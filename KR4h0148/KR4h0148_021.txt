御選唐宋詩醇卷九
襄陽杜甫詩一
昔聖人示學詩之益而舉要惟事父事君豈不以詩本
性情道嚴倫紀古之人一吟一咏恒必有關於國家之
故而藉以自寫其忠孝之誠夫然故匹夫委巷之歌皆
得參清廟明堂之列凡其用意深切極之諷刺怨誹無
所不有而卒無悖乎臣子之義也自漢迄唐詩律愈密
詩體愈卑其體格之日卑正由性情之日薄蓋詩變而
騷形貌固殊情致不減詩變而賦則鋪詞盛而寄興微
揚厲繁而規諷尠唐代詩人有作大抵挹詞賦之餘波
失騷雅之遺意其不足以仰追三百毋亦枝葉具而本
實先撥乎風雅不絶李杜勃興其才力雄傑陵轢古今
瑜亮並生實亦未易軒輊自元微之著論始先杜而後
李顧其所以推尊子美祇就詞調格律言之則太白之
分道揚鑣者固自有在此徒以詩言詩而未探夫作詩
之本宜論者多有異同也夫子美以疏逖小臣旋起旋
躓間關寇亂漂泊遠遊至於負薪拾梠餔糒不給而忠
君愛國之切長歌當哭情見乎詞是豈特善陳時事足
徵詩史已哉東坡信其自許稷契或者有激而然至謂
其一飯未嘗忘君發於情止於忠孝詩家者流斷以是
為稱首嗚呼此真子美之所以獨有千古者矣予曩在
書窗嘗序其集以為原本忠孝得性情之正良足承三
百篇墜緒兹復訂唐宋六家詩選首錄其集而備論之
匪唯賞味其詩亦藉以為詩教云
奉贈韋左丞丈二十二韻
紈袴不餓死儒冠多誤身丈人試静聽賤子請具陳甫
昔少年日早充觀國賓讀書破萬卷下筆如有神賦料
揚雄敵詩看子建親李邕求識面王翰願卜鄰自謂頗
挺出立登要路津致君堯舜上再使風俗淳此意竟蕭
條行歌非隱淪騎驢三十載旅食京華春朝叩富兒門
暮隨肥馬塵殘杯與冷炙到處潛悲辛主上頃見徵歘
然欲求伸青冥却垂翅蹭蹬無縱鱗甚媿丈人厚甚知
丈人真每於百寮上猥誦佳句新竊效貢公喜難甘原
憲貧焉能心怏怏祗是走踆踆今欲東入海即將西去
秦尚憐終南山回首清渭濱常擬報一飯況懷辭大臣
白鷗没浩蕩萬里誰能馴
杜之五古從古人變化而出獨闢境界嚴羽謂其憲章
漢魏取材六朝其自得之妙則先輩所謂集大成者王
世貞謂其以意為主以獨造為宗以竒拔沈雄為貴是
已此篇起語兀傲甚媿丈人厚二句疊語歸題别有風
神一結曠達收轉前半意在言外所謂篇終接混茫也
故前人多取為壓卷總而論之讀書破萬卷下筆如有
神學問之根柢也致君堯舜上冄使風俗淳志願之端
倪也尚憐終南山回首清渭濱見戀闕之誠白鷗没浩
蕩萬里誰能馴明潔身之義磊磊數語本末具見豈尋
常贈答汗漫敷陳者所可比哉
蘇軾曰子美云白鷗沒浩蕩萬里誰能馴蓋滅沒於
煙波間耳宋敏求謂鷗不解沒改作波字便覺神氣
索然
朱鶴齡曰此詩前乃陳情也意最為委折而語非乞
憐應與昌黎上宰相書同讀范元實但稱其布置得
體未為知言
年譜天寶六載詔天下有一藝詣轂下李林甫命尚
書省皆下之公應詔而退
送高三十五書記
崆峒小麥熟且願休王師請公問主將焉用窮荒為飢
鷹未飽肉側翅隨人飛高生跨鞍馬有似幽并兒脱身
簿尉中始與捶楚辭借問今何官觸熱向武威答云一
書記所媿國士知人實不易知更須慎其儀十年出幕
府自可持旌麾此行既特達足以慰所思男兒功名遂
亦在老大時常恨結驩淺各在天一涯又如參與商慘
慘中腸悲驚風吹鴻鵠不得相追隨黃塵翳沙漠念子
何當歸邊城有餘力早寄從軍詩
送書記却從主將發端設為商略以諷窮兵之非立言
有體中陳規戒末致纏綿詞意並到
鮑欽止曰或謂唐時參軍簿尉受杕非也昌黎赴江
陵詩曰栖栖法曹椽何處事卑陬何況親犴獄敲榜
發奸偷此豈身受杖如漢諸署郎耶
仇兆鼇曰天寶之亂由當時黷武所致公已先見其
兆矣高為書記軍事皆得參謀故以休兵息民告之
此送高本旨驚風二句已不得往黃塵二句高不能
來故囑其寄詩以相慰從軍詩仍應記室
通鑑積石軍每歲麥熟吐蕃輙穫之邊人呼為吐蕃
麥莊天寳六載哥舒翰先㐲兵於其側寇至斷其後
夾擊之無一人得返者自是不敢復來
贈李白
二年客東都所歴厭機巧野人對羶&KR2509;蔬食常不飽豈
無青精飯使我顔色好苦乏大藥資山林迹如掃李侯
金閨彦脱身事幽討亦有梁宋遊方期拾瑶草
雅調亦與白詩體相近
李陽冰太白詩序曰天寳中召入翰林賜金放還遂
就從祖陳留採訪大使彦允請北海高天師授道籙
於齊州紫極宫
遊龍門奉先寺
已從招提遊更宿招提境隂壑生虚籟月林散清影天
闕象緯逼雲卧衣裳冷欲覺聞晨鐘令人發深省
氣體高妙天闕象緯逼五字渾成若改作闚字閱字索
然無味矣
張溍曰通首皆言夜景首句點明晝間遊覽自不可
少
望嶽
岱宗夫如何齊魯青未了造化鍾神秀隂陽割昏曉盪
胷生層雲決眥入歸鳥會當凌絶頂一覽衆山小
四十字氣勢欲與岱嶽争雄次句寫得高遠意出三四
竒峭所謂語不驚人死不休也
盧世㴶曰公登後園山脚云昔我遊山東憶戱東嶽
陽窮秋立日觀矯首望八荒則是業升岱宗之巔而
流覽無際矣乃絶不另設專題鋪張游概亦以望嶽
一首已領其要故也試思他人千言萬語有加於齊
魯青未了者乎
陪李北海宴歴下亭(原注時邑人蹇處士等在坐李公序)
東藩駐早蓋北渚凌青荷海右此亭古濟南名士多雲
山已發興玉珮仍當謌修竹不受暑交流空湧波藴真
惬所遇落日將如何貴賤俱物役從公難重過
王士祿曰此與下篇雅近選體與他詩不同當是有
意彷北海之作
登歴下古城員外新亭(原注亭對鵲山湖)
新亭結構罷隱見清湖隂跡籍臺觀舊氣溟海嶽深圓
荷想自昔遺堞感至今芳宴此時具哀絲千古心主稱
壽尊客筵秩宴北林不阻蓬篳興得兼梁甫吟
玄都壇歌(原注寄元逸人)
故人昔隱東蒙峯已佩含景蒼精龍故人今居子午谷
獨在隂崖結茅屋屋前太古玄都壇青石漠漠常風寒
子規夜啼山竹裂王母書下雲旗飜知君此計成長往
芝草琅玕日應長鐵鏁高垂不可攀致身福地何蕭爽
青石漠漢常風寒與烈風無時休同一景象子規二語
評者以為大類長吉然賀雖險奥故不能如此竒健
浦起龍曰歌體之整飭精麗者
貧交行
飜手作雲覆手雨紛紛輕薄何須數君不見管鮑貧時
交此道今人棄如土
劉會孟曰只從俗諺略證古意
朱鶴齡曰太白云前門長揖後門關公詩云當面輸
心背面笑與此同慨
兵車行
車轔轔馬蕭蕭行人弓箭各在腰耶孃妻子走相送塵
埃不見咸陽橋牽衣頓足闌道哭哭聲直上干雲霄道
傍過者問行人行人但云點行頻或從十五北防河便
至四十西營田去時里正與裹頭還來頭白還戍邊邊
亭流血成海水武皇開邊意未已君不聞漢家山東二
百州千村萬落生荆杞縱有健婦把鋤犂禾生隴畝無
東西況復秦兵耐苦戰被驅不異犬與雞長者雖有問
役夫敢申恨且如今年冬未休關西卒縣官急索租租
税從何出信知生男惡反是生女好生女猶是嫁比隣
生男埋沒隨百草君不見青海頭古來白骨無人收新
鬼煩冤舊鬼哭天隂雨濕聲啾啾
此體創自老杜諷刺時事而記為征夫問答之詞言之
者無罪聞之者足以為戒小雅遺音也篇首寫得行色
匆匆筆勢洶湧如風潮驟至不可逼視以下接出點行
之頻指出開邊之非然後正說時事末以慘語結之詞
意沉鬱音節悲壯此天地商聲不可強為者也
蔡寬夫曰齊梁以來文士喜為樂府詞往往失其命
題本意唯老杜兵車行悲青坡無家别等篇皆因時
事自出已意立題略不更蹈前人陳迹真豪傑也
單復曰此為明皇用兵吐蕃而作故託漢武以諷其
詞可哀也先言人哭後言鬼哭中言内郡凋弊民不
聊生此安史之亂所由起也
高都護驄馬行
安西都護胡青驄聲價歘然來向東此馬臨陣久無敵
與人一心成大功功成惠養隨所致飄飄遠自流沙至
雄姿未受㐲櫪恩猛氣猶思戰場利腕促蹄高如踣鐵
交河幾蹴曾冰裂五花散作雲滿身萬里方看汗流血
長安壯兒不敢騎走過掣電傾城知青絲絡頭為君老
何由却出横門道
與人一心成大功寫得神駿可愛較真堪託死生意更
深矣結從古樂府脱化而出有老驥㐲櫪之感杜之歌
行擴漢魏而大之變幻超忽不可方物學者每有望洋
之嘆此乃少壯時作字字精悍章法句法妥帖排奡若
從此等入手即有規矩可循自然雅健
張綖曰凡詩人題咏必胸次高超下筆方能卓絶此
詩不惟格韻特高亦見少陵人品若曹唐病馬詩一
朝千里心猶在曾敢潛忘秣飼恩乃乞兒語也
天育驃騎歌
吾聞天子之馬走千里今之畫圖無乃是是何意態雄
且傑駿尾蕭梢朔風起毛為綠縹兩耳黃眼有紫燄雙
瞳方矯矯龍性合變化卓立天骨森開張伊昔太僕張
景順監牧攻駒閱清峻遂令大奴守天育别養驥子憐
神俊當時四十萬匹馬張公歎其材盡下故獨寫真傳
世人見之座右久更新年多物化空形影嗚呼健步無
由騁如今豈無騕褭與驊騮時無王良伯樂死即休
杜甫善作馬詩畫馬詩篇篇入妙支道林愛其神駿少
陵當亦爾耶末語一轉撫物自傷感慨無限夫王者不
借才於異代顧其所遇何如耳四十萬之馬皆可以備
馳驅此馬獨稱神駿才固難也王良伯樂代有其人甫
因所遇自嘆云爾
白絲行
繰絲須長不須白越羅蜀錦金粟尺象牀玉手亂殷紅
萬草千花動凝碧已悲素質隨時染裂下鳴機色相射
美人細意熨帖平裁縫滅盡鍼線迹春天衣著為君舞
蛺蝶飛來黃鸝語落絮游絲亦有情隨風照日宜輕舉
香汗輕塵汚顔色開新合故置何許君不見才士汲引
難恐懼棄捐忍羇旅
王洙曰此殆自況賓主間意不合無限慨嘆
仇兆鼇曰詩詠白絲即墨子悲素絲意也已悲
素質隨時染當其渲染之初便是沾汙之漸及其
見置時欲保素質得乎惟士守貞白則不隨
人榮辱矣此風人有取於素絲歟按此詩當是
天寳十一二載間公客居京師而作故末有忍
羇旅之說觀梁氏編次可見人或謂此詩乃譏
竇懷貞然考懷貞亡於開元元年公時纔六歲
於年月不合
醉時歌(原注贈廣文館博士鄭虔)
諸公衮衮登臺省廣文先生官獨冷甲第紛紛厭粱肉
廣文先生飯不足先生有道出羲皇先生有才過屈宋
德尊一代常轗軻名垂萬古知何用杜陵野客人更嗤
被褐短窄鬢如絲日糴太倉五升米時赴鄭老同襟期
得錢即相覓沽酒不復疑忘形到爾汝痛飲真吾師清
夜沉沉動春酌燈前細雨檐花落但覺高歌有鬼神焉
知餓死填溝壑相如逸才親滌器子雲識字終投閣先
生早賦歸去來石田茅屋荒蒼苔儒術於我何有哉孔
丘盗跖俱塵埃不須聞此意慘愴生前相遇且銜杯
清夜沉沉兩語寫夜飲之景妙不容說但覺高歌二句
跌宕不羈中權有此使前後文勢倍覺生色
王嗣奭曰公詠懷詩云沈醉聊自遣放歌破愁絶可
移作此詩之解
醉歌行(原注别從姪勤落第歸)
陸機二十作文賦汝更小年能綴文總角草書又神速
世上兒子徒紛紛驊騮作駒已汗血鷙鳥舉翮連青雲
詞源倒流三峽水筆陣獨掃千人軍只今年纔十六七
射策君門期第一舊穿楊葉真自知暫蹶霜蹄未為失
偶然擢秀非難取會是排風有毛質汝身已見唾成珠
汝伯何由髮如漆春光澹沲秦東亭渚蒲芽白水荇青
風吹客衣日杲杲樹攪離思花冥冥酒盡沙頭雙玉缾
衆賓皆醉我獨醒乃知貧賤别更苦吞聲躑躅涕淚零
造語之妙深得六朝人佳致
沈德潛曰送别情景於後幅突然接入開後人無限
法門醉歌意只用一點與贈鄭作自别
贈衞八處士
人生不相見動如參與商今夕復何夕共此燈燭光少
壯能幾時鬢髮各已蒼訪舊半為鬼驚呼熱中腸焉知
二十載重上君子堂昔别君未婚兒女忽成行怡然敬
父執問我來何方問答乃未已兒女羅酒漿夜雨翦春
韭新炊間黃粱主稱會面難一舉累十觴十觴亦不醉
感子故意長明日隔山岳世事兩茫茫
仇兆鼇曰漫齋詳話云怡然敬父執以下他人須更
有數句此便接云問答未及已兒女羅酒漿直有抔
土障黃流氣象
同諸公登慈恩寺墖(原注時高適薛據先有此作)
高標跨蒼天烈風無時休自非曠士懷登兹翻百憂方
知象教力足可追冥搜仰穿龍蛇窟始出枝撐幽七星
在北戶河漢聲西流羲和鞭白日少昊行清秋秦山忽
破碎涇渭不可求俯視但一氣焉能辨皇州回首呌虞
舜蒼梧雲正愁惜哉瑶池飲日晏崐崘丘黃鵠去不息
哀鳴何所投君看隨陽雁各有稻粱謀
以深秀擅長者遜其高渾以清古推勝者讓其竒傑迴
首以下寄興自深前半力寫實境竒情横溢說者字字
附會穿鑿紛如失於固矣
王士禄曰秦山忽破碎憑高竒句他人定費語言不
能五字便了
王士正曰章八元題慈恩寺塔云迴梯暗踏如穿洞
絶頂初攀似出籠俚鄙極矣乃元白激贊之不容口
盛唐諸公如工部云七星在北戸河漢聲西流秦山
忽破碎涇渭不可求俯視但一氣焉能辨皇州高常
侍云秋風昨夜至秦塞多清曠千里何蒼蒼五陵欝
相望岑嘉州云下窺指高鳥俯聽聞驚風又秋色從
西來蒼然滿關中五陵北原上萬古青濛濛數公如
大將旗鼓相當皆萬人敵視八元詩真鬼窟中作活
計
西京雜記西京外郭城進業坊慈恩寺隋无漏寺之
故地武德初廢貞觀中高宗在春宫為文德皇后立
故以慈恩為名寺西院浮屠六級高三百尺永徽三
年沙門元奘所立
示從孫濟
平明跨驢出未知適誰門權門多噂&KR0689;且復尋諸孫諸
孫貧無事宅舍如荒村堂前自生竹堂後自生萱萱草
秋已死竹枝霜不蕃淘米少汲水汲多井水渾刈葵莫
放手放手傷葵根阿翁嬾惰久覺兒行步奔所來為宗
族亦不為盤飱小人利口實薄俗難可論勿受外嫌猜
同姓古所敦
多似古樂府温柔敦厚此興深切
送孔巢父謝病歸遊江東兼呈李白
巢父掉頭不肯住東將入海隨煙霧詩卷長留天地間
釣竿欲拂珊瑚樹深山大澤龍蛇遠春寒野隂風景暮
蓬萊織女回雲車指點虛無是征路自是君身有仙骨
世人那得知其故惜君只欲苦死留富貴何如草頭露
蔡侯静者意有餘清夜置酒臨前除罷琴惆悵月照席
幾歲寄我空中書南尋禹穴見李白道甫問信今何如
遠性風疎逸情雲上自是君身有仙骨世人那得知其
故也
李因篤曰寄元逸人得超忽之神送孔巢父極狂簡
之致
飲中八仙歌
知章騎馬似乘船眼花落井水底眠汝陽三斗始朝天
道逢麴車口流涎恨不移封向酒泉左相日興費萬錢
飲如長鯨吸百川銜杯樂聖稱避賢宗之瀟灑美少年
舉觴白眼望青天皎如玉樹臨風前蘇晉長齋繡佛前
醉中往往愛逃禪李白一斗詩百篇長安市上酒家眠
天子呼來不上船自稱臣是酒中仙張旭三杯草聖傳
脱帽露頂王公前揮毫落紙如雲煙焦遂五斗方卓然
高談雄辯驚四筵
創為格調從柏梁體變化而出
唐汝詢曰八人皆任其性真託於酒以自見者子美
咏之亦廢中權之義云
李因篤曰無首無尾章法突兀妙是叙述不涉議論
而八人身分自見風雅中司馬太史也
曲江
自斷此生休問天杜曲幸有桑麻田故將移住南山邊
短衣匹馬隨李廣看射猛虎終殘年
王嗣奭曰以九迴之苦心發清商之怨調
麗人行
三月三日天氣新長安水邊多麗人態濃意遠淑且真
肌理細膩骨肉勻繡羅衣裳照暮春蹙金孔雀銀麒麟
頭上何所有翠微㔩葉垂鬢脣背後何所見珠壓腰衱
穩稱身就中雲幕椒房親賜名大國虢與秦紫駝之峯
出翠金水精之盤行素鱗犀箸厭飫久未下鸞刀縷切
空紛綸黃門飛鞚不動塵御廚絡繹送八珍簫鼔哀吟
感鬼神賓從雜遝實要津後來鞍馬何逡巡當軒下馬
入錦茵楊花雪落覆白蘋青鳥飛去銜紅巾炙手可熱
勢絶倫慎莫近前丞相嗔
託刺微婉意指遥深較衛風君子偕老篇則微而顯矣
陸時雍曰言窮則盡意䙝則醜韻軟則庫此詩一以
雅道行之故君子言有則也
樂遊園歌(原注晦日賀蘭楊長史筵醉中作)
樂遊古園崒森爽煙緜碧草萋萋長公子華筵勢最高
秦川對酒平如掌長生木瓢示真率更調鞍馬狂歡賞
青春波浪芙蓉園白日雷霆夾城仗閶闔晴開昳蕩蕩
曲江翠幕排銀牓拂水低徊舞袖飜緣雲清切歌聲上
却憶年年人醉時只今未醉已先悲數莖白髮那抛得
百罰深杯亦不辭聖朝亦知賤士醜一物自荷皇天慈
此身飲罷無歸處獨立蒼茫自詠詩
沈德潛曰極歡宴時不勝身世之感臨川蘭亭記序
所云情隨事遷感慨繫之也
渼陂行
岑參兄弟皆好竒携我遠來遊渼陂天地黤慘忽異色
波濤萬頃堆琉璃琉璃漫汗泛舟入事殊興極憂思集
鼉作鯨吞不復知惡風白浪何嗟及主人錦帆相為開
舟子喜甚無氛埃鳬鷖散亂櫂謳發絲管啁啾空翠來
沈竿續蔓深莫測菱葉荷花静如拭宛在中流渤澥清
下歸無極終南黑半陂已南純浸山動影褭窕沖融間
船舷暝戞雲際寺水面月出藍田關此時驪龍亦吐珠
馮夷擊鼓羣龍趨湘妃漢女出歌舞金支翠旗光有無
咫尺但愁雷雨至蒼茫不曉神靈意少壯幾時奈老何
向來哀樂何其多
聲光竒麗氣韻深穏昭明稱陶潛文章不羣詞采精拔
跌蕩昭彰獨超衆類抑揚爽朗莫之與京可以移贈是
詩驪龍吐珠等句全摹漢豔歌未語用秋風詞顛倒變
化壁壘一新取材之善則也
奉同郭給事湯東靈湫作
東山氣鴻濛宫殿居上頭君來必十月樹羽臨九州隂
火煑玉泉噴薄漲巖幽有時浴赤日光抱空中樓閬風
入轍跡曠原延冥搜沸天萬乘動觀水百丈湫幽靈斯
可佳王命官屬休初聞龍用壯擘石摧林丘中夜窟宅
改移因風雨秋倒懸瑶池影屈注蒼江流味如甘露漿
揮弄滑且柔翠旗澹偃蹇雲車紛少留簫鼔蕩四溟異
香泱漭浮鮫人獻微綃曾祝沈豪牛百祥奔盛明古先
莫能儔坡陀金蝦蟇出見蓋有由至尊顧之笑王母不
肯收復歸虚無底化作長黃虯飄飄青瑣郎文彩珊瑚
鉤浩歌渌水曲清絶聽者愁
盧元昌曰靈湫一篇其曲突之諷與
朱鶴齡曰此詩直陳温湯事而風刺自見其憂亂之
意情見乎詞當與慈恩寺迴首呌虞舜數語及奉先
咏懷凌晨過驪山一段參看
潘鴻曰太白詩蟾蜍蝕圓影大明夜已殘一段亦此
詩之意
夜聽許十損誦詩愛而有作
許生五臺賓業白出石壁余亦師粲可身猶縛禪寂何
階子方便謬引為匹敵離索晚相逢包蒙欣有擊誦詩
渾遊衍四座皆辟易應手看捶鈎清心聽鳴鏑精微穿
溟涬飛動摧霹靂陶謝不枝梧風騷共推激紫燕自超
詣翠駮誰翦剔君意人莫知人間夜寥閴
沙苑行
君不見左鋪白沙如白水繚以周牆百餘里龍媒昔是
渥洼生汗血今稱獻於此苑中騋牝三千匹豐草青青
寒不死食之豪健西域無每歲攻駒冠邊鄙王有虎臣
司苑門入門天廐皆雲屯驌驦一骨獨當御春秋二時
歸至尊至尊内外馬盈億伏櫪在坰空大存逸羣絶足
信殊傑倜儻權竒難具論纍纍塠阜藏奔突往往坡陀
縱超越角壯飜同麋鹿遊浮深簸蕩黿鼉窟泉出巨魚
長比人丹砂作尾黃金鱗豈知異物同精氣雖未成龍
亦有神
前幅語皆嚴重入後離竒隠躍誠有寓託非空言者
盧元昌曰安禄山知總監事公作沙苑行以諷之靈
湫詩云復歸虚無底化作長黃虬兩篇結語皆有寓
意
通鑑天寳十三載正月禄山入朝求兼領羣牧總監
密遣親信選健馬堪戰者數千匹别飼之
驄馬行(原注太常梁卿敕賜馬也李鄧公愛而有之命甫製詩)
鄧公馬癖人共知初得花驄大宛種夙昔傳聞思一見
牽來左右神皆竦雄姿逸態何崷崪顧影驕嘶自矜寵
隅目青熒夾鏡懸肉騣碨礌連錢動朝來久試華軒下
未覺千金滿高價赤汗微生白雪毛銀鞍却覆香羅帕
卿家舊賜公取之天廐真龍此其亞晝洗須騰涇渭深
朝趨可刷幽并夜吾聞良驥老始成此馬數年人更驚
豈有四蹄疾於鳥不與八駿俱先鳴時俗造次那得致
雲霧晦冥方降精近聞下詔喧都邑肯使騏驎地上行
自京赴奉先縣詠懷五百字
杜陵有布衣老大意轉拙許身一何愚竊比稷與契居
然成濩落白首甘契闊蓋棺事則已此志常覬豁窮年
憂黎元歎息腸内熱取笑同學翁浩歌彌激烈非無江
海志蕭灑送日月生逢堯舜君不忍便永訣當今廊廟
具構厦豈云缺葵藿傾太陽物性固莫奪顧惟螻螘輩
但自求其穴胡為慕大鯨輙擬偃溟渤以兹悟生理獨
恥事干謁兀兀遂至今忍為塵埃没終媿巢與由未能
易其節沈飲聊自適放歌頗愁絶歲暮百草零疾風高
岡裂天衢隂峥嶸客子中夜發霜嚴衣帶斷指直不得
結凌晨過驪山御榻在嵽嵲蚩尤塞寒空蹴蹋崖谷滑
瑶池氣欝律羽林相摩戞君臣留歡娛樂動殷樛嶱賜
浴皆長纓與宴非短褐彤庭所分帛本自寒女出鞭撻
其夫家聚斂貢城闕聖人筐篚恩實欲邦國活臣如忽
至理君豈棄此物多士盈朝廷仁者宜戰慄況聞内金
盤盡在衛霍室中堂舞神仙煙霧散玉質煖客貂鼠裘
悲管逐清瑟勸客駞蹄羹霜橙壓香橘朱門酒肉臭路
有凍死骨榮枯咫尺異惆悵難再述北轅就涇渭官渡
又改轍羣冰從西下極目高崪兀疑是崆峒來恐觸天
柱折河梁幸未坼枝撐聲窸窣行旅相攀援川廣不可
越老妻寄異縣十口隔風雪誰能久不顧庶往共飢渴
入門聞號咷幼子飢已卒吾寧舍一哀里巷亦嗚咽所
媿為人父無食致天折豈知秋禾登貧窶有倉卒生常
免租税名不隸征伐撫迹猶酸辛平人固騷屑默思失
業徒因念遠戍卒憂端齊終南澒洞不可掇
此與北征為集中鉅篇攄欝結寫胸臆蒼蒼莽莽一氣
流轉其大段有千里一曲之勢而筆筆頓挫一曲中又
有無數波折也甫以布衣之士乃心帝室而是時明皇
失政大亂已成方且君臣荒宴若罔聞知甫從局外蒿
目時艱欲言不可蓋有日矣而一於此詩發之前述平
日之衷曲後寫當前之酸楚至於中幅以所經為綱所
見為目言言深切字字沉痛板蕩之後未有能及此者
此甫之所以度越千古而上繼三百篇者乎往題其集
云歌謠寫忠懇灝氣渾欝積李韓望後塵鮑謝讓前席
匪虚言也竊比稷契或疑其自許太過蘇軾有云甫他
詩曰舜舉十六相身尊道更高孝公用商鞅法令如牛
毛自是稷契輩人口中語斯言得之矣
胡夏客曰詩凡五百字而篇中叙發京師過驪山就
涇渭抵奉先不過數十字耳餘皆議論感慨成文此
最得變雅之法而成章者也此詩全篇議論雜以叙
事北征則全篇叙事雜以議論蓋曰詠懷自應以議
論為主曰北征自應以叙事為主也
張溍曰文之至者止見精神不見語言此五百字真
懇切到淋漓沉痛俱是精神何處見有語言
浦起龍曰是為集中開頭大文章老杜平生大本領
須用一片大魄力讀去斷不宜如朱仇諸本瑣瑣分
裂通篇只是三大段首明賫志去國之情中慨君臣
耽樂之失末述到家哀苦之感一篇之中三致意焉
奉先劉少府新畫山水障歌
堂上不合生楓樹怪底江山起煙霧聞君掃却赤縣圖
乘興遣畫滄洲趣畫師亦無數好手不可遇對此融心
神知君重毫素豈但祁岳與鄭虔筆迹遠過楊契丹得
非玄圃裂無乃瀟湘飜悄然坐我天姥下耳邊已似聞
清猨反思前夜風雨急乃是蒲城鬼神入元氣淋漓障
猶濕真宰上訴天應泣野亭春還雜花遠漁翁暝蹋孤
舟立滄浪水深青溟闊欹岸側島秋毫末不見湘妃鼓
瑟時至今斑竹臨江活劉侯天機精愛畫入骨髓自有
兩兒郎揮灑亦莫比大兒聰明到能添老樹巅崖裏小
兒心孔開貌得山僧及童子若耶溪雲門寺吾獨胡為
在泥滓青鞵布襪從此始
起處飛騰而入末則餘波綿邈中間忽然頓挫刻意竒
警與李白同族弟燭照山水畫壁歌用意正同而各極
其妙
楊萬里曰詩有驚人句如山水障云堂上不合生楓
樹怪底江山起煙霧是也
黃生曰寫畫與贊賞分作數層說反覆濃至
寰宇記蒲城縣本漢重泉縣開元中改為奉先
白水縣崔少府十九翁高齋三十韻
客從南縣來浩蕩無與適旅食白日長況當朱炎赫高
齋坐林杪信宿游衍閴清晨陪躋攀傲睨俯峭壁崇岡
相枕帶曠野懷咫尺始知賢主人贈此遣愁寂危階根
青冥曾冰生淅瀝上有無心雲下有欲落石泉聲聞復
急動静隨所擊鳥呼藏其身有似懼彈射吏隠適情性
茲焉其窟宅白水見舅氏諸翁乃仙伯杖藜長松隂作
尉窮谷僻為我炊雕胡逍遥展良覿坐久風頗愁晚來
山更碧相對十丈蛟歘翻盤渦坼何得空裏雷殷殷尋
地胍煙氛藹崷崪魍魎森慘戚崐崘崆峒顛回首如不
隔前軒頽反照巉絶華岳赤兵氣漲林巒川光雜鋒鏑
知是相公軍鐵馬雲霧積玉觴淡無味胡羯豈強敵長
歌激屋梁淚下流袵席人生半哀樂天地有順逆慨彼
萬國夫休明備征狄猛將紛填委廟謀蓄長策東郊何
時開帶甲且未釋欲告清宴罷難拒幽明迫三歎酒食
旁何由似平昔
三川觀水漲二十韻
我經華原來不復見平陸北上唯土山連天走窮谷火
雲無時出飛電常在目自多窮岫雨行潦相豗蹙蓊匌
川氣黃羣流會空曲清晨望高浪忽謂隂崖踣恐泥竄
蛟龍登危聚麋鹿枯查卷拔樹礧磈共充塞聲吹鬼神
下勢閱人代速不有萬穴歸何以尊四瀆及觀泉源漲
反懼江海覆漂沙坼岸去漱壑松柏秃乘陵破山門回
斡裂地軸交洛赴洪河及關豈信宿應沈數州沒如聽
萬室哭穢濁殊未清風濤怒猶蓄何時通舟車隂氣不
黲黷浮生有蕩汨吾道正羈束人寰難容身石壁滑側
足雲雷此不已艱險路更跼普天無川梁欲濟願水縮
因悲中林士未脫衆魚腹舉頭向蒼天安得騎鴻鵠
沉欝頓挫字字生造無一浮響集中此等自是少陵本
色
浦起龍曰雕鎪刻深仿像飛動遂為昌黎石鼎聯句
等詩及宋元以來體物律古之祖
悲陳陶
孟冬十郡良家子血作陳陶澤中水野曠天清無戰聲
四萬義軍同日死羣胡歸來血洗箭仍唱胡歌飲都市
都人迴面向北啼日夜更望官軍至
何焯曰至字一韻獨用
悲青坂
我軍青坂在東門天寒飲馬太白窟黃頭奚兒日向西
數騎彎弓敢馳突山雪河冰野蕭飋青是烽煙白人骨
焉得附書與我軍忍待明年莫倉卒
房琯用兵殷浩之流耳當時乘輿未定賊勢方張琯志
大才疎倉卒致敗向非唐德在人則宗社危矣琯之罪
豈可逭哉雖肅宗疑之中人促之致敗不為無因亦不
能為之解也甫受琯之知救之於後而兩詩紀事沉痛
切骨是謂史筆
葛常之曰陳陶詩志房琯之敗也張無盡孤憤吟云
房琯未相日所談皆臯䕫一朝陳陶下覆沒十萬師
中原已紛潰老杜尚嗟咨蓋為琯罷相時杜上疏力
救而發也
唐書至德元載十月房琯自請討賊分軍為三南軍
自宜壽入中軍自武功入北軍自奉天入琯自將中
軍為先鋒辛丑北軍中軍遇賦于陳濤斜接戰敗績
癸卯琯自以南軍戰又敗時琯效古法用車戰賊順
風縱火焚之人畜大亂官軍死傷者四萬餘人
哀江頭
少陵野老吞聲哭春日潛行曲江曲江頭宫殿鎖千門
細柳新蒲為誰綠憶昔霓旌下南苑苑中萬物生顔色
昭陽殿裏第一人同輦隨君侍君側輦前才人帶弓箭
白馬嚼齧黃金勒翻身向天仰射雲一箭正墜雙飛翼
明眸皓齒今何在血汚遊魂歸不得清渭東流劔閣深
去住彼此無消息人生有情淚霑臆江水江花豈終極
黃昏胡騎塵滿城欲往城南忘南北
潛身避寇觸目傷懷雖從樂遊追叙而俯仰悲傷純是
忠愛之情憂戚之志所謂對此茫茫百端交集何暇計
及風刺乎叙亂離處全以唱嘆出之不用實叙筆力之
高真不可及若白氏長恨歌乃因長恨傳而追叙其事
委曲悽斷自成一家正不得沾沾比勘也
蘇轍曰杜哀江頭詩予愛其詞氣若百金戰馬注坡
驀澗如履平地得詩人之遺法如白樂天詩詞甚工
然拙於紀事寸步不遺猶恐失之所以望老杜之藩
籬而不及也
哀王孫
長安城頭頭白烏夜飛延秋門上呼又向人家啄大屋
屋底達官走避胡金鞭斷折九馬死骨肉不得同馳驅
腰下寳玦青珊瑚可憐王孫泣路隅問之不肯道姓名
但道困苦乞為奴已經百日竄荆棘身上無有完肌膚
高帝子孫盡隆準龍種自與常人殊豺狼在邑龍在野
王孫善保千金軀不敢長語臨交衢且為王孫立斯須
昨夜東風吹血腥東來槖駝滿舊都朔方健兒好身手
昔何勇銳今何愚竊聞天子已傳位聖德北服南單于
花門𠢐面請雪恥慎勿出口他人狙哀哉王孫慎勿疎
五陵佳氣無時無
劉會孟曰起如童謠省却叙事篇内忠臣之盛心倉
卒之隠語備盡情態
仇兆鼇曰明皇平韋后之難身致太平開元之際幾
於貞觀盛時及天寶末不惟生民塗炭而妻子亦且
不免讀江頭王孫二詩至今猶慘然在目孟子云苟
能充之足以保四海不能充之不足以保妻子即一
人之身而治亂興亡之故照然矣
大雲寺贊公房
心在水精域衣霑春雨時洞門盡徐步深院果幽期到
扉開復閉撞鐘齋及茲醍醐長發性飲食過扶衰把臂
有多日開懷無媿辭黃鸝度結構紫鴿下罘罳愚意會
所適花邊行自遲湯休起我病微笑索題詩
燈影照無睡心清聞妙香夜深殿突兀風動金鋃鐺天
黑閉春院地清棲暗芳玉繩迴斷絶鐵鳳森翺翔梵放
時出寺鐘殘仍殷牀明朝在沃野苦見塵沙黃
聲調穏惬雅近選體鍾惺以為排律謬矣
蘇端薛復筵簡薛華醉歌
文章有神交有道端復得之名譽早愛客滿堂盡豪翰
開筵上日思芳草安得健步移遠梅亂插繁花向晴昊
千里猶殘舊冰雪百壺且試開懷抱垂老惡聞戰鼔悲
急觴為緩憂心擣少年努力縱談笑看我形容己枯槁
坐中薛華善醉歌歌辭自作風格老近來海内為長句
汝與山東李白好何劉沈謝力未工才兼鮑照愁絶倒
諸生頗盡新知樂萬事終傷不自保氣酣日落西風來
願吹野水添金杯如澠之酒常快意亦知窮愁安在哉
忽憶雨時秋井塌古人白骨生青苔如何不飲令心哀
詞氣朴老脉絡井然末幅縱筆排宕單句徑住亦别有
神味
計東曰太白長句其源出於鮑照故此詩云然公嘗
以俊逸鮑參軍稱太白正稱其長句也
晦日尋崔戢李封
朝光入甕牖尸寢驚敝裘起行視天宇春氣漸和柔興
來不暇嬾今晨梳我頭出門無所待徒步覺自由杖藜
復恣意免值公與侯晚定崔李交會心真罕儔每過得
酒傾二宅可淹留喜結仁里歡況因令節求李生園欲
荒舊竹頗修修引客看掃除隨時成獻酬崔侯初筵色
已畏空尊愁未知天下士至性有此不草牙既青出蠭
聲亦暖遊思見農器陳何當甲兵休上古葛天民不貽
黃屋憂至今阮籍等熟醉為身謀威鳳高其翔長鯨吞
九州地軸為之翻百川皆亂流當歌欲一放淚下恐莫
收濁醪有妙理庶用慰沉浮
御選唐宋詩醇卷九
