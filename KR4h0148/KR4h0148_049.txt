御選唐宋詩醇卷二十三
太原白居易詩五
賦得古原草送别
離離原上草一歲一枯榮野火燒不盡春風吹又生遠
芳侵古道晴翠接荒城又送王孫去萋萋滿别情
復齋漫錄曰野火燒不盡春風吹又生不若劉長卿
春入燒痕青之句語簡而意盡
堯山堂外紀曰白樂天初至京以所業謁顧著作況
況覩姓名熟視曰長安米貴居大不易及披卷首篇
曰咸陽原上草一歲一枯榮野火燒不盡春風吹又
生乃嗟賞曰道得箇語居亦何難前言戲之耳因為
延譽聲名遂振
旅次景空寺宿幽上人院
不與人境接寺門開向山暮鐘寒鳥聚秋雨病僧閒月
隠雲樹外螢飛廊宇間幸投花界宿暫得静心顔
思致清幽開晚唐宗派
同李十一醉憶元九
花時同醉破春愁醉折花枝當酒籌忽憶故人天際去
計程今日到梁州
意淺情深格調最近王龍標
本事詩曰元和四年三月元微之為御史鞫獄梓潼
樂天兄弟送别後旬日與李侍郎建閒遊曲江及慈
恩寺飲酣作此詩後旬日得元書果以是日至褒仍
寄詩曰夢君兄弟曲江頭也到慈恩寺院遊驛吏喚
人排馬去忽驚身在古梁州千里神遇若合符契
同錢員外禁中夜直
宫漏三聲知半夜好風涼月滿松筠此時閒坐寂無語
藥樹影中惟兩人
禁中夜作書與元九
心緒萬端書兩紙欲封重讀意遲遲五聲宫漏初鳴後
一點窗燈欲滅時
汪立名曰按元和十二年公在江州作書與微之封
題有詩昔憶封書與君夜金鑾殿後欲明天今夜封
書在何處廬山菴裏曉燈前即指此書也
八月十五日夜禁中獨直對月憶元九
銀臺金闕夕沉沉獨宿相思在翰林三五夜中新月色
二千里外故人心渚宫東面煙波冷浴殿西頭鐘漏深
猶恐清光不同見江陵卑濕足秋隂
次聯本色語屬對却極工後來惟蘇軾深得此妙他人
傚顰則淺率無味矣
八月十五日夜聞崔大員外翰林獨直對酒翫月
因懷禁中清景偶題是詩
秋月高懸空碧外仙郎靜翫禁闈間歲中惟有今宵好
海内無如此地閒皓色分明雙闕牓清光深到九門關
遥聞獨醉還惆悵不見金波照玉山
絢爛之極乃造平淡此詩家漸老漸熟之境非淺學所
可貌為也
村夜
霜草蒼蒼蟲切切村南村北行人絶獨出門前望野田
月明蕎麥花如雪
一味真樸不假妝點自具蒼老之致七絶中之近古者
聞蟲
暗蟲唧唧夜緜緜況是秋隂欲雨天猶恐愁人暫得睡
聲聲移近卧牀前
王昭君
漢使却迴憑寄語黃金何日贖蛾眉君王若問妾顔色
莫道不如宫裏時
舊事翻新思路自别後二句總從贖字生出此與李商
隠詩金徽本是無情物不許文君憶故夫二句用意極
相似然彼近尖刻此則深厚乃中晚之判也
詩人玉屑曰古今人作昭君詞多矣余獨愛樂天一
絶其意優游而不迫切然樂天賦此詩年甚少
題盧秘書夏日新栽竹二十韻
湘竹初封植盧生此考槃久持霜節苦新託露根難等
度須當砌疎稠要滿欄買憐分薄俸栽稱作閒官葉剪
藍羅碎莖抽玉琯端幾聲清淅瀝一簇綠檀欒未夜清
嵐入先秋白露團拂肩搖翡翠熨手弄琅玕韻透窗風
起隂鋪砌月殘炎天聞覺冷窄地見疑寬梢動勝搖扇
枝低好掛冠碧籠煙羃羃珠灑雨珊珊晚籜晴雲展隂
芽蟄虺蟠愛從抽馬策惜未截魚竿松韻徒煩聽桃夭
不足觀梁慚當家杏臺陋本司蘭撐撥詩人興勾牽酒
客歡静連蘆簟滑涼拂葛衣單豈止消時暑應能保歲
寒莫同凡草木一種夏中看
正寫旁寫虚寫實寫曲盡新栽竹之趣彫鎪組織異樣
新鮮既不笨拙又不纖巧此變盛唐之格調而自出機
杼者也晚唐以後多學此種
欲與元八卜鄰先有是贈
平生心迹最相親欲隠牆東不為身明月好同三徑夜
綠楊宜作兩家春每因暫出猶思伴豈得安居不擇鄰
何獨終身數相見子孫長作隔牆人
句句細貼一層深一層
題王侍御池亭
朱門深鎻春池滿岸落薔薇水浸莎畢竟林塘誰是主
主人來少客來多
贈楊秘書巨源(自注楊嘗有贈盧洺州詩云三刀夢益州一箭取遼城由是知名)
早聞一箭取遼城相識雖新有故情清句三朝誰是敵
白鬚四海半為兄貧家薙草時時入瘦馬尋花處處行
不用更教詩過好折君官職是聲名
結是戲語歐陽修謂愈窮愈工則有慨乎其言之也
鷰子樓三首(并序)
徐州故張尚書有愛妓曰盼盼善歌舞雅多風態予
為校書郎時遊徐泗間張尚書宴予酒酣出盼盼以
佐歡歡甚予因贈詩云醉嬌勝不得風嫋牡丹花盡
歡而去爾後絶不相聞迨兹僅一紀矣昨日司勲員
外郎張仲素繢之訪予因吟新詩有鷰子樓三首詞
甚婉麗詰其由為盼盼作也繢之從事武寧軍累年
頗知盼盼始末云尚書既沒歸葬東洛而彭城有張
氏舊第第中有小樓名鷰子盼盼念舊愛而不嫁居
是樓十餘年幽獨塊然于今尚在予愛繢之新詠感
彭城舊遊因同其題作三絶句
滿窗明月滿簾霜被冷燈殘拂卧牀鷰子樓中霜月夜
秋來只為一人長
鈿暈羅衫色似煙幾回欲著即澘然自從不舞霓裳曲
疊在空箱十一年
今春有客洛陽回曾到尚書墓上來見說白楊堪作柱
爭教紅粉不成灰
一唱三歎餘音繞梁似此風調雖起王昌齡李白輩為
之何以復加
襄陽舟夜
下馬襄陽郭移舟漢隂驛秋風截江起寒浪連天白本
是多愁人復此風波夕
江夜舟行
煙淡月濛濛舟行夜色中江鋪滿槽水帆展半檣風呌
曙嗷嗷雁啼秋唧唧蟲只應催北客早作白鬚翁
浦中夜泊
暗上江隄還獨立水風霜氣夜稜稜回看深浦停舟處
蘆荻花中一點燈
舟中讀元九詩
把君詩卷燈前讀詩盡燈殘天未明眼痛滅燈猶暗坐
逆風吹浪打船聲
字字沉著二十八字中無限層折元微之聞樂天左降
江州詩云殘燈無熖影幢幢此夕聞君謫九江垂死病
中驚起坐暗風吹雨入寒窗居易以為此句他人尚不
可聞況僕心哉此詩真可謂同調
歲晚旅望
朝來暮去星霜換隂慘陽舒氣序牽萬物秋霜能壊色
四時冬日最凋年煙波半露新沙地鳥雀羣飛欲雪天
向晚蒼蒼南北望窮隂旅思兩無邊
倚天拔地字字竒警與杜甫閣夜詩極相似
望江州
江迴望見雙華表知是潯陽西郭門猶去孤舟三四里
水煙沙雨欲黃昏
東南行一百韻寄通州元九侍御澧州李十一舍
人果州崔二十二使君開州韋大員外庾三十二
補闕杜十四拾遺李二十助教員外竇七校書
南去經三楚東來過五湖山頭看候館水面問征途地
遠窮江界天低極海隅飄零同落葉浩蕩似乘桴漸覺
鄉原異深知土産殊夷音語嘲&KR1116;蠻態笑睢盱水市通
闤闠煙村混舳艫吏徵漁戶税人納火田租亥日饒鰕
蟹寅年足虎貙成人男作丱事鬼女為巫樓暗攅倡婦
隄長簇販夫夜船論鋪賃春酒斷瓶沽見果皆盧橘聞
禽悉鷓鴣山歌猿獨呌野哭鳥相呼嶺徼雲成棧江郊
水當郛月移翹柱鶴風汎颭檣烏鼇礙潮無信蛟驚浪
不虞鼉鳴江擂鼓蜃氣海浮圖樹裂山魈穴沙含水弩
樞喘牛犁紫芋羸馬放青菰繡面誰家婢&KR0008;頭幾歲奴
泥中采菱芡燒後拾樵蘇鼎膩愁烹鼈盤腥厭膾鱸鍾
儀徒戀楚張翰浪思吳氣序涼還熱光隂旦復晡身方
逐萍梗年欲近桑榆渭北田園廢江西歲月徂憶歸恒
慘澹懷舊忽踟蹰自念咸秦客嘗為鄒魯儒藴蔵經國
術輕棄度關繻賦力淩鸚鵡詞鋒敵轆轤戰文重掉鞅
射策一彎弧崔杜鞭齊下元韋轡並驅名聲逼揚馬交
分過蕭朱世務輕摩揣周行竊覬覦風雲皆會合雨露
各霑濡共遇昇平代偏慚固陋軀承明連夜直建禮拂
晨趨美服頒王府珍羞降御厨議高通白虎諫切伏青
蒲栢殿行陪宴花樓走看酺神旗張鳥獸天籟動笙竽
戈劎星芒耀魚龍電策駈定場排越妓促坐進吳歈縹
緲疑仙樂嬋娟勝畫圖歌鬟低翠羽舞汗墮紅珠别選
閒遊伴潛招小飲徒一杯愁已破三醆氣彌麤軟美仇
家酒幽閒葛氏姝十千方得斗二八正當壚論笑杓胡
律談憐鞏囁嚅李酣尤短竇庾醉更蔫迂鞍馬呼教住
骰盤喝遣輸長驅波卷白連擲采成盧籌併頻逃席觥
嚴别置盂滿巵那可灌頽玉不勝扶入視中樞草歸乘
内廐駒醉曾衝宰相驕不揖金吾日近恩雖重雲高勢
却孤翻身落霄漢失脚到泥塗博望移門籍潯陽佐郡
符時情變寒暑世利算錙銖望日辭雙闕明朝别九衢
播遷分郡國次第出京都秦嶺馳三驛商山上二刊峴
陽亭寂寞夏口路﨑嶇大道全生棘中丁盡執殳江關
未徹警淮寇尚稽誅林對東西寺山分大小姑廬峯蓮
刻削湓水帶縈紆九派吞青草孤城覆綠蕪黃昏鐘寂
寂清曉角嗚嗚春色辭門柳秋聲到井梧殘芳悲鶗鴂
暮節感茱萸蕊拆金英菊花飄雪片蘆波紅日斜沒沙
白月平鋪幾見林抽筍頻驚燕引雛歲華何倏忽年少
不須臾眇默思千古蒼茫想八區孔窮緣底事顔天有
何辜龍智猶經醢龜靈未免刳窮通應已定聖哲不能
逾況我身謀拙逢他厄運拘漂流隨大海錘鍜任洪爐
險阻嘗之矣栖遲命也夫沉冥消意氣窮餓耗肌膚防
瘴和殘藥迎寒補舊襦書牀鳴蟋蟀琴匣網蜘蛛貧室
如懸磬端憂劇守株時遭人指點數被鬼揶揄兀兀都
疑夢昏昏半是愚女驚朝不起妻怪夜長吁萬里抛朋
侣三年隔友于自然悲聚散不是恨榮枯去夏微之瘧
今春席八殂天涯書達否泉下哭知無謾寫詩盈卷空
盛酒滿壺只添新悵望豈復舊歡娛壯志因愁減衰容
與病俱相逢應不識滿頷白髭鬚
波瀾壯闊筆力沉雄較代書百韻更勝杜甫而下罕與
為儷圖字一韻重押以字義不同也唐宋人往往有
之
許彦周詩話曰春色辭門柳秋聲到井梧此語未易
及也
馮舒曰先叙東南行情景因情景追念前時以見題
之後先輕重與代書一篇體勢殊甚各致其情文章
變化因物賦形多類此也
汪立名曰按洪氏隆興職方乘嶺南村落有市謂之
墟以其不常會多虚日也西蜀曰痎言如痎疾間而
後作江南惡以疾稱因止曰亥獨徐筠水志云荆吳
俗以寅申巳亥日集於市觀公詩用亥日甚多則徐
氏之說為是
初到江州寄翰林張李杜三學士
早攀霄漢上天衢晚落風波委世途雨露施恩無厚薄
蓬蒿隨分有榮枯傷禽側翅驚弓箭老婦低顔事舅姑
碧落三山曾識面年深記得姓名無
喻意頗俚俗一入文人之口便極風雅其情深也
庾樓曉望
獨憑朱檻立淩晨山色初明水色新竹霧曉籠銜嶺月
蘋風暖送過江春子城隂處猶殘雪衙鼓聲前未有塵
三百年來庾樓上曾經多少望鄉人
中兩聯寫景一遠一近結十四字如生鐵鑄成有千鈞
之力
春末夏初閒遊江郭二首
閒出乘輕屐徐行踏軟沙觀魚傍湓浦看竹入楊家(自注)
(湓浦多魚浦西有楊侍郎宅多好竹)林迸穿籬筍籐飄落水花雨埋釣舟
小風颺酒旗斜嫩剥青菱角濃煎白茗芽淹留不知夕
城樹欲棲鵶
柳影繁初合鶯聲澀漸稀早梅迎夏結殘絮送春飛西
日韶光盡南風暑氣微展張新小簟熨貼舊生衣綠蟻
杯香嫩紅絲鱠縷肥故園無此味何必苦思歸
清氣溢素襟句句切春末夏初景色
題元八溪居
溪風漠漠樹重重水檻山窗次第逄晚葉尚開紅躑躅
秋房初結白芙蓉聲來枕上千年鶴影落杯中五老峯
更媿殷勤留客意魚鮮飯細酒香濃
通首娟靜腹聯對句更超妙
江樓早秋
南國雖多熱秋來亦不遲湖光朝霽後竹氣晚涼時樓
閣宜佳客江山入好詩清風水蘋葉白露木蘭枝欲作
雲泉計須營伏臘資匡廬一步地官滿更何之
送客之湖南
年年漸見南方物事事堪傷北客情山鬼趫跳惟一足
峽猿哀怨過三聲帆開青草湖中去衣濕黃梅雨裏行
别後雙魚難定寄近來潮不到湓城
青草湖黃梅雨時地一併醒出屬對工切渾成
百花亭晚望夜歸
百花亭上晚徘徊雲影隂晴掩復開日色悠揚暎山盡
雨聲蕭颯度江來鬢毛過病雙如雪心緒逄秋一似灰
向夜欲歸愁未了滿湖明月小船迴
次聯有氣勢蘇軾詩天外黑風吹海立浙東飛雨過江
來二句本此而下字更竒
西樓
小郡大江邊危樓夕照前青蕪卑濕地白露泬寥天鄉
國此時阻家書何處傳仍聞陳蔡戍轉戰已三年
神似杜甫
庾樓新歲
歲時銷旅貌風景觸鄉愁牢落江湖意新年上庾樓
唐汝詢曰此登樓而感謫宦也羇旅之貌隨時而銷
懷鄉之愁觸景而發人情之常也若乃牢落江湖之
意則於新年登庾樓而益甚焉
上香鑪峰
倚石攀蘿歇病身青笻竹杖白紗巾他時畫出廬山障
便是香鑪峰上人
早發楚城驛
過雨塵埃滅㳂江道徑平月乘殘夜出人趁早涼行寂
歴閒唫動冥濛暗思生荷塘翻露氣稻壟瀉泉聲宿犬
聞鈴起栖禽見火驚曨曨煙樹色十里始天明
汪立名曰按太平寰宇記貞觀八年廢楚城縣歸潯
陽詳其地即舊屬柴桑又云按圖經晉建興元年始
立郡領潯陽柴桑彭澤上甲九江等五縣則潯陽柴
桑各有其地自後併潯陽入柴桑後廢柴桑為潯陽
於是潯陽柴桑合一縣而名異
建昌江
建昌江水縣門前立馬教人喚渡船忽似往年歸蔡渡
草風沙雨渭河邊
香鑪峰下新卜山居草堂初成偶題東壁
五架三間新草堂石階桂柱竹編牆南簷納日冬天暖
北戶迎風夏月涼灑砌飛泉纔有點拂窗斜竹不成行
來春更葺東廂屋紙閣蘆簾著孟光
重題
長松樹下小谿頭斑鹿胎巾白布裘藥圃荼園為産業
野麋林鶴是交遊雲生澗戶衣裳潤嵐隠山厨火燭幽
最愛一泉新引得清泠屈曲遶階流
日高睡足猶慵起小閣重衾不怕寒遺愛寺鐘欹枕聽
香爐峯雪撥簾看匡廬便是逃名地司馬仍為送老官
心泰身寧是歸處故鄉可獨在長安
觸境怡情及時行樂遷謫之感毫不挂懷全是一團真
趣流露筆墨間
編集拙詩成一十五卷因題卷末戲贈元九李二
十
一篇長恨有風情十首秦吟近正聲每被老元偷格律
苦教短李伏歌行世間富貴應無分身後文章合有名
莫怪氣粗言語大新排十五卷詩成
自負語實是苦心語末學詆訶居易殆杜甫所謂爾曹
身與名俱滅不廢江河萬古流也
湖上閒望
藤花浪拂紫茸條菰葉風翻綠剪刀閒弄水芳生楚思
時時合眼詠離騷
江樓夜吟元九律詩成三十韻
昨夜江樓上吟君數十篇詞飄朱檻底韻墮渌江前清
楚音諧律精微思入玄收將白雪麗奪盡碧雲妍寸截
金為句雙雕玉作聯八風淒間發五彩爛相宣冰扣聲
聲冷珠排字字圓文頭交比繡筋骨輭於綿澒湧同波
浪錚鏦過管絃醴泉流出地鈞樂下從天神鬼聞如泣
魚龍聽似禪星迴疑聚集月落為留連雁感無鳴者猿
愁亦悄然交流遷客淚停住賈人船闇被歌姬乞潛聞
思婦傳斜行題粉壁短卷寫紅箋肉味經時忘頭風當
日痊老張知定伏短李愛應顛道屈才方振身間業始
專天教聲烜赫理合命迍邅顧我文章劣知他氣力全
功夫雖共到巧拙尚相懸各有詩千首俱抛海一邊白
頭吟處變青眼望中穿酬答朝妨食披尋夜廢眠老償
文債負宿結字因緣每歎陳夫子常嗟李謫仙名高折
人爵思苦減天年不得當時遇空令後代憐相悲今若
此湓浦與通川
起聯點題因極贊元九之詩道屈才方振四句作轉軸
顧我文章劣至宿結字因緣叙自己之詩并及遭際每
歎陳夫子至空令後代憐又舉古人之能詩不遇者以
况兩人結出現在之地含蓄不盡其說詩處譬如飲水
冷煖自知又如食蜜中邊皆甜兩人同調可方伯牙鍾
期矣
送客春遊嶺南二十韻
已訝遊何遠仍嗟别太頻離容君蹙促贈語我殷勤迢
遞天南面蒼茫海北漘訶陵國分界交趾郡為鄰蓊鬱
三光晦温暾四氣勻隂晴變寒暑昏曉錯星辰瘴地難
為老蠻陬不易馴土民稀白首洞主盡黃巾戰艦猶驚
浪戎軍未息塵紅旗圍卉服紫綬裹文身麪苦桄榔裛
漿酸橄欖新牙檣迎海舶銅鼓賽江神不凍貪泉暖無
霜毒草春雲煙蟒蛇氣刀劔鱷魚鱗路足羇棲客官多
謫逐臣天黃生颶母雨黑長楓人迴使先傳語征軒早
返輪須防杯裏蠱莫愛橐中珍北與南殊俗身將貨孰
親嘗聞君子誡憂道不憂貧
前叙嶺南風土物産之異結處規以不貪忠告善道所
以致殷勤也送遠詩如此用意乃為深厚泛作安慰語
便淺
方回曰大抵中唐人善言風土如西北風沙酩漿氊
幄之區東南水國蠻島夷洞之外無不曲盡其妙樂
天此詩亦可謂曲盡南中之俗矣
輟耕錄曰南人方言曰温暾者得懷暖也王建宫詞
新晴草色暖温暾
得行簡書聞欲下峽先以此寄
朝來又得東川信欲取春初發梓州書報九江聞暫喜
路經三峽想還愁瀟湘瘴霧加餐飯灎澦驚波穏泊舟
欲寄兩行迎爾淚長江不肯向西流
南湖早春
風迴雲斷雨初晴返照湖邊暖復明亂點碎紅山杏發
平鋪新綠水蘋生翅低白雁飛仍重舌澀黃鸝語未成
不道江南春不好年年衰病減心情
刻畫早春有色澤腹聯尤警
題韋家泉池
泉落青山出白雲縈村繞郭幾家分自從引作池中水
深淺方圓一任君
點額魚
龍門點額意何如紅尾青鬐却返初見說在天行雨苦
為龍未必勝為魚
比體即曳尾泥中意
夜送孟司功
潯陽白司馬夜送孟功曹江闇管弦急樓明燈火高湖
波翻似箭霜草殺如刀且莫開征棹隂風正怒號
一氣旋折全以神行不知是情是景筆墨之痕俱化五
律中此種境界開自老杜意到筆隨非可以規倣而得
者也
湖亭與行簡宿
潯陽少有風情客招宿湖亭盡却迴水檻虚涼風月好
夜深誰共阿憐來
贈江客
江柳隂寒新雨地塞鴻聲急欲霜天愁君獨向沙頭宿
水繞蘆花月滿船
清冷逼人
潯陽秋懷贈許明府
霜紅二林葉風白九江波暝色投煙鳥秋聲帶雨荷馬
閒無處出門冷少人過鹵莽還鄉夢依稀望闕歌共思
除醉外無計奈愁何試問陶家酒新篘得幾多
題遺愛寺前溪松
偃亞長松樹侵臨小石溪静將流水對高共遠峯齊翠
蓋煙籠密花幢雪壓低與僧清影坐借鶴穏枝棲筆寫
形難似琴偷韻易迷暑天風槭槭晴夜露淒淒獨契依
為舍閒行繞作蹊棟梁君莫采留著伴幽棲
咏物善取神韻故著題而不呆板若過於求切轉蹈剪
綵為花之弊
聞楊十二新拜省郎遥以詩賀
文昌新入有光輝紫界宫牆白粉闈曉日雞人傳漏箭
春風侍女護朝衣雪飄歌句高難和鶴拂煙霄老慣飛
官職聲名俱入手近來詩客似君稀
穏稱中自饒風致對句較出句必分外精警固由機熟
亦本思長
送韋侍御量移金州司馬
春歡雨露同霑澤冬歎風霜獨滿衣留滯多時如我少
遷移好處似君稀卧龍雲到須先起蟄燕雷驚尚未飛
莫恨東西溝水别滄溟長短擬同歸
江西裴常侍以優禮見待又蒙贈詩輒叙鄙誠用
伸感謝
一從簪笏事金貂每借温顔放折腰長覺身輕離泥滓
忽驚手重捧瓊瑶馬因回顧雖增價桐遇知音己半焦
他日秉鈞如見念壯心直氣未全銷
優禮贈詩分對工細一結有身分遷謫之久一味感恩
倖澤豈復能自樹立耶
别草堂
三間茅舍向山開一帶山泉繞舍迴山色泉聲莫惆悵
三年官滿却歸來
行次夏口先寄李大夫
連山斷處大江流紅旆逶迤鎮上游幕下翺翔秦御史
軍前奔走漢諸侯曾陪劎履升鸞殿欲謁旌幢入鶴樓
假著緋袍君莫笑恩深始得向忠州
用事典切聲調高亮七律中正法眼藏與劉禹錫最相
似
重贈李大夫
早接清班登玉階同承别詔直金鑾鳳巢閣上容身穏
鶴鏁籠中展翅難流落多年應是命量移遠近未成官
慚君獨不欺顦顇猶作銀臺舊眼看
御選唐宋詩醇卷二十三
