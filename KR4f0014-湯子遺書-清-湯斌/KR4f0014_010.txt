湯子遺書卷十工部尚書湯斌撰
詩
詠史
崑崙有瑤樹丹鳳翔其杪朝餐玄圃露暮宿星辰表皓
月滿晴空羽翮何縹緲我愛徐孺子清脩自皎皎韜精
在南郡高卧白雲曉羣賢方碌碌誰能測渺杳郭泰奬
人倫申屠躭林沼浩然凌雲姿豈復虞繒&KR1508;
夏日詠懷
初夏朝氣清綠隂映竹閣好鳥時来集微風散林薄養
疴豐暇日坐臥對雲壑圖書紛几席茗椀常間錯偶爾
屬篇章怡情志簡略採藥支短笻尋泉踏芒屩豈曰謝
浮榮明志貴澹泊世人逐妄跡真源誰啟鑰柱史崇虚
無金仙戒執著大道本淵微會心在寂寞矜智適成愚
要窅何由度鬱鬱南澗松百丈巖如削遙望浮雲中縹
緲飛白鶴於斯悟至理俯仰增遼廓
金陵别姜西𬈑
憶昨桂發時遇子梁谿上攜手遊名園登高共眺賞我行
到白門夜月苦懷想落葉禪房寂忽聞扣門響相見各歡
然秉燭對書幌高樓恣嘯詠古道互推奬鍾阜鬱嵯峨秦
淮平如掌信美非吾鄉兹晨理歸槳送我大江濱悲歌何
慨慷世事本浮雲素心貴不爽願言各努力庶足慰吾黨
題張鞠存見示鄉賢合祀傳
昔明神廟時海内正清宴學術半瞿曇文章競藻絢淮上
有張公峩峩邦之彦早年登朝著&KR0877;香侍紫殿典禮佐秩
宗矯矯人争羨抗疏定皇儲慷慨淚如霰藩封宗派清文
體為一變權貴咸側目拂袖歸鄉縣卧看東山雲丹鉛手不
倦再世得農部家學源流衍經術接曲江五車皆貫穿姓
字重賢書才華一時擅對策繼董賈當宁數稱善正值國
步艱中原日飛箭誰為籌軍需飽騰資酣戰辛苦期報國
家憂謝弔唁墨縗更登陴江淮明組練至今鄉閭間童髦
頌德徧爼豆並黌宫春秋報祀延令子當朝傑偕余南宫
薦聯轡趨金闕情懷自繾綣相對二十年尺素無由轉奉
詔徵文學公名如雷電更有嗣君賢綵筆益葱蒨聯篇
復累軸字字重黃絹父子登蒲輪史冊亦罕見余也樗
散姿甘老農圃賤濫竽何慚惶待放歸耕便相見叙闊
蹤示我鄉賢傳再邦仰遺徽偉績何能撰他年過淮上
芳樽或可奠
送黃俞邵聞訃南歸
揮淚向河梁燕山暮凝雪握手送君歸欲語聲嗚咽定
交十載餘千里音書闊今夏再相遇一見驚華髮君家
書盈屋石倉未足埒縹緗充畫棟一一為我揭編目近
七萬真贋俱能别太母年最高賢明女中傑喜君有良
朋美酒為我設時余憩僧廬往来無間缺攜書上小舟
高吟青谿月樓頭相顧笑笙簫為暫歇是時有明詔徵
聘到巗穴使者頻至門敦趨日彌切同人相勸駕君懷
獨惙惙向余垂涕言老母年將耋捧檄雖有心中情難
委決惟母察其情治装勿使輟讀書逢
聖主致身貴蚤達何況旁求殷乃自甘汩没我力尚未
衰猶可自存活君聞母訓言躊躇未忍發遲廻復浹旬
母意終難越予久卧烟蘿才力最薄劣
盛朝廣摉羅亦預徵書末先後至京師相期砥素節君
文高揚馬聲名動朝列上卿求識面招邀多賢哲一日
過余邸顔色暗如鐵云具陳情章未得達
天闕出稿以相示一字一泣血三日不相見麻衣腰垂
絰乃是凶問来長號肝腸裂唁賻自元宰走弔冠裳白
余感賢母德淚下不能竭憶昔十年時君表我母烈大
筆真如椽幽冥亦感徹我抱終天恨較君更慘絶今日
送君歸嚴飇正凜冽瘦影何蕭條黯淡桑乾陌努力慎
自愛宗祊一身孑母志終當酬毋使性空滅遙望石城
雲愁闇為君結
賦得黃花晚節香
秋氣凜凜露為霜獨見孤英帶晩涼絳葉飄零依碧澗
參差鴻雁滿寒塘碧澗寒塘憶昔日芳枝葳蕤金莖密
雲錦高張霞霧舉遊絲摇曳花欲語過眼繁華曾幾時
百卉具腓今何許寒圃蕭條秋風凄玉蘂繁香疎逕齊
自有高松同晩歲還須竹影傍清畦獨立秋光甘自媚
安能鬭彩桃李蹊況得長近幽人屋霜根冷枝結幽獨
君不見梧桐百丈宿鸞鳳金井葉飄空碌碌
送陳别駕
自余結茆東澗側往来車盖不相識使君下馬入深林
高譚蘿薜為生色大幅長篇掛素壁鄰翁相見各自失
平生性僻耽丘壑十年未履郡齋閾知君為政最風流
雪苑桑麻清露濕忽傳使君聞雙訃遠近父老淚沾臆
云昔板輿迎養時萊衣進酒樂何極高堂忽動枌榆念
萬里舟車隨不得馬嘶嶺上白雲曉帆落江邊村樹黑
此時海内尚昇平遊子南望情嘿嘿一旦烽火照三山
關河咫尺分南北梁園閩海春復秋夢想何由生羽翼
今年銀漢洗甲兵家書纔到顔如墨淚灑庭梧枝盡枯
童叟赴唁路途塞更聞羣鳥百千翎繞署哀鳴聲不息
古来至孝格天人冬笋江魚紀史筆眼見此事最分明
一時賦詠傾鄉國我聞此言歎且泣送君南陌百端集
吴江水碧越山青一路望君情惻惻
長安春日行
錦繡山河千里壯龍文氣結九重開流雲遲日春光暖
御柳搖颺傍露臺京都自昔稱佳麗城中半是王侯第
峻閣重樓夾道懸雲房霧宇相虧蔽上林更接西山色
峰疊翠黛烟凝濕朝霞片片藹燕關照耀金莖淑氣入
九陌三條香雲起萬戶千門春色裏雕楹銀牓暎花紅
光射御溝爛若綺是時
至尊坐玉清柏梁賦罷奏咸英爐煙縹緲鸞旆動晨旭
黃扉瑞靄平詞臣侍從承清宴珥筆數上南薰殿下直
從容歸鳳池傳呼應制文章善只今海内正消兵滇池
劍閣掃欃槍壯士不賦從軍樂野老惟聞布穀聲
聖人制作追謨誥一朝寮友似嚶鳴微臣竊幸逢景運
願作衢謠隨玉笙
送富雲麓請假歸閩
我昔退耕在南畝先生聞望齊北斗千里贈言古道存
朝夕奉持如璚玖重到承明又幾年追隨劍珮良非偶
朝罷同看太液雲五更聽漏闕門久容臺政簡晝多閒
一卷青編常在手探道欲過羲皇前論詩不作風雅後
聖朝禮樂繼唐虞夙夜寅清功不朽月明紫帽動歸心
忍上離亭為折柳閩海迢迢萬里餘勸君更進燕山酒
至尊稽古資元臣肯使山中遺夀耉願公且莫戀雲松
經綸黃閣誰當右倘過清溪遇李膺(謂厚菴先生)為問可御
蒲輪否
汪鈍翁六十初度
先生家鄰具區澤萬頃琉璃界天白異書捫腹五千卷
海内共推文章伯六經同異識指歸妙義微言恣探索
往余卧病睢陽城南望茂苑風生腋同時應
召到京華旅舍蕭條數晨夕史局編摩一載餘接膝談
讌曾莫逆共抽金匱論興衰獨秉霜毫判心迹扶風筆
削詎專長龍門述作無殊格先生體貌清且癯雙瞳剪
水神奕奕閉戶文成三百篇一朝紙貴長安陌塵埃難
嬰曠士懷片帆歸向五湖宅幾回延竚想瑶華路遠何
由生羽翮昨年奉使過浙西廻艫暫作姑蘇客先生高
臥聞我来披衣攜手話疇昔月出三更虎阜曉睥睨千
秋興莫釋扁舟送我上河梁風苦霜清歎暌隔雲山有
約計難成惆悵高天空跼蹐頭白汗青杳無期浮生浪
度竟何益聞君甲子正初周山中樂事良不易雨後寒
烟拂釣竿花時芳草侵遊屐河豚欲上鮆魚肥子弟門
生環講席我欲從之路阻修側身一望吴江碧
順治九年七月二十日
上駕親出郊外諭遣定遠大將軍敬謹親王及諸將南
征應制(壬辰七月御試)
聖主崇文德宗臣事遠征偃戈誠
廟算勤武豈
皇情為廣薰風化仍期瀚海平曉雲隨
鳳輦秋月近
龍旌湛露分丹禁彤弓錫漢京投醪
御酒徹緝衮軍容清湘野懷征旆滄波待洗兵應聞旄
羽至率舞拜干城
中秋蘿翁齋中讌集
僻巷逢迎少惟君得數過爽秋今正半高友意如何卜
宅門相望論文興不磨開樽臨紫桂解帶掛青蘿洗硯
索新賦分題和舊歌隔籬見怪石轉逕踏深莎樹杪宿
鴉動燈前墜葉多舉頭看素魄回盼失銀河銅漏還傳
箭金烏漸耀波百年日日醉莫自歎蹉跎
省耕
夏甸傳遊豫虞廷重省方恤農煩儆戒任土定輸將往
牒休堪著
興時道自長親推廻黛耜祈穀卜年芳鸞輅乘春𤼵鳳
旂拂曙張屬車連迥陌羽葆度横塘郡吏迎僊仗遂師
覲衮裳風吹桃葉嫩雲罩麥畦涼曲水瀠軒蓋晴林駐
鷫鸘咨詢保介切申勸耔耘忙
聖澤霑原隰龐眉樂
帝鄉寶岐含雨翠高穗暎霞黃帳殿看馴雉平田認遠
楊實函欣亞旅蔀屋富倉箱無逸成
天德思艱邁古皇寬徭恩屢紀賜復史難詳
國步登淳古民風躋夀昌舜絃聞慍解堯酒醉衢康共
識氤氳氣永覘歲德祥豳風今繼響奕葉頌無疆
應詔
御試恭紀四十韻
虞帝闢門日鎬京訪洛年䕫龍賡喜起畢散接班聯號
令多師古聲華重集賢縹緗充
玉几冠珮秩
經筵天錫圖書秘春呈雲漢鮮體仁功自懋建極道無
前制作開三統清寧撫五絃詩歌諧雅頌翰藻麗山川
游衍懷明旦絲綸動象躔鴻儒聚白虎侍史撤金蓮棫
樸功施久鈞陶禮樂全旁招窮海澨籲俊及林泉薦引
寧論地吹嘘不計員公孤方拜讓臺諫復駢肩岳牧搜
揚切宰衡啟事連雲巖鶴詔促谷口蒲輪遄緯度占文
耀風雷起蟄淵渥洼空駿馬湘沚絶蘅荃盛舉超曩代
曠逢豈偶緣自當謹舞蹈何敢尚迍邅耆碩推轅固妙
齡儷仲宣朔南咸至止仕隠各無偏争著京都賦競裁
羽獵篇月分漕輓米日費水衡錢魚媿馮諼食金羞郭
隗先霽陽當禁苑芳樹映華旃典禮
臨軒重工寮將事虔瓊階聞曉奏綵仗遶爐煙五字英
才著一經舊學傳文成獻
黼幄賦就立花磚東壁霞光燦少微淑氣纏
龍顔常自喜鳳扇欲徐還不數瀛洲宴儼如紫素旋同
聲稱飲瀣野老羨登仙才豈馬卿亞虔承孝武憐
兩朝感際遇一志矢貞堅謳咏休明瑞祈瞻歷數延得
賢摛漢頌大寶續唐編遜志期宗傅健行望體乾昭回
垂萬禩奕葉奉堯天
院中宿直八韻
清切推丹地瞻依近紫宸龍池鐘漏晩鳳沼月華新古
水流霜影宫雲澹玉津
聖皇開治象元化正含淳幸備班行後叨承異數頻端
貞期拜獻樗散愧冠紳年老才將盡憂多道轉親夜深
星斗闊始悟與天隣
送林玉巖奉使琉球十二韻
水國藩封遠儒臣星使遥鸞章頒絳闕麟繡下青霄嶺
路秋花麗閩山宿霧消前驅陳玉節負弩簇金鑣到海
風常正開帆浪不驕扶桑看湧日蜃市障廻潮島嶼疑
神岳京華認斗杓鮫人迎上客卉服護仙橈博望通殊
域陸生重漢朝文章堪喻蜀干羽足征苗不數樓船績
寧煩銅柱標歸来王會日拜手聽簫韶
中秋陸處實同年留飲齋中和吴見末韻(二首)
相對話平生開樽聽雨聲客中逢令節林下見交情白
社風原古柴桑世不争從来樂志者非是愛逃名
别墅仍留憩竹林笑語聲兒童知客意鷗鷺識秋情天
肯容吾懶拙能免世争他年重過訪不必更通名
寄示兒溥(二首)
浪跡真無計門庭汝暫持雨多憐稼悮地下慮牆危官
税完應早鄉租催漫遲近聞文體變前輩法須知
汝祖墳前樹今年看幾回叔賢書共讀弟幼酒同杯藥
裹宜常曬柴扉莫亂開初冬當返棹候我竹林隈
西湖聽莊蝶庵彈琴
繋纜孤山下石床理素琴嵐光千嶂滿松影六橋深古
調傳天籟清弦寄道心曲終人亦静明月照幽襟
送陳别駕之南陽
送客宛中去行吟驛路紆浮雲高密宅古木武侯廬險
隘商顔近士風京洛如此鄉兵火後邑井半邱墟
家居感懷(四首)
濫綴
先朝供奉班平明珥筆待
龍顔辟雍進講華旃細籍畆親推黛耜旋南國遠通璚
海貢西羌不閉玉門關滄江白髮
君門遠悵望高天未可攀
巖關鎖鑰設咸東指顧河山百二雄華嶽崚嶒高漢苑
渭川波浪注秦宫旌旗閃日貔貅静冠盖連雲蜀道通
自是太平多暇日書生何以答
皇功
蕭條僕馬南安署日倚江樓眺碧岑瘴嶺朝昏雲似墨
蠻村草木桂成林歸鄉幸慰趨庭志臥病終違報
主心一葉扁舟還載石片帆風正自長吟
城隅小築避風塵三逕茅齋可寄身藥餌關心朋舊少
青編滿架校讎新傍松叠石平如案裛露看花折贈鄰
崖岸年来消減盡莊生齊物不須陳
立春
冬晴正覺日霜静風轉俄驚節序新倚檻臘梅香欲盡
隔溪官柳翠先勻時艱可信滄洲穏老去方知古道真
擬待東林鶯語細莫辭華髮醉芳春
春霽友人以詩相投書此謝之
春霽園林暖尚遙石欄殘雪未全消同人詞賦相投贈
把卷吟哦慰寂寥箕斗浮名終是幻巢由高枕不須招
眼看藥笋沿溪綠岸幘披襟酒一瓢
春日即事(次信菴韻)
杜門久矣謝繁華不道春光取次奢柳市煙籠含宿雨
桃村日照散明霞舊蔵禊帖時開玩新註茶經可共誇
迸笋當階礙杖屨茅軒小逕不妨斜
春日感懷兼呈仲方
漫說登臨春事饒衡門兩版閉清宵頻聞白帝烽烟暗
苦憶朱方鼓角遥憂世何妨同濁醉畏人真欲混漁樵
袁安小閣知鄰近箬笠往還不待招
崇禎壬午闖寇破寧陵文學翟先生仗節死之
今督學使採輿論祀之鄉賢余感其事聊述
短章紀之
成仁本屬中庸事落落乾坤有幾人天以三綱作砥柱
士將一死答君親理無兩路須求是節到當頭要認真
我至沙隨弔往烈泮宫俎豆肅冠紳
新秋雨後抑莊西齋讌集
雨歇林溪煙未收凭欄雲物見新秋葉心菓熟紅將綻
階面苔深翠欲流碁局頻移竹映榻酒壺好待月登樓
惟君最愛清狂客塵世何人識醉遊
京口贈友人
結宇三江紫岫間薜蘿遶蹬俯澄灣陸機文賦年方少
陶亮閒情興未慳花滿芳樽留素月窗明綵筆照青山
把君一卷吟蕭寺夜雨孤燈好閉關
錫山别賀天士
浪跡湖山求友聲文章惟爾重西京一時贈縞多名士
千里傳書動上卿對酒方驚秋葉晩登舟已掛片帆輕
莫愁别後雲鴻闊梁苑吳江月共明
東林寺(二首)
疎雨松林白鶴棲遠公精舍一峯西青楓雲鎖談經洞
碧水蓮開送客溪法相仍傳阿育記殘碑猶是晉人題
石欄把酒懷元亮烟遶柴桑望欲迷
參差石勢抱禪扉萬仞羣峯帶落暉碧磵渟泓數磬響
白雲縹緲一僧歸閒從苔壁識殘籕静愛風泉坐釣磯
五老青牛烟嶂外明年策杖莫相違
戊午應
召入都留别里中親友(二首)
蕭然蘿薜絶雙魚雲外忽傳有鶴書學道原因息翮早
出山翻悔避名疎幽花谷口遥相映野鷺溪邊迥自如
龍尾班行真濟濟拙庸應許歸茅廬
簇簇郊關擁畫輪臨河握手話酸辛藝花選石多同調
待漏鳴珂少故人倦鳥寧能歴遠岫歸雲何意覆通津入
朝倘得辭簮紱春水還期理釣綸
長垣北十里學堂岡有夫子廟相傳四賢言志
處(廟内有党懷英篆書杏壇二大字)
柳陌乍隨岡勢轉杏壇忽傍柏林開轍環魯衛行將老
道繼唐虞志未灰蝌蚪文銷存屭贔犧尊歲久剥雲雷
階前風雨傳松籟疑是瑟聲入座來
送李子德奉
旨歸養(二首)
薊門疎雨淡秋隂惟爾斯行重古今賦就上林纔賜第
表陳東掖蚤抽簪關河落照鄉山迥驛路鳴蟬野樹深
到日高堂應戲綵御香未散遶衣襟
史才經術在關中
詔領羣儒集漢宫瞻望白雲子舍在拜違黃闕
主恩隆比鄰載酒東臯子(山史先生)戴笠譚詩甪里翁(亭林先生)
回首應憐同調客編摩寂寞老揚雄
辛酉二月初侍
講筵紀事(二首)
文華春殿旭光濃
帝簡儒臣侍九重紫禁天章詞煥爛紅雲寶幄語從容
細旃風定牙籖啟袞袖香飄玉珮從典學千秋際
聖主微臣何以稱遭逢
御氣氤氲繞
玉皇西清霞彩映
龍裳經陳謨典
天心正學闡勲華
帝道昌敢向
盛朝稱管晏何須文藻繼班揚恩深覆載安能報誦讀
衡茅志未忘
擬
上賜大臣遊温泉詩(四首)
山陵叠翠倚層霄瑞靄晴臨碧澗遙石上泉聲隨玉漏巖
邊樹色暎金鑣雲峯遠結盤龍氣瀑水近當踞虎橋一奉
恩榮歌鎬燕長從仙蹕聽簫韶
碧潭波遶翠微迴帳殿紅雲覆綠苔閬苑烟深朝絳節
華清春曉對蓬萊山光獻夀天杯永寶翰騰輝
御牓開萬國共瞻隆孝治漫言驪阜重仙臺
傍巖依岫敞離宫
詔賜恩波卿貳同閣道周廻香溜裏衣冠趨步彩雲中
不須雕斲傷元化惟有真淳表
聖功何事露臺誦漢主萬年儉德仰
皇風
薊北烟巒俯大溪甘泉春色接丹梯曉来嵐氣當窗入
雨過花光拂座低摇曳霓旌依磵轉參差豹尾與雲齊
願將景物同民樂薄海烝生望紫泥
人日
椒花彩勝懶隨人閉戶攤書笑此身白首校文嘗午夜
寒天點易及霜晨節遲(時未立春)郊柳應含凍雪少村梅可
放春稍待西山芳草綠招邀朋輩醉芳辰
題畫
秋林不厭静高士自能閒鎮日茅亭下開忩對遠山
西来庵題壁
禪門深鎖萬松間江上白雲自往還雨過捲簾無餘事
一編周易對焦山
西来庵贈水齋上人(上人舊為寧夏總兵)
白馬西来掃野雲居人誰識舊將軍楞嚴讀罷焚香坐
一缽江泉到夜分
戲贈
飯辦松花芰辦衣同羣鷗鳥渾忘機駝岡不減柴桑社
擬剪蓬茅待汝歸
贈懷慶太守(二首)
野王山路曉雲横一水瀠㢠繞郡清兩岸柳條凝露濕
年年常見使君情
西門古廟鄴城隂父老笙簫直到今見說行山青似黛
濟源争比濁漳深
詩餘
賀新郎(秋思)
雨脚纔收了竹簾開梧桐墜露淡烟如掃一派秋聲吹
木末況漸蘋衰楓老問今歲秋光多少貫酒東臯凝望
眼看浮雲變幻入林緲思疇昔縈懷抱空江採得蓴
絲好櫂輕舠遙峰隠約放歌霞表世事渾同蕉鹿夢擬
向華胥醉倒更說甚桃花源杳白帢青鞵尋釣侶待月
生一笛驚鷗鳥悲歡話付溪草
滿江紅(後池秋葉蓮盛開漫賦)
藕葉鋪池連隂雨溪流青漲東里叟扶笻還問後渠無
恙隨地菰蒲雙鷺宿垂楊半掩波紋上碧烟開映曉弄
新妆輕盈状廬山社幽情漾湓浦岸清風宕似層層
紅艷美人堪餉月下時聞芳露滴呼兒學作漁郎唱夢
醒来十里野塘中遥相望
千秋歲(八月十六日夜玩月)
暮霞成綺又送冰輪起花影裊簾波細輕清河漢色珍
重嫦娥意今歲好今宵賖取明年醉玉笛情堪寄雲
母屏還倚瓜再削杯重洗紅牙翻舊譜妙舞風吹袂澄
露滴盈階桂落天如水
滿庭芳(秋日閒居)
雲澹霜洲鴈飛葭浦兩行烟𣗳柴門紙窗茅屋秋氣映
朝暾壮歲歸田作賦十餘載高臥邱園漁樵伴時来問
訊紅葉認山村漫論古今事柴桑谷口往跡猶存但
茶香竹裏酒沸松根午榻清眠夢覺看籬畔菊蘂堪飱
凭欄坐南華一卷朗咏到黃昏
湯子遺書卷十
