湯子遺書卷九工部尚書湯斌撰
告諭
嚴禁徵收錢糧勒索火耗私派之弊以恤民艱
以清賦税告諭
江南財賦甲於天下小民輸將正供拮据維艱兼以逓
年水旱頻仍困苦尤甚
皇上軫念煢黎宵旰不遑額徵正賦之外不得横徵私派
多科勒索定有處分嚴例州縣有司務宜潔已奉法杜絶
私派痛除耗羨俾民間省一分浮費即可完一分正供司
道府為属員表率尤宜端本澄清剗剔蠧弊禁止苞苴則
州縣免分外之需小民即可受寬大之惠額賦易于完辦
各官亦免考成之累庶不負公廷簡任牧民之意乃有等
不肖官吏惟圖營私飽槖㒺顧功令民瘼或於派徵之時
浮額多科或於收納之際加勒火耗如地畆錢糧江南各
属額賦已重每徵正銀一兩部法之外多勒耗羨八九分至
一錢不等而江北州縣竟有加至一錢五六以至一錢七
八分者至於雜辦錢糧如行夫牙戶匠班漁課碾餉等
項竟不開明每丁應徵數目止開某戶應徵幾丁字樣
通同奸胥蠧役恣意横徵每丁止應徵正銀一兩四五
錢者竟徵二三兩仍復加四五勒耗再如酒税一項原
因用兵需餉暫行徵收為民牧者自應體恤民隠照額
收解乃視同几肉亦復加四徵收更有並非額編横行
派累如田房税額既經按照業戶賣契計數徵收税銀
復於田畆上按圖按甲加數派徵及借稱某項公費并
捐助名色輒加派里逓指一徵十官蠧分肥此皆州縣
刻削下民脂膏之弊也司道衙門凡遇州縣交錢糧則
有坐平耗羨名色彈兌陋規庫官胥吏堂役以及把門
轎傘之夫俱有收銀使費種種錮習難以悉數此則司
道府婪索州縣之弊也此等弊竇在從前督撫歷經嚴
禁稍為斂戢者固有而陽奉隂違者實多本院未出都
門久已稔悉及入境以来見聞更有真切嗟小民有限
脂膏上下官蠧如此層層剥削無怪乎民生日蹙朝廷
正賦歲歲逋懸動盈千萬若不嚴行懲創何以救民水
火無虧國儲除現在密訪參挐外合行出示禁飭嗣後
各宜洗滌肺腸改絃易轍凡州縣徵收正雜錢糧務按
由單科則應徵確數如法騐派明白開寫單票令民通
曉毋容額外私加毫忽仍聽納戶照依部頒法馬按數
稱兊自封投櫃櫃役止許登填流水截給串票不許執
戥秤收司道衙門如遇州縣解交錢糧一依部法平準
兊收明白即便印掣批文送院銷算永杜積弊如有不
肖官蠧怙惡不悛仍踵前項諸弊許諸色人等不時赴
縣具稟一經察確官則飛疏參挐役則立刻杖斃倘有
奸頑里甲劣衿衙蠧輸納糧銀故為短少亦必查騐真
實申報究懲不得窺視殷實之家借名納銀輕少籖提
捉挐飽其谿壑如有此等定行飛提重治本院執法如
山言出必行斷不寬假各宜猛省無貽噬臍慎之慎之
嚴行設法催提永禁濫差滋擾以杜侵那告諭
江南各屬為財賦重區欵目滋繁有一項之徵解即有
一項之考成州縣印官固宜竭力徵輸以副功令毋容
墮悞而在上諸司各有督催之責貴乎嚴立期限以程
完欠不在濫差滋擾乃向来司道府衙門立法不善惟
以差提為能事不論刑名錢糓不計輕重緩急動輒差
催州縣甫及開徵而司道府之差役接踵而至更有一
項錢糧而有守催之名不一而足此輩一下州縣惟知
恣肆勒索講說差規需索酒食谿壑既盈即置公事于
不問稍不遂欲非聳稟鎖挐即私行毆辱而州縣經承
率皆窮役既無身家以應若輩無厭之求欲冀一時稍
寬不得不多方承順因而那撮錢糧侵蝕國帑勢所必
至本院深悉此弊屢經通行飭禁近聞州縣仍有守催
坐催等差紛紛盤踞在諸司之敢於玩違者或以州縣
徵解愆期呼應不靈謂差提可以速結獨不思司道府
官為屬員表率若能設法催提嚴立程限示以必信别
有勸懲下屬縱使冥頑亦必感而知奮可以不煩差擾
何竟漫無區畫惟以濫差為事且差往往不係公事甚
至有不行牌票令書吏下縣口催多係私意科斂不肖
蠧役增飾恐嚇有司心知其偽不敢聲言常至那借庫
項以應其求錢糧虧空都由於此尤為不法合再示禁
凡督催錢糧及一切欽部刑名事案務須設法勉勵分
别勸懲示以必信必從不得輕差一役州縣各官亦宜
仰體急公上緊完結勿以不差催而忽玩如敢仍前濫
差下縣致滋索擾侵那情弊本院見聞所及立即密挐
差役并經承重處外定將違禁差擾緣由特疏指參
嚴禁婦女入寺燃身以正風化告諭
婦職但司中饋閨幼專習女紅皆宜静處閨幃别嫌明
微即異姓親戚不得相見乃聞開元等寺何物妖僧創
為報母之說煽惑民間婦女百十成羣裸體燃燭肩臂
謂之點肉身燈夜以繼日男女混雜傷風敗俗聞者掩
耳而乃習久不察視為故常良可哀憫即曰親恩當報
生養死葬自有定禮違禮辱身是謂不孝何名報恩合
行出示為此示仰該管官吏及軍民住持人等知悉嗣
後婦女各宜静處閨幃不得仍蹈從前惡習入寺裸體
點肉身燈如有犯者許地方附近居民稟官嚴挐究處
女坐其父婦坐其夫僧道容隠不行舉發者解院重責
三十板枷示寺門三個月不貸
嚴禁請託以肅官箴告諭
江蘇地號繁盛遊客所聚風俗刁詐人心險惡官斯土
者往往以情面請託敗其官聲得罪公論禍不旋踵本
院廿載林泉六年史局茹蘗飲冰甘之若性奉命撫吳
誓之關帝神前斷絶交遊不畏強禦受賄徇情神明殛
之將及一載地方官民頗能相信惟是積習日久不肖
小吏猶多藐玩不知本院執法到底輒欲自行嘗試有
一缺出争謀署篆皆素行貪惡敗檢無恥之徒不知世
有天理王法雖本院大聲疾呼猶然瞶瞶者此等奸徒
可以百里相寄乎夫百里之地錢糧刑名皆國計民生
所關即部選非人本院尚當白簡嚴糾稍有徇縱便屬
溺職若委署非人罪何可逭然委署重任矣而署官不
能盡職是署官負本院也若先徇情濫授是本院以
朝廷百里民命賣與匪人也即其人不至大敗而本院
之心尚可對上天告
皇上乎除凡不自安分妄行營謀者另行糾處外合行
曉諭為此示仰大小属吏知悉各宜體諒本院誓神之
意恪守官箴無懷徼倖如本院不能慎終如始一有徇
假不妨公揭通衢以彰本院負國之罪如本院清苦勞
瘁自甘毫無私弊亦求相諒以全晩節幸甚幸甚
亢旱不雨急圖脩省以祈有年告諭
民間插蒔方畢惟賴雨暘時若可期豐稔不意仲夏至
今雨澤愆期近日亢旱彌甚田禾將槁本院念切民瘼
中心如灼切思天道人事感應不爽自非官墨兵驕即
係政苛刑濫除本院率属痛自脩省外仍建壇祈禱禁
止屠沽清理刑獄惕天之變分民之憂庶幾甘霖早沛
不致薦於饑荒各宜虔誠無飾具文
嚴禁兵丁擾民以安蔀屋告諭
江南財賦重地民間一草一木俱關國課至於各營兵
馬自有額設糧餉料乾按月支給豈容横取況駐防兵
丁違禁擾民屢奉
嚴綸申飭犯者即行參處乃聞各屬有等不法營兵每
借砍馬草為名將民間田蕩所産蘆葦恣行樵採稍或
勸阻即逞兇暴鄉僻小民孰敢抗敵惟有飲痛吞聲而
已甚至縱放馬匹踐踏禾苗糾合營使砍伐墳樹種種
肆惡俱干軍紀該管營弁漫無約束亦屬不職除現在
密訪挐究外合行嚴禁為此示仰各營弁兵丁知悉嗣
後務須嚴明紀律均束隊伍毋得縱容兵厮在外生事
砍斫民間一草一木如有不遵即便據實通報革治倘
該管將弁知情故縱或經本院察出或被告發定以縱
兵虐民會疏指參并挐悍兵以軍法重處決不姑貸
嚴禁濫委家丁以肅吏治告諭
地方公務該管官員各宜加意澄清剔除積弊使上不
誤公下不擾民庶免咎戾胥役不過供奔走傳號令而
已至於家丁乃本官私人尤不得干預地方之事本院
下車之始已經嚴禁近聞各地方官抗玩不遵以衙蠧
為腹心視關防若具文無論脩造監工開倉監兌造船
辦料等一概倚任家丁胥役互相結擾狐假虎威恣睢
肆横層層剥削刁難需索窘辱備至賣富差貧弊竇百
出一切公事經此輩之手盡為吞噬之具此等情状本
官豈真聾瞶不聞乎或以此輩為誠信足仗乎抑假手
攫金以自肥乎溺職若此深可痛恨合行出示嚴禁為
此示仰撫屬官吏軍民人等知悉嗣後一切公務如有
仍前擅委家丁出外招搖刁難良懦需索私費者許被
害人等不時赴轅控告官即參挐役立杖斃各宜凜遵
勿貽噬臍
嚴行飭禁告諭
各項當官久經禁革白票取物有干功令不意蘇城尚
有冰窨承值官府相沿莫能革除查設厰蔵冰盖因春
夏江海魚鮮遠来非冰即腐窨戶在於臘月鑿窖收貯
待時發賣以覓微利而蘇州大小衙門輒以冰為驅暑
納涼之具每遇夏月差票絡繹恣意白取供應上司飽
送知交視為應得致窨戶雇夫雇船挑運装送所費不
貲甚且各衙門搭盖馬厰與夫包束家伙需用草索亦
著窨戶出夫打造即或稍給工價悉被胥差兵役中飽
究竟不沾實惠種種弊害殊堪矜憫合亟飭禁為此示
仰蘇郡官役軍民人等知悉嗣後炎天用冰務要給價
平買償其工費至於搭厰夫役草索不得仍著窨戶備
辦如有奸役朦官白取及混派夫役致滋民困或經本
院訪聞或被受害告發定行官參役挐不貸
嚴禁諱盜以靖地方告諭
吴下盜風日熾由於地方官慮處分嚴切遇有被盜便
與失主為仇逼令隠匿不報其盜情重大勢不可掩者
逼令改強為竊甚至昧却良心輒挐家屬婦女審詢坐
以是姦非盜敲拶竝行以故失主畏其苦累不得不隠
忍緘默即申報矣奉文勒緝往來解比差役盤費悉出
失主盜之所餘不盡不止其意總要失主有不敢不諱
之勢而後官長得安然遂其諱盜之心既助盜以虐民
實驅民而為盜是官長實盜魁也如此作官惟知有自
己功名不知有良民身家性命不但上負
朝廷抑且絶滅天理每日坐堂開衙乘輿張盖何面目
與斯民相對乎合行嚴禁以後當嚴禁保甲以清盜源
如有失盜不論是強是竊俱限三日内挐獲真盜追出
真贓申報分别照例定罪如不即行緝拿數日之後賊
已遠遁贓已花分即獲盜亦難定招若以後仍前逼&KR0008;
失主隠匿不報及借端誣衊酷刑&KR0008;(闕)員役索
取失主盤費及妄挐平人私下拷嚇株連無辜者或經
本院訪聞或被失主告發官員立刻題參挐役杖斃
舉行鄉約以善風俗告諭
古昔盛時士有庠序學校以樂其羣民有比閭族黨以
萃其渙禮讓興行風俗樸茂邇來教化不明人心陷溺
父兄之訓戒不先里黨之薰陶無素因之一善未聞多以
惡敗至於犯法有司輒執三尺以繩之輕則杖笞重則斬
絞每歲讞獄之章常至千餘本院昔承乏綸閣閱諸曹奏
牘每至大獄輒反覆不置竊嘆孰無父母孰無妻子一旦
身罹刑辟莫能救助為之泣下夫先王以刑弼教非以刑
為教也一言不教而惟刑是加豈父母斯民之意乎今奉
命撫吳見俗尚浮華人情嚻詐訐訟見於宗族仇殺起於
比閭泰伯季子之風微而專諸要離之習勝欲挽回未俗
馴至淳良條約頻頒未見省改中夜思維人心本善豈盡
下愚不移從容漸摩自當感動鄉約之法最為近古恭讀
上諭十六條聖人之言廣大精微脩身齊家之道遷善遠
罪之方總不外此撫屬府州縣衛所官吏定期每月朔望
會集士民於公所其鄉鎮等處各擇一空闊祠宇選年高
有德為鄉人所重者敬謹講說務要明白痛切使人感動
平居無事則互相叮嚀一有過惡則彼此訐責共存天理
共守王法孝親敬長講信脩睦敦尚樸實解息忿争無
負
聖天子尚德緩刑化民成俗至意無徒視為具文
禁止船戶涉險夜行以弭盜賊以安行旅告諭
蘇郡為南北通衢商賈往来如織又素稱澤國河港繁
多經商貿易之人皆賴舟楫以利攸行應由官塘大河
而走曉行夜泊以保無虞且沿塘各處廵船汛兵聯絡
防守稍有警息亦可呼應追捕乃有無知船戶或貪捷
徑或圖趕路每每竟由荒僻冒險夜行以致盜賊乘機
竊發莫能救援至於客商雇船俱由牙埠此輩熟知船
戶来歷客商遠来投牙雇載自無疎虞常有貪鄙之夫
吝惜小費不由船牙寫載私自雇覓遂致奸惡水手瞰
有重資故意行走僻路勾盜刦掠甚有亡命之徒以舟
為餌減價攬載誘令入彀行至中途肆行謀害不特資
財一空且有性命之憂禍端莫測深可痛恨合行嚴飭
示禁自後凡客商雇船装貨務須著落埠頭雇覓熟識
船戶寫立票約仍由官塘大河行走遇晩停泊民居稠
密有兵所處以便廵邏不得貪走捷徑越站夜行致有
失事之虞如有牙埠不察船戶来歷混將奸船僱装客
貨以及船戶違禁行走僻徑者一經事發提牙埠船戶
一體嚴究治罪斷不姑徇爾等商民各宜猛省保全資
本性命慎毋行險徼倖自遺伊戚也
嚴禁阻葬惡習以弘孝治告諭
民間買地安葬原屬各從其便乃吴下惡俗每有棍徒
搆同勢豪凡遇民間造墳輒借稱妨礙風水煽惑阻撓
肆行嚇詐稍不遂欲糾集打降拳勇百十成羣或毁撇
磚石灰料或夤夜掘壊地脈甚至掀翻棺木打傷人命
肆横無忌遂至訐訟紛争拖累破家安葬無期終成暴
露言之真堪髮指本院深悉此等惡習已經嚴禁不謂
蘇松屬縣其風猶熾此皆地方有司奉行不力故耳合
亟嚴行示禁為此示仰撫屬官吏軍民人等知悉嗣後
民間造墳安葬聽從其便如有不法棍徒怙惡不悛仍
敢糾衆阻葬許受害之人指名具告地方官嚴挐解院
以憑盡法重處如有司奉行不力或經本院别有訪聞
定以溺職指參決不姑寬
嚴禁營債盤剥重利以除民害告諭
放債每兩三分起息載在律令近聞各處營兵不遵定
例當放債之時先扣加一利息加一折色搭配低潮短
少分數帶領保人又扣尅使用茶酒花費名為一兩其
實不過數錢及至還債則利上起利輾轉盤剥動至數
十倍少或拖欠輒行吊打凌辱每致赴水懸樑或逼獻
産屋妻孥又有印子錢名色通計本利逐日抽取二分
公然開店舖勾引鄉愚小民一時費用無出圖濟目前
後即竭力經營每日所得些微何能償還重利一入陷
阱無計自脱有限之脂膏盡為此輩吮噬聞蘇城内外
開張此店者不下數十百家民生安得不蹙更有營旗
兵丁等肆行撞掠與大盜等尤為暴横合行嚴禁嗣後
百姓各安本業不得輕揭債銀各營兵丁亦各恪遵功
令不得身為中保及租房與人開張債店射利無厭地
方嚴加譏察如有違犯兵則挐解該管衙門究治中保人
等立行枷責仍將利銀責令賠償追券焚燬如有折算子
女財産逼人赴水投繯情罪重大立即具文申報本院飛
章請
旨從重處分
嚴禁營兵放馬斫青以安民生以裕國課告諭
江南為財賦奥區寸土皆有課税民間藝植輸糧非荒
蕪廢地可比凢營伍馬匹自有額設草荳喂養如有放
牧不許作踐禾稼久奉
嚴綸孰敢違背乃聞有不法營弁縱兵結黨成羣放馬
出城或囓食禾麥或侵伐墓木所遇無敢攖觸如馬在
田偶或驅趕即以傷馬為題無端紥詐至於水鄉茭蘆
草蕩皆有賦之區兵丁借名斫青縱令小厮擅捉農船
聯舲逐隊夥結到鄉將有課蘆葦肆行砍斫公然裝載
貨賣致民賠糧飲泣又草船所過之處遇民船則故意
衝擊毆奪篙櫓傍村居則徧掠雞豚横取柴草更有地
方棍徒假作營裝勾引暴戾種種擾害均干軍紀向來
提督總鎮熟知其弊嚴加禁飭不啻三令五申乃兵厮
遠離部曲㒺知遵守將令約束端在平時方今東作將
興菜麥滿畦茅簷蔀屋力穡多艱尤宜斂戢安農除一
面嚴飭各營弁兵并密訪挐究外合行出示嗣後如有
不法兵丁小厮借名放馬斫青傷殘禾麥強斫蕩柴擅
捉民船擾害鄉村及地方棍徒勾引生事者諸色人等
協力擒挐解官申究以憑軍法嚴治
曉諭告報版荒
長洲縣版荒田地本院因念里民包賠苦累是以示令
自行開報定奪然功令森嚴事干地畆錢糧題報請豁
談何容易必實係不毛絶地方可據實報明候委官察
勘若一毫虚假萬一奉旨差官察勘罪將誰歸無奈里
民良頑不等竟將原有種植可以供賦之田一槩混呈
妄希蠲減以致荒數纍萬真僞難分矣目今東作方殷
若委官履畆踏勘必致妨悞農業相應停止為此示仰
長洲縣里民知悉國課嚴急無草草具題之理俟秋穫
之後遴選清廉才能官員確訪真實不毛之地另行分
晰緩其徵比量充雜辦差徭不許指名造冊等費科派
分文以致重累窮民如有故違本院一有訪聞定行從
重究處
嚴禁賭博以絶盜源告諭
士農工商各有本業賭博為非律有明條吴下有等無
賴棍徒開賭場引誘良家子弟羣集賭博徹夜呼盧良
賤不分兵民混雜一入彀中莫能悔悟腰纏罄盡流入
匪類穿窬掏摸無所不為開賭棍徒但知拈頭取利孰
論奸良以致賭博之場竟成盜藪貽禍地方深可痛恨
至於紳衿讀書明理尤當砥礪廉隅戒絶怠荒名教自
有樂地何乃亦以鬭馬吊為事總緣習俗已成莫能自
振甚至與士卒細民為伍禮讓全無惟憑機械惡習久
經嚴禁印造馬吊紙牌令其改業孰意愍不畏法之徒
仍不悔悟除現在查訪挐究外合行嚴禁為此示仰諸
色人等知悉士農工商各務本業不得相聚賭博陷入
不義甘蹈法網如有不法棍徒開場糾賭以及私造紙
牌暗行發賣許地鄰保甲人等協力擒挐赴禀本縣印
官轉解本院究詢明白按律從重治罪如地鄰保甲狗
情容隠事發一體究處各宜猛省毋自執迷
禁略販子女以全人倫挽頽俗告諭
略販之罪新例甚嚴乃吴下惡俗有等奸媒牙保覘知
貧人子女稍有姿色輒巧言哄動或稱官宦討取媵妾
或稱富豪收為兒女始以重價立成文券及至攫金到
手半入奸囊而為父母者止圖目前之貲財不顧骨月
之分散或父母稍有良心不受哄騙若輩即糾合黨類
俟候子女偶然出門竟行誘擡入窟展轉遠賣得價瓜
分迨其父母告官追緝其去已遠杳然莫可根蹤不獨
骨月分離反多公庭拖累言念及此殊堪髮指又有一
等無賴之徒嫖賭放蕩衣食不給被奸媒設騙或將本
身妻子自賣遠方永離鄉井甚至鬻為水販墮落娼家
更有為富不仁之輩收買人家子女教習吹彈技藝通
同媒媪誘紈袴子弟婪取重價賣為姬妾此種澆風惟
蘇郡維揚江寧為甚愚民誤墮其術生離遠别而若輩
坐享其利天理王法皆所難容該管有司身在地方視
為細事漠不相關全無禁戢溺職殊甚本院念切維風
合行嚴禁為此示仰撫屬官吏軍民人等知悉凡有前
項奸媒販棍以及收養瘦馬之徒嚴行驅逐出境如愍
不畏死潜頓境内仍前拐販子女許鄰里保甲赴該管
官據實舉報解本院審明題請正法鄰甲容隠不報一
體治罪至若窮民不惜兒女遠賣他鄉有司官務須多
方勸諭令其悔悟如冥頑無知甘心抛棄一并照例懲
處決不姑貸各宜猛省毋蹈法網
嚴禁刁風以安良善告諭
聖賢語治不過教以田里樹畜申以孝弟禮讓遂至比
屋可封刑罰可措者今日教化凌夷奸僞滋起稂莠不
剪而欲休息盖亦難矣吴中刁惡遊民最為百姓患約
舉數端嚴加懲創自示之後凡以前違犯者當思渙然
省改如長惡不悛三尺具在斷不寬假毋謂本院不教
而殺也
一奸暴遊民結黨歃血或假稱欠債或捏騙賭博持棍
操刀行兇打降一人有讐則聚衆同報一人告状則彼
此扛幇甚至窺寡婦孤兒家道殷實而柔懦愚蒙便指
姦盜誘賭誘嫖或強使揭銀或唆調争訟又勾引旗營
機匠結交衙門皂快挾同詐財互相容隠更有欺隠田
糧抗逋國課窩盜窩訪保官保吏壊法亂紀真堪痛恨
自示後五日内不即解散本院訪出盡法究處各重性
命其毋後悔
一民間或因小小口角邂逅身死並無致死情由屍親
指死者為竒貨或擡屍上門或搶家財或鎚棒劄打或
傷器物勢同盜賊不厭不休以後如有此等盡法重懲
枷示三月決不輕恕
一刁民心懷奸偽志在得財家中但無營生就要摉尋
告状更有一種訟師專一起滅詞訟教唆愚民或捏寫
無影虚詞或隠匿年月姓名或以活人作死或盜人墓
檢屍或造混告二三十人或牽連無干婦女或假冒籍
貫或擅用粘單或一状未問一状又投或上司衙門連
逓數紙以致批問紛紛提人擾亂有分毫小事而經年
不結者有東審西詳往返千餘里者飢寒疾病老弱之
人連累常死庄農傭工之家盡誤生活及至事完之日
不過笞杖罪名多半全無指實如此奸詐之徒擾亂生
民死有餘辜往往反坐通不知懲以後州縣置無恥刁
民簿除原因辨冤訴屈所告得實者不分曾否告幾次
免其登記外其餘但係半虚者即登此簿簿登三次者
將本犯扭解本院以憑盡法重治所告多人除緊關重
犯外其無干牽告之人所費盤纏即於本犯名下計日
追銀給牽告之人收領鄉黨良民休與為禮
一造言之人無端捏事見影生風或平起滿街議論或
寫帖捏名文書擅編歌謠劇戲或談說閨門是非除致
出人命者即依律定罪外鄉人等但有指實者即便公
舉到官有司盡法重治枷示三月本院記惡良民不與
為禮
一賭博乃敗家之緣由做賊之根本開場者譬如窩主
束手分財賭博者譬如盜賊夥暪癡幼此輩若不嚴緝
地方安得寧謐各州縣官於城市鄉村印貼告示但有
挐獲真正賭博者除照例盡法究治外仍於本犯名下
追銀十兩充賞
明正學勤課藝告諭
聖學明則風俗淳蒙養正則士習端訓練勤則藝業精
吴中人士文章藻麗為天下冠而敦本正始明倫敬身
之道猶有未盡講明者夫本始之教莫重於孝經而養
蒙育德莫切於小學合行定期開講為此仰該學教官
即便聘耆儒每月十一日在明倫堂講孝經小學之日
長吴二縣各社學教讀俱率生徒聽講月課之日教讀
一體聽候課試其供給各衙門分日輪備毋得違錯
禁賽會演戲告諭
吴下風俗每事浮誇粉飾動多無益之費外觀富庶内
鮮蓋蔵偶遇災祲救死不贍本院不勝痛惜如遇迎神
賽會搭臺演戲一節耗費尤甚釀禍更深此皆地方無
賴棍徒借祈年報賽為名圖飽貧腹每至春時出頭斂
財排門科派於田間空曠之地高搭戲臺鬨動遠近男
婦羣聚往觀舉國若狂廢時失業田疇菜麥蹂躪無遺
甚至拳勇惡少尋釁鬭狠攘竊荒滛迷失子女每每禍
端難以悉數本院竊為爾民計以此無益之費而周恤
鄉黨親族刊布嘉言懿行則人頌好善積累隂功何苦
以終歲勤劬所獲輕擲於一日曾有何益本院已屢次
諄諄告誡城市之間稍稍斂跡而鄉村僻處曾未之改
深為民病合行出示嚴禁
禁印造馬吊紙牌告諭
民生於勤荒於嬉故禮有游惰之罰律嚴賭博之禁何
意乃有馬吊紙牌一事士農工商各有本業一執紙牌
曠時廢業無賴棍徒引誘富家子弟一副之内動經數
千一夕之間輸輒盈萬夜以繼日叫呼若狂主僕混雜
上下無分奸淫竊盜乘間而起真可痛恨合行嚴飭以
後槩不許印造紙牌如再不遵立挐重究
禁止建碑立祠告諭
蘇松兩府士民紛紛具呈妄稱本院德政請立碑建書
院作生祠本院不勝駭異蘇松賦重役繁民生困苦上
下掣肘諸事維艱本院夙夜拮据捫心自揣有過無功
況現任官輒自立碑律有明禁至於建書院造生祠尤
為末俗諂諛之習本院素所深惡吳門生祠如林豈必
盡有功德甚至過者指斥其姓名歷數其劣状未嘗以
其有生祠而稱羨之也若周文襄王端毅海忠介三公
忠直廉惠之名表表天壤史冊載之兒童知之今曾無
半間之享本院欲為存俎豆之地而苦無工費為之中
止可見生祠之不足為貴重至於書院原先儒講學明
道之所人因避生祠之名槩稱講院尤屬無謂此皆好
事無恥之徒借以媚官長詐鄉愚漁利行私今欲加於
本院是以本院為好諛喜佞之愚人何待本院之薄也
合行嚴禁士民宜各守本分自安生業毋得踵習舊套
上千律例
禁龍舟告諭
習俗之奢儉動關閭閻之肥瘠吳民家鮮盖蔵猶自浮
費相尚如午日競渡其一也合行嚴禁自後毋論近城
遠鄉一切龍舟槩不許集資脩葺如有惡少棍徒不遵
禁約倡議思脩嚴拿枷示爾民各當務本凡遇令節家
庭之間洗腆用酒以享高年以娛婦子既無大費又有
真樂何苦以終歲勤勞所得輕擲一旦荷花蕩鬧會亦
與此同例毋得抗違取罪
嚴禁私刻淫邪小說戲文告諭
為政莫先於正人心正人心莫先於正學術
朝廷崇儒重道文治脩明表章經術罷斥邪說斯道如日
中天獨江蘇坊賈惟知射利專結一種無品無學希圖苟得
之徒編纂小說傳竒宣淫誨詐備極穢䙝汙人耳目繡
像鏤板極巧窮工致遊佚無行與年少志趣未定之人
血氣搖蕩淫邪之念日生奸偽之習滋甚風俗凌替莫
能救正深可痛恨合行嚴禁仰書坊人等知悉除十三
經二十一史及性理通鑑綱目等書外如宋元明以来
大儒註解經學之書及理學經濟文集語錄未經刊板
或板籍燬失者照依原式另行翻刻不得聽信狂妄後
生輕易增刪致失古人著述意旨今當脩明正學之時
此等書出遠近購之者衆其行廣而且久爾等計利亦
當出此若曰古書深奥難以通俗或請老成純謹之士
選取古今忠孝廉節敦仁尚讓實事善惡感應凛凛可
畏者編為醒世訓俗之書既可化導愚蒙亦足檢點身
心在所不禁若仍前編刻淫詞小說戲曲壊亂人心傷
敗風俗者許人據實出首將書板立行焚燬其編次者
刊刻者發賣者一併重責枷號通衢仍追原工價勒限
另刻古書一部完日發落
嚴禁奢靡告諭
衣食之原在於勤儉三吳風尚浮華不安本分胥隸屠
沽娼優下賤無不戴貂衣繡炫麗矜竒文人喜作淫詞
疾病之家聽信巫覡欺誑輒行禱禳鼓吹喧闐牲餚浪
費貧民稱貸於人又有遊手好閒之徒或假神道生辰
或稱祈安保歲賽會慶祝雜扮故事兒女溷淆舉國狂
騖為首苛斂乾沒或因酗酒聚博致生事端又有優觴
伎筵酒船勝會排列高果鋪設看席靡費不貲争相誇
尚更或治喪舉殯戲樂參靈尤為無禮凡此種種一皆
百姓火耕水耨辛苦所致恣其浪費毫不檢恤民力安
得不竭國税安得不逋自後胥隸娼優槩不許著花緞
貂帽緞靴犯者許人扭稟變價充賞疾病祈禳若有巫
覡賽會祈保罪坐事主尋常宴會不過五簋酒船伎樂
高果看席及喪殯戲樂槩行禁止如敢故犯該地方官
嚴挐究懲
興復社學以端蒙養告諭
化民成俗莫先於興學育材合行出示將本城内外及
鄉區村鎮大約二十家以上者設社學一處查本鄉子
弟年八歲以上二十歲以下若干人除能自備束脩外
如果家貧無資者該府州縣量為設處廩穀本院亦捐
俸相助再行儒學教官通查該學諸生中有學問純正
品行端謹者開送聘以為師當此任者須要端肅謹慎
為後生模楷先講明孝經小學教之歌詩習禮問安視
膳進退揖讓之節循循善誘使知存心敦行之學然後
進以四書五經以程朱傳註為主勿玩愒歲月虚應故
事大抵社學為教習學業專以養蒙育德其行止不端
及出入衙門囑託公事不能安貧守道者雖文詞優長
教官不得開報其剽竊異端邪說炫事立異蠱惑後生
者即革去館穀另選教讀須該府州縣誠愛惻怛視民
如子勤勤懇懇隆師重道方克有成數年之後士習益
端禮讓可風庶不負
朝廷興行教化及本院樂育人材之意果有實效者本
院不靳特疏薦揚不然雖有他長無教育之實蹟難登
薦牘
臨行曉諭士民
本都院撫吳二載一飲一食何莫非百姓脂膏而地方
刑名錢糓簿書鞅掌晝復拮据未嘗暇逸心雖無窮力
實有限今蒙
聖恩優擢輔導
東宫職任重大本當聞
命就道因欽件部案限滿當結稍稍料理即星馳北上
爾百姓念本都院愛民有心忘本都院救民無術罷市
挽留數日聚集院署哀號之聲至不忍聞本都院與爾
百姓一體相關豈忍因本都院之行遂使爾等士廢讀
書農廢耒耜商廢貿易本都院為之寝食不安本都院
於地方利弊民生疾苦知之頗真入
朝之後或
至尊顧問或因事敷陳或九卿會議當盡力鑿鑿言之
況
聖主眷念財賦重地必簡公忠清惠才德兼全之大臣
十倍於本都院者來撫兹土爾百姓何用多慮本都院
平日告誡爾百姓之言歷歷具在即朔望率爾百姓叩
拜
龍亭講解鄉約亦欲使爾百姓知君臣大義
朝廷恩德自今以後願爾百姓孝親敬長教子訓孫忠
信勤儉公平謙讓事要忍耐勿得妄興詞訟心要慈和
勿得輕起鬭争勿賭博勿淫佚勿聽邪誕師巫之說復
興淫祠蚤完
國課共享天和此本都院惓惓望於爾百姓者本都院
身在京華此心尤當往來於此地本都院見爾百姓如
此情状既媿平日救民之道未盡又不忍遽恝然而去
但
君命不敢留輔導
東宫之任誼不敢辭惟爾士歸書舍農歸田疇商歸市
肆使本都院之心稍安無復紛紛擾亂可也
湯子遺書卷九
