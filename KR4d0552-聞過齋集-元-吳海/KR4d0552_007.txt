聞過齋集卷七元吳海撰
箴銘題跋贊
聞過齋箴
海自始知學竊有志乎聖人之道然資質愚昧平日所
為鮮能不悖于理中夜以思惕然内懼誠以人之有過
不能自知而他人知之人知之而或將告之不知其樂
聞與否也則亦將不告而已矣然則雖欲聞之安得而
聞之用是扁其見賓會友之所曰聞過齋夫過而人告
之幸也過而不聞不幸也告之而不受受之而不悔悔
而不改是自棄也海雖不敏其忍遽自棄乎敢因以請
而箴用自警云
人之有過鮮能自知知而必改其躬乃治嗟予小子實
寡實陋雖曰有志而未克就修心以思据己而為是敢
謂然自信不疑憂心皇皇如疾在體曷賜之藥而有弗
喜幽幽冥行擿埴取塗曷炬燭之而有弗趨君子愛人
示之以德既教既戒俾我弗惑善遷則有過改則無申
以朝夕誨于坐隅
慎獨齋箴
爾身不善衆則知之爾心不善人莫能窺既形諸心爾
則知矣奚必十手然後為指凡已善惡不與于人欺人
則那欺己欺天念之未與鬼神莫測庸執爾心主一無
適所謂一者非物可尋專静而存儼乎若臨兢兢夔䕫
罔敢或易如是而發發必當理嗚呼夙夜敬之敬之少
或不謹去道遠而古人有言不愧屋漏在室然矣出則
無咎静慎其守動省其機斯臾弗替勉哉庶幾
慎獨箴
右丞龔思永得太子賜書慎獨二字請為銘
之
人之一身心實為主外以應物内焉發慮是心之發其
端甚微人不能測惟已獨知惟正惟邪為善為惡為公
為清亦為私濁當其發時如弩機張繆則千里差由毫
釐于何慎之閒居暗室慎之又慎深致其力勿謂爾獨
上帝實臨勿謂無人爾既有心孰明匪幽曷隱不顯無
怠細微戒其不善一念不善勿使之萌不自欺已意乃
可誠心正身修家齊國治舉而措之若掌斯指噫言之
甚易為之甚難難於塞川難於為山星文煌煌青宫所
賜野人作箴以相君子
吳彛字箴
族諸孫彛始冠楊先生字之曰有常予重為之箴以厲
成德云
民有常德實天賦生藴而為性發而為情手攝足履目
視耳聆必循有則乃踐厥形聖人安之渾然天成賢人
執之反身而誠道不可離理無定名承親為孝事上為
貞禮正家室義敦弟兄四方上下舉絜其平毋縱爾欲
度爾常程毋越爾分懼爾弗稱常言必謹常行勿輕見
得視義思寵若驚多金重組布被藜羹在命有定適時
或丁匪巧所謀非力能抨惟善常率惡爾常懲反常為
異妖或以凭反常為逆禍乃以興有常弗惑有常弗争
嗟嗟小子如日方升告教爾字爾式斯聽如轡在御如
木從繩動考爾常(闕)射斯正静守爾常心存目營德輶
如毛言舉弗勝道豈不遠在人能弘隆師親友博史窮
經聿觀往昔載稽典刑勖爾不怠德立道凝自天降佑
胡考以寧我言諄諄爾將服膺
葉遲字箴
君子之道以静為主寬則能容衆善所具裕則不固學
乃以聚言出而詳不躁不瞽行慎而周不躓不仆慮時
以動人孰爾拒事至必審義焉是取欲速不達進銳速
去温温其恭惟德之府雍雍其和爾躬則豫爰錫爾字
曰仲綽甫承天之休福禄黃耉
愚樂齋箴
吳居貞扁所居室曰愚樂或問之曰子以為大智若愚
學老氏之學者哉將玩弄世故而自處默默乎將與衆
孾兒而自為谿谷乎將忌清泠而為汙瀆乎將以退為
進思不殆不辱乎將虔斵是虞為不材之木乎將與人
有餘而自取不足乎將為不屑而惟善其獨乎不然而
奚其愚之足樂也居貞曰吾豈為是數者哉吾質鈍而
懵于事然觀世之騁智用私而務計數者終日役役然
竭力疲體勞神敝精而忘其性命吾恥焉病焉不若拙
之無作偽静之得自適也故以愚樂名焉吾將學為聖
賢之徒肯從老氏者哉予聞其言而喜之因其請箴以
勖之
在昔顔淵善學聖人終日如愚步趨遽遽在陋巷樂不
知其貧其愚如何四勿謹身博文約禮從子循循其愚
如何仰鑚瞻忽卓爾益親天道且變心不違仁曰吳氏
子亦克有志寧樂其愚不飾其智名其齋居朝仰夕企
顔何人哉希之則是
惜隂齋箴
陳生璚自表其齋曰惜隂求予言箴以貽之
為學之要務在能勤勤則業進不勤志分古人為學孜
孜求益靡寒靡暑亦靡朝夕孫康映雪匡衡鑿壁董生
課餘家園絶迹韓子焚膏窮年弗息嗜學若兹寧不成
德今人為學或怠以嬉既間既斷無有緝熙暴棄不憚
忍于自欺四十無聞由古所悲嗚呼人少易壯壯者易
衰髮白齒豁駸駸相追及時不學汝將何為大禹聖人
寸隂尚惜衆人分隂豈可虚擲煖衣飽食無所用心語
德則病奚異獸禽臍不可噬後悔何任誦言座隅以代
砭箴
古鼎銘
劉監丞家畜古鼎相傳商時物殆未必然然此器非近
代所能造也玩之起敬為之銘曰
貌質而野氣渾以堅我覿斯器如其人然噫古人不可
作矣其心猶將托是器而傳耶
古劍銘
玉使君有鑄劍甚古將埋之求予銘以識之為之銘曰
氣射斗牛鋒剸蛟犀利固在爾用兮有時淵深静蟄雷
聲奮飛
石磬銘
彼之硜硜乎叩之而鳴乎誰哉有心乎
石巵銘
奉無墜飲無醉不訾爾器
孝經圖跋
李龍眠善畫固其一癖嘗見詩豳風圖離騷九歌圖商
山四皓圖此孝經圖皆有益于世士大夫游戱翰墨亦
不可苟世俗但稱其描寫之工安知其用意之遠是豈
立本道子輩可比耶
題風雨歸舟圖
千林暝色風雨凄凄萬里長江波濤洶湧一棹獨歸亦
足慰人意
題醉圖
右醉圖坐而飲者三人從旁卧者一人坐而背相倚者
三人抱琴而行不進者一人扶曳蹁躚顧而笑者二人
一人俯而傾凭者在其前一人仰而頽僮從後擁一人
弛衣跣足偃首横體若斃兩僮舉而遷之凡醉者十三
人僮四人嗟夫彼舉而遷者身世已不可知頽者傾者
微二僮即仆矣還顧者豈不見抱琴為可笑耶坐者三
人度不能起欲相倚以為安乃頸折腕脫兩手據地各
披一面而飲者方且拍浮舉白酣酣相屬不知卧者已
在旁矣嗟夫孰不飲酒也而遽至于是是果何美而嗜
之不置前者昏昏不省後人之尚飲後人但飲肯顧前
人之已迷商辛以此亡其國江左諸人以此亡人之國
良工心苦徒發醒者之笑是徒醉魂千載猶未寤耳
題商山四皓圖
嘗觀李伯時畫商山四皓圖意趣幽遠筆力精妙宛然
千數百載如見其人因念少時讀西漢傳四君子避秦
亂以去采芝賦詩若遺世者至漢高欲易太子大臣不
能止吕后用留侯計延致四君子復出遂從太子見上
此卷謂馬遠作予雖不能識然韻度高古亦足為佳觀
其三人離立矍鑠蒿目若深憂攅首若共語一人仰空
曳杖去之豈計欲出山三人已相唯諾其一人尚未定
耶將昔人之見與予同固因畫以寄意耶毋乃畫者不
省其布置偶若是耶是足以發予衷而已
題太公釣渭圖
古之豪傑之士不幸遭時之否而隱乎崆峒之野寂寞
之鄉與草木同腐而不悔及值時之亨則出而經綸天
地品育萬彙使三綱九疇得其敘昆蟲草木遂其性其
出處固自有道豈容易議哉如夏伊尹商伯夷吕望是
已下如商山四老魯爾生嚴光之徒皆進退不辱至皇
甫希之周顒盧藏用輩當時之譏不免況後世耶方山
山人持太公釣渭圖求題一言語稱吕望釣于渭濱年
八十矣遇西伯出獵載之以歸至武王時有牧野鷹揚
之舉拯民水火以安天下其功不細矣然孟子言世無
文王則終焉後世如是圖者罕見豈無太公耶抑無文
王耶拊卷三歎
書三先生帖後
右三先生手帖伊川晦翁各一南軒二伊川書世不多
見南軒答宜州一帖論莫才都事公文之外别附此簡
見閫臣州將之情相通而慮事之詳如此伊川書敦重
朴素如周彛商鼎巧麗遇之自廢南軒書精神動越晦
翁書意思雍容其心畫皆出于自然令人敬慕不已彼
世俗專以媚為工而學者紛然追以求其似亦何謂哉
醉道士圖跋
畫以興趣韻度精神為佳三者不足而位置徒善則模
撘古人者耳是圖引稱唐人用懷素詩語作醉僧圖道
士屢以此嘲僧僧以錢十萬求左相閻立本作醉道士
圖以敵之夫醉僧圖行舉世同一噱何乃獨仇道士立
本位已顯又可十萬強役哉或者立本見醉僧圖其故
習尚發則未可知而此特其&KR0915;本豈好事者托之以自
售題引又從而佐之乎噫道家者流宗老子老子以清
净為法烏有其徒若是荒湎哉就令有之亦不足為世
損益惟士大夫若是則不可然則是圖獨不為士大夫
商監乎
題劉監丞所藏海岳菴圖
前代畫山水至兩米而其法大變蓋意過于形蘇子瞻
所謂得其理者是圖山峯隱映林木慘淡長江千里之
勢宛然目中胸次非有萬斛風雨不能下筆安得此筆
盡畫洞庭三峽石城赤壁使未至者若履其地耶吾嘗
見真本于新安鄭處正家他皆臨本
題孫位畫馬融吹笛圖
史稱季長美辭貌好吹笛才高博洽為世通儒教生徒
千人坐高堂施絳帳列女倡歌舞于前器服多侈飾後
世傳寫之者豈非謂儒者盛節足夸耀哉吾觀張禹亦
然然禹之門乃有彭宣融之門有盧植彼二子之于其
師若在模範之外豈獨隆性乎是圖當畫東觀南郡非
涼州朔方時耳若董子帷講誦世乃不畫將以其淡泊
不足動人耳目乎噫師道立則善人多漢始失之叔孫
故後來稱師若張馬使魯兩生之道行人皆如董子漢
獨不可為三代耶東京文學未議也已
醉道士圖跋
予屢見醉道士圖所寫醉餘顛倒猖狂之態備矣然皆
宋人所作是圖規模體度有非唐人不能及者而其臨
榻亦易識也
題鼬食瓜圖
鼬鼠食瓜物之恒情也而人共憎之重瓜耳噫鼬食瓜
則憎彼碩鼠食麥食黍食太倉鼷鼠食郊牛反不重不
憎何耶
跋羅源黃氏所藏朱文公手帖
文公先生道德事功被百世其寸紙片墨流落人間自
當為世所寶況平生交舊往復書札其子孫寶之宜如
何邪此卷前四幅文公與黃運使書後兩幅右曹與左
藏書五世孫煜出以相示捧玩之餘敬識于左夫君子
之于前修往哲觀其迹則思其人慕其人則企其行非
徒寶之而已
跋藍仲晦書三體千文
古人作字不苟其運意執筆各自有度故其結體嚴密
隨態而自妍近日稱善書者率皆市倡妖冶備極無一
點貞淑之氣使人赧恨不已此卷三千餘字清徤雅麗
沈著痛快篆得古意草解分隸無一脫法無一敗筆足
見君之所養窮而不挫老而益堅故其發于心畫如此
然未知世好如何也噫知之者鮮矣
題半方所
明月也能方不見階前影影方形且圓何碍
隨(闕)病中秋夜坐心有悟焉若有助成此章
者因題其所曰半方敢求敦好翁作小篆諸
君子發之邱鍔啟
道在天地間無乎不在在人之所契焉若吾夫子歎川
流之逝子思子視鳶魚之察伯淳並花柳而至樂存堯
夫玩風月而清意足彼四君子則然他人其不謂然乎
蓋達人因時而知化遇物而燭理景觸于外妙契于中
明月在天容光必照隨規而圓隨矩而方方圓大小不
繫于其所受至體無虧因遇而應若邱隱君之所悟不
其殆是乎夫如是則謂之方亦可不謂之方亦可以之
名亦可不以之名亦可隱君之言固不盡意意有在于
言之外將有善悟者得之
宋少帝賜高應松辭參政不允詔後書
宋至德祐國事已非元年二月似道出督而自潰宜中
當國冬十月遣柳岳赴燕城議納土求封小國直學士
高應松辭草表乃以京局劉裒然權直院為之二年二
月少帝北遷參政高應松僉樞謝堂臺臣阮登炳郭珙
陳春伯等從行是時王爚為相而去章鑑為相而遁陳
文龍黃鏞僉樞密辭母老而遁陳宜中劉夢炎為相又
相繼而遁惟前相江萬里家居赴水死其餘執政臺諫
侍從制帥監司守臣往往多降與遁迨景炎十月陳宜
中又遁而宋亡矣嗟夫委質為臣固將死之仕危邦無
可去之義安享其利危則弃之誠亦何心觀詔中求助
之言甚切其志亦可悲矣若應松亦可謂不失臣節也
已彼一時降與遁者何人使高公亦或為彼之為今此
詔猶存簡書不足畏獨不愧其子孫乎此詔高氏保之
幸勿使諸降遁者子孫見之將置遺恨于其祖也
書張原霆文集後
世俗為文務詞勝而已然多不根于理豈古人立言之
意哉吾輩幸生濓洛諸儒之後聖賢之道大明于是為
文而不根于理則更無足觀已張生此卷殆百餘篇皆
于道不背信有本者如是夫
琴贊
元統甲戌予以十金質一大古琴名曰霜鍾其聲清以
亮韻以辨自然以安超然而遠聞嘗試之數琴合奏一
曲出戶遠聽之衆聲之中一聲(缺)衆聲而獨鳴者霜鍾
也信其寶矣愛之甚調之三年反諸其人不能忘之為
之贊以記之
匪絲匪竹豐山之鍾匪搏匪拊至音渢渢凝霜在野素
月流中冥心有契神化無功
霜鍾本泉州某故家世器至治間蘇某者為泉州府
推官求于故家不與後以事起獄其家出百金以賂
不許必得琴乃已既得甚寶之雖百金不易也後家
貧其子以質十金于予予復寶之三年而贖歸時價
尚五十金又數年家益貧遂十五金貨之予亦不能
復售也因贊霜鍾漫記其事
混沌子贊
古之君子抱其美而不諧于世或隱居以求志或任情
而自放故有以號易名而因以寓其意若天隨參寥之
屬今劉生子中憤時俗之險鷙喬詰將游心乎太古之
先探道于杳微之極號混沌子固請于予為之贊曰
泰始茫沕冺然有無形之未形而奚名乎至人優游獨
與道俱不病于末不羨于初何以言之混兮混兮天地
之母沌兮沌兮萬物之祖寂兮默兮冥兮奭兮守之至
沖達之無疵昔顔氏之子孔謂庶幾既得心齋終日如
愚彼知與象罔皆安能得珠孰假修其術迨其訊諸
逍遥道人真贊
昂然霄漢之志裒然宗廟之器錚乎金鉄之剛絢乎組
繪之秀豈毫絲之末所能寫其一二然袖中黃石之編
足下泠風之履殆將與汗漫者為逍遥之遊脫汚濁而
弃泥滓也
友石山人真贊
油然春雨之心肅若秋霜之氣鷙鳥獨擊冥鴻高逝昔
時皂盖朱旛今日麻袍草履此山之巔彼水之涘長吟
獨行與石為友
直方贊
潁川陳某始來郡城予識之晢白疏俊好學而文裒然
佳公子也不見將三十年今年訪予七巖山下雖風采
故在而顔亦向蒼聽其論嶷然不隨流俗波靡予喜之
夫人年少氣銳未嘗見事莫不妄自許高視闊步議論
隘一時語爵禄金玉不肯屑意至其終身所經營者乃
其所不屑者也不幸遇患難窮困百為不得一遂則垂
首帖耳低志下意視顔色于人若戚施籧篨然者何限
也若子之意氣今昔未嘗少異豈不賢于人哉子以直
方自號請言于予予惟子之賢于人而不狎于人者固
其在此然以自守則可以自矜則不可矜雖未至于忿
戾亦必取怨疾于人其非君子之道也吾之愛子也故
以君子之道語焉昔者(闕)中得正故動而直與方苟非
柔順之德恒于中則其動未必能然然直而至于訐方
至于不可行則亦焉用為德矣昔人有惡曲者終身不
乘車有惡圓者終身不肯仰視天好惡之蔽甚至于此
今子之好直誠無若昔人之惡曲子之喜方誠無如昔
人之惡圓曰直與方皆以順發之則其德豈有不善者
乎為之贊曰
坤有至性曰順與柔善承乎天其德優優二于其間正
體凝位動直以方吉無不利厥利伊何直乃其正方乃
其義君子法之敬以直内義以方外敬義既立德斯不
孤無行不宜又何疑乎曰直與方于是為大聖賢可幾
孰不予畏
薛子威真贊
畫所能擬者子之形容所不能寫者子之心胸好學如
不足為德務益充其待物也恕其愛民若恫單父宓子
賤中牟魯恭觀者因吾言以求之則薛子焉可逢
自贊
爾之憂謂學之不修其不憂蓋于人何求追往駕而不
及喟獨行其誰仇策駑鈍以自厲將歲月之無遒惟岱
高其可仰庶卒歲而優游
聞過齋集卷七
