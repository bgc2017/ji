聞過齋集卷四元吳海撰
記
讀書室記
樂清潘氏有讀書之室藍君仲晦為書其扁且介以來
求予文曰願有以教之予不敏竊惟天地人物之理君
臣父子之義齊家治國平天下之道正心修巳之法莫
不昭然具在於書必讀之而后有以識事理之當然以
成已成物而不謬自古及今英賢豪傑之士未有不由
此者卜夏言未學吾必謂之學君子以為過季路言何
必讀書聖人惡其佞顧書不可不讀而讀之固當有法
蓋不讀非聖之書則異端邪說不得以亂吾之聰明而
志定慮專無他岐之惑諷誦習熟循序漸進則無欲速
不達舍近取遠之病優游涵泳沈潛玩索則不徒口耳
而有自得之實朝夕孳孳無有間斷則溫故知新而有
日進之益驟覺勿喜小得勿足則人百已千而有必成
之效嗟夫去聖既遠遺經徒存師道不立斯文殆墜間
有讀書者不啻如空谷之跫音也抑不知其立心何如
也如以義則為己也以利則為人也為己者自一話一
言莫非切已心存而默識身體而力行極其至也雖聖
可幾也為人則不過資辨博富詞翰以耀世俗媒取利
禄而已於心身何有焉故予嘗病夫人之不讀書而設
心以利者又不若不讀之愈也今潘生築室以讀書名
固予所甚喜又不遠千里來徵言逾年而愈勤則其志
之不在利亦可知矣故道之如此俾朝夕省焉庶幾進
德之助
遊上林記
予舊至章山聞西六七里許有上林之勝北十數里許
有鴈湖之竒欲遊之久而不果乙卯冬末予與王侯用
文以弔事至林嶼遂約翌日登鴈湖已具而主人有遽
不得偕往因興敗而王侯猶力獨邀予至上林侯先往
遣僕夫以兜子來迎由林嶼行二里許至郭家店川明
谷豁鷄犬數家時村民方蒔麥兒童狎走來往野婦緝
道上牛羊牧其前藹然墟落之趣沿壑里許乃躋石磴
並麓田折左為畬右為林木稍進而夷疎竹數竿老梅
抱石立灌莽吐十餘花淡然若自娛者歴數折負崦一
二人家高爽幽寂門戸盡閉益使人蕭然有出塵之想
自是以往夾徑皆修篁晴日篩光微風成韻又入深林
蔭鬱里許表曰白馬峯蓋佛寺在焉地勢迴環屋宇宏
麗輝&KR1865;奪目而予行亦倦矣遂憩卧雲軒寺僧焚香煮
茗來供故翰林林公潮守王侯諸名人詩具刻在壁余
亦寫詩軒中僧又設酒肴延客甚勤乃登寺山周流盤
桓或籍草木或坐盤石長吟舒嘯興至隨量而飲望高
林斜照紫翠如染觀僧引泉自别壑釃之注佛殿下為
沼以植芙蕖沼中溢出右山之足轉經前山復入為池
旁引泉入齋厨下之以激機舂然後遍行蔬畦間以資
灌溉既又復歸於池以出而泉亦勞矣是夕宿軒中附
火至夜深乃睡雖猿聲澗響足山中之景而鐘鼓磬鐸
之音鏗訇鞺&KR1861;不為落莫寺僧再請登鴈湖黎明北風
大作寒不可禦鴈湖在望而不能即信一遊覽亦莫不
有數焉又輟以俟他日姑記上林之遊如此
重遊鼓山記
歲柔兆執徐吳子客居董下出門面鼓山惟限一水自
初秋即約數人同登既而七月中雨八月中又雨約重
九重九復雨閏月雨不止所與約諸人咸以事違然予
意獨勤念過此則冬氣將厲寒不能登矣十月十一日
風定無雲里中陳垣士周彭琅德彌吳泉孝升三人皆
舍遽相從凌晨渡江自蓬隑入荔林依山右行暾旭宇
霽道旁野花炫燿黃碧色霜林葉如染采山果可噉澗
中泉韻琮琤鳥聲啽哢飛來近人若相娛二里許至岐
路乃絶壑横度小石杠遇數人家復有岐路路當右有
少年坐石上紿曰左乃左行由屋後隮石蹬﨑嶇險峻
近二里所達路寄衣舄寺中升數岡則篁竹深密不可
尋路有徑趨山右並崖而進雖覺異然意可得達遂循
之里許值窮見水源而返蓋寺中引泉處也退而披篁
刊木剪伐椔翳登樹而望向高直上攀緣蹭蹬三里許
然後榛莽之中略有微蹊可辨衆共喜進五六百步果
至峰頂人不勝其勞憩息良久尊酌屢行然後徐起徘
徊瞻眺意既適則又樂而忘罷矣訪予曩年宿處荒穢
特甚不可以前下山日將暮月已升東不能復覽洞中
諸勝出近南寺得村氓引導暝黑穿林中歴畬田指示
詳悉乃乘月度嶺上下緣麥隴中取道抵灰隑喚舟從
西岸來濟及家將二鼓矣是遊雖不能從容若疇昔然
然於世故沈困憔悴無聊之中得一日之暇以紓憂釋
慮將亦不易得耳復憶十數年前城中倪林二子屢嘗
欲登以不得予偕而止者五六遂終身不能登今予屢
登而二子在泉不可作矣因忽感念涕泗為零二子倪
則桂德芳林則琦公偉也
春暉閣記
東林生熊飾小閣於室之西以為奉親之所且取孟郊
詩語名之曰春暉閣直正南啟戸見山花卉果實雜蒔
於其前春明景熙草木萌長蟲蜚鳥哢物各生遂薰風
日長語燕相呼槐深柳密靜若無暑郊原入秋穹宇朗
清梧桐炫金楓葉如染賓鴈來翔嘒嘒蟬吟明月當軒
爽氣近人霜雪既降檜柏青青背隂向陽南陸出晷朔
吹不及迎暄抱燠四時之景變於外而閣中常若陽春
焉阿㜷起居優游宴息雍容含飴弄孫子婦承顔左右
娛侍天下之樂孰有加此者哉昔阿㜷持家理生勤儉
勞苦奉身不越禮度教子嚴而有方待宗族克正而睦
馭婢僕肅而恩故内外無間言而家裕業進熊也遂克
至於成人今阿㜷年逾七十康寧強健子孝婦順諸孫
嶄然殆天所以報阿㜷生登斯閣而視斯扁思鞠育顧
復之仁教誨作成之義知其年而深喜且懼焉瀡滫甘
旨之供必竭其力怡愉和柔之奉必盡其誠愛日之情
不能自已猶不足以報其萬一夫春陽育物不自以為
恩故其恩不讎親之慈子不自以為德故其德無極古
人以是為喻蓋反求而自得於心者傳曰孝弟至林木
茂孝之生福也如此而移風易俗善莫大焉生其勉之
既為之記又為之賦東林六章章四句
東林有木其木維檜雪霜屢驕其葉肺肺東林有木
其木維柏其枝翹翹其葉滌滌東林有烏粲粲其羽
聿飛遄臻言返其哺淑人有淑恭儉維德天監厥美
賚之遐福其福謂何有婦有子亦有令孫曰母是似
煦煦春暉油油草心勉爾順思懷我好音
遺安堂記
濟南林貢父才茂而學富能晏以自守至正之末官爵
猥濫閭巷小兒市一資半級以炫耀鄰里貢父於時方
且課僮奴力耕抱盎灌畦勸之仕不應既衆勸之則取
龐德公遺安之言揭於堂然後勸者始息世運變遷攘
攘之徒競進以希新寵曾未數歲禽獮草夷蓋萬一有
全者人始服貢父之高貢父將求予言因友人林玉請
數年矣辭弗獲乃為記之予惟安之義廣矣德公之言
一端而已矣夫莫安於理理出於天而具於人心物必
有則事必有宜大而民生倫紀之間細而日用動靜之
際吉凶榮辱之兩途利害失得之前陳必也審擇而處
之順理則安逆理為危危者棄而安者即雖至顛沛不
易況造次乎若世有道則仕無道則隱進將施利澤於
人退以避禍難於已其出處固自有宜非獨以退為安
仕即為危也子向之所處亦既得其安矣今吾將語子
以大安之道孟子云仁人之安宅也義人之正路也禮
人之大門也誠能得是宅以居由是門以出遵是路以
行將見無在不安無入而不自得以是淑之身而教之
子孫雖百世安可也所遺顧不甚遠且大矣乎嗟夫景
升以荆州之全畀其子後世曾不得芘其闔閭以居世
之惑者往往纍金玉恨其不多廣田宅畏其不厚與子
孫交手相付旋踵而失之且禍逮焉然則非其無所遺
也遺之不以安而以危也觀子之名堂亦可以少戒矣
為之銘曰
事物之理各有當然人之置身亦猶器焉失平則傾失
正則反不反不傾乃得其安於皇昊穹降此民德視聽
飲食咸具爾則子焉克孝父焉克慈有子靡疾堂基播
菑兄愛弟敬因心友于既翕既好無交相瘉男正乎外
女正乎内閨門雝雝燕及童孺言必忠信巧紿取憎行
必篤敬蠻貊可行孰不欲富得之以義孰不欲貴取之
有道决身以饕終乃賈禍曰貧與賤人曷不堪在分已
定天胡可貪順命守素荼苦茹甘我思古人心安於理
苟得聞道曰斃可矣凡百君子念之敬之鷄鳴而起為
善孜孜人亦有言無念爾祖貽厥孫謀以燕翼子我銘
於堂譬彼書紳善慎爾遺遺於後人
南樓記
樓以高明為主而面南特勝高則可以眺遠南則向明
而於四時之氣無不宜藍田陳氏所居右闢一樓以為
遊憩之所凡賓客之來必居是而扁未有刻以質於予
予曰既南矣謂之南樓不亦可乎主人曰吾子幸有以
教之予曰古人之制宫室必面南而背北所以順隂陽
適寒暑而通平氣也若是樓之景當星鳥之殷辰攬萬
彙之萌鬯東疇土膏披襏襫而事耒耜者鱗然於其上
君子契之則有務本勤力及時不怠之思焉大火正中
炎熛灼人薰風時來煩慍俱滌視修途峻嶺行者往來
役役君子達之則有知止自足安分無求之思焉天高
日晶秋風憀栗草木黃落羣隂斂揫君子感之則知屈
信進退之義焉天地閉塞泉涸澤堅居人窒向蟄蟲墐
戶君子體之則知掩身儉德之戒焉是樓於人豈小助
耶若夫輕煙暖霏晴嵐宿靄和氣動盪景色洋溢月明
而萬谷銀涵雪積而羣峯玉麗霧雨濛迷若扁舟之凌
巨澥四時朝夕晴雨明晦而是樓之景可喜可愕可賞
可愜子之兄弟羣從子姓相與逍遥於其間以游神騁
目遣懷適興而暇日以娛嘉賓會親友談今論古觴酌
賦詩彈琴投壺穆清風之可挹無俗塵之汚人則於斯
樓實為宜稱而是樓之所以合天時總地宜善人事者
曷一而不備數抑其視元龍百尺為何如主人兄弟囅
爾而笑奉觴而進請書以為記
集芳堂記
乾坤清淑之氣萃於人者為賢俊其萃於物也鳥則為
鵷鸞鳳凰獸則為麒麟騶虞其萃於草木也木則為松
為檜為楩柟豫章草則為蘭為薰為蕙為茝為杜衡薜
芷夫人之與物物之有是數種其類雖不同然皆善也
故善人之所好亦必從其善焉乃若昔人正則之於蘭
淵明之於菊周子之於蓮林逋之於梅千載之下觀於
所愛而得其為人焉聖人有言與善人居如入芝蘭之
室與惡人居如入鮑魚之肆則交遊之於人益不輕矣
今楊生之堂所植無非嘉木竒卉林懷之又以集芳名
之觀其所好如是則其所與交遊必無匪人者楊生必
欲求予言懷之為之請益堅吾將引而進之夫屈陶周
林四君子者其貞節雅操令德高志皆人之所素仰所
愛草木亦因四賢而得名今楊生之於衆芳誠知其美
而好之不徒為耳目之玩求其實反之於身而資以成
德則亦無愧乎昔人之愛物矣其芝蘭玉樹産於庭階
也曷疑予雅愛懷之雖未知楊生因懷之固足以知之
遂書以為集芳堂記
心遠堂記
東林林生請於予曰昔先大父嘗營一堂以為燕休之
所署其題曰心遠迨某則三世矣未有以發撝其旨願
先生之教之也予曰子之大父以是名堂得無有取於
陶淵明詩語乎曰然予曰子之大父蓋賢而隱者也當
元之中世民物方阜人有藝能術智者莫不輻集京師
務以自售展其四體光大其業而子之大父乃能晦迹
邱樊潛德弗耀薦書不名軺車不召栖遲偃仰於衡門
之下教兒讀書課僮力耕與樵夫牧豎為伍茲其所以
名堂之意蓋將獨善而與世相遺者也若子之父篤學
好修親仁樂善於世事不關意鄉里稱為善人日惟與
賢士大夫朋友談經講史商論古昔暇則詩酒優游若
將終身焉者至於卒奪其志奔馳仕宦違其素願然其
心未始異於淵明今子藉祖父之餘澤安分無求足以
樂生抑予重有告焉夫遠非徒高舉長往遯世之謂也
山不遠則不深視不遠則蔽於近慮不遠則有近憂道
不遠則無所至田廬所以厚子孫也而守之未必能遠
貨財所以裕子孫也而用之必當有盡子之祖宗傳世
六百餘年以至於子吾意今日之存者皆其孝悌忠信
慈惠謹實積累之餘未必在乎區區田廬貨財而已吾
所謂遠意蓋在乎此生乎勉之上承祖宗於既往下被
子孫於無窮夙夜孜孜以是為心則其遠有出於陶言
之外者生以為何如曰謹奉教遂書之
宗會堂記
羅田林氏舊為祠堂繇遠祖而下二十一世凡族人祧
毁無後之主悉祠之其在子孫見祠者為二主以祔昭
穆之次月朔望合族人致敬春秋卜日而祭於追遠之
意可謂厚矣宣城貢秘書嘗為記之然予竊有惑焉古
者合祭祧毁之主於祖廟惟有國者得為之大夫不及
也庶人薦於寢蓋用生者之禮先王之制豈得逾哉乃
為正之使各瘞其羣主又為之次其遠祖以來世系名
字具為一圖顯而易見冬至正旦陳於北牖宗子率族
人羅拜堂下畢則撤圖布席宗子升坐於堂之東族長
一人升坐於堂之西昆弟子姓以次成列序拜就坐獻
壽設食勸酬禮終尊者稱述先代功德締造之勤積累
之厚子孫守成之不易覆墜之不難蚤夜修飭毋或不
善以隳名辱身庶幾有以承祖宗之澤衍於來世用是
為訓然後昆弟子姓各誦所聞或傳紀故事或近世賢
者或鄉邑之人其善可為法惡可為戒者以復於尊以
告於其衆族人有過則衆勸勉之期以必改族議既諧
因更其名曰宗會之堂將以上章涒灘改歲行禮請予
志之以示將來予惟舊日合祠之意蓋欲子孫不忘乎
祖也今日宗會之意蓋欲子孫共仁其族也能仁其族
乃所以能孝乎祖舊則自源而徂流今則循末而知本
其禮雖殊意實不異夫人尊祖敬宗之念亦豈有窮哉
顧禮制不可得為易之以圖則舊時之意不失而事得
其宜豈不百世可行耶夫屬有親疎而族則一世有遠
近而本則一仁人君子於其同類且一視之況同氣耶
自夫一族之仁推之三族而益親行之十室而可化風
俗之移亦且在是予之所以必嚴宗子者欲族人知有
所統先王之法雖不行毋亦存其名而已諸具貢公記
者不復書
愛日堂記
人之生必本於父母故其行莫大於孝君子以父母俱
存為樂而王天下不與焉則孝子仁人之愛其親可知
己夫人之身必壯而後有子迨其子之長則身已衰矣
迨其子之壯則身已老矣視聽不利於前舉動不便乎
昔思慮不及於曩時食少而易飢膚劣而易寒也血氣
之不足痾癢之相尋為之子者豈不思以安之顧時已
邁矣衰者不可得而復壯老者不可得而還少雖三牲
五鼎盡其養溫凊定省盡某禮洞洞屬屬盡其敬柔色
婉容盡其愛左右無方盡其勤然往者不可及來者未
可期而日不足矣鷄鳴而起問其寢也視日之旦而憂
其中既侍膳也視日之中而懼其昃將夕食也視日之
暮惟畏其下蓋將以月為日而不足必將以歲為日而
猶不足也歲且更矣念吾親之齒雖益一而來者益狹
慕戀之情益切故視景而喜視隂而疑惟恐吾事親之
日短於不可及者不得施焉此聖人所為喜懼者也若
彭城董公瓚年甫壯以明經茂才舉司征來閩仕途發
軔二親齒各未衰迎以就養子婦晨夕不離承顔順志
幼孫學語於前一堂之中雅俞色笑有若春臺又題之
以愛日其志抑可尚已夫父母俱存固人所樂而親年
未艾尤不可得昔老萊子年七十奉二親為嬰兒之戲
人亦孰不願為老萊者乎海自念不孝早為先人所棄
不得奉杯水盂菽之歡今而既耄徒有終天之感視公
瓚二親同享禄養此天之所以錫之者而人莫能及也
古人有言惟德生福董氏之門其種德必厚不然何其
獲福若是耶異時二親黃耉鮐背公瓚之年亦老矣庶
幾有匹於老萊故誠為樂之既為之記又道以詩云
瞻彼日矣其暉煌煌爰升于天耀于四方瞻彼日矣
維暉融融耀于四方升恒于中人有父母或耆或耋
我有父母鬒若玄髮人有父母或靡克具我則具矣
曰亶有豫春陽熙熙淑景載遲草木具菲我親則怡
夏之悠悠晷陸孔修薰風時來我親不憂秋日則
杲冬日則燠則煦其寒亦解其肅南陔有蘭北牖有
蓀厨有甘旨以備饔飱崇我籩豆潔我罍爵父母既
慶室家具樂温温淑人恪慎克孝天錫父母百歲難
老人日不足爾日孔多善爾優游相爾作歌
阜林鄉學記
長樂邑南五十里海濱曰祉溪舊有鄉學宋英德府教
授林垓子之所創也隘陿弗稱廢且百年其孫文溢謀
於鄉族乃改卜地於溪之陽曰阜林建禮殿講堂左為
列舍以肄諸生右為祠堂以崇先賢門庭䆳幽廊廡周
複庖湢完具道所出里人李麟築田為之地有闕里人
林節生奉園足之庀工於洪武十二年冬而竣事於十
三年春餘資為田十畆前有湖其菱魚之利入於學既
成來徵記於郡人吳海海惟古先聖王化民之政莫重
於學而學莫先於鄉自鄉以及閭巷莫不有師師教民
孝弟忠信勤力務本民朝夕出入動作必稽善而奬之
過而禁之故學校為育才之區而鄉閭實首教之地三
代盛時其制若此治效安得不隆哉後世視為文具而
俗不逮古國朝申嚴其法信謂知所務矣若文溢是舉
不惟復三代之德而又廣前人之功於以教子弟而淑
鄉人予見其有成也抑予將有告乎為師者夫自孟子
沒而聖人之道不明異端權謀術數之言横流於天下
洋溢充斥千數百年不能止逮宋周程朱夫子出而繼
往聖開來學三才若肇建焉今其遺書家傳人誦然而
士大夫心術之微閭閻風俗之舊猶若未釋夫異端權
謀術數之習者其故何哉聖賢之道著於書學者不能
身體而力行徒以空言目之口耳相傳雖多無益顧學
莫先於立志志既定然後即物以窮理存心而致知力
行以求至惟日孜孜無少間斷則入道有方進德有序
聖賢可馴致苟有一毫為利近名之心則非為己之學
矣此愚所甚懼焉者願因諸君子謀之也日道成使海
濱若洙泗諸君子之力也不肖願承下風
致樂堂記
瓜山陳璚名其堂曰致樂而求言於予曰璚不幸三歲
而失所恃惟是拊育顧復之恩皆出於父今父年且老
不勝喜懼之情顧家貧無以具甘旨之奉竊惟聖人之
言所謂致其樂者欲孜孜焉蚤夜自勉冀獲少娛親之
暮齒遂區區平昔之願願先生有以教之予曰善乎爾
之志也善乎爾之志也古之所謂能養者忠而已忠非
有他盡其誠而已誠無有間於貧富也若使為子者必
富而後可以致力於親則凡貧者皆將終身不得為孝
乎昔者曾子曰孝子之養親也樂其心不違其志樂其
耳目孟子曰歠菽飲水盡其歡如是而已矣夫養者為
志也非徒為口體也温凊定省之末節先後扶持之細
務盛饌珍羞雖日進而愛敬不至與畜犬馬無異親亦
何自而樂哉故人子之深愛者必有聲氣之和色容之
婉視而見諸無形聽而察於無聲先意以承志奉順而
不違不使其親少有所不樂於貧富奚擇哉蓋惟盡其
心而無毫髮之偽則親必安親安則其心必樂心樂則
子雖富亦樂雖貧亦樂三牲五鼎亦足樂䟽食菜羹亦
足樂終日訢然而忘其老此則所謂致樂也歟雖然是
足謂養也未足為孝也不服闇登危以辱其身不苟訾
苟笑而慢於人行道揚名以顯父母是則孝之大者不
特致樂而已予嘉生之有志故進而告之既為之記又
贊以辭曰
昔昌黎韓子作董生行謂董生召南其孝足稱暮歸讀
書旦出耕事父母克樂天降休禎嗟哉斯人實維儀刑
子尚繼之昭有令聲
静對樓記
至正乙亥予避宼水西依高隑吳氏吳氏有小樓附麓
面江平望數十里軒豁蕭灑地既癖人迹罕到戶外有
聞亦復不知歲戊申重來寓此於世事略不相接惟終
日俯檻朝迎陽而夕待月夏延飇而冬賞雪溫涼寒暑
晦明雨霽氣候變化千百各異潮汐之往來魚鳬之游
飛犂鋤出入釣艇上下莫不事與心契境與情融豈徒
忘世之兵革亦不知室之罄而身之羇也常讀書撫琴
賦詩飲酒於此仰天宇之寥寥感今昔之殊時少壯不
待老且益衰宜斯樓視吾為過客而天地一指亦何能
長久不變哉蓋静而觀之則固如是而已矣彼區區為
名為利者終不能静鷄鳴而起汲汲孜孜攘攘嘻嘻憧
憧伾伾若蚋若蠅逐臭與腥勞不知息死不暇悲視太
華不見雷聲不聞則亦何怪其然耶是樓以静名蓋主
人深得其趣予去之十載而不能忘其能忘情主人乎
特書以記之
逸興亭記
逸興亭興不在乎亭也是亭博士先生李君之所作也
先生慕聖賢之學服古人之道勢利弗趨而優游以為
樂榮華弗羨而澹泊以自適蓋將脫凡近以游高明與
造物為徒而後為慊於其心也先生横經講道之餘肄
業董成之暇退諸生而罷賓客栖遲俯仰是亭之上雍
容夷猶容與相羊境與情融興由趣發鳶飛魚躍灼乎
道體之著風輕雲淡油然真樂之形庭草與吾意同碧
山若儀刑對撫萬物以自得閱今古之往來高懷獨詣
遐思無窮衆人徒見先生之外而不知其内故先生之
興超鴻濛而隘六合入風雲而軼埃壒者先生不言而
人莫知惟是亭獨知之先生既不自欺又不欺人故道
之於亭或者將即是亭而求先生之興則烏可將舍是
亭而求先生之興亦烏可然則將若何求之而可曰子
能學先生之學先生之道以得先生之樂則先生之興
將不待求而盡悟之矣謂予不信其質諸亭
望雲亭記
方氏兄弟構小亭於屋山之右以為游憩之所地既崇
盡羅田之勝而覽之右嶺嶻嵲以龍趨左山騰踔而虎
躍原田鱗次溪流虹委聚落林邱布棋列星周迴十里
不出闌楯之外朝日丹光射乎簷楹夜月清輝汎乎几
席涼風滌炎雪白相映是亭於四時之景宜可謂備矣
而未得其所以名暇日與予登之指右山之盡而可見
者曰雲窟吾曾大父之所藏也越左山之半而可見者
曰雲居大父之塋在焉予曰君是亭曷不名曰望雲昔
狄梁公見白雲孤飛懷親舍而不忍去況子兩世松楸
鬱然在目子之兄弟時時登覽於此賓客朋友宴集於
此興適之餘舉首東盼曼眸西顧膚寸之起油然動心
思吾身之所從來念祖宗創立之勤積累之厚無非所
以貽吾子孫者惕然内懼飭身厲行廸子訓孫孝弟忠
信勤儉圖保之於無窮則斯亭之為益大矣豈徒遣懷
縱目之樂而已哉方氏兄弟逌然謝曰命之矣遂書以
記
平遠堂記
君子之澤歷世久而不窮者無非本諸其積慶之厚與
其貽言之善而又有賢子孫克承之也具是三者於友
人陳君子杞見之子杞之先由宋給事中以來十有餘
世衣冠不墜詩禮相繼又三世為鄉先生其積可謂厚
矣所居堂舊題平遠新構落成將仍揭之來告予曰吾
子幸有以啓我予曰大哉夫天下之理惟平而已矣平
則無傾無陂而可居可行可居可行乃可以遠洪範以
無黨無偏為惟皇之極易以履道坦坦為幽人之貞詩
不云乎民之秉彛好是懿德故父慈子孝夫正婦順兄
友弟悌堯舜之道三代不能損益而詭節異行險怪邪
僻君子不道焉君子平其心而已矣使心如衡而身如
凖則施之家而理措之國而治放諸四海而不越傳諸
萬世而可遵不亦遠之至乎夫平未有不遠者也不平
未有能遠者也非其貽言之善乎漢陳仲弓平心率物
而人自化若子杞之篤實好善自守不求於人澹然與
物無忤誠可謂善承之者其視斯堂為無忝矣然世固
有立德垂言而其澤不永者子孫不肖不能纘其緒也
子杞之堂粤自今始又將愈久而不窮噫是堂之名豈
獨於陳氏為宜凡登斯堂而覩斯名者皆不可以無儆
也
碧玉潭記
古靈多佳山水居人往往擇勝而面或挹竒峰秀壁或
俯清流潺湲各因其志之所樂而得其趣以自適也若
鄭生所寓則占乎溪流之滀而深者匯乎其止湛乎其
澂膏乎其凝黛乎其停清澈澹滑泓涵晶瑩蓋淵乎其
似道静乎其若德故名之曰碧玉之潭焉吾嘗休於是
潭之上陽光下臨雲影徘徊前山倒翠墮入潭底遊魚
往來鬐脊可數聞磬欬聲劃然一散匿伏不可見良久
然後出並岸密竹駢植幽草丰茸潭上老榕蔭可半畆
輕風徐來舒疾成韻如聆絲簧二三友狎坐談笑俗塵
不干清氣逼人襟懷為開煩慮消釋忘世故之紛拏與
日月之促迫情融境暢幽意横發不知濠梁之樂復能
過是乃扣樹而歌之曰潭之清我濯我纓其碧晶晶伊
玉之瑛又歌曰清潭汝池衡門栖遲洵美者子樂可忘
饑於是諸君子咸屬而詩述予言為記
草心堂銘記(有序)
天下有大恩而不能報者夫恩莫大於生之親之於子
是也報莫大於稱之子於其親是也然則求其稱而不
可得不知所以報之此人子之心所以惟日不足而不
能自己乎世道淪胥人習悖德駢居誶語之風恬不為
異見位達資多者衆羨愛慕專志孝弟者或鄙固之高
陽里潘德寧自幼失怙由母鞠育教誨爰底於成人德
寧奉親愛敬家貧不能常具甘旨遇有珍果竒味必懷
以供母人多哂之而予則深喜焉以予不能及也載觀
古人若考叔歸羹陸績懷橘不意茲事今日於生復見
間謁予曰德寧早棄於父賴母至今日深思厚恩其蔑
云報將扁堂之北牖曰草心取孟貞躍詩語朝夕企以
自勖先生其幸教之予方愧生其何能辭夫言心之聲
也因其言之泛切足以察其中之誠偽若生之孝吾乃
信之為之詩以道其志云
凡物之生實本乎天人之有身曰父母旃天何以報物
則不克何以報親如天罔極春暉遲遲草乃生之勾萌
甲坼敷秀榮滋春陽匪私草也至微至微有心亦懷報
之鞠我育我長我畜我顧我復我出入腹我屏我烖害
遠我水火自我能言教我誦詩我能步趨慎我威儀厲
我儉勤毋我怠嬉我室我家亦百具宜莫恩匪深式深
于淵莫德匪厚式高于山匪天實天伊母則天草之於暉
猶或思報矧伊人矣而不如草孟氏有言實獲我心草
則不如奚間獸禽春陽載熙親顔載怡壺有清酒酌言
壽之天監慈母錫之壽考錫以壽康錫以難老錫之百
福亦淑我後北堂有萱菉竹猗猗孰登斯堂視我銘詩
景山樓記
陽隑卓子康好義人也故所遊多名士大夫若故潮守
王公用文遭世變更屏居龍泉之上道出入往來必館
焉獨以其舍近市囂不能愜每至必造其園坐荔隂俯
清池徘徊徑中率以為常歲昭陽大淵獻子康之長子
堅始即其地創小樓樸致幽雅明爽靚清可以坐可以
卧可以企望以娛二親以聯弟昆延佳客後右有沼前
南見山落成予適至焉堅請曰不肖誤獲愛於王公先
生所知也昔王公在時屢至此病室湫隘而斯樓未能
創今既創念王公不復見矣堅父子每一登未嘗不感
慨而不能忘願以斯意題斯樓也庶幾寫堅父子之夙
心焉予曰昔王公之室常對南山今子之樓亦且南向
其南又亦有山詩不云乎高山仰止景行行止以是名
樓則子之意可具見矣嗟夫世俗日澆人之交不以勢
則以利不以利則以勢以勢交者勢隆則附勢去則解
以利交者利合則親利緩則弛勢利不可以長存故交
情不能以久終惟義交者無勢利之去就無炎涼之聚
散故久而愈敬沒而不能忘若王公之與子康交義也
故沒而不忘非王公之高誼無以起子康之慕非子康
之好義亦必不懷王公然則是樓之名亦將使登者疑
而問思而得其與人交必以義又推好義之心以應事
接物使無往而不為義而不可勝用焉則高山景行之
思其有窮乎書以為是樓記
近道齋記
歲在昭陽予寓苦竹聞章宗遠之賢其友方宗達言宗
遠性至孝父嘗得痿疾卧十年宗遠蔬食亦十年晝夜
坐卧床下宗遠於昆弟愛朋友敬慤實飭行人也去歲
朝廷以禮幣徵授漳浦文學予恨不及識他日其子隶
來見恭而有禮敏而好直間抵其家至其讀書之室視
楯間扁曰近道隶進曰大人嘗語隶吾平日廣求聞見
知吾不足也見善必慕欲自勉也不善不敢為知吾恥
也吾於道竊有志焉故取三近之旨揭之以自警厲庶
幾可得而入然大人夙慕先生未獲偕於左右先生幸
臨其可無辭以誨予謝不敏隶固曰大人向嘗得與孝
度計偕敢藉是以請予不得辭乃曰夫道者人倫日用
事物當然之理乃天下古今人物共行之路道固因人
而名也安得遠於人哉然惟踐形盡性者為能體其全
其次氣稟有不齊是不能以皆盡必資學而後能其學
者則又知有先後聞有蚤暮行有難易造有淺深其尤
下者則必千百其功然學本於志必虛心克己而後能
有受立志則好篤天下之物無以易之好篤則自力汲
汲孜孜而無間斷乃能有進子卜子所謂博學而篤志
切問而近思者乃為學之要道也愚也蚤自知學間亦
有聞齒且耄矣猶覺其遠嘗懼不得為君子若宗遠固
宜吾所觀善而取益者其敢有告乎獨以吾所自傷悼
者誦焉宗遠其謂予言然也者乎哉不然也者乎哉不
然者願有以教也
聞過齋集卷四
