臨安集卷一明錢宰撰
五言古詩
分題賦載酒亭送友之四川
大江發巴蜀岷峨鬱嶕嶢子雲性佚蕩逸氣相扶搖灑
翰騁雄辭凌雲何飄飄終焉斂其華富麗不足驕覃思
著玄文斟酌倣繇爻閒言極幽微緜絡天地交豈無好
事者載酒與遊遨胡為事黃門投閣竟蕭條龍蛇不知
藏蝘蜓亦見嘲天獨昌其文炳如星日昭子行登斯亭
英爽或可招謂我欲問竒峽水阻且遥
奉萱堂為張朝宗賦
阿母初哺兒階前種宜男種之欲忘憂恨恨不能堪夫
君竟長逝花開為誰簪兒飢須蚤耕兒寒須蚤蠶教兒
讀父書經史長窮探兒今八尺長母髮白毿毿上堂問
起居下堂具旨甘幽花遍堂北旭日照堂南何以報母
慈持此寸草心
石泉山房
白石何齒齒幽泉復泠泠十年來京邑遠此林壑情取
琴為我彈彈作澗下聲涵雲出細竇懸響潄瓏玲奔流
激淺瀨飛沬濺瑶瓊峻如傾崖急怒若過峽驚迴淵阻
雲根水澁不得行衝破歘奔放奮迅如建瓴委蛇及水
鏡擴然猶且清雅操得真趣餘音繹以成揮手未終曲
悵望故山青泉石無遐思興樂在廣庭
題燕喜亭
高堂白日迥芳辰何熹微渚風變林花春草綠已滋流
光惜易邁歡娛及良時子奉堂上親翁引花下兒大婦
主中饋小姑納巵匜升堂布綺席嘉賓來何遲華筵理
妙曲秦筝雜清吹玉珧列海錯烹羊間熊胹酒至輒盡
觴怡然樂天彝尹父方靡盬魯侯亦奚為嗟彼軒裳者
極宴忘戚悲軒裳豈不樂我醉不復知
題濯足圖
驅馬西略地行至雍丘南歇鞍踞床洗龍歆氣何酣傲
岸濯秋水兩姬手摻摻酈生&KR0146;門入長揖不下拜高視
挫其鋒踞見吁可詫幡然敬爾容攝衣起言謝顧惟雄
武姿慢罵空無人于焉下狂士屈若志不伸高明藉柔
克四海歸堯仁
題觀漁圖
龜蒙荒大東洙泗揚其流金碧何峥嶸臺殿居上頭命
駕出山澤陳魚樂觀游縱横列九罭出没翔萬艘懸罾
雜數罟中有嫠婦罶大魚拍波起小魚不得休盡利攘
其民安得視獮蒐臧孫豈不賢明珠慙暗投
題曕雲軒
南山一何高孤雲何珊珊朝看雲出林暮雲復歸山雲
歸已復出遊子何時還迢迢雲舍遠可望不可攀持杯
不能酌悵然起凭闌
題徐子中積善堂
十月風露交履霜變重陰密霰日已集堅冰日已侵往
者既有漸來者方自今君子契天道晨夕返吾心樹德
當務滋卷勺能高深文言美餘慶保此以為箴
藹藹嘉樹林繁陰散華第俯看雨露滋仰見雲烟翳昔
人手中植歲月今莫計寸根蟠地維尺幹起天際物理
庶可廣人心貴能繼勖哉賢子孫積善期弗替
題生意垣詩
大鈞運元化生物蔽寰區春陽播仁澤靡不在有初飛
走咸鷇麛勾萌日敷舒良馬信倜儻寧不顧其駒朔禽
摶雲霄亦復哺爾雛睠彼嬰孺兒慈煦亦已劬世無咸
陽毉何以寧其軀張生守環堵種藥周四隅鬱鬱生意
滋元氣同扶輿誓將扶幼孩永與耆艾俱安得攄爾懷
夀域躋黃虞
城南燕集
閉門度芳辰念此風雨惡今日忽復晴青郊縱行樂引
杖聽鶯啼持杯看花落庭綠樹陰交春容已非昨微酣
愛酒清放歌悲髮白茫茫師旅間擾擾烟塵隔夙昔愧
栖遲于今喜離索明朝溪上田買牛自在作
己亥歲避兵
中原喪亂起羣雄遍江河我行江之南亦復罹兵戈親
戚相奔竄閭里傳驚訛一朝聞寇至攀騰上岩蘿路逢
偉男子負母匿山阿弱婦行不前縊死枯樹柯豈忍棄
爾死救爾如母何聽此欲援之山下寇已多行登寂高
峯天高鬱嵳峩悵然思匪風吞聲不成歌
兵退後作
朔風號枯枝長夜何漫漫微月出復没零露凄以漙露
漙不足悲嚴霜為之寒飢烏下叢薄猛虎鳴其間鬼燈
照虚舘落葉何珊珊蕭蕭遠征人載歌行路難我心增
慘慼豈不思東還欲濟川無梁中道多阻艱弱子病且
死老妻方憂患明將登前途念我衣裳單斧冰汲澗水
采薪事朝餐慨彼下泉詩悠然起長嘆
釣臺
濺濺桐江瀨白石粲如許上有子陵臺下瞰富春渚高
崖薄層雲黃草没荒墅俯懷漢中興四海歸寰宇徵書
詔遺逸長揖覲當宁咄咄吾子陵而竟不下汝握手道
故交言還謝明主星文麗中天風節超下土悠然釣澤
中高風永終古
陪白野太守游賀監故居得水字
崇岡散新陽寒日舒短晷晴飈一披拂波影上沙尾意
行遂忘疲情語相慰喜賜宅知已非歸舟更誰艤樹暗
山始夕川明月初至停杯成慨歎覓句聊徙倚前林樵
唱來驚鴻下寒水
贈夏道存
日月行中天會朔自有期江海各一方合流豈無時慨
彼君子交良晤何暌違子昔西江來訪我東海湄載酒
笑賀狂探書慕遷奇别來三十年彼此更亂離會合齊
未卜音問兩俱稀倏焉際文明見面交相疑君顔昔如
玉我髮今若絲感此繾綣懷峩冠竟言歸毋為歎衰邁
少壯夫奚為
贈樵隠處士
樵者本在山隠者亦在山雖言事不同並依林泉間晨
興持斧出捫蘿與躋攀向夕負薪歸落日同掩關流水
石上至白雲山中還老樵竟何之我獨忘朝餐
題雪獵圖
胡兒善騎射出獵古戰場白雪日夜飛蕭蕭朔風凉黃
草蔽沙磧馬肥弓力強小隊出漢南十騎如龍驤前驅
逐猛虎後騎接飛獐翻身激羽箭疊中兩羚羊玄熊何
前却猛氣亦跳梁南行顧長戟北走脱飛鎗聯鑣愈奮
捷性命不得將自謂足馳騁意氣何揚揚寧思漢廷將
英勇際武皇去年出雲中置郡定朔方今年戰高闕夜
圍右賢王小勇何足矜萬里開邊疆
七言古詩
昨日行(并序)
温一中老而學仙骨不可解唯日縱飲以自樂其
樂達生之士也作昨日行贈之
昨日日没黃金盤今日日出丹砂丸丹砂可鍊黃金可
摶仰看白日没復出安得與爾遁還天地終無端東望
扶桑枝西極若木柯夸父渴死莫飲于河魯陽戰酣手
揮其戈何曾凌倒影走滅没亦莫却飛光扳羲和青天
萬古旦復旦北斗日夜如飛梭温一中可奈何骨既不
可解髩髮颯已皤那能學安期生出入太清家煑汞成
白雪采鉛鍊黃芽玉爐火温温鼎上飛紫霞飢餐日之
精渴飲明月華玄關直探造化始元氣與之同邇遐温
一中可奈何不如猛飲酒高唱歌笑吹紫鸞笙醉舞白
玉珂日日爛醉不願醒便似阿母西池上曉宴蟠桃花
題孔正夫迂隠軒
貧不過富兒門達不謁達士廬達士笑我隠富兒嗤我
迂所性倦俯仰闊焉與世殊野服謝簪紱衡門薄軒車
對酒不解飲乃與陶潛俱朝采籬下菊夕釣江上魚榮
名如浮雲富貴非我圖隠顯吾不知迂叟方著書
天游方丈歌
子好游乎吾語子游魯連抗節東海陬倜儻有策輕王
侯北游邯鄲救全趙秦兵解圍不得留彎弓射書固燕
士猛將吞聲甘斫頭笑揮千金賤封爵但令四海竒其
謀馬遷有才生龍門逸氣旁礴横乾坤南游江淮恣竒
覽江水萬里來峨岷會稽神書封禹穴金匱石室赤手
捫周南留滯何足較青史萬古雄其文雄文錯落紛天
章上與星斗争光芒竒謀偉略驚人世風霆變化生開
張吁嗟竒士不復見但見龍門之下已黃土東海之水
今成桑文亦不能騁其氣謀亦不能施其長功名事業
竟何益壯游之迹成荒唐不如學仙子一氣凌紫霞尸
居在岩穴天游邈無涯朝登泰山望滄海手攀扶桑餐
日華夕休華岳渺西極笑呼金精牽若花閬風瑶島河
淺清崆峒具茨非杳冥倦遊歸向山中室方丈彷彿如
蓬瀛廣成子安期生與爾逍遥太霞表一洗人間萬古
情
豫讓橋
太行之西古有豫讓橋我昔過其地馬嘶不敢驕黃雲
暗天雪欲飄白日慘慘風蕭蕭薄寒中人思慄憭烈氣
黯黯萷晴霄豈其鬼不死精爽若可招我思趙襄子既
滅智伯瑶朝焉漆其頭暮焉䙝以溲讓也憤知已怵焉
思報仇千金買匕首變姓為刑囚入宫塗厠逞雄略誓
刺趙孟不得成其謀脱身幾何時忠義慨莫酬鬚髮脫
落癩以髠口吻吞炭聲啞嘔變形行丐妻不識仗劔伏
匿橋之幽一朝襄子駕車出駟馬駭躍驚鑾鑣於焉重
歎息豫子誠好修智伯死無後而子為復讎我方義爾
不爾尤爾不我刺將何求暗嗚叱咤索趙裘拔劔三斫
血為流反手自剄委道周下報智伯死即休噫戲吁豫橋
黃草烟未消中條積翠高嶕嶢我思昔游心搖搖披圖
為爾歌長謠嗟哉趙孟不再脱爾死要使萬古貞烈齊
中條
晚牧圖
牧牛兒日日飯牛在牛下春草青青秋草黃牛背夕陽
長在野幡然應聘力田科不復騎牛學騎馬
牧牛兒長年看牛牛下飯賣身不賣五羊皮扣角休歌
白石爛長安有客方倦遊不復騎馬歸騎牛
谷簾泉(并序)
谷簾魑天下泉鴻漸有經刻惠山水致遠經年不
壊惜去軍之遠步涉﨑嶮古今名公少到以是無
留題僅有夏倚一記而已自城西北至景德觀四
十里自觀涉六七澗穿林而行越十里渺然見泉
自山下未足取也又二里上山傍枕懸崖後推前挽
支藤而上又一里下坡有澗踏亂石穿崖壁又百
有餘丈至簾下少憩迴視一簾如瓊瑶珠瓔從天
碎落恍然非人世間也星江志云其流凡三十派
横澗七丈是矣然秋冬水涸泉下不多春夏太潦
澗石漫漫又不可涉惟盛夏得雨後兩旬則簾水
可觀澗石亦出可涉可坐也因夏視陂塘而往適
得其時與同行坐歌石命飲而詩之
風捲河潢翻玉液段雲散雪瓊花密分明放下水晶簾
垂垂若護蛟龍室躡空捫蘿坐歌崖林暗暉暉山外日
晚風泉聲雜松吹百鼓争嗚間簫瑟山南山北知幾泉
凡派常流我非匹惜哉前哲不特書僅留一記夏生筆
賴有陸子狄牙口高下品題曾不失君今試看錫山碑
天下何泉居第一
全貞堂
妾心葉上露葉落隨葉去妾心鏡中月鏡破隨鏡缺月
缺在天不再圓露下化作秋霜妍孤燈孀館三十年夜
夜夜績高堂前教兒讀書霜月懸照見白髮孤貞全
題趙仲庸鏡湖圖為洽上人作
趙侯胷中有泉石白髮垂顛人不識丹青不寫四十年
一見洽師雙眼碧當年王宰浪得名十日五日勞經營
天機到時一揮灑白雲顛倒秋波明秋波在屋下白雲
在屋上香爐秦望天東南蒼巒翠巘森相向三山落日
烟水賒秋風舊宅今荷花斷垣蒼石無路入至今人說
放翁家放翁家渺何處阿師出家不歸去不惜千金買
畫圖笑倚清江看雲樹
方壺小隠
方壺之山上有不死藥可以鍊金丹迺在閬風之東員
嶠之西滄海每岸非人寰自從秦兒入海去不許海若
通天關長鯨蒼虬互出没天吳九首扶狂瀾方壺可隠
大藥可餐海水清淺海路險艱山人學仙竟欲往欲往
不得空長歎歸來傳得壺公術平地幻作方壺山一壺顛
倒懸藥室日暮竟入壺中間壺中一宇天地闊白日不
夜長無端安得相携費長房同入壺中問大還
山峽圖
大江水落岷峨西三峽上與浮雲齊飛湍奔騰下絶險
怒與石鬭如奔霓君不聞灔澦如象瞿塘莫上灔澦如
馬瞿塘莫下黃牛劔石真龍阿巫峽之口雙盤渦蜀山
五月消盡太古雪倒瀉銀漢翻秋波江聲出峽經險窄
險似龍門砥柱當黃河西川賈客何危哉樓船萬斛天
上來船家放船一失手桅折柁裂為之摧此時命不自
保嗟彼吳鹽蜀錦那得利吾財利亦不足美名亦不足
言伍員終賜鐲鏤劔江上鴟夷空復憐李斯卒棄咸陽
市上蔡黃犬不得牽古來名利總如此豈特瞿塘下峽
船
泠風臺
列御寇御風而行風泠泠手摶扶搖足躡凌兢旁礴造
化嘘吸元氣精超然憑虛上泰清逍遥八極表飛步入
杳冥但以息相吹何必羽翼生飛廉前驅意遐征鸞鵠
不駕雲為輕去因風送回風迎回戲迎不歸來至今學
仙人望之泠風臺
雙烈行
雲中兩烈婦風節何雄哉婦姑誓同死軍馬倏已來姑
言我死命之遭爾方年少不得逃欲自經不得索欲自
刎不得刀少婦潛致辭不用刀與索兒當激賊怒與姑
頭共斮姑如湛盧劔罵賊獵獵勁剛風婦如黃間弩蹶
張放弦氣愈雄厲聲奮激膺賊鋒萬古雙烈誇雲中
龍劔謠題延平劔去圖
雙龍劔雙飛幾今古迺是莫邪之夫干將之婦金鐵未
流時大冶交龍虎鑄得龍泉及太阿光怪或分終復聚
自從豐澤斬秦妖鴻門翼楚舞三侯歌其雄四海加其
武大風颯颯日色黃雲氣從之天下雨一朝奮鬛飛上
天萬里扶搖竟何許虹光夜夜斗牛間豐城陸沈暫一
還乃知變化終莫測神物豈久留人寰或云張公亡大
雷死小雷佩之行江涘腰間寶鞘聲鏗然兩龍復合延
平水延平水深復深在天逐雄飛在海逐雌沉四海大
一統五兵不敢侵鎮國家安邊陲神劔長為龍虎吟
題畫梅和王山農韻(并序)
王煮石梅花一枝系以長歌幾四十年矣俯仰今
昔有懷故人因次韻于後但顛倒縱横不倫不理
不能不為韻所牽也觀者必發一笑
江南春來白雪爛落月横參夜將半縞衣綽約如故人
踏風梨雪敧老榦北風獵獵天正寒彷彿風節凭西闌
迺知山人竟不死夜煮白石青松間高情撫世無今昔
溪上梅花没荒棘憶曾揮翰灑溪雲一枝寄與春消息
花前喚酒寫長歌花下呼兒掃落花若不揚州何遜宅
定是西湖處士家山人愛梅心獨苦笑爾豪吟玉堂樹
山巔水際日看花鳳詔鸞書招不去解衣盤礴兩袖垂
腕指所至皆天機南枝著花玉色起北枝凍壓玄霜飛
自從上苑成塵土無復當年舊歌舞源上桃花不記秦
九畹芳蘭已忘楚不如山人卧雲松破屋長在梅花東
傳家别有花作譜放手直欲先春風見花如見山人面
誰道人間亡是公
鴈南飛
黃梧井邊鴈南飛萬里玉關人未歸孤燈搗練江南婦
霜落空階臂酸楚寒衣何日到關西敲斷秋風石無語
題長江霽雪圖
昔年壯游下江漢霽雪千峯排兩岸今年看畫憶舊游
萬里江山入清玩岷峩岡脊來蜿蜒青城一峯高插天
東馳衡山走千里匡廬五老與石城北固遥相連冰
巒雪壑互起伏照見日華破初旭神光混茫元氣浮
奮如巨鰲簸坤軸爛如秋空雲浩如滄海濤又如瑶臺
銀闕天上頭皎皎白月空秋毫回光下照中流水風吹
河漢銀雲起中流空闊不勝寒一洗丹碧秋漫漫山川
歴歴真偉觀來往十年游未半不如雲瀛樓上來倚闌
一日看遍江南山
題蕃王出獵圖
燕山八月秋草黃秋高馬肥弓力強蕃王朝辭詐馬宴
羽獵不敢齊長楊西風獵獵邊城戍小隊旌旗打圍去
英姿颯爽思奮揚面如玉盤身倚樹金羇朱纓玉腕騮
紫貂兜鍪銀鼠裘燕姬如花向前騎從官騎列春雲浮
猛士先驅仗金鉞胡笳一聲鼓齊咽驄駒並載雙歇驕
海青翻臂思超越黃鬚健兒勇且驍虎紋交韔懸在腰
翻身控弦響若掣一箭射落雙飛鵰馬上雙鵰馳獻捷
凱歌向王王擊節金杯進酒飯黃羊馬潼淋漓手新捩
穹廬張天落日黃醉擁嬋娟馬前歇百年富貴空畫圖
桑田茫茫海水枯畫中豪傑八尺軀昔何勇銳今何愚
悲風蕭蕭渺絶漠漠南千里王庭無
秦淮晚泊
秦淮酒家來泊船鱸魚一斤三百錢船頭買魚酒新熟
却憶邪溪歌採蓮醉來起舞落日晚揮手彈鋏風泠然
少年不作長安客老去逢秋頭雪白興周須求渭水才
安漢園公安在哉眼花齒折竟何益好放陶潛歸去來
早春寄鄉中友
故園花發春又來碧桃半拆棠梨開流鶯踏花酒落杯
花飛落酒相縈迴酒酣起舞落日晚應念長安人未回
江上船幾時發拍手醉唱歸去來笑摘花枝簪白髮
採桑女
吳桑葉盡吳蠶老吳姬採桑顔色好玉釵半脱雲髩偏
一雙蛾眉曾不掃桑間桑扈鳴交交少年莫把金丸抛
小姑摘繭歸當繰
題董太初畫時太初客死天台
有客泊舟滄水灣卧吹鐵笛非人寰小溪白石亂如齒
平地雙松高似山丹丘赤城久為客沃州天姥何曾還
嗟哉董生不復見安得致身圖畫間
題萬峯閣
越山四圍吉祥寺紺碧殿閣生烟霞真人丈六金粟像
大地萬朵青蓮花常時飛雲若縞練近午出日如丹砂
上方絶頂無路入避地頗似秦人家
宅德民雙竹
此君一本森雙榦恰似孤竹生夷齊清風節操終並立
明月環佩長相携或騎兩龍齊上下又挾蒼鳳隨高低
何當聯鑣入雲去玉笙吹向瑶池西
題學圃軒
門前瓠子青累累韭黃菜甲皆可蔬荒泉入畦夜雨歇
落日滿屋幽人居養生且復樂樹藝避地自可同樵漁
只今出處與古異勿謂老圃吾不如
