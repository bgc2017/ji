臨安集卷二明錢宰撰
五言律詩
青山白雲圖
老米不復得房山或可探微茫春嶂外彷彿大江南澗
水落幽石樹梢分斷嵐何時柁樓底漁唱倚清酣
懶性
懶性殊清絶高情不可降支頤攲白石側耳聽秋江髩
髮絲千縷孫兒玉一雙朝來賓客至有酒綠翻缸
新月
樓上見新蟾呼兒急捲簾即看明淺席旋復上虛簷兔
魄潛銀窟蛾眉掛玉纖團團三五夜烏鵲已先占
瓜洲夜泊
旅夜瓜洲泊秋懷浩欲沉星河如海合江漢入吳深天
塹無南北川流自古今隔花漁唱起千里故園心
題畫
伊誰愛兹境而忘登涉勞一水天上遠雙松野中高峭
壁無樵徑深溪絶漁舠唯應學仙者麋鹿與遊遨
七言律詩
二月望早朝奉天殿和朱編修韻
雞唱文樓午夜傳瓊林璧水共朝天螭㘭上下星河近
鳳闕東西日月懸干羽舞階瞻虎拜冕旒當宁聽龍言
歸來又奏昇平曲望賜金花一炬蓮
和張自行過城南作畫
負郭高居晝不開繞階流水綠於苔花前洗筆供詩畫
馬上敲門知客來深樹流鶯通宴席碧香浮蟻灔春杯
官衙正在行軍幕醉後何妨犯夜回
送昱大徹住天台能仁寺
天台東掖倚層關卓錫西林列翠環石上牛歌逢拾得
溪頭虎嘯識潙山白雲出定拈花笑明月歸樵採藥還
却憶故山松栢近夢隨龍象上巑岏
承制送日本使臣還國
日本扶桑接大瀛進來畫扇妙丹青欲窮滄海歸王會
先遡南風入帝京玉帛喜瞻周禮樂衣冠已識漢儀刑
九重垂拱開皇極天下同文萬國寧
送宋甥原亮從子誠兄讀書塔山寺
汝於舅氏從游遠我與難兄相憶深兩眺青山來入夢
一江白水去同心簷花夜雨明雙炬鮭菜春船送萬金
休暇何時定歸省舍雲飛處是山陰
祈雪再應簽判徐安國次韓以二詩示同僚咸
和併次韻(正月四日)
旱甚三冬尫未焚且芬椒苾禱羣神一天和氣梅花曉
千里輕風柳絮春豐穰定看倉腐粟窮愁那嘆甑生塵
莫疑瑞應私星渚造物何心處處均
請禱羣祠會弁紳再呈嘉瑞感神明漢庭已奏三朝禮
梁苑俄驚二月春萬壑玉龍翔蟄霧一簾粉蝶撲香塵
凝眸原野無高下平地何須問土均
賦得秦淮夜月送友人往茶陵
秦淮一水合神州凉月當空照素秋風露氣清雙闕近
星河影落大江流放船白下門西路買酒長干橋上樓
送客湖湘渺千里好懷回首憶清游
白下門西月色多滿襟風露拍星河乾坤混合天無塹
江漢朝宗海不波夢醒潮生桃葉渡夜凉誰唱竹枝歌
放船直上雲陽去如此高情奈爾何
滕王閣
天連飛閣楚江流雲擁鑾車帝子遊帝子不來歌舞歇
江流常抱古今愁望窮南極飛鴻盡起倚西山落日收
惟有東都徐孺子高風一榻抗南州
分題賦鏡湖送張用中
鏡湖白波木葉稀凉風蕭蕭入客衣季真賜宅已無主
太白酒船空棹歸野色驚秋鴻雁下水風吹雨鯉魚飛
此時張翰吳中去雲鎖稽山失翠微
題王煮石推篷圖
粲粲晴林截素霓夢回何處覓新題畫簷壓檻江南屋
短棹推篷雪後溪落月欲分花上下春風不隔樹高低
何當一見冰霜表放棹孤山烟水西
題錢達卿雲林採藥圖
清溪流水行者誰野服飄然歌紫芝山人要覓蓬萊藥
越女喜得邯鄲醫丹崖斷隴落日晚青林小屋還雲遲
歸來笑倚桃花樹塵世浮沉都不知
題方德遠雲林採藥圖
小島蓬萊隔郡河斸苓採术每相過不經海水三千遠
已活童兒五百多芝草逢春生石上桃花流水渡山阿
歸來更閱神農紀今古良醫奈爾何
題林塘幽
許詢宅畔好亭臺窗近江漚面面開綠樹當門流水注
青山如畫入城來幽人睡起吟池草童子春閒掃石苔
如此林泉更深絶題詩難得浣花才
題剡張克讓萬松&KR0810;
百頃蒼雲小結茅溪風流響度晴梢半窗山月驚孤鶴
没屋秋濤走萬蛟採藥有時收琥珀燒烟何處覓魚膠
投閒未許官封及且復深居學許巢
題柯敬仲畫竹
我愛丹丘飛白石疎篁老樹倚林皋空中鸞鳳雙飛下
海上珊瑚二尺高奎閣舊曾承雨露蒼梧今已渺雲濤
荒林斷隴秋風外零落當年宫錦袍
春暉堂為張仲修題
春暉堂前春草妍白雲孤往幾經年佳兒不忘手中線
慈母久抛琴上弦晝幕風微黃雀舞朝盤海近白魚鮮
姚江自是姚虞俗及見旌門應更賢
題王煮石梅花
煮石山人今永别見花長作故人看縞衣綽約春來瘦
風節嚴凝雪後寒每憶荒烟啼翠羽笑扶明月下飛鸞
何煩宋玉相招得環佩歸來露未乾
題崆峒石室
洞天琳館倚江城一室崆峒晝不扄白石無糧誰解種
黃金有道鍊還成幾時雲氣生秋雨長夜丹光動落星
顧我正慙嵇叔夜素書何處覓黃庭
遊山
小縣曾聞鼓角傳雲山深處夢相牽年來還愛丘園近
老去偏于杖履便樹繞石頭知客路巖迴谷口見人烟
携琴出郭茅堂宿誰復含愁鳥道邊
題夏氏停雲軒
五柳當門元亮宅停雲長憶故人還北窗心事羲皇上
南渡衣冠晉宋間千古高情空悵望近來交道漸間關
松江賴有人如昔誰謂風流不可攀
松江烟水留賓處每憶良朋晝不關稚子當門迎馬首
吳姬洗盞立花間屋梁落月生顔色竹上清風解佩環
矯首停雲在天末春醪誰共醉言還
題凌彦翀柘軒
團團柘樹没幽居門外官河近石渠十𤱔春陰連薺麥
半林落日似桑榆吳蠶葉盡婦供職江燕花殘兒讀書
俎有白魚尊有酒不須深隠學樵漁
雪夜題徐彦章梅深軒
幽林白雪滿江南欲問春風冷未堪珠樹月明誰解種
玉田花合不勝簪霓裳小隊參差舞翠袖高情彷彿探
不似杜陵詩思好凭欄東閣倚清酣
題李筠問月軒
明月在天無古今流光長照酒杯深嫦娥顧兔或可問
謫仙騎鯨誰復吟醉舞霓裳翻舊曲笑歌桂樹落秋陰
高風邁世殊難繼袖拍闌干且滿斟
題陳惟賢藏芸軒
市南書屋樹陰凉多種梧桐待鳳翔滋蘭滿階草自碧
汗簡插架芸其黃每聞懸榻高風在安得下帷春晝長
愛爾家庭能教子花前佩玉總鏘鏘
題聽竹軒
衡門深閉人不到天籟蕭蕭枕簟凉記得秋風生鄠杜
夢隨夜雨度瀟湘舟人擊檝魚龍舞仙客吹笙鸞鳳翔
睡起開窗聲寂寂高林玉立萬篔簹
題陳文玉聽雨軒
西軒聽雨知何處風雨年年過雁雙高枕凉秋梧葉井
短牋深夜杏花窗故交零落渺滄海倦客歸來卧月江
剪韭不堪成獨酌漫教春酒綠翻缸
題李養能雲松巢
昔人醉捉江月去此地安得雲松巢落日九江勞夢想
清風五老入神交有時雲氣生窗几長聽松聲下樹梢
却是傳家有仙骨越山多處結衡茅
題韓伯時剪韭軒
西園春韭與階平留客西軒夜不扄舊雨别來今雨至
早畦摘盡晚畦青每懷海内皆兄弟相對花前幾醉醒
我亦愛君喬木好嚶嚶黃鳥把杯聽
山下韭苗今幾畦故人日夕過幽栖霜刀差差剪不盡
翠綬若若青還齊春風衞八堂上燕夜雨杜陵燈前題
尊中有酒為君酌明日别懷東復西
題毗墟寺臨清軒
寺下清江一鏡開天光雲影見亭臺南湖楊柳酒船去
西塞桃花漁唱來渺渺魚龍俱出没翻翻鷗鷺絶驚猜
登臨還許陶元亮與爾賦詩同舉杯
一室空明壓鏡天不須杯渡竟逃禪水光入戶屋高下
人影落波身後先卜築近連湖上宅過門長見雪中船
每聞避地多佳客曾道歸來有賦篇
題鮑原禮畫菜
鮑生畫菜得真趣不與黃筌花較妍老圃春晴朝荷鍤
客窗風雨夜開園太羹玄酒有至味海月玉珧皆小鮮
愛爾風翻紫復碧晚菘早芥得春先
五言絶句
春日閒居
霽日簷牙落光風瓦上生草晴跳蚱蜢花暖困狸狌
采菱曲
綠柳横塘曲滄灣是妾家菱歌不解唱秋水照荷花
落日浣紗渚菱歌唱晚風解衣濯秋水乘月採芙蓉
溪上採蓮女秋波照晚粧心如蓮子苦情似藕絲長
荷葉紉為佩芙蓉緝作裳妾心花下藕節節是秋霜
曉起
野曠晨光發江清夜氣存大星翻玉斗落月墮金盆
聞砧
秋砧搗不得亮月麗高梧清暉與君共素心同妾孤
夜泊西港
綠樹如韋曲澄江似謝家暖雲巢燕子清露浸梨花
題畫十三首
雙松含古色紅樹已先秋百頃風潭淨高情獨泛舟
雲深見樓閣天際墮青鸞松下盤桓者猶是晉衣冠
落日赤雲西青山照大溪草堂松樹下坐聽鵓鳩啼
一曲江南弄山長楚水遥江邊楊柳樹誰繫木蘭橈
雲氣曉蒼茫秋深草木黃霓旍下南浦云是楚襄王
江水去悠悠籧篨抱莫愁白頭垂釣者疑是渭濱叟
塞北多冰雪江南足稻粱相求應同類莫近艾如張
帝子下北渚江寒愁不歸空遺一卷石拂斷六銖衣
百鳥共春風相呼樂意同不知緣底事爾作白頭翁
有鳥名鶺鴒在原飛且鳴人皆有兄弟唯爾獨多情
白鷺白於雪于飛在洲渚誰言我最閒正爾心獨苦
水口橋堪度林間屋尚留秋來山色好相對有歸舟
茅屋何人住秋林晚對山也知乘興出多在白雲間
題畫菜二首
綠酒交春熟燈花入夜開雨畦堪小摘不見故人來
今日荷鉏倦嘉蔬没四垣客來春酒綠風雨夜開園
題竹梅便面
舞罷霓裳曲相逢月下還高情倚修竹翠袖不勝寒
題翎毛小景
紅子秋樹老黃花晚節寒幽禽雙白頰托爾一枝安
鷃雀小羽翼幽栖短棘梢叢坡風日好不讓鳳鸞巢
六言絶句
題畫
春雨青山漠漠晚樹白雲悠悠若非輞川莊口定是浣
花溪頭
滄洲芳草初綠别墅山花正開借問一蓑烟雨看山何
處歸來
子猷無乘興舟越石有長嘯樓雪滅千山蹤跡月照幾
家樂愁
七言絶句
題温日觀葡萄
葡萄壓架水晶寒枯坐山僧出定看露下空庭凉月墮
斷雲星斗夜闌干
却看仙佩萃霞裾又似青鸞下碧虚夜半蕊宫秋月白
小龍和露養玄珠
題高房山畫(房山在金陵作此畫寄歐虞二學士二公皆留題其上)
尚書好畫江南住寄與題詩兩翰林千古高情俱妙絶
至今春樹暮雲深
題盛子昭畫
空山絶壑懸崖高一塢白雲如海濤幽人抱琴無路入
松風落耳聲蕭騷
題畫六首
樹折雲梢浪拍窗老漁齊放釣船雙不愁江上風波險
平地風波險似江
沙草青青近石磯磯頭疎木轉斜暉孤舟釣叟垂竿坐
遠岫雲飛帶雨歸
東南山水足清暉茅屋楓林共石磯誰坐扁舟沙際住
也知江海客忘歸
松林日落碧雲開野老溪頭坐石苔隔岸好山招不到
一篙流水待誰來
綠陰黃鳥暮春初谷口人家樹下居野老携琴度橋去
雲山深處更何如
畫號為真理或然悠悠覺夢本同筌殷勤封向青山去
要識江東李謫仙
西原北去城十五里半山之上下望卧龍潭
山分巧勢疊玲瓏烟幕雲屏閟幾重有竹參天長鱗角
欲陪高卧碧潭龍
題趙大年林塘秋晚圖
老景黃花筆底收晴鳬冷雁共汀洲王孫畫學空花竹
不到銅駞陌上秋
春深即景
露梢黃鳥啄來禽蛀葉青蟲絡樹陰又是綠階春雨歇
滿庭芳草落花深
滴滴泉在歸宗院前橋下依石壁水滴滴下坎
井中
不同瀑布瀉千山數滴空餘坎井間端是龍神閟珠味
故教滴滴與人慳
山南瀑布不一然捨谷簾外則稱之遠望如一
白蛇渺渺穿翠林而下
河漢遥分一派輕望中渺渺白蛇形誰教來自半天上
穿破千尋碧玉屛
馬尾泉在開先瀑布之北同一山相去四五步
遥望水下僅尺許若一尾也
短流色白燦瑶光穿破山腰一抹蒼多少遊人來又去
從教袖裏有鞭長
題秦淮送别圖
白下春波照綠灣踏船送客出龍關離愁不逐江雲没
江上雲還人未還
綠酒斟來且莫斟酒闌歌罷去駸駸别懷恰似秦淮水
流到長江綠更深
題牡丹士女圖
樂府梨園曲慢裁内家新奏牡丹開下階立得花陰轉
李白承宣詔未來
