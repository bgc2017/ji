養蒙文集卷九
元張伯淳撰
七言律
夀右平章
經濟規模本六經紫微垣下泰階明一身長繫國元氣
萬事元從心太平此日槐庭賓席滿經旬葭琯穉陽生
道中自有乾坤在歲序推遷品物亨
愛日如春樂歲豐佳時心事與天通蒼生福澤令狐相
苦節清修司馬公曾見繫麟呈綉紱底須放鴿祝金籠
請賡聖主賢臣頌四海熙熙夀域中
夀梁參政
唐有梁公柱石臣白雲飛處每思親爭如政瑟均調日
長奉安輿一笑春慶事沓來聞好語新陽此去恰盈旬
請賡夀域洪鈞句不羡莊周指大椿
夀馬右丞
圖書四壁是生涯勲業身名玉不瑕右轄留躔吴分野
左弧呈瑞魯儒家鹽梅異好難為味桃李無言自有花
願為東南民力計莫將霖雨換烟霞
印鎮黃金退食餘清風苔逕履痕疎頗容都下登門客
時對忩前插架書天送綵衣娱宴會春融花氣滿庭除
更看夀域開天下歲歲歌謠二月初
夀周僉省
江浙三年二品官東南民力一分寬已傳北闕除書近
且對西湖戲綵歡赤舄衮衣留宦譜朱顔綠鬢立朝端
年年燕子來時節花下壺觴慶夜闌
夀張右丞
戶外鞭鞾莫敢前朝回圖史日周旋位登右轄班行峻
身荷東宫委任專春意偏于天上早月華長似夜來圓
吾宗遠邁晉宗衮翊贊皇家億萬年
夀楊威卿
當年旌節尚垂芳江浙重來姓字香解適同堂金鼎味
共推行省紫微郎天生經濟風猷雅節近中和春晝長
從此八荒開夀域倘容退士借餘光
夀田大使
攬轡重來浙水濱綉衣增壯舊精神共談二十年前事
又祝八千春裡人靜看槐隂移晩照預斟蒲酒對芳晨
冰霜雨露隨時見四海熙熙夀域民
夀何參政
疋馬新從舊隠來紫微垣下逼三台進難退易平生操
並畜兼收公輔才管領早春歸鼎鼐流連明月伴尊罍
萬錢日用非公志四海從今夀域開
夀董承旨
年開八袠步如飛清白傳家世所希寶帶疊紋新寵渥
玉鞶增餙舊朝衣此時汗簡提綱重後日春花插帽歸
且把野莊圖卷却鼇扉咫尺是黃扉
夀何右丞
循環甲子纔周日際會元貞第一春天啓皇圖新景運
時游廊廟舊儒臣結來桃實踰千歲此去花朝恰兩旬
向日勲名皆分内願開夀域納斯民
夀陳北山學士
共事知君意味真八磚晴日易為春還朝猶帶庭萱喜
分夀長逢歲籥新寵叠宫袍唐禁從祥開綉紱魯儒臣
雁行出處雖云異家慶年年鶴髮親
夀董中丞
左轄當時位不虚錢塘回首十年餘重來更覺襟期好
相見何妨履迹疎歲晚江空風力勁冰凝雪重土膏舒
崆峒日月汾陽老總在庭槐種德初
夀何平章
當代耆英柱石臣廟堂高議起經綸生辰恰慰中書老
半月纔開上國春搢笏垂紳關德量飲冰食蘗出天真
須知桃李無言意丹桂叢中拱大椿
夀東崖
去年曾祝詞垣夀恰占新元兩日前今歲尚為京國客
又曕瑞彩五雲邊班行天上星辰近節操歲寒松栢堅
底用北方南極老本來太乙照青編
夀靜得
日上天衢治象明兩朝開濟足勲名笑嚬每為民休戚
去住深關國重輕玉樹芝蘭隂德種蒼松翠栢歲寒情
明年此日江南路遙望三台寄頌聲
夀王中齋就次所賡韻
臨風標格玉壺寒自昔相期大耐官炯炯使星隨境換
悠悠人海覺天寬萊公生旦中元近魏國修名晩節看
更有當家佳話在碧蓮池色照仙壇
夀唐樂山
占得中秋三日前嫩凉庭戶納嬋娟玉堂未至燕鴻裡
寶署清班雨露邊宦路閒忙誰可必人生才德此為全
樂山自有靜中夀何假莊椿歲八千
夀吴閒閒
悟徹南華第二篇從容自得本神全典刑有韻傳書出
綱紀更新教法傳夀酒霜天思對菊玄門陸地計開蓮
黃鍾漸應陽生候愛日添長近御筵
夀張松軒
客裏論文千載餘是翁矍鑠祇如初同時交口推前軰
暮景娱情在古書花底朝回家慶集松間晝永俗緣疎
年年記取懸弧日二月階蓂一葉舒
夀金尹
小春消息到花封天為中牟駐魯恭七葉蟬冠家譜盛
雙飛鳬舄宦情濃排冬喜氣催綸詔闔境歡聲溢酒鐘
久遠功名還分内底須托物指春松
次蔡復齋韻
昔年辛苦映螢嚢振挾相期千仞岡往事轉頭如逝水
浮生隨處是吾鄉相逢栢馬情文厚更覺蓴鱸氣味香
一笑出門烟水闊輕舟卧聽雨浪浪
送盛魯山赴廣西廉訪副使
清臺參錯用儒臣公以南儒入選掄瀕海得州曾最績
去天遠處儘疲民金章紫綬皇華使大帶深衣名教身
萬里行行驅瘴霧滿庭榕葉四時春
送鄧行父無為教授
向年東浙班荆數彼此公餘拂麈絲今日西淮呼棹往
溪中深處著皋比人生聚首雲萍似客路驚心歲月遲
天地久長功業富鄧林杞梓看他時
次韻雪澗兄
閒中睡覺日忩紅生看庭花轉影重千里風郵啣棣萼
一篇雲錦被蒿蓬身疑夢裡同清境喜到眉間展碧峯
賢者是兄愚者弟頗聞心廣尚顔童
送王廷用
滿城風雨怕催租賴有諸賢素望孚農邑載頒新號令
毘陵猶頌舊規模江山入眼馬蹄疾南北關情雁影孤
客裏不堪斟别酒夢隨流水到西湖
送王士能赴衢州同知
客裏陽關首重回爛柯山下好風催纔從國子先生出
曾是分司御史來郡境歡迎新五馬家聲留得舊三槐
東南民力年來竭對此薰絃播阜財
寄焦達卿
别後蹉跎白髮侵關情日暮碧雲深諸公飽挹湖山趣
倦客銷殘鐵石心身世百年渾是夢交游四海要知音
浙間久雨傷農否自古陽明可勝隂
送王臣卿御史
三槐堂下接芳塵收歛風霜滿坐春口角新詩追老杜
篋中古刻出先秦縱知湖海襟期别况是芝蘭氣味真
極目江空歲年晚典刑還屬老成人
送顧東圃
鄉校年來未易支玲瓏八面此心期一廉宜得能官譽
垂去還如始至時芹泮又看雲路直枌隂不趁月舟移
斯文留取春長在玄圃崑崙景更竒
送白湛淵赴太平
白傅風流照汗青耳孫早歲以詩鳴謾資微禄培清選
共喜斯文見太平采石江頭醒舊夢凌歊臺上攪吟情
我今南邁君東上一笑出門秋氣清
次東厓錢塘留别韻
八磚聲價擅三長扛鼎從知筆力強孤館秋風重對語
長檠夜雨幾高張新愁飛逐湖山夢舊句留為篋笥光
趁取菊花螃蟹月不論醒醉且持觴
客裏方知白日長可人清話意差強菊花晚節秋九月
柳絮浮雲琴一張時到鈴齋忘世慮歸來寒壁借隣光
待君尋得新篘酒盡把離愁付此觴
送蔣栢心
又駕南轅指去途懸知柳淡已梅疎江湖到處推耆舊
吴越為隣等里閭六籍百家談麈裏千巖萬壑客氊餘
東州朋友如相問為說神交不以書
與杜公
魯邸經年計轉賖由來痼疾已烟霞無能空蠧侏儒粟
有用多慚藝術家萬里客途歌鵲月二分春事付鶯花
杜公善斷輝唐史餘論何妨借齒牙
與郝參政
京華邂逅各歡然似結三生石上緣執政大臣經濟暇
集賢學士笑談邊羡君夜雨添情話老我春風攪客眠
傾盖白頭他日見且將心事托詩篇
送董僉院
家傳相譜出詩書經緯全才世所無笑指鳳臺尋鶴料
却從鴟閤轉鴻樞野花橋畔清時好細柳營中素望孚
送客江南雲日薄夢隨流水到枌榆
送徐雲山
幾度家山入夢驚羡君秋思滿歸程自天優詔增儒重
此日寒氊較昔榮五桂竟芳椿未老二川擇勝水同清
東西相望曾何遠回首三年客帝城
題張氏積善堂
累世同居公藝忍見金不取幼安廉古今為善豈求報
造物虧盈每益謙春滿蘭階無限好年侵蔗境有餘甜
堂成更許門高大還得天家雨露霑
送尹國賓赴財賦總管
古號江淮財賦淵唐人此語似虚傳提綱振領看今日
竭澤焚林難往年長樂思濃君適越陽關歌散我留燕
丐閒倘及花時去湖上風光共畫船
送林德隠
同年君是早歸人多羡乾坤自在身客舍歌殘朝雨後
扁舟興盡雪溪濱淵明入社何妨酒摩詰懷鄉祗為親
若會東州諸故舊莫將羊酪配羹蓴
寒食
春雨松楸望眼賖春城楊柳舞腰斜四千里地江南客
百五風光陌上車兒為歸遲稀遣信僕多慍見苦思家
公餘少慰淒凉意蓓蕾一庭紅杏花
題冀郎中需軒
為郎非速亦非遲世上從渠疾走兒取義雲天關遠業
放懷風月付新詩橫飛直上初何力既往方來各有時
我亦頗知消息理玉堂茅舍等南枝
次韻安副使送行
相逢幾度醉流霞紅葉怕聽蘇幕遮行李知君將届道
虛舟偏我未還家傳來天上芝催檢歸去霜餘菊上花
樂是新知愁是别他時佳話亦堪誇
送吕仁溥簿尉
太平歌頌起毫端萬里歸來識量寬不出修門膺再命
雖云矮屋有兼官吾鄉正及蓴鱸美此意還將栢馬看
親舊相逢須問訊莫因所易不知難
洪同僉座上次韻
萬里同晴八月秋耆英想像洛中游相逢筆底翻三峽
共詫人間有十洲舞袖卷回雲又過禁鐘催散月還留
將詩醻酒吾何敢早已輸公第一籌
東山泉隠
客裡相逢意倍親别時曾記柳眉顰君南我北分殊轍
暑往寒來又小春山在東邊留晩照泉于清處隠吟身
從今可踐西湖約共買扁舟載幅巾
呈右平章
客中歲月等駒隂霜雪緣愁鬢影侵小草可慚非遠志
焦桐何意得知音事於民便行須力恩恐人知感自深
陸氏一莊荒到了但存松栢歲寒心
送馬性齋
為儒作相早投閒回首舊遊真險灘苦節清脩天自定
急流勇退古為難暫將綠野酬裴度終恐蒼生望謝安
我亦春風一桃李夕陽幾度倚欄杆
送江東谷奉母南歸
五千里外賦融融倫紀情深性所鍾龐儉得翁佳話在
夀昌念母異鄉逢去來曾記遼東鶴離合休誇劍浦龍
薄俗聞風深可愧汗青舍此復何從
題高唐王萬卷堂
龍飛朝會藹簪裳曾向詞林望景光維翰豈同周列土
崇儒復見漢宗王金章盭綬羣公表玉軸牙籖萬卷堂
頌語自憐才思劣但能想像賦高堂
送張可與參政
堂堂政地趣公歸猶及和鸞未駕時不日可承三接寵
此官已較十年遲朝廷每向才中選江浙應添去後思
一動兩酬忠孝志肯同兒女别離悲
寄柳老
旅食京華兩載同錢塘邂逅苦匆匆曾將漫刺投鈴下
又報危檣過浙東天闊雲飛俱暮景雪凝冰沍易春風
關情總在闌干曲明月雙溪徙倚中
張御史
青驄小駐古餘杭似為名山發舊藏瑞世皆知為鸑鷟
鋤姦只合問豺狼六橋風月文書暇萬壑雲烟翰墨香
顧我同庚又同姓欵門相對說閒忙
次韻桂軒宣慰
出山何事忽登畿趁得年年好景時象緯光芒依北極
陽春消息到南枝訪尋老桂慚無暇踏破晴苔賸有詩
邂逅他鄉良可喜此心應許歲寒知
寄吴博文
别來冀北欲空羣無復橋邊待博文豈是室家為巳累
自緣衣袂有時分醯酸蚋聚終傷味木腐蟲生謾解紛
相與寸心如雪月忩前梅發倍思君
次韻游憲二首
白頭不改締交時變態從渠薄俗漓榮木關情何采采
山苖滿眼自離離遂初老我今猶徤招隠從公計已遲
遙想山城風月好出塵高致未為卑
玉堂客我綴行間史筆何堪企二班塵染衾裯良自笑
雪侵髭鬢不禁刪蓬忩雖陋堪容膝菊徑猶存粗解顔
出處行藏還在我底須倦翼始知還
題范氏所得平江李總管舊藏文正公書伯夷頌
長白山中名相出首陽山下若人賢古今如此能多少
歲月相望越二千遺墨來從新畫戟故家復取舊青氊
偉哉君子無窮澤留得餘芳百世傳
送郭耕道還京
心在修門夢欲飛不知行色為誰遲曾聞藥籠儲材久
應動宸旒側席思别恨已隨楊柳絮歸程正及藕花時
若將康濟規模論自昔惟稱相與醫
賀良輔得孫
五倫竟夕幾徘徊一旦家庭笑語回乍屏岐黃為子喜
俄聞孔釋送孫來詩書一脈泉方達枝葉單傳花賸開
玉雪可人應衮衮衣冠盛事付庭槐
謝右丞下訪
古道輕身下匹夫鳴騶深巷止傳呼僕于相國傲何敢
時則維摩病未甦海納川容知雅量天開地闢有真儒
魯齋心印親傳得願借微言為砭愚
送徐廉訪
宇宙聲名日月長四方上下每相望乞身始遂登龍願
未面曾聞薦鶚章完取璧歸看晩節賣將劍去有甘棠
午橋暫得清吟暇夢裡西湖㶑灧光
送張彦高之宜興
與翁契誼久相親有子皋比坐上人此日絲綸來北闕
向年閥閱派西秦冷官當暑氊還暖舊學緣州扁更新
回首家庭才一水問安常得寄書頻
送張子仁
氣誼過從眼倍明客中别酒若為傾三年政府能無謂
一道賓筵定有聲魚稻羡君遊處樂鱸蓴發我故鄉情
邊民所貴寬民力官府於今號太平
賈氏望梅樓
寂寞千巖萬壑秋欲窮望眼更登樓曾觀海者難為水
自出山來無此遊前代衣冠隨世運故園草木染春愁
重門深閉閒庭院難掩當年富貴羞
次韻辭牟憲招
契闊重逢寂寞賓相看霜鬢兩陳人鷄聲猶記五更月
羊酪何如千里蓴此去欵門還有日不須把酒苦留春
過從肯負秋冬約蒙彼松楸省二親
送范丈赴無錫教授
江湖猶誦葯莊名有子青衫拜寵榮衿佩歡迎新博士
塤箎相重兩難兄惠泉茗供公餘樂泮水詩脾分外清
寄語德齋賢太守好將廣厦納儒生
送趙橘隠過嚴陵
少傅親傳有殿中當年蘭茁舊家風近來轉覺江湖窄
此去應求氣味同鵲樹無依嗟月冷燕簾重卷趁泥融
人生百計閒中好莫負灘頭老釣翁
拱北樓
縹緲樓臺十二闌舉頭人在鳳池班天風不隔尋常眼
辰極長依咫尺顔更點分明關政事規模雄麗壓江山
東南民物曕堯日乞得餘光萬里還
贈趙治中
要教嶺海瘴塵清膽氣凌空身可輕北闕肆頒溫詔語
南州欣見老書生馬卿諭蜀惟傳檄裴相平淮不血兵
論賞雲中雖未竟秋香晚節是功名
題賈都事母夫人詩卷
德備三從著義方艱難世故早更嘗克家嚴似巴寡婦
有子賢于漢望郎官路冰霜堅蘗撡天朝雨露到萱堂
起居曾記回班例娱奉朱顔白日長
劉文質母八十
人生富貴有時得家慶檀欒自古稀四子承顔聯棣萼
諸孫繞膝奉萱闈隣封指日看森戟母訓當年記斷機
從此夀齡加百倍大椿還可答春輝
題耶律公慶九十詩卷
簪笏名家奕葉傳一經賸有子孫賢掉頭榮刺宜多福
屈指期頥尚十年綘縣老人神算衍集賢學士綵衣鮮
秋風堂上瞻家慶笑指莊椿頌八千
寄王廉訪過於潛
漠漠江空歲晚時山城古道轡如絲埽清蠧宂求民瘼
珍重傳家作吏師花縣豈無潘令譜筠軒重和老坡詩
襟塵萬斛憑誰洗把筆臨風寄所思
贈王元帥
竒絶曾聞海外遊瘴鄉安適等中州六韜三略傳書出
二廣重湖宦轍周唐將來從元帥府杜陵吟到岳陽樓
公餘莫恨登臨少民瘼須將念慮求
寄司性之
别來况味復何如欲寄相思不暇書當日提綱儒學事
祗今分席廣文居關情湖上風光處極目江東日暮餘
聞道桐川多故舊此行為計未全疎
送鄭盤隠
驛柳枯條尚可攀由今視昨兩蒼顔十年玉署如錐脫
七品緋袍當錦還目斷飛鴻仍客館夢隨歸騎即鄉關
沿途漸近梅消息去去臨民轉不閒
題布薩夫人詩卷
蚤從夫子事戎官三十年來巴蜀間閫範有人為内則
藁砧無計可生還植萱致養難留景更石為塋不動山
旌表在門傳在子他時彤史尚班班
送宣使赴省
百里棲遲别駕才好風飛下鶴書催扁舟揚子江頭去
雙舄禦兒溪上來驛路相望秋月照邦人專待使星回
臨岐不作陽關想聊寫心期付酒杯
次韻
客中歲晩正天寒幾度行藏獨倚闌忩眼奏竿風借隙
簷牙間玉雪留殘同門合志成三益剪燭論文羡二難
空作孤山香影夢此君相對祇蒼官
上按察使沙卜珠仲清
夾道歡迎御史驄平反心事與天通共稱官府刑無濫
更喜儒家道未窮天下庇寒惟廣厦人間執熱有清風
書生不作依憑想願托詩情冷淡中
寄王桐廬
昔日班聯文字官重逢未覺舊盟寒不求花縣弦歌樂
聊奉萱堂菽水歡異政倚看馴雉樹高風猶想釣魚竿
東南民力年來竭凡事當于窄處寬
送潛江南
湖學諸生得範模棹頭金榖近人無盡心不願名歸已
衛道惟憂没及儒山澤一寒侵暮景風霜萬里指亨衢
中朝諸老如相問為說年來病轉癯
送張從之臺郎
又報天邊好語催烏臺移近鳳凰臺幕中頗見此客否
江左喧傳某掾來到處冰霜凝簡牘公餘風月入尊罍
他人不似吾同姓歌出陽關首重回
送卜外郎
當年琴調響嚴灘墨綬歸來盍廌冠猶借文章資幕辨
還教風采振臺端清明官府光華遠佳麗江山境界寬
别後相思何處在故園花竹日平安
送張孝先
萬人海裏得吾宗傾盖論文冷淡中快覩冰壺映寒露
又催霧鬛趁秋風鳳凰悮喜臺如昨猿鶴才知帳已空
折柳津頭重回首暮雲碧處是江東
送王中丞
學海波源識老龍人生聚散苦匆匆愛閒易得過從懶
臨别還將姓氏通白簡綘騮凌曉色空城故國鎻秋風
當家宦譜傳江左勲業憑高指顧中
送王御史
客裏忘形是笑歌西風吹恨落庭柯不禁遠别情懷惡
況是中年感慨多熟路馬蹄偏馺&KR2341;舊時豸角轉嵯峨
從今側耳朝陽鳳時借餘輝到澗阿
送王子慶承省委過東浙
等閒乘傳一何忙整頓輿圖上職方天氣轉添行色好
秋花猶似舊時香百年事蹟多沿革七郡人情有否臧
歷覽歸來江路冷載將竒石壓輕航
送趙夀卿赴廣西書吏
客中尊酒足清歡驄馬驚飛白鷺閒向上儘多清步武
極南更有好溪山扁舟桂海冰天處健筆紅蓮綠水間
人到中年偏惜别不禁對雨聽陽關
送燕僉省
度越拘攣到鳳池片言曾結九重知紫薇垣底新僉署
玉筍班中舊羽儀歸衮獨酬平日志離觴長記小春時
君家蓮漏銘猶濕平治規模更屬誰
送劉光裔
客裏相逢意味投自憐無地可依劉及民不問官高下
奉檄難從我去留春事已隨流水逝湖光未卜幾時遊
悠悠千里共明月别後相思付倚樓
送趙懷玉
倚門白髮望悠悠全璧言歸古冀州喜色不緣毛義檄
壯心欲效子長遊幾年湖海滋吟筆萬里風霜入敝裘
臨别莫為兒女語琴書滿載更何求
次韻伯成
竟日消閒學少年草深門巷盡翛然天邊忽委文光照
几上空留墨色鮮恨欠買羊同醉酒懸知騎馬似乘船
何時並轡春風裡界破蘇隄柳外烟
次韻馬德昌
臨風我欲駕輕輈先借人間十日秋但願偷閒延歲月
誰能觸熱闖王侯門無俗跡塵如掃衣得新凉汗不流
想見襟懷同此快未輸太一汎蓮舟
送吴博文赴平江學正
知君水到自成渠最喜華宗恰在吴孟氏誨人先己正
淵明逐禄為飢驅交遊隨處春風滿契闊關情夜月孤
我軰中年偏惜别時看雁影落平蕪
送潘尉
卷藏黃綬賦閒居百里爭攀少府車老去雅懷輕出處
生來道眼識乘除柳隨風轉絲難繫花待春深氣更舒
禦水松江同一葦勤勤别後故人書
次韻羅蛻軒
從來朝市總囂塵但作乾坤一散人野草閒花從滿地
白衣蒼狗付浮雲辛勤愧我為謀拙剥啄知君得句新
相見不須談許事雨中呼酒且論文
次韻曹山長二首
未能忘禄從三仕應悟浮榮等六如不向賈區陳寶貨
特尋理窟貯琴書清聲麈尾從容際樂意皋比誦說餘
自是冷官能破熱卜隣况自仲尼居
匆匆又報趣装回小徑難施逸驥才青草忩前隨意好
桃花觀裡幾時來利名莫問尤超卓人已相忘孰忌猜
畢竟本來珍貴在胷中玉斝與瓊杯
送元美維揚省親
輕航一葦即家庭肯效尋常兒女情相見便須談實用
此行不是為虛名關心淮水雲逾白回首西湖水自清
我有欲言言不盡倚樓時數往來程
送王耕存使日本
要將談笑息兵端此舉能為世所難數日南風傳號令
一時東海識衣冠人言蘇武持旄去我作康公買磬看
名遂願公身早退送行不特勸加餐
次韻葉亦愚
階染苔痕履跡疎底須更著絶交書雖無隙地栽花竹
幸免傍人窘室廬隣燭肯容身衣被詩筒多謝意勤渠
翻思杭秀相望日徒有空函問起居
何大使
出處由來不自期公于養志動無違半生毛檄非營進
萬里潘輿又賦歸浙水載將秋月滿天城自在白雲飛
野人一見還輕别轉眼秋高隼更威
次韻陳介軒
遠地高人未易招傾心學海百川朝誰開士庇千間厦
身絶軍聲半夜潮閉戸不將秋葉埽開渠漸覺土花消
羡君家慶圖中樂此去相從諒匪遙
送李仲常運使
從來足國在寬民公是江南有脚春自古豈無鹽鐵使
祇今政待老成人風帆回首湖山遠天仗催班雨露新
是處芳題華匾在不將謠頌托堅珉
題楊墳
為求閒曠訪雲林觸目亂愁多上心澗水似鳴千古恨
墓門空鎻一庭隂穹碑短碣摩挲久舊草寒烟感慨深
青眼主人山共碧杖藜何日重登臨
與杜南谷
洞門長閉碧忩寒往事憑誰問計然可是主人偏避客
想應凡骨自難仙養生未悟黃庭景適口宜參玉板禪
檣燕岸花雖有意趁情且盍理歸鞭
呈田副使移治平江
三年心事付西湖門外遊塵一點無已報紫泥來北闕
暫移翠節過東吴城狐膽落秋霜凛枝鵲情深夜月孤
歌罷陽關重回首淡雲斜照落平蕪
送廉僉事
憲府清秋易地開天移明月過蘇臺行装柏塞惟詩卷
祖帳殷勤付酒杯才大便應黃閤去政繁須待繡衣來
懸知别後相思處極目長空鴈影回
送楊飛卿按察歸建康
萬里關山半屐痕宦游增壯子長文從來勁氣凌松栢
到處清吟入藻芹河水無情舟漸遠津亭回首袂難分
相思總在闌干曲漠漠江東日暮雲
次韻張郎中
學海年來得指歸靜中觀物悟深幾清風儘可伴明月
蒼狗從教變白衣但守官常從落寞稍知世味近依違
故人千里雲霄上幾度孤燈夢欲飛
次韻完顔經歷
碧幢威望曉霜寒還是清朝耳目官憲府持將三尺在
儒家乞與一分寬竟傳錦綉珠璣富便作青黃黼黻看
傾盖相逢苦不早更于何處覓詩壇
半年傲兀客氊寒多愧侏儒蠧縣官飲少獨憐書味好
愁多不覺帶圍寬從教蒼狗浮雲過留取黃花晩節看
但借餘光聊自佚終無夢想到登壇
題止得
五雲閣去舊題存審雨堂空幻境新又向夢中閒說夢
底須身外更求身天高地下分已定風靜波平見最真
何待覺來方有悟園林鐘鼓總游塵
次韻光裔
為民那肯為身謀歲月蹉跎志士羞砌下有蟲還促織
眼前何草解忘憂湖光收入千軍筆世事催成兩鬢秋
但願豐年同一飽巴歈正不減齊謳
黑白分明祇自勞從渠麟鳳與䲭梟相忘更覺人情好
聚首能令俗意消油幕風流千載合醉鄉物色四時饒
病夫瞻望門如海惟有心香趁水潮
送張元美
片帆風引去蓬萊收拾離愁付酒杯翁季一門今契闊
湖山十里重徘徊北關古柳難為折東閣官梅自在開
莫遣書筒輕抵禁豈無公事可重來
次韻陳介軒
未老即懸神武冠政緣宦業欠清閒曾觀滄海難為水
豈為終南不出山里社情親頻入夢江湖翼倦久知還
好風吹落珠璣句翰墨餘香到馬班
次韻廖平川送端硯
筆耕那復有豐年至寶橫陳古道邊但守剛腸經燥濕
斷無媚骨逐醲鮮深藏博得千金價餘潤分將一勺泉
明月夜光心目駭盍歸老手助雲烟
禹廟
像設森嚴冠百王高陵草木自蒼蒼身扶天地山川運
祠列君臣父子綱遺迹到今存窆石神功何事托梅梁
悠悠往古憑誰問冷落殘碑倚夕陽
馮副使招飲不赴
春風坐上笑吟邊兩度招要馬不前顧我生非肉食相
與君結得喜歡緣青山獨樂五畆地曲水蘭亭三月天
傍柳隨花無限意未妨暇日著輕鞭
次韻陳秋山
曾于滄海識靈鰲巨眼那能局小舠逸興孤標唐李白
高風雅量晉山濤功名我已辟三舍詩酒君當踵二豪
忙裡更思閒處樂早尋歸計最為高
送王治書
官業身謀不兩強朝陽鳴鳳見高岡風波平地丹心在
日月中天正氣昌江左岸花猶戀戀臺端古栢自蒼蒼
一翔一蟄雖云遠秋圃相期晩節香
寄張可與
好風詩卷寄郵音回記錢塘舊盍簪萬里友情經歲别
兩章性體大中吟鹽梅同味陽和徧桃李無言造化深
珍重昔人宗衮貴時留餘潤到山林
次韻方虚谷
市隠何嫌局趣駒閒中談笑儘鴻儒忽看尺素來雙鯉
絶勝銅盤引巨鱸有酒但教如北海無船亦可對西湖
瓣香還祝斯文夀今有門人似此無
次韻蔡復齋
會盖何時許辟堂睛櫩照眼得篇章淵眀有句緣親友
元子當年亦漫郎老我生涯在丘壑憑誰歌舞按伊凉
回頭喬木濃隂處拂子臨風語意長
次韻雪澗兄
嚢錦翩翩豹霧文源流班馬有餘薰一枝爭似依全樹
大爵安知對此君自古熊魚難並得隔江鷄犬喜相聞
願言老去心還壯别岸香風入藻芹
養蒙文集卷九
