養蒙文集卷六
元張伯淳撰
祭文
祭布呼蜜平章文
嗚呼古所謂知己不必乎交遊之素也固有壤地不相
接聲迹不相聞而一旦邂逅之相遇不然何以歷白頭
而如新一傾盖而如故伯淳之識公始於朝路當至元
壬辰之冬時則先皇帝在御召赴闕廷訪以當世之務
舍引進之近臣而以喉舌之司於公乎使伯淳得空臆
盡言蒙清光委顧微公撫存何恃不懼既而賜衣拜寵
演綸竊禄何莫非游揚之助得告南還回首者屢曾
歲月之幾何隔幽明於千古維公學紹師傳識本天賦
使得究其設施足以肩房杜而踵伊傅位不究才年不
稱德盖造物亦難逃乎數何當勒彛鼎寫丹青庶有永
於終譽雲山茫茫莫展鷄絮知已之悲心香一炷(原缺)
不繫乎炎凉惟公詩書發身意氣慷慨居韋布而有垂
紳搢笏之量雖撡觚弄翰而緼經濟之長故能奮自民
庸即僉署於廟堂再轉大農外參大政有以副化弦之
改張至於超進右轄特被寵光繇汴梁而湖廣如二陜
分任之政青州全活之濚留所至之甘棠君還有自何
命未皇胡然一疾木稼堪傷嗚呼世固有懷材抱道老
死山林者不少如公以非常之品亦可謂際遇之非常
當其得時行志乘機納約所進皆便民及物之方已矣
夫天知吉德相在後人庶有衍於餘慶伯淳久蒙知愛
義均對床記往事之歷歷悵去紼之茫茫叙情無文有
涕其滂
祭趙松游文
嗚呼塵世皆客也何必乎故鄉考終即福也又何必乎
富且康以公家聲宦業固將照汗青於不朽至若命與
時違而全活生人一念可質乎蒼蒼疇昔之歲公道由
崇德伯淳則越在遠方間歲公以召節來杭也洎伯淳
有閒趨走行宇而風引去帆兩開會逢之便曾不得一
望履舃之光付十年於栩栩悵千古其茫茫忝為公門
桃李之舊亦多愧一庄之素荒時雖間於今昨義不隔
於存亡春水斯逝銘旌遠揚致酹鷀首語短情長
祭葉詳議文
嗚呼人莫親于母黨重以再世之盟别莫苦於中年況
乎永訣之情以兄之沉毅篤厚好義樂善謂宜享於修
齡遽止于斯聞之若驚追記童年就學家庭兄方冠軍
業詩有聲相逢問難雄辨如爭兩翁聞而動喜似深期
他日之有成既而丙子之歲相勞苦於台城歸來故里
時一合併兄過崇德必叩柴扃歲一再至舟為我停吾
家豚犬乃玷雀屏雖未成於宅相今已詵詵乎諸甥壬
辰北上河滸見迎既留連而惜别且鄭重而贐行伯淳
十年宦路風雲水萍遣子欵門曠日未能每念擺脫塵
事一對笠澤之清庶幾論心談麈聚首清燈曾此願之
未償悵忽隔於幽明嗚呼哀哉心折涕零然而人世皆
客彭殤並稱心或媿於俯仰亦何羡於久生如兄之鄉
里稱善人詩禮有真傳故雖少嗇於夀而未嘗不豐於
名伯淳匍匐之敬淟汨因仍攀號瞻望丹旐央央嗚呼
哀哉有淚如傾
祭曹陽岡文
嗚呼人孰不死也莫難乎身後之名已有足貴也何計
乎目前之榮先生之學之文固嘗領袖六館而模範諸
生至於挺然有立卓然有為盖表表月旦之評謂榮名
足以易其志當不待皓首而後結綬於天京省臺貪賢
薦書交上聊復一行人或議其迂已則泊然而無營故
雖待公車之詔元不改山林雅澹之情三年備嘗於艱
阻一疾遽隔於幽明行年五十有五豈天地之數欲逃
而莫能嗚呼他鄉之月相逐乎歸程西江之水似鳴其
不平此出可無憾者使北方學者亦知誦陽岡之典刑
悠悠去紼臨風涕零
祭陳秋巖文
嗚呼白頭如新傾盖如舊不必衾裯之同所同者蘭心
之臭回首都門能幾邂逅凡其掀髯抵掌論心握手皆
將空八極而隘九州折羣啾而騰雅奏師雖以道法遇
知乎明時而其品則謫仙賀監之抱負此固伯淳心契
而神友每欲拍洪厓之肩而挹浮丘之袖萬里歸雲昕
夕占候曾謂舊隠在跬步間而隻鶴遽凌空於清晝嗚
呼夢與春而同歸巖經秋而隕秀留不朽之詩名長充塞
乎宇宙英爽所次有懷莫究一奠傾誠辭以為侑
祭黃景杜文
嗚呼墓有宿草吊固不可廢也始聞景杜之訃尚疑其
為夢寐君每自宣來杭必一過德清而後還所治去冬
之來既了公事尚再見之可期俄訃音之忽至聞與親
友日娱宴會云乎不疾奄然長逝惟君色莊氣和學專
行粹施於宦業見於事為㒺不超詣僕嘗以遠到為期
安知遽止於是世固有少壯至老不見是於清議如君
之亡真所謂疎者嗟惜而親者霣涕僕自去臘熏心憂
悴子舍積疾事不如意繼以治行殊費撥置一奠將誠
深愧匍匐之義舟次淮北隃致薄酹雲山茫茫心旌搖
曳
疏
崇德州儒學修建疏
邑校升為州學必廣其居儒家出自聖門不勸而率有
更新之氣象因求舊所記聞宋紹興壬戌遷建以來今
至元丙子歸附之後雖隨宜整頓亦直補苴罅漏之為
將不日經營盖有久遠規模者在繇禮殿至兩廡迨齋
堂與仞墻度材料工糜金費穀非無公廩仰給二丁等
用頗多端倘以傳舍存心一日必葺果何義會耆英於
洛社集多士於泮宫知橈棟之可憂忍括嚢而坐視我
軰固當念門戸免征徭之故夫人孰不知倫紀及字畫
以行況梵宇琳宫競相輝乎金碧如檀家施主豈盡出
於緇黃肯於吾道獨遺必也衆力同濟美哉輪美哉奐
倚看夫子廟之翬飛采其藻采其芹益衍禦兒溪之芳
潤樂成盛事亟請大書
杭州四聖延祥觀抄化疏
正一通三材而立教祝夀告天延祥乃四聖之妥靈遷
居得地幻出神仙之境界轉為城市之山林重新琳宇
觀瞻欽奉玉音標撥珠既還合浦斤欲運郢人何必問
經之營之悠也久也王侯將相慕道者固多士農工商
輕財者不少有志可以成事作善自然降祥慶輯家庭
名標仙籍開明道紀洞見玉局經微妙玄通擁祐皇元
還有金甲神左右前後回向結緣施主同聲保命天尊
慶元玄妙觀抄化疏
丹山赤水洞天這玄妙難同他郡金闕黎陽寶殿要規
模還似舊時蒙恩叨領住持連歲每當扈從鞭雖長若
為馬腹之及水未激其如鮒轍之枯官僚祝聖萬民禱
祈何莫由此梓人畫宫百工興作夫豈易然倘捐金指
廩有人使廣甃層簷改觀助成勝境增壯皇圖蓬萊方
丈即四明載揚道紀洪範九疇曰五福普及檀家凡所
見聞慨然舍施
朝元宫重建藏殿疏
觀曰朝元欽奉皇元香火地殿空法藏首尊老子道德
經維上棟下宇之未完於疊嶂雙溪而豈稱忝係住持
羽士兹來蒙被綸音扈從頻年繕修缺典美哉輪美哉
奐若為改作而新有其禮有其財誰謂不求而得井深
莫嫌綆短水到自然渠成保藏蕊笈琅函法隆玄教祝
延瑤圖寶運福及檀家大書特書無在不在
請西雲長老住慶夀寺疏
大慶夀禪寺密依虎豹九重關舍衛城比丘願聽龍象
第一義矧虛席之既久可駐錫者為誰西雲大和尚安
公曲暢旁通捷得頓悟蚤參釋氏之學亦涉儒家者流
法雨慈雲隨緣應現圓覺海清風明月有時遊戲翰墨
場均為引蔓布條何妨舍彼就此雖則善男信女皈敬
宗風畢竟國王大臣外護佛法贊祝萬年之筭報答兩
宫之恩
養蒙文集卷六
