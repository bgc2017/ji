養蒙文集卷二
元張伯淳撰
序
送張丞北歸序
士自一命以上苟能于方冊寓目者孰不曰廉為本也
公生明也然而五尺童子所與知有皓首不能行之者
豈無其故哉曩余隨牒推移持此訓嚴甚輒嘗合二說
而一之以為明固自公而生未有不廉而能公者也往
往一命之士不以金玉視其躬者則以温飽視其官矣
愚者不足責也智者或暗于分義而逐逐無遺筭焉貧
者不必深責也富者或猶以為未足而求多焉于是一
私纏擾百事晦昧幾其能為萬物吐氣難矣哉識者所
以重有憾于昔之仕者也保州張君以刀筆發身來貳
崇德令寬民之事力所到未嘗少靳非但吟哦松間而
巳涉筆占位署名而已三年間有足稱者固多余獨于
其美解後一節知君尤審初邑之鄰壤曰臨平有獄事
持久不能決連逮數百人不啻也當時繡衣使者檄君
訊其事至則不留而獄不鞫而成而是非以白君則裹
糧其間不以毫髮勤里社是亦有所為而為善歟夫人
固有矜持于始至者不能不呈露于垂去今君去如始
至其為當路所器人士所稱愈不誣已充是心以往有
以知君誠超䡍士也尚公廉者也金玉厥躬者也能為
萬物吐氣者也余與君同姓臨岐黯然酒壺既傾序心
識别
送濟南王君赴台州治中序
至元二十四年前杭州路治中濟南王君被命易地台
州先是江淮省檄君覈民田於宜興及竟事還行装所
載惟昔來杭時所得復齋徐公翰墨與臺省諸公近作
與宜興士人送行詩卷將之台告行常所來往而徵贈
言于嘉興張伯淳謂杭于東南最為煩劇郡君涉筆其
間以治辦稱甚難也覈田惟實之歸急之則怨緩之則
不稱職君今無擾之名有辦之實見于邦人賦詠如出
一口又難也復齋寓軒繡江諸公皆言語妙天下許可
至不輕而獨于君不靳得此不既難乎今其去矣台素
號仙佛國當有半刺史之榮而無其難非無難君處之
直易耳史傳謂龐士元使處治中别駕始當展其驥足
居是官而得行吾志盖足以展布有餘歛惠一州未可
必也夫政教人所難孚君但見其易進取人所甚易君
獨見其難在我者所以為不失也君勉乎哉遂即詩卷
為之序是年六月望也
送劉東崖赴建昌總管序
至元甲子上龍飛詔首及郡國儒生貢舉法越四月令
中外加崇孔子廟又越月以翰林學士南康劉公為建
昌路總管進正三品秩凡所以彰文治也南康本江左
奥郡入皇元職方氏改隸江右與建昌實接壤謂公便
家遂有是命人皆為公榮自公視之知有刺史之勞耳
公年未三十仕宋以右武大夫總管步騎當時職視監
司嚮用駸駸已力歲丁亥世祖皇帝召至闕廷知為磊
落傑特之士顧遇至渥扈從累年辛夘屬意柄用公拜
手固辭良苦然不敢以退為高廉取詞垣史局以荷光
寵然則初意豈汲汲榮進者哉文武非二道自光岳氣
分全才不可得然後岐而二之此科目之說也公于尚
文之世則親武事逮事國朝則為文字官一時代言多
出其筆詞源浩蕩橫逸人多稱之世俗所謂毛錐子與
長槍大劍皆局于一器者也如公者可不謂之全才乎
傳云二千石之惟良十萬戶之蒙福彼林林蠢蠢皆吾
赤子皆有生之樂其不能遂者旦暮吏來南鄉強以地
産所無責以力所不給甚者肆行胷臆於常經之外而
囂囂者並緣而擾之其所由起豈皆民之罪哉又豈歲之
罪哉是邦素號比屋弦誦以公治之就其於民便者去
其於民戾者將有刺史之榮而無其由豈例曰民庸之
瑣瑣乎暇日登鳳山臨虎泉問訊平遠風月尚如昨否
固當益昌吾文而無假乎其武其不負岳牧詞臣之選
盖未占而巳孚僕忝過從之舊知公為詳附縣周行于
公為隣晝窗夜燈共話無虛時今行矣僕將出門無所
請上言加餐下言相憶固在乎筆舌之表也行之日中
都士大夫咸為歌詩以送于是嘉興張伯淳摭實而為
之序若夫濃墨大書贅名東崖先生文藁之末則伺他
日云時九月十三日也
送周方山序
自田不井舉選不鄉里而士之有志斯世者始不得不
托于游去古日遠何士之重不幸也其幸而有遇焉而有
環轍之勤勤曳裾之于于與夫傳食之瑱瑱聖若賢且
不免嗚呼亦勞且苦矣居今之世有若海陵周君以詩
文游諸公間識不識聞周方山至倒屣惟恐後而日汲
汲道途豈得已而不已者哉其客秀凡數年來為錢塘
客復許久今又將去而游吳門不知方山此去轍迹所
過可幾所歡然傾盖者幾人其可以長裾見而不貽俗
子嗤者又幾王門青芻白飯能所至如歸否川浮陸走
東西惟吾所欲不至濡滯否無落莫否于其行也合錢
塘交游之能詩者各賦以贈于是嘉興張伯淳壯方山
之游興不衰又喜吳門之有郡博士馮君抱甕前提學
胡君滄溪皆東道主也方山見必有遇當不至如區區
所從者作送周方山暕序
送范葯莊序
長興為湖大邑素號難治然令丞得人治固不難也錢
塘范君提鄉郡學事且三年行臺遵近制上其姓名于
朝將拔擢焉君廉于取姑丞是邑告行于常所往來伯
淳與祖餞北關外酒壺既傾贈一言曰士有一命以上
苟存心于愛物于人必有所濟今得百里地貳政其間
百姓于我乎仰樂乎心則一邑之人喜不樂乎心則一
邑之人懼關係不輕也一命之士可以行志況再轉為
丞乎況是邑環其封不翅數百里責任尤不輕而有志
濟人愛物者盖足以行之而有為也且自唐來言丞者
必曰藍田豈舍崔立之皆不足為丞舍藍田皆無可為
之邑哉官以人而重固也立之積學續文吟哦松槐間
其意趣為何如范君詩人也視此當無愧將見後之稱
長興者亦猶今之藍田焉斯可矣雖然丞賢而令亦賢
當無往有所不可施用者范君勉乎哉夫責任之不
輕則所以自得者宜重當朝要人所以相位置者頗高
則其養望于是官也宜毋以卑自諉范君勉乎哉君然
其言于是乎書葯莊君自號不以稱古也年月日張某
序
送胡石塘北上序
天地山川之氣鍾而為人而得其秀者為士士非徒深
衣大帶之謂也古者八歲入小學十五入大學自灑掃
應對以至禮樂射御書數以至窮理正心修身治人之
道一不知不足謂士由今視之亦難矣後之士之於學
雖未必皆古亦必日積月累而得士之名其或未嘗有
積累之功猝然號于人曰吾士也己固不敢自信人亦
將羣聚而非之嗚呼邇來則不然已余友金華胡君前
進士也力學工古文盖將駸駸乎古之所謂士者然而
貧無以為家飢驅出山不得不仰升斗禄而挾其耿耿
者于是衆方以掀髯抵掌為狂誰為階尺寸之進世俗
所以重可嘆也君今去矣燕雲紫翠間足昌其文吾知
此行定不虚臨别酌而諗之曰君家安定繇進士發身
踐歷中外多政譽其守湖築石塘百里興建學宫足為
後來法經義治事取次講明深衣大帶云乎哉君以石
塘自號豈亦有慕於宗家者耶君仕矣以其所長用之
學校用之民事將施無不宜君曰非所知也一笑出門
序以識别不以石塘謂君古也至元二十五年仲春十
八日嘉興張某書于越之寓舍
湖廣行省平章安南國王陳公詩序
士君子負邁往英特之氣往往于詩文發之然其體或
寒或瘦或富贍典麗或吐不烟火食語其所發見者盖
不一唐韓子直以為和平之音淡泊愁思之聲要妙讙
愉之辭難工窮苦之言易好又謂文章之作每發于羇
旅若將以所遇為工拙者以余觀之體之不同由所稟
與見聞之異豈皆緣所遇哉杜子美稱特進汝陽王為
詞華哲匠退之之于馬兆平稱其變化魁傑至于裴司
空之佳句馬僕射之天平篇什所以贊美之者甚至遐
想當時讙愉和平之意多未必愁思而決非窮苦者也
今湖廣行省平章政事安南國王陳公來歸京闕有年
露昕月夕雪橋霜路景詩詠語居多裒成一編曰拱北
藳夫以身被光寵服食器用一出天家不可謂羇旅愁
苦而其工好要妙乃若是詎非得于天者然歟抑亦客
宦中華風清月明故國萬里之懷富貴無常之感樂極
而悲所以致其吟咏發其湮鬱而工好要妙隠然出于
光寵服用之表者耶余友編修張君宗魯出公吟藁及
手鈔近作見示凡寓目者嘆賞同辭能言之士將效韓
杜所以贈數公者作詩以美之而俾江南張伯淳為之
序
送李仲賓蕭則平使安南序
安南古越地雖在九州之外或以為禹舊服也自昔置
刺史若太守若牧有(原缺)
今天子六龍正御大沛解澤不以安南遠服而外之謀
所以布宣德音者于是以禮部侍郎李君仲賓使而以
兵部郎中蕭君則平為輔行於乎才選也人謂此行為
易余獨以為難奚其難者諭旨于是邦孰不曉以君臣
大義與夫福禍利害之機彼挾其懼心以聽則言易入
不然歸而報聞吾盡吾職國家固自有以處此今二君
跋涉數千里播告尺一書開其自新而已倘于于而去
于于而來是夫人而能為又安事吾軰況人情積懼之
餘一旦自拔于無過則不勝喜然喜者玩之萌也吾就
其所喜而能使之舍其遲回不決之舊而新是圖斯不
負皇華禮樂之遣仲賓嘗班尚書郎則平嘗貳刑獄使
者生平所學所行何事今行矣有匪躬蹇蹇之撡無入
直剌剌之態其能辨人之所難決然無疑矣余客中不
堪聽陽關又不能效兒曹作加餐相憶語姑叙以識别
至元三十一年六月二十八日書于玉堂之署
送趙月卿赴江州教授序
官之所以廉非必饋魚縣庭見金揮鋤之為也凡無所
為而為善不為分外之求皆廉也至元丁亥余侍席餘
杭郡之人趙君月卿曩以前六館士為衆所推重正學
事時固已知君無他腸是歲冬君分教越學會余從事
東浙憲府次于越公退過從絶口無俗事今之為郡文
學者每患于道德仁義之味無所售必汲汲于伺候奔
走而後足以自立其弊遂至于墮其所守君悉不暇顧
惟吾職之為盡世俗愛惡皆度外置之而亦未嘗有缺
事壬辰之秋余由福建赴闕君以秩滿叩銓曹又有客
中談笑之適屬議者欲清各道儒學提舉之選秩滿拔
官不循資格君一切無希進意仍就本來面目以歸且
不暇擇地視昨加遠不計也嗚呼亦廉巳翕而張嗇而
豐造物者固有所處于此然潯陽為江右名郡東西二
林清泉飛瀑勝槩正不少白傅自謂苟有志吏隠舍此
何求君挾此廉于進取之心姑尋吏隠盡吾職之所當
為而不事世俗之所不必為將見肅肅衿佩有熏陶變
化之益顧不偉歟若夫定力習俗之瀾掉頭利欲之鼎
則有素志在癸巳五月十日嘉興張伯淳書于大都寓
舍
送陳笠峯赴安慶教授序
郡有學教之所由闡所以培養人才為異日用非直教
之也而又有以養國家待士之意不輕也自教法不明
徒以課試為教意巳非古甚者并課試復不省惟知過
用其精神心術于養士之具而忿爭所至不免學校于
是乎日輕嗚呼皆不公不廉者之為也余每謂公廉雖
二而實一惟廉故公未有不廉而能公者苟廉矣而或
昧于事雖潔一已何益又必通儒而後可以語此然而
衆口難調士為尤甚文學掾得人與否所係則甚重也
若四明陳君之於教盖有其已試之效而略無可指之
疵余嘗從事東浙憲府越學舊遊余與君雖相後先而
章甫縫掖者無識不識誦陳笠峰如出一口不特章甫
縫掖也凡仕于是邦之賢者莫不皆然至此而後知公
論元不冺又考陳君所以得此于人者果何在學廩自
粒粟以上悉付出内之公于司存已若無所與于其間
者故能興廢補弊易敗垣頽屋而翼然奐然秩滿累載
郡吏者乃上其姓名于省臺明刑蒞政將無施不可顧
方遲回而後謁選部復注安慶教授以歸皖溪翠氣高
齊碧雲聞風已有德色將多士幸甚君文獻故家蚤歲
馳聲場屋仕而不苟貧而能廉如此余因是知君通儒
者也廉而公者也教養盡職者也施于有政而咸宜者
也至元三十年五月十一日嘉興張伯淳書於大都驛
舍
送張子敬湖南宣慰使都事序
至元庚辰歲太原劉公伯宣同知浙西宣慰司事于人
物少所許可而東平張君子敬獨以公事見知由松江
提控案牘擢本司掾時余巳知子敬為篤實通敏之彦
歲在辛夘權奸伏誅江浙行省窮治奸黨置勘如法奉
行文書者必遴其選僉省事郭公伯川辟子敬為屬尋
掾行省秩滿授湖南宣慰司都事才選也人生穹壤間
患無才耳不患人之不已知也知之而舉而獲用于時
又顧所知者何如人嗚呼所托有正邪終身賢佞通塞
之所由繫自立之難甚矣子敬遇知劉郭二公故得以
職業進昌黎所謂知其主可以信其客者湖南子敬盖
不必湖南而已可信若余者又豈得因其主而信之耶
抑湖南去天萬里世之論者往往謂天遠則民情無從
上達而皇澤或壅有是哉今子敬往佐而長必能就其
于民便者去其于民戾者東南一分之寬其庶乎外此
皆餘事耳行有日余因所知輙為叙其出處錢塘多名
大夫士知子敬者不少尚相率賦之元貞二年九月日
詞臣張伯淳書于錢塘寓舍
玉芝吟藁序
三山鄭君貢父自號玉芝蚤有場屋聲邁往英特之氣
無所于寓而于詩發之元貞丙申夏與余邂逅錢塘出
一卷相示長篇如題故相第五言如贈老僧云心已先
身死肩幾與項齊七言如動物自爭浮世界游塵不染
舊江山如一榻好風延夢蝶半林殘日欵鳴蟬絶句如
錯喚侍兒供曉鏡鐘聲不向景陽來往往意生語應理
與境融盖是用其學力于詩非直從詩上用力者也晉
宋以前不可尚已近體自唐來多工思致然所到皆是
凌厲光景繁花野草快覩美瑞為之洞心駭目他日奏
天台之賦賡齋房之歌雖不求昌其詩亦足以嗚國家
之盛秋八月既望書于錢塘寓舍
送雲伯讓赴瀏陽教授詩序
洛陽雲君伯讓赴瀏陽州教授能言之士咸為詩以送
屬余序之余謂荆潭唱和詩序在前雖其事異而措辭
倍難然不可以已夫時有今昨地有朔南吾道一而已
矣嘗疑伊洛前修前後相望以道德文章淑其身淑其
徒而轍迹不及江以南間一至焉則民事也豈因鄙夷
其士哉皇元混一以來仕者參錯南北往往而是獨不
聞北方學者為南州文學掾未必憚遠亦直卑冷官耳
伯讓為親賦禄繇河南仕湖南不遠數千里而取人所
棄卓識也凡事習于舊聞者必玩得于創見者常新今
瀏陽肇州學校因之而升非直新其匾而已伯讓用力
充平日所學以淑弟子員將士習日就斯美上不負聖
朝更新之意勉乎哉暇日企南軒高風訪龜山遺跡以
䆒伊洛淵源之盛其為益當不止如今日所觀勉乎哉
元貞二年(闕)
送方復大序
余友方君復大糾正宣城郡學將之官告行常所來往
余謂宣城經諸謝題品而太白牧之賦詠相續山川明
秀無所韜韞矣宦遊所到想見心目暢達足昌其文可
為復大賀始余識復大于江浙參知政事龍川李公館
中知其主固已信其客既而過從稔益信其純雅可敬
昔滕公達道客參政范文正公門以文學致身通要復
大出處略同筮仕而得地又若此吾知此去必能充然
于山川明秀之間而卓然于升斗計會之外正無用作
加餐相憶語江東有僉廉訪司事李君余友也見間試
為舉似以代問訊
送白廷玉赴常州教授序
吾友白君廷玉為常州路教授才選也年來儒官赴選
部如水赴壑員無窮而闕有限于是樞機日趨于密始
仕須府與州再調乃得路學君由學正入仕用薦者即
得教授一路豈易然哉初至元壬辰歲余赴闕廷時近
侍之臣亦嘗以君姓名進不果行以今所得較昔所遇
果何如也君仕矣將使郡人皆有所矜式當思所以增
吾道之重夫自子産以不毁鄉校而得頌世之所謂公
論往往歸之學校其弊遂至于是巳而非人指無而為
有學校不能不因之而取輕余每謂執政者不厭鄉校
之議巳鄉校不必求議乎執政則為兩得之君平昔不
好以臧否出口然聞人之善未嘗不心服聞人之惡惟
恐掩耳或後有以知君靜者也可以仕者也足為吾道
增重者也因其行序以識别
閒閒紀夢詩序
自六夢有占而夢之說尚矣或生于想或生于因或以
為無因無想而後吉凶可兆然吾夫子志于行道雖不
必想像周公而神交意接自不容已若乃志清虛而化
蝶志富貴而旋螘復有芻狗三占本無是事而所言悉
騐是又出于因與想之外凡此遽數之不能終也吾方
外友閒閒吳師廼良月七夜夢與江東三名儒談且賦
聯句覺而可記者惟三句遂作為七言律詩以紀其事
有因與想無因與想吾不得而知之獨以其夢中屬句
能引物連類而無小差非胷中素有機軸不待紬繹者
能爾耶少霞五雲閣吏之書坡翁冰玉肌骨之調亦有
夢中累數百言覺猶歴歴者皆胷中之機軸也次韻凡
若干人律吕相宣珠璣交映不知退之當時紀夢之作
所得梘此為何如師示此卷若有所徵于余余謂鄭人
得鹿覆蕉其藏之者聞而求之者所謂室人者士師者
皆夢也若又說夢中之夢不幾架屋上之屋乎抑聞之
真人寢不夢覺無憂師已是八九分地位人他日尚相
與言非夢之夢姑直叙所聞而書之卷端
秋山詩卷序
秋光渾似宦情薄山色不如歸意濃此詩盖為我軰發
興或宦情本無歸意已息而獨于此有得焉是未可以
俗意窺也宣城稽法師自號曰秋山承平公子此圖殆
是先數百年為師而兆今取以自况吾黨之士相率為
之吟賦夫出塵絶俗者至乎靜至靜者莫山若彼其落
花亦定鳥鳴更幽固其體然復有木秀而繁隂水落而
石出四時之景皆佳而未若楓丹露白萬籟收聲之際
有超然物外意度師豈是之取耶顧方依光日月以壯
玄門之觀正恐山靈搖手止之雖然吾居無山吾心未
嘗無山吾目未嘗無山
劉提點南柯錄序
晉以來記人主動言皆近侍之臣後雖有夾香案立螭
㘭者其進有時終不若近侍之旦夕左右也御前提點
錢塘劉君曩仕宋居禁近力學好修逮事皇元不失故
步治朝無事退食多閒追記舊聞筆之編帙文從事順
得紀載體凡若干卷明忩展閱如入武庫如行賈區如
在山隂道中如遊鈞天聽廣樂名之曰南柯錄誰曰不
宜然非老於文學安能紀此夢耶宋初王祁國進五代
會要及顯德事迹甚偹王嘗仕周論者不非君其什襲
以伺太史氏采錄云
養蒙文集卷二
