養蒙文集卷一
元張伯淳撰
冊
裕宗冊文
維至元三十一年月日孝子嗣皇帝臣謹再拜稽首言
曰臣聞周武膺符首建文王之號晉武踐阼遂正文考
之稱比擬未必盡同追崇盖有彛典而况有其德而無
其位豐於功而嗇於年粤若我皇考其敢後尊親之義
乎顧惟寡昧嗣纘基圖天付有家動欲繩其祖武考若
作室今曷致其孝思欽惟皇考皇帝玄德温恭聖功果
育顯諸神而藏用膏其施而未光明堂前一星位將有
屬洪範九五福夀則難全其于預國政親軍旅之時無
非審治體得民情之事弭兵日本廣先皇柔遠之仁立
教天庠示聖代崇儒之意身衛斯文于不朽人被其惠
而莫知真以鋤奸去惡而為明非徒視膳問安之為孝
此特舉其大者固將無能名焉感千年霜露之懷永言
維則紹一統乾坤之業有開必先思貽令名允為首議
重以造庭之請用答在天之靈謹遣崇官奉寳冊上尊
諡曰文惠明孝皇帝廟號裕宗伏惟尊祖嚴父積慶有
源雖文命之未集凜英光之如存誕膺典禮永祚皇元
謹言
詔
成宗即位詔
朕惟太祖聖武皇帝受天明命肇造區夏聖聖相承光
熙前緒迨我先皇帝體元居正以來然後典章文物大
備臨御三十五年薄海内外罔不臣屬宏規遠略厚澤
深仁有以衍皇元萬世無疆之祚我昭考早正儲位德
盛功隆天不假年四海觖望顧惟𦕈質仰荷先皇帝殊
眷往歲之夏親授皇太子寳付以撫軍之任今春宫車
遠馭奄棄臣民乃有宗藩昆弟之賢戚畹官僚之舊謂
祖訓不可以違神器不可以曠體承先皇帝夙昔付托
之意合辭推戴誠切意堅朕勉徇所請于四月十四日
即皇帝位可大赦天下云云尚念先朝庶政悉有成規
惟慎奉行罔敢失墜更賴宗親勲戚左右忠良各盡乃
誠以輔台德布告遠邇咸使聞知故兹詔示想宜知悉
免差税詔
朕嗣大歷服祗奉宗廟念寧神所以為孝歛福所以錫
民廼者恭惟世祖聖德神功文武皇帝昭睿順聖皇后
裕宗文惠明孝皇帝請諡于南郊奉冊于太室有嚴吉
享咸薦徽稱惟播告之修溥德施于天下代有故常其
可弗率朕初政所欲行之事姑以數條申畫于後於戲
繼志述事答祖宗在天之靈發政施仁示民物皆春之
意
太皇太后詔
朕荷天殊休承祖洪業惟立治莫先于禮而奉親必有
所尊我祖母皇后徽柔懿恭聖善明哲助先皇帝成周
南召南之基俾予沖人紹大元至元之治既嗣登于寳
位宜欽上於徽稱謹依故事尊曰太皇太后其合行典
禮令有司討論以聞
皇后詔
天下之本在家王化之基正始朕誕膺明命祇紹丕基
惟伉儷有繋于綱常而位號宜崇于典禮妃鴻吉哩氏
俔天之妹作配于京執婦道于兩宫主隂教于九御爰
頒異數用正中闈可立為皇后其合行典禮令有司討
論以聞
制
封降高麗國王公主制
朕嗣有令緒時庸展親睠先朝帝女之賢視今日宗藩
之貴肆揚渙號用率彛章釐降高麗國王公主和塔拉
竒爾默色毓秀天潢承徽宸極孝恭有則蚤閑壼範之
慈戒敬無違特借公宫之重正嬪儀於貳館敦王化於
三韓車服不繫其夫義方以教其子既優既渥實惟茅
土之分來歸來寧與睹邦家之慶因廷臣之建議即邑
國以疏封于以錫丹闈紫詔之恩于以彰赤罽軿車之
寵於戲周王姬為婦道之準以成其肅雝唐漢陽以皇
姑之尊深戒乎驕侈罔俾前代得專令名可
封冀國公制(完顔伯)
朕丕承大統嘉念潛藩其于乳哺之情宜頒異數爰有
褒崇之典以及良人某官生長京華出入禁近素得齊
家之道備殫奉上之勞若稽彛章聿有封號噫周爵五
等而公為大禹貢九州而冀居先事有相因恩宜過厚
可
封冀國母張氏淑惠夫人制
朕記在潛之舊懷保我之勤因婦以及其夫既封大國
為子而顯其母宜賁幽扃冀國公完顔伯故母張氏秀
出名門蚤歸華族蔚為世則無慙貞女之風爰有家人
或協士妻之卜噫淑莫加於令儀之柔婉惠莫大於積
慶之流傳于以追崇尚其濟美可
加封許真君制
拔宅凌空亘古今之竒事濟世利物參造化之玄功爰
有追崇用彰靈應神功妙濟真君江西真逸太上都仙
超然九清盖無幽而不燭去之千載尚有感以必通疾
癘消於煙瘴之鄉雨暘若於肹蠁之際允謂南州之顯
迹具形外省之奏陳至人固難於強名嘉號實稽于彛
典世所丕賴邦之榮懷嗚呼茅盈白日升太清特以歌
謠而著老君紫氣度函關旨㦲道德之言
加封漢天師制
我國家於至人上德崇奬不忘祖天師之遺烈靈風紀
錄具在若稽故典特畀嘉名三天扶教輔元大法師正
一靜應顯佑真君煉氣成真除邪輔正羽儀凡世歷年
百二十餘劍印單傳距今三十七代嗣孫與棣克承正
法宗師留孫增潤先猷道雖本於無為德莫厚于追遠
因時而顯記昔所聞夫授經于漢永夀之初當乙未之
正月加諡于今貞元之歲又甲子之同符似有數存尚
其世濟可加封沖古弘化正一靜應顯佑真君餘如故
贈張宗師師祖制
朕登進仙宗總持玄教一乃心奉乃職逮事先朝因其
人信其師爰頒䘏典玄教宗師張留孫祖故信州路龍
虎山都管轄諸宫觀住持上清正一宫事張聞詩用志
于學律己以誠誦道德五千餘言居龍虎之勝處歷春
秋八十四載鞭鸞鳳而上升昔雖晦迹于山中今乃遺
榮于身後噫安期授弟子以丹棗遂膺漢帝之知長房
役天下之鬼神盖得壺公之法遐蹤云邁寵命其承可
贈通真觀妙玄應真人
贈祁真人制
有道之朝以清靜寧一而為治全真之教非聲音笑貌
之可名粤若異人宜加美諡故玄門掌教大宗師洞明
真人祁某生呈瑞彩長慕玄風詞翰出于性真頓悟之
餘力量見于事會方殷之頃每有感而必應顧何施而
不宜功行越二十年極雲中之參訪生死皆十一月與
天運以始終囿定數而莫逃凜高風之如在噫自東華
紫府而下爾克茂於前修從西崑赤子而升朕永懷于
遺蹟尚其英爽歆此寵光可
思州田惟賢贈義敏侯制
朕混一諸夏奬厲羣臣有能明向背之幾曾不靳褒䘏
之典某官家傳將略職在藩方政於王師壓境之時獨
審泰山累卵之勢全一郡生靈之命為四川降附之先
謂宜盡瘁于邦家胡乃齎志于泉壤夫義莫重于效順
敏莫著于有功活千人者封既追崇於侯服如九原可
作尚圖報于寵光可
表
成宗即位翰林院賀表
乾會體元夙仰孫謀之定離明繼照於昭祖武之繩十
行之温詔初頒四海之歡聲允洽(中賀)欽惟皇帝陛下仁
孝本於聖性英明見於事機授印撫軍啟神器有歸之
兆展親敦族壯宗磐不拔之基而況天開授命之寳章
地拱傳家之幄殿茂對正陽之月聿新當宁之儀歷數
在躬雨暘協序臣某等叨居詞掖密邇禁庭小大謀猷
罔不從幸親逢於慶會齋莊中正足有敬願勿替於初
心
太皇太后賀表
龍飛寳運丕昭擁佑之勤鳳檢瑶編誕輯推崇之典兩
宫慶事萬國歡心(中賀)欽惟皇太后陛下功高補天德厚
配地睿謀密運挈神器而置諸安泰象重新奉慈元乃
養之至肆彌文之具舉拱隆福以端居蓂莢開祥蘿圖
衍慶臣等叨司禁近欣際亨嘉為天下母育天下君共
曕于長樂願聖人富祝聖人夀敢效于華封
大德改元賀表
大德曰生載紀初元之號同仁一視誕頒寬詔之恩驛
使飛馳寰區鼓舞(中賀)欽惟皇帝陛下嚴恭寅畏濬哲
文明懷保小民尚恐一夫之不獲敷宥下土益昭庶政
之惟和洗甲兵于九族既睦之餘垂衣裳于萬國咸寧
之日嘉與羣情而遷善允為成憲之重光天地立心雷
雨作解臣某等濫分省寄欽奉綸言薰協氣為太平欣
逢盛事轉洪鈞開夀域丕衍皇圖
又
皇天眷命隆寳歷之丕基大德得名舉瑶編之鉅典宫
庭闓澤海宇驩康(中賀)欽惟皇帝陛下廣運聖神勵精
政事登三王咸五帝遠暢天威統百官諧萬民聿新治
象因羣情之歸美著今日之徽稱臣等職在贊襄躬逢
慶會巍巍蕩蕩莫增泰嶽之高蟄蟄繩繩有永皇圖之
固
大德四年賀正表
龍光麗日肅天仗以視朝鳳歷頒春授人時而獻歲彰
國家之孝理布宇宙之陽和欽惟皇帝陛下持盈守成
厲精為治敷言是彛是訓與民物以維新大德得位得
名紀仁義之既效皇威遠暢景運式符子者萬物之元
申以百禄之受臣等濫分省寄遙仰彤廷薰協氣為太
平欣逢正旦轉洪鈞開夀域欽奉教條
啟
高麗國王啟
伏以仰分茅列土之門莫趨賓席奉聯璧駢珠之翰垂
賁閒曹盛德不居謙光下濟仰惟公宫拜號出自宸衷
詞掖代言乃其職分何能為力過荷留情稽故實以舉
行益昭皇度肅使人而亟拜遠佩殊知楮短意長謝深
辭淺謹奉啟遙望鈞墀祇候稟謝伏惟鈞慈俯賜鑒察
不宣
養蒙文集卷一
