飬蒙集别集類四(元)
提要
臣等謹案飬蒙集十卷元張伯淳撰伯淳字
師道嘉興崇德人宋末舉童子科至元二十
三年以薦除杭州路教授大德中官至翰林
侍講學士虞集序其集述其生平甚悉以漢
賈誼比之鄧文原序亦擬以陸贄然所稱論
事數十條者今皆不載於集中蓋召對面陳
未具疏也文原又稱其為文耻尚鉤棘而舂
容紆徐鏗乎如金石之交奏然不喜以藻翰
自名殁後無成稿其子河東宣慰副使采長
孫武康縣尹炯訪求遺逸釐為十卷今觀其
文源出韓愈多謹嚴峭健得立言之體文原
以舂容紆徐稱之不甚相似其詩則鄙拙殊
甚古體尤劣王士禎居易錄深詆其膚淺顧
嗣立元詩選亦稱其古詩少合作集中有題
鮮于伯機所藏黃庭經一首語較古健乃趙
孟頫作誤入又稱其近體率皆應酬之作其
言皆允惟嗣立所摘佳句九聯則多所未安
如出郊詩云瘦笻支彳亍狭路寫之元此何
等語而顧以為佳乎皇甫湜李翺諸集皆不
載詩不害其為湜與翺正不必曲為回護也
其集刊板久佚輾轉傳抄殘缺頗甚此本凡
文六卷詩三卷詞一卷乃錢塘厲鶚鈔自繡
谷吳氏者鶚頗為較正然脱簡終弗能補考
顧嗣立元詩選中闕字與此本並同則嗣立
所見亦即此本矣乾隆四十四年二月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
養蒙文集目錄别集類四(元)
卷一
冊
詔
制
表
卷二
序
卷三
記
卷四
碑銘
卷五
頌
銘
贊
箴
說
題
跋
卷六
祭文
疏
卷七
古詩
卷八
絶句
五言律詩
卷九
七言律詩
卷十
詞
養蒙文集原序
養蒙先生文集若干卷者故翰林侍講學士嘉興張公
諱伯淳字師道之所著也公至元中用薦者言除閩憲
幕又有為天子言此人非直憲幕才也即日遣馹騎五
自海隅召至闕侍見上論事數十條皆當世急務辭意
剴切上為動容聽之命就中書執政以次議舉行其一
曰罷定官方條具其事而大官貴人已不悅曰何物遠
人欲奪吾官使健者候諸途要詰之幾不得免而事亦
浸罷公遂留翰林大德中天子命近臣修時祀於嶽瀆
必老成慎重者公在遣中公以老病辭行久之遂不起
昔賈生為漢文帝陳治安之策太息不足以起之繼以
痛哭可謂切至其言雖不盡行於當時而其說如衆建
諸侯子弟之類皆稍稍采而舉行之而公之亡至于今
三十有餘年中外大夫士多能誦公所為世祖言者思
見其議論而想其風采邈乎幾就泯没未嘗不為之慨
嘆今其子采輯其文而傳之使來者知公之才可見者
猶在于此此固孝子之心亦大夫士之意也故為序其端
云至順三年四月望日奎章閣侍書學士翰林侍講學
士通奉大夫知制誥同修國史蜀郡虞集序
至元庚辰間文原侍先人側獲識檇李張公師道時江
南達宦者多中州文獻故老而南士裸將之餘屏居林
谷者往往而在交遊中雅器重公薦牘交馳為杭郡文
學掾遇事不然不可撼以私與上官不合去薦者益知
公可授以政居浙東閩海憲幕徵入遂直詞林陪講席
而文原以供奉忝司譔著情義益欵洽不以僚屬遇我
也自公至京師友道日廣酬接無少懈暇則伸紙濡毫
作為詞章以應四方之求時時為文原誦之盖恥尚鈎
棘而舂容紆餘鏗乎金石之交奏也士論咸以斯文屬
公而公病矣檇李故多文士昔唐陸宣公為學士居中
多所參決時號内相有論諫數十百篇至今讀者尚挹
其高風而興起公受知聖主蒙被顧問敷對剴直皆經
國之要務惜不果大用而世以文字知公者特緒餘耳
自古瑰傑之士勲業不得表見而僅以文字傳者皆可
惜也而况不盡傳也公之子采輯公遺藁若干篇期以
昭白于世可謂賢也已遺藁不特詞林時所作而文原
云爾者欲使後之人知公之大節如此夫泰定三年八
月哉生明翰林侍講學士中奉大夫知制誥同修國史
鄧文原序
諡文
故翰林侍講學士張伯淳行踐篤誠學通今古早擢晏
楊之科第已膺班馬之才名養以謙撝恬於仕進黌宮
教育蒙薰芹藻之香憲幕澄清夙厲冰霜之操被明時
之顧問造宣室以陳謨嘗紬金匱之成書編摩青史久
宜玉堂之揮翰黼黻皇猷展也真儒允為耆德謹按諡
法德美才秀曰文布德執義曰穆請謚曰文穆
先公文穆在宋世由童子科及第逮事聖朝復以詞臣
錫封受爵然不喜以藻翰自能既没無成藁命男炯訪
求遺逸僅得若干篇釐為十卷刊之右塾使無忘前人
之徽烈其藏諸人散於四方者未能兼收並錄則中心之
深歉也至正六年正月望日中議大夫河東宣慰副使
致仕男采拜手謹識
