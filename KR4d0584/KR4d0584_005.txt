東山存稿卷五元趙汸撰
文
書東坡尺牘後
宋禮部尚書贈太師東坡蘇公忠義貫日月名聲塞宇
宙蓋千載一人也妙齡登高科思以文學經濟如賈太
傅陸宣公中歲偃蹇不偶始留心佛乘交友禪伯如白
樂天柳子厚晚節播遷嶺海遂欲隂學長年起然遐舉
如安期生梅子真此公平生學術三變見於手筆書疏
者具有本末也若夫文章妙天下特其餘事傳周易尚
書解論語亦博洽之及爾要非志氣所存然公嘗有言
曰膠西多古君子使蓋公真往來其間軾何足以見之
與答陸子厚書所論黃高人之意適同噫内聖外王之
道不明而豪傑之士不能忘情於方外者如此然則世
人所求於公者殆其粃糠土苴至正己丑秋過倪氏黟
川寓居敬書此於其所觀東坡尺牘後
跋歐陽文忠公墨蹟後
歐陽文忠晚歲好習書意有所至輙形紙墨若今趙郡
蘇公所藏二帖是也宋翰林學士恩禮頗不及唐然於
天下國家事無不得言則言語侍從論思獻納之職未
嘗廢文忠猶以禁職不當外同百司欲漸修故事蓋君
子居是官則思盡其道如此使如太史公所謂文史星
歷主上尊禮不如公孫丞相者其肻一朝居乎且公在
致和間為職事言可也治平初入政府熙寧補外矣猶
紀閱錄視眷眷不忘欲廣其君之見聞而引之當道者
夫豈以遠近親疎而有二哉時王荆公方得政職謂都
俞之間有樂子無知之意蓋與文忠用心正相反則盡
排衆議獨運化樞以至於敗乃翁事亦何怪哉
跋東坡墨蹟後
大參蘇公出示東坡墨蹟一卷前一帖玩其詞意疑是
元祐間未被譴之時與嘉父公嘗有書與嘉父論春秋
學甚詳繼聞其作春秋博士而喜者也次一帖過嶺後
書不知與何人後二詩在化州追寫惠州所賦則行渡
海矣按東坡以紹聖四年丁丑五月再貶儋耳時子由
亦責海康相遇於滕同行至雷六月相别遲即子由長
子侍行者二詩實當時所書也羅浮棲禪之遊視豐樂
橋釣魚逍遥堂采杞無異與焚香默坐小室飽飯爛睡
為垂老安逸皆是翁實語始翁過嶺有云今日嶺上行
身世永相忘仙人撫我頂結髮受長生蓋已信死生禍
福非人所為矣臨卬魏公獨以要觀南海窺衡湘為傷
於大豪欠却敬天之威氣象豈儒先君子所學不同執
德亦異邪雖然以垂老之年當轉徙流離之際而浩然
無毫髮顧慮非此事素定於中者殆未易能
題三史目錄紀年後
作史之難尚矣司馬遷班固纂其家學范曄歐宋潤色
成書皆歴年之久而後克就其攬取該備固宜又漢唐
惟吏治武功最盛是非易明然而王勃劉子玄輩搜討
摭拾其間猶未已也陳夀而降蓋無幾焉宋有天下三
百年人材學術上嫓成周論政議禮明道正學皆未易
一言蔽其得失中間二三大賢欲以修於身者措諸當
世稽古考文之士星羅林立抱遺經以求致用之方而
故家世德衣冠文物與其國祚相終始表世系志藝文
傳儒林者亦或未之見也况理度世相近而典籍散亡
遼金傳代久而紀載殘闕欲措諸辭而不失者亦難矣
哉參政趙郡蘇公早歲入胄監登禁林接諸老儒先生
緒言最為有意斯事嘗取三國史志文集總其編目於
前而合其編年於後事之關於治亂存亡者則疏而間
之題曰宋遼金三史目錄所以寓公正之準的肇纂修
之權輿也後雖出入中外不克他有撰錄而所至訪求
遺文考論逸事未嘗少忘近歲朝廷遣使行天下羅網
放失大興删述之事則宋遼金史皆成矣若夫合三書
於一致以求治亂之原而不相矛盾極其賢人君子之
心志以徵文獻之盛而無所逸遺則由目錄紀年而廣
之豈無當論著者公其尚有意乎
題耕讀堂卷後
余讀耕讀堂記於郡邑故家興廢之由竊有感焉異時
豪傑特起之士奮自田里掇危科躋膴仕視功名富貴
如持劵取物皆讀之功也而奚暇於耕迨其後裔蒙世
德因遺業襲紈綺厭膏粱凡可以悦耳目娛心志者皆
坐而有之則并忘其讀矣欒郤狐續降在皂隸叔向所
嗟貴游子弟轉乎溝壑推之垂訓古今一轍可為悲夫
鮑氏之先以慈孝稱其見於鄉先生方公回程公文所
紀述者太史氏已特筆書之其勤生緝學皆以積累馴
至而無所願乎其外子孫守之以為家法焉是故伯原
父當英妙之年即恬於進取築室讀書從師取友而不
忘稼穡之事所以承家保世者深且遠矣縉紳先生莊
色而書之固宜歲戊戌余自鄰郡還道哭鄭先生所過
名鄉甲第皆蕩為丘墟而耕讀堂獨巋然無恙時伯原
父方家居父子自為師友翕然為鄉里所稱蓋嘗望而
歎曰鮑氏慈孝之澤未艾也因尚絅寄示此卷輙書其
後以明諸公為知言云
書趙郡蘇公所藏經史遺事後
金章宗朝史官所得内送顯宗為皇太子奏東宫闕官
帖黃一紙命編入實錄進士劉國樞記其父司經迎所
聞皇太子嘉言暨詩文凡八條詩不錄翰林學士張行
簡起居注草藁起明昌六年正月朔止三月十五日後
有張公題識及部數脱藁提空式今趙郡蘇公通輯為
一卷而藏之金至世宗南北戰争甫定蓋天所以靖斯
人也皇太子簡賢德職輔導其深知所以為天下本者
乎及觀國樞所記則於南面之術得之已多惜乎弗克
嗣位而崩殂爾起居注記章宗言動甚詳其禮儀國用
除罷聘好可備參考所云禮部尚書張空其名為讜直
官重勘鎬王獄者乃張公之父諱故下文書名字皆闕
其右體新史言允中之獄成於宰相無將妄想之奏朝
臣惟曹利用乞貸其死而章宗不從則猶有未厭人心
者時張公已罷兼職不及記覆治何狀不然尚書當時
名士以讜直舉豈得默默無一言耶張公自言以明昌
三年閏二月兼記注凡歴三十九日而本傳不書百官
志亦不言起居注嘗用學士兼則闕文多矣且當時左
右有簪筆之臣纂修有實錄之篇史官不為虛設而典
籍散失如此良可惜哉公家藏書萬卷於遼金逸事宋
代遺文猶拳拳收購不倦此其毫芒爾蓋有志述作者
其平居暇日必如是而後可庶幾也當朝廷修先代史
一時文學之士莫不與能乃獨留公外藩論者每為惜
之而汸竊以為不然者眉山公有云文字議論是非予
奪難與人合甚於世事藉令公被命入書局果無昔人
頭白汗青之誚而函承旨意敏於撰述有如今日之所
就者乎汸所不能必也善乎資中黃先生之言曰制作
之文上關天運非可以私意苟且傅會其間者然則網
羅遺逸成一家言藏諸名山以俟後之君子將不在於
公乎
書蘇奉使本末後
自帝王巡狩省方之禮廢後世人主尊居九重懼憂民
一念無以自達下情或不得而上通也於是始遣使分
行天下以問疾苦明黜陟為事所謂揭日月於久昏轟
雷霆於重聵誠承平之曠典聖哲之宏規矣若乃委任
隆重戒勑諄嚴由乎睿斷則未有若皇上至正五年明
詔之盛者焉故輶軒未出國門而四方萬里至於海隅
蒼生寒饑滯屈鰥寡孤獨皆翹然有惠鮮之望矣是時
江東西閩浙間官吏發百姓治道路張設赫奕如待神
明使者所至持訴牒遮馬首號呼者千百餘輩皆漫不
加省不過即官署一布德音而去未知聖天子屬以何
事乃漠然如是乎頗聞他道有捽持長吏發擿司憲者
莫不稱快然民生多艱弊源非一苟咨詢謀度有所未
至則興廢舉墜之方洗冤澤物之實果何如邪八年冬
來錢塘於省掾葛元哲所得觀參政趙郡蘇公奉使京
畿還朝所報公事綱目首詢民疾苦其事二百八十九
次興廢除利病五十七禁革科擾四十九均平差役二
十三平反冤獄一十六昭雪改正二十二追問贓汚七
十六責罰稽違七十一斷革兇冤惡三十六體察糾劾
五審理罪囚九十七建白時政二十一勉勵學校三勸
課農桑四而薦舉官吏一十四終焉所歴神州赤縣三
十處罷斥官吏四百八十六人觀其後先可以知廉問
之有序考其詳略可以見緩急之得宜大抵好惡重輕
一因民情而已無所與非惟不能造端以求釁亦未嘗
廢務以市恩也既又聞僉憲楊公晝躬詰問夜稽案牘
殫智竭慮所得悉在於此當時黎庶感悦稱為包待制
優伶鼓舞方諸韓魏公則聖天子深仁厚澤固已宣布
浹洽於邦畿之内矣夫以公之用心如此而亦與不稱
旨者同得罷歸未審廟堂之論謂奉使當作何體此其
意或有在非草茅所知也夫善為國家者如醫之理疾
必審其元氣盛衰感受新久以施標本之治故病去而
身安彼庸醫以温平藥沈痼固無足言然或昧於緩急
後先而疏導湧泄率然以施者亦非病家之福也矧京
畿上承輦轂實冠諸道設復有當撫循者公其得已乎
未幾臺憲交論賞罰未當上復起公於家不一月三進
其職則公之行事雖不見察於一時而未嘗不顯白於
天下後世也竊惟皇上恤民深切至於親遣大使而耳
目所及公論亦待久而後明則四海之内不得均被德
澤豈無執其咎者於是重有感焉乃書其說於至正奉
使本末卷終
書蘇參政所藏虞先生手帖後
邵菴先生文章學問冠冕一時而臨池之工近代莫及
今大參趙郡蘇公以成均舊游同朝日久得先生手筆
為多比來江浙而先生沒乃出前後十有七紙以清河
元公暨先生與其先公二帖弁於卷首輯而藏之至正
九年又十月汸謁公於臨安私第公出以見示因得諦
觀連日竊思曩歲獲侍先生燕閒之論每及當世人材
必曰吾伯修汸起請曰蘇公今見用於朝有大名於天
下所錄當代名公言行詞章山林晚進得窺國朝文獻
之盛者賴此二書而已若公學行之詳則或不能盡知
於是先生為言公所以賢於人者因顧侍史抽架上文
字一帙來曰此伯修所作鎮湖南時錄以見寄者也汸
展卷疾讀先生憑几聽焉至論帝王統緒之正先生止
汸讀嘆曰論兹事於前代先儒具有成言若夫世變不
齊異論蠭起自非高見遠識公萬世以為心者安能明
決如是乎繼此每讀盡一篇先生必為申其旨意以告
在坐者且曰伯修之文簡潔嚴重如其為人吾嘗欲敘
其述作之意顧老病未暇今當成之俄其子敬祖從參
政幹公辟為江西省宣使當受事趨京師歸求契舊書
問以待先生曰自吾歸田野未嘗以尺牘通中朝故人
惟蘇伯修王君實乃無間爾即口占二書授簡於汸俾
執事焉首末外封名皆自署未幾竟以病不起敘不及
為敬祖既丁艱故書亦未達爾然先生卧病時嘗謂諸
子曰吾居閒久矣知心之友存者無幾汝曹欲刻石壙
中求銘蘇參政可也今觀先生與參政公父子諸帖皆
辭意諄悉情誼藹然見其於公世契深厚如此趙子長
帖乃歸田後第一書惟寄聲君實衆仲所謂無間於此
可徵衆仲嘗從先生游亦親厚故及之蓋雖家人子弟
間事未嘗屬他人爾卷中有曰閣下力學修行推於實
用有曰閣下為人物學問所歸皆與稱公之賢以語汸
者辭旨不少異蓋先生知公甚深期公甚遠匪為一時
游從之好故其平居與學者言即其所嘗告公者也托
貞石於幽隧豈偶然哉先生好魏晉法書如卷首在朝
數帖雖臨事遣筆楮墨各殊而指腕妙處使米元章黃
長睿在亦無所容喙目眚後字畫多倚側重疊然筆意
猶髣髴可見代書泛出門生侍史得於口授故時有訛
字所謂副端門人南游應遣候之應當作因爾追念疇
昔為之慨然乃錄所聞先生語與手書中有相發者系
於卷終
書所編李文公集篇目後
李文公集十有八卷百四篇江浙行省參政趙郡蘇公
所藏本汸既從公傳寫復總其篇目如上始汸見歐陽
公論文每稱韓李其讀幽懷賦恨不得與之同時上下
其議論而老泉蘇公亦謂李文其味黯然以深其光油
然以幽自是每欲求其集觀之不可得所得者文苑英
華中數篇而已既又見豫章黃公謂皇祖實錄文如女
有正色又子朱子論復性書雖病減情之旨出於釋氏
而亦善其有如此思慮益以不覩全集為憾至是廼請
於公而得之甚慰也公名翺字習之中進士第元和間
為史館修撰疏言既以武功定海内當革敝事復高祖
太宗舊制用文德興太平不然恐大功之後逸欲易生
因條上正本六事憲宗不能用後遷禮部郎中面折宰
相李逢吉過失移病去雅好推轂賢士韓文公嘗書與
之云於賢者汲汲惟公與不材爾其復書以為韓公雖
好士惟其有文章兼附己者無所愛惜或不能然則不
肯薦拔與已不同又嘗以書責裴晉公居相位道不行
忍恥内愧不能忍退其於師友及知己厚者骨鯁無諱
忌如此則視逢吉輩復何憚而唐史乃言由不得顯仕
怫鬱無所發面斥逢吉既斥之又自懼而去其言牴牾
非事實甚明昔人謂韓公於學莫如文章於德莫如好
直而習之文行庶幾似焉則以韓諡易名而韓李並稱
可無愧矣參政公將刻梓以廣其傳於學者故汸竊著
其為人大略且非排史氏之妄以明歐陽公為知言云
書羅鄂州小集目錄後
右鄉先達宋朝奉郎權發遣鄂州軍州事羅公文五卷
權通判鄂州軍事臨江劉公清之所編次公與劉公同
官於鄂公既卒於官劉公因以是編刻置郡齋於公平
生所著不能十一故題曰小集其藏於家者餘五十卷
不幸一再傳而中絶遂俱亡矣惟新安誌爾雅翼二書
吾郡嘗刻諸梓此小集者郡人亦嘗再刻之故家有其
書兵火後板本既弗存三書皆不易得矣汸避地還藏
書多散失求小集於友人又得鄉先生陳公櫟所傳本
而正其疑繆顧二家本皆前闕篇目乃為敘錄如上宋
南渡後士大夫經術政理無愧東都惟文辭若與世俱
降者雖能言之士參立角出各名一家高文大册照耀
先後而慶歷元祐之風軌邈不可追矣公之為學自三
代制作名物帝王經世之迹古今治忽之變下逮草木
蟲魚之隠賾博考精思靡不淹貫起歐陽王曾氏上接
漢秦求其合作而斟酌劑量之故其為文質厚中正而
節度謹嚴本人倫該物理關世教而未有無所為而為
者使天假之年恢廓光大見諸設施議論風旨自本朝
而達天下則韓歐諸子所以彌綸昭代者赫然復見於
當時夫豈至於散落僅存如今所傳而已然則劉公既
哀之而子朱子每見其文而推讓之比聞其即世而歎
惜之者其不以斯歟公早歲嘗以廕授京官矣考滿歸
即請祠既第進士得縣矣復請祠越五載乃起倅贑州
既滿歸又七年乃得郡其於進退取舍之際如此志之
所存何可量也而天固嗇之夀則當世君子所以重為
公惜者豈惟以其文哉雖然公之於文則有道矣公嘗
論儒者之學去己之私以盡其所受之分以施於上下
親疎之際前聖有作大經大法皆具今之學者亦求合
於彼而已其有不合者積思以通之汰去浮游散越之
念而日就親切忽不自知其合矣嗚呼昔之以文名家
者蓋未嘗及此也以公學於古人而反求諸己者類得
其要如此於文辭其有不合乎讀公之文者試以此言
思之公諱願字端良號存齋劉公字子澄後鄂州卒時
甲子歲十一月日南至趙汸書
羅君傳道鄂州使君七世諸孫也將赴官洪之靖安
使其表弟汪弁奉寫本鄂州小集來校其闕誤將刻
諸官舍汸以所藏本證之去其續編之弗類者而補
其闕逸以還劉公之舊昔四明王公伯厚以博洽名
一世守吾郡時於鄂州遺書尤致意焉嘗與郡人前
太學博士方公萬里求諸羅氏得爾雅翼而刻之學
宫其雜著則舍劉公所編外片言不可復得矣况兹
再更變故也乎併錄所敘篇目以歸之嗟夫吾郡先
達如金忠肅程文簡汪龍溪吳竹洲方秋崖呂左史
諸公文集失傳者多矣亂亡之餘安得子孫皆如傳
道之克自樹立以世其家而因得重刻家集以廣其
傳乎舊題後十有一年八月幾望汸再書
題妙絶古今篇目後
右起春秋傳止眉山蘇氏凡七十九篇宋故端明殿學
士致仕湯文靖公漢伯紀所編始余丱角讀書家塾得
諸兄所錄鄱陽馬公文有妙絶古今序已知世有是書
然觀馬公辭意若無取焉者因忽不復求其後於書肆
中見之卷首不載馬公之序自書謂千戴英華萃矣馬
公蓋不喻然後題稱紫霞老人者趙公汝騰也頗言其
擇之精然自春秋戰國而後能言之類衆矣七十九篇
之外夫豈他無可取者雖反覆細玩其篇目而終莫知
采擇之由因置不取暇日登吳山望海門歎其宗社為
墟稍求遺文逸事得失衰微之迹與湯公出處大槩而
後乃識其意思往書肆求之則已為人取去矣自是嘗
往來於懷每遇藏書家必詢之吳興唐君棣宰吾邑聞
余言既歸訪諸好事者則已刻梓行後其家以板質錢
於富人故傳之者鮮唐君從富人摹本以寄余始得之
乃為次第其編目如上嗚呼是編所錄若鄭子産樂毅
諸葛武侯范文正公類非以文辭名世者當宋之季世
内修不立外攘無策生民重困疆場日蹙天下所願見
者四君子而已彌遠清之嵩之大姦相繼擅國貪權黷
貨與中外為市而又有進聚財之說於其君者於是以
萬乘之主而納私貢豐内帑近習女謁濁亂朝政觀范
匄重幣韓起求玉郤至以富魏舒以賄囊瓦以貨見譏
於識者而左氏亦以懲肆去貪為春秋之法豈非迷途
之疾呼也邪端平諸鉅公學術足以匡君才猷足以定
國而阨於權臣志弗克遂竊觀國勢日蹙亡形畢具與
晏平仲叔向兩賢深語交論齊晉之衰而莫能振起者
同一喟也然而本原始禍則理宗德彌遠立己而舉國
以聽焉視周襄王不以私勞變舊章有慚色矣於是自
天子公卿大夫而下盡失其職曠其官若季氏之婦所
以誨其子左史倚相論衛武公子産諫子皮郵無正諫
趙簡子者乃其君臣之龜鑑邪又究而論之則自高宗
忍恥事仇稱臣割地使三綱不正國威不立以至於斯
當時士大夫非無申胥魯仲連公子無忌虞卿之忠讜
而楚以六十里為讎人役卒有愧於論弋之夫此南渡
以來志士仁人没世不忘之遺恨也觀是編者惟以其
文取之可乎楚靈王聞祈招之詩不能自克以及於難
襄王用莊辛之計而國復強勸戒昭矣賈誼之論秦所
以亡韓信之對酈生之說漢所以興出漢中出散關二
疏不以炎祚垂亡而廢天討也唐高祖紀贊唐所以興
平淮西碑中衰而能復振首論藩鎮之癰疽以成王進
傳贊則其潰裂壊爛之餘殃也二代之興亡具矣讀屈
原傳答燕惠王書客難獲麟解送孟東野序蘇子美文
集序士之不遇可勝言哉然聞東郭先生之論淮南之
訓王承福之言伯夷嚴光徐孺子之高風者遇不遇曾
何足動其心也考莊生論方術太史公自序劉歆移太
常博士書韓退之送文暢序目錄序則道學之散久矣
然孫子戰地之說術也而通乎微泰豆氏之御庖丁之
解牛輪扁之斵技也而進於道列禦寇論無為之無不
為莊生本隂陽動静以明内聖外王之道又皆古聖人
之微言也盖嘗聞之湯氏家學祖朱宗陸而且有取於
莊氏之書其以斯歟荀卿之學長於禮其論之精者與
戴氏記當並傳亦不可以文論也夫以文為學者若唐
韓柳宋歐曾王蘇氏其人歟然觀其答李翺書送徐無
黨序答吳充書齊書目錄序文甫字說雖皆以文為學
而能探其本潭州新學詩書洪範傳後吳職方赴闕序
思堂記則又閔學之陋而稍知反諸身豐樂亭記政成
而歸美於上隴岡阡表身達而能顯其親族譜引則知
尊祖敬宗矣梓人傳言為相之有體雲峰院記閔土俗
之好争皆非無實之空言也雖然當宋室盛時有若王
元之范文正公張方平又皆人材之出於學術者而歐
陽公足繼昌黎伯蘇子瞻以其雄文直氣敘而贊之可
以廉頑立懦矣此七十九篇者所以為絶妙古今而非
他作可及也歟然而自序但以為千載英華萃是者時
上方好文學君臣相尚以虚文而危亡之恤不因其所
好而啟廸之庶幾乎知所自反也哉其後賈似道專國
湯公以從官一再去位五辭召命不起則天下事不可
為矣而馬公終身受其軒輊於國亡而後止則其觀是
編而不悟無足言者若趙公者亦惟以言語句讀取之
而且欲進之於經豈當時賓主間偶未之及邪抑未知
其意而不欲斥言也不然則六經固家傳而人誦者苟
不踐其實其不為言語句文者幾希余嘗考宋季之事
而深悲其賢人君子之不遇以湯公是編之作猶且不
見知於當時而未白於後如此而况於他乎故為發其
微意以眎觀者
題吳君儀教授植芸軒卷後
汸聞邑南吳公君儀父之賢心竊嚮慕之而不及見也
既而得與其子希道游喜其和易而能立疏通而有守
雖盛衰禍福變故相尋而晏然不易其平素語曰后稷
家兒不惰穡伯夷家兒不奪席豈不信哉自是以來益
以不獲識吳公為恨無何病臥故山雖希道亦不相見
者數年矣一日黃子中來訪希道以毗陵陳思氏為
其家君作植芸軒記屬子中見示余三讀其文而竊有
感焉吳公年踰六十始以醫仕且猶不忘畎畆而陳君
反覆稱述將若不可及者何也蓋嘗聞之四海既一風
聲氣習非復南州之舊勝國遺老每戒其子孫以儒術
苟不見用於時則當退業農圃或隠於醫卜不然寧小
作商販自資慎毋倚權勢習刀筆以壊心術僨家聲而
貽後禍今觀吳公所以自處者如此所謂非苟知之實
允蹈之者乎吳公之先君子號達齋未冠即領鄉薦鄉
先達左史吕公以其子妻之不及繼其世科而國除屹
然山林弗自光耀則君儀父所以持身保世者固有所
受矣池上之亭燕及曾孫可也希道趣尚不墮流俗固
宜廼書所聞於卷後而歸之陳記後十有八載孟夏下
澣里生趙汸敬題
書揭學士贈相士吳大春卷後
人之生圓顱而方趾陽上而隂下乾坤之位定矣心為
火居南而在上腎為水居北而在下肝為木居東而在
左肺為金居西而在右坎離震兑成形於内而三辰五
行見象於外矣然而二五之變錯揉不齊其短長清濁
異稟其吉凶利害殊遇則夫衰旺生克精祲休祥見於
一尺之面者與星歷家所推往往相似此人之所以肖
形天地此命乎天者所以不可推移而姑布子卿之術
所從出也荀卿子乃獨以謂古之人無有學者不道為
非相之篇以排之至其言相之說不過長短大小善惡
之間而所謂善惡者又不過以疾秃跳偏為惡美麗妍
冶為善而已然則稟生受分萬變不同即其人而無不
可見者卿固不及知歟自卿為是論儒者多宗之然自
秦漢以來善相人者固未嘗絶於世宋之盛時名公貴
人廼或假此為知人之助希夷先生陳公天人之學近
代以來莫之先也於錢副樞种諫議亦皆以相取之則
相之為術誠有不可忽者雖然豈惟知人為有助哉其
於自知也先審矣使人皆知分之命乎天者一定而不
可推移蓋一照索而可決焉咸少安而無躁其於人心
世道良非小補顧學而精之使言無不中而足以取信
於人則亦未易能耳嘗聞北方貴人有精於斯事者患
無可告語晚得一士使居暗室懸五色絲一握其中鑰
戶塞牖而穴壁以進食告之曰相眼學也坐久眼明能
辨絲色而數其多寡則可以出而受術矣蓋期年而後
悉如其言廼得盡其術嘗於大比之歲閱進士於廣坐
中歴言其人是歲科名得失與其父母之疾病夀夭無
一失者其非進士而與坐者亦能言其挾某術精某藝
聞者莫不驚異以其術之精微若是故傳者鮮焉則荀
卿子之論猶不廢於縉紳間理亦無足怪者吾邑吳大
春嘗以斯術遊衆大之都名公貴人莫不尚焉待制趙
公嘗請學士揭公為文以贈之後二十年其子心鑑甫
自外歸里人以休咎詢之無不驗於後者一日擕揭公
序文過余山居曰吾先人之術以五行十一曜為法象
蓋術而通於理者也揭公未嘗進而叩之故未及有所
表章吾先人謹藏其文於家而未嘗敢出以示人也余
曰無傷也公之文視荀卿子之文則有間矣夫相之為
術固有難言者不以其所不知而即其所知以為言此
所以為可貴乎矧子能取信於人其得失常懸於三寸
之舌端亦非他人之言所能為輕重也雖然為吾子述
所聞書其後使觀者知子之論人其術與常流異而子
之先人所以見知於當世者終賴揭公之文以傳不亦
可乎
跋劉郎中所藏邵菴先生戴笠圖詩卷後
右邵菴先生戴笠圖畫者陳可復乃宋邕管安撫陳公
元晉裔孫先生表姪也所題詩四章後既改第二章好
事者復請先生小字别書以刻諸石流傳頗多而行字
韻一章則傳者未之見也第四章結句云此是先生戴
笠圖是字闕下半體由懸手書筆不著紙病目後作字
若此者多矣先生家素貧仕雖顯而食指衆俸入初不
自給所居臨川之崇仁負郭有田一頃餘廼夫人趙氏
存時蠶績奩具所置者懸車後歲收僅支數月鸞服犀
帶金帶各一時入隣里質庫中四方來見之士道路相
望座上常滿有餙亭館植花木作重屋以規邸舍之利
者其束修乘壺之入羔鴈之贄與夫碑板之義取還以
為賓客費雖空乏弗恤也每風日清好則領賓客從以
門生子弟山僧野老徜徉山水間或尋梅放鶴觴詠而
歸一日出遊遇雨借笠田家戴之乃得還戴笠有圖以
此先生平居口未嘗言貧而詩中薇字絺字二韻頗紀
其實蓋有無入而不自得之意石本自跋云人間之境
如雲渡水如花隨風不足記也讀者更以此意觀之則
一時高致可想見矣江夏劉公明善既得此圖常寳玩
之公方顯用於時而於前輩流風遺韻不忘敬慕如是
則其趣向可知詩後名公題者已衆非先生昔所簡拔
則頌其詩讀其書而知其人者汸登門最晚劉公亦已
見示故述當時事於卷尾以明圖與詩所由作云
跋趙文敏公臨東方先生畫贊
汸往歲遊吳興登松雪齋聞文敏公門下士言公初學
書時智永千文臨習背寫盡五百紙蘭亭序亦然今觀
宋仲珩所藏東方先生畫贊臨本見公於書學雖老不
倦前言於是益信然公子仲穆父嘗謂汸曰先人書某
不當論晚歲嘗書大洞經必求佳紙遣人於姑蘇擣冶
入潢每用清晨起盥潄焚香下筆以三紙為節是書真
不愧古人惜乎書之未畢而捐館矣因出以示坐客皆
稱歎以為筆勢超絶乃平生所未見惟湖州學記為近
之爾郊外有幻住菴唐君子華偕余遊焉菴中唐人天
王四幅子華言此亦公所鑒定者每指其衣文妙處以
為古篆籕遺法也子華以善書著名蓋嘗有得於公者
仲珩好學書小篆八分草隸皆通習之故以所聞見於
吳興者且以見前輩於翰墨之事用力精深如此不以
賢於時人而自足也
跋謝翺西臺慟哭記後
漢丞相諸葛武侯卒蜀人巷祭野哭當時不能禁宋丞
相文公欲為武侯事而不可得卒不屈其志以死江南
人哀之有甚於蜀人哀武侯者三山謝翺臯羽其起兵
時諮事參軍也望夫差墓過越王臺登子陵臺觸物悲
慟不能自已固宜然既自歸晞髮宋纍又作為歌詩慷
慨懷古且匿名記其事以自諱豫求葬地於子陵臺側
將自附於梁伯鸞類若有意於警發憤憤乎張子孟堅
恐其事湮没取其文稍釋庾隠而傳之蓋有見於此雖
然先正有言觀大節必於平日
跋謝翺冬青樹引後
余為兒童時嘗見文字記嘉木揚喇勒智發宋諸陵將
建塔錢塘舊大内越中有義士夜募諸少年别求遺骸
盡易其所暴露者後雖取去與牛馬骨雜瘞塔中悉非
真龍所蜕矣其義士與作傳人皆不著名氏自馬相而
下題其後者十數公亦隠其名所敘述却甚詳且言是
夕事幾覺有踰垣折足者然余後遊錢塘問於父老乃
無人能言其事或云是塔凡三經雷震最後乃焚其金
褁浮圖尖之若瓠壺者使皆無名氏遺骼何以能動天
如此余無以應之張孟堅所注謝臯羽為唐珏玉潛作
冬青樹引蓋是暗記此事向所聞義士者豈即珏耶然
注中或言是王修竹又何人也此大竒事非季布劇孟
之徒不能辦數十年間豈無族人子孫能言其事者乎
孟堅更轉語好事君子倘得其實宜詳注謝詩以傳倘
能一過越中訪問南山陲求得植冬青故處封域而表
揭之且記其事於郡乘又一大竒事也毋徒曰疑以傳
疑而已
葬書問對
或問葬地之說理有是乎對曰有之然則其說孰勝對
曰葬書至矣問曰葬書真郭氏之言乎抑古有其傳乎
對曰不可考周官冢人掌公墓墓大夫掌凡邦墓皆辨
其尊卑度數而葬以其族大司徒以本俗六安萬民次
二曰族墳墓則葬不擇地明矣豈有無其事而著其法
者哉漢書藝文志敘形法家大舉九州之勢以立城郭
室舍形人及六畜骨法之度數器物之形容以求其聲
氣貴賤吉凶而宮宅地形與相人之書並列則葬地之
法其肇𣲖於斯乎余嘗讀張平子冢賦見其自述上下
岡隴之狀大略如今葬師尋龍捉脉之為者豈東漢之
末其說已行於士大夫間至景純最好方技世見其葬
母暨陽卒遠水患符其所徵而遂以葬書傳諸郭氏耶
然無所考矣問者曰葬書世所有然自齊梁至隋唐君
子不道至宋司馬温公乃欲焚其書禁絶其術何也對
曰其言有大悖於理者書固可焚術固當絶也夫盛衰
消長之變一定而不可推移者雖聖智巧力無能為蓋
天命之所存而神功之不可測度者也後世諸子百氏
好為異端竒論者衆矣未有取易此以為言者而葬書
獨曰神功可奪天命可改嘻其欺天罔神謗造化而誣
生民也甚矣世俗溺於其說以為天道一定之分猶有
術以易之則凡人之為事是非黑白物我得失之細固
可以顛倒變亂伏藏擒制於方寸之隠發以遂吾私而
無難世道人心遂有不可回者豈非葬書之言有以誤
之歟禁而絶之固善問者曰夫其謬戾既已如此而又
以為葬地之理在焉何也對曰術數之書其言不純往
往類此夫創物之智難以言傳固不可以為言者之失
而蔽其善也曰敢問其言之善者何謂也對曰所謂乘
生氣者是也班孟堅曰形與氣相首尾此精微之獨異
而數之自然最為得形法之要蓋與葬書之言相表裏
夫山川之起止合散其神交氣感備百物之情故地形
之書與觀宮宅人物者同出一原而後世楊廖之徒遂
精其能而極其變然後坤靈生息之機得乘以葬而無
失焉蓋非殊資異識足以盡山川百物之情逆來順往
旁見側出皆得其自然之數者不足以語此則其事雖
鄙而理亦微矣故其書愈多其法愈密而此三言者足
以盡蔽其義蓋古先遺語之尚見於其書者乎又問曰
星天象也術家以名山豈葬書之旨耶對曰五行隂陽
天地之化育在天成象在地成形聲色貌象各以其類
蓋無物不然無微不著而况山阜有形之最大者哉苟
至理所存不必其說之皆出於古也曰直者吾知其為
木銳者吾知其為火轉動者吾知其為水而圓之為金
方之為土何也對曰易象乾為天為金為圓因其從革
以觀其在鎔則知之矣四方形而土居其中蓋體坤而
得地之象也問者曰然則或謂人間萬事皆順惟金丹
與地理為逆者何也對曰人有五藏外應五行散精布
氣以養形也陽施隂受以傳代也非逆不足以握神機
而成變化天有五氣行乎地中流潤滋生草木榮也絪
緼上騰發光景也非逆不足以配靈爽而貫幽明知金
丹之為逆者則生氣得所乘之機矣夫豈一物對待之
名哉又問曰今閩巫方位之說亦得葬書之旨乎對曰
論五行衰旺生克此自隂陽家事非所以求形法葬書
言方位在勢與形之次而近世臨川吳公刊定其書寘
是語於雜篇之首蓋嘗與人言方位時日無關於地理
可謂得其本矣譬諸方技家起死回生必精乎色脉之
度數長生久視不出乎内外之法象蓋形氣之治神機
合變不係於方其本如此問曰然則欲知葬地之理者
將即形法而求之備乎抑合隂陽家而論之也對曰是
固當辨譬之人事形法其言相也隂陽其推命也有不
相待者矣然言相者因百物之異形而各極其情狀以
察造化之微而知吉凶必不以相人者相六畜也推命
者以生年月日時論禍福吉凶猶或失之者由其為術
之本不足以範圍大化也移之以推六畜輙大謬者六
畜之生不同於人也夫方位之說本非所以求地理况
乎隨意所摘不得形法之真而槩以其說加之則亦何
異以虚中子平之術而推六畜以論牛馬者而論人耶
又問曰然則其說何自而始術家多談之者又何耶對
曰不知其所自起也贑人相傳以為閩士有求葬法於
江西者不遇其人遂泛觀諸郡名蹟以羅鏡測之各識
其方以相參合而傅會其說如此蓋瞽者扣盤捫燭以
求日之比而後出之書益加巧密故遂行於閩中理或
然也夫勢與形理顯而事難以管窺豹者每見一斑按
圖索驥者多失於驪黃牝牡苟非其人神定識超未必
能造其微也方位者理晦而事易畫師喜模鬼神而憚
作狗馬况羈旅求合之巫惡肯攻所難以艱其衣食之
途哉此可為智者道爾問者又曰理既如是則葬書所
謂反氣納骨以蔭所生也者固在其術中也何乃於奪
神功改天命之說而斥絶之若是耶對曰本骸得氣遺
體受蔭者氣機自然之應也然吉地不易求而求全吉
者尤未易葬師嘗鮮遇而遇真術者為尤鮮是其術之
明晦用舍地之是非得失且懸於天而不可必今其言
曰君子以是奪神功改天命何其不思之甚乎孔子曰
不知命無以為君子葬書之所謂君子者乎又曰然則
今之名卿大家其先世葬地多驗如執劵取物至其盛
時竭力有求輙無所得或反倍謬取禍豈亦分定者不
可推移耶對曰不但如是而已夫家之將興必先世多
潛德隂善厚施而不食其報若是者雖不擇而葬其吉
土之遇與子孫之昌固已潛符默契蓋天畀之也後世
見其先之鼎盛而不知所自來於是妙探巧取牢籠刻
削以為不知何人之計則其急於擇地者亦殖私規利
之端爾其設心如是則獲罪於天而自促其數者多矣
擇而無得與得而倍謬豈非神理之顯著者哉問曰然
則大儒子朱子亦有取焉何也對曰大賢君子之事不
可以常人類論古者三月而葬凡附於棺者必誠必信
水泉螻蟻之為患至深善腐速朽之藏如委棄於溝壑
蓋時有定制民無得而遺焉皆昔人知之而無可奈何
者伊川程公謂死者安則生人安乃自後世擇地而言
其自然之理爾朱子之葬必擇地亦曰為所得為以自
盡夫必誠必信之道而不失程子之意云爾然而君子
之擇未嘗有加於報施之常則其托斯事於季通氏者
又豈有所歆羨期必也哉固非可與常人類論也問者
又曰死葬者生人之所必有而大儒君子所為乃後世
之標準也故世之論葬地者必以朱子為口實則仁人
孝子之葬其親地不可以無擇也明矣今物理之難明
者既如彼而得失之懸於天者又如此則所謂為其得
為以盡其必誠必信之道者將何自而可耶對曰死葬
之以禮祭之以禮斂手足形還之葬與葬以天下一也
故喪具稱家之有無夫吉地之難得豈特喪具之費而
已哉先王制禮嚴於廟以盡人鬼之情而藏魄於幽以
順反原之變其處此固有道矣積善有餘慶積不善有
餘殃秦不及期周過其歷祈天永命歸於有德而心術
之懷氣數隨之此必然之理也聖賢豈欺我哉學士大
夫秉禮以喪親本仁以厚德明理以擇術得失之際觀
乎時義而無所容心則庶乎不悖於性命之常而亦可
無憾於慎終之教矣豈非先哲之志而君子之道哉又
問曰然則孝經所謂卜其宅兆而安厝之者果何事而
前輩謂中原土厚水深地可不擇江南水土淺薄不擇
之患不可勝道則將奈何對曰聖人之心吉凶與民同
患而不以獨智先羣物故建元龜泰筮以為生民立命
而窀穸之事亦得用焉豈以偏方地氣之不齊而強人
以所難知者哉且江南之林林總總生生化化者無有
窮時而地之可葬者有時而盡也又安得人傳景純之
說而家有楊廖之師哉夫道不足以公天下法不足以
關後世而可以垂訓者未之聞也雖然有一於此葬書
所謂勢來形止地之全氣者誠未易言若夫童斷過獨
空缺曠折水泉砂礫凶兆之速滅亡者固有可避之道
也大山長谷廻谿複嶺之中豈無高平深厚之地可規
以為族葬者雖鬼福之應無及於人而盛衰之常得以
盡其天分譬如有病不治常得中醫其視委之庸巫聽
其貪戾妄作冥顛暗覆於一坏之壤而不自知者則大
有徑庭矣昔人謂誤解本草為生人之禍今葬術豈輕
於本草然藥餌得失見於目前而葬地吉凶每存於身
後故未有能稽終知敝者也事有關於送終之大節儒
先君子有所不廢而流俗因仍未能極其表裏精粗之
藴與夫得失之由故作葬書問對吾友程君仲本最為
留意斯事學之十餘歲矣而審問明辨弗得弗措蓋有
志乎明理以擇術者非世俗凡近之為也故書以遺之
仲本之師鄉先生朱君允升其人也朱君明達精博於
六經之藴奥文字之源委邃古之初萬化之源隂陽方
技之本昔賢開物致用與其精神思慮之存乎藝事者
莫不心悟神解誠窮鄉晚進之蓍龜冰鑑也於山川情
性寧有不得者哉以仲本之善學而卒業於朱先生如
王良造父駕輕就熟將有以得夫天人物理之大全豈
曰俯察而已
醫說
醫之為術古之君子類皆能之以為養生事親慈幼之
切務非可漫焉諉諸人者是以百家衆技莫得而先焉
况人之有身肌膚之會筋骸之束元氣之藏神明之谷
經之所起脉之所止榮衛周流屈伸聚散與天地比運
氣靡常土風殊理五臟六腑勝負衰旺死生疾病之所
以皆儒者格物致知之道所當必䆒未有冥然於一身
之内而得為大儒君子者也去古既遠由百家衆技而
上率以空言相師而不究其實惟醫則利害得失決於
旦暮間甚遠不過旬日以文辭隐蔽故學者鮮焉於是
判為專門而世俗養生事親慈幼之際亦惟他人是託
其不能無憾者衆矣宋之盛時嘗命文臣知其說者取
前代方劑雜民間所獻遴選而慎存以極謹審之道業
斯術者賴焉奈何庸人謬為增損一以温平和解掩其
所不知而終無益於治療之效漢長沙太守之書觀症
察脉以知病之所在而湯劑施焉其道最為精當而近
世以來遂為絶學間有剽聞一二曾未得其要領而疏
導湧泄率意妄施戕生人於掌股間而目不瞬其流弊
豈有涯哉故凡儒者所當為而不知講則世俗之士將
起為之其禍有不可勝言者不獨醫也河南處士郭公
子和嘗以其修己治經之餘取張氏書精意研覃補其
闕略子朱子為序以表章之沙隨程公可久亦有論著
今傳者罕矣四海既一河間劉氏東垣李氏之說始行
東南其遺書未嘗散布者猶數十種有志者由是以溯
長沙之學而有得焉可以養生可以事親可以及人庶
幾古者大儒君子之能事不遂泯於方來已乎雖然醫
仁術也其體甚大其理甚微其用物也猥而雜其取效
也近而著非通乎天地之化辨乎事物之賾者不足以
成其能也非貫乎方論之博極其心思之至者不足以
致其用也蓋必有明敏之資躬質厚之行而又反諸身
以求古人格物致知之所必究者而用力焉使其心静
而理明志堅而神定然後聖神工巧脉病証治之說可
以意會金石草木形色氣味之性可以類推而又博濟
而匪私善施而不伐庶幾醫道復古者乎余嘗重有慨
於斯切意通都大邑或有其人而未之見聞浙東朱公
彦修親得河間東垣之傳於其師每欲一從之游亦因
循未暇也至正己丑冬來錢塘卧病進士臨川葛元哲
會舍君時為行省掾以長沙法親煮藥飲予且曰予書
佐盧叔原善論醫當使為子發藥既而叔原至按脉處
方乃東垣治内傷法也藥三進而病愈予歸山中每思
叔原不忘辛卯十月予復來而叔原方給事公府少暇
日則指徐君子貞告予曰此予表姪可與共論斯事者
予時始與子貞相識因造其家得觀李氏諸書嘆其用
力之久客中感疾屢從子貞得藥如鑰透簧湯沃雪又
喜其取效之速聞朱公昔游會府子貞之先君子愛慕
之因遣子受其說又知其學為子傳書肆老人陳思復
為予言子貞之父孝於親養生送死不墮流俗尤篤友
誼則其過庭之間所以為學問之本者必有道矣蓋是
數者皆非今世方技家所能備而子貞兼有之且年甚
富氣甚清讀書論文日進因之以成其能致其用使得
於己者可及於人續於前不絶於後其事甚偉而乃優
游獨善使其道闇然而不章余蓋深惜之故具以平昔
所見為子貞言子貞儻因予言而有感其必善施博濟
不失父師之意有以副交游之望乎
崔尚書寅齋說
自二程夫子以敬為聖賢心法之要朱子又從而申之
以為聖學始終皆在於此讀二氏之書者靡不知於是
有以敬名其齋居者程門高弟衆矣求其由敬入者尹
公彦明一人而已登朱子之門者尤衆迨其所以論敬
則曰惟畏為近之夫畏非敬也常人之情必有所畏然
後能敬於是有以畏名其齋居者然則敬其果易言乎
然先儒言敬實本虞書虞既言敬矣又屢言寅字書敬
惕也歐陽公之為言恭為且畏之辭為敬畏二義而一
言以舉之莫切於寅者藁城崔公宗明名其齋居之室
曰寅蓋取諸此雖然汸嘗聞之敬與畏皆非由外鑠我
也孟子所謂禮之端者人皆有之苟於此而有見焉不
患乎持守之無術矣顧學者苟非資質之美則無以為
用力之地非感發之深則無以慎其終求諸古人在漢
有秺侯者其為篤慎雖天子亦必敬之有萬石君者恭
敬無與比家人化焉齊魯諸儒質行皆自以為莫及二
君子者於聖賢之學初未嘗有聞也惟其得之於天有
大過人者故能中存敬畏如此在宋則有若司馬文正
公自言其平日視地而後敢行措足而後敢立有若趙
清獻公晝有所為夜必焚香告之於天二君子者於聖
賢之言則固有聞之矣若二程夫子所謂心學者亦未
必盡合也然而持守以道而警戒嚴密乃如此向所謂
敬近之者益有徵焉豈非深有所感發而然乎今崔公
質美行馴視漢二君子固無足多讓至其以寅名齋則
肅然敬愓之義常接於目而著於心是必有聞乎文正
清獻二公之遺風而興起者也其見知於明天子而拜
大宗伯也宜哉縉紳文學為公發明名齋之義甚悉以
為公之於寅所謂非苟知之實允蹈之者故取昔人操
履之實申釋其義以明公之志云
二星說
丙午三月太白在酉光耀異常芒角上拱如佛像之圓
光然歲星在卯亦如之時鎮星亦在卯說者謂卯火垣
也而為木旺之地木火土金逓相生故太白尤異於常
所喜者歲星之得其所也五緯固有常占矣然則虚中
之術不但可推人命雖世運亦不能逃也耶
范叔豹字說
吳興范君元質字叔豹請於縉紳先生求文以道其義
至屢數十篇其辭富其義博矣而君猶求之不已且俾
余亦贅言焉予屢以不敏辭而弗獲乃為之言曰夫即
名字以求言因稱謂而知警進學之一端也為其說者
容可易於言乎夫本人心稽聖訓察剛柔善惡之宜以
極擴充變化之妙使夫人終身誦焉而有餘上也辭有
徵義有止約不至於陋振不失於矜次也審於義而未
周措諸辭而多失無次矣前二者余既不足以及之強
而言且出於無次者之後君又奚取焉雖然姑以管中
一斑者為君告可乎夫君之字所以取義於豹者以其
有文而善變也然豹之文生而有之非由外餙其變也
蔚然而著足以美其身人之生而有之足以美其身者
非仁義之謂乎反而求之擴而充之雖有不美之質猶
將變焉時至而化則仁義不可勝用矣而况於質之美
者乎此古之君子所謂人之文者也君和易疏直而為
質之美而無昏妄之雜也然則因氣質之善以盡問學
之功即名字之美以致反求之實有餘師矣迨乎進而
能變則和易者為忠厚非有加於前也疏直者為嚴正
非有待於外也目視耳聽而品節存焉手持足履而儀
章著焉罔不由乎中也然則其為文也盛矣彼以敦重
樸鈍為不足而膏口吻華筆端以為能者曾不足以美
其七尺之軀而况能美人乎先民有言一為文人無足
觀矣夫文豹猶見取於人而文人至於無足觀者惡無
實也文之在已苟無其實且不足觀而况於在人者乎
是亦有不足為君願者矣雖然文人之文未易能也君
之求而不厭者亦不徒以文也然余之言必至於斯而
止焉其尚有以諒余心而警省也夫
代舉留沙元帥狀
嘗聞削平寇亂湏資忠勇之才牧養民黎必藉廉明之
政惟久任乃全終始故借留非比泛常切見某人某始
以江浙行省都鎮撫統兵克復江山玉山等縣有功繼
而回兵救援省治破賊建德淳安克復徽州撫安屬縣
再從平章政事薩木丹巴勒𠞰除逆賊規畫錢糧接濟
軍馬進復饒州樂平等處盡心體國罔顧其他險阻無
常堅貞不易可見其忠當紅賊擾攘之時本官每善以
寡擊衆生擒斬首不計其數或策馬䧟陣為士卒之先
或振威一叱而賊徒奔散初復徽州親入賊陣射殺蘄
黃賊首偽彭萬戶賊徒畏其威名可見其勇自奉儉約
門禁甚嚴號令賞罰悉由至公子女玉帛秋毫無犯官
民共知遠近稱誦可見其廉本路僻在萬山戶口實為
繁夥始緣官吏輕棄城池遂致愚民無辜䧟賊繼而官
軍數少由是賊去復來然而脇從之徒不過百中之一
本官察都邑之冤枉洞見秋毫布國家之信恩確如金
石招安詿誤則指天誓心聞者感泣禁革科擾則家至
戶曉民賴以安比之戰功意尤深遠可見其明加以好
賢下士見義敢為識朝廷之大體達將帥之弘規真可
為斯民父母不可一日而無者也况兼本路兵戈之後
饑饉相仍城池公廨正此用工未及成就非本官盡知
民情事體終始監臨大關利害今者朝除達魯花赤將
至本官屢嘗辭職民情憂懼恐或一旦失其所依為此
不辭遠道陳乞舉留謹具狀上告
祭婺源汪王廟文(代總制王克恭奉使汪廣洋作)
惟王鄣山之英黟水之靈生為人豪殁為神明保障六
州不為已榮識機慕化克全民生廟祀邈綿足以表其
忠烈之盛子孫千億足以彰其惠愛之誠回視當時如
世充建德輩不知天命困猶力争殘民毒衆卒為頑冥
飄風遊塵徒汙汗青昔王生存嘗以殄寇道出星源邑
人留像千載猶傳則夫一時六郡之内蒙其福澤者又
可名言也哉克恭欽承朝命來鎮于兹撫軍字民匪神
曷依廣洋世遷高郵奉命出使水木本源敢忘所自唯
王誕辰實在兹日虔率官僚即祀廟宅薄奠斯陳神其
來格
東山寓舍安神主祝文
維至正十有三年十月乙未朔越十有五日己丑孝孫
某暨合家眷屬等新作先妣以上四世神主於東山寓
舍祠堂奉安先高祖考帥屬百六府君神主先高祖妣
程氏恭人神主居西第一室先曾祖考税院二府君神
主先曾祖妣金氏安人神主居西第二室先祖考縣丞
定一府君神主先祖妣朱氏安人神主居第三室先考
倉使相二府君神主先妣汪氏安人神主居第四室敬
以清酌庶饈之奠即祠堂合祭昭告祖考四世之靈惟
我祖宗始居休寧龍川歴唐末五季入宋三百餘年以
及本朝又幾百年傳緒十有七世至於某等當其盛時
貲産擅一鄉家學以儒名在官為命士而喪祭之儀通
乎禮俗子孫既衆聚散不常固未能為一定可久之規
也汸等不幸遭此阨運兵火之餘兄弟離散祭奠無所
繼以先妣喪亡哀苦逃生哭泣無地深悲至痛何可忍
言歲月不居練祥已届兵戈既遠疾癘甫平始獲漸謀
休息而几筵之位屢設屢遷䙝瀆甚矣蓋練而後祔祔
而還寢傳有明文然家廟不在勢既不得羣居兄弟散
處不容别安靈座乃即兹山新成隙宇為四龕南向作
主之式神位之次大略取法先賢庶幾垢面往來朔望
得以伸哀蔬食菜羹子孫不致忘本而已於禮意之合
則不敢知孤苦餘生情文荒忽伏惟尊魂鑒之尚享
外祖汪公祖妣朱安人改葬墓所祭文
嗚呼禮有繼絶乃先王所以重傳世而厚倫紀故為後
者得見於經昔吾外祖與祖妣之殁不數年而舅氏夭
逝奈何貲分産析而主嗣不立祔食於伯氏者再世七
十餘年矣豈無近屬而莫之争此吾母所以痛心疾首
乎斯事固嘗悲思啜泣俯椀湮席以逮老乃卒抱恨於
九京夫世降俗遷有難言者而兩家多故以至於此則
其責實在諸甥然諸甥各已老大而五喪其二則内之
羣從兄弟亦十亡五六而况乎禍亂之相仍今其人存
而業不墜宜為吾舅氏後者惟曰禮字季和一人而已
乃慨然悲從叔之不祀而願身為之後以主其祭事非
有為而悉存乎忠誠嗚呼使非母族猶有斯人則諸甥
之情事終身不白而將何以見吾母於幽庭蓋於外祖
與祖妣改葬之議始建而山川委和近在咫尺乃若神
藏鬼秘以為承祀者之吉徵日吉辰良秋高氣清虔奉
二親窆于新塋庶神氣之歸復佇天光而發榮使世家
由是而益昌大以永世則不嗣於昔而續於今者乃天
理之復明痛吾母之莫見空涕泣之交零爰銜哀以致
奠冀昭格於冥冥尚享
祭外舅文
維年月日壻某謹以清酌庶饈之奠再拜頓首敢昭祭
於外舅故純二朝奉之靈老成凋瘁舊德誰存公如靈
光巋然獨尊馬醫擊鐘夏畦鼎食餙外為夸公則異是
銖累寸積雲升川增若非已有不振不矜聞鷄而息戴
星而起槁項華顛劬躬未已近憂遠慮必謹其端淵冰
之戒聽者為寒善不近名人惟求舊厚以鎮浮質而不
陋遐不黃耉芘其後人一夕不起天胡不仁垂絶之音
聞者孔悲天乎痛哉飲恨奚為大物有歸猶相代禪矧
伊傳郵而足追睠一氣闔闢廓然大公孰短孰長孰為
窮通微纆糾纏平陂相倚有命在天公奚憾只公奚憾
只陟降相羊鑒余深衷釂此一觴
宋處士誄文
處士金華宋氏諱文昭字文霆曰蓉峰處士者集賢院
所賜號也處士以質行信於郡邑見稱於名公貴人以
聞於朝著於是集賢院為製處士號下其書以旌之其
子曰濓字景濓亦用布衣召入翰林不起以遂其養而
父子一時俱見重於縉紳矣汸辱與景濓遊而不及升
處士之堂親炙其德容詞氣以窺其所存之萬一然嘗
觀景濓博物洽聞足以名一世而不以自多為文章下
轢魏晉上擬周秦而視若蜩翼蛇跗苟可以慰其親雖
憂患在已而不辭志有不得行雖縻之以好爵而不顧
凡世之所謂械機榮辱漠然若不入於其中可謂賢矣
逮其述處士之行且猶欿然自失以弗克承明訓紹先
德為憂則處士之身教蓋有非言語文字所能形容者
乎處士年八十有一以微疾終終之日濓與兄弟及子
若孫咸在左右蓋世所謂全人備福者而遠近聞訃莫
不嗟悼傷悲哀善人之不可復見也乃作誄曰
維處士之先世居於秦載自唐初厥有聞人憲丞大理
實遷吳興為易講師朋來振振五季弗靖再徙烏傷時
維體仁教義益彰卒諡文通河汾有光奕世皆儒幽而
不揚潛溪之濱伯仲來止宋熄其炎世族中否吏虎而
冠盜聚蜂蟻孰寧厥居完而弗毁積厚未施雖伏必發
爰有吉人溉其萌蘖雍容紆徐有待無捷委祉垂祥以
開來葉猗歟處士稟淳毓和内剛以毅外則柔嘉㴠濡
薰陶夙成厥德孝以事親誠以接物其孝伊何服勤盡
瘁懇懇菑畬載觀其志其誠伊何内省必端一諾之信
重如丘山鄉隣有急臨難毋苟彼狂阻饑聚嘯林藪吏
資其畫卒殱羣醜捍患之勞用昌厥後教子諄諄文通
爾思積久充大蔚為儒師彼富我仁彼爵我義貽厥之
志孰為崇卑聞人一善喜見眉間遇不仁者咨嗟俛顔
非矯而為稟乎自然簡儉沖默自全其天里閈推尊宗
婣是則聲流天朝雅號攸錫配彼蓉峰長樂無極屬罹
艱屯顛沛離析履險如夷有馮有翼天祚高年聿昭世
德世德方興有子明哲大發於文施而不食增崇本初
以考元吉如何不淑木壊山頽善人云亡四邑之哀嗚
呼哀哉我未識公辱交公子載欽道義匪但文史出入
惟親兢兢懼喜脱遺疾疢躬奉甘旨孫子子孫均慶同
美胡不百齡遽聞摧毁興懷悲慟痛如在已欲置生芻
沉疴未已述德序哀敢忘喪紀嗚呼哀哉
御書贊
徽州路休寧縣達嚕噶齊臣雅克哈雅以其先臣某所
得今上皇帝御書和齋二大字示縣尹臣棣臣棣謹
拜手稽首而述贊曰
於穆聖明神文冠昔由潛而升乃見天德睠兹守臣和
沖以居爰錫嘉名雲章曅如按體結字肆筆而成日月
分耀山川奠形龍圖出河羲畫攸則天縱多能千載一
日聖明御㝢並育羣生鳳至麟遊萬邦以寧小臣在官
敢曰疎遠敬順罔違温恭是勉至寳所在榮光必騰勖
爾是德曾孫是承
邵子贊
隂陽晝夜死生天地人物開閉渾然一以貫之餘暇弄
丸游戲
陸先生贊
儒者曰其學似禪佛者曰我法無是超然獨契本心以
俟聖人百世
贈河南省參政追封真定郡公蘇公畫像贊
義足以守身故不乘時而速化忠足以體國故能因事
而有為是蓋勢有所弗趨患有所弗避而卒能活邊庭
數百萬之衆振殊俗以書詩者歟噫錫爵受封顯榮褒
大者報施之彝道爾當巽懦苟安之日微斯人其孰與
歸
江浙省都鎮撫哈密公紀功之碑
至正十四年江浙省征行都鎮撫哈密公選吏定黟之
明年平章移師樂平盡殄逋寇厥歲既大穰生息稍復
父老言於縣令長曰自蘄黃盜起江東浙右咸被其毒
黟數十里小邑居山谷間其人坐受虔劉得不死所頼
聖朝厚恩幸復齒編民惟平章奉若天威以嚴節制惟
鎮撫削平羣盜以勇樹功矧又俾我賢令安而全之休
而養之使有今日然平章勲業有大史氏書凡民敢議
請以鎮撫嘉績勒真石以示方來且明國家將帥有人
草竊烏合為不足平也既以言於縣即退詣海寧趙汸
請文曰公初以丹陽縣達嚕噶齊從省臣鎮京口既而
有旨從江浙省薩木丹巴勒平章討賊平章賢其才版授
征行都鎮總制諸將所復郡邑得便宜具官十二年十
月會元帥劉托音兵復武康十一日舟師次湖州横山
賊以五百艘拒戰公手火筒砲曰賊兵多脇從吾不忍
萬衆無知就死將驚之使自散爾發二砲出賊舟上賊
進不止則連以砲敗其數舟餘悉隠遁俄赭衣數萬循
山奄至公登岸謂將士曰賊雖破皆新衣不過倉卒被
驅迫爾慎無多殺仍使騎前呼曰汝等皆吾良民宜舍
兵親射賊將二人殪之衆皆棄兵走又遣騎呼曰有能
奪賊馬執賊將來者有重賞衆皆倒戈奪馬十餘匹以
獻十三日會元帥韓邦彦兵敗賊湖縣治所斬馘以千
計平章至郡二十六日大破賊長興明日擊賊五里橋
擒殺殆盡湖州平十一月初八日大破賊饅頭山廣德
平十二月初三日擊賊溧陽大敗之擒賊將甚衆溧陽
溧水皆平十二年二月以平章命將所部軍擊賊徽饒
軍次嚴之淳安適戍徽將士水陸奔潰公執偏裨一人
責僨軍狀斬之其將皆懼請自效十八日與賊戰威平
鎮破之明日賊悉其衆來赤幟彌望公突入賊中左右
排擊當者皆靡上下山谷或騎或步解而復合者數四
諸將之兵繼至遂大敗之二十一日天微明賊猝至營
外公不及甲躍馬䧟陣有號黑楊者驍賊也以所操撲
杷中公右臂公仰刃斷撲投槊中其頷黑楊殞地下馬
將斬之賊鋒交至乃卓劒洞其腹奮兩刀斫賊多所殺
傷大兵乘勝逐北俘斬不可計時寇杭者亦為參政董
公所敗慓悍略盡自是賊勢衰矣二十二日擊賊徽州
城外走之明日次徽州治所以詔赦從賊者罪使其參
謀廵檢周希濓府史侯塾照磨張德明等宣布恩信以
安集之平章至郡命公以所將兵同韓元帥進討三月
次休寧用其縣達嚕噶齊巴特瑪實哩仍戍之移軍祁
門黟人皆出迎得僧為賊將者二人斬之以杭州路西
南隅錄事司達嚕噶齊伊爾蘇克為黟縣達嚕噶齊周希
濓為縣尹平章傔從斡齊爾為主簿治其民轉粟餉軍
徽州平時盜據饒州立偽署如省府煽虐祁門境上四
月十一日公與韓元帥蒙古軍鎮撫舍哩巴噶伊嚕勒萬
戶之兵俱進自以所將兵行遇賊侯騎三十人盡擒之
益知賊虚實乃置營栅為疑兵間道走分水嶺伏隘道
旁候賊過輙斷要害掩殺之回兵苦竹港盡殱其衆擒
賊將號宰相者二人倍道直擣浮梁二百里賊壘連絡
剗削如破竹然五月初一日與賊戰饒州三十里岡自
寅至巳大破之分兵三道入城遣銳卒要其去路賊多
赴水死手擒偽平章一人萬戶八人得饒州路所失印
平章公命以達嚕噶齊治饒州領征行都鎮撫事如故
所將先鋒王千戶孟千戶皆為萬戶按地利陽鎮盜中
夕斫營身被十餘創奪賊槊格殺數十人賊遁且日進
兵盡殄之江東憲上其功時湖濱盜猶衆江西省移書
會捕公猶以所部軍平之南康黃溪賊恃堅壁殺掠尤
甚選勇士襲破其砦南康平江西省憲嘉其功遣使宴
勞甚厚以事聞於朝十四年二月也公西域人有功雲
南知名為人慷慨得壯士心臨賊境必先諭以恩德不
服乃加兵周令便人其治以兵戈後務為休息潔已愛
民設施無所疑撓邑人賴之詩曰
寇攘紛披大邦之縻裒厥兇殘恣睢四馳矧是窮山邑
于巖石不戒於隣轉而相賊搜原剔藪豺狂狼毒孰有
其命牢牲視人籲天何高扣地何厚方伯連帥曷日予
捄大盜再舉貪懦弗懲盜嘻民懟卒潰于成帝命南征
平章總戎從以虎臣將其選鋒殱厥渠魁罔俾行悔哀
此下愚大恩斯霈孔武哈公言奮其威矢無虚發刃不
徒施一夫授首萬衆逃命三吳既平黟歙底定畀我賢
令時民渴饑罔俾僉壬漁奪其私我有居室昔盜攸考
婦子具完匪令誰保我有田疇亦既蕪穢黍苗欣欣匪
令誰藝痍傷未合疾疢相仍令曰時詘毋或舉贏嗟令
之仁公實惠之公曰匪我平章之思惟平章公天子所
命不振不矜式前廟勝江湖澄清衮衣來歸帝錫哈公
虎節熊旗為國藩屏為民司命夀考無疆受天之慶
克復休寧縣碑
蘄黃盜亂江東徽州受害尤大徽屬六邑惟休寧得禍
最深自行省兵始復徽州即以達嚕噶齊戍休寧卒完
遺民以成底定之功者前省宣使高昌巴侯也侯在縣
一歲郡邑命吏皆至官邑人惜其去咸走大府言侯得
民心緩急可仗不宜置散地吏議莫奪則相與伐石刻
文著侯功德焯示來裔其序曰惟至正十一年冬盜破
江州殺守官掠南康鄱陽裒兇煽頑轉相仇賊明年四
月繇婺源犯休寧軍民一夕皆遁遂䧟徽州休寧地四
達羣盜蜂午殘燬尤甚俄頃賊將項奴兒自蘄黃來益
收兵急攻杭之昱嶺關分寇建德宣州從奴兒來者孫
哲與邑人吳相及諸良家子弟謀得壯士可二千人相
期執項奴兒以迎官軍六月二十二日戰郡西七里溪
衆敗皆死之盜盡焚諸起事者家奴兒遂奪昱嶺關犯
會府時不聞官府之令已三月矣行省兵破淳安侯以
所募士乘勝獨克戰歙南溪山間凡三十餘日横挫賊
鋒使不得合寇浙西壊其始謀得被驅農隸輙釋不殺
咸印識其衣縱還鄉里賊氣愈奪當是時巴侯之名已
震於賊中而山谷逃難之民莫不忍死以待王師矣既
而寇諸郡者皆奔還官軍退保淳安項奴兒復自廣德
䧟常湖等郡浙西僉憲哈喇哈納公親勒兵軍聲大振
九月復徽州侯從元帥沙布鼎公進撫休寧民既歸業
元帥還郡侯治縣事誅惡少導賊殘大家者十餘人十
月二十三日盜迫西楊村包山絡谷不見其後候騎還
侯方卧店即決起上馬西望發三矢而進手揮雙長刃
先諸將突陣人馬俱奮出入排擊當者無不披靡賊大
敗僵尸三十餘里自是邑無不倚侯為重矣項奴兒之
衆潰於浙西間道逃來民争起逐之侯與邑義士遮捕
生得項奴兒檻車送行省伏誅别帥以兵徇祁門未定
遽分兵入黟盜一夕奄至師潰還休寧時大霧四塞盜
由邑西繞南門趨東門大呼合擊我師無營柵帥與吏
士在邑之民皆殱焉侯殺二人以單騎免盜相視不敢
追楊村之敗盜將散去適湖口劇賊驅使同來衆可五
六萬大掠休寧境中殺人滿山谷求執項奴兒者滅其
鄉十有二月行省兵大破賊於昌化復徽州侯還休寧
十三年正月與三萬戶之軍俱次邑治居十餘日盜又
大至天雨雪官軍戰不利失一萬戶侯力戰至暮溪橋
壊舍馬步鬭墮重圍中殺傷甚衆奪賊所得我軍名馬
以還行募兵遂安三月行省平章薩木丹巴勒總大兵平
淛西復廣德擊賊淳安以詔書赦其人卒定徽州侯以
蒙古千戶之軍戍休寧乃除蓁薉正塗街築宮室招商
居肆農還田畆朔望率諸生謁先聖先師新作公署稍
復都邑之制焉此休寧克定之大凡也而侯之勤勞亦
可槩見矣侯名巴特瑪實哩家世北庭貴族年甫三十
長身有膽氣為法不苛使吏畏而民安之羣帥之兵三
進久次休寧未嘗殺一不辜軍使旁午不敢暴其境内
則侯誠有德於人矣詎可忘哉其詩曰皇有萬方邈是
東南郡守縣令厥長惟監小大相承如臂使指德洽羣
黎威行萬里遂墮列城天下為公孰為恬嬉不習而同
惟仕惟家惟官惟市不虞横目示以其技業業新安據
崖枕溪壯哉休寧去險即夷列肆連雲冠帶衣履積居
充溢吳會伊邇大山長谷名卿故家富貴豪胥角為尊
奢盜發淮堧崇妖矯異煙起黃岡宮亭鼎沸夏畦馬醫
俳舞儺驅爾相彼公殺人以嬉列炬長趨巖石如砥既
焚休寧遂及郡治積僵如山澤以量尸釡爨似羅膾肝
若飴羣行于野搶擄而食釋爾耒耜執我矛戟少年風
生士不宿誡義則信矣孰計成敗矯矯巴侯駪駪黃華
大藩選將衆譽羣夸快馬如龍雙刀如雪駐坡驀磵且
馳且射既剪雲頭遂營歙東山木林叢雜襲螘蜂觸熱
排炎緣高縋深百戰不回羣愚和心師却而振孔武憲
臣卓彼東帥西域之珍既復郡治進撫休寧屬侯櫜鞬
與帥俱行上恩孔仁帥維渥之凡民有心帥維度之寇
潰而奔民其子來女不盜從予心女懷稚耋歡呼帥言
允仁釃酒椎牛羅列轅門盜逼西郊侯奮而起委馘横
尸于三千里孰為進討斥堠弗戒爾師爾僨我則弗敗
弗敗則那式昭其勇躍身重圍手馘弗縱盜則日增郡
亦從生再失再復羣帥之力相臣後至於赫天兵雲興
電掃翼之風霆維此邑人侯實生之舍我弗忘從我弗
思蔓草寒煙我耕我稼亦有來牟伊誰是賴敗瓦頽垣
鬼哭神哀日中成市伊誰是開婦女兒童具知侯德孰
云侯歸使我心惻天子大聖羣公至明相臣凱還大賚
是經朱芾彤弓三錫彌光為國虎臣以守四方民生多
艱矧伊煢獨邑人作詩敢告司牧
東山存稿卷五
