東山存稿别集類四(元)
提要
(臣)等謹案東山存稿七卷附錄一卷元趙汸
撰汸字子常婺源人績學著書隠居不仕至
正末以輔元帥汪同起兵保鄉井授江南行
樞密院都事其於諸經無所不通而尤邃於
春秋所作春秋集傳師說屬辭諸書皆已著
錄經部中此本乃其詩文存稿也當元之季
汸築室東山閉戶著述明初屢徵不起僅一
出修元史事畢即辭歸制行極為高潔其文
亦多淳實典確不為浮聲猶見先民矩矱之
遺詹烜作汸行狀稱其嘗謁黃溍於杭州溍
大異之又嘗至臨川見虞集授館於家一歲
蓋其所與講習者皆當世名儒故所為文章
能具有師法若此又集中載汸自作黃澤行
狀一篇於經術傳授源流剖晰詳至其生平
學術之醇正得力所自尤可以概見焉乾隆
四十二年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
東山存稿原序
洪武二年冬休寧趙君子常以史事召至京師既竣事
歸未逾月以疾終明年春二月葬于里之東巖親友畢
來會葬其門人汪蔭乃集其所為詩文若干卷屬予序
之已諾多疾未遑也未幾蔭以賢良召而范生準乃續
錄之旁搜靡遺復申前請嗚呼吾子常平生篤志古學
豈專在於詩與文哉初予年十有五學于族祖古逸先
生之門子常先受業焉先生每稱其苦學善思有疑問
弗得弗措且約今年再來因問其年曰長汝五歲躍然
喜曰果來願兄事之以求益迨至而先生已捐館予方
耕稼為養乘間讀書而子常乃遊江西學于九江黃楚
望之門再客虞文靖公所比歸搆精舍于東山期與同
志共學焉予適與一二友生讀書于邑東崇夀觀相見
甚懽交勉厚規志惟古人之求凡所得于師若友者各
無隠自後别歸則嚴守程期會敘則通宵警飭未久而
風濤横潰奔竄無所不相聞問者再越歲予不獲已尋
授州牧膺省檄什伍其民以禦寇攘而子常亦輔贊郡
鎮帥以寧鄉里既而予以憂制退處荒僻子常亦避地
吾里之閬山時結屋擕書相期畢志廬室苟完變故莫
測遂有遠役六載方還疾疢衰憊情况異昔子常復于
東山所著春秋集傳與屬辭左氏補註咸就厥緒復留
心於四聖人之易予則感激愧汗尚願養氣畢力旦夕
叩擊以卒業而遽殁矣噫是果餘生之不幸抑亦吾斯
文之不幸耶人非不學其墮于俗學之卑陋者不足論
苟不溺于佛老尚空寂則必事權謀勢利况有文譁一
世而心尚虛玄誠心乎聖人之訓以極天地之元全天
地之德闡天地之用者幾何人哉此吾夫子所以莫克
立君道以正萬方故發吾已矣夫之嘆其立師道以教
萬世意尚隠昧而弗昭為可慨也子常深潛本源力探
閫奥體察&KR0636;涄完養日固學于黃先生凡誦聖人之經
必以積思自悟得聖人之心為本因諸儒訓釋尋繹其
所已言者而融通以得其所未言者故於易之象春秋
之書法禮之大綱小紀節文度數之詳具有端緒惜乎
年止於是而未遂成書也文多因人推迫或應酬問答
不得已而為之詩因感發而形之咏歌雖不專乎是然
長篇短哦亦不一字苟為也子常名汸學者稱之曰東
山先生因汪范二生之請故推在昔交承之契期待之
深以見其設施之有在嗚呼觀其文者尚亦效於是也
哉星源汪仲魯序
