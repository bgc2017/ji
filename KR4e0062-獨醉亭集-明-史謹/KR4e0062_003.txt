獨醉亭集卷下
明史謹撰
五言絶句
蘭竹圖
采采石上蘭蕭蕭水邊竹各抱夷齊心清風激流俗
題竹
忩戶晝蕭森空階凝綠隂不緣冰雪裏焉識歲寒心
題畫
樹擁溪邊閣山浮雨後嵐白頭歸未得畫裏看江南
題玩月仕女
獨立長門裏徘徊無所親可憐前殿月不照後宫人
觀花有感
澗畔花無數榮枯各有時先開復先謝莫羨向陽枝
題雪景
寒樹老空山雲根碧蘚斑野船纔近岸疑向剡溪邊
題畫
古樹雲烟合遥山紫翠浮白頭林下客應伴赤松游
鴛鴦圖
頭白兩文禽和鳴多好音韓朋墳上樹雙宿到如今
題畫
林壑晝冥冥松蘿覆野亭一塵飛不到門外數峰青
七言絶句
春山行樂圖
四海無波六合清諸公乘暇樂昇平杏花村外東風裏
醉拂吟鞭並轡行
奉天殿朝回
春風淡蕩御烟微玉珮成行柳下歸共浴恩波還共散
紫薇花下換朝衣
直房聞桂香
松隂池館晝偏涼何處飄來桂子香起傍雕闌看秋色
廣寒宫殿近昭陽
曉望鍾山
勢蟠龍虎翠高低樹色蒼蒼接鳳池宿霧漸消雲散盡
金烏飛上萬年枝
過虎踞關
關路盤盤繞翠微巗花澗草競春輝晚來醉拂吟鞭過
山氣濛濛欲染衣
題捕魚圖
罷釣歸來日已昏荻花吹雪暗江村此生不是甘貧賤
留得清風遺子孫
送鄧太守
典郡曾為百里侯中心元只慕伊周今朝五馬西南去
重使三苗識鄧攸
立春日試筆
蒼蒼初日照樓臺元氣淋漓遍九垓不是梅花露消息
人間何處識春來
蜀山道中
盤盤鳥道接峨眉劍閣横空北斗低羇思不堪過半夜
萬山深處一猿啼
過瀼西
天涯春盡強提攜百丈牽江過瀼西誰識少陵憂國恨
東風處處杜鵑啼
過巫山
一劍長懸萬里身偶經巫峽又逢春路傍多少娉婷女
誰是襄王夢裏人
白帝城晚眺
城郭荒涼秋氣深江山如畫一登臨中原自有劉文叔
應笑公孫錯用心
題墨葡萄
誰寫秋風月下枝摩挲醉墨尚淋漓白頭常侍心中事
只有涼州刺史知
中秋夜對月
一池樹影壓青天萬籟無聲月正圓多少詞臣争折桂
不知誰在郤詵先
宣和金桃鸚鵡圖
葉底金桃似彈懸隴禽雙啄味初全披圖自識宣和筆
流落人間幾百年
竹枝便面
廣寒宫裏碧琅玕葉葉清風起暮寒自有凌霜高節在
敲門未許俗人看
得家書
萬里來從青海頭開封未讀淚先流書中不盡心中事
只恐看時我更愁
題南楚才妻寫容寄夫圖
欲整雲鬟意轉慵却調花露寫芳容慇懃寄與天涯客
休作陽臺夢裏逢
題琅邪山圖
綠樹隂隂石徑斜諸峰羅立帶琅邪雲深亭觀知多少
誰是廬陵太守家
題馬圖
猛氣如雲不受羈時清放牧華山西自憐今日無人顧
空向奚奴振鬛嘶
送陳士常
蕭蕭行李出邊城曙色初分柳外亭今日送君翻愧我
劍鋒磨盡尚飄零
客夜
雁呌寒空月滿江無邊鄉思正難降西風不待人驅遣
又送秋聲入夜忩
題畫
平湖雨過水雲腥暑氣全消(原闕)亭野老放船何處去
不知山色上衣青
桃葉渡
重經古渡立斜曛愁見桃花兩岸春欲向東風唱桃葉
江邊怕有别離人
九日
烏帽籠頭髮似銀厭騎羸馬踏紅塵今朝又醉秦淮酒
共插黃花少故人
湘江夜泊
扁舟載月下三湘露渚風來杜若香一片秋聲無處著
和愁散入水雲鄉
湘潭縣
石田茅屋路東西乘興還堪一杖藜雲氣忽來山不見
滿林春雨鷓鴣啼
黃陵廟阻風
黃沙捲霧暗前灘風吼雷聲控百蠻此處波濤原自異
祖龍何必赭其山
九日
病骨秋來似凍蠅好山空憶去年登今朝對景成惆悵
勉上西樓第一層
碧闌干外楚江濱一片秋光雨後新多少登高林下客
不知誰是去年人
題碧桃錦鳩圖
一枝和露倚琅玕髣髴玄都雪後看何處飛來雙野鳥
花間喚雨立春寒
曉過洞庭湖
渺渺湖光接素秋雁聲嘹嚦滿汀洲孤舟喚醒還家夢
楓葉蘆花一片愁
午日瞿塘觀競渡
龍舟一葉戲蒼茫畫楫齊操忽怒瀧俄頃翻身葬魚腹
醉魂慙訴汨羅江
聞猿
幾處空山嘯月明不堪聞過兩三聲誰知萬里南遷客
一夜孤舟夢不成
聞子規
聲聲何苦勸人歸不管行人聽轉悲十二峰前雲樹裏
幾番啼到月明時
題畫
數株烟柳綠毿毿兩岸青山起暮嵐多少天涯未歸客
却從畫裏看江南
王真人雪中惠鵝
雪滿千山却負期只緣塵事苦相羈扣門忽辱羲禽贈
來自山隂洗墨池
小孤山
江漢東來第一關孤高如劍許猿攀雲深知有仙娥廟
落日鐘聲出半山
陽臺
南控衡廬北劍關千年遺跡後人攀不知夢裏人何處
為雨為雲過别山
䕫府
險過咸陽百二關捫蘿猶憶舊時攀却憐井底公孫述
虚築層城據此山
雪山關
羸驂憶度雪山關鳥道穿雲次第攀莫怪阮生曾慟哭
前程猶有萬重山
題明妃出塞圖
琵琶聲斷雪紛紛三月龍沙不見春回首漢宫雲一片
承恩今日是何人
題太真吹笛圖
日色斜明五鳳樓阿環吹笛按涼州餘音杳逐行雲去
散作開元天下愁
題秋林讀書圖
不隨麟鳳謁虞廷獨坐林間味六經風葉向秋俱落盡
隔江遥見數峯青
題桃源圖
仙境縈逥一水通人家住處絶塵蹤漁郎忽到驚相問
猶說當年避祖龍
江樓晚眺
一汀紅蓼亂飛鷗兩岸蘆花覆釣舟此景合教誰管領
水邊人在夕陽樓
九日次周縣宰韻
映水芙蓉簇絳霞水邊開宴坐臨花秋娘老去風流盡
繫臂猶懸一縷紗
題虎圖
目光如電氣如雲獨踞松隂嘯夕曛莫道横行為己任
漢家自有李將軍
題馬圖
沙場百戰已成功萬里歸來汗血空莫道邦家無惠養
滿川苜蓿雁來紅
題鶺鴒圖
止則同原飛則鳴野花芳草共怡情幽禽尚有相親意
何況人間弟與兄
口號次韻
萬壑烟嵐晝未乾半空和翠滴衣寒老夫至此還吟眺
繫馬松隂暫卸鞍
掬月軒
闌外芳塘半畆寬波心月上湧金盤酒醒盥潄天光裏
捧得銀蟾掌上看
梁臺六詠
赤峰晴雪
峰頭雲散日初昇色露微霞雲尚凝回首謝安高卧處
石床蘿磴玉層層
太湖落雁
粼粼淺碧露漚沙兩岸楓林接斷霞數點征鴻雲際落
暗傳秋信入蘆花
天印夕陽
山形如印閣晴空翠壓秦淮秀所鍾幾度登臨斜日裏
白雲紅樹影重重
古城曉景
草暗頽垣似斷峰孤村遥帶夕陽春無邊烟樹重重合
多少人家紫翠中
野渡横舟
漠漠江流際碧天烟村漁屋斷堤連孤舟盡日無人渡
長繫蘆花淺水邊
秦淮漁笛
一堤烟柳集昏鴉兩兩漁舟渡淺沙短笛自吹無調曲
暗驚栖雁入蘆花
龍潭八景
三江觀潮
一痕忽起勢崔嵬直上三江吼怒雷紅蓼灘頭斜日裏
恍疑鼇戴雪山來
七星禮斗
七星山色翠冥冥玉宇瓊樓護六丁夜半天壇明月上
道人獨自禮寒星
華麓尋真
兩峰蒼翠接三茅路入雲深去轉遥惆悵茅君不可見
却從樵子問王喬
柳灣待渡
篙師倚棹傍寒蘆力倦操持不受呼多少行人將有適
不知誰是仲尼徒
官橋送别
百尺飛梁接大堤柳隂常見駐輪蹄香塵忽起行人去
水自東流日自西
水驛維舟
一堤烟柳翠沈沈畫鷁如雲繋柳隂白髮篙師閒理棹
就中還有濟川心
花洞垂綸
巗際雲霞仕卷舒水邊洲渚自縈紆誰知數尺苔磯上
介甫曾來學釣魚
旗山散牧
苜蓿連天萬馬肥望中如在華山西龍媒應歎無人識
頻向奚奴振鬛嘶
端午
鶴髮垂肩尺許長離家三十五端陽兒童見說渾驚訝
却問何方是故鄉
題畫魚
鰣魚赤鯶動成羣戲月波間集藻根時節到來留不住
盡隨雷雨過龍門
送吳克全
渡頭一舸發金陵東望雲間幾日程莫倚身閒頻唱和
杜紅蘅碧總離情
端午有感
憶昔彤庭預宴時千官行到近天威今朝寂寞林泉下
不忍重看舊賜衣
題瀟湘八景
洞庭秋月
波光萬頃浸長空桂子香飄遠近風一夜馮夷眠不稳
廣寒移在水晶宫
烟寺晚鐘
山含暝色護招提隱隱疎鐘隔翠微一百八聲鳴樹杪
銀蟾初上鵲驚飛
江天暮雪
一色彤雲控百蠻江村漁火有無間扁舟遠泊黃蘆岸
疑是山隂訪戴還
瀟湘夜雨
黿鼉出沒吼烟濤墨色江雲不斷飄喬口橘州何處是
滿汀蘆荻夜蕭蕭
平沙落雁
遠落汀洲陣勢分風嘹月唳不堪聞扁舟多少天涯客
腸斷鄉關又夕曛
遠浦歸帆
洞庭湖上岳陽樓闌外波光接素秋數點征帆天際落
不知誰是五湖舟
山市晴嵐
綠隂夾道樹重重人雜漁樵遠近通回望酒家山色裏
青帘斜颺落花風
漁村夕照
鷓鴣聲斷雨初晴渡口風來水氣腥村北村南齊晒網
釣舟閒在夕陽汀
題抱琴圖
童子攜琴過野橋松隂夾路草蕭蕭知君不是花奴手
未必侯門肯見招
耕樂圖
瘠田數畆九峰間暮耔朝耘不放閒雲滿綠簔微醉後
自騎黃犢看青山
墨梅
渴龍夜飲鵝池水噴落孤山雪後枝不是清香暗浮動
黃昏庭院有誰知
次郭公子韻
曾經紫塞射鴐鵝臂挽雕弓膂力多日暮據鞍南望處
碧天無際海無波
憶向龍池看鬭鵝無邊春色上衣多歸來醉坐三山頂
笑指銀蟾浴海波
洗硯池頭帖換鵝翠雲軒外晚山多座中知有金門客
聲譽應齊馬伏波
寄郭揮使
君到金臺已暮秋鵷鸞同集鳳池頭不知野老含情處
日落秦淮獨倚樓
題海棠白頭
日落華清王氣收海棠妖豔不知秋花梢一夜西風急
啼得山禽也白頭
題淵明圖
堤邊楊柳舞秋風籬下黃花發露叢莫笑歸來巾漉酒
風光不是義熙中
題雪景
山排玉劍倚高寒路遶瓊臺萬木攢一白不分天遠近
却從何處望長安
題畫
隔岸青山擁翠螺野禽啼處夕陽多漢庭累下徵賢詔
未許先生老釣蓑
送袁太常省墓
鄱陽湖上豫章城萬壑千厓列翠屏白髮太常歸祭掃
西風烟樹幾長亭
題畫
十年羸馬厭西東髀肉全消鬢若蓬幸得棲身魚鳥畔
酒酣濯足聽松風
題宣和風竹圖
塵迷艮嶽淡無輝尚捲珠簾寫竹枝三百年餘重玩賞
孤梢還帶北風吹
寄徐德器
石頭城下楚江邊有客言回鄂渚船寄語故人徐孺子
白頭相見在何年
君居鄂渚我秦淮每辱魚牋慰客懷何日相逢重握手
山南山北試青鞋
水邊芙蓉
不隨桃李競春光開向西風壓衆芳恰似湘娥初睡醒
強臨秋水照紅粧
廢宅梅花
門徑蕭然遍草萊寒梅一樹倚風開可憐香影無人顧
只有山禽自往來
題黃葵花
玉顔憔悴鬢鬅鬆自有傾陽一段忠來向野人庭院裏
道家粧扮立薰風
扇上梅花
月滿長空夜氣寒暗香微度碧闌干翠禽喚醒羅浮夢
折得南枝掌上看
武當八景(以下遺稿不分體)
天柱凌雲
諸峯羅立翠蓮開天柱當中冠五臺勢插銀河逾萬仞
頂摩黃鵠倚三台丹光夜向琳宫出雲氣朝從華嶽來
我憶憑高望鄉國一杯滄海隔蓬萊
玉虚環翠
寶殿珠宫護六丁一塵不染晝冥冥樹環松檜千層碧
山立芙蓉四面青落日風聲隨虎豹虚簷雲氣走雷霆
道人不管人間事自拂烟霞採茯苓
五龍披霧
萬壑千厓曉霧消琳宫弘敞映仙桃路通絶頂青冥闊
鳳噦朝陽紫殿高林下每看羊化石松間時見鶴歸巢
我今欲借登山屐來訪安期不憚勞
九渡鳴泉
深谷藏源遠近通下連諸澗盡朝宗飛空自響鈞天樂
震地偏驚啓蟄龍闊處倒涵山嶽影渡邊多見鹿麋蹤
幾番過雨扶笻聽髣髴濤聲起萬松
南岩削壁
岩前流水帶龍腥石上靈芝到處生絶壁倚空非禹鑿
高蘿懸幄自天成嵐飛翠雨林梢滴鶴載瑶笙月下鳴
知有仙宫烟霧裏樵歌長答步虚聲
紫霄層巒
山繞琳宫列畫圖天然形勢一仙都翠嵐忩戶藏丁甲
白晝風雲忽有無羽客夜歸騎一虎仙禽曉過引雙雛
何時得造烟蘿徑石上同尋九節蒲
雷洞發春
古洞深沈萬木遮洞中初轉阿香車已知太乙行時令
不覺春光動物華甘雨頓青原上草仙桃漸吐日邊花
明朝擬欲尋芳去先向新宫覓少霞
璚臺霽曉
層臺屹立楚天西曙色遥分石徑危玉兔已沈千仞壁
金烏飛上萬年枝露凝仙掌雲猶濕花覆天壇影漸移
中有長生餐玉者往來不許世人知
元夕宴史廣文宅
五十年餘鶴髮翁喜逢今夕宴黌宫雕闌月轉三更後
火樹花開一氣中歌吹暗驚幽鳥夢爐烟輕度落梅風
座中俱是天涯客安得明年此會同
雪霽登龍潭驛樓
飛樓百尺倚青冥與客憑闌雪已晴山繞華陽銀作樹
雲開鐵甕玉為城寒禽向日渾無語暗谷流泉覺有聲
一舸明朝又西去還陪鵷鷺入蓬瀛
飲中賦
歲月渾如東逝波醉鄉深處喜頻過手中不荷劉伶鍤
耳畔常聞薤露歌天地有情終寂寞功名無分欲如何
却憐皓首求仙客終日惺惺鍊紫河
經人鮓瓮(灘名)
遠承仙詔出烏蠻春色相隨萬里還一舸又經人鮓瓮
全家如過鬼門關舟師捩柁倉皇際魚腹埋身頃刻間
到岸不須談往事且宜攜酒看青山
謁黔寧王廟(廟有塑像)
冠冕遵王制祠堂枕野池喜令蠻父老復覩漢威儀傑
棟星河近虚簷薜荔垂亂峰排劍戟高樹擁旌旗奕葉
承恩重平生出計竒功勲齊馬援德量並韓琦天意深
留眷秋聲遠送悲故山依日月新冢卧熊罷猿鶴雖無
主鷦鷯各有枝峩峩光萬丈千古照邊陲
浮休室為穎上人賦
自悟身同不繋舟借棲禪室扁浮休眼中生死輕如葉
世上榮枯信若漚金谷已聞樵牧唱蘇臺終見鹿麋遊
幾番醉坐三生石天地為棺總不憂
騶虞行
遠帶仁風出郊藪素質玄文世希有形雖似虎德如麟
肯讓狻猊出其右將軍乘暇獵秋風唾手擒來亦天授
天生異物表禎祥一見終當入靈囿聖德浩蕩侔西周
將軍勇氣横九秋所至不用興戈矛桑麻遍野民
無憂況逢此獸應時出光被四表聞歌謳昔年見
畫誰能識今見真形世無匹雙睛閃電氣成虹一尾
横空勢如戟雖云四足疾於鳥不使驊騮共槽櫪卞
莊馮婦皆歎息遠視傍觀股應栗却從昭代致昇平
龍馬還當負圖出
題畫
雨餘山色翠如苔樹杪寒烟濕未開童子無端掃紅葉
隔林知有故人來
題畫
竹樹蕭蕭帶夕陽無邊秋意滿瀟湘雁聲忽起黃蘆岸
多少征人憶故鄉
碧嶂歸雲送友之江西
萬仞匡廬倚碧空無邊雲氣盡隨龍晝還忽鎖千厓翠
夕散仍栖五老松冷護石泉微有影亂迷巢鶴竟無蹤
君今復向雲深去屏跡當居第一峰
題畫
亂峰如劍插天青颯颯涼飊樹底生一鳥不鳴雲散盡
無人收拾萬松聲
贈日夲廉上人
一别扶桑路俄驚二十秋暫逢皆白首相顧各青眸就
裏諸天近行邊一念休出山應掃迹渡海不須舟雨過
龍歸鉢經殘月滿樓尚期他世會聊共此生浮猿鳥陪
吟眺乾坤任去留堂堂天竺境都在汝心頭
謝歐陽御史送筆
蒙恬製作久塵埃今日勞君遠寄來毫帶風霜分玉兔
管含光彩出烏臺題詩忽有驚人句草檄慚無倚馬才
還與墨卿同篋貯奎光夜夜燭三台
懷郭揮使
池上芙蓉盡著花樹頭霜葉半成霞此時遥想金臺客
日倚闌干望翠華
長淮道中
獨騎官馬過長淮滿目青山日又斜人在故鄉終是客
鳥歸深樹却為家牧童渡水還乘犢蘆葉吟風不當笳
行遍殊方今白首未知何處是天涯
環清樓
勢接星河帶遠村曲闌高棟淨無氛地隣瀛海三吳盡
水合玻璃四面分鵷侣賦詩雲際立鳳笙吹月座中聞
有時不欲鈎簾坐厭聽漁歌唱夕曛
水雲深處
一室如舟住水雲四邊蘆葦接蒼旻渾無田産供王賦
只有漁郎作故人蘋汎晴光鷗卧雪波涵秋影雁來賓
明朝去約乘槎叟醉過柴門莫厭頻
送蔣院判隨駕赴京
出門馬上氣如雲笑拂征袍雨露新家住龍潭連漢苑
身隨鶴駕謁楓宸羽林十萬無虛士驛路五千有故人
遥想朝回多暇日黃金臺上醉青春
雪酒為金粟公賦
碧落無聲散玉塵片時盈尺擁籬根掃歸銀甕渾同色
釀出璚漿不見痕陶榖謾勞烹活火杜康未許恃專門
豈知祥瑞成狂藥偏稱吾家老瓦盆
挽鄱陽屈孺人
鶴髮蕭蕭雪滿肩偶嬰斯疾竟長捐塵迷寶鏡鸞無影
夢斷瑶池骨已仙薜荔簾櫳添暝色梧桐院落冷秋烟
老來愧我長為客何日生芻置墓前
題鵪鶉圖
飽食秋菰已倦飛羽毛映日錦䙰褷一生自信無常處
枸杞叢邊却暫棲
過東塘
兩岸菰蒲長翠苗一溪春水綠迢迢曉來流出殘紅去
知是吳山雪盡消
耕訓堂
買田築室傍清溪夜誦朝耕不厭疲耒耜方閒還就館
子孫受業恐違時居非陋巷心同樂生作堯民志不移
醉後復乘黃犢去滿身山色自吟詩
友耕堂
屏迹西疇遠避名眼中世事羽毛輕犂鋤作伴無榮辱
仁義為途絶送迎萬疊好山牛背看一蓑春雨隴頭耕
有人荷钁來相訪不是嚴光即管寧
慈樂堂
庭前萱草翠離離堂上慈親鶴髮垂花覆板輿春宴後
鶴迎苔砌晚遊時兩行玉樹冰霜潔萬朵蟠桃日月遲
見說飛仙來獻壽鳳笙龍管隔雲吹
題畫
兩岸雲山列素屏倚闌吟眺雪初晴自知不應飛熊兆
野飯魚羹過一生
題蘇李泣别圖
君持漢節晨登路致使孤臣心獨苦愁雲結恨晦天山
淚眼相看别河滸共陷邊塵十九年君獨南歸享茅土
邊風蕭蕭征馬鳴飛沙暝遏哀笳聲此去誰知是死别
臣心有恨終難明徒憐埋骨塞雲裏不得隨君歸漢庭
題雪景
憶承仙詔出雲林馬踏瑶花尺許深螘酒頻從官舍飲
貂裘不畏苦寒侵千章玉樹為幢列萬里彤雲接地隂
今卧衡門無一事雪山相對雪盈簮
題桂花鴝鵒
金粟吹香萬木秋露華凝葉翠雲稠家童不敢私攀折
知有寒臯在樹頭
題水仙花
冰為肌骨玉為容時有天香散遠風欲就馮夷飱石髓
鳴璫聲度月明中
凝翠軒為丁子剛作
曲曲雕闌鎖翠雲湘簾高捲四無鄰綠隂到座日當午
蒼雪堕衣秋滿身風響珮環驚宿鳳地深苔蘚絶香輪
老來袁粲思吟賞直造何曾問主人
壽萱堂為陳公鼐賦
聞君裔出元龍後家住毗陵歲云久新築高堂扁壽萱
種萱無數開當牖花間獻壽列璚筵日照斑衣錦雲覆
翡翠盤行阿母桃水晶杯汎麻姑酒慈顔有喜風生席
一片萱花共春色試聽諸孫祝眉壽笑看薊子摩銅狄
吳山對面天與高越女停歌鶴同立君家孝悌人間識
共保慈顔比金石年年獻壽向花間回首椿庭淚沾臆
題柳塘雙燕
楊柳隂隂水漫陂柳花吹雪點烏衣日長畫棟營巢倦
故逐東風上下飛
題梅竹聚禽圖
成湯至德同天壤復向郊原祝羅網頓令禽鳥樂幽棲
嶰谷羅浮任來往林梢雪霽層隂開衆鳥忽送春聲來
雲霄萬里絶鷹隼随意飲啄無驚猜君不見隴山鸚鵡
居深麓悞入虞羅見羈束雖向雕籠置此身丹荔金桃
勝粱肉不如爾輩花間宿
金陵八景
鍾阜朝雲
山形高立翠芙蓉岩際晴雲萬朵封起映朝陽成五色
化為霖雨鎖千峰飛揚或亂松間鶴舒卷長隨洞底龍
欲訪招提無處覓數聲惟聽隔林鐘
石城霽雪
石露苔㾗雪漸晞晨光相映晃朝衣千章璚樹為幢列
一路彤雲映日飛陣影度壕鴉散墨女牆開凍玉生輝
忽乘瘦蹇尋梅過多少人家尚掩扉
龍江夜雨
黑雲拖雨過長汀恍若驪珠散紫清聲到枕邊驚蝶夢
風回蓬底帶龍腥漁燈隱隱孤村暗蘆葉蕭蕭兩岸鳴
已覺夜深還淅瀝滿懷羇思不堪聽
鳳臺秋月
萬里無雲月正中倚闌人在廣寒宫數行雁落天邊影
一曲笙傳鶴背風香拂几筵飄桂子露含光彩滴梧桐
夜深轉覺清無寐卧看冰輪碾碧空
天印樵歌
夾路青山擁翠螺每聞樵唱隔烟蘿暗驚鶴夢穿雲杪
細答松聲出澗阿幾度半酣扶杖聽有時一曲傍林過
晚來弛擔長松下復和岩前扣角歌
秦淮漁笛
一汀紅蓼綴殘霞兩兩漁舟泊淺沙横笛共吹無調曲
隔林驚散並棲鴉聲回野岸沈蛟室響拂江風起浪花
多少天涯未歸客夜深聽罷却思家
烏衣夕照
深巷迢迢接九垓巷南巷北盡樓臺簾櫳自放斜陽入
王謝難隨燕子來花鬭春光雲錦簇山含暮景畫圖開
幾番醉拂吟鞭過樹影重重壓翠苔
白鷺春波
一江晴綠漾微波頃刻平堤雨夜過暖汎桃花隨畫鷁
倒涵樹影拂銀河羣鷗卧藻堆殘雪雙鷺窺魚立細莎
何日繫舟楊柳岸酒酣濯足聽漁歌
題范蠡歸湖圖
吳山嵳峩翠如洗吳王宫殿空中起鳳管鸞笙到處聞
共說繁華世無比前溪一夜越兵來銜枚競入姑蘇臺
西子含啼出宫掖吳王抱恨埋蒿萊一代竒勲歸范蠡
片時雪盡夫椒恥位重名高不受封入湖自號䲭夷子
只緣烏喙難容物致使將軍就高潔兩岸青山畫裏看
數行白鷺烟中没洞庭笠澤隨所之慣聽漁笛鷗邊吹
却憐文種不料事烏喙之心終見疑
題宣和竹上班鳩
憶傍龍樓喚雨時羽毛映日錦䙰褷忽驚艮岳烽烟起
來向淇園自在棲
南浦漁舟
縱横如葉傍汀沙誰識張騫海上槎白鷺行邊長作市
黃蘆深處即為家雲迷短棹穿荷葉笛弄西風起浪花
幾度雨晴歸晒網鴛鴦浦口夕陽斜
題史婦鄒氏貞節卷
遠逐良人出塞門忽驚風雨暗乾坤身加劍戟心彌壯
名重邱山死亦存烈氣曉衝青塞日貞魂夜貫紫臺雲
我今撫卷題詩處深愧明妃負漢恩
山房獨坐次韻
一身苦無蒂兩鬢霜華侵大藥雖可餌筋力終難任因
之倦遨遊斷此來去心危坐見鍾山烟蘿鬱沈沈草堂
雖已矣勝槩猶至今對景沽濁醪自酌還自斟既非高
陽徒肯效莊舄吟野菊散幽香清風滌煩襟日暮興已
闌脱巾掛松隂雲端見飛鳥東西各投林微物尚有托
歸途邈難尋默然忽自怡耳畔聞跫音
病起寓懷
藥裹方抛雪滿簮山房獨坐晝沈沈試嘗臘蟻心先怯
欲掃松花力未禁倚樹閒看蝴蝶舞思鄉因聽鷓鴣吟
興來偶訪隣翁去桃李園林半綠隂
瘦骨如松喜遇春短笻扶我步苔茵蓬門瀟洒多車轍
義路荒蕪少故人樹帶烟霞添暝色天留猿鶴伴閒身
臨風自讀囚山賦非媿儀曹作外臣
送羽士陸大年住院
華髮蕭蕭物外身南來住院不憂貧池邊呪劍伏龍虎
月下高歌泣鬼神鳩杖獨行山路遠氅衣初製鶴翎新
東鄰喜有王摩詰醉過琳宫不厭頻
寫懷
四十餘年多病身厭騎駑馬踏紅塵明朝欲掛朝冠去
神武門前未許人
題湖山佳處卷
斯跋先生水心裔宅近青山傍湖水無邊勝槩自天成
一覽渾如畫屏裏澗畔松留野鶴棲座中人看孤雲起
或逢鄰叟來同席聊共逍遥不拘禮就吹長笛和樵歌
復釣游鱗換春蟻閑來自倚闌干立山簇芙蓉繞湖碧
虎嘯猿吟隔薜蘿漁村野店依蘆荻我憶曾來借鳬舄
水北山南恣遊歴白鷺和鷗渚上飛翠嵐帶雨林梢滴
莫謂桃源可避秦此中便有仙凡隔
柳莊為朱德辰賦
數株婀娜拂雲青一室蕭然遠利名人物儼如陶令宅
風光不是亞夫營暖烟夾道清明近香雪飛空穀雨晴
何日杖藜容直造為君沽酒聽新鶯
送朱廣文之京
花落江堤燕子還又攜行李上長安關藏楊柳聞雞度
山簇芙蓉立馬看已有清風留絳帳豈無長榮對金鑾
他年恐應三鱣兆不向黌宫老一官
送主事張聲伯之京
離歌唱罷上吳船行李蕭蕭只舊氊已拜秋官經十載
復登雲路遠三千鶯啼御苑花迎珮馬度深河柳拂鞭
遥想朝回無事日壯懷應賦遠遊篇
題江湖勝覽圖
終身未肯老莬裘遠挾長才歴九州行李獨攜歐冶劍
壯懷應作馬遷遊南經禹穴凌天姥北上邯鄲入帝丘
勝水名山俱覽畢白頭慈母望歸舟
寄思闇吳相公
氣吐虹霓兩鬢皤遠臨鍾阜駐鳴珂霜飛綉斧豺狼息
天近烏臺雨露多自有丹心扶日月已無清夢入烟蘿
幾番山岳曾搖動因向都亭攬轡過
題畫
空山雲濕有龍氣絶壁春深無鳥啼採藥欲尋劉阮去
桃花風度白沙溪
山齋寓意
幽軒俯碧澗瀟灑異風俗門巷絶輪鞅庭除帶松菊雖
云世慮遠委棄同草木臘社會高年晨昏課童僕謬蒙
朝士薦被此微名縛自慚樗散才束帶事簡牘一朝念
歸旋揮手謝鴻鵠萬事忽若遺忻然恣遊矚烟霞不改
色流水清可濯貴賤只如此長歌候樵牧
題雪景
六出深封行路難朝來人迹斷空山野船纔到寒汀下
疑是前溪訪戴還
狂叟
或談勢利或談玄一串摩尼領上懸口不茹葷緣信佛
心多懷詐默欺天市㕓自負居三世論孟何曾讀半篇
翻笑二疏無見識去辭官祿守林泉
送陳公子之蜀省墓
君今祭掃向岷峨萬里還從鳥道過墓入松楸微有路
人逢故舊已無多東風草色迷翁仲落日猿聲出薜蘿
應念椿庭垂白久錦城雖好莫蹉跎
暮春述懷
老來筋力怕逢迎閒倚東風玩物情十載虚名蝴蝶夢
一春客况子規聲周遊自信神為馬養拙何妨筆代耕
却笑揚雄甘寂寞校書天祿勉偷生
早春登樓次金文鼎韻
歷盡﨑嶇鬢已斑夕陽樓上倚層闌關心尚怯瞿唐險
出路休歌蜀道難竹本龍鍾猶傲雪柳能媚嫵不禁寒
只今四海昇平日何待區區上治安
四景爲主事司叔端賦
黌舍窮經
身寄黌宫歲月深六經奥旨足搜尋曾聞太乙燃藜夜
因識先生苦用心耳目漸知霄漢近頭顱未受雪霜侵
明年擬謁金鑾去仙桂飄香滿上林
蟾宫折桂
十載寒窗業已成遠攜書劍入蓬瀛一枝丹桂鼇頭折
萬里青雲足下生壯志不隨秋色老恩袍遥映日華明
郄詵去後無消息君復當居第一名
銀臺觀政
夜親燈火究遺經朝列臺端近上卿豈惜勤勞觀異政
要成功業化蒼生聲名漸覺如山重懷抱從來似水清
他日定隨鵷鷺去五雲深處沐恩榮
粉署含章
男子從來志四方胸含至德已成章昔年曾覽銀臺政
今日應爲粉署郎劍在豐城終變化珠藏合浦自輝光
一朝養就凌霄翮佇看飛騰入廟廊
送蘇秀才還吳
萬木霜餘葉盡殷敝裘季子又思還長亭草色東西堠
落日猿聲遠近山琴瑟舊曾居爨下驊騮終見入天閑
到家已覺春闈近黃卷青燈莫放閒
梅月軒
軒前種梅梅已高花下玩月枝相交瘦蛟擎珠出海底
寒蝶倦舞棲林梢誰邀姑射下蓬島我跨蟾蜍吹鳳匏
醉吟香影不成寐老鶴一聲鳴九臯
題朱德辰蔗境東還卷
匹馬嘶寒出鳳池好山處處碧相隨暮年喜遇還鄉日
佳境渾同啖蔗時已應虎頭千載語安愁鶴髮滿肩垂
望中漸覺先塋近行李無端莫放遲
宴王將軍宅
甲第俯南郊將軍屢見招地連吳分野人似漢嫖姚嶺
樹紅相合庭松翠不凋興來移席飲踏月夜吹簫
春暉堂
暘谷雲關曙色濃蒼蒼初日映簾櫳暖昇寥廓春無際
花壓闌干影萬重喜奉慈幃榮暮景還憑大藥駐衰容
登堂此日來稱壽願比虞山第一峰
遊翠微寺
身老難拘束間過祇樹林鹿當春草卧猿抱夕陽吟雲
氣生禪榻松風遏梵音一僧纔坐定門外落花深
和謝同知九日陪鐵史宴湖亭
會稽鐵史謫仙才共宴湖亭菊正開遠水接天飛白雁
好山倒影落金杯已同謝朓題詩畢不見王弘送酒來
猶憶去年沈醉後鉄龍吹上越王臺
松石軒
知君舊是山林友新搆層軒傍鍾阜一徑縈逥入萬松
黛色參天蔽星斗松根白石卧如羊忽過雲來勢如走
平生愛松仍愛石節操同堅諒難易設拜當時笑米公
哦詩幾度聞斯立採得茯苓還共煮老駐童顔即仙侣
誰從勾漏問丹砂幸遇陶公爲地主同來坐石聽松風
赤日行天不知暑
寄叔端司相公
憶乘巨浪出雲津竟逐風雷過禹門身帶卿雲登粉署
座留仙客醉金樽夜深不作烟霞夢天近常沾雨露恩
感激高情遥念我幾番騎馬到孤村
竹窩爲司叔端賦
以竹名窩竹爲瓦先生樂道居其下清風一枕傲羲皇
眼底榮枯總虚假座中趣味如安樂我亦曾來共盤礴
無邊清氣貯心胸琴響松風雨鳴瀑黃州竹樓今已無
杜陵茅屋埋烟蕪二老仙遊去不返至今清譽聞江湖
先生之窩可相繼地位清高遠華麗時聞松桂起秋聲
一片笙竽繞簷際
覽翠軒為周經歷賦
濂溪有餘裔卜壤依林泉長松落圓隂遠岫排青蓮公
餘拄笏坐迥絶塵慮牽嵐光遍軒楹草色遠郊原覽之
日成趣不覺時序遷欲招陶淵明共賦歸來篇
送屈給事歸省鄱陽
郎官歸省詔初頒玉珮鏘鏘曉出關日下暫辭金馬署
夢中猶憶紫宸班孤帆破浪飛晴雪五老横空擁翠鬟
喜奉雙親榮暮景塤箎迭奏舞衣斑
環翠軒爲江文初題
文初先生住天目種竹千竿繞茅屋高者昂然拂霄漢
低者森然護簾幕座中渾無塵俗氣深處自有鸞鳳宿
先生曳杖時吟眺蒼雪無聲落烏帽百年世事了無聞
三伏炎光豈能到醉坐石磴如巢雲襟懷不異長庚老
嶰谷篔簹眼中小
黃河
朝爲川暮成堤發源遠自崑崙西濁流揚波聲慘悽走
沙埋船命斯須下有神龍護明珠隂火夜映青玻瓈無
人爲招翟乾祐平夫此險安羣黎
謝江文初惠筆
有客清晨來扣門長揖贈我中書君數枝彤管截寒玉
凛凛霜氣凌秋雲小試銀牋價應倍玄霜漬毫凝石髓
未經草檄動朝端猶記題詩泣山鬼感君之德安敢忘
速令收貯歸文房明朝更寫換鵝帖字體不用遵鍾王
焦湖烟樹送友還江西
湖上風光過雨初路分燕尾入平蕪烟中野樹晴猶合
渡口人家望欲無隱見白鷗沈遠浦微分青旆隔寒蘆
君今至此重臨眺似玩王維水墨圖
復古堂爲江文初賦
司諫雲孫鬢已斑往來湖海不辭難新居搆近三天竺
故國遥臨七里灘别後幾番勞夢寐歸時還欲製綸竿
一生自有松篁操合向林泉老歲寒
贈楊彦常
我家吳門枕江浙君住錢唐近南越長安道上忽相逢
手握青藜鬢如雪雖云蹤迹類浮雲不向人間附炎熱
蓬閬羣仙久相待醉後常期浴東海手攀若木弄金烏
却把珊瑚作薪採歸來自卧三天竺静守玄關處幽獨
白雲爲衾石爲枕五粒松脂勝粱肉却憐吾輩繋樊籠
未暇栖身向麋鹿
獨醉亭集卷下
