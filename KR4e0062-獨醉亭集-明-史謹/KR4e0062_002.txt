獨醉亭集卷中
明史謹撰
七言律詩
蜀山道中
塞上秋光向晚多無邊勝槩入吟哦太行舊畏羊腸險
驛路今從鳥道過眼底故人無鮑叔軍中諸將有廉頗
羇愁忽共雲烟集幾處猿聲出薜蘿
宿洞庭廟
山勢如龍入洞庭仙人樓閣倚青冥鐘聲縹緲連三界
雲氣蒼茫護六丁蝴蝶夢回山月曉鯉魚風起浪花腥
無因得受還丹術自把長鑱採茯苓
寄題平仲微松雨軒
繞屋長松數里深樓船載雨憶登臨錢塘水闊吞鯨海
天目山高冠虎林草色簾櫳烟淡淡秋聲樓閣翠沉沉
欲期剪韭思重到三十年來負此心
冶城山對月
松露垂珠滴紫苔長空萬里絶纖埃未聞蕭史吹笙過
先見嫦娥送月來老鶴夢隨天籟醒野猿聲入楚雲哀
此時得會陶弘景共馭飊輪出九垓
送陳光遠還清平
雁帶秋聲出寒雲荻花吹雪暗江濱去沽白下橋邊酒
來送清平衛裏人五兩風高催畫鷁九溪山險入蒼旻
誰知腰下龍泉劍曾逐文淵洗瘴塵
送布政李昌祺之廣西
遠别金臺向百蠻路經五嶺更千山要陪馬援題銅柱
肯學班超厭玉關荔子枝頭鸚鵡綠桄榔葉底鷓鴣斑
定知此去爲霖雨清夢猶聯玉笋班
覽勝樓為偶武孟賦
聞說君家青海頭山川勝處起層樓地連南極通三島
簾捲西風見十洲仙侣賦詩秋興闊鯨魚鼓鬛浪花浮
何時立我高寒外醉拂銀河摘斗牛
送屠先生
雲際重登檇李船紛紛離思滿山川十年為客雙蓬鬢
千里還家一舊氊南浦斜陽芳草色東風啼鳥落花天
烟霞故舊如相見毋惜登臨費酒錢
送程原道
一劍東還舊路微寸心遥逐五雲飛只緣霄漢沾恩久
轉覺烟霞入夢稀蜀道猿聲隨去騎關河秋色上征衣
懸知别後懷君處吟倚層樓送夕暉
過揚州
長空開霽晚霞明篷底淮山隔岸青鴉散黑雲為陣勢
楓飄紅雨作秋聲蕃釐玉樹應無種東閣官梅尚有名
惆悵牧之招不得與誰同醉竹西亭
禪舫為順上人賦
一室為舟絶五隂白雲如水繞闌深暗超彼岸元非楫
静載真空即是心鉢吐龍光疑蜃氣風傳梵唄作潮音
我來只擬曺溪路笑指青山問寶林
壽蔵為顧静趣賦
預尋一穴近西州松梓蒼蒼接素秋舉世有誰曾不死
此身於我復何憂穿林每設生前祭與客當從醉裏遊
多少學仙頭白士至今無處覓瀛洲
瞻日軒
太乙扶輪碾碧空羲和隨駕馭蒼龍寸心永向同葵萼
一念難忘在聖躬暖射卿雲成五色高升暘谷眩雙瞳
猶思侍立鵷行内花壓宫袍影萬重
日晷為布政張紞賦
刻石為盤旨趣深循環消息系分隂一彈指内成朝暮
十二時中換古今静遞青春回禁柳暗移白髮上朝簪
陽城舊制今零落誰識周公苦用心
題朱淑真斷腸集
兔絲引蔓倚蓬蒿縱得春風只共高一旦死生雖有托
百年懷抱竟無聊新詩釋悶腸堪斷香骨埋泉恨未消
若比采鸞才更逸此身終得遇文簫
萬松軒為楊宗彛賦
萬箇長松繞屋青倚闌如在草玄亭秋聲出樹曉無迹
雲氣入簾風滿庭花脫故枝堪釀酒鶴眠高頂自梳翎
他年許我相鄰住同把長鑱採茯苓
過曲靖
曲靖猶傳漢古城城頭畫角帶邊聲夜郎東據山排戟
蜀道西連樹擁旌射利邊氓誰畏死荷戈戍卒盡知耕
不堪下馬添惆悵落日烽烟幾處生
題滕王閣圖
峥嶸飛閣枕江流每說重登已白頭萬里山河連上國
三王文賦動南州春風花影迷蝴蝶夜月龍光燭斗牛
憶上雕闌最高處浦雲山雨不勝愁
九日
萬里飄零十二秋不堪頻倚夕陽樓壯懷空擲班超筆
久客誰憐季子裘瘴雨蠻烟朝暮景平蕪蔓草古今愁
酒酣欲盡登高興強折黃花插滿頭
笻竹寺看山茶
老僧邀我看山茶葉底枝頭盡著花雪後園林張繡幄
雨餘顔色醉丹砂芙蓉寂寞空成恨芍藥風流豈足誇
來歲未知誰共賞金尊無酒更宜賖
九日遊雲南太華寺
滇陽十載過重陽忘却登高在異鄉紅葉山川多勝槩
金仙樓閣自凄涼逢僧盡是能詩客邀我同登選佛場
回首故園天萬里劍峰處處割愁腸
問湛上人病
一住烟霞歲月深老來無柰病魔侵不聞弟子傳三咒
自對維摩戲五禽天地為棺終有分死生如夢不關心
扶藜強出禪房去欲掃松花力未禁
煮雪軒為陶别駕賦
自掃冰花煮月團恨無佳客駐雕鞍香浮石鼎瓊瑶化
春入詩懷宇宙寬學士謾誇風味别將軍不放酒杯乾
庭前一白休烹盡宜與詩人醉後看
蜀山圖為寗緫制畫并題
峭壁懸厓翠入天蠶叢開國已茫然錦江東去龍門險
劍閣西來鳥道懸丞相陣圖沙磧裏少陵詩興草堂前
分明舊日經行處似覺猿聲到耳邊
武林秋色圖
憶曾駐馬立斜曛滿目清愁遠近分蔓草平蕪和靖宅
淡烟疎柳岳王墳湖光縹緲涵飛雁畫思蒼茫接斷雲
回首君家天目下滿山紅葉正紛紛
山居和茅山張外史韻
長松隂處蘚斑斑松下柴門晝不關一片山光來鳥背
數聲漁唱隔溪灣洞天不雨雲常濕閬苑無書鶴自閒
憶訪茅君騎虎去紫簫吹月過前山
贈吳羽士
風月情懷槁木形飄然無碍亦無生暫辭洞府來為客
不道丹臺已著名松下剪雲縫鶴氅花間滴露寫鵝經
夜深每陟天壇去獨禮虚皇候五更
題古木回岩樓
踏遍諸方已倦遊螺峰佳處結層樓蒼厓翠壁相回互
野鶴孤雲自去留一枕松聲都作雨半簾山色正宜秋
我來頓悟三生夢不用尋師問石頭
挽黃仲量
一冬卧病楚江邊忽跨青騾入紫烟舉世有誰曾不死
先生於我獨堪憐魂歸故國三千里身寄儒林五十年
今日吞聲向蘿屋不知清淚落寒氊
到任席間呈府中僚友
六品初除入應天府中僚友盡英賢循良總出龔黃右
契合應居管鮑前愧我不才霑聖澤感君留意錫長筵
誰知萬里青田鶴得與鵷鸞會日邊
御柳
暝接長門鎖鳳池青青總是向陽枝花飛閣道春雲度
隂轉宫廊淑景移黛色參差凝雨露翠條搖曳拂旌旗
一生只被東風惱不與人間贈别離
早朝
迢迢紫陌動鳴珂不斷香風透越羅龍虎山川分曙早
鳳凰樓閣受春多鐘聲遠度青冥闊雲影高移采仗過
自笑白蘋洲畔客偶陪鵷鷺浴恩波
送鄒庶子使安南
曉承仙詔出龍墀萬里安南入馬蹄氣捲風雲隨使節
檄傳威信服雕題桄榔樹底蠻烟合銅鼓聲中越鳥啼
來歲還家惟劍在怕將薏苡作文犀
奉天殿早朝
隔花初扣景陽鐘濟濟千官謁漢宫香動椒蘭浮仗外
身隨鵷鷺入班中采霞漸出瀛洲曙玉珮齊鳴上苑風
同祝君王千萬壽聲回嵩祝接層空
駕幸朝天宫次韻
鶴駕遠臨三島地從臣車馬動浮空衣沾花雨香猶濕
樂奏雲和日正中虎士豈無班定遠禮官還有叔孫通
白髮廣成蒙顧問幾時乘驥入崆峒
送術士徐牧
書祕青囊旨趣微偶從天外識丰儀命推大撓占星後
卦起羲皇立極時禍福由來相倚伏江湖何必歎驅馳
今朝復起東歸興别我山房乞贈詩
送郭揮使之青州
西風獵獵捲雙旌路入青徐接杳冥落日斷猿南北堠
淡烟疎柳短長亭匣中劍氣横秋白馬首山光接寒青
聞說先翁仙去遠至今聲譽重邊廷
登醉仙樓
百尺闌干接斷崖登臨忘却在天涯交情老去年年别
秋色晴來處處佳松鼓翠濤驚燕雀歌飄金縷落秦淮
座中有客多才思賦就登樓一悵懷
送御史周叔冶重使西蜀
繡斧皇皇下九天循行重過錦城邊江流瀉碧龍門險
驛路横空鳥道懸頓使春光回草木信知風力動山川
郡中此日豺狼盡騘馬還朝又隔年
送立恒中上人
隻履初從日本來遊方遠到鳳凰臺誰知就裏三千界
不著人間半點埃白馬䭾經隨杖錫蒼龍卧鉢起風雷
今朝又謁諸天去花雨隨身出九垓
和御醫張逢吉韻
霄漢程途任去留故山誰伴赤松遊百年行李雙龍劍
一代文章五鳳樓扈駕慣騎天廏馬在官難狎海門鷗
長安道上春風裏邂逅相看盡白頭
題城南草堂
婁水茫茫帶遠郊水邊茅屋枕山㘭花隂鹿過苔留迹
谷口松寒鶴護巢白酒但謀同輩飲青雲應絶故人交
幾番約我來看竹徑造柴門不用敲
送月滄海之天界寺
手策笻枝出故鄉寶花隨處落天香老夫未奉徵賢詔
開士先登選佛場兩岸蟬聲紅葉樹半盂山菓赤松粮
懸知到日還思我吟倚層樓送夕陽
朝散登樓
日高齊散紫宸班鵷鷺成行柳下還邀我速過雙鳳闕
登樓同看六朝山勢蟠龍虎雲初淨樹飽風霜葉自殷
應笑白頭王記室每憑闌檻憶鄉關
渡江
曉發龍江第一程諸公同濟似登瀛海門日上千峰出
桃葉波平一棹輕横鎖已沈王濬筏投鞭難阻謝玄兵
片時喜得東風便回首鍾山隔鳳城
送袁徐二真人之京次韻
並趨金馬出林臯鶴背參差逐鳳翺每遇安期同食棗
不知方朔慣偷桃簫聲夜度青冥闊雲氣晨開紫殿高
回首故園歌舞地百年生死一鴻毛
黃陵廟
寂寂荒祠俯洞庭隂隂黃竹鷓鴣聲重華不返千年駕
二女空含萬里情苔色蝸涎虚畫壁騷人遷客遍題名
無端注目蒼梧野落日愁雲幾處生
屈原廟
江邊遺廟掩松筠簷際雲霞互吐吞地接武關龍去遠
梟臨阿閣鳳難存湘蘭日老春風珮楚些誰招月夜魂
留得生前諸制作千年光焰燭乾坤
九月一日過長沙
去歲今朝入大梁今秋今夕渡瀟湘乾坤萬里雙蓬鬢
烟雨孤舟一醉鄉子鵩賦成悲賈誼霜筠泪在憶娥皇
未知九日經何處贏得江湖說漫郎
題長沙李芾廟
新築祠堂湘水邊春風臨眺總堪憐公身就死非徒耳
我輩題詩是偶然骨肉盡隨烟燼滅聲名猶共斗牛懸
宋家不是無良將自古興亡夲在天
寓意
微雲斂雨天氣清松聲出樹秋泠泠窗戶長含薜蘿色
溪流或帶蛟龍腥一官到手不可避萬事投我徒勞形
飄然曳杖出門去無數好山江上青
秋日述懷次韻
萬木驚秋葉漸稀静探造化見玄機邵雍寶悟先天理
伯玉元知舊日非樹擁秣陵千障合雲閒蕭寺一僧歸
漢廷累下徵賢詔未許嚴陵老釣磯
畣王賓旭縣宰次韻
我著烟簔釣海濱子還花縣謁慈親盈虧有數應同月
聚散無憑却類塵丹鳳樓前辭采仗紫騮馬上看青春
逢人莫問蘭亭事俛仰之間跡已陳
澂江府(蛙上樹杪而鳴)
山勢如屏四面遮人烟寥落静無譁草中罝兔暗埋網
船上打魚惟用义蠻女負薪花壓鬢瘴雲欲雨樹鳴蛙
府中官長皆耆舊幾度登臨並八車
遊清涼寺次曹文彛韻
步入烟霞數里深路之絶頂到禪林天連蜀道山横翠
日射虞淵浪湧金心遠不聞花外鳥風來自響壁間琴
白頭子建詩先就坐向三生石上吟
遊王羽士山房
句曲山中外史家清幽聊可試芒鞋爐燒翠竹烹春茗
槃飣黃精作午齋老鶴如童當戶立羣峰似劍隔江排
此中自有長生路不學劉伶死便埋
至潁州
遠自長沙至潁州山川寥落倦登樓將軍昔慕馮陽夏
(音賈)太守今逢郭細侯雁陣低空梁苑暮荻花飛雪野塘
秋明朝行李河南去弔古先從艮嶽遊
挽鄭母崔氏
身寄閨房七十年偶嬰斯疾竟長捐羅幃空掩梧桐月
泉室寒封薜荔烟黃鵠有歌傳死後采鸞窺鏡憶生前
束芻未及升堂置目斷湖山一惘然
江上阻風
雪浪排空接海門孤舟三日阻龍津曹瞞曾堕周郎計
王𨗳難遮庾亮塵鷗散白雲沈遠浦花飛紅雨送殘春
篙師整纜候明發仍謁荒祠問鬼神
題蘭軒舊隱
軒以蘭名趣自高光風九畹在庭臯結鄰蕭艾傷尼父
紉佩沅湘憶楚騷三逕有花司晚節一生無夢妒凡桃
憑闌每挹清芬處還想先翁結構勞
送瓚上人住草堂寺
一片烟霞鎖萬松周顒故宅此山中鄉時冠蓋俱陳迹
今日樓臺是梵宫鍾阜過雲生濕翠寶花飛雨落晴空
白頭開士今來住盡喜名山得遠公
峽中和裴日英韻
酒酣聊復岸烏紗影堕船忩見落花雪浪堆中經萬里
野猿聲裏過三巴相劉諸葛非凡器帝蜀公孫是井蛙
我向百蠻君入楚片時分手各天涯
送鄭雍言歸越省墓
親葬寧波隔片雲君居白下近金門死生異路同天壤
詩禮傳家有子孫歸鶴自鳴華表月穹碑半蝕紫苔痕
今朝去設墦間祭宿草平蕪一斷魂
題迎慈堂卷
家住鄞城近海陬忽驚風雨命如漚母投淮甸三千里
子落蠻烟二十秋别後死生無處問心中哀痛幾時休
今朝喜遇鍾山下塵暗荆釵雪滿頭
過沈大年故居
茅齋寂寂鎖寒烟今日經過一惘然霜葉飄丹侵甕牖
雨苔添綠上階磚遊鳴江左詞林内身葬淮南桂樹邊
轉首百年成夢幻謫仙宜向酒家眠
題覽翠樓
竹裏高軒對冶城望中渾似醉翁亭雲連松檜參差碧
山接秦淮遠近青野菓餉猿還抱子渚蒲留鶴自梳翎
客來每共鈎簾坐滿目嵐光酒半醒
重遊清涼寺
十年不到此禪林乘興重遊雪滿簪路上翠微知日近
鳥啼烟樹覺春深遠公偏愛能詩客陶令元無結社心
醉倚闌干縱吟目不知清氣滿胸襟
秋日寫懷次韻
黃鶴磯頭放棹歸野人送酒蠏初肥坐臨白鳥宜高酌
夢斷青雲已倦飛橘柚山林秋色老江湖耆舊曉星稀
此時最憶平松雨何處長吟送夕暉
一春為客向秋歸紫蟹黃柑處處肥野水難容鷗獨占
長空不礙鶴高飛樹頭嵐氣晴猶滴郭外人烟遠更稀
回首澄江淨如練至今猶憶謝玄暉
送行上人住寒山寺
曉帶慈雲下九天寒山寺裏去談玄點頭或悟岩前石
咒水還開鉢底蓮滿目江山非故國隨身宫殿隔人烟
經過未必無張繼吟聽鐘聲落夜船
壽述夫次韻
置身岩壑養修齡大器終須待晚成學繼紫陽傳二子
席懸綘帳坐三經螺杯獻酒逢華誕鶴髮同筵叙舊情
歌罷鹿鳴微醉後碧桃花外月初生
石比心腸鶴比齡内丹養就外丹成三偷桃子憐方朔
重識麻姑許蔡經細雨落花寒食節平蕪蔓草異鄉情
明年此日重相慶只恐青雲足下生
寄袁外史
黃金散盡鬢雙皤醉倚東風強笑歌詩酒光隂應有限
江湖耆舊已無多春回藥草庭交翠暝入窗紗竹滿坡
此際深懷袁外史青牛何日到烟蘿
獨步
鶴髮垂肩懶著巾晚涼獨步楚江濱一帆暝色鷗邊雨
數尺笻枝物外身習巧未逢醫拙手聞歌先識採蓮人
笑看斥鷃飛翔去樂處蒿萊别有春
遊天界寺
行隨山色向招提林壑清幽待賦詩地暖漸生眠鹿草
松枯欲折挂猨枝學飛乳燕還巢速趺坐高僧出定遲
笑我白頭車馬客座中無酒却攢眉
寄静學蔣院判次韻
白髮相如興欲飄毫端才氣接神飊丹心捧日朝臨殿
玉珮穿花午散朝為伴但知龍劍在看山未惜馬蹄遥
醉來或坐溪邊石喚取東坡貯月瓢
紅葉紛紛檻外飄忽驚庭樹起商飊貂裘季子懷鄉國
鶴髮文翁老漢朝衣帶卿雲三島近夢回賓館一身遥
何時拂袖南歸日共醉安期海上瓢
寄滁州陳太守
名重江湖歷事多醉翁亭下駐鳴珂一書不負兒童約
五袴重聞父老歌目斷華山頻入夢心同淮水淨無波
他年報政趨金馬驛路争看皂蓋過
題滁州袁先生清輝堂
高堂迢遞水雲邊夢斷繁華覺地偏烟草一川飛白鷺
溪山萬疊擁青蓮嵐光翠滴林梢雨爽氣晴添石竇泉
我欲登臨來借榻為君重賦卜居篇
暮春述懷次韻
為客金陵二十年愁來況近落花天隂雲帶雨連山脊
濕氣成嵐滴樹顛鄰屋有聲敲石火野禽無語避茶烟
此時若遇孫陽顧雖服鹽車不受鞭
未到飛熊應兆年身無根蔕摠由天陶潛為設生前祭
張旭何妨醉後顛明月梅花千樹雪東風楊柳萬條烟
近嬰疴癢何曾說恐犯麻姑袖裏鞭
老去行春憶少年落花門巷子規天高陽有路尋山簡
蘭若無人識大顛敝服懸鶉存舊賜御香盈袖隱爐烟
歸來借得支公馬瘦骨如山不忍鞭
過胡汝器墓
新營廬墓近西州下馬來為半日留雙鵲有靈巢棟宇
九泉無路絶交游溪流綠漲桃花雨山色青含謝豹愁
惆悵英魂招不得白頭清淚洒松楸
題遠歸圖
疋馬嘶寒曉渡江無邊秋色樹蒼蒼三千歸路雁為伴
七十餘年親在堂行李但懸歐冶劍征衣猶帶薊門霜
雖經險阻何曾說男子從來志四方
謝郭舍人贈斑竹杖
感君贈我碧琅玕尺度齊眉諒不慳鄉日曾沾妃子淚
至今猶帶鷓鴣斑清晨琢句花邊倚瘦影拖雲月下還
從此不憂歧路險天台廬阜任躋攀
謝郭舍人贈蠟梅
郭相名園近上林蠟梅開遍搃如金花含正氣冰霜怯
色占中央雨露深枝上遠疑黃蝶綴鬢邊惟稱玉人簮
折來為乏瓊琚報聊托微言表寸心
遊清涼寺
翠微深處梵王宫四壁嵐光雨後濃陶令無官宜入社
鳥窠有道愛巢松天花時著庭前檜雲氣長隨鉢底龍
倚遍闌干歸路晚隔花聞扣蔣陵鐘
寄助教史九韶(宋孝宗書丹桂堂三字賜史洁)
君卧湘江已十年我今猶住五雲邊溧陽分泒元同譜
行李隨身各舊氊松下長留看院鶴客邊誰送買山錢
隆興宸翰須珍重夜夜奎光燭九天
老氣如雲不受羈挈家遥向五湖西青蒲尚憶先翁諫
丹桂難忘御手題海國音書無雁寄烟蘿門巷有猿啼
明朝理棹來相訪應把瀟湘作剡溪
寄王東白次韻
東望三茅歸興濃羅衣元不受霜風放歌空谷長騎虎
濯足秋潭不避龍爐裏有丹雙鬢綠日邊栽杏萬株紅
幾番採藥雲深去白鶴看家似玉童
韓信廟
長空鳥盡將軍死無復中原入馬蹄身向九泉還屬漢
功超諸將合封齊荒涼古廟惟松栢咫尺長陵又鹿麋
此日深憐蕭相國竟無一語到金閨
人日過石頭城
今歲喜逢人日晴老夫乘興出郊行孤雲作伴隨藜杖
一路看山到石城烟草暗埋周顗恨荒村猶負莫愁名
蜀州刺史今何在無復題詩慰客情
送范生歸吳兼柬張以道
江頭楊柳翠如烟遠客歸登柳下船桃葉波平千嶂曉
鯉魚風起一帆懸鄉關近海皆名郡禾黍盈疇盡義田
聞說秋來鱸正美白頭張翰許同筵
耕讀為朱坦翁賦
隴上開雲學治生桑麻繞屋帶書聲漢廷已自聞諸葛
遼海無人識管寧牛背雨晴山萬疊螢忩月冷夜三更
今朝得意趨金馬萬里雲霄緩轡行
題雲軒
一室蕭然近翠微白雲為伴日相怡無心舒卷常依榻
有客登臨合賦詩冷護青松迷鶴夢輕隨白鳥渡鵝池
春來每&KR1088;闌干立落盡楊花總不知
答殷尚質次韻
聞說先生事廣成相逢猶未解塵纓平蕪蔓草天涯路
流水行雲物外情鳩杖待看他日賜雞壇不負舊時盟
顧余亦是瀛洲客命落人間一羽輕
題松石軒
青松為友石為鄰石上哦詩不厭頻避雨昔曾來帝子
化羊何處覓仙人一林雲氣藏龍虎四壁風聲走鬼神
採得茯苓還共煮肯教雙鬢白如銀
贈相士
雙瞳為鑑鬢蕭蕭朝野尋常閱俊髦已許唐生知蔡澤
却慚延賞慢韋臯夢依苕霅東吳近名動江湖北斗高
前日到山蒙下顧喜余垂老脱青袍
述懷次金文鼎韻
鶴髮無多懶著冠松間倚杖立春寒花飄金粉香猶濕
露滴蘿衣翠不乾鄉信有時重疊寄古方因病再三看
近來屢會高陽客盡說山翁酒量寬
昔年曾著進賢冠燕寢凝香畫戟寒新製朝衫雲錦合
舊題歌扇墨花乾上林日暖聽鶯轉建業山高立馬看
却羨侯門老賓客一生懷抱五湖寬
曉出金陵懷朝中諸友
曉出金門下九霄路經桃葉向三苗雲拖雁影沉江樹
馬帶雞聲過野橋離思暗生紅蓼岸故人多在紫宸朝
此行又是三年别誰念風霜襲敝貂
覽秀樓
百尺飛樓萬仞山吟邊終日捲簾看殘霞擁樹作秋色
空翠襲衣生暮寒况遇茅君為地主合教弘景掛朝冠
何時動我登臨興來倚西風十二闌
青溪道中
路接秦淮燕尾分落花飛絮晝紛紛麗華妖血埋春草
卞相忠魂貫夜雲塔聳長干當馬見鳥鳴摶黍隔溪聞
還經謝傅歌遊地古木蕭蕭掛夕曛
過岳州
昔年為客住山阿今日之官馬上過一路香風飄桂子
半湖落日送漁歌擘藏老樹純陽識胸伏竒兵小范多
回首忽思鶴鳳侣松聲蕭瑟響鳴珂
登樓晚眺次韻
並馬登臨望九畿層樓高處與天齊六朝勝槩遺江左
三峽雲山接瀼西縱飲綠醅寒力勁醉歌金縷夕陽低
明朝何處重攜手黃四娘家花滿蹊
層樓高處望京畿異服殊音職貢齊白象來經銅柱北
紫駞生係玉關西花含露萼知春淺雲度風林覺樹低
回首謝安歌舞地空遺蔓草接荒蹊
謝郭公子送桂花佳茗
鳳團高潔桂香清遠辱深情寄野亭螢案晝分金粟影
竹爐夜響翠濤聲小山有賦緣招隱陸羽無官合著經
多少紅塵遊冶客結鄰蕭艾日沉冥
送金文鼎
秦淮江上石城西愁見征帆掛夕暉君向金臺應有托
我居白下欲誰依山回古色雲初淨樹攪離情葉半稀
同是青田未歸鶴豈知今日又分飛
挽景文偉
絶域歸來幾萬程偶嬰斯疾卧延平青騾忽報蓉城去
白鶴空依蕙帳鳴驛路斷雲隨旅櫬關河落日照銘旌
今朝歸葬吳山側淚洒雞壇憶舊盟
題包節婦卷
夫葬泉臺繼舅姑淚珠流石眼應枯心存節孝鬼神識
月照簾幃形影孤罷舞青鸞長掩鏡停歌黃鵠為聞烏
詩成使我添惆悵颯颯悲風響翠梧
送朱生回廣陵(分得僧字韻)
路出金陵向廣陵北風吹鬢曉寒增江山自慣供吟眺
鷗鷺何曾管廢興汀畔繫舟紅葉樹水邊歸寺白頭僧
到家未欲歌招隱應待虞廷玉帛徵
戱贈劉公子
我掛朝冠事遠遊君居建業近瀛洲朱顔不作麒麟楦
白日都消燕子樓雲鎖澗松迷鶴睡雨添春水帶花流
今朝已息天台念仙籍無人肯見收
題滄浪清玩亭
滄浪亭子萬松西路繞汀沙接翠微向屬巢由為地主
至今泉石有光輝公餘拄笏聞猿嘯日暮鈎簾看鶴歸
多少白頭名利客經過猶未解征衣
送魏御史
北上金臺去路遥車輪齊動馬蕭蕭霜飛豹尾威嚴肅
山接烏桓影動搖執簡夜看青塞月入班朝侍紫宸朝
想回江左觀風處攬轡重過白下橋
賦冰中㙮影
帝堯仁德被江湖冰結禎祥似畫圖雲母屏中藏世界
水晶宫裏見浮屠黃金作範終難鑄白璧如山孰敢沽
多少蒼生共瞻仰聲回銀漢動山呼
冬至
異鄉冬至又今朝回首家山入夢遥漸喜一陽從地復
却憐羣沴逐冰消梅含露蕊知迎臘柳拂宫袍憶俟朝
多少故人承宴賞五雲堆裏聽簫韶
送友分得采石夜月
蛾眉亭外月初高采石江頭夜泬寥萬頃金波迷宿鷺
數聲鐵笛舞潛蛟仙人跨鯉應難捉使客乘槎或可招
君去定知重玩賞不愁霜露襲征袍
挽蔣静學院判
郭隗臺邊海子濆丹房寂寂鎖秋雲報君未遂生前志
歸葬重承死後恩墓夾松楸深雨露名因賦頌滿乾坤
尚遺三徑鍾山下忍聽仙禽唳夕曛
别陸伯瞻
吕公磯畔漢江東偶值雲間陸士龍海上幾年推獨步
天涯今日又相逢江楓換色秋容老山雨催詩别興濃
我向淮南君適楚夕陽回首隔千峰
題王羽士山房壁
夾道松隂曉正濃松間倚杖立東風静觀天地元無我
不怕羲和善御龍萬壑暗雲芝草綠一簾春雨杏花紅
與君就覓陶弘景知在三茅第幾峰
送楊參政之廣東
身辭玉仗下青霄遠赴羊城不憚勞囊受賜金輕陸賈
文鳴當世法儀曹驛藏楊柳蠻烟合路入梅花庾嶺高
多少蒼生霑化雨南溟從此息波濤
送陳進士
匹馬嘶寒出萬山冶城北上翠孱顔烟霞故舊無多外
落日猿聲萬木間白帝祠荒迷塞草金牛路遠接秦關
誰知驢背能詩客獻賦曾趨玉笋班
蠟梅
蹤跡平生遠市朝暗香時動鬱金袍夢回羌管風光别
身近羅浮地位高不見翠禽啼月下却疑黃蝶綴林梢
知名雖有孤山客未肯相過結淡交
月蝕
出海銀蟾一鑑圓天狼俄擾失嬋娟耳交鐘鼓心尤切
輪缺山河影漸偏玉兔無聲閒杵臼素娥潛迹渺雲烟
掃除喜遇飛廉至依舊清光萬古懸
送鄧道錄致仕還鄉
遠辭玉仗下青霄千里還家豈憚勞暗叱風雷隨劍起
舊栽松桂入雲高榴皮畫鶴猶能舞羽扇為舟不用操
却笑紅塵來往客百年生死一鴻毛
謝克一蔣院判送菊
團團月朵間鵝黃嫰蕊疎葩次第芳遠辱高情憐白首
平分秋色過丹房花前暫舞嗟寒蝶林下相依有拒霜
幾度醉扶藜杖看只疑門徑是柴桑
題昌陽書舍
繞舍新栽九節蒲涼隂覆幔雨晴初引年不用松喬術
明目宜精孔孟書葉長鳳毛深雨露根蟠虬脊重璠璵
我來笑指庭交翠疑是濂溪舊隱居
歸田
拂袖歸來夢始安貂裘敝盡雪盈冠一林柿葉供書翰
兩部蛙聲不屬官佳境漸從閒處入老懷應比舊時寬
山房釀得松花酒長供漁樵作淡歡
送金御史
九載烏臺著豸冠忽看報政上長安鵬程遠奮三千里
驥足終歸十二閑自有風霜隨繡斧豈無禮樂對金鑾
到家想近黃花節登遍秦淮醉裏山
石城霽雪送李進士
春意初回季子裘又攜行李上神州羣雞唱曉辭官舍
疋馬嘶寒過石頭雲散白衣迷粉堞山排玉劍隱譙樓
城邊不見青青柳聊贈梅花慰别愁
送陳叔振之安南
路入三湘過五溪遠陪上將伐雕題旌旗蔽野三軍肅
鼓角連營萬馬嘶洗滌河山歸大統宣揚威信服羣黎
明年奏凱東還日處處春風越鳥啼
竹雪軒
一塵不動晝冥冥萬竹堆瓊繞四横恍若梨雲迷嶰谷
還疑柳絮暗柯亭月明不見青鸞影風起微聞玉珮聲
何日杖藜容直造六花堆裏扣柴扃
元日寓意
試捲湘簾雪已晴北風猶作怒濤聲池冰映日鋪雲母
簷溜乘寒結水精歸老已無霄漢志擇交因見死生情
扶笻起傍梅花立數萼含香尚未傾
題松忩聽雪卷
六出隨風散紫冥庭前俄失萬松青疎簾堕影覺微響
落葉有聲無此清萬慮已空心似水一塵不染色鋪瓊
晚來聽罷呼童掃要把長鑱取茯苓
送徐先生
一幅征帆掛柳隂客邊送客忍分襟鳳孤暫失三山侣
驥老終存萬里心汀卧白鷗知浪静花飛紅雨覺春深
别來使我添惆悵落日哀猿幾處吟
送金生喪母還鄉
千里家山抱恨還落梅如雪點征鞍慈親異世音容遠
孤子何時淚血乾鯉躍冰花思澤凍烏啼宰木慘霜寒
想應去設墦間祭石上新銘不忍看
省庵
高堂搆在赤城西誰識先生獨坐時一念不欺天地合
八忩長静薜蘿垂閒中光景知難駐就裏工夫莫放遲
此意了然應自得笑看庭草翠離離
宴甘氏梅雪軒
朝來領鶴訪林逋六出飛瓊滿徑鋪玉樹有花春寂寞
碧忩無影畫糢糊眼中頓覺添竒觀席上還堪著老夫
元是水晶宫裏客置身今夕在冰壺
渡湘江
遠乘一舸渡江鄉風景蕭蕭帶夕陽古樹有巢鳩借宿
野花無主蝶偷香驚心忽見山排戟留客時聞燕語檣
惆悵騷魂招不得空依蘆葦望三湘
題晚翠堂(排律)
高堂迢遞萬松間鬱鬱虬枝繞畫闌要與林泉留勝概
不隨蒲柳共凋殘雲歸自鎖巢間鶴竹近常聞月下鸞
盡日濤聲來樹杪無邊詩思入毫端花飄金粉香猶濕
葉墮蒼髯露未乾掃徑每遲佳客至劚苓常寄老夫餐
羅浮仙子應同操句曲真人擬掛冠更愛冰霜搖落後
獨留黛色倚高寒
獨醉亭集卷中
