獨醉亭集卷上
明史謹撰
五言古詩
遊吳氏耕樂軒
延陵有一士卜壤螺山陬松蘿蔭層軒桑麻被崇邱忻
然遂棲息焉用營莵裘朝耕隴頭雲暮飯欄中牛心曠
市朝遠地偏松菊幽良時恒見招探玩成久留我非荷
蓧羣子焉沮溺流青雲一蹭蹬虞坂淹驊騮眷兹以爲
托所貴良無憂
登仲宣樓
我來自東吳萬里赴西蜀道經江陵縣故舊延我宿置
酒城南樓慇懃慰飄泊仲宣不可招景昇恒寂寞憑高
啟煩襟原野聊縱目前程既修阻後會安可卜少長各
盡歡杯行敢辭速彼此曠達士焉能受羈束浩歌發清
商涼飊振林木矯首望中原青雲猶漠漠安得羽翼齊
飛翔接鴻鵠
遊郭氏隱居
結廬面青山藩籬帶林莽悠然遠塵境吟玩恣心賞嘉
樹蔭芳池玄蟬發清響遂兹平生懷豈在軒楹敞榴紅
映扉吐苔綠緣階上嗟我行路人適來解塵鞅取君鳴
琴彈聊慰烟霞想
高唐驛
久客厭舟居衝寒步沙磧披榛得微路偶值高唐驛忩
前十二峰峨峨倚天碧其左連荆衡其右控梁益宋玉
不可招陽臺渺無迹驛樓枕其下弘敞冠斯邑驛宰吾
故人相逢話疇昔&KR0829;我向茅茨問我今何適慷慨具殽
酒侯鯖雜梨栗情真覺易醉出門衆山夕猿鳥互哀鳴
松風亦蕭瑟雖云志四方還洒楊朱泣
摩尼嶺
昔聞摩尼嶺今次摩尼驛自分天地來險障西南域山
高日色冷悲風慘松栢人烟渺何處我心恒戚戚空畏
豺虎飱行人自相食吁嗟微命存苦被瘴癘襲生者含
瘡痍死者委荆棘骨肉不相保棄擲如瓦礫眷兹飄零
際沈痛迫胸臆去家日已遠前程杳難極蔽體無完衣
充腸但梨栗徘徊秋風前倚劒三歎息
下馬坡
危峰戴孤驛微路掛絶頂蕭蕭林影交慘慘日色冥經
過必下馬同行不堪並雖云有騏驥徤步何由騁俯首
視平川落落深如穽顧兹間關際豈不念鄉井少憩嘉
木隂神魂覺蘇醒松風蕭瑟來吹我衣裳冷緬想青雲
衢默默徒延哽
夏日睡起
清夏晝方永齋居寡紛縈高樹落圓隂好鳥流遠聲對
此孰云遣睡恬惬中情非效宰予寢自得莊周靈適與
幽獨會栩栩夢友生正叙契闊言覺來邈無憑處世固
如此慎勿勞吾形
過黑松塹
盤盤萬松塹山勢如井陘連峰枕其外險阻由天成層
隂蔽長空日影寒易傾悲風四邊起猿鳥相哀鳴我從
中國來至此心魂驚骨肉雖在眼相看共吞聲慚爲阮
生慟努力趣前程西南露天光喜若辭幽冥穿雲摘橡
栗遠趁狙公行辛酸不忍棄所賴全吾生俯首視大荒
山要值郵亭隔林見酒家百錢沽一升價高亦不辭吾
將慰飄零
七言古詩
宿山家
落葉飄紅覆茅屋嘵步層岡縱吟目前山後山相倚伏
東村西塢皆樵牧童穉長閑税粮足身無羈絆如野鹿
白頭老翁過淳朴邀我松隂具醽醁盤中之殽但黃獨
自云僻處非城郭勸我加飱當粱肉物雖傷廉情匪薄
醉來欲卧無茵褥夢繞烟蘿枕雲宿
九江周廣文松隱軒
濂溪雲孫號松隱平生愛松不愛窘一軒深構萬松間
掌管林泉事幽屏常嗔稚子問生涯每接山翁醉吟詠
老鶴梳翎立故巢閑雲不雨棲高頂昔年約我爲比隣
青袍尚被烟霞身今日經過縱談笑坐我石磴如巢雲濤
響應疑九江闊勢高不見廬山尊乃知梁棟在郊藪未入
廊廟隨荆榛忽辱高情慰懷抱日暮開筵面芳草東風
吹雨過林梢一片徂徠碧雲繞
卧遊軒爲曾日章賦
先生足迹半天下行高翻覺交遊寡萬里相逢滇海濱
華髮蕭蕭不盈把築室螺峰遍卧遊眼㡳榮枯塞翁馬
長松夾道青摩空松下偃息羲皇同一時復起(原闕)
雲南
城南雙塔高嵯峨城北千山如湧波隔斷中原萬餘里
耳邊無處聞絃歌我來正值兵戈後厭聽邊聲出刁斗
壯士沈雄細柳營豈效棘門空赳赳金戈鐵馬擁雲霧
顧爾羣兇如培塿軍中大將漢武侯氣吐虹霓横素秋
七擒七縱平其酋殺氣慘淡空中收羣氓趁虛出方物
蒟醬莋馬隨氂牛蠻語侏離若禽鳥笑聽華言不諳曉
縱横跋扈無尊卑翻覺王臣眼中小回首令人憶中國
拔劍高歌倚天立碧雞蒼蒼元氣濕梁王宫殿爲荆棘
鷓鴣朝鳴狐夜集金滿床頭總何益不如一醉杏花村
濯足昆明看山色
觀出獵
滇陽地闊平如掌銀漢無雲氣清朗五陵公子獵秋風
快馬踏沙蹄不響三千徤兒意氣同手撚羽箭腰懸弓
殺聲日暮動南極遠近一過山林空良犬争馳疾於電
狡兔嗚呼命如線蒼鷹脫鞲雲際來擊落鴐鵝翅爲劍
旌旗翩翩晚明滅黃塵漲天笳鼓咽青兕玄熊馬上䭾
争還喜似成功捷山河混一昇平久此樂何須印如斗
視我區區草莽臣壯心不在諸公後
搗衣曲
西風落梧桐涼透紗忩裏無限玉關情暗逐風聲起梧
桐落盡芙蓉衰含愁強整邊城衣妾心如絲爲君理頭
緒雖多終自持篋笥紛紛出素帛染紫翻紅費顔色雙
杵搗砧空外鳴聲聲盡是閨中力火燃金斗熨貼平紉
針補綴對短檠自把腰身試寬窄恐君不稱平生情妾
心用盡君應識願君著時須愛惜
畫馬歌
房公平生愛揮洒醉掃驊騮動朝野致使無心入神妙
聲名不在韓曹下復爲何人寫此圖意態深穩皆良駒
奚官森列不敢騎仗退畏脱黃金羈青騘衮塵赤驃嘶
落花繽紛滿大堤後來八疋亦殊相可與八駿争驅馳
天上人間遺筆迹華山之陽若雲集鳳膺龍眷總相似
苜蓿連天暮雲碧
送張子宜赴京
樂圃先生我鄉里天外相逢官濟濟闕下公卿半老儒
朝朝待漏金門裏君獨胡爲入瘴烟王事賢勞同一體
渥洼神駒暫挫辱蒿萊槁死終爲恥孔明固棄南陽居
謝傅亦作東山起馮唐仕漢經兩朝有才不用空老矣
人生濟遇自有時莫歎沈淪百僚底今朝重著祖生鞭
直上鵬程萬餘里匹馬寒嘶劍閣風斷雲時送巫山雨
豈無詞賦擬高唐長劍還須向天倚東望蓬萊縹緲間
龍樓鳳閣參差峙翰林耆舊皆名公相見論心盡終始
此時問我煩致申毋惜安緘寄雙鯉
東郊行
君不見昆明池東一片土半是桑麻半陵墓華屋山邱
今古人長夜漫漫終不寤殘魂零落無所依白草黃沙
共朝暮鄉關近者憑誰訴遠者多年未聞訃可憐白骨
陷重泉親老兒單豈能顧隂風慘慘集烏鳶落日蕭蕭
走狐兔斷碑無文牛礪角野燒穿林烟結霧應笑人生
不識察黃金愈多心愈慕百年到底將如何貴賤皆爲
草頭露
遊清涼寺分得已字韻
梵王樓閣西山裏滿目嵐光翠如洗一塵不動晝冥冥
萬壑松聲座中起遠公方丈居上頭仲舒先生邀我遊
置酒張筵縱談笑聽得河漢西南流醉倚闌干望南北
風景晴來自春色蓬萊蒼蒼元氣濕五色雲高蔽南極
王母桃花雲際開看花亦有玄都客予今忝作烟霞侣
一卧林泉幾寒暑今朝會合須盡歡有酒重傾醉當止
屈平不飲徒爲耳李白劉伶在何許但見長江天際來
萬古茫茫流不已
聽琴
高堂流月明萬籟不到耳座中有客元龍孫爲我焚香
彈綠綺初調春鳥鳴宛轉似得春風情再弄秋風起離
鴻聲斷衡陽渚師孔雖云亡君今得其旨須臾忽變風
雨來飛湍急瀨争喧豗又變文姬胡笳拍中語離車出
關聲繞指移宫換羽恨綿綿盡在君臣數絃裏猗蘭久
不操大雅久不聞請君爲我拂拭彈南薰使我一聽清
心魂落花飛絮春紛紛
江雨軒
江雲慘淡江樹黑殷殷雷聲震蛟室老龍怒挾風雨來
恍若驪珠散空碧已知涼氣入桃笙不覺秋聲起蘆荻
漁艇縱横木葉飛雪山巃嵸銀濤立黿鼉出没吼烟霧
鴻雁離披立沙磧軒中美人驚夢回畫思詩情滿胸臆
欲賦陽臺朝暮情當用子美春秋筆須臾風定雨乍息
自倚闌干觀八極江南江北若混沌金山焦山如水黑
米老難移書畫船志和不弄烟波笛我尋酒伴扣柴門
落紅滿地無行迹
雲潛
君不見金華山中牧羊子蹤迹何曾到城市一身深隱
萬重雲天地爲家任生死朝飱九節蒲暮採五粒松或
招安期生乘雲訪壺公道逢赤松子翩翩來九峰醉拂
松花卧松影白雲爲衾石爲枕恍疑身在水晶宫夢斷
瑶臺不知冷結廬白雲裏逍遥白雲中嚥漱元氣呼吸
清風與道翺翔變化無窮吁嗟黃公不可從鍾鼎山林
各天性我欲獻賦蓬萊宫
白帝城
孤城嶄巖枕魚復四面皆山少平陸白鹽赤甲近相峙
下控荆蠻上巴蜀赤符天子中興時乃是公孫子陽築
躍馬成都僭稱帝隗囂雖附非心服回首英雄草頭露
城下瞿塘險如故孔明八陣尚依然千載猶疑鬼神護
經過半是南遷客躡磴捫蘿覽陳迹不知何處是陽臺
一片寒烟鎖荆棘落日空聞野猿嘯況乃無家百憂集
速宜沽酒向城沽醉倚江樓看山色
登岳陽樓
翼翼飛樓枕沙磧倒影滄波壓蛟室百尺雕闌接斗牛
倚闌人在空中立隔岸君山翠如洗軒皇舊迹空蘭芷
古木長含謝豹聲斷雲時送陽臺雨樓前風景渾如昔
兔走烏飛換朝夕欲倩城南老樹精喚起回仙吹鐵笛
百年過眼如蜉蝣不用長懷天下憂呼童沽酒下船去
明日再登黃鶴樓
鸚鵡洲阻風
南風乍休北風起船頭浪花洒船尾夢斷瑶臺雪滿衾
不知身在黃蘆渚自起推篷望南北波浪蹴天雲墨色
汀鷺沙鷗四散飛飢腸何處求鮮食却怪扁舟兩漁叟
輕忽風波重餬口身委蛟龍悔已遲得魚竟不思回首
洲上人家晝掩扄老樹怒挾秋濤聲禰生之骨已化土
千載空遺鸚鵡名
林岫軒(為張賓睗賦)
泖湖之南季鷹宅林際參差數峰碧一塵不到晝冥冥
萬壑松聲洒虛壁座中賓客多老蒼談笑怒詈皆文章
興來脫帽如羲皇綠酒倒瀉崐崙觴聽君高歌爲君飲
不管烏兔空中忙醉捲湘簾對山坐落葉無聲滿身墮
回看天際鶴雙歸衝散松頭雲數朵君今自是仙中人
綠玉拄杖蓮花巾朝遊蒼梧暮雲門以神爲馬尻爲輪
歸來攜書謁紫宸命掌國賦安黎民誰知邂逅長安道
我貌君容各衰老何年問字來軒中共拂烟霞拾瑶
草
松雪軒
九龍山高倚天碧萬箇長松各千尺蔣詡巢雲居上頭
我來須用登山屐長鑱卧苔劚苓罷北風怒號雲墨色
頃刻瑶花捲地來敝裘不禁寒氣襲松間琢白聲摩空
彷彿置我瓊林中虬枝難辨護巢鶴鳩杖或遇尋梅翁
知君從此號松雪興趣頗類吳興公呼童禦寒列尊俎
松雪交輝映忩戶笑談渾在水晶宫賦詠惟誇少陵父
醉折松枝掃松雪石鼎烹茶待明月松風忽起雪凌亂
畫思詩情總竒絶爲君寫作雙清圖掛向高堂奪炎熱
陪景章諸公遊城南蘭若
鍾山之南山上頭蘭若倚空金碧浮一丈斑簾捲秋色
白雲似水簷前流座中之人五雲吏醉賦登樓立雲際
筆驚風雨落蠻箋字走龍蛇出天意聲名自此輕元白
賦罷高歌鬼神泣落葉無聲捲地來石闌干外西風急
王孟端古木圖
九龍山人畫枯木老氣峥嶸壓山岳回枝屈鐵苔蘚交
白日清風動林壑老夫愛此凌雲勢豈獨堪為廟廊具
秋來用汝作靈槎我欲乘之上天去
題花下乳犬圖
一犬吠一犬默項帶金鈴背花立宋㹱韓盧世難得二
犬英姿亦無匹他年見汝獵平原狡兔妖狐定無迹
題柳塘雙鷺圖
綠楊堤畔寒塘側雙鷺窺魚水邊立爾心在魚魚未知
爾網潛張爾焉識蘆葦蕭蕭葉半枯此身還若在江湖
如何只作鳬鷖伴不向三山覓鳳雛
金粟軒(佛書金粟如來即維摩詰也)
三槐公子蘭亭族宅近青山帶林麓賸栽仙桂入雲高
中構層軒扁金粟四面繁隂若環堵光風何異清虚府
天香時傍石闌飄老鶴常爲素鸞舞涼飊出樹秋滿身
金粟雨地鋪文茵已知香色總虚幻造化所致非由人
客來自把湘簾捲香露滴衣覺寒淺半世雖同蝶夢醒
一枝終占鼇頭選醉向花前玩明月月色天香兩竒絶
不識人間一點愁前身恐是維摩詰
題雪山圖
憶昔登樓玩飛雪不在匡廬定吳越今年復上鳳凰臺
一色梨花遍岩穴興來不受仙人呼對此雪意親臨摹
半幅生綃不盈尺俄出萬里江山圖瓊林際天雲墨色
林下茅茨斷人跡渡口長閒訪戴舟隴頭不見尋梅客
寒泉落澗流無聲東山西山横素屏中有仙都接圓嶠
瓊樓玉宇高峥嶸石徑縈迴帶瑶草(原闕)
楓橋夜月行送友人張逢吉自金陵歸吳
省墓
石頭城西白鷺洲樓船朝發江雨收汀花岸草競春色
山鳥處處鳴鈎輈把酒看山下吳會東風吹花拂旌旆
長洲苑外見楓橋彷彿滄溟露鼇背夜倚闌干玩明月
二十年來幾圓缺今夕重過一惘然月還如舊形容别
橋邊蕭蕭數株柳月掛梢頭夜方久當時張繼已無聞
惟有華鯨月中吼東望先塋片雲隔九峰如劍參差碧
君今祭掃向雲深清夢還臨鳳池側
五言律詩
遊清涼寺
冥色護樓臺隂雲晝未開始聞圓澤去復遇遠公來古
徑依山轉清猿向晚哀一塵無處著花雨遍蒼苔
遊王羽士山房
落日半樓明琳宫事事清山横萬古色鶴帶九臯聲易
作神仙侣難忘父子情道人因識我未肯說長生
九日吳羽士招飲
列坐古松根莓苔作錦茵共傾黃菊酒半是白頭人野
巴輕籠霧秋光不染塵興來同一醉何必正烏巾
至武昌
幾年江海客一命寄孤舟乍到燃犀渚思登玩月樓山
川非故國風景入中秋安得如椽筆飄然賦遠遊
荆州關帝廟
華夏無雙士存亡鎮此州未涓龐德恨已中吕公謀古
徑松隂合雄刀殺氣收我來增感慨日暮更遲留
西山精舍為文先生賦
憶造烟霞境如登吏隱亭捲簾千樹碧拄笏萬峰青磵
戶蜂留蜜松巢鶴堕翎今朝銀漢上清夢繞柴扃
雪山關
樹杪路千盤山深白晝寒人行飛鳥上猿嘯暮雲端漸
覺吳門遠方知蜀道難瘦妻翻顧我一步一長歎
七星關
萬里投南徼層關度七星嶺雲和瘴黑木葉向冬青路
遠家難問愁多酒易醒相逢但樵牧何以慰飄零
次趣上人病中韻
卧病維摩室驚聞兩月過故人方外少鄉思枕邊多古
竈燃松竹香烟出薜蘿興來聊賦詠清婉逼隂何
飲陳氏幽居
落葉下蕭蕭幽居遠市朝偶成投轄飲不待致書招塞
雁衝寒過山雲傍檻飄此身何所似天地一漁樵
題畫
風景似東吳山川過雨初人家多傍水稚子盡諳漁雁
唳白蘋渚帆開青草湖異鄉今見畫歸興起蓴鱸
客中寒食
天地一身在頭顱五十過流年消壯志舊業寄烟波春
色花邊盡鶯聲柳外多無家拜先壠空有泪成河
張飛廟
威名垂萬古勇力冠當時義釋巴東守身傾帳下兒荒
祠臨澗壑高樹擁旌旗回首三分國何人賦黍離
黃牛廟
怪石欹高岸荒祠接斷厓人烟兼鳥獸舟楫控江淮古
木如幢列羣峰似劍排雖云飄泊際還可試青鞋
出巫峽
歷險下中流非同雪夜舟灘聲兩岸石楓葉萬家秋雲
雨襄王夢江山宋玉愁一時經數驛幾日到神州
宿鼎湖
萬里東歸客今宵宿鼎湖野禽鳴渴旦隣境接蒼梧多
病閒詩侣長醒厭酒徒回看天際月同我寸心孤
遊山分得淵明杜甫次韻
吾思陶靖節寵辱未嘗驚有酒遂斟酌無心校死生歸
來三徑在老去一身輕回首風塵際秋光似宦情
又
少陵湖海士詩就鬼神驚去國同王粲憂時過賈生才
名山嶽重富貴羽毛輕此際無由見空含萬古情
次袁外史病中韻
金門袁外史一病近如何藥裹關心久霜華點鬢多喜
眠身尚怯斷飲氣傷和松下時行樂逢人強笑歌
又
金門袁外史詩句逼隂何性癖交遊少心閒制作多硯
池分雨露丹鼎駐羲和稍待身無恙還來聽醉歌
自述次文鼎韻
養拙住山林霜華兩鬢深已無軒冕志長抱歲寒心子
藉醫爲業予憑賦賣金近來無别事老病日侵尋
渡江
解纜過江南呼童莫掛帆山花紅簇錦堤柳碧拖藍風
景雖堪畫吾曹也不凡投鞭與擊楫何必此時談
送偶武孟(軒名江雨)
昔向三山去今從二水過白頭爲客久青眼閱人多夜
月思江雨春衫製越羅相逢仍告别高興在烟波
挽沈大年
在世誰無死惟公實可憐兩喪猶未舉一疾竟長捐禍
福元相倚存亡亦付天新阡淮海北舊隱石城邊淚洒
延陵劍心摧子敬氊雲山含爽氣野樹黯秋烟壯筆遺
鸚鵡衷情托杜鵑丹房塵漠漠華表月娟娟幕府哀劉
表詞林失仲宣愁看行樂處芳草日芊芊
獨醉亭集卷上
