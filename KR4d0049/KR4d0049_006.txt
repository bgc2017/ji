西溪集卷六宋沈遘撰
都官員外郎楊異等可並職方員外郎殿中丞李
之純可太常博士屯田員外郎張宗雅可都官
員外郎
勅某等朕綜核名實信賞必罰庶幾乎吏稱其職民安
其業如漢之全盛時故攷百工之績而陟降之未嘗不
詳且愼也今有司以爾等伐閱之狀來上咸應于法而
無殿者其可以不賞而陟之哉其各增秩一等尚書副
郎秩宗博士皆清選也其各懋之與我同㡳于治可
虞部員外郎朱仲元可比部員外郎
勅某瓊管四州在大海之中古島夷之地也自前世㠯
來數服數叛而嘗棄之矣國家威德加乎方外故請吏
納貢得比中州然將命以往者亦以勤矣惟爾往為之
守兩歲而還撫輯有方王制無廢申按故事是應㠯賞
故增一等之秩以答萬里之勞往哉祇服可
梓州司戶參軍集賢院年滿孔目官馮天錫可守
婺州金華縣尉
勅某給事祕府亦既有年其勞可書官以為報大縣之
佐厥職姦寇往惟勤畏無敗常慮可
草澤國子監篆石經章友直可試將作監主簿不
理選限
勅某夫五經之列於學官定以隸古而傳於學者布於
天下蓋已久矣然尚念其文字或失而謬也故詔使考
其真而著之石以為後世法維爾友直實以小學之選
而參其事今有司言爾篆體之精能盡師法又博習多
識修潔有守願以官之故朕錫爾一命試于工正之屬
以答爾勞㠯表爾能其往祇服可
祕書丞歐世英可太常博士
勅某朕坐法宫出號令以制羣生之命而其所以承流
而宣化者莫重於郡守蓋其於民也獨親於政也獨專
豈非重哉其法度甚備其訓告甚明有能稱朕之選且
不次而賞之今進爾一等之秩者蓋三歲之常典非所
以褒爾為州之能也其祗聽朕命懋之畏之以取不次之
賞可
御前毛詩學究及第梁舜舉可守輝州司法參軍
勅某爾前以明經來試于庭既當吾選而念爾尚少未
即任以吏也今既冠矣其於人事亦已習乎往掾州郡
謹奉常憲毋有奸斁可
前守將作監主簿曾孝雍可服闋舊官
勅某夫三年之喪亦已久矣先王制禮不可過也爾昔
者銜恤以去位今其復常以從我還汝舊服恭我新命事
親孝者事君必忠爾其念哉可
太常博士郭琪可屯田員外郎殿中丞劉介可國
子監博士贊善大夫石弁可殿中丞國子博士
王諤臣可虞部員外郎
勅某等書曰知人則哲能官人蓋堯舜之所難也然所
以能使百僚師師百工惟時者非有考績之典歟今夫
外廷之士衆矣固未嘗人人而從容乎朕前也然則安
得人人而辨之哉故祖述唐虞憲章三后所以損益審
官之法甚備庶幾乎黜陟之明勸沮之信而在位者皆
得其材今乃以爾等來上皆應其法而當遷者也朕甚
嘉之其各遷一等往服新命毋忝我丕顯之訓可
奏舉人前眞州錄事參軍李及可著作佐郎奏舉
人前青州錄事參軍趙億可大理寺丞
勅某等州縣之吏以千數吾未始一登進於前而辨其
賢不肖也故命有司考其推薦之多者用質其殿最以
聞朕則親臨而擢之夫豈不重且慎哉惟汝等其選也
或屬廷尉或佐東觀往悉乃力以服乃事母俾有壞以
負我重且愼之意可
宫苑使宋有言可南作坊使
勑某内朝諸使武爵之顯也夫豈嘗輕以命哉以爾小
心寡過歴職之久其勞可書故遷正使之列以為爾報
其往悉乃力祇率常憲毋忝顯爵以廢朕命可
將作監主簿任廓可奉禮郎
勅某筦庫之守出納之吝有司之事爾然累日計歲祈
利程功亦不可不賞以為勸也故今考爾之績遷秩一
等者所以答爾三歲之勤夫能大者任重勞多者報豐
維爾勉焉毋羞于後可
大理評事梁彦通可光禄寺丞
勅某河東吾股肱之地而西北之樞也故以舊相帥之
其兵事之秘軍書之密蓋有不得聞于外者汝實參焉
克幹父蠱以濟厥功吾甚嘉之故命有司考績增秩光
禄益愼機畫罔有隳墮可
虔州雩都縣主簿趙定可大理寺丞致仕
勅某夫鐘鳴漏盡夜行不止古人之所耻也今汝乃以
捕盗為功而自列吾方信令於天下豈可獨遺于爾哉
然汝之老亦不可復參吾官職之事矣其升秩廷尉歸
安於家足以自榮其往祇服可
前守莫州鄚縣令劉庠可著作佐郎
勅某匈奴慕義歸服北方無事然猶宿兵積穀以備豫
不虞顧漕輓之弗能給也故設平糴之法推賞募吏以
辨之今有司上爾之最實應於令且察爾俊造之等治
行甚美任舉者衆故擢爾東觀之屬蓋文學之選也亦
云寵矣其往祇服可
奏舉人前忠武節度推官楊甫可大理寺丞奏舉
人前河南府偃師縣主簿兼縣尉事甄履可著
作佐郎
勅某等夫士之未達也不患乎不知于上患乎身之不
修既知于上而發聞光顯矣顧可不善始善終哉今爾
等繇州縣之卑而至乎朕前則擢爾于王官可謂發聞
光顯矣爾其夙夜以思靖共厥位益保多福可
著作佐郎任桶可祕書丞大理寺丞劉長年可太
子中舍
勅某等有百里之地斯可以為政矣耕桑有時也勿奪
焉貢賦有藝也勿擾焉衆之所利者導之衆之所害者
去之先之則信勞之則悦繼之以無倦如是而已今爾
等所居皆大縣也亦嘗念於此乎有司考績蓋用常法
升位于朝我恩則厚爾其服我之訓夙夜以思無作官
辱無起民羞無廢我丕顯之命可
故司農卿陳宗元孫男仲甫可試將作監主簿
勅某九卿顯爵也法得任子若孫故雖其歿猶弗遺爾
惟宗元實司農之正不幸殞謝故推敘及爾錫以一命
試于工正之屬爾其夙興夜寐聿修厥德無忝爾祖可
永興軍節度推官大理評事前知儀州崇信縣事
尹光臣可大理評事充山南東道節度推官知
梓州東關縣事
勅某爾前以察廉為縣未久而以親喪去今既復常矣
其還爾舊百里之地有民人焉有社稷焉惟爾為政賞
罰有典爾其懋之可
虞部員外郎致仕滕宗愈男希孟可試將作監主
簿
勅某夫引年謝政之臣吾所以加優其恩以及其嗣者
豈特報其壯時之勞亦欲慰其歸休之心而勸吾士大
夫始終之禮也維爾父陳力之久老而還亊朕甚嘉之
故褒敘及爾錫以一命試于工正之屬爾其愼修思永
以安爾親以稱我意可
相州湯陰縣主簿麻永圖可太常寺奉禮郎致仕
勅某爾為州縣吏者二十年矣曾不能自奮㠯求為可
知乃嘗坐法以廢今既耄矣始乞身以去顧奚足以稱
者獨哀其犇走之久故加以京寺之屬以優其歸嗚呼
尚使仕于我者知我之仁哉可
溪洞鶴州知州向守興可銀酒監武餘如故
勅某世以武烈名于南方遂有厥土而忠勞鄉順繼繼
不怠朕甚嘉之故今命汝王官之眞以典一州之衆汝
其恭我職貢固我疆圉毋隳而舊以永福禄可
前權亳州觀察推官蔡天球前唐州桐栢縣令陳
紘可並著作佐郎
勅某等夫士之難進也不患乎上之不知患乎名之不
立此古之人所以難進也今汝天球暨紘皆以儒自進
而任州縣有聞於衆有薦於朝故朕命有司登汝使前
竝擢汝東觀之屬列于王官朕斯知汝矣其各往思夙
興夜寐圖永終譽無累我明可
供備庫副使郭琪可西京左藏庫副使
勅某嶠外五管容南都會為之守者又總監一道之兵
以佐其帥其任重矣今以爾琪往夫内則吾民外則諸
蠻撫之以恩接之以信皆可懷也夫何内外之有遷躐
使列以為爾寵汝其戒之善輔爾帥母忝我命可
内殿崇班曹誌可内殿承制
勅某功烈之世既位於朝配我宗女實維材選賜秩一
等奉承制旨往服優寵夙夜祇戒無有敗逸可
特奏名進士諸科可並逐州長史文學
勅某等朕既以延天下之士試於廷而賜甲乙之第矣
又念爾等易農而學應書躬策至于歴年且老而無所
成其名甚可慜也故命有司條上覆之於前均賜一命
參佐州服以為爾寵往哉祇省知我之仁可
内殿崇班吳惟寧等可並内殿承制
勅某等文武班爵之法各因其材而為制不相奪倫其
考績黜陟以示勸沮則一也爾等並以勞次序位殿中
從朝者之後今復以歲格遷爾一等進承制旨益顯于
廷其各往服蚤夜祇戒思稱厥職尚克荷我之命可
祕書省正字吳安本將作監主簿劉士劭劉士彦
並可舊官服闋
勅某等喪不過三年所以告民有終而㠯節制者也禮
之大體於是乎在今有司舉故事言汝等執喪自去日
月當復故申命於朝還汝于位雖曰舊物其命惟新尚
使身立而名揚孝之終矣可
祕書丞孔宗翰可太常博士
勅某先聖之後四十七世世有聞人以紹厥家蓋盛德
之裔必當有顯雖百世可知也惟爾宗翰質行之茂文
辭之富能濟其美燁然有聲而自登俊造之選升位于
朝三歲于兹矣有司考課遷爾于奉常博士其往率厥
職益進於道尚無忝於前人無墜於我命亦惟休哉可
右贊善大夫蘇涓可殿中丞
勅某夫三歲考績唐虞之所以任百官成大治稱盛德
者也朕今用之以爾名卿之後克世其家文雅有餘吏
事兼邵故因有司大比之狀命爾以遷丞于殿中漸于
顯仕勖哉自進於義無怠無易尚有不次之舉無聞於
爾也可
著作佐郎張元方可祕書丞
勅某審官弊羣吏之治三載而一上之有司之常法也
朕總覽綱紀躬親吏治視其幽明裁以進退所以示誅
賞御臣下也惟爾前實有罪故朕格有司大比之籍不
即用汝使汝退而思戒今更一歲尚克自厲矣進丞舊
者從朝者之後斯實優渥汝其畏之毋重往悔可
屯田郎中陳徽卿可都官郎中
勅某四海之廣生民之衆一受制於朕朕豈獨能治之
哉其所以共之者郡縣守令是也然則天下之治否常
必由之矣其可以失其人與以爾繇文學之選周旋于
外稔有善狀故以爾將一州之師今有司大比又增爾
郎位一等寵益至而身益尊矣亦能承流而宣化稱我
之意乎其明聽朕訓先之勞之無倦庶幾卓然之效以
布不次之賞也可
三司度支判官工部員外郎充集賢校理宋敏求
可刑部員外郎餘如故
勅某司農制天下之財以足國用以調盈虚東觀聚天
下之書以育人財以出禮義士大夫之選莫重焉惟爾
敏求並應厥任柔而立愿而恭直而温好學不倦彊力
有餘朕甚嘉之故因有司考績之典增爾郎秩一等司
刑之副尚書高選往服于位益修不怠朕且圖爾之用
可
庫部郎中宋忠臣可司農少卿
勅某九卿之貳為爵高矣外廷之士計日循級而能至
者幾希惟爾服在朝序周旋吏事歷歲滋久其勞亦多
考績來上遷爾于大農之副寵益至而身益尊矣其亦
能卓爾而立發于事功以稱我之恩乎其勉無怠可
翰林侍讀學士右諫議大夫環慶路安撫使兼知
慶州韓絳奏進士張康可試國子四門助教不
理選限
勅某爾以儒自名而實以毉為伎入游京師衆用稱焉
乃有薦者願得齒于士籍故錫爾一命為吾近臣之恩
其益慎操術毋重辱也可
教坊使杜仁經等加恩
勅某等海内治安朝廷穆然朕誠與羣臣樂之而以時
燕敖庶乎交其驩欣以及萬民則爾等執樂之工豈無
勤乎矧大禮告成澤及天下亦不可遺也其各推之寵
名以示溥博無外之恩可
司天監靈臺郎史繼莊等可並司天監主簿
勅某等昔先王建大中以當天心觀天文以察時變故
有日官以底日禮也今爾等職太史者十年于兹亦已
勤矣其各增秩一等往序厥職夙夜精思母昏迷于天
象以干邦法可
太常少卿葛宫可光禄寺卿
勅朝廷治定百年法制寬裕士大夫各居其位能遵職
謹業以無大過累日計歲以至高爵者豈非承平之致
歟朕方嘉之寧有愛於爾官師哉以爾具官某文學之
第自㡳厥躬更職于外具有告狀遂貳卿列今復進爾
光禄之正夫九卿重禄也一州重任也羣材在廷能臻
此者幾希矣爾將奚以為稱奚㠯為報耶其往思之究
之身愈尊者責愈至可不畏哉可
逐便人宋易從可沂州參軍
勅某有司奏爾前罪甚醜是既棄而弗收宜矣然祫廟
大慶恩被動植豈獨不以及爾哉其復著於籍參掾下
州嗚呼爾亦有知者乎尚知我之仁有以自訟無羞于
我多士可
京東轉運使祠部郎中成奕可刑部郎中權陜西
轉運副使金部員外郎薛向可司勲員外郎
勅某等四海之廣郡縣之衆朕所以付而治之者轉運
使是也顧非重哉自京以東距于海兼齊魯之制汝奕
主之自陜以西至于戎盡秦漢之略汝向主之奕也有
長厚之譽向也有膚敏之實並以材選而往將命能稱
厥職朕甚嘉焉故各增爾秩一等以昭陟明之義爾其
祇服凡為吏太剛則折太柔則廢爾其戒之維秉厥中
毋違我所以付治之意可
司勲郎中充祕閣校理孫瑜可太常少卿餘如故
勅某秘府藏室吾所以官俊能之士而四海之淵源也
然遷不以時而使有流落之歎恩不異衆而使有渾淆
之議則士大夫何勸焉以爾瑜名儒之世學問自給參
備儒省歷年之多是謂久次故陟爾奉常之貳蓋九卿
之高選也光寵多矣爾其畏服毋替我命可
經恩敘理追官人前内殿承制曹諷可崇班
勅某朕前舉大祫之禮薦于宗廟既而推恩海内與物
更始故雖有負罪去籍之吏亦得進而用之豈非溥博
之施哉今敘諷以漸班于殿中我德厚矣汝其思厲有
以自新毋重往悔可
堂後官右贊善大夫馬千之可殿中丞餘如故
勅某三公之府萬亊之本其地勢也重其樞機也嚴然
則為之吏者亦難矣以爾端飭廉敏從事歷載益勤不
怠故增爾秩一等仍其故服愈念周密毋隳前效可
特除名人王方可鄭州參軍
勅某人臣之誼守官守節不易之道也前日南徼羣獠
乘邊無備闕我城邑而汝攝事刺史之半不能死之遽
先棄去以自遁邦有常憲故除爾吏籍與衆共之今大
禮之慶推恩四海故又推敘及汝參于州掾汝其自省
知我之仁可
尚藥奉御直醫官院栢仲宣可醫官副使
勅某周禮醫師掌毉之政令歲終則稽其毉事以制其
食今爾仲宣執技從事為日已久故復審覈厥能進秩
增禄貳于其長爾其益慎于術以佐政令毋有怠忽可
内殿承制閣門祇候曹偓可禮賓副使
勅某元功之後戚里之屬既位於朝今復緣朕誕日之
慶增爾之秩貳于諸使以為中宫之恩爾其祇畏修省
以保寵禄無蹈咎悔可
將作監主簿李昭璉可大理評事
勅某夫考績之法唐虞之所以熙百工而成大治稱盛
德者也朕今用之以爾繇俊造之選參工正之屬而有
司稽閱應于陟典故升爾于廷尉之平其漸光顯矣往
哉祇服可
莊宅使端州刺史内侍押班石育可内侍右班副
都知餘如故
勅某中外之臣出入帷幄受宣詔命宿衛親密非端信
廉飭小心寡過者不可用也况參總厥任當内宰之責
豈可輕哉以爾服事左右多歷年所遂領近班而忠勞
自資日益不懈朕甚嘉之故升爾貳于内侍之率爾其
夙夜思畏毋以寵自矜毋以權自怙庶幾乎永保爾禄
無負我恩可
奉職張文簡(青州)張衮臣(鄭州)可逐州長史
勅某等三班武吏輕矣其有驅馳服事之久而能以禮
請老而去者亦可嘉也其各以參于大郡之佐歸安于
家有以自榮可
賢妃苗氏奏親姊永安縣君苗氏男習進士張士
昌兖國公主奏苗賢妃親&KR3878;甥習進士張閱可
並試將作監主簿
勅某等屬者朕誕日之慶均賚宫闈使得推及近戚今
賢妃暨兖國公主乃以爾等為言皆苗氏之姻也其各
錫以一命試于工正之屬其往祇服思有攸立毋辱于
位可
三司度支判官祠部員外郎直集賢院同修起居
注王安石可刑部員外郎餘如故
勅某左右史以記言動以立書法以觀後嗣其任莫重
焉故朕選于衆以爾安石為之惟爾安石經明行修秉
君子之節材劇志大通聖人之方信其可以任重而致
遠簡在乎朕心者矣今遷爾郎位一等蓋有司之常法
亦非朕所以畜爾之意也爾其往服待我之用可
内殿崇班宋熙可内殿承制
勅某西戎即敘邊無大警而執兵誰何之吏猶累日計
歲以受賞豈非幸哉爾前罷鎮戎既得推恩矣今復自
陳不已朕亦何愛而不以勸有勞者乎其升秩一等奉
承制旨往乘一鄣思有所報可
文思使康州刺史沈惟恭可左藏庫使
勅某内朝諸使武爵之貴皆所以賞勞能馭材勇者也
豈苟幸於人哉然前日乾元之慶均賚宫闈使得推及
近戚而德妃乃以爾惟恭為言朕豈復愛數等之名而
不以慰妃之意哉其升序前列國帑之正寵轂多矣爾
其思服無斁常憲可
樞密副使給事中包拯妻仁壽郡君董氏可進封
永康郡夫人
勅鵲巢采蘩召南之風王教之本而公侯之事也具官
某妻董氏出于盛族而有温惠之實歸于良士而有輔
佐之效今朕既以拯貳于公府而執機柄矣則其中壼
禮命之數有常典哉其䟽以名郡為湯沐以稱小君之
寵可
六宅使端州刺史郭逵可果州團練使充龍神四
廂都指揮使
勅王者六軍内以宿衛京師外以威制諸夏其將帥之
任莫重焉以爾具官某志節材氣勇有餘裕周旋疆圉
其勞可書故歷選於衆以爾董我連營之師且優以團
結之秩爾其執軍之律謹國之法以樹功揚名稱我所
以擢爾之命可
司勲員外曹元舉可依前官充三司鹽鐵判官
勅某國家之大計在三司而鹽鐵又貨利之豐也任其
事者必能吏乃稱焉以爾元舉夙用敏給明習法令治
郡刺部咸有善最故以爾贊司會之劇夫多取則病於
下少取則廢於用維其盈虚歛散以足國裕民繄爾之
能其往祇服可
衞尉寺丞胡宗質可大理寺丞
勅某有司計羣吏之治三歲而後進退之所以序人材
明誅賞古之道也以爾宗質自丞司衞簿狀無殿協于
陟法故升于廷尉以漸光顯其往祗服毋怠厥修永有
爾禄可
持服人前西京左藏庫副使武永孚可依前官免
持服
勅某夫喪以去位禮之經也起以從事政之權也古有
之矣朕今用焉以爾永孚材武幹用歷試既效不幸而
至於大故方障戍擇人之時豈得使遂其無窮之心哉
其彊復爾位往守北壘事親孝者事君必忠吾所望於
爾焉可
祕書丞直祕閣充編修唐書官吕夏卿可太常博
士餘如故
勅某天禄石渠典籍之府禮樂之源非修潔博習之士
則弗能稱其任惟爾夏卿材質之美術業之卲預成唐
史遂參書閣斯可謂能稱其任者矣有司弊三載之治
故遷爾奉常博士亦文學之選也往服厥位益進于道
有以廸我顯命可
皇姪孫故右監門衞大將軍仲翹可贈眉州防禦
使追封通義侯
勅朕於親親之恩既無所不至矣况其殂殁豈復有所
愛哉惟爾具官某孝恭端飭早有令聞謂實宗子之望
奄忽凶告衋傷我心何可及已其命有司贈以州使之
綬侯國之章以慰爾靈以揚我寵爾其饗焉
屯田員外郎王衮可都官員外郎太常博士杜保
衡可屯田員外郎
勅某等朝廷治定士大夫幸當其時而進於位以周旋
乎太平之致豈非休哉然患常生乎久安而因循苟簡
之弊不能無也在乎彊勉而已矣詩曰夙夜匪懈書曰懋
哉懋哉今有司弊三載之治故各增爾秩一等其各往
服祗我明訓思有攸立毋自斁敗可
前簡州平泉縣主簿李佶可守祕校致仕
勅某始仕州縣而已老矣乞身以去亦可嘉焉升秩京
省歸安閭里恩禮之厚來者知勸可
隰州司理參軍劉安仁可光禄寺丞充大理寺詳
斷官遼州平城縣令韓晉可大理寺丞充本寺
詳斷官
勅某等書曰五刑有服惟明克允然則刑者教之輔也
使或不從而不信則民無所措其手足矣教何有哉俗
吏不知經術亦安及此今以爾安仁暨晉卿咸以明經
而進試之法律又習故並以為廷尉之屬其往率厥職
惟通惟平毋背于先王之訓欽哉可
奏舉人前同知郃陽縣令張于可著作佐郎奏舉
人前權西京留守判官張宗說可大理寺丞
勅某等天下士大夫達於朝廷者吾既知之矣彼州縣
之吏動以千數卑且遠矣朕亦何從而辨之乎故設為
薦任之法而取之一有汚敗刑兹無赦然則薦而任之
者亦已艱哉今擢爾于東觀宗說廷尉並列于王官其往
祗飭保爾一節毋辱于已知毋背我官訓可
畫邊花藝學澄州無虞縣主簿御書院祗候馬用
可中嶽廟令裝界藝學南州三嵠縣主簿御書院
祗候朱懷玉可東嶽廟令
勅某執技於府以勞自陳据其舊次宜被推賞嶽鎮祠
宇具有職事往服惟慎毋自隳斁可
内殿承制雷周輔可供備庫副使
勅某全蜀之廣制為兩部各置守將以治兵民其任重
矣今以爾周輔往佐軍事又進爾于諸使之貳以重爾
行其往周悉乃心宣乃力軍有常律毋得怠廢可
比部員外郎致仕黃仲英可加上護軍左清道率
府副率致仕鄭蛻洗馬致仕張道可並加騎都尉
勅某等朕前以大祫之禮薦于宗廟既事告休推廣慶
賜罔有遠邇莫不周浹况吾士大夫陳力之舊歸老之
美而可遺乎其各賜勲一等以稱朕意可
吏部員外郎知制誥兼侍讀楊畋可依前官兼侍
讀充龍圖閣直學士知諫院
勅朕總御綱紀博覽兼聰庶幾乎先王之治而聰有所
未達明有所未燭實賴二三大夫為吾耳目朝夕納忠
以自輔然舉以任其責者常難其人具官某直清之操
卓爾不羣閎達之材綽然有裕出入内外簡在朕心傳
不云乎如有所譽其有所試其以畋陞于延閣長于諫
臣嗚呼朕之舉爾可謂盡矣爾其觀古名臣所以獻可
替否守節徇義之烈以思自效以稱朕意焉可
度支員外郎直秘閣同修起居注司馬光可起居
舍人同知諫院餘如故
勅某朕奉祖宗之成業以臨天下夙興夜寐而欲寡其
過未能也故博延亮直之臣使得禆補警戒其不迨庶
幾有益故察于羣臣而得爾光惟爾光學有源本行有
師法方而能通直而不撓可謂卓然特達者其正秩右
史參職諫省往服乃位盡規毋隱務稱朕所以舉爾之
意可
韶州樂昌縣主簿兼縣尉事梁師孟可太常寺奉
禮郎
勅某天下之貨聚於三司三司之法能任事者賞之豈
務於多取哉足國經費而已今其言爾前採韶山之鉛
以贍鑄錢其利歲倍於法當賞故升爾太常之屬以答
爾勞其往祗服可
廣南西路鈐轄皇城使忠州刺史宋定可果州團
練使舊官充廣南西路安撫都監兼知宜州
勅某㠐外夷僚數叛不賓誠德不足以懷也將威不能
以服也宜州在西之衝為一都會鎮禦備豫尤難其才
惟爾定材武忠勇有古將帥之烈周旋南鄙勤勞不怠
是宜舉其已試之效優以團結之秩撫輯一道專守千
里有民有兵其任重矣爾其宣我德澤揚我威制尚使
蠢爾之蠻面内來化時乃之功其往祇服可
刑部郎中充集賢校理馮浩可依前官集賢校理
充三司度支判官
勅某三司制天下之財而度支獨主國之大計其出入
多寡之數則有常矣而盈虛輕重之宜豈無術哉故非
精明通習之能亦不可以與也以爾某文學之選列在
東觀嘗佐京兆又使外部更事多矣宜佐司會之劇以
勸其效爾其往服夙夜自強圖稱服命可
皇親兒男賜名四十七人可並右内率
勅某國家神明之後本枝百世蕃衍無疆朕既丕受上
帝之祉曷敢不施于爾孫子哉故因乾元之慶申詔宗
正悉奏諸孫之能勝衣者四十七人制名命官咸傳之
籍咨爾父兄尊爾師保慎爾威儀使幼子有所視有所
聞長而無犯於非義以成乎信厚之德豈非休哉其識
朕指無忽可
宜州鄉貢進士區宋臣可本州文學
勅某遠人之陋學者常少有能自表於衆是可進焉以
爾宋臣出于嶺徼而嘗與計偕來今且老矣而無所成
其名自陳于朝有足憫者錫爾一命歸榮州里尚使海
隅之俗知有所勸可
西溪集卷六
