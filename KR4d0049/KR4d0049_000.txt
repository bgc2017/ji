西溪集别集類二(宋)
提要
(臣)等謹案西溪集十卷宋沈遘撰遘字文通
錢塘人以蔭為郊社齋郎皇祐元年舉進士
第一執政以已官者不應先多士奏改第二
歴知杭州開封府皆有能名終於翰林學士
事蹟具宋史本傳所作西溪集本十卷南宋
初有從事郎處州司理參軍高布者與遘弟
遼雲巢編遘從叔括長興集合刻於括蒼名
吳興三沈集以是編為首然史稱遘通判江
寧還朝奏本治論十篇為仁宗所嘉賞而集
中竟未之載則亦非全帙矣遘以文學致身
而吏事精敏一時推為軼材其知制誥時所
撰詞命大都莊重溫厚猶有古人典質之風
詩亦清俊流逸不染俗韻第二卷末題楊州
山光寺二詩其一有夾注稱為盧中甫和詩
其高臺已傾曲池平一首已見前而重出於
此字句稍不同詩下亦有夾注稱傳自山光
寺壁與集中異云云疑皆高布校刊時所增
入非原集之舊也乾隆四十三年八月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
