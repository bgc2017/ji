西溪集卷二宋沈遘撰
代人進南郊禮成詩(并序)
伏以皇帝陛下即祚以來躬祀郊廟者凡十一大事盛
禮前世之所難能今陛下有之而孝思不已精意彌發
定雅樂興寶鼎並嚴三后以配上帝天地祖宗之靈以
順以格增前人之光為萬世之法詩書所載二帝三王
之事業今具之於陛下已宋之德其有窮哉臣自獲位
於朝得奉祠事而兩攝綏僕親侍穆穆之光以觀盛禮
臣不勝大幸
宋德承天序郊丘必以時先期發明詔戒日具多儀閟
館嚴真祖清宫謹大祠孝思追祖考禋祀致神祗三聖
同升侑羣靈罔弗祗聲文更舊律鼎鬲列親規禮樂
榮觀洽雲雷慶澤施歡聲充有截盛事極無遺皇祚
千齡永成能萬世宜臣心奚以答歌頌一毫釐
晚雨後過城東
東城雨始歇紫陌無纖埃佳氣四面起游光泛樓臺日
暮市井合呌舞何喧豗我時騎過之顧瞻顔屢開欣幸
其如此平歲無愁猜吾人雖安坐猶能詠康哉
和江鄰幾送文丞相還游普安院
擾擾市朝士一身衆役該官曹畏職業人事煩往來朝
出被風雨暮還衝塵埃竟歲長如此何時能休哉適聞
丞相行巾車城西隈冠蓋盛出送車馬相喧豗吾有四
君子約言共追陪烏躔轉背午歸來倦支骸道旁有精
舍聊兹釋鞍䪎殿閣鬱四合高明絶纖灰曲池含清波魚
鳥中沿洄禁園直南望參差隠樓臺秋風肅衆物野
氣日夕佳幽趣坌來會俗紛頓可推高情緬山水劇語雜
譏詼清賞何以娛一枰聊為開豈徒事爭決要且資歡
咍謂言坐上客兹樂那易諧城中苦多事况復日月催
功名未有立壯志先欲摧幸時得閒暇一出紓吾懷此
言固可結此願惟恐乖須臾夕照下欲起姑徘徊攬轡
更留顧餘興無窮涯
和王微之漁陽圖
燕山自是漢家地北望分明掌股間休作畫圖張屋壁
空令壯士老朱顔
送袁陟通判撫州
上林珊瑚枝太液琉璃波孔鸞相徘徊鳬鷃不敢過嘉
樹日零落清流成惡腐凡鳥鬭嬉鳴珍羣搖翮去去兮
將安之江山歛羽儀何時復來還聊以三歲期
過江鄰幾官舍
君舍城之背蕭然十畆餘四垣通野墅一舸泛官渠夏
木隂成後涼天雨歇初公門日無亊觴詠莫容疎
碕岸淺可弄平流清且漪葭蒲亂垂影魚鳥悉浮嬉浩
蕩江湖思差池林壑期誰能共兹語終約不吾欺
願見豈辭遠况從吾友行清談開憤懣高詠聽鏗鍧赤
日煩著却晚風凉氣生歸鞍任傾倒莫惜釂餘觥
奉酬楊祖二閣老中書省齋宿見寄
詞省非吾據維應賴兩公自憐雖壯齒多病祗衰翁飲
興端難彊詩情久已窮還家即高卧客轍任西東
送蘇結赴蜀州推官
嘉陵劒閣萬里道自古當為行役憂於今帝制自無外
仕者何必盡中州我昔成都兩歲留春風秋月多遨遊
須知錦城雖云樂不如早還滄海頭
後殿考進士觧嘲
綘闕連碧城白日横采霓鈞天萬舞徹鸞鳳鳴且飛我
為帝所遊十日不知返我樂殊未央尚恨春晝短東風
吹蟠桃花落滿我衣拂去還復來悠然生我思顧謝衆
仙人我自人間世世累雖可憎天上亦多事
和吳仲庶延萟閣後牡丹花二首
零落欄杆暗蘚侵花苞憔悴怨春深吾君意在延經藝
不學前王宴豫心
承明待詔盡名儒一願當君奏六符獨笑開元供奉客
惟將歌句奉歡娛
送密學施侍郎知杭州
塞外風煙河上塵歸來始覺二毛新承明自厭頻趨直
滄海還思一濯巾幕府旌旗初壓境畫船歌吹便行春
湖山滿目舊游在何日從公醉紫蓴
奉祠東太乙宫七首
步虛辭二首
碧城綘闕半夜開翠旗玉節相徘徊景光散堕燈火蔽
步虚一聲天上來(迎神)
赤烏鼔舞揚朝暉白榆零落收夕霏侍臣再拜謝神貺
步虚一聲天上歸(送神)
讀道書一首(是日大風)
甘泉三日齋讀盡羣王書天風起寒門便欲凌太虚顧
身無羽翼歎息知何如
齋居有感一首
城中塵埃多白日迷東西城中市井喧半夜猶鼔鼙我
本江海人偶來東都客寸心雖自丹兩鬢頗欲白一為
城南宿晚若與世違不聞車馬音但見煙霞飛自喜復
自羞胡然久羈旅秋風弄濤時聊可整歸艣
致齋一首
君王無意學神仙獨為蒼生致吉蠲四月麥苗殊未好
一番靈雨即豐年
祀畢大雨一首
由來聖作與天通甘澤祥飈徹俎中更賜太元千歲筴
平明馳賀未央宫
齋居寄楊祖二閣老一首
瀟洒城南尺五天晝凉高枕夢遊仙勞君揮翰紫宸裏
汗浥朝衣不得眠(予儤直未滿二君代直)
西太乙宫致齋遣興二首
城中暑雨方鬱陶城外秋風已蕭瑟下馬解衣高枕眠
惟恐祠官報歸日
我來西郊始三日超然便若與世違市朝迺在咫尺爾
况復萬里滄浪歸(西郊一云甘泉)
訪净因璉上人一首
春風才得馬蹄乾便向城西學問禪不是重隂開白日
自披雲霧覩青天
次韻和張元常中秋夜不見月
月色初無别人心自有分長令照清夜猶勝掩重雲老
去歡難彊衰來飲易醺君家富歌管獨不使人聞
送劉定下第
六科收賢才所得豈非真奈何如劉子反爾棄若淪衆
頗為我嗟我斯自能信言也尚莫知行之得無訒謝去
不復顧所重非吾身孝友且為政况兹有民人廣陵昔
富都今已空殘甚行矣欲自彊公卿皆子任
弔普濟大師
鄉里多長者平生愛斯人誰言相識晚俯仰跡已陳寸
心昔固許掛劒義所申空堂對孤詠寂寞猶相親
南漪堂
山遶湖堂寺遶山平生願向此中閒青雲白水相浮蕩
野客高僧獨往還少小自嫌軒冕累因循將恐鬢鬚斑
南漪最是逍遙地且挹清波濯愧顔
次韻和少述秋興
浩蕩西風動客裾飄然歸思滿田廬少時豈省為名誤
老去真知與世疎勝事祗隨詩句盡壯懷猶向酒杯舒
南山已有終年約三徑何年得自除
送諸進士赴試禮部
吾州號多士今兹見諸生自非中正舊焉識鄉里評但
喜後來秀紛若春華榮高會存故事工歌追鹿鳴勸酬
皆嘉賓雜奏瑟與笙何以為子贈贈子毋驕盈一獻未
足信要之觀厥成行矣其自厲傾耳聞吉聲
次韻和李審言上元寄王巖夫
此都豪麗歲仍豐此夕都人凱樂中車馬笙簫千里至
樓臺燈火九衢通香輿軋軋凌風駛粉袂翩翩照地紅
病守行春真莫強更堪攀倚少年叢
次韻和王巖夫有美堂會諸年契
西寺題名墨尚新今為賓主此堂人縱談更起揮青麈
極醉何妨倒紫綸梁苑舊遊皆已往吳山高會正臨春
欲知勝事常難得嘉句先應動薦紳
次韻和盧中甫有美堂會諸年契
華屋陳高會春風衆物新嘉賓共科籍勝事動邦人大
白期無算清談信絶塵詩豪兩難敵弱力壓千鈞
次韻和王仲至李審言見寄
相如未用尚文園暴勝威名世已傳攬轡一時高莫挹
著書千首浩無邊顧慙局趣何能駕望絶騏駵不得前
聖世料材方責實便應歸泛五湖船
次韻和王巖夫見寄
前日移舟就近邨送君西望大梁門九重宫闕天光遠
千里江湖水氣昏壯士遨遊應自適少年離别枉傷魂
北州為政須當厲即上青雲欵帝閽
次韻和審言與孫少述會遊審言以病不至
三吳高士壓英躔乘興南來得暫延俗役更思抛吏几
勝遊還約泛湖船平生慕義如飢渴自昔論交孰後先
獨恨良朋不相對一吟嘉句重悁悁
次韻和少述見贈兼簡審言
十年高卧占東南禹穴幽蹤久已探峻節千尋山壁立
虚懷萬頃海波涵愧非仲舉能延士賴有君公為對談
大句聯來兩豪絶應知弱力已難堪
許當郎中自溫陵寄詩敘舊遊之感奉酬
少小溫陵客於今記昔遊故人情最厚嘉句遠相求勝
事成陳迹流年換白頭僧坊屢題壁知有舊㾗不
江陰楊使君寄示與楊從事唱和詩一軸奉酬
使君嶷嶷下中臺幕府飄飄得上才仲寶初招庾郎至
微之還遇竇生來江山滿目歸吟筆賓主相忘屬酒杯
自愧鄰城非勝賞聯章大軸為誰開
次韻和孫少述潤州望海樓
北固峩峩鐵甕完京江浩浩海門連鵬摶羊角來天外
鰲戴方壺獻几前西府旌旗猶壯睹南朝宫殿盡蒼煙
登臨不用成悲感自得開襟一曠然
次韻和少述雪中見寄
坐看和氣變農愁三白前占歲大收未及勸耕巡屬縣
不妨釃酒望高樓剡中人遠空相憶韓子詩成枉見投
正欲與君論出處扁舟何日肯東浮
和少述春日四首
春日融融二月晴春風藹藹百花明少年嬉逐正應急
何處歌簫走馬聲
風流自古吳王國一一湖山盡勝遊上已清明最佳節
萬家臨褉錦維舟
初晴池閣暖無塵花落絲飛不避人祗愛年年好光景
須知華髮一番新
卧病江東又見春高齋長日坐生塵看花飲酒應難強
猶有詩情謝故人
謝王勝之行部浙東還示詩
雒陽貴公子才氣蓋九州言從承明觀出治東諸侯繡
衣自天下龍節横江浮威聲雷霆發惠澤河漢流簿領
謝俗吏清談揖前修三月初行部飛帆絶潮頭諸山嶙
嶙出委蛇轉前騶衆川淙淙來方洋放扁舟仁智得所
好逍然忘百憂歴訪寧憚遠窮探詎辭幽高懷期康樂
遯跡嘉遠游從容顧賓從此樂復有不長歌裁大句從
者誰敢酬歸來特示我明珠知暗投我本丘樊士久已
失厥謀終無考槃樂但有伐檀羞庶幾不遠復未愧公
儀休
江氏明薦堂
夫子剛且勇一摧遂終身於今斗牛間鬱然氣不申平
生慕用意碣刻畱千春更為祠堂詠尚代雞酒陳
次韻和鞠顔叔游山
吏案方無事朋遊出近山相從得所好終日有餘閒棄
置形骸外逍遙宇宙間谷風吹淅淅澗水濯潺潺灌木
開雲蔭餘花散錦斑輕輿留石步短櫂下湖灣古寺羣
峰合孤洲萬竹環紫鱗驚躍起白羽倦飛還對酒忘塵
事臨流見病顔支離真可笑光景信難攀且共隤然醉
誰知是閉關(王仲淹云劉伶古之閉關人也)
平望道中
積水不知際孤舟緣斷隄新晴寒氣薄短日暮天低為
客情猶昨重來路已迷區區何計了長負舊林栖
將至京口先寄孫少述并呈晏子俞
為郡無聞困米鹽先生有道獨幽潛豫章因甚尊徐孺
益部何能詘蜀嚴已脫簿書身自放肆尋山水意寧厭
京江最欲方洋處願從屏星卷畫幨
奉酬潤州余少卿見寄
兩鎮旌旗對撫邦老成循政獨難雙賜環已許歸西省
擁檝方來絶大江後乘願陪幽賞盡新詩頓使勇心降
主人意厚春潮小且卷孤帆偃畫杠
到淮南
吳山已遠見淮山未覺風塵上客顔家在滄浪重回首
彷徉且作半年閒(彷徉一作逡巡又云北舟聊得半年閒)
戲盧中甫錢才翁
晴日春風花氣浮少年嬉逐滿揚州誰憐居士身常病
獨坐空船理白頭(居士身常病一作終歲愔愔病)
山光寺一首(寺本隋煬帝故宫)
高臺已傾曲池平江都宫殿野草生隋家事遠不須問
淮南非復百年城(今揚州城非唐舊城)
謝太傅廟
功業由來出偶然晉師豈必勝苻堅謝公更欲收民望
故築新城坐自全
自揚州與中甫才翁偕行
相遇得所好相從如所期平生慕朋友形跡無牽羇道
路遠千里冬春踰再時要將窮吾樂勿厭行遲遲
和才翁行次山陽
灧灔春波遶郭回飛花無數逐風埃山陽舊客誰相識
尫病區區又到來
甓社湖
青天澹無雲白水平無波拖舟鏡中行奈此清絶何我
行不自亟三日才百里卷卷何所感似泛吳江水湖水
清無際清極不可觸吾纓初自潔將安濯吾足
和中甫新開湖
渺渺清波百里浮昔遊曾是一扁舟十年人事都如夢
猶識湖邊舊客郵
和中甫吕氏園亭
長日陰陰雨與風病夫高卧一舟中少年歡氣誰能遏
縱走名園看落紅
題揚州山光寺
馬蹄輕蹙柳花浮醉入淮南第一州不是青樓羞薄倖
自緣無錦作纏頭(此是中甫和晴日春風花氣浮詩)
高臺已傾池已平隋家宫殿春草生千年前亊何足歎
淮南非復舊時城(此詩傳自山光寺壁與集中異)
西溪集卷二
