西溪集卷五宋沈遘撰
試大理評事前保信軍節推鄭煜可大理寺丞試
祕校前冀州衡水縣令丁錞可著作佐郎
勅某等朝廷久安而仕者益衆多故吏部之法益密而
嚴蓋官人之慎不如是則濫而有能應其法以得進者
豈非良吏哉惟爾煜暨錞閥閱效實皆最無殿是用臨
閱於廷並擢於王官廷尉東觀之屬往服於位靖共夙
夜思有攸立無累我眀可
文思使李樞可康州刺史
勅某南方多事羣蠻屢擾吏民不得休息朕甚憂之故
使靖守廣又思得忠勇材智之將以佐其軍惟爾樞前
日在廣能捍不虞之寇以全其城其效已試然則熟知
樞賢其以樞領刺史之符往護一道之兵以為靖貳矧
靖嘗請爾以自輔其必能協心均力以紓朕南顧之憂
矣往惟祗服可
文思使郝元規可右騏驥使
勅某荆州北部外撫夷粤而武陵之要用武之地也治
民禦侮蓋難其人而大臣方薦爾元規之材故朕以爾
往領郡事又躐升使列數等以重其行朕惟是大臣之
信故褒用及爾其勉思所以自效者稱爾所知對我眀
命可
奏舉人前太原府大谷縣令王可久奏舉人前權
知嘉州軍事推官趙嗣宗可並大理寺丞
勅某等吏部選法密矣然用以進退州縣之吏尚或失
之豈非難哉今爾等閥閱之狀既應其法朕又躬辨於
前然後進爾於廷尉之屬王官之列其往思服凡爾之
奔走於役者幾歲於兹矣得之之艱未若守之之艱也
如何其勿怠可
都官郎中楊佐可司封郎中
勅某水之為利害也甚矣堯舜其猶病諸故歴代建以
為官莫之能廢而朕用稽焉惟爾佐學行才智廉正膚
敏實吾士大夫之望而自領都水出入累歲夙夜盡瘁
具有厥功朕甚嘉之故因有司大比之序陟爾左曺之
正以為朕寵其往宿爾業愈獻厥成則亦當有以稱爾
矣欽哉可
光禄寺丞韓宗道可著作佐郎
勅某夫士大夫能世其家而保其禄位者固可稱矣况
又能自奮其名以致其身者可不尚之以爾名臣之後
克篤學問以第俊造之選故今考三歲之典擢爾於東
觀之屬以顯爾能且使在位之家有以知勸爾亦愈思
厥服可
東頭供奉官趙鼎邢几可並内殿崇班
勅某等有司言爾積勞計日咸應於法而當遷故朕進
爾班於殿中從朝者之後夫由奔走之冗而至此者艱
矣爾其往服毋怠而舊愈自刻厲庶幾有以稱我之寵
榮也可
漳州錄事参軍前監郢州京山縣酒税申房可太
子洗馬致仕
勅某夫壯而宣其力老而休其身仕者之美也故古者
皆欲褒顯之以風在位然則雖爾州縣之卑豈可遺乎
其以房為東宫之屬通籍於朝勉哉初終以稱吾意可
宣徽北院使鎮寧軍節度使判鄆州充京東西路
安撫使曹佾奏小方脉毉人李整
勅某夫醫之於人不可須臾而無者也矧吾大臣而有
請於爾醫者其可勿許申按故事試以一命以為吾大
臣之恩焉可
大理評事馬直温可衛尉寺丞
勅某夫善積者身尊勞大者報豐皆有稱也今爾累日
考成則得遷一官使能奮然有以自出於衆則吾豈不
能不次而待爾乎其往思效可
東頭供奉官唐贇許才良可並内殿崇班
勅某等考績黜陟之法朝廷之大信一均於爾臣工豈
以貴賤而有間哉贇等籍於三班其巳久矣功狀無殿
是應於法故遷之叙於殿朝之列顧爾之舊可謂光寵
其往自勵尚克稱之可
龍圖閣直學士左司即中知河陽李兊可左諫議
大夫依前充龍圖閣直學士餘如故
勅左右侍從之職股肱藩宣之寄中外之選兩莫重焉
然效大者必遲故考之至乎四歲禮優者必異故進之
加乎二等有國之典也具官某脩潔無玷亮直有守入
備言責出殿方面風采之美足稱一時故今申按於故
陟爾以正諫大夫且仍延閣之舊以臨盟津之奥爾其
祗服有以善其官而稱我之意無忽可
大理評事蔣續可衛尉寺丞
勅某吳大縣也號為難治今汝為令藹然有聲惟汝名
臣之後能濟其美吾甚嘉之而有司方以大比之書來
上故陟汝丞於司衛汝其懋哉吾尚有以褒汝者且無
愛焉爾可
内殿崇班李光嗣可内殿承制
勅某夫有内朝之籍以護一州之兵武吏亦顯矣其可
不勉今又以考課法增爾秩一等爾將曷以稱我之寵
歟其夙夜乃事思有所立豈特無蹈於咎悔而已可
衛尉寺丞薛昌裔楊仲安可並大理寺丞
勅某等夫行遠必自邇登高必自卑君子之道也仕者
亦猶是爾今汝等能積其勞三歲故進其秩一等使積
而不已則其進也將無所不至亦在懋之而已其往無
怠可
西京左藏庫副使楊文廣可供備庫使
勅某前日南夷負恩為亂以覆壞我郡邑至於用師而
後定雖朕不德不能懷服方外而亦將吏不戒不習之
罪也故深察往失而推擇所遣益不敢輕惟爾文廣材
武忠勇更事有勞故今以爾總一道之兵戍於邕管又
陞爾於諸使之正以重其行爾其祗聽朕命戒疆事習
軍計使南徼無警而朕為知人則時乃之功矣其往欽
哉可
職方員外郎蕭映可屯田郎中太子中舍路諫可
殿中丞
勅某等夫臣能奉職以效於上上能念功以報於下則
萬事其有隳而百工其有惰哉然則爵賞雖貴不得而
吝也今吾按有司之奏各進爾等秩一等其往祗服益
思所以善其職而取報之寵者亦惟休哉可
内殿崇班丁政可内殿承制
勅某海旁諸郡夷蜑雜處奪攘侵害無時無之然則持
兵徼候之吏不可以不報其勞也以爾居職三歲無有
敗事部使言狀應以褒陟故遷爾一等以信賞法以勸
武功可
陜府西路都轉運使兵部郎中充天章閣待制彭
思永可右諫議大夫依前充天章閣待制充高
陽關路都部署兼安撫使知瀛州
勅河北四方之重而高陽又河北之衝也内蓄勁兵外
抗強虜則帥守之任豈輕哉具官某資賦純茂才聞優
給更佐臺省参列侍從風采之美簡在朕心故陟爾以
諫臣之長仍廷閣之舊以臨於瀛爾其往服厥事思所
以息民備敵之宜以揚爾能以稱朕意可
淮南等路都大發運使守少府監孫長卿可右諫
議大夫充陜府西路諸州水陸計度都轉運使
兼本路營田勸農使
勅秦地千里古之建國莫強焉今雖郡縣然猶建之五
府宿重兵以制西戎則天下之重也其將命刺舉蓋難
其人具官某行義甚修風力甚壯内佐大農京兆之會
外領平刑漕食之劇勤勞不怠厥功粲然其以某秩諫
大夫臨使西道爾其宣我威澤足我儲峙使疆事無警
而百姓有裕時汝之能其往祗服可
大理寺丞閻温仁公孫廸可並太子中舍著作佐
郎趙庾可祕書丞太常寺奉禮郎張鼎可大
理評事
勅某等古人有言奉職循理亦可以為治故審官之法
以責士大夫者如是而已今爾等三歲之績既應其狀
可不遷以勵之其各遷一等往服爾事益思自進亦惟
休哉可
應才識兼茂眀於體用科新授河南府澠池縣主
簿蘇轍可試祕校充商州軍事推官
勅某朕奉先聖之緒以臨天下雖夙寤晨興不敢康寧
而常懼躬有所闕羞於前日御便坐以延二三大夫垂
聽而問而轍也指眀其微甚直不阿雖文采未極條貫
靡究亦可謂知愛君矣朕親覽其獨嘉焉其以轍為州
從事以試厥功克慎爾術思永修譽可
西京左藏庫副使夏元象可文思副使
勅某彭武一道西夏之吭而諸部之翰也其將吏必皆
材選而爾元象既参其屬今考其歲成則又當遷焉文
思之副前列之寵其思所以克稱者夙夜無懈可
祠部郎中判三司䀋鐵句院吕公孺可刑部郎中
勅某三司主國大計蓋重事也故其屬皆朝廷之選精
能彊力之士而公孺也出入數遷甚稱其職惟爾公孺
大臣之世修潔有立以自致於位朕誠嘉之故因有司
之籍遷爾左曹之正以顯爾名以彰朕恩其往祗服永
有爾休可
右十牛衛長史閤門承受陸思恭可舒州桐城縣
主簿
勅某執事殿閣有年有勞按用舊典叙爾於王官之後
往服所職慎厥身修思永可
堂後官膳部員外郎馬千之可倉部員外郎充堂
後官
勅某夫三公坐大府以論道輔政故不親小事而以爾
諸吏奉行文書檢察纖悉然其責亦巳重矣惟爾千之
從事累歲祗慎周密克濟其職故增其秩一等以報爾
勞以勸爾類其往服我休顯之命無易可
西京左藏庫副使高允元可文思副使
勅某武吏以材勇進以功力賞古之制也方天下無事
兵革不試則汝武吏安得自效以取賞哉然内外之職
歲月之勞亦不可遺也今允元最狀既應陟法其增秩
一等以明勸羣吏可
故樞密副使贈兵部尚書王疇遺表長男太廟齋
郎岠可太常寺太祝次男嵃嶼嶰可並祕書省
校書郎
勅某等朕方圖爾考之材登於右府以左右樞機遂觀
其成而不幸即亡朕心永傷何有窮己故推恩徧於爾
等其各思所以自立以紹爾家以稱朕意可
親姪崿可守將作監主簿
勅某爾之叔父朕所用大臣之良也朕哀其早世既推
恩徧於其嗣又延叙及爾朕之於爾叔父可謂盡矣爾
其自勵無辱朕命可
國子博士劉舒可虞部員外郎
勅某朕垂拱法宫以守四世之成嘉與士大夫共之而
勿失然則内外奉職循理之吏皆朕之所與進也今有
司言舒功狀當陟其命增秩一等以信三歲之典以稱
朕意其往祗所服無怠可
大理評事宋慶曾可光禄寺丞
勅某朕惟爾祖先帝之大臣有勤勞於國家爾父方執
史筆以事朕左右爾克承其世官簿以應審官之法來
上朕誠嘉之故陟爾丞於光禄其益思厥脩無替爾服
可
前保信軍節度推官慎鐸可太子中舍致仕
勅某夫壯而盡其力老而還其身士亦可以無愧矣今
聽鐸之請而進其秩於朝者之後使有以榮其歸路其
欽承之可
故太子少傅致仕贈太子太保孫抃遺表孫男永
年可守將作監主簿
勅某朕於先帝之大臣故家恩禮無所不至今復推叙
於爾永年以順爾祖之志吾於孫氏可謂盡之矣其往
祗服可
仙韶副使張氏劉氏可並掌樂依舊仙韶副使
勅某禁省内職各有司列故遷叙爾各有品制不可逾
也以爾選於樂府克善其工遂佐使事今復進爾典樂
之秩以為爾恩其益慎於職無怠以永有光寵可
崇儀副使李克忠可六宅副使
勅某武爵有諸司使以賞有功以序群材蓋云顯矣豈
易進哉今爾克忠閥閱之狀既應賞法則雖顯爵亦不
可得而吝也其升之上列以示勸其衆汝其祗服無斁
可
空名試監簿
勅某水溢於河以害京西故命興工徒以塞之而汝能
獻粟以佐其役朕所嘉也其錫之一命以報其忠可
駕部員外郎王誨可虞部郎中
勅某夫公卿之世能保其家以不失其繼者朕皆欲安
護之以始終大臣之恩况汝誨學行純固克濟其美有
聞於時而有司方言汝功狀當陟實有以稱朕之意其
遷誨正於郎位往祗厥服思永終譽可
太子中舍王永可殿中丞
勅某審官以三歲弊羣吏之治而進退之其從來久矣
今上汝官簿無負於法當進者也其進之一等以信常
典以勸在廷汝其欽哉可
屯田員外郎黃照可都官員外郎
勅某河東踞西北之會地險兵彊自古以為重故其守
帥必吾左右文武之臣而其幕府亦必才能強濟之士
而汝照實被其選必有以稱其任矣今有司計汝舊課
故進汝秩於中都之次蓋常典也吾有不次之賞須汝
嘉績於後汝其懋之可
右驍衛大將軍龔州刺史宗瑗所生母耿氏可同
安縣太君
勅某春秋之義母以子貴蓋先王之制也後世莫不倣
焉具官某母氏温惠有德被選宫邸克生令子冠珮立
朝乃因壽聖之慶自列丐恩朕敢忘先王之制不成爾
子之志哉其封君大縣以示國禮數之寵可
供備庫副使錢適可左武衛將軍致仕
勅某陳力就列既得班諸使之後顯矣今乃自請以不
能而去其位是可嘉者其進適於環衛之列使歸榮寵
安於家以報其勞往維自休可
皇姪右武衛大將軍仲林可安州觀察使安睦侯
勅朕親九族以協萬邦其恩至矣豈復有存殁之間哉
具官某孝睦恭惠有聞於家謂宜夀考終享多福奄忽
物故震傷朕心不能以已其以安睦之使綬侯印贈於
其第惟爾有知尚饗之以自榮可
磁州防禦使從式所生母南陽縣太君李氏可永
嘉郡君
勅某夫人子之於其親欲盡其心者固無窮也况有富
貴之資者哉具官某母某氏躬有懿德入事宗邸有子
受封既啟名縣今復以夀聖之恩進之大郡維爾夀考
多福其享無已可
右驍衛大將軍龔州刺史宗瑗長女可永嘉縣君
勅某朕推親之恩以輯九族其施博矣今復從汝父之
請緣夀聖之慶封汝以大縣汝其祗服可
殿中丞尹林可國子博士
勅某承平之治官有成法羣工庶士能守之而無咎者
皆得以三歲而遷其秩顧非優哉惟爾念此靖恭於位
以爾禄無替於後可
入内内侍高班蔣永德等二十人各加恩
勅某等永昭之役大矣其奔走幹督之煩多吾中侍之
臣也今事既禮成宜有以褒顯之其各進階若勲一等
以答爾勞以稱朕意可
空名試監簿助教各一道
勅某歲饑民不自給官既為廪振之而汝能自輸所有
以為助朕用汝嘉賜汝一命以答汝誠其恭承命可
前守桂州錄亊參軍胥世程可太子中允致仕
勅某州縣之職勞矣汝奔走其間至於老而自謝以去
予思所以慰汝之心使著汝之籍於朝休哉往保爾福
於家可
都官員外郎勾當法酒庫鄭燾可職方員外郎
勅某群司百工在中都者雖小大各有其業必皆以才
選惟汝燾學行並懋尤有善問故使登爾於前增爾秩
一等其往率厥職愈勵於進不已可
文思副使曹傑可左藏庫副使
勅某秦地用武其將佐必材勇之士汝傑實充其選而
有勞故遷優其使等以明勸信賞於下尚慎㫋哉
龍圖閣直學士工部侍郎李兊奏醫人高昭慶可
試國子四門助教不理選限
勅某人情莫不欲康寧而夀考則醫者其可以已乎吾
既於近臣之恩無所不至而兊方以爾為請故賜汝一
命以順兊之志其往慎爾術無廢可
北京留司御史臺正名知班驅使官李早可蓬州
蓬山縣主簿勒留
勅某大名國之别都群司百工具有故事汝執隸御史
既有年矣視秩命士庸荅爾勞維慎厥終無辱我命可
前殿中丞李洙等可並舊官服闋
勅某等三年之喪天下之逹禮不得過也汝等去位為
服既復常矣其還居於舊惟孝與忠惟汝之責懋之哉
可
右清道率府副率致仕王與權可右司禦率府副
率致仕
勅某朕受天之命承宗廟之重大賚四海暨爾臣工咸
與之進故命與權升副司禦往廸寵休思慎厥稱可
中武將軍儂宗旦可右千牛衛將軍
勅某爾遠在徼外有地與衆而能嚮義循德深報忠順
不失其守朕實爾嘉故遷爾環衛之貴其益恭畏無易
以永保爾禄於後可
贈工中王裕長男無逸可試將作監主簿
勅某爾父為縣擒盜奮身不顧遂至戕没朕所震嗟既
已褒顯贈䘏之甚厚又推叙及於汝等其往祗畏思有
修立無墜爾考之烈可
職方員外郎致仕區法男令輿可試將作監主簿
勅某爾父陳力之久自請還事而為爾祈恩故吾以爾
試工正之屬以報爾父之勞其夙興夜寐思所以自立
無墜厥世可
西上閤門使王道恭可康州刺史仍舊西上閤門
使成都府利州路鈐轄
勅蜀古之建國今雖郡縣而連城數十地險以遠故常
以文武之帥兵而守之又以材勇之將為其佐皆慎左
右之選未嘗輕也具官某功臣之世克濟其美將命宣
旨有勞内外朕所察焉其以道恭領州刺史之符往貳
成都之帥其悉乃心以績乃考之烈無墜我丕顯之命
可
持服人前内殿承制閤門祗候郭士選可禮賓副
使前禮賓副使郭士逸可崇儀副使東頭供奉
官郭士逵可内殿崇班
勅某等朕惟親親之誼布恩於下一均無間故今並進
爾士選等官以順爾母將殁之請其各率身就禮無忘
孝忠以稱明命可
江浙等路提點鑄錢公事職方員外郎何若谷可
祠部郎中
勅某國家置官東南采山鑄錢以給縣官之用通百姓
之利蓋非精能強力之吏不能任事朕既選於衆用爾
若谷又遷爾尚書左曹之正以示恩數之異其往思所
以稱職之效無怠可
西溪集卷五
