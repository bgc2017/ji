西溪集卷七宋沈遘撰
賀正表三首
伏以推二氣之元求三統之法斯得天數以為王正傳
會千齡之期鼓舞多方之慶中賀恭惟尊號皇帝陛下稽
受皇策答揚祖休克謹持盈之圖坐收前世之烈中外
㡳輯神人以寧登太平之歌方傳之於不已錫皇極之
福固受之以無疆臣等參服宰司親逢盛旦率籲官師
之衆鈞同朝野之歡
伏以推六律之本以求陰陽之端考三統之元以觀日
月之會實得天數著為王正誕當十載之期允屬一人
之慶中賀恭惟皇帝陛下欽明文思神靈徇齊奉祖
宗之成基兼帝皇之能事天方顯相我用丕承登壽考
於萬年豈特比商宗之永開本枝于百世固將齊周室
之隆臣等祇服宰司籲先羣辟仰對罦罳之峻敢傾祈
頌之虔
伏以具物於春聖人所以撫節有為於政王者所以求
端中賀恭惟皇帝陛下臨教保民晉明燭蔀會年位之始
浹天人之驩異俗來威百昌薦貺臣守郡于外不獲進
慶闕庭
賀冬表二首
伏以氣復於陽數生於子日月閏積之所起寒燠風雨
之所占中賀恭惟皇帝陛下獨運乾剛紹繩祖武拱天序
之正鑒生民之康一新靈辰交薦福本孚佑遠祚坐臻
太寧臣遠紆郡章隔望朝弁但馳存闕之悃莫綴充庭
之聯
伏以日極於南考為三統之法陽生以復推見二儀之
心當歴紀之開元宜帝符之錫美中賀恭惟皇帝陛
下志氣獨茂輝光日新運神化於無為均成功於洪造
天瑞來格民靈樂胥奏封禪之書方且發輿人之頌歌
天保之雅固將充萬壽之期臣等備位明庭逢辰大慶
無以褒揚於盛德維知鼔舞於太平
謝春服表
伏蒙(云云)春物始和恩仁下逮申詔攸思之舊匪攽在
笥之衣拜賜知榮撫躬懔愧中謝恭以皇帝陛下遹
熙聖緒高拱太平憲天端以敘彛倫揭時令以垂大法
乃兹仲月均錫官師臣等備位在廷逢辰多慶服之不
稱實畏詩人之譏禠於終朝益思易象之戒庶殚乃力
以補厥尤
謝冬服表
伏蒙(云云)大火始流清風既應告歲終于天吏發時令於
王庭申命攸司匪攽在位粲然東帛之厚寵如華衮之
褒臣等中謝恭惟我皇帝陛下德暨九圍仁深萬物感
肅霜之節嘉獻裘之勤思與官師並均安燠悉推在笥
之惠俾無卒歲之憂臣等參服典司親逢嘉靖功不勝
禄已負素餐之尤服非稱躬更招彼其之刺幸收它效
得謝至恩
中書賀壽星見表
至治升聞休符協應發乾文於南極告壽考於一人海
縣同瞻民靈胥慶中謝恭惟我皇帝陛下德音獨茂仁
性自然致孝於上下神祗推恩於内外夷夏若臣庶之
細安能報稱於萬方維昊穹之靈固將保佑於千億倬
焉垂象允矣示人臣等參服近司親逢嘉應仰望顒卬
之坐俯深踴躍之歡
中書謝譯經御筵表
社鳴紀節式尊誕聖之辰貝葉翻經方祝後天之壽恩
推慈惠宴旅豆觴仰承覆露之私俯愧亨嘉之會中謝
伏惟我皇帝陛下清淨自懋欽明日躋遠追九皇之蹤
近屬三后之統福禄是荷坐致無疆之休神人具依共
持不拔之祚臣等參居宰席並受國恩敢資西竺之勝
因庶效華封之善頌重當飫賜益戴上仁
賀即位表
皇帝陛下以今月初二日奉膺顧命纂臨大寶乾坤交
泰日月著明普天之下讙呼鼔舞中賀臣聞易曰大人以
繼明傳曰王者大一統肇自古始迄於後來神器之傳
必屬元聖伏惟皇帝陛下受昊穹之命承三后之休繼
體先皇正位儲兩神祗以之克相夷夏由是宅心天人
之符如響斯應上下之感不謀而同國家之運方興祖
宗之業既定重熙累洽於萬斯年有生之類莫不自幸
臣内聯侍從外守藩垣不獲奔走稱慶闕庭
慰國哀表
大行皇帝奄棄萬國承詔號踴絶而復生中謝恭惟我
皇帝德象天地仁育萬物臨御浸久夷夏一心奉諱之
初震動殞裂伏惟皇帝陛下孝思罔極何可堪處臣伏
限守郡仰遵制旨不獲匍匐奉慰瞻望闕庭
賀皇太后表
臣伏聞皇太后陛下恭承顧命進受鴻名母儀正於朝
廷孝治刑於天下中賀恭以皇太后陛下體坤元之德配
宸極之尊内教著于六宫陰化行於四海所以輔成前
朝之治保佑大統之歸皇帝陛下祇述先猷克循要道
率有司而上洪册奉徽稱以明至尊盛禮甫行羣倫胥
慶臣守藩於外營職有常不獲奔走稱慶闕庭
越州謝上表
臣某言(云云)以親為請得郡甚優越去宫庭介居江海
就職之始撫心弗寧中謝伏念臣本維諸生知守前緒親
逢文治之盛冒塵科選之榮擢躋儒林遂執史學學不
足以達治亂於顧問實難文不能以通古今於述作何
有誤出聖明之遇進登侍從之塗僶勉備官逡廵待罪
維大恩未報豈敢便安其身顧私養弗充不勝進退之
廹輙以誠乞既兹奠居幸溢於涯感無以喻此蓋伏遇
尊號皇帝陛下天地之德覆載而無所不容日月之明
照臨而無所不暨故臣得遂其犬馬之志安於藩翰之
間况兹為州自昔建國連帶數郡之廣摠齊萬兵之權
有可以為無所于苟尚寬東顧之慮少獲萬分之心
謝賜歷日表
臣某言(云云)歲事更新王正建始肇頒歷紀推授民時
中謝臣聞王事本於隂陽聖人參諸天地能使四時不忒
然後萬物得宜自羲農以來逮堯舜之盛未有不務於
此而能遂臻厥成恭惟尊號皇帝陛下撫有庶邦規恢
大業凡四海之廣莫不受制於庭而羣生之微一皆遂
性於下自非求端之驗曷由致治之明臣職在養民幸
均受賜敢不奉行之謹以全愛育之仁
謝改官表
臣某言(云云)侍從於中初乏朝廷之補藩宣於外汔微
治行之聞此焉褒優甚矣僣濫中謝伏念臣起家單賤遭
世幸榮學未造於古人而陪東觀屬書之選文不適於
當世而贊右省代言之司雖繇至公實已虛受比緣私
養之廹輙丐方州之行處躬苟安待罪不暇亟推增秩
之典殆非責實之文齋戒奉膺啟居無措此蓋伏蒙尊
號皇帝陛下總攬操柄博收臣工謂甚愚者可無它謂
能守者或有立本賞刑之大信以率彛倫稽黜陟之
常經以昭庶品故令疎窳之質均被寵靈之私臣敢不
夙夜以思動靜惟警終收犬馬之效無愧於中庶全天
地之仁不孤其施
謝上表(自越移揚至中道再移杭州上表)
守藩無狀待罪不遑連增秩以過優再易地而逾重夙
夜深念啟居若驚中謝伏念臣本諸生偶奏薄技登於
羣玉之府已迥所宜進於紫微之庭愈非其據庸庸徒
能自守斷斷固無它竒國家之恩豈維一日犬馬之效
何有萬分比請州居實廹私養曾未踰歲之久固微可
書之勤内徙淮南才及中道就更淛右是為故鄉始聯
史觀之名復躐臺郎之選寵榮駢厚憂悸更深此蓋伏
遇尊號皇帝陛下博愛為仁有容成德收報於官師者
甚薄推惠於臣庶者必隆蓋將盡得其心然後咸罄其
力况臣之陋自知甚明所以獨誓于中豈敢但期於衆
殞首之日披腹是求
代人進新脩禄令表
臣等聞古者任官以職所以均邦治而立民極也列爵
以地所以等臣功而明王制也三代以前典刑蓋略二
漢而下因革不同班祿之法隨時以定或禀以穀帛或
俸以金錢蓋德高而位尊者其賜優能薄而任輕者其
受寡必有等籍以為權衡中謝竊以國家造邦百年垂統
萬世若稽賦禄之序參用前古之宜然内外之官大小
之職其著之品者累百其分而名者幾千下逮兵爵之
籍差列尤衆而舊章弗完公令罔著或援之先例或裁
之一時顧不責於攸司乃數煩于中覆因循斯久創定
惟時恭以尊號皇帝陛下懋正九功緝熙百度彛倫攸
敘率祖宗之規模治具畢張盡帝王之能事凡厥法制
悉從刊明唯兹秩賜尚虧典則乃詔臣等以(云云)修為
大宋禄令臣等祗畏承命講求踰時論次名品稽合義
䫫據(云云)所以著出禄之律示官人之方又以杜上前
之煩文還有司之常訓攽於方國俾遵畫一之規詔於
將來允示不刊之典臣等智非博極才謝兼通苐勤明
詔之嚴敢謂成書之善將塵扆陛若蹈淵冰
代人奏請更定科場約束狀
伏以選士之法自古論之莫不以行為先藝次之蓋行
本也藝末也取其本而遺其末可也未有取其末而遺
其本也者古之所謂藝者皆可用之實尚且謂之末今
之所謂藝者皆無用之具乃專以為辯論之法甚亡謂
也然國家用進士一路以取士百年矣英才異能得之
不為少而失之亦已多何也蓋其制之有弊而不革者
爾夫進士之法固不可以猝變古者不變法而治蓋能
因其法以通之也臣竊見天下州郡發解舊有封彌謄
錄之制近又有考試官不得與長吏相見之令夫州郡
發解亦古所謂鄉舉里選也其任在郡守縣令先察其
行乃試其藝行修而藝或不至舉之可也行虧而藝或
可觀不舉可也故律有貢舉非其人之法甚重今則不
然凡有籍於版者皆聚之使試既試則削其名易其書
漫不知其誰何徒以雕篆之弊法考無用之空文敦朴
俊茂不幸而小不如其法度則一皆黜之庸汚淺陋幸
而僅不失其法度則一皆取之守令之任無所尸責律
令之設是為虛文豪傑老成則轉棄於下剽薄後進則
馮凌於上風流不支日愈一日甚非國家選賢官材之
本意也此蓋當時建議者務為苛細以希一時固不及
知天下之大公國家之遠體矣臣竊謂今朝廷方議更
定取士之制宜因罷去天下州郡發解封彌謄錄及試
官不得與長吏相見之令别為約束使長吏與試官精
加詢察依格考定必得學行兼備名實相副為衆所推
者即許解送如有背公徇私去留不允者並許論告即
行推劾論罪如律所告虛者重行科斷永不得入科場
仍令刺舉之官嚴加覺察務盡公議如此則材能悉收
而野無遺逸濫幸既革而士知修飭又以示天下之大
公明國家之遠體以為後世之法
免龍圖閣學士狀
今月二十一日准閤門告報伏蒙聖恩特授臣依前尚
書吏部郎中免龍圖閤學士令臣授勅誥者聞命震恐
不知所容伏念臣質行單陋材不足用列在侍從已非
所據而比蒙進職任以京府臣所以不敢自辭者誠冀
得竭其犬馬之力幸有所立以謝萬分方夙夜惴惴大
懼不能勝其任而曾未踰月復增寵名雖國家所以遇
臣下者甚厚然非臣之所敢當也伏望陛下察臣之遇
無使過其分以速顛覆而責其來效尚不辱朝廷之恩
申戒有司收還詔書臣之願也維陛下裁許臣不勝大
幸所有勅誥臣未敢祗受臣無任激切屏營之至
免翰林學士狀
今月初四日准閤門差人齎到勅誥各一道伏蒙聖恩
特授臣依前右諫議大夫充翰林學士知制誥者聞命
震驚不知所措伏念臣起於諸生質行淺薄學問不能
純師文章不足行遠列於侍從已非所據又安可以與
聞密命對裁訓辭播之大廷達於天下者哉况今侍讀
等學士知制誥待制皆一時之高選其材能莫不在臣
之右伏望皇帝陛下察臣之愚無狀為不勝其任收還
制書而選於衆必得其人以盡公議臣不勝幸甚所有
勅誥臣未敢祇受臣無任激切屏營之至
中書謝傳宣入伏早出狀
右臣等(云云)公府樞機之原所當盡瘁人臣夙夜之誼
豈敢告勞豈謂伏蒙皇帝陛下仁隱及微恩覃迨下甫
兹庚伏之候遽傳中出之言許其處休得以夙退夫王
人聽政固有四時之宜而臣職在公何取一身之(闕)自
非愛育之厚曷致優游之私臣等參陪近司首被隆渥
永惟圖報之效誓在捐軀之初
中書謝譯經院御筵狀
誕聖當期方薦南山之壽繙經演法敢蘄西竺之祥勝
事甫成羣靈胥慶沛發惠慈之况加優觴豆之勸臣等
參服宰司預聞譯義雖冀真乘之利仰資難老之祺酣
詠逾涯飲服無斁
舉邵亢自代
伏見太子中允集賢校理邵亢器質渾厚學術精明其
辨論足以當顧問之求其文章足以備典冊之選臣所
自揆不如遠甚謹具狀以自代
自代
臣伏覩三司鹽鐵副使工部郎中吳充行義修潔資材
博敏其學術論議足以當顧問其文章體用足以裁辭
命臣前嘗舉以自代實所不及伏望朝廷特賜進用庶
盡公議
自代
臣伏見大理寺丞祕閣校理韓維虛靜之性本於自然
疏明之材可以大任臣之自揆實所不如
自代
臣伏見刑部員外郎集賢校理吳充材資自高學問不
倦施之政亊沛然有餘用以代臣實允公議
自代
臣伏見兵部員外郎充集賢校理邵必端亮修潔好學
守道出入文館資望俱高揆之公議臣所不及
進奉銀二千兩狀
臣伏以聖人繼明海縣均慶凡在為城之列莫不思效
厥誠前件銀山川之精天地所寶敢備充庭之實庶修
任土之儀謹進
進挽歌辭狀
右臣伏聞大行皇帝園陵卜吉大事有期臣身備侍從
而守郡於外不得犇走執事之後不勝追慕殞裂之情
謹齊戒撰成大行皇帝挽歌辭三首
笏記
梵譯甫終將獻上乘之福恩仁下逮遽推宴爼之私拜
况過優捐軀曷報
中書謝春宴笏記
春物熙華宸居暇豫中開宴賜下逮臣工(中謝)伏惟尊號
皇帝陛下盛德對時至仁自性弗為獨樂務與衆均臣
等備位在廷逢辰多慶略無報稱苐有戰兢
陳乞劄子第一
臣輙披誠素上冒聖聰顧循罪戾殞越無措伏念臣父
某昨任通判滑州保舉本州白馬縣令楊稷充京官其
人近以贓除名臣父坐累於法當追一官停再念臣父
歴任州縣致位於朝凡四十年未嘗一掛於法而薦任
者過數十人今行年六十始得為郎而遽為舉者所累
奪官免職在臣之情豈勝憂廹夙夜惟念思有以祈贖
而臣蒙國寵厚備職侍從又例得計歲磨勘以進官在
臣之身竊幸實多臣願移臣終身磨勘之恩以贖父一
朝之罪伏望陛下特開聖造俯察私欲許臣永不磨勘
而赦臣父追官但免所居之任亦足以行常法臣不勝
大願再念臣父所獲之罪非自已作獨以知人有所不
盡故被坐累向使臣父自作弗善臣亦豈敢進干朝廷
以屈常法犬馬之情苟賜矜納則父子立朝尚期有立
以報萬分臣無任徬徨激切俟命之至取進止
第二
右臣(云云)寵靈優厚加於無功畢臣之身不足以謝然
犬馬之情尚有未盡者輙冒萬死敢言之伏念臣昨於
去年中以臣父某坐舉官事當追免臣遂具奏乞臣永
不磨勘而赦臣父追官是時竊計朝廷以臣未當磨勘
故不賜允納今臣父追免已久而臣幸蒙恩遷官臣之
愚素豈能遂已伏惟陛下孝治天下仁覆萬物有生之
類既莫不遂其性而得其所故臣之愚素尚覬得申再
念臣父歴仕州縣凡四十年白首垂老始得為郎而遽
以保任之累免廢在臣之情夙夜不遑安處臣願還臣
所進秩二等自今更不磨勘而許復臣父所免官一等
伏望陛下特開聖造究察私欲許檢會前奏曲賜矜可
臣無任徬徨激切祈恩俟罪之至
第三
臣聞私而求申於公者非直臣而求必於主者非順有
一於此是為罪人今臣乃負二罪而敢有言者君親之
義不得有隱一日獲罪是其甘心維陛下矜而聽之不
勝大幸伏念臣昨於去年中以臣父某坐舉官事當追
免臣遂具奏乞臣永不磨勘而赦臣父追官是時竊計
朝廷以臣未當磨勘故不賜從納臣近於二月中蒙恩
特授臣起居舍人臣尋兩具奏乞還臣所進秩自今更
不磨勘而許復臣父所免官尋再奉聖旨不許臣又竊
計朝廷以臣父坐廢於法未當敘復而齒於朝故亦不
賜從納臣即已祇受并具奏其意臣近蒙恩特授臣尚
書禮部郎中臣亦已祇受今明堂禮成大賚天下而臣
父幸得以例敘復而齒於朝則臣之愚素猶冀得申伏
望陛下特開聖造究察私志許檢會臣前後四狀許臣
納起居舍人及尚書禮部郎中兩官而復臣父舊官依
例差遣臣之微誠賤說既以盡於前奏不復敢喋喋取
瀆於上維陛下矜而聽之不勝大幸
第四
右臣(云云)朝廷已行之命非敢固辭犬馬未盡之誠尚
期從欲再三之瀆誅放所甘伏念臣父子立朝寵靈兩
厚在私之幸於臣實多獨念臣父當垂老之年被奪官
之責臣所以夙夜深念啟處不遑思有所圖以贖厥咎
輙上還臣身之進秩願得復臣父之免官賤誠雖明天
聽猶隔徬徨若失俯仰無措伏望皇帝陛下天地覆載
而無所弗兼日月照臨而無所不察載矜愚欵終賜俞
音臣伏恐朝廷以臣父免官未當敘用則乞留臣所納
轉官恩澤候臣父將來合當敘用許復舊官則臣以禄
養親一得如志以身報國畢當殞身臣無任祈恩俟罪
感激懇切之至
上殿劄子
右臣(云云)臣相次兩具狀奏乞納臣新命復父舊官
今月七日再准中書劄子奉聖旨所乞不行便令受誥
勅者身賤言輕再三瀆上聖恩寬大不即誅殛不勝幸
甚臣竊計朝廷以臣父坐廢於法未當敘復而齒於朝
所以臣之愚請不賜從納臣亦豈敢喋喋重干天聽然
臣區區犬馬之誠父子之念實未能已竊幸它日臣父
敘復而齒於朝則臣尚敢自陳而冀得請所有勅誥臣
已於當日祇受奉表稱謝訖
乞移鄆州劄子
臣輙以悃幅上干聖明進退為憂俯伏待罪伏念臣行
能朽薄猥列從官之後國恩過厚夙夜震恐未知所以
為報而犬馬之質早衰多病比年尤甚遭遇朝廷大治
四方無事臣得以優游養安於外粗了職事未從誅廢
不勝大幸再念臣到任已踰二年伏恐例當除替臣竊
聞鄆州曹佾到任亦已二年或應召移臣欲望聖慈特
許就差臣知鄆州臣雖罷悴無狀尚可黽勉殫其餘力
以報國恩
上殿劄子
臣伏見朝廷比歲置官遣使自京師達於天下凡征賦
之重力役之衆有所病於民者悉寬除之所以惠養百
姓德澤甚厚臣愚以謂尚有未盡者郡縣或以虚名建
而民力分不能給其一亊也蓋一郡雖小必有一郡之
役一縣雖小亦必有一縣之役地非加廣也民非加衆
也昔合而役於一者今乃分而役於二然則欲民力之
有餘不可得矣是所謂以虛名而取實弊殆當時議者
之過而今天下以軍名者多是也臣愚不足以盡其利
害願陛下屬之有司詳議取近世所置軍縣度其小大
遠近可省者皆省而并之如其舊不獨以損吏役而舒
民力又以汰冗官而節多費庶幾稱朝廷所以愛育百
姓之意取進止
開封府乞增屬官劄子
臣伏見開封府所治京師其職事之劇固非天下郡府
之比然今郡府之大者其佐皆置通判職事官六人雖
郡府之大職事之劇自不能開封什二三而開封之佐
乃獨置推判官四人蓋失之從事久矣且行尹事者固
當責以大體夫使國家德澤不宣法制不行百姓失業
大衆弗治是其咎也若簿書期會之煩笞榜訊騐之細
皆當責其佐今則不然一府之事無小大行尹事者常
與其佐雜治之索其精神敝其支體朝而視事昏而後
罷僅能給一日之務夫人之材力亦有分矣事物之來
則無窮也以有分而應無窮雖賢智或不能盡况如臣
等之愚而欲使國家德澤宣流法制張明百姓篤其業
大衆無敢犯不可得矣其弊在於為之佐者少而事不
分任不專行尹事者不得盡心于所責爾蓋舉其大者
必遺其細察於近者必闇於遠理之常也臣願陛下裁
擇可增置府推官二員與舊為四員使均治獄訟判官
二員使共治諸務若此則事分而任專處心者精為力
者省法理必盡其精紀綱修而無廢行尹事者得壹意
而尸所責庶幾有成以靖京邑以觀四方以稱陛下憂
勤内外之意取進止
上中書奏記
某守郡無狀無以稱朝廷惠養百姓之急夙夜自訟不
知所為維朝廷寬大未加之罪幸甚幸甚所守東南大
郡學者甚衆州雖有學而無官學者不知所師某輙有
奏乞除試祕書省校書郎孫侔一職事官管句本州學
侔之為人相府所知不特某言然朝廷嘗已命侔為揚
州學官侔固辭恐朝廷疑侔前意而奏難言其私故敢
陳之於左右侔向以固辭揚州學官者是時侔兄觀在
朝其禄尚足以周其族故侔得以自守而不願仕朝廷
亦高之而不奪其守自居於湖安其賤窮未嘗妄與人
交况其有取於人也今乃不幸而失其兄侔方自經營
以迎其喪於蜀自此其家事衣食嫁娶一出於侔侔既
無祿又不能為生則其家饑寒之憂近在朝夕雖欲不
仕不可得矣恭惟某官閣下方為朝廷致天下士而官
之如嚮者顔復等召至一試尚得一邑如侔者固非復
等所能望劉敞嘗奏言侔是王安石吕公著之流信知
言也然則侔豈止一州郡學官而已如朝廷自以有處
侔者則非某所知不然則朝廷亦不惜一職事官於侔
以慰此州學者之心又侔方窮困當朝廷憂天下不欲
一物失其所之時某故敢盡言侔之思維左右留意幸
甚幸甚
下上虞縣令教一首
上虞惡民李氏者一邑之害而四方之所共知也自敗
邑令王存以來朝廷士大夫莫不切齒而欲葅醢之然
則居官者不能使伏其辜亦何以為民之上今足下居
縣亦可謂能矣然舉兹以議始未也其覽此而留意且
其家内亂專殺屠牛釀酒用禁物置兵械皆安然而不
怪欲發而致之於法非艱然所以前后不能發之者由
其族大而耳目羽翼布滿於縣庭把持上下長短王存
由之以敗後莫不以為戒故也然存所以為其所敗者
由為州者非其人耳今足下既無王存之失而僕又幸
不至於前人之惽其發李氏之姦而致之法宜在今日
維微維幾乃克有濟足下今日成此僕明日當言於朝
廷且不獨一言而已要當再言三四言必使朝廷知足
下之才而用之乃已耳其無忽
西溪集卷七
