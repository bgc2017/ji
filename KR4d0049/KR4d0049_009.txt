西溪集卷九宋沈遘撰
湖州知郡屯田
比者承詔之藩引舟在道側望封圻之近稔聞治行之
高無緣至前以釋所願遽辱書而為况仰執禮之過勤
方此索居重期多愛感懷之至談叙奚窮
知郡郎中
伏審已交舊符方待新令遽煩書禮良著意勤感服之
深敷陳㒺既
通判都官
伏承受代解印趨裝還朝遽煩詔書良謂約禮感銘之
至敷叙寧周
運使學士
伏審某官拜恩計府抗節行臺詔目敷聞部吏傾望維
屬城之無狀睎善庇以有歸竊跂齋舲已臨近甸順履
霜嚴之氣保綏神舍之休迎對在前歡愉劇此尚期加
愛畢副所懷
雜謝九首
伏念奉間風期頻更節物緬慕高誼坐馳鄙心忽闚牋
牘之華欣承福履之裕雖其遐阻來多晤言願益愛頤
前迎光寵感頌之至叢積于斯
比者吏介書來牋函斯暨載懷勤厚良用感銘
比者叨冐國恩進陞官等寵靈非稱憂畏弗寧約禮過
勤詒書來况永言高義寘在鄙心
蒙被朝恩進陞禁閣假行尹事實治畿封顧非可任之
材安取所期之效黽勉就職唘居不遑靖言其從盖有
攸賴此盖某官樂善之誼上存本朝相先之誠周及多
士矧兹蕞陋之質尤被品題之私方將奏記於前亟奉
置郵之問惠爾辭誨粲焉恩輝雖然勞謙之隆乃重無
狀之負謹當佩服蘄永寵華區區所懷縷縷無斁
比者蒙被朝恩進陞禁閣假行尹事實治畿封顧非可
任之材安取所期之效黽勉就職啟居不皇維樂善之
誠有相先之誼惠爾辭問粲焉恩私雖然勞謙之光乃
重無狀之負謹當佩服蘄永寵華區區所懷縷縷無斁
比者蒙被朝恩進陞禁閣假行尹事實治畿封顧非其
才方憂所稱惠然辭問粲爾恩私永當佩藏敢有倫斁
伏蒙仁私以某赴郡過府特垂寵訪感服之至不任下
誠
比者奉被朝恩進司帝制竊自惟於非據實隂賴於為
容伏惟某官志在本朝樂得多士慕南山之詠萬夀是
期玩菁莪之歌百朋以錫推援無倦髦彦並升故雖蒙
陋之姿亦冒寵靈之幸適將馳謝遽辱騰書禮意并隆
感服無斁
奉被朝恩進司帝制顧微善狀實玷寵章高誼不遺榮
函遠暨禮周意厚感極愧并
鄆州知府侍讀
伏審自請上前外臨方面㳙辰署治已日戒行恭惟某
官學兼九流材備數器奮先羣雋之路簡在至公之心
入直北門盖方倚以大用出藩東夏兹由徇於素誠且
汶陽上游天平巨鎮版輿安穏錦衣輝華故里犬雞之
聲密以相接新阡松檟之植甫不越疆并為寵榮豈但
息偃適將馳慶遽辱騰書禮意甚隆感服無斁
兖州知府少卿
伏審榮被詔恩進陞卿列居奉常之次允屬能賢總刺
史之權尚留外部於維華望著在本朝行從疾召之歸
遂陟近班之貴方將贊慶遽辱騰書禮意并隆感服無斁
環慶部署都使太傅
伏審光被詔恩擢司戍律伏惟慶慰某官忠純有立材
武自將蚤縻勇爵之榮積著戰多之茂周旋邊障詳核
兵家屬謀帥於六師遂進階於諸將兹惟上選允協朝
僉方引聽於善猷遽辱煩於榮問永懷感服奚暇敷陳
潞州知府學士
伏審榮被詔函進陞史閣仍當方面之寄實督連城之
權寵章所宣朝論惟允方將馳慶遽辱騰書禮意甚隆
感銘無斁尚念朋游之闊獨深節物之思願益愛頤以
熙福祉區區之意縷縷莫宣
大兩省知州
比者承詔之藩引舟過府即瞻盛德良慰鄙心
諸州知州以下(職司改郡為部)
比者承詔之藩引舟過郡辱書為勞將意甚勤即奉晤
言并深感素
兩浙轉運學士提刑郎中
比者奉承中詔出守東藩欽惟㓨部之賢實獲庇身之
幸引舟在道觀德有期甫霜氣之戒寒諒道腴之增勝
尚蘄愛輔兹副瞻言
越州通判太傅
比者奉承中詔出守東藩欽惟能賢實共官事辱先函
幅益示勤私前遲晤言并申感素
越州簽判以下
比者奉承中詔出守東藩吏介書來牋函斯暨禮意良
厚感銘不忘
揚州通判國博
比者將命之藩引舟過府承有按田之役莫遑就見之
勤使介書來牋封斯暨愛存甚厚感服無忘
新陜西都運諫議
比者承詔之藩引舟在道方卜中河之遇亟煩一介之
書即奉晤言并申感素
常州知郡兵部
比者奉承中詔出守東藩拏舟在途指日過郡方引觀
於盛德幸聞慰於鄙心亟枉華牋實將高誼愛存良厚
佩服莫勝更遲晤言并申感素
轉運兵部學士
昨奉勅(云云)聖君之賜為郡則優使者之賢庇身斯幸
伏念某性匪甚敏學初弗充先生緒餘雖講聞之已久
朝廷法律曾省習之未遑今用治民實兹從事漠然無
措必矣包羞尚賴高明之臨一以寬假為濟永惟鄙託
不能倦談
杭州知府密學侍郎
比者奉承中詔出守東藩欽惟能賢實在鄰治滄溟之
滸幸被於餘波良匠之旁固宜於縮手辱先函幅益示
勤私感服之深陳叙非悉
諸州知州以下
比者奉承中詔出守東藩視亊有初騰書來暨禮意甚
厚感銘不忘
職司遠迎
伏承使節來次近郊有勤道途自保休勝即前迎謁得
叙悃私
雜還遠迎二首
伏蒙仁私以將次郡城特垂榮翰感服之至不任下誠
比者祗承詔言歸直右省引舟在道辱介示書禮意過
隆感服無斁
丹州新學記
古之學者學道與藝道與藝必出於師而師在庠序故
學者亦必在焉後之學者學利而已利不待師而能也
故學者不在乎庠序而在乎家焉夫先王之所以必用
庠序者士之所在也教之所出也後世之所以無用庠
序者士不在也教何有焉盖三代亡而庠序之法亡矣
漢以來不能及也然其間願治之主當塗之士有志乎
先王之治者甚衆欲近而反遠欲厚而反薄陵夷以至
乎大壊若不可復者豈固不可復與亦失其術而已夫
不究其本而末是圖不知其可也故雖有庠序之制師
弟子之禮亦非先王之意矣宋興既百年當慶歴間海
内晏靖民趣於治天子休之以謂禮樂可興而三代之
治可放而致也於是遂登羣材修法度始詔天下更立
學制而增大之延師儒先經藝使學者務進於道變文
之弊以近古使學者不獨為利而已當是時天下之士
不誡而勸不率而趨惟恐其後雖天下之人亦舉相慶
以望教化之行太平之成也而執事者不能稱上意其
所以注措皆甚誖謬始失於太學而天下從以隳於今
十餘年莫復有言治學者甚哉道之難行也孟軻有言
王者之不作未有疏於此時者也夫慶歴之詔可謂王
者之舉矣而莫克終使天下之士失所望然聖人之心
豈遂替哉執事者未能及爾此天下之士所以卷卷而
有待者也然則今之郡縣有能治學以待於上者豈非
忠哉丹州直雍之北近邊郡也其俗尚武不知學文常
以武人守之益不以學為事雖慶歴之詔亦不能奉行
今供備庫副使梁侯鑑之來始謀興學州故有孔子廟
因即其旁而為學舍既甚備又為聚書迎師所以教與
養者莫不盡於是丹之民始知有學來者源源已而有
詔使天下貢士於京師初丹當貢三人而州之民既無
有應詔者乃一取於他州及是所貢三人皆州之秀也
於是丹之民益知學之可貴長者悦少者慕來者則愈
衆或謂梁侯教化由上出者也發乎朝廷逹乎天下三
代之法起於井田成於庠序兹之謂有本不立而區區
其未非過歟梁侯曰教化固由上出也然吾為刺史不
可以不奉詔書詔書不曰勸學乎且吾之道民以學而
來者靡然豈我之能毆之也亦民之樂於善耳吾將以
樂為善之民以待上之教化豈謂過歟於是士大夫知
梁侯為吏之有方而其材果可為朝廷用也梁侯既喜
其民之樂於學又懼後之人或嫚而不顧使丹之民不
得卒為善而遷於惡也將以其事銘之石以示後之人乃
來求文於余余既感夫學之廢久而慶歴之詔不克終
又嘉梁侯之用心者遠可以風久四方故為著其本末
而不辭嘉祐二年六月庚午記
本治論序
臣聞君明而臣修君作而臣行維君臣克協於一而其
志通其道濟故紀綱以輯百度以釐君不得其為君則
臣不得其為臣故紀綱以亂百度以圮未有有君而無
臣也未有有臣而無治者也君以是㒺弗聖臣以是㒺
弗賢二帝以是為二帝三王以是為三王古之善言治
者不越是矣聖人復起不易是矣國家基業固天地聲
教徹四海祖宗三世功治全矣陛下以上聖之姿端拱
太平恭儉過於前人仁慈聞於天下三十年間臨政而
願治可謂勤且至矣然而紀綱百度尚未臻祖宗之世
者豈治久必變法久必弊與殆羣臣之未盡能而衆職
之未盡舉甚非所以副陛下憂勞之意也臣愚不足以
究天下之事識治亂之幾然嘗學舊史竊聞故老凡前
代之成敗祖宗之遺烈亦粗講熟輒以所聞見為論三
十篇篇著一事合而名曰本治皆國家之大體當今之
先務而一本以聖人之法或質以前世之迹或槩以祖
宗之制謂可施而行而無悖於理者惟陛下留神而試
擇焉不勝區區大幸臣謹上
張貫之真贊
公生於齊海岱之靈覽我德輝儀于王庭濯濯其文矯
矯其質匪躬之故維直維一朝廷是咨卿士是儀是謂
先覺老成之師神之聽之介以夀祉宜爾後人來拜于是
贈昭信軍節度使遂國公宗顔諡昭裕
國家興四世百年間宗子之盛盖以千數其能卓然以
名聞者有矣其能履法度以不失其寵者又多焉夫生
乎深宫之中非有師保之良詩禮之習而能然固足尚
也今考遂國公之始終無所虧者而人好學自彊以數
被天子賞異尤可稱者也太常論諡曰昭裕兹無間然
矣
贈司空兼侍中晏殊諡元獻
司空初以聖童召見章聖皇帝即以卿器之維先帝知
人之哲所以奬勵而育成其材者非他臣敢望而司空
亦自以天子為知已所以感奮一心以事上者又非他
臣所及故終先帝世未嘗去左右君臣之遇盛以極矣
上嗣位以先帝之所屬且東朝之舊遂大任之夫以少
年起遠外為兩朝親臣登丞相府為國元老非高材盛
德孰克任之嗚呼賢哉有司舉諡法曰主善行德曰元
文賢有成曰獻夫以道正身以身正國推賢進能維公
㒺私可謂主善行德矣學為世師文為國華進退法度
始終一德可謂文賢有成矣諡曰元獻有司之議是請
從之
贈其官藍元用諡榮恪
藍元用以世仕自黃門至内侍都知領大鎮廉察歿以
一品贈權祿名數咸極罔加考前後所居職多以能稱
而鮮敗狀無惡於衆人無羞於朝廷視諸其黨斯亦可
尚者也禮今三品則諡元用今一品太常議曰榮恪當
從焉
贈中書令程琳諡文簡
贈中書令程公蚤以材名聞於時天子不次用之歴中
執法司國計尹大衆極朝廷之選既試效卓然遂參丞
相事任國之重天下稱其平出為藩屏經營二方以寧
盖以其材為國家用者三十年大事罔不與總位將相
為邦之翰固天下之望也歟今有司論諡曰文簡夫制
節謹度忠信以接禮勤勞公家一德而不懈程公有焉
考之於法可謂當矣孰能間議哉
三司獄空道場功德疏右語
伏以至仁當天品物咸若尚念中都之廣未殫庶獄之
情是用乘肅殺之辰班疎滌之詔宥恩浹被重行蕩空
申命有司率循故事命竺乾之衆唘梵唄之場祕密並
宣允臻於勝果福祥所報願謝於洪慈稽首真如同歸
正覺
功德疏右語
伏以真人御世式應千齡之期大覺牖民允為諸福之
地甫屬誕彌之節祗陳梵唄之場秘藏並開勝緣斯在
伏願皇帝陛下淵默高拱優游太清錫羡神策之長延
洪多子之慶益推慈祉大芘舍生
真宗皇帝忌日醮文
伏以荆山之鼎既成空瞻橋塚帝所之游不返孰問鈞
天真宗皇帝道本希夷治由清静默運無為之妙坐還
太古之淳今皇帝聖性自然孝思㒺極感諱辰於禮典
嚴齊法於道家真宗皇帝伏願登御崆峒從游汗漫錫
羡上靈之福延洪後嗣之休今皇帝伏願覆燾無疆照
臨有赫奠枕岱嵩之固卜年箕翼之長然後肱股忠良
藩屏信厚共贊襄於盛德期協齊於太平
温成皇后醮文
伏以掖位既收望仙游之逾遠寢園備設屬諱日之繼
臨温成皇后濟美高門升華宸御内佐六宫之治方此
蒙成上賓七日之游亟其不返今皇帝顧懷懿德追賁
徽稱載嚴時祀之修申戒道家之薦温成皇后伏願歸
真紫極登籍黃庭擁佑邦家之昌降釐福祿之厚今皇
帝伏願道均覆載功被華夷永臨北極之尊益固南山
之夀凡兹勝利咸與衆均
乾元節罷散道場齋文
伏以玉燭均和甫導正陽之氣電樞紀節屬當誕聖之
期奄暨多方同歸善頌恭惟皇帝陛下躬荷皇策上當
天心持四世之盈紹休於前緒保百年之業孚佑於下
民相公樞密參政左右王家股肱國體率籲周行之衆
宗蘄大覺之神皇帝陛下伏願聰謀日躋明哲時敏祚
子孫於無極登夀考之不忘相公樞密參政伏願同寅
協恭奮庸熙載盛業著於當世榮名流於後來然後文
武和於朝旄倪安於野凡在有生之類一歸大順之中
順祖皇帝齋文
王業攸開實尊於祖德禮經有奉載及於諱辰順祖皇
帝積慶自躬發祥於後雖光靈之逾遠顧廟寢之具嚴
今皇帝祗序聖功遹思孝饗既盡誠於蒸祀復薦福於
浮圖順祖皇帝伏願妙悟真如超歸正覺推羡昊穹之
祉降興家祚之休今皇帝伏願德以日新功與世廣闓
本枝於百代登夀考於萬齡然後百工並熙九族咸穆
協致太平之烈克成不拔之基
真宗皇帝忌日齋文
伏以威靈在天永惟文考之烈明發追孝允謂聖人之
能真宗皇帝德侔古先功濟華夏暢聲明於一代遺膏
澤於四方今皇帝丕承緝熙對越感慕既飭精於明祀
復祈薦於大雄真宗皇帝伏願超脱六塵歸安十地敷
錫惠慈之福保佑靈長之基今皇帝伏願文明日躋武
哲時懋開本枝於百世登夀考於萬年然後臣隣輔丞
戚近藩屏咸協恭而宣力永致國以延洪
太宗皇帝忌日齋文
永世克孝本皇祖之垂謀繼序不忘維孝孫之善述太
宗皇帝躬叄造國底定多方實立一王之基遂開萬世
之嗣今皇帝繼承不怠明發有懷申戒上賓之辰追嚴
西竺之薦太宗皇帝伏願登慈悲之室超通惠之門降
佑家邦召來戩榖今皇帝伏願撫國長楙對時太平日
月齊其光華天地均其高厚然後卿宰翼翼本枝詵詵
協躋内外之和率歸仁夀之域
章獻皇太后忌日齋文
坤德載物所以順承於乾王化自家所以儀刑於國章
獻皇太后肅恭明哲徽懿慈祥親承顧命之憂擁佑聖
躬之茂今皇帝欲報㒺極不寐有懷遵諱日於禮經薦
福因於梵竺章獻皇太后伏願往憑六法超脱五門推
惠力之無方保邦基於不拔今皇帝伏願聖問時敏德
音日新永綏六氣之和安享萬年之夀然后三事良弼
益宣勞而納忠四隣懿親咸講義而敦睦凡在覆載一
陶泰寧
章獻皇太后齋文
内德之盛位正於六宫母儀之尊功施於四海章獻皇
太后天作之合文定厥祥本顧託於先朝能擁全於聖
質今皇帝遹追慈教浚發孝思永維諱日之憂對越道
家之福章獻皇太后伏願解真凡路脫屣仙塵上從八
景之游下撫千齡之會今皇帝伏願乾坤合德日月並
明置國泰山之安維宗麟趾之茂然后羣公庶尹安其
位遂及世家黎元百姓樂其生咸知帝力
章穆皇后齋文
伏以聖人致孝之極神明是通浮屠利物之因幽顯攸
賴恭惟章穆皇后起盛德之後居正體之尊徽音不冺
信史咸在今皇帝奉先以禮追遠必誠博謀衆福之門
獨嚮三乘之果章穆皇后伏願圓成正覺歸悟真如推
妙廕於諸天保太寧於百代今皇帝伏願陟降帝右輝
光日新授神筴於泰元占維熊於吉夢然后親賢協輔
中外宅心休然一世之和貽乎萬祀之永
文懿皇后齋文
伏以太虛無垠雖神眀之莫究孝思有感儻肸蠁之可
求恭惟文懿皇后積慶自先發祥開後既奉尊於正號
遂登祔於祖宫今皇帝篤霜露之思追日月之遠式嚴
佛事仰薦仙游文懿皇后伏願超不二之門證無上之
果隂持聖緒駿發孫謀今皇帝伏願萬夀無疆百祿是
荷盛德配於堯禹卜年過於夏商然後本枝盤㸦卿士
心膂上以撫五辰之正下以遂萬物之和凡在有生咸
歸大順
西溪集卷九
