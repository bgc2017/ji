元獻遺文别集類二(宋)
提要
(臣)等謹案元獻遺文一卷宋晏殊撰殊字同
叔臨川人景德初以神童召試賜進士出身
慶歷中拜集賢殿學士同平章事元獻其諡
也事蹟具宋史本傳東都事略稱有文集二
百四十卷中興書目作九十四卷文獻通考
載臨川集三十卷紫薇集一卷陳振孫云其
五世孫大正為年譜一卷言先元獻嘗自差
次起儒館至學士為臨川集三十卷起樞廷
至宰席為二府集二十五卷云云今皆不傳
此本為
國朝康熙中慈谿胡亦堂所輯僅文六篇詩六
首餘皆詩餘殊當北宋盛時日與諸名士文
酒唱和其零章斷什往往散見諸書如復齋
漫錄古今歲時雜詠侯鯖錄西清詩話所載
諸詩此本皆未收入未為完備然殊在北宋
號曰能文雖二宋之作亦資其點定如能改
齋漫錄所記白雪久殘梁複道黃頭閒守漢
樓船者其推重可以想見原集既已無存則
此裒輯之編僅存什一於千百者亦不能不
錄備一家矣乾隆四十六年正月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
