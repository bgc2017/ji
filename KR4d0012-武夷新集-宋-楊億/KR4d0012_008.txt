武夷新集卷八宋楊億撰
碑(二首)
宋故樞密副使正奉大夫行給事中上柱國廣
平縣開國伯食邑八百戶食實封二伯戶賜
紫金魚袋贈尚書吏部侍郎宋公神道碑銘
(并序)
昔許穆公卒于師春秋重其死王事贈公衮以褒德岑
江陵薨于行天子嘉其盡臣節罷宵警以申恩皇上廵
狩兩河駐蹕魏郡惟樞密副使宋公典掌機要務煩傷
神得疾膏肓終扵道路輟視朝扵行闕申追命扵泉扄
痛深股肱見君臣之同體布在方策實今古之相望所
以旌忠魂扵九原鑠休光於百世者也公諱湜字持正
其先廣平人也自微子歸周商丘啓國胙土命氏源深
流長處荆蠻者才亞扵騷人仕東漢者名參扵循吏或
樹勲扵代邸或馳譽於南朝枝葉扶疎華實蕃衍公之
遠祖占籍關中隠德未融重世始大曾王父澤登州牟
平令王父贊雍州萬年令皆以時命之數屈扵州縣咸
有清白之訓遺扵子孫烈考温故晉天福中擢進士第
累遷右補闕文雅之譽流於京師骨鯁之風播在臺閣
及公之貴累贈工部尚書公即其次子也襟韻閒曠風
規爽邁凝脂點漆宛是神仙中人虚受兼容居然廊廟
之器爰自髫齔卓然不羣了無童心靡雜兒戲初入小
學比及大成恣閱黃卷聖賢之言蔑聞青衿城闕之刺
既而究六經之微旨通百家之雜說服勤學問日引月
長刻意著述朝成暮傳跡在丘樊名振輦轂方隨鄉老
之薦適丁先君之憂欒棘傷生幾扵滅性苴麻終制始
讓干禄太平興國五年春太宗凡三臨軒親選多士公
提筆就試思若湧泉煥乎成文曾不加點諸生方當扵
燥吻一人巳喜扵同時賈勇先鳴拔乎其萃由是一上
登進士甲科解褐將作丞通判梓州𣙜鹽院就拜太子
右贊善大夫歸朝改著作郎直史館中謝日賜緋衣銀
魚雍熙三年今工部尚書王公化基以諫官佐計相上
書北闕自薦其材太宗方求非常之人待以不次之位
謂宰相曰李沆宋湜皆佳士也可並試之即日召試制
誥扵中書明日除右補闕知制誥與二公竝命焉當時
朝廷有得賢之議就轉庫部員外郎兼判尚書刑部面
賜金紫會有妖尼訴廷尉斷獄不平公職當詳讞未嘗
發擿坐是左遷均州團練副使公論惜之移汝州數月
徵拜禮部員外郎直昭文館復以職方員外郎掌誥命
踰年入翰林為學士轉兵部郎中知審刑院銀臺司封
駮事皇上嗣位真拜中書舍人修國史並兼内署之職
俄丁皇妣扶風縣太君淳于氏憂柴毁骨立杖而後起
五十而慕昔人所難七日絶漿僅成死孝纔卒哭詔起
復視草禁中公泣血抗章願終喪紀優詔敦勉不允其
請是年冬改給事中參貳機務明年契丹犯邊翠華時
邁樞機之任一二咨焉露版羽書實司其緩急伍符尺
籍專校扵耗登乘保鄣險走集者禀扵弛張發號令圖
方略者出扵規畫乃至議將帥之能否授以指蹤揣蕃
人之情状辯其狙詐折衝樽俎之際制勝帷幄之中料
敵若神謀事鮮過任重責大巧勞智憂而公與今襄陽
王丞相並掌其職公竭力盡瘁知無不為蒙犯風霜勤
勞夙夜陟降帝右咫尺天顔總領萬機便蕃三接焦心
極慮外彊中乾十二月癸酉上御武帳召近臣議邊事
公方指畫上前俄疾作仆於地若大醉状不能知人同
列競前扶之上命中貴人扶掖以就西序亟令太醫切
脉且曰疾不可為也上憂形扵色日夕候其安否明年
正月乙酉乘輿親至卧内存問公以所疾未愈懇乞先
歸面可其奏且以御衾褥為賜仍命中使備肩舁什器
帷帳湯藥飲膳送還京師既發又令近臣慰遣扵郊外
己丑次澶州憩扵法寳寺是夕以不起聞享年五十有
一上歎息久之詔贈吏部侍郎輟視朝一日命使者護
送靈柩歸于上都緣葬所須並從官給公比及彌留且
有治命曰上遇我厚必鹵簿葬我生無益扵國死豈可
煩扵人諸弟等表其緒言上深所嘉美詔以錢五十萬
絹五百匹米麥百石賜其家以備襄事即以其年十月
癸丑歸葬于京兆府長安縣義陽鄉大郭里從先尚書
之兆域禮也公娶清河張氏封本郡夫人婉嬺柔嘉幽
閒令淑仁洽宗黨教成閨門二子長曰綸以延賞之恩
解褐太常寺太祝年甫七歲次佛奴尚在襁褓三女長
女適屯田員外郎楊坦其二皆幼公生孝謹之族負王
佐之才幼能屬文談必稽古尚書府君之捐館舍也季
父温舒以左拾遺守華原郡公實從行府中牋奏皆令
代作公口占五吏應接不休日發百函親疎有意季父拊
背歎息曰真我家國器恨吾兄之不見也至性純孝出
人遠甚奉養慈母烝烝膝下調滫瀡以供膳衣文綵以
承顔左宦方州單車獨往盡留妻妾給侍庭闈杜門端
居曾不屑慮及太夫人寒暑遘疾腠理寖深公藥必先
嘗目不交睫禱神請代指景悼生雖曾閔之行無以過
也長兄泌職方員外郎越王府記室次兄澣皆先公而
逝弟湛任大理寺丞推以友愛成乎敦睦棠棣致美塤
箎相須天倫之歡士林聳慕耀州冨平簿渙太子中允
沆處士澥進士洞殿中丞濤校書郎澹皆公之從父弟
也公承高門之慶為保家之主協比諸弟紏合近親人
不間言兒無常父宦成名立率由扵公游吉之亢宗張
仲之孝友見扵是矣公自决科筮仕彯纓登朝至如羊
舌肹習扵春秋而公分直東觀裁成國史公孫揮善為
辭令而公入參右掖發揮王言雋不疑之治獄也多所
平反而公當祥刑之任民以不冤山巨源之薦賢也密
陳啓事而公操審官之柄下無失職嚴安徐樂並在左
右而公步武禁林潤色帝載劉放孫資對掌機密而公
徊翔丹地秉執國鈞至扵蹇蹇匪躬巖巖羣望外庭集
議不曲從而詭隨宣室論思必有犯而無隠此詩人所
稱邦之司直又如恂恂善誘拳拳好德博施以濟衆功
成不居虚己以待物事至而應此仲尼所云古之遺愛
雅性冲澹留心釋老早歲嘗受道籙晚節頗究禪筌悟
兹無生用成逹觀素善持論酌之不竭多識典訓扣之
斯應挹量陂者鄙吝之意自冺窺眉宇者名利之念都
息接士在貴而思降定交彌久而益恭德邁種而愈勤
人服媚而無斁蹊成桃李夫又何言室有芝蘭但聞俱
化非大雅明哲豈能及是耶公方以將明之才輔文思
之政談弭兵之術議平戎之策使單于之首懸之槀街
潦陽之貢陳扵宰旅致君堯舜為宋伊周而兩楹遘災
二竪為沴天不憗遺人之云亡召公深仁徒結甘棠之
愛留侯素志莫遂赤松之遊藐是諸孤庶乎有後常所
著述遺札頗多自掌命書尤振時譽累當大手筆之事
皆為士君子所伏集二十卷傳之子孫諸弟等以繐帳
猶懸宿草將列憂陵谷之或變慮德音之不昭謀建豐
碑以表神道以某嘗學舊史曾接生平得以祖述世家
論次閥閱叙太丘之德諒無媿詞非臧孫之言敢期不
朽聊摭梗槩以為之銘銘曰
火德淳耀文明誕敷鳳鳥斯至神龜負圖時惟宋公矯
翼雲衢五百之運其在兹乎黃離繼明百度思治旰昃
臨朝齋居决事時惟宋公將順其美咸平之政既盡善
矣八柱承天七聖翊軒彌綸衮職斟酌化源青蒲伏奏
温樹無言林父忠藎康侯錫蕃三邊屢聳六龍順動借
筯前籌屬鞬景從美疢弗瘳吾謀猶用城郢遺言涉洹
占夢梁木斯壊太素收神易簀而沒委順全真精爽何
託上騎星辰如可贖兮人百其身行路咨嗟冕旒悽惻
股肱或虧其痛何極尸諫猶切忠魂彌激臨死之言不
忘社稷卜葬咸陽蓍蔡弗違封樹云畢閟兹音徽自
古有死吾將疇依逝者可作非公曷歸丘壟陵夷光隂
迅駛傳信方来孰非文字乃刊貞珉式表幽隧懷公之
人扵斯墮泪
重修亳州洞霄宫碑銘(并序奉勑撰)
臣聞昔者大道之行異人間出洪惟柱史實暢真宗叙
道德之二篇述慈儉之三寳玩志衆妙理洞於帝先垂
訓方來尊居於教父故尹喜望氣爰識真人史遷編年
首推黃老或謂之隐君子著書五千文或以為太史儋
享夀二百歲立言垂于不朽乘化入于無間惟苦縣厲
鄉即降神之地土風雜乎南楚郡境介於陳留盖尸而
祝之㟪&KR1394;作庚桑之社思且愛矣陜郊存召伯之棠後
人緬慕玄風周爰舊壤聿因靈迹肇建嚴祠歴代封崇
樵蘇之禁彌肅昔賢讚述金石之刻具存又往者聖質
誕祥元符冥合乘白鹿而下爰自九天感流星之精生
于左腋指李樹以為姓由聃耳而立名禀粹斗魁發祥
井脉僉以為塗山祀夏式脩啓母之祠后稷配天乃建
姜嫄之廟恭惟聖母實育至人陵谷未移光靈如在又
因遺址别啓殊庭目之為李母祠盖有年矣雖潔粢致
享不領天子之祠官而間館棲神具載職方之地志歲
月寖遠遺構僅存期運環周祥符顯發施及唐室系自
仙源乾封中以錫羡流光肇開鴻緒似續蕃衍襲慶本
支且念太極之先冠二儀而首出盛德之後垂百世以
彌昌追從長樂之名用顯始基之迹繇是追封聖母為
先天太后又以列真之宇神光燭于官壇集靈之虛紫
氣干乎霄極琳房絳闕窈窱重深孔蓋翠旍裵回戾止
盖方輿之福地乃虚皇之密都由是改命祠宇為洞霄
宫香火無廢扵熏修棟宇益增于輪奐南望吾子飛觀
凌雲左帶靈溪清流漱石行人胥畏頗類仙臺遊者忘歸
更疑秦洞至乃玄貺昭格冥感彰聞或旭景朝躋非煙
絢綵或柔條夕勁甘露垂滋或千仞鳳翔覧德輝而下
集或九井龍見乘雲氣以上騰往昔海縣塵飛雈蒲蟻
聚流矢集屋束藴乘墉即必黑氣塞川愁霖貫序兇黨
不能肆毒闔境率以寕居當時降璽書以旌揚垂方策
而標紀求諸故府蓋圖牒之未刊巋然靈光實神明之
所庇皇朝接千歲之統按九州之圖包舉海隅並走羣
望講求祀典咸秩無文誕揚清淨之風式契玄元之旨
深詔譙郡崇奉靈場繕究靡虧焚脩彌潔崇文廣武聖
明仁孝皇帝之在宥天下也恭默思道齋栗事神紹祖
宗之耿光集乾坤之景命端拱南面唯軫念于蒼生間
宴西清乃娛情于玄牝順風之拜幾慕于崆峒赤水之
珍靡徵于&KR0008;詬敺民夀域日用而不知决事齋居天行
而彌健乃至探求三五之載籍致恭上下之神祗黍稷
犧牲悉用先王之禮壇場珪幣無取方士之言正違治
煩修弊起廢陳信策告蔑聞秘祝之官備物薦嘗奚餒
若敖之鬼乃至山川作鎮于地出雲雨以嘉生卿士有
益于人垂竹帛而悠久莫不咨詢典故彌縫闕瀝豐潔
苾芬而致用聰明正直之是依用能陟降泰畤與三靈
交歡端委明堂俾諸神受祀帝錫純嘏百禄是膺洛出
圖書九疇式叙盛德大業光表格天固非名言之所能
及也乃眷亳社時惟糓陽仁里未遷清都斯在曩以神
虬躍于沮澤隂魄離于罕車雩禜偶愆水潦荐降雲不
待族雨及我私甫田或害于粢盛樊圃幾勤于浸灌是
宫也雖面勢爽塏取規大壮在山楶藻梲予焉勝人非
麥麴鞠窮何以禦濕屋瓦斯漏梁木其摧本郡以聞當
陽太息即日降明詔遣近臣案行故墟周視層搆度費
制用庀徒僝工之子于垣百堵皆作靈臺經始不日而
成雲鍤募農隙之民風斤得藝成之匠朱扉洞呀于廣
陌紺殿崛起于中天榱桷交持見隂虬之騰倚觚稜四
注状名翬之翰飛繪素彰施模睟容而克肖吉蠲享獻
表明德之惟馨空歌洞章蕭寥乎旦暮飊輪歘駕出入
於虚無固以昭戬榖于聖神夸壮麗于方國契宸心於
妙有躋氓俗于無何行將追七十二君告成功于日觀
享萬八千歲比聖歴于天皇玄同至真永錫難老如斯
而巳矣秋八月新宫成主者上言願志能事大君有命
允属下臣臣學古非優聞道素淺草寬大之詔無東里
潤色之才談惚恍之宗增吾黨狂簡之媿躑躅燥吻謹
為之銘其辭曰
至哉玄元權輿太極象帝之先昧者奚覿矯矯伯陽自
天生德其道猶龍人靡能測厥初誕祥時惟厲鄉領垂
縞髮室炤神光蹈十把五舌舑而長井泉湧脉星精耀
芒集靈之址玄祠崛起檜亦手植樹曾親指聖母遺阡
右環渦水福地旁連清都對峙瓜瓞其昌錫羡于唐寳
冊追謚雲篆龍章金闕易號丹臺絳房明靈如存祀典
不忘帝臨赤縣乘正御辯致恭神祗大庇黎獻德馨流
聞沼毛登薦鬼有所歸民亦不倦帝居紫宸味道全真
格天在宥易俗還淳隂陽大順關石和鈞亮采時叙輝
光日新乃眷東顧欽崇教父定之方中增修祠宇間館
相望飛軿攸駐日蒲星回池平樹古申命中人王言如
綸鳩工底法即舊謀新三時之隙百日之勤怳若神化
以棲靈真瞰鮮原兮靡迤面皇州兮密邇氣蓊蔚兮上
騰波奫淪兮東委唯列仙之殊庭干青霄兮特起竦金
閣兮崔嵬薦蘭蒸兮裵回緘紫籙兮難見秘靈符兮不
開伊九天之神母御瓊輪兮下來祝聖人兮富夀延寳
歷兮京垓又何必迎年之館兮通天之臺
表(一首)
故信州玉山令府君神道表
玉山府君以太平興國三年六月三十日啓手足于長
樂里之第其年十二月八日歸葬于南原凡二十三年
矣金石未刻陵谷將變嗣孫億大懼夫祖德之墜于地
考于譜牒詢于耆艾追述先美以表幽壠云府君諱文
逸字慕賢華隂洪農人也昔周之伯僑始啓封邑胙土
命氏實曰楊侯瓜瓞蟬聯大昌厥緒在西漢時重侯累
相施及魏晉世為公卿永嘉之亂播遷江表始占籍于
上饒郡因為郡人焉安土重遷凡十餘世唐上元中劉
展稱亂吳會弗寕府君之六代祖始挈其族人避地于
建安之吳興斬木誅茅築室治産以財力雄于州里以
義方訓于子孫曾王父式蹈德詠仁隐居求志王父郜
属唐季俶擾干戈日尋奕世聚居羣從百口非用武斷
不能亢宗扵是募鄕民之拳勇者數百人受署于本郡
為義軍指揮使堅壁要害以備不虞一邑頼之終以無
患烈考弼遭時未乂結髮從軍受署義軍討擊副使府
君即副使之次子也始在童丱遨遊膠庠博習親師服
膺素業家世從戎旅之事以豪舉聞于郡中而府君恥
事輕肥雅好學問被服造次必于儒者識者以為秦堇
父之生丕兹也時王氏偏覇閩隅府君世父太常君實
為邑令以猶子之愛推延賞之典纔十餘歲解褐試秘
書省校書郎未幾丁副使君之憂泣血執喪殆于滅性
純孝之德鄉黨稱焉及王氏乖離吴人致討建安失守
歸于金陵改右千牛衛胄曹參軍知建州倉事克遂循
陔之歡靡辭掌庾之賤就加本衞騎曹參軍先夫人寝
疾彌留府君即解所職調品藥餌供視膳羞目不交睫
衣不解帶如是者凡歷三時而卒以不起府君勺飲不
入嘔血數升柴毁支離僅成死孝服除調補撫州南豐
簿視事踰月化行若神先是邑人常以端午為競渡之
戲具舟數十艘聚羣不逞之徒以較勝負必先載瓦石
因以相擊每歲死傷者數十百人府君前知其然至期
大索笞其為首者數軰訖事無變獄訟衰少縣政益清
秩滿擬常州武進丞辭不之任改大理評事信州玉山
令邑有鎮兵兼總軍政府君寬以御下明以炤姦流亡
悉歸版圖增羡先甲發令卒乘畏威泮林革音宼盗屏
跡境内大治政聲流聞就加大理司直示陟明也未幾
王師渡江臺城蔽壘調發徵歛繁于秋荼府君夤奉簡
書事不愆素曾未數月得代而歸老幼攀轅易服宵遁
當是時也國命將墜人謀已改府君杜門稱疾不交世
務静以觀變默而俟時俄而黃旗運終青盖西上詔旨
敦廹州司臨門方促星火之期忽嬰霜露之疾不克上
道因以家居惡石無徵梁木斯壊享年六十有五未躋
于夀歷試百里之宰未盡其才有折衝制勝之略值艱
虞而不得伸有化民成俗之具逄承平而不及用齎志
沒地遺恨終天行道之人所共歎息府君娶武寕章氏
駕部郎中嵩之女也生先君諱(某)象賢惟肖禀訓無違
宦學四方名聲籍甚及府君歸老别墅先君終鮮弟兄
烝烝就飬不離左右被褐懷玉韜光戢曜以至下荼蓼
之苦荷清白之謀世故紛綸家徒窘絶未遑射策奄兹
淪逝後府君九年而終咸平二年十一月天子有事南
郊其孤億任諫官有司以丙戌詔書追贈先君為大理
評事寵被泉壤慶延里閈行路歎息父老榮之四女長
適隴西李瓊次適清河張仲言後府君七年而逝次適
河間俞簡成次適清河張彛憲率皆大族莫非令人婦
德嬪風表儀宗黨府君之任玉山也其孫億始生億將
生之夕府君前得吉夢謂必興吾門躬自撫養特所鍾
愛纔免襁褓教以詩書及府君之捐館舍億五歲矣方
在孩抱未違慈顔逮十有一歲太宗皇帝遂聞其名徵
詣闕下試以詞賦官于秘書自是入蓬丘直仙殿升近
署寘周行為天子從官成國家大典非錫羡餘慶燕翼
貽謀天啓畢萬之大名世祚于公之隂德不然者蕞爾
億何以及兹億自舉族還都再見閏月歎墓木之巳拱
憂堂構之將頽前年獻封公車求領郡政皇上固留不
遣億懇請而行甌粤之區封畛相錯伏念昔者府君之
歸窀穸也銘志闕如歲月寖深耆舊猶在遂用採摭以
備萬一謹按府君天姿謹厚寬中多恕行有枝葉心無
町畦慷慨經綸博通治體信著朋友仁洽閨門勝冠之
年殆事祖母被疾沈痼經時伏枕府君束帶奉侍夙夜
匪懈嘗惡澣洗無所不為府君母弟五人率以豪俠自
任鮮車怒馬輕裘緩帶出入閭里持吏短長暴虎憑河
使酒難近私匿亡命結客報仇人胥畏之莫敢忤視府
君戒督備至夏楚是用諸弟惕息剛悍少衰皆以天年
死于牖下議者許府君之善教也涉獵史傳詳明典故
銳意風雅動成篇章及試吏方州嘗奏伎記室巧為書
檄曲暢事情兵戈之餘遺槀散落素善草隸自可名
家天縱多能洞曉鍾律新聲度曲精義入神圖緯數術
罔不研覈棋陸蒲塞出于餘力若乃張仲之孝友安世之
慎密史魚之直伯夷之清甯俞之忠石奮之謹劉文饒
之恕秦巴西之仁庾亮之風流山濤之識度凡是衆美
無一闕焉時方構屯位不充量盖仲尼云如有用我者
其為東周乎漢文謂李廣惜不當高祖世萬戶侯豈足
道哉命之通塞道之行否固有冥數矣夫惟賢者能論
譔其先祖之美而明著之于後世者也無美而稱之是
誣有善而弗知不明知而弗傳不仁三者君子之所恥
也恭惟府君之德業章章如是國史弗載鼎銘未刊春
礿秋嘗彌用怵惕冬裘夏葛靡敢遑寕嗚呼不見成人
范喬之悲罔極有慙于長太丘之德未衰爰勒貞珉以
永終古肹蠁非遠謦欬如聞嗣孫之勤尚或臨鑒云耳
碣(二首)
故隴西彭君墓碣銘(并序)
碑碣之制著于令甲咸以官品而有等威至于孝義著
聞隐淪不仕亦許刊石表行以示後人斯國朝之彛典
也隴西彭君諱悦字仲荀予同郡人其先属玄王之勤
商與豕韋而更霸保姓受氏德厚流光乃至鏗為大夫
以耋老而著稱宣為三公由經術而進用錫羡蕃衍垂
裕後昆枝葉扶疎譜牒散落至君之七代祖始占籍建
安因以土著奕世似續孝謹不衰有蘇秦二頃之田得
猗頓五㹀之術治産殖貨貲擬王公大王父英属王氏
建邦亟登勇爵實貞師律式遏外虞受署御史中丞本
鎮防遏使王父晏為之副貳以壮戎麾烈考大規值金
陵用師閩隅瓦解遂忘懷物表脱跡世紛樂一丘之棲
遲詠幽人之長往及天地開泰車書混同華黍盈疇素
髮垂領鼓腹含哺為太平之民君特逹不羇旁通多可
跌宕文史慷慨經綸立義不侵好為然諾之信捐生赴
難靡以在亡為辭睦族以仁事親以禮勤接士類賓至
如歸教行閨門衣無常主脫驂周急斯乃細行折劵市
義固其素蓄汝南之俗咸出子將之評潁川之人懼為
陳君所短一境從化或行者之讓塗千里請交多升堂
而拜母窺義府者不見岸谷飲德馨者有如椒蘭仲尼
所謂君子儒者此之謂矣始以肄業之故自鄉里杖策
游尋陽之廬山勵精為學纔朞歲之内以詞賦擅名同
時軰流亦所推尚未遑鄉老之薦属有樓船之師歸省
庭闈甘心畎畆年甫壮室尚丘園而考槃爵非公乘與
令丞而亢禮頗為州縣之敦廹遂與計吏而偕西褁足
戒途推鋒戰藝凡兩就于貢部皆不利于春官敗于垂
成終以旅退豈時命之未會將地勢之使然耶拂衣言
歸歛迹肥遯以為自足于己何必陳力于周行獨善其
身安事儻来之外物由是調甘滑滫瀡之味以潔膳羞
督畋漁耕鑿之業以豐生産法周禮而闢庠序以教子
弟慕鄭莊之置驛馬以待賓客無營無欲優哉游哉如
是者歲星一周于天矣遽丁烈考之憂君天性純孝居
喪過禮柴毁骨立觸地無容果以欒棘之傷生不逮苴
麻之終制去年夏以先君窀穸之事市葬器于上饒之
鉛山䟦履山川蒙犯霧露得疾逆旅肩舁而歸反席未
安瞑目長往年四十九即以其年五月十二日從先君
之喪歸葬于新豐鄉王殿源靈際山祔于兆域之側禮
也夫人武寕章氏故汀州歸化令士廉之女也雅有婦
德宜其室家前君而亡墳未宿草嗣子歆承詩禮之訓
挺岐嶷之姿未及勝冠之年巳負肯堂之志趣向遠大
意行瑰琦所謂謝庭之芝蘭當為周廟之瑚璉驥子絶
足未易可量唯君蹈德體仁秉彛居簡量陂萬頃莫測
其涯宫牆數仞孰窺其奥言行相顧磨湼靡渝誠明内
融應接無滯而不登一命不沾寸禄盖日車亭午或覆
盆之有遺脂網横流亦吞舟之斯漏然方朔殊少于自
薦而澹臺頗失于不言空遘盛時莫躋仕路兹士友之
所共歎惜也然施于有政是亦為政又何必社稷人民
始為行道不患無位患所以立又何必軒冕爵位乃曰
成名嗚呼彭君亦可以為逹矣予與君有桑梓之舊連
瓜葛之姻顧惟忘年之交實辱同聲之分嘗念淳化中
自書殿歸寕榜小舟游武夷山道出君之舍下君率族
人携酒餚俟我于江干班荆藉草引滿舉白半酣耳熱
迭舞相属且為十日之飲飽聞同心之言自兹分飛三
見閏月歲不我與逝者如斯其孤泣血奉書乞文表墓
感故人之疇昔嘉孝子之勤拳莫漬酒以伸衷空含毫
而叙美銘曰
移孝為忠乃可從政自家刑國亦以觀行猗歟彭君含
華不競嗃嗃閨門詵詵子姓睦族親仁讓夷急病進以
干禄退而知命萬石孝謹出于天性太丘家風宜書甲
令良玉藴璞岩谷增輝矰弋徒設冥鴻已飛隐居求志
色養無違鄉黨胥化閨門已肥王戎死孝銜哀不飢公
明短折異代同歸泉臺永閟草露空晞刻兹圭石以志
音徽
劉氏太夫人天水縣太君趙氏墓碣銘(并序)
咸平中詔以秘書丞直集賢院劉君隲同修起居注實
執素臣之筆入踐赤墀之塗侍從穆清親逄旦暮出扈
詔蹕入宿周廬為儒之榮舉無與比時君奉太夫人就
養于京師夕膳晨羞既馨而潔出告反面式燕以寕諸
孫在旁冡婦佐餕詵詵有後啓于公之高門蒸蒸承顔
奉魯侯之夀母搢紳欽羡人倫聳慕属天子兩郊吉土
推恩百執湯沐之典時庸顯親詔封夫人成紀縣太君
又徙天水恭惟䟽邑之典用旌斷几之訓徵名數于石
窌報劬勞于棘心人子之道斯為至矣而夫人從子之
貴去國長懷當一喜一懼之年動維桑與梓之念君由
是奉公車之奏牘求會稽之郡章天子俞之即命領衡
陽郡事前席宣室從容話言賜金内府光寵行邁且以
君出入交戟多歴年所筆削汗簡克謹官業又自曲臺
博士遷尚書外郎以坐曹應宿之重領案部行春之寄
衣色五綵雜蒨綬以相鮮車朱兩轓先版輿而奉引帳
飲别墅上夀高堂合戚属以叙燕私道舊故而為笑樂
揮金告竭家忘其貧常膳載加喜形于色嗚呼不幸夫
人以景德二年正月己未終于郡廨之正寝享年八十
有六即以其年丁丑歸葬于潭州長沙縣長沙鄉祔于
太博府君之塋禮也夫人其先京兆人家世儒素父拯
終澧州慈利令妣榮陽鄭氏故連州刺史蕘庭之女夫
人既笄歸于劉氏實澧州錄事参軍累贈太常博士諱
延宇字贊明也博士君肯構其家以儒為業讀易得伏
羲之旨詠詩有騷人之風振跡丘園試吏州縣實有仁
惠在于閭閻凡歷五官終以無過夫人輔佐君子宜其
室家及茹痛未亡靡它誓志諸孤藐若四壁蕭然夫人
躬機杼以給伏臘男且就學擇鄰居以示訓女將適
人結衿褵以申戒鞠育勤苦越十五年而工部從賦鄉
書策名仕籍稽古幹事為時聞人蓋劉氏之族繄夫人
而立也夫人雅性奉佛深通内典女工之暇唯誦金言
寡居巳来殆廢膏沐治家以正教子以嚴御下以仁奉
身以儉用能閨風閫範式是六姻夀考康寕享兹五福
迹其雅素豈徒然哉一女適魯國曾弼舉進士終殿中
丞工部三子曰直方舉進士任大理寺丞潭州通判曰直
温直清並業進士二女長適會稽夏渙舉進士得大理
評事知鄂嘉魚縣次適譙國夏侯藏用亦進士内外姻
戚莫匪文儒一門之中素風特盛積善之後餘慶叵量
工部君履霜露以涕洟奉几筵而欒棘五十而慕出于
至性三年之制善守禮經且以封樹克終歲月增逝大
懼徽懿闇而不彰遠咨遊舊文以為託書郵絡繹玉音
荐委襃陶母之德誠媿春秋之徒表京兆之阡式謹樵
蘇之禁銘曰
嬿婉之德宗姻是式表南國兮嗃嗃閨門繩繩子孫昌
後昆兮脂田換縣蘭陔㓗膳夀觴薦兮莱衣斑斑冡婦
執笲慶承顔兮融峰峻極湘波碧色啓封域兮報德昊
天勒銘新阡垂億年兮
武夷新集卷八
