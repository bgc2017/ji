武夷新集卷五宋楊億撰
詩五(一百八首)
送章頔寺丞之巴陵
涔陽從事有嘉聲外計封章薦姓名再命便為千室宰
于飛又出九重城腰懸銅墨才猶屈吟對江山思轉清
楚客十年偏遂意秋風滿筯紫蓴羔
外弟張湜西遊
六年隨我客梁園西上孤飛徹九門抱璞有瑕唯歎命
泣岐無託更銷魂秦關百二聊乘興漢牘三千待叫閽
赤日炎風兩京道文章滿腹與誰論
章羣下第東歸
卓斝修詞有古風計偕西上劇飄蓬梁園失意三春月
閩嶺思歸一畝宫且喜還家儀舌在莫嗟為客趙囊空
九天下詔崇儒術好絶韋編待至公
賀資政學士王侍郎
瀝懇青規一動帝心秋曹月殿寵光深論思東序清閒宴
偃息西崑翰墨林私第藏書皆有副公庭種竹待成隂
卧龍禁闥應非久救旱還須起作霖
表弟廷評章得象知信州玉山縣
懷玉烟霞接武夷我思祖德涕霑衣縣齋製錦留遺愛
庭樹藏鐶長舊圍(開寶末大父宰是邑予生扵縣齋)彭澤公田今已廢
遼東邑子半應非津亭送别空搔首籍在金門未得歸
梁大諫自鳳翔乞留臺寄詩言志次韻酬之
聯飛仙掖舊心朋(子雲云朋而不心面朋也)笑我池籠出未能文陛
彯纓空自愧香山蠟屐與誰登託身羿彀憂危甚引領
黃陂鄙恡增二室風煙莫全占會須携手躡雲層
䂖殿丞通判濮州
龍虎遊從分不疎忽聞新命佐魚符經旬苦雨淹行旆
幾曲洪河貫郡圖浮蟻酒濃頻舉白折膠風勁好彎&KR0707;
賢侯東道歡相得期月民謠待袴𥜗
元奉宗宰績溪
遊梁度幾春時譽藹天倫家寄汀蘋久名題桂籍新溪
鱗清可數澤雉到應馴黟歙非難治民風自古淳
李工部江南轉運
含香五字客尚齒十年兄舊奏梁園賦新題漢柱名出
驅星使傳入佐地官征獻可方前笏分憂又抗旌富饒
今澤國佳麗古臺城錯節投刀釋頽綱攬轡清沃心期
密啓銜尾待香秔處處江山秀行春莫計程
楊日華宰錢塘
洛社負才名吾宗占寧馨聞詩趨鯉室襲慶墮鱣庭力
學窺堂奥孤飛徹杳冥一枝攀綠桂百里應華星漢網
何曾密吳歈正好聽油囊滿醇酎千日莫期醒
柳紳歸縉雲(予曾典是郡紳依宫師相國十餘年)
東甌别業寄秋雲平昔題橋墨尚存故郡曾登太守榻
上都頻掃相君門揮毫月殿香盈䄂錫讌星津酒滿樽
歸去吏民如問我五年書命紫薇垣
表弟李宗元知桂州陽朔縣
桂林陽朔溪山秀莫歎迢迢五嶺南百里字人須敏政
千金酌水更懲貪鳴榔下瀨潮程遠曳彩升堂夀讌酣
遠地民淳無牒訴縣齋終日好清談
高起居知廣州
作藩南越古稱雄五管皆歸節制中腰佩金龜三品綬
船開畫鷁一帆風橘官手版趨塵遠梅使星車附信通
暫阻螭頭夾香案清宵應夢未央宫
丁集賢通判餘杭
遼東羽客富仙材仙殿飛觴接上台便道歸寧白蘋渚
經時賜對柏梁臺里中驅弩先行路膝下斑衣慶夀杯
明詔許令過别墅不憂郡閤簡書催
吳航赴宜興簿
家住武夷峰眉間道氣濃風塵久為客雷火近成龍試
吏江城僻寧親嶺路重一㕓期沒齒樂土定相容(予素有陽)
(羡退居之志會當占數於樂郊也)
十六兄赴韶州從事
魏帝臺邊拂戰塵初平山畔綵衣新又攀高柳隋隄暮
却寄寒梅庾嶺春韶石閒尋張樂地曹溪首訪悟空人
男兒平昔四方志莫厭區區走隻輪
章頻寄南昌
孺亭洪井古南昌曾是梅仙試吏鄉一邑絃歌榮製錦
幾程雞犬接維桑年深為客貂裘敝秋晚還家菊徑荒
平昔題橋今遂志且斟夀酒獻高堂
李廷評昭廸使淝上
畫舸西風五兩斜淮淝將命去程賖衣纓黃閤相君後
門巷青春學士家驛路新袍欺草色公筵大白醉榴花
謝庭蘭玉多才思休澣裁詩對客誇
書懷寄劉五
風波名路壮心殘三逕荒凉未得還病起東陽衣帶緩
(近卧病月餘)愁多騎省髩毛斑(予行年三十有二)五年書命塵西閤
千古移文愧北山獨憶瓊枝苦霜霰清罇歲晏強&KR0755;顔
趙殿丞知河南縣
鼎邑閭閻有古風清談為治自從容官聯殿省通朝籍
路過津橋入縣封柳蔭天街時案轡雲生少室好搘笻
龍門舊有題名處石壁蒼苔駮幾重
祕閣王校理知柳州
南越尉佗國羅池子厚神桂林驅傳遠芸閣解嘲頻行
槖黃金滿歸程皂盖新一麾愁度嶺五綵喜寧親薏苡
偏防疾蒲蘆善化人蓬山直廬在几硯日生塵
送僧歸越
中林宴坐赤髭繁水月禪心出世間說法音同海潮震
隨緣身比嶽雲閒曹溪嫡嗣多參見碧落仙卿徧往還
歸去舊房秋色晩澗松枝偃雨苔斑
吳延年宰武義
精神滿腹富青春燒尾曾看上禹門獻賦多年梁苑客
謫仙重世武夷孫(武夷君呼鄉人為曾孫)一同印綬光初命幾驛
桑麻接故園澤國歸程秋欲盡丹楓黃菊動吟魂
吳待問之蒙城簿
西來赴調合關繻黃綬風塵厭九衢祖席且同開口笑
公庭未免折腰趨長安車馬偏欺客魯國衣冠肯戲儒
共憶故園歸計晚舊遊烟樹隔重湖
黃少卿惠綠雲湯
新甫竒材百尺標秋空高幹拂鵬霄仙經藥品誇難老
人世霜天貴後凋千古貞魂愁化實九原荒壠恨為樵
誰硏露葉和雲液幾宿春酲一啜消
靈隠長老歸舊山
浮杯心與海鷗親駐錫王城忽過春麟殿九旬談妙法
曹溪一滴渡迷津狂翻竹箭波隨棹側布黃金地絶塵
白黑歡迎猿鳥喜紺園風定雨花新
皇甫太博知蘇州
長洲連歲得賢君十萬人家煦若春激箭波狂浮畫舸
散絲雨細逐朱輪郡齋詩石鋪輕蘚公宴歌喉落暗塵
未得休官作逋客河梁歸思滿鱸蓴
懷寄樞密王左丞
高陪七聖從軒遊帷幄深嚴日運籌口裡雌黃歸品藻
盤中薤白想風流珠宫地密妨趨謁銅鉢聲沉斷唱詶
獨喜修書依絳帳時登闕里受春秋
從叔郎中知潭州
藩閫分憂重關山去路賖含香滯郎署乘馹倦天涯土
貢千頭橘神祠萬里沙金碑紀風物寶瑟怨年華粉籜
斑文簟雲腴紫笋芽民田兩岐麥郡圃四時花别恨休
攀柳歸期待及瓜鱣庭有遺訓清白自傳家
黃刑部之陜西轉運
百二秦川四塞寬甘泉烽火報平安泥書雙筆遷郎署
粒食千金仰縣官江海半生抛别墅關山何日解征鞍
定將鞭筭資心計流馬功成國史刊
史館張學士知婺州
鸞掖分符又出麾津亭目送片帆飛暫隨越鳥棲烟樹
重許吳儂見錦衣(君前牧新定)屬邑行春熊軾稳公堂卜夜
蟹螯肥隠侯帶眼看成緩雙闕恩深更憶歸
荅李光丞(來詩述車駕臨幸修書院之事)
豹尾森森拂畫簷久留雕輦閱牙籖字分三豕慙該博
饌費雙雞媿屬厭濫跡搢紳同北枳艸儀封禪待南鶼
相門蘭玉裁新句只恐京城紙價添
寄并州張給事
山河表裏絶狼烟幕府朝朝醉玳筵合樂中軍雄鼓吹
傳杯四座豔花鈿行春好駐桑郊騎卜夜誰談雪竇禪
梁苑并門杳千里離懷愁對月嬋娟
寄劉秀州(連典吳中諸郡)
騎置迢迢阻玉音左魚江海遂初心朱絃道直消浮謗
春艸才多動苦吟震澤析酲干樹橘華亭驚夢九臯禽
郡樓晴日東西望幾處甘棠接翠隂
無為軍王從事
奏牘曾蒙乙夜觀擅場文價在金鑾貂裘歲久京塵暗
鷁路風高旅翮殘取酒黃金都巳盡食魚長鋏更須彈
時清水國無書檄誰見揮毫一據鞍
密直任學士知益州
玉壘求賢牧金門輟近臣龍荒使傳遠雞省命書新殿
柱題名久刀州入夢頻懸魚喧舊政(前牧東川)叱馭繼芳塵
珠履平原客壺漿左蜀人北堂牽遠念南詔撫殊鄰宴
榭峨眉雪歌筵濯錦春樂章傳辯士卜肆訪逋民幕府
觴無筭池塘思有神知誰預交辟空羡吐車茵
休沐述懷寄祕閣錢少卿
風號雷笑雨平階紈素微凉暗入懷晝枕乍成園吏夢
晨蔬聊學太常齋名慙引籍通丹地心愧移文刻翠崖
大隠金門猶自適日親方朔聽詼諧
晏殊奉禮歸寧
垂髫婉孌便能文驥子蘭筋迥不羣南國生芻人比玉
梁園脩竹賦凌雲堵墻看試三公府反哺知千萬乘君
賜告歸寧來别我亭臯木葉正紛紛
送禪牀與樞密王左丞
北祖安禪唯看净毗邪升座更談空須知密勿萬機外
常在瑜伽三昧中
受詔修書述懷感事三十韻
太極垂裳日中原偃革初樓船秋發詠衡石夜程書好
問虚前席徵賢走傳車蓬莱侔漢制煨燼訪秦餘紬繹
資金匱規模出玉除紛綸開四部祕邃接千廬飫賜雙
雞膳親廽六尺輿華芝下閶闔白羽擁儲胥望氣成龍
虎披文辯魯魚清光無咫尺玄覽亦躊躇羣彦揮鉛筆
微生濫石渠嵇康真懶慢謝客本空疎講學情田埆談
經腹笥虚月評依許劭文體慕相如雅飲歡娛洽清言
鄙恡祛彌旬容出沐終日喜羣居撫巳慙鳴玉歸田憶
荷鋤池籠養魚鳥章服褁猿狙圜府愁尸禄天閽媿&KR1491;
裾虚名同鄭璞散質類莊樗國士誰知我鄰家或侮予
放懷齊指馬屏息度羲舒寡婦宜憂緯三公亦灌蔬危
心惟觳觫直道忍蘧蒢往聖容巢許先儒美甯蘧晨趨
歎勞止夕惕念歸與秦痔疎杯酒顔瓢賴斗儲如諧曲
肱卧猶可直鈎漁矯矯龜銜印翩翩隼畫旟一麾終遂
志阮籍去騎驢
分得朝野多歡娛(魚字韻)
臯壤驚秋氣倉箱有歲儲梁園從臣頌謝墅富人車休
沐新頒詔珍符不絶書天心游蠖濩民樂在華胥擊壤
歡謠洽凝脂密網除行將封岱嶽持槖奉金輿
胡馬嘶北風
動地隂風勁連雲白草齊聞琴空仰秣踐雪憶歸蹄金
埒心寧戀鹽車困欲嘶過關拖疋練渡水惜鄣泥五路
鸞旗緩千金碣館迷羈魂重懷土不寐到晨鷄
金馬
茂異紛綸集漢庭求賢詔在竹書青共趨金馬門前路
誰識東方是歲星
冬夜
香街鼔絶暝煙深簷近孤釭射宿禽露井銀牀霜氣冷
瑣窗珠網月華侵初沉遠籟聞疎漏旋拂流塵撫素琴
坐久星河漸侵沒蕭蕭朔吹度平林
集賢李金部知潁州
汝隂名郡擁朱輪洛宅霜威尚襲人門籍舊通仙禁近
書囊纔補殿帷新金華入侍知非晚石柱題名又幾春
莫戀桑郊停五馬蓬丘几硯自生塵
海印大師歸永嘉(仁煦)
都城供應幾經秋海國歸心不少留雨雪片帆過北固
煙霞丈室寄東甌千燈續燄知無盡一錫隨緣信自由
更到石門題雅句碧雲從此揜湯休
挽歌
故樞密宋給事挽歌三首
宸遊方扈從移疾廢樞機步輦親臨問肩舁遽告歸忽
聞號左轂旋見泣中闈城郢遺言切忠魂定有依
六龍初展義七聖盡陪遊塞外狼烟起軍中羽檄稠漢
帷方借筯莊壑忽沉舟不柰良臣死秦醫亦漫求
永辭温室地長别諫書帷玉恨埋黃壤星愁析紫微薤
歌偏怨咽衮歛更光輝可惜岑文本遼陽不共歸
故蘄州王刑部閣老挽歌五首
東觀未絶筆西垣俄解龜罷裁青紙詔重入白雲司流
落成三黜聯翩換一麾黃崗與滁上應立去思碑
雞省曾三入鼇峰近十旬命書批鳳尾諫疏逆龍鱗按
部朱轓遠悲秋素髮新茂陵終不起遺札滿埃塵
近署罹官謗清淮綰郡章平生不佞佛晩歲尚為郎得
疾因卑濕為文足感傷纔蒙宣室召奄忽歎云亡
楚客離騷怨子牟江海心積憂偏損夀多病未妨吟野
鳥俄窺舍甘棠巳結隂郡中應罷市遺愛在人深
奏槀應盈篋藏書復幾車門人誰漬酒天子想投瓜旅
櫬關山闊銘旌道路賖趨庭有令子清白自傳家
故比部李郎中挽歌四首
隴右華宗貴朝端懿範存哀烏光列宿駟馬慶高門謁
帝承明署娛賓金谷園人生忽至此天道亦難論
睦族衣無主傳家鼎有銘沙堤連里巷玉樹接階庭北
海樽常滿西山藥不靈肯堂歸棣萼含笑入泉扄
鴈序分臺閣春卿有職司雲屏三殿宴綿蕝一王儀風
韻靈和柳襟懷叔度陂善人無復見執紼淚空垂
美疢漳濱卧營魂東岱歸故人空漬酒侍史罷薰衣畫
像留家廟銘旌出帝畿浮生除夀考享福似君稀
明德皇太后挽歌詞五首(奉勅譔)
母儀垂二紀坤順翊玄功望斷蒼梧野尊歸長樂宫金
塗烘曉日椒壁起香風奄忽違塵世攀號泣舜瞳
軒星光太極隂教正中闈外戚黃金穴深宫大練衣雀
臺愁霧隔駒隙暗塵飛貝闕三山路飄颻仙馭歸
德契河洲什心依黃老書濯龍規誡在飛羽豫遊疎復
土文園接凝塵丙殿虚蒸蒸天子孝泣血望塗車
世載河山誓門無恩澤侯公桑空繭館仙藥阻蓬丘愍
冊藏幽壤哀笳咽素秋後宫彤管在千古紀徽猷
閫範留椒闥神遊返玉清魚燈照玄寢騎吹咽重城運
迫升仙日人傷喪妣情宫中舊長御行哭盡吞聲
又五首(奉勅撰)
太姒徽音盛長秋命數崇黃圖分丙殿玄象應軒宫記
注無窮美聲詩内助功雲陽復土後陵柏自悲風
甲族傳仙李遺言在濯龍後宫皆率職外戚早辭封彤
管流隂教金根盛國容真遊一何遽罷望九疑峰
軒遊雲杳杳舜孝日蒸蒸椒壁還生沴銅臺亦罷登親
桑寧復見嘗藥遂無徵拱木玄堂閔凄凉烟霧凝
外家金穴貴曩日玉衣祥萬夀瑶觴舉三朝複道長小
侯親爼豆女史煥縑緗遽厭人間世乘雲歸帝鄉
外族長安盛尊名永樂崇初陵凄草露舊殿閴椒風鞏
樹迷凶仗周原掩夀宫聖君悲望處泪雨泣重瞳
樂章
太常樂章三十首(奉聖旨撰咸平五年)
皇帝南郊前一日朝饗太廟奏理安曲迎神
肅肅清廟昭事祖禰粢盛苾芬四海來祭皇靈格思令
容有睟降福孔偕以克永世
皇帝行奏隆安之曲
祼鬯漙將賓尸在位玄德升聞孝思光被公卿庶政傅
御師氏至諴感神福禄來暨
皇帝奠幣奏瑞文之曲
淳精育物瑞木成文元氣陶冶非煙郁紛玄貺昭格至
和所薰登歌祼獻肹蠁如聞
迎俎奏豐安之曲
麗碑割牲以炰以烹博碩肥腯薦羞神明祖考來格享
于克誠如聞謦欬式燕以寧
皇帝酌獻第一室奏大善之舞曲
肅肅藝祖肇基洪源權輿光大燕翼貽孫載祀惟永慶
流後昆威靈在天顧我司存
酌獻第二室奏大寧之舞曲
文思聖祖長發其祥錫羡蕃衍德厚流光眷命自天卜
世聿昌肅祗孝享降福無疆
酌獻第三室奏大順之舞曲
明明我祖積德累仁居晦匿曜邁種惟勤帝圖天錫輝
光日新寢廟繹繹昭事同寅
酌獻第四室奏大慶之舞曲
洸洸我祖時惟鷹揚潛德弗耀發源靈長肆類配天永
思不忘来顧来享百福是將
酌獻第五室奏大定之舞曲
赫赫太祖受命于天赤符啓運威加八埏神武戡難功
無間然翼翼丕承億萬斯年
酌獻第六室奏大盛之舞曲
穆穆太宗與天合德昧旦丕顯乾乾翼翼敷祐下民時
帝之力永懷聖神孝思罔極
皇帝飲福酒奏禧安之曲
嘉栗旨酒博腯牲牷神鍳孔昭享兹吉蠲夙夜毖祀孝
以奉先永錫純嘏功格于天
退文舞出奏正安之曲
左手執籥右手秉翟進旅退旅萬舞有翼
迎武舞入奏武功之曲
巳象文治乃觀武成總干山立七德以貞
亞獻終獻送神並奏理安之曲
神之来兮風肅然神之去兮昇九天排凌兢兮還恍惚
羽旄紛兮蕭薌燔
南郊降神奏高安之曲
爰卜吉土在國之陽肆類于帝錫羡無疆備物致享嘉
生阜昌純嘏昭答長發其祥
皇帝行奏隆安之曲
禮備樂成乾健天行帝容有穆佩玉鏘鳴
皇帝奠玉幣奏隆安之曲
定位毖祀告于神明嘉玉量幣享于克誠
迎俎奏豐安之曲
有牲斯純有爼斯陳柔嘉登薦昭事惟寅
初獻奏禧安之曲
大報于帝玄德升聞醴齊良潔粢盛苾芬
皇帝飲福酒奏禧安之曲
祀帝圓丘九州獻力禮行于郊百神受職靈祗格思享
我明德天鍳孔彰玄祉昭錫
皇帝逥仗乾元殿奏采茨之曲
禮成于郊迎日之至時乘六龍天旋象魏端門九重虎
賁萬騎四夷来王羣后輯瑞
皇帝御殿迎升御座奏隆安之曲
金奏在懸羣后在位天威煌煌嚮明負扆玄覧穆清弁
冕端委盛德日新禮容有煒
引羣官作正安之曲
萬邦来同九賓在位奉璋薦紳陟降庭止文思安安威
儀棣棣臣哉隣哉介爾蕃祉
皇帝正冬御殿
文舞第一
八佾具陳萬邦有奕既以象功又以觀德進旅退旅執
籥秉翟玄化懷柔遠人来格
第二
閶闔天開羣后在位設業設虡庭燎晰晰斧扆當陽虎
賁夾陛舞之蹈之四隩來暨
武舞第一
武功既成綴兆有翼以節八音以象七德俁俁蹲蹲朱
干玉戚發揚蹈厲其儀不忒
第二
偃伯靈臺功成作樂以昭德容以清戎索萬邦會同羣
慝簫勺盡善盡美侔彼韶箾
皇帝南郊逥御樓將索扇奏隆安之曲
應門有翼羽衞斯陳山龍衮冕律度聲身峩峩奉璋肅
肅九賓清明在躬志氣如神
皇帝御樓奏隆安之曲
圜丘類上帝六變降天神禋燔禮云畢使衛肅以陳天
顔瞻咫尺王澤熙陽春玉帛臻禹會動植霑堯仁
皇帝御樓畢奏隆安之曲
肆類云畢淳熙漙將雷雨麗澤雲物效祥禮容濟濟天
威煌煌大賚四海富夀無彊
又七首(續奉勑譔景德三年)
白帝迎神高安曲
西顥騰精天地始肅盛德在金百嘉阜育彍弩射牲築
場登糓明靈格思旄罕紛属
奉幣嘉安曲
博碩肥腯以炰以烹嘉栗旨酒有瀰斯盈殽蓛維旅肅
肅蒸蒸吉蠲偹物享于克誠
送神理安曲
飈輪戾止光燭靈壇金奏繹如白露漙漙
朝日迎神
陽德之母羲御寅賓得天久照首兹三辰正辭備物肅
肅振振淪精降鑒克享明禋
奉幣
醴齊良潔有牲斯純大采玄冕乃昭其文王宫定位粢
盛苾芬民事以叙玄德升聞
送神
懸象著明照臨下土降福穰穰德施周普
飲福酒廣安曲
簠簋既陳吉蠲登薦洗心防邪肅祗祭典陟降惟寅籩
豆有踐百禄咸宜淳耀丕顯
正冬御殿上夀樂章八首
皇帝舉夀酒宫懸奏和安之曲
天威煌煌山龍采章庭實旅百上公奉觴拱揖羣后端
委垂裳永錫難老萬夀無疆
皇帝舉第二爵酒登歌奏祥麟之曲
帝圖會昌仁獸效祥雙觡共觝示武不傷四靈為畜玄
枵耀芒公族信厚元元阜康
賜羣臣第一盞酒宫懸奏正安之曲
思皇多士靖恭著位鳴玉飛緌鏘鏘濟濟宴有折爼以
示慈惠罔敢不祗福禄来暨
皇帝舉第三爵酒登歌奏丹鳳之曲
矯矯長離振羽来儀和音中律藻翰揚輝珍符沓至品
物攸宜至德玄感受天之祺
賜羣臣第二盞酒宫懸作正安之曲
金奏在懸有酒斯旨顒顒卬卬嚮明負扆湛湛露斯式
宴以喜佩玉橤兮罔不由禮
皇帝舉第四爵酒登歌奏河清之曲
德水湯湯發源靈長皎鑒澄澈千年效祥積厚流濕資
生阜昌朝宗潤下善利無疆
賜羣臣第三盞酒宫懸作正安之曲
酒以成禮樂以侑食露湛朝陽星環紫極淑慎爾容既
飽以德進退周旋威儀抑抑
禮畢降坐宫懸奏隆安之曲
被衮當陽穆穆皇皇擊石拊石頌聲洋洋和樂優洽終
然允臧禮成而退荷天百祥
武夷新集卷五
