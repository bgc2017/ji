武夷新集卷十三宋楊億撰
表狀二(二十首)
賀劒門破賊表
臣某言今月二十七日得本道進奏院狀報近有西川
駐泊神衛右第三軍第二都虞侯王均等為惡作亂奔
衝劒門已據劒門都監裴臻與知州李士衡同共殺敗
者蠆毒甚微敢行稱亂鴟張未幾已覩成擒兇醜既殱
朝野相慶臣某中謝竊以王者之謹關梁所以備他盗
用鈇鉞所以誅叛臣如王均等身率戎行地親藩衛禄
廪優厚賜予便蕃饜飫膏粱被服輕煖出荷干城之寄
曾無汗馬之勞乃敢結構異端脅從羣小苟圖不軌輙
負大恩挺狼貪羊狠之謀為鼠竊狗偷之計天設之險
爰肆憑凌鬼得而誅豈容越軼裴臻等任當要害職在
誰何屬蛇豕之興妖乘貔貅之鼓怒遂推鋒而奮擊未
旋踵以剪除元惡既就於梟懸餘黨更無於噍類寢皮
食肉式快忠義之心犯門斬關永破姦邪之膽天威所
被井絡載寧賞典聿行輿誦斯愜臣忝分憂寄幸覩捷
音慶抃之誠實萬常品無任云云
謝賜詔書欽恤刑獄表
臣某言今月十日本州進奏院遞到勅書一通賜臣欽
恤刑獄者臣當時集軍州官吏宣示仍下管内諸縣施
行訖天網雖疎尚多於嬰拂夏日可畏用示於哀矜尺
一之詔俯臨圜土之人何幸臣某中謝竊以世質民淳
唐虞以之畫象政平訟息文景幾於措刑蓋由五聽無
冤三章不濫上懷欽恤之旨下萌恥格之心用臻太和
式符至治伏以崇文廣武聖明仁孝皇帝陛下憂勞庶
政涵育羣生化遠被於不毛仁必沾於行葦隠悼伏念
表視民之如傷震曜垂儀示臨下之有赫政經載肅治
具畢張矧於流爍之辰獨軫係纍之苦皇華遣使在犴
獄之已清紫素裁書復德音之薦降慮及米鹽之細恩
同雨露之濡疾疢者既示醫治貧困者仍加廪給昔周
聚毒藥止療於邦畿漢設淖糜不沾於囹圄足以彰皇
猷之冠古實以固率土之宅心佇去殺以勝殘永無為
而無事臣忝分符竹肅奉絲綸徵慎罰之前言體泣辜
之深旨金科玉律期適於重輕叢棘黃沙敢令於繫滯
誓傾勤瘁仰奉欽明臣無任歡呼激切之至
進承天節頌表
臣某言運偶承平節臨載誕凡叨食於周粟盡願祝於
堯年臣某中謝臣本自諸生偶干寸禄受兩朝之顧盼
無馮唐不遇之嗟閱四部之圖書有黃香未見之恥雖
研精而強力終昧道以迷津然而千載休辰萬邦大慶
充庭任土慙非玉帛之云巢閣舞庭豈在飛走之末是
敢罄竭庸鄙撰承天節頌一首獻於闕下吉甫作頌愧
無清風之稱東方上書或希乙夜之覽臣無任云云
代人乞太宗御書表
臣某言臣世受國恩名參閨籍竊仰先朝之述作欲期
私室以秘藏輒露愚衷上干聖聽臣某中謝臣伏見太
宗皇帝御製御書等思窮造化妙絶古今與六籍以攸
同非二王之能及固已勒於琬琰揭在蓬萊名山大川
深藏於副本石室金匱首冠於羣書皆所以博綜儒玄
跌宕文史立言不朽乃孔氏春秋之徒懸法授人實唐
堯歷象之比汾水之宸遊雖遠羽陵之墜簡多存如臣
忝荷箕裘幸塵簪紱犬馬之志敢忘於糜捐龜龍之文
徒思於鑽仰輒削章而有請實昧死以無疑伏望尊號
皇帝陛下念先臣際會之由察賤子勤拳之懇特詔金
縢之府許求玉字之書賚及下臣光生寒族威神如在
固共畏於軒臺教化所資誓永藏於魯壁祈恩之至伏
切愚衷
代中書乞罷免表二首
臣某等言臣等竊以隂陽燮治之任實繫台司水旱策
免之文具存載籍苟弼諧之無狀而災沴之或生姑務
偷安靡思避位豈但妨於賢路深有負於國恩臣某等
中謝恭以宰相之位實代天工四海之所具瞻一人之
所注意必在彌綸百度綜覈羣材親附萬民折衝千里
外清戎略使金革之不興上奉天時俾風雨之咸若然
後彝倫攸叙比屋可封富庶而日用不知端拱而天下
自治此輔相之職也自非懷經邦之略負命世之才補
公衮以有餘據台槐而無媿若逢時而肆竊但積日以
宴安豈惟累三光之明固亦致四夷之哂臣等内訟已
久自知甚明苟不露於肺肝亦何靦於面目如臣沆者
本非竒特蓋出遭逢先朝擢自禁林俾參機務曾乏訏
謨之效備彰尸素之愆皇帝陛下以青宫之舊僚委黃
扉之庶政深辜物望莫舉官常臣化基僅及中人曾無
遠慮先聖偶加於委用明君未忍於棄捐尚待罪以如
初實冐榮之滋甚臣敏中早親片善出自諸生固無經
濟之能久玷樞機之任周旋兩府終始九年因循徒換
於炎凉禆益莫施於塵露内省三臣之蒙鄙曷當萬乘
之倚毗徒夙夜以自強終材力之有限履新居上既所
置之非宜綆短汲深故雖勤而無效以至和氣不應庶
績未凝烽火犯邊勞翠華而巡狩庸蜀作梗煩羽檄以
徵兵繼遷輒肆於陸梁靈武尚艱於飛輓江吳之俗飢
饉荐臻老幼流離戶口减耗去年近輔淫雨為災今歲
中春甘澤未降物增數倍之價國無九年之儲静思其
由誠有所自蓋臣等任過其量力不逮心上辜當宁之
知下負蒼生之望决勝寡術不能束五兵於虎皮出令
乖方不能和四時於玉燭延焦勞於宸極負愧恥於心
顔況復日奉天慈動承清問凡於纖悉咸以咨詢曾不
能畫一嘉謀出一竒計慕前哲沃心之說寬大君旰食
之憂匪石之懇空堅挈瓶之智無取尚敢戀萬錢之厚
俸玷三事之近司苟度朝昏自固恩寵進退以禮縱未
忍於置淵鬼神害盈亦終當於瞰室國章雖緩隂譴是
虞況乃多士盈庭異人間出道侔伊吕者非少才比管
樂者實繁伏望陛下别選英髦置於輔弼令臣等退居
散地用洽至公豈惟快華夷徯望之心固亦表君臣終
始之分人惟求舊庶獲於保全鼎既不任免令於傾覆
周章自失殞越靡遑干冐宸嚴期於得請
第二表
臣某等言臣等近者虔述懇誠共陳章奏蓋以燮調之
無狀乞行罷免之明文奉詔旨以丁寧仰天威而殞越
尚怔忪而待罪又僶俛以經旬輿頌益喧沴氣彌積膏
澤未降漸成愆亢之災宸極至尊深軫焦勞之念上無
禆於旰食下有負於具瞻猶尸禄於廟堂亦胡顔於天
地臣等中謝竊以堯咨四岳用致時雍漢免三公以答
天譴蓋以任當輔弼職調隂陽苟愆伏之成災實憂責
之攸繫須行邦典以肅朝經如臣等俱是短才謬膺大
用在一人注意之地當萬方思治之秋聖德誕敷無山
甫將明之效宸襟虚佇乏傅說啟沃之言致君之譽蔑
聞竊位之譏空積雖勤以補拙亦勞而無功斗筲之智
空殫塵露之微何取爝火未息豈禆日月之光山木不
材終非梁棟之任是致彝倫尚鬱至化未孚獄訟滋彰
盗賊多有水旱作沴天災流行江吳薦飢京輔艱食王
春已半甘雨未流終風且霾宿麥將瘁尊號皇帝陛下
夕惕若厲視人如傷分命使臣並走羣望親詣列真之
宇俯施百拜之恭屈萬乘之尊為兆民祈福牲玉靡愛
惟馨之德已聞雲漢彌高離畢之徵未覩豈精誠之不
至實玄感之有由蓋臣等猶執國鈞尚居台席俯慙百
辟仰累三光雖君父之心不棄於遺簮墜屨而皇王之
器何取乎蟠木朽株至於三臣之能固亦明主所見駑
駘十駕終無致遠之功寒暑屢遷合舉黜幽之典若但
妨於賢路必自速於靈誅伏望陛下惠以克終矜其不
逮别求賢俊置在鈞衡令臣等退處班行得奉朝請如
此即上玄之意訢合太平之化坐臻豈惟潤礎之祥實
見垂衣之理鹽梅入用固便致於和羹琴瑟更張庶免
成於膠柱顧惟孱末亦冀保全省分甚明祈恩是切臣
等云云
代樞密陳諫議讓表
臣某言伏奉誥命蒙恩特授守右諫議大夫同知樞密
院事餘如故者絲綸之命忽降於九霄宥密之司俾參
於萬務撫微躬而戰慄聽輿議以諠譁實出非常深知
不稱某中謝竊以諫諍之官首冠七人之列樞機之地
日蒙三捷之榮運籌帷幄之中議政巖廊之上蓋號股
肱之任必求柱石之材如臣者器本庸微識惟蒙鄙為
學僅通於章句奮身早自於丘園先朝謬中於甲科初
命便塵於史閣佐錢刀於會府投刃靡虚掌漕輓於番
禺揚旌甚遠歸闕荷金章之賜安邊無銅柱之勲尋復
命於紫庭遽叨榮於丹地奉論思於武帳謇諤無聞閱
章奏於公車否臧莫辯顧官箴而是媿矧歲律之未周
敢期渙汗之恩遽授彌綸之寄參决庶務況國政之所
歸叨據上流實人言之可畏顧踐揚之猶淺且位望以
甚隆苟徒竊禄以冐居不敢呌閽而瀝懇既負且乘豈
致寇以非遥居高必危亦疾顛而是懼須披肺腑仰凟
冕旒伏望尊號皇帝陛下察以至誠寢兹新命職守且
仍於舊貫名器免至於假人所希為官擇才聖朝無虚
授之寵陳力就列下臣遂知止之心干冐宸嚴期於得
請
代樞密馮諫議讓表
臣某言伏奉制命授臣右諫議大夫同知樞密院事者
任峻樞衡秩崇諫署雖荷自天之命彌增跼地之憂循
省再三殞越無措中謝竊以中樞之設庶政攸歸地望
處於深嚴職任推於宥密朝夕獻替得預於論思軍國
機宜並令於參决苟非挺生民之秀負王佐之才嘉言
嘉猷可陪於漢幄令聞令望素重於周行即何以膺兊
澤於九天贊禁廷之萬務在於授受須允僉諧如臣者
檮昧無聞迂疎有素早服膺於文史偶被薦於賢能東
堂謬厠於高科北省尋塵於近列曾乏當官之稱果貽
竊禄之譏俄假一麾遠之五嶺萬里空嗟於日遠莫見
長安六龍幸屬於天飛得還魏闕郎署驟遷於秩序計
司令勾於簿書遽承乏於栢臺得觸邪於蓂砌選愞曷
伸於職業因循徒歷於歲時爰自中司便參近侍奉冕
旒於武帳莫效謀猷提銓管於文昌豈分流品敢謂便
蕃之澤俾參密勿之司皂囊秩峻於七人丹地寵延於
三接挈瓶之智頓覺於滿盈履薄之心不勝於戰慄實
羣言之可畏亦省分以甚明須露至誠仰干玄造伏望
尊號皇帝陛下矜其散拙察以勤拳特寝新恩且仍舊
貫即微臣展四體以率職更誓恪居聖朝懸好爵以縻
賢庶無虚授虔切之至伏待允俞
代史館相公讓加門下侍郎表
臣某言伏奉制命蒙恩特授門下侍郎依前同中書門
下平章事加食邑實封餘如故者久塵鼎鉉已媿於妨
賢忽奉璽書更蒙於進秩聞命之際屏息不遑中謝伏
念臣識本顓愚器惟庸瑣徒學素王之道罔究微言偶
塵造士之科驟縻好爵自先朝而振拔由近列以徊翔
草漢詔於西垣代堯言於内署乃至參萬機之政陪三
事之班帷幄坐籌曾無謀於前筯廟堂肉食遂獲謗於
素飡退歸封駮之曹出委保釐之務屬承華之肇建俄
賓護以備員羽翼之勤實慙於商皓鹽梅之用復預於
傅巖自再忝於鳳池已五新於蓂歷薦正公台之位顯
司調爕之權曾不能少振國經仰禆帝載一人虛佇殊
無造膝之言四海具瞻深負為霖之望合歸散地用表
至公豈謂特霈殊私曲加異數瑣闥榮遷於秩序樞衡
尚示於倚毗别增食菜之封更責濟川之效寵章繁縟
輿議諠譁在於微臣豈不知分儻俯仰而祗受必傾覆
以自貽晉文之寵趙衰雖云求舊漢皇之賜張武適足
愧心須瀝丹衷仰干玄造伏望尊號皇帝陛下俯矜懇
悃曲賜照臨特寢新恩用全大體豈惟聖朝之行爵出
禄絶虛授之譏固亦微臣之責實循名免疾顛之禍干
冒宸扆伏待允俞
代參政王侍郎讓恩命表
臣某言伏奉制命蒙恩特授尚書工部侍郎參知政事
餘如故者文昌六官驟遷於品秩黃樞萬務俾預於訏
謨受寵若驚循涯自失臣中謝竊以輔弼之任實代天
工柬求之時允資人傑況巖廊之上副師尹之具瞻車
服以庸下丞相之一等豈宜濫處以累至公如臣者才
不逮人學非稽古徒荷鯉庭之訓謬登漢殿之科金閨
偶列於姓名蓬島獲窺於圖史尋掌綸於右掖復寓直
於北門驟蒙振拔之恩獲預樞機之任參謀帷幄曾無
前筯之籌受禄水衡深有素飡之媿方憂非據忽奉殊
遷佐隂陽調爕之權亞輔相崇高之秩斗筲至小殊覺
於滿盈鼎鉉不任轉虞於傾覆苟貪榮寵靡敢敷陳豈
惟鬼瞰以堪憂實亦人言之可畏伏望尊號皇帝陛下
俯矜短拙曲賜保全特詔有司俾停新命既負且乘微
臣免至於疾顛唯器與名聖代更無於虚授虔切之至
伏俟允俞
謝知制誥表
臣某言伏奉制命蒙恩特授臣左司諫知制誥仍面賜
金紫者代言禁掖允謂難才賜服軒墀薦加異數實曳
婁之非稱但跼蹐以靡遑臣中謝竊以青瑣之闥地望
最崇紫微之垣天文是法設著位於赤墀之下開直廬
於黃閤之中草尺一之詔書預五花之判事發為號令
用誕告於萬邦裁成典謨必追蹤於三代自非髦俊豈
副擬掄如臣者生自遐陬本惟寒士始從童丱偶涉藝
文勤雖至於絶編學未能於覩奥先皇帝聞其姓字召
赴京師試於鈎盾之中署以芸香之職犬馬之齒尚幼
烏鳥之戀頗增獲歸省於庭闈久留連於鄉曲洎還象
闕復隷麟臺尋奏伎於公車得閱書於東觀自爾賜太
常之科第預仙殿之職名獻頌甘泉特頒命服賦詩栢
殿屢揖衢樽屬聖政之惟新荷鴻私而首及擢厠從臣
之列預修太史之書慙無直筆之稱莫述先朝之美俄
切維桑之念堅求剖竹之行崇文廣武聖明仁孝皇帝
陛下推從欲之深仁遂承顔之至懇會稽出守既諧晝
錦之榮天禄言歸重勵草玄之業唯固窮而守道常省
分以忘懷一畝之宫頗棲遲而無悶三千之牘誠衒鬻
以為慙公府絶造請之儀禁掖非覬覦之地老於削槧
是所甘心豈謂皇帝陛下察孤直之無徒念遭逢之有
素當慎選之際垂特達之知拔於羣萃之中霈以殊常
之澤補衮之闕驟進七人之班演絲成綸便裁五色之
詔金印紫綬誠佩服以非宜珠網綺錢顧優游而何幸
官箴斯在輿頌是虞至如漢馬卿之才華方令視草唐
常衮之詞學纔善除書豈兹短才可以稱職然萬乘之
知特異九天之命已行譬諸駑駘亦當鞭策其後至於
鉛鈍敢不摩厲以須庶罄竭於誠明免廢墜於職業退
循散拙彌負憂兢仰荷天慈臣無任云云
代參政王諫議陳情表
臣某言臣聞昔者成王疑於姬旦徂東山者三年文侯
信於樂羊示謗書之一篋蓋貝錦萋斐者人臣之共畏
珪璋特達者聖哲之攸難苟非明目達聰表微索隠獨
觀於昭曠之道靡牽於衆多之辭使浸潤之說不行讒
慝之口無狀不然者三月采葛徒積隠憂十人拔楊豈
遑安處徒揣循而自慶實引喻以為煩臣某中謝伏念
臣出自單平本非茂異由丘園而奮跡偶軒陛以策名
叨佐幕於近畿但飲冰而從政尋效官於秘府復結綬
以登朝方司關市之征遽辱已知之薦皇帝陛下誤垂
採聽遠賜徵還俾釐務於錢刀且推恩於章服俯仰從
事唯盡瘁於公家顛沛不違誓服勤於官次曾未周於
歲律俄擢掌於王言巳驚物議之喧騰曲荷天慈之全
度金紫更光於凡質絲綸莫潤於皇猷纔踰朞月之間
忽辱深嚴之召玉堂待詔極儒者之光華丹筆祥刑體
明君之欽恤振拔之恩尤異傾輸之節彌殫裁五色之
書雖發揮之無取評三尺之法固伏念以惟寅旋使巴
庸之邦肅將寬大之詔撫兩川凋瘵之俗宣九重煦嫗
之恩導德澤於黔黎察能否於官吏適為注意之任敢
辭奔命之勤纔伏奏於青蒲便超陞於黃閣位殊次補
官匪序遷昔荀爽十旬誠非驟進虞卿三見徒是傳聞
如臣無二子之器能有一時之際會曾未數年之内遽
參四輔之班已覺滿盈果招謗議一昨訟端斯起詞語
旁連固亦内省於心反求諸已檢生平之履行念身世
之遭逢未嘗有出位之思安敢造欺天之罪坦無憂懼
顒俟辯明豈期執憲之司反恣舞文之弊捶楚之下鍜
鍊而成構似是之巧詞結沈埋之冤氣上黷凝旒之聽
欲希投抒之疑而陛下深慮矯誣别令訊鞠既從閱實
果致平反使覆盆之幽獲被大明之照肺石之側免為
無告之人苟非陛下燭物無私法天不宰慮五刑之或
濫恐一物之非辜即衆口鑠金復誰分於枉直匹夫懷
璧諒何免於悔尤見聖代之至公顧羣生而何幸臣自
念秉孤直之操荷非常之知徒勵夙夜匪懈之誠固乏
左右為容之助絶無黨援素少交親特出宸衷擢參相
府常懷激勵仰戴恩私況處最靈豈有同於土木不能
致遠亦願竭於駑駘其如旅翮甚危寒根易動孑孑孤
立煢煢獨行雖恃明主之恩不顧黨人之議然而禍機
莫測讒舌難防儻媒孽之復生恐别白而無路即陛下
傷知臣之睿鑒微臣昧量力之格言進退之間儻獲於
由禮保全之惠庶遂於克終既無損日月之明亦曲成
螻蟻之志伏望陛下俯矜愚懇稍霈深仁俾罷去於台
司獲退歸於散地青蠅止棘庶免於中傷金鼎和羹幸
無於傾覆曲全大體以庇下臣慺慺之誠實在於此
代中書為靈州䧟沒待罪表
臣某等言伏自狂胡作梗西鄙繹騷清遠一城去秋䧟
失近者又覩奏報竊知靈州不守將吏淪胥百雉金湯
曾無固護連甍士庶俱沒腥膻蓋廊廟之乏謀致兇渠
之肆毒動傷嗟於當宁貽媿恥於具臣臣某等中謝竊
以鎮撫四夷决勝千里運竒兵於堂上視黠虜於目中
使頑獷咸懷疆陲不聳將帥禀指蹤之效君親無旰食
之憂此宰輔之任也若冕旒不减於焦勞蜂蠆尚聞於
俶擾使蒼生赤子䧟于匪人亦尸禄素餐安用彼相實
羣言之可畏諒竊位以何顔伏念臣等皆是常材謬當
重任雖揣摩鉛鈍策勵疲駑智類挈缾終莫圖於遠大
職思補衮但常懼於闕遺自黨項弗寧靈武孤絶皇帝
陛下臨朝日&KR0628;求衣未明憤蛇豕之微妖惜膏腴之舊
壤慮朔方之生齒委於餓虎之蹊亟比落以興師殱厥
渠魁之首而帷幄曾無於成算塞垣幾至於輿尸去歲
救兵逗遛醜類猖熾積石堅壘俄䧟賊鋒今春已來又
失靈武北門巨屏遂至於丘墟比屋生民俱淪於塗炭
蓋臣等每求咨度曾乏謀猷上負倚毗内懷靦厚況安
危注意實在台衡夙夜憂邊誠為職業既彌綸之無狀
乃咎責之攸歸苟畏避於簡書且因循於官次退思補
過雖慕林父之事君用非其人亦慮匃奴之輕漢須傾
丹欵仰黷宸嚴伏望陛下責以官箴俾從吏議特用黜
免用洽至公别選英髦使代其任庶賢能之遞進示憲
法之無私進退攸宜既俯全於國體和平可召固上洽
於天心仰俟刑書臣等無任云云
謝表
臣等言近以狂寇陸梁朔方覆沒蓋廊廟素無於成算
致士民俱䧟於匪人至尊深動於憫傷執政實甘於罪
戾共陳奏牘方俟刑書承詔旨以丁寧仰天威而殞越
臣某等中謝竊以疆場之事爰守在於四夷帷幄之籌
固折衝於千里況處弼諧之任必資經濟之能料敵伐
謀動詢於方略憂邊思職克舉於官常然後塞四海之
具瞻副一人之虛佇如臣等皆惟庸昧莫荷倚毗徒曠
廢於天工豈彌綸於王度自胡雛作梗靈武阽危皇帝
陛下憤蜂蠆之微妖惜金湯之堅壘軫堯心於黃屋遣
漢將於文昌大興虓虎之師將平狡兔之穴庶肅清於
氛祲用申畫於封圻而靈旗未出於塞垣巨屏已淪於
寇孽實臣等早無規畫仰負咨詢徵龜玉毁櫝之由抱
舟檝濟川之愧既宴安而非據期策免之是行豈謂陛
下特降泥書曲形天旨尚令備位未責曠官履薄自思
但彌增於怵惕叩閽瀝懇固不敢以再三唯堅盡瘁之
心少贖已然之咎
代參政王侍郎謝為陳乞不允表
臣某言臣近者虔拜封章乞歸班列忽奉手詔不賜允
俞仰睿旨之丁寧撫微躬而戰慄欲更披於肝膈慮有
黷於君親中謝伏念臣孤直寡徒頑疎無取章句之學
僅能齒於諸生清白之規固克傳於奕世自策名筮仕
陳力當官塵右掖之清華踐内廷之嚴秘乃至典樞機
之務參輔弼之司並由旒冕之誤知豈副搢紳之公議
小器固難於大受高位唯恐於疾顛夙夜在公雖俯仰
而從事負乘致寇亦跼踳之靡遑今者訟起下民辭連
執政憲府職當於推鞫獄情遽至於矯誣既閱實以平
反爰舉直而措枉已從明辯式正常刑其如中司長官
是臣外舅踐文昌六卿之貴昧圜扉兩造之辭名挂簡
書身繫非所實朝倫之共恥在戚屬以何顔是用瀝懇
紫庭祈恩丹扆願退歸於散地庶允洽於至公豈謂皇
帝陛下推洪覆之深仁示曲成之玄造特頒泥檢俯示
綸言徵周書之舊章以其罪不相及推漢高之大度且
復待之如初仰承雨露之私内積冰淵之懼瀆尊之罪
固不可以再三許國之心但益堅於方寸誓傾臣節上
答天慈
代王氏為公主出降進財表
臣貽慶言臣弟貽貞幸以孱微獲叨選尚單平之族驟
集慶於高門柔近之辰冀承榮於築館欲恭陳於厥篚
須仰黷於凝旒臣某中謝竊以詩美王姬聿稱於下嫁
易載帝妹亦重於有歸蓋風化之所由諒古今之共貫
自非閥閱寧得擬倫伏念臣世本文儒家惟寒素寢丘
遺業幾至荒蕪扶陽舊封已嗟廢絶固弓裘之莫續亦
堂構之將隳臣與弟貽貞每勵自強期於克荷誓不衰
於孝謹庶有奉於蒸嘗敢謂尊號皇帝陛下察以顓愚
憫其陵替俾聯姻於帝胄永庇族於天光顧孺子之何
知實先臣之不朽預長安之戚里幸會居多開堂邑之
山林榮華斯在今者禮當納幣事等獻芹載循菲薄之
愆益負凌兢之懇黷尊彌甚獲戾是宜
代開封温尚書求解知府表
臣某言臣聞陳力就列先儒有知止之言任重才微前
史著疾顛之戒布在方策皎若丹青固大帶之攸書實
元龜之斯在臣某中謝伏念臣聲猷素寡材略無聞徒
以遭逢徧塵清近每憂官謗上負聖知一自掌禮秩宗
預文昌之通顯牧民天府總京邑之浩穰唯堅夙夜之
誠仰奉澄清之寄幸而輦轂之下桴鼓稀鳴閭井之間
版圖增羡大姓偶無於侵小庶獄不至於稱冤蓋緣每奉
天顔恭承睿訓俾之彈壓豪右撫字疲羸且形欽恤之
仁深示招擕之旨顧不畏於強禦並特出於主張挺金
石之一心但依洪覆歷星霜之三載莫中巧言苟非當
宁之曲成諒亦傾輈而坐致又伏念負重致遠誠非泛
駕之材錯節盤根終乏投虚之刃米鹽靡密躬親而豈
敢告勞鈎距神明精力而漸知不逮非輒圖於避事實
恐至於敗官伏望尊號皇帝陛下察以虔誠解兹重任
庶保全於賤質免戕賊於勞生中臺職司願講求於故
事未央朝會時瞻望於清光筋骸漸及於衰遲衡泌或
希於頥養仰冀始終之惠少矜懇到之私
請加尊號第四表
文武百僚南郊大禮使具銜臣呂某等與内外馬步諸
軍將校僧道耆夀等謹詣東上閤門再拜稽首上言曰
臣等一昨體上天之顧諟採萬國之謳歌願增益於鴻名
用昭彰於盛德再三之凟已負於刺芒億兆之誠彌堅
於石席遽頒明詔未賜允俞朝野之間啓處無措臣
某等中謝臣等伏以字之曰道蓋出強名何言者天不
聞讓德佛唯大覺美號有百億之殊君乃至尊徽稱兼
三五之盛若夫聖神之冲粹高厚之儀刑非可管窺寧
容臆度出於愛戴成此勤拳是故王者懋建大中載稽
古訓握河洛之秘紀所以畏天之明順黎獻之歡心所
以從人之欲略鳴謙之小節收輿誦之至公雖屈已以
無辭誠當仁而不讓者也恭惟尊號皇帝陛下祗荷丕
構茂宣重光法人文之化成體神武之不殺惟睿作聖
有感必通居上克明無幽不燭泣辜扇暍示仁愛於羣
生㓗粢豐盛展孝思於九廟躬帝皇之能事掩載籍之
前聞而復探妙道於域中敷至德於天下味希夷之旨
允契混成挺高明之姿雅敦柔克極妙有玄元之理彰
務滋邁種之勤度越古今充格上下故羣情之懇到述
二美之形容願以大猷著於徽號而陛下固形冲挹猶
鬱耿光莫高匪天徒懷跼踳無私者日未賜照臨况郊
杞有期方國咸在扢嘉壇而款太一宜昭答於神休奉
灌鬯以見祖宗合紹隆於先志苟違遐邇之請曷副人
祗之心臣等不勝勤勤懇懇敢固上尊號曰崇文廣武
應道章德聖明仁孝皇帝伏望陛下對越景靈祗膺純
嘏特詔執事誕舉彝章以仲冬南至之辰天正上元之
節畢禋燔於吉土覃渙汗於中區端拱穆清備物典策
追九皇而比德與三神以交歡快華夷徯望之心成宗
社無疆之慶臣等幸甚天下幸甚謹四奉表陳請以聞
第五表
臣某等言臣等稽合人謀形容帝德願益庬鴻之號仰
酬亭育之仁罄華夏之一心奉表章而四上仍降明詔
未賜允俞遐邇之情殞越無措臣某等中謝臣等竊窺
舊史載考前言夫名者實之賓蓋名不可浮於實號者
功之表非號何以明其功天地以不宰為先猶述高明
厚載之大德堯舜以無為而治亦著重華放勲之美稱
恭惟尊號皇帝陛下祗荷慶基誕敷駿德臨下以簡視
民如傷舞干羽以示懷柔卑宫室而訓恭儉作事必咨
於龜筮乃至大同考言爰及於芻蕘克彰好問體玄元
之清净法夏后之聲身至孝蒸蒸所以奉先而尊祖小
心翼翼所以君國而子民懿鑠溥將淳熙光大是以由
中及外不謀而同咸以為陛下總妙道於無方敷明德
於有截思範圍於休美用訢合於神祗蚩蚩之氓諒亦
知於帝力巍巍之號固上契於天心而陛下載執撝謙
未俞誠請忽邦家之大典忘祖宗之舊章況今祗事紫
壇躬謁清廟四夷助祭知中國之有聖人羣后在庭見
明堂之坐天子羽儀文物之震耀粢盛秬鬯之吉蠲三
靈交歡諸神受記肹嚮昭苓戩榖具膺豈可徽懿之名
簡略未稱矧復雷雨渙汗肆𤯝於九垓玉帛駿奔侍祠
者萬國咸欲謝生於蒼昊歸美於穆清亦願覩冕旒之
當陽觀典策之備物而陛下曲矜小節深抑大猷荷上
帝之眷懷乃重違其成命為蒸民之司牧反固拒其歡
心此臣等所以冐齊斧以上言伏蕭屏而俟報者也是
敢不避萬死謹固上尊號曰崇文廣武應道章德聖明
仁孝皇帝伏望俯從衆欲式昭德音干犯宸嚴必期得
請臣等無任瞻天瀝懇激切屏營之至謹五奉表以聞
代集賢向相公待罪表
臣某言竊以輔弼之司實一人之注意舉措之際乃四
海之具瞻苟自輟於悔尤固不遑於啟處臣某中謝伏
念臣本非茂異謬竊科名爰遭遇於先朝屢忝塵於華
貫西垣掌誥甫及二年南海頒條遠踰萬里偶生還於
闕下俄入直於禁中亟膺奬擢之恩俾佐樞機之務但
傾駑拙仰奉憂勤累換星霜莫禆塵露崇文廣武聖明
仁孝皇帝陛下紹膺丕構褒寵舊臣以先朝簮履之微
不之遺棄顧微臣斗筲之量深覺滿盈遽陪四輔以調
元獲從六龍而展義殊乏一言而啟沃曷寬萬乘之焦
勞尋奉簡書遠巡邊徼恭承宸算遐震天威媿無前筯
之籌尚軫宵衣之慮久塵重位方積厚顔去年陛下特
出非常俾之爰立中外頗喧於輿誦君親益示於眷懷
俯僂循牆靡容固讓負乘致寇果出自貽今者公相之
家子孫構訟事連閨壼詞及錢刀蓋臣遭逢已來賜予
所得輒營别墅有爽素風脫粟拔葵既違於典訓鼠牙
雀角遂起於争端致上浼於九重實先甘於三黜況臣
位居黃閤俸入甚優日侍紫庭體貌尤異合敦操履以
厲搢紳蔑聞市義之名乃有營私之謗横議喧騰於鄉
校封章叠委於公車黷冕旒之聽聰罪誠莫贖玷朝廷
之名器責亦何迯俯伏私門以俟公憲然望陛下推豁
達之大度察方寸之微誠念臣久冐寵榮常傾丹赤固
乏代天之業粗堅許國之心特霈鴻私得從輕典即臣
摩頂至踵仰銜覆幬之仁雖死猶生終效糜捐之報臣
無任云云
武夷新集卷十三
