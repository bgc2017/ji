武夷新集卷四宋楊億撰
詩四(七十首)
内當
芝泥初熟詔書成紅藥翻階晝景清屋瓦生煙宫漏永
時聞幽鳥自呼名
讀史斆白體
易牙昔日曾蒸子翁叔當年亦殺兒史筆是非空自許
世情真偽復誰知
閨思
征夫萬里戍交河塞外蕭條朔氣多古壁暗蛩催夜織
朝來一葉下庭柯
李御史
清曉乘驄出九逵内朝簪筆坐前墀天家御史非凡格
曾向崐崘服衆芝
王殿丞舉通判桂州
科名得玉向崑丘家世長淮入海流通籍殿中鈎盾省
頒條嶺外桂林州漢皇前席期清夜楚客歸帆指素秋
父老歡聞鄰郡政(前知賓州)壺漿千里待鳴騶
大名温尚書之任
窣雲樓堞古銅臺幕府池塘菡蓞開畢萬山河千里迥
亞夫鐘鼓九天來屬鞬前隊射鵰手載筆初筵倚馬才
命將文昌非細事星光昨夜動昭回
喜賀梁三入翰林
六鼇雲海冠蓬萊玉署深嚴枕斗魁漢殿論兵得頗牧
(唐宣宗嘗夜召學士畢諴論兵因曰不意頗牧在吾禁中)梁園作賦掩鄒枚趨朝御
案香盈袖侍宴仙莖露滿杯五色天書看視草懸知獨
有長卿才
次韻和昭侯立秋見寄
雲峰半歛火西流桃簟微涼忽報秋飲露吸風齊女怨
登山臨水楚人愁珠喉倚瑟華堂暮桂燼薰衣别院幽
美疢已平休沐近會應投轄一相留
弟伋歸寧
一夕西風木葉飛長安久客念庭闈去隨塞鴈銜蘆遠
歸值家鷄啄黍肥負郭生涯同季子澄江詩景屬玄暉
帝城紫陌多塵土免化輕雲白紵衣
景陽諫議赴餘杭
淛水東西兩節旄君今於此握戎韜油囊仙姥流霞酒
鰌穴靈胥白鷺濤盤石起家傳典訓翹車開幕聘英髦
子牟江海終非久剰鱠鱸魚把蟹螯
杭州嚴從事(巳)
柳岸蘭橈片席飛秋風澤國季鷹歸幕中蓮渚紅衣脱
江外蓴羹紫線肥十部須知從事貴雙魚莫遣尺書稀
西陵正接家山路試為因人問釣磯
鄱陽皮錄事
松陵遺集占風騷故國田園沒海濤三世青氊傳舊物
(三世有集五百卷)十年黃綬歎徒勞謝塘春草侵魂夢潘縣秋
霜入鬢毛鄱水黃金漫如粟想君終不染脂膏(漢書地理志云)
(鄱陽出黃金粟)
史館楊嵎學士以詩話及空門之事次韻和之
雙樹金言付囑頻閻浮外護託王臣誰知天禄草玄客
曾是靈山受記人
諸暨簿張慈(張慈閩人有聚書之癖事祖母九十餘)
新官佐邑近閩禺令伯歡心就養初暫住梁園慵獻賦
因經禹穴更探書忘機海國親鷗鳥寄信京華託鯉魚
迴日殺青兼兩載想君清俸亦無餘
次韻和昭收寄銀臺李舍人之什
柱下方書掌事機深嚴侍從接論思歸鞍通德香街迥
前席延英晝漏遲菊徑頓疎陶靖節月樓偏憶庾元規
華堂宴集應難去玉斝醇醪滿勸誰
送吳航
井臼荒涼旅鬢班經年索米住長安囊中賣賦金都盡
衣上悲秋泪不乾客路飄蓬殊未定侯門置醴豈成歡
擔簦忽起東遊興庭樹西風昨夜寒
并州王諫議
瑣闈聊輟皂囊封書錦還鄉意氣雄别墅揮金延父老
近郊騎竹見兒童蒲盧善化終成政蟋蟀深思未變風
更待出師平黠虜戎衣獻捷大明宫
奉和翰林諸公賀閣長李公領銀臺之什
西漢公車主上章官曹秘邃接明光天書時草鳳凰詔
邊奏親開赤白囊咫尺青規頻借筯離披金蘂阻飛觴
瀛洲仙侣相期處銅馬門中白玉堂
姚起居赴兩淛轉運
吳會商功利蓬丘輟史臣同僚供祖帳屬郡望行塵富
國催流馬編年廢獲麟櫜鞬二千石𥜗袴幾州人名姓
丹臺籍封疆析木津片言空犴獄密啟到鈎陳且運方
船粟初嘗千里蓴江山助詩思新詠掩汀蘋
集賢劉工部隲知衡州
仁里古湘川頒條命雋賢腰垂丈二組身下九重天山
水登臨思庭闈喜懼年官曹郎位宿衣袂御爐煙記事
成新史賡歌有雅篇為貪驅弩矢不從汎樓船治道山
隂卒離羣藏室仙衡陽無過鴈尺素若為傳
魏奉禮昭文知吉州龍泉縣(故少卿咸熙之子)
平昔登龍坂因緣識玉人庭中華轂滿膝下綵衣新少
列悲先露高堂泣累茵嘉賓碣館閉遺業寢丘貧弓冶
傳家久弦歌宰邑頻循良同漢吏惠愛及齊民又出夷
門去還臨灨水濱不須輕百里自古應星辰
作坊魏使知隰州
幾年供奉宣徽殿一旦腰懸刺史魚戚里園林甲京洛
將壇家世閱詩書離筵惜别空銀榼官舍思歸夢玉除
四十專城誰不羡驂驔千騎擁干旟
司農欒少卿知洪州
大農搜粟漢名卿千里江西擁旆旌腰下金龜三品綬
手中銅虎八州兵(江西舊管八州)屬鞬牧伯趨庭見騎竹兒童
塞路迎(前任江南轉運使)洪井主人今重士肯教懸榻有塵生
送邵梁秀才
君家罨畫溪歲晩忽思歸密雪不獻賦流塵空化衣購
書藏屋壁温席奉庭闈清世莫招隠垂天待一飛
酬秘閣黃少卿因見所作洞霄宫碑且有題記
譙郡增嚴李母祠神龜矯首負金碑豆萁巳乏不休思
韲臼兼無絶妙辭翠琰雄文慙内史(隋内史薛道衡有老君祠庭碑)黃
庭美翰枉羲之(翰林裴待詔奉𠡠書)蓬丘麗句偏相許勝得山龍
袞服披
弟僓歸鄉
客兒詩思揜春塘杖策來觀上國光舉白萬錢酤酒飲
殺青千卷買書藏梁園綠篠將歌雪楚岸蒼葭巳變霜
躍馬還家那隔歲預應乾鵲報高堂
弟伸歸鄉
澤國思歸詠采蘭束書携劒出長安天涯朝暮倚門望
歲晏風霜行路難閩嶺夕嵐鄉樹老楚江寒浪客衣單
巖前舊勒移文處到日重須拂蘚看
王尚食知鳳翔(曾領延安)
露冕分憂輟近班朝陽鳴鳳古岐山三刀吉夢頻為郡
駟馬高車又出關宴客羽觴那有筭題詩綵筆莫教閒
將壇義府平生事早立邊功振凱還
福州古田宰李堪
由來百里應華星何况牛刀乍發硎五柳不須輕印綬
七閩聊且訪圖經雪天暢飲連浮白海縣抄書剰殺青
公暇好裁封禪頌聖皇將欲駕云亭
黃旦宰江州德化縣
外臺論薦逹乘輿花縣弦歌製錦初氣直公車曾諫獵
政清官舍舊懸魚二林重結遺民社五柳閒尋靖節居
好繼謫仙留絶唱雲屏九叠倚晴虛(李白廬山謠有屏風九叠雲錦張之)
(句)
贈文照大師
讀徧龍宫七佛書一塵無念得衣珠金園講席天花滿
沙界禪心水月孤擁衲夜霜凝屋瓦閉關春雨長庭蕪
公卿半是空門友缾錫因循寄上都
慎大詹以吳柑見貺
龍陽休說木奴洲震澤黃柑占上流承露玉漿仙掌曙
亞霜金顆洞庭秋香黏素手吳娃麗冷滌朝酲楚客愁
應似荔支催入貢隨河飛鳥逐鳴騶
秘閣舒職方知舒州
西崑册府控千廬鉛筆多年校魯魚厭享雙鷄太官膳
貪乘五馬使君車明光畫省辭青𤨏天柱仙壇訪紫書
只恐政成抛印綬携家深入白雲居
夜宴
玉壺春漏咽銅龍畫棟塵飛曲未終樽酒渌醅和蟻汎
窗燈紅熖隔紗烘水沉煙裊風微起霜檜隂圓月正中
苦恨當關催夙駕平明入謁未央宫
陳太博知建州
夢筆山連化劒津兩鄉人看錦衣新北堂滫瀡三牲膳
南陌驂驔五馬塵畫角聲殘鈴閣暮露牙香細茗園春
甌閩自昔多居士誰是賢侯席上珍
再别陳建州因以抒意
北闕多年作侍臣一枝煙雨憶南閩留連五鼓趨丹禁
(近拜章求解職領郡上不允所請)健羡雙旌擁畫輪籬畔菊荒環堵宅
山中鶴怨未歸人州民刺字空漫滅目斷東方千騎塵
梁四諫議知鳳翔府
幾日銀臺閱副封岐陽西顧委秦中函關叱馭經天險
豳國聞鷄接土風雲幕杯盤三省近星郵章奏九門通
下車卧理應無事莫遣融樽酒暫空
錢易赴蘄春
名重星垣試官閒月寺中竹符千里郡花浪一帆風塵
隙駒從度霞觴酒莫空公堂封筆塜郵舍遞詩筒騷客
休懷楚詞臣合薦雄長庚謫仙骨湏入抃鼇宫
福州張從事
萬人都督古閩州幕府旌門映碧油閫外依蓮滯英俊
樽前噉薤占風流犀燈照水窺龍劒鯨浪噴空見蜃樓
暇日登高賦滄海添鹽堪為昔賢羞
元淨上人之新安謁李學士兼遊廬阜
雙闕重城到幾迴兩遊千里忽浮杯黟江春水淺深渌
廬岳夏蓮傾倒開謝守同翻貝葉字湯師獨占碧雲才
舊房京寺門空閉坐榻凝塵砌長苔
京府獄空降詔因寄大尹學士
長安惡少罷探丸桴鼓聲沉禁網寬三尺舊章閑玉律
八行優詔下金鑾帝臨宣室方前席民值唐年耻畫冠
終日訟庭無一事早調伊鼎佐湯盤
葉秘書温知蜀州江原縣(前任嘉州從事自合淝管記授此官)
秘省丞郎出字人錦江偏好濯纓塵酒壚千古風流地
花縣三年爛漫春白羽豫州慵草檄青天蜀道厭摧輪
巴猿杜魄驚鄉夢莫遣霜華髩畔新
和酬秘閣錢少卿夜直見寄次韻
甘瓜朱李郢醪濃素綆銀牀蔭碧桐賜第舊連丹鳳闕
直廬今在未央宫承雲仙掌延年露轉蕙薰絃解愠風
此夕蓬山好逃暑月軒清話恨難同
送石枕與參政王給事(雄道人所惠者)
千古碧潭秋水骨琢成孤枕冷於冰因為江外朱輪守
得自林閒白足僧月幌光寒吞桂魄暑軒氣爽壓梅蒸
竒章好尚非流俗願向蕭齋代曲肱
黃小著震知興元府南鄭縣
藏室仙郎罷屬辭暑天驅傳出京畿流年兩鬢生華髮
宰邑全家住翠微九折坂長須叱馭三聲猿苦莫霑衣
(右謌詞云巴東三峽猿鳴悲猿鳴三聲泪霑衣)金門薦鶚知音在(政事夕郎太原公常抗章)
(稱薦)不到瓜時捧詔歸
陳堯拱廷評致仕歸蜀(西樞給事之兄也)
一家今有十朱輪獨憶雲山欲退身天邑繁華行樂厭
月曹清要命書新西風躍馬經秦甸東道椎牛讌孟鄰
秋稼萬箱僮百指羲皇之上更何人
史館趙祠部况通判宿州(况時被病堅乞外任)
風流華省含香客籍甚先朝奏賦人竹使三年勞佐郡
柳堤千里待行春文園避事心長笑天禄讎書鬢漸新
帝念河渠在封部特緣經義委名臣(西漢平當以經明禹貢領河堤)
擇良上人歸天台
片席然犀經水府幾程登陸望霞標吟情晚日繁雲合
歸路秋風密葉凋行道六時廬嶽漏浮杯千里浙江潮
舊房宴坐觀空後香積多年飯頓銷
表玄師歸縉雲有懷故雄闍黎成轉韻六十四
句
括蒼古名郡生齒三萬家我昔自仙殿捧詔臨軍牙清
心治朞月訟息民無譁雄公真大士宴坐綿歲華駕言
造梵宇室邇驚人遐迎門虎溪屐布地牛頭花庭松偃
翠盖澗泉漱金沙坐聞師子吼歸恨踆烏斜驛召還上
都騰裝即脩路别師黃金園贈我碧雲句我歸步赤墀
代言紅藥署彈指知苦空觀心得降住藏識慙宿薰輪
迴悲晩悟折簡問南宗寄言滿緗素絶念契真如忘筌
離文字劫燒雖洞然龍華决同遇師名逹宸扆恩詔頒
方袍歡喜黑白衆蕭衰霜雪毛毗邪見有疾示身如幻
泡雙林忽歸寂人天但哀號堆案遺札在滿鉢香飯銷
只應伸臂頃未覺他方遥犀柄挂空壁鴈塔千層霄七
返暫來去四大非堅牢口占成尺題手澤著紙尾親遣
上足師浮杯渡江水雲朵搖筆精玉音鏘里耳遺我方
石枕斑文剪霞綺諭我求菩提心堅正如此愴然悲夢
形汍瀾泪盈眦上足今去歸焚修益勤止當續祖燈明
無令社蓮死
蘇寺丞維甫知簡州陽安縣兼携家之任
神雞縹碧馬金精西海桑田一掌平苜蓿度關風漸勁
莓苔登棧雨新晴琴齋盡室無歸夢錦里當壚柰宿酲
麈柄清談且為政莫貪蒟醬學論兵
宿齋太一宫答李寺丞次韻
泰畤齋居肅梧楸蔭繚垣露葵深得味風鐸乍成喧綠
髮松喬侣丹經黃老言心期阻良久蝶夢繞朱門
建溪十詠(并序)
太常高博士惠連典建安郡自郵中以所賦十題為
寄僕桑梓之地耳目熟焉不勝起予因亦繼作
武夷山
靈嶽標真牒孤峰入紫氛藤蘿暗仙穴猿鳥駭人羣古
道千年在懸流萬壑分漢壇秋蘚駁誰祀武夷君
北苑焙
靈芽呈雀舌北苑雨前春入貢先諸夏分甘及近臣越
甌猶借渌蒙頂敢争新鴻漸茶經在區區不遇真(陸羽茶經)
(不述建溪盖未遇真茶也)
朗山寺
層巒連近郭占勝有招提宿霧昏金像飛泉濺石梯鐘
聲空谷答㙮影亂雲齊千騎時來此尋幽獨杖藜
陸羽井
陸羽不到此標名慕昔賢金缾垂素綆石甃湛寒泉百
汲甘寧竭千金志不遷(吳隠之有一飲懷千金之句)真茶汎雲液一
歠可延年
梨山廟(李頻也)
唐季臨兹郡生祠巳薦馨聲詩傳樂府廟貎載圖經畫
壁流塵暗金碑古蘚青細民時請福撾鼓賽遺靈
勤公亭
危亭壓波面屹若抃靈鼇浮蟻&KR0755;顔數飛鴻送目勞吏
圍披簿領僧伴話風騷何日登懸榻州民刺有毛
大中塔
鷄園開淨土鴈㙮倚寒空風鐸和清梵晴幡映彩虹香
花傾海國金碧擬天宫絶頂登臨處谿山一掌中
仙人洲(相傳梅福於此上升所乘馬還墜後人因號墜馬洲)
寒潭吞别派孤嶼屹中流昔有驂鸞客因名墜馬洲洪
波長赴海碧樹幾經秋城郭何年變空聞鶴語愁
延平津
積水深無際神龍此屈蟠媚川珠彩動射斗劒光寒燕
脯誰能寄犀燈豈易看負圖當瑞聖何苦蟄洪瀾
毛竹洞
洞門生異竹冉冉接同亭石迸狂鞭怒霜封密葉青實
應容鳳食杖欲變龍形逋客歸何日巖阿巳勒銘
因與西廳參政侍郎奕棋予輸紙筆硯三物以
詩見徵屬宣毫適盡但送蜀牋端硯繼以此
章
多年燥吻蒼苔砌秃盡江南石上毫五色蠻牋猶有剰
一拳端硯豈勝勞蕭齋幸預談賓末謝墅深降奕思高
微物供堂方猶豫丹青筆下枉風騷
又以建茶代宣筆别書一絶
青管演綸都巳竭文楸爭道恨非高輒將花苑先春茗
聊代山中墮月毫
遊王氏東園
名園聊得拂塵衣深入春叢一逕微萬樹未饒金谷富
百畦猶有漢隂機青蘋風暖天鷄出文杏巢乾海鷰歸
向晩鳴騶九門路柳堤回首獨依依
送僧歸蘇州
說法雄音敵海潮一棲京寺葉頻凋水田三事衣將敝
香積多年飯頓銷忽憶虎丘飛夢到更聞蓮社寄書招
好傳祖印歸南土莫遣宗風漸寂寥
送僧歸越州
舊房稽嶺鏁春苔猿鳥歡迎振錫迴花雨六時飄講席
樵風千里送浮杯一乘了義刳心學三藏真文盥手開
跡似孤雲本無滯飄飄新到帝鄉來
張泌東遊
玉籍參差未策名東遊聊得拂塵纓長亭酒盡驪歌闋
下榻波狂鷁棹輕澤國鱠鱸懸夢想戟門羅雀斷逢迎
秋期莫到槐花老待聽新文擲地聲
喜王虞部賜進士及第(時知鄭州奉詔乘驛赴聞喜宴)
中臺高應列星文千騎驂驔擁畫輪起草已誇雙筆健
登科更占一枝春龍津召宴芝泥濕鴈塔題名麝墨新
只待甘泉重奏賦彯纓長奉屬車塵
送章四十舅翁東歸
鄉黨共推賢干名二十年早懷荆岫璞遲下祖生鞭敢
諫書無報徒行履欲穿聖朝公道在搔首賦歸田
范儀下第東歸
君住武夷鄉思歸便促裝溪鱗絲縷細園茗露牙香雷
火悲三上金錢困一囊長纓塵土滿會待濯滄浪
武夷新集卷四
