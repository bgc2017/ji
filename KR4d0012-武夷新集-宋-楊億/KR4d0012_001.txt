武夷新集卷一宋楊億撰
詩一(六十九首)
奉和御製社日詩
仙掌凌空沆瀣秋大田多稼似雲浮天邊霽景芙蓉闕
江上殘芳杜若洲東觀羣儒宣宴樂南荆遺俗重嬉遊
宸章忽降容瞻覩疑是神龜負九疇
奉和御製重陽五七言詩
宸居瑞靄重閶闔正來風憀慄驚秋氣豐穰美歲功曉
煙籬菊嫩霄露畹蘭紅重九登高會歡娛處處同
民在華胥正樂康高秋賓雁指衡陽蒹葭漸見凝清露
鶗鴂先驚歇衆芳節值登高真勝會年逢大有是殊祥
宸心悦豫流新唱星漢垂文示八方
奉和聖製南郊禮畢五言六韻詩
燔柴就陽位煙燎逹高穹掃地鉶㽅潔嚴更鼓角雄天
心侔兑悦皇澤比春融帝享惟馨德民蘇解愠風周郊
四祭重漢畤五祠同靈貺昭玄感神光望拜中
奉和御製契丹出境將議迴鑾五言六韻詩
戎輅巡河右天威讋鬼方五營開細柳三令凛飛霜氛
祲消千里聲明耀八荒靈旗風助順黃道日呈祥偃革
邊關靜迴鑾海縣康欣陪從臣末歸蹕奉高驤
奉和御製南郊七言六韻詩
潔齋恭已奉蒼旻報本圜壇備物陳酒縮楚茅三獻畢
灰飛嶰管一陽新高空瑞氣長隨輦永夕清霜暗濕巾
泰畤迎年嚴漢祀六宗祈福盛虞禋鴻恩渙汗霑窮髮
睿藻昭回動紫宸庶彙熙熙蒙帝力徒知擊壤效堯民
奉和御製喜降時雪七言四韻詩
一夕香街布玉塵檀欒勁節露貞筠兔園置酒皇歡洽
栢殿賡歌睿唱新麥秀原田初望歲花開苑樹忽驚春
豐穰薦瑞民心悦高下還隨帝澤均
後苑賞花應制(以時字為韻咸平四年三月十八日)
宫花如錦水連漪翠輦尋芳正是時禁苑定知人未識
朱欄除有蝶偷窺豔烘曉日迷天仗香逐輕風落酒巵
何幸微臣陪鎬宴蓬壺春漏正遲遲
又應制賦射弓詩(以弓字為韻六韻)
水漲方塘綠花開禁籞紅同瞻萬乘主親御六鈞弓曲
應騶虞節春迴太皥功還湏殪大兕何只落驚鴻一箭
天山定三邊虎穴空潯陽射蛟者寧與此時同
後苑賞花應制(以春字為韻成平五年三月)
雲羅霞綺媚芳辰瓊圃花開爛漫春風遞清香隨鳳輦
波涵倒影落龍津仙葩四照烘初日濃豔千苞賜近臣
向晩天街戴歸處遊蜂舞蝶自隨人
宣召赴龍圖閣觀太宗御書應制(五年十月)
非煙葱蔚蒼龍闕紫府深沉大帝居羣玉中天開策府
神龜温洛薦圖書珠宫岑寂經行處金簡熒煌拭目初
曾是先朝受恩者因探禹穴涕漣如
後苑賞花釣魚應制(六年三月十六日奉聖旨以芳字為韻)
宜春小苑斗城旁錫宴羣仙奉紫皇漢沼乳魚偏傍釣
青陵舞蝶自尋芳波平鼇背浮崑閬日轉金莖豔赭黃
滿酌流霞侍臣醉暖風宫蘂雜爐香
别賦賞花一首(不曾進)
仙山靈沼五城西曉日花光照彩霓露濯冰蠶鋪瑞錦
風吹水麝拆香臍芳葩散採添蜂蜜紅片狂飄雜燕泥
曾識壺中舊春色桃源重到路猶迷
龍圖閣會宴應制(景德二年四月卄一日)
册府藏書在紫微退朝稽古助論思中天召宴衢樽滿
乙夜觀文列象垂綵鳳翩翻巢綺閣靈龜夭矯冠金碑
大風發唱羣臣和元首康哉庶績熙
祕閣賜讌送右諫議大夫种放得假歸終南山
應制
瑣闈聊輟皂囊封賜告歸尋一畆宫關路蒲輪千里遠
巖扉蕙帳幾年空百壺天酒凝甘露二雅宸章揜大風
舊隠暫還非久住心期獻可沃堯聰
初至郡齋書事(到處州巳後)
地去京華遠年逢旱暵餘羣胥同黠馬比戸甚枯魚煦
嫗心空切澄清志莫舒棼絲殊未治錯節詎能除聽訟
棠隂密行春柳影疎賓筵求婉畫僧舍問真如踰月窺
除目經時絶傳車素餐徒自飽投刃豈曾虚盈耳嫌敲
扑堆牀猒簿書故園無數舍長日歎歸歟
次韻和十六兄先輩見寄
秋風苦憶鱠霜鱗暫剖銅符出紫宸一路雪寒多挾纊
幾程山險欲摧輪清香撲鼻梅林近秀色凝眸麥壠新
閉閤草玄終寂寞下車為政尚因循尋僧不厭携笻遠
愛客寧辭舉白頻簿領孜孜防黠吏丘園矻矻訪通民
魚鹽自與滄溟接雞犬仍將白社隣官滿會須抛印綬
武夷歸去作閑人
次韻和章子美對雪
破臘連空粉絮飄離離一番長山苗旗亭誰氏來沽酒
臺笠何人去採樵背日旋依松澗積迎風先傍藥畦消
袁安此際偏無頼獨揜閑門對一瓢
送章頔歸鄉
蕪穢休嗟負郭田蹉跎自過鹿鳴筵荆山玉璞空三獻
梁苑風塵已十年䟽入禁中猶未報賦成都下早曾傳
獨携書劒歸閩嶺共汎煙波入楚天獵獵酒旗邀舉白
招招漁艇勸烹鮮棋枰鬭勝疑成癖砧杵驚愁幾廢眠
驛路數程煩託乘郡齋終日喜談玄如何弃我還家去
相送津亭一黯然
郡齋即事書懷十二韻呈諸官
長樂疎鐘自厭聞漢庭誰不惜離羣舟浮一水波瀾闊
路入千山杳靄分郡閤先憂迷簿領村田聊得問耕耘
疲民深喜猶安堵(去年小儉幸免流亡)黠吏那知便舞文(鹽酒案吏陳元)
(凱受賕為姦舞文變法其事已敗)照膽求瑕空察察飲冰為政漫云云
玄臺已分嘲揚子桑野須防誚使君别派東傾連漲海
故園西望隔晴氛黛鋪遠岫秋將晩綺散餘霞日欲曛
小檻報春梅爛漫滿空呈瑞雪繽紛題詩到處尋紅葉
置酒終朝看白雲符竹偶分慙出守櫜鞬暫佩愧從軍
石渠舊署頻牽夢室有芝蘭閣有芸
郡齋西亭即事十韻招麗水殿丞武功從事
郡齋退食復何為縱目西亭景物竒疊嶂雨餘泉眼出
澄潭風靜釣絲垂城臨古戍寒蕪闊路轉荒村野彴危
幾處唱歌聞白紵誰家酤酒見青旗蝶隨游妓穿花逕
犬吠行人隔槿籬桃李成蹊春盡後魚鹽為市日中時
桑麻萬頃晴氛散絲竹千門夕照移吟際嶺雲飛冉冉
望中壠麥秀離離煙迷喬木鶯遷早水滿芳塘鷺下遲
鶴盖翩然肯相顧主人終宴豈知疲
送張彛憲歸鄉
處處春波滿稻畦海棠零落子規啼一麾遠郡方留滯
十里長亭又解携後夜灘聲妨客夢初晴雲物入詩題
到家為問田園事桃李猶應有舊蹊
送韓永錫歸闕(永錫業三傳又善小篆)
縉雲六載掌關征學得陽冰小篆成逋客幾人曾識面
(高士穎川陳高君之執友)仙山到處便題名桑郊又是乘軺去鈴閤
虚煩解榻迎舊讀春秋究微旨何湏苦說不知兵
次韻和致仕李殿丞寅見寄之什因以紀贈(李公)
(寓居歴陽近徙於洪井)
鄉國馳名幾十春鳴臯一旦九天聞翔鸞棲棘曾為吏
金鼎調梅未致君百里象雷嫌碌碌(公嘗權歴陽縣政)片言折
獄厭云云(公任三衢司理數考)詩名已是齊康樂筆力何曾减右
軍抗表忽然干鳳扆拂衣殊欲謝人羣都緣梁苑慵為
賦且免鍾山被勒文清夜獨吟牛渚月高秋時望帝鄉
雲鯉庭禀訓門逾盛蘭畹傳芳氣益薰盡室遠依洪井
側直鈎猶釣楚江濆西山有藥應須餌待看蜺旌入紫
氛
京師故人有以隴西鸚鵡遺予者因畜養之去
年出守縉雲提挈而至性靈甚慧觸類能言
公退翫之常若不足忽遇疾而逝因命瘞於
小園作詩一章聊以追悼識者無罪予以貴
畜也
隴山秋樹舊巢傾遠向江東逐旆旌去國夢魂應繚繞
入春喉舌漸分明一聲警露何慙鶴百囀遷喬肯讓鶯
終日雕籠心不戀經年丹觜色猶輕思歸悒悒因成疾
顧主依依尚有情死葬小園芳草地夜來經雨綠苔生
麗水甄殿丞移疾請告
數日不逢黃叔度胷中鄙恡一時生如何民瘼偏能療
却是詩魔未得平夏景清和妨命駕玄臺寂莫阻飛觥
欲親高論無由得須作文殊問疾行
威上人
五藴巳空諸漏盡冡間行道十年餘吟成南國碧雲句
讀徧西方貝葉書清論彌天居士伏高情出世俗流疎
問師心法都無語笑指孤雲在太虚
次韻和係郡齋書事之什(係今名化)
竹使貪為郡金門懶上書征途沿木合(縉雲有木合嶺若蜀道之棧閣)
(也)官舍類樓居(郡齋杳在山頂平地甚狹四面多搆亭榭以翼之)密葉藏啼鳥
澄潭躍戲魚波光搖島嶼霽色露閻閭圃蕙光風
拂山苗淑氣噓開樽空愛客函丈孰宗予清唳頻思鶴
長鳴幾厭驢(王武子雅好驢鳴予素所不喜)顔貧一瓢足嵇懶尺題疎
薄宦無勞說長謠任所如神明定來舍莊室正虚虚
次韻和章頔見寄
雞忩十載共論文蘭室依然有舊薰雨雪共抛修竹苑
煙霞獨訪武夷君隨珠照乘元無類天驥追風定不羣
犬子賦成猶未獻飄飄詞氣已凌雲
孫及歸吳興(生近遊永嘉)
家在霅溪傍汀蘋遶舍香草玄偏寂寞為客苦恓惶澤
國聊傾盖春闈早擅場陔蘭行可採月桂自應芳税駕
臨滄海迴轅指大梁裂裳趨遠道負米及高堂季子裘
雖敝安仁鬢未蒼明年杏園裏輙莫負春光
己亥年郡中夏旱徧禱羣望喜有甘澤之應
旱魃偏為虐陽烏益以驕何曾柱礎潤惟恐土山焦請
禱彌增潔隂靈亦孔昭雲興不待族風細欲鳴條隠轔
雷車轉霏微雨足飄層隂低匝野鴻霈近連宵庭樹含
佳色村田長善苗蘚痕緣屋壁泉脈吐山椒轍鮒那憂
涸園蔬豈待澆官渠逗水急客路裛塵銷掾吏階前賀
耕夫壠上謠秋成知有幸歲欲近玄枵
寄章徵君
水陸都無數舍程魚符龜印苦相縈夢魂長繞龍門坂
姓字終懸月旦評鮑室清琴應獨撫融樽渌醑共誰傾
春深詩石苔衣駮雨過書齋草帶生鴻寶枕中初得術
丹臺籍上巳題名清談宛有南朝體嘉遯全忘北闕情
金馬深嚴堪避世滄浪清淺未沾纓諸儒正議明堂事
軋軋蒲輪即奉迎
次韻和衢州席刑部早秋
朱火熒熒向夕流林間一葉忽驚秋風來野渡聞漁笛
霧斂晴天見蜃樓豔愛芙蓉開幕府香憐杜若老汀洲
使君鬢畔多玄髮臨水登山不用愁
次韻和席衢州憶洛陽春遊十四韻
周漢經營跡未遐山川形勝最堪嘉前瞻闕塞千尋出
旁逗伊流一派斜子晉鳳笙調夜月宓妃羅襪映朝霞
(洛神賦云遠而望之皎若太陽昇朝霞)何人貰酒青樓曉幾處尋春紫陌
賒駿足每從金埓試芳叢多展翠帷遮出逢勝境爭飛
蓋歸逼殘陽競走車庭竹惹煙披嫩籜臯蘭裛露長新
芽嵩峰崷崪疑摩斗洛水清泠欲見沙萬井閭閻真陸
海九重宫闕是天家禁林日暖空啼鳥御苑風微自落
花關路行人偏絡繹津橋賈客苦諠譁何當獻賦論遷
鼎便欲抛官學種瓜江海三年勞夢想田園二頃有生
涯應知父老沾堯化長挈壺漿望翠華
聞道卿途中授計司判官(罷東陽得告歸泉州寧覲行至建安而有)
(是命)
幾年華省冠名曹歸棹夤緣入海濤纔奉色難馨夕膳
便將心計析秋毫政成婺女生祠在地近明光伏奏勞
夜直乍諳綾被暖晨趨頻見露盤高共期晝日承三接
莫許秋風長二毛為郡今來最卑屑勸君休更夢懸刀
郡齋西亭夜坐
凉颸初拂衽皓魄正當軒宿鳥林間定流螢草際翻蒼
茫迷野色嘲&KR1116;辯方言角罷重城揜漁歸别浦喧斷蛩
吟壊壁寒杵出遥村樹影成帷密灘聲激箭奔夜長風
露冷川迥水煙昏對景都無寐冥心契混元
秋晚
秋晩彌岑寂天空見泬寥溪流拖白練樹葉翦紅綃露
菊英初吐霜鐘韻漸調清光開旭旦爽氣逐驚飈鷹擊
秦原迥鴻歸楚水遥星高漢將出膠折敵兵驕元亮田
多廢安仁鬢恐凋功名殊未立對景自無憀
送温州聶從事赴閩(從事先自此郡移任永嘉)
佩鞬來海上七見歲星移務劇操刀割書成插羽馳詩
傳百越徧詔下九霄遲束帶朝閶闔歸艎汎渺瀰舊遊
聊税駕雅飲且軒眉鄭驛歡相接牙絃辱所知病驚瓊
樹瘦醉露玉峰竒上馬便西笑何須訴酒巵
送章安世赴舉
螢燭辛勤十載餘藹然高價滿州閭一枝未折仙人桂
千里又隨鄉老書梁苑雪花成賦後禹門雷鼓化鱗初
山城日日望春牓莫遣南來音信疎
偶興
芳蘭滋九畹蕭蒿亦旁植威鳳翔丹山鴟梟猶接翼雅
琴歌南風蛙鳴不容息驪珠媚清川魚目光激射薰蕕
豈同器雲壤自懸隔咄咄來逼人薨薨止于棘發跡由
屠沽操心希桀跖天形固殘毁吏曹嘗擯斥很羊遠刀
机黠馬委銜策心同溪壑險惡比丘山積天聽本聰明
神道尤正直當用禦魑魅豈令為鬼蜮舂喉魯陽戈鈎
頸子雲戟肉委餓虎蹊屍投窮髮北饑鷹礪吻啄猰貐
磨牙食魂氣縶酆都膏血塗荒磧去草絶本根决疽恣
鍼石所居必汚瀦遺種盡刳剔渠魁巳殱殄非類彌怵
惕稂莠既芟夷善苗漸滋殖君子益知命視履如平昔
小人競革音滅身在漏刻堯民率可封湯網從此釋永
躋仁夀期共造華胥域
到郡滿歲自遣
迢遞分符竹因循度歲華地將鯨海接路與鳳城賒觸
石雲頻起銜山日易斜潮平聚漁市水落見人家吏隠
偏知幸民謠豈敢誇無嫌勾漏僻且得養丹砂
己亥年十月十七日大雪
六出俄呈瑞三農始告休兔園陳旨酒金屋御重裘壠
麥青猶短臯蘭紫尚稠嚴飈一夕起瑞霰滿空浮林迥
瓊花吐峰孤玉笋抽䟽鱗鏤屋瓦淨練曳溪流北戸寒
威盛南方沴氣收時和人富夀卒歲好優游
郡中即事書懷
海隅為郡真卑屑簿領沉迷箠楚喧王事更逾星火急
吏曹何啻米鹽煩甘棠聽訟曾無倦丹筆書刑幸不冤
境上送迎暫置驛齋中宴喜懶開樽逢人未免腰如磬
議政常防耳屬垣鮑臭恐將羣小化蟲疑難與俗流論
却思寂莫棲天禄爭得逍遥似漆園外地麄官如竹葦
一麾出守豈堪言
次韻和潤州劉度支見寄之什
卜隠林泉未有期春田耕事欲憑誰一辭左掖鴛鸞侣
兩見南州橘柚垂酌醴不妨留客醉飲冰長是畏人知
頒條求瘼無他術深恨期年報政遲
郡民以歲稔刑清相率為齋以報善政永嘉聶
從事賦詩紀其事因依韻足成一百言以謝
之
為郡臨甌越雲泉興未乖歡謠乏𥜗袴歸思滿荆柴偶
遂豐年望潛將樂土偕流民爭襁負兇黨絶椎埋精力
姦多露清心政自諧羣生不疵癘比屋巳綏懷輙詣金
人宇同修香積齋漫勞歌邵父方待拍洪崖治行非尤
異傳聞及等儕雕章忽垂贈屬和愧淫哇
歲暮有懷
遠辭金虎觀來守縉雲城鳴律行將盡枯荄又向榮匏
瓜宣父歎江海子牟情求瘼曾無術投虛豈有聲帝鄉
成久别天吏苦遄征漫貯青霞想唯愁素髮生澄清慵
攬轡蕪穢欲歸耕簿領非吾事丹臺有姓名
次韻和酬永嘉聶從事除夜之什
三百六旬今夜盡寥寥虛室獨凝神蓮城五鼓欲催曉
(按圖記郡城號蓮華城)梅嶺一枝先報春鄒律漸吹隂谷暖堯蓂
看傍土階新海隅留滯年華長坐對寒釭浩歎頻
章徵君見和所寄詩再次本韻酬贈
武夷山秀建溪清身隠心閑事不縈前古是非為己任
故鄉人物與誰評勸農春壠巾頻折逢客秋郊盖暫傾
綵服趨翔娛夀母(詩頌曰魯侯燕喜令妻夀母)絳帷談論誘諸生潁
流洗耳殊非逹谷口躬耕亦近名博奕自堪銷永日絲
桐兼得助高情莫嫌霜雪將侵鬢須歎塵埃漸滿纓早
晩鳴騶催上道聖君虛左欲相迎
中春喜雨
土膏初脉起東作向農時隠轔雷車轉霏微雨足垂龍
蛇爭奮躍桃李漸離披流潤先從葉餘波更及私謳謠
耕父喜滲漉稻畦滋連夜空階滴愁吟水部詩
聞北師克捷喜而成詠
歲晏增冰合煙塵起朔陲文昌先命將羽檄便徵師天
迥星狼滅宵寒月魄虧前軍臨瀚海後騎縳閼氏薊北
飛沙靜河南露版馳遼陽諸父老重覩漢官儀
洞溪慶道人歸上都(近之歴陽雖久寓縉雲不與郡民接)
精廬宴坐十經秋缾鉢近為千里遊又是浮杯過滄海
便應飛錫入皇州彌天談論降時彦結社因緣背俗流
此去定知諸念息只除魂夢到東甌
春郊即事
黃鸝百囀宿煙疎近郭行春獨駐車壠上勸耕聊問訊
棠隂聽訟且躊躇遠林桑盡蠶成繭野水萍開獺趁魚
幾處路旁垂苦李游人不折意何如
偶書
朱輪遠守未成歡薄宦令人意漸闌郡閤政清慵按吏
鄉園路近欲休官梅花遶檻驚春早布水當簷覺夏寒
已是三年不聞問如何歸去把漁竿
太常李博士史館孫祕丞相繼奉使浙右博士
至郡以孫侯詩三章示予且以致意因次韻
和酬(時孫不來)
迅瀨拖舟上危梯躡屐登山光翠欲滴水氣熱如蒸路
轉藤蘿暗天開物象澄丘園足逋客應得薦賢能
分憂從漢殿捧詔出蕭墻路入三吳遠舟浮一水長詩
題石門側夢徹斗城傍清曉見雲物依依認帝鄉
北極分憂矚東甌布惠和曾蒙傾盖分偶得枉帆過鄭
驛非常速融樽復幾何孫侯不假道鄙我信為多
麗水甄殿丞手植朱李繁實盈枝折以貺予感
而成詠
五年為邑鬢霜侵吏隠由來得趣深不獨絃歌長滿耳
兼聞桃李巳成隂晨昏我有南陔戀江海君懷北闕心
早晩飛沉俱遂志願將初服敵華簮
聞揚州柴給事有弄璋之慶寄詩賀之(給事年六十六)
(始有嗣子)
華堂何夕夢熊羆衛氏如今有一兒三日懸弧應是喜
千年結實未為遲預知駟馬門閭盛暗想天麟骨法竒
曾忝門牆攝齊者待看孔鯉學聞詩
題張濬所居壁(濬予之姻此後自郡歸鄉)
三張舊族富英髦仙墅重經散鬱陶深喜太丘家法在
須知定國里門高分題每日搖雞距合宴常時把蟹螯
獨感戴侯恩未報徘徊不覺涕沾袍
留題南源院
路入藤蘿十里餘松忩瀟洒竹房虛鷰巢新舊金人殿
蟲網縱横貝葉書當晝風雷生洞穴欲齋猿鳥下庭除
昔年曾此題詩句猶拂流塵認魯魚
留題張彛憲池亭(&KR0595;憲昆仲三人皆好學季弟逝矣)
瀟洒危亭枕碧池昔年飛盖此追隨正逢五綵承顔日
兼是三荆並秀時夜坐不知銀漢沒春遊長訴玉杯遲
如今罷郡重登賞喜見扶風舊白眉
别聰道人歸縉雲(聰送予至别墅)
二年假守栝蒼城郡榻唯師即送迎𢷬藥幾憐春漏永
調琴長待夜蟾生心猿巳伏都無念海鳥相逢自不驚
送别秋郊豈成恨白雲青嶂是歸程
題張居士壁
疊巘參差翠遶門雕梁賀燕自成羣殺雞日夕期嘉客
種竹寒暄對此君且向東臯輸黍稷便應北闕降玄纁
子真漫說耕岩石不奈聲名四遠聞
留題黃山院
禾黍離離一逕通遊人攬轡即過從趁齋幽鳥聞疎磬
出定高僧見偃松夜靜龕燈凝古殿雨餘巖溜迸前峰
昔年曾此題名處素壁欹斜翠蘚重
題弟晦所居壁(今名僓)
制宅何其巧連山復帶溪芳樽長有酒嘉樹自成蹊學
舍祥鱣墮歌梁賀燕迷調琴明月榭繫馬綠楊堤好畤
田園美南華物我齊終當解簮組同此味天倪
留别桐城主簿(昱後赴闕此)
早曾兔苑傳詞賦屈在桐鄉勾簿書薄宦交朋嗟絆驥
清貧人吏說懸魚二年領郡睽離久一夕當樽鄙恡袪
苦恨秋風動行色徘徊無計駐征車
行次潁州值雨留駐數日因貽郡守祕閣刁公
夢想蒼龍闕盤桓汝水濱郡侯偏愛客秋雨更留人饌
盛嘗鱸鱠樽空倒角巾羇愁不能遣唯恐二毛新
旅中重陽有懷鄉國
嘉節臨重九羇遊託異鄉萸房誰繫臂菊蘂懶浮觴野
渡賓鴻急村田晩稻黃悲秋更懷土只恐鬢成霜
重陽日憶遠
逆旅重陽節窮秋萬里身金英浮酒盞珠泪濕衣巾為
客飄蓬遠思家落葉頻只應蝴蝶夢夜夜得相親
代答
征車苦迢遞節物感愁辛巳入授衣月那經落帽辰金
樽難獨酌寶瑟任生塵把菊流雙泪誰知憶遠人
武夷新集卷一
