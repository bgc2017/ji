武夷新集别集類二(宋)
提要
(臣)等謹案武夷新集二十卷宋楊億撰億有
歷代銓政要略已著錄宋史億本傳載所著
有括蒼武夷潁隂韓城退居汝陽蓬山冠鼇
諸集及内外制刀筆藝文志所著錄者惟蓬
山集五十四卷武夷新編集二十卷穎隂集
二十卷刀筆集二十卷別集十二卷汝陽雜
編二十卷鑾坡遺札二十卷較本傳所載已
不相符陳氏書錄解題謂億所著共一百九
十四卷館閣書目猶有一百四十六卷今俱
亡佚所存者獨武夷新集及別集而已武夷
新集者億景德丙午入翰林明年輯其十年以
來詩筆而自序之別集者避讒歸陽翟時作
也此本但有武夷新集則别集又亡矣別本
或題曰楊大年全集誤也凡詩五卷雜文十
五卷大致宗法李商隠而時際昇平舂容典
贍無唐末五代衰颯之氣田况儒林公議稱
億在兩禁變文章之體劉筠錢惟演輩皆從
而斆之時號楊劉三人以詩更相屬和極一
時之麗惟石介不以為然至作怪記以譏之
見所著徂徠集中近時吳之振作宋詩鈔遂
置億集不錄未免隨聲附和觀蘇軾深以介
說為謬至形之於奏牘知文章之不可以一
格限矣乾隆四十三年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
武夷新集目錄别集類二(宋)
卷一
詩(格律體一)
卷二
詩(格律體二)
卷三
詩(格律體三)
卷四
詩(格律體四)
卷五
詩(格律體五)
卷六
頌
記
卷七
序
卷八
碑
表
碣
卷九
墓誌(一)
卷十
墓誌(二)
卷十一
墓誌(三)
述
行狀
卷十二
策問
表狀(一)
卷十三
表狀(二)
卷十四
表狀(三)
卷十五
表狀(四)
卷十六
表狀(五)
卷十七
表狀(六)
卷十八
表狀(七)
書
卷十九
慰(一)
卷二十
慰(二)
祭文
齋醮文
武夷新集原序
予咸平戊戌歲九月受詔知括蒼郡逮十有二月戊子
朏始逹治所凡再更年籥復朝於京師未半載入西臺
掌誥命迄景德三祀龍集丙午仲冬之七日被召入翰
林會庚戌詔書許百執事以旬休出沐頗燕居多暇因
取十年來詩筆條次為二十編目之曰武夷新集盖山
林之士不忘維桑之情雕篆之文竊懷敝帚之愛命題
之意良在是也予亦勵精為學抗心希古期漱先民之
芳潤思覿作者之壼奥而志力淺局襟靈底滯大懼夫
絶臏於龍文之鼎傷吻於蟻封之埓非不勉也恐致敗
焉亦由鳬鶴之質自然胡能損益薑桂之性素定豈可
變遷鴻麗之客當見恕矣輙將假詞大手序以冠篇又
慮其相先與進掩瑕溢美刻畫無鹽秖足益其陋穿鑿
混沌彌以喪其真故不避乎厚顔聊援筆以自述云耳
峕丁未歲十月晦日翰林學士朝散大夫行左司諫知
制誥同修國史判史館事柱國虢略縣開國子食邑六
百戸賜紫金魚袋楊億序
武夷新集原序
