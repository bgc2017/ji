武夷新集卷十五宋楊億撰
表狀四(二十首)
代集賢寇相公謝賜生辰禮物表
臣某言臣今月某日伏蒙聖慈差臣弟大理寺丞雍押
賜生辰禮物者澤降慶霄光生陋巷寵榮叢集喜懼交
并臣某中謝伏念臣望實非優智能無取幸承人乏獲
代天工莫禆黃屋之憂勤空掇素餐之謗議内惟尸曠
方積兢憂敢謂尊號皇帝陛下玄造曲成皇明下濟特
於生日曲記宸慈分織室之縑繒輟尚方之器玩内閑
駔駿示康侯錫馬之恩御府纖華表漢后解衣之惠霈
殊私於鼎席動榮觀於蝸廬仍令同氣之親肅奉自天
之命内循固陋無補休明睿渥便蕃曷勝於乃眷愚衷
跼蹐徒切於若驚唯傾肅夜之誠仰答乾坤之施
景德二年上尊號第一表
文武百寮南郊大禮使具銜臣畢士安等與内外馬步
諸軍將校僧道耆夀等謹齋戒祗慄詣東上閤門再拜
稽首上言曰臣等聞道也者以玄虚為體本於無為天
也者以覆燾為功歸於不宰然而尊居四大強著希夷
之稱廣設九名用顯高明之德繇是首出庶物大庇羣
生宅妙有於自然不忘乎日損垂光明而下濟姑務於
益謙稽載籍之前文見哲王之取法舉三五沿襲之典
率循舊章順億兆愛戴之誠聿建大號歷代而下何莫由
斯臣某中謝伏惟尊號皇帝陛下恭已承祧握圖纂極
順考古道丕闡大猷懷翼翼之心以昭事上帝體乾乾
之德以臨御庶邦昧旦視朝齋居决事化敷有截澤浸
含靈九序惟歌上無秕政百工咸乂下絶素餐頌聲洽
於中和氓俗躋乎仁夀至於訪求逸禮祖述微言詢善
對於三雍集遺編於七略發號出令郁郁文章擢雋登
賢彬彬儒雅天章潤於金石聖藻爛於星辰此陛下睿
文之冠三古也若乃神化無方廟謀决勝講兵符而討
軍志謹戎備而擇將材北落訓師貔貅賈勇靈臺偃
伯金革銷聲多壘以之砥平皇威震於區外此陛下神
武之包七德也其於識窮玄象學總儒宗三傑知臣千
里料敵此上聖之姿自天縱也智燭幽隠信逹飛潛淵
魚洞微篋書辯謗此至明之德又日新也至乃旰昃焦
勞茂育羣品隠悼伏念欽恤常刑此聖人之仁為萬方
之所戴又如宗祊孝饗祗事惟寅園寢時思追懷罔極
此天子之孝固百王之未聞蓋以崇建徽稱光昭駿命
鏤金版以刊玉牒誕擁鴻休設皇邸而涉紫壇薦膺玄
貺況今高穹佑德列緯儲祥北塞通歡西戎即叙條風
塊雨克成大有之年璧月珠星無爽太初之歷靈符顯
發純錫薦臻此不曰應乾乎至如觀妙環中研幾繫表
欽崇教父蹈厲玄關順拜崆峒幾勤軒駕垂裳黃屋無
累堯心百姓日用而不知六龍時乘而在御此不曰尊
道乎臣等上稽元命之符俯聽輿人之誦持蠡測管輙
窺測於高深削牘封章敢形容於盛美不勝大願謹上
尊號曰崇文廣武應乾尊道聖明仁孝皇帝伏望陛下
順玄穹之眷命納中外之勤誠以天正上元之辰仲冬
正南之節畢嚴禋之禮覃大賚之恩端拱穆清昭受典册
九賓在列庶覩於盛儀三靈交歡式承於蕃祉豈惟臣
等幸甚實亦天下幸甚
代資政王侍郎謝降詔奬諭表
臣某言伏蒙聖慈以臣所進鹵簿記三卷特降詔書奬
諭仍付史館者肅恭祀典聿修郊報之儀恪謹官常虔
舉司存之職方虞淺陋忽辱襃揚仰戴恩私伏增榮懼
臣某中謝竊以二帝之德由稽古以著稱三代已還以
失官而為懼蓋籩豆之事各有於典司亦方策之文率
循於故實是存彛訓昭著格言恭惟尊號皇帝陛下臨
御寰區憲章古昔疇咨好問旰昃忘勞講禮紬書闕遺
咸秩爰以迎長之節虔修肆類之儀拜泰畤之神光盛
甘泉之法從清蹕以出備千乘萬騎之容助祭而來竭
四海九州之力制度大備純嘏薦臻臣著位深嚴親逢
旦暮掌西京之鹵簿獲奉屬車之塵閱東觀之圖書幸
覿羽陵之簡輙思採摭以助討論爰因清宴之餘遽黷
紫宸之聽敢謂陛下特汚玄覽濬發德音恕博物之非
工嘉守官之靡怠八行奬飾備形芝檢之文四部編聯
許預芸籖之末荷鴻私而彌厚顧懵學以知榮内省微
軀曷酬殊造臣無任云云
代中書相公讓恩命第一表
臣某言伏奉今月十九日麻制伏蒙聖恩授臣行中書
侍郎兼工部尚書依前同中書門下平章事加食邑一
千戶食實封肆伯戶餘如故者紫壇備物方畢於嚴禋
黃閤何功首膺於茂寵仰荷便蕃之澤彌增跼蹐之懷
臣某中謝竊以太微西掖中書乃列於右曹文昌六卿
冬官是稱於起部典章所紀名器甚崇自匪當仁即為
虚授如臣者材惟瑣陋譽媿英髦幸偶休辰謬階貴仕
由先朝之振拔參近列之論思俄陪貳於宰司實預聞
於國政莫著沃心之效深懷濡翼之羞伏自尊號皇帝
陛下纂紹丕圖誕敷駿命而臣外守藩翰虔奉詔條方
入覲於天庭即權臨於京邑薦委計司之劇務亟遷省
闥之崇資徒受寵之若驚固涖官之無狀俄膺明命驟
正中樞當求治之辰但有素餐之誚屬事邊之際曾無
前筯之籌乃至扈清蹕以時巡奉翠華而飲至莫禆睿
算允謂具臣既避位之不容益妨賢而為懼今者三垂
徹警克臻下武之期萬國駿奔爰畢肇禋之禮大賚載
周於㝢縣鴻私首及於台衡進秩紫垣兼榮於題劒益
封菜地增數於爰田仰睿哲之眷懷蓋寵私之繁縟徵
周器之訓既深戒於滿盈攷宋鼎之銘固不遑於俯僂
須傾丹款上扣宸慈伏望陛下察以至誠矜其非據追
寢前詔式示至公如此即賞典無私允洽大中之道人
言可畏免騰不稱之譏干犯宸嚴期於得請
第二表
臣某言臣伏蒙恩制尋拜讓章罄述丹誠願迴玄鑒猥
降封泥之詔備形出綍之言曾未賜於允俞實不遑於
啓處臣某中謝竊以受爵不讓前典之深譏為官擇人
哲王之丕訓矧西臺禁掖文昌法宫侍從穆清贊絲綸
之密命詳評政典居喉舌之要司自非時髦曷允公議
如臣者謬塵鼎席莫代天工乏仲山補職之勞昧商說
綏民之略固弼諧之無取已爵位之踰涯恭惟尊號皇
帝陛下祗率舊章躬修嚴祀合祭天地荷純錫之無疆
大賚寰區敷至仁於有截乃舉策勲之典聿先執政之
臣名數崇高既踰於列辟寵光渥縟並集於微軀捫心
但極於怔忪聞命豈勝於殞越扣帝閽而瀝懇期寢鴻
恩捧尺詔之飛文未俞素志終莫安於方寸須再黷於
九重伏望陛下濬發宸慈曲迴殊造特軫蓋高之聽俯
矜難奪之誠申飭有司追還成命如此即鄉校之議稍
息於羣言公朝之恩更無於虚極臣之愚慊實在於斯
干冐冕旒期於得請臣無任云云
謝表
臣某言伏奉制命蒙恩特授臣行中書侍郎兼工部尚
書依前同中書門下平章事加食邑一千戶食實封肆
伯戶餘如故者吉土薦誠式修於大祭公朝錫命首及
於中樞自蒙加等之恩再瀝由衷之懇猥奉明詔莫允
虔祈仍俾斷於來章豈敢煩於睿聽祗荷光寵伏切憂
兢臣某中謝伏念臣學術空疎器能鄙陋爰自策名委
質獲逢下武之期陳力效官併集非常之遇自先朝之
奬擢奉清宴之吁俞參萬機宥密之謀佐三事弼諧之
任運籌帷幄莫著於嘉猷充位巖廊頗慙於輿誦爰偶
繼明之運外分求瘼之權肅奉教條恪守官次暨入趨
於文陛方就列於周行乏趙張之政能遽釐京邑無研
桑之心慮仍總計司方懷曠職之憂忽荷登庸之拜當
黃屋焦勞之際乃林胡俶擾之辰杼軸其空曾昧富人
之略金革未息莫知决勝之方塵鼎鼐之司但媿挈瓶
之智參棟樑之任誠非搆厦之材逮兹承平並繄睿算
顧備員於衡軸實負媿於朝晡今者禮行於郊爰備物
以報本飲至於寢方舍爵以策勲乃眷輔臣首覃茂渥
正内史西臺之秩兼冬卿常伯之崇仍進戶封特優寵
數人言可畏薦陳固讓之誠天聽彌高莫寢已成之命
此蓋尊號皇帝陛下荷純嘏之錫茂集於神休覃渙汗
之恩過優於宰執靡責將明之效用伸毗倚之私敢不
勵翼丹衷服膺前訓罄一心而率職副萬乘之虚懷誓
竭顓愚少禆恩奬臣無任云云
代資政侍郎讓表
臣某言伏奉制命蒙恩特授臣尚書兵部侍郎充資政
殿大學士餘如故者殊常之命忽降於重霄非據之憂
若臨於冰谷既不遑於肺腑須上黷於高明臣某中謝
竊以秘殿宏開皇墳允集是資旰昃式奉論思矧著位
禁庭特異深嚴之選列名儒學蓋延鴻碩之流至於司
會分曹文昌取象職守斯辯實重於夏官等威肇分最
隆於天秩自非望高朝右識洞化源薦荷寵私必駭羣
聽如臣者時名素薄人地非優本以諸生僅取太常之
第俄由下位特承明主之知乃至度越等夷典司訓誥
未論期歲入踐禁林方塵鼇島之資深冐鵜梁之刺遽
參禪於大政獲陪貳於中樞智類挈缾惟虞於覆餗任
當補衮莫效於彌綸已屢革於炎凉但内慙於尸素遂
瀝由衷之懇罔辭再黷之愆本期退就班行寅奉朝請
陛下特隆宸眷彌厚鴻私增秩秋曹兼榮月殿恩私渥
縟禮遇便蕃而臣日踐赤墀之塗齊莊假寐時奉清間
之宴肅穆承顔遂拱極之私心荷自天之殊顧豈於表
著之際輙以名級為心比欲虔露至誠願從外任冀奉
惟良之寄少分求瘼之憂尋屬祗事於禋燔謬獲典司
於法從又總修書之任方專汗簡之功肅奉聖謨未申
愚慊豈謂伏蒙尊號皇帝陛下過優命數特霈恩光建
書殿之大名表儒林之殊事進五兵之崇秩茂三錫之
徽章漢詔俯臨備形於褒飾堯心下燭曲示於眷懷而
臣自揣庸虚素守涯分豈於非次更敢貪榮竊考簡編
遐詢典故唐朝宰府嘗辭去於崇名晉國賢卿亦見襃
於能讓名器無假蓋史筆之攸稱俯僂益恭固鼎銘之
斯在敢因前訓罄叙丹誠伏望陛下垂天地覆載之仁
察冰壑戰兢之懇特頒睿旨追寢命書所冀人之多言
免罹於公議物禁太甚靡速於身災臣之寸心實在於
此
代參政馮侍郎讓表
臣某言伏奉制命蒙恩特授臣尚書兵部侍郎依前參
知政事仍進封開國公加食邑五百戶食實封貳伯戶
餘如故者如綸之命忽降於雲霄若厲之誠乍臨於淵
谷省循斯極啓處無從臣某中謝竊以萬機所總實在
於中樞六職肇分並隆於司會名器斯重表著甚崇苟
翊亮之無聞何以膺加等之命或望實之非允即必騰
虚授之譏如臣者早肩褒博之流濫登茂異之選學非
足用才不逮人徒以遭值休期階緣寵遇掌烏臺之錯
雜莫振頽綱奉丹地之論思無禆清問俄參司於樞務
旋貳秩於台衡屬邊候之未寧當旰朝之求理挈缾之
智奚補於大猷蟠木之姿空尸於重位荷天地含容之
造勵夙宵勤瘁之誠竊禄妨賢顧炎凉之屢改悉心舉
職諒塵露以何施蓋内省之不遑豈貪榮之是冀今者
命書薦降兊澤光臨曲示褒揚更加崇進文昌七兵之
秩式峻官聯井田五等之封彌優爵品是謂便蕃之澤
倂臻固陋之軀得不自揣丹衷側聆輿議滿盈之懼既
佩服於前言俯僂之誠宜景行於先哲須干睿聽希寢
明恩伏望尊號皇帝陛下深念愚誠曲迴玄造寬其罪
戾惠以始終特詔有司俾停茂渥如此即陟明之典允
洽於至公非據之危少安於方寸懇禱之至殞越於兹
代參政馮侍郎謝表
臣某言近奉明恩薦加茂渥尋奉章而固讓辱優詔之
下臨備諭宸慈靡收成命仰高穹而跼蹐俯深谷以凌
兢祗荷寵靈豈任榮感臣某中謝伏念臣學慙稽古才
謝適時無丘園耿介之姿濫鄉里賢能之選自策名於
仕籍謬接武於朝倫就列七人曾乏諍臣之譽頒條萬
里蔑聞循吏之稱慶屬重熙恩隆慎柬由郎曹而振跡
預憲署之提綱未踰期歲之間更踐中樞之地掌銓衡
之品藻莫叙九流奉清宴之論思無禆三接便參機務
莫濟於憂勤俄貳台司愈慙於尸曠雖復罄寸長而自
效展四體以從公在砥礪以空勤實彌綸之無狀顧星
霜之屢改蓋塵露之未伸薦膺加等之文深黷大中之
訓今者夏官掌武驟進於崇資井賦真封更隆於異數
以無功而受賞諒有識以騰嗤徒堅難奪之誠莫寢已
行之詔當漢宣貢實之際頗玷於至公念周任陳力之
言益驚於非據雖俯仰而受命固殞越以交懷此蓋伏
蒙尊號皇帝陛下道極包荒仁非求備特恕妨賢之咎
彌敦注意之私敢不警策疲駑揣摩鉛鈍盡瘁事國勵
夙夜匪懈之誠竭節當官佐天地財成之化庶傾勤拙
少答高明
代刑部寇相公謝表
臣某言伏奉制命蒙恩特授行刑部尚書仍改賜推誠
保德翊戴功臣散官勲封如故者久玷中樞無禆大政
合拘司敗以正常刑猥頒芝檢之文止罷鼎司之任仍
進周官之秩尚塵漢陛之班荷玄造之曲成乃具臣之
深幸臣某中謝伏念臣識非經遠才不逮人徒以稟訓
日嚴克傳於素業薦名秋賦偶中於懸科旋忝朝倫遽
升諫署勵諍臣之節嘗慕於前脩結明主之知誓由於
直道乏先容之為助唯孤立以自持先皇帝察其無隠
之誠矜以敢言之節擢居上位俾直禁庭未逾再歲之
間參掌萬機之務洎出臨於表海復入贊於持衡雖無
開物之才粗有報君之績輸誠不怠於罄竭當官恥效
於依違庶堅盡瘁之心少答非常之遇詎能致遠但荷
包荒尋罷秩於台司更分憂於侯閫式處長人之任薦
逢嗣統之初假守盟津改轅馮翊乃至岐陽重鎮秦甸
奥區亟換圭符莫布周南之化屢更星琯敢忘魏闕之
心數年前入覲聖顔虔遵寳位俄寵遷於省闥且權涖
於神州曲荷保全獲逃曠敗旋以主計之任適有更張
慎柬之難俾之總領屬邊烽之尚警惟軍實之甚繁當
旰食之疇咨固治財之無狀方慙忝冐莫副倚毗敢謂
尊號皇帝陛下獨出宸衷力排輿議擢升公輔同掌大
鈞俯僂叨榮凌兢奉職荷兩朝之殊遇但思報於國恩
處列辟之具瞻頗不遑於官次矧乃遠夷懷德殊俗歸
仁聖政日躋睿謀天縱萬務尚煩於聽斷三時或軫於
憂勞所宜引咎以退身豈合包羞而竊禄竭駑駘之力
亦奚補於大猷罄夙夜之誠諒莫資於至化但滿盈而
是懼實顛覆以為憂敢謂陛下矜墜屨之微深憐於舊
物念挈缾之鄙終乏於遠圖垂覆載之深仁霈生成之
大惠俯全薄質特解重權矧又進常伯之顯官易功臣
之懿號贊書錫命表一人終始之私束帶趨朝處三品
崇高之秩省循知幸殞越無從顧惟草木之餘生曷報
乾坤之再造
代宰相賀瑞星表
臣某等言伏覩司天臺翰林天文院奏先於今月二日
夜初更東南方瞻望見一大星其色黃出自庫星東騎
官星西漸漸光明測在氐宿三度屬鄭之分野在夀星
之次自來不住側候其星轉更潤澤遂檢尋歷代諸家
占書其所見之星是周伯之星按天文錄古今通占乙
已占等云周伯星者是瑞星也又曰德星其色黃煌煌
然所見之國大昌又按太一占云王者制禮作樂内外
咸得其宜四方之事而無畜滯君上夀考國運大昌則
周伯星出者上玄垂象下土式瞻克彰有爛之文用薦
無疆之祉光昭景貺允集休徵臣某等中謝竊以三辰
炳靈一人取法雖高明之在上其聽孔卑謂玄遠之難
知厥應如響至乃連珠合朔半月騰輝聚賢人於潁川
瞻夀星於南極仲尼所述雖曰觀乎天文叔向有言蓋
亦在於君德伏惟尊號皇帝陛下膺圖御極恭已臨軒
對越穹旻焦勞旰&KR0628;居域中之大率天下以仁視民如
傷每軫納隍之慮以賢為寳屢光仄席之求至乃純孝
邁於百王神武加於四海啓和戎之利於以息兵寬議
獄之科因之去殺體伯陽之慈儉廣帝舜之聰明斟酌
化源聿遵於古訓講求政典克致於時雍勵明察之誠
昭事上帝茂謙光之德大芘生民故得列緯儲休高穹
凝命星躔發耀天瑞薦臻侣隂月以東升順渾天而右
轉掩白榆而絢綵邇黃道以流輝觀象靈臺克舉羲和
之職披文冊府備存甘石之經實希世之嘉祥非有道
而不見而陛下恭默為念戒懼居懷頗冲抑於乾符未
發明於玄貺而司天謹業宣夜垂文百代所傳萬物皆
覩驗疾徐之度諒歷正以難窮祝夀考之禎蓋封人而
為比固以藹休光於簡牒介景福於邦家掩載籍之五
靈祚皇圖於萬葉臣等幸塵著位偶獲昌期奉太史之
奏章識公朝之大慶仰覿非常之事共傾率舞之心伏
望宣付史官書之簡策庶昭純錫垂示方來臣等云云
代宰相賀太陽不虧表
臣某等言伏覩司天監翰林天文院今月一日太陽當
虧日五更五點後西南方起蒼黑雲良久徧天霠暗至
辰時不見虧蝕與不蝕同者玄德升聞靈符顯發三辰
式叙萬國仰瞻凡在照臨咸增慶抃臣某等中謝竊以
薄蝕之數蓋天象之常文推步而知由日官之謹職苟
雲物蔽虧而表異乃乾坤眷祐以儲祥伏惟尊號皇帝
陛下奉若元符誕膺駿命用憂勤而致治體慈儉以化
人先而不違實道侔於洪覆寬以御衆遂澤浸於羣生
聿臻下武之期光啓同文之運而萬方有過必形罪已
之言九叙惟歌猶切無災之懼近者歷官以告辰象或
虧逮隂生慝作之辰無伐鼓用幣之事而陛下齋莊寅
畏端委勞謙對越穹旻疇咨旰昃朱絲營社博訪於舊
章紫宸罷朝特申於明詔果至誠之昭格致玄感以冥
符油然作雲纔膚寸而自合吐者外壤諒側管以難窺
允謂休徵式昭景貺臣等幸塵近列獲覩殊祥歡抃之
誠倍越常品伏望宣付史氏書之簡編傳示方來用光
冊府臣等云云
百官請舉樂第一表
臣某等言臣等竊以天子之廣孝也刑四海而加百姓
先王之作樂也薦上帝而諧神人是以順變從宜之規
著於經禮不為將壊之歎播於前聞斯乃邦國之大猷
方策之丕訓抑而未舉闕孰甚焉臣某等中謝伏以尊
號皇帝陛下濬哲丕承淳熙累洽達聰明而求治體慈
儉以愛人敦奉先思孝之心得事親盡禮之道恭自災
纏長樂痛結紫宸勉遵易月之文益厚因心之戚乃至
克終園寢升祔宗祧蒸嘗之薦享聿修公私之情禮俱
畢有位之士伏閤上言深引唐漢之舊規願舉咸英之
備樂而陛下屢頒明詔誓守通喪屬六飛展義之有期
且羣臣呌閽而彌切聊鼓吹之振作以壯戎容逮旅愷
之班旋復停雅奏俄屬就陽報本備物告虔必六變之
同和乃三靈而昭格允兹抗䟽蓋示從權但致恭於神
祗固不施於享宴彛章垂世雖載籍之具存至性格天
非公議之能奪聿遵服紀以及&KR0941;除今者燧火屢遷祥
琴在御三年之制不可以踰九奏之音無容久廢伏望
陛下光昭前訓申飭有司詔后䕫以守官俾師乙之肄
業使周雅各得其所虞韶無相奪倫誕揚盡善之稱聿
致來儀之瑞豈惟臣等幸甚實亦天下幸甚
代宰相謝賜御札許士庶遊宴及休假放朝表
臣某等言伏奉今月十一日御札許士庶任便宴樂及
賜内外百司休假并文武職官軍員將校遇祁寒盛暑
及大雪雨當議放朝者寬大之詔濬發於穆清渙汗之
恩旁流於溥率實太平之盛事振史冊之休光臣某等
中謝竊以飲食之會所以合歡休沐之文存乎著令在
昔禁網疎闊稱炎漢之愛民儀制申明自開元之垂法
而猶聚宴有罰乃至於賜酺霑服必朝止延於傳點恭
惟尊號皇帝陛下凝神玄扈觀象璇樞契千載之昌會
立一王之憲度導德齊禮臨下以寬簡之風利用厚生
驅民於仁夀之域至仁不傷於行葦大信爰及於淵魚
九叙惟歌尚側身而思道一言之善必虚已以疇咨寅
畏天明勤勞夕惕故得昊穹眷命蕃錫嘉生異俗懷柔
輸誠景附邊塵息警一尉候以無虞農畝有秋萬倉箱
而流詠玄化神行而獨運蒸民日用而不知而陛下嘉
朝野之歡娛因閭閻之富庶愷樂之惠思及於羣黎鞅
掌之繁俯矜於百執一笑相樂念坐曹之或非零雨其
滂亦假蓋之不易特頒明詔式霈鴻慈俾宴衎及於公
私而假告遵乎令式辨色謁帝免衣裳顛倒之譏洗沐
在家絶簿領沉迷之歎固將恩德淪於骨髓歌頌播在
管絃事國無憔悴之人卒歲有優游之適一日之澤更
陋於前編中衢之謠豈迷於玄造臣等幸居著位獲奉
德音抃蹈之誠實異倫品
奏舉韓永錫狀(自後出知處州)
臣忝分朝寄獲總郡符官吏之間合知其能否闕庭之
遠敢避於薦論臣伏見前監本州縉雲縣茶鹽酒税三班
借職韓永錫早以明經曾干場屋晚不擇禄遂齒班行
一自監臨六遷寒燠檢身奉上挺夙夜匪懈之誠守道
安貧勵風雨弗渝之操士流推慕名跡藹然臣詢於
羣倫備知行實筦𣙜之任不足盡才州縣之間可使從
政儻預字人之選必成循吏之名臣竊覩淳化四年選
進士諸科舉人充班行曾降宣命如兩任六考無遺闕
許與文資安排永錫考秩之間與詔書而未應臨涖之
際實官業之甚優伏望聖慈特與文資昇奬徇私黷貨
保其不為苟罹此愆臣甘當連坐之典
論龍泉縣三處酒坊乞减額狀
臣獲領郡符合求民瘼苟自圖於緘默是上負於憂勤
儻有救於瘡痍亦無辭於鼎鑊臣竊見龍泉縣松瞿小
梅松源三處酒坊一年共趁辦額錢一千九貫八百一
十九文足並是勾當人自備麴米本柄醖造沽賣收趁
上件淨利錢數納官自來州司枷項差勒人員軍將須
管甘認勾當並皆破賣家業及身命償官并均攤干繫
人填納臣自到任所深訪其由蓋是往年王師討伐江
南龍泉乃其境上錢俶多調發卒士防遏邊陲此時𣙜
酤甚獲其利縣民張延熙貪婪無識遂入狀添起虚額
買撲勾當自江南平定錢俶進納土疆書軌既同幅員
無外所遣丁卒皆已罷歸遂致酤賣不行課利虧失元
買撲戶並盡底破家賣産填納不足只有身命償官州
司又不敢䧟失舊額須至差勒平民以至籍入家財通
納身命蠧傷和氣流患生民百姓亦嘗詣闕披陳詔下
三司相度雖行刺問尋便供申所司惟聚歛是圖陸沉
無報瘡痍益甚冤痛彌深又況龍泉縣連接七閩彌亘
千里山川險絶閭舍稀疎所是三處酒坊並皆越在草
莽數間小屋僅庇風霜雖有𣙜酤之名全無醖釀之具
蓋是勾當人相承敗闕興創不成須至破賣田園遭離
刑辟見今勾當人並係徵欠司枷項徵督每三數日一
度就科蓋省司之益峻課程官吏之懼於書罰縱加决
責何以徵填擠溝壑而可期扣閶闔而無路臣備見此
事深究其由自以受兩朝之聖知忝百城之憂寄有所
聞見豈敢緘藏雖獲罪以猶言庶期死而得請伏望皇
帝陛下念遠民之塗炭採微臣之芻蕘更詢相府之訏
謨勿令計司之關决儻謂狂瞽之有實所侵功利以非
多舊額之中减其大半人乃受賜天實聽卑苟事下於
有司必謹守於舊制王澤既壅民病愈滋雖龔黃臨之
亦不能為理臣伏見陛下踐祚之始盡放天下逋欠寰
海之内歌舞太平雖甚盛德無以加此又自守郡之後
寅奉詔書莫不以優䘏為先未嘗以課利為急百姓既
足長府自然有餘一人向隅滿堂為之不樂臣忝預諫
列獲佩郡符早受特達之知敢辭進越之罪祈天俟命
伏切愚衷干犯宸嚴無任戰汗兢惶激切之至(二年五月二十)
(日發九月二十三日勅差命官專監取一年收到錢為額)
奏雨狀
右臣本州自去年已來秋稼薄熟時物雖至騰踊人戶
免於流離爰自今春雨水調適粟麥倍稔蠶績頗登餱
粮漸充菜色稍减然以山越之俗陸種甚微所仰者水
田所食者秔稻矧又地勢斗絶塗潦不停仍歲亢陽泉
源罄竭儻旬浹不雨即溝瀆揚塵稻畦焦枯善苖立死
非三數日一降膏澤無以望於秋成伏自夏至後來絶
少時雨烈日流爍炎風勃興高仰之田殆至枯稿卑濕
之地如沸如羹比戶嗷嗷大命近止臣遂率軍州僚吏
精意祈求闔境之名山大川近郭之玄宫梵刹廟貎之
列祀典者罔不徧走湫潭之庇水族者亦用致祠造龍
於壇聿遵古法徙市於野克體前經而雲漢昭回藴隆
彌甚尋於前月十六日相次降雨不及寸餘清塵有餘
沃焦無益臣夙夜憂慄罔敢遑寧編列之民殆於殞獲
比至今月將半旱氣益加一郡之中靡神不禱精誠備
盡靈貺蔑然臣忽記憶往年在院供職日適值歲旱學
士承旨宋白為臣言今御史中丞魏庠三十年前嘗薄
遊關輔寓居佛舍會天久不雨村民數十輩詣寺祈禱
僧有善胡法者捕蜥蜴十數枚置一甕中漬之以水蒙
之以雜樹桑取童男數人衣青衣青塗面及手足人持
柳枝沾衣散灑且祝曰蜥蜴蜥蜴興雲吐霧雨今霶沲
汝今歸去如是者無晝夜嬰繞而言明日大雨遠近告
足臣潛䟽於牘背至是檢閱得焉即以十二日初旭與
知麗水縣事殿中丞甄旦詣城北集福院如其法請禱
少頃臣與甄旦出自北門各遵歸路忽有微雲自東北
起良久彌漫至午未間暴雨及寸餘由是隂結未解至
十三日大雨連晝夜約及三四尺溪谷漲滿溝塍流溢
禾黍之槁然者芃芃而發秀草樹之瘁然者欣欣而向
榮村民荷臺笠而謳耕夫奮襏&KR0008;而舞萬室之安堵如
故百姓之邪心不生民之幸也陛下之賜也臣忝備守
土獲遇有年慶抃之誠萬萬常品臣又念鳴吠之伎前
哲不違芻蕘之言上聖斯採所陳祈請之術親獲感應
之徵理近怪神事不經見頗為猥鄙有黷高明蓋小道
之可觀表事君之無隠昔東方朔有言曰謂之為龍又
無角謂之為蛇又有足跂跂脈脈善緣壁是非守宫即
蜥蜴雄亦云執蝘蜓而嘲龜龍又故刑部侍郎張洎嘗
謂臣言昔使高麗汎海忽隂曀舟人譁言龍見洎亟起
視之見垂尾於雲間正如蝘蜓之狀良久雨大作即知
蜥蜴者亦龍之類也臣既獲嘉應敢不上言干冐宸嚴
伏增戰越
奏乞改白龍縣依舊為松陽縣狀
右臣本州白龍縣按輿地志後漢獻帝建炎八年初置
號松陽縣隋開皇中建為松州唐武帝五年昇為總管
府六年改總管府為都督府八年廢府復為縣至梁開
平四年錢鏐與楊行密相持鏐惡聞楊字遂改松陽為
長松縣至晉天福四年歲旱偽署縣令陳時祈禱得雨
鄉民訛言縣西南百仞山太婆廟上白龍見聞於錢鏐
之子元瓘元瓘又改為白龍瑞現夫人廟僭偽之跡訛
俗相承幸屬聖朝合復古制伏乞特降勅命依舊為松
陽縣仍望别鑄牌印頒行謹錄奏聞伏候勅旨(六月二十五日)
(發八月二十三日勅改松陽縣)
進奉南郊禮物狀
進奉賀南郊大禮絹一千疋右伏以衮冕祀天百神述
職玉帛助祭萬國駿奔合陳任土之宜式備充庭之實
前件絹實惟方物出自地征敢致貢於有司庶獲歸於
長府豈足稱於厥篚蓋用表於獻芹干犯宸嚴伏增戰
汗謹差攝司馬應覇押領上進
奏乞依淳化二年七月勅命施行狀
右據本州州院司理院勘到龍泉縣百姓吳寳遂昌縣
百姓葉清各是開寳九年已前吳越國王錢俶任内婚
娶小妻准律文雖會赦並合離異者臣竊見淳化二年
七月四日勅文諸軍州應有百姓及諸色人偽命日已
前曾娶次妻者並以免罪或有論訟官不為理又准新
降刪定編勅即無此上件勅條竊以遐遠之民各承僭
偽之化不被聲教罔識憲章先朝深究下情濬發明命
憐其或有子息多已長成一旦仳離無所歸往恐傷和
氣俾至困窮遂降德音悉令如故奉行已久恩貸實隆
無頼之徒獄訟稍息舊染之俗反側自安今來刪定勅
條無此一件蓋從簡易有所削除然恩施於前法變於
後昔被寬大之詔伉儷如初今由律令之文告訐兹始
率皆垂白多或抱孫須至分擕有足哀憫伏望特降勅
命許依淳化二年七月内條貫施行所冀惻隠之仁克
符於先旨畫一之法永守於國章山越之民實受其賜
無任僭越兢惶之至
武夷新集卷十五
