武夷新集卷六宋楊億撰
頌(一首)
承天節頌(并序)
臣聞聖人之生也必契千載之會昌膺三靈之眷命叶
河洛之祕紀握天地之元符歷數有歸周秦所以訢合
謳謠攸属唐虞所以丕承蓋景運未融何以鍾於惟睿
嘉祥不集何以顯於乃神故炎帝有姜水之徵軒轅有
樞星之異少昊有流渚之應顓頊有襲月之感河清社
鳴既彰扵圖牒日角龍顔復著於儀表然後執璿璣以
齊七政垂衣裳而臨萬方端居穆清之中獨運陶鈞之
上荷天百禄純嘏之錫無窮比德九皇仁夀之期斯會
者也恭惟五代之季實啓聖宋囊括席卷混一區宇三
葉之盛實生哲后聰明文思對越穹壌涵育萬彙功成
而不宰總制九有神行而無方四隅底寧百度大治羣
公卿士望清光而惟勤搢紳諸生頌盛德之靡暇巍巍
乎蕩蕩乎無得而名也惟玄冬之良月實祁寒之戒候
乃初吉之翌日即載誕之休辰有司率循舊章請建佳
號皇上奉若先志祗膺典禮于斯時也平在朔易神惟
玄冥凉風生廣莫之郊大吕應伶倫之管氣栗烈以彌
爽天泬寥而益高初陽既躋就之者咸愛增冰方盛履
之者不兢時令順而玉燭調歲功成而寶歷永於是幅
員之内提封之外越裳之國重九譯而来賓北方之疆
款五原而納貢舟車之所不及風教之所未覃莫不梯
險航深浮琛沒羽萬國麇至會禹於塗山諸侯駿奔朝
漢之長樂是日也佳氣䓗蔚非烟郁紛微埃不興纖羅
靡動殿枕龍首敞帝居扵鈞天庭列虎賁森羽衛扵鈎
盾金奏在虡六代之樂畢陳素錦綢杠九斿之旂並建
庭實旅百毳服成羣列扵陛戟之前立扵宫懸之右叔
孫綿蕝備舉九賓之儀后䕫簫韶將致百獸之舞既而
羣臣踧踖以就列一人肅穆以當陽淵默雷聲温潤玉
色堯階三尺仰之彌高舜目重瞳望之斯畏上公捧觴
而獻夀太師升歌以詠功億萬斯年共祝南山之固殞
越于下載沾玉斝之餘有位悉享扵衢樽羣生永躋扵
夀域盛禮斯畢景福無疆下臣忝預周行親履文石從
大夫之後陪未央之朝覩鐘鼓玉帛之云喜聲明文物
之盛固知金泥石䃭將有云亭之期豈獨綬帶絲囊但
舉開元之舊而巳哉若乃賦頌之作臣之職也昔者有
駜泮林皆諸侯之事耳猶復列在詩什被扵筦弦如臣
述大君之功德祝聖人之夀考文雖不足扵志事乃有
殊扵古美芹之意雖可獻扵君親擊壤之音豈能中扵
風雅惶恐稽首謹獻頌云
惟民樹君惟天生聖實天之子惟民司命神靈在躬岐
嶷成性載誕之辰生民之慶乃建佳節其惟承天惟天
為大惟帝法焉惟帝合德罔有後先承之伊何終日乾
乾帝謨廣被天瑞薦至乾符坤珍紛綸總萃玉帛駿奔
飫食飲賜外薄四海敢有貳事龜巢于蓮其葉田田蒙
莊大椿春秋八千山聲響答河色漪漣如日之旦億萬
斯年煌煌老人騰輝南極昭昭辰星垂象于北如松之
茂如柏之直萬夀無疆自天永錫華封之祝属于帝堯
中和之頌升于漢朝王澤下濟德音孔昭為之聲詩無
愧採樵
記(十一首)
處州麗水縣廳壁記
麗水古括蒼縣唐大歷末避德宗諱并郡改焉地亘婺
女之區俗蓋東甌之舊提封之廣袤僅十萬井生齒之
富庶幾八千室自錢氏竊據之際頭會箕歛民不堪命
及聖朝混一之後生聚教誨日不暇給縣署湫隘僅庇
風雨偪下巳甚陋如之何前此宰邑者皆鞅掌王事沉
迷簿領盤錯游刃之不暇棟宇改作之未遑至道初天
子以古者郎官出宰百里申命廷尉評甄侯旦以六百
石秩来涖是邑侯孔門之逹者也吏道詳敏而飾以文
學天資高朗而輔以經術清白以率下明察以照奸獄
訟滋彰必片言以折賦調倥偬皆先時而辦曾未朞月
縣政大成天子嘉之凡再降璽書進爵朝大夫總殿中
六尚之職不改其任恐奪民賢君增秩以留用西漢故
事侯既五月報政休聲著聞終日清談庶務自治從容
暇豫周覽縣齋苫蓋不完梁木將壊慨然憤發經之營
之度山取材懸金購匠因農務之隙集子来之徒運斤
成風揮汗為雨皆曰吾儕小人猶有闔廬以避燥濕寒
暑豈我賢宰君築室而不速成乎曾未浹旬層搆云畢
怳若神化煥乎惟新凡樓以藏詔書廳以决政事樓之
南敞重關可入方軌廳之北闢回廊僅容宴豆通而計
之共十有一間麗譙渠渠治象之法在焉堂皇峩峩神
明之化出焉侯陟降以之造次於是職修事舉體寕神
王使虚室生白高門容車後来之人坐享其利侯之規
模信宏遠矣昔者一日必葺春秋稱叔孫之賢百堵皆
作詩人著斯干之詠鄙夫不佞假守方州每行春棠郊
攝齋偃室目是輪奐飽其風聲爰勒貞珉以志成事異
日甄侯棄去下邑揚于王庭此邦之人誰無遺愛即陵
遷邑改斯宇也比靈光而獨存石泐金銷斯文也與峴
首以同致後之君子善似續之
處州龍泉縣金沙塔院記
金仙氏之教有自来矣天毒之國實紀于山經竺乾之
師嘗聞於柱史西京名將得休屠天祭之人東漢諸王
為蒲塞桑門之饌道之行也源遠乎哉三吳奥區控帶
閩粤魚鹽所出生齒實繁昔仲雍之翦髮文身參以殊
俗劉濞之即山煮海放扵末游加以勾踐之好兵民性
獷悍益之東甌之事鬼土風妖訛自像法西来漸被諸
夏此方士庶佞佛尤謹毁形變服競為苾芻之飾傾財
破産争修浮屠之舍貪福畏禍革音遷善水火或蹈徽
纏罔懼而怵報應之說堅信向之心姦軌用衰民德歸
厚易所云神道設教者其是之謂乎縉雲西鄙之邑曰
龍泉實甌冶子淬劒之地土田膏腴居人雜錯山谷環
合習俗豪舉版圖所載提封萬井舟檝僅通懸流千仞
縣之南有精舍曰金沙林嶺襟束烟霞虧蔽地形四塞
靡通鳥道石門中豁迥非人境香火不絶鐘唄相聞聿
為道場多歴年所徒衆彌盛堂構益隆求之東隅蓋有
隙地邑人李文進施財百萬造塔七層貨泉之費巳殫
土木之功未畢桑門延通與其徒鴻顯暨大姓李仁禄
共唱其事薄歛扵人經斯營斯載樸載斵基扃環回而
固護堂陛崛起以穹崇斬材也必取山木之良礱之以
密石購匠也必擇雲梯之巧賞之以兼金極剞劂之工
加丹雘之飾築室斯廣蓋百堵之有餘為臺甚高非三
休而能詣鳥鼠攸去燕雀是依名翬軒而欲飛巨鼇兀
以方抃由余謂之使鬼士茁疑其勝人殆歲星之周天
始祗園之訖役凡堂以陳賓主之次室以備宴息之所
高門洞啓回廊翼舒庖厨載嚴井樹攸設舉其成數凡
四十間湧塔屹扵中庭反宇聳扵天半泛朝日以增麗
蒙夕靄而如失作鎮兹壤垂厥方来且以岳陽王感應
舍利李長史華嚴合論匱而藏之目之曰華嚴寶塔舉
其一而稱焉亦取夫百寶莊嚴之義也夫誠不果者物
不應志不篤者事不集故霜隕燕地風擊齊臺誠之謂
也精衞填海愚公移山志之謂也若通師者奮空拳創
曾構秉心固必異石席之卷轉致功微漸同水索之鑽
鋸扵是名豪居士捐千金而不疑織婦販夫拔一毛而
無惜聚財致用積日累勞物力告窮形勢總萃非夫挺
雞鳴不巳之操用蚍蜉時術之功磨湼靡渝顛沛扵是
固將九年治水厥功弗成一簣為山中道而止迹其所
自夫豈偶然予乃知夫西方之言有益扵化大雄之教
不虚其傳矧扵海隅崇尚尤篤以通師之善誘以邑人
之悦隨譬諸靈臺既克成扵不日將比棠樹永見愛於
斯民豈止軒丘之獨神孔堂之不壊而巳汝南周啓明
者郡之造秀占數是邦致書於予懇請為記聊叙始末
以附諸地志焉
處州郡齋凝霜閣記
夫談仁義者必就閒宴避炎酷者必登高明故魯史述
其三宫詩人詠夫百堵中堂湫隘婦姑由是勃豀大夏
穹崇燕雀以之相賀若乃叔孫之葺墻屋陸抗之治廬
舍去如始至後無以加賢者用心豈徒然耳兹郡唐季
之亂王澤弗流大姓名豪竊據其地腹背受敵兵戈日
尋假息朝晡遷保岩險迄今郡署冠西山之顛高出千
岑俯窺萬井徼道迂曲何翅乎七盤峰頂坦夷不過乎
數畝廐庫之外參以吏舍向之平田占其半矣堂廡之
制因而偪下亭榭之設率以乘危每温風勃興畏景流
爍如臨熾炭若游沸鼎冰壺屡挹内熱靡蠲羽扇迭揮
流汗相属俄頃之際燋爛可期蓋由夫改築之初面勢
素定因重崗之迴抱且四垂之斗絶堂塗迫窄不開南
榮棟宇轇轕無有北戶故鬱蒸之戒候必薰灼之是憂
自國朝已来領郡者僅以十數率困簿領未暇經營及
余之涖是邦也承數賢之餘庶務修舉曹無巧詆之吏
下無失職之民清心處之朞月而治適離暵熱殆將委
頓因創飛閣于東北隅運甓纍土以成基斬木陶瓦而
備用僅及旬浹層構巋然軒窗洞開景象輻輳峰巒揜
映雜火雲之嵳峩溝塍糺紛漲時雨以澎濞閭閻森以
相錯竹樹翠而成帷百里雖迥不隠於秋毫萬象實繁
如在扵指掌固可胸中蕩於鄙恡眸子極扵泬寥披襟
以當雄風岸幘以度永晝憑高望遠式動能賦之心置
酒娛賓便為逃暑之飲夫如是乃體寧慮澹心和氣平
莊室彌虚神明所以来舍孔堂不壊絲竹期乎有聞豈
但逶迤退食之餘從容案吏而巳閣既成命之曰凝霜
將使来者無執熱之煩登者有解愠之適亦猶抱朴子
所謂玄冰丸飛雪散用以卻暑兼取夫相勝之義云
南康軍建昌縣義居洪氏雷塘書院記
三代以還鄉黨皆有庠塾兩漢而下公卿多自教授及
五胡猾夏一馬渡江楊粤之區衣冠舉集士風文物雄
視中原蓋劒客竒材昔稱荆楚之士寬柔以教今見南
方之強用是出相不下扵山東明經僅多扵鄹魯街談
俚語必及詩書總角弁髦即遊學校由學而禮讓著由
讓而孝義敦班白相推扵道途耆艾靡遊於市井耕者
異畔賈不求豐亦猶夫洙泗之濱齗齗如也南康洪氏
傑出其間以耕鑿之勤厚致資産以孝悌之德大庇族
人奕世聚居朞功踰扵百口至行内激風聲樹扵一方
州閭之内人無間言閨門之中衣無常主漸漬玄澤陶
甄至和彬彬然有萬石孝謹之風熙熙然躋華胥仁夀
之域且於所居之側崇飾學舍一日必葺賓至如歸厨
廪益豐弦誦不輟襃衣博帶豈减闕里之徒竹簡韋編
將敵祕書之副子弟之秀者咸肄業扵兹田蘇與遊曾
晳同志列第侔扵稷下鼓篋比扵虞庠韋賢之一經相
傳劉氏之七葉俱盛豈止游談之矜式羇旅之疇依設
驛馬扵四郊来遠客扵千里而巳至道中天子遣美俗
使者按行郡國且以御書百軸下賜其家家老文撫以
隠居求志肥遯不仕即遣其弟文舉入謝天闕特賜清
閒之宴召對赤墀之下勞問數四歎息久之解褐授官
以示光寵天子又自署一幅曰義居人以賜之閱閎增
氣閭巷改觀雖古之里稱通德族號高陽家有賜書門
標六闕者曾未足擬也矧處士君耕于巖石名動京師
身在江湖心懸象魏每歲遣其子弟陳土貢扵宰旅上
必蕃錫以荅其意野芹之獻蓋以薦誠園葵之心特蒙
委照自渥恩下及精廬彌肅寶玉在笥芝蘭盈庭去年
處士之兄子待用舉進士得乙科同時儕流登是選者
以十數初覆一簣蓋由椎輪後来之人貫魚而進以錫
羡流光之慶加討論博習之資珪組相輝將珥貂於七
葉生徒益盛必著錄者萬人然後臻夫極也學館之南
有雷塘焉因以為名且志其地先是尋陽陳氏有東佳
學堂豫章胡氏有華林書院皆聚墳索以延俊髦咸有
名流為之紀述講道論義况力敵以勢均好事樂賢復
爭馳而並騖宜乎與二家者鼎峙扵江東矣今年助教
來齎處士書謁予願志其事且嘉其服道淳固樹善深
篤謹守家法勤接士類高門積德巳容駟馬之車上帝
藏書更同羣玉之府景慕不足牢讓非宜僶俛成文聊
以塞請而巳
致政李殿丞豫章東湖所居涵虚閣記
涵虚閣者致政李公考槃之所也李公挺生民之秀負
王佐之才决科廣庭文雅第一從政劇邑吏人不欺以
太夫人在喜懼之年有羸老之疾拜書北闕求養南陔
天子嘉之恩禮尤異既蘭臺之進秩仍水衡而分俸用
致官政歸侍庭闈始卜居歷陽載離寒暑會公之令子
今西臺御史以尚書郎通守洪井叔孫必葺豈復懷安
元方將車因以東上今年御史秩滿歸闕公且致書扵
予曰&KR1621;東西南北之人也前年来江西登臨山水覽觀
風物戀戀而不能去且欲占數為是邦之民買田一廛
築室百堵編名戶版輸稅公上陶陶然與漢隂丈人携
手扵羲皇之世矣兹郡之勝實惟東湖今之所居介于
湖上却視闤闠前瞻渺瀰棟宇轇轕而世喧自分魚鳥
聱取而物態咸見澄波萬頃韜映雲天崇期八逹絡繹
冠盖此亦古人大隠之跡不出市朝儒者一畞之宫僅
庇風雨者也且念嘉賓至止必宴豆以伸歡諸生来思
乃函文而請益捧觴拜慶既以奉北堂之縱心岸幘燕
居亦欲倚南窗而寄傲裁擇爽塏累土增崇俯瞰漣漪
面勢素定市山木以樸斵命梓匠以經營作為堂皇成
之不日形勝盡萃軒檐若飛春之晨雜芳被隄綠波如
染可以臨清流而賦詩夏之晝凉颸拂祍炎雲成峰可
以登高明而逃暑潦收水清羣木搖落可以詠秋氣於
楚詞歲暮天寒密雪飛舞可以歌南山扵周雅固足以
檻心猿而習静狎海鷗以忘機宴坐觀空入毗耶之不
二谷神反聽味玄元之五千豈徒晨昏調膳之餘雍容
肆體而巳東臺舍人董公昔典是邦或退食之餘必命
駕以至留連觴酌從容笑語憑軒曠望目送飛鴻秉燭
徘徊門留駟馬賞心不足好樂無荒實由斯閣之成能
迥長者之轍若夫天宇岑寂湖光皎鑑俯見雲鳥毫末
靡遯其形旁連邑居囂譁不接扵耳遊氛宿霧寥廓洞
開遠水長空混茫為一髣髴其梗槩目之曰涵虚優哉
游哉聊以卒歲願志其事式為美談予與公有同郡之
情有忘年之契親比耆德欽聞緒言是用景行高山講
求方策若虚白之室莊周得之逍遥通德之門司農推
之鴻博集文選扵南荆者層樓尚在草太玄扵西蜀者
高臺未傾吳興有韻海之堂秣陵有烏衣之舍載之圖
牒芬若椒蘭今李公地望門風仙姿道骨清白義方之
訓子文儒經術之傳家疎廣之揮金老萊之曳綵藴是
全德無忝先民而在家必聞作事可法巋然兹宇揭扵
通都聲實飛騰游居企慕締搆得地風烈在人予固知
夫異日與滕閣孺亭鼎峙扵鍾陵為不朽矣承命之辱
叙事靡周聊述所聞以抵来請云耳
連州開元寺重脩三門行廊記
夫南荆之分上當翼軫實領扵天官長沙之壤析為連
山具載乎地志桂水千里詩什之所徵乳穴十九方物
之攸産民俗忠厚土田膏沃力穡務本不啙窳以媮生
復性遷善多齋戒以奉佛憂深思遠雅有離騷之風徼
福乞靈靡事滛昏之鬼殆一變而志道何必齊魯豈九
州之異宜見殊楚越者巳開元寺者兹郡之招提也俯
臨康莊介于闤闠崇墉嶽峙飛觀神行像素載嚴焚修
彌潔允為精舍居然化城而苾芻之徒頗有開士香積
之供多出都人梵唄相續扵六時依止克安扵四衆然
締搆之始爰自唐朝厥初窮樸斵之工殫匠石之巧百
堵皆作殆土木之勝人大夏聿成幾燕雀之相賀歲祀
寖遠繕完或虧高門洞呀瓦斯解而屋漏回廊矢棘棟
既折而榱崩河南丘君穎適典是邦布政多暇行春之
隙稅駕于兹顧慕徘徊精誠奮發乃欲易其隤陊高其
閈閎遂得常住之餘訾且募邑人之獻力經始勿亟庶
民子来出言有章同聲響應繇是備物而致用即舊以
謀新梓人揮蠅翼而無傷役夫如魚鱗之雜集脩檐重
負状名翬之斯飛净土增嚴見黃金之側布庀徒未幾
厥功告成前敞三扉下臨萬井東西二廡爰畢扵塈塗
崇期八逹亦甃以甎甓丹楣銅沓可以方軌並入砥平
繩界可以結駟而馳足以攝族姓之歸依標郡城之壮
麗又何必淨名丈室紛委四華帝釋天宫莊嚴七寶而
巳烏臺御史邵君曅實生樂國夙奉仁祠由委質策名
乃離邦去里致恭於桑梓邁德扵親隣而清識造微懿
文稽古故兹郡牧宰彼方人凡作事謀始必命介諮諏
底績僝功即置郵赴告予與君接武臺閣交驩旦暮且
述紺園之役見徵翠琰之文垂示將來用圖不朽靡及
勞讓聊此直書云耳
故河中府開元寺壇長賜紫僧重宣塔記
師姓趙氏中條虞鄉人也由河沙劫来殖衆德本未斷
後有復生人中積習聞薰童幼穎異宿機冥契割愛捨
家十五禮文徹師為沙彌二十一依澄暉師受具戒亦
既持乞士鉢披水田衣深念善財徧參知識尤慕慶喜
具足多聞振錫遊方刳心求法其始以比丘持律纔許
五年諸佛度生是為初教且從本師受四分律又以如
來出世盖一事之因緣衆生無邊有萬殊之根器爰自
降神兜率示滅鶴林宣說十二部經震動大千世界其
間具偏圓半滿之義開權實頓漸之門雖文字性空語
言相離然而標指見月乃理事之兼通得魚忘筌始覺
照之都冺師是以從歸一和尚傳無量夀經依行滿法
師闡因明論盡逹宗旨咸有師承終身受持為人演說
蓋四句之偈福利居多一音所宣悟解斯衆又復專持
首楞祕密之呪徧閱毗盧方廣之文八郡歸依天宫辦
香積之供四衆圍繞空界雨曼殊之花凡讀大藏經一
萬餘通誦佛頂真言三十萬過鎬京蒲坂實有化緣前
後登甘露法壇宣尸羅淨戒得度者僅千餘人破塵出
經多蒙利益傳燈分照豈有窮盡馬祖門下皆一時之
利根龍華會中實當来之眷屬人天主伴夫豈偶然秋
官貳卿上谷寇公早在先朝參預大政重師之行薦于
帝庭詔賜紫方袍以旌其德處六和之衆而天子知名
介三法之微而王臣外護非藴空漏盡神足智圓為彼
岸之舟航作釋天之日月者疇能致是哉師以咸平四
年四月庚戌示身有疾殆至彌留盡召其徒授之治命
薪盡火滅神往形留相好儼然道俗傾慕報齡七十有
九僧臘五十有八甲子奉全身闍維于南郭之外得舍
利三十餘粒以其年某月某日遷靈骨扵其原建浮圖
焉上足弟子賜紫令操入室推賢傳衣善繼思欲奉揚
遺懿昭示將来戾止上都以塔記為請予素服能仁之
教尤欽開士之風且與上谷公道契無生心專趣大樂
天綺語固願贊扵佛乘執戟蟲文豈能宣扵真諦聊摭
梗槩幸免枝游云耳
婺州開元寺新建大藏經樓記
昔如来登菩提坐為天人師萬德莊嚴十號具足大千
世界以願力而攝受十二部經自悲心而流出所以宣
暢了義提拯羣迷開方便門示真實相有條不紊譬以
綫而貫花得象忘言如標指之見月自鶴林示滅大教
方行而龍宫祕藏所傳無幾爰暨像法之運乃流震旦
之區大士繼生廣譯五天之語精廬錯峙竝緘三藏之
文扵是大雄之法音雷震于兹土矣勾吳之域介于海
隅東陽之墟上直婺女蒙泰伯至德之化俗敦廉讓之
風漸初平好道之餘人禀清真之氣有恥且格見善乃
遷邑居相望悉奉竺乾之教弦誦之隙必閱貝多之言
繇是棄塵勞而為苾芻者實繁有徒闢淨土而崇塔廟
者比比而是開元寺者兹郡之大招提也前臨九逵旁
接萬井金碧絢彩上擬天宫鐘梵交音居然福地土木
壯且麗矣歲祀寖以遠矣龍象六和之衆禪律交修香
燈四事之供檀施總萃而琅函實偈有所缺然乃有本
寺僧文靖與本州都知兵馬使曹維旭同發志誠共營
勝利爰以淳化中相率詣闕擊登聞鼔求方借版摹印
真文奏牘上聞帝俞其請逮至道初維旭等始共輦置
楮墨之直聿來京都詔免關市之征授以要劵繕造既
畢護持而歸特給上計之逥舟俾逹金華之本郡維旭
等又相與刻軸以文木織絛以色絲香芸染籖丹漆塗
匣崇飾既以偹矣誓願既已圓矣而經臺舊基圯毁滋
久軒廡摧撓墁繪踳駮維旭等遂請於郡閤躬詣屬城
徧募有情共成衆善鳩工度費即舊謀新建重樓開法
藏其上級置廬舍那文殊普賢及十六大阿羅漢之像
中級設虎座作八神王箕踞捧持其下象七金山法四
大海寶地平布祥雲周繞締搆彤鏤殫匠石之精能像
設焚修見天龍之護衞固使黑白之衆有所歸依利鈍
之根因而啟發皮紙骨茟學道者靡涉扵艱辛寶藏金
言開卷者並諧於悟入廣大利益豈勝言哉維旭又嘗
扵雍熙中募衆緣累甓為浮圖凡七級直經樓之南十
數步訖役之日白光燭天晴空泬寥久之始滅行路瞻
覩道俗嗟歎斯亦樹善之冥感殖福之昭報也予咸平
中罷守縉雲道出兹郡維旭者捧持事状拜于道周求
得片文以刻貞石會予入掌書命不遑官次而勤請彌
篤踐言是冀予固從事扵空宗者也隨喜稱讚豈有恡
焉削簡含毫兹用無愧云耳時景德二年歲次乙巳十
二月朔日記
潞州新勑賜承天禪院記
景德元年冬天子廵狩澶淵駐蹕河上始議和戎之利
慎柬使乎之才乃詔西京左藏庫使奬州刺史隴西李
公繼昌奉將信幣克成盟好復命行在不逾浹旬奏事
宸居沃心稱旨時黃屋值流虹之慶帷宫舉稱觴之典
執玉萬國塗山無後至之刑舞羽兩階靈臺有偃兵之
議純嘏之錫上帝是賚富夀之祝率土攸同公因頓首
上言以上黨舊邦卜居累世有環堵之室乃先人之廬
而自參表著扵内朝占名數扵京邑喬木猶在高臺未
傾願為仁祠以施開士增飾輪奐肅奉㷊修庶以衆善
之因仰助無疆之算上覽奏嘉歎即命俞之申錫璽書
旌以懿號曰承天禪院從其志也夫箕裘善繼前典攸
稱桑梓致恭先民所重雖知樂之至不忘所生而似續
之賢由扵肯搆矧壺關之壤上應昴畢羊頭之阨北當
燕趙國俗尚武人氣多豪控山東列郡之衝乃天下勁
兵之處悲歌慷慨寖以成風土厚水深居之不疾而公
之先正兹焉挺生藴翁歸文武之才茂荀息忠貞之力
始仕周室殆扵皇朝功濟生民道合明主歷計相之劇
任處宣猷之上列乃至正位機密允輔大政當太祖皇
帝夙興夜寐經營四方料敵伐謀指蹤千里前席借筯
允集大勲持建節牙出臨巨屏功成身退高朗令終惟
公經德體仁象賢濟美職在清禁爵為通侯門戟鼎銘
昭閥閱之盛朱轓佩玉顯車服之貴誓師邊徼威肅巴
賨作牧藩垣政成海岱單介使虜通玉帛之驩三接承
顔居心膂之任萬乘親倚羣公傾慕蓋所謂人倫之佳
士帝右之信臣者也先是公之載誕亦在舊居指樹尚
存藏鐶可驗嘗蒸奉祠履霜露而長懷井臼思歸顧枌
榆而永感然而高扉納駟奕葉珥貂爽塏不遷親隣素
擇襃成徙籍盖出主恩楊僕移關敢罹特議且深信内
典勤修白業念旻天之罔極報德無階繄覺海之大雄
歸心有素恭承明詔肇開淨土棟宇之制侔七寶之莊
嚴苾芻之徒極四事之供養匠石殫巧天龍薦祥金碧
炫彩扵晨曦鐘梵交音於空界問安之寝聿為道場學
禮之庭更張法席足以滋殖德本發揮善利香象負重
廣集彌天之流水鳥談空更同極樂之國福祉之盛豈
可量哉昔者南朝諸公多施宅而為寺西域長者競捨
財以供僧簡策相傳風流未遠貝多所記報應非虚訂
公之為斯一致耳曩者太尉先生居顯位受厚禄寵錫
蕃庶私帑充牣奉身甚約事佛尤謹生平飯僧七十萬
造千佛像修紺殿以嚴寶刹飾琅函以祕金文又以方
牘摹印金剛上生等經施扵四衆山門禪苑多所繕完
什器道具率用營置深逹實相不滯根塵盡此報身當
得解脫君子謂李公詒謀錫羡源深流長福履所綏凡
情叵測何止積善餘慶啓八世之莫京定須當來下生
首三會而受記父作子述不其韙與予職在右曹心師
西竺辱公之請至于再三僶俛揮毫以謹歲月而已時
景德二年歲次乙已四月八日記
建安郡齋三亭記
夫好尚非一仁智有山水之殊居處異宜高廣致隂陽
之沴故書稱肯搆詩詠斯干列國之禮賢渠渠夏屋先
聖之談道申申燕居矧乃專城按部之崇觀風布政之
隙經始不日無土木勝人之譏退食自公有宴飲合歡
之所斯固君子之作事良牧之用心者巳建安大邦保
界閩粤綿地八百里生齒十萬室賦興維錯民俗豪舉
國朝肇建戎閫必作鎮以壮王乃眷縣道亦精擇扵健
令即良二千石之寄從可知矣渤海高君由曲臺綿蕝
之任領兹郡山澤之征就降璽書委之符竹而君正身
以律下清心而治煩釋其磐牙陳之藝極訟既息矣徽
纏棄置於圜扉化之行焉弦誦流聞扵鄉校豪猾屏氣
逋亡悉歸頥指而諸曹承風坐嘯而一郡無事君且念
居室先後之訓著扵禮經臺榭高明之說存諸時令蓬
壺溟渤形詩人之歌詠觀閣池沼播名卿之序引扵是
周爰公舍眷求遺址方塘白水皎鍳澂明虚榭危檐摧
頽圯毁即命匠石授以楷模曾未旬時汔終力役審曲
面勢䟽為三亭反宇飛甍瞰兹一水俯北岸曰勤公仍
其舊也其西曰旭景其南曰澄鮮皆繚以脩廊状翬飛
之制巍然層搆侔鼇負之雄池之東累土積石為千巖
萬壑之態亭之南築堋設次習六鈞七札之事每棠郊
聽訟有憩茇之勤鈴閤思政乘鞅掌之暇獄既决矣隐
悼伏念以無冤吏且休矣棲遲偃仰而多適君必巾褠
自便屣履以登送目泬寥養浩然之氣披襟軒檻當快
哉之風固已遣仲舉之鄙恡生蒙莊之虚白至若輶軒
一介有于役之勞盛府初筵有從事之樂郊勞餞飲之
外爰洽扵宴私羽書幕畫之餘率多扵暇豫君必殽核
維旅履舄交錯裁雕章扵寸燭豆泣釡中奏妙曲於繁
絃魚躍波際固巳展春秋地主之禮盡賓客杯酒之歡
其餘即詠歎發扵如仁尸祝宗乎全德去如始至嘉叔
孫之能賢巋然獨存期靈光而為比經搆之旨豈徒然
哉某占數樂郊名參戶版濫官近署跡繫君門少游下
澤之車空深懷土正平爵里之刺不獲望塵恭佩高風
欽聞新政而况圖繪勝槩覼縷尺題金玉其音日月以
冀幸叨史氏之職願紀輿人之誦才少思軋亦不敢辭
進牘含毫用謹歲月而巳時景德三年歲次丙午八月
一日記
邠州靈應公廟記(奉勑撰)
夫有天下者徧祭扵百神載祀典者非止扵一族故成
周之盛咸秩無文春秋所記並走羣望秦并六國祠官
之領實繁漢繼三代有司之傳彌廣是知出雲見怪不
必主扵山川捍患禦災固悉存扵尸祝牲玉有等廟貌
斯嚴齋肅吉蠲薦之以馨德聰明正直降之以嘉生然
後百工允釐納民扵軌物三時不害躋俗扵仁夀兹盛
德之事也非聖人孰能隆之哉咸秦之區上直鶉首山
河四塞幅員千里雍州爽塏泰畤神明之隩豳土深厚
公劉王業所基列地百城提封萬井崇墉濬洫制擬通
都北戶連甍俗成樂國有神保順公者斯土之靈祗也
幽贊無方休徵叵測血食制位巧歷不記其年公衮錫
封良史頗逸其事歲月增逝修奉彌勤神光燭壇野雉
皆雊回風翼駕青虬載翔誠既感而必通靈雖久而靡
歇郡或致禱爰昭報而格思民苟不虔乃憑怒而伸儆
繇是愛之若邵伯之樹畏之如共工之臺天或降災克
銷愆伏之咎人斯搆厲能弭扎瘥之殃百祥荐臻一境
是頼盖社稷均享同㟪&KR1394;之宗亢倉歌舞致誠比沅湘
之祠太一神道設教是之謂乎而必葺以來為日斯久
繚垣有復隍之懼崇搆幾棟橈之凶守臣上言俞旨遄
降經始以度費因時而僝工取大壮之新規賁集靈之
舊址成之不日升聞于天特賜號曰靈應公昭神貺也
且有明命属扵下臣聿徵鄙詞以志休烈恭惟馭神以
祀者邦國之大事為民祈福者天子之深意有虞望秩
璿衡齊政而靡愆姬文懷柔寶龜卜載而彌永祚德儲
祉豈誣也哉謹述謏聞慙扵漏略時景德三年月日記
武夷新集卷六
