武夷新集卷十二宋楊億撰
策問(十首)
咸平四年四月試賢良方正科策二道(奉勅撰)
朕聞古先哲王疆治天下親附萬民必先務農然乃足
食故堯命四岳謹於授時禹别九州先於平土以地著
為本故建步立畝克正經界之規以生齒為限故受田
歸田式優筋力之禮繇是穡人狎野品物嘉生悉闢汙
萊且無曠土雖有水旱不為凶年然後禮讓興行風俗
歸厚勸功樂事靡遷其心既庶而富爰服於教此聖王
域民之要道也自周行井田是為王制秦改阡陌乃成
霸業漢抑末而敦本衣食滋殖魏屯田而積榖軍國富
饒中代已還人散久矣我國家屢下寬大之詔深懲游
惰之民關市之征舟車皆算恐其騁於末游天災流行
田租盡免慮其去於南畝廣行勸誘之術俾臻仁夀之
域而廪庾之積未至陳陳相因流亡之人猶復稍稍而
出郡國振業之不暇豪強倍稱而益滋未能小康乃至
重困矧又西北寇孽作梗二邊飛輓供須靡有虛日千
金之費尚煩於經度九年之儲何致於紅腐今欲復成
周之法即表畷素定恐至擾人遵商君之術即貧富不
均無以復古用李悝之平糴即頭會箕歛出於無名行
夷吾之寓令即賦車藉馬適增重擾舉趙過代田之策
即民服先疇既難變業專夀昌常平之議即市有二價
罔或樂輸但賞罰以粟即贖罪失於不經賣官致於虛
授若耕戰備寇即隴畝非可使卒塞垣難以安民子大
夫明識經邦強學待問多識前訓博極羣書宜考歴代
之是非以定當今之用捨強兵富國何者當行嘉謀嘉
猷虛懷以佇
又
問古者鄉老獻賢能之書登于天府樂正論造士之秀
揚于王庭或以事以言以才以德先選於州里然服於
官常其後下三適之詔聿明賞典乘一封之傳令與計
偕或以戶口為差或以年齒為限經學章奏用别於文
儒力田孝廉益增於科目或但取世胄或專引孤平以
王戎之清通猶有門調戶選之謗以宣父之仁聖尚聞
以貌以言之失自隋設進士唐氏遵行山東士人以不
踐為恥朝廷卿相率由此而陞笑窮經白首之徒專篆
刻雕蟲之巧婉媚綺錯既事於詞華敦樸遜讓罔求於
行實流蕩忘返浸染成風故玄宗臨朝深歎於薄俗楊
綰建議願復於明經雖不果行甚為嘉論然而沿襲已
久改易為難儻舉選復行於州閭即人物之評未能折
衷科級專求於經術即章句之學非可適時各舉所知
乃有比周之黨陳牒自薦寧獲貞退之賢必取乎文質
俱全更傷於求備但委乎郡國搜訪亦慮於遺才至如
限之以年即顔回子竒豈須強仕計之以口即八龍三
虎何必異鄉但取乎文華即組繡鞶帨徒為富豔唯務
於學業即腐爛脣齒彌益迂疎國家官倍夏商地廣唐
漢吏員萬數皆須得人百里一賢將何充選備陳歴代
之略以副仄席之心用期酌中朕將親覽
咸平四年八月試賢良方正策一道(奉勅撰)
皇帝若曰朕祗若元符為人司牧昧旦丕顯虔恭寅畏
懼德之弗類慮政之未孚蓋念昔者周命百官皆箴王
闕漢設三道用求直言誕舉舊章思聞讜議兹子大夫
逢時奮庸有犯無隠之秋也夫五材並陳去兵未可八
政具舉足食是先今國家北扞林胡西禦黨項歲遣介
士以防盛秋弛邊備即越軼之是虞窮兵鋒又徵發之
為擾堅壁翫寇固役車之未休繼好息民復文告之靡
及故蒸庶不得安堵弓矢無由載櫜至如人獲四鬴之
餘始免艱食國有九年之蓄乃為太平今曠土尚多游
手未復勸課之道非不至賦斂之數無所加萬鍾之藏
蔑聞於都鄙一榖不熟遂抵於流亡今欲倍算舟車且
驅之未盡歸而貿遷斯壅給復租稅又惠之未及富而
經費不充復常平之倉即市井之價或有二修平土之
法即經界之制未可行自非時和而年豐不免困窮而
轉徙又如總領衆職莫急於求賢審官申嚴百刑莫先
於明罰飭法今疆宇遼夐吏員衆多必得其材然付以
任故文王之德在於能官人東漢之隆本於責吏事今
但委有司之考課亦第閥閱之未精只遣使者之察廉
又飾厨傳而為患漢武之欲除吏田蚡非可擅權德宗
之擇縣令柳渾譏其失體遵荀勖省官之議即員難減
者實多體薛宣換縣之規即才適用者殊少雖循名
責實之斯切而政平訟息之未臻至若金科玉條竹書
丹筆以禁多辟所期無刑其屬三千蓋防於踰矩斷獄
四百用冀於勝殘雖然慕陶唐之畫冠且免而無恥體
漢初之疎網又姦乃益生必待臯陶作士師法寧可廢
豈須定國為廷尉民乃不冤俟論報即久繫是虞但責
成即舞文斯衆苟四目之罔及乃一人之向隅或罹非
辜足傷和氣子大夫策慮幅臆智略輻湊兵者凶器必
可使歸馬放牛食為民天必能致家給人足攷建官之
意當俾百工之允釐稽立辟之由期措五刑而不用並
揣歷代之略兼陳方今之宜揚㩁而言朕當親覽
咸平五年九月試武舉人策一道(奉旨撰試武舉人王)
(關)
皇帝若曰夫五材並用誰能去兵七德孔修於焉右武
故軒轅受符於玄女所以興涿鹿之征吕望釣璜於磻
溪所以著金匱之法歴代之簡編咸偹先民之軌迹具
存孫吳著書首標竒正之說衛霍為將但問方略何如
然述兵法者實祖於斯人稱天幸者亦聞於前史得失
安取是非焉從至如魏武之善用兵亦以新書從事孔
明之能勝敵乃云節制之師葛亮斯有凖繩何一時應
變之寡術孟德出於胸臆何諸將違律者喪軍豈師古
有膠柱之嫌臨機有脫兔之急沿襲不同於前代弛張
固在於隨時當舉要而劇談庶聞義而斯服今國家尚
勤戎略式厲師貞所以威制羌夷保障生聚而黨項狂
寇猶假息於朝晡葷狁殘妖頗肆毒於邊鄙調民轉餉
遣戍防秋内費資儲外勤征役未能梟取虜首懸於槀
街縳致胡鶵獻于清廟兹朝廷旰食之為念謀夫高枕
之未遑子大夫識擒縱之方練攻取之策五餌係虜賈
誼之言可徵三章議邊晁錯之謀斯在敦詩閱禮何以
得文武之全才籍馬賦車何以致兵農之一混約齎深
入何以登瀚海而勒燕然保塞折衝何以按榆谿而清
薊北伐蠻夷者豈煩中國形勢如何得地利者不如人
和勝負安取參以前志舉爾所知講求便宜敷陳指要
庶披確論用達善經
試草澤柳察策二道
問王者專山澤之征實惟周制縣官設鹽鐵之禁蓋自
漢朝所以牢籠貨財抑奪豪右從來久矣何莫由斯國
家奄有寰區外制邊徼用度斯廣經費實繁東南之邦
茗荈攸産池海之利鹹鹺是資筦搉之法載嚴律令之
文具備設憲網而雖密投罪罟者彌多蓋衣食之所由
縱水火而必蹈今欲盡弛其禁即九年之計不充習以
為常即五刑之用未措子大夫深達治體必切事情幸
揣當今之宜别陳經久之略
又
問國家並建庶官分領衆職守宰之任風化出焉故大
邑庇身子産徵於引喻惟良共理漢宣發於歎嗟今土
宇混同郡邑紛布版圖羡溢吏員衆多守土之臣多輟
於臺閣字人之長咸調於銓衡皆程其器能校其閥閱
因清閒之宴必敷納以言虚已疇咨曾旰食而忘倦懸
爵𢡟賞俟期月之有成雖慎柬惟勤而頌聲未洽或驅
雞之無狀或治庖之不能或貪墨以敗官或嚴殘而剥
下愷悌之化斯鬱循良之稱鮮聞至於分遣察廉飾厨
傳者率邀善譽專考科第拘殿最者多失鉅賢詔公卿
各舉所知或稱匪其人恩移於下俾牧守自署其屬即
愛不吾叛用必以私益知審官之難矧復長人之寄子
大夫博探載籍深究政經當述選賢任能之方且明興
化致治之本條對所問揚搉而言必考古以驗今庶可
行而不悖
景德二年三月試草澤劉牧策二道(奉聖旨撰)
問化成之道儒術為先故大學之興存於周禮博士之
設始於秦官歷代相沿舊章咸在國家盛膠庠之制崇
俊造之科鏤版以廣聖言祭菜以嚴祀典傳經請益必
選碩儒講肄胄筵咸稽古訓而公卿之子弟鮮隸籍於
成均州里之俊髦率登名於鄉老豈勸誘之未至將沿
襲之或殊何以復杏壇槐市之規遵小成大成之制弦
歌不輟誕揚洙泗之風生徒寖多克追唐漢之盛願聞
嘉話用洽永圖
又
問古者井田之設兵農混焉居常力耕不離於畎畝有
事調發爰執於干戈蓋三代之舊章歷戰國而無改施
及秦漢沿襲漸殊京師建南北之軍郡國有材官騎士
内增七校外置樓船自是已來不能復古而况五材並
用誰能去兵天下雖安未可忘戰今國家勤修武備式
遏外虞所以保障黎元震耀威德將何以追司馬六軍
之制遵提封百萬之規免飛芻輓粟之勞成家給人足
之美寓令於疆畔其術如何講事於蒐苗厥旨安在願
聞婉畫以闡大猷
試草澤策一道(景德二年三月二日)
問四民並設蓋務穡之尤先九序惟歌實豐財而為急
國家富有區夏勤恤黎元訓兵以備不虞建官以熙庶
績乃至宗廟賓客之費名田奉邑之資歲計所叢國用
尤廣雖復頒行恩詔敦勸農功奉順天時聿修稼政罷
不急之務去冗食之兵裁减賜予之規斥棄竒巧之玩
敦本節用斯為至矣而九年之蓄物力未完一榖不登
流亡乃出將何以致汚萊盡闢游惰悉歸足衣食而知
禮文值凶荒而無菜色又何以致太倉之粟陳陳相因
上林之錢往往而是然後家給人足頌聲浹於連甍國
富兵強天威震乎殊俗子大夫博通載籍練達政經必
有嘉謀悉以條對
景德三年九月試賢良方正能直言極諫科策
一道(奉勅撰)
皇帝若曰我國家奄宅中土勤恤庶邦念前代求賢之
勞思昔王好問之裕濬發明詔詳延俊民樂聞讜言用
禆至化兹子大夫韞櫝待價藏器俟時射隼有功逆鱗
無忌之際也方今邊候徹警戎索載清與民息肩爰戢
不祥之器為國生事深戒守方之臣蓋已卧鼓滅烽賣
劍買犢下勸農之詔勖游惰以反耕置常平之倉謹豐
凶而平糴勸課之道斯至偹豫之術具頒而流庸未盡
歸汙萊未盡闢陳陳之粟尚鬱京坻之謠蚩蚩之氓競
逐錐刀之末倚市門者鄙於刺繡為馬醫者至於擊鍾
使寒耕熱耘之民有粗衣菲食之歎厚生敦本何以盡
驅於力田既富而教何以一變而至道若夫慎重名器
先儒之格訓辯論官材為邦之令典著位峻於堂陛效
用適於輪轅固亦周爰咨諏宴見敷納徵保任於公舉
觀試可於吏能黜陟幽明稽有虞之彝制綜核名實遵
漢宣之故事其有尤異之課即申以增秩之文若乃非
常之才必待以不次之位我有好爵兹用縻賢國無敗
官於焉致治而庶尹卿士郡邑牧宰暨於黃綬一命青
綸半通雖有司殿最之申嚴外臺刺舉之詳察尚或貪
墨以獲戾罷輭而廢職徇公者傷於苛刻賈譽者病於
脂韋致有嚚訟升聞煩軺車之案劾具獄來上待丹筆
之科條但採於風謠或察廉之失實專取於課第亦茂
異之見遺將何以致棫樸之詠興蒲盧之政洽授方任
能之道著亮采惠疇之業昭巍巍大朝有官人之盛濟
濟多士無彼其之譏子大夫強學多聞稽古博識究歷
代之損益明當今之利病所宜窮斯民雅俗之弊極談
恥格之方考庶官治亂之由深陳用人之術遲聞嘉話
以闡大猷當悉乃心勿有所隠
表狀一(十首)
知處州謝到任表
臣某言臣昨奉勅差知處州軍州事已於今月三日赴
本任訖遠辭螭陛權剖使符百城之任既優五綵之榮
斯極臣某中謝臣早自孤平獲逢開泰徒以雕蟲之伎
遂塵汗簡之司皇帝陛下夤奉宗祧旁求俊乂謂臣處
於羣萃竊畫餅之名知臣恥於進趨挺素絲之節度越
倫輩超踐掖垣復誤賜於選掄獲同司於筆削家徒四
壁貧方甚於臨卭字賞千金書未懸於秦市特推恩於
陋巷俾將命於列藩既克就於國書又驟加於勲籍未
出瀛洲之署尚參文石之班蓋以臣早奉庭闈久棲輦
轂離邦寖遠懷土滋深烏鳥之情實巢南之是切芻蕘
之懇須伏閣以自陳封章纔黷於冕旒俞詔已頒於蓬
蓽幸一麾之甚便復再䟽以請行陛下察以寸心恕其
九死許扶擕於老幼令密邇於鄉閭况浙右奥區縉雲
善地閭閻蕃庶土壤膏腴聲教所覃俗知禮讓耕桑甚
廣民少惰游今歲雖罹旱暵之災尚多溉灌之利人無
菜色畝有餘糧屬隣郡之不登故榖糴之微貴提封之
内安堵如常前春已來不至乏絶一境偶無於疲瘵九
重望减於焦勞臣謹當恭守詔條恪居官次袴襦報政
豈朞月之敢期冰蘖撿身固生平之所履儻渝素守是
速靈誅臣又念朝辭日得面聖顔親承睿旨以俯隣於
桑梓又獲奉於甘旨推從欲之仁廣聽卑之造特許終
於考秩且未議於替移即臣舉族知歸殺身莫報況丘
園甚近雞犬相聞鄉里親姻或諧於聚首弟妹婚嫁免
至於失時上以慰慈母之心次以了私門之事而臣齒
髮方盛駑蹇未衰抱槧懷鉛終預諸儒之末摩頂至踵
須酬萬乘之知冐眛上言隕越無措臣無任云云
謝賜歷日表
臣某言今月日本州進奏院遞到宣頭一道賜臣咸平
二年乾元具注歷一卷者夏正肇建堯歷爰頒克授人
時不迷帝力臣中謝伏以皇帝陛下端拱穆清茂育羣
品德合天地信及豚魚象魏懸書定一王之法制靈臺
治歷究三統之指歸濬發宸襟載稽古訓將欲納民軌
物致俗胥庭俾雩祀靡愆無水旱之作沴農夫既正免
耕稼之失時顧兹遐僻之邦亦荷頒宣之寵七月流火
見司歷之無差五星連珠與太初而相應臣謬膺朝寄
獲布郡條發函徒切於凌兢測管豈知於疏密謹當虔
遵時令恪舉官常彌堅夙夜之誠上答照臨之惠臣無
任云云
賀再熟稻表
臣某言據本州麗水等縣狀申今年人戶所種早稻自
秋初刈後為雨水調適元根再發青苗結實成熟共得
兩收已具州司别狀聞奏者多稼並熟所謂有年嘉榖
再登斯為上瑞臣某中謝臣聞昔者后稷之功既著一
稃二米顯其祥成周之道方隆異畝同穎昭其應貢交
阯者曾聞於再熟取甫田者爰及於十千蓋以玄德升
聞至誠昭格天地訢合百嘉由是而生風雨弗迷三時
以之無害允鍾上聖克協靈符竊以山越之鄉多乏膏
腴之産火耕水耨獲地利以甚微食稻與魚習土風而
惟舊去歲因罹於小歉今春遂至於薦飢力穡雖勤餱
糧殆絶參以五種之利救其二鬴之艱俯及秋成僅無
菜色皇帝陛下乃眷東顧隂隲下民臨遣使臣循行縣
道慮賦輿之不集盡賜田租念飢饉之可哀大發倉粟
城邑聚人之地為設淖糜山川血食之神必祈膏澤道
路之敓&KR1327;者貸其枯木之斃溝隍之填委者推以掩骼
之仁明詔誕敷和氣斯應如臣所領之郡近接海隅一
千里之封陲三萬家之生聚自蠶事載飭厥篚之獲頗
多及麥秋俯臨兩岐之謠斯洽菽粟流衍黍稷豐穰絶
無螟螣之災率有鍾釡之蓄矧早稻既穫陳根尚存大
雨時行土膏脈起芃芃發秀薿薿垂芒同枯楊之再生
異靡草之先死結實棲畝歛穧盈車至於晚田又收數
倍遺秉滯穗既寡婦之是資千倉萬箱顧老農而何幸
臣忝膺郡寄獲覩年豐親逢五穀之祥同賴一人之慶
周原膴膴猶詠曾孫之詩堯民熙熙敢迷上帝之力休
徵斯在純錫昭然伏望宣付史官書之簡策干冐宸扆
彌切兢惶
賀册尊號表
臣某言今月二十四日得進奏院狀報前月七日百官
于乾元殿奉冊尊號者嚴祀式陳鴻名肇建含靈悦豫
盛禮便蕃臣某中謝臣聞山嶽配天亦擅崇高之美坤
元載物爰彰博厚之稱垂世作程所以強名于四大稽
古建號盖用比德于九皇在衆美之所歸雖上聖而奚
讓伏以崇文廣武聖明仁孝皇帝陛下誕膺眷命光宅
中區執左契以御民張四維而化俗齋居決事聿彰欽
恤之仁旰食臨朝用示躬親之旨羣生咸遂庶績其凝
體唐堯之文思光被四表恢商湯之武烈底定萬方化
馳若神高陽之稟聖德臨下有赫文王之服大明兼漢
祖之寬仁挺重華之篤孝總帝皇之能事掩天地之全
功惠澤及于昆蟲湛露淪于骨髓六龍出震瞻之者豈
可階升百谷朝宗就之者或思蠡酌于是邦君庶尹國
老諸生槀街蕃酋比屋黔庶共薦厖鴻之稱仰酬煦嫗
之仁叩閶闔之九重集緇玄之萬計至于懇倒始奉允俞
有司虔舉于舊章率土願聞于大號乃以仲冬至日合
祭圓丘禮行于郊百神以之述職飲至于寢羣后由是
在庭端拱穆清祇受典冊祥光休氣充塞于寰瀛歡謠
頌聲傳聞于行路足以昭祖宗之謨訓聳四裔之威懷
人神之望允諧祝史之辭無媿五讓而受謙光之德已
隆九名聿彰覆燾之功彌廣臣側聞國慶限守詔條魏
闕存心徒結雲天之戀虞庭率舞莫陪飛走之餘抃蹈
之誠實萬常品臣無任歡呼抃蹈激切屏營之至
謝加勲表
臣某言今月二十五日進奏院遞到官告一通勅牒一
道蒙恩加上騎都尉餘如故仍放朝謝者在宥之恩方
覃於率土冊勲之典俄及於具僚祇荷寵靈伏增悚惕
臣某中謝伏以唐制勲官十有二等克遵班爵之序備
存律令之文所以褒賞忠勞甄明品秩不稱其職羊胃
之謗乃興或曠厥官鵜翼之譏斯起如臣者謬塵禄位
蔑著聲猷束帶立朝已媿諍臣之任一麾出守猥慙循
吏之稱屬燔柴薦鬯之辰無除地給薪之效爰因大慶
亦被鴻私諫垣未削於姓名勲籍驟遷於等級天威所
及盖咫尺之不違官箴有常但顛沛而於是彌勤職守
用報寵光仰荷天慈臣無任云云
謝賜歷日表
臣某言今月十四月本州進奏院遞到宣頭一道賜臣
咸平三年乾元具注歷一卷者歷象之設克謹于民時
正朔所頒俾知于天道臣某中謝竊以少昊獲鳳鳥之
瑞因以建官陶虞有蓂莢之祥由之紀歷所以定分至
啓閉之候辨躔次弦望之差作事厚生制民命而斯在
歸餘舉正察時變以可知崇文廣武聖明仁孝皇帝陛
下欽奉丕圖祇膺眷命聿遵前典不廢舊章疇人之職
既修天吏之功靡忒清臺肇建校諸家之否臧大衍克
成正千載之譌謬豈期僻陋亦荷頒宣敢不虔奉王正
率循時令土膏纔起便候于農祥玉燭既和永躋于壽
域粗識閏餘之數免貽瞽循之譏仰戴宸慈臣無任兢
惶激切之至
謝賜衣表
臣某言今月十六日翰林藝學郄俊至伏蒙聖慈賜臣
勅書一道紫綺純綿旋襴一領并賜屯駐本城諸軍員
僚初冬衣襖者解衣之賜猥及于下臣挾纊之仁更均
于列校光生郡邸喜動轅門臣某中謝伏以崇文廣武
聖明仁孝皇帝陛下誕膺元符恭臨大寶惠必先于逮
下志惟在于愛人鳥獸氄毛甫及嚴凝之候衣裳在笥
爰推賜予之恩在渙汗之所沾雖容光而必照如臣者
任叨符竹地僻甌吳奉漢詔之六條方深祗畏分齊官
之三服忽荷頒宣纂組極于纖華純綿加于麗密璽書
下降竊窺雲漢之文驛騎來臨更重皇華之命但曳婁
而增惕實被服以難勝矧于戎行亦膺天寵干城雖久
曾無汗馬之勞守土何功獨懼濡鵜之刺仰瞻宸極唯
誓糜捐臣與軍校等無任感天荷聖歡呼蹈舞激切屏營
之至
武夷新集卷十二
