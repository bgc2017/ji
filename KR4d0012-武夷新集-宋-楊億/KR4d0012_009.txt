武夷新集卷九宋楊億撰
墓誌一(四首)
故宋陜州芮城令清河張君墓誌銘
君諱仲仁字子信其先清河人後徙建安之吳興遂為
著姓當王氏之據有閩越也曾祖從晟為州里豪右材
兼文武仕至蒲城制置副使工部尚書祖贇以賞延之
典署建州長史烈考仁邈檢校左散騎常侍君即常侍
之次子也與伯氏同生居上為弟風格甚類趣向多同
里巷相疑家人莫辯每異其服飾以自别焉君爰自童
蒙服膺儒素韻宇冲粹智略縱横李氏之平建安也常
侍辭疾家居累徵不起君策杖行在叩閽上書朝論竒
之即授太常寺奉禮郎改秘書省校書郎調補本州松
溪尉江表平入朝歷衞州衞縣主簿青州千乘尉逹州
巴渠簿兼令尉事遷陜州芮城令以疾去官旅寓京師
尋訪醫藥積日彌久美疢愈滋肩舁而歸遂成沈痼清
漳卧病既十年而未瘳東岱歛魂俄三號而不返以咸
平三年六月十八日卒于仁風里之私第享年六十二
其年某月日歸葬于裏衝源順也君娶武寕章氏生子
三人長為舟舉進士次垂象早亡次為式女一人適進
士章覃自君之被疾也為舟等夙夜扶侍躬親左右靡
神不禱靡藥不嘗蒸蒸服勤目為至孝予從祖兵部即
君之元舅君之先夫人實予之尊姑予之與君猶丈人
行也平生游處顧託乘以猶新舊館過從嗟脱驂之無
益謹銘翠琰以志佳城銘曰
天之德兮世濟美仕兩朝兮宰百里政之善兮疢何美
禱之久兮藥勿喜返九幽兮隣萬鬼人之生兮胡至此
宋故主客員外郎直集賢院高平范公墓誌
銘
咸平五年二月戊寅集賢學士主客員外郎高平范公
暴中風眩終于上都甘泉坊之私第上以賢相之後形
于歎息戚里之懿優其賵賻兩宫遣使以赴弔四隣聞
喪而輟㫪交遊慟哭于寝門行旅咨嗟于閭巷非椒蘭
之德服媚于人梁棟之材中道而天者疇能痛惜如是
哉公諱貽孫字餘慶濟南歷城人其先歷虞夏商周實
享世禄春秋戰國繼出名卿或以博士顯東京或以詞
人稱南國或以文雄史策或以信著友朋蕃衍流光非
可殫舉及公之大父守愚占數京輔隨牒方州為鄭州
防禦判官命屈當時慶鍾後嗣累贈太子太師王父故
魯國公諱質以伊管事業輔翊三朝以燕許手筆稱量
天下由司徒侍中罷為太子太傅魯國公而聞望益大
恩禮彌渥將為蒼生而再起遽歎哲人之云亡然自五
代以來百年之内號良弼者不聞它人累贈至尚書令
烈考諱旻以公卿子著籍甚之稱在貴遊間有台輔之
望文章組繡于鞶&KR0868;心計剖析于毫釐任給事中三司
副使公累謫宦事備國書由公上言追復官爵累贈至
工部尚書公以岐嶷之姿荷清白之訓思以學優入仕
恥由父任為郎不雜塵遊專精墳史果以鄉里之薦亟
預賢能之書天子臨軒擢居乙等同年生率次補州郡
從事掾属丞尉天子以公奕世載德肯構象賢欲其起
家不循常調解褐授大理評事雍熙中林胡犯邊王師
致討飛輓之役公實董之祗畏簡書大足兵食凱旋遷
光禄寺丞數月改秘書省著作佐郎面賜五品服公以
羣玉上帝之冊府蓬萊道家之藏室賢俊咸集喜田蘇
之與遊圖史實繁多黃香之未見于是削章退食獻賦
離宫即日命公待制文館數月以本官直集賢院自是
紬書石室侍宴瑶池歌黃鵠于建章必陪賡載泛樓船
於汾水即奉豫遊以冠玉之英標屡聞題柱以燃萁之
敏思幾至奪袍其風度閑詳才調清婉士流推慕時論
歸之登朝為殿中丞遷太常博士上即位入省為外郎
皆領書殿之職公克纂緒業祗荷門閥寝丘遺産非有
膏腴晏子舊居未更爽塏而能孝以睦族儉以飭躬即
安先人之廬不違王父之命雅好禮法尤重名節奉烝
嘗之祀馨德逹于神明事朞功之親歡心洽于宗黨性
嗜羣籍家蔵萬卷或手自繕寫或親加校讐緗素畢陳
敵秘書之副本籖題具列同吳氏之西齋好事之名流
布京轂每風庭月榭蕭辰蘭夕必命儔嘯侣銜杯漱醪
凡備三益之友莫匪一時之雋漢庭太史或奏于聚星
齊國客卿無嫌於卜夜此亦冲襟高韻夐越常倫尚德
好賢有足多者嗚呼不幸今也其亡享年四十三斯天
也巳矣夫人高邑縣君李氏實淮陽丞相之妹洪惟伯
姊母儀萬邦作合先朝居尊長樂而夫人處貴思降在
富能貧周旋禮經輔佐君子得中饋之道彰内助之賢
舉案齊眉方期于偕老帷堂晝哭遽痛于未亡一子克
勤年十一歲天子憫之特授太常寺奉禮郎月給俸緡
俾終服紀固有竒骨荷兹高門雖在童蒙已知孺慕有
後之慶斯言不誣一女尚幼夫人以喪無慮居禮當即
遠毁家襄事竭力送終伊洛之間松檟斯在日月其吉
龜筮無違即以其年十一月戊申扶護歸葬于河南府
洛陽縣某鄉某里祔于先塋側也嗚呼劫燼灰飛沉碑
谷變非刻金石曷志桑田以某投分生平託之銘篆巨
源尚在庶嵇紹之不孤伯喈有言述太丘而無媿銘曰
范氏之先出扵陶唐積德儲祉奕葉流光赫赫魯公蟬
緌貂璫隂德有後乃生夕郎扵惟集仙肯構肯堂穆然
容輝煥乎文章行歸于周動罔不臧嗚呼難忱今也即
亡洛水濱兮邙山址波東傾兮樹西靡從先公兮夜臺
啓新阡兮蒿里傳三世兮一身閟九泉兮萬祀琢貞石
兮志佳城人之生兮胡至此
宋故推誠保德翊戴功臣鄧州管内觀察使金
紫光禄大夫檢校司空兼御史大夫上柱國
長城郡開國公食邑二千四百戶食實封四
百戶贈戶部尚書錢公墓誌銘
咸平六年秋七月詔鄧州觀察使并代等州經略使長
城公歸京師疾故也上開宣室御武帳延登前席勞問
數四以公美疢初復未任朝謁賜告就第俾之頥養汔
九月勿藥有喜入謁未央宫自是五鼓登車晨趨無廢
三杯退食常膳載加朝野之人室家相慶喜良臣之獲
祐而斯文之未喪也十月戊寅宿戒知友會竺乾之宇
為桑門之饌與開士輩談苦空讃真諦俄起更衣偃然
就枕若假寐焉少頃視之乃風眩暴作如大醉状肩舁
歸第是夕以不起聞享年四十有四上臨軒震悼遣使
弔問法賻之數有加常等窀穸之事悉從官給翌日詔
贈戸部尚書天子以公母夫人在喜懼之年有羸老之
疾不克終堂之養實深擠壑之痛特命中貴人面賜白
金三十斤禮極哀榮恩霑存歿君臣之際斯為至矣公
諱若水字淡成河南新安人盖凌烟功臣巢國公九隴
之後世胄閥閱譜諜存焉贈太子太保萼追封瑯邪郡
太夫人王氏曾祖妣也贈太子太傅柔追封清河郡太
夫人丁氏祖妣也尚書司門員外郎贈太子太師文敏
烈考也往者公參掌萬機追榮三代始贈孤卿再躋極
品至于延鄉之命乃慰令伯之心盖由夫錫羡貽謀重
世始大臧孫于焉有後太丘以之無慙者也公始在孩
稚穎悟不羣爰自青衿即齒鄉校開卷成誦發言有章
纔十歲能属文逮志學之年已博涉六藝方領矩步比
肩諸生而符采超邁襟懷散朗山庭月角盖有公侯之
相瓊樹瑶林自是風塵外物華山陳搏一見公以為有
仙風道骨名在丹臺紫府中柏閣僧宗裔者有人倫之
鍳獨識公于儕軰且云斯人者異日登金門上玉堂升
赤霄捧白日矣太平興國七年詔郡國貢士河南太守
以公首薦于賢能之書時纔弱冠會有期功之喪不克
隨計再上登甲科解褐同州觀察推官專以經術緣飾
吏事至有鄰郡之民滯訟未决不遠千里来求片言時
先太師掌内帑于西都倉卒捐館公見星而往指景悼
生泣血倚廬柴毁骨立左馮之人相與列状太守且云
失賢從事民將疇依升聞于天特俾權奪公墨縗而贊
幕畫心喪以畢禮經郡政倚成甿頌尤塞今三司使夏
官侍郎上谷公時任樞密學士領選部方與天子論思
帷幄之中進退天下之士而品藻人物講求茂異孜孜
慰薦唯恐不及當是時公及太原王扶穎川陳充同郡
錢熙皆為外諸侯賓属即抗章以聞咸傳召歸闕天子
命丞相府召試以公文最高超拜秘書丞直史館中謝
日面賜緋衣銀魚自扶而下只除殿中丞不得與公比
明年拜右正言知制誥與今給事中柴公成務吕公祐
之諫議馮公起參知政事王公旦同制並命焉淳化三
年郡國貢士凡二萬人貢舉巳来莫斯為盛天子詔公
同掌文柄數月又命案行平凉五原等郡公乘驛至塞
下盡得其利病歸奏扵青規中畫地聚米如指諸掌天
子嘉歎且諭以登用之意公辭以身被逄掖業在黃卷
得司誥命為詞臣足矣天子乃召公入翰林為學士自
屯田員外郎遷職方仍賜三品服審官辯論人材周太
宰之任銀臺出納王命漢尚書之職又詔公兼總二司
焉至道元年春正月命公為右諫議大夫同知樞密院
事進階朝散賜勲柱國樞衡之任機務在焉自唐朝以
來皆二廣兼領逮朱梁之後與三事抗衡至若赤白之
囊曉傳邊奏輶軒之使夕發兵符承密旨于禁中授成
筭于閫外丞相有所不聞也天子以公忠肅明允温恭
篤慎付以是任一二咨之未幾太宗上仙聖皇紹統擢
拜金紫光禄大夫尚書工部侍郎進封長城郡侯策勲
上柱國餘如故上以公顧命大臣股肱良弼虚懷延納
垂拱仰成公亦夙夜在公憔悴事國小大之務思竭其
力而致其身謨猷之言必沃乎心而逆乎耳穆清體貌
曾靡違顔私庭休沐不遑調膳一日乘清閒之宴面陳
至誠直以聖朝之日長高堂之齒暮願得綵衣膝下以
奉其歡心上敦諭再三不俞其請公兩奉奏牘確乎不
拔上將欲崇進其秩公頓首固辭即以本官罷機務充
集賢院學士判院事俄受詔修永熙國書公即引給事
中柴公成務侍御史南陽宗度秘閣校理濮陽吳淑及
億亦在選中曾未朞年書成奏御既終乙夜之覽爰備
名山之藏上又以太祖皇帝十七年中經營四方削平
海内規模宏遠功德茂盛當時史臣殊為簡略又命公
舉爾所知再加論次公辭不獲免乃奏故刑部郎中知
制誥王公禹偁今翰林學士梁公顥知制誥李公宗諤
趙公安仁纔及周星俄已絶筆彌縫闕漏號為詳備兩
朝大典出于公手百代而下垂為信書俄掌吏部三銓
兼秋曹案讞會鳴鏑入宼大輅親征公扈從鈎陳駐蹕
全魏或爟火傳警羽檄交馳天驕舉南牧之師雲臺有
未决之議上必遣親近咨其計策給以筆札受其條對
六驘宵遯萬乘天旋命公權開封府事鄴都缺帥北顧
是憂命公知天雄軍府兼兵馬部署言事者以上郡之
地控扼黨項宜修復城隍大聚兵榖朝廷惑之發卒萬
人贏糧深入因舉夫版築之役而謀夫盈庭利害蜂起
上未能决適公自魏乘驛會師于離石以幄幕九張兵
車百乘藩决野宿凡五日造廢壘焉公據鞍少選當機
立斷輙罷其役飛章以聞宸襟洞開疑謀冰釋因詣闕
而白其状上嘉納慰勞適属親試貢士命近臣考甲乙
科第俾公預焉東堂校文時推精識西清賜對帝善其
言數日又命公撫廵陜西緣邊諸郡且以便宜從事凡七
旬復命上謂公曰天官書上將次將位在文昌宫漢宣
亦云邊境有事左右之臣皆將帥也文武是憲内外迭
處亦何常之有公不能諭上旨翌日有穫下之拜上以
太原西北勁兵處控帶雁門雲中匈奴之所走集思得
賢帥付以師律即命公兼并幽等州經略等使判并州
事盡護諸將倚為長城又下詔案行邊塞周視亭障并
土嚴凝窮冬尤劇擐甲胄者或至墮指襲狐貉者僅如
懷冰公夙駕載馳蒙犯霜霰且多飲醇酒以禦寒氣因
傷肺得疾頗施鍼砭忽瘍潰于脛流血石餘四體薾然
僅存微喘上遣中使太醫冠盖相望又别賜手札丁寕
欵密初蒙藥石之效未任軍旅之事適會府州有所經
度公將力疾而往上亟令止之雖漳濱有瘳而衞幕多
故伐謀制勝固可以坐籌破敵鏖兵亦難于卧護乃降
優詔俾之来朝方將驗上池之十全延明庭之三接出
驅六纛授鈇鉞以專征入序九功登岩廊而論道為國
方召播美扵聲詩致君堯舜躋俗扵仁夀如何奄忽乃
至云亡里巷輟舂搢紳揮涕管公明不及嫁娶遺恨終
天張元伯頓隔死生緒言在耳嗚呼即以其年十二月
壬申歸葬于河南府新安縣暖泉鄉祔于先塋禮也公
歴階至金紫策勲上柱國視秩水土兼職風憲三進爵
為郡公真食至四百戶功臣之號凡三加焉禄位官封
亦云盛矣一子延年秘書省正字始七歲雖在稚齒了
無童心擗踊哀摧啜泣孺慕出于天性殆過成人藐是
遺孤庶乎有後公母范陽盧氏累封濮陽郡太夫人夫
人滎陽鄭氏故殿中丞處升之女封北海郡夫人皆以
公貴也兄若訥若虚早亡若愚今任大理評事通判台
州公扵昆弟中為最幼虢州虢略簿若冲從父弟也大
理評事維周前河南永城簿智周兄之子也皆由公而
成立焉公眉宇秀拔丰神標映體二鄰幾識探繋象下
學上逹文成雅誥推已恕物殆過放麑之仁虚受兼容
乃有涵牛之量善談名理聽之者更僕忘疲多識典故
扣之者撞鐘輙應品題人物汝南之子將坐鎮雅俗東
晉之安石挹其儀表者若披雲霧與之游從者如薰椒
蘭盖所謂鑽之彌堅仰之彌高澄之不清撓之不濁者
也公在先朝時為北門學士與故刑部侍郎張公洎同
日送上天子喜金鼇之得賢詠嘉魚而申美特詔宣演
國樂魚龍雜戲近臣咸預式宴盡歡時方隅未寕邊候
屢警在扵内署實司密命每天子臨便坐决章奏軍書
手詔急扵星火斧扆之側授簡立成曲盡事機不加點
竄秉筆者推之掌審官之柄也如良工度材輪轅咸適
其用雖小人懷土胡越不違其情罷謫蒙扵安全淑慝
以之區别居中樞之地也罄竭謨猷参决機會守正持
重曾不將迎憂邊思職屢蒙嘉奬屬舋起益部盗據坤
維絓湯網者居多皆吕刑之不宥頼公全活實繁有徒
且以慎密自持彌綸無迹詭詞而出雖温樹以不言隂
德豈誣在里門而終大嘗以為百年之計莫如樹人三
代之昌皆由得士姑務引翼以答恩遇祁司馬之舉善
外不避讎鄭當時之薦賢言之有味又以難進易退儒
者之行既得患失鄙夫所為乃辭禄樞府退就書殿士
林歌頌堆案盈几馳競頓息風俗歸厚既而述唐虞之
二典極班馬之三長西狩終篇南箕起謗或以不署宰
衡是為專美或以倒置昭穆扵焉瀆宗公討尋故實援
引詔令廷諍數四策書乃定羣邪側目正人增氣領選
部也山公啓事多所薦陳掌秋曹也不疑平反號為寬
大權蒞京轂也獄囚數百一旦决之桴鼓稀鳴鈎距靡
設雖曰浩穰殆臻清淨出撫魏郡其政亦同乃有元戎
貴侯高牙大旆提七校之師中人内侍銀璫左貂從九
天而降公巵酒大胾率以交驩郊勞飲餞曾無違禮奉
緡靡給私帑屢空坦然放懷不以屑慮及罷上郡之役
而晉民息肩握大鹵之兵而胡騶屏跡乃至易簀而沒
家無餘財行路之間人皆流涕非誠信素著譬李廣之
不言仁惠見思同子産之遺愛者安能及是哉公有德
有言多材多藝精覈數術善評書畫雅好班固漢書常
日讀一卷周急好施勞謙善下多所折劵未嘗治産收
養孤幼侔郈成分宅之仁恊比親戚掩游吉亢宗之說
勤接士類皆虛往而實歸善與人交必相先而莫逆薦
引後進有知人之明購求墜簡侔秘書之副每燕居私
第角巾東道叩虛課寂味兹玄關近年深信佛乘雅習
禪觀隐几終日陶然自得歸全之明日上遣近侍求兩
朝策書遺草若冲等搜扵巾箱盡以進御且述素志願
得薄葬免扵勞民上亦允其請茂陵遺札幸天子之見
求京兆新阡固鄉人之不犯族子光禄寺丞易卓犖稽
古時之聞人集公生平文章為二十卷某辱公之顧為
日斯久道同氣合心照神交親奉齋終幸無怛化知音
逝矣空絶伯牙之絃冡樹蒼然誰表延陵之墓含酸隕
涕且為之銘銘曰
明堂肇基衆材具施如何棟梁中道而隳元首睠懷同
體是宜吁嗟股肱一旦而虧腹背何益鎩兹六翮碔砆
奚為喪我垂棘人失司南國亡遺直空餘話言布在方
策嗟太山兮其頽悲玉樹兮將埋悵浮生兮朝露閟英
魂兮夜臺伊南州之高士兮徒漬酒以申哀背鮮原兮
臨紫陌啓新阡兮從舊域嚴封樹兮禁樵蘇志泉扃兮
刻金石諒西土之耆老兮盍樹碑以表德
宋故翰林侍讀學士朝奉大夫右諫議大夫騎
都尉賜紫金魚袋滎陽潘公墓誌銘
咸平初天子端委穆清順考古道思近耆德樂聞話言
扵是徵漢代金華之舊聞考唐室翰林之故事特置侍
講學士之職時予從祖七兵尚書故戶部夏侯貳卿今
侍郎河間邢公中丞吕公竝預兹選後三歲今丞相畢
公自上黨驛召既至即以命之又再歲自郎署擢河南
潘公為諫議大夫授以兹任八年之間六人而巳公亦
既拜命人無間言時屬天驕犯邊軍烽日警天子將躬
秉武節展義兩河而公以肅乂之姿處切近之地旰朝
備問言多沃心中涓諭旨退必削稾及輿駕薄伐勤勞
扈從晝驂乘扵襄野夕宿衛于鈎陳從羽獵扵儲胥陪
玉食扵雲幄蒙犯霜霰因而遘疾猶親奉宸旨致祭洪
河沈璧浮牲精意懇到及復命行在移幸澶淵晨趨暮
召夙夜匪懈中乾愈甚束帶不任王人國醫存省相繼
嘉言密奏啓沃未忘美疢漸滋皇慈彌渥特奉明詔先
還上都肩舁啓行郵亭先置星言夙駕有加無瘳及旅
愷班旋膏肓沈痼精爽將竭方寸不亂月正元日殆扵
彌留猶召故人執手為别且占遺奏不令託孤歎逝者
之如斯痛主恩之未報言訖瞑目至夕奄然皇上軫悼
良臣賵禭加等以其子太廟齋郎汝士為大理評事正
字汝礪為太常奉禮咸賦以禄俾之終喪又詔有司給
方舟載其柩歸葬豫章從遺志也恩禮之厚無以為比
公諱慎修字成德其先滎陽中牟人唐末避亂遷扵閩
粤治産作業遂為著姓當王氏之偏霸也曾祖武源以
丘園之秀預弓旌之招受署福州古田令祖崇裔種德
務滋懷才不試世難方棘肥遯終身烈考承祐屬雲雷
之遘屯負公台之偉量嘗事吳為蘄州法曹掾郡守以
非法致死罪抗議不奪投手版而歸王延政據建安且
欲倚以為相時䦧墻結釁尋戈繼日引經義而廷諍因
禁錮而家居江南平建州若得劇孟之一敵國也累服
大僚專掌劇務辭榮致政得刑部尚書歸隠洪州之西
山優游沒齒妣清河張氏以從夫之貴封本郡君而公
之顯祖贈太常少卿祖妣河間邢氏封本縣太君皆由
尚書之故也公少負俊才習聞義訓觀書學劔包文武
以兼資點漆凝脂越風塵而特秀纔十餘歲隨先尚書
歸金陵得秘書省正字歲滿遷校書郎未幾入省為水
部員外郎賜五品服纔冠歲矣俄遷膳部先府君懸車
告老公求便官就養得知洪州豐城縣歲餘以憂解職
卒哭起復舊官改上元令以刑部員外郎知雜賜服金
紫執法甚平持憲尤肅江右耆舊至今稱之除水部郎
中兼起居舍人判待制院領郡國之上書評諸曹之奏
議盖一時之劇任也開寶末蚩尤之旗亘天龍驤之師
渡水公將危邦之命以市宴為名使交兵之間履不測
之險既陳土貢扵宰旅且留别館扵都亭時後主先命
同氣之親来謝不朝之罪羈縻未遣休戚攸同王師所
加捷音繼至金湯失守顧宗國之將亡玉帛旅庭齒外
臣而致賀邸吏懼其後至所司督其不供公介然抗議
以為不可每内朝稱慶但拜章待罪太祖重其知禮嘉
其有辭特遣貴臣親諭上旨改命供帳增給餼牽及青
盖来朝朱扉賜第太祖以公質性忠厚特授太子右贊
善大夫俾事故君是為上介思喬木於故國尚見世臣
曳長裾于王門兼掌記室太宗嗣位以恩例累進階勲
後主考終由府罷復預朝請歴太常博士虞部倉部考
功三員外郎郎中出通判夀州知湖州梓州凡十年在
外故鄧帥太傅李公典領中秘書方求碩儒以充近署
遂引公入直秘閣出入交戟偃息周廬刊正遺編盖手
不釋卷祗膺清問必膝之前席善談名理言為陽秋勤
接士類心無城府江東人物率執贄而宗予漢庭公卿
多致恭而尚齒允所謂南州之高士儒林之丈人也然
自博極羣書優游一紀素髮垂領僅類郎潛凝塵滿席
不嬰世務婚嫁未畢屢求典於方州年德俱高果入參
扵近侍將記言扵惇史遽歸全扵厚夜嗚呼享年六十
九公前娶汝南周氏今夫人東海徐氏封本縣君即故
中書侍郎上饒郡公景遜之女也建康大姓連姻戚里
柔儀惠問宜家睦族俄遘未亡之戚實深偕老之痛率
其二子奉公之喪歸于洪州祔先尚書之塋從治命也
公四子長玄亮端拱中舉進士補大名朝城尉次玄成
皆早亡五女長適福州寕德令邵良弼次適蘇州常熟
令岑頔先公而逝次適興元府觀察推官龔紀次適大
理寺丞張安期故參政刑部侍郎洎之子也一尚幼而
許嫁待年而未行公風度詳閑襟懷夷曠旁通多可虚
受兼容雅善棋奕僅臻絶品先皇帝萬幾之暇常以方
罫自娛公屡蒙三接之召親奉一枰之戲退而作棋說
以獻天子異之盖多藝多材姬公自許執御執射仲尼
之言雖餘力之使然亦天機之獨妙參掌記注猶及金
匱之闕文屢奉宴遊嘗續柏梁之高韻生平著撰叠委
筐箱諸郎等方在哀迷未遑論次長卿遺札冀武皇之
見求叔夜孤兒幸山公之尚在永懷舊德髣髴緒言揮
涕濡毫以志陵谷銘曰
全吳之地纉唐之祀公臣舊邦罔有貳事開寶之季王
師摩壘公使交兵兹亦盡瘁一心事君典訓攸聞公之
奉上茂貞純兮十年不調先民是悼公之為郎殆華皓
兮西清北門宴見諮詢簮筆持槖奉至尊兮靈旗大輅
徂征赫怒巾車脂轄陪天步兮公巳白首始遘元后冨
貴之来逼蒲柳兮公踐玉堂入侍聖皇寒暑之疹在膏
肓兮時不與兮道攸遠志將亨兮命彌蹇旅櫬歸兮春
草長銘旌飄兮白日晩瞻冡樹兮成行悲逝川兮不返
永齎志兮首丘長垂名兮汗簡
武夷新集卷九
