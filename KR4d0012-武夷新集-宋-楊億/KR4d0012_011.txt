武夷新集卷十一宋楊億撰
墓誌三(三首)
宋故椎忠協謀佐理功臣金紫光禄大夫行尚
書吏部侍郎同中書門下平章事監修國史
上柱國太原郡開國公食邑二千戶食實封
四百戶贈太傅中書令諡曰文簡畢公墓誌
銘
景德二年十月乙酉上御崇政殿丞相太原公早朝方
候對於殿廬中與同列議所以條奏之事侃侃自若俄
頃風眩暴作不能入謁上亟令太醫切脈餌以良藥遣
中貴人絡繹致問良久疾甚殆不知人事上不俟駕躬自
臨視肩舁歸第即日以不起聞上又親至其居臨哭之
慟賜白金三百斤詔廢朝五日冊贈太傅中書令君臣
之際斯為至矣哀榮之數無以加矣公諱士安字舜舉
其先文王之昭功參於並建魏萬之後兆啓於大名錫
羡流光世德彌劭衣冠閥閱史策相沿盖為海内之名
宗無愧山東之著姓公之遠祖占籍於代郡之鴈門以
財力雄邊敦尚氣節以義方訓子藴積慶靈至公之曾
王父宗昱以州里推賢孝廉中選仕至雲州雲中令王
父球位罔充量仕不越鄕終本州别駕烈考又林以廊
廟之姿屈扵州縣以清白之訓遺扵子孫終澶州觀城
令逮公之光輔大政若將登庸緝熙庶工平章百揆天
子嘉同德之美尊奬扵宰司舉追命之典褒崇於先正
乃詔有司贈公大王父為太子太保曾祖母吳氏追封
鄧國太夫人王父太子太傅祖母史氏韓國太夫人烈
考太子太師妣樂氏代國太夫人繼母祝氏鄧國太夫
人盛德之後垂裕乎百世自天之澤光被扵九原蕃衍
之祥斯不誣矣公器宇宏廓風規爽邁爰自稚齒逮於
成人介然不羣卓爾有立横經鄉校拳拳服膺視膳庭
闈烝烝就養公始在襁褓即失所生既罹憫凶鞠於祖
母先太師繼室以劉氏祝氏歷事之率禮無違因心不
匱純孝之德士類攸稱勝冠之年纏憂曷怙几筵號慕
欒棘盡哀既而閱先君手澤之遺文披奕世家藏之羣
籍念立身揚名之訓思切磋博習之規而澶淵近畿逢
掖盖寡交遊所及孤陋是虞且聞鄭之圃田雅多君子
因奉祝夫人徙居焉乃得今楊徵君璞工部韓侍郎丕
及故光禄劉少卿錫博約浸潤遂通百家之言直諒多
聞是為三益之友歲祀永久至業大成從賦春官時名
籍甚乾德中禮部員外郎知制誥王公祜以名德掌貢
部乃擢公上第焉邠帥楊廷璋備璧馬之聘延置幕府
贊樽爼之畫允為嘉賓伸於巳知盡心所事俯及二毛
之歲始霑一命之榮除濟州軍事推官時所親李公謙
浦適牧是郡筦𣙜之利俾公專掌歲致餘羡民用胥悦
太祖聞其名徵赴闕面授兖州觀察推官太平興國初
遷大理寺丞兼掌河運方船之粟轉漕攸資九年之儲
廪庾斯實属吳越王修来朝之禮獻益地之圖海隅蒼
生初被皇化慎柬良吏撫綏遠民即以公知臨海郡事
就遷太子左贊善大夫江東諸州鄱陽為大地征甚厚
戶籍尤富非有濟時周物之用撥煩治劇之才臨扵是
邦鮮不敗事公自台徙饒踰年報政職務修舉吏民便
之改殿中丞歸朝為監察御史受詔知乾州公以母夫人
在喜懼之年有羸老之疾咸秦之地驛置尤賖扶侍之
官登頓良苦因上言求督汝墳公田以奉甘旨官閑務
簡遂其所好家貧俸薄不以嬰懷属太宗皇帝崇建戚
藩夾輔王室精擇僚佐翊贊親賢即以公為左拾遺冀
王府記室参軍侍從平臺從容朱邸成碣館好賢之美
贊東平樂善之風至扵曳裾王門仙姿冠玉抽毫客右
藻思凌雲獨步一時夐出羣萃藉田畢就轉考功員外
郎未幾以本官知制誥藩王以借留為請天子不之許
也再歲召入翰林為學士公上言禰廟二名有所嫌避
明詔敦諭不容辭職天子嘉得賢之美議者蔚知禮之
稱又受詔與蘇易簡同知貢舉是歲郡國貢士以二萬
數奏名亦數千人至公無私羣議歸美會郊祀拜主客
郎中學士如故俄授右諫議大夫知潁州属滛雨降灾
嘉榖不稔公乞開公廪以振乏絶望賜田租以惠疲瘵
帝俞其請民實受賜會今上尹正京府寵綏神州驛召
公為開封府判官未幾肇啓儲闈並設官属申命公兼
太子右庶子遷給事中領職如故属大明繼照蒼震丕
承拜工部侍郎充樞密直學士兼知開封府事邦畿之
間實方國之都會輦轂之下盖獄市之兼容簿書期會
之煩豪右侵并之弊公擊斷無滯浩穰以清俄抗封章
求解劇任即拜禮部侍郎再入翰林為學士前席虚佇
清宴延登動静諮詢周旋獻納且以禁林書詔之填委
周廬宿直之勤勞屢面至尊辭以目疾除兵部侍郎知
上黨郡事水深土厚足以養痾尚德興廉於焉静理神
明之化期月有聞秩滿徵還以本官充翰林侍讀學士
數月兼祕書監金華侍講允謂深嚴祕府刊書是資鴻
博論思慎密體温室之不言學問淹通藴河東之默識
為儒林之領䄂實朝右之羽儀然而民望攸歸公議斯
逼果躋鼎席同秉國鈞景德元年七月以公為吏部侍
郎參知政事踰月以本官平章事監修國史與今中書
上谷公並命焉是月冬天驕寇邊鑾輿薄伐公以美疢
之故不果扈從旦夕治療幸其有瘳追及澶淵見於行
在是時皇上講和戎之利繼好以息民修弭兵之盟天
旋而飲至公運籌漢幄早啓興邦之言偃節靈臺親逢
下武之運同心一德叶贊於欽明夙興夜寐彌綸於職
業無何腠理生疾賜告家居中人國醫冠盖相望公以
為三事之任四海具瞻鎮撫外夷將明萬務陟降帝右
非可以貪榮寅亮天工非可以曠職遂陳手疏願解樞
軸上特降優詔不允其請申命近臣俾之諭旨丁寕備
至靡容遜讓公感極以泣疾亦稍平入覲穆清面陳至
懇上敦奬尤異毗倚彌深而公常膳載加自公匪懈有
犯無隐方宣補衮之勤外強中乾忽起逝川之歎梁木
斯壊何哲人之云亡同體忽虧實元后之深痛嗚呼享
年六十有八上特為制服發哀羣臣奉慰追錄嗣子及
於諸孫乃至給使之微咸蒙甄奬之澤又特命皇城使
愛州刺史衞公紹欽監護葬事太常考行諡曰文簡發
引之日有司具鹵簿鼓吹大鴻臚持節護喪即以今年
正月辛酉歸葬于鄭州管城縣馬亭鄉盧村之南原從
先太師之塋禮也公積階至金紫策勲上柱國三進爵
為公加真食之封益功臣之號人爵之盛曷以加焉娶
東陽駱氏累封陳國夫人出於華宗作合君子享是偕
老宜其永年二子長曰世長太子中舍裕蠱馳稱道光
於濟美次曰慶長大理寺丞聞詩禀訓志聳於象賢三
女長適故刑部員外郎李象次適進士張扶先公而逝
次適江州德化簿劉宗誨職方郎中蒙叟之子也二孫
從善從古俱任將作監主簿雖在羈丱之年竝敦孝謹
之行有後之慶豈誣也哉公通介有常謙卑不伐接下
和易未嘗輕於匹夫與人久要以是稱為長者居處儉
約不爽於素風中外踐更克守扵清節善談名理聽者
忘疲多識典故酌之不竭屢掌書命潤色之美居多亟
預疇咨獻替之勤斯至洎入參大政荐陟中樞年耆益
明人望唯允展四體以率職曾無越思奉三接以矢謩
於焉盡瘁居位之日尚淺致君之略未伸遽兹歸全盖
有遺恨性嗜墳史手不釋卷晩年寫書百卷字皆方寸
躬自讎對以偹觀覽常所著述遺札頗多諸孤等孜孜
編綴為三十卷垂世不朽其在兹乎某早奉音徽屢陪
談宴矧又紫垣掌誥聯顔范之官曹黃閤拜塵熟丙魏
之風采且令嗣之勤請迫玄寝之有期願志幽扄豈敢
牢讓銘曰
畢氏之先肇基洪源大名啓胄後裔實蕃公之乃祖始
居鴈門吏於州縣不違丘樊顯允太師貽謀濟美有志
四方考終百里公之既孤不學斯恥徙居圃田鄭多君
子杖策從賦登名太常隨牒應聘嘉言孔彰乃督河漕
乃佩郡章歲滿增秩寘彼周行乃佐戚藩乃司雅誥醖
藉風規周旋輔導雍容内庭渙汗大號諫官長人善政
云報翼翼京邑巍巍東朝珥筆垂紳是為元僚宥密樞
衡深嚴禁署侍從論思再至迭處上黨之治民惟去思
宣室之對帝乃疇咨入踐岩廊冠于宰司民具爾瞻百
工允釐永年未登二豎興沴人之云亡天不憗遺恩極
臨喪禮優贈禭帝念良臣永懷遺懿野蒼茫兮風颼颼
馬蕭蕭兮旐悠悠背都城兮遵廣陌遡新阡兮歸故丘
俯咸洛之大道兮介溱洧之通流嗚呼賢相之墓兮在
此隴樹拱兮春復秋
大宋贈侍中追封䕫王墓誌銘(奉勅撰)
昔者周建戚藩重之以執膰之數漢封宗室申之以㰱
血之盟所以隆敦叙之恩崇紏合之義其有炳靈帝胄
擢秀天枝属寶歷之肇興顧徽音之早謝友于致美極
太上之孔懷典章錫命播策書扵悠久親親之德厚莫
重焉王諱光贊順祖惠元皇帝惠明皇后桑氏曾王父
母也翼祖簡恭皇帝簡穆皇后劉氏王父母也宣祖昭
武皇帝昭憲皇后杜氏考妣也太祖英武聖文神德皇
帝太宗神功聖德文武皇帝王之兄也曩者木德下衰
三靈改卜赤符啓運百姓與能歷數有歸謳歌允属太
祖皇帝握榮河之祕紀應耀魄之元符受諸夏之樂推
為生民之司牧帝出于震龍飛在天奄宅中區允升大
寶卜世三十與成周而比隆執玉萬國無防風之後至
扵是右賢左戚崇德報功咨詢稽古之言講求固本之
術裂茅土以利建著丹書鐡契之文分寶玉以展親增
維城磐石之固若乃嗟棣華之早隕慨桐葉之前聞軫
同氣之深情舉漏泉之茂典扵是建隆三年詔皇第五
弟贈侍中追封䕫王仍賜今名厚飾終而峻追命也黃
門監之品秩貂冠蟬緌諸侯王之名數金璽盭綬泥書
出於右掖蜜印賁于九原盖白水中興演也胙全齊之
壤黃武建國策也啓長沙之封所以光照大猷發揮遺
懿憲章前代肇天命扵維新光寵公族致民德以歸厚
不顯淳耀莫之與京今上紹休繼明奉先追遠念本枝
之盛永惟叔父之親顧佳城之制當用真王之禮啟新
阡於畢陌祔玄寝於橋山相善地於牛眠得吉卜於龜
食窀穸之事所以即安鹵簿之儀悉從備物中人庀徒
而蕆役鴻臚持節以護喪先遠戒期哀榮舉集即以景
德三年十月二十八日歸葬於河南府鞏縣南訾鄉鄧
封村順也夫志陵谷之變者必傳信之辭形金石之刻
者乃不朽之事下臣奉詔猥當紀述伏紙流汗媿不能
文銘曰
皇矣帝胄發源靈長錫羡蕃衍德厚流光嗚呼不淑喪
我賢王炎靈勃興高穹睿命玄壤封崇綠綈裒贈修睦
興仁簡編輝映帝曰叔父永懷茂親歲月增逝輝光日
新改卜真宅于洛之濱風蕭條兮木葉脱野蒼茫兮班
劍列鷰𡑞啟兮静而安薤歌發兮凄以咽國有史兮揚
德音壙有銘兮志徽烈垂萬祀兮千齡飛英聲兮昭晰
大宋故光禄大夫檢校太保左衛上將軍兼御
史大夫上拄國信國公食邑一千戶食實封
二百戶追封周王謚悼獻墓誌銘(奉勅撰)
昔者騂旄之誓示天下以懷柔麟趾之詩明公族之信
厚陶唐之聖華封陳三者之祝太姒之賢大雅垂百斯
之頌其有分暉帝胄毓德皇闈至性出扵自然積慶由
乎錫羡而乃參駕鶴之侣同子晉之上賓標稱象之能
歎蒼舒之早世惻宸襟扵丹極藹休裕扵青編嗚呼哀
哉見之於周王矣王諱玄祐字慶長今上之第二子也
以至道元年十一月二十四日生扵東宫昊穹眷懷承
華多慶石墻銀牓表天地長男之祥甲觀畫堂處世嫡
皇孫之貴而王禀温恭之德挺岐嶷之姿亦既免懷未
嘗好弄雖在稚齒宛如成人雅尚文史尤嗜筆札辯夀
街之牘精識造微對長安之日神機絶俗八歲制授光
禄大夫檢校太保左衛上將軍兼御史大夫上柱國信
國公食邑一千戶食實封二百戶元子比士雖禮經之
舊章半楚以封實太上之謙德維城之美克茂於本枝
齒胄之儀未遑扵外傅俄遘隂陽之沴遽成膏肓之疹
日躋厥德冀三善之彌彰天奪之年何九齡之弗祐以
咸平六年四月二十三日薨扵宫中年始九歲釁生鶴
禁悲纏椒掖震宫虛位感極天慈都人罷市痛深行路
特詔廢朝五日追封周王有司奏諡曰悼獻盖夏王鍾
愛玄宗繇是以賜名臨淮早亡世祖不遑於進爵方策
所紀布扵前聞哀榮之數斯為極致先以其年五月十
有三日權窆于開封府開封縣汴陽鄉之禪惠僧舍即
以景德三年十月二十八日偹鹵簿鼓吹陪葬于永熙
陵遵吉卜而安壤樹也自初窆及歸葬並詔供偹庫副
使入内内侍副都知張景宗監護焉惟王玉振金相竹
苞松茂荷兹百禄體自九重而明允篤誠英敏聰悟起
居祖習了無童心被服造次必於儒者奉兩宫之歡愛
左右咸宜躬三朝之候問夙夜匪懈及勝衣趨拜胙土
啓封並建戚藩立愛以固邦本外總宿衛經武以重親
賢德望彌宣徽猷益盛仁孝愛士將從四人之遊博習
親師式佇三雍之對無何庭蘭方茂奄至驚秋隙駟靡
停莫聞留景吳客致問知玉體之不康太史觀文駭前
星之失色斯盖天人之合應靈真之降祥暫表瑞於皇
家復收神扵太素望思不巳軫漢后之深慈封樹克終
從橋山之真宅嗚呼佳城一閉夜臺千古拱木合抱悵
歲月之推移深谷為陵庶文字之傳信臣恭膺明詔獲
當撰述在昔苴茅錫社常奉行於命書今兹卜兆開阡
又勒銘於玄寝濡毫感愴誠無媿辭銘曰
皇圖三葉兮邦家會昌錫祚蕃衍兮源發靈長猗蘭積
慶兮黃離降祥帝錫純嘏兮挺生賢王在傅不勤兮英
姿聿彰為善最樂兮嘉言載揚天既難忱兮命亦靡常
秀而不實兮今也即亡愁雲繁兮歲將暮清霜凝兮天
向曙森騎吹兮前引儼芻靈兮先路祔宅兆兮文園愴
風煙兮鞏樹唯青簡兮翠珉垂令名兮終古
述(一首)
殤子述
予授室之明年出領縉雲郡下車十月而生一子既三
月執其左手欬而名之曰雲堂雲堂生七月予被召歸闕
前一月太夫人舉族先歸建安吳興之别墅比璽書至
予亦間道歸拜墳墓雲堂頗能識其父迎門而笑躍
而就予抱焉家居僅五旬慮稽留詔書遂單車即路凡
再見朏魄而至京師氣憀慄以變衰歲崢嶸而將晩明
年春迎版輿自三吳汎九江浮淮泝汴就養扵輦轂而
雲堂始踸踔能行旦暮嬉戲於太夫人之膝下爰笑爰
語甚足慰祖母之心涉秋召病命醫視之先是瘍生扵
頰善療者必令外決使毒氣不留藏中醫市井徒也利
其有瘳亟飲以藥不數日而愈未浹旬病腹痛便利又
呼醫視之醫急以藥止又數日下血復召醫但謾言將
愈利扵受直訖五日有加而無瘳即召他醫醫言疾深
矣殆不可為也既而疳氣上攻口中齦齶皆創落兩齒
手足掉舉目眩轉而死噫生扵己亥十月之巳未死於
辛丑八月之乙丑凡六百六十七日其賦命也何天促
之如是哉因念萬物之内最靈者人父子之道斯惟天
性過猶不及適情之所鍾有而歸無亦理之可遣然高
堂奪抱孫之慶衰門纏遺體之悲盖釁積自躬而禍延
扵嗣夫子所謂苖而不秀者是之謂乎若其月角對聳
山庭衍斥眉目疎秀方口大頥必興吾門終能成器其
在襁褓挺然不羣初生纔滿月方呱呱而泣家人取書
册展向之即熟視其文字喜且笑若能識焉未嘗遺矢
溺扵席褥上雖夜寒亦展轉而起家有奴産子者亦數
歲頗無頼雖羣萃中了不怖慴東西跳梁歌唫無度每
遠見是子必惶懼號泣若無所容家人潛抱令近之必
大呼殞絶不知其所以然也初疾愈東室中北壁有畫
佛像每過其門必引身入焉視其畫而笑若相對語者
乃喜甚儻家人拒之必號哭偃踣如是日三四十往以
至扵疾甚性不好弄不嗜味不妄言笑太夫人常言吾
閱孩孺多矣未有此兒之卓異也豈吾宗之薄祐無復
大其門閭耶而病夫之不夭將遂擠扵溝壑耶因念嘗
讀金仙子之書了知大雄氏之旨識六塵之妄相見諸
行之無常聚沫非可撮摩浮雲倏然變滅輪逥起扵愛
必斷必除煩惱歸於空何執何著一切虚幻萬化紛綸
又安能觸類增悲緬懷䑛犢之愛積毁成疾自貽喪明
之戚哉予出扵儒門沈迷俗諦猶或慕聖人之逹節希
上士之忘情誠知其無可柰何聊以自道耳服名教者
得無罪我乎
行状(二首)
故翰林侍讀學士正奉大夫尚書兵部侍郎兼
祕書監上柱國江陵郡開國侯食邑一千三
百戶食實封三百戶賜紫金魚袋贈兵部尚
書楊公行状
曾祖式不仕
祖郜
父澄累贈禮部侍郎
建州浦城縣乾封鄉長樂里楊徽之字仲
猷年八十
公之先華隂人永嘉之亂流寓江表占籍上饒郡凡十
餘世唐上元中劉展叛渙吳會騷然公之六代祖遂舉
族避地於建安之吳興因為著姓自高曾以来用財力
雄扵州里唐季俶擾乃祖鳩合義旅幾乎千人保境亢
宗一邑是賴受署義軍指揮使烈考博通文史為鄉黨
所稱王氏之據有閩隅也物色異人寤寐豪傑首畫竒
策請見牙門忠懿王竒之即日解褐置之幕府未幾賜
五品服拜本縣令絃歌之化流于桑梓蕃衍之祥鍾扵
燕翼公即其次子也始在童丱卓然不羣結髮從師刻
苦為學羣從兄弟率以豪俠相尚馳騁狗馬被服輕煖
使酒難近結客報仇而公杜門端居偃仰圖籍躬親布
素之行深為宗黨所服邑人江文蔚善賦江為能詩公
皆延扵客館之中伸以師事之禮曾未期歲與之齊名
潯陽廬山學舍甚盛四方髦俊輻輳其間公既終二親
之喪即與從父弟參躡屩擔簦不遠千里亦既至止名
聲藹然先生鉅儒咸共歎伏凡再罹寒暑其業大成参
適有懷土之心公即遣歸省視墳墓時李氏建國奄有
淮淝贄幣不通邊關甚急公不居一國有志四方思樹
勲扵中原恥懷安扵故土杖策徑去潛伏間行聿來上
都憩于逆旅適及秋賦假籍河南首冠薦書時譽愈出
時翰林學士竇公儀樞密直學士王公朴皆負公望為
一代龍門公徧投以文竇公倒屣相迎王公置書為謝
待以竒士名動一時明年禮部侍郎劉公温叟實掌文
衡擢扵殊等同時登第者凡十有六人周世宗申命近
臣再加考覆唯公及李覃何曮趙鄰幾得預其選是年
秋授祕書省校書郎集賢校理遷著作郎升朝為右拾
遺皇朝革命以周室舊臣不宜在侍從之列出監唐州
方城商稅太祖多遣近臣廉訪謠俗使者即公之故舊
公因言應天順人海内寕一所宜崇儒術以厚民風使
還具白其語太祖怒以其訕上左遷鳳翔天興令未幾
又移嘉州峨嵋令公文學之外長於吟詠歷宰二邑周
旋數載凡遊賞宴集良辰美景必有彫章麗句傳誦人
口或刊於琬琰或被于筦弦岐隴巴蜀之間盖金相而
玉振矣開寶初復為著作佐郎散民鹽掌倉榖者四五
年僶俛從事曾無愠色未幾知全州属太宗御極拜左
拾遺歸朝遷右補闕及受代歸闕見於内朝太宗顧左
右曰朕在藩邸嘗聞其能詩因盡索公生平所著公搜
於篋笥凡得數百篇悉以奏御且獻詩稱謝其斷章曰
十年流落今何幸叨遇皇王問姓名太宗覽之甚喜和
以賜之自是黃屋閒宴翠華遊豫宸章煥發天言下布
宣示近臣之外必以别本賜公瓊藴瑶編充盈篋笥未
幾拜侍御史歷庫部員外郎賜金紫受詔與諸公編文
苑英華一千卷皆前賢之詞賦詩筆分别部類㨂求菁
英先朝以公專精風騷特命編詩為二百卷公孜孜採
掇矻矻服勤非風雅之言未嘗取也遷刑部兵部二郎
中同知京朝官考課端拱初拜左諫議大夫明年知許
州公久奉外朝不樂吏役許昌地接京輔當四通五逹
之郊郵傳交馳冠盖相望公勵精為治盡公無私餞勞
之勤日不暇給纔二歲受代西歸太宗召升殿慰勞數
四即以本官判史館事中謝日上顧侍臣曰楊某儒雅
之士置扵館殿正得其宜矣數日加史館修撰仍判館
事會張洎以翰林學士判史館即以公判集賢院時劉
昌言掌機務張洎在翰林昌言固恩寵洎希進用有以
公常評議二人者語扵昌言昌言又以語洎因共誣公
以飛語中傷近臣聞扵上上惡之不復問状即以公檢
校右散騎常侍充山南東道節度行軍司馬未行改鎮
安軍行軍司馬數月以今上出領京邑慎擇府僚驛召
公拜左諫議大夫與今兵部侍郎畢公士安同授開封
府判官明年肇建承華分置衆職以公兼太子左庶子
判官如故進位給事中上即位拜工部侍郎充樞密直
學士咸平初轉禮部侍郎學士如故俄以衰疾求解近
職拜兵部侍郎兼祕書監數月上優奬耆德圖任舊人
且欲親近老成講論經義遂詔置翰林侍讀侍講學士
以公為翰林侍讀學士祕書監如故與戶部侍郎夏侯
公嶠國子祭酒邢公昺工部郎中吕公文仲竝命焉公
侍講金華分直麟閣執經待問前席疇咨上從容言天
下事甚衆借筯之畫莫非沃心更僕之談或至移晷然
奏槀多削温樹不言其慎密也如此俄以足疾請告太
醫診視中使勞問上自取名藥封以賜之適會郊禋不
及扈從上特命加錫如侍祠之例鑾輿北幸力疾辭於
苑中涕泗沾襟備述忠懇上謂之曰卿勉進醫藥當不
日相見及駐蹕大名特降手詔存問公每上表䟽皆自
為之三年正月二十二日車駕還都上特遣中貴人慰
諭即日疾遂革二十三日以不起聞上軫悼者久之詔
贈兵部尚書降内司賓至其第以錢五十萬絹五百疋
賜其家仍命中使監護喪事緣葬所須並從官給以其
子壻太常丞宋臯直集賢院外孫宋綬為太常寺太祝
纔十歲姪孫偃集皆同學究出身奬舊臣而示優典也
公先娶王氏生宋氏女後娶王氏封太原郡君公天性
純懿無有矯飾履行端謹未嘗放佚以儉約自律奉養
甚薄以名教為務顛沛不違接士以謙卑檢身以清白
好談名理多識典故自唐朝巳来士族人物風流雅俗
悉能記之亹亹可聽素好吟詠遂臻其極每對客論詩
終日不倦此所以垂名亦幾乎成癖也崇奉釋典酷信
因果每五鼓即起盥漱誦金剛經如是者三十年未嘗
暫廢所誦亦十數萬過矣公無男子亦不養子姓為嗣
琴書素業並以付外孫焉公自結髮筮仕彯纓登朝中
外荐更夷險一致精力極思能成其名勞形嗇神用躋
乎夀夫子所謂善人吾不得而見之矣又云未見好學
者也公之謂與其餘十年在官徐防無過一裘不易晏
子能貧周旋累朝名節保於終始遭遇明主存歿極於
哀榮亦人倫之羽儀士類之標凖也紀述之際有直筆
在焉聊叙遺芬以咨史氏謹状
故太中大夫行給事中上柱國臨汾郡開國侯
食邑一千二百戶賜紫金魚袋柴公行状
曾祖丕任廬州别駕
祖胤贈太子右贊善大夫
父自牧任尚書兵部員外郎累贈禮
部侍郎
曹州濟隂縣沛郡鄉崇儒里柴成務字寶
臣年七十一
公之先平陽人由高曾巳来占籍濟隂因而土著遂為
著姓先大夫以文行首出一上登進士科歷佐使府終
於郎署公爰在童幼發言成章總角之年出就外傅横
經學問迥如宿習秉筆屬文動偕作者甫及冠歲志業
大成尚復藏器待伸養勇俟鬭誓得當世儒學宗匠為
門下生乾德中禮部員外郎知制誥王公祜受詔典禮
部公即踊躍從賦王公覽其文而竒之擢冠多士朝論
翕然有得人之美解褐峽州軍事推官秩滿為曹單觀
察府中從事所知論薦改大理寺丞監潭州茶場筦㩁
之利頗致增羡幹蠱之譽揚于王庭擢授太常丞峽路
轉運副使賜五品服遷監察御史知果州轉殿中知蘇
州滿歲移充兩浙轉運使改戶部員外郎直史館賜服
金紫除本曹郎中充三司戸部判官太宗皇帝講求化
源疇咨典故且以列卿之職實惟古官各有攸司所掌
甚重爰自唐室以臺閣相高汔至于今目為散地由郎
署而授者例同左遷濬發德音丕變頽俗乃選尚書諸
曹正郎有才望者凡十人次補諸寺少卿監仍著令自
今非曾歷少列不得擬給舍諫議公首預兹選拜光禄
少卿辰韓之墟稱藩海外属有恩詔慎求使材命公為
高麗國信使公雍容儒雅博聞強記衣冠之國文物盛
焉舉措話言是法是傚皇華之美至今稱之復命為京
東水陸轉運使召入拜司封郎中知制誥遷左諫議大
夫出知河中府得脫戶八百家附於版籍今上踐祚拜
給事中知梓州歸朝受詔同修太宗實錄十月而畢勞
賜策勲寵數優渥未幾以本官知揚州入判尚書刑部
小吏干犯怒而笞之詣闕訴冤朝官問状公以為抶一
胥而被劾何面目復據堂决事耶即上章解職以本官
奉朝請至是考終於正寝遺奏以六歲孤兒為言上憫
之特授太常寺奉禮郎命賦以禄俾終喪紀公始娶趙
氏故宗正少卿齊之女也後娶張氏今夫人李氏封贊
皇縣君故水部員外郎岧之女也實有令德洽于宗姻
公三娶良家晚有兒息行年六十有六始得今奉禮焉
公好學多能博物稽古始在貢部為時聞人奮藻属詞
流軰推服或有所述作必傳寫都下終以才望入司訓
誥發揮帝命頗為稱職而襟懷夷坦無有城府音容和
粹煦如陽春善與人交久彌篤也好治家事勤不匱也
善談名理口無擇言廣聚墳史手不釋卷雅性奉道徧
閱金簡玉笈之文平生多病深窮惡石青囊之術恬淡
以養性蔓衍以窮年其風規醖藉閥閱深厚亦足以為
儒林丈人矣記事之職良史在焉謹書世家以告册府
謹状
武夷新集卷十一
