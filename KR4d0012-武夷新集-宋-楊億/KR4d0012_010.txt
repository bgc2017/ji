武夷新集卷十宋楊億撰
墓誌二(三首)
宋故推忠協謀佐理功臣光禄大夫尚書右僕
射兼門下侍郎同中書門下平章事監修國
史上柱國隴西郡開國公食邑三千八百戶
食實封一千二百戶贈太尉中書令諡曰文
靖李公墓誌銘
景德元年秋七月乙酉大丞相僕射隴西公早朝至待
漏舍不俟鑰出而歸疾故也粤翌日車駕幸其第親至
卧内存撫甚厚賜白金三百斤既還宫以不起聞上又
臨哭出涕初公之疾也中人太醫絡繹旁午扵道殆公
之薨也千乘萬騎一日再幸其居國殞宗臣帝失元輔
都城為之罷市工女以之寝機同體既虧實太上之深
戚斯文將喪顧天下而誰宗嗚呼哀哉真古之遺愛也
公諱沆字太初其先趙郡人廣武君之後也策書所載
世德茂焉泰陵令累贈侍中豊追封虢國太夫人滕氏
曾祖父母也洺州團練判官累贈中書令㴞追封魯國
太夫人苗氏王父母也侍御史累贈尚書令炳追封陳
國太夫人周氏考妣也公韻宇宏廓襟靈冲粹特資異
禀卓然不羣甫及成童性靡好弄逮扵就傳言必有章
七歲能屬文十歲通五經大義服膺素業既冠而大成
比肩諸生命鄉而高薦時春官氏方虚甲科以待屬丁
先府君之憂自大梁而抵羣舒幾二千里見星泣血哀
感道塗食鬻倚廬毁深欒棘先府君歷佐使府及剖郡
符徇公滅私輕財好施以經遺子市義扵人暨啓手之
辰無兼金之蓄公承清白之訓持窘絶之家有原憲貧
病之憂茂張仲孝友之德太平興國五年舉進士得高
第解褐將作監丞通判潭州郊祀遷太子右贊善大夫
八年歸朝為著作郎當是時也天子方端委穆清詳求
茂異崇建冊府養育人材公之蒞長沙也椒蘭之德在
人金玉之音盈耳輶軒密啓外臺陟状稔熟扵上聽喧
塞扵公議中謝日太宗命中貴人送丞相府試文一通
以本官直史館賜五品服雍熙中今工部尚書王公化
基任左拾遺上封公車大言自薦太宗謂執政曰李沆
宋湜皆佳士也可並試之明日並命為右補闕知制誥
公之位在二公之次上特令公首冠焉又賜錢百萬天
子知公貧多權錢富家出倍稱之息又别賜三十萬俾
償之端拱初遷職方員外郎掌誥如故来年受詔與今
學士承旨禮部尚書宋公白同知貢舉是時天子始命
復舊制委有司貢部翕然有得人之譽未幾召入翰林
充學士賜金紫又奉詔與今丞相上谷公同掌選部澄
汰流品旌别淑慝清通簡要時譽歸之公之在内署也
或乙夜觀書之餘備前席受釐之問風規醖藉占對&KR0570;
雅弼違獻可上多沃心稱善舉能言皆有味天子知其
才可以緝熙帝載察其德可以鎮厚風俗乃有意扵大
用也淳化二年拜給事中參知政事是時天子方循名
實以考百揆謹吏事而責三公公勵翼一心將明庶政
水潦僅止閭閻息愁歎之聲名器有倫搢紳絶僥倖之
路彌縫闕職汔至小康俄罷政事以本官奉朝請雖坐
策免時望彌重未幾丁太夫人憂柴毁過禮先是公䟽
戚同居功緦百口昆弟致美家人忘貧賦禄雖優量入
都盡及罷樞務復罹哀疚居喪盡禮送終竭力殆扵食
貧曾不屑慮優詔起復辭不得請俄以本官知昇州因
奉璽書請對便坐天子留而不遣改命知河南府兼留
守司事二周變風期月報政纔及滿歲召歸闕廷屬光
啓承華克固邦本疇咨羽翼輔導元良即以公為禮部
侍郎兼太子賓客特詔賓護之職一用師傅之禮仍屈
儲君之重先施下拜之儀公請見頓首辭不獲免皇上
踐極拜戶部侍郎參知政事未幾以本官平章事監修
國史進位中書侍郎屬鳴鏑犯邊翠華薄伐居守之任
根本斯繋關中圖籍委鄼侯以無疑東郊保釐非畢公
之為比上親握武節躬御六師北涉大河駐蹕全魏勞
軍而連營賈勇展義而編甿案堵班馬引去邊塵載清
無有南顧之憂克定一戎之業者繄公之力也公亦坐
鎮京邑兼容獄市令行禁止不戮一人千門萬戶曾無
吠犬及鑾輅凱旋謁見行在置酒幄殿奉觴上夀勞問
優縟體貌尤異清中除道奉迎至尊同德一心光輔大
政来年進位門下侍郎屬有事南郊加尚書右僕射餘
如故公踐師長之秩處丞弼之地屬西北二鄙金革未
息伐謀制勝實頼前籌調發均輸曾不暇給當宁靡寕
扵旰食宰府專職扵憂邊公夙夜自公憔悴事國任重
責大智困神疲休澣在辰稀得出沐腠理徵疹不敢寕
居筋力前衰精爽坐竭岑江陵之盡瘁天子先憂張司
空之云亡星文告變嗚呼享年五十有八詔輟視朝五
日贈太尉中書令上又别次發哀羣臣奉慰追錄嗣子
逮扵周親乃至外姻諸甥常從給使咸被延賞之澤悉
膺非次之命又特命昭宣使恩州團練使李公神福監
視葬事太常考行諡曰文靖發引之日有司具鹵簿大
鴻臚持節護喪即以今年五月庚申歸葬于河南府洛
陽縣賢相鄉積潤里從尚書令府君之塋禮也公積階
至光禄大夫策勲上柱國三進爵為公真食至千二百
戶功臣之號凡再加焉禄位寵名皆人臣之極也前娶
清河張氏永興軍司馬忠輔之女生一子曰翁朝三女
長適右諫議大夫薛映次適奉禮向傳正相國河内公
之子也次數歲而夭及公之薨張夫人之所生無復存
者今夫人沛國朱氏累封越國夫人故太常少卿致仕
累贈工部侍郎洞之女嬪于台宰宜其室家作範中闈
啓封大國齊眉舉案禮極如賓晝哭帷堂痛深偕老生
四子三皆早夭幼曰宗簡大理評事五女長適著作郎
直史館王曾執喪過哀遇疾而逝次皆幼公三弟曰贄
虞部員外郎知洛陽縣陳力就列負適時之才曰源太
子中舍裕蠱亢宗真保家之主曰維戶部員外郎直集
賢院文行第一見推朝倫克荷世家允為國器公風鑒
融朗天性謹厚自結髮為學靡雜塵游雖燕居慎獨如
臨賓祭視童無誑處闇罔欺韋編屢絶不閱非聖之典
束帶未既不答嚴君之召先府君常語人曰此兒異日
必至公輔知子之明盖無媿矣及計偕續食發策决科
引籍周行通直延閣水懷珠而川媚林養棟以材成繇
是升右掖以司言入内庭而待詔五代已来文體一變
至於雅誥殊未復古公之書命也啓廸前訓潤色鴻業
善為辭令長扵除書考三代之質文取兩漢之標格使
國朝謨訓與元和長慶同風者繄公之故也及參貳政
柄彌綸事典守正持重不務將迎出蒞瑣闈恪居官次
靖恭夙夜曾無澄撓尹正西洛茂宣愷悌之風調護東
朝助成明良之德暨再掌鈞軸正位岩廊斟酌治體辨
論官材人斯具瞻帝用親倚謀事補闕夜思晝行納誨
盡規有犯無隠深識大體務行故事終年公府未嘗案
吏退食私第靡有謝賓加以慎默寡言質直無矯百執
延見多虚往而實歸兩府論議必守經而據古將順歸
美而不喜詭隨夕惕補過而深懲滿假兹所謂皇家之
柱石神化之丹青也至如喜怒不形進退可度陟降畫
室尺寸靡差吐嘔車茵醉飽必恕賦禄雖厚奉身甚薄
萬錢之入周急屢空數畆之居偪下巳甚不問家事不
恤人言疇昔交遊淡水之情無改平生恩德一飯之報
不忘性絶玩好專聚圖籍孜孜繕寫躬自讎對崇奉内
典洞曉真諦每燕居静慮深念無生旁行四句堆案盈
几雅善筆札特臻其妙嘗所著述遺槀頗多季弟維論
次編聯成二十卷立言不朽其在兹乎諸弟等以某為
相府舍人多歷年所欽奉全德飽聞緒言見徵銘篆之
詞以防陵谷之變某早在薦紳之末特蒙國士之知雖
年輩相遼位貌非等更僕之論固嘗莫逆扵心沈石之
文庶幾傳信乎後是為實錄諒無媿焉銘曰
聖作物覩帝賚元輔如鼎三足猶天八柱翊宣大猷康
濟庶務衮職有闕仲山是補顯允相國光弼大君謨明
亮采師古經文道類矢直政無絲棼百工時乂九流洞
分公德如風孰不靃靡公言如蘭人斯服媚大成典謨
學探象繋嗚呼彼蒼胡不憗遺公心如秤重輕誠懸公
道猶龍鑚仰彌堅功熙帝載識窮化源哀哉哲人胡不
永年它人蹄涔可以揭厲公陂萬頃涵泳無際它人垝
垣殆見室家公墻數仞德音孔遐公掌大鈞平章百揆
思職憂邊匪躬盡瘁哲人其萎二䜿生沴桃茢臨喪禮
優賵禭公輔大政高朗令終易名贈秩褒德顯庸十世
猶宥九原啓封鹵簿賜葬都城輟舂馬悲鳴兮車結轍
弩矢驅兮班劒列靈輀駕兮祖奠徹銘旌飄兮楚挽咽
伊人生之共盡兮唯大名兮不滅邙之麓兮洛之涯泉
臺閴兮隴樹微宿草短兮朝露晞蒼烟暝兮夕烏飛苟
逝者之可作兮非我公兮曷歸
宋故大中大夫行給事中上柱國臨汾郡開國
侯食邑一千二百戶賜紫金魚袋平陽柴公
墓誌銘
公諱成務字寶臣其先平陽人漢棘蒲侯之後也世亂
流寓不常厥居公之遠祖占籍河朔積德有後宗𣲖盛
焉五代祖賡因官曹南遂家于濟隂郡大王父綱廬州
别駕王父胤隠居求志藏器不耀累贈太子右贊善大
夫祖妣劉氏追封彭城縣太君烈考自牧舉進士乙科
應聘戎閫晉末之亂奉武行德扵河橋蹈危機畫竒策
尊立漢室底定中原天步既清賞典不及逮周邦之啓
始通閨籍踐歷臺省淹徊郎署終兵部員外郎而王父
祖妣追榮錫命皆由兵部之故也自公之貴兵部累贈
禮部侍郎妣丁氏追封譙縣太君錫羡流光斯不誣矣
公風度夷雅襟靈冲粹始在孩稚迥如老成靡事塵游
不雜兒戲横經就學昂昂有千里之資從賦干名籍籍
致同人之譽每投誠執贄前逹為之致恭秉筆屬文傾
都以之傳寫春官宗伯常虛甲科以待之而公思值名
公伸扵知巳乾德中禮部員外郎知制誥王公祜適典
貢部公始就鄉舉即以公冠扵諸生當時朝野聳得賢
之議解褐宿州軍事推官秩滿為曹單觀察從事被所
知之舉遷大理寺丞監潭州茶場筦㩁之利實佐扵用
度羡餘之績具載扵簡書疇其幹蠱之才委以外計之
任改太常丞峡路轉運副使賜五品服拜監察御史知
果州轉殿中知蘇州滿歲移充兩浙轉運使改戶部員
外郎直史館賜服金紫除本曹郎中充三司戶部判官
選為光禄少卿未幾充高麗國信使復命領京東轉運
入為司封郎中知制誥遷左諫議大夫知河中府今上
踐祚拜給事中知梓州歸朝受詔同修永熙實錄俄知
揚州入判尚書刑部小吏犯法怒而笞之黠胥無頼伏
闕自訴適有中旨薄責其状公以為天子從官領秋曹
六卿之任抶吏被劾禁止朝謁亦何面目復據堂决事
耶即上言解職以本官奉朝請未幾腠理生疾勿藥靡
徵哲人其萎頽山興歎嗚呼公以景德元年六月某日
考終于正寝享年七十有一公寝疾彌留方寸不亂口
占遺奏以六歲孤兒為言上憫之特授太常寺奉禮郎
賦以廪禄俾終喪紀即以某年某月某日奉公之靈柩
歸葬于開封縣新里鄉汴南里小邊村汴南原舉前二
夫人祔焉禮也公始娶趙氏故宗正少卿齊之女後娶
張氏今夫人李氏封贊皇縣君故水部員外郎岧之女
也宜家之美内助居多德茂亢宗義敦偕老三娶令族
晩有兒息年六十有六始得今奉禮焉二女長許適太
常寺太祝張太初今戶部侍郎雍之愛子也次尚幼二
弟曰成象舉進士終秘書省著作佐郎曰成文任三班
奉職實公之保任也弟之子曰貞範將作監丞曰貞簡
秘書省校書郎皆自公而成立焉公文行首出時名籍
甚自濯纓筮仕束帶登朝佐幕從軍頗聞婉婉之畫剸
煩治劇盖有飄飄之刃先朝以卿士惟月時惟古官位
實象河行有鳴玉典掌尤重表著竝崇自唐以来目為
散地思矯前失以振舊規乃選諸曹正郎有才望者十
人並補少列而公首膺兹任羣議允歸至若辰韓之區
是為君子之國世修職貢乃心本朝而尺詔頒恩輶軒
遣使撫柔殊俗震疊皇靈自非專對之才或致君命之
辱而公奉辭于役裔壤咸懷矧内史西臺專掌訓誥代
言之選居第一流而公允是僉諧潤色鴻業前朝國書
藏在冊府論次大典厥惟難才而公肅奉擬倫裁成信
史逮于出典劇郡必樹扵風聲入奉内朝式瞻扵儀表
經笥學海河東之三箧盡通辯囿談叢稷下之千人皆
伏多識前訓鑚之彌堅善與人交久而無改雅奉玄元
之教妙逹養生之旨深通醫砭之術屢獲蠲痾之效其
風規醖藉學術該博亦足為儒林之丈人公朝之舊德
矣某昔刊青簡嘗接緒言今志佳城無慙直筆庶幾傳
信以永方来銘曰
濁河奔流羽蟲日化逝者如斯不舍晝夜新阡鬱起原
隰龍鱗死而可贖人百其身嗚呼柴公名高鄉品給事
左曹行將十稔享年從心考終正寝日月之吉龜筮叶
從牛眠卜宅馬鬛增封九原宿草千古長松唯令名兮
不滅與簡策兮無窮
宋故推誠翊戴同德功臣山南東道節度管内
觀察處置橋道等使特進檢校太尉同中書
門下平章事使持節襄州諸軍事行襄州刺
史判許州軍州事上柱國隴西郡開國公食
邑一萬四百戶食實封三千二百戶贈中書
令諡曰忠武李公墓誌銘
景德元年冬天驕寇邊羽書狎至列城開壘冀方弗寕
爟火幾照於郊畿敵騎將飲於河曲聖皇赫怒乃議親
征六師戒嚴百神衞蹕且詔襄陽節度相國李公為駕
前東面都排陣使元戎十乘實先啓行既至而軍聲震
且戰而戎渠殪清道迎謁案節前驅及天步底寕鑾輿
凱入又詔公以精甲萬騎留鎮澶淵粤二年春正月詔
公入覲臨軒延見體貌非常置酒高會宴勞加等適終
飲至之禮俄嬰腠理之疾太醫中貴相望於通莊翠華
羽葆親至扵甲第公力疾迎拜雪涕興言發扵至誠感
動人主既而中乾遘沴有加無瘳殆於旬時遂至沈劇
汔二月癸未以不起聞皇上撫几興嗟臨喪出涕失左
右之手奄喪於宗臣聞鼓鼙之聲深思扵賢帥搢紳相
弔里巷輟舂桃李無言盖仁愛之所結金石斯刻固風
烈之如生嗚呼哀哉真人之傑也巳公諱繼隆字霸圖
其先隴西成紀人至於因生命氏之由来世德家風之
似續實出玄元之後蔚為仙李之宗族望重扵山東譜
諜藏扵冊府非假一二而談也公之遠祖占籍上黨水
深土厚代産偉人大王父諱直以高尚之姿不求人爵
以蕃衍之慶大啓孫謀王父諱肇仕後唐為都壕寨使
檢校司徒同光中討王都扵中山會北戎赴援王師失
律諸帥奔潰不任其恥獨率麾下力戰而歿烈考諱處
耘國初佐命功居第一歷宣徽南北院使樞密副使属
太祖皇帝再造區夏經營四方申命信臣討平亂略偏
師一舉盡得荆山之地不煩血刃無犯秋毫版圖入於
職方貢賦歸於宰旅大勲既集飛語乃生卒致投杼之
疑且有傳車之召属吏問状恥扵辨明左遷淄州刺史
考終扵治所焉太祖念翊贊之元功申追命之殊典特
贈宣德軍節度使檢校太傅以公之貴累贈中書令追
封豳王妣吳氏封齊國太夫人王父累贈尚書令祖妣
趙氏累封莱國太夫人皆以公之故也公識度沈粹風
規醖藉山庭月角盖有封侯之相蒼璧黃琮乃是禮天
之寶耿介不羣倜儻自任涉獵經史博通大義馳騁騎
射冠絶一時初先王昆仲三人友悌尤篤而先王以翹
車應聘杖策從軍伸扵巳知不遑家食公始在孩稚即
養扵伯父作坊君殆總角成人出就外傅乃歸膝下以
奉所生盖閨門之中兒無常父者矣先王居宣猷之任
公朝行延賞之澤以公補西頭供奉官及侍行淄川為
當塗者除其籍屬聖人之降生從母氏而入覲命復其
秩留於京師俄丁先王憂見星而行悲感齊俗遠日之
卜歸葬洛陽執喪過哀襄事盡禮時公始十有七歲矣
既畢封樹復預朝請而當時用事者或先王有憾之
人方徼寵扵明庭思樹怨於後嗣公之所厚為公危之
公介然自持不以屑慮姑務德報且圖智免繇是靡事
生産多恣弋獵持權者謂其非象賢也勿復忌之甫及
勝冠之年深逹屈身之略事親以孝睦族以仁沈浮當
時脫略細故識者知其遠大也開寶初送戍卒扵中山
中山帥孟玄喆命讌射堂公矢無虚發舉止嫻雅玄喆
有知人之鑒謂公曰他日非吾所及也時隴蜀初平寇
盗猶梗命公為果閬州監軍兼廵檢太夫人以公使于
遠邦特鍾慈念擇先王之左右常從及故謹厚者俾輔
翊之公曰兒之是行不須此軰必當有立無忝前人太
夫人喜聞其言拊背以遣戾止踰月羣盗屏息巨猾就
擒齊氓安堵椒蘭之德薰于鄰邦金玉之音聞于京轂
受代即路比屋遮號遺愛在人頌聲盈耳公以庭闈在
念晨夜兼程驛鞚奔馳劔棧危險蘿蔦蒙密岩谷深峭
狹逕雨苔之滑喬林宿鳥之喧絶澗崩崖人馬俱墜比
驛吏然燭而至引綆以登兩無所傷深踰百尺議者以
公貴盛之未涯孝思之致感也會朝廷將舉樓船之師
復金陵之地命公率卒三百戍于武崗式遏蠻陬以防
外侮先是内地但給刀楯羣寇暴集僅及數千公督士
力疾推鋒决死藥鏃貫臂神色自若賊不敢抗稍自引
退繇是勇敢之譽聞於闕庭及王師南征命公與石曦
領偏師討平宜春郡捷書上聞吳人禠魄太祖始不以
衆人遇之也當是時浮梁渡于長江靈旗指于南國内
發七校日費千金資糧扉屨順流而下牙檣䥫軸敵境
是虞太祖命公與宗人符共董其役公偹豫有素往来
無滯編管斗粟不爽於軍需木牛流馬式彰扵心計太
祖竒其材力形扵歎嗟乃命公案視壘垣督責戰具出
驅使傳車無停輪入奏戎機膝恒前席甲戌紀歷知江
左之道消伏波論兵與漢皇而意合自王師南渡公往
復其間常日馳五百里途中遇虎以一矢斃之又嘗械
降將一人獻於闕下至項縣疾甚斬首以聞太祖謂其
勇而有謀可任大事嘗于江中與吳人水戰伏弩忽發
正中其額若神物保護終無所傷奮不顧身忠而能力
始太祖以先王之捐館也頗深痛惜特優命數若追悔
之無及嘉舊勲而不忘疇公之勤益懷遺烈問及孤幼
形於軫惻因謂公曰俟平江東之日奉捷書而来時中
使近臣幾十數軰專伺獻功競圖受賞適有機事當奏
京師公獨請行上益虚佇且言臺城危&KR1370;之状因云在
途日忽大風晦暝此城陥之兆詰朝露版至太祖召謂
之曰如汝料矣吳將盧綘者嘯聚亡敗衆且萬人盗庫
兵拒王命詔公以偏師討之勢窮乞降縛送行在以功
遷莊宅副使會雩祀西洛命公為御營前後廵檢使太
宗踐祚拜六宅使河决近郡奉詔使塞如期訖役水復
故道三年輿駕薄伐次于常山命公視師晉陽盡護諸
將因受詔與彰德軍節度使李漢瓊當一面之衝施九
攻之術飛矢羽集而戰氣益酣左輪朱丹而鼓音不息
抶其不勉奮以先登勇常冠軍退必殿後嘗為機石所
中勢如疾霆旁觀震驚不挫毛髮俄而并土窮&KR1370;面縳
出降太宗因其兵鋒遂討幽薊命公與郭守文領期門
之師當前茅之任與敵鬭于胡瞿河之南大挫其銳會
戎人救至我師不利倉卒之際即議班旋車駕宵征諸
將皆去唯公敦陣整旅長驅而歸引弓之民紛布左右
憚其嚴整不敢邀擊追及行在太宗悦之既還上都罪
状諸帥惟公與汾陽等數人不坐焉俄而獫狁犯邊命
公護常山軍與崔翰等大破敵於徐河先是朝廷圖陣
形規廟勝盡授紀律遥制便宜主帥遵行貴臣督視公
獨陳應變之略不以新書從事違詔之罪誓獨當之果
成茂勲天子嘉歎四年遷宫苑使媯州刺史六年護三
交戍兵又受詔與潘美出代北破契丹靈丘縣大獲而
歸明年護定州軍雍熙二年李繼遷叛扵銀夏受詔與
田仁朗討之仁朗被讒下獄以公為環州團練使實代
其任公以仁朗非罪屢上言救之果獲輕典及西師之
罷出為高陽關監軍三年春王師北征諸將受律公隸
曹彬麾下實為之前鋒鼔行深入屢敗賊衆矢中左股
督戰不廢得契丹貴將一人元戎欲奏其事公力止羣
議不敢貪功俄而傅潜米信兵敗衆遂大擾為賊所乘
獨公全師而歸成列不亂既次易州賊騎倏至公兵素
整格鬭退之因受詔知定州兼兵馬鈐轄太宗知公忠
勇可貞戎政改武州防禦使充侍衞馬軍都虞候賜號
忠果雄勇功臣九月匃奴南侵命公為滄州部署率步
騎一萬以赴之敵急擊河間劉廷讓求救于公不俟命
而往次君子館敵伏兵發廷讓等先不之覺公力戰敗
之殱戮無數會暮敵援兵至禆將桑贊等先遯我師遂
潰公獨領百騎逹扵河間䜛人搆之謂其失偹詔徵赴
闕送相府簿責之公條對明白即命復位因上軍政數
事皆可其奏未幾授武州觀察使檢校太保總兵如故
端拱元年春遷洮州保順軍節度使充侍衛馬軍都指
揮使出為定州都部署是歲匈奴八萬騎寇中山公之
衆纔二萬内謁者傳詔俾堅壁以待之公謂諸將曰閫
外之事吾得專之也往年河間為人所誤不即死者正
謂今日耳護軍袁繼忠壮其言躍馬從之大破敵于唐
河追奔數十里俘馘以萬計是歲敵寇常山及邢洺諸
郡皆城守不出而中山之民芻蕘無廢公又出竒兵薄
西山以邀敵敵亦引避太宗賢之召歸謂曰唯爾盡力
於我每歲防秋即詣屯所淳化四年授邠州静難軍節
度使仍總兵柄時李繼遷叛渙河外交通夏臺綏州高
文岯舉城效順西鄙騷然命公為河西行營都部署繼
遷聞風逃于絶漠保忠就縛送扵石州或請誅之公曰
當獻於天子以釁鼓耳既而申宥罪之命契明主之心
焉至道二年春繼遷劫我輜重于浦洛河二將敗衂命
公為靈環十州都部署經略西事秋七月大發車騎十
餘萬分五路以討賊遣公自靈州取東關鎮由赤檉苦
井路以赴之軍行乏水深以為慮即自槖駞路徑趨烏
池聞丁罕慶州之軍與賊接戰倍道赴救解其長圍三
路之兵皆後期不至賊黨遠遯遂謀旋師尚以不赴靈
州慮違詔旨遣其弟繼和奉表待罪太宗深加慰勉属
饋糧朔方命公由瀚海路率師護送公請自古原州涉
蔚茹河為便衆或非之公確論其事又遣繼和入奏繼
和亦博逹有謀極言其利太宗聽之属漕運之司飛輓
未集遂案甲休士持重養勇賊將史癿遇者頗擾内属
率兵擊敗之俘獲萬計士氣益震叛羌悉歸三年果由
古原州路入援靈武遂城廢壘是為鎮戎軍控夏人之
咽㗋為諸夏之扞蔽守禦之固至今頼焉自靈武之言
歸聞永熙之厭代亟陳封奏求覲天庭改授陳州鎮安
軍節度使檢校太傅總兵如故五月来朝上以公累朝
舊臣地居元舅周旋二紀勤勞王家將欲增其寵名不
敢煩扵戎旅詔加同中書門下平章事歸鎮甸服偃息
以作藩正位中台雍容而論道俯接天邑盖蒙福扵京
師並建戎藩用夾輔扵王室屬太宗因山卜宅同軌戒
期執圭来朝攀髯號慕俄丁齊國太夫人憂居喪盡哀
幾扵滅性明詔起復固讓莫從三年以誕聖之辰修上
夀之禮郊勞餞飲寵數並優宴見諮詢嘉言罔伏五年
郊祀進位檢校太尉六年北戎敗我師於望都公感憤
載懷明發不寐上奬其誠節特詔歸朝清宴延登策慮
幅臆公車請行封章疊委上優寵耆德不欲重煩但璽
書垂褒便坐加禮而已俄授公山南東道節度使未幾
授詔判許州實由公乃心本朝忍違京輔遥領峴首式
綏三楚之人卧理璧田且增九鼎之重遽以明德皇太
后大漸詔入省之屬玄寝之有期復巾車而肆覲俄而
北方之強舉國来寇邊城震駭羽檄交馳兩河之人旦
暮延頸以徯六龍之御也公懇求扈從以扞牧圉上亦
傾心委頼動静諮訪公忠誠感發規猷宏遠公家之事
知無不為帷幄之籌言皆可復及先驅禦侮受命忘家
臨敵誓師人百其勇敵騎奄至不介馬而徑馳我武既
揚須破敵而會食大殱強寇克振天聲保界洪河申嚴
戎政輕裘緩帶奉迎乘輿釃酒椎牛宴犒衞士上天眷
命異域請和邊塵載清帝車来復加地進律實居羣后
之先繼好息民式開萬世之利詔加開府儀同三司增
邑千戶未及拜命遘兹沈痾適覩承平奄歸窀穸嗚呼
享年五十有六詔廢朝五日贈中書令上特為制服發
哀羣臣奉命入内内侍副都知西京作坊副使張公
景宗監護葬事又命殿頭高品石廷福召名德僧就其
第作佛事四十九日而罷太常考行諡曰忠武發引之
日有司具鼔吹鹵簿大鴻臚持節護喪即以今年十二
月庚子歸葬于河南府河南縣偏橋村之先塋舉洪農
郡夫人楊氏祔焉禮也公二紀宿衞四換節旄累階至
開府策勲上柱國進爵為公真食至三千五百戶功臣
之號凡三加焉禄位官榮皆人臣之極矣公前娶洪農
楊氏即保静軍節度使贈侍中光美之女也繼室天水
閻氏封涼國夫人三子長曰昭吉次曰昭文皆任供奉
官先公而逝季曰昭慶今任洛苑副使四女長及笄而
亡次適内殿崇班曹玹亦逝矣其二皆幼兩弟仲曰繼
恂任洛苑使順州刺史不幸短命前公而歿有子曰昭
遜以公之故特授内殿崇班季曰繼和任西頭閤門使
平州刺史智略輻湊磊落不羣負文武之才以功名自
任公友愛尤異深所推奬嘗謂之曰吾門之不墜者繄
爾是頼自罷兵歸鎮因手筆唐李勣遺戒授之且曰吾
不復預家事矣啓手之日依而行之及公之被病繼和
適受任并門力疾封章忍死以待飛馹而至相見甚歡
談笑移晷方寸不亂比更衣而就舍即瞑目以歸全其
器量也如此長姊適故洛苑副使郭守璘恭惟明德皇
太后沙麓啓祥塗山叶慶作合先帝正位内朝光輔大
君居尊長樂播德彤管升祔閟宫實公之元妹也次妹
適故主客員外郎直集賢院范貽孫從父兄曰繼凝任
樞密直學士未及大用而亡曰繼昭終扵殿直二兄之
子曰昭度内殿崇班曰承信供奉官皆由公之故也公
器宇宏廓風鑒融朗敦閱詩禮博通義府跌宕文史多
識前言寤寐經綸善談名理為將威重御衆嚴整在貴
思降人得其歡心撫下有恩士致其死力習知邊事練
逹武經臨難忘軀無厭扵金革盡瘁事國竭力扵股肱
交遊之情歲寒而勿改行旅之際險易之不争嘗奉詔
書護塞河決日暮涉水讓舟扵梁迥公與竇神寶乘單
舸而渡溺扵中流得大桑樹依之獲免及迥以舟迎夜
半至岸比旦視之樹已沒矣其損己先人有如此者公
臨事有謀當機無滯岐溝之役適有詔部分諸軍隸扵
列郡公遽令錄其詔書後旬餘有亡卒數萬人集于中
山不知所嚮公即以詔書諭之各給要劵俾歸所部其
深識制變有如此者公為國遠慮獻言盡規先嘗詔廢
夏州公以為賊遷根本之地不可棄也又言銀夏南山
中宜增置堡戍以扼其衝且保鄣蕃族而斷賊之糧道
當時雖不用其策而識者韙之至扵宿衛鈎陳握兵蘭
錡周廬夜直太上有高枕之安戎壁親廵軍中無兒戱
之誚連守兩鎮密邇王畿化行若神明民愛如父母在
宛丘日屬水潦暴集舊防壊決吏民奔潰盖無聊生公
獨守危堤精意懇禱衝波稍却一郡獲全率身捍患人
受其賜性敦儉約不務華侈勤接士類雅好清言多聚
羣書僅餘萬卷退食扵公手自刊校喜讀春秋躬親繕
寫筆札之麗自成一家博物多能動臻奥賾金絲誤曲
周郎之顧乃逥駑驥同羣伯樂之鑒殊妙然而感激家
世慷慨勲名嘗語弟繼和曰我異日當馬革褁屍正得
死所耳慎無厚葬期扵速化既以彰盡忠之節亦以見
逹命之言在北邊日嘗奉詔廢威虜軍公上言以亭鄣
之設不可徹備汔今賴之又累奉手䟽乞固守靈州至
於陥沒深以為恨此又城郢之英規禦戎之長筭也公
勞謙自處兢持尤甚踐台宰之位也而㢲牀好讓慕考
父之益恭立方面之勲也而坐樹無言同之側之不伐
冠通侯之籍也而卑以自牧靡恃刑馬之盟居外族之
親也乃貴而能貧謹守濯龍之戒宜其陟降帝右屏翰
王國出藩入輔生榮死哀清廟藏功鄼侯巳居扵第一
未央盡像霍氏當期乎不名兹所謂皇家之藎臣人倫
之全德也巳愛弟等以某嘗學舊史從事斯文見徵篆
刻之辭以防陵谷之變牢讓不獲謹為之銘銘曰
哲王建官仰鑒懸象紫微端門實列貴相文昌法宫乃
有上將唯公踐之令問令望國之大事時惟五兵入董
藩衞朕師不驚出總戎律亂略以清唯公尸之七德以
貞二矛重弓高牙長戟琱戈淑旂屏我王國弩矢前驅
列鼎而食殊鄰不庭拊劒太息黼黻公衮山玄陸離赤
舄几几貂冠蟬緌書日三接宴見疇咨啟沃忠藎行無
越思中山之師轍亂旗靡抗章請行投袂而起帝嘉舊
勲慮其勞止旰食咨嗟璽書褒美控弦之騎飲馬于河
鑾輅薄伐戰功居多時龍駐蹕天驕請和宣室飲至朔
陲止戈帝居穆清體貌尤異中外式瞻安危注意事君
致身憂國盡瘁嗚呼彼蒼胡不憗遺心領襄漢鎮兹璧
田河潤九里民戴二天邑廣千乘禄踰萬錢樂只君子
胡不永年歲將暮兮寒風冽天皚皚兮飛密雪繐帳儼
兮猶懸靈輀隠兮進轍路悠遠兮野蒼茫歸夜臺兮從
先王英魂邈兮騎箕尾忠功藹兮書太常泉扄閴兮宿
草荒人生共盡兮吁可傷唯勲名之不滅兮等維嵩之
峻極與洛水而靈長
武夷新集卷十
