二老堂詩話詩文評類
提要
(臣)等謹按二老堂詩話一卷宋周必大撰必
大所著益公大全集已别著錄此書乃後人
於集中摘出别行者凡四十六條必大學問
博洽又熟於掌故故所論多主於考證如王
禹偁不知貢舉一條劉禹錫淮隂行一條歐
陽修詩報班齊一條又陸游說蘇軾詩一條
周紫芝論金鎖甲一條司空山李白詩一條
杜甫詩閑殷闌韻一條其辨論考核皆極精
審至於奚斯作頌一條偏主揚雄之說梅葩
墜素一條牽合韓愈之語則未免於偏執又
辨縹眇字一條知引蘇軾詩而不知出王延
夀靈光殿賦辨一麾江海一條知不本顧延
之詩而不知出於崔豹古今注是皆援據偶
疎然其大旨詳洽非學有本原者不能作也
乾隆四十一年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
