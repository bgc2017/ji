欽定四庫全書
御訂全金詩增補中州集卷二十七
史内翰公奕(一首)
公奕字季宏大名人系出石晉鄭王弘肇父良
臣宣和中擢第終於潞州觀察副使季宏大定
二十八年進士再中博學宏詞科程文極典雅
遂無繼之者累遷著作郎翰林修撰同知集賢
院正大中置益政院楊吏部之美與季宏皆其
選也以直學士致仕年七十三卒季宏文章盡
翰皆有前軰風調下至碁槊之技亦絶人遠甚
閒閒稱其温厚謙退與人交愈久而愈不厭其
學問愈扣而愈無窮其見重如此詩文號洹水
集兵後失之子應祖字企先孫彦忠今在燕中
補歸潛志史翰林公奕字季宏大名人工書有
能名自號歲寒堂主人正大初為翰林修撰又
充益政院官後致仕居亳卒重厚人也
李鴈門
天下三分二屬梁區區獨木欲支唐錦囊三矢傳遺恨
不救朱三著赭黃
附明宋濓題史内翰書右歸去來辭一卷大名
史公奕興定五年所書以贈李澥者也公奕字
季宏大定二十八年進士再中博學宏詞科累
遷著作郎翰林修撰同知集賢院後以直學士
致仕文章書翰皆有故老遺風所著洹水集尚
傳於世澥字公渡湘人也少學詩於王内翰子
端亦工行書不失前軰典刑累舉不第而卒自
党文獻世傑趙郎中文孺任判官君謨趙尚書
周臣諸公先後疊起風聲氣習濡染為深故金
之士大夫多以善書名家觀季宏公渡則其餘
盡可見矣季宏性雖温厚每靳與人書今特為
公渡贈者豈非同聲相應者乎宣宗自改元興
定之後國政愈非而疆土日蹙古人之文何限
季宏不之書而獨拳拳於是書者意其先見亡
兆而殆將隠歟距作此紙時僅十年而金社遂
屋矣吾黨閱此卷者又當於此求之
蕭尚書貢(三十二首)
貢字真卿咸陽人唐太傅寘十七代孫博學能
文不減前軰蔡正甫大定二十二年進士自涇
州觀察判官召補省掾不四五月拜監察御史
累遷右司郎中預修泰和律令所上條畫皆委
曲當上心興陵嘉歎曰漢有蕭相國吾有蕭貢
刑獄吾不憂矣又奏死囚獄雖已具仍責家人
伏辨以申冤抑詔從之遷刑部侍郎入謝曰臣
願因是官廣陛下好生之德上大悅凡真卿所
平反多從之歴大興同知德州防禦使同知大
名府事陜西西路轉運使河東北路按察轉運
使靜難軍節度使南京都轉運使御史中丞以
戸部尚書致仕年六十六終於家諡曰文簡有
注史記百卷公論三十卷五聲姓譜五卷文集
十卷傳於世
渭南縣齋秋雨
穴牀撐柱小窗前一點青燈照不眠簷溜琮琤風淅瀝
嫩涼如水夜如年
假梅
綠窗嬌小似梅人素手東風巧思新鸞尾剪裁千顆雪
蜂脾點綴一家春長教客枕生幽思不逐林花委路塵
莫道去非詩破的兔毫那解寫花真
臨泉道中
半世事行役兹游初未經峽門迷白晝嶺脊上青冥澗
曲莓苔滑松盤霧雨冥登危人跼蹐涉險馬竛竮落日
留行客投鞭得驛亭短牆明積雪破屋漏疎星羌笛誰
三弄羈懷強一聽葭蘆知不遠河外數峯青
自感
形骸付與甄陶外禍福難防倚伏前孔雀若知牛有角
應須忍渴過寒泉
荒田擬白樂天
荒田幾歲闕人耕欲種穈蕎趁晚晴急手剪除荆與棘
一科才了十科生
樂府崔生(徽蘭二崔名)
徽門晝暖柳啼鴉蘭閣春深月照紗腰素輕盈珠衱穏
鬢雲鬆亂玉釵斜春風一去空陳迹暮雨三生只當家
自倚廣平心似石不妨綺語賦梅花
米元章大字卷
楊顔死去誰補處米狂筆力未可涯追摹古人得高趣
别出新意成一家老蛟𩥇雲肉倔強枯樹漬雪冰楂牙
九原裴說如可作應有新詩三嘆嗟(裴說懷素草書歌欲歸家嘆嗟嗟眼)
(前三箇字枯樹楂烏梢蛇黑老鴉)
楊侯畫晉公臨江賞梅樂天與鳥窠禪師汎舟談
玄不顧而去戲為一絶以代晉公招樂天同飲云
明粧冷蕊兩清新面纈浮光數爵頻抆拭風前寒鼻液
快來同醉雪中春
漢歌
華隂雙璧傳山鬼報道明年祖龍死草間豪傑伺天時
攘袖撫衿爭欲起藂祠篝火妖狐語夥涉為王張大楚
南公舊有三戸謠東井新看五星聚中原茫茫走秦鹿
天遣沛公興白屋大蛇斬斷素靈號蚩尤祭罷朱旗矗
朅來扶義入關中恩結人心帝道隆秦法煩苛猶一洗
項王慓悍何勞攻三傑相須立人紀四老仍來安太子
已令陸賈說詩書更詔孫通制儀禮阿翁着手規摹遠
獨恨兒孫讀城旦王純霸雜寧不知不是不知知己晚
楚歌
沙丘車過亡明鏡人頭畜鳴自賢聖阿房殿裏醉宫娃
趙高手中持國柄羣雄雲擾蕩山東邯鄲却墮秦圍中
項王一戰動天地諸侯膝行趨下風割裂河山建侯國
天下畏威心不服只貪衣繡榮楚猴豈識金刀得秦鹿
楚歌一夜四面發泣别虞姬歌數闋殘兵牢落似晨星
獨騎凌兢踏寒月烏江渡口方喚船五侯追奔已江邊
苦道天亡非戰罪劍化壯氣成飛煙君王雄武古無比
獨無仁義誰相濟向能忠計資范增未必漢家能卜世
榖城東頭土一丘悠悠遺恨何年休
悲長平
秦兵伏甲武安西趙將非材戰士攜千里陣雲沈曉日
萬家屋瓦震秋鼙哀纏朽骨天應泣怨入空山鳥不棲
百戰區區竟何得阿房烟草亦淒迷
雒陽
西來洛水遶崧高野店荒村換市朝董卓搜牢連數月
郭威夯市又三朝劫灰深掘終難盡鬼火爭然忽自消
千古興亡幾春夢只將閒話付漁樵
中秋對月
去年中秋客神京露坐舉杯邀月明今年還對去年月
北風黃草遼西城年年月色長清好只有悲秋人易老
兒童不解憶長安歌舞團圞遶翁媪人生宦游真可憐
不知何處度明年預愁老罷廢詩酒負此冰王秋嬋娟
我生萬事隨緣耳居自無憂行亦喜君不見杜子閨中
只獨看鄜州寂寞千山裏
寄答張維中
北轅千里赴陪都日覺還家計愈疎人事浮雲千變化
宦途平地幾﨑嶇青山有約長回首白髮無情忽滿梳
賴有同年老兄弟相思時寄數行書
保德州天橋
鬱鬱風雲入壯懷天潢飛下碧崔嵬兩崖偪側無十(音忱)
步萬頃逡巡納一杯濺沫紛紛跳亂雹怒濤殷殷轉晴
雷曾聞電火魚燒尾會趁桃花漲水來
靈石縣
古道行人少荒城亂石侵天横機素直河入土囊深澗
近雲長潤山高日易沈田翁樂豐歲歌笑下﨑&KR0706;
真容院
魔宫佛界等空虚此理何曾屬有無直向臺山始相見
定中還有二文殊
讀火山瑩禪師詩卷(禪師隩州白氏岐山令君舉樞判文舉之弟自幼日有詩)
(名河東嘗有詩云十日柴門九不開松庭雨後滿蒼苔草鞵挂起跏趺坐消得文殊更一來歸)
(寂後客有示其集者因題其上)
長短都歸一夢中身前身後两無窮三生信士今如在
定向江湖訪澤公
君馬白
我馬瘦君馬肥我馬虺隤君馬飛彫鞍寶鉸錦障泥向
風振迅長鳴嘶一朝計落路傍兒銅鬲為槨薪為衣瘦
馬雖瘦骨骼竒古人相馬遺毛皮千金一顧會有期
陳宫詞
三閣花深白晝迷酒催狎客賦宫詞管絃散落春風外
一曲金釵兩鬢垂
岢嵐
岢嵐地勢横三汊河朔城墉挂一箕紫塞高連寒日短
黃榆落盡長年悲
按部道中二首
窟野河津水沒腰管岑官路雪封條一年樂事能多少
強半光隂馬上消
寒城睥睨插山隅秋半霜風塞草枯月轉譙樓天未曉
角聲吹徹小單于
日觀峯
半夜東風攪鄧林三山銀闕杳沈沈洪波萬里兼天湧
一點金烏出海心
族兄才卿一第後赴宜禄酒官以詩寄之
久期老距擅文場命壓人頭可得忙兩脚塵泥官業晚
十年燈火夜窗涼霜添老葉山棃紫雨浥寒花野菊香
(寒花一作寒叢)南北相望無百里幾時尊酒浣離腸
棃花
丰姿閒淡洗粧慵眉綠輕顰秀韻重香惹夢魂雲漠漠
光搖溪館月溶溶陳家樂府歌瓊樹妃子春愁慘玉容
安得能詩韓吏部郭西同去醉千鍾
後趙
擬倫人物指高光可笑梟雛不自量正使成名皆䜿子
英雄也不到君行
古採蓮曲
洋洋長江水渺渺漲平湖田田青茄荷艷艷紅芙蕖酣
酣斜日外苒苒涼風餘蒨蒨誰家子裊裊二八初兩兩
並輕舟笑笑相招呼悠悠波上鴛潑潑蒲中魚采采不
盈手依依欲何如
擬迴文四首
春波綠處歸鴻過夜月明時飛鵲愁人去附書將恨寄
暮山雲斷倚高樓
樓上却來樓下待晚忩春盡斷回腸愁人有說嫌人問
淚灑新詩埽墨香
風幌半縈香篆細碧窗斜影月籠紗紅燈夜對愁䰟夢
老盡春庭滿樹花
萋萋碧草連天遠杳杳行人幾日迴淒雨晚涼空坐久
淚粧殘暈濕紅腮
龐都運鑄(二十首)
鑄字才卿大興人家世貴顯明昌五年進士風
流文采為時軰所推字畫亦有藴藉仕至京兆
運使自號默翁
補歸潛志龐戸部鑄字才卿遼東人少擢第仕
有能名南渡為翰林待制遷戶部侍郎坐游貴
戚家出倅東平擢京兆路轉運使卒博學能文
工詩書藹然為一時名士
雪谷曉裝圖
溪流咽咽山昏昏前山後山同一雲天公談笑玉雪噴
散為花蕊白紛紛詩翁瘦馬之何許忍凍吟詩太清古
老奴寒縮私自語作奴莫比詩奴苦木僵石老鳥不飛
山路益深詩益竒老奴忍笑憐翁癡不知嗜好乃爾為
楊矦胸中富丘壑醉裏筆端驅雪落因何不把此詩翁
畫向草堂深處著
驛中夜雨
畫角邊城暮孤舂野水秋一川霜樹老萬葉雨聲愁自
古誰青眼勞生只白頭何時問漁父容我一扁舟
洛陽懷古
草樹蕭條古苑荒山川慘淡客䰟傷玉光照夜新開塜
劍氣沈沙古戰場金谷更誰誇富麗銅駝無處問興亡
一尊且對春風飲萬事從來榖與臧
田器之燕子圖器之自叙云明昌丙辰予從軍
塞外哈喇婁山野舍荒涼難以狀言春末有雙燕
亦巢此屋土人不之識屢欲捕之予曲為全護此
燕晝出夜歸予必開戸待之忽一日飛止坐隅都
無驚畏巧語移時不去予始悟明日秋社此鳥當
歸殆留别語也因作一詩贈之云幾年塞外歴﨑
危誰謂烏衣亦此飛朝向蘆陂知有為暮投茅舍
重相依君憐我處頻迎語我憶君時不掩扉明日
西風悲鼓角君應先去我何歸此詩以細字寫之
為蠟丸繫之燕足上明年四月予受代歸又八年
泰和甲子任潞州觀察判官四月十二日偶坐廨
舍之含翠堂忽雙燕至一飛簷戶間一上硯屏予
諦視之繫足蠟丸故在乃知此鳥蓋往年贈詩者
也因請同年龐君才卿畫為圖求諸公賦詩(器之姓田)
(名琢雲朔人明昌五年進士仕至山東路宣撫使慷慨有志節閒閒公所謂田侯落落竒男子者也)
田君才略燕雲客少年累有安邊策悔從筆硯取功名
直要横馳沙漠北塞垣春雪白皚皚東風未放玄隂開
烏衣之國定何許一雙燕子能飛來三年驛舍安西道
眼底鶯花無夢到忽見低飛入短簷此身似向邯鄲覺
君居海東我中原相逢乃在穹廬前天涯流落俱為客
感時念遠空澘然長安何限高高閣晝夜風閒開翠幕
底事猜嫌不往依甘從此地風沙惡土人嗜肉無仁心
一生弋獵誇從禽有巢幸穏勿浪出汝身未必輕千金
朝來暮去益狎昵物我相忘情意一但怪重裘積漸添
元是西風催社日須知音巧惟鷾鴯忽來坐隅如告辭
我方留寓未歸得為君忍賦傷心詩詩成自述聊為戲
繋足封之亦無意燕已歸飛我未歸刁斗聲中忽驚歲
旄頭夜落妖氣收嫖姚獻凱歸神州玉關早喜班超入
北海不聞蘇武留君才經世寧終枉幕府須賢來上黨
别後歸期兩及瓜人間秋燕十來往沈沈官舍紅芳稀
葛衣燕居澹忘機忽聞巧語入簷戶大似相識來相依
一飛簷外窺庭樹一上屏山驚不去解足分明得帛書
真是當年留别句天生萬物禽最微固耶偶耶吾不知
古道益遠交益醨朝思暮怨雲遷移當時握手悲别離
一旦富貴棄如遺聞予燕歌應自疑慎無示之嗔我譏
(楊之美尚書詩云危巢客舍久相依常記西風社日歸海國傳心千驛隔塞垣回首十年非新詩尚在人空老)
(舊夢無憑鳥自飛寄語齊諧休誌怪沙鷗相欵解㤀機張巨濟云沙塞相逢命已輕翠堂重見眼增明小詩繫)
(足初無意巧語迎人獨有情隂德自招黃雀報機心能致白鷗盟社前秋後風光好須賀他年大厦成李之純)
(云一别天涯十見春重來白髮一番新心知話盡春愁處相對依依如故人王大用云相别相尋積歲年人心)
(不及鳥心堅莫償恩義三生債分付平安七字篇王謝烏兜疑誕說紹蘭紅線定虚傳何如此段人親見舊話)
(從今不直錢李欽叔云塞上風光已十霜仁心覆護獨難㤀當時相送詩仍在此日重來話更長客舍花開新)
(信息雲兜香冷舊昏黃主人得報君知否千古珠璣在錦囊閒閒趙公三詩田思敬敬之刁白晉卿趙永元王)
(副樞子明詳節張雲卿師緒各一詩此不具錄)
晚秋登城樓二首
山勢碧環合溪光縞帶明牛羊成晚景砧杵助秋聲酒
薄人情廢官閒吏事生天東歸興滿不為憶蓴羹
落日危樓上詩成只自哦清商行老矣紅葉奈秋何墮
甑前非悟跳丸去日多功名猶誑我未許著漁蓑
冬夜直宿省中
吏散庭空宿鳥過凍吟聊復戰詩魔陶泓面冷真堪唾
毛穎頭尖漫費呵畏事政宜賓客少不才偏覺簿書多
西窗燈暗尊無酒奈此迢迢夜漏何
山行絶句
四面雲山玉作圍一川霜樹錦為衣翩翩數騎南岡下
傅粉王孫射鹿歸
漉酒圖
我愛陶淵明愛酒不愛官彈琴但寓意把酒聊開顔自
得酒中趣豈問頭上冠誰作漉酒圖清風起毫端露電
出形似神情想高閒大似揮絃時目送飛鴻難䄂中有東
籬開卷見南山嗟子困塵土青鬢時一斑折腰尚未免
敢謂善閉關望望孤雲翔羨羨飛鳥還歸田未有日掩
卷空長嘆
夏日
富國才疎合自羞清時無補但優游只知錢向紙中裹
不信能教地下流
花下
香滿西園曉雨微萬紅千翠自高低若為常作莊周夢
飛向幽芳閙處棲
棃花
孤潔本無匹誰令先衆芳花能紅處白月共冷時香縞
袂清無染冰姿淡不粧夜來清露底萬顆玉毫光
未開牡丹
國香半吐醉顔酡炫耀春光已自多愛惜不教催羯鼓
更澆卯酒看如何
却暑
九夏樓居不厭高更須直至冷雲巢風來蘋末聊自快
暑滿人間無處逃蔗蜜漿寒冰皎皎畫簾鈎冷月梢梢
閒思殿角生凉句誰為誠懸作解嘲
懷友
鏡裏衰顔失舊紅當年豪逸夢䰟中山城對月中秋夜
隴鴈寄書西北風遣興與誰同酒盞相思無處附詩筒
憑高想到消䰟處落日無言鳥自東
喜夏
小暑不足畏深居如退藏青奴初薦枕黃妳亦升堂鳥
語竹隂密雨聲荷葉香晚涼無一事步屧到西廂
墨竹三首
隔溪烟雨
一溪流水玉涓涓溪上修篁接暮烟誰倩能詩文與可
筆端移得小江天
秋風驟雨
瀰川急雨暗秋空無限琅玕澹墨中劍甲摐摐軍十萬
欲將貔虎戰斜風
春雷起蟄
千梢萬葉玉玲瓏枯槁叢邊綠轉濃待得春來驚蟄起
此中應有葛陂龍
山谷透絹帖
君不見李廣射虎如射兔霹靂一聲石飲羽又不見巨
靈擘山如擘雲蓮華萬仞留掌痕精神入物物乃爾筆
端有神亦如此熙豐以來推善書日下無雙黃太史胸
中八法蟠虹霓峩眉仙人容並馳平生敗筆塚纍纍妙
處不減磨崖碑吕侯好古兼好異與字分身作游戲清
潭錯落印星璧大澤縱横散龍蛻又如漢宫粉黛爭嬋
娟倚風顧影影更研豈無硬黃官紙與臨倣畫師寫照
非天然吕侯之子今詩仙傳家以此為青氊須防神物
有時合却逐六丁飛上天
附畫史會要龐鑄善山水禽魚
御訂全金詩增補中州集卷二十七
