欽定四庫全書
御訂全金詩增補中州集卷五十三
異人
擬栩王中立(六首)
中立字湯臣岢嵐人博學強記問無不知少日
治易有聲場屋間家豪於財賓客日滿門所以
待之者備極豐腆其自奉則日食淡湯餅一杯
而已年四十喪妻遂不更娶亦不就舉選齋居
一室枯淡如衲僧如是三四年乃出時人覺其
談吐高闊詩筆字畫皆超絶若有物附之者問
之不言也閒閒趙公知平定先生往謁之與之
詩云寄語閒閒傲閬仙枉將詩酒汚天全黃塵
遮斷來時路不到蓬萊五百年因言唐世士大
夫五百人皆仙人謫降中有為世味所著迷而
不反者如公與我皆是也一日來都下館於閒
閒公家中秋夜飲酒賦詩且就公索墨水一盤
公如言與之明旦不告而去壁間留龜鶴二字
廣長一丈而墨水具在不知以何物書之也朝
士來觀者車馬填咽都下競傳王先生仙去矣
久之先生從外至問二字以何物書之不答題
詩其旁云天地之間一古儒醒來不記醉中書
旁人錯比神仙字只恐神仙字不如先生平生
詩甚多有醉袖舞嫌天地窄詩情狂壓海山平
之句他亦稱此人有問世外事者亦一二言之
好作擘窠大字往往瞑目為之筆意縱放勢若
飛動閒閒公甚愛之屏山嘗見先生商略前代
人物引先儒論議數十條在目前使人人自相
詰難然後以已意斷之以為辨博中第一流人
也臨終預尅死期如言而逝州將石倫葬之忻
州時年五十六予嘗從先生學問作詩究竟當
如何先生舉秦少游春雨詩云有情芍藥含春
淚無力薔薇卧晚枝此詩非不工若以退之芭
蕉葉大梔子肥之句校之則春雨為婦人語矣
破却工夫何至學婦人先生晚年易名雲鶴自
號擬栩云
中秋
素丸東溟來飛上玻璃盆聊揮五輪手撥去萬里隂印
透山河影照開天地心人世有昏曉我未嘗古今(屏山所傳)
(作素丸青溟來聊舒五輪指)
雜詩四首
華山宫殿白雲封不見當年打睡翁貪看終南山色好
不知紅日下前峯
獨跨蒼虬下太清春風萬里月華明因君感激為君說
鑿破天機我也驚
雲葉粼粼皺碧空笙簫遞響入天風忽驚風浪耳邊急
不覺形神來世中
此生休更問浮名名利區區不暫停我有一丸天上藥
用時還解濟蒼生
題裕之樂府後
常恨小山無後身元郎樂府更清新紅裙婢子那能曉
送與凌烟閣上人
王予可(七首)
予可字南雲吉州人父本軍校南雲亦嘗隸籍
年三十許大病後忽發狂久之能把筆作詩文
及說世外恍惚事南渡後居上蔡遂平郾城之
間在郾城為最久遇文士則稱大成將軍於佛
前則諦摩龍什於道則騶天玄俊於貴游則威
錦堂主人為人軀幹雄偉貌亦竒古戴青葛巾
項後垂雙帶狀若牛耳一金鏤環在頂額之間
兩頰以青湼之指為翠靨衣長不能掩脛故時
人有哨腿王之目落魄嗜酒每入城市人争以
酒食遺之夜宿土室中夏月或屍穢在旁蛆蟲
狼籍不䘏也人與之紙落筆數百言或詩或文
散漫碎雜無句讀無首尾多六經中語及韻學
家古文竒字字或峭勁遇宋諱亦時避之人或
問以故事其應如響諸所引書皆世所未見談
說之際稍若有條貫則又以誕幻語亂之麻知
幾張伯玉與之游最狎其所作詩以百分為率
可曉者才二三耳題崧山石淙云石裂雯華漬
月秋蓋石淙之石皆狀若湖玉其高有五六十
尺者石之文如蟲蝕木如太古篆籀竒峭秀潤
一一在潭水中親到其處知詩為工也蔡州北
懸壺觀仙榆云壺樹苔波月漬皴醉後云一壺
天地醉眠小宫體云萬疊雲山飛小鴈射虎首
句云風色偃貂裘即閣筆自戲云此虎來矣樂
府云唾尖絨舌淡紅甜又自戲云欲下犂舌獄
耶和太伯宫詞云金盆水不暖翠雀啄晴苔又
云鳳蹴瑶華散龍銜桂子香西瓜云一片冷裁
潭底月六灣斜卷隴頭雲烹茶云簾捲綠隂花
外月玉山冰雪醉扶翁凌霄花云啼鳥倒銜金
羽舞驚蛇斜傍玉簾飛威錦堂樂府云鳳環捧
席帶香屏鯨杯倚伎和雲捲(屛疑作憑)此類尚多人
亦多贈南雲詩者李子遷云石鼎夜聯詩筆健
布囊春醉酒錢麄真南雲傳神詩也壬辰兵亂
為順天軍將領所得知其名竊議欲挈之北歸
館於州之瑞雲觀南雲明日見將領自言云我
不能住君家瑞雲觀也不數日病卒後復有見
之淮上者
補歸潛志王赤腿不知其名字年齒人以其衣
短號哨腿王或云名予可字南雲河東人幼嘗
為卒不詳居郾蔡間以乞食為事衣皮衣露膝
長歎好插花額上繫一銅片如月人問之皆有
說又時時自言為天帝所召有某仙某神在焉
所食何物皆誕詭莫可測然善歌詩有求之者
索韻立成字亦怪異在郾城凡寺觀樓閣及名
家屋壁書其詩殆遍往往有竒麗語如天仙有
夢梅云鼎鑄陶鈞政格新横斜疎影慰騷魂嬰
香枕簟黃昏月懋棣東風笑谷春又經閒璈几
虚雲鎖杯捲江山枕島樓却憶西巖舊宫殿半
横星斗下瀛洲又題石潭云石裂雯華浸月秋
又松隂滾碎闌干角其他多僻怪不可曉問之
則曰出天上何書書名亦不可曉或云為鬼物
所憑麻知幾獨重之李子遷贈詩云骯髒風儀
古丈夫鶴袍鐵面戟髭鬚人間春色向頭剰天
上月明當額孤石鼎夜聯詩句健布囊春醉酒
錢麄危樓試倚街頭月應見潛飛入玉壺索詩
求韻立書辭亦不可曉後因病卒
宫詞
水曲朱門漪漾漫一簾花雨月波寒金閨背襯鴛鴦冷
春困秋千立畫竿
南園湖石
翠雀銜雲墮翠蕪砥峯倒影卧平湖飛花不到穿簾月
高倚晴天一劍孤
馴鶴圖(張伯玉家畫慎宫人徐行以手整釵一鶴後隨謂之馴鶴圖伯玉請賦詩欽叔常苦)
(其作詩多不用韻限以釵來苔三字)
寢處粧鉛未捲釵孤雲花帶月邊來六宫簾幕金鸞冷
露濕晨烟啄翠苔
雜詩二首
白露沙灘浸綠湄小舟艤岸尚依稀山回屏曲江連樹
春鎖人家深處歸
暗悲秋色素團團一雨飄零飈霽寒天淨長空烟斂處
彩虹金挂樹頭山
宫體二首
紅葉鋪霜撼御階繡蓮塵蹴襯羅鞋袖沾鸎翅調簧語
墮却銜翹入鬢釵
驕馬金籠藉草歸翠鸞屏曲染紅霏凭欄山色春風裏
喚得鶯兒燕子飛
附升庵集金國仙人王予可詩詞多用雯華字
見中州集元好問詩石裂雯華漬月秋又寶宫
寺聯云七重寶樹圍金界十色雯華擁畫梁雯
文也又石文似雲亦曰雯華古三墳書日雲赤
雯月雲素雯
附蜀都雜鈔金王予可南雲咏西瓜云一片冷
裁潭底月六灣斜捲隴頭雲又在元世祖前矣
照了居士王彧(四首)
彧字子文洺州人承安中進士資剛決不可犯
為尚書省掾知管差除與郎官相可否即棄官
去往來登封盧氏山中改名知非字無咎自號
照了居士居山中二十年布衣蔬食井臼自親
時人哀苦之而知非處之自若也少日為文工
於四六詩亦有功和二宋落花韻四首云曾見
嬌窺宋玉墻忽驚遺夢到延凉聚塵非分侵凌
玉流水無情斷送香錦韈漫抛終隔面綵灰雖
吐若為腸蒼苔碧草無窮恨木石癡兒亦自傷
可人未厭出隣墻回首空殘翠幕凉好事只傳
懷夢草殊鄉誰致返魂香塵凝燕子慵開眼烟
暗馬嵬空斷腸穠李絳桃俱異物為歌薤露寫
餘傷綠影浮空只自傷賞心死著未能忘瓊枝
不解留春色銀燭空存照夜粧肺腑已傳蜂蜜
盡肌膏仍與燕泥香情知青帝回車日合有祥
風老退房繁華終竟合凋傷獻笑縈懷忍遽忘
露壓不禁昏淚臉風披無奈醉愁粧芳菲頓減
園林趣狼籍空餘陌路香却憶班姬浪辛苦一
生都得幾專房既學佛作決定歌禪家以為證
道新豐之後無有及者初出京有詩云親疎俱
穏人倫了㛰嫁齊成俗意周一筆盡鈎塵債斷
都無虧欠大家休休休休愛著何時是徹頭風
息浪平人已渡笑攜明月下孤舟崧山中云撒
手寧論萬丈崖脚跟未肯點塵埃東君也自魔
君數故著青紅眼底來來何遲去何早二五不
多十不少一聲柄木徧虚空誰識堂堂真照了
又贈安居士國寶云不招措大嗔不唤王子文
不惹禪和笑不名王照了他人怕人嫌照了要
人嫌人人有面樹有皮努力方便勤粧嚴粧嚴
也由賢不然也由賢鼻孔莫遣他人穿又答國
寶云幻人誰拙復誰能游戲何妨傀儡棚凡事
不堪君莫怪儂家面目得人憎又云忽然識破
虚空我六合縱横更有誰正大壬辰參知政事
宗室實哩行臺洛陽以知非有重名力致之使
參議臺事城陷不知所終子升卿有賦聲早卒
補歸潛志王彧子文洺州人少擢第南渡為省
掾睹時政將亂一旦棄妻子徑入嵩山剪髮為
頭陀自號照了居士改名知非字無咎居達摩
庵苦行自修朝廷初疑焉遣使廉之知其非矯
偽乃止當世號王隠居名甚高後十餘年忽下
山歸其家復與妻子如舊妻死更娶又為洛陽
行省參議遭亂不知所終殁嗟乎有始有終者
難矣哉
禪頌三首
昧已全抛大事憂為渠剛攬等閒愁桑榆晚景無多子
針芥人身豈易投
閒日搆來忙日用此生迷却再生休鼻頭捩轉從今始
看作回程火裏牛
吾身非我底為情說著塵勞特地驚五九盡時山更好
澗泉雲鳥自春聲
又頌
放下情懷觸處安生涯取取没多般褐衣襤褸聊遮赤
短髮鬅鬠底用冠一榻省緣資困歇二匙隨分了饑餐
也知苦澀人人笑烈日初心不敢謾(貞祐末行臺都尉南征𫉬武經進士)
(李申之於盱眙左右司郎中劉光講達卿潤文官李獻能欽叔愛其才辯欲活之以避嫌不敢也乃託以問事)
(機令軍中羈管之申之作詩贈主囚者云一飯感君無地報寸心許國只天知明朝定作長淮鬼馬革仍煩為)
(裹屍又云胸中萬古横鍾阜一死鴻毛斷不移又獻書都尉云金國歲歲南侵計所得不能一二州而軍力折)
(耗殆盡今歲此舉亦曾慮及有議其後何以禦之乎為公計者不若以南軍大舉斂兵而退雖屢出無功得全)
(師而返猶可自救不然師老食殫困頓於堅城之下䜛間一行則公受禍不久矣某軍敗而死固其所也乞於)
(盱眙城下責以不降之罪以一死見處使人人見之則都尉亦于名教有功書上之明日申之謀遁歸不果乃)
(殺之欽叔說其臨刑回面南向欣然就戮甚嗟惜之予謂申之胸中萬古横鍾阜與王知非烈日初心不敢謾)
(皆烈丈夫語故附見於此)
無事道人董文甫(八首)
文甫字國華潞人承安中進士為人淳質恬於
世味於心學有所得人知尊敬之而不知其所
以得也子安仁亦學道父子嘗閒居寶豐閉戶
不出以習静為業朝夕不繼晏如也國華歴金
昌府判官禮部員外郎昌武軍節度副使正大
中以公事至杞縣自知死期作書與家人及同
官又作詩貽杞縣令佐詩畢擲筆於地以扇障
面而逝有和太白山明和尚牧牛圖詩刻石於
洛陽其引云夫人有等差教分頓漸上根之人
一聞十悟不落階級中智而下必由漸進此人
牛次第不得不立心性動静徼妙有無學者所
宜諦觀也以人牧牛是動而有制從有以觀其
徼者也進進而不已則漸至於回首馴服從無
以觀其妙者也有入於無徼及於妙固善矣又
不知静而無礙之為愈也静而無礙又不知兩
忘雙冺之入神也若夫人牛兩忘明月獨照恍
然俱失所在當是時也吾將離形去智神亦無
功同於大通與道為一則向之人牛亦筌蹄中
一微塵耳吾儒所謂盡心盡性者無外於是因
借明和尚韻再下一轉語會心者必能知之詩
不錄
補歸潛志董治中文甫字國華潞州人第進士
南渡嘗為大理司直後為河南府治中卒自號
無事老人為人淳謹篤實學道有得其學參取
佛老二家不喜高遠竒異循循常道臨終預知
死期齋浴而逝時人異之興定初余先子居喪
淮陽公乘傳過焉談道竟夕余時為童子竊聽
窗下蓋其於六經論孟諸書凡一章一句皆深
思而有得必以力行為事不徒誦說而已既去
先子大稱之後於郝文國才處得所著一編皆
論道之文迄今藏余家其子安仁傳其學亦謹
厚人也
秋夜
見即如無爐上雪淡而有味水中鹽齊行定慧千燈焰
淨識乾坤一鏡奩
晝眠
莊周先我復天真化蝶飛來管領春我亦莊周周亦蝶
不知若箇是真身
審是堂
按劍人人駭夜光蜀雞合道勝鸞凰飛蛾可是無分别
直道油燈是太陽
文中子續經
紛紛述作史才雄聽似秋來百草蟲不是春雷轟蟄窟
蚓蛇會得化成龍(予嘗以王氏六經為問先生云王氏六經以權道設教雖孔子亦然但後)
(人不能知之耳因以此詩見示)
臨終詩四首
無情喪主没錢僧送上城南無事人檢盡傳燈無盡錄
更無公案這番新
生有地死有處萬牛不能移一步一輪明月印天心此是
渠儂住處住
白髮三千丈紅塵六十年只今無見在虚費草鞋錢
今古一輪月分明印碧霄門門蟾影到處處桂香飄不
起眼中暈何勞指上標真空渾照破歸去杖頭挑
隠德
薛繼先(一首)(附三首)
繼先字曼卿猗氏人少日三赴廷試南渡後隠
居洛西山中課童子學事母孝與人交謙遜和
雅所居人化之子純孝字方叔有父風客有詐
為曼卿書就方叔取物者曼卿年已老狀貎如
少壯人客不知其為曼卿而以為方叔也而與
之書曼卿如書所取物付之雖其家人亦不以
與知也監察御史石玠子堅行部過曼卿曼卿
避不之見或言君何無鄉曲情耶曼卿曰君未
之思耳凡今時政未必皆善石御史一有所劾
則必謂自我發之同惡相庇他日并鄰里有受
禍者其畏慎類此正大末司農卿楊慥叔玉丞
康錫伯禄薦曼卿與汴人高仲振武陟宋可武
清張潛磁陽曹珏大名王汝梅隠操不減古人
朝廷議授以官以兵亂不果曼卿喜作詩工於
賦物如松化石云瘦見千年傲霜骨鍊成一片
補天心時人稱焉壬辰之亂病殁於宜陽仲振
字正之系出遼東其兄領開封鎮兵正之幼就
舉選年四十後即以家業付其兄挈妻子居嵩
山於書無不讀而以易皇極書為業安貧樂道
不入城市山野小人亦知敬之王汝梅張潛從
之學三人行山谷間人望正之風袖翩然如欲
仙而未舉也張王說正之嘗遇異人教之養生
呼吸吐納日以為常靈氣時至安坐不動而骨
節戛戛有聲恍惚中時與真靈接對所談皆世
外事既不以語人故無得而傳潛字仲升有志
節慕荆軻聶政之為人三十歲乃折節讀書太
學諸人高其行義有張古人之目客嵩山從正
之學易五十歲始娶妻妻魯山孫氏亦有賢行
夫婦相敬如賓負薪拾穗行歌自得大用與之
同業而生理優贍憐高張之貧時有餽餉皆謝
不受鄉里為仲升劚瓜田瓜熟仲升約中分之
以償其勤衆不忍但小摘而去仲升亦棄瓜不
收衆如約然後取食之嘗行道中拾得一斧夫
婦計度移時乃持歸就訪其主歸之所居寺莊
有兄弟分財致諍者其弟指仲升所居曰我家
如此獨不畏張先生笑人耶天興之兵避於少
室絶頂時世已亂寇敚暴横無復人理仲升不
甘與之處閉口不食七日而死婦隨亦投絶澗
中汝梅字大用律學出身伊陽簿秩滿遂不出
性嗜讀書動有禮法生徒以法理就學者兼以
經學授之後生輩服其教無敢為非義者可字
予之貞祐之兵其姑嫁大姓稾氏夫與子皆兵
死而貲産獨在姑以白金五十笏遺予之予之
受不辭一日姑得稾之疎屬立為後挈之省外
家予之置酒會鄉鄰且謂姑言姑往時遺可以
金可以稾氏無子故受之姑今有子矣此金稾
氏物非姑物也我何名取之因呼妻子舁金出
歸之稾氏鄉里用是重之大兵再駐山陽軍中
有聞予之之名者問知所在質其子使人招之
曰肯從我者禍福與君共之不然公之子死矣
親舊競勸之往予之不從曰吾有子無子與吾
兒之死與生皆有命焉豈以一子故併平生所
守者而亡之乎其後予之竟以無子死珏字子
玉早歲有賦聲誠實樂易世俗機械事皆所不
知喜賓客欵於接物無書生氣習從之游者樂
之而不厭也六人者喪亂後惟子玉居弘州十
二年乃終
九日感懷
衰年易感我今知無訝騷人動楚悲故國久抛兵刧後
佳辰多負菊花期一時蘭艾同凋落兩鬢雪霜仍别離
高世輸他陶靖節悠然高興滿東籬
過洛陽宋可
西來東去洛陽城千尺浮圖了送迎十日酒旗歌板地
白頭孤客可憐生
寄人宰縣張潛
縣務無難易人才自異同割雞良暫屈製錦要專工積
弊姦贓後遺黎喘汗中不存憂世志底用讀書功嫉惡
看平日知君有古風莫教循吏傳獨載魯山翁(載方言作上聲)
(呼)
白髮感懷曹珏
少年豪舉氣如虹今日蕭然一病翁曉鏡祗添頭上雪
春風不綠鬢邊蓬文章那作一錢直燈火空勞半世功
擬築糟丘便歸老醉鄉何者是窮通
御訂全金詩增補中州集卷五十三
