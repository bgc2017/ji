欽定四庫全書
御訂全金詩增補中州集卷五十七
段克已下
馮弟自北山來出其舊所為詩百餘篇雖未暇盡
讀嘗鼎一臠足知餘味吾弟離羣索居無師友之
益能自道其所志蓋絶無而僅有者也雖然掘井
九仞而不及泉猶為棄井耳適漢臣張君見過論
文話舊以及吾弟之賢因作詩許其所已能而勉
其所未至以寄之幸時復觀覽以自警省勿徒實
篋笥而已
少年事業莫蹉跎聽我樽前一曲歌鑄劍必期經百鍊
為文故自要三多凡胎須得丹砂換壯志休辭鐵硯磨
平地為山由一簣詞源他日看傾河
讀張志和傳
一葉輕舟一釣綸朝廷無處覓玄真太虚明月為知已
細雨斜風不着人西塞貪看飛白鷺東華㤀却軟紅塵
還思擾擾馳名者肯信人間有逸民
雄飛亭主人張君器之有龍庭之行賦詩為餞
千丈虹霓卷壯圖幾回彈鋏歎無魚南溟久滯垂天翼
北闕誰飛薦鶚書投筆尚希班定遠題橋終遂馬相如
浩歌若過燕山市為我登臺弔望諸
蘭文晚節軒
晚歲誰能識此君一官不復任浮沉蟄龍未起三冬卧
老驥猶存萬里心陶令不來樽有酒嵇康已逝室無琴
横溪文字光千古舊有新詩播士林
壽縣大夫薛寶臣
薛姓蟬嫣自古分君侯苗裔萃其門已聞佳績多前古
更溢餘波及後昆久屈祥鸞棲惡枳稔推利器遇蟠根
徵書未至身閒暇且看樽前舞袖翻
九日山園小宴取五柳公采菊東籬下為韻賦詩
侑觴
世無李元膺誰容孔北海長歌歸去來籬菊無人采
古來賢哲人餓死填空谷清樽幸不空且醉籬邊菊
風雨山城暮黃華自滿叢幽懷君為寫正要玉西東
愛酒陶元亮持杯對菊枝醉時推客去猶復有籓籬
飢飡秋菊英采采不盈把日落四山昏獨坐衡門下
仲冬之初家弟誠之自芹溪得紅梅數枝作三詩
以見意夜歸枕上次韻簡山中二三子
十月梅花春未知竹間璀璨出斜枝耐寒巧作新妝面
絶勝含章簷下時
顔色馨香幾箇知叢篁深處見横枝孤標祗得詩人愛
華樣而今不入時
梅格孤高只自知恥隨桃李鬭新枝天寒翠袖依修竹
却在橙黃橘綠時
盧希顔草蟲横披
苦竹黃蘆相並枝秋蟲瀟灑弄幽姿畫師老筆生新意
寫出無聲七月詩
梅花六詠
夢
天仙邀我醉瑤臺春向飛瓊笑裏回為報棃花緣已斷
休將雲雨下山來
尋
風流誰似李三郎不記仙姿委路傍天上人間無覓處
風來羅幕只聞香
探
虢國夫人約素身不教脂粉涴天真一斑曾向春前見
顔色如今更可人
乞
寄語詩人林隱君水西千樹要平分玉顔絳領堪娛老
御史何勞覓紫雲
浴
脉脉晴天翠幕張玉環月底按霓裳却嫌塵汚香羅襪
故着温泉為洗妝
惜
窈窕銀屏掩畫堂為嫌玉瘦怯昏黃落英猶可為香爇
不學翔風老退房
花木四詠
海棠風
玉妃酒暈透香肌滿頰嬌紅睡起時小立沉香亭子外
釵横鬢亂任風吹
楊柳烟
舞罷霓裳醉似泥六宫誰許鬭腰肢侍兒扶立嬌無力
雲母屏深午醒遲
葵花日
曉日穿花透翠帷環兒軟語訴分離髮膚之外皆君賜
妾自傾心君不知
梅花月
蓬島春寒减玉肌却憑羽客寄相思憑欄私語長生殿
惟有當時好月知
退之留别大顛圖
吏部文章日月光平生忠義著南荒肯因一轉山僧語
換却從來鐵石腸
漢陰抱甕圖
鑿井為畦並漢臯區區抱甕不辭勞古人伎倆今人笑
舉世師師尚桔橰
壽衛生襲之
去年即席賦新詩今歲迎門把酒巵似此相逢能幾度
莫教虛負百年期
為龍門史師壽不遇
香霧霏霏曉未開一樽特地為君來仙翁落魄知何處
貪醉蟠桃不肯回
楊生彥衡袖初夏三數詩過余徵和雖勉強應命
格韻枯槁深慚見知
枝頭梅子半傳黃門巷陰陰午景長為語兒童休報事
乃翁方且作詩忙
刁騷短髮半垂黃深覺閒中意味長買得溪山猶是錯
往來杖履却成忙
薔薇經雨隕輕黃芍藥翻階竹筍長年少往來常不住
恰如蜂蝶為花忙
案上新經未入黃風簾不動篆烟長須知靜裏乾坤大
不覺飛空日月忙
奏賦當年對赭黃漁樵今日語偏長青山綠水無窮意
始信人生空自忙
酒熱江村擘蠏黃論詩看劍引杯長閒身嬾散無拘束
笑殺君房醉裏忙
老來閉口罷雌黃書卷慵拈白日長門掩東風無客過
不知人世有閒忙
不求紆紫與懷黃竹杖芒鞋野興長信步芹溪溪上路
楊花又是一番忙
晨興賞玩抵昏黃晝短其如夜苦長秉燭醉歸君莫怪
一生能得幾回忙
蟾蜍詎可逐飛黃雲海茫茫去路長世外仙方無分得
漫勞心力一生忙
送雙白渠使梁君二子北上
連璧雙飛二鳳毛眼明又復識英豪鸞聲嘒嘒朝天日
想有新詩奪錦袍
送故人子赴燕
莫謂城南尺五天此行幾日到幽燕昂霄聳壑從兹始
萬里青雲穩着鞭
壽家弟誠之
贈君以湘山桃竹之杖酌君以昆丘玉液之泉泉以益
肺腑之清氣杖以扶貞節於暮年廼命童子敬設几筵
抽中山秋兔之毫舒浣花五色之牋滌端溪彘肝之硯
磨伊川老松之烟遂含情而抒思寫棣萼之新篇諸君
聽我歌歌聲咽塞意不傳玉堂金馬在何處姑山汾水
空連綿世人所後我所先此生安得不迍邅但能道義
追淵騫何妨坐客寒無氊鳥棲深林魚泳淵膏以其明
還自煎文字點勘費丹鉛朝夕胡為粥與饘百年飄忽
如流川今日已覺昨日賢青州從事殊可憐徑須呼至
黃花前一酌入口百憂捐與君曝背同醉眠
贈醫者呼延生(并序)
外醫之名非古也今人徒見瘡瘍發見於皮膚之外
針砭可得而攻之因謂之外醫然則解肌剖腹湔洗
腸胃潄滌五臟者其亦外醫耶殊不知聽聲視色察
氣觀脉以知病之所在湯熨以治其腠理針石以達
其血脉酒醪以蕩其腸胃扶虛疏實抑過補憊疾無
不起者今呼延生之療疾也湯劑砭灸各隨所施無
不立愈嗚呼非得之於内應之於外烏能取效如此
其速乎生喜飲酒人之所酬無厚薄不以介意一寓
之酒其真得於酒耶余賢其為人故賦詩以贈之
君不見南齊潘聚師禁耳出箭鏑又不見唐人孫甑生
祝石使相擊祝溪溪不流操術如破的以樹徙癰疽伯
宗多偉績後來便說呼延生神異一時無匹敵誓言拯
衆疾猶已有飢溺吐氣作雲霓掉舌飛霹靂炎凉隨手
變衆苦已蕩滌百謝不一顧黃金同瓦礫飲酒過斗餘
醉不遺涓滴歸來掩關卧瑶琴閒挂壁所至以義合無
莫亦無適衡門時見過笑語慰岑寂却愁仙籍告功成
便恐人間無處覓
史伯友好禮齋
禹門山壁石巃嵸驚濤拍岸石疑動奔騰西去疾於飛
千里一折不旋踵山水不得獨當奇異氣鍾人生將種
乃翁陰德及後昆墓木而今猶未拱大兒膂力號絶人
挾槊彎弧賈餘勇小兒精神大於身野鶴乘風欲高聳
人物風流此一時坐使山河價增重讀書已能了大義
稼穡還知依畝壠孰謂人間杞梓材肯與樗櫟同臃腫
良心一變不可遏油然而上若泉湧悦親誠身固有道
不得乎友深自悚一毫驕氣不可作好禮名齋心益竦
敷陳几席待佳士却掃門庭謝凡冗善言亟聞聞必拜
未之能行復惟恐結襪何嘗愧古人親詣仍能越常奉
慎恭勇智咸有節人偽不私無所壅汝之所得亦已多
更須道義相切磋佳時勸客金叵羅主人起舞客齊歌
遯菴野叟鬢已皤坐中不覺醉顔酡六龍冉冉奔羲和
年年事業毋蹉跎君其為我疾揮魯陽戈我亦凂君顛
倒挽黃河他時策杖重來過更名此里為鳴珂名與西
山俱不磨
贈薛寶臣疎梅凍雀圖并以頌之
玄冥司候百卉具衰此花獨秀於江之湄傲雪凌霜冰
清玉潔孤根盤石凍柯浸月維彼寒雀婉孌相依飲香
啄蘂生死不離歲暮貞心粲粲清節孰與薦延移歸金
闕鳳鳥不至惡木日滋窮通有命舍是奚為
御訂全金詩增補中州集卷五十七
