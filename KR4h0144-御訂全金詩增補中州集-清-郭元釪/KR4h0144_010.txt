欽定四庫全書
御訂全金詩增補中州集卷八
大家二人
承旨党懷英(六十五首)(補二首)
公諱懷英字世傑宋太尉進之十一代孫父純
睦自馮翊來以從仕郎為泰安軍錄事參軍卒
官妻子不能歸遂為奉符人公之在孕也太夫
人夢道士吳筠來託宿及公生儀觀秀整如神
仙然少穎悟日授干餘言師亳社劉巖老濟南
辛幼安其同舍生也嘗試東府取解魁是後困
於名場遂不以世務嬰懷放浪山水間詩酒自
娛簞瓢屢空晏如也夫人石氏徂徠先生之後
亦能安貧守分既久鄉豪傑有知公者稍料理
之大定十年擢進士甲科調成陽軍事判官汝
隂令入為史館編修應奉翰林學士出為大定
軍節度使為政寬簡不言而人化召為翰林學
士承旨致仕大安三年九月年七十八終於家
是夕有大星隕於所居之堂衆驚視之而公已
逝矣諡曰文獻禮部閒閒公墓誌云公之文似
歐公不為尖新竒險之語詩似陶謝奄有魏晉
篆籀入神李陽冰之後一人而已嘗謂唐人韓
蔡不通字學八分自篆籀中來故公書上軋鍾
蔡其下不論也小楷如虞褚亦當為中朝第一
書法以魯公為正柳誠懸以下不論也古人名
一藝而公獨兼之可謂全矣(皇叔永蹈伏誅公作詔云天下一家)
(詎可窺於神器公族三宥卒莫逭於常刑非忘本根骨肉之情蓋為宗社安危之計亦由凉德)
(有失睦親乃於閒歲之中連致逆謀之起恩以義掩至於重典之亟行天高聽卑殆非此心之)
(得已興言及此慨嘆奚窮論者謂公之制誥百年以來亦當為第一閒閒公作碑偶不及此故)
(表出之)
補歸潛志党承旨懷英與辛尚書棄疾俱山東
人少同舍屬金國初遭亂俱在兵間辛一旦率
數千騎南渡顯於宋党在北方擢第入翰林有
名為一時文字宗主二公雖所取不同皆有功
業寵榮視前朝陶穀韓熙載亦相況也後辛退
閒有詞鷓鵠天云壯歲旌旗擁萬夫錦韉突騎
渡江初燕兵夜捉銀胡彔漢箭朝飛金僕姑思
往事歎今吾春風不染白髭鬚都將萬字平戎
策換得東郊種樹書蓋紀其少時事也
補金史懷英與郝俁充遼史刊修官應奉翰林
文字伊喇益趙渢等七人為編修官凡民間遼
時碑銘墓誌及諸家文集或記憶遼時舊事悉
送官是時章宗初即位好尚文辭旁求文學之
士以備侍從謂宰臣曰翰林缺人如之何張汝
霖對曰郝俁能屬文宦業亦佳上曰近日制詔
唯党懷英最善伊喇履進曰進士擢第後更不
讀書近日始知為學矣上曰近日進士甚滅裂
唐書中事亦多不知朕殆不喜上謂宰臣曰郝
俁賦詩頗佳舊時劉迎能之李晏不及也明昌
元年懷英再遷國子祭酒六年有事於南郊懷
英攝中書侍郎讀祝冊上曰讀冊至朕名聲微
下雖曰尊君然在郊廟禮非所宜當平讀之泰
和元年增修遼史官三員詔分紀志列傳刊修
官有改除者以書自隨久之懷英致仕章宗詔
直學士陳大任繼成遼史云
附趙秉文題竹溪黃山書竹溪先生篆第一八
分次之正書又次之皆當為本朝第一黃山先
生擘窠大字體兼顔蘇畫畫雄秀當在石曼卿
之上草書如行雲流水當在蘇才翁黃魯直伯
仲間非但不愧之而已
穆陵道中二首
沂山一何高羣峰鬱孱顔我行問遺老云此小泰山望
秩有常祀其神號東安草荒穆妃墳雨剝漢武壇神仙
果何在可想不可攀千年等一昔俯仰悲人寰東望蓬
萊宫咫尺滄波間
重山復峻嶺溪路宛盤盤流水滑無聲暗瀉溪石間岸
草淒以碧鮮葩耀紅丹高雲映朝日流景青林端我行
屬朱夏欲愒不得閒山中有佳人風生松桂寒
瓊花木后土像
皇媧化萬象賦受無竒偏胡為墮愛境亦為尤物牽煌
煌靈祠花玉蘂冠春妍婉如傾國姝獨立江湖邊顧昔
誰所移含秀梁宫烟青黃竟自宼始信擁腫全珍材歸
好事肌理緻且堅瑑刻方寸餘遺像規汾壖願言税靈
馭要復安所憐神游妙難詰豈以大小懸槐根開夢國
橘實游棋仙静想寶龕中坐納東南天況有大者存指
顧超八埏
君錫生子四月八日(左君錫薊北名士)
堂前種蘐憂可忘不如生兒喜殊常嘔啞啼笑彩衣側
滿堂和氣生嘉祥燕寢香凝佳夢兆與佛同生佛親抱
我來初見出錦綳肌肉照人眉宇好世間兒子空紛紛
如君此兒眞慰人薊山東盤出英秀政與德門宜子孫
天馬駒海鶴子氣骨初成便超異籋雲沖霄從此始
立春
水結東溪凍未漪風凌枯木怒猶威不知春力來多少
便有青蠅負暖飛
端午日照道中
幾年客舍逢端午今日東行復海隅三歲已無平老艾
一杯聊作辟愁符
夏日道出天封寺
疊澗重岡掩復開鳥啼人寂路縈回微涼暫逐行雲過
細雨俄從遠樹來世事自嗟吾老矣山僧那識興悠哉
婆娑十畝溪橋櫟藉汝清隂感不材
龍池春興
三十餘年惜别心重來獨興此登臨佳人何在暮雲合
遊子不歸春草深曲檻凭欄花羃羃扁舟繫岸柳隂隂
避人白鳥忽驚去雙影飛翻明翠岑
宿宣灣
清潁去無極悠悠楚甸深人家半臨水付徑曲穿林積
雨猶行潦荒烟易夕隂夜涼淮浦月寂寞照邊心
黃彌守畫吳江新霽圖
江雲卷宿雨江風散晨烟山光烟雨潤欲滴影墮江水
空明間修蛾新妝翠連娟下拂塵鏡窺明蠲漁舟來何
許觸破青茫然中流水肥魚逆上受網應有松鱸鮮藉
問張季鷹西風幾時還魚郎理網喚不應但見水碧江
涵天如何塵埃中眼界有許寬道人胸次陂萬頃為寫
此境清而妍蒼崖無塵樹影寒直欲坐我苔磯邊我家
竹溪隂小艇横清漣異時赤脚踏兩舷不應尚作披圖
看
雪中四首
詩人固多貧深居隠茅蓬一夕忽富貴獨卧瓊瑶宫夢
破窗明虛開門雪迷空蕭然視四壁還與嚮也同閉門
撚鬚坐愈覺生理窮天公巧相幻要我齊窮通衝寒起
沽酒一洗芥蔕胸
翻翻雪中鴉飛鳴覓遺粟雪深不可求遶屋啄寒玉顧
我如䲭鳶多儲有餘肉我亦生理拙凍卧僵雪屋日午
甑無烟饑吟攪空腹豈不知屠沽肥甘隨取足幸待春
雪消吾猶多杞菊
歲晏苦風雪曠野寒峥嶸滋薪燒枯棘距刺相拏撐濃
烟久伊鬱微焰方晶熒津津膏乳漲中有蚯蚓鳴蓬蒿
掇快炬倏作飛灰輕餘暖未及愜睫淚先已盈幸有鄰
家酒時澆肌粟平
歲晏雪盈尺農夫倍欣然不作祁寒怨應知有豐年笑
我寄一室歸耕無寸田無田吾不憂飲啄當問天我看
多田翁租賦常逋懸低頭負呵責顔色慘可憐不如拾
滯穗行歌兩無牽
雪
寶花天雨曉紛紛佛界莊嚴盡白銀待臘風雲初接勢
犯寒糟麴若為神園中芳草誰能賦江上梅花獨自春
半臂騎驢得佳句九原誰喚灞陵人
蟬
槁壤隂潛罷轉丸飄飄便作飲風仙幽叢何處拳枯蜕
别樹還來續斷絃小院日長清夢覺空庭人静綠隂圓
無情物化誰能料獨撥羇懷一慨然
漁村詩話圖
江村清境皆畫本畫裏更傳詩語工漁父自醒還自醉
不知身在畫圖中
曉雲次子端韻
灤溪經雨浪生花曉碧翻光漾曉霞川上風烟無定態
盡供新意與詩家
送高智叔歸濟南
已作西溪約還為汶上行漂流知分際會合見平生旅
枕勞歸夢家山入去程空齋桃李月寂寞照清明
日照道中
路轉清溪樹蔚然解鞍坐愒午隂圓避人鷗鳥驚飛盡
時有遊魚弄柳綿
夜發蔡口
落霞墮秋水浮光照船明孤程發晚泊倦楫搖天星藹
藹野烟合翛翛水風生遠浦浩渺漭微波澹彭觥畸鳥
有時起幽蟲亦宵征懷役歎獨邁感物傷旅情夜久月
窺席忼慨心未平
西湖晚菊
重湖滙城曲佳菊被水涯高寒逼素秋無人自芳菲鮮
飈散幽馥晴露墮餘滋蹊荒綠苔合采采歎後時古瓶
貯清泚芳樽湔塵霏遠懷淵明賢獨往誰與期裴徊東
籬月歲晏有餘悲
西湖芙蓉
林飈振危柯野露委荒蔓孤芳為誰妍一笑聊自獻明
妝炫朝麗醉態羞晚困脉脉懷春情悄悄驚愁怨豈無
桃李媒不嫁惜嬋媛悠哉清霜暮共抱蘭菊恨
浪溪别吳安雅(浪音郎)
浪水清且白頻年照行役褰裳涉微波微波去無極悠
悠溪上山送我往復還與君臨水别幽恨寄山間
奉使行高郵道中二首
野雪來無際風檣岸轉迷潮吐淮澤小雲抱楚天低鏜
鞳船鳴浪聯翩路牽泥林烏亦驚起夜半傍人啼
細雪吹仍急凝雲凍未開牽閒時掠水帆飽不依桅岸
引枯蒲去天將遠樹來行舟避龍節處處隠漁隈
孤鴈集句
萬里銜蘆至寒空半有無蹤分沙岸静聲入塞垣孤影
早衝關月飛高望海隅不知天外侣何處下平蕪
黃菊集句
九月欲將盡鮮鮮金作堆遶籬殘豔密擁鼻細香來五
色中偏貴羣花落始開可憐陶靖節共此一傾杯
金山
我從渡淮涉高郵雪風連日吹行舟維揚地西闖夜色
星月隠見邊城樓晴光破曉射瓜步照耀玉宇開瓊洲
馮夷收威浪妥帖容我一到金山頭金山勝㮣冠吳楚
萬礎蟠峙江中流平生夢寐不到處乃以王事從私遊
鍾山雨花落眼底海門鶴崖波際浮川開林闔望不極
但見遠色明輕鷗風烟渺漭異吾土行役有程難久留
一杯未舉帆影轉已看浙樹捎旗旒
趙飛燕寫眞
昭陽宫裏千蛾眉中有一人輕欲飛娣妹夤緣特新寵
六宫鉛粉無光輝春回太液花如繡花底輕風扶翠袖
君恩不許作飛仙襞積宫裙留淺皺君王貪宴溫柔鄉
木門不省搖倉琅避風臺成略今古空使遺妬驚霓裳
當年傾城復傾國誰寫餘妍入丹碧背燈擁髻一潸然
不應尚有樊通德
村齋遣事
人生天地眞蘧廬物外擾擾吾何須與其羈馵齊轅駒
豈若飲齕隨駘駑不知掉尾忘江湖呴呴濡沫胡為乎
誰念挾卷矜村墟磨丹點黝圍樵蘇申鞭示箠嚴範模
矍如狙翁調衆狙爾雅細碎編蟲魚辭嚴義密字見疎
烘齋睥睨音語麤諷誦誰敢忘須臾萬中有一差錙銖
咿啞坐使為呻呼咄哉倡言口囁嚅等為兒戲夫何殊
霜風入戶寒割膚生薪槎牙供燎爐漫漫滋烟迷四隅
白鶴日見黔如烏此間縱樂能何如其誰相與歌歸歟
投籠嗟我自縶拘垂翅更待窮年徂
和張德遠伐松之什
社櫟賦散材乃遭匠石嗤高梧中宫徵不能保孫枝全
傷隨用否理固不可移堂堂十八公端勁出天姿蟠根
藉餘潤茂鬱清溪湄雨師夜失律偶此遺神螭烟鱗漬
寒雨霧鬛明朝曦騰拏困愈壯偃蹇僵不疲未能走沆
漭聊與草木嬉長風動頭角吟嘯舒鬱伊塵埃詎能久
雷電會有時昨宵卧溪月老影閒横欹天明竟不舉俯
仰益怪竒拏拳攀半崖渴喙吞清漪希珍價不售復病
樵柯危材高輙爾耳咄彼造化兒樛枝飽霜雪遽與蓬
蒿衰孤標挽萬牛未為廊廟知窈窕桃李春奈爾千歲
期枯桑豈自賈取敗以老龜兹非㸑下材梁棟終見施
長短歸自然勿為鳬鶴悲
題獐猿圖
雲山空岡阜重槲葉半濕新霜紅溪猿得意適其適閒
攀静挂晴光中孤麕何從來寂歴野竹風舉頭相視不
相測昂藏却立如癡童鯤鵬負雲天斥鷃處蒿蓬萬生
所樂自不同恝然胡為之二蟲
和濟倅劉公傷秋
川流為瀦鉅野闊水色天容兩開豁山隨水遠勢奔騖
駿馬西來銜轡脱山前雲木散不收坐看木末來歸舟
秋容澄明納萬象畫本寂默横雙眸謫仙曾來釣烟磧
想見夕陽寒影隻騎鯨去作汗漫遊只有荒臺壓澄碧
臺邊昨夜西風來倦遊羈宦心悠哉豈無瓊艘百柂載
春色是中可以忘形骸官居得秋况不惡高吟何遽悲
搖落君不見中郎詩翰憶湖山秋色正滿連雲閣
題春雲出谷圖
春雲乍出山有無春雲已去春山孤山光空濛不可寫
正要雲氣相縈紆山吞雲吐變明晦半與巖谷生朝晡
輕林蕭蕭暗溪樹餘影漠漠開樵居舟人艤棹並沙尾
坐看縹緲搖空虛巧分天趣出畫外韻遠不與丹青俱
今人重古不知畫但愛屋漏烟煤汙惜哉東坡不及見
此本詩中獨有疊嶂烟江圖(輕林蕭蕭一作輕隂霏霏)
新泰縣環翠亭
官居坐官府不見青山青閒來亭上看青山遶重城左
見青山縱右見青山横具敖浮虛碧峥嶸羣峯連娟相
繚縈縣庭無事苔蘚生獨携珍琴寫溪聲琴聲鏘鏘激
虛亭罷琴舉酒招山英山英莫相嘲我雖朝市如林坰
客有山中來聞說令尹清山英異時合有情周遮不放
公馬行
喜雨
山雲駛如驅山雨沛如傾幽人夢初醒卧聽簷溜聲雷
霆怒相搏似與隂陽争蛟龍久何蟠始此幽蟄驚餘花
曉猶落竟日方破晴明朝東臯望照眼生意明焦枯被
沾濡相與廻春榮忻然野桃李新綠棲殘英漸漸麥壠
翠溜溜溪流清蛙鳥亦解喜飛沈互喧鳴萬物皆得時
棲遲感吾生直應挂儒冠便逐春農耕
睡覺門外月色如晝霜風過翏然成聲作一絶
老木經霜衆竅空月明深夜響秋風始知天籟非人籟
吹萬由來果不同
題張維中華山圖
苡珠散遺胄我姓出馮翊空聞華山名未始見顔色三
峯擢觚稜經眼但石刻那知玉井蓮香落清渭北巔崖
劃變轉勢走關輔窄豈無愛山人不解傅粉墨多才曲
江裔公暇日招揖歸裝貯新圖尚帶烟霞濕明窗一傳
玩怳若到鄉國我生隨宦遊久作東南客有田泰山下
繞屋皆泉石懷恩戀官廪老大歸未得況復琴川遥便
恐此生隔崚嶒蒼烟面只許畫中識詩成持送君想像
三歎息
題馬賁畫鸂鶒圖
雙眠雙浴水平溪共看秋光卧兩堤誰信瀟湘有孤鴈
冷沙寒葦不成棲
書因叔北軒壁
生涯自分老林泉欲止還行信有緣未許綸竿歸醉手
且教烟水入吟鞭雲山聊欲追聱叟風腋何妨借玉川
獨卧北軒元不寐竹間寒雨夜琅然
和元卿郊行
馬駛車馳起路塵傍山隂翳作春溫東風欲放萌芽動
已有疲牛嚙燒痕
世華將有登州之行作是詩以送之
少陵兄弟蓋三人坡老相知只卯君五畝有期將共隠
一樽何易便輕分秋鴻渺渺看孤往夜雨瀟瀟忍獨聞
他日書來問無恙我應深釣竹溪雲
濰密道中懷古
十二全齊勢興亡俯仰中地傾濰水北山斷穆陵東破
塚餘殘甓荒蹊足轉蓬燕齊舊懸隔不接馬牛風
過棠棃溝
地僻人烟少山深澗谷重坡陀下長坂迤邐失諸峯問
俗知懷土聽歌識相舂幾家茅屋外田畝自衡從
昫山驛亭阻雨(東海地名蒼梧舊說云此島自蒼梧浮來又州有景疏樓)
脱葉蕭蕭山木稠連檣飄汎海蓬秋浪回昫島馮夷舞
雲暗蒼梧帝子愁欲往未行淹僕馬乍來還去羡鶬鶖
景疏樓下無邊水暫濯塵纓可自由
弔石曼卿(曼卿嘗通守昫山遣人以泥封桃李核彈之巖石間其後花開滿山又嘗攜妓)
(飲山之石室間鳴琴為冰車鐵馬聲)
城頭山色翠玲瓏尚憶清狂四飲翁鐵馬冰車斷遺響
桃花石室自春風平生詩價千鈞重身後仙遊一夢空
想見蓬萊水清淺芙蓉城闕五雲中
昫山道中三首
二年三到水雲鄉瘦馬凌兢怯路長野雪未乾春未雨
落鳶飛起暗塵黃
吳歌楚語海山間織葦苫菰便自安已作稻塍猶未種
小溝流澀水車乾
海路東南萬壑傾青山孤起壓重城驛亭春半餘寒雪
牆角無人草自生
應制粉紅雙頭牡丹二首
卿雲分韻兩嫣然鏡裏妝成穀雨天曉日倚闌閒妬豔
春風拾翠兩駢肩水南水北何曾見桃葉桃根本自仙
夢想沈香亭北檻略修花譜記芳妍
春意應嫌芍藥遲一枝分秀伴雙蕤並肩翠袖初酣酒
對鏡紅妝欲鬭竒上苑風烟工獻巧中天雨露本無私
更看散作人間瑞萬里黃雲麥兩岐
次文孺韻
病眼花生紙羇懷棘遶牆挑燈簷溜急到枕漏聲長響
徹雞塒曙寒迎鴈背霜淒涼三徑菊無夢到壺觴(好問按此)
(詩是貢院中唱和故有花生紙棘遶牆之句)
白莊道中
暖風遲日弄春晴渾似龍眠畫裏行沙路半隨堤尾曲
幾家桃李鵓鴣鳴
花品
翠裙襞積破黃薇新樣丁香結玉蕤最愛東風木芍藥
淡紅深紫兩相宜
書扇後
便面團圞字點鴉天風吹墮委塵沙燕泥庭草争工拙
何似當年陌上花
送崔深道東歸
君從鬱葱幾時來鬱葱山色空崔嵬白雲已自動歸意
蠨蛸蛜蝛況可懷薰風濁酒非莓苔那知空齋響蚊雷
酒酣臨風解相憶唤取玉笛傳清哀
和道彦至
山光凝黛水浮空地僻偏宜叔夜慵尚喜年登更冬暖
敢論人厄與天窮君方有志三重浪我已無心萬里風
擬葺小園師老圃綠畦春溜引連筒
楚清之畫樂天小娃撐小艇偷採白蓮回不解藏
蹤跡浮萍一道開詩因題其後
樂天歸卧湖山邊閒賈池塘娛暮年小蠻已老樊素去
心地玲瓏如白蓮室中誰遣散花天故點禪衣香破禪
鴛鴦為報竊花處題詩要戲小嬋娟紅妝秋水照明蠲
清之粉本清且妍道人無心被花惱對畫作詩眞適然
君不見元亮投名蓮社裏不妨更賦閒情篇
寄賈因叔
鶉居鷇食兩迷陽四十猶貪桂子香汶水即今抛歲月
顯陵回首見冰霜蟲魚細碎成書癖荆棘峥嶸失醉鄉
舉白北軒眞一夢竹間猶記雨浪浪
題大理評事王元老雙橘堂
朱橘復朱橘傳分包貢實煌煌中堂榜竒畫照公堂前
蘐草碧公今致養豐禄食更取蠻珍奉顔色舉觴一笑
三千秋坐看諸孫索棃栗
宿舊縣四更而歸道中摭所見作行路難
三星排空山月明思歸客子夜半行單衣短褐風淒清
響踏黃葉棲禽驚怱怱曉轉沙岸側枯蓼寒蘆鳴索率
山月欲墮山烟黑前途無人脚無力行路難堪歎息
途中(壬辰正月)
平明發郊墟獨步蹌躞蹀引領望前程日出烟未滅林
迥鳥始喧麥短牛已嚙春陽氣未壯道左尚殘雪長風
拂歸袂凛欲變冬冽指凍僵不拳膠凝仍欲折而我竟
何事犯此寒正切修途去未幾行意先已薾安得兩翼
生高飛度林樾
徐茂宗蝸舍
萬生擾擾安其安鷽鳩不羡鵬飛摶端知扶搖上九萬
無異跳躍蓬蒿間是身江湖一漂粟身外紛紛皆外物
一㕓儻可容所寓何用渠渠作高屋知君從道由心成
昔焉忘俗今忘形物來弭角不知競觸蠻血戰良虚名
我夢敲門訪君舍舍小不容相對話覺來驚見壁間蝸
俯仰人間眞物化
壬辰二月六日夜夢作一絶句其詞曰矯冗連天
花春風動光華人眠不知眠我佩絳紅霞夢中自
以為竒絶覺而思之不能自曉故作是詩以紀之
夢中作詩眞何詩夢中自謂清且竒覺來反覆深諷味
字偏句異誠難知豈非夢語本眞語無乃造物為予嬉
君不見莊周古達士栩栩尚作蝴蝶飛我生開眼尚如
此況在合眼夫何疑
謁孔林一首
魯國遺蹤墮渺茫獨餘林廟壓城荒梅梁分曙霞棲影
松牖回春月駐光老檜曾霑周雨露斷碑猶是漢文章
不須更問傳家遠泰岱參天汶泗長
題王廣道環翠堂
誅茅結搆略三楹顧揖青山共落成一逕宛如通輞口
廿岑何用詫南城清風枕簟人間世黃卷聖賢天下名
只恐山靈留不得暮年合起為蒼生
附趙秉文竹溪篆跋李監之篆蔡中郎之八分
虞永興之小楷陶謝之詩六一公之文妙絶一
世公兼而有之抑可謂全矣後數百年不幸文
字散落獨此篆存亦足以知予言之不妄
附元胡祗遹題党懷英八分書文章與時高下
唐不如漢漢不如三代党竹溪在金朝為第一
流方之梁鵠蔡邕鍾繇一何遼哉僅能得韓擇
木之髣髴耳
附趙秉文翰林學士承旨文獻党公碑先秦古
文篆籀淳古簡嚴後世邈乎不可及已漢之文
章溫淳深厚如折枯繇以為明堂之楹駕驟驥
以遵五達之衢不憂傾覆使人曉然知治道之
歸韓文公之文汪洋大肆如長江大河渾浩運
轉不見涯涘使人愕然不敢睨視歐陽公之文
如春風和氣鼓舞動盪了無痕迹使人讀之亹
亹不厭凡此皆文章正宗也至於書亦然秦相
李監之篆漢魏之八分虞褚魯公之楷見者莫
不歛衽而敬其下作者如零珠片玉非無可喜
要非書法之正也本朝百餘年間以文章先稱
者皇統間宇文公大定間無可蔡公明昌間則
党公於時趙黃山王黃華俱以詩翰名世至論
得古人之正脉者尤以公為稱首公諱懷英字
世傑泰安州奉符人少穎悟日誦千餘言及壯
以文名天下書法上軋鍾蔡小楷如虞褚當為
中朝第一古人名一藝公獨兼之可謂全矣銘
曰文章非能為之為工乃不能不為之為工也
非要之必竒要之不得不然之為竒也譬如山
水之狀烟雲之姿風鼓石激然後千變萬化不
可端倪此先生之文與先生之詩也至於篆籀
之妙後數百歲復有一陽冰則不可知後數百
歲無復一陽冰則書止於斯噫
附元王惲跋竹溪所題東坡墨戲後竹溪書所
見多矣未有若此帖之眞楷蕭散者大似虞中
舍諫獵奏狀間以側筆學坡之媚耳乃知公當
大定明昌間不只以篆籀獨步於玉堂金馬矣
輔之韞櫝愛玩亦醉翁之意也可謂眞知賞音
者哉
附太平清話党懷英善屬文尤工篆籀當時稱
為第一今可見者闕里杏壇二大字岱祠碑額
魯兩先生碑東昌府學三絶碑
附續夷堅志承旨党公初在孕其母夢唐道士
吳筠來託宿為人儀觀秀整望之如神仙在西
掖三十年以承旨致仕大安三年九月十八終
於家是夕有大星隕於居東坡謂韓退之生也
有自來而逝也有所為以公生死之際觀之亦
可以無愧斯語矣
附堯山堂外紀党懷英字世傑號竹谿與濟南
辛幼安同師蔡伯堅筮仕決以蓍辛得離決意
南歸党得坎遂留事金
附香祖筆記金翰林趙秉文嘗述党懷英論詩
云律詩最難工五十六字皆如聖賢中有一字
不經鑪錘便如一屠沽兒厠其間也按此五代
人劉昭禹語党述之耳
御訂全金詩增補中州集卷八
