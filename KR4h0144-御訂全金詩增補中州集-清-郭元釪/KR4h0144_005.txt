欽定四庫全書
御訂全金詩增補中州集卷三
狀元
鄭内翰子聃(一首)
子聃字景純大定人少日有賦聲時輩莫與為
敵天德三年第三人登科士論仍以為屈而海
陵不之許也正隆二年詔景純再試擇能賦者
八人先以題付之以困景純且將視其中與否
罪賞之(御題天錫勇智正萬邦海陵謂侍臣漢高祖諱不避之可乎乃改作萬國)及
開卷景純果第一人楊伯仁張汝霖中選劉幾
綦戩李師顔輩皆被黜海陵終不以景純為工
與被黜者兩罷之趙獻之賀啟云丹桂一枝不
失舊物青錢萬選無媿古人其為名流所稱道
如此累官吏部侍郎改侍講學士卒其賦酴醾
有玉斧無人解修月珠裙有意欲留仙之句甚
為詩家所稱
即事
一錢不直程衞尉五斗解酲劉伯倫讀罷離騷解衣卧
門前花柳自爭春
孟内翰宗獻(六首)
宗獻字友之開封人大定三年鄉府省御四試
皆第一供奉翰林曹王府文學兼記室參軍以
疾尋醫久之授同知單州軍州事丁母憂哀毁
致卒劉無黨題其詩卷後云簪紱忘情累山林
閱歲隂選官堂印手說法老婆心(友之深於内典)世路
嗟前却人生變古今公乎眞不死名姓斗之南
相人孔嗣訓挽云二十年間事才名一夢新衰
羸驚喪毋哀毁竟亡身魂返愁楓夜情留淚草
春黃公酒壚在此去只悲辛汴人高公振特夫
云見說平生夢前途盡目前(友之未第時夢中預見前途所至於)
(今皆驗)乘除雖有數凶禍竟何緣禮樂三千字才
名二十年仁人遽如許無路問蒼天又云誰謂
詩成讖清冰果自焚(友之雪燭詩固知劫火終無盡誰謂清冰也自焚未)
(幾下世)人嗟埋玉樹天為落文星(友之隣舍李生言六月中連二)
(明星隕於友之所居虚靜軒前)數詩雖不盡工姑并記之有以
見先生於出處之際死生之變造物者皆使之
前知其以天下重名畀之者為不偶然云
補歸潛志金以律賦著名者曰孟宗獻友之趙
樞子克其主文有藻鑒多得人者曰張景仁御
史鄭子時侍讀故一時為之語曰主司非張鄭
秀才非趙孟律賦至今學者法之然其源出於
我高祖南山翁故老云孟晚進初不識翁因少
年不第發憤闢一室取翁賦剪其八韻類之帖
壁間坐卧諷咏深思已而盡得其法下筆造微
妙再試魁於鄉於府於省於御前天下號孟四
元迄今學者以吾祖孟師也孟雖仕不甚貴作
詩詞有可稱自號虚靜居士頗恬淡留意養生
術嘗著金丹賦行於世其詩詞亦有集
補金史故事狀元官從七品階承務郎世宗以
宗獻四試第一獨異等與從六品階授奉直大
夫
龔平甫森玉軒
古人借宅亦種竹大是饕竒心未足高齋聞有萬琅玕
坐對懷山飲秋綠官閒勝日無一事尊酒不空仍有肉
他時剝啄叩君門高枕矮牀容我宿
舊蓄一琴棄置者久矣李君仲通為張絃料理仍
鼓數曲以詩贈之
我家筝奴憂樂同塵埃滿面鬢髮蓬徽絃不具挂牆壁
似慙無以娛衰翁夫君一見為披拂坐使寒谷回春融
中含太古意味足雜以新態來無窮繁聲流水不可喻
直與造化相冥通形神久已坐灰槁一旦抉剔驅盲聾
寂然反聽杳難詰但覺萬竅俱玲瓏千金不得和扁力
誰謂起廢由枯桐曲終玄旨竟誰會非絃非指仍非空
拂衣欲往君且止為我乘興彈悲風
張仲山枝巢
達人孤高與世疎百年直寄猶須臾歸來掩關聊自如
人之不足等有餘樂哉下視濠梁魚逍遙自契蒙莊書
異時馭氣游太虚我知枝巢亦蘧廬
柳塘
搖搖風影漾寒塘靜裏亭臺日月長不似隋家堤岸上
亂鴉殘照管興亡
蘇門花塢
繞舍雲山慰眼新看花差後洛陽塵從君小築繁香塢
不負長腰玉粒春
閏月九日
南崖烘暖貯秋光勝處相沿釂一觴俚諺難逢兩寒食
閏餘今值小重陽頭風比似常年愈菊面渾如去歲黃
老矣歡遊定能幾佳時此樂最難忘
趙内翰攄(一首)
攄字子充宛平人自號醉全老人
早赴北宫
蒼龍雙闕鬱層雲湖水鱗鱗柳色新絕似江行看清曉
不知身是趁朝人
趙文學承元(一首)
承元字善長先世汴人兵火間寓旅河間遂占
籍焉大定十三年詞賦第一人除應奉翰林學
士兼曹王府文學以疎放少檢得罪王府貶廢
久之遇赦量叙卒於臨洮
探春
水底流泉匹練飛麴塵著柳不禁吹杖藜恰到春生處
已有人家插酒旗
張太保行簡(三首)
行簡字敬甫大定十九年詞賦第一人家世儒
臣備於禮文之學典貢舉三十年門生徧天下
南渡後遷禮部尚書太子太保翰林學士承旨
卒諡文正楊内翰之美銘其墓稱敬甫天性孝
友太夫人疾不解衣者數月居喪哀毁過禮事
其父御史大夫自幼至終未嘗少違顔色與諸
弟居三十餘年家門肅睦人無間言率勵子弟
不至為驕侈雖處富貴與素士無異平生無汎
交無私謁慎勤周密動循禮法居無怠容口無
俚言身無徑行雖古君子無以加故天下言家
法者唯張氏為第一言禮樂言文章言德行之
純備者亦唯張氏之歸有集三十卷傳於家敬
甫賦燕云王氏烏衣巷盧家白玉堂寒食云餳
粥雞毬留故事風花鸎柳閙春城中秋云露凝
灝氣霑瑤席雲近清光護桂宫此類甚多也
補金史司天臺劉道用改進新歷詔學士院更
定歷名行簡奏乞覆校測驗俟將來月食無差
然後賜名詔翰林侍講學士党懷英等覆校懷
英等校定道用歷明昌三年不置閏即以閏月
為三月二年十二月十四日金木星俱在危十
三度道用歷在十三日差一日二年四月十六
日夜月食刻不同道用不曾考驗古今所記比
證事迹輙以上進不可用當徒長行彭徽等四
人各罷去久之改官禮部侍郎提點司天臺直
學士羣臣請上尊號上不許詔行簡作批答因
問行簡范祖禹作唐鑑論尊號事行簡對曰司
馬光亦嘗諫尊號不若祖禹之詞深至以為臣
子生諡君父頗似慘切上曰卿用祖禹意答之
仍曰太祖雖有尊號太宗未嘗受也行簡乞不
拘對偶引祖禹以微見其意其文深雅得代言
之體所著文集十五卷禮例纂一百二十卷會
同朝獻禘祫喪葬皆有記錄及清臺皇華戒嚴
為善自公等記藏於家
六月二十九日北宫朝回
疎柳衰荷又一時清波飛葉夢靈芝年年踏盡溪邊路
不覺吳霜點鬢絲
酬郭光秀才
疇昔君來事已睽豈知今我又羈棲波臣儻不辭升斗
鵠卵終當遇魯雞
題子端雪谿小隱圖
出處皆天豈自由仙標終合冠鼇頭不妨貌取黃華景
時向鈴齋作卧游
附趙秉文張文正公碑貞祐三年冬十二月十
六日翰林學士承旨張公以疾終於正寢訃聞
上為輟朝命勅祭勅葬贈金紫光禄大夫諡曰
文正前代諡文正者不過三數人本朝惟唐括
丞相與公二人而已嗚呼亦可謂榮矣初明昌
泰和間明天子勵精政事修飾治具典章文物
高出近古公之父清獻公任奉常春官朝廷典
憲皆其討定修國朝儀禮完然為一代法其後
公繼之前後垂三十年凡朝廷有大制度大典
冊大號令至於紀世宗顯宗章宗三朝之宏休
偉烈未嘗不經公之手初宋人寇邊南鄙用兵
書詔旁午公獨任其責沛然有餘朝廷以平章
政事布薩揆軍回右副元帥完顔匡等圍襄陽
又賊帥丘崈遣人告和或議乞以恩旨許將士
回俘掠公言君人者與為將帥不同君道以仁
義為主弔民伐罪而已將在閫外權其事宜可
也藉如軍士應須俘掠與出之自上不若出於
帥臣之為愈也其論襄陽可攻圍與否及欲分
淮南之半為界公言向者大舉本朝平蕩江漢
今平章軍回竊意在彼事勢或有未得如吾意
者但隨所得郡縣撫而有之彼必以我圖久駐
之計方事進取震懾畏亡求成不暇矣不必以
淮南遠近為斷其後張宕書來以朝廷所須五
事但欲量增歲幣歸泗州俘略朝議以面奉聖
旨必以割地稱臣使得贖罪為辭公又言有司
之事容可擬議至於聖訓理難中止大定初蓋
度宋必能遵稟故令帥府開示聖訓報諭今既
聖度包荒竊恐宋人以要約重難急於求請不
若使其易從然後示之聖訓重以生靈之故曲
依來請庶幾兵革早息其後以叔易伯重增歲
幣函賊臣之首獻犒軍之賞公在翰苑籌畫為
多南邊底定固賴明天子與大臣協謀蓋亦有
内相之助焉初清獻公由禮部郎中出守林棣
代為郎中及以尚書遷亞相公復為侍郎及清
獻公致政之後公又有御史之拜衣冠傳為榮
事故其誥命有鄭之桓武代為周司徒韋之賢
成繼作漢丞相之語公之没朝廷以公家傳禮
學復命其弟行信為禮部尚書自非學問該博
議論篤正而濟之以深醇之行勤敏之操何以
有此公諱行簡字敬甫莒州日照人祖萃卿以
醇儒碩學顯名當世仕至鎮西軍節度副使父
暐經明行修嘗任御史大夫公大定十九年擢
詞賦進士第一時年二十四公性純厚端懿謹
慎周密口無擇言而為善不近名修道不求容
惟以公勤忠直自結人主之知是以歴仕累朝
俱蒙寵遇平生少交遊寡言笑嘗以謙敬自持
待人以誠而與物無忤故卒之日朝士大夫哭
之哀焉曰世不復有斯人也其家風醇謹似萬
石君通達典故似虞祕書經學論議似陸宣公
詔誥典冊似李贊皇人得其一已獨厭餘不幾
於全乎銘曰天地元醇降為仁人含和醖真不
淄不磷行為世表文演帝綸家傳禮學載筆終
身敢有二事墜其清芬歴仕四朝寵數益新何
以致之惟敬與勤緇衣美鄭德星聚陳顧後絕
配瞻前無隣惟清獻公如萬石君歲時問勞寢
膳以聞慶建白首朝服事親明星忽逝孤月獨
晨忠厚之氣殁為明神公卒汒陽而葬南原過
者必式惟文正之墳
張内翰檝(四首)
檝字巨濟先世泰州長春人有官於山隂者遂
占籍焉曾祖頤宗銀青榮禄大夫祖惠懷遠大
將軍父天白虢縣簿巨濟明昌五年詞賦第一
人仕至鎮戎州刺史為人有藴藉善談論文賦
詩筆截然有律度時人甚愛重之陜州詩云駭
浪奔生馬荒山卧病駞永寧劉氏園亭云菊老
芙蓉衰梨柿葉爭絳叩門人不譍一犬吠深巷
此類甚多
秋興
飄零千里道牢落半生愁殘月如新月今秋似去秋露
濃花氣重風細竹聲幽何日清溪上煙蓑一釣舟
客中
絳脣花不語青眼柳初眠塵去尋芳馬香來載酒船歸
期仍雁後野興已鷗邊惆悵無家客春風又一年
蓮實
水妃擎出紺珠囊玉筍彫盤喜乍嘗膚白已攙新藕嫩
心青猶帶小荷香鬭餘翠鳥零珍羽飛盡黃蜂露密房
口腹累人良可笑此身便欲老江鄉
初夏
小園綠笋間朱櫻點綴年華似有情露浥葛巾晨氣潤
風隨竹簟晚涼生閒窺黠鼠潛身處靜厭飛蚊遶鬢聲
安得冷泉幽石畔解衣盤礴樹隂清
閻治中長言(八首)
長言字子秀濟南長清人客居兗州之嵫陽祖
俊行臺南牓父時昇任忠傑牓高曾以來登科
者六世矣子秀少日慕張忠定之為人故名詠
避衞紹王諱改焉幼孤養於從祖能自振厲好
學工詞賦間有前人句法性本豪俊使酒任氣
及游京師乃更折節遂以謹厚見稱酒酣耳熱
故態稍出嘗以第一流自負屏山獨深知之不
以為過也平生多竒夢果魁天下士論厭服在
翰苑十年出為河南府治中被召以道梗不得
前卒於亳州子魯瞻魯安今一孫在洺州
北齊行
天保大人襲世貴未待齊成已無魏讖裏方傳近水羊
夢中先兆攻城蝟六君三世都能幾二十八年翻手裏
細思孝靜靈運詩天道好還非妄矣
應制中秋
璧月當秋夜未闌漢宫高會浹宸歡塊蘇塵世三千界
珠翠瑤光十二欄桂實飄香浮壽斝露華零潤溢仙盤
都人側聽雲韶奏共指天家是廣寒
博索道中書事
此地先經戰人生苦未聊泉源疏地脈田壠上山腰敗
石平危徑枯柴補短橋曉烟明遠爨暮雪暗歸樵履滑
心頻悸梯危骨欲消解鞍空倒卧無夢訖通宵
送麗酒麗橙與秀實御史
驄馬朝回畫閣深遥知春意領梅心麗橙嬌軟麗尊小
聊助風流對淺斟
閻立本職貢圖
諤諤昌周此一書形容獒貢寫成圖寧知右相無深意
莫指丹青便厚誣
盤山招隱圖
畫出中盤望隱歸鳴珂朝馬尚遲遲賦詩未敢輕相誚
却恐吾山也勒移
三門集津圖
津門未為天下險勿作駭相觀兹圖偃月堂中李林甫
有人能寫此心無
丁氏思祖亭
鶴野三千里鳬函五百年人間仍舊德龜筮得新阡族
屬東州望衣冠鼻祖傳異時誰式墓應識子孫賢
李治中著(一首)
著字彦明眞定人高才博學詩文得前人體工
於字畫頗尚玄言承安二年經義第一人在翰
林七年出副定州召為戶部員外郎坐大中黨
事謫臨洮府判官量移西京路按察司判官遷
彰德府治中城再陷避於塔上兵入招降大罵
不從掘塔倒而死
觀音院書閣
明巷蓬蒿一尺深小軒岑寂似山林鳥聲落枕有高下
山色閱人無古今客裏三年侵老境牀頭一易浣塵襟
晚凉癡坐忘言裏滿地西風白玉簪
附歸潛志金朝取士止以詞賦經文學士大夫
往往局於此不能多讀書其格法最陋者詞賦
狀元即授應奉翰林文字不問其人才何如故
多有不任其事者或顧問不稱上意多出補外
官章宗時王狀元澤民在翰林會宋使進枇杷
子上索其詩澤民奏小臣不識枇杷子惟王庭
筠詩成上喜之呂狀元造父子魁多士及在翰
林上索重陽詩造素不學詩遑遽獻詩云佳節
近重陽微臣喜欲狂上大笑旋令外補故當時
有云澤民不識枇杷子呂造能吟喜欲狂
附金詩紀事案元好問續夷堅志呂内翰造字
子成其大父延嗣父忠嗣俱第狀元子成未第
時夢金龍蜿蜒自天而下攫而食之是歲經義
魁南省詞賦繼擢殿元閣門請詩有狀頭家世
傳三葉天下科名占兩元之句而歸潛志復載
其不能詩如此恐一時過為嘲笑或失其實也
御訂全金詩增補中州集卷三
