欽定四庫全書
御訂全金詩增補中州集卷五十五
兌齋曹之謙(四十五首)(補)
補曹之謙字益甫雲中應人幼知力學早擢巍
科與元遺山同掾東曹機務倥傯商訂文字未
嘗少輟北渡後居平陽者三十年與諸生講學
一以伊洛為宗衆翕然從之所著古文雜詩三
百首曰兌齋文集汲郡王惲序之曰先生之作
析理知言擇之精語之詳渾涵經旨刊落陳言
當其自得又抑揚有法豐約得所可謂常而知
變粹而不雜者也
附歸潛志曹恒君章應州人高丞相汝礪之壻
也少讀書不肯為科舉計惟孤介不肯事富貴
人南渡居大梁葺軒種竹號友直余先子為作
詩賦之又好收古人書畫器物藹然有士君子
風遭亂病殁有子之謙擢第
送梁仲文
聖人既已没聖道遂不傳異端壅正途榛塞踰千年大
儒起相承闢之斯廓然濓溪廻北流伊洛開洪源學者
有適從披雲見青天我生雖多難聞道早有緣中歲苦
病目不得深窮研梁君河東秀意氣凌孤騫探道得奥
閫辯說如河縣所知非苟知而亦允蹈焉出入口耳者
彼我奚足言却來自秦京過我汾水邊未幾復言别長
途北之燕行看奮六翮高舉凌雲烟功成名遂後歸老
河之壖相從講聖學與子長周旋
感遇二首
中林有幽蘭蘿生雜衆草地僻人不知芬芳空自好嚴
霜凋古木歲晚難獨保願充君子佩探擷尚未早安得
清風來吹香出林表
高林夾金井修竹連清池梧葉既薿薿竹實亦纍纍可
棲復可食鳳鳥來何時重華不得見韶樂何能為日暮
空歎息蕭瑟寒風吹
變白頭吟
梧桐不獨老鴛鴦亦雙死靜女懷貞心徇夫正如此奈
何及末流不知再醮羞中路多反目幾人能白頭君不
見會稽愚婦輕負薪不肯終身事買臣一朝歸佩太守
印悔望車塵那敢近人生賦命自不齊貧賤富貴各有
時隨雞逐狗聽所適世事悠悠爭得知
閒中作
雄雞啼一聲驚起五更睡出門何擾擾競逐名與利冥
冥車馬塵白日暗城市蕭條蓬蒿居獨有羲皇地高情
杳秋雲靜性凝止水俛仰天地間澹然無一事
東坡赤壁圖
先生矯矯人中龍京塵千丈不可容五年一夢落江海
翩然野鶴開囚籠雪堂閉戸讀書史興來飄然弄雲水
黃泥坂下醉三更赤壁磯頭船一葦明月清風共一江
邁往之氣無由降酒酣作賦記清賞袖有巨筆如長杠
一朝騎鯨尋李白人間俯仰成今昔續絃無處覓鸞膠
見畫思公空歎息
風雪障面圖
頑雲暗空雪正飛老木殭折溪流澌敝裘羸馬耐寒子
便面障風何所之僕夫徒行亦良苦吻噤不語心應語
人生受凍分豈無但願不作君家奴
秋日雜詩
山中有佳人考槃歌在澗别來今幾時歲月忽已晏相
思不得書矯首望飛鴈
寄元遺山
詩到夔州老更工只今人仰少陵翁自憐奕世通家舊
不得論文一笑同草綠平原愁落日鴈飛寒水怨秋風
黃金鑛裏相思淚幾墮憑高北望中
秋日懷李仁卿
獨倚斜陽百尺樓故人千里思悠悠陶唐祠下烟光晚
姑射峯前鴈影秋罇酒幾時同李白雲山多處是并州
臨風惆悵無人會一曲商歌寫暮愁
為麻信之壽
中州人物一元龍卓犖英才磈磊胸濁酒數杯遺世慮
清詩千首傲侯封諸郎照眼三珠樹舊業關心五老峰
頭白他年賦歸去綵衣扶杖看從容
送王仲通
從事西遊五見春翩翩書記日爭新懷鄉不作登樓賦
佐府真為入幕賓世事忽驚翻手雨馬蹄又踏化衣塵
古來燕趙多豪傑定有飛書薦鶚人
上巳日感懷
舊遊桃李涴兵塵十六年悲客裏春浮白可能澆磈礧
踏青聊且慰酸辛蘭亭修禊人何在庾信傷心賦又新
芳草喚愁花濺淚東風回首一霑巾
白菊
數枝的皪照秋清何物為花乃寧馨玉骨冰肌誇皎潔
風璫月珮想娉婷霜迎葉上迷青女露下籬邊泣素靈
見說寒英能愈疾擬開三徑著茅亭
紅葉
枝上萎黃慘未乾嚴霜一夕總成丹色烘曉日燕脂暖
影濯秋江蜀錦寒南鴈數聲催晼晚西風幾度見凋殘
横山樓下梨千樹每憶童年九日看
北宫
光泰門邊避暑宫翠華南去幾年中干戈浩蕩人情變
池鳥荒蕪樹影空魚藻有基埋宿草廣寒無殿貯凉風
登臨欲問前朝事紅日西沉碧水東
趙吉甫種德園
培植功夫與日新風光别是一家春三株槐茂堂堪構
九畹蘭芳佩可紉桃李隂成應有地棟梁材出豈無人
從今不羡燕山竇五桂聯芳一老椿
寄鄉中故人
十年夢繞故山薇世事悠悠與願違華表未成遼鶴語
青冥空羡塞鴻歸雲横北嶺迷鄉眼塵滿西風涴客衣
為報吾州舊親識短書相慰莫令稀
送侯君美歸雲中
暫時相見又相違留滯天涯更易悲客淚清和秋雨落
鄉心杳逐朔雲飛路經險阻行須穩書報平安寄莫遲
邂逅故人如問我為言貧病未能歸
自趙城還府
簡子城邊過盡春却尋歸路並清汾落花亂逐溶溶水
遠樹低連漠漠雲姑射雨晴山似染王官風暖草如熏
獨憐疲俗誅求困愁歎聲多不可聞
讀唐詩鼓吹
傑句雄篇萃若林細看一一盡精深才高不似人間語
吟苦定勞天外心白璧連城無少玷朱絃三嘆有遺音
不經詩老遺山手誰解披沙揀得金
弔王内翰從之
往年高步到瀛洲豈料東陵是故侯庾信竟歸周室老
劉楨真有岱宗遊山瞻斗仰名空在桂折蘭摧恨未休
鬱鬱佳城滹水上野烟寒草又經秋
上韓應州
天挺英雄入彀中堂堂自有古人風應機力贊興龍業
唾手能收汗馬功四海威名方共仰一時才武更誰同
潁川不是留黃霸行拜中書作相公
懷劉京叔
奕世金蘭契於今只有君英才殊落落餘子漫紛紛一
别幾春草相思空暮雲何時展良覿把酒共論文
宿雲臺觀
趨程疲永路託宿喜琳宫蓮嶽三峯對松林一逕通地
偏殘暑失境靜俗塵空入夜清詩夢山泉落枕中
中條阻雨
行李淹蒲坂歸期念晉州高風千葉下寒雨一山秋澗
響頻驚夢蟲聲亂入愁酒醒孤館裏心折大刀頭
初秋雨後
積雨蕩煩暑廻風吹早涼老苔翻舊碧病葉墮新黃久
客應吾道浮生半異鄉黑貂渾敝盡愁看一開箱
九日
幽(闕)嬾慢令節廢招尋無復歡娛地空驚(闕)閉
門黃菊晚步履紫苔深尚友陶彭澤悠然(闕)
鴈
北塞迎霜雪西風送羽翰數行天澹澹萬里路漫漫日
落秋聲急江空暮影寒故人書斷絶矯首望雲端
幽居有感
閒居仍地僻門閉草萊深車馬無還往詩書有討尋嚴
霜催歲晚屋破覺寒侵計拙煩親舊誰能數賜金
秋風亭故基
危亭冠雉堞飛構何崔嵬一夕墮劫火變化成烟灰頽
基翳蓬蒿壞道封莓苔蕭條古城上空有秋風來
除夜
三十七年過勞生強半休此心空耿耿吾道每悠悠感
物百憂集思親雙淚流春風添一歲又是五更頭
送李郭二子還鄉
喪亂身為客淹留淚滿衣亦知生處樂未卜有年歸祖
帳臨寒水仙舟漾夕暉春來一相送腸斷故山薇
中書耶律公挽詞
虎嘯龍興際乘時自有人風雲開慘淡天地入經綸忽
報台星坼仍傳薤露新斯民感無極灑淚叫蒼旻
應州廟學釋奠
夜色齋厨肅秋風殿宇清右文遭聖代備禮引諸生牢
醴嚴三獻豆籩陳兩楹祭餘同飲福旭日樹頭明
送李端卿東行
故人有所適驅馬出東城紅樹添秋色青山滿去程曾
為同省掾偏愴遠離情别後能相憶因風為寄聲
子猷訪戴圖
興盡空回雪夜舟訪人虚語亦悠悠須知汾水多奇士
豈獨王家一子猷
梅影
隔忩渾似李夫人江月多情為返魂宛是依依舊顔色
向人憔悴立黃昏
秋夜
寂寂江城夜向闌西風吹鴈叫雲端一聲遠過南樓去
月滿碧天秋水寒
臨潼温泉
琢玉為池浴太真芙蓉花暖水生春誰知寂寞千秋後
留與行人洗路塵
長安早發
行李怱怱滻水頭雨餘凉氣動新秋五更馬上還家夢
先逐西風到晉州
秋夜聞笛
雲淨寒空月滿樓何人横玉叫清秋梁州才罷伊州起
不盡關山此夜愁
廢宫
斷磚殘礎碎盤花輦路荒涼蔓草遮玉殿朱樓俱不見
壞墻嶾嶙遶人家
過茹越嶺有感
山川良是昔人非北望松楸淚滿衣三十餘年成底事
全家南渡一身歸
蒲津晚渡
黃河城下水沄沄船去船來幾夕曛老盡津頭垂釣客
柳隂相對白鷗羣
陳參議賡(二十首)(補)
補陳賡字子颺官河東山西道行中書省參議
遊龍祠
黃河如絲導崑崙萬里南下突禹門枝流潛行大地底
派作八道如霆奔吾聞川真嶽靈有冥宰況乃利澤開
洪源神龍窟宅瞰平野千古廟貌何雄尊深林含蓄雷
雨潤冷殿似帶波濤痕我來南州走塵坌執熱未濯憂
思煩試㪺甘洌洗肝肺一勺注腹清且燉悠然晞風坐
東廡倏見繪畫如飛鶱仙官華裾乘朱軒旗纛掩藹蛟
伏轅雷公電母踏烟霧天吳海若驅鼉黿何時借取霹
靂手倒挽銀漢清乾坤廟前老翁顧我語孺子未易排
天閽胡為高論乃如此一笑滿面春風温是時三月遊
人繁男女雜遝簫鼔喧搴茭沉玉答靈貺割牲釃酒傳
巫言巫言恍惚廟扉闔拜手上馬山烟昏
峴山秋晚圖
大山高嵯峨小山低㟝嶁清江錦樹帶秋烟烟際人家
在林藪荆河迤南三峴山此圖定繪襄陽否詩人翰墨
丹青手落筆天機隨所有峴首直在襄陽西遙觀漢水
含風漪上有龜龍一片石云是羊公墮淚碑試披禹跡
考地志畫師寧免詩人疑且看滿眼江山好休作燕人
過晉悲
子猷訪戴圖
兩晉崇玄虚風流變華夏舉世尚清談天地指一馬嵇
阮竹林賢鴻名重天下王郎衣冠胄亦復慕草野偶來
剡溪上溪水正清瀉扁舟信沿洄氣韻何瀟灑誰與好
賢心丹素入圖寫山隂懷古意欲攬不盈把賦詩心夷
猶六義媿騷雅西風塵冥冥倘有知音者
鐵拄杖
閩王鐵杖如楖栗得自荒虚鬼神域鞭笞蛋蠻今幾年
霧翳雲蒸老蛟黑腹中有簧如細泉牙節宛轉聲鏗然
天生神物不虚棄提攜萬里歸坡仙坡仙騎鯨凌紫烟
海山一去今千年人間俯仰成今古紛紛長物何須數
洛陽銅駝卧荆棘昭陵石馬埋烟雨百斛鼎兩錢錐小
大用舍俱兒嬉商顔鶴髮一笻竹何似凌烟功臣玉具
高搘頤黃閣得君真耐久扶持四海經綸手會須拄到
崑崙顛九點青山看九有鐵邪杖邪吾不知誠將道眼
窺天機一朝雷雨轟空陂須防化作蛟龍飛
武善夫桃源圖
武郎種桃滿雲溪三月紅雨行人迷自從玉勒入雲馭
春風杜宇年年啼飛黃騰踏有天倪紫電轉盼天山低
要將白璧沽蛾眉更把黃金鑄褭蹄羲和挾輈六龍馳
暮景空廹虞淵西新詩擬喚槐安夢咫尺溪邊春色動
飛花漠漠水泠泠蒼苔荒了烟霞洞聞道西風解涴人
何處江山可問津征塵障斷仙源路且看丹青萬樹春
送李長源
月下孤鴻枕上雞高城今日又分攜九秋雲氣崤陵底
萬里河聲砥柱西飲罷關山秋寂寂詩成風雨暮淒淒
千金善保并州器要放崑崙入馬蹄
寄陜郡楊正卿(西奄)
臨川堂上看飛鴻十載西川一轉蓬親老家貧初有累
才疎意廣卒無功姦雄頗忌孔文舉富貴何如張長公
滿地塵埃浮世狹一帆思駕五湖風
遷客形容國士心春風鶴髮不勝簮鍾儀去楚衣冠異
王粲依劉歲月深歲晚艱危無短策酒酣悲壯動長吟
遥憐蘭省楊夫子一紙書來抵萬金
宣宗挽詞
洛邑周初定蒼梧舜不還九天來鶴馭萬國泣龍顔儉
德高千古鴻勲際兩間無由望弓劍雲氣鬱橋山
寒食祀墳廻登臨晉西原廢寺
前朝廢寺枕山阿尚有摩雲窣堵波故國已非唐日月
老僧猶指晉山河年來筋力登臨倦亂後心情感慨多
石蘚荒碑碎文字他年更得幾摩挲
當年雲構接天開一夕煙塵化劫灰佛閣丹青餘瓦礫
禪房花木亦蒿萊春風萬里騷人怨落日千秋杜宇哀
斷礎荒烟無限意一章詩律為誰裁
送寇輔臣
古陌風塵點客衣送春君亦伴春歸東風不管離人恨
吹落楊花滿地飛
蒲中八詠為師巖卿賦
蒲津晚渡
雲濤注壺口水府蟠九壘公子莫爭舟蛟龍方骫骳
虞坂曉行
伯樂沉九原泥塗困騏驥千古長坂空無人知此意
舜殿薰風
巖廊鳴五絃薰兮南風來鳳去徽音絶眢井生莓苔
首陽晴雪
天風吹瓊瑶自冒首陽頂欲和采薇歌千山凍雲冷
東林夜雨
林壑冷含秋風雨黯如海何如贊公房青燈淡相對
西巖疉巘
梵刹盤空曲烟霞錦綉紋山靈倘招隱徑入萬重雲
媯汭夕陽
蓂階降英皇此地嬪有虞南廵竟不返愁雲接蒼梧
王官飛湍
懸流落雲巖遥空挂飛練何時㪺清泠一頮黃塵面
陳提舉庚(十九首)(補)
補陳庚字子京賡弟任平陽提舉
送麻信之内鄉山居
四海紛挐戰虎龍驚麕無計脫圍中莫貪利禄遭時忌
要學聱牙與世同汝水應逢寒食雨淅川行趁舞雩風
離心洗蕩方如許莫上危樓聽斷鴻
弔麻信之二首
敝屣功名嬾著鞭劇談豪放本天然閒來每愛從人語
醉裏何妨對客眠體瘁漸成中酒病家貧全仰賣碑錢
堂堂一去今何在三尺孤墳罩野烟
風采瓊林未足侔一朝零落委山丘君恩未賜金蓮炬
天闕俄成白玉樓詩類貫珠尤可翫室如縣罄更堪憂
路遥未暇憑棺奠悵望中條涕泗流
答楊煥然二首
梁苑當年記盛遊亂離南北恨遲留且教紅袖歌金縷
莫對青山歎白頭人似贊皇遷蜀郡詩如子美到䕫州
傳家況有玄文在應使童烏繼纂修
獻賦當年覲紫宸羡君藻思獨超羣扶持吾道難尤力
潤色斯文老更勤學際天人寧有伴文如風水自成紋
何時載酒清伊上寄字時來問子雲
清明後書懷
花氣薰人動竹齋貪春狂思若為裁蜂粘落絮飛還墜
燕認新巢去復來亂後精魂猶夢境貧中風景剩詩才
江山信美非吾土懷抱何時得好開
送孟駕之赴闕
文史相從二十年歲寒心事久彌堅向來才力驚游刃
此去功名穩着鞭淺綠美依沙漠草横青遥指拂廬烟
應將萬字匡時策挽取恩波下九天
病後贈姚仲寬居士
寂寂柴關晝不開虚簷獨步意徘徊百年素業南柯夢
一寸丹心古鼎灰野老相過聊問訊溪禽近啄不驚猜
好奇誰是劉公子肯為揚雄載酒來
有懷家兄子颺
蕭蕭雙鬢半成絲亹亹襟懷抱所思趨向自知違俗好
文章只合伴兒嬉嵩西晚照霞明處洛汭秋風鴈過時
中有先人敝廬在與君何日理茅茨
贈李彥誠
五嶽分崩四海傾便宜一别盡今生艱難契闊重相見
四十餘年老弟兄
峴山秋晚圖
當年叔子愛兹山陵谷回頭幾變遷縱使豐碑今尚在
遊人誰復一潸然
題師巖卿蒲中八詠
蒲津晚渡
中條山色照黃河競渡行人晚更多城上危樓倚霄漢
凭欄有客正悲歌
虞坂曉行
五更風露正清冥馬首殘蟾分外明好句墮前俄失去
微吟倏過古虞城
舜殿薰風
德化當年被海隅熙熙物性盡昭蘇不知今日吾民愠
一聽琴聲解得無
首陽晴雪
山頭晴雪照城樓潑水融銀眩兩眸蕩滌寒威須美醖
浮香醽醁夜来篘
東林夜雨
瀟瀟寒雨濕觚稜古殿長廊夜氣增此地此時誰得意
龕燈一點坐禪僧
西巖疊巘
螺髮烟鬟矗萬峰行人指點梵王宫鳥飛杳靄蒼茫外
人在霏微空翠中
媯汭夕陽
水曲山河古樂鄉聖謨曾此降英皇遺風欲問應無處
破屋頽垣半夕陽
王官飛湍
表聖當年愛此山倚樓終日看飛湍後人空飲貽溪水
不學先生便挂冠
白雲子房皥(三十一首)(補)
補房皥字希白自號白雲子
江上行
浮雲澹澹心悠悠杖藜來作江邊游商人打鼔催行舟
洪波不斷東南流木葉蕭蕭荆楚秋勸君休上王粲樓
日落滄江增暮愁
賣劍行贈韋漢臣
滄海波未澄無人斬長鯨韋郎三尺玉匣中鳴不平蛟
龍一出雷雨隨翕忽變化清四夷可惜有才不見用青
天白日將何為酒酣起舞抱劍哭肅肅悲風動茅屋不
如南山學種田自古青萍換黃犢
扣角歌贈史吉甫
剝剝剝扣牛角自從破却黃雞殼陰陽二氣分清濁㢲
則為風震則雷流者成川峙者嶽易道常行日用間醉
夢昏昏人不覺伏羲不得已而畫文王不得己而重叔
世不及上世隆夫子不言人益蒙著成大傳開盲聾譬
如日出滄海東無物不在光明中峨嵋山人史居士來
到公安大智寺手攜牛角欲何為發明三聖心中事人
言康節是前身但不家居洛之涘胸中一部皇極書造
化功夫際天地舒之則彌滿六合卷之則不盈一握近
之則在乎目前遠之則入乎冥邈有人來問先天學扣
牛角剝剝剝
貧家女
貧家女德性温柔寡言語終身辛苦不下機身上却無
絲一縷倡家女兒百不會只向人前賣嬌態繡裀端坐
青樓中銀燭熒煌照珠翠書言福善與禍淫未必天公
有此心盗跖長年顔子夭古來顛倒非獨今高處是崑
崙低處是東溟崑崙推不倒東海填不平物之不齊物
之情貧女莫羡倡女榮不義富貴浮雲輕持身但如冰
雪清德耀荆釵有令名
送王升卿
傷哉船子峰頭月昨夜團團今夜缺月華猶自不長圓
人生安得無離别世上憂端千萬許惟有别離心最苦
盧川春晚送君行落花為我啼紅雨四海紛紛尚戎馬
我曹只合歸林下如椽大筆今無用日課新詩自陶寫
嵩陽佳處如罨畫溪可漁兮田可稼我欲從君覓隱居
却恐山靈嫌俗駕
題吕仙亭
岳陽城南吕公洞道人見客無迎送事少方知日月長
身閒未覺功名重竹影松隂生午涼山色湖光設朝供
高吟下視世間人幾人不在黃粱夢
寄呈岳陽諸友
禀性太褊率不受塵事觸自小遠市㕓僻居在巖谷人
間嗜好心舍書百不欲一飽更希求簞瓢隨分足失脚
墮世路纏紏若徽纆人以官為榮我以官為辱平生喜
高潔為官近卑俗平生喜曠達為官窘邊幅平生喜疎
散為官貴圓熟平生喜忠鯁為官多諂曲澆漓當此時
古道那可復鷦鷯巢一木偃鼠飲滿腹誰能朱門中區
區匄粱肉折腰趨下風不厭解印速青山喚我歸早晚
謝羈束一樽石上酒浩歌對松菊
題張信之見山堂
自古朝市人罕與山相會山豈欲遠人人自與山背張
侯創新居正在闤闠内何以得青山坐上日相對胸中
有丘壑眼前無障礙人物既蕭散山不問内外晚來天
氣佳收目入清快乾坤無一塵草木有多態千里好風
來幾縷殘霞在拄笏當此時未覺功名大
慶王鼎玉生子
魏侯照乘珠卞氏連城玉此物豈易得君家貯滿屋平
生積德深天錫以多福熊羆入夢頻不待封人祝長者
已雄偉幼者更清淑指日看鶱騰誰為犀角秃願君剩
買書學語便教讀斯文久不振六經要再續人生宇宙
間百歲一瞬速美惡暫時休何者為榮辱且為引寧馨
遶院種松菊陶潛歸去來有子萬事足
戊子
萬事人間已飽諳一身猶自客天南行非楊秉三無惑
性似嵇康七不堪俗學為名多外飾聖人養德貴中含
有時靜坐深思省三十年前總是慙
寄段誠之
咫尺春風三十三不如歸卧舊烟嵐浮雲富貴吾何慕
陋巷簞瓢分所甘多語數窮深可戒虚名無用不宜貪
寥寥孔學今千載頼有斯人可共談
次前韻寄王升卿
谷口人家十二三家家忩戶得晴嵐千章雲木秀而野
一脉泉流清且甘徇俗到頭終是病躭書自古不名貪
作詩為問東溪友樽酒何時愜笑談
辛夘生朝呈郭周卿段復之
甕面醯雞積有年近來霧豁見全天出言最忌談人惡
入德尤宜去自賢回也屢空趨聖域參乎一唯得心傳
佛岐老徑雖高絶不及中庸道坦然
贈趙山甫
寇盗連年劇蝟毛一身無處可奔逃陳平自合西歸漢
諸葛焉能北事曹嗟我命兼才共薄仰君名與德俱高
幾時一笑滄浪畔右手持杯左手螯
哭楊叔能
仰看飛鴻俯看鱗訃來不覺淚沾巾風塵末路尤多難
山澤癯儒只合貧亂後有誰收恨骨眼前無復見斯人
襄陽舊隱依然在花落空庭冷淡春
和李正甫九日韻
論著哀時總可哀不如且放笑顔開留連風月憑詩句
管領江山有酒杯我欲處身如此處君言裁恨若為裁
從今但有錢三百相約高樓盡醉廻
憶新墻劉德淵
雲烟杳靄水微茫何處青山是岳陽白髮滿頭空自老
黃塵兩脚為誰忙同盟鄂渚言猶在偕隱廬峰興未忘
近有倦遊詩數首西風吹不到新墻
思隱
得箇黃牛學種田蓋間茅屋傍林泉情知老去無多日
且向閒中過幾年詘道詘身俱是辱愛詩愛酒總名仙
世間百物還須買不信青山也要錢
寄王文炳
愛客孔文舉能詩陸士衡十年求識面千里飽聞名郁
郁芝蘭秀蕭蕭風露清幾時樽酒畔容我話平生
和楊叔能之字韻
遭亂重相見寬心不用悲江山佳麗地人物太平時白
蟻千家酒黃花九日詩鹿門不可隱吾道欲安之
丙申元日
三十八年過星星白髮多干戈猶浩蕩蹤跡轉蹉跎世
事堪長歎吾生付短歌江湖從此逝烟雨一漁蓑
辛巳巴東元日
舊日逢春喜而今怕見春紅塵長路客殘病老夫身政
拙難書考家貧只累人自憐頭上髮更比去年新
秋夜
百計求安未得安此心雖在鬢凋殘漫漫長夜渾無睡
蟋蟀堂深秋雨寒
自遣
幾見秋風幾見春一愁未已一愁新閒中點檢平生事
唯有清貧不負人
甕面浮香處處春任他時事百端新自知野鹿山麋相
不是麒麟閣上人
别西湖
聞說西湖可樂飢十年勞我夢中思湖邊欲買三間屋
問遍人家不要詩
題張濟之勝覽軒
誰言山色可忘憂誰道澄江消客愁試倚闌干西北望
浮雲依舊暗神州
讀杜詩
後學為詩務鬭奇詩家奇病最難醫欲知子美高人處
只把尋常話做詩
磅礴冥搜枉費功天然一語自然工況兼詩是窮人物
好句多生感慨中
千里奔馳蜀道難草堂賓主罄交歡怒冠三挂簾鈎上
誰謂將軍禮數㝟
春日觀菜
手種蕪菁欲療飢春來頗怪發生遲東風貪長新桃李
未有功夫到菜畦
御訂全金詩增補中州集卷五十五
