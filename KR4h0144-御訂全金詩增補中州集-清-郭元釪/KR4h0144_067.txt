欽定四庫全書
御訂全金詩增補中州集卷六十五
元好問三
天門引
秦王宫中(一作深居)不得近從破衡成欲誰信白頭遊客困
咸陽顦顇黃金百斤盡海中仙人黃鶴(一作鵠)舉大笑人
間爭腐鼠丈夫何意作蘇秦六印才堪警兒女古來多
為虛名老不見阿房淨如埽千年虎豹守天門一日牛
羊臥秋草
蛟龍引
古劔咸陽墓中得抉開青雲見白日蛟龍地底氣如虹
土花千年不敢蝕洪鑪烈熖初騰精横海已覺無長鯨
世上元無倚天手匣中誰解不平鳴割城恨不逢相如
行酒恨不逢朱虛尚方未入朱雲請盟盤合與毛生俱
誰念田文坐中客只將彈鋏歎無魚
湘夫人詠
木蘭芙蓉滿芳洲白雲飛來北渚游千秋萬歲帝鄉遠
雲來雲去空悠悠秋風秋月沅江渡波上寒煙引輕素
九疑山高猿夜嗁竹枝無聲墮殘露
孤劔詠
鬱鬱重鬱鬱夜半長太息吟成孤劔詠門外山鬼泣清
霜稜稜風入骨殘月耿耿燈映壁君不見一飢縛壯士
僵臥時自惜黃鵠一舉摩蒼天時念樊籠束脩翼
渚蓮怨
阿嬌何許來素面涴風雨寂寞煙中魂依依欲誰語
芳華怨
娃兒十八嬌可憐亭亭裊裊春風前天上仙人玉為骨
人間畫工畫不出小小油壁車軋軋出東華金縷盤雙
帶雲裾踏鴈沙一片朝雲不成雨被風吹去落誰家少
年豈無恩澤侯金鞍繡帽亦風流不然典取鷫鸘裘四
壁相如堪白頭金谷樓臺悄無主燕子不來花著雨只
知環珮作離聲誰向琵琶得私語無情鸂鶒翡翠兒有
情蜂雄蛺蝶雌勸君滿酌金屈巵明日無花空折枝
後芳華怨
江南破鏡飛上天三五二八清光圓豈知汴梁破來一
千日寂寞菱花仍半邊白沙漫漫車轆轆鵾鷄絃中杜
鵑哭塞門顦顇人不知枉為珠娘怨金谷樂府初唱娃
兒行彈棋局中心不平只今雄蜂雌蝶兩不死老眼天
公如有情白玉掻頭綠雲髮玫瑰面脂透肉滑春風著
人無氣力不必相思解銷骨洛花絶品姚家黃揚州銀
紅一國香千圍萬繞看不足雨打風吹空斷腸丹砂萬
年藥金印九(一作八)州督不及秦宫一生花裏活長門曉
夕夀相如儘著千金買消渴
結楊柳怨
長樂坡前一(一作百)杯酒鄭重行人結楊柳可憐楊柳千
萬枝(一作條)看看盡入行人手輕煙細雨綠相和惱亂春
風態度多路人愛是(一作此)風流樹無奈朝攀暮折何朝
攀暮折何時了不道行人暗中老素衣今日洛陽塵白
髮明朝塞城草柳色年年歲歲青關人何事管離情春
風誰向丁寧道折斷(一作盡)長(一作柔一作垂)條莫再生
秋風怨
碧瓦高梧響疎雨坐倚薰籠時獨語守宫一著死生休
狗走雞飛莫為女雲間簫鼓夜厭厭禁漏誰將海水添
一春門外羊車過又見秋風拂翠簾總把丹青怨延壽
不知猶有竹枝鹽
歸舟怨
渡頭楊柳青復青閨中少婦動離情只從問得狂夫處
夜夜夢到洛陽城南風吹櫓聲北鴈鳴嚶嚶江流望不
極相思春草生
征人怨
瀚海風煙埽易空玉關歸路幾時東塞垣可是秋寒早
一夜清霜入(一作滿)鏡中
塞上曲
平沙細草散羊牛幾(一作一)簇征人在戍樓忽見隴頭新
鴈過一時回首望南州
西樓曲
游絲落絮春漫漫西樓曉晴花作團樓中少婦弄瑶琴
一曲未終坐長歎去年與郎西入關春風浩蕩隨金鞍
今年疋馬妾東還零落芙蓉秋水寒幷刀不剪東流水
湘竹年年淚(一作露)痕紫海枯石爛兩鴛鴦只合雙飛便
䨇死重城車馬紅塵起乾鵲無端為誰喜鏡中獨語人
不知欲插花枝淚如洗
後平湖曲
越女顔如花吳兒潔於玉天教竝牆居不著同被宿美
人一笑千黃金連城不博百年心樓上牆頭無一物暮
爨朝舂一生足秋風拂羅裳秋水照紅妝舉頭見郎至
低頭采蓮房郎心只如菱刺短妾意未覺藕絲長與郎
期何許眼礙同舟女春波澹澹無盡情雙星盈盈不得
語十里平湖艇子遲岸花汀草伴人歸鴛鴦驚起東西
去惟有蜻蜓接翅飛
長安少年行
黃衫少年如玉立生長侯門人不識道逢豪客問姓名
袖把金鞭側身揖卧駞行槖錦帕蒙石榴壓漿銀作筒
八月蒼鷹一片雪五花驕馬四蹏風日暮新豐原上獵
三更歌舞灞橋東
黃金行(贈王飛伯)
王郎少年詩境新氣象慘澹含古春筆頭仙語復鬼語
只有温李無他人天公著詩貧子身子曾不知乃自神
人間不買詩名用一片青衫衡霍重兒貧女富母兩心
何論同袍不同夢入門喚婦不下機淚子垢面兒啼饑
君詩只有貧女謠何曾夢見金縷衣外家翁媪日有語
嫁女書生徒爾為昆陽城下三更酒醉膽輪囷插星斗
一夕(一作昔)詩腸老蛟吼十尺長人墮車走斫頭不屈三
萬言欲向何門復低首何人壽我黃金千使君破鏡飛
上天
隋故宫行
渭川楊柳先得春二月鸎嗁百囀新長春宫中千樹錦
暖日晴雲思殺人君王半醉唱吳歌綘仙起舞嚬翠蛾
吳兒漫說曾行樂三十六宫能幾多千秋萬古金銀闕
海没三山一毫髮繁華夢覺人不知留得寒螿泣秋月
解劔行
古劔黑於漆鬱鬱動星文摩挲二十年今日持贈君長
鯨鼓浪三山没知君不是泥中物袖間一卷白猿書未
分持刀買黃犢壯懷風雲鬱沈沈慚媿漂母無千金長
安侏儒飽欲死萬古不解天公心北風浩浩吹行客隴
水無聲雪花白荆卿墓頭秋草乾擊筑行歌欲誰識君
不見秦相五羖皮去時烹雞吹扊扅又不見敝裘蘇季
子合從歸來印纍纍丈夫墮地自有萬里氣翕忽變化
安能知大冠如箕望吾子富貴同生亦同死
征西壯士謠
三十未有二十強手内蛇矛丈八長總為官家金印大
不怕百死向沙場捉却賀蘭山下賊金鞍繡帽好還鄉
望雲謠
涉江采芙蓉芙蓉待秋風登山采蘭苕蘭苕霜早彫美
人亭亭在雲霄鬱搖行歌不可招湘絃沈沈寫幽怨愁
心歴亂如曳繭金支翠蕤紛在眼春草迢迢春波遠
望歸吟
塞雲一抹平如截塞草離離卧榆葉長城窟深戰骨寒
萬古牛羊飲冤血少年綿帶佩吳鉤獨騎疋馬覓封侯
去時只道從軍樂不道關山空白頭北風吹沙雜飛雪
弓絃有聲凍欲折寒衣昨夜洛陽來腸斷空閨擣秋月
年年歲歲望還家此日歸期轉未涯誰與南州問消息
幾時重拜李輕車
梁園春五首(車駕遷汴京後作)
軍從南去三回勝雪自冬來二尺強今歲長春多樂事
内家應舉萬年觴(長春德陵誕節名)
暖入金溝細浪添津橋楊柳綠纖纖賣花聲動天街遠
幾處春風揭繡簾
上苑春濃晝景閒綠雲紅雪擁三山宫牆不隔東風斷
偷送天香到世間
樓觀沈沈細雨中出牆花木亂青紅朱門不解藏春色
燕宿鸎嗁處處通
雙鳳簫聲隔綵霞宫鸎催賞玉谿花誰憐麗澤門邊柳
瘦倚東風望翠華(龍德宫有玉谿館麗澤燕都西門名)
探花詞三首
禁裏蒼龍啓九關殿前鸚鵡喚新班沈沈綠樹鞭聲遠
嫋嫋薰風扇影閒
浩蕩春風入繡鞍可憐東野一生寒皇州花好無人管
不用新郎走馬看
六十人中數少年風流誰占探花筵阿欽正使才情盡
猶欠張郎白玉鞭(李欽用二十七張夢祥少一歲又未㛰云)
獵城南
翩翩游俠兒白馬如疋練朝出城南獵莫趁軍中宴北
平有真虎愛惜腰間箭
春風來
春風來時瑶草芳綠池珠樹宿鴛鴦春風去後瑶草歇
來鴻去鴈遙相望鴛鴦不得雙燕鴻天一方娟娟愁眉色
靜與遥山長錦衾復羅薦夢語相思怨月明烏夜嗁空
閨淚如霰
并州少年行
北風動地起天際浮雲多登高一長嘯六龍忽蹉跎我
欲横江鬭蛟鼉萬弩迸射陽侯波或當大獵燕趙間黃
熊朱豹皆遮羅男兒萬馬隨撝訶朝發細柳暮朝那埽
雲黑山布陽和歸來明堂見天子黃金横帶冠峩峩人
生只作張騫傅介子遠勝僵死空山阿君不見并州少
年夜枕戈破屋耿耿天垂河欲眠不眠淚滂沱著鞭忽
記劉越石拔劍起舞雞鳴歌東方未明兮奈夜何
續小娘歌十首
吳兒沿路唱歌行十十五五和歌聲唱得小娘相見曲
不解離鄉去國情
北來游騎日紛紛斷岸長隄是陣雲萬落千邨藉不得
城池留著護官軍
山無洞穴水無船單騎驅人動數千直使今年留得在
更教何處避明年
青山高處望南州漫漫江水遶城流願得一身隨水去
直到海底不回頭
風沙昨日又今朝踏碎鵶頭路更遥不似南橋騎馬日
生紅七尺繫郎腰
鴈鴈相送過河來人歌人哭鴈聲哀鴈到秋來却南去
南人北渡幾時回
竹溪梅隖靜無塵二月江南煙雨春傷心此日河平路
千里荆榛不見人
太平㛰嫁不離鄉楚楚兒郎小小娘三百年來涵養出
却將沙漠換牛羊
饑烏坐守草間人青布猶存舊領巾六月南風一萬里
若為白骨便成塵
黃河千里扼兵衝虞虢分明在眼中為向淮西諸將道
不須誇說蔡州功(此為宋助攻蔡州而發)
懷益之兄
世故伊川歎鄉情越客音天宜他日定陸已向來沈冉
冉愁看老源源事益侵誰言易排遣自分不勝任鞭影
驚疲馬鐘聲急暮禽跼中無曠迹喧外有幽尋夢失名
家筆書存遺子金山田和石瘦茅屋過雲深春雨蔬成
圃秋霜柿滿林樹隂涼拂席花氣澹盈襟宿鷺窺晨汲
孤猿伴暝吟溪僧時問字野客或知琴抱璞休竒售臨
觴得緩斟阿(一作同)兄團聚日曾語(一作話)百年心
汴禪師自斵普照石(一作瓦)為研以詩見餉為和二
首
寺廢瓦不毁研竒功亦多已知良斵少更奈苦心何挺
挺剛無敵津津潤可呵羽陽陵谷變冰井字書訛贈比
黃金璞辭慙紫石歌遙知玉音在洗耳俟研磨(長吉有紫石研)
(歌)
點化鉛仍見堅凝鐵易穿何年埋朽壤此日睹青天古
色秋煙重哀音夜雨懸有刀堪切玉是鏡不名甎佛蔭
淪空劫書林結後緣禪河一勺水更擬就師傳
癸已除夜
鼎定周元重薪安漢已然不隨南渡馬虛泛北歸船身
竝枯蜩化心爭脱兔先塵埃嗟落泊光景強留連往事
青燈裏浮生白髮前更殘鐘未動猶屬出京年
病中(病因食豬動氣而作癸卯四月二十一日晨起書)
戰勝頗自恃寧知從外腴文章工作祟時運廹摧枯止
酒嗟何及燒豬本不圖膏粱無急變山澤有真臞詩信
藤條戲方遭鐵彈誣鹽(去聲)紅忘後顧黧黑見前驅眩入
投牀仆晨淹伏枕呼萬錢惟嘔泄一臠爾乘除靜伏心
仍悸深調息亦麤跼嫌囚宇宙渴憶卷江湖風柳留蟬
蜕霜松映鶴孤養和懲往失(几名養和事見天墮子詩)扶老念時須
杯杓歸神誓垣牆任佛踰回溪且垂翅望或在桑榆
老樹
老樹高留葉寒藤細作花沙平時泊鴈野迥已攢鴉旅
食秋看盡行吟日又斜干戈正飄忽不用苦思家
陽翟道中
長路伶俜裏羇懷蒼莽中千山分晚(一作落)照萬籟入秋
風頻見參旗縮虛傳朔幕空故園歸未得細問北來鴻
太室同希顏賦
壯矣崧維嶽盤盤上窅冥中天瞻巨鎮元氣有遺形雨
入秦川黑雲開楚岫青鼇掀一柱在萬古壓坤靈
送登封張令西上
罷縣人稱屈悠悠復此行渭城秋鴈到秦嶺暮雲平道
路衣從典風塵劔已鳴山西多俠客莫說是書生
送曹吉甫兼及通甫
意氣羡君豪憐君屈騎曹安能事筆硯且復混弓刀風
雪貂裘暗關山馬骨高南飛見鴻鴈應為惜哀勞
勝槩(三鄉作)
勝槩煙塵外新詩杖屨間偶隨流水去澹與暮雲還吾
道三緘口時情一解顏從今便高卧已負半生閒
少室南原
地僻人煙斷山深鳥語譁清溪鳴石齒暖日長藤芽綠
映高低樹紅迷遠近花林間見雞犬直擬是仙家
落魄
落魄宜多病艱危更百憂雨聲孤館夜草色故園秋行
役魚赬尾歸期烏白頭中州遂南北殘息付悠悠
長壽新居(同仲經賦)
地古邨墟迥川廻縣郭斜蒲池餘老節菊水引(去聲)新芽
卜築欣成趣歸耕覺有涯迎門顧兒女今日是山家
十二月六日二首
倀鬼跳梁久羣雄結構牢天機不可料世網若為逃白
骨丁男盡黃金甲第高閶門隔九虎休續楚臣騷
海内兵猶滿天涯歲又新龍移失魚鼈日食鬭麒麟草
棘荒山雪煙花故國春聊城今夜月愁絶未歸人
短日
短日碪聲急重雲鴈影深風霜侵晚節天地入歸心零
落溝中斷酸嘶爨下音五年朝與夕清血幾沾襟
送楊次公兼簡秦彥容李天成
海國山如染雲堆草易荒時危頻虎穴路絶更羊腸弔
影雙蓬鬢擕家一藥囊殷勤秦與李無惜借餘光
倪莊中秋(已亥)
強飯日逾瘦裌衣秋已寒兒童漫相憶行路豈知難露
氣入茅屋溪聲喧石灘山中夜來月到曉不曾看
陽興砦
亂石通樵逕重岡擁戍城山川帶淳朴雞犬見升平雨
爛沙仍軟秋偏氣自清年年避營馬幾向此中行(由州入府)
(避騎兵奪馬者多由此路)
聚仙臺夜飲
永夜留歡席高懹遠市塵月涼衣有露風細酒生鱗鄉
社情親舊仙臺姓字新殷勤詩卷在長記座中人
九月晦日王邨道中
水涸沙仍濕霜餘草更幽煙光藏落景山骨露清秋坐
食知何益行吟只自愁隨陽見鴻鴈三歎惜淹留
十月四日往關南
行役見新月獨行還獨謠勞生塵衮衮晚色鬢蕭蕭野
曠無遺穗林疎有墮樵回頭麥山嶺更覺馬蹏遙
和仲梁
林影兼秋薄雲陰帶晚凉石潭魚近藻沙渚鴈留(一作含)
霜笑語無長路登臨豈異鄉一罇堪共醉惜不是重陽
感事
壯事本無取老謀何所成人皆傳已死吾亦厭餘生潦
倒封侯骨淹留混俗情百年堪一笑辛苦惜虛名
同冀文明秀山行
暮景披横幅山間二老同雲如愁戍苦雪亦笑詩窮古
木凍欲折斷崖行復通從今胡谷夢時到水聲中
庚子三月十日作
殘夢忘書帙餘寒殢酒杯青銅元嬾照白紵更寬裁水
際時獨往花邊知幾廻殷勤雙語燕應自謝家來
八月并州鴈(三鄉時作)
八月并州鴈清汾照旅羣一聲驚晚笛數點入秋雲滅
没樓中見哀勞枕畔聞南來還北去無計得隨君
甲寅十二月四日出鎮陽寄宰魯伯
滹水曉光動灞橋詩境同衝寒騎瘦馬認影識衰翁長
路風聲裏孤城雪意中廻頭歌笑處凄絶意何窮
乙卯十一月往鎮州
邨靜鳥聲樂山低鴈影遥野隂時滉朗泠雨只飄蕭涉
遠心先倦衝寒酒易消紅塵忘南北渺渺見長橋
同姚公茂徐溝道中聯句
路轉川塗闊天低雨氣昏緜山連漢壘汾水入并門(姚)
來往頻鞍馬登臨負酒罇聯詩強一笑凄絶恐銷魂
詠懷(崧山中作)
涼葉蕭蕭散雨聲虛堂淅淅掩霜清黃花自與西風約
白髮先從遠客生吟似候蟲秋更苦夢和寒鵲夜頻驚
何時石嶺關頭路一望家山眼暫明
帝城(史院夜直作)
帝城西下望孤雲半廢晨昏媿此身世俗但知從仕樂
書生只合在家貧悠悠未了三千牘碌碌翻隨十九人
預遣兒書報歸日安排雞黍約比隣
僕射陂醉歸即事
多生曾得江湖樂每見陂塘覺眼明詩酒共尋前日
約風隂新自夜來晴春波澹澹沙鳥没野色荒荒煙樹
平醉踏扁舟浩歌起不須紅袖出重城(是日招樂府不至)
春日
里社春盤巧欲爭裁紅暈碧助春情忽驚此日仍為客
却想當年似隔生貧裏韲鹽憐節物亂來歌吹失懽聲
南州剩有還鄉伴戎馬何時道路清(歐陽詹春盤賦裁紅暈碧巧助春情)
(為韻)
横波亭為清口帥賦
孤亭突兀插飛流氣壓元龍百尺樓萬里風濤接瀛海
千年豪傑壯山丘疎星澹月魚龍夜老木清霜鴻鴈秋
倚劔長歌一杯酒浮雲西北是神州
野菊座主閒閒公命作
柴桑人去已千年細菊班班也自圓共愛鮮明照秋色
爭教狼籍卧疎煙荒畦斷壟新霜後瘦蝶寒螿晚景前
只恐春叢笑遲暮題詩端為發幽妍
昆陽二首
古木荒煙集暮鴉高城落日隱悲笳并州倦客初投迹
楚澤寒梅又過花滿眼旌旗驚世路閉門風雪羡山家
忘憂只有清罇在暫為紅塵拂鬢華
去日黃花半未開南來忽復見寒梅淹留歲月無餘物
料理塵埃有此杯老馬長途良憊矣白鷗春水亦悠哉
商於說有滄洲趣早晚乾坤入釣臺
葉縣雨中(時崧前旱尤甚)
春旱連延入麥秋今朝一雨散千憂龍公有力廻枯槁
客子何心歎滯留多稼即看連楚澤歸雲應亦到崧丘
兵塵浩蕩乾坤滿未厭明河拂地流
潁亭
潁上風煙天地廻潁亭孤賞亦悠哉春風碧水雙鷗靜
落日青山萬馬來勝槩銷沈幾今昔中年登覽足悲哀
遠遊擬續騷人賦所惜悤悤無酒杯(三四二句又見張希孟會波樓詩蹈)
(襲之病昔人亦不免耶)
山中寒食
小雨班班浥曙煙平林簇簇點清川清明寒食連三月
潁水崧山又一年樂事漸隨花共減歸心長與鴈相先
平生最有登臨興百感中來只慨然
楚漢戰處(同欽叔賦)
虎擲龍挐不兩存當年曾此賭乾坤一時豪傑多(一作皆)
行陣萬古山河自壁門原野猶應厭膏血風雲長遣動
心魂成名豎子知誰謂擬喚狂生與細論
後灣别業
薄雲晴日爛烘春高柳清風便可人一飽本無華屋念
百年今見老農身童童翠蓋桑初合灎灎蒼波麥已勻
便與溪塘作盟約不應重遣濯纓塵
寄欽用
顦顇京華苜蓿盤南山歸興夜漫漫長門有賦人誰買
坐榻無氊客亦寒蟲臂偶然煩造物麞頭何者亦求官
故人東望應相笑世路羊腸乃爾難
内鄉縣齋書事
吏散公庭夜已分寸心牢落百憂薰催科無政堪書考
出粟何人與佐軍饑鼠遶牀如欲語驚烏嗁月不堪聞
扁舟未得滄浪去慚媿舂陵老使君(遠祖次山舂陵行云思欲委符節引)
(竿自刺船故子美有興含滄浪清之句)
被檄夜赴鄧州幕府
幕府文書鳥羽輕敝裘羸馬月三更未能免俗私自笑
豈不懷歸官有程十里陂塘春鴨閙一川桑柘晚煙平
此生只合田間老誰遣春官識姓名
除夜
一燈明暗夜如何夢寐衡門在澗阿物外煙霞玉華遠
花時車馬洛陽多折腰真有陶潛興扣角空傳宵戚歌
三十七年今日過可憐出處兩蹉跎
劉光甫内鄉新居
廌冠平日凜秋霜老去聲名只閉藏父老漸來同保社
兒童久已愛文章蔬隨隙地皆成圃竹放新梢欲過牆
為向長安舊遊道世間元有北窗涼
西齋夜宴(時為内鄉令)
飄零無物慰天涯酒伴相逢飲倍加誤謬君當略彭澤
廻旋我亦笑長沙金釵翠嚲迎春髻銀燭光搖半夜花
只欠東山游錄事不來堅坐看紛華(叔能信之張杜諸人皆在而麟之獨)
(不至)
出山
松門石逕靜無關布韈青鞵幾往還少日漫思為世用
中年直欲伴僧閒塵埃長路仍回首升斗微官亦強顔
休道西山不留客數峯如畫莫雲間
石門
兩崖懸(一作横)絶倚山垠草逕低迷劣可分潭影乍從明
處見竹香偏向靜中聞石林萬古不知暑茅屋四鄰惟
有雲曳杖行歌羡樵叟此生何計得隨君
岐陽三首
突騎連營鳥不飛北風浩浩發隂機三秦形勝無今古
千里傳聞果是非偃蹇鯨鯢人海涸分明蛇犬鐵山圍
窮途老阮無竒策空望岐陽淚滿衣
百二關河草木横十年戎馬暗秦京岐陽西望無來信
隴水東流聞哭聲野蔓有情縈戰骨殘陽何意照空城
從誰細向蒼蒼問爭遣蚩尤作五兵
眈眈九虎護秦關懦楚孱齊机上看禹貢土田推陸海
漢家封檄自(一作盡)天山北風獵獵悲笳發渭水蕭蕭戰
骨寒三十六峰長劔在倚天仙掌惜空閒
雨後丹鳳門登眺
綘闕遙天霽景開金明高樹晚風廻長虹下飲海欲竭
老鴈叫雲(一作羣)秋更哀劫火有時歸變滅神嵩何計得
飛來窮途自覺無多淚莫傍殘陽望吹臺
懷秋林别業
茅屋蕭蕭浙水濱豈知身屬洛陽塵一家風雪何年盡
二頃田園入夢頻高樹有巢鳩笑拙空牆無穴鼠嫌貧
西南遙望腸堪斷自古虛名只誤人
壬辰十二月車駕東狩後即事五首
翠被悤悤見執鞭戴盆鬱鬱夢瞻天只知河朔歸銅馬
又說臺城墮紙鳶血肉正應皇極數衣冠不及廣明年
何時真得攜家去萬里秋風一釣船
慘澹龍蛇日鬭爭干戈真欲盡生靈高原水出山河改
戰地風來草木腥精衛有冤填瀚海包胥無淚哭秦庭
并州豪傑知(一作今)誰在莫擬分軍下井陘
鬱鬱圍城度兩年愁腸饑火日相煎焦頭無客知移突
曳足何人與共船白骨又多兵死鬼青山元有地行仙
西南三月音書絶落日孤雲望眼穿
萬里荆襄入戰塵汴州門外即荆榛蛟龍豈是池中物
蟣蝨空悲地上臣喬木他年懷故國野煙何處望行人
秋風不用吹華髮滄海橫流要此身
五雲宫闕露盤秋銀漢無聲桂樹稠複道漸看連上苑
戈船仍擬下揚州曲中青冢傳薪怨夢裏華胥失舊遊
去去江南庾開府鳳凰樓畔莫廻頭
癸已四月二十九日出京
塞外初捐宴賜金當時南牧已駸駸只知灞上真兒戲
誰謂神州竟(一作遂)陸沈華表鶴來應有語銅槃人去亦
何心興亡誰識天公意留著青城閱古今(國初取宋於青城受降)
喜李彥深過聊城
圍城十月鬼為鄰異縣相逢白髮新恨我不如南去鴈
羡君獨是北歸人言詩匡鼎功名薄去國虞翻骨相屯
老眼天公只如此窮途無用說悲辛
與張杜飲
故人寥落曉天星異縣相逢覺眼明世事且休論向日
酒罇聊喜似承平山公倒載羣兒笑焦遂高談四座驚
轟醉春風一千日愁城從此不能兵
秋夕
小簟涼多睡思清一窗風雨送秋聲頻年但覺貂裘敝
萬古何曾馬角生寄食且依嚴尹幕附書誰往鄧州城
洗(一作澆)愁欲問東家酒恨殺寒雞不肯鳴
夢歸
顦顇南冠一楚囚歸心江漢日東流青山歴歴鄉國夢
黃葉蕭蕭風雨秋貧裏有詩工作祟亂來無淚可供愁
殘年兄弟相逢在隨分韲鹽萬事休
淮右
淮右城池幾處存宋州新事不堪論輔車漫欲通吳會
突騎誰當擣薊門細水浮花歸别澗斷雲含雨入孤邨
空餘韓偓傷時淚(一作語)留與纍臣一斷魂(五六全用韓致光語即於)
(結聯標出自成一體遺山詩用前人成語極多陶杜句尤甚又未可以此例槩之也)
秋夜
九死餘生氣息存蕭條門巷似荒邨春雷漫說驚坏戶
皎日何曾入覆盆濟水有情添别淚吳雲無夢寄歸魂
百年世事兼身事罇酒何人與細論
附金詩紀事案此詩為汴京之難言之也金史
文藝傳云天興二年春崔立之變羣小附和請為
立建功德碑翟奕以尚書省命召翰林直學士
王若虛為文時奕輩恃勢作威人或少忤則横
遭讒構立見屠滅若虛自分必死以理諭之奕
輩不能奪乃召太學生劉祁麻革軰赴省元好
問張信之喻以立碑事曰衆議屬二君且已白
鄭王矣二君其無讓祁等固辭而别數日促廹
不已祁即為草定以付好問好問意未愜乃自
為之既成以示若虛乃共刪定數字則當時碑
文皆以為裕之所作其不免於物議可知詩中
悲啣坏戶冤抱覆盆傷九死之餘生慨百年之
身世曹聽耳食實繁有徒罇酒細論所以歎息
於告語之無人也然意含蓄未露其痛切言之
者則見於集中外家别業上梁文及元郝經伯
常辨磨甘露碑詩並錄於後以備攷
附外家别業上梁文云窮於途者返於家乃人
情之必至勞以生而佚以老亦天道之自然方
屬風霜偃薄之餘而有里社浮湛之漸兹焉卜
築今也落成遺山道人蟫蠧書癡雞蟲禄薄猥
以勃窣槃跚之跡仕於危急存亡之秋左曹之
斗食未遷東道之戈船已御久矣公私之俱罄
困於春夏之長圍窮甚析骸死惟束手人望荆
兄之通好義均紀季之附庸出涕而女於吳莫
追於旣往下車而封之杞有覬於方來謀則僉
同議當就抗爰自上書宰相所謂試微軀於萬
仞不測之淵至於喋血京師亦常保百族於羣
盜垂涎之口皇天后土實聞存趙之謀枯木死
灰無復哭秦之淚初一軍搆亂羣小歸功劫太
學之名流文鄭人之逆節命由威制佞豈願為
就磨甘露御書之碑細刻錦溪書叟之筆蜀家
降欵具存李昊之世修趙王禪文何預陸機之
手迹伊誰受賞於我嫁名悼同聲同氣之間有
無罪無辜之謗耿孤懷之自信聽衆口之合攻
果吮癕䑛痔之自甘雖竄海投山其何恨惟彼
證龜而作鼈始於養虺以成蛇追韓之騎甫還
射羿之弓隨彀(予北渡之初獻書中令君請以一寺觀所費養天下名士造謗)
(二三亦書中枚舉之類也)以流言之自止知神理之可憑復
齒平民僅延殘喘澤畔而湘纍已老樓中而楚
望奚窮懷先人之敝廬可憐焦土眷外家之宅
相更愧前途豈謂事有幸成計尤私便東諸侯
助竹木之養王錄事寄草堂之貲占松聲之一
丘(東臯子北山賦菊花兩岸松聲一丘)近桃花之三洞(予此别業與白子西)
(所居相近)東墻西壁無補坼之勞上雨㫄風有閉藏
之固己與編戶細民而雜處敢用失侯故相而
自名因之挫銳以解紛且以安常而處順老盆
濁酒便當接田父之歡春韭晚菘尚媿奪園夫
之利彼扶搖直上擊水三千韋杜城南去天尺
五坐廟堂佐天子蓋有命焉使鄉里稱善人斯
亦足矣
附金詩紀事案文中云左曹之斗食未遷時裕
之尚官左司都事其後梁王監國始遷左右司
員外郎也東道之戈船已御時天興元年春元
兵已駐鄭州海灘寺進攻汴京也圍城數月外
援莫至珠紳乞和額爾克出質請罷攻而不得議
親捍而大奔車駕蒙塵輿情無主衆欲推立荆
王守純以城降元如春秋紀季入齊之義所謂
人望荆兄之通好義均紀季之附庸也其時裕
之實請於珠紳與阿巴欲立監國以全兩宫與
皇族翌日而乃有崔立之變二相被殺故有上
書宰相喋血京師存趙有謀哭秦無淚之歎也
至云劫太學之名流文鄭人之逆節似乎當時
碑文仍出劉京叔手苟如史所云好問意未愜
乃自為之則安得復云蜀家降欵具存李昊之
世修趙王禪文何預陸機之手迹耶慨受賞者
有人悲嫁名為無罪乍返追韓之騎已關射羿
之弓其言隱痛必有所指注中所云造謗二三
者俟更考之
附金詩紀事案注中所云中令君蓋耶律楚材
也楚材為右丞文獻公履之第三子仕元為中
書令裕之獻書即在癸巳歲之四月於金為天
興二年於元為太宗之五年時汴京變後南中
大夫士歸河朔者所在有之故裕之寓書楚材
請以一寺觀費養天下名士也書中所枚舉者
自耆舊如馮内翰叔獻梁都運斗南高戶部唐
卿王延州從之四人外時軰為平陽王狀元綱
東明王狀元鶚濱人王賁臨淄人李浩秦人張
徽楊煥然李庭訓河中李獻卿武安樂䕫固安
李天翼沛縣劉汝翼齊人謝良弼鄭人吕大鵬
山西魏璠澤人李恒簡李禹翼燕人張聖俞太
原張緯李謙冀致君張耀卿高鳴孟津李蔚真
定李冶相人胡德珪易州敬鉉雲中李微中山
楊果東平李彦西華徐世隆濟陽張輔之燕人
曹居一王鑄渾源劉祁及其弟郁李仝平定賈
庭揚楊恕濟南杜仁傑洺水張仲經虞鄉麻革
東明商挺漁陽趙著平陽趙維道汝南楊鴻河
中張肅河朔勾龍瀛東勝程思温及其從弟思
忠共四十九人内劉麻二人之名皆在焉然則
所云造謗二三得毋即指之耶但裕之與信之
素厚内鄉隠居河汾投老始終未嘗有閒京叔
父子兄弟其始亦極為裕之所推許即晚歲輯
中州集時論次雲卿蓬門先生集中詩尚云二
子祁郁俱有名於時未聞有所譏貶如文中養
虺成蛇彀弓射羿何甚也然猶稱之曰名流不
深斥其人也諉之曰劫明其非得已也復為之
解曰命由威制則又似乎京叔之撰文翟奕張
信之軰實使裕之促之者更為之解曰佞豈願
為又似乎京叔屬草旣定之後裕之亦嘗略為
刪改者後乃盡舉其過歸之一人是以悼同聲
同氣之間有無罪無辜之謗也
附陵川集郝經辨磨甘露碑云國賊反城自為
功萬段不足仍推崇勒文誦德召學士滹南先
生付一死林希更不顧名節兄為起草弟親刻
省前便磨甘露碑書丹卽用宰相血百年涵養
一塗地父老來看闇流涕數罇黃封幾斛米賣
却家聲都不計盜據中國責金源吠堯極口無
靦顏作詩為告曹聽翁且莫獨罪元遺山
附金詩紀事按遺山集内翰王公墓表云天興
初冬十二月車駕東狩明年春正月京城西面元
帥崔立劫殺宰相送欵行營羣小獻諂請為
立建功德碑以都堂命召公為文喋血之際翟
奕軰恃勢作威頤指如意人或少忤則横遭讒
構立見屠滅公自分必死私謂好問言今召我
作碑不從則死作之則名節掃地貽笑將來不
若死之為愈也雖然我姑以理諭之乃謂奕軰
言丞相功德碑當指何事為言奕軰怒曰丞相
以京城降城中人百萬皆有生路非功德乎公
又言學士代王言功德碑謂之代王言可乎
且丞相旣以城降則朝官皆出丞相之門自古
豈有門下人為主帥誦功德而為後人所信者
問答之次辭情閒暇奕軰不能奪竟脅太學生
託以京城父老意而為之則碑文之出於劉京叔
手可知伯常詩中勒文誦德召學士滹南先生
付一死謂王從之能顧名節也林希更不顧名
節兄為起草弟親刻豈於時京叔撰文其弟文
季亦在圍城中便為之上石耶書丹即用宰相
血傷珠紳阿巴之見殺也父老來看闇流涕明
非京城父老意也數罇黃封幾斛米即遺山上
梁文中所云受賞也賣却家聲都不計當以二
劉之高祖南山翁撝從曾祖西巖老人汲父御
史從益於金源氏百年以來世為高門今乃以
此墮其家聲為可惜也但林希二字殊不可解
或以麻字之減文為林信之自號貽溪復以貽
溪之反語為希耶信之為秉彛之孫亦有家聲
但與詩所云兄弟者不合或耶為信之語以起
草讓京叔而以刻石自任耶末云作詩為告曹
聽翁且莫獨罪元遺山則所以為裕之訟冤者
雖切然亦未嘗謂不與其事者蓋裕之之自尚
書省掾左右司員外郎實為崔立所署其受謗
亦未為無因也
乙末正月九日立春
十度新正九處家今年癡坐轉堪嗟一冬殘雪不肯盡
連日苦隂(一作寒)殊未涯重碧總誇燕市酒小紅誰記上
林花殘魂零落今無幾乞與春風惱鬢華(甲午除夜詩云甲子兩周)
(今日盡空將衰淚灑吳天是時金已亡故也)
三仙祠
三仙祠下往來頻顦顇征衫滿路塵簫鼓未休寒食酒
樵蘇時見舊都人吹殘芳樹紅仍在展放(一作破)平田綠
已勻西北并州隔千里幾時還我故鄉春
送輔之仲庸還大梁
驊騮爭道渺翩翩誰遣風塵失壯年四壁舊聞懸磬宅
一囊今有買書錢淋浪(一作漓)别酒青燈夜滅没孤帆落
照邊想得還家過春半故都(一作山)喬木滿蒼煙
眼中
眼中時事益紛然擁被寒窗夜不眠骨肉他鄉各異縣
衣冠今日是何年枯槐聚蟻無多地秋水鳴蛙自一天
何處青山隔塵土一菴吾欲送華顛
寄欽止李兄
征車南北轉秋蓬關塞相望兩禿翁衮衮便當隨世路
悠悠難復倚天公銅駝荆棘千年後金馬衣冠一夢中
罇酒雲州古城下幾時攜手哭春風
鎮州與文舉百一飲
翁仲遺墟草棘秋蒼龍雙闕記神州只知終老歸唐土
忽漫相逢(一作看)是楚囚日月盡隨天北轉古今誰見海
西流眼中二老風流在一醉從教萬事休
衛州感事二首
神龍失水困蜉蝣一舸倉惶入宋州紫氣己沈牛斗夜
白雲空望帝鄕秋劫前寶地三千界夢裏瓊枝十二樓
欲就長河問遺事悠悠東注不還流
白墖亭亭古佛祠往年曾此走京師不知江令還家日
何似湘纍去國時離合興亡遽如此凄遲零落竟安之
太行千里青如染落日(一作獨凭)闌干有所思
望崧少二首
崧少飛來崐閬山山家茅屋翠微間雞豚鄉社相勞苦
花木禪房時往還結習尚餘三宿戀殘年多負半生閒
長河一葦人千里望斷西城碧玉環
飲鶴池邊萬木稠養龍崖上五峯秋藤垂絶壁雲添潤
澗落哀湍雪共流田父占年驚玉旆詩仙留迹歎崐丘
西風落日山陽道空對紅塵憶舊遊(飲鶴池在緱山養龍崖在五乳峯下)
懷州子城晚望少室
河外青山展卧屏并州孤客倚高城十年舊隠抛何處
一片傷心畫不成谷口暮雲知鄭重林梢殘照故分明
洛陽見說兵猶滿半夜悲歌意未平
羊腸坂
浩蕩雲山直北看凌兢羸馬不勝鞍老來行路先愁遠
貧裏辭家更覺難衣上風沙歎顦顇夢中燈火憶團圞
憑誰為報東州信今在羊腸百八盤
太原
夢裏鄉關春復秋眼明今得見并州古來全晉非無策
亂後清汾空自流南渡衣冠幾人在西山薇蕨此生休
十年弄筆文昌府爭信中朝有楚囚
野谷道中懷昭禪師
行行汾沁欲分疆漸喜人聲挾兩鄉野谷青山空自繞
金城白墖已相望湯翻豆餅銀絲滑油點茶心雪蕊香
說向阿師應被笑人生生處果難忘
外家南寺(在至孝社予兒時讀書處也)
鬱鬱楸梧動晚煙一庭風露覺秋偏眼中高岸移湥谷
愁裏殘陽更亂蟬去國衣冠有今日外家棃栗記當年
白頭來往人間徧依舊僧窗借榻眠
寄楊飛卿
客夢悠悠信轉蓬藜牀殷殷動晨鐘西風白髮三千丈
故國青山一萬重沙水有情留過鴈乾坤多事泣秋蟲
三間老屋知何處慚媿雲間陸士龍
再到新衛
蝗旱相仍歲已荒伶俜十口值還鄉空令姓字喧時軰
不救饑寒趨路傍行帳馬嘶塵澒洞空邨人去雨淋浪
河平千里筋骸盡更欲驅車上太行
别冠氏諸人(戊辰秋八月初二日)
東舍茶渾酒味新西城紅豔杏園春衣冠會集今為盛
里社追隨分更新分手共傷千里别低眉常媿六年貧
他時細數平原客看到還鄉第幾人
四哀詩
李欽叔
赤縣神州坐陸沈金湯非粟禍侵尋當官避事平生恥
視死如歸社稷心文采是人知子重交朋無我與君深
悲來不待山陽笛一憶同衾淚滿襟
冀京父
先公藻鑑識終童曾拔崑山玉一峯不見連城沽白璧
早聞烈火燎黃琮重圍急變紛紛口九地忠魂耿耿胸
欲弔南雲無覓處士林能不泣相逢
李長源
冀都事死東州禍李翰林亡陜府兵方為騷人箋楚些
更禁書客墮秦坑石苞本不容孫楚黃祖安能貸禰衡
同甲四人三横霣此身雖在亦堪驚
王仲澤
太學聲華弱冠馳青雲岐路九霄飛上前論事龍顏喜
幕下籌邊犬吠稀壯志相如頭碎柱赤心嵇紹血沾衣
從來聖牘褒忠義誰為幽魂一發揮
杏花(庚子歲南菴賦)
芳樹春融綘蠟凝春風寂寞掩柴荆畫眉盧女嬌無奈
齲齒孫娘笑不成已怕宿妝添蝶粉更堪暖蕊閙蜂聲
一般疎影黃昏月獨愛寒梅恐未平
賦南中楊生玉泉墨(墨不用松煙而用燈煤)
萬竈玄珠一唾輕客卿新以玉泉名御團更覺香為累
冷劑休誇漆點成涴袖秦郎無籍在畫眉張遇可憐生
晴窗弄筆人今老孤負松風入硯聲(宫中以張遇麝香小團為畫眉墨)
赤石
林罅隂崖霧杳冥石根寒溜玉玎玲雲來朔漠疑秋早
山近清涼覺地靈靜愛鳥聲存野調閙嫌人迹帶塵腥
南臺說有金銀氣可是并汾處士星(繫舟山僧徒謂之小五臺九月中時)
(有景星如佛光云)
㶏亭同麻知幾賦
零落棲遲復此遊一罇聊得散羇愁天圍平野莽無際
水繞孤城閒不流(元是深字知幾請予改作閒字)柳意漸廻淮浦暖鴈
聲仍帶塞門秋登高遠望令人起欲買煙波無釣舟
過應州
平野風埃接戍樓邊城三月似窮秋人生土屋纔容膝
驛路旃車不斷頭隨俗未甘嘗馬湩敵寒直欲御羊裘
十年紫禁煙花繞此日雲山是應州
感事
富貴何曾潤髑髏直須淅米向矛頭血讐此日逢三怨
風鑑生平備九流瓢飲不甘顏巷樂市鉗真有楚人憂
世間安得如川酒力士鐺頭醉死休
感興(夜宿讀書山作)
倚梯從昔望煙霄七葉何人竟珥貂道路常教車轣轆
功名唯有鬢飄蕭勤如韓子初無補晚似馮公豈見招
五十三年等閒裏一窗風葉雨瀟瀟
御訂全金詩增補中州集卷六十五
