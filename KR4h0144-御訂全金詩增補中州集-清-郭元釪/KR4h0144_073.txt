欽定四庫全書
御訂全金詩增補中州集卷七十一
元好問九
楊祕監馬圖
大青小青天馬姿楊侯房星非畫師忽見奚官記前事
東華馳道晚凉時
竹溪夢遊圖
意外荒寒下筆親經營慘淡似詩人何時萬頃風烟裏
白髮刁騷一幅巾
樂正卿餉酒
宿酲未解渴生塵驚見王弘餉酒人獨恨文書困佳客
不來同醉五更春
王都尉山水
平林漠漠數峯閒詩在巖姿隱顯間自是秦樓畫眉手
不能辛苦作荆關
贈絶藝杜生
迢迢離思入哀絃非撥非彈有别傳解作江南斷腸曲
新聲休數李龜年
趙大年秋溪戲鴨二首
寒沙折葦浙江灣詩在波痕滅沒間前日扁舟人老矣
却從圖畫羡君閒
畫家朱粉不到處淡墨自覺天機深賣酒壚邊見崔白
王孫真有五湖心(米元章畫史趙昌王友崔白但可為酒家遮牆壁耳)
自題二首
共笑詩人太瘦生誰從慘淡得經營千秋萬古廻文錦
只許蘇娘讀得成
千首新詩百首文藜羹不糝日欣欣鏡中自照心語口
後世何須揚子雲
北歸經朝歌感寓三首
南來山勢漸坡陀蕩蕩川涂接大河馬上哦詩無好語
聊從白塔記朝歌
黃屋何曾土作階禍基休指九層臺書生不見千秋後
枉為君王泣玉杯
墨翟區區不近情廻車曾此避虛名采薇唯有西山老
不逐時人信武成
内黃道中楚王廟荆公有誰合軍中稱亞父却須
推讓内黃兒之句因為范增解嘲
一怒屠城一說留書生剛為范增羞軍中老子關何事
付與兒曹調沐猴
題蘇氏寶章
二老風流有典刑諸郎蘭玉映階庭峩嵋寶氣千年在
未數陳家聚德星(長公忠義似顔平原次公冲澹似林西湖故字畫有不期合而合者最後)
(數帖所謂蘇氏三虎叔黨為最怒耳)
劉氏明遠庵三首
豪氣元龍百尺樓功名場上早抽頭路人不識閒居士
袖手雍容活兩州
世間無物礙虛空宴坐經行一體同老眼不應隨境轉
江山元只在胸中
落落雲間晚照開上方别有妙高臺栽花種柳明年了
拄杖敲門日日來
題李庭訓所藏雅集圖二首
萬古文章有至公百年奎璧照河東衣冠忽見明昌筆
更覺昇平是夢中
景星丹鳳一千年合着丹青與世傳誰畫風流王李郝
大河南望淚如川(王謂仲澤李謂長源郝謂仲純)
馬坊冷大師清真道院二首
水際茅齋星散居白雲閒伴五溪魚茂林修竹山如畫
蘸碧軒中恐不如
靜中人境兩翛然我亦因君有靜緣已約青山來枕上
水亭風榭看明年
惠崇獐猿圖
月嘯烟呼本不羣筆頭同是一溪雲野情山態令人羡
世路機關不似君
寄史同年二首
情話通宵慰别離殷勤釀酒趁花期沁南只道梅花早
猶較歸程十日遲
相君許送買山錢晚歲隣居定有緣一樹梅花一罇酒
知君東望亦悽然
宋周臣生子三首
試手君家助喜詩秋風丹桂長新枝昂霄聳壑他年見
木月同宫記此時(木月同宫五星家謂人以此時生者長必貴)
玉季金昆世共賢天將文筆付家傳清新未要梅花賦
射虎留看第二篇(鄉先生宋濟川以射虎詩著名)
雛鳳來時鶴卵成兩兒前後不多爭阿寧解語應須道
猶是渠家百日兄
乞酒示皇甫季貞
醉頭慵舉睡昏昏夢裏青旗雪擁門枕上一杯風味好
糟牀何處得茶渾
李白騎驢圖
八表神遊下筆難畫師胸次自酸寒風流五鳳樓前客
枉作襄陽雪裏看
許由擲瓢圖
不知黃屋不知堯喧寂何心計一瓢我是許由初不爾
只將盛酒杖頭挑
九月晦日
松楸千里動悲哀說道回家早晚回九月忽驚今日盡
滿城風散紙錢灰
雜著
燒錢芻狗不能神一色貂裘繡帽新好箇路傍官堠子
經年端坐看行人
送窮
送君君去欲何之暫去還來也不辭但媿苦無相贈物
柳船輕似去年時
即事
四長東州貢姓名阿茶能誦木蘭行元家近日添新喜
掌上寧兒玉刻成(寧兒叔開小字阿茶第四女字叔閉)
侯相公所藏雲溪圖曾命賦詩三首但記其一云
祖道東門未有涯田君方駕入宫車秪應千古狼
溪路人說山中宰相家相公以體重不任步趨詔
許駕小車至朝殿外門故予詩及之北渡後往東
平路經雲溪因為之賦
黃山圖子翰林詩千里東州有所思前日相公門下客
國亡家破獨來時
陳德元竹石二首
一片春雲雨未乾兩枝新綠倚高寒瘦龍不見金書字
試就宣和石譜看
萬石綱船出太湖九州膏血一時枯阿誰種下中原禍
猶自昂藏入畫圖
同漕司諸人賦紅棃花二首
棃花曾比太真妃别有風流一段竒白雪為肌玉為骨
淡妝濃抹總相宜
瓊枝玉蘂靜年芳智疋何人與點妝可道海棠羞欲死
能紅能白更能香
吳子賢樗庵二首
人道樗形百醜全我知造物向君偏世間正有明堂柱
偃蹇風霜得幾年
廣莫初無匠石過一丘一壑奈君何世間正有明堂柱
春草輸贏較幾多
太乙蓮舟圖三首為濟源奉先老師賦(老師吾宗盟)
泠泠風外列僊臞琢玉羊欣定不如六合空明一蓮葉
更須遮眼要文書(仙人在蓮葉臥看書)
仙人寧得此婆娑亡奈丹青狡猾何我與太虛同一體
也無蓮葉也無波
太乙青藜出漢年明窗開卷一欣然憑君莫問題詩客
不是韓駒第二篇
遊天壇雜詩八首
只願長城没徹頭豈知蒸土更堪憂秦人若見千年後
抱杵臨洮老死休(避秦溝)
仙貓聲在洞中聞憑仗兒童一問君同向燕家䑛丹鼎
不隨鷄犬上青雲(仙貓洞是日兒子叔儀呼貓應者土人傳燕家鷄犬升天貓獨不去)
諸峯羅列擁朝臺落日行雲一望開絶似泰山山上看
分明齊嶺是徂徠
空翠霏烟海浪深鼇頭鵬背半浮沉不知脚底山多少
還盡平生未足心
道民終不忘天台姓字依然在蜜崖為問松臺千歲鶴
白雲何處不歸來(近歲盧氏蜜崖人迹不及處有題字云道民天台司馬承禎過松臺即白)
(雲老葬地)
仙人龍蹻玉為鞭石穴留書世不傳弱水蓬萊三萬里
青山今古幾何年(近年人有得司馬先生石穴所藏丹經予獲觀於山陽)
風期身後復身前一讀丹華似有緣八表神遊吾豈敢
或能搖筆賦垂天
擬着茅齋北斗平殘年細讀洗心經詩成應被盧仝笑
曾見青山養伯齡(盧仝送伯齡出山云伯齡不厭山山不養伯齡予以旱當出山故自戲云)
(北斗平在天壇之後)
初發潞州
潞州住久似并州身去心留不自繇白塔亭亭三十里
漳河東畔幾回頭
雜詩六首道中作
鼠肝蟲臂復何辭坎止流行亦有時已被吳中喚傖父
却來河朔作炎兒
隆州兵騎往來衝客路灰郊更向東大似天教浣塵土
數程都在水聲中
懸崖飛瀑駭初經白玉雙龍擊迅霆却恨暑天行過速
不曾赤脚踏清泠
黃華北下馬陵南佛屋燒殘有石龕想是故鄉行欲近
粥麋渾覺水泉甘
莊休通蔽互相妨鄉社情親豈易忘司命果能還舊觀
髑髏端合羡侯王
鄉關白日照青天徒步歸來亦可憐袖裏新詩一千首
不愁錦繡裹山川
初挈家還讀書山雜詩二首
并州一别三千里滄海横流二十年休道不蒙稽古力
幾家兒女得安全
乞得田園自在身不成還更入紅塵只愁六月河堤上
高柳清風睡殺人
贈羅友卿三首
一般華木各榮枯筦庫區區亦仕途前日江東羅給事
只今城裏范萊蕪
不離城市得幽棲未要坊名改碧雞種下五株桃樹子
本無心學浣花溪
閒中日月病中身寂寞相求有幾人莫怪門前可羅雀
詩家所得是清貧
又解嘲二首
鴈後花前日月閒頗思罇酒慰愁顔憑君細數東州客
誰在花花綠綠間
詩卷親來酒醆疎朝吟竹隱暮南湖袖中新句知多少
坡谷前頭敢道無
為衍聖孔公題張公佐湘江春早圖二首張自書
云涂水張公佐畫時年八十一先大夫嘗題公佐
畫有雲靜洞庭秋寺月雨昏湘浦夜船燈之句因
及之
郭熙畫筆老益壯未比并州九十翁想是江南春夢裏
水村曾見酒旗風
黃陵祠下雨如繩老筆題詩想舊曾今日圖間見晴景
依然愁絶夜船燈
渾源望湖川見百葉杏花二首
四月山泉凍未開東君纔為挽春廻多情丹杏知人意
留著雙華待我來
兒時憶向西溪廟丹杏曾看百葉花今日山中見雙朵
自憐顦顇老天涯(陵川西溪二仙廟有百葉杏兩株在殿前)
代州門外南樓二首
東洛西秦往復廻幾番風雨與塵埃家山最與南樓近
三十三年恰再來
汀樹微茫岸草青滹河四月水泠泠鳳山可是生來巧
堪與南樓作臥屏
以玉連環為吕仲賢壽
玉環何意兩相連環取無窮玉取堅願得主人如此物
吕翁他日作回僊
劉壽之買南中山水畫障上有朱文公元晦淳熙
甲辰中春所題五言得於太原酒家
蜀山青翠楚山滄愛玩除教寶繪堂且道中州誰具眼
晦庵詩挂酒家墻
紫微劉尊師所畫山水横披四首(劉時年八十六)
納納溪橋逗晚風水村山郭往來通馬蹄踏遍黃塵路
畫裏初逢避俗翁
胸次江山老更竒太初元氣入淋漓仙翁不是人間客
俗筆休將比郭熙(溪橋獨步)
瓦盆濁酒憶同傾鄉社豐年有笑聲世外華胥誰復夢
且從圖畫看升平(江亭會飲)
筆頭雲景性中天誰似仙舟有靜緣只合此間添此老
脱巾和月弄江烟(秋江待渡)
東山四首
半欲天隂半欲晴層巒疊巘各分明去年風雪無多景
看盡東山是此行
自笑平生被眼謾看山只向畫中看天公老筆無今古
枉着千金買范寬
錦里春光風馬牛鳥飛不到太湖秋一丘一壑都堪老
且具神山烟景休
馬水横陳聖阜前滹沱陂堰遠相連魚多只說牛家滙
何處秋風有釣船(牛家滙在神山下)
曉起
鬢毛衰䬃病凌兢暫入紅塵倦不勝學似玉山樵客了
八年流落醉騰騰(予痛飲至是八年故用韓致光此句)
追錄乙未八月十七日莘縣夢中所得
夢裏哦詩信口成分明濟水道中行夢廻真到哦詩處
滿馬西風雲月清
感興四首
夢中驚見白頭新信口成篇却自神天上近來詩價重
一聯直欲換青春(後二句夢中所得)
詩印高提教外禪幾人針芥得心傳并州未是風流減
五百年中一樂天
廓達靈光見太初眼中無復野狐書詩家關捩知多少
一鑰拈來便有餘
好句端如綠綺琴靜中窺見古人心陽春不比皇華曲
未要千人作賞音
從孫顯卿覓平定小山
愛殺熙春萬玉峯綱船廻首太湖空一拳秀碧烟霞了
早晚東山入袖中
墨竹扇頭
嫩香新粉玉交加小筆風流自一家只欠雪溪王處士
醉來肝肺出枯槎
王希古乞言
支幹空虛不救貧素衣空染洛陽塵一龜早晚搘牀了
袖手風簾閱市人
龍門公墨竹風烟夕翠二首
渭川東望水雲寬雨潤烟濃下筆難今日龍門圖上看
蕭郎只合老荒寒
烟梢露葉捲秋山揮灑縱横意自閒莫問筆頭龍未化
看看霖雨滿人間
從希顔覓篤耨香二首(追錄)
綠洋竒品賽濃梅永憶薰爐試淺灰尤物也知人愛惜
簾篩風動只縈回
自倚詩情合得消暮寒新火覺無聊懸知受用無多在
試往新詩乞斷瓢
戲贈柳花
誰擘輕綿亂眼飄不教翠紐綴長條只愁更作浮萍了
風捲波衝去轉遙
喬夫人墨竹二首
萬葉千梢下筆難一枝新綠儘高寒不知霧閣雲窗晚
幾就扶疎月影看
只待驚雷起蟄龍忽從女手散春風渭川雲水三千頃
悟在香巖一擊中(夫人參洞山禪有省)
醉貓圖二首何尊師畫宣和内府物
窟邊癡坐費工夫側輥横眠却自如料得仙師曾細看
牡丹花下日斜初
飲罷雞蘇樂有餘花隂真是小華胥但教殺鼠如丘了
四脚撩天一任渠
藥山道中
石岸人家玉一灣樹林水鳥靜中閒此中未是無佳句
只欠詩人一往還
善應寺五首
平岡回合盡桑麻百汊清泉兩岸花更得青山作重複
武陵何處覓仙家
石潭高樹映寒藤閒有沙鷗靜有僧總愛山陽竹林好
七賢來了更誰曾
夕陽人影臥平橋倦客登臨不自聊且放游魚覓歸宿
爭教白鷺逞風標
山中魚鳥夙相親問舍求田有主人自讀舊題還自笑
七年鞍馬只紅塵(前題善應寺壁有紅塵鞍馬幾時休之句又七年矣)
困不成眠百感生田家燈火夜深明無因洗耳風沙底
枉費潺潺落枕聲
摘瓜圖二首樗軒家物
四摘空留抱蔓詩阿婆真作木腸兒履霜只說琴心苦
不見房陵道上時
高鳥長憂挂網羅如庵日月共消磨憑君莫話前朝事
比似黃臺摘更多
黃華峪五絶句
樹經凍雨半青黃山入高秋老更蒼且就同游盡佳客
不妨五日未重陽
紅葉黃花風露清比來春色不多爭秋山却也堪人恨
白與高歡作錦城
萬古飛流瀉不供枉教噴薄困魚龍謫仙剰有銀河句
不道香爐更一峯
天漢何因有蚌胎無窮冰雹落懸崖只愁駞背糢糊錦
翻倒龍宫復此來
乞得三泉住不成風沙鞍馬負平生故山定己移文了
又被黃華識姓名
七賢堂
水上盤陀不見人烟中白露玉無塵竹林未恨風流減
負殺共城麴米春(是日有餉名酒獨酌水邊)
峽口食鯿魚有感
無奈微雲疎雨何孟公詩律費硏磨憑君莫愛襄陽好
縮項鯿魚刺鯁多
簡之畫松風圖為修端卿賦二首
董元老筆鬱盤盤萬壑蒼雲復此看絶似鳳凰山下路
秋風無際海波寒
新亭相泣血沾襟一日神州見陸沉好就崆峒山叟問
醉眠春晝果河心
秋江待渡横披
物外琴尊合往還爭教俗駕點溪山畫師果識閒中趣
只作横舟落照間
贈答要襄叔二首
長洲連日遠相迎展讀新詩眼倍明鄧下舊人多念我
感君兼有故鄉情
文擬邳侯下筆難韜春一讀不知寒名家未覺風流減
洗眼青雲看阿端(襄叔之先人擬下邳侯傳作竇韜春以賦火焙又其兒子小字端平方就)
(學)
贈修端卿張去華韓君傑三人六首
姓字舊熟相知新三子皆我眼中人洛西荒山有此客
酒光灔灔梅花春
去華手中倒樹㮶亦要筆力挽千鈞知君辦作南山豹
霧雨七日蔚成文
掃地焚香樂有餘情知怏怏米鹽書枉教棄擲泥塗了
綠髮修郎玉不如
古來馬隊非講肆韓生頗似周生勤舉家都無擔石粟
老氣仍有垂天雲
中庸胡公隔天壤(寶臣近日客死)大木失望工師來明堂老手
李明府我知此公無棄材(謂李順陽吉甫)
乳虎守穴子可探斫頭不屈貧所甘異時三客俱焰焰
人倫東國吾無慚
秋江曉發圖
百轉羊腸挽不前旃車轆轆共流年畫圖羡殺扁舟好
萬里清江萬里天
題山亭會飲圖二首
女几樵人塞上詞(劉景玄號)溪南老子坐中詩因君喚起山
亭夢好似三鄉共醉時
曾將心事許烟霞酒榼書囊便是家前日山亭亭上客
而今鞍馬老風沙
洛陽衛良臣以星圖見貺漫賦三詩為謝
敗筆成丘死不神侯門書卷欲誰親鰥鰥魚目漫漫夜
盼到明星老却人
參旂亦自遇災年横被狐星射右肩牽牛只有榰機石
送與天公折聘錢
西虎東龍總伏雌老蟇却是可憐兒星圖何物堪相報
藉用盧仝月蝕詩
題鷺鷥敗荷扇頭
荷經凍雨綠全枯葦到窮秋影亦疎為問風標兩公子
此中能有幾多魚
西山樓為王仲理賦二首
天日晴明四望開樓中舒嘯亦悠哉闌干十萬人家裏
只有青山入眼來
拄笏西山老騎曹朝來爽氣與秋高休將人物輕題品
湖海元龍興未豪
樂天不能忘情圖二首
得便宜是落便宜木石癡兒自不知就使此情忘不得
可能長在老頭皮
芙蓉脂肉紫霞漿别是仙家煖老方只枉柳枝拚不得
忘情一馬亦何妨
燕省掾屬張彦通舉釋菜之廢典仁卿以詩美之
亦賦二詩
一奠區區入詠歌請看文治竟如何李侯落筆非無意
告朔羊存得已多
一日新儀見泮宫共驚綿蕝有遺風他州亦可燕中比
只枉今無百彦通
采菊圖二首
信口成篇底用才淵明此意亦悠哉枉教詩景分留在
百繞斜川覓不來
夢裏烟霞卜四隣爭教晚節傍風塵詩成應被南山笑
誰是東籬采菊人
無塵亭二首
霧廓雲開病未能波流草靡亦何曾胸中自有西風扇
身外休論有髮僧
日日門前車馬喧玉壺冰簟酒如川亭中剰有題詩客
獨欠雲間李謫仙(時仁卿尚未到燕)
李廣道寫真二首
華髮蕭蕭玉鍊顔一篇秋水想高閒須知八表神遊客
不在披裘擁絮間
擁絮披裘動數千肉身那得盡飛仙玄門此老留教在
滄海横流未必然
錢過庭烟溪獨釣圖二首
鞍馬風沙萬里身眼明驚見楚江春綠蓑衣底玄真子
不解吟詩亦可人
小景風流二百年典刑來自米家船詩人無復承平舊
重為遺音一慨然(畫學米元章楚山清曉故有上句)
蒼崖遠渚圖二首
深谷高林自一天紅塵無路近風烟兩椽茅屋平生了
況是清溪有釣船
竹帛功名一筆無殘年那復計榮枯青山未得攜家去
惆悵題詩是畫圖
三士醉樂圖
依樣胡盧畫不成三家兒女日交兵瓦盆一醉糊塗了
比似高談却較爭
鄉郡雜詩三首(余家自五代以後自汝州遷平定宋末又自平定遷於忻故文字中)
(以平定為鄉郡)
百年喬木鬱蒼蒼耆老風流趙與楊為向榆關使君道
郡中合有二賢堂(楊吏部之美臯落人閒閒曾守此郡)
神仙官府在瀛州何意閒閒得此留莫笑山城小於斗
他州誰有湧雲樓(樓閒閒所建)
故鄉飛鳥亦裴徊更覓何鄉養不才見說陽泉好春色
野夫乘興欲東來
宗人明道老師澹軒二首
潞人澹社有來源濟水分流到澹軒莫問軒中賓與主
一家同是潞州元
淡中無味着鹹酸老口年多不受謾流外已曾增一董
不妨傳法到黃冠
題商夢卿家晦道堂圖二首
松亭竹閣數家村通德仍餘舊里門喬木未須論巨室
青衫今(一作誰)有讀書孫
東國人門幾百年素風纔到此公傳卷中甚欲題詩句
慚愧韋家祖德篇
商正叔隴山行役圖二首
隴坂經行十過春也隨風土變真淳吳山&KR0648;水不必畫
留在秦音已可人
夢中陳迹畫中詩前日行人鬢已絲我亦寒亭往來客
因君還寄出關詩
息軒秋江捕魚圖三首
擲網牽罾太俗生烟波名利不多爭綠蓑衣底玄真子
可是詩翁畫不成
擊甕喧天網截河得魚何啻一薈多漁郎不作明年計
奈此纖鱗細甲何
正始風流一百年竹谿衣鉢有真傳玉堂人物今安在
紙尾題詩一慨然
東平李漢卿草蟲卷二首
蟻穴蜂衙筆有靈就中秋蝶最關情知君夢到南華境
紅穗碧花風露清
過眼千金一唾輕畫家元有老書生草蟲莫道空形似
正欲爾曹鳴不平(李資高亢視錢幣如糞土貴人求畫或大罵而去故不與世合)
郭熙溪山秋晚二首
烟中草木水中山筆到天機意態閒九十仙翁自游戲
不應辛苦作荆關
雲樹微茫石崦開吳兒洲渚不塵埃憑君記取題詩處
杖履適從谼谷來
七賢寒林圖
萬古騷人有賞音畫家滿意與幽尋題詩記取崧前事
絶似馮雷入少林
右丞文獻公著色鹿圖
野鹿標枝氣象閒老皇頻歲赦秋山不妨右相丹青筆
時到霜林紫翠間
李仲華湍流高樹圖二首
細密功夫足自神經營慘澹欲誰親却應林影湍聲外
猶欠吳山小筆春
小景風流恰入時留題紙尾竟何辭不因脱兔投林了
何處而今更有詩(癸巳正月之壑逆黨中有欲謀害已者賴仲華力為營護得釋故篇末有)
(及)
益都宣撫田侯器之燕子圖詩傳本已亥秋七月
予得於馮翊宋文通家會侯之子仲新自燕中來
隨以歸之仲新謂予言兵間故物一失無所復望
乃今從吾子得之煥若神明頓還舊觀似非偶然
者方謁時賢以嗣前作幸吾子發其端因賦三詩
紅綫還驚掌上看十年音信海漫漫渠家王謝堂前慣
暗認曹劉可是難
古錦詩囊半陸沉吳楓句好入江深世間妾婦爭相妬
禽鳥區區却賞音(首句謂怨家投李長吉詩厠中)
才氣田侯絶世竒山丘零落更堪悲休驚燕子詩留在
化鶴歸來未可知
前高山雜詩六首
夢寐烟霞卜四隣眼明今日出紅塵山中景趣君休問
谷口泉聲已可人
山經地志總難憑鄉社留傳太俗生前後兩高從我改
合教松海作新名
蚊聚蛙喧杳不聞已甘麋鹿與同羣胸中所得知多少
半是青松半白雲
世上初無物外緣人間却有洞中天如何常伴王居士
買盡青山不用錢
白驢前日鳳山廻為愛朝元復此來却憶廣陵劉老子
醉吟應在釣魚臺
白首同歸未省曾青山獨往竟誰能莫嫌麋鹿無情識
比似人間少愛憎
題石裕卿郎中所居四詠
寓樂堂
此心安處是真歸念念今知故習非一首新詩一杯酒
五陵裘馬自輕肥
德恒齋
養心如虎亦良勤血戰紛華老策勲百草千花過春雨
白衣蒼狗看浮雲
雪巖
貞松勁柏四時春霽月光風一色新置屋懸崖儘堪老
層冰千里只愁人
聱齋
弓刀陌上未知還心寄漁郎笭箵間名作聲齋疑未盡
峿山衣鉢在遺山
贈李子範家兒子
神理乘除不偶然只疑陽報向君偏試評掌上明珠價
幾倍諸家覓藥錢
䟦文獻公張果老圖
耆舊能談相國賢功名欲占冷巖前清風萬古猶應在
未用仙公甲子年
三鄉雜詩一首
溪南老子坐詩窮窮到簞瓢更屢空五鳳樓頭無手段
碧雞坊外有家風
鈞州道中
野隂莽蒼日將夕歲律崢嶸風有聲從昔南山歌短褐
何時北闕請長纓
十月二十日雪
和氣休論歲欲豐且看蕪穢一時空臨高賞雪人何限
誰在瓊瑶世界中
哭曹徵君子玉
去歲流言到處疑聞君哭我不勝悲今年我在君先没
淚盡荒城君得知
又
遶墳三匝去無因千里冰霜半病身斗酒隻雞孤舊約
素車白馬屬何人
二十六日早發安生道中雨木冰
玉樹瓊林世界寬木冰真作雨花看青青也被糊塗盡
松栢何曾保歲寒
書貽第三女珍
珠圍翠繞三花樹李白桃紅一捻春看取元家第三女
他年真作衛夫人
隠秀君山水為范庭玉賦
萬壑風烟入座寒六銖仙帔想驂鸞多少金閨畫眉手
吳山纔得鏡中看
送子微二首
老年鞍馬不勝勞更問狐裘與緼袍到了龍門有何好
伊川清淺石樓高
古來何物是經綸一片青山了此身亂後洛陽花木盡
不妨閒作水南人
雪行圖
太乙仙舟雲錦重新郎走馬杏園紅騎驢虧殺吟詩客
到處相逢是雪中
寄杜莘老三首
夢裏雲山一臥屛先生畫筆果通靈不妨行藥長安市
纔是前生許道寧
一片青山共白雲春林烟景入晴曛祝君老眼明於鏡
毫末清姸子細分
杯酒殷勤興不孤更教懷袖得新圖綠囊自是君家物
醫得烟霞痼疾無
己酉四月十七日度嶺
四海虛名值幾錢世間何限好林泉無情石嶺關頭路
行去行來又十年
劉君用可庵二首
末節繁文費討論經生規矩是專門惡惡不可惡惡可
笑殺田家老瓦盆
着脚繩橋已足憂邯鄲匍匐更堪羞惡惡不可惡惡可
大步寬行老死休(惡音鳥)
耀卿西山歸隱三首(馬卿為耀卿張君寫真未幾被召北上)
靜裏簞瓢不厭空北窗元自有清風傅巖只道無人識
已落君王物色中
馬卿似與物為春難狀靈臺下筆親預拂青山一片石
異時真是卷中人
冠劍靈臺大縣侯當春漁釣一羊裘山林鐘鼎無心了
誰是人間第一流
東丹騎射
意氣曾看小字詩畫圖今又識雄姿血毛不見南山虎
想得弦聲裂石時
虛名
虛名不值一錢輕喚得呶呶百謗生可惜客兒頭上髮
也隨春草鬭輸贏
投書圖二首
一束空書不療饑浮沉隨水恰相宜醬蒙藥楮輕抛却
却是洪喬見事遲
屈作書郵未肻心百函隨水聽浮沉虛名底用寒溫問
却是洪喬最賞音
題劉威卿小字難素冊後二首
伎道精微得處難書林頭白一儒冠隂功厚薄君休問
只就蠅頭細字看
齒牙餘論足輝光東國人倫趙與楊曾是兩公門下客
殘年袖手亦無妨
龐都運山水
門闌喜色到崔盧文賦聲名逼兩都重為溪山感疇昔
風流還有此翁無
歸義僧山水卷
崧少經行二十春野麋山鹿盡情親而今身落京塵底
畫出林泉亦可人
武善夫桃溪圖二章
物外烟霞卜四隣武陵不是避秦人軟紅香土君休羡
千樹桃花滿意春
金罽毶毶六月寒桃花春夢隔征鞍青山歸計何時辦
畫卷空留馬上看
巢雲曙雪圖武元直筆明昌名士題詠
風流人物見承平半向巢雲有姓名畫手休輕武元直
胸中誰比玉崢嶸
書扇贈李湛然
江楓搖落海門秋江水無風月半樓未要吳儂誇勝槩
已從詩境得天游
普照范鍊師寫真三首
嚮日神仙看地行只今烟駕想雲程石梁畫出西流寺
無復鏗然曳杖聲
傾蓋論交了歲寒眼中人物似君難流波意在誰真識
未絕朱絃已廢彈
鶴骨松姿又一竒化身千憶更無疑人間只說乘風了
覿面相呈却是誰
祖唐臣所藏樗軒畫册二首
綠盡紅稀夢己空草黃沙白思無窮波間野鴨渾無賴
長著詩人慘淡中(敗荷野鴨)
牧笛無聲畫意工水村烟景綠楊風題詩憶得樗軒老
更覺升平是夢中(風柳牧牛)
和威卿鎬厲王故居
天道循環只眼前果誰烈焰與寒烟種瓜四摘渾閒事
抱蔓無人更可憐
走筆題十老會請疏
痛飲形骸百不成天教鄉社送餘生病夫近日添新喜
十老圖中有姓名
七夕
天街奕奕素光移雲錦機閒漏箭遲誰與乘槎問銀漢
可無風浪借佳期
馬雲卿畫紙衣道者像
太古清風匝地來紙衣長往亦悠哉鐵牛力負黃河岸
生被曹山挽鼻廻
歸義僧侍者溪山蕭寺横軸
石磴雲松百八盤東峯日上海波寒老來丘壑風流減
却就禪房覓畫看(雲漢此畫甚有泰山典刑因記東峯看日出時故有上句)
胡夀之待月軒三首
一幅清風竹寫生月華霜白紙如冰天公老筆無今古
枉却坡詩說右丞
愛竹髯參發巧新能教一影具形神千門萬戶清光裏
袖手東窗有幾人
形似何曾有定名每從游戲得天成墨君解語應須道
猶欠風琴一再行
御訂全金詩增補中州集卷七十一
