欽定四庫全書
御訂全金詩增補中州集卷六十二
讌會
成趣園詩(補)
附路伯達成趣園記自仲尼而上稱以道鳴者
孟軻揚雄其選也孟有曰舜何人也予何人也
有為者亦若是揚亦有曰希驥之馬亦驥之駕
希顔之人亦顔之徒若舜與顔仁賢之大者學
之尚可以至况其餘乎此二公所以進人之善
心使見賢而思齊也詩云高山仰止景行行止
其斯之謂歟獻陵梁君任性曠夷寄懷遐遠厭
闤闠之喧樂林泉之勝蚤以家事悉委於其子
嘗讀晉史隱逸傳愛陶淵明之為人慨然思之
於是背城而東幾一里膏腴膴膴間買田治園
為閒散計幅巾杖履晨往夕還廼命之曰成趣
以書求余為記凡三至辭不獲已而述之曰美
哉名乎誠慕陶之深矣昔淵明去彭澤返故居
日涉其園而至於成趣者蓋其所向之意深焉
嘗摭陶事而論之得其所以謂之趣者陶蓄素
琴一張絃徽不具每與朋會則撫而和之日但
識琴中趣何勞絃上聲又著孟府君嘉傳桓温
嘗問嘉酒有何好而卿嗜之嘉笑而答曰明公
但不識酒中趣爾蓋惟琴抱太古之質惟酒適
無何之鄉以其妙意有不可言傳者故謂之趣
而園中之遊亦得稱其趣者豈非寓不傳之妙
而與琴酒均耶今梁君之榜園必取此者是欲
因其名而䆒其實誦其語而師其行余故曰誠
慕陶之深矣如或用志不分乃凝於神則兀然
而遺世寂然而忘言揖南山之佳氣卧北窗之
清風其於羲皇上人幾何而不為也語曰我欲
仁斯仁至矣可不勉哉有人若曰彼之行誠高
矣我何敢望是自棄也安免聖賢之罪人余是
以樂道梁君之善而與其進復設此以戒其惰
故併書之若其亭軒之位序橋彴之規模藤架
松窗竹溪栢徑接有道之士為忘形之友起居
談笑惟情之適已詳見於軍判初公之詩序故
兹不復云
附初昌紹成趣園記獻州古河間郡其地鹹鹵
不宜花木去城十里之外膏腴膴膴連阡接陌
桑蔭障日近城之地幾不可以種植城之東北
隅有田宜稼獨異其餘乃沃壤也梁公子直買
田於此至三頃餘五十畝乃結廬鑿井築垣作
圃而居焉遍其田則樹之以桑環所居則種之
以榆柳在圃之外植之以果在圃之内蓻之以
花花圃之中構之以亭環亭之左右前後列之
以松篁栝柏清樾交合葱蒨翁鬱坐亭之中四
面景物皆可得而有焉又作松窗栢徑藤架竹
橋以為散策遊歴之地至於花木之行列亭軒
之規制欄檻之布置無一不適人之意者觀其
所居之亭不取乎丹刻其楹桷侈大其制度以
為遊人耳目之樂蓋方丈之地一榻翛然但要
容膝自安而已所植之花不必珍卉竒木姚黃
魏紫但得秀而實者隨所有而種其與之遊者
不必達官聞人名流勝士但曠達之輩方外之
流道同氣合無為之友其所觀之書不必三墳
五典八索九丘如道經禪話醫方丹訣無不愛
而玩榜其園曰成趣亭曰容安軒曰靜樂皆取
其退居閒靜之義公先豪於貲為一郡之冠然
與衆異趣耳瓦礫財貨膏肓泉石不以龍斷為
心以澹泊為事即之則無一點膏粱羅紈氣與
之語則眞通達之士也家事無大小一切諉之
於二子日詣其園或命巾車或乘欵叚或幅巾
杖履乘興而往朝至暮還如願就宿於此亦或
有焉客有扣門則命壺觴具雞黍講道論德俯
仰二儀錯綜人物客去則闔扉而居優遊偃仰
既而焚香默坐誦淵明詩讀南華眞人語所謂
逍遥一世之上睥睨天地之間不愛當時之譽
永保性命之期可以凌霄漢出宇宙之外矣由
是朝廷名卿山林高隱以至碩儒衲子或過獻
陵覩其雅致留心賦詠或聞公之高尚景慕其
為人寄贈吟牋長篇短歌記文贊序珠聯璧綴
焜耀璀璨照映巾匭公於其暇焚香盥手一一
展玩諷詠其辭章咀嚼其意味且曰隋侯之珠
和氏之璧天下之至寶豈可專擅久則恐為神
物奪去與其私室什襲而藏之曷若寫之琬琰
傳之不朽仍屬僕為序僕曰天下之名言必得
天下之名士為之序僕何預焉公堅懇不已義
不能辭姑述其素所見聞者而為書
党懷英
宦遊履危塗常攖機阱懼家居對田園信脚得平路淵
明千載士既出乃更悟新歡見僮穉喜氣到草樹胸中
自立豁所適皆勝遇嗟人爾何為空誦歸來賦達人豈
必仕出處本同素獻陵十畝園想像富嘉趣直求古人
心著君榮觀處
張昌祚
貴富不可怙人多蹈危機清閒乃仙分塵世得者稀高
哉隱君子不官無昨非城隂園日涉松茂竹圍肥談碁
林樾映侑酒花枝圍文雉樂山澤樊中寧肯祈嗟予官
兩紀補益無纖微三徑亦奚暇家窘親朋譏空為慕遐
躅漫賦淵明歸
李永安
淵明晉名流賢達早自悟一為折腰屈幡然賦歸去親
戚說情話園涉日成趣陳迹固已遠賞音者稀遇君獨
慕高節隱居事田圃亭軒喜幽靜綠蔭多佳樹三徑時
往還花香襲杖屨所適忻有得忘言心自豫榜園固無
愧古雅見風度顧我老將至區區猶仕路會當勇退歸
卜隣就佳處
酈掖
淵明恥折腰眷然歌歸歟雖云退身早田園已荒蕪日
涉三徑幽松菊滋繞廬豈知對魚鳥尚媿在迷塗梁君
早聞道浮雲視簪裾乃復愛淵明幽懷寄村墟朝行雲
霞窟暮醉花月區尋梅雪没履倚竹霜粘鬚妙趣人不
識高風今昔無淵明如病人既病方袚除夫君千歲質
泰然一復初安得有龍眠畫此成趣圖
路鐸
舉世醉浮滎幽事誰肯尋譬如攫金人入市惟見金先
生厭塵雜靜念到園林數往境自熟有得樂更深春蘭
汎光風夏木貯清隂露菊浥佳色霜松知本心淵明嘗
樂此意合無古今當其領會處豈止忘華簪先生比淵
明但欠酒與琴飯蔬有眞味風籟有清音出處縱小異
要之俱陸沉我亦志丘壑聊擬斜川吟
崔巍
人生政如寓光景不暫駐行樂當及時甘分隨所遇奈
何達者少往往名所悞白首縱得歸傷嗟已遲暮賢哉
樂城子此理能夙悟雅志慕淵明葺園曰成趣乘興日
遊涉蕭然惟杖履柴門晝常關為無俗客故松竹交翠
蔭禽鳥弄清咮風月四時佳如在山林住壺觴但自引
琴書即心悟更向容安亭高卧談玄素此生眞足了覓
甚蓬萊路恨不見紫芝相約臨流賦
田時秀
淵明昭曠人韻高難適俗折腰肯為五斗米三徑歸來
理松竹千年何人為賞音伯鸞之孫懷古心幽園日涉
自成趣手植佳木成清隂問公是中有何好杖履婆娑
不知老凉風月夕竹自笑輕雲春書花相惱鴻飛冥冥
無弋網萬事不理醉醇釀忘機便是葛天民高情眞到
羲皇上人生古今貴適意兩公解作一生事君不見平
泉樹石名九州主人萬里著窮愁
郭安民
樂壽有高士買園隣郡城坐尋嘉樹蔭卧聽野禽聲閒
裏書頻讀歡來酒自傾醉歌歸去曲應不愧淵明
劉仲傑
附郭新營五畝園不親闤闠樂郊園樹頭黃鳥聲求友
庭下蒼梧色滿樽漁唱遠聞歸别浦牛歌卧聽在前村
何時得彼清閒地共醉田家老瓦盆
崔巍
梁君人品上羲皇日涉家園引興長芳草翠茵承杖履
修篁碧玉映壺觴自然風月情無盡如在山林樂未央
我亦欲歸歸不得空嗟三徑已成荒
李永安
花木幽深遠市塵箇中清隱作閒人忘情勢利居安易
寓意琴書得味眞成趣已追陶令迹放懷無愧葛天民
他年若遂歸休願好向東臯卜近隣
李楫
蕭然三徑足雲烟須信壺中别有天柳暗花穠隨杖履
月明風細入毫牋亭軒侈靡非金谷交友清眞似白蓮
我亦老來當辦此掛冠何日得歸田
高延年
幽圃平堂累歲成芒鞋筠杖日經行禽聲依竹自然樂
風吹過松無限清種藥幾番逢雨歇接花常見趁春晴
是中受用難窮盡不學塵蹤擾利名
初昌紹
近郊風物小斜川竹樹隂隂晝掩門奉已樂天無妓妾
退居元亮有田園靜中身與世俱棄妙處心知口莫言
曾到君家北窗下空凉眞可卧羲軒
附金詩紀事案獻陵成趣園詩見諸集及河間
志者皆作梁氏獨王庭筠子端别作吳氏今黃
華集中此詩不傳而耶律晉卿湛然居士集中
和作具存附錄於後以備考元耶律楚材和黃
華老人題獻陵吳氏成趣園詩云雪溪詞翰輝
星斗紙蠧塵蒙詩一首湛然揮墨試續貂囁嚅
使人難出口丁年彭澤解宦去遨遊三徑眞三
友悠然把菊見南山暢飲東籬醉重九獻陵吳
氏治荒園成趣為名良可取養高不肯事王侯
閒卧林泉了衰朽今年扈從過秦川可憐尚有
蕭條柳歸計甘如吳子先麗詞已落黃華手知
音誰聽斷絃琴臨風痛想紗巾酒嗟乎世路聲
利人不知曾憶淵明否
海會寺宴集以禪房花木深為韻
得木字鄭輝(縣丞)
吾儕愛山水乘興遊金谷修竹蔭寒泉層崖排古木風
軒杯暫把花院碁終局晚雨更多情留人成夜宿
得禪字楊天衢(鄉貢進士)
屋上青山屋下泉泉聲相雜竹琅然人生有限興無限
海會結緣終有緣身外豈知眞佛計忙中聊復定心田
那堪更著瀟瀟雨粧點清虚助客眠
得禪字
槐柳隂隂首夏天閒門塊坐正蕭然忽蒙蘭友相為伴
來訪蓮宫一問禪粉著衣襟穿翠竹冰生齒頰潄寒泉
晚來更看前山雨共借西軒對榻眠
得房字楊之休
碧玉千竿蔭蘚墻水聲山色近禪房一軒疎雨僧碁靜
滿榻清風客夢長隔葉幾聽流鳥弄媚盤尤覺野蔬香
賦詩把酒龍泉上共掃餘花坐晚凉
得深字劉邦彦
凌晨策蹇從知音來謁龍泉溪路深一派寒流通亂石
萬竿脩竹囀幽禽虚簷列坐茶酣戰小徑閒行酒旋斟
珍重老僧延倦客清談亹亹滌塵襟
名媛仙鬼謠諺無名雜詩
馮氏婦(一首)(補)
補馮氏武安縣新安農人之婦病後忽道一詩
太和末病卒
病後口占
城南池館夾通津野色林光物態眞滿目烟霞蓬島遠
一溪花木武陵春
張秦娥(四首)(補)
補張秦娥頗能詩其賦遠山一絕為時傳誦其
後流落劉左司昂贈之以詩有遠山句好畫難
成之句(遠山一首見劉昂詩傳内)
遠山
秋水一抹碧殘霞幾縷紅水雲霞盡處隱隱兩三峯
南城
坡頭望西山秋意已如許雲影渡江來霏霏半空雨
長吟伐木詩停立以望子日暮飛鳥歸門前長春水
采菱舟
散策下松亭水清魚可數却上采菱舟乘風過南浦
附金詩紀事案三詩亦載宋張宣公栻南軒集
中城南二十詠内與徽國文公同作者也羅大
經鶴林玉露稱其詩平淡簡遠德人之言宋元
詩會乃作秦娥俟考
女冠元氏(一首)(補)
補元氏好問之妹為女冠文而豔張平章當揆
欲娶之使人屬好問好問辭以可否在妹妹以
為可則可張喜遂往訪至則方補承塵輟而迎
之張詢近日所作元應聲答之云云張悚然而
出
答張平章
補天手段暫施張不許纖塵落畫堂寄語新來雙燕子
移巢别處覓雕梁
附閨秀詩評遺山妹補天花板一詩清貞之意
因物觸發足令觀者起敬
無名氏(三首)(補)
彌川感興(見葭州志)
漠漠寒雲籠曉日萋萋衰草欲霜天漂萍客夢三千里
游宦羈愁二十年
題崖略
縈紆一徑接虚空壯觀山河百二雄坐笑瞿塘沈鐵鎖
何須函谷用泥封
登碧峯寺(見沁水志)
兩峽山高月半輪五更人起馬嘶頻無端又上長安道
輸與僧窗飽睡人
正隆童謠
補煬王江上錄正隆五年秋九月煬王亮起兵
汴京勅天使催促八路軍馬各一地方入南界
進發時童謠云云
正軍三匹馬簽軍兩隻鞋郎主向南去趙老送燈臺
貞祐童謠
補金史五行志宣宗貞祐元年十二月乙卯雨
木冰時衞州有童謠云云明年正月元兵破衞
遂丘墟矣
團圞冬劈半年寒食節没人烟
明昌童謠
附大金國志明昌四年十月誅鄭王允蹈世宗
第六子於屬為叔先是允恭太子既薨允蹈次
長當立樞密院張克己以宮僚私意贊立太孫
然允蹈性寬厚毋趙氏亦遠避恩寵中外無黨
世家稱其局量諸武將謂其有外家風不甚附
之太孫既立每見之有愧色是時主日久酣飲
外間章奏不許通京師謠言云云完顔高完顔
志同見人心危疑且聞主嘗憾之密謀立鄭王
而鄭王實不知也其妹夫唐古巴拉兄察為統
軍與高等相得會於善提寺高泣謂察曰皇帝
昏惑不能君道公可與弟同達意於鄭王王亦
許之由是謀意漸廣高從兄為中山守志同弟
志寧為從中起内侍俞三德素惡江淵高密結
之伺主動靜為應會唐古家二奴以資易馬與
張衞為古所逐具送大興府鞭之古婢春英先
與張通古不知也一日婢立於看位見張從外
來隔窗呼之與語告以駙馬與衆謀立鄭王二
奴詣大興告變大興尹蕭宗裔送二奴各囚一
所責狀之言皆同遂密奏主時與鄭宸妃張婕
妤皆醉卧未興中漏六刻江淵以水沃面徐告
其故夜遣東隊主李白曜西隊主張飛龍御前
將軍完顔赫德特穆爾擒捕置獄會同館獄成鄭
王允蹈及駙馬都尉唐古富察同母妹新興公
主榮安公主並賜死餘同逆者夷三族
東欲行西欲飛中間一路亦垂垂吾醉不醉知不知
興定童謠
補金史五行志宣宗興定五年十二月丁丑霜
附木先是有童謠云云蓋言是時人皆為兵轉
鬭山谷戰伐不休當至老也
青山轉轉山青躭誤盡少年人
泰和童謠
附大金國志初忠獻王罕欲贊太宗都燕司天
監郝世才本遼臣也精於天文地理忠獻攻討
每擕以行所言皆驗謂燕京土燥山遠水泉不
潤可以威守難以文服若南征北伐未巳此地
可居如持盈守成禍變必作又泰和末有童謠
云云至此燕京王氣耗竭其言驗矣
易水流汴水流百年易過又休休兩家都好住前後總
遲留
實默愛寶
補金史舒穆嚕阿巴字正之策論進士也正大間
累官翰林直學士兼左司郎中貞祐中奪爵再
起參知政事性好作詩詞語鄙俚人采其語以
為戲笑因自草括粟榜文有云云等語以而作
兒掾史知之不敢易也京城目之曰雀兒參政
雀無翅兒不飛蛇無頭兒不行
石碣詩
補歸潛志興定初珠赫高琪為相建議南京城
廣八十里極大難守於内再築子城周四十里
壞民屋舍甚衆工役大興河南之民皆以為苦
城初起時於地中得一石碣上有詩云云字書
類宋人迄今猶在相國寺
瑞雲靈氣鎮城東他日還應與北同歲月遷移人事變
却來此地再興功
韓魏公祠堂詩(補)
補堯山堂外紀靖康之變燕人有過相州者因
謁韓魏公祠堂題詩祠中一聯云云魏公勲德
之重人知景慕如此
相州韓魏公祠堂詩(存句)
有客能吟丞相栢無人敢伐召公棠
楊眞君降筆
補續夷堅志陵川士人劉元方鄉說兵亂後縣
邸中人祈仙楊眞君朴降筆詩尤竒偉不凡常
詠高麗紙詩八句批後云慎勿觸汚神物終當
飛去席氏子婦産乳未終竊視之三日後開卷
乃無一字但空紙而已
論字(存句)
汝知毫端心萬物不可礙
龍盤一氣雷雲定鯨化三山草木枯
詠高麗疋紙(存句)
霜入詞鋒月㾗缺手中不覺風雷掣
詛祝歌
補金史錫里庫傳國俗有被殺者必使巫覡以
詛祝殺之詛者乃繫刃於杖端與衆至其家歌而
詛之云云其聲哀切悽婉若蒿里之音其家一
經詛祝家道輒敗
取爾一角指天一角指地之牛無名之馬向之則華面
背之則白尾横視之則有左右翼者
宫婢玉眞(二首)(補)
補續夷堅志大定中廣寧士人李惟清元直者
與鬼婦故宋宫人玉眞遇玉眞為歌二詞
贈李生二絕
皓齒明眸掩路塵落花流水幾經春人間天上歸無處
且作陽臺夢裏人
自憐華色鏡中衰輕棄前懽已自宜不恨相逢情不盡
直須白鼠望歸期
浙川木中詩(一首)(補)
補金人侵宋時伐浙川香嚴寺木造舟木中有
紋理成詩
木中請
栽松種栢興唐日解板沈舟破宋時可惜香嚴千載樹
等閒零落歲寒枝
御訂全金詩增補中州集卷六十二
