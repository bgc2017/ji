欽定四庫全書
御訂全金詩增補中州集卷二十一
常山周昂(一百首)(補二首)
昂字德卿真定人父伯禄字天錫師事玄真先
生褚承亮(承亮字茂先宣和六年擢第調易州戶曹會皇子郎君破真定拘境内進)
(士七十二人赴安國寺試策策目上皇不道少主失信舉人布旨極口毁詆茂先離席揖主文)
(劉侍中言君父之過豈臣子所當言長揖而出劉為之動容比榜發茂先被黜餘悉放第狀元)
(許必輩自號七十二賢榜帥府重其名檄茂先以易州司戶知槀城漫一應之尋觧印去年七)
(十終弟子謚為玄真先生)大定初第進士仕至同知沁南軍
節度使事德卿年二十一擢第釋褐南和簿有
異政遷良鄉令入拜監察御史路宣叔以言事
被斥德卿送以詩坐謗訕停銓久之起為龍州
都軍以邊功得復召超三司判官大安軍興權
行六部員外郎德卿傳其甥王從之文法云文
章工於外而拙於内者可以驚四筵而不可以
適獨坐可以取口稱而不可以得首肯又云文
章以意為主以字語為役主強而役弱則無令
不從今人往往驕其所役至跋扈難制甚者反
役其主雖極辭語之工而豈文之正哉德卿初
有常山集喪亂後不復見從之能記三百餘首
因得傳之屏山故人外傳云德卿以孝友聞又
喜名節藹然仁義人也學術醇正文筆高雅以
杜子美韓退之為法諸儒皆師尊之既歴臺省
為人所擠竟坐詩得罪謫東海上十數年始入
翰林言事愈切出佐三司非所好從宗室承裕
軍承裕失利跳走上谷衆欲逕歸德卿獨不可
城陷與其從子嗣明同死於難嗣明字晦之短
小精悍有古俠士風年未三十交游半天下識
高而志大善談論而中節作詩喜簡澹樂府尤
温麗最長於義理之學下筆數千言初不見其
所從來試於府於禮部俱第一擢第主淶水簿
從其叔北征得還而不忍去使晦之不死文字
不及其叔而理性當過之嘗謂學不至邵康節
程伊川非儒者也其說類此而天不假年悲夫
晚望
烟抺平林水退沙碧山西畔夕陽家無人解得詩人意
只有雲邊數點鴉
香山
山林朝市兩茫然紅葉黃花自一川野水趁人如有約
長松閱世不知年千篇未暇償詩債一飰聊從結淨緣
欲問安心心已了手書誰識是生前
有感
壯心未分逐流年衰鬢從渠衆目憐却恨詩情消減盡
語言枯淡到中邊
冷巖行賦冷巖相公所居(冷巖賢宰相宗室永貞自號也)
或為盂或為鍾人心自異山本同天清雲遠望不極小
孤宛在江流中澗之毛可筐筥山之木可斤斧唯有白
雲高崔嵬風吹不消自太古峴山何奇羊子所攀東山
何秀謝公往還今爾胡為藉甚乎人間吁嗟乎冷山
早起
覆斗臨霜閣號鐘滿夜城飛揚他日事去住此時情文
字還留滯塵沙管送迎百年今已半凛凛畏虛生
曉望
曉樹雲重隱春城日半陰蒼茫塵土眼恍惚歲時心流
落隨南北才華閱古今柴荆生事窄寧憶二疏金
羇旅
羇旅情方慘暄寒氣尚膠谷風連遠陣原樹鬱春梢要
路嗟何及浮名久已抛百年麤飯在真欲事誅茅
早春
小雪寒仍在烟花意已深老侵長路鬢春蕩故園心幸
可追沂詠何勞費越吟微躬應自愛莫作愧千金
雪
小雪暮能繁愁雲夕便昏細燈寒出戶欹樹老當軒竹
葉舊時釀梅花何處村賦詩空入夜愁絶與誰論
雨過
雨暎高簷過山開晚日明動雲方潰擁號水未休爭沙
岸黿鼉出荒庭鶴鸛行草泥沾屐齒杖策有餘清
晚步
鬱鬱孤城隘飄飄絶塞游短衣忘遠步高興會清秋白
水深樵谷黃雲古戍樓居人半裘毯横管暮生愁
夜
門巷溪聲爽衣裳夜氣蘇地清林影散月靜桂花孤左
省詩頻詠南樓興不辜關山冰雪裏何處覓天隅
晚望
疊嶂何時出荒城落日低音書雲去北烽燧客愁西應
隼乘秋擊狐狸倚暮啼吟詩且排悶佳句敢攀躋
獨酌
渺渺清溪闊悠悠弱藻沈客衣臨水靜鳥影過船深暫
把魚竿坐因知靜者心滄洲高興動巢父可東尋
秋夜
高閣鐘初殷層城月未光淨空含宇大臥斗帶星長暗
覺巢烏動清聞露菊香誰家砧杵急應怯暮天凉
對月
月近天河白秋深夜氣清蛛絲時隱見兔杵正分明攲
帽中宵落孤舟幾處行清風殊未發樹穩鵲休驚
促織
促織來何處秋風暗與期苦吟人不解多恨爾如知獨
枕難安夜寒衣欲及時凌晨攬清鏡一半已成絲
溪南
小徑通沙穩清溪帶樹深岸危低白屋雲近没青岑灑
落高秋氣飛騰志士心雲臺與麟閣莫遣二毛侵
繼人韻
高興秋方逸幽居晚見過歡交寧厭數詩好不論多五
字含風雅千篇費琢磨自知才力拙相報欲如何
送李天英下第
不須寂寞恨東歸洗眼三年看一飛試捲波瀾入毫穎
莫教歐九識劉幾
宿西藍
聞道西藍好能來定有緣青山避喬木流水信平田步
屧迷深竹題詩惜暮烟塵心厭翻倒一室暫安禪
北湖清明
碧水隨時酒春風著處花歡娛萬國本富貴五侯家金
動樓頭管香迴日暮車老夫唯欲睡兒女莫相誇
中秋夜高陽對月
端正高陽月空庭乂見過清風禁睡得白髮奈愁何尚
識王良策難知織女梭金波流汨汨應為照滹沲
丘家莊早發
渡馬危橋立村雞暗樹號星稀白水闊霧重黑山高外
物誰能必人生會有勞鵾鵬終變化早晚藉風濤
邊月
邊月弓初滿山城角尚孤中天看獨立永夜興誰俱未
覺風生暈空懷斗轉隅含情知白兔欲下更踟蹰
侍祠太室
設燎彤庭敞懸燈玉殿深星河含爽朗城闕動陰沈祗
慄誠初薦馨香德已歆清風動雲幕有喜見神心
夜步
擊柝隣居靜開門宿鳥驚西風秋半急北斗夜深明獨
立乾坤大徐行杖履輕遥憐漢宫闕重露濕金莖
宋文貞公廟
開元四荒不動塵柱石中原有老臣襄土一丘松栢暗
長安三日荔枝新
讀陳後山詩
子美神功接混茫人間無路可升堂一斑管内時時見
賺得陳郎兩鬢蒼
偶書
幽陰不放終年樹好味仍餘盡日茶詩業未降心有種
世緣初盡眼無花
失子
白髮飄蕭老病身幾因兒女淚沾巾虚談誤世王夷甫
只有情鍾語最真
北行即事二絶句
聞道崑崙北風塵避渥洼至今悲漢節不合度流沙
五月分衣節三軍受甲時莫教麟閣將頻發羽林兒
邊月
驅車宿雙浦極目耿金波不有中秋景其如永夜何沙
分疑白雪練失想明河桂樹元無意南傾獨好柯
晨起
鼓聲隨曉角合沓起平荒宿火連岡小寒星墮水長鯨
翻驚日動馬食快宵涼白首登壇將功名好自強
西城道中
草路幽香不動塵細蟬初向葉間聞溟濛小雨來無際
雲與青山淡不分
醉經齋為虞鄉麻長官賦
詩書讀破自融神不羡雲安麴米春黃卷至今真味在
莫將糟粕待前人
清放齋
平生眼白嫌物俗此身誰要冠帶束茶甌飯飽一飲足
臥聽松風仰看屋
孫資深歲寒堂
世態浮雲日夜移春蘭秋菊各爭時此心鐵石無人會
唯有庭前栢樹知
登綿山上方
環合青峯插劍長小平如掌寄禪房危闌半出雲霄上
祕景盡收天地藏野闊羣山驚破碎雲低滄海認微茫
九華籍甚因人顯迥秀可憐天一方
謁先主廟
暗粉陳丹半在亡短垣殘日共悲涼不須古碣書綿竹
自有荒村紀葆桑塵土衣冠曾繫馬歲時歌舞亦稱觴
不應巴蜀江山麗能使英靈忘故鄉
送客
相見席不暖送行情更牽只愁人面隔不放馬蹄前塞
迥雲垂地溪平水接天山川後期闊把臂兩茫然
莫州道中
大陵河東古莫州居人小屋如蝸牛屋邊向外何所有
唯見白沙纍纍堆山丘車行沙中如倒拽風驚沙流失
前轍馬蹄半跛牛領穿三步停鞭五步歇雞聲人語無
四鄰晚風蕭蕭愁殺人人有禱沙應神遼東老兵非使
臣何必埋却雙行輪
即事二首
憂患年來坐讀書田園抛却任荒蕪目前却得晨昏力
碌碌無由似阿奴
遠目傷心千望餘凛然真覺近狼須雲邊處處是青塚
馬上人人皆白鬚正憶荒村臨古道不堪獨樹點平蕪
誰人與話西園路梅竹而今似畫圖
感秋
秋氣入行帳愁人中夜知雞聲與人語耿耿異常時清
晨起危坐感歎不自持羲和馭飛轂往返無停期春草
如昨日已復悲離離顧謂鏡中髮爾衰安得遲結束媚
鞍馬荒山去委蛇黃花泫宵露綠野含晨曦吾事久不
諧悠悠隨所之有懷南澗約敢賦北山詩
對月
月滿秋仍早臺高夜未徂水光先淡蕩星影失踟蹰玉
帳傳更急荒城擊柝孤去年雙淚眼依舊入平蕪
鵲山
西征疲短服北望慘衰顔再宿如雞舍相看獨鵲山旆
沾新雨過鳥逐暮雲還白首瞻星漢何時鼓角閒
望山中松
地險蟠根古人稀小徑消雨皴開白雪風響入青霄未
畏斧斤逼惟愁霹靂燒解鞍那避遠冷色故相招
利涉道中寄子端
行武昌望利涉高青烟低白雪岡陵瀰漫溝澮滅氤氲
冷日從東來照我清影忽作溪水臥明月凌兢羸馬歎
蝟縮詰曲微行蛇腹裂遺鞭脱鐙初不知指僵欲墮骨
欲折氊裘毛襪良可念我自無備誰從輟人家土榻借
微暖坐久清冰落鬚頰黃華臞仙怯風馭久向笙歌窟
中蟄徑須持此遠相餉一洗夜堂花酒熱
即事二首
不堪華髮半頭生老去偏添愛戀情新得家書來報喜
舊時龜子遶牀行
一牀安置似僧居白髮忘梳動月餘嬾性漸成愁把筆
小詩常擬倩人書
九日
不堪馬上逢佳節況是天涯望故鄉高會未容陪戲馬
舊游空復憶臨湘癡雲黯黯方垂地小雪霏霏欲度墻
猶賴多情數枝菊肻留金蘂待重陽
對月
萬里寥天月相隨不憚勞屢添華髮滿曾傍黑山高影
動新瓊杵光含舊寳刀嫦娥應見訝獨宿弊綈袍
翠屏口七首
去歲翠屏下東流看湧波愁將新鬢髮還對舊關河翅
健翻秋隼峰高並晚駞草深饒虎跡夜黑欲誰過
玉帳初鳴鼓金鞍半偃弓傷心看寒水對面隔華風山
去何時斷雲來本自通不須驚異域曾在版圖中
野蔓梢駞架輕泥濺馬鞍徑斜來險石溪急上清灘羽
檄千山靜羔裘六月寒長松空夾道蕭颯不成看
旌節瞻前帳風塵識舊坡眼平青草短情亂碧山多晚
起方投筆前驅效執戈馬蹄須愛惜留渡北流河
萬里來崩豁終年氣慘悽地窮青澗斷天近玉繩低孛
窟黃沙北崑崙白雪西故園何處覓搔首意空迷
塞古秋風早山昏落日低積雲鴉度久荒岸馬歸齊燈
火看時出茅茨漸欲迷塵沙恨于役況乃對雞棲
地擁河山壯營關劍甲重馬牛來細路燈火出寒松刁
斗方嚴夜羔裘欲禦冬可憐天設險不入漢提封
邊俗
返闔看平野斜垣逐幔坡馬牛雖異域雞犬竟同窠木
杵春晨急糠燈照夜多淳風今已破征斂為兵戈
山家七首
秋日山田熟山家趣轉奇壠苞銀粟綴墻蔓綠雲垂野
飯留佳客青錢付小兒主人愁喪亂數數問邊陲
蕭颯晚風涼高杠引旆長嶺雲殘宿陣陵日湛晨光已
作依劉表終須問葛彊俯身馳萬里未覺鬢毛蒼
年深師欲老秋至敵還輕但使財思義猶多死易生指
揮無險阻感激在精誠萬古麒麟閣何曾浪得名
簡易軍中事川原入望多草平鋪碧錦山遠出青螺遠
愧桃花水重臨杏子河去年關塞意蕭颯起悲歌
赤磵蟠雙闕青山壯一門放歌遊遠目箕踞得高原地
險勞天設邊戈厭口屯廟謀新控扼萬里可雄吞
官舍暫投轄塞垣還着鞭路移新歲月心醉好山川方
丈何由到桃源恐浪傳相看不隔水遺恨惜他年
翡翠長松秀氍毹細草斑屢經新渡水不數舊看山太
華愁登陟終南費引攀豈知圖畫景長在馬蹄間
北行二首
卸鞍休馬倦解橐罷駞鳴細雨侵衣急長郊入臥平溪
喧看水滿山黑厭雲生莫怪龍行數應知欲洗兵
比歲頻分甲今年賀息兵競誇新戰士誰識舊書生北
塞甘長别南天欲遠征二年迎復送空媿泰州城
山丹花
浪蘂誰能記山丹舊所聞卷花翻碧草低地落紅雲塞
雨沾衣久溪風入把動莫言羌婦醜誰識漢昭君
春日即事
凍柳僵榆未改容狐裘貂帽尚宜風欲尋把酒渾無處
春在鳴鳩谷谷中
寄金山長老
庭前雙栢樹作别似晨朝書信隨溪茗音聲落海潮嶺
雲閒可翫邊月苦無慘相見愁他日風沙兩鬢凋
寄王子明
病起身仍嬾眠多意尚迷筆成今夕把書似隔年題久
恨心期阻難邀物理齊燈花應解事岑寂向人低
無題
西風吹白水日暮動寒威野帳收旗盡奚兒飲馬歸梢
梢聞鳥過慘慘見雲飛夜黑多豺虎荒村定敢依
萱草
萬里黃萱好風煙接路傍迹疎雖異域心密竟中央染
練成初色移瓶得細香客愁無路遣始為看花忘
得家書
窮愁非昔境白髮有深根淚破孤城郡書來萬里村鴈
聲寒日夜秋色老乾坤為問遊方子何時慰倚門
書齋
夜雨書齋冷西風木葉抛暗蛩侵壞壁低鴈落寒郊壯
志初嘗膽吾生豈繫匏草玄雖閉戶未用客相嘲
聞蟬
冥機辭委蜕天籟發幽嘶迥露增晨洗清風藉晚攜暫
成千里隔還作一枝低客思饒相觸愁時故不齊
晚陰不成
落日明西極高雲暗朔方樓臺分照耀宇宙一蒼茫不
藉蛟龍便虚成燕雀忙何須遣雷怒鬱鬱繞高梁
竇氏園亭二首
雲樹春秋色風泉日夜聲過庭高幕暗吹簟轉雷驚翠
袖擎詩罷銀壺得酒傾平生耽野趣到此眼偏明
磴鑿蒼崖破池通碧澗流憩深憐洞室吟穩憶扁舟谷
口堪高隱河梁厭遠遊卜居真此地幽寂更何求
即事二首
南苑霓旌動繚墻天街蓮燭照修廊斗南綘氣風吹盡
小雨濛濛濕建章
楊花顛倒入簾櫳睡鴨香殘碧霧空盡日尋詩尋不得
鵓鴣聲在夢魂中
代書寄大元伯
南園臘蟻記同傾一紙書來萬里情日夜愁心隨柳色
東風吹滿大梁城
和路宣叔梅
月底明肌粲夀陽道人呼入竹西堂安排臘味千鍾酒
消破春風萬斛香花鳥有情應見惜蛾眉傾國故難藏
西湖骨朽東坡遠又有君詩惱一場
新秋
畏日經時暑清秋一夕涼真堪近燈火不復病衣裳宋
玉悲搖落安仁愧老蒼鄙夫那及此睡美百憂忘
靳子温欵春亭
曾數花鬚傍藥闌春風不到酒杯寬自憐白首荒三徑
桃李年年擔上看
底柱圖
鬼門幽險深百篙人門逼窄逾兩牢舟人叫渡口流血
性命咫尺輕鴻毛開圖頓覺風雷怒素髮飄蕭激衰腐
河來天上石不移安得此心如底柱
寒林七贒
苦寒如此欲何之雪帽風裘意自奇縱有清詩三百首
未應肯得党家兒
過省冤谷
嬰兒偃蹇正堪孩換得山西老將回往者不追來不戒
莫將家世論人材
魯直墨跡
詩健如提十萬兵東破真欲避時名須知筆墨渾閒事
猶與先生扺死爭
讀柳詩
功名翕忽負初心行和騷人澤畔吟開卷未終還復掩
世間無此最悲音
憶劉及之
千株何處封君橘二頃誰家負郭田長路風塵空費日
故園書札動經年未能免俗真聊爾不為懷憂亦悄然
襟抱何人與開釋論文除得老臞仙
家園
五畝園連竹三門屋向陽氣和春浩蕩心靜日舒長花
鳥成相識琴書付兩忘陶然一罇酒誰復記羲皇
晚望
獨立孤城上關山望不休異鄉驚絶域遠目豁清秋未
擬登樓作空歌出塞愁故園飛鳥外溪水正南流
正月大風雨
風如渤澥勢凌虚寒破貂裘力尚餘不為飛廉無倚賴
也知青帝有驅除
弔張益之
當年讀書山堂中夜喜與君燈火同塵編壞簡如蠧攻
弱質鄙鈍煩磨礲新詩如洗露芒鋒逸氣欲倒浮雲驄
輕裘肥馬世上雄吾徒一飯常未充君如孔翠愁彫籠
我亦哀鴻避鳴弓孤城一别天西東幾見黃葉飛霜風
寄書無由魂夢通西望落日銜千峯他時雲雨儻相逢
猶思驚雷起池龍鬼神無賴欺天公哀哉若人竟死窮
自聞君亡阜生胸上訴九關無路從百年過眼如轉蓬
夢時憂樂覺即空長夜漫漫何時終作詩寄哀投殯宫
(别本長夜漫漫何時終為落句)
題高歡避暑宫
百步風濤捲雪霜畫檐横壁欲翶翔只應沙苑重歸後
山水空青不解涼
樓桑廟
東市臍乾照夜脂雲龍風虎各乘時地中鼓角袁方捷
天下英雄操已知壠畝見賢誰恨晚心中得計不妨遲
亦知漢祚難恢復輕擲荆州恐未宜
附芹城小志緜山在昌平州東十五里或名宜
山元混一方輿勝覽載有緜山寺金真定周昂
題詩其上有云野闊羣山驚破碎雲低滄海認
微茫亦警句也
黃山趙渢(三十首)(補一首)
渢字文孺第進士明昌末終於禮部郎中性沖
澹學道有得黃山其自號也閒閒趙公云黃山
正書體兼顔蘇行草備諸家體超放又似楊凝
式當處黃魯直蘇才翁伯仲間党承旨篆陽冰
以來一人而已而以黃山配之至今人謂之党
趙有黃山集行於世凉陘云峩峩景明宫五雲
湧蓬萊山空白晝永野曠清風來放遠亭云晴
日未消千嶂雪暖風先放一川花青天低處是
平野白鳥去邊明落霞泰村道中云桃花都被
風吹却楊柳似將烟染成其餘多稱此
附趙秉文題黃山書後予嘗評黃山書當在黃
魯直蘇才翁伯仲間議者未必為然今日李欽
止來與余論合且云子美有宋初詩人氣象涪
翁圓熟若論氣韻當不相上下復觀竹溪跋公
書云得法在魯公後得趣在魯公前三十年後
當有知之者
晚宿山寺
松門明月佛前燈庵在孤雲最上層犬吠一山秋意靜
敲門時有夜歸僧
僊和尚坐脱
識得從來覺性圓西歸隻履更翛然永嘉穩步曹溪路
臨濟飽參黃蘗禪桶底脱時無一物機輪轉處有三玄
火中留得一莖草依舊光明爍大千
黃山道中
小穀城荒路屈蟠石根寒碧漲秋灣千章秀木黃公廟
一點飛雲白塔山好景落誰詩句裏蹇驢䭾我畫圖間
膏肓泉石真吾事莫厭乘閒數往還
郊外
迥野饒秋色高臺半夕陽鷗眠沙渚靜鳥沒嶺雲長薄
宦違幽興浮生更異鄉歲華成白首丘壑愈難忘
貢院中懷山中故居
歲晚西溪路誰過舊草堂苔紋侵柱礎竹色度隣墻白
首光陰疾青山意緒長相思老兄弟夜夜夢還鄉
貢院聞雨
燈暗風翻幔蛬吟葉擁墻人如秋已老愁與夜俱長滴
盡階前雨催成鏡裏霜黃花依舊好多病不能觴
聚遠臺
獨上平臺上風雲萬里來青山一罇酒落日未能回
秋日感懷
歲月不相饒秋風颯已至蚊雷稍收聲團扇且復置久
雨不宜人新凉差快意數篇東皋詩引我北窗睡林泉
久隔闊塵土作憔悴但有適人適何嘗事吾事一貧既
忘懷所好無不遂世無陶靖節何人知此味
用仲謙元夕詩韻
聞道藍田&KR1793;口莊欹湖前日具飛航李膺定已回仙棹
王績無由入醉鄉薄宦繫人如坐井窮愁染鬢欲成霜
早知上界多官府只向人間作酒狂
分韻賦雪得雨字
大雪初不知開門已無路驚喜視歷日此瑞固有數池
冰凍欲合林鴉噤仍聚已成玉壺瑩尚作寳花雨造物
固多才中有無盡句大兒擬圭璧小兒比鹽絮後人例
蹈襲彌復入窘步聚星號令嚴亦自警未悟誰有五色
筆繪此天地素好語覓不來更待偶然遇
和茂才韻
十年為客未還家贏得毶毶兩鬢華别後故人應念我
不來踏雪看梅花
留題西溪三絶
誰開玉鑑瀉天光占斷人間六月涼日落沙禽猶未散
也知受用藕花香
波光湛碧冷無痕眇眇輕風起縠紋認得朝來疎雨過
却因水底見飛雲
總道西溪畫不如豈知造物用功夫蟾光忽作靈犀透
表裏通明兩玉壺
九日懷尹無忌
茅屋秋蕭索幽居盡日閒碧雲看欲暮遠客幾時還書
劍成何事風塵只強顔思君千里夢夜夜到燕山
立秋
日月如川流去矣不復回萬物各有營榮悴更相催餘
生苦多艱壯志久摧頽念欲學還丹鬱紆殊未諧今朝
立新秋庭樹西風來舉首望天宇飛雲獨裴徊呼兒且
沽酒浩歌豁秋懷醉中得妙理逸興何悠哉
和崔深道春寒
長風忽落青林端風聲洶若江聲寒太陰盤礡亂天序
推書撲筆成長歎美人何許媚幽獨使我不見心無歡
頗聞隱居誦莊屈蓬窗坐擁塵編殘琴歌酒賦兩寂寞
懸知此興殊未闌遲君一來吐欵要舉杯放目雲天寬
西城觀水
西山秋水來天地巨野横流浩無際長風蹙浪鱗甲生
兩角斜分半山際繚堤北去接飛橋鼔鼙洶洶翻驚濤
中流突兀玉山起直疑河伯驅靈鼇冷光搖蕩秋雲白
渾似夢中遊震澤隔林我欲喚漁郎孤帆忽如過鳥翼
安得酒船常拍浮四時甘味置兩頭何人與我同此樂
潁陽試覓元丹丘
盆池荷花
一泓寒碧甃波光雨後妖紅獨自芳不許纖塵汙天質
政須清吹發幽香洛神初試凌波襪妃子來從礜石湯
休笑埋盆等兒戲要令引夢水雲鄉
扈從車駕至荆山
海上飛來碧玉峰瑤林琪樹更青蔥參差樓觀浮雲表
顛倒山光落鏡中侍從有臣司碧落笑談無處不清風
好分靈沼為膏澤乞與人間作歲豐
中秋
秋氣平分月正明蘂珠宫闕對蓬瀛已驅急雨消殘暑
不遣微雲點太清簾外香風飄桂子夜深涼露滴金莖
聖朝不奏霓裳曲四海歌謳即樂聲(史舜元嘗從文孺學詩說道陵中秋)
(賞月瑤光樓召文孺對御賦詩以清字為韻道陵讀至落句大加賞異手酌金鍾以賜且字之曰文孺以比鍾)
(賜汝作酒直士林榮之高祖言吾不如子房君父字呼臣下不為無故事也)
題齊物堂
至人識破浮生理萬變何嘗有不同果蝶夢周周夢蝶
為風乘我我乘風得時未必全無識窮處方知却有通
畢竟欲齊齊底物世間元是一虚空
秋郊晚望
桃竹猶堪杖幽尋興頗嘉池荷能幾葉籬菊不多花地
坼成龜兆林枯出犬牙村農慶豐歲社鼓已三撾
元日
馬上逢元日東風送客愁滹沲春水渡瀛海夕陽樓雪
照潘郎鬢塵侵季子裘勞生已強半更欲玷清流
過良鄉縣學
儒宫宜地僻竟日有餘清殿古碑仍在庭空草自生風
高時脱木雲重欲摧城客興已瀟灑秋堂更雨聲
和詵上人雪詩
貧巷仍飛雪空庭迥絶塵照窗疑不夜着樹忽驚春枕
冷夢魂短山明天宇新賦詩分氣象定有灞陵人
澗上
遠徑留殘照疎林出小園山川半豺虎歲月且琴罇杜
老新雞柵龐公舊鹿門不才真忝竊人道典刑存
新凉
頗覺小眠快便知秋意真清風論世舊老圃得時新移
竹觀君子翻書訪古人可人陶靖節隨意葛天民
過蓚縣董大夫廟
漢朝元不用真儒豈信忠嘉益帝圖賈誼長沙晁錯死
不須獨恨老江都
寓居寫懷
平陸温風雪半消孤烟籬落隔溪橋趁虛人去林皋靜
時有晚鴉銜墮樵
得鵝應制
鴐鵝得暖下陂塘綵騎星馳入建章黃傘輕陰隨鳳輦
綠衣小隊出鷹坊摶風玉瓜凌霄漢瞥目風毛墮雪霜
共喜園陵得新薦侍臣齊捧萬年觴
補歸潛志閒閒又稱趙黃山詩云燈暗風翻幔
蛩吟葉擁墻人如秋已老愁與夜俱長滴盡階
前雨催成鏡裏霜黃花依舊好多病不能觴此
詩信佳詩也又黃山嘗於黃山道中作詩有云
好景落誰詩句裏蹇驢䭾我畫圖中世號趙蹇
驢余先子翰林嘗談章宗春水放海青時黃山
在翰林扈從既得鵝索詩黃山立進之章宗稱
其工且曰此詩非宿搆不能至此
御訂全金詩增補中州集卷二十一
