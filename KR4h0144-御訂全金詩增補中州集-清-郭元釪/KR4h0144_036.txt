欽定四庫全書
御訂全金詩增補中州集卷三十四
劉昂霄(一十三首)
昂霄字景元别字季房陵川人父俞字彬叔明
昌二年進士仕為承發司管勾泰和中予識景
元於太原人有言是家讀廣記半月能背誦者
子未之許也戲取市人日歷鱗雜米鹽者令讀
之一過目無脫遺大率景元之學無所不闚六
經百氏外世譜官制與兵家所以成敗者為最
詳為人細瘦似不能勝衣好横策危坐掉頭吟
諷幅巾奮袖談辭如雲四座聳聽噤不得語故
評者謂承平以來王湯臣論人物李之純玄談
號稱獨步景元則兼衆人之所獨愈叩而愈無
窮不知去古談士為遠近餘子不論也嘗用門
資叙調慶陽軍器庫使不就諸公方薦試宏辭
而景元病不起矣臨終夢賦山泉云帶雲縈遠
澗和月到疎林又云萬里馮唐老中年賈𫝊歸
未幾下世年三十七
補歸潛志劉昂霄景元陵川人博學能文從屏
山游又與雷希顏辛敬之元裕之善嘗由任子
入官已而隱居洛西山水之間踰三十病卒其
詩有云歲月消磨詩句裏河山浮動酒杯中迢
迢萬里乾坤眼凜凜千年草木風元裕之嘗稱
之余恨未之識也
中秋日同辛敬之魏邦彥馬伯善麻信之元裕之
燕集三鄉光武廟諸君有詩昂霄亦繼作
積甲原頭漢閟宫登臨還喜故人同迢迢萬里乾坤眼
凜凜千年草木風歲月消磨詩句裏河山浮動酒杯中
極知勝日須轟醉直待銀盤上海東
趙村晚望
放眼東原上風烟接渺茫林疎出村落野迥散牛羊天
地浮元氣山河半夕陽登高一長嘯未覺阮生狂
送裕之往洛陽兼簡孫伯英
洛水嵩山夀樂堂每從熱惱得清涼竹牀石枕應無恙
尚可分風供十方
題裕之家山圖
萬里神州刦火餘九原夷甫有餘辜作詩為報元夫子
莫倚家山在畫圖
同敬之裕之游水谷分韻賦詩得荷風送香氣五
字(各賦一首)
招提有勝踐日暮一經過何物媚游人微風動池荷
尋幽意自愜況與佳人同俗物不到眼談笑來天風
敲門看修竹重理舊年夢上山復下山清風管迎送
寒泉漱雲根湛然涵鏡光誰知一滴味中有曹溪香
迂辛與臞元得句尤有味頽垣斂暝色深竹貯秋氣(暝色)
(敬之句秋氣裕之句也)
寄申百勝三首
直氣南山相與高爭教塵土涴青袍征科頗似曾料理
差勝參軍作馬曹
執版那能拜下風世間禮數困英雄狂歌醉舞人誰識
憔悴通泉郭代公
連昌能隔幾牛鳴不見令人鄙吝生乘興時思一相訪
劇談豪飲見真情
游五渡谷
南山如碧環缺處蒼崖開當年造物手辦此何神哉睥
睨倚天壁千古封莓苔源源萬斛泉飛出重山來白龍
三百丈行處鳴春雷巨石若棟宇磊砢相推排跳波與
濺沫餘怒猶喧豗我來值杪秋萬壑風聲哀黃花雜紅
樹錦繡紛巖隈竒勝夙所貪欲去仍裴徊題詩還自笑
媿我非仙材
附元好問劉景元墓銘景元年十六七許時其
先人朝請君官四方景元留學陵川已能自樹
立如成人老師宿學多稱道之而朝請君獨未
知也及罷官歸行視景元所舍見其架上書散
亂無部帙意不懌因問讀書有後先汝寧亂讀
耶漫取一書試之則隨問隨答無所忘失朝請
君始大驚撫其背曰及吾未老當見汝聳壑昂
霄時耳乃名之昂霄字景元别字季房泰和中
予初識景元於太原其與人交不立崖岸洞見
心肺世間機械皆不知有之河東梁仲經渾源
雷希顏王官麻信之皆海内名士交久而無間
言人以此多之至其善惡太明黑白太分則亦
坐是而窮也初舉進士不中以廕補官調監慶
陽軍器庫非其好也諸公期以明年薦試辭科
而景元病不起矣正大乙酉夏予自京師來哭
其墓太夫人謂好問言吾兒有當世志今欎欎
死矣子與之游最為知己當為作銘無使埋没
也好問泣且拜曰銘吾兄者莫好問為宜乃作
銘景元陵川人自言系出楚元王交祖諱溥不
仕朝請君諱俞第進士官至管勾承發司太夫
人上黨宋氏封彭城縣君妻永寧李氏子男一
人名庸女一人尚幼以元光一年六月十三日
春秋三十有八終於永寧之寓居權殯郭西南
一里將以某年月日舉二世之柩歸葬陵川之
先塋銘曰深心而文洩人天和聲光一流有物
禁訶君起太行學自為家元精當中散為雯華
有發其談瀉江傾河坦其正途不涉誕夸有喙
三尺有書五車噤不得(一本作時)施萬古長嗟望君
天門奉璋峩峩蓬蒿一丘窘此澗阿天乎天乎
命也奈何
田紫芝(三首)
紫芝字德秀滄州人父濟以蔭為部掾德秀少
孤養於外家定襄趙氏故多居於忻年十三外
祖廣寧治中命賦麗華引語意警絶人謂李長
吉復生資性穎悟一覽萬言年二十讀經傳子
史幾徧為人疎俊而以藴藉見稱與同郡王元
卿齊名貞祐初避兵臺山倉卒為游騎所馳遇
害時年二十四士論惜之
夜雨寄元敏之昆弟(時年十六)
醉夢蕭森蝶翅輕一燈無語夢邊明虚檐急雨三江浪
老木高風萬馬兵枕簟先秋失殘暑湖山徹曉看新晴
對牀曾有詩來否為問韋家好弟兄
亂後登淩雲臺
愁思紛紛不易裁淩雲臺上獨徘徊亂鴉背著斜陽去
寒鴈帶將秋色來破屋無烟空碎瓦新墳經雨已蒼苔
天翻地覆親曾見信得昆明有刦灰
冥鴻亭下第後作
眼底功名一物無飛揚跋扈竟何如青雲岐路多辛苦
頼得皇家結網疎
附續夷堅志紫芝字德秀滄州人其父濟為部
掾娶定襄趙氏生德秀於中都生數月隣李媪
見之潸然出涕人問之媪曰老婦一兒子生二
十五歲在太學有聲以去年亡是兒極相肖也
吾兒死時老婦嚙其面破此兒面瘡口痕宛然
可以證前身矣德秀幼孤養於外家多居於忻
六七歲知屬文一覽萬言十三賦麗華引詩意
驚人有李長吉風調十六與予游從曾大雨後
有一詩見示云云予兄敏之私謂予言詩首二
句非鬼語乎吾謂其非夀者相也果以弱冠下
世云
王萬鍾(三首)
萬鍾字元卿秀容人父甫字用之通經史淳質
有儒行亦以知醫見稱兄萬石字器玉住太學
有賦聲用之妻死不更娶二子俱無家室井臼
之事率親為之貧居陋巷中破屋蕭然不蔽風
雨而絃誦之聲不絶也元卿少有逸才讀書有
後先不欲速成詩文閒適似其為人客至清談
終日人不敢以俗事凂之與同郡田德秀齊名
號王田評者謂規製宏博王不及田而瀟灑無
塵土氣田亦非王比也元卿嘗有詩寄予關中
云千里吕安思叔夜二年社燕伴秋鴻賦梅花
云漢宫月下三千額好在春風一抹痕哭吾兄
敏之云蘭逕水流三月暮桂林風落一枝春古
詩尤蕭散有自得之趣兵火中皆亡失之矣初
用之聞北兵入塞即以吾州為不可守去之太
原五年不敢歸貞祐二年州破死者十餘萬人
而用之亦以是日病殁於太原較其時皆三月
三日已時也人謂用之先見固可稱然生死定
數亦自不能免云元卿父殁之後與其兄居於
平晉之金城里明年兵復至兄被害元卿欲收
葬之時游騎充斥親舊勸勿往元卿持不可曰
兄死不收留此身欲何用耶流涕而去尋亦被
禍時人甚哀惜之元卿長予一月死時年二十
七矣
春宵
風尖月細春猶淺酒冷燈昏夜向深人在西軒愁不寐
十年閒事總經心
元氏桂軒為敏之賦
簾捲堂前桂子涼一軒燈火夜初長月中春好元無價
天上風來别有香棠棣一家同映秀詞林百世繼餘芳
閒花野草空無數掩盡人間獨擅場
江村風雨圖
秋風槭槭澹林暉烟靄昏昏失翠微一段蓴鱸江上興
蓬窗岑寂夢魂飛
雷琯(一十九首)
琯字伯威坊州人以薦書從事史館調八作司
使博學能文時輩少有及者幷州人李汾與伯
威同在史館以高蹇得罪伯威作詩送之頗譏
翰林諸人不能少忍至與一書生相角逐使之
狼狽而去有郎君未足留商隱官長從教罵廣
文之句又云明日春風一杯酒與君同酹信陵
墳人甚稱之
補歸潛志雷琯伯威坊州人父秀實亦名進士
伯威博學能文作詩典雅有佳句時輩稱之初
余過陽夏聞其名及一見傾倒歡甚後伯威赴
葬余先子淮陽為誄文雅澹可喜余以示雷翰
林竒之已而以家貧母老為國史院書寫秩滿
為八作使亂後南奔道為兵士所殺年未四十
哀哉伯威為人議論刻深然於文字甚工細每
酒酣談說今古莫能窮又欲取竒異功名自喜
亦不羈之士也
信陵館酒間二首
閒過信陵飲有懷信陵君君去日已遠誰憐抱關人徑
擕一壺酒往酹公子墳墳科久已平墓木幾為薪泉扉
鎻長夜千載不復晨昔與賢俊遊今為狐兔隣豪貴竟
安在念之心紛紜有生會歸盡但恐後無聞此意不可
必且醉梁園春
維昔有迂叟樹桐彼高岡殷勤為封植遂欲棲鳳凰桐
生日已長鳳來殊未央維鳳覽德輝非時詎來翔枝榦
枯以死志願終莫償憶在西周初飛下岐之陽徘徊不
能去和鳴聲鏘鏘文王既已没千載徽音亡咄爾叟何
為而欲發其光空令枯株上日晏啼鶖鶬
客有自關輔來言秦民之東徙者餘數十萬口攜
持負戴絡繹山谷間晝飡無糗糒夕休無室廬饑
羸暴露濱死無幾間有為秦聲寫去國之情者其
始則歴亮而宛轉若有所訴焉少則幽抑而悽厲
若訴而怒焉及其放也嗚嗚焉愔愔焉極其情之
所之又若弗能任焉者噫秦予父母國也而客言
如是聞之悲不可禁乃為作商歌十章倚其聲以
紓予懷且俾後之歌者知秦風之所自焉
扶桑西距若華東盡在天王職貢中一自秦原有烽火
年年選將戍河潼
春明門前灞水濱年年此地送行頻今年送客不復返
卷土東來避戰塵
盡室東行且未歸臨行重自鎻門扉為語畫梁雙燕子
春來秋去傍誰飛
灞水河邊楊柳春柔條折盡為行人只愁落日悲笳裏
吹斷東風不到秦
纍纍老稚自相攜側耳西風聽馬嘶百死纔能到關下
仰看猶似上天梯
上得關來似得生關頭行客唱歌行虚巖遠壑低相應
轉見離鄉去國情
前歌未停後迭呼歌詞激烈聲嗚嗚天下可能無健者
不挽天河洗八區
折來灞水橋邊柳盡向商於道上栽明年三月花如雪
會有好風吹汝迴
行人十步九盤桓巖壑縈迴行路難忽到商顔最高處
一時揮淚望長安
西來遷客莫回首一望令人一斷魂正使長安近於日
烟塵滿目北風昏
陽夏懷古
短衣匹馬西北來十年去國隨風埃解鞍呼酒歌一曲
玉鞭倒捉敲金罍君不見項王臺昔時崔嵬今已頽秋
風蕭瑟吹草萊又不見漢王城昔時岧嶤今已平寒烟
寂寞啼鼯猩牧童擡頭學楚聲野老扶犁城上耕耕勢
不斷楚聲哀行人欲去還徘徊劉項英雄安在哉人間
俯仰易陳迹閒身健在須銜杯
龍德宫
紫簫吹斷綵雲歸十二樓空盡玉梯綵仗竟無金母降
仙裾猶憶化人攜千年洛宛銅駝怨萬里坤維杜宇啼
莫倚危闌供極目斜陽更在露盤西
南國
南國春生江水肥烏檣風扇錦帆歸吳兒日暮棹歌發
驚起鴛鴦相背飛
古意四首
美人傷獨宿窈窕春閨深素手卷翠被當窗調玉琴危
絃奏苦調清歌抗哀音絃絶歌復咽起作薄命吟妾如
朱槿花含英愁晏陰郎如青銅鏡照面不照心不怨不
照心但惜飛光沈且留連理枕莫捲合歡衾儻君回餘
輝歡盟尚可尋
對酒不能飲撫劍自度曲一唱行路難歌與淚相續朝
為楊朱泣暮作阮籍哭古道盡荆棘新蹊苦薋菉曲行
違吾心直行傷我足曲直無適從昂頭羨鴻鵠
綿綿兔絲草濯濯檉樹枝結根偶相值引蔓纏綿之春
風一披拂柯葉含榮滋弱質附美蔭百齡誓不違清商
忽用事霜飇颯已淒豈意百尺條同此寸草萎委蔓失
所託憔悴徒傷悲知君無歲寒何用相因依
賢王悲墜屨賢婦念遺簪重在不忘故微物何所欽嗟
我昔遊友雲路揚徽音詎念宿昔好棄擲各飛沈昔如
膠投漆今如辰與參桃李雖成蹊諒無松柏心
王亳州賓(三首)
賓字德卿亳社人貞祐二年進士由虹縣令入
為尚書省令史壬辰京城受圍亳州為單父軍
楊春所據春以事出德卿與故譙縣尉王進反
正朝廷授進集慶軍節度使德卿同知使事明
年夏六月車駕幸蔡道出於亳德卿逆謁上與
語慰勞者久之詔行六部尚書事仍賜世爵後
數日部曲崔七輩以軍食不給送欵執德卿與
副使呂鈞往市中鈞且行且拜泣涕不休德卿
毅然無所屈大呼曰但殺但殺不能從汝也是
日遇害德卿學詩甚力故所得亦多如風生傳
令箭星落受降城烟外暮鐘催倦馬林間殘照
聚歸鴉倉小軍爭米邨荒虎食牛又贈剛上人
云楞嚴讀罷爐烟冷澹坐山堂閱世人言懷云
功名不到書生手坐撫吳鈎惜壯圖題馬丘寺
壁云落葉擁窗僧入靜孤燈穿屋客吟秋人甚
稱之
補歸潛志王賓德卿亳州人擢第為虹令有聲
入為省掾坐事罷遭亂還鄉會兵變賓起率衆
據城後屬金朝已而見殺為人詼諧輕脫嗜酒
無威儀詩頗工有上先子云致君有道莫如律
敢諫不行猶得名
衛真道中
毳袍落托又西征陌上東風小雪晴草色喚回原燎黑
冰澌消入水痕清年華荏苒心情減邊事倉皇夢寐驚
早晚渦南傳吉語一犁烟雨趣春耕
舟中
河伯夸秋漲舟人健晚涼艫聲搖落月山氣鬱蒼蒼
除夜
落托功名挽不前圍爐兀坐夜蕭然臘殘畫角東風裏
春到梅花小雪邊守得歲來慵攬鏡送將窮去自裝船
平明點檢人間事只有詩魔似去年
李夷(三首)
夷字子遷後改名倵宛丘人苦於作詩賦古鏡
云盤盤古皇州夢斷繁華歇一鞭春事忙耕出
隴頭月土蝕背花昏蹄涔駭龍蹲鬚髯怒欲張
縮手不敢捫又云夀光閱人多曾有此客否欽
叔諸人甚愛之
補歸潛志李夷子遷後名倵字秀武陳郡人出
於兵家能刻苦為學喜讀史書究古今成敗治
亂尤喜武事習兵法擊劍馳射有志於功名累
舉詞賦不中改試經義復不售後將棄二科以
武舉進身無何城陷死年四十二子遷為人介
特自守不羣然尚氣使酒剛甚平居循謹惟恐
傷人既醉雖王公大人嫚罵不恤為文尚竒澁
喜唐人作詩尤勁壯多竒語然不為鄉里所知
貞祐末先子為陳幕一見喜之為延譽諸公間
後為麻知幾雷希顏所重東方後進皆推以為魁
若侯季書王飛伯杜仲梁曹通甫輩皆以兄事
與余最深子遷既死余嘗為哀詞道其為人之
詳平生詩不甚多不如意輒毁去嘗賦古鏡諸
公稱之其詩曰盤盤古皇州夢斷繁華歇一鞭
春事忙耕出壠頭月土蝕背花昏蹄涔駭龍蹲
鬚髯怒欲張縮手不敢捫星環紫極位篆列清
用文(其篆文云為清日用)細看十三字墓誌冥漠君夀堂
鏁菱花何曾見朝霞榛烟夕霏時幾點拂雙鴉
神物汚難久一日落吾手夀光閱人多曾有此
客不呵呵吾戲云雅志踵先民鏡裏春風面泉
下今日塵九原不可作哲弟師有若摩挲一面
銅便有親炙樂又弔張伯玉云匣内青蛇亦悲
吼竟憑誰識抉雲材
贈國醫張子和
禁籞喧喧以字行麄工往往笑狂生天將藉手開金匱
雲本無心到玉京歌嘯動成千日醉留連翻厭五侯鯖
祝君莫觸曹瞞怒世上青黏要指名
古劍
古樹崖摧隂雨天忽驚神物茁蒲然蛇吞元氣蟄千載
龍逐奔霆脫九泉馗首未歸豪馘裏鋏歌聊發慨彈邊
物猶屢出為時用撫匣潸然惜壯年
書淵明傳後
南渡龍孫角秃顛不甘横斃寄奴弦一襟義氣麾周粟
滿簡清風削宋年雪徑低徊松落落霜籬健羨菊鮮鮮
時屯謐輩輕頽節顏厚吾家草木賢
郭邦彥(六首)
邦彥字平叔本鄠縣人僑居陽翟遂占籍焉興
定五年進士調永城簿以退讓見稱生世不幸
處於頑嚚傲三者之間鬱鬱不自聊年未四十
而死寄庵先生愛其詩甚嗟惜之
秋夜聞彈箜篌
露重花香飄不遠風微梧葉落無聲倡樓何處教新曲
夜靜月高弦索鳴
村行三首
棗花初落路塵香燕掠麻池乍頡頑一片雲陰遮十頃
賣瓜棚下午風涼
芹葉蘆花岸兩邊釣溪石畔落孤鳶小畦引入平流水
麻稈森森已拍肩
豆葉芃芃麻葉光植禾得雨又催黃田家樂事誰真得
牧子行歌醉叟狂
酒醒
少年驕氣總消磨萬事紛紜夢裏過三載自持葷食戒
一心還被性宗魔凌烟閣上榮名好聚窟洲邊樂事多
今日酒酣都忘却亂吟俳語作狂歌
讀毛詩
含氣有喜怒觸物無不鳴天機泄鳥迹文字從此生誰
言土葦器聲合天地清樸壞犧氏瑟巧露媧皇笙末流
不可障聲律隨合幷徧讀蕭氏選不見真性情怨刺雜
譏罵名曰離騷經頌美獻諂諛是謂之罘銘詩道初不
然自是時代更秦火燒不死此物如有靈至今三百篇
殷殷金石聲漢儒各名家辯口劇分爭康成獨麾戈諸
儒約連衡祭酒最後出千古老成精我欲讀爾雅不辨
螯蟹名尚憐沈謝輩滿篋月露形孔徒凡幾人入室無
長卿三子論性命舉世為譏評白首草太玄才得覆醬
罌不如匡鼎說愈笑人愈聽
御訂全金詩增補中州集卷三十四
