欽定四庫全書
御訂全金詩增補中州集卷六十四
元好問二
秋蠶
室人筐中無寸縷一箔秋蠶課諸女朝來飼却上馬桑
隔簇仍聞竹間雨阿容阿璋墨滿面畫徹灰城前致語
上無蒼蠅下無鼠作繭直須如甕許東家追胥守機杼
有桑有税吾猶汝官家却少一絇絲未到打門先自舉
南溪
南溪酒熟清而醇北溪梅花發興新前年去年花下醉
今年冷落花應嗔梅花娟娟如靜女寂寞甘與荒山鄰
詩人愛花山亦好幽林穹谷生陽春風鬟峨峨一尺雲
芳香幽臥如相親山堂夜半北風惡一點相思愁殺人
范寬秦川圖(張伯玉歿後同麻徵君知幾賦)
亂山如馬爭欲前細路起伏蛇蜿蜒秦川之圖范寬筆
來從米家書畫船變化開闔天機全濃淡覆露清而妍
雲興霞蔚幾千里著我如在峩眉巔西山盤盤天與連
九點盡得齊州烟浮雲未清白日晚矯首四顧心茫然
全秦天地一大物雷雨澒洞龍頭軒因山分勢合水力
眼底廓廓無齊燕我知寬也不辦此渠寧有筆如修椽
紫髥落落西溪君長劍倚天冠切雲望之見之不可親
元龍未除湖海氣李白豈是蓬蒿人愛君恨不識君早
乃今得子胸中秦作詩一笑君應聞(予七年前過郾城伯玉知予來而都)
(無賓主意予亦偃蹇而去爾後雖願交而髥沒矣未嘗不以為恨也今日子思兄弟出此圖求予賦詩酒惡無)
(聊中勉為賦此畫本米元章家物有韓子蒼題名元章以為中立而元暉以為中正以予觀之此特張髥胸中)
(物耳知者當不以吾言為過云)
寄答溪南詩老辛愿敬之
五年不喚溪南渡日夕心馳洛西路山中今日見君詩
惆悵良辰又相誤龍蛇大澤變風景虎豹天門鬱烟霧
丈夫不合把鉏犂青鬢無情忽衰素平泉漫作窮愁志
笠澤休題自憐賦(陸龜蒙有自憐賦)長安正有五侯鯖骯髒誰
能作樓護青燈老屋深蓬蒿蝙蝠掠面莎雞號劍歌夜
半激悲壯松風萬壑翻雲濤區區墓上曹征西我知慚
媿王東皋人生只有一杯酒螟蛉蜾蠃安能豪
西園(興定庚辰八月中作)
西園老樹搖清秋畫船載酒芳華游登山臨水祛煩憂
物色無端生暮愁百年此地旃車發易水迢迢鴈行沒
梁門回望繡成堆(時金主遷都于汴)滿面黃沙哭燕月熒熒一
炬殊可憐(蒙古破金燕都焚宫室火一月不滅)膏血再變為灰烟富貴已
經春夢後典刑猶在(一作見)靖康前當時三山初奏功三
山宫闕雲錦重璧月瓊枝春色裏畫闌桂樹雨聲中秋
山秋水今猶昔漠漠荒烟送斜日銅人攜出露槃來人
生(一作豈)無情淚沾臆麗川亭上看年芳更為清歌盡此
觴千古是非同一笑不須作賦擬阿房
雙峯競秀圖為參政楊侍郎賦
紅烟霏霏雲拂石山木蕭蕭山鬼泣江岸人家失南北
兩峯突兀何許來元氣淋漓洗秋碧畫家晴景費經營
共愛移山入杳冥安得北風吹雨去倚天長劍看崢嶸
二月十五日鶴
九龍岡上玄元祠人言尊像神所遺年年二月降靈鶴
來無定數有定期城頭曉露生新警萬首望穿雲際影
不知濁世誰下臨只許霜毛見修整石壇花落松風冷
戛然長鳴人語定百年黧老誇見聞萬里黃冠赴靈應
只從游騎突重圍城郭幷與人民非可憐陊殿荒烟(一作)
(墟)裏無復當年丁令威
閻商卿還山中
阿卿去月從我來今日西山成獨往野人不是城中物
澗飲巖棲夢餘想翰林溼薪爆竹聲待詔履穿沾雪行
蘭臺從事更閒冷文書如山白髮生孤燈靜照寒窗宿
北風夜半歌黃鵠田家閉門風雪深梅花開時酒應熟
半世虛名不療貧棲遲零落百酸辛憑君莫向山中說
白石清泉笑殺人
鄧州城樓
鄧州城下湍(音專)水流鄧州城隅多古丘隆中布衣不復
見浮雲西北空悠悠長鯨駕空海波立老鶴叫月蒼烟
愁自古江山感遊子今人誰解賦登樓
宛丘歎
秦陽陂頭人迹絶荻花茫茫白於(一作如)雪當年萬家河
朔來盡出牛頭入租帖蒼髥長官錯料事下考大笑陽
城拙至今三老背腫青死為逋懸出膏血君不見劉君
宰葉海内稱饑摩寒撫哀孤惸碑前千人萬人泣父老
夢見如平生冰霜紈袴渠有策如我碌碌當何成荒田
滿眼人得耕詔書已復三年征早晚林間見雞犬一犂
春雨麥青青(髥李令南陽配流民以牛頭租迫而逃者萬餘家劉雲卿御史宰葉除逃戶税三萬)
(斛百姓為之立碑頌德賢不肖用心相遠如此李之後十年予為此縣大為逋懸所困辛夘七月農司檄子按)
(秦陽陂田感而賦詩李與劉皆家宛丘故以宛丘歎命篇)
遊黃華山
黃華水簾天下絶我初聞之雪溪翁丹霞翠壁高歡宫
銀河下濯青芙容昨朝一遊亦偶爾更(一作又)覺摹寫難
為功是時氣節已三月山木赤立無春容湍聲洶洶轉
絶壑雪氣凛凛隨隂風懸流千丈忽當眼芥蔕一洗平
生胸雷公怒擊散飛雹日脚倒射垂長虹驪珠百斛供
一瀉海藏翻倒愁龍公輕明圓轉不相礙變見融結誰
為雄歸來心魄為動蕩曉夢月落春山空手中仙人九
節杖每恨勝景不得窮攜壺重來巖下宿道人已約山
櫻紅
密公寶章小集
天東長白大寶幢天河發源𨗳三江有木蔽映山朝陽
云誰巢者雛鳳凰雲間吐氣日五色百鳥不敢言文章
名都盤盤魏大梁黃金甲第羅康莊王家書絶畫亦絶
欲與中秘論低昂密公書院無絲簧窗明几潔凝幽香
元光以後門鑰廢文士稍得連壺觴客來喜色浮清揚
典衣置酒餘空箱生平俊氣不易降眼中俗物都茫茫
淵明素琴嵇阮酒妙意所寄誰能量在昔武元握乾綱
扶桑為弓射八荒獵取(一作兩)大國如驅羊民風朴魯資
鷙彊文洽未及武尅剛興陵之孫越王子天以人瑞歸
明昌十三執經侍帝傍十八健筆凌阿房撐腸文字五
千卷靈臺架構森鋪張高陽苗裔襲衆芳胡不置之貢
玉堂袖中正有活國手地下纔得修文郎悲風蕭蕭吹
白楊丘山零落可憐傷承平故態耿猶在拂拭寶墨生
輝光恰似如菴連榻坐一甌春露澹相忘(明昌寶玩羣玉中秘内府)
(圖書印也越邸有柳公權紫絲鞵歐率更海上楊凝式乞花等帖然獨推元章華佗為古今絶筆宋畫譜山水)
(以李成為第一國朝張太師浩然上内翰子端奉旨品第書畫謂成筆意繁碎有畫史氣象次之荆關范許之)
(下密公識賞超詣亦以此論為公郭乾暉崔棘公以為當在太古無上唐以來諸人筆虚筆實皆非其比故子)
(詩及之樗軒公自號也又所居有如菴詩集號如菴小藳越王諸子惟樗軒貧甚典衣沽酒之句蓋實錄云甲)
(午三月二十有一日為輔之書于聊城至覺寺之寓居)
荆棘中杏花
牆東荒蹊抱邨斜荆棘狼籍盤根芽何年丹杏此留種
小紅濈濈爭春華野人慣見漫不省獨有詩客來咨嗟
天眞不到鉛粉筆富豔自是宫闈花曲池芳徑非宿昔
蒼苔濁酒同天涯京師惜花如惜玉曉擔賣徹東西家
杏花看紅不看白十日忙殺遊春車誰家園亭有此樹
鄭重已著重幃遮阿嬌新寵貯金屋明妃遠嫁愁清笳
落花縈簾拂牀席亦有飄泊沾泥沙天公無心物自物
得意未用相陵誇黃昏人歸花不語惟有落月嗁栖鴉
送張君美往南中
南朝詞臣北朝客棲遲零落無顔色陽平城邊握君手
不似銅駞洛陽陌去年春風吹鴈迴今年鴈逐秋風來
春風秋風鴈聲裏行人日暮心悠哉長江大浪金山下
吳兒舟船疾於馬西湖十月賞風煙想得新詩更瀟灑
贈休糧張鍊師
金砂霧散風雨疾一點黃金鑄秋橘中林宴坐人不知
野鹿銜花蜂課蜜富兒盤饌羅羶葷擾擾飛蠅復聚蚊
見說西山好薇蕨一枝青竹願隨君
讀書山雪中
前年望歸歸不得去年中途脚無力殘生何意有今年
突兀家山墮眼前東家西家百壺酒主人捧觴客長夀
先生醉袖挽春迴萬落千邨滿花柳山靈為渠也放顛
世界幻入兜羅綿似嫌衣錦太寒乞别作玉屑粧山川
人言少微照鄉井凖備黃雲三萬頃何人辦作陳瑩中
來與先生共炊餅(陳先生貶官後荅京師人書云南州有何事今年好雪明年炊餅大耳)
過晉陽故城書事
惠遠祠前晉溪水翠葉銀花清見底水上西山如臥屏
欝欝蒼蒼三百里中原北門形勢雄想見城闕雲烟中
望川亭上閱今古但有麥浪搖春風君不見繫舟山頭
龍角秃白塔一摧城覆沒薛王出降民不降屋瓦亂飛
如箭鏃汾流决入大夏門府治移著唐明邨只從巨屏
失光彩河洛幾度風烟昏東闕蒼龍西玉虎金雀觚稜
上雲雨不論民居與官府仙佛所廬餘百所鬼役天財
千萬古爭教一炬成焦土至今父老哭向天死恨河南
往來苦南人鬼巫好禨祥萬夫畚鍤開連岡官街十字
改丁字釘(去聲)破幷州渠亦亡幾時却到承平了重看官
家築晉陽
蟾池
老蟆食月飽復吐天公一目頻年瞽下界新增養蟾戶
玉斧誰憐修月苦郡國蟾池知幾所碧玉清流水仙府
小蟾徐行腹如鼓大蟾張頤怒於虎渠家眉間有黃乳
膏梁大丁正須汝何人敢與月復讐疾過池頭不容語
向來屬私今屬官從今見蟆當好看爬沙即上青雲端
高門關
高門關頭霜樹老細路千山萬山繞亂餘邨落不見人
雪霰霏霏暗清曉莘川百里如掌平閒田滿眼人得耕
山中樹藝亦不惡誰遣多田知姓名許李申楊竟何得
只今惟有石灘聲(許致忠楊湯臣申伯勝李仲常名宦四家隱盧氏時以多田推之亂後俱)
(不知所在矣)
甲辰秋洛陽得黃葵子種之南菴明年夏六月作
花佛經所謂閻浮檀金明淨柔軟令人愛樂者此
花可以當之因為賦長韻予方以病止酒故卒章
及之
芳蕤浥露嬌黃濕五叠湘裙輕襞積晨妝午醉一日間
白白紅紅總狼籍上陽宫女要頭冠摹寫雖工破的難
看來明淨復柔軟花中乃有閻浮檀千里移根洛陽陌
主人不飲誰看客乞與金杯自傾側明年為渠當舉白
雲峽(并序)
君璋啓事西凉占對稱旨其還也行臺公以宣和
寶石為貺竒秀温潤信天壤間之尤物君璋目之
曰雲峽邀詞客賦詩予亦同作
石盆清冷貯秋水水面蒼烟飛不起一堆寒碧几研間
寶氣崢嶸插箕尾山中雪浪空影像長安鸚鵡猶紈綺
枉著竒章甲乙中槁項纔堪把耕耒不知天壤此尤物
鬼刻神劖通有幾薰蒸似欲出泉脈瑩滑定應凝石髓
剝裂雯華漬月秋辛苦詩仙費摹擬車箱箭筈連西東
仇池百穴總玲瓏飛墮不嫌靈鷲小竒探已覺太湖空
故都喬木今如此夢想熙春百花裏膏血綱船枯九州
亡國愁顔為誰洗主人天質粹以温天然與山作知聞
退食從容北窗臥今古起滅眞浮雲
雲巖(并序)
觀州倅武伯英崞縣人少日舉進士有詩名其賦
翦燭刀有嗁殘瘦玉蘭心吐蹴落春紅燕尾香之
句甚為時軰所稱家故饒財第宅園亭為河東之
冠貯書有萬卷樓嘉花珍果悉自他州移植為人
多伎巧山水雜畫斵琴和墨皆極其工嘗得宣和
湖石一窽竅穿漏殆若神劖鬼鑿炷香其下則烟
氣四起散布槃水上濃淡霏拂有烟江叠嶂之韵
吾鄉衣冠家法書名畫及藏書之多亦有伯英相
上下者伯英獨恃寶石以擅竒汾晉門耳興定末
伯英沒於關中楊戶部叔玉購石得之壬辰圍城
中以示予且命作詩危急存亡之際不暇及也乙
已冬十一月來東平過聖與張君之新軒而此石
在焉聖與名之曰雲巖予問石所從來聖與言夏
津王帥得之汴梁泥塗中而以見貽予因歎一物
之微經歴世變遷徙南北乃復為好事者之所寶
玩似不偶然乃為詩道其故聖與三世相家以文
章名海内其才情風調不减前世賀東山晏叔原
故卒章以蕭閒明秀峯故事屬之
壺中九華玉孱顔紫烟著水往復還小窗虚明淡相對
不數漢宫銅博山會稽禹穴深無底寶石偷來定山鬼
一堆寒碧殊不凡滿谷春雲更堪喜阿欣秀發見眉宇
小杜才情淪骨髓摩挲不作几上看繚白紆青便千里
渾沌日鑿餘空嵌漏天蒸濕饒風嵐世外元無種香國
海南眞有補陁巖觀州愛玩頻湔祓民部平生幾熏沐
藏舟夜壑未厭深竟作新軒坐中物一天星斗入金罇
翠射娉婷自有人只欠宣和鄭先覺為君留寫五湖眞
天涯山
九州上游推大鹵獨恨山形頗椎魯天涯一峯今日看
快似昂頭出環堵何年氣母此融結鬼鑿神劖未竒古
八窗玲瓏透朝日洞穴慘澹藏雷雨名花錦石粲可喜
乞與雲烟相媚嫵半空擲下金芙蕖想得飛來自玄圃
傳聞絶頂更靈異云是清都羣玉府五雲飛步吾未能
風袂泠泠已輕舉東州死愛華不注向在陋邦何足數
敬亭不著謝宣城斷岸何緣比天姥酒船何時朝復暮
倒卷滹沱浣塵土喚起山靈搥石鼔漢女湘妃出歌舞
詩狂他日笑遺山飯顆不妨嘲杜甫(山有石鼔神祠)
王右丞雪霽捕魚圖
江雲滉滉隂晴半沙雪離離點江岸畫中不信有天機
細向樹林枯處看漁浦移家媿未能扁舟蕭散亦何曾
白頭歲月黃塵底笑殺高人王右丞
世宗御書田不伐望月婆羅門引先得楚字韻
瑶光樓前按歌舞桂樹秋香月三五白頭誰解記開元
四海歡聲自簫鼓兩都秋色皆喬木三月阿房已焦土
天人亦有離别情可是田郎心獨苦承平舊物霓裳譜
寶氣暉暉映千古銀橋望極竟不歸滅没燕鴻下平楚
贈别孫德謙
津橋垂楊雪花白挽斷春衫苦留客西河一雨春意濃
絶似銅駝洛陽陌河亭轟醉臥春風到手金杯不放空
鵲山一帶傷心碧羡殺孫郎馬首東
太原贈張彦遠
并州城邊十月末清霜稜稜風入骨因君夜話吳江春
酒光㶑灎金杯滑閒閒騎&KR1706;去滅没當年愛君俊於鶻
平生我亦識翁人惆悵流年如電抹官家新築文昌臺
蒼生不憂墮巔崖眼看東閣竒士滿如君豈得藏蒿萊
晨雞未鳴子當發明星煌煌大於月野夫一笑冠纓絶
鹿泉新居二十四韻
土門西邊井陘渡野日荒荒下汀樹榆關石嶺都幾程
客夢往往迷歸路塵埃風雨半生過儘著筋骸支世故
寧州假館又兩年未保東來不西去山城百家家有山
覿面呈山誰一顧賣書買得吕氏園不謂全山舉相付
北崖老作土灰色擁腫形模一夸父娟娟正有小峨嵋
却立不容親杖屨就中抱犢尤峭拔望見韓山即攀附
韓王砦頭四望闊全趙纔如米數聚眼中麾蓋天上來
泜水鼓旗紛偃仆漢家威靈萬萬古石子連岡猶虎距
夏秋衆壑會鹿泉浩浩湍聲瀉餘怒西南諸峯不知數
蕩海鯤僵尻背露霏烟空翠有無中百態隂晴變朝暮
靈巖龍泉曾一到獨欠封龍展衰步學仙不愛徐童花
李相書龕心所慕平生懷抱向山盡老氣崔嵬如有助
巖居枯寂朝市喧喧寂兩間差有趣得行固願留不惡
流坎且當隨所遇何曾萬錢何用許方丈有山容下筯
管城初無食肉相黃帽非供折腰具明年高築野史亭
天已安排看山處多(一作尚)慙不及謝宣城標出敬亭天
一柱(一本二句在方丈有山容下筯之下)
王學士熊岳圖
洗參池水甜於蜜玉堂仙翁髮如漆膝前文度更風流
盡卷風流入詩筆長松手種欲摩天海岳樓空落照邊
古來說有遼東鶴仙語星星誰為傳五百年間異人出
却將錦繡裹山川
去歲君遠遊送仲梁出山
去歲君遠遊今年客他州青天萬古一明月只與行人
生暮愁問君遊何許情多地僻(一作遐)兮徧處處金鞭斷
折騏驥死萬里長鴻思一舉憶初識子梁王臺清風入
坐無纖埃華岳峯尖見秋隼金眸玉爪不凡材西園日
晴花滿烟五雲樓閣三山巔玉樹瑶林照春色青錢白
璧買芳年三年一夢南陽道汴水迢迢入秋草挐雲心
事人不知千首新詩怨枯槁破屋仰見星疎衾風露清
匣中有長劍為君鳴不平泥塗久辱思一濯去去舉足
皆清泠鄧州大帥材望雄愛客不减竒章公軍中宴酣
笳鼓競銀燭吐焰如長虹幕中多士君又往談笑已覺
南夷空東州春迴十月後梅花分香入春酒平生得意
欽與京青眼高歌望君久浙江南下青沄沄石門細路
蒼烟屯五松平頭白日靜千山萬山如亂雲菊源不逐
時事改芝嶺自與商顔鄰他日相思一回首漁舟時問
武陵人(欽謂欽叔京即京父也樂天書以微之為微)
此日不足惜
此日不足惜此酒不可無頗怪昌黎公亦復為世儒天
生至神物與人作華胥一酌舌本強二酌燥吻濡三酌
動高興四酌色敷腴連緜五六酌枯腸潤如酥眼花耳
熱後萬物寄一壺十酌未渠央百觚亦奚拘人生一世
間忽若過隙駒有酒不解飲問君誰與娛君不見東家
騎&KR1706;李膽滿六尺軀萬言黃石策八陣䕫州圖酒酣起
舞不稱意長吁青雲指夷吾又不見西家紫髯郎老氣
雄萬夫狂歌飲燕市擊筑聲嗚嗚倚天長劍插少室頗
欲四海皆東湖鷹揚虎視今焉如河山永隔黃公壚銜
杯直待秋井塌青苔白骨憐君愚少年覓計生白鬚捫
參歴井無危途榮不滿睫良區區就令一朝便得八州
督爭似高吟大醉窮朝晡餘名安得潤枯骨四十豈不
知頭顱此日不足惜此酒不可無太虚為室月為燭醉
倒不用春風扶
虎害
北山虎有穴南山虎為羣目光如電聲如雷倚蕩起伏
山之垠百人一飽不留骨敗衣墜絮徒紛紛空谷絶樵
聲長路無行塵呀呀垂涎口眈眈闞城闉天地豈不仁
社公豈不神哀哀泰山婦叫斷秋空雲可憐封使君生
不治民死食民世上無復裴將軍北平太守今何人
寄趙宜之(趙時在盧氏)
大城滿豺虎小城空雀鼠可憐河朔州人掘草根官煑
弩北人南來向何處共說莘川今樂土莘川三月春事
忙布榖勸耕鳩喚雨舊聞抱犢山摩雲出蒼稜長林絶
壑人迹所不到可以避世如武陵煑橡當果穀煎术甘
飴餳此物足以度荒歲况有麋鹿可射魚可罾自我來
嵩前旱乾歲相仍耕田食不足又復違親朋三年西去
心籠禽念飛騰一瓶一鉢百無累恨我不如雲水僧崧
山來幾層不畏登不得但畏不得登洛陽一夕秋風起
羡殺雲間(一作吳中)張季鷹
紀子正杏園燕集(甲午歲)
紀翁種杏城西垠千株萬株紅豔新今年寒食好天色
曉氣鬱鬱含芳津天公自愛此花好朝薰暮染煩花神
融霞暈雪一傾倒非烟非霧非卿雲未開何所似乳兒
粉妝深絳脣能嗁能笑癡復騃畫出百子元非真半開
何所似里中處女東家鄰陽和入骨春思動欲語不語
時輕顰就中爛漫尤更好五家合隊虢與秦曲江江頭
看車馬十里羅綺爭紅塵陽平一邑多詩豪主人買酒
邀衆賓花時有成約恨少楊子張吾軍落花著衣紅繽
紛四坐慘澹傷精魂花開花落十日耳對花不飲花應
嗔愛花常苦得花晚爭教行樂無閒身芳苞一破不更
合且看錦樹烘殘春
王黃華墨竹(為郭輔之賦)
古來墨竹尊右丞東坡斂袂不敢評開元石本出摹寫
燕市駿骨留空名亦有文湖州畫意不畫形一為坡所
賞四海知有篔簹亭深衣幅巾老明經老死不敢言縱
横豈知遼江一𣲖最後出運斤成風刃發硎雪溪仙人
詩骨清畫筆尚餘詩典刑月中看竹寫秋影清鏡平明
白髮生娟娟略似萱草詠落落不減叢臺行千枝萬葉
何許來但見醉帖字欹傾君不見忠恕大篆草書法趙
生怒虎噀墨成至人技進不名技遊戲亦復通真靈百
年文章公主盟屏山見之跽且擎聲光舊塞天壤破議
論今著兒曹輕有物於此鳴不平悲邪嘯邪誰汝令只
恐破窗風雨夜怒隨雷電上青冥
泛舟大明湖(待杜子不至)
長白山前繡江水展放荷花三十里看山水底山更佳
一堆蒼烟收不起山從陽丘西來青一灣天公擲下半
玉環大明湖上一杯酒昨日繡江眉睫間晚凉一櫂東
城渡水暗荷深若無路江妃不惜水芝香狼籍秋風與
秋露蘭襟鬱鬱散芳澤羅韈盈盈見微步晚晴一賦畫
不成枉著風標誇白鷺我時驂鸞追散仙但見金支翠
蕤相後先眼花耳熱不稱意高唱吳歌叩兩舷喚取樊
川搖醉筆風流聊與付他年
九月七日夢中作詩續以末後二句
桃花紅深李花白昨日成團今日拆歌聲滿耳何處來
楊柳青旗洛陽陌撫君背握君手朝鐘暮鼓無了期世
事於人竟何有青青鏡中髮忽忽成白首六國印何如
負郭二頃田千載名不及即時一杯酒
湧金亭示同遊諸君
太行元氣老不死上與左界分山河有如巨鼇昂頭西
入海突兀已過餘坡陀我從汾晉來山之面目腹背皆
經過濟源盤谷非不佳烟景獨覺蘇門多湧金亭下百
泉水海眼萬古留山阿觱沸濼水源奫淪晉溪波雲雷
㴠鬼物窟宅深蛟鼉水妃簸弄明月璣地藏發泄天不
訶平湖油油碧於酒雲錦十里翻風荷我來適與風雨
會世界三日漫兜羅山行不得山北望空長哦今朝一
埽衆峯出千鬟萬髻高峨峨空青斷石壁微茫散烟蘿
山陽十月未搖落翠蕤雲旓相盪摩雲烟故為出濃淡
魚鳥似欲留婆娑石間仙人迹石爛迹不磨仙人去不
返六龍忽蹉跎江山如此不一醉撫掌笑殺孫公和長
安城頭烏尾訛并州少年夜枕戈舉杯為問謝安石蒼
生今亦如卿何元子樂矣君其歌
南冠行(癸已秋為曹得一作)
南冠纍纍渡河關畢逋頭白乃得還荒城雨多秋氣重
頽垣敗屋深茅管漫漫長夜浩歌起清涕曉枕留餘潸
曹侯少年出紈綺高門大屋垂楊裏諸房三十侍中郎
獨守殘編北窗底王孫上客生光輝竹花不實鵷雛饑
絲桐切切解人語海雲喚得青鸞飛梁園三月花如霧
臨錦芳華朝復暮阿京風調阿欽才暈碧裁紅須小杜
長安張敞號眉嫵吳中周郎知曲悞香生春動一詩成
瑞露靈芝滿窗戶魚龍吹浪三山没萬里西風入華髮
無人重典鷫鸘裘展轉空牀卧秋月寶鏡埋寒灰鬱鬱
萬古不可開龍劍出地底青天白日驅雲雷層冰千里
不可留離魂楚些招歸來生不願朝入省暮入臺願與
竹林嵇阮同舉杯郎食猩猩脣妾食鯉魚尾不如孟光
案頭一盂水黃河之水天上流何物可煮人間愁撐霆
裂月不稱意更與倒翻鸚鵡洲安得酒船三萬斛與君
轟醉太湖秋
題劉紫微堯民野醉圖
蒼苔濁酒同歌呼白鬚紅頰醉相扶堯時皇質未全散
不論朝野皆歡虞望雲雲非雲就日日非日先秦迂儒
強解事極口譽堯初未識堯民與酒同一天此外更誰
為帝力仙老曾經甲子年戲將陳迹畫中傳山川淳朴
忽當眼迴望康衢一慨然(一本無此二句)不見只今汾水上田
翁鞭背出租錢(堯甲子年仙人張果事)
下黃榆嶺
北崖玄武暮黕黑如積鐡東厓劫火餘絢爛開錦纈就
中嶺頭一峯凸樸竒剰費寒雲幾千疊摩圍可望不可
到青壁無梯猿叫絶林烟日射彩翠新跬步疑有黃金
闕畫工胸次墨汁滿那得冰壺貯秋月直須潮陽老筆
迴萬牛露頂張顛揮醉帖石門細路無暗泉行人饑渴
挽不前辛苦黃榆三十里豈知却有看山緣
驅豬行(黃臺張氏莊作)
沿山蒔苗多費力辦與豪豬作糧食草菴架空尋丈高
擊版搖鈴閙終夕孤犬無猛噬長箭不暗射田夫睡中
時叫號不似驅豬似稱屈放教田鼠大於兔任使飛蝗
半天黑害田爭合到渠邊可是山中無橡栗長牙短喙
食不休過處一抺無禾頭天明隴畆見狼籍婦子相看
空淚流旱乾水溢年年厄會計收成纔什一資身百倍
粟豆中儋石都能幾錢直兒童食糜須愛惜此物羣豬
口中得縣吏即來銷税籍
遊龍山
曩予尉大梁得交此州雷與劉自聞兩公誇南山每恨
南海北海風馬牛老籠面目今日始一見更信造物工
雕鎪是時山雨晴平田綠油油並山凉氣多况得通深
幽山泉谷口出迎客石罅戛擊琳瑯球蜿蜒入微行漸
覺藤蘿罥衣樹打頭惡木拉䬃棲直幹比指稠石門無
風白日靜自是林響寒颼颼一峯忽當眼仰看看不休
一峯一峯千百峯雖欲一一顧揖知無由金城偃蹇不
得上瑤罋回合如相留苔花萬錦石丹碧爛不收天關
守虎豹武庫開戈矛小山隨起隨偃仆獨立千仞絶頂
縹緲之飛樓百花岡頭籍草坐瀟灑正直金蓮秋亭亭
妙高臺玉斧何年修登高覧元化快如鷹脱鞲山靈故
為作開闔巧與詩境供冥搜白雲何許來纖絲弄輕柔
蓬萊作霧湧飄飄與烟浮玉衣仙人鞭素虯翕忽變化
令人愁須臾視六合浩蕩不可求初疑陶輪比運甓今
悟夜壑真藏舟劫石拂未窮杞國浪自憂斷鼇立極萬
萬古爭遣起滅如浮漚快哉萬里風一埽天四周誰言
太始再開闢日馭本自無停輈舉手謝山靈就無清凉
毫相非神羞賤子貪名山客刺已屢投黃華挂鏡臺天
壇避秦溝泰山神明觀二室汗漫遊胸中隱然復有此
大物便可揮斥八極隘九州玉峯有佳招絶唱須一酬
為君探囊擲下珊瑚鈎白雲相望空悠悠異時華表見
老鶴姓字莫忘元丹丘(遺山游神川與李冶張德輝結吟社稱龍山三老)
遊泰山
泰山天壤間屹如鬱蕭臺厥初造化手辦此何雄哉天
門一何高天險若可階積蘇與累塊分明見九垓扶搖
九萬里未可誣齊諧秦皇憺威靈茂陵亦雄材翠華行
不歸石壇滿蒼苔古今一俯仰感極令人哀是時春夏
交紅綠無邊涯竒探忘(去聲)登頓意愜自遲回惜無賞心
人歡然盡餘杯夜宿玉女祠崩犇湧雲雷山靈見光怪
似喜詩人來雞鳴登日觀四望無氛霾六龍出扶桑翻
動青霞堆平生華嵩遊兹山未忘懷十年望齊魯登臨
負吟鞵孤雲拂層崖青壁落落雲間開眼前有句道不
得但覺胸次高崔嵬徂徠山頭喚李白吾欲從此觀蓬
萊
遊承天懸泉
詩人愛山愛徹骨十月東來犯冰雪懸流百里行不前
但覺飛湍醒毛髮閒閒老仙仙去久石壁姓名苔蘚滑
此翁可是六一翁四十三年如電抺并州之山水所洑
駭浪幾轟山石裂只知晉陽城西天下稀娘子關頭更
竒崛周南留滯何敢歎投老天教探禹穴君不見管涔
汾源大車輪平泉丈八玻璃盆不知承天此水何所本
乃與沇瀆爭雄尊平地突出隨崩犇洶如頽波射天門
太初元氣未凝結更欲何處留胚腪素虯騰擲翠蛟舞
衮衮後出皆鱷鯤雷車怒擊冰雹散石峽峻滑蒼烟屯
憑崖下視心魄動自媿氣衰筆老勝槩過眼無繇吞少
東水簾亦瀟灑珠琲一一明朝暾陽龍暗滋瑶草活礜
石自與蓮湯温神祠水之滸儀衛盛官府頗怪祠前碑
稽考失莽鹵吾聞允格臺鮐宣汾洮障大澤自是生有
自來歸有所假而自經溝瀆便可尸祝之祀典紛紛果
何取子胥鼓浪怒未洩精衛銜薪心獨苦楚臣有問天
不酬肯以誕幻虛荒驚聾瞽宇宙有此水萬古萬萬古
人言主者介山氏且道未有介山之前復誰主山深地
古自是有神物不假靈真誰敢侮稗官小說出閭巷社
鼓邨簫走翁媪當時大歷十才子爭遣李諲鑱陋語石
林六月清無暑人家青紅濕窗戸射鹿有場魚有浦好
築糟臺俯洲渚甕面椰瓢挹膏乳醉扶紅袖别吳歌風
雨不憂驚妬女(閒閒公守平定以大安庚午來遊迄今壬子四十三年矣土俗傳介子推被焚)
(其妹介山氏恥兄要君積薪自焚號曰妬女祠碑火歷中制官李諲所譔辭旨殊謬至有百日積薪一日燒之)
(之語鄉社至今以百五日積薪而焚之謂之祭妬女云)
御訂全金詩增補中州集卷六十四
