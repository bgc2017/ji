欽定四庫全書
御訂全金詩增補中州集卷五十一
麻秉彝(一首)(補)
補秉彝臨晉人革父也登皇統九年進士官兵
部侍郎
題廣勝寺
盤雲梯石上崇岡殿閣峥嶸古道場寺紀汾陽親奏額
塔傳阿育久騰光簷前山聳干螺秀檻外溪分二帶長
種種塵緣都洗盡祗因身在白雲鄉
伊喇霖(二首)(補)
補臨潼志霖字仲澤官陜西路按察使
驪山有感二首
蒼苔逕滑明珠殿落葉林荒羯鼓樓渭水都來細如綫
若為流得許多愁
山下驚飛烈火灰山頭猶弄紫金杯夢廻未奏棃園曲
卧聽吟風阿濫堆
附驪山石刻詩跋詩之興也久矣其源本出於
國風之什濫觴於漢魏𣲖演於六朝下逮唐宋
汪洋大肆靡所不至大率以鍊格鍊意鍊句鍊
字為法按察相公人品高秀天性竒穎一遊場
屋芥拾甲科士子仰之如泰山北斗向有題華
清宫三絶句遠近傳誦今再遊復留二絶恬然
備四鍊體友人賀吉甫作傳遠計命遼東孫極
之書諸石承安(缺)年
附金詩紀事案王若虛滹南集中有虚舟堂銘
一首為伊喇仲澤作又羽士丘處機磻溪集前
有仲澤序自署云昭義大將軍武定軍節度使
兼奉聖州管内觀察使提舉常平倉護軍漆水
郡開國侯食邑一千戶食實封一百戶伊喇霖
序作於泰和六年丙寅而仲澤於承安間已官
陜西按察則其登第時定在大定年也
附臨潼石刻志雲房草書二字在櫟陽東門壁
上題云按察陜右東西路伊喇仲澤先生德業
文章聲蓋天下其幼子松齡茂之年甫志學性
工染翰嘗擬鍾離書雲房二字筆力放浪若驚
鴻奔驥略不羈束方之正本雖識者較讐莫能
别其差銖錙使此公加以數年則張旭羲之其
流也余嘉歎不足因叙片言於後庶幾來者有
以知名父傑子萃諸一門時承安四年歲在己
未冬至日徵事郎行京兆府櫟陽縣主簿李某
謹志廣威將軍行京兆府櫟陽縣令黃某立石
梁襄(一首)(補)
補襄字公贊絳州人持勝之父長於春秋左氏
登大定三年進士第調耀州同安主簿三遷邠
州淳化縣令陞慶陽府推官召為薛王府掾世
宗將幸金蓮川襄上疏極諫由是以直聲聞擢
禮部主事太子司經選為監察御史轉中都路
都轉運戶籍判官遷邇遠安國二軍節度副使
歴隩州刺史累遷保大軍節度使卒有諫興陵
田獵表傳於世
謁禹王廟
波涵九域民為魚帝奮忠勤親决除水涸茫茫盡桑稼
萬世永頼功誰如功高受享宜宏久廟貌方方無不有
砥柱神靈最偉竒會稽血食尤隆厚此祠所建在空山
庳殿短廊纔數間讀碣人多題字鬧祭祀禮少犧牲閒
欽惟帝道崇勤儉此郡民繁地磽嶮辛苦耕耘衣食麄
孚祐乞徧無令歉
胥持國(一首)(補)
補持國代州繁峙人莘公鼎之父大定中為太
子司藏掌飲食有功母后家章宗即位推拜尚
書右丞
挽姚仲純
山東夫子老河東誰與先生臭味同早歲遽辭名宦裏
百年長樂聖賢中醉軒風月千秋恨蝸室樽罍一夢空
白玉樓成人不見空餘鄉淚托東風
王萬慶(一首)(補)
補萬慶字禧伯史作曼慶自號澹游黃華老人
庭筠子也仕至行尚書省左右司郎中詩筆字
畫皆有父風時論金人字畫以黃華父子為最
方之宋之二米云
歲寒三友圖
黃華山中夜氣清月明風定聞吹笙松花開向竹梅裏
雪香零亂墨光生
附元歐陽玄澹游歲寒三友圖跋京城好古之
家多見澹游所作自是高古無俗氣皆未若此
卷天眞爛漫盡從書法中來絶去筆墨畦徑乃
妙品也又倪瓚跋中州人物獨黃華父子畫書
詩逸出氊裘之表為可尚也觀澹游此卷筆意
蕭然有蔡天啟風流蓋高尚書之所祖述而能
冰寒於水者歟又吳寬跋金人書畫兼美者以
王黃華為最澹游為之子實肖之可方宋之二
米也此圖世所謂歲寒三友者蓋嘗流入江南
故倪元鎮王叔明皆次歐陽文公韻題其後足
為橘莊中佳玩也(出汪氏珊瑚網)
附元王惲跋澹游先生詩後黃華先生以海嶽
精英之氣發而為文章翰墨當明昌間照映一
時惟其早世識者至今惜之余向客好事家屏
圍幀軸無非澹游詩翰廼知老成雖遠典刑盡
見於是此幅公之老筆尤瀟灑可愛豈神完守
固氣自清明雖耄而不衰者邪戊子冬陽生後
日秋澗惲謹題
附春雨雜述王庭筠南宫之甥擅名於金傳子
澹游
附遺山集公無子以弟庭掞之次子萬慶為之
後以蔭補官至行尚書省左右司郎中文章字
畫能世其家
附金詩紀事案金人書畫時論以黃華父子為
最方之宋之二米然禧伯行事不多見中州集
復不詳其所終惟遺山集云癸丑夏客燕中萬
慶屬筆作黃華墓碑癸丑為蒙古憲宗三年距
金之亡已二十年矣則禧伯後亦入燕可知又
張本敏之有九日月中對菊同禧伯郎中賦絶
句六首内一首云子山牢落去江南賦主悲哀
尚一堪只恐秋天聞亦苦併催紅雨下霜巖其
餘語亦多凄絶敏之本金之翰林學士從曹王
烏格出質客居燕之長春宫以黃冠終者故其
詞云爾題中所稱郎中尚是禧伯在金時舊官
與遺山集所云官至行尚書省左右司郎中者
合則禧伯入燕後亦未嘗仕元者也
張㲄(三首)(補)
補歸潛志張㲄伯玉許州人伯英運使弟也少
有俊才美風姿髯齊於腹為人豪邁不羈竒士
也初入太學有聲從屏山游與雷李諸君及余
先子善雅尚氣任俠不肻下人再舉不中遂輟
科舉卜居許之郾城有園有田宅甚豐日役使
諸姪治生事而巳暇則以詩酒自放偃然為西
州豪俠魁邑令過使皆下之喜稱人善交游有
患難極力挈扶俗子少不愜意輒嫚罵年四十
餘不娶有一妾因小過以鐵簡殺之嘗衣紫綺
裘半醉坐堂上人望之如神迨酒酣興發引紙
落筆往往有天仙語後病腦疽死年未五十
與李屏山飲燕市二首
日日飲燕市人人識張鬍西山晚來好飲酒不下驢
昨日上高樓西山翡翠堆今日上西樓西山如死灰想
見屏山老療飢西山隈餐盡西山色高樓空崔嵬
賦古鏡(存句)
軒姿古鏡黑如漆錦華鱗皴秋雨濕
孫錡(一首)(補)
補錡字安世絳州人鎮弟也與弟同榜擢第鄉
人榮之錡官同知定遠軍節度使終寧州刺史
望川亭
望川亭上望秦川萬里風烟在眼前軒檻倚簷高幾許
去巖尺五是青天
白君舉(二首)(補)
補君舉失其名號寓齋隩州人登金泰和三年
詞賦第官岐山令詩名與元遺山相頡頏元白
為中州世契兩家子弟每舉長慶故事以詩文
相往來北渡後卜築于滹陽結茅為亭有茅亭
詩欒城李冶序之曰龍韜雷厲於紛拏之頃玉
唾川流於談笑之間吳澄曰巧妙穠麗錯諸吳
楚歌謠中幾莫可辨弟華字文舉亦登貞祐三
年進士第官樞密院判湯内翰西巖贈詩有科
第聯飛光白傅之句仲子樸字仁甫號蘭谷有
天籟集詞
題靖節圖
咄哉靈運輩危坐衣裳辱何如五柳家春雨東臯綠
酬元遺山
夢裏薰風湛露歌花開漢苑舊經過拾遺老去青春暮
司馬歸來白髮多横槊賦詩吾豈敢短衣扣角夜如何
相逢未盡相思話草色連雲水碧波
張子權(二首)(補)
補子權字元輿臨漳人金進士善為詩按彰德
府志載金進士題名五十一人到彧常琥郭輯
李松年范穀王潤李京尹王萬鈞赫兟王萬石
鄭元張天翼鄭飾劉可與赫華元起董膺元論
道寧高天禄張彤張觀王闢王子初張仲思劉
延賞尹崇敏高天祐張安中王天章劉漢寶馬
可臣溫琰邵崇董元藺元章盧天錫薛居中張
正倫李正隆朱方酈復亨張仲因房椿藥著張
敏修張玠張子權康瑭泰鑄張都梁之棟
甲申元日
憶昔三朝侍紫宸鳴鞘聲送鳳池春繁華已逐流年逝
潦倒猶甘昔日貧蓂歷怕看驚換世椒觴愁舉痛思親
異鄉節物偏多感但覺愁添白髮人
遊黃華
溪流潄石振蒼崖林樹號風吼怒雷為謝山靈幸寬貰
漫郎投劾已歸來
翟升(一首)(補)
補升字利夫平隂人金進士
羣賢登第詩
陶山先生主文盟(申公綽號陶山)郭令好學加勸懲(郭好學平隂令)平
隂儒學日復振不讓五虎專前名靳侯才名馳冀北(靳子)
(昭邑主簿)初官佐治肥子國下車首詢沂上人供室勸學增
潤色文章圓熟推許公典而麗兮詞更工山城天荒從
此破白袍換綠榮鄉中(許祐)蘇仙久藉家學力内抱英華
外謙抑十年作賦氣凌雲唾手功名不勞得(蘇得勝)古學
衆許芝亭劉下筆萬字何能休俯就繩墨入賦室一戰
而勝酬焚舟(劉格)賢哉酅河子董子八舉終場人罕比廣
陽就試欲投名尚以老成為所耻(董哲)孝感里中重王兄
德與才稱非過情耽經玩史日無輟藹然素有場屋聲
(王瓚)升也文學宗董氏陶山竹溪亦席侍靳老餘緒復稔
聞駑馬十駕希騄耳(翟升)明昌天子試飛龍董子王升文
并雄金門獻賦僕亦與北宫唱第三人同至今地脉何
曾斷吾鄉士風天下冠學者體法舊純樸豈止為文思
過半申氏名族世共知後之苗裔振復竒潛遺祖德借
餘論又向蟾宫折桂枝(申振)溪上先生號醇德動為儀表
言為則發明聖道得其傳恩不及身後蕃息乃孫經學
有淵源乙科優中光儒門靳侯名鄉能遠慮居賢因此
右硤村(王知進)李君力學人難企弱冠聲華藹鄉里早承
鶚薦上天廷一舉明經取青紫(李可用)翠華警蹕幸南都
聖心願治求碩儒日邊詔下免秋試三英笑指龍門趨
錡氏兼經勤博古蘇子天才中規矩李生伯仲三豪間
鼎甲科名俱力取(錡申蘇霖李唐英)明年較藝入明光王氏文
詞復擅場聖代人材罔遺棄特恩賜第名亦彰(王天一)芸
窗晝寂閒屈指仕者十有三人矣不才魯鈍甘隠居但
慶諸公膺器使為報後來為學人前進已達教猶存勉
旃勉旃學而仕食禄無忘先輩恩
李廣(一首)(補)
補廣金貞祐元年任沁水縣令
自靈泉寺至偃月山
立馬松間首重廻亂峯無數翠成堆為尋偃月山前路
直向白雲深處來
張邦直(一首)(補)
補歸潛志張邦直字子忠河内人少工詞賦嘗
魁進士平陽南渡為國史院編修官遷應奉翰
林文字在館五六年從趙閒閒遊性朴澹好學
敬善謙甚士多愛之閒閒本注太玄子忠嘗言
親授於關中隠士薛子明因相與講辨甚久俄
丁母艱出館居南京從學者甚衆束脩唯以市
書惡衣糲食雖仕宦如貧士也同年如雷宋諸
人皆以聲名意氣相豪子忠獨恬退以學自樂
正大初余先子入翰林子忠從之游先子殁與
余善從南京被圍闕食余遇之富城西敝衣襤
褸可憐已而聞鬻卜天街值一回鶻問卜子忠
以文語應之為回鶻所毆北渡將還鄉道病死
哀哉
挽劉雲卿
桃李雙鳬舄風霜一豸冠才華驚世易勲業到頭難白
日空金馬青天下玉棺傳家有賢子文或似歐韓
雷仲澤(雷一作震)(二首)(補)
補仲澤蒲城人官按察使
蒲城馬上偶得二首
冷落襟風杯月﨑嶇馬足車塵林下何曾一見直教羨
殺閒人
空有滿衣塵土曾無蓋世名勲忽認青山影裏有人卧
月眠雲
楊用道(一首)(補)
補用道長山人仕至中奉大夫
題懷范樓
十載希文此屈蟠天衢一旦遂高摶古人直許到䕫契
當世獨能并富韓事與陶朱終古煥名將長白倚天寒
不但東坡為流涕遺編我亦涕汍瀾
楊容(一首)(補)
補楊容濟南人
范文正公祠
蕭何太白皆星精豪傑不待文王興陶朱異姓在髫齔
當時范氏濯塵纓我名終自異凡品肻使没世無聲名
山東讀書至卿相暮年去作山西將國恩未報歸不得
林猿澗鶴空惆悵山中舊隠當依然惟有白雲封繐帳
迄今東齊人物少空谷不聞虛皦皦少微無光山色死
令人痛哭長山道
石玠(一首)(補)
補玠字子堅猗氏人官絳州節度使
絳州道中送鄉人
有淚欲不灑恐傷眞性情有淚欲狂灑又非丈夫行展
轉意如何屈曲腸寸縈西山萬丈高潑潑當前迎山靈
知别難向我相慰明吾子乃王使年質方妙英為朝廷
耳目作稷契公卿望霖雨天下求舟楫蒼生軺車一相
過河嶽需澄清今當此别離何足為重輕君不見大禹
當年任治水八載於外惟經營又不見班超萬里思封
侯至今邊塞咸推稱古來賢聖盡如此丈夫勲業豈偶
成俛首聞至言再拜謝山靈感激少自奮離思即清平
去去西邊深致力期與傑士同光聲
楊鵬(一首)(補)
補金史姬汝作傳詳議官楊鵬字飛卿能詩
附相學齋雜抄紫羅凡凡道人楊鵬字飛卿一
名雲鵬少梁人南渡後終於東平有陶然集行
世
送元遺山
三館才名天下聞亂來俗議漫紛紜兩朝文筆誰争長
一代詩人獨數君南浦春深愁送别西山晚翠約平分
何時並坐龍潭上野水添杯看白雲
附元好問陶然集序貞祐南渡後詩學為盛洛
西辛敬之淄川楊叔能太原李長源龍坊雷伯
威北平王子正之等不啻十數人號稱專門就
諸人中其死生於詩者少梁楊飛卿一人而已
李内翰欽叔工篇翰而飛卿從之游初得樹古
葉黃早僧閒頭白遲之句大為欽叔所推激從
是游道日廣而學亦大進客居束平將二十年
有詩近二千首號陶然集所賦青梅瑞蓮缾聲
雪意或多至十餘首或病飛卿追琢功夫太過
者予釋之曰詩之極致可以動天地感鬼神故
傳之師本之經眞積之力久而有不能復古者
自匪我愆期子無良媒自伯之東首如飛蓬愛
而不見掻首踟蹰既見復關載笑載言之什觀
之皆以小夫賤婦滿心而發肆口而成見取於
采詩之官而聖人刪詩亦不敢盡廢後世雖傳
之師本之經眞積力久而不能至焉者何古今
難易不相侔之如是耶蓋秦以前民俗醇厚去
先王之澤未遠質勝則野故矢口成文不害為
合理使今世小夫賤婦滿心而發肆口而成適
足以汚簡牘尚可辱采詩官之求取耶故文字
以來詩為難魏晉以來復古為難唐以來合規
矩凖繩尤難古律歌行篇章操引吟咏謳謠辭
調怨歎詩之目既廣而詩評詩品詩說詩式亦
不可勝讀大槩以脱棄凡近澡雪塵翳驅駕聲
勢破碎陣敵囚鎖怪變軒豁幽秘籠絡今古移
奪造化為工鈍滯僻澀淺露浮躁狂縱淫靡詭
誕瑣碎陳腐為病毫髮無遺憾老去漸於詩律
細佳句法如何新詩改罷自長吟語不驚人死
不休杜少陵語也好句似仙堪換骨陳言如賊
莫經心薛許昌語也乾坤有清氣散入詩人脾
千人萬人中一人兩人知貫休師語也看似尋
常最竒崛成如容易却艱難半山翁語也詩律
傷嚴近寡恩唐子西語也子西又言吾於他文
不至蹇澀惟作詩極艱苦悲吟累日僅自成篇
初讀時未見可羞處姑置之後數日取讀便覺
瑕釁百出輒復悲吟累日反復改定比之前作
稍有加焉後數日復取讀疵病復出凡如此數
四乃敢示人然終不能工李賀母謂賀必嘔出
心乃已非過論也今就子美而下論之後世果
以詩為專門之學求追配古人欲不死生於詩
其可已乎
盧庸(一首)(補)
補金史盧庸字子憲薊州豐潤人大定二十八
年進士調唐州軍士判官再調定平縣令史除
南京轉運副使改中都戶籍判官察廉遷禮部
主事累官鳳翔治中大安三年改乾州刺史入
為吏部郎中至寧元年改陜西按察副使夏人
犯邊庸繕治平凉城池儲積芻粟團結土兵為
備十一月夏人圍平凉庸矢盡人寡取夏兵射
城上箭以濟急用出府庫賞有功者平凉頼以
完進官四階遷按察轉運使未幾改定海軍節
度使以病致仕興定三年卒
登嵩山絶頂抵宿盧巖
飛梁挂壁虹霓落列嶂遥連翡翠鮮巖樹溪禽盡相嫪
一春踏徧萬峯巔
孔彦舟(補)
補金史彦舟字巨濟相州林慮人亡命為盗後
為宋招捉使走之齊從劉麟伐宋齊國廢從宗
弼取河南累官工兵部尚書河南尹封廣平郡
王正隆例降金紫光禄大夫改南京留守
南行口號(存句)
苦被杜鵑頻唤着參差兵馬過衡陽
附三朝北盟會編彦舟在潭州屢敗於馬友乃
退去欲向南行因作口號有云云之句
御訂全金詩增補中州集卷五十一
