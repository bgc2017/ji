欽定四庫全書
御訂全金詩增補中州集卷四十二
郝天挺(一首)(補五首)
天挺字晉卿陵川人家世儒素伯父子颺有詩
名號東軒老人先生少日有賦聲早衰多疾厭
於名場遂不復就舉貞祐之兵避於河南往來
淇衛間為人有崖岸耿耿自信寧落薄而死終
不一傍富兒之門年五十七卒於舞陽臨終浩
歌自得不以死生為意其平日自處為可見矣
好問十四五先人令陵川時從先生學舉業先
生教之曰今人賦學以速售為功六經百氏分
磔綴緝外或篇題句讀之不知幸而得之不免
為庸人況一敗塗地者乎又曰讀書不為藝文
選官不為利養唯通人能之又曰今世仕宦多
用貪墨敗官皆苦於飢凍不能自堅者耳男子
生世不耐飢寒則雖小事不能成子試以吾言
求之先生工於詩時命好問屬和或言令之子
欲就科舉詩非所急將無徒費日力耶先生曰
君自不知所以教之作詩正欲渠不為舉子耳
子思温字和之孫經字伯常今居順天
附元好問郝先生墓銘泰和初先人調官中都
某甫成童學舉業先人思所以引而致之者謀
諸親舊間皆曰濩澤風土完厚人質直而尚義
在宋有國時俊造軰出見於黃魯直季父廉行
縣之詩風俗既成益久益盛迄今帶經而鉏者
四野相望雖閭巷細民亦能道古今曉文理為
子求師莫此州為宜於是先人乃就陵川令之
選時鄉先生郝君方聚子弟秀民教授縣庠先
生習於禮義之俗出於賢父兄教養之舊且嘗
以太學生游公卿間閱人既多慮事亦審故其
容止可觀而話言皆可傳州里老成宿德多自
以為不及也某既從之學先生嘗教之曰學者
貴其有受學之器器者何慈與孝也今汝有志
矣器如之何又曰今人學詞賦以速售為功六
經百氏分裂補綴外或篇題句讀之不知幸而
得之且不免為庸人況一敗塗地者乎先人既
罷官某留事先生又二年然後歸先生歿於成
臯其子思温歸葬鄉里以書抵某言吾子往年
赴弔成臯曾以墓銘為請今卒事矣願有以慰
不肖孤之心某謝不敢當六七年之間思温之
請益堅辛丑之秋又屬其外兄牛元偉來致辭
曰先子生無一命之爵殁無十金之産賫志下
泉有識興嘆授業得如吾子者且不能一言半
辭以見於後世其命也矣某再拜曰僕有罪乃
叙而銘之先生諱天挺字晉卿先世有自太原
遷上黨者宋末又遷陵川遂為陵川人曾祖諱
元祖諱璋考諱昇以選擇為縣功曹至先生之
伯父東軒先生始宦學蔚為聞人先生少日舉
進士預春官氏薦書便能出諸公之右多疾早
衰厭於名場遂不就選以某年月日遘疾春秋
五十有七終於寓舍前娶同縣張氏繼室高平
司氏子男一人即思温也女一人嫁進士侯公
佐男孫三人曰經曰恒曰彝經最知名女孫一
人弟天禔從弟天祐猶子思忠皆有聲場屋間
銘曰篤於其資誠於其思行可以士矩政可以
吏師奉璋峩峩其誰曰我私畀鎡基而奪之時
操利器而莫施窮巷抱書涅而不緇曳履商謳
長與世辭寧以一寒暑往來之暫槩細人而怨
咨良璞含光平價不貲棄擲泥塗識者涕洏孰
物之尸孰命之司吾欲問之有如先生者而至
於斯有如先生者而止於斯
送門生赴省闈
青出於藍青愈青小年場屋便馳聲未饒徐淑早求舉
却笑陸機遲得名嗟我再衰空&KR0008;&KR0008;喜君初筮已崢嶸
此行占取鼇頭穩平地烟霄屬後生
題麻姑壇
路入雲關仙境佳瓊田瑶草帶烟霞貯經洞古無遺檢
養藥爐存失舊砂青鳥不傳金母信紫鸞應返玉皇家
巖扉不掩春長在開盡碧桃千樹花
蓮花菊
十丈花開玉井遥翻成叢菊老秋標寒枝白日塵無點
凍蘂經霜瓣不凋依徑香生妃子步遶籬嫩比六郎嬌
雙歌一曲淵明醉辜負扁舟冷畫橋
遊石壁有呈二首
廊廟雍容四十秋旱為霖雨濟為舟五朝寵遇已黃髮
六詔歸來方黑頭後部風雷詩鼔吹前途山水酒觥籌
試看絶壁秋雲句知是承平宰相遊
絶壁秋容勝荒壇冷氣清野僧留客飲山烏背人鳴已
極登臨興無窮今古情浩歌一樽酒四海共昇平
題宣聖廟
金碧煌煌梵刹雄玄元樓觀五雲中如何萬代綱常祖
釋奠今無數畝宫
附青鞋踏雪志汾州學宫門右有石嵌壁中乃
金郝天挺募建文廟疏其文伏以下書絶句一
首即接謹疏字
附陵川文集郝天祐字賢卿陵川人貞祐初隱
居魯山作古文歌詩尤玩意書法嘗以為正書
當以篆隸意為本而鍾王書之經也顔坡書之
傳也其餘則諸子百家耳故其筆勢莊重秀勁
能作丈餘楷草嘗言大字雖大而小小字雖小
而大正書須有草意草書須有正筆其論書如
此
附李詡戒菴老人漫筆唐詩鼓吹舊云郝天挺
注金又有一郝天挺兩山墨談亦考之不審
溪南詩老辛愿(二十首)
愿字敬之福昌人其大父自鳳翔來居縣西南
女几山下以力田為業敬之自號女几野人年
二十五始知讀書取白氏諷諫集自試一日便
能背誦乃聚書環堵中讀之書至伊訓詩至河
廣頗若有所省欲罷不能因更致力焉音義有
不通者搜訪百至必通而後已有一事闕十年
者由是博極羣書於三傳為尤精至於内典亦
稱該洽杜詩韓筆未嘗一日去其手作文有綱
目不亂詩律深嚴而有自得之趣性野逸不脩
威儀貴人延客敬之麻衣草履足脛赤露坦然
於其閒劇談豪飲旁若無人高獻臣為河南治
中聞其名引為上客及獻臣為府尹所誣敬之
亦被訊掠幾被一網之禍自是人以敬之之名
為諱絶不與友不二三年生事大狼狽田五六
十畝歲入不足一牛屢為追胥所奪竟賣之以
為食衆雛嗷嗷張口待哺雅負高氣不能從俗
俯仰迫以飢凍又不得不與世接其枯槁憔悴
流離頓踣往往見之於詩元光初予與李欽叔
在孟津敬之自女几來為之留數日其行也欽
叔為設饌備極豐腆敬之放箸而歎曰平生飽
食有數每見吾二弟必得美食明日道路中又
當與老飢相抗去矣會有一日辛老子僵臥柳
泉韓城之間以天地為棺槨日月為含襚狐狸
亦可螻蟻亦可耳予二人為之惻然敬之佳句
極多如自憐心似魯連子人道面如裴晉公萬
事直須稱好好百年端欲付休休院靜寬留月
窗虚細度雲浪翻魚出浦花動鳥移枝之類恨
不能悉記耳(木棲云吟窗醉几秋風晚只許幽人箇裏知三鄉光武廟云方山青)
(遶一川斜到其處知為工也)予嘗論敬之士之有所立必藉
國家教養父兄淵源師友講習三者備而後可
喻如世之美婦多出於膏腴甲族薰醲含浸之
下閭閻間非無名色一旦作公夫人則舉步羞
澀曾大家婢不如其理然也故作新人材言教
育也獨學無友言講習也生長見聞言父兄也
至於傳記所載西子乃苧蘿山采薪氏之女越
君臣教之容止七日而納之王遂能惑夫差傾
吳國豈常理也哉敬之落落自拔耿耿自信百
窮而不憫百辱而不沮任道致遠若將死而後
己者三十年亦可謂難矣南渡以來詩學為盛
後生軰一弄筆墨岸然以風雅自名高自標置
轉相販賣少遭指擿終死為敵一時主文盟者
又皆汎愛多可坐受愚弄不為裁抑且以激昂
張大之語從臾之至比為曹劉沈謝者肩摩而
踵接李杜而下不論也敬之業專而心通敢以
是非白黑自任每讀劉趙雷李張杜王麻諸人
之詩必為之探源委發凡例解絡脉審音節辨
清濁權輕重片善不掩微纇必指如老吏斷獄
文峻網密絲毫不相貸如衲僧得正法眼徵詰
開示幾於截斷衆流人有難之者則曰我雖不
解書曉書莫如我故始則人怒之罵之中而疑
之已而信服之至論朋軰中有公鑒而無姑息
者必以敬之為稱首蓋不本於教育不階於講
習不出於父兄而卓然成就如此然則若吾敬
之者真特立之士哉(劉景玄趙宜之雷希顔李欽叔張仲經杜仲梁王仲)
(澤麻知幾)
補歸潛志辛愿敬之河南人自號女几野人又
號溪南詩老幼嗜書苦學坐環堵數年由是六
經百家無不通貫喜作詩五言尤工人以為得
少陵句法平生不為科舉計且未嘗至京師砉
然中州一逸士也為人質苦不閑世事麻絛草
履或倚杖讀書市中人訝之亦不䘏嘗謂王鬱
飛伯曰王侯將相世所共嗜者聖人有以得之
亦不避得之不以道與夫居之不能行已之志
是欲澡其身而伏於厠也此言他人難聞子宜
保之此可見其志趣也貞祐初先子主長葛簿
敬之素不識聞名來謁相得甚懽及别厚贈之
歸而買牛使其子躬耕以自給居女几山下往
來長水永寧間惟以吟詠講誦為事朝士大夫
願交而不得也正大中先子令葉復來游後歸
洛下病歿有詩數千首藏在竹槖中其佳句有
云院靜寬留月窗虚細度雲又鶯銜晚色啼深
樹燕掠春陰入短墻又波搖朗月浮金鏡嶺隔
華星斷玉繩又箕山潁水春風裏喚起巢由共
一杯又黃綺暫來為漢友巢由終不是唐臣真
處士詩也
附元好問楊叔能小亨集引貞祐南渡後詩學
大行初亦未知適從溪南辛敬之淄川楊叔能
以唐人為指歸敬之舊有聲河南叔能則未有
知之者興定末叔能與予會於京師遂見禮部
閒閒公及楊吏部之美二公見其幽懷久不寫
及甘羅廟詩嘖嘖稱嘆以為今世少見其比及
將往關中張左相信甫李右司之純馮内翰子
駿皆以長詩贈别閒閒作引謂其詩學退之此
日足可惜頗能似之至比之金膏水碧物外自
然竒寶景星丹鳳承平不時見之嘉瑞叔能用
是名重天下今三十年然其客於楚於漢沔於
燕趙魏齊魯之閒行天下四方多矣而其窮亦
極矣叔能天資澹泊寡於言笑儉素自守詩文
似其為人其窮雖極其以詩為業者不變也其
以唐人為指歸者亦不變也今年其所譔小亨
集成其子復見予鎮州以集引為請予亦愛唐
詩者唯愛之篤而求之深故似有所得嘗試妄
論之詩與文特言語之别稱耳有所記述之謂
文吟咏情性之謂詩其為言語則一也唐詩所
以絶出於三百篇之後者知本焉爾矣何謂本
誠是也古聖賢道德言語布在方冊者多矣且
以弗慮胡獲弗為胡成無有作好無有作惡樸
雖小天下莫敢臣較之與祈年孔夙方社不莫
敬共明神宜無悔怒何異但篇題句讀不同而
已故由心而誠由誠而言由言而詩也三者相
為一情動於中而形於言言發乎邇而見乎遠
同聲相應同氣相求雖小夫賤婦孤臣孽子之
感諷皆可以厚人倫美教化無他道也故曰不
誠無物夫不誠故言無所主心口别為二物物
我邈其千里漠然而往悠然而來人之聽之若
春風之過馬耳其欲動天地感神鬼難矣其是
之謂本唐人之詩其知本乎何温柔敦厚藹然
仁義之言之多也幽憂憔悴寒飢困憊一寓於
詩而其阸窮而不憫遺佚而不怨者故在也至
於傷讒疾惡不平之氣不能自揜責之愈深其
旨愈婉怨之愈深其辭愈緩優柔饜飫使人涵
泳於先王之澤情性之外不知有文字幸矣學
者之得唐人為指歸也初予學詩以十數條自
警云無怨懟無謔浪無驁狠無崖異無狡獪無
媕阿無傅會無籠絡無衒鬻無矯飾無為堅白
辨無為聖賢癲無為妾婦妬無為仇敵謗傷無
為聾俗閧傳無為瞽師皮相無為黥卒醉横無
為點兒白捻無為田舍翁木強無為法家醜詆
無為牙郎轉販無為市倡怨恩無為琵琶娘銷
魂韻詞無為村夫子兔園策無為算沙憎困義
學無為稠梗治條詞無為天地一我今古一我
無為薄惡所移無為正人端士所不道信斯言
也予詩其庶幾乎惟守之不固竟為有志者之
所先今日讀所謂小亨集者祗以增媿汗耳予
既以如上語為集引又申之以種松之詩因為
復言歸而語乃翁吾老矣自為瓠壺之日久矣
非夫子亦何以發予之狂言已酉秋八月初吉
河東元某序
亂後
兵去人歸日花開雪霽天川原荒宿草墟落動新煙困
鼠鳴虛壁飢烏啄廢田似聞人語亂縣吏已催錢
贈趙仲常(名憲宜之從弟詩有黃塵衮衮時隨脚華髮蕭蕭老壓頭之句)
趙子年雖小論詩樂最深秋風凡幾首冬日更多吟老
大吾無力文章爾用心荒山松竹底莫厭數相尋
過崧山
催老年光衮衮來好懷知欲向誰開箕山潁水春風裏
呼起巢由共一杯
隆德故宮
蛇分鹿死已無秦五十年來漢苑春問著流鶯無一語
柳條依舊拂墻新
同趙長水汎舟
洛水秦山晚自澄孤洲煙樹綠相仍波搖朗月浮金鏡
嶺隔華星斷玉繩但覺轉船驚白鳥豈煩揮翣怒青蠅
風塵浩蕩飄蓬裏愧似林宗陪李膺
山寒
山寒春靜早關門新月微光照短垣可恨暮雲欺落景
却將殘靄助黃昏
陋室
陋室何妨似燕窠暮年終得返魚蓑壺中日月時常好
枕上功名不足多往古來今真夜旦高天厚地一罝羅
鹿門幸有龐公樂牛角徒為寗戚歌
亂後還三首
兵戈為客苦思鄉春暮還鄉却自傷典籍散亡山閣冷
松筠憔悴野園荒鶯銜晚色啼深樹燕掠春陰入短墻
鄰里也知歸自遠競將言語慰淒凉
亂後還家春事空樹頭無處覓殘紅棠棃妥雪霑新雨
楊柳飄綿颺晚風談笑取官驚小子艱難為客媿衰翁
殘年得見休兵了收拾閒身守桂叢
春來漂泊心情減老去艱危氣力微芳草際天愁思遠
干戈滿地故人稀懷金躍馬時何有問舍求田事已違
糲食敝衣聊自足白頭甘息漢陰機
題游彦明林園三首
先生未老厭儒冠築屋栽籬守歲寒經史日長常滿案
魚鰕溪近得供盤幽花入室無多種瘦竹關情只數竿
瀟灑遠辭車馬跡求官何必近長安
城郭繁華斷往還林園幽閴養高閒花低暖蘂斜窺水
竹亞晴梢巧避山罇俎歲時君得意風埃南北我何顔
丹房藥竈游心久不惜哀矜洗病孱
不礙遥看冷翠微儘教叢竹暎窗扉籬根傍水魚知樂
屋角隣花馬自歸濁酒野芹安已久華軒高馬到從稀
人間回首皆堪鄙羡汝幽棲得所依
贈劉菴主(劉遼貴族)
蚤薄軒裳貴高尋綺皓蹤一嚢閭里藥六尺水雲笻午
枕眠芳景晴簷望遠峰柴門常不掩應得野夫從
函關
雙峰高聳大河旁自古函關一戰場紫氣久無傳道叟
黃塵那有棄繻郎煙迷短草秋還綠露浥寒花晚更香
共說河山雄百二不堪屈指算興亡
贈趙宜之二首
夫子今詞伯胡為遠帝京青雲無轍迹白髮有柴荆鬼
戲多年病人高四海名麟經方有缺無惜繼丘明
轉徙家無地逢迎客有樽光陰連病枕天地一愚軒霜
雪青松古風塵白壁温從渠投隙者衮袞向金門
送裕之往許州酒間有請予歌渭城朝雨者因及
之
白酒留分袂青燈約對牀言詩真漫許知己重難忘爽
氣虛韓嶽文星照許昌休歌渭城柳衰老易悲傷
寄裕之
青雲一别阮家郎甚欲題詩遠寄將好句眼前常蹉過
佳人心上不曾忘誰家秋月茅亭底何處春風錦瑟旁
昌谷煙霞久寂寞歡遊還肯到三鄉
山園
歲暮山園懶再行蘭衰菊悴頗關情青青多少無名草
爭向殘陽暖處生
御訂全金詩增補中州集卷四十二
