欽定四庫全書
御訂全金詩增補中州集卷四
宋耆舊
宇文太學虚中(五十首)
虚中字叔通成都人宋黃門侍郎以奉使見留
仕為翰林學士承旨皇統初上京諸虜俘謀奉
叔通為帥奪兵仗南奔事覺繫詔獄諸貴先彼
叔通嘲笑積不平必欲殺之乃鍜鍊所藏圖書
為反具叔通歎曰死自吾分至於圖籍南來士
大夫家例有之喻如高待制士談圖書尤多於
我家豈亦反邪有司承風旨幷寘士談極刑人
至今冤之
補歸潛志先翰林嘗談國初宇文太學叔通主
文盟時吳深州彦高視宇文為後進宇文止呼
為小吳因會飲酒間有一婦人宋宗室子流落
諸公感嘆皆作樂章一闋宇文作念奴嬌有宗
室家姬陳王幼女曾嫁欽慈族干戈浩蕩事隨
天地翻覆之語次及彦高作人月圓云南朝千
古傷心事猶唱後庭花舊時王謝堂前燕子飛
向誰家偶然相見仙肌勝雪雲鬢堆鴉江州司
馬青衫淚濕同是天涯宇文覽之大驚自是人
乞詞輙曰當詣彦高也彦高詞集篇數雖不多
皆精微盡善雖多用前人詩句其剪裁綴輯皆
若天成眞竒作也先人嘗云詩不宜用前人語
若夫樂章則剪裁古人語亦無害但要能使用
爾如彦高人月圓半是古人句其思致含蓄甚
遠不露圭角不猶勝於宇文自作哉
鄭下趙光道與余有十五年家世之舊守官代
郡之崞縣聞余以使事羈留平城與諸公相從
皆一時英彦遂以應舉自免去駕短轅下澤車驅
一僮二驢扶病以來相聚凡旬日而歸昔白樂天
與元微之偶相遇於夷陵峽口既而作詩叙别雖
憔悴哀傷感念存没至歎泣不能自已而終篇之
意蓋亦自開慰況吾輩今日可無片言以識一時
之事邪因各題數句而余為之叙夜將半各有酒所
語不復鍜鍊要之皆肺腑中流出也(光道名晦時為代州士曹)
(善篆隸詩筆高雅有集傳河東今不復見矣)
窮愁詩滿篋孤憤氣填胸脱身枳棘下顧我雪窖中竟
日朋盍簪論文一樽同飜然南飛燕郤背北歸鴻人生
悲與樂倚伏如張弓莫言竟憒憒作書怨天公
古劍行(為劉善長作)
公家祖皇提三尺素靈中斷開王迹自從武庫衝屋飛
化作文星照東壁夫君安得此龍泉秋水湛湛浮青天
䕫魖奔喘禺強護中夜躍出光蜿蜒拄頤櫑具男兒飾
彈鋏長歌氣填臆嶙峋折檻霽天威將軍拜伏姦臣泣
龍泉爾莫矜雄鋩不見鳥盡良弓藏會當鑄汝為農器
一劍不如書數行
白菊
西風蕭颯百草黃南齋白菊占秋芳主人好事不專饗
擷送客館分幽香幽香清豔兩難得冰雪肌膚龍麝裛
悄然坐我蘂珠宫玉斧瑤姬皆舊識仙家蓻菊名日精
我今號爾為月英月中風露秋夕好感此仙種來曾城
憑君傳與金天令月與霜姿駐清景重陽好伴白衣來
五柳先生憶三逕
還舍作
燕山歸來頭已白自笑客中仍作客此生悲歡不可料
況復吾年過半百故人驚我酒尚狂為洗缾罍貯春色
酒闌人散月盈庭靜聽清渠流㶁㶁
庭下養三鴛鴦忽去不反戲為作詩
先生久忘機為爾虞繒繳一朝長羽翮萬里翔寥廓誰
信惡溝鴟忽作華表鶴豈無三玉環遺音嗣黃雀
予寫金剛經與王正道正道與朱少章復以詩來
輒次二公韻(次正道韻)
平生幸識繫珠衣窮走他鄉未得歸有客為傳祗樹法
此心便息漢隂機百千三昧一門入四十九年諸事非
寄與香山老居士要憑二義發餘輝
又(次少章韻)
前世曾為粥飯僧此生隨處且騰騰經中因認人我相
教外都忘大小乘寫去欲憑居士頌信來如續祖師燈
他年辱贈茅菴句誰謂因緣昔未曾
郊居
芒屨松冠野外裝茶鐺藥竈靜中忙含風荇逐波紋展
著雨花連土氣香停策仰簷朝覓句披襟穿樹晚追凉
蓬蒿似欲荒三逕疎嬾誰知意更長
歲寒堂
洞戶延清吹庭除貯綠隂不隨風月媚肯受雪霜侵潤
入珠泉爽聲傳玉帳深主人留勝賞同此歲寒心
重陽旅中偶記二十年前二詩因而有作
舊日重陽厭旅裝而今身世更悲凉愁添白髮先春雪
淚著黃花助晚霜客館病餘紅日短家山信斷碧雲長
故人不恨村醪薄乘興能來共一觴
春日
北洹春事休嗟晚三月尚寒花信風遥憶東吳此時節
滿江鴨綠弄殘紅
己丑重陽在劍門梁山舖
兩年重九皆羇旅萬水千山厭遠遊白酒黃花聊度日
青萍綠綺共忘憂却憐風雨梁山路不似蓴鱸楚澤秋
何必東臯是三逕此身天地一虚舟
生日和甫同諸公載酒袖詩為禮感佩之餘以詩
為謝
詞人詩句壓離騷按膝長吟意自豪袖裏虹蜺衝霽色
筆端風雨駕雲濤將衰難稱千年祝增重虚蒙隻字褒
太史已應飛急奏文星偏傍使星高
和題稽古軒
堆架縑緗粲蔀居眼前長物埽無餘避囂肻要鄰人卜
論友先尋上世書汲古不須憂綆短隨波聊復任舟虚
勿欺丈室纔容膝六合神游有日車
已酉歲書懷
去國悤悤遂隔年公私無益兩茫然當時議論不能固
今日窮愁何足憐生死已從前世定是非留與後人傳
孤臣不為沈湘恨悵望三韓别有天
涇王許以酒餉龍溪老人幾月不至以詩促之(龍溪)
(叔通别號也)
先生寂寞草玄文正要侯芭作富鄰客至但須樽有酒
日高不怕甑生塵急催嶺外傳梅使來餉籬邊采菊人
已埽明窗供點筆為君擬賦洞庭春
從人借琴
嶧陽慣聽鳳雛鳴瀉出泠然萬籟聲已厭笙簧非雅曲
幸從炊㸑脱餘生昭文不鼔緣何意靖節無絃且寄情
乞與南冠囚縶客為君一奏變春榮
過居庸關
奔峭從天折懸流赴壑清路回穿石細崖裂與藤爭花
已從南發人今又北行節旄都落盡奔走愧平生
晚宿耀武關
山與煙雲暝溪兼冰雪流寒枝啼秸鞠煬室聚咿嚘此
日征行困何時喪亂休尚矜爭席好無復舊鳴騶
安定道中
落日塵埃壯隂風天地昏牛羊爭隘道鳥雀聚空村跛
曳傷行役光華誤主恩未甘遲暮景伏櫪意猶存
上烏林大使三首
平生隨牒浪推移只為生民不為私萬里翠輿猶遠播
一身幽圄敢終辭魯人除館西河外漢使驅羊北海湄
不是故人高誼切肻來軍府問鍾儀
拭玉轅門吐寸誠敢將緩頰沮天兵雷霆儻肻矜彫弊
草芥何須計死生定鼎未應周命改登壇合許趙人平
知君妙有經邦策存取威懷萬世名
當時初結兩朝歡曾見軍前捧血盤本為萬年依蔭厚
那知一日遽盟寒羊牽已作俘囚獻魚漏終期網罟寬
幸有故人知底藴下臣獲考敢謀安
姑蘇滕惇禮榜所居閣曰齋心成都宇文某作詩
以廣其意
不是憑虚避世喧此中於物本無緣靜看畏影徒勞爾
題作齋心亦且然意識已隨言語斷生涯聊任歲時遷
老夫未涉天游趣三復南華第四篇
和高子文秋興二首
沙碧平猶漲霜紅粉已多駒年驚過隙鳬影倦隨波散
步雙扶老棲身一養和羞看使者節甘荷牧人蓑(好問按養)
(和几名事見江湖散人集抉老見歸去來辭)
搖落山城莫棲遲客館幽葵衰前日雨菊老異鄉秋自
信浮沈數仍懷顧望愁蜀江歸棹在浩蕩逐春鷗
又和九日
老畏年光短愁隨秋色來一持旌節出五見菊花開強
忍玄猿淚聊浮綠蟻杯不堪南向望故國又叢臺
中秋覓酒
今夜家家月臨筵照綺樓那知孤館客獨抱故鄉愁感
激時難遇謳吟意未休應分千斛酒來洗百年憂
四序回文十二首
春
短草鋪茸綠殘梅照雪稀暖輕還錦褥寒峭怯羅衣
翠漣冰綻日香徑晚多花細筍抽蒲密長條舞柳斜
折花幽檻小傾酒綠杯深蝶舞輕風曉鶯啼老樹隂
夏
翠密團窗竹青圓貼水荷睡多嫌晝永醒少得風和
草徑迷深綠蓮池浴膩紅早蟬鳴樹曲鮮鯉躍潭東
暴雨隨雲驟驚雷隱地平好風搖箑透輕汗挹冰清
秋
晚日欣簾捲涼風覺袂搖遠吟高興遣長醉宿愁銷
短葦低殘雨虚舟帶晚潮斷鴻歸暗浦疎葉墮寒梢
慼慼蛬吟苦茫茫水驛孤日銜山色暮霜帶菊叢枯
冬
鶻健呼風急烏啼促景殘窟深宜兔蟄蒲折蔭魚寒
裂瓦寒霜重鋪窗月影清滅燈驚好夢孤枕念深情
秀栢留隂綠芳梅蘸影斜溜簷冰結玉裝樹雪飛花
燈碑五首
清隂靄靄匝城闉萬井熙熙桃杏春紫陌傳呼旌旆出
重臣新佩玉騏驎
鈿軸天章拜異恩驂驔花騎暎朝暾手持禁鑰千門肅
官壓東宫二品尊
壘原清照白登山彌隴連天麥浪寒劍戟漸銷農器出
人家只識勸農官
九夏南風入舜琴恩風澤雨浹飛沈陪京最是儀刑地
先識君王解愠心
枹鼔無聲獄訟空懽謠擊壤萬家同時人共解班春意
兵寢刑清第一功
館中書事
雨來蒸鬱似江鄉雨過西風特地涼尚有庭花供客恨
可無罇酒慰幽芳
時習齋
未厭平生習氣濃更將餘事訓兒童魯論二萬三千字
悟入從初一句中
醉經齋
傍人但笑腹便便枕藉詩書正晝眠不識先生眞悟處
未離文字已逃禪
醉墨齋
旋汲清泉起縠紋定知婁永是前身箇中自可逃眞性
不用淋漓汙葛巾
烏夜啼
汝琴莫作歸鳳鳴汝曲莫裁白鶴怨明珠破璧挂高城
上有烏啼人不見堂中蠟炬紅生花門前紺幰七香車
博山夜長香燼冷悠悠蕩子留倡家妾機尚餘數梭錦
織恨傳情還未忍城烏為我盡情啼知道單棲淚盈枕
附大金國志宋遣使宇文虚中來祈請二帝堅
不許之虚中時安置韶州應詔願使絶域遂詔
赴行在復資政殿大學士為祈請使楊可嗣副
之尋又遣劉誨王貺為通問使副明年春金人
並遣歸虚中曰奉命北來祈請二帝二帝未還
虚中不可歸於是獨留
附三朝北盟會編紹興元年十二月十四日詔
存恤宇文虚中子孫虚中建炎二年為祈請使
使於金國不得如所請遂不肯還朝獨令其副
楊可嗣歸上思虚中忠節乃詔存恤其子孫虚
中在北聞劉豫任用張孝純常寄詞與孝純其
絶句曰有人若問南冠客為道西山賦蕨薇
附宋名臣言行續錄公初使北為所留後為所
用公知東北之士憤不為北用密以信義感發
之從者如響乃與其翰林學士高士談同謀欲
因金主郊天就劫之先期以蠟書來告南朝欲
為之外應秦檜拒不納會事亦覺公與其子師
瑗皆坐誅闔門無譙類留正曰公之忠亦可考
矣方建炎之初以資政殿大學士奉命使金留
繫金庭抗節不屈故相秦檜用事盡歸其孥於
金則紹興十二年也公在金久其諸名王大族
皆尊信之不疑因與其子師瑗暨翰林學士高
士談謀舉事欲因九月金主祭天而劫之諸王
宗親約為内應不幸而功不成者天也
附金詩紀事叔通雲館之集既見輕於朱少章
史又謂洪皓至上京見而甚鄙之皆以其受金
官故也然觀仕金之後宋所以待舊臣者其禮
有加繼因其受誅於金為之贈官追諡賜廟置
後優䘏備至如北盟會編及名臣言行錄諸書
皆稱其忠節如此蠟書之告郊天之約言之鑿
鑿則似乎蓄意復讐如李少卿所云虚死不如
立節滅名不如報德者事誠有之不盡出於羅
織鍜鍊而高子文之被殺亦非獨蠟書之為禍
胎也
吳學士激(二十五首)
激字彦高宋宰臣拭之子王履道外孫而米芾
元章壻也工詩能文字畫得其婦翁筆意將命
帥府以知名留之仕為翰林待制出知深州到
官三日而卒有東山集十卷并樂府行於世東
山其自號也出散關詩云春風蜀棧青山盡曉
日秦川綠樹平愈甫索水墨以詩寄之云煙拂
雲梢留淡白雲蒸山腹出深青三衢夜泊云山
侵平野高低樹水接晴空上下星太清宫云玉
座煙霞春寂寂石壇星斗夜蒼蒼呈正甫云手
版西山聊復爾角巾東第定何時遊南溪潭云
竹院鳴鐘疑物外畫橋流水似江南飛瀑巖云
數樹殘花喜春在一聲啼鳥覺山深詠鄭邸故
伎云玉雪自知塵不涴丹青難寫酒微醺送樂
之侍郎云四海蒼生謝安石一言宣室賈長沙
送韓鳳閣使高麗云海東絶域皇華使天上仙
官碧落卿偶題云江湖欹枕夢風雪打窗時此
類甚多樂府夜寒茅店不成眠南朝千古傷心
事誰挽銀河等篇自當為國朝第一手而世俗
獨取春從天上來謂不用他韻風流子取對屬
之工豈眞識之論哉
山中見桃花李花
錦里春風徧海棠别時無計奈紅芳山中桃李渾疑晚
猶有殘花斷客腸
長安懷古
佳氣猶能想鬱葱雲間雙闕峙蒼龍春風十里灞陵樹
曉月一聲長樂鐘小苑花開紅漠漠曲江波漲碧溶溶
眼前疊嶂青如畫藉問南山共幾峰
宿湖城簿廳
日遲風暖燕飛飛古柳高槐面翠微卷上疎簾無一事
滿池春水照薔薇
窮巷
窮巷無來轍貧家有舊醅窗明憐雪在睡美覺春回菜
甲方齊拆梅花亦半開茅簷鳴好鳥節物莫相催
偶成二首
一番瘦筍羽林槍松架隂隂盡日涼繞屋雲烟無定態
連山草木有眞香
蟹湯兔盞鬭旗槍風雨山中枕簟涼學道窮年何所得
只工埽地與焚香
病後寄開甫
暗蛩咽幽響隙月漏微光溪上風雨過翛然有餘涼病
瘦鶴骨立低垂不能翔懷我中山兄開經焚道香猿嘯
耿清夜鐘鳴悠夕陽商秋早晚至夢寐松楸蒼
過南湖偶成
杏山松檜紫坡陁湖面無風亦自波綠鬢朱顔嗟老矣
落花啼鳥奈春何詩人未必皆憔悴世事從來有折磨
列坐流觴能幾日誰知對酒愛新鵝
夜汎渦河龍潭
輕舟弄素月靜夜横清渦天風毛髮亂疎星燦明河圖
經記父老冥寞年歲多淵沈三千丈湛碧寒無波微流
帶文藻絕岸無柔莎炯如帝鴻鏡可鑒不可磨中蟠至
神物役使羣蛟鼉蜿蜿頭角古勁鬛誰敢劘深宫照珠
貝頗費蚌與螺何時葛陂竹化作陶公梭
秋興
後園雜樹入雲高萬里長風夜怒號憶向錢塘江上寺
松窗竹閣瞰秋濤
晚春言懷寄燕中知舊
閒雲洩洩日暉暉林斧谿舂響翠微天氣乍晴花滿樹
人家久住燕雙飛鄰村社後容賖酒客舍新來未綻衣
遥憶東郊亭畔柳歸時相見亦依依
歲暮江南四憶
瘦梅如玉人一笑江南春照水影如許怕寒粧未勻花
中有仙骨物外見天眞驛使無消息憶君清淚頻
天南家萬里江上橘千頭夢遶閶門迥霜飛震澤秋葉
深宜映屋香遠解隨舟懷袖何時獻庭闈底處愁
吳淞潮水平月上小舟横旋斫四腮鱠未輸千里羹擣
虀香不厭照箸雪無聲幾見秋風起空悲白髮生
平生把螯手遮日負垂竿浩渺渚田熟青熒漁火寒憶
看霜菊豔不放酒杯乾此老垂涎處糟臍箇箇團
述懷
旅食空彈鋏歸休合挂冠烟塵榆塞遠風雨麥秋寒巢
燕長如客鳴蛙不屬官柴門江漲到落日下漁竿
喜晴和張魯瞻
原野恍新沐豐隆寧世情鳥歸林靄暝樓射澗虹明春
草牛羊遠人家機杼鳴慘舒常有命誰復問隂晴
國公女生日席上命賦
雪射瑤階月春回玉女扉雲中三秀草石上六銖衣酒
熟鵝兒色身輕燕子飛客槎還汎斗誰解卜搘機
秋夜
豈有涓埃補聖明強扶衰病厠豪英夜窗燈火青相對
曉鏡髭鬚白幾莖年去年來還似夢江南江北若為情
石田茅舍君家近藉與林泉送此生
招趙資深拾遺
别久貌逾壯道同心更親移居近韋杜相對邈參辰雪
少似饒客鳥喧知得春歸期淹幾日莫厭馬蹄頻
同兒曹賦蘆花
天接蒼蒼渚江涵裊裊花秋聲風似雨夜色月如沙澤
國幾千里漁村三兩家翻思杏園路鞭裊帽簷斜
張戡北騎
張生鞍馬客幽都却笑靈光筆法麤秪今白首風沙裏
憶向江南見畫圖
早春
寂寂重寂寂出門春草齊晚芳猶著樹江漲欲平溪山
暝有時雨村深何處雞遠山緣底恨故作傍人低
雞林書事
箕子朝鮮僻蓬丘弱水寬儒風通百粤舊史記三韓邑
聚居巢慣邊裝被髮安猶存古籩豆兼用漢衣冠兔穎
家工縛鮭腥俗嗜餐騎兵腰玉具府衞挾金丸長袖鳶
窺肉都場狖掛竿琴中蔡氏弄指下祝家彈主禮分庭
抗賓筵百拜難漬橙秔釀旨滋桂鹿脩乾潑墨松如櫛
隤墻石似丹地偏先日出天迫衆山攢鵬翼雲帆遠羊
腸石磴盤由來異文軌休訝變暄寒事可資談柄誰能
記筆端聊將詩貌取歸作畫圖看
題宗之家初序瀟湘圖
江南春水碧於酒客子往來船是家忽見畫圖疑是夢
而今鞍馬老風沙
御訂全金詩增補中州集卷四
