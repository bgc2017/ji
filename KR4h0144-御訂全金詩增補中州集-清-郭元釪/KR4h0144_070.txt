欽定四庫全書
御訂全金詩增補中州集卷六十八
元好問六
劉遠筆
老㕙力能舉玉杵文陣挽強猶百鈞惜哉變化太狡獪
嚮也褐衣今虎文宣城諸葛寂無聞前後兩劉新策勲
謝郎風神恨太雋雖然豈不超人羣三錢鷄毛吐皇墳
尖奴定能張吾軍何時酌我百壺酒為汝醉草垂天雲
(狡獪變化事見麻姑傳)
贈周良老
于公斷獄多平反高門大車在乃孫我居聊城欲二載
喜見周叟醇而温十年大理書上考宜有陽報如于門
大兒書來問安否兵饑不死天所存鄭孫毛骨殊秀發
寶氣鬱鬱含朝暾機聲嘔啞聒朝昏種瓠五石當酒罇
是翁福禄知未艾昆弟和樂連株根白髮阿兄應念我
南雲寂寞賦招魂
鴻溝仝欽叔賦
劉郎着手乾坤了未害與渠分九州夸兒衣繡自楚楚
作計豈復西鴻溝雌雄自決已無策尺寸必爭唯上流
韓生已死言猶在千載令人笑沐猴
雪中自洛陽還嵩山
道人薄有塵外緣迫入塵埃私自憐三十六峰一茅屋
夢裏西家掠社錢津津喜色見眉宇峩峩青城當眼前
蹇驢逕入風烟去恰是梅花欲雪天
祖唐臣愚菴
小智胠篋盜所羞大智移國鬼與讐浮生匹絹兩盂粥
心計擾擾知何求青州荆州兔三窟古人今人貉一丘
喚起羅池柳夫子與君同醉訾家洲
過井陘
北山亭亭如驛堠南山耿耿虎翹首土門東頭望井陘
漢家風雲自奔走市人豈識英雄材金鼓一朝天上來
此山行人萬萬古幾不磨滅隨蒿萊白鹿祠前一杯水
蒼顏聊為洗塵埃
北嶽
北鎮維嶽古帝孫太樸末散真巧存乾坤自有靈境在
地位豈合他山尊中原旌旗白日暗上階樓觀蒼烟屯
誰能借我兩黃鵠長袖一拂玄都門
智仲可月下彈琴圖
暮春舞雩鼓瑟希琴語解吐胸中竒誰言手揮七絃易
大笑虎頭真絶癡北風蕭蕭路何永流波湯湯君自知
三尺絲桐儘堪老兒童休訝鶴書遲
常山妷生四十月能搦管作字筆意開廓有成人
之量喜為賦詩使洛誦之
大兒小兒舞商羊東家西家捉迷藏牙牙作羣鴈鴈行
是中乃有常山郎常山嬌嬌可憐蟲四歲未有三歲強
黑鷹破殼自神駿黃犢放脚須跳梁只知見紙即塗抹
誰謂轉腕能低昂渠家兩公破天荒劉輝夢靈果專場
榮鄉亭中詩版在岐山名字香山香此郎晚出西樞房
虎穴虎子不可當天驚地怪見落筆便合抱送中書堂
文星煌煌照燕南青青子衿滿恒陽教官連被鳳尾諾
瑞物多生金粟岡兒曹變化不作難何必二十始乖張
明年作字一丈大當有稜角垂光芒回頭却看元叔綱
鼻涕過口尺許長(常山白寓齋第三子叔綱遺山之季子也)
贈利州侯神童(生十四月識字予見時生二十一月識字無算)
牙牙點妝杏蕾紅阿兄抱之來學宫今春學語語未正
已能見書識名姓隨指隨讀無數重多生想曾文字中
極知之無不足訝更恐洛誦難為功土中松粒龍爪脱
萬牛丘山起毫末君不見黃金寶鼎翡翠青未要春官
許衣鉢人間失却麻神童明星煌煌出蒼龍只知江陵
圖籍盡一火誰謂死草生華風遺山老子未老在見汝
吐焰如長虹(兒字金鼎)
奚官牧馬圖息軒畫
曹韓畫樣出中秘燕市死骨空千金息軒筆底真龍出
凡馬一空無古今安閒自與人意熟瀟灑更覺天機深
奚官有知應解笑世無坡仙誰賞音
紫微劉丈山水為濟川賦
畫家李范真勍敵方外只今誰第一自非劉宗祭酒阜
昌孫未信仙翁輕落筆長洲遠浦各清泠萬頃風烟一
草亭千章古木散巖谷鶴髮松姿餘典刑紙尾不須題
姓字人人知是老人星
䟦酒門限邵和卿醉歸圖(邵伯禄之父)
邵公頭白甫三十高吟大醉無虛日風流若似靖南湖
每恨聞名不相識太平村落自由身童稚扶攜意更真
醉歸圖上見顔色喜溢眉宇猶津津好着蹇驢䭾我去
與君同醉杏園春
題張彦寶陵川西溪圖
松林蕭蕭映靈宇爍石流金不知暑太平散人江表來
自訝清涼造仙府不到西溪四十年溪光林影想依然
當時膝上王文度五字詩成衆口傳忽見畫圖疑是夢
而今塵土浣華顛(本送字今改作浣字陵川在太行之巔蓋天壤間清涼境界也江淮太平)
(散人題詩東廟自謂已造仙府恨居民不知其樂耳此縣先君子舊治宴遊西溪僕以童子侍焉彦寶出此圖)
(求賦詩感今懷昔為之愴然故篇中有及癸丑十一月三日題)
汝州倅韓君德華其十二世祖相遼封魯公故名
其伯男子曰魯王父命氏古蓋有之予過其家命
魯出拜為予言魯名矣而未有字敢以為請予字
之世公德華曰願終教之乃申之以辭
昌黎諸韓散盧龍魯公相遼開邑封鴈行後先六侍中
大參高文紀神功龜石穹窿與天終百年故家餘素風
汝州有子今成童考古制名龜筮從貴以道義飭汝躬
良璞不治凡石同貞而絶俗孰子容濟質以文介而通
顧雖宗起其起宗魯也不慚袁氏公
壬子冬至新軒張兄聖與求為兒子阿平制名予
名之曰琥以仲耽字之小字明復有善禱之義焉
詩不工當令阿耽灑落誦之
阿平玉雪絶可憐皎如鶴雛下青田呼來拜客挽不前
啼聲如聞過秦篇陳王人門漢韋賢新軒文筆尤翩翩
大弨挂壁誰使然我知一經會有傳玄黓之冬客須城
問平之年纔五齡廼公為兒求制名兒名從虎玉與并
仲耽為字以字行佛書舊說無空青豈知空青今有形
紫公紫公還我明看兒着脚青雲平
送崔夢臣北上(并序)
子貢抱關買臣負薪朝奏暮召名動縉紳此有志
之士所以自奮於昌辰者耶夢臣崔卿玉樹清姿
土門華胄成童授學與鷄俱興肆筆成書倚馬可
待雖泌水之洋洋堪樂舜門之穆穆方開惜歲月
之虛捐欲雲霄之坐致遇順風而縱大壑其孰禦
之登金馬而上玉堂在此行矣詩以勸駕序寧闕
乎癸丑二月望日新興元某序
并州書郎年少客細馬金鞭日三百生平意氣凌青雲
未怕天山雪花白西園此日盛徐陳鳳閣鸞臺氣象新
繇來草創資潤色況復天造須經綸他日南歸吾未老
與君同醉晉溪春
送王彦華
中朝名勝龍山冀喜色門闌得佳壻一朝天府效驅馳
萬里青雲在平地金粟岡頭俊造多莫從人品問如何
迂齋受學青衿日珍重遺山為撫摩東國人倫吾豈敢
只憑月旦決巍科
李成之王彦華趙孝先以提學命見餉佳酒且求
制名輙以書記
子雲寂寞將誰親延之麤豪意自真君家公壻兩冰玉
酒味自合清而醇雲腴俗士無風神紅珠女兒茜裙新
一杯香絶韻亦絶只今唯有酴醿春
劉時舉節制雲南
雲南山高去天尺漢家弦聲雷破壁九州之外更九州
海色澄清映南極幽并豪俠喜功名咄嗟顧盼風雲生
今年肘後印如斗過眼已覺烏蠻平諭蜀相如今老矣
不妨銅柱有新名
贈張潤之
許年不唱龍津第人物尤難到衰世明堂他日要楩楠
造物也須論蚤計晉人禀賦例真淳兒能讀書知養親
遺山門客富儒雅綠髮張郎名姓新莫道琴工有師法
海山深絶解移人(潤之資甚美故就其可致者而勉之他日學葉有成老夫當以風鑒自負)
(矣)
許道寧寒溪古木圖(為翟器之賦)
道人醉袖蟠蛟龍埽出古木牙須雄開卷颯颯來隂風
翟卿論畫凡馬空能知畫與詩同宗解衣盤礴非衆工
遺山筆頭有關仝意匠已在風雲中留待他日不悤悤
送張書記子益從嚴相北上(并序)
子益省郎觀國之光從公於邁揚雄詞賦良借力於
吹噓鄧禹功名本無心於禄仕詩以送别亦以趣其
歸云
故家人物饒竒俊聳壑昂霄今已信康侯晝接拜寵光
百里自應沾海潤六月貂裘風雪湥天河天駟日駸駸
莫把聲華動臺閣東方書檄要陳琳
汾亭古意圖
堯民羲皇去未遠日作日息天機全杜侯曲裏姑汾筆
辦與南華談窅然廢興知經幾今昔淳朴别有一山川
自雲亭上秋風客不比仙翁甲子年(元祐以來郭熙明昌泰和間張公佐)
(皆年過八十而以山水擅名今雲中杜丈萃老與張郭年相若而畫品不下古人為侯廣道作汾亭古意横披)
(灑然有塵外意為題四韻其後神仙張果生帝堯甲子年詩家亦傳習用之故末句有及)
換得雲臺帖喜而賦詩
周官武臣奉朝請劍佩束縛非天真世間曾有華陀帖
神物已化延平津米狂雄筆照萬古北宗草書纔九人
今日雲臺見遺墨黃金牢鎻玉麒麟
過劉子中新居
鄆州城隅兩茅屋市聲喧喧自幽獨春風吹盡山杏花
只有青青一叢竹先生愛畫如惜玉練鵲翔鸞餘百軸
大兒踉蹡挾書歸土銼疎煙纔一粥微官枉負半生閒
也着區區簿領間何時却與溪南老紫蓋山前共往還
(子中舊與溪南詩老辛敬之游故有下句)
東湖次及之韻
西山山頭山月白倒影漣漪舞寒碧竹溪花島要君詩
醉墨幾番枯研滴東湖佳處詩已盡矯首不知川路隔
當年韓賈文章伯物色分留到佳客此州何必減蘇州
頻有詩人來列職一時人境偶相值萬古風流餘此席
三堂風月今猶昔擬拂塵纓問投跡因君寄詩使君公
却恐他年厭求索
贈郝萬戶
阿卿袖中五色筆弦聲裂石雷破壁繡衣千騎東方來
俊氣崢嶸蜀山碧詩書義府無古今祭遵軍中亦歌吟
密侯勲業君自識計算不數韓淮隂莫看人柔待儒雅
朱輪畫轂見天心(鄧禹封高密侯)
贈史子桓尋親之行
七十老親頭雪白滿意晨昏慰顔色兵塵澒洞君不憂
萬里天心不相隔八月秋霖九月霜破帽北風官路長
瓜田故侯貧且病愛莫助之徒自傷後日書來聞吉語
通家猶得似南陽
送希顔赴召西臺兼簡李汾長源
昨日遊崧丘今日西臺行勞生好夢亦太少枕中馬嘶
車鐸鳴山林之樂無虧成胡為解蘭縛塵纓蒼生望君
須一起我知無地逃功名關中得君作金城氣象已覺
西山平諸人誰出仲卿右一座想為相如傾風華浩蕩
春冥冥馬頭仙掌遙相迎長安市上見李白為我一醉
秦東亭
嵩山玉鏡
玉鏡見何許今旦東山陲積雨洗昏霾旭日發光輝光
輝奪人目灔灔如動移初如秋月圓漸如曙星微曙星
不能久併與晨露稀此鏡何從來造化祕莫窺山精或
寶氣恍惚令人疑誰為問岳祇山川英秀會有歸不能
生申與甫瑞王國萬丈光芒徒爾為
飲酒
江南秋泉雲液濃遼東抹利玉汁鎔椰瓢朝傾荔枝綠
螺杯暮掩珍珠紅此酒誰所留今日乃汝逢仙人一丸
藥洗我芥蔕胸金沙一散風雨疾世事盡與浮雲空東
家劉伯倫西家王無功醉鄉日月萬萬古眼中擾擾誰
為雄人會有歸盡飲不飲所同所恨獨醒人百年枯槁
中獨醒恨未通獨醉恨未公安得清江變醇酹盡廻天
地入春風
送高信卿
高卿去歲山中居橡朝栗暮分猿狙今年移家入城市
甑中生塵釜生魚文窮智亦窮五鬼更嘯呼廼翁延客
着上座兩兒已復遭揶揄三冬兔園册牧䜿叫語麤溼
薪煙滿眼破硯冰生鬚賣符與行藥不養堂堂軀無衣
思南州千里走單車我嘗相夫君不是山澤臞十八學
擊劍二十了隂符平生結交王與李袖中頗有魚麗圖
文武志膽誰不如不能拔劍斫蛟鱷亦當赤手降於菟
胡為堅坐守寒饑坐令兒女悲窮途萬事糊塗酒一壺
别時聊為鼓嚨胡中原麟鳳今如此莫道皇家結網疎
段志堅畫龍為劉鄧州賦
豬龍可豢亦可屠世人畫蛇復畫魚天飛忽入阿堅筆
始覺衆史欺庸愚腥風萬里來白浪横江湖一麾走海
若再顧失天吳浩蕩明河翻尾鬛慘不濡只愁紙上出
雷火摶控大千如此珠天生神物與化俱滅没變見何
所無逆鱗自古不受觸乃今縮頭隨卷舒怪得堂堂髯
御史平生長有雨隨車
送詩人秦簡夫歸蘇墳别業
三月不見君渴心欲生塵論文一罇酒雅道誰當陳昨
朝見君臨水句乃知抽青配白非詩人南山明月北山
雲恨君不作由東隣擊鮮為具非無好事者天隨杞菊
年年新石田茅屋連蘇墳兩兒力耕足養親君詩或者
昌晚節不應道路長逡巡白髮刁騷一幅巾豐年鄉社
樂閒身蹇驢馳入醉鄉去袖中知有眉山春
李參軍北上
五日過居庸十日渡桑乾受降城北幾千里出塞入塞
沙漫漫古來丈夫淚不灑别離間今朝送君行情深留
餘潸生女莫作王昭君一去紫臺空佩環生男莫作班
定遠萬里馳書望玉關我知驥子墮地無齊燕我知鴻
鵠意氣青雲端草間尺鷃亦自樂扶搖直上何勞摶一
衣敝緼袍一飽苜蓿盤歲時壽翁媪團欒有餘歡就令
一朝便得八州督爭似彩衣起舞春斕斑去年雒陽人
今年指天山地遠馬韉破霜重貂裘寒朔風浩浩來客
子慘在顔扼胡嶺上一廻首未必君心如石頑君不見
峘山鳥乳哺不得須臾閒衆雛一朝散孤雌四顧聲悲
酸寒鴈來時八九月白頭阿母望君還
賦邢州鵲山
去時唐山道望望鵲山背今朝西北看竒秀益可愛蒼
茫失層叠解駮見縈帶浮雲自來去盡巧寧變壞吳妝
入小筆隱隱拂殘黛城隅靜女人不知擁髻低顰如有
待太行横截九州半一崦一重俱有態只知天平六峯
天下稀此山東來亦閒在煙埋雨没今幾時殆天所藏
予發之郭熙未足語平遠摹寫惟有韋郎詩
送王亞夫舉家歸許昌
一日兩食藜藿葵三冬一褐骭與齊監河貸粟困欲死
望望江水湔塵泥故書一束手自攜汴兒跳梁翠女啼
出門疾走勿反顧正恐五鬼從之西馬中豈是無龍媒
世人徒知牝牡黃與驪只如黃金絡頭亦不惡誰謂茅
索能相羈天公醉着百不問汝偶而偶竒而竒前途兀
兀黑於漆昨日把笏今扶犂乃知世間倚伏不可料井
底容有青雲梯春風兩淮多鼙鼓軍中少年舞荒鷄因
君南望一大笑落日澹澹青山低
醉後走筆
建茶三盌冰雪香離騷九歌日月光腰金更騎揚州鶴
雋永不羡太官羊短燈檠子移近牀秋風吹簾月轉廊
一歌再歌魂魄動入眼渺渺横沅湘湘妃漸遠望不及
金支翠蕤澹飛颺漁父話獨醒孺子歌滄浪山鬼獨一
脚撫掌笑我傍湘纍歸來弔故國遺臺老樹山蒼蒼掩
書一太息夜如何其夜未央東家女兒繡羅裳銀瓶瀉
酒勸客嘗一酌均跖顔再酌齊彭殤宇宙不今古氣節
無隂陽少年避酒不肯喫跬步乃有無何鄉愛茶愛書
死不徹乃以冰炭貯我腸世間唯有麴生風味不可忘
南湖先生雪景乘騾圖(并序)
南湖先生原武人年二十許時曾以鄉賦兩魁鄭州
然其資倜儻所以自望者甚高終不樂為舉子計即
棄去學擊刺當正隆征南頗欲馳逐戎行間旣而大
定詔書下兵各罷歸先生抱利器而無所試乃浮湛
里社以詩酒自娛買田南湖之上築亭種樹徜徉於
其間盡置家事日與賓客酣飲歌管棋槊窮日夕不
少休家故饒財又好施予其赴人之急猶疾痛之在
已故人尤以此歸之所與游如臨洺王逸賓游宗之
大定劉之昂其人皆天下名士至論人物必曰靖達
卿今日之竒男子也先生生於天會初歴大定明昌
泰和優游於太平和樂之世者五十年太安兵興乃
下世生平喜作詩樂府尤有藴藉觀西子棄瓢詩可
見也髮鬟蕭颯苧羅秋千古香溪水自流吳越兵爭
竟何得風流輸與五湖舟嘗雪中騎青騾行京水道
中作長詩卒章有安得西都畫史吮筆出新意寫作
南湖老子雪景乘騾圖之句其子文煒北渡後來東
平始以先生之意追畫此圖求僕賦詩文煒質直好
義讀書作文有聲時軰中觀其子可以想見先生之
為人故為道其事并以致懷賢之思
大河茫茫白連空寒雲迢迢度南鴻汴梁高樓管絃裏
成臯行人西北風北風吹雪來飄瞥捲孤蓬異色變慘
澹元氣開洪濛襄陽潮陽詩境在掇拾物色真難工青
騾誰此游望見知是南湖翁南湖翁少日骯&KR0008;今龍鍾
猶能吐氣萬丈如長虹閉門兀坐意不愜要看銀海翻
魚龍寶花世界瓊瑶宫江山隨翁入清雄詩成仰天一
大笑飛花落絮春濛濛鬱鬱梁宋郊翁家出強宗許與
必豪右收(去聲)入等侯封翁年十八九弄筆學雕蟲叠取
兩解魁隱隱何隆隆一旦拂衣去學劍事猿公正隆適
南征疋馬走從戎墨丸磨楯鼻意與江流東紫微出東
方淮海亦來同都將書與劍田間就春農仕宦不作邴
曼容醉鄉自愛王無功鶢鶋從渠致鐘鼓野鶴豈合棲
樊籠南湖煙景多魚鳥亦從容亦有兩小船綸竿插船
篷高亭出秀樾窗戶連青紅清飈隨睡輿暝色赴吟笻
門前車馬來日釀日不供但苦佳客少焉知清興終看
翁棄瓢詩調戲鴟夷老子如兒童雄吞已覺雲夢小寒
縮寧作書生窮當年我得奉談笑晝夜肯放清罇空東
家西家不相從南海北海不相逢風流耆舊今誰似惆
悵相看是畫中
癸卯歲杏花
南州景氣暖杏花間紅梅讀書山前二月尾向陽杏花
全未開待開竟不開怕寒貪睡嗔人催愛花被花惱不
徹一日遶樹空千回牙牙嬌語山櫻破稠爛成團稀作
顆小蕾從教絳蠟封繁枝未要晴雲裹兩月不舉酒半
歲不作詩更教古銅瓶子無一枝綠隂青子長相思今
年閏年好寒節花開不妨遲一月(留船買魚作寒節宋方舟先生李知幾語)
贈答趙仁甫(仁甫名復雲夢人江表竒士也)
我友高御史愛君曠以真昨朝識君面所見勝所聞江
國辭客多玉骨無泥塵軒昂見野鶴過眼無鷄羣想君
夜醉潯陽時明月對影成三人散着紫綺裘草裹烏紗
巾浩歌魚龍舞水伯不敢嗔何意醉夢間失脚墮燕秦
萬世一旦暮萬里猶比隣世無魯連子黑頭萬蟻徒紛
紛君居南海我北海握手一杯情更親老來詩筆不復
神因君兩詩發興新都門回望一大笑袖中知有江南
春
嘯臺感遇
徘徊五巖上浩歌彌激烈望望蟾房翁倒影乍明滅地
古足靈異祠廢餘像設子規夜啼山竹裂老鶴亂踏枯
松折嘯臺音響杳不聞蕩蕩青天一明月荒山破瓦色
十步九窪叠水泉出沮洳一綫僅不絶翁乎何意留此
居可是他山無地穴大道既下衰日鑿聰明開玉從珪
璋毁木以青黃災天和散不留去浪無東回咄咄此老
蒼骯髒作怪魁堯年生甲子含德如未孩標枝野鹿致
足樂火食屋居良所哀史筆亦厚誣何嘗校計識與材
纏身正有一丈髮直以何物觀形骸大笑黃冠師金丹
羽化之說何從來豈知大人先生獨立萬物表太古元
氣同胚胎不見今日孫公和横絶四海隘九垓嵇康養
生安在哉
水簾記異(癸卯九月四日同杜仲梁賦)
黃華絶境探未窮道人曾約山櫻紅鏡臺懸流不易得
世俗名取香爐峰七年長路今一到刺鯁欲滿平生胸
豈知旱久泉脉絶快意一濯無由供神明自足還舊觀
漫浪爭敢徼靈通何因狡獪出變化勝槩轉盼增清雄
天孫機絲拂夜月佛界珠網搖秋風稱竒叫絶喜欲舞
恨不百繞青芙蓉銀橋清凉巔玉鏡崧丘東世外果無
物邂逅乃一逢書生眼孔塞易破勺水已復誇神功東
坡撫掌應大笑不見蟄窟鞭魚龍
谼谷聖燈(九月五日作)
金門寺前山突起井底寶嚴三十里舊聞聖燈在山上
紫微侍郎宜不妄山空月黑無人聲林間宿鳥時一鳴
游人燒香仰天立不覺紫煙峯頭一燈出一燈一燈續
一燈山僧失喜見未曾金繩脱串珠散迸玉丸走柈光
不定飛行起伏誰控摶華麗清圓自殊勝北荒燭龍開
晦冥南極入地多異星豈知心光毫相有真遇物外恍
惚終難憑腐儒心魄為動蕩再拜中庭謝靈貺何曾辦
作劉更生下照乃辱青藜杖昨朝黃華瀑流神所憐今
朝金門佛燈佛作緣紛紛世議何足道盡付馬耳春風
前
食榆莢
露葵滑寒羊蕨羶春榆作莢絶可憐榆令人瞑何暇計
田舍年例須濃煎簫聲吹暖賣餳天家人鑚火分青烟
長鉤矮籃走童稚頃刻綠萍堆滿前炊飯雲子白剪韭
青玉圓一杯香美薦新味何必烹龍炰鳳誇肥鮮鼠肝
蟲臂萬化途神竒腐朽相推遷夢中鸜鵒亦大樂隨意
飲啄真飛仙先生捫腹一莞然此日何功食萬錢
李峪園亭看雨
龍山右脇松十里細路蜿蜒繞龍尾松林迫塞悶煞渠
北望玉泉疑井底玉泉元自别一天眼界廓廓無神川
金城百里纔一俯半尖浮圖插蒼煙行行下絶巘招提
忽當眼未到倦不勝小憩遂忘返玉泉一杯甘以冽未
須張陸誇冰雪主人不在客不留烈風崖下風颼颼石
頭路滑馬蹄怯山雨未落雲先愁將軍林園永安下秋
霽村墟絶蕭灑濃雲壓屋風打頭僅得羈銜脱疲馬只
知龍山之神神更神永安亦能撼詩人晦冥變化千萬
態畫出風雨元非真山靈亦愁歸後夜半面時時見雲
罅天瓢細灑供晚凉不似草堂廻俗駕層隂一埽羣峰
出一洗深青徹山骨夕陽展放紫翠屏只欠松梢一輪
月山中一石廻萬牛況是一壑復一丘不如一詩招將
入南州先生興來時卧遊
醉中送陳季淵
寒食不數日天氣殊未佳翩翩金門客行行指龍沙朝
發忻城暮隴頭隴頭地寒無草芽拂雲堆邊春更晚雪
花茫茫揚白沙紇干山高凍殺雀榆葉離離小藂薄愛
君只欲苦死留不道南飛何所樂書生弓馬能幾何乃
今寶鉸金盤陁孔璋文筆妙天下敕勒不數隂山歌向
年賦竒雨擁海驅雲筆頭注快如懷素書布障狂笑劉
叉寫冰柱李汾王鬱俱灰塵天意乃在溵陽陳舌吐萬
里唾一世眼高四海空無人殘民假息仍瘡痏誰作東
山謝安起恨我不比長桑君一月觴君上池水眼中之
人不易忘誰作冰炭置我腸衰顔明鏡兩寂寞别意春
江誰短長但願年年見顔色與君連日醉壺觴
送弋唐佐還平陽
我從商餘之山過菴羅聞君六經百家富硏摩荃蘭為
佩冠巍峩豈肯俯首春官科覃懷變生十載後我時避
兵方北走通家弋宋共有無行軰許之為老友晉州一
書君肯來握手大笑心顔開春風着人不覺醉快卷更
須三百杯鶴骨鶱飛法當壽況是丹房藥鏡留心久崑
崙神泉浸术芝乞與餘膏潤衰朽天府學士登瀛洲松
頂仙人垂直鈎愛君直欲抵死留自言世事非所求千
古黃金鑛中淚不獨盧仝并馬異蘇州韋郎交分深香
山白傅金玉音借渠兩詩寫我心相知非不多但苦心
不同同心一人去坐覺長安空離愁何從生生從情愛中
不見行路人拂袖自西東汾流滔滔兮日千里青眼高
歌吾老矣(寶豐山中有菴羅寺唐佐嘗從程内翰天益問學於此)
付阿眈誦
昨得商子書知有阿眈名今朝見阿耽驚喜喜復驚廼
翁雅望傾漢廷仕才千石埋九京我知渠孫不虛生虎
穴生虎子墮地骨骼成舉頭為城尾為旌幾人雄猛得
寧馨繡衣青春佳御史路人望見行且止老夫從旁當
說似前日晦道堂前小兒子雷動風行自應耳藜藿不
采今其始
為程孫中鄉作
繡褥錦為欄蘭湯金作盆名駒出洼水萬馬浮雲奔參
軍愛友親弟昆御史風節海内聞諸郎楚楚皆玉立王
謝定自超人羣高樹出大根源清流不渾千年雒陽陌
赫赫于公門外翁老去住山村正要兒童侍酒樽他日
新詩一千首不愁無物餉吾孫
湘中詠
楚山鶴鳴風雨秋楚岸猿啼送客舟江山萬古騷人國
猿鳥無情也解愁西北長安遠於日憑君休上岳陽樓
洧川行
洧川道邊日欲西誰家少婦掩面啼漫漫長路行不徹
粉綿鏡衣手自攜自言娼家女家在梁門東夫壻輕薄
兒新人不相容憶初在家時只辦放嬌慵爺娘惜女如
惜玉近前細看面發紅無端嫁作蕩子婦流落棄擲風
埃中可憐桃李花顔色嬌蒙茸朝看華枝好暮看華枝
空安得明珠三百斛重簾複幕圍春風
幽蘭
僊人來從舜九疑辛夷為車桂作旂疏麻導前杜若隨
披猖芙蓉散江蘺南山之陽草木腓澗岡重複人迹稀
蒼崖出泉懸素霓翛然獨立風吹衣問何為來有所期
歲云暮矣胡不歸鈞天帝居清且夷瑶林玉樹生光輝
自棄中野誰當知霰雪慘慘清入肌寸根如山不可移
雙麋不返夷叔饑飲芳食菲尚庶幾西山高高空蕨薇
露槃無人薦湘纍山鬼切切雲間悲空山月出夜星微
時有彩鳳來雙棲
怒虎行(答宋文之)
怒虎當道臥百里不敢唾紛紛射彪手一見弧矢墮誰
知世有李將軍霹靂弦聲驚石破昨日雙南金今日綠
綺琴贈君無别物唯有百年心
梅華
去歲梅華晚今歲梅華早和羹要佳實春風莫草草
寶鏡
寶鏡挂秋水青蛾紅粉妝春風不相識白地斷肝腸
惡雨
惡雨惡復惡龍公何遽然霆轟冰塔碎電掣玉繩連高
岸皆深谷層霄一漏泉黑來疑擁海白散忽成烟市響
千門合潮頭萬弩穿天瓢休盡建(上聲)枯旱有他年
綦威卿毅挽辭
東海于門舊桐鄉邑墓遷(綦東海人威卿之祖待制公知忻州因家焉)芝蘭
宜有種珠玉自成淵慈母依隣切名郎獲譽先豪華非
日損信厚出天然詣理言猶訥持心靜益專笑談千里
到咳唾百金捐論齒推予長垂髫得子賢通家仍孔李
知己與王田刻責誰斯切推扶最所偏孤嫠平日託昆
季再生緣摧割詩寧寫精微夢或傳都將百年淚一慟
夜臺前
贈祖唐臣
誰道壊復壊知言能幾人陵夷隨世變巧偽失天真鬼
域姦無盡優伶伎畢陳謗傷應眥裂滛䙝亦肌淪珉玉
何曾辨風花秪自新憐君用幽意老矣欲誰親
月觀追和鄧州相公席上韻
月觀知名舊池亭發興偏露凉驚夜鶴風細咽秋蟬綠
泛兵廚酒紅依幕府蓮無緣逐清景空羡飲中仙
方城道中懷山中幽居
技拙違時用年饑與食謀江山貧士嘆日月賈胡留楚
客頻招隱文園故倦游衡門有幽事還我北窗秋
孟州夾灘飲承之御史家(同欽叔作)
美酒禁愁得芳梅發興饒紛紜聊且置磈磊故須澆鷄
黍成前約干戈有此宵平生楊大理惜不預佳招(雲卿赴召)
(五日矣)
寄贈龐漢茂弘
之子貧居久詩文日有功苦心唯我見高誼許誰同萬
里虎食肉一鳴雞長雄皇天老眼在且莫怨丘中
洛陽古城曦陽門早出
乘月出曦陽黎明轉北岡荒村自鷄犬長路足豺狼天
地憐飄泊風霜憶閉藏微吟許行役凄斷不成章
聞希顔得英府記室
近得髯參信知從兔苑游文星映朱邸勝槩減黃樓進
退存中道功名接上流徒懷貢公喜塵土隔瀛洲
得姪摶信二首
今日鄜州姪知從虎穴還百年隂德在幾日鬢毛斑隔
闊家仍遠羇棲食更艱誰憐西北夢依舊遶秦關
虢驛傳家信坤牛玩吉占團圓知有望悲喜亦相兼過
眼書重展伸眉酒屢添關河動高興百遶望清蟾
阿千始生
四十舉兒子提孩聊自誇夢驚松出笋兆應竹生花田
不求千畝書先備五車野夫詩有學他日看傳家
長壽新居二首(同仲經賦)
隱去心初在親朋復此偕荒田歸别業高樹表新齋泉
石深三逕風塵限兩崖青山坐終日無物寄幽懷
昔有姜夫子來家寂寞濱墓田耕已熟碑石字猶新詩
酒娛中歲山林有外臣三生可信否吾亦寄前身(宣和中姜)
(夢得處士常隱于此墓碣在焉夢得曾上書仁宗既老以詩酒自娛碣文說地名白鹿原長夀村也)
少林雨中
西堂三日雨氣節變蕭森偃臥復欹臥長吟時短吟鐘
魚四山靜松竹一燈深重羡禪棲客都無塵慮侵
得一飛姪安信
音問他鄉隔存亡此日知夢中憂凍餒意外脱艱危避
地何嗟及還家敢恨遲衰年吾事了似有鹿門期
送母受益自潞府歸崧山
薄俗科名賤孤生志願違正須謀獨往何暇計羣飛泌
水真堪樂荆州況可依青山吾舊隱此日羡君歸
寄程孫鐵安
御史隂功在孫兒玉不如已能騎竹馬想亦愛銀魚異
縣關山闊衡門骨肉疎幾時隨阿舅盡讀外家書
贈汴禪師
道重疑高謇禪枯耐寂寥蓋頭茅一把繞腹篾三條趙
子曾相問馮公每見招風波門外客無事且相饒
己亥元日
五十未全老衰容新又新漸稀頭上髮别換鏡中人野
史纔張本山堂未買隣不成騎瘦馬還更入紅塵
發濟源
旱暵今年劇他鄉底處歸贏糧失先具涉世本無機棄
擲烏皮几徘徊白版扉殷勤雙語燕媿汝遠相依
答潞人李唐佐贈詩
聞道嗟予晚求師愧子賢泥途終自拔璞玉豈虛捐書
破三千牘詩論二百年文章有聖處正脉要人傳
懷粹中
醉解不復寐吟君田舍詩從知石門老未比木菴師日
月淹書尺江山入鬢絲何因重談笑却似少林時
同周帥夢卿崔振之遊七巖(定襄七巖)
客路頻年别僧居半日閒同遊盡親舊舉目是家山世
事風塵外詩情水石間悠然一樽酒落景未知還
送崔振之迎家汴梁
老伴不易得殘年唯有閒桑麻一村落鷄犬兩柴關樊
守能供酒周侯許買山從今釣溪上日日望君還
續陽平十愛
我愛陽平酒兵厨釀去新百金難着價一醆即醺人色
笑榴花重香兼竹葉醇為君留故事喚作杏園春(杏園指紀)
(子正家園為言)
送田益之從周帥西上
市近厨無肉書香槖有蟲深居誰不樂(去聲)兀坐竟何功
天日伸眉後江山洗眼中蓬萊如可到剰借玉川風(有所)
(謂)
十月四日往關南
短日晨光澹高風宿靄澄山寒渾欲雪水涸劣能冰振
厲時何有躋攀倦不勝哦詩聊自遣松液已香凝(子方釀松)
(醪當以今日熟故及之)
寄王丈德新二首(德新時在汝州)
沙際春還去雲頭雨不成興来誰共醉事往獨含情紫
邏留行客黃流隔戍城岸花何處在空憶櫂歌聲(在孟津時)
(事)
清汝風華地平生記此游酒能千日醉春必萬金酬攬
鏡非遲暮逢花儘滯留只應歌笑處偏欠李鄜州(欽叔時赴)
(鄜州幕官)
舊國
舊國分崩久孤兒展省初客衣留手綫驛傳失肩輿夢
拜悲兼喜心飛疾亦徐殷勤南去鴈先為到商於
甲辰夏五月積雨十餘日不止遣悶二首
甲子霖霖雨巡簷悶不禁幻泡成實相水樂激哀音瘴
海聞天漏堯年見陸沈鶱飛想雲表癡坐若為心
甲子霖霖雨農郊搏手空排墻寧有禮為壑竟何功戰
蟻侯王上鳴蛙意氣中掃晴應曉夕少忍待秋風(排墻事見)
(王衍論云排墻之壓猶有為耳)
陽泉棲雲道院
方外復方外翛然心迹清開窗納山影推枕得溪聲川
路遠誰到石田平可耕霜林不嫌客留看錦崢嶸
劉子中夢菴
寤寐生與死幻歟為是真如何夢中境不屬覺時人朝
徹從渠夜形開亦此神殷勤花上蝶分我漆園春
丙午九日詠菊二首
秋菊有何好秪緣風露清花中誰比數霜後獨鮮明九
日惜虛過一樽還自傾今年病居士吟遶更關情
几案得新供小窗幽更宜風霜寧小怯根撥要深移黃
素金行正芳甘藥品竒三薰復三沐歲晏與君期
酬中條李隱君邦彦
川路限南北相逢今白頭蟲沙非故國人物自名流學
道慚高步留詩惜暗投歸秦如有便終伴竹林游(邦彦自關)
(中徒步省其季父於集寧故有竹林之句)
送邦彦北行
比數推前軰陪從結後緣川涂即暌隔詩酒重留連白
鶴歸華表青牛得老仙秦山好行脚倚杖待明年(紫微劉丈)
(雅有游秦之興故篇中有及)
壬子月夕
明月復明月今年還遠遊關河動歸興時節重離憂老
眼耿無寐病身偏覺秋遙憐小兒女把酒望東州
七月十六日送馮楊善提領關中三教
為愛秦中好西遊日苦遲青雲動高興白首得新知道
在貧何病官閒老更宜相思詩酒社無計與追隨
京兆漕司官居三首
符節推通貴江山入勝游名園隨地改高棟與雲浮簿
領歸閒暇鶯花入唱酬不知秋夜月何似庾公樓
複嶺雲橫野孤峯玉柱天遥知開館日别破見山錢夢
出紛華外詩來寂寞邊亭中誰舉酒高興想悠然
聞說梅軒好長吟有所思入簷看瘦影挂月見横枝東
閣今千載風流彼一時西遊會有約到日更題詩
甲寅正月二十三日故關道中三首
雪磵不得過陽陂如見留林煙常暗澹木葉自颼飀齒
髮悲行役鶯花惜舊遊塵埃與風雨看待幾時休
千里不易到三冬須少留居情猶晉產去意已雕丘遠
出每為苦雄誇還自羞君心未肻在應待肻時休
六十復半十年年添白頭秪知詩遣興未覺酒忘憂人
七因循過元宵塊坐休殷勤行記上今日是東州
送閻子實焦和之北上
秦府賢初聚瀛洲路不遥謨謀在廊廟物色到漁樵布
褐豈終隱旌車行見招春風兩黃鵠老眼看雲霄
庫城
浩浩庫城水岸高知幾尋疎林護懸險絶壁入清深跼
步無曠迹勞歌惟苦音年年一來此老我亦何心
婁生北上
并府虛荒久大城如廢村草茅知世故泉壤隔天閽六
月甘霖浹一言隂理存明年佩符節知有奉春孫
遣興
几案滿書史欣然忘百憂一篇詩遣興三醆酒扶頭千
載陶元亮平生馬少遊但留強健在老矣復何求
示白誠甫
之子吟爆竹廼翁欣樹萱崑山多美玉江水發初源名
教有樂地詩書皆雅言通家吾未老倚杖望高軒
送文生西行
今夜東山月隨人知幾程從軍少年事分手故鄉情渭
水風露早秦川煙樹平相招有仙掌無計與君行
挽趙參謀二首
偃息參戎幕敦龐一褐寬儒宫親俎豆賓榻老衣冠石
動心寧轉河清笑自難殷勤題畫像留與後生看(一云留作)
(典刑看)
篇什中州選兵間僅補完風人定誰采墨本賴君刊雅
道湮沉易幽光發越難高門有孫息玉立看儒冠
答弋唐佐
遭亂無安地分憂得若人鄉隣存世譜骨肉到情親窈
默餘天粹咀嚅有道真懷哉沂水上同詠舞雩春
嗣侯大總管哀挽二首
北俗資財勁將軍迥不羣賓筵推雅量戰艦望竒勲運
隔黃圖日神馳紫塞雲祗應吳季子撫樹惜徐君
倚伏難前料乘除忌蚤成老親如宿昔世爵見哀榮劍
鬱雙龍氣碑留九虎名感歌凡幾解千載賁佳城
不寐
不寐復不寐悲吟如自讐雞棲因失曉蟲語苦爭秋日
月虛行槖風霜入敝裘誰憐庾開府直欲賦澆愁
送楊叔能東之相下
海内梅司戶聲名三十秋文高徒自苦食盡與誰謀老
檜風霜飽芳蘭澗壑幽東游無可慮敬客有蕭侯
御訂全金詩增補中州集卷六十八
