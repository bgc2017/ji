欽定四庫全書
御訂全金詩增補中州集卷首下
樂歌(一百五十一章)(補)
補金史金初得宋始有金石之樂然而未盡其
美也及乎大定明昌之際日修月葺粲然大偹
其隸太常者即郊廟祀享大宴大朝會宫懸二
舞是也隸教坊者則有鐃歌鼔吹天子行幸鹵
簿導引之樂也有散樂有渤海樂有本國舊音
世宗嘗寫其意度為雅曲史錄其一俚者弗載
云
補金史樂曲之名唐以和宋以安金以寧
郊祀樂歌
皇帝入中壝宫縣黃鍾宫昌寧之曲
袞服穆穆臨於中壝瞻言圜壇皇皇后帝禋祀肇稱馨
香維德爰暨百神於昭受職
降神宫縣乾寧之曲
我金之興皇天錫羨惟神之休爰兹郊見有玉其禮有
牲其薦將受厥明來寧來燕
皇帝盥洗宫縣黃鍾宫昌寧之曲
因天事天惇宗將禮爰飭攸司奉時罍洗挹彼注兹迺
升壇陛先事而虔神勞豈弟
皇帝升壇登歌大吕宫昌寧之曲
相在國南崇崇其址烝哉皇王維時蒞止至諴通神克
禋克祀於萬斯年昊天其子
昊天上帝奠玉幣登歌大吕宫洪寧之曲
穆穆君王有嚴有翼珮環鏘然圜壇是陟嘉德升聞馨
非黍稷高明降監百神受職
皇地祇神寧之曲
肅敬明祇躬行奠贄其贄維何黃琮制幣從祀羣靈咸
秩厥位維皇能饗久集熙事
配位太祖皇帝永寧之曲
肇舉明禋皇天后土皇祖武元爰作神主功昭耆定歌
以大吕綏我思成有秩斯祜
司徒迎俎宫縣黃鍾宫豐寧之曲
穆穆皇皇天子躬祀羣臣相之罔不敬止俎豆畢陳物
其嘉矣馨香始升明神燕喜
昊天上帝酌獻登歌大吕宫嘉寧之曲
郊禋展敬昭事上靈泰尊在席有配斯馨酌言獻之靈
其醉止福禄來宜以答明祀
皇地祇泰寧之曲
袞服穆穆臨被泰折於昭神宫埋幣瘞血爰稱匏爵斟
言薦潔方輿常安扶我帝業
配位太祖皇帝燕寧之曲
烝哉高后肇廸丕基功與天合配天以推薦時清旨孔
肅其儀來寧來燕福禄綏之
文舞退武舞進宫縣黃鍾宫咸寧之曲
奉祀郊丘雲門變舞進秉朱干停揮翟羽於昭睿文復
省聖武無疆維烈天子受祜
亞終獻宫縣黃鍾宫咸寧之曲
掃地南郊天神以竢於皇君在克禋克祀交於神明玄
酒陶器誠心靖純非貴食味
皇帝飲福登歌大吕宫福寧之曲
所以承天無過乎質天其祐之惟精惟一泰尊爰挹馨
香薦德惠我無疆子孫千億
徹豆登歌大吕宫豐寧之曲
大禮爰陳為豆孔碩肅肅其容於顯百辟皇靈降監馨
聞在德明禋斯成孚休罔極
送神宫縣圜鍾宫乾寧之曲
赫赫上帝臨監禋祀居然來歆昭答祖配圜壇四成神
安其位升歌贊送天人悦喜
方丘樂歌
迎神鎮寧之曲
至哉坤儀萬彙資生稱物平施流謙變盈禮修泰折祭
極精誠皇皇靈睠永奠寰瀛
初獻盥洗太蔟宫肅寧之曲
禮有五經無先祭禮即時伸虔惟時盥洗品物吉蠲威
儀濟濟錫之純嘏來歆愷悌
初獻升壇應鍾宫肅寧之曲
無疆之德至哉坤元沉潛剛克資生實蕃方丘之儀惟
敬無文神其來思時歆薦殷
初獻奠玉幣太蔟宫億寧之曲
禮行方澤文物備舉惟皇地祇昭格來下奠瘞玉帛純
誠内著神保是享陟降斯祜
司徒奉俎太蔟宫豐寧之曲
四階秩儀壇於方澤昭事皇祇即隂以墌潔肆於祊孔
嘉且碩神其福之如幾如式
正位酌獻太蔟宫溥寧之曲
蕩蕩坤德物無不載柔順利貞含弘光大籩豆既陳金
石斯在四海永寧福禄攸介
亞終獻升壇太蔟宫咸寧之曲
卓彼嘉壇奠玉方澤百辟祗肅八音純繹祀事孔明柔
祇感格
徹豆應鍾宫豐寧之曲
修理方丘吉蠲是宜籩豆靜嘉登於有司芬芬馨香來
享來儀郊儀將終聲歌徹之
送神林鍾宫鎮寧之曲
因地方丘濟濟多儀樂成八變靈祇格思薦餘徹豆神
貺昭垂億萬斯年永祐丕基
宗廟樂歌
禘祫親饗皇帝入門宫縣無射宫昌寧之曲
惟時昇平禮儀肇興鳴鑾至止穆穆造庭百辟卿士恪
謹迎承恭隸祖考神宇攸寧
皇帝升殿登歌夾鍾宫昌寧之曲(升階及將還板位皆同登歌)
笙鏞既陳罍樽在戶升降有容惟規惟矩恭敬明神上
儀交舉永言保之承天之祜
皇帝盥洗宫縣無射宫昌寧之曲
惟水之功潔淨精微洗爵奠斝於德有輝皇皇穆穆宗
廟之威宜其感格福祉交歸
皇帝降階宫縣無射宫昌寧之曲
於皇神宫象天清明有來肅肅相維公卿禮儀卒度君
子攸寧孔時孔惠綏我思成
迎神宫縣來寧之曲
八音克諧百禮具舉明德維清至誠永慕神之格思雲
軿風馭來止來臨千祀燕處
司徒引俎宫縣無射宫豐寧之曲
維牲維犧齋明致祠我將我享吉蠲奉之博碩肥腯神
嗜為宜千秋歆此永綏黔黎
始祖酌獻宫縣無射宫大元之曲
惟酒既清惟殽既馨苾芬孝祀在廟之庭羞於皇祖來
燕來寧象功昭德先祖是聽
德皇帝大熙之曲
萬方欣戴鴻業創基瑤源垂裕綿瓞重熙式崇毖祀爰
考成規籩豆有楚益臻皇儀
安皇帝大安之曲
爰圖造邦載德其昌皇儀允穆誕集嘉祥明誠昭格積
厚流光祇嚴清廟鐘石琅琅
獻祖大昭之曲
惟聖興邦經始之初鳩民化俗還定攸居廸德純儉至
規遠圖時哉顯祀精誠有孚
昭祖大成之曲
天啓璇源貽慶定基率義為勇施德為威耀武拓境功
烈巍巍永昌皇祚均福黔黎
景祖大昌之曲
丕顯鴻烈基緒隆昌聖期誕集邦宇斯張尊嚴廟祏昭
格休祥煌煌縟典億載彌光
世祖大武之曲
桓桓武功天監其明惟威震疊惟德綏寧神策無遺鴻
圖以興曾孫孝祀遹昭厥成
肅宗大明之曲
於皇神人武烈文謨左右世祖懷柔掃除威震遐邇化
漸蟲魚垂光綿永成帝之孚
穆宗大章之曲
烝哉文祖欽聖弘淵慈愛忠信典冊昭然歆此明祀繁
祉綿綿時純熙矣流慶萬年
康宗大康之曲
惟明惟聽熠熠神功儀刑世業昭格上穹持盈孝孫薦
芳斯豐錫我祉福皇化益隆
太祖大定之曲
功超殷周德配唐虞天人協應平統寰區開祥垂裕肇
基永圖明明天子敬承典謨
太宗大惠之曲
巍巍德鴻無為端扆祚承神功究馴俗媺清宫緝熙孝
毖時祀欽奠著誠犧尊嘉旨
熙宗大同之曲
昭顯令德神基丕承對越在天享用躋升於穆清廟來
燕來寧神具醉止惟欽克誠
睿宗大和之曲
皇祖開基周武殷湯猗歟聖考嗣德彌光啓祐洪緒長
發其祥嚴恭廟享萬世烝嘗
世宗大鈞之曲
神之來思甫登于堂祼圭有瓚秬鬯芬芳巍巍先功啓
祐無疆萬年肆祀孝心不忘
顯宗大寧之曲
於皇神功有嚴惟清吉蠲孝祀惟神之寧對越在天綏
我思誠敷祐億年邦家之慶
章宗大隆之曲
兩紀踐祚萬方寧康文經天地武服遐荒禮備制定德
隆業昌居歆典祀萬載無疆
宣宗大慶之曲
猗歟聖皇三代之英功光先后德被羣生牲粢惟馨鼓
鐘其鏗神兮來思歆於克誠
文舞退武舞進宫縣無射宫肅寧之曲
明明先皇神武維揚開基垂統萬世無疆干戚象功威
儀有光神保是饗昭哉降康
亞終獻無射宫肅寧之曲
涓辰之休昭祀惟恭威儀陟降惟禮是從籩豆靜嘉於
論鼓鐘惟皇受祉監斯德容
皇帝飲福登歌夾鍾宫福寧之曲
犧牲充潔粢盛馨香來格來享精神用彰飲此純禧簡
簡穰穰文明天子萬壽無疆
徹豆登歌夾鍾宫豐寧之曲
孝祀肅睦明德以薦樂奏九成禮終三獻百辟卿士進
徹以時小大稽首神保聿歸
送神宫縣黃鍾宫來寧之曲
潔兹牛羊清兹酒醴三獻攸終神既燕喜神之去兮載
錫繁祉萬壽無疆永保禋祀
郊祀前朝享太廟樂歌
皇帝入門宫縣無射宫昌寧之曲
郊將升禋廟當告虔錫鑾戾止孝實奉先祀事斯舉有
序無愆祗見祖考神意懽然
皇帝升殿登歌夾鍾宫昌寧之曲
皇皇天子升自阼階奠見祖禰肅然有懷百禮已洽八
音克諧既昌且寧萬福沓來
迎神宫縣來寧之曲
以實應天報本反始潔粢豐盛禮先肆祀風馬雲車神
之弔矣來止來宜而燕翼子
皇帝盥洗宫縣無射宫昌寧之曲
有水於罍有巾於篚帨手拭爵圭袞有煒玄酒太羹德
馨維菲萬年昌寧皇皇負扆
皇帝升階宫縣無射宫昌寧之曲(降階同)
巍巍京師有嚴神宫聖主戾止多士雲從來享來獻肅
肅其容將昭大報庸示推崇
司徒捧俎宫縣無射宫豐寧之曲
陳其犧牲惟純與精苾芬孝祀於昭克誠不疾瘯蠡或
剝或亨洋洋在上以交神明
始祖酌獻宫縣大元之曲
猗歟初基肇我王迹其命維新貽謀丕赫綿綿瓜瓞國
步日闢堂構之成焜煌今昔
獻祖大昭之曲
以聖繼興成王之孚民從其化咸奠攸居清廟觀德猗
歟偉歟金石備樂以奉神娛
昭祖大成之曲
東夷不庭皇祖震怒神武削平貽厥聖緒猶室有基垣
墉乃樹億萬斯年天保孔固
景祖大昌之曲
於皇藝祖其智如神修法施令百度維新疆宇日廣海
隅咸賓功高德厚耀耀震震
世祖大武之曲
於皇先王昭假於天長駕遠馭麾斥無前王業猶生孫
謀有傳圓壇展禮敢先告虔
肅宗大明之曲
猗歟前人簡惠昭融相我世祖成兹伐功敷祐來葉帝
圖其隆將修熙事先欵神宫
穆宗大章之曲
仁慈忠信惟祖之休功光岐下迹掩商丘言瞻清廟懷
想前修神其來格歆兹庶羞
康宗大康之曲
猗歟前王惠我無疆儀刑典法日靖四方永言孝思於
乎不忘昭告大祀祗率舊章
太祖大定之曲
天生聰明俾乂蒸人惟此二國為我敺民撻彼威武萬
邦咸賓明昭大報推而配神
太宗大惠之曲
維清緝熙於昭明德我其收之駿奔萬國南郊肇修大
典增飭清廟吉蠲純禧申錫
睿宗大和之曲
維時祖功肇開神基昭哉聖考其德增輝上動天監民
命攸歸貽謀翼子無疆之辭
文舞退武舞進宫縣肅寧之曲
先皇開基比迹殷湯功加天下武德彌光容舞象成干
戈戚揚於昭報本懷哉不忘
亞終獻宫縣肅寧之曲
於皇宗祊朝獻維時芬芬酒醴棣棣威儀誠則有餘神
之格思神孫千億神其相之
皇帝飲福登歌夾鍾宫福寧之曲
皇皇穆穆丕承丕基躬親於禋載肅載祗對越在天神
歆其誠於以飲酒如川之增
徹豆豋歌夾鍾宫豐寧之曲
物維其時既豐且旨苾苾德馨或將或肆神之居歆洽
於百禮於萬斯年穰穰介祉
送神宫縣黃鍾宫來寧之曲
濟濟多儀皇皇雅奏獻終反爵薦餘徹豆神監昭回有
秩斯祐無疆之福申錫厥後
昭德皇后别廟郊祀前薦享登歌樂曲
初獻盥洗夷則宫肅寧之曲
神無常享時歆精誠惟誠惟潔感通神明先事盥潔注
兹清泠巾篚既奠尊彝薦馨
初獻升降殿仲吕宫嘉寧之曲
有來肅肅登降以敬粲粲袨服鏘鏘佩聲金石節奏既
協且平其儀不忒乃終有慶
司徒奉俎奏夷則宫豐寧之曲
馨我黍稷潔我牲牷降升有節薦是吉蠲工祝致告威
儀肅然神之弔矣元吉其旋
酌獻奏夷則宫儀坤之曲
俔天之妹坤德利貞圜丘有事先薦以誠我酒既旨我
殽既盈神其居饗福禄來成
徹豆奏仲吕宫豐寧之曲
明昭祀事舊典無違樂既云闋神其聿歸禮之克成神
保斯饗於萬斯年迓續丕貺
祫禘有司攝事
初獻盥洗宫縣無射宫肅寧之曲
祀事之大齊栗為先潔精以獻沃盥於前既灌以升乃
薦豆籩神其感格歆於吉蠲
升自西階登歌奏夾鍾宫嘉寧之曲(餘並同親祀)
國有太宫合食以禮躋階肅肅降陛濟濟鏘然純音節乃
容止神之格思永綏福履
時享攝事登歌樂章
初獻盥洗無射宫肅寧之曲
酌彼行潦維挹其清潔齊以祀祀事昭明顯允辟公沃
盥乃升神之至止歆於克誠
初獻升殿夾鍾宫嘉寧之曲(餘同親祀唯不用宫縣)
濟濟在庭祗薦有序雍容令儀旋規折矩爰徂於基鳴
佩接武敬恭神明來寧來處
昭德皇后時享登歌樂章
初獻盥洗無射宫肅寧之曲
時祀有章禮備樂舉爰潔其盥亦豐其俎俯仰升降中
規中矩神其來格百福是與
初獻升殿夾鍾宫嘉寧之曲(三獻及司徒降同)
假哉神宫神宫有侐惟時吉蠲登升翼翼歌鐘鏘煌笙
磬翕繹於昭肅恭靈釐來格
司徒奉俎無射宫豐寧之曲
宫庭枚枚鐘磬喤喤既儀圭鬯既奠膋薌齊莊奉饋籩
豆大房靈之右饗流慶無疆
酌獻無射宫儀坤之曲
於皇坤德作合乾儀塗山懿範京室芳徽容聲如在典
祀惟時神其克享薦祉來宜
亞終獻無射宫儀坤之曲
嘉羞實俎高張在庭申獻合禮坤德儀刑神其是聽用
鬯清明清明既鬯來享來寧
徹豆夾鍾宫豐寧之曲
禮成於終神心禗禗膋蕭發馨樂闋獻已徒馭孔多靈
輿載轙青玄悠悠歸且億矣
宣孝太子别廟登歌樂章
初獻升殿夾鍾宫承安之曲
有腯斯牲有馨斯齊美哉洋洋升降以禮禮容既莊樂
亦諧止神之格思式歆明祀
酌獻無射宫和寧之曲
於惟光靈孝德昭宣高麗有奕來寧來燕於薦惟祫既
時既蠲從我烈祖載享億年
亞終獻和寧之曲
金石和奏豆籩惟豐祠官奉事齊敬精衷笙吟伊浦鶴
駐緱峯是保是饗靈德無窮
徹豆夾鍾宫和安之曲
寢成奕奕今兹其時明禋肇祀將禮之儀侯安以懌羞
嘉且時樂闋獻已神其饗思
大定三年十月追上睿宗冊寳應鍾宫顯寧之曲
天開休運積仁而昌命兹昭考敢忘顯揚上儀肇舉涓
日之良來格來享惠我無疆
大定十九年升祔熙宗冊寳樂曲
恢大帝業敉寧多方懿德茂烈金書發揚肇舉上儀涓
擇吉日鴻名赫赫與天無極
上冊寳宫縣靜寧之曲
日卜其吉承祀孔肅廣號追崇孝心克篤於乎悠哉來
思睟穆寳冊既陳委於宗祝
皇帝降殿宫縣鴻寧之曲
繼世隆昌臨朝靜默追諡鴻名發輝潛德玉質金章煌
煌簡冊涓辰展儀永傳無極
殿庭樂歌
大定七年七月上冊寳皇帝將升御座宫縣樂太
蔟宫泰寧之曲(降座同)
德隆帝位承天而興侯邦來庭民居安寧歸美以報傳
之無極鴻名徽稱壽時萬億
冊寳入門奏天保報上之曲
四方既平功歸聖明定功巍巍丕享鴻名股肱良哉揄
揚元首儲精優游南山等壽
奉冊寳官復位歸美揚功之曲
聖德高明萬邦咸休錙銖陶虞糠粃商周維時羣臣對
敭稽首天子明明令聞不朽
冊寳初行奏和寧之曲(冊寳將升殿皇太子自侍立位至降階曲並同)
四方攸同昭哉成功時和年豐諸福來崇英聲昭騰和
氣充塞於乎皇王維壽時億
皇太子升殿賀奏同心戴聖之曲
穆清皇風遐方來同於昭於天物和歲豐丕受鴻名對
揚偉績純釐穰穰敷錫㒺極
舉酒萬壽無疆之曲
四海太平吾皇之功羣臣對揚誕受鴻名霞觴瓊腴君
王樂豈皇天垂休萬壽無極
進第一爵登歌奏王道明昌之曲
對天鴻休於以鋪張巍巍煌煌超冠百王皇圖皇綱時
維明昌祉福無疆於民敷揚
行羣官酒宫縣和寧之曲
聖德高明如天強明多方治平功大有成流於聲音形
於蹈舞頒觴羣臣以昭禮遇
進第二爵登歌奏天子萬年之曲
惟明后馭寰瀛躋昇平飛英聲功三皇德五帝游巖廊
億萬歲
行羣官酒宫縣和寧之曲
地平天成時和歲豐迓衡弗迷率惟敉功受天之祜四
方來賀於萬斯年不遐有佐
進第三爵登歌嘉禾之曲
景命赫斯歸吾皇仁風洋洋被遠荒琛贄旅庭趨明光
氣和薰蒸為嘉祥殊本合穗眞異常庾如坻京歲且穰
猗歟鴻休超前王播為聲詩傳無疆
大定十一年十一月行冊禮皇帝升座宫縣泰寧
之曲
皇皇穆穆袞服玉趾如日之升如山仰止九賓在列媚
兹天子願言無疆介以繁祉
冊寳入門天保報上之曲
穆穆元聖天廸子保相維臣工以奏丕號揚於路朝玉
牒神寳於萬斯年吾君壽考
奉冊寳官復位歸美揚功之曲
玉冊玉寳尊聖天子丕揚鴻名昭受帝祉閎休對天其
隆孰比臣下同心翼戴歸美
皇太子升殿賀奏同心戴聖之曲
大矣我后徽冊膺受歡趨彤庭拜手稽首休明御辰無
疆萬壽靈貺沓來天地長久
舉酒奏萬壽無疆之曲
聖德懋昭民歸天祐煌煌金書典冊光受備樂在庭八
音諧奏羣公捧觴天子萬壽
進第一爵登歌王道昌明之曲
明明我皇道光化溥百度維新禮修樂舉藻飾太平爛
然可覩超躋三王輝映千古
設羣官食奏和寧之曲
穆穆我君威折羣醜輝光日新仁洽九有容典葳蕤超
前絶後端拱深嚴寳冊膺受
第二爵登歌奏天子萬年之曲
典禮修惟明后揚鴻名燦瓊玖羅華紳為萬壽歌南山
堅且久
行羣官酒奏和寧之曲
道隆政平天開有德萬國和寧來王來極昭受鴻名俯
徇列辟錫飲行觴歡心各得
第三爵嘉禾之曲
衆瑞畢至昭昇平爰生嘉禾迺合穗膴膴大田無南東
稼茂如雲成豐歲既刈既穫百室盈擊壤歌沸野老聲
陶唐之民兹其比帝力何有若自遂
大定十八年十二月上受命寳奏泰寧之曲
上帝有赫懷此明德畀之神寳庸鎮萬國臨軒是膺登
降維則羣臣拜手年卜萬億
寳入門奏天保報上之曲
受命大寳昭答眷祐珍符明貺人為天授文物具舉韶
濩迭奏羣臣上之天子萬壽
羣臣合班奏歸美揚功之曲
德冒生民明明元后端冕臨軒神寳是受羣工來賀咸
拜稽首無疆無期享祚長久
皇太子升殿宫縣稱觴介壽之曲
上儀昭舉膺時瑞玉羣辟在列蹌蹌肅肅袞衣桓圭歸
美稽首升降惟時天子萬壽
舉酒萬壽無疆之曲
上帝眷命純休滋至誕膺洪寳光臨大器稱觴對揚嵩
嶽萬歲其寧惟永無疆卜世
天德二年十月冊立中宫奏乾寧之曲(降座同)
人道大倫王道所基明聖稽古隂教欲施臨軒發冊備
舉彝儀麟趾關雎宜播聲詩
冊寳入門奏昌寧之曲(出門同)
羽衛充庭淑旂徽章禮儀具舉涓辰以良相我内訓來
儀椒房億萬斯年邦家之光
將受冊寳以冊寳入門宫縣奏肅寧之曲
塗山興夏關睢美周坤儀之尊母臨九州瑤冊褘衣光
配凝旒地久天長福祿是遒
后出閣奏順寧之曲(升降座同)
天立厥配任姒比隆母儀四海化行六宫日月並明乾
坤合德於萬斯年作儷宸極
受冊奏坤寧之曲
風化之始由於壼闈禮文斯備爰正坤儀維順以慈儷
聖同德則百斯男垂統無極
天德四年二月冊皇太子奏乾寧之曲
大君有為先圖本固涓辰之吉禮成儲副文物備陳聲
樂皆具人心載寕克昌福祚
冊使入門昌寧之曲
在天成象煥乎前星惟聖時憲典禮以行一人有慶萬
邦以貞社稷之福寖昌寖明
皇太子入門奏元寧之曲(出門同)
皇矣上帝純佐明聖篤生元良日躋德性冊命主器萬
邦以正龍樓問寢億年之慶
大定八年正月冊皇太子皇帝將升御座宫縣洪
寧之曲
會朝清明臨軒備禮天威皇皇臣工濟濟於昭元良膺
兹典冊對揚閎休卜年萬億
皇太子入門奏肅寧之曲
光昭前星惟天垂象稽古而行主器以長曲禮告成邇
遐屬望國本既隆繁釐永享
羣臣合班奏嘉寧之曲
於皇臨軒禮崇上嗣維眷之祺傃方正位言觀其儀翔
翔濟濟美歸吾君太平萬歲
皇太子復受冊位奏和寧之曲
祖功艱難經營締構基牢根深枝繁葉茂於昭貽謀駢
休集祐元良斯貞吾皇萬壽
大定二十七年三月冊皇太孫皇帝將升御座宫
縣泰寧之曲
上天叢休申錫祚胤孫謀有貽臨軒體正煌煌上儀欣
欣衆聽隆我邦本無疆惟慶
皇太孫入門奏慶寧之曲(出門同)
寶源流光流光惟遠孫謀有貽慶序昭衍於樂衆望於
皇備典動容周旋承兹嘉羡
羣臣合班奏順寧之曲
冕旒當宁徽章備舉綵仗充庭金石列簴濟濟多士翼
翼就序海潤山暉傾聽樂府
皇太孫復受冊位奏保寧之曲
禮之攸聞丕建世嫡衆論協從天心不易名崇震宫辭
著瑞冊社稷宗廟無疆夷懌
鼓吹導引曲
天眷三年九月駕幸燕京導引曲無射宫
五年一狩仙仗到人間問稼穯艱難蒼生洗眼秋光裏
今日見天顔金戈玉斧臨香火馳道六龍閒歌謠到處
皆相似天子壽南山
天德二年三月祫享廻鑾導引曲
禮成廟享御衞拱飛龍諸道起祥風太平天子多受福
孝德與天通鳳簫龍管韶音奏聲在五雲中粲然文物
昭治世萬億䙫無窮
貞元元年三月駕幸中都導引曲並姑洗宫
鑾輿順動嘉氣滿神京輦路宿塵清鈎陳萬旅隨天仗
縹緲轉霓旌都人望幸傾堯日鼇抃溢歡聲臨觀八極
辰居正寰宇慶昇平
采茨曲
新都春色滿華蓋定全燕時運千齡協星辰五緯連六
龍承曉日丹鳳倚中天王氣盤山海皇居億萬年
貞元三年十一月祫享回鑾采茨曲
慶成廻大駕仙仗紫雲深龍袞輝千騎嵩呼間八音太
平興縟禮萬國得歡心孝格迎遐福穰穰永降臨
正隆六年六月駕幸南京導引曲并林鍾宫
神宫壯麗宫殿壓蓬萊向曉九門開聖明天子初廵幸
遙駕六龍來五雲影裏排仙仗清蹕絶塵埃都人齊唱
昇平曲更進萬年杯
采茨曲
雙闕層雲表澄景開清曉六龍天上來馳道平如掃虞
廵五載合夏諺一遊同都人欣豫意寫入頌聲中
大定三年十月祫享回鑾采茨導引曲皆用應鍾
宫(自後親祀二曲並同)
太宫崇烈考大禮慶初成綵仗廻雲步天階嚴蹕聲舜
宫合至孝周頌詠維清介福應穰簡歡交萬國情
導引曲
禮行清廟華黍薦年豐聖孝與天通六龍迴馭千官衞
玉振佩環風黃麾金輅嚴天仗霏霧鬱葱葱工歌迭奏
昇平曲福禄自來崇
大定二十七年三月皇太孫受冊謝廟導引曲
璿源濬發衍慶自靈長聖運日隆昌震闈顯冊遵彝典
基緒煥重光練時廟見嚴昭報禮樂粲成章精誠潛格
神明助福祿永無疆
附大金國志熙宗幸燕始乘玉輅服袞冕儀衞
方整肅時令翰林待制邢具瞻作導引詞
御訂全金詩增補中州集卷首下
