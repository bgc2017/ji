欽定四庫全書
御訂全金詩增補中州集卷二十
劉御史從益(三十三首)(補二首)
從益字雲卿南山翁撝之曾孫大安元年進士
拜監察御史坐與當路者辨曲直得罪去久之
起為葉縣令脩學講義聳善抑惡有古良吏之
風葉劇邑也兵興以來戸減三之一田不毛者
萬七千畝其歲入七萬石故在也雲卿請於大
農為減一萬民頼之流亡歸者二千餘家未幾
被召百姓詣臺乞留不聽入授應奉翰林文字
踰月以疾卒時年四十四葉人聞之以端午罷
酒為位而哭且立石頌德以致哀思之心焉雲
卿博學強記於經學有所得為文章長於詩五
言古詩尤其所長雷御史說雲卿在太學時年
甚少嘗有詩云黃金錯落雲間闕紅粉高低柳
外牆時軰皆推服其卒以詩得名者固已見於
此矣(雲卿詩如荒烟斜日村村晚衰柳寒蒲岸岸秋兩鄕留寓風薰面千里相望月滿樓)
(子美不妨衣露肘長卿猶有賦凌雲春雪云千層寶樓閣一片玉山川臨終云壞壁秋燈挑夢)
(破老梧寒雨滴愁生此類盡多不能悉載也)有蓬門先生集行於世
二子祁字京叔郁字文季俱有名於時
補歸潛志金朝兵制最弊每有征伐或邊釁動
下令僉軍州縣騷動其民家有數丁男好身手
成時盡揀取無遺號泣怨嗟闔家以為苦驅此
軰戰欲其克勝難哉貞祐初下令僉軍會一時
任子為監當者以春赴吏部調數宰執使盡揀
取號監官軍其人憤愠叫號交愬於臺省又衝
宰相鹵簿告丞相布薩齊勤大怒趣左右取弓
矢射去已而上知其不可用免之元光末備潼
關黃河又下令僉軍諸使者歴郡邑自見居官
者外無文武小大職事官皆揀之至許州前戶
部郎中侍御史劉元規年幾六十亦中選為千
戸至陳州余先子以前監察御史亦為千戸自
餘不可勝言既立部曲須依軍例以次相鈐束
物議喧然後亦罷之嗟乎以任子為兵已失體
況以朝士大夫充斯役乎當是時余以終場舉
人獲免而先子以御史不免立法之弊以至於
斯余赴試開封先子以詩送之且寄趙閒閒雷
希顔有云老作一兵吾命也芳聮八桂汝身之
厚禄故人如見問為言塵土困羈纍二公覽之
一笑
補歸潛志凡作詩和韻為難古人贈答皆以不
拘韻字迨宋蘇黃凡唱和須用元韻往返數回
以出竒余先子頗留意故每與人唱和韻益狹
語益工人多稱之嘗與雷希顔元裕之論詩元
云和韻非古要為勉強先子云如能以彼韻就
我意何如亦一竒也嘗在試院與屏山諸公唱
和呂唐卿海藏齋詩舟字韻往返十餘首先子
有云繡坼舊圖翻短褐朱書小字記歸舟屏山
大稱其工用事也後居淮陽與劉少宣唱和村
字韻亦往返數十首少宣以為全不覺用他人
韻也
補歸潛志聮句亦詩中難事李屏山王正之聮
句王云棘猴未窮巧穴蟻已失王人多稱之余
先子留意聮句主長葛簿時與屏山張仲傑會
飲坐中有定磁瓶因為聮句先子首唱曰定州
花磁瓶顔色天下白諸公稱之屏山則曰輕浮
妾玻璃頑鈍奴琥珀張則曰器質至堅脆膚理
還悅澤後居淮陽冀京父來過雪夜聮句先子
有云簾疎見飛英窗靜聞落屑又李欽叔來過
李子遷在座會合聮句先子有首唱曰玉立兩
謫仙鼎峙三敵國又云三強出奇兵八义乃八
克一老怯大敵三戰即三北後自大梁歸陳與
友聮句先子首云紅抛汴梁塵綠吸淮陽酒後
令葉縣中秋夜與郝坊州仲純王飛伯軰聮句
具載蓬門集中
附渾源州志劉撝至其曾孫登進士者若汲若
仲澤若侃若儼若從益從禹共八人嘗求書八
桂堂於趙閒閒曰君家豈止八桂為書叢桂窟
歸之又曰渾源城南有翠屏山金狀元劉撝及
右丞蘇保衡講學之地後人於此設書院
題蘇李合畫淵明濯足圖
天機本自足人事或相須東坡畫三昧廼與龍眠俱黃
州富丘壑餘杭渺江湖已困口嘲弄更堪手糊塗其來
本游戲所到非功夫平生斜川翁尚友千載餘可聞不
可見風標定何如笑倩李居士為予巧形模臨流想有
詩滄浪元非漁不入聲利場政恐吾足汙二公有深意
百年留此圖不著色塵相澹然如游天地初主人牢緘
縢丹青有渝此不渝
過尉氏懷阮籍
朝來國門遊暮抵蓬池宿有懷阮步兵豪氣無檢束嘯
歌陟高臺長風振林木老眼何曾青四海無一物萬古
留詩名九原銷醉骨居然方丈家惜也微瑕玉塗窮道
不窮先生安用哭
汎舟回瀾亭坐中作
昔年醉回瀾猶恨身屬官今年邂逅來身與亭俱閒洗
心亭下水照眼亭西山溪山如故人喜我復來還有酒
澆我胸有花怡我顔韝鷹乍脫臂但覺天地寬山陰忽
回船夜闌情未闌
樂山松
樂山一何崇上有千歲松清孤月露底秀拔天地中蒲
柳抱常質桃李開芳容爭如十八公笑傲冰霜風居然
喜避世不肯汙秦封蟠如北海螭伏如南陽龍紛紛過
者多匠石終不逢明堂幾時構喚起蒼髯翁
和淵明雜詩二首
俗士苦紛競此心本無塵功名廼外物了不關吾身吾
身復何有形神假相親天地開一室日月挾兩鄰有生
即有化如晏之必晨但得酒中了亦足稱達人揮戈欲
却日小力自不量何如任天運閉門學坐忘詩書列四
隅著我於中央夏臥北窗風隆冬曝朝陽但有藜藿羹
亦足充饑腸
少為饑所驅老為病所迫人生能幾何東阡復南陌急
須沽酒來一笑舉大白浩歌草木振起舞天地窄同歡
二三子誰主復誰客浮沉大浪中畢竟歸真宅歲月去
何速老炎變新凉游子久不歸回首望大梁風埃慘如
此何處真吾鄉野菊明落日林楓染飛霜勸我一杯酒
悠然秋興長
和淵明始春懷田舍
家食自不惡菽水甘清貧學道未有得讀書亦良勤雖
勤竟何補俛首愧古人靜言閱世故來者日月新況復
抱沉疴百憂無一忻安得衛生訣益我華池津怳如一
夢覺不與萬法鄰野人藉問我恐是劉遺民
和淵明飲酒韻
日入了公事援琴洗塵喧秋堂一燈明清響到夜偏彈
罷枕書臥渺然夢青山山英向我問君駕何時還家僮
忽喚覺惆悵不能言
臘日次幽居韻
世務方擾擾人生何營營不如不出門坐頤天地情泰
中有否來陰極即陽生掀髯一笑起窗外風鐸鳴看雲
偶獨立踏雪時閒行最愛朝日升負暄向南榮
歲除夕次東坡守歲韻
人生都百年誰問鬭龜蛇容顔鏡中換老醜不可遮殷
勤守此歲來歲復如何南鄰祭竈喧北里驅儺譁須臾
罷無為但聽樓鼓撾明朝四十過暮景真易斜初心自
慷慨白首還蹉跎寄語少年子雖健不足誇
次韻别歲
一日復一月其來不肯遲一冬復一春既去誰能追問
歲果安往懵不知津涯常於歲除夕知是相别時鄰翁
慣禮餞買酒烹鮮肥百挽不得留一别那須悲年年例
如此華髮吾何辭惟有學道心自覺老不衰
次韻餽歲
親朋餉無時鄰里歡有佐況當歲之終可以具百貨禮
意各示勤手段不妨大我貧無往還閉戶但高臥藜羹
且充腸珍味不登生猶勝許文休衣食出馬磨自非揚
子雲載酒何人過空吟餽歲詩自歌還自和
清明即事用前韻
一度清明了一年温風嫋嫋雨班班幾家繡幰尋芳去
何處蹇驢䭾醉還宿草新墳驚世短落花流水占春閒
曉鶯啼破松窗夢缺月東南挂屋山
五月十四夜對月有感
世事易隨雲變滅人生難保月團圞淮陽旅舍三年夢
河朔風聲五月寒何處雲山端可老向來天地為誰寬
宦游脚底生荆棘蜀道而今却不難
再過郾城示伯玉知幾
三年兩度過溵陽鞍馬紅塵道路長花月不應知我老
溪山也解笑人忙朔風凛凛頻驚座夜雨蕭蕭偶對牀
他日水南營葬地愧無遺愛在桐鄉
次韻閒閒公夢歸
眉間喜色幾時黃滿貯羇愁著瘦腸萬里鄉關飛不到
十年岐路走空忙杯心蘸月松梢影鼻觀通風柏子香
最愛南山舊山色夢中相覓不相忘
題閒閒公夢歸詩後用叔通韻
學道幾人知道味謀生底物是生涯莊周枕上非真蝶
樂廣杯中亦假蛇身後功名半張紙夜來鼓吹一池蛙
夢間說夢重重夢家外忘家處處家
送儀提點西歸
自斷平生不問天拂衣歸去任吾年五侯鯖飽無多味
九老圖成又一傳回首京華瞻日遠放懷鄉社得天全
綸巾醉臥咸陽市始信人間有散仙
再賡
人定端能坐勝天刀圭有力制頽年道非出世頭頭是
丹不遺經口口傳隂魄沉迷終鬼錄陽精飛鍊即神全
三山縹緲誰能到目下身安亦是仙
次韻李公度
缾有儲糧鬢有絲蹉跎歲晚坐書癡輞川畫隱王摩詰
錦里詩窮杜拾遺應舉尚陪新進士主文半是舊相知
春闈看決魚龍陣未必尖錐勝鈍錐
題無盡藏(梁斗南所藏畫)
誰開天地祕密藏今古人間用不窮眼底搖光千丈月
耳根傳響一溪風勝游赤壁文章在高臥燕山氣象同
二老風流渺何許後生猶可畫圖中
三弟手植瓢材且有詩予亦戲作
為愛胡盧手自栽弱條柔蔓漸縈回素花飄後初成實
碧蔭濃時可數枚試問老禪藤繳去何如游子杖挑來
早知瓠落終無用只合江湖養不才
次韻三弟贈南庵老人
一庵盤礡勝巢仙不入叢林恰是禪花圃蓮塘閒打景
粥盂齋鉢老隨緣忘言已了八千偈適意更揮三兩絃
邂逅我來推不去生分一半好風煙
次韻劉少宣
旅窗蝶夢曉驚回默數流年祗自哀與世迂疎甘袖手
及身強健且銜杯桐凋翠葉看看盡菊著黃花旋旋開
杖屨南庵訪幽事秋光滿眼送詩來
酬李子遷
曾著朱衣侍冕旒忽乘羸馬出皇州青山有約攜琴往
白髮無成把鏡羞却笑張儀誇舌在不妨巢父有詩留
柳湖莎徑東南夢又見兒童迓細侯
過洧川次侯生君澤韻
誰能孤憤效韓非且喜玄微對鏡機出得山來無遠志
寄將書去有當歸閒居已判平生了真賞從教舉世稀
日咀道腴深有味更須口腹事甘肥
聞蛬用少陵韻
唧唧不堪聞村居更惱人青衫傷久客華髮念雙親歲
暮那逢雨秋宵未向晨石心猶可轉百感本來真
除夕用少陵韻
窗送迢迢漏燈開艷艷花正愁聞過鴈久客羨棲鴉放
眼春猶好驚心日又斜一蓑江上雨歸思浩無涯
即事
臥疾劉公幹躬耕鄭子真溪山留好客天地許閒人花
醉紅沾袖松吟翠繞身撫心無所歉持此夀吾親
宋樓道中
十里羊腸路詰盤過花穿柳幾迴還馬頭忽轉青林角
綠繞人家水一灣
過武丁廟
旱則為霖水則舟若人端合夢中求荆王枕上陽臺雨
版築英雄老死休
戲答侯威卿覓墨
萬松火厄化緇塵依舊徂徠雪裏春令劑香螺夔一足
破慳分與畫眉人(宫中取張遇墨燒灰去膠以之畫眉謂之畫眉墨)
北園
碧梧斜影落胡牀白葛烏巾滿意凉宴坐不知紅日晚
笋輿歸路麥花香
次韻答劉少宣
楊劉變體號西崑竊笑登壇子美村大抵俗儒無正眼
唯應後世有公言光生杜曲今千丈𣲖出江西本一源
此道凌遲嗟久矣不才安敢擅專門
樂府虛傳山抹雲詩名浪得柳連村九原太白有生氣
千古少陵無間言登泰山巔小天下到崑崙口知河源
如君少進可入室顧我今衰不及門
補趙秉文故葉令劉君遺愛碑吾友翰林脩撰
王君從之有言君子有惠政而無異政吏傳循吏
而不傳能吏吾嘗誦之云爾如吾葉令劉君既
有惠政又有才幹稱可不謂全乎君諱從益字
雲卿蔚之渾源人南山翁之胄也第進士任監
察御史能知無不言與當途者辨曲直以罪去
天子憐其才起為葉今下車脩學校聳善抑惡
一之日勵而教之二之日惠而安之奸吏惡少
望風革面君曰未也事有大於此者葉劇邑也
路當要衢饟入七萬餘石自擾攘之後戸減三
之一田不毛者千七百頃而賦仍舊可乎請於
大司農減二萬石頼以濟流民自歸者數千未
幾被詔百姓詣都請留不果授應奉翰林文字
踰月以疾卒遺民聞之以端午罷酒樂設為位
而哭越明年使李道人來乞銘嗚呼非君之才
之美之惠曷能使民既去而挽留既殁而不忘
繼之以泣也哉乃為詞以招之命曰悼騷以慰
父老之思其詞曰皇天賦予若人兮鍾南山之
粹靈紛吾既有此淑質兮又重之以脩能擷六
藝之英華兮襲八桂之芳馨峩予冠之豸如兮
胡獨罹此謫也飛予舄之鳬如兮胡遽去此邑
也蘭秀而摧兮玉貞而折也猗才之富兮胡夀
之嗇也噫嘻將騎箕尾上比列星乎抑乘白鶴
下顧遺民乎將為景星鳳凰以瑞斯世乎抑為
祥風甘雨以濟斯人乎維此葉邑君之桐鄉魂
兮歸來無去故鄉復銘其墓曰維南山翁之曾
孫以剛直聞百未一見槁死空墳二子邪既秀
而文將大其門耶噫
雷御史淵(二十九首)(補四首)
淵字希顔别字季默同知北京路轉運使事思
之季子崇慶二年黃裳榜進士甲科釋褐涇州
錄事徐州觀察判官召為荆王府文學兼記室
參軍轉應奉翰林文字同知制誥兼國史院編
脩官拜監察御史以公事免用宰相侯莘卿薦
除太學博士還應奉終於翰林脩撰初在東平
東平河朔重兵處也驕將悍卒倚外宼為重自
行臺以下皆務為摩撫之希顔蒞官自律者甚
嚴出入軍中偃然不為屈不數月閭巷間家有
希顔畫像雖大將亦不敢新進書生遇之嘗為
戸部高尚書所辟權遂平縣事時年少氣銳擊
豪右發奸伏一縣畏之稱為神明及以御史巡
行河南百姓相傳雷御史至豪猾望風遁去正
大庚寅倒迴谷之役希顔上書破朝臣孤注之
論引援深切灼然易見而主兵者沮之策為不
行至今以顧望為當國者之恨希顔三歲喪父
七歲養於諸兄年十四五貧無以為資乃以胄
子入國學便能自樹立如成人不二十游公卿
間太學諸人莫敢與之齒渡河後學益博文益
奇名益重為人軀幹雄偉髯張口哆顔渥丹眼
如望羊遇不平則疾惡之氣見於顔間或嚼齒
大罵不休雖痛自摧折然猝亦不能變也生平
慕田疇陳元龍之為人而人亦以古人期之故
雖以文章見稱在希顔仍為餘事耳
補歸潛志雷翰林淵字希顔應州渾源人與余
同里閈且姻家也父思西仲名進士仕至同知
北京轉運司註易行於世公幼喪父以孤童入
太學讀書書夜不休雖貧甚不以介意從李屏
山游遂知名俄中高第調涇州錄事坐高庭玉
獻臣之獄幾死後改東平遷東阿令授徐州觀
察判官興定末召為英王府文學俄入翰林為
應奉拜監察御史言五事稱旨又彈劾不避貴
臣出巡都邑所至有威譽凡奸豪不法者立箠
殺之生此為小人所訟罷去久之起為太學博
士南京轉運司戸籍判官遷翰林修撰一夕卒
年四十八公博學有雄氣為文章專法韓昌黎
尤長於序事詩雜出坡谷喜新竒好收古人書
畫碑刻藏於家甚富喜結交凡當塗貴要與布
衣名士無不往來居京師賓客踵門未嘗去舍
後進經公品題以為榮家無餘貲及待賓客豐
腆甚蒞官喜立名初登第攝令遂平一邑大震
嘗笞州魁吏州檄召不應罷去後凡居一職輒
震耀亦坐此仕不達然士論未嘗不壯之嘗為
文祭高公獻臣其詞高古一時傳誦工於尺牘
辭簡而甚文明友得之輒以為珍藏發書頃刻
數十軸皆得體可愛在館與諸同年友制辭皆
擿其不及以箴之如誥商衡平叔云將迎間有
亦須風節之自持誥聶天驥元吉云讀書大可
益人宜勤講學人皆傳之初善李屏山後善馮
公叔獻後善高公獻臣最後善趙公周臣陳公
正叔早與余先子交嘗同鄉校同太學後同朝
先子殁公寄挽詩有云鄉校聮裾春誦學上庠
同榻夜論心余因請為墓誌迄今余家有公書
簡甚多也善飲啗未嘗見大醉酒間論事口吃
而甚辯出奇無窮真豪士也
補歸潛志雷翰林希顔為人作碑誌雖稱其善
德其疵短亦交見之嘗曰文章止是褒與貶初
作屏山墓誌數處有微言劉光甫讀之不能平
與宋飛卿交勸令削去今刻石猶存浮沉於酒
其性厭怠有不屑為之言余謂碑誌本以章其
人之善雖不可溢美有愧辭然當實錄其善事
使傳信後世若疵短則不當書也況非作史傳
何貶焉其子孫覽之豈得自安也
補歸潛志宣宗喜刑法政尚威嚴故南渡之在
位者多苛刻圖克坦右丞思忠好用麻椎繫人號
麻椎相公李運使特立友之號半截劍馮内翰
璧叔獻號馬劉子後雷希顔為御史至蔡州得
奸豪杖殺之五百人又號雷半千又有完顔莽
伊蘇富察約爾珠皆以酷聞
補金史希顔庶出年最幼諸兄不齒父思殁不
能安於家乃發憤入太學衣敝履穿坐榻無席
自以跣露恒兀坐讀書不迎送賓客人以為倨
其友商衡每為辨之且周䘏焉
雲卿父子有宛丘之行作二詩為錢
陽春到上林百卉紛白紅岸谷稍敷腴溪光亦沖融獨
有石間柏不落鼓舞中期君如此木歲晚延清風
漢庭議論學傾耳待歆向君家賢父子千載蔚相望讀
書二十年閉戸自師匠異端絀偏雜陳言刊猥釀鋼全
百鍊餘氣出諸老上頽風正波靡去去作隄障
京叔將拜埽於陳徵言為贈老嬾廢學茫無所得
獨記其與屏山雲卿襟期所在者非以為詩也
梁苑池塘生綠烟吹臺草色春芊芊故人幽扃閉長眠
氣槩英英猶眼前陽春無力蘇重泉孝子感時涕泗漣
匍匐歸埽淮陽阡徵予贈别意拳拳我自頑鈍須人鐫
安能視後輙子鞭姬情孔意星日懸斡旋萬化中持權
斯文興喪實關天尋常墨客技藝然醫巫星歷相比肩
何用雕琢空徂年即今海縣謾腥羶獨挽洙泗可洗湔
乃公有志屏山賢二豪在日予牽連傷哉未售墳已顚
老我欲種南山田子之兄弟其周旋事業絶勝空言傳
同裕之欽叔分韻得莫論二字
幼安謝辟命子雲老寂寞趨嚮豈獨異時命非所度我
久困流離一㕓求負郭雖無斬敵功尚舉力田爵嵩少
啓吾封四履盡伊洛有客來問津醉眼入寥廓世事久
閉眼終日只睡昏清風何處來佳客已在門倒屣往從
之玉色向我温妻孥趣作具歡喜傾瓶盆清夜襆被往
共就遺山元嘲謔及俳語發揮間微言懸斷漏天樞高
嘯驚鄰垣脗合正相和意到俄孤鶱恨不倒囷廩矧肯
留籬樊棄屩獲珠玉披榛見蘭蓀我肱己三折醉墮偶
全渾知無適俗韻量力任灌園二君清廟器巾羃華罍
罇蒼生望休息朝廷待崇尊出處既異途會合難預論
此樂未易得此夕勿憚煩白酒舉初爵黃雞溷諸孫水
樂喧後部山鬟秀前軒一醉萬事休商聲滿乾坤
會善寺松
物生自有常怪特物之病嗟嗟此老蒼怪怪生魁柄侏
儒蹙髀股宿瘤擁腮頸蜿蜒蛟龍戲騰擲貙虎競鬚髯
喜張磔意氣怒狂迸匠石求棟楹節目足譏評芻蕘急
新槱堅悍空盻瞪靜言觀倚伏未易相弔慶雖違時世
用顧免斤斧横陽秋莫榮悴歲月何究竟盤盤曲則全
挺挺獨也正小草悞埽迹伏神還守性儻隨天中景廣
宇共庥暎
玉華山中同裕之分韻送欽叔得歸字
洗耳潁川水療饑西山薇山川得佳客草木生光輝末
路風教薄此道日已微相期千載事非君誰與歸
九日登少室絶頂同裕之分韻得蘿字
閒居愛重九佳人重相過登高酬節物少室鬱嵯峨迤
邐謝塵土夷猶出烟蘿歘如據鼇頭萬壑俯蜂窩浩浩
跨積風瀰瀰渺長河日車是紅輪天宇凝蒼波指點數
齊州始覺氛埃多我無倚天劍有淚空滂沱驚鱗盼奥
渚倦翼占危柯悔不與家來結茅老巖阿歸途睠老阮
廣武意如何
月下同飛伯觀畦丁灌園得畦字
村居鄰老圃喘汗憫夏畦轆轤健晚凉月輪轉天蹊剡
剡金融溝涓涓冰泮溪黃萎漸蘇息綠潤俄淒迷生意
續夜氣甘滋浹新荑風露觸處香河漢望中低野人無
遠謀且喜豐食鮭雖愧下帷董稍悟養生嵇歸懷自浩
然流光挹平西
濟南珍珠泉
大地萬寶藏玄冥不敢私抉開青玉罅渾渾流珠璣輕
明疑夜光潔白真摩尼風吹忽脫串日射俄生輝有時
如少靳觱沸却纍纍風色媚一川老蚌初未知君看一
日間巧歷所不貲遊人隨意滿不畀乾没兒吾謂歴下
城繁華富瑰奇貪夫死專利帝意憐其癡故露連城珍
可玩不可幾若曰天壤間所遇皆汝資何必秘篋笥自
貽伊瑕疵詩成一大笑臆說量天機
讀孔北海傳
漢室風流絶建安老瞞父子力排山可憐魯國真男子
也着區區七子間
賦侯相公雲溪
相公襟度本汪洋戲鑿陂池便渺茫解起晴雲作霖雨
更邀明月貯清光千重複嶺藏仙境萬斛香泉釀醉鄉
畢竟麟符抛不得烟波空效五湖蒼
贈陳司諫正叔
洗兵有志挽天河補袞剛留諫諍坡賦出石腸還婉麗
政成鐵面却中和寒侵桃李淒無色雪壓池塘慘不波
急向罇前謀一醉六街塵土涴人多
濟南汎舟水底見山有感而作
南山已在風塵外更恐飛埃涴碧巔一棹晚凉波底看
浴沂面目本天然
洛陽同裕之欽叔賦
日上烟花一片紅嵩邙西峙洛川東纔聞候騎傳青蓋
又見牽羊出絳宫事去關河不横草秋來陵寢但飛蓬
書生不奈興亡恨斗酒聊澆磈磊胸
啓母石同裕之賦
千古崩崖一罅開強將神怪附郊禖無情頑石猶胎謗
貝錦從為巷伯哀
贈答麻信之(并序)
麻弟避兵渡河徑謁裕之於嵩高夤緣一見相與之
意甚厚既留數日又將過吾景玄於女几之陰維元
劉國士也而弟游於其間則弟之為人可知已臨行
復長歌相贈清平豐融蓋他日未易量也愛養不足
詩以誦之
五老英靈未陸沉一枝高秀出詞林珪璋自是清朝器
律呂偏諧治世音此去文章足知已後來功用只齋心
濟時相約元劉了索我雲山深復深
雪
風定雲仍暖天圍四顧低紛紛俄攪野浩浩欲平溪樵
擔歸時重漁舟望處迷饑鴉空繞樹若箇可安棲
宫鴉
萬樹瓊芳鎻漢宫羣鴉容與五雲中曙光先背朝陽日
春信頻呼禁籞風青鬢巧梳欣一色秀眉學畫鬭新工
鳳樓未訝啼聲切愁滿長門信未通
洮石硯
緹囊深複有滄洲丈石春融翠欲流退筆成丘竟何益
乘時直欲礪吳鈎
馬上見桃花
三衢鞍馬苦塵腥忽見溪桃倦意醒未必施朱便麤俗
最憐滌露出娉婷城東詩老圖幽絶水上仙郎記窈冥
何似玉堂留故事賣花擔上有丹青
叔獻兄歸隱嵩山有詩見及依韻奉寄
幾百千年一敬通飄飄歸袂振孤風平生自處神明在
衰俗無從議論公韶箾向來儀彩鳳弋繒何苦慕冥鴻
他年杖屨相尋處三十六峰雲霧中
劉御史雲卿挽詞二首
氣幹參天擬萬尋聖門梁棟自堪任豸冠嶽嶽鋒稜峻
鳬舄翩翩惠愛深可忍佳城玉埋土最哀慈幄血霑襟
傳家頼有雙珠在不爾何如慰士林
少同里閈早知音投分交情雨舊今鄉校聮裾春誦學
上庠同榻夜論心南山松柏愁霜殞北地乾坤恨日侵
不得生芻躬一奠西風吹淚滿衣襟
題黃華江皋烟樹二首
疎柳靜茅亭亭下長江路不見亭中人蕭蕭烟景暮
江山萬里眼一亭略約之黃華未死在看取畫中詩
送李執剛致仕歸洛
漕計中興屬老成引年陳請獨崢嶸果能辨此公真勇
愛莫留之我愴情塵坌恐驚黃鵠舉烟波不負白鷗盟
洛陽去去春如錦晝日神仙看地行
棃花得紅字
雪作肌膚玉作容不將妖艷嫁東風梅魂何物三春在
桃臉真成一笑空雨細無情添寂寞(無情亦作淚痕)月明有意
助豐融(有意助亦云真態更)相如病渴妨文賦想像甘寒結小紅
河山形勝圖
高峯巨塹與天連中國關防表裏全北岸塵氛重回首
不如圖上看風烟
次裕之韻兼及玄景弟
名腸相焮半成灰戰退紛華旆始迴文字喜逢修月手
津梁愧乏濟川材等閒有酒輒共醉信口哦詩不置才
最憶平生劉子駿紫芝可惜不偕來
愛詩李道人若愚嵩陽歸隱圖
我愛嵩前凡再朞詩僧騷客相追隨春葩繽紛香澗谷
夏泉噴薄清心脾霜林置酒曳錦障雪嶺探梅登玉螭
重陽夜宿太平頂天雞夜半鳴喔咿整冠東望見日出
金輪湧海光陸離神州赤縣入指顧風埃未靖空嘘欷
窮探極覽不知老泉石佳處多留題簡書驅出踏朝市
期會迫窄愁鞭笞襟懷塵土少清夢齒頰棘荆真白癡
叩門剝啄者誰子道人面有熊豹姿披圖二室忽當眼
貫珠編貝多文辭我離山久詩筆退摹寫豈復能清竒
再三要索不忍拒依依但記經行時道人愛山復愛詩
嗜好成癖未易醫山中詩友莫相厭遠勝薰酣聲利乾
没兒
松庵
菴中偃臥龍閱世鬚髯古人天共護持半夜起風雨
過華山懷陳希夷
五季乾坤半晦冥先生有意事澄清齁齁四十年來睡
開眼東方日已明
梅影
維摩丈室冷於冰千劫蕭然無盡燈天女散花愁不寐
夜深高髻影鬅鬙
紫芝峪
仙徑玄雲覆靈芝紫氣浮朝霞屯錦蓋春雨潤珠旒蘭
有香偏襲苔無色可侔如何采真客辟榖費冥搜
附恒岳志紫芝峪在望仙嶺東北常產紫芝故
名金雷淵有詩
御訂全金詩增補中州集卷二十
