欽定四庫全書
御訂全金詩增補中州集卷十八
禮部楊雲翼(二十一首)(補一首)
雲翼字之美樂平人明昌五年經義進士第一
人詞賦亦中乙科天資穎悟博通經傳至於天
文律歷醫卜之學無不臻極事母孝與人交欵
曲周密處事詳雅而能以大節自任南渡後二
十年與禮部閒閒公代掌文柄時人號楊趙而
公以後軰自處不敢當也宣宗頻歲南伐事勢
有决不可者論議之際時相多以避嫌不敢言
公獨直言極諫以為兩淮生靈皆陛下赤子不
能外禦北兵而取償於宋以天下為度者不如
是也是後再出兵時全一軍幾為宋人所覆宣
宗悔悟責主兵者曰我當何面目見楊雲翼耶
興定末拜吏部尚書中外望其旦暮入相竟以
足疾不果正大五年八月終於翰林學士年五
十九諡曰文獻天下識與不識皆哀惜之至今
評者以為百餘年以來大夫士身備四科者惟
公一人而已子恕字誠之第進士今在燕中
補歸潛志正大初上銳於政朝議置益政院官
院居宫中選一時宿望有學者如楊學士雲翼
史修撰公燮呂待制造數人兼之輪值每日朝
罷侍上講尚書貞觀政要數篇間亦及民間事
頗存補益楊公與趙學士秉文共集自古治術
分門類號君臣政要為一編進之此亦開講學
之漸也然歲餘亦罷
陽春門堤上
薄薄晴雲漏日高雪消土脉潤如膏東風可是多才思
先送輕黃到柳梢
光林寺
烟浮霜塔閉禪關今日先生杖屨閒碧水同來弄明月
黃塵不解汙青山因緣多自成三宿物我終同付八還
欲識光林全體露松花落盡嶺雲間
上白塔寺
睡飽枝笻徹上方門前山好更斜陽苔連碧色龜趺古
松落輕花鶴夢香身世窮通皆幻影山林朝市自閒忙
簾幡不動天風静莫聽鈴中替戾岡
聞韶圖
千古神交寄至音聞韶想見聖人心容聲便落筌蹄外
後學休從肉味尋
張廣文逍遥堂
方寸閒田了萬緣大空物物自翛然鶴鳬長短無餘性
鵬鷃高低各一天身内江湖從濩落眼前瓦礫盡虛圓
叩門欲問姑山事聾瞽由來愧叔連
侯右丞雲溪
功成何許覓菟裘天地雲溪一釣舟夢破煩襟濯明月
詩成醉耳枕寒流西風歸興隨黃鵠皎日盟言信白鷗
政恐蒼生未忘在草堂才得畫中游
大秦寺
寺廢基空在人歸地自閒綠苔昏碧瓦白塔映青山暗
谷行雲度蒼煙獨鳥還喚回塵土夢聊此弄澄灣
蔡村道中
水連深竹竹連沙村落蕭蕭巳暮鴉行盡畫圖三十里
青山影裏見人家
戴嵩畫牛
春草原頭雨濕烟夕陽渡口水吞天披圖坐我風蓑底
一夢長林二十年
廻文
梧井落花秋寂寂竹窗搖月夜沈沈孤鸞舞處回腸斷
遠鴈來時别恨深
煙雨
凉氣先秋至重陰接望迷有無山遠近濃澹樹高低鳥
雀枝間露牛羊舍北泥支頤正愁絶風雨過前溪
和呂介甫
山下三秋雨山中六月凉樹林溪谷暗花藥小闌香夢
破風開卷詩成鳥送觴紅塵多内熱底用苦奔忙
漫興
乍寒簾幕一燈青從吏羇情爾許清葉擁西風秋有思
天垂北斗夜無聲吟蛬遶夢家千里過鴈連愁月四更
寄語黃華耐岑寂好看霜蘂到歸程
雙成寺中登樓
雲意生陰晚不收西風疎雨一江秋畫圖忽上闌干角
隱隱平灣轉釣舟
父老(寄樂平令胡德玉)
老去宦情薄秋來鄉思多遙憐桑壠在無奈棘林何白
水青沙谷黃雲赤土坡幾時隨父老社酒太平歌
應制雪詩
陰雲破臘不曾晴瑞雪隨風落五更積玉未平鳷鵲瓦
飛花先滿鳳凰城潤深農畝千疇綠塵壓龍沙萬里清
最好壽杯浮喜色明年洗眼看昇平
元日
香灺猶餘去歲烟五更斗柄已回天來從天外春何早
俵向人間老不偏莫問流光似流水且從今日數今年
東風五十七年夢夢覺還驚雪滿顚
太一湫
四崖環抱鏡光平數畝澄泓石底清寒入井頭千丈雪
淨涵巖際一天星傍人爭出魚依勢銜葉飛來鳥護靈
日日東風送潮出只應絶頂透滄溟
應制白兔
聖德如天物效祥褐夫新賜雪衣裳光搖玉斗三千丈
氣傲金風五百霜禁籞合棲瑤草影御爐猶認桂枝香
中興慶事光圖譜黼坐齊稱萬壽觴
李平甫為裕之畫繫舟山圖閒閒公有詩某亦繼
作
名利走朝市山居良獨難況復山中人讀書不求官東
巖有佳致書室方丈寬彼美元夫子學道如觀瀾孔孟
澤有餘曾顏膏未殘向來種德深直與山根蟠之子起
其門孤鳳鶱羽翰計偕聊爾耳平步青雲端朅來遊京
師士子拭目觀禮部天下士文盟今歐韓一見折行軰
洽如平生歡舞雩詠春風期著曾點冠五言造平淡許
上蘇州壇我嘗讀子詩一倡而三歎世人非無才多為
才所漫高者足詆訶下者或辛酸吾子忠厚姿不受薄
俗謾晴雲意自高淵水聲無湍他日傳吾道政要才行
完會使兹山名與子俱不刊
閒閒公為上清宫道士寫經幷以所養鵝羣付之
諸公有詩某亦同作
會稽筆法老無塵今代閒閒是後身只有愛鵝緣已盡
舉羣還付向來人
登六賢堂
榆關城構倚長天寂寂虛堂像六賢行善槩皆傳故里
功名何異寫凌烟子孫繼業何知在桑梓牽情我自憐
無限雲山遮遠目登臨時遣興悠然
附元好問楊文獻公神道碑自孔子考四科及
中人下上之次故孟軻氏於樂正子亦有二之
中四之下之說蓋人之品不齊而論人之目亦
不一有一鄉之士有一國之士有天下之士有
一代之士分限所在不能以強人而人亦不能
躐等而取之也維金大定以還文治既洽教育
亦至名氏之舊與鄉里之彦率由科舉之選父
兄之淵源師友之講習義理益明利禄益輕一
變五代遼季衰陋之俗迄貞祐南渡名卿材大
夫布滿臺閣若胥莘公和之之通明張左相信
甫之樸直張太保敬甫兩趙禮部周臣庭玉馮
亳州叔獻王延州從之李都司之純之儒學王
尚書充之李都運有之兩楊戶部正夫叔玉李
坊州執剛之吏能張大理晉卿之平恕商右司
平叔之雅量許司諫道眞陳留劉正叔之直言
極諫康司農伯禄雷御史希顏之剛稜疾惡累
葉得人於兹為盛若夫才量之充實道念之醇
正政術之簡裁言論之詳盡粹之以天人之學
富之以師表之業則我内相文獻楊公其人矣
識者以為中國之大平治之久河嶽炳靈實生
人傑非宏衍博大之器如公者曷足以當之降
才爾殊取稱斯允商略前後擬倫名勝惟其視
千古而無愧是以首一代而絶出然元光正大
以來大夫士推公為中朝第一而不以百年計
之者知公為未盡與公諱雲翼字之美楊氏其
先贊皇之檀山人六代祖忠客樂平遂占籍焉
曾祖處士君青嗜讀書而不事科舉嘗誨其子
孫言聖人之道無他至誠而巳誠者何不自欺
之謂也蓋誠之一物存諸已則忠加諸人則恕
是道也出於人心誰獨無之然今山野小人有
能行而世之才智士大夫或有愧焉吾百不及
人獨此事不敢不勉耳若等能從吾言眞吾子
孫也祖郁用公貴封贈正議大夫祖妣宋氏追
封弘農郡太君考恒累贈中奉大夫妣李氏弘
農郡太夫人公天資穎悟初學語輙畫地作字
八歲知屬對日誦數千言弱冠登明昌五年經
義第一甲第一人進士第詞賦亦中乙科特授
承務郎應奉翰林文字考滿留再任承安四年
出為陜西東路兵馬都總管判官决獄寬平大
為總管賢宗室長夀所知泰和元年召為太學
博士丁内艱服除授太常寺丞兼翰林修撰六
年南鄙用兵以本官從左丞揆軍駐汴梁明年
授上京東京等路按察司僉事初宰相奏是職
章宗先已識公即可其奏曰得之矣召見咨以
當世之務稱旨及陛辭諭之曰卿至官下有所
建明當專達母枉執事者又明年改上京臨潢
等路按察司僉事兼本路轉運副使大安元年
翰林學士承旨張行簡薦公才學優贍精於術
數召授提點司天臺兼翰林修撰俄兼禮部郎
中崇慶元年以病得請歸鄉里貞祐二年有司
例上官簿宣宗閱之記公姓名起授前職兼吏
部郎中三年超禮部侍郎兼提點司天臺充賜
宋國歲元國信副使四年西北兵由鄜延内侵
潼關失守朝議以兵部尚書富察阿爾布色為
副元帥以禦之公奏言浮於實必誤大事不聽兵
交而敗卒如所料六年遷翰林侍讀學士同修國
史禮部司天兼職如故有旨官制入三品者例外除以
卿遇事敢言議論忠懇故特留之以便諮訪卿宜
悉吾意也時右丞相高琪當國昵信小人多變
舊章𣙜貨提舉司王三錫奏請𣙜油高琪主之
甚力詔集百官議其事戸部尚書完顔天寵軰
百餘人同聲贊可公獨引趙秉文時戩等三數
人排其議謂果行此事是以天下通行之貨為
𣙜貨私家常用之物為禁物自古不行之法為
良法竊為聖朝不取也議遂格高琪怒公為異
竟以事譴公公不之䘏也興定二年擢拜禮部
尚書兼知集賢院事三年築京師子城役兵民
數萬夏秋之交病者相枕藉公提舉醫藥飲食
躬自調護多所全濟城成進官一階四年改吏
部尚書且有後命卿之聞望舊矣今以選曹授
卿宜振肅紀綱盡革前弊朕之待卿尚當不止
此耳公蒞政裁畫有方凡軍興以來入粟補官
及以戰功遷授者事定之後有司苛為程式或
少有不合一切罷去公奏從寬收錄旬月政成
不動聲氣而奸吏為之縮手朝譽歸焉九月上
召戶部尚書高䕫及翰林學士趙秉文於内殿
皆賜之坐問以講和之策或以力戰為言上俯
首不樂久之公徐以孟子事大事小之說解之
且曰今日奚計哉使生靈息肩則社稷之福也
今日奚計哉上色乃和十一月改御史中丞宗
室承立權參知政事行尚書省事於京兆事有
不法者大臣以為言詔公就鞫之獄成廷奏曰
承立所坐皆細事不足以累大臣然臣聞之向
西北二敵合兵來侵平凉以西數州皆陷承立
坐擁強兵瞻望不進鄜延帥臣完顏哈達者以
孤城當敵衝且能敗其前鋒哈達之功如此承
立之罪如彼願陛下明其功罪而賞罰之則天
下知所勸懲矣自餘小失何足追咎承立由是
免官而哈達遂總機務五年以疾求解復為禮
部尚書兼翰林侍讀學士六年四月改翰林學
士元光二年復申前請宣宗不得已許焉哀宗
即位圖任舊人首命公攝太常卿正大元年復
翰林學士某月詔集百官議所以省費者公以
為省費事小一戶部足以辦似不足以議樞密
院專制軍政蔑視尚書省尚書出政之地政無
大小當總其綱領副外施行今軍旅之事宰相
或不得預聞欲使軍民利病兩不相蔽得乎故
獨以此應詔二月復為禮部尚書兼侍讀明年
設益政院於内廷取老成宿德充院官極天下
之選得六人而公為選首名為經筵實内相也
每召見公獨得賜坐且呼學士而不名也初命
講尚書公為言帝王之學不必如經生舉子分
章析句但知為國大綱足矣因舉任賢去邪與
治同道與亂同事有言逆於汝心有言遜於汝
志等數條一以正心誠意言之敷繹詳明上聽
忘倦尋進萬年龜鏡錄聖孝聖學之類凡二十
篇公見朝士廷議之際多不盡所欲言上下依
違寖以成俗一日經筵畢因言人臣事君之道
有二有所謂事君之禮有所謂事君之義禮不
敢齒君之路馬蹴其芻者有罰入君門則趨見
君之几杖則起君命召不俟駕而行受命不宿
於家是皆事君之禮人臣所當盡者也然國家
之利害生民之休戚一在敷陳之間則向所謂
禮者特虛器耳君曰可而有否獻其否以成其
可君曰否而有可獻其可以替其否危言正論
期於益國補民而已言有不從雖引裾折檻斷
鞅軔輪有不恤焉者當是時也若姑徇事君之
虚禮而不知事君之大義阿合取容國家何頼
焉上變色曰非卿朕不聞此矣公自興定元光
間病風痺至是稍愈上親問療之之術對曰無
他但治心耳此心和平則邪氣不干豈獨治身
至於治國亦然人君必先正其心然後可以正
朝廷正百官遠近萬民莫不一於正矣上瞿然
知其為醫諫也十一月夏人和議成遣其徽猷
閣學士李弁來議互市及振危急者數事數往
返不能决弁求大臣面論之朝廷以公往議乃
定四年知禮部貢舉以考試勞心遘疾明年八
月之七日卒於私第之正寢春秋五十有九累
官資善大夫勲上護軍爵弘農郡侯諡曰文獻
某郡吕氏封弘農郡夫人子男二人長曰樸前
公卒次曰恕擢正大四年經義進士第女一人
適某族初公娶胥氏左丞通敏公之孫平章政
事惠簡公之女以事姑嘗有後言即日棄去不
以相家子為難待二弟仲翼叔翼備極友愛家
貲悉推與之至百負之而不恨嘗與人言昆弟
之間若以昆弟待之則容有不可堪忍之事但
當以父母待之耳或以為疑公曉之曰父母吾
不得而見之矣得見兄弟非父母而何此念一
生雖百世同居可也一姊適李氏既寡挈孤幼
來歸公處之官下在律疎屬及外親留任所滿
百日則徙他郡避嫌公言之朝獨得不徙撫導
二甥卒為名士其長庭簡者登上第公天資雅
重自律為甚嚴而其待人者寬以約交分一定
死生禍福不少變為天官為春官為翰長為奉
常文章與閒閒公齊名世號楊趙高文大冊皆
出其手典貢舉三十年門生半天下而於奬藉
後進初不以儒宗自居所以教誘之者率君子
長者之事益其所未盡而勉其所可致苦言至
戒或寓於欵曲周密之間異時想聞風采若龍
門之峻朗出天外及一被接納則又恨造之之
晚也平居無事左右圖史澹然無所營及當官
而行或論列上前慨然以天下事自任知無不
言言無不盡確乎有不可奪之節古所謂君子
有三變者於公見之貞祐以後主兵者不能外
禦大敵而取償於宋故頻歲南伐有沮其兵者
不謂之與宋為地則疑與之有謀進士至宰相
於他事無不言獨論南伐則一語不敢及公為
太學博士泰和初建言便謂宋不可伐國家之
慮不在於未得淮南之前而在於既得淮南之
後蓋淮南平則江之北盡為戰地進而爭利於
舟楫之間我之勁弓良馬有不得騁者矣彼若
扼江為屯潛師於淮以斷饟道或决水以瀦淮
南之地則我軍何以善其後乎及時全倡議南
伐宣宗以問朝臣公言朝臣多諛辭天下有治
有亂今但言治而不言亂國勢有強有弱今但
言強而不言弱兵家有勝有負今但言勝而不
言負此議論之所以偏也臣請兩言之庶幾見
利害之全夫將有事於宋者非貪其土地然乎
第恐西北有警而南又綴之則三面受敵耳故
欲我師乘時勢先動圖宋人今冬不能來或不
敢來此戰勝之利也就如所料其利猶未可必
彼江之南其地尚遠且有巴蜀為之輔雖無淮
南豈不能集數萬之衆伺西北有警而綴我耶
戰而勝且如此有如不勝其害可勝言哉且我
以騎當步理可萬全臣尚恐有不勝者今日之
事勢與泰和不同故耳蓋泰和以冬征而今以
夏此天時不同也冬則水脉涸而平陸多夏則
水脉盛而泥淖多此地利不同也泰和舉天下
全力至於乣軍亦驅之為前鋒今能之乎此人
事之不同也議者徒見泰和取勝之易而不知
今日之難且以夏人觀之向日弓箭手之在西
邊者一遇勁敵則搏而戰袒而射彼己喪氣奔
北之不暇乃今陷吾城而擄其守臣敗吾軍而
擒其主將曩則畏我如彼今則侮我如此夏人
既非前日奈何待宋人獨如前日哉願陛下思
其勝之之利又思敗之之害無悅甘言無貽後
悔可也章奏不報是秋公主貢舉且取高帝以
天下為度命題以諷焉時全一軍尋敗於淮上
幾有隻輪不返之禍宣宗責諸將言當使我何
面目見楊雲翼耶河朔民何涇等十有一人為
遊騎所廹渡河而南有司論罪當死公上章營
救之曰法所以重私渡者防奸偽也今平民為
敵所廹奔入於河為逭死之計耳豈有他哉使
吾民不死於敵而死於法爾後惟有從敵而已
宣宗悟盡釋之哀宗以河南雨雹詔公審理冤
獄而不及陜西公言天地人通為一體今人一
肢受病則四體為之不安豈可專治受病之處
而置其餘不問乎朝廷是之詔吏部郎中楊居
仁審冤陜西公之重人命慎於兵刑者類如此
所著文集若干卷校大金禮儀若干卷續通鑑
若干卷周禮辨一篇左氏莊列賦各一篇提點
司天臺二十年雖老於其業積日累月不能了
之事公一語破的衆無異詞有以太乙新歷上
進者尚書省檄公參訂摘其不合者二十餘條
歷家稱焉德陵以庚寅日啓土司天生陳舜舉
言國音屬商金在庚為絶宜用乙酉金王日吉
詔公決之公言上行年辛卯乙酉雖為金王終
與行年相戾諱名不諱姓姓所同也名所獨也
且五行之說在漢人猶以為不經前世如吕才
一行皆神於術數尚辨以為不可用本朝部姓
焉可必其於五音何屬乎卒從公議有五星聚
井辨一篇天象賦一篇句股機要象數雜說積
年雜說皆藏於秘府孤子恕奉公之柩將葬於
某原之先塋涕泗百拜謂門下士元好問言先
公孝弟忠信始於事親中於事君終於兼善天
下者翰林修撰王彪事狀具在墓當有碑敢質
之以為請好問謝不敢當恕以大義見責曰先
公平生以國士待吾子乃不得論次遺烈以見
於後世乎好問度不可以終辭再拜曰謹受教
乃為文刻之且系之以銘其銘曰天禀之厚百
可施曾門之傳儼若思菁莪樂育並以資大器
備具無磷緇山甫吉甫其庶而魯無君子焉取
斯貞祐南駕傾朝支忿兵横出紛僵屍丁男役
苦輸膏脂公獨上前陳苦辭同仁一視父母慈
越肥秦瘠小智私兩淮民命我所司忍令矛端
舞嬰兒崑崙神泉獲采芝危國可活民不疵如
公豈無匡復姿天廢商久實為之孺子可教猶
帝師惜哉不遭隆凖時東隅之日今崦嵫顧瞻
喬木為齎咨峴山墮淚方在兹零落何必西州
詩
御訂全金詩增補中州集卷十八
