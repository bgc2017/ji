欽定四庫全書
御訂全金詩增補中州集卷十
趙秉文二(共五百三十五首從滏水集補入)
雜擬
朔風厲嚴氣玄雲結層陰霜雪被原野行李寒駸駸躑
躅獸強顧驚鳥辭故林路滑跼峻坂緣雲上嶔崟挽藤
斷人跡反畏跫然音藜藿不充腸况乃饑鼯侵開門望
晴霽白日肯照臨不憂凍餒逼所懷四海心聊興漆室
歎不待雍門琴
猗猗竹與桐並生江之潯朝日照孫枝夕風振瑶林鳳
凰天外來飛下玉山岑棲枝食其實氣類無幽深䕫倫
不世出斤斧倘見尋一截嶰谷管一製薰風琴偶蒙識
者賞無窮出清音
空齋日無事起坐横鳴琴明月入我牖照見萬古心古
風不復還中有太古音置琴挂壁上吾道無古今
戚戚去故里辛苦從軍行黃沙翳白骨麟閣誰功名西
北秋風至日暮愁雲生火燒白草岡水斷黃河聲天寒
馬屯縮仰天為悲鳴男兒貴死難義重鴻毛輕南登彫
陰坂北望驃騎營注馬千丈坡射鵰萬里程
西北有高城來往交河道古來征戰地白骨埋秋草人
夀非金石生男不待老不敢上譙樓唯恐愁絶倒
秦時築上郡漢家事西鄙邊兵塵雨雪血漲黃河水千
秋百歲後魂魄來遊此一誦古戰場悲風來萬里
豪斟巨炙排九楹玉盤醁&KR0812;一再行秦王高歌趙王瑟
屬車天遠邯鄲城侍臣冲冠髮直指秦庭虎賁劔鋒倚
咸陽山色如死灰邯鄲霸氣清於水引車還避將軍路
蕞爾那能持兩虎君不見世間男兒健如虎一旦焉知
不如鼠
秋日郊行
瘦馬兀西風節物遽如許雀噪晚禾場蝶飛秋菜圃桑
枯竅呼風槐老皮溜雨聞聲不見人隔林撾社鼓
初望少室
好山如佳士洗盡名利塵對之斂衽敬可愛不可親一
水刻我骨一石融我神何况三十六峰峰與天隣仰看
青磝磝俯矚白磷磷因之携畫本試寫蒼然眞三日宿
其下䑛筆不敢皴歸來閉閣臥枕上山横陳題詩追所
見何必如古人
盧巖
龍潭繞石壁鳥道盤青蒼飛泉從中來聲落讀書堂左
右灑石壁石上含宮商尚疑盧徵君醉騎白鸞翔至今
明月夜飛下青山長去之五百載丘壑道愈光舉瓢取
此水清風益難忘
龍門
洛陽三日雨不見龍門面流水入野田歸雲抱幽巘因
尋商山眠遂就石樓飯山川宛如昔白傅不可見
過陸渾
言從陸渾去不遇紫芝還鳥飛不盡處夕陽千萬山雲
起動兼静水流忙更閒坐待石上月滅沒烟嵐間(此詩滏水)
(集古律詩幷收)
至日感事
人言至日一線長我覺至日一線短縫新綻舊不如昔
身上衣猶慈母線昨日日短猶可長今日衣敝不可綻
年年至日夀北堂親不在堂衣在眼
遊玉泉山
夙戒遊名山出郊氣已豪薄雲不解事似妬秋山高西
風為不平約略出林梢林盡湖更寬一鏡涵秋毫披雲
冠山頂屹如戴山鼇連旬一休沐未覺陟降勞高談到
晉魏健筆凌風騷玉泉如玉人用舍隨所遭何以侑嘉
德酌我玉色醪
陪趙文孺路宣叔分韻賦雪
堂堂翰林公清癯如令威雪花對尊酒浩氣先春歸一
還天地素平盡山川巇松竹瀉清聲窗戶明幽輝呼童
設茶具巡簷收落霏清寒入詩腸思遶昏鴉飛力除鹽
絮俗改事文章機後生那辦此顰眉正宜揮請看西溪
老傳作東坡衣
岢嵐賦雪分韻得素字
閉門三日雪荒城甚無趣土屋多半頽雞犬迷牖戶雲
端高青熒天色易晚暮寒迷日車轍清絶坤維柱泉藏
凍虺蟄松摧老蛟怒餓鳶嚇癡雛饑鴈跡寒兔野人市
樵蘇不辨入市路蹇驢跼峻坂愁見冰河渡陽衰理必
復天地豈終沍佇看黃雲晴飛屑落高樹
望北山雲
浮雲起太行六合須臾間清風相汲引吹我渡榆關歲
旱不成雨悠然歸故山向來無心出亦復無心還
井陘韓信廟
朝涉滹沱流驅馬望太行莫投井陘宿僕痡馬玄黃地
瘠靳春色山高易夕陽暮天飛鳥盡佇立向蒼茫
漸臺行
齊國有四殆漸臺空五層臺城膏血盡鬼力猶不勝浮
雲一蔽臨淄君君王左右多青蠅嫠婦不䘏緯杞國憂
天崩任從笑掩侍人口仰天大撫列女膺一言反掌易
春風愛淄澠吳楚各千里飛鳥不敢凌越以西子亡齊
以無鹽興醜興而美亡未易定愛憎請君寶此圖觀國
如延陵
秋懷次高參軍韻
秋風蕭條秋氣傷歲云暮矣思故鄉客行來歸正落木
雁飛不下空斜陽白草岡頭風似箭黃沙戌下月如霜
聞君近有從軍作愁思與之誰短長
三五七格
秋風清秋月明白露夜深重白雲秋曉輕夢回酒渴呼
童起枕上轆轤三五聲
倣嚴武臨邊
少年騎馬耳生風老去羞無汗馬功落日秋風心尚壯
令人回首望雲中
遊箭山
天風吹雪下平田紛紛逐馬銀杯翻何處清風摇玉鐸
興來不覺過青山山山可望不可攀長河鏡裏開烟鬟
浮雲不見山頂相想是落日孤雲間箭山峰頭望碣石
東南海水不可極六龍賓日半海紅長鯨駕浪掀天白
萬峰回合處九折十三盤一溪初入山百轉萬壑度盡
松聲寒老苔萬古帶石色枯松倒植蒼苔裂石門劃斷
一峰開猶向雲端眺青壁不見長安許道寧披麻誰繪
倚天青天上謫仙金鑾客削瓜詠此晴嵐碧眼前安得
此突兀想像造化初開闢詩人以來幾人到只說終南
與嵩少他年騎鶴歸蓬萊仰天却笑箭山小
倣太白登覽
扁舟過海島風便一日耳咫尺不可期波濤四千里朅
來雞山下共浴桃花湯洗盡塵土骨心期雲水鄉夜夢
掛席南斗傍金山寺影水中央海雲嘘蜃化樓閣撞鐘
擊鼓聞海陽施食狎鷗沾法味啣花馴鹿散天香夕陽
萬頃鶻没處水銜天影青茫茫臨風朗詠太白句鳥飛
不盡吳天長海山道人種白玉碧眼方瞳照巖谷遺我
天書三十六糢糊塵眼不可讀醉乘天上紫玉麟銀河
倒浸扶桑新麻姑兩鬢垂秋霜人間陸海變耕桑歸來
笑撫靈松下春風幾度桃花香
閭山懸巖寺觀宇文公吳東山題名
幽州之鎮醫巫閭襟帶遼碣吞玄莬誰閉青壁一萬丈
坐我陸海之方壺有泉聲而飛有松實而腴雲烟出没
隨朝餔三百六十古精廬望海寺前列幢蓋鎮山亭下
羅笙竽廣寧太守來肩輿今日之遊差樂乎問而不答
心語口高士例與山相娛壁間題詩亦髣髴記是詩人
高蔡吳山僧睨壁笑問吾他山還有此客無黃華老人
醉騎驢向天亦貌懸巖圖
海月
東方雲海何所無千竒萬怪雄牙鬚風腥雨鹵懶下筯
盡與海月為僕奴滄波萬古照明月化為團團此尤物
混然别有一太虛七竅不施斤斧力不辭支解充君須
照君胸中五車書清光半食入肝肺雄文徑欲誅蟾蜍
一經上下波心白幾誤謫仙淪醉魄為君掛席拾滄溟
海嶽樓頭斫冰雪
松糕
嗟嗟千歲姿不比明堂蒿膚裁三韓扇液製中山醪皮
毛剝落盡流轉到松糕髯龍脱赤鱗三日浴波濤玉兔
持玉杵搗此玄霜膏文章百雜碎肪澤滋煎熬殷勤小
方餅裁以鞍畔刀味甘剖萍實色殷煎櫻桃遼陽富冬
葅盤饌窮溪毛巧謀一飽地虀粉不我逃腹中十八公
笑汝眞老饕未忘口腹累尚似賢蒸羔眞休若硬老家
風太孤高聊將酥蜜供調戲引兒曹多生根塵習焉求
勝珍庖一舌有多智無乃綿蕞勞人間無正味嗜好隨
所遭安能知許事為君續離騷
霜葉
天工設色繪雲屛山光擘破烟嵐青夕陽閃閃見鴉起
晚風蕭蕭吹客醒林間老僧倚瘦藤一枝秋水冷金瓶
日暮千巖秋影裏紛紛吹落讀殘經
遊紫霞山
共聯塵外鑣薄遊西山寺夕照返河山秋容滿天地霜
風失故綠顔色少姿媚黃花似吾衰紅葉如人醉病來
不舉酒得意同此味纍然似空尊酒盡同棄置
題大令冠軍帖
君不見長安城中永寧里玉軸牙籤散城市流傳人間
知幾姓墨蠧老蛟蟠不死怪君何處得此本上有大令
冠軍字嗚呼眞贋久不辨咄咄逼人皆李衛至今淳化
二王帖多是唐人所臨硬黃紙想當盤礴下筆時睥睨
九原呼欲起以燈取影見面觀心知不言識形似長沙
無人賢郡亡後來作者不到此何必更問當年誰吾言
久已經平子(黃山云懷素所臨)
人日遊西山寺觀謝章壁畫山水
蕭寺荒堂三五間謝章滿壁畫江山天涯霜雪少春意
一日携酒開心顔饑禽穿窗啄官粟歲久刓墻樵指秃
山僧送客不關門寒雲夜夜飛來宿
擬李長吉擊毬行
錦韀珠絡四百蹄繡胸嵌花雙狻猊分曹入場鼓聲作
月趁流星馬前落側身下臂疾鳥回霹靂一聲龍門開
玉鞭笑擊金鐙響綠鞲齊出黃金枝臨階下馬坐廣亭
玉盤行酒跪輸朋蒼頭上馬抱黃帕一點飛塵夕陽下
歲暮言懷
歲晏多北風塞向臥南壁龜紋羃紙帳規以安我室宇
宙豈不寬盤薄入容膝窗明讀易朝月冷談道夕風箏
偶成韻一笑付終日嚴城傳夜柝曾是非戍役驚飇動
河漢原野曠蕭瑟積陰蕩寒氣歴歴星斗白龍鍾感歲
換留滯眇天北懷昔獨悲辛乾坤同寥閴
冬至
小時逢冬至夜半叩鄰里及今老無事却呼童稚起坐
深朋友敬甚矣吾衰矣笄女將及人吾衰固其理行年
四十二始有此兒子未知賢與愚懷抱差可喜嚴冬霽
霜雪風日稍清美一醉忘其家頽然枕琴几
重九登會禪寺冷翠軒
北風吹倒磨雲峰凛然雙角蟠白龍邊城雪花大如席
黃花紅葉誰為容會禪西軒作重九登高望遠開心胸
烟嵐卷盡莫山碧冷雲萬里迷玄鴻山北花豬大如馬
割鮮飲食如長虹酒酣起舞望兩寺鳥驚踏雪摧長松
天低日落望不盡一徑何處來樵蹤君不見七金山下
打圍處貂裘風帽寒蒙茸跑風駿馬下平野迎霜老兔
咻榛叢歸來得雋詫朋友臨風一飲輕千鍾歡餘勝地
兩蕭瑟百年聚散如飛蓬明朝却望登眺處城中唯見
白雲封
題東坡眉子石硯詩眞蹟
東坡袖裏平原手忠義胸藏筆發之世俗臥筆取妍媚
書意乃似東鄰施何曾夢見麒麟兒天骨不似駑駘肥
傾囊倒軸精妙乃如此世間惟有眉子石硯吾家詩
風琴堂
我家琴寫風入松君家風琴惟隠几月明天籟自宫商
何處安排君十指風動龍吟自不知無絃底處覓成虧
世間眞樂類如此但恐此聲非此耳
聽雪軒
冰花吐琅玕窗外留半月蕭然煑茶興似倩此君說玉
龍臥無力時送窗紙濕夜久沈無聲風枝墮殘屑
遊崆峒山
圓方相涵浩無窮巨細長短相形中至人遺形立於獨
直與天地相始終不離汾水見姑射心知何處非崆峒
惜哉小智聞道晚強以耳目尋遺蹤去城三十里而遠
其下問道軒轅宫綠雲一逕羊角上忽得平壌羅諸峰
悄然坐我白茅室目所未擊神已通青山為身澗水舌
賓主相對森談鋒是中無問亦無答一墮觀聽真盲聾
何人意得乃忘象豈必日月推屯蒙參雲亭西山更好
下視落日低金容歸來秀色艷眉頰夢駕萬里西飛鴻
題楊秘監畫馬
楊侯詩人寓於畫後身韓幹前身馬驊騮萬匹落人間
一紙千金不當價曾貌先帝麝香驄紙上飛出天池龍
至今畫史比良樂一洗萬古凡馬空時手畫皮歎竒蹟
三百年來無此筆艱難常恨少神駒掩圖獨抱龍媒泣
靈巖寺
泰山天下山方山屹相對何時巨鼇趾中斷神斧快遂
令齊與魯劃若中作界陽坡青磝磝陰崖白磪磪衆峰
如環城盤盤一都會一逕入靈巖十里行竽籟飛泉何
處來石梁納高𣲖金碧閟精藍未到氣先邁鐘魚集萬
指陳迹向千載何人僧伽黎入壁了無礙夫君豈知道
證此身不壞異類服猛逸草木動光怪信知像教力超
越範圍外年來筆墨廢政坐耳目隘不行萬里脚恐負
三生債濟南山水窟巖寺風煙最乞我一把茅飛身入圖
畫
江岸艤舟圖
遠村樹如薺近岸舟如月孤舟泊沙尾危檣見木末前
山景氣佳日落凉風發時有渡頭人蕭蕭吹素髮
香山飛泉亭
霜風吹林林葉乾泉聲落日毛骨寒道人清曉倚欄干
自汲清泉掃紅葉一菴冬住白雲端
東坡赤壁圖
連山盤武昌古木參雲稠誅茅東坡下門前江水流永
懷百世士老氣蓋九州平生忠義心雲濤一扁舟笛聲
何處來喚月下船頭掬此月中水簸弄人間秋蕩搖波
中山光中失林丘古今一俯仰共盡隨蚍蜉孫曹何足
弔我自造物遊尚憐風月好解與耳目謀歸來玉堂夢
清影寒悠悠一顧能幾何鶻巢淹不留遺像不忍掛尚
恐兒軰羞儼然袖雙手妙賦疑可求何時謫仙人騎鶴
下瀛洲相期遊八表一洗區中愁
伯時畫九歌
楚鄉桂子落紛紛江頭日暮天無雲烟濃草遠望不盡
翩翩吹下雲中君九歌九曲送迎神還將歌曲事靈均
一聲吹入汨羅去千古秋風愁殺人
倣張志和西塞
一葉黃飛一葉舟半竿落日半江秋青草渡白蘋洲歸
路月明山上頭
白頭波上白頭人黃葉波西黃葉村山幾朵酒盈樽落
日西風送到門
楊秘監秋江捕魚圖
山蒼蒼江茫茫鳥飛不盡吳天長潮平漲落洲渚出秋
風幾舍鱸魚鄉漁郎聚魚鳴兩槳輕罾觸破青山浪修
鱗出水玉參差晚日搖光金蕩漾長林無聲楓葉丹清
波不動江水寒誰令此圖落塵土乃是楊侯造化之筆
端我披此圖四十載老去而今重見畫空留名字落人
間當日題詩幾人在漁人走利士走名得失與魚相重
輕笑把綸竿渺滄海浩氣直欲膾長鯨
支遁相馬圖
支郎天機深世故一馬中向來蔬筍氣寓物一洗空眼
前無騏驥遠目送歸鴻僧中有良樂萬里籋雲風
逢李按察
豫章蔽牛馬郢匠斧以斯太阿斷犀象補鞋不如錐君
子識其大不為流俗移青雲自兹始功業當及時
全齊十萬戶繡衣付儒臣往時佩犢者今日扶犁人潛
魚遊青波脱兔思荒榛賢哉渤海守盗賊皆吾民
漢儒事章句去道利乃倍桓譚謂子雲此事今獨乃岱
嶽小天下齊魯復何在會當登日觀一目了滄海
好酒無深巷急足無善蹟一偽喪百誠中和為士則澤
中一方鏡解引萬里色往時王廣道山東化遺德
堂堂竹溪翁如天有五星篆籀深魏漢文章倣六經後
生翫華藻骫骳嫓白青善哉劉與李斯文見典刑
西方有佳人貽我白玉琯吹之和八風元氣生虛窽翩
翩兩青鳥云是王母遣天長道路闊音信何由展
皎皎霜雪練寒女機中出織成天吳鳳被之臧獲質如
何窮鄉士九月猶絺綌不見王逸賓抱窮守空室
君侯下車日百城風凛如公餘一炷香谿山奉宴居治
要無多言所貴一字虛所以曹相國不讀城旦書
本心如水鏡功名時翳之少年塵累盡萬象復在兹水
冷知天寒絃高覺柱危世無齋心友誰知此襟期
二豪角談鋒氣湧胸中山達士兀無言雙手縮袖間理
勝是非遣道在禽魚閒回也真不愚高風藐難攀
春水行
光春宫外春水生鴐鵝飛下寒猶輕綠衣探使一鞭信
春風寫入鳴鞘聲龍旂曉日迎天仗小隊長圍圓月樣
忽聞叠鼓一聲飛輕紋觸破桃花浪内家最愛海東青
錦鞲掣臂翻青冥晴空一擊雪花墮連延十里風毛腥
初得頭鵝誇得雋一騎星馳薦陵寢歡聲沸入萬年觴
瓊毛散上千官鬢不才無力答陽春羞作長楊侍從臣
閒與老農歌帝力歡呼一曲太平人
涿郡先主廟
炎燼終四百海飛羣雄奔蛟龍離舊隱豺虎瞰中原仗
義公天下豈料中山孫艱難拒赤壁顛沛乞荆門劉郎
非嬌客肯市一女恩譬如韝上鷹既飽則飛翻山陽公
安在灑淚西南坤區區一隅地鼎立事雄尊滅魏壯圖
屈窺吳遺恨存嗚呼永安宫慷慨臨終言老瞞安足雄
死面靦奸魂仁與不仁耳成敗何必論天乎未厭漢河
洛不足吞盜子復為盜丕乎猶子元等為一國亡善惡
終不諼
當時五丈桑墻頭搖羽葆草木尚有情人心不如草緬
懷車蓋翁三顧隆中老乾坤一草廬鼎足事已了艱危
奉命際流涕出師表一時會風雲千古事蘋藻野農復
何知尚說官家好筳卜傳神語瓦釡薦行潦瀘水耕餘
村范陽行處道天留西日遲地狹東風早風霜慘燕鴈
歲月愁蜀鳥亦復梁父吟塵埃驚潦倒
扈從行
馬翻翻車轆轆塵土難分真面目年年扈從春水行裁
染春衫波漾綠綠韉珠勒大羽箭少年將軍面如玉車
中小婦聽鳴鞭遥認飛塵郎馬足朝隨鼓聲起暮逐旗
尾宿樂事從今相繼躅聖皇歲歲萬幾暇春水圍鵝秋
射鹿
從帥府謁太清宫
層宫枕蒼陂地迥風日冷旌旗隱復見原陸互馳騁悠
悠塵外趣窅窅壺中境山川蒸淑氣草木閟清景周疆
有楚宋漢肆列鐘鼎尚矣千歲檜荒哉九龍井懷竒目
以擊契冥心獨省悲歡萬古促賞晤一日永清波[穫-禾+火]魚
尾落日頳牛領天寒鷹隼擊水落鴻鴈影白日照征夫
青天入漁艇洗兵江漢清兹焉事幽屏
遊醉翁亭
一逕入幽谷磴迂景更延陽光時翳竹石色寫冷泉不
見琅琊寺心知白雲邊殘僧戀幽景斷臂初非禪歲暮
少風雪回禄無寸椽海内有此亭奪去寧非天中有不
壞者斷碑猶宛然逋民半吳越過客多幽燕樹根落斷
崖聊掛從軍鞭鳥啼空落日野色愁寒烟月上人歸盡
山空水濺濺
陽冰篆
護書如護兒救燎如救飢可笑亦可憐似高還似癡為
此陽冰篆法傳丞相斯長楸蹙騏驥快劍斬蛟螭瑚璉
祖廟器衮冕巖廊姿夜光含圭角春水變華滋觀物獨
寫妙苦心人得知入石疑無筆妙處君獨窺廬陵千載
人愛此尤崛竒一旦隨灰燼世疑山澤肥成壞固有數
惜哉徒爾為永成吾不預既壞那可追當其將壞間萬
一神護持一物尚不忍其餘可類推乃知放麑翁仁心
不吾欺
送墨李道士元老
嵩山到嵩陽相望二百里數驛走商嶺兩崖夾伊水飛
烟空翠間前路轉多山雲横碧嶂斷雁没青天還鳥鳴
青山上人行修竹裏犬吠得柴荆花落鳥驚起草荒摩
詰墅火斷魯山碑昔疑王家畫今信謝公詩其中一道
士生計蒼烟碧松下讀道經窗間寫周易相看斗南北
不見十年餘重尋化鶴夢要寫換鵝書雲間侍玉皇日
下瞻天表歸去秋海邊乾坤一壺小君歸我正病病起
霜滿鬚尚能持酒否還憶寄書無遥知鳴臯下尚有蒼
苔迹讀我往年詩因之拂塵壁
送李天英下第
天雞拂滄溟萬里起古色南風搖冷雨歸興生羽翼二
年客京華一第為親屈文字天地仇風雲囚霹靂鸞凰
望霄漢騏驥絆荆棘蹭蹬升天行白雲繫胸臆遥憐弟
妹長摩頂今過膝人生在家樂絶勝長為客老夫懷抱
惡數日臥向壁胸中略雲夢眼底無敵國雲歸北海後
鳥没青山夕目斷東北塵茫茫如有失
御訂全金詩增補中州集卷十
