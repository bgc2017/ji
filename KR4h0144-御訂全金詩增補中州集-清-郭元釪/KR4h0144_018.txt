欽定四庫全書
御訂全金詩增補中州集卷十六
黃華山主王庭筠(二十八首)(補十三首)
庭筠字子端熊岳人父遵古字仲元正隆五年
進士仕為翰林直學士才行兼備道陵所謂昔
人君子者也子端早有重名大定十六年甲科
文采風流照映一時歴州縣用薦者供奉翰林
承安中為言事者所累謫鄭州幕官未幾復應
奉稍遷修撰卒官年四十七子端詩文有師法
高出時輩之右字畫學米元章其得意處頗能
似之墨竹殆天機所到文湖州已下不論也平
生愛天平黃華山水居相下十年自號黃華山
主有集傳於世其殁也道陵有詩悼之其引云
王遵古朕之故人也乃子庭筠復以才選直禁
林者首尾十年今兹云亡玉堂東觀中無復斯
人矣其家以遺文來上尋繹之久良用愴然詩
不錄屏山故人外傳云子端大家子風流醖藉
冠冕一時為人眉目如畫美談笑俯仰可觀外
視若簡貴人初不敢與接一見之後和氣津津
溢於眉宇間又其折節下士如恐不及苟有可
取極口稱道之故人人恨相見之晚也子萬慶
字僖伯詩筆字畫俱有父風仕為行部尚書省
左右司郎中猶子明伯幼歲學書書家即稱賞
之倜儻無機膂力絶人曾有詩云釣鼇公子鐵
心胸興在三山碧海東千尺雲帆已高揭不知
何日得秋風卒於鄧州年未四十也
補金史庭筠初仕恩州軍事判官再調館陶主
簿召試館職中選御史臺奏庭筠在館陶嘗犯
贓罪不當以館閣處之遂罷乃卜居彰德買田
隆慮讀書黃華山寺因以自號是年十二月上
因語及學士歎其才乏參政守貞曰王庭筠其
人也三年召為應奉翰林文字命與秘書郎張
汝方品第法書名畫遂分入品者為五百五十
卷五年八月上顧謂宰執曰應奉王庭筠朕欲
以誥詔委之其人才豈易得近党懷英作長白
山冊文殊不工聞文士多妬庭筠者不論其文
顧以行止為訾大抵讀書人多口頰或相黨昔
東漢之士與内官分朋固無足怪如唐牛僧孺
李德裕宋司馬光王安石均為儒者而互相詆
毁何耶遂遷庭筠為翰林修撰扈從秋山應制
賦詩三十餘首上甚嘉之明年卒所著有叢辯
十卷文集四十卷暮年詩律深嚴七言長篇尤
工書學米元章尤善山水墨竹云
楊祕監下槽馬圖
龍眠悔畫馬政恐墮馬趣我今破是說試下第一句道
人三昧手游戲萬象具萬象初莫逃畢竟無所住譬如
大圓鏡照物隨其遇少焉物四散影果在何處楊侯具
此眼透脱向上路萬馬落人間蓋證龍眠誤
書西齋壁
世事雲千變浮生夢一場偶然攜拄杖來此據胡牀有
雨夜更靜無風花自香出門多道路何處覓亡羊
八月十五日過泥河見鴈
家在孤雲落照間行人已上鴈門關憑君為報平安信
才是雲中第一山
示趙彦和
四柳危亭坐晚隂殷勤雞黍故人心兒孫滿眼田園樂
花木成隂歲月深十畝蒼烟秋放鶴一簾凉月夜横琴
家山活計良如此歸興秋風已不禁
大安寺試院中寒食
東風日日漲黃沙供佛牀頭始見花寒食清明好時節
年年憔悴獨離家
獄中賦萱
沙麓百戰場舄鹵不敏樹況復幽圄中萬古結愁霧寸
根不擇地於此生意具婆娑綠雲杪金鳳掣未去晚雨
沾濡之向我泫如訴忘憂定漫說相對清淚雨(柳州戲題階前)
(芍藥東坡長春如稚女及賦王伯颺所藏趙昌畫梅花黃葵芙蓉山茶四詩党承旨世傑西湖芙蓉晚菊王内)
(翰子端獄中賦萱凡九首予請閒閒公共作一軸寫自題其後云柳州怨之愈深其辭愈緩得古詩之正其清)
(新宛麗六朝辭人少有及者東坡愛而學之極形似之工其怨則不能自揜也党承旨出於二家辭不足而意)
(有餘王内翰無由追配古人而偶與之合遂為集中第一大都柳出於雅坡以下皆有騷人之餘韻所謂生不)
(並世俱名家者也)
獄中見燕
笑我迂疎觸禍機嗟君底事入圜扉落花吹濕東風雨
何處茅簷不可飛
偕樂亭
日暮西風吹竹枝天寒杖履獨來時門前流水清如鏡
照我星星兩鬢絲
野堂二首
綠李黃梅繞屋疎秋眠不著鳥相呼雨聲偏向竹間好
山色漸從煙際無
雲自知歸鳥自還一堂足了一生閒門前剝啄定佳客
簷外孱顔皆好山
韓陵道中
石頭犖确兩坡閒不記秋來幾往還日暮蹇驢鞭不動
天教仔細數前山
絶句
竹影和詩瘦梅花入夢香可憐今夜月不肯下西廂
孫氏午溝橋亭
閒來橋北行偶過橋南去寂寞獨歸時沙鷗晚無數
送士選山東外臺判官
秋天寥廓使星明光動山東七十城玉署文章厭閒冷
繡衣風采試澄清人隨白鴈霜前到詩繞青山馬上成
才力如君君未老只愁無地避功名
張禮部溪山眞樂圖
悠悠春天雲想見平時閒朝遊溪橋畔暮宿山堂間澹
然不知愁亦復忘所懽出山初無心既出還思山人間
待霖雨欲歸良獨難山堂悵何許蕭蕭松桂寒
内鄉浙江張浮休窪尊為二兄賦
巖花覆我酒酒面照幽妍風如惜花影不肯生微漣空
山悄無人花枝自留連懷人成獨醉日暮山蒼然
超化寺
隔竹微聞鐘磬音牆頭脩綠冷隂隂山迎初日花枝靚
寺裹清潭塔影深吾道蕭條三已仕此行衰病獨登臨
簡書催得匆匆去暗記風烟擬夢尋
舍利塔
蒼山亭亭如覆盎佛塔東西屹相向林頭朝日射重簷
黃金丹砂照滉瀁中華此塔第十五圖記所傳知不妄
智慧薰成舍利羅夜半竒芒時一放想見當時阿育王
麾叱神工鞭鬼匠雲車瘴海挽炎沙沙底黃揚三萬丈
石排方面追琢成鐵錮瘦中腰鼔樣功夫精密業長久
位置尊嚴氣高張地皮浮水膚寸許旱溢與之俱下上
崧山歸山夏秋雨雨潦從衡歲相盪天龍圍護夜叉守
終劫不敢生波浪塔前樹秀老不死樹下水流多益壯
再拜初嘗一勺甘洗我三生煩惱障
夏日
西窗近事杳如夢北客窮愁日抵年花影未斜猫睡外
槐枝猶顫鵲飛邊
中秋
虚空流玉洗世界納冰壺明月幾時有清光何處無人
心但秋物天下近庭梧好在黃華寺山空夜鶴孤
被責南歸至中山(丙申春)
短轅長路兀呻吟行李遲遲日益南親老家貧官職重
恩多責薄淚痕深向人柳色渾相識著雨花枝半不禁
回首觚稜雲氣隔六年侍從小臣心
送子貞歸遼陽
青峭江邊玉數峰烟梳雨沐為誰容到時為向山靈道
歸意如君一倍濃
采蓮曲
南北湖亭競采蓮吳娃嬌小得人憐臨行折得新荷葉
却障斜陽入畫船
秋郊
瘦馬踏晴沙微風度隴斜西風八九月疎樹兩三家寒
草留歸犢夕陽送去鴉隣村有新酒籬畔看黃花
憶漍川
極目江湖雨連隂甲子秋青燈十年夢白髮一扁舟
夏日
檀欒倒景硯波清注了黃庭譜鶴銘且喜過門無褦襶
却憐涴壁有寧馨(劉賓客詩寧字平聲呼)
河隂道中二首
棃葉成隂杏子青榴花相映可憐生林深不見人家住
道上唯聞打麥聲
微行入麥去斜斜才過深林又幾家一色生紅三十里
際山多少石榴花
鄴南城注雨瓦溝
鄴城之南青雀來五樓突兀肩三臺胡桃萬瓦淨如水
春隂不敢生莓苔簷雨闌千三百尺多年雨嚙空階石
繁華已逐水東流斷甓時從耕者得可憐此君落君手
愛之不博連城璧錫花如雪錯菱花小字興和猶可識
晴窗拂拭支桐君上下一般蛇蚹紋哀蟬遽止不成弄
千古雨聲愁殺人
附彰德志鄴中記曰北齊起鄴南城屋瓦皆以
胡桃油油之光明不蘚筒瓦用在覆故油其背
版瓦用在仰故油其面筒瓦長二尺闊一尺版
瓦之長如之而其闊倍今得其眞者當油處必
有細紋俗曰琴紋有白花曰錫花傳言當時以
黃丹鉛錫和泥積歲久而錫花乃見古磚大者
方四尺上有盤花鳥獸紋千秋萬歲字其紀年
非天保則興和蓋東魏北齊也又有磚筒者花
紋年號如磚内圓外方用承簷溜亦可為硯鄴
人有言曰銅雀瓦硯體質細潤而堅如石不費
筆而發墨此古所重者而今絕無蓋魏去今千
有餘年若此物者毁碎無存矣齊磚至今未及
千年村夫剖土求之聚衆踰年不得鄴民乃偽
造以紿遠方王荆公詩曰吹盡西陵歌舞塵當
時屋瓦始稱珍甄陶往往成今手尚托虚名動
世人宋刺史李琮嘗言元豐初於丹陽邵不疑
家得唐丙申歲元次山家藏鄴城古磚硯背有
花紋及萬歲字與鄴中記合又曰大魏興和二
年造則唐賢所珍已出於南城矣金袁輔之(袁一)
(作郭)得鄴南城注雨瓦筒以之支琴王庭筠為之
賦詩云云
登林慮南樓二首
殿閣偏宜落照間倚天無數玉潺湲黃華墨竈知名寺
荆浩關仝得意山遊子也如紅樹老殘僧偶與白鷗還
人生見說功名好不博南樓半日閒
戸牖憑高可散愁石田碁布青林稠西山萬古礙新月
南風六月生凉秋見說官閒百無事不妨客至一登樓
揚州騎鶴亦何有誠哉不負三年留
黃華亭五首
帝遣名山護此邦千山瑟瑟嵌西窗山僧乞與山前地
招客先開四十雙
附元陶宗儀輟畊錄嘗讀金黃華老人詩有招
客先開四十雙之句殊不可曉近讀雲南雜誌
曰夷有田皆種稻其佃作三人使二牛前牽中
壓而後驅之犂一日為一雙以二乏為巳二巳
為角四角為雙約有中原四畝地則老人之詩
意見矣
手拄一條青竹杖眞成日挂百錢游夕陽欲下山更好
空林無人不可留
王母祠東古佛堂人傳棟宇自隋唐年深寺廢無人住
滿谷西風栗葉黃
挂鏡臺西挂玉龍半山飛雪舞天風寒雲直上三千尺
人道高歡避暑宫
附謝榛詩說金王庭筠黃華山絕句云挂鏡臺
西挂玉龍半山飛雪舞天風寒雲直上三千尺
人道高歡避暑宫邊華泉謂詩及行草皆入化
矣
道人邂逅一開顔為藉笻枝策我孱幽鳥留人還小住
晚風吹破水中山
棲霞觀
偶尋溪水到仙宫身世渾疑是夢中風動霓旌高縹緲
烟籠瑤樹鬱青葱會聞白鶴歸華表試為丹砂問葛洪
明日維舟重相訪桃花滿路失西東
曲水園
山隂禊事記蘭亭珠玉琳瑯照眼明曲水至今無好客
一觴還自契幽情
法華臺
坱圠有同色雪深雲未開終南晴夜月彷彿似登臺
道村
樓閣明丹堊杉松振老髯僧迎方擁帚茶細旋添鹽
題馬光塵畫
珠璧佳城下丹青敗藳間殘年兩行淚絕筆數重山
附王庭筠五松亭記林慮西山横絶百里隱然
猶卧龍谼峪為首天平為脊黃華為脇魯門為
尾迤邐而北去退而望之半天壁峙疑若無路
蓋窮探其肺腑益深而益竒黃華之佛祠天平
之道宫今為墟矣惟谼峪寶巖寺為獨完寺創
於高齊天保初至本朝泰定中寶公革為禪居
鐘鼓清新林泉改色始為天下聞寺李輔之丞
此邑也初入寺愛之不歸久之歎曰寺固美矣
然樹林蒙密屋宇蔽虧而遊目騁懷者有所未
盡必也當得其全遂絕溪而南陟南山而東下
臨斷壑有平地數尋若壇址然喬松五章挺立
其側山僧曰此地名五松亭舊矣而實未嘗有
亭焉豈前人欲有為而未遑者歟其或者有所
待歟輔之笑曰此留以遺我也於是經之營之
未幾斷手簷桷翼然出於蒼髯之閒亭則維新
名則仍舊戊申之春庭筠嘗一到亭上其東則
山門呀如川阜逶迤乍明又晦滅没無際其北
則巍堂修廡隆樓傑閣併列層見澗竹巖花上
下為容正如關仝范寬輩圖畫得意處其西北
諸山繚然窈然斬然崒然旁立向背俯仰吞吐
連綿絡繹呈巧獻怪大略皆退之南山詩中所
謂或如云云者而詩尚未盡也乃知輔之之善
發其秘此亭得全而有功於此山也吾歴山多
矣求其竒秀與此比者纔一二數即山中求之
其華妙隱巧與人意會者亦無如此亭焉加我
數年㛰嫁事畢歸為亭之主人看夕月之龍蛇
聽夜風之琴筑便當不減陶隱居溪水在此吾
不食言輔之乞吾為記吾於是山已結是緣雖
不吾乞而為之
附元好問王黃華墓碑泰和壬戌冬内翰王公
卒於京師道陵雅知公家無餘財將無以為葬
也詔有司賻錢八十萬以給襄事求生平詩文
藏之秘閣未幾以御製詩賜其家蓋公門閥人
品器識文藝一時名卿材大夫少有出其右者
上意亦恨其得之晚而用之者百未一試也故
殷重嗟惜之如此公諱庭筠字子端姓王氏家
牒載其三十二代祖烈太原祁人避漢末之亂
徙居遼東曹公特徵不應隱居終身其後遼東
亦亂子孫散處東夷十七代孫文林仕高麗為
西部將殁於王事又八世曰樂德居渤海以孝
聞遼太祖平渤海封其子為東丹王都遼陽樂
德之曾孫繼遠仕為翰林學士因遷家遼陽繼
遠孫中作使咸飭避大林延之難遷漁陽咸飭
孫六宅使恩州刺史叔寧遷白霫六宅生永壽
居韓州遼天慶中遷蓋州之熊嶽縣遂占籍焉
永壽之長子政事金朝官至金吾衞上將軍建
州保靜軍節度使保靜之中子遵古字元仲正
隆五年進士仕為中大夫翰林學士文行兼備
潛心伊洛之學言論皆可紀述明昌應詔有昔
人君子之目子孫以昔人名所居之山而君子
名其泉所為志也中大夫四子庭玉庭堅次即
公太師南陽郡王張公浩之外孫生未朞視書
識十七字六歲聞父兄誦書能通大義七歲學
詩十一歲即工賦讀書五行俱下日記五千餘
言涿郡王公翛然風岸孤峻少所許可一見公
以國士許之弱冠擢大定十六年甲科釋褐承
事郎恩州軍事判官臨政即有能官之譽郡民
鄒四者謀為不軌事覺逮捕千餘人而鄒四者
竄匿不能得朝廷遣大理司直王仲翰與公治
其獄公以計獲鄒四分别詿誤坐預謀者十二
人而已再調館陶主簿公蚤有重名天下士夫
想聞風采謂當一日九遷乃令碌碌常選限於
賢愚同滯之域簿書期會隨俗俯仰殊不自聊
秩甫滿單車徑去卜居隆慮周覽山川以為西
山横截千里隱然如卧龍起谼峪天平黃華至
魯般門龍之首脊肋尾皆具而黃華蔚然涵濃
秀之氣山有慈明覺仁二寺上下相去不半里
所西抵鏡臺直雞翅洪之懸流幽林穹谷萬景
坌集一水一石皆崑閬間物顧視塵世殆不可
一日居也乃置家相下買田隆慮藉二寺為棲
息之地時往嘯詠若將終身焉晉人庾袞隱居
義陽僅見於傳記黃華雖勝絕而近代無所知
名至於高賢題詠亦罕及之自公來居以黃華
山主自號兹山因之傑出太行之上人境俱勝
於公見之山居前後十年得悉力經史務為無
所不闚旁及釋家尤所精詣學益博志節益高
而名益重明昌初用薦者以書畫局都監召俄
授應奉翰林文字同知制誥遷翰林修撰坐為
言事者所累出為鄭州防禦判官承安初繼丁
内外艱哀毁骨立幾至不起四年起復應奉翰
林文字太和元年復翰林修撰扈從秋山應制
賦詩至三十餘首寵眷優異蓋將大用朞年罹
此不幸春秋五十有二實二年十月之十日也
官至承務郎緋衣銀魚夫人張氏亦太師女孫
子男三人萬安萬孫萬吉皆早卒女三人長曰
從淨幼為女冠公没後以能詩召見特加敬異
次曰琳秀入侍掖庭季女幼在室公既無子以
弟庭淡之次子萬慶為之後以蔭補官至行尚
書省左右司郎中文章字畫能世其家孫某曾
孫某尚幼公儀觀秀偉善談笑俯仰可觀外視
若簡貴人初不敢與之接一見之後和氣津津
溢於顔間殷勤慰藉如恐不及少有可取極口
稱道他日雖百負之亦不恨也從之游者如韓
温甫路元亨張晉卿李公度所引見如閒閒趙
公内翰馮公屏山李公皆文章鉅公下者猶不
失為名士世以知人許之為文能道所欲言如
文殊院斵琴飛來積雪賦及漢昭烈廟碑文等
辭理兼備居然有臺閣體裁暮年詩律深嚴七
言長篇尤以險韻為工方之少作如出兩手可
為知者道也有藂辯十卷文集四十卷傳於世
世之書法皆師二王魯直元章號為得法元章
得其氣而魯直得其韻氣之勝者失之奮迅韻
之勝者流為柔媚而公則得於氣韻之間百年
以來公與黃山閒閒兩趙公人俱以名家許之
畫鑒既高又嘗被旨與舅氏宣徽公汝霖品第
秘府書畫因集所見及士大夫家藏前賢墨蹟
古法帖所無者摹刻之號雪溪堂帖一十卷至
於筆墨游戲則山水有入品之妙墨竹殆天機
所到文湖州以下不論也每作一幅必以千文
為號不肯輕以予人閒閒有上公詩云李白一
杯人影月鄭虔三絶畫詩書馮内翰挽章云詩
名摩詰畫絶世人品右軍書入神人以為實錄
云癸丑夏六月某客燕中萬慶為言先公之殁
四十餘年矣南北喪亂初無歸故鄉之望衰年
乃得灑掃墳墓丘木已老而旌紀寂寥某死不
得瞑目矣今屬筆於子幸有以惠顧之某不敏
自初學語先夫人教誦公五言志學以來知慕
公名德蓋嘗夢寐見之雖不迨指授至於不腆
之文亦從公沾丐得之已嘗不自揆度為先正
壽國文貞張公閒閒趙公内相文獻楊公碑矣
有如我公乃不得著金石傳永久顧安所逃乎
乃勉為論次之而係以銘銘曰山立兮揚休元
精兮當中冠名士兮中朝隱隱兮隆隆明昌天
開文治昭融婉孌龍姿孰雲之從望公修門劍
佩從容行人會盟常伯秩宗閒燕論思袞職彌
縫顧曷任弗勝而鉛槧是供生材實難間氣所
鍾有物妬之隨以禍攻白駒忽其過隙乃欲立
九關而上通詩至䕫州而僊文以潮陽而雄假
公千歲寧阨以窮研摩於韓杜之後宜愈困而
愈工養吾棟而先伐果奚貴乎楠松謂公不遇
耶獨簡在乎淵衷謂公為遇耶方積累之為功
畀鎡基而奪之而無庸計夫乖逢馬鬛兮蒿蓬
摧熊嶽兮天之東望倒影兮不及抱明月兮長
終澤畔行吟俯水伯之幽宫裵徊故都而不忍
訣寫孤墳於廻風謫傅長沙蟊賊内訌邈前席
之不再俄占書之告凶惟大患苦身兮羌今昔
之攸同我作銘詩并以慰公使不幸而為屈賈
其何以釋玄壤之遺恫
附續夷堅志王子端内翰泰和中賦殘菊云幽
花寂寞無多子辦與黃蜂實蜜牌蓋絕筆也王
勉道作輓詩故有幽花絶筆更傷神之句
附滹南詩話詩人之語詭譎寄意固無不可然
至於太過亦其病也山谷題惠崇畫圖云欲放
扁舟歸去主人云是丹青使主人不告當遂不
知王子端叢臺絕句猛拍闌干問興廢野花啼
鳥不譍人若譍人可是怪事竹莊詩話載法具
一聯云半生客裏無窮恨告訴梅花說到明不
知何消得如此昨日酒間偶談及之客皆絕倒
也
附靜齋至正遺編王黃華翰墨名於金源時人
比之東坡得之者頗珍重其價至至元戊寅夏
在溧上時予見一伶人來自中原得一詞云釣
魚船上謝三郎雙鬢已蒼蒼蓑衣未必清貴不
肯換金章汀草外浦花旁靜鳴榔自來好箇漁
父家風一片瀟湘字體瘦勁不過北方遺氣初
無書法至正己亥秋又見浙東帥府令史李某
者北方人家有黃華紙上所書大字字體頗類
小米之飄逸但與向之所觀山谷牋所寫不同
未知孰是
附宋濂題王黃華詩藳予在江乘偶見黃華山
主王庭筠子端詩藳三首一首絕句次彦高問
疾韻二首七言律次許子靖題光華堂韻彦高
當是翰林待制吳激子靖名安仁二公皆當時
知名之士子靖登第蓋先子端九年而彦高與
子端之父遵古游尤號前輩今觀其勞問酬答
所以敦忘年之契甚至此在二公固為盛德而
子端文采藴藉為一時之所景尚者於斯亦可
槩見矣子端熊岳人官至翰林修撰字法初倣
元章謫鄭州後氣象横放自成一家予甚愛之
故識其後或曰彦高與子端相去頗遠恐或别
是一人余亦未能深知之也
附宋濂題王庭筠秋山應制詩藳云金源之制
每歲以正月幸春水九月幸秋山五日之間羣
臣一進起居表其嚴慎如此之至者志非在於
畋游將修兵政而紓民賦也道陵如薊門至秋
山河東王庭筠以翰林脩撰扈從左右應制賦
詩三十餘篇甚被奬眷蓋自大定以來累洽重
熙文物聲名可擬漢唐故其一時君臣遇合天
施地受雨露無際緣物引興浹於太和此乃金
極盛之時自當時言之孰不效上林羽獵以侈
大榮觀而庭筠乃能以秋山不合圍為風則庭
筠者亦良士也哉此卷庭筠所具之藳惟十四
首而逸其大半詩序中所謂九日正泰和元年
九日丙辰然道陵以是月七日甲寅發京師二
十九日丙子至自秋山道塗所歴凡二十有三
日其幸香林平頂山温泉等什皆可以次而推
至若牡丹酴醾松影三詩則不知作於何時按
庭筠以明昌三年供奉翰林八月遷脩撰未幾
謫鄭州防禦判官承安四年復起為應奉翰林
文字泰和改元又轉脩撰明年遂亡壽甫四十
七爾詩題既曰奉旨而作雖不能必於何年其
決在禁林之日矣按春水秋山初無定處洪皓
續松漠紀聞謂去國數百里逐水草而居處也
附金史輿服志從春水之服則多鶻捕鵝雜花
卉之飾從秋山之服則以熊鹿山林為文
附名山記黃華山在彰德府林縣西二十里隆
慮山内山有三峯名仙人樓玉女臺魯般門其
頂突出雲表名摩雲峯連峙若屏名連屏峯羣
峯磊落如仙人聚集名聚仙峯下有黃華峪北
巖出瀑布又有抱犢岡馬鞍山棲霞谷景頗幽
勝金王庭筠有詩云云石刻俱存蓋庭筠嘗隱
於此也
附解縉書史會要庭筠南宫之甥其書法傳子
澹游及張天錫
附六研齋三筆庭筠書法沉頓雄快與南宋諸
老各行南北元初巙子山諸人不及也
附畫史會要黃華老人善山水古木竹石上逼
古人論者謂胸次不在米元章下
附元王惲跋黃華墨蹟予觀公書多矣曰黃華
山主者蓋公中年筆也其格調步趨要本二王
氣韻蕭散得元章之勝勁厲初不逮之然如王
謝子弟以生長見聞猶足以超人羣也殷溪云
又題黃華與李彦明太守一十三帖後(彦明係公同年)
(友)此數帖蓋公官翰林時書也至有饑寒之厄
近在旦夕又云收拾扈從秋山貧家至甚不易
令人披讀可勝嘆惋當明昌嚮文之世公以文
采風流照映一世其窘迫乃爾豈官散禄薄未
為道陵所知不然貧乃士之常事造物者庸玉
汝於成邪至於文翰之妙如荆金和璞自有定
價不待稱而重也
屏山李純甫(二十九首)
純甫字之純弘州人承安(缺)年進士仕至尚書
右司都事為舉子日亦自不碌碌於書無所不
闚而於莊周列禦寇左氏戰國策尤長文亦略
能似之三十歲後徧觀佛書能悉其精微既而
取道學書讀之著一書合三家為一就伊川横
渠晦庵諸人所得者而商略之毫髮不相貸且
恨不同時與相詰難也性嗜酒未嘗一日不飲
亦未嘗一飲不醉眼花耳熱後人有發其談端
者隨間隨答初不置慮漫者知所以統窒者知
所以通傾河瀉江無有窮竭好賢樂善雖新進
少年游其門亦與之為爾汝交其不自貴重又
如此迄今論天下士至之純與雷御史希顔則
以中州豪傑數之子仝字稚川今居鎮陽
補歸潛志李翰林純甫字之純弘州襄隂人祖
安上嘗魁西京進士父采仲文卒於益都府治
中公幼穎悟異常兒初為詞賦學後讀左氏春
秋大愛之遂更為經義學踰冠擢高第名聲鬱
然為文法莊周左氏故其辭雄竒簡古後皆宗
之文風由此一變又喜談兵慨然有經世心泰
和南侵兩上疏策其勝負章宗咨異給送軍中
後多如所料宰執竒其文薦入翰林北方兵起
又上疏論事不報宣宗南渡再入翰林時丞相
珠赫高琪擅權擢左司都事公審其必敗以毋
老辭去俄而高琪誅死識者智之再入翰林連
知貢舉正大末由取人踰新格出倅坊州未赴
改京兆府判官卒於南京年四十七公為人聰
敏於學無所不通少自負其材謂功名可俯拾
作矮栢賦以諸葛孔明王景略自期由小官上
萬言書援宋為證甚切當路者以迂闊見抑士
論惜之中年度其道不行益縱酒自放無仕進
意得官未嘗成考旋即歸隱居閒與禪僧士子
游惟以文酒為事嘯歌袒裼出禮法外或飲數
月不醒人有酒見招不擇貴賤必往往輙醉雖
沉醉亦未嘗廢著書至於談笑怒罵燦然皆成
文理天資喜士後進有一善極口稱推一時名
士皆由公顯於世又與之拍肩爾汝忘年齒相
懽教育撫摩恩若親戚故士大夫歸附號為當
世龍門嘗自作屏山居士傳末曰雅喜推藉後
進如周嗣明張㲄李涇王權雷淵余先子姓名
宋九嘉皆以兄呼而居士使酒玩世人忤其意
輙嫚罵之皆其志趣也其自贊曰軀幹短小而
芥視九州形容寢陋而蟻蝨公侯語言蹇吃而
連環可解筆札迂滯而挽回萬牛寧為時所棄
不為名所囚是何人也邪吾所學者淨名莊周
晚自類其文凡論性理及關佛老二家者號内
藳其餘應物文字如碑誌詩賦號外藳蓋擬莊
子内外篇又解楞嚴金剛經老子莊子又有中
庸集解鳴道集解號中國心學西方文教數十
萬言嘗曰自莊周後惟王績元結鄭厚與吾此
其所學也每酒酣歴歴論天下事或談儒釋異
同雖環而攻之莫能屈世豈復有此俊傑人哉
補歸潛志李屏山雅喜奬薦後進每得一人詩
文有可稱必延譽於人然頗輕許可故趙閒閒
嘗云被之純壞却後進然屏山在世一時才士
皆趨向之至於趙所成立者甚少惟主貢舉時
得李欽叔獻能嘗以文章薦麻知幾九疇入仕
至今士論歸屏山也
補歸潛志明昌承安間作詩者尚尖新故張翥
仲楊由布衣有名召用其詩大抵好浮豔語如
矮戸小窗寒不到一爐香火四圍書又西風了
却黃花事不管安仁兩鬢秋又號張了却劉少
宣嘗題其詩集後云楓落吳江眞好句不須多
示鄭參軍蓋譏之也南渡後文風一變文多學
竒古詩多學風雅由趙閒閒李屏山倡之屏山
幼無師傳為文下筆便喜左氏莊周故能一掃
遼宋餘習而雷希顔宋飛卿諸人作古文故復
往往相法效不作淺弱語趙閒閒晚年詩多法
唐人李杜諸公然未嘗語於人巳而麻知幾李
長源元裕之輩鼎出故後進作詩者爭以唐人
為法也
補歸潛志李屏山教後學為文欲自成一家每
曰當别轉一路勿隨人脚跟故多喜竒怪然其
文亦不出莊左柳蘇詩不出盧仝李賀晚甚愛
楊萬里詩曰活潑刺底人難及也趙閒閒教後
進為詩文則曰文章不可執一體有時竒古有
時平淡何拘李嘗與余論趙文曰才甚高氣象
甚雄然不免有失支墮節處蓋學東坡不成者
趙亦語余曰之純文字止一體詩句一向去也
又趙詩多犯古人語一篇或有數句此亦文章
病屏山嘗序閒閒集云公詩往往有李太白樂
天語某輒能識之又云公謂男子不食人唾後
當與之純天英作眞文字亦隂譏云
雪後
玉環暈月蟠長虹飛沙卷土號隂風黃雲羃羃翳晴空
屋頭唧唧鳴寒蟲天符夜下扶桑宫玄冥震怒鞭魚龍
魚龍飛出滄海底咄嗟如律愁神工急㪺北斗捲雲漢
淩澌捲入天瓢中椎璋碎璧紛破碎六花剪出寒瓏璁
翩翾作穗大如手千竒萬巧難形容恍如墮我銀沙界清
光縞夜寒朣朧肝腸作祟耿無寐試把往事閒追窮男
兒生須銜枚卷甲臂琱弓徑投虎穴策竒功不然羊羔
酒漲玻璃鍾侍兒醉臉潮春紅誰能蹇驢駞著灞陵東
骨相酸寒愁煞儂屏山正吐黃虀氣笑倒座間亡是公
赤壁風月笛圖
鉦鼓掀天旗脚紅老狐膽落武昌東書生那得麾白羽誰識潭
潭蓋世雄裕陵果用軾為將黃河倒捲湔西戎却教載酒月明中
船尾嗚嗚一笛風九原喚起周公瑾笑煞儋州秃鬢翁
送李經
髯張元是人中雄喜如俊鶻盤秋空怒如怪獸拔古松
老我不敢嬰其鋒更著短周時緩頰智囊無底眼如
月斫頭不屈面如鐵一說未窮復一說勁敵相扼已
錚錚二豪同軍又連衡屏山直欲把降旌不意人間
有阿經阿經瓌奇天下士筆頭風雨三千字醉倒謫
仙元不死時藉奇兵攻二子縦飲高歌燕市中相視一
笑生春風人憎鬼妒愁天公徑奪吾弟還遼東短周醉
别默無語髯張亦作衝冠怒阿經老淚如秋雨只有屏
山拔劍舞拔劍舞擊劍歌人非麋鹿將如何秋天萬里
一明月西風吹夢飛關河此心耿耿軒轅鏡底用兒女
肩相摩有智無智三十里眉睫之間見吾弟(張謂伯玉周謂晦之)
為蟬解嘲歌(張伯玉不平蟬解)
老蜣破衲染塵緇轉丸如轉造物兒道在矢溺傳有之
定中幻出嬋娟姿金仙未解羽人屍呼風飲露巢一枝
倚杖而吟如惠施字字皆以心為師千偈瀾翻無了時
關楗不落詩人詩屏山參透此一機髯弟皤兄何見疑
此理入玄人得知髯弟恐我飡却西山秀(張有登樓詩昨日上高樓)
(西山翡翠堆今日上高樓西山如死灰想見屏山老療饑西山隈食却西山色高樓空崔嵬)皤兄勸
我吸却壺盧溪(高有壺溪詩云我觀壺溪水未可以蠡測大苦溪上翁有口吸不得壺中别是)
(一洞天溪上翁即壺中仙畢竟人間無著處杖頭挑取屏山去)因蟬倩我問渠伊快掉
葛藤復是誰髯弟絕倒皤兄嘻
灞陵風雪
君不見浣花老人醉歸圖熊兒捉轡驥子扶又不見玉
川先生一絕句健倒莓苔三四五蹇驢駝著盡詩仙短
策長鞭似有緣政在灞陵風雪裏管是襄陽孟浩然大
家放歌殊不惡蹇驢大勝揚州鶴莫愛東華門外軟紅
塵席帽烏鞾老却人
贈高仲常
藉問高書記南征又北征從軍元自樂遊子若為情筆
下三千牘胸中百萬兵傷弓良小怯彈鋏竟何成慘淡
風塵際悲凉鼔角聲别家四十日並塞兩三程斗絕牛
皮嶺荒寒燕賜城吟邊白鳥没醉裏暮雲横感慨悲王
粲顛狂笑禰衡虎賁多將種底用兩書生
眞味堂
問渠眞味若為言不著鹽梅也自全黿鼎大夫徒染指
麯車公子漫流涎胸中巳有五千卷徽外更聽三兩絃
此老清饞何所嗜宦名嚼蠟巳多年
畫兔
三窟言何鄙中林計未疎貧而長衣褐老矣不中書搗
藥元無死忘蹄始見渠子皮今尚在遺像豈陶朱
飲酒
枯腸痛飲如犀首竒骨當封似虎頭嘗笑廟謀空食肉
何如天隱且糟丘書生幸免翻盆惱老婢仍無觸鼎憂
只向北門長卧護也應消得醉鄉侯
天游齋
丈人未始出吾宗草靡波流盡太冲七竅鑿開無混沌
六根消落盡圓通法身兔角聲聞外塵事牛毛夢幻中
誰會天游更端的瘦梅疎竹一窗風
孫卿子
諸儒談性盡歸情誰信黃河徹底清未到崑崙源上見
且休容易小荀卿
謝安石
阿堅休道不英雄兒輩俄成蓋世功屐齒折時渠自著
至今人解笑桓冲
魏徵
健兒搖足據山東李氏家居大半空貞觀力排封建議
魏徵元只是田公
老蘇
宋季人憂大瓠穿敢留金幣不輸邊權書更信蘇家策
剩費青苗幾倍錢
偶得
包裹青衫巳十年聰明更覺不如前簿書叢裏先抽手
鼓角場中少息眉瓶底剩儲元亮粟义頭高挂老坡錢
會須著我屏山下了却平生不問天
雜詩六首
顛倒三年夢飛沈萬劫心乾坤頭至踵混沌古猶今黑
白無眞色宫商豈至音維摩懶開口枝上一蟬吟
乾坤大聚落今古小朝昏諸子蠅鑽紙羣雄蝨處褌一
心還入道萬物自歸根却笑幽憂客空招楚些魂
丹鳳翔金鼎蒼龍戲玉池心源澄似水鼻息細於絲枕
上山川好壺中日月遲神仙學道者那許小兒知
空譯流沙語難參少室禪泥牛畊海底玉犬吠雲邊仰
嶠圓茶夢曹山放酒顛書生眼如月休被衲僧穿
狡兔留三窟獼猴戲六窗情田鋤宿草心月印澄江酒
戒何曾破詩魔先巳降雄蜂雌蛺蝶正自不成雙
道義富無敵詩書貴不貲浮生幾兩屐狂樂一絇絲豪
俠非吾友臞儒即我師誰知茅屋底元自有男兒
趙宜之愚軒
羿窮射殺金畢逋老盧磔殺玉蟾蜍朝夕相避崑崙墟
忽見天公一目枯塵昏土眯萬萬古雲眵雨淚寒糢糊
嗟哉區中人么麽如蚍蜉書生不惜兩瞳子長使看書
如老奴水部一竒士西河君子儒二公正坐詩作祟得
句令人不敢書先生有膽乃許大落筆突兀無黃初軒
昂學古澹家法出關雎暗中摸索出竒語字字不減瓊
瑤琚神憎鬼妬天公狙戲將片雲翳玄珠九竅鑿開混
沌死罔象未必輸離朱靜埽空花萬病除一片古心含
太虚屏山有眼不如無安得恰似愚軒愚安得恰似愚
軒愚
子端山水同裕之賦
遼鶴歸來萬事空人間無地著詩翁只留海岳樓中景
長在經營慘淡中
馬圖同裕之賦(韓筆定襄霍益之家物)
天馬飛來不苦難雲屯萬騎開元間太平有象韓生筆
曾見眞龍如此閒
瓢庵
書生只合飽黃虀大嚼屠門計似癡壁上七絃元自雅
囊中五字更須竒横陳巳覺如嚼蠟皆醉何妨獨啜醨
此味欲談舌本強如人飲水只渠知
劉宋
六十衰翁血打圍深山赤手搏熊羆子孫只解相魚肉
辛苦知他為阿誰
哭黃華
士價五羊皮人生黍一炊蓋棺那可忍挂劍不勝悲向
上誰曾到而今渠得知侍臣傷立本老姥怒羲之作病
無如酒窮愁正坐詩中郎猶有女少傅竟無兒散落眞
行帖飄零騷雅辭儒林頓憔悴未敢哭吾私
怪松謠
阿誰栽汝來幾時輪囷臃腫蒼虬姿鱗皴百怪雄牙髭
拏空夭矯蟠枯枝疑是祕魔巖中老慵物旱火燒天鞭
不出睡中失却照海珠羞入黃泉蛻其骨石鉗沙錮汗
且僵埋頭卧角政摧藏試與摩挲定何似怒我棖觸鬚
髯張壯士囚縛不得住神物世間無著處隄防夜半雷
破山尾血淋漓飛却去
虞舜卿送橙酒
屏山持律不作詩硯塵筆秃縈蛛絲枯腸燥吻思戛戛
法當以酒疏瀹之何物督郵風味惡棖觸閒愁無處著
苦思新釀壓橙香世間那有揚州鶴乞詩送酒並柴門
瀛洲仙裔令公孫肺腸憤癢芒角出傾瀉長句如翻盆
怪汝胸中雲夢大老我眼皮危塞破徑呼短李與黔王
快取錦囊收玉唾(收叔士衡)
附耶律楚材屏山居士金剛經别解序佛法之
西來也二千餘祀寶藏琅函幾盈萬軸可謂廣
大悉備矣獨金剛一經或明眼禪客若脱白沙
彌上至學士大夫下及野夫田婦里巷兒女子
曹無不誦者以頻見如閒姑置而不問者有之
以至理叵測望涯而退者有之噫信其小而不
信其大信其近而不信其遠信其所聞而不信
其所未聞信其所見而不信其所未見自是而
非他執一而廢百者比比然又何訝焉偉哉屏
山居士取儒道兩家之書會鳩奘二師之論牽
引雜說錯綜諸經著為别解一編莫不融理事
之門合性相之義析六如之生滅剖四相之鍵
關謂眞空不空透無得之得序圓頓而有據識
宗說之相須辨因緣自然喻以明珠論諸佛衆
生譬之圓鏡若出聖人之口冥契吾佛之心可
謂天下之竒才矣嘻此書之行於世也何止化
書生之學佛者偏見衲僧無因外道皆可發藥
矣昔予與屏山同為省掾時同僚譏此書以為
餅餌酸餡之具予尚未染指於佛書亦少惑焉
今熟繹之自非精於三聖人之學者敢措一辭
於此書乎吁小人之言誠可畏哉乙未元日湛
然居士漆水耶律楚材晉卿序於大磧黃石山
御訂全金詩增補中州集卷十六
