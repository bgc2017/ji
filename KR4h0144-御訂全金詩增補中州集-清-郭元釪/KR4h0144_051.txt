欽定四庫全書
御訂全金詩增補中州集卷四十九
李俊民六
和籌堂送别韻
山城望斷首重回猶勸春風馬上杯有似衛軒當日鶴
羽毛養就却歸來
白髮相逢得幾回離亭苦勸送行杯元龍不識求田意
徒使青山笑往來
和河上送行韻
沁南幕客盡詩豪斧月斤雲得句高吏部文章笑東野
若為自比倚松蒿(有芝蘭元肻伴蓬蒿之句)
蟻戰圖
聲勢何勞鬭似牛看看一雨到山頭大家不肻勤王去
只待槐宫壊即休
膠膠擾擾戰爭多歲月循環得幾何樹下老人觀物化
夢魂應不到南柯
畫鶴
兩翅如輪骨已仙昂昂只合在林泉且休相逐乘軒去
自有人謀二頃田
海棠露
輕風嫋嫋泛崇光長恨司花不與香春睡一聲鶯喚起
却教老眼見啼妝
張氏肻堂(張文定公後)
百年蘭玉水邊村萬軸牙籤席上珍同隊魚中見頭角
一朝富貴異於人
上陶固嶺
匆匆出郭曉風寒一片雲收爽氣山上盡坡陀試回首
人家住在翠微間
野菊
風露叢中取次芳愁邊過却幾重陽秋光到處多無主
不是閒花不肻香
席次
不到西山二十春風光别後一番新再三點檢樽前客
白髮相看有幾人
驢為人盗去
磨嫌居士謀生拙碑恨詩人下道看好在隔花臨水處
為誰信轡逐金鞍
長街愁殺鄭昌圖便是徒行魯大夫縱復東家借還許
不知泥滑敢騎無
淵明歸來圖
一旦倉惶馬後牛衣冠從此折腰羞先生不是歸來早
束帶人前幾督郵
席上戲李巽之
薰風原上麥連雲簫鼔家家樂社神半醉樽前喧語笑
老夫愁獨淚沾巾
和史邦直橋上韻
規模杜預見成功横截長流跨彩虹亭長莫邀來往客
須防中有奪牛公(韓伯休奪牛公)
過龍門
流水潺潺潄石根又還懷古過龍門行人但禮龕中像
誰識當年禹鑿㾗
七夕
雲漢雙星聚散頻一年一度事還新民間送巧渾閒事
不見長生殿裏人
姪謙甫任長安回
歸去連昌憶舊遊長安回望使人愁只誇楊氏錦繡谷
曾上李家花萼樓
枝連葉附本同氣骨親肉疎今幾家但留濟叔易一卷
與送蔣兄麻兩車
母師聖醉歸夜溺伊河抱橋柱而死
日日貪杯醉不醒待將風味學劉伶可憐王子龕前水
夜半寒光落酒星
和張文玘
來詩有匠手今逢老作家之句因用韻和
景物秋來件件佳江山都助與詩家我憐五鬼俱難送
先為文章結柳車
白髮詩人喜誕誇詞源傾倒少陵家問君讀後書多少
得滿當年惠子車
書生幢下布衣多盡是嘲風詠月家若使烏臺不彈後
看看欲載十牛車(山谷文章六經來汗漫十牛車)
數間茅舍老生涯籬落相依四五家不見近來門外轍
故人應駕角輪車
和籌堂送迎偶得
懷抱歸來強自㝟相逢賴有舊青山郊原雨後堪圖畫
勾引詩人興不閒
出門天地望中㝟馬首濃迎著色山詩句滿前無可道
恨今不復見閒閒
畫手從來說范㝟何如著眼看真山天公不欲山無主
分付籌堂好處閒
詩愁誰道酒能㝟得句多於飯顆山莫使移文誚長往
工夫那取片時閒
和籌堂述懷
長恨周人詠黍離不期親到閔周時一朝小雅廢將盡
何處如今更有詩
白頭相見話存亡可惜漫漫夜轉長煩惱盡無安脚處
出門十步九羊腸
訪德老
月下與君瑞邦直從籌堂攜酒訪德老既而有詩見
示因用韻和
夜投破戒遠公家醉墨成章點不加堪笑穎師無手段
聽琴人似聽琵琶
一朝不飲奈愁何月下敲門載酒過佳句曉風楊柳岸
醉時吟了醒時哦
老杜醉歸圖
花下騎驢不踏泥花間醉後復何之殷勤驥子扶歸去
明日重來别有詩
保漢公廟
倉惶劉氏未能安跋扈將軍力拔山若使楚人如郤子
肻教義士不生還
戲呈節使王子告
喚取佳人舞繡筵醉中往往愛逃禪我無紅袖堪娛夜
翠被薰香獨自眠
戲北臺孫講師仲遠
何處閒田不可耕山頭烽火水邊營道人高卧雲千頃
留取南臺與鶴鳴
悼蜀
劍閣誰知累卵危厭厭賓主醉無時蜀人不識忠臣淚
剛道嘉王是酒悲
元夜與泰禪洛陽觀燈
行歌聲裏落梅風爍爍華燈萬盞紅何似吾師方寸地
一輪明月小參中
歴陽侯(范亞夫)
韓生去世冠軍廢獨望楚強心亦勞漫向鴻門撞玉斗
豈知鹿死在金刀
酈食其
多少中原逐鹿人獨憑片舌下齊城淮陰不喜書生事
能免他年獵犬烹
四皓奕棋圖
坐看咸陽王氣收豈無人傑自安劉都緣鴻鵠心長在
一局閒棋不到頭
王季文南邁怏怏不得意書此以緩之
大家都待倚欄干摘索幽花草棘間方便春風無不到
忍教雪裏一枝寒
代别呼延路鈐
森森戈戟亂如麻剛把毛錐傍史家彈鋏去年門下客
白頭今日又天涯(襄陽守史嵩)
梅花堂小酌同河南馬師
往來不絶鄭崇門清濁那分北海樽今夜梅花堂上月
與人作箇好黃昏
過濟源
幾年不到竹梅間天際歸來兩鬢斑一片白雲風掃盡
雙明喜見舊青山
壬寅九日和君玉來韻
山城與客醉陶然日日相陪費萬錢馬上行人幾時去
一杯我欲助離筵
書生紙裹亦枵然欲去街頭拾百錢寄語西風莫相笑
一杯便是菊花筵
和段正卿韻(出入格)
悠然相對酒杯閒忽有新詩落坐間唤起東籬無限興
黃花須待與君看
百計尋閒不得閒功名那取片時間誰知九日龍山客
却被秋光冷眼看
秋日有感
節氣先凋一葉桐人間何處不秋風梁園勝事隨流水
滿目愁雲鎖故宫
賈佐之以進士充軍被撻
便從甯越立威名可信王尼長作兵著甚不談軍旅事
碧油幢下盡書生
孤村
舍南舍北地多荒三兩(闕)士盡歸箕斂手
未應醫得眼前瘡
解嘲
樽前共醉潑醅香下馬誰家白面郎見說千金能買笑
老夫那得一錢囊
王德華默軒
春秋豈敢措一字賓主不須談兩都萬事盡皆皮裏著
為君終日鼓嚨胡
對棋
到頭不可託安危那用搜尋局上機縱出吳宫陣圖外
陰山未免嫁明妃
送苗世顯歸上黨
故人千里寄書來長恨天涯唤不回行路難行澁如棘
歸裝莫待北風催(時河北防秋)
跋魯直帖
雞毛不擇三錢筆蠆尾揮成一幅書莫使觀江神會得
因風奪去錦囊虚
許道真醉吟圖
斷蓬蹤跡寄天涯老去情鍾戀物華回首錦江春寂寞
一杯愁裏賦棃花(道真號錦江漁隱)
探官
版圖填寫百官志楮券類排千字文堪笑吾儒多伎倆
一時鬻爵僭吾君
跋馮應之許司諫換羊帖
還思寫論付官奴想見臨池興有餘莫把家雞等閒厭
恐教人笑換羊書
同申元帥遊司馬山
千年古廟映崇岡寂寂空庭草樹荒見說旱時求得雨
一池猶有老龍藏
戲楊成之
客路風霜頗倦遊出門又是一番愁行人立馬無情甚
扶上征鞍不自由
李晉王墳
雄名凛凛振沙陀為國功深奈老何多少三垂岡上恨
伶人都進百年歌
游沁園
多少庭臺墮劫灰勝游蹤跡幾殘碑風流人物今誰在
水綠山青似舊時
申元帥四隱圖
嚴子陵
羊裘隱跡喚難回曾犯當年帝座來京洛江湖各天性
釣魚臺不羡雲臺
陶淵明
迎門兒女笑牽衣回首人間萬事非自是田園有真樂
督郵那解遣君歸
孟浩然
平生只有住山緣北闕歸來也自賢破帽蹇驢風雪裏
新詩句句總堪傳
李太白
謫在人間凡幾年詩中豪傑酒中仙不因采石江頭月
那得騎鯨去上天
大顛圖
星斗文章世所傳狂瀾回在禹功前先生不踏潮陽路
震旦花開幾大顛
一夕投荒萬里行增光日月更誰能相逢盡說空門話
多少人間有髮僧
三害圖
慷慨平西氣不衰勇於三害欲除時流芳已入忠臣傳
何處人間更有詩
挾矢操弓短後衣揚揚意氣是男兒欲憑一怒除民害
可惜為人自不知
平水八詠
陶唐春色
府西南三里有陶唐廟每至春月傾城出遊祭享
松柏森森護帝宫至今和氣在河東詩人不盡當時事
八景圖中見國風
廣勝晴嵐
府北七十里有寺曰廣勝霍山之陽寺下有海曰大
郎
等閒過了萬千峰偃蹇相看意不濃洗出青山真面目
祗疑海底有天龍
平湖飛絮
府西五里有泊曰平湖姑山之東汾水之西四面皆
楊柳如幄三月上已居民祓禊於此
三月湖邊祓禊亭依依楊柳雨中青晚來風起花如雪
春色都歸水上萍
錦灘落花
府西門外有汾水退灘南北二十餘里皆樹桃焉
春風桃葉復桃根相妬封姨似少恩無限亂紅隨水去
人間何處覓仙源
汾水孤帆
府西二三里有渡口
古渡無人鳥跡多眼前歴歴舊山河片帆不是秋風客
誰向中流發棹歌
姑山晚照
府西五十里有姑射山神人居焉
物外神仙自一家等閒不許占煙霞只今冰雪人何處
惆悵山前日易斜
晉橋梅月
府西南二十五里有縣曰襄陵北門外有橋如虹左
右皆梅圃
嫩寒籬落似江村雪裏精神月下魂橋北橋南路分處
行人立馬待黃昏
西藍夜雨
府北五十五里洪洞縣之西有寺曰西藍近汾水一
二里遶寺多花竹有水杯池
暮雲深鎖梵王家樓閣崢嶸閱歲華香火半殘僧入定
卧聽窗外落簷花
錦堂四詠
春水滿泗澤
一番雨過綠生肥正是桃花欲浪時掠地風來吹不皺
細看面面盡玻璃
夏雲多竒峰
初見雲從山裏出須臾雲結勢如山一聲霹靂催時雨
雲不能閒山自閒
秋月揚明輝
誰為天公洗眸子試將把酒問姮娥清光一片已如許
斫却桂時應更多
冬嶺秀孤松
凛凛蒼髯晚節孤雪中傾盖若旁無一經元亮盤桓後
氣壓秦時五大夫
沁園十二詠
熙熙堂
眼前草木強爭春往日繁華一聚塵山水中間賞心在
不知誰是肻堂人
翠蘭亭
蓬艾叢深特地藏游蜂何處覓幽芳楚人大段無分别
不識離騷傳裏香
暗香亭
三兩横斜鶴膝枝一朝須有返魂時試看今夜黃昏月
得似西湖七字詩
七賢臺
放跡山陽志尚同至今林下仰高風欲將人物圖中看
恐遇生前李衛公(李衛公焚七賢圖)
潄玉池
古人觀水必觀瀾一滴涓流一滴寒放取黃陂千萬頃
莫教龍口吐吞難
江源亭(有流杯)
羽觴到處不容停爭看中流落酒星彼此一時修褉事
未應人物愧蘭亭
屏俗庵(子猷别墅)
世上無人可立談眼前只有此君堪當年借得誰家宅
疑是今來屏俗庵
清暉亭
高山森似劍鋩立流水平如羅帶舒人在水光山色裏
笑渠潘閬倒騎驢
富覽亭
天於萬物豈私我領略風光天不嗔自古山陽景佳處
盡都分付與閒人
桃園
一時得意笑春風不見春風滿樹空老去惜花心尚在
為君留眼看蒸紅
意在亭
綠水古今洗不盡好山前後勢相連適來荷蕢者誰子
應笑有心哉此賢
涌珠泉
淵底睡龍徒有頷沙中老蚌恐無胎疾雷驚裂蒼苔地
迸出鮫人淚顆來
碧落四景
横峯卧雲
蟄龍起後願相從便有人間潤物功一片青山是歸處
無心更逐渡溪風
陰壑積雪
漠漠山陰雪擁門何時天道變寒暄雖然不是回光地
銷得陽和幾許恩
寒泉潄玉
瀝瀝山泉枕畔鳴六根先得一根清從來只向琴中聽
不識徽絃意外聲
枯松挂月
門前老樹數難推獨有栽松道者知夜半風催山月上
政當鶴睡覺來時
周昉内人圖
吹笙
舊曲聞來似歛眉料應祗恨賞音遲棃園傳得新翻譜
著意參差竹裏吹
汲泉
非關古井不波瀾祗恨銀瓶一掬慳欲助長流御溝水
再教紅葉到人間
剪爪
袖裏纖纖只合存如何春筍不嫌髠金釵墜後無因見
藏得開元一捻㾗
彈琴
休言三尺是枯桐大抵聲音與政通曾得君王意中事
便從絃上和薰風
學書
數幅雲箋自卷舒試教落筆看何如休將彤管題閒句
正要班姬續漢書
御訂全金詩增補中州集卷四十九
