欽定四庫全書
御訂全金詩增補中州集卷六十一
長眞子譚處端(七首刻顧嗣立元百家詩中今補九首)
補唐順之史纂左編譚處端初名玉字伯玉後
名處端字通正號長眞子蓋祖師授之也世為
寧海人以金太宗天會元年三月一日生生而
骨相不凡六歲偶墜井其家人急救之則安坐
水上出之無所傷又所居遺火巨棟折於卧榻
前師方熟寢呼而起之神情自若人已知其為
異既入學記誦敏捷同軰罕及十歲學詩一日
其所親指木架葡萄令作詩有云一朝行上青
龍架見者人人仰面看衆喜其藴籍長而倜儻
不事邊幅以孝義見稱其經史靡不涉獵尤工
諸草隸因醉卧雪中即感風痺之疾自知非藥
石可療乃暗誦北斗經以求濟忽夢大席横空
師飛起取之則諸星君坐其上師拜其下恍然
而覺自是歸道之心遂決世宗大定七年聞祖
師在馬丹陽家徑往乞備門弟子列祖師留宿
庵中時嚴冬在候藉以海藻不任其寒祖師展
足令抱之少頃汗出如置身甑中黎明以盥手
餘水滌其面宿疾頓愈由是願推誠心終身事
之他日妻嚴氏怪師不歸就詰其所以師遽離
之祖師復嘉其勇斷遂授以秘訣立今名號又
贈詞有達眞譚玉之語其許可也明矣八年從
祖師隱崑嵛之烟霞九年從至黃縣盧山延眞
觀觀有盧眞君出世之迹師於玉皇殿西壁題
詩有杳杳飈輪去不廻鸞驂鶴馭破雲堆之句
是歲冬從祖師遊梁十年春祖師蟬蜕於王氏
旅邸同丹陽軰負仙骨葬於終南之劉蔣村持
喪三年十四年復出關東至洛陽朝元宫題詩
云紫詔師眞歸去後未知孰繼大羅仙朝元實
朗然子登眞之所故云迤邐至懷之修武有張
八哥者如狂如癡識者以為道一日唱言於市
曰來者譚先生神仙之總管也後居新鄉府君
廟之庵因往獲嘉縣尋復寓衞州北關邸中新
鄉之廟官温六忽夜見庵中燈火熒然竊視之
則師面火獨坐温拜於前師微答不言而出温
待久不至迹之而不知所在急呼道衆白其事
衆令朱四者詣衞質之主人曰先生自至未嘗
出也朱回告其衆乃知其陽神也十五年乞食
於磁州二祖鎮一狂徒問爾從何來遽以拳擊
師之口尋致血流齒折而容色不變吐齒於手
舞躍而歸於邸中見者咸怒欲訟於官師但云
謝他慈悲教誨時丹陽在關中聞而讚之曰一
拳消盡平生業師家所見其有合如此十六年
至洛州白家灘一農夫病累月治療無方夢中
遇一道者軀幹魁偉與之紅藥服之即愈次日
見師愕然曰此夢中賜藥之師也欲以物酬師
不領而去嘗與濬州黃四郎者同合寸金丸師
之所分治無不效王之所分效十四五互易之
其效與否如前始知非獨藥之神亦道氣法力
之神也十七年過高唐縣以茶肆吳六者奉侍
往來道侶甚勤乃遺龜蛇二字懸其肆初不知
其為譚師眞也一日隣舍失火多所延及而吳
肆獨存人以二字同純陽眞人辟火符蓋純陽
嘗留題於博興縣之酒館縣被火其館不災辟
火符時人謂之耳又乞食宜村過渡新船就功
將寘諸水聚人而挽之力不能動師因助之應
手而入是夜凡僧道渡者水工願假手焉東遊
抵陽武縣北夜起見北斗交換星如車輪亟呼
道衆觀之其星尚如雞卵動搖未定久之復故
自後師念聖號甚謹衛州淇門鎮石孔目問師
持念之故師云衆亦宜念今歲當有大水之災
衆莫之省是年河決王洪埽二十年復西遊至
同州西里庵門人求親筆輙書龜蛇二字筆力
遒勁有龍蛇盤屈之狀凡求書者亦多以字與
之蓋預指歸期人初不悟至乙已四月一日仙
蜕始應焉二十一年師在華隂純陽洞瘡生於
首曰其將死乎衆莫知所對良久曰今我未死
逮生於足則死矣因辭衆復至洛陽朝元宫之
東得隙地數畝築庵居之二十五年夢遇重陽
丹陽報以仙飛之期即令門人預營葬事適足
生瘡遂書長短句云交泰一聲雷迸出靈光萬
道輝龍遇迅雷重脱殼幽微射出金光透頂飛
一性赴瑶池得與丹陽相從隨顯見長眞眞妙
理無為湧出陽神獨自歸書畢曲肱而逝元至
元六年贈長眞雲水藴德眞人有水雲前後集
行於世
題洛陽朝元宫
宮門寂寂鎻祥烟古蹟靈蹤尚儼然雲罩連枝烹藥鼎
霞生靈井溉丹泉日魂煉就華胥國月魄收將不夜天
紫詔師眞歸去後未知孰繼大羅仙
遊靈山寺
閒閒雲水訪禪林密密琅玕映碧岑玉桂峰高塵不染
靈山寺隱境難尋砌交白雪勻鋪玉窗隔黃花亂點金
清澈古潭秋靜夜桂花獨現本來心
述懷三首
挫銳摧彊作善良頓然心法兩俱忘鼎中頻起金剛焰
爐内常燃般若香玉蘂乍芳惟獨採蟠桃初熟與先嘗
莫言迢遞華胥國了了空虚路不長
為慕仙源景物長滌除靈地布瓊芳南宫赤子居涼殿
北海烏龜住絳房清淨洞中囚白虎無為山上牧青羊
自從鼎内雲收後常飲醍醐卧醉鄉
天機深遠少人知一粒刀圭午上持霧捲古潭秋靜夜
雲收碧嶂月明時蛟龍縱得囚離鼎猛虎擒來鎻坎池
煉就仙丹超造化去奔蓬島擅眞師
述懷
譚馬丘劉四箇師逍遥自在做修持周天磨鍊無窮寶
一片靈光自得知
遊懷川
雲耕寶陸三千里月破黃昏十萬家清夜碧潭澄皎潔
蚌吞銀焰産丹砂
玄珠歌
採得玄珠非貨貝靈山一道香烟快重盛無漏步無生
五道霞光攢慧蓋這靈靈處處在妙用虚空無内外無
有皆空空亦空法相果因俱染愛種種離超三界中覺即
如來頓明解尋文理義漫區區說聖談賢還捏怪不修
完無毁壞境滅心忙觀自在恒沙瑩徹别塵埃出入無
疑為妙最獅子兒祗園内怒吼狐狸安敢對明月堂玉
蘂芳氣氲結就金蓮會黜惺惺祛聰解本來自有何須
買山頭浩浩涌靈泉洗出虚空無證背遇重陽明教誨
也無進兮也無退自從入妙認貧閒便知滅了前來罪
絕討論去知解藏伏光輝如暗昧任他烏兔兩奔忙且
這隨緣寄皮袋
骷髏歌
骷髏歌骷髏骷髏顔貌醜只為生前戀花酒巧笑輕肥
取意歡血肉肌膚漸衰朽尚貪求貪求漏&KR0008;不曾收愛
慾無涯身有限至令今日作骷髏作骷髏爾聽取七寶
人身非易做須明性命似懸絲等閒莫逐人情去故將
模樣畫呈伊看你今日悟不悟
落魄歌二首
落魄歌我落魄我落魄渾身紙布為衣着擺手行來萬
事忙且喜一身空索索饑時覓食困時睡元初本住清凉
地慧劍輝輝奪日光無限邪魔皆遠離樂眞閒成眞趣
邪逕荒凉我不去眞靈剔正漸分明超然走上烟霞路
得眞修應了徹實即得時無可說水晶宫殿鎮安閒勘
破春花與秋月
我落魄我落魄衲布&KR0008;袽常恁着信意飄飄物外遊到
處空空無倚托或居山或居郭不會書符并貨藥饑即
廵門覓一錢飽來萬事齊拓却處閒閒無用作人情細
細須除削龍虎嬰姹總不能默默醍醐常飲酌不做善
不生惡坐卧去來空索索一片清閒冷淡心從他四大
任淪落絕關機無忖度不望乘雲與跨鶴逍遥自在趣
貧閒贏得隨緣恣安樂
示衆詩二首
六年煉盡無明火十載修成換骨丹湛湛虚堂無罣礙
已知跳出死生關
恰十年來學得癡騰騰兀兀任東西欲詢風子修行事
垢面蓬頭火滅時
暢道
雲水遨遊物外仙刀圭一粒斷塵緣眞空結就三田寶
妙用圓成五葉蓮火滅烟消因鍜鍊心清意靜為精專
逍遥放蕩長眞子萬里飄飄般若船
雲水逍遥逐處家任他烏兔易年華閒中慧水添金鼎
靜裏靈田種玉芽海底養成紅芍藥山頭結就白蓮花
我今說破超塵寶本有如如即大砂
孤竹
一竿碧玉出芳叢直節虚心衆莫同耐雪欺霜堅歲月
自然時復有清風
鶴
停停獨立對秋風黑白分明造化功休訝得延千紀壽
為他頂上結丹紅
附范懌水雲集序譚公生而穎悟識度不凡善
草隸書為人剛正有操行其述作賦詠舉筆即
成詩頌詞章僅數百篇又述語錄骷髏落魄歌
警悟時人皆包藏妙用敷暢眞風引人歸善甚
有益於時也
附道書全集長眞譚先生示門人語錄凡人輪
廻生死不停只為有心德山云心生則種種法
生心滅則種種法滅若一念不生則脱生死何
為有心蓋緣衆生有貪嗔癡三毒孽無明山師
父云跳出三山口是也所以悟人修行割情拚
愛摧強剉銳降伏除滅衆生不善心要見父母
未生時眞性本來面目是也何為不善心一切
境上起無明慳貪嫉妬財色心種種計較意念
生滅不停被此孽障舊來熟境朦昧眞源不得
解脱要除滅盡即見自性如何名見自性十二
時中念念清淨不被一切舊愛境界朦昧眞源
常如處虚空逍遥自在自然神氣交媾冲和修
行如了此一事更有何生死可怖更有何罪孽
可懼如生一念不為清淨即是罣礙不名自在
如何到得只要諸公一志如山不動不搖向前
去逢大魔盡此一身永無回頭滿期必了晉眞
人云心清意淨天堂路意亂心荒地獄門
離峰老人(一首)(補)
補離峰老人羽士有集二卷
寄郭庵主
浮生忽忽葉辭柯百歲光隂已半過塵外青山空悵望
鬢邊白髮轉添多歲云暮矣能無感君不歸兮可奈何
我與沙鷗盟已定此回休更負烟波
補元遺山集離峰子姓于氏諱道顯出於文登
于氏事長生劉君年未二十便能以苦行自立
丐食齊魯間雖腐敗委棄蠅蚋之餘食之不少
厭不置廬舍為定居計城市道塗遇昏暮即止
風雨寒暑不恤也全眞家禁睡眠謂之鍊隂魔
向上諸人有脇不沾席數十年者離峰子行丐
至許昌寄止岳祠通夕疾走環城數周日以為
常其堅忍類如此嘗立城門之側有大車載槀
秸而過者槀觸其鼻忽若有所省懽喜踴躍不
能自禁為一老師鎖閉空室中三日乃止初不
知書自是日誦數百言示之老莊隨讀隨講如
迎刃而解不數年徧通内外學作為歌詩伸紙
引筆初若不經意皆切於事而合於理學者至
今傳之
附張本離峰子詩集序師自以其言為道之棄
物今所以傳者欲知此老林下百眠塵中幾蜕
耳又曰悠然而風鳴汎然而谷應彼區區者或
以律度求我是按天籟以宮商而責渾沌之尠
丹青也
秦志安(二首)(補)
補遺山集通眞子諱志安字彦容出於陵川秦
氏略生二子通眞其長也自蚤歲趣尚高雅三
舉進士於得喪澹如也貞祐初避亂南渡親舊
以禄養為言不獲已復一試有司至御簾罷歸
正大中通眞子已四十遂置家事不問放浪嵩
少間稍取方外書讀之以求治心養性之實遇
披雲老師於上黨略數語即有契因執弟子禮
事之居玄都垂十稔雖日課校讐其參玄學受
章句自遠方至者源源不絕所著林泉集二十
卷行於代
寄李俊民
先生高見眞吾師速營菟裘猶恨遲窗明炕煖十笏地
松風蕭蕭和陶詩
山野已尋雲外路直入天壇最深處踏開李愿舊游蹤
請君自草盤谷序
李志方(一首)(補)
補河南志志方安陽人初名益宣宗時為戸部
令史中原多故棄官隱隆慮山久之謁丘處機
賜號重玄子嘗主天慶觀平生不作詩惟羽化
時留贈一詩投筆而絕
留贈請
四大既還本一靈方到家白雲歸洞府明月落棲霞
無名老人(一首)(補)
補金李俊民天游集序無名老人姓陶氏農家
子平水襄陵人母夢青童持金盤獻一大果如
瓜半黃半紅言上仙賜汝無名果也因而娠十
三月而生因以無名為名正隆間全家避役陜
西靈寶縣補縣刀箭手大定壬辰從丹陽馬祖
師過關浩然長往隨方乞化與苦志趙公為侶
游戲人世三十餘年行步如飛一日讀太上西
昇經豁然省韶州岳家泊王氏請住庵振衣入
座儼然而逝春秋八十有六有集曰天游詩頌
一百八十三長短句九十一信手拈得如萬斛
泉源不擇地而出皆仙家日用事也講師祁定
之為校正傳於世
題熊耳山
熊山為一丘漳水為一壑夜眠雲底牀晝登雲外閣不
知如何人得來享此樂自恨塵緣深不能頓辭爵
存句
對客談黃卷呼童烹紫芝
性似山猿獨心如野鶴孤
頤神春寂寂調息夜綿綿
俯仰長春景遨遊不夜鄉
造化遠離生死外機關超過有無中
古木開花春寂寂寒潭浸月夜澄澄
但言造化都歸妄畢竟隂陽總屬私
千里暮霞蒸絳雪半林明月搗玄霜
汞死鉛乾天地靜龍吟虎嘯鬼神藏
有作有為皆妄想無名無字是眞常
願君早悟玄中趣學我優游物外修
然逸期(三首)(補)
補王利用洗憕子然先生碑師諱逸期字守約
京兆涇陽人弱不好弄長慕玄風禮青陽子桃
花陳先生為師至驪山遇了眞子趙公默有所
契後遊商顔卜築三陽草菴以止息焉字其菴
曰還眞三陽地勢高迥泉素艱得師指其震隅
曰泉其在此乎發之泉果湧出甘冽如飴遂賦詩云
云居十歲西遊住太白延祥觀士庶參謁持紙幅懇
求翰墨者比比或者辭色頗倨即書二詩付之持歸
披讀了無一字翌日再詣師席具白其事師笑曰爾
元不曾開眼再讀當有所見展而視之墨跡儼然驚
悔拜謝而去節度使伊喇金紫之在鄧也病篤夢異
人飲以法水寤而即愈命工繪其像晨昏敬禮焉聞
師歴商過鄧使數人邀於路至則駭曰乃夢中所遇
之異人也出像示之惟肖師知其意誠諭以詩云云
紫金拜而受之歲壬辰秋七月居浙川召門下
楊志堅張道性語之日比歲暮吾將行矣其年
冬十一月二十八日命道侶次第而坐曰諸公
盍為我餞行因令高歌起舞時及四鼓乃留頌
云云擲筆端坐而蜕平昔著述歌詩幾四百首
三陽草庵泉
一陽初動震天關須信還眞地有緣昨夜乖龍轟霹靂
迸潮海眼出寒泉
諭節度使伊喇金紫
憶昔垂綸逾四載至今猶自不吞鈎可憐笑殺灘頭鷺
辜負寒江一葉舟
頌
四大元無主包羅物外身壺中天地好歸跨紫麒麟
趙抱淵(一首)(補)
補張子獻趙先生本行紀先生名抱淵道號還
元子俗呼曰魔哥延安之雞川人自幼不凡志
在方外嘗遇有道之士傳秘訣遂結菴以居後
詣劉眞人得授心印隱居陽山一紀不出先生
素不讀書忽一日夢眞君召賜金一席辭而弗
受復以道德二篇付之先生即吞之入腹自此
性天明朗心地開通聞所不聞知所不知詩詞
歌詠若湧泉之流注因述歌云昨日庵前遇莊
列二人點我長生訣又云尋箇知音尋不得野
人獨步下秦川遂來終南參重陽祖師後歴名
山勝境落魄不羈寓意於詩酒之間自稱太上
弟子至晚年還鄉於迎祥觀住坐泰和五年甘
泉縣道友敦請先生住菴乃作如夢令詞答之
其末句云相别相别來歲春分時節時人莫曉
其意俄而次年二月初四日上遣二使者奉冠
服召先生赴闕先生固辭使者堅索登程先生
與道友党珍及門弟子言我且當廻避遂沐浴
正衣冠而坐至三更忽覩電光滿室聲震如雷
衆皆驚駭奔往視之則先生儼然而逝矣留頌
云云是夜正屬春分之際平生述作集為混成
篇傳於世
頌
松梢皓鶴向風吟只有翻雲歸去心萬里青天一片雪
儘教華表柱頭尋
呂道安(一首)(補)
補趙九淵冲虚大師誌冲虚大師呂君法諱道
安家本寧海世為巨室幼年穎悟志慕玄門歲
在興定數絕塵緣一日屬門人以進道之語乃
書頌云云頌畢翛然羽化
頌
平生不解道詩篇鍬钁為朋四十年稍通隂符三千字
粗明道德五千言般般放下般般悟物物俱忘物物捐
此去不遭閻老喚今朝惟待玉皇宣
白道玄(一首)(補)
補涇陽志利市先生白道玄峪口人以其貎古
質厚肩背嶐然俗呼為井轂轤生七歲不能言
及長馬丹陽遇於途次與語若合宿契遂得眞
訣蹈水如履平地日行千里脚下無跡嘗自歌
云云後果八十無疾而卒既而舉葬棺空無屍
旬日人見先生在白骨寺邊往來方驗所歌
自歌
横流四條椽在世八十年若要跟尋我直至白骨邊
萬松老人(二首)(補)
補萬松老人名行秀姓氏不傳自號萬松野老
居仰山章宗臨幸進迎駕詩一首章宗和答後
居京師報國寺築蝸舍榜曰從容菴耶律楚材
從之學道有評唱天童覺和尚頌古從容菴錄
楚材為之序
龍山迎駕詩
蓮宮特作内宮修聖境歡迎聖駕遊雨過水聲琴泛耳
雲開山色錦蒙頭成湯狩野恢天網呂尚漁磯浸月鈎
試問風光甚時節黃金世界菊花秋
和節度陳公一絶句
清溪居士陳秀玉要結蓮宮香火緣賺得梢翁搖艣棹
却云到岸不須船
附湛然居士集昔仰嶠叢林為燕然之最泰和
中本寺奏請萬松老人住持上許之萬松奉詔
邇後章廟秋獵於山主事輩白師曰故事車駕
廵幸本寺必進珍玩不然則有司必有詰問師
責之曰十方檀信布施為出家兒余與若不具
正眼空食施物理應償報汝不聞木耳之緣乎
富有四海貴為一人豈需吾曹之珍貨也哉且
君子愛人也以德豈可以此瑕纇貽君主乎因
手錄偈一章詣行宮進之大蒙稱賞有成湯狩
野恢天網呂尚漁磯浸月鈎之句誠仁人之言
也翌日章廟入山行香屢垂顧問仍御書詩一
章遺之師亦泊如也車駕還宫遣使賜錢二百
萬使者傳勅命師跪聽師曰出家兒安有此例
使者怒曰若然則予當廻車師曰傳旨則安敢
不聽不傳則亦由使者意竟焚香立聽詔旨章
廟知之責其使曰朕施財祈福耳安用野人閒
禮耶
附畿輔古蹟志萬松老人金元間僧也兼僃儒
釋機辯無際自稱萬松野老人稱之曰萬松老
人居燕京從容菴漆水伊喇楚材一見老人遂
絕迹屏家廢寢餐參學三年老人以湛然目之
後以所評唱天童頌古三卷寄楚材於西域楚
材序而傳之
附帝京景物略金元間有僧自稱萬松野老居
燕京從容菴耶律楚材見之參學三年今乾石
橋之北有甎塔七級高丈五尺草生其頂有石
額曰萬松老人塔
附綠水亭雜識萬松老人耶律文正王之師也
其語文正王曰以儒治國以佛治心王亟稱之
謂雲門之宗悟者得之於緊峭迷者失之識情
臨濟之宗明者得之於峻拔昧者失之鹵莽曹
洞之宗智者得之於綿密愚者失之廉纖獨萬
松老人全曹洞之血脉具雲門之善巧備臨濟
之機鋒誠宗門之大匠四海之所式範其傾心
至矣老人有萬壽語錄釋氏新聞又善撫琴嘗
從文正王索琴王以承華殿春雷及種玉翁悲
風譜贈之見湛然居士集且作詩寄老人有一
曲悲風對譜傳之句又嘗寄孔雀便面附以詩
云風流彩扇出西州寄與白蓮老社頭遮日招
風都不礙休從侍者索犀牛傳之法門亦佳話
也
重玉(一首)(補)
補帝京景物略潭柘寺去都西北九十里徑羅
㬋嶺行叢棘中赬山四合里許一山開九峰列
見寺雙鴟吻今佛殿基故潭也華嚴師時潭龍
聽法一夕大風雨潭側平地兩鴟吻湧出今殿
角鴟也柘今已枯長不盈丈寺有金碑二大定
十三年楊節度記明昌五年僧重玉詩寺先名
嘉福後名龍泉獨潭柘名傳久不衰
龍泉寺應制詩
一林黃葉萬山秋鑾仗參陪結勝遊怪石爛斒蹲玉虎
老松蟠屈卧蒼虬俯臨絕壑安禪室迅落危厓瀉瀑流
可笑紅塵奔走者幾人於此暫心休
釋圓機(二首)(補)
補歸潛志僧圓機字子初姓田氏亦北人雖為
浮屠善與豪士游負其材略有握兵治民之志
蓋隱於僧者也嘗住持南京靜安寺以不檢去
之峴山歴嵩陽死與德普相善頗能詩
題伊喇右丞畫
調燮之餘總是閒閒中游戲到毫端而今亦有丹青手
猶在磻溪把釣竿
柳葉
一氣潛廻造化中人閒無處不春風莫令冷地開青眼
試看夭桃幾日紅
附歸潛志僧德普武川人自號勝靜老人俶儻
有機術與士大夫游飲酒食肉豁如也嘗為珠
赫果勒齊所重在軍中論兵南渡居陳之開元寺
與余先子善嘗著彌陀偈談理性先子為序之
屏山亦雅喜其俊爽不羇也頗喜字畫作詩年
六十餘死余謂古之文暢祕演之流
附書史會要釋德普號勝靜老人武州人能作
詩頗工字畫
木庵(一首)(補)
補元好問木庵詩集序東坡讀參寥子詩愛其
無蔬笋氣參寥用是得名宣政以來無復異議
予獨謂此特坡一時語非定論也詩僧之詩所
以自别於詩人者正以蔬笋氣在耳假使參寥
子能作柳州超師院晨起讀禪經五言深入理
窟高出言外坡又當以蔬笋氣少之耶木庵英
上人弱冠作舉子從外家遼東與高博州仲常
游得其論議為多且因仲常得僧服貞祐初南
渡河居洛西者久之時人固以詩僧目之矣三
鄉有辛敬之趙宜之劉景玄予亦在焉三君子
皆詩人上人與相往還故詩道益進出世住寶
應有山堂夜岑寂及梅花等篇傳之京師閒閒
趙公及内相楊公屏山李公及雷李劉王諸公
相與推激至以不見顔色為恨予嘗以詩寄之云
愛君山堂句深靜如幽蘭愛君梅花詠入手如
彈丸詩僧第一代無媿百年間曾說向閒閒公
公亦不以予言為過也近年七夕感興詩余為
之擊節稱歎恨楊趙諸公不及見之乙酉冬十
月將歸太原侍者出木庵集求予為序引試為
商略之上人才品高眞積力久住龍門崧少二
十年仰山又五六年境用人勝思與神遇故能
游戲翰墨道場而透脱叢林科臼於蔬笋中别
為無味之味皎然所謂情性之外不知有文字
者蓋有望焉正大中閒閒公侍祠太室會上人
住少林久倦於應接思欲退席閒閒公作疏留
之云書如東晉名流詩有晚唐風骨予謂閒閒
雖不序木庵集以如上語觀之知閒閒作序已
竟然則向所許百年以來為詩僧家第一代者
良未盡歟
七夕感興
輕河如練月如舟花滿人間乞巧樓野老家風依舊拙
蒲團又度一年秋
附高克恭贈英上人詩為愛吟詩嬾坐禪五湖
歸買釣魚船他時如覓雲蹤跡不是梅邊即水
邊
御訂全金詩增補中州集卷六十一
