欽定四庫全書
御訂全金詩增補中州集卷二十四
李承旨晏(七首)(補五首)
晏字致美高平人唐順宗第十六子福王綰之
苗裔父森字彦實工於詩有云少年日日醉花
邊短白長紅一一憐自笑老來心尚在惡風常
廢五更眠又賦梅云冰骨有香魂乍返玉顔無
暈酒全消人多傳誦之致美皇統二年經義進
士釋褐臨汾丞時張太師浩判河陽一見愛其
才為之延譽稍遷遼陽幕官與興陵有藩邸之
舊入翰林為學士高文大册號稱獨步拜御史
中丞初遼入掠中原人及得奚渤海諸國生口
分賜貴近或有功者大至一二州少亦數百皆
為奴婢輸租為官且納課給其主謂之二税戸
大定初一切免為民閭山寺僧賜戸三百與僧
共居供役而不輸租故不在免例訴者積年臺
寺不為理又訴於致美致美上章大略謂天子
作民父母當同仁一視分别輕重乃胥吏舞文
法之弊陛下大明溥照豈可使天下有一民不
被其澤者且沙門既謂之出家而乃聽其與男
女雜居乎書奏宰相持不可世宗召致美與相
詰難致美伏御座前曰前日車駕幸遼東閭山
寺曾供從官一宿之具寺僧物陛下物也陛下
無以此直寺僧而使三百家受屈世宗大笑曰
李晏劫制我耶即日免之明昌初為禮部尚書
分諸道府試復經義設經童科皆自致美發之
出為沁南軍節度使告老不從改昭毅軍節度
使且授子仲略澤州刺史以榮之時澤潞旱甚
致美擅發倉粟三萬石救餓者因上章請罪章
奏而本道提刑彈章亦至章宗謂宰相言提刑
職當然李晏義當然不之罪也仲略字簡之大
定二十二年進士仕至山東路按察使道陵愛
其俊快比為脫帽鶻云致美自號游仙野人簡
之丹源釣徒有集傳於世簡之之子肯播字克
紹肯穫字克守肯德字克修
白雲亭
白雲亭上白雲秋桂棹蘭橈記昔游往事已隨流水去
青山空對夕陽愁興亡翻手成舒卷今古無心自去留
獨倚西風一惆悵數聲柔櫓下汀洲
贈燕
王謝堂前燕秋風又送歸向人如惜别入戸更低飛海
闊迷烟島樓高近落暉不知從此去幾日到烏衣
通州道中
冉冉年華老飄飄客路難塵埃山色斷雲霧日光寒念
遠心先折孤吟鼻亦酸平生江海意潦倒愧儒冠
高麗平州中和館後草亭
藤花滿地香仍在松影拂雲寒不收山鳥似嫌游客到
一聲啼破小亭幽
題武元直赤壁圖
鼎足分來漢祚移阿瞞曾困火船歸一時豪傑成何事
千里江山半落暉雲破小蟾分樹暗夜深孤鶴掠舟飛
夢尋仙老經行處只有當年舊釣磯
遊龍門回投超化寺
精藍三日飽溪毛俗累紛紛覺可逃探水尋源通月冷
披榛得路接雲高山圍故壘懷千古河轉孤巖激怒濤
回首烟霞應笑我人間官職倍徒勞
還邀二三子共到鑿龍遊冷壑泉初動春巖氣欲浮竹
藏深崦寺人渡晚行舟始覺山風急歸鞍不自留
潞州形勝
東迎壺口疊羣山吞吐嵐光紫翠間削玉遠排珪首銳
暈痕輕拂黛眉彎五龍飛去松杉老萬井喧囂日月閒
遊客乍醒塵土眼仙扃誰指扣玄關
白巖山(二首)
只有山光無水聲我疑神物固巖扃如何鑿得飛泉出
當為山僧叱六丁
山寺尋春春已歸紫梅猶有折殘枝老僧兀坐如枯木
花謝花開總不知(白巖寺羣山環抱村落相望亦竒觀也惜乎無水因作絶句書石應有水)
(出)
嗅梅圖
朧朧霽色冷黃昏鈌月疎籬水外村人在天涯花在手
一枝香雪寄銷魂
蓮塘陪諸公賦
潦倒何堪接俊遊神仙空羨李膺舟官曹只在空湖畔
簿領如山屋打頭(省幕在城外極卑陋故云)
王都運寂(七首)
寂字元老薊州玉田人系出三槐父礎字鎮之
國初名士仕至歸德府判官元老天德三年進
士興陵朝以文章政事顯終於中都路轉運使
壽六十七諡丈肅有拙軒集北遷錄傳於世三
子欽哉直哉鄰哉俱為能吏元老專於詩有云
生涯貧到骨家具少於車元夕感懷云殘夢關
河鼇禁月舊遊燈火馬行春留别郭熙民云五
年風雪黃州閏萬里關河渭水秋與涿郡先主
廟詩當年竹馬戲兒曹兒指樓桑五丈高故國
神游得毋恨壞垣風雨夜蕭騷人共傳之行記
載其先人雞山一詩云記得垂髫此地遊雞山
孤立水平流而今重過山前路山色青青人白
頭予謂詩固佳恨其依倣蘇才翁太甚耳
易足齋
吾愛吾廬事事幽此生隨分得優游窮冬夜話蒲團暖
長夏朝眠竹簟秋一榻蠧書閒處看兩盂薄粥飽時休
紅旗黃紙非吾事未羨元龍百尺樓
送張仲謀使三韓
照海旌幢出樂浪過家上冢路生光鴨江桃葉朝迎渡
馬嶺松花夜煮湯恩詔肅將芝檢重醉鞭低裊玉鞘長
遺民笑指天車道酷似南陽異姓王(高麗稱中原使節皆曰天車某官事)
(見閻子秀鴨江行記)
自東營來廣寧道出牽馬嶺經梁利器墓下
毁譽譊譊息蓋棺百年春夢大槐安功名倒挽九牛尾
富貴真成一鼠肝故國鶯花人事改空山風雨夜臺寒
平生老我心如鐵醉眼西州淚不乾
黃桃花
應嗔國色朝酣酒賜與羽衣如太真道士厭看千樹老
令君别換一城新緗梅拂額更不俗栗玉削肌殊可人
想得乞漿尋舊約東風不似去年春
沁水山寺
兩峽山高月半輪五更人起馬嘶頻無端又上長安道
輸與僧窗飽睡人
奉題少保張公曲阿别墅二首
休沐時時散馬蹄綠陰如染轉長堤帝城和氣融春圃
相國餘波到兩溪無數龜魚欣作主不言桃李自成蹊
聖時正要傳遺事賀監從渠老會稽
鍾湖亭下水淙淙綠野平泉未易雙十里藕花紅步障
一軒松影碧油幢洛中獨樂有司馬天下不名知曲江
紙尾欲煩賢宅相雨蓑添我坐篷窗
附長安客話涿州境東南有漢盧植墓土人呼
為南臺金王寂詩南臺故址今頽然漢盧植墓
疑相傳
蓮峰真逸喬扆(一首)(補二首)
扆字君章初名逢辰洪洞人天德三年進士詩
樂府俱有名子宇字德容八歲能鼓琴召入東
宫顯宗稱其不凡大定十六年登科貞祐初為
益都按察轉運使與田涿器之俱歿兵間
附元好問琴辨引彦實苗君平陽人童丱中為
鄉先生喬孟州扆君章所器命其子河東按察
轉運使宇德容與同研席君章文學深博兼通
音律教彦實與德容琴事初授指法累錢手背
以輕肆為禁至一聲不敢妄增損彦實後以雅
重見稱有自來矣弱冠應明經舉選三赴廷試
至論知琴亦與德容相先後當熙宗守成之際
惟弄琴為樂而已琴工衛宗儒者一日鼓琴不
成聲問之故曰山後苦寒手拮据耳即賜之貂
鼠帳熾炭其前使鼓之世宗好此藝殊有父風
寢殿外設琴工幕次鼓至夜分乃罷嘗言吾非
好琴人主心無所住則營建征伐田獵寵嬖何
所不有吾以琴繫著吾心耳一侍從鼓琴東宫
衣著華麗上以輕浮勅不得入宮至顯宗又妙
於琴事者也三四十年之間此道大行而彦實
出於其時近臣有薦於章廟者因得待詔翰林
居京師未久而聲譽籍甚至廢舉業不就南渡
後日從楊趙游閒閒嘗有詩推敬故詩人止以
高士目之公藝既專又漸於敦朴之化習與性
成其分别古今操弄孰雅孰鄭猶數一二而辨
黑白也常選古人所傳操弄百餘篇有古意者
纂集之將傳於世危急存亡之秋良未暇也長
子名某字君瑞嘗仕為省郎閒居燕中悼雅道
之將廢而先意之不究將鋟木以傳請予題端
且以卜當傳與否也予為君瑞言子第傳之山
谷有云枯木嵌空微暗淡古器雖在無古絃袖
中正有南風手誰為聽之誰為傳東坡有云琴
裏若能知賀若詩中定合愛陶潛予竊謂南風
手不可得而今世愛陶潛者幾人果如坡谷所
言惟當破此琴為烹鶴之具耳夫八音與政通
為難審音以知政居今而行古又為難合是二
難始有此書乃啟藏之名山以待其人乎司空
表聖最為通論云四海之廣豈無賞音固應不
待五百年耳請以此為之引歲丁已秋八月初
吉遺山詩老引
凌虚堂
木暗蒼烟合池荒碧草深高臺平竹杪幽徑入花隂奔
走成何事登臨慰此心晚涼山更好風處一披襟
興慶夜月絶句
花萼樓傾有故基行人空讀火餘碑可憐興慶池邊月
曾伴寧王玉笛吹
翠貞菴訪晦之不遇
飛錫南遊久未歸北藍清勝與誰期明窗但見横經處
靜坐還思酌茗時獨誦隔林機杼句漫題渴井轆轤詩
翠貞菴外千竿竹嘯月吟風待阿師
劉左司昂(一十一首)(補一首)
昂字之昂興州人大定十九年進士曾高而下
以科名相踵者七世矣昂天資警悟律賦自成
一家輕便巧麗為場屋捷法作詩得晚唐體尤
工絶句往往膾炙人口張秦娥者頗能小詩其
賦遠山云秋水一抹碧殘霞幾縷紅水窮霞盡
處隠隠兩三峯其後流落之昂贈詩云遠山句
好畫難成柳眼多才總是情今日哀顔人不識
倚爐空聽煮茶聲又云二頃山田半欲蕪子孫
零落一身孤寒窗昨夜蕭蕭雨紅日花梢入夢
無娥為之泣下屏山故人外傳記之昂早得仕
年三十三省掾考滿授平涼路轉運副使人謂
卿相可坐致矣術士有言之昂官止五品者之
昂自望者甚厚不信也俄丁母憂為當塗者所
忌連蹇十年卜居洛陽有終焉之志有薦其才
於道陵者泰和初自國子司業擢左司郎中將
大用矣會遼陽人大中欲搖執政賈鉉為言者
所劾辭連之昂道陵震怒一時聞人如史肅李
著王宇宗室從郁皆譴逐之鉉尋亦罷政之昂
降上京留守判官道卒竟如術者之言
醉後
禪僧勸讀傳燈錄道士教行進火功今日興來俱破戒
黃花籬落醉西風
山中雨
嵩高山下逢秋雨破繖遮頭過野橋此景此時誰會得
清如窗下聽芭蕉
都門觀别
買酒消閒愁剪刀剪流水閒愁不可消流水無窮已悠
悠窗下斷腸波總是行人墮淚多門外馬嘶思遠道小
嚬猶唱渭城歌歌聲未斷征鞍發望斷垂楊人影滅斜
陽照影却歸來兩地相望今夜月閱人多矣主人翁離
别都歸一笑中陌上行人終不悟年年楊柳怨春風
客亭
折盡官橋楊柳枝春風依舊綠絲絲啼鶯為向行人道
離别何時是盡時
山堂
山雨溪邊過山堂夜獨吟悠悠松上月照見壁間琴
弔張維翰維中兄弟
蓮幕清曹粉署仙福兮禍倚豈其天座隅異物鵩來止
地底佳城馬不前萬里青雲今已矣兩枝丹桂竟徒然
阿奴莫愛聲名好碌碌持家亦自賢(維翰名甫第一人擢第維中名庸此)
(榜乙科阿奴謂冉冉字維賢後以省元登科兄弟科名如此近世所未有也)
即事二首
雨洗明河畫扇收胡牀露冷藥闌秋牆隂未得中庭月
一點螢光草際流
山花山雨相兼落溪水溪雲一樣閒野店無人問春事
酒旗風外鳥關關
歌風臺
劉項興亡轉燭過亂蟬吟破漢山河長陵臥老咸陽月
沛上猶傳擊筑歌
弔李仲坦(仲坦物故後省試魁始有特恩之命)
文章巧與世相違身從新恩事已非不及萋萋原上草
一番春雨綠如衣
王官谷
潛溪時照塵埃客微雨不遮天柱峯斜日落花人去盡
淡烟樓閣數聲鐘
一峰凝碧倚晴空一水縈紆一徑通中有幽人曾說古
誰知高興與今同
附堯山堂外紀劉之昂山中雨詩曰嵩高山下
逢秋雨破傘遮頭水沒腰(中州集作過野橋)此時比景
誰會得清如窗下聽芭蕉祝枝山誦此詩嘗哂
其上下淋漓清在何處
魏内翰摶霄(三首)
摶霄字飛卿初用蔭補以薦書從事史館明昌
中宏詞中選授應奉翰林文字未幾卒飛卿詩
以富艷稱如張公子席間賦嵩山筆力豪逸党
承旨許其在劉無黨之上云
送河南府尹張壽甫赴闕
夜半恩綸出漢宫朝家虚席待燕公春風已徧湖山外
元氣還歸鼎鼐中侍從定誰陪白鳳低回空自惜冥鴻
洛川萬頃蒲桃碧長與清愁日夜東
田若虚遊龍門寶應用天隨子體賦詩因次其韻
二首
少室右臂禹所斷開排清伊來高寒土肉養石自古秀
山腰流泉無時乾佛髻滴滴染濕翠松風颼颼鳴驚湍
白傅已矣不可見予誰從之投歸鞍
闕塞若廐馬奔騰多竒龐慤爾不可沮西來何悾悾駿
足忽勒破英才如拘尨有客善體物新詩留僧窗晏軰
豈足道微瀾生盆缸徑續杞菊意來浮玻璃江吏部昔
竄謫猶能題臨瀧況此六大寺磓堂時鳴樁紫翠出萬
瓦天風旋珠幢興寄百斛鼎無才誰其扛會聽項籍約
吾將從之降
御訂全金詩增補中州集卷二十四
