欽定四庫全書
御訂全金詩增補中州集卷二十六
師拓(一十二首)
拓字無忌平涼人舉進士不第明昌中有司薦
其才以嗜酒不果作詩有氣象而工於鍊句如
賦雁云天低仍在眼山沒更傷心溪上云夕陽
明菡萏秋色靜蒹葭白曳衝烟鷺紅翻漾水霞
春日池水云水風涼綺席沙日麗金壺燕市酒
樓云氣清天曠蕩露白野蒼涼又荷蒼秋近葉
蓮膩雨餘花大為時人所稱
秋夜吟
阪路太行險波濤滄海深素縕未偶時白髮捋盈簪壯
士暮年意游子中夜心撫劍一太息月暗天横參
浩歌行送濟夫之秦行視田園
霜斂野草白氣肅天宇清開尊酌遠客餞此秦關行秦
關杳杳愁西顧千里蒼茫但煙樹子今行轡按秋風想
見秦關雄勝處河流洶洶崑崙來蓮峯秀拔青雲開終
南南走絡巴蜀五陵北望令人哀我本渭城客浪迹來
東征窮齊歴宋嗟何營尚氣慕俠游梁城信陵白骨委
黃土夷門誰復知侯生撫劍一長嘯作歌誰為聽青天
白日空冥冥不能乘桴入滄海拂衣且欲歸汧涇落魄
高陽歸未得送子西歸空愴情
冬夜二首
雲破月穿牖夜嚴風號隙客子寢不安寒燈照空壁默
然不平事起坐長太息書但記姓名劍本匹夫敵追奔
慕前哲恢張濟時策何意造物兒重此稻粱役興酣氣
益振孤憤遠飄激非無南山雲高卧養虚寂茹芝酌懸
流嘯吟展胸臆聖達豈不念且有不煖席此抱誰與知
乾坤夜寥寂
破屋星斗入疎牖霜風生沈沈夜何久杳杳天不明燈
暗饑鼠出月朗棲烏驚幽意苦盤礴歴落窮八紘貧賤
豈足戚所思天下英盤木無先容竟與枯朽并旃毳脛
纔掩藜藿腹不盈鬱鬱命世才何階伸一鳴僵臥蓬蒿
底要路誰為名恥作埽門謁寧為醴酒行直將叫閶闔
皎皎開寸誠白日下留照廓廓賢路亨此志恐未必搖
蕩熱中情
游同樂園
晴日明華構繁隂蕩綠波蓬丘滄海遠春色上林多流
水時雖逝遷鶯暖自歌可憐歡樂極鉦鼓散雲和
陪人遊北苑(甲子歲)
繫馬溪邊酌啼鶯柳外聞望長魂欲斷愁豁酒微醺草
色明殘照江聲入暮雲故園春色到歸思日繽紛
曲江秋望
山遠嶂重出野平天四圍涼風芡實坼久雨藕花肥水
闊漁舟小天長去鳥微紫蒲行處有采采暮盈衣
和王逸賓繁臺詩
憑望憐臺迥長吟苦思荒行雲春郭暗高鳥暮天蒼草
色傷心極松風灑面涼故園兵革外殊覺路途長
贈雲中劉巨濟
雲廓乾坤迥霜摧草樹殘風聲秋晚急月色夜深寒綠
綺音誰會青霄氣自干那知燕市裏把酒得交歡
郡城南郭早望
曉立回塘上何人逸興同柳濃天霽雨萍坼岸含風鳥
影明蒼靄湖光倒碧空秦川何日到解髮濯清灃
中元後二日
暑謝涼生際庭虚雨過時天長雲斷續風急樹離披世
態貧逾薄秋光老易悲燕城寒事早還與舊貂期
和張叔獻題首善閣
岧嶤飛閣與雲齊來凭脩欄日轉西秦客此時愁欲醉
隴山何處望渾迷九天花鳥催春事千里風烟入暮題
久怕殊方看節物不知今日在丹梯
附金詩紀事案同樂園有二金時汴京燕京皆
有之明一統志云同樂園在開封府城東北宋
徽宗置舊河南志亦云在開封府堌子門内此
園之在汴京者也兩志皆載有無忌詩又大金
國志云西至玉華門曰同樂園若瑶池蓬瀛柳
莊邨盡在於是此園之在燕京者也而日下舊
聞亦以此詩并趙閒閒同樂園絶句之一系於
其後未詳孰是
酈著作權(一十六首)
權字元輿安陽人作詩有筆力圃田道中云斷
橋經壞屋古道入摧山石磵云蒼崖秀苔花壞
道補石棧徐行下井底斗上出天半綺岫宫云
離宫巋相望百年幾遊歴獨知窮已樂衆懟不
汝恤繁花忽灰燼歲月空瓦礫赤水道中云水
近嘘寒氣星殘曳白芒燒痕云炎威隨變滅餘
燼委丘壤田疇更斷續原隰依下上班班澗溪
毛往往漏尋丈晴空墮雪影夕照壓秋嶂昆明
翻刦灰黑水走濁浪烟中一綫來細路入空曠
游石甕云雲間兩石角相鬭如闕門上連石甕
口谽谺愁猱猿枵如空洞腹瑩滑無纖痕何年
補天手月斧雲為斤琢成蒼玉甗覆此玻璃盆
龍潭云臺高野望遠地僻春意閒郊行云強引
村醪終少味漫留詩句嬾題名村行云瘦藤籬
角蔓雜草樹根花夾道懸新棗荒畦臥晚瓜又
云歲豐人樂社秋近客思家書事云佳樹漲新
綠危叢棲老紅與顯叔云茶竈翻春白糟牀滴
曉紅雜詩云樹影僧攜錫鈴聲客到門片月冷
千嶂敗橋通兩村此類甚多元輿父瓊國初有
功仕至武寧軍節度使元輿以門資叙宦不達
朝廷高其才明昌初以著作郎召之未幾卒有
坡軒集行於世
聞砧
玉關消息到長安處處砧聲搗夜闌想得月殘哀響斷
一燈清淚剪刀寒
夷門遣懷
梁園花木艷精神盡屬東風點綴人雪壓老梅香不起
問君消息幾多春
西游雜詩
茅店雞聲外柴車犬吠間疎星涵積水殘月墮昏山好
夢人何在秋風我獨還梨園有名酒聊此慰間關
慈恩寺塔
慈恩石刻半公卿時遇聞人為指名龍虎榜中休著眼
一篇俚賦悟平生
木犀
菊小未堪摘荒池悴芙蕖窮秋不慰眼幽獨將焉如殷
勤蕊宫子種桂庭之除乘閒弄餘花散落荒山隅從兹
雲月裔漂泊生江湖娟娟耐凍枝便與羣芳殊琉璃剪
芳葆蛾黃拂仙裾唾袖花點碧潄金粟生膚好風一枝
拂九里香縈紆蘭蕙不敢友荃蓀正僮奴妄意此尤物
化工異吹嘘不然九天香安得獨付渠託物寄深藴古
今一三閭收攬名草木自比君子徒惟兹不挂口無乃
聖不居抑夫古簡編斷缺秦火餘君看齊魯臣史筆逸
其書惜哉不可曉臨風為嗟吁猶憐元祐前不及附歐
蘇末路益可惜例進宣和初仙根豈易致百死不一甦
昔遊汴離宫識此傾城姝摩娑三品石尚想狎客娱却
後十五年微霜半粘鬚一枝再經眼相對憐羇孤不知
苦何事玉骨乃爾癯故人憐我老尺書遠招呼要趁秋
香濃共此碧玉壺遥知嬋娟客與我一笑俱
竹林寺矮松
蒼烟靄山曲回溪抱修筠中藏古佛宫荒僻無四鄰靈
松插殿脚偃蹇今幾春何年霹靂雨抉石搜潛鱗謫重
飛舉難墮此蜿蜒身聯拳縮爪股氣屈不得伸臥枝老
無力支撑藉樵薪無風自悲吟失水固不神安知才不
才禍福了已分南山聳千嶂直幹排風雲正以中繩墨
中道遭斧斤豈知無用資千歲保其真何必求先容養
此老囷輪我亦愛竒節歲晏守賤貧他時來汝伴露頂
挂葛巾
自鶴壁游善應洹山
清晨發鶴山瘦馬凌峻嶺春風吹雪谷朝霧濕雲影羊
腸抱傾崖絶壑如下井硤關山却立老眼入絶境人家
跨清溪桑柘鬱數頃西行復幾里巖谷悽短景窮溪水
源清溜溜如細綆下流泉滿山勢合久方騁灘光落鏡
明嵐氣排雨冷何年鑿青壁兩佛入禪定殘僧久零落
遺塔寄烟冥荒涼布金地雜還樵牧徑同遊成六逸轟
飲助高興流連更坐臥談笑發嘲咏感物復歎嗟醉語
忽逕庭青山不愛寶歲歲出礬礦分場沸千夫利井供
百鼎誰開爭奪源敗此丘壑勝頗思呼有力擲入萬里
迥天神定笑我癡絶漫生癭長懷古畸人飛夢遶箕潁
八渡崖
奔湍百折似蟠虬響入山根滙復流咫尺蒼涯溪八渡
等閒藜杖我頻遊層崖障日樵聲晚寒谷呼風樹影秋
安得剰栽溪上竹一庵領盡兩山幽
留仲澤
朝初猶濕紫宸霞暫輟旌旗擁使華馳馬彎弓真將種
載書囊筆自名家江湖萬里春回雁燕趙千林月滿花
明日升沈便霄壤更留玉樹倚蒹葭
寄唐州幕官劉無黨
白髮青山宦苦卑邊荒誰識鳳麟姿河西落魄高書記
劍外清貧杜拾遺紫玉山高傳楚夢蠙珠淵靜照黃陂
禁中頗牧他年事先遣江南草木知
除夜
殊方節物老堪驚病怯諸鄰爆竹聲梨栗異時鄉國夢
琴書此夕故人情眼看歷日悲存歿淚濺屠蘇憶弟兄
白髮明朝四十七又隨春草一番生
七夕
縹緲針樓外天教彩羽過步雲榆送影拂月桂交柯繡
縷縈芳袂瓜蓮得巧梭姮娥如解妬還與試斜河
濟源廟海子内有二黿人以將軍目之投餅餌則
至
我欲燃犀起蟄雷漫誇海蘸紙錢灰將軍不是池中物
也為區區餅餌來
裴公亭
十里蓮塘際碧山入潭無數竹根泉詩狂欲灑亭間壁
却媿文公與樂天
郊行二首
十里修篁翠拂天青青漠漠水濺濺高林忽斷驚回首
不覺竒峰墮眼前
溪橋納納馬蹄輕竹裏人家犬吠聲行盡灘光溪路黑
隔林燈火夜深明
史御史肅(三十首)
肅字舜元京兆人僑居北京之和衆幼孤養於
外家天資挺特高才博學作詩精緻有理尤善
用事古賦亦竒峭工於字畫業科舉為名進士
立朝為才大夫優於政事嚴而不苛所至有聲
吏畏而安之累以廉陞歴赤縣及幕官入為監
察御史遷治書出刺通州大中黨獄起為所詿
誤謫靜難軍節度副使大安初召為中都路轉
運副使超戸部正郎復坐鐫降同知汾州事卒
官舜元素尚理性之學屏山學佛自舜元發之
晚年頗喜養生謂人可以不死嘗欲棄官學道
而竟止於此可哀也已詩號澹軒遺藁今在燕
都鄭庭幹家其平生則見之屏山故人外傳云
偶讀賈達之邀飯帖有感作詩哭之
微官已歎鸞棲屈異事俄傳鵩告凶彩筆書來墨痕濕
玉樓人去酒尊空當時快意牛心炙今日傷懷馬鬛封
一幅銘旌送哀挽白楊蕭索九原風
河上
堤外三竿日河邊八尺泥夜風喧馬櫪秋露冷雞棲歲
月吾生老關山客夢迷故園桃李樹搖蕩不成蹊
别張信夫
破壘殘星沒寒城曉角孤天低雲錯莫野曠雪糢糊小
市千錢米征人丈八殳邊愁故未已不敢恨長途
别懷玉
官曹不著市門仙綠髮怱怱換少年慣作簿書塵裏夢
愧無山水窟中緣蜂腰鶴膝曾搜句兔角龜毛不論禪
此别相思渺何許一川山色鴈連天
山隂縣
湧雲驅雨不成霖山徑危行未要深午夢初迴烏鳥樂
小亭斜日柳隂隂
方丈坐中
紙本功名直幾錢何如付與北窗眠詩書作我閒中地
風月知人醉裏天水底游魚真見性樹頭語鳥小參禪
平生習氣蓮華社一炷香前結後緣
早出遵化
朝來對酒不能觴看盡西風去鳥行山好未忘三日雅
詩窮贏得一秋忙強顔紅葉自由舞野性黃花無賴香
多謝殷勤暮雲影更留淡墨寫溪光
宿睦村
闌干河漢已西傾獨坐披衣過五更簷馬丁東風外響
田車歴轆月中行忘形沙鳥知人意窣地山雲不世情
露草霜筠有幽意詩題分付候蟲聲
次韻安之飲酒
日上南窗已數竿醉頭扶起不巾冠欲開社甕多招客
先乞兵厨暫補官玩世惟知酒功聖藏身無似醉鄉寬
麒麟閣上功名字不博生前一笑歡
過九里山
斷蛇扛鼎兩爭雄陳迹荒涼萬事空今日山前無過客
數株衰柳管秋風
道傍柳
秋霜一何嚴凋此道傍柳殘枝幾葉在其勢不得久憶
昨三春時濯洗烟雨後弄姿舞婆娑勸我一杯酒别後
遽能幾忽忽成老醜人生非金石長短百年壽功名與
富貴於身亦何有古人隨物化今已柳生肘我獨何為
哉窮年事奔走長堤隠落月駐馬一迴首春風柳梢黃
定得西歸否
登憫忠寺閣
淨宇懷超想層梯企俊游喧卑三界盡製作六丁愁聚
土閒童子移山老比丘能除分外見寸木即岑樓
讀傳燈錄
閉戸懶不出真成住夏僧肝腸雖自苦面目得人憎處
世若大夢學禪猶小乘早知文字悞更用讀傳燈
夏夜
一雨昭蘇外羣山宴寂中移牀就佳月引袂納涼風蝸
舍憐渠小蚊雷訝許同幽懷閟清境舒嘯夜將終
物化
物化能忘我天游不用心羶香羣蟻聚樹靜一蟬吟敗
井勞深汲荒庭闕近尋枕書聊假寐夕日半牆隂
立秋日
舊榖催新榖今秋似去秋年衰猶健飯官達也窮愁樹
鳥依依宿簷螢細細流箇中詩句在倚杖得冥搜
感興
避俗嫌高絶干榮恥盜誇居貧偶從仕學道不㤀家樹
果蕃秋實園葵粲晚花一軒吾事了無意競紛華
偶書
東風數點梅花雪吹我傷春萬里心知有高亭堪眺遠
惜無佳客共登臨晴雲入戶團傾蓋飛鳥隨人作好音
寒食清明少天色孤居未要酒杯深
放言二首
蓮社從來說陶遠竹林今不數山王家雞野鶩何須較
秋菊春蘭各自芳
清風明月無人管茶鼎薰爐與客同壯歲羞為褦襶子
而今却羨囁嚅翁
曉出東盧
谷口子真隠水濱韋氏莊鷗鷴賓客對鴻鴈弟兄行小
圃藂生竹平林半是桑朝陽生野渡濕盡馬蹄霜
次張信夫韻
絳帳先生寄一州不教文字到横流草玄只擬關門坐
好事應從載酒游虎穴已曾探虎子龍溝未信出龍頭
錦囊詩句年來滿供盡閒花野草愁
髮脱
年年道路少清歡處處葵蔬餽薄飡月色過窗同夜夢
霜華著壁獨朝寒求醫未有詩千首破老惟消竹數竿
衰髮從今不須脱少留衰白戴黃冠
立秋日
畏景流庭過涼颸即坐來物隨時共換人覺老相催憩
蝶依藂穏嘶蟬抱樹哀玉簪香好在牆角幾枝開
復齋
居士年來一復齋馴庭鳥雀絶驚猜雨添窗下硯池滿
風揭牀頭書卷開身似臥輪無伎倆心如明鏡不塵埃
紛紛寵辱人間世付與浮雲任去來
北潭
竹隂松影玉葱蘢十里平堤一徑通碧水乍開新鏡面
青山都是好屏風寒蟬高鳥清愁外折葦枯荷小景中
酒力未多秋興逸夕陽聊貸半林紅
晚興
秋蟲已息又還吟晚雨初晴又作隂水面微風掠蒼玉
雲頭落日緣黃金年豐酒價應須賤睡起茶甌未要深
人道雙清到心迹年來無迹亦無心
雜詩二首
春江日暖舞清漣客舍蕭蕭一縷烟幽鳥隔林招我醉
小桃當戸為誰妍禪心已作沾泥絮詩思渾如上水船
却是官閒得無事一簾紅雨枕書眠
南皮城下荒秋草說是當日燕支臺世事翻騰只如此
吾生棄置已焉哉迎風紫莧因循老背日黃花次第開
獨夜不眠思阿謝白羊如駕小車來
春雪
豐年不救兩河饑臘盡纔看小雪飛謾說春來膏澤好
其如壟上麥苗稀空花只解驚愁眼濕絮寧堪補敗衣
頗笑西臺瘖御史日斜騎馬踏泥歸
御訂全金詩增補中州集卷二十六
