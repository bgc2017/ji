欽定四庫全書
御訂全金詩增補中州集卷十七
劉記室迎(七十六首)
迎字無黨東萊人初以廕試部掾大定十三年
用薦書對策為當時第一明年登進士第除豳
王府記室改太子司經顯宗特親重之二十年
從駕凉陘以疾卒章宗即位錄舊學之勞賜其
子國樞進士第無黨自號無諍居士有詩文樂
府號山林長語詔國學刊行
淮安行
淮安城壁空樓櫓風雨半摧雞糞土傳聞兵火數年前
西觀竹間藏乳虎迄今井邑猶荒凉居民生資惟榷場
馬軍步軍自來往南客北客相經商邇來戸口雖增出
主戸中間十無一里閭風俗樂過從學得南人煮茶喫
青衫從事今白頭一官乃得西南陬宦游未免簡書畏
歸去更懷門戸憂世緣老矣百不好落筆尚能哦楚調
從今買酒樂昇平爛醉歌呼客神廟
修城行
淮安城郭真虚設父老年前向予說築時但用雞糞土
風雨即摧乾更裂秪今高低如堵墻舉頭四野青茫茫
不知地勢實衝要東連鄂渚西襄陽誰能一勞謀永逸
四壁依前護塼石免令三歲二歲間費盡千人萬人力
(唐州後竟用此策也)
河防行
南州一雨六十日所至川源皆汎溢黃河適及秋水時
夜來決破陳河堤河神憑陵雨師藉晚未及晴昏復下
傳聞一百五十村蕩盡田園及廬舍我聞禹時播河為
九河一河既滿還之他川平地迥勢隨弱安流是以無
驚波秪今茫茫餘故迹未易區區議疏闢三山橋壞勢
益南所過泥沙若山積大梁今世為陪京財賦百萬資
甲兵高談泥古不須爾且要築堤三百里鄭為頭汴為
尾准備他時漲河水
普照旃檀像舊物也方丈老人比以見還作詩謝
之
我昔游京師稽首禮瑞像堂堂紫金身示現大法藏莊
嚴七寳几重疊九霞帳光如百千日晃耀不容望想初
法王子運力攝諸匠瓌材發神祕妙斵出智創風流蜀
居士翰墨老彌壯雷霆大地底音樂諸天上猶疑三十
二不具梵音相不知一默眞正勝千語浪嗚呼五因緣
語綺反成謗我今獨何幸相見問無恙文殊本無二何
處覓眞妄庶修香火供獲脱煩惱障天龍想驚喜訶衛
日歸向巳覺海潮音人天會方丈
梁忠信平遠山水
憶昔西遊大梁苑玉堂門閉花隂晚壁間曾見郭熙畫
江南秋山小平遠别來南北今十年塵埃極目不見山
烏靴席帽動千里只慣馬蹄車轍間明窗短幅來何處
亂點依稀涴寒具煥然神明頓還我似向白玉堂中住
濛濛煙靄樹老蒼上方樓閣山夕陽一千頃碧照秋色
三十六峯凝暁光懸崖高居誰氏宅縹緲危欄蔭青樾
定知枕石高卧人常笑騎驢遠遊客當時畫史安定梁
想見泉石成膏肓獨將妙意寄毫楮我愧甫立隨諸郎
此行眞成幾州錯區區世路風波惡還家特作發願文
伴我山中老猿鶴
連日雪惡用聚星堂雪詩韻
朔風朝來放雲葉紛紛吹落龍沙雪山河大地同一如
變化須臾亦竒絕參天松頂老猶強搶地竹頭低欲折
亂飄書帙愛窗明狂入地爐驚火滅重衾方擁膚尚粟
凍筆將書肘先掣未容衰白點鬢華只許醉紅生面纈
何人清唱墮梁塵有客高吟霏鋸屑昔賢句法今尚在
斷臂阿誰心地瞥後生曠世安敢望故事歴劫徒能說
是中聖處公會無一粒靈丹工點鐵
徐夢弼以詩求蘆菔輒次來韻
昔聞趙州老老大猶汎愛說法利人天機緣不勝載當
年鎮府話蓋以小喻大具眼領略之於兹豈無待嗚呼
後來者見趣遠不逮又聞東坡公謫居飽鮭菜暮年海
南住几席溪山對自饌一杯羹老狂猶故態最喜霜露
秋味出雞豚外乃知作詩本口腹不無賴風流二大士
妙處無向背在家與出家相投若針芥先生今復然秀
句筆端快誰云修法供遊戲出狼狽一飽待明年桑麻
歌佩佩
再次前韻
神農嘗草木濟世以仁愛根源列郡出品目成書載中
云萊菔根試驗頗為大昌谷嘔時須文園渴嘗待食異
地黃并效與蕪菁逮豈惟齒衆藥政自冠諸菜五州風
土宜罫布畦壠對墾鋤盡衆力封培窮百態翠角春雨
中黃花晚烟外日送盤箸資歲給缾罌賴片玉出頭顱
層冰起膚背脆美掩蓴葵甘辛敵薑芥物生貴有用對
此一何快儲貯醒沈湎棄遺免狼狽但足齊人餐何慚
楚臣佩
鰒魚
君不見二牢山下獅子峯海波萬里家魚龍金雞一唱
火輪出曉色下瞰扶桑宫槲林葉老霜風急雪浪如山
半空立貝闕軒騰水伯居瓊瑰噴薄鮫人泣長鑱白柄
光芒寒一葦去横烟霧間峯巒百疊破螺甲宫室四面
開蠔山碎身粉骨成何事口腹之珍乃吾祟郡曹受賞
雖一言國史收痂豈非罪筠籃一一千里來百金一笑
收羹材色新欲透瑪瑙盌味勝可浥葡萄醅飲客醉頰
浮春紅金盤旋覺放箸空齒牙寒光潄明月胸臆秀氣
噴長虹平生浪說江瑤柱大嚼從今不論數我老安能
汗漫遊買船欲訪漁郎去
樓前曲
樓前山色秋横碧樓下水光秋漫白眼看對此千里愁
樓下長歌古離别蕭蕭郎馬何時歸鴈奴去作斜行飛
灞橋過客夕陽遠渭城行人朝雨微玉淒花冷令人瘦
日暮倚樓雙翠袖蕙炷猶殘鸂鶒香麴塵半著鴛鴦繡
五雲飛過芙蓉城洞天冷落雲間笙妾身有願化春草
伴君長亭仍短亭
題十眉圖
寳箱拂塵金屈戌周昉丹青見眞筆春風曾憶賦妖嬈
人共畫圖成十一燭奴香底花光凝錚錚鐵響聞三更
車聲雷動不通語眼態波横空送情蠻雲盤鶴遼天闊
犀玉依依對書札人生何處不相逢還醉武陵溪上月
雲中君圖
衣若新沐蘭湯薰靈巫拜舞方迎神恍然想見帝者服
九歌昔詠雲中君畫史亦可人妙入造化域羽衣玉麈
美且閒此意不知何處得空明倏忽紛溟濛胡為眷眷
臨壽宫飄然來下復遠舉想像决去隨飛龍祠空人散
秋蕭瑟落日猿聲喚秋色湘天極目青茫茫憑高一望
無南北
楚山清曉圖
山娟娟江茫茫緣山林木老巳蒼穿林細路縈羊腸汀
洲人家蘭杜香兩山秀出江中央宛如雙劍森鋒鋩層
巒架空化寳坊塔波突兀一氣傍雞聲喔喔林鳥翔顧
瞻曙色開東方清風宿霧方蒼凉兜羅綿網淡平野紫
磨金餅暾浮桑櫓聲才動欲離岸鐘韻已殘猶殷牀當
年有米維楚狂生子亦復肖阿章想從乃翁住朝陽收
拾山綠餐湖光膝前翰墨觀琳琅此圖戲出遂擅場彼
衆史者何敢當不然安得牙籖犀軸古錦囊賞覽一朝
蒙古皇
題劉德文戲綵堂
郵傳文書日旁午過眼不容留頃許先生遣决談笑間
退食歸來奉慈母吾不愛錦衣榮歸誇梓里吾不愛繡
袞徒步登槐府傳家所愛作寧馨入室不愁無阿堵堂
中怡愉奉顔色堂下嬉戲同兒女十分壽斝汎醇酹五
色綵衣紛雜組映階萱草弄春色循陔蘭葉榮朝雨先
生藴藉古人似早歲聲名天尺五拘縻豈合坐冗曹獻
納眞宜趨禁所史書屈指今幾日竚看褒詔傳天語龍
光歆豔動庭闈湯沐疏封分郡土芝封鈿軸爛雲錦羽
衣寳帔輝金縷形容何止入畫圖歌詠亦須流樂譜區
區賤子獨何幸晚喜宗盟同鼻祖他年一笑約升堂萬
石罇前拜嚴姥
送劉德正
驥騄蟻垤空鏌干犀革斷人材必超軼物理乃融泮先
生廊廟具冰雪自湔盥十年處繁劇風力濟詳練堂堂
八面敵了了一笑粲雲中國西邑食貨資輓轉中臺輟
之去正倚咄嗟辦從容九年蓄坐想出鞭算向來鹽鐵使
緒業著家傳春朝觀上計廣厦奉閒燕行矣需詔除鵷
行聳榮觀
盤山招隱圖
溪山不難買所費千金儲不如數峯雲朝昏對吾廬交
游豈無人轉盼傷離居不如吾兄弟相應如笙竽左侯
薊名族温温器璠璵身雖市朝寄心與功名疎伯也亦
可人文華炳於菟風神聳魁偉襟韻含冲虚平生一片
心塵緣不關渠相期有幽事歲晚山林俱綵服照黃冠
歡呼奉親輿大婦侍巾帨中婦供庖廚諸孫戲膝前翩
然鳳將雛朝采南澗芹暮漉西溪魚烟霞入杖屨風月
來窗疏觀竹上巢雲禮佛登香爐紅龍雪浪湧白塔蒼
烟孤冰絃寫天籟茶甌泛雲腴快哉天下樂俯仰餘何
須正恐左太冲招隱昔所無
寄題禹城孫氏茂德亭
濟南孫夫子養素抱絕識家有五畝園種樹如種德枝
葉深覆護根本飽封殖要令方寸地不著荆與棘流芳
被鄰里餘蔭連阡陌居然物隨化草木盡佳色河陽藝
桃李壽張蒔梓漆至今青史上相望如黑白乃知百年
用賴此一日積君今尚隱約白首勤墾闢人心亦天理
否泰有終極會待東風來吹春滿花國
郭熙秋山平遠用東坡韻
槐花忙過舉子閒舊游憶在夷門山玉堂曾見郭熙畫拂
拭練素塵埃間楚天極目江天遠楓林渡頭秋思晚烟
中一葉認扁舟雨外數峯横翠巘淮安客宦踰三霜雲
夢澤連襄漢陽平生獨不見寫本慣飲山綠餐湖光老來
思歸眞日日夢想林泉對華髮丹青安得此一流畫我
横笻水中石
南口
危峯張屏幃峻壁開戸牖崩騰來陣馬翔舞下靈鷲秀
色紛後前晴嵐迷左右重隂忽障翳虚籟競呼吼深迂
愛風日高亢捫星斗帝居望北闕村落當南口軍都漢
時縣遺跡今存否中郎讀書處遺構想摧朽誰云用武
地經訓乃淵藪我家膠東湄樸學歎白首居鄰通德里
况此見師友慙無書帶草采采為盈手何以醉先生清
溪綠如酒
晚到八達嶺下達旦乃上
車馬兩山間上下數百里縈紆來不斷奕奕似流水鯨
形曲腰膂蛇勢長首尾我車從其間搖兀如病齒推前
挽復後進寸退還咫息心固安分尚氣或被指徐趨自
循轍躁進應覆軌行行非我令柅亦豈吾使倦僕困號
呼疲牛苦鞭箠紞如五更鼓相慶得戾止歸來幸無恙
喘汗正如洗何以慰此勞村醅正浮蟻
出八達嶺
山險略巳出彌望盡荒坡風土日巳殊氣象微沙陁我
老倦行役驅車此經過時節春巳夏土寒地無禾行路
不肯留奈此居人何作詩無佳語以代勞者歌
隰川
隰川來西州數郡被其利刺陵放而南奔駃不可制兹
焉幸不幸長策未容議且復觀其瀾雄豪快人意
上谷
磨笄聳然來隰水洶而去山川俯城郭藩翰重畿輔桑
麻數百里煙火幾萬戸長橋龍偃蹇飛閣鳳騰翥傳聞
山西地出入此其路源源百貨積井井三壤賦葡萄秋
倒架芍藥春滿樹盤辟多布韋嬋娟半娥素永懷小靖
節厚德皆忠恕至今受一廛如昔歌五袴傷心隔生死
知巳今有數歸日當驅車生芻奠其墓
蔡有鄰碑
我為山西行叱馭過近縣傳聞蔡有鄰石刻古今冠風
流書以來妙絕隸之變銀鈎鸞鳳舞鐵畫蛟龍纏憑誰致
墨本故舊詫珍獻正恐賦分薄一夕碎雷電平生六一
老集古藏千卷惜此方殊鄰公乎未之見
車轣轆
馬虺隤牛觳觫山行縈紆車轣轆路傍指點是官人老
矣一翁雙鬢秃汝牛幸可耕汝馬幸可騎有此可載琴
書歸胡為奔走東西道白髮刁騷被人笑
沙漫漫
沙漫漫草班班南山北山相對看我行乃在山之間行
人仰不見飛鳥樹木足知邊塞少沙漫漫草班班我行
欲趁西風還僕夫汝莫愁衣單我但著衣思汝寒
摧車行
渾河洶湧從西來黃流正觸山之崖山崖路窄僅容過
小誤往往車輪摧料理動半日後人欲過何艱澀深山
日暮人巳稀食物有錢無處覓何時眞宰遣六丁鏟此
疊嶂如掌平憧憧車馬山西路萬古行人易來去
敗車行
前車行後車逐車聲夜隨山詰曲前車失手落高崖車
輪直下聲如雷同行急救救不得人牛翻壓鳴聲哀我
時潛聞後車說前車使牛何太拙只知拍手笑前人不
道後來當改轍前途猶有坡陀在後車當以前車戒
數日冗甚懷抱作惡作詩自遣
生涯吾亦愛吾廬踏地從來出賦租胸次有懷空磈磊
人間無處不﨑嶇扶搖安得三千里應見眞成百億軀
直欲棄家參學去一龕香火供齋盂
寄題安巖起官舍北溟
一軒高占鳳麟洲要作人間汗漫遊海國風烟自朝暮
洞天日月幾春秋夢魂欲拂三花樹活計聊隨一葉舟
待我丹成訪君去閬風佳處卜菟裘
莫州道中
楓林葉葉墮霜紅天末晴容一鏡空野曠微聞鳥烏樂
草寒時見馬牛風人生險阻艱難裏世事悲歌感慨中
白髮孀親倚門處夢魂千里付歸鴻
上施内翰
十年不見建安公草木依然臭味同賴有酒尊煩北海
可無香瓣禮南豐天墀禮樂三千字海國鵾鵬九萬風
正以高軒肯相過免教書客感秋蓬
題吳彦高詩集後
片雲蹤跡任飄然南北東西共一天萬里山川悲故國
十年風雪老窮邊名高冀北無全馬詩到西江别是禪
頗憶米家詩畫否夢魂應逐過江船
代主簿上梁孟容副公
妙年椽筆賦長楊一日聲名滿四方天上風流青瑣客
人間嘉慶綠衣郎錦囊看讀金花誥畫戟閒凝燕寢香
預恐政成趨急詔海沂無計駐王祥
自笑微官馬骨高十年霜鬢雪刁騷長林豐草未適性
尖帽短鞾安得豪名宦眞同一雞肋簿書空束兩牛腰
故園清興湖山裏歸去經營一把茅
清明前十日作
雨餘天氣動朝寒寒食都來數日間羯鼓催開小桃李
畫屏圍出好溪山塵埃老我眞堪笑風物撩人欲破慳
梅雪巳殘春過半一罇無處與公閒
聞丘丈晚集慶壽作詩戲之
桃李欲開風雨多花時猶得屢經過緩聽一曲玉連瑣
滿汎十分金卷荷紅燭映紗聞喚馬翠羅承韈見凌波
杜陵老矣孤春事奈此詩愁惱亂何
明日復會客普照繼呈此詩去及瓜不數日矣
室中呼起散花天來伴維摩到處禪百刻篆香消晝永
一番風雨破春妍雲山真欲追聱叟風腋何妨藉玉川
他日相思共明月舊遊應說禁煙前
觀古作者梅詩戲成一章
翠袖佳人修竹傍風姿綽約破湖光靜中慣識形神影
妙處誰知色味香觀想有靈通水月孤音無侣伴冰霜
故人愁絕今何許煙雨霏霏子半黃
秋郊馬上二首
故壠松楸暗空城草棘荒數峯横鳥道一徑繞羊腸桑
葉露仍沃稻花風巳香兒時十年夢懷舊一悲凉
海色樓臺市山容水墨圖風疎水楊柳煙瘦石菖蒲歲
熟多同社村閒絕詬租平生亦何事塵土眷吾廬
贈人
何必羅浮訪穉川相逢一笑共談玄蓬萊咫尺三千里
銅狄因循五百年夢幻莫論身外事嘯歌聊得醉中天
幾時丹竈同收拾去入雲山了舊緣
别後有懷元濟
聞說風流靖長官宦游寥落廢清閒酒狂吞盡喙三尺
詩瘦聳成肩兩山世事君方厭蝸角生涯我欲賦魚蠻
脱身何日扁舟去相對一蓑烟雨間
贈董丞秉國
廹窄十年冠蓋場誰憐王謝有諸郎俗緣不脱三生債
豪氣都無萬丈長遣興久憑詩作社避愁專欲酒為鄉
黃塵投老逢青眼賴有知音未可忘
聞彦美服藥以詩問訊
耳邊塵事且無喧聽我歸耕郭外村賤子自藏蝸殼舍
故人誰並雀羅門書窗共作三年計罇酒相逢一笑温
不信家山不堪隱仇池今在古銅盆
和人七夕韻
今古良宵此會同望窮雲物有無中人間鈿合三山隔
天上靈槎一水通鳷鵲樓空紈扇月鴛鴦機冷苧蘿風
不須更乞蛛絲巧久矣人生百巧窮
海上
潮蹙三山島烟横萬里沙蜃樓春作市鼉鼓暮催衙一
曲水仙操片帆漁父家安期定何處試問棗如瓜
次曹次仲韻因以自感
自笑區區學道難未容香火訪名山因循憂患餘生裏
收斂光芒窘步間白社祝公今日始丹丘容我幾時還
相從願結翻經會共過壺中日月閒
寒食阻雨招元功會話
滿城風雨殿餘春燕坐翛然亦可人楊柳杏花相對晚
石泉槐火一時新愁邊興味渾如酒句裏機緣欲脱塵
早晚阿咸來過我坐中軟語慰情親
次韻諸園不暇游覽
故人家有小池臺桃李成蹊手自栽罇酒幾時邀客去
園林無日不花開丹青一一歸圖畫紅紫紛紛費剪裁
勝槩須公與題品杖藜何惜醉中來
自解
投紱歸來歲月過清閒殊勝吏分窠人思狡兔藏三窟
我願白鷗同一波棋局何妨爛樵斧印章終欲博漁蓑
人間萬事俱塵土醉倒罇前奈我何
陪諸友登三山亭二首
半濠清淺芰荷彫落日登臨未寂寥山色逼秋渾作市
海聲迎暮欲吞潮沙頭白鳥疑相熟木末青旗若見招
不是當時對官府可無閒話及漁樵
霜林餘葉未全彫極目西風對泬寥萬里沙荒秋後草
三神山動晚來潮移罇正及兵廚近結客何須驛騎招
老素撫牀端可必未甘隨分隱耕樵
秋郊
秋水四五尺暮山三兩峯浮雲白毫相落日紫金容蓑
笠前村笛樓臺古寺鐘殷勤小平遠圖畫記渠儂
次劉元直韻二首
秋來何事憶歸頻正以家無妬婦津未許桂枝招隱士
不妨桃葉贈行人夢魂歴歴千山遠客宦悠悠五斗貧
犀箸鸞刀許何日歸來舉案得紛綸
半年歸夢别離間只有音書鴈足還羅幕翠横秋掩冉
玉壺紅濕淚斕斑天明不作霧非霧月破可憐山復山
凖擬春風對眉嫵一罇相對洗愁顔
次韻夜雨
海山何處是蓬瀛節物催人意自驚客裏厭逢今舊雨
夢餘愁聽短長更故園頗覺歸期緩老境難堪此段清
想得詩成正蕭瑟竹窗燈火夜微明
代人憶舊
緩步素絲障微吟紫綺裘醉便風側帽歌愛月明樓犀
軸題春恨銅壺滴夜愁風流十年夢燈火漫揚州
梅
誰道江梅驛信遲碧琅玕裏見横枝為尋疎影暗香處
獨立嫩寒清曉時嚼蕊不妨浮白飲認桃休賦比紅詩
平生東閣風流在何遜而今鬢欲絲
題雪浦人歸圖
亂目寳花雨過眉斑竹笻拏音迎畫鷁喜態動烏龍水
鏡千江月風琴萬壑松遙知永今夕情話得從容
歸來圖戲作
雲髻春風一尺高笑攜兒女候歸橈情知一首閒情賦
合為微官懶折腰
城南庵
故鄉歸思白雲邊缾鉢東來想浩然桑下久無三宿戀
室中今許一燈傳夢驚城郭風塵窟興寄湖山雪月船
老矣重游恐難得平生四海與彌天
書何維楨見贈詩後
塵埃握手衆人中草木從來臭味同春夏我雖迷出處
交游君不異初終赤黃晚歲徵竒夢清白平生繼古風
歎息蜀州人日作傷心不覺涕無從
寄題薊丘僧房
道人休去白雲邊老矣分明懶瓚然參學誰能知許事
退休聊得息諸緣忘形馬跡車塵外適意山光水影前
想得松根憩寂寞壞殘雲衲半垂肩
虚春亭
碧琅玕裏小蘧廬想像幽人手植初不獨禪心破諸有
還於法性識眞如(古宿有翠竹眞如之句)應緣任笑風月底出世
要觀霜雪餘他日升堂參玉版會須傍出賞春蔬
雨後
塵埃日日厭風霾一雨方容眼界開水底天光大圓鏡
樹頭山色小飛來馬牛涉地無相及鷗鷺知人巳不猜
更得扁舟待明月一杯容我醉雲罍
題歸去來圖
筆端竒處發天藏事遠懷人涕泗滂餘子風流空魏晉
上人談笑自羲黃折腰五斗幾錢直去國十年三徑荒
安得一堂重寫照為公桂酒瀉蕉黃
過關渡水圖
短車無復駕青牛散策方來對白鷗烟水從容許君獨
暫須分我一船秋
寄題孔德通東園
花木隂隂一畝宫平生高興與誰同罇罍北海無虚日
鄉里東家有故風先業固知衣鉢在大門何惜槖奩空
襄陽耆舊今誰識尚喜風流見阿戎
次韻酈元與贈于元直道舊二首
人物傷心萬馬空於今聲價歘然東教條不獨行千里
籌策曾經奉一戎事契百年知有自笑談三語記無同
白頭賴有髯參在解說當時喜怒公
倦游方歎錦囊空此道誰知一夕東客裏簿書慚老子
詩中旗鼔避元戎叩門莫厭經過數促席聊容語笑同
此樂秪憂兒軰覺不應品藻待渠公
彦美生朝
壯日里閭俠臂彎雙角弓繡韀金匼匝貂袖紫蒙茸雲
態自蒼狗玉輝猶白虹為君占壽骨詩句有清風
張萱戲嬰圖
犀顱玉頰寧馨子霧鬢雲鬟窈窕娘三十年前大門日
憶觀羣戲碧方牀
河橋
桃李香中八九家青旗高挂綠楊斜晚來風色渡頭急
滿地蕭蕭楊白花
昌邑道中
犀角雞號夜向晨客牀相對話悲辛流離僅脱噲等伍
老大空為濟上人却掃欲安無事貴累人猶屬有錐貧
故山鄰里今安否歸去同尋笋蕨春
題仲山枝巢
鏡中青鬢雪霜皤歲月從教落魄過物理不容人太過
生涯休歎我無多百年竟似蠅鑽紙萬事終同鼠飲河
秪恐徐公宿緣在東風時夢海棠窠
御訂全金詩增補中州集卷十七
