欽定四庫全書
御訂全金詩增補中州集卷四十七
李俊民四
和秦克容來韻
白頭羞入利名場得得歸來自遠方何日詩豪離上黨
去年道話憶山陽可憐杜宇訴亡國還笑沐猴思故鄉
不意閒中春色早黃鸝啼破謝家莊
癸酉榜後寄姪謹甫第(一科)
萬軸牙籖未是多十年辛苦短檠歌敢忘奕世箕裘業
忽玷清朝甲乙科我已夢君三舉後君如輸我一籌何
二疏此去人方識名字先應報大羅
和安齋見寄調祁定之
麻衣補破紙為絛不羡仙人宫錦袍天地老於雙轉轂
山河𦕈似一秋毫煉深寶鼎丹砂就瑩徹靈臺夜月高
上界而今官府足暫游塵世莫辭勞
一字百題示商君祥
風
汝未聞天籟簸揚箕有神能清常侍暑不動庾公塵
月
過圓旁死魄過缺哉生明尚賴玉斧手再修然後成
雪
細看花是雨將見麥宜秋度臘無三白梁園誰與游
山
功名雙鬢雪心事數重山山下人家好終朝爽氣間
泉
滚滚勢長往泠泠味自清擬將修水記何况有詩情
暑
人間三伏暑海内一薰風獨詠微凉句公權似不公
寒
廣厦十萬間吾廬敝獨寒猶將折絃琴欲和薰風彈
晝
冬之日何速夏之日何遲山中無歷日遲速兩不知
夜
令乎日之夕政乎日之朝一罇待君子風雨會良宵
晴
展盡舒長景銷殘片段雲區區負暄子炙背不忘君
隂
朝見白雲縱暮見白雲横不作及時雨何為點太清
花
惜花不論命看花須努力能得幾時好狂風妬春色
蓮
碧因圓更展紅向老猶粧鏡裏風流在人言似六郎
菊
色笑秋光淡香嫌酒力慳東籬在何處客裏見南山
草
日没露易濕日出露易晞人生大都幾王孫胡不歸
燕
社後來何莫梁間話頗多巢泥愁未穩無面見淘河
鴈
俄見天邊字徒銷客裏魂一書言不盡為我叙寒温
鷗
江靜烟籠雪天晴水浴衣漁歌驚不起物外兩忘機
鶴
去家丁令威化身徐佐卿不戀乘軒寵九臯堪一鳴
蝶
元從生處樂肻向死前休花底人間世如何不夢周
龜
汝殼將自遮汝腸還自刳可憐一底板雖知不如愚
魚
華亭載月船長安遮日手一網腥城市吾於爾何有
蟹
食必視本草貴在精物理蔡侯何鹵莽幾為勸學死
儒
秦坑秦即孤魯戲魯尋削伊誰蹈前軌謂可束高閣
道
自知身是患常謂道無名欲作閒中友隨緣論養生
仙
千載遼東鶴雙飛葉縣鳬應憐塵世裏無地着臞儒
蟬
見桃渾不悟對柏未嘗參虎嘯龍吟子風雷振一龕
醫
愈風陳有檄止瘧杜能詩雖然醫者意何意亦何醫
卜
棄置復棄置其然豈其然百錢聊為我更看小行年
客
渺渺忘羊路悠悠化鶴身人間同逆旅誰主復誰賓
農
賣劍田園計温家種樹書新年無罪歲事事有乘除
牧
蓑底因緣曲腰間觳觫鞭月明歸去晚想見葛洪川
射
手撚金僕姑身出矍相圃不穿百步楊志在(闕)
獵
終日無獲禽古人獵在德非德為禽荒獵食吾不食
詩
裁作牛腰束愁於飯顆山近覺故步窘十債九不還
書
入室五千卷插架三萬軸何似曬書人坦此便便腹
筆
不見中書君不聞老成人為君作佳傳繼者皆尖新
墨
松間老潘谷何處得玄圭速置薔薇露詩仙醉欲題
紙
慇懃翰林主揮掃驚風雨滴滴是玄珠點破先生楮
畫
有意皆堪譜無言總是詩潭潭居相府此譽不妨馳
琴
陰壑鳴松籟空巖嚮石泉此聲并此意誰得寄徽絃
棋
縱横連井地明暗列星圖兩角觸蠻戰一家瓜葛無
劍
帶牛移漢俗匣刃出豐城安得治復古器農不器兵
茶
人多愁水厄若箇有詩情靈草還知我平生事不平
師
絳帳風流遠青衿禮貌驕定須防射羿何必問嘲韶
學
邑化絃歌地隣慚俎豆風二三言志子六七詠歸童
仕
雖有乘桴意能忘出晝情一官百僚底是亦道之行
富
狼籍胡椒斛破散堆錢屋不見貪者愚求榮是求辱
貴
鴟得腐鼠嚇犬笑狡兔死唾手功名場不知憂患始
貧
書生禄有籍造物費亦省顔回一簞食不得盡晚景
智
樂在知幾早憂因見道遲遥憐鮑莊子人笑不如葵
愚
膏以明自煎薰以香自薪善哉柳侯意一字辱溪神
老
尊年鄉飲禮擊壤太平歌甲子君休問光陰得最多
名
求為天下士所望不亦厚得少失有餘何况在身後
友
偶因勢貴賤乃見朋得喪歲寒山陰雪獨有戴可訪
身
黃卷平生志青山現在緣百年今已半只合鬭樽前
影
相對鏡中真相隨月下人我今來忘我身外還見身
坐
一軒容膝安半世行脚債龐家老居士舉似無生話
臥
一室散天花一榻颺茶烟家風嗣阿誰殘月曉風禪
笑
和氣須懽伯開顔只孔方世情如苦海件件可閧堂
吟
冥搜腸亦苦隻字得之難作者有六義惜哉坐一寒
醉
愛此真珠滴能於大道通與君同舉白憐我獨潮紅
醒
暫出陶陶境那禁種種愁舉觴邀明月却帶醉鄉侯
舞
野鶴聞琴態孤鸞覽鏡妍為君小垂手無地可回旋
睡
客隨陶令遣齋甚太常嚴儻或非黃奶那知此黑甜
夢
物外日月忙人間憂患長休談夢中夢萬古一黃粱
歌
大音聲自希賞音人亦寡寧可逆汝耳不可廢作者
傲
王公輕以道富貴驕以志我見高尚人蓋有高尚事
閒
太傅懸車里仙家避世壺老妻為紙局坐隱是功夫
懶
交有書堪絶師何記可嘲不僧亦不俗似癡還似高
話
萬事就庾談一心對芝宇不知玉屑霏但見風生麈
浴
子春恐事敗佟之坐水淫二者過不及何如我洗心
歸
世路雖多梗吾生豈繫匏西風倦飛翼樂在一枝巢
别
更盡一杯酒出門行路難送君過南浦忍淚凭欄干
忍
氣留臍可煖唾使面自乾無怨亦無惡此腹如此㝟
蠶
蠶月始條桑悤悤婦姑忙天寒授衣節婦姑無完裳
織
泛槎驚誤客折齒笑狂隣莫作回文字開緘愁殺人
舂
斷木纔脫栗濕薪空爆竹朝餐動及午奈此雷鳴腹
炊
旅食寄天涯愁如桂玉何莫忘生處樂聽取扊扅歌
砧
對影無情石關心寄遠衣天涯鎮長客鴈後不懷歸
琴(此以下四首和籌堂)
山水有清音琅然出枯木若教俗耳聽絲竹不如肉
碁
森森戈戟心盡在皮裏着傍有爛柯人點破都是錯
書
一坑科斗灰難破祖龍惑三兩挾策人今誰席肯側
畫
手與心相應妙處在咫尺筆尖多少鋒揮掃天地窄
東郊行
四海尚干戈幾人知稼穡青青原上麥忍放征馬食
書壁
世事紛紛變人生種種愁行年三十九得歲又平頭
避亂
雪巖依日煖霜樹弄風悲山似王維畫人如杜甫詩
資聖寺壁
是誰將壁疥盡可着紗籠今代無詩史何時入國風
别陳之綱李得之南子榮(時自宋)
已兆池魚禍尚多風鷁過寄與遠遊人莫待贐行貨
戲高廣之
一飲遇伶婦一飯值丘嫂徒教乞米僧時時送盧老
雨後
新秋積雨霽凉風吹我衣歲月不知老乾坤何處歸
九日答朱壽之
與客登高處節物傷遲暮不見白衣來三復秋風句
竹林
初見錦綳脫氣已傲霜雪天寒十萬夫未聞一死節
柏徑
歲晚節自抱足見有心哉游人從何處帶得春風來
槐亭
蟻穴功名重或作封侯夢主人心已閒不為黃花動
稻塍
一水自縱横厥田無上下居民不佩犢歲事在秧馬
儒
世治其術重世亂其術輕太平然後用用然後太平
蝶
轉首一場夢驚心三月春揚揚枝上蝶不見惜花人
熊白
所居無禹廟有官升典籖掌亦我所欲二者不可兼
雪菴題錢過庭梅花圖
已把神傳畫譜又看格在詩評月落難尋清夢雲空乃
見高情
示姪軰
諸阮以富相誇二疏恐財為病濟叔不羡金埓勣兄曾
有撾命
淵明歸去來圖
先生從來寄傲肻向小兒鞠躬笑指田園歸去門前五
柳春風
中秋
三百六旬歲周一十二度月圓試問姮娥甲子和閏到
今幾年
郎文炳心遠齋
竊笑濫巾北嶽那能補衲中條自有胸中丘壑不妨隱
向市朝
伯德仲植張長史帖
莫就嚴陵買菜無勞逸少換鵝但得雲烟一紙那在鄴
侯書多
戲沂公巨川
八仙詩裏蘇晉三笑圖中遠公說甚逃禪破戒我師自
有家風
戲武夫韓公
論功終是獵犬見事不如擒虎我願一識荆州人道莫
逢玉汝
結柳未送窮車敝衣先入歌院雖得蕭何指蹤難與老
子同傳
史遂良酒債四首
都因焚券家貧親與當壚人賣問得街頭酒價索取江
頭酒債
酒誥一篇既出離騷亦可不作愧我家無阿堵笑他人
飲狂藥
滌器不辭親酌過門無奈客惡未嘗解下金龜必能畫
得黃鶴
從來歡伯氣和何故督郵味惡陶令無錢但賖潘子着
水不錯
竇子温江山圖
醉裏扁舟烟浪望中幾屐雲山長天秋水一色明月清
風兩閒
猫犬圖
狡兔空有三穴首鼠漫持兩端我軰天生健武從渠股
慄心寒
北忩高臥圖
問字不得兀兀借書不得陶陶誰遣人來送酒枕邊正
讀離騷
雪谷早行圖
積素茫茫縞衣流光耿耿揚輝行人扺死貪路何處家
山未歸
史正之喪子買得
陸郎初見懷橘阿買頗解識字或恐西河喪明忙為東
野收淚
靈照女
留下一重公案有女誰似龐家不試提藍手段若為點
破丹霞
錦堂四景圖
春水滿泗澤
淼淼舒如羅帶鱗鱗皺似縠紋誰道卧龍不起須臾變
化風雲
夏雲多奇峰
幸得從龍變態尚何出岫無心正苦人間畏日不思天
上為霖
秋月揚明輝
清光一片如洗西去姮娥耐秋可惜廣寒人老誰將玉
斧再修
冬嶺秀孤松
山前傾蓋獨倚雪裏盤根歲深千年老鶴相伴誰似蒼
髯有心
御訂全金詩增補中州集卷四十七
