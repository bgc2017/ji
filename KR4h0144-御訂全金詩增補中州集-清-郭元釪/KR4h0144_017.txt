欽定四庫全書
御訂全金詩增補中州集卷十五
名家十二人
蔡太常珪(四十六首)
珪字正甫大丞相松年之子七歲賦菊詩語意
驚人日授數千言天德三年進士擢第後不赴
選調求未見書讀之其辨博為天下第一歴澄
州軍事判官三河簿正隆三年銅禁行官得三
代以來鼎鐘彝器無慮千數禮部官以正甫博
物且識古文竒字辟為編類官丁父憂起復翰
林修撰同知制誥改戸部員外郎太常丞朝廷
稽古禮文之事取其議論為多大定十四年由
禮部郎中出守濰州道卒有續歐陽文忠公集
古錄金石遺文六十卷古器類編三十卷補南
北史志書六十卷水經補亡四十篇晉陽志十
二卷金石遺文䟦尾一十卷燕王墓辨一卷傳
於世國初文士如宇文太學蔡丞相吳深州之
等不可不謂之豪傑之士然皆宋儒難以國朝
文𣲖論之故斷自正甫為正傳之宗党竹谿次
之禮部閒閒公又次之自蕭戸部眞卿倡此論
天下迄今無異議云
補金史兩燕王墓舊在中都東城外海陵廣京
城圍墓在東城内前嘗有盜發其墓大定九年
詔改葬於城外俗傳六國時燕王及太子丹之
葬及啟壙其東墓之柩題其端曰燕靈王舊舊
古柩字通用乃西漢高祖子劉建葬也其西墓
蓋燕康王劉嘉之葬也珪作兩燕王墓辨據葬
名物欵刻甚詳
野鷹來
南山有竒鷹寘穴千仞山網羅雖欲施藤石不可攀鷹
朝飛聳肩下視平蕪低健狐躍兔藏何遲鷹暮來腹内
一飽精神開招呼不上劉表臺錦衣少年莫留意饑飽
不能隨爾輩
撞冰行
船頭傅鐵横長錐十十五五張黃旗百夫袖手略無用
舟過理棹徐徐歸吳儂笑向吾曹說昔歲江行苦風雪
揚槌啟路夜撞冰手皮半逐冰皮裂今年窮臘波溶溶
安流東下閒篙工江東賈客藉餘潤貞元使者如春風
讀史
夏氏不無釁作孽生妖龍蒼姬丁衰期玄黿游後宫天
心未悔禍墜此文武功檿弧漏天網哲婦鴟梟同狂童
一何愚巧言惟爾從殷鑒不云遠覆車還蹈蹤坐令周
南詩悲入黍離風君看後庭曲曾笑驪山烽
醫巫閭
幽州北鎮高且雄倚天萬仞蟠天東祖龍力驅不肯去
至今鞭血餘殷紅崩崖暗谷森雲樹蕭寺門横入山路
誰道營丘筆有神只得峯巒兩三處我方萬里來天涯
坡陁繚繞昏風沙直教眼界增明秀好在嵐光日夕佳
家山葱蘢生處樂此山之間亦不惡他年南北兩生涯
不妨世有揚州鶴
讀戍昱詩有作二首
我家北潭邊溪流卧衡門俗客自不來好客時開尊路
人或不知云是渭南村底事半年别此懷誰與論
來時緬郊林木末秋未老借箸數歸日廼復見冬杪心
馳倚門望望我綿綿道慚愧戎子詩在家貧亦好
感寓
九官名世人制作歸一䕫達樂不達禮漢儒言足嗤古
人寓意耳結髦持鍜鎚俗子未易識絕藝聊相推坐令
編簡間亦以專門竒堂堂張長史楷妙世莫知謂予言
不信願視郎官碑(竒疑作期)
風竹如水聲
好竹風淅淅流水聲泠泠吾廬兼有此要是佳友生北
窗午夢斷冷簟無飛蠅端疑故人至喚作寒泉鳴攬衣
起裵徊自笑還自驚無須問形似自可名雙清
荷香如沉水
新荷翠參差十畝藏漪瀾臨風倚雲蓋過雨驚珠盤夕
陽香四來坐我西闌干三徑未論菊九畹空羞蘭聊分
海南珍炷之古博山誰能品優劣待以季孟間
鄰屋如江村
斜川一壺玉川東三四家籬落半流水茁茁青蒲芽我
為水邊游月魄舒晴華隔籬見燈火兒語時紛拏想像
澤南州寄興棲雲霞從渠非知音我意亦自嘉
保德軍中秋
定羌城下河南流定羌城上三層樓使君置酒勞行役
今夕何夕當中秋孤烟落日明天末洶涌碧雲俄暮合
惺惺騎馬雨中歸造物戲人無乃虐紞如戍鼔方三更
夢回一室還虛明出門驚笑遽如許浮雲四卷秋天清
誰家高會搴珠薄笑語聲從雲外落倦客明朝又短亭
行人何似居人樂
雪擬坡公韻
門外黃昏噪晚鴉瑤塵細逐五雲車豐年待作三登兆
暮景重開六出花濁酒無人同此興扁舟有客訪誰家
明朝試望東林樹百尺寒梢倚玉义
登陶唐山寺
嶺外高槐驛路長嶺頭蕭寺俯朝陽定知絕頂有佳處
聊與瘦藤尋上方千里好風隨野色一軒空翠聚山光
道人底事憐行役不惜禪牀坐午凉
到廣黃河
清漳節物似清江不復蓴鱸夢故鄉歴下果能留太白
鏡湖端是屬知章身隨客路常岑寂心與沙鷗共渺茫
尚困馬蹄三百里小舟聊與過滄浪
簡王温父昆仲
荷鈿小小半溪香槐幄隂隂一畝凉飛絮亂將春色晚
行雲閒屬暮山長求田已喜成三徑適意眞堪寄一觴
君是山隂換鵝手可無傑句傲風光
秋日和張温仲韻二首
琴裏忘憂盡日彈百憂俱息夜初闌青燈把卷逢眞味
綠酒傾尊破薄寒月色半留梧影上露華應到菊花團
在家須信貧猶好夢想人間行路難
照水疎林萬木蒼迎軒爽氣一襟凉有時獨聽溪舂坐
無事方驚晝景長雲薄西山聊隱見烟横白鳥去微茫
可憐騎省多秋思拘士安能識大方
和彦及牡丹時方北趨薊門情見乎辭
舊年京國賞春濃千朵曾開共一叢好事祗今歸北圃
知音誰與醉東風臨觴笑我官程遠賦物輸君句法工
却笑燕城花更晚直應趁得馬家紅
戲楊新城
長短亭中竟日忙解鞍初喜水雲鄉風前列席花鈿秀
雨後行廚杏粥香春色紛紛驚過眼歌聲故故促傳觴
蓬萊殿下同年客定笑狂夫老更狂
和曹景蕭暮春即事(戸部尚書望之)
甕頭春色開重酎門外春風改裌衣灼灼向來花又笑
翩翩幾處燕于飛山隂未辦羲之集沂上聊從點也歸
節物驚心遽如許却因觀化識天機
并門無竹舊矣李文饒嘗一植之至令寺僧日為
平安報其難可知已官舍東堂之北種碧蘆以寄
意因作長句
青君那肯顧寒鄉試著葭蘆擬汶篁有若何堪比夫子
虎賁猶想見中郎色添新雨簾櫳好聲入微風枕簟凉
他日東堂慚政拙只將此物當甘棠
春隂
城上春隂暗晚空城頭山色有無中似聞啼鳥來幽樹
已有游絲曳好風流水小橋歸未得落霞孤鶩興無窮
林花不解東君意邀勒遊人未破紅
初至洛中
水北酴醿半欲芳長條十丈更餘長春風得得憐羇客
藉與窗櫳六日香
霫川道中
扇底無殘暑西風日夕佳雲山藏客路烟樹記人家小
渡一聲㯭斷霞千點鴉詩成鞍馬上不覺在天涯
飲陳氏第代主人留客
風定息林葉雨晴開夕陽停歌方待月插羽且傳觴文
舉客常滿次公醒亦狂更闌君莫去促席就新凉
寄通川王倅
長夏少人事官閒簾戸深枕凉秋入夢林密翠交隂適
欲非吾事謀閒遂此心絶交吾豈敢覓句識知音
出居庸
亂石妨車轂深沙困馬蹄天分斗南北人間日東西側
脚柴荆短平頭土舍低山花兩三樹笑殺武陵溪
葵花
北墉開處葉森森政以花多負賞音小智區區能衞足
孤忠耿耿秪傾心
讀史
伯陽名迹世人知太史成書未免譏不是道家齊物我
豈容同傳著韓非
閭山
西風絕境撫孤松千里川原四望通但怪林梢看鳥背
不知身到碧雲中
十三山下村落
閭山盡處十三山溪曲人家畫幅間何日秋風半篙水
小舟容我一蓑閒
暮春
陌上歌聲枕上聽秋千梧影兩亭亭春風三月正花好
曉日一竿初酒醒
即事
竟日開編樂有餘古人妙處不欺予胸中更著五千卷
未到漢家城旦書
燕山道中三首
欵段乘凉未五更徐河十里霧中行前村烟樹望不見
欲到忽聞雞犬聲
獨輪車重汗如漿蒲秸芒鞋亦販商我自行人更憐汝
却應達者笑予狂
燕南趙北困風埃投宿雲居眼暫開明日都門選官路
達人羞道見山來
太白捉月圖
寒江覓得釣魚船月映江心月在天世上不能容此老
畫圖常看水中仙
雪谷早行圖
冰風刮面雪埋屋客子晨征有底忙我欲題詩還自笑
東華待漏滿靴霜
華亭圖
頭無片瓦足無土不犯清波過一生釣得金鱗便歸去
依然明月大江横
畫眉曲七首
樓外春山幾點螺樓頭望處染雙蛾不知深淺隨宜否
却倩菱花問眼波
小閣新裁寄遠書書成欲遣更踟蹰黛痕試與雙雙印
封入雲箋認得無
纖葉斜横蜀柳條拂成風致自妖嬈元和才子才猶拙
只對春風詠舞腰
畫手新翻十樣圖西廵故事出成都憑君列置華堂上
與問丹青解語無
龍尾雲根玉作紋紋間有月半痕新若為喚取文姬輩
分付雲窗筆下春
未識春愁識曉酲嬌啼恰恰似雛鶯日高阿母嗔粧晚
促畫鴉兒轉不成
時世華粧巧鬭春張卿態度獨清新五陵年少多才思
數點章臺走馬人
附元好問陸氏通鑑詳節序中州文明百年有
經學有史漢之學通典之學而通鑑則不能如
江左之盛唯蔡君内翰正甫珪蕭戸部眞卿貢
宗室密國公子瑜璹之等十數公號稱專門而
已近歲此學通行河朔武臣宿將講說記誦有
為日課者故時人稍稍效之卷帙既多艱於傳
寫通都大邑好事家所藏不過三五本而止其
餘願見而不可得者多矣温公修此書十五餘
年雖相業未究而能成百代不刊之典以與左
丘明氏並傳立功立言皆聖哲之能事在公為
無憾特其傳與否繫學者幸不幸耳歴亭州將
張侯晉亨知好此書取陸氏詳節且以外記及
諸儒精義附益之公所載大政事大善惡備見
於此蓋有不可勝學者矣以為得之易則學者
衆因鋟本以傳從是而往一邑之令一州之守
千人君之長若見而有所得愛而知所慕舉而
措之施為之間免於面牆之蔽張侯與有力焉
侯官偏將軍佩金符食大縣萬家千頭木奴足
供指使何至就楮墨工營什一耶予惜其私淑
之意不白故為道其所以然乙卯秋九月望日
太原元某裕之書
附圖繪寶鑑蔡珪畫墨竹學文湖州
劉龍山仲尹(二十八首)
仲尹字致君蓋州人後遷沃州正隆二年進士
以潞州節度副使召為都水監丞卒致君家世
豪侈而能折節讀書詩樂府俱有藴藉有龍山
集嘗於其外孫欽叔處見之參涪翁而得法者
也
補歸潛志仲尹號龍山遼陽人李欽叔外祖也
少擢第終管義軍節度副使能詩學江西諸公
有梅影詩云五換嚴更三唱雞小樓天淡月平
西風簾不着闌干角瞥見傷春背面啼(此詩亦見雷希)
(顔集)
墨梅一十首
瘦損昭陽鏡裏春漢家公主奉烏孫淚痕滴盡穹廬月
誰道神香解返魂
絕纓人醉燭花殘主意方濃未厭歡十五瓊兒梳洗薄
琵琶才許近簾彈
生憎施粉與施朱換骨玄都亦自殊疎影冷香題不到
夢驚烟雨暗西湖
趙郎愛香人不知羅浮山下有佳期春寒徹骨角聲起
才記參横月墮時
君王鳳駕九龍池後輦傳呼召雪兒狼籍玉臺銀燭暗
丁香小麝印宫眉
鐘鼔沉沉度苑牆玉繩初直殿東廂荀妃早發雞鳴埭
殘月微分燭下粧
衡州何處問花光抺月批風只欠香安得江南斷腸句
為題風雨浣啼粧
高髻長蛾滿漢宫君王圖出按春風龍沙萬里王家女
不著黃金買畫工
古絹誰藏謝女眞天寒翠袖一招魂江山嫁盡風流夢
雪滿冰溪月挂村
妙畫工意不工俗老子見畫只尋香未應塗抹相欺得
政自不為時世粧
附王若虚滹南詩話楊軒牡丹詩云楊妃歌舞
態西子巧讒魂利劍斫不斷餘妖鍾此根東坡
詠酴醿以吳宫紅粉命意而終之曰餘妍入此
花山谷詠桃花以九疑萼綠華命意而終之曰
猶記餘情開此花水仙花以凌波詠仙子命意
而終之曰種作寒花寄愁絕是皆以美人比花
而不失其為花近世士大夫有以墨梅詩傳於
時者其一云高髻長蛾滿漢宫君王圖出按春
風龍沙萬里王家女不著黃金買畫工其一云
五換隣鐘三唱雞雲昏月淡正低迷風簾不着
欄干角瞥見傷春背面啼予嘗誦之於人而問
其詠何物莫有得其髣髴者告以其題猶惑也
尚不知為花況知其為梅又知其為畫哉自賦
詩不必此詩之論興作者誤認而過求之其弊
遂至於此豈獨二詩而已東坡眉石硯醉道士
石等篇可謂横放而曠遠然亦為未嘗去題也
而論者猶戒其專力於是則秉筆者亦少貶乎
自理
日日南軒學蠧魚隱中獨愛隱於書兒嗤婦笑謀生拙
不道從來與世疎
西溪牡丹
為雲為雨定成虚醉臉籠嬌試粉初舉國春風避姚魏
換胎天質到黃徐百年金谷憑欄袖三月揚州載酒車
我欲禪居淨餘習湖灘枕石看游魚
秋盡
利禄蝸涎壁年華蟻夢槐秋隨庭樹老寒逐鴈聲來養
性論三適分愁詠七哀閉門人客少書籍遶牀堆
晚隂
歲澇饒秋雨雲寒結暝隂晚芳留凍蝶疎木立饑禽閒
覺交游減衰從老病尋安眠恐徼倖底用說初心
冬日
刁騷短髮鑷還生鏡裏形骸只自驚睡枕食盤翻歲月
頭風股痺識隂晴鳩棲任笑謀生拙兔簡難忘照眼清
不用暖爐公庫酒試容擁被聽雞聲
寒夜
漏聲穿竹夜霜清儘著工夫伴短檠睡足梅花半梢月
虚徐老鼻覺香生
秋日東齋
一區寂寞子雲家便腹那能貯五車筋力只今如老鶴
筆頭新愛綰秋蛇樹間風定葉漫徑籬外雨寒梅著花
勝日一尊能共客更須官鼔候晨撾
窗外梅蕾二首
玉兒秀稺雲幄藏鼻觀已覺缾水香過眼空花均一寓
十分春色屬秋堂
細蕾初看柳麥肥春風得得遶窗扉道人方作玉溪夢
石塢竹橋風雪飛
初秋夜凉
小蟲機杼月西廂風雨纔分半枕凉白髮自疎河漢夢
一瓶秋水玉簪香
謝孔遵席後堂畫山水圖(後堂號秀隱居)
家在龍沙弱水東朅來塵世笑春風都將天外蓬壺景
漏作人間書手工玉腕雪廻犀管細寶煤香散鳳綃空
只應大地山河影常記飛鸞下月中
别墅二首
牆根雨大土花碧秋筍寒添一兩莖愛買僻書人笑古
痛憎俗事自知清黃花催織鈿鈿出白髮欺人故故生
饘粥年來我稍具厭隨鞍馬逐浮名
風雨驅寒入敝裘閒齋氣味冷颼颼年華過眼驚飛鳥
利禄催人窘督郵竈下旋添温炕火牀頭剩買讀書油
可人誰似黃夫子著意裁詩寄四休
龍德宫
碧栱朱甍面面開翠雲稠叠鎻崔嵬連昌庭檻渾栽竹
罨畫溪山半是梅藻井香銷塵化網銅欄秋澀雨留苔
只應千古華清月狼籍春風媿露臺
酴醿
相看絕似好交友著眼江梅季孟中海窟笙簫來鶴背
月林冰雪繞春風滿前玉蘂名猶重特地棃花夢不同
安得涪翁香一瓣種成聊供小南豐
夏日
牀頭書冊聚麻沙病起經旬不煮茶更為炎蒸設方略
細烹山蜜破松花
不出
好詩讀罷倚團蒲唧唧銅缾沸地爐天氣稍寒吾不出
氍毺分坐與狸奴
一室
老來湖海媿陳登只有頭鬚未是僧坐對黃昏鐘鼔定
竹根吹火上吟燈(欽叔所傳少時豪氣愛陳登老去眞成有髮僧)
補元遺山續夷堅志仲尹為贊皇尉一日晨至
山寺見壁上題詩墨尚未乾詩云長梢叠葉正
颼颼枕底寒聲為客留野鶴不歸山月墮獨眠
滋味五更秋問僧言一客年可六十許風神奇
峭昨夜寄宿題此亟蹤跡之客方坐大樹下劉
前揖問姓名不答但指酒索飲飲稍洽以經傳
疑事質之悉所未聞日將夕劉與吏卒皆大醉
及醒失客所在
御訂全金詩增補中州集卷十五
