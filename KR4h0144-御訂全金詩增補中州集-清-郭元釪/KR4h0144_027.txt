欽定四庫全書
御訂全金詩增補中州集卷二十五
許内翰安仁(六首)(補二首)
安仁字子靖河間樂壽人大定七年進士歴禮
部員外郎出守澤州遷同知河南府事以汾陽
軍節度使致仕子古字道真父子俱名流也
補金史安仁為澤州刺史作無隠論上之凡十
篇曰本朝曰情欲曰養心曰田獵曰公道曰養
源曰冗官曰育材曰限田曰理財
望少室
名山都不見真形萬仞盤盤入杳冥安得雲間騎白鶴
下看三十六峯青
送二道者歸汾州
介休山下兩閒人來訪汾陽舊使君明日却歸塵外去
一雙白鶴上青雲
草木蟲魚詠二首
蠅鑽故紙竟不悟蛾撲明燈甘喪生大似盲人騎瞎馬
不知平地有深坑
蓬在麻中應自直蔦生松下亦能高不關若軰工攀附
物理由來繫所遭
少室道中
少室峯頭曉月沈千家城郭淡隂隂五更雞唱殘星滅
馬上看山過少林
遊泰安竹林
蕭寺天教勝處安峯巒騰擲水雲閒客來總說遊山好
不道山僧却厭山
遊法輪院
太行岡嶺横漫漫撐空一帶雲霞間巨鰲背負九州出
重重山上復有山高都城頭見松嶺突兀雙峯螺髻並
招邀析城揖王屋指顧硤石瞰天井蕭蕭楓葉滿山秋
巖巒掩抱雲林幽攀崖轉壑路欹側雖有佛刹誰曾遊
年豐郡邑閒無事琴酒招呼二三子題詩古壁贈山僧
略記衰翁曾到此
少林寺
巖壑深嚴入翠微少林金碧露烟霏五峯屏簇禪菴小
萬刧天開佛日輝聞說九年深面壁得逢二祖便傳衣
千秋少室山靈在曾見神僧雙履歸
附嵩嶽志少林寺西北里許五乳峯下有達摩
庵又深入里許為達摩面壁庵面壁石在庵前
上有達摩洞又寺西南為二祖菴寺南為少室
山金許安仁有詩云云
附遺山集眼醫許太丞彦清示其從祖汾陽君
山水圖詩語意高妙而其字畫與明昌龍巖黃
華黃山諸公各自名家世尤寶惜之其子右司
諫道真亦以能書稱今以汾陽筆法較之父子
如出一手生平亦嘗見蔡太學安世大丞相伯
堅濰州使君伯正甫三世傳字學雖明眼人亦
不能辨前軰守家法類如此汾陽守澤州日戒
子云婁相任唾面周廟貴緘口寸隂大禹惜三
命考父走吾河東人至今傳頌之司諫在貞祐
興定間直言極諫與陳公正叔齊名時號陳許
父子名流在中朝百餘年少有似者而彦清承
其後何其幸耶此詩渠家青氊其寳惜之當令
後人知世德之所自云
王隠君磵(一十三首)
磵字逸賓先世家臨洺至逸賓遂為汴梁人博
學能文不就科舉孝友天至非其食不食家無
甔石之儲晏如也明昌中故相馬吉甫(惠迪)判開
封舉逸賓王彦功游宗之德行才能逸賓得鹿
邑主簿就乞致仕彦功以親老調鞏州教官宗
之讓不受三人者雖出處不齊而時人皆以高
士目之閒閒公嘗集党承旨趙黃山路司諫劉
之昂尹無忌周德卿與逸賓七人詩刻木以傳
目為明昌辭人雅製云
附趙秉文遺安先生言行碣先生姓王氏諱磵
字逸賓其先臨洺人先生實生於汴梁嘗以洺
川自稱不忘本也自幼穎悟絶羣外䪻如也初
學詩於伯父震落筆驚人震自以為不及未幾
詩名大震加之孝於親友於弟誠於人篤於已
遠近論大行必曰王逸賓矣初孟公宗獻友之
馮公璧叔獻趙公渢丈孺皆師尊之先生天性
謙至待之反若居已上及數公相繼魁天下俱
直玉堂然後先生之道益尊名益重朝賢兩薦
明德先生以書抵故人之位清要者苦以親老
為辭議遂寢明昌末聖天子詔舉德行才能之
士鄉人耆德諸生五百餘人薦先生孝義忠信
文章為世師表朝廷以素知名特賜仝進士授
亳州鹿邑主簿先生年幾七十矣以目苦昏暗
即日移文有司以老疾乞致仕朝廷猶以半俸
優之首葺先塋次以分惠親舊計月而盡泰和
三年八月二十有七日以疾終於家臨終神色
不變戒其子棺周於身足矣語畢而逝葬於祥
符縣魏陵鄉蕭氏之園先生教人先行後文與
人交終始不易居喪齋疏衰服不去身三年與
二弟同居終身無間言平居循循醇謹視若無
能為至不義矯如也其詩沖淡簡潔似韋蘇州
嘲戲風月一言不及也所與遊皆世知名士若
文商伯起張公藥元石及其子觀彦國王琢景
文師拓無忌酈權元輿高公振特夫王世賞彦
功王伯温和父左容無擇游道人宗之路鐸宣
叔右丞唐古文正公鎮南都以禮致之不能屈
及與貧士談饑坐終日不知誰為主誰為客也
嘗冬日詣一親知家會坐客滿主人貧寠為代
給所須坐客疑其寒色物色所得乃典錦衣以
贈也喪其母鄉鄰或賻以布帛拜而受之異日
復歸其人曰吾親安吾貧義不可受也其廉介
類此其真純之德卓絶之才淵深之學廉正之
操黃叔度陶淵明元紫芝司空表聖之徒歟秉
文明昌間參河南轉運幕過相謁坡軒居士酈
元輿居士曰君知王逸賓乎斯人當今顔子也
君不可不埽門求見之既見曰酈公知人矣自
是之後虚往實歸及其重來墓木已拱鳴呼使
子雲見之不當絶嘆於李仲元蘇元明見之不
當見稱於元子不意千古之下復有斯人乃伐
石樹碣用旌不朽於是為之銘銘曰居今而行
古身晦而名章不獨以詩昌猗
暮春郭南
大梁城外孤臺傍烟昏水碧春林芳憑高極目見歸鴈
風物令人思故鄉紫金山下斜陽暮萬里川光照雲樹
山間細雨花落時何人來往東風路
記南塘所見簡孟友之
大橋南郭野橋東十里垂楊十里風渺渺烟波連御道
離離雲稼入郊宫雨滋蔓草曉逾綠日暎荷花晚更紅
登覽只宜開笑口尊前六客四衰翁
次文遠韻
野性唯便閴寂居蒼苔鳥跡滿庭書林花過雨紅猶重
籬竹和烟翠亦疎已與農人成保社更令兒軰學耕鋤
賞音只有東郊客日袖新詩到敝廬
謝竹堂先生見過
學稼古寺側結廬高柳隂音書故交絶歲月杜門深新
雪添衰鬢寒灰死壯心西州賢别駕連日肯相尋
次友之秋日雨後韻
洺川秋雨後幽勝可供閒白首留他縣歸心遶故山野
泉來竹底危磴入雲間尚記登高會重巖細菊斑
寓居南村
朝來出門無所適野徑雨晴沙不泥鼓笛誰家賽春社
杖藜隨過柘岡西
雜詠七首
隂隂綠樹暗庭除散盡鳴禽靜有餘獨對爐薰坐終日
會心惟有漆園書
瓦爐柏子細烟消閒讀禪經破寂寥風細月高人已靜
隔窗疎竹夜蕭蕭
晴日南溪物色饒草茅新綠凍全消金絲柳底洲沙沒
數尺流波拍夜橋
南畝東臯春務時田家候雨罷耕犂却汲井泉澆藥圃
更疏陂水灌麻畦
竹繞沙村水漫流鵁鶄鸂鶒對沈浮一竿便擬從漁父
卷置琴書買釣舟
屋頭叢木撼蒼烟風卷飛花到枕邊南寺有僧來問字
打門驚覺午窗眠
漢梁王苑古臺西秋思紛紛獨杖藜雲壓高城鴈飛盡
一聲寒角夕陽低
劉治中濤(六首)
濤字及之夏津人明昌二年同進士用戶部尚
書孫鐸薦入翰苑歴太原運副汾州倅入為太
子贊善以彰德治中致仕尋卒沁南節度康瑭
良輔葬之林慮之寶巖
小雪
黃紬被暖起還慵小雪經簷落旋空舊館簿書寬半餉
冷官庭戶滿西風馬遭萁窘三山瘦人坐詩工五鬼窮
安得東風囑桃李也教春色到衰翁
和德卿雪
南華香火是真依不學呼鷹雪打圍梁苑舊遊荒徑改
潁濱新唱綵箋飛春生東閣酣朝飲寒入西鄰泣夜機
夢寐扁舟釣江水重嗟白髮此心違
井陘
寒厭歲崢嶸山隂日少晴敗眠雞小梗勸坐火多情轣
轆嗟長路艱難愧老兵誰教戀升斗盡室此途行
宿平遥集福寺
院僻和僧靜門閒與晝長燕泥朝雨淖蝶蘂晚風香野
興煎詩思乾愁繞客腸青奴如解事供我暮窗涼
送王純叔守曹州
柏路人看御史驄年來眼落簿書叢單車乍别金鑾月
五馬頻嘶玉勒風故國山河連小鄶舊家雞犬識新豐
遥知别後詩成處醉袖淋浪蠟炬紅
戲用前人語别天平别墅
表聖當年絹五千休休亭下買林泉黃華面目君還見
天柱峯高不值錢
劉左司中(二首)
中字正夫漁陽人屏山故人外傳云正夫為人
短小精悍滑稽玩世中明昌五年詞賦經義第
詩清便可喜賦甚得楚辭句法尤長於古文典
雅雄放有韓柳氣象教授弟子王若虚高法颺
張履張雲卿皆擢高第學古文者翕然宗之曰
劉先生以省掾從軍南下改授應奉翰林文字
為主帥所重常預秘謀書檄露布皆出其手軍
還授左司都事將大用矣會卒有文集藏於家
周德卿嘗謂正夫可敬從之可愛之純可畏皆
人豪也
冷巖公柳溪
斗印輕抛繋肘金故園風物動歸心柳含烟翠絲千尺
水寫天容玉一尋山色只於閒裏好風波不似向來深
人間桃李栽培滿換得溪南十里隂
龍門石佛
鑿破蒼崖已失真又添行客眼中塵請君看取他山石
不費工夫總法身
路司諫鐸(二十六首)
鐸字宣叔伯達之子與弟鈞和叔父子俱有重
名而宣叔文最竒尤長於詩精緻温潤自成一
家任臺諫有古直臣之風貞祐初出為孟州防
禦使城陷投沁水死有虚舟居士集得之鄉人
劉庭幹家
補金史路鐸為景州刺史述十二訓以教民上
詔曰路鐸十二訓皆勸人為善遍諭州郡使知
之
書州驛壁
雉堞俯已見羊腸行尚難炊烟界沮水老木識喬山畤
廢無人弔臺高有鳥還客懷秋館雨未老鬢先斑
王子端挽辭
才名如此不償窮再入承明一病翁白髮光隂丈字裏
黃華林麓畫圖中謪仙猶想屋梁月名士空懷松下風
聊應世緣緣故在會看歸鶴語遼東
慶壽寺晚歸
九陌黃塵沒馬頭眼明佛界接仙洲清溪照眼紅蕖晚
禪榻生涼碧樹秋少室宗風聞棒喝裕陵遺墨爛銀鈎
對談不覺山銜月只為松風更少留
賦丈室碧玉壺善甫賦詩鐸亦奉和二首
心知雲路等榆枋戲作方壺當玉堂虚靜自應詳止止
逍遥均是一蒼蒼心含寶月無中外身著青霞可頡頏
政爾天遊到無始覺來誰送竹風香
隨人作計魚千里知命無憂鳥一天碧落雲深堪避世
(碧落洞名)九華烟暖可忘年平章萬有歸玄覽收拾方心入
大圓上界真人自官府不妨聊作橘中仙
次韻答季通
華顛何意軟紅塵霄漢聊收退鷁身方喜長松倚東野
又從淨社得遺民高山流水知音少霽月光風發興新
賴有好詩相慰藉不然開口欲誰親
雨中
月翳有時吐風薰俄自清雲迴暑天影雨進夜窗聲眠
聽參天籟神遊得化城覺來還故處飢鼠撼燈檠
輞川
畫圖風景是亭榭歲年非秋色半黃落人烟深翠微暗
溪魚得計杳靄鳥忘機觸物增惆悵吾廬早晚歸
高唐劉氏駐春園
風光去人無咫尺人自塵勞不相及此心既定境從之
雪樹霜林亦春色劉翁有道久陸沈十年種樹今成隂
醉鄉天地白日永鶗鴂栗留皆好音良辰行樂今已矣
依舊東流泛蘭芷誰道青春挽不留鯉庭看取新桃李
膏車秣馬吾將巋澹與清景相追隨安用苦求三徑資
明月常滿千家墀
赫仲華求賦鄴臺張氏野堂
白沙翠竹小江村路轉西郊隔市塵入坐好山如有素
忘情鷗鳥澹相親芋魁飯豆平生足澗草巖花各自春
得酒誰能更羈束不妨倒著白綸巾
題鄒公所藏淵明歸去來圖
牛刀小試義熙前一日懷歸豈偶然有意候君門外柳
無機還我酒中天貞姿佳菊秋霜裏真意南山夕鳥邊
善學展禽唯此老萬人海裏小斜川
衛州贈子深節度
淇上風光萃一樓尊前北海百無憂平分玉鑑漁村晚
西望黃雲寡婦秋(望一作卷)斜照鈎簾納煙翠微飇高枕看
安流梅天消息和羹近老穉寧容挽鄧侯
潼關
樓迥臨飛鳥車行汗十牛地靈開翠壁天遠送黃流趣
戰知姦計當關豈壯猷天梯且失守況說土山頭
七夕與信叔仲荀會飲晚歸有作
秋香瀉月笑談香飲散歸來夜未央闕角星河搖淡影
柳行燈火試新涼雄飛勲業歸時軰信美江山著漫郎
萬事浮雲心鐵石休將梁國嚇蒙莊
襄城道中(有言長官暴横者)
禾黍低風汝水長遲遲驛騎困秋陽病軀官事交相礙
夢雨行雲肯藉涼盡說秋蟲不傷稼却愁苛政苦於蝗
詩成應被西山笑已炙眉頭尚否臧
感寓
沄沄一水抱山流路轉岡陵到渡頭張翰秋風動歸興
惠崇烟雨著孤舟禄輕道重從三黜日暮人遙發四愁
世事悠悠莫回首聊憑酒聖作天游
冠氏雨中
氣肅關河萬綠摧遠遊節物動悲哀人牛不見曉烟重
草樹有聲山雨來老矣何堪米鹽事中之安得聖賢杯
遥憐鶴髮孤雲底日望林梢一葉迴
細香軒三首
花氣爐烟總不同噀青噴翠小窗風中邊故嗅渾無有
心跡相㤀忽暗通
閣雨含雲戶牖涼聞機才發興何長無心孤竹那能爾
自是詩人知見香
霜雪青青玉一叢肯從桃李藉薰醲不知香界何從立
憑仗清風問籜龍
芳梅如佳人贈襄城衛昌叔
芳梅如佳人不見令人思豈無桃李顔夏蟲篤於時霜
風靜天宇蘭悴菊亦衰凌寒一笑粲功烈如彼卑幾年
豳西路赭岡望逶迤思之不得見空吟水曹詩夜月將
夢去雲深水之湄邂逅疎竹邊峩峩認風儀今日真見
止昨夢猶蓍龜塵中儓儗子謂我酷好竒逃空聞足音
此心胡不夷
遂初園詩(閒閒堂)
行邁已自勞坐忘猶有為動靜二塵耳一真非即離舉
頭見青山曲肱囀黃鸝心安萬境寂境轉何妨隨
思玄堂
塵世一何隘永懷耿中情端蓍得吉卜有鶴戾天鳴慨
然趣予裝雲旗渺遐征鴻濛偶相值笑我勞經營駕言
還故鄉方寸以道寧先疇理耘耔初服紉芳馨諦觀九
州事曾不出戸庭漁父有默識餔糟愈於醒
汴梁公廨西樓二首
官舍誰言隘西樓興不窮閒雲欹枕裏飛鳥捲簾中風
定天還水烟虛月度松回觀猶有愧破屋著盧仝(盧仝以方)
(處士王逸賓)
雲態看來變簷隂坐次移一蟬吟未了雙鳥去何之薄
宦槐安夢浮名劍首炊安心元有法遣興可無詩
次韻酈著作病起
玄晏耽書昔坐癡如今手板對山持病知居士安心處
貧是詩人換骨時單見敢參東觀論徐行休歎後山遲
山林朝市元無異怨鶴驚猿自不知
附曹縣志披雲樓在左山舊州城宋知州郭㮣
建金路鐸有詩又清風閣在縣北舊州城上鐸
詩云坐深忘畏日飲久失餘霞
附續夷堅志孟州路宣叔未二十而娶未幾妻
亡追感不已鬱鬱不自聊夜夢妻如平生說身
後為護蘭童子住翡翠菴作詩記之云翡翠菴
前花草香護蘭童子淡雲妝夙緣還却三生債
不道未歸人斷腸未歸人用死者為歸人生者
為行人之義
御訂全金詩增補中州集卷二十五
