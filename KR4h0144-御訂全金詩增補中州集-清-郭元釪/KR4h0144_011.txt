欽定四庫全書
御訂全金詩增補中州集卷九
禮部閒閒趙秉文一(原六十三首)
秉文字周臣㵚陽人閒閒其自號也幼穎悟讀
書若夙習大定二十五年進士應奉翰林文字
上書論宰相胥持國當罷宗室守貞可大用又
言獄訟征伐國之大政自古未有君以為可大
臣以為不可而可行者坐譏訕免官未幾起為
同知岢嵐軍州事轉北京路轉運司度支判官
承安五年冬十月陰晦連日宰相萬公入對上
顧謂萬公曰卿昨言天日晦冥亦猶人君用人
邪正不分者極有理趙秉文曩以言事降授聞
其人有才藻工書翰又且敢言朕非棄不用以
北邊軍興姑試之耳泰和二年改戶部主事翰
林修撰出為寧邊州刺史二年改平定州治化
清淨所去人思之貞祐初中國仍歲被兵公建
言時事可行者三一遷都二導河三封建朝廷
略施行之四年除翰林侍講學士明年轉侍讀
興定中拜禮部尚書兼侍讀同修國史知集賢
院開興正月京師戒嚴時公已老日以時事為
憂雖食息頃不能忘每聞一事可便民一士可
擢用大則拜章小則為當路者言殷勤鄭重不
能自己竟用是得疾薨年七十四自幼至老未
嘗一日廢書不觀著易叢說十卷中庸說一卷
揚子發微一卷太玄箋贊六卷文中子類說一
卷南華略釋一卷列子補注一卷刪集論語孟
子解各一十卷資暇錄一十五卷所著文章號
㵚水集者前後三十卷大槩公之文出於義理
之學故長於辨折極所欲言而止不以繩墨自
拘七言長詩筆勢縱放不拘一律律詩壯麗小
詩精絶多以近體為之至五言大詩則沈鬱頓
挫學阮嗣宗眞淳簡澹學陶淵明以他人較之
或不近也字畫則有魏晉以來風調而草書尤
警絶殆天機所到非學能至宣徽舜卿使河湟
夏人多問公及王子端内翰起居狀朝廷因以
公報聘其為四方所重如此論者謂公至誠樂
易與人交不立崖岸主盟吾道將三十年未嘗
以大名自居仕五朝官六卿自奉養如寒士不
知富貴為何物盖學道所得云
補歸潛志趙秉文字周臣磁州㵚陽人少擢第
作詩及字畫有名王庭筠子端薦入翰林因言
事忤旨外補後再入館為修撰待制轉禮部郎
中出典岢嵐平定寧邊三郡南渡為直學士遷
侍讀拜禮部尚書致仕再召為禮部改翰林學
士天興改元夏四月卒年七十四公幼年詩與
書皆法子端後更學太白東坡字兼古今諸家
學及晚年書大進詩專法唐人魁然一時文士
領袖夀考康寧爵位士大夫罕及焉性疎曠無
枘鑿治民鎮靜不生事在朝循循無異言家居
未嘗有聲色之娛夫人卒不再娶斷暈肉麤衣
糲食不恤也酷好學至老不衰後兩目頗昏猶
孜孜執卷抄錄上至六經解外及浮屠莊老醫
藥丹訣無不究心其所著有太玄解老子解南
華指要㵚水集
補歸潛志金取士以詞賦為重故士人往往不
暇習為他文嘗聞先進故老見子弟輩讀蘇黃
詩輙怒斥故學者止工於律賦問之他文則懵
然不知聞有登第後始讀書為文者諸名士是
也南渡以來士人多為古學以著文作詩相高
然舊日專為科舉之學者疾之為仇讐若分為
兩途互相詆譏其作詩文者目舉子為科舉之
學為科舉之學者指文士為任子弟笑其不工
科舉殊不知國家勅設科舉用四篇文字本取
全才蓋賦以擇制誥之才詩以取風騷之旨策
以究經濟之業論以考識鑒之方四者俱工其
人才為何如也而學者不知狃於習俗止力為
律賦至於詩策論俱不留心其弊基於為有司
者止考賦而不究詩策論也我嘗記故老云泰
和間有司考詩賦已定去取及讀策論則止用
筆點廟諱御名但數字數與塗注之寡多有司
如此欲舉子軰專精難矣南渡後趙楊諸公為
有司文風始振然而謗議紛起矣
補歸潛志趙閒閒嘗言律詩最難工須要工巧
周圓吾聞竹溪党公論以為五十六字皆如聖
賢中有一字不經爐錘便若一屠沽子厠其間
也又云八句皆要警拔極難一篇中須要一聯
四句為主後但以意收拾之足為好詩矣又嘗
與余書曰選詩曰南登灞陵岸回首望長安朔
風動秋草邊馬有歸心明月照高樓流光正徘
徊此其含蓄意幾何又曰小詩貴風騷今人止
作硬語非也
補歸潛志閒閒平日字畫工夫最深詩其次又
其次散文也嘗語余曰今日後進中作文者頗
有三二人至今作詩者絶少字畫亦無也以是
知公所長然議論經學許王從之散文許李之
純雷希顔詩頗許麻知幾元裕之字畫頗許麻
知幾馮叔獻也又嘗教余學書先法張旭石柱
記每曰汝軰幸有天資正不許學古人一點一
畫寫也
補歸潛志閒閒論文曰文字無太硬之純文字
最硬何傷王翰林從之則曰文字無軟硬惟其
是耳余嘗以質諸先人以趙論為是
補歸潛志閒閒以文字名一世於吏事非所長
興定初珠赫高琪為相惡士大夫有罪輙以軍
儲論加箠杖在位者往往被其苦俄命趙公攝
南京轉運司未幾果坐誤糧草事當杖既奏宣
宗曰學士豈當箠耶高琪曰不然無以戒後遂
杖四十公大憤焉其後高琪誅詔適當公筆首
曰君臣分嚴無將之罪莫大夫婦義重不睦之
刑何逃曾是一身兼此二惡人謂趙公之仇雪
矣
補歸潛志正大初閒閒長翰苑同陳正叔潘仲
明雷希顔元裕之諸人作詩會嘗賦野菊趙有
云岡斷秋光隔河明月影交荒叢號蟋蟀病葉
掛蠨蛸欲訪陶彭澤柴門何處敲諸公稱其破
的也又分韻古瓶臘梅趙云土花暈碧龍紋澀
燭淚痕疎鴈字横後云嬌黃喚起昭陽夢漢苑
凄凉艸棘生句甚工潘有云命薄從教官獨冷
眼明猶喜跡雙清語亦老也後分憶橙射虎題
甚多最後詠道學雷云青天白日理分明亦為
題所窘也閒閒同館閣諸公九日登極目亭俱
有詩題云魏國河山殘照在梁王樓殿野花開
鷗從白水明邊没鴈向青天盡處迴未必龍山
如此會座中三館盡英才雷希顔云千古雄豪
幾人在百年懷抱此時開李欽止云連朝倥偬
簿書堆辜負黃花酒一杯
補金史秉文上言宰相胥持國當罷宗室守貞
可用章宗召問言頗差異於是命知大興府事
内族膏等鞫之秉文初不肯言詰其僕歴數交
游者秉文乃曰初欲上言嘗與修撰王庭筠御
史周昂省令史潘豹鄭贊道高坦等私議庭筠
等皆下獄决罰有差有司論秉文上書狂妄法
當追解上不欲以言罪人遂特免焉當時為之
語曰古有朱雲今有秉文朱雲攀檻秉文攀人
士大夫莫不耻之
附元好問閒閒公墓銘唐文三變至五季衰陋
極矣由五季而為遼宋由遼宋而為國朝文之
廢興可考也宋有古文有詞賦有明經柳穆歐
蘇諸人斬伐俗學力百而功倍起天聖迄元祐
而後唐文振然似是而非空虛而無用者又見
於宣政之季矣遼則以科舉為儒學之極致假
貸剽竊牽合補綴視五季又下衰唐文奄奄如
敗北之氣没世不復亦無以議為也國初因遼
宋之舊以詞賦經義取士預此選者選曹以為
貴科榮路所在人争走之傳注則金陵之餘波
聲律則劉鄭之末光固已占高爵而釣厚禄至
於經為通儒文為名家良未暇也及翰林蔡公
正甫出於太學大丞相之世業接見字文濟陽
吳深州之風流唐宋文𣲖乃得正傳然後諸儒
得而和之蓋自宋以後百年遼以來三百年若
党承旨世傑王内翰子端周三司德卿楊禮部
之美王延州從之李右司之純雷御史希顔不
可不謂之豪傑之士若夫不溺於時俗不汨於
利禄慨然以道德仁義性命禍福之學自任沉
潛乎六經從容乎百家幼而壯壯而老怡然渙
然之死而後已者惟我閒閒公一人公諱秉文
字周臣姓趙氏閒閒其自號也世為磁州㵚陽
人祖諱某用公貴贈正議大夫上輕車都尉天
水郡伯考諱某贈中奉大夫上護軍天水郡侯
李右司誌其墓述先世以來詳矣公幼穎悟讀
書若夙習弱冠登大定二十五年進士第調安
塞簿以課最遷邯鄲令再遷唐山丁郡侯憂用
薦者及提刑廉舉起復充南京路轉運司都勾
判官丁太夫人某氏憂又用薦者起復應奉翰
林文字同知制誥上書論事坐譏訕免官未幾
起為同知岢嵐軍州事轉北京轉運司度支判
官泰和二年改戶部主事遷翰林修撰考滿留
再任衛紹王大安初北兵入邊召公與待制趙
資道論邊備公言今大軍聚宣德宣德城小列
營其外夏暑雨器械弛敗人且病迨秋敵至我
不利矣可遣臨潢一軍𢷬其虚則山西之圍可
解兵法所謂出其不意攻其所必救者也王不
能用其秋宣德以敗聞十月出為寧邊州刺史
二年改平定州前政苛於用刑盗賊無大小皆
棓殺之聞赦將至先棓賊死乃拜赦而盗愈繁
公為政每從寬厚不旬月盗賊屏跡終任無犯
者歲饑出俸粟為豪民倡以賑貧乏賴以全活
者甚多及受代老幼攀挽戀戀不忍訣已出郭
復遮留之再三乃得去入為兵部郎中兼翰林
修撰俄提點司天臺崇慶二年春太白經天公
上奏歲八月當有人更王之變當國者以為妖
言置章不通及期王出居衛邸如公言俄轉翰
林直學士貞祐初公言時事三一遷都二導河
三封建大略謂中國無古北之險則燕為近邊
車駕幸山東為便山東天下富強處也且有海
道可通遼東接上京宋有國時河水常由曹濮
開滑大名東平滄景會獨流入於海今改而南
由徐邳水行處下視堤北二三丈有建瓴之便
可使行視故堤稍修築之河復故道則山東河
南合敵兵雖入可阻以為固矣三代封建外裔
不能得中國之利秦罷諸侯而郡縣之無敵禍
而有不及相救之禍其弊如銷鋒鏑令民間不
得藏弓矢是也墮名城令腹内州軍不置樓櫓
是也在承平日若無患及其弊則天下有土崩
之勢秦之勝廣漢之張魯唐之安史皆是也房
琯因禄山之亂請出諸王分置諸道禄山聞之
曰天下不可得矣今就不能復三代之故亦宜
分王子弟置諸道節度則是山東有大河之險
有維城之固而無燕近塞之憂一舉而三者得
矣明年上書請為朝廷守殘破一州上以公宿
儒當在左右不宜補外不許四年除翰林侍講
學士明年轉侍讀學士興定中拜禮部尚書兼
前職同修國史知集賢院事又明年知貢舉坐
為所累奪一官致仕有旨以卿常告老今遂之
也公家居上所以禮遇公者不少衰時遣中使
問卿精神何如往年不數日復起為禮部尚書
兼官如故入謝上曰卿春秋雖高以文章故須
復用卿公亦以身受厚恩無以自效願為天子
開忠言廣聖慮每進見從容為上言人主當儉
勤慎兵刑所以祈天永命者上嘉納焉今天子
即位公再以年乞身改翰林學士修國史公以
上嗣德在初當日親經史以自禆益進無逸直
解貞觀政要申鑒各一通開興改元北兵由漢
中道襲荆襄京師戒嚴上命公為赦文以布宣
悔悟哀痛之意公指事陳義辭情俱盡城下之
役國家所以感人心作士氣者公有力焉時公
已老日以時事為憂雖食息頃不能忘每聞一
事可便民一士可擢用大則奏章小則為當路
者言殷勤鄭重不能自己竟用是得疾以夏五
月十有二日春秋七十有四終於私第之正寢
時軍國多故賻祭不及大夫士相弔閭閻細民
亦知有邦國殄瘁之歎越二日權殯開陽門外
二百步有待也積官至資善大夫勲上護軍爵
天水郡侯食邑一千戶實封一百戶先娶劉氏
再娶郭氏並封天水郡侯夫人前公卒子男一
人名似待闕御史臺掾女三人長劉出也嫁汝
州推官高可約次嫁衛州行部郎中石玠季嫁
省知管差除令史張履三婿皆名進士也所著
書傳於世(已詳中州集原傳)公之葬也孤子似以好問
公門下士來速銘因考公平生而竊有所嘆焉
道之傳可一人而足所以弘之則非一人之功
也唐昌黎公宋歐陽公身為大儒繫道之廢興
亦有皇甫張曾蘇諸人輔翼之而後挾小辯者
無異談公至誠樂易與人交不立崖岸主盟吾
道將四十年未嘗以大名自居仕五朝官六卿
自奉如寒士而不知富貴為何物生河朔鞍馬
間不本於教育不階於講習紹聖學之絶業行
世俗所背馳之域乃無一人推尊之此文章字
畫在公為餘事自以徒費日力者人知貴之而
不知貴其道歟桓譚有言凡人賤近貴遠親見
揚子雲故輕其書若使更閱賢善為所稱道其
傳世無疑譚之言今信矣然則若公者其亦有
所待乎銘曰道統中絶力任權御一判藩籬倒
置冠屨公起河朔天以經付挺身頽波為世砥
柱優柔而求饜飫而趣春風舞雩如望趨步心
與理叶默以言寓發道大全初莫我助大夜而
旦大夢而寤乾端坤倪軒豁呈露致知力行開
物成務在德為柄在治為具吾道非耶而以文
遇足已無待恃義不懼憂國愛君華首彌固藏
書名山京師其副後禮樂興當表公墓
雜擬三首
朱明變氣候大火向西流六龍整征轡倏忽夏已秋閶
闔來悲風霜稜被九州豈不念時節歲律聿其周精衛
填溟海木石安所投獨攜羡門子高步登崑丘千秋長
不老永謝區中囚
猗猗南山竹並生凡卉叢歲晏多霜雪見别蕭艾中我
欲食鵷雛千歲不一逢留之和律呂截作嶰谷筒一變
為清商日莫來悲風清泉溉石根上有白雲封虛心抱
静節知音為誰容不如歸去來一竿釣清灃
白日淪西汜滄海無回波四時更代謝奈此遲暮何我
欲制頽光惜無魯陽戈憑高望八荒惝怳迷山河驚風
振江海山林無静柯獸狂走四顧曠野迷絓羅西登廣
武山北顧望三河蓬蒿蔽極目人少虎狼多喟然發長
歎撫劍徒悲歌
花下墓
山前樹今人看花昔人墓昔人栽花待邀賓花開墓上
人何處今年花盡復明年今人復為後人憐酒澆墓上
喫不得留與飢鵶作寒食
傚王右丞獨坐幽篁裏
獨坐幽林下談玄復觀易西日隱半峰返照林間石石
上多古苔山花間紅碧花落人不知山空水流出
和陶淵明擬古五首
小智多自私大方乃無隅一毫納萬象萬象非卷舒日
月為我牖天地為我廬曲士窘拘囚一身無容居我夢
登日觀青天入平蕪俯視但一氣二豪彼何如
昔日穆天子侈心窮八荒崑崙入馬蹄蘧廬視明堂王
母為之謠白雲何茫茫憑高俯九州塊如螻蟻場歸來
越河關萬冢壓崧邙遂令學仙者聞風為激昂漢武千
秋露淮南八公方至今瑤池宴空為後代傷
吾道無緇磷萬古常如兹奈何中智下謂彼不知時與
世頗殊好譬彼澠與淄我欲質所從登高望九疑路逢
古漁父長歌滄海辭出門異所見退坐還自思當世固
殊古古人不我欺翩翩出林鳥日暮將何之倚簷送歸
盡聊欲弦吾詩
西北有佳人樓上撫雲和一鼓别鶴操再弄求凰歌絃
聲幾欲絶哀響何其多昔為掌中珍今為路傍花壯年
不再得華落將如何
張衡詠思玄屈平賦遠遊高情薄雲天意氣隘九州朝
攀扶桑枝夕飲弱水流翻然不忍去無女哀高丘嚴霜
下百草歲律聿其周蕭蘭共憔悴已矣吾何求
中秋
天風吹河漢明月懸清光清光不可掇流影入杯觴吸
此風露魄洗我冰炭腸向來功名心一笑雪沃湯人生
幾中秋彈指三萬場胡為置熱惱不使心清涼此心如
秋月虚明洞八方此身萬化中太山一毫芒尚無物與
我何者為彭殤推琴黃葉落矯首白雲翔解衣一盤礴
清境墮渺茫
送雷希顔赴涇州錄事李君美治中公廨南樓坐
中作
嚴霜枯百草搖蕩鴻鵠心翩翩萬里翼隨雲落西南涇
州東流不到燕送君落日孤雲邊聲名一日天下白還
作高樓坐中客西州自古多豪英作者凛凛氣猶生太
尉清風邁萬古不勞折箠笞貔虎男兒生不功名死無
益莫言簿領卑凡職君不見當時髯張一尉耳至今雙
廟令人起
魯直烏絲襴黃庭
太清虚皇玉景經琅函瓊笈祕始清嚢以雲錦金鈿扃
四神守衛訶百靈中夜一氣存黃庭玄霜瓊膏灌子形
方瞳綠髮魂魄寧上夀千秋下百齡天書夜降敕六丁
控駕三素乘風泠鳳笙龍管超冥冥揚旌抗旆㸌飛星
八威吐毒驅雷霆擲火萬里流金鈴仙人拂石呿不聽
笑視人世風中螢世間醉夢紛膻腥三尸調汝丹田螟
有如尾閭泄滄溟一朝神離鳥飛缾涪翁書法出蘭亭
名書此經實自銘開卷恍然如酒醒養生新發庖丁硎
同粹中師賦梅
寒梅雪中春高節自一竒人間無此花風月恐未宜不
為愛冷豔不為惜幽姿愛此骨中香花餘嗅空枝影斜
清淺處香度黃昏時可使飢無食不可無吾詩
游華山寄元裕之
我從秦川來遍歴終南游暮行華陰道清使明雙眸東
風一夜横作惡塵埃咫尺迷巖幽山神戲人亦薄相一
杯未盡陰霾收但見兩崖巨壁插劍戟流泉夾道鳴琳
璆希夷石室綠蘿合金仙鶴駕空悠悠石門劃斷一峰
出婆娑石上為遲留上方可望不可到崖傾路絶令人
愁十盤九折羊角上青柯平上得少休三峰壁立五千
仞其下無址傍無儔巨靈仙掌在霄漢銀河飛下青雲
頭或云竒勝在高頂脚力未易供宴搜蒼龍嶺瘦苔蘚
滑嵌空石磴誰雕鎪每憐風自四山而下不見底惟聞
松聲萬壑寒颼颼捫參歴井到絶頂下視塵世區中囚
酒酣蒼茫瞰無際塊視五嶽芥九州南望漢中山碧玉
簮亂抽況復秦宫與漢闕飄然聚散風中漚上有明星
玉女之洞天二十八宿環且周又有千歲之玉蓮花開
十丈藕如舟五鬛不朽之長松流膏入地盤蛟虬采根
食實可羽化方瞳綠髮三千秋時聞笙簫明月夜芝軿
羽蓋來瀛洲乾坤不老青山色日月萬古無停輈君且
為我挽回六龍轡我亦為君倒却黃河流終朝汗漫遊
八極乘風更覓元丹丘
和淵明飲酒九首
翩翩萬里鶴日莫將何之昏鴉擇所安笑汝不知時孔
席不暇暖此理吾不疑尚愧淵明翁濁酒時一持
貧賤豈不苦仰慕冥鴻飛富貴豈不樂乃有黃犬悲苦
樂各異趣嗜好從所依我欲作九原獨與淵明歸挂冠
不待年況此齒髮衰遥酹一杯酒毋令寸心違
秋菊有至性霜松無俗姿采采黃金花笑撫蒼煙枝偶
有杯中物成此一段竒白雲南山來出岫復何為醉臥
東籬下聊脱人間羈
今日好天色清晨雪雲開東風如故人適我平生懷坐
見南來燕孤雌與雄來暮歸主人堂梁間有雙栖巢傾
覆其子又補新巢泥翩翩隨陽鴈幽貞苦難諧江湖偶
相失咫尺雲路迷哀哀霜雪際獨向北天回
鷙鳥閉籠中舉翮觸四隅騏驥駕鹽車跼䠞困中途雖
然遭識拔未免為人驅傍觀信美矣自愧良有餘不如
兩無累還我田園居
千載淵明翁誰謂不知道漫賦責子詩調戲以娛老杜
陵盖自況亦豈恨枯槁壺觴清濁共適意無醜好歸來
五柳宅守我不貪寳長嘯天地間獨立萬物表
幽居淡無事雅志了玄經眼花憎文字悠悠竟無成中
夜起不寐披衣守寒更梅竹散清影素月流廣庭孤鶴
閟逸響切切寒蟲鳴撫卷長歎息慷慨惻中情
漢儒傳注學未為世所得秦火少完書豈免烏焉惑後
儒補罅漏聖道少開塞俗士喜持戈又一秦相國且共
歡一觴多言不如默
淵明非嗜酒愛此酒中眞謂言忘憂物中有太古淳回
首市朝中萬事牛毛新去年持使節悠悠過西秦宫閣
隨飛煙衣冠化埃塵當年憑軾士慷慨歎徒勤所以山
林客樂與魚鳥親西登太華頂曠望長河津寄謝三山
雲聊欲濫吾巾誓將從此去笑謝當塗人
和韋蘇州秋齋獨宿
冷暈侵殘燭雨聲在深竹驚鳥時一鳴寒枝不成宿
擬兵衛森畫戟
冠帶事朝謁清坐彈鳴琴以彼塵外趣遠我遺世心岸
幘送歸鳥隱几見遙岑聊同静者樂豈必居山林
寄王學士子端
寄語雪溪王處士年來多病復何如浮雲世態紛紛變
秋草人情日日疎李白一杯人影月鄭虔三絶畫詩書
情知不得文章力乞與黃華作隱居
上清宫二首
霜葉蕭蕭覆井欄朝元閣上玉簮寒千年遼鶴歸華表
萬里宫車泣露盤日上霧塵迷碧瓦夜深月露洗荒壇
斷碑膾炙人何在吏部而今不姓韓
暇日登臨近吹臺夷門城下訪寒梅鼇頭他日幾人在
尊酒而今一笑開秋潦滲餘村徑出夕舂歇處野禽來
醉歸扶路人爭看知是詩仙閬苑回
寄陳正叔
渺渺西風去翼輕長林楓葉動秋聲嵩邙競秀容多病
河洛交流忌獨清廣武山川迷故壘成臯草木閟空城
憑高一掬英雄淚寄與窮途阮步兵
寄裕之
久雨新晴散痺頑一軒涼思坐中間樹頭風瀉無窮水
天末雲移不定山宦味漸思生處樂人生難得老來閒
紫芝眉宇何時見誰與嵩山共往還
古缾臘梅
石冷銅腥苦未清瓦壺温水照輕明土花暈碧龍紋澀
燭淚痕疎鴈字横未許功名歸鼎鼐且收風月入瓶罌
嬌黃喚醒昭陽夢漢苑荒涼草棘生
暮春得寒字
九日聊偷一日閒三分春事二分闌鄉關夢裏人空老
風雨夜來花又殘乍拆泥封羔酒熟未開火禁粥餳寒
却思投劾歸田去楊柳陰中把釣竿
靈感寺
徒河岸北白蓮東法鼓驚飛碣石鴻墖上風煙高鳥路
山頭雲雨化人宮松林礙日蜂房冷石砌頽沙蟻穴空
欲盡休公揮麈樂鬢絲羞對落花風
五月牡丹應制
好事天工養露芽陽和趁及六龍車天香護日迎朱輦
國色留春待翠華榖雨曾霑青帝澤薰風又卷赤城霞
金盤薦瑞休嗟晚猶是人間第一花
代州
金波曾醉鴈門州端有人間六月秋萬古河山雄朔部
四時風月入南樓漢家戰伐雲千里唐季英雄土一丘
繫馬朱闌重回首烟波誰在釣魚舟
開元寺
歲久開元寺黃花落石龍繡苔添碧甃蝸壁篆金容窗
影年年塔禽棲夜夜鐘平生睡秋雨竹閣味偏濃
謁北嶽
四大神儀一羣山太極尊奠方荒冀宅視禮配天孫西
送虞淵暮東瞻碣石暾寳符臨代郡鐡甕扼幷門控趙
襟形壯包燕氣象渾九河探禹跡萬里叫虞魂在昔登
封始前驅羽衛繁千家駢部曲萬騎隘山樊卜地恒陽
曲移祠泰始元(晉移曲陽)祠荒碑刓歲月飛石&KR1503;乾坤帝秩
加黃屋宫居象紫垣雲楣朽芝瑞雨砌裂槐根天業恢
弘大山靈翊衛屯巫閭歸帝製長白發金源九廟龍盤
接三邦地勢吞雲烟浮近甸日月遶中原欵謁天香重
封題御署存銀鏐諸産富電雨萬靈奔神聽羞回德天
聰納正言負時身九死去國淚雙痕日近趨天闕生還
託聖恩許身徒稷契無術補羲軒帝籙長桑洞仙巖張
果村卜居如可近重整北山轅
陪李舜咨登憫忠寺閣
日月躔雙栱風烟納寸眸雲山浮近甸宇宙有高樓鳥
外餘殘照天邊更去舟登臨有如此況接李膺遊
廬州城下
月暈曉圍城風高夜斫營角聲寒水動弓勢斷鴻驚利
鏃穿吳甲長戈斷楚纓回看經戰處慘淡暮寒生
白鴈
波淨影逾白霜清鳴更哀乾坤雙鬢老風雪一聲來林
迥隱猶見天長去復回物情嫌太潔莫使羽毛催
桃花島寄王伯直
冰破村橋擁春寒旅鴈低遠山封霧小高浪與雲齊島
寺明松雪湖船濺藕泥詩情吟不盡寄與畫中題
郎山馬耳峯
房駟落人間入石露雙碧月明聞夜嘶驚落山頭石
春遊三首
無數飛花送小舟蜻蜓欵立釣絲頭一溪春水關何事
皺作風前萬疊秋
樹藏修竹竹藏門門外清流幾股分行過小橋人不見
背陰花氣隔墻聞
烟外絲絲風柳斜春光已自到天涯太平有象邨邨酒
寒食無家處處花
暮歸
貪看孤鳥入重雲不覺青林雨氣昏行過斷橋沙路黑
忽從電影得前村
清居寺五杉亭觀子野留題
五杉今日只三株曾是詩人歎息餘君去我來杉尚在
斷腸君殁見君書
雞鳴山
烟蒸山腹晴猶溼河帶冰澌暖漸流獨上雞鳴看日出
五雲多處是皇州
盧溝
河分橋柱如瓜蔓路入都門似犬牙落日盧溝溝上柳
送人幾度出京華
雨晴二首
東風時送瓦溝聲欹枕幽窗夢自驚睡起不知雲已散
夕陽偏向柳梢明
一抹平林媚夕暉山烟漠漠燕飛飛倚闌遥認天邊電
何處行人帶雨歸
寓望
蒲根閣閣亂蛙鳴點水楊花半白青隔岸風來聞鼓吹
柳陰深處有園亭
戴花
病來杯酒懶重持強為花殘折一枝人老易悲花易落
東風休近鬢邊吹
玉堂
玉堂陰合冷窗紗雨過銀泥引篆蝸萱草茙葵俱不見
蜂聲滿院採槐花
夏至
玉堂睡起苦思茶别院銅輪碾露芽紅日轉階簾影薄
一雙蝴蝶上葵花
華山
石頭犖确水縱横過雨山間草屨輕未到上方先滿意
倚天青壁看雲生
雨晴
一春不雨漫塵黃碧瓦朝來汎霽光留得紫薇花上露
幾招渴燕下雕梁
即事
樓頭不見暮山重遥認青林雨意濃一陣風來忽吹散
斷雲還補兩三峯
同樂園二首
春歸空苑不成妍柳影毶毶水底天過却清明遊客少
晚風吹動釣魚船
石作垣墻竹暎門水回山複幾桃源毛飄水面知鵝柵
角出墻頭認鹿園
繫舟山圖(裕之先大夫嘗居此山之東巖)
山頭佛屋五三間山勢相連石嶺關名字不經從我改
便稱元子讀書山
虎牢
兩崖峽束枕洪濤自古英雄争虎牢蒼天胡為設此險
長使戰骨如山高
御訂全金詩增補中州集卷九
