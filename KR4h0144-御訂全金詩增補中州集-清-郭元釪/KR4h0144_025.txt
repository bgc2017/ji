欽定四庫全書
御訂全金詩增補中州集卷二十三
張郾城公藥(三首)
公藥字元石宰相安簡公孝純永錫之孫以父
蔭入仕嘗為郾城令詩號竹堂集寒食云一百
五日寒食節二十四番花信風新年云客情病
裏度殘臘老色鏡中添一年雲樹縈寒猶漠漠
竹梢迎日已娟娟春晚云細風皺綠漲溪水小
雨點紅添海棠又云芭蕉葉斜卷舒雨酴醿架
小縱横春人喜傳之子觀字彦國仕為某軍節
度副使孫厚之字茂弘承安五年進士
許下三庚劇暑盛於他州懷思故鄉嶧山山水真
清凉境界也感而作詩
魯東百里近福地曰鳬繹千峯開玲瓏絶澗瀉湍激岱
宗古獨尊象緯了不隔(嶧山至奉山不遠)此山許攀聯朝著有
班秩虛巖互霞蔚秀石森玉立泉聲動環珮林樂盡竽
瑟(林樂出莊子)樹老潤饒菌果熟香隕實潄風松落花泓雪
崖溜蜜木皸虎磨癢沙迥鳥伸翮(水禽嬉戲引吭伸翮劉禹錫集)竹葉
若來往桃源當甲乙曾經晉人隱(晉郄鑒因避亂挈充人來嶧山事見本傳)
喜脱塵網密事往不記年人說猶前日我來官許下濁
暑病逾劇慢膚便枕簟白汗沾巾幘屢輟五夜眠輒廢
中盤食炎官令方虐著意不憐客語此作惆悵可以知
得失遙知舊經行雲起水邊石平生二三子相對坐横
策今世葛天民何容挽之出
往鄜州
出門旋復入﨑嶇行路真將蜀道如埽凍村童燒積葉
趁春田婦鬻新蔬雪花被岸中流黑雲氣涵山衆壑虛
老子頻年厭羊酪故溪新綠正肥魚
二月
二月芳事何等好南陌東城饒物華春風無意管楊柳
晴日有心烘杏花故山隨分可娛老宦游到處聊為家
夢歸草堂捲疎箔幾點白鷗眠淺沙
任南麓詢(九首)
詢字君謨易州軍市人父貴有才幹善畫喜談
兵宣政間游江浙君謨生於處州為人慷慨多
大節書法為當時第一畫亦入妙品評者謂畫
高於書書高於詩詩高於文然王内翰子端獨
以其才具許之君謨正隆二年進士歴省掾大
名總幕益都都司判官北京鹽使課殿降泰州
節廳時無藉力者故連蹇不進六十四致仕優
游鄉里家所藏法書名畫數百軸日夕展玩不
知老之將至年七十卒平生詩數千首君謨殁
後皆散失今所錄皆得於傳聞之間如山居云
種竹六七箇結茅三四間稍通溪上路不礙屋
頭山黃葉水清淺白雲風往還戊申春晚云水
邊圑月翻歌扇風裏垂楊學舞腰南郊小隱云
林邊鳥語月微下竹裏花飛春又深前輩喜稱
道云(嶺柳今何在蘇黃世已無皇天開老眼特地降君謨)
附趙秉文題南麓書後岱宗夫如何齊魯青未
了夫如何三字幾不成語然非三字無以成下
句有數百里之氣象若上句俱雄麗則一李長
吉耳此前人論詩也論書亦然若有學南麓書
者當以吾言參之
附元好問跋金國名公書任南麓書如老法家
斷獄網密文峻不免嚴而少恩使之治京兆亦
當不在趙張三王之下黃山書如深山道人草
衣木食不可以衣冠禮樂束縛遠而望之知其
為風塵物表黃華書如東晉名流往往以風流
自命如封胡羯末猶有醖藉可觀閒閒公如本
色頭陀學至無學横說竪說無非般若百年以
來以書名者多矣宇文太學叔通王禮部無競
蔡丞相伯堅父子吳深州彦高高待制子文耳
目所接見行輩相後先為一時任南麓趙黃山
趙禮部龐都運才卿史集賢季宏王都勾清卿
許司諫道真為一時若党承旨正書八分閒閒
以為百年以來無與比者篆字則李陽冰以後
一人郭忠恕徐常侍不論今卷中諸公書皆備
而竹溪獨見遺正如鄴中賓客應劉徐阮皆天
下之選使坐無陳思王則亦不得不為西園清
夜惜也
西湖
西湖環武林澄澄大圓鏡仰看湖上寺即是鏡中影湖
光與天色一碧千萬頃堤徑截烟來樓臺自昏暝
濟南黃臺三首
滿目江南烟水秋濟南重到憶南游便欲移家漁市側
輕蓑短棹弄扁舟
柴扉水際晝還扃落日城頭晚更明深綠淡黃洲渚冷
敗荷無數似臨平
綠柳橋邊簇錦鞍紅沙影裏照烟鬟歸來書几高燒燭
渾似江鄉一夢間
蘇州宴
蘇州女兒嫩如水髻聳花籠青鳳尾十二紅裳釅梳洗
植立唱歌烟霧裏一人丰穠玉手指袖挽翠雲彈綠綺
落花一片天上來似欲隨人渡江水曲終宴闋歌一觴
行人南游道路長明日松江千萬頃烟波雲樹春茫茫
庚辰十二月十九日雪
馮夷濺水翻銀璣北風浩浩如兵威瓊臺玉樹壓金碧
三十六宫明月輝五更待漏雞人唱近衛臚傳九天上
須臾龍馭踏飛瑤萬戸千門寂相向皓齒才人宫袖窄
巧畫長眉梅半額含嚬一笑競春妍繡勒錦韀生羽翮
城外雪深迴馬首别殿傳觴燈作晝歡聲一曲藉春謠
半夜西園滿花柳霑濡已見盈阡陌况是隆冬見三白
帝力如天人得知今慶明年好春澤
憶郎山
萬壑溪流合千峯木葉黃郎山五千丈獨立見蒼蒼
巨然山寺
孤撐山作碧螺髻漫散水成蒼玉鱗野寺荒凉人不到
水光山影正横陳
浙江亭觀潮
海門東嚮滄溟闊潮來怒捲千尋雪浙江亭下擊飛霆
蛟蜃爭馳奮髯鬛鉅鹿之戰百萬集呼聲響震坤軸立
昆陽夜出雨懸河劍戟犇衝潰尋邑吳儂稚時學弄潮
形色沮濡心膽豪青旗出没波濤裏一擲性命輕鴻毛
須臾風送潮頭息亂山稠疊傷心碧西興浦口又斜暉
相望會稽雲半赤詩家誰有坡仙筆稱與江山作勁敵
援毫三叫句不成但覺雲濤滿胸臆
附張才保定志任詢字君謨號南麓易人字入
聖畫入神性尤嗜畫
附書畫會要君謨山水在王子端下
附元王憚跋任龍巖烏夜啼帖南麓書畫京師
為最多其擘窠大書往往體莊而神滯獨此帖
豪放飛動超乎常度而木庵師謂醉後興逸妙
能天成豈長沙率爾而顛字字圓轉之意邪然
古人得意處非一如去乖就合意居筆先乘其
調利例多高風絶塵不只藉步兵作氣而能奪
三軍之氣也
又跋任南麓數珠帖(臨潛珍閣銘為大陽津張提舉彦亨賦總一百八字)
(王子勉日曰數珠帖)南麓書在金大定間號稱獨步然擘
窠大書往往體莊而神滯今觀此帖筆勢超逸
氣韻兼勝豈非抵掌談笑善學叔敖者邪
馮臨海子翼(七首)
子翼字士美大定人正隆二年進士性剛果與
物多忤用是仕宦不進以同知臨海軍節度使
事致仕居真定有詩樂府傳於世父仲尹子叔
獻三世皆仕至四品職名亦相近士美詩有筆
力如賦臨海乳山萬松堂為可見矣
三月七日登龍尾山寺
古寺尋龍尾山城送馬蹄花濃香腽肭泉瑩冷玻璃寒
食春無幾催歸日欲西春風吹病眼煙樹遠淒迷
佑德觀試經
琳館清深小雪殘釀梅天氣不多寒客窗竟日無人到
只有蕭蕭竹數竿
書事
客舍如僧舍秋風几席清竹孫仍帶籜鳩婦已呼晴年
老心情減官卑去就輕京師名籍甚鄭子豈其卿
和張浮休舊韻
嫩水籠篁碧新霜染樹紅石潭沉曉月山雨暝秋空燈
火吟窗下關河醉眼中西風喚張翰南望思何窮
小圃茅亭新成
榆柳清陰下茅亭近水湄抵簷栽美竹横榻賦新詩朴
陋從人笑棲遲止自怡歲寒天地肅松雪有心期
贈張夀卿
美如冠玉張公子知是留侯幾世孫老境流離少歡趣
天涯邂逅對清罇貂裘聊作西州客物化終同北海鯤
十日相從又言别關山明月正銷魂
岐山南顯道冷香亭
溪橋小雪晴水村霜月冷暗香林薄間得偶璀璨影殷
勤南夫子移植在人境芝蘭馥氤氲珠璧照光炯小屋
茅草蓋幻此瀟灑景看花爇松明醒醉潄苔井文章聊
嬉戲辭氣頗馳騁州縣不著脚時人笑清鯁我官西州
掾簿領不知省頻遭官長罵勢屈石在頂門庭可張羅
陋巷車轍靜山歌聽嘲哳舞伎或瘤癭引睡閱文史朝
日無從永夢到五柳莊身居六盤嶺朅來南山下旅思
淒以耿金罍照衰朽玩味得俄頃傍人怪迂疎佳處當
自領
史明府旭(三首)
旭字景陽第進士歴臨真秀容二縣令有詩一
卷傳於世臨真上元夜雪云斜風吹雪滿山城
壓屋雲低未肯晴天女散花春一色燭龍銜照
夜三更交口楊氏莊云青黃遶屋禾將熟紫白
依闌菊半開差赴綏德云也解笑人沿路菊不
堪供税帶山田先人嘗從之游稱其時有佳句
云
懷郭碩夫劉南正程雲翼
已將春夢等浮生更著秋光比宦情薄有酒傾閒日月
苦無心向老功名黑城村晚鴉千點白土坡高鴈一聲
天末何人慰寥索正思張丈與殷兄
早發驝駞堋
郎君坐馬臂彫弧手撚一雙金僕姑畢竟太平何處用
只堪妝點早行圖(好問按景陽大定中作此詩已知國朝兵不可用此則詩人之憂思深矣)
棃花
少年攜酒日尋花老去花前欲飲茶今日傳觴似年少
一枝香雪上烏紗
邊内翰元鼎(四十二首)
元鼎字德舉豐州人兄元勲元恕俱有時名號
三邊德舉十歲能詩天德三年第進士以事停
銓世宗即位張太師浩表薦供奉翰林出為邢
州幕官復坐誣累遂不復仕進德舉資禀疎俊
詩文有高意時輩少及如云雲鐘號曉月風絮
亂春燈晚照入簾如有意春風過水略無痕五
更好夢經年事三月殘花一夜風拂子云驅去
青蠅讒口遠拂開黃卷聖言新雲露月華天半
白星移河漢夜微凉此類甚多
八月十四日對酒
梧桐葉彫轆轤井萬籟不動秋宵永金杯瀉酒灔十分
酒裏華星寒炯炯須臾蟾蜍弄清影恍然不是人間景
金波淡蕩桂樹横好在玻璃千萬頃玻璃無限月光冷
澒洞一色無纖穎清風颯颯四坐來吹入羲皇醉中境
醉中起歌歌月光月光不語空自凉月光無情本無恨
何事對我空茫茫我醉只知今夜月不是人間世人月
一杯美酒蘸清光常與邊生舊交結亦不知天地寬與
窄人事樂與哀仰看孤月一片白玉露泥泥從空來直
須臥此待雞唱身外萬事徒悠哉
早春
春風走塵沙鳥語滿京國東皇發潛潤土木變顔色桃
李爭嫵媚白紅姹容飾唯有松栢姿依然蔽崖黑
村舍二首
何事區區守一丘春花過了月明秋等閒濁酒籬邊興
寂寞寒花雨裏愁不識故人今在否每思前事隔重游
西風又是青山晚落葉無聲水自流
墻外青山牛在樓山村晝晚雨聲愁旃裘臃腫無餘事
罇酒飄零又一秋學得屠龍無用處秪如畫虎反成羞
回頭為向淵魚道鴻鵠而今不願游
懷友
曾聯金轡賞春風花裏風前酒面紅行樂昔年君我醉
持觴何日我君同一聲啼鳥青春晚幾樹殘紅野寺空
相憶情懷正蕭索半山夕日水聲東
夜深
月落秋山萬象清濕螢微近露枝明夢魂黯淡家千里
鼓角淒凉夜幾更弟子亡來鄉校冷舍人别後子虛成
銀河漸轉梧桐黑何處江湖望客星
春花零落
春花零落鴈秋悲已過流年二十期有舌能忘藏璧恥
無金莫怪下機遲世情冷熱誰予問人事升沈未汝知
何日上方容請劍會乘風雨斷鯨鯢
出門騎馬
出門騎馬即三千面目塵埃動慘然生計若為田二頃
饑顔翻愧宦三年乾坤造物能無用富貴由時枉自鞭
達否從今已知計五湖煙裏有漁船
帝城
帝城回想夢魂中秋月春花在處同朱雀橋南三月草
鳳凰樓上四更風錦囊别後吟箋少玉笛閒來酒盞空
贏得當時舊標格九分憔悴入青銅
新香
新香終比舊香濃只是相逢不久容繡被瞥同巫峽夢
銀鞍多負景陽鐘寶檀煙斷閒金獸玉鎖聲傳惱睡龍
簾影漸分風又起一塘秋水落芙蓉
聞簫
弄玉吹簫玉琯低秋風散入滿天悲滄波夜漲龍吟細
琪樹霜風鳳嘯遲漢月有情如靜聽蕭郎無路不相知
秦樓虛負清宵意惆悵乘鸞舊有期
和致仕李政奉韻
車馬年年陌路塵安知六驥過窗頻雲泉是處堪為樂
軒冕從來只累人浮世夢中無限事紅顔花上霎時春
五湖興有扁舟笛好在晴天月一輪
别友
從來雞鶴不同羣涇渭何人與細分鏡裏光陰誰念我
雲中岐路已饒君清觴且吸年時月白雪休徵夢裏雲
别後相思不相見水邊黃葉暮山村
送妺夫之太原
山含秋氣冷參差送客西城落日低怨别弟兄歸怏怏
戀鄉車馬去遲遲浮萍聚散元無定流水東西却有期
惆悵黃榆故山路碧天回首鴈南飛
惜春
春來春去惱春晴花落花開又幾經夜雨多情愛沾灑
楊花無頼只飄零每成宴賞須成醉不恨歸來却恨醒
眼見紅英留不住綠枝深處一星星
客思
客思逢春易感傷不堪殘淚滴家鄉離親恍惚來千里
餬口淒凉在四方羞向孫劉圖富貴浪從李杜學文章
官街坐對黃昏月半屋清燈滿地霜
暮鐘
落日行人斷深秋暝雨殘一聲烟樹外千里暮山寒倦
鳥方知止哀猿冷不安蕭蕭風葉下時與野僧還
夢斷
繡枕紅衾晚意濃啼嬰大似不相容夢魂苦恨歸來早
不盡瀛洲第一峯
花開人散二首
花開人散正消魂花語無情獨閉門看即春光留不住
一聲啼鳺又黃昏
閒花閒草滿芳洲春水無人自在流白日遲遲倦游子
一聲啼鳥一聲愁
聞笛
雌鸞無鳳怨西風月女愁寒淚灑空牙板急隨聲不斷
滿天敲碎玉玲瓏
王文伯還家詩以迎之
陌上東風故國春瘦驂羸僕倦行塵十年一夢成何事
千首新詩不負人重對孤燈聽軟語遞憐華髮各清貧
西齋煙草應如舊桃李新溪滿四隣
晚行
隔浦行聞晚寺鐘斷坡寂歴對寒松蒼煙暮合孤城晚
破月微昏遠岫重宿翼飛投空自急斷蓬無計竟何從
新年又入應添歲歸把青銅怨暮冬
山中
世路風波老不禁一㕓歸買就槐陰坐詩為累言難解
因酒成狂病轉深山月荒凉窺斷夢壁燈青黯伴微吟
十年積毁應銷骨豈礙孤雲萬里心
自歎
終日忘言一炷香散花時復遶繩牀久貧自沃三彭熾
一醉齊休六賊狂道士生涯孤似鶴衲僧門戶冷於霜
自知衰病耽杯酒擬及温柔老是鄉
新秋示友
一頃山田半已蕪閉門高臥著潛夫不才分作溝中斷
舊好誰瞻屋上烏南阮強須攀北富東丘何用歎西愚
自憐幽默相忘久鬭鳥鳴蟬枉叫呼
偶題二首
當年樂事歎今衰人世空驚日未移風榭醉眠摧鳳燭
雨窗狂飲殢蛾眉長松茂草窮年事野水孤村入夢時
強鑷鬢絲臨晚鏡瞥然塵念不勝悲
短髮臨風懶不冠窪罇塵坌寂無歡離騷夕賦醒尤獨
孤憤空書說轉難晚節慣成林壑僻幽居深入水雲寒
蒼崖瘦栢無窮思鵠立溪頭盡日看
新居
鏡裏巖花落澗泉對窗青壁便參天幾當雪月開春酒
時有松風入夜絃遠劚山田多種黍稀經城市少言錢
平生漫忽王公貴俯仰村隣更可憐
閒題
十年一夢到灰心歸鬢吳霜漸欲侵物外少逢稀有鳥
冶中仍作不祥金閒雲閣雨中何事枯木因風亦自吟
却歎淵明非達道無絃猶是未忘琴
答文伯二首
老情無賴畏虛勞已絶朱絃又一操閒事每來知酒聖
浮生欲去愧僧高息心鐘鼎休看鏡安枕茅茨不夢刀
遙羨郭西王處士道傍羸馬咏風騷
曉窗清鏡卷浮埃恨入新秋不可裁露浥野花三徑合
風傳雲壑七松哀忘機魚鳥真相識落手功名亦儻來
萬古消沈一杯酒只須白骨點蒼苔
閱見一十首
君居淄右妾河陽平白相逢惹斷腸蠟燭已殘歌欲闋
併教離恨遶飛梁
蕭史吹笙鳳女臺月高霜冷鳳笙哀不堪好酒沈沈夜
又遣青鸞獨自來
鳳紙銜封玉鏡臺繡鸞傳記已相猜傾城笑臉千金樣
莫對閒人一例開
歌裏冲冲笑裏嗔深情會處幾何人憑君為向五陵道
冶葉倡條不是春
笑裏低眉引醉波閬風秋月一聲歌明知畫燭無情物
何事罇前淚更多
笑不成歡歌斂眉景陽鐘動酒闌時此情却羡牽牛會
一歲相過可是遲
牛女佳期歲一過都緣迢遞隔金河可憐馬上香車畔
只隔珠簾更不多
輕蓮素質澹蕭蕭葉密溪深未可招雨暗蘭舟人去後
却容白鷺逞風標
雙鸞夾鏡鳳横釵捧額黃梅小鴈排為報阿環休調戲
雙成西母總相猜
膩髮堆雲鏡舞鸞五雲仙洞接清歡歸來失却吹簫伴
腸斷崑山昨夜寒
御訂全金詩增補中州集卷二十三
