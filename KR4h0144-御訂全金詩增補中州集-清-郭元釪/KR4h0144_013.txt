欽定四庫全書
御訂全金詩增補中州集卷十一
趙秉文三
與龐才卿雨中同遊太寧山
羣山西來高崔嵬太寧萬叠屏風開半天截斷參井分
夕陽不到吟詩臺(寺有吟詩臺馮瀛王寓筆研於此)近都形勝甲天下
況此萬斛藏瓊瑰青蛟百道走玉骨下赴僧界如奔雷
泉聲夜作雨飛來冷雲滴破烟嵐堆柏梯可望不可到
石鱗冷骨粘莓苔塔上一鈴時獨語慎勿促裝遽如許
徑須携被上方眠明日顛崖看懸乳寺後一峯高更寒
歸來駐馬更重看蕭蕭易水寒流廣蒼茫不見雲中山
西風栗葉高陽道淡淡長空没孤鳥荆卿廟前濕暮螢
昭王臺畔霑秋草擬豁千秋萬古愁更須一上郡城樓
西山應在欄干外拄笏閒看浩蕩秋
和淵明擬古
亭亭澗底松婉婉窗前柳穠華能幾時不耐風霜久感
君傾意氣遂託金石友膝上横秋霜中筵列杯酒酒明
相知深劍明終不負時運有代謝交情隨薄厚寄言歲
寒姿枯榮復何有
停杯且勿飲劍歌已三終男兒重意氣結髮早從戎生
當為世豪死當為鬼雄驚沙射人面日莫來悲風空弮
冐強敵力向陰山窮仍聞霍嫖姚萬騎出雲中
客從遠方來氣貌充以完鞍馬光照地怪我儒衣冠問
君何苦心所慕惟孔顔古豈無賢豪十六子八關獨携
無鹽子流盼青雲間芝蘭吐幽芳山水發清彈願為九
臯禽接翼萬里鸞揮手欲謝客所懼非飢寒
清清一本蘭俟時吾將採不採庸何傷香色終不改太
陽頽西氾明月生東海日月如飛梭榮華不相待寄言
紉佩子無貽後時悔
重午遊冠山寺
南風搖百草吹我遊山樊青山暎華髮似我頭上冠長
松五月窗戶閟終古不散蒼雲寒步出喬木杪俯視林
下鞍飛亭枕爽塏更覺天宇寬憑高送遠開心顔白雲
青嶂非人間深林冥冥白日暮飛鳥裔裔長空閒夕陽
萬里開野色晉趙形勢空河山時清老守容癡頑臨風
把酒遺巾綸明朝却望題詩處城樓惟見烟中竿
七夕與諸生遊鵲山
七月七日人間秋興來飄然鵲山遊靈仙役鵲渡河去
白雲嶺上空悠悠手持雲腴酒與雲更獻酬雲既不解
飲且可與子消百憂(闕)無聲非
無聞聲向根極生隱几以眼聽嗒然遺其形少焉性空
水靈臺湛虚明從渠童子見擲瓦戲清泠
南麓畫華清宮圖
天寳遺事今幾年華清樓殿非人間五家羅綺隘山谷
驅入尺紙天工閒碁分繡嶺線涇渭人物微茫纔位置
想當睥睨下筆時兩眼猶能書細字乃知棘端可以造
沐猴巧奪造化非人謀胸中度世乃吾事坐令千里當
雙眸明皇初心小堯禹肯比金陵一孱主一盼聊為妖
姬留奈何坐此覆神州太白西去有鳥道蜀山秦樹令
人老浮雲一蔽漁陽城禄山馬飽宫前草恩流四海一
玉環敵人不合窺潼關至今脂澤下蟾口時有飲鹿疑
神奸豈知水洗凝脂滑一掬傷心馬嵬血多年鬼火化
為碧還遶離宫送行客龍巖幾度過華清筆端山高水
泠泠嗚呼興廢今已矣祗有丹青留典刑
鶵鷹
臯落秋風暮深崖得爾鶵他時萬里翼天末片雲孤何
處三窟兔古城千歲狐佇翻壯士臂飛血灑平蕪
遊晉祠
官閒屛騎從意行無澗岡青山盡處山口轉清溪宛與
青山長古城尚隔叔虞廟水氣先入軍衣凉溪行不十
里喬木森千章靈泉萬古流不竭蕩雲沃日搖精光素
月落圓甃青天入方塘櫂歌中流簫鼓發擊汰驚起雙
鴛鴦脚踏船舷腋兩生明月照我欹巾裳兩生為我歌
與子釂一觴興來灑墨三四行使汝名似前軰香歌罷
忽惆悵欲歸且徜徉清風明月本自無盡藏青山綠水
何處非吾鄉世間風波老可畏物外日月初不忙安得
此溪化作百斛酒狂吟大醉三萬六千場一朝忽騎赤
鱗去歸來晉溪流水依舊空茫茫
遂初園
人生衣食爾所適飽與温逮其得志間歸心負初言少
壯慕富貴老大憂子孫此心本無累利欲令志昏嗟我
復何為未能返丘園物外恐難必開圖對一樽
歸愚莊
平生功名心世路多﨑嶇年來忝聞道何者非夷塗莊
後桑百本莊前芋數區草屋三四間榆柳八九株僮僕
足使令雞犬應指呼商鈕向我言官豈不足歟如何天
壤間不容七尺軀忘身百事懶忘心一物無忘已又忘
物兀然同太虚不皦亦不昧無毁亦無譽不向醉鄉醉
即歸愚谷愚
閒閒堂
天運如轉轂日月如循環人生天地内頃刻安得閒所
貴心無事心安身自安低頭拾紅葉仰面看青山朝聽
新泉響暮送飛鳥還清晨了人事過午掩柴關高非出
天外低不墮塵寰花落鳥聲寂我處動靜間
翠貢亭
修竹百十箇老柏四五行日出烟霧散露葉翻晴光時
携一壺酒來此據胡牀鳥啼白日靜花落春風香君看
蒼翠間法身露堂堂即物元非眞離物又非忘掩卷忽
而笑風枝奏笙簧
佇香亭
今辰復何辰幽花滿中園愛此風露香聊佇履齒痕花
殘蜂蝶逝花開蜂蝶喧物理有代謝花枝獨無言無言
還有情似訴誰空樽今我不為樂知有來歲存呼兒具
癭杓喚妾傾瓦盆且盡一日歡萬事不復論
琴筑軒
琴筑雖有韻不鼓則不鳴流水無徽絃使我神慮清風
月為節奏是中無虧成聊將不俗(以下闕)
䟦武元直漁樵閒話圖
兩翁久忘世木石以為徒偶然相值遇風月應指呼廢
興非吾事胡為凡區區但覺腹中事似落紙上圖一以
我為漁神遊渺江湖一以我為樵夢為山澤臞形骸隨
所寓何者為真吾尚忘彼與此況復朝市娛西風下落
日渡口炊烟孤無問亦無答長笑歸來乎
就劉雲卿第與同院諸公喜雨分韻得發字
君家南山有衣鉢叢桂分香老蟾窟從來青紫半門生
今日子孫牀滿笏爾來先生復秀出論事觀書眼如月
豈惟傳家秉賜彪亦復生兒勔勮勃往時嘗乘御史驄
未害霜蹄聊一蹶雙鳬古邑試牛刀百里治聲傳馬卒
今年視草直金鑾雲章妙手著揮發老夫當放一頭地
自慚老驥迫霜鶻座中三館盡豪英健筆縱横建安骨
已知佳會得四幷更許深杯辭百罰我雖不飲願助勇
政要風燈照華髮但令風雨破天慳未怕歸途洗靴韈
九日登繁臺寺
九日獨何日寒花發幽芬波澄無餘滓天清廓游氛鵰
盤翼迅風鴻響厲層雲我與二三友意適同酣醺南登
歌吹臺一弔信陵君捐軀赴趙壁談笑却秦軍夷門今
安在草沒侯嬴墳我亦感激士白首羞論文禁中有頗
牧慷慨志竒勲登臨送將歸無為愴離羣蒼茫視八極
烟靄何紛紛懷古托長劍悵然日西曛
伯勝九日詩蕭然有陶風趣次韻
九日獨何日高懷無與娛仰視天宇清倏見飛鴻孤哀
鳴呼其羣相望邈江湖豈不念親友林間置樽壺不醉
慎毋歸且莫歌驪駒今日不為樂奈此歲將徂風霜豔
黃菊興與南山俱此時如不採但恐隨樵蘇日莫登吹
臺蒼茫望八區翻然念鄉國北望一長吁
倣玉川子沙麓雲隖硯屏為吕唐卿賦
吾聞春秋紀年二百四十二不書祥瑞書災異不知何
年沙麓崩六鷁退飛失其四恒星不見夜有光星隕如
雨石在地孔子諱魯不諱宋但記日有食之既豈知淪
影入石中蟾蜍桂影俱蒙籠初疑日中有兩烏雙飛跳
入姮娥宫鶉火賁賁尾伏辰狀如赤鳥雲非雲女媧煉
就五色石摶沙砍作愚下人史蘇發占又端策坎為白
月艮山右兌升而雲離奮翼重兑為吕歸有德吕侯寳
石到子孫更遣趙子窮其源齊趙馬牛不相及如何窮
此造化根世間萬事何不有耳目之外難具論海中時
時發火焰世界一一持風輪一微塵内細須彌有頂天
上猶崑崙併却咽喉與唇吻别有一句超乾坤木人撫
掌非耳聽石女懷胎(闕)扇子築著帝釋鼻鯉魚驚
翻東海盆吾言非夸子夸矣要與摩詰無言(闕)
倣樂天新宅
吉凶翻復兩何如新貴移來舊貴居昨日弓刀圍舊宅
今朝車馬慶新除兔驚尚顧罝中兔魚逸還尋罩下魚
富貴貧窮皆有命大都覆轍戒前車
倣郎士元寳刀塞上兒
長安美少年白馬黃金鞭後騎捧長劍官儀如殿前烟
塵生絶塞烽火照甘泉如聞辭第將遺貌上凌烟
從軍行送田琢器之
嚴風吹霜百草枯塞外馬肥思南驅長戈飛鳥不敢度
扼吳嶺下行人無鈎鈐一夕妖星過賊臣自掣居庸鏁
藏金郿塢未厭深長安三日燃臍火北兵數道下山東
旌旗絳天海水紅北人歸來血飲馬中原無樹搖春風
槖駞氊車載金帛城上官軍宜嘆息纍纍婦女過關頭
回望都門心斷絶漢家公主嫁烏孫聖主重戰議和親
北望(地名)一舍如天遠黃沙茫茫愁殺人田侯落落竒男
子主辱臣生不如死殿前畫地作山川請以義軍相表
裏恨我不得學李英愛君不减侯莘卿子明又請當一
面禁中頗牧皆書生横遮俘屍三十萬潼關大笑哥舒
翰上書慷慨請長纓臨風鎩翮空三嘆
題楊祝監風雪曉裝圖
林空月已沈雪落風未掃束裝事晨征之子涉遠道心
知馬上人萬象入腹藁髯奴亦可人行李伴幽討塵中
無此客風雲滿懷抱逢辰則伊吕不然商山皓如何苦
憔悴薇蕨不得飽前身孟浩然後身窮賈島三生紙上
形千古笑枯槁向來富貴骨露濕原上草百年等一夢
翻覆無醜好那知風雪癯不是蓬山老所以邢和璞一
笑幾絶倒
試院中愁坐叔獻學博忽送紅梅小桃數枝坐念
春物駘蕩西園開鑰不得一觀作詩破悶兼簡張
文學仲山
數日天氣殊未佳文書如山眼生花忽遣官梅入吾室
政爾東君解留客蠟梅無韻空有香紅梅亦復清而莊
此花韻勝開較晚天許風流嫁海棠海棠春驕睡未足
環兒酒暈紅潮玉不應更有林下風翠袖天寒倚修竹
銀瓶亦有小桃枝茜裠游女窺荆籬青枝綠葉不須問
自有月影溪光知冰花不肯相媚嫵來伴詩人作詩苦
横斜影落水心中融入詩中作竒語古來詩人例多窮
把酒對花酒已空亦知寒食只數日醉夢不到西園中
天上公子被花惱一笑回波嘲栲栳不須區區索酒錢
但可煎茶對花前
慧林賦海棠
君不見三郎花下吹觱栗寧王搦管幡綽拍一聲驚破
夢華清海棠頓覺無顔色又不見百花潭北西郊路醉
裏花仙覓竒句覺來酒盡花已空詩人不是無心賦梨
園富貴春蕭瑟空對畫圖三嘆息杜陵誰有補亡詩坡
仙詩中畫更竒君不見西園往日稱繁雄羅衣不復能
春風雄樓傑閣春色裏温馨淑氣月明中纖條嫋嫋春
無力猶遶空牆絆遊客不應折贈寄僧房來與幽人慰
岑寂石門老衲僧中癯鼻端苦覓香有無何似東菴人
散後月斜疎影照跏趺
冷巖行(堯山堂外紀司馬永貞金宗室時稱賢宰相自號冷巖周昂亦有詩)
禪房閣雨鎻春陰幽人切切鳴幽琴一聲兩聲風蕭森
三弄五弄天沈沈紛綸十指終不亂雙鸞對舞揚哀音
初為湘靈怨再鼓别鶴吟絃聲按抑止復作忽然變態
窮﨑&KR0706;曲終從容奏恬淡落花啼鳥青春深苗夫子吾
獨知爾心胡為翻作冷山操此意似欲為師箴昔年憶
侍明光宫曾以絲桐沃舜聰薰風一曲巖廊靜萬國無
為至化中明昌有道真重瞳重瞳左右多䕫龍朝廷詔
起冷巖公鼎湖龍去弓劍空不聞天寳相國忠漁陽馬
嘶旌旗紅聖主中興日月功首誅羿浞鉏羣兇張公上
書見大計臣以琴諫非琴工先生年來到骨窮但願四
海無兵戎夜闌更請彈三樂臣獨飢寒亦不惡
和淵明歸田園居送潘清客六首
身行半天下何處無名山蘇門天下勝築室不待年曩
時孫公和今代潘子淵無家安四壁治生惟守田去國
行萬里往寄茅三間山川半豺虎一水不得前寄謝李
龍眠為我寫風烟曲肱畫圖裏臥遊西山巔尚恨畫中
隱不得招閒閒有願何必遂古人豈盡然
人生本無累世路自羈鞅悠悠塵中境翳翳霞外想蘇
門有佳處悵望不得往遥知西山下烟雨薇蕨長有願
神莫違誰謂河水廣夢逐西飛鳥一夕馳渺莽
萬國角聲裏日暮行旅稀幽人如野鶴思逐南雲飛冥
冥花經眼冽冽風吹衣平生香火願母使寸心違
堂堂鳩林師法喜以為娛談道有原委百川會歸墟城
市俛莫留野性山林居年荒拾橡栗濕柴燒橛株尚憐
陶與陸問訊今何如當時蓮社人寥落今幾餘修静復
西去而獨逃空虛籃輿會相訪容我醉時無
昨日遊東城今日復南陌偶逢素心人把手便歡適一
談復一笑不覺日西夕騎馬穿市橋矯首望林隙歸來
掩關臥尚恨為物役四論喜僧肇玄文箋陸績會當投
絶學繕性終何益
駕牛函谷關跨鹿渦水曲相期無翼飛豈不賢尊足他
年東坡翁一衲歸玉局相哀老不死分我一明燭千年
暗室中一旦得朝旭
題巨然泉巖老柏圖
雪巖森危有老柏幾度寒泉潄秋月氣凌層空白日寒
根貫斷崖蒼石裂奔騰逝水送流光剥落古苔封老節
明堂未作棟梁材潦倒風霜半無葉何人胸次富泉石
巨然袖中董源筆崖傾岸絶無人見夜半移舟真有力
賢侯筆力分曹植氣象參天二千尺為回筆力挽萬牛
頓覺烟嵐少顔色
夢登華山
夢登蓮華峰擧手摩青天道人寬我心相與掬飛泉風
吹青霞佩飄若雲中仙下視塵世人擾擾名利牽直欲
叫蒼穹生靈日熬煎安得側仙掌狂瀾迴百川一洗六
界塵萬騎還全燕功成不受賞棄之若浮烟金膏換華
髮玉液煉丹田金丹如可冀脱屣區中緣閒尋碧玉調
朗詠青苔篇還騎雙白鶴飛下青山巔
尚書右丞侯公雲溪圖
朝遊雲溪上暮遊雲溪下不知雲溪雲去作人間雨流
水赴大壑白雲思故山何時溪上人心與歸雲閒黃公
山下雲溪路十里溪光照雲樹溪流㶁㶁讀書聲想見
先生舊遊處溪上老僧今白頭天書招我歸來休圯上
方傳黃石略山中未暇赤松遊我公昔年提孤軍旌旗
絳幄張魚鱗鯨鯢沸天海水渾罵賊嚼齒欲見齦旄倪
十萬寄一身咸陽白骨廻青春九重嘆息天為顰殿前
論事氣益振滄海未全歸禹貢山東且願變齊民匣内
寳書金屈戍腰間瑞節玉麒麟衛國錦衣歸故里代公
黑髮更慈親他年鐘鼎出元勲二十四考中書君整頓
乾坤濟時了飄然却返雲溪雲
過廣武山
塵霾晦金鏡鹿走羣雄馳龍騰海水沸虎怒風林披成
臯天下險楚漢昔相持乃翁一杯羹且欲共分之兩雄
不並立鴻溝徒爾為裹瘡撫戰士智勇亦已疲滎陽非
吾厄帝圖乃天姿陰陵夜失道慷慨兒女悲長陵一抔
土笑煞牧羊兒勝負兩蝸角興亡一枰棋而况彼區區
二蟻爭雄雌西登廣武山曠望九河湄野曠知天迥崖
傾覺岸危青山明劍戟霜林列旌旗雲槎秋浩渺烟樹
晴參差凄凉阮生嘆曠浩謫仙詞懷古念離散興極淚
還垂
河中八詠
舜井
一水獨泠然浮雲幾變遷心知思舜處時見井中天
夷齊墓
讓伐理難全求仁豈怨天乾坤吾道獨宇宙此山傳不
肯飡周粟猶應飲舜泉冥鴻飢欲死落日唳昏烟
鸛鵲樓
樓成鸛鵲幾時還人去樓臺竟日閒地接連城秋水渡
河分兩岸夕陽山墟烟冉冉分秦樹隴鴈依依度晉關
千古廢興還造物暫携風月出塵寰
逍遥樓
黃河城上逍遥樓何人能作逍遥遊斷霞落日今猶古
明月清風春復秋千里兵塵常漠漠五年心事漫悠悠
中條大華不忍見雲自高飛水自流
汾陽王像
天寳突騎興漁陽首提孤軍起朔方掃除欃槍廓氛翳
再使日月光吾唐丹青凌烟誰第一功業汾陽異姓王
當時太尉亦雄偉天不憗遺壯士傷河中重鎮甲天下
渾公與公屹相望時危英雄常恨少撫壁再拜涕泗滂
諸酋下馬識公否公雖云亡像在堂
吳生畫
吳生大士十六像歲久塵昏蛛網絲眞物從來有眞賞
息軒為作証明師
楊惠之維摩像
一點傳心已失機更求形似轉成癡至今遺像兀不語
猶似當初問法時
先公碑
過客紛紛總不知先公事迹竹溪碑旁人未省摩挲意
也覓西廂待月詩
汾陰祠后土
閒閒吏隱官蓬萊玉堂給札非仙才封香汾陰祠后土
騎士引赴軒轅臺龍門峽東天下險狀如萬頃納一杯
方丘中峙巨鼇趾黃河一箭從天來長風吹雲碧海去
曠蕩萬里晴天開青山終古不改色下送落日浮金罍
滄波幾回照新鴈往日繁雄安在哉君不見漢家六葉
誇雄才力通象郡臣龍堆泰山日觀封禪罷屬車九九
聲如雷横汾中流簫鼓發酒酣樂極情生哀秋風一曲
在人間茂陵桂樹空莓苔又不見開元四海不動塵千
麾萬騎祠神脽侍臣文章咸第一豐碑自勒鑱崔嵬憑
高慨詠才子句山川滿目空塵埃鈴聲琳琅蜀道雨想
見萬里愁雲廻蒲關北走滎河道巖深地古令人老北
師夜渡黃河冰生人憔悴如霜草吾皇神聖如軒轅北
伐萬里清中原徧秩羣神禮喬嶽還因告土祀坤元靈
祇紛紛福來下倒卷天河洗兵馬重新日月照乾坤再
整山河歸廟社三河形勢滿河中獨紀葵丘第一功唐
漢遺民尋故事還思法駕幸河東
會靈觀即事(戊寅五月十六日試宏詞二首)
靈宫初雨餘散策步幽徑深樾不見人微風度疎磬心
閒偶無事虚極自生聽時復靜中喧歸禽暮爭瞑
欹枕北窗風書葉久未定午夢破華胥起看松陰正閒
居觀物化靜處見天性鳴鳩亦何為谷谷自相應
題東坡石鐘山記墨蹟(書為水漬幾半)
東坡謫齊安人怒神所許倒騎臥水龍醉踞石頭虎赤
壁萬里江一葉吾敢侮歸來抵湖口此樂乃幷與扁舟
絶壁下鸛鶴如人語風雷相轟豗水石互吞吐山遺洞
庭樂帝下鈞天舞石鐘不吾欺一證萬萬古遺墨落人
間訛缺十四五糢糊魯壁簡剝落岐陽鼓蜿蜒半鱗甲
尚恐脱風雨畫移瓦棺壁劍化延平渚祝君什襲藏隄
防六丁取
武元直畫喬君章蓮峰小隱圖
武君非畫師勝概飽胸臆太華五千仞驅寫入盈尺飛
泉峰頂來落我松下石清風忽吹散琴上濺餘滴呼兒
急寫之指下淋浪濕未知責子翁頗復有此適何如圖
中人眞作林下客青山不違人但恐富貴逼勇退良獨
難此願誰能必向來燕趙間逆旅拜眞逸兒時弄琴者
天涯老相識俛仰四十年父子埋雙璧卷中題詩人十
九已仙籍年光飛鳥過紙上但陳迹對此還自傷何事
為物役還丹日月遲白首陽光疾文章眞小技身外皆
長物拂衣歸去來蓮峰入心碧
中元夜祭太一罷對月
今夕知何夕白露涵秋空褰衣踏明月如在瓊瑶宫細
數秋兔毫桂樹何&KR0785;瓏當年誰所種翳此天公瞳清光
知人意飛影入杯中流霞酌不盡清光浩無窮我欲遡
白雲一訪東坡公扁舟下赤壁此樂將無同疇昔縞衣
仙化作羽衣僮酒酣邀我去鶴背泠松風
靈官夜醮餘香霧飛不起更衣步石壇風露浩如洗月
波走金蛇入我清樽裏引杯不復疑弓影正如此夜深
聞雁過歘見(闕)几松間龍一吟風庭應落子空中步
虚聲隠隠猶未己
東軒老人河山形勝圖
太虚匠流峙造化誰胚胎洪荒萬萬古至今餘劫灰黃
河發崑崙匣怒不敢乖初經龍門天下險勢如萬頃納
一杯桃花浪激不得上凡魚幾曝鱗與腮下趨神脽如
地底終古不到軒轅臺蒲津沈沈臥虹影鐵牛駕浪輸
黃能千里一曲復一曲傾山倒嶽不復廻巨靈運東肘
華嶽為崩摧茅津濟師想勝槩掻首北望令心哀萬𣲖
赴集津鼓聲如會垓神斧忽中斷鑱鑿何年開崖傾路
斷飛鳥絶輕舟一箭浮天來篙師絶叫未及瞬回望已
失雲濤堆但見兩崖蒼蒼半天外三門斗落如驚雷擘
窠大字誰所銘高山百丈磨蒼崖廟前劉公一片石龜
龍剝落生莓苔東軒先生生長三晉地回視韓魏空浮
埃想像舊遊處落筆如山頽胸中元自有山河寫出勝
槩何壯哉餘波到諸郎直氣凌斗魁況復文章妙天下
睥睨晁張顰蘇梅竹帛如山不經國安用江鮑稱詩才
劉夫子我有一杯酒澆汝胸崔嵬嗚呼聖道久榛塞孟
氏闢路誅蒿萊諸儒辛苦補罅漏未見巨手如排淮後
生索塗方擿埴雖有耳目如嬰孩祝君頽波作砥柱驅
入聖海無津涯劉夫子深藏什襲作龜鑑先生此圖吁
可懷
春雪
幽窗不知春但覺寒轉加開門散飛雪帶雨不成花盤
空飛瓊舞作態正横斜著樹暫&KR0785;瓏少焉委泥沙急埽
枝上玉為我試新茶不須待明月湯好客便佳
題趙琳畫東坡石上以杖横膝肩頭二首
廟堂竟何人此老乃石上盤礴萬古胸入此一藤杖擊
去荆舒蠻扶來司馬相君看熊虎顔百獸不敢傍
東坡謫嶺南一笑六根靜食骨不棄餘又使羣狗競手
中果何物乃是照邪鏡爾曹何足容以杖叩其脛
擬陶和許至忠二首
西日頽殘照北風凜寒威侏儒飽欲死幽人獨無衣不
上北闕書甘采西山薇曾子已再化寗蘧早知非豈不
樂仕宦恐與心事違柴桑舊三徑吾行其庶幾尚憐淵
明翁頗負責子譏隱居茅簷下聊欲曝斜暉
歸田有何樂佳處正在兹閒與老農語夜雨深一犁行
年近六十悠悠復何之有田足我食有布成我衣富於
黔婁生樂於榮啓期妻子愠見言一點不上眉吾師有
遺訓貧賤不能移
題牧牛扇頭
一牛顧其犢一牛軒凥脽旁有牧犢子窺巢攀樹枝嗟
爾有餉具不念鴉鶵飢烏鴉各天性飛來護其兒汝親
亦念汝而人獨不知不如兩相忘人禽相娛嬉
東籬采菊圖
淵明初亦仕迹留心已遠雅志懷林淵高情邈雲漢妖
狐同晝昏獨鶴驚夜半平生忠義心回作松菊伴東籬
把一枝意豈在酒醆不見白衣來目送南山鴈淡然忘
言說聊付一笑粲
贈眼醫
和扁不並世世豈無良醫今代王彦若恨無東坡詩大
弨臥壯士積熱下腦脂神針運斤風此妙人得知君言
吾有道神視了不疑擘山導河流破壁取蛟螭聖道如
日月浮雲時翳之誰為補天手刮膜施金篦韓孟不可
作此藝眞吾師
釣篷
船篷無可載意釣不在魚此身眞襏襫萬事一籧篨無
載不能沈死魚安足餌洛水是非波臨軒聊洗耳
聽雨軒
無田妻啼飢有田稻蟠泥等為飢所驅貧富亦兩齊雨
中窗下眠窗外芭蕉語置書且安眠催租吏如雨
擬東坡謫居三適
旦起嚥日
老人畏朝寒常恨為物役爬掻未云已簡書催我出爾
來先朝參晨起喜見日王事有期程安能待其畢披衣
向東方聊復效龜吸漸漸支體柔谷谷眞氣入少焉肝
腸煖陽和通百脉吾年六袠餘前路那可必未來不吾
預已逝安容息及此未病間聊冀一漑益
午窗曝背
清晨了公事及午身得閒南榮有晴日曝背於其間稍
稍陽光舒融融和氣還時携一冊書眼花紛斕斑倦即
枕書臥散盡腰脚頑清於三杯餘甜勝一枕跧人間有
此適不憂天公慳世人慕煖熱肉屛醉雲鬟雖得一餉
樂憂喜常相關癡兒亦笑我市中有樵山
夜臥炕煖
京師苦寒歲桂玉不易求㪷粟換束薪掉臂不肯酬日
糴五升米未有旦夕憂近山富墨㙠百金不難謀地炕
規&KR0785;瓏火穴通深幽長舒兩脚睡暖律初回鄒門前三
尺雪鼻息方齁齁田家燒榾柮濕烟怯淚流渾家身上
衣炙背曉未休誰能獻此術助汝當衾裯
倣梅聖俞月出斷崖口二首
末伏暑尚在雨點落未落夢覺起視夜缺月掛屋角
殘星横斜河晨雞號天風幽人窗中眠紗厨明秋空
長白山行
長白山雄天北極白衣仙人常出没玉龍垂爪落蒼崖
四江飛下天紳白匹馬渡江龍飛天雲起侯王化千百
至今甲第多屬籍時清毬馬爭馳突錦韉貂帽獵春風
五陵豪氣何飄忽前年北騎瞰中原凖擬長城如削鐵
君家兄弟眞連璧胸中十萬森戈戟向曾論事天子前
漢庭諸人動顔色心知不易一囚命顧肯貪功事無益
西南方面應時須帝曰來前無汝易從來十益不補損
三輔蕭條半荆棘瘦妻曳耙女扶犁惟恐官軍缺糧給
嗚呼瘡痍尚未復且願休兵養民力老夫謬忝春官伯
白首書生不經國佇公功成歸廟堂再獻中興二三策
(大金國志長白山白衣觀音所居其山禽獸皆白黑水發源於此舊名粟末河後改名混同江)
渡水僧二首
日落前溪渡鐘聲隔岸聞秋水深可涉挽衣踏行雲行
雲忽破碎波動生魚鱗化為百千我何者為我身此身
尚非我況復影中人畫師畫具眼了此起滅因三生祠
下夢一笑語前塵
一僧杭中流杖笠行相隨波紋生足指照影光瀰瀰一
僧到彼岸前引如導師腰間兩不借身外一伽黎一僧
方欲涉結帶如有思前山鳥飛夕後山雲起時君看眉
頰間中有摩詰詩
時雨(有序)
時雨美胥莘公也公以行臺移鎮平陽鄰畏其威民懷
其德焉天降時雨山川出雲天相休運是生世臣維我
世臣乃國于莘天子命之牧爾邦民北風喈喈雨雪霏
霏嗟我晉人而瘡而痍吹之呴之摩之撫之于燠其寒
于飽其饑既瘳既夷不嚬以嘻孰為豹虎載柵載壘孰
為蟊賊載芟載理無擾我鄉我鄉我里無伐我桑我桑
我梓遠人駾矣我民祉矣公在在堂如春斯温激矢在
壺折衝于樽民安于㕓兵安于屯公在在堂錦衣繡裳
敝予改為斯民不忘公在在堂繡裳錦衣我民之思無
以公歸
皇武(有序)
皇武命平章公移鎮陜右也皇奮厥武如雷如霆獷彼
遠人載震載驚帝命相臣蘇此疲氓維時莘公展也大
成公自平陽移鎮于秦世皆謂公在處陽春公在在秦
有年無兵世皆謂公斯民德星惟此二方不寧不令帥
臣議征發言盈庭公奏累上如山不傾世皆謂公漢之
營平既完三輔復保五城以迄于今夏人請盟維將盡
能維公竭誠公拜稽首天子之明我公歸矣我民思矣
詔公復起周邦咸喜願公百年以佐天子罔俾樊侯于
周專美
鄭子産廟
晉楚更霸爭雄尊勢如兩虎挾一豚玉帛事楚方南轅
晉師已及國北門鄭有人焉國無小晉楚雖大談笑了
臨風三嘆酹酒罇注目蒼陂望高鳥
過湖城
暮行潼關道百里蒼山昏峯斷忽平野大河東南奔我
行屬冬季風雪浩以繁玄雲結層隂狐貉不得温豈不
念白首出使萬里藩惜彼守凍者據鞍復何言
過閿鄉
秦關百二天下壯百萬䧺師未能傍函關未了又潼關
潼關之敗何等閒九齡斥逐姚宋死邊將邀功從此始
今年西屠石堡城明年又起漁陽兵朝廷欲藉邊將重
不覺猪龍心暗動禄山前死未可知雖有漁陽突騎將
奚為自古明王重用武莫笑書生陳腐語
舍元殿
秦山從北來宫殿何巍巍含元遺址在下建十丈旂當
昔休明日軒陛拱垂衣一旦人事改阿犖坐彤墀譬如
元氣衰百疾攻四肢陵臣更五代興亡如奕棋塵埋棃
園骨火燒花萼碑寢殿通樵徑宫墻揮酒旗至今明月
夜石馬空聞嘶蒼天不可問渭水空自馳誰為後來者
應與此心期
過乾陵
乾陵故梁山也舊有柏萬株亡矣有石藩王像來朝
者六十四至今猶存下有章懷太子墓
曉日上乾陵乾陵何巍巍前瞻對雙闕上有十丈碑左
右藩夷像想見朝貢時一抔土未乾衮服昜禕衣好還
雖天道剪伐盡本枝凄凉廬陵謫慷慨黃臺辭賴有狄
相國取日洗咸池母后盜國鼎吕氏非薄姬中睿乃其
子天幸亦其宜驪山三日火見笑牧羊兒如何陵上栢
獨有神護持千秋百歲後魂魄復來兹故山草木赭應
悔復辟遲天回西日照歲暮北風吹南登樂遊原默誦
昭陵詩
御訂全金詩增補中州集卷十一
