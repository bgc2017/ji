欽定四庫全書
御訂全金詩增補中州集卷十三
趙秉文五
春山詩意圖
何年身入畫圖傳似是三生孟浩然詩句工夫驢背上
醉鄉田地酒旗邊一川芳草綠堪染夾路杏花紅欲然
想見歸來泥樣醉却如蘸水柳三眠
春日即事
支頤偶到野人家總把深心付物華鳥毳餘情閒日月
花心深蠧半塵沙遊絲送上風中柳亂沫分屯水際查
且共年光暫觀化直須美酒送生涯
酷暑
林鴉開味忘飛騰天地為爐萬象蒸冰井湯鏖幾千丈
塔鈴風閟十三層夢魂正遶雲帆客畫本閒臨雪麓僧
一枕雨窗惟靜勝不須赤脚踏層冰
石枕繩牀夏簟藤慢膚終日厭歊蒸夢飛楚澤三千里
人在秦樓十二層松頂露凉時警鶴山房泉冷獨輸僧
人間膏火鏖城市世外清涼勝飲冰
㯶扇
犀甲龍鱗倚半空抱歸掌握自清風山精附木鬚髯古
回祿扇炎尾鬛紅何處青蠅千里外向來白羽一揮中
水邊石上應須此乞與文園病肺翁
三臺懷古
人道奸雄看似鬼奸雄我道鬼輸君身猶北面魏基建
骨入西陵漢鼎分貪與卯金成舜禹不知典午笑桓文
清漳不洗前朝惡日遶三臺送夕曛
登友雲亭
友雲飛觀鬱崔嵬落木蕭蕭聽者哀九日朱絃和鴈斷
開年黃菊費詩催淮天雨露檣千里梁地風烟酒一杯
此日此生人共醉明年重健與誰來
除夜
梅花無信報平安又聽譙門晝漏殘荒郡人烟窮臘外
上方樓閣晚雲端沉沉鳥没天無盡漠漠烟昏山更寒
日暮數峯猶帶雪城頭霽色入欄干
龍鍾三十九年春諱說新年似諱貧醉白名堂甘後進
小坡著號似前身自憐耐辱稱居士人笑無機似道人
斷送生涯一枝足不須長物擾天真
娛暉軒
石晉地形今日眼幾人亭榭幾人詩數州山水有窮處
萬古風烟無盡時天逐南帆秋鴈遠峯遮西望夕陽遲
客來欲問忘歸意掛起僧軒君自知
馬頭山清居院
每逢佳處輒安跧及到清居半日慳曉壁撼鐘雲離石
夜泉洗鉢月搖山人生能作幾時客林下都無一箇閒
不信試看題壁字明朝多是馬頭還
松聲
飛廉作意怒髯龍萬壑千巖氣象雄獨鶴夢中搖夜月
七絃徽外寄秋風石壇醮罷支笻裏天竺齊餘隠几中
想見紛紛吹子落山堂一洗耳偏聰
科爾展酒
乍坼香泥甕釀成一鞭先到日邊城玻瓈色映薔薇露
沆瀣光浮金菊英偶脱中州先酒譜賴傳後世以詩名
相如病渴焉能賦久矣吾衰畏後生
連雲島望海
壯觀天東第一遊曉披絶島寄冥搜烟中熊嶽隨潮没
天際遼江入海流地絶四維那辨樹風來萬里忽通舟
我從析木西南境回望中原四百州
庚申元日
一從禁苑别花塼四度山城自作年愁裏椒盤䨇淚落
坐中歲酒幾人先此心不動吾何取老去知非理固然
白髮無兒何足道且收見在鬭尊前
送張仲山
千山飛雪白皚皚袖裹吟鞭送客來鬚出冰霜年貎改
眼藏狐貉語音猜風吹隂磑魚鱗卷日曝陽坡龜兆開
北去人烟山店遠且煨新火煖離杯
和林卿錦波亭韻
使君興寄本翛然愛此澄波清且漣楊柳隂中黃鳥地
芙蕖香底白鷗天涼通簾幌風生座露泛琴樽月滿船
想見仙裾乘一葉恍疑太乙下雲邊
白霫雜興
黑山潢水解弓刀茅屋朝來聽伯勞萬里馬辭邊雪苦
一聲鴈拂朔雲高關山落日家何在詩酒春風氣尚豪
試上荒城望鄉國重來清鏡鑷霜毛
南園
塹水垣城斷往還青林路轉儗幽關百年樹腹通人過
四月花枝對酒閒逸馬風牛春雨草荒天老地夕陽山
金丸逐勝非吾事心在歸鴻滅没間
翠微軒
千里風烟棟宇間地形西去接松關尊前奚霫來朝地
雲外幽燕不斷山故壘蕪城人物換斷雲落日古今閒
百年興廢人空老水自東西鳥自還
鎮國寺
靈鷲飛來處處尊綠雲細路絡城根百年樓殿倚天末
萬井風烟當寺門五月微涼清佛界六時豪吹動祗園
四山放入無多力乞與西南構一軒
七金山寺
刳簷篆額蠧蝸涎像教塵埃閱百年殿棟猶題遼日月
圖經不載禹山川荒碑盤屈蜿蜒古壊壁參覃㒺象拳
想見當時崇奉日無邊花雨散諸天
野香亭
半空欄檻倚雲根暇日登臨付一罇山上青蓮惟見塔
水邊綠樹定知村花枝低拂尋春騎杜宇頻傷久客魂
過盡芳時遊客少一軒風雨送黃昏
蘭若院
傳經蘭若歲時同繡轂珠簾處處逢花院鳥歸深殿磬
雨樓人散隔城鐘長空淡淡吞平野落日微微見遠峯
年去年來人自老空餘壊衲掛長松
金河寺
何處人間六月秋金河寺外水西頭坐分游客青天幕
醉倒詩仙白玉舟萬里南風雙老鬢百年心事一沙鷗
王侯螻蟻俱塵土一笑從來萬事休
趙園
佳木千章曲岸南此園閱世似飛禽地幽花晚春兼夏
山近嵐昏晴似隂溪雨斷橋愁渡水樵風吹帽怯穿林
馬頭納納沙邊路霜葉濃時憶重尋
扈蹕萬寧宫
一聲清蹕九天開白日雷霆引仗來花萼夾城通禁籞
曲江兩岸盡樓臺柳隂罅日迎雕輦荷氣分香入酒杯
遙想薰風臨水殿五絃聲裏阜民財
扈蹕琵琶嶺
曉拂朱欄滿袖風支頤冷望翠微中薄雲漏日巖開碧
淺露離花澗滴紅馬散平坡臨水聚人來盤路到山窮
子雲老大無才思懶賦長楊五柞宫
拂雲坪
萬疊雲山最上頭千官影裏侍宸游翠巖秀色來天地
黃嶺嵐光上冕旒帳殿影臨眠鹿地簫韶聲入射熊秋
翠華指日東廵狩回望中原第一州
金蓮
一望金蓮五色中離宫風月滿雲龍向來菡萏香銷盡
何許薔薇露染濃秋水明邊羅襪步夕陽低處紫金容
長楊獵罷回天仗萬燭煌煌下翠峯
和王正之寄遠
人生會合少知音一榻高懸肯重尋後日相逢應老大
何時一笑共登臨三年京國塵埃夢千里故人離别心
想見詩來愁擘紙倚欄清快比風襟
甲子元日大安早朝
闕角蒼龍建斗杓衣冠萬國大安朝使臣未入分班立
殿陛將升按笏招彩殿中間瞻北極丹墀側畔聽簫韶
太初甲子天元朔萬歲常瞻玉燭調
紅棃花應制
染根日日費天工眼㡳梅花夢不同春色似憐啼夜雨
天恩特許醉春風袖障翡翠餘輕碧雪點烟脂暈小紅
漢主蕊宫三十六溶溶和氣月明中
轅門不寐
蕭蕭傳柝月三更欹枕轅門聽鼓聲戰馬不肥淮甸草
征人愁望歴陽城兵戈荏苒音書絶行李蕭條蟣蝨生
早晚樓船下揚子滿天風雨洗蠻荆
寄懷
不問山林與市朝大都鵬鷃各逍遙歸心老去投林鳥
壯志春來掛壁弨聖處工夫惟易可閒中日月以琴消
十年鏡裏功名事白髮年來漸不饒
賦雪和張子野廵字韻
翰林風骨玉為神天遣簷花送酒廵侍從驊騮應白鳳
神仙官府不紅塵懸知潁尾風流舊不及鼇頭句法新
天上玉堂誰得見風光衮衮筆頭春
楊秘監畫高士過關圖
三生自是竹林遊寫出荒寒意外愁世事盡如翻著襪
人生剛笑倒騎牛關山風月詩千首富貴豪華土一丘
獨有文章磨不得至今圖畫想風流
重陽後雪寄馬柔克
朝來飛雪白糢糊城郭山川入畫圖一色乾坤還太素
萬家樓閣化清都狐裘貂帽將軍騎金帳羊羔太尉姝
何似吾家正清絶曉窗吟撚凍髭鬚
靜陽道中
路轉山腰步步迷高林淺水下回溪蕎花釀蜜蜂貪腹
栢葉儲香麝養臍不覺困來尋短步偶逢佳處入新題
何時更到園林寺看徧峯巒處處低
題郝運使榮歸堂
翰墨聲名四十年歸來還作地行仙柴桑問路陶元亮
洛社休官白樂天拄杖扶兒還客拜畫圖繪老聽人傳
窮秋雨霽陂田出想見騎驢興渺然
遊郄家濼
山崦人家半夕陽倚墻爭看出紅妝野泉自入他州界
古碣猶存舊姓鄉蛇出廟壖神古柳牛尋沙樂憩柔桑
蝉聲扺死催歸騎辜負亭隂一枕涼
水際林間杖履香綸巾野服道家粧婦姑䌟纊欣同社
翁仲扶笻不出鄉拜跪使君嗟老大逢迎地主問耕桑
今秋一飽天難必且快新苖雨後凉
題近侍局使聚扇
早朝攜入紫微宫日用都歸掌握中運動樞機眞有道
卷藏懷袖不言功宸庭永日更番暇水殿微凉侍宴終
願以微軀奉清晏仁聲宣播舜絃風
張清獻公慶八十壽
富貴康寧壽八旬明時乞得自由身宦途班列聯三事
家法中朝第一人疏傅未歸東海郡白公獨享洛城春
籯金換得傳經業留與玄成贊化鈞
上方
山近西臺易夕烟東臺占得夕陽偏貪看歸鳥過林隙
不覺竒峯墮眼前土竈夜燒松葉火石盆曉潄菊花泉
丹梯横絶青山路勸子先參鳥道禪
題右丞畫荷蓧圖
杏花菖葉雨聲春甘作明時荷蓧身只道烏鴉猶父子
豈知螻蟻亦君臣杖頭明月挑周器松下衣冠自舜民
好在丹青王右轄解廻枯槁入陶鈞
送月上人赴少林
隻臂伽黎不作難將心到處遣人安瓶離汴水秋風冷
錫入嵩峯夜月寒篋裏贈詩更雨曬囊中施鉢對風餐
心知擬就東林宿已向林梢薦刹竿
登定安閣
翬飛高閣迥凌虛中有盤盤一塔孤千里河山隨指顧
諸天日月遶彌盧神超㒺象遺身世眼入蒼茫一有無
便欲乘風遊汗漫幡然回首念南都
許州襄城縣進嘉禾合㯋應制
襄城城下壤歌傳驛奏嘉禾到日邊穎合周王新雨露
畝分黃帝舊山川太平氣象聯珠琲明德馨香列豆籩
萬國和同歸帝治古書願獻補遺編
陳州進黃鸚鵡應制
隴鳥明時亦效祥天教合侍赭袍黃九重城裏駢鶯舌
百子池邊借鵠裳夜臂翠簾條脱市春籠珠殿荔枝香
紫宸朝退鳴弰遠偷學山稱萬歲觴
贈磨鏡李先生
自笑年來白髮公丹砂不肯藉顔紅分無海上三山藥
來訪人間百歲翁黃瀆何曾涴明月青天元不礙冥鴻
何時相約丹元子便欲因之乘曉風
記夢
六年京國鬢塵黃一望家山一斷腸病後始知謀退晚
夢中猶記和詩忙風來竹裏娟娟好水過花間冉冉香
(夢句)學道無成還自笑人生習氣果難忘
登天壽閤
人間赤日無處避天上雲居即寶坊鳥飛無礙長空闊
人意自生高閣凉風來為作不請友午夢徑到無何鄉
黃昏索馬出門去猶望東華塵土黃
和劉雲卿
屏山殁後使人悲此外交親我與雷千里老懷何日寫
一生笑口幾回開心知契闊留陳土將復登臨上吹臺
目極天低鴈回處西風忽送好詩來
和種竹
君家種竹五七箇我亦近栽三數竿兩地平分風月破
大家留待雪霜看土膏生色葉猶卷客枕夢回聲已寒
見此又思君子面何時相對倚欄干
送宋飛卿
雄豪兩妙秀而文不獨吾云人亦云賀監早知仙李白
薛宣那得吏朱雲秋風汴水傷今别明日邠岐與子分
瘐李(之純)髯雷(希顔)隔存殁只愁詩壘不能軍
未能免俗聊從宦遙望孤雲憶舊廬不樂徑歸眞吏隠
得閒隨分寄僧居關山牢落三年夢行李蕭條一束書
想見蓮花峯下過路人遙指倒騎驢
至日次劉雲卿韻
此生天地一陳人百歲三分過二分老去光隂空惜日
愁來世事獨看雲靜中剝復觀消長身外榮枯仕糾紛
猶有憂時心未已卧聽兒誦戰場文
百五日獨遊西園
西園啓鑰起芳塵滿眼風光不屬春樓閣人非空似舊
溪山歲久却成真斷橋没板横斜艇古木欹垣礙去輪
老去搜詩厭雕斵晚風吹水白鱗鱗
題王摩詰畫明皇劔閣圖
劔閣森危隔錦官雲間棧路細盤盤天廻日馭長安遠
雨滴鈴聲蜀道難當日六軍同駐馬他時萬里獨回鑾
傷心凝碧池頭句有底工夫作畫看
和欽止河中即事
鸛鵲樓前一望時長河寂寞送斜暉人歌人哭幾興廢
年去年來今是非寒雨渡頭人跡斷秋風汾水鴈來稀
千村萬落生烟靄更聽砧聲暮擣衣
弔袁用之
卜築中條四十秋安排佳處近休休隠居境為王官勝
仙伯名因少室留架上殘書灰燼冷囊中妙藥鬼神偷
傷心天柱峯頭月曾照先生杖履遊
雪意
門巷蕭條日易曛豆稭灰欲落江雲眼花淡淡初疑見
耳重蕭蕭竟不聞便可一杯平體粟不須六出點衣紋
慇勤急遣蓬萊使探到梅花破幾分
栗
漁陽上谷晚風寒秋入霜林栗玉乾未折椶櫚封萬殼
乍分混沌出雙丸賓朋晏罷煨秋熟兒女燈前爆夜闌
千樹侯封等塵土且隨園芋勸加餐
憶橙
悵望天涯驛騎塵政須玉甲破芳新可憐虛度梅梢月
無計相陪竹葉春三日手香頻入夢一年秋好不關身
快須凖備新詩句儻有金苞贈故人
射虎
眼花百步透林寒抵死嗔人守九關只道草中藏白額
豈知世上有黃閒才聞父老愁三害倏見熊羆寐一班
寄謝咸陽笑黃犬何如霧豹隠南山
冬至
天時人事不難量消盡羣隂又一陽千里家山憑夢到
數莖白髮為愁長老來度日惟經卷病後關心祗藥方
六十之年今過五不須苦死問行藏
菊
水冷雲疎木葉黃遶籬目送鴈南翔酒傾桑落林廬靜
秋入騷人齒頰香人惜後期霑雨露天教晚節傲風霜
憑誰寄語陶元亮不為南山興自長
西風吹葉靜千林獨有幽香伴苦吟細葉宫槐舒碧皺
小花佛頂暈黃深誰憐細雨情何限可愛清霜瘦不禁
寄語兒曹莫輕折重陽留待伴孤斟
九月十一日夜對月
無花無酒過重陽轉覺閒居興味長明月豈隨人薄厚
黃花不逐世炎凉閏年節晚初過夜老境衾寒知有霜
清景喚廻蝴蝶夢起尋竹影據胡牀
答趙慶之節使
故人别後定何如春鴈來時忽寄書壯歲從軍幾人在
老來分守五年餘掛冠無計追弘景襆被何時從魏舒
遙想西川賢父老瓜疇閒伴故侯鉏
題劉萊州像
當年二老趙張儔(王翛然知府焦明鏡運使)獨許先生第一流異政
曾聞山鬼伏直聲須問古人求從來走卒知司馬到處
兒童說細侯惆悵當年舊遊處羊曇不肯過西州
九日會極目亭
孤亭高壓冷雲堆九日登臨貰酒杯魏國河山殘照在
梁王臺殿野花開鷗從白水明邊没鴈向青天盡處回
未必龍山如此會座中三館盡英才
再和
秋興高於灧澦堆秋光併入阮公杯霜凋蒲劔三稜折
雨裂荷衣十字開北鴈遠浮梁水動南雲低抱楚天回
前年此日登高會點檢唯無短李才(謂屏山)
過楊太尉墳
道傍古塜入荒榛下馬摩挲漢八分誰謂皇天無老眼
却令大鳥泣孤墳獨攜一盞霜風酒來酹三峯日暮雲
李杜就誅鉤黨起可能天下獨傷君
過邠州
地靈物秀古稱雄前有汾陽後范公千古山川形勝地
两朝人物畫圖中一家忠厚餘風化七月蠶桑詠女功
誰識聖賢遺意在黍離篇末繼豳風
遙看涇水遶城流下盡坡陀始見州歲暮簡書催出塞
天寒風雪送行舟坡田井井龜圖畫山路盤盤篆印繆
更欲慇勤訪陳迹夜深燈火伴牢愁
過慶陽
地形占得古金湯感嘆當時古戰場父子一家三范帥
功名異代兩汾陽四山帶郭環天險二水分流會女墻
想見公堂無一事臨川閣上日飛觴
秋雨
十月秋霖不出門門前流水似江村墻頭新竹大於母
砌下老桐今有孫澤鴈背飛驚吹急濠魚逆上避河渾
秋風未得乘槎便擬控扶搖北海鵾
白塔
松林横截東南野蘭若斜連子午莊平楚風烟開鄠杜
斷碑歲月自隋唐樓頭山入詩人座砌下泉分衲子房
更欲秦川窮勝槩却從高塔望雲陽
過石氏園(樂天故居)
石氏園亭竹一圍眼前勝事只心知幽禽有語能留客
流水無情自入池客裏歲華將盡日梅邊春信獨來時
醉吟吟後無吟者又得閒閒一首詩
上已遊西園分韻得蘭字與楊禮部攜同院諸公
賦
相逢草草即杯盤誰識吾曹箇裏歡燕蹴簷花墮茵席
魚搖波日動欄干無窮照影溪溪柳不住吹香畹畹蘭
已屬清明連上已更容飛蓋接鵷鸞
跨鳳騎麟玉筍班蹇驢不作杜陵酸已煩蠒紙書陳迹
更許仙舟泛碧瀾酒令致師嚴細柳詩朋鏖戰劇臯蘭
遨頭却返瀛洲去夢覺揚州鶴背㝟
挽劉雲卿
人物於今嘆渺然知君才德幾人全忠言唐介初還闕
道學東萊不假年黃壤苦埋經世志青氊未了讀書緣
西園酬唱空陳迹淚灑南風襞素牋
楊尚書宫直雪作擬應制作詩某時在假聞而和
之
霰雪霏霏點玉英玉堂鈴索悄寒生也應天上多珂葉
無賴人間有化城兔苑因之賢者樂羊羔加以聖之清
吾曹安預籌邊事且及新年賀太平
黃昏陡覺悄寒生漏澀銅壺第幾更未放六花齊苑樹
先留半月抺宫城一陶風俗還純素盡領乾坤入太清
應似上方觀下界放教雙眼一時明
二月見梅花
不應開處避嚴冬無頼春寒雪尚封縱使風霜欺爾瘦
可能桃李為君容龐眉都尉嗟何晚飛騎將軍嘆不逢
畢竟榮枯無定在此花勸汝倒金鍾
春寒花較遲
吟懷長恨負芳時及至春來雪尚滋榆莢半含椒粒色
柳條未變麴塵絲墻隂更覺花開晚水冷應知鴈到遲
慚愧蓬萊老仙伯已廻和氣入新詩
殘梅
寒梅不作白頭新相對依依似故人要伴賓鴻并社燕
未隨流水與紅塵空枝擬折猶堪嗅殘蕊重看不厭頻
自是東皇催鼎食無情風雨不關春
杏花
香傳微雨隔簾櫳十載&KR1553;船不負公愁見餘春紛雪白
且看初日眩霞紅兩株副使鶯吟裏一色新郎馬足中
投老安能知許事一鞭農事趁春風
(此近體字樣詩非詩也悚愧)
慶學士叔獻七十壽
乞得閒身七十餘知幾初不為鱸魚胸中幸有平邊策
林下聊觀養性書收拾雲山歸蠟屐卷藏事業入藍輿
君臣撫髀思頗牧未許先生作隠居
小築龍潭德不孤盧鴻新有草堂圖四朝人物今誰在
二老風流與我俱把酒笑談猶解醉上山筯力不須扶
文章不逐年齡改能為開興作頌無
訪天寧周老
敝策羸童負束書清晨渺渺獨騎驢乍辭天上尚書履
來訪雲間火士居覽鏡年年非復我照溪處處得逢渠
從今莫訝經過數乞得閒身頗自如
春遊
草荒一徑抱村斜日暮初歸拜掃車猶有饑鴉來攫肉
覘人飛下杜棃花
題扇頭
文書勾引黑甜鄉倦枕抛書午夢長夢裏棋聲驚雨雹
覺來窗隙有斜陽
平湖戲鴨圖
平湖飛下蹙雙紋翻動江南水底雲盡日自來還自去
塵埃滿眼不如君
正覺院
齋時一鉢僧上堂履聲如水度秋窗秋陽滿地槐隂薄
幽鳥飛來施食幢
登嵩頂
危躡嵩山頂上來五髯龍對八仙臺不知眼界闊多少
直盡黃河一曲廻
少林
只麽西來坐面墻更無一法付神光少林自有吹毛物
三十六峯如劍鋩
石樓
月約風期屢往還水聲山色石樓間大家也入香山去
那箇心如白傅閒
御訂全金詩增補中州集卷十三
