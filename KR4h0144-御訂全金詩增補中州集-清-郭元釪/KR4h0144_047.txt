欽定四庫全書
御訂全金詩增補中州集卷四十五
李俊民二(以下從鶴鳴老人全集補入)
蕭權府三害圖
長橋之蛟南山之虎在彼州曲父老所苦豈獨苦此亦
有周處周乃慨然恥聞斯語薄險投深踊躍健武爾蛟
既除爾虎既去周乃自勵履規蹈矩爰以將種效忠典
午按劍西平貞節克舉瑕以瑜掩過以功補身雖云亡
名播千古
止姚亞之刲羊
養生之鞭隴種之苗欲魯去朔在齊聞韶咄嗟老饕腹
如瓠枵踏破菜園合喫藤條
焦天禄野叟聽音圖
棃園弟子天寶之後誰其知音百歲遺叟曲終悵然淚
迸林藪時清眼明萬事緘口
唐叔玉韋生卧虎圖
梁鴦之養或失其時曹公之肉不救其饑羊質而皮狐
假而威誰能於此辨是與非
學中史正之會客
有懷伊人在泮飲酒我客戾止嘗其旨否未見君子我
心孔疚惠然肯來小大稽首
煙江絕島圖
江風不波峭壁森立冥冥飛鴻翔而後集
雙松古渡圖
傾蓋相逢堂堂兩公寂寥渡口以濟不通
古柏寒泉圖
冬夏長青晝夜不舍拔本塞源豈知量者
紙扇
竹疏而骨楮剝而膚權以行巽風乎坐隅
㯶扇
直節貫中怒髮衝上朝蠅暮蚊畏風長往
成之夜談省庭新事
偉哉青雲器底藴莫能見開口論利害坐客服雄辯汪
汪江海量氣不許黃憲從來布衣願一擲輕百萬投瓜
必報瓊豈望在焚劵雖承雨露恩慷慨輒自獻與其便
於已孰若於國便蓋嘗推此心天下欲兼善儒家惟有
孟日夜講不倦儻以利為利請看貨殖傳
復和
驅馳戎馬間太平不復見往往談雋永寧許齊士辯有
田宜早歸奪恐遭竇憲再三欲買隣愧我無千萬難倩
沽酒奴侍立便了券籌堂天下士風度邁羲獻别後曳
裾人造門恨無便握手再相逢虚左待益善平生身口
累老大折腰倦莫訝陶先生自作五柳傳
鎮山堂
崢嶸屋下城突兀城上屋初看頗驚眼再見堪捧腹能
無鬼神笑可奈瘡痍哭不哀梁閒叟欲竭南山木
稽康淬劍池
尋常論養生未得養生說擬從林下游一書交盡絕既
無當世志安用三尺鐡頻頻石上磨神光浸秋月可憐
麤疎甚自謀何太拙危絃發哀彈幽憤終莫洩死留身
後名有愧侍中血
樊噲戲石
丈夫氣慷慨隱迹在東市或逢逐鹿人乃棄屠狗事壯
哉鼓刀勇傍若舞劍地遂推拔山力自歎時不利至今
空山石傳是將軍戲能興卯金運頗與黃石類不期兩
都後復有三國志過客對春風徒灑山陽淚
寄籌堂
老為人所憐貧恨友獨寡等閒門外車盡入宰肉社欲
隨射虎將爭奈無匹馬安得化為雲四方逐東野大庇
天下士擬作萬間厦顧我蓋頭茅寧肯助一把非無問
舍心或恐卧牀下縱有願留人有館不能假還因索居
久往往罪商也須待舍館定然後見長者
廟學落成
斯文天未喪吾道有時厄方嗟鳳兮衰遽歎麟也獲繼
遭秦焚書又被魯壞宅邇來天下事多自馬上得不修
下車禮不獻在泮馘不授羽林經不講博士席龐若没
字碑肯見一縫掖偶因長樂老盡挾兔園册及見中選
人始知為學益學者如牛毛自古數濩澤連年取青紫
易於地芥拾爭將逸駕攀遂向塞路闢揮之無倚門從
者皆入室肅肅爼豆風洋洋絃歌邑幾時復論秀四海
望偃伯真心嚮者誰世無秋風客
德老栽花成竹(芍藥花)
物性隨所移歲晚氣自變失卻本來身還於身外見得
參玉版禪如對菩薩面叢林一花祖泒入香嚴傅
劉漢臣堂甫北歸
哀哉同隊魚盡在古池裏縱免鼎中烹將見渴欲死造
物何不仁豈獨困二子我雖江湖心恨無斗升水
史遂良索詩
立身有道邦誰似直哉史流傳百世後各各異行止許
史有何厚在漢勢如彼安史有何薄在唐亂如此人之
賢與愚皆為類所使近從儕輩中偶得一狂士未能通
一經謂可拾青紫時時出俚句技癢不自已只恐落調
歌難入知音耳縱横言世事不顧刺舌恥焉知阮嗣宗
口不挂臧否年高鬢如雪鄉曲所不齒試與阿戎談咄
哉犂之子(男牛子)
留别李巽之(癸卯三月十七日癸已)
嗟嗟平生交所恨不耐久幾年戌馬間太半正丘首憶
初識君面同門皆小友倏忽五十春相見成老叟淹淹
泉下人樹拱骨已朽﨑嶇見在身何幸得此壽感慨歲
云晚哀淚迸林藪古今均一夢萬事付杯酒
司諫許道眞徵復圖
君不見退休綠野平淮相靈臺不許丹青狀又不見五
湖歸去鴟夷槳越人爭鑄黃金像功成身退天之道道
直天憐去官早鹽梅須借築巖人羽翼重來採芝老袖
中諫草力回天害除利興車載懸何憂不識荆州面圖
畫如今處處傳
雨雹
庚子年四月二十八日壬戍大雨雹五月七日八日
又雹按左傳昭公四年魯大夫申豐曰聖人在上無
雹雖有不為災以古者藏冰為禦雹之道祭寒而藏
之獻羔而啟之今棄而不用雹之為災誰能禦之由
是言之禦災其在人乎感而賦詩傷今之不如古也
按月令仲夏行冬令則雹凍傷穀注子之氣乘之
也陽為雨隂起脅之以為雹
雲龍失守元氣乖隱隱愁聽狂車雷須臾飄驟不成雨
一天風雹從何來交横散落星石隕紛霍迸擊冰山摧
坳平忽訝坑谷滿垤起俄作丘陵堆驚忙飛走殘殀夭
斷喪枝葉枯根荄穿窗入戸彈相射填街溢巷杷莫推
恢恢難補天網漏凛凛欲壓坤軸頽一方生理遭殄瘁
造物不恤空自哀是時仲夏行冬令誰把四序顛倒催
雖有舜絃愠不解孰謂鄒律春能回陽雖位降乾道在
一隂纔進力可排履霜之漸此其始司寒挾黨結禍胎
春秋大小百餘國獨向魯地三為災(左傳僖公二十九年昭三年昭四年)
(大雨雹)世間萬事豈不見那用區區書觀臺我思天變豈
徒爾以象告人當自裁
鼎齋
司馬景仁因病瘧而得腹疾鼎齋療之而愈因索詩
為賦
茂陵千載文園客流傳耳孫猶病渴引飲自嫌江海窄
家無麴藭奈腹疾水帝之魂成水厄女丁婦壬不相得
始圖一溉滋湯旱卒見九河歸禹畫嘗聞秋夫曾療鬼
大勝扁鵲能起死君不見上醫可醫國異哉鼎齋堪鼎
食
兒輩剡木作匙
一震之威乃如此坐間或失將軍匕不能更染公子指
有意欲割崑奴耳小兒造物窮物理斗柄之揭如其尾
雖然劍頭有炊米又愁遇著捩手鬼
聞蔡州破(甲午年正月十日己酉)
不周力摧天柱折隂山怨徹青冢骨方將一擲賭乾坤
誰謂四面無日月石馬汗滴昭陵血銅人淚泣秋風客
君不見周家美化八百年遺恨黍離詩一篇
和秦彦容韻
彦容寄詩有先生高見眞吾師速營菟裘猶恨遲窗
明炕煖十笏地松風蕭蕭和陶詩山野已尋雲外路
直入天臺最深處踏開李愿舊游蹤請君自草盤谷
序之句故依韻和
養賢列鼎手自烹燮調元化和如羹馬蹄一蹙燕地裂
氊裘尚拂隂山雪將軍表請願出師壯士戈揮惟恐遲
武成纔試二三策黍離已見閔周詩縱横門外豺狼路
我老此身無著處君不見平淮十萬兵猶向襄陽守失
序(見征淮漢)
君不見子幼自勞羔日烹何如命駕季鷹吳中煮蓴羹
又不見姜侯設鱠鑿冰裂何如徒步拾遺長鑱黃獨雪
幸遇南來董鍊師說似壺天日月遲謫仙之游乃非謫
長安道上斗酒百篇詩蒲輪休指商山路得到白雲採
芝處諸生待揖隆凖翁馬上未遑事庠序
獵犬已為兔死烹猶向漢爼分杯羹脚靴手板凍欲裂
尚立唐階没膝雪三寸舌為帝者師終比赤松見事遲
相看一笑在目擊何用左思招隱詩出門便是天壇路
雲間指點巢仙處不辭杖履從子游王者之後養老在
西序(時寄王子榮西齋)
穀因辟後厭鼎烹那在丘嫂轑釡羹冠未挂前已先裂
一簪郤上山頭雪我雖無師心我師速修何恨下手遲
論中自得養生理筆底盡是游仙詩休向回車問前路
終須有箇安排處晴窗點檢白雲篇不知誰為作者序
不嫌瓠葉日猶烹不羨公子染指爭黿羹不把荷衣等
閒裂不羡曹人共服麻如雪愛身肯似賤場師凡骨只
愁輕舉遲北山未出移休勒東老雖貧樂有詩望中雲
海蓬萊路誰道樂天無歸處一千年鶴再來時行雁難
將兄弟序
暴雨
秋夜暴雨上漏下濕終夕不寐因得鄙句奉呈
疾雷破山雲暗天雨脚不斷如麻懸淋浪一室無乾處
何異露坐乘漏船鼠牙便是潰隄蟻牆有百道飛來泉
狂客豈因狂藥使眼花如落井底眠採石江頭弄明月
一夕去作騎鯨仙我雖忘我亦可憐但恐不免蛟龍涎
苦無根源笑潢潦可能朝宗東注覓海道君不見耒陽
禹力所不到至今難尋杜陵老
剝蓮蓬
相將去採秋江蓮青房戢戢實且圓倒靫收菂亦可喜
春筍未剝空流涎玉井有花開十丈至今依舊藕如船
試索綠莖不尋藕與誰共此從巢仙
遼漆水郡王降虎(陳從和之遠祖)
秋風漸高秋草衰空山校獵千騎圍突然有物勢鷙猛
萬里侯相食肉肥横行妥尾不畏逐挾乙似有百步威
當時扈從懦於鼠雖欲下車人共非將軍一奮躍身出
氣雄志勇捷若飛攘臂搏虎虎負去須臾帶皮擒虎歸
北方銳兒皆好武無愧匹馬及短衣聲名赫赫振前古
欲笑馮婦膽力微胙田命氏恩澤異至今漆水生光輝
君不見射石李廣一箭亦可喜死不封侯知者希
遺善堂
雪巖老人欲其子孫之善何如是諄諄也哉有子仲
賢以其遺命書之於堂訂曰遺善遵而行之朝夕於
是其命之使行者不敢不行其所行者皆善事也命
之使不行者不敢行其所不行者皆不善事也非惟
不失士石子之行其孝子之心何時而已耶噫處世
兵革之閒不忘於善亦所未聞故喜而為之詩
君不見遺子韋侯只一經相門出相那在金滿籯又不
見燕山教子以義方靈椿老去五枝丹桂芳破散錢堆
一百屋紫微不願有子如窟郎陷為天下輕薄子伏波
不願有子學季良身前身後事茫茫我恤我躬猶未遑
長把賢愚挂懷抱請看積善之家遺善堂
贈出家張翔卿
翔卿河内人也籌堂毁其簪冠使復儒業昔唐李素
拜河南少尹吕氏子杲棄其妻著道士衣冠謝母曰
當學仙王屋山去數日復出間詣公公立之府門外
使吏卒脱道士冠給冠帶送付其母事類翔卿故書
大袖斜襟麤布袍髻丫撐似彌明高滑稽自謂世可玩
清淨不守形徒勞百年光景已強半容易便把青春抛
欲向蓬壺尋福地奈何龍伯釣後負山無海鼇欲駕天
風朝帝闕奈何巫陽去後九虎守關牢養生未獲一溉
力那忍遽絕平生交但令造物哀正直豈肯屈曲從仙
巢留侯學道欲輕舉尚且強食扶金刀安期當年本策
士意氣直謁扛鼎豪平地作仙亦不惡或恐上界官府
名難逃君不見醉吟居士不歸海上山又不見昌黎先
生屈曲自世間况非出塵風骨羽化難夜叉白日守天
關黃庭正恐坐誤讀鐵鎖縱垂那可攀我笑學仙王屋
著道冠只待河南李侯脱去然後還
籌堂燕
籌堂梁上巢燕將雛幾墮鼠計飛鳴哀訴者久之主
人得其情而護焉卒無所害夫䑛犢之愛物物皆爾
感而為之賦且以戲克紹
隂隂池館落花泥出入通家獨見知曾遭江上淘河嚇
又被巢邊野雀欺且欺且嚇亦不惡奈有鼠輩窺其兒
兒方在卵卵何危哀鳴若訴奚勝悲主人能得腹中事
百計護持彼毒無所施羽毛養就刀剪齊雄雌相隨引雛
飛尋常百姓家汝巢非汝宜春兮來秋兮歸莫忘烏衣
巷裏時
趙倅司馬山謝雨
乙未歲旱自春徂夏五月丙申澤倅趙公唐齋沐潔
誠就司馬山祈禱八日庚子大雨年穀遂登民物安
逸累獲嘉應次年丁酉孟夏己丑公與本郡僚屬父
老人等具牲幣酒醪簫鼓之禮仰答神休仍求嗣歲
祭畢聊識歲月云耳
去歲不雨民憂深愆陽亢甚多伏隂冥冥造物豈難料
感以志誠神所歆我公默禱若響應出岫誰謂雲無心
天瓢疑是池中水三日以往皆為霖淋漓元氣滿人望
解愠何止薰風琴家家豚酒樂豐歲空山鼎沸簫鼓音
春祈秋報有常典仰荷靈貺如桑林
四舍人生日
驥之子鳳之雛精彩丰容美且都年至十二三頭角已
異同隊魚積善之家慶有餘掌中幸得雙明珠定知他
日必充閭不妨更讀古人書絳帳先生當今之範模步
亦步趨亦趨執經北面預先講唐虞明主何嘗不用儒
相門出相文可無豈獨手撚金僕姑能騎生馬駒然後
稱為大丈夫
贈儒醫卜養正
孰親如身在所慎一病能惱安樂性囊中探丸起九死
以其病病人不病豈獨和扁號神聖能於鬼手奪人命
嘗聞上醫可醫國何不使權造物柄
樊氏昆仲懶窠
君不見讀書邊孝先謂師可嘲何典記又不見梁州隂
子春足不肯洗恐敗事何須向人說道理養得疎慵性
如此擺手便行誰家子嵩洛之間兩居士未嘗點檢形
骸外挂角羚羊心已死問之非漁亦非樵人言似癡還
似高叔夜自知不堪七以書遂絕平生交一官從此束
高閣賴是天教閒處著時人爭賦懶窠詩我羡懶窠詩不作
壬申歲旱官為設食以濟饑民
千里地赤澤未霑驕陽為沴烈火炎就中秦頭晉尾旱
魃所棲託十室九室突不黔撐腸一飽豈易得咀嚼草
木如薺甜山川課雲職不舉無奈風伯號令嚴民是天
民天自恤何時霹靂起龍潛
男楊洗兒(十九歲)
自慙無德為兒父今朝把酒為兒壽為兒今賦洗兒詩
願兒他日於兒厚我猶不恤况我後委蜕自天汝非有
速宜修德大吾門無復童心年十九
兒歸來(禽名)
兒歸來兒歸來百年郎罷恨何日寧馨回東去但除嚴
母墓望思空築茂陵臺兒歸來兒歸來一聲未盡一聲
哀
贈郭顯道醫
惡石聚散元氣樸本草搜剔造化窟俱收並蓄籠中物
山精水怪藏不得休言魄為天所奪入其手者命可活
須防姮娥去奔月大勝扁鵲能起虢君不見錢子飛藥
不敢施為鬼脅
和答董用之
將軍死戰血染衣空山白骨鬼夜啼洗兵正要及時雨
天禍未悔無雲霓卧龍不起主張漢獵犬待烹僥倖齊
就中儒冠身多誤如坐矮屋頭常低敢將龍鍾哀造物
但幸老大能扶犂咄哉董生三寸舌善謔不思為虐兮
人間回首憂患始去之不速將噬臍
再和秦彦容韻
扊扅歌後伏雌烹箸猶未下愁覆羹布衾多年踏裏裂
夜半寒窗灑風雪待與重尋痛飲師東山杲杲日出遲
撐腸拄腹文字五千卷一字不入高人詩幾年不踏紅
塵路直入白雲最深處君不見洛陽城下來歸鬼一夢
思鄉歎温序
答祁定之韻
黃菊催秋暮青山勸客歸事隨時漸改人與物皆非爽
氣收殘暑閒雲送落暉平生會心侣别後往來稀
遊太平泉
稍有林泉興相陪杖履遊百年人易老千種事堪愁是
處花無主誰家酒可篘芳時好行樂春去不能留
宿夾谷彦實菴
挂名仙籍上晦跡茂林間門外丹河水墻頭明月山境
隨心自遠人與話俱閒應笑紅塵客區區漫往還
河橋成
橋成有日必有佳句寫河上逍遙之興贈子榮及督
役楊成之
河廣思同濟天寒怕涉冬冰雖將自合船尚不宜從柱
引來歸鶴淵藏未躍龍一編圯上叟千載願相逢
勢截長河浪横陳百步梁經營方斷手過涉不搴裳漫
惜千金瓠休誇一葦航西風簫鼓咽奠酒水仙堂
癸已冬至
昔愁天紀亂依舊日南時氣本自然應策今誰可推每
懷添線女還憶覆杯兒偃蹇無歸計天涯兩鬢絲
歲以四時成氣自一陽始雖然廢羲職那可亂軒紀人
生幾寒暑天道頻甲子徒嗟潦倒身汲汲百年裏
任仲山弄璋
奕世多隂德傳家得寧馨人間熊有夢天上昴無星喜
洽犀錢座光生玉樹庭鍾情笑盧老白髮望添丁
五哥生日
落落青雲器天然骨骼竒自從懷橘後每恨學書遲仝
樂憐荆樹相煎笑豆萁氣豪常自許躍馬是男兒
代四哥贈
相戒南陔養長看花萼輝義深姜季被恩重老萊衣隊
似魚同戲行如鴈共飛讀書當自勉繼取錦衣歸
四哥生日
秀出三株樹芳聯五桂枝杜家憐驥子徐氏種麟兒已
有高門望方當志學時一杯添壽酒滿酌不須辭
寒食
為戀風光好那堪節物催事隨浮世往花似去年開莫
灑無家淚須傾有限杯詩人多少興都向醉中來
九日下山
宰肉陳平社折腰元亮鄉車無門外轍菊與徑皆荒所
恨國難守若為家不亡天威寒氣逼急急下山陽
王生壽日
幾度縣弧節當年琢玉郎徐行知禮讓幼學愛文章莫
厭魚同隊休隨燕入堂眉間色多喜禁臠近東牀
遊青蓮
閒攜方外友同謁梵王宫山吐三更月松搖萬壑風流
年飛鳥過浮世落花空不有歸來興何能見遠公
遊碧落
己亥仲夏十有九日平水曹漢卿楊子平本郡李鑑
臣劉濟之君祥姚子昂史遂良仝謁治平院與上人
和霽月煮茗道話抵暮而歸
寂歴松間寺臨流勝槩藏斷雲開石壁横吹爽溪堂漫
語詩情在留連道話長行人貪弔古歸路半斜陽
御訂全金詩增補中州集卷四十五
