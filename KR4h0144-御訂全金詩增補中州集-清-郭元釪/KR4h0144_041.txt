欽定四庫全書
御訂全金詩增補中州集卷三十九
劉鄠縣昂(三首)
昂字次霄濟南人承安五年進士調鄠縣令劉
光甫曾為同官稱次霄高材博學詩時有佳句
云
補歸潛志劉昂次霄濟南人有才譽以先曾有
劉之昂故號小劉之昂泰和南征作樂章一闋
上平西為時所傳其詞云蠆鋩舉螗臂展敢盟寒
視洞庭彭蠡狂瀾天兵小試萬蹄一飲楚江乾
捷書飛上九重天春滿長安舜明文唐日月周
禮樂漢衣冠洗五川煙瘴江山全蜀下也劔關
何用一泥丸有人傳信日邊來都護先還終鄒
平令
零口早行
馬上兀殘夢沈沈天向晨行雲如妬月古道不逢人野
曠耕聲遠山高露氣新哦詩無好語聊爾一吟呻
讀三國志二首
虎視鯨吞卒未休一時人物盡風流婦翁正得黃承彥
兒子當如孫仲謀乳臭嗣君真寄坐齒寒鄰國莫分憂
阿瞞狐媚無多罪誰作桓文得到頭
泣漢遺黎血未乾繁昌新築受終壇天球寶鼎私臧獲
坎井㘭堂局鳳鸞地易主賓窮赤壁勢成螳雀事烏丸
陳言袞袞令人厭枉就輸棋覆舊盤
錦峰王仲元(三首)
仲元字清卿平陰人承安中進士以能書名天
下歴京兆轉運司幕官子公茂今在雲中
補歸潛志王府判仲元字清卿東平人廣道先
生之姪也工書法趙黃山自號錦峰老人卒於
京兆幕
附楊奐錦峰王先生墓表先生姓王氏諱仲元
字清卿家平陰廣道先生之猶子明道先生之
子世以儒道著一時名公鉅人若党懷英趙渢
皆師尊之先生舉進士有聲承安五年四舉推
恩資高雅清苦寡言笑無雜賓嘗知阿干縣憲
司以簡靜聞退食擁琴書不出正襟危坐似與
世相忘也遇會心者雖對談竟日未聞涉貴游
可喜事人信其為古君子也而書名尤重小楷
介歐虞間用薦者召應奉翰林文字同進士入
玉堂自先生始改陜西東路轉運司鹽鐵判官
適書藍田山碑飲玉漿偶得疾卒於官舍貞祐
四年也卒之日家無餘貲藁葬城南鴈塔之陰
隣永平王尚書擴墓經兵寺宇廢盪荆棘埋没
迷所在後三十八年尚書子元卿至審其墓西
十五步初元卿許並負而東既而恐親族零落
無可歸甲寅五月九日奉天楊奐感念平素會
長安邳邦用楊天德來獻臣同德張琚高唐趙
安世柝津張儆燕南毛居仁耿都陳殳雲中孟
攀鱗太華郭時中鄠郊范文炳平陸員擇加以
衣衾藏之故穴蓋有待也
雪中同周臣内翰賦
天上瑞花散不收温温叶氣浹皇州横溪月澹梅宜臘
平野風閒麥有秋清興雅高東武會孤吟誰似灞陵游
西山玉立三千丈好句都輸趙倚樓
雪
初稀時拂拂稍密自紛紛老樹曉迷月瘦峯寒帖雲色
從空際得聲向靜中聞客枕清無夢哦詩徹夜分
贈青柯坪隱者
太華神明觀青柯小有天大哉霄壤内無此弟昆賢齊
物三千行棲雲二百年初平初起後又得兩臞仙
盧宜陽洵(一首)
洵字仁甫高平人李承旨致美見所作上梁文
勉使就舉六十一歲吕造牓登科歴河南府教
授河陽丞宜陽令致仕後居伊陽年八十三卒
仁甫有詩學以鞏原及赤壁圖詩著名招飲云
南園仙杏猩紅破北渚官醪玉液醇已約尊前
成二老全勝月下作三人
白溝
白沙清淺不容舟遼宋封疆限此溝到了山河無定主
碧波依舊只東流
刁涇州白(三首)
白字晉卿信都人吕造牓乙科歴涇州幕官入
補省掾卒作詩極致力樂府尤有風調今散失
不復見矣
渭水
渭水秋天白驪山晚照紅行人迷古道老馬識新豐霜
雪滿歸鬢乾坤猶轉蓬愁來成獨酌醉袖障西風
物質
物質方圓定營營止自疲鶴鳬傷斷續鵬鷃失高卑巧
宦多成拙徐行未必遲可憐箏上鴈來往聽人移
送花
縱横詩酒少年曾老矣追懽謝不能種出好花無用處
東鄰乞與坐禪僧
劉戶部光謙(一首)
光謙字達卿瀋州人父澤字潤之為部掾斷獄
有陰德劉之昂與之酬唱其詩有云侯門舊說
炎如火陋巷今猶冷似冰半夜杯盤長袖舞白
頭書册短檠燈用是人不敢以府史待之達卿
泰和三年進士資幹局處事詳雅為朝廷所知
累官司農少卿病瘡許州宣宗勅國醫診視之
卒年五十六好問為舉子時識於登封相得甚
歡罇酒談笑有味使人不能忘也
寄陳正叔雷希顏
東南形勝古徐州人物休評第幾流落落陳雷天下士
故應連榻臥黃樓
毛提舉端卿(一首)
端卿字飛卿彭城人父矩桓州軍事判官殁王
事飛卿二十歲始知讀書游學齊魯間備極囏
苦饑凍疾病不以廢業凡十年以經義魁東平
泰和三年擢第累遷提舉𣙜貨司戶部員外郎
性剛明疾惡過甚坐與監察御史相可否為所
中傷降鄭州司候改孟津丞將復用矣會卒子
思適今居東平
題崞縣郝子玉此君軒
桂林名姓一枝新萬竹青青德有鄰渭上風烟分别泒
山陽詩酒屬閒人心期已到冰霜窟眼界不知花柳塵
萱背從今看輝映嫩香新粉四時春
康司農錫(一首)
錫字伯禄寧晉人其祖嘗與兄弟分財他田宅
無所問止取南中生口十餘人縱為民而已以
故家獨貧父奕為里胥性純篤縣令嘗倚之以
納賄及令為御史所劾奕自念言直則令被罪
終世不齒渠官長而我以事證之何以立於世
乃自縊而死令竟以無迹可尋獲免伯祿既養
於外祖田氏田氏見伯祿骨骼異他兒謂當有
望使之應童子舉飲食臥起躬自調護備極勞
苦得解赴都一日日暮行茭葦中懼為同行所
遺至背負伯祿而行及長師柏鄉王翰周輔束
脩不能備周輔與諸公共賙給之黃裳榜擢第
歴櫟陽簿警巡判官辟彭原令補省掾考滿遷
開封府判官拜監察御史言宰相侯摰師安石
非相材提點近侍局宗室安之聲勢焰焰請託
公行不可使久在禁近朝議偉之選授右司都
事京南路司農丞破上蔡諸縣羣不逞把持之
嘗以河中治中充行六部郎中從軍城陷投水
死伯祿孝於母友於其弟有恩義於朋友從政
則死心以奉公為民古所謂公家之利知無不
為者惟伯祿為然同年生如雷希顏冀京父宋
飛卿之等名士數十人世以比唐日龍虎榜至
論氣質尚以伯祿為稱首云
補歸潛志康司農錫字伯祿趙州人與雷希顏
冀京父同年進士正大初由省掾拜監察御史
上章言點檢完顔薩哈勒與赫舍哩約赫德大
恣横不法時二人權勢赫然伯祿皆不屑士論
稱焉後為河南路司農少卿再授河中帥府經
歴官北兵陷河中率帥兵南奔濟河船敗死為
人重厚有為頗讀書嘗賦打毬詩云高飛遠走
偶然爾坎止流行恣所之余先子云亦有理也
按部南陽有贈
魯山佳政霑鄰邑白水歡謠見路人縣務清談君自了
農郊夙駕我何勤星河直上冰輪轉桃李前頭玉樹春
海宇疲民望他日草堂那得遽移文
張戸部德直(一首)
德直字伯直平陽人叔祖邦彥字彥才張楫榜
登科以當川令致仕有松堂集行於世嘗有詩
云青山淡淡水溶溶盡出蒼祇點化工無限燒
痕渾綠染可憐高木待春風父廸祿字仲英明
昌初進士歴岐山上黨二縣令卒於省掾伯直
貞祐三年進士釋褐新平簿辟藍田令秩滿父
老詣行臺留再任去之日為立生祠移沔池通
許召補省掾選授右警巡使終於同知武勝軍
節度使事子城今居永寧
叔能見過
度嶺千峰闊沿溪一徑微山寒花發晚村迥客來稀強
飲酬佳節悲歌送夕暉平生愛歡聚衰病與心違
馮辰(一首)
辰字駕之臨潼人貞祐三年進士辟涇陽令九
歲知作詩
雨後(時年十三)
東風花外錦鳩啼喚起西山雨一犁綠滿蔬畦人不到
桔槔閒立夕陽低
王世昌(二首)
世昌字慶長寧州人貞祐三年同進士出身以
信都丞致仕
過華州
拔地三峰冷翠微落崖飛瀑噴珠璣吟鞭落托騎驢過
戰刃韜藏牧馬歸十丈玉蓮秋不謝半楞掌月晝還飛
地靈人傑無遺逸未分蟠螭老布衣
方城東寺海棠
苦苣如針草有芒桃花輕薄絮顛狂少陵例有詩沾丐
只枉無言到海棠
李宜陽過庭(一首)
過庭字庭訓武亭人貞祐二年進士歴宜陽永
寧滎陽三縣令所去見思入為右曹掾斷獄寬
平當妖賊李亨首坐所詿誤數百人皆從輕法
正大中擢右三部司正終於昌武軍節度副使
少日從太原王正之學故詩文皆有可觀人初
與交者皆不能合久之知其為淳質長厚人也
壬寅四月暴卒於東平子萼字華甫
讀公孫弘傳
古來好客數平津我道真龍未必真一箇仲舒容不得
不知開閤為何人
田錫(二首)
錫字永錫宛平人興定五年進士調新蔡主簿
閒居南陽驥立山下資豪爽自少日有聲場屋
間作詩甚多弔蘇墳一篇有英靈還却眉山秀
依舊東風草木天之句世鬨傳之
補歸潛志田永錫義州人叔思敬耀卿名進士
永錫少有詩聲其過東坡墓云冨貴一場春夜
夢文章萬斛冷雲泉英靈還却眉山秀依舊春
風草木天為人傳誦興定末同余試南京擢第
遭亂南奔在江淮間病卒
牧牛圖
干戈擾擾徧中州挽粟車行似水流何日承平如畫裏
短蓑長笛一川秋
故縣别業
九折驅車夢易驚一㕓老計喜初成園蔬不借將軍地
宅劵何勞宰相名山入平簷供遠翠水環釣石得深清
漫郎聱叟琦玗子誰悟他生與此生
張介(一首)
介字介夫彭城人正大元年經義第一人歴鞏
榖熟二縣令幼有賦聲為人有藴藉嘗贈詩人
楊叔能末章云我貧自救如沃焦君來過我亦
何聊為君欲寫貧士歎才思殊減荒村謠楊初
以荒村謠得名故云
讀天寶遺事
不但昨非今亦非上皇騎馬淚沾衣曲江死後無忠諫
却憶詞人秋鴈飛
龐漢(一首)
漢字茂弘平晉人正大末年進士沈毅有志節
待次内鄉北山兵亂遇害
終南谿
冷雲低壓萬長楊十㖽秋陰鎻北堂門外兵塵漲秦楚
水邊烟景似湖湘荷翻山雨僧窗晚竹汎溪風客枕涼
早晚初平遂真隱遶陂閒牧石頭羊
宋景蕭(二首)
景蕭字望之濟川族孫正大六年進士辟令泰
安未赴遭亂望之於劉景玄為外兄故其詩頗
獲沾丐嘗有荒山銷盡古今魂之句詩家稱焉
河陽望河朔感遇一首
南來邊報日駸駸思禹亭高淚滿襟野燒為誰留白草
荒城空自隔疎林鴈聲不斷天連水山色無情古又今
離合興亡只如此往年爭識少陵心
春雪用上官明之韻
啑啑春蟲閙撲窗地爐茶鼎蚓聲長詩中有味清於酒
只欠冰梢數點香
李警院天翼(三首)
天翼字輔之固安人貞祐二年進士歴滎陽長
社開封三縣令所在有治聲遷右警巡使汴梁
既下僑寓聊城落薄失次無以為資辟濟南漕
司從事方鑿圓枘了不與世合衆口媒孽竟罹
非命輔之材具甚美且有志於學與人交欵曲
周密久而愈厚死之日天下識與不識皆為流
涕予謂天道悠遠良不可知而天理之在人心
者亦自不冺也
還家三首
幽花雜草滿城頭華屋唯殘土一丘鄉社舊人何處在
語音強半是陳州
牡丹樹下影堂前幾醉春風榖雨天二十六年渾一夢
堂空樹老我華顛
殊音異服不相親獨倚荒城淚滿襟秪有青山淡相對
似憐我是此鄉人
劉神童微(一首)
微字伯祥益都人七歲能文道陵召入宫賦鳳
凰來儀二首稱旨賜經童出身係籍太學後登
貞祐二年第
春柳應制得城字
翠細圓勻綠線輕著行排立弄新晴更看三月春風裏
散作飛花滿鳳城
附金史選舉志明昌元年益都府神童子劉住
兒年十一歲能詩賦誦大小六經所書行草頗
有法孝行夙成乞依宋童子李淑賜出身且加
以恩詔上召至内殿試鳳凰來儀魚在藻詩又
令賦旱詩上嘉之賜本科出身給錢粟官舍令
肄業太學
附莊靖集王翼字輔之性穎悟勤於學七歲常
從師行有誦杜牧之華清宫詩後師舉似歴歴
能道之師頗竒焉八歲能屬文既長日記千言
應進士舉因感疾遂留意於醫尤精於易占無
不應於秀老德老二人處悟禪理太原公處精
術數誦古今才人詩得句法自著有古律詩三
百餘篇長短句二百首
附金蓮正宗記張神童馬丹陽詩云海上文章
第一儒重陽曾向醉中扶古今多少修真者應
比先生一箇無
郭宣道(一首)
宣道字德明邢州人系出衣冠家人物楚楚而
有老成之風貞祐中客南陽名士定興張履坦
之罷鄧州觀察閒居此縣之石橋見德明愛之
招致門下飲食教督委曲周備遂有聲場屋間
正大末没兵中
送同舍張耀卿補掾中臺
摩雲頭角看昂藏意外升沈豈易量取士皆知有科舉
進身初不在文章關心鴈塔功名晚試手烏臺歲月忙
此去一官先有路獨憐燈火夜窗涼
張仲宣(二首)
仲宣字利夫相州人舉進士有聲子柔字子友
今在林慮
下第
主司頭腦舊冬烘更著書郎骨相窮曉賦得官何足道
直須遮馬困吳融
戲題石鹿蜂猴畫卷
横槊將軍馬足塵判花學士筆頭春功名果屬丹青手
造物如何戲得人
胡汲(一首)
汲字直卿衛州人少有賦聲與新鄭傅伯祥吕
鵬舉相友善貌寢陋而滑稽無窮時命不偶竟
窮悴而死
失題
休笑參軍靴不襪莫嗟門客食無魚燕鴻來去端誰使
鵬鷃逍遥本自如潦倒淵明三徑菊荒唐惠子五車書
古人淡裏求真味身外紛華不羡渠
王修齡(一首)
修齡字紹先同州人詩有得意好花開早落喚
愁芳草燒還生閒閒愛而戲之目為癡仙人
黃葉行送祖唐臣歸柘縣
送君黃葉山黃葉紛不埽上有蕭蕭之風樹下有漫漫
之衰草山中黃葉行復青髀肉一消人自老酒盡意不
盡執手臨古道古道連延走錦襄錦襄日暮浮雲翔一
燈孤館相思處寒鴈一聲秋夜長
御訂全金詩增補中州集卷三十九
