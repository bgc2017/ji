欽定四庫全書
御訂全金詩增補中州集卷三十七
高轉運德裔(一首)
德裔字曼卿鶴野人高才博學弱冠擢第累遷
登聞檢院同知太府少監平陽少尹開州刺史
豐王傅卒於西京路轉運使工於為文字畫尤
有法所題卷軸今猶有存者嘗以樗軒所書比
之氣韻形似無毫髮少異樗軒物望甚高殊不
易學曼卿乃暗合之真異事也子元道殿中侍
御史
坐忘女(女環州張氏年十三異夢之後坐忘已四年矣贈詩者甚多)
結習銷來性自圓去留元不間人天消搖自是忘形蝶
枯寂寧同委蛻蟬無礙真空常蕩蕩若存餘息尚綿綿
立忘坐脫皆游戲定力何嘗有變遷
路冀州仲顯(一首)
仲顯字伯達冀州人家世寒微其母有賢行教
伯達讀書國初賦學家有類書名節事者新出
價數十金大家兒有得之者輒私藏之母為伯
達買此書撙衣節食累年而後致戒伯達言此
書當置學舍中必使同業者皆得觀少有靳固
吾即焚之矣伯達正隆五年進士明昌初授武
安軍節度使鄉人榮之雲朔用兵奉使江左還
獻賜幣以佐軍未報而死章廟詔以所獻還其
家夫人傅氏曰此非吾夫意復上之有司不聽
夫人付之州學買上田二千畝有竒以贍生徒
故相馬琪德玉時判州事聞於朝賜號成德夫
人伯達二子鐸字宣叔鈞字和叔俱有名於時
宣叔為諫官諫章廟元妃李氏出細微不應上
僭有累聖德又其兄弟恃寵納賂將有楊國忠
之禍坐謗訕除名宣叔布衣還鄉里傅夫人臨
終敕宣叔曰汝以憂國愛君故極言直諫天子
明聖特暫有所蔽計他日必復起汝前事須再
言勿有所顧藉也墓碑不之載故表出之
楊祕監釋迦出山像
自從此老出山隅惱亂蒼生底事無他日若逢楊處士
只教畫箇涅槃圖
張代州大節(一首)
大節字信之五臺人天眷中進士與興陵有藩
邸之舊愛其真淳甚倚重之歴横海軍節度使
咸平大興尹吏部尚書河東北路兵馬都總管
明昌初請老特授鴈門節鉞除其子巖叟忻州
刺史以榮其歸信之好奬進士類滄州徐韙大
原王澤大興吕造經其指授卒成大名士論以
風鑒歸之巖叟字夢弼亦第進士歴嵐潞懷三
州節度終於集慶軍屏山謂吏事不及乃父而
以長厚見稱子待舉臺掾選授奉御正大末從
車駕東狩不知所終孫紹祖在東平
同新進士吕子成軰宴集狀元樓
鸚鵡新班宴杏園不妨老鶴也乘軒龍津橋上黃金牓
三見門生是狀元
趙轉運慤(三首)
慤字叔通黃山先生渢之父也宋末汪彥章任
鄆州教官叔通為學正嘗預酬唱故其詩文皆
有源委國初登科仕至同知南京路轉運使事
擬古
春風動地來依依燒痕青王孫行不歸離恨何時平翩
翩誰家兒曉獵開紅旌彫弓插白羽怒馬懸朱纓圍合
意氣雄厮養厭庖烹人生一春草時至何足榮君看五
陵樹日暮悲風生
蜀山曉發
曉發蜀山道山深人自迷殘星數徽小斜月一梳低隔
舍繰車響遙林杜宇啼區區事行役何日得安棲
寒齋雪中書呈許守
剪水作花開紛紛天上來聲清偏傍竹艷冷欲欺梅積
潤滋牟麥餘膏丐草萊窮欄休歎息數日是春回
郭祕監長倩(一首)
長倩字曼卿文登人皇綂丙寅經義乙科仕至
祕書少監兼禮部郎中修起居注與施朋望王
無競劉巖老劉無黨相友善所撰石決明傳為
時人所稱有崑崙集傳於世子天驥
義師院叢竹
南軒移植自西壇瘦玉亭亭十數竿得法未應輸老柏
植根兼得近幽蘭雖無穠艷包春色自許貞心老歲寒
百草千花盡零落請君來向此中看
郭錄事用中(一首)
用中字仲正平陽人大定七年進士歴浮山簿
陜州錄事卒年三十一有寂照居士集郝子玉
毛牧達鄭仲康為之引其賦醋魚云身臥不知
雲子白氣酣聊作木奴酸按博物志西羌仲秋
日取鯉子不去鱗破腹以赤秣米飯鹽醋合糝
之逾月則熟謂之秋鮓故仲正云然又賦雪云
灞橋柳絮人千里楚澤蘆花水半扉殊有詩人
思致恨不假之以年耳
偶得
參徧叢林嬾出游指端孤月照高秋大千界裏閒窺掌
不二門中暗點頭埽地燒香聊自遣栽花種竹儘風流
蒙莊抵死談齊物無物齊時也合休
趙太常之傑(三首)
之傑字伯英大定人本名宗傑避諱改大定十
六年進士歴西京提刑副使棣州防禦使終於
太常卿使宋還言事云宋人文敝之極且脆弱
不足為慮邊部為可慮也其前識如此子繪名
進士早卒孫季卿在燕中
附楊奐跋趙太常擬試賦後金大定中君臣上
下以淳德相尚學校自京師達於郡國專事經
術教養故士大夫之學少華而多實明昌以後
朝野無事侈靡成風喜歌詩故士大夫之學多
華而少實上病其然也當泰和丙寅春二月二
十五日萬寧宫試貢士總兩科無慮千三百輩
上躬命賦題曰日合天綂侍臣初甚難之而太
常卿北京趙公適充御前讀卷官獨以為不難
即日奏賦議乃定既而中選者纔二十有八人
僕時甫冠獲試廷下而席屋偶居前列朝隙聞
異香出殿櫺間一紫衣顧子起問題之難易及
名氏里貫年齒而去少顧復相慶曰適駕至矣
薄暮出宫傳以為希遇嘗退而志之後四十五
年僕以河南漕長告老於燕過太常之孫承祖
家得所掇賦感念存殁不能不惘然為叙其末
并以舊詩歸之所謂月淡長楊曉色清天題飛
下寂無聲南山霧豹文章在北海雲鵬羽翼成
玉檻玲瓏紅露重金爐縹緲翠烟輕誰言半夜
曾前席白日君王問賈生者是余少作也無可
取以其紀一時之事庶附趙氏家傳或見於後
世云
許道寧羣峯暮雪
道士平生林野人醉中拈出雪峯真為君療却烟霞癖
比似青囊藥更神
題濟源龍潭寺
樹圍修竹竹圍庵庵下泓然碧一潭極目荷花半秋色
小横圖上看江南
除夜
日月不肯留歲歷倏云畢僧房見節物新正在明日夜
半撫枕歎半百又加七形骸念念改膂力能不失經言
男數八此去才有一健者未可期況乃常衰疾物情忌
盈滿君子慎名實行矣安退閒吾其保終吉
趙轉運鼎(一首)
鼎字德新欒城人大定十六年進士喜作詩頗
知道學屏山所許如此仕至西京路轉運使元
日詩云拜嗟筋力隨年改飲覺屠蘇到手遲惜
不多見也子中立字正卿第進士文譽甚著
宿來同堡
渭北洮南過却春窮邊冰雪更愁人來同驛裏題詩處
破屋青燈一病身
田轉運特秀(一首)
特秀字彥實易縣人大定十九年進士仕至太
原轉運使喜作詩為周德卿李之純所賞感興
云散木不材寧適用虚舟無意任隨流百年身
世槐安國千古人情羹頡侯賦古塔云締搆百
年人換世消沈千古鳥盤空他類此彥實所居
里名半十行第五以五月五日生小字五兒二
十五歲鄉府省御四試俱中第五年五十五八
月十五日卒造物之戲人如此(五月五日生者見其賦集序胡)
(國瑞云)
宿萬安寺
長途鞍馬倦黃塵喜見空巖萬疊雲漫漫野烟迷去鳥
蕭蕭林葉帶殘曛苔封老檜龍鱗起石礙流泉燕尾分
夜敞松窗耿無寐一庭蘿影月紛紛
趙漕副文昌(一首)
文昌字當時陵川人仕至京兆轉運副使嘗有
詩云蟲聲連壞壁樹色入秋窗草香花落處山
黑雨來時頗為黃華所稱
歌扇
媚娘巧作貫珠喉畫扇團團半掩羞唱到春山小顰處
一輪明月為花愁
路轉運忱(一首)
忱字子誠平郭人大定二十二年進士累遷監
察御史終於河東北路轉運副使
秋懷
落日留虚壁秋風急戍樓高歌鬼神夜揮涕虎狼秋豪
貴少青眼文章多白頭何時挂長劍天地一扁舟
高密州公振(一首)
公振字特夫正隆初進士歴南京留幕終於密
州刺史詩有家學賦南園江鄉有翠蓋紅粧無
俗韻綠陰青子更多情之句惜不多見也
裴氏西園
簿領沈迷倦不禁偶從名勝此幽尋竹陰疎處見潭影
人語定時聞鳥音陳迹漫留千古恨歡遊聊慰十年心
多情一片梁園月送我垂鞭出上林
張轉運彀(一首)
彀字伯英臨潁人大定二十八年進士仕至河
南路轉運使家多法書名畫古物祕玩周秦以
來鏡至百餘枚他物稱是天性孝友與人交極
誠款古所謂博雅君子者伯英可以當之弟瑴
字伯玉美風儀善談論氣質豪爽在之純希顏
伯仲間舉進士有聲場屋及再上不中即拂衣
去嘗自言丈夫子娶非尚主官不徒步至宰相
不屑可也宰相李公仲修適之皆與之遊從不
敢以布衣諸生處之家既貴顯厚於奉養擊鮮
為具賓客日滿門窮晝竟夜卒以樂死嘗賦雪
云樵屐雙鳬嬾漁蓑一蝟拳醉後云日日飲燕
市人人識張鬍西山晚來好飲酒不下驢賦畫
石云腹非經笥口不肉食胸中止有磊磊落落
百千萬之怪石興來茹噎快一吐將軍便欲關
弓射氣毋忽破碎物怪紛狼籍有時醉狂頭插
筆寫盡人間雪色壁其顛放如此
補歸潛志張運使彀字伯英許州人少擢第以
謹愿純厚著名嘗為監察御史言奸臣赫舍哩
執中事士論壯之後以母喪歸居許之西城有
園圃號小斜川花木泉石隱然一佳處公日在
其間行吟坐嘯客至一觴一詠盡歡襟韻翛然
君子儒也尋判隰州刺史召為戶部郎中同知
河南府遷平陽路轉運使卒公蒞官以廉俸禄
未嘗妄糜布衣蔬食泊如也性友愛弟瑴才高
相與甚懽所蓄稱其所用獨好收古人器物所
在購求藏古鏡尤多其樣製不可徧識字畫勁
古有顏平原風詩學黃魯直格嘗贈余先子詩
云丘垤孰與南山尊公卿皆出山翁門遺文人
共師夫子陰德天教有是孫問禮庭中新有桂
忘憂堂下舊多萱人間樂事君兼有歌我新詩
侑夀樽此斜川時事也赴隰州被召時又寄詩
有句云溪口急流裁燕尾山腰世路轉羊腸到
郡蒞官才九日過家上塚正垂楊
石淙(天后離宮在崧山曲河即東坡為韓子華賦詩處也)
潁水洗餘高士耳是非猶恐汚人牛區區武媚何為者
水上摩崖紀宴游
宗御史端修(一首)
端修字平叔一字伯正汝州人大定二十二年
進士衛紹王避世宗諱改宗為姬而天下止以
宗平叔目之好學喜名節操履端勁慕司馬温
公之為人自為諸生時見者必悚然敬之明昌
中自省掾拜監察御史車駕東狩是歲大寒人
有凍死者平叔諫止之元妃兄弟李喜兒輩干
預朝政平叔上書以遠小人為言道陵知其為
喜兒發詔喜兒就問卿欲朕遠小人小人為誰
其以姓名對平叔奏小人正李喜兒兄弟耳喜
兒以聞李氐兄弟皆被切責竟以許直貶官平
叔自守愈篤是是非非議論一出於正大為朝
廷所知降詔褒諭以全州節度副使卒官平叔
妻死不更娶潔居二十年士論高之永寧游彥
哲調汝州司候將之官問為政平叔言為政不
難治心養氣而已彥哲不領明日復來云夏初
入官且臨先生鄉郡請問從政而先生乃以治
心養氣為言思之不能得願終教之平叔曰子
寧不知此耶治心則心正心正則不私養氣則
氣平氣平則不暴不私不暴為政之術盡於此
矣平叔墓碑及傳閒閒公所作稱其剛稜疾惡
有鐵面陳了翁之風人不以為過云姪孫汝作正
大末保山棚有功入守汝州力盡城復陷兵人
欲降之不屈而死
漫書
冷面宜教冷眼看只慙索米向長安陰崖何限枯松樹
望見屏幃盡牡丹
附趙秉文舉道齋記余七歲知讀書十有七舉
進士二十有七與吾姬伯正父同登大定二十
五年進士第厥後余調安塞主簿遷邯鄲唐山
令是時年少氣銳急簿書稱賓客舞智以自私
攘名以自尊蓋無非為利之學而吾伯正父心
平氣和以撫循其下養孤兄弟之子如其所生
年四十餘喪其配遂不復娶若將終身焉及任
監察御史危言讜論濱死而不顧是其果有大
過人者豈真有道者耶他日余問道於伯正父
伯正父曰余何知道余但日食二升米終歲製
一緼袍日旦入局了吾職不敢欺賓客慶弔之
外課子孫讀書而已余何知道在他人乃尋常
日用事而伯正父行之乃有超然不可及者非
有道者能之乎
張戸部翰(五首)
翰字林卿秀容人大定二十八年進士為人有
藴藉如素宦然累遷監察御史翰林直學士貞
祐初戶部侍郎車駕南渡出為河平軍節度使
召拜戶部尚書草創之際經費空竭雖米鹽細
物皆倚之而辦予嘗見於戶曹邠州一書生言
時事相與詰難凡數十條率不思而對雖反復
計度者亦自不能到信通濟之良材也宣宗旦
暮相之會卒年五十五弟翛字飛卿承安五年
進士同知河東北路兵馬都總管事猶子天彝
字仲常黃裳牓登科子天任字西美近侍局副
使死於宋州之變
贈石德固
西湖之月清無塵橘中之樂猶避秦向來所見止此耳
渠亦豈是真知津如君眼孔如許大萬事付之塵甑墮
兒能詩書又肯播著脚世間看踏破青巾玉帶桃李花
日斜空望紫雲車布衣誰識隱君子一馬隤然何處家
再過回公寺
山州風土極邊頭二十年中復此游青鬢已隨人事改
碧溪猶繞寺門流輕寒剪剪侵駞褐小雪霏霏入蜃樓
為問勞生幾時了不成長抱異鄉愁
萬寧宫朝回
宿雨初收變曉涼宫槐恰得幾花黃鵲傳喜語留鞘尾
泉打空山輥鞠場已覺雲林非俗境更從衣袖得天香
太平朝野歡娱在不到蓮塘有底忙
奉使高麗過平州館
昨日龍泉已自竒一峰寒翠壓簷低兼幷未似平州館
屋上層巒屋下溪
金郊驛
山館蕭然爾許清二更枕簟覺秋生西窗大好吟詩處
聽了松聲又雨聲
李好復(二首)
好復字仲通安喜人明昌二年進士榆次令有
能聲入為警廵使嘗以事縛一護衛道陵有投
鼠之喻出為歴城令終於滑州刺史
邵智夫同游南城
園林晴晝蔚如烟林外支流盡水田落日趁墟人已散
鷺鷥飛上渡頭船
雨中與客飲
門外平橋一水分數聲漁唱隔溪聞暖風落絮飄香雪
小雨沾花濕夢雲釀具未甘名長物詩壇聊欲張吾軍
相逢莫惜通宵飲明日閒身不屬君
楊祕監邦基(一首)
邦基字德懋大定中進士仕至祕書監禮部尚
書文筆字畫有前輩風調世獨以其畫比李伯
時云
墨梅
粉蝶如知合斷魂啼粧先自怨黃昏花光筆底春風老
寂寞嶺南烟雨痕
附金史本傳邦基字德懋華陰人父綯宋末為
易州州佐宗望伐宋蔡靖以燕山降易州即日
來附綯被殺邦基年十餘歲匿僧舍中得免既
長好學天眷二年登進士第調灤州軍事判官
遷太原交城令以廉為河東第一召為禮部主
事大定初除刑部郎中改太府少監知登聞檢
院為秘書少監遷翰林直學士再遷秘書監兼
左諫議大夫修起居注中都警巡使出為同知
西京留守事徙山東東路轉運使永定軍節度
使大定二十一年卒邦基能屬文善畫山水人
物尤以畫名當世云
附金詩紀事案中州集以邦基為大定中進士
而史復云天眷二年登第相去幾四十年不應
懸絶乃爾且名氏相同皆曾官祕書監官禮部
皆善畫定非二人史叙其歴官始末甚詳恐中
州集所稱官禮部尚書即史所稱主事之誤大
約當以史為斷也且燕山降金事在宋宣和七
年即金之天會三年也是時邦基年已十餘歲
若至大定中始舉進士則年逾六十亦未必晚
達如此
御訂全金詩增補中州集卷三十七
