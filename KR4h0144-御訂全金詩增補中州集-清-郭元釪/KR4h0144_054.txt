欽定四庫全書
御訂全金詩增補中州集卷五十二
杜仁傑(二十四首)(補)
補杜仁傑字仲梁一字善夫濟南長清人與遺
山善元時累徵不起子元素任福建閩海道廉
訪使以子貴贈翰林承旨資善大夫諡文穆
和信之板橋路中
岸風折枯藤野日明遠燒山晚雲烟深遊子悲險峭平
生文字僻所歴入吟嘯急景不貸人佳處領其要
木杪來江光中途憩逍遙佳人在空谷尺素昔見招徒
老黃塵中愧爾漁與樵永懷梁甫吟日暮風蕭蕭
禹城道中
自發醯雞覆蓬心得少瘳乾坤一尺箠今古幾全牛歲
月憐丹竈雲山笑白頭此生眞欲老何地不菟裘
病中枕上
忽忽卧幾月遂成疎懶名却因久病後更覺萬緣輕月
落窗影動夜寒燈暈生狸奴似相慰分坐守殘更
送信雲父
居士身輕日秋天木落時山青雲冉冉川白草離離涉
世心將破懷人髩已絲相逢琴酒樂應怪久違期
病中憶坦夫兄
共脱壬辰亂他鄉見愈親論才惟有子知已更無人避
世相看老通家未擬貧竹林平日約早晚得為隣
從軍
野闊牛羊小天低草樹平吳疆連晉境漢卒雜蕃兵月
合圍城暈風酣戰陣聲中原良苦地上古錯經營
雨中寄高無塵
久客饒孤悶連隂動浹旬行雲應已倦細雨亦傷貧飄
泊嗟吾道饑寒任此身人家酒應熟誰為問南隣
雪後書事
雪罷山原淨日晴風景新一川花氣午萬壑水聲春天
地開華國關河失戰塵無邊春色裏惆悵獨行人
至日
松竹浣花里桑麻杜曲田蒼茫辭蜀地辛苦見秦天死
去誰憐汝生還事偶然但甘終壠畝待聘豈前賢
宿金線泉
官舍値淫雨客衣驚早秋洩雲迷灌木行潦帶清流蛛
網翻新霽蟬聲咽暮愁古今何限事白首對滄洲
中秋夜宿普照寺喜周卿至
久客厭孤寂跫然聞子來夜凉風縮瑟雲破月徘徊舊
事休重說新詩且細裁幾年無此夕獨欠兩三杯
無題
老淚河源竭憂端泰華齊苦吟知有恨細寫却無題事
與孤鴻北身携片影西催歸烟樹外不用向人啼
滄浪亭觀雨
蕭蕭北風吹北窗浪浪秋雨瀉秋江癡蠅不飛集枯几
饑鼠屢出翻空缸雜花葉底開無數佳木門前立自雙
散地自知心地遠賞音誰解足音跫
病中呈裕之
十載猶能復笑談歸來重覓讀書龕耒陽白酒君應具
勾漏丹砂我自慚民訟幾何消自苦(一作古)山城雖小得
窮探也知清儉難持久好趁秋風醉菊潭
自遣
少日襟懷悔自豪暮年志節詎須高敢將議論輕疑孟
閒得工夫細和陶酒盡枯腸還磊礧詩成白髮轉刁騷
皇天汲汲誠何意也共人生一體勞
畚鍤家園手自操雖無多景足償勞十年種竹翻嫌密
一日栽松恨不高是處求田消二頃尚誰有夢到三刀
得名身後良癡計盡擬浮沉付濁醪
讀史偶書
楊彪不着鹿皮冠元亮還書甲子年此去亂離何日定
向來名節幾人全中原消息蒼茫外故里山河涕淚邊
六國帝秦天暫醉魯連休死海東壖
延津待渡寄仲温參議
一望河干一慨然戰塵如霧水如天要知别後思君處
長在孤城落日邊
夜宿鄆城
殘月和燈照敝帷疎風乘隙入征衣恰逢遠客思歸日
正是家人說夢時
長門怨
天上神仙也别離人間那得鎮相隨不須貴買臨卭賦
只想君王未見時
魯郊
六十衰翁更莫閒好將華髮映青山穆生自合尋歸計
不在區區醴酒間
解嘲
江氣冥冥江雨飛潛夫四月著冬衣野荼&KR1048;謝薔薇發
山鷓鴣啼杜宇歸青髩漸隨愁共減素心長與慢相違
四方餬口非吾事自識飄零有是非
髮黃有感
飄蕭中年髮既少何用白蒼黃未甚絲明知不更黑妻
孥恐生悲勸我課鉏摘眷然撫鏡鑷青山墮虚席
附山東志仁傑字仲梁濟南長清人才宏學博
元時屢徵不起
附遺山集南渡後李長源七言律詩清壯頓挫
能動搖人心高處往往不減唐人麻知幾七言
長韻天隨子所謂陵轢波濤穿穴險固囚鏁怪
異破碎陳敵者皆略有之然長源失在無穰茹
知幾病在少持擇詩家亦以此為恨仲梁材地
有餘而持擇功夫勝其餘或亦有不逮二子者
絶長補短大槩一流人也今二子亡矣仲梁氣
銳而筆健業專而心精他日所至當於古人中
求之不特如退之之於李元賓也
金全(一首)(補)
補全字里闕官知府
弔王若虚
才名滾滾滿皇州不羡生封萬戶侯鳳沼數番承上語
玉堂終日近天遊泰山已墜將何仰梁木新摧歎不休
幾度追思猶未已西風吹草一天秋
王术(一首)(補)
補术字里闕官刺史
題吳莘老萬卷堂
吳生祖父皆賢明清選幽居殊世俗碧水晴嵐燦戶庭
白雲宿霧封林麓好收書史貯新堂豈羡珠璣誇潤屋
文字本為子孫藏子孫能勤文字熟撐腸各有五千卷
插架更盈一萬軸尺璧非寶競寸隂五經何多捫便腹
簡編不失鎮時習燈火稍親兼夜讀敏厥修兮就有功
學而優則期干禄况宜養志無辭勞又欲分金賙不足
責報吾聞如執劵盍為高門待華轂
劉仲游(四首)(補)
補仲游字里闕官京兆同尹
華清宫
唐家(一作宗)帝業艱難致終笑明皇學始皇不戒前車成
後轍華清宫殿勝阿房
温泉
賜浴華清寵幸殊温泉水滑洗凝酥至今西蜀逢冬月
尚畫楊妃出浴圖
乾陵二首
冬苑花開瑞氣殊唐朝周號漫窺圖聰明終悟梁公諫
宗廟明禋不祔姑
處分昭陵牢固帖宣和秘閣至今藏外人豈計圖家事
還笏空悲褚遂良
高逸(二首)(補)
補高逸字里闕官臨晉縣令
遊延祚寺留題
已向靈峯得勝遊更來延祚少遲留高槐葉密晴無日
廣厦簷深氣似秋嘉果摘將聊自食新詩吟就與誰酬
一瓶一鉢能隨分休把身心妄處求
招提深静少炎曦衰病無堪氣力微一葉未聞庭下落
斷雲已見壠頭飛齋餘鳥鵲争殘啄講罷松杉轉夕暉
坐羡僧家偏省事令人心地樂皈依
陳君可(一首)(補)
補歸潛志君可永寧人
梅影(一作曹之謙)
隔窗疑是李夫人(疑是一作渾似)江月多情為返魂不似丹青
舊顔色(不似丹青一作宛是依依)十分(一作向人)憔悴立黃昏
鄔元章(一首)(補)
補元章介休人
題南華觀
試拈眞理問南華生死元如覺夢何晝夜曾停覺夢否
古今還續死生麽潼山歲歲生春草睢水年年有綠波
子逝於今已千歲覺時何少睡時多
齊希謙(一首)(補)
補希謙趙閒閒友也歸潛志閒閒作城南訪道
圖諸公皆有詩希謙亦題其後
題趙閒閒城南訪道圖
億劫夢中誇識解一生紙上作風波到今不敢抽身去
畢竟城南有甚麽
張聖予(一首)(補)
補聖予爵里無考見續夷堅志
賦古松
蟠根蹙足怪虬藏平頂摩雲翠蓋張不怕雪霜侵玉瘦
却愁雷雨化龍驤異材詎肻資梁棟靈夢還能避斧斨
萬古天風吹不老岱宗山色共蒼蒼
梅澤(一首)(補)
補澤長安縣人
望終南山詩
明月一樽酒清風萬卷書南山山下地終欲卜隣居
劉方叔(一首)(補)
補方叔臨潼縣人
華清宫
廢宇傾垣不復新開元輦道盡荆榛惟餘一派温湯水
長與行人洗路塵
惠吉(二首)(補)
補吉臨潼人
華清宫
開元已在太平基天寶何緣遽致衰應是用人終始異
温泉嗚咽漫含悲
驪山
唐祚方當七葉興侈心一動事華清峯巒花木千重秀
樓閣雲霄萬丈平賜浴但聞專寵幸信讒不復用賢明
直教兵震漁陽地破碎霓裳羯鼓聲
胡光謙(二首)(補)
補光謙河中人
遊延祚寺用前人韻
精藍並構每攀遊接翠連香為少留牆外果懸紅帶日
堂前松偃老經秋羡君利禄身非戀笑我雲山志未酬
欲學高眠林下客萬緣銷盡更何求
路入西郊背曉曦給孤園近景霏微光搖三界金繩動
聲颺雙林玉磬飛龍過山隂拖翠靄僧眠溪影弄寒暉
羣公已約開蓮社只恐陶潛未肻依
附金史章宗本紀明昌三年四月尚書省奏提
刑司察舉涿州進士劉器博博州進士張安行
河中府胡光謙光謙年雖八十三尚可任用勅
劉器博張安行特賜同進士出身光謙召赴闕
秋七月丁亥光謙至闕命學士院以雜文試之
稱旨上曰朕欲親問之八月辛亥特賜光謙明
昌二年進士第三甲及第授將仕郎太常寺奉
禮郎官制舊設是職未嘗除人以光謙德行才
能故特授之
李中立(一首)(補)
補中立字里無考
題凌雲臺
山圍平野四回環天迥臺高眼界寬雲漏殘陽明遠岫
濤翻急雨漲前灘一川勝趣四時好千里雄風三伏寒
誰見凌雲清絶處夜凉空翠濕闌干
翟欽甫(一首)(補)
補宋趙溍養疴漫筆翟欽甫金人也衆飲清庵
欽甫偶至衆不之識俾賦清庵詩欽甫故拙起
句衆皆大笑及賦畢衆失色愧謝延之上座
清庵
為問清庵何以清霜天明月照蓬瀛廣寒宫裏琴三弄
白玉樓頭笛一聲金井玉壺秋水冷石田茅屋暮雲平
夜來一枕遊仙夢十二瑶臺獨自行
附堯山堂外紀翟欽甫金初人
鄭輝(一首)(補)
補絳州志潞公軒在翼城縣宋文彦博知翼城
時建河亭後改今名金翼城縣丞鄭輝有潞公
軒即席繼和劉巨濟秀才韻云云
潞公軒即席繼和劉巨濟秀才
萬壑奔騰滙一灣構堂其上稱吟觀欲同葉令飛鳬近
肯作陶軒容膝安心静自當憑棐几氣清不必飾雕欄
徒誇海上蓬瀛遠始覺壺中天地寬山勢東南插雲碧
人家高下似星攢擬追潞國悠哉樂(此中父老言潞公宰此邑優游自樂)
(殊不以簿書介意)盍念清河作者難(縣署皆張仲温所修)繁暑遠人如酷
吏清凉生掖勝仙丹沿流花圃眞堪賞解愠絲絃誰復
彈窗轉雄風來座上雨疎雌蜺掛林端休思酒社凋零
伴(余與前令尹王公美屢會於此今則無復舊日矣)且作詩人冷淡歡我輩三
年窮勝趣此中五月亦輕寒民安訟息無餘事醉卧眞
須向夜闌
雷發(一首)(補)
附山西志雷發有退藏齋詩云云
退藏齋詩
陋室何堪陋巷居退藏天亦隠斯廬看山破費工夫外
一炷清香玩易書
藺世一(一首)(補)
附麟遊志藺世一失其字麟遊人金進士其游
永陽園詩云云
游永陽園詩
歲久仙游觀園新五年過基惟吳生施買地費家貨栽
惟王子勤花木逾萬个共勝永陽名千古無令破又添
長春亭白雲為戍邏瞰臨渺空闊綠淨不可唾溝塍如
刻鏤堆繡最堪播瑞槐龍蛇活怪石虎狼卧夜風一河
喧晨鐘兩崖和人生歡有幾事往悲豈那欲壓市塵囂
且來取静坐願書梁上牌勿使塵泥涴
張旻(二首)(補)
附順天志金張旻有題天壇詩
題天壇二首
親傳君命下丹墀渡水穿雲入翠微王母洞投龍簡日
翩翩鶴駕彩雲飛
皇都别後陟天壇壇上焚香祝萬安喜遇仙燈昭瑞應
不妨良夜倚闌看
劉仲傑(一首)(補)
附濱州志仲傑字時彦山東濱州人大定間任
郾城令歴清河令遷太常博士有陶山寺詩
登陶山寺
遺跡千年事恐誣幽棲誰信為陶朱不知古寺東山洞
曾與西施共隠無
程自修(一首)(補)
補谷音洛陽程自修字忘吾性孝友讀書城東
門翰林元裕之上其言行除禮部郎中自修聞
之棄家南去其獨坐詩甚佳
獨坐
終南在吾目秋色遠接應誰招天外翠來作窗中靚娟
娟初畫眉盈盈獨臨鏡雲去物象空月出心源瑩我欲
往從之有客誇捷徑洗耳復洗耳松風入清聽
王澮(二首)(補)
補谷音遼東王澮字元佐博學醇行州刺史迎
為師教授弟子百餘貞祐中就拜宣撫遼東宰
相屢書請澮之鎮澮不應浮海遯去其感遇詩
云云
感遇二首
迅景走北陸高木交翔風衆情悦妖冶豈云惠其終萬
事無不有流轉大化中古來論成敗咄咄魚為龍牛車
竄下國勢異情則同征誅繼揖譲桓桓湯武功彼美二
三子一笑清酤空
光風蕩繁囿丹綠綴柔柯游子去萬里空閨斂翠蛾行
雲落江水酒盡不成歌雞飛與狗走妾命獨奈何
國醫張子和(三首)(補)
補歸潛志張子和睢州考城人初名從正精於
醫貫穿難素之學歴歴在口其法宗劉守眞宗
素藥多用寒涼然起疾救死多取效士大夫稱
焉為人放誕無威儀頗讀書作詩嗜酒久居陳
游余先子門後召入太醫院旋告去隠然名重
東州麻知幾九疇與之善子和論說其術因為
文之有六門三法之目特行於世會子和知幾
相繼死迄今其書有焉
補趙秉文遺太醫張子和書夫天有六氣以生
寒暑燥濕風火故醫家欲治寒則必以熱藥欲
治熱則必以寒藥二者則不可以偏廢往時吳
楚之人喜温藥初虞世論之詳矣本朝大定間
河間劉守眞者號精於素問多用涼藥以矯一
時之弊施之於膏粱之族飲食厚而腠理密頗
得其效而昧者用之至於殺人者多矣如太醫
張子和其人者其術亦有足多者子和嘗以炮
附子七枚以糖卷餅餌而食之佐以古人蒸熨
之法以起人痓病用意微矣論者以為喜用涼
藥未必然也然醫者人之司命不可不慎書醫
說以遺之
㶏亭
學劍攻書兩不成年來蹤跡愈如萍而今㶏水無魚釣
收拾綸竿海上行
酷嗜醫經五十年野芹曾獻紫宸前而今憔悴西山下
更比文章不値錢
齒豁頭童六十三邇來衰病百無堪舊遊馬上行人老
不似當初過汝南
附許州志張從正子和興定中召補太醫居無
何辭去乃與麻知幾輩日遊㶏水之上講明奥
義辨析玄理遂以平日聞見及嘗試效者輯為
一書凡十四卷名曰儒門事親
王翰林彪(一首)(補)
補歸潛志王翰林彪字武叔大興人貞祐五年
經義魁也為文頗馳騁波瀾性疎放嗜酒不拘
細事初對廷策宣宗喜其文以為似古人特授
太子副司經國史院編修官進司經末帝在東
宫頗見知後入翰林為應奉遷修撰出為平凉
府治中入為待制出刺荆州未赴南京被圍執之
服絶粒藥俄飲酒被藥死
賦吕唐卿海藏齋
虚白雲中含世界軟紅塵底寄虚舟只應烏帽紅塵底
相見蒼烟白鷺洲
史懷(補)
補歸潛志史懷季山陳郡人少游宕不羈然有
才思年既壯乃折節為學與名士李子遷侯季
書王飛伯游作詩甚有功嘗作古鏡詩甚工
冬日即事(存句)
簷雪日高晴滴雨野烟風定暖生雲
劉琢(補)
補歸潛志劉琢伯成中山人刻苦力學事母教
弟以孝友聞朋友居鄧州人甚重之正大初舉
進士南京余始與相識俄下第歸久之河南亂
聞在武仙軍人中仙使使宋回為所殺哀哉
存句
吳蠶絲就方成繭楚柳綿飛又作萍
御訂全金詩增補中州集卷五十二
