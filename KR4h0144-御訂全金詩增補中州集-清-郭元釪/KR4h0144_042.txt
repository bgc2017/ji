欽定四庫全書
御訂全金詩增補中州集卷四十
張參議澄(四首)
澄字之純别字仲經本出遼東烏舍族國初遷
之隆安祖黃縣府君移官洛水因家焉之純早
孤能自樹立避地洛西率資無旬日計而泰然
以閉戶讀書為業嘗從辛敬之趙宜之講學故
詩文皆有律度兵後居東平詩名籍甚如云齊
客計窮思蹈海杞人癡絶漫憂天壞壁粘蝸艱
國步荒池漂蟻失軍容此類甚多
附元好問張仲經詩集序仲經出龍山貴族少
日隨宦濟南從名士劉少宣問學客居永寧永
寧有趙宜之辛敬之劉景玄其人皆天下之選
而仲經師友之故蚤以詩文見稱及子官西南
仲經偕杜仲梁麻信之高信卿康仲寧挈家就
子内鄉時劉内翰光甫方解鄧州倅日得相從
文字間仲經之所成就又非洛西時比矣北渡
後薄游東平謁見行臺嚴公一見即被賞識待
以師賓之禮授館於長清之别墅積十餘年得
致力文史以詩為專門之學此其出處之大略
也今觀其詩在永寧賦幽居云寒盡陰崖草有
芽竹梢殘雪墮冰花號空老木風纔定倒影荒
山日又斜天地悠悠常作客干戈擾擾漫思家
烟村寂寞無人語獨倚寒藤數暮鴉其落筆不
凡類如此及來内鄉嘗阻雨板橋張主簿草堂
同賦浙江觀漲詩仲經云一雨天地來濤聲破
清曉光甫大加賞嘆以為有前人風調是年出
居縣西南白鹿原名所居為行齋取素貧賤行
乎貧賤之義行齋之南有菊水湍流噴薄景氣
古澹陽崖回抱綠莎盈尺臘月紅梅盛開諸公
藉草而坐嘉肴旨酒嘯咏彌日仲經有詩云寒
客遠峯猶帶雪煖私幽圃已多花仲梁雖有煖
散春泉百汊流之句亦自以為不及也其餘如
次韻見及云長松偃蹇千年物病鶴摧頽萬里
心春思云一春常作客連日苦多風野樹凄迷
綠簷花暗澹紅愁隨詩卷積囊與酒樽空巢燕
如相識頻來草舍中書事云故國三年夢新愁
兩鬢蓬淚從南望盡塗自北來窮破牖蠅烘日
枯梢鵲愛風悵然掻白首遠目過歸鴻贈員善
卿云詩材雖滿腹家具少於車珍珠泉感舊云
紅槿有情依壞砌綠莎隨意上寒廳秋興云壞
壁粘蝸艱國步荒池漂蟻失軍容秋日云寒花
矜晚色病葉怯秋聲憶永寧舊遊寄魏内翰云
上閣寺高迎晚翠游家樓小簇春紅獨脚云洛
岸瀟瀟雨送春老愛青山悟靜緣問路前村犬
吠人病枕偏宜夜雨聲林深鹿近人年衰與杖
宜雲出祗園雨亦香又如風琴一首回軍謠四
首清明日陪諸公讌集東園一首病中一首移
居學東坡八首再到方山絶句書陶詩後集句
往往傳在人口内相文獻楊公有言文章天地
中和之氣太過為荒唐不及為滅裂仲經所得
雍容和緩道所欲言者而止其亦得中和之氣
者歟為人資禀樂易恬於進取進退容止皆有
藴藉可觀與人交重然諾敦分義終始可以保
任使之束帶立朝當言責之重豈得輕負所學
忘禮諫之義乎憂世既切惠養是其所長趙張
三王鈎距之吏奮髯抵几砉砉俊快保其羞而
不為至於德讓君子之風良有望焉自丙午以
後參幕府軍事當賢侯擁篲之敬得寸行寸謂
當見之一日未一試而病不起矣其孤夢符持
橘軒詩集求子編次感念平昔不覺出涕因題
其後嗚呼有言可述學者之能事有子可傳人
道之大本吾仲經言可述矣子可傳矣顧雖賫
志下泉其亦可以少慰矣夫甲寅冬至日詩友
河東元某裕之題
積雨
積雨生頑痺新晴意自怡幽花依小徑野蔓媚疎籬髮
少從梳懶年衰與杖宜腐儒慙用拙糲食復何辭
和林秋日感懷寄張文御史二首
塞草枯黃秋未殘北風裘褐日生寒田園正憶遂初賦
冰雪莫吟行路難囊穎露錐徒自苦蒯緱有劍秪空彈
南窗明暖無塵到慙愧高人老鶡冠
别家六見月牙新萬里風霜老病身塊坐氊廬心悄悄
遠懷茅屋夢頻頻瓜田無取終成謗市虎相傳久是眞
鄉國歸程應歲暮火爐煨栗話情親
輥馬圖
飛塹乘城力亦優不應伏櫪便垂頭而今世上無良樂
兀兀黃塵輥得休
白賁(一首)
賁汴人自號決夀老自上世以來至其孫淵俱
以經學顯
客有求觀予孝經傳者感而賦詩
古人文瑩理後人但工文文工理愈暗紙札何紛紛君
看六藝學天葩吐竒芬詩書分體製禮樂造乾坤千岐
更萬轍要以一理存如何臻至理當從踐履論跋涉經
險阻鑽研閱寒温孝弟作先鋒道德嚴中軍仰觀及俯
察萬象入見聞不勞施斧鑿筆下生烟雲高以君唐虞
下以覺斯民君如不我鄙時來對爐熏
王内翰樞(一首)
樞字子慎良鄉人遼日登科仕國朝直史館
三河道中
十載歸來對故山山光依舊白雲閒不須更讀元通偈
始信人間是夢間
睡軒趙晦(一首)
晦字光道管城人宋末代州法曹秀容主簿汴
京破後不復仕自號睡軒居士子洵子都大定
二十年進士眞定路總管判官孫綱三赴廷試
以蔭補官終於永夀令曾孫居禮之讓今在燕
中
暮春
壓枝梅子半青黃葉底殘紅雨褪香翠鈿舞風榆落莢
綠鍼浮水稻抽秧酒濃猶覺春酲困睡美方便午夢長
苦被啼鶯訴花老揮毫聊作送春忙
浚水王世賞(四首)
世賞字彦功汴人與尹無忌王逸賓趙文孺相
周旋明昌中保舉才能德行賜出身釋褐鞏州
教授終於鹿邑簿有浚水老人集傳於世
立春後十日登樓
今日登樓眼風烟倍覺新溪梅初破萼屋雪半融銀鴈
外天逾碧鷗邊水自春兒曹應見笑吟望獨傷神
春雪
只謂春天暖寧知雪霰飛龍蛇且深蟄花柳不勝威淰
淰凌風細紛紛帶雨稀誰當問穹昊生殺果何機
探梅
候得南枝破玉腮心顔今日為君開細看苔逕無行跡
先賞應輸我獨來
稱善齋
宦途馳逐只堪羞何意須封萬戶侯平日少游眞可念
絶勝辛苦駐壺頭
南湖靖天民(一首)
天民字達卿㵚陽人其父國初官原武因而家
焉少日嘗兩魁鄉試自望者不碌碌所與交如
龐才卿楊茂才劉之昂王逸賓皆一時名士晚
年買田南湖葺亭圃植竹樹以詩酒為事自號
南湖老人年七十九卒子文煒德昭從孫顒子
昂
西子放棹圖
髻鬟蕭颯苧蘿秋千古香溪水自流吳越兵爭竟何得
風流輸與五湖舟
附遺山集南湖先生原武人年二十許時曾以
鄉試兩冠鄭州然其資倜儻所以自望者甚高
終不樂為舉子計即棄去學擊刺當正隆征南
頗欲馳逐戎行間既而大定詔書下兵各罷歸
先生抱利器而無所試乃浮湛里社以詩酒自
娛買田南湖之上築亭種樹徜洋乎其間盡置
家事日與賓客酣飲歌館棋槊窮日夕不少休
家故饒財又好施與其赴人之急猶疾痛之在
已故人尤以此歸之所與游如臨洺王逸賓游
宗之大定劉之昂其人皆天下名士至論人物
必曰靖達卿今日之竒男子也先生生於天會
初歴大定明昌泰和優游於太平和樂之世者
五十年大安兵興乃下世平生喜作詩樂府尤
有藴藉觀西子放棹詩可見也嘗雪中騎青騾
行京水道中作長詩卒章有安得西都畫史吮
筆出新意寫作南湖老子雪景乘騾圖之句其
子文煒北渡後來東平始以先生之意追畫此
圖求僕賦詩文煒質直好義讀書作文有聲時
軰中觀其子可以想見先生之為人故為道其
事幷以致懷賢之思云
東臯桑之維(一首)
之維字之才恩州人蔡丞相伯堅之子壻也以
樂府著稱有東臯集傳於世
白髮
白髮近年見十中三兩莖半因愁儹出多為病添成梳
裏有時落鑷餘還又生老知無可避何處是功名
步元舉(一首)
元舉關中人
下第過榆次
栖遲零落未歸人已坐無成更坐貧意氣敢論題柱客
晨昏多負倚門親囊空漸覺錢餘貫衣敝翻饒蝨滿身
遥望秦關獨惆悵一天風雨落花春
馮文叔(一首)
文叔遼東人
客舍
秃襟短褐破書囊十五年來客異鄉生事穽中搖虎尾
窮途天上轉羊腸三朝不遇馮唐老半夜悲歌甯戚狂
獨倚牛車望遼海西風塵土鬢蒼蒼
張庭玉(一首)
庭玉字子榮易縣人能日賦百篇有集行於世
即事
烏鳶繞樹山棃熟蝴蝶穿花木槿開赤脚城中借書去
蒼頭原上負薪來
宗道(一首)
道字雲叟山陰人以足疾不仕有詩云家藏千
卷富身得一生閒茅屋經年補柴門盡日關其
自處可見
寶巖僧舍
寂寂鐘魚柏滿軒午風輕颺煮茶烟西堂竟日無人到
只許山人借榻眠
鮮于溥(三首)
溥字彦仁宋文臣子駿之後高祖淳淳之子孝
標標之子夀吉夀吉之子坦皆擢進士第而仕
亦達彦仁坦之子以門資仕終於櫟陽令濟源
盤谷天壤佳處坦父子居其間飲酒賦詩翛然
塵垢之外至今人以高士目之弟彦魯子忠厚
今居鄉里
魯村道中
小橋沙路已堪圖更著衰翁跨蹇驢暮靄似催寒日短
秋容仍帶遠林疎雕盤平野黃榆落兔走横岡白草枯
漸喜閒身遠朝市一年強半在村墟
春日倣舊詩體
年老逢春莫等閒逢春能得幾回看插花儘要花枝滿
把酒休辭酒琖乾好向酒邊留舞袖不妨花外駐吟鞍
閒身健在須行樂燕語鶯啼春又殘
早發
燈前夢斷家千里馬上詩成月一痕晨粥未烹官路遠
隔林烟火是漁村
史士舉(二首)
士舉字仲升滎澤人漢功臣弘肇之後高祖所
賜鐵券故在其大父官濟源樂其山水因家焉
父神山令激石琚榜進士仲升以蔭補官歴銅
鞮三川兩縣令初任京兆錄事以歲旱擅開倉
賑貧身往太一湫禱雨尋獲嘉澍用是得名為
人雅重知義理裦衣緩帶逍遥山水間宛然一
老書生也貞祐之亂避於太行保聚失守老幼
皆出降仲升義不受辱投絶澗而死年七十九
孫庭玉字德秀今居山陽
超化
石根寒溜迸珠璣尋丈驚看雪浪飛我是玉川烟水客
暫來盤礴亦忘歸
晉祠
小橋流水竹蕭森竹裏人家一徑深只欠東風小籬落
梅花疎淡月籠陰
御訂全金詩增補中州集卷四十
