欽定四庫全書
御訂全金詩增補中州集卷四十六
李俊民三
食芡
池底休鋪錦鷄頭自有栽柔中皆水性剛外乃天才精
彩惟魚目珠圓出蚌胎坐間咄嗟致不似荔枝來
潁陽元道人虚白菴
有山心可算有水耳堪洗飄飄元逸人寓意在山水勘
破人間世不聽心與耳一室虚生白自得吉祥祉
八日登山同謁吳王祠(四月)
老樹凋殘盡靈祠寂歴中古今時易改幽顯意能通歲
享屢登樂俗追三讓風送迎人散後日落亂山空
陽城懷舊(呈陽敬之燕子和李文卿)
路梗傷時事春歸感物華風波千萬丈烟火兩三家樹
杪失巢燕牆根無主花當年人不見何處是生涯
道途行處惡故舊别來稀澗口分流水林梢挂落暉好
山留客住幽鳥背人飛門外秋光老征鞍尚不歸
上長平寄楊成之
衰遲長在外矍鑠愧征鞍世路驚心惡天風刮面寒迢
迢人漸遠冉冉歲將殘今夜梅梢月同誰共倚欄
河陽呈苖簡叔
妖氛長斗北殺氣尚河東人物不如古地圖秪自雄三
城環野水二麥卧天風多少逃亡屋荒凉晚照中
即事
炎凉愁裏過陵谷暗中遷素拙生生計尋耕下下田為
嫌頻告糴却恨不逢年門外催租吏長妨對聖賢
中秋對月
雲山懷素隱秋興暫來歸月與人同醉星隨客漸稀入
河蟾不没遶樹鵲何依浩氣凝光界瑶臺夢欲飛
山中寄張漢臣李廣之
枳棘非所棲繫匏焉不食未黔墨子突又奪伯氏邑一
年三褫服半歲兩塗敕歸去來山中無喪亦無得
經童
盈門修鄭簡同隊執韋經蘇子應千里徐兒尚九齡鴈
行成次序鸎語太丁寧堪笑西城老朝朝酷教刑
自遣
居閒聊自適造物果何如生理年年拙交情日日疎吠
猶聞跖犬技可笑黔驢誰識徘徊意西山有舊廬
小旱雲而不雨
阿香誰使送雷聲敢望天瓢一滴分恨魃長為周地虐
憫尫幾被魯人焚風吹海立垂垂雨澤與山通處處雲
何事卧龍猶不起得微往見葛陂君
注山谷得微往從董父餐寧當罪繫葛陂淵
復用韻
區區布穀不停聲安得銀河水半分湯稼未應枯後溉
周川豈獨旱如焚是誰阻當知時雨有底商量出岫雲
造物不為天下計只將花事了東君
十六日雨
平地俄驚霹靂聲老龍功過此應分不知東海因誰祭
却笑西華欲自焚四面蔽虧無日月百神奔走會風雲
時人那識天公事一溉惟知有巨君
王子榮過家上冡
暫領元戎小隊行盡驅春色入山城蔥蔥佳氣隨軒蓋
嫋嫋高風卷旆旌題柱橋邊男子志散金閭里故人情
貴游前後知多少不使堂虚晝錦名(州有晝錦堂)
用趙之美留别韻
平生藏器待何時除卻荆州不可依預報行人應鵲噪
相將送客有花飛鴈從去後弟兄少鸎未來時朋友稀
不盡赤心今日話東山無以我公歸
重午偶題
龍鍾歎我百年身幾見山城節物新水荇長如牽翠帶
石榴半似蹙紅巾可憐今日依劉客便是當時弔屈人
誰道南來風解愠試從比屋問吾民
春日
白頭不奈隙駒催慣飲屠酥最後杯百歲無多偏晝短
一年將盡又春來東君得地權終在北斗隨天柄已回
造物却還眞宰手衆人今後試登臺
和參謀李舜舉
平步青雲感遇初試看傾蓋氣何如樗材應笑陳人牓
雋永爭談辨士書夢鹿果能誰得鹿知魚未必子非魚
青山馬上多詩句北斗以南名不虚
一怒王師弔伐初堂堂人物古誰如劍頭何患無炊米
楯鼻多應有檄書盡道公孫能躍馬應憐學士獨焚魚
旌旗未度長河水千騎元戎已擣虚
和東菴孔安道韻
淡泊生涯共一堂杖蔾踏遍水雲鄉不妨廬結在人境
應念客來從遠方三笑可無陶靖節八仙宜得賀知章
袖中時出烟霞語習氣師兄亦未忘
五舍人生朝
積德高門慶有餘隔年記得掌中珠清新月窟兩桂枝
俊逸渥洼千里駒戲自老成看蠟鳳志從小異見摴蒱
一朝騰踏青雲上快覩徐卿第二雛
和子搢中秋
最後賓來舉白浮要須同賞桂花秋蛾兒應恨燈無焰
孌女能教月再修分外高寒天上闕就中明徹水邊樓
姮娥不我為生客休把光芒取次收
和子搢九日漫興
此身到處賈胡留細雨斜風冷淡秋佳節又從愁裏過
故鄉不似舊時遊試拈紅葉題詩句強摘黃花泛酒甌
落帽龍山幾人在雲沉鳥没恨悠悠
節物催人分外愁干戈眼底未能休丹楓落處吳江冷
黃菊開時灞岸秋可是凉風添寂寞更堪缺月照綢繆
悠悠今古何須問淚灑牛山亦過憂
沁園懷古
風波平地難開眼劍戟羣山欲割腸冠蓋隨時成物故
園林何日破天荒摩挲碑石空懷古點檢圖經為補亾
誰是熙熙堂上客近來老子也和光
和即事
擬將唾手取封侯世事那禁種種愁未可搏他馮婦虎
終須享此景升牛但知勿翦甘棠在莫為難圖蔓草憂
自古貴人天所予定教名字到金甌
和新秋
簾捲西山雨乍停自知時節候蟲聲新凉邂逅如佳客
殘暑留連似宿酲可見韓檠燈下志且憐班扇篋中情
若為解得吾民愠更鼔南風一再行
寄史正之
往來門下亦風流分得籌堂幾許憂剛甚養他横槊馬
何如了取濟川舟人還忌器休投鼠誰為蹊田欲奪牛
聞早抽身閒處著不妨仍帶醉鄉侯
聞捷音招王德華吳天章等出山
紅塵一騎報平安知是元戎小隊還且喜好音來汴水
仍將舊事問潼關横雲自護車箱澗落日空銜箭筈山
只恐膏肓歸不得早隨春色到人間
用之次韻復答
小齋飄雨注風帷門外青山困品題足躡盡知齊是假
膽嘗爭奈越猶棲任教别後書盈篋贏得年來氣暖臍
聊與老農歌帝力一缸村酒薦豚蹄
夜雨三首
五月十八日夜雨濟之君祥正之顯之漢卿子昂燈
下酌酒相賀喜而為之書
元氣淋漓徹九垓那消掩耳一聲雷雨雖不解知時至
雲豈無心出岫來所恨龍潛猶未起大都天意卒難回
等閒莫話為霖事且對簷花盡此杯
夜半天公號令催即時驚起阿香雷須知稼穡艱難甚
誰把隂陽燮理來不使魃為周地虐定應龍自葛陂回
隣家酒熟留連客聊與愁人共一杯
化工寧許著詩催平地俄驚失筯雷行雨夢從巫峽斷
為霖人自傅巖來老農學稼無多力太史書年有幾回
愛酒陶家纔種秫何如共此即時杯
用之請還公府用韻拒之
殄寇將軍力自宣幕中議論可回天氣吞驕虜鞭先著
威定并門檄罷傳正恐一隅防飲酒(張漢臣馬武有同醉堂)休從
百尺笑求田揚雄禄位誰能動始為侯芭草太玄
弔劉伯祥
記曾林下見臞仙惆悵紅塵未斷緣不憚廣文寒處坐
屢逢元亮醉時眠難逃辰已賢人歲有負虀鹽太學年
落落天才無地用却還英氣與山川
伊闕鸂䳵堂
同王德華子正善卿澤之焦彦昭唐俊卿張伯宜史
正之李文長姚子昂男李楊杜浩然書壁
千年古道入荒闉破屋頽垣一聚塵天地如何收險阻
山川猶覺露精神餘波禹貢朝宗水習俗周南既醉人
把酒西風無限興黃花時節對佳賓
一日灘流淺自分灘頭鸂䳵似通神大都鸞棘無多地
畢竟烏臺得幾人浮世堂堂春易去隨時局局事皆新
當年靈翼今何在滿目西風動白蘋
亂後寄兄
長劍何人倚太行氊裘入市似驅羊怒降白起不仁趙
死守裴侯無負唐可奈崑炎焚玉石更堪蜀險化豺狼
紫荆猶是階前樹風雨何時復對牀
萬井中原草棘荒縱横大劍與長槍晝烽夜火豈虚日
左觸右蠻皆戰場丁鶴歸來遼已冡杜鵑猶在蜀堪王
此生不識連昌樂目送孤鴻空斷腸
别郃陽申伯福昆仲
百里相望邂逅遲如今始得話心期情深堂上留髠夜
興盡山隂訪戴時客舍教人那用送異鄉遊子不勝悲
烟村水驛秦川路來往郵筒好寄詩
郭仲山生日
乘興游山也自賢千金奚羡築臺燕誰為洛下同舟友
人道江頭弄月仙欲向潼源歸舊隱便從莞谷種閒田
槖駞樹得長生理不解如君養性天
和李唐傑韻
翰墨場中第一人而今委翅在雞羣縱横詩律凌徐庾
浩汗詞源嫓典墳兵氣横流存此老天心未欲喪斯文
年來草就歸田賦嘯傲南山卧白雲
郵筒寄後憶詩人落落英才迥出羣試問槐花忙幾舉
可憐桂子落誰墳浮沈且與陪中立喜愠何嘗見子文
傾破葵心望天表龍庭不日會風雲
隨州長官張鵬舉暨壻陳正文見過
寂寥秋思梗吟懷幾度柴門鵲噪開一話勝看江表傳
百書不及隴頭梅馬催行色日邊去鴈送歸程天際來
萬里龍庭莫辭遠中原事業望人才
剛忠公
未除妖氣斗牛間一夜長星落將壇天意欲將全節畀
人心無奈此時寒斷頭那肻降朱泚血指誰思滅賀蘭
立盡太行山上石我公忠烈不容刊
同濟之游百家巖懷郭延年有感(三月)
雨晴閒向百巖游今古都成一段愁老衲解回山下虎
(稠禪師)眞人跨入洞中牛(陸眞子)水流花落三春暮鳥没雲
沉萬事休有道碑前空墮淚往來誰復共仙舟
辛丑中秋夜與用亨漢臣濟之君祥子昂仲寬及
諸同志聚飲於學宫隂不見月
節物相催近覺頻勝遊攜酒意何勤幾人白髮對明月
萬里青天愁片雲嫋嫋風高秋已半厭厭客醉夜將分
督郵氣味從來惡今日罇前也獻芹(戲遂良酒)
莫嫌勝日燕游頻且慰寒窗力學勤白也停杯將問月
退之利劍欲開雲清光難比秋三夜痛飲何辭酒百分
况在泮宫思樂地與君共采水中芹
九日濟之君祥仲寬子昂攜酒於漢臣書齋小酌
已而乘興與衆老人會於城西馬氏東籬談笑盡
醉抵暮而歸為賦此以紀一時之勝事
相扶醉袖出西城翠展秋山一望晴坐上孟嘉嘲未解
籬邊陶令話多情酒猶強飲狂時藥菊莫尋餐落後英
興盡歸來天色暮老人星散月還生
承和復用韻
草草杯盤興不妨一年一度送春忙我無酒量難投社
君有詩情合擅場衣錦堂前冠蓋貴落花徑裏綺羅香
暫時忘却愁滋味驀上心來似膽嘗
答趙之美見和
不堪春事等閒妨汲汲光隂過隙忙青眼久懸高士榻
白頭羞入少年場風從定後花猶落月自修來桂復香
休向兵廚問消息且教下馬客先嘗(之美有深鎮兵廚未許嘗之句)
李子搢約同上山督之
踏青時節醉何妨一掬歸心想見忙杖履不須從捷徑
觥籌且莫戀歡場明山秀水家家景野草閒花處處香
休訝登臨無脚力世間險阻備曾嘗
答史正之
正之至連日清話恨不能文字飲也時三月晦日
草堂深處百無妨却為高岑對屬忙(高適岑參杜遙知對屬忙)啼鳥
送春歸閬苑妖星亂世跼文場閒花空怨綠衣使煮酒
不隨青杏香見說麴生風味少尚堪留與老饕嘗
陽城題北臺觀壁
幾年空負北山移今日方知見事遲猶憶王鳬初去後
忽驚丁鶴暫來時雖無壁上題名記頗愧棠隂聽訟詩
指是荒城舊游處西風搖落菊花期
客中寒食
斷蓬蹤跡寄天涯劍戟林中閱歲華又値禁烟焦舉節
(焦亦作周)奈無對月少陵家驚心咄咄催歸鳥觸目冥冥濺
淚花老後愁懷誰遣得未應端的酒勝茶
和徐子賢西行留别
便從傾蓋話詩情風雨端能落筆驚金馬漫誇三學士
碧油曾見一書生竹溪花圃留連醉水郭烟村取次行
自恨年來懷抱惡與君相别但吞聲
姪謹甫鞏縣寄魚
掣三牽兩得沈腥顧我庖廚遠未能幾度敲針無處釣
一朝醒酒不須冰居官止合如羊續命駕何須學季鷹
當念家風本寒素莫從今後爇饞燈
毋師聖醉中落水用郭進之韻
無人橋上醉婆娑脚力危時可奈何賀監未應眞落水
屈平到底也隨波浮雲世事黃粱夢斜日秋風薤露歌
點檢交情能有幾柴門今後雀堪羅
下鼇背
浮雲蹤跡去留難谷謗巖嘲勒我還畢竟一身無著處
大都百計不如閒無多伎倆三休外是亦風流二老間
昨日主人今日客回頭山色若為顔
許司諫歸來圖
社稷憂深志未舒陸渾山下賦閒居幾年不復朝雞夢
一旦飜隨隴鶴書直比朱雲徒折檻寵踰疎傳早懸車
商巖了却和羹事方信旁求信不虚
寄伊陽令周文之括戸
幾年客裏厭馳驅故向伊川好處居剛受一廛同許子
誰知四壁過相如厥田不稱中中賦此事眞堪咄咄書
疲俗脂膏今已盡看看鞭算及舟車
和子搢秋晚出郭
陶寫詩人得句忙舊游能復憶嵩陽山頭雲霽雨聲歇
水面風來花信香今日事雖非向日故鄉景自勝他鄉
杖藜忘却尋歸路獨立河橋詠晚凉
戲嘲
江西社裏幾詩流詠月嘲風未肻休得句不能當競病
措辭那敢向春秋笑飜王氏三株樹驚倒張家五鳳樓
帶繫雪詩三十韻勝如騎鶴上揚州
送史邦直入洛
肉山南去汗如流了取公家事便休征棹不霑瓜蔓水
歸裝莫待菊花秋忙中暫過平嵩閣别後頻登望省樓
若問鶴鳴近消息翅翰飛不到揚州
和竇君瑞
勒石燕山後世名子孫蟬蜕起風塵誰憐喜鵲飛來意
自歎靈椿老大身愁見灌夫杯酒過夢驚蘇蕙錦書新
幾年客裏無情話一笑相逢未厭頻
竇子温宅為有力者所奪
漫勞買宅著千萬此又卜居何所從得把茅來頭可蓋
但教窗下膝能容尚憐相賀巢邊燕知為誰甜花底蜂
速向元龍問田舍暫將一榻過今冬
子榮途中見憶有先生在世人中龍三十年前到
月宫之句依韻謝答
高樓日日望元龍禾黍離離憫故宫兩地漫看千里月
五湖能借半帆風囊錐穎脱何難出名紙毛生未肻通
好在沁陽山色裏一廛寧許寄揚雄
弔曹慶之
杯酒中間氣沓拖從教千丈起風波絲棼世事無一可
花落人生得幾何休向棘林長夜哭試聽蒿里送行歌
豈容身後留榮辱山岳鴻毛較孰多
弔王德華
衰鬢愁添鏡裏絲流年恰及夢中蓍可憐白日佳城地正
値黃楊厄閏時(丁亥閏十一月)撫柩恨深元伯母負薪情慘叔
敖兒觸髏不識生前樂枉却招魂費楚辭
贈醫郭顯道
小隱嵩陽種德時智能博物物皆歸籠中無愧狄仁傑
山下常逢臺孝威子細論來生可養斬新卦得遯之肥
麤疎誰似嵇中散幽憤詩成憶採薇
焦彦昭失中子
相逢地下果何如自謂情鍾亦太愚未必珠能空老蚌
豈期玄不與童烏且憐商也無三罪尚喜徐卿有二雛
萬事盡歸天予奪速宜收淚謝玄夫
春温軒
三尺枯桐膝上横一彈洗盡綺羅塵芙蓉城裏誰為主
姑射山前别有人雲雨不侵行處夢丹青難寫醉時眞
早尋林下乘鸞侶莫遣春温過却春
索和長平諸詩友送行韻信筆奉呈君玉潤之資
客中一笑
青春人物正當時咫尺雲天快樂披相見便如膠漆密
此行還似筈弦離方傳細柳將軍令或賦甘棠召伯詩
待得一朝公事了聯鑣西去未為遲
此身莫輙犯針氊只合浮沈委自然久墮風波人海裏
暫依雲漢使星邊斗升乞活眞堪笑青紫歸耕亦可憐
早晚皇家重名器著鞭當在祖生先
老覺麤疎過往時赤心今始為君彼交情大抵無新舊
人事從來有合離見說片辭能折獄未嘗一話不言詩
河東自古文明地可惜儒冠感遇遲
又和前韻
昨晚蒙降臨無以為待早赴院謝聞已長往何行之
速也因去人寄達少慰客中未伸之志耳
縱横入市盡裘氊一旦衣冠氣索然豈信魯連歸海上
頗哀屈子老江邊汗流石馬誰堪恨草没銅駞世所憐
莫憚區區困刀筆論功終讓指蹤先
任仲山談西府事
德音到處下情通喜動山城百歲翁和氣挽回中國化
威聲振起外臺風少酬漢使澄清志不愧周官燮理功
南北封疆歸一統太平立法自河東
唐臣滿月洗兒索詩故賦(兩滿月)
白頭休恨夢熊遲却是人間久遠期有客已為摩頂記
為君復草弄璋詩一從老蚌生珠後再値姮娥月滿時
咫尺昂霄看英物不須女子作門楣(有二女)
留題靳載之園亭
幽徑疎籬竹外村淡烟斜日水邊城地形占斗辨南北
風俗以人分重輕坐上有山圍似畫樽中得酒論如兵
青春將種多才調拂袖林泉恐不情(載之靳千戸之子)
送參謀劉君祥
寂歴書齋獨坐寒白頭羞見雪中山虛名得失蝸爭外
浮世榮枯蟻夢間半夜朔風催客起幾時新月望君還
鶴鳴林下無人共何處烟霞不可閒
馬首風花拂面寒十年兩度過隂山浮雲暮暮朝朝裏
行鴈兄兄弟弟間大抵故鄉生處樂莫教明主放時還
如今造物尤難料枉使深心不得閒
中秋
共對青天好舉觴從前三五是尋常一年佳節秋將半
萬里清輝夜未央纔向缺時舒窈窕欲從盈後斂光芒
姮娥曾得長生藥我欲停杯問此方
郭子雲酒熟同李茂卿史正之豪取不許
愛錢措大眼孔小病酒先生舌本乾債是尋常誰不有
囊嫌羞澁且留看三人未必一人損豪氣難忘習氣酸
毷氉相逢欲空去從來如此四并難
再赴陽城用前韻别茂卿子雲正之
誰使腰間印欲懸不知面上唾纔乾先生敢以督郵去
坐客莫將官長看祖席又成攜手别離杯何苦上眉酸
且休凋落高陽社來往雙鳬也不難
清明席上同史正之姚君寶子昂
浮雲雨後自縱横不待風收放曉晴百計花期成漫興
一年春色過清明誰家鑚燧罷藏火何處吹簫猶賣餳
回首故園魂欲斷鳥飛只是片時程
悼亡
須信人生足别離别離不待白頭時因憐曩日在縲絏
豈憚今朝炊扊扅中道奈何奔月去此情惟有落花知
眼前活計無聊甚空對當年紙局棋
段侯行春顯聖觀喜雨
癸卯季春小旱清明後七日段侯正卿行縣回會名
流勝士五十餘人於仙翁山下之顯聖觀須臾雨作
自未至亥而止大滿人望酌酒相賀莫不盡酣適之
興張種德有詩因和韻以紀其勝元帥申甫段玉使
姚昇書於壁
行春冠蓋暫躊躇誰信東山面目疎興盡奚勞風送客
氣和不覺雨隨車移民雖恨梁加少腐粟尤誇漢有餘
獨歎吾儒有何貴自今牛角莫横書(傷儒人種田事)
寄答趙公定
他人共折依依柳居士但飲薄薄酒豈其必取齊之姜
又恐不為白也母雖然客或許敦龐慙愧我無白璧雙
更向稠桑老人卜凖備買紅纏酒缸
姚子昂壽日(二月初三)
門外風光二月初衣冠把酒慶懸弧一生接物無腸蟹
萬事隨緣短脛鳬坐上書空窺草聖醉中疥壁笑詩奴
年來世事俱嘗遍只合千金養客軀
又用濟之韻贈子昂
綿綿宗𣲖自何時借問吳興第幾支書愛換鵝功不到
獄因劾鼠法先知為秦徙木思無地在漢高門福有基
此去鄉閭結仁愛請君聽取忍齋詩
為劉益之營中上王懷州
自分毛錐不入時如今尤恨掃門遲徒勞魏氏貪雞肋
却笑虞人望羖皮未有赤心相待處奈何白髮是歸期
儻令扶病還桑梓横草難忘報所知
氊帳連雲逐日移胡笳月底不勝悲中原為患有驕子
造物戲人如小兒馮鋏縱彈無便去晏驂未解有誰知
天涯回首消魂處故國霜前鴈過時
錦堂碧落壽席(年五十一)
年光過隙一何忙知命年來百念忘公事了時隂德大
塵緣斷後道心涼未償勇退求閒志先得長生不老方
共勸十分添壽酒莫辭酩酊醉山堂
答張文玘見戲
邂逅騷人興愈多不知賜也許仝科君尤老去詩魔在
我奈新來技癢何但恨近無阿買寫憑誰付與雪兒歌
一從探得驪珠後驚倒中洲蚌與螺
贈奴(劉氏甥十一月二十一日生籌堂子)
白髮因緣短犢車可憐風采外家無蚌生珠後何嫌老
鳳有毛時亦自殊會看伯仁興絡秀不妨節信論潛夫
劉生誰謂難成事將相從來有種乎
喜事相尋種種來豈期天意一朝回璋從弄後熊無夢
月到圓時蚌有胎便可字教阿買識那消錢為窟郎堆
賢愚懷抱俱休挂且盡罇前露頂杯
和楊之美韻
光華異域仗全才銜命悤悤出吹臺物外英標傾水鏡
坐中妙語落瓊瑰節回北闕旋如斗名振西陲聽若雷
若踏賀蘭山下石國風未合入詩來
和河上修橋
故里風光衣錦遊賦詩誰與共臨流相逢依舊山青眼
也有何愁浪白頭官渡方當横槊日合肥正是著鞭秋
坐間有客誇雄辯不念題橋志未酬
御訂全金詩增補中州集卷四十六
