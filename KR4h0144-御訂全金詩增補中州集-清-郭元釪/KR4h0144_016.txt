欽定四庫全書
御訂全金詩增補中州集卷十四
趙秉文六
嵩山道中
為愛青山懶著鞭吟詩時作鶴頭偏驀然得句驚飛鳥
樸簌巖花墮馬前
屋頭山色靜無埃竹裏柴門水際開驚怪籬中犬迎吠
有人知自碧嵩來
題南城樓
樓上遙看郊外村不須騎馬坐平分人家應在青山外
時有歸牛下白雲
香巖寺壁
一夕秋風變素商蕭蕭雲物換新凉片雲不作前溪雨
飛過高城有底忙
題扇頭
魏三句裏數聲艣秦七詞中萬點鴉好在團團明月底
一彎流水幾人家
三學院對月
何年覲佛朝天子各以寶花樓閣俱為問上方銀世界
不知有此夜寒無
祕魔巖
鐵鎖關藏五百龍文殊遊戲作神通山僧要辦金剛眼
莫謂魚鰕在此中
回春谷
冰崖雪柱道人家谷榜回春事已夸却恐陽和在泉底
未春先發忍冬花
登萬聖閣
中州之山臺山高遍尋五頂無乃勞老去看山無脚力
直憑一閣了秋毫
馬頭
天外亂山圍曠野水邊孤塔背層城馬頭才抹桑乾路
愁見行人問去程
趙橋望
天垂曠野初疑合地轉深巖忽似窮偶向高崖聞笑語
寒春一帶夕陽中
漁陽道中
盤山曾藉上方眠落日蒼蒼響石泉夜半峯頭聽鳴鹿
半崖松子落階前
逹北京
小車日日碾征塵臥即看書坐欠伸露宿風餐二千里
青山無處不隨人
龍山怪松
自笑書生骨相窮倒騎驢看兩三峯天東稍喜無碑讀
踏雪還來看怪松
東京見梅
二月天東凍未蘇梅花市骨也清臞一枝萼綠來千里
為問東君管得無
遼東
幾家籬落枕江邊樹外秋明水底天日暮沙禽忽驚起
一痕冲破浪花圓
北都雪望
千山雪盡出樵車一逕雲移去似蛇小屋平頭虚落裏
炊烟起處是人家
北都小雪
邊城小雪試年華烟冷貔貅十萬家探使不來人半醉
將軍氊帳卓平沙
襲香亭
小橋虹影截波光面面荷花鏡裏粧風月要知無盡藏
一亭分作兩亭香
黃堂公退吏人稀露下西溪鶴未知一榻清香無著處
曉風殘月獨來時
錦波亭
柳影移隄步晚凉清溪放閘水泱泱胸中經緯天機錦
閒却小亭風露香
靈感寺
斜廊深院斷人行雪聚松中立鳥清僧臘數殘門乍啟
驚飛誶語獨含情
青青隠隠入烟微一日看山坐水涯何事晚來風截斷
偶看白鳥過林時
雞鳴山下橋
兩山相對翠屏開一水中流礙石迴橋北橋南路分處
紅塵一騎日邊來
和舜元雜詩
瘦馬龍鍾兩鬢華敲門避雨野人家門前籬落猶懸路
十里晚風吹斷霞
三五殘星闕角東淡黃楊柳月明中貪看稚子收殘葉
駐馬天街滿袖風
聖安小集
松軒却扇風仍好苔逕無花雨亦香門外市聲鏖午枕
老僧元不下禪牀
和子約立春
唐虞禮樂歲元新齊魯中書有大臣泰定三年調玉燭
衣冠萬國拜王春
二青圖
大青天驥之雲仍小青八尺猶龍騰三十年來無汗馬
不將遺像鑄興陵
古北口
幾家墟落兵戈外數畝荒田谷澗中日暮圍場來野鹿
令人長憶筆頭公
撫州
蕭寺金風動刹竿西城北斗挂欄干一蟲不響夜更靜
片月未高山已寒
燕賜城邊春草生野狐嶺外斷人行沙平草遠望不盡
日暮惟有牛羊聲
北苑寓直
柳外宮墻粉一圍飛塵障面倦斜暉瀟瀟幾點蓮塘雨
曾上詩人下直衣
玉堂
玉堂看到午隂移日薄春閒下直遲悞喜交番旗脚轉
隔墻送過小桃枝
西溪
山垠西北塵沙少水際東南風月寬盡日朱門人不到
鳬鷖引子傍欄干
過邯鄲
十五年來黍一炊叢臺重覓舊題詩而今馬上行人老
不似當初過趙時
臨洺
聰山洺水送還迎世事浮雲幾變更白髮重來相識盡
逢人欲問小時名
眞際栢
趙州東院庭前栢二百年來屈鐵柯莫怪兩株纏欲死
後來禪客葛藤多
滹沱
滹沱一箭截天來六月砅雷打土崖一夜北風吹岸柳
直從中渡撁船廻
淶陽道中
石頭犖确水縱横人在青山影裏行忽悟過溪驚笑語
斷崖茅屋暮舂聲
昌平狄梁公廟
力扶滄海將頽日目送西山不盡雲一邑豈能占惠愛
至今天下不名君
靈峯院
天門劃斷兩崖青拄杖靈峯頂上行一片白雲巖下起
不教眼力盡東溟
燕
宦遊憐我食官倉贏得青青兩鬢蒼不會無情雙燕子
南來北去為誰忙
湧雲樓雨
片雲頭上一聲雷欲到冠山風引回窗外忽傳林葉響
坐看飛雨入樓來
簾雨風斜不上鈎欄干吹濕怕人愁雷聲驅雨東山去
留下斜陽恰半楼
題閻立本職貢圖臨本
周王職貢朝萬邦右相丹青古無雙好本不應天下獨
解如明月印千江
金犀𠢐面覘天庭王會圖中見典刑已了宣威沙漠事
更煩右相寫丹青
墨梅
墨師不作胭脂面却恐傍人嫌我眞相逢莫道不相識
夏馥從來琢玉人
香山
山秀薰人欲破齋臨行别語更徘徊筆頭滴下烟嵐句
知是香山境裏來
夏日
樹木交隂鳥自呼蘧蘧殘夢破華胥虛簷一道風如水
展盡牀頭幾葉書
太寧吟詩臺(雨中)
易州山水甲天下一日太寧如死灰山意似羞人識面
雨昏丞相賦詩臺
樓上
樓頭四面好風生下與遙山一樣平睡起紗㡡欹枕處
恰如水底看雲行
山城過雨怯衣單清暁樓頭六月寒却喚奚奴添半臂
要乘凉氣倚欄干
登晉陽閣
坡陀勢盡晉川開一線汾河掌上來斜日西風倚高閣
白鳥飛過天門回
中山會故人
三十二年役夢魂故人老盡一身存燈前細雨當時話
别後相思誰與論
下直
綠槐影裏鳥呼風退食凉生襟袖中滿地綠苔承步障
楸花無蒂落深宫
潭上
倒影花枝照水明三三五五岸邊行今年潭上遊人少
不是東風也世情
日斜飛盡往來塵為怕春愁戀酒樽醉裏不知歸去晚
(闕)聲留著(關)華門
宿王佐宅
鞍山柘水事茫茫猶記同遊宿上方老大重尋窗下宿
殘經挂壁故人亡
燕子圖
一别天涯十見春重來白髮一番新心知話盡春愁處
相對依依如故人
祝爾區區萬里身錦書回寄莫辭頻而今塞北看雙翼
多少中原失意人
交親消息兩何如滿眼兵戈不得書為問南來新燕子
銜泥曾復到吾廬
送人之河中
功名蟻穴夢南柯投老空門不較多試看鐵牛無用處
横身終古負黃河
題李平夫畫黃山蹇驢詩圖
浮光林杪水參差意想先生得句時千古黃山山下路
蹇驢不是少人騎
三十年前濟水東詩中曾識蹇驢翁而今畫出推敲勢
却恐相逢是夢中
中秋日郊外遇雨
斜風吹雨水生寒荷蓋傾珠下芡盤驚起鷺鷥眠不得
冲烟飛過蓼花灘
登定安閣
春風吹袖著欄干薄霧初收雪未殘擬折梅花遮遠日
愁看直北是長安
滎陽古槐
滎陽縣東千古槐人言曾見漢朝來不知幾覺南柯夢
直至如今喚不回
新安道中
草根啾唧候蟲鳴月黑山腰信馬行夾路水聲長在耳
(以下闕)
遊華山
我與青山有舊盟淡雲微雨忽渝平朝來自獻三峯絶
眞令山神不世情
仙人仙去有仙掌袖中擲下青芙蓉遺與楊羲書一紙
暫留笙鶴駐中峯
玉龜山下古仙真許我天台一化身擬把嶽蓮騎白鶴
下看浮世幾揚塵
河上公廟
河上丈人忘姓名一編道德了一生時來河上觀物化
投醪欲變黃河清
稠桑谷遇雨
窮秋雨渡稠桑谷馬滑還經險路過騎上小山三十里
天教衝雨看黃河
濟源四絶
歌管年年樂太平而今鉦鼓替歡聲裴公祠下無窮水
好乞餘波為洗兵
祠前繚繞無窮水樹杪參差不盡山極目水窮山盡處
天台猶在白雲間
樹映樓臺水映空溪容林意兩溶溶夏山如醉無人畫
遠處微茫近處濃
毶毶雲水曉相參寺枕龍蟠十頃潭一徑通幽竹深處
居人指是侍中庵
山行四絶
終日看雲不忍還馬蹄犖确兩山間雨聲欲到詩人耳
雲氣先濛一半山
漠漠青田鷺啄苔背人飛去又飛回青山影裏銜青稻
知自濟源枋口來
樹根繫栰水淪漪雨裏看山也大奇不見文公陳迹在
摩挲苔壁認題詩
玉柱峯前紫翠堆道人架竹引泉來穿雲絡石無人見
下赴龍門作怒雷
一雨
遙望叢林一塔孤蹇驢日轉古城隅夜來一雨添新漲
瀲灧灘頭漸欲無
和楊尚書之美韻
河南夫子兩程子要與洙泗繼後塵濂溪先生為張本
舞雩風裏浴沂春
東萊兩本不朽計讀書原委有本因傷哉絶筆大事記
讀經未了已亡身
諸公辨論助怪驚削去訓傳非人情文公至正本無我
吾道初如日月明
漢儒俗學欺盲聾獨有一士超樊籠君家子雲晚治易
聖人門戸見重重
題劉德溫畫湖山豐夏横幅
聞道神仙郭恕先曾將清夏畫湖山而今筆墨歸天上
時許劉郎見一班
湖山清夏不應豐一逕林隂水石中六月凉生青篛底
釣魚船上一絲風
風來山脚水淪漣林影參差舞鏡天袖裏長安遮日手
綠隂多處弄潺湲
遠處微茫近處濃岸容林意兩溶溶夏山如醉無人畫
更倩劉郎作幾峯(與濟源詩少同)
題東坡畫古栢&KR0988;石圖三首
荒山老栢枿臃腫相伴醜石反成妍有人披圖笑領似
不材如我終天年
人生散材如散木槁死深山病亦奇放出參天二千尺
安用荒藤纏繞為
東坡戲墨作樹石筆勢海上驅風濤畫師所難公所易
縱有此圖無此高
雪望
吹面風來受雪寒寶花樓閣五雲端船移忽破瓊瑤影
丹鳳橋邊駐馬看
蟬
薄薄秋雲兩翼輕淤泥脫迹便恢聲可能枵腹凉隂底
受盡人間風露清
三蘇帖
他年鴻鴈各分飛風雨蕭蕭有所思猶記讀書懷遠驛
夜深燈火對牀時
君家一日會三蘇翰墨人間今古無時向明窗展横幅
不須更寫德星圖
宿朱家寺
撤幕風來遠更清窗閒野曠見雲生夜深古殿無燈燭
畫壁時因掣電明
金水河
金水河邊駐馬時燕春閣外夕陽微舊時同樂園前水
曾照寒鴉幾度歸
晚登太史臺
雲鏤殘陽一線金西風吹雨破層隂歸鴉&KR0988;得紅翻背
返照依依在遠林
市橋
市橋落日與坡平返照前灣别舸明不覺城頭來暝色
回看天際暮烟生
管幼安濯足圖
道喪何人識重輕白頭不作魏公卿滄浪濯足知君意
濁水那能凂我清
龐才卿畫長江圖
青山隠隠水悠悠何處長江是盡頭欸乃一聲人不見
忽從天際下歸舟
淨安寺紫蠟梅
倩誰傳語玉林神莫以時宜鬭斬新只是舊時黃面老
而今現作紫金身
題伊喇右丞畫雙鹿
忘言老人畫雙鹿筆力不減東丹王右相丹青乃餘事
向來勲業扶明昌
當年扈從直長楊想見秋山槲葉黃沙外小灘圓似月
眼明雙鹿噍斜陽
坡陽歸隠圖
年過六袠尚蹉跎奈此坡陽歸隠何不是不歸歸未得
家山雖好虎狼多
九日繁臺寺
九日登臨一散懷繁臺寺裏插花迥空明衣上波光動
知是扁舟泛月來
道傍古槐
虬枝盤屈尚百尺不肯為人光棟梁六月行人汗如洗
尚能於世作清凉
昭君出塞圖
無情漢月解隨人羞向天涯照妾身聞道將軍侯萬戸
已將功業上麒麟
子卿歸漢圖
節毛落盡始歸來白髮龍鍾老可哀猶勝生降不歸漢
將軍空有望鄉臺
龐才卿畫春山歸隠圖
了無車馬到山家門外東風掃落花春入山間人不見
無時無處不烟霞
遊上清宫
隂隂垂柳淨朝暉城郭山林果是非步繞仙壇香露濕
紫玫瑰刺罥人衣
醮罷琳宫日更長坐看旛影午悠揚幽人喚起青童睡
苔逕掃花筠箒香
細細薰風淡淡隂過雲抛雨上花心黃鶯渴咮沾微潤
飛上高枝作好音
細雨薰風未熟梅仙禽啄實下莓苔夏芳將盡無多景
紅白葵花相背開
中牟陽冰篆
龍蛇起陸蟲蝕木商盤周鼓秦刻餘中牟三異今則四
斷碑殘缺陽冰書
過楊太尉墳
直道從來自不容斷碑千載尚塵封潼關關下墳三尺
清節高於太華峯
過長安
漢苑秦宫半夕陽年年春色管興亡灞橋折盡青青柳
不為行人也斷腸
茂陵玉盌苔痕土魏帝金盤月(缺)津獨有乾陵陵上栢
年來風雨不能神
草堂
幾家籬落掩柴關盡在浮嵐湧翠間稻壠明邊通白水
竹梢缺處補青山
過咸陽
獨立橋邊望白雲摩挲古塜石麒麟千秋萬古功名骨
盡作咸陽原上塵
上林池籞鎻芳塵直抵南山不屬人世上千年陵谷變
千村桑柘鵓鴣春
題東坡與佛印帖
魯公食粥已數月蘇子探囊無一錢身後胡椒八百斛
爾曹堪笑亦堪憐
呼羣鳴鹿
麑斑剝落錯古錦麚角輪囷生肉芝呦呦誰見羣呼態
憶在秋山扈從時
露林楓葉動秋山誰道呦呦物性閒同類呼羣更媒禍
世間何處不黃間
五嶽觀
瀏瀏清風下曲阿亭亭午影轉庭柯簾虛不捲通明處
時有流鶯趁蝶過
夜
愔愔小雨一燈熒猶記靈宫夜叩扃繞樹驚烏棲不定
踏翻栢子落階庭
曉
一聲鵯鵊喚年芳底事驚回蝶夢長獨倚欄干梳白髮
滿襟清快曉風凉
暮
移牀坐到晚凉時手弄清泉似小兒古觀無人蒼栢暗
偶看宿鳥暮投枝
荔支圖
雨滴鈴聲蜀道長都緣一曲荔支香宣和無限丹青手
好畫當年花石綱
栽梅
滿車飽載梅花供車聲咿咿不成弄月落參横畫角哀
横眠正作梅花夢
鴻溝
山川依舊霸圖空楚漢分溝一玦中金翅鳥王分海立
却應莞爾笑英雄
遊崆峒四絶
西隣鳥鼠北朝那涇水東流入大河一上參雲亭上望
山川滿目夕陽多
金湯形勝滿秦中戰鼓驚飛北塞鴻為向崆峒山試道
可能高枕聽松風
斷碑零落任苔封想像當時問道宫烟鎻洞天三十六
時人空禮白雲中
萬松聲裏暮濤寒盡在參雲一望間只欠懸流二千尺
天風吹下翠屏山
題東巖道人讀書堂
裕之先大夫讀書於此東巖其自號也
山頭佛屋五三間山勢相連石嶺關名字不妨從我改
更稱元子讀書山
哀李平父
平父能詩善畫與予為密友
妙畫清詩絶點塵丹青才了已無身釣臺即是西州路
長使羊曇淚滿巾
洮石硯
何年洮石鴨頭綠磨研來伴中書公乞與玉堂揮翰手
便應草檄係西戎
跋黃華墨竹
老可能為竹寫真東坡解與竹傳神墨君有語君知否
須信黃華是可人
淡墨閒臨謝女真蕭然林下自風神世間亦有丹青手
只解尋常寫市人
閏八月十八日會同館諸公同賦絶句五首
一年十二度圓月反覺中秋此夜偏天意自憐風露爽
更教明月十三圓
閏年都未有新霜探借秋花十日香徑約同僚同一醉
有花有酒即重陽
太平勝事古難幷且盡清歡伴醉醒座中少年三館秀
也知傍有老人星
老去追歡強不能少時思酒似癡蠅佩刀左右更相笑
我已年來絶愛憎
賓主相忘間濁清坐中談笑雜歌聲道人嘿坐無分别
總是秋風萬籟鳴
馬上見桃花
可憐馬上逢春色不得明窗貯石瓶祇恐東風易零落
兔葵燕麥又青青
列子廟
天禄讐書已斷編枉將放蕩雜真筌如何得似東臯子
刪却楊朱力命篇
東土西天一幻緣先生古佛豈其仙真機指出無生死
勘破髑髏未兆前
翠微寺
南山常愛退之詩未脫雲烟潤色之要見山光如潑黛
更須留待雨晴時
南山深鎻翠微宫寺在山南十里東秪&KR0988;朝來衫袖濕
不知身在翠微中
宿索水
楚漢相隨京索間路人指點舊河關英雄成敗一丘土
雲自高飛水自閒
平泉店逢夏使
穹廬毳服異華風馬上相逢一笑同贈我何勞繞朝策
賀闌千里已胸中
暮春用寒字韻
柳隂彩艦繫朱欄樓外鞦韆搭畫杆袚禊人歸池館靜
吹花風急皺波寒
一年芳物已闌珊年少春愁為牡丹村落人家雨前後
蓬窗罩紙護蠶寒
初聞鴈
囑爾南來新鴈羣封書好寄未歸人天涯憔悴多風雪
回首中原又一春
宿遂初園
病身三日園亭主自慶還須把一杯猶勝西隣王學士
金門到老不曾來
别春
年年春去歸何處今日須為别一番把酒問花花不語
夜來風雨淚珊珊
附圖繪寶鑑趙秉文畫梅花竹石筆力雄健命
意高古
附庶齋老學叢談金朝學士趙秉文使西夏中
途聞夏主殂而回楊尚書之美以詩戲之云中
朝人物謫仙才金節煌煌使夏臺得句逢人唾
珠玉揮毫落紙散瓊瑰一封書貸揚州牧半夜
雷轟薦福碑窮達書生略相似滿頭風雪却回
來
附元好問趙閒閒真贊云周旋於王廣道宗平
叔之間而獨能紹聖學之絶業斂遯於蔡無可
党竹溪之後而竟推為斯文之主盟不立崖岸
之謂和不置町畦之謂誠不變燥濕之謂定不
汙泥滓之謂清藹然溫粹見於丹青雖無老成
人尚有典型鳳衰無周龍移啟魏殄瘁攸屬古
為悲欷人知為五朝之老臣不知其為中國百
年之元氣
御訂全金詩增補中州集卷十四
