欽定四庫全書
御訂全金詩增補中州集卷六十九
元好問七
帝城一首(史院夜直作)
羇懷鬱鬱歲駸駸擁褐南窗坐晚隂日月難淹京國久
雲山唯覺玉華深隣村爛漫雞黍局野寺荒凉松竹林
半夜商聲入寥廓北風黃鵠起歸心
度太白嶺往昆陽
斷崖絶壁裂蒼頑竟日長林窈窕間舊許烟霞歸白髮
悔隨塵土出青山饑蠶濈濈催人老野鶴昂昂羡汝閒
畏景方隆路方永南風廻首暮雲還
寄希顔二首(後一首希顔在徐州幕時作)
僵卧崧丘七見春商餘歸計一廛新悠悠華屋高貲意
兀兀田夫野老身動色雲山如有喜忘機鷗鳥亦相親
麤疎潦倒今如此樓上元龍莫笑人
湖海故人仍騎曹彭門千里入憑高山頭杜甫長年瘦
樓上元龍先日豪水落魚龍失歸宿(秀)天長鴻鴈獨哀
勞酒船早晚東行辦共舉一杯持兩螯
懷益之兄
牢落關河鴈一聲干戈滿眼若為情三年浪走空皮骨
四海相望只弟兄黃耳定從秋後到白頭新自夜來生
西樓日日西州道欲賦窮愁竟不成
寄西溪相禪師
青鏡流年易擲梭壯懷從此即蹉跎門堪羅雀仍未害
釜欲生魚當奈何萬事自知因嬾廢一官元不校貧多
拂衣明日西溪去且放雲山入浩歌
寄答趙宜之兼簡溪南詩老
窗影朧朧納暝隂風聲浩浩急霜砧秋鴻社燕飄零夢
潁水崧山去住心黃菊有情留小飲青燈無語伴微吟
故人憔悴蓬茅晚料得老懷如我今
懷叔能
别郤楊侯又一年西風每至輒凄然酒官未得高安上
詩印空從吏部傳三沐三薰知有待一鳴一息定誰先
黃塵憔悴無人識今在長安若箇邊
留别仲澤
避俗無機日見侵逐貧不去巧相尋半生與世未嘗合
前日入山唯不深綠水紅蓮慚大府清泉白石識初心
相思命駕非君事能寄詩來或賞音
鄭州上致政賈右丞相公(時被命就公訪先朝逸事)
黃閣歸來履舄輕天將五福畀康寧四朝人物推耆舊
萬古清風在典刑鄭圃亦能知有道漢延久欲訪遺經
帝城此後瞻依近長傍弧南候極星
寄答景玄兄
故人相念不相忘頻著書來約對牀甚喜樵夫與爭席
所憂簿吏復登堂春風和氣隨詩到洛水秦山引興長
奮袖高談夜窗白幾時危坐聽琅琅(簿吏復登堂李長吉語景玄去歲大)
(為催科所困)
寄辛老子
草堂西望渺烟霞夢寐西南一徑斜為羡鳳鸞安枳棘
悔將猿鶴入京華百錢卜肆成都市萬古詩壇子美家
後日從翁問奇字可能逋客待侯芭
劉丈仲通哀挽
拙宦深辜遠業期無兒更結下泉悲温純如此豈復見
報施言之尤可疑四葉名家今日盡百年潛德幾人知
元劉交分平生重才薄猶堪第二碑
會善寺
白塔沉沉插翠微魏家宫闕此餘基人生富貴有遺恨
世事廢興無了期勝槩只今歸鷲嶺烟花從昔繞龍墀
長松想是前朝物及見諸孫賦黍離
楊之美尚書挽章
冠蓋龍門此日空人知麟出道將窮景星明月歸天上
和氣春風在眼中千古孫劉有餘責一時燕許更誰同受
恩知己無從報獨為斯文泣至公
李屏山挽章二首
世法拘人蝨處褌忽驚龍跳九天門牧之宏放見文筆
白也風流餘酒樽落落久知難合在堂堂元有不亡存
中州豪傑今誰望擬喚巫陽起醉魂
談麈風流二十年空門名理孔門禪諸儒久已同堅白
博士真堪補太玄孫况小疵良未害莊周隂助恐當然
遺編自有名山在第一諸孤莫浪傳
自菊潭丹水還寄崧前故人
臘雪春泥晚未乾馬迎殘照入荒寒初無鳬舄將安在
正有牛刀恐亦難倦客不知歸路遠孤城唯覺暮山
攢黃金鍊出相思句寄與同聲别後看
馬鄧驛中大雨
萬壑千巖一雨齊先聲噴薄捲湍溪投林鳥雀不暇顧
移穴蛟龍應自迷便恐他山藏厚夜豈知高樹有晴霓
兩江合向西南鬭坐想風雲入鼓鼙(馬鄧西南兩浙水相合處也)
十月
十月常年見早梅今年二月未全開春寒春暖花如故
年去年來老漸催大藥誰傳軒后鼎習仙虛築漢宫臺
憑君撥置人間事不負浮生只此杯
送吳子英之官東橋且為解嘲
柴車轣轆送君東萬古書生蹭蹬中良醖暫留王績醉
新詩無補玉川窮駒隂去我如决驟蟻垤與誰爭長雄
快築糟丘便歸老世間馬耳過春風
張主簿草堂賦大雨
浙樹蛙鳴告雨期忽驚銀箭四山飛長江大浪欲橫潰
厚地高天如合圍萬里風雲開偉觀百年毛髮凛餘威
長虹一出林光動寂歴村墟空落暉
丹霞下院同仲澤鼎玉賦(時從商帥軍至南陽)
鞍馬悤悤去復還霜鐘今得見豐山千年香火丹霞老
滿眼興亡白水閒壯志自憐消客路深居誰得似禪關
只應頻有西來夢夜夜青林杳靄間
别程女
芸齋淅淅掩霜寒别酒青燈夜語闌生女便知聊寄託
中年尤覺感悲歡松間小草栽培穩掌上明珠棄擲難
明日緱山東畔路野夫懷抱若為寬
謝鄧州帥免從事之辟
憂端擾擾力難任世事駸駸日見臨三載素冠容有媿
一時墨絰果何心首丘自擬終殘喘陟屺誰當辨苦音
遙望朱門淚橫落相公恩德九泉深
新野先主廟(次鄧帥韻)
一軍南北幾扶傷長坂安行氣已王豪傑盡思為漢用
江山初不假吳強兩朝元老心雖壯再世中興事可常
寂寞永安宫畔土爭教安樂似山陽
獨峰楊氏幽居
村墟瀟灑帶新晴落日千山一片青世外衣冠存太樸
雲間鷄犬亦長生清江兩岸多古木平地數峰如畫屏
惆悵朝陽一茅屋酒船茶竈負平生
十日登豐山
十日登高發興新豐山孤秀出塵氛村墟帶晚鴉噪合
林壑得霜烟景分芳臭百年隨變滅短長千古只紛紜
詩成一歎無人會白水悠悠入暮雲
圍城病中文舉相過
擾擾長衢日往廻病中聊得避喧埃愁多頓覺無詩思
計拙唯思近酒杯潘岳鏡中渾白髮江淹門外即蒼苔
生涯若被傍人問但說經年鼠不來
讀靖康僉言
浚郊沙海浩茫茫河廣纔堪一葦航顛沛且當懲景德
規模何必罪朱梁滄溟不掩蛟龍窟大地同歸雀鼠鄉
三百年間幾降寇長星無用出光芒
京居辛卯八月六日作
四壁秋蟲夜語低南窗孤客枕頻移野情自與軒裳隔
旅食難堪日月遲平子歸田元有約魏舒襆被恐無期
一莖白髮愁多少慚愧家人賦扊扅
浩然師出圍城賦鶴詩為送
夢寐西山飲鶴泉羡君歸興渺翩翩昂藏自有林壑態
飲喙暫隨塵土緣遼海故家人幾在華亭清唳世空憐
明年也作江鷗去水宿雲飛共一天
追用座主閒閒公韻上致政馮内翰二首
峻坂平生幾疾驅歸休甫及引年初東門太傅多祖道
北闕詩人休上書皂櫪老歸千里驥白雲閒釣五溪魚
非熊有兆公無恙會近君王六尺輿
草堂人物列仙臞萬壑松風酒一壺少日打門無俗客
老年爭席有樵夫巨源不入竹林選元亮偶成蓮社圖
野史他年傳耆舊風流一一似公無
永寧南原秋望
浩浩西風入敝衣茫茫野色動清悲洗開塵漲雨纔定
老盡物華秋不知烽火苦教鄉信斷砧聲偏與客心期
百年人事登臨地落日飛鴻一線遲
中秋雨夕(商帥國器筵中作)
南樓高興在匡牀十日秋隂負一觴庾老未應妨嘯詠
素娥多自怨昏黃此生此夜不長好行雨行雲有底忙
却恐哦詩太愁絶且燒銀燭看紅妝
白屋
白屋寒多愛夕曛静中歸思益紛紛長門誰買千金賦
祖道虛傳五鬼文地盡更無錐可置竈閒唯覺井長勤
明年凖擬萊蕪住寄謝東鄰范史雲
徐威卿相過留二十許日往高唐同李輔之贈别
二首
衣冠八座文昌府襆被三年同舍郎蕩蕩青天非向日
蕭蕭春色是他鄉傷時賈誼頻流涕卧病王章自激昂
保社追隨有成約不應關塞永相望
東南人物未彫零和氣春風四座傾伹喜詩章多俊語
豈知談笑得新名三年阻絶干戈地百死相逢骨肉情
别後相思重廻首杏花樽酒記聊城
即事
逆豎終當鱠縷分持刀今得快三軍燃臍易盡嗟何及
遺臭無窮古未聞京觀豈當誣翟義衰衣自合從高勲
秋風一掬孤臣淚叫斷蒼梧日暮雲
望王李歸程
一褐霜寒晚思孤眼中行李見歸途虞卿仲子死不朽
石父晏嬰今豈無義士龍沙元咫尺纍臣駒隙自舒徐
何時斗酒歡相勞驚看燕家頭白烏
甲午除夜
暗中人事忽推遷坐守寒灰望復燃已恨太官餘麴餅
爭教漢水入膠船神功聖德三千牘大定明昌五十年
甲子兩周今日盡空將衰淚灑吳天
杏花落後分韻得歸字
獺髓能醫病頰肥鸞膠無那片紅飛殘陽澹澹不肯下
流水溶溶何處歸煮酒青林寒食過明妝高燭賞心違
寫生正有徐熙在漢苑招魂果是非
繡江泛舟有懷李郭兩公
荷花如錦水如天狼籍秋香擁畫船長白風烟最瀟灑
外臺賓主重留連勝遊每恨隔千里樂事便當論百年
咫尺西州兩詩客不來同作飲中仙
送杜子
洛陽塵土化緇衣又見孤雲着處飛北渚晚晴山入座
東原春好妓成圍來鴻去燕三年别深谷高陵萬事非
轟醉春風有成約可能容易話東歸
送杜招撫歸西山(杜亂後為黃冠師)
少日先聲懾虎貔只今騎馬欲雞棲邯鄲枕上人初覺
秋水篇中物已齊父老樵漁知有社將軍桃李自成蹊
因君喚起思鄉意君在西山我更西
有寄
飛鴻來處是營平喜向斜封見姓名千里吕安思叔夜
五更殘月伴長庚關河秋興風景暮長路渴心塵土生
南渡詩人吾未老幾時同醉鳳凰城
别王使君丈從之
謝公每見皆名語白傅相看只故情樽酒風流有今夕
玉堂人物記升平泰山北斗千年在和氣春風四座傾
别後殷勤更誰接只應偏憶老門生
寄汴禪師(師舊隱濟源)
白頭歲月坐詩窮止有相逢一笑同齋粥空疎想君瘦
冠巾收斂定誰公夢魂歴歴山間路世事悠悠耳外風
見說懸泉好薇蕨草堂知我是鄰翁(時汰逐釋老家甚急故有冠巾收斂)
(之句)
望蘇門
諸父當年此往還客衣塵土淚斑斑太行秀發眉宇見
老阮亡來罇俎閒出岫暮雲歸有處投林孤鶴杳難攀
湧金亭上秋如畫興在青林杳靄間
别覃懷幕府諸君二首
王後盧前舊往還江東渭北此追攀百年人物存公論
四海虛名只汗顔詩酒聊堪慰華髮衡茅終擬共青山
相思後日并州夢常在瑶林照映間
太行濃秀在山陽嵇阮經行舊有鄉林影池烟設清供
物華天寶借餘光承平故事嗟猶在雅詠風流豈易忘
稍待秋風入凉冷百壺吾欲醉籌堂(河内有七賢鄉)
高平道中望陵川二首(此縣先隴城府君泰和中舊治)
列宿澄明墨綬尊中臺良選到名門來時珥筆誇健訟
去日攀車餘淚痕一片青山幾今昔百年華屋記生存
泰和遺老今誰在向道甘棠有子孫
鈴閣文書到酒巵諸曹小吏亦鈔詩座中佳客無虛日
簾下歌童盡雅辭棠棣有花移舊朽櫻桃和露嚲繁枝
書郎零落頭今白腸斷荷衣出拜時(棠棣櫻桃皆當時舊事)
追賦定襄周帥夢卿家秋日牡丹
千古吳中富貴家秋風吹送洛陽花真妃鏡裏春難老
玉女車邊日易斜紀瑞定誰增舊譜換根元自有靈砂
來遲不及西堂宴猶想分香入棣華(周有棣華堂)
桐川與仁卿飲
蕭蕭茅屋繞清灣四面雲開碧玉環已分故人成死别
寧知樽酒對生還風流豈落正始後詩卷長留天地閒
海内斯文吾未老不須辛苦賦囚山
過濁鹿城與趙尚賓談山陽舊事
廢邑蕭條落照邊山陽遺跡是空傳肺腸未潰猶可活
灰土已寒寧復然負鼎運來元有力考槃人去更堪憐
因君憶得曹瞞事銅雀臺荒又幾年
官園探梅同康顯之賦
柳麥榆椒寂寞邊儘饒梅事得春偏留殘瘦骨猶堪畫
未展幽香已可憐千里移根自可許數枝臨水記當年
開時重約花前醉試手東風第一篇
十二月十六日還冠氏十八日夜雪
少日鶱飛掣臂鷹只今癡鈍似秋蠅躭書業力貧猶在
涉世筋骸老不勝千里關河高骨馬四更風雪短檠燈
一缾一鉢平生了慚愧南窗打睡僧
别康顯之
玉川文字五千卷鄭監才名四十年誰謂華高吾豈敢
耻居王後子當然河亭笑語歸陳迹里社追隨失後緣
後夜并州月千里南窗樽酒且留連
雨夜
夢裏孤蓬雨打秋茅齋元更小於舟無錢正坐詩作祟
識字重為時所讐千里漫思黃鵠舉六年真作賈胡留
并州北望山無數一夜砧聲人白頭
東平送張聖與北行
天山曾望使車還官柳青青此重攀去國衣冠元易感
中年親友更相關籋雲自可無千里隠霧誰教見一斑
海内文章在公等(兼謂李主簿仁卿)不應空老道途間
别張御史(時立字文舉)
晚學天教及老成翰林詩裏羡鴻冥(馮内翰父贈御史詩有鴻冥雉媒之)
(句)簟瓢此日歸顔巷銅墨當時動漢廷華衮漫勞紆直
筆(御史過有褒拂)綘帷無復與横經秪應千里并州道常並虛
危候德星
出東平
老馬凌兢引席車高城回首一長嗟市聲浩浩如欲沸
世路悠悠殊未涯潦倒本無明日計往來空置六年家
東園花柳西湖水剰着新詩到處誇
入濟源寓舍(戊戌八月二十二日)
未辦驅車上太行主人留此避風霜遺編墜簡文章爛
糲食粗衣歲月長奮迅舊嫌扶老杖龍鍾今屬負暄墻
睡中刺刺聞人語季子金多過洛陽
鎮平縣齋感懷
四十頭顱半白生靜中身世兩關情書空咄咄知誰解
擊缶嗚嗚却自驚老計漸思乘欵段壯懷空擬漫崢嶸
西窗一夕無人語挑盡寒燈坐不明
野菊再奉座主閒閒公命作
晚景蕭疎畫不成晚花作意出繁英鮮明獨向霜露見
爛漫卻隨蒿艾生南國騷人知有待西風蝴蝶更多情
南山正在悠然處安得芳樽與細傾
五月十二日座主閒閒公諱日作
厝火誰能救已然直教憂疾送華顛贈官不暇如平日
草詔空傳似奉天故壘至今埋恨骨遺宗何力起新阡
門生白首渾無補陸氏莊荒又一年
過詩人李長源故居
楚些招魂自往年明珠真見抵深淵巨鼇有餌雖堪釣
怒虎無情可重編千丈氣豪天也妬七言詩好世空傳
傷心鸚鵡洲邊淚卻望西山一泫然
己亥十一月十三日雪晴夜半讀書山東龕看月
四山寒雪夜深明未恨崔嵬失舊青青女有功加粉澤
素娥無意惜娉婷微雲河漢非人世太古鴻荒見典刑
剰着新詩記今夕年年來醉半山亭
明日作
晴光晃漾入危闌萬象都歸一色看搖筆尚堪凌浩蕩
舉杯誰與慰荒寒化成銀界清凉近散盡冰花碧海乾
後夜霜空月輪滿可無秦女共驂鸞
杏花一首(庚子歲南庵賦)
一穗蘆鞭一穗塵西園紅艷眼中新帽簷分去家家喜
酒面飛來片片春梅柳幾曾同故事櫻桃纔得綴芳辰
荒城此日腸堪斷老卻探花筵上人
醉後
早歲披書手不停中年所得是忘形天公不禁人間醉
崔瑗虛留座右銘身後山丘幾春草醉來日月兩秋螢
柴門苦雨青苔滿一解狂歌且自聽
贈張文舉御史
安穩藜牀坐欲穿合教絶學到真傳清貧自苦知何負
神理無憑恐未然麋乳尚憐孤竹餓龍頭誰識管寧賢
無窮白日青天在會有先生引鏡年(先生新失明)
留别龍興汴禪師普照鑑禪師
十年不見木庵師二老相從又一時俚曲只知無白雪
遺音誰謂有朱絲書難盡信何如默人各為家枉自私
三月春風滿桃李青青留看歲寒枝
贈楊君美之子新甫
書林頭白坐吟呻青佩橫經更幾人總角未逢韓吏部
伏膺先就楚靈均岳蓮盡發三峰秀玉樹初臨二月春
看取楊家伯男子年年天壤姓名新
答公茂
文昌除目入驚看似覺規模到漢官冀北已空天下馬
江東全倚謝家安黃圖赤縣風流在碧落銀河病眼寬
林下升平有他日草堂應許駐金鞍
應州寶宫寺大殿
縹渺層簷鳳翼張南山相望鬱蒼蒼七重寶樹圍金界
十色雯華擁畫梁竭國想從遼盛日閱人真是魯靈光
請看孔釋誰消長林廟而今草又荒
懷安道中寄懷曹徵君子玉
赭水歡遊事已非襄山迴首重依依義熙留在陶元亮
華表來歸丁令威袖裏短書懷老筆夢中皤腹見裦衣
祝君飽喫殘年飯會有鄰墻白版扉
五月十一日樗軒忌辰追懷
遺後交情老更傷每逢此日倍難忘神光何處埋泉壤
落月無言滿屋梁祕閣圖書疑外府謝家蘭玉記諸郎
靈均漫倚騷經在宗國河山半夕陽(公墓今為亂塚所迷故有上句)
玉溪(端氏)
邂逅詩翁得勝遊烟霞真欲盡崧丘玉溪如此不一到
今日曠然消百憂林影蒼茫開霽曉岸容瀟灑帶新秋
酒材已辦須君釀要及西風入釣舟
華不注山(濟南作)
元氣遺形老更頑孤峰直上玉孱顔龍頭突出海波沸
鼇足斷來天宇閒齊國霸圖殘照裏謫仙詩興冷雲間
乾坤一劍無人識夜夜光芒北斗寒
岳解元生日(邦獻)
天日晴明見岳時只君消得謫仙詩鶯花到處供杯酒
霜雪何緣點鬢絲已辦紫雲新活計又添驥子好男兒
扶風里社他年看閙簇靈椿桂五枝
晨起(壬寅正月九日)
鐙火青熒語夜闌柴荆寂寞掩春寒歡悰已向杯中减
老態何堪鏡裏看多病所須唯藥物一錢不直是儒冠
掣鯨莫倚平生手只有東溪把釣竿(時欲經營神山别業故云)
送周帥夢卿之關中二首
狼籍麻衣見酒痕憶君醉别柳邊村離愁擾擾理還亂
來事悠悠誰與論瘴海漸添春浪闊冰崖唯覺暮烟屯
人間底似三峰好箭筈通天有一門
風華漠漠水迢迢長記金鞍入灞橋鬚鬢而今滿霜雪
羽毛此日是雲霄火餘函谷青猶峙春動長陵紫未消
射虎南山付公等可能仙掌不相招
感事
䑛痔歸來位望尊駸駸雷李入平吞饑蛇不計撐腸裂
老虎爭教有齒存神理定須償宿業債家猶足褫驚魂
且看含血曾誰噀猪嘴關頭是鬼門
十二月二十日雪中過石嶺關
老天黯慘入平蕪朔吹崩奔萬竅呼雪意旋粧行路景
詩家新有入關圖地爐圍坐慚田父絮帽衝寒怨僕夫
故國烟花重廻首蜀橙山麝記金壺
將上書莘國幕府感懷呈賈明府
兵家世不乏小杜風鑒今誰如老龐自許奇謀傾幕府
不防幽夢落蓬窗驚烏繞月枝難穩羸驥嘶風氣未降
愛惜平生請纓手一蓑休憶弄秋江
春寒
草木荒城屋數椽春寒閭巷益蕭然僮奴樵㸑頭如葆
稚女跳梁履又穿白石鯉魚空尺半朱門食客自三千
松枝麈尾山中滿去去南華有内篇
即事(商帥國器見免從軍)
逋客而今不屬官住山盟在未應寒書生本自無燕頷
造物何嘗戲鼠肝會最指天容我嬾鴟夷盛酒盡君歡
到家慈母應相問為說將軍禮數寬
示懷祖
憔悴經年卧澗阿囊中無物只詩多自驚白鬢先潘岳
人笑藍衫似采和狗盗雞鳴皆有用鶴長鳧短果如何
乘閒便作歸田賦付與牛童扣角歌
示崔雷詩社諸人
一寸名場心已灰十年長路夢初回江山自許供詩筆
糜粥猶能到酒杯賣劔買牛真得計腰金騎鶴恐非才
游從肻結雞豚社便欲歲時相往來
弘州贈曹丈子玉
丘園舊憶詢幽仄裘褐今聞識姓名故國衣冠有遺老
歲寒松柏見交情寄書千里空頭白握手一杯俱眼明
來往襄隂從此始剩將歌笑慰生平
和仁卿演太白詩意二首
蕭蕭窗竹動秋聲紫極深居稱野情靜坐且留觀衆妙
還丹無用說長生風流五鳳樓前客寂寞千秋身後名
解道田家酒應熟詩中只合愛淵明
蕭蕭窗竹動秋聲簷間白雲澹以成白雲朝飛本無意
白雲暮歸如有情淵明太白醉復醉季主唐生鳴自鳴
四十九年堪一笑昨非今是可憐生
燕府白兔
仙㯋迷離望莫攀争教失脚下高寒吸殘灝露瑶窗曉
搗盡玄霜玉杵閒顧影乍疑雲外見寫生何似鏡中看
褐衣擾擾皆三窟幾在祥經咳唾間
梁都運亂後得故家所藏無盡藏詩卷見約題詩
同諸公賦
飛亭四望水雲寬亭上高人杳莫攀已就湖山攬奇秀
更教鄉社得安閒風流豈落正始後詩卷常留天地間
勝賞休言隔今昔肩吾新自會稽還
癸夘望宿中霍道院
疊巘沉沉轉素蟾長松糊㮶擁高簷湖山已為新晴好
風露還疑此夜添身外作緣良自苦世間除睡更無甜
溪堂借宿從今始便見兒僮具米鹽
甲辰三月旦日以後雜詩一首
應接紛紛又浹旬枉教虛負杏園春尋芳自分無閒日載酒
寧知有故人花柳得時俱作態川原經雨更無塵憑君
莫惜樽前醉看即青梅入座新
紫牡丹二首
金粉輕粘蝶翅勻丹砂濃抹鶴翎新儘饒姚魏知名早
未放黃徐下筆親映日定應珠有淚凌波長恐襪生塵
如何藉得司花手徧與人間作好春
天上真妃玉鏡臺醉中遺下紫霞杯已從香國徧薰染
更藉花神巧剪裁微度麝薰時約略驚移鸞影卻低回
洗妝正要春風句寄謝詩人莫漫來
與同年敬鼎臣宿順天天寧僧舍
蕭蕭風雨打僧窗耿耿青燈對客牀每恨相望隔關塞
豈知連日醉壺觴蓱虀味薄堪長久茅屋寒多且閉藏
三十餘年老兄弟此回情話獨難忘
贈答樂丈舜咨(中京副留守)
舟車何地得通津書疏相忘意更親但愛柏臺推峭直
豈知梅賦更清新兩都秋色皆喬木耆舊風流有幾人
詩酒陪從約他日雞川已許濯纓塵
都運李丈哀挽(有之)
平日剛稜觸禍機老年天遣故鄉歸登車攬轡名空在
濯足臨流事已非白鶴會須尋舊約青蠅猶解避餘威
(李丈殁於壬寅夏六月異香滿室三日蠅不近)西州正有花千樹淚盡羊曇醉
後衣
贈答郝經伯常伯常之大父予少日從之學科舉
故家珠玉自成淵重覺英靈賦子偏文陣自憐吾已老
名場誰與子爭先撑腸正有五千卷下筆須論二百年
莫把青春等閒了蔡邕書籍待渠傳
吕國材家醉飲
世事悠悠殊未涯七年回首一長嗟虛傳庾信凌雲筆
無復張騫犯斗槎去國衣冠今有日春風桃李是誰家
螺臺剩有如川酒暫為紅塵拂鬢華
過三鄉望女几邨追懷溪南詩老辛敬之二首
雲際虛瞻處士星案頭多負讀書螢筆端有口傳三篋
石上無禾養百齡從昔葛陂終變滅秪今韓嶽漫英靈
因君重為前朝惜枉破青衫買一經(女几山土人謂之韓嶽)
萬山青繞一川斜好句真堪字字誇棄擲泥塗豈天意
折除時命是才華百錢卜肆成都市萬古詩壇子美家
欲就溪南問遺事不禁衰涕落烟霞
望盧氏西南熊耳嶺
不到中鄉五十年忽驚行色是盧川已占介福歸王母
未信羇魂似粤阡(柳文)時為顧存慙吏報(先大人墓亂後故吏軰歲時致)
(祭)偶成期會殆天憐(馬范二帥遠在千里外予往盧氏皆得會面)荒林破屋
江聲裏坐想孤城一泫然
寄楊弟正卿
馬迹車塵漫白頭蒼生初不待君憂且從少傳論中隠
儘要元規擁上流東閣官梅動詩興洞庭春色入新篘
歸程未覺西庵遠夜夜清伊繞石樓(正卿西庵以名酒甲洛中嘗賦觀漲)
(詩有狂瀾竞逐西風落依舊清伊繞石樓之句故兼及之)
為鮮于彦魯賦十月菊(追錄)
清霜淅淅散銀沙驚見芳叢閱歲華藉暖定誰留翠被
鍊顔應自有丹砂秋香舊入騷人賦晚節今傳好事家
不是西風苦留客衰遲久已避梅花
贈答同年敬鼎臣
四海屏山放一頭爭教塵土走東州長身奉米侏儒飽
束髮從軍妾尉侯千首新詩工作祟百壺清酒未消憂
悠悠世事今如此付與烟波着釣舟
寄英上人
世事都消酒半醺已將度外置紛紜作賢作佞誰為我
同病同憂只有君白首共傷千里别青山真得幾時分
相思後夜并州月卻為湯休賦碧雲
寄答仰山謙長老(渠住招隠)
木庵推出謙書記乞與雲林百自繇想得驅驢入招隠
勝於騎鶴上揚州衆狙皆喜芧初熟一鳥不鳴山更幽
日暮王城市聲合松風亭上莫廻頭
九日登平定湧雲樓故基樓即閒閒公所建
詩翁曾此宴重陽老樹遺臺認醉鄉流水浮生幾今昔
高秋雲物自凄凉飛來野鶴聊堪喜望隔長鯨又可傷
賴是風流未全減白頭門客有王楊(時王無咎楊子招在座公在郡時學)
(生也)
平定鵲山神應王廟
古柳輪囷欲十圍鵲山祠廟此遺基萬金良藥移造化
老眼天公誰耦奇已為養生誣單豹不應遭網廢元龜
半生磊磈澆仍在擬問靈君乞上池
答石子章因送其行
石梁詩好舊知名樽酒相逢意自傾寶劍沉埋惜元振
鐡檠豪宕見胡鉦藍田月出多重暈豐嶺霜餘即大鳴
後日天山望征騎燕鴻歸處是雲程
留别仲經
來時兒女拜燈前此日壺觴是别筵聚散共知隂有數
笑談爭遣病相先秋風古道將誰語殘月長庚更可憐
雞栅魚梁一村落若為還似浙江邊(仲經方病中故有上句)
别周卿弟
晚歲論詩辱見收相從許久重相留苦心亦有孟東野
真賞誰如高蜀州萬疊寒雲度歸鴈孤洲春水澹沙鷗
荒城後日思君處風色蕭蕭入白頭
寄叔能兄
星斗龍門姓字新豈知書劍老風塵郎君未省曾開閣
王翰何緣得買鄰銀燭對談辭館夜雪梅同醉浙江春
秪應千里東州月處處相逢即故人
賀威卿徐弟得雄
利市金錢四座俱阿卿新喜到充閭跨牛楊朴空顛酒
秣驥王良已問途桂出孫枝知秀發鳳離丹嶠亦舒徐
明年别作飛黃句來賀君家第二雛
追錄洛中舊作
樂府新聲綠綺裘梁州舊曲錦纏頭酒兵易壓愁城破
花影長隨日脚流萬里青雲休自負一莖白髮儘堪羞
人間只怨天公了未便天公得自繇
東園晚眺(東平)
霜鬢蕭蕭試鑷看怪來歌酒百無歡舊家人物今誰在
清鏡功名歲又殘楊柳攙春出新意小梅留雪弄餘寒
一詩不盡登臨興落日東園獨倚欄
陁羅峰二首
念念靈峰四十年一來真欲斷凡緣鑿開混沌露元氣
散布兜羅彌梵天雲卧無時不閒在樓居何處不超然
殊祥莫詫清凉傳會與兹山續後篇
每恨奇探負盛年松崖今喜入攀緣初驚靈鷲多飛石
更信金牛有漏天鄉國登臨乃如此名場馳逐亦徒然
留詩便與香泉約起本西遊第一篇
追懷曹徵君
生死論交不易忘一回言别淚千行空勞結伴歸蓮社
無復題詩寄草堂楚國先賢宜有傳粤阡羇鬼漫思鄉
因君錯怨天公了且道今誰晚節昌
春日書懷呈劉濟川
鄉社荒殘住不成無端蓬蓽掩柴荆流年又見東風菜
樂土空懷北斗城父老只供留我醉兒童也喜從君行
周侯見說應相笑共隱三泉先有盟(東風菜見本草菜部)
晉溪
石磴雲松着色屏岸花汀草展江亭青瑶疊甃通懸甕
白玉雙龍掣迅霆地脉何嘗間今昔尾閭真解泄滄溟
乾坤一雨兵塵了好就川妃問乞靈
弔岳家千里駒
蜀客凄凉土一丘後身還有化身愁靈椿丹桂偶相值
蕙草清霜寧久留掌中玉雪恩憐在筆底雲烟取次休
過眼空華只如此不如無子却無憂
七月十二日行狼牙嶺
狼牙路滑馬伶俜老鶴超超欲上征一曲松風寫幽致
九秋雲物愴離情天開員嶠方壺境澗落銀河月窟聲
覿面青山入渠手定誰胸次玉崢嶸
十三日度岳嶺
神岳規模亦壯哉上階絶境重徘徊丹青萬木秋風老
金翠千峰落照開川路漸分猶暗澹湍聲已遠更凄哀
石門剰比靈丘遠正坐登臨欠一來
玉泉二首
神岳提封入寺基上公官秩見僧碑雲藏佛屋晴猶暗
樹近禪窗老更奇竹杖只供行險易藜牀偏與望川宜
同時不及髯中令猶得泉名比鳳池
玉水泓澄古殿隅又新名第不關渠每因天日流金際
更憶風雷裂石初百里官壺分韻勝千人齋粥薦甘餘
八功德具休誇好玩景臺荒有破除(寺東北有玩景臺盡得神川之勝導)
(者悞引之荒山一隅故有上句)
玄都觀桃花
前度劉郎復阮郎玄都觀裏醉紅芳非關小雨能留客
自是桃花要洗妝人世難逄開口笑老夫聊發少年狂
一杯盡吸東風了明日新詩滿晉陽
贈張致遠
茅屋蕭蕭潁水濱兩山相望即比鄰禪房道院留連夜
酒榼詩嚢浩蕩春老鶴千年見城郭徵君晚節傍風塵
相逢不盡平生意耆舊風流有幾人
夜宿秋香亭有懷木菴英上人
兄弟論交四十年相從旬日却無緣去程冰雪詩仍在
晚節風塵私自憐蓮社舊容元亮酒藤溪多負子猷船
茅齋一夕愁多少窗竹蕭蕭耿不眠
與馮吕飲秋香亭
龐眉書客感秋蓬更在京塵澒洞中莫對青山談世事
且將遠目送歸鴻龍江文采今誰似(謂之純)鳳翼(永寧地名)年
光夢已空剰著新詩記今夕樽前四客一衰翁
哀武子告
生氣曾思作九原迷途爭得背南轅梁鴻故事要離墓
魏國孤兒祗樹園(子今為僧)舊說布衣甘絶脰今傳史筆記
歸元知君禄仕無心在旌孝終當到李源
贈李春卿
竇十郎家指顧間因君我亦愛西山丹房藥鏡平生了
禪榻茶烟歲月閒春甕有情供白墮秋風無力損紅顔
重來已有明年約剰破都城幾往還
甲辰秋留别丹陽
疎疎衰柳映金溝祖道都門復此留千里關河動歸興
九秋雲物發詩愁嚴城鐘鼓月清曉老馬風沙人白頭
後夜相思渺何許西山西畔是并州
别緯文兄
玉壘浮雲變古今燕城名酒足浮沉眼中誰復承平舊
言外驚聞正始音異縣他鄉千里夢連枝同氣百年心
行期幾日休相問觸撥羇愁恐不禁
甯掾端甫北上
馬頭風雪遠相迎颯沓弓刀四十程自是青雲動高興
未甘白髮老諸生書來沙漠燈花喜夢到秦川烟樹平
長句送君還自媿半山已有鴈飛行
答定齋李兄
小山叢桂姓名香舉世何人得鴈行滄海揚塵幾今昔
長庚配月獨凄凉虚勞裴相求白傅正倚源明識漫郎
十載相從未言晚城南泉石有雲莊
空山何巨川虛白菴二首
舊向韋編悟括囊肯隨文木被青黃吉祥止處無餘物
知見薰來有底香空谷自能生地籟淨雲爭得翳天光
只愁八月風濤壯夢裏江聲撼客牀(何臨安人)
露菊霜茱薦枕囊石泉崖蜜破松黃只緣山遠無來客
更覺心清聞妙香碁局儘堪銷日晷吟毫真合染溪光
劇談不盡江湖景重與青燈約對牀
哭樊師
自倚沉冤有舌存爭教無路叩天閽装囊已竭千金賜
絶幕誰招萬里魂東道漫悲梁苑客南園多負夀張孫
春風花落歌聲在夢裏能來共酒樽
蜀昭烈廟
合散扶傷老益堅荒祠重過為凄然君臣灑落知無恨
庸蜀崎嶇亦可憐一縣山陽堯故事三年章武魏長編
錦官羽葆今何處半夜樓桑叫杜鵑
宿翠屏口
鬢鬚蒼白葛衣寬事外閒身也屬官授簡如聞數枚叔
乘車初不少馮驩沙城雨塌名空在石峽風來夏亦寒
兩飽三饑已旬日虛勞兒女勸加餐
王敦夫祥止庵
三樂人推二樂全有親可事子能傳舊來詩禮聞家學
此日丹砂見地仙蕩蕩天光虛室外融融和氣彩衣前
情知不羡燕山桂一樹靈椿歲八千
梁移忠詩卷
一箭功成塞上歸乃翁垂白藉扶持燕雲義俠風流遠
里社陰功父老知龍種作駒元自異虎頭食肉未應遲
高門更與增華表丁令還家先有期(時都運大已下世故詩中及之)
喬千戶挽詩
高塚驚看石表新空將事業望麒麟燕遼部曲千夫長
楚漢風雲百戰身赤羽有神留絶藝素旗無誄記連姻
陰功未報天心在累將重侯又幾人(潘安仁楊使君誺有表之素旗之句)
(喬與予皆毛氏之壻)
贈王仙翁道成
覽照休驚白髮新奕棋翻覆見來頻燕南趙北留詩卷
王後盧前盡故人平地青雲一爐藥舊都喬木百年身
憑君剰醉浮香酒(館名)梁苑而今不算春
常仲明教授挽辭
雲際虛瞻處士星豈知談笑巳忘形鎮州肥膩無毫髮
晉産真淳有典刑白帽枉教淹晚節綠囊元擬濟含靈
汝南後日先賢傳猶欠知幾為勒銘(常代州崞縣人客酈城與知幾游從)
(知醫臨終殊明了)
追錄舊詩二首
裋褐單衣長路塵十年回首一吟呻孤居無着竟安往
宿債未償今更新相馬自甘齊客瘦食鮭誰顧庾郎貧
聞君話我才名在不道儒冠已悞身(自用韻答張之純)
潦倒聊為隴畆民一犁分得兩畦春功名何物堪人老
天地無心誰我貧潁上雲烟隨處好洛陽桃李幾番新
悠悠世事休相問麰麥今年晚得辛(用崔懷祖韻)
丁未寒食歸自三泉
春山晴暖紫生烟山下分流百汊泉未放小桃装野景
已看茅屋映秋千饑烏得食爭相喚醉叟行歌只自顛
寒食明年定何許故人樽酒且留連
即事呈邦瑞
鄭莊父子重相留似為良辰散客愁陋巷新成一茅屋
今年連醉兩中秋開樽便覺賢人近汙足寧論力士羞
明日燕臺傳盛事坐中賓客盡名流
和白樞判李定齋有詩寄白以因風何惜數行書
為落句白酬答云欲搜春草池塘句藥裹關心夢
不成余平解之
金粟岡頭有髮僧遙知默坐對龕燈書郵但覺浮沉久
詩卷何緣唱和曾白日放歌須縱酒清朝有味是無能
相逢定有池塘句藥裹關心恐未應
慶高評事八十之夀
圖畫堯民太樸存衣冠兼得見高門種松千歲如種德
教子一經今教孫化日舒長留暮景秋風搖落變春温
聘來羔鴈休疑晚正及新年薦夀罇
鄧州相公命賦喜雨
輕陰十日暮春前和氣朝來已沛然河潤定應連上國
雲來端合自中天(帥從洛陽移鎮)烽零帶濕閒幽障麥壠分清
入廢田共識使君霖雨手調元消息在今年
渡湍水(湍作專見水經)
悠悠人事眼中新悄悄孤懷百慮紛伎倆本宜閒處着
姓名誰遣世間聞秋江澹沱如素練沙浦空明行暮雲
早晚扁舟載烟雨移家來就野鷗羣
寄答飛卿
一首新詩一紙書喜於滄海得遺珠古來獻玉猶無售
此日聞韶本不圖白雪任教春事晚青天終放月輪孤
并州命駕纔千里嵇吕風流未可無
春日半山亭游眺
日照春山花滿烟獨攜樽酒此江邊江流衮衮望不極
世事悠悠私自憐小草不妨懷遠志芳蘭誰為發幽妍
千年石壁留詩在會有騷人一慨然
御訂全金詩增補中州集卷六十九
