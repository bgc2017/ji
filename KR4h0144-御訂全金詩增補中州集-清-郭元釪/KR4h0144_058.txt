欽定四庫全書
御訂全金詩增補中州集卷五十六
遯菴段克已上(共一百七首以下已借刻顧嗣立元百家詩二選中補)
補克己字復之河東人世居絳之稷山幼時與
弟成已並以才名禮部尚書趙秉文識之目之
曰二妙大書雙飛二字名其里金末以進士貢
北渡後與成已辟地龍門山中餘廿年而卒人
稱為遯菴先生泰定間吏部侍郎輔合克己成
已遺文為二妙集刻之家塾臨川吳澄為之序
曰河東二段先生心廣而識超氣盛而才雄其
詩如冤血流未盡白骨如山丘四海疲攻戰何
當洗甲兵蓋陶之達杜之憂兼而有之者也
歲己酉春正月十有一日吾友張君漢臣下世家
貧不能葬鄉鄰辦喪事諸君皆有弔章且邀余同
賦每一忖思輒神情錯亂秉筆復罷今忽四旬矣
欲絶不言無以寫其哀因作古意四篇雖比興之
不足觀者足知余志之所在則進知吾漢臣也無
疑
高樓浮雲端知是何人宅賣珠輕薄兒身為五侯客日
暮鬭雞回車騎何翕赫鼻息吹虹霓行路皆踧踖豈知
黔婁生儲粟無儋石衣衾不掩尸送我城東陌寥寥百
世下誰分夷與跖
北方有黃鵠飽義氣勇烈天寒辭故巢思欲近丹穴吁
嗟翅翎短雲海路隔絶鳳凰不相待孤憤無由洩恥與
鴟鳶羣朝夕肆饕餮一步兩叫號心摧口流血側頭向
蒼昊永與羈雌決人皆尚䲭鳶反謂黃鵠劣世無棄瓢
翁軒輊定誰說猿鶴與沙蟲泯泯同一轍悲來結中腸
欲辯再三咽
藝蘭當清秋生育胡不早西風發微香能得幾時好飛
霜半夜來滅没先百草真宰獨何心吞聲不復道
驅車上太行中道車軸折停車伏轅下骨斷筋力竭撫
膺呼蒼天淫淫涕如雪古往與今來此恨何時絶
贈答封仲堅
念昔始讀書志本期王佐時哉不我與觸事多轗軻歸
來濯塵纓羸裝聊解䭾午芹多奇峰流水出其左誓求
十畝田於此養慵惰種椒盈百區栽竹僅萬个自謂得
所依心口默相賀經營久未成韞櫝乏奇貨低回不能
去借宅便高卧始構茅三間榱桷久摧挫暑雨畏霖潦
霜風苦掀簸豈無富貴人粟帛救寒餓耻隨肥馬塵擁
鼻不敢唾淹延歲月深十手指庸懦塵霾劍鋒缺彈鋏
悲無奈時當春之仲桂魄月半破丁丁聞啄門有客來
相過探懷出新作高唱成寡和清辭麗卿雲齊梁那復
課蹇余鞭不前躑躅蟻旋磨枯腸藜莧苦奇字厭搜邏
君乎真可人沽酒洗塵涴酒酣膽氣麤狂言驚四座舊
遊渺何許行路方坎坷作詩寄同聲别離傷老大
興上人駐錫姑射山之麓他日邀余所居之淨樂
齋勉為賦此
我愛興上人閒處先着脚雖有買山錢難尋一丘壑向
來棲息地龍象久寂寞重尋林下徑竹石苦紛薄溪水
恣交流巖花自開落却掃丈室中一缾還一盋淨樂題
其顔塵緣聊解縛寥寥千載下此理誰發藥我今為拈
出未(一作不)免一重錯有淨必有垢無苦亦無樂混沌元
不死七竅剛自鑿鄭(一作珍)重菴中人萬法本無著獨有
太古心油然滿寥廓
贈劉潤之
平生不願萬戸侯但願一識劉荆州荆州已遠不可見
裔孫今幸從吾遊慨然議論吐肝膽腰間古劍鳴蛟虯
酒酣醉墨出險怪筆勢戃怳令人愁世人爭欲得一諾
黃金不用如山丘結交以義不以利樂人之樂憂其憂
自從管鮑死此道今悠悠豈意流俗中忽見古人儔古
來賢哲仕不達飢寒不解為身謀紛紛眼底知音少幾
向西風嘆白頭
乙巳清明遊青陽峽
東山氣象太猛悍萬馬駸駸來楚甸中分不肯割鴻溝
鍛礪戈矛期一戰西山折北如西漢獨餘絳灌奔而殿
誰為劉項決雌雄賴有韓彭力相援盧溝直下兩水合
泯泯暗流通一線突為瀑布出山口流沫成輪浪成漩
前逾百步落石甕黛蓄膏渟那敢眄沈沈南去若白虹
為嶼為泜互隱現鑿開混沌幾千秋世俗雖見如不見
今人誰有筆如橡為寫佳名傳㝢縣人間佳節重清明
呼兒折簡招諸彥一生能著幾兩屐佳處每欲經行遍
山靈著意勸遊人吞吐烟霞生萬變山阿玉女跪焚香
巖畔仙人一笑倩居(一坐作)者儼若帝王尊劍佩雍容侍
閒宴植者磊落如鉅人聚立廣庭議(一作如)封禪拱者矯
矯如勇夫執戈夾戺(一作戺花)著綦弁平灘淺瀨乍可揭溪
路曲隨峰勢轉葛屨偏宜苔蘚滑行襟時被薔薇罥當
面烟嵐舞翠蛟出岫閒雲飄素練羣行不復事拘檢眼
正明時脚還倦班荆共坐溪上石粔籹濁醪具時饌良
辰無奈夕陽催羽觴正要清歌薦醒心況復有寒泉玉
池遍返成三嚥三分春色二分休風外飛花時一片古
人行樂欲及時半百之年猶掣電惟有愛山緣未斷夢
寐孱顔添健羡一窮到骨不自治虚負胸中書萬卷漫
向山中老却人生來不識荆州面肝膽槎枒須酒澆顧
我非狂亦非狷紛紛世無真是非(一作世上無真是)棄置從渠
若秋扇歸來新月偃林梢寂寞衡門掩深院
戊申四月遊禹門有感
黃河一線天上來兩山突兀屏風開天生聖人為萬世
驚濤拍岸鳴春雷冷雲直上三千尺石巔古廟高崔嵬
斷碑歲月不可考丹青剝落空莓苔嗟乎去古蓋已遠
荒辭漫汗相驚猜安居平土果誰力愚民耳目誠可哀
一聲漁笛起何處滄洲雅興還悠哉
正月十六日夜雪
正月望夜夜氣交長空月輝生白毫東風澹蕩振林木
春雲滃鬱翻驚濤望中已覺没河漢坐中不見羣山高
打窗雪片大如手蒼髯噤㾕磔蝟毛我意天心厭誅戮
淨洗戰血除腥臊方今廊廟已備具左有夔龍右有咎
愛民親賢急先務朱輪皂蓋馳英豪遺黎幸脫瘡痍阨
謳吟聖世心堅牢驅牛負耒復門戶至今不復遠遁逃
白頭老儒最無用天才魯鈍非時髦日月消磨兩蓬鬢
天地飄零一緼袍詩書自足教穉子藜藿猶能飫老饕
清晨喜看蔬圃潤而可暫息抱甕勞蘭芽含甲未出土
蕭艾覆隴已可薅閒中事業澹無味佳趣纔如食蟹螯
興來歌詠適性情背癢似得麻姑掻芹山&KR0886;崒寒玉瘦
芹水澄澈春蒲桃直緣山水久留戀日向溪頭醉濁醪
青雲富貴豈不願蟠木輪囷寧自韜結構大厦要梁棟
操割清廟須鸞刀功名倘可跂契稷跳梁里巷誇兒曹
君不見昔在周王師吕望快若逢尹彎烏號大人虎變
固莫測運命由來有所遭蓬萊方丈在何處我將入海
恣遊遨天風飄飄鯨背穩下視塵世空嘈嘈
微雨後偶成二首
孤憤憑誰訴長歌聊自怡整衣憐瘦減扶杖覺衰遲小
飲非愁敵輕寒與睡宜今朝春雨好穉子莫啼飢
寂寂春歸後悠悠夢覺時病添花懊惱愁耐酒禁持缾
貯無多粟囊封有許詩倚牀成獨笑此意幾人知
余僑居龍門山十有餘年封張二子日從余游而
貧又甚焉因寫所懷兼簡二子共成一笑
病久慵增劇塗窮事轉迂木兼形共槁錐與地俱無醉
語勞揮麈悲歌漫叩壺鮮鮮籬下菊笑汝益羇孤
仲堅見和復用韻以答二首
道在山林勝心閒歲月迂家風貧更好習氣老難無日
力分詩卷生資負酒壺儒冠三十載轉覺此身孤
一飽不易得身謀方信迂家徒四壁立囊至一錢無但
喜心如水那憂腹似壺我窮君更甚此德未全孤
枕上再賡前韻
幾年成嬾散一榻了慵迂詩酒心猶在功名夢亦無雨
來催覓句鳥去勸提壺靜裏那須此應憐客意孤
野步仍用韻示封張二子
散策溪頭路溪回路更迂山隨行處好人似往年無波
靜魚千里天晴春一壺龍門何限景歲晚不相孤
五月二十三日夜分雨作凉風颯然木葉蕭瑟絶
似往年七八月感時物之變不能為懷漫浪成詩
聊以自適
雲壓虚檐黯不收雨聲飛妥碧山頭簾幃清徹三更夢
枕簟凉生五月秋入夜悲風何淅瀝先時病葉已颼飀
心非木石能無感喚起悠悠去國愁
寄仲堅漢臣二子
經春日日卧空廬門巷蕭條長者車一卷時看王湛易
數行嬾寄子公書風光少得如人意顔面從教與世疎
閒健不來花下醉明年花發定何如
和家弟誠之社燕之作二首
膠膠世事久經諳肯著紅塵換翠嵐騏驥捕鼷非所任
干將補履豈能堪老無成事惟多嬾少不如人何更貪
花下一杯誰伴我清風明月便為三
欲歸誰不遣君歸却恨歸來事事違烽火未休家信少
山川良是故人稀黃金入手還能散白雪(一作髮)盈頭不
肯飛試問春愁多幾許長江滚滚日暉暉
紅梅用誠之弟韻二首
梅花香發滿蒲團萬事人間總不干醉夢每憐春意淺
詩魂長遶夜枝寒記曾上苑枝頭見又向前邨雪裏看
回首青蕤已如豆齒牙衰朽怯微酸
小梅初破月團團戲蝶游蜂未敢干醉臉不禁經宿雨
芳心似欲訴朝寒乍驚别後容華換更與樽前仔細看
便好栽培近東閣免教風味一生酸
排悶
四海干戈戰血腥頭皮留在更須名病尋藥物為閒計
悶引文書作睡程萬事轉頭慵挂眼一杯到手最關情
此身定向山間老我與山英有舊盟
暮春有感三首
忙攜歌酒趁清歡桃李都能幾日看欲識詩人愁絶處
落花時節一凭闌
春到蕪菁事已非杜鵑看又喚春歸幽香一點無尋處
燕蹴飛紅染客衣
及時行樂不應遲管領風光更有誰花落花開春又去
都能消得幾篇詩
梅花十詠(錄四)
憶
姑射仙人冰作膚昔年伴我向西湖别來幾度春風換
標格而今似舊無
折
白玉堂深夜色寒玉兒和月倚蓬山高情不似章臺柳
也許餘人取次攀
齅
手撚冰蕤步月華暗香先已透垂瓜壽陽畢竟無才思
但卧含章拂落花
浸
玉骨渾將山麝熏冰肌得水更精神凌波微步東風軟
羞殺當年洛浦人
花木十詠(錄四)
荷葉露
仗下華清賜浴時温泉香膩洗凝脂團花翠璧琉璃滑
狼籍珠璣醉不知
菊花霜
風簾斜揭玉鉤欄端正樓高燭影殘宿酒困人梳洗嬾
從教殘粉涴金鈿
芭蕉雨
棃園弟子去無蹤門掩蓬萊繡帳空寂寞綠忩深夜雨
傷心不獨有梧桐
山茶雪
孃子宫中儀體新八姨羞把舊妝勻畫羅瑞錦難相稱
故著龍香簇絳巾
丁未三月二十八日縣大夫薛君寶臣過余芹溪
精舍酒間雨作時方苦旱喜而賦之
麥田日日起黃埃官長憂民意不開底事山靈相嫵媚
故驅風雨過江來
明日李生湛然見和仍韻答之
東風吹雨絶纖埃樽酒相逢盡日開不是官閒公事少
此中能得幾回來
景純浩然見過徑飲成醉夜中雨作比近五鼓月
色滿室曉起書長語贈二子
退之方北歸見蝎即成喜東坡還泗上鐸聲欣入耳而
況羇旅中邂逅遇知已東風澹蕩百草芳游絲飛絮白
日長一杯相屬對流水白酒微帶芹溪香漁歌樵唱競
相屬不覺半山無夕陽醉卧山堂聽山雨冰雪對床揮
夜語一燈照壁影悠悠恰似孤舟泛清楚夢回酒醒明
月高風雨向來無處所人生哀樂本皆空莫令身世如
飛蓬
癸卯中秋之夕與諸君會飲山中感時懷舊情見
乎辭
少年著意賞中秋手卷珠簾上玉鈎明月欲上海波闊
瑞光萬丈東南浮樓高一望八千里翠色一點認瀛洲
桂華徘徊初泛灔冷溢杯盤河漢流一時賓客盡豪逸
擁鼻不作商聲謳無何陵谷忽遷變殺氣黯慘纏九州
生民冤血流未盡白骨堆積如山丘比來幾見中秋月
悲風鬼哭聲啾啾遺黎縱復脱刀几憂思離散誰與鳩
回思少年事刺促生百憂良辰不可再樽酒空相對明
月恨更多故使浮雲礙照見古人多少愁嬾與今人照
興廢今人古人俱可憐百年忽忽如流川三軍鞍馬閒
未得鏡中不覺摧朱顔我欲排雲叫閶闔再拜玉皇香
案前不求羽化為飛仙不願雙持將相權願天早賜太
平福年年人月長團圓
楸花
楸樹馨香見未曾墻西碧蓋聳孤稜會須雨洗塵埃盡
看吐高花一萬層(此詩見房祺河汾諸老詩集)
贈醫師范子和(并引集以下從二妙補入)
范君子和居姑射山麓世隱於醫敏給多藝能略涉
獵文史一日會薦紳軰於其家酒半舉大白而言曰
不肖竊有志於斯文敢求數十字以為珍藏意甚勤
因為賦古風一篇告之以君子之道使知所操持焉
非直使誇衒於世實篋笥而己
我廬姑射東君居西山隅相去不十里曳杖以問途知
我遠方來盡室相喣濡衰年況多病藥物必爾須診視
得家法就醫時滿廬貧賤人所惡勢利人所趨君子異
於衆而獨與我娛延我升中堂列坐皆名儒酒餚既登
俎左右羅童奴令行爵無筭促使開大壺酒酣意氣逸
高論到唐虞日晏未得歸欲起時見拘自言小邑中何
嘗識士夫久客惜人情褊量動輒踰仍呼兒出拜頭角
異凡雛從小好文字未覩明月珠長者幸有賜終身不
敢渝既蒙主人知所願獻良圖世人豈無才惟得不能
俱不見盆成括以是喪厥軀又徵荀氏語至察則無徒
大辨外若訥聰明守以愚顔子稱大賢尚云有若無吾
言倘無忽榮名不須沽
同封仲堅采鷺鷥藤因而成詠錄寄家弟誠之兼
簡李衛二生
有藤名鷺鷥天生匪人育金花間銀蘂翠蔓自成簇褰
裳涉春溪采采漸盈掬藥物時所需非為事口腹牛溲
與馬勃良醫猶並蓄況此香色竒兩通鼻與目尤善療
瘡瘍先賢講之熟世俗不知愛棄置在空谷作詩與題
評使異凡草木
壽寇興祖
飄飄關輔客逸氣薄雲霄承學有源委持論生風飈束
髮侍玉階香名滿天朝射策一不中雄文深自韜佳遯
思居洛歌詩秪和陶生涯足文史蹤跡混漁樵蹭蹬三
十年壯志殊未凋人稱寇公後遇鼎復能調才大時不
容坐使雙鬢焦朅來汾水上五見秋蟲號西風下木葉
天氣正泬寥勸君一杯酒能令百憂消開懷且痛飲勿
念鄉關遥
寄張弟器之
愛酒陶彭澤映世清節耀乞食賦新詩不復事邊徼士
生多轗軻異代或同調東山不可作敢望蟠溪釣壺觴
聊自傾登高一舒嘯但恐汙世塵永為達人笑
山堂久岑寂晏坐度昏曉倚壁一蒲團幽人活計了日
高鼎茶鳴風細爐烟裊曳杖涉庭除看雲頭屢矯安得
謫仙人神遊八極表
陳君百禄隱居河汾世以醫名家臨財廉取與義
性喜諧雖外若寬縱内實重慎而有常心真善學
者也辛丑之秋余痁作君調護周至既獲勿藥欲
酬而不可姑以詩答其勤
我來汾沮洳汾濱君所居豈期牢落際有子可與娛遺
我以方藥投我以素書往來八九年問難更起予妙處
心自得論說乃其餘衆議逓持執辭語費百車君以一
言蔽如亂髮得梳丹砂與赤箭應用並貯儲困窮尤所
重視之骨肉如孰謂斯世中乃見古人且我不為世用
以道而卷舒子胡自隱晦而不干名譽聞君有令子萬
里今權輿于公多陰德預使高門閭請君事斯語勿謂
吾計疎
丁酉春雪
幾日東風吹凍雲麥苗乾死埋沙塵客牀欹枕睡不穩
寒氣偏尋老病身沉沉夜色涵窗白却訝微雲弄山月
開門澹蕩雪滿空拂面猶疑柳花濕二氣交感天地通
千林玉立天無風蓬萊宫關墮人世三日不見車馬蹤
&KR0034;&KR0034;燮燮殊未已此瑞應知同萬里遠客休歌蜀道難
農夫剩有豐年喜買牛便好事春耕況復新來官長清
田家衣食無美惡不困追胥死亦樂
送李山人之燕(并序)
李生湛然年四十未嘗從事於人偃蹇不與時人偶
每遇杯酒間輒擊節悲歌感慨泣下不知者以生為
狂生愈益放曠不羈又好為竒詭大言以驚動流俗
人亦不之許也戊申春踵門告余曰男兒生不成名
死無以掩諸幽愚不佞誠不能與草木俱腐竊有志
於四方先生許我乎今乃為書告常所往來者會飲
於芹溪之上壺酒既傾客有執巵而前者曰方今戎
馬盈郊熊羆虓虎之士撫鳴劍而抵掌投壺雅歌未
聞其人子以儒自名執古之道求合於今之事戛戛
乎難哉顧子之囊無十金之資出無代步之乘無名
公鉅卿為主乎其内無相生相死之友奔走於其外
上不能激濁揚清以釣聲名下不能乘機抵巇邀一
時之利奚恃而往其果有合哉余應之曰不然夫適
用之謂才堪事之謂力君子之論人當觀其才力何
如耳不當以勢利言也儒者事業非常人所能知要
不過適用堪事而已議者至謂不能取舍於當世豈
不厚誣哉抑不知襃衣博帶者為儒乎規行矩步者
為儒乎彈冠遠遊者為儒乎以是而名其儒豈真儒
者耶昔者百里奚自鬻於秦管仲束縛於魯甯戚扣
角而悲歌馮驩彈鋏而長歎叔孫通舍枹鼓具綿蕝
之儀陸賈脫兜鍪進詩書之說使數子者高卧於林
丘累徵而不起尚何名譽之可期屈辱之可免哉今
之諸侯賓位尚有缺然不滿之處肯使至寶横棄路
側狼籍而不收苟有好義強仁皆將善其價而沽之
況幽燕之地士尚意氣重然諾習與性成者耶生之
此行余知其必有合也於是乎咸賦詩以為贈余於
交游中最長特為序以冠其首
與君把臂臨黃河缺壺聲裏度悲歌玉缸酒半離筵起
千里東風射馬耳孰能忍飢學夷齊看人鼻孔吹虹霓
莫道書生成事少男兒蓋棺事乃了劍心雖壯未能伸
客裏蕭條逢暮春盧溝河上千株柳滿地楊花愁殺人
方平道中
沙軟新經雨風輕不起塵溪山隨處好花柳着行新放
浪聊終日蹉跎又一春行年已如此猶復向來人
病怯春衫薄衰憐葛履輕平蕪迷舊跡幽鳥變新聲興
與雲俱遠心同水共清膠膠還擾擾回首笑浮生
仲堅見和復用韻以答
避世嘗辭劇為儒不厭迂能貧從古少好學似君無行
李書填案生涯藥滿壺緹縈真孝子猶足慰煢孤
野步仍用韻示封張二子
信步不知晚歸途那計迂一歡閒裏足萬籟靜中無藉
草更成席酌泉聊代壺娟娟林外影江月伴人孤
李山人湛然始生之朝座客各賦詩為壽亦作四
韻以期所未至不特稱道而已庶幾盡朋友相成
之義云
脫跡豺狼外容身木鴈間虚舟元不繫倦翼自知還飲
水猶能樂編茅足可跧莫教方寸地空負一生閒
封仲堅挽詞
但怪經過少那知生死分繐幃徒見像樽酒罷論文楄
柎人為具丘墳誌共聞世無韓吏部為爾惜盧殷
張器之雄飛亭
落魄張公子身貧志不凋鸞棲辭枳棘鵬翼上扶搖季
子終懷印相如竟過橋名香膾人口詩句大牛腰
壽家弟誠之
道行不得且棲遲一唯誰傳魯仲尼瑞世不求麟鳳質
急難空負鶺鴒詩玉堂金馬知何處白石清泉有素期
但使平生忠義在樂天知命復奚疑
乙未人日飲范君子和酒酣賦詩呈座上諸君
正月七日春欲動拂面東風力尚微且貪席上賓朋樂
未覺平生事業非青山綠水俱可隱白髮蒼顔胡不歸
會須高揖浮丘袂千仞岡頭一振衣
誄雙峰興上人
試尋石上再生身嘯月吟風性益真解脫蓮花袪夢幻
忽驚野馬逐埃塵雙峰莫遂幽棲志一鉢誰為嫡嗣人
便恐叢林無正脈為君一哭涕横陳
和家弟誠之
人皆笑我我㤀機我愛青山真得歸肯學班超謀肉食
更憐京兆泣牛衣心非理義烏能悅道勝紛華是故肥
獨坐鈎簾心語口回頭四十五年非
癸卯春二月有五日衛生襲之誕日也坐中生捧
巵酒乞言因用景純壽日詩韻以答盛意兼謝不
敏
壓倒詩人白與元淋漓醉墨出佳篇心澄寒玉泉中水
衣惹霜巖頂上烟歲晚相依青士瘦途窮漸覺麯生賢
黃冠野服從人笑自斷此生休問天
自訟
無將大車塵冥冥無邇宵人惡易形吏部有書慚薦李
萊公當軸謬推丁慎交已昧書中戒悔過聊書座右銘
自是昌陽堪引壽不須辛苦進豨苓
彥衡喪子鄉社諸君皆有詩以慰其哀余忝交游
之長烏能無言因賦此以贈之
昔年曾讀樂天詩晚歲情鍾玉雪兒今日為君重感歎
片時何意便乖離迎門猶記牽衣笑撫榻空懷漲乳悲
夢裏不知生死隔舊嬉遊處細尋推
丁巳春與詩社諸公園亭宴集彦衡有詩衆皆屬
和一時樽俎賓席之勝殆可樂也余雖老顧不可
虚盛意勉為賦此
秋去冬來春又催昆明信有劫餘灰心遊碧落絲千尺
夢繞瓊林日幾回處世祗宜同鹿豕和羹誰復憶鹽梅
老來筆力猶強健一首新詩酒一杯
御訂全金詩增補中州集卷五十六
