芻蕘集卷二
明周是修撰
七言古詩
長安古意
長安二月三月時千門萬戶春風吹綺構瑶臺相照耀
香車寶馬並驅馳驅馳照耀皆豪貴九棘三槐夾三市
鼎食鐘鳴將相家朱簾繡柱王侯第王孫公子盛繁華
山珍海錯棄泥沙銀鞍斜度官溝柳丹轂横移御苑花
花欹柳豔春明媚嬌鳥亂啼花雨細璚宫錦殿傍雲開
鼉鼓龍簫震天起美人内屋豔神仙鉛華炫轉春爭妍
燁燁珠屏交綵幄隠隠羅幃分玳筵蘭殽桂酒芬芳發
象筯瑶杯光彩徹翠釡金罍不暫停雕盤玉盌紛成列
迴瞻複道接飛甍都城佳氣正氤氲雙龍絳闕凌青漢
九鳳紅樓瞰紫雲紫雲翠霧碧煙空文窗藻檻何玲瓏
流鶯獨繞昭陽殿芳草深迷長樂宫漢代中興冨名將
百戰功成心益壯閒来賭酒千僕姑意氣相排不相讓
半酣徑上寶釵樓赤闌四面俯皇州一羣粉黛成歌舞
千種風流生勸酬樓前兩兩鴛鴦度樓下雙雙鳳凰舉
鳴璫背解玉纖輕弄色凝情羞不語就中心思可誰同
平明扶上玉花&KR0865;自言百世無衰老自謂千載長英雄
可怜光景留難住秋風一夕生庭樹歌亭寂寞荒草寒
舞榭蕭條殘葉暮昨日紅顔美少年今朝潦倒那須數
將軍舍外無人過廷尉門首堪雀羅吁嗟盛時不復作
金莖銅狄隨消磨君不見廣成山中白雲宿安期海上
顔如玉軒轅已駕鼎湖龍漢武終歸茂陵麓别来倏忽
三十年海水幾變桑田綠
塞上曲
北風獵獵衰草黃邊馬壯健邊人強馬嘶風勁角弓響
射斷天邊鴻鴈行驚沙亂起愁雲變人馬相聞不相見
單于夜半末歸庭昭君空抱琵琶怨泪雨濕花香滿面
塞下曲
十月祈連三尺雪孤軍萬里防邊敵鼓鉦不動馬停嘶
北風吹凍衣裳裂元戎怒奮黃金戈夜移苦戰臨交河
海雲漠漠關月黑道傍死骨何其多主恩未報將奈何
紫騮馬
紫騮馬黃金韉一新剪拂當晴天蹄輕耳峻筋骨堅性
烈不受庸人牽山西主將功名老時時騎出長安道長
安三月春風寒無限落花點芳草遥遥數里聞號鳴走
過一歘疑流星汗生黑暈搏雲濕舉國駑駘空震驚歸
来四海知聲價甘將伏櫪都城下回看厭旦可不慚苦
月寒霜自終夜
公無渡河
太行之山高莫比黃河之水深無底山高無路猶可登
水深無船安可行公乎公乎奈爾何被髮提壺来渡河
河水深不可渡公無渡河渡河去長風吹天落日孤狂
夫烈女何代無願死從公與公俱箜篌所悲終何如
莫愁樂
石城城下春江流城邊十二紅粉樓吳兒打槳動晴綠
送妾隨君樓上樓為君起趙舞為君發齊謳舉酒勸君
君莫愁妾貌強如花妾心強如月花盛有時衰月圓有
時缺勸君莫惜千黃金趁取青春好時節為樂須臾誠
可怜人生安得長少年雲收雨散不終夕落花飛絮春
風顛
將進酒
將進酒黃金鍾佳賓如仙馬如龍璚樓綺席凌煙空一
聲浩笑勸相逢江南二月皆春風擊鼓催花花盡紅人
生在世偶然事對此不飲將安從發齊歌引趙舞利路
名場付何處出令傳觴急飛羽請君為我縱鯨吞不醉
不頽不歸去青山在地日在天山翁倒載車底眠但令
行樂長若然浮雲冨貴安足言
遠别意
遠别離楚水深吳山高吳山迢迢起煙霧楚水浩浩生
波濤君今天南妾天北欲往相從安可得終朝不見若為
情况是頻年音信絶孤房獨宿耿無寐夢中恍惚平生
意羅幃翠被暖香殘珠箔銀屏夜燈細遠别離相思唯
有空中雲時時千里能隨君相思唯有雲間月夜夜千
里能照妾妾看雲月長躊躇君看雲月還何如
商婦怨
作木莫作桑樹枝作女莫作商人妻桑枝歲歲苦攀折
商婦年年感離别桑枝折盡猶解抽人老豈有重蒼頭
神龍猛虎會可執其奈夫婿心難留朔風吹江浪如屋
柁樓嘈嘈行色促望殺蒼天哀憤深目斷雲山淚成掬
何能化作檣頭燕到處飛飛得相見何能化作帆上風
千里萬里長相從父母嫁我非夙契但云商人多贏利
門前宴集廣輿馬篚筐聘来足珠翠豈知今日成參商
輿馬珠翠看無光月懸别恨秋宵永花攪離思春晝長
妾心豈學道傍柳朝朝暮暮千人手妾心豈學空中雲
變易隨時何有情妾心可似南山石雨打霜侵只如昔
更看終歲不歸來化作南山一拳石
漁郎謠
漁郎住在雙江口家養鸕鷀十八九唱歌打槳落長潭
大魚上船小魚走四時坐計水中央百藝何如網罟強
岩上拾薪岩下宿不識耕桑衣食足回頭萬事等浮萍
雲白山青沙草綠短蓑開合幾晴陰閒来沽酒杏花村
載歌一曲滄浪晚棹入烟波何處尋
酒家謠
江口一樹芙蓉花花下吳姬沽酒家井頭轆轤五更響
門前便有人来往酒味雖漓衆稱好一日常傾百壺早
年来運去錢米缺沽酒實醇人不說門前冷落秋草生
萬事蕭條不稱情人情反覆何能定莫怨他人由汝命
朝朝江口望行人但見寒江白沙淨
牧童謠
遠牧牛朝出東溪溪上頭溪頭草短牛不住直過水南
芳草洲脱衣渡水隨牛去黃蘆颯颯風和雨老鴉亂啼
野羊走絶谷無人驚四顧寒藤枯木暮山蒼同伴相呼
歸又忙石稜割脚茅割耳身上無有乾衣裳却思昨日
西邊好曠坂平原盡豐草短蓑一卧午風輕長笛三吹
夕陽早
樵夫謠
樵夫採樵樂有餘數家茅屋深林居朝朝磨斧磵底石
牽蘿直上青山隅愛斫蒼枝桂愛伐枯死樗眼前取足
隨所如束擔不歸就向城賣錢糴米養慈親慈親在堂
乞長健年年賣薪奉餘羨但願身安口得充免因賦役
走西東昨朝冨貴千鍾禄今日雲南親種粟
田夫謠
田夫住東鄉今年八十強兒孫滿屋足指使老病常時
臥在牀戒兒早納官家税莫學庸頑事推避官家税了
即身輕歸来努力復經營生計隨時不願豐但願千載
無戈兵不思往前離亂日有米作糜不得食出門亡命
走烟塵骨肉回頭各相失只今雖貧何可恨天地生人
要安分風調雨順禾米熟盡納官家心亦足
桑婦謠
採桑婦朝朝暮暮南園路出入寧論晴與雨蠶盛愁桑
稀蠶衰恐姑怒大眠起来忙更忙寢食不遑兒不顧年
年養蠶多繭絲身上到頭無一縷小半輸官大半賣繰
織未成先有主可怜寸寸手中過竟作何人襖衫去采
盡桑葉空留樹樹下青青長麻苧山雞角角終日啼桑
椹漸紅春雨住妾尚無襦夫少袴事事令人亂心緒嗚
呼人家生男復生女生男猶得傳門戶生女徒多累父
母若兼長大嫁貧家不似生時棄塵土君不聞采桑婦
瞿塘賈
瞿塘賈前年二月離鄉去去時許妾半年歸指定桃花
成誓語桃花三度謝還開望斷天涯不見来相思未惜
容顔老但恐君心不長好君心重利豈重情有錢何處
不榮身花落黃昏風雨急獨掩重門愁殺人
臨川女
臨川女日日臨川望何處臨川路前月征人從此去征
人此去九千里持戈遠赴交河戍交河沙塞窅茫茫盡
是古来爭戰場白骨連山中夜月鐡衣倚馬五更霜此
時王事好辛苦將軍號令嚴如虎一聲敵騎寇邊州生
死向前無轉頭丈夫重義輕生死動肯捐軀報天子妾
在深閨君在邊何當破敵遂生還但令百歲能相見離
别尋常安足怨
白楊花
白楊花何紛紛是誰種汝當墓門墓經盜發無所有但
有朽骨猶縱横昔為將相公侯貴今成無主同孤魂萬
家第宅人如霧盡如他塋之子孫斷碑芳草何年代寒
鴉流水幾黃昏君不見百川沸騰山塜崩高岸為谷谷
為陵又不見五陵松栢無餘根玉魚金盌人間行古墓
適存何足恨猶勝平除作地畊
歸寧婦歸
門前石橋路東去何悠長妾從此路嫁他方還從此路
歸故鄉朅来别郎五六月朝夕不離慈母傍月滿西堂
夜未央烏啼金井梧桐黃此時與郎惜景光獨守羅幃
愁斷腸忽向樓前聽嘶馬報郎迎妾將同行慈母許辭
親為妝膏車秣馬當晨霜母恩亦如郎愛厚妾心懷母
若懷郎但願母夀郎安康歲歲與郎登母堂
姑惡鳥
有鳥有鳥終日啼萬口千聲如一詞云是悍婦怨姑惡
精魂幻化之所為我聽此言重惆悵惆悵思之誰是非
人家生男願取婦取婦願能纂家務自古物從勤上生
詎容怠惰無思慮姑詈汝願汝勤姑撻汝願汝能汝改
姑欣欣不改姑難平如何重恩愛翻化深憤嗔殞身化
鳥道姑惡孫孫子子傳怨聲古有孝婦塜亦有義女亭
至今人嘆慕至今人頌稱汝言姑惡姑不惡自此呑聲
休更鳴
張子房歌
漢家重器張子房起身報仇来博浪金槌一揮祖龍怒
四海驚濤隨播揚忽遇山東隆準公契合君臣魚水同
當年不取下邳履豈有神策先羣雄蕭曹忠貞平勃智
信越武威樊紀義蛟騰虎變各英豪復捴機謨歸掌指
滅霸成王建業秋元功茅土遂封留固知富貴非可久
便逐喬松仙者遊丹經洞府閒終日雲白山青江水碧
回頭世事等浮萍梁楚他年血波赤
朝霞歌
朝霞擁晴迎太陽滿空炫轉朱火揚鳳綵龍文結縹緲
歘忽變化神靈張始疑天孫織錦過七襄百花就剪將
縫裳精光倏爍帝為喜命呈下土旌成章又疑女媧鍊
石初得方功肇洪爐開混茫火精水銀出鑄冶金花五
色填穹蒼玉京瑶臺如帝鄉道德君王同紫皇閶闔九
門闢蕩蕩文武干官鴻鴈行時和氣應羣物育從茲衮
衮来禎祥載覩卿雲歌八荒
秋思歌
明月明月照我庭晴光作雲翳寒星夜寂寂兮天冥冥
草木凄兮霜露零懷帝子兮湘水濱哀窈窕兮傷娉婷
啟珠箔兮開銀屏凝幽思兮發遐征秋風高兮鸞鳳鳴
莫往從之兮淚縱横水泠泠兮山青青
又
清風清風吹我裳飄飄羽翠隨飛揚秋寂歷兮夜悠長
水無聲兮山蒼蒼指佳人兮北斗傍聽玉珮兮鳴鏘鏘
玄霜墜兮金屋涼綵雲結兮羅幃香神忽来兮忽已往
莫往從之兮空斷腸記年歲兮安可忘
逹懷歌
天下萬事如浮雲倏忽變化不可測鸞鳳終非枳棘棲
蛟龍曾是池中物君不見孔明南陽卧安石東山遊三
顧幡然魚水合七辟始為蒼生憂大賢抱材思濟世時
止時行付天意區區取譽焉足論長笑望塵潘氏子古
今興廢兩悠悠聲利難將屈巳求且唱樽前三五曲都
消心上百千愁
君不聞歌
君不聞和氏璧楚王刖之以為石又不聞豐城劍千載
埋藏遇華煥世間萬事有窮通何況壯士誇材雄於時
未際君且守春到花開不須久
一壺酒歌
一壺之酒三四客閣暖爐紅窗月白圍爐把酒且飲之
須臾相顧皆春色酒亦何美意何長人生百年内嘉會
不可常且樂今夕同徜徉飛霜落盡衡陽樹哀鴻呌下
瀟湘浦瀟湘浦九疑雲隔蒼梧路帝子香魂招不来空
餘竹上啼痕處放歌一曲壯心悲天涯漂泊我何為明
當徑度禾川水却望廬陵山翠歸
浩浩歌
君莫欺貧賤兒陋巷陳平終帝師君莫誇冨豪子銅山
鄧通終餓死世間萬事如轉燭明日升沈安可卜請君
聽我浩浩歌古往今来情奈何春花片時忽如霰旱雨
一夕翻成河枯榮否泰更相代天運循環理無怪君看
梓澤與梁園空餘野草荒烟在荒烟野草昔寥寥還見
樓臺凌碧霄眼前興廢盡如此且飲美酒令愁消
懷友歌
吁嗟友道日凋喪眼底輕薄徒紛紜朝為同心暮楚越
倏忽變化如秋雲我思安得齊鮑子相與平生獨知巳
斯人易失難再求恨殺重泉呼不起光陰百年亦草草
少壯幾年復衰老鸞鳳哀呌失其羣嘆息無言望空昊
花酒曲
花初開酒初熟花正紅時酒還綠采花酌酒向東風二
八童顔美如玉花蕊嫩堪怜酒星長在天喜逢春未晚
況當人少年春光人事相周旋願從花裏宿愛就酒中
眠窮通榮辱付高天如何不樂心懸懸莫厭酒杯深須
趁花枝好春光解去人解老明朝急雨醉醒来滿地殘
紅亂芳草
花蝶詞
蝴蝶飛飛桃李蹊有生都只被花迷生為花忙死則已
花蝶兩情無可比一朝花謝蝶何之别戀新紅嫰白枝
向来生死迷心處顛倒莓苔総不知眼前世事皆如此
親疎離合為時使相如得志棄文君比翼愁成中路分
茂陵一聘心已改短嘆長嗟耳不聞翟公冨貴多賓客
濟濟賢材論忠節盛時忽變散如雲門外還堪雀羅設
我歌花蝶情難了窮達相依古来少遼哉鮑叔與宋弘
萬載千秋名皎皎
石仲歌
前朝古墓青山陬石仲矻立經幾秋龍摧龜斷蝌蚪折
馬仆麟僵鸞鶴裂獨爾形容得苟完無乃年深化靈物
知是誰家顯祖宗子孫零落各西東清明寒食窅不至
空有狐兔巢其中石仲淒涼何足道金莖銅狄餘烟草
怪䕫罔兩自為隣雪霜滿頭天地老
柳條長
柳條長柳條長三尺溪水黃雨晴布榖啼欲死村中老
父心徒忙心徒忙事難了大兒當官少兒小府縣公文
迭迭催吏胥晨夜何紛擾雞豚殺盡無毛餘杯盤稍薄
即喧呼雲南迯卒計千百星火捕獲私相圖同名共姓
隨地有掩襲成擒不鬆手爺娘陷絶妻子離負戈萬里
遥奔走姻鄰哀送擁道傍泪滿春衣空斷腸叮嚀異境
好將息留取眼睛歸故鄉故鄉田土今誰種堂上雙親
復誰奉皇朝奮武誓開邊邊塵未淨兵猶用高歌一曲
柳條長壯士由来志四方會看三箭天山定從此化為
侯與王聚散尋常安足傷
種粟謠
鄭州民稠田不足生計家家只耕陸歲饑麻豆不堪充
小戸年来多種粟粟苗幪幪過人長粟葉青青粟穗黃
老妻稚子欣欣喜晚摘成筐夜舂米入厨炊飯滑且香
自說無如種粟強鄉村米價日騰湧我粟如茨被丘隴
世間百事捴艱辛到底勤耕不悞人一粒落地萬倍利
消得幾何納官税惰農好食如狼虎奔走長年離鄉土
良田繞屋不勤耕怨天只恐謀生苦豈知世物隨人轉
得失眼前人不見愚痴可笑亦可憐作詩徑為惰農
勸
次韻龍維周金陵出塞
君不見上國都門道如砥九棘三槐夾三市又不見金
戈鐡馬陣雲浮拜命安邊辭御樓車聲連營若雷動絃
管啁啾發伶從中天月色鐡衣明半夜霜花隼旂凍漠
南塞北無王庭蛇豕縱兇何足平况今天子能得士百
萬驍騰皆俊英鳳闕龍城分虎衞武偹頻年蓄精銳閫
外同推太尉賢府中只數元戎貴鍾山走勢横千霜金
陵佳氣成九章運籌帷幄佐明主似有漢代韓張良羽
書昨日徵邊戍百里旌旗蔽烟渚雄心一片獨飛揚要
斬樓蘭斷歸路賀蘭山下寂無人龍鱗水上且孤軍丈
夫生死向前去豈復回頭懷所親錦機漫織回文字離
情不奪英雄志會須三箭定天山青史功臣當鋟梓黃
塵大漠渺茫茫却望君門天一方邊庭早晚應奏捷獻
凱歸来朝未央
青山高
青山高白雲深君不来傷我心青山高白雲長君不来
斷我腸斷我腸在何許洞庭之下瀟湘浦昨夜瑶琴一
曲中輾轉離鸞為君苦復對青山歌白雲千里萬里遥
思君遥思君君不知遥思君無已時青山自青雲自白
天地悠悠自南北
寄贈巫陽隠者歌
金樽美酒清且香欲飲不飲愁心長寒雲四塞南鴈翔
尺書不到巫山陽巫山十二峰巒出落日平荒楚天碧
嵐烟瀑水石橋晴啼鳥梅花野亭夕野亭夕秋風多亭
西隠者今如何欲知别後相思意不盡東流江上波
畫龍歌
雲如車輪風如馬雷鼓砰訇電旗奓其中踊躍何爾為
無乃蜿蜒作霖者古来善畫此者誰葉翁所貌稱最竒
筆端揮灑絶相似亦有風雲雷電隨大梁徐公生卓犖
十上引錐稱好學揮毫洒墨運天機鬼泣神愁日光薄
斯須縞素騰真龍莽蒼直奪造化工恍如列缺引霹靂
歘若巽二驅豐隆枯木槎牙頭角露鱗拂雪花駭成怒
劃然威掣海門開勁望層空欲飛去我時見畫心膽豪
拔劍起舞翻絨袍波濤萬頃東溟闊瘴烟千丈南衡高
嗟哉徐公天相爾後恐無繼前無比酒酣神氣益洒然
白日風雲窗戶起為君一作畫龍歌高風激烈雲嵳峩
魚蝦混處不可久龍兮龍兮奈爾何
武山
武山山勢凌雲雄當南突出虎鼻峯峯頭直上九千丈
翠光倒削玉芙蓉飛湍瀑流掛絶壁松檜龍鱗柯鐡屈
就中樓閣開窅冥風霆白晝驚霹靂紫虛真人華蓋仙
朱顔綠髮不笑言手持天關踏地軸服餌玄牝畊丹田
琪花瑶草時堪把紅塵誰是長年者猿鶴如能問道心
雲在山上水山下
南溪夜飲醉歌行
南溪之水清且甘釀酒飲少輒為酣君家今夜設華宴
明月正照山前庵佳人狎坐發清唱起舞牽衣不相放
錦袍無惜濕淋漓玉盌唯催氣豪宕峨嵋亭子今不存
習家池館亦無聞騎鯨倒載千古事此時之樂宜同論
人生嘉會難屢得且飲如澠對明月窮通於我果何哉
出門一笑天地闊
釣臺歌
一夕湘沅春水来浩浩蕩蕩無際涯手擕童冠二三子
直登落日釣魚臺釣臺之古清塵埃綠楊白石荒蒼苔
釣臺之幽散花竹斷崖絶壁何崔嵬風潭百頃魚龍走
海上萬疊烟雲開周宗相業嗟已矣漢代客星安在哉
空餘高隠垂綸處風帆沙鳥相遲徊渡頭人盡遥天暝
東山片月如飛鏡漁船浦嶼火初明僧寺林塘鐘已靜
長漠漠山雲浮長悠悠江水流人生幾何奈易老昨日
紅顔今白頭富亦不須樂貧亦不須憂道大小天地義
重輕王侯有酒即合就君飲飲即醉不醉至死不肯休
誰能更問名與利自今辜負釣臺遊
畫師謝公歌謝公櫸州人畫極竒古且神速過人
因過東岳祠信手馳筆各得其度若不經於意者
擊節再四作歌贈之
櫸州謝公真畫師筆端欲落風雨隨千竒萬怪出反掌
神驚鬼異不可知洪纖高下各變化澆淳遠邇分妍媸
去年許畫東岳祠祠前父老待多時祠中雪壁百餘堵
公来三日揮掃之丹青十分極窈窕水墨一半翻淋漓
山川屏障雜諸體文武殿陛森兩儀鳥歸暮林花竹迥
龍在春空雷雨垂眼前庸史誇手段點染刻劃何蚩蚩
謝公不笑亦不欺彼自讋服徒傍窺謝公謝公善爾為
嗟爾髩髮行如絲閭閻瑣瑣安足事老大成名亦未遲
麒麟將相久湮没盍往一拭英雄姿不然求賢急當世
忍使吾皇勞夢思請收縞素百千幅盡貌時髦獻丹墀
王氏江居席上醉歌行
王君家住河上頭河水八月清瀏瀏西風入林竹屋冷
蟬鳥雜鳴嫌不幽生平於我交最密儼然膠漆深相投
君常慕作泉石隠我亦好為山澤遊别来許久若數歲
一見輒復苦死留進我玉壺之芳醥饌我璧盤之珍羞
小兒進蔬果大兒參獻酬况有白髮親諧謔相綢繆於
此不醉將何求日高豪飲達半夜中天片月清輝流銀
河明滅北斗轉繁露欲墜棼煙收是時杯行已不記但
覺淋漓雲錦裘庾亮南樓非足擬山簡習池安得儔君
不見金谷園亂鴉芳草黃昏後綠珠紅粉千年愁又不
見朱雀門霜戈鐡馬坐無敵擒虎英雄今亦休不須富
貴勞所志且飲百斛寬煩憂
鍾小吏
忠臣必世有烈女何代無卓彼鍾小吏忠烈夫婦俱生
同室廬死同穴此心一誓永不渝奈何一朝遭喪亂六
合四海馳兵車湘南草賊威頗振湖廣舟師氣尤麄據
袁陷吉旋破贑百官竄匿民剪屠驅令降服共剽劫軍
中指點煩所圖鍾文大罵惡賊怒肯將麟驥隨牛驢忠
肝義膽彌激烈賊乃甚怒刳其軀其妻見之亦號呼投
井長溺從其夫後来死者亦無數堅鋼直節誰能如我
朝開國天所命我皇建業地所扶大軍晝夜急西土神
收電掃不足除春風熙熙轉寒谷甘雨沛沛充旱墟危
者以安流者止唯有死者無由甦嗟哉鍾文不可得死
去當隨巡遠居傷哉其妻亦莫得列傳所載皆相逾借
令國史一遺落此人此死真何辜此人此死真何辜一
為鍾文歌只且奸謏比比穢青史可滅鍾文夫婦歟
早還鄉行
長安城南官道傍行人車馬何彭彭行人意氣何軒昂
雕鞍繡轂搖琳琅錦袍玉帶生輝光健奴咆哮如虎狼
報酧賈勇百不當短鎗長劍誇兇強疾賢不學魯臧倉
持槌肯隨漢張良美妾娉婷雙鳳凰綺羅珠翠嬌殊妝
春風列座宴華堂吳歌楚舞勸清觴雪膚花貌斷人腸
結交豪俠輕侯王忽忽四海英聲揚天子召見入長楊
勑以紫綬懸金章與朕連兵平北方北方萬里天茫茫
嚴冬十月皆雪霜鷙鳥不飛馬傍徨承恩受服心惶惶
驅車三日抵漁陽漁陽鼙鼓振大荒分營遣將兵符藏
玉關祈連尚我疆黑山青海勞隄防夜隨烽火赴沙場
轉戰沙場夜未央彗星當夕收精芒匈奴殺戮犬與羊
血流漂杵屍成岡傳道單于先買降幕南塞北就平襄
獻凱歸来朝建章建章春雨花煌煌寵恩慰勞不可當
功與韓彭相頡頏名同衞霍參翺翔出入謀謨資廟廊
天下之人誰敢望只今老大鬢欲蒼故山海角路遥長
便辭明主趣歸装直指衡岳逾瀟湘公卿禮餞塞河梁
簫鼓哀吟心思傷但覺雙輪起鏘鏘是時九月天氣涼
西風拂拂吹衣裳鴻鴈南飛亦悽愴我不如之為稻粱
誓尋三徑隠幽莊竹籬茅屋依山墻環堵樹之干樹桑
子孫世計斯為臧秋露溥漙時菊芳黃雞肥来新酒香
醉歌一曲臨滄浪向之富貴今已忘豈知萬國如虞唐
功成不退終致殃丈夫有志固莫量用能與世掃粃糠
萬鍾之禄那保常不如謝官早還鄉
灉江隠者短歌行
美人家住灉江干石泉夏五生清寒楊柳千條堪繫馬
篔簹萬箇待棲鸞棲鸞繫馬陰陰裏疊嶂迴巒望中起
何似王維住輞川更勝陶潜歸栗里方今天子思隆平
絲綸屢下收羣英君胡不隨時變化肯抱長材甘賤貧
賤貧亦可甘冨貴亦可為丈夫不用則已矣一用當為
天下竒伊尹躬耕太公釣商周之業非輕小即從苦旱
化甘霖四海蒼生都濟了賢豪舒卷豈尋常吾亦拂衣
可同調
題叢蘭
石巉巉兮水沄沄蘭薿薿兮揚清芬思搴芳兮以紉佩
贈天涯之夫君望夫君兮不見見三湘之暮雲吁嗟乎
三湘之暮雲
孤梅
草綠縟兮以爭茂木䓗蘢兮以可悦胡不與之同時以
敷榮兮而俟彼之色變而葉脱豈不畏夫風霜而有契
夫雪月于是以見爾之高潔吁嗟乎爾之高潔
二竹
望孤竹兮不見見夷齊之並佳節胡勁而不屈兮性胡
質而不華睨首陽之高潔吾不知其竹之猶夷齊者耶
夷齊之猶竹者耶吁嗟乎其一者耶
臨清軒歌
君不見北風倒吹海水竭紇干山頭丈深雪萬石英雄
安在哉唯有連山之戰骨又不見冨貴金階白玉堂美
人如花珠黛香枯榮倏忽謌舞散落日野草啼寒螿君
家嚴親丈人行壯節生平足豪宕築室雲林深復深泠
眼紅塵看得喪向南别起臨清軒軒前一水泠泠然上
映龍門之佳氣下引金洞之長源仰岡嵯峨倚天碧四
世家庭好承襲夜榻歌詩幼子賢春槽壓酒佳賓集桃
杏花間聞馬嘶不知何處醉還歸嬌孫出迎拍雙手明
月在地風生衣泠泠流水蒼蒼樹十載重来嗟物故有
子繼述孫貽謀勝槩軒中宛前度前度軒中勝槩多賦
詩其若臨清河請君酌我一斗酒為君寫作臨清歌我
歌臨清何以哉聊和陶潜歸去来軒中日日人長樂軒
外年年花自開
莫公畫角鷹搏雉圖歌
莫公畫鷹如掃字顛倒貌出天然似側目睢盱怕殺人
利爪生拏樹枝死朔風蕭蕭吹石林寒天鳥雀寂無音
饑来三日不飽肉黯慘一片英雄心狐潜兔走山鬼訝
四顧欲下而不下夕陽沉地暮霞明度盡原頭采樵者
莽間雄雉何得知載飛載雊求其雌竦身奮起過電掣
頃刻平蕪洒毛血雙拳霹靂劍鋒交五色繽紛錦文裂
莫公寫去非徒然君子夕惕終無愆性多耿介少思殆
山梁之時不可再
蘭岩山絶頂歌
蘭岩山高出西極東南諸峰秀無敵中有瀑流掛絶壁
建瓴直下三千尺僵木横溪龍偃卧怪石夾道虎踞坐
驚風劃来慘么麽萬壑松聲海濤播躋崖躡澗俯復仰
洞府&KR1713;砑豁軒敞似聞列缺引霹靂亦多魑魅兼魍魎
黃熊奮犇青兕立寡鶴哀鳴斷猿泣我行欲息不敢止
憑高望遠憂思集九州四海何茫茫神禹之跡忽已荒
峨岷秋陰接太華洞庭倒景搖瀟湘孤雲低飛楚甸闊
征鳥竟没吳天長五臺之墟控三峽之子何時歸故國
好在殘年十月冬相逢江上梅花白
送趙勉耕漢中省親行
一門父子全忠孝祗今獨數廬陵趙喬木千章湖水濱
諸峰羅立三山嶠前年昭代急賢良五色聯翩鳳凰詔
趙侯靜者嗜煙霞說著功名輒頭掉公車星火促嚴程
江海茫茫玉京窵竒材固合充棟梁至寶終須貢廊廟
乘濤直下五千里閶闔雲晴見初召聖主從容賜顔色
善道咨諏洞微妙外將大任托藩垣内擬超遷列樞要
趙侯稽首再陳乞昧死金鋪致辭峭一官泮奐得所欲
模範裁成志思劭三春教鐸振儒林文聲奕奕開光耀
二郎萬里奉晨昏歸日叮嚀往来紹弟行既復兄何如
呼奴便秣追風驃楚雨千秋湘水祠秦雲萬古咸陽徼
鄷鎬西風拂鬢寒峨岷夜月懸心悄關山愁見落花飛
客枕哀聞斷猿呌不圖采玉崑崙頂豈若尋源武陵竅
猗嗟趙侯萬事足如此賢郎誠克肖馬融帳下老莱衣
白首能無極歡笑送君不盡憶君情瑶琴切切孤鸞調
新詩錦軸遍須題别酒離筵莫停釂飄飄鴻鵠起天隅
六合清風蕩煩歊
短歌行寄宗玄蕭文學
憶昔北尋馬子洞二月風雨三冬寒乘舟濟川浪洶洶
驅車遵陸泥盤盤挹君豪名振河懸走過山陰識君面
燕頷虬髯熊豹姿當時令我喜欲旋吁嗟交道無早晚
誼合斯須傾肺膽翟公何署死生情阮籍徒為青白眼
金樽有酒池有魚魚肥可膾酒可㪺張燈促宴諧終夜
紅爐照室光相射中有萬斛江南春綺裘瑶席香薰人
風流文采稀今古下筆雄詞躍蛟虎千金難買一朝閒
况是賢材兩賓主石林月黑子規啼我已醉眠無所知
夢覺雞鳴滿庭樹起望鄉國生離思别来忽忽歲月改
歌樓舞榭移光彩夕陽芳草落花時獨立平原悶如海
悶如海長思君何時重與細論文古來聚散有如此還
望肯山歌白雲
和劉輝遠短歌行
閉門風雨鶯花老紅紫園林淨如掃晴来點檢江南春
一碧連天有芳草美人不見余心悲參辰出没長暌離
暌離咫尺若萬里竟日悠悠勞所思琥珀鵝黃金錯落
徒負高情同畢卓安得蒲萄變漢江便築糟臺齊華嶽
美人何時對青眼北樹東雲愁復晚雕鞍寶馬洛陽兒
瓊筵綺席新豐館朝回九重鳴玉珂夕飲百斛雙顔酡
青雲亦欲致身早其若神龍淺水何媺人胡為在丘壑
緼袍不換朱衣著固知藏器以待時豈比尋常空落魄
讀書勝遺滿籯金誰識韋家祖父心相思相望莫相及
脩竹繞門流水深
清隠堂歌為安城王使君賦
寰區全璧歸我皇天下萬國歌虞唐蛟龍播弄滄海水
鸞鳳飛舞梧桐岡岩廊多士方濟濟草野遺賢淨如洗
王君有材當用世胡獨深居僻山水秀莫秀乎瀘川九
折之迴縈佳莫佳乎青岡百疊之崢嶸就中堂構何嶙
峋于以考槃于以寧琴音泠泠山月小釣絲裊裊江風
輕君不學孔巢父掉頭入海隨烟霧又不學周彦倫先
貞後黷慚其名行藏得失付穹昊萬事不理心冰清美
玉由来甘櫝韞紫蘿陰護柴門穏花雨穿林酒甕香松
雲拂石棋枰冷我登清隠堂堂高日初晏夀萱慈竹種
来多狎鷗馴鹿相依貫清風徐徐生石門薄日輝輝明
水村魚罾隠見隔浦溆沙柳漠漠青雲屯此時王君高
興發蹇驢信步看山色不知世外功與名只愛山中風
與月風月無邊人未老堂春不盡堂花好古来冨貴多
愆尤不若藏名以為寶
逢辛大全
天下之事何紛紛逐時變化如浮雲交游空多知己少
甚喜近日逢辛君辛君自是文章伯獵獵英聲動河北
明堂拜官不肯受愛向五湖弄烟月五湖烟月浩漫漫
見我唯將青眼看石牀露坐古月缺紽裘夜語新霜寒
烹羔宰牛且飲酒遮莫烏飛兼兔走人生倏忽豈暇愁
昨日紅顔今白首君不見銅雀臺又不見高陽里魏武
精靈安在哉山簡風流吁已矣只好生前日日醉何須
身後千年計君心愛我多豪放我亦愛君不流宕相期
早晚匡廬上遥借仙人九節杖禹穴龍門歷搜訪共和
青山白雲唱
次韻蕭仲鈞别懷歌
玉京縹緲開晴雲四海謳歌堯舜君龍騰虎變日繼踵
嗟爾尚甘麋鹿羣百花為城草為席烜赫陽精錦嫣炙
肺肝五色結英華散作雄詞筆鋒出珊瑚玉樹交柯株
處子綽約紋窗疎斯須片月掛明鏡照耀銀臺光烱如
銀臺彷彿三山上弱水秋風起層浪謫仙何處跨鯨来
歌嘯雝雝五情暢永懷此樂那能歸一曲瑶琴傷别離
鸞箋寫就生平意寄與雲中南鴈飛南鴈飛飛楚天碧
誦言重見膠投漆遂令幽思不可忘走向雲林遠相覓
朝陽紫鳳鳴梧岡如此遊居誠有常又如神劍藴玉匣
吐出萬丈之精光精光倏爍凌空照吾亦英豪不殊調
窮通得失安足論且與劇談道中妙
送胡立峰大叔遊山東
春江雨漲七尺濤柁樓飭駕聲嘈嘈丈夫立志在遠大
所舉卓越非徒勞高莫高兮九千仞之匡廬五老秀色
分香鑪左里揚瀾日震盪嵐煙瀑水迷空虛深莫深兮
沈竿續蔓難測之小孤西滙既瀦彭蠡湖晦明澒洞混
一氣倏忽津涯知有無直下山東二百州名山大澤紛
相糾郊齊控魯屬吳楚古来豪傑多封侯生平曠達由
天性但分何方有形勝呼奴牽却五花馬市作行装即
無吝腰間只佩蒼精龍拔出赤電驚雷風酒酣歌罷復
起舞臉暈欲奪桃花紅桃花正紅春雨晴芳草滿園啼
早鶯簫鼓聲停棹歌發又似前年春二月前年歸是去
年冬今年歸是何時節白鷺洲邊楊柳煙還鄉好見柳
依然莫言不折長條贈留取歸時穏繫船
河邊水
河邊水暮暮朝朝流不已水流去去無回波人生百年
能幾何昨日英雄氣如虎今日淒涼一抔土非不欲學
伊與周豐功盛烈夭同休非不欲學巢與由明月清風
塵外遊窮通進退一有命用舍誰能改前定所以劉伶
稱達人只願長醉不願醒豪来揮筆頌酒德俯觀萬物
如浮萍
和荅横溪隠者歌
横溪之山何鬱鬱横溪之流下盤屈就中隠者巢許儔
落落雲松百千尺有時清夜抱瑶琴海門出月琉璃碧
頽然醉卧松石間五色英華夢生筆金雞三號海色動
眼開一丈扶桑日恍惚騎鯨天上歸錦袍玉鋏光相射
大漠黃塵煙霧昏潼關白骨丘山積臨岐已見泣楊朱
叩角還聞歌&KR1108;戚何如隠者笑傲横溪湄長枕溪泉潄
溪石
禾川歌送郭愉
禾川之水流東海浩浩蕩蕩千萬載英雄眼底今安在
衰草連天古城壊昔日樓臺歌舞園今朝牧馬成荒塞
廢興如此不足論空使愁人容髮改君今别我歸禾川
禾川之水應依然銀屏石下買春酒畫角洲頭移曉船
高堂侍養有慈母慎勿蹉跎事羇旅江山遥遥道路阻
可以何時復相遇禾川歌送君去鳴呼别君泪如雨
南城歌寄贈胡思敬
南城之山高㠝岏連岡疊嶂青雲端鸞翔鳳舞勢歷歷
馬馳牛卧形盤盤南城之水清見底浩浩千秋流不已
孤光澒洞化魚龍雷霆五夜潜鱗起藴竒蓄秀識者稀
積德累行膺昌期胡郎家住南城側五福由来天命之
前年恭承聖皇詔嚴親平步登廊廟聽旨遥瞻閶闔門
老大功名足誇耀翩翩三鳳鳴朝陽與時際會爭翺翔
為家為國不少暇忠孝兩情江水長伯也乘濤四十里
晨昏遠奉勤王事家山半載未歸来耳畔頻聞好音至
仲也進退懷深憂幹蠱驅馳那暫休持衡賦税貴平理
供給餉饋無愆尤閭閻往往多豪縱豈若君家賢伯仲
只將孝義主中心美利榮名搖不動蹇予落魄無所為
壯志凌雲空自知求田問舍安足數附翼攀鱗終有時
胡郎愛我誠幽雅我愛胡郎絶瀟洒相逢一笑坐瓊筵
穏繫樓前五花馬狂来一飲三百鍾論交吐氣縈晴虹
人生契合在知己寧論得失兼窮通别来倏忽成今昔
兔走烏飛過箭疾相思重欲話中情極目南天楚雲碧
朔風蕭蕭鴻鴈鳴寒梅迎雪玉香輕折將欲寄不得便
為君悵望歌南城城南山水如圖畫古木虬龍鬱相亞
華堂結搆高於山綵服斑斕照堂下堂前種竹百千竿
年年歲歲報平安萱花愛日色煒煒椿株化雨陰團團
君不學五陵年少誇遊俠又不學孤竹夷齊事高潔丈
夫在世貴成名何用飄飄比雲月城南山頭桑葉黃葡
萄萬斛生春光浩歌不盡萬古意安得一醉寬離腸君
才拔俗真雄壯囑君善保為民望當今聖代急賢良相
期更在青霄上
芻蕘集卷二
