芻蕘集卷三
明周是修撰
五言律
古從軍行五首
金鼓龍城出旗旄虎衛分築壇新拜將飛簡急行軍關
路晴和雪邊烽夜照雲樓蘭今未斬何以報明君
三十未成名從戎一片心車輪裝白玉馬勒鑄黃金報
主時何晚安邊計始深轅門風雪夜撫劍一沈沈
萬馬不聞嘶天山雨雪時旌旗寒色慘鼓角夜聲悲漢
將雄韜出戎王敗壘移捷書星火急應到鳳凰池
轉戰桑乾夜匈奴半遁逃邊烽隨鼓歇海月傍營高總
笑探囊易誰言破竹勞指時龍闕下朝服換新袍
寶馬流星劍金戈明月弓千旗分别將萬騎拱元戎玉
帳兵符袐轅門殺氣雄長驅沙漠外誰數衛青功
昭君怨
一從關塞隔長懸雙淚痕未曉戎王禮堪懷漢主恩風
沙無白晝雨雪又黃昏何似隨陽鴈年年度玉門
關山月
今夜關山月何人不苦情秪宜明漢國豈忿照邊營雲
陣迷兵陣風聲亂鼓聲長安光滿處閨思更難平
北樓
春色滿南州鄉心上北樓青天萬古意白日半生愁城
曉鐘纔動江晴霧未收人間幾興廢依舊水東流
送友人之章貢
章江幾千里瀉出碧雲間之子扁舟去何時故國還烟
波春思渺島嶼夜天閒望望乘槎者高風不可攀
早發西城
城雞纔一唱促駕不言勞地轉南山近天迴北斗高宮
槐交大道御柳夾長壕過盡樓臺影參差入野蒿
春夜分韻得江字寄蕭君子儀
當代論材學如君信少雙詩名傳大地文勢決長江苔
紫生衣桁桃紅入酒缸無能謝塵鞅從隱鹿門龐
望武山佑仙觀
天上神仙府人間道德門水分千澗遠山拱一州尊松
鶴心寒暑雷龍警旦昏何時登絶頂瀟灑望乾坤
憶雲峰寺
憶昔登臨日披雲謁上方樓臺通海氣花木近天香佛
骨陳千古禪心𦕈八荒重来深有興凖擬在秋涼
秋夜憶禾川舊友
迢迢江嶺外千里故交情人宿沙連驛烏啼樹繞城雲
開疎雨斷月落衆星明獨對蕭條夜寒螀不可聽
仲夏日暮憶胡筠客金臺
清風滿竹扉細汗冷絺衣蓮愛疎紅靚槐宜密翠肥野
塘雙鳥度溪寺一僧歸之子金臺客音書何太稀
夏夜憶九成姻兄
涼灝生微月纖纖出素雲移牀嗔竹影掩袂惜荷芬酒
店沙頭静漁燈浦口分故人隔江水何事久離羣
田家雜興五首
竹外四三家通江徑路斜得錢新買犢就水屢移車稚
子晴探椹荆妻早種瓜日高初飽飯種火去燒畬
竹底徑逶迤人来犬未知天寒樵事苦雨濕飯香遲草
接茅簷長藤穿甕牖垂老翁衣百結時却賣蚕絲
洗竹添新笋培桑減舊條就風鑚火易鑿地引泉遙簷
掛新收笱池浮舊棄瓢西隣春酒熟深夜却相招
畊樵無遠地嫁娶止比隣山果隨歸慣溪魚入饌頻教
疎難盡禮俗朴易居貧但祝時年好燒錢拜社神
蓽蕟連畦綠枇杷滿樹黃前簷臨澗逼後逕入山長桑
柘肥春雨鷄豚散夕陽子孫知幾世老死不離鄉
秋日贈别西溪故友
一劍南遊慣山行秋始涼草枯泉脉見樹合地形長去
馬衝殘雨歸鴉背夕陽臨岐更何語涕淚在衣裳
山居
幽居隱薜蘿誰問夜如何風定雲昏斗星稀月度河征
鴻聞去遠落葉坐来多見說邊庭士防秋尚擁戈
幽居晚雨
一戶通幽徑依依敞竹門亂雲低白晝疎雨濕黃昏犬
吠當林屋鴉歸隔水村呼兒供棗栗獨自酌芳樽
蔣氏山莊納涼
綠樹繞方塘平橋水氣涼波明金鯉動石淨錦苔香把
酒忘鄉遠看棋愛日長此中真自好何必泛滄浪
蔣陵池上斑竹
萬古蒼梧泪斑斑竹上頭何緣湘岸景還在蔣陵丘翡
翠晴如洗琅玕潤欲流當年人不見無限别離愁
五言排律
金陵古意
天地開王國山河拱帝州雙龍青漢闕九鳳碧雲樓甲
第俱連戚高門總列侯雕輿迴玉軸寶馬鞚絨䋺城樹
交馳道宮花隱御溝旗旄嚴扈從笳鼓競周游長樂春
風起昆明宿雨收曉鐘聞閬苑仙仗繞瀛洲公子辭金
屋王孫上綵舟哀絃隨妙舞急吹雜清謳錦殿祥烟積
朱城佳氣浮仰瞻凌斗極俯瞰迥林丘萬古英雄地繁
華自不休
送友人之延平
别路三湘北離人五嶺西成行愁夜雨不寐聽晨雞絃
奏添惆悵壺觴益慘悽江分吳地闊山界楚天低潘岳
塵應斷陶潛路豈迷河陽花發遍彭澤柳生齊藉藉征
途語蕭蕭去馬嘶曉亭連戍壘春樹暗蠻溪岸轉楊梅
落林深謝豹啼甌閩王化遠望爾作雲霓
再賡酬光遠文學
王國今多士君誠拔萃豪用當天下器選奪俊中髦匣
寶塵堪拂山輝石不韜六龍攀駕遠五鳳助樓高律協
嵇中散書工蔡綺曹誅茆居卜杜問菊隱成陶夏木隂
分座春江色染袍洞雲隨蠟屐沙雨閣魚舠城市長收
迹庭闈日服勞寫方諳藥性篝火費蘭膏節峻誰能屈
名揚豈待褒周原臨眺望蔣徑入遊遨已有扶輪輒寧
無詣闕臯聖朝思播德汙吏忍懷饕經世文推傑開邊
戰息鏖參差登要路變化逐宣毫材展空羣驥功參立
極鰲稜稜豊邑芑孑孑浚郊旄治感祥麟至威凌猛獸
迯共傳三益美莫破一言牢薦斝寒宜蟹裁裘暖稱羔
山菹藏蓽蕟家釀出葡萄管輅纔通易揚雄復廣騷池
乾稜就採畦潤草從薅細鯉金明澗輕鷗雪點濤詞宗
兼鮑謝詩祖辨韓毛慕學情尤固論交志敢慆别離增
愀愀邂逅釋忉忉老鶴驚翔翥窮猿慘呌號終期膺歴
試要不愧鉛刀
寄白下彭君
磧浦青楓路茅堂白水村落花憐杜宇芳草怨王孫别
去冬徂夏憂来旦復昏赤心元自許高誼與誰論流俗
難藏器陳情欲呌閽精誠交霹靂忠憤走轒輼鸑鷟翔
丹穴騏麟出大宛駿蹄當駕馭逸翮遂飛翻用世材雖
重端居道亦存萬家岐下邑五畆洛中園徑曉晴生竹
堂春煖護萱河流通馬頰山勢鎖龍門洗藥香分磵看
松翠滿軒汀沙眠稱鶴岩果盜隨猿德愧成蹊李名慚
學圃樊莫收金鑄錯但保玉無痕感舊愁空積懷賢慮
政煩長歌謝知巳浩浩一乾坤
七言排律
園樂詩為東園伯丈賦十二韻
先生結髮好丘園老隱非同學圃樊綠竹盛時長少事
紫蘿深處寂無諠墾添荒址餘多地灌引清渠出有源
水暖魚蝦隨甕汲畦春蛙蚓逐鋤翻晚菘漫采苗兼韭
亂莽閒薅卉雜萱紅甲紺牙浮土面碧莎蒼耳護牆根
午窗棋罷雲行影夜院香消月過痕松下闘茶聮石鼎
花邊勸酒倒銀鐏琴壇久任封苔淨硯沼常因洗藥渾
植得芝蘭沾花雨樹来梅柳發晴暾驅馳攘攘憐南北
棲止洋洋自旦昏誰識先生真樂趣浩歌落落信乾坤
虞墀岡為草意劉先生賦十韻
西望虞墀遠勢孤何人生預築玄廬極知劉氏悠悠意
要與滕公鬱鬱符鳳羽幽篁和霧長龍鱗老檜受風呼
薜蘿交鎖塵蹤斷苔蘚重封石甃虛天静鬼神嚴守護
地靈罔兩暗敺除三年製椁桓司馬五月投江屈大夫
泉下玉魚終出世雲間銅雀竟成墟先生此計成超古
高士他時合致芻種德由来膺上夀作歌遙為贊良
圖岡頭一道南征路千載亭亭憶相儒
貽中州劉思誠十韻
哲人修已日鳴謙童卒都稱老孝廉閉戶讀書情自適
升堂調饍味常兼超凡材質瑤瑜美拔萃詞鋒劍戟銛
交誼已堪期鮑叔文名終不愧江淹先天未濟風雲會
萬國先同雨露沾邂逅每承青眼顧棲遲深覺素心恬
林通鳥道晨看鶴水落魚梁晚得鮎棋罷柳煙晴護榻
琴閒松月冷窺簾悠悠今古何終極納納乾坤豈属饜
有道乘時湏濟世尚耽詩酒學陶潛
起晦鍾文學有詩呈國子蕭先生倚歌和贈
一從棹雪剡溪歸五載懷賢思不違耽酒每聞陶靖節
看詩長慕謝玄暉延津佩劍愁龍化洛浦吹笙想鳳飛
休用六韜窮術數且將三易盡精微驊騮出路增時價
美璞藏山耿夜輝桂嶺隴高魚度阻楚天雲遠鴈来稀
郊居晚雨深蘿薜洞府秋風老蕨薇割席管寧原自負
卜隣王翰願相依頻年異縣傷離别何許連牀聽發揮
稍待約同黃禮輩再隨流水覓岩扉
再和起晦韻寄禮用黃兄
前月南溪送遠歸别来相念不相違幾回望眼迷隂雨
無限愁心對夕暉萬古興亡雲北度一年寒暑鴈南飛
清時文彩憐君盛聖代才名愧我微釃酒甕晴春蟻沸
讀書忩暖夜螢輝紛紛世態尋常改碌碌人生七十稀
華煥漫求豐獄劍夷齊空餓首山薇歸田始覺畊還好
卜宅長懷善可依雙履莫從雲外躡一觴難共月中揮
臨流和得相思曲寄與西風到竹扉
芻蕘集卷三
