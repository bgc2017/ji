廣州四先生詩卷一
雪篷詩選
黃哲字庸之番禺人世為荔灣著姓哲弱冠而孤刻
苦讀書通五經嘗借人文選手鈔之沈玩究竟遂能
作詩造晉唐奥域性好山水結廬蒲澗栖息其中往
來羅浮峽山南華諸名勝自以為未足乃辭家度庾
嶺過吳楚游燕齊間一時湖海英豪皆與游焉當風
雪時泊舟秦淮遇朱文昭涂穎輩相與握手吟咏沽
酒大噱二人唶曰君才如(闕)雖知音如寡(闕)
自是益有名龍鳳中太祖為吳王駐師金陵招徠賢
士哲為丞相李善長參政張㫤汪廣洋所知交荐之
時已建吳國拜為翰林待制入書閣侍太子讀書尋
兼翰林典韱輔導盡職丙午六月左丞相徐達北伐
捷聞上命賦詩稱旨及鍾山祈雨獲應御製七言詩
志喜命哲賡之其見重如此洪武初奉使青徐諭諸反
側尋出知山東東阿縣吏胥初以儒士易之哲剖決
如流案牘無停者且不事繳繞苛察民樂其寬值旱
詣洪範池祠禱詞旨哀惻甘澍應時優洽民讙曰此
黃公雨也狼溪有怪物善為幻能竊人啗之哲為文
禱于天須臾風雨大作一青蛟斃水上邑人訝以為
神時經毛貴亂後民多流徙他處聞哲善政復其業
者亡慮數千人辛亥四月陞東平府通判東阿士民
遮道攀泣抵府境乃返是歲黃河決梁山中書省發
民疏濬哲董東平之役經畫有方民不告勞有司欲
堰黃陵岡哲建議謂此乃元朝之敝政不可以為法
事遂寢尋上疏陳時務數十事上怒其狂易會山東
分省奏哲捐俸修先聖祠築水隄湖有成績乃釋不
問哲亦乞歸得允既南還有司奏請領郡校事横經
授徒歲凡數百人乙卯四月朝廷取回山東治在郡
罣誤竟置于法郡邑人士家為奠祭哲始北上時倚
篷聽雪常自詫曰天下竒音妙䪨出自然者莫是過
也歸構一軒名聽雪篷學者稱曰雪篷先生子德輿
輯其詩文十卷行于世嘗經昭明太子墓作詩弔之
說者謂混選詩中殆不可甲乙其精工如此(見廣州人物傳)
古樂府
臨高臺
臨高臺高臺百仞凌雲開丹霞曙色明九垓咸陽王氣
何佳哉交疏結綺紛崔嵬虹橋複道雲中來直過鳳樓
表雙闕遥連北極正三階宛轉朱闌臨渭水蜚蜚朱閣
通天起銅龍高拱日華鮮青雀翻飜月明裏仙姝搖
珮溢層城錦幄高張翡翠屏寶鼎香酥調玉食金莖
瑞露屑璚英璚英玉食知難老鸞鏡青蛾為君好君
王八駿上瑶池日暮長門怨芳草芳草年年繞翠華
瑶池歌管醉流霞皆傳阿母桃成實又獻安期棗似瓜
蟠桃石棗真堪羨方朔詼諧侍懽宴題詩爭擬柏梁新
求仙豈意桑田變願得層臺更萬重崑崙西望接崆峒
能共赤松鞭彩鳳仍隨軒后駕蒼龍下顧凄凄茂陵道
惟餘隴樹生秋風
戰城南
君不聞隂山敕勒川胡兒飲馬來翩翩狼頭大纛三萬
落鸞弘注槊雄燕然烏桓古道黃沙塞青冢荒原白骨
田漢將鷹揚遥度磧戎兵獸駭復窺邊邊烽夕照甘泉
殿殺氣浮空白如練右地連營夜合圍左賢鳴鏑朝馳
戰聞道嫖姚新築城先令都護出竒兵三門八陣互纏
繞萬衆一心同死生偏裨轉鬭血凝肘箭鋒流星餓鴟
吼卷甲遥搴大校旂横戈怒落單于首愁雲慘日共亡
胡敗馬號鳴霜草枯金裘寶玦青珊瑚玉貎花顔泣路
隅含悲掩袂辭穹廬彫盤跪進紫駝酥軍中椎牛日高
會葡萄寒香濃不醉振旅先論衞霍功封侯未數金張
貴封侯意本重雄豪誰識戰場汗馬勞惟有城南征戰
地髑髏京觀長蓬蒿
白苧詞
長洲宮中花月輝彩雲夜傍瓊樓飛吳姬娉婷白苧衣
揚蘭拂蕙春風歸花籌傳觴注紅玉月鏡當筵掩明燭
低環按節宮調促嫣然一轉亂心曲夜長酒多懽未足
驚烏啼向東苑樹星河闌干正當戶明眸皓齒歌白苧
蛾眉嬋娟花月妬含情奉君君莫顧雲中璧月易盈虧
葉底穠華多盛衰願為寶階千歲石長近君王雙履綦
雉朝飛
野田無人蒿草薄羣雉班班艸中落五月禾熟桐風清
南陂北陂聲喔喔東方漸高晨露稀金翎繡項爭光輝
桑畦如霧行不見雄鳴呼雌驚復飛渴飲幽澗泉饑啄
野田粟羣雛來哺聲粥粥寧向郊原抱耿介不羨雲霄
競高逐魯恭慈仁桑隂自馴鰥煢竊傷犢牧采薪下防
虞羅上畏雕鶚朵頤垂涎羣動交虐聖人解網天網疎
八紘山澤無畋漁蓬機艾弋無爾圖朝出陌上飛莫還
蒿下居翼衆雛兮行且呼飲而啄兮寧爾軀雉兮雉兮
樂何如慎勿變化陳倉為怪誣
烏栖曲
九月過姑蘇江頭霜艸枯秋風吹葉盡愁殺夜栖烏栖
烏月明裏霜重驚還起無處托安巢啞啞渡江水江波
淺復深東去無還心白苧吳宮曲能成哀怨音只言懽
樂長相保青春幾時秋又老可憐西子斷腸花不及虞
姬美人草舞罷垂楊金縷衣椒房絳燭明星稀越騎爭
馳海山動吳歌尚繞梁塵飛梁塵飛飛白苧哀烏啼夜
半閶門開鴟夷浮江麋鹿來月明猶照姑蘇臺
自君之出矣
自君之出矣無處托鱗音思君如畫燭淚盡不明心
五言古詩
初入書閣呈董宗文博士兼簡同舍諸公
河關歇王氣淮泗擅英靈天眷迪皇運人謀歸聖能石
城雄虎踞鐘阜宛龍騰紫署弘東閣青門踐北陵來王
玉帛至訪道蒲輪徵髦英起幽谷俊乂羅明庭變豹蔚
華彩飛熊聞作興朝儀制述美錫賚恩庥承前席思賈誼
横經推戴憑奚為遶枝鵲亦企圖南鵬雲軒蠧簡輯蘭
署鴛班升高策屢懷董名流知慕膺追陪虎禁入被遇
龍門登仍慙匠石顧用匪輿輪勝毋云棄樗朽庶以從
規繩
十一月十二日四望山陪祀禮成呈諸執事(時北)
(征也)
玄明開朔序禋類卜辰良武成遵誓命汾畤備馨香惟
皇儼雍穆對越思洋洋凝旒仰坤壝授律挾乾綱風雲
從龍虎樂舞登鳳凰珪幣有容秩緌纓紛煥煌苾芬既
明誠肸蠁迴穹蒼兹焉迪昌運赤伏臻遐祥徂征乃自
葛義旅時鷹揚同德奮熊羆桓桓先啓行阿衡重麾鉞
推轂觀旂常海岱仍率職堪輿復泰康繁祠陋衰典昭
告紀興王羣英聿來助委珮鏘珩璜多儀動文彩列宿
開榮光庸薾忝趨承賡歌聆頌章宸猷願終述豁達垂
無疆
過梁昭明太子墓
帝子降南浦飄颻蒼桂隂神飈迴震闕玄跡閟坤岑鳳
陵輝璞藴龍沼媚珠沈文藻絢華黻芳芬揚素襟遺
編軼正雅曠代馳徽音玉馬風雲變金鳬歲月深霜
蘭朝委翠烟蘿夕翳林采蘋思永薦捐玦遂幽尋靈
修忽爾遊歲晏勞予心遼東鶴馭遠緱嶺鸞笙吟眇
眇因懷昔營營徒慨今瑶華竟衰歇惆悵雍門琴
送道士蔣玉壺還茅山
華陽初慕道羽服依巖際辟穀咽晨霞朝元結真氣朗
吟扶桑頌伏謁三茅氏却駕雲中龍來游人間世談玄
蕊珠闕稽首張樂地調笑芙蓉笙聲飄鳳凰吹僕愧金
門彦時聞玉簫偈方忻蘭苑晤忽念荷衣逝欲和瑶臺章
幡然紫烟閉石室縈翠芝丹丘藹松桂望望勞予心猶
懷碧山契
東平謁堯祠
初政禮羣秩晨趨鄆隂郭稽古詢道源放勲夕徂落齋
宮委華梲黼扆銷丹堊庭榛雊雉升裳蘚宗彝剥惟馨
思可薦廢墜予猶怍緬言垂衣時東狩兹方岳儀像儼
欽明聲容被綿邈茅茨遵曩儉階蓂傳舊朔遺澤紛在
斯今皇仰先覺亦播康衢謠紹爾雍熙樂
曲阜里謁廟
解組辭鄆郭驅車循魯坰前登闕里近端仰素王靈猗
蘭遺貞潔神宇欝葱青時化洽十祀奎光浮四溟多儀
殷廟享斯文傳壁經几筵猶設席容秩儼充庭所念迷
塗者空瞻明德馨因蒙今獲客幽悱未遑寧靡靡寒冰
至塗塗朝露零遄回馳驅意夙夜思儀刑
洪範祠龍池禱雨獲應畣隠士劉文正暨邑中
羣彥
齋沐戒徒御星言趨綘壇屬兹愆陽序雩祀罄衷丹龍
湫窅深閟神物時蜿蟠馨潔始云薦靈祈紛可干沛然
感敷施霡霂濟多難淅淅在林畹冥冥被岡巒焦原幸
沾濡庶類同忻懽鳴鸛集穹窒翔鱗躍紋瀾郊坰悦童
耄庠塾慶衣冠所協詠歸趣方(闕)民俗安賡歌誦雲漢
玄化奚能殫
弔陳思王(祠墓在東阿)
鄴都雄盛日英才妙七賢夫君照乘珠五色麗且鮮西
園倡華藻東洛賦嬋娟游鸞翔朝旭芳蕖映碧漣始協
棣華美寧虞箕豆煎桐圭空錫社銀海閉隂泉白楊翳
荆榛狐兔穴其阡喟然兼山嘆肯企淮南僊
贈劉宗弼司業赴浙西僉事
晨頒錦花誥夕斂絳紗帷聊當持憲節詎是解逢衣笠
澤山水妙吳江鱸鱖肥移舟發白下搖旆出江畿川寒
葭葦靜天清鴻鴈飛勿念離羣速承明應復歸
秋夜雜興呈涂典韱穎
璿杓運西宇華月麗中楹坐知流序易瑶夜秋風生銀
漢呈宵景金堂含夕情柔條栖湛露嘉蕙茁幽莖撫迹
遂成感如何君遠征相思雲陽浦岧嶤限玉京鏡鸞停
趙舞箏鳳歇秦聲寸心渺何極搖蕩如懸旌
擬古
魯連天下士夙藴匡屯材却敵愧論賞英聲騰九垓燕
昭市駿骨樂毅趨風來虎戰躍中野名成真壯哉僕本
江海人西登鳳凰臺感此千古意長吟屢興哀朝經夷
門市夕醉高陽杯揮戈拂倒影羲輪為之迴寶匣絢青
蓮龍文拭輕埃神光夜揮霍按舞何嫌猜騰驤為君舉
頭掃浮雲開
簡涂叔良朱仲雅二博士
貞士多苦節考槃依澗陲叢蘭珮芳潔悦懌遂幽期至
德無終逸明揚膺盛時兹焉開東閣俊乂相追隨列宿
呈光彩翔飈清羽儀皇謨敷禹訓風雅泛周詩幸俾纖
蒙器叨承陪絳帷何因永斯好介爾崇明禧
寓官窰候鄺雄飛使回不至
湛露晨未晞秋華被原隰征途夙已戒承命履遐邑桂
水寒悠悠揚帆望不及川鱗想同泳羈羽尚云戢維楫
乖素期臨流重於邑睠然沮溺耦詎灑楊朱泣惆悵芳
菲情日暮空佇立
秋月篇
金商鳴素節瑶律留先秋始見西陵月嬋娟滄海頭清
規臨夜滿澄影際天浮媚浦沈珠迥凝波淨練收常懸
鳷鵲署初照鳳凰丘碧落宵同映銀潢曉共流梁園生
綺夢陳榭感芳憂爽洽征人袂光含思婦樓玉臺情未
已鸞鑑影空流詎惜盈虧屢仍知晦朔周關山隨别騎
淇水送行舟願逐餘輝去蘭臺奉夕遊
與伯貞或華二友會
二妙聯英標睠言顧榛莽良晤諧夙心玄談慰幽愴江
蘼澹新綠谷鶯聞遠響感此離索情浩蕩烟霞想夷白
抗浮雲臨清延素賞何因繼芳躅一丘同偃仰
題蒲澗讀書處
編茅臨巨壑伐木憩幽龕搖琴初涉澗投册靜窺潭麗
澤方求益知人諧所躭靈芬遥可挹淵物坐能探野褐
聞朝誦霜猿聽夜談董幃凉結蕙管榻澗霏嵐予志在
山水宜從雲外參
秋日懷友
雲館秋氣凉前楹新雨歇凉飈振清籟炎景韜餘烈時
菊有芳華露棠飄絳葉慨此搖落情於焉謬司業端憂
鬒髮變和俗性靈竭貞履期可堅玄言詎當接渺渺睇
川梁日暮方舟涉
分韵得也字贈林生瑛充貢
冰霜戒玄律游子發中野筵几惜離羣罍樽企傾寫庭
柯復喧鳥場藿維征馬錫貢擬璆琳光輝孰云舍文淵
穆奥典璧水觀儒雅攀鱗爾所之附驥吾衰也滔滔歲
華晚積雪晨飛灑行矣慎毋淹長懷問津者
餞區伯寡領歸善邑教
横塘候秋色芳蕖颯已變渺渺波上舟忽如翔風燕琴
觴激幽思籩豆徒有踐所念同襟者飄颻各鄉縣章縫
協沖素况復斯文彦此邦多竒勝名山蔚葱蒨暄壑栖
雲霞寒松閱霜霰爾行問津處沮溺因可見
贈劉仁仲昆季還浙東
沈憂自多緒復此送歸人昨夜淮南雨不知芳樹春朅
來持别酒相與慰兹晨日暮行艫渺東南瀰越津
七言古詩
遊泰山
今年初出承明班折腰從政青徐間神州二月雨新霽
我來萬里觀名山名山泰岱連雲上鄒嶧徂徠鬱相望
晨霞彷彿見丹崖旭日曈曨射青嶂羽服逍遥山際行
垂蘿磐石漸迴縈喬木千章寒谷秀隂泉百道曉虹明
玄都太古瑶臺在石室丹爐長不改中林迢遰躡天門
五色芙蓉耀光彩東極羣真鳴珮環招搖玉女開金關
蒼龍飛去溟海闊黃鶴下唳清風還奎璧祥光生縹緲
日觀扶桑擘昏曉登臨今日九州同顧視寧論萬山小
名嶽齊天天下知齋宮虔潔閟靈祗寶鼎椒蘭騰馥郁
芝楹華蓋仰葳蕤祠官祝釐朝擊鼓玉童吹笙雙鳳舞
魯祊秦祀變浮雲后土精靈夜相語功成世世未登封
明堂駿奔朝岱宗翠華行處入歸鳥樛木盡亞隨飛龍
微茫玉檢無人識綠壇隂洞秋聲急但聞松喬遺素書
我欲因之蜕凡骨絶頂玄芝應再生神游早顧抛塵纓
笑騎蒼兕驂太乙稽首銀臺超上清
河渾渾
洪武辛亥夏河決作
河渾渾發崑崙渡沙磧經中原噴薄砥柱排龍門環嵩
絶華熊虎奔君不聞漢家博望初尋源揚旌遠涉西塞
垣絶探幽討事竒絶云是天津銀潢之所接葱嶺三時
積雪消流沙萬派從東決東州沃壤徐豫之墟懷
山襄陵赤子為魚夕没鉅野朝涵孟諸茫茫下邑皆涂
汙民不粒食鄉無廬桑畦忽變葭葦澤麥壠盡化黿鼉
居宫中聖人方旰食羣公夙夜憂曠職星郎又乘博
望槎西去盟津求禹迹始聞古道行千艘一朝勢轉纔
容舠奔衝儵忽駭神怪淺不浮漚泥没篙我上梁山望
曹濮長嘆滄桑變陵谷萬人舉鍤功莫施猶擬宣房再
興築宣房漢武威曷若堯無為洪波閱九載端拱垂裳
衣玄圭錫夏后安得辭腁胝龍門一疏鑿亘古今巍巍
巍巍功可成河水渾復清
奉和聖製鍾山禱雨獲應
天蒼蒼運乾綱雨暘時若民乃康孰令熯旱憂吾王九
土如焚嗟亢陽天津欲竭隂虹藏王心靡(闕)時惻傷桑
林罪已德進湯齋宮對越騰馨香真宰默應徵休祥靈
祗率職妖魃禳先驅靊霳舞商羊天瓢一舉敷四方甘
霖信宿仍汪洋勾龍后土占歲穰黍稷報功王道昌百
辟慶忭懽聲揚小臣頌述歌虞唐四序順成民弗殃巍
巍端拱垂衣裳天蒼蒼德無疆
行路難為洪都義士楊安賦
粤客慕遠游東來訪仙洲扶桑弄赤日簸蕩神鼇丘天
吳變現横蛟虬狂瀾欲濟無輕舟我心西悲安可極九
疑回望丹山色斑竹荒祠暮雨深湘靈淚盡湘江碧直
欲排雲窺九關長風蕭蕭去不還鼓刀擊筑行路難相
逢楊子傾心肝此公平生負竒氣對我高談論經濟宮
中聖人急徵賢君材磊落終難棄平生恥作侯門賓聲
華滿座驚陳遵黃金結交重然諾白首相知忘故新予
亦高陽舊徒侶憐君跼蹐隨風塵知君愛君心獨親相
逢正值秦淮春秦淮茫茫春水綠春風撲缸春酒熟登
樓一醉成悲歌起舞龍泉悄終曲君不聞神鷹未脱韝
上縧搏呼夢刷秋空高焉能委翅隨斥鷃啁啾俛啄栖
蓬蒿又不聞留侯家世誇相韓徇節忘軀西入關功成
乃慕赤松去富貴浮榮非所干爾有萬古心時來亦如
此魯連復奚為欲蹈東海水行路難難可量海水尚可
濟身名須自強願為黃鶴雲中翔凌風振翮超八荒
寓治穀城寄京華親友
金陵别時春已半含桃吹花鶯語亂羣公送客勞勞亭
王事馳驅不敢緩折腰從政真可憐貂裘欲敝寒無氊
青徐古道暗荆棘二月黃河冰塞川戰場蔓艸縈白骨
城郭蕭條狐兔窟柳塞胡笳夕厭聞花門突騎時還出
獵火荒凉夜合圍聊城關外羽書飛將軍轉戰略邢魏
歴下游兵分道歸瘡痍未復更顛蹶忍看呻唫日流血
朝耕暮戰同死生撫字無才政多拙有時登高望遠山
浮雲萬里何當還令人却憶魯連子一箭名成東海間
費將軍凱還歌
費侯佐國文且武禮樂從容在軍旅漢家卿相誰得如
雲臺功臣祭征虜王師轉戰下山東大將平燕無限功
復有竒兵專節制將軍同日度居庸居庸城邊艸初白
戎兵夜遁龍沙北長風吹沙鐵山黑賢王琱弓控不得
組練如霜未倒戈狼烽斥候通灤河將軍洗兵河上波
馬前雙吹金哱囉英雄如公信無敵據鞍歸來親艸檄
歸來更唱平戎歌燕然山頭堪勒石忽憶去年駐阿城
僕忝微官曾送迎馬頭北去掃燕土今日傳聞朝玉京
旌麾再入阿亭路横槊賦詩肯相顧官橋一道野棠開
人到當時列營處東風二月江南春露布先傳到紫宸
丹書鐵券分茅社願爾功成過古人
醉歌行為鄺復初雄飛昆仲賦
昨日風雨中我來自西山不知春早暮花落長林間林
間幽人心事閒相逢一笑開雲關問我别來春幾度五
見飛花滿行路黃橙丹荔繞池栽清水離離照芳樹登
高酌我黃金罍傾情寫意無嫌猜攜觴復就花下飲鳥
啄餘花鋪綠苔我惜落花君莫掃乘興即來坐芳艸江
山如此多閱人與君相期恨不早君家伯仲多材雄白
眉更是人中龍東山還着謝公屐百世行藏安得同爾
曹曾辭鶴書召予亦蹉跎走荒嶠華髮盈簪已自慚烏
巾折角從人笑悠悠行路心惟君可知音南冠發楚奏
拂拭瑶華琴商聲淒淒夜沈沈酒酣風悲月出林終然
苦調不可聽為君更賦還山吟他年訪我桃花洞洞口
花殘春正深
王彥舉聽雨軒
輞川給事才且竒自我相親童冠時高談甚愛風雨夕
世上閑愁都不知幾回共醉東軒裏正值蕭蕭滿人耳
當窗滌筆寫黃庭凉聲散落鵝池水竹外淋漓芳砌寒
簷端飛洒落花殘先生擲筆向予笑如此宮商真可懽
况復交游盡文雅傾倒對之情不舍銀觥夜酌凉葡萄
琵琶嘈嘈急如瀉先生醉坐銀燭低行雲入簾花氣迷
喈喈屋角聞朝鷄出門只見花成泥當時雄筆誰更好
孫公狂歌君絶倒横眠三日醉復醒夢見池塘生春艸
一别凄凉十二年關河風雨隔幽軒懷鄉淚逐燈花落
隠几晴忘春漏喧君入蓬萊獻三賦我踐泥塗走中路
歸來相見頭總白坐上逢人半新故西窗舊話誰與傳
思君昨日空迴船綠蓑青篛重來訪莫厭連牀終夜眠
題招鶴軒
憶昔南游窺洞庭醉騎孤鶴横蒼冥千年雲夢掌中小
一點君山湖上青翺翔更入瀟湘浦湘靈彈瑟鶴為舞
清風雙翅若乘軒令我歸心厭塵土翻然獨下崑崙臺
鶴飛却望遼天回武昌樓前招不得惟見白雲天際來
朱君華軒號招鶴金莖可飲芝可啄臨臯羽客再相期
為爾長鳴返寥廓
分題賦羅浮山贈何景先百戶
吾聞名山洞天神僊之窟宅高高去天不盈尺上披浮
雲横斗牛下瞰滄溟奠鼇極雲間五城十二樓老仙燒
丹居上頭鸞笙縹緲塵世隔羽服逍遥蒼澗幽山中夜
浮龍虎氣石室猶藏蕊珠秘瑶艸靈苗幾度春玉泉香
蕊三千歲還丹九轉報功成手把芙蓉朝太清蓬萊弱
水方舟度閬苑崑崙飛蓋迎我昔懷山恣長往桃華古
洞遺幽賞鐵橋千仞意都迷絶頂玄芝日應長麒麟公
子出仙臺絳節遥從天上來車馬光輝到蓬蓽相看一
笑無嫌猜投我素書皆鳥迹浩蕩烟霞寫胸臆終然歸
旆九霄長但見冥鴻矯雙翼中郎詞藻絶人寰已進宸
卿最上班須公為寫觀梅興寄與江南驛使還
將進酒贈彭生秉德
華燈照廣席錦瑟彈朱絲一彈再三嘆進酒卿莫辭丈
夫成名垂不朽彭生早試穿楊手彩鳳朝鳴崗上桐驪
駒莫繫門前柳門前柳條冬尚青城南桂漿翻玉缻觥
船滿引百分勸出門不顧蓬中螢君不聞洛陽賈生對
宣室長安公卿皆動色長安九衢横九天爾如神駒當
自力我昔侍從金門中誓師牧野初成功功成治定四
海同條枚再見承平風爾行決科期第一狐裘蒙茸髮
如漆莫辭更盡金屈巵直上排雲振雙翮
短歌行與藍山陳彦中
桂水秋風高扁舟過蘋末西來佳公子袖拂湟川月公
子芳年狐白裘抱琴來訪丹山丘雲邊舉手笑相揖凌
雲意氣横清秋高談雅論傾四座自言曾到燕山遊雪
中射虎隨飛將原上呼鷹從列侯酒酣馳向城南獵騰
身飛鞚輕一瞥赤手獲得千年狐路人縱觀誇勇捷卿
家嚴君誰得如湘南昔日專城居將門有將今復見見
此滄波明月珠明珠白璧相照耀知音更學絲桐妙傳
得吳儂子夜歌彈為楚客陽春調爾有吳越思言之使
我迷罷琴惆悵孤月落哀猿老樹臨雙溪他年同泛山
隂雪聽爾琴中烏夜啼
題劉千戶英武舟卷
將軍十五二十時銀艾初懸雙珮垂材能不負將家子
年少功成人所推青春照耀黃金鎧出入轅門好丰采
湘南自昔產英豪况有雄名播滄海海波忽沸神鼇丘
元戎萬舸横中流霆轟電掃勢無敵遥見將軍英武舟
將軍舟甚英武牙檣錦纜追風櫓半夜揚帆奏凱歌千
夫擊楫鳴笳鼓自從歸駐北山邊兹事流傳又五年綉
衣使者文章述大勝磨崖千仞鐫
扶溪春望為鄺茂才賦
溪頭望春春色深美人不見勞予心綠波渺渺向南浦
罨畫樓臺芳樹隂天涯滿目丹青障春日春花兩搖漾
翡翠蘭苕不可思鴛鴦桂樹長相望相望相思雲路遥
金塘流水亂春潮採菱風急桂舟晚疑是當年楊子橋
橋邊楊柳青青好惆悵春心被花惱浦口迴船欲訪君
相思一夜蘼蕪老
五言律詩
寄道士蕭止菴二首
昔寓朱明洞神游碧澗阿庭臨栖鶴樹衣拂掛猿蘿
鳳吹清雲曲龍吟白雪歌仍慙勾漏令塵夢入槐柯
頗棄人間事來參内景篇借騎緱嶺鶴相訪大羅仙稽首
傳丹訣長歌入紫烟璚花不着處同掃石牀眠
贈陳憲使還嘉興
蘅臯理輕檝華筵餞遠人潮生碧海曙雨歇紅亭春適
越遂辭禄還吳思問津超然不可企遥睇東山雲
楊氏湛碧軒
桂浦含秋氣蘿軒澹夕隂鷺窺明鏡徹雲度彩屏深宴
坐消塵慮遐觀恣賞心羣賢思歴下吟嘯屬芳音
送邵李二巡檢赴京
驛樹殘朝雨汀潮急暝流旌麾從此别尊酒慰離憂虎
石經銜箭龍門擬共舟蟾溪他夜月思爾玉京遊
贈白守中之湖廣
王孫芳草綠離思滿西州桂醑秦淮夕蘭橈江漢秋名
藩今所重形勝昔無儔元規賓從美吟嘯在南樓
五言排律詩
詩僧杞上人得旨歸鄱陽葬親二十二韻
白下春容減紅亭麗日升暫邀芸閣彦相送艸堂僧輦
轂同文會旃檀異德稱詩名隨處滿華幄自天承久被
宸衷眷仍推講座登離宮頻召對前席譽材能尚食供
蒲饌禪宗問葛藤龍河朝洗鉢鹿苑夜傳燈般若翻神
貝袈裟出御繒抽毫聯百詠揮塵竟三乘淨灑銀河水
清㴠玉井冰虚空常湛湛行往獨兢兢陟屺懷芝壠瞻
雲别蔣陵綸音旌孝德珍翰誄先堋寸艸慈暉映雙林
瑞露凝逍遥無俗慮攀餞有佳朋祖帳瓊花墜皇京寶
樹層江流杯浩渺巖戶錫飛騰綺散烟霞動珠含海水
澄虎溪從惠遠牛渚待袁宏莫厭塵緣混終知雅頌興
澹湖吟賞遍來就鶴書徵
遊黃陂五十韻
吾郡山川秀黃陂亦有名聞君談勝概邀我共遊行路
指蒼崖近村臨碧澗縈塵囂辭澒洞丘壑願經營繚繞
菱塘曲潺湲水碓清深泥緣狹徑積雨漲前阬陟涉衣
裳濕扶攜杖屨輕陽雲迷靉靆欹石履崢嶸俗訝精靈
異誰知唱和情林僧來問訊野老亦逢迎注椀金芽茗
充庖玉笋羹敲推籬犬吠餽餉草鷄烹少憩沾微醉前
趨若有程土門斜束隘坡岸敞連坪石馬眠荒壠昭陵
失廢塋騰蛟雙踴躍蹲豹互猙獰迢遞峰巒起穹窿窟
竇鳴嶺麋超險峻潭鮪漾澄泓㶁㶁泉分潔欣欣卉並
榮奔流寒漱玉磐石迥疑城避地傷前事窮途蹙遠征
蟻柯塵業誤魚木禍羅嬰歲月重登覽烟霞幾變更陳
雷今合契黃綺舊同聲招隠依松桂尋芳拾杜蘅逍遥
吟伐木談笑坐班荆鳳澗葳蕤合螺蜂宛轉明田家深
處樂王政此時平雜沓歡樵採喧闐羨偶耕豐年饒芋
栗膏壤足稌秔鼓腹雍熙叟居巢太古氓幽懷真可豁
佳境實難并白鶴鳴相狎青猿戲不驚靜中無俗念方
外有賢英蕙結靈均珮松號子晉笙仰窺懸瀑淨側度
小橋横茅舍藤穿牖柴窗竹覆楹花簷蜂陣陣桐巷鳥
嚶嚶席帽看雲坐匏尊倚樹傾凉颸驅溽暑斜照弄
新晴枕石延詩思臨流破宿酲疎慵聊翰墨沈湎愧缾
罌着屐隨康樂回車泣步兵祇應除世鞅端可脱塵纓
趨走煩童御徉狂托弟兄橘中期四友林下憶三生絶
德瓢須棄忘形席任爭玄言超混沌遐舉問蓬瀛瑶草
行堪掇丹砂煉欲成他年求道侶即此締幽盟
七言律詩
贄相國李公善長
吾君神武定中朝丞相勲名冠百僚漢室興王推鄧禹
唐宗開國任房喬江淮草木知名舊吳越山川闢地遥
好向龍樓扶赤日便觀麟閣近璇霄
呈張昶參政
絲綸閣下五雲飄政事堂中八座超班馬文章傳舊學
䕫龍勲業慶新朝宮花露重金莖賜衢柳風清玉珮搖
江海微生叨近侍也隨丹鳳舞簫韶
呈汪朝宗參議
龍飛江表仗能臣虎變淮陽有俊人幃幄春風勤夙夜
藩垣南寄息風塵聞鷄屢促鳴珂入倚馬仍看艸檄頻
越客狂名叨薦啓無因東閣拜平津
北捷應制
王師幾日定秦郵詔發竒兵出壽州横海樓船通楚甸
羽林旌節渡淮流胡笳慘動關山月戎帳威傳艸木秋
聞道鷹揚能奮迅思歸燕將莫夷猶
送董文啓之江夏宰
委珮晨看拜玉除西游真食武昌魚王孫碧艸秋無際
仙掌金莖露下初今日才名須卓茂當年詞賦說相如
登臨若對南樓月待爾賓鴻寄尺書
贈王深之官永康
賞心亭下玉壺傾客裏難堪送客情沙際綠蕪朝雨淨
天涯江樹晚雲平扁舟剡水因乘興高策河汾舊有名
勿謂微官淹驥足金華凉月對秋清
正月初四日南郊禮成
午夜祥雲繞太微聖明開運六龍飛簫韶享帝聲容麗
玉帛來王歷數歸寶幄天光臨負扆金輿春色映垂衣
儒臣幸覩唐虞際三祝堯年仰曙輝
謁黃石公廟
榆徑深深一草堂松階寂寂半斜陽青山遠近分齊魯
黃石英靈閱漢唐碑斷螭龍荆棘暗壇空鸞鶴檜槐蒼
鄉人更說傳書意故國風雲入渺茫
舟泊龍灣寄孫仲衍
吳檣楚柁十年間又慶秦淮虎豹關眼底故人成寂寞
夢中塵業負高閑九州風雨東南會七澤波濤日夜還
江上思君雲路杳掀篷秋對蔣陵山
贈洗口于巡檢
東郡于公最有名為儒曾事魯諸生鶴書三聘雲間下
龍劒雙飛海上行明月畫船依桂浦碧山紅樹繞花營
齋中舊客今誰在青眼相逢萬里情
喜故人孫仲衍歸
十年東去入皇都詞賦爭誇楚大夫疎散又辭金馬籍
徉狂須覓步兵廚花開上苑啼鸚鵡艸綠南園泣鷓鴣
惟愛碧山吟卷在夜隨明月照蓬壺
贈戴雲
十年慣聽京華雪忽憶聞鷄夢覺時萬戶曉鐘金氣應
九重仙仗珮聲遲湟州桂樹誰招隠庾嶺梅花有所思
一曲陽春知寡和郎官清勝浩然詩
青宮哀詞(懿文皇太子也)
前星光隕太微間雲闕龍歸不可攀慘結玄雲迷海嶽
淚揮寒雨遍戎蠻清都鶴駕翺翔遠緱嶺鸞笙縹緲還
遥想皇情哀慟處萬年松柏紫金山
次韻仲衍巫峽秋懷
白帝孤城蜀漢間錦江秋色隔巴山霜清灧澦璚瑶動
雨散陽臺紫翠環王事歸心俱未已世情岐路總相關
扁舟莫繫楓林下卧聽寒猿一夜還
七言絶句
從軍行贈費指揮使
英雄江左費將軍淮海吳門舊策勲又領貔貅三百萬
誓清沙漠報明君
聞說沙場漸倒戈受降城北是灣河胡姬窈窕隨征馬
虜酒葡萄載駱駝
秋夜雜興
金風瑟瑟吹明河鎖窗時見流螢過誰家玉笛生離怨
知是吳儂子夜歌
秦淮橋下江水清鳳凰臺前霜月明莫愁艇子繫何處
楊柳蕭蕭無限情
折楊柳枝詞戲贈朱文昭
綠隂馳道繞隋宮拂雨撩烟送晚風萬樹千條都折盡
不堪回首畫橋東
游洪範池與劉文正
洞門斜日照金潭千尺藤蘿掛石龕騎馬獨來高處望
滿山松柏似江南
小塘山居
淡月斜窗夜氣清禪栖無夢客燈明山中萬籟俱岑寂
惟有松風答磬聲
王孫挾彈圖
樂遊原上競繁華騎出天南白鼻騧宮錦不愁清露濕
五陵松栢絢朝霞
馳道香莎剪翠茵金鞭閑颺落花塵温泉樹晚歌鍾起
人識開元富貴春
寄復初景翔諸友
寒泉疎竹映清秋曾記仙人太乙舟今日逢君同感慨
不堪衰淚灑西州
荔枝原頭春水深多情得似玉郎心琵琶撥盡凉州曲
石竹花殘風滿林
題野塘景
花落春塘急暝流湖光山色未銷憂雙雙白鳥忽飛去
撩亂文鴛不自由
廣州四先生詩卷一
