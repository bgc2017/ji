廣州四先生詩卷三
聽雨詩選
王佐字彦舉家世本河東元末侍父宦南雄後遂占
籍南海時孫蕡與佐結詩社于南園開抗風軒以延
一時名士佐才思雄渾體裁甚工蕡甚重之時謂搆
辭敏捷王不如孫句意沈着孫不如王云會何真開
署求士與蕡首被禮聘真敬二人者使掌書記軍旅
事多見咨詢洪武六年部使者薦于朝謂佐有才學
當備顧問徵至京師拜給事中論思補闕恒稱上意
學士宋濓嘗拜賜黃馬上為歌命諸詞臣和之佐斯
須而就有臣騎黃馬當赤心之句上覽之而喜賜鈔
一錠上游幸或遇會心處多命之賦詩劉三吾嘗同
詠署中桂驚其才語高妙以為名世之作其為名流
所重如此佐性不樂樞要居官二載即乞骸骨上憐
其誠特俞所請陛辭日賜鈔五十千以為道路費士
林羨之蓋天威嚴重臣僚自陳者多被譴斥十人而
九佐以恭順得歸故當時以為難云佐天性孝悌父
沒時有廖元正為料理喪事殯諸南雄之五里山終
身事之如父既貴後元正之子犯法復以己資贖之
終身哀慕形於著述有聽雨集瀛洲集多散逸郡人
彭森刻於建安者僅詩一卷評者比之高適岑參(見廣)
(州人物傳)
七言古詩
應制賜宋承旨馬
聖明天子齊唐虞四方混一同車書大宛西域總臣附
萬馬入貢皆名駒天閑十二森成列牝牡驪黃色俱别
羅帕輕籠錦作韀絲韁穏鞚金為勒玉堂學士真老臣
日日趨朝侍紫宸承恩特賜飛黃馬騎出通衢不動塵
飛黃之精直天駟四足騰驤若星駛况拜親題御製詩
奎璧垂芒照人世須知君恩如海深臣騎黃馬當赤心
風雲會遇有如此彤筆宜書煥古今
唐仙方伎圖
開元天子承平日錦繡山河壯京室金殿璇題表集賢
玉屏粉繪圖無逸䕫龍接武居阿衡萬方旭日當文明
衡山老僊何所有亦復通籍承恩榮縞衣白髮酡顔老
自說時來致身早綵篋初開玉仗分白騾突出銀鞍小
榻前製號賜通玄始信人間别有天樓船未遣蕊珠賜
歲籥俄更天寶年九齡歸卧曲江上牛郎又入中書相
花雨香飄蘭若鐘柳雲春撲金雞帳萬機日少樂事多
梨園法譜聲相和鬭雞舞馬看不足不獨仙人呈白騾
仙人豈是呈仙技畫者傳之有深意延秋門外羽書飛
却駕青騾向西避青騾劒閣雨淋鈴一段閒愁尚不勝
不道畫圖今若此碧雲芳樹滿昭陵
題桑直閣江山勝槩圖
我昔趨神京道出匡廬峰手持綠玉杖遍踏金芙蓉是
時秋高天氣肅最愛秋聲滿巖谷萬頃湖光帶白蘋九
疊屏風掛飛瀑結巢便欲栖雲間䕫龍趨赴鵷鸞班才
名用世果何有嬴得歸來雙鬢斑至今夢想烟霞趣擬
托毫縑寫情素君家此圖誰所摹似我當時舊游處遠
山縹緲如游龍好處盡在烟嵐中晴波落日曳澄練枯
林老葉鳴秋風屠蘇高下林間起水色山光畫圖裏軟
紅無路到柴扉空翠常時撲書几中流放棹知何人錦
袍坐岸方烏巾若非高潔魯連子應是風流賀季真我
生垂老願未酬魯人詎識東家丘圖中勝概倘易致便
從此地營菟裘
五言律詩
戊戌客南雄
寂寞江城晚依依獨立時迴風低鴈鶩返照散旌旗家
在無人問愁來只自知幾回揮涕淚忍誦北征詩
憶舍弟彦章
庭艸秋仍綠江楓晚漸稀年光隨水去事業與心違遠
海猶傳箭殊方未授衣翩翩南去鴈故作一行飛
七言律詩
和元正見寄
早歲承書問草萊忍將懷抱向人開秋霜荆棘關頭墓
寒雨鈎輈海上臺鬚鬢已從青鏡改夢魂曾逐片帆回
天涯一掬思親淚待洒瀧阡萬樹梅
酬孫典籍仲衍見寄
憶昨交游日罄懽清時曾擬共彈冠春風艸檄將軍幕
夜月聯詩羽客壇江海只今來遠信雲霄無復望飛翰
惟應賸釀陶尊酒遲爾歸來共歲寒
發龍灣别王惟吉張廷彦
日日摛毫紀玉音敢期清夢到山林賈生對策曾前席
疏傳歸來更賜金日月行瞻丹闕迥烟霞歸去草堂深
相看已是康衢叟擊壤無忘報國心
舟次匡廬寄同朝諸公
翰墨同時侍禁闈恩榮寧謂及寒微舍人舊掌絲綸誥
御史新裁錦繡衣天上鵷鸞還接武江邊鷗鷺已忘機
他時行部如相覓秋水蘆花是釣磯
午日呈鄭久誠參政
百頃芙蓉罨畫船賀家湖上水平天金盤送果沈冰碗
羅扇題詩散舞筵往事氛埃成遠夢佳辰風雨憶華年
澗蒲九節根如玉服食于今笑學仙
七言絶句
題李谷清雪景
梁園飛雪玉繽紛坐列金貂酒半醺借問當時誰授簡
相如詞賦最凌雲
百馬圖
蹄影參差踏軟紅曾觀萬馬擁飛龍旌旗不動金笳歇
一片川原錦繡中
竹枝詞
竹林塘西越女歸雙雙采蓮歌夕暉蘭舟蕩槳忽分去
兩岸風花高下飛
美人紅葉圖
謝家夫人詠柳絮黃陵女兒歌竹枝誰信長門秋澹澹
西風黃葉斷腸詞
廣州四先生詩卷三
