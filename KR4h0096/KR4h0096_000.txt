廣州四先生詩總集類
提要
(臣)等謹案廣州四先生詩四卷不著編輯人
姓名乃明初廣州黃哲李德王佐趙介四人
之詩當時與同郡孫蕡並稱所謂南園五先
生者也哲字庸之用薦拜翰林待制侍懿文
太子讀書出知東阿縣升東平通判歸尋坐
法死有雪篷集德字仲修洪武中用薦授雒
陽長史官至義寧縣知縣有易菴集佐字彦
舉本河東人元末侍父宦南雄遂占南籍洪
武初徵至京師授給事中有聽雨軒瀛洲二
集没後稿多遺逸有詩一卷郡人彭森刻于
建安介字伯貞讀書不樂仕進屢薦皆辭免
以家累逮赴京師卒于南昌舟中後以子純
官贈監察御史有臨清集南園諸子中惟孫
蕡集尚流傳四人著作已多散佚此乃後人
甄輯之本萹帙無多然視他選差為詳備其
間如哲之五言古體祖述齊梁德之七言長
篇胎息温李俱可自成一家惟佐氣骨稍卑
未能驂駕介詩為陳廷器所稱賞許其有關
世教而所存太少亦不足以見其全然粤東
詩派諸人實開其先其提唱風雅之功有未
可没者故存之以著其槩焉乾隆四十五年
七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
