廣州四先生詩卷四
臨清詩選
趙介字伯貞番禺人博通六籍雖歷官醫卜之說浮
屠老子之書靡所不究氣宇豪邁與物無芥蔕興至
即揮毫賦詩人莫測其涯也父璟元臨江路治中與
母連喪介孤憤讀書遂無復仕進意植二松于所居
軒扁曰臨清蓋以淵明自儗也時有李韡者南海文
士也以薦起介力止之謂曰堯天雖長劉日實短子
獨不動高堂念乎韡竟去後倅南康坐累歎曰伯貞
真高士也介行嘗以一囊自隨遇景即投詩其中絶
不為人留題搢紳恒病其狷性復不喜接達官貴人
日往還西樵石間獨與八十翁劉樂善相倡和以自
娛屢為有司所薦皆苦辭免洪武乙巳以家累有旨
逮赴京師卒于舟中年四十六介顔如渥丹丰度類
神仙中人尤善教子四子絜絢繹純皆有文名後純
貴贈介為監察御史有臨清集行于世方孫蕡王佐
結詩社南園時一時名士如李德黃哲暨别駕黃楚
金徵士蔡養晦黃希貢長史黃希文架閣蒲子文進
士黃原善趙安中安中之弟通判澄徵士訥皆與焉
豪吟劇飲更倡迭和文士宗之而介自成一家言世
以蕡佐德哲並之稱五先生云(見廣州人物傳)
五言古
長門宫
翠華朝望迥長門夕思孤螢流金殿暝露下玉階蕪昔
作鳴陽鳳今為繞樹烏愁顔空似玉咳唾不成珠寶鏡
塵將滅羅裳色漸枯淚將寒漏水夜夜滴空壺
步虚詞
采采清露英皎潔玉不如元和合真一飲之極甘腴自
然生羽翼何用登雲車迢迢霄漢上瓊臺曠清虚永從
衆仙去天風搖珮琚
寓山家留壁
有客來何方駕言自華胥囊中無一物手把太極書象
罔為我御鴻濛為我徒朝觀赤城標夕弄滄海珠去來
了無碍所憩即安居青山出屋上脩竹當坐隅好鳥時
一鳴景寂心亦虛泛泛巫峽舟迢迢太行車人心自高
下於我良晏如
七言古詩
懷仙吟題玉樞經卷後
我昔采藥羅浮巔仙人招我遊諸天天門洞開三十六
琳宮貝闕相連延瑶臺百丈空中起玉女燒香月明裏
天王宴坐擁羣真環佩珊珊滿人耳中有一人號雷師
龐眉皓首拜玉墀奏云侍從五千劫未聞至論窮玄機
天王含笑揮玉拂舉首向空如畫一羣真意領寂不宣
但見琪花散空碧我時目覩心欣然萬物得一天何言
乃知至道本無物豈有文字人間傳人間所見皆幻影
欲吸晨霞駐清景須臾月落仙馭旋蕊闕瑶臺風露冷
回看閶闔不可攀白雲與我留山間倚劒長歌一壺酒
龍吟萬壑松聲寒
南樓對月
夜上南樓看月色水晶簾捲銀河碧冰輪倒射滄波寒
對此清光是何夕舉酒邀月遥相酬夜長不用秉燭游
萬里凉風滿襟袖洞庭七澤涵清秋秋聲冷拂珊瑚樹
湘娥鼓瑟鮫人語試吹玉管遏行雲曲中彷彿霓裳舞
霓裳舞罷迴明璫北斗已挂西山傍但願清尊長對月
今人古人何足傷
七言絶句
瑶池
宴罷瑶池暮雨紅碧桃花落幾番風重來八駿無消息
儗逐青鸞入漢宮
廣州四先生詩卷四
