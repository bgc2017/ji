蛟峯外集卷一宋方中續輯
賜改名勅黃
尚書省牒九月八日宰執面奉御筆勅賜進士及第方
夢魁可改賜名逢辰仍換給勅牒鄉貢進士方逢辰牒
奉勅宜賜進士及第牒至准勅故牒淳祐十年九月八
日牒
賜聞喜宴詩
肆予臨御九賓興藹藹盈廷俊乂升喜賴讜言條八事
欲乘景運進三登攄忠社稷惟名節濟用邦家必器能
豐芑涵濡盛今日勉思德意共欽承
初補承事郎授平江僉判誥
勅賜進士及第方逢辰朕勅天之命夙夜祇懼兹親策
多士於庭爾以正對發明時幾之義深契朕心擢冠羣
英僉言惟允授爾京秩贊畫輔藩往欽初命益務培養
器業將於此乎觀可補承事郎特差僉書平江軍節度
判官廳公事替范炳闕奉勅如右牒到奉行淳祐十一
年二月十三日
除正字誥
勅承事郎方逢辰朕庚戌親策有以時幾對居第一敷
陳鯁亮羣經生學士所不能到非爾乎爾學本乎理義
氣充乎議論廷唱間僉謂朕得晁董流矣試之賓畫而
幕府振蓬萊道山往正芸簡此我朝待倫魁彝典也志
於事業則官爵不足道宜益培清望以須之可依前承
事郎特授守祕書省正字奉勅如右牒到奉行寶祐元
年八月一日
除校書郎誥
勅承事郎守祕書省正字方逢辰中興掄魁以九成十
朋為稱首蓋其立朝有敢言之氣節詞章其次也爾冠
廷唱學有源委士論歸焉晉班冊府慷慨能言凛然有
九成十朋之氣朕甚嘉之就升讎校不特儲養清望他
日館閣言事於爾有屬可依前承事郎特授守祕書省
校書郎奉勅如右牒到奉行寶祐二年四月三日牒
兼國史實錄院校勘勅黃
尚書省牒承事郎守祕書省校書郎方逢辰牒奉勅宜
兼國史實錄院校勘速為譔述輿服志牒至准勅故牒
寶祐二年五月某日牒
轉宣教郎誥
勅承事郎守祕書省校書郎兼國史實錄院校勘方逢
辰朕順考古道率由舊章聖繼聖明繼明共仰四宗謨
烈之美疑傳疑信傳信尚稽諸儒論譔之功固知放失
之多蓋亦顯承之缺是在武丁之孫子任亦匪輕迺資
叔向之春秋言皆有考成功惟允褒律宜優爾學有淵
源詞尚體要老氏藏室聮輝奎璧之間魯史策書補藝
炎興而下十志鋪張而不詭諸儒褒貶以惟公比及三
年可傳百世有晉王虞宋徐沈之善無(闕)荀袁家政駿
之譏卓識所資凛著一王之法奏篇既訖聿嚴六閣之
藏論賞詔功陟明有典爰霈丹宸之渥申躋文石之階
揚鴻烈而章緝熙既藉發揮之力率純德以勵忠孝尚
堅報稱之心可特授宣教郎依前祕書省校書郎兼國
史實錄院校勘奉勅如右牒到奉行
除祕書郎誥
勅奉議郎祕書省校書郎兼國史實錄院校勘方逢辰
漢之藏書天禄東觀命馬融劉向為郎至唐則掌四部
圖籍有三人焉非第一流曷稱兹選爾以經術之淵源
負倫魁之聲望曳裾冊府校讐甚優秉筆史筵討論靡
倦爰命進典中祕以倡斯文異時玉堂承明皆權輿乎
此可依前奉議郎特授祕書郎兼國史實錄院校勘奉
勅如右牒到奉行寶祐三年二月十六日
兼莊文府教授勅黃
尚書省牒奉議郎祕書郎兼國史實錄院校勘方逢辰
牒奉勅宜兼莊文府教授牒至准勅寶祐三年十一月
某日牒
除著作郎誥
勅朝奉郎方逢辰等承明金馬漢家著作之所也紬千
古書公萬世筆非學通源奥文貫紘維不足與兹選爾
逢辰昕廷魁傑爾持垕爾坦璧水翹英或寤寐於澗阿
或翺翔於幕府或淹恤於欒棘皆一時清望也兹命逢
辰為郎於著庭而以持垕坦佐之以共掌東觀陽秋之
重朕之遴選甚不輕也昔劉子元謂史有三長爾三人
者何愧乎朕於是知汗青之有日也勉哉可依前件奉
勅如右牒到奉行景定元年正月十八日下
差知瑞州勅
尚書省牒朝奉郎主管成都府玉局觀方逢辰牒奉勅
宜差權知瑞州軍兼管内勸農營田事填趙若來不赴
闕仍借紫候迴日却依舊服色牒至准勅景定三年八
月某日牒
除尚右郎誥
勅朝請郎方某本朝除郎之路雖廣其要有三曰館閣
曰寺監丞曰監司郡守近自乾淳以來郎非監司郡守
不可得雖然豈所以待倫魁者乎爾以清文奥學崇論
抗議對策大廷朕嘗親擢以冠多士入儀班著夙稔直
聲行已非磷緇立朝有本末朕未嘗不懷其賢也去把
郡麾又淹家食起之槃澗俾佐銓衡於是得一佳吏部
矣潔齊以俟朱紱方來可依前朝請郎特授尚書吏部
員外郎奉勅如右牒到奉行景定五年九月十日
除司封郎誥
勅朝奉大夫方逢辰記有云好賢如緇衣以其改為改
造不替夫善善之初心也爾逢辰先朝倫魁植學有淵
源立朝有本末氣節端亮議論激昂疊畀州麾屢造省
戸雖有滯南之嘆彌殫拱北之忱爰以勲曹致汝班列
是詩人之意也肆酬嘉庸尚有顯序可依前朝奉大夫
特授行尚書司封員外郎奉勅如右牒到奉行咸淳元
年六月十五日
轉朝散大夫誥
勅朝奉大夫新除司封郎官方逢辰等生民立君既尊
居於大寶惟辟作福斯溥錫於湛恩兹予一人踐祚之
初亦爾羣臣委䞇之始粤從京秩遞進華階臣事君以
忠宜勤厥職官量能而授嗣選爾勞方逢辰可特授朝
散大夫行尚書司封郎官奉勅如右牒到奉行咸淳元
年六月一日下
兼國史院編修官勅
尚書省牒朝散大夫新除司封官方某牒奉勅宜兼國
史院編修官實錄院檢討官牒至准勅故牒咸淳元年
八月某日牒
除祕書少監誥
勅朝請大夫行尚書司封員外郎兼直舍人院兼國史
院編修官實錄院檢討官方逢辰朕祇若先朝裒是鉅
典宏開史局既董領以重臣分判書林宜精求於髦雋
爾種績甚懋植立不凡正學以言曾見洋洋之對嘉猷
則告居多諤諤之風頃即前行用計羣吏遂參聮於六
押仍振寀於三長甚宜厥官式敘爾位肆上帝羣玉之
府俾貳其間庶我宋一經之傳襲六可待可依前朝請
大夫特授守祕書少監兼直舍人院兼國史院編修官
實錄院檢討官奉勅如右牒到奉行咸淳二年六月五
日
除祕撰江東提刑誥
中祕藏四部書班高論譔外臺奉三尺法職重澄清式
表儒猷以華使指朝請大夫主管成都府玉局觀方逢
辰卓爾不羣之意氣褎然為首之科名鳳毛批綸見稱
占授之敏螭頭載筆方徯直前之猷胡進之難其歸也
浩朕惟人才培植之匪易事功述作之方新豈繄譽髦
而可家食爰出少府之節俾祥一道之刑把繡斧而臨
芝山大江東宜不究矣冠紳珮而上蓬島弱水隔豈其
遠而副予掄材之心行爾澤物之志可依前朝請大夫
特授祕閣修譔權江南東路提點刑獄公事兼本路勸
農提舉河渠公事提舉弓手寨兵仍借紫候迴日却依
舊服色奉勅如右牒到奉行咸淳三年三月十七日
轉朝議大夫誥
勅朝請大夫祕閣修譔權江南東路提點刑獄公事兼
本路勸農提舉河渠公事提舉弓手寨兵方逢辰在仁
宗朝有若韓琦實進士第二人也平日循循若不能為
逮帥真定捍驕挺亂琦獨凝然不動舉十卒而殱焉謂
儒者不知兵可乎爾以先朝倫魁之彥司臬江東會上
饒有脫中之變乃能拔取二士布之州縣密伺姦謀以
俟機會卒致草薙而禽彌之可謂儒效章章矣論功行
賞爰進一階徑躋六品之榮以為元士之望可特授朝
議大夫依前祕閣修譔差遣如故奉勅如右牒到奉行
咸淳四年六月十三日
陞集英殿修譔誥
勅朝議大夫祕閣修譔權江南東路提點刑獄公事兼
本路勸農提舉河渠公事提舉弓手寨兵方逢辰淳熙
間部使者有能究心獄事多所平允及我孝祖嘉之進
秩一等又陞閣職爾以魁彥通才司臬江左亦既逾年
克殄兇頑不動聲色頃嘗賞以元士之階兹復華以論
譔之職有功而既見知矣其祇朕命益遠乃猷可依前
朝議大夫特陞集英殿修譔依舊權江南東路提點刑
獄公事兼本路勸農提舉河渠公事提舉弓手寨兵仍
借紫候迴日却依舊服色奉勅如右牒到奉行咸淳四
年七月十四日
除江西運使誥
勅朝議大夫集英殿修譔權江南東路提點刑獄公事
兼本路勸農提舉弓手寨兵方逢辰儒者守約施博無
所不通刑獄錢榖事殊理一蓋知所以愛惜民命必知
所以培養民力也爾以先朝倫魁之望初政倚柱之賢
頃一道祥刑風采殊振兹改畀以輸將之寄自東徂西
蓋取諸近載馳千隰之駰以活涸轍之鮒則予汝嘉可
依前朝議大夫集英殿修譔特授江南西路計度轉運
副使兼本路勸農使仍借紫候迴日却依舊服色奉勅
如右牒到奉行咸淳四年二月二十一日
蛟峯外集卷一
