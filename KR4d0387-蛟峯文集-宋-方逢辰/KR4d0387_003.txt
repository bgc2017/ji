蛟峯文集卷三
宋方逢辰撰
啓
賀董矩堂
某啟伏審光膺典冊進秉鈞衡有王佐才人謂用仲舒
之晩任天下重今乃得伊尹之時皇路大亨蒼生胥慶
孰不交陳於頌語僕方願獻其忠忱某竊謂自古至今
未易有明良之會惟天祚宋豈終無平治之期每念吾
皇屢更元弼越若老奸之執柄遂令上意之吹虀但欲
損外廷之權反以開旁遯之罅雖宸聰英斷視堯舜無
以過之然中書積輕有周召不能為者而况暫焉冢司
之虛佇沸乎人心之多疑或云巨奸之復來或曰外闑
之晉拜議論交撼證候可驚忽開昌運於千齡乃宅耆
儒於百揆致君之責實重當世之務孰先恭惟某官四
海一賢兩儀間氣齊家治國平天下夙韜大學之經綸
佐王經邦統治官素抱太平之綱領時止則止當為必
為人盡倚冰我則為仲宣之接淅衆方辭甲我則為裴
度之請行既深愜望霖之心宜即展擎天之手然適處
艱難之會正有資撑拓之功仰而思之非無事者如國
計當裕而邊防當飭士風當美而民瘼當瘳此雖久積
於弊源然尚可施於活著惟獨正邪勝負之際最關治
亂反覆之幾清晝之狐狸方嘷南衙受屈高崗之鳳凰
欲集東方未明幸絃轍之一更宜弓旌之四出多培元
氣少抗外邪使朝廷之肅然則宗社之幸甚某自擢禮
闈之桂即栽治化之桃聳觀登庸喜至欲舞燕雀賀厦
先歌芘寒士之詩蟋蟀吟秋當續得賢臣之頌非私禱
也與衆望之謹具啟事專人馳貢鈞墀百拜申賀伏惟
鈞旨俯賜鑒察不備謹啟
賀何提幹
恭審入登法從就領神臯夜半思賢劃聞漢宣室之召
日邊作郡驚見趙京兆之來輙持一瓣之香以贄九頓
之賀恭惟某官才弘且毅器博以周運斤成風解全牛
於四顧策轡奔電洗凡馬而一空自其不卑小官於州
縣之間已知將降大任為社稷之重剛亦弗吐柔亦弗
茹以霹靂之手而把麾威於不怒信於不言以天地之
公而持斧翺翔卿月驅馳使星足用度而不歛於民士
無饑色有仁義而可利吾國王曰遄歸第版曹適當煎
熬乏興之衝而京邑又有彈壓不行之弊狐嘷萬狀蠧
宂百端如上必欲無拂乎人主之私心而下又欲不傷
乎天下之元氣雖有智者實惟艱哉惟公權衡二者於
熟慮之餘則我邦家庶乎有無窮之福方見君子有益
人之國毋使小人執理財之權蒼生望之赤心及此如
某者窮途場屋借逕右階雖素無根柢之先容未甘與
草芥而俱腐月烏三匝方吟遶木之無依雨燕孤飛尚
冀捲簾之放入一忱歸嚮萬舌莫彈謹具啟事專諸台
墀申賀伏惟台旨俯垂鑒念不宣謹啟
賀王僉樞
某伏審顯膺宸渥擢贊廟謨江左喜見夷吾屹為砥柱
中國欲相司馬先領天樞增重朝廷聳瞻夷夏共惟某
官盛名盖世直道致身於衆人方醉之時冷揩醒眼居
萬物為圜之世獨秉方心遂從班班乎中外踐敡之時
已知卓卓乎弘毅重遠之器總司制司之條畫足鎮關
中春官天官之規模可推天下宜從瑣闥即上幾庭矧
惟世事江濤之秋又值人物晨星之會兵憚而國弱財
匱而民貧及閒暇可以有為以疑信費於虛擲惟事事
備乃可以無患言人人殊何以成功必資運帷幄之中
折衝尊俎然後坐廟堂之上不問甲兵邦其永孚於休
公有無窮之聞某竊依大厦側聽温綸休哉登庸喜而
不寐帝謂何見之晩漢豈憂匃奴哉天將大任是人商
為真宰相矣非私禱也與衆望之
賀程僉樞
某惶懼頓首加拜稟申樞密端明相公先生鈞座前某
伏審明廷渙號右府升賢上念李牧廉頗冀精神之強
趙王命程伯休父圖宥密以興周增重朝廷聳瞻夷夏
共惟某官淵源伊洛人品富韓萬頃涵波澄之不清淆
之不濁一團和氣聽之也厲即之也温自入長於烏臺
即躋榮於紫閣御史作朕耳目持剛亦不吐柔亦不茹
之心文昌為天舌喉行進思盡忠退思補過之事宜從
雉正徑上鴻樞矧惟云云某以書生為門弟子聞明主
得王佐才休哉登庸喜而不寐紫泥一下咸謂僉書之
得齊賢甌墨又新倚需中國之相司馬非私禱也與衆
望之伏丐鈞照
賀胡殿院
伏審擢從諫省晉貳臺端玉立坡頭久抗青蒲之節芒
寒殿上再揚白簡之風除目一頒僉口交慶恭惟某官
邦之瑚璉學者斗山忠言嘉謨有舒蕡諸子之不及細
旃廣厦非唐虞三代則不陳龍旒簡知豸冠益峻當栗
烈冰霜之操為胚胎霖雨之基某芘竊萬間喜聞三接
燕雀之賀厦屋輙控輪囷鵰鶚之在秋天佇觀凌厲深
慚塵瀆伏丐淵涵
賀丁司諫
伏審龍墀疏渥騎省升賢白簡回天已芒寒於柱後青
蒲伏地又玉立於坡頭吾道之亨下民是望恭惟某官
邦之瑚璉學者斗山峩惠文之冠風采聞於天下坐細
氊之席仁義陳於王前簡在帝心擢司廷諍君子得輿
民所載也毋使昌黎之疑陽城衮職有闕我儀圖之更
令淮南之憚汲黯栗烈冰霜之操胚胎霖雨之功某芘
竊萬間喜聞三接輙憑一紙以寫萬分無任冰兢伏祈
淵鑒
賀吳守
某伏審宸陛疏榮輔蕃借重一絲高潔猶有漢故人之
餘風千里廉平又見吳河南之作守下車戾止交笏慶
之恭惟某官眉山之蘇華陽之范蓬山直上便當執筆
於二螭棘寺横翔胡尚持麾於五馬行且召矣姑少俟
之某一別轉頭五年撚指未由面賀徒切心傾維巢而
鳩居之幸有滕君之[門@里]在及門而馬後也勿云為賈之
賀遲盈臆願言非舌可盡伏丐台照
賀邵正言
戊戌狀元之及第獨冷甚安慶歴御筆之諫官新除再
見鶴鳴而和鵬怒則飛喜直道之可行宜清朝之增重
忠良得路已辨蔡君謨之詩議論回天必須張元素之
力非私禱也與衆望之某雖病欲歸因喜亟賀萬間之
托大厦不徒私上棟之安一言之訂千金庶或伸南衙
之屈深慚塵瀆伏丐淵涵
回趙少保
某伏以天子維辟公實賴鷺飛之助宗廟為小相偶叨
駿走之聯奉以周旋曰予先後適際慶成之始允為無
疆之休未罄賀私先蒙遜牘兄弟婚姻無胥遠矣來此
雍雍神祗祖考其安樂之錫之簡簡略陳稟謝未究願
言伏丐鈞照
回鎮江徐總
某伏以諸侯上之王人已聞環召三館中之冷客猶辱
杯傳旨哉竹葉之香華矣菖蒲之節久聞公瑾願為不
覺醉之交未許屈平乃作我獨醒之客下拜受也中心
藏之伏丐台照
回王檢閱
某伏以九重渙號半刺借賢奏上汗青已就補天之巧
香傳泥紫忽催分月之行除目一頒僉口交慶恭惟某
官師尊姬孔奴視遷彪雖驪龍之珠惜為漁者之所得
然塞馬之福詎非鴻造之復還便當立柱下之班胡乃
屈治平之駕會且召矣姑少俟之某不能留行慚無舉
羽之力薄言往送冀寬接淅之期無限心丹尚須面白
伏丐台照
回南班冬
魯雲喜書又報有年之兆趙日可愛易為向陽之春茂
對昌辰宜裒殊祉恭惟某官為善最樂大雅不羣舒柳
放梅天必私於玉葉拔茅連茹地行錫於圭桐某濫伴
吹藜又聞鳴竹方圖面賀先辱手箋百萬買宅千萬買
隣密邇仁人之里一陽為復三陽為泰願依君子之明
無限謝丹尚須控白兹祈台照
回徐總
君子占七日之亨陽從地起王人序諸侯之上福與日
新方擬慶箋先蒙巽汗恭惟某官氣排冬凜德配春和
一綫添長緩如絲之六轡重緹噓暖回挾纊於三軍或
遄其歸可拱而俟某冷伴青藜之杖浪辱蒲萄之觴既
有滴紅寧憚斗十千之直第虞飡素不無囷三百之譏
感藏諸心言不盡意
回西倉送酒
兹審揚旌拂日擁纛朝天且分萬斛之春例及百僚之
底光生節朔惠重泰山今朝捧漢殿之觴被沾丐者多
矣他日作商巖之醴願公溥其庶乎具此控酬伏祈錫
詧
回皮嘉興
氣應黃鍾又報放梅之信香凝畫戟頓回雋李之春對
此新陽宜爾遐福某未由執贄先辱傳觴勿謂孺文之
飲此特私恩但見公瑾之交不覺自醉下拜受也中心
藏之幸有滴紅寧憚長安斗十千之直第虞飡素不無
河漘囷三百之譏感藏諸心言不盡意
回南班正
玉歷頒春又報桃符之換璇源襲慶宜增葛藟之長未
即贄庭先蒙墜汗恭惟觀使領衞太尉振振公子藹藹
吉人脱穎金枝自是向陽之木分封圭葉行連拔茹之
茅與時偕行何福不至某居蓬山底托樾蔭邊四為鄼
五為陸幸甚藩蘺之剖破三于耜四于趾但求畎畮之
歸耕亟報掌書餘需面賀伏丐台照
回詩秘書送物
某無功受素飡之禄方懼河漘之貽譏聞君上白玉之
堂乃許瀛州之隨步未由贄慶先辱貽箋餽我生魚既
有化天池之便酌之浮蟻又欣回冰谷之春玉蓮深契
於苦心繡瓜可托於永好粲然之文驩然以相愛得之
若驚長者之賜少者不可辭歸之斯受尚須面白以控
心丹
回王漕賀新除
伏以東觀底僚偶塞除書之數西清法從忽來華剡之
頒得之若驚報於何有退思僥冒益重凌兢昔繙閱乎
道家山之藏尚訛渡豕今超躐乎蘭臺郎之選寧免濡
鵜所當後汰而前揚莫匪左提而右挈一字之褒榮於
衮辱先施之七襄之報不成章非敢後也尚圖酬控以
罄謝私伏丐台詧
回安吉楊守
六十属觀象喜頒魏闕之條二千石惟良融作霅溪之
慶與時偕極何福不臻恭惟某官風韵浚明天資凝遠
陽春布德已奉行玉札寬大之書肆夏升歌即展布金
鑾論思之事某未申贄賀先辱貽箋兹飲公瑾之醇醪
不覺自醉若作商宗之醴酒更賴汝為感之在心言不
盡意伏冀台照
又回楊守送重午
某冷坐道山罔記菖蒲之節香凝苕水忽傳竹葉之馨
敬再拜之得一醉矣有餘謝悃尚須嗣箋第乏報璚惟
祈炳鑒
賀吳是齋弟中鄕試
種槐久矣殆如種德之多折桂以之何啻折枝之易山
川且為之改色雞犬亦為之動容恭惟某人博大弘深
高明寬厚以是父生是子載瞻砌玉之芳以難弟得難
兄共副儒林之望三獻小淹於抱璞一鳴始見於驚人
淡墨書名不在郡英之下泥金作榜即為四海之魁
賀何梅境入太學
監闈奏凱帝學騰聲行當高占南宮而魁唱彤庭猶使
同登瀛州而蜚英璧水造物者將玉其成就大君子益
顯其姓名
賀何曾六丈得鄉第
秀芝呈瑞已為鶚表之占撤棘登名果見鳳雛之捷金
鈴夕報鄉錦晝榮共惟某人望聳儒林芳聯棣萼韋經
教子於詩書尤用其心竇桂收功在造化可謂有眼更
看黃甲自有青氊某賀在人先喜如已有遙想長安得
報弟兄兩處和氣春風少頃浙漕聯鑣父子一門人間
天上謹專申慶伏丐炳原
賀余吉甫升學(中十一名)
凱奏上庠共仰天荒之破名標先進咸瞻月窟之登香
蔀桂林光增梓里喜溢萱庭之色榮聯棣萼之華明時
幸際於乾亨嘉會果符於萃聚綢繆托好忻懌無涯昨
陪賓廡之後塵過辱主儀之前席未遑牋謝徒重甲顏
奠綵驅羊盥手鴛緘伸燕賀策勲奏馬狀頭虎榜佐龍
飛
賀人中鄉試
綵戲斑衣雛飛丹穴秋闈勇戰已登天府之名春榜聯
鑣又續世科之胍
賀同年中鄉舉
高題鴈塔增耀螺川鷺于下鷺于飛民獻有十夫之翼
(鄉舉十人)麟之趾麟之定天潢分四輔之輝(宗子四人)實為六一
卿之榮適應五百年之盛兹逢喜事倍激慶悰泮水林
中荷不隔同年之面凌煙閣上又將垂異日之名
賀周幾堂請舉
掉臂鄉闈登名天府看榜中姓字如吾友果是得人想
分内功名在造物豈容欠我到此日方知篤信詩書之
效則天下豈果無持衡鑑之明某如已得之逢人誇此
燕雀賀厦敢以豚犬而代行鵰鶚横秋更冀鵾鵬之速
化心之所愜言不能宣
賀吳是齋入室
肅涓良辰榮歸華第木石之奇規模之壯可知勢力之
恢繩墨之巧斧斤之精皆出主心之用在道傍免三年
之嘆見胸中有全室者存未至往觀且陪申賀遣蘇羝
而致敬具畢甕以助懽笑而留之幸何大也
賀能和尚生日
日臨良月天借小春萬寶呈祥一佛出世人共天贊善
類均懽恭惟某托在契厚倍劇忻愉敢指南極老人星
仰祝西方無量壽謾持菲物僣侑伊蒲
回人請
掃門求見方愧魯人之臯開閣相延乃辱郇公之翰圭
三跪誦鼎九恩隆雖私心欲退以循牆然厚意不容於
避席懽然之恩燦然以相愛辱先施之長者之命少者
不可辭事斯敬矣
方聘陳
元老克壯采芑之猷藐焉冷胄宰相不對治粟之問華
矣名門昔相望乎周漢之間今幸托乎朱陳之好恭惟
令姪女某小娘幼閑四德有南澗蘋藻之儀刑某次學
生某家傳一編匪東山芝蘭之子弟荷不棄菲葑之體
遂獲締絲蘿之盟諾既拜於千金幣敬陳於五兩圭馬
而琮錦繡甚慚庭實之微屏雀而褥芙蓉行近門闌之
喜
方聘何
咏楊州之梅清矣參軍之胄采新田之芑冷哉元老之
家幸作合之自天俾借榮之有地恭惟令女擬封于沼
于沚習知鳩德之儀而某次男於禮於詩粗聞鯉趨之
教幸因冰語遂契月書定盟已及於三年納采尚遲於
一介雖聖賢之訓不以貨為禮然婚姻之始非以幣不
交輙略彌文敬陳薄贄圭馬而琮錦繡愧無周行人使
聘之將屏雀而褥芙蓉尚冀李監宅門闌之喜葵心無
限楮面莫殫
蛟峯文集卷三
