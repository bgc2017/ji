蛟峯文集卷六
宋方逢辰撰
絶句
題盧可庵天邊風露樓
龍泉三尺倚天横濁世滔滔我獨清一柱高臺仙掌起
願推一滴活蒼生
題柯峯讞掾錢君叔行敬簡軒
是非辯白只須欽敬簡奚消讀吕刑一片公心一雙眼
心醒醒則眼醒醒
贈尹巽齋數學
陰陽晴雨可前知此是人間第一奇鼾睡華山何日覺
煩君更與問希夷
題吳氏梅堂
聞君家在雪邊住靠盡闌干索盡詩只怕梅花應冷笑
清香元不要人知
問天
胭脂十二萬風塵一樣胞胎父母身天欲殺之胡至此
厥初何用降生民
天對
羊祜乘危乃併孫楊堅非解自蠶陳長江不是無天塹
只為江南多婦人
贈墨士翁彦卿(因其以竹墨来謁故吟詩以䁬)
一團烟裏蓄明光做出稜稜竹樣剛語汝好尋臺閣主
直將勁節掃豺狼
贈風鑒曹老眼
九重拊髀嘆才難幣聘皇皇難未戡老眼試將天下看
豈無頗牧在東南
送胡兄遠遊
人言行路險於山君却乘槎欲問天畢竟家邦總聞達
雞鳴猛著祖生鞭
贈月心
蒼苔破屋生涯足淡飯清湯夢寐安認得秀才窮快活
何須煩惱做窮官
贈大佛老子賣藥齋僧
藥中得報飯中施始實終空不是呆水復去來来復去
誰知無去亦無来
贈南山寄傲軒
著心尋處元無物開眼見時都是天楚市少年覇陵尉
紛紛蠛蠓過吾前
贈相者
烟霞泉石在空谷富貴貂蟬在北方林下野人無可相
相人須去相侯王
贈梁電目
滿睫塵埃寸許深世間豪傑尚山林冰壺指見形骸外
難照江湖一片心
七言律詩
慶明堂禮成
合宫芬郁徹垓埏治象陽明景爛然雲氣朝隮疑欲雨
帝心夕愓即旋乾皇穹后土實臨汝祖德宗功鑒在天
既灌更祈如未灌緝熙此福萬斯年
和劉府判(名夔相人)
英雄牢落谷音空敦薄猶存柳下風善政有聲聞六邑
病軀無自謁千峰乾坤許大心知少道義相交我輩同
珍重瑰章何以報烟雲留護峽山松
和張寓軒題孤山二首
吝驕專恣諱言兵禍本伊誰自種成潮汛有時聲轉怒
權奸一死罰猶輕道無起滅無今古物有消虛有長盈
贊化正需豪傑手華山深處卧昇平
又
西湖奮事逝如流紅紫塵沙新綠稠昔日賞心今日弔
前人遺迹後人遊雨觀水色連山色晴看湖頭送日頭
鷗鷺無情自来往興亡不管帝王州
挽有宋周府君袁夫人
孩提均識愛其親未有君家最睦姻遜畔以全諸父義
在原此豈婦人仁一門鄒魯斯文地三世羲皇太古人
朱紫滿門直餘事九京可作百其身
挽宋尚書余公二首
時樣多求赫赫聲惟公獨韞玉精神傳無房杜可書事
心即羲皇太古人日月升時先奮翼風雲濃處忽抽身
蒼蒼忍奪客星去却使凌烟憶老臣
又
扁舟一葉掠垂虹因泛江蓮得識公千里軍民安席上
一年賓主坐春中斑催紫槖朝天近夢到黃粱霍地空
契闊真情言不盡只將楚些寄東風
挽宋吏部趙公
翺翔碧水又蓬山再入郎闈即丐間屢疏朝端詞梗梗
一麾道院政斑斑閣因書創家鄒魯堂以親名行冉顔
所恨與公非識面一詩寄鴈寫澘澘
被召不赴
萬里黃華遣使輈姓名曾覆御前甌燕臺禮重金為屋
嚴瀨風高玉作鈎丹鳳喜從天上落白駒須向谷中求
敲門不醒希夷睡休怪山雲著意留
贈樵隠
樵仙深入琴棋境一笑出門天地寬人世已非存朽斧
土音不改只南冠琴中自有銕心在局外何妨道眼觀
霽月光風元屬我飯牛何謂夜漫漫
題河潛齋安樂窩
閒中歷覽古和今夫豈全無所用心書為重看因熟讀
詩添新作費沉吟消磨暇日尊前酒賡和熏風膝上琴
過去未來都不管却看明月是知音
頌徐大可為六縣減免税糧得請
六縣驩娛已獨勞肯心行善是人豪乞憐請命蠒絲價
起死回生鼎釜熬誰謂他人無力氣不于好事拔毫毛
老夫贊詠非誇詡此在春秋亦合褒
石峽山茶盛開
水崖赤骨物俱老火樹生陽我不孤銕葉幾經寒暑戰
丹心不為雪霜枯托根峽裏老居士加號花中烈丈夫
顔色不淫枝榦古洛陽牡藥只為奴
又
凡卉春妍誇國色此花陰極抱陽明人疑芝草非時出
我謂丹砂托樹生可惜洛中忻富貴不知霜裏蓄精英
老夫詩若宋初出牡藥如何得盛行
古體
前修史宫講吏部陳大著赴鎮贑州
蠡湖擘破亨衢開山川鍾作魁竒材九關呌後入雲岫
六陰卷出登蓬萊著庭萬卷了汗竹粉闈胡事被先幞
非徒五馬人生榮正要急流剛沃足章貢二水分西東
江右九郡斯為雄亭横塵外𦕈四海臺插天表森孤峯
三百里水見沙磧一十八灘如劒脊醉讀題詠呼坡翁
此是太守風月窟又聞獷俗多驚湍况有蠆尾隣諸蠻
付之重寄憂亦大此是太守思慮關伐木詩廢友道缺
道山幸有詩送别一言愛助當何如思慮先之後風月
錢判府國史直講秘書赴鎮南劒
番江之峯高插天番湖之水淵其淵山川鍾作一書簏
胸次洶湧萬斛泉呼來天上佐良史喚起英雄斧奸魅
玉堂萬字雲錦章赤墀一對國士器天為資善擇畏師
汝作羽翼從吾兒光芒忽報動雙劍翺翔直去分一麾
我聞了翁銕梁脊生晩不得拜履舄又聞龜山與延平
首為東南揭標的今君剖符守其鄉視三先生為有光
開明義理當日用扶植氣節争秋霜知君報政只數月
袴襦萬口九天徹去時好趁蘆花天歸時又見橙橘節
道山繾綣持一觥臨别惟有詩送行執手不敢贊諛語
版樣惟視三先生
和僉事夾谷之竒韻
夫子說周易肇開太極分及乎作春秋下逮西狩麟混
闢至决裂堅冰至習馴三皇何皥皥五帝何紛紛卓哉
洙泗翁道大孤無隣於是作六經以救萬世人孟氏辨
義利戰國駭所聞不肯為老耼和光同其塵人不識四
端豈知有君親孔孟作日月然後夜向晨天高與地下
中立師與君師以扶綱常君以治廣輪廉恥甚鈇鉞禮
教威斧斤自古立宇宙以道為精神清溪斗大邑土瘠
民甚貧虎豺方恣睢駰騏忽諏詢痛民若赤子禮士如
上賓簞瓢在陋巷窮則獨善身家有讀書屋乃為劫火
焚仁人忽行惻仲氏敢具陳公肯挈墜道天未亡斯文
移檄作主宰歌詩示恩勤絃歌已久廢簡陋尚可因祠
堂儼遺像生徒招驚麇戸内有洙泗山中見華勲光霽
挹茂叔粹盎師伯淳體用契忠恕恭安想夭申仰師千
載上興起三代民剥窮果不食貞下元又春太極在何
處青歸燒㾗新
送潘翠谷
無屋住僧廬無菜挑野草野草風味長僧廬人跡少剥
剥誰扣扄訪予事幽討錢塘有騷翁自號翠谷老疋馬
遊南墻要伴松竹好遐思到山人迂尋出詩藁詩無怨
苦吟掃退郊與島胸次鮑明遠筆下王逸少我觀陰與
陽禪代何時了不能為魯連尚可作商皓長歌黍離篇
酹酒問旻昊
贈術士劉衡鑑
高目下耳赫如鑑福善禍淫平如衡顔癯胡天跖胡壽
季氏乃富憲乃貧伯道無兒湯有後造物豈是鑑不明
孔明遺恨懿血食造物豈是衡不平當知禀氣有清濁
所以人品有善惡至若夭壽與賤貴又是禀氣有厚薄
清濁厚薄物自聖洪纖高下天何言君子惟以理自充
英雄難與造物争前人論理不論氣不信試問劉鑑衡
贈星命舒雲峯
五星聚東井天下王業開五星聚奎宿天下多賢才蚩
尤掃(闕)攙搶卷飛埃日月黃道見火羅計孛烏能為
之灾雲峯挾術善說命窮通貴賤非所問敢問何時聚
五星今年五星聚何分聖人在上天下平疏食飲水甘
曲肱
題盧文峯十二知丞文集
驪珠一顆千仞淵漁翁探得遭驪眠一朝吹墮千萬顆
恐是蛟驪卧半天駢花儷葉妙天下文賦直追古班馬
手抉河漢裂錦章寫在詩歌軋騷雅大篇赤手捕長蛇
不須控勒騎生騧短篇任意起忽伏蒼江浩浩濤中槎
文章妙手壓場屋到底亡羊還得鹿廬陵方買載月舟
清談又展朝天軸軍將打門書一封呼起醉夢為醒鬆
只怕至寳不肯留山中雷霆風雨取去還蛟龍
挽鄭直齋居士
有姪宰相才昔惟呂文穆有婿國士器昔惟晏同叔公
乃兼其榮秀氣塞一門為國作瑚璉賴公培福根世態
方惡直公乃自立的掉頭蠻觸争冷坐雪月窟今世能
幾人如公心迹清馨豔有如此公死猶如生
贈楊内舍景堯刲股
子肉可療親或曰不敢毁不見母生兒生死一間耳此
身母之身非可認為已殺身可救母當不愛一死天理
通神明寸膚直糠粃苟能充此心是即學曾子
贈五星陳東埜
粤從動静極互根裂為二氣分五行未有二氣先有理
理與氣合人物生人惟禀得天地氣故為耳目為口鼻
人惟禀得氣之理故為仁義為禮智氣為人形理為心
同是水木火土金今人問氣不問理茫茫只向天外尋
人而不仁木已死不須更論敗在子人而薄義金已傷
如何却說生在已無禮無智水火滅不忠不信土氣絶
人於心上斬了根是氣安從有萌蘖出門一笑逢星翁
談天議論迥不同若能論氣又論理太極只在桃包中
題䟦
青陽方氏義聚䟦
一生二二生三三生千萬太極生生之道一無不分之
理雖天地不能拂此而過之而况於人乎雖然天地之
理一本不能不萬殊而萬殊不能不一本也惟人則一
者固可以萬萬者不能以一非惟不能一且不知其初
之一矣蘇明允有言吾父之子今為吾兄數世之後不
知何人此薄俗之通患也青陽之方以義聚而居者數
世國初嘗旌其門此誠義族也後三百年其遠孫時發
以縣志所載者来宛見國初氣象使人感慨也予觀東
京之樊三世共財北魏之楊緦服同爨唐崔郾之三世
張公藝之九世皆有太古風然昔之同者終不能以不
異何也物不可以終聚理與勢然也釋老之廬聚數衆
歷數百年而不弊者又未嘗不可以終聚何也彼無生
生之道也若生生者衆則情偽日多衣食不給則聚者
不可以日久也然則人生而羣分殊者終不可一歟曰
可有大宗之法
䟦洪智堂地理心機
諺云一世識陰陽三世翁無墟墓場此為不識陰陽之
理者發欲識其理則程子五患之外莫非佳山水也洪
石庵與乃翁復庵自言高於陰陽之學然皆為己而不
為人數世兆域皆其自卜世之言陰陽者不足以眩之
其所卜皆不出數里之外非如他人之自淺其山水必
求於他邦數百里外者今其家福祿昌熾本支盛大又
有非他人所可及此可謂真知陰陽之理者矣其從子
曰應東圖其先塋之山川形勢及其家世福澤之竒名
之曰地理心機又將推己之學以及他人其用心亦仁
矣哉陰陽之術予雖未達而其理則固深知之近毛伯玉
來予贈以詩曰當面有山人不識却於山外更求山族
人有卜葬於住山之麓者予贈以詩亦曰風水不從天
上落元来只是屋簷頭此可與知理者道吾子若計予
之說推行之則可謂識陰陽之理者曾楊當在下風
書鳳山呂首之玉京勝槩圖後
鳳山吕首之以吟詠作玉京勝槩圖二十首讀之皆有
竒思有微意使人坐萬山中如覩京城之巨麗也首之
云如今生不遇後来當有楊子雲予謂知我者希則我
貴矣何必子雲
題薛上舍集
孟軻氏發性善一語反以激荀楊韓子之爭端周茂叔
說無極而太極亦以啓陸子靜之排詆立言之難如此
乎薛君某過予袖示一編五言七言長短句皆有可觀
首卷曰性理論也河洛辨也中庸大學論也井田議也
噫是數者皆當世大儒所難言者君乃脱口如瀉灔澦
似不見其所謂難者何歟軻遠矣請試以問茂叔
題梅騷後
寬閒之野寂寞之濱不以無人而不芳此謹獨者之事
也窮崕瞑雪疎籬曉霜毛皮剥落孤榦獨挺此特立獨
行者之事也梅乎梅乎其遯世無悶者乎非斯人也而
友梅梅友我乎哉屈平一不見知則悶以死其悲憤自
况徧及乎菊蘭蕙茞而獨不敢及梅平猶為知量者有
客過予自號梅友出示一編曰梅騷且以不及梅為騷
之欠不入騷為梅之恥將以補騷缺也噫嘻果如子之
言則平不得為知量者矣
題方景說出家疏簿
東坡翁問佛印曰鑊湯獄圖中何獨不畫和尚對曰人
間怕閻羅閻羅怕和尚翁曰怕你則麽對曰若使閻羅
自犯亦要和尚懴除此詩人所謂善戱謔兮不為虐兮
者歟方景說来言鑊湯無冷處惟和尚快活願捨身入
龍華寺以為死中求活之道乞一轉語以干宗族鄉黨
之仁人君子噫嘻聖賢未嘗許人從異端也但釋氏得
時其力足以活人吾儒安能禁之苟自度吾力不能活
之則聽其依釋以自活亦可已有肯助緣便請下筆
題家狀籍
舉人書鋪翁生持一籍来曰我將以此訪丑科之省元
狀元且謁予序余戲之曰昔陳摶有雙元集嘗持以語
人曰天下省元狀元盡在予集中今子亦摶之術乎雖
然摶之術數也天地之通塞人才之隠見有理焉君子
不謂數也方今天下林澤空缺鉞鈍赤子如溝中瘠明
詔蒐材正將以得經綸天下之大器豈徒詢詞藝云乎
哉嚴之山峭水秀代不乏人子試以此求之雖未學陳
摶之數而来科之省元狀元當在子籍中矣
雜體
田父吟
清溪眇如斗大邑萬山壁立土磽瘠百分地無一分田
九十九分如劍脊一畝之地高復低節節級級如横梯
畝心一畦可一畝邊旁一畝分數畦大家有田僅百畝
三二十畝十八九父母夫妻子婦孫一奴一婢成九口
一口日噉米二升茗醝醯醬菜與薪共来日費二三斗
尚有輸官七八分小民有田不滿十䥥方放兮有菜色
曹胥鄉首冬夏臨催科差役星火急年年上熟猶皺眉
一年不熟家家飢山中風土多食糜兩兒止肯育一兒
只緣人窮怕餓死可悲可弔又如此有司猶曰汝富民
手執鞭敲目怒視今年淫雨天作難洶湧澎湃四五番
浮尸敝屋壊江下迸山裂地如鯨奔半山都成水澤國
平地皆作龍蛇窟水頭晩退早復来屋角朝出夕又沒
巋然令丞簿尉衙下視四境無人家水平歸家無屋住
有屋住者無生涯農民抛家認畝隴擔砂翻石肩皆腫
百千一畝判晩秧一坵分作兩坵種都来一畝無百千
買秧已費半百錢眼前插種已剜肉頭後豐歉猶在天
晩田再種未可保早田無秧為出草皂衣旦暮来槌門
今年苗税催得早打快織機趁頭網作急糴米輸苗倉
更有一言牢記取斷不許人言灾荒
猩猩歌
獵者圍猩猩疑其以衆抗諉曰不取小惟取大與壯衆
猩自相仇推擠送其長以次索二三不復推已往四五
至于十無一得釋放衆猩怒相目各悔受人誑及早同
一心未必軀盡喪吁嗟獸不靈相仇無足嗔胡為豪傑
羣不能自相親秦人吞六國諸侯各附秦併力取其一
冀不及他人智者欲合從徒自腐舌唇安得先震鄰然
後于其身彼先噬其一其次禍亦均早知秦用術六國
同一心
雞雛吟
我聞先儒云雞雛可觀仁須臾不舍母是即孝弟根不
待教而知不待習而成於斯為良知於斯為良能人從
此充拓四海皆閔曾異哉雞伏鶩出殼忘其恩子向水
中去母從岸呼鳴子往母亦往子疎母愈親鷹隼飛在
天母亦與子驚或遇狸與牲愛鶵忘其身不顧力小大
直與爭死生天於微物上感人惻隠真人觀雞護鶵銕
石為動情子呱方卧冰安得卵覆人勿看雞伏鶩吾則
行吾仁
南康遇雪
夜来怪甚風太顛掀簸震撼不可眠門前銕騎怒拔屋
枕上猛虎飛吼天却是廬山夕作雪楊花未春先擘綿
左蠡門前玉兩柱江心落石鷺一拳五峯千仞削銀壁
重湖萬頃開璚田若使璚田可以種雖遭赤地民不癲
若使銀壁可以鑄當造白幣權飛錢要知冬燠生意洩
明年造化功斯全帝呼玄冥急妆斂閉塞陽氣胚豐年
雖云不可耕與種桑麻穀粟兹開先
上梁文
由市入山初非避世讀書築室祇為悦親不妨驢背狂
吟(賈浪仙事)更入蛟峯深處規模小小居處安安蛟峯主人
天地外快活胸襟水雲邊自在人物科目人間之第一
世猶能之家庭君子之樂三我惟有是雖尚論坡翁生
子不能稱顔魯之詩雖求為元祐全人亦足養怡愉之
志迴尋深密小作住持左顧則龍卧半天界風雨清涼
之境前瞻則虎眠雙峽卧雲烟紫翠之間門外皆山縱
巉岩而氣象不迫崖下可井雖淡泊而滋味自長挑野
菜足以羹種村秫足以釀未遜李愿之谷庶幾康節之
窩修齊治平未說經綸天下事出處語默且須康濟自
家身龜策既從虹梁斯舉東高崗千仞横長虹萬壑千
崖此為主旱天喚起作蛟龍西虎卧一山高復低山外
日斜遮不斷光芒照夜有青藜南舉足出門天地寬葵
向太陽心一片舉頭正午日當天北入到源流皆稼穡
瓣香旦旦祝年豐此是書生真報國上河漢無雲呈萬
象主人丘壑本来心月夜一層樓更上下歸来同結漁
樵社前村牧笛方放牛我亦推敲馳匹馬伏願上梁之
後戸庭清晝松栢長春晏起早眠學為混沌之太極身
輕脚健餘皆富貴之浮雲凡我同盟共伸善頌
題家狀簿
主試棘闈又是一番造化題名桂籍只消三日工夫然
須家狀甲發之人必得舉子利市之簿惟爾多多而益
辨諸公衮衮以先登前科鵰鶚之在秋凡七作者去歲
蛟龍之得雨有五人焉至護巨鱗亦入吾網凡羣公由
此選也舍吾子將安之乎各示芳銜列八賦十經之選
亟乘盛會續百里三元之題
題賣試卷引
足踏黃槐好是一番大比手攀丹桂須要三軸雄文敢
奉楮先生用供新貢士少年紙貴休誇賈誼才能今日
價高正賴諸公斟酌願揮兔管早綴鴻名
又
轉眼三年又是一番造化妆功一日只消三軸文章縱
誇黃絹好辭也用清江佳楮當效驅馳之力益加製造
之功庶可探春蠶食葉之聲得無助秋鶚横天之舉請
書姓字即占鴈塔之題行奪科名盡中龍頭之選
蛟峯文集卷六
