山房先生外集卷四宋方中續輯
賀山房先生得孫方士夔
晚節歸來綠野堂傳家衣鉢付諸郎喜存千載古罍洗
初聽九苞雛鳳凰春早桐枝新擢秀日長棣萼賸流芳
公家好事聯翩在首寄篇詩寫弄璋
賀山房先生得宣命盧可庵
自從驄馬到清溪净洗江山絶點埃霜月高擎隨地轉
春風吹喜自天來皇華禮遣榮花縣宣命恩濃出栢臺
海内蒼生望霖雨廟堂正要棟梁材
贈山房先生得宣命何昭德
飛鳳翩翩下九閽先生出處重斯文不將鐘鼎易朱紱
要老桐山守白雲處士一生純是晉逸民千古尚為殷
皇家恩意如天大定把三峰乞與君
賀山房先生入新居方一夔
紫陽從西來孤峰望吳越自昔有佳人高蹈造理窟雉
山走其下清淑鬱未發吾宗紫陽民秀挺鸞鳳骨家學
印大程南北斗柄揭爾來卜新居佳氣渺葱鬱天香生
桂蘭野性老薇蕨嬉戲獨樂園翛然立清絶我來坐庭
隅幽草澹風月圖書有真趣為指掌中訣
奉謝山房先生古杭趙春洲
驛騎臨門意澹然肯將鐘鼎換林泉碧雲遥望半千里
白髮驚嗟十五年鴈挾西風歸楚塞潮隨暮雨泪吳天
拙吟不是公題品安得山人姓字傳
石峽書院山房先生碑像贊
金舂玉應絶學是續𣲖宗紫陽規循白鹿以身衞道障
川回瀾大節無虧進退可觀
輓山房先生何夢桂
東壁無光夜隕星為公痛哭淚沾襟才高不竟平生志
身死空留萬古心聽曲誰能歌白雪知音徒擬鑄黃金
傷嗟遲暮邅吾道恨不相從九地深
又
病入膏肓藥砭難綿綿相憶勸加飡擊姦曾籍青萍劒
報德慚無白玉盤樹檟未成年歲暮枯桑猶在海風寒
平生書至將盈箧泪洒長箋不忍看
祭山房先生文
士生天地間要不偶然蓋有數存其盛衰關乎時運消
長係乎斯文是皆非人之所能為而委命於天者為之
吾固嘗歴數一代之人物上下十數年間凋謝殆盡而
奄奄如木之遭霜落落如星之向晨豈果時之不齊而斯
文將至於夷泯鄉之碩德偉望今幾何人如吾山房先
生者才有用而位不大學未盡試而志不克伸謇迍逥
乎吾道而重以多故之憂殷雞呼起起而偶值夫龍蛇
之厄辰天之降喪吾是以傷夫折足之麟追維曩昔每
握手論議至於書問之相聞惟長吁太息為之蒿目而
眉顰患難相救骨肉弟昆惟氣同而志合故情至而義
敦睠兹交道匪直旦暮不知者謂近託乎婚姻今遽如
許吾與誰親天不愸遺一老後死者何足與於斯道而
復嗟夫歲月之流駛世故之驚奔静言寤擗不可重陳
疾不及省訃不及奔痼於衰病負咎奚云緘辭絮酒老
淚盈襟寄此情血天地鬼神
山房先生外集卷四
