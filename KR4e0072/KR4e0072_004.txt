全室外集卷四
明釋宗泐撰
七言古詩
魯王登泰山奉令旨作
宫漏聲沉天欲曉嚴車整隊東郊道泰嶽巍然境内山
暇日登臨散襟抱初聞鼓吹入深谷倏見旌旗出林杪
捫蘿不憚路﨑嶇直欲高躋極飛鳥峻拔中霄日觀峰
閶門白馬明雙瞳下視滄溟一杯水六鰲背負三神宫
東封古來天子事石壁千尋刻文字吾王祇欲窮冥搜
䬃䬃冷風引飛騎上界羣仙朝玉京空中夜半天雞鳴
隂崖鑿開混沌竅石髓飲來毛骨清樂不可極下山去
羽蓋霓幢擁歸路奥域靈區非世間廻首蒼茫隔烟霧
蜀王江漢朝宗圖
江之水出岷山漢之水出嶓冡萬古波濤坤軸動荆州
東下匯流長江漢朝宗名益重大哉金陵天子都萬方
臣子爭奔趨有如百川到溟渤混茫無際涵空虚賢王
受命封蜀土忠孝為藩奉君父大峩遥挹北辰高保障
西南天一柱江之永漢之廣蘼蕪綠草年年長誰知𣲖
自天潢分天潢近在青冥上
潭府四暢亭
讀古書彈古琴一亭風月開清襟臨池洗硯寫新句玉
壺旨酒時一斟如此四暢載登載臨美哉修身治國上
順君父足以大暢吾王之心梁園詠雪多士如林河間
禮樂和樂且躭既不泥乎聲色亦不縱乎田禽此亭燕
坐自朝夕亭前花木春隂隂衡山高湘水深天長地久
揚德音
送思上人還霅上
玄冬雨雪方載隂閉門黃葉和雲深重岡複嶺烏不度
豈有遠客來相尋憐君兩屐無新齒足趼荒途五百里
捫蘿高陟麻姑壇斧冰亂涉琴高水為我巖居十日留
夜窗說盡東西州平生故人得消息既有新喜仍新愁
我方無以慰幽獨子來何遲去何速山川悠悠錫影孤
海闊天高一黃鵠謝君相知未深厚索我詩詞我何有
自嗟百挫英氣摧敢以文字誇人口君當盛年宜自強
美玉雕琢為珪璋明朝别後母相忘水晶宫裏涇川傍
東臯老人歌
東臯老人七十餘眼明能讀細字書年來不肯城郭住
無事只愛東臯居東臯所居良不俗松竹桑榆翠圍屋
前畦後圃花相暎滿眼兒孫美如玉老人心中樂閑曠
時時倚杖東臯上烏紗側裹酒半酣目送飛雲度青嶂
吾知老人與世違東臯幽處無是非吁嗟怵廹何所為
世間冨貴多危機
雪舟圖為王公擇作
小船載雪月明裏一色溪山夜如水巖前哀狖噤無聲
沙上眠鷗驚不起引觴擊楫歌調清到門興盡非無情
丹青豈必圖千載王氏風流今尚在
敬亭雲歌送吳子歸宣城
敬亭山中生白雲有時化作五色文從龍下山為雨去
欲與世上袪塵氛由來舒卷不可測遥天烱烱無遺迹
甘雨未洽塵未消直使時人空嘆息歸來偃蹇敬亭上
點綴青山千萬狀曾巔高擁白玉屏半嶺間張素絲障
雲兮雲兮爾才未盡施只恐復被蒼龍知乾坤上下相
追隨青山欲戀無還期
菖蒲歌
蒲生山澤間水石長為徒超然塵土外秀色清而腴印
公愛之如寂公當軒盆植數十叢雖無仙人鸞鳳狀好
事剪拂還相同葉如蚪鬚直不卷根穿石罅連蒼蘚昔
聞張生十二節蘇子九花今宛宛眼中清氣端可掬此
處焉知有塵俗去年贈我小石盆几上團團青一簇知
君定出聊自怡此心豈為物所移色空都忘心境寂寥
寥獨坐軒中時
水西圖詩
水西絶境江左無何君好事寫作圖良工意匠善盤礴
三峰湧出青芙蕖古木如龍半天聳白雲翩翩欲飛動
桓彝廟前莎草長遺民磯下溪流洶浮圖隠隠林端起
知是山腰上方寺高閣五月秋霜寒山僧坐閱人間世
竹邊幽徑花叢叢濯纓亭古連東峰賞溪渡口風浪歇
棹舟之子來相從我居山中二十載披圖一見心目駭
昔來年少今白頭山色青青長不改何君何君爾好竒
澗阿與爾誅茅茨卷簾微雨對東郭高詠謫仙雲錦詞
姑蘇臺歌
姑蘇臺上麋鹿游吳江水映西山秋舘娃宫樹迥不見
落日荷華今古愁何來豪客增樓㯭醉擁吳姬夜歌舞
齊雲易逐浮雲空鬼火三更照寒雨
憶昔行贈朱伯賢還會稽
憶昔相逢白門道君方壯年我差少同鄉異域心最親
月夕風晨寫懷抱南臺御史能薦才薦才先取文章好
當時結交多俊髦羡君獨得聲名早江城一别三十秋
我出匡徒君宦游甲兵滿地音信斷越雲楚水情悠悠
今春錢塘忽相見君未全衰我猶健探得囊中著述書
松齋曉日開新卷君承明詔入史局我亦奏對延和殿
秋深俱放還舊山兼有賜金并賜燕君家雲巢鑑湖曲
鯖魚膾肥稉稻熟脫巾露頂松石間如鹿如麋不羈束
我歌此曲空復情烈風蕩海鴻冥冥世間富貴自可輕
且學清狂如賀生
阻風行
黃蘆獵獵江浩浩洪濤簸天昏復曉一日行舟兩日留
上水風多下風少未出門時思遠道在路還思在家好
坐看鴻鴈去遥遥却笑人生不如鳥
松雲歌
境公開軒幽澗湄青松白雲相對宜朝看白雲松上起
暮看白雲松下歸松雲無情豈相戀幾度天風吹不散
忽如眠鶴喬松巔又似游龍挂松半月明仙侶下瑶臺
翠葆素車空外來冰髯玉貌照山澤停驂弭節相徘徊
有時林間暫分隔松自青青雲自白若人定起閒怡情
倚檻無言山寂寂
墨竹行
平生不識雲心子墨妙通神有如此眼中何處修竹林
湘水邊頭烟雨裏長林蔽虧天為隂鷓鴣啼斷江沉沉
六月南風晝不熱人家住在叢篁深九疑山帶蒼梧野
翩翩帝子雲中下鳳鸞飛舞蚪龍驤羽葆鬖髾翠堪把
我昔曾行賞溪曲兩岸波光漾寒綠萬玉森森一徑遥
溪口清隂到山麓今朝看圖政自憐畫圖身世俱茫然
雲心骨化丹陽土吁嗟墨妙何人傳
題張孟兼太常白石山房圖
浦江先生張太常白石山下開山房讀書養親不下堂
青山自高溪自長一從攀龍上天闕山中十年春草歇
夜飛清夢到山房堂上雙親已華髮孫卿頗擅丹青好
為寫新圖慰懷抱秋雲半掩草齋寒白鶴不歸松樹老
我見新圖憶舊山石梁垂瀑蘿隂閒金華赤城咫尺間
何日拂衣從此還
墨竹歌
房山高侯愛寫竹一埽生綃數十幅風影翩翩此兩枝
湘君遺珮湘江曲兵戈十年翻地軸零落殘紈如斷玉
晴軒試掛驚老目素壁清飈拂寒綠
魏公文章妙天下世稱善書兼善畫松雪高齋秋氣清
照眼琅玕入模寫一竿秀出何瀟洒美人獨立疎而野
九疑雲老楚江寒翠蓋臨風為誰把
短歌寄魏仲遠
夏蓋湖吞上虞浦魏君家在湖邊住岸花汀草幾春秋
白鳥滄波自朝暮知君愛客仍好竒畫船載酒如渼陂
櫂歌中流日將夕璧月湧出青琉璃嗟哉隠居端有道
世上無如閒處好王充遺跡尚可尋賀老風流良不少
去年聽詔來京國識君臉紅頭半白别懷空與水東流
海燕江鴻斷消息今朝聞有東州船尺書欲寄心茫然
福源精舍地最偏安得與君湖上相周旋
溪山圖歌
王侯作畫世無敵下筆直與造化爭神力生綃一幅寫
溪山萬疊烟雲開霽色連峰不斷松杉青石崖噴瀑飛
寒冰山中逸客茅作亭桃源路入花冥冥何處溪山有
如此吳山脚插吳溪水放船半出蘆塘灣收綸撥棹誰
家子乃知王侯妙入神縱意所到皆天真右丞糢糊輞
川雪北苑爛漫江南春劉卿平生學岐伯長向吳山采
名藥天子呼來在玉京橘樹間圍舊時宅我識劉卿恨
不早治我沉痾如電掃王侯著意作此圖為我殷勤致
懷抱劉卿重畫輕黃金世人那得知其心江上秋風吹
客襟高歌一曲溪山吟
寄題彩烟山房
天姥峰南彩烟裏梁氏山房屹高峙幽人讀書居其中
萬壑千巖在窗几一從讀書不計春姓名豈肯聞時人
去年應聘來京國今年奉符歸養親梁氏新昌稱巨族
絡谷籠岡架重屋弟兄如林自師友飽飫詩書作梁肉
我聞山房最瀟洒澗水松風入陶寫願學當年支道林
買山終老沃洲下
崆峒外史歌
空同外史清都客吸景餐霞煉精魄誤落塵世八千年
回首仙山雲霧隔自言曾師廣成子為掌外庭稱外史
記得軒轅問道時拜跪壇前月如水大布寬衫著雙屐
千里遨遊如咫尺曳杖狂歌吳市門賣藥獨走金陵陌
金陵陌上相識多水樓月榭隨經過有時醉卧冶城館
有時靜坐鍾山阿我識冰顔今十載夜與燒燈論物外
五更鼻息如雷鳴忘却天地和身世外史去來無定期
出門便不知所之松齋閴寂三日雪待子一笑同掀
眉
賦一曲亭送趙本初待制致仕歸越
鑑湖一曲亭猶在風物千年長不改賀公去後趙公來
山水無情若相待當時季真得賜歸黃冠未必全忘機
爭似今朝玉堂老還鄉仍著宫錦衣鑑湖水闊吞平野
酒船直到亭階下荷華曉日照尊罍楊柳春風拂簷瓦
寄言逸興滄洲客天與斯亭共行樂醉倚闌干撼不醒
夢中細聽鈞天樂
度關隴
隴頭流水關山月月色凄凉水嗚咽今古征人盡斷腸
野客經過亦愁絶連林二月冰不開猛虎一吼蒼崖裂
鸚鵡能言好寄書心事茫茫向誰說
賦梅駙馬清白軒
公家大府臨紫陌行馬當門森畫戟華舘香凝錦繡帷
此軒何事名清白軒内琴書清几席軒前池水涵虚碧
退朝歸來白日閒燕坐忘言心自適不似金張許史家
鬭雞走馬相矜誇美人半醉彈琵琶銀燭夜夜燒彤霞
關西昔有楊夫子清白傳家照青史公今富貴當盛年
獨抱遺風有如此山之高兮益穹窿水之深兮更清泚
丈夫勛業在青冥豈獨傳家清白耳
題天童萬松圖
小白市太白峰二十里松居其中一徑隂隂翠羽蓋半
空矗矗蒼髯龍太白之峰分九隴壯哉千古之佛宫香
雲不動梵唄合樓閣倒影清池空左菴昔年此說法山
谷荅響撞鉅鐘只今九重城裏住夢魂夜夜鄞江東錢
塘有客曰王蒙為君寫此千萬松座間慘慘起隂霧屋
底䬃䬃生清風何來禪子松下度長衫大笠携一笻亦
有騶從三四公青林路口衣裳紅我初展卷欲大呌海
上湧出高巃嵸雲端縹緲下玉童有路似與天相通自
憐平生不一到吁嗟老矣將焉從還君此圖袖手坐有
目只送南飛鴻
壽采堂為許克謙賦
舞斑衣進春酒載拜稱觴介眉壽許生心即老萊心老
萊不先生不後進春酒舞斑衣願親高年過期頤堂後
萱花照華髮階前亦有蘭與芝吳山可融吳水結孝子
娛親心不歇此堂宜與齊門高壽采之名如日月
古村居
古村民古村居古村有田復有廬屋後桑麻四五區屋
前榆柳八九株老婦辟纑兒讀書青燈夜照三更初牛
角帶經耕且鋤年年歲歲輸官租聖人治世如唐虞飽
來擊壤歌康衢烏紗作巾白布襦東隣西舍相招呼醉
歸兀兀杖自扶古村民古村居
題閻立本畫張洪崖像
往年看畫封禺山丹青為我回朱顔今朝看畫江寧郭
頭白眼昏不如昨此圖出自何人手唐相閻公名不朽
人間古畫兵火空此圖必為神所守洪崖先生學仙士
小隠林泉大城市一下蓬萊經幾塵弱水微茫三萬里
神仙道術吾不知洪崖人物何瑰竒天寒掩卷松下坐
白日冉冉西南馳
聽泉軒為藏無盡作
若人有耳唯聽泉泉聲入耳長涓涓穿林出澗度妙曲
萬古不斷冰絲弦此聲不來耳不往中自寂然遺外響
青燈照壁夜沉沉獨倚軒窗月東上
代賦愛蓮歌
我愛蓮花生淨域七寶池中開四色其花朵朵大如輪
來者於斯孕靈質此花不與凡花同晝夜開合吹香風
八功德水恒充溢碧葉旎旎花藂藂我有愛蓮癖夢寐
思見之朝思只在蓮花國莫思不離蓮花池我心但欲
與蓮並不染塵埃自清淨蓮兮蓮兮爾作黃金臺他年
浩歌歸去來
尚睦軒
蔣生作軒名尚睦欲敘彛倫厚風俗一門大小捴怡愉
不在華筵奏絲竹誰謂古來斯道敦兄弟之間難具論
漢謠尺布一斗粟周公管蔡亦流言蔣生蔣生慎終始
行見高名照青史天邊有客發長歌澤國秋風鴻鴈裏
周處士哀詩
先生墓木今已拱先生高名尚飛動新城山接冨春山
只有祠堂對丘壠我知姓字三十年江城讀傳心茫然
節孝光華照天地青史可書石可鎸口誦法華親壽益
掉頭不受吳人辟請看齊雲百尺樓落日西風卷行迹
西嶺草堂圖為誓上人作
摩雲霄人不復見高風獨為今所羡西嶺東偏舊草堂
七百年來陵谷變有苾芻誓斯受經草堂彷彿圖丹青
靈隠山前天竺後飛來小朵蓮華層草堂住近呼猿洞
怪石嵌空樹高聳三生臺畔秋月凉九曲亭邊春水動
真觀慈雲兩寂寞猿聲夜向峰頭落誓也溪翁白足徒
古人已矣今人作我昔年曾十三四挾書晚出中峰寺
一氣走上蓮花層兩脚跳梁若奔兕于今老大空看圖
江城鴟坐胡為乎人間草堂何處無只有西嶺如西都
清源洞圖為潔上人作
泉南佛國天下少滿城香氣栴檀繞纏頭赤脚半蕃商
大舶高檣多海寶清源古洞尤絶竒花酒仙人顔色好
蛻骨巖連太碧霄晉代青松三四抱高攀南斗不滿尋
下視滄溟纔一沼長年鐘磬度寥寥四月笙歌來擾擾
青厓不雨飛白泉紫澤未春生碧草鶴鳴洞口月蒼蒼
猿挂樹枝風裊裊上方精舍秋葉紅山人不歸蘿屋老
不須惆悵看畫圖去去長歌海天曉
淮之水一首送别
淮之水向東流水流只載行人舟舟行如飛水如射一
日可到吳江頭何不載此離情去擲向天涯不知處濠
梁有客今白頭望斷孤雲海天暮
和東軒見寄長相思一首
長相思何終極有美人兮淮之側攀援桂枝歌小山盛
服峩冠好顔色昔年遺我雙龍刀紫錦作襓縣素壁中
夜寒光貫斗牛但恐屋頭飛辟歷朝朝見物不見人欲
往從之脚無力長相思何終極
秋鸎歌
千林入秋露氣清林中尚有黃鸎聲似與羣蟬爭意氣
東林飛過西林鳴向來春風花滿城柳條拂地如長纓
綿綿蠻蠻斷復續千人萬人側耳聽高樓半醉客閣&KR0678;
停吹笙白馬貴公子挾彈不敢驚此時胡為不喜聽奈
何節序移人情只合深藏緘爾口亦有妬爾金衣明反
舌無聲良已久伯勞布榖俱潜形秋鸎秋鸎爾能翩然
入幽谷老翁歌詩送爾便覺心和平
全室外集卷四
