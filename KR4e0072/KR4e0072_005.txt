全室外集卷五
明釋宗泐撰
五言律詩
應制賦聽松
石榻坐來久松濤萬壑聲輕揚同梵唄細奏學龍笙不
獨迴禪寂猶能悅聖情莫歸還在耳魂夢亦須清
奉題岷峩保障圖二十韻
舊說岷峩地今觀保障圖烟雲開劍閣花柳滿城都宫
殿規模壯山川氣象殊軍州餘五十德教越邊隅列戟
千貔虎連檣萬舳艫涼颸消瘴癘甘雨起焦枯大矣惟
王國欽哉自聖謨星辰天北拱江漢日東趨宗室推賢
哲皇綱在翊扶逸才超子建古迹陋魚鳬美産隨方有
名公何代無韋張曾節使揚馬捴文儒錦綺民財阜鹽
麻國用須沈黎通詔𤏡巫峽下荆吳雪嶺西蕃近青霄
太白孤來朝椎髻獠入貢越裳徒關已無當者天何設
險乎詩篇歌樂土筆力愧潛夫撫卷生新想聞風欲遠
驅永言磐石固矯首望雲衢
夢清遠兄
殘睡夜將晨分明見故人劇知情是妄翻說夢成真日
月容顔老池臺笑語新三年消息斷江漢尚風塵
送瀾法師歸雲門
故山從此去何日更相逢獨倚千峰閣閒聽六寺鐘石
牀流水繞蘿逕落花封會有東歸興來尋雲外蹤
暑病作
暑病只思卧坐來頭目昏愛涼頻换簟畏日不開門穴
鼠窺人出林蟬入耳喧同袍來問疾相對默無言
挽戴隠居
仲夏初相别何知異死生艱難十日會感激百年情岩
穴無遺佚交游失老成忍將芻一束脈脈對銘旌
溪漲
曉起聞溪漲披衣立小軒混茫初學海澒洞欲包原光
撼山根動聲吹地軸翻羣童不曉事喧譟傍沙痕
陳檢校見過
何來鳳池客著屐到岩阿溪雨曉初歇山花開正多道
逢方外合詩愛靜中哦寂寞禪房晚疎鐘出薜蘿
重答夏本心
有約何曾至無期却自來暖憐沙上日清愛竹邊梅山
鳥當琴几溪雲對茗杯桓公遺廟近乘興一追陪
洞山泉為諧舜咨賦
此水何年有瀟瀟日夜聲不教人外見偏向洞中鳴客
思初無睡禪心自不驚休論為世用且作在山清
櫟山西齋雨中作
疎雨過高峰幽齋對碧松出山雲似馬落澗水如龍句
向靜中得身於僻處慵小童林下至報有虎行蹤
寄汪隠居
茅屋湧溪阿天寒補薜蘿白雲當面起流水繞簷過藥
老披榛斸詩成倚樹哦因逢鄰寺客為問近如何
故涇縣徐典史挽歌
白髮神仙吏黃塵八十齡竟同華表鶴俄失老人星甕
盡牀頭酒埃生桉上經今朝來哭處墓草未全青
送夏景瞻獨立有作
溪上送歸船新晴水一川迅流端似馬解纜即如仙野
迥村烟直山高夕照偏此時獨立意都屬數聲蟬
一室
一室晚獨坐閉門心境空偶將真意會却與古人同經
架侵忩雨茶烟趁竹風興來戛銅椀未必便為通
閒行
林下可逍遥閒行意頗超幽花不礙路偃木自成橋度
嶺何須屐㪺泉豈用瓢無媒甘老去愛爾草蕭蕭
送春
忽忽雨中去獨吟相送時忘情從别易惜老願歸遲花
在如憐客鵑啼欲恨誰明年看到處知爾更無私
喜王子謙見過
積雨林居僻俄驚使節臨不因今日話爭見古人心疎
磬青蘿外流鶯碧樹隂松門閒不掩此後更誰尋
休鑷白
休鑷髭髯白從教次第生和風消不得妙藥染難成間
竹梅初破黏松雪半晴今朝閒把鏡稍共鬢毛明
西閣為修師作
眷兹山閣小獨住一閒僧座冷浮青靄檐虚掛碧藤禽
殘瓦鉢水鼠餂夜忩燈愛爾不能懶時時為一登
與徐伯廉再往南陵
又向南陵去復攜良友同人烟千嶂裏客路百花中雉
雊初晴日鶯啼滿樹風漸知精舍近清磬出林東
雙清士詩
廬陵張君書紳歐陽君子剛宦遊四方同為
淛省掾以清自勵大參蔡公嘉其操為署所
寓邸曰雙清館而書紳先以滿告去子剛誠
有不忍舍者予為雙清士詩以贈之
有美雙清客齊名淛省郎兩鳬相上下聯璧有輝光粉
署朝同硯郵亭夜對床涼風鳳池上羽翮惜分翔
題畫
紈素不盈尺寫成千嶂圖松杉開閬苑樓觀湧玄都瑶
草如堪拾黃猿不受呼羣仙相次坐許共一僧無
送玄極歸仙居三學寺兼寄固壞菴
昨夜共青燈今朝下碧層衣沾吳埜雪飰煮越溪冰鄉
寺居三學宗門尚一乘故人頭向白送爾思彌增
作詩贈智一真
作詩期必化化是不凡材龍起天雲合鵬飛海水開具
區春泱漭泰華曉崔嵬試問同禪侣平生悟幾迴
題漁樵圖
兩客此相遇百年天與閒泊舟臨碧岸吹笛對青山怪
樹依巖老幽花笑日殷畫圖誰不羨塵土自摧顔
題彌仲綸澹泊齋
禪齋名澹泊自可寄閒身席上塵都積門前草自春寒
衣縫埜槲曉飯煮江蓴不動區中念端為世外人
贈立恒中
海外趁商船江東住幾年華音雖已習鄉信若為傳一
鉢隨緣飯諸峯到處禪涼秋明月夜夢度石橋烟
登多景樓
水際一峯出飛樓倚泬寥烟雲連北土風物見南朝山
勢臨淮盡江聲入海消偶來閒眺客憑檻興偏饒
送潘允英還鄉
秋風江上起江水日增波旅服迎寒薄鄉心到夜多吳
檣隨北鴈海舶聽南歌想見伸嘉慶雙親髮盡皤
送王叔潤
平涼來又去官滿復之官塞晚黃雲合邊秋白草寒有
儲諸將喜無訟遠人安萬里關山月吟詩獨自看
竇德遠西齋讀易詩
西齋讀易處心與靜相宜對燭雨涼夜卷簾天霽時妙
觀寧有象至玩本無辭一悟窮通理陶然坐自怡
登相國寺樓
冬日大梁城郊原四望平雲開太行碧霜落蔡河清欲
問征西路兼懷弔古情夷門名尚在無處覓侯嬴
過虎牢關
入關登峻坂出谷見黃河客路車行窄人家穴處多洛
陽當勝槩嵩嶽近嵯峩千古興亡恨臨風一浩歌
長安雪中
歲暮長安道天寒積雪深凄涼遊子意欵曲故人心未
遂終南隠徒憐灞上吟明朝又西去秦樹晚沈沈
題馬文德終南别業
别業終南下屯居異輞川豆生新雨後禾熟早秋天明
月池邊酌涼風樹下眠龔黃成底事青史舊空傳
發扶風
曉發扶風縣雲低欲雪時長河王莽寺獨樹馬超祠營
窟炊烟早牛車度坂遲非熊無復夢渭水自逶迤
雪嶺
華戎分壤處雪嶺白嵳峩萬古消不盡三秋積又多寒
光欺夏日素彩爍天河自笑經過客相看鬢易皤
屋舟
吳人舟似屋今子屋為舟四面水都繞百年身若浮下
臨知有地中坐恐隨流夢裏天無際微茫發棹謳
送鄭公志奉兄骨還鄉
昔出為元方官登吏部郎挈家才食祿裹骨竟還鄉歲
暮冰霜白山空草木黃雲邊孤鴈影南去海天長
天華
說法造玄微天華白晝飛從空方糝糝似雪又霏霏滿
座都凝目何人更著衣梁朝臺咫尺今古共光輝
次韻詠雪
灑忩疑雨急投隙信風斜換竹千林色添梅幾樹花戲
堆朝作獸滿掬夜煎茶乘興山隂客能過靜者家
槎峯雜詠
芝巖
高岩何壯哉萬古碧崔嵬不是五丁鑿應同一氣開靈
芝隨地有怪木是誰栽待結茅亭後時時引客來
南澗
攜友過南澗槎橋類斷虹鳥啼青嶂外麋卧綠隂中僧
笠迎秋雨樵歌落晚風謝公雙屐健獨入杏林東
杏塢
山杏何人種東風滿塢花如聞魯壇曲或是董仙家谷
口千林密岩前數樹斜明春移屋去住近赤城霞
白蓮沼
不作虎溪念開池種白蓮但知今日事寧論昔時賢疊
石高為岸疏渠細引泉看花初日際玉立淨娟娟
對池亭
一亭如甕大自可著閒身白首幾時客青山有限人到
秋蓮實老得雨芡花新莫謂無心事朝朝送日輪
三老亭
為愛岩栖好結亭於此間一身同二老白首得青山破
靜聞猿斷忘歸待鶴還采芝人去後日莫碧雲閒
深居
山崦入重重誅茅第幾峯四簷青樹合一徑白雲封夜
冷齊腰雪春隂破額松自來深處住樵客不相逢
送宗法師住慈感
坐惜故人别年華老漸催冬深不見雪春近未逢梅船
向苕溪去水從天目來今宗亦寥落幾處講筵開
題畫
良工奪化工隨物寫形容可怪一尺素忽生千萬峰塢
雲白冉冉岩樹碧重重忘却是圖畫出門携短笻
送張士衡之陜西
故舊今誰在江花四十春獨慚青眼客相送白頭人紗
帽新辭闕單車遠入秦廣文樗散意好在酒杯頻
處夢
處世皆如夢惟吾識趣閒乾坤同逆旅日月自循環覓
句多臨水支頥或看山莊周與蝴蝶猶在是非間
石溪漁隱
乘閒垂釣客多在石溪中斷港孤蓬雪長堤一笛風滄
浪歌濯足渭水兆非熊好為明時出休誇隠德隆
過鳳翔
驅車過鳳翔馹路入汧陽地接戎羌遠山連蜀隴長平
川將盡處重谷轉荒涼明日關山道登高望帝鄉
次韻送徐伯廉歸南陵
把酒城南道離懷去住同鳥啼紅樹裏人出翠微中山
雨添秋色溪雲度晚風倚樓相憶處明月各西東
江風山月堂詩為文起周作
風月堂清絶江山夜寂寥寒光吟處白靈籟靜中消脈
脈照林薄翛翛送海潮禪心與詩思何用不超遥
入孤澗有作
谷裏何人住山腰有徑通老猿時挂樹好鳥自吟風古
澗寒泉碧連山夕燒紅隠居慚未遂明日片帆東
朝來
朝來暑氣清疎雨過簷楹徑竹欹斜處山禽一兩聲閒
情聊自適幽事與誰評几上玲瓏石青蒲細細生
大寧寺喜雨
何處新聞雨深山古寺中曉聲兼蟋蟀秋意在梧桐已
覺人情喜深知歲事豐山翁病全減相對笑顔同
過后山
為惜山程近行穿石徑微藤稍斜刺眼草子細粘衣廢
宅人何在荒林鳥不飛舊遊還歴歴撫事覺今非
幽居
長夏山中客幽居愛靜便花垂初著雨樹白半籠烟斬
竹修瓜架刳杉引石泉有人知此趣為爾一欣然
兀坐
清曉澹無為空齋兀坐時百年惟有嬾萬事不求知松
雨晴還滴茶烟起更垂何人共怡悅隨意獨支頥
雨中作
山雨暗連村游人不到門幽居斯道在黃卷此心存世
豈齊常變吾方一靜喧竹禽如解意相對語前軒
雪夜
沈沈寒夜永歴歴禁鐘餘空館三更雪殘燈一卷書禪
扉原寂寞客舍獨何如不是忘情者孤懷詎可舒
送楊子震之䕫州府知府
太守之官去遥遥白帝城江流諸葛陣山木杜鵑聲自
古論形勢于今息戰爭文翁能化蜀端不負皇情
題送别圖送客
送别長干道仍題送别圖平林帶遠谷白鳥下青蕪天
際帆千幅沙頭酒一壺勞勞亭畔柳還似渭城無
次韻東軒見訪
老結淮山屋重圍橡樹林鹿行巖徑窄虎飲澗泉深風
雨人間事冰霜世外心夜來明月上擁毳一長吟
亭南書隠為貢友達作
敬亭南埜闊家世舊雲林三畝水邊宅半生燈下心閒
依渭叟釣醉與楚狂吟門外無車馬年年草自深
次韻贈太平縣姚主簿
龍虎新開國鴛鸞盡列廷辟書從帥閫得縣次郎星材
儗王珣筆文超崔瑗銘暫時栖枳棘從此奮青冥舊說
酬三語猶聞究一經陋邦霑美化疲俗尚輕刑秋水清
虚郭春山紫翠屏冥懷勞簿籍散步出郊坰薄暮投禪
屋將詩自憲庭來窺麋鹿性喜識鳳凰翎破榻霜苔冷
孤燈夜雨青吾生同槁木身世即浮萍老去思歸淛年
來厭在涇逢君俱越客矯首望東溟
排律詩三十韻奉餞杭州王太守任滿朝京
吳甸初賓服皇威暢海壖錢塘稱劇郡太守選時賢保
障東南重絲綸惠化宣疲民思白日披霧得青天示儉
豪奢革祛煩疾病痊淳風還大朴舊俗付新湔清淨尹
東海寬明黃潁川論才當第一奏課合居先漢室符中
剖黃堂席更專兩轓朱烜赫五馬爛聮翩方伯真榮矣
斯人亦幸焉始終如一日安集已三年市有新成屋郊
無久穢田湖山青入畫桑柘綠如烟昔在新安治恭聞
異績駢大州難接武列郡少隨肩棠憩隂初合瓜期代
倏然依劉心耿耿借寇思綿綿白叟驚相顧黃童也自
憐卧當侯霸轍挽擁鄧攸船趨陛雲霄逼承恩雨露偏
赤墀迎氣淑紫服照春妍行獻嘉禾頌歸歌湛露篇賜
書褒美效增秩比超遷當路瞻鵬舉臨風想旆還夢迴
江上笛愁絶雨中鵑謬忝餘波及都將外物捐茆茨閒
日月鐘鼔樂林泉支遁期元度韓公識大顛試磨蒼蘚
石遺愛儘堪鐫
送宋學士歸金華
當代文章伯朝廷制作新儲宫賢少傅開國老詞臣際
遇超今古優容異等倫莫歸蓮作炬前席錦為茵班固
材尤贍揚雄語大醇一麟生治世長劍倚秋旻仲子金
閨彦佳孫玉樹春尋常勞聖眷七十解朝紳戀闕行猶
緩還家樂更真都門開祖帳里曲候征輪未覺鄉音改
其如此志伸淨名應杜口善慧必觀身婺女星辰逼蘿
山雨露均挑燈書細字置酒洽比隣白石求真侣青松
結社人無心誠契理有道足怡神自愧非支遁空知讓
許詢三生情是夢十載法為親别去投青簡秋來覲紫
宸涼風吹彩鷁攜手大江濱
法華山房為敷竺曇賦
山房白日靜政對五蓮峯猿坐沼邊石鶴巢簷外松閒
門無客到深徑有雲封座冷千林雨香殘半夜鐘道情
甘淡泊身計得從容莫戀一枝穏鳥飛無定蹤
隴下居
佛隴金銀地新塋祖塔前誰知天地祕遠付子孫賢月
冷石橋磬雲開華頂蓮好留行道影千古照林泉
山水圖二首
何處山如此人間畫獨工數峯華頂合一逕石橋通野
艇依桃澗仙臺近柏宫曇猷不出定雲樹晝溟濛
絶境天成妙良工意匠能山腰上方寺樹杪獨行僧澗
滿泉流迸雲虚谷氣蒸衡廬端可挹好上最高層
晚晴出縣渡賞溪
出寺雨初晴溪廻夕照明柳邊雙鳥白松際一蟬清小
縣逢迎數孤舟去住輕因看下灘水笑問幾時平
落葉
一片復一片西風與北風但看階下滿不覺樹頭空綴
服猶堪用題詩自不工山童朝更掃閒委古牆東
全室外集卷五
