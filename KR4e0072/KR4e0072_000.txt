全室外集别集類五(明)
提要
(臣)等謹案全室外集九卷續集一卷明僧宗
泐撰宗泐字季潭臨安人洪武初舉高行沙
門命往天界寺尋往西域求遺經還授左善
世太祖欲授以官固辭太祖為撰免官說其
後胡惟庸謀逆詞連宗泐特原之是編題曰
外集蓋釋氏以佛經為内學故以詩文為外
猶宋釋道璨柳塘外集例也首二卷為應制
詩及樂府供佛讃佛諸曲三卷至八卷為古
近體詩九卷為疏及題跋續集詩文合編而
詩文之間闕四頁其原數遂不可考今所存
者凡詩三十六首題跋十五篇千頃堂書目
作全室外集十卷蓋合此一卷言之耳宗泐
雖託跡緇流而篤好儒術故其詩風骨高騫
可抗行於作者之間徐一䕫作是集序稱其
如霜晨老鶴聲聞九臯清廟朱絃曲終三歎
彷彿近之皎然齊已固未易言要不在契嵩
惠洪下與句曲外史張羽均元明之際方外
之秀山者也千頃堂書目載宗泐尚有西游
集一卷蓋奉使求經時道路往還所作見聞
既異其記載必有可觀今未見其本存佚殆
不可知矣徐禎卿翦勝野聞謂宗泐奉使西
域未至其地塗遇神僧幻化而歸者蓋未知
宗泐有此集故造是齊東之語與所謂宗泐
蓄髮還俗同一謬妄也乾隆四十三年九月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
全室外集原序
昔者文物之盛士有高世之志託迹桑門者既有得於
其宗而亦以操觚染翰為事以與海内作者齊驅並駕
使其教益大以顯有若天台季潭泐公者焉初公負聰
明特達之資既釋士服翺翔大方擇所依歸之地時廣
智禪師訢公學貫儒墨肆筆於文事卓然成一家言施
之著作之廷而無媿天歷至順間光膺帝眷說法金陵
官寺緇素向往得其片言隻字以為秘寶馳騁出入以
應其請如羣飲于河各滿所欲聲譽赫然泐公既自得
師當是之時金陵亦東南都會内而臺閣名流外而山
林遺老至其地者莫不折節而與廣智交泐公參請之
餘又得博其聞見凢六籍之所存百氏之所稡名家巨
集之錄日務記覽涵揉停蓄而後吐出其胸中之竒譬
之築九仞之臺其基既厚何患其不崇且大也故公學
甚辯博才甚瓌偉識甚超邁而皆發於聲詩其詩不淪
於空寂推敘功德則發揚蹈厲可以薦郊廟褒贊節義
則感慨激烈可以厲風俗至於緣情指事在江湖則其
言蕭散悠遠適行住坐卧之情在山林則其言幽夐簡
澹得風泉雲月之趣在殊方異域則其言慨而不激直
而不肆而極山川之險易風俗之媺惡其詩衆體畢具
一句一字滌去凡情俗韻一趣乎雅有一唱三歎之意
焉故其大篇短章之出四方萬里爭相傳誦震耀耳目
皆曰泐公猶廣智也余與公同里閈及壯而游又託方
外之好公軀榦魁碩音吐洪暢其與人交也意度豁如
望之者知為法門偉器初出世李白題詩之寺值天下
亂入山益深入林益密以養其高會大明混一肇隆像
教之事今京師第一禪林即廣智說法之地桑門上首
非有宿德重望為上所知者不以授之公以廣智大弟
子繼席據猊座揮麈之日四衆雲會莫不榮之而公處
之不以為泰佛有遺書在西域中印土有旨命公往取
既銜命而西出沒無人之境往返數萬里五年而還艱
難險阻備嘗之矣而公處之不以為戚定力所至出乎
世相之表夫豈庸流之所能窺哉若其見諸語言文字
則又特其寓者耳公之從子永祚得公詩法之傳既彙
稡其所為古樂府歌行五七言近體為若干卷公别號
全室因総題曰全室集以集示余意欲得余言以引其
首者嗚呼廣智之集虞文靖公序之謂如洞庭之野衆
樂並作鏗轟軒昂蛟龍起躍物怪屛走沉冥發興至於
名教節義則感激奮厲老於文學者不能過天下以為
知言有如余之昏鄙庸陋得而觀之如以賤目而窺羣
玉之府但駭其光采之粲爛而莫能枚指其名也惡足
以言之哉余不敢咈其從子之意因以區區之見彷彿
其槩若論其至則必有能言之士如虞公者為之言也
同郡徐一䕫序
