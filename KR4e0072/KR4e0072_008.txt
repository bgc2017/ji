全室外集卷八
明釋宗泐撰
六言
巖潭道中
古木灣頭漁艇夕陽山下人家風送一溪白浪秋來滿
路黃花
題竹
風過如聞玉佩雨餘似長龍孫靜愛此君高致長日幽
齋閉門
山中小景二首
谷口松杉無路雲中雞犬誰家仙客不歸春老洞門千
樹桃花
四山一片秋色埜客獨坐茅亭渡頭紅葉如雨石上長
松自青
五言絶句
過柳湖憶故人楊生
寒雲棲短柳疎雨洒平蕪不見舊詩客空憐水滿湖
秋夜
窗外芭蕉雨簷前蟋蟀聲如將不平意相訴到天明
宿午峯
山中未云寂半夜有松濤不寐初來客開門月正高
釣朱溪
投竿溪水深散髮朝日上高歌不逢人心與晴川廣
蓮社鐘
方深區内緣久負社中約惆悵莫鐘聲徘徊度林薄
梅花莊水軒望清遠不至
望君水軒西恨殺前村樹日暮溪雨來扁舟在何處
題厓瀑圖
飛瀑洒寒冰危梁跨碧層天涯圖裏看白髮未歸僧
小景
孤村帶寒鴉遠山涵夕霧渡頭人未歸日落風吹樹
水竹居圖
山人水竹居畫圖看更好十年不歸來茅屋秋風老
湘皋烟雨圖
翠袖湘江曲秋林淚點斑冥冥烟雨裏不見九疑山
晚涼
晚涼池上亭坐來心似水雨過竹林青風吹豆花紫
次白以中西塘即景
茅屋夜然燈中有讀書者門外是官街更深猶走馬
落日雞鳴埭何人射雉回北湖山月上相送暮鐘來
千門甲第高四海狼烟息獨有周亞夫時嚴柳營壁
心遠亭
此心天地寬幽亭寄閒靜獨坐卷疎簾落花春晝永
秋江送别
江頭楊柳樹秋雨更蕭蕭可惜長條盡那堪折短條
聽松
逸響依巖切清聲繞枕寒只疑幽谷底急雨瀉驚湍
松風澗水圖
泠泠澗中水瑟瑟松上風大音自無聽月白千山空
獨竹圖
獨立不偶俗直榦排高雲曾過首陽下永懷孤竹君
全室外集卷八
