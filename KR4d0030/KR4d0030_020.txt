祠部集卷二十宋強至撰
狀
代上張刑部狀
顯承召節榮解利權俛惟囂冗之縱素出奬題之目遽
違大庇曷諭丹悰藐如嬰兒驟奪慈母蕞若疲馬止思
故軒溯恩館以增勞進公函而差緩伏惟盛寒貫序冲履
飡和恭以某官器識閎通材猷高亮挺純誠而結主懋
鉅業以熙朝曏持使節之嚴出領計臺之劇邦須仰給
歲課頻優旋被詔音進圖心畫佐財闈之經度聊藉全
才參政府之訏謨行叨顯命
代上審官密學狀
伏念某學古不優語能至薄嘗備屬官之列過蒙國士
之知一出品題遂階榮進亞守麾于淮上曾靡定居瞻
恩館于日邊略諧拜伏奔命勞止貢書缺然伏惟順履
新陽翕膺景福恭以某官鍾氣間傑為邦老成蚤結聖
神之知益加體貌之重飛綏禁墄久居侍從之聯班詔
邊藩累布中和之治疏恩黼座進直鴻樞審覆官能暫
繄于定鑑敷宣王化行秉于大鈞
代上運使度支狀
近承崇旆出接屬封俛惟陋藩最處要壤或官書之弗
整與民瘼之未蠲宜舉上臺之威以警他邦之闕尚繄
寬假不汝咎疪去德未遥佩恩良極仰惟純履舉集休
祺恭以某官才為吏師名重物論行甄風績驟被褒華
代上許待制狀
近者伏值某官奏輸將之大計入覲京師還畱止于屬
封殆彌旬浹獲修版謁屢叩坐隅特忘位貌之殊俾親
燕語之重伏惟新陽貫序粹履飡和恭以某官才為世
生道先民覺宸篇彬郁方躋潤色之班國計羡盈行被
褒嘉之渥
上趙屯田狀
曏列冗曹日叨巨鹿洎赴中銓之集方聞嚴旆之來雖
甚傾德誼之高不逮事階墀之未旋拏舟而東下獲歛
板以前趨伏蒙削去常儀過存優遇兩紆騶從特顧旅
居自違遠于門牆鎮淹徊于道路瞻風惟日進記不時
恭以通判屯田行潔文醇才周業鉅關决要邦之治聊
以康民延登祕館之華乃為宜職
上樂職方狀
曏為賤掾方托仁侯曾不終朝遽然滿秩伏蒙忘其位
貌之隔視若子弟之親迨赴集于中秋復寓家于盛府
惠周幼艾日賜撫存旋補邑以南還獲趨隅而下拜許
陪宴豆之末申貺公庖之珍越去恩麻洊彌月所淹徊
道路闊略牋函伏惟静治善藩舉綏泰宇恭以知郡職
方忠諒許國文章世家試劇要邦暫班于寬諂垂光近
署行服于華章
上蔣侍郎狀
適貢蕪音仰塵棐几方省凟尊之咎遽蒙賜教之酬恩
奬過優公言加重拜而伏讀藏以為榮昔魯經尊仲尼
之褒有踰贈衮楚諺珍季布之諾不啻得金此越舊聞
尤深厚幸兹蓋伏遇致政待郎主盟吾道惇勸士倫弗
遺簮履之微特屈王公之重親占勤誨俯及冗員永矢
糜軀仰酬知已
又
蕞爾微生缺然善狀蚤繇寒士之目嘗出大賢之門旋
試吏于淮州復調官于京轂一違台坐五見歲隂恩紀
敢忘第及肌膚之鏤公函不講懼干爵德之尊伏惟順
履蕭辰翕膺茨福恭以致政侍郎才謨深亮識宇閎通
珍策熙朝已底山河之固安車還第自遺圭組之榮為
物論之稱賢矧上心之圖舊就諮大政當叩於元龜覬
保粹襟庶全於永禄
代上知府章學士狀
竊伏盛德於兹累年緣習簿書之勞絶攀臺閣之軌俛
惟敝邑獲爾善邦如隣洪河日所蒙潤不遠數舍缺然
貢音伏惟溽暑貫辰粹襟廸吉恭以某官直清不倚莊
重自居蚤光書殿之游克踵相門之烈尚稽顯任屈有
寬條然才如弱翁寧久外補而上念賈傳行當召還倍
綏燕興前對休寵
代上元屯田狀
近遇齋舲俯經敝邑獲風期之覯止出天幸之使然歊
暑尚畱燕居增裕恭以通判太博量函夷雅氣迪中和
掌故曲臺深明典藉之奥贊條方國佇洽海圻之安尚
阻趨承倍綏寢味
代上仙尉楊袐校狀
瀕江之别累月于兹待次彌年任懶成性坐曠尺書之
奉第勞寸臆之傾辱教甚勤寄顔無所恭以仙尉祕校
天資夷爽士檢淳修方美職之勤行被褒書之薦達尚
遥瞻挹倍衛燕興
代上北京文相公狀
伏念發蹤巨冶實台庇之焉依出守孤城已歲陰之載
易比終吏課嘗進公函違遠門牆之趨缺疎竿牘之獻
並紓梗概仰凟高明竊料郵程之弗稽當歴鈴吏以兹
久逮驅車于道路方税鞅于京師區區塵容衮衮人事
别都在望翹館非遐惕就謁以無從第銜恩而有素伏
惟坐班寬詔參萃繁禧恭以某官簡厚凝姿宣和迪德
抱精忠而致主懋顯績以光朝兩冠宰衡首謀王體闊
儀墜典率圖講于明廷偉烈豐功復蕩平于外閫既殫
能事弗有元勲懇列讓封樂還幾政旋開尊府出尹畱
京五月之治告成適煩君重一相之尊居外尚鬱民瞻
佇歸宅于上台以永康于四海
上越州知府待制狀
伏審就膺細札移殿巨邦已即便辰榮開尊府伏惟慶
慰恭以某官量函簡厚識貫幾深自結主知歴紓賢業
總東南之大計蚤懋膚功暢左右之偉謀尚稽寵拜曏
露章于黼扆獲均俟于蕪城風績愈凝歲課連最思匡
微俗旋易名藩雖買臣懷章歸驚于守邸而望之為郡
雅在于本朝行對詔函進調台鼎俛惟寒士之目素出
大賢之門恩紀未酬愚衷曷諭
上興國知軍陳郎中狀
頃從初仕獲庇仁侯鄙鈍自持羇單孰援遽收寒士之
目俾出大賢之門旋去嚴麾挈來小邑三歲僻壤僅絶
貢書之偕一心恩閎未知論報之地伏惟坐班寬詔誕
擁繁禧恭以某官為邦老成作吏師表觀風軍壘尚鬱
于賢謨熙績王朝行光于帝簡
代上蔡三司狀
某實令之愚自少則任席嚴父之餘寵寝叨臺郎誤宗
工之重知彌愧國士曾乏寸長之錄屢蒙清譽之加顧
舟檝之攸同號簿書之兼冗度不能而雖止荷所賜以
惟均一來河濱久去門下左右之供子職不知歲月之
遷起居之奉公函都失寒暄之問仰賴恕情而曲貸少
寬廢禮之嚴誅伏惟發抒偉謀臨總大計弊竇倖門之
出已閉塞以無餘利源寳路之藏復開通而有裕民財
内贍于國兵食外豐于邊膚功遹成能事云畢行聽都
俞之命告厥廷中坐開康濟之懷擴之天下爾時孱陋
訖望埏鎔
代青州相公先狀
伏審入覲明庭出臨巨屏油幢周匝益知丞相之尊行
路歡迎將慰邦人之望俛惟冗列方冒劇司督運淮邊
適當于使道趨風節下即拜于清塵日企台儀曷勝愚
悃恭惟某官忠誼結主文章致身蚤慮康濟之才少見
太平之效雖廟堂之上皆利澤之素行而藩翰之間欲
化風之親被樂班寬詔洊撫遐氓坐席未温行聞于趣
召元台之舊亟復于陞庸俛惟疏外之蹤訖託埏鎔之
造
李密學先狀
伏審將辭魏闕已整齋艫鐃鼓沸川允極行暉之盛壺
漿溢路前知輿望之濃拜德有期實天與幸恭以某官
氣鍾間傑道具大醇由妙年而取甲科不累日而都顯
位幅員億姓久濡霖雨之沾藩屏一方聊藉仁風之扇
餘畱瞻伏併叙傾翹
代邵興宗北京相公先狀
受君言于國勞使聘于郊仰企台光甫入别都之境深
繇天幸將瞻上衮之戚竦抃兼懷文陳非諭
瀛州澶州知州先狀
遠迓使車前經帥閫塵容載被行干典謁之司德範所
瞻庶釋傾風之藴其為抃幸奚盡敷論
題轉先狀
將命以行勞賓于外獲道使臺之便即登客廡之嚴餘
在趨承併紓翹嚮
代許州賈侍中先狀
得收小邦請塗寰服台躔在望魂已媿于熒煌賓袂如
歸迹自忘于疎冗矧預薦紳之列嘗居巨冶之間寖竊
官榮率緣恩素兹趨風之有地信獲幸以由天俟税征
車即干典謁屬歲陰之凝沍仰德履之綏將文武兼資已
極宗臣之貴邦家所賴行還上宰之嚴瞻覲有涯欣榮
偕極
上龍圖狀
恭以某官瑚璉茂器河嶽上靈以忠誼結主知以文章
重時論翺翔華序暉映清時曏臨邊閫之雄洊總漕臺
之劇進榮班于延閣陞茂績于本朝金榖要司暫繄于
心計鈞衡顯命佇奉于詔音
荆南張龍圖狀
自違治屏寖易歲時適便道以趨官第望風而懷德伏
唯静布寬諂翕臻純禧恭以某官識蹈大方氣陶至粹
雍容近綴暉映本朝内閣陞華厭邇臣侍從之事外臺
分寄詠太守中和之詩然而先一州乃大用之階為三
公由此塗而出行聞爰立以副具瞻
知府龍圖狀
恭以某官莊重自居直清不倚言經邦國之體學際天
人之交出對休辰進更顯仕旋陞延閣密侍邃旒京邑
四方之表儀方騰于尹政宰廷百辟之師師當被于朝
僉咫尺聰聞旦夕冊拜甫臨首祚誕擁繁禧某適縻漕
局之煩莫逮夀杯之奉其為瞻企曷可名言
上知郡都官狀
右某言比者知郡都官解麾南服奏課中宸藐如嬰兒
驟奪慈母苶若是馬止思故軒仰跂恩暉第零感涕惟
齋舲之遐遡固德宇之中安恭以知郡都官才貫幾深
器函剛實政不火烈民自畏之心猶衡平事罔欺者行
光循吏之目親受聖王之知匪朝甄躋恊時傾屬某短
才初仕嘗備于使令裕度兼容靡尤于鈍拙更繄餘末
之庇曲保孤單之蹤不由他門以畢大造伏望上為邦
社精調寢興
上貴池仙尉狀
自阻風期倏彌歲所奔馳掾局常若少閒將迓使車曾
無虚月因曠起居之間仰諮燕餗之安豈謂注存首貽
音諭不忘雅素第切中藏暑氣方炎晤言正邈倍祈愛
重少慰瞻翹
代上何舍人狀
備位冗官副車下郡冠蓋旁午鎮事于將迎案牒沈迷
坐成于勞辱望長安之日第悚遐心傾西州之風阻瞻
粹矩伏惟雍容禁列熙暢沖襟恭以某官亮直蹈彛中
和迪哲文經邦國學際天淵載筆記言方書萬世之法
秉鈞調化猶鬱四海之瞻行被詔音驟光冊拜
參政趙侍郎狀
恭惟參政侍郎為國雋老受天元精自結主知備紓賢
業坐陪幾政會月月之休明仰對慶辰贊乾坤之茂育
翕膺時祉增煥台躔某職總使臺跡䟽賓廡永言瞻頌
曷盡敷論
福州密學士郎狀
就奉明緡擢司外計顧短材之非稱賴巨庇之焉依已
即便塗行登尊府恭以某官夙鐘間氣親遘熙辰秉忠
諒之一心出誠明之正性備舒賢業自結主知踐碧落
之華班兼鴻樞之秘直差緩登庸之册聊分鎮撫之符
邇恭梓之巨邦布坐棠之美化江山有助不廢于清吟
圭衮儻來靡嬰于素志風猷增邵時論確高然而先一
州乃大用之階為三公繇此塗而出行膺迅召入踐嚴
塗餘遲瞻承倂紓翹緒
范資政狀
瑣焉近器效此冗官念案牒之沈迷坐縻俗狀企旌麾
之嚴密阻拜台儀伏惟鎮撫巨邦有宣寬詔神明所右
福祚載蕃恭以某官社稷宗臣山河間氣道誼行已忠
諒致君傑立當朝究悉能事出綏邊略進貳宰廷收已
試之豐功厭居台路分唯良之寵寄連換守藩行奉温
書亟躋上衮
同事邵學士狀
繆叨恩諂與領計符朝廷弗棄非才駑蹇以為可使席
衣冠之餘緒寝竊時榮眡金穀之要司懵無素術俯伏
承命兢慙失圖賴夫聫事之賢兹有乞靈之地風期伊
邇天幸居多恭以某官學造聖微名高士論籠財外計
似非職業之宜載筆嚴塗行代訓辭之出
盧楊二侍講狀
自去德誼漫踰歲時鎮鞅簿書之勞絶疎竿牘之問仰
惟福履俯順生經恭以某官道具粹淳學際元本發先
民述作之奥中當世修明之科暉映端朝雍容近綴屬
聖王崇儒之際得君子逢辰之光翔步赤墀備天臨之
顧問解經内閣廣上德之聰明行副眷懷驟膺陞擢
孫内翰狀
近被宸綸出從吏局馳心翹館之下回首長安之遥遐
企恩暉第盈感抱維侍從之豐暇固神明之頓還恭以
某官道具粹醇德函剛實早居仙籍之高選兹冠禁林
之貴游體詔意而裁訓詞方見真儒之效柄台衡而圖
政教行畢大臣之能曾是冗微最叨知奬諒其愚介謂
可甄題事雖迫于他端恩已遇于衆遇恭以某官夙鍾
間氣親遘熙朝論不詭于聖人言有補于當世蚤揚華
貫登踐禁扃密詔深謀或内參于坐論高文大冊皆進
候以立成潤色宸猷發揮賢業矧北扉之上笏即黃閤
之便塗視草玉堂靡客于久次調元金鼎行副于具瞻
張祠部狀
向陪朝謁阻遠賢規仍引紱以竊榮將還鄉而待次優
游故治倏爾彌旬復為人事之勞美緩公函之奉仰惟
純履誕擁繁禧恭以某官莊重自居直清不倚逢辰熙
穆筮仕光亨尚淹册府之游聊寄漕臺之柄下車視事
列郡傾威運心計于無垠方繄幹濟被恩章于不次行
步顯嚴
海州通判盛寺丞狀
逖違英範增鬱塵襟徒然燕語之傾缺爾牋縢之致豈
圖情照首占音書意在遠而彌親禮由謙而益厚仰銜
勤抑第切銘藏歊溽向闌標儀猶邈勉綏寢餗前荷寵
榮
錢塘鄭寺丞狀
之官江裔去德歲餘幸治境之相望惕音函之不講日
棲濃蔭坐企高風韶煦貫辰燕興迪吉恭以某官材猷
膚敏方格淳修較藝禁扃賜科詞級試才劇邑休有美
聲翔步嚴塗佇還舊物益綏寢味少副瞻祈
施發運狀
某備位守藩託身使節日有詔條之奉缺然牋牒之修
仰料燕興舉臻禧祉恭以某官民靈先覺王佐偉才早
陞天閣之華兼領諫垣之祕提衡外計兹鬱于具瞻秉
軸上台行聞于爰立伏望為國自夀協時所傾
發運施待制狀
近者伏遇某官假塗屬部奏計中都某適貳小邦獲瞻
上笏旋齋舲之遐遡固德宇之中安恭以某官才貫幾
深量函夷雅由妙年而取上第不累日而居要官利柄
浩穰暫倚濟時之略宸篇彬郁適繄潤色之才方入對
于王休佇驟光於冊拜伏望為國自重以時考祥
施龍圖狀
西州一命支郡下僚託使旆之末麾沾恩疇日列公函
之兼幅叙感後時伏惟鎮撫巨邦綏寧泰宇恭以某官
知謀光大術業崇高道誼致君忠諒行已偹紓賢藴歷
踐班榮蚤為聰哲之知出總東南之漕風猷益茂歲課
頻優掌宫鑰于留都未温坐席改守符于邊閫聊倚長
城行被召還驟光册拜
又
自去恩麻洊更月所委質草茅之賤嘗備下僚馳心旌
棨之嚴第增勞想向抗塵于臺牒缺進記于鈴齋伏惟
班詔多餘擁休彌裕恭以某官中和迪哲洵直懋功由
高文而掇異科不累日而都顯位名重時論才為主知
早年立朝有臺閣之風采頻歲成績董江淮之轉輸尚
淹徽冊之榮聊屈寬條之寄行膺柄用大副巖瞻
上二漕狀
某一竊科籍久糜禄鍾走官路而非常悼親瑩之未卜
露章得請襄事言歸鄉里以恩意往來板輿以登頓勞
苦仍懷喬木之戀不覺還轅之遲在私欲而更安致王
程之淹引日虞按舉以詰稽違賴外臺軫惻之仁全末
路孤危之迹此蓋伏遇某官恩推再造量極兼容特寢
見行之文靡尤既往之舊使朱轓家守獲訖于恩榮皓
首偏親同終于孝養欲報知已敢忘捐軀
金華知縣國博狀
伏審解印還臺促裝首路驟違巨庇增鬱丹悰聞赤子
之攀轅第欽遺愛參諸公之供帳莫遂愚衷恭以某官
風業宏長襟致夷遠試才劇邑適善治之告成第課明
廷行茂恩之優及瞻祈戀結無諭下情
省副王郎中狀
恭以省副郎中盛德之後元精所生甘泉之課屢優茂
恩行及淮水之源方濬遠用奚涯順履天陽載蕃時福莫
遑為夀第劇傾風
代問候屯田狀
右某自紆守紱逖阻朋簮近繇愚息之行嘗致幽緘之
問伏惟布行寬治臨撫善邦鎮静多餘神明永復恭以
某官禀氣間傑為時聞人父母一州不足充天下之望
旦夕中詔將以副上心之傾回翔顯近燮理元化伏望
為國自夀以時考祥
代問候丁憂李端明侍郎狀
某自冒仕階嘗出門下奔馳吏役邈矣一涯契闊台光
倏焉累月第馳心于恩舘曠聚感于書縢坐跂標儀鎮
勞悃臆仰惟孝履俯順禮經恭以某官名世鍾賢際天
藴識以忠誼結明主以文章重當時輝映端明翺翔華
貫以至載筆法座代言禁廷上直文昌之垣榮兼秘殿
之秩旋出觀于藩政俄入宰于銓衡品題庶官時所稱
允師帥百辟上方注懷遽遘親闈之悲差淹台衮之拜
然萬鍾及養足以慰夫生平細札奪情可金全于忠孝
永言瞻禱曷究指名
代問候許發運狀
竊玷茂恩獲監便郡使麾所屬官次焉依伏惟順履蕭
辰誕膺茨福恭以某官纓紱奕世文章冠時上知甚明
自結益固金穀登羡備紓富國之才朝廷寵嘉行付經
邦之任某適棲暉庇倍切傾祈久曠台光尤深戀結
代問候程密諫狀
被命中宸效官南服門牆愈遠慮遺冗外之蹤牋牒不
時懼凟高明之聽仰惟坐鎮俯順生經恭以某官亮節
在廷懿文表世早紓賢業自結主知陞諫署之華班兼
樞廷之秘直中外洊歴明哲維均父母一州猶鬱于清
議領袖百辟行副于具瞻俯惟下僚嘗備屬吏庶終坱
圠之造以就生成之恩
吳司諫問候狀
右某伏念竊玷茂恩獲臨便郡逖仰諫垣之貴列嘗同
鄉閈之昔遊日企標儀坐勞悰臆伏惟居得為之地有
結主之資咫尺清光啟居純福恭以某官術藴經濟學
該本元親逢聖期獨中賢選雄文珍策早奉對于大廷
至論昌言兹弼違于當世匪日爰立恊時具瞻
陳州相公問候狀
右某比者叨承明命獲假便麾去國匪遥盡出大鈞之
賜貢書差緩懼干上衮之威伏惟靜布寬條翕臻純祐
恭以某官體凝方重道著將明結真主之深知極大臣
之能事幅員億姓已躋富夀之區藩屏一方聊布中和
之治行膺宸照還秉台衡
司農張待制問候狀
右某近被詔書就移藩服方休道路之勤頓即有教條
之奉行阻叙暄凉仰諮寢味恭以某官夙鍾間氣親會
熙辰咫尺清光翺翔近禁宸篇彬郁方繄潤色之才農
府登盈行被懋庸之賞驟歸柄用少慰輿瞻伏望上為
邦家精調燕起
承旨内翰問候狀
右某伏念假守小邦瞻風上笏惟侍從之豐暇諒神明
之綏和恭以某官道具粹醇量函夷雅頃居仙籍之甲
選兹冠禁林之貴游體詔意而裁訓詞方見真儒之效
柄台衡而圖政教行畢大臣之能
安撫資政問候狀
右某近奉音郵計塵台座仰惟福履誕擁休祺恭以某
官經世高才薦紳碩望歷更華要之選備極將明之才
天下之安暫休于廊廟方面之計屈布于藩條諒五月
之政成即三篇之册拜伏望上為邦社精調燕興
李刑部問候狀
右某言竊念使麾所屬旅次焉依如隣洪河日所蒙潤
不遠數舍缺然寓音伏惟順履歊炎誕膺禧福恭以某
官德函剛實才貫幾深親會聖辰備處賢業登車攬轡
已澄序于官聫輓粟飛芻復羡盈于邦計行旌幹濟驟
陟近嚴
代問候提刑郎中狀
右某自遠麾符屢更弦晦仰惟純履倍集龐褫恭以某
官經世巨才搢紳碩望進持國紀當宁器其詳平出按
刑章列城竦其風采行當秩滿佇聽詔還伏望上為邦
朝精調寢餗
候青州安撫大資狀
右某自違鈞庇日企台光㐲惟鎮撫之餘福祥所萃恭
以某官際天藴識名世標才宰樞廷之密謨專將閫之
外制悉殫碩畫訖致大寧以至屈領守麾榮兼使節將
天子惠綏之意慰安元元詠太守中和之章述宣晏晏
行奉星召亟還上台俯惟衰遲鎮託鎔造
問候通判都官狀
學古不優涖官無狀備使令于庇下蒙顧遇于尊前居
常親承教誨之言不覺身在州縣之賤貳車言邁浹日
于兹惕孤宦之疇依企餘光而獨甚仰惟純履舉萃醲
休恭以某官莊重粹温剛明精敏關掌郡事屈領簿書
之繁鈎深聖微行司典籍之秘
代問候荆南知府狀
自遠鈴齋寝移圭籥惟淮壖囂冗之地有官簿沈迷之
勞曠繼奉于音題以究陳于感愫伏惟布宣寬詔集受
繁禧恭以某官業履蹈中和猷彪外聳動端朝之望雍
客内閣之華惟荆渚之雄藩據洞庭之勝壤厭居秘殿
之侍樂駕兩轓之游圭衮儻來靡嬰于素志江山有助
不廢于清吟諒五月之政成即三篇之冊拜
祠部集卷二十
