祠部集卷三十二宋強至撰
策問
試京兆府學生策問八道
問讓者天下之美道所以息忮心而長廉節也處夫上
者或為之先在下者隂從以效今公卿大臣間旦受一
命焉暮必讓讓至于三四不聽則必就噫果可讓也奚
三四而遂至雖百十猶為之必聽焉而後已其不可讓
而讓也是率天下以偽也其從而效者皆偽道也望忮
心之息廉之長難乎矣今之讓可行也不可
問肉刑之刑慘也後世憫其體膚之斷而去之然罪有
大於髠黥者遂無等以處置一加而至於死於戲斷者
誠不可續較死不猶近輕乎若是變肉刑之慘而反重
之豈法之得就慘與重奚適為可
問記曰君子行禮不求變俗夫不求變俗固也然俗固
有媺惡又可槩而不之變乎如是則固簡者得籍以為
說覩惡俗而恬不一變焉將敺其俗以就吾體又慮夫
安於故習有不得已而就焉者非中心樂而成變也君
子之於禮如何為可行願以聞其說
問戰危事也雖機變不出或先克以濟方長勺之役曹
劌問莊公何以戰公曰小大之獄雖不能察必以情劌
曰可以一戰噫矢石既接敵者在望驅生人而就死地
而曰我察獄能以情可使之一戰必克乎劌之言偶取
於當時耶遂可以為後世用兵之術耶
問昔洚水氾濫蛇龍交人之跡禹導而行諸地中然後
九川以濬而中國得以食河自金隄之役興其故道遷
而横流肆者後世不絶今瀕河之地或種不得下有既
耕殆穫而隨被水害者無虚歲欲順其性而從其所自
流則有毁城壊畝之患將堅其防以禦之然水行地上
不決則溢未見其可禦也講河策者必有長利
問孟子對齊宣王以為明堂者王者之堂欲行王政則
勿毁噫聖人之君世其道德仁義凡可以為治者莫不
講鰥寡孤獨莫不皆有養雖無是堂王政可勿行乎苟
宴然自得於九重之上弗講其所以為治之具而施仁
弗先夫四者又可以行王政乎若是王政之行否果繫
一堂之存毁乎否也既曰王者之堂矣於齊焉得有諸
軻之旨安在諸君試辯之
問書稱鯀陻洪水汩陳其五行帝乃震怒弗畀洪範九
疇乃錫禹噫天高乎在上將睹其赫然震威以怒鯀又
諄諄然有所命以錫禹耶不然豈箕子之言過耶抑禹
得九疇其取以治水者果何法耶及夫決天下之水而
注之海然後任九州之土以定貢彼八州者先田後賦
莫不皆有貢而冀獨反是何耶
問夫子曰吾四十而不惑孟子曰四十不動心有以異
乎苟無以異也是二者聖賢少時何不能必待四十而
後可孟子以為顔淵具體而微且淵也短命是未嘗至
四十也苟不至夫子之年已不惑則過聖人遠已烏在
其微也若猶未也既未能無惑其於聖人之道有不足
者矣烏在其能具體也諸君為辯之
試德州進士策問二道
問儒苟名則已必欲蹈其實而不心乎治亂之原未見
其能儒也自古皆有治亦莫不有亂治亂之來非天降
地出直根夫君臣得失之歸爾若二帝三王之盛有治
而無亂不待講而白孤秦五季又無足道者繇漢以迄
于唐其間有欲治之君而無治臣或臣得矣而君失之
於上與夫君臣一德號為至治之極者此宜就諸君以
考也其歷代史籍之載各按往古以對庶觀儒者之用
心
問鹽於海利為最巨欲利一於上而絶下之侵也故防
峻而網逾密自竊鬻私販之興而愚民俱入於罪甚者
或轉而為盜至制挺以殺捕間入死法而不知止何利
之誘人也如是議者欲天下通行而商焉則又官之所
得纔關市之算爾是刑罰可省而利入或無幾噫通行
傷官禁止害私害私滋刑傷官耗利若之何其可也
頌
上文相公生辰頌
某盖聞昔在宗周則有若申甫鍾神喬嶽而克宣四方
之澤粤惟炎漢則有若蕭相儲精大昴而終底第一之
功皇天眷宋思佑真主和正之氣上不為景星慶雲殊
尤之祉下不在靈芝屈軼中萃河汾是生王佐公翕受
純粹亶為誠明入則暢衮謀裨王體以躋君於堯舜出
則布上恩厚民德以措世於仁夀方將施澤於無垠較
功於無前區區周漢之佐不足為公議也惟月孟冬日
僅盈數實公載誕之辰謹獻頌以夀夀曰
月十為陽日九為良河汾之鄉于時發祥是生我公德
完道充文乎深厚志乎粹忠出殄強敵入登元輔甘雨
早歲和氣緜宇誕辰爰臨幅員一心祈公之夀松筠千
尋
銘
鐡漏壺銘
注之涓涓弗舍晝夜節數之正差不容罅作於熙寕庚
戌孟夏
序
盧君字序
古之人有所志且戒或寓文銘器以自謹有時而汜也
豈若名在已稱於口而終身焉名不徒立具見君子之
志善哉盧君之名正臣也其志於忠者歟然正之施不
一有諫諍之正焉有議論之正焉有容色之正焉有進
退之正焉諫諍之正過中則失亢議論之正過中則傷
泥容色之正過中則太剛進退之正過中則近僻若是
不得中之助亦不足云也故云既定朋友之間又為字
以稱道使聞而知所表焉予於盧君則友也字君字職
請字曰中甫君方屈才佐一邑他日立朝廷事人主使
人稱之曰盧某正人也則君之名不虚命又曰正而且
得中則予之字不虚表中甫其勉之皇祐三年正月十
二日餘杭某序
吳三班字序
致政宫師杜公昔為樞密使今三班吳君嘗給事其府
謹廉敏慧能自得公意故未嘗以吏視君問因視側命
之名曰希遠公旨必曰功名事業在希其遠者而不以
近器期君也今諮字於蒙請字曰伯強何則適千里者
在足力之強爾否則跬步不能到君子之於遠業亦曰
自強而已矣皇祐五年六月二十四日友生強某序
送監征錢宗哲序
人心之仁均有也然而不能者利奪之爾關征之吏探
囊發篋索人之隠其心豈索不仁哉盖曰賞格誘之爾
今有司之令主關征者月校季比歲終會其祼視前歲
之增减以為殿最課增有厚賞惟恐搜隠之不至仁何
預我哉浦陽在婺為窮山商旅之過婺者多道旁邑故
關征之官常病歲課益張其防伺人之來間有一觸者
則必傾囊倒篋算緡而去譬夫設機待獸中則不擇故
商旅益不來常歲之課益不登獨錢君宗哲之莅是局
其術大抵本仁誼且曰籠商之術在寬不在急急則吏
與商為表裏將寡取其賄而私縱之寬則商喜輸官而
吏無以為私計宗哲持是術凡商旅之過者必裁减其
數而征之繇是皆願出其塗而常歲之課愈登羡四方
之商率稱宗哲為材官又浦陽俗善織凡補吏者指此
邑為膏潤其空槖而來盈装而歸者前後或相繼獨宗
哲解官去家儲無擔石吏負而隨者皆先世賜書與父
祖誥軸一邑之民愈以宗哲為廉吏宗哲嘗語予我高
祖挈東南之籍歸天子始有功王室厥後用直言登科
選者一門凡三人故家聲大于當世今我階蔭籍列冗
官苟復規規歲課覬賞格之及寧獨媿吾門抑豈不貽
仁誼之羞耶故學不喜章句仕不圖苟進惴惴焉唯弗
紹家世之烈為懼以是宗哲能文善詩卓然有遠器噫
能言宗哲之材而不能知其廉者四方之商也能知其
廣而不能知其文者一邑之民也知材與廉而復能知
其有文且仁者予也於其行并取行商居民之誦以為
序云至和乙未三月十一日浦江令強某幾聖題
劉君仙尉字序
世治安則士得伸其藴而見貴於時自古竒偉士或遭
世不幸避寇干戈之際窮死巖谷之下而其藴意不得
伸者衆矣宋興垂百載天下號無事東南之民不識兵
革西北貢享不絶於廷士遭此時真治安矣劉君生綺
紈家既得為太平之臣而名復以世安命君是名得其
實矣今一命尉武川武川邑小事簡固宜以學問自力
異日效古人乘軺上書一伸于當時不徒為治安之士
矣請以伸之為君字苟名與字兩得其實則得不為虚
矣劉君其勉之至和二年三月二十七日浦江令強某
序
送嚴公裕序
每天下詔貢士而吾鄉應者不下二百人其選而升禮
部者十二人而已吾友公裕嘗預焉既而十二人者偕
試於禮部禮部總天下貢士之籍其數纔三千餘其選
而進於天子者不下七百餘公裕弗預焉議者曰十五
而取一焉公裕得之五取一焉公裕乃失之豈其命耶
不然何得於寡取而失之多取也為公裕父母兄弟者
亦曰命朋友於公裕者亦曰命公裕亦自惑於其命而
已耳昔有習舟者往來絶大江未嘗或失也一旦猝與
風濤遇篙亂檝横既覆厥載歸而嘆曰自吾汎大江而
吾舟未嘗危也今特為風濤之困爾豈吾術未至耶毁
檝折篙不復習舟事客有笑於旁者曰夫操舟患不工
爾苟工焉則之江之河之巨海無不利寧有利於安流
而敗於驚波哉子弗汝咎而尤風濤今而後吾將見子
不能舟斷港寧復大江之能絶乎於是舟者釋然悟再
拜為客謝治篙整檝畢力於舟事期於工而止焉予與
公裕别十年矣今歲詔罷貢士而公裕自婺過予道所
為學則粹然其正矣出所為文則曄然其冨矣殆非予
昔别之公裕然獨所謂取名之術者若將易而不為耶
未幾告歸因語之曰士患業不精業苟精即於鄉於禮
部於天子之廷何試而不可安有工於其鄉而拙於禮
部哉今公一衂而弛其亦由風濤而毁篙檝者歟寧知
無竊笑於傍者公裕亦幡然悟再拜為吾謝而去
送邵秀才序
予官泗四方之學者與其州之士凡過予不言其他而
輙及賦彼果不能其他而惟賦之知固不足怪苟略其
他而止予以知賦其待人既薄其自處必不厚向予之
於賦豈好為而求其能且工哉偶作而偶能爾始用此
科等既得其方捨而專六經之微鉤聖言之深發而為
文章行而為事業所謂賦者烏復置吾齒牙哉譬嘗為
盜者今既為良民有人道向時之為必頸漲面赤惡人
之訐也秀才邵君自楚及門貺予以書其間多易春秋
發明聖人之道無一及前之云者待人既厚其自處果
不薄今還楚有待予若前者一為予辯之
送向秘丞序
民不見治其原在州縣之情分州者曰縣吾統事無便
不利檄一下責縣之必從縣者曰縣自有政檄如予何
事不問當否一切欲違州故州病勢削縣患氣沮上下
交闘戾而民不得見治儻州可行縣曰必不可行縣曰
是州曰非州忘其勢縣抑其氣唯其當而從焉則上下
交相通而治可見一賢一否不能獨治州縣俱賢焉而
後治今范公鎮青社向侯為屬縣范公屈廊廟之尊就
一郡固不識州之所以謂勢也向侯之台輔之後領一
邑固不識縣之所以謂氣也而又向侯志古力學處事
有本末得天下之賢而事之范公斂大施小獲竒材為
官屬州縣之情將合如符節青之民其見大治豈止上
下相通而已哉
純甫仙尉正性齋序
室以齋名無他也盖居之者内焉諸心外焉諸身藏焉
為萬慮行焉為萬事無不潔齋而居之也苟身黷于貨
心溺于偽慮發而不端事行而不正獨泰然以居是有
齋名而無齋實矣純甫名家子一命尉此邑因即署東
舊宇葺以為齋六經置諸前羣史列左右純甫日居其
間取詩之無邪以秉心禮樂之中和以治身易之精微
以端慮春秋之斷以行事書之洪範以蹈中其考諸往
古則姦邪雖死我得以筆誅忠骨雖朽我景其遺烈是
無愧于齋實矣顧其名猶缺且諮于予予曰夫身末也
心本也性之於心又本也性正則心正心正則其身與
事無不正也宜以正性名君齋若乃苟華榱桷苟積圖
史動静不由于正則非予所以名齋之意也
考德集序
熙寧八年六月甲寅魏國公獻韓公薨訃聞皇帝震悼
追榮送終皆軼舊典既葬親為製文刻石以褒大之所
以哀寵之意甚厚自朝廷三事大夫以及四方閭巷之
士婦人孺子知公名莫不嘆息相與感動顔色而公所
素厚者則皆匍匐會哭於其堂或不得往則瞻望歔欷
寓使人以祭將葬又皆為詩以抒其哀於是其孤戴上
之施且榮卿士大夫之能盡於公也既類次上賜錄而
為集又裒卿士大夫所為文詩以屬公之故吏強某而
序之謹名其集曰考德而言曰宋興四世仁宗以恭儉
慈仁繼承於上而公以碩德偉望感會于下君臣一心
遂被顧託建萬世之利定二帝之策而社稷以尊人神
有主此其功業與日月並明與天地並久雖前世顧命
大臣載在冊書磊落駿偉者不能過也若夫結髮從事
以暨白首出入將相垂四十年深謀達識動中機會忠
厚樂易人化其德寬而有制剛而無虐小心大度夷險
一節卒能佐佑三后格于皇天有勲于王有功于國有
庸在民此則前世顧命大臣有不能及也至于功大而
志愈虛位高而身愈降多財而愈貧既老而愈壯則又
合於伊尹之不以寵利居成功周公之不驕吝孔子之
年彌高而德彌劭可謂有始有卒者也公之德業誄于
太常著在史官金石有銘旂常有紀宜其暴耀震顯傳
於無窮而某又以為考德於斯集者盖公所最著者固
已溢於人之耳目至於微言片善雖一介之寡有學士
大夫終身弗能及者而公則具有焉然不可以一言盡
也是集作者非一人述者非一辭合而觀之巨細悉傋
後世窺公之全者繇斯文以求之不為無補則名曰考
德其有不可者乎公之門人多一時豪傑之士而其孤
乃獨以此屬於某豈以某從公為最久識公行事為最
詳而某亦貪於頌述功德以稱公始終待遇之意故輙
忘其材之淺陋言之樸鄙以為之序
跋
跋大名縣主簿石亢之東齋卷後
亢之治平間與予令尉元城者也於是乎兩人者交甚
好其相從未嘗一日不懽也久之予辟京兆後亢之喪
其親以去相望千百里之外竊以為他時縱得游豈復
如前日之數也熙寧已酉春予隨司徒魏國公府來魏
居無何亢之亦主簿大名以吾兩人者如逸羽驚鱗東
西奔逐復相逢於茂林滄海乃其所不意爾知必散易
得而偶聚之為難也故情愈好好而遊愈以密一日亢
之徹腐屋敞新構揭以為東齋家藏圖史左右而前後
疎忩淨榻據依而坐卧蔭有翠栢之景濯有小池之流
亢之且不得而獨有復與予共於此每幕府無事未嘗
輙舍此以不來也亢之修潔明俊自其祖而上二世連
執大政能俛首州縣不知其貴家子也於戲使亢之而
出於先世方盛之時其附而遊也必苟取勢利謟言媚
道或因以驕其志氣寧若今日為亢之者無可附之勢
可希之利耶凡予之相從也亦曰無可苟而來正言直
道更益而迭進則吾兩人共樂於一齋之中豈不裕如
哉
記
漣水軍監轉般鹽倉題名記
海利鹽最為巨故法有禁私煑欲利一於公而防民之
至也雖食者必市於官矧敢商焉若是官鹽之流通不
可一日而息也漣水轉般倉受四場之鹽其石常二十
餘萬以友下淮數州之用苟出納不謹則吏得以乘慢
而攘取於其間般運不時則民闕其用而公家之利亦
乏然倉興歷二十有九年鹽官凡十有九人至於能究
吏弊以謹出納足公利以時般運而數州之用未嘗一
日闕者何耶盖官舉於省則所得皆材吏歲滿有賞格
人人思懋力爾殿省丞張公繇鹽局權泗倅某為獄官
間以獄事詣公因從容語倉事且曰予與同職供奉官
和侯議欲第其官之名氏而誌諸壁子其為我記之某
不敢讓謹記云年月日具位某題
湖州德清縣覺華寺藏記記
吾聞聖人之書曰經荀孟而下不預焉經常也盖言彌
天地亘萬世可常行之爾然則經之稱尊矣而諸佛之
書無小大統名曰經其尊抑甚矣吾聖人之書其言修
身誠意經國家治天下之術備矣惟賢者能知其說彼
愚者投其書墜諸地雖千百過之孰肯一援手以置安
處謂其無益於已也佛之書窮死生論報應其言曰今
世修其善來世享某福今世作某惡來世獲某罪某書
在前雖甚愚不敢䙝視必稽首而對之口不潄不誦手
不盥不執謂其能罪福于已也凡數口之家數家之聚
未有不蓄其書而奉焉矧浮屠之舍哉湖州德清縣覺
華寺佛之徒曰昭序自落髮已能悚然服其師之教既
尸寺事又能募錢若干緡購其書若干卷為髹函鈿軸
以華之復嚴一室其所謂藏者類而聚焉故觀者益信
嚮誦者益精進逮訖事以記屬予予嘉佛之書能信千
百歲今昭序復能尊其師之書使益信於人是為其徒
有力於師矣遂為記云至和二年三月二十六日記
湯隂縣思賢堂記
龍圖閣直學士會稽陸公嘗為令湯隂公去愛留久而
民思思公不得見輙寓其情於物凡過公昔所居堂必
徘徊想像若有所戀而不能去今令張漸伯因民之所
慕榜其堂曰思賢去年公解常山帥節移鎮全蜀過故
治邑邑民歡呼焚香夾道争拜馬首噫公之不為邑久
矣雖有餘風遺愛在民耳目其觀迎而望拜者未必盡
當時之人猶喜公若是使其人盡嘗親被公惠與其方
去邑之時其喜若思宜如何也公為詩以道邑民之勤
漸伯并刊諸石始公能以善政使民思今漸伯能名堂
以慰民之所以思民之思止於跡漸伯能思公所以為
賢而履其實苟去而他日過此安知不能使湯隂人如
望陸公於前日也陸公字介夫名詵熙寧三年四月初
六日記
重建左藏庫記
大名河北之要處為官府必高甍巨桷相望以稱别都
之雄又其聚人也廣其養兵也衆金繒泉布之蓄與夫
每歲十七縣常賦之入海輸而山委所謂左藏庫者宜
壯而嚴乃旁雜吏舍偪隘衙門之側嘗比舍火延燎幾
殆今司徒侍中魏國公居守封國會主藏吏白状願得
更造因按有羡數者兵幾何官所自有者材幾何者兵
足吾使材足吾用可不賦吾民而辦吾事矣一日條所
宜改作之状請於朝報可遂易其故處而新之匠出於
心巧隨於目崇庳廣袤之勢無一不中度四無附居閎
爽軒豁出納之令不戒自謹受藏於内者得以安置如
律而左藏庫屹然雄眡一府非他屋可並凡為楹百一
十有七始作於熙寧二年十月之丙申訖工於三年三
月之丙午在城廵檢魏繼宗實董役事奉行規制無尺
寸不如指者初河朔饑天子處公北門以四路三十四
州之人全屬公撫民歲穰爰及興作為政信有先後哉
方公坐廟堂時聞天下某事有未便或人以為便而事
未舉雖出京師數千百里之外必立罷而即行之矧是
庫既在公宇下又始當騶馭六纛出入往來之道目擊
其陋且非所宜處其圖新而侈舊去彼而就此也宜慮
之已熟况主吏有請所以庫成居諸役之先公特為字
二十門揭一字有倫有訓有司成誦足以為官箴云公
以本末俾某書屢辭不獲聽故書熙寧三年四月十一
日謹記
祠部集卷三十二
