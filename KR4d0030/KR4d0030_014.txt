祠部集卷十四宋強至撰
表
賀乾元節表
臣某言伏以維夏肇和厥月幾望訢是穀旦實生聖人
罄率土以騰驩比南山而稱夀臣某誠歡誠抃頓首稽
首恭惟皇帝陛下神靈天縱文思日躋敺民仁夀之中
豋治唐虞之表重熙復旦載誕膺辰九五君臨肇洪基
於不拔億萬天算綿景祚於無垠臣無任瞻天樂聖聳
躍歡呼之至
代泗州盧郎中謝到任表
戚休千里宜求外牧之良忝冒一麾兹實下臣之愧揆
恩至渥引分何堪臣某誠惶誠感頓首稽首竊念臣學
弗名家器難適用尸榮僅四紀出守者數邦罄竭鄙才
訖微善狀而況沿汴置郡臨淮據衝舟車往來之繁曾
無虚日金榖運輸之入率由此途俗薄好爭地卑多潦
雖賢守長猶艱智力之周若臣愚蒙曷稱要繁之委此
蓋伏遇尊號皇帝陛下乾坤其量何細不包歲月之勞
雖微亦采使之治劇敢不究心宣布詔條之寬變移風
俗之厚庶幾一得云補萬分
賀明堂禮畢表
精饗告成湛恩隨布庶邦聞慶億口騰歡中賀竊以合
宫之祠歷代不講肇自有唐之際迄于我宋之初議者
欲興寢而弗暇邈哉墜典舉在熙辰恭惟皇帝陛下紹
三聖之休御九圍之廣洪造天冒盛猷日躋行教化之
所未行紹禮樂之所未紹祭典咸秩治具畢張謂夫布
王政者在明堂爰修曠制示民孝者由宗祀乃奉嚴禋
逮乎訖大禮於總章坐中天之嶢闕追肆赦於往中許
自新於吾民靈心顧歆並貺多福渙渥汪濊一清賤牢
人神共和遐邇均幸臣迹縻守土籍遠侍祠第聽德音
之宣阻觀帝饗之盛
代泗州盧郎中明堂大禮陳乞次子恩澤表
伏遇國家詔舊禮之常修合宫之饗稀闊之典事遽復
於我朝疏遠之臣澤庶霑於厥嗣輒披愚欵仰瀆聰聞
臣有次男某生會右文少知從學以其本專儒術未能
自致於榮名欲乞特受文資所覬不違於素願兼臣歷
任以來並無贓私過犯伏望尊號皇帝陛下廓如天之
造推延世之私曲軫聖慈俯從臣請如是則人神胥慶
喜曠制之舉行父子知榮荷茂恩之均及
代謝進職表
恩數推優禁聫增峻名浮已甚寵至惟驚中謝伏以本
朝敞宸構以藏書憲羲圖而署目因名學士之職以擢
從臣之才所宜職際聖微術鉤經奥俾塵清選廼稱徽
章竊念臣一介單寒片文猥𤨏蚤緣曲藝輒冒異科幸
既出於逢辰仕不由於累日參憲臺之風議無所見明
預財府之權謀曾何經畫如守愚而歛分敢蠟等以越
思亟叨内閣之華密奉前旒之邃固未能發揮儒效藻
潤帝猷會邊閫之須人假州麾而出守樸忠自信已誤
簡于睿心闇懦少機弗過防於讒口果飛疑似之語仰
凟神聖之聰蓋孤根之易搖致謗燄之肆起尚頼睿慈
垂惻皇鑒照微止頒尺一之書移總東南之漕荷知臣
之至哲堅執國之初心雖金榖數藂江淮間歉力經大
計未始寧居旁均百郡之輸仰給中都之費偶充歲課
僅免官瘝遽收采以寸勞加顯嚴於近署況臣間關官
路久去於清光鞅掌利權怳迷於舊學拜嘉非稱竊幸
居多此蓋伏遇尊號皇帝陛下天造曲成帝暉下燭以
臣夙因會遇嘗備使令簪履之舊弗捐靡遺於煩使毫
髮之功亦奬示勸於勞臣特假寵光濫延疏外敢不激
昂志尚究悉事為誓策疲駑庶酬覆露
代馬察院謝表
昨叨寵數因揣器能弗稱徽章乃呈讓奏靡回成命豈
敢固辭勉強拜嘉兢慙失措中謝伏以憲府之選官材
實艱論朝廷是非舉臣寮過失秩輕責重受易才難專
一意以謹司尚虞敗職假他官而兼授豈曰慎名竊念
臣發跡寒鄉策名昭世最為平進絶少他竒畿縣補官
未施於寸效庭闈遘祸偶及於終喪宦緒間關生意衰
落會曲恩之延被佐通漕之輸將而且金榖數藂江淮
歲歉僅充舊課遽錄微勞弗循官次之常俾預臺中之
列布衣奉詔有媿於祖風赤芾貽譏深防於物議臣所
以歷披悃愊懇避龍光渙渥不休尸榮為甚此蓋伏遇
尊號皇帝陛下乾坤覆燾日月照臨采臣銖兩之勤欲
有功知勸加臣紏察之目欲雖遠竭忠敢不力樹壯猷
思稱上意經營大計之暇圖講當今之宜國家之事可
言雖危不避君父之恩欲報之死無他
代泗州陳郎中待罪表
臣任叨守土職在長人不能宣諭教條發揚孝治曾無
善政副共理唯良之稱是致下民抵五刑莫大之憲竊
以古之良守名布册書因昆弟之忿争尚閉閣而至咎
而況子之毆母事越常聞傷教悖倫莫兹為甚未能投
紱引去以謝匪才是敢拜章自陳恭俟出典
代待罪表
長人亡狀致條教之不行匹婦何知抵刑科之莫大中
謝臣聞古之刺史名在册書悼昆弟之訟田謝吏民而
閉閣矧茲同産輒爾相殘有傷孝治之風其實守臣之
罪左符所繫未能投紱而遂歸甲令有文是敢拜章而
自劾
代賀冬表
臣某言伏以雲物望書因豫知於祥祲天陽來復方漸
發於孳萌中賀恭惟皇帝陛下握斗披元對時凝命遹
臨慶序翕受鴻禧鳴玉造廷儀亞三朝之盛測圭視日
景同萬夀之長臣適領守符方遥陛墄阻預捧觴之列
第虔拱極之誠
代王禹玉内翰謝兼侍讀學士表
右臣伏蒙兼侍讀學士特賜衣一襲金腰帶一條金鍍
銀鞍轡馬一匹者玉署代言之地老於文學之所居金
華進讀之聯通厥古今而後與兩塗踐一已為儒者之
極榮孤宦獲兼兹實聖時之盛遇而又華韀良駟以安
其體美衣博帶以文其容難俯傴以循辭輒服乘而拜
貺竊以珮服與德而相對始免於譏車馬稽古之所蒙
可誇乎寵而臣者學未到聖賢之奥處論或剽父師之
緒餘蚤緣科選之誤優寖辱禁嚴之首據侍牲幣告豐
之聖饗何有駿奔之勤敷雷霆作渙之王言復無潤色
之狀詎意上恩之博遽加中講之崇御府頒衣天閑授
駿申錫副帶環之麗餽金增韀葉之光載省無堪深虞
不稱洪私甚昵屈名器之大公危抱如丹竭涓塵之少
效
代包孝肅公謝樞密副使表
臣某言伏以疏恩至渥懼大取於時譏瀝懇維勤弗少
移於詔意勢不遑讓寵其可驚免服華章難安悸魄中
謝伏念臣仕以孤進術無他長獨信樸忠之可持不知
徼幸之為利蚤際聖世頃塵諫員遇事輒論以身當怨
殿邊隅之巨屏曷暢遠圖專江滸之孤城訖無善狀旋
膺迅召假尹中畿近則頼天子之聰明遠則學古人之
鉤鉅雖奸豪之稍戢於暗拙以何功誤聽朝僉擢持風
憲紀綱之地未能為國體而一言金穀之司猥以付邦
須之大柄事端萃止心計茫然方虞曠&KR1986;俄正使號列
讓封而懇避曾未踰旬綴陪幄之後塵遽焉易地在責
愈重揆才弗勝然有時乎為貧尚且辭冨以前日不受
是抑恐今非而況主計惟艱運籌不易識曉治亂方能
合四輔之謀略具武文始可究五兵之本自視近器曷
參繁機歷開不可之端庶寢已行之命愚衷第確天旨
靡回俾附樞躔之末光許聞廟算之餘論此蓋伏遇尊
號皇帝陛下大明如日全度惟天乃眷孤臣不遺造物
舍盈庭之衆哲特取菲能忘假器之煩言專融睿斷敢
不夙夜重寄渴飢一心切平世防微之圖凛聖經慎戰
之戒誓畢餘齒仰酬上仁
謝生餼表
載誕丁辰方集已孤之感匪頒列品俾供式宴之私出
拜王人之命於庭入聞宗黨之慶於室恩榮相照喜幸
交深中謝伏念臣偶以樸忠驟當睿選智小不足以識
大體才近不足以經遠猷自坐論於中階殆空餐於厚
禄第懼煩言之起敢希飫賜之臨豈謂尊號皇帝陛下
分篤君臣禮優丞弼記其生日將以歡恩均肥旨之醪
牽加精甘之麴蘖仰對需雲之施愈慙鼎食之浮飽上
德以何厭醉皇慈而難酢唯勤夙夜稱今日之所蒙稍
立事功庶爾生之無忝
代沂國公主明堂禮畢賀皇帝表
伏以聖人唯能於饗帝並侑五精之神嚴父莫大於配
天兼風億姓之孝合宫訖事罄宇均歡中賀伏惟皇帝
陛下紹淳耀之烈光享重熙之盛福念物蕃俗阜兹二
氣之所以降休謂德大報微非一純莫可將意以至徹
鼓吹以盡齋容之恪潔圭幣以謹靈心之承臣民忻睹
盛儀隨霑渥澤兒妾夙蒙睿訓亟被皇慈側聞玉輅之
旋誠切素襟之忭
代婕妤俞氏才人朱氏賀表
伏以德産至大惟至虔可以上交孝思無窮非昭配不
能自達於穆宗祀維時總章人祗普和恩禮並洽中賀
伏惟皇帝陛下暢配天之偉績秉順帝之清衷乘泠露
之感懷傃旻穹而謁欵玉帛薦潔粢盛報豐靈心顧歆
協氣充塞妾等陶生盛世玷號後宫竊觀熙事之成同
慶洪私之布
代曾魯公辭加恩表
合宫已事罄宇均禧首眷近司併推蕃數罔功被奬匪
服懷慙在義未安獲辭乃止中謝伏念臣蚤緣家學繼
竊朝榮策足冗塗致身華貫始校文於書殿尋勸講於
經帷進司西掖之言起眡北門之草以至攝治大衆參
聞萬幾往冠斗宫曷坐籌於勝算旋豋台路第隨講於
成規迄是踰年居然備位伏遇國家風示民孝靈承天
儀尊推先君昭配上帝並升圭幣之潔益凛廟祧之嚴
祼將于宫樂徹乃俎熙成禋禮霈發德音慶浹人祗寵
先丞弼既疏美號并衍真封而況克濟上儀實非一力
有主計之臣以助乎經費有陪祀之衆以供乎駿奔禮
率按於舊常事動咨於睿訓夫惟彼相於此何功翻兼
冒於王明懼弗容於物議尚繄確讓可弭煩言伏望尊
號皇帝陛下全度天涵大明日照洞微衷之必至追成
命於已行特寝誤恩俾諧愚分
第二表
贊書錫寵錄相祀之微勤讓牘敬陳具假名之大略靡
回宸旨促拜恩章雖前蹈於嚴誅難少移於確請洊披
危悃決俟俞音中謝竊以輔相乃表儀之司匪義則動
將安仰慶賞無巨細之異當分則處之勿疑而況捍難
者是謂功臣固非虚號進律者抑存王制莫重真封豈
有陪原廟之天臨扈屬車之雷動陟降九筵之次雍容
萬玉之先密奉清光縱觀盛禮顧粢盛之豐薦益抃時
和省俎豆之前聞頓還舊學兹為厚幸復敢叨恩矧聖
饗之先期有王言誕告具咨列辟毋上鴻名而臣則地
在具瞻誼當一德侍嚴祠而何力儻爾尸榮思明詔以
何顔甚於得責伏望尊號皇帝陛下如天縱欲與物終
仁念志莫奪者匹夫且賞不妄者人主亟追繆寵以勸
有功
代魯公謝生日禮物表
門弧設左親生適記於初辰邦詔發中君賜遽頒於多
物拜嘉有腆萃感無涯中謝伏念臣南服孤生端朝平
進偶緣樸學寖歷華塗器不兩周安適方圓之用才無
一可矧兼文武之資自樞幄之冠謀即宰庭而亞政未
竭股肱之效已驚齒髮之衰亶畏人言曷禆王體惟載
生之始旦第自謹於私門敢謂睿明亦煩省記敇身枝
而將命俾手舞以敭休鏤器織文殫巧工之精制華韉
良駟分寳技之餘輝榮動比閭先生豐蔀仰寵章之特
異知恩紀之由來此蓋伏遇尊號皇帝陛下與物終仁
為邦隆體乃眷四隣之輔謂同一德之親爰舉舊常併
推蕃數皇慈甚渥惠固絶於能名愚抱如丹誼惟知於
欲報
代賀皇帝登極表
大明相繼景命維新凡在懷生熟不稱慶中賀臣聞帝
出乎震品物所以咸蘇龍飛在天聖人所以有作恭惟
皇帝陛下至仁生禀盛德日躋孝悌恭温發於主器之
際聰明睿哲廣自承祧之初人祗交歡宗社永頼雲行
雨施矧霶霈於德音乾端坤倪率薰蒸於喜氣臣適提
外計久去邇聯第深欣戴之誠阻預歡呼之列
代謝加恩轉官表
官榮不次列讓讀以啟還宸旨莫回降批章而促拜寵
靈滋極涯分深踰承命若驚撫躬莫措中謝伏念臣日
蒙樂育天與樸忠才不足以濟時誼唯知於許國因緣
資序寖歷禁嚴孤立公朝固絶心於朋勢久登宰路常
持慮於滿盈建功無塵露之微負責有邱山之重遘昌
期之相繼膺景命以惟新霈發德音並均澤浸特舉便
蕃之數示優燮理之司遽進崇階仍躋榮於鳳閣驟加
庸品將取刺於鵜梁竊揆誤恩愈知厚幸此蓋伏遇皇
帝陛下至仁丕冐大度兼容曲眷柄臣務全邦體苟筋
骸之可強誓效微勤在肌髓以寧忘仰酬洪造
夀聖節賀表
臣某言伏以陽春之首四時既謹書王之始月魄之成
三日聿臨誕聖之期罄海㝢以騰歡擬岡陵而薦夀中
賀恭惟皇帝陛下心游道秘躬攬乾綱宴然享函夏之
歸坐以須大昕之旦雷霆號令常必信於四方天地生
成曾靡遺於一物躋時極治與古同符會歲籥之更端
紀電樞之啟瑞大開路寢普見羣臣萬笏稱觴前祝無
疆之算八音奏雅間歌既醉之篇喜動明廷事光甲觀
臣比司留鑰久去從聯未望清光敢嘆周南之滯阻陪
盛禮第勤嵩極之呼
代趙都運夀聖節進奉功德疏表
歲聿發春月兹成魄當五始書王之後廼千齡誕聖之
初繞電流虹蚤開於瑞應普天率土均沸於歡聲臣是
敢叩金地之莊嚴面玉毫之竒妙恭延淨侣積演秘文
覬不盡之勝因資無疆之睿算第切後天之祝曷勝向
日之誠
代元給事夀聖節進功德疏表
右臣伏以王春謹始遹臨月魄之成聖運發祥嘗紀電
樞之繞蒼精出震炎歷承乾會載風之初辰洽均歡於
率土臣是敢躬趨金地面對玉毫命淨侣以薰修誦秘
文而演暢所覬離明照燿與世界以無邊睿算延長等
河沙而莫數第極後天之祝曷勝向日之誠
代韓魏公賀淮陽郡王進封潁王表
臣某言伏覩邸報皇子淮陽郡王進封潁王者真封易
地徽册告庭遹增王爵之光載發宸闈之慶薦紳聳聽
罄宇均歡臣某中賀恭惟皇帝陛下一德溥臨萬機獨
運性堯仁而睦族躬禹度以儉家乃眷天支曰咨國典
以主器莫尊乎長子而擇日以命夫有司寵換舊蕃進
疏新渥孝恭天至克謹問安之朝文敏日躋靡煩在傅
之日側聞盛禮大惬羣情臣跡限居留心馳慶列無任
瞻天樂聖聳躍歡呼之至
代王君貺尚書北京謝上表
臣某言環封千里開府萬兵坐制此方據非其地班條
云始負愧于中中謝載惟全魏之區遐控強敵之境洪
河襟帶於其左朔野咽喉之所衝自罷郡以置都常擇
人而作屏地望滋重朝僉愈艱曾紆兩府之印章方付
北門之管鑰授之近侍誠曰曲恩伏念臣少也短能初
無遠業先朝親試之次牓甫冠首叨於甲科臺省回翔
藩維偃息犬馬之年尚壯鵷鴻之序徧揚蒼鬢嚴塗靦
顔空食曏領中山之一道兼提支郡之十城尤幸菲才
適丁無事日常安枕歲聿更書未瞻天日之清光敢圖
省錄又乏涓塵之素效何所甄陞就畀别京弗沿曩制
仍加冡宰之秩以示邦人之榮此蓋伏遇皇帝陛下神
造曲成乾綱獨運懋法宫之新治念仁廟之舊臣特蠟
彛章俾尸甸服敢不刻求民瘼蒐講武經謹視河防之
虞豫嚴邊鄙之備報償恩施猶知今日之能為揭立功
名豈獨少年之所慕
代謝傅宣撫問表
貂璫中使因將命於别京管鑰守臣辱記名於丹扆俯
宣温諭增感危悰中謝伏念臣僅有薄材亶無竒節樸
忠自信竊蹈古人之為孤直誰容特膺先帝之遇洊揚
中外奚補毫分自聖統之紹臨即帥符之遐部靡須受
代旋易居留固未能舞抃廣墀一瞻天日之表論思近
署少竭涓埃之愚矧全魏之奥區實朔方之會府控制
邊瑣繕完河防總一道之戎鈐隸萬屯之兵籍前有元
台之舊老巳建成規上繄真主之睿謨第行寬詔曾微
善狀可格淵聰秪自顧循敢圖省錄適遘星軺之降遽
聞天語之傳出如絲綸仰撫存之甚渥煖於布帛愈蒙
被以為榮特越常彝誠知厚幸此蓋伏遇皇帝陛下至
仁丕冐大度兼容念法從之典藩屢更全節乘皇華之
至部親𨗳玉音下堂拜嘉守土增耀敢不深為恩假益
勵忠勤誓畢微生覬酬洪造
代王尚書謝傳宣撫問表
使臨所部傳温語之丁寧跡遠於朝荷清衷之省錄才
微自恨恩重難勝中謝伏念臣受性至疏逢時獨早勵
孤忠而自進堅一節而靡踰用不兼人曷周臺省之務
拙於從政漫歷藩維之行自龍德之天飛即虎符而州
守決需滿歲歸覲清光就移全魏之封漸近長安之日
神都南望未一拜於帝暉星傳北徂遽再垂於天語噢
咻斯至蒙被為榮念久冒於華塗復累更於劇鎮第勤
夙夜曾乏猷為止虞物論之非罔禆毫髮敢謂主知之
誤曲記姓名每常遣於皇華即𨗳宣於睿誨此蓋伏遇
皇帝陛下至仁天覆大度海涵以法從之近聯實先朝
之舊物念數經於事任弗忍去遺思特示於恩勤洊加
存撫誓圖薄效仰答洪私
代謝添公使錢一千貫文表
公須匱乏輒請益以上聞天旨矜從遽增多而下濟仰
蒙曲賜内激危悰中謝維全魏之要都當朔陲之孔道
軍校之所犒設使人之所勞迎向除兩府之舊臣有緡
謂之隨使苟待四方之過客在禮不致闕供臣比忝於
居畱事頓裁於往例去者太半不承權輿捃遺利以相
兼恐傷大體告常貲之不及妄叩淵衷伏遇皇帝陛下
至德包涵大明臨照飾厨傳以自喜知臣不為損府庫
之有餘如臣所請乾坤施大塵路報微敢不益勵乃心
自矢清冰之節庶幾勉供厥職上酬洪覆之仁
祠部集卷十四
