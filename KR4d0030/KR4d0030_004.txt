祠部集卷四
宋強至撰
五言律詩
李花
地暖春纔半蹊深氣巳暄風光何處好雪浪此時翻勻
似金刀翦裝成玉杖繁夭桃漫相壓吏部竟誰言
曉鐘
縹緲驚春夢鏗轟送曉聲敲烟出野寺催月下山城窗
映東方白燈留半壁明隱然餘韻在羣動巳營營
閏月晦日
乾坤一傳舍日月兩征輪邂逅逢餘閏連綿送晚春巢
邊迎燕熟枝上數花頻漸暖茅簷日吾將理葛巾
落花
林間花自飛物理不應悲偶對飄殘地休論豔發時有
情香水面無數點河湄蜂蝶含餘意徘徊繞舊枝
因訪楊公濟遂同步野夫家省其母野夫時就試南宫
馬繫揚雄宅門過孟母隣升堂予獨拜(予拜其母)同井子兼
親(公濟所居與之密邇)萬卷先生富千金舊產貧早將安稳字去
慰杏園春
同楊公濟賦破山得開字
無物終天地青山豈免開萬人鑱秀骨一氣失全胚漫
貯崇朝雨猶防浩劫灰何年巨靈手曾此擘崔嵬
同楊公濟賦晩過西村
空影倒波面晚陽留樹梢人煙青近郭鳥道暗長郊世
外空搔首溪邊懶結茅滄浪那敢羡漁父定吾嘲
苦雨
雨脚灑不斷魚龍沸巨溟浮泥溢平地暴水入中庭門
巷絶尋訪壺觴誰醉醒頑雲速收斂渴欲覩天晴
螢
幸藉炎蒸力因遷腐草蹤清宵能自照暗室肯相容雨
巷幽光晦風簾亂點重臨書方汝頼惟恐有鳴蛬
種藥
百藥吾誰辨農皇舊有經傾金購善種按譜騐真形易
地防根瘦他時欲劑靈天時縱不雨灌溉頼園丁
贈於潛張定國
蕭散前川令才高氣亦剛學攻諸子短能涉衆人長日
月銷書卷功名撫劒鋩他年有大用莫漫比柴桑
某近與和叔游景愛之不足因吟短篇以贈
夫子南州傑相逢出肺肝平生潛聖閫壯歲尚儒冠鴟
鷃霄垠擊蛟龍井底蟠恥將孤憤劍容易向人弹
贈李熊先輩
&KR0886;崒閩人秀夫君得最完文章醇不雜氣質渾無刓場
屋聞新詔鄊閭正素冠天應老賢業頭角壯年蟠
詔書一日至多士競軒眉獨有儒林傑方纏風樹悲飢
腸惟飽學正口絶柔辭從古器大者於中成就遲
與王仲密諸君泛湖
十月清霜後孤舟顥氣間酒邊頽白日棹底倒青山境
勝歡憂泯吟頻物象慳吾儕一笑後魚鳥伴誰閒
急棹趁吳門
寒日山尖落孤烟樹杪屯水流天欲動舟急岸如奔縹
緲穿雲角蒼茫望郭門片心争宿鳥去去近黃昏
初入汴
山勢隨淮斷河流帶地渾嚴風疎樹影落日露沙㾗客
興雙蓬髩吟懷一酒尊舟行那敢緩霜意滿乾坤
新鶯
未見攀花宿纔聞隔葉歌可憐毛羽細莫怪語言多匹
馬春風路輕舟夜月波數聲來入耳最奈客愁何
轂下春日
楊柳長安陌游車錦繡香漫傾春日酒誤入少年場意
氣青雲客風流白面郎致身愁獨晚檢點鬢毛蒼
寒食前二日對雨
紅濕花枝軟青涵柳色鮮未開新禁火自起欲晴煙坐
卧銷佳節招尋憶舊年故鄊游樂地心折泛湖船
對雨寄楊公濟
江海歲云晏雨冥風自凄葉光羣木洗翅濕幾禽低静
榻欹寒枕孤城隐暮鼙少陵車馬客催踏草堂泥
雨中呈丁評事
騷雅丁夫子年來客路岐故關春夢後獨館雨留時詩
有龜兒掌游湏驥子隨(令嗣侍行)君家千歲鶴應觧念歸遲
歸鳥
日落群山静天寒獨鳥歸聲悲故巢遠影入片雲微蹤
跡憐吾滯青冥羡汝飛莫為雙翼誤須避暗中機
宿慧安院
積淖厭行路解鞍欣曲肱疾風穿敝屋細雨濕青燈聒
夜有饑鼠觀空無定僧中宵塵累息山水思填膺
九日病中泊舟召伯堰
采采南山菊還應滿故園(予之小圃實占南山)全家泊孤埭多病
負清樽木末秋聲老天涯雨氣昏鄉關吟望外愁淚有
雙㾗
某為府曹伏蒙吳先生以詩見寄謹依韻奉酬
瘦馬風埃裏蕭疎分亦安閒趨京兆尹冷甚廣丈官錦
繡頒詩句松筠映歲寒天邊師坐闊南望秖長歎
同盛任道賦暮隂(得寒字)
野舘臨空闊江城起暮寒年光去天末雪意上雲端自
失歸禽影能侵病客肝莫將愁對景入夜轉漫漫
次韻禮之齋中述懷
僻坐治孤學取書窺古人高風凜如在千載邈相親欲
滿詩書腹寧規富貴身獨君知已厚無亦慮吾貧
春雨一篇呈純甫賢僚縣庠諸彦
漠漠隂常結垂垂勢未收潤多宜土脉落久驗溪流與
物知無間於花似有讎少年車馬客惆悵為君游
二月大寒偶書短句
上天誰與問四序曷相干已季春成暮當温氣反寒農
心憂地凍俗眼惜花殘我豈殊民意身為父母官
經春罕嘗見花今出湖上悉已離披
飛花何太急春在豈須忙亂點不經眼殘枝猶斷腸愁
看湖色淨怯照鬢毛霜回首壯遊地幽襟付淺觴
山中遇雨
馬上凉秋雨隨愁入亂山垂垂衣袖重點點鬢毛斑猿
鳥寒聲外漁樵古畫間片時全嶺暗急趁暮鐘還
純甫小池生雙蓮
造化有詭異雙渠共萼翻凌波洛神豔泣竹舜妃魂得
所雖欣地猶孤尚笑根聖朝不言瑞圖獻恨無門
和純甫獨往至德上方避暑
敝屋數楹隘炎曦一線長梅仙厭煩溽蕭寺得清凉山
鳥聒幽耳澗泉蠲渴腸兹遊君獨勝河朔浪飛觴
通判國博惠建茶且有對啜之戲因以奉謝
數餅建溪春求逾尺璧珍封從鄉國遠惠與郡僚均午
榻忘搘臂晨觴厭啓唇拜嘉當對啜相待况如賓
書窗
一室微吟地開窗更欲虚入雲驚紙破照月愛櫺疎野
色連朝夕秋光滿厔廬何如謝太守遠岫獨相於
寄題張殿直長春亭
甲第俯河湄修亭面勢宜琴樽長有樂草木似無衰境
勝青山敵心閒白日遲祖良迷大隐獨與赤松期
寄題郭明府寺丞潁上西齋
退築謀何早閑居興頗濃渠流通潁𣲖窗列隔淮峯玉
麈談賓盛牙籖載籍重雨中時墊角一代慕林宗
奉答雅均途中見寄二首
濁流非猛激無以頓澄明此邑先膏潤今予力潔清人
皆疑矯行君獨照真誠一得途中什譊譊衆口平
貧固誠吾分廉斯亦士常漫多愚執守媿少子文章(雅均)
(前篇頗憐予廉貧復有論文有力之句)雖幸相逢近猶嗟此别長何時却
南轡重把論詩觴
觀棋
鬭智不鬭力一枰思觧圍防人甚勍敵平地有危機蝸
角争先後狼心競是非傍觀縮手者往往見精微
九日過後漫題堂前雙菊
花日金相照條風翠競翻誰言羞晩豔自喜勝孤根客
土深培力家人一溉恩秋香真好在未易負清罇
和純甫紅葉
秋園無豔色特地起西風間向煙林翠時呈霜片紅霞
光青漢襯燈炬碧紗籠不解隨松栢染裁煩化工
再次韻和純甫紅葉之什
徒密嗤翠幄有文殊紫屏因霜變顔色點樹作丹青廢
苑掃還聚疎林生易形秋風無别豔祝爾莫飄零
挺山道中早行有感
晨興事行役寸禄此時輕撲面風霜緊隔林鷄犬鳴遙
天分淡色殘月露微明便欲投簮去無田可力耕
山驛孤燈盡霜天片月低還家人自喜戀櫪馬頻嘶野
水分微白巢禽驚稳棲前村應曙色依約數聲雞
宿山寺
蒼莽窮山路蕭森古寺門夢深宵殿月淚迸曉枝猨人
事隨羣動山情阻細論城中塵没眼愁思滿歸軒
某承乏東陽周親惠然顧訪未幾告别以詩餞之
親戚富貴合賤貧宜見疎獨君從遠道為我枉高車相
得未逾月薄言還故廬風霜正凄暮臨别尚躊躇
晚登至德上方偶書短篇呈山主雲公
城市隔半舍(院距邑十五里)好山寧在深亂雲歸别塢落日照
疎林能解外緣縛始堅安住心冠裳方我誘漫作愛山
吟
離東坡後寄題義師上方
山水東陽富僧居更翠微晴峰露秋骨古樹减煙圍啼
鳥遠相應孤蜂閑自歸予生秉幽尚夢想在禪扉
劉叔茂及第後往廣德拜親過吳江新治
今歲同升客如君有幾人青年登一第白首具雙親喜
氣生軍壘懽迎聚邑民諸兄在天禄勉去繼清塵
惠山泉
封寄晉陵船東南第一泉出瓶雲液碎落鼎月波圓正
味云誰别繁聲秖自憐要須茶品對合煑建溪先
官滿將見舍弟
三歲别吾弟今歸心始降從兹得安寢無夢過重江預
騐鵲音喜行看雁影雙西湖猶可泛酤酒市羊羫
途中寄純甫
諸友分攜地重陽欲近天共誰搴菊蕊獨立憶梅仙對
飲乖今日傷離似去年佳山足吟賞應自有新篇
志遠法師挽辭
寂寞湖邊寺荆溪目巳瞑窗雲猶曉白竹徑自寒青野
鳥悲吟動門人感涕零里無梁補闕誰可法師銘
庚子歲除輦下作
呼兒來秉燭點檢鬢邊絲志在驚時晚年加願曉遲京
華猶旅食世態益吾悲四十明朝是愁吟杜子詩
久雨見月
千門却燈燭久雨愛冰輪愁眼開今夕清光對故人更
長頻側帽望極反霑巾幾為浮雲掩行藏類此身
立春
宿凍歸何處池塘漲暖波日盤花面永風入鳥聲和爼
菜堆生葉閨裳剪薄羅獨憐詩酒興早較昨宵多
依韻和粹中早春
寒威猶壓曉淑氣巳回春不道朱顔舊剛憐華歲新震
雷將出地蟄戶莫存身漸報鸎花信眉頭日漸伸
早春寄擇之
北陸寒威盡東郊晝景添風和引禽哢冰暖出魚潛草
木回生意乾坤待澤漸寧知巖谷下經歲嘆才淹
正月三日郊外馬上作
長日牽人事新年散馬蹄和風吹凍柳殘雪點春泥意
愜境自勝興來杯屢攜徘徊羡飛鳥曉逐野雲低
禁烟節同子玉徐先生野步
繫馬道邊樹杖藜坡外岡風來花自笑露過草猶香樂
事論三月吟懷騖八荒時平那有感雙淚肯浪浪
春色
淺深花面染來去柳邊浮雨氣那能洗年光亦共流濃
濃交野綠拂拂上朱樓轉恐紛華眼蕭條不愛秋
題劉有方御藥翠巖亭
購石黃金費開軒翠玉叢端居憐象魏遠意自衡嵩花
弄疎簾日禽呼静榻風移山寧有術未易笑愚公
升之元真觀讀書
白日無停運青雲要早圖寓居隣上士述作笑潛夫案
冗書籖滿窗明樹影孤徘徊拂塵壁一半舊題無
送李厚秘校赴相州戸曹
迎婦金貂宅之官銅雀臺俱新是婚宦有素獨憐才簿
領時能撥圖書日可開無勞歎州縣自足脱塵埃
醉卧
彭澤終朝飲杯乾入醉鄉眩頭遺野幘坦腹委藜床吏
部甕邊卧山公馬上狂何如此安稳寢興為吾長
和叔以琴詩見貽因成一篇奉答
製就七絃器斵殘千古桐正聲希世出羣耳此時聾徽
暗列星隐意存流水空憑君莫輕撫留取和薰風
古劍
只因耕戰地得此古龍泉磨拭自今日埋藏曾幾年無
將試蛟窟宜待静狼烟寄語姦邪輩當鋒莫向前
壓書玉兔
白玉雙蹲兔工深刻楮勞長疑奔月窟渾欲動霜毛似
喜書成穴猶驚筆有毫案間誰汝待自覺守株高
睢陽春日偶書二首
凍柳輕能舞枯河暖亦流東風應自好遠客獨含愁攬
鏡傷吟鬢無錢買釣舟誰能終日興大半在滄洲
楊柳亡隋岸風塵舊宋州寄家盈百指憶弟濕雙眸旅
宦那能定人生本自浮旋酤街北酒凖擬送春愁
睢陽别包進甫
飲徧長安酒春風送馬蹄異鄉憐會合明日復東西行
興看君速歸期恨我稽門前客星瀨到日濯塵泥
别希魯回馬上口占
兄佐諸侯幕愚居孝子廬奔馳他自得情味獨相於先
送秋帆動還嗟友席虛平生感知淚今日為漣如
大風
正月明朝盡東風半夜狂乾坤搖蓋軸草樹拔毫芒亂
瓦飄無數寒沙走更忙聖時䜛口絶天令莫乖常
寄盛子美俞元功二先輩(二君得第後守選寓相國寺習試法)
彼美吳州傑相從蕭寺居聊窮三尺律肯恃五車書前
有殊尤等行當選擢初秋風吹客袂鄉思復何如(試法新立)
(數等)
寄公立
一朝揮别袂九日在征岐識我相思意如君獨坐時榴
花須滿琖菊蕊况盈枝目下重陽淚宜看杜牧詩
寄俞君度
夫子憊巳甚平生心向存黃金空舊産白首寄他門獨
酌醉應淺愁吟聲更吞飄零那復久知已有平原(員外陸先)
(生常恤其貧)
過洺州
朔野風煙古臨洺氣象存魏風沿土性漳水抱城根故
壘盤荒草殘碑落近村太平民産富桑柘半郊原
祠部集卷四
