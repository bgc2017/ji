祠部集卷六
宋強至撰
七言律詩
立春
北風已作東風客昨日何如今日暄造化有期尋萬木
陽和無迹走千門土牛陌上摧花杖玉鷰釵頭墜綵旛
獨我題詩添意緒又看殘臘委冰㾗
春日山中感懷
春中酣酣破宿霾春心衮衮瀉長淮無情草樹相看久
得意親朋一笑乖世俗冰霜誰暖眼古人金石已枯骸
愁來獨對青山坐唯有東風入舊懷
贈楊尉純甫
君家茂族出關西壯氣長干萬丈霓斥鷃羡鵬舒海翼
駑駘觀驥騁霜蹄詩才多慕謫仙逸宦緒猶嫌梅福低
千里霄程方策足莫云今日是卑棲
若師院詠筍
戢戢新芽迸舊林纔生有節便虚心已隣佛界黃金地
更學仙家碧玉簪失灌要須防倦僕偷餐切莫聽饑禽
憑師養取成修竹截管終令作鳳吟
席上次韻純甫牡丹
絶豔濃香一倍繁青春歸去巳珊珊障風護恐檀心損
和雨攀應玉手寒今日我來頻舉爵明年誰共凭欄干
盛傳京雒多名品未得尋芳洗眼看
寄湖掾楊浩然
新持手版苕溪掾應恨浮名别故鄉澤國幾瞻飛鴈序
(令弟公濟在杭)春風自入墜鱣堂坐曹未改平生好開卷能如
往日忙龍首主人監郡樂定蒙賓禮考文章
送春
年年不會春來處疑自深紅嫩白間今日卻從何處去
明年依舊待君還不堪眼見鶯花老安得心同木石頑
身外韶華猶可再其如綠鬢與朱顔
經和靖林先生舊隐
獨行先生舊隐荒大名寧受一棺藏能詩秀骨應無朽
近塜閑花亦自香卷軸門人收篋笥歲時族子奉烝嘗
(隐居不娶諸妷承祀)逸民未許先賢傳猶說梁鴻有孟光
贈陸元象文學
漢世最優文學掾因君官稱復榮今青春事業收名路
白首光華照士林風月每邀花底醉乾坤共老水邊吟
安車正好追先烈子舍唯增二百金(陸賈五男今君愛嗣六人)
依韻和陸文瑞香花
花下詩翁已富情愛花相詠句還成纔開秀格能殊衆
到老清香不負名世上流芳歸幾處江南傳價入中京
乾坤定是憐馨德那許風前趁落英
競渡
畫鷁追風千楫動錦標翻日萬人呼驕龍戰水争先後
采蜃横川半有無波底魚蝦愁破窟岸傍車馬看盈塗
競心猶出功名下吟倚扁舟為一呼
謝純甫惠筆
管勁毫尖匠製宜故人珍贈我何為分殊定遠初投日
得似文通舊夢時大手媿無才翰用正心惟見友朋規
紛紛紙尾方勞署辜負詞林視草詞
次韻和純甫秋隂悶書
乾坤泱漭作秋容節物情懷兩莫窮山雨欲来隂竟日
溪雲不斷氣浮空頼存樽酒時傾綠更有歌裙可醉紅
偶爾登臨愈興感朱顔容易變衰翁
再次前韻
晻曖秋旻氣象濃對時覧物兩無窮纔開又合煙光重
欲落還收雨意空直恐客頭先老白卻思日腳帶斜紅
天真不擾無餘感誰似前溪下釣翁
純甫出近郊以梅花未開成篇見貽因次元韻奉
酬
朔吹鳴時萬葉黃獨留瓊蘃擅幽芳水邊野外開雖晚
臘後春前賞未忙素豔若敷應雪妬嫩心猶閟已風香
此花更是梅仙詠消得花間飲百觴
過練湖
湖畔難尋使者麾湖光猶照旅人衣氣蒸澤國能無潤
隄貯雲天别有圍楊柳經霜相對老鳬鷖飽食自由飛
繫舟索紙題詩句更把閑愁付落暉
題吳山伍子胥祠
江上胥山古木隂祠堂氣象亦蕭森江雲不散憂君色
山月猶明死國心遷史簡編今斷缺吳人牲酒日肥深
鄙懷異代悲忠烈一拜威靈淚滿襟
資國山口石橋
前日枯槎接斷溪今朝白石跨完隄牧兒静立牛磨角
詩客閑驚馬駐蹄澗雨漲來流淺瀨山風掃過斷纖泥
十家豈乏相如輩當有人從柱上題
立春
魚尋細脉上輕澌鳥趁微和哢好枝多病強傾春日酒
苦吟還接暮冬詩江南信息梅應蘂京國風流柳未絲
最有佳人隨節序釵頭綵勝競垂垂
送朱郎中得謝歸淮南二首
一束衣冠四十春公今收得自由身朱顔出仕看同輩
白髮歸榮有幾人何處覓金分素里只聞行路羡清塵
扁舟急解隋河䌫猶恐京埃汙葛巾
天香猶在入朝衣早見都門解綬歸晩歲高風增慷慨
今宵列宿動光輝誰供白酒開談笑自向滄洲洗是非
從此淮禽相看喜沙邊不復背公飛
次韻酬荅胡一之
六科頓網索豪雄巖穴賢羣為一空夫子獨沈窮巷底
故人多列要塗中(君之交游多在顯貴)志行應在功名早欲大難
為富貴充年未平津學晁董佇觀晝繡耀江東
立春輦下作
雪意徘徊收臘尾風光迤邐上花梢強傾浮蟻嘗春酌
終似南禽憶舊巢愁裏年華侵短髮吟邊生意滿東郊
玉盤絲菜無消息索寞空齋畏客嘲
依韻和擇之惜春
何門織婦為春魔幾聽啼鸎暗輟梭美釀入唇宜莫算
芳期屈指已無多迎風柳絮飄都盡著雨花枝落半過
正好狂歌對餘景休因節物嘆蹉跎
寄陳介進士
聖門顔子最稱貧猶有簞瓢奉一身罕似饑腸游太學
獨將生意託洪鈞常時閔笑遭流俗今日依歸得主人
早夜從容諮道誼切防事業去青春
次韻和秋扇
形如圓月色欺霜曾許佳人掩面藏袁守揚風方慰愜
班姬中道忽悲凉自知掌握初經用豈顧塵埃此暫傷
只恐來年清暑殿别將紈素上君堂
月卿大師以書抵予言到自永嘉今將還杭因索
詩送行聊書短章塞來請之勤
京洛多年作意游撇然歸思滿林丘塵衣纔洗吳中水
吟錫還尋海畔州(還杭未幾復游永嘉)獨夜揮弦泣山鬼(師能琴)幾
旬談妙動藩侯(温守劉侯延師講經)孤雲高跡真無定又理輕裝
買客舟(由永嘉赴婺女復將還杭)
菊
花濃新出黃金鑛枝軟輕垂綠玉條正色逢人何太晩
清香到酒亦終朝籬邊此意同蕭瑟霜後無言對寂寥
凢卉不為孤艷地淵明真賞欲爭邀
立春
殘臘新春判此朝斗寒猶未動寅杓白催曉色融冰片
綠轉風光入柳條絲菜落盤隨玉手鏤花垂勝壓金翹
六年不見江梅影長覺歸心似旆搖
次韻丁評事春雨
溪樓鷰子懶飛飛一鼓輕雷漸作威細濯林花紅抺淺
低濛岸柳翠光微偶穿縱步尋山屐且解銷憂貰酒衣
華表有人還未得更堪取次送春歸
送王文玉歸浙
插旗打鼓放船頭二紀蓬萊一夢游回首誰能顧庭鷺
收心自可近江鷗盤堆玉縷鱸初膾盞溢金波酒旋篘
(嘉興酒有名金波者)摩詰定懷廊廟弟新詩未免到皇州(維弟縉也)
依韻和逹夫泛湖之作
雨氣隨雲却上天山頭已掃欲晴煙柳條不盡空圍岸
荷葉猶新未礙船時序百年催樂事乾坤一笑入詩篇
主人著姓平原後莫惜金罇醉綺筵
賈麟自睦來杭復將如蘇戲贈短句
春風那解繫狂遊朝醉桐江暮柳洲大手千篇隨電掃
孤蹤四海學雲浮榮名不落閑宵夢退築聊為晩歲謀
老橘殘鱸猶有興片心還起洞庭舟
題於潛張明甫愛拙堂
高洒潛川愛拙翁堂閒雅與拙情同宦塗恥用機心達
聖世寧為直道窮千載姦纖羞白骨一時夷坦擅清風
邑人三歲觀賢化巧詆銷萌訟缿空
月夜與陳行父楊公濟吳常甫出詣蔡子難
月色無雲喜共看葛衣藜杖到君邊宦遊易作浮雲散
人事難同好月圓菊露凄清吟可老竹風幽洒坐疑仙
明年席上天南北(行父常甫各將赴治)合破高齋此夜眠
丈人生辰
纔過中元九日期人間最重早秋時當年間傑凝天粹
此際生賢作吏師候屬金行資義節氣鍾庚宿究兵竒
願公大用齡盈百歲歲長吟祝夀詩
依韻和楊公濟嘉定帥王待制移成都
把詔心先劒外飛一身與國繫安危玉關落日辭金印
錦水春風轉繡旗歷見本朝歸秉軸多由全蜀出分麾
少陵漫為知音喜行到花溪已恐遲
聞楊公濟冒寒訪契嵩上人
凍雲朝濕萬峰寒鑿齒辛勤訪道安世外更無吳水石
林中還有晉衣冠襟期飄洒隨煙靄詩句縱横出肺肝
見說松門長不鎖夜凉猶過别山看
楊公濟歲暮惠酒
紺缾白酒下吟堂洗盞傾甆肯漫嘗寒屋自融春日面
煖杯能轉少年腸山妻相對驚愁破稚子無端笑飲狂
百歲光隂空自遠醉時苦短醒時長
經春久雨未嘗尋芳舟次黎驛始見桃李紅白成
陣愛而有題
春風不散三冬雪暖日猶明五月霞病眼漫開常見雨
客顔新破始逢花故園何在情還劇舊驛空存使轉賖
白白朱朱今頗驗退之詩句亦天葩
曉出
一聲殘角繞千門霜氣涵空亂宿氛車馬往來無僻地
星河收去有閑雲余生惨淡身宜佚人事﨑嶇足反勤
漸喜太陽浮海面羣鴉鳴噪尚紛紛
依韻和酬楊公濟澄江見寄長句
子美幕中贍暇日喜傳幽事到京華地偏浙水開孤壘
風散江雲覆萬家日出魚蝦來早市潮空鳬雁落晴沙
羡君吏隐能終歲却恨吾游未有涯
九日至嘉禾
登高時節異鄉中回首家山隔亂峯白酒莫辭今日醉
黃花不似故園逢苦嗟節物經秋老贏得情懷為别濃
卻愛紫微詩意好笑歌開口強為容(杜牧有塵世難逢開口笑之句)
知郡都官示答盱眙周令詩有感而作
臨淮郡事素稱繁太守才明此典藩每歲欲甄羣吏狀
是人思出大賢門孤生自恨方趨走末跡無緣被薦論
異日願公持大柄畢身猶足望洪恩
送前水監王仲賢郎中赴闕
素節清明照水臺夷塗行騁忽徘徊驚人險句何妨露
向闕丹心未可灰馬勒春風朝弁集雞呼曉日禁門開
從來早賜清閒對不信君王肯棄才
病起偶書
病眠官舍趣方高強起區區視冗曹當世纖機漫蝸角
除身萬事盡鴻毛田園歸去古稱逹軒冕儻來人自勞
汩没青衫踰壯歲窮通一任大鈞陶
感懷寄楊公濟
身世飄颻水上萍時情暗淡草邊螢百年日月空憂喜
一笑乾坤任醉醒此外浮沈俱委命相逢汝我即忘形
尋山各有襄陽馬莫遣題詩筆暫停
冬盡日睢陽感事
天邊愁緒細如毛眼底詩情付濁醪張許忠魂空日月
(河隄巡遠䨇廟在焉)鄒枚樂事委蓬蒿積成鄉思心頻折送盡年
華首重搔杜子南賓猶此日主人恩意覺徒勞
依韻和尹嗣復仲春會食船場
野色寬圍四繚牆一穿林徑百憂忘濃花細草青春半
語燕游蜂白日長寄興不知詩筆倦惜時猶喜酒杯香
席間數點殘英墜萬片隨風此濫觴
次韻酬禮之見貽
慶歷天王設網羅君時遺俊我登科當時未識名猶熟
此日相逢分固多摩戛青雲知志在驚嗟素業怵時過
朱顔皓齒偷歡處暫置功名任酒&KR0755;
再次韻禮之見貽之什
傳家素業志雄軻烏足區區羡决科以道自尊今古少
不才而第葦麻多聖門奥閫期君至賓館清談許我過
文酒有時留劇飲長教阿買到醺酡(予不善飲)
次韻禮之淮上吟
泗上風宜舊罕傳邦人誰說貢鱗鮮隔淮小市若古畫
接楚遠山疑宿烟民舍卑窪多困水農疇磽瘠少逄年
顧予居里號繁勝舉目只為鄉思牽
董役河上風霾繼日
奉遲地冷日蕭騷野曠林疎風怒號畚鍤一聲趨蟻垤
旗幡四面落鴻毛黃埃成穗坐還積綠鬢欲絲歌漫勞
暫閉柴荆如避宼江湖歸思入漁舠
排岸判官以荷花為貺書五十六字以謝
江國芙蕖夏最繁臨隄每見尚盤桓清淮况是稀疎有
江萼爭教取次看曉艷不隨生意絶孤根寧減舊時安
主人知我江鄉客弗忍池邊獨自觀
九日上兵部
重陽無酒上高臺冷對西風笑幾回雖信佳辰從古重
不知今日為誰來忽聞天外清歌發云是淮邊曲晏開
自歎弗如籬下菊此時翻得伴吟杯
謝徐屯田惠海味
儒腸多病怯肥羶海産從來獨所便淮甸風宜乖素嗜
江鄉水品憶經年分甘已佩公情重加飯寧須俗禱虔
食箸不停資大嚼免教饞吻鎮流涎
常尉擕酒饌就部役所見勞
酒蟻清香綠琖飛河魴雪縷玉盤肥三春花草殊南北
一笑乾坤外是非膏血生民勞版築筋骸薄宦走都畿
陶潛此日方蕭瑟那啻籬邊遇白衣
詠鴈
乾坤搖落滿風霜候鴈來時道路長玉塞哀音驚遠戍
滄洲寒影伴殘陽燈前客鬢愁雙白天外鄉書斷一行
莫倚善飛江漢闊暗中矰繳絶須防
立春後連雨
東風自動故園枝未見終朝不雨時遮莫年光浮水嫩
定應春色上花遲山川慘淡隨人意車馬艱難誤客期
萬瓦煙青猶足慰始知井屋有晨炊
春日感懷
壯年不覺登三紀正月如今過一旬人夀短長難定凖
春期九十更逡巡縱當簿領無餘暇自合眉頭且強伸
况值山城公事簡不謀笑飲是癡人
獻知府張少卿
當年直氣吐虹霓因使平津位晩躋大筆驅馳爭化匠
纖機擺落得天倪名隨婺女雙溪遠詩壓休文八咏低
官是諸卿郡山水志完寧獨在公圭
邑齋偶書
作邑窮山奈拙何簿書期會損天和卻緣衆醉獨醒甚
翻覺同舟敵國多豈顧有人張巧舌第憂無術拯頽波
偏親垂老妻孥少獨愧淵明歸去歌
寄題甘露寺文岳上人環翠閣
鐡甕城邊古道埸近來人說贊公房江盤北固山形轉
雲抱南朝樹色蒼世外青鴛誰結構坐間紫鴿自回翔
十年滯客空吟想未識諸天在上方
送吕貫中
陋邑相逢樂且敖一枰纔了又丹醪酒因校戶知君大
棋為論饒覺我高忽對溪山揮别袂卻憂棋酒寡同袍
勉哉各努當年力無使功名見二毛
寒食值雨
山城寒食已冷落更值暴雨過園林餘花似對晩春泣
好鳥時傍殘枝吟况逢節物宜笑飲莫待老大惜光隂
明朝雖晴未可出溪水溢路浮泥深
送郡判鄭世表庫部奉使陜西
心馳關右氣軒軒笑著征袍謝别樽面對延和知遠器
力城東洛是名門邊需前去勞多算疆事歸來聽一言
洮隴居人瞻漢使此行知不為河源
久雨不果行樂偶書短篇自戲
年來窮山少見日十日陰雨一日晴春色于人既無分
酒徒與我宜違盟林花及時亦自蘂山鳥應節猶知鳴
况復吾生異花鳥何為對景如忘情
粹中先輩以甘雨時降兆為豐歲過形雅什猥推
凉德輒次元韻以答來貺
字人亡狀序宜愆何意天心獨不然甘㴻未嘗差十日
豐儲應使足三年井廬但覺塗歌溢水旱寧憂牒訟煎
自是化工蘇百榖誤褒多謝邑中賢
元卿舟次丹陽讀予與諸君前年送别聮句因作
以道南還愆期之意遠垂寄示輒依元韻和答
歸舟南過練塘時重閱前年送别詩人世闔棺方始定
客程流梗固難期君還里閈尋三雅(諸君尚在東白)我尚山城
守一枝(今予獨處浦陽)涵碧春來應倍好何緣吟對舉清巵
以詩還府推楊學士無為編辱佳篇見答謹次元
韻和酬
貪諷高吟日幾回辭珍轉覺意逾瑰子雲天禄慙餘地
工部花溪揜舊才渴肺喜因秋水療病眸驚對夜光開
今朝那獨誇榮貺更貯私囊耀後來
秋日詠樓感懷
公踰四十氣方強未怕秋風作鬢霜人物此時仍富樂
襟懷無事可悲凉嚴塗行取青氊物末路寧同白首郎
滿目溪山宜曠望醉提北斗挹霞漿
搖落秋旻一望長浮空顥氣白如霜樓頭待月郡城晚
水底有天江國凉郤恨人生如寄客未容年少即衰郎
除非爛醉酬清景莫惜千金換斗漿
和人食橘
洞庭一夜落清霜枝上新苞葉底黃摘去金沙搏作顆
剖來玉露結成囊嶺頭梅小酸無味渭北棃麤冷欠香
合薦甘馨調鼎實未宜登俎奉君嘗
戲贈孫師尹
是非不到酒樽邊樗散誰呼小謫仙天上浮查空有路
人間種秫獨無田花明綠野吟毫秃月近青樓飲帽偏
姓字未勞金簡記聖經方倚大儒傳
程舅夜見過
風雨衡門此夜開羊曇喜報謝安來病眸強對題詩燭
感淚頻添話舊杯江上索居空歲月渭陽故事未塵埃
不眠且聽寒更坐日夕相過復幾回
苦寒
南雪今年幾尺高林飛壙走亦嗷嗷閭閻易冷無煙火
巢穴雖空有羽毛對客懶能傾凍酒令人自媿着温袍
何當萬丈縫狐貉寬作良裘覆汝曹
謝知郡郎中惠酒
禄鍾不滿俸錢慳伏臘纔周聚族艱僅足晨羞供色養
未能日飲樂慈顔醇醲獲奉偏親夀珍重緣從太守頒
詩雅百壺誇寵贈豈如公惠敵丘山
梅
牆邊幾樹玉參差照眼幽花冷自宜香陣晚交風破蘂
粉花朝濕雪融枝故人消息從誰寄造物生成似我遲
且慰蹉跎盡詩興江樓閑笛不須吹
寄劉道秘書
夫子文章老更工六經俱逹一身窮為逃州縣時情薄
不問田園歲計空别酒正思傾夜雪書郵忽喜寄春風
遙知父子傳家樂郤笑當年論異同(子舍良賢尤得家學)
春盡
江花飄去不留春海燕飛來獨語人局促年光花過眼
飄颻生理燕謀身壯懷已入雙蓬鬢樂事還成一窖塵
唯有濁醪存妙趣不容憂喜擾吾真
涵碧閣東陽山水佳處予聞且久獨未能往近得
進士與邑官唱和詩讀之景物依然如暫經目因
次元韻附諸篇之末云
山水相和碧色鮮中間飛閣插雲端水聲噴薄如孤瀉
山勢巉巗復對盤吟恐昔人精魄笑(劉禹錫方干詩在焉)到疑盛
夏骨毛寒流觴已往雙魚在懷古探竒兩事干
依韻答元卿
手把君詩媿暗投為論昔會覺難酬巨杯既醉行無算
大句相鏖敵固求别後溪山應故態近來寤寐憶前游
致身不早真吾恥猶喜清驩尚黑頭
某蒙太守盧公惠酒因作詩以謝公子仇香遽賜
光和復次韻叙事酬答
予懷天地惠何慳頼有仁侯念拙艱塵土未嘗輕俗狀
風霜多為霽嚴顔兵厨美釀纔嘉貺子舍清吟繼寵頒
詩酒而今諧素嗜更兼春雪滿羣山
張君枉道顧予因書短篇以答來貺
煌煌肉食有高冠附者如馳順坂丸吾子與時誠異嚮
窮山為我肯相看更煩溢幅投璣琲自媿無門借羽翰
努力窮年求禄仕而今行路倍云難
某前日以鄙詩叙謝通判國博特垂寵和謹復依
韻上答
夫子文章卻異端横流遏盡見平湍間于風雅能臻極
粹甚圭璋不假刊累句輒嘗論盛美賜篇還與作榮觀
起予自媿無商學何敢言詩向杏壇
送同年周濤赴吉幕
廬陵風物素稱繁幕府雄誇列郡間從事有才詩筆健
平時無警檄書閑清吟良足償風月曲讌應頻醉髻鬟
行矣功名及年少未宜留意屬江山
和通判國博和金華著作陪知府少卿遊北山韻
盛府年來訟缿空等閑深入亂雲中驚禽引避前驅旆
寶刹幽尋數畆宫飛蓋塞塗溪影雜行歌聒地谷聲通
東陽屈指風流尹前有休文後有公
旱秋喜雨
風吹旱葉作秋聲凉氣微從雨脚生赤地黃埃歸一洗
寸心遠目覺雙清乾坤應救街前暍黎庶如逃釜内烹
我喜南窗無俗物葛衣飄洒體還輕
東陽九日寄浦江同寮
重陽獨步上層巗目斷吾疆尚載瞻人世只能愁杜牧
菊花豈解憶陶潛吟無舊友辭多感飲為佳辰量倍添
旅宦七迴逢此節旋銷壯歲似磨鎌
次韻國博九日
秋光未老已風酸還似春來料峭寒酒琖莫辭今日醉
人心况是在時懽佳辰從古逾金重遠岫登高見黛攅
且學牧之開口笑休因菊蘂淚闌干(白傅有眼看菊蘂重陽淚之句)
東陽吳氏昆仲並薦詣闕
予昔嘗推二子能試篇每出輒嗟驚文章即日開鵬運
兄弟同時醉鹿鳴樂善自憐心不負知人獨喜眼偏明
來春早附登科錄甲乙應聮舊姓名
題公節醉鄉亭
莫向醉鄉尋畔域古今容盡太平人沈酣天地來同處
脫略衣冠去卜鄰一境斷無車下土四時惟有甕頭春
虚亭未敢從君飲猶欠陶公漉酒巾
冬末郡學感懷和韻
我向榮塗倒足行折腰尚可代深耕嗟君二紀差高第
猶爾三冬伴後生壯志幾多成墜鵠明年四十趁啼鶯
金章衮衮從韋布窮逹何時不逓更
祠部集卷六
