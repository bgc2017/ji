祠部集卷十九宋強至撰
狀
代上施待制狀
右某自督漕舟鎮繁使部居靡定所日無少閒職是音
縢之缺然曠諮德履之安否恭以某官稟氣間傑為時
聞人由妙年而取甲科不累日而都顯位外臺重使誠
曰藉才之司内閣詞臣决非久次之地行膺迅召亟踐
元台顧惟孱微有所棲倚
代上潤州知郡曹殿丞狀
右某近者伏遇某官駕言于藩道出兹土輙緣門下之
舊履獲坐隅之親方敘感悰遽零别涕惟兩轓之税駕
聳雅俗以瞻風仍審剛辰已開尊府宿官兹限馳賀無
階恭以某官職貫幾深量函剛實雄文取重于時論大
雅追還于古風圭衮儻來靡嬰于素志江山有助不廢
于清吟而况先一州乃大用之基為三公繇此塗而出
行甄治狀入對王休列職近嚴副時傾矚俛惟孱懦最
辱奬題企頌兼常文陳匪悉
代上本州知郡虞部狀
右某自除近屏久偃故廬輙緣恭梓之由屢叩訟棠之
下備蒙優顧隂激懦衷為郡事叢貢書禮曠仰惟坐鎮
俯順生經恭以某官親遘熙朝洊揚膴仕紫垣應宿早
歷于清郎秀野班春聊蘇于雅俗行膺宸選少慰人言
伏望上為國家精調寢餗
代上致政相公狀
自領守麾日棲鈞庇仰惟吉履俯萃醲休恭以某官道
著將明量函方重出應千齡之旦來翊兩朝之功天下
既安巳休于廟略宸衷得請遽致于官榮
代上新知南京歐陽龍圖狀
某士鄉近器儒世緒風頃繇天幸之然獲綴賢科之後
輙階素分嘗覯清塵旋緣位貌之殊邈有霄泥之隔自
視冗外不敢貢書而凟尊日聞軒翔徒爾望風而竊抃
伏審祗承恩詔出尹留都某適督漕舟矧往來之皆道
復欣里開將鎮撫之焉依榮幸兼常企瞻倍切恭以某
官際天藴識名世標才中外洊揚明哲一致主盟吾道
於變文章之淳昌言當時幾臻風俗之厚尚緩台衡之
拜聊司宫鑰之嚴然父母一邦不足充天下之望而領
袖百辟行以副上心之傾
代上柳侍郎狀
叨紆守紱獲邇侯封如憐洪河日所蒙潤不遠數舍缺
然貢音伏惟鎮撫雄藩綏寧泰宇恭以某官早紆賢業
親會聖辰挺忠諒之一心出誠明之正性華要之選翺
翔巳周訟樹班條寧容於滿歲公槐正位行在於匪朝
代上錢内翰狀
徘徊未路荏苒外麾日為吏事之勞分絶朝遊之齒自
視冗散罔敢片言之凟尊豈圖高明遽加餘論之垂飾
諒其愚介謂可甄揚遐佩恩暉陰盈感愫恭以某官忠
諒許國文章世家親逢聖期獨膺賢選究國體而指人
事巳極著篇之竒潤化神而輔帝猷佇觀行事之效矧
禁林之上笏即台衮之便途匪朝登庸為世休福
代上昭文相公狀
適抵官局遐企台光去國非遥盡出大鈞之賜貢書差
緩重干上衮之威伏惟燮調氤氲翕受禧福恭以某官
際天藴識名世標賢以文章取甲科以忠誼結明主向
專將渥之制力底寇巢之平衣冠百工大大臣之能事
富庶四海見真相之偉才
代上潤州曹殿丞狀
奔馳吏部密邇侯封間輙貢書而凟尊遽蒙記室之還
教拜而伏讀藏以為榮伏惟鎮撫善藩綏寧泰宇恭以
知郡殿丞夙鐘間氣親遘熙辰父母一州不足充天下
之望旦夕中詔行以副上心之傾徊翔顯途暉映當世
俛惟孱懦鎮託甄題感臆所懷名言匪悉
代上王承旨狀
一違牆宇尋蒞方州有簿領之裝懷寢成冗𤨏顧音縢
之布問坐致闊稀伏惟某官業術精奥方格淳修學足
以挹軻雄之源行足以蹈淵騫之軌親逢文雅之會優
冠秀廉之科華要洊揚聲光以綽視草玉堂之署密奉
辰猷調元金鉉之司行被神化
代上交代郎中狀
伏審入奉宸緡出紆守紱夫何榮幸輙預交承善政缺
然靡尤於既往高賢繼者當俟於更張方覩除書之來
因馳賀牘之晚恭以某官學際聖閫才為吏師泗當淮
服之衝佇凝於治狀歲上甘泉之課首被於恩章咨覯
非遼欣瞻倍切
代上畱守龍圖狀
就蒙恩詔移領邑章往來江淮顧舊學之幾廢委寄民
社於有政而曷施尚幸單蹤早棲大庇高明有造諒舊
物之不移鎮統焉依幸孤生之有託行瞻大旆增忭寸
襟
代上柳龍圖狀
把麾侯服遠跡賓除徒然德誼之傾缺爾牋縢之奉仰
惟純履舉萃醲休恭以某官盛業熙邦雄文經世席兩
朝之宸眷夙著耆明踐内閣之官榮行聞登用
代上潤州曹國博狀
猥𤨏無堪惷頑惟舊乘以吏曹之冗缺然牋牒之修伏
蒙自損達尊時占勤教而復諒其孤進之自絶有先容
之為府矜滯蹤力發薦口常自策於駑猥庶託稱於奬
提伏惟鎮撫善邦綏安泰宇恭以某官直清不倚莊重
自居才為吏師名重物論東南之屏聊布於寬條左右
之廷渴聞於正議行承温檢驟陟顯塗
代上南京歐陽龍圖狀
某早會石文寖階下列出繇寒士之目樂聞大夫之賢
若夫作世之宗師立朝有風采逖聽輿論率歸巨公如
揭日月而行孰不仰望居為秦楚之隔未嘗進趨比者
伏遇就奉詔音出觀藩政夫何恭梓之里獲被訟棠之
風敢緣幸會之機以紆平素之願恭以某官德函剛實
識貫幾深道簡上心聲聞天下而自振藻書殿代言禁
廷文章大醇坐復古道制作一出立為人模固宜暢鈞
軸之弼謀廣幅員之休祉尚淹符冊屈布寬條然祕殿
侍臣寧久外補而上台貴仕行被外庸副國倚毗協時
瞻矚
代上知郡郎中狀
比者知郡郎中得請宸疏奉安親兆暫還僊墅兼侍夀
輿自使旆之戒塗即秋霖之綿日稔獲晨昏之奉諒忘
跋履之勞仰料冲頤翕臻純祉恭以某官體凝簡重氣
迪醇深親逢復旦之期寖踐列星之位晝繡旋里兹極
於時榮昔𥜗興謠方繄於風治
代上端公狀
近者伏值某官臨督通漕留止屬封俛惟冗遭適備下
吏獲委草茅之賤屢趨旌棨之嚴使車南轅倏兹累月
官簿盈案曾無暇時第馳戀於門牆廣布誠於牋牒伏
惟坐籌大計舉萃龐禠恭以某官道具粹醇器函剛實
早紆賢業自結主知總金穀而贍中都久茂風績秉鈞
衡而調大化遲膺册書眷言單𤨏之蹤訖望埏容之賜
代上宋内翰歐陽龍圖狀
祗奉臺移往提河役奔馳俗狀畱止治封伏蒙忘宗工
之顯嚴顧郎曹之散冗外厨五鼎靡獨享於豐珍清酒
百壺並曲加於撫勞比需訖事亟往拜嘉一瞻體貌之
尊少叙腹心之感遽被上官之命俾從他郡之行鄙願
頓違愚衷第切伏惟坐班風教翕萃福禧恭以某官上
天元精清廟偉器高文經世亮節在廷鉤姬孔之聖微
發為事業輔勲華之主德動罄謀謨暫淹公輔之才出
鎮藩垣之寄行膺徽册登冠中階益隆宸扆之知庶協
朝紳之議
代上文相公狀
伏審還印宰廷領麾藩服肅使旌而就道露公冕以觀
風仍即便時已開尊府恭惟某官器函剛實才貫幾深
出對休辰進更顯仕密藴廟堂之略往分邊閫之憂旋
總計於漕臺亟陞華於延閣殿坤維之劇部尋被更書
掌樞幄之繁機未嘗坐席遽膺宸詔改貳台司值強敵
之不咸嬰孤城而自守獨形忠憤請殄姦妖果廟算之
萬全破寇巢於一舉晉公平蔡宜位絶於官師傅說賚
商以道開於人主登庸賢俊振拔滯淹拒塞幸門追講
闊典少見大臣之能事弗殫真相之偉才懇瀝讓封願
還幾政雖斷章趣戒重違金石之誠而俞命隨頒聊付
圭符之寄加尊八座均逸陪京諒五月之政成復三篇
之冊拜
代上兩轉運狀
寄身節下日棲蔭宇之濃董役河濱斗曠音函之奉抗
塵客而亡狀企使範以增勞伏惟主計多餘嗇神增裕
恭以某官郎垣碩德王國偉才親遘光華之辰備伸久
大之業綢繆利柄矧風績之茂焉趨走詔音行恩章之
嘉止
代上張端明狀
昨者沿牒上臺假塗大府企門牆而竊抃將卜嚴趨貢
牋牒以凟尊預紆下悃伏惟被細書之温厚移巨屏於
東南阻叩坐隅徒瞻廷表豈謂廟堂之量廣不遺塵土
之跡疎首占鈞函仍頒釋部拜嘉甚渥撫巳增榮伏以
某官方格淳修業術精奥高文大策蚤踐於賢科至論
昌言有禆於聖世旋持荷槖道陟嚴塗司内命於禁扃
方殫儒效暢偉謀於計府巳集邦須輟祕殿之華班分
左符之重寄民瞻滋切上意方傾遽遘親闈之悲差池
公衮之拜然萬鍾及養足少抑於哀摧儻細札奪情庶
兩全於忠孝
上徐都官狀
昨調天銓始官淮服風波起乎萬狀初驚宦路之艱塵
土萃于一身因識掾曹之辱若乃接人情之至術治獄
事之大方侗然而愚罔所知嚮備蒙教勖僅保傾危以
至陰沸滯蹤力開薦口皆重恩之難報第孤抱之知歸
去德彌年瞻風惟日悵簿書之犯慮汩沒無休顧牋牒
之問安缺疎不講分從譴怒自爾擯遺何長者優容之
深出微生忖度之外兩頒勤誨愈篤曩懷固始望之大
踰加積憂之頓釋仍審協宣寬詔增裕冲襟恭以某官
莊重粹温剛明精敏關掌郡治尚鬱高賢之資鉤深聖
微行躋太史之局其為慶幸曷盡敷陳
上陳主客狀
某承學不優宿官亡狀當淮州之雜會决囹圄之重繁
慚磔鼠之微能訖無智慮挾籠狙之小數間得事情其
如鄙訥少文羈孤寡援第慤廉而自守雖顛躓以誰憐
散木之出溝中匠無顧者棄芻之委道上人皆踐之尚
繄吏局之卑正隸使旌之下時矜寒素弗忍擯遺坦然
開至公之懷舉以堪一邑之寄發蹤自始論感無涯遘
外計之需才遽嚴麾之易地心傾恩館戀極疲軒伏惟
順泛齋舲具綏泰宇恭以某官器能膚敏風業宏長親
對休辰洊揚顯仕按簡書之輕重方及朞年董金穀之
輸將驟移南服矧時論以剛明推重主上以忠誼知名
行聞被優詔於塗中趣還轅於闕下亟更大任少副羣
言
代上揚州張學士狀
千騎過郊向諧瞻覯貳車監郡鎮若將迎間參决於簿
書因寖稽於牋牒伏審肇開尊府肅布寬條密接化封
日聞治狀歊炎貫序燕寢飡和恭以某官學造聖微識
探經奥對休辰而逢吉躋顯仕以揚光預計財闈茂經
畫宣風漕節多所澄清久簡帝宸洊紆守紱露章按罪
巳著於威明增秩疏恩行膺於甄擢
代上省主并二漕狀
庇迹崇麾尸官再歲五能俱短固乏於寸長一个無他
或矜於小善被文移於計府鬻籍入之民家奔走道塗
淹徊日月覬成拙效罄竭微勞以訖事經敢希賞格偶
獲免於瘝曠幸不辜於使令報知已之心雖堅於金石
助公家之利何啻於涓埃遷次一官兹誠始望之外挈
提孤跡更頼剡章之明恭以某官道廣進人恩隆成物
開推轂之言味多所揄揚發踰衮之褒華願加慰薦庶
令駑猥足企龍光苟無似之叨榮則有能之知勸深懷
厚德第劇愚誠
上廣德知軍袁郎中狀
頃以諸生最蒙優遇居常策勵報稱奬憐再舉登科尋
喪慈母一官來泗遂為冗曹跡久去門牆之嚴名不徹左
右之聽謂由疏賤從爾擯遺企軍壘之剖符自淮州而
假道首傳勤誨愈篤曩恩損齒爵之達尊屢紆騶御顧
州縣之勞職俾侍坐隅而復垂憫滯蹤許開薦口始終
被惠感服無涯恭以某官才貫幾深器函剛實守麾最
樂聊布於寬條公衮儻來靡關於素志行旌善狀亟陟
嚴塗
上代許州相公狀
伏審繼列讓封願還幾政奉宸緡而得請露公冕以宣
風因瀝愚誠仰陳台睠況朝廷有達尊之訓廟堂有絶
禮之嚴豈料厚慈兼持謙德親命記室回貺鈞函拜伏
究觀驚惶失據恭以某官天民先覺王佐偉才出對休
辰進揚顯仕更弼謨於兩府聳烈業於本朝寖簡上心
登冠羣后拔賢俊以開治路抑權豪以閉倖門佐闊典
之未行殫豐功於巳試懇辭上衮出鎮巨邦矧巖石具
瞻尚思於鈞造而陜郊處外行被於詔還
代上龐昭文狀
自塵下士之列蚤出大賢之門旋庇台光寖陞郎位悉
心圖報思樹立以無階造物誤恩亟甄提於不次擢自
計廷之末董兹漕節之繁去國非遥誠荷洪鈞之賜貢
書差緩懼干上衮之威伏惟坐論猷為力宣利澤神明
所相福祚載蕃恭以某官業履崇高智謀光大抱廟堂
之偉器挺金石之純誠出對休辰進揚顯仕更弼謨於
兩府聳風烈於本朝獨深真主之知首宅元台之序圖
講至治薰陶太和百度清明羣生舒暢稷卨視已儀刑
列辟之先堯舜吾君拱揖法宫之上躋宗工之極致光
信史之直書曾是冗微最叨奬遇庶成毫髮之效訖稱
埏鎔之仁
代上柳龍圖狀
曏緣崇旆戾止陋邦適佐郡符幸通謁舍不遺門下之
舊屢獲坐隅之親造使車之西還倏彌年所顧官簿之
堆積缺貢信音伏惟坐布寬條誕膺純祉恭以某官冲
襟有裕亮節不回明哲于躬具存大雅之美典刑在事
允藉老成之資獨臨端朝自結真主履官階於延閣冠
鄉列於禮司藩服一麾暫勞於王事詔音三節行簡於
帝心
代上李兵部狀
比者進承恩詔往領計臺自江而東厥賦彌夥矧惟封
蔀隣小醜之繹騷宜有經謀贍一方之支度豈圖繁使
遽假菲才獲幸於天借棲有地恭以某官器函剛實識
貫幾深早邀聰哲之知出總東南之漕剗去宿弊樹成
親規董淮海之輸將適凝風績副京師之供億行被褒
章紀美王常增光相閥
代上安撫舍人狀
伏審宣命列邦著聲近署揭使旌而就道聳侯服以傾
風拜德有期實天與幸恭以某官器函夷雅道具粹醇
言施當世而可行學質古人而不謬帝念東南之郡民
罹水旱之年屈邇臣侍從之華奉承明詔將天子惠綏
之意慰撫羣元某適守陋藩行瞻上笏永言企抃曷究
文陳
代上張學士狀
早繇寒士之目嘗出大賢之門尋冒俊科寖陞閨籍第
銜恩而有素怵論報以無階而且跡久去師牆之嚴名
不徹閽人之聽謂由疎簡從爾擯遺會督府之剖符自
陋邦而假道獲瞻威采愈篤顧憐何天幸之復然續恩
暉而有所外臺轉給方渴於英才明詔褒優亟還於要
職俛惟官次得隸使麾新命傳聞寸襟竊忭恭以某官
道先民覺學貫聖微夙躋朝弁之華久列書林之選主
知物論率高恬退之風賢業忠謨行罄將明之效
代上揚州知府學士狀
伏念向從遠宦方復故棲夫何恭梓之邦獲被坐棠之
化巳浮單舸將次近封拜德有涯實天與幸恭以某官
才謀高亮器識宏通早陞朝弁之華旋被書林之選郎
垣久次素高恬退之風帝詔趣歸行懋褒加之典餘須
瞻伏以訖悃悰
代上致政杜相公狀
南郡下僚西州末介被臺符而奔命曾靡寧居遡材館
以馳心第勞景仰曠修牋牒上凟燕興恭以某官河嶽
上靈瑚璉茂器懿妙文而表世端亮節以在廷股肱兩
朝體貌一德歷豐功於巳試避要路而弗居珍策熙邦
備見將明之效安車就第益全恬退之風素里揮金聊
追於逸致青編載筆增美於臺書
代上江寧府郎待制狀
冒職云初究心乃事仰止燕言之美缺然牋牒之修伏
惟吉壤觀風冲襟毓粹恭以某官識深經奥學造聖微
言施當世而可行道質古人而不謬厭司内閣之待樂
駕兩轓之遊圭衮儻來靡嬰於素志江山有助不廢於
清吟行被詔歸驟光柄任
上南京通判都官狀
頃在鄉閭嘗依師席訖無優學止綴下科遂參冗吏之
遊誠玷先生之誨當淮州之雜會决犴獄之重繁跡久
去門牆之嚴書不徹左右之聽謂由疏賤從爾擯遺近
偶北轅輙嘗進謁伏蒙忘其位貌之隔視若子姓之親
曲以顧存優于奬最旋違盛德增企寸心恭以某官學
鉤聖微聲重時論關决名都之治聊以康民延登袐館
之華乃為宜職
代上田省主狀
近緣臺檄往督漕舟止神甸之近郊無由越進企恩閎
於一舍第效臺趨因紓瞻嚮之懷仰凟高明之聽願登
翹館釋戀疲軒遽錫公移俯從愚悃逮通名於謁舍旋
拜德於賓除伏蒙損計相之達尊顧郎官之冗列虚襟
引納更僕優延省已毫毛之輕衝恩山嶽之重自還吏
局增想台儀伏惟坐籌邦計之繁翕受天和之粹恭以
某官民靈先學王佐偉才親遘重熙之辰蚤躋特達之
選兼禁扃之華序領財府之劇謀富國康民皆出著篇
之舊經邦致主行登秉軸之崇
代上青州文相公狀
伏審出臨治屏巳整齊艫鐃鼓沸川允極行暉之盛壺
奬溢路前知輿望之濃矧在冗僚最叨巨造淮壖雅守
獲在於便塗道左瞻風庶伸於下拜日需台旆竊忭愚
襟
代上判監檢討王學士狀
自阻緒言旋嬰細務第瞻書殿之貴差緩公函之修方
春肇和所履綏福恭以某官術業經遠文章世家親逢
聖辰早暢賢藴譌文缺簡參藏寶之刊修善教素風兼
成均之早育少殫儒效行被帝咨亟踐嚴塗繼陞顯仕
伏望為國自籌以時考祥
代上王承旨狀
枵淺之資冥頑惟舊頃緣吏役嘗拜台儀鈞造特深有
容一介之技天幸何薄不出大賢之門殆遠貳於州符
復累從於臺檄奔命弗暇貢音絶疎尚繄全度之寬靡
誅苛禮之失伏惟總司内命誕萃繁禧恭以某官識宇
閎通才謨高亮蚤甲儁科之選亟更書殿之游洊歷班
榮密謀邦體以至提綱憲府作尹天京旋出殿於邊藩
益茂凝於風績甘棠勿翦方惠政之化民零雨既濛既
介圭之脩覲上心宿注時論僉歸金鼎調元行顯持於
宰柄玉堂視草聊首暢於宸猷
上裁造太博狀
右某自遠師牆鎮膺吏局日臨鞭扑之囂冗坐致音縢
之缺疎仰跂恩暉第盈感戀顧歊炎之在序諒燕起之
惟時恭以某官識貫幾深德函剛實出納關慮誠屈高
賢之資校讎需才行歸太史之局俛惟孱陋永托甄題
伏望上為邦朝精調寢餗
代上省主張端明狀
右某向奉朝參嘗修板謁世蒙授進之賜跡免凟尊之
嫌闊絶台光倏焉累月棲遲旅次邈矣一涯曠敘暄涼
仰諮寢味恭以某官夙鍾間氣親遇熙辰秉忠諒之一
心出誠明之正性入尹京邑進居樞廷允極將明之資
以基太平之業然而國朝重選主計為艱金穀大司得
才則濟意先財府之充給即議冊書之寵加匪朝登庸
爲世休福伏望上爲邦社精調宴興
祠部集卷十九
