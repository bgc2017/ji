祠部集卷二十一宋強至撰
狀
代問候文相公狀
迎塵牋牒仰凟鈞衡兩兩台星諒迴扵鑒照巖巖尹石
彌極扵企瞻伏惟坐論萬事之機翕受百祥之粹恭以
某官代天鉅業名世偉才冠羣后扵中階總大猷扵一
體稷卨維已治安率土之濱羲軒吾君拱揖巖廊之上
某夙惟駑猥嘗荷埏鎔適居冗外之聯阻伏凝嚴之地
代問候運使郎中狀
貳職扵藩宿官無狀比緣崇旆出按屬城道繇陋邦日
瞻高矩去德未幾馳戀彌深曠奉牋函仰咨寢餗恭以
某官盛德之後元精所生紓賢業扵端朝踐郎曹之正
列尚淹柄任暫領漕權運心計扵無垠適資幹濟取民
藏扵既庶行㡳羨盈貯簡宸衷驟陞邦署
代問候發運大諫狀
向按屬城迫道途之勞止遐傾蔭宇惕牋牒之缺然伏
惟溽署貫辰粹襟迪吉恭以某官民靈先學王佐偉才
由妙年而取甲科不累日而都顯位以至躋天閣之密
侍兼諫垣之要班主知素明賢業彌劭差緩登庸之邦
屈持通漕之權然金榖羨盈已富王都之計而均衡密
勿行居台席之崇
代問候發運狀
寄身使節職守藩旟撫弱植之疇依企餘光而日甚向
沿臺牒曾靡定居仰奉郵音倏成懬禮伏惟坐籌大計
舉集繁禧恭以某官覺在民先行為世表早躋纓紱之
貴自結纊旒之知寵寄兹隆聲光愈綽籠山海之貨方
洽羨盈充邦國之須適繄幹濟行疇茂績亟踐嚴途
代問候發運孫大監狀
解去山麾朅來上國尋嬰人事之冗間奉朝趨之常南
望使臺纔遠千里内省書扎不修累年簡棄乃宜兢慙
何補伏惟坐籌大計參萃繁禧恭以某官名重薦紳才
兼數器寖揚膴仕獨映榮班總山海之輸將尚煩劇任
瞻邦家之調度行錄茂功輿言所符柄用非晚
代問侯許端公狀
近者伏遇某官告成歲課入覲天威因假道於屬封獲
趨承於嚴旆宿官無狀第引領以傾風貢問不時徒靦
顔而增懼伏惟時暄貫序純履飡和恭以某官業履蹈
中才猶彪外勤勞十稔總淮海之輸將贍足大農經邦
家之支度已列霜臺之秘行登天閣之華翹企維深欣
愉曷罄
代問候南京杜相公壯
茲以謭材猥當煩使閱簡書而按治曾靡寧居奉牋牒
以問安已成矌禮伏惟水行貫序谷養餐和恭以某官
業履崇高智謀光大尊股肱之一體挺金石之純誠珍
策熙朝已底山河之靖安居就第遽遺圭衮之榮維衆
論之稱賢矧上心之圖舊就&KR1460;大政當叩於元龜善毓
粹襟庶全於永禄
代問候何舍人狀
惷冥無狀汩沒於時亞麾洙泗之交日迷簿領極目河
山之阻時曠音縢伏惟坐布寬條翕膺景福恭以某官
中和迪哲亮直秉彛學究天人文經邦國才為時而挺
出道遇主以大行載筆記言未殫於儒效露章請郡將
布於主恩雖光晝錦之行尚淹英衮之命佇膺迅詔還
踐嚴塗
代問候許州相公狀
猥瑣無堪生成有素亞外諸候之守日奉詔條仰大丞
相之尊懬塵牋牒伏惟布黃堂之政事卒泰宇之福禧
恭以某官勛濟王塗器包民極才為時而挺出道結主
而獨深首翔台路之嚴親輔帝期之盛登用良畯裁抑
貴權講潤典之所未行讓元功而不知有亟露章於宸
扆願還印於宰廷萬民具瞻方依於周尹一相處外俄
殿於陜郊幅員渴鈞冶之仁朝廷思體貌之舊行膺徽
冊歸宅元台俛惟冗微庶乞埏造
問候通判都官狀
阻侍坐隅倏彌旬浹﨑嶇末局固奔命之無休引遡崇
麾惕進音之滋緩仰維坦履翕受繁禧恭以某官名高
王朝學際聖閫貳車贊治聊鬱於聖圖細札須才行趨
於帝所
代問候青州資政狀
荏苒外麾徘徊末路門墻愈遠慮遺疏冗之蹤牋牒不
時懼凂高明之聽企台光而且邈馳愚想以滋深伏惟
静鎮善藩益綏泰字恭以某官際天藴識名世標才宰
樞廷之密謨專將閫之外制悉殚碩畫歷樹豐功天下
已安暫休于廟略方面之寄屈布於藩條諒五月之政
成即三篇之冊拜
回崔判官權縣
右某比者方效小官獲棲大庇偶沿臺牒暫領邑章撫
弱植以疇依跂餘光而日甚豈圖高誼猥貺瑶封何其
賁飾之多無乃謙撝之過永惟感服曷究名言
待答王待制狀
右某向嬰郡事罕奉郵音阻敘暄凉仰諮寢餗豈圖恩
奬猥占教文恭以某官經世偉才搢紳碩望時政有大
利害莫非昌言宸謨之日坦明多所潤色行膺鈞軸之
拜少慰幅員之瞻伏望上為闕廷精調燕起
代答秀州聶郎中狀
右某自遠朋簪向紓守紱豈謂不移鄉閈之舊曲有牋
縢之貽兼承坐布藩條舉臻茨福恭以某官早紓賢業
自結主知擁麾東南已擬郡治之最奉召旦夕行被朝
僉之榮伏望精調燕興俯慰瞻頌
代答趙虞部狀
右某近者伏遇被命出都假道過泗輒緣門下之舊屢
獲坐隅之趨虚襟以容雅眷無替而復諒其孤進每有
先容俯矜滯蹤力發薦口自遠去於德蔭庶少披於感
悰賤介遽還誨音首及拜而伏讀藏以為榮恭以某官
當代鴻儒薦紳碩望郎垣應宿早惬於輿言侯服亞麾
尚淹於遠蹠停宸檢之褒擢復相之光華俛惟冗微鎮
卜棲倚伏望上為宗社精調燕興
代答陳都官狀
居鄰善郡日庇餘光竊聆卓馬之朝入近蒼龍之闕未
遑馳慶先辱流音屬先序之方中企賢規而寖邈即膺
甄擢倍萬和調
代答知宿州朱司門狀
嚮繇順驛之臨嘗拜珍函之辱旋沿臺牒往督漕舟行
李淹徊日月逾邁抗塵無狀裁記不時恭惟順履初炎
翕情純福善藩布詔方著於能聲温檢須賢行躋於華
貫勉遵時序倍保興居
回諸官狀
王正謹始天吏肇和欽堯歷以授時稱漢觴而薦夀恭
以某官親逢盛際早歷榮階屬開祚之膺辰期自天而
集慶永言瞻頌曷罄指云
代答運使任學士狀
拜嘉至渥冐職如初鎮鞅簿書之勞絶攀臺閣之軓豈
圖恩照首占教文伏承給食中都餐和泰宇恭以某官
器凾剛實識貫幾深以忠誼結主知以文章重時論然
漕臺煩使誠曰藉才之司而書殿詞臣决非久次之地
行祗迅詔入踐嚴途
代答湯都官狀
向緣朝謁屢遘賢規去德未遐瞻風滋劇旋承新命榮
領使麾方列慶函遽貽誨牘恭以某官才猷懋美政術
修明早踐清郎之塗洊揚循吏之目第甘泉之最狀允
格聰聞甸甌閩之巨邦行旌治迹趨承匪邈企引兼常
代答王承旨狀
伏蒙遠紆公幹垂貺鈞函不遺外補之蹤曲損大臣之
體拜而伏讀藏以為榮恭以某官王佐偉才天元粹氣
以文章甲賢選以忠誼結主知飛緌金馬之庭早揚仙
貫視草玉堂之署密暢宸謨日奉威顔益隆體貌台星
兩兩行正坐於熒煌尹石巖巖自副時之瞻矚
代答淮陽知軍司門狀
伏審祗被恩書榮臨治屏寸襟增忭餘潤焉依恭以某
官識蹈大方氣陶至粹妙年結綬蚤著於能名列郡鎮
麾方凝於美政行甄最將亟踐嚴途某適守陋邦獲隣
善壞未遑馳慶首辱占音媿躍兼深名言非諭
代答招信羊寺丞狀
伏審肅即便辰已臨劇邑坐席未煖早騰治聲闔境相
懽謂得賢尹方兹竊忭遽辱流音感媿并深名言非究
代回新知楊州張學士狀
伏審就蒙細劄移鎮巨藩伏惟慶慰恭以某官才貫幾
深量函夷雅蚤躋朝紱之貴久踐書林之游領漕節之
輸將參財闈之經畫善狀連最高懷愈恬益隆天子之
知交上柄臣之薦尚稽顯任猶布寬條然主衮儻來靡
嬰於素志而江山有助行適於清吟弗須坐席之温佇
被鋒車之召未遑馳慶先辱占音媿喜交懷名言非諭
代答詳覆陳著作狀
伏審茂對明緡榮躋秘局伏惟懽慶恭以某官器宏才
博行潔文醇洊决雋科未紓賢藴掌漕臺之通庾遽被
更書由省戶以詳刑適當滿歲亟從宸陛之對擢踐道
山之游未列慶函首紆珍牘永言媿忭曷究名云
代答揚州張學士狀
近者伏值某官賀言于藩道出兹土獲賢規之覯止愧
主禮之缺然旋聞肅東剛辰榮開尊府將迎鮮暇日謹
教條之行企忭交懷尚稽牋牒之奉豈圖恩照首占誨
文伏讀以還兢慙靡措仍審肇班寬詔翕萃繁禧恭以
某官業履淳修才猷高爽踐書林之清切久别嚴途總
漕節之輸將累持重柄洊臨臣屏增煥豐功旒扆知名
素嘉恬退之節朝廷倚德行承迅召之音
代答舒州林龍圖狀
疆堠相望第風猷之仰止簿書紛委媿音記之缺然豈
謂曲代愆儀自敦高誼乘偃藩之多暇飭記室以占書
何其賁飭之多無乃謙撝之過恭以某官薦紳耆碩經
士偉才親對休辰薦揚美化登禮司之少列增重卿聯
參延閣之榮班有光儒效眷舒人之故國分漢守之左
符藩漢須賢暫勞於君重朝廷圖舊行被於帝咨
代答盧郎中狀
向塵賓席獲吏淮州適逄耆德之英出共本朝之理大事
决於庭下率任通明短才備於幕中訖無云補第積官
瘝之慮敢圖公舉之榮過被奬憐猥形慰薦旋違恩館
鎮奉臺符奔走道途淹徊歲月塵勞之狀早冗而可嗟
起居之音闊疎而不備寄顔有靦論感無涯豈謂自損
逹尊首頒勤誨拜而伏讀藏以為榮仍審泰宇甚休景
福如召&KR1727;以某官行推高爽識貫幾深付古諸侯之權
洊更重寄著漢循吏之目行光直書
代答杭州吕舍人狀
近玷茂恩驟塵劇使事經多目悉䆒寸心簿領盈前曾
無虚日懬紓悃幅少謝奬延豈圖乘偃藩之多餘飭記
室以占教祗服謙亮第勤媿藏恭以某官德履蹈中智
謀經遠蚤陟雋科之首洊揚仙貫之華載筆嚴塗壓司
於外命請麾要郡樂布於寬條然而先一州為大用之
階辭累日乃高賢之致鈞衡之委旦夕以須
代答新運使學士狀
伏審就解守符復持漕節顧惟無狀方此按章獲使範
之焉依增愚襟之竊忭未遑馳慶先辱占書祗服謙勤
第深銘著登車攬轡矧視事之初輓粟飛芻佇疇庸之
最餘留瞻仰以訖悃悰
代答青州相公狀
伏審相公光被明緡就更巨屏天下億姓雖失於埏鎔
京左數邦獲繄於鎮撫側聞成命竊忭塵襟因敘慶於
單函懼瀆尊於上衮豈謂忘公台之絶禮命記室以賜
書拜讀以還兢榮靡措乃審商秋貫序鈞履餐和恭以
某官社稷宗臣山河間氣均股肱之一體挺金石之純
誠備紓賢業之高亟踐朝班之劇廟堂之上雖利澤之
素行藩屏之間欲教風之親及即膺徽冊還秉大鈞夙
荷陶甄曷勝企抃
荅通判都官狀
自違盛德倏越兼辰伏蒙特忘位貌之殊首錫誨言之
重惕然拜賜藏以為榮伏惟順泛齋舲舉綏泰宇恭以
某官學請聖閫名高士林關掌郡符豈稱高賢之藴翺
翔書殿兹為美職之官伏望倍衛燕興少平瞻頌謹奉
狀申謝
荅知軍郎中狀
久阻賢規懬馳公牘豈謂秉偃藩之多暇命記室以占
音禮意過勤感藏增劇恭以棋官鐘氣間傑為時老成
軍壘班條衆起潜郎之歎璽書褒績行光循史之稱進
服徽章倍綏冲履瞻依之懇諭述奚殫
荅蓬州僉判方中舍狀
近會高車甫經陋邑夤緣世舊遘晤風期少釋愚心之
傾獨羞主禮之缺違顔未久占教致三自損朝廷之達
尊弗遺州縣之勞賤禮緣愛厚感與幸并恭以某官材
猷懋明襟致夷遠屈能大幕聊繄婉畫之精考謂嚴宸
行被華章之寵益綏燕餗庶副瞻祈
荅方寺丞狀
向以菲材之資久承旁縣之乏簿領勞止鎮汩於塵容
牋函缺然第傾於賢襝豈圖謙眷數枉誨音遠貽窮海
之鮮申貺秀林之實拜賜甚渥貢書弗時尚恃粹襟之
寬未識苛禮之廢恭以某官才猷肅給方格淳修劇邑
字甿甫成於美謂明廷考績行對於茂恩倍保燕興少
符瞻頌
荅方秀才狀
某名在州縣沮壯氣以無餘賤如塵泥分英才之絶顧
豈謂方君先輩特敦高誼遠枉珍函褒假過優諒緣於
誤聽庸愚自揣有激於加修炙溽貫辰燕興迪吉行攄
素藴平挹顯科瞻頌交深文陳非悉
荅范仇香狀
自遠朋遊倏兹累月徒勞吏職曾靡定居媿書禮之缺
然遽誨音之來止益知雅契之篤兼審粹襟之和恭以
某官方格淳修才猷膚敏大邑從政猶未朞年當塗交
章計在匪日
荅王交代狀
曏竊恩章濫紆宰紱考格垂滿治材本疎賴有後来之
賢將更既往之繆永拜新命稽修慶函豈圖隆謙先占
温教恭以知縣秘書氣得天粹學鉤聖微早交諸公之
章可知一邑之政上心嘉乃遽降於俞音萬目顒然佇
觀於新治益綏福履行服襃華感頌所叢名言非悉
荅東陽韓中舍狀
進膺明詔出宰劇封方列慶函繼紆榮牘兼承撫字之
隙坐擁福休之繁民口交驩適歌於新治官居甚邇幸
竊於餘光倍保宴興少平瞻嚮
荅滕廷評狀
某名在俗吏跡疎時賢青雲得塗因觀民足之遠黃綬
為邑益覺致身之卑敢圖高明弗有貴重親占温教欣
奉仁風讀竟感來榮存辱去兼審恊班寬詔坐擁繁禧
恭以某官道具醇全業包康濟歷試藝文之要連陞科
等之優别乘雍容豈需滿歲嚴塗陟降其在匪朝
荅丁著作狀
自違風槩再見歲除旋承茂對明緡顯陞秘局迄無暇
日阻列慶函敢圖通明弗爾簡棄遠頒温教垂賁寒蹤
其為感藏豈敢忘去恭以某官量函夷雅學探本源金
馬之廷方參於華序石渠之府行攷於秘文歲籥幾終
天和迪吉永言瞻頌曷究指云
回諸州守倅遠迎狀
國賓戾止適修迎榮之常道主勤斯遽枉撫存之問即
披賢矩併敘感悰
回不經歷州軍守倅遠迎狀
張旜表事莫遑枉道以瞻風搖旆馳心遽辱移書而講
好永言感慰第極銘藏
回移厨狀
方趨長道適次巨封過蒙主道之勤特置公庖之腆仰
銜厚眷竊謹中藏
代答滕廷評狀
偶逃官曠猥玷序陞敢圖名世之賢首講珍函之好誨
辭溢美感臆兼常恭以通判廷評學鉤聖微才適邦選
果符輿論之屬進列鼎科之榮别乘雍容扉需於滿歲
嚴途陟降計在乎匪朝伏望上為邦家精調燕餗
答福建轉運曹司勲狀
比玷茂恩併加誤寵擢司内命假尹中畿猥蒙慶問之
流第劇感懷之摯恭以某官才猷膚敏風績宏長領南
服之輸將贍大農之調度行甄美課益保粹襟
荅慶帥孫給事狀
伏審茂對明緡顯陞瑣闥側闈成命竊忭丹衷恭惟某
官經世偉才際天遠識蚤紓碩畫屢懋膚功旋易左符
暫勤西略總兵民於一道穏若長城肅號令於諸蕃晏
然外圉詔音非晚柄用其時少副瞻祈益綏燕起
荅雄州趙都使狀
伏審顯承恩詔增峻使聯首煩榮教之臨差媿慶函之
緩恭惟收勤遠略倚重要藩用威愛之兩端督戰耕之
大本坐陞禁衛行擁節旄感頌并深名言奚罄
代馮内幹荅鄭州王防禦狀
近者靈輿西引吉仗東旋往來要邦終始大事靡闕百
須之奉率繄千慮之周坐以享成居然備使仍首貽於
誨牘誠過篤於謙懷臣節益明兹不忘於忠孝君恩雖
大知有報於生成欽佩兼深名言非悉
荅棣州王學士狀
假尹神都之劇日費剸裁懷賢治壤之遐居深馳嚮迥
存高誼首貺珍題秋老氣清益綏寧於素履才完行潔
將陟降於華塗
回燕王狀
適驅軺傳甫次都圻猥蒙禮意之先特損書音之貺仰
銜撝挹增劇感藏
答副使狀
駕言单傳道出别畿特枉珍題良紉謙懷之篤弗遺未
介第藏感臆之深
答留臺崔籍庫部先狀
伏審茂對恩章榮持留憲未塵慶牘首降誨函仰重意
之所臨戢懦衷而無斁恭惟留臺庫部鍾氣間傑為時
老成暫均佚於分臺足增輝於列宿即諧參對倍切欣
翹
答耀州知府樂少卿狀
某素乏吏能繆參帥畫屬方祗於官局曾未列於公函
敢謂自屈名卿之尊不忘故吏之眷首頒温教垂賁寒
蹤伏讀再三感藏千萬秋炎尚熾時祉載蕃恭惟知府
少卿不世壯猷為邦雋老寬條所布方坐鎮於善藩大
政其咨行召還於舊德
盧郎中狀
頃備下僚僅彌朞歲沐仁侯之撫愛均國士之奬知遽
會露章堅求易郡俞詔隨下孤蹤失依尋伏枕於踰旬
方驚困篤迨解麾於舊服莫遂遮留鎮為吏職之榮缺
爾公函之奉仰惟純履舉集醲休恭以某官王國偉才
郎垣碩德甘泉奏治狀之最宸扆嘉老成之風行被褒
書驟陛近署
田省主狀
語才亡狀蒙顧有年何幸走於江淮倏淹徊於日月門
墻愈遠分遺冗外之蹤牋牒不時慮凂高明之聽伏惟
坐籌大計舉擁繁禧恭以某官才貫幾深器函剛實雄
文取重於時論大筆追還於古風親逄聖辰獨膺賢選
究國體而指人事已擅著篇之竒潤神化而輔帝猷尚
淹當軸之效矧計庭之上笏即台衮之便塗匪朝升庸
為世休福
又
恭以某官方格淳修才猷膚敏雄文珍策早奉對於大
廷要職美官遽垂光於當世傑識即以照今古重計足
以尊邦朝雖上知之甚明顧賢圖之猶欝主謀才府暫
繄經畫之竒兼秩禁扃聊穪文章之實矧觀已試之效
宜被非常之恩詔冊發中宰衡升用手陶坯冶之化大
副幅員之瞻開祚膺辰自天集祉某預外臺之將漕方
備屬官祝南山而捧觴夐違私懇
又
器能無取蹤跡本孤早被恩憐力垂振拔雖日馳牋牒
曷殫感遇之懷而鎮鞅簿書尚缺問安之禮伏惟坐籌
邦計翕萃天和恭以某官行潔性醇德宏業鉅高文大
冊優踐於賢科美職要官進揚於聖世兼禁扄之嚴密
主財府之經宜富國澤民皆出著篇之素秉鈞當軸未
紓經世之才矧給足於中都行奉承於徽冊
宋侍讀狀
語能無狀被遇最優迹久去門墻之嚴書再徹左右之
聽居常牽吏繼缺問安大臣之量猶江河能容簡曠小
人之背負芒刺第切兢慙伏惟宣布教條導迎禧祉恭
以某官夙鍾間氣親會熙辰歷更顯仕之光增重薦紳
之望欝胷中治安之策猶屈守麾樹天下太平之基行
登台席
李端明狀
支郡下僚西州末介跡一去門墻之峻漫歷歲時耳弗
聞訓誨之餘坐成愚陋宿官無狀奏記因疏豈謂自損
台嚴首傳教旨孤蹤知幸淪髓銜恩伏惟順履初炎翕
臻景福恭以某官夙鍾間氣親遘熙辰蚤陞祕殿之華
久踐禁扄之䆳華要之選翺翔殆周名重薦紳道結當
扆然文章之任已極於儒榮而鈞軸之嚴未平於物論
行膺徽冊亟宅上台
南京歐陽龍圖狀
按章郡邑鎮為簿領之勞馳想門墻俄懬音縢之奉伏
惟肅班寬詔舉萃繁禧恭以某官名世標才際天藴識
屯夷殊致明哲惟均自結中宸之知早躋内閣之貴幅
員億姓願託於國鈞藩屏一邦尚司於宫鑰時議雖欝
主心已傾諒五月之政成即三篇之冊拜
與王交代狀
近者使還貢書計已徹眎吏冗鮮暇續疎問安伏惟待
次多餘練神增裕恭以某官道具醇粹學探本原聚以
藏身為士君子之守施之有政得古循吏之風益輔夷
襟行光遠蹠他留瞻奉併訖悃悰
與王交代狀
末吏淹期方盈於媿汗高賢廣度遽錫以誨音審履春
陽益叢天祉終朝北首以須華馭之来曷日南軒俾釋
芳襟之望餘留覘拂併寫悃忱
發運張司封狀
解印小邦還臺累月京塵汩沒益嗟俗狀之勞書舍缺
陳第企賢規之粹歲華方晏福履攸寧恭以某官簡厚
凝姿中和秉哲周才足以了大事敏識足以照羣疑中
外僉言當踐嚴塗之祕東南重計尚煩碩畫之精靡俟
終更即祗迅詔俛惟瑣品蚤預同升欣頌兼常文陳非諭
河北運使李司勲狀
伏念某叢爾孤生斷無他術委身屬部嘗蒙慰薦之再
三碎首思閎未報生成於萬一自違門下承乏淮南素
號僻州了疎便驛怵音縢之不講第顔汗以無從竊恃
兼容之私弗誅苛禮之廢苦寒貫序恬養餐和恭惟某
官業履純修才猷膚劭蚤揚膴仕獨映熙朝眷言北道
之雄尤慎外臺之選亟圖籌畫專領輸將適此登車沛
然餘刃行瞻中都之費坐澄列郡之源雖使節觀風誠
周才之允屬而相門襲慶矧前烈之未隳即踐嚴塗行
參妙選敢因毫素用寫悃忱
樞密吳侍郎狀
恭惟樞密侍郎文經邦國學際天人親遘唐虞之盛期
獨懷晁董之珍策危言切指蚤奉對於大廷妙略參陳
適運竒於密幄登庸之選倚立以須迎日在辰膺時納
祉某素叨奬拂方總輸將惕馳慶以無階第頌言而滋
劇
副樞吳侍郎加禮部侍郎狀
伏審祗承制命增峻台儀進敡天子之光登踐春官之
貳伏惟慶慰恭以樞密侍郎氣鍾間傑道具大醇體安
素履之休德蹈黃裳之吉危言珍策講重計以尊本朝
勝算偉謨經遠猶而禆宥密早被先皇之用重膺繼聖
之知特錄精忠亟加顯秩惟是常伯以為亞卿逖聞成
命之行彌增寸襟之喜
代與發運楊郎中狀
進玷茂恩往祗煩使竊顧宦能之疎短寵愈憂深向陪
尹政之浩穣力隨神耗逃責弗暇投閒乃宜敢虞詔綍
之頒輙與漕臺之寄尚繄厚幸將庇末光屬炎律之貫
辰諒粹襟之迪吉恭以某官量函夷雅才際幾深董山
海之輸將方圖碩畫贍邦家之調度行懋膚功靡俟終
更即趨迅召
李侍制狀
為郡事煩寓書禮曠仰惟吉履俯萃醴休恭以某官才
貫幾深器函剛實雍容邇綴暉映端朝侍帝閣之凝嚴
方繄潤色掌天銓之華要適賴持平
田侍制狀
頃吏西州屢瞻崇旆玷塵慰薦之數蒙被顧知之優旋
去恩閎漫踰歲籥曠奏書而敘感姑引脰以傾風逖料
燕興翕臻禧福恭以某官民靈先覺王佐偉才親遘穆
清之期洊更繁劇之委迅躋内閣孤映端朝然潤色宸
篇末殫行事之效而頒條侯服庶見澤民之為
代答兩轉運狀
叨貳屬封獲棲巨庇輙論榮遇虔貢幽緘方積瀆尊之
虞固無還教之望豈圖恩奬嗣損音題三復以周一謙
斯在仍審提衡外計按治列城素履攸寕蕃禧紹至金
榖登羨適底中都之饒綸綍褒嘉行膺大柄之委伏望
為國自重以時考祥
諸路轉運狀
比塵劇使盖出曲恩曾無經畫之明率藉輸將之助受
署累月貢音後時伏惟坐籌邦計之繁翕受天和之粹
恭以某官才猷膚敏方格淳修漕節澄清方凝於最狀
宸緡温厚行服於褒章瞻頌交深名言非諭
代賀提刑主客改轉運狀
伏審國計須才朝簽議可榮膺宸詔就改使麾伏惟懽
慰恭以某官當軸慶枝薦紳碩望親逄真主之運早踐
列星之垣忠誼秉心術業經世按祥刑於列郡多所平
反第美課於嚴宸益隆委寄重中都之支度領南服之
輸將運心計而有初簡聰明而非邈俛惟孱品方託巨
庥聆邦家之擢賢惟增距躍如犬馬之慕主尚戀恩暉
適守官常阻從賀列彌深企抃曷罄敷陳
祠部集卷二十一
