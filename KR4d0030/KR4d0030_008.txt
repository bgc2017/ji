祠部集卷八
宋強至撰
七言律詩
南都二月二日憶杭州去歲之遊
去歲江頭對此辰花邊弄筆詠青春異鄉愁緒還隨客
今日風光不着人蹭蹬宦名侵綠髮飄颻生理托洪鈞
湖隄草軟辜游屐空踏平臺陌上塵
題姚氏三頭牡丹
姚黃容易雒陽觀吾土姚花洗眼看一抹臙脂勻作豔
千窠蜀錦合成團春風應笑香心亂曉日那傷片影單
好為太平圖絶瑞卻愁難下彩毫端
文懿大師院假山
繞郭非無海上山更收紫翠入禪關竺峯飛過傳聞後
蓬島移來想像間草樹細含生意足雲烟輕帶野情還
主人高卧嵩衡畔應放幽尋杖履閒
宋都憶梅
古屋前頭幾樹梅長年臘後已全開自經遠别憑誰寄
欲問清香無使來空與吟懷驚歲月愁將客眼對塵埃
棗林榆筴粗疎甚索寞山東把酒杯
留别西京僉幕陳子雍著
夷門一别三年夢雒宅相逢二紀心人事漸隨詩筆老
交情似共酒杯深從今日望青雲色寄遠時傳白雪吟
不獨此間堪下淚秋風無處好開襟
題魯司徒廟
司徒精爽儼如昨舊史風流傳至今一雨能隨賢宰意
(石舍人頃宰中牟歲旱有禱於廟不日甘雨霑足)千年不死愛民心蟲緣壞壁
青苔合鳥噪荒庭古樹隂桑雉逢人雖遠避近來僮豎
殺機深
迓漕臺感書
郡縣齊瞻使者麾馬蹄行處是霜威前驅寧免為負弩
高謝未能圖拂衣顧已自知吾道在折腰甘被俗人譏
古來策足皆貧賤伊起耕夫呂釣磯
送竇彥法學士被詔赴闕
綠髮傳家五丹桂青雲錯路兩朱轓鳳批天語來嚴詔
馬躍春風候禁門造膝從容應有問披心慷慨不無言
君王一見知堪用未歷財闈定改恩
剛叔以雅言題拙稿輙依韻和酧
每恨塵勞荒舊學更慙篆刻得初名聖賢閫奥期深入
風雅源流庶一清短技示人方蓄縮雄篇鏖我太崢嶸
君詩合作咸韶秘何爾輕酧鄭濮聲
送江卿知徐州
鳬繹州山繡畫開東方重鎮仗卿才過家喜氣隨行盖
入境懽謳接賀杯玉甃試尋彭祖宅金羈看戲項王臺
都門送别無新句盡屬文通自賦來
送程公闢郎中知洪州二首
滕閣欄高紅螮蝀章江水闊碧琉璃幾年氣象歸談笑
一道藩垣繫指麾那待韓公來屬部無勞王勃寫雄辭
使君自有文章手能與山川作好碑
君王從此不南憂善付名郎第一州笳鼓出嚴千騎從
旌麾坐制九諸侯城巔觀閣屏間見江底乾坤鏡裏浮
門下賢豪常滿榻却應仲舉减風流
送喬岑
世俗誰誇晝錦歸鄉人應笑舊儒衣一言許與經詞伯
三道聲名出禮闈(天府試策特為主司所稱)好在青雲須遠步莫愁
黃鵠不高飛還家便飬軒騰志當使閭閻見面稀
題錢安道節推環秀亭
嶫巘虬簷插斗飛乾坤秀色四暉暉晴江對酒平如掌
晩樹開簾細作圍笑裏城烏啼月過吟邊巢燕掠花歸
主人風骨争森爽無處容塵到客衣
送公濟還闕下
不候關征滿歲歸(乞成資得請)邑人徒爾挽行衣肯將淚對
殘花落應自心先去鳥飛官向長安多富貴君當即日
享輕肥綠槐隂合天街後恰輟辰班拱帝暉
送劉伯夀團練致政歸雒陽舊隱
幾年笑傲負緱雲一日重尋麋鹿羣歸老慢賢疏太傅
不侯誰念李將軍霜天劒氣閑中見月嶺笙聲醉裏聞
回首功名今似夢逢人嬾說守邊勤
和唐林夫正字韻
共是江山棄水雲更同魏北走埃塵官書斷手何多日
樂事回頭已一春入夏觧衣宜野逸幾時縱酒到天真
由來朋字難為正莫漫剛顏忤世人
初秋與趙無愧小飲下關河亭季秋送客復至其
間偶成短句
秋早津亭一笑歌紅粧晩景落清波重來霜後攀疎柳
更向風前數敗荷物理盛時能有幾人生樂處亦無多
不知當日樽前曲郤傍誰邊歛翠娥
依韻和王立之中秋隂雲不見月
更長不見水精盤搔首庭除夜向闌一氣人間清自轉
孤光雲外好誰看關河夜色暗朔漢楼閣吟魂飛廣寒
幕府病眠憔悴客獨無樂事可相干
夜會洪方叔
别杯曾破菊花期今夕相逢菊又衰宦路經年能會合
人生何處免參差漸驚老態侵常日猶喜交情似舊時
一笑形骸俱自失三更星斗席邊移
再宿白巖院
寺在疎林積靄間舉頭無處不蒼山老松怪石莫知歲
幽鳥孤雲相與閑衮衮紅塵嗟宦路時時飛夢繞禪關
上方大士觀空坐應笑喧卑數往還
立之臨别連以佳篇見貺依韻和酬
建溪夫子惠新詩雅道深慙未得知曲享鶢鶋真過矣
吟成欵叚復何之日斜留煑山家茗煙重愁燃客舍萁
我繫一官君四海可憐出處不同時
依韻和居方觀崔生畫
古今畫手得名人一物纔工自出倫字與丹青俱是絶
勢關飛動不無神浪傳誤筆成蠅點那待青田寫鶴真
侯鴈枯荷含遠意江湖歸興劃然新
次韻知郡郎中應期喜雪
公將民欲逹天心瑞雪如期白晝隂皓色恍疑霄宇接
濃寒都為歲華深辭妍席右人雄贍興盡溪邊客訪尋
鈴閣唱高宜和寡不才剛綴郢中吟
依韻和荅晉倅洪君然都官三益見寄
别乘文章晩更竒全家才業繼前徽閨中蔡琰詩無敵
(魚軒善詩)膝下劉歆筆有譏(令子嘗論歷代頗有譏正)歸意我慙彭澤柳
清腸君愛首陽薇案頭簿領真流俗獨喜吟懷與世違
丙午歲與府中諸君重遊張氏園慨然成詩
醉書曾記並游人今日重遊墨尚新對酒年來驚白髮
惜花時復數青春四方散落幾交臂萬事參差一病身
傍水園林自蕭洒不須出郭遠風塵
題余公亭
公自披榛上築城以公題榜壮圖經名佳應與溪山久
地勝渾疑草木靈到喜琴樽能滿意退嫌圭組只勞形
異時邦俗思賢化還似甘棠愛此亭
喜晴
雷威無節雨霖頻倍喜晴陽照火旻野外芻蕘尋故道
田間簫鼓賽閑神亂苖豎似痿人起積靄披如舊屋新
更待高楼今夜月一樽且樂有涯身
中秋對月有感
西風入夜掃微雲皓魄來無一點塵楼閣通宵雙玉戶
水天隨處兩冰輪光搖樽酒清宜客影落關河思煞人
我向乾坤違樂事孤蟾照淚滴衣巾
送劉嗣復都官赴辟秦州幕府
安西幕府藹聲華禮幣迎門促去家長日壮圖看劍氣
隔宵喜信報燈花輕装度隴由來慣逸轡追塵不待撾
賓主禦戎俱有策只陪談笑却邊沙
十萬強弓略未彎妖氛漸滅賀蘭山元侯把詔開新府
上客隨書出故關詩酒不妨行樂外功名只在立談間
主人待勒燕然石誰道能銘獨姓班
幾載關西任醉醒一朝意緒屬青冥舌端江海傾談韻掌
内風雲指陣形烏府中丞知國器(中憲王公知兄最深嘗薦于朝)鴻樞
學士納邊庭二公遠近觀成效莫使旄頭尚有星
入秦乘夏頗相宜笑拂征鞍盡别巵鸚鵡隴西迎賦筆
芙蓉幕裏近花期祖琨清發能長嘯老杜冥搜有雜詩
(杜子美有秦州雜詩)君去定應兼二美軍書暇日戍楼時
走筆和楊蟠從事庭菊
楊子門無載酒賓菊開誰共醉天真簷前寂寞逢吟客
霜後蹉跎伴主人鈿帶綴花疑細翦金錢繞屋豈全貧
東家早秀誇桃李今日空枝不似春
河北送洪景之進士如荆南
十年肝膽照交情朔漠相逢意轉傾蒼鬢飄颻予薄宦
青雲蹭蹬子諸生更同樽爼知何地漫與詩篇送子行
南北倦游那得定扁舟江外欲之荆
依韻和荅陳公度五邑季點道中見寄之什
幕府清郎安在哉方冬行縣冐塵埃寂寥坐客思車樂
點檢詩朋欠鼎來按吏最誰官簿整教民幾處戰旗開
(此行兼鄕兵)未應輸我論文飲贏得新詩滿篋回
北都春日漫書
蓬鬢雙侵京國塵花枝五别故園春曉鸎莫漫驚游宦
夜鶴多應怨主人日月名遲愁攬鏡江湖興在憶垂綸
天邊涕淚懷吾弟却恨衣冠繫此身
苦熱
羣鳥無聲抱翠條乾坤雖廣絶微飇魚龍尚懼滄溟沸
草木甘從赤日焦只與火雲張氣勢未容霖雨觧炎歊
經時未雨猶閑事莫放晴虹作旱祅
觀蓮
水仙也曝晩霞衣萬片鮮紅照綠池花近酒杯逾酷烈
盖隨舞䄂忽欹垂且延勝賞觀靈匹好折清香贈侍姬
苦被濁泥埋沒久題詩今喜相公知
韓魏公生日
早陪樞筦晩持衡曾與君王致太平一代盡宗蕭相畫
四夷猶服晉公名乾坤爽氣初秋動社稷元勲翌日生
今歲故鄉諸父老夀樽應喜得親傾
功名冨貴舊元台誕日新歸故里來綺席重張孫相閣
錦衣三照鄴王臺相望全魏榮封國不盡清漳伴夀杯
最是銜恩門下客秀眉前祝落鄒枚
榮歸堂
堂就新紆上相車名尊為出紫泥書(公以詔語名堂)清杯燕喜
三春半黃閣歸來一紀餘香徑生輝榮草木畫簷垂蔭
樂禽魚官輕可笑江東老也漫懷章詫里閭
嫩柳濃花圍舊圃朱甍碧瓦照春池黃金腰下還鄉印
翠琰胷中報國詩乘駟長卿羞志淺懷章公子恨名遲
知公觸事須尊主揭榜新堂是訓辭
依韻和酬留别
魏國山河氣自雄殊方客子一身窮靈文獨富肝脾内
秀句連成咳唾中細數舊游如俯仰俄驚新别又西東
郡侯早晩論高行懶就秋闈望至公
九日
去歲重陽踏路塵異鄉今日恨還新如何佳節長為客
却恐黃花觧笑人強飲破愁為樂酒自憐多病足情身
龍山舊事知難問千載相期屬此辰
漸老襟懷已足悲登高節物可無詩秋聲颯爽侵蓬鬢
晩意蕭條伴菊枝故里江山尋好處重陽樽酒負當時
天邊鴻鴈隨南望憶弟雙眸淚欲垂
馬上見華山
身寄秦川紫翠間舉頭行坐對南山忽來煙際逢仙掌
更覺天邊慰客顔霖雨不知何日作片雲猶向此時閑
三峯信美那能戀自有家林未得還
西距渭南二十里有佛祠曰梁田其主僧守遂者
引予登閣久之欲題名屋壁守遂遽阻曰有牓諭
恐得罪于邑大夫願勿題又閣有韓玉汝赴洋州
日留題詩板而書字猶新詢于守遂曰前日韓將
漕本道亦邑宰令寫之詩也因感世態而作
洋州太守駐雙輪佳句曾留渭水春一紀却題關右節
二篇纔出屋間塵濡毫忽聽山僧語題柱須防縣令嗔
只道衣冠專世態炎凉也屬不毛人
五路嶺
一徑高盤十里餘人心馬足厭﨑嶇只憑頑石專為險
不識青雲自有衢地氣難通樹多瘦陽暉應近草先枯
我行方欲奮遐蹠顧爾安能礙坦途
和梁潤之晩登繡嶺
翠華絳節去忘還輦路宮墻壞舊山青史空文興廢後
玉真餘恨有無間杖藜一笑緣危徑弄筆高吟望故關
足力怪君強徤甚慣行棧道不為艱
依韻酬獻陳州王密學見寄
觸熱初來太華西恐煩後命促佳期(杜子美送李祕書赴杜相公幕有恐)
(失佳期後命催之句)兩人幕府叨同日(裴晉公詩有兩人同日事征西之句某與張宮舍俱)
(參幕下)千載門闌值一時儲邸忽開趨詔召賓筵空在失
棲遲念公詩句情無極更聽秦民話去思
憶昨驅車始向西樊川又見菊花期滯留舊幕嗟今日
淡笑清樽記昔時屢辟濫充賓客晩厚恩慙報主人遲
淮南卧治那能久天子懷賢入夢思
和張文通書懷
仕塗衆偽雜吾真誰信千鈞重一身赫赫朱門公相遠
寥寥黃卷聖賢親府居此日嗟孤宦鄕飲當年謬上賓
猶喜故人同舊幕每容詩句續陽春
依韻和張文通寺丞寄鮮于子駿職方
西州夫子善談天語入精微服四筵(子駿尤深於易)交分正論
詩卷裏别愁忽到酒樽邊馬衝雪片歸梁苑鸎喚年芳
憶渭川盛事青雲看接跡衣冠鄉里舊多賢(閬州陳氏在衣冠盛)
(事為最多)
送隴州使君劉仲儀左藏赴治
夾道濃香𢾗里焚隨車和氣一城薰兵民如見古循吏
文武兼能今使君冷射祠堂汧水月晴飛郡閣隴山雲
幕中知有才從事樽爼清談定喜聞(雷從事實長安佳士)
依韻和酬順安使君王大觀見寄之什
蒼鬢蕭疎並曲臺(予嘗與大觀同為博士太常)北門笑口屢同開仲
升投筆燕南去王粲從軍陜右來月冷戍楼悲短笛(奉状)
(洏川)天寒戎幕頼深杯更為後會知何地終日思君首懶
回
送人還闕
談笑三年陪主帥文章二紀在公卿莫辭别酒傾秦地
(古詩冇秦地少年多釀酒之句)且聽離歌唱渭城鞍馬入關侵臘尾宮
鶯到闕破春聲朝廷拔擢賢才急合有當塗薦姓名
依韻和逹守徐郎中見寄
鐃鼓鳴船送出都中間不奉一行書荷公恩禮無時薄
接物襟懷似舊虛久别近參元帥幕相逢屢枉使君車
詩筒自附西來驛那要烟波雙鯉魚
依韻奉和經略司徒侍中寒食後池詩二首
放懷吟笑豔陽天誰似征西相國賢春酒丁寧終席滿
風花點檢幾枝全柳間鶯踏柔條軟池面魚吹細浪圓
東閣恨參賓客晩五湖那暇憶漁船
置酒高吟禁火天主人勲德重韋賢廟朝論道看三入
樽爼談兵已萬全曉竹洗煙叢玉瘦春池濺雨亂珠圓
曲江壮觀今蕪沒不復紅粧照客船
南軒小桃盛開皆言羣花未發而此獨先之偶成
短篇呈諸君
紫萼紅英細細装新枝短短舊枝長未經曉日誰言豔
可藉春風自有香却恐折殘妨把酒若為遮佳莫臨墻
關中氣候由來晩二月花開豈是忙
長安春日感懷
誰道關中節候遲晴川二月繡參差有期去燕尋歸棟
不改新花發舊枝宦路飄颻無定所客顔顦顇異當時
林花巢燕休相笑攬照懷鄉已自知
保安楊公濟書來問疾以詩荅之
青雲意緒漸悠然白晝昏昏懶欲眠詩攪肺腸來暇日
病驅腰脚入衰年春來把酒猶能強老去逢花秖漫憐
童稚情親今好在遠煩問信到秦川
次韻荅方晦之
昔時英傑未伸時胯下淮隂尚俛眉之子古心能自信
衆人謗口不須疑討論直取遺經夲芟剔寧容異說枝
聖世尊儒君冨學等閑危涕莫交洟
依韻奉和經略司徒侍中清明興慶池上之作
後騎前騶拂曉晴風光初轉綉旗明功名上相班春樂
談笑西戎計日平烟際飛禽屏上見水邊游妓鑑中行
勸公急趁花時醉宰席猶虛主意傾
春日興慶池上作
韋杜風光掠眼明南山秀色入重城林端衮衮晴煙起
冰底濺濺亂水鳴載酒小舟聊晩泊隔花幽鳥忽春聲
漢唐壮觀今何在惟有新蒲細草生
奉和經略司徒侍中垂蘿洞之什
洞裏流泉過幾家洞門一醉興何賖桐飄欲下題詩葉
桃笑猶存誤客花清結晩隂堪宿鳥綠牽春蔓擬蔵蛇
相君宴喜緣賓樂滻上誰人合姓車
和司徒侍中上已會興慶池韻
熒煌台座隔魁三(杜工部詩冇君家最近魁三象之句)喜對新詩見二南
好酒似聽山鳥勸落花真惜野蜂銜天光不斷連春水
月影初來破夕嵐紅旆欲歸珠履散遊人猶愛盡船攙
依韻奉和判府經略司徒侍中上已晩游九曲池
詩
地勢盤紆巧鑿開當年匠意亦多才池名不逐唐宫廢
岸折猶如蜀阪來水落有時逢舊石草深無處覓遺臺
行春丞相尋陳迹往事空嗟浩劫灰
長安上巳日對雨憶杭州
三月吾鄉三日盛一春盛事一時傳山花迎笑探芳騎
水鳥驚飛張樂船今對清樽看細雨更搔短髮數流年
曲江蕪沒不堪覷那復麗人來水邊
經春長在幕府今日偶出見花
幕府文書日日同愧無長策議平戎但驚蓬鬢看雙白
不覺花枝巳半紅宦意蹉跎侵晩景客愁散漫逐春風
古人枉說從軍樂興在江湖短艇中
遊寳掌院
當年祕寳巳無形獨有層峯似舊青不許俗人留轍跡
却應神物護巖扄山腰猨嘯孤煙暝洞口龍歸暴雨腥
今日一來探絶賞始知全勝考圖經
登塔
身世如追汗漫遊丹梯一步擬三休漢唐前後漫陳迹
城郭是非勞寸眸寒日微明飛鳥背孤烟漸起暮山頭
姓名滿壁今空在登此幾人忘百憂(杜子美登塔詩有自非曠士懷登兹)
(翻百憂之句)
依韻和尹嗣復祕校登回鑾寺閣有感之什
尹子辭才兩崛竒家聲好繼漢翁歸人間茂器無施設
天畔危欄獨據依詩興遠隨孤鳥逝客心閑傍片雲飛
登臨不比江南節何事徘徊怨落暉
依韻奉和判府經略司徒侍中春隂馬上之什
濕雲落地未回天墜絮將飛力尚綿霧重自侵旗尾潤
日高誰傍甕頭眠行田歲望三登穀按轡詩成萬選錢
霖雨長應隨出處春來只見月光圓
送成都舊尹趙龍圖至驪山作
阻傍嚴公住浣花喜從秦地見高牙致君前去心逾赤
撫俗歸來髮未華路出錦江乘夜月騎停繡嶺揖朝霞
自憐二紀游門下今日聊能託後車
依韻奉和判府司徒侍中賞西禪院牡丹之什
花蒙一顧重長安從此時人洗眼看留豔徘徊供燕席
飛香迤邐上貂冠露苞含曉宜三嗅風朵搖春似七盤
便好移歸東閣種免教來歲隔欄干
依韻奉和經略司徒侍中過湫馬上始見終南
紫誥泥封墨未乾暫班全陜詔條寬舊來霖雨從神覓
好在晴山立馬看翠入重城朝自潤勢吞平野夏猶寒
公師巖石同臨鎮關右人心轉覺安
依韻奉和司徒侍中留題靈泉觀
壞道頽墻遶舊山空餘繡嶺欝㠝岏庭柯引蔓長垂盖
林莢遺妖尚合歡(觀有垂盖古藤温泉之側皂角生輙相並俗謂楊妃皂角云)清渭
不隨人事改温泉那觧客心寒唐宮蕪沒今何在漫拂
津陽石記看
題靈泉觀閣
山腰碧瓦鬱參差勢壓開元觀閣基野氣欲來雲拂地
天光不動水平池飛簷鳥道愁相逼故國人煙入俯窺
便擬幽尋隨杖屨清秋幕府事文移
韓魏公生日
勲名一代俱稱首將相三朝愈飭躬雅意自安台鼎外
羣生長願化鈞中破除白髮留賓醉收拾黃金濟士窮
舊鄴山川齊夀考秀眉何獨魯龜蒙
天地開秋氣兆凉當年大昴降星芒溢城鼓吹迎恩賜
傾府衣冠望寵光馬出上閑牽駿足衣頒内府疊濃香
令孫今日方傳詔更待曾雲捧夀觴
依韻奉和司徒侍中戊申西雒中秋對月
白玉盤從海面浮閑雲一點即時收山川表裏無遺照
天地尋常可是秋清景似偏孫相閣高情更屬庾公楼
暫紓化筆歸詩句不泯長隨洛水流
渑池
古邑人煙陜雒間馬蹄車轍許誰閒不堪曉雨妨行興
猶喜秋風慰客顔老去稍知筋力勌年來祇益鬢毛斑
相如屈趙無遺跡獨有空名重泰山
長安九日
鴈落霜清對此辰螘浮酒濁喚何人二年不見江南弟
九日空憐渭北身白髮轉多羞插帽黃花漫好擬霑巾
功名又逐秋風晩惟有登高詩句新
離京兆日獨里人葉舜舉祕丞胡從道戶曺遠餞
至長樂坂
兩經辟命住秦關府罷東隨相國還物態當時傾附後
人情今日有無間青門雨送歸行色白酒風吹上别顏
相見去留終不改秖應同里與南山
嶽廟齋宮與崔伯憲都官王正甫殿丞飲别二君
各以詩送行席上作短篇奉荅
鄉人分散幾流萍長樂坡頭巳涕零太華相逢聊永日
故交漸少似殘星别杯猶恨樽前緩詩筆那容席上停
車馬東西從此隔明朝惟見亂山青
九月二十六日河上雪
昨朝今日盡天風九月長河雪片中雲外誰偷榆莢種
人間自滿菊花叢羣隂已鼓先時勇萬井應愁卒歲窮
亦欲蹇驢乘逸興㶚橋何處覓詩翁
祠部集卷八
