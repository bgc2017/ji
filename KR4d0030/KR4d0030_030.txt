祠部集卷三十宋強至撰
書
樞密相公書
按璣衡而攷度維斗建寅揭象魏以班常俾民觀治恭
惟樞密相公勛高盟府道濟治朝才兼文武之資身繫
安危之重樞廷制勝以坐鎮於四夷宸扆仰成兹奮熙
於百度維春祺之所嚮與歲歷以咸新某職總計臺跡
疏材館徒切壽康之祝阻修謁對之儀
樞密太尉書
恭帷樞密太尉元龜先識隆棟巨材日宣九德之常坐
制五兵之本廟謀密勿已躋天下之安邦禮論思愈祕
省中之語遹臨元朔翕受蕃禧某總計使臺馳誠賓廡
瞻風滋劇介壽無階
省主蔡給事書
蒼靈布序華歲闓端肇一氣之泰通資百昌之咸遂恭
惟省主給事才包王佐道貫民彛名躋日月之高學破
鬼神之奥贍中都之調度坐懋豐功渴四海之儀刑行
膺徽冊發春兹始介福攸司某蚤託下風適提外計徒
叙誠於竿牘阻馳慶於庸門
省副郭郎中書
恭惟省副郎中薦紳碩望經世偉才蚤登要路之華時
名甚盛進貳甘泉之掌風績其凝五始遹臨百祥攸召
莫遑為壽第劇馳誠
省副王郎中書
恭惟省副郎中惠和秉哲通裕標才貳職大農兼正列
星之位陞華近署靡需累日之期順履王正永綏天禄
瞻祈并切鋪述奚殫
省副兵部書
恭惟省副兵部蚤紓賢業親遘聖辰進位五兵兼造財
闈之劇疇庸六典即登法從之嚴順履一元載蕃百福
莫前脩慶第切馳誠
中丞唐諫議書
恭惟中丞諫議體凝方重學貫本元危言嘗犯於雷霆
直氣欲摩於星斗一誠獻納愈爲朝論之高萬事脩明
遹底臺綱之正始和戒旦茂祉對時某素被重知適膺
煩使兹阻壽觴之奉曷勝頌牘之虔
郡牧龍圖吕侍郎書
恭惟郡牧龍圖侍郎玉璜荗閥金鉉慶枝親逄聖神之
期自底功名之會文昌貴秩矧兼延閣之華法從邇聮
暫屈劇司之委遹臨元朔益介純禧禁總計河濱馳誠
門下永言企頌曷盡敷論
判都水兼龍圖韓給事書
恭惟判監龍圖給事世推人傑道覺民靈步瑣門之榮
班直珍圖之延閣智謀有裕繄臨長於水官績用其成
行對休於天子維時開祚與國均休某久去朝聯方提
漕節莫前為壽敢後馳誠
賀新推官書
右某兹者某官茂對宸緍榮從賓幄顧短才之有望幸
婉畫之焉依方列慶音遽貽珍牘俟諧瞻揖併述欣銘
代賀監司書
伏以華歲履端蒼靈布序審璿璣而攷度揭象魏以頌
常恭以某官康濟懋勤融明廸哲入膺宸綍出領使麾
方首祚之丁辰逮屬城而蒙福永言慶忭曷任下情
答監税李學士書
伏念向繇幸會獲除光儀鎮鞅計薄之勞絶攀臺閣之
軌封壤雖密緘縢幾稀伏帷關掌多餘神明自復恭以
某官道先民覺才為世生由妙年而取甲科不累日而
致清貫書林擢職誠允公言利局冗寮固非久次靡容
秩滿行被詔還
代賀諸官書
伏以蒼靈布序華歲履端揭象魏以頌常審璿璣而攷
度恭以某官早紓賢業荗著官能屬首祚之膺辰固自
天而集慶永言瞻頌曷究敷宣
代賀吕度支改兵部糾察在京刑獄書
伏審顯膺鴻渥榮改清郎矧辱已知倍增距躍恭以某
官搢紳念望當軸慶宗親會穆清之辰累更繁劇之任
進憂卿之秩方啟於榮途悉君子之心以繩於庶獄佇
歸柄任少副輿言伏望上爲闕廷精調寢餗
與鄉中親知書
右某啟某一塵科籍久偃鄉閭制除調官闕滿之局率
繄仁庇備歷亨衢銜恩固深論感非悉旋營職之鮮暇
致拜音之後時恭惟順履新陽誕迎景福江關十里已
遠於高賢塵土三年遂淪於俗吏未諧諮覯第極傾翹
上通判元太博知縣葉太慱書
昨者久偃鄉邦屢登墻宇素昧業官之術多所乞靈每
繇清見之間未嘗無誨洎遠從於吏役俄越去於公庥
日尸鞭扑之冗囂不覺音縢之曠絶仰惟德履坐擁休
祺恭以某官道具粹醇器函剛實曲臺掌故來惬於輿
言片紙垂褒佇歸於柄任俛惟孱懦鎮託甄題伏望上
爲邦朝益綏寢餗永言瞻頌曷究指云
問候府推張都官書
自阻賢規曠馳書舍屬寒威之方厲諒時祉之載蕃伏
惟某官名重儒林學優聖域關决都畿之政聊藉治才
延登經緯之華行膺睿選餘祈自厚少副勤瞻
代問候發運主客書
右某近者伏值駕言屬封道出賤土幸階守紱之職屢
叩賓閎之嚴使車還轅倏爾踰月官簿堆案缺然寓音
伏惟順履新陽誕迎景福幹濟多裕神明頃還恭以某
官文章世家忠諒許國不由累日之久力取顯官之榮
上知素明自結益固然外臺分寄誠鬱於具瞻而中扆
須賢行聞於爰立
代上特服魏諫議書
右某自叨朝寄出領州麾月有詔條之奉行寖焉音問
之稀闊仰惟孝履俯順禮經恭以某官元精所生盛德
之後躋諫署之秘列將漕臺之重權中殊洊揚屯夷一
貫方隆帝扆之眷遽遘親堂之悲頗鬱輿瞻尚淹冊拜
矧萬鍾及養足少抑於哀摧儻細札奪情可兩全於忠
孝伏望上為邦社精調寢興
代問候發運主客書
右某近日伏值出按屬部俯經賤封繇天幸之使然獲
風期之覯止去德米幾嗇神諒佳鎮鞅簿書之煩純疎
竿牘之問仰跂標範第勞悃悰伏望上為邦朝精調寢
餗
代上持服魏節中書
右某逖阻朝遊鎮縻郡事曠奉聲問仰諮宴興恭以某
官才貫幾深量函夷雅親逄真聖之運早踐列星之垣
方不世以懋勲遽終天之遘戚然德雖欲報靡極於孝
思矧忠亦可移庶全於禮制
和州余郎中書
右某近列慶函繼紓誨牘倍聆德履舉集休祺恭以某
官植操端方秉心純亮紫垣應宿早歷於清郎秀野班
春聊熙於雅俗行膺宸選少慰人言伏望上為邦朝精
調寢餗
通判太博書
右某近護布音嗣蒙占教伏審贊行藩政坐擁天祺恭
以某官親會泰辰洊揚美仕曲臺進秩矧故事之素明
别乘亞麾猶清議之未允佇歸柄任方恊與言
海州倅書
出承吏乏阻備賓榮當淮洲囂冗之衝有官簿沈迷之
慮營職亡狀貢書不時恭以某官文章世家忠諒許國
副車貳政尚鬱於賢圖細札須才行膺於帝簡
糾察吕兵部書
右某近日嘗貢牋縢計塵几席惟按治之多暇固尊生
之有經恭以某官當軸令枝薦紳碩德早被上心之簡
總詳庶獄之繁踐往訓之哀矜莫非慎察體至仁之欽
恤多所不及矧隂施之已隆諒寵褒之非晩
審刑李屯田書
鎮縻郡事逖阻朝游矌敘暄凉仰諮寢味恭以某官道
先民覺氣秀人靈早頏頡於仕途尚淹延於郎署虔共
職事慎審刑章抵罪之氓頼盡心而蒙惠舞文之吏皆
束手而憚威矧治狀之有成加聰聞之甚邇行甄善課
驟陟清班
代答本州都曹書
右某啟自去故棲向從遠宦豈圖謙眷特損音題恭以
某官植操端方賦才肅給勾稽一郡適藉於幹能第課
三年行膺於寵擢永言感頌曷䆒指云
朱判官書
右某自把守麾曠馳書舍豈圖高誼先枉長牋伏以某
官名世標才際天藴識泛蓮之幕夙著於能名恭梓之
邦洽聞於政迹行甄善最驟陟清途永邇傾祈曷殫崖
略
本縣孫長官書
右某啟言念自分符竹久去鄉枌舊業一㕓幸棲於仁
政順郵百舍遽損於誨音細玩載周銘藏無斁矧夙凝
於治狀固上格於聰聞行迓寵陞倍祈珍攝永言感頌
曷盡文陳
代答滁州監税李學士書
言念竊居藩守幸邇風猷如隣洪河日所蒙潤不遠數
舍缺然寓音豈意謙撝猥貽勒教暫屈才於利局行還
職於書林庶順生經以須詔召傾祈惑篆匪諭名言
代上濠州吕學士書
右某叨紓守紱密接侯封斗疎順驛之馳日企餘光之
及仰惟坐鎮俯順生經恭以某官文章冠時纓冕奕世
早躋閠籍之華貫復列書林之貴游鈴閣班條寧容於
滿歲鋒車祗召行在於匪朝
代上糾察吕兵部書
右某向縻州守逖阻朝遊雖順翼之數通顧高風之夐
邈仰傾德宇鎮投勞襟恭以某官天鍾粹純世濟勲業
上方倚注允得民獄之平時所企瞻知為相門之後行
旌善最峻陟清途伏望上爲邦家精調寢餗
代上發運侍制主客書
右某自邈崇麾倏經累月阻奉音郵之問仰諮德宇之
安恭以某官器函淳深術藴經濟以外計浩穣之委暫
掌於吏權矧中宸眷倚之隆行當於柄任
代上提刑郎中書
右某近貢音縢仰詢韻宇惟按洽之多暇固尊生之有
經恭以某官親遘泰辰洊揚美仕提綱庶獄絶吏手之
舞文嚴課中宸竚上心之嘉績伏望上爲邦社清調宴
興
代答丁舍人書
郡卑地要術短事繁阻奉音函遽頌教幅受而伏讀藏
以為榮仍審燕興舉臻禧福恭以某官學造聖際行為
士宗親逄盛期獨映華貫然禁塗載筆曷究澤民之為
而台衮輔謀佇觀行事之效
代答秘監書
嚮領外麾遙瞻上笏豈圖恩奬首占教文伏讀以還兢
慙靡措恭以某官懿文表世亮節在庭中外洊揚明哲
一致台衡著德方渴於老成仙室需才寧容於歲滿
代上徐舍人書
伏審光奉宸緡榮持使柄伏惟慶慰國家以外臺至重
列郡攸儀澄序庶官以判白於賢否總領大計以俱億
於經常僉謀所同明哲惟允恭以某官業術精奥方格
淳脩臺閣清塗聊抑翺翔之勢金穀重寄適繄幹濟之
才行被詔音驟還柄任
上昌樂縣官書
近覯風期過承禮遇旋經違異頗極傾依到郡少間致
書差緩餘祈精嗇以迓寵恩感頌之私文陳匪悉
代上省判邵金部書
伏自拜命宸廷貳權計省官簿紛委使郵絶疎曠叙暄
凉仰諮宴起恭以某官方格脩整業履該明觧麾通漕
之臺遽甄最狀亞職甘泉之府允屬時才矧心計之素
明加聰聞之甚邇行疇幹濟亟陟近嚴
代謝知州書
近者祗被宸緡奉安親柩暫還素里數覯清塵備蒙主
禮之優過篤朋從之好旋違德宇適抵治封方休道路
之勤榮即有詔條之宣布傾賢惟日裁寄後時矧風績
之其凝佇恩意之不次尚遙晤對倍冀遵頣
答仇員外書
早綴下科寢階冗列備聞高誼之日久願見盛德而跡
疎近布勤惓之辭倍攄傾嚮之意兢畏太甚舛誤有之
妄指趨廷之賢謂為同籍之契隂須嚴斥絶覬好音頼
長者優容之深出小生意料之外懇諄其誨矜恕以情
置書䄂中永以為佩負荆門下勢所未能恭以某官名
高士林學造聖閫平時沉俊領民籍官簿之繁疇昔著
篇極國體人事之大行膺褒陟倍保宴興感頌怔忪曷
殫崖略
代賀范天資移鎮書
某以孤生嘗棲大庇亟蒙教育之賜有警懦孱之姿尋
違遠於帥墻鎮奔馳於吏牒緒言不及夙習幾還頼天
不棄愚賢方昜鎮復幸使麾之屬適當官次之依善政
所施可日聞於矩矱短才無狀庶訖託於生成恭以某
官鉅業熙邦雄文表世出平亂略入總繁機挺金石之
純誠尊股肱之一體輟從秘殿往領臣邦已躋㫿俗之
安靡俟更書之滿朝端英衮行被於登庸天下蒼生一
歸於陶冶畢宗臣之能事光信史之直書瞻頌傾依曷
殫崖略
代謝柳侍謮書
特紓公幹垂貺鈞函俯親小國之隣曲損天臣之體拜
而伏讀藏以為榮恭惟臨撫善藩綏寧泰宗伏以某官
民靈先覺王佐偉才以文章取甲科以忠誼結明主華
要之選翺翔殆周厭預玉堂之游出領銅符之寄諸侯
之府矧坐鎮之彌年上相之廷行登庸於匪日
代答劉龍圖書
近塵愚悃上凂台光豈謂損體貌之逹尊錫丁寧之勤
誨惕焉拜藏賜以為榮恭以某官廸操直清秉心忠諒
公論加重主知甚明尚淹當軸之才聊寄尹京之任王
都億萬之口翕頌政聲相階比兩之躔行膺冊拜
代上文相公書
託身播物之鈞生成有素延首翹羽之館景仰無涯日
為吏簿之榮時闕公函之奉伏惟燮調元縡集受純禧
恭以某官道著將明量函夷雅秉尹躬之一德會舜旦
之重華雲龍恊期圭衮旌德丹青教化蔚為百辟之師
富夀幅員靡失一夫之所太平之業夙夜以基
代上向少卿書
伏審祗函詔音榮觧使領孤危晩景違遠巨庥藐如嬰
兒驟奪慈母蕞若疲馬止思故軒遐企恩暉第零感涕
承使旌之就道阻信服之把麾叙戀莫前馳想良極恭
以某官搢紳碩德當軸慶技輸厚利於邦家已殫幹略
暢偉謀於圭衮行被寵恩
代上文相公書
用人惟舊鈞宰焉依亞外諸侯之麾鎮嬰俗狀瞻大丞
相之府阻拜台光伏惟密贊萬機翕膺諸福恭以某官
清廟偉器朱絃正聲伊尹以道覺民靈山甫以職禆衮
闕結帝扆之隆眷踐公槐之絶班熙然吾氓登躋仁夀
之域致我真主拱揖勲華之隆百辟所儀四海共賴
代答吕郎中書
近者伏值某官駕言于藩道出兹土獲風期之覯止盖
天幸之使然展奉良疎緬懷甚靦豈圖高誼先枉珍函
何其賁餙之多無乃謙撝之過兼聆近履舉集龐禠班
教善藩行攄於素藴拜嘉褒詔佇陟於清塗
代答陳太博書
伏審觧麾炎服假道淮邦惕牋候之未能遽郵音之首
及俛惟弱植嘗預同升兹天幸之使然將風期之覯止
拜塵有自引領增勞恭以某官家世名才朝閨碩彦曲
臺進秩矧故事之素明片紙垂褒諒茂思之行集併須
瞻拂以訖悃悰
代答荆南知府齊學士書
伏審茂對思函榮躋仙局伏惟慶慰竊以國家興敞秘
館延登偉才特優承學之賢乃建載言之職其應華選
允屬名儒恭惟某官學造聖徵識探經奥大筆擅淵雲
之妙卓富高文當年飛終賈之聲早光上第對休辰而
逄吉揚顯仕以開榮參計財闈茂明經畫宣風漕節多
所澄清遄升史席之華兼領守麾之寄矧洞庭之樂土
惟荆渚之推藩民物素佳江山尤勝優游郡閣足詠中
和之篇陟降王塗行歸侍從之列某側聞新命竊忭寸
襟惕賀牘之未馳遽誨音之首及永言感躍曷究指云
代問候海州知州書
近被臺栘遠承官乏企仁候之幕下時戀恩暉供冗職
於淮壖日馳俗狀門墻且邈牋牒弗時伏惟鎮撫善藩
綏寧泰宇恭以某官郎垣碩德王國偉才領麾滄海之
城豈容滿歲奏課甘泉之府行擢茂功
上徐州通判都官書
向者某官久偃鄉邦屡親標矩同心相得喜接高賢之
遊交臂分攜鎮供冗吏之役奔走道路淹回歲時馳塵
想而彌深奉幽緘而久缺豈謂弗爾遐棄而貽好音惠
愛逾周雅素皆在仍審貳藩之暇益臻素履之和海近
泰康已騰於輿頌綈紙迅召行陟於嚴塗
回慶成軍高郎中書
右某啟伏審紫詔承恩粉闈正位伏惟慶慰恭惟知軍
郎中才猷膚劭術業脩明刺史承流方登於最狀郎官
應宿遽服於華章軍壘班條連上頻年之最星垣進秩
載光列省之文首貺音函第增感騰
與商州閻修撰書
右某啟審擇剛辰已班寬詔即商於之便郡脱炎服之
脩塗章懷近買臣之鄉失馬誠塞翁之福而况屯夷殊
致明哲惟均想宣化之多餘固養恬而增粹行膺迅召
還陟嚴塗
代回史秘校書
文試有司業精諸彦光外臺之舉首大華閥之慶餘垂
貺長牋益欽高矩即收名於上第當得意於青春餘冀
自持以須大到
回慶州鈐轄梁文思書
參領戎韜往臨邊劇喜獲賢規之接顧慙主禮之疎旋
審涓辰已諧視事首紆榮翰增戢鄙懷方外圉之倚才
佇中朝之紀績餘祈厚愛以對華褒
亳州宋内翰書
恭以某官學際天淵名重纓禬早陪乙夜之覽允極千
秋之榮謂翺步王塗未殫行事之效而班條侯屏少見
澤民之爲順履慶辰具膺景福宅上台而秉軸諒在匪
朝祝南山而奉觴莫違為夀永言瞻頌曷究名言
揚州錢侍讀書
恭以某官元精所生盛德之後紹該洽之先業陟廉良
之茂科華要洊揚聲光愈綽密侍鈞衡之覽遽厭晨趨
樂從露冕之遊已凝風績靡容秩滿行被詔還屬亞歲
之膺辰固自天之集慶某按封兹限為夀莫前瞻禱祈
深名言非諭
江寧府皇甫諫議書
恭以某官莊重自居直清不倚間關數紀出入兩朝寝
隆法座之知峻陟諫垣之秘典刑在事方倚老成之資
藩翰于宣遽布中和之治順迎令序誕擁龐禠瞻頌所
陳名非非究
杭州吕舍人書
恭以某官道具粹醇體凝方重早躋仙籍之甲選久陟
禁林之貴游英衮之暢偉謀尚淹大任晝錦之過故里
聊請使麾某適按部封正遙墻宇祝南山而為壽莫遂
前趨託無幅以貢音曷涯下悃
運使工部書
恭以某官王國美才郎垣碩德荷曠旒之隆眷方倚兼
能領金榖之要司尚淹致遠行疇最狀驟陟嚴塗順履
令辰誕膺景福某按封兹限為夀莫前瞻禱所叢名言
非諭
發運大諫書
恭以某官夙鍾間氣親遘熙辰翺翔要路之華聲動薦
紳之望以至兼諫署之嚴密總漕臺之劇繁給食中都
暫繄於心計秉鈞上笏行被於詔音屬亞歲之膺辰固
自大之集慶某久違賓次往按刑章為夀莫前瞻風兹
劇
回梁文思書
一别河濱歎離羣之久矣相逢關右幸道舊以懽然旋
復暌逹方深企嚮遽貽書好益固襟期伏惟某官才武
絶人忠勤許國適領兵鈐之要行收邊閫之功倍順節
宣少符瞻禱
上察院書
恭以某官文為國華道先民覺雍和朝弁之貴暉映士
林之光佐邦漕之劇司適資心計兼臺綱之要秩允稱
恩章行旌幹濟之能驟置凝嚴之列順迎令序誕擁純
禧為夀莫邊瞻風徒切
代回江東轉運張學士書
自阻風期倏彌年所沉迷官簿常若少間臨按屬封曾
無虚月因懬牋函之奉仰諮燕餗之安豈謂眷存首貽
音諭伏審坐籌大計翕萃繁禧恭以某官行潔道醇才
宏業鉅外臺劇使頻成第課之優東觀昔游已復載言
之選盖上心之圖舊行思數之疇庸領漕節之輸將諒
非久次踐王塗之嚴密進服徽章
代答曹州孫祠部書
官部按疆日傾盛德客車假道時剽美聲思清晤以未
遑遽珍題之首及仰銜嘉貺第繫鄙哀恭以某官方格
淳脩才猷膚敏紫垣列宿蚤踐於清郎綠野班春聊蘇
於雅俗行圖風績增晉褒章
代賀亳州皇甫諫議書
伏審光膺細札移甸巨邦審即便辰已開尊府伏惟慶
慰恭以某官行推高爽道具粹醇親逢宸扆之知蚤陟
諫垣之秘洊凝風績頻昜守麾唯亳社之名區實淮壖
之重鎮暫繫耆德以布寬條熊軾班春豈容於秩滿鳳
書申命行被於詔還
代問候文相公移鎮書
伏審卓馬還朝朱轓赴鎮已離邦於日下將假道於淮
邊鐃鼓沸川特雄方面之勢冠盖溢路願識相君之威
矧叨簪紱之聯嘗託鈞衛之造日傾台旆增企愚襟伏
惟順履蕭辰誕廸茨福恭惟某官民靈先覺王佐偉才
感會帝宸綢繆公路畫一之歌既作休有成規太平之
策略行遽臻至治暢衮謀於已試收廟略而弗居出甸
陪京摩遑滿歲旋膺徽册易鎮要藩行將宣布寬條撫
柔雅俗坐席未暖亟五月之政成詔書誕頌復三篇之
冊拜俛惟疏冗訖望埏陶
代回舒州柳龍圖書
比塵使局獲邇侯封徒然燕語之傾缺爾牋脩之奉豈
圖高誼首占珍題情在遠而逾親禮由謙而益厚兼審
坐班寬詔舉萃繁禧恭以某官才貫幾深器函剛實對
休辰而逢吉揚顯仕以垂光冠卿列於禮司登禁聯於
延閣主符假守聊鎮於善藩鈞軸須賢行膺於迅召
代上并州梁相公書
伏念自領小麾久從遐徼門墻萬里敢忘坱圠之仁寒
燠一音不徹崇高之聽台光在望愚悃增勞寒籥丁辰
善藩觀政神明所相福祚其蕃恭以某官社稷元臣山
河間氣樞廷宥密早暢於廟謨宰席凝嚴深禆於國體
前班漢詔出殿并門屈大丞相之威尊總外諸候之節
制免童迎迓兢喜細侯之來姦黨散逃率歸廣漢之治
行圖偉績還宅上台
代上許州賈侍中書
爰初還臺以迄補郡台光在望曾無數舍之遙俗狀增
勞都缺單函之獻第負芒而引媿難擢髮以論愆竊繄
賢宰之量洪未識下僚之禮廢伏惟坐班藩政參嚮天
和恭以某官業履崇高智謀廣大抱誠明之正性秉忠
諒之一心蚤簡帝衷首謀王體師尹當國有具瞻之民
阿衡代天無不被之德以至疇咨舊德登冠鴻樞珍策
立成遠夷坐至帷幄以肅京師其尊位長百工允極宗
臣之貴柄更二府弗收造物之功懇列壤封請臨寰服
對宸緍之均逸露公冕以觀風居外弗異於中歛大以
施於小行膺徽冊復圖文武之才還秉元鈞寝造邦家
之福
代都運張待制與宣撫郭樞密遠迎書
伏審出佈恩德近違威顔前纛甫臨列城增企冐霜稜
之初凜萃時祉以載蕃恭惟某官偉略沉雄傑才高邁
胄襲汾陽之慶神傳圯上之符方倚壯猷以籌多算會
小戒之玩境煩近弼以臨邊制勝幄中未煖鴻樞之席
宣威閫外遽揚都統之旂行懋丕功坐寬西顧某漕文
所繫郊候無期欣跂并深名云非悉
代王龍圖問候省主韓侍郎書
自去朝游遂叨州守當兵民之綏御亦既踰年凡使客
之往來曾無虚日居有寬條之所布閒為多病之相乘
雖勤向德誼之心不忘朝夕而仰諮福履之禮曠叙寒
暄方涉冬嚴諒蕃時祉伏惟某官才包王佐道貫民彛
名躋日月之高學破鬼神之奥瞻中都之調度坐懋豐
功揭海宇之儀型行膺徽冊
與郭樞密遠迎書
比貢音函當徹高明之視適丁寒籥仰惟跋履之勤兼
審嚴騶甫臨近境行瞻台範增企鄙懷伏惟某官鉅業
茂明傑才宏遠本兵之地輟帷幄之前籌奉詔以行寬
朝廷之西顧餘留迎謁併叙欣翹
代張待制與宣撫郭樞密遠迎書
伏審前旌甫臨近境即躬郊候增聽車音仰遐胄於霜
稜固載蕃於時祉伏惟某官偉謨經世丕績熙朝制勝
中樞聊輟神機之助宣威西徼行聞廟算之平進謁有
階翹瞻尤劇
答鳳翔黃元禮察推書
向緣厚幸得奉賢規曾乏少閒遂疎主禮暌違未幾瞻
嚮殊深遽損音題過存愛意屬霜稜之倍厲固時祉之
載蕃伏惟察推延平方格淳修才猷膚敏寧久煩於婉
畫行前對於華恩順序自持副愚所禱
賀滄守沈修撰書
伏審就鎮劇藩兼榮秘殿肇開尊府肅布寬條伏惟慶
慰恭以某官厚望端朝傑才高世包經謀於術内富羣
籍於胸中贍給京師方轉漕臺之粟慰安黎庶旋分帥
閫之符重通儒之操修當太史之論譔行祗嚴詔寖服
皇僚
賀王周二侍講書
伏審内閣陞華禁筵勸講側聞成命竊忭丹悰伏惟某
官名世挺才際天藴識不由汲引自逄真主之知旋取
顯榮漸見通儒之效比進陛於書殿凾入侍於經帷上
方嚮文適資稽古之力行矣登用遂適當今之宜列慶
稍稽負慙良劇
與慶州機宜會節推書
(自)闊高風倏經累月比辱音函之貺殊欽禮意之勤旋
若舊疴稽修報牘方講邊防之節制諒煩幕府之文書
益保粹襟行膺茂渥
回提刑少卿書
比者建旄舊雍總節全泰運帷幄之前籌曷明遠格寬
朝廷之西顧第竭寸心方休道路之勤即有詔條之奉
未遑叙悃先辱占書感愧并深名言非悉
回慶州王給事渭州蔡待制書
誤蒙上旨出總西師初見吏民甫班條教久荷謀謨之
貴寖驚精力之疲尚繁邊閫之帥才協圖大事庶副朝
廷之聖寄共底成功曾書禮之未修遽慶音之首及并
深感愧奚盡名云
回河中府吕修撰書
右某啟比辭冡任旋付劇懽剖分陜之守符總全秦之
帥節下車視事方祗布於詔條記室占書遽遠形於禮
意永言感篆奚盡名云
賀判府宣徽太尉書
恭惟判府宣徽太尉大忠奕世偉業熙朝參制五兵輟
樞廷之勝算并護諸將領邊閫之劇權進揚徽猷增峻
台序疆埸無事行底於丕功旂常有銘愈光於前烈某
心馳門下疎繫幕中第修慶牘之虔兹阻夀杯之獻
回賀耀州冀郎中書
伏審比諏榖旦肇布寬條伏惟慶慰本朝愛民數郡擇
守維華原之重地實陜服之劇州氓編既繁訟牒亦衆
其當師帥之選宜屬公明之材恭以知郡郎中識際幾
深器函端實自底時名之重洊揚風績之優剖符此方
寧需於滿歲趨召不次祇在於匪朝會慶禮之未修遽
誨音之首及永言感抃曷盡文陳
賀渭州蔡待制書
恭惟知府經略待制偉才經世厚望端朝出觀邊閫之
風進列禁塗之籍遹宣遠略益懋莊猷坐布藩條兼兵
民之綏御行參國論陪承弼之謀謨茂對令辰載蕃景
福某心馳門下跡繫幕中徒度慶牘之修兹阻壽杯之
獻
祠部集卷三十
