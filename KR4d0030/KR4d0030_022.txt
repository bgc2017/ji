祠部集卷二十二宋強至撰
啓
賀韓魏公生日啟
天地新秋山河間氣挺生上相允屬初辰恭惟判府司
徒侍中一代宗工三朝元老大忠自任直道不回經世
措時動以作民之膏澤積功累業霈然享國之寵榮頃
避崇高懇圖偃息油幢仍歲去為素里之光英衮何時
歸慰蒼生之望遹臨誕日鈞祝遐年某待次京師馳情
門館捧夀杯而莫及臨慶幅以徒虔
賀中丞啟
審膺邦選入總臺綱風憲有歸朝言允協矧為正德夙
秉睿心偉業之致青雲徧揚要路精忠之貫白日行啟
危言繇霜簡之抨彈參國鈞之宰制適聞成命竊忭丹
衷
賀梁參政啟
伏審發詔神庭登賢鈞席埏鎔所及歡忭惟均恭以某
官勲濟王塗器包民極曏參憲府進貳樞廷感會帝宸
綢繆公路亞上公之劇序密贊邦權隠真相之偉才弗居
廟略稷卨惟已羲軒吾君佇正宰衡之崇永堅尹石之
望某職貳藩服跡遥廟堂有地生成無階慶蹈
又
伏審帝詔登賢宰廷亞序埏陶所暨歡躍惟均恭惟某
官才貫幾深器函剛實旦暮聖辰之會翺翔朝弁之華
青琑之門蚤光於寵拜鴻樞之府參掌於藩機驟改恩
書往陪鈞席圖講治安之策今也其時樹立太平之基
決於匪日益紓賢業亟正台躔某總計外臺瞻風上笏
側聞新命竊忭私悰
賀北中韓侍中啟
天地之交曰泰卦氣云臨春秋之一為元歲功斯起恭
惟判府司徒侍中際天傑識許國純忠擺落元勲而弗
居徘徊舊鎮以自適一道之蒙和氣亦既有年三階之
復台躔諒當匪日遹丁開祚誕擁龐禧某方佐財闈正
遥恩館第劇夀康之祝阻伸慶謁之虔卑情無任激切
瞻頌企忭之至謹具狀賀
賀郭樞密改留後啟
伏審顯奉宸恩峻遷台序凡叨暉庇均集欣愉恭惟某
官偉略沉雄傑才英邁襲汾陽之祖烈傳圯上之兵符
旋入贊於神樞亟出臨於帥路疆事所制輟帷幄之運
籌國威以宣寬朝廷之西顧增重廉車之秩繼收盟府
之勲行被詔音還圖廟略
賀潭州任待制啟
比承恩數出總利權鎮鞅簿書缺馳緘訊伏惟坐班寬
詔翕萃龐禠恭以某官莊重自居直清不倚蚤聳端朝
之望遄陞延閣之華貳職財闈有關經畫抗章法坐多
所建明乃春長沙實惟叵鎮暫繄耆德往撫遐氓諒五
月之政成即三篇之冊拜伏望倍綏燕鍊少副瞻祈
賀東陽侯秘丞啟
伏審就拜上恩進丞中秘伏惟慶慰恭以某官氣鍾間
傑道具大醇聊試治封之繁頻登功狀之最陞名閨籍
兹漸於華塗易地坤維行蘇於遠俗永言欣企曷究指
名
賀致政少傅啟
伏審中詔推恩上臺得謝參青宫六傳之貴保安車賜
几之榮休風穆然輿情仰止恭惟某官潛德邁種英猷
濟時士林以師保而允懷王室繄股肱而是頼雖大雅
作誦老成重於典刑而高賢所存功名付之天道由是
辭台鼎之機任即侯服而偃藩體貌之隆固不遺於黃
髮止足之計乃獨得於素心遺塵垢於儻來即逍遥於
物外揮金之樂不減於疏公掛車之榮足踰於廣德竹
帛所載今昔同符跂聞英聲側深景行寓跡高門之地
阻親長者之謀仰瞻之誠一二奚既
賀文相公出鎮許州啟
伏審茂對詔音出觀藩政抗使旌而就道露公冕以宣
風仍審肅柬便時已開尊府恭惟某官器包民極勲濟
王塗感會嚴宸綢繆英衮宅元台之劇序密暢邦猷紓
真相之偉才究宣廟略已見經綸之效弗居變理之功
懇形讓封求避榮路即膺俞詔均逸陪京躋端揆之絶
班加真封而衍食巖巖尹石未移率土之瞻兩兩台星
佇復中階之首
代賀毫州皇甫大諫啟
伏審祗奉詔音肅觀藩政伏惟慶慰恭以某官道先民
覺才為世生出入三朝體貌一德偉謀大政率諮訪於
元龜茂業豐功因享延扵優禄寖列諫垣之重洊更守
紱之榮惟景亳之名封實右淮之巨鎮暫勞君重班宣
寬詔之名行副帝咨陟降嚴塗之邃調元台鼎均福名
區俛惟冗官適貳支郡庇台光而有所就賀列以無階
代賀龐昭文啟
伏審廊廟須才朝廷倚德誕頒明制登踐元台徽冊傳
聞薦紳抃躍恭以某官夙鍾間氣親對休辰文章致身
忠誼結主宣邊陲之遠略早底豐功陪樞幄之偉謀旋
承顯命陟降王塗之祕綢繆台路之嚴參正論於中階
密禆政闕歸成能於上衮弗有賢能帝意愈傾物議加
重果膺寵命升總大鈞行將專講政經深謨王體三光
澄渙百度清明措國至隆比元和貞觀之治躋民有謐
若大度赫胥之年示凾夏之具瞻臻宗臣之極致某適
縻守紱逖遠台符有地埏鎔無階慶蹈
又
伏審祗膺冊命升總鼎司體貌益隆幅員均慶恭以某
官清廟偉器上天元精早會遇於帝宸恭鼎謨於鈞席
密禆宰論退隠賢謀苐觀幾務之成勿耀經綸之迹物
論加重主知愈明果被恩緡首躋衮路圖謀治安之策
今也其時樹立太平之基決於匪日追臯䕫之極致永
民庶之具瞻某職守侯邦迹遥台座側間承命竊忭私
悰
代賀董度支啟
伏審中宸降命外計委才行美廕之焉依增懦衷之竊忭
恭以某官氣陶至粹識蹈大方以器業之深取重時論
有公忠之實自結主知參財府之劇謀陟星垣之要秩
董淮州之轉給素號才難議漕節之登延果膺帝簡行
將攄發智略講求事經金穀羨饒力瞻大農之用兵民
給足佇蒙細札之褒俟拜崇麾併紓丹悃
代施大諫賀龐相公啟
伏審就膺徽丹升總大鈞體貌益隆幅員胥慶恭惟某
官器包民極勲濟王塗秉忠諒之一心出誠明之正性
曏綏邊閫進貳樞庭感會帝宸綢繆公路亞元台之劇
序密贊邦猷隠真相之偉才弗居廟略物論加重主知
愈明果被明綸亟登上衮稷卨惟已講圖萬化之原羲
軒吾君拱揖九筵之上躋太平之極致永普率之具瞻
某職總漕臺跡遥政府無階慶蹈有地埏鎔
代賀唐中丞啟
伏審茂對制函榮躋憲府四方相慶萬口一辭恭以某
官王佐偉才天民先覺毅然立朝之正色外嚴秋霜直
哉致主之精忠上貫白日向收康濟之藴出總輸將之
權旋倚重於邊藩曾甫安於坐席亟承宸綍入領臺綱
彈疏未陳已破姦回之膽諫言即發當開睿哲之心至
治之風復觀兹日俛惟愚品嘗庇台光抃躍兼深敷論
奚悉
代賀田諫議啟
伏審疏渥宸緡陞華諫闥側聞新命竊忭丹悰恭以某
官莊重自居直清不倚以凾一之德會泰寧之辰洊歴
事權率凝績效遽由内閣之秘驟置七人之聯青蒲伏
規佇禆當世之闕紫芝頒檢徑宅元台之榮曾是冗微
最叨知奬矧聆進擢倍切忻懽
代賀知郡屯田啟
伏審善諏剛辰榮開尊府矧叨暉庇實倍欣愉恭以某
官才貫幾深器凾剛實親逢文雅之會優踐秀廉之科
千里班條適攄於素藴一封祗詔行對於寵襃
代賀運使祠部啟
伏審光奉明緡就移要部側聞成命竊忭塵襟恭以某
官識貫幾深器函剛實親逢文雅之會洊擢廉良之科
緩書殿之貴游領漕臺之重寄然金穀大計誠曰藉才
之司而朝廷急賢决非久次之地俛惟孱品將託臣庥
企引兼常名言匪喻
代賀運使向郎中啟
伏審祗承恩詔榮改使麾幸臣庇之焉依增寸襟之竊
忭恭以某官夙鍾間氣親遘熙辰秉忠諒之一心出誠
眀之正性登車攬轡行澄叙於官聯輓粟飛芻佇羨盈
於邦計亟膺宸檢之褒擢追復相門之光華企頌交深
指云非悉
代賀運使吳舍人啟
伏審運使舍人顯承恩詔就領漕臺大庇焉依寸襟竊
忭恭惟某官德宏業鉅行潔道醇學際天人之交文經
邦國之體珍策重計施諸當世而可行要職美官不由
累日而自致陟降王塗之秘翺翔諫署之嚴買臣懷章
方建守麾之樂孟博攬轡遽持使節之雄諒坐席之未
温即追鋒而趣召發揮國論潤色宸猷俛惟孱冗之蹤
訖託甄題之賜阻從慶列第劇懽悰
代賀新運使祠部啟
右某伏審改命中宸提衡外計將繄暉庇倍切欣翹恭
以某官名世標才際天藴識親逢文雅之會繼擢秀廉
之科心計素明聊寄漕臺之任詔音行及亟從書殿之
游伏望上為邦家精調寢餗
代賀運使度支啟
竊審邦計須才朝僉議可榮膺震檢就改使麾伏惟慶
慰恭以某官識蹈大方氣鍾至粹親逢真主之運早踐
列星之垣上知素明自結益固屯夷殊致忠誼惟鈞班
寬詔於兩藩未嘗煖席按祥刑於列郡方爾下車遽奉
明緡往臨要郡然漕臺分寄誠曰藉能之司而宸扆念
賢諒非久次之地某適緣奉會方託恩暉旋聞拜嘉隂
懼奪庇喜戀交集名言匪終
代賀運使司封啟
伏審進被恩綸出持漕節行棲大庇竊忭丹悰恭以運
使司封經世偉才薦紳華望按章侯服素號平反贊法
王畿多所建白風績彌劭上知愈明果膺尺一之書專
領東南之計登車即路屬部瞻威董山海之輸將方繄
碩晝瞻京師之供億佇奏豐功陞踐嚴塗聚光大任某
宿官無狀守邑云初幸素旆之焉依罄愚襟而非諭
權楊州運使刑啟
某無堪之質棲庇有年備蒙務憐獲保孤冗念簡書之
營慮曾靡寧居顧牋牒之問安坐成曠禮尚繄寬置弗
爾擯遺恭以某官職局淵宏才謀膚敏暫屈使臺之重
往臨督府之雄董金穀之輸將矧煩經畫布詔條之寬
厚聊藉撫柔
江東運使張學士啟
伏審就奉宸緡仍躋仙局逖聞成命竊忭丹悰裁賀牘
以尚稽媿珍函之首及恭惟外臺繁使頻成第課之優
東觀昔遊遽復載言之選盖上心之圖舊推恩數以旌
賢領漕節之澄清諒非久次踐王塗之嚴密行服徽章
代賀正上安撫舍人啟
恭以某官偉略熙朝純誠結主早逢亨會洊歷榮班藴
頗牧之材謀尚稽顯用將唐虞之仁恤以慰羣元行休
乘傳之榮入被登臺之拜甫臨首祚誕擁龐禠某兹亞
守麾正遥使旆祝南山而為夀適阻前趨貢兼幅以叙
誠奚殫下悃
代盧郎中賀冬啟
右某伏以盛儀亞歲實典履長魯史載夫望書羲易記
其來復恭惟某官夙鍾間氣親遘熙朝兹道迎扵令辰
期集受於繁祉某適司侯服夐遠賓除瞻頌攸深文陳
匪悉
謝轉著作佐郎啟
第課非優僅應有司之常格拜嘉甚渥遽參祕局之後
塵才無一長顔有餘靦越對明命實尸寵章竊以此官
置員由魏及晉厥初到職必撰次於名臣於爾為羣皆
洽適之故老後世寖革空名獨存目不窺金匱之文足
不踐石渠之地雖異實能之授亦沿舊選之華苟容冒
居安允清議某也曲士今之愚人磔史裂經姑欲自售
曼辭陋句輙為衆傳耻用是而獲名竊改圖而蹈道方
將劇當世之務以為事業發諸儒之藴以為文章宣涉
學之淺源及得科於下綴一落選部七經潤年間嘗補
掾淮州字人巖邑再泣喪親之血幾灰向仕之心奈先
王之禮制莫踰矧諸公之薦書猶在勉就銓集許從陛
趨漫思昔官曾乏善最濩落待詔兩新華春兢虞黜幽
都絶榮望忽甄擢於無意抑生成之有階此盖伏遇某
官樂育士倫力開公道市骨而圖駿隨器而取人仰體
籲能之懷俯援振滯之手卒令駑質亦玷龍光敢不允
蹈攸箴益堅所守弗隨草木而冺滅誓竭㳙塵而報償
捨是以還未知所措
謝密院啟
濫被茂恩亟塵繁使揆能非稱受命惟驚况獄理最幽
吏端多弊或考情不實煆煉以成辭於法未安芟夷而
取當及具文而來上紛累牘之盈前自非通敏之資奚
究重輕之失竊念某天姿滯固才具迂空幸襲世芬早
階仕級寖尸榮於秘館久與俊游曏假守於僻藩自安
愚分思復寬閒之地以全疎拙之圖豈謂天造誤知朝
言曲奬俾按章於列郡副慎罰於中宸靖言忝塵厥有
緣自此盖伏遇某官協宣坯冶對掌樞衡興勸有能助
開公道謂刑哉事重有軫朝廷之仁謂愚者慮專宜領
簡書之冗至恩難報孤抱如何誓輸委質之勤力踐盡
心之訓上酬覆燾并答埏&KR0008;
謝通判國博啟
右某啟累日前伏蒙通判國博奉舉某堪充京官任使
者僻邑效官方虞幽黜當塗薦士遽預名聞望有所踰
幸無與擬竊以本朝圖講至治延登衆材尚慮援孤者
或冺於當時業遠者翻沉於下列思盡甄陞之實乃嚴
保任之科及夫私謁既行公議不復高門或被汲引悴
族或遭棄遺間有非常之賢特排既久之弊言若衡石
審量於器能心乎國家甄拔於寒畯欲允清舉豈容匪
才如某者涉學淺源得科後綴謹廉自信竊類於古之
愚峭直少儀弗宜於今之世曏從銓管補掾淮州民獄
固繁殫修於賤職使臺交至灼見於鄙心薦者凡五人
奏可移一邑眷兹陋壤越在窮山雖牒訴究懷時有一
得而衣冠過境歲無幾何尚安善治之聞以動上官之
聽豈圖采擢輙及鯫庸靖言載惟厥有攸自此盖伏遇
通判國博力澄官品協布政條隨器而取人市骨而圖
駿遂收一介之技俾出大賢之門敢不允蹈攸箴益堅
所守刺求吾俗之瘼鋤剔厥民之姦庶幾立身以報知
已捨是而往未知所裁
代謝兩府啟
誤奉朝恩越叨臺職揆能弗稱竊幸惟驚復念某擢質
本微賦才非粹蚤緣曲藝進躐茂科字兩邑之遐甿孰
宣上化補一官於赤縣遽遘親喪旋及外除復塵舊物
短才未試善狀何甄會通漕之浩穰議增佐職蒙茂恩
之陞擢使備乏員夙夜協心毫釐底績偶登歲課僅免
官瘝均異數以精勞愧無功而冐賞就加冗秩猶曰尸
榮矧憲府之要資假計臺之煩使自量愚分兼䘏人言
懇列讓封願還新命繼頒中旨趣斷固辭欲避寵再三
懼成於徼譽而拜嘉俯伏竊究於為容此盖伏遇某官
翼亮天工運平帝縡器人容有不備則長短之才異收
匠物謂無可捐故分寸之勤亦采是令駑猥獲玷龍光
謹當黽勉事為激昂志尚務或干於金穀敢不盡心言
苟利於國家寧忘竭慮庶殫一介之效少答大鈞之仁
代王給事到任謝兩府啟
三秦重鎮七諫要班併忝冐於優恩適布宣於寬詔短
能所据厚幸何勝伏念某素乏才猷偶承器使向貳大
農之劇遂參近侍之華解朔野之守麾調西陲之兵食
坐席未定籠財曷遑遽被宸緡就分帥印按故都之千
里提支郡之十城節制此方得便宜而從事慰安爾衆
以綏撫而為名致此假人出於造物此盖伏遇某官股
肱一德體貌三朝持衡宰柄之公登翊王塗之政坯冶
所暨方圖畢成本由睿選之須才翻以愚蹤而塞詔敢
不博求民隠祗訓戎行允蹈古人之為庶幾循吏之自
上酬乾造次答化鈞
代轉諫議謝二府啟
國家接統五聖推恩百工事順考於累朝秩逓遷於一
等亟繇郎位超長諫垣曾是罔功曷勝厚幸伏念某時
名最寡風力不強屢從煩使之行旋二大農之劇遂叨
法從仍領南服之輸將汔兹踰歲瞻中都之供億
何有薄勞會乾御之天飛覃渙恩而雨施一个之無他
技類獲拜嘉七人之有諍臣遽蒙進位顧乏致身之術
良階進物之仁此盖伏遇某官體貌宗工股肱新政贊
德音之霈發漸士類以畢周致此龍光及於孱陋誓殫
忠藎少罄論思用答生成次酬鈞冶
代上宋都官啟
近日伏遇某官將朝京師暫館淮泗出於天幸覯止風
猷使車比轅洊更月所官簿堆案懬奉郵音豈謂自損
進尊曲敦高誼忌賤官之么冗錫諄誨之丁寧伏讀已
周銘藏苐切仍審餘寒貫序純履餐和恭以某官莊厚
粹温精明剛敏高文取重於時論大雅追還於古風軒
陛對敡方疇於最狀臺閣翔翥行陟於嚴塗
代上交代郎中啟
領藩卒歲受代還朝奏課中宸愧絶陟明之覬解麾舊
服嘗蒙敦遣之優契闊踰時跂瞻惟日伏惟肇宣美治
誕擁龐禠恭以某官郎署碩才前朝舊德班條千里方
懋惟良之稱祗召一封行膺不次之舉
祠部集卷二十二
