忠惠集卷十宋翟汝文撰
銘埋銘祭文
政和洗銘
維政和乙未某月甲子帝作洗用祀萬世永享帝假有
廟作洗永用享
簠銘
帝承天休受簠錫命臣炳臣師成範金孔肖稱祀於世
室臣某祗帝顯命識於簠曰永寶用享
又
維政和乙未某月甲子帝崇配昭考肇稱於總章爰作
嘉簠皇天顧歆明德俾帝萬年有休
又
帝作簠象物用昭事神神永有依歸純佑命於我邦
簋銘
維政和乙未某月甲子帝憲三代作禰宮配皇考於后
帝作簋薦新天錫眉夀萬年其永無斁
又
帝祼清廟作簋吉蠲明神神鑒馨德俾帝萬年永綏受
命
鷄彛銘
帝集寶命昭德於彝器作鷄彝用享神歆明德俾帝萬
夀
又
帝監三代作鷄彝肇稱於閟宮神作景福永命於我有
宋
豆銘
帝欽崇元祀作豆維旅其典神天於永世
又
帝作豆禋於太宮子孫永寳無斁
又
政和乙未某月甲子帝孝思罔極率見神考始作豆禋
於明堂惟克永世
明堂犧尊窽識
維政和乙未某月甲子帝初作合宮肆尚見帝升侑聖
考作犧尊用祼皇天申錫帝祉永綏受命
圜丘犧尊窽識
帝考古象物制器維則作犧尊用享於宗祏子子孫孫
其永保承
山罍銘
維政和乙未某月甲子帝明禋於世室右我烈考作山
罍薦鬯惟帝萬年永承天休
又
帝稽古作宋器貢金九牧始用山罍於嘉享子子孫孫
其永保承
又
帝昭事於宗祧作山罍薦享右我先后其歆於永世
景鐘銘
維政和乙未五月甲子景鐘告成皇帝以身為度鑄鼎
生律鼎九斛以應黃鍾之數仰為九鼎復為景鐘衆樂
宗焉以冬至之日奏於郊丘肆類上帝取中聲以迎氣
至極九數以召衆陽天為顧歆罔有弗格臣某考制撰
德而作銘曰於皇聖神奮豫晟樂律度自躬惟聖有作
於論景鐘量鼎所容有鴻其聲象帝顯庸帝薦郊丘鐘
聞於天綏我思成孚佑歷年臣拜稽首天子萬夀永底
於成式是金奏
少師墳山鶴林院鐘銘
維政和戊戌秋七月甲申範金作寶鐘薦我翟氏顯考
昔覺雄作大音聲震於十方國土俾兹聽聞悟入得無
漏智肆用格我顯考之靈濟登兹淨覺乃嗣汝文稽首
識銘
伯氏公肅埋銘
余兄公肅翟氏諱汝特幼穎異如成人先秘書監教諸
子刻意君總丱日強記數千言已過目不再讀既冠悉
通六藝獨好春秋左氏學漢以來諸儒傳記少所取以
為孔子志在是經不專以凡例所論注獨得於心一時
老師莫能難也又尚書古文訓詁篆隸象數器物討論
搜索超然意解嘗嘆今之君子所學華偉不既其實故
求古人所以治心養性者不蘄與世合兄為人幽遠微
言不盡有三嘆之遺音天資沈厚未嘗愠見家人婢使
與之務信一辭不侵先秘書監歷中外久君少年所與
交已皆諸公長者紹聖二年冬郊丘以侍御史奏君承
事郎監蘇州糧料院至官一月卒卒時年二十六矣初
娶王氏生二子先一年卒餘一子尚襁褓再娶劉氏復
後君一年卒某自少相友問學皆君力焉痛君之不幸
冀其孤長有所樹立以向所以望君者望之又一年亦
卒嗚呼人之荼毒乃可至於此乎抑君遺世故解形累
使假之年而為時用君則既不與易矣後七年先秘書
監繼沒遺命他日必葬君其側崇寧壬午十月乙未卜
兆於潤州丹徒縣鐵爐村之原乃以君妻王氏與其子
合葬東去十有一步銘曰嗚呼哀哉公肅道之難行止
或柅也知性命者不亡與化非其死也先人兆兹九原
歸覲君其從之也藝松楸志新藏無俾來者毁也
儺師逐癘文
帝居高旻念此下民孰尸殺生分命有神尚憂牙蘖地
大衆夥物鬼神姦或形么麽申命真靈時狩后土督視
四維莫余敢侮維時歲終老隂用厲嚚昏憑行實煩厥
類罔象䕫魖旱魃獝狂木石之怪魑魅魍魎&KR0146;蜮蜲蛇
爰暨畢方嘯其朋儔附麗依託為癘為瘧伊其相謔高
明之家晝日窺瞰冰炭反覆興訛造訕嗟爾何為稟厥
沴氣使人寒熱為已得味蒙倛毒驅已避復肆矧乃巫
覡譏罵不耻姦極技窮祗以益死凡我衆土是殪是戮
殄類耡根俾無遺育保我幼艾以祓不淑上帝好生天
網雖疏干冒自投磔汝幽都廓然妖氛雲散風靡至和
嘉生歲不疵癘惟明天子如日之昇物寧有是而敢顯
行惟明天子傳序古帝摻執斗柄運行歲次清明在躬
負扆垂裳大開明堂以顧萬方
祭蘇丞相文
維公早直禁林更歷四朝之舊德晚當國論猶為當世
之宗臣聞名震乎溥天後生蔭其德宇偉兹望實維我
老成往辭赤舄之榮歸遂安居之請歲時出適聳萬石
之里門食飲擊鮮過諸郎於治所雖晚節之休退尚精
神之折衝某比以松楸獲陪道德問萬事於伯始無所
不知夢兩楹於殷商遽然永訣慨念山川之接阻參杖
屨之游天乎降喪不慭遺於一老人如可贖將何愛於
百身哀前輩之風流失朝廷之耆艾吾將安仰誰具爾
瞻空驚遺像之觀來致生芻之奠永懷疇昔愴叙舊於
南音尚意樂生賦招魂之楚些拊棺一慟(闕)
祭中書蔡舍人天啟文
維公昔鍾英華高第受業頎頎諸儒咸有師法公獨後
出攝齊登門一見嘆嗟付以斯文鍾山既薨主盟六藝
老於西河疑若夫子公於多聞如彼海若浮屠老氏九
流七略逸書缺簡圖緯之學其多萬數敏視如流成誦
於心棄不復留其為文章捭闔自恣滑稽談譎盖以文
戲淵源滙蓄有本如是世家碑版有欲垂後必公述作
大刻不朽諧聲麗句餘及詩律雝雝清廟若奏金石方
今之人誰踰仲卿宜冠進賢宏議漢庭維名不祥多取
必疵卒以口語半生差池帝須公來付以辭命昭回於
天物被光景帝顧句章遐方底貢命公往臨為島夷寵
閱歲解組悵焉懷歸縱心事物夀考與期胡為厭生欲
與世違嗚呼哀哉我從公游爰自幼日曰予妙斵獲此
郢質維子於藝既其華實聞公之喪我官海隅不即會
哭奠芻寢虞平生師尊於義缺如公於生死晝夜一致
視身與名如脱敝屣我獨滯念攬涕中夕哲人云亡為
天下惜嗚呼哀哉
祭保甲於淋文
親以清酌庶羞之奠致祭於防城保甲忠義死難之士
於君之靈嗚呼哀哉杭卒叛命蕩為賊區我昔治師恭
行天誅士衆穉驕隂與賊圖戰則先遁均為萑蒲爾獨
忠義奮然前驅衆亡被執怒此賊徒脅使必降誓死不
汙眥裂髮衝氣象自如賊羣束之曹射其軀矢如蝟毛
謾罵如初嗚呼哀哉委身蹈義得死乃趨生氣如在殁
與衆殊瞻彼圍城深愧士夫嗚呼哀哉痛爾酷禍慘傷
余膚我實負念致爾不辜招魂於棺歸安葬塗力能報
德哀死字孤魂兮來歸登此喪車嗚呼哀哉
覲墳祭文
伏以慈顔永閟悼體魄之既藏宰樹仍存歎松楸之已
拱宦遊湖海違遠歲時再望若堂之封獲修除地之祭
敢緣薦食以導哀誠伏惟尚饗
少保忌辰祭文
右伏以積行累功肇基堂廟餘風遺澤垂庇裔昆屬䘏
日之載臨重永懷而增慕仰憑道蔭祗薦先游雖歲月
之若馳慨音容之如在弄孫抱子傷莫逮於愛慈尊祖
敬宗顧敢忘於本始
少師忌辰祭文
右伏以昊天欲報之德永負劬勞諱日終身之憂愈懷
追慕仰憑道蔭祇薦光靈矧當春露之既濡載瞻燧火
之方改鼎鍾欲養傷不洎之悲心貌像如存慨有聞於
歎息恭惟先烈歆此薦羞
家廟時祭文
歲旦祭文
伏以星紀回天王春頒朔載臨獻歲之始深惕濡露之
懷祗見宗祧肅陳薦享伏惟尚饗
寒食祭文
伏以榆火肇新桐華云始有嚴祼享之禮用極追遠之
誠仰冀光靈俯垂昭格伏惟尚饗
夏至祭文
伏以日永星火律中蕤賓當禴事之恭修感天時而增
慕仰惟先烈歆此薦羞伏惟尚饗
中元祭文
伏以西灝戒期中元紀序乘素秋之既望愴濡露之永
懷祗薦廸嘗仰祈顧享伏惟尚饗
重陽祭文
伏以肅霜戒候菊有黃華仰昭穆之序陳冀焄蒿之時
享徧躋順祀用格先游伏惟尚饗
十月朔祭文
伏以歲功始畢烝祭肇修瞻衆物之旅陳重永懷之罔
極仰惟慈假俯錫裔昆伏惟尚饗
冬至祭文
伏以書雲視祲迎日履長感節物之既移慨音容之如
在肅陳饋奠祗達孝誠伏惟尚饗
男娶昭告家廟文
維某年月至之靈某蒙賴祖考遺德庇覆其孤以有嗣
續今男某授室以時婚於某氏之女兹用徼福於我祖
考使成婦順爰及賓祭以燕翟氏之祧合卺有日不敢
不告伏惟尚饗
女嫁昭告家廟文
維某年月至之靈某蒙賴祖考遺德庇覆其孤以有嗣
續今第幾女擇耦以時歸於某氏之子某兹用徼福於
我祖考使宜其伉儷家室以成嘉耦擇日有行不敢不
告伏惟尚饗
齊州謝雪祝文
自冬歷時不雪抑艱歲而民病也嗟我婦子告饑曰無
以須上令也刺史惟罪罰致斯眚也矜於民之辜神幸
曲聽也惠然賜之尺雪浹封境也祓除疫癘而螟螣殪
土脉含滋而穀有嘉穎也閔歲事將有期可以潔粢豐
盛也我其敢怠荒忽神休應也率吏駿奔承威命也蠲
明豆觴酌彼泂也祗見像設神拊憑也儼姣服而來下
風冷然肅以敬也具醉飽而遺以祉擁幼艾為民正也
吏報事益虔繼自今其永也薦辭侑酒相雩詠也荷神
之賜終不敢復有請也伏惟尚饗
昊天殿祈雨文
瞻彼甫田蔚然多稼行遂九秋之望尚愆一雨之施惟
是高原亦既亢旱冀昊穹之昭格俾時澤之周流降此
康年恃之卒歲
神霄殿祈雨文
運在金穰已屬豐年之望時方火老爰臻亢旱之憂乃
聞高原既泣枯穗仗霄晨之丕佑斡隂陽之至權雲上
於天用敷剛健之德月離於畢終致滂沱之祥
泗州傳衣塔祈雨文
比歲告饑民方罹於艱食常暘為沴天復降於疾威念
吏道之興妖致農工之失職祓躬自咎雪涕祈哀仗大
士之悲憐閔羣生之危墊慈雲廣布法雨周施霈然嘉
澤之流戢此驕陽之熾庶令老弱旋見豐登
佛寺祈雨文
豐年已兆嘉澤尚愆雖蒙一雨之施未厭三農之望敢
憑精意恭叩覺慈冀法澍之周施抑驕陽於已熾滋我
多稼溢於大田
密州祈雨文
嗚呼嘉穀在田方苕穎也胡寧淹月不雨唯旱證也穀
將槁而菽不得植抑民無所寄命也眷此邦歲饑流冗
未靖也若禍未悔神於人實不逞也我其敢辭罪罰失
刑政也矜人籲辜神幸曲聽也惠然賜之尺雨速休應
也我將駿奔走震神威令也饌牲酒報德繼自今其永
也
密州常山謝雨文
維此海邦頻歲薦饑望麥拯急庶幾朝夕期月不雨人
其溝壑我書尺牘率然請命若有告言神鑒其衷詰旦
甘&KR0584;浹於四境執熱得濯慰民望歲既雨彌旬復以病
告祈聽從之隂雲倏開雨暘應期如與我謀豈以忠信
皇神所依昔我涉境神喜其來迎以膏澤仁聲先路今
又屢請不訶其瀆我雖怠棄敢忘報德酒牲潔蠲合樂
為侑祝史薦辭皇神所歆
又
嗟維海邦民不溝澮以時雨暘愆則罪歲寧兹天理適
與人會水旱之請凟神為最今者亢陽嘉穀罹害歲饑
民流無亦神餒沛然膏澤神卒惠賚拯於溝凟保我幼
艾匪神之休亦曰殆哉酌彼雩泉蠲潔濯溉凡我在事
益虔不懈有如背德神實恫悔
又
嗚呼吏實不德致災於民民既阻饑維以籲神哀此海
邦歲旱薦臻衆萬嗷嗷孰聞顰呻誰謂神遠有號必聞
惠我尺雨山川出雲東浹萊濰西極海濱俾兹有年婦
子食新我瞻晬容躬薦苾芬酌彼雩泉侑以斯文神降
在廟升於穹旻將無怨恫惠賚密人威靈在天神實不
冺
興兵討杭賊禡祭軍牙之神文
嗚呼王室未靖盜多卒徒孰安招攜孰克誅鋤維杭叛
卒三五其羣戕殺官師持燎縱焚我司方隅密邇隣寇
其忍翫賊不寧往救初順撫之命取其成狂狡自疑不
獲腰領嗟杭之人思拯禍虐興我戎兵往定亂略提我
萬衆取彼數黥士氣奮張曾不留行維神鑒衷用相兹
役取我師征咸劉厥敵建牙出境唯敵是求俾我有功
蒙神之休
