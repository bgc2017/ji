柯山集卷三
宋張耒撰
古樂府歌詞
君家誠易知曲
君家誠易知易知獨難忘西風墻頭吹葉黃蟲絲當戶
理秋光翠屏碧簟生朝凉牀頭蟋蟀見焚香鮫綃纈雙
鳳凰上元綠鬢遮耳璫來車去馬官道旁碧雲傳情何
處郎相望玉樹啼寒螿
于湖曲(有序)
蕪湖令寄示温庭筠湖隂曲其序乃云晉王敦
反屯于湖隂帝微行至其營敦夢日遶之覺而
追不及故樂府有湖隂曲按晉地志有于湖而
無湖隂本記云敦屯于湖又曰帝至于湖隂察
營壘而去頃予遊蕪湖問父老湖隂所在皆莫
之知也然則帝至于湖當斷爲句乃作于湖曲
以遺之使正其是非云
武昌雲旗蔽天赤夜築于湖鋒洗鏑巴滇騄駿風作蹄
去如滅沒來不嘶日圍萬里纏孤壁兵氣如霜已潜釋
蛇矛賤士識天顔玉帳髯奴落妖魄君不見銅駝陌上
塵沙起鐡騎春來飲瀍水浮江天馬是龍兒蹙踏揚州
開帝里王氣高懸五百秋弄兵老濞空白頭石城戰骨
卧秋草更欲君王分上流
襄陽曲
西津折葦鳴策策蟾蜍光入芙蓉白山頭不雨賈船稀
日日門前江水窄將欲烜赫招行人旋起丹樓照長陌
銀屏深蔽玉笙閒自擘新橙飲北客倏離暫合心未果
淚瑩雙眸爲誰墮
寄衣曲
秋風西來入庭樹攀條正念征人苦空忩自織不敢任
鳴機愁寂如鳴艣練成欲裁新絲香抱持含愁叔姑堂
别來不見衣覺窄試比小郎身更長
江南曲
江蒲芽白江水綠江頭花開自幽淑人家晨炊欲熟時
旋去網魚惟所欲往來送租只用船未省泥沙曾汙足
有錢買酒醉隣畔終日數口常在目不學長安貴公卿
每念離心寄朱轂朝遊巖廊暮海島譴人未歸身自到
怨曲二首
白首南朝女愁聽異域歌收兵頡利國飲馬胡盧河毳
布腥羶久穹廬歲月多雕窠城上宿吹笛淚滂沱
祖席駐征橈開帆復信潮隔筵桃葉泣吹管杏花飄船
去鷗飛閣人歸鹿上橋别離惆悵淚江鷺宿紅蕉
壽陽歌
壽陽樓前淮水碧壽陽美女如脂白李郎青鬢照青衫
曾在花前作狂客伯勞睡重花枝晩時許蜻蜓一偷眼
歡娛雖少恨已多纖手紅箋揮翠管淮陽歸來春已暮
夜夜夢魂淮上去欲歌舊曲只添愁畫得雙蛾不能語
有客南來從壽春衆人笑問動精神自從柳别章臺後
攀折風光知幾人巳伴春衫辭側帽不怕嬌啼隨意笑
嗟君耿耿獨相思須信多情是年少
勞歌
暑天三月元無雨雲頭不合惟飛土深堂無人午睡餘
欲動身先汗如雨忽憐長街負重民筋骸長彀十石弩
半衲遮背是生涯以力受金飽兒女人家牛馬繫高木
惟恐牛軀犯炎酷天工作民良久艱誰知不如牛馬福
春雨謠
晩雲欲著樹中夜一犂雨老農呼子孫力作莫辭苦風
吹潤土如炊香烹雞為黍餉南岡我知聖人在明堂元
年巳是豐年祥
少年行三首
騂弓鵲角蒼雕羽金錯旂竿畫貔虎長驅直踏老上庭
手拔干將斬狂豎歸來觧甲見天子金印懸腰封萬戸
自爲大漢上將軍高揖羣公佐明主
人生豈合長貧賤師事黃公曾習戰英雄天子伐匈奴
初拜將軍二十餘黃塵晝飛羽如插身射單于碎弓甲
從來書生輕武夫坐遣揮毫寫勲業
少年賣珠登主門主家千金惜一身綠韝請罪見天子
尚得君王呼主人鬭雞走馬長安道豪傑驅來奉談笑
漢庭碌碌公與侯畏禍憂誅先白頭
謫官黃州至南頓驛同李從聖叔姪小飲
共飯何草草客來從遠道傾壺得殘酒聊以開懷抱年
將半百兩髩華謫官憔悴來天涯神理可馮吾道在不
應長遣路人嗟
代贈
洞房飛香作春霧仙人勸酒香中語明眸第二紫雲娘
鸎學歌聲柳如舞蹙眉長歌澧有蘭銀鈎請君春草篇
繁絃高張燭燒夜玉壺未盡参在天春泥雪消淮上路
東風浪頭驚客艣惱公舊事幾夢魂過眼相逢一風雨
黃流清洛上天漢吳山洞庭藏水府謾題詩句寄歸舟
江口風狂那得渡
代嘲
過作抛人去非真我獨知如何立不定却有獨來時
牧牛兒
牧牛兒遠陂牧遠陂牧牛芳草綠兒怒掉鞭牛不觸澗
邊古柳南風清麥深蔽日野田平烏犍礪角逐春行老
㹀卧噍饑不鳴犢兒跳梁沒草去隔林應母時一聲老
翁念兒自携餉出門先上岡頭望日斜風雨濕蓑衣拍
手唱歌尋伴歸遠村放牧風日薄近村牧牛泥水惡珠
璣燕趙兒不知兒生但知牛背樂
贈人三首次韵道卿
未必蝤蠐如素領故應新月學蛾眉引成密約因言笑
試得真情是别離罇酒且傾寒琥珀淚妝更看薄臙脂
北城月落烏啼後便是孤舟腸斷時
醉裏紛紛散别筵醒來客枕一燈前黃茅野岸三更月
春水長亭十里船一點淚憑誰寄與十年香在恨依然
空疑忩外梅花發珠箔青樓若箇邊
可是相逢意便深爲郎巧笑不須金門前一尺春風髻
忩外三更夜雨衾别燕從教燈見淚夜忩惟有月知心
東西芳草渾相似欲望高城何處尋
採蓮子
菡蓞香蓮十頃陂小姑貪戲採蓮池晩來弄水船頭濕
更脱新裙裹鴨兒
倚聲製曲三首(有序)
予自童時即好作文字每于他文雖不能工然
猶能措詞至于倚聲製曲力欲爲之不能出一
語傳稱禆諶謀于國則否謀于野則獲杜南陽
以謂性質之蔽夫詩曲類也善爲詩不能製曲
豈謀野蔽耶爲賦三首
春絲惹恨鬢雲垂媚態愁容半在眉早是思深難語别
可堪肌瘦不勝衣眼前有恨景尤速門外無情車載脂
自笑不如天上月尊前猶有見郎時
不恨因緣不恨天強持牙板向罇前陽關一曲動山月
别淚千行盈酒船薄命有情今已矣傍人無意亦凄然
願君學取梁間燕秋去春來到妾邊
山未高兮水不深此情此意薄千金今朝酒伴雙垂淚
明夜燈前獨擁衾玉筯異時空見跡塵犀千里亦通心
桃源路絶無人到應許劉郎再訪尋
劉壯輿是是堂歌(并序)
子劉子構堂于官舍名之曰是是而求子爲詩
予復之曰夫物生之所必有而其爲物彼是相
次而不能定夫一者天下之是非也雖聖人出
無如之何昔楚人有莊周者多言而善辯患夫
彼是之無窮而物論之不齊也而託之于天籟
其言曰吹萬不同而使其自已也周之爲此言
自以爲至矣而周固自未離夫萬之一也而曷
足以爲是非之定哉雖然如周者亦略税駕矣
劉子乃構堂揭牓而獨以是是非非自任吾將
見子吻敝氣殚而言語之戰未已也嘗試爲子
歌堂中之樂而息子之勞庶幾隱几而嗒然者
乎歌曰
讀堂中之書兮以致子之眠飲堂中之酒兮以休子之
言是非雜然于子之耳兮付庭中之嘆蚓與夫木上之
鳴蝉庶幾飬生而保和兮窮子之年
獨處愁
高高花飛驚愁顔珠簾晝鎻春風閒少年金鞍照秦地
玉巵雙覆塵埃間花間蝴蝶雙飛舞感觸深心心更苦
昨夜隂雲數尺許連宵變作西忩雨
遠别離
遠别離明當入蜀去酒酣日落客心驚起與僕夫先議
路引車在庭牛在槽桐枝嫋嫋秋風豪别情惆悵氣不
下酒觴飜汚麒麟袍緩緩清歌慰幽獨不惜更長更燒
燭贈君髮上古搔頭莫易此心如此玉平生每笑花飛
片東家吹落西家怨但得歸時似别時相知何必長相
見
行路難
人生動與衣食關百年役役誰爲閒四時睡足鞍馬上
去歲錢塘今長安車愁羊腸夜險折船畏人鮓晨驚湍
九州一身恨自惜使我顔色常鮮歡天地一氣成萬象
融即是江結是山再願洪罏瀉融結萬世更無行路難
白紵詞二首效鮑照
摇輕裾曳長䄂爲楚舞千萬壽新詞白紵聲按舊朔風
捲地來峥嶸燕雁避霜饑不鳴高堂酒多華燈明
回纖腰出素手髻墮鬢傾釵欲澑爲君歌舞君飲酒歲
云暮矣七澤空湯湯漢沔天北風玉壺之酒樂未終
七夕歌
人間一葉梧桐飄蓐收行秋回斗杓神官召集役靈鵲
直渡銀河雲作橋河東美人天帝子機杼年年勞玉指
織成雲霧紫星衣辛苦無歡容不理帝憐獨居無與娱
河西嫁與牽牛夫自從嫁得廢織絍綠鬢雲鬟朝暮梳
貪歡不歸天帝怒謫歸却理來時路但令一歲一相見
七月七日橋邊渡别長會少知奈何却悔從來歡愛多
怱怱萬事說不盡燭龍已駕隨羲和河邊靈官催曉發
令嚴不管輕離别空將淚作雨滂沱淚痕有盡愁無歇
我言織女君莫歎天地無窮會相見猶勝姮娥不嫁人
夜夜孤眠廣寒殿
琉璃瓶歌贈晁二
火維荒茫地軸傾下有積水潜鯤鯨鰲身飜瀾山爲崩
金烏下啄獰龍騰狂鬚奇鬛萬族朋巨神日月雙手擎
夸娥愁思烏戢翎老魚戰死風雨腥長彗下掃千里驚
淺洲一席塊爲城蠻兒夷女竒弁纓大舶映天日百程
怒帆吼風戰飛鵬舟中之人怪眉睛獸肌鳥舌髻翹撑
萬金明珠絡如繩白衣夜明非縞繒以有易無百貨傾
空中開槖光出楹非石非玉色紺青昆吾寳鐡雕春冰
表裏洞徹中虛明宛然而深是爲瓶補陀真人一銖衣
攀膝燕坐花雨飛兜羅寳手親挈携楊枝取露救渴饑
海師跪請顙有胝番禺寳市無光輝流傳人間入吾手
包以百襲吳緜厚擇人而歸今子授爛然光輝子文章
清明無垢君肺腸比君之德君勿忘與君同升白玉堂
九江千歲龜歌贈无咎
靈龜千年口不食以背負牀飲其息吾家兩龜豈徒不
食亦不息夀與萬古無終極濟南晁君博物天地通夜
窺牛斗頗似晉司空指我兩龜有名字大龜為九江小
龜號千歲老龍洞庭怒蕩覆堯九州(原注謂半山老人)禹咄嗟
水平流(原注謂迂叟)九江無波拍天浮中有大靈背如丘南
風吹楚澤蓮葉清欲秀有物中作巢一寸立介胄霞衣
仙人鬢如霜飲以南極之光芒丹顱老客不相見飛渡
東海巢(案巢一本作朝)扶桑邇來蟠桃枝有子大如缶浮游輕
于鳥(案此句一本作我身輕若蓬)江海一回首青珊瑚柱碧瑶宫水
仙焚香吹作風朝戲蓮葉西暮遊蓮花東秋風蓮子熟
歸去清江國小千歲大九江我久不見之向君案前雙
我謂晁君二物有似我與子國有守龜吾子是燦然天
下之寳噐黃金之縢紫瑶匱天王端冕史再拜一逆二
從定大事我身百無用頗似千歲潜深淵不願人間貯
金藉玉享富貴但願寄身江上一葉之秋蓮萬物才不
才用舍不任天寄聲問晁君然不然
大雪歌
老農占田得吉卜一夜北風雪漫屋屋壓欲折君勿悲
隴頭新麥一尺泥泥深麥牢風莫吹明年作餅大如箕
野人食飽官事少莫畏瑟縮寒侵肌高堂晨興何所為
門無馬跡人更稀珠樓玉閣互飛動坐見貧屋生光輝
無功及物慚受禄豐穰幸賴天與之棄糧遺粒待雞犬
吾羔何得長烹藜
孫彦古畫風雨山水詩
山深巗高石壁青白日忽變天晦冥黑風驅雲走不停
驚電疾雨來如傾山前雨點大如手山下水湧危槎横
崩崕古樹老有靈吼怒直與風雲爭枝披葉偃鬭不怯
萬竅却欲藏雷霆鞭驢疾驅者誰子石路嶮澀驢凌兢
目迷心懾愈不及來憩樹下如寒蠅蒼茫直與鬼神接
恍惚不保龍蛇驚平居此樂忽入眼孫家古圖纔可辨
奈何一幅一尺餘欲奪天地之竒變我心愛之良有以
昔苦山行親遇此一生兩足不下堂輸爾朱家貴公子
歲暮歌
北風卷雪送暮冬重雲如山爭塞空百年老樹吼欲折
塌翼不見南飛鴻堂下幽姿亦可悦點綴小樹花玲瓏
老人重裘不能煖永夜惟守深爐紅啾啾寒雀飛不起
饑啄凍土藏枯叢青春欲回水官怒摧拉未使陽和通
天時平分各司一興廢誰得專其雄杜門觧轡聊有待
行看馬脚春泥融
光山謠
艤舟淮南望新息天遣清淮限南北﨑嶇細路入光山
野色蒼凉秋日白八月穫稻田無水蚱蜢羣飛稻乾死
危橋絶澗聞水聲喧喧汲水爭瓶罌昏昏落日銜遠山
鳥啼車轍未得閒縣公吳生我世舊為我烹羊酤斗酒
燈前醉飽紛就眠五更開門星滿天長年他鄉心惘然
遠途辛勤難具言
用劉夢得三題
春向晩斜日在高樓幽花愁脉脉輕絮去悠悠冉冉三
更雨蕭蕭通夜愁
春巳暮把酒送春歸花落鳴禽散草長遊客稀去年堂
上燕故故傍人飛
春竟去白髮感生平流水去不斷夕陽猶有情舊時桃
李月悄悄向人明
柯山集卷三
