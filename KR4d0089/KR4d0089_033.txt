柯山集卷三十三
宋張耒撰
論
禮論一
禮之道仁義而已矣夫仁主于親親長幼之際而義主
于貴貴君臣之間知親親而貴貴之義廢則蕩而不嚴
知貴貴而親親之仁亡則嚴而不和是故聖人為禮以
兼統之使之兩立而兼善並行而互用而後仁義之道
行焉是故有鄉飲酒以見其仁而又制燕禮以見其義
故鄉飲之禮主人拜迎賓于庠門之外至于燕則賓入
中庭君揖降一等而已鄉飲之禮主人尊賓故介猶坐
于西南而主人親酬之初不敢酬賓示尊也至于燕主
人獨升立席上西面特立而公卿以嫌而不得為賓君
舉旅于賓凡所賜爵則自賓以降再拜而後受夫庠門
之外已遠矣而加拜焉賓至中庭已近矣而降止于一
等主人之于賓至于不敢酬而酬介則主人之禮已卑
君舉旅賜爵而賓拜而後受則主人之禮已重是何也
蓋鄉飲之禮所以正長幼之序故賓者衆之所尊而以
齒命其衆者也而主人者鄉之大夫與夫黨正之屬故
方其率衆以明長幼之序則使民尚齒而知貴賤有所
不行故一以盡仁而燕禮所以明君臣之分君為主人
而大夫為之賓故將辨尊卑之分則使民尊尊而知長
幼之齒有所不序故一以盡義故禮者節文仁義而行
之者也夫仁義之道本于心待禮而後見于外而君子
之于仁義其行之或過而衆人之于仁義往往不及非
禮不足以取中焉故鄉飲燕禮節文仁義而裁之于中
者也故禮也仁義也吾未見亡一而可行也夫鄉飲酒
之禮主人坐于東南而坐賓于西北主人處仁而賓處
義何也蓋黨正屬民飲酒于序則其主人之所與為賓
者衆之所尊而賢有德者也夫將明長幼之道則衆之
所尊而賢有德者其于衆也有教誨之義焉故五十者
立侍以聽政役則幼之于長有奉令承教之義也夫惟
長有教誨之義則其道主嚴而以齊衆出令為主夫齊
衆出令而其道主教者義之事也此賓之所以坐于西
北也故父道主義為其尊也古者諸侯之射必先行燕
禮卿大夫士之射必先行鄉飲酒之禮何也夫先王之
為禮其升降之數俯仰之節為已詳矣然至于宗廟之
中習之安而用之便者何也為其有漸也故魯人將有
事于上帝必先有事于頖宫晉人將有事于河必先有
事于惡池齊人將有事于泰山必先有事于配林將重
其大必習其小將為其難必為其易故其心佚而不亂
其體安而不愕矣諸侯之射以貍首為節貍首者樂會
時也夫會時者謹朝覲修會盟勤燕享不敢失時者也
故其將射也必先習燕禮以明尊卑之序而會時者明
尊之之序也卿大夫以采蘋為節而主于循法度士以
采蘩為節而主于不失職夫循法度不失職則其道近
在于一身而鄉飲之禮主于明長幼而未及夫大者焉
故必先習鄉飲者其道當然也諸侯之道君道也君道
尊故其射也主于正尊卑而已卿大夫士之道臣道也
臣道衆故其射也有鄉人長幼之序焉此其諸侯所以
先燕禮而卿大夫士所以先鄉飲歟
禮論二
昔者孔子以為知禘之說則其于治天下也如指掌蓋
嘗求其說以為禘者祭之一名而籩豆之事則有司存
而不能通之于治國蓋嘗思之以為天下之所以不治
者何也毋乃起于貴賤之不明歟親愛之不篤歟器用
之無制歟衣服之無别歟賢不肖之失序歟五者不至
而其國欲治者未之有也今夫郊社之于上帝也宗廟
之于先君也則夫向之尊卑親愛器用衣服賢不肖之
序蓋已並立而修飭矣上自王公大人而下逹于里閭
之際貴者親其事而行之于身賤者承其風而被之于
政則治天下之能事畢矣此君子所以重禘之說而又
以為明乎郊社之禮禘嘗之義則治國其如示諸掌者
也夫百神之祀自郊丘而逹于七祀均為禮也而莫重
于郊社宗廟之祭自禘祫而逹于時薦均為祭也而莫
隆于禘嘗故舉郊社禘嘗則小者兼之矣夫天子之于
天下其禮無所降矣而于享帝也有君臣之義焉故曰
尊天而親地夫宗廟之享水陸之産苟可薦者莫不咸
在而為之宫室之美車服之盛而至于享帝則三獻爓
一獻熟因地以為之丘陶匏以象其性玄酒以享大輅
以載大裘以服此疑于略矣此其說何也夫郊之享帝
臣之于君非禮不敢見故時至然後會非法不敢責也
故合禮然後獻俯仰進退于朝廷之間者莫非禮也故
尊而不敢䙝簡而不敢瀆此享帝之所以疑于略歟宗
廟之祭則子之于父也孫之于祖也夫事親之道其見
也無時其獻也無節志于和而無事于簡主于悦而不
嫌于瀆此宗廟之祭所以雖降于上帝反疑于重歟蓋
尊尊之道以簡而親親之禮以豐故享帝于郊而貴賤
之位别矣雖然别貴賤者非獨如此而已也宗廟之中
以爵為位而宗人受事以官尸之餘君與卿餕之卿之
餘大夫餕之大夫之餘士餕之而後煇庖翟閽無不沾
澤夫餕祭之末也而尊卑之别如此此貴賤之所以别
也夫追遠之禮至于七廟而祭祀之典行于四時以事
死如事生事亡如事存割牲賤事也行之于君執盎末
役也而從於夫人冕而總干率其羣臣以樂皇尸而不
嫌于卑蓋其始也齋戒謹潔而庶幾見其聲音笑語之
容而其祭之也與尸酬酢而求象其平日飲食之事此
親愛之所由篤也事帝之器不陳于廟事死之禮不行
于郊尊之用犧象也罍之用山也鬱尊之用黃目也灌
之用玉瓚大圭也薦之用玉豆也歌者在上舞者在下
先代之樂陳于廷而四夷之樂陳于門此器用之别也
大裘以祀上帝龍衮以祀宗廟元端以朝日皮弁以視
朝自天子至于士一衣之不修不敢用于祭一器之不
法不敢行于廟此衣服之别也古者天子將祭則必射
田擇士其容體中于禮其節中于樂而中多者乃得預
于祭而否者不預焉夫射者君子之所以觀德也夫德
先形也必有待以見于外射者君子之所見其德者也
故射中多之預于祭也非射也所以辨德也此賢不肖
之别也貴賤明親愛厚器用設衣服修賢不肖别而國
不治者未之有也道載于禮而禮藏于器不知禮不足
與言道不知器不足與言禮禮者自器而辨道者先禮
而明辨乎器逹乎禮通乎道而不通乎治國者吾未之
聞也故古之君佩玉束帶趣朔旋揖于宗廟之中而盡
天下之能事者如是而已矣
禮論三
先王之制祭祀自郊丘以逮夫七祀莫非祭也而尤重
于禘嘗其說何也蓋其道有三焉曰政事之節也曰品
物之盛也曰隂陽之消長也夫禘夏祭也而夏者萬物
之始蕃而于時則陽用事之時也故先王之政凡所以
順陽之氣者禘而後頒焉故曰古者于禘也發爵賜服
順陽義也嘗秋祭也而秋者萬物之既成而于時則隂
之始也故政之所以順隂者嘗而後行焉故曰于嘗也
出田邑發秋政順隂義也蓋先王之政一本于隂陽而
禘嘗者謹隂陽之節而不敢違候時辨物以别天地之
氣者如此所以重歟然則春之礿也冬之烝也而政不
預焉何也蓋春者物之始生勾者始奮萌者始達而平
秩東作之時也夫物始生則陽氣未盛而品物未備而
民方趨于東作之際則趨功造事而未可以聽政役故
陽之政待夏而後行蓋夏者物盛而厥民因之時也冬
則物之生窮實者已斂而成者既收塞向墐戶而民率
其婦子以入室備寒之時也夫物生已窮則非所以備
財用而民既息則非所以聽政役故凡政之所以順隂
氣者方秋而行之矣而秋者萬物始成而厥民夷之時
也蓋古者嘗祭未行則未發秋政未發政則民勿敢艾
其謹之如此此所謂政事之節也夫物之于春也始生
而于夏也始盛成于秋而窮于冬既盛則備于初生而
巳窮則闕于始成故禘也嘗也萬物盛多之際也萬物
盛多則品物備故禘嘗之祭備物之享也此禘嘗之所
以為重也夫先王之于祭也誠而已何貴于品物之盛
也祭之儉也非先王之欲也夫玉瓚而大圭玉豆而雕
爼齋明以臨之盛服以行之水陸之品苟可薦者無不
咸在此先王之所以事宗廟也故天子之特礿也而廢
祫也為夫物之未成而禮不備故也禮不備則不敢用
祫則品物之重也久矣蓋物者誠之表誠者物之主物
備而誠不至者有之矣未有誠至而物不備者也夫祀
上帝之簡也非先王之圖也以為無物可稱而不敢近
于䙝是亦誠之盡于已矣所謂烝嘗者品物之盛也夫
先王之于隂陽也陽慶其成而隂惡其盛禘夏也于時
則陽之成嘗秋也于時則隂未至于盛礿之于春也則
陽方作而未成烝之于冬也則隂已窮而既盛故禘嘗
之祭陽之成也而隂之微也是以先王重之此所謂隂
陽之消長也有是三者則先王之所以重慎而不敢易
之于常祭也不亦宜乎夫天子祫禘祫嘗祫烝諸侯嘗
祫烝祫何也夫祫喪畢之祭也而礿禘烝嘗者四時之
祭也天子先祫而後時祭諸侯先時祭而後祫喪畢之
祭無常時而四時之祭有定法無常時者近私有定制
者近公天子制法者也故先所私而後法則無嫌也諸
侯從上者也故先定法而後行其私此所謂君臣之道
也
禮論四
古之養世子而教之學與夫凡學于國之學何其有序
而不亂也蓋其學有常位其習有常時其教有常職其
禮有常法四者立而後學之道備蓋所謂其學有常位
者其别有四曰東序也曰瞽宗也曰上庠也曰成均也
所謂東序者夏后氏之學而其事有九一曰學干戈二
曰學羽籥三曰養老四曰合語五曰授數六曰論說七
曰儐賓八曰釋奠于先老九曰養老幼所謂瞽宗者商
之學也其事止于學禮而已所謂上庠者有虞氏之學
也其事止于讀書而已所謂成均五帝學也其事則郊
人取爵于上尊而已夫備三代之學而夏后氏之學其
事獨衆于有虞商人之學何也蓋凡學于東序者樂舞
養老之事也夫樂舞養老之事聖人之所貴而其道主
仁東序在王宫之左而其位則位之方也此其比于二
代之學其事為衆歟夫書者觀言以取訓而習禮者勤
事以正容夫觀言以取訓遠道也而三代之學莫遠于
虞故讀書于上庠勤事以正容近道也而商人于周為
最近故習禮于瞽宗蓋成均者意有虞氏之前也夫時
遠則制略制略則事卑蓋所謂郊人者既遠之而在郊
矣故不得與于上庠瞽宗東序之事然獨至于天子飲
酒于成均然後始得酌于上尊此不亦時遠而制略制
略而事卑乎此所謂其學有常位也其習有常時者其
别有九一曰干二曰戈三曰羽四曰籥五曰南六曰誦
七曰絃八曰禮九曰書所謂學干者小樂正主之而大
胥贊之而大樂正授數焉至于學戈也籥師主之而籥
師丞贊之至于羽籥則其主之無官其贊之無助何也
蓋舞羽近于學干則知舞羽之官亦樂正與大胥而學
戈之官固已能吹籥則知學籥之官是亦籥師籥師丞
而已矣夫南夷之樂也而陳于學何也蓋四夷之俗皆
有安居和味宜服利用備器陳之于學者學之所知博
而不厭也凡學之時施于春夏者四有通而習之者干
戈是也有别而習之者春誦夏絃是也施于秋冬者四
有通而習之者羽籥是也有别而習之者秋學禮冬讀
書是也春夏者物盛而形顯之時也而干戈之舞形之
盛也故春夏習之誦與絃均為聲也而誦者人聲而絃
資于器人聲者先王之所貴故先誦而器次之焉秋冬
者萬物數窮形斂而體伏之時也羽舞者主于振作而
吹籥者羽聲而已故于秋冬習之秋習禮而冬讀書均
為事也而習禮者俯仰折旋勞于外而後能習于冬則
寒而大苦故于秋冬者人入室以居而無事之時也故
使之讀書焉安于身合乎時中乎義習焉而不困久焉
而不堕者用此道也蓋所謂其習有常時者此也其教
有常職者其官有十三曰太傅曰少傅曰保曰師曰大
司成曰大樂正曰小樂正曰大胥曰胥曰執禮者曰典
書者曰籥師曰籥師丞所謂太傅少傅與夫師與保四
者以道德為職者也而太傅之職無所繫不以教率不
以言喻故曰審父子君臣之道以示之而已少傅則教
以率之言以告之故曰審喻之師也則教之以事而喻
諸德保也則慎其身以輔翼之而歸諸道則二者其職
巳勞矣其德有小大故官有勞佚以心治者其官逸而
以事詔者其任勞此其理然也至所謂大司成者論說
在東序又曰凡侍坐于大司成者遠近間三席可以問
則大司成者主學之教者也所謂大樂正者舞干戚語
說命乞言皆大樂正授數于大司成之教而喻諸其下
者也所謂小樂正者凡祭與養老乞言合語之禮而詔
之于東序則小樂正者授數于大樂正而喻諸其下者
也所謂大胥者小樂正學干則大胥贊之蓋輔小樂正
之事而為佐者也所謂胥者大胥之佐也故鼓南蓋其
職已卑矣主節夷樂而已所謂執禮者典書者籥師與
其丞其職雖不備見然攷其事則皆供職效役以承其
上者也此治學之常職也所謂其禮有常法者其别有
十所謂立學而釋奠于先師一也春夏秋冬而釋奠于
先師二也天子視學而祭先師三也釋奠先老于東序
四也釋菜五也大合樂六也養老七也合語八也論說
九也乞言十也立學而奠示有祖也時而祭之示不敢
忘也天子視學而親祭示尊也釋奠于先老示巳所有
事也大合樂而後飬老始立學既具噐而後釋菜告成
而不敢專也習而後行禮也小樂正合語為未足故大
司成論說之以論說為未足故乞言于老者此所謂其
禮有常法凡此者先王教學之道也
柯山集卷三十三
