柯山集卷四十四
宋張耒撰
題䟦
書五代郭崇韜卷後
自古大臣權勢巳隆極富貴巳亢滿前無所希則必退
為身慮自非大姦雄包異志與夫甚屬駑昏闒茸鮮有
不然者然其為慮也實難不憂思之不深計之不工然
異日釁之所起往往自夫至深至工是故莫若以正夫
正者操術簡而周知者為多緒而拙夫正者無所事計
也行所當然雖怨仇不敢議之况繼之者賢乎郭崇韜
于五代亦聰明才智之士也佐莊宗決策滅梁遂一天
下自見功高權重姦人議巳而莊宗之昏為不足頼也
乃為自安之計時劉氏有寵莊宗嬖之固請立為后而
中莊宗之欲又結劉氏之援此子劉氏為莫大之恩而
莊宗日以昏湎内聽婦言其為計宜無如是之良者然
卒之殺崇韜者劉氏也使崇韜繆計不過劉氏不能有
所助而已豈知身死其手哉好謀之士敗于謀好辯之
士窮于辯惟道德之士為無所窮而禍福之變豈思慮
所能䆒也哉
書宋齊邱化書
齊邱偽唐謀臣其智特犬鼠之雄耳何足道哉其為化
書雖皆淺機小數亦微有見于道德其能成功有以也
吾嘗論黃老之道德本于清淨無為遣去情累而其末
多流為智術刑名何哉夫惟静者見物之情而無為者
知事之要據其要而中其情者智術之所從出也仁義
生于恩恩生于人情聖人節情而不遣無情之至至于
無親人而無親則忍矣此刑名之所以用也齊邱之道
既陋而其文章頗亦高簡有可喜者其言曰君有竒智
天下不親雖聖人出斯言不廢
雜書
于自金陵月堂謁蔣帝祠初出北門始辨色行平野中
時暮春人家桃李未謝西望城壁壕水或絶或流多鵁
鶻白鷺迤邐近山風物夭秀如行錦繡圖畫中舊讀&KR0878;
公詩多稱蔣山景物信不誣也白公少客杭州自言欲
得守杭卒如其言予亦云
䟦德仁書
斯人也夢幼一世芻狗萬物而獨嗜于酒行年八十餘
以死予為誌其墓而平生事為之詳多得之熙老也
題吳德仁詩卷
陶元亮雖嗜酒家貧不能常飲而况必飲美酒乎其所
與飲多田野樵漁之人班坐林間所以奉身而悦口腹
者蓋略矣白樂天亦嗜酒其家釀黃醅者蓋善酒也又
每飲必有絲竹童妓之奉洛陽山水風物甲天下其所
與遊如裴度劉禹錫之徒皆一時名士也夫欲為元亮
則窘陋而難安欲為樂天則偹足而難成德仁居二人
之間真率僅似陶而奉養略如白至其放逹則並有之
豈非賢哉
題陳文惠公松江詩
陳文惠有題松江詩落句云西風斜日鱸魚香言惟松
江有鱸魚耳當用此鄉字而數處見皆作香字魚未為
羹胾雖嘉魚直腥耳安得香哉
䟦杜子師字說
車之所以能載者以其有輿也人之所以從君子者以
其有德也從之衆矣此名輿字子師之說也耒以丙戌
歲仲冬自黃之潁過盱眙少留子思出子瞻文始獲見
焉于是蘇公之亡五年矣相與太息出涕而讀之至前
二日書
䟦唐太宗畫目
唐太宗躬擐甲胄出入行陣親與羣雄博戰而勝之計
其勇健虓武豈復翰墨間人也官法帖帝王部中有太
宗書真行千載字觀其用筆精工法度粹美雜之二王
帖中不能辨也而其雄邁秀傑之氣則冠諸書者嗚呼
盛哉宜其偹文武之大美兼聖賢之能事除隋之亂比
跡湯武致治之美庶幾成康雖數十年慨然可想也此
書畫目是其真蹟前數行亦自有法度可愛
䟦龐安常傷寒論
古之良醫皆不預為方何也病之來無窮而方不能盡
使不工者惑其疑似而用之則害大矣惟仲景傷寒論
論病處方纖悉必具又為之增損進退之法以豫告人
嗟夫仁人之用心其非通神進妙者不能為也龐安常
又竊憂其有病證而無方者續著為論數卷其用心為
術非儷古人何以及兹淮南人謂龐安常能與傷寒說
話豈不信然哉予將去黃欒仲實以黃别駕後序求予
書而仲實之父為醫得龐君之妙謂予言何如也
題道孚墨竹
文與可自言吾墨竹一𣲖在彭城蓋屬眉山公也而子
瞻自言吾為竹盡得與可之法獨生意自然遠不逮也
吾甥楊克一本不學畫竹一旦頓觧便有作者風氣揮
洒奮迅初不經意森然㔾成愜可人意意其法有未具
而生意超然矣
書贈賈生
予嘗病世士少而學荒于遨嬉壯而立蠱于嗜欲老而
成累于利祿所以德業功名愧于古人者以此晁子莫
言賈氏子醇静篤實少無他嗜惟喜學問予聞而悦之
望具壯立老成必有大過人也
記外祖李公詩卷後
晏元獻鎮亳外祖李公以著作佐郎實為譙令元獻雖
以故相守藩位貎尊貴而與外祖友賦詩飲酒朝夕不
舍忘其位之有尊卑也方是時太平積年内外無事公
卿大臣皆一時文章豪傑之士優游宴息往往喜與詩
人文士談笑述作觀具指物摭事皆慨然自托于不朽
之意而至于今世之君子皆喜道之可謂盛矣方是時
外祖以文章有名而詩尤傳于人一時名臣多致恭願
交而嘗賦詩稱少日知巳惟晏范故元獻及文正往來
詩居多焉
書曾子固集後
元豐二年夏曾公自四明守亳道楚予時自楚將赴河
南夀安尉始獲以書拜公於行次公得予書甚喜也謂
予曰我與子皆泝汴而西能從我行乎時子舟無挽兵
為予求之甚力公又曰我行駛非子能及也子至永城
當纜舟陸走一日至亳為旬日會也公遂行後子病六
十日至永城病未愈不能騎因永城令寓書于公六年
予罷夀安尉居洛而文公卒為文一篇將祭公于河南
而成都范祖禹夢得自言嘗為公舉亦欲為文以祭謂
予有往江南者約同祭之而是歲予家多事自洛來陳
明年又走淮南未克祭也八年四月公弟翰林公自建
昌起京師予謁見于咸平知公已葬南豐或客可寓以
祭者當書所為文一吊公之墓焉其意之所欲則具之
文矣
書小山
中峯承天石左峯天鼓石右峯天冠石雲幢雨蓋後隊
三石由山下升山左而上天鼓石上有石如人俛而白
事曰先報石承天石天冠石之間有一峯如人冠而拱
若受左峯之報曰恭受石予泛大江三千餘里江山之
奇偉峭拔如匡廬九華者不可勝數山水之觀無以加
矣而曾此山之足云乎應之曰遇大于細者得其意而
遺其形觀拳石而山之意具矣此山亦足多哉客曰山
無情之物也安得意耶意之曰有情之意有窮無情之
意無盡王宫侯第疊石為山亦多矣經構裨補盡人之
巧然攬之無可翫去之無可思其于糞壌一間山水之
態雖瓌奇偉麗而縱横曲直未必盡當于人意而見則
愛之去則思之無情之意也書小山
書韓退之傳後
有問于張子曰操賞罸滎辱以勢臨天下者莫不欲天
下勸沮于其賞罰取舍于其榮辱而其勢常有所不行
蓋有益羞而人益羞愈沮而人愈慕若韓退之于唐殆
若此矣退之所自負與世之所推者于德莫如好直于
藝莫如文章然以直取禍則逐山陽貶湖陽以文章招
累則其文辭一世莫尚乃試于有司屢試而屢黜平生
所述國家大事獨有平淮西碑耳乃刊者未畢而磨者
至矣是宜沮喪湮滅與時俱亡泯然無所見于世矣然
每斥而名益彰每沮而事益顯抑者之力不勝譽者之
舌雖退之亦自謂動而得謗名亦隨之是誠何說也張
子曰是何足怪者昔先王之賞罰榮辱所以天下奔走
而從之者惟其取天下之所欲勸者而賞且榮之取天
下之所欲沮者而罰且辱之故賞一人而人勉惟恐其
不若也罰一人而人懼惟恐其似之也且先王安能以
巳之所好惡而力驅天下以從我哉直取天下之榮辱
而制天下之向背耳彼唐之汙政其昏惑瞀亂無所取
衷制好惡可否于一巳之私智而濟之以蔽欺之以姦
何怪夫所沮者人慕所進者人恥歟且彼惟不可抑也
是以愈抑而聲愈振子獨不見夫千仞之水決而注之
川乎大木梗之大石捍之排以峽迫以高麓而後怒號
哮吼聲振百里抑之者愈大則其聲也愈暴故小遏之
則小鳴大塞之則大震何則彼其勢惟不可止故也何
也夫身益困名益聞也
書家語後
昔夫子弟子其高弟所聞微妙之言則已共記為論語
矣而門人之下者又雜記聖人之言或陳其所學于聖
人者又著為家語孔氏之子孫論其家之所傳則為孔
叢子然皆得聖人之緒餘可推以考孔子之意不可誣
也
書司馬槱事
司馬槱陜人太師文正之姪也制舉中第調關中一幕
官行次里中一日晝寐恍惚間見一美婦人衣冠甚古
入幌中執版歌曰家在錢塘江上住花落花開不管年
華度燕子又將春色去紗窗一陣黃昏雨歌闋而去槱
因續成一曲斜插犀梳雲半吐檀板清歌唱徹黃金縷
望斷雲行無去處夢回明月春生浦後易杭州幕官或
云其官舍下乃蘇小墓而槱竟卒于官
書鄒陽傳後
鄒陽傳稱梁孝王用公孫詭之說殺袁盎事覺孝王懼
誅使陽入關内來解陽見齊人王先生用其計說竇長
君長君入言之及韓安國亦見長公主事果得不治此
則陽與安國同救孝王殺盎事也及韓安國傳所稱見
長公主事是以孝王僭天子游戲天子聞之心不喜太
后亦怒弗見梁使者案責梁王安國為梁使見大長公
主而泣長公主曲請于太后事乃解其後安國坐法久
之復用為梁内史乃有勝詭說王殺袁盎等事安國諫
王王乃殺勝詭漢使還報梁事解無安國見長公主事
此則安國見長公至是以游戲事在前非勝詭事也則
鄒陽傳中所載誤記安國所解前事為今事耳
柯山集卷四十四
