柯山集卷四十八
宋張耒撰
祝文
祭社文
某受命于朝來守此土宣上之德以保有民社惟神之
功百世通祀幸得以時躬薦牲幣徼福于民莅事之始
敢敬致告惟神鍳之
祭稷文
惟神之功立我蒸民有邰之君實興周室萬世通祀光
配無極某受命天子來長斯民歲時奉祭牲幣有秩莅
事之始敢告有常神其鍳之永錫斯土
祭文宣王文
惟吾聖師生于此又嘗仕于此蓋自衛而刪詩定樂既
没而葬皆在此也教之在魯深矣某受朝命來守此土
意遺風逸禮必有在民願與諸生究觀而講明之莅事
之始敢不致告非以為禮庶用致虔
敬亭廣惠王求雨文四首
嗟乎吾民其困久矣去歲積雨大江横流兩圩既隳一
境受弊補復亡散實在今年死生存亡間不容髮而自
春及夏時澤未滋芃芃四郊稲且不植吏術莫救必神
之求神食斯民忍視其疾惟王威靈功德烜赫在民指
揮蛟龍震作雲雨一瞬之力豈或難之
山川之神能出雲氣見變怪以司雨暘之權以佐民衣
食之用則是有職于民者故朝廷隆以爵號表以廟貎
有司歲時奉祀不絶自四月至今以旱禱于王者于是
三矣今事巳益急雖瀆神有罪而不敢避也惟王俯而
聽之油然而雲沛然而澤以除民之病以紓吏之責于
王之神謦欬之力有職于民宜不愛惜也
宣之為州被山帶江民耕于高無灌溉之利而仰澤于
天故閱月不雨則以旱告今兹季夏之初時雨大至諸
山之田既植且茂比日乏雨積水且竭亦嘗雨矣然方
雨而止又不遍也是以民心惶惶憂在歲事吏無以為
術但知有謁于神而巳夫囷廩之有將入手而取之稊
稗之食將下咽而奪之矣抑又神之所不忍也
南方之民以稲為命而稲非水不植神所知也今兹四
月且盡而原田稿乾待水種稻而雨不降澗溪之流亦
復淺涸民情惶惶如失火之待水寒疾之待汗也失今
不種則一歲且無食其饑餓死亡流轉于溝壑可立而
待則其憂懼危廹之情蓋可知矣乃兹月甲申嘗率僚
屬有禱於神神如答之翌日而雨然施澤未渥雲日巳
霽豈神未念民之病姑以塞其意而已耶審如是其繼
有請雖十百其未止也神雖欲罪其瀆而降之罸亦末
如之何矣今事巳甚廹敢盡布之惟立興風雨一雨三
尺其于農事乃克有濟某亦有不腆之牲酒以報神之
德惟王速圖之
廣惠王祈晴文
請雨未幾又復謁晴在人宜怒况神之靈沃野茫茫歲
將有秋誰為之孽雨滛不收失望垂成吁嗟憫憂不敢
避瀆冐昧有求神或哀之疾尚可瘳
靈濟王求雨文三首
惟王昔以功德受國爵命衮服南面抗儀王者可謂盛
矣數州之民奔走奉祀以時不懈積有年矣受國爵命
則如有位于朝食民奉祀則如受禄于國然則其可不
察民之利病與之同憂樂哉今民之大憂王亦知之矣
乃自春末至今時雨不降仲夏而稲不得種一方之民
拱手而待饑饉甚可哀也而王之威靈光烈烜赫甚著
其于蛟龍以致雲雨且無所難夫為所不難以解民之
大憂以是致禱當在所答今旱已甚非沛然大雨則于
農事猶無所補也若夫苟施微澤姑以塞其意而曰吾
嘗雨矣則非某之所敢知也
水旱有數尚憂堯湯聖無如何矧此一方人治其陽數
之所拘神造數者可得卷舒戊戌有請逮今未至神之
威靈胡難其易旱野童童麈生溝澮神其鍳之賜以滂
沛
自夏徂秋謁雨于王者數矣豈惟厭之而不答將怒其
瀆而降之罸也某則謂之不然求者以不隐為情施者
以不倦為仁譬之君親求則謁之何瀆之嫌為之君親
者視其所求可則與之何倦于數用是輙有請于王而
不疑惟王威德烜赫臨此一方吏民奉事歲時不懈則
其有請尤在所答也
靈濟王祈晴文
徹救旱之奠曾未逾旬陳止雨之辭則巳在廟不修人
事惟神之求㒺忌威靈其瀆巳甚罪不能脱誠或可通
今兹多稼既成敗于將穫積水且溢决則不支始幸倉
廩之將盈俄憂父子之不保盛德未竟大恩宜終夫呼
而為風雲吸而為開霽于神無費庶禱必從
景德寺祈晴文
伏以雨既若時歲將大熟而陰霖不止水潦將增大懼
堤防之圯隳偃瀦之墊溺欲除民病惟頼佛乘伏望消
伏陰魔開通慧日拔幽沉為明達變苦惱為歡謠衆生
之疾既除能仁之願亦滿
祭天齊仁聖帝并城隍祈雨文
比以旱故禱于一二神幸時雨之沛施免斯民于饑饉
而誠薄未格報至不時豈媚于神者有未至耶抑在兹
境者或不舉也今旱既甚矣民亦殆哉莫知所為惟有
致禱謹遣僚屬徧詣祠宫於赫有神時賜甘沛惟民與
吏皆獲即安牲酒馨香將以為報
廣惠王謝雨文二首
禱旱壬寅雨既隨至匪亟匪徐澤此厚地旱野千里稲
如雲浮農人笑歌以樂易憂哀此困窮神德之厚躬羞
菲薄吏則何有我聞仁者施不責償鍳其誠悃臨此一
觴
一歲薦禱我顔則羞神乃哀之輙與所求問我農夫我
田既臧無有高卑均為豐穰父子相保鰥寡有依守臣
何功神則與之牲酒瘠酸報微施豐惟誠與潔庶以薦
衷
靈濟王謝雨文二首
間者有禱實以亢陽神答其誠翌日沛滂風駕雲旗飛
澤淋浪應龍翔嬉妖魃奔忙靄靄中原萬畦齊秧父老
相慶豐年有祥牲酒微薄愧升廟堂抑神之仁豈責報
償
頃以旱故遣吏致祈其慢宜罸神顧聽之獵獵風雲來
自東南協風横流妖魃奔潜溝澮畢通高卑具沾活此
一方老稚舞歌守臣冐功幸此時和牲酒不腆匪以報
德光揚威靈傳示無極
祭魯恭王文
惟王託體聖父奄宅龜蒙龍旂旄鉞天子之容文物焜
煌照臨東國十有八年榮寵之極臨終上書以禮自克
千載讀書猶懷感惻兹惟舊封爰有廟食荒榛喬木薦
享寂寂時有農父來祈黍稷坎坎擊鼓刲豚布席雨暘
疾癘求無不獲愛人之心千古不息某具舟檝將寄潁
尾漂洎五年未知攸止吾道非耶乃底于是悠悠天道
惑之久矣再拜祠下神鍳其志行旅之薦不及酒胾
祭聖帝文
貶逐積年窮無所愬而聖上哀其不辜復畀之民社而
來守此邦也則亦惟是旱乾水溢之不時將以請于帝
帝之仁民宜無或難莅事之始敢以告姑以致虔禮則
已略惟帝鍳之
祭文
祭成都李龍圖文
嗚呼公擇其中退然如不勝衣而能為人所不能為在
熙寧初政有大議柄臣持之一壓以勢公奮力争與相
抵刺厥聲凜然卒擯于外流落十年天子思之歸卿太
常君子之喜於穆聖后緝熙于學公侍講讀以開以覺
正位地官幹邦盈虚持國風憲匪激匪紓嗚呼公擇孝
友烝烝禄富族親妻孥無贏死不能喪圖書在籯施于
朋友孔燕豈弟曠無累心清有遺味公去朝廷大旆高
牙孰云來歸哭引喪車旦夜死生不足歎嗟善人存亡
實繫邦家叙哀一觴其飲之耶
代范樞密祭司馬温公文
嗚呼天祚有邦畀之元龜篤生我公為世父師夷齊之
清淵騫之德子産之惠叔向之直人擅其一足以成名
公兼衆德乾乾不寧九流百家金匱石室鈎索沉隐裁
其失得根柢治亂經綸皇極作為文章有書秩秩玄圭
大裘望之肅然冬暘夏冰赴者争先仁英兩朝鍠鍠厥
聲國有正人折姦于萌荏染者木求直于繩我公盡規
君心則寧烈烈神考體貎有德公獻其可巗巗翼翼言
有未用不敢受爵深衣幅巾歸休于洛公則休矣四方
顒顒君子野人洎于他邦聞者懷歸于父于兄天施不
齊或怨寒暑公獨何施四海一譽元豐末年國有大事
穆穆文母宥我神嗣爰立作相媚于神人我公在廷其
重萬鈞士賀于朝民歌于㕓農慶于野兵休于邊燠爾
慓寒養其饑孱無瘠于饑無禾于田培其本根枝葉則
茂豈曰我作憲章惟舊於赫聖考左右上帝休公於家
實遺聖子卷耳思賢夙夜周京不惑不疑成此太平公
之去來人之戚嬉人之戚嬉帝之從違豈人事耶天實
為之純仁不才辱公知深人之相知貴相知心惟公我
知洞達表裏采其所長謂或可使申結義好邱山不移
匪我則然公實取之泚泚清洛獨樂之園嘉華春敷脩
竹夏寒清酌翛然我招我從琅琅嘉言有銘在躬朝偶
乏人備位樞機入與國論獲親風規六七年間為益不
貲私祈白首從公以歸憂勞傷生公既遘疾庶幾有瘳
卒相王室國祠既誓公以喪聞我心之悲不獲至門入
哭于室公既大歛終天之情不一見面人生有死如旦
夜耳曾子將歿知免而喜公身既修公志既畢既壽令
終無有其失有如公者古今萬一任重道遠税駕兹日
庶幾念此以紓我悲猶有鬼神實聞我詞
祭劉貢父文
嗚呼子之強學博敏超絶一世肇自載籍孔墨百代太
史所錄俚閭野記延及荒外陰陽鬼神細大萬殊一載
以身下至律令老吏所疑故事舊章在廷不知有問于
子歸如得師直貫旁穿水決矢飛一時書林衆俊並馳
滿堂賢豪視子麈揮逸足竒毛不受絏羈擯守列郡吏
民畏思治盜冤句不事誅斬他嚴見欺子愛不犯中斥
于南人憂子怡歸來白首晩職訓詞子之來歸亦既疾
病惟其精明猶足以永誰云如子竟止斯耶國失君子
善人之嗟方其盛時弛不得張亦既有遭而蠱其強誰
與子仇敗子百方雖然今日竟何有亡惟我與君同年
進士申以婚媾兼恩與義平生談笑樽席燕喜其當鑒
耶臨此酒胾
祭夏侍禁文
惟靈胄出豪貴服膺禮義恪守官次志于詩書云何不
淑奄至大故命有修短夫復何言日吉時良安以即路
奠觴為决巳矣嗚呼尚饗
祭蘇端明郡君文
嗚呼人生萬殊之死同科其間疾徐相去唯阿作嬪大
賢克宜厥家婦也有兹萬一則多顯允夫人簡儉純明
相其君子險夷屢更穆穆愉愉何易何艱能俾君子即
居而安象服委蛇亦既輝光云何不淑乃折于強蘇公
執喪盡禮致哀曰予德思匪媾之懷某等受學師門義
等族戚矢詞殯前侑此酒食
祭李深之文
嗚呼昔我先人剛介峭峙行于天下得友無幾遇公兄
弟則無間言惟屯田君則實同年公時尚少多病癯然
江淮之間相與周旋耒之兄弟應舉姑蘇朝夕誦習託
公學廬公晩得官拜公宛邱後二十年遇公瓜洲相從
武昌亦既謝仕杖屨逍遥旁有令子何圖末疾百治不
完歿不得歸即邱于焚幽宫之刻委于不肖文不稱事
矧能有耀身在罪籍動有縶維無窮之别不獲往辭寓
誠薄奠尚釂一巵
祭秦少游文
嗚呼少游淮海之英自其少時文章有聲脱略等軰論
交老成衆譽歸之誰敢改評聿來秘書亦既飛鳴脱身
亟去事變隨生嗚呼官不過正字年不登下壽間關憂
患横得罵詬竄身瘴海卒仆荒陋君孤奉喪歸葬廣陵
拜我于黃尚有典刑會葬撫孤我窮不能具此菲薄聊
致我誠隻雞斗酒懷想平昔嗟我少游尚肯來食
祭晁无咎文
惟我與公交遊之義外雖朋遊情實兄弟公生癸巳我
長一歲平生宦學何一非是念初相遇盱眙送旅一見
如舊綢繆笑語契闊積年俱職太學並試玉堂同升館
閣讀書飲酒兩各壯年意氣豪盛自以無前公之文章
瑰琦卓犖割裂綿繡揮磨矛槊石渠天禄典籍之委過
目輙誦不復再視我守丹陽公鎮于齊行世之艱坎壈
自兹建中之初同官于都相對歎息蒼鬢斑鬚我出汝
陰公守于蒲我負重譴責居江湖知公金山藝圃葺廬
最後聞公乘太守車往刺于淮慶未及書嗚呼哀哉九
月之庚寅聞訃于陳驚呼號天煩冤靡伸年且六十非
夭之恨所甚痛者殱此善人公素強健無戾于身何恙
之速一仆不振嗚呼哀哉平生膠漆永隔存亡弔不撫
棺窆不哭墳事也多違不敢愛勤聊陳菲薄侑此一樽
尚想平生見我歡忻至悲薰心言不能文
柯山集卷四十八
