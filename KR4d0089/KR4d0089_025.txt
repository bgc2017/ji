柯山集卷二十五
宋張耒撰
七言絶句
上元三絶
清晨謁帝大明宮拜賜歸來夜過中(原注予在□書近十年每歲上元晨)
(趨大慶迎駕近午駕回駐輦大慶門上賜茶酒拜謝退率一二同舍擇勝縱觀至夜分必醉歸歲率為常)一
夢十年身老矣山城風月作過從
沽酒壚邊人若市算商亭下浪連天張君官况今如此
豈有工夫作醉眠
江邊燈火似秋螢哀怨山歌不可聽自怪今春牢落甚
禪房止酒讀黃庭
二絶句
衙齋無事雨初晴山澤有容春向深何物東風吹不散
祗應多病謫官心
茆簷斜日曉雞號水滿陂塘薺麥高回首故園空悵望
東門歸路綠迢迢
正月二十五日以小疾在告作三絶是日苦寒
黃土岡頭薺麥長春陰蔽日午風狂山前梅落無人見
只有幽禽啼暗香
春色三分有尚多且饒芳草占高坡門前桺色如彭澤
爭奈陶君止酒何(原注予方以病止酒)
見說櫻桃已爛開坐愁風雨苦相催自憐華髮傷春客
兩見飛花未放回
所居有梅一株在堂東荒穢中正月二十六日巳
謝矣二首
平生常恨逢梅少及對江梅無好詩寂寞荒山少風味
直須雲鬢插斜枝
冷落疎枝寒草岡欲攀先怕踏榛荒異時折處何堪說
臨水高城倚女牆
堂前種二桃詩示秬秸
平昔殷勤向物華誰知憔悴客天涯雙桃栽罷還惆悵
憶得淮陽舊種花
春日書事
蟲飛絲墮兩悠颺人意遲遲日共長春草滿庭門寂寂
數櫺忩日掛空堂
十月十日夕同文安君對月
林外霜風作夜聲入簷寒月似多情燈前爐畔深杯暖
更聽昭君出塞行
蘄水道中二首
蠶老麥枯田舍忙誰令四月雨浪浪未容烏鳥私遺粒
鳴蚓跳蛙欲滿場
綠野新晴風日凉肩輿細路轉重岡橋邊野水侵官道
旋喚漁舟渡夕陽
感庭莎
桃蹊李徑有塵埃初放青莎秀滿階想見芊緜古城角
有人嗟我未歸來
㝛潘君草堂聞蛙聲二首
跳踉鼓怒任爭雄何事鳴呼聒睡翁不用洒灰煩魯老
正須兩股付吳儂
孤村足雨菰蒲合只有羣蛙噪滿陂我亦閒來無鼓吹
不煩通夕短長吹
齊安春謠五絶
江上魚肥春水生江頭花落草青青蔞蒿芽長蘆筍大
問君底事愛南烹
莫笑江城大如斗桃花如燒酒如油人生無病卽為樂
莫誦離騷澤畔愁
楊桺弄春藏不得雪絮點點吹人來輕清潔白非塵物
寄語桃杏莫相猜
赤壁磯前江急流周郎功業莽悠悠惆悵沙邊雨中樹
無言供作古今愁
江頭春泥妨踏春閉門守春春著人問春著人作何味
半酣美酒聽韶鈞
衡門
衡門日晏晩雞鳴下舍人歸半掩扃邑犬無聲山郭靜
暮天寒月撥雲生
橘
靄靄高林綠實圓清霜一洗若金懸李衡何等相奴隸
自有高人相國賢
梅
覆釡湖邊雪壓塵數枝林外已先春盡將七澤清霜氣
洗出姑山綽約身
水仙花葉如金燈而加柔澤花淺黃其幹如萱草
秋深開至來春方巳雖霜雪不衰中州未嘗見一
名雅蒜
宫樣鵝黃綠帶垂中州未省見仙姿只疑湘水綃機女
來伴清秋宋玉悲
崇寧壬午臨汝四月始聞鶯二首
青杏登盤櫻壓枝園林初夏囀黃鸝一聲風露高林曉
却覺年華總未衰
好音終在恥争先谷外寒多故後遷已過花時亦何恨
不妨夏木綠參天
采石阻雨寄宣城故人二首
風雨江頭思故人東南煙水濕青春宛溪東岸垂楊樹
想見煙眉亦解顰
閒雲濃淡作朝陰柳色江頭春已深誰為宣城故人說
依依祗似去年心
漫呈无咎一絶
題扇燈前亦偶然那知别後遠如天去年醉舞看花處
獨聽琵琶却惘然
壬午臘月下旬偶作二首
啄塊饑禽傍短籬風鳶一笑起高枝君看草樹冰霜裏
即是東風欲到時
風折蒹葭水結凘燕鴻相語定歸期淮南水闊山長處
小待燕山霰雪晞
泊楚州鎻外六首
滿眼荒寒春未知芳菲欲到野梅枝東南近臘風煙好
美酒千鍾魚蟹肥
便風吹舫去無情漫遣槎牙鐡鎻横未嘆客行鷗鳥遠
五更吹角是高城
襄王席上舊行雲二十年間生死分可惜風流一抔土
年年春草斷人魂
流落相逢二十年羞將白髮對嬋娟如何見我都依舊
添得尊前一惘然
水榭疎簾秋夜涼清歌一曲釂瑤觴明朝回首高城處
只有西風却斷腸
莫愁家住大堤邊朱閣青樓映暮川斜映清淮一梳月
晩妝相對鬭嬋娟
東齋雜咏
竹
裊裊墻陰竹數竿秋風盡日舞青鸞平生愛爾緣瀟洒
莫作封君渭上看
菊
野人齋爨屏羶腥自向階前擷紫莖老去愛花心轉薄
一杯蔬飯足浮生
盆池
點點青萍秋後衰溶溶晴日見魚兒水邊窺影何方客
自照行吟憔悴姿
老槐
雪霜未死閱年華危葉蕭蕭戰古槎裊裊秋風官舍冷
半枝斜日帶啼鴉
皂莢
畿縣塵埃不可論故山喬木尚能存不緣去垢須青莢
自愛蒼鱗百歲根
南忩
門前塵土慵驅馬堂上文書厭坐曹只有南忩慰人意
寒燈清夜讀離騷
道榻
紙閣蘆簾小榻安一裘容易却輕寒誰驚午枕江湖夢
風落晴窗柏子乾
墻東二首
墻東椿老葉巳盡堂下菊叢無復香長安風埃歲巳晩
閉門不出馬毛長
歲晩長安足風土天寒官舍少文書下馬閉門復無事
壁間佛像對銅爐
凝祥三首
齋祠太一館清眞望秩名山固有神斜日苑門人不到
靈風自掃石牀塵
巳隨芳草藉杯盤更任垂楊拂馬鞍斜日兩竿眠犢晩
春波一眼去鳬寒
奉靈桃李巳堪攀只有春風作往還園吏不須防客到
長安從古少人閒
謝人惠金沙酴醿二首
金沙倩麗閨中秀酴醿謝郎林下風欲試此心無結習
兩株常守淨名翁
金沙豐腴合德豔酴醿輕盈飛燕身久無丹白應知我
齊散天香供道人
奉安神考御容入景靈宫小臣獲覩有感二首
靈風依傘繡輿深仗外猶疑警蹕音不似尋常遊幸日
樓前鼓吹却沾襟
渭上衣冠故老哀西陵石老巳莓苔從今仗下新歌舞
長及年年獻酎來
次韻子由舍人先生追讀邇英絶句四首
天寒書殿曉班清氣爽仙盤瑞露零講罷羣公佩聲散
一竿宫日轉槐庭
聯翩右史直西垣舊墨螭頭點未乾自是退之平昔事
可須慙著進賢冠
冠佩煌煌拱北辰道人風骨自軒軒茯苓松下龜黿老
須乞靈丹一粒吞
恭默誰聆金玉音陶甄萬物付無心君王好意眞天意
憂國論思不厭深
荒園
日暖風簷翻乳燕曉寒露柳囀流鶯荒園日日東風裏
吹盡閒花香草生
東海旅夜二首
無酒消憂寒未減隔帷相對一燈愁蟲聲喚覺五更夢
風雨滿庭桐葉秋
蘭釭背壁影微微千里天涯客夢歸一夜海風聲不斷
曉來寒葉滿庭飛
寄李不危
憶昨東風吹馬蹄瓦關分袂涕交揮淮陽風物應如舊
獨在柯山送雁歸
曉發途中
坐無燈火夜蕭然馬上匆匆未曉天値驛老兵應笑我
肯將斗粟換高眠
病起登疊嶂樓
病來久不上層臺窗有蜘蛛逕有苔多少山茶梅子樹
未開齊待主人來
觀蘇仲南詩卷
蘇子詩如刃發硎十章入耳韻泠泠文章三昧無多子
祗守君家舊典刑
讀仲南和詩
異時文席許論詩三載江湖讀楚詞自笑酸寒無好語
少年倉氏獨相知
謝仲南和詩
曾約西湖薄主人只今湖色已知春會須多載連車酒
絶勝寒倉滿目塵
渡沙河
溶漾澄明徹底清鸕鷀慣客不相驚却疑洛水新霜後
八節灘津石柱聲
題五柳亭
大夫風韻如彭澤五柳蕭森手自栽我亦扁舟倦游者
登臨聊復賦歸來
項城道中
塵壁蒼茫有舊題十年重見一傷悲野僧欲與論前事
自說年多不復知
離京後作七首
蘋芷江邊巳五年厭聞風浪打船舷南風蕭艾荒凉野
時望高丘一慨然
水諳送客渾無浪風解畱人却有情今夜榆林繫帆宿
却從北斗望天心
灌畦沽酒兩三家春去芳叢有晩花莫道長安在天上
女牛猶有客乘槎
一水夷猶達汝陰年華客意兩相侵河邊無限青青草
攬轡何人繫此心
過雨陂塘處處深南風蕭艾欲成林道邊拾穗行歌者
亦有豐年一飽心
高槐老柳舞南風晴日家家蠶麥中芟盡黃雲見原隰
却教風雨洗長空
燕雀翩翻夏屋深成谿桃李巳成陰黃鸝深處無人見
時有清風遞好音
對菊花二首
官閒身世兩悠悠種竹栽花一散愁黃菊叢邊對疎雨
一年懷抱此時秋
躬耕遇歲眞吾事牛下齊兒婦妾歌招飲風烟過閒日
遶籬栽菊可如何
柯山集卷二十五
