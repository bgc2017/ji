柯山集卷二十
宋張耒撰
五言絶句
江上二首
相别亦何事相逢盡偶然愁腸貫綵筆離夢繞朱絃
紛紛渾是夢黯黯只消魂江上浪無限舟中酒一樽
暇日六詠
雙白鴨
已斷鷹隼猜仍叨主人惠皎潔静天姿雙棲莫相忌
蛙
越國未亡吴曾動君王意句踐自有心憑車汝無恃
百舌
曉語月斜樹晝啼春霽天胷中自有激不是故多言
柳絮
零亂委空風悠揚點芳草却為身最輕華堂等閒到
龜
映日漾清淵沿沙暴元甲愛爾千歲姿蔵身一蓮葉
槐庭
清隂滿我庭蒼蒼六槐老野性苦避人青苔不須掃
春日書事
禪宫門寂寂庭草無行迹東風自掃階疑是開簾客
鹿邑道中
去歲秋時去今年秋又來浮名何所得歲月苦相催
予元祐六年六月罷著作佐郎除祕書丞是歲仲
冬復除著作郎兼史院檢討復至舊局題屏
庭樹應如我相逢益老蒼别來秋苦雨但覺瓦松長
絶句
雨麥渾漫壠風梅已退粧高鴻望燕塞飛疾不成行
晝卧口占二首
人事日益遠秋居何颯然苔隨牆半雨葉放樹中天
擾擾終何得蕭蕭亦自如將求解牛道要解斵輪書
發金陵折柳亭二首
匆匆十日事回首亦凄涼何處無芳草行人休斷腸
瞿曇昔教我林下一宵行何事春江上依依作俗情
昔蘇先生遊廬山詩云平日懷真賞(案蘇軾集作自昔懷真賞)神遊杳靄
間如今不是夢真個有廬山(案有字蘇軾集王氏注本作在施氏注本作是)輒繼一首
人生孰非夢夢裏見廬山若了元無夢何曾有往還
蘇先生詩云芒鞵青竹杖自掛百錢遊何事春山
裏(案蘇軾集何事作可怪)人人識故侯輒繼其後
齋心禮仙聖不是愛山遊山中笑何等白髮故諸侯
六言絶句
登山望海四首
江闊風烟易晚山高草木先秋獨倚闌干盡日此身與
世悠悠
仕宦此身漫爾功名已老茫然山鳥不須驚客相親此
復窮年
西望揚州何處雲中雙塔㠝岏山外雲濤斷日夕陽應
近長安
鳥去蒼烟古木人歸綠野孤舟信美雖非吾土消憂且
復登樓
書寺中所見三首
江市樵蘇早散山家燈火常昏紗帽搘笻獨立龕中佛
像無言
日出鄰僧乞食鐘鳴老叟關門誰見春宵淨境娟娟霽
月當軒
叩戶誰驚午睡烹茶聽客論詩病裏雖成禁酒興發何
妨杖藜
讀潘郎文卷
霜鬢我猶謫宦蝟鬚子合封矦老拙何勞咄咄疎慵且
復悠悠
夜坐三首
門庭草草是客寢室泠泠似僧春寒猶須篝火夜書頗
復明燈
靈通寺前老圃畦蔬想見如雲謀拙嗟予飄泊歸來與
爾知聞
微寒騷屑窗竹淡月朦朧夜天路暗城頭傳警漏稀更
士高眠
贈廣靖上人
七十龐眉禪客曾見天衣老人柟檀林中香氣悠然時
有餘氤
六言
青春要去便去美酒得斟且斟莫問世間蹀躞須知老
境侵尋
乾明院門望江山懷淮陽城南步二首
危臺寺東野水春來柳色鵝黃江上滄波似屋蛟龍作
惡難量
憶昨淮陽把酒目前惟欠山林江上雲岑千壘何為特
地愁心
和子瞻西太一宫祠二首
太一祥儲世世祠宫歲事年年綘節霓旌何處松庭玉
座蕭然
玉斝清晨薦酒天風静夜飄香鳳吹管截孤竹琴弦曲
奏瀟湘
白沙閘西艤舟亭下二首
倦客時時醉眼津亭日日春寒目極傷春懷抱黃昏猶
在闌干
客恨如雲冉冉風光似水迢迢回首十年舊事令人淚
盡魂消
秋園雜感二首
秋晚園林疎静天高風日明鮮中有搘笻病客三杯夘
酒醺然
世事我深諳委人生他自奔忙刻木牽絲作技幾回弄
罷凄涼
七言絶句
寄都下舊友二首
一别長安西復東琵琶舊地已應空當時風景歸何處
須信人生是夢中
城西古地昔同遊望月思家相對愁明月秋來應更好
何人看月又悲秋
秋思
故人陳迹生蛛網古殿苔深叠綠繒簷雨晚秋鳴槁葉
忩風深夜觸孤燈
魚蝦相望
悲歡回首兩茫然憶别龍門又半年應是舊時歌舞處
和風開凍一層天
臘月殊有春意二首
一夜長風無片雲曉來風動似初春應知春近催桃李
更有輕寒不著人
拂檻垂楊雪後青誰家朱閣曉來晴拂簾動幕無人解
先把春愁寄有情
送李十之陜府
斷蓬泛梗偶相依一别重逢又幾時人世悲歡消遣盡
為君流淚忽霑衣
送客愁
數星點點間微河城上三更樹影蹉霜落夜深風悄悄
月明無限客愁多
夜坐
半消爐火夜三更欲滅青燈暗又明閉戶無人瞑目坐
此時一念悟浮生
予向集賢殿罷試寓居京師嘗遊西岡錢昌武郎
中之第時同會者河東柳子文與錢氏三子夏中
予出京今纔半年而昔所共遊者或東或西有不
知所之者古人所謂俯仰之間已為陳迹者歟夫
求昨日之我于今日終其身而不得而況偶然相
值聚而旋散者歟追記春睡詩一首乃寓錢第所
為者
東風冷峭著衣寒雲影深沉美睡天青杏園林花盡落
晚風吹雨濕鞦韆
上元都下二首
淡薄晴雲放月華晚粧新暈臉邊霞管絃樓上争沽酒
巧笑車頭旋買花
驕馬金鞭白面郎雙鬟小女坐車箱輪聲轆轆歸何處
留得紅籠綘蠟香
荆軻
燕丹計盡問田生易水悲歌壯士行嗟爾有心雖苦拙
區區兩死一無成
送聖民出城即事
東風堤上送行人漸出城來漸少塵柳色已深花又落
客來下馬獨傷春
西湖三首
沙鷺汀鷗盡日閒水邊風起萬荷翻客來莫厭重樓望
樹杪闌干直對山
水上亭臺涼氣多扣舷倚棹唱吴歌何人為放青蓮出
剪却翻翻一萬荷
一曲清池柳岸風長苗新稻短蒲茸功名由命何須問
幸有滄浪作釣翁
别錢筠甫三首
倦客無眠聽曉鐘五更蠟燭淚消紅城西古寺來何處
今日分携獨向東
春燈欲盡曉雞啼殘月影中征馬嘶為語相逢不消喜
相逢終有道分離
原頭綠盡柳初芟落月滿川風滿衫已過寺西三十里
為君回首駐征銜
偶題
屋角纖纖掛斷虹清蟬一噪起高桐天涯雲盡見殘日
林下雨餘來好風
宿錢睦甫南齋
瀟洒南軒與病宜庳牀長簟碧紗幃三更月上夢初覺
竹影滿窗風入衣
夜
斗柄闌珊風瑟瑟銀河錯落露森森人聲静後幽蟲急
月色好時清夜深
田家二首
門外清流繫野船白楊紅槿短籬邊旱蝗千里秋田淨
野秫蕭蕭八月天
新插茅簷紅槿籬秋深黃葉已飛飛灘頭水闊孤舟去
渡口風寒白鷺啼
謁僧不值
古寺人閒僧掩扉客來下馬解塵衣雙松帶月風蟬噪
古閣鳴鐘夕鳥歸
中秋夜酌
一片秋天碧萬尋月華初上水沈沈遣愁不用先愁醉
更看清光到夜深
舟行六絶
獵獵西風秋水清野花寒草傍流生沙邊水鶴待魚立
石底暗蛩先夜鳴
船尾初回轉野灣波平天淨惜投竿飛飛小蝶秋花晚
嘖嘖沙禽野水閒
落景秋雲晚不開天寒古岸野船回初驚波面微瀾起
已覺風前細雨來
渡頭風雨晚生寒蓑笠漁翁坐釣船為問篷中有魚否
一雙新鱖出籠鮮
天寒野店斷人行晚繫孤舟浪未平半夜西風驚客夢
卧聽寒雨到天明
渡頭烟雨欲昏天灣畔枯桑繫客船風打篷窗秋浪急
一杯寒酒夜酒眠
書潁州皇甫秘教書室
閒來便是日侵階窗下棋枰林下杯曉解扁舟又南去
百年還得幾回來
初離陳寄孫戶曺兄弟
三年流落寓于陳一命青衫淮水濱城北橋邊長送别
扁丹今自作行人
望淮山硤石寺予幼年過此今十載矣
十年落泊竟何成人事紛紛幾廢興今日扁舟淮上去
青山似與客相迎
題夀陽樓二首
渺渺長淮去不休行人獨上夀陽樓一闋長歌不須唱
山川都是舊時愁
長淮不斷水悠悠樓下行人淮上樓誰謂滿前風景好
古今供作别離愁
淮上曉望
酒醒窗明月半川怯將病齒潄寒泉樓西别有清秋色
一片淮山在曉烟
宿南山普濟院
閃閃青燈照薄帷幽人不寐自吟詩僧來邀我更深坐
待聽山風到樹枝(原注宋景瞻和云可憐萬里南飛翼肯向霜林借一枝)
旱池
藕梢菱蔓綠纔深日射遊魚聚岸隂呴沫巳知為計盡
渚鷗沙鷺亦何心
湖上成絶句呈劉伯聲四首
湖北風來吹曉鐘湖邊漁客閉船篷波光不動天光闊
更在浮烟細雨中
風蕩雲容不成雪柳偷春色放衝寒湖邊艇子衝烟去
天畔青山隔雨看
野岸北風歸客愁浮烟不動雨颼颼圍成野色縈紆岸
點破湖光三四鷗
誰道原頭春未回柳梢黃軟凍齊開争驚臘日崢嶸盡
忽問田翁乞野梅
偃王城
蔓草悲風知幾秋黃桑晚葉野雲愁偃王城下樵蘇盡
猶有耕人指舊邱
自上元後閒作五首
閶闔樓南粉署西舊時種柳長應齊如今冷落窮山縣
卧聽春風百鳥啼
東風吹雨夜侵階樓角長烟曉未開何事舊時愁意緒
一番春至一番來
面冷春霜拂瓦乾曉風吹雨凍闌干柳梢黃弱梅苞破
更放東君幾日寒
燈火人家夜不收三更明月過南樓風烟隨處自能樂
何事客心還獨愁
喧喧野縣自笙歌風卷高雲天似波誰謂樓前明月好
月明多處客愁多
寫情二首
牆外誰家桃李開何由花下一徘徊先教飛絮傳愁去
却遣游絲取蕊來
人閒漏永報春暉日過簷牙夢未回隔夜雨飄梅蕊盡
入簾風捲柳花來
題扇二首
越衫羅薄逆新涼扇剪青綃秋水光花前一把羅敷手
直到花殘襟䄂香
彎彎涼月帖淮天露濕蒲梢風墮蓮松盖草茵迎不至
南山桂子老秋烟
淮隂
蘆梢林葉雨蕭蕭獨卧孤舟聽楚謠生計飄然一搔首
西風沙上趁歸潮
宿銅陵寺題壁
僧房秋夜月明天下馬擁裘人悄然老僧何事亦晨起
清磬一聲驚客眠
將之天長題新亭壁二首
新亭登眺解征鞍飛鳥悠揚雲意閒誰謂塵埃無野興
故乘風雨看秋山
雲捲山光到眼前滿川摇落早秋天客來繫馬成何事
風雨寒窗一覺眠
過漣水
城頭落日在旗竿城外長淮水浸天左海門前燈火盡
艣聲嘔軋夜深船
春宫
團金袍䄂繡長靴寒食宸遊樂事奢風擺珠簾紅幕潤
滿宫春雨落梨花
效李商隠
夜深傳警報更籌霜桂月華寒未收昨夜雨昏今日朗
一番風雨一番愁
楚城曉望
鼓角凌虚雉堞牢晚天如鑑絶秋毫山川搖落霜華重
風日晴明雁字高
楚橋秋暮阻雨
水滿城西釣艇横雲豪風弱晚冥冥天寒小店人愁雨
燈暗孤舟客卧聽
柯山集卷二十
