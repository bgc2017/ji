柯山集卷十
宋張耒撰
七言古詩
有感三首
郁城本自貳師謀騎士拔劍猶封侯董生明經守正直
白首區區相侯國參差世事足嗟歎我笑羣兒較目前
可能董子之榮辱乃在封侯得失間
羣兒鞭笞學官府翁憐癡兒傍笑侮翁出坐曹鞭復呵
賢于羣兒能幾何兒曹相鞭以為戲翁怒鞭人血流地
等為戲劇誰後先我笑謂翁兒更賢
南風霏霏麥花落豆田漠漠初垂角山邊夜半一犂雨
田父高歌待收穫雨多蕭蕭蠶簇寒蠶婦低眉憂繭單
人生多求復多怨天工供爾良獨難
題大蘇净居寺
平生愛山如好德未嘗一飯忘泉石大蘇山下松栢林
路盡重門照金碧思公得道神所相指示巖幽駐缾錫
天台妙教源欲啟來此一酌曹溪滴兩公道場守龍象
兵火暫晦終輝赫撞鐘伐鼓食千指皆二大士之餘力
縈紆石磴造山頂上有玉人方燕寂北軒三伏飛冰雪
一日掠盡淮山色東遊塵土我實倦道遇化城聊暫息
青鞵布襪舊家風此身終效名山役
客過
歲窮北風卷平楚張子畏寒深閉戸叩門過我者為誰
束帶出見亦良苦俛眉謂客子勿瞋我心善煩勿多語
天寒酒賤曷不飲安用造謁勤如許
謁客
入門投刺吏翩翩我非欲見禮則然異哉賓主兩無語
客起疾走如避然我巳不恭愧昔賢忍使塗炭朝衣冠
人生暫聚鴻集川春風吹飛何後先
迎客
城門抱關皆老兵問客來早天未明我笑老翁勿嘲訕
我愧古人百千萬道傍赫赫翁所見寒熱郡國欺鄉縣
人之所畏敢不畏嗟我此翁安得慢
局中晝睡
鳥啼花開千萬思春色醉人成午睡焼香掃地一室間
藜牀布枕平生事君知章華久寂寞楚夢無人惮青兕
東風轉野作晴雷蕩蹙山川作紅翠白日下照七澤寬
孤城樓觀失餘寒頗怪故山頻入夢年來真厭楚人餐
園花盛開秬病不能觀作詩諭之
東風著花花披靡花風吹人人欲醉老翁逄花如啜醨
強自挹酌終無味鬭紅鬭綠態千萬長笑花工夸幻事
若知空色無異觀世上何曾有桃李
小孤山
一峰枝水孤劍立古廟開簾雙臉紅水邊古木老龍蟄
山下水色磨青銅我來扁舟望有禱萬頃春水清溶溶
明神報我意加厚嗟我薦獻愧不豐重遊知復在何日
俯仰天地身飄蓬
初伏大雨呈无咎
初伏炎炎坐湯釡長安行人汗沾土誰傾江海作清涼
玄雲駕風横白雨普陀真人甘露手能使渴乏厭膏乳
且欲當風展簟眠敢辭避漏移牀苦清貧學士卧陶齋
壁上墨君澹無語翰林但觧嘲苜蓿彭宣不得窺歌舞
聮詩得句笑出省策馬涉泥歸閉戸牀頭餘榼定何嫌
窗外石榴堪薦爼
謝黃師是惠碧甆枕(案此題一本作師是貺碧甆枕短篇償值)
鞏人作枕堅且青故人贈我消炎蒸持之入室涼風生
腦寒髮冷泥丸驚夢入瑶都碧玉城仙翁支頥飯未成
鶴鳴月高夜三更報秋不勞桐葉聲我老耽書睡苦輕
遶牀惟有書縱横不如華堂伴玉屏寳鈿攲斜雲髻傾
到陳午憩小舍有任王二君子惠牡丹二槃皆絶
品也是日風雨大寒明日作此詩呈希古
初來淮陽春巳晚下里數楹聊寢飯此邦花時人若狂
我初税駕遊獨懶任王二君真觧事來致兩槃紅紫爛
天姝國豔照蔀屋持供佛像安敢慢江湖逄春豈無花
格頑色賤皆可揀誓觀中州燕趙態一洗千里窮荒眼
風波歷盡還故郡此願誰知輒先滿那知中夕忽凛烈
卧擁牛衣眠失旦名園泥淖安可入坐惜殘芳風雨散
東隣夫子亦嗜酒卧聽午雞方起盥晴明猶及一寓目
我老尚能揮大醆
次韻答天啟
黃鍾無聲登瓦釜蔡子青衫在塵土逼人爽氣百步寒
知子胸中有風雨三年河東走鐵馬絶口魚鰕便酪乳
歸來萬卷付一讀不學兒曹用心苦周瑜陸遜久寂寞
千年北客嘲吳語莫徒彩筆雲錦張要是寳劍蛟龍舞
天兵百萬老西北快馬如飛不出戸眼看六纛出麒麟
走取單于置刀爼
麞猿圖
隂巖萬古無纖塵木石翠潤無冬春時哉兩猿掛復蹲
其一抱子為屈伸下有遊貆意甚馴雄雌嬉遊循水濱
沐猴遇麞愕欲奔據高自得俯而捫懸之門堂閱疑真
妙哉易生筆有神以此成名以終身
謝錢穆父惠高麗扇
三韓使者文章公東裔守臣親掃宫清嚴不受槖中獻
萬里歸來兩松扇六月長安汗如洗豈意落我懷袖裏
中州翦就霜雪紈千年淳風古箕子
聞蛩有感
遥夜飛螢動秋思獨卧空山驚晩歲可堪六月已聞蛩
日暮咿咿響庭際關河多風氣蕭索碧樹先秋早摇落
鳴機夜織常怨寒白紵吳衫苦輕薄年年促織誰最悲
堂上美人愁翠眉清砧搗練對殘月玉筯啼紅裁遠衣
唐風詩人勸其主行邁苦遲嗟歲暮山城聽汝巳三年
三年白髮多于故飄飄秋夢到江湖我欲東歸鱠碧鱸
安能為爾將雙淚歲歲風前沾客裾
赴亳州教官次韻和中書錢舍人及亳州守晁美
叔見贈
久知疎慵難應接勉強一官親訟牒羈窮正似鳩無巢
擺去不如魚有鬛從來書史鈍蹊徑更歎詩騷窮事業
幾思狐白易絮纊羞裭舊服求新裌又憐夸毗竟何得
把玩區區一蚊睫久知趨向合飢寒正藉文章漫嚅囁
紫微丈人椽作筆誰得羸師傳諜諜知擒敢慢武侯縱
有穽前知魯侯敜荒蕪滿編求指摘望以餘光分暐煜
乃蒙稱屈力襃揚不意糞壌藏諸箧獲如丘陵飽則可
良御不悦猶非獵平生遇賞有君子處世雖鈍吾知捷
清閒得食學官禄願以詩書填吻頰牙懸喜校鄴侯籖
藤織新成沈郎笈晁公聲名三十載餘事筆蹤傳法帖
紫芝眉宇望不遠屈指數日無旬浃黃衫徤步書見賜
紫誥除官等何躐久懷薄技待後乘宣管盈囊紙來歙
坐乖前計空惋悵袖裏從今雙手壓醉歸應被官長瞋
來飽徒勞方朔臘
暑毒不可過又每為賓客見擾午寢不安奉懷邠
老之無事也
桃李成塵鶯未老梧桐未落蛩巳多杜門高卧作閒計
挾策讀書如懶何頗遭褦襶驚午夢正坐熱行官不呵
柯山大隠羲皇上清風一榻無經過
和立之消梅
木奴度淮輒為枳后皇嗇之理應爾青梅千里江南春
何時相逄車馬塵我衰病齒不能酸微香觸鼻舌生泉
想見曹瞞老狡獪指林駐馬三軍前
送歐陽經赴蒲圻
異時堂飲洋川酒幾喚扁舟度樊口兩山泉石多故人
送子南行一回首蒲圻小縣聊讀書當使里閭無呻吁
結束歸來接臺省不應厭食武昌魚
蘇叔黨呂知止許下見訪叔黨有詩戲贈以此奉
答
三年齊安有江山可當中原故人面北來塵埃逄故人
眼前卻作江山見君似江山定不疎能出吾言世亦無
蘇郎下筆妙無敵呂郎與談驚未識鳳雛驥子未宜輕
囊空各有千金璧贈君錦繡與瓊瑶報我琅玕金錯刀
溪毛潢汙未相棄歲暮與君甘緼袍
不寐
荒庭雨多秋草侵秋蛩相語秋夜深草蟲暗飛羽格磔
星河影高天淡白騷人多懷夜不眠老松微吟風颯然
山川浩蕩何日還晚空漫漫白露寒
對蓮花戲寄晁應之
平池碧玉秋波瑩綠雲擁扇青瑶柄水宫仙女鬭新妝
輕步凌波踏明鏡彩橋下有雙鴛戲曾託鴛鴦問深意
半開微歛竟無言裛露微微洒秋淚晁郎神仙好風格
須遣仙娥伴仙客人間萬事苦參差吹盡清香不來摘
上元旦早起贈同遊者
夜來人散殘更月曉陌空存舊車轍彩燈城市巳春風
寒木人家猶臘雪強起相逄酒未醒殘膏宿火尚熒熒
歸來更拂障泥錦重約黃昏信馬行
贈李德載
男兒當讀五車書輟業應須蓋棺日人生事業要強學
譬彼欲耕須逮濕李郎落落竒丈夫美玉應須作圭璧
請將便腹包五車汲汲講摩如故疾
蒙恩守東魯不意流落之餘聖朝升之藩鎮感而
成詩復用李文舉韻
我詩四十心不動寵辱悠悠付春風聖朝湔洗諸老成
顧我衰晚名亦共魯人詩書久寂寞間壁不歸書府送
道衰洙泗忽千載後來為政誰輕重平時擇守要有補
豈但坐使民供貢吾邦邑子有游夏未肯無言受愚弄
天王有意蘇疲俗何術與紓鞭箠痛應須問道東家翁
必也斯民使無訟
遊武昌
一葉横江凌浩渺李君見我迎門笑鵝黃初熟醅旋壓
書室焚香地新掃淋漓歌笑不知夜竹榻枕藉眠諸少
老人被煖覺獨晩驚起東南日如燒四明陳子定愛客
生火寒廰邀我到盤殽香潔具俄頃鱠斫寒魚初出沼
仲謀霸氣久寂寞元子亭基尚危峭荆榛荒梗上石磴
人物清江開野廟暮投明府快一飲主意殷勤賓屢釂
星河破碎歸中夜明日清淮理歸棹王家園館静人眼
挂壁於菟疑欲齩殺雞為黍辦倉卒看畫烹茶每醉飽
還家閉門空寂歷勝境目前皆了了兹遊可再誰汝嗇
老懶似不能輕矯西山得霜瘦如削蕭寺峥嶸出粉篠
幸予腰髀猶足使與子凌寒恣遊眺
春日
堂堂春日躍出山郊原草木皆清新千紅萬紫各有態
正自酬酢勞精神短籬誰家小桃李雖復幽陋亦可人
但知痛飲莫辭病數年幽憂難具陳
送孫志康赴高陽
三觴草草豈足飲聊具數刻留君歡年來故友半零落
每念及此傷肺肝淮陽窮栖幸見子胷中鬱結為少寬
奈何舍我去不顧薄宦謀食何艱難陳郊窮秋苦雨霽
積雨未受短日乾念君匹馬走坡坂蒙犯霜雪勤征鞍
吾遭坎壈皆自取之燕何得南其轅雖然男子豈常爾
且復養此凌雲翰
贈李德載二首
我家外翁天下士欲以文章付孫子愛君丱角巳食牛
屬書筆下無停字願君飽讀大父書學到莫憂名不似
重教我輩見風流更以餘波變鄉里
長翁波濤萬頃陂少翁巉秀千尋麓黃郎蕭蕭日下鶴
陳子峭峭霜中竹秦文蒨藻舒桃李晁論峥嶸走金玉
六公文字滿人間君欲高飛附鴻鵠
秋曉
老人不睡秋夜長五更鼓角鳴東堂悲蛩牀下欲無語
黃葉瓦清新有霜雁聲相應江南北斗杓欲下天中央
老人山尊有美酒岸中先酌一杯嘗
東方
東方未明更五鼓星河寥寥寒雁度鐺鐺鳴鐸誰家車
陌上驅牛輾霜去北風吹面足踏冰村南早飯天未明
年年輸税洛陽城慎莫後期官有刑
寒蛩
寒蛩振翼聲騷騷夜深月影在蓬蒿老人雖眠睫不交
愁窗人寂燈無膏荒城鳴金睥睨高北斗下挹江南濤
悲笳三奏老雞號晨光出山開泬寥
秋雨小酌贈賈七
出門秋雨泥漫漫嗟我后土何時乾官曹事休歸舍卧破屋浙
浙西風寒弱妻傾榼勸我起稚子笑語争杯盤我生樂事但如
此為爾一醉愁腸寬仕途翩翩鬭巧捷華裾鮮縠相追攀老
来百事覺羞恥懶伴兒女塗鉛丹賈郎豪華獨異我粉腮玉
指雙鵶鬟清眸侑酒醉百醆肯咀貧甕寒虀酸堂前菊花日
以好落砌槭槭梧桐殘當謀痛飲待九日豪氣一壓龍山桓
山海
愚公移山寧不智精衛填海未必癡深谷為陵岸為谷
海水亦有揚塵時杞人憂天固可笑而不憂者安從知
聖言世界有成壊况此馬體之毫釐老人行世頭已白
見盡世間惟歎息俛眉袖手飽飯行那更從人問通塞
將至官坡登一土岡望復州作
茫茫夢澤連禾黍斷壠横岡散平楚登高試望竟陵城
孤煌落日知何處舊遊如夢去莫挽客愁冉冉還如故
他年若問鴻軒人堂下薔薇應觧語
送子野大夫罷兖倅歸汶上
愛君記覽老不衰日日早起先鳴雞白頭未蒙國士知
佐郡秩滿寂寞歸我辭魑魅得一麾逄君話舊相嗟咨
幾年東壁無光輝不知武庫實在兹上書薦君非我職
臨分一醉當無辭
晨起苦寒
夜霜漫屋風折竹我乃與君在空谷平生一衲度嚴寒
塊守深爐體生粟大潘借馬貸監河小潘無事仰屋歌
妻兒號寒劇雁鵝詩書滿腹將何如
舟次安州孝感縣偶感寒疾卧病舟中復大風不
可觧舟晩方離去
船頭風聲鳴萬鼓扁舟繫䌫沙邊樹船中病客晝閉篷
睡起空江日亭午雞犬蕭條數家縣市聲巳變淮南語
長年三老喚不醒一葉波間去如舞
和大雪折木
季秋木葉未全落西風卷雲飛雪作奔騰傾倒來不停
頃刻山川失寥廓白頭老翁仰天歎一生未見可吁愕
但悲無食饑凍死何暇更議隂陽錯樵車不來椽數盡
仰徹屋茅烹莧藿坐愁窮臘安可度律管未改初冬朔
我居堂前有大榆百年老幹龍鱗剥夜聲疑是神物伐
參天大枝脆如斮披簷擲瓦事未測起坐明燈徹其幄
命乖久遭窮鬼笑當慮壓覆崩厥角鹿山長官當此時
高樓大飲縱歡謔兩邦相隣無百里誰謂同時異憂樂
尚能怨嗟念窮苦喜君于物心不薄百里饑寒仰長官
勉充此心救民瘼
冬懷二首
窗南積雪高三尺二更月出連窗白爐裏石瓶鳴細泉
燈前病叟搘書策家人歲晚貯梨栗倒榼寒醪有殘滴
三杯取醉萬事平兼味重裘定何益
山陽賢者有徐子親没十年哀不巳精誠感天天為悲甘露常
沾墳樹枝徐子行年過五十衣不披體常苦飢天公盍使少富
足甘露萬斛真何為虛恩浮惠天猶爾安得世人無巧偽
和應之簷雀
羣兒探雀雛雀母悲且鳴萬物雖異性愛子均一情母
心于子誰不憐爾胡棄子當道邊諒非人情不如鳥使
之至此必有原
自廬山回過富池隔江遥禱甘公祠求便風至黃
瀝酒而風轉日行二百里明日風猶未巳又風勢
徐緩不奔駛可畏甘公蓋吳將甘寧云
江邊古祠吳甘公往來祭禱嚴且恭我離匡山巳經宿
舟挽不進篙工慵沙邊朝服遙致禱澆酒未竟天回風
一帆百里至還作不徐不疾來雍容我生久巳甘困滯
神亦何事特哀窮但疑神理與人異意誠詞直無不通
林皇夜泊若平地疑有鬼物驅蛟龍天明旗腳向北指
舟子笑語開船蓬
元符庚辰某同男秬率潘仲逹同遊匡山六月望日
齊安罷官步登客舟過樊口李文叔棹小舸相送遂
下巴河上靈巗寺寺有何與很石記云昔孫仲謀伐
壽春于此祀天祭江刑白馬故山名馬祈寺有法堂
頗華敞因與潘李飲酒賦詩其中明日至蘄陽登梁
昭明太子廟遂宿具禱順濟乃發候風林皇港見江
中黑物類獺又有尾鬛相逐馳久之激水高數尺風
定而去過道士磯石壁色正青插水中又十里所過
五兩磯遂泊富池禱甘公祠晨發富池望匡山諸峰
半皆在雲中晡時至潯陽捨舟登陸晚宿太平觀冷
翠亭時十八日也十九日過鄒志完晚大雨將醮雨
霽中夕醮罷復雨觀人異之二十日遊東林觀神運
殿禮遠公像見晉安帝輦遊達磨院遂登白公草堂
讀歐陽文忠公題石上五杉閣而歸晩浴東林納凉
神運之南望香爐天池化城二十一日出山此其大
略其詳屬潘郎潤色
風駛浪湧仲逹喜其快因作一篇
人生不欲甚快意遲速到家還一致向來白浪涌如山
舟中呀呷幾喪氣我師禪祖學不動頗覺蒼茫忘定慧
憑河不悔聖所非君勿為笑而為戒
柯山集卷十
