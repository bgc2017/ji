柯山集卷九
宋張耒撰
五言古詩
喜雨四首
隂陽不暫駐今夕已秋風晨興綿絲冷歲月驚衰翁朝
烟㸑薪濕小甲蔬畦空且復一杯酒吾生不終窮
手種五色蕉意待聽秋雨南風扇旱日破葉萎不舉霶𩃱
未終夕綠潤遽如許秋色入書幃已覺青鸞舞
牆東有高樹夏葉圓綠綺西風纔一夕蕭颯遽如此寒
螿號其顛蟋蟀曉未已羣動催流光榮華難久恃
隙地秋日曉寂無鄰里音惟有草根蟲風前咽復吟悲
歌者誰子徂年驚苦心青燈夜齋静微温生薄衾
次韻會存之直舍種竹
曾郎風塵表不似宰官身吏舍數竿竹鑿池水粼粼此
君不可疎亦復未易親虛心澹相授頗似南郭鄰我知
王子猷正是君輩人
贈蔡彦規
我不見蔡子杜門十日餘今日叩我門滿手擕瓊琚鏗
鏘寫我前雜以貝與珠我愕不知報低頭驚且吁讀畢
致於懷餘光溢衿裾坐令簞瓢室磊犖堆璠璵我拙寡
所合甘為不材樗嗟君何所聞屢枉長者車我來淮南
遊靄靄子之譽驊騮走千里凡馬安能逾奈予不自量
痛鞭而疾驅常憂過所往疲憊傷吾軀願君少待我且
欲休吾駒跳奔舍其羣子樂誰與俱俯身援其類是亦
仁之徒不然但用我畏甚將逃逋何如少待之效技供
子娱我無功名願與世日益疎反慕古沮溺窮年事耕
鉏皇皇吾夫子憂世亦勤劬雖然竟何就孰若安以居
人生各有懷未用相賢愚得樂願即止安能較錙銖又
疑異所任勞逸事亦殊作歌以訊之子意當何如
寄劉聲(原注在海州作)
别君幾何時人事浩千萬身如張射侯憂愁劇強箭崎
嶇走窮縣艱苦君未見未知菽水豊已感霜露變羈孤
寄窮海親友誰弔唁析圖補冬裘乞米煮朝飯無聊猶
自思援溺固誰願人生不終否此語非我分英䧺伏泥
塗暫晦久必現如予百不能理自合貧賤豈當議隱顯
而有不遇歎但思竄山林遠脱人世患有田足耕耘有
水足罩汕蕭然便終老到死百不問平生泥佛祖久已
師壁觀况將無生禅下視有為幻吾子出羣材千牛有
餘刃行當脱塵埃鳴佩侍清燕高卑各有得願勿譏尺
鷃不有行道人誰當佐堯舜時哉勿自滯功業在力勸
握手不可期此計吾行辨
寄陳九
别來常思君無異饑待哺如何偶相逢握手復告去念
初别子時芳草才及屨天時不可留冄見歲云暮出門
怪子瘦告我困道路飄飄千餘里陸走復水泝古来黃
金盡壯士色亦沮斯人獨何少乃有衣食慮才高窮不
怨志大貧若富吾將告君理子其聽我佈人生不終窮
否泰亦有數子其保所有錐穎嚢必露古來立功名其
始不無忤得難失自寡進銳退亦遽念君歸海瀕誰與
朝夕聚我方困而學每冀朋友助一從城北歸夢魂見
已屢願因南來者時以尺書寓
贈江瞻道
我行于四方其所急者友嗚呼得之難百不一邂逅人
心不可齊若十指於手随其短與長亦各有所取剛㦯
硬而折柔有弱而仆質良文不揚中美外莫副寬壺泛
以枵狭盎廹而陋此猶其大概瑣瑣難悉究譬如選長
材棄百不一有其間雖得之猶或煩矯操我友居淮濱
飲德悉自幼豈期羈旅間乃獲聞謦欬嗟君如美玉外
徹中乃厚埋藏困塵埃要以不可垢他人十不一子乃
得八九餘虧能幾何不待勉而就乃知昔求艱特以見
未久但憂奔莫及敢惮喘而走我心子所知濩豁無所
囿是以行於世往往得嘲詬人才如其面不自知好醜
立之明鑑前乃見其可否子於我無嫌告我當苦口惟
我于改過竊不敢自後嗟予廹飢寒子亦仰五斗何當
兩有歸投老作鄰叟
呈徐仲車
朝日照高簷夜霜猶在瓦纖纖墻邊柳春色已可把殘
年能幾何奔駛劇湍瀉雖無功名求衰暮亦悲咤出門
問徐子两計决取舍為當勉自修汲汲不可暇為當飲
美酒送老在杯斝子當指我途我即策其馬但我懶拙
姿終非服勤者
正月望夜示童子
呼童致明燭展我忩前書顧謂爾童子此豈不足歟得
意自忘偽觀一知其餘爾觀千萬燈豈與一燭殊爾豈
不欲醉舉杯傾我壺爾豈不欲飽搆火烹我魚人生貪外
物要以樂其軀吾求安不足安用勞馳驅
贈敦復
敦復想為詩目見無全牛天工忌其才小邑使拘囚漫
塗以塵埃訟訊羣啾啾尚于紛紜中逸興時奔流不知
誰使之瞥爾為南遊驊騮解其縶鷹隼脱于鞲山川困
搜羅風月遭嘲咻舉手聊探之縱横爛琳璆不有同行
人更歌而迭酬天應憫子勞久苦暫使休柰何少縱之
一放不可收歸來見我喜逸氣凌高秋我竊不自量妄
將挾其輈心知不可追子幸為我留君方嚴旗幢我亦
戒戈矛將圖詰朝見百敗非予羞
讀戚公恕進卷
世方尚纖柔子獨不可揉人皆喜呶呶子語不出口巉
然即之高俗子競嘲詬我嘗要之難快使暴其有乃知
謗之非更覺所得厚由來難小知此固可大受讀書常
辛勤世務飽經構琅琅滿編文一一可推究俗儒昧事
實文字工綵繡可觀不可用章甫冠土偶子能獨不然
渾樸謝雕鏤寧為目前玩功見施設後知心古所難形
兀實難售嗟君聽者寡風雨但孤雊又思理難常功業
亦邂逅豈令匠石斤常縮䄂間手無為扣角歌且進滿
尊酎但非遽可令有所待而偶干將伏黃土氣乃在牛
斗顧君久自安蔽抑寧復又
與友人論文因以詩投之
我雖不知文嘗聞于逹者文以意為車意以文為馬理
強意乃勝氣盛文如駕理惟當即止妄說即虚假氣如
决江河勢盛乃傾瀉文莫如六經此道亦不舍但於文
最高窺不見隙罅故令後世儒其能及者寡文章古亦
衆其道則一也譬如張衆樂要以歸之雅區區為對偶
此格最汙下求之古無有欲學固未睱君為時俊髦我
老安苟且聊獻師所傳無以吾言野
寄參寥
春風入楚鄉與子别經歲有客過我門携君尺書至昔
我出京師倉皇省家事遂令千里别不一執君袂又聞
子亦行杖履若飄駛雖成相思詩欲寫不可寄飄飄山
水夢時與飛錫值乃能以書來知子猶我記浮雲隨高
風聚散未可計遲君冰雪詩濯我塵埃思
送胡考甫
胡公精悍姿勇氣如秋鷹兵書百萬言揮塵談如傾羞
戴文吏冠慨然喜功名願得文二殳為國作長城朝廷
士力盛戰馬如雲騰貔貅飽肉食武庫森神兵此豈不
足用麾之若雷霆如何彼疆鄰坐敢邀金繒由來在得
將選擇當至精譬如飬騏驥有御乃能行安得偉大夫
長驅兩隅清淮南聽公語乃是衛霍朋終軍白面兒尚
欲請長纓縱横老將手出䄂盍一呈策馬勿自滯我將
觀厥成一奮庸將驕汎灌出精英立功報天子執節擁
旗旌男兒當封侯寧為老書生
旦起
漫漫東牖白開帷納晨光欠伸推夜枕叩齒披朝裳瓦
盎汲石泉潄濯齒頰凉維兹孟夏初宿雨清高堂栖鳥
起且啅露鶯鳴更藏悠悠曉花殷落落古柳蒼西舍初
鳴㫪東隣出求糧客馬已别櫪商車欲踰岡羲和一揚
輝羣動皆擾攘有生無不求誰得偃于牀人生但如此
勤苦亦可傷况我病倦翮飄飄信風翔永懷中林士栖
志烟霞鄉願言寄旅跡相托以徜徉
庭草
冉冉朝雨霽欣欣禽哺雛鮮鮮中庭草佳色日已敷童
子惡其蕃謁我盡掃除我為再三擷愛之不能鉏人生
羣動中一氣本不殊柰何欲自私害彼安其軀况我麋
鹿性得此亦可娱延蔓藩籬間常若田野居亭亭濯露
曉偃偃披風餘所嗜乃若此我生合樵漁
寄荅參寥五首
昔我初見子子時客京師聞名久不獲既得過所知示
我一卷書大小百首詩我嗜不可輟熊蹯薦朝飢約子
彭城遊念當行有期中間忽倉卒决去不子辭子後來
高郵我居淮之湄中間無百里詩句履欲馳客來得子
書云子久南歸投書不能讀恨我聞之遲使我早知此
扁舟尚能追遠别不執手近居不相携每念今悵昔耿
耿衷腸悲子行日已南我去日已西音書不可頻何以
慰我思
蘇公守吳興山水方有主子兮從之遊挂錫當可駐塵
埃困孤鶴念子久失所秋風展其翼道使萬里去青雲
引高唳爽絶誰敢伍予駒欲西秣東我江海艣平生
二三子往往在南土子才得所樂我拙日益魯拳拳相
思心契闊不得語
秦子我所愛詞若秋風清蕭蕭吹毛髮肅肅爽我情精
工造奥妙寳鐡鏤瑶瓊我雖見之晩披豁盡平生又聞
與蘇公復與子同行更酬而迭唱鐘磬日撞鳴東吳富
山水草木餘春榮悲予獨契闊不得陪酬賡
我生為文章與衆常不偶出其所為詩不笑即嘲詬少
年勇自辯盛氣爭可否年来知所避不敢出諸口時時未
免作包以千襲厚低心讓兒曹默默衆人後見君不能
已頗亦陳所有君豈少取之時以佳句授幽絃喜有聽
清唱慰孤奏如何瞥然去使我不得友
蕭蕭江湖客疎瘐若秋竹苦心為詩章日夜撓心腹清
絃無浮聲促柱有哀曲湔湔幽嚴泉一一清可掬人生
于文章初若力不作及其成欲售又困瞽者目子從吳
興公乃獨獲所欲得意有知賞幽懷免窮猶嗟予有所
投痛學自藏覆子當慰我窮時寄書數愊
夏日雜感四首
我前十日至柳葉不蔽日我後十日來芳條如紺室枝
間有好鳥鳴和若琴瑟渠渠哺其雛啄我園中實梢梢
筍成竹濯濯草過尺心驚歲己半念此日月疾朝來數
葉隨盛憂有萎色悲哉一隂生長養從此極
士而懷其居孔子亦云非賢臣事晉侯夜載使逃齊酖
毒比晏安君子不可怡樂小必害大安近遠之迷野芻
養騏驥當念和鑾馳一飽願即止幾何非犬雞高賢意
有在汲汲不敢遲安能守槽櫪長伴兒曹嬉
羣動入夜息我歸亦安眠脱我身上衣援枕體晏然朝
日常營營有生不可閒羲和戢其光幸此須臾間人生
一世中大小無百年胡為不自睱長抱勤苦歎才者勇
設施誕者夸勢權彼有驅其心欲休諒無緣我本與世
疎少慵老成頑何為不引去坎坷行所難
娟娟簷前月雖缺猶媚好團團理絲蟲養身恃其巧無
能老蝙蝠乘夜出堂奥那能捕飛蚊未解聒耳閙悲歌
草間蚓辛苦自鳴噪爾生可以默何所欲而躁鳴蛙訴
其渴謂若天可禱瘖蟬死不鳴豈以訢無效悠悠羣動
情誰得辨醜好我歌豈徒然亦用自警告
和周楚望
宿雨生曉潤繁雲滋暑隂我居廢不葺常苦積雨侵果
墜厭風惡草沉知潦深拳拳抱幽歎耿耿嬰煩襟吾子
久不來幽居誰見臨飄然得秀句生我江湖心一官亦
漫爾勤苦安能任何當舍此去拂我塵埃琴飢寒仰五
斗求尺而㤀尋悲我復契闊誰復知吾音
秋日晨與寄楚望
夜雨霽清曉浮雲散凉川幽人理青髮汲彼石井泉焚
香展素帙持珠諷妙言晨暉淡悠揚秋霞䴡紺天萎花
開露餘孤葉零風前感此芳節晚長嘯心悠然傾觴散
滯念粲菊留華年牢落歲暮心非君誰與宣
感秋呈宏父兼呈周楚望三首
西風吹我舟繋䌫岸邊柳蕭蕭落船葉日夕煩我帚心
驚芳歲晚日月去如走搔我鬢邊髮少壯寧復久平生
拙謀身辛苦為五斗苟逃飢寒憂不敢擇所受心因摧
折低面若塵埃垢拳拳警前勇俛俛蹈新(闕)功名委之
命寧足計薄厚獨遺古人書千古相獻侑我烹亦有魚
我酌亦有酒非求與俗違聊以安吾守
西風中夜來飛雨隨以至攬衣不能眠起坐為涕泗炎
蒸雖云酷香草猶可佩清商來無情凋我蘭與蕙吚吚
草蟲悲裊裊露蟬嘒高梁燕如客鎩翮鷹方鷙乾坤本
無心萬物隨一氣如何於其間感愴坐自累置之勿復
道得酒但知醉陶然杯杓間蕭洒無餘事
浮雲無停隂急雨來清秋颯颯水上風吹我千里舟二
年客淮楚乞米充飢喉空堂堆詩書冷落妻子羞操舟
將何之漫浪為西遊豈不厭奔走貧賤無良謀人生天
地間如萍水中浮安得必所往南北但隨流逹者知其
然委已任去留止若寄渚雁行如浮海桴萬物本無事
百年漫多憂冥懷付造物俯仰予何求
和登城依子由韻
步登高城望望望殊未己惟時歲將窮冬孟月魄死紛
吾方有懷一坐為三起悲歌擊枯枿聲與淚俱至人生
隨大鈞命不貸君子付之無如何外垢資内洗前知賤
終吉外頗與愚似開門張瓊瑶誰者目不寄支離冐多
福嬋娟畏獨美舉頭蒼天高歎此青雲士酌公芳尊酒
願公百憂止履善神所勞委置目前事
西華道中
我行陳許郊千里平若掌居民雜荆榛耕少地多曠野
兔乍跳奔驚鳶或高颺喬林多疾風寒澗有餘漲棘籬
蔽茅屋雞犬入村巷主人掃土塌秣馬具朝餉童兒汲
土井敗飯堆瓦盎勿悲為生陋自足無他望嗟予走薄
宦奔走年將壯長抱羈旅愁何時税歸鞅
泊南京登岸有作呈子由子中子敏逸民
客行歲云暮孤舟衝北風出門何蕭條驚沙吹走蓬北
涉濉河水南望宋王臺落葉舞我前鳴鳥一何哀重城
何諠諠車馬溢四郭朱門列大第高甍麗飛閣湯湯長
河水赴海無還期蒼蒼栢與松岡原常不移覽物若有
歎誰者知我心口吟新詩章予撫白玉琴鳴琴感我情一
奏涕淚零子期久己死何人為我聽推琴置之去酌我
黃金罍幽憂損華姿流景良易頽
宿合溜驛
空庭野雀噪客至休我駒盡日衝塵沙解裘振裳裾熒
熒青燈光夜永寒堂虛破忩見星斗明月照廣除搆火
旋烹煎妻兒具盤盂強飯一為飽困眠體微舒嗟我山
野姿懶拙與世疎如何強所難忘躡仕進途己習未易
舍欲行倦馳驅悲哉不早計既晩空嗟吁
至日離許州
先王重至日静息資微陽閉關絶商旅后為不省方我
獨何為者古寺嚴晨裝酌酒飲僮僕披裘冐朝霜眷彼
道路人熙然樂而康尊酒迭為夀華衣冐鮮粧懷古固
非士遠客亦可傷悠哉任行止且復傾吾觴
沈丘道中
霜霧沈遠星芳林語春鳥客眸帶餘睡馬力健清曉凝
烟披草際初日動林表心隨和風快興與飛雲杳芬菲
悵已晩夏隂生桑棗慷慨一據鞍此懷殊未了
感事二首
投老益無趣誤為世塵嬰飄然欲脱去疲弱安能耕始
謀苦不臧妄欲事功名中路两不可徬徨始嗟驚回轍
愴己晩悠悠事遄征萬物各有求我生安得寧
自古衣食勤物生無時閒春耕望時雨厚土常苦乾舉
頭呼天公天遠安得聞幸此中夜雨瀟瀟洒中田天人
兩異情相值良獨難水旱與豐年由來皆偶然愚夫苦
多怨智士即而安我歌寧獨此萬事一嗟歎
漫浪翁
劉壯輿年過壯久不仕嗜學著書自名漫浪翁
所居之園林堂室皆以是名之求予為詩因記
之
堂有書萬卷園有竹千竿逍遥于其間漫浪追昔賢乃
祖首陽人疾世餓空山堂堂秘書公赤手犯鯨鱣後來
得吾子門戶真有傳己信懷道貴預知行世艱婆娑欲
頭白不肯弹其冠我頃未見之千里知肺肝不惜委珠
玉投我書數編我窮安放逐老去頗知田君獨胡取之
學問攷淵源江鄉歲已晏幽獨抱悁悁何當一杯酒與
子相周旋
發岐亭宿故鎮三首
我别竟陵時楚稲如碧絲秋風發齊安稲穗如植旗流
年去荏苒客路何逶迤弛擔終未卜永負山中期
乘月入秋山月午山蹊静森森松竹林夾道散疎影隂
風留暗壑白露蒙朝嶺耿耿村雞鳴坐感单衣冷
征人不敢安蓐食待明發潤衝石上雲冷踏松間月艱
難付一笑歲月驚屡閱偃亞道傍松茯苓應可掘
獨遊東園
清曉步東園獨遊悵無侣菰蒲綠己深鵝戲春塘雨取
酒就花傾隔林邀客語歸來春興闌睡起日停午
同毅夫賀無斁教授
吾聞冤句民盗若春竹笋異時用武吏摶擊縱鷹隼洋
洋劉太守(原注貢父治曺不用刑而盗衰)豈弟發素藴凶年盗乃減見謂
君子敏先生衍詩書循吏副憂軫庶幾從風靡少緩束
濕緊君家龐眉伯學行我標凖捧書見華髮應為一笑
聽
喜晴有感呈晁郎
山城滛兩霽窗戶含餘清老人午睡足杖策遶荒庭長
夏吾廬秀清隂交衆榮茫茫榛莽中萱草揚其英植杖
視天壤悠然感浮生淹泊且無歎人事亦難恒一旦舍
此去觸物不無情何為久戚戚遇酒但知傾
春雪二首
春雲驕不行凍雨作飛雪夜深歸無燭已覺馬啼滑那
知事未己通夕注不歇堂寒曉附火簷滴更清絶前者
城東遊桃李粲己發隂陽不可料寒氣晚猶洩青青高
坡麥舊事日可閱當春望時雨盛雪或為孽生民常苦
勤不敢愛膏血如何待一飽常苦神物奪茫茫元精理
未易論本末解裘換斗酒莫畏衣百結
天寒城南寺門外無馬迹東風雪疾消春泥深一尺豈
無老欵叚畏蹶不敢策還歸見兒女怕冷不下席揚雄
玄未就雙鬢颯已白雖云客載酒此意終岑寂功成則
有命生事亦人力胡為不自勤守此欲何獲田桑既有
裕醪醴亦餘溢嗟哉好事客從古百無一
柯山集卷九
