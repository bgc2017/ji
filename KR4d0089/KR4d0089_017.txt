柯山集卷十七
宋張耒撰
七言律詩
蓬瀛臺二首
青冥不盡海茫茫一望蓬瀛去路長秋信解憑詩客寄
春心長為楚魂傷縈回四望山如畫興廢千年木已蒼
直使臺傾荆棘滿聞琴何用涕霑裳
蒼烟喬木古臺荒下見蓬瀛六月凉過雨誰知非峽女
好風應是為襄王歡來未放流年老事去卻尋陳迹傷
飄泊南遊未能返興來回首獨凄凉
和即事
溪如圓塹木如城魚鳥從遊信此情啅雀踏枝飛尚裊
仰荷承雨側還傾彈琴廢久重尋譜種藥求多旋記名
于世久判無妙策直應歸學老農耕
自海至楚途次寄馬全玉八首
迂疎懷抱獨君知杖拂親依即我師一句未能参妙道
數篇空復寄新詩子方奮迅雲間翮我厭追隨世上兒
安得巖坰兩如志銅缾烏几為君擕
蕭蕭柳岸野風秋虹掛前山晩雨收回首孤城空綠樹
滿川斜日放歸舟年來䨇淚供愁盡去去勞生幾日休
試問故人思我否夢魂猶在海邊州
高城欲去更徘徊病眼登臨強一開風物盡為愁裏景
山川疑是夢中來此身䨇鬢何勞白未老塵心可得灰
欲把煩愁付杯酒祗應清夢待尊罍
生涯飄泊一航輕浩蕩晴川送我行北望山川連海遠
南來風月近淮清人家稲熱豐年滿澤國天高秋意生
惟有羈愁消不得登臨清淚落如傾
少年居士正安禪法是懷公門下傳已觧出塵金裏鑛
何妨離欲火中蓮苦心参道嗟予晚極口隨機恃子憐
若許維揚傍仁里一㕓須買許行田
蕭蕭晩雨向風斜村遠荒凉三四家野色連雲迷稼穡
秋聲催曉起蒹葭愁如夜月長隨客身似飛鴻不記家
極目相望何處是海天無際落殘霞
二年海角寄東城歲久移居亦有情去路山川嗟我遠
舊時風月為誰清一㕓受地今難繼三徑懷歸久欲耕
何日山林有茅屋百年無復問功名
紫蠏䨇螯薦客盤傾來不覺酒壷乾雨多澤國蒲魚美
秋至楚天風露寒老去論交嗟我晚尊前一笑憶君歡
紅蓮幕下無書檄剰寄新詩滿卷看
夏日三首
長夏江村風日清簷牙燕雀已生成蝶衣晒粉花枝午
蛛網添絲屋角晴落落疎簾邀月影嘈嘈虚枕納溪聲
久拚兩鬢如霜雪直欲樵漁過此生
黃簾翠幕斷飛蝇午影當軒睡未興枕稳海魚鐫紫石
扇凉山雪畫青繒廊隂日轉雕欄樹坐冷風生玉碗冰
滿案詩書塵蠧甚故應疎懶過炎蒸
棗徑瓜畦經雨凉白衫烏帽野人装幽花避日房房歛
翠樹含風葉葉香養拙久拚藏姓氏致身安事巧文章
漢庭卿相皆豪俊不遇何妨白髮郎
和晁應之大暑書事
蓬門久閉謝來車畏暑尤便小閣虚青引嫩苔留鳥篆
綠垂殘葉帶蟲書寒泉出井功何有白羽邀涼計已疎
忍待西風一蕭瑟碧鱸斫鱠意何如
遣興次韻和晁應之四首
老去詩書倦討論一樽相對尚殷勤鍛爐放蕩狂中散
書閣蕭條老子雲要路交親嗟隔闊他鄉耆舊飽知聞
衰知多病頭風甚解寄新文獨有君
西風淅淅滿征衣天畔危亭面翠微雲解映山常漠漠
葉知辭樹亦依依苦飢黃鵠猶謀食無事輕鷗得遠飛
落日秋風滿江漢杖藜三歎未能歸
夜泛孤舟清洛津宓妃輕步若為親清涵星漢光垂地
冷覺魚龍氣近人鏡裏悲秋雙鬢髮馬邊隨客兩京塵
愁心欲比東流水滚滚無窮日日新
蓬門鳥雀啅黃昏歸徑牛羊各有羣水闊魚龍隂後出
山空虎豹夜深聞西來客引秦川雨南去秋連楚澤雲
唐漢廢興無處問西風禾黍但邱墳
自巴河至蘄陽口道中得二詩示仲達與秬同賦
落月娟娟墮半環嘔啞鳴艣轉荒灣東南地缺天連水
春夏風高浪卷山旅食每愁村市散近秋已覺暑衣單
自慙老病心兒女三日離家已念還
浩浩渾流卷白沙中流鼓棹四無涯喜逢山色開眉黛
愁對江雲起砲車雨足郊原豐稻菽日斜鷗鷺滿蒹葭
長年怕作扁舟客賴有高談一笑譁
離蘄陽守風林皇方慮風壯晚未知所止俄頃風
息一食頃宿冨池作詩示同行
老怕風波見輒驚賴逢談笑慰危情縱觀雲嶺屏風合
坐見江濤鏡面平淹速人生難預計險夷世路不須營
塵埃老作東州守得得扁舟作此行
離冨池望廬岳是日入夾口直達潯陽遂舍大江之險
山秀江清三百里與君三宿一扁舟飲殘桑落溪雲暮
卧冷桃笙楚雨秋舟隐長江逢夾口眼明五老立雲頭
幾年澤國行將遍歸與親朋說舊遊
二十三日即事
已逢嫵媚散花峽不怕艱危道士磯啼鳥似逢人勸酒
好山如為我開眉風標公子鷺得意䟦扈將軍風斂威
到舍將何作歸遺江山收得一囊詩
度洛因泛舟東下數里頗憶淮上
沄沄清洛轉山隈渺渺東流不復回輕鳥竟隨青嶂去
亂波争泛夕陽來偶驚舟楫鄉心起乍脱塵埃病眼開
疑是盱眙郭門外月明帆席過清淮
縣齋
只合門如野叟家市朝聲利苦喧嘩但知得醉頻沽酒
何處逢春不見花暗樹五更雞報暁晚庭三叠鼓催衙
知君宰邑端無事吟笑何妨到暮鴉
和周廉彦
天光不動晩雲垂芳草初長襯馬蹄新月已生飛鳥外
落霞更在夕陽西花開有客時擕酒門冷無車出畏泥
修禊洛濱期一醉天津春浪綠浮堤
春日遣興二首
流光向老惜芳菲搔首悲歌心事違綠野染成延晝永
辭紅吹盡放春歸荆榛廢苑人間牧風雨空城烏夜飛
斷送一番桃李盡可憐桑柘有光輝
日烘烟柳軟于絲桃李成塵綠滿枝芳草有情隨處好
落花無頼信風吹關心傷感知何處過眼芳菲能幾時
一病春來妨痛飲遣愁惟有強裁詩
錢仲珣追船及陳留
野岸南風百草長沄沄汳水卷沙黃扁舟轉柂迷城市
送客追船羅酒漿休唱陽關傷遠别所欣蓴菜入新堂
宦名衰晚君無問便得封侯鬢已蒼
遣興次韻和晁應之四首
日落村虚烟靄青草根促織晚先鳴羣山衮衮望中去
新月娟娟愁裏生暗峽風雲秋惨淡高城河漢夜分明
寄書故國還羞澁白首蕭條老病嬰
洛陽宫殿鎻埃塵翠輦東還幾度春雙闕暁雲連太室
九門晴影動天津地藏寶鼎寧無祲龍護靈書固有神
遊豫此時期聖主保釐從古仗元臣
女几山前雲雨收五更星斗轉西樓蒼蒼淡月關河曉
裊裊西風觀閣秋獨鶴有求時飲啄孤雲無事任沉浮
可憐白髮張公子還望西山歌四愁
露下風悲螢火流周南羈客意悠悠山川老去三年淚
關塞秋來萬里愁慣逐禽魚諳異俗每因霜月夢滄洲
一抛硯井䨇蓬鬢天畔詩成獨倚樓
新霽
園門幾日斷行蹤新霽欣然路小通晚萼有情開宿雨
長林盡日舞高風后皇佳植寧無橘鸞鳳求棲亦有桐
不惜園林娱逐客此情誰似主人翁
與李文舉登夢野亭
樽爼相逢散百憂雖非吾土共登樓天邊雲送荆王雨
江上楓彫宋玉秋華髮不堪懷故國清杯相與散牢愁
清談七澤誰強健莫學騷人賦遠遊
登夢野亭懷舊
曾上高臺望翠微重來悲嘆客難期章華蒼莾尋無處
雲夢逶迤寒更遲墨客多情曾痛飲玉簫何處弄妍詞
請君點檢當時事只應朱顔非舊時
北堂齋居示秬秸
窮臘貧家絺紵單可堪過雨夜堂寒屏除葷酒神應爽
談笑詩書樂未閒净境眼前無俗物清都夢到有飛翰
雞鳴月落紙忩白疑是從天風馭還
送復守張坰朝奉罷歸
一夢西都十二年竟陵相遇各華顛風流家世仁人後
愷悌歌謠楚俗傳學道愛君甘淡薄倦遊嗟我久留連
自憐江上傷春眼不待琵琶巳泫然
歲日同郡官朝天慶回偶成
清暁琳宫拜謁還駝裘猶怯夜霜寒春生七澤蒼茫外
日上三山縹緲間投老埃塵從馬後異時班綴近龍顔
人間倚杖誰能料一酌芳醪興未闌
僦居小室之西有隙地不滿十步新歲後稍暖每
開戶春色鬭進戲名其戶曰嬉春因為此詩
蒼蒼老檜已消雪冉冉烟蕪欲鬭妍圍得青春數畝地
斷將平楚一方天春風入戶如相覓新月低忩最可憐
老子婆娑便終日一壷春酒與周旋
發安化回望黃州山
流落江湖四見春天恩復與兩朱輪幾年魚鳥真相得
從此江山是故人碧落已瞻新日月故園好在舊交親
此生已免嘲傖父莫避北風京洛塵
發雲山近岐亭望光蔡接尉氏
白草黃茅間瘦田郊原殘暑已蕭然澤連楚夢悲秋野
山近堯封望日天濃綠遠陂鋪晩稼幽香秋水折殘蓮
熱行更益相如渴悵望華陵陸子泉
贈僧介然
寒忩寫就白雲篇客至研茶手自煎儒佛故應同是道
詩書本是不妨禪長松千尺巢雲鶴寒嶠三更嘯月猿
請以篇章為佛事要觀半偈走人天
寄子由二首
萬里歸來真得仙七年瞻望漫悁悁安閒舊得還丹訣
著論新成古史編應接強顔聊復爾是非䄂手獨超然
門人白首侯芭在眷戀微官愧昔賢
文席他年聞至言艱難不敢墜周旋文詞老去真何益
道妙平生薄有緣人事眼前惟欲睡丹經肘後更難傳
清秋一室林泉好灑掃思為杖屨先
卧病月餘呈子由二首
蔀室悠悠昏復朝強披莊子說逍遥四禪未到風猶梗
九轉無功火不焼學道若為調鹿馬是身不實似芭蕉
丹砂赤箭功何有想聽清言意自消
風葉鳴忩巳復朝喚回歸夢故山遥酒壺暗淡浮塵集
藥鼎青熒敗葉焼閉戶獨依寒蟋蟀移床近就雨芭蕉
雪深更請安心術長日如年未易消
次韻李晉裕教授九日見贈
滿酌聊酬菊蕊黃登高仍在太山陽笑談佳節賓朋集
詩酒清歡興味長倦客得閒聊欲飲老人雖醉不成狂
先生莫嘆虀鹽久行見高才穎出嚢
謁太昊祠
千里垂精帝道尊神祠近正國西門風摇廣殿松杉老
雨入修廊羽衛昏日落狐狸號草莾年豐父老薦雞豚
舊遊零落今誰在塵壁蒼茫字半存
上元後步西園
物態欣欣換舊年收燈城市郤蕭然風光欲到冰霜樹
日月初回雨露天近水遠山情脉脉碧雲芳草思綿綿
酬春欲辦千釭酒灑掃花前作醉眠
上元思京輦舊遊三首
萬雉春城逼絳霄上元雕輦盛遊遨遲遲瑞日低彤傘
焯焯榮光上赭袍雲捲朱簾開綵雉山盤玉闕枕仙鰲
長安一别將華髮溪竹山城夜寂寥
九門燈火夜交光羅綺風來撲面香信馬恣穿深柳巷
隨身偷看隔簾妝身居薄宦安知樂心逐流年暗减狂
留滯山城莫嗟嘆貂蟬從古屬金張
隨計當年寄玉京一時交結盡豪英倒觥凌亂迷籌飲
醉帽攲斜並轡行仕路飛騰輸俊傑山城憔悴感功名
佳晨強酌清樽酒寒竹蕭蕭月正明
文周翰惠酒以詩謝之
一夢東都白髮新天涯同是弔靈均讀書久誤平生事
飲酒聊娱見在身漢上卧龍新得雨江邊饑雁晩知春
黃髯相見應相問為道真成澤畔人(原注時周翰自漢陽移陜與師是為)
(代予亦自復移倅齊安黃多髯故云)
金陵懷古
控帶洪流古帝城欲尋舊事半榛荆六朝山色情終在
千古江聲憾未平設險邱陵荒蔓草帶城桑柘接新耕
十年重到無人問獨立東風一愴情
都梁夜景(原注汴上亭名)
浩浩黃流注渺漫南山峰嶺對巑岏青燈覆地嚴城夜
白月當天淮上寒酒市歌呼迷客醉畫樓燈火暗更殘
扁舟老客無餘事擁褐高眠夜未闌
大暑戲贈希古
去年揮汗對淮流寒暑那知復一周土潤何妨兼伏暑
火流行看放清秋鬢鬚總白難相笑觀廟俱閒好並遊
只怕樽前誇酒量一揮百醆不言休
春晩有感
洛川三月鴨鵊鳴游絮縈空塵不驚茸茸草色鋪風軟
點點楊花著水輕何處浮雲度天末不妨微雨破春晴
江南有客增歸思悵望汀洲蘋芷生
七月十五日希古生日以詩為夀
蒼顔白髮老祠官邂逅淮揚一笑歡且可鯨吞巵滿酒
行看鶚立豸拏冠夀觴滿對秋風舉生日欣逢伏暑闌
閱世祝公松栢夀從來霜雪不能寒
中秋無月戲呈希古年兄
放逐江湖一釣舟蕭條故國又逢秋炎凉始信來如舊
歲月相催逝不留日落千蛩喧戶牖風高一雁下汀洲
地無積潦蟾華好誰買新醪作夜遊
病肺齒痛對雪
擁庭晴雪照高堂卧病悠悠廢舉觴肺疾僅同園令渴
齒傷不為幼輿狂交飛翠斝知誰醉獨嗅烏巾認舊香
惟有烹茶心未厭故知淡泊味能長
泊舟都梁亭二首
旅枕無眠客夢勞五更旁舍一鷄號汴淮水闊浮梁小
城郭霜晴寶塔高梅鎻冷香通雀啄水翻新綠出漁篙
君恩許作還鄉客肯對江蘺賦廣騷
微春已動陳根綠晴日初流太澤澌客路苦寒惟飲酒
老年便煖屢添衣霜林背日梅遲拆冰渚知春雁早飛
江上三年陳迹在年年穿竹折梅時
都梁雪天晩望
浮梁淮面欲飛騰金碧浮屠間玉層古岸蕭條風捲雪
長河咽絶水浮冰留連淮汴殘年客蹭蹬塵埃一老僧
聞道都梁梅未拆可隨桃李畏嚴凝
大雪中李提舉惠玻璃泉兩榼二首
南山春雪凍雲凝暗火青燈急霰聲栗烈殘年新慶雪
玻璃美酒舊知名饑腸未慣猶空吼凍臉何知輙妄赬
隐忍且須留一榼晴明待作探梅行
峰高凍雪埋蒼玉河静黃沙咽濁流嗟我殘年為遠客
煩君䨇榼散羈愁屠蘇禦歲將傳盞綵勝宜春欲插頭
痛飲須知謀日富無田何用慶來麰
戲贈張嘉甫
鐵鎻沉淵誰敢干塔中古佛澹無言歲窮故里何時到
舟泊危亭盡日閒博士虀鹽稀把酒腐儒冰葛慣衝寒
籃輿未怯浮梁險興發猶能走馬鞍
舟中書事
久客益知行路難鏡中䨇鬢不須看山川積雪堅冰地
舟楫長淮古汳間餽費主人勤俗禮書來故里勸加餐
北歸漸踏塵埃道盡日危亭且看山
戲同小兒作望南京内門
别都制席擬王畿䨇闕岧嶤望太微高乘旂常難望幸
九天樓觀自相輝百年龍虎興王氣萬雉金湯却敵威
一夢江南尚淹泊風塵似欲變征衣
同榮子邕登石家寺閣
高樓南望一傷神靄靄東風萬里春地闊山川圍白日
天低觀闕近浮雲驚心鳥語知時好照眼花枝着意新
不是蓴羹勝羊酪素衣真怕洛陽塵
不出偶成二首
老人杖履一茅亭花謝西園不復扃翠被一方都蓋覆
紅妝數子尚娉婷可憐鶯蝶狂都歇頗覺風雲意有營
聞說陂田雨三尺遠城釃水種春秔
結茅亭下小池新積雨通溝灔晚春風掠塵埃出明鏡
影吞林木卧青雲泥中蘋藻生無數江上鵁鶄坐得聞
太液漸臺深斗極乘閒杖履得相親
和李令放税
晩田既廢麥初耕冠蓋侵星獨出城但見饑寒號歲晚
不聞簫鼓賽秋成倉無農父千斯慶税比周人什一輕
撫字從來須守令莫辜聖世念疲氓
贈旡咎
快哉亭下水連城落日斷霞相映明人在捲簾尊爼裏
詩從揮塵笑談生揚州何遜風流在江夏黃香句法清
(案此下脱二句)
柯山集卷十七
