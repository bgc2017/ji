經進東坡文集事略卷第三十
迪功郎新紹興府&KR0792;縣主簿臣郎曄上進
奏議
集官詳議親祠北郊詔(哲宗元祐七年九月二十二日降此詔自元豐)
(以来衆議不同故太皇太后宣論宰相吕大防䓁議以皇帝即位以来未嘗親)
(祀天地行合祭之礼爲有名遂降詔云)
勑門下國家郊廟時祀祖宗以來命官攝事惟三歲
一親郊則先饗淸廟冬至合祭天地干圓丘元豐間有
司援周制以合祭不應古義(元豐三年五月詳定郊廣奉祀礼文張璪言先王順)
(隂陽之義以冬日至祀天扵地上之圓丘夏日至祭地於澤中之方丘夲朝親祠上帝即設皇地祗位稽之典)
(礼有所未合乞下詳定官具合更改礼文以聞)先帝乃詔定親祠北郊之禮
(神宗元豐六年五月九日詔親祠北郊儀尽如南郊其上公攝事惟改楽舞名及不備官其爼豆楽縣圭幣之)
(數史官奉册尽如親祠)未之及行是歲郊不設皇地祗位而宗廟
之享率如舊制(元豊六年十一月三日甲辰薦饗于景灵宫斎于太廟四日乙巳朝享七室斎)
(于南郊之青城五日丙午冬至祭昊天上帝于圓丘以太宗配始罷合祭天地也)朕以寡昧嗣
承六聖休德鴻緒今兹禋祀奠幣上帝祼鬯廟室(元祐)
(中屡行明堂之礼)而地祗天神久未親祀矧朕方脩郊見天地
之始其冬至日南郊宜依熙寕十年故事設皇地祗位
(神宗熙寕十年十一月二十七日甲戍冬至合祭天地于圓丘以太祖配)以荅並貺之報
仍令有司擇日遣官奏告施行厥後躬行方澤之祀則
依元豐六年五月之制(即五月九日親祠北郊之制)俟郊祀畢依前
降指揮集官詳議親祠北郊事及郊祀之歲廟饗典禮
聞奏故兹詔示想宜知悉
上圓丘合祭六議(元城刘安世若之北郊後序云元祐中詔議北郊典礼蘇)
(子瞻主合祭之議從之者五人予謂湏當分祭從者僅四十人即此議是也)
元祐八年三月日端明殿學士兼翰林侍讀學士左朝
奉郎守禮部尚書蘇軾劄子奏臣伏見九月二十二日
詔書節文俟郊禮畢集官詳議設皇地祗事及郊祀之
歲朝饗典禮聞奏者臣恭覩陛下近者至日親祀郊
廟(元祐七年十一月癸巳冬至合祭天地于圓丘以太祖配)神祗享荅實蒙休應
然則圓丘合祭允當天地之心不宜復有改更臣切惟
議者欲變祖宗之舊圓丘祀天而不祀地不過以謂
冬至祀天於南郊陽時陽位也夏至祀地於北郊隂時
隂位也以類求神則陽時陽位不可以求隂也(刘元城議云古)
(者求神以類天陽物也地隂物也歲月时日方位牲噐楽舞皆從其类)是大不然冬至南
郊旣祀上帝則天地百神莫不從也古者秋分祀月於
西郊(礼云祭日於東祭月扵西以别外内)亦可謂隂位矣至於從祀上帝
則以冬至而祀月於南郊(古者郊之祭大报天而主日配以月)議者不以
爲疑今皇地祗亦從上帝而合祭於圓丘獨以爲不可
則過矣書曰肆類于上帝禋于六宗望于山川徧于群
神舜之受禪也日上帝六宗山川群神莫不畢告而獨
不告地祗豈有此理哉武王克商庚戍柴望柴祭上帝
也望祭山川也一月之間自上帝而及山川必無南北
郊之别也而獨略地祗豈有此理哉臣以此知占者祀
上帝則并祀地祗矣何以明之詩之序曰昊天有成命
郊祀天地也此乃合祭天地經之明文而說者乃以比
之豐年秋冬報也曰秋冬各報而皆歌豐年則天地各
祀而皆歌昊天有成命也(刘元城議云說者又引昊天有成命之詩以爲證臣䒭竊)
(詳此詩終篇未嘗有合祭之文序乃後儒之辝亦謂成周之世圓丘方澤各歌此詩以爲楽章耳如潜之序曰)
(季冬献魚春薦鮪也豊年之序曰豊年秋冬報也如此之類不知爲一祭耶抑二祭耶)是大不然
豐年之詩曰豐年多黍多稌亦有高廩萬億及秭爲酒
爲醴烝卑祖妣以洽百禮降福孔皆歌於秋可也歌於
冬亦可也昊天有成命之詩曰昊天有成命二后受之
成王不敢康夙夜墓命宥密於緝熙單厥心肆其靖之
終篇言天而不及地頌所以告神明也未有歌其所不
祭祭其所不歌也今祭地於北郊歌天而不歌地豈有
此理也臣以此知周之世祀上帝則地祗在焉歌天而
不歌地所以尊上帝故其序曰郊祀天地也春秋書不
郊猶三望(春秋僖公三十一年夏四月四卜郊不從乃免牲猶三望)左氏傳曰望郊
之細也(傳云四卜郊不從乃免牲非礼也猶三望亦非礼也望郊之細也不郊亦无望可也)說者
曰三望泰山河海(此公羊之說)或曰淮海岱也(此范寗之說)又或
曰分野之星及山川也(此杜預之說)魯諸侯也故郊之細及
其分野山川而已周有天下則郊之細獨不及五岳四
瀆乎岳瀆猶得從祀而地祗獨不得合祭乎秦燔詩書
經籍散亡學者各以意推類而巳王鄭賈服之流(王粛鄭元)
(賈公彦服虔皆曾及郊祀)未必皆得其真臣以詩書春秋考之則
天地合祭久矣議者乃謂合祭天地始於王莽(平帝元始五年)
(莽請天子親合祭天地于南郊先祖配天先妣配地祭天南郊則以地配天地位皆南嚮從之)以爲不
足法(刘元城云今議者於聖人成法則棄而不行猥用王莽不經之說)臣切謂禮當論
其是非不當以人廢光武皇帝親誅莽者也尚采用元
始合祭故事(後漢祭祀志建武元年光武即位于鄗爲壇营於鄗之陽祭告天地采用元始中郊)
(祭故事六宗郡神皆從)謹按後漢祭祀志(前書有郊祀志後書有祭祀志今諸夲多作郊)
(疑傳寫之誤)建武二年初制郊兆於洛陽爲圓壇八陛中又
爲重壇天地位其上皆南鄕西上此則漢世合祭天地
之明驗也又按水經注(即酈道元水經)伊水東北至洛陽縣圓
丘東大魏郊天之所(魏景初元年十月乙夘始营洛陽南為圓丘)凖漢故事
爲圓壇八陛中又爲重壇天地位其上此則魏世合祭
天地之明驗也唐睿宗將有事於南郊賈曾議曰有虞
氏禘黃帝而郊嚳夏后氏禘黃帝而郊鯀郊之與廟皆
有禘禘於廟則祖宗合食於太祖禘於郊則地祗群望
皆合祭於圓丘以始祖配享蓋有事祭非常祀也三輔
故事祭于圓丘上帝后土位皆南面則漢嘗合祭矣時
禇無量郭山惲等皆以曾言爲然(睿宗太極元年正月初將有亊於南郊時)
(有司議唯祭昊天上帝而不設皇地祗位諫議大夫賈曾遂上表諫且請設皇地祗并從祀䓁座時又將親享)
(北郊曾訯竟寢)明皇天寳元年二月敕曰凢所祠享必在躬親
朕不親祭禮將有闕其皇地祗宜加南郊合祭是月二
十日合祭天地于南郊自後有事于圓丘皆合祭此則
唐世合祭天地之明驗也今議者欲冬至祀天夏至祀
地蓋以爲周禮也(謂冬日至祀天於地上之圓丘夏日至祭地於澤中之方丘也)臣請
言周禮與今礼之别古者一歲祀天者三(冬日至祀昊天于圓丘正)
(月上辛祈榖干圓丘孟夏雩祀干圓丘)明堂享帝者一(每歲季秋大享于明堂)四時
迎氣者五(丘春祀青帝于南郊立夏祀赤帝于南郊季夏祀黃帝于南郊立秋祀白帝于西郊立冬)
(祀黑帝于北郊皆以迎氣故也)祭地者二(夏日至祭皇地祗於方丘孟冬祭神州於北郊)享宗
廟者四(春禴夏祠秋烝冬嘗)凢此十五者皆天子親祭也而又朝
日夕月四望山川社稷五祀及群小祀之類亦皆親祭
此周祀也太祖皇帝受天眷命肇造宋室建隆初郊
先享宗廟並祀天地(太祖乾德元年十一月十六日合祭天地于圓丘奉禧祖配十四日)
(先赴太廟宿斎翌日方饗礼于室自是每親行郊祀前一日朝饗太廟如儀)自眞宗以來
三歲一郊必先有事景靈徧享太廟乃祀天地(真宗太中祥符)
(五年十二月詔以聖祖臨降令擇地建宫名曰景靈六年正月詳定所請自今後每歲孟饗臘及國家与天地)
(社稷宗廟同奏告即於此宫行礼從之至天僖三年十一月十七日車駕至景靈宫薦献翌日行朝饗之礼于)
(太廟十九日奉天書引壇合祭天地)此國朝之禮也夫古之禮親祭如彼
其多而歲行之不以爲難今之禮親祭如此其少而三
歲一行不以爲易其故何也古者天子出入儀物不繁
兵衛甚簡用財有節而宗廟在大門之内朝諸侯出爵
賞必於太廟不止時祭而已天子所治不過王畿千里
惟以齋祭禮樂爲政事能守此則天下服矣是故歲歲
行之率以爲常至於後世海内爲一四方萬里皆聽命
於上機務之繁億萬倍於古力有所不能給自秦漢以
來天子儀物日以滋多有加無損以至于今非復如古
之簡易也今所行皆非周禮三年一郊非周禮也先郊
二日而告原廟(此即景靈宫)一日而祭太廟非周禮也郊二
肆赦非周禮也優賞諸軍非周禮也自后妃以下至文
武官皆得蔭補親属非周禮也自宰相宗室巳下百官
皆有賜賚非周禮也此皆不改而獨於地祗則曰周禮
不當祭於圓丘此何義也議者必曰今之寒暑與古無
異(元豐中曾公肇言夏至祭地先王之所行論者乃謂暑暘之時势有未便臣竊思之古今虽殊寒暑之於)
(冬憂其爲天時一也)而宣王薄伐玁狁六月出師則夏至之日何
爲不可祭乎臣將應之曰舜一歲而廵四岳五月方暑
而南至衡山十一月方寒而北至常山亦今之寒暑也
後世人主能行之乎周所以十二歲一廵者惟不能如
舜也夫周巳不能行舜之禮而謂今可以行周之禮乎
天之寒暑雖同而禮之繁簡則異是以有虞氏之禮夏
有所不能行夏商之禮周有所不能用時不同故也宣
王以六月出師驅逐玁狁蓋非得已且吉父爲將王不
親行也今欲定一代之禮爲三歲常行之法豈可以六
月出師爲比乎議者必又曰夏至不能行禮則遣官攝
祭祀亦有故事(元豊中議者又謂親郊之歲夏至方丘之祀盛夏不可躬往宜遣冢宰攝事)
此非臣之所知也周禮大宗伯若王有故則攝位鄭氏
注曰王有故則代行其祭事賈公彦䟽曰有故謂王有
疾及哀慘皆是也然則攝事非安吉之禮也後世人主
不能歲歲親祭故命有司行事其所從來久矣若親郊
之歲遣官攝事是無故而用有故之禮也議者必又曰
省去繁文末節則一歲可以再郊(曾肇又言先王能以五月㪯事而後世廼)
(以儀衛之暴露爲疑然則損儀衛之虚文以就躬事地祗之实施之於今宜无不可)臣將應之曰
古者以親郊爲常禮故無繁文今世以親郊爲大禮則
繁文有不能省也若帷城幔屋盛夏則有風雨之虞
陛下自宫入廟出郊冠通天乘大輅日中而舍百官衛
兵暴露於道鎧甲具裝人馬喘汗皆非夏至所能堪也
王者父事天母事地不可偏也事天則備事地則簡是
於父母有隆殺也豈得以爲繁文末節而一切欲省去
乎國家養兵異於前世自唐之時未有軍賞猶不能
歲一親祠天子出郊兵衛不可簡省大輅一動必有賞
給今三年一郊傾竭帑藏猶恐不足郊賚之外豈可復
加若一年再賞國力將何以給分而與之人情豈不失
望(元豐中或欲當郊之歲冬夏至日分祭南北郊以軍賞爲二而分給之刘元城等亦謂郊禋賜予乃五代)
(姑息之弊法㪯朝寬仁不欲遽罷若分而二何所不可)議者必又曰三年一祭天
三年一祭地(蘇黃門云今别祭之議有欲三年一祭天三年一祀地者足天地均爲六年乃獲一)
(祭而以地廢天尤爲不順)此又非臣之所知也三年一郊巳爲䟽闊
若濁祭地而不祭天是因事地而愈䟽於事天自古未
有六年一祀天者如此則典禮愈壞欲復古而背古益
遠神祗必不顧享非所以爲禮也議者必又曰當郊之
歲以十月神州之祭易夏至方澤之祀則可以免方暑
舉事之患(刘元城北郊後序云合祭分祭之外又有三人欲於十月以神州地祇之祭易夏至方澤)
(之祀)此又非臣之所知也夫所以議此者爲欲舉從周禮
也今以十月易夏至以神州代方澤不知此周禮之經
耶抑變禮之權邪若變禮從權而可則合祭圓丘何獨
不可十月旣祭地十一月親祭天先地後天古無是理
而一歲再郊軍國勞費之患尚未免也議者必又曰當
郊之歲以夏至祀地祇於方澤上不親郊而通爟火天
子於禁中望祀(元祐中權兵部侍郎杜純請於苑中設望祠位置爟火於壇所侯躬祠南郊之)
(歲則夏至北郊上公攝亊每献㪯爟火以詔拜)此又非臣之所知也書之望秩
周禮之四望春秋之三望皆謂山川在境内而不在四
郊者故遠望而祭也今所在之處俛則見地而云望祭
是爲京師不見地乎此六議者合祭可否之決也夫漢
之郊祀尤與古戾唐亦不能如古本朝祖宗欽崇
祭祀儒臣禮官講求損益非不知圓丘方澤皆親祭之
爲是也盖以時不可行是故參酌古今上合典礼下合
時宜較其所得已多於漢唐矣天地宗廟之祭皆當歲
徧是故徧於三年當郊之歲又不能於一歲之中再舉
大禮是故徧於三日此皆因時制宜雖聖人復起不能
易也今並祀不失親祀而北郊則必不能親往二者孰
爲重乎若一年再郊而遣官攝事是長不親事地也三
年間郊當祀地之歲而暑雨不可親行遣官攝事則是
天地皆不親祭也夫分祀天地決非今世之所能行議
者不過欲於當郊之歲祀天地宗廟分而爲三耳分而
爲三有三不可夏至之日不可以動大衆舉大禮一也
軍賞不可復加二也自有國以來天地宗廟惟享此祭
累聖相授惟用此禮此乃神祇所歆祖宗所安不可
輕動動之則有吉凶禍福不可不慮三也凢此三者臣
熟計之無一可行之理伏請從舊爲便者西漢之衰元
帝納貢禹之言毀宗廟成帝用丞相康衡之議改郊位
皆有殃咎著於史冊(元帝時貢禹建言漢家宗廟祭祀多不應古礼上是其言後韋元成)
(爲丞相議罷郡國廟自太上皇孝惠帝諸園寢廟皆罷後元帝寢疾夢神靈譴罷諸祠廟成帝初即位丞相康)
(衡議甘泉河東之祠非神靈所饗宜徙就正陽太隂之處天子從之初罷甘泉泰畤作南郊日大風壞竹宫折)
(拔林木十圍以上百餘事見效祀志)往鑒甚明可爲寒心伏望陛下詳
覽臣此章則知合祭天地乃是古今正禮本非權宜不
獨初郊之歲所當施行實爲無窮不刊之典願陛下
謹守太祖建隆神宗熙寧之禮無更改易郊祀廟
享以敉寧上下神祇仍乞下臣此章付有司集議如有
異論即湏畫一解破臣所陳六議使皆屈伏上合典禮
下不爲當今軍國之患不可固執更不論當今可與不
可施行所貴嚴祀大典決以時定取進止
貼黃唐制將有事于南郊則先朝獻太清宫朝享太
廟(明皇天寳初始定三歲一親郊於致斎之日先享太清宫皮享太朝然後合祭天地從化百神)亦
如今禮先二日告原廟先一日享太廟然議者或以
爲非三代之禮臣謹按武王克商丁未祀周廟庚戍
柴望相去三日則先廟後郊亦三代之禮也奉聖
旨令集議官詳議聞奏
請詰難圓丘六議
臣近奏論圓丘合祭天地非獨適時之宜亦自然上合
三代六經爲萬世不刊之典然臣不敢必以爲是故發
六議以開異同之端欲望聖旨行下令議者與臣反
復詰難盡此六議之是非而取其通者則其論可得而
