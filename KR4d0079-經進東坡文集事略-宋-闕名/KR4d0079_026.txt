經進東坡文集事略卷第二十六
迪功郎新紹興府&KR0792;縣主簿臣郎曄上進
表
謝賜御書詩表謝除龍圖閣學士表(二)
謝賜對衣金帶馬表(四)
杭州謝表(二)杭州謝放罪表(二)
潁州謝表(二)楊州謝表(二)
定州謝表英州謝表
惠州謝表昌化軍謝表
量移廉州謝表量移永州謝表
提舉玉局觀謝表
賜御書詩表(公嘗有謝賜御書詩叙云九月十五日迩英講論語終)
(篇賜執政講讀史官燕于東宮又遣中使就賜御書詩一首臣軾得紫薇花絶句其)
(詞云絲綸閣下文書靜鐘鼓樓中刻漏長獨坐黃昏誰是伴紫薇花對紫薇郎翌日)
(各以表謝又進詩一篇此表是也絶句乃白樂天詩)
臣軾言今月十五日賜宴東宮伏蒙聖恩差中使就賜
臣御書詩一首者玉斝上尊(說文云斝王爵也或說斝受十六升行斝詩云或獻)
(或酢洗爵奠斝注云夏曰醆商曰斝周曰爵漢舊儀注丞相疾瘳視事則賜以養牛上尊酒)霈若雲
天之澤(需卦雲上於天需君子以飲食宴樂)寶章宸翰煥乎奎璧之文(晉天)
(文志云奎十六星屬魯之分野東璧二星主文章天下圖書之祕府也)喜溢心顔光生懷
袖(公謝賜御書詩有云酒酣復拜千金賜一紙驚鸞回鳳字蒼顔白髮便生光神有驪珠三十四公自注)
(其下云臣所賜詩并題目中及臣姓名凡三十四字謝)伏念臣猥緣末技(司馬遷傳云主)
(上幸以先人之故使得奉薄技出入周䘙之中又幽通賦云班固操末技猶必然兮矧躭躬於道眞)獲玷
清流早歲數竒(數竒謂不耦見李廣傳)巳老江湖之上餘生何幸
得依日月之光(蕭曹贊依日月之末光)入侍燕間與聞講學卒桓
榮之業(後漢亘榮傳光武用榮爲太子少傅榮以太子經斈成畢上䟽謝太子報之以書建武三十年)
(拜爲太常)因人而成(史記毛遂曰公等碌碌所謂因人成亊者)登劉洎之床(唐書刘自)
(本傳云太宗好王羲之書尤善飛白嘗宴三品巳上於玄武門帝操筆作飛白字賜群臣或乘酒争取於帝手)
(洎登御座引手得之皆奏曰洎登御床罪當死請付法帝笑而言曰昔聞婕好辝輦今見常侍登床)則臣
豈敢夫何珍賜亦及微軀此蓋伏遇皇帝陛下道本
生知才惟天縱文不數於游夏書巳逼於鍾王(魏鍾繇字元常)
(尤善書王羲之每自称我書比鍾繇當抗行唐文宗見柳公權題殿壁字歎曰鍾王復生无以加焉)心慕
手追陋文皇之曲學(晉史唐太宗御製王義之傳贊云詳察古今研精篆素盡善盡美其)
(惟王逸少乎玩之不斍爲倦覽之莫識其端心慕手追一人而巳)筆縱字大笑宋武之
未工(宋書刘穆之傳高祖書素拙穆之曰此雖小亊然宣彼四遠願公但縱筆爲大字旣足有所包且其)
(名亦美高祖從之一紙不過六七字便滿高祖即朱武也)知臣遭遇之難欲以顯榮
其老鏤之金石庶傳玩於人人付與子孫俾輸忠於世
世
謝除龍圖閣學士表(大中祥符間始建龍圖閣以專藏太宗御製御書)
(文集及書帖等閣在會慶池西偏北連禁中)
臣軾言伏蒙聖恩以臣累章請郡特除臣龍圖閣學士
知杭州者中禁寶儲上應奎壁之象先朝謨訓遠同
河洛之符隷職其間省躬非據(中謝)伏念臣學非有得愚
至不移雖叨過實之名卒無適用之噐少時妄意蓋嘗
有志於事功晚歲積憂但欲歸安於田畒屬聖神之履
運荷識拔之非常猶冀桑榆之收遽迫大馬之疾力求
閑散庶免顚躋豈謂皇帝陛下聖度包荒天慈委照
察其才有所短不欲彊置之禁嚴知其進不由人故特
保全其終始遂加此職以賁其行臣敢不仰緣末光益
勵素守往何之而不可中無愧之爲安但未死亡必期
報塞
臣軾言伏蒙聖恩以臣累章請郡特除臣龍圖閣學士
知杭州者北扉清密(唐百官志云自太宗時名儒斈士時時召以草制然猶未有名號乾)
(封巳後始號北門斈士以其常在北門候進止也)久愧素飡内閣深嚴(前漢藝文志引)
(七略曰内則有廷閣廣内祕室之府外則有太常大史博士之藏)復膺殊寵以榮爲懼
有&KR0804;在顔(中謝)伏念臣賦命數竒與人多忤遭遇仁祖
忝竊賢科(仁宗嘉六年公年二十六應中制科)繼蒙英廟之深知(英宗在藩)
(邸聞人名欲以唐故事召入翰林宰相限以舊例止欲召試祕閣上曰未知其能否故試如蘇軾有不能耶)
(宰相猶不可及試二論皆入三等得直史館事見公墓誌)尤荷𥙿陵之見噐(公嘗上斈校貢)
(舉議神宗喜曰吾固疑此得蘇軾議意釋然矣即日召對每讀公表䟽屢有竒才之歎)而流離若
此窮薄可知晚親日月之光常恐缻罍之溢(蓼莪詩云缻之罄矣)
(維罍之耻)故求閑散以避災屯豈謂太皇太后陛下天高
聽卑坤厚載物愛惜臣下固無異於子孫委任官師本
不分於中外致兹衰病不失清華然臣辭寵而益榮求
閑而得劇雖云稍遠於争地尚恐終非其久安敢不磨
鈍自修履冰知戒庶全孤節少荅殊私
謝賜對衣金帶馬表
臣軾言伏蒙聖慈特賜衣一對金腰帶一條金鍍銀鞍
轡一副馬一匹者出笥之珍(孔安國注惟衣裳在笥云言服不可加非其人)巳
華朽質解驂之賜(灾記晏子傳越石父賢在於纍紲之中晏子出遭塗解左驂贖之)益
耀衆觀顧惟何人亦被兹寵(中謝)伏念臣少而拙訥老益
疎愚山野之姿非文繡之所及疲駑之質雖鞭策以何
加方祈冗散之安更忝便蕃之錫此蓋伏遇皇帝陛
下緝熙儒術網羅人材不愛車服寵數之章使爲吏民
瞻望之美據鞍有愧(馬援據鞍矍鑠)束袵知榮敢不奉以牧民
永思去害之指(黃帝於㐮城下見牧馬童子而問理天下童子曰爲天下亦奚以異乎牧馬者)
(哉亦去其害馬者而巳矣事見莊子)施之大邑庶無學製之傷(左傳襄公六年子皮)
(欲使尹何爲邑子産曰少未知可否子皮曰吾爱之夫往而斈焉子産曰子有美錦不使人斈製焉大官大邑)
(身之所庇而使斈者製焉其爲美錦不亦多乎)
臣軾言伏蒙聖恩特賜衣一對金腰帶一條金鍍銀鞍
轡一副馬一匹者命服斯皇詩詠周宣之德(采芭云服其命服朱)
(芾斯皇注云朱䒥黃朱䒥也皇猶煌煌也)康侯用錫易稱王母之仁(晉卦云晉康侯)
(用錫馬蕃庶六二曰受兹介福于其王母)惠澤所加臣工知勸(中謝)伏念臣資
材朽鈍學術空疎矧兹衰病之餘豈復光華之羡荷寵
章之蕃庶人以爲榮顧形影之支離(莊子云支離䟽者頥隱於斉肩高於)
(頂上召武士則支離攘臂於其聞)臣惟自愧此蓋伏遇太皇太后陛
下知人堯哲徧物舜仁時遣拾遺𥙷過之臣(汲黯傳云出入禁闥)
(補過拾遺臣之願也)出爲承流宣化之任(董仲舒策云今之郡守縣令民之師帥所使承)
(流而宣化也)子衣安吉不待請而得之(無衣云豈曰無衣七兮不如子之衣安且)
(吉兮其序言武公始并晉國大夫爲之請命乎天子之使是待請命而後得服也)我馬虺隤(卷耳)
(注云虺隤病也言身勤勞於山險而馬又病)蓋知勞而賜者敢不勉思忠藎
務報恩懃永惟廐庫之珍莫非民力無忘獄市之寄(事見)
(上注)以副上心
右臣伏蒙聖慈特賜臣對衣一襲金腰帶一條銀鞍轡
馬一匹者錫之上(四上駟見史馬記孫臏傳)敢忘致遠之勞佩以良
金無復忘腰之適(莊子顔闔曰忘足履之適也忘腰帶之適也)執鞭請事顧
影知慙恭惟皇帝陛下禹儉中脩尭文外煥長轡以
御率皆四牡之良(四牡詩云四牡騑騑)所寶惟賢豈徒三品之貴
出捐車服收輯事功而臣衰不待年寵常過分枯羸之
質匪伊垂之而帶有餘歛退之心非敢後也而馬不進
(趙德麟五侯鯖云東坡年十餘歲在鄕里見老蘇誦歐公謝宣召赴學士院仍謝對衣金帶井焉表老蘇令坡)
(擬之其間有匪伊世之帶有餘非敢後也馬不進老蘇喜曰此子他日常自用之至元祐中再召入院作丞旨)
(仍益之云枯羸之質匪伊垂之帶有餘㰸退之心非敢後也馬不進然公自入翰苑与除承旨凡兩被賜至以)
(龍斈知潁州復拜此賜故後表中有四年三錫之語今德鏻謂之除承旨時者誤也)徒堅晚節難
報深恩
右臣伏蒙聖慈特賜臣對衣一襲金腰帶一條銀鞍轡
馬一匹者出笥之珍以旌有德在坰之駟(魯頌駉駉牧馬在坰之野)
豈及無功而臣首尾四年叨塵三錫省躬内灼服寵汗
流恭惟太皇太后陛下慈儉自居龍光四逹德被海
宇豈惟一襲之衣(叔孫通傳云秦二世賜通帛二十匹衣一襲上下皆具始今人呼爲一副)
(也後漢注則云单複具曰襲)恩結華夷何止十圍之帶(後漢虞延東平王蒼皆腰)
(帶上圍)群賢在馭六轡自調而臣頃以衰羸止求安便奉
宣德意庶幾五袴之謠(後漢廉范迁蜀郡大守不禁民夜作但儲水防火而巳故百姓)
(有平生無𥜗今五袴之歌)收歛壯心無復千里之志(文選魏武帝楽府云老驥伏櫪)
(志在千里)更期力報有愧空言
杭州謝表(年譜云元祐四年東坡年五十四任翰林斈士言事忤時宰意奏乞外補)
(遂有杭州之命)
臣軾言伏奉制書除臣龍圖閣學士知杭州臣巳於今
月三日到任上訖者始衰而病豈非滿溢之災乞&KR1724;得
杭(公初乞&KR1724;州得定州後自定州復乞越州遂得杭州)又過平生之望(中謝)伏念臣
起自廢黜驟登禁嚴(公謫黃州凡五年有量移汝州之命繼而起廢知登州到郡五日以)
(郎官召到省除起居舍人元祐元年除中書舍人尋遷翰苑)畢命驅馳未償萬一懷
安退縮豈所當然蓋散材不任於斧斤(莊子人間世篇匠石見櫟社木)
(其大蔽牛匠石不顧弟子問之曰巳矣言矣是散木也)而病馬空糜於芻粟故求
外𥙷以盡餘年豈期避寵而益榮求閑而得劇此蓋伏
遇皇帝陛下剛健中正緝熙光明無爲蓋虞舜之仁
篤學有仲尼之智而臣猥以末技日奉講帷凛然威光
近在咫尺(左傳齊侯對宰孔曰天威不違顔咫尺)惟古人責難之意每不
自量方陛下好問之初遽以疾去推之理數可謂竒
窮荷眷遇之不移竊恩榮之愈重雖雨露之施初不擇
物而犬馬之報期於殺身
臣軾言伏奉制書除臣龍圖閣學士知杭州臣巳於今
月三日到任上訖者入奉禁嚴出膺方面(後漢竇融傳融以兄弟並)
(受爵久專方面數上書求代)皆人臣之殊選在儒者以尤榮(中謝)伏念
臣受寵逾涯積憂成疾旣思退就於安養又欲少逃於
滿盈仰荷至仁曲從微願江山故國所至如歸父老遺
民與臣相問知朝廷輟近侍爲太守蓋聖主視天下如
一家鞭扑未施爭訟幾絶臣之厚幸豈易名言此蓋伏
遇太皇太后陛下天地之仁賢愚兼取日月之照邪
正自分每包函其惷迂欲保全其終始兄弟孤立嘗親
奉於德音(公乞罷學士劄子云臣近因宣召面奉聖旨何故屢入文字乞郡臣具以疾病之狀對)
(又蒙宣諭豈以臺諫有言故耶兄弟孤立自來進用皆是皇帝與太皇太后主張不因他人今來但安心)
(勿䘏人言不用更入文字求去)死生不移更誓堅於晚節
杭州謝放罪表(元祐四年公知杭州日有人戸顔益顔章以糊藥紬絹納官揀)
(退遂聚衆喧訢本州旣巳泱訖公獨判云顔益顔章奮臂一呼從者數百欲以摇動)
(長吏脅制監官蠧害之深難從常法已刺配本州牢城去訖所有法外刺配精罪乞)
(行朝典得旨放罪亊見公奏議中)
臣軾言臣近以法外刺配本州百姓顔章顔益二人上
章待罪奉聖旨特放罪者職在承宣當遵三尺之約束
(杜周傳云客有謂周曰君爲天下決平不循三尺法專以人主意指爲獄注云以三尺竹簡書法律也)事
關利害輒從一切之便宜(戰國策李牧居代鴈門以便宜置吏又蕭何傳云何守關)
(中亊不及奏輒以便宜施行上來以聞)曲荷天慈不從吏議(中謝)伏念臣早
緣剛拙屢致憂虞用之朝廷則逆耳之惷形于言施之
郡縣則疾惡之心見于政雖知難每以爲戒而臨事不
能自回苟非日月之明肝膽必照則豈惟獲罪於今日
久巳見傾於衆言恭惟皇帝陛下濬哲生知清明旁
逹委任群下退託於不能愛養成材惟恐其有過知臣
欲去一方之積弊須除二猾以示民特屈憲章以全器
使臣敢不省循過咎祗服簡書眷此善良自不犯於漢
法時有貸捨用益廣於堯仁
亂群之誅不請而決蓋恩威之無素致姦猾之敢行方
俟譴何(賈誼策曰故其在大譴大何之域者注云譴責也何問也)豈期寬宥(中謝)伏以
法吏網密蓋出於近年守臣權輕無甚於今日觀祖
宗信任之意以州郡責成於人豈有不擇師帥之良但
知繩墨之馭若平居僅能守法則緩急何以使民顧臣
不才難以議此恭惟太皇太后陛下寬仁從衆信順
得天推一身之至公納萬方於無罪而臣始終被遇中
外蒙恩謂事有專而合宜情無他而可恕故加貸捨以
示寵綏朝廷之明粗以臣爲可信吏民自服當不令而
率從
潁州謝表(元祐六年八月戊子朔辛卯翰林斈士承旨知制誥兼侍讀蘇軾爲龍圖)
(閣斈士知潁州先是軾与程頥雅不相能賈易慎之遂彈奏軾語連文彦博易由此)
(罷司諫知懷州又降知廣德軍後二歲軾自知杭州以翰林承旨召至則易巳為侍)
(御史軾懷不自安力求外補䟽入未報而易之章上矣時御史中丞趙君錫亦同論)
(之軾即日家居待罪上於是許其外神遂有是命)
臣軾言伏蒙聖恩除臣龍圖閣斈士知潁州臣於今月
二十二日到任訖者避嫌引疾慙無國士之風識分知
難粗守人臣之節曲蒙温詔遂假名邦巳見吏民惟知
感怍(中謝)伏念臣早緣多難無意軒裳晚以虚名偶塵侍
從雖云時可每與願違旣未决於歸田(文選張衡嘗著歸田賦)故
力求於治郡慈母愛子但憐其無能明君知臣終護其
所短自欣投老漸獲安身此蓋伏遇太皇太后陛下
慈儉臨民剛柔布政參天地而有信喜怒不陳體水鏡
之無心(三國蜀志龐德公謂司馬德操人之水鏡也)忠邪自辨致兹愚直亦
克保全雖任職居官無過人者而見危授命蓋有志焉
臣軾言伏蒙聖恩除臣龍圖閣斈士知潁州臣已於今
月二十二日到任訖者支郡責輕未即滿盈於小噐豐
年事簡非徒飽暖於一家(王元之滁州謝表云諸縣豊登絶少公事全家飽暖尽待)
(君恩)覽几席之溪湖雜簿書於魚鳥平生所樂臨老獲從
(中謝)伏以汝潁爲州邦畿稱首土風備於南北人物椎於
古今賓主俱賢蓋宗資范孟博之舊治(後漢范滂字孟博為汝南太守)
(以宗資為功曹郡人謠曰汝南太守范孟博南陽宗資主畫諾)文献相續有晏殊歐陽
脩之遺風(晏元獻公殊慶曆中嘗知潁州歐陽文忠公脩自揚州徙知潁州)顧臣何人
亦與茲選此蓋伏遇皇帝陛下丕承六聖緫攬羣
英生知仁孝之全學識文武之大謂臣簮履之舊物嘗
忝帷幄之近臣奉事七年﨑嶇一節意其忠義許國故
暫召還察其老病畏人復許𥙷外置之安地養此散材
更少勉於桑榆誓不忘於畎畒
楊州謝表
臣軾言伏蒙聖恩除臣知楊州臣巳於今月二十六日
到任訖者支郡養痾裁能免咎通都移牧自愧何功屢
玷恩榮實深慙汗(中謝)伏念臣早緣竊禄稍習治民在
先帝朝已歷三州(公在神宗朝先知密州自密州知徐州又知湖州)近八年間
復忝四郡(公在哲宗朝先知登州後入朝爲翰林學士奏乞外遂知杭州被召除翰林承旨供職)
(數月以弟嫌請郡知潁州在任就差知揚州時元祐七年也事見年諎)平生所願滿足無
餘志大才疎信天命而自遂人微地重恃聖眷以少安
恭惟太皇太后陛下子惠萬民器使多士以謂朝廷
之德澤付於郡縣與監司乃眷江淮之間久離水旱之
苦鄰封二浙饑疫相薰積欠十年豐凶皆病臣敢不上
推仁聖之意下盡疲駑之心庶復流亡少寬憂軫
一麾出守(文選顔延年詠阮始平詩屢薦不入官一麾乃出守本言麾去之麾而杜枚之詩云欲把)
(一麾江海去乃誤以爲旌麾之麾後人多承誤用之)方愧媮安十國爲連(王制云十國爲)
(連連有帥)復膺寵寄恩榮旣溢慙汗靡寧(中謝)伏念臣本以鯫
生冐居禁從頃緣多病力求潁尾之行曾未半年復有
廣陵之請蓋以魚鳥之質老於江湖之間習與性成樂
居其舊天從民欲許擇所安恭惟皇帝陛下欽明文
思剛徤純粹天功默運灼知萬化之情人材並收各取
一長之用如臣衰朽尚未遐遺命至蹇而禄巳盈每懷
憂懼志雖大而才不副莫報恩私
定州謝表
兵民重寄本禦侮以折衝疆埸久安但坐嘯而畫諾才
微禄厚恩重命輕(中謝)伏念臣一去闕庭三換符竹坐席
未暖召節巳行筋力疲於往來日月逝於道路未經周
歲復典兩曹朝廷非不用臣愚惷自不安位所宜竄逐
更冒寵榮此蓋伏遇皇帝陛下离明正中乾健獨運
追述東朝之遺意(灌夫傳上賜竇嬰食曰東朝廷辨之如淳曰東朝太后朝也)收
此散材眷言西學之舊臣(禮曰帝入西學上賢而貴德公嘗爲侍讀故云)付之
善地致此衰朽尚未棄捐臣敢不勤䘏民勞密脩邊備
苟無大過以及朞年漸還魚鳥之鄕以畢桑榆之景
英州謝表(紹聖元年四月壬子知定州蘇軾落端明翰林二學士知英州以侍御史)
(來之邵言其所作誥詞語涉譏訕故也)
罪凶義絶誅九族以猶輕威震怒行寘一州之大幸驚
䰟方散感涕徒零(中謝)伏念臣草芥賤儒岷峨冷族襲光
人之素業偕一弟以竊名雖幼歲勤勞實學聖人之大
道而終身窮薄常爲天下之罪人先帝全臣於衆怒
必死之中陛下起臣於散官永棄之地恩深報蔑每
憂天地之難欺福少禍多是亦古今之罕有自悲棄物
猶欲籲天惟上聖纂宗廟之圖方太母聽簾帷之
政招延俊乂登進老成何期章句之䛕材使掌絲綸之
要職凡一時黜陟進退之衆皆兩宫威福賞罰之公旣
在代言敢思逭責苟不能敷揚上意尊朝廷於日月
之明則何以聳動四方鼓號令於雷霆之震固當昭陳
功伐直喻正邪豈臣愚敢有於私心蓋王言不可以匿
指當時之天奪其魄(左傳宣公十五年晉使趙同献狄俘于周不敬刘康公曰不及十年)
(原叔必有大咎天奪之魄矣原叔即同)但謂守官今日之臣肆其言期於
必戮頼父母之深憫免子弟之皆誅罪雖駭於衆聞恩
終歸於内恕不獨再生於東市(晁錯朝服而斬於東市)猶令尸禄
於南州累歲寵榮固已太過此時竄責誠所宜然瘴海
炎陬去若清凉之域蒼顔素髮誰憐衰暮之年恩重丘
山感藏骨髓此蓋皇帝陛下智雖天錫行自生知巍
巍繼六聖之神休孜孜盡三宫之孝養(哲宗即位尊太皇)
(后爲太皇太后皇后爲皇太后德妃朱氏爲皇太妃是爲三宫)深原心迹曲示哀矜
臣實何人恩常異衆在先朝偶脫於誅戮故此日復煩
於典刑頑戾若斯生存何面臣敢不筮臍悔過(左傳楚文王過)
(鄧鄧祁侯享之三甥曰亡鄧國者必此人也君不早圖後君筮臍)吞舌知非(燕丹子曰荆軻見燕)
(太子太子曰田先生今无恙乎軻曰光送軻之時言太子戒以國事耻以丈夫而不可信向軻吞舌而死)革
再三而不改之非庶萬一有善終之望殺身莫喻敢懷
窮困之憂守土非輕尚牧遐荒之俗儻先朝露之化(漢李)
(陵謂蘇武曰人生如朝露文選曹子建表曰常恐先朝露填溝壑)徒懷結草之忠(巳見上注)
惠州謝表(紹聖元年八月甲子敕中書省臣僚入劄子言軾雖巳責降未厭輿論六)
(月五日三省同奉聖旨蘇軾可責授寕遠軍節度副使惠州安置)
臣軾言先奉告命落兩職退一官以承議郎知英州軍
州事續奉告命責授臣寧遠軍節度副使惠州安置巳
於今月二日到惠州公參訖者仁聖曲全本欲卑之民
社羣言交擊必將致之死亡尚荷寬恩止投荒服(中謝)伏
念臣性資𥚹淺學術荒唐但守不移之愚遂成難赦之
咎迹其狂妄久合誅夷方尚口乃窮之時(困卦有言不信尚口乃窮)
(也)蓋擢髮莫數其罪(史記范雖傳須賈謝雎曰雖擢賈之髮不足以數賈之罪)豈謂
天幸得存此生此蓋伏遇皇帝陛下以大有爲之資
行不忍人之政湯網開其三面(吕氏春秋曰湯見祀網置四面祝曰從天墜者)
(從地出者從四方來者皆羅吾網湯曰嘻尽之矣非桀其誰能爲此湯收其三面置其一面更教之祝曰欲左)
(者左欲右者右欲高者高欲下者下吾取其犯命者漢南之國聞之曰湯之德及禽獸矣於是四十國同時歸)
(之)舜干舞于兩階念臣奉事有年少加憐愍知臣老死
無日不足誅鋤明降德音許全餘息故使豗&KR3009;之馬猶
獲蓋帷(檀弓孔子曰弊惟不棄爲埋馬也弊蓋不棄爲埋狗也)觳觫之牛得違刀
几臣敢不服膺嚴訓託命至仁洗心自新没齒無怨但
以瘴癘之地魑魅爲隣衰疾交攻無復首丘之望(記曰狐死)
(正丘首仁也)精誠未泯空餘結草之忠
昌化軍謝表(紹聖四年二月蘇軾責授瓊州别駕昌化軍安置責詞罪其託訓詞)
(以肆誣詆故也)
臣軾言今年四月十七日奉被告命責授臣瓊州别駕
昌化軍安置臣尋於當月十九日起離惠州至七月二
日巳至昌化軍訖者並鬼門而東騖(山水志容牢二州界有鬼門關諺曰)
(若渡鬼門關十去九不還言多炎瘴也)浮瘴海以南遷生無還期死有餘
責(中謝)伏念臣頃緣際會偶竊寵榮曾無毫髮之能而有
丘山之罪宜三黜而未巳跨萬里以獨來恩重命輕咎
深責淺此蓋伏遇皇帝陛下堯文炳煥湯德寬仁赫
日月之照臨廓天地之覆育譬之蠕動稍賜矜憐俾就
窮途(晉阮籍每行至途窮輒慟哭而返)以安餘命而臣孤老無託瘴癘
交攻子孫慟哭於江邊巳爲死别魑魅逢迎於海外寧
許生還念報德之何時悼此心之永巳俯伏流涕不知
所云
量移廉州表(自昌化軍貶所該徽廟登極大赦故量移廉州安置)
使命遠臨初聞喪膽詔辭温眷乃返驚魂拜望闕庭喜
溢顔面否極泰至雖物理之常然昔棄今收豈罪餘之
敢望伏膺知幸揮涕無從(中謝)伏念臣頃以狂愚再罹譴
責荷先朝之厚德寬蕭律之重誅投卑遐荒幸逃鼎
鑊風波萬里顧衰病以何堪煙瘴五年頼喘息之猶在
憐之者嗟其巳甚嫉之者謂其太輕考圖經正繫海隅
以風土疑非人世食有併日(儒行云儒有易衣而出併日而食)衣無
冬凄凉一身顚躓萬狀恍若醉夢巳無意於生還豈謂
優容許承恩而近徙雖云僥倖實有寅緣兹蓋伏遇
皇帝陛下道本生知聖由天縱舊勞于外爰知小人之
依堪家多難監于先生成憲奉聖母之慈訓擇正人
而與居凡有嘉謀出於睿斷憫臣以孤危寡援察臣以
妬忌獲愆許以更新庶其改過雖天地有化育之德不
能使臣之再生雖父母有鞠養之恩不能全臣於必死
報期碎首言豈渝心濯去泥塗(左傳云辱在泥塗)巳有遭逢之
便擴開雲日復觀於變之時此生豈敢求榮處巳但知
緘口(家語觀周篇云孔子入后稷之廟廟堂右階之前有金人焉参緘其口而銘其背曰古之謹言人也)
謝量移永州表(又自廉州經皇子赦恩授舒州團練副使永州居住)
島上囚拘分安死所天邊渙汗詔許生還駐世之䰟自
招合浦(方輿志曰廉州即合浦郡秦象郡地漢置合浦郡隋置廉州屈原有招魂辭)感恩之
淚欲漲溟波(中謝)伏念臣生而愚朴少也艱勤倀(倀)而行
(記云猶瞽者之無相與倀倀乎其何之)不知所届衝衝而活(楊子云如庸行翳路衝衝)
(而活君子不貴也)何以爲生言則招憂動常速禍顧巳於時齟
齬使人費力保全仁宗之朝早得名神考之朝終見
貸謂宜飾躬自省去惡莫爲而力肆言元祐之間放意
太平之際凡獲不虞之譽宜任非常之辜過旣暴聞衆
知不赦先皇帝明罰勑法使萬里以思愆今天子
發政施仁無一夫之失所凡在名籍舉賜洗湔俾離一
海之中復至五嶺之外(廣州記云大庾始安臨賀桂陽揭陽謂之五嶺)拜天恩
之優厚知聖化之密庸挈是破家航以一葦蛟鰐潜底
風濤不驚遂齊編戶之民不爲異域之鬼視偕飛走謝
施乾坤天日彌高徒極馳心於魏闕(曰中山公子牟詹子曰身在江)
(海之上心居魏闕之下)鄕關入望尚期歸骨於眉山殘生無與於
殺身餘識終同於結草
提舉玉局觀謝表(時元符三年十一月癸亥朔有玉局之命)
臣軾言臣先自昌化軍貶所奉敕移廉州安置又自廉
州奉敕授臣舒州團練副使永州居住今行至英州又
奉敕授臣朝奉郎提舉成都府玉局觀在外州軍任便
居住者七年遠謫不自意全萬里生還適有天幸(不自意全)
(適有天幸皆用西漢全句)驟從縲紲復齒搢紳(中謝)伏念臣才不逮人
性多忤物剛𥚹自用可謂小忠猖狂妄行(莊子云猖狂妄行而蹈乎)
(大方)乃蹈大難皆臣自取不敢怨尤會真人之勃興與萬
物而更始而臣獨在幽遠最爲冥頑迨兹起廢之初倍
費生成之力終蒙記錄不遂棄捐此蓋伏遇皇帝陛
下正位龍飛對時虎變神武不殺豈非受命之符清淨
無爲坐獲消兵之福聦明不作邪正自分使臣得同草
木之微共霑雷雨之解臣敢不益堅素守深念往愆没
齒何求不厭飯𬞞之陋蓋棺未巳猶懷結草之忠(詩文發源)
(云東坡有送載蒙赴成都玉局觀詩云莫欺老病未歸身王局他年第幾人又有過嶺一篇云劒南西望七千)
(里乘㒷眞為玉局遊而東坡竟終於玉局觀)
經進東坡文集事略卷二十六
