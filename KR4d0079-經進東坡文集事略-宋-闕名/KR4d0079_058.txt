經進東坡文集事略卷第五十八
迪功郎新紹興府嵊縣主簿臣郎曄上進
擬作
擬侯公說項羽辭
擬孫權答曹操書
擬侯公說項羽辭
漢與楚戰敗於彭城太公間走見獲於楚項羽常置軍
中以爲質(高紀元年漢王入彭城項羽自以精兵三万人擊漢軍大破之漢王与數十騎遯去審易)
(其從太公吕后間行反遇楚軍羽常置軍中以爲質)漢王遣辯士陸賈說項羽請
之不聽後遣侯公羽許之遂歸太公(高紀四年漢遺陸賈說羽請太公歸)
(弗聽漢復使侯公說羽羽乃与漢約中分天下割鴻溝以西爲漢以東爲楚九月歸太公吕后軍皆称万歲)
(封侯公爲平國君)侯公之辯過陸生矣而史闕其所以說羽之
辭遂探其事情以𥙷之作代侯公說項羽辭
漢王四年遣辯士陸賈東說項王請還太公項王弗聽
賈還漢王不懌者累日左右計無所出侯公在軍中而
未知名乃趍進而言曰秦爲無道荼毒天下戮人之父
刑人之子如刈草菅大王奮不顧身建大義除殘賊爲
萬民請命今秦氏巳誅天下且定民之父子室家皆得
保全以相守也其慶大矣宜與太公享萬歲無窮之歡
不幸太公拘於強讎以重大王夙夜之憂臣聞主憂臣
辱主辱臣死(吴越春秋云越王勾踐反國五年檄召羣臣仰天歎曰孤聞主憂臣辱主辱臣死又)
(見范睢傳)大王諸臣未有輸忠出竒以還太公之属車蹈義
死節以折項王之狼心者臣恐天下有以議漢爲無人
矣此臣等之罪也臣願先即辱國之誅漢王嘻&KR1077;曰吾
惟此者不武而太公暴露拘辱於楚者三年矣吾重念
天下大計未獲即死之此吾所以早夜痛心疾首東嚮
而不志也顧爲之柰何侯公曰臣雖不敏願大王假臣
革車一乘騎卒十人臣朝馳至楚壁而暮與大公驂乘
而歸可乎漢王慢駡曰腐儒何言之易也夫陸賈天下
之辯士吾前日遣之智窮辭屈抱頭鼠竄顛狽而歸僅
以身免若何言之易也侯公曰待人以必能者不能則
喪氣倚事之必集者不集則挫心大王前日之遣賈也
待之爲必能之人望之有必集之事今賈乃困辱而歸
是大王氣喪而心挫也宜有以深鄙臣也且大王一失
任於陸賈乃遂懲艾以爲無足使令者是大王示太公
之無還期待天下爲無士也漢王曰吾豈志親者耶顧
若無足以辦此且項王隂忮不仁徒觸其鋒與之俱靡
耳侯公曰昔趙平原君苦秦之侵欲結楚從也求其可
與適楚者二十人蓋擇於門下也食客數千得十九焉
其一人無得也最下客毛遂請行平原君不擇其強俱
之卒至強楚廷叱其三而定從於立談間者毛遂功也
(史記平原君趙勝傳云秦圍邯郸趙使平原君求救合從於椘約与食客文武備具者二十人皆得十九人余)
(无可取者有毛遂者自贊請行平原君与之俱至楚言合從事日中不决毛遂乃按剱廷責楚王王即從毛遂)
(言果定從而歸)日者趙王武臣見獲於燕以其臣陳餘張耳之
賢擇人請王往者十軰無一返者終於飬卒請行朝炊
未終乃與趙王同載而歸此大王之所知者(張耳陳余傳云趙王)
(与耳余略地燕界趙王間出爲燕軍所得使者往十軰皆死有厮奍走燕壁語燕將曰張耳陳余亦欲分趙而)
(王時未可耳今君囚趙王此二人名爲求王实欲燕殺之此二人分趙而王夫以一趙尚易燕况以二賢王而)
(責殺王滅燕易矣燕以爲然乃歸趙王養卒爲御而歸)臣乃今日願爲大王之毛
遂養卒大王何嫌不辱平原餘耳之聽哉漢王曰善即
飾車十乘騎卒百人以遣侯公侯公至楚晨叩軍門謁
項王曰臣聞漢王之父太公爲俘囚臣切慶大王獲所
以勝於漢者前日漢王遣使請之而大王不與至將烹
焉臣切弔大王似不䘏楚矣項王瞋目大怒叱侯公曰
若自薦死乃欲爲而主行說以僥倖也且吾親與人角
而獲其父固將甘心焉(左傳莊公九年鮑叔帥师來言曰管召讎也請受而甘心焉注)
(云甘心言欲訣意戮殺之)今乃言無䘏者何也侯公曰臣以區區之
身備漢之使臣有謁於大王大王以臣爲漢游說而忘
忠楚也大王試幸聽之使其言有可用則楚漢之大利
两君之至歡豈臣之私幸也使其言無可用則臣徐蹈
鼎鑊以從太公之烹盖未晚也項王曰太公之不得歸
必矣若將何言侯公曰夫漢王失職怏怏而西因思歸
之士收豪傑之伍舉梁漢之師下巴蜀之策并三秦定
齊魏日引而東以與大王决一旦之命大王視其志固
將一天下朝諸侯建七廟定大號爲萬世基業邪抑將
區區徇匹夫之節爲曾參之孝而巳者邪且連兵帶壘
與楚百戰以决雌雄乃有天下三分之二大王軍覆將
死自救不暇凢所以運竒决敵爲大王之勍敵者在漢
王與諸將了事邪抑太公實爲之也邪雖庸人孺子固
知之然則太公獨一無似人耳不足爲楚漢之輕重大
王幸虜獲之而禍福實係焉視其用之如何耳得所以
用而用之者強失所以用而用之者亡苟爲失其所用
未若不獲之爲善也大王所以久拘而不歸者固以要
之要之誠是也且要而能致之則權在我要人不能致
則權在人權之所在以戰必克則要者名也歸者實也
大王苟不得志於名當速收效於實無爲两失而自遺
其患是以臣切爲大王謹惜此舉也大王固嘗置之爼
上而命之矣彼報之曰必欲烹之願分羹焉(項籍傳云漢軍方圍)
(鍾离昧於滎陽東羽軍至漢軍畏楚尽走險阻羽亦軍廣武相守乃爲高爼置太公其上告漢王曰今不急下)
(吾烹太公漢王曰吾与若俱北面受命懷王約爲兄弟吾翁即汝翁必欲烹乃翁幸分我一杯羹)且父
子相愛之情豈相遠哉方漢王窘於彭城二子同載推
墮捐之弗顧也(高紀云項羽大破漢軍於彭城漢王遯去道逢孝惠鲁元載行楚騎追漢王漢)
(王急推墮二子滕公下收載遂得脫)安知其視父不與子同也太公之囚
楚者三年矣彼誠篤於愛父固將捐兵解甲膝行頓顙
楚之轅門爲之請一旦之命今勵士方力督戰方急無
一日而志於楚從事此其志在天下無以親爲也大王
今不歸之以收其實將久留之以執其名故曰似不恤
楚也項王怒氣少息徐曰顧吾所讎者漢王爾其父何
與邪且漢王親以其身投吾掌握者數矣我常易而釋
之今乃曰東向必欲亡楚而後巳故吾深仇之欲𦵔醢
其父况與之歸耶侯公曰辱大王幸賜聽臣臣請言其
不可者夫首建大義誅暴秦者惟楚(項籍傳秦二世元年陳勝起籍季父)
(梁与籍襲殺會稽假守通遂起兵二年廼將八千人渡江而西以擊秦)世爲賢明顯名於
天下者惟楚(項梁父即楚名將項燕者也家世楚將封於項)天下豪桀樂從而
爭赴者惟楚(范增謂項梁起江東楚蠭起之將皆争附之)被堅執銳爲士卒
先所向摧靡莫如大王兵強將武百戰百勝莫如大王
(籍嘗云天下初發難時假立諸侯後以伐秦然身被坚执銳首事暴露於野三年滅秦定天下者皆將相諸君)
(与籍力也)諸侯畏慴惟所號令莫如大王(楚巳破秦軍羽見諸侯將入轅門膝)
(行而前莫敢仰視羽繇是始爲諸侯上)割地據國連城數百莫如大王(本傳)
(贊云羽三年遂將五諸侯兵滅秦分裂天下而威海内封立王侯政繇羽出)大王持此數者
以令天下朝諸侯建大號何待于今然而爲之八年智
窮兵敗土疆日促反爲漢雌大王嘗自知其所以失乎
項王曰吾誠每不自知如公言焉公試論吾所以失者
侯公曰大王知夫博者事乎夫財均則氣均氣均則敵
偶然後勝負之勢决於一時今大王求與漢博方布席
徒手未及投地而驟以巳資推遺之巳而財索氣竭徒
手而校之則大王之勝勢去矣夫仁義信智所以取天
下之資而制敵之具也大王乃棄資委具以爲無所事
以故漢皆獲而收執之此所以日引而東視大王如無
也項王曰何謂棄資委具侯公曰夫秦民之不聊生久
矣漢王之入關也秋毫無所犯解秦之罟約法三章民
大慶悅惟恐其不王秦也(高紀沛公西入咸陽与父老約法三章殺人者死傷人及)
(盗抵罪秦民大喜唯恐沛公不爲秦王)大王之至燔燒屠戮酷甚於秦秦
人失望(項羽傳羽入關廼屠咸陽殺秦降王子嬰燒其宫室火三月不滅收其宝貨略婦女而東秦民)
(大失望)何以爲仁大王始與諸侯受約懷王先入關者王
之漢王出萬死不顧一生之計叩關决戰降俘其王以
待大王而大王背約遷之南鄭(初懷王与諸將約先入關者王其地沛公既至)
(覇上秦王子嬰降枳道旁項羽乃背約更立沛公爲漢王都南鄭)何以爲信大王以世
爲楚將不立其後無以令天下遂共立懷王而禀聽之
及天下且定乃陽尊爲帝而故殺之(項梁与羽初治民望立楚懷王後羽)
(怨懷王乃陽尊爲義帝継使九江王布殺之)何以爲義以范增之忠陳平之
智韓信之勇皆人傑爭天下者視此三人爲之存亡然
而增死於疑(羽急圍滎陽漢王患之乃与陳平金四万斤以間楚君臣項羽以故疑范增稍奪之)
(權范增怒曰天下事大定矣君王自爲之願賜骸骨歸行未至彭城疽發背死)平信去而不用
(陳平傳云項羽略地至河上平往歸之後間行降漢韓信傳云信數以策干項羽羽不用漢王之入蜀信亡楚)
(歸漢)何以爲智是以漢王於其入關也(高紀元年十月沛公至覇上秦王子)
(嬰降遂西入咸陽召諸縣豪傑曰父老苦秦苛法久矣吾与父老約法三章耳殺人者死傷人及盗抵罪余悉)
(除去秦法)天下歸其仁其還定三秦也(漢王聽轉信策引兵從故道出襲雍雍王)
(章邯敗走遂定雍地塞王司馬欣翟王董翳皆降漢以其分王秦地故曰三秦)天下歸其信爲
義帝縞素也(高紀漢王從三老董公之說爲義帝發喪兵皆縞素)天下歸其義其
用平信也(平信亡楚歸漢一爲都尉一爲大將)天下歸其智此四者大王
素有之資可蓄之具惟其委棄而不用故漢皆得而收
執之是以大王未得所以稅駕也(史記李斯傳不知稅駕之所)方今
之勢漢王者高資冨室也大王者窶人也天下者市人
也市人不趍窶人而趨高資冨室明矣然則大王今日
之資恃有一太公爾天所以相楚也今不歸之以伸區
區之信義紓旦夕之急臣恐漢人怒氣益奮戰士倍我
(左傳僖公十五年九月晉侯逆秦师使韓簡視师復曰師少於我聞士倍我)是大王又以其
資遺漢且將索然而爲窮人矣此臣所以爲大王寒心
也夫制人之與見制於人克人之與見克於人豈同日
而語哉願大王熟計之項王曰孤所以恩漢者亦至矣
然去輒背我今其父在此猶日急闘誠一旦歸之徒益
其氣爾侯公曰不然臣聞懷敵者強怒敵者亡大王於
漢有足懷而制之乃欲怒而闘之臣意天溺大王之衷
將遂孤楚矣大王誠惠辱一介之使護太公且致言漢
王曰前日太公播越於外羈旅敝軍獲侍盥沭者三年
于兹而君王方深督過之是以下國君臣未敢議太公
之歸今君王敕駕迎之孤恐久稽君王旦暮問安侍膳
之歡敢不承令敬遣下臣衛送太公之属車以還行宫
孤亦願自今之日與君王捐忿棄瑕継平昔之歡君王
有以報不榖者皇天后土實與聞之(左傳僖公十五年晉大夫三拜稽首)
(於秦伯曰君履后土而戴皇天皇天后土实聞君之言)如此而漢不解甲罷兵以
荅大義則曲在彼矣大王因之號令士卒以趍漢軍此
秦所以獲晉惠公也(左傳僖公十五年秦伯伐晉獲晉侯以歸由三施而无报故)今
大王不辱聽臣臣無所受命而歸漢王固將慟哭於軍
曰楚之讎我者深矣使者再返而太公不歸矣且號爲
舉大義除殘賊拯万民終之有不共戴天之讎何面目
以視天下今日之事有楚無漢有漢無楚吾將前死楚
軍不返顧矣漢王持此感怒士心整甲而趍楚軍此伍
子胥所以鞭平王之尸也(史記伍子胥傳初子胥之父奢兄尚皆爲楚平王所誅及)
(吴兵入郢子胥求昭王旣不得乃掘楚平王墓出尸鞭之三百然後已)項王曰善吾聽公
姑無烹公還第語而主令罷兵吾今歸之矣侯公曰此
又不可夫智貴乎早决勇貴乎必爲早决者無後悔必
爲者無棄功王陵楚之驍將也一旦亡去漢大王拘執
其母將以還陵而其母慷慨對使者爲陵陳去就之義
勑陵無還遂伏劒而死(王陵傳云陵以兵属漢項羽取陵母置軍中陵使至則東鄕坐)
(陵母欲以招陵陵母旣私送使者位曰願爲老妾語陵善事漢王漢王長者母以老妾故持二心妾以死送使)
(者遂伏剱而死)故天下皆賢智其母而不哀其死也今太公幽
囚欎抑於大王之軍久矣今聞使者再返而大王無意
幸赦還之臣竊意其變生於無聊不勝恚辱之積一旦
引决以蹈陵母之義則大王悔恐自失雖欲回漢軍之
鋒不可得矣臣聞來而不可失者時也蹈而不可失者
機也方今大王粮匱師老無以支漢而韓信之軍乘勝
之鋒亦且至矣大王雖欲解而東歸不可得矣臣願大
王因其時而用其機急歸太公與漢王約中分天下割
鴻溝以西爲漢以東爲楚大王解甲登壇建號東帝以
撫東方之諸侯亦休兵儲粟以待天下之變漢王老且
厭兵尚何求哉固將世爲西藩以事楚矣項王大悅聽
其計引侯生爲上客召太公置酒高會三日而歸之太
公吕后旣至漢王大悅軍皆稱萬歲即日封侯公平國
君曰此天下辯士所居傾國者故號平國君焉
擬孫權荅曹操書(文選四十二卷有曹公與孫權書李善注云孫策初與魏)
(武俱事漢策薨權遂據江東西連蜀漢與刘備和親故曹公命阮瑀作書与權望來)
(同事漢公乃擬權作报書)
權白孟德足下(操字孟德小字阿瞞)辱書開示禍福使之内殺子
布外擒劉備以自效(操書云若能内取子布外擊刘備以效赤心用復前好吴志曰張昭)
(字子布)書詞勤欵若出至誠雖三尺童子亦曉然知利害
所在矣然僕懷固陋敢略布(司馬迁荅任少卿書曰請略陳固陋)昔田横
齊之遺虜漢高祖釋酈生之憾遣使海島謂横來大者
王小者侯猶能以刀自剄不肯以身辱於劉氏(田横傳云漢滅)
(項藉田横懼誅与其徒屬入海居島中高帝廼使使赦横罪而召之横謝曰臣烹陛下之使&KR1073;易其今聞其弟)
(商爲漢將而䝨臣恐懼不敢奉詔高帝廼詔&KR1073;商曰斉王横即至人馬從者敢動搖者致族夷廼復使使持節)
(具告以詔意曰横來大者王小者乃侯耳横与其客二人乘傳詣雒陽至尸鄕廐置遂自剄)韓信以
全齊之地束手於漢而不能死於牖下(韓信傳信平斉請爲假王高帝)
(遺張良立信爲斉王後徙封楚有變告信欲反上用陳平謀僞游雲夢遂縳信後信与陳豨通謀吕后斬信於)
(長楽鍾室)自古同功一體之人(黥布傳薛公日前年殺彭越往年殺韓信三人皆同功一)
(体之人也)英雄豪傑之士世亂則藉之翦伐承平則理必猜
疑與其受韓信之誅豈若死田横之節也哉僕先將軍
破虜遭漢陵夷董卓僣亂焚燒宗廟發掘陵寢故依袁
術以舉義師所指城邑饗應天下思得董卓而食之不
厭不幸此志未遂而無禄下世(吴志孫堅傳云靈帝崩董卓擅朝政横恣京城)
(諸州郡並㒷義兵欲以討卓堅亦㪯兵荆州比至南陽衆數万人前到魯陽袁術表堅行破虜將軍合戰於陽)
(人大破卓軍卓尋徙都西入關焚燒雒邑堅乃前入至雒修諸陵平塞卓所發掘後征荆州圍衮陽单馬行峴)
(山爲黃祖軍士所射殺堅即權之父也)先兄伯符嗣命馳驅鋒鏑周旋江
漢(孫策字伯符孫堅旣亡袁術表策爲折衝校尉兵財千餘比至歷陽衆五六千渡江轉戰所向皆破莫敢)
(當其鋒)豈有他哉上以雪天子之耻下以畢先將軍之志
耳不意袁術亦僣位號汙辱義師(策傳云时袁術僣号策以書責而絶之)
又聞諸君各盗名字伯符提偏師進無所歸退無所守
故資江東爲之業耳(策引兵渡浙江據會稽曹公表策爲討逆將軍)不幸有荆
軻舞陽之變(史記刺客傳衛人荆軻与燕國勇士奏舞陽嘗刺秦始皇建安五年策冶兵欲襲許)
(未發會爲故吴郡太守許貢客所殺先是策殺貢二小子与客亡匿江边策单騎出卒与客遇客擊傷策而死)
(策死於客故公用荆軻䓁事)不以權不肖使統部曲以卒先臣之志
(策創甚請張昭䓁謂曰中國方乱以吴越之衆三江之固足以萑成敗公䓁善相吾弟呼權佩以印綬)僕
受遺以來卧薪嘗膽(吕氏春秋云越王苦會稽之耻卧不安枕席史記越出家勾踐反國)
(乃苦身焦思置膽於生卧即仰膽飲食若嘗膽也曰女忘會稽之耻邪)悼日月之逾邁而
歎功名之不立上負先臣未報之忠下忝伯符知人之
明且權先世以德顯於吳權若效諸君有非常之志縱
不蒙顯戮豈不墜其家聲耶漢自威靈以來上失其道
政出多門䆠官之亂纔息(袁紹召外兵以誅䆠官事見大臣論注)董卓之
禍復興傕巳未誅(卓校尉李傕郭汜相率攻長安爲卓报仇劫天子殺大臣兵連禍結積年)
(乃定事見卓傳)袁劉割據(袁紹據河北袁術據淮南刘表據荆州刘焉據益州)天下所恃
惟權與公及劉表三人耳比聞卓巳鯨鯢(左傳宣公十二年楚子曰)
(古者明王伐不敬取其鯨鯢而封之以爲大戮於是乎有京萑以懲淫慝時卓巳被誅故云鲸鯢)天子
反正(渭献帝也)僕意公當掃除餘孽同奬王室上助天子與
宗廟社稷之靈退守藩國無失春秋朝覲之節而足下
乃有欺孤之志(晉史載記石勒傳云勒酒酣謂徐光曰大丈夫行事當礌礌落落如日月皎然)
(終不能如曹孟德司馬仲逹父子欺他孤兒寡婦狐媚以取天下也)威挾天子以令天下
(蜀志諸葛亮傳亮謂先主曰曹操擁百万之衆挾天子而令諸侯此誠不可与爭鋒)妾引曆數隂
明且權先世以德顯於吳權若效諸君有非常之志縱
不蒙顯戮豈不墜其家聲耶漢自威靈以來上失其道
政出多門䆠官之亂纔息(袁紹召外兵以誅䆠官事見大臣論注)董卓之
禍復興傕巳未誅(卓校尉李傕郭汜相率攻長安爲卓报仇劫天子殺大臣兵連禍結積年)
(乃定事見卓傳)袁劉割據(袁紹據河北袁術據淮南刘表據荆州刘焉據益州)天下所恃
惟權與公及劉表三人耳比聞卓巳鯨鯢(左傳宣公十二年楚子曰)
(古者明王伐不敬取其鯨鯢而封之以爲大戮於是乎有京萑以懲淫慝時卓巳被誅故云鲸鯢)天子
反正(渭献帝也)僕意公當掃除餘孽同奬王室上助天子與
宗廟社稷之靈退守藩國無失春秋朝覲之節而足下
乃有欺孤之志(晉史載記石勒傳云勒酒酣謂徐光曰大丈夫行事當礌礌落落如日月皎然)
(終不能如曹孟德司馬仲逹父子欺他孤兒寡婦狐媚以取天下也)威挾天子以令天下
(蜀志諸葛亮傳亮謂先主曰曹操擁百万之衆挾天子而令諸侯此誠不可与爭鋒)妾引曆數隂
搆符命(魏略日侍中陳羣尚书桓階奏曰漢自安帝以來曰統數絶期運巳尽&KR1318;數巳終非適今日也)
(間諸明圖緯者皆言漢行氣尽黃家當㒷)昔笑王莽之愚(平帝崩前輝光謝囂奏武功)
(長孟通漢井得白石上員下方有丹書著石文曰告安漢公莽爲皇帝苻命之起自此始矣)今竊歎
足下蹈覆車也(晏子春秋云前車覆後車戒)僕與公有㛰姻之舊(孫策)
(孫策傳云是時袁紹方強而策并江東曹公力未能逞且欲抚之乃以弟女配策小弟正又爲子彰取孫賫女)
加之同好相求然自聞求九錫(魏志魏安十八年五月丙申天子使御史大夫)
(郗慮持節策命公爲魏公又加九錫礼含元嘉云一車馬二衣服三楽噐四朱戶五納陛大虎賫百人七斧鉞)
(八弓矢九秬鬯謂之九錫)納椒房(魏志建安二十年春正月天子立公中女爲皇后椒房殿名皇后所)
(居以椒和泥塗壁取其温而芳也)天下甚籍籍也劉備之兵雖少然僕
觀其爲人雄材大略寬而有容拙於攻取巧於馭人有
漢高祖之餘風(蜀先主傳評日先主之洪毅寬厚知人待士盖有高祖之風)輔以孔
明未可量也且以忠義不替曩昔僕以爲今海内所望
惟我二人耳僕之有張昭正如備之有孔明左提右挈
以就大事國中文武之事盡以委之(吴志張昭傳云孫策創業命昭爲長)
(史撫軍中郎將文武之事一以委昭)而見教殺昭與備僕豈病狂也哉古
諺有之輔車相依唇亡齒寒(左傳僖公五年晉侯復假道以伐號宮之竒曰諺所)
(謂輔車相依唇亡齒寒其虞&KR0593;之謂也)僕與劉備實有唇齒相湏之勢足
下所以不能取武昌又不能到成都者吴蜀皆存也今
使僕取蜀是吴不得獨存也蜀亡吳亦隨之矣晉以垂
棘屈産假道於虞以伐&KR0593;夫滅&KR0593;是所以取虞虞公不
知故及禍(左傳僖公二年晉荀息請以屈産之乘与垂棘之壁假道於虞以伐&KR0593;虞公許之遂滅下)
(陽五年晉侯復假道於虞以伐&KR0593;冬十二月丙子朔晉滅&KR0593;师還館于虞遂襲虞滅之执虞公)足下意
何以異此古人有言曰白首如新傾蓋如故(出漢鄒陽書)言
以身托人必擇所安孟德視僕豈惜此尺寸之土者哉
特以公非所托故也荀文若與公共起艱危一旦勸公
遜九錫意便憾使卒憂死(魏志荀或傳云或字文若建安十七年董昭䓁謂太祖宜)
(進爵爲公九錫備物以彰殊勲密以諮彧彧以爲太祖本㒷義兵以尊朝寧國不宜如此太祖由是心不能平)
(彧竟以憂死)矧僕與公有赤壁之隙(曹公赤壁之戰大爲周瑜䓁所敗)雖復
盡釋前憾然豈敢必公不食斯言乎今日歸朝一匹夫
耳何能爲哉縱公不見害交鋒兩陣之間所殺過當今
其父兄子弟實在公側怨讎多矣其能安乎季布數窘
漢王及即位猶下三族之令(季左傳云項藉使市將兵數窘漢王項藉滅高祖求)
(布千金敢有舍匿罪三族)矧足下記人之過志人之功不肯忘文若
於九錫其肯赦僕於赤璧乎孔文舉與楊德祖海内竒
士足下殺之如皂&KR0674;(後漢孔融傳云融字文㪯与曹操既積嫌忌而郗慮復釀成其罪遂)
(令丞相軍謀祭酒路粹劾之書奏下嶽棄市又揚脩傳云脩字德祖好斈有俊才爲丞相曹操主簿操忌之且)
(以袁術之甥慮為後患遂因事殺之)豈復有爱於權天下之才在公右者
即害之矣一失江東豈容復悔邪甘言重幣(左傳僖公十年郤芮)
(曰幣重而言甘誘我也又昭公十一年蔡大夫亦有此說)幸勿復再
經進東坡文集事略卷第五十八
