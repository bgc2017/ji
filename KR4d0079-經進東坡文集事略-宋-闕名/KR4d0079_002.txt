經進東坡文集事略卷第二
迪功郎新紹興府&KR0792;縣主簿臣郎曄上進
賦
秋陽賦黠鼠賦
洞庭春色賦中山松醪賦
天慶觀乳泉賦菜羹賦
濁醪有妙理賦
秋陽賦(晁𥙷之云秋陽賦者蘇公之所作也或日越王孫者盖趙令畤學於公恭儉如)
(寒士有文義慷慨而公猶日公子何自知秋陽此如吕后謂朱虚侯不知田耳而公)
(自謂少貧賤暴露廼知秋陽以諷公子學問知世艱難之義也令畤乃世曼之子)
越王之孫有賢公子宅於不土之里而詠無言之詩(王直)
(方詩文發源云東坡爲令畤德麟作秋陽賦云越王之孫有賢公子宅於不土之里而詠無言之詩蓋爲畤字)
(也坡云只教人别處偷使不得)以告東坡居士曰吾心皎然如秋陽之
明吾氣肅然如秋陽之清吾好善而欲成之如秋陽之
堅百榖吾惡惡而欲刑之如秋陽之隕羣木夫是以樂
而賦之子以爲何如居士笑曰公子何自知秋陽哉生
於華屋之下而長遊於朝廷之上出擁大蓋入侍幃幄
暑至於温寒至於凉而已矣何自知秋陽哉若予者乃
眞知之方夏潦之淫也雲烝雨泄雷電發越江湖爲一
后土冒没舟行城郭魚龍入室菌衣生於用器蛙蚓行
於几席夜違濕而五遷晝燎衣而三易是猶未足病也
耕於三吳有田一[門@里]禾巳實而生耳稻方秀而泥蟠溝
塍交通墻壁頽穿面垢落曁之塗目泫濕薪之煙釡甑
其空四鄰悄然鸛鶴鳴於戶庭婦宵興而永歎(此用東山詩鶴)
(鳴于垤婦歎于室之意)計無食其幾何矧有衣於窮年忽釡星之
雜出又燈花之雙懸清風西來鼓鍾其鏜奴婢喜而告
予此雨止之祥也蚤作而占之則長庚澹澹其不芒矣
浴於暘谷升於扶桑(楚詞云暾將出兮東方照吾檻兮扶桑注謂日始出東方其容暾暾)
(而盛貌也東方有扶桑之木其高萬仞日下浴於暘谷上拂于扶桑東方朔卜洲記云扶桑地方萬里多生林)
(木其葉如桑長者數千丈兩兩同根偶生故名扶桑)曾未轉盼而倒景飛於屋梁
矣(司馬相如大人賦云貫列缺之倒景服虔日人在日月之上下視日月反從下照故其景倒)方是
時也如醉而醒如瘖而鳴如痿而起行如還故鄕初見
父兄公子亦有此樂乎公子曰善哉吾雖不身履而可
以意知也居士曰日行於天南北異宜赫然而炎非其
虐穆然而温非其慈且今之温者昔之炎者也云何以
夏爲盾而以冬爲衰乎(左傳文公七年鄷舒問於賈季日趙衰趙盾孰賢對日趙衰冬)
(日之日也趙盾夏日之日也法云冬日可愛夏日可畏)吾儕小人輕愠易喜彼冬
夏之畏愛乃羣狙之三四(莊子云宋首狙公愛狙而養之先誑之日與若茅朝三而)
(暮四衆狙皆起而怒俄而日與若朝四而暮三足乎衆狙皆伏而喜注云茅橡栗也)自今知之可
以無惑居不障戶出不御笠暑不言病以無忘秋陽之
德公子拊掌一笑而作
黠鼠賦
蘇子夜坐有鼠方齧拊牀而止之旣止復作使童子燭
之有橐中空嘐嘐聱聱聲在橐中曰嘻此鼠之見閉而
不得去者也發而視之寂無所有舉燭而索中有死鼠
童子驚曰是方齧也而遽死耶向爲何聲豈其鬼耶覆
而出之墮地乃走雖有敏者莫措其手蘇子歎曰異哉
是鼠之黠也閉于橐中橐堅而不可穴也故不齧而齧
以聲致人不死而死以形求脫也吾聞有生莫智於人
擾龍(左傳蔡墨日有夏孔甲能擾龍)伐蛟(吕氏春秋云荆有佽飛者得宝劒還涉江有兩蛟夾繞其)
(舡佽飛拔剱赴江刺蛟殺之)登龜(大戴礼日甲之虫三百有六十而神亀爲之長然不免有鑚灼之患)
狩麟(左傳哀公十四年春西狩於大野叔孫氏之車予鉏商獲麟)役萬物而君之卒
見使於一鼠墮此蟲之計中驚脫兔於處女(孫子九地萹云始如)
(処女敵人開戶終如脫兔敵不及拒)烏在其爲智也坐而假寐私念其故
若有告余者曰汝惟多學而識之望道而未見也不一
于汝而二于物故一鼠之齧而爲之變也人能碎千金
之璧不能無失聲於破釡能搏猛虎不能無變色於蜂
蠆(詩文發源云秦少章爲余言東坡十來歲老蘇令作夏侯太初論其間有人能碎千金之璧不能无失声)
(於破釡能搏猛虎不能无變色於蜂蠆之語老蘇愛此論以少時所作故不傳也然東坡作顔樂亭詩与黠鼠)
(賦凡兩次用之尔)此不一之患也言出於汝而忘之耶余俛而
笑仰而覺使童子執筆記余之作
洞庭春色賦(公嘗有洞庭春色詩叙云安定郡王以黃柑釀酒色香味三絶以餉)
(其猶子德麟德麟以飲予爲作此詩首句云二年洞庭秋香霧長噀手今年洞庭春)
(玉色疑非酒云云)
安定郡王以黃柑釀酒名之曰洞庭春色其猶子德麟
得之以餉予戲作賦曰
吾聞橘中之樂不減商山豈霜餘之不食而四老人者
游戲於其間(牛僧孺幽怪錄日巴卬人橘園箱後兩橘大如三斗盎剖開有二老叟相對象戲談)
(笑自若一叟日君輸我海龍王髲髮十兩瀛洲玉塵九斛龍縞㩢八緉一叟日橘中之樂不減商山不得深根)
(固&KR3731;爲愚人摘下耳一叟取龍根脯削食之俄而四叟共乘一龍足下雲起而去)悟此世之泡
幻藏千里於一班舉棗葉之有餘納芥子其何艱(釋氏云菩)
(薩取三千大千世界置右掌中如持釗鋒㪯一棗葉傳燈錄云江州刺史李渤問庐山歸宗日教中言湏弥納)
(芥子勃即不疑芥子納須弥莫是妄譚否師日人傳使君讀萬卷書籍還是否李日然師日摩頂至踵如椰子)
(大萬卷書向何處著李俛首而已)宜賢王之達觀(賈誼賦云逹人大觀)寄逸想於
人寰嫋嫋兮春風泛天宇兮清閑吹洞庭之白浪(左太冲吳)
(都賦云集㓊庭而淹留李善注云班固日澤名也王逸日太湖也湖水中有包山山中有如石室俗謂洞庭)
漲北渚之蒼灣(楚詞云帝子降兮北諸目眇眇兮悲予)擕佳人而往游勤
霧鬢與風鬟(洞庭靈姻傳有兩鬢風鬟之語公毛女詩亦云霧鬢風鬟木葉衣)命黃頭
之千奴(魏志李衡傳衡每欲治家妻輒不聽後密遣人於武陵龍陽洲上作宅種柑橘千株死謂兒日)
(汝母惡我治家故窮如是然吾州里竹千頭木奴不責汝衣食歲上一匹絹亦足用矣)卷震澤而
與俱還(樂史寰宇記載太湖在常州禹貢謂之震澤周官謂之具區史記謂之五湖從湖州長興縣界)
(北入常州晉陵界又入無錫縣界晉陵之東八蘇州吳縣界周回六百五十里而九域志於潤州云西北至本)
(州界一百四十里自界首至常州七十四里)揉以二米之禾(生民詩日誕降嘉種維秬維秠)
(古注云天降嘉種秬黑黍也秠一桴二米也周礼鬯人云秬如黑黍一桴二米尔雅注云秬亦黑黍但其中米)
(異漢和帝時任城生黑黍实皆二米得黍三斛八斗廣韻云桴乃谷皮)藉以三脊之菅(史記)
(封禪書云古者封泰山禅梁甫者七十二家北里之禾所以爲盛三脊之茅所以爲藉𡭗雅云菅茅屬也)忽
雲烝而冰解旋珠零而涕潸翠勺銀&KR4204;紫絡青綸(綸乃絪綬)
(之屬古頑切)隨屬車之鴟夷(前漢陳遵傳載楊雄酒箴云鴟夷滑稽腹如大壷尽日盛酒人)
(復惜酟常爲國器託於屬車注云鴟夷革囊以盛酒天子屬車常載酒食故有鴟夷也)欵木門之
銅環(吕氏春秋日欵門而謁高誘注日欵叩也趙飛燕外傳云木門滄浪根)分帝觴之餘
瀝(淳于髠傳云侍酒於前時賜餘瀝公佛跡岩詩有帝觴分餘瀝之句)幸公子之破慳我
洗盞而起嘗(杜詩洗盞開嘗對馬軍)散腰足之痺頑盡三江於一
吸(傳燈錄龐居士藴參馬祖云不與万法爲侣者是什麽人祖云待汝一口吸尽西江水即向汝道)吞
魚龍之神姦醉夢紛紜始如髦蠻鼓包山之桂楫(陶隱居眞)
(誥云包山中有白芝又有隱泉正紫色注云此即林屋山也在吳太湖中元帝烏栖曲日沙棠作船桂爲揖)
扣林屋之瓊關(道書五符日林屋山洞周四百里名包山在太湖中下有岩洞潜通五嶽號)
(天后别宫俗謂之洞庭茅君傳云地中洞天有三十六所王屋委羽西城西元青城赤城羅浮勾曲林星栝蒼)
(崐崘蓬萊瀛洲方丈之屬是也)卧松風之瑟縮揭春溜之淙潺追范蠡
於渺茫弔夫差之惸鰥屬此觴於西子洗亡國之愁顔
(桉楽史寰宇記越州諸洎縣有苧蘿山山下有石跡水是西施浣紗之所有西施家東施家則西施者姓施而)
(在西也小說載越王用范蠡計以西施献之吳王其後滅吳范蠡復取西施乘扁舟遊五湖而不返)驚羅
襪之塵飛(文選曹子建洛神賦云陵波微步羅襪生塵李善注云陵波而禨生塵言神人異也)失
舞䄂之弓彎(博異志云邢鳳寓居長安平康里故豪洞門曲房之第也昼夢一美人日此妾家也)
(取綵牋傳陽春曲日長安少女踏春陽何処春陽不断腸舞䄂弓弯渾忘却羅帷空換九秋霜鳳日何謂弓弯)
(曰妾少年父母教妾此舞美人乃起整衣張䄂舞數拍爲弓弯狀以示鳳怃罷鳳亦斍於襟䄂中得其詞)覺
而賦之以授公子曰烏乎噫嘻吾言夸矣公子其爲我
刪之
中山松醪賦(晁𥙷之云松醪賦者蘇公之所作也公帥定武飭厨傳断松節以釀)
(法云飲之愈風扶衰松大厦材也摧而爲薪則与蓬蒿何異今虽殘猶可收功於薬)
(餌則世之用材者虽斵而小之爲可惜矣儻因其能轉敗而爲功猶无不可也)
始予宵濟於衡漳軍徒涉而夜號燧松明以記淺散星
宿於亭皐欝風中之香霧若訴予以不遭豈千歲之妙
質而死斤斧於鴻毛效區區之寸明曾何異於束蒿爛
文章之紏纏驚節解而流膏嘻締厦其巳遠尚藥石之
可曹收薄用於桑榆(光武謂馮異日可謂失之東隅收之桑榆)製中山之松
醪救爾灰燼之中免爾螢爝之勞取通明於盤錯出眆
澤於烹敖(通俗文日猪脂在腰日肪)與黍麥而皆熟沸春聲之嘈嘈
味甘餘之小苦歎幽姿之獨高知甘酸之易壞笑凉州
之蒲萄(西域大宛罽賓皆有蒲萄後漢張遜傳日扶風人孟他以蒲萄酒一斗遺遜即拜他爲凉州刺)
(史)似玉池之生肥(黃庭内景經云丹田之中精氣微玉池清水上生肥公嘗有次沈長官韻)
(云誰道山中食无肉玉池清水自生肥)非内府之烝羔酌以癭藤之紋樽
(金樓子日西域有藤可以酌酒自有文章映徹可愛其大如杯)薦以石蟹之霜螯(永嘉郡記)
(日安國縣有山鬼形体如人喜於山澗中取石蟹伺伐木人眠息便十十五五出就火边陵石炙噉之晉畢卓)
(常謂人日得酒滿數百斛舡四時甘味置兩頭右手持酒杯左手持蟹螯拍浮酒舡中便足了一生矣)曾
日飲之幾何覺天刑之可逃(莊子養生萹日古者謂之遁天之刑)投拄杖
而起行罷兒童之抑搔望西山之咫尺欲褰裳以遊遨
跨超峯之奔鹿接挂壁之飛猱遂從此而入海渺翻天
之雲濤(王直方云東坡在定武作松醪賦有云遂從此而入海渺翻天之雲濤人以爲語䜟盖自定武)
(累謫惠州自惠而迁昌化也)使夫嵆阮之倫(晉史嵆康所与交者惟陳留阮籍河内山濤豫)
(其流者河内向秀沛國刘伶籍兄子咸琅邪王戎遂爲竹林之遊世所謂竹林七賢也)與八仙之
羣豪(李白傳云白自知不爲親近所容益驁放不自修与賀知章李適之汝陽王璡崔宗之蘇晉張顛焦)
(遂爲酒中八仙人)或騎麟而翳鳳(老杜韓諫議詩玉京羣帝集北斗或騎麒麟翳鳳皇)爭榼
挈而瓢操顛倒白綸巾(晉謝万傳簡文帝作相召万爲從事中郎万着白綸巾鶴&KR0769;裘)
(履板而前与帝共談移日)淋漓宫錦袍(李白傳云白浮遊四方嘗乘月与崔宗之自采石至金陵)
(着宫錦袍坐舟中旁若无人)追東坡而不可及歸餔歠其醨糟(史記漁父)
(荅屈原日㪯世混濁何不隨其流而揚其波衆人皆醉何不餔其糟而啜其醨)漱松風於齒牙
猶足以賦遠遊而續離騷也(离騷中有遠遊萹)
天慶觀乳泉賦
隂陽之相化天一爲水六者其壯而一其穉也夫物老
死於坤而萌芽於復故水者物之終始也意水之在人
也如山川之蓄雲草木之含滋漠然無形而爲往來之
氣也爲氣者水之生而有形者其死也死者鹹而生者
甘甘者能往能來而鹹者一出而不復返此隂陽之理
也吾何以知之蓋嘗求之於身而得其說凡水之在人
者爲汗爲涕爲洟爲血爲溲爲失爲涎爲沫此數者皆
水之去人而外騖然後肇形於有物皆鹹而不能返故
鹹者八而甘者一一者何也惟華池之眞液下涌於舌
底而上流於牙頰甘而不壞白而不濁宜古之仙者以
是爲金丹之祖長生不死之藥也(老子節解云唾者溢爲醴泉聚爲玉漿流)
(爲革池散爲津液降爲甘露嗽以嚥之旣藏潤身以流百脉化養万神支節毛髮坚固長春)今夫水
之在天地之間者下則爲江湖井泉上則爲雨露霜雪
皆同一味之甘是以變化往來有逝而無竭故海洲之
泉必甘而海雲之雨不鹹者如涇渭之不相亂河濟之
不相涉也若夫四海之水與凡出鹽之泉皆天地之死
氣也故能殺而不能生能槁而不能浹也豈不然哉吾
讁居儋耳卜築城南鄰於司命之宫百井皆鹹而醪醴
湩乳獨發於宫中給吾飲食酒茗之用蓋沛然而無窮
吾嘗中夜而起挈缾而東有落月之相隨無一人而我
同汲者未動夜氣方歸鏘瓊佩之落谷灔玉池之生肥
(事見上注)吾三嚥而遄返懼守神之訶譏却五味以謝六塵
悟一真而失百非信飛仙之有藥中無主而何依眇松
喬之安在(前漢王褒頌云何必吹嘘呼吸如喬松顔師古曰喬王喬松赤松子皆仙人也列仙傳曰)
(王喬者周靈王太子晉也好吹笙作鳳鳴遊伊洛之間道人浮丘公接以上嵩山又曰赤松子者神農時雨師)
(也服水玉能入火不燒隨風雨上下)猶想像於庶幾
菜羹賦(并叙)
東坡先生卜居南山之下服食器用稱家之有無水陸
之味貧不能致煑蔓菁蘆菔苦薺而食之其法不用醯
醬而有自然之味蓋易具而可常享乃爲之賦曰
嗟予生之𥚹迫如脫兔其何因隠詩腸之轉雷聊禦餓
以食陳無芻豢以適口荷鄰𬞞之見分汲幽泉以揉濯
持露葉與瓊根爨鉶錡以膏油泣融液而流津湯濛濛
如松風投糝豆而皆均覆陶甌之穹崇謝攪觸之煩勤
屏醯醬之厚味却椒桂之芳辛水初耗而釡泣火增壯
而力勻滃漕雜而麋潰信淨美之甘分登盤盂而薦之
具七莢而晨飱助生肥於玉池與五鼎其齊珍(主父偃云丈夫)
(生不五鼎食死則五鼎烹耳張晏日五鼎牛羊豕魚麋也諸侯五卿大夫三)鄙易牙之效技
(趙岐云易牙知味淮南子云斉國淄罷之水合易牙嘗而如之)超伊傅而策勲(此用伊尹負鼎)
(傳說和羹事)沮彭尸之爽惑(三彭三尸姓也物類相感志云僧契虚游稚川山頂有宫闕在)
(雲物之外殿上有具簮冕者日稚川真君也真君問日𡭗絶三彭之仇乎謂彭質彭蹻彭居是也契虚不能對)
(真君日不可留此又柳子厚罵尸虫云有道士言人皆有尸虫三処腹中伺人失誤輒籍記日庚申幸其人之)
(昏睡出讒于帝是以人多謫過疾病夭死)調竈鬼之嫌嗔(抱朴子云䆴神每月晦日上天言人)
(罪狀大者奪紀小者奪筭紀三百日筭一百日)嗟丘㛐其巳隘(初高祖微時常避事時時与賓)
(客過其丘㛐食㛐厭叔与客來陽爲羹尽轑釡客以故去巳而視釡中有羹由是怨㛐及立斉代王而伯子獨)
(不得侯太上皇以爲言高祖日某非敢忘封之也爲其母不長者七年十月封其子信爲羹頡侯)陋樂
羊之匪人(戰國策云楽羊爲魏將而攻中山其子在中山中山之君烹其子而遺之羹楽羊坐於幕)
(下而掇之尽一杯文侯謂覩師贊日楽羊以我之故食其子之肉贊對日其子之肉尚食之其誰不食楽羊旣)
(罷中山文侯賞其功而疑其心)先生心平而氣和故雖老而體胖(記云心廣)
(体胖大也)計餘食之幾何固無患於長貧忘口腹之爲累(後漢)
(閔叔仲客居安邑貧不能得肉日買猪肝一片屠者或不肯与安邑令敕市吏常給叔仲聞之歎日閔叔仲豈)
(以口腹累安邑耶遂去客沛)以不殺而成仁竊比予於誰歟葛天氏
之遺民(帝王世紀曰女媧氏之次有大庭氏栢皇氏中央氏栗陸氏驪連氏赫胥氏尊庐氏混沌氏有)
(巢氏宋襄氏葛天氏隂康氏无懷氏凡十五世皆襲庖犠之號)
濁醪有妙理賦(以神垩功用无捷於酒爲韻杜甫晦日尋崔戢李封詩云濁醪)
(有妙理庶用慰沉浮)
酒勿嫌濁人當取醇失憂心於卧夢信妙理之疑神渾
盎盎以無聲始從味入杳冥冥其似道徑得天真伊人
之生以酒爲命常因旣醉之適方識此心之正(僧惠洪冷齋夜)
(話云東坡日予少官鳳翔行山邸見壁間有詩日人間无漏仙兀兀一杯醉世上没眼禅昏昏一斍睡雖然没)
(交涉其奈略相似相似尚如此何况真个是故其在海上作濁醪有妙理賦日常因旣醉之適方識此心之正)
稻米無知豈解窮理麴蘖有毒安能發性乃知神物之
自然蓋與天工而相並得時行道我則師齊相之飲醇
(曹參傳云參嘗爲斉相及代蕭何参不事事來者皆欲有言參飲以醉酒度之欲有言復飲酒醉而後去終莫)
(得開說以爲常)遠害全身我則學徐公之中聖(魏志俆邈字景山魏國初建爲)
(尚書郎時禁酒甚嚴而邈私飲至於沉醉校事趙逹問以曹事邈日中聖人逹白太祖太祖甚怒度遼將軍鮮)
(于輔進日平日醉客謂酒清者爲垩人濁者爲䝨人邈性脩謹偶醉言耳竟免刑)湛若秋露穆
如春風疑宿雲之解駮漏朝日之暾紅初體粟之失去
旋眼花之掃空酷愛孟生知其中之有趣(晉孟嘉好飲愈多不乱亘)
(温問嘉酒有何好而卿嗜之嘉日公未得酒中趣耳)猶嫌白老不頌德而言功(白楽)
(天嘗著酒功贊其序云晉建威將軍刘伯倫嗜酒有酒德頌傳於世唐太子賓客白楽天亦嗜酒作酒功湏以)
(継之太略云百慮斉息時乃之德万緣皆空時乃之功)兀爾坐忘浩然天縱如如
不動而體無礙了了常知而心不用坐中客滿惟憂百
榼之空(後漢孔融性寬容喜誘益後進嘗𣢾日坐上客常滿樽中酒不空吾无憂矣又孔叢子日平原)
(君強子高酒日堯舜千鍾孔子百觚子路嗑嗑尚飲百榼子何辤焉子高日予聞垩䝨以德高人未聞以飲食)
(也)身後名輕但覺一杯之重(晉張翰任心自適不求當世或謂之日卿乃可縱適)
(一時獨不爲身後名耶荅日使我有身後名不如即時一杯酒時人貴其曠逹)今夫明月之珠
不可以襦夜光之璧不可以餔芻豢飽我而不我覺布
帛燠我而不我娛惟此君獨游萬物之表蓋天下不可
一日而無在醉常醒孰是狂人之藥(晉石崇傳崇以功臣子有才氣與裴)
(楷志趣各異不與之交長水校尉孫季舒嘗與崇酣讌慢傲過度崇欲表免之楷聞之謂崇日足下飲人狂藥)
(責人正礼不亦乖乎)得意忘味始知至道之腴(班固賓戲日委命供己味道之腴李)
(善注云亘譚荅揚雄書日子雲勤味道腴者也)又何必一石亦醉罔間州閭(史記)
(滑稽傳齊威王置酒後宫召淳于髠賜酒問日先生能飲幾許而醉髠日一斗亦醉一石亦醉賜酒大王之前)
(執法在傍御史在後髠恐俱俯伏而飲一斗徑醉若州閭之會男女雜坐前有墮珥後有遺簮髠竊樂此飲可)
(八斗堂上燭滅主人留髠而出送客羅襦衿解微聞香澤當此之時髠心最欣能飲一石)五斗解酲
不問妻妾(晉劉伶字泊倫嘗渴甚求酒於其妻妻日君酒太過非攝生之道必宜断之伶日善吾不)
(能自禁惟當祝鬼神自誓耳便可具酒肉妻從之伶跪祝日天生劉伶以酒爲名一飲一斛五斗解酲婦兒之)
(言謹不可聽仍飲酒御肉塊然復醉)結襪廷中觀廷尉之度量(張釋之傳云王生者)
(善爲黃老言嘗召居廷中公物尽會立王生老人吾襪解顧謂釋之謂我結櫗釋之跪而結之旣巳人或責五)
(生王生日廷尉方天下名臣吾故聊使結襪欲以重之耳)脫鞾殿上夸謫仙之敏捷
(李白傳白嘗侍元宗醉使高力士脫靴力士素貴恥之擿其詩以激楊貴妃帝欲官白妃輒沮止)陽醉
逷地常陋王生之𥚹(儒林傳王式旣被詔止舍中會諸博士持酒肉勞式博士江翁心嫉)
(式謂歌吹諸生曰歌驪駒式曰聞之於師客歌驪駒主人歌客母庸歸江翁曰經何以言之式曰在曲礼江翁)
(曰何狗曲也式耻之陽醉逿地遂謝病免歸)烏歌仰天每譏楊惲之俠(前漢楊軍)
(傳揮報孫會宗書云酒後耳熱仰天拊缶而呼烏烏)我欲眠而君且去有客何嫌
(陶潜傳云貴賤造之者有酒輒設潜若先醉便語客曰我醉欲眠卿且去其真率如此)人皆勸而
我不聞(韓退之醉贈張秘書徹詩云人皆勸我酒我若耳不聞)其誰敢接殊不知
人之齊聖匪昏之如(小宛詩云人之齊聖飲酒温克彼昏不知一醉日冨)古者晤
語必旅之於(鄕射記云古者於旅也語)獨醒者汨羅之道也(史記屈原謂漁)
(父曰舉世混濁而我獨清衆人皆醉而我獨醒遂投汨羅以死)屢舞者高陽之徒歟(史記)
(朱建傳後云初沛公過陳留酈生上謁沛公方洗問使者日客何如人也曰狀貌類大儒沛公曰爲我謝之言)
(我方以天下爲事未暇見儒人也使者出謝酈生瞋目按劒叱使者走復入言沛公日吾高陽酒徒也)惡
蔣濟而射木人又何狷淺(魏典略日時苗字得胄出爲壽春令揚州治在其縣時蔣)
(済爲治中苗以初至欲謂济済素嗜酒適會其醉不能見恚恨還刻木爲人書日酒徒蔣済立之於牆下旦夕)
(射之)殺王淳而取金印亦自狂疎(晉周顗字伯仁能飲酒一石王淳反王導率羣)
(從詣闕請罪值顗將入導日以百口累卿顗直入不顧見帝密爲申救顗喜飲酒致醉而出導猶在門又呼顗)
(顗不與言顧左右日今年殺諸賊奴取金印如斗大繋用導不知救巳甚㗸之及淳旣得志顗遂見害)故
我内全其天外寓於酒濁者以飲吾僕清者以酌吾友
吾方耕於渺莾之野而汲於清泠之淵以釀此醪然後
舉窪樽而屬無口
經進東坡文集事略卷第二
