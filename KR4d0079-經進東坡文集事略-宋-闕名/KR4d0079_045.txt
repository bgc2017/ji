經進東坡文集事略卷第四十五
迪功郎新紹興府嵊縣主簿臣郎曄上進
書
答李琮書答黃魯直書
答秦太虚書答張文潛書
答陳師仲書答畢仲舉書
答李琮書
軾啓奉别忽然半年思仰無窮近聞公有閨門之戚即
欲作書奉慰既罕遇的便又以為書未必能開釋左右
往往更益悽悵用是稍緩今辱手教慙負不已竊計高
懷遠度必已超然此等情累随手掃滅猶恐不脱若更
反覆尋繹便纏繞人矣望深以明識照之軾凡百如昨
愚暗少慮輒復随緣自娛自夏至後杜門不出惡熱不
可過所居又向西多勸遷居遷居非月餘不能定而熱
向衰矣亦復不果如聞公以職事當須一赴闕不知
果然否承問及王天常奉職所言邊事天常父齊雄結
髮與西南夷戰夷人信畏之天常幼隨其父入夷中近
歲王中正入蜀亦令天常招撫近界諸夷夷人以其齊
雄子亦信用其言向嘗與軾言瀘州事所以致甫望乞
弟作過如此者皆有條理可聽然皆已往之事雖知之
無𥙷又似言人長短故不復錄呈獨論今日事勢揣量
夷人情偽似有本末天常正月中與軾言播州首領楊
貴遷者俗謂之楊通判最近烏蠻而梟武可用又有宋
大郎者乞弟之死黨凶猾有謀略若官中見委說楊貴
遷令殺宋大郎必可得也數日前有從蜀中來者言貴
遷已殺宋大郎納其首級與銀三千兩以此推之天常
之言殆不妄也天常言晏州六縣水路十二村諸夷世
與乞弟為仇向者熊察訪誘殺十二村首領及近歲韓
存寶討殺羅狗姓諸夷皆有脣齒之憂貌畏而心貳去
年乞弟領兵至羅个牟屯殺害兵官王宣等十二人其
地去寍遠安夷寨至近涉歷諸夷族帳不少自來自去
殊無留難若諸夷不心與之其勢必不能如此也今欲
討乞弟必先有以懷結近界諸夷得其心腹而後可今
韓存寶等諸軍既不敢與乞弟戰但翶翔於近界百餘
里間多殺不作過熟戶老弱而厚以金帛遺乞弟且遣
四人為質然後得乞弟遣人送一封空降書便與打誓
即日班師與運司諸君皆上表稱賀上深照其實已降
手詔械存寶獄中遠人無不歡快以謂雖漢光武唐太
宗料敵察情於萬里之外不能過也今雖已械存寶而
後來者亦未見有新巧必勝之術但言乞弟不過有兵
三千而官軍無慮三萬何往而不克此正如千鈞車弩
可以洞犀象而不可以得鼠耳今粮運止於江安縣自
江安至乞弟住坐處猶須十二三程吏士以糗餌行其
勢不能過一月乞弟但能深自避匿四五十日則免矣
而山谷幽嶮林木沮洳賊於溪谷間依叢木自蔽以藥
箭射人血濡縷立死戰士數萬人知深入未為萬全而
將吏不敢復稽留此間事不可不深慮天常言國之用
兵正如私家之造屋凡屋若干材石之費榖米之用為
即日班師與運司諸君皆上表稱賀上深照其實已降
手詔械存寶獄中遠人無不歡快以謂雖漢光武唐太
宗料敵察情於萬里之外不能過也今雖已械存寶而
後來者亦未見有新巧必勝之術但言乞弟不過有兵
三千而官軍無慮三萬何往而不克此正如千鈞車弩
可以洞犀象而不可以得鼠耳今粮運止於江安縣自
江安至乞弟住坐處猶須十二三程吏士以糗餌行其
勢不能過一月乞弟但能深自避匿四五十日則免矣
而山谷幽嶮林木沮洳賊於溪谷間依叢木自蔽以藥
箭射人血濡縷立死戰士數萬人知深入未為萬全而
將吏不敢復稽留此間事不可不深慮天常言國之用
兵正如私家之造屋凡屋若干材石之費榖米之用為
錢若干布筭而定無所贏縮矣工徒入門斧斤之聲鏗
然而百用毛起不可復計此慮不素定之過也既作而
復聚粮既斵而復求材其費必十倍其工必不堅故王
者之兵當如富人之造屋其慮周其規摹素定其取材
積粮皆有方故其經營之常遅而其作之常速計日而
成不愆于素費半他人而工必倍之今日之策可且罷
諸將兵獨精選一轉運使及一瀘州知州許法外行事
與二年限令經畫處置他人更不得與多出錢物茶綵
於㳂邊博買夷人粮米其費必減倉卒夫運之半使辯
士招說十州五團晏州六縣水路十二村羅氏鬼主播
州楊貴遷之類作五六頭項更番出兵以蹂踐乞弟族
帳使春不得耕秋不得穫人嘉戎瀘渝四州皆有土豪
爲把截將自來雇一私兵入界用銀七兩每得一蕃人
頭用銀三十兩買之把截將自以爲功今可召募此四
州人每得二十級即與補一三班差使如不及二十級
即每級官與絹三十匹出入山谷耐辛苦瘴毒見利則
雲合敗則鳥獸散此本蠻夷之所長而中原之所無柰
何也今若召募諸夷及四州把截將私兵使迭出迭入
則蠻夷之所長我反用之但能積日累月戕殺其丁壯
且使終年釋耒而操兵不及二年其族帳必殺乞弟以
降如其未也則乞朝廷差三五千人將下選兵三路
入界西路自江安縣進兵先積粮於寍遠寨以十州五
團等諸夷爲先鋒以施黔戎瀘四州藥箭努手繼之中
路自納溪寨進兵先積粮於本寨亦以諸夷爲先鋒以
將下兵馬繼之三路中惟此路稍平可以用官軍東路
自合江縣進兵先積粮於安溪寨亦以諸夷為先鋒以
嘉戎瀘渝四州召募人繼之可以一舉而蕩滅也天常
此策雖若不快以蕞爾小醜二年而後定然王者之兵
必出於萬全不可以僥倖淮南王安有言厮輿之卒有
一不備而歸者雖得越王之首臣猶竊為大漢羞之今
乞弟譬猶蚤蝨也克之未足以威四夷萬一不克豈不
為卿大夫之辱也哉趙充國征先零鄧訓征羌及月支
胡皆以計磨之數年乃克唐明皇欲取石堡城王忠嗣
不奉詔以謂非殺二萬人不可取方唐之盛二萬人豈
足道哉而賢將謀國終不肯出此者圖萬全也又漢永
和中交趾反議者欲發荆揚兖豫四萬人討之獨李固
以謂四州之人遠赴萬里無有還期詔書迫促必致叛
亡南州温瘴死者必多士卒疲勞比至嶺南不復堪闘
前中郎將尹就討益州叛羌益州諺曰虜來尚可尹來
殺我後以兵付刺史張喬因其將吏旬月之間破殄宼
虜此發將無益州郡可任之明效也今可募蠻夷使自
相攻轉輸金帛以為其資有能反間致頭首者許以封
侯之賞因舉祝良為九真太守張喬為交趾刺史由此
嶺外息平今觀其說乃與天常之言若合符節但天常
不學言不能起意耳天常又言烏蠻藥箭中者立死無
脱理然不能及遠非三十步内不發發無不中今與烏
蠻戰當於百步以下五六十步以上強弓弩射之若稍
近則短兵徑進於五七步内相格則其長技皆廢今乞
弟亦未是正烏蠻也諸如此巧便非一不能盡錄略舉
一二以見天常之練習疑可驅使耳又有一圖子雖不
甚詳密然大略具是矣按圖以考其說差若易了故以
奉呈看訖可却付去人見還也此非公職事然孜孜尋
訪如此以見忠臣體國知無不為之義也軾其可以罪
廢不當言而止乎雖然亦不可使不知我者見以為詬
病也知荆公見稱經藏文是未離妄語也便蒙印可何
哉圓覺經紙示及得暇為寫下卷令公擇寫上卷秦太
虚維揚勝士固知公喜之無乃亦可令荆公一見之歟
子駿初見報奪一官耳不知其罷郡能不鬱鬱否有一
書不知其今安在敢煩左右達之江水比去年甚大郡
中不為患見說沙湖鎮頗浸居民亦江淮間常事耳臨
臯港既開往來蒙利無窮而居民貿易之入亦不貲但
不免少有淤填議者謂歲發少春夫淘之甚易承問輒
及之未緣展奉惟冀以時自重謹奉手啟起居熱甚幸
恕不謹軾頓首再拜
答黃魯直書
軾頓首再拜魯直教授長官足下軾始見足下詩文於
孫莘老之坐上聳然異之以為非今世之人也莘老言
此人人知之者尚少子可為稱揚其名軾笑曰此人如
精金美玉不即人而人即之將逃名而不可得何以我
稱揚為然觀其文以求其為人必輕外物而自重者今
之君子莫能用也其後過李公擇於濟南則見足下之
詩文愈多而得其為人益詳意其超逸絶塵獨立萬物
之表馭風騎氣以與造物者遊非獨今世之君子所不
能用雖如軾之放浪自弃與世闊疎者亦莫得而友也
今者辱書詞累幅執禮恭甚如見所畏者何哉軾方以
此求交於足下而懼其不可得豈意得此扵足下乎喜
愧之懷殆不可勝然自入夏以來家人輩更卧病忽忽
至今裁荅甚緩想未深訝也古風二首託物引類真得
古詩人之風而軾非其人也聊復次韻以為一笑秋暑
不審起居何如末由會見萬萬以時自重
答秦太虚書
軾啓五月末舍弟來得手書勞問甚厚日欲裁謝因循
至今遞中復辱教感愧益甚比日履兹初寒起居何如
軾寓居粗遣但舍弟初到筠州即喪一女子而軾亦喪
一老乳母悼念未衰又得鄉信堂兄中舍九月中逝去
異鄕衰病觸目悽感念人命脆弱如此又承見喻中間
得疾不輕且喜復健吾儕漸衰不可復作少年調度當
速用道書方士之言厚自養鍊讁居無事頗窺其一二
已借得本州天慶觀道堂三間冬至後當入此室四十
九日乃出自非廢放安得就此太虚他日一爲仕宦所
縻欲求四十九日閑豈可復得耶當及今爲之但擇平
時所謂簡要易行者日夜爲之寢食之外不及他事但
滿此期根本立矣此後縱復出從人事事已則心返自
不能廢矣此書到日恐已不及然亦不湏用冬至也寄
示詩文皆超然勝絶亹亹爲來逼人矣如我輩亦不勞
逼也太虚未免求祿仕方應舉求之應舉不可必竊爲
君謀宜多著書如所示論兵及盗賊等數篇但似此得
數十首皆卓然有可用之實者不須及時事也但旋作
此書亦不可廢應舉此書若成聊復相示當有知君者
想喻此意也公擇近過此相聚數日說太虚不離口莘
老未嘗得書知未暇通問程公闢須其子履中哀詞軾
本自求作今豈可食言但得罪以來不復作文字自持
頗嚴若復一作則決壊藩墻今後仍復衮衮多言矣初
到黃廩入既絶人口不少私甚憂之但痛自節儉日用
不得過百五十每月朔便取四千五百錢斷為三十塊
掛屋梁上平旦用畫义挑取一塊即藏去义仍以大竹
筒别貯用不盡者以待賓客此賈耘老法也度囊中尚
可支一歲有餘至時别作經畫水到渠成不須預慮以
此胸中都無一事所居對岸武昌山水佳絶有蜀人王
生在邑中往往為風濤所隔不能即歸則王生能為殺
雞炊黍至數日不厭又有潘生者作酒店樊口棹小舟
徑至店下村酒亦自醇釅柑橘椑柿極多大芋長尺餘
不減蜀中外縣米斗二十有水路可致羊肉如北方猪
牛麞鹿如土魚蟹不論錢岐亭監酒胡定之載書萬卷
随行喜借人看黃州曹官數人皆家善庖饌喜作會太
虚視此數事吾事豈不既濟矣乎欲與太虚言者無窮
但紙盡耳展讀至此想見掀髯一笑也子駿固吾所畏
其子亦可喜曾與相見否此中有黃岡少府張舜臣者
其兄堯臣皆云與太虚相熟兒子每蒙批問適會葬老
乳母今勾當作墳未暇拜書歲晚苦寒惟萬萬自重李
端叔一書託爲達之夜中微被酒書不成字不罪不罪
不宣軾再拜
答張文潛書
頓首文潛縣丞張君足下久别思仰到京公私紛然未
暇奉書忽辱手教且審起居佳勝至慰至慰惠示文編
三復感歎甚矣君之似子由也子由之文實勝僕而世
俗不知乃以爲不如其爲人深不願人知之其文如其
爲人故汪洋澹泊有一唱三歎之聲而其秀傑之氣終
不可没作黃樓賦乃稍自振厲若欲以警發憒憒者而
或者便謂僕代作此尤可笑是殆見吾善者機也文字
之衰未有如今日者也其源實出於王氏王氏之文未
必不善也而患在於好使人同已自孔子不能使人同
顔洲之仁子路之勇不能以相移而王氏欲以其學同
天下地之美者同於生物不同於所生惟荒瘠斥鹵之
地彌望皆黃茅白葦此則王氏之同也近見章子厚言
先帝晚年甚患文字之陋欲稍變取士法特未暇耳議
者欲稍復詩賦立春秋學官甚美僕老矣使後生猶得
見古人之大全者正賴黃魯直秦少游晁無咎陳履常
與君等數人耳如聞君作太學博士願益勉之德輶如
毛民鮮克舉之我儀圖之愛莫助之此外千萬善愛偶
飲卯酒醉來人求書不能復覼縷
答陳師仲書
軾頓首再拜錢塘主簿陳君足下曩在徐州得一再見
及見顔長道輩皆言足下文詞卓瑋志節高亮固欲朝
夕相從適會訟訴偶有相關及者遂不復往來此自足
下門中不幸亦豈為吏者所樂哉想彼此有以相照已
而軾又負罪遠竄流離契闊益不復相聞今者蒙書教
累幅相屬之厚又甚於昔者知足下釋然果不以前事
介意幸甚幸甚自得罪後雖平生厚善有不敢通問者
足下獨犯衆人之所忌何哉及讀所惠詩文不數篇輒
拊掌太息此自世間竒男子豈可以世俗趣舍量其心
乎詩文皆竒麗所寄不齊而皆歸合於大道軾又何言
者其間十常有四五見及或及舍弟何相愛之深也處
世齟齬每深自嫌惡不論他人及見足下輩猶如此輒
亦少自赦詩能窮人所從來尚矣而於軾特甚今天下
獨不信建言詩不能窮人為之益力其詩日已工其窮
殆未可量然亦在所用而已不龜手之藥或以封安知
足下不以此達乎人生如朝露意所樂則為之何暇計
議窮達云能窮人者固繆云不能窮人者亦未免有意
於畏窮也江淮間人好食河豚每與人爭河豚本不殺
人嘗戲之性命自子有美則食之何與我事今復以此
戲足下想復千里為我一笑也先吏部詩幸得一觀輒
題數字繼諸公之末見為編述超然黃樓二集為賜尤
重從來不曾編次縱有一二在者得罪日皆為家人婦
女輩焚毁盡矣不知今乃在足下許當為删去其不合
道理者乃可存耳軾於錢塘人有何恩意而其人至今
見念軾亦一歲率常四五夢至西湖上此殆世俗所謂
前緣者在杭州嘗遊夀星院入門便悟曾到能言其院
殆未可量然亦在所用而已不龜手之藥或以封安知
足下不以此達乎人生如朝露意所樂則為之何暇計
議窮達云能窮人者固繆云不能窮人者亦未免有意
於畏窮也江淮間人好食河豚每與人爭河豚本不殺
人嘗戲之性命自子有美則食之何與我事今復以此
戲足下想復千里為我一笑也先吏部詩幸得一觀輒
題數字繼諸公之末見為編述超然黃樓二集為賜尤
重從來不曾編次縱有一二在者得罪日皆為家人婦
女輩焚毁盡矣不知今乃在足下許當為删去其不合
道理者乃可存耳軾於錢塘人有何恩意而其人至今
見念軾亦一歲率常四五夢至西湖上此殆世俗所謂
前緣者在杭州嘗遊夀星院入門便悟曾到能言其院
後堂殿山石處故詩中嘗有前生已到之語足下主簿
於法得出入當復縱游如軾在彼時也山水窮絶處往
往有軾題字想復題其後足下所至詩但不擇古律以
日月次之異日觀之便是行記有便以一二見寄慰此
惘惘其餘慎疾自重不宣軾頓首再拜
答畢仲舉書
軾啓奉别忽十餘年愚瞽頓仆不復自比於朋友不謂
故人尚爾記錄遠枉手教存問甚厚且審比來起居佳
勝感慰不可言羅山素號善地不應有瘴癘豈歲時適
爾既無所失亡而有得於齊寵辱忘得喪者是天相子
也僕既以任意直前不用長者所教以觸罪罟然禍福
要不可推避初不論巧拙也黃州濱江帶山既適耳目
之好而生事百須亦不難致早寢晚起又不知所謂禍
福果安在哉偶讀戰國策見處士顔蠋之語晚食以當
肉欣然而笑若蠋者可謂巧於居貧者也菜羹菽黍差
飢而食其味與八珍等而既飽之餘芻豢滿前惟恐其
不持去也美惡在我何與於物所云讀佛書及合藥救
人二事以為閑居之賜甚厚佛書舊亦嘗看但闇塞不
能通其妙獨時取其麤淺假說以自洗濯若農夫之去
草旋去旋生雖若無益然終愈於不去也若世之君子
所謂超然玄悟者僕不識也往時陳述古好論禪自以
為至矣而鄙僕所言為淺陋僕嘗語述古公之所談譬
之飲食龍肉也而僕之所學猪肉也猪之與龍則有間
矣然公終日說龍肉不如僕之食猪肉實美而真飽也
不知君所得於佛書者果何耶為出生死超三乘遂作
佛乎抑尚與僕輩俯仰也學佛老者本期於靜而達静
似懶達似放學者或未至其所期而先得其所似不為
無害僕常以此自疑故亦以為獻來書云處世得安穩
無病麤衣飽飯不造冤業乃為至足三復斯言感歎無
窮世人所作舉足動念無非是業不必刑殺無罪取非
其有然後為冤業也無緣面論以當一笑而已
經進東坡文集事略卷第四十五
