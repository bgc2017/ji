北湖集卷三宋吳則禮撰
五言律
次韻林初心先輩
太史滯周南醇儒去廣川功名欺白髮風雨送流年故
國悲歌裏滄洲醉夢邊平生心似鐵相對肯凄然
又
倦客無人問逢人祗自嗟孤舟在江漢老夢繞京華聽
雨閒扉掩看雲短幘斜固窮吾已定莫向五侯家
登北樓
落景孤雲共清商戍角和蒼煙澹伊洛白露濕關河牧
馬隨鴻鴈行人掣駱駞暮年餘習在猶欲聽邊歌
曉角
曉角催行鼓儒生也據鞍轅門天漢入幕屋塞雲蟠馳
山一騎落拔幟萬人觀湖海鷗羣老空餘子夏冠
陪劉仲馮登城樓
秋老歲忽晚登臨清興賖孤鴻鳴宴几落日在高牙木
脱戍樓寂雲低寒水斜扁舟與倦客相望各天涯
神堂道中聽後騎短笛妙甚而花柳已有思澗
流濺濺可喜
從來十八拍笛裏更清新著處是淺笑可人惟晩春末
扳紅&KR0609;&KR0609;且揭碧鱗鱗小雨為我止鵓鴣長自馴
謁陳尚志於太原之清凉
酒罇元有味絶倒更能麽昨夢不堪說白頭無柰多底
時辭部曲著處尚關河相見好歡喜當如遲暮何
游昆羅山寺二首
木落關河淡天高更鴈翔凝笳亂流水歸馬得斜陽尊
罍當白露旗旆卷清商山徑作許好寒花渾欲黃
據鞍風嫋嫋横策水泠泠華屋聳雲谷朱闌依翠屏偶
携千騎出更為九秋停何必論黑月歸途聊戴星
吳山寺
空山無人境汛掃寺兩廊每荷佛下榻更蒙天與凉沉
瓜冷出井澆汗暖注湯落日下山去好風如許長
偶憩
繫馬後河川可人冬景妍要看花到晩付與水浮天未
覺隨戎馬端來喚酒船誰云是關塞勝事總堪傳
勸耕神堂快活林
凝笳作悲壯細馬載嬋娟可是杏花晚只教楊柳眠酒
醆漢旌底清歌春雁邊不須催部曲聊欲酌寒泉
和劉坰并簡楊虞卿
少日負書笈老年看戰車此生渾覓句隨處有烹茶乞
我炊黍米煩君問蕨芽斕斑赤銅椀渠輩久名家
三堂道中寄公卷
久坐懶成癖誰令老作魔逢人說江海著處是關河隴
底烽燧暗海門鴻鴈多西樓雲水白猶奈酒樽麽
寄曾公卷
作業定相似懷君徒惋傷解包真有處展鉢且隨方月
出淮天白梅繁水國香垂垂老工部獨少贊公房
同坰寄黃濟川五首
飯飽團欒坐前身或姓龐痴雲黏楚甸小雪著荆江尚
要評詩律何因喚酒缸歸來底處好脱屐弄艂艭
平生黃卷裏老罷白鷗邊莫作驚人語深參飽睡禪隨
堂姑一鉢喚客或三鱣寧要蘇司業時時與酒錢
今年一尺雪大盎想春沽烏帽有何好青鞋絶世無老
泓元有韻瘦穎要時呼跛跛沒伎倆歸來真老盧
甘作華顛老聊尋潁上梅長鬚喚舟檝赤脚洗尊罍白
日要可挽清香不受摧若為教騕褭載得阿川來
齋盂隨處有阿堵半生無不作論文杜姑為踏磑盧清
言韻舌本殘雪著頭顱請說楚州菜白菘如臂麤
呈余清老
俛仰塞境斷追隨春事幽碧山朝曳屐白浪晚維舟鐘
鼓鳴江渚煙雲暗郡樓下簾煑新茗聊為道人留
次李德充别劉長因韻
懸榻有妙致脱冠論古情羈愁一杯盡好句萬人驚談
麈初未厭檣烏俄小征遥憐柂樓底别夜月孤明
晩過元老
煑茗月纔上觀碁興未央綸巾墮清夜羽扇委初凉玉
露飛蓮沼銀河帶草堂聊憑明淨几那覺是他鄉
出城道傍决明甚開可喜
籬落秋逾晚鷄豚地更偏何時有蓬戶無處著金錢芒
屨林邊石茶鐺澗底泉心知鴻鴈到老子愛江天
不奈
不奈淮南熱遥知秋可憐烏皮垂老事白髮半生禪井
水從兒汲茶鐺姑自煎何時决明好堂下晚鮮鮮
晩步
暮林帶斜日隠隠聞疎鐘息憊有孤石扶衰憐短笻垂
楊暖自綠春事老渾慵正念余影獨忽與幽鳥逢
過静老
老夫無住相大是箇中人聊作宰官相偶名居士身拍
手與公笑同牀憐我真端來趁齋鼓典坐不曾嗔
七言律
與曾公路吕少馮飲曾公卷舟中
百年久付一毫端異縣追隨得自寬聲入浦雲歌扇麗
影浮江月酒罇寒黃花窈窕且經眼白髮蕭條初映冠
共倚檣竿竚歸鴈西風嫋嫋露漙漙
呈魯侯
滹沱流水抱城斜旌節重來鬢欲華春雨一溪藏釣艇
秋風十里對荷花銅符舊總山西將鐵騎還吹塞北笳
魚蟹初肥稻粱熟他時歸向楚人誇
過智海呈陳無已
暫展經奩試茗芽共憐日日困塵沙木魚夢覺響晴景
鐵鳳雨餘翔落霞漠漠清香縈暮竹蕭蕭晏几近幽花
道人槌拂總無用身世俱忘鬢已華
贈郭功父
兒童疇昔看揮毫未覺雄辭媿廣騷談塵縱横走雪電
詩壇磊落建麾旄捐身魚鳥黃塵遠隠几江湖白浪高
短褐婆娑弄明月紛紛冔冕一鴻毛
上元寄魯侯道輔時二公在真定
留連京洛未成歸行及北潭花絮時樓外孤蟾吐華月
帳前小隊簇春旗夜闌白雪回歌扇舞徹紅燈照酒巵
更有風流峴山客明珠百斛坐題詩
懷彭志南因寄之
年光六馬去駸駸末路漂流媿此心玉佩金貂自鐘鼎
綸巾羽扇本山林舟横落月梅花淡鴈貼寒雲春水深
漠漠東風閉蓬戶相思華髮忽盈簮
和至之秋宴感懷時至之已有歸休意
紛紛舉世事輕肥三徑蕭條獨可依壯志未隨黃髮改
故山將伴白雲歸林泉定落幽人手塵土空侵病客衣
明月滿帆秋水碧扁舟去逐鴈南飛
觀耕神堂快活林
小雨尚復連清明晴鳩撩我争喚晴餘寒不奈殘春酒
遲日初斜細柳營黑貂強脱行作吏白髮渾生來勸耕
樹底樹頭牽老眼幾時喬木有鶯鳴
為盧天驥作
撩我千巖固好在未論應接徒惋欷湖山飽窺使者節
魚鳥不避霜臺威坐罷清言良亹亹來朝爽氣殊霏霏
鷗羣非關舞不下要略滄州如打圍
登城樓
河西諸將氣食牛白羽雕弧錦臂韝他日粥飯真衲子
莫年酒肉雜氊裘坐上儒冠揮麈尾帳前羌種看刀頭
吳檣楚柂自江海聊復看雲倚戍樓
送公桓行
汾河水落㕍南飛一馬蕭蕭木脱時蒼鬢寧堪異鄉别
幽人况有故園悲山頭日没邊笳斷隴底駞鳴塞草衰
千里黃雲太行路自憐北望獨相思
三堂書懷
青春已復作許妙蜀錦輕覆千林殷愧無好語贈秦嶺
猶想柂樓縈戍山少日清尊兼白墮暮年華髮與蒼顔
自憐飽作三堂夢不在邊笳牧馬閒
送王詩客莊依湖外使者
問舍求田話昔時共憂南北未安枝青山笑我空成夢
白髮憐君苦作詩風月誰教太瀟灑功名自是小差池
要須附驥還金馬晝錦歸來亦未遲
次毛澤民曾公卷韻
毛侯曾子有新句鳴籟素秋相與清我若邶鄘甘退舍
君如秦楚正連衡一尊鴻鴈到時酒萬里江湖别後情
魚目驪珠固非敵搴旗况已慴先聲
銀城道中
疇昔一丘安在哉馬鳴笳響有竒懷嬛嬛試遣鴈催發
濯濯已憑春喚回獨憐短槊横未已端恨長江扳不來
看取東風姹然笑北湖老眼為渠開
送陳漕時權帥還自静州
漢節亭亭晻靄間邦人多看錦鵰還初傳使者驅千騎
俄見將軍定百蠻雲盡月光依組練雪消春信滿湖山
佇聞禁掖催頗牧玉陛歸親咫尺顔
至龜山先寄吕少馮
出舟跛跛為情親催遣籃輿煩故人九死僅全真去楚
百年未了更游秦晨炊要索祖仁飯老鬢舊著淵明巾
傳語淮山元好在初捐一笑與羈臣
入汴先寄韓子蒼
軟煮芋魁初不飢天教吐出胸中竒追隨且褁子輿飯
持似只有香巖錐刺船迎客菊笑處覓句懷人霜落時
我軰阿馮真解事與儂細舉南山詩
寄吕少馮時余單騎入都將發楚
老夫得酒有何好且飲中秋白露團已戒奴人送斗米
更呼友生共盤飱坐談稍覺佳月出起舞不知清夜寒
明發垂垂向梁宋軒然禿髮映儒冠
寄黃濟川
一片桃花有底急咬咬已復韻春懷痿羸不覺楊花罷
欵久忽然蝴蝶來如許快人帆腹飽絶如撩我浪頭開
異時古錦囊中事回首赤狐安在哉
寄相之并示坰
一飲一石陶靖節誰言此理可消憂飽知渭北黃花酒
不似淮南白鴈秋快解檣竿倒檣尾要鳴船鼔轉船頭
魏郎宿昔要覓句有語定能撩阿游
至洪澤寄吕少馮介然
來往都梁真有期瘦籐挈挈要追隨獨憐老子蒙頭睡
不見梅花如雪時經爐飽附僧伽火齋鉢長分庾氏糜
歲暮東窗好晴日傳聲阿遁正相思
離朱方寄懷子和
南國誰云貴公子肯共野人葵莧盤獨許二毛有句眼
仍憐九死坐儒冠自知胸次丘壑在敢負海門天水寬
後夜淮南一杯酒白頭付與菊花團
發陳留寄智夫姪
五斗莫作糴太倉幽事關人殊未央白鴈撩人下清洛
黃花喚夢著都梁平生浪喜得詩瘦投老相從要酒狂
欲到淮南先一笑蟹螯渾已飽新霜
泛汴寄清姪
莫咤别愁關老鬢且論幽討入竒懷忽思白魚淮海去
付與清秋鴻鴈來不為督郵聊轉柂要呼從事試登臺
老夫正想西風笛江北江南安在哉
到朱方寄智夫姪智夫時為戶部官
逐客藜糝大官羊蓬廬畫省遥相望囊中錐處吾罷矣
地上錢流君未央一身投老雞豚社百戰平生翰墨場
拍拍水天高著眼海門乞與雁隨陽
寄題紀信廟(晉州有冡)
貌齊隆凖伏危機辦為君王解急圍楚炬無情燎黃屋
晉城有土瘞遺衣功名不與山河誓義烈終同日月輝
新廟落成牲醴盛千年魂魄想依依
歸自河西泛舟東下示坰
露濕船篷今夜凉秋風端已灑衣裳漸炊大甑長腰米
共說平生細肋羊試問錦貂看射虎何如烏几聽鳴桹
真湏快捉蟹螯去處處休吟古戰場
簡田升之時升之赴金陵
建業風流端可憐石城江色曉鮮鮮鳥窺漢節梅花底
雨濕柂樓春水邊霜髮讐書有東觀錦囊覓句屬南天
枯腸不飽大官肉我種芋魁今十年
發金陵
湖海歸來近釣筒此身南北一飄蓬船頭已壓三山浪
檣尾初回五雨風天淡鼔聲催落日雲高帆影趁飛鴻
道林窣堵自&KR0886;崒隠几寒光連暮空
劉明適屢欲子蒼過其居小酌以詩招之
吐心著地誰復識只有平生韓子蒼端恨茅屋付秋草
試吟玉繩低建章枯腸君飽大官肉秃鬢我老尚書郎
愛酒不論天下士快來脱帽持一觴
寄魏道輔
漠漠長煙瞑戍樓登臨永日強消憂殊方日落青山暮
舊國雲深碧樹秋向老江湖雙病眼此身天地一浮鷗
高談早晚對犀麈衮衮遥憐湘漢流
和魏道輔銅雀硯
寂寞漳河遶故宫悠悠千古付飛蓬當時流落干戈際
今日埋藏塵土中楚岫月明芒屩遠湘江春盡草堂空
提携願逐先生去閒詠灘頭一笛風
次李漢臣韻漢臣有超然絶棄百事深入祖門
之意而語與予合
禪版蒲團俱似誰電光石火竟奚為儻能徑作白鼻去
未信只教黃面知柂樓故略鳬鴈海月魄端護兼葭池
一語休論偶相契麤言且擬寒山詩
黃伯鈞示詩因次韻
鬢毛蕭瑟強儒冠塵土追隨意已闌午枕夢回書帙亂
暮林秋老雨聲寒百骸久悟歲月速一室詎知天地寬
忽憶玉虹孤笛夜曲肱終約聽鳴湍
簡翟密州
酒杯到手慎莫停江月已復連疎星豈謂灌園三徑老
來逢横槊萬人英飛花不作我鬢白韻語政如公眼青
宿昔瀾翻說詩口真慚肯與醉時聽
簡吕少馮
此生不說老婆禪兀兀坐睡忘永嘆要聽車聲出銅鼎
故教鼻竅吼蒲團淮山宿昔面目好葵藿從來骨相寒
白髮軒然同一笑未嫌跛跛著南冠
簡子蒼
底時待詔辭公車疇昔胸中著異書端媿騎鯨老正字
會尋覓句舊題輿春殘詎有花經眼夢罷試教鶯喚雛
徑欲追隨說情話即今猶奈酒尊無
簡蔡天任
天公與此強健身故遣雨洗南徐春梅柳暮年經老眼
江湖疇昔著羇臣要穿遥集脚底屐不負淵明頭上巾
頗欲扶笻說幽事漫郎端肯恕醉人
閒居
自斷餘生更不疑三間茅屋大江垂會降前代李長吉
只有後身韓退之羣羊正飽官厨肉野飯寧忘環堵葵
能事阿穰今落寞何人便捉畫沙錐
同澄之器博飯浮玉
疇昔清都步武聫軒軒鶴骨稱癯仙君横七弦可忘老
我得一丘端盡年白首終成裹飯去青燈更作曲肱眠
步虚聲裏雲旗下病眼心知有勝緣
舟行對菊寄智夫姪
洛水微寒澹晚秋從教風雨打船頭莫嗔宿昔愛霜菊
可是平生怕督郵未辦作詩論句法且當貰酒消人憂
白眉清眼見小阮共卧淮山百尺樓
元日呈王長元次元關聖功
是身久付一蒲團半世讀書真畫墁喚取平生三語掾
來分投老五辛盤猶堪白墮樽邊笑端奈紅梅花底寒
莫問侏儒飽欲死從教霜雪映南冠
送子仁兄赴定武倅
杳杳東風吹雁行淡煙疎柳暗河梁邊笳忽起暮天遠
塞鴈不鳴春草長野館夢回花似霰戍樓詩就月如霜
應憐投老尚漂泊白鳥青山堪斷腸
新亭梅偶作
衡門宿昔只棲遲慚愧三堂春事竒為有叢筠傍流水
故教疎影作横枝香羅未辦凌波去素魄休論啼鴂時
乞與江南風格在鼻端聊遣廣文知
至青陽先寄韓子蒼
秃髮羇臣百不憂樹頭樹底鳴栗留(按陸璣疏黃鸝留俗呼黃離留或謂)
(之黃栗留說文鶯一名鸝鶹未聞以鷅鶹稱者若鶹鷅梟也尔雅鳥少美長醜為鶹鷅註一作留離陸璣疏自)
(關而西謂梟為流離亦作留離是鶹鷅與栗留判然兩物也原本作鷅鶹誤今改正)遊方便具屈
宋眼出世真成陶謝流著冠來糴太倉米捩柂故轉長
淮舟莫問銅錢恰三百澆腸一斗與君謀
至楚懷慎漢公
抱甕何許欲灌園獨憐帆腹會孤掀雙輪有蒲良未好
束帛加璧安足論少日讀書守貧巷異時簮茟登修門
相思徒吟老駞句不見君來欲斷魂
夢過盱眙城追寄普照老
篷背有霜篷底眠夢中猶念草鞋錢強炊五斗官倉米
也趁千艘落水船居士禿巾撩楚鴈僧伽孤塔供淮天
盱眙城在石色古浪打至今端可憐
奉酬漢臣見簡之什
手捉長藤懶坐禪起行飽飯且欹冠稍憐臘後霜畦色
已落春前湯餅盤快過鄰墻無量酒可奈淮楚如許寒
一樹梅花合催發垂垂要遣腐儒看
放船先寄普照老夷白
柂樓澹沲冬日斜半世三鍾并五車處處談禪作居士
年年行脚見僧伽偶然摩腹船鳴鼓聊復捐書雁聚沙
先遣毛錐交說似即今鏡裏有霜華
寄因勝觀老
秋晚銅爐一炷香人間餘習未全忘雲溪尚想穿幽屐
雪屋猶憐共折牀山林投老成漂轉文字他時妄揣量
憔悴少陵空白髮敢期重賦贊公房
有懷介然偶作因寄之
此生端與衲僧期折脚茶鐺能解頥君對幽人洗銀轂
(予嘗以三韓銀轂扇贈之)我書春事有毛錐喚醒飽睡真痴絶驚倒
羣兒要語竒想為梅花從定出横擔拄杖傍疎籬
題沙泉鵲梨古柳
莫遣殊方一片飛風光有底肯相遺含愁要作紅雨去
絶恨獨眠清晝時古井猶窺光燦燦儒冠不道鬢垂垂
鳥歌長日偏稱意辦得喚人來朵頥
懷子蒼
爛爛白眼安在哉只今懷抱向誰開端知脊梁只似鐵
想見舌本長如雷茅屋關心句突兀藜羹不糝胸崔嵬
江頭日日望好語有底都無驛使來
懷關聖功
破除午夢晴鳥呼起喚奴人轉轆轤半世竒竒兼怪怪
一春白白與朱朱生憎張儀舌尚在大笑香巖錐也無
矻矻休論抱關事快來相對說江湖
性之以團茶贈行並遺新詩因次其韻
年年御焙試春風白玉宫人拆絳封疇昔飢腸知脱粟
即今老眼見翔龍笑持俊逸無雙句去上東南第一峯
却倚柂樓搔短髮回頭青闕五雲濃
寄甘露傳祖宣老二首
千秋北固舊知名想見禪房掩晝扄坐上休論失七筯
定中那復駭雷霆圖書遮榻青燈暗鐘鼓喧江白浪腥
天外樓臺近浮玉與誰飛錫過南&KR0893;
鐵塔亭亭石徑斜參差樓殿倚青霞秋江曾試中&KR0893;水
春焙仍分北苑芽隠几飛帆過别浦翻經孤雁起寒沙
禪龕坐隔幾千里想見煙雲亂雨花
送純師赴黃檗用李師顔韻
沙尾潮生浪影微東風洲渚蕨芽肥西江水借銅缾潤
北闕雲隨錫杖飛日煖鳬鷖迎宴几春深花絮護禪衣
遥知一榻諸天外歸夢時時近紫闈
同曾公卷出南城
著處籃輿得小停偶尋竒詭對屏星山南山北有幽囀
樹底樹頭惟落英兩鬢已脱吾種種三眠欲罷渠青青
招提故作疎鐘晩更約杖藜來細聽
遷居
久傍修門乏壯圖侵尋華髮欲捐書貂裘平日敝塵土
茅屋晩歲依江湖落落青天月上後蕭蕭紅葉鴈來初
故人載酒端好事遣我陶然忘舊廬
携家遊南山
都梁山色楊柳青天乞羇臣如許情不嫌野褐垂垂老
故作春風踽踽行幽花傍水有孤笑好鳥隨人時一鳴
晚飯招提且僧鉢關心七尺瘦藤輕
次坰尋春韻
攀翻聊復得晴景抖擻貂裘季子塵豈有好事來載酒
獨憐幽鳥解喚人二毛衰晚端不恨五鼎宿昔元未珍
剰把小紅娱老眼他時細說淮南春
次周開祖遊鶴林韻
消渴茂陵端倦遊穿雲踏石良未休諸天辦供林谷曉
一寺鳴鐘江海秋吾曹大是許詢軰道人豈非支遁流
莫因妻兒要歸去杖藜聊為茶鐺留
客有自南徐來者云紅梅已開作此
十日天寒守圭竇今朝對客何佳哉春催江上紅梅發
雪喚淮南青子來從兒作相論句法乞我澆饞持酒杯
半世儒冠今種種端須拽取鼻頭回
和人梅詩
玉妃從以萬玉女正倚廣寒琪樹柯端憐横笛隴頭罷
不恨落梅江上多翠袖清尊知老矣薰爐茗椀奈儂何
夢驚篷背遽如許會喚陽春有豔歌
懷春
青春已辭淮水湄底物遺我堪解頥風味不除惟白墮
典刑猶在有黃鸝老夫只覺禪坐好兒輩争論句法竒
到處何曾問炊米半生人笑北湖癡
同聖功南園探春
春風如許可復奈扶藜與子一笑懷(借一韻)初緣晴日垂
垂發更為吾人細細開莫憎白眼校尉老快喚青州從
事來徑欲尋君說幽意夕陽故挽一枝回
識舟亭
飽聞會稽道中好未似隠几來歸舟衰鬢猶堪扶檻笑
長江故作拍天流知容遥集幾兩屐絶勝元龍百尺樓
時換薰爐辦幽事孤鴻落處有汀洲
携茶過智海
牀頭白羽已相親茗椀才嘗正焙新透出老禪三昧眼
喚醒逋客二毛身坐聞考考赴堂鼔起覓垂垂洗鉢人
稍有黃鸝來舉似似憐老子獨知真
赴大舟投老齋
枕邊夢事忽蘧蘧起着青鞋喚竹輿投老惟堪聽齋鼔
此生端媿坐儒書十年枵腹猶堪在一鉢連床便有餘
驀直從來大舟路横擔拄杖正憐渠
宣老示寂有懷
暮年流落偶相親握臂難忘一語真茗椀齋盂成昨夢
蒲團禪板記前身塵埃雲衲翛翛敝歲月霜毛種種新
遊戲諸天無復返自嗟青眼更何人
同王子和過張氏小園
永夏追凉得午隂扶藜仍有小叢林應憐老子腰脚健
可是禪房花木深卷簾高竹與佳色隠几黃鸝供好音
更遣驚人十樣錦并澆宿昔江湖心(張氏有定州變窰茶甌名十樣錦)
書事
小雨渾晴不作泥老年澆舌要如飴應憐長日只麽過
故遣飛英如許竒澗底涓涓催着屐屋頭聒聒喚支頥
孰云烏几獨少味看盡朱朱白白時
溪北溪南梅樹枝斬新華萼出疎籬獨憐醉處錦成幄
端恨愁時雪打圍老夫不奈羽觴急幽討未辜春日遲
慚愧隣翁會人意殺鷄炊黍要追隨
五言排律
寄江仲嘉
憶昨南宫戰鶱騰實妙年操戈萬人廢受鎧百城連器
敵南溟大姿逾白璧堅一官聊負弩四部合磨鉛取友
何蕃俊論交鮑叔賢未聆歌出谷俄忽媿沉淵識字今
奚補能詩昔謾傳且酬持釣手那問買山錢軒冕亦姑
爾林泉寧偶然鳴蛙當鼓吹短褐等貂蟬蹭蹬甘垂翅
虺尵罷著鞭紉蘭徒自好懷瑾復誰憐末路成悲咤微
軀任棄捐塵埃避烏几香火付華顛泫露滋籬槿飛霜墮
渚蓮幽畦方寂歴寒蝶正便嬛揮麈晚洲外騎鯨高浪前
尚思終夜語獨想對牀眠鴈逝聞號月漁歸覺扣舷劇
談容促膝痛飲或差肩江闊尊罍净樓空雲水鮮解衣
尋窈窕脱足弄潺湲柂轉峯巒碎帆收橘柚圓捫蘿且
扶憊曳策每争先茗椀遇清賞齊盂逄舊緣偶拈居士
句嘗悟祖師禪風雨侵芳棟荆榛翳石田病宜籃轝穏
嬾任角巾偏飯共長腰米羹分縮項鯿故情才欵欵隻
影遽翩翩落木非淮樹殘霞只楚天感時腸屢絶望遠
涕頻懸古堞哀笳動平沙倦翼還野流晴衮衮汀日淡
涓涓豈謂遊梁駕來看下峽船詎慚門有席敢嘆坐無
氊陶謝格彌老歐虞體更妍定應隨驛使時到草堂邊
白髮
白髮不奈短青春何太竒酒尊花雨後茶鼎柳綿時瘦
莧枯腸慣清香老鼻知胡牀元自穏羽扇未應遲情話
要可紀吾人真自癡且揮孫氏麈更費阿弓麋稍覺燕
迎社莫嗔鶯哺兒老夫行去國船掠漲淮湄
憶昨呈元老
憶昨參戎幕交情子獨真共為關塞客各負水雲身跡
遠金閨藉衣沾玉壘塵雕鞍暮横槊錦幄曉行春隠几
軍書斷登樓隴月新鳴笳孤障底落鴈古河濱魯酒寒
醅薄燕姬翠黛頻沙場供寫睇戍角解傷神白首投南
國青冥望北辰山林方自屏雞黍復相親道舊嗟遊楚
(先子頃守荆州)論文偉過秦高標識麟鳳壯節見松筠陋巷無
車轍扁舟有釣綸悲秋把黃菊取醉墮烏巾藜藿良易
足圖書端不貧一㕓如可借煩為闢荆榛
簡王長元次元時復欲入都
跛跛鬢毛短娟娟春日長繁花麗澤國疊鼓摻漁陽喚
婢理雙屩遣兒謀一觴惟知作寒食那復問殊方石鼎
官芽滑銅盆井水凉有時拈拄杖隨意坐胡牀涏涏定
巢尾咬咬求友吭籃輿元落眼豆飯或撑腸楚柂連江
色淮天著鴈行關儂五斗粟老子復游梁
