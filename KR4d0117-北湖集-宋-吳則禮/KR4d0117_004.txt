北湖集卷四宋吴則禮撰
五言絶句
自太和衝雪歸據鞍偶作書贈令權元凱
老去龍紋匕平生獸錦袍端知有竒語大雪滿弓刀
仁老畫梅二首
疎影只横斜羈臣真耄耋觀渠小開落得此大夢覺
玄牝要飽知六出端不死妙高一瓣香付與毛錐子
予謫居荆南賦詩百餘篇書為兩軸丙戌夏泛
舟歸潤道由漢陽廖明略邀予飲于郎官湖因
擕示之明略堅欲抄錄會予舟行甚速期以他
日見歸不幸明略死矣此本不復可得今將可
記者錄之忘者將復乞於渚宫諸友然平生作
語老不自已又安用如許汙後人耳目乎因感
而有作
三年放逐臣今復得歸去夢已到南徐船回正鳴櫓
懷謹常三首
今晨詎復嬾要與阿戎談寒温事且置竟論後三三
高氣初不羣咄咄端逼人妙處欲絶倒未怕兒輩嗔
我有銅鼎湯快瀹龍焙香政使澆舌本君無問糟牀
八日携家過因勝
吾人真鐵人疇昔已百鍊携家過殘年來喫隨堂飯
六言絶句
呈希道兼寄不伐二首
不見虎頭墨妙聊尋燕頷將軍興來未妨覓句勝處端
須策勲
試問邊頭花柳不忘夢處江湖横槊要尋塞雁磨刀仍
膾河魚
書江貫道所畫扇
胸中豈止丘壑更有洞庭瀟湘傳語東坡居士後來惟
教江郎
題惠崇小景扇二首
惠崇桃塢鵝鴨春老不畫風煙看取團團璧月中吞萬
里江天
綠鴨白鵝並戲桃花不隔蒼煙烏去自顰孤影斷魂春
水連天
風雨不止而夾岸黃花盛開偶成六言
風雨放船不惡淮南九月未霜一色黃花十里後身猶
作柴桑
過寶晉齋贈元暉(并叙)
米元暉寶晉齋昔南宫之所遊息也高梧叢竹林樾
禽哢發人幽意而異書古圖左右棲列予每造元暉
必清言移晷元暉讀書業文戲弄翰墨至其妙處不
減王右軍云
窺徑紫苔嫵麗入門黃卷縱横欲知箇裏妙處時遣鶬
鶊一鳴
題米元暉臨北苑山水
平生胸中丘壑天公乞與羈臣要遣毛錐舉似此事兒
輩不嗔
寄介然二首
生事石田茅屋世家青𤨏金鑾崇福略無王事自慚也
費縣官
昨者偶持漢節白頭未識烏蠻飽飯癯然摩腹笑聽船
鼓過灣
又寄介然
寄聲吾黨阿介米賤惟有淮南更無一語不契前身定
是同參
題吳道人庵壁間米元暉畫
阿暉戲拈禿筆便與北苑争雄幻出幼輿丘壑仍現一
漚影中
七言絶句
自太和衝雪歸而旅鴈數鳴據鞍偶作書贈令
權元凱
休論駞背錦糢糊且試腰間金僕姑邊頭可是憐儂輩
忽作徐熙雪鴈圖
太和道中和頥字韻
蘢葱峭蒨朝日微時出竒詭解我頥已聽胡笳有韻曲
更行摩詰無聲詩
太和道中雪作因與諸友下馬索酒快飲率
爾成詩
興來下馬索酒觴雪打戰袍殊未央有底須尋戴安道
端憐吳語賀知章
古殿珠
塞上歸來兩鬢蓬飽知邊馬依北風從他垂棘連城璧
乞我僧伽古殿紅
簡吉老
盱眙水落秋鴈回都梁霜薄梅花開極知玄文不浪與
踽踽故作侯芭來
簡友人
江頭洲渚晩陽斜宿鴈已復取圓沙老子尚堪巾屨在
憑君著意問梅花
溪水遶屋初鱗鱗溪邊桃花正迎人桃花迎人可復奈
幽事如許難具陳
江山端無適俗韻曳屐出門忘負痾林花工辦作紅雨
其奈一年春老何
從來老子興不淺未怕霜鬢渾欲斑安得希有大勇健
盡尋南徐江上山
簡張子偉
軒軒禿髮榖城孫有底天寒不出門肯說今年閒貴賤
只將丘壑共人論
戲簡狄周臣
簾捲秋風燭影紅少年公子倒金鍾艷歌聲入流雲去
肯問西隣有病翁
簡承天琛老
攀緣夢境欲何為身相從渠現五衰任運騰騰只麽過
休論跛蹶與痿羸
還山陽簡相之并示炯
今年雪花大如許已作淮南萬點梅北湖頭白得飽飯
故為淮南風月來
岸花
岸花著雨晚鮮鮮老眼怕開真自憐樹底鳴鳩來說法
會人意處有因緣
余自離荆渚遍身生瘡了無佳思至金陵捨舟
登陸之朱方道游鍾山
三年竄逐去荆州豈料重為此寺遊鐘鼓山林渾好在
獨驚老子雪蒙頭
題瓜州黃鶴臺
九載星星復種種投荒不死趨大梁西州華屋那可見
黃鶴臺南堪斷腸
汴岸紫花叢生狀如香囊間出黃菊於其側
霜著船頭八月凉故教寒蝶韻幽芳傳語西州華屋處
端須戲取阿玄囊
元日
秃雪盈巾面欲黧三間茅屋傍淮湄北湖不道無炊米
也向衡門貼畫鷄
少馮得蕙二本分一見供
春盡盱眙天水昏一年幽事要人論阿馮端起北湖想
故遣九荂來晤言
次韻道輔丈荆州吟四首
楚橘秋高千樹黃赤湖城畔晚煙長風塵滿地麒麟老
血汗無因汙錦韁
故人高枕閉柴荆應恨平生謾一經下榻每憐揮白羽
挽溪仍喜得紅菱
田園歲晚欲榛蕪短褐蒼顔與世疎華屋徒驚棲萬卷
傷心投老已捐書
散髮南風書曲肱衰疲真自笑無能劇談稍負茅簷月
強賦荆州學少陵
王持中讀余近詩䟦以五絶因次其韻
秃髮敢言文字工半生端在羈旅中君詩底物似妙麗
墮蘂起舞春濛濛
羇臣未覺詩無敵老境誰言思不羣自有阿持提律令
且看山衲度江雲
我句如許一生過君詩政應萬人傳但言寒温置餘語
可是從來子敬賢
摩挲飽腹看飛鴻脱屐海門篷底風君方著足登飯顆
嗟我老矣無由同
一錢無有但覓句百事不聞知讀書投荒歸來老將死
要聽孤猿聊荷鋤
次公卷韻
故人已去逐飛蓬醉墨新辭手自封欲識暮年魂斷處
從今不忍聽霜鐘
龜山道中
久著南冠殊未癡長淮水暖鱭魚肥更無一點蔫紅在
只有楊花作陣飛
高郵阻風
磊磊長蒲穿巨魚蠏𧑃如臂米如珠端憐不死與飽飯
一噫真成戲老夫
至南京道中尚有鶯聲
投老長亭更短亭翩翩楚柂正關情黃鸝要是知人意
猶作他時求友聲
題鳳林園圖寄曾公卷
老分符竹髮疎疎手把南徐一紙書端恨相望隔函谷
故應時展鳳林圖
聞鶯
長堤一千一百里榆莢楊花照眼明十載投荒真作夢
却憑烏几聽鶯鳴
次子方題游春圖韻
付與春風不復言箇中端有玉妃魂憑君細說梟盧事
暫借生香到酒盆
得友人詩因寄之
鳥語茅簷午夢回柴荆寂寂掩蒼苔落紅萬點春江綠
歸鴈空傳秀句來
將至宋先寄相之二首
樹底樹頭無落英晴鳩得得喚晚晴玉芽方入小分盞
故有鶬鶊來一鳴
清洛日日換好懷飛英又掠帆影來說似同行木上坐
眼中阿相安在哉
寄公卷
荻花楓葉秋江晩底事扁舟不肯留濁酒共沽清夜月
空餘小字落滄洲
過宋呈曾公冕
團欒棗熟官焙竒澆我清秋鴈鶩池絶聞人說宋城令
真是南豐僕射兒
呈陳尚志
歲月怱怱催白髮風塵漠漠敝青衫早晚扁舟逐孤鴈
一江秋色掛吴帆
李氏園詩
池面輕風卷碧羅殘英寂寂委微波暗香又逐落英去
奈此疎雲淡月何
今朝
今朝天氣撩老夫紅杏一枝那可孤端湏羯鼓與判斷
世上久覺無花奴
謝曹公善酒
歸來脱帽但蒼華一叚風流屬外家猶有故時從事在
銀鈎仍落小流沙
二月二十九日作
屋頭瀾翻聞布榖驚怪兒童問餳粥争向衡門插柳條
要遣老子知炊熟
二月三十日作
鵓鴣端復喚雨來韻此朱朱兼白白試問游梁餘幾錢
今朝且作官寒食
晚飯龜山
半生藜糝只麽過鐵作脊梁真自強偶煩衲子分齋鉢
慚愧龜山春笋長
四月十五日飯于因勝
老子端有衲子緣獨喜時時聽三下莫向諸方說久參
白頭且結淮南夏
偶懷普照經寮附火寄夷白老
北湖頭白懶覓官只辦諸方尋衲子要擁經寮一丈爐
煩渠好作來蘇水
賈動之盍簮堂紅梅欲發作此問訊
江南風雨餘幾信有底淮南春事遲憑君料理玉妃面
快作酒紅生暈時
探梅
梅花元不怕春寒想見垂垂雪作團藤枝芒屩猶堪在
試為吾人料理看
郁李甚開其花如雪以珍瓶貯之
玉妃春行不落莫授館獨有青玻璃是身未辦墮雜染
高自標致真希竒
歸途口占
九年脚不踏梁宋踽踽歸來成靦顔禿髮羈臣端飽在
淮南天遣米如山
圃田道中牧馬
不復硉兀如堵墻索河水甘殊未央天工作意與一飽
端是今年春草長
流光亭
疇昔九死干典刑誰言復過流光亭關河向人兩鬢老
敢與楊柳論青青
題劉常梅
生憎長紅涴淺白只有疎影連暗香憑君且置風月事
一笑姑為時世粧
戲嘲壁上畫軸
寒林淡墨人争看對面竒峯孰會心可是世人唯識假
只緣清景少人尋
賦魏相之所收花光老小景
湖北湖南天水寬道人付此一毫端魏郎得之不自供
要遺西山老眼看
又畫嘗醋翁
石先戲作忍酸相未信從來嘗醋難頭毛鬅鬙面白皺
老夫笑作嬰兒看
又再至山陽作
楚州白菘大於臂天乞吾曹作好春北湖食來如食肉
塔裏僧伽不笑人
清谷水煎茶
快燒銅鼎欹胡牀邊頭初試蟹眼湯竟陵谷簾定少味
喚取阿羽來說嘗
蘭臯煎茶
掠水纖纖紫燕斜聊憑烏几竚幽花今年未識雲腴面
且撥去年官焙芽
寄夷白坦然二首
夷白不應忘北湖住持事繁無近書北湖頭白更饞相
何日從之聽木魚
北湖飯飽初不知惟見從來方朵頥天公大似撩我軰
不遣細和䕫州詩
奉聖念老得法於大通禪師游行十年歸以其
法接引晉人北湖見而喜之贈一絶句
從教白浪長浮天脚跟飽踏吳江船晉人初不知祖令
拍手施與龍山禪
簡航禪師
縱横古帙散䋲牀卧對疎簾卷夕陽春去殘花已無跡
娟娟新綠上篔簹
右恪畫醉僧
倒街卧路誰復嗔粥魚齋鼓強喚人莫疑只今五斗醉
要會從來三昧身
夷白
夷白諸法只麽會不作竒竒并怪怪人來施與僧伽禪
事到付之彌勒袋
又偶作寄夷白老
去年臘雪一尺圍著處梅花如許肥道人定復有幻法
莫遣都梁萬點飛
坐睡
白灰如雪麒麟紅一老已打齋時鐘衲子末來且坐睡
蒲團與我作新冬
舟行坐睡
撩天鼻孔蟠雷車世間諸法種種壞飽參飯後蒲團禪
北湖端為第一代
絶句二首
華館相望接使星長淮南北已休兵便須買酒催行樂
更覓何時是太平
滿船買了洞庭柑雪色新裁白苧衫喚得吳姬同一醉
春風相送過江南
詩餘
秦樓月(送别)
悵離闋淮南三度梅花發梅花發片帆西去落英如雪
新秦古塞人華髮一樽别酒君聽說君聽說邊笳征
鴈隴雲沙月
江樓令(晚眺)
凭欄試覓紅樓句聽考考城頭暮鼓數騎翩翩度孤戍
盡雕弓白羽平生政被儒冠誤待閒看將軍射虎朱
檻瀟瀟過微雨送斜陽西去
虞美人(對菊)
真香秀色盈盈女一笑重陽雨不應解怯晚叢寒眼底
輕羅小扇且團團吳雲楚雁渾依舊更把金英嗅鮮
鮮未恨出閨遲自許平生孤韻與秋期
前調(送晁適道)
夜寒閒倚西樓月消盡江南雪東風明日木蘭舡想見
陽關聲徹鴈連天斜斜洲渚溶溶水端負青春醉平
安小字幾時回空有暗香疎影隴頭梅
前調(泛舟東下)
從來強作遊秦計只有貂裘敝休論范叔十年寒看取
星星種種坐儒冠江湖舊日漁竿手初把黃花酒且
憑洛水送歸船想見淮南秋盡水如天
前調(寄濟川)
烏皮白㲲西窗暖種種霜毛短小春何處有梅花想見
水邊籬落數枝斜殊方他日登樓句好在孤吟處五
年拚落醉魂中試覓酒壚陳迹問黃公
減字木蘭花(寄田不伐)
星星素髮只有鳴笳樓上發看舞胡姬待得平安探騎
歸故人漸老只與虎頭論黑妙懷抱難開快遣披雲
一笑來
梅花未徹付與團團沙塞月端欲捐書去乞君王丈二
殳貂裘錦帽盤馬不甘青鬢老底事偏衣細草平沙
看打圍
河西春晚獨有柳條來入眼塞水斜斜不道欺寒紅杏
花邊笳初發與喚團團孤塞月鴈響連天誰倚城頭
百尺欄
前調(寄真寧)
團團璧月今夜廣寒真秀發何處吹笙催得清霜滿鳳
城淮南好夢鏡裏星星還種種猶記銀床曾為涼州
喚玉觴
淮天不斷點綴南雲秋幾雁白露沾衣始是銀屏夢覺
時别離懷抱消得鏡中青鬢老小字能無頻寄長安
一紙書
斑斑小雨初入高梧黃葉暮又是重陽昨夜西風作許
凉鮮鮮叢菊只解雕人霜鬢綠試傍清樽分付幽香
與斷魂
前調(簡天牖)
九年離别夢裏相逢端怕說携手河梁鴈噭淮天如許
長驢魚正美白髮季鷹聊啓齒後夜江干與把梅花
子細看
前調(貽亢之)
淮山清夜鏡面平鋪纖月掛端是生還同倚西風十二
欄休論往事投老相逢真夢寐兩鬢疎疎好在松江
一尺鱸
滿庭芳(立春)
聲促銅壺灰飛玉琯夢驚偷換年華江南芳信疎影月
横斜又喜椒觴到手寶勝裏仍剪金花釵頭燕粧臺弄
粉梅額故相誇隼旟人未老東風嫋嫋已傍高牙漸
園林月永疊鼓凝笳小字新傳秀句歌扇底深把流霞
聊行樂它時畫省歸近紫皇家
前調(九日)
玉壘尊罍清秋關塞政宜催喚香醪凉風吹帽横槊試
登高想見征西舊事龍山會賓主俱豪求羣鴈凉生畫
角紅葉聚亭臯南州應好在長關夢眼天際雲濤有
一簮黃菊兩鬢霜毛快把金荷共倒凝望久只遣魂銷
君須聽新翻宴樂餘韻響檀槽
木蘭花慢(雷峽道中作)
儘晴春自老乍翠巘出清流望杳杳飛旌翩翩戍騎初
過邊頭幽花尚欹短岸漸鳴禽喚友遶行輈端有雕戈
錦領竟馳騕褭驊騮凝眸鴈入長天羌管罷隴雲愁
共解鞍臨水雷驚電散雪濺霜浮玉觴正風味好對幽
香墮蕊且消憂莫以綸巾羽扇便㤀綠浦滄洲
醉落魄(梅花)
梅花似雪賞花記得同歡悦更闌猶自貪攀折不怯春
寒須要得明月如今月上花争發疎枝冷蘂對離缺
人心只道花争别不道人心不似舊時節
前調(又賞殘梅)
梅花褪雪賞心莫使慵歡悦大家且恁同攀折餘蘂殘
英偏稱淡籠月當初相見花初發如今花謝人離缺
一年又比一年别惟有花枝只似舊時節
踏莎行(晚春)
一片花飛青春已减可堪南陌紅千點生憎楊柳要藏
鴉東風只遣横笳怨看定新巢初憐語燕遊絲正把
殘英罥酒樽也會不相違風光本自同流轉
鷓鴣天(曾丞相誕日)
永裕英雄際會時垂天鯤翼逐雲飛退朝日上青花道
催直霜零赤鴈池鳴漢履侍唐眉渭川莘野晚追隨
歸來仍對金鑾老三峡詞源氣未衰
作賦丁年厭兔園紫薇深鎖九重關花墩屢賜清閒燕
文石難忘咫尺顔煙外屐水邊山綸巾羽扇五湖間
自憐季子貂裘敝來與機雲相對閒
衮繡三朝社稷臣舊調元鼎斡洪鈞垂紳屢轉龍墀日
接膝潜回黼座春金鑿落玉麒麟鳳鳴良月慶佳辰
巨鼇行聽扃華禁又起商周夢卜人
雨中花(詠揚州梅)
夢破淮南春信漸入江梅暗香初發乞與横斜疎影為
憐清絶梁苑相如平生有賦未甘華髮便廣寒争遣昭
華驚怨詎妨輕折揚州二十四橋歌吹不道畫樓聲
歇生怕有江邊一樹要堆輕雪去去苦無歡事凌波空
有纖韈恨無好語何郎風味定教誰說
紅樓慢(贈太守楊太尉)
聲慴燕然勢壓横山鎮西名重榆塞千霄百雉朱欄下
極目長河如帶玉壘凉生過雨簾卷晴嵐凝黛有城頭
鐘鼓連雲殷春雷天外長嘯疇昔馳邊騎聽隴底鳴
笳風搴雙旆霜髯飛將曾百戰欲擄名王朝帝錦帶吴
鈎未解誰識凭欄深意空沙場牧馬蕭蕭晚無際
聲聲慢(鳳林園詞)
林塘朱夏雨過斑斑綠苔遶地初遍葉底雛鶯猶記日
斜春晚芙渠靚粧紅粉閒旁高荷閒倚歌扇輕風起縠
紋灩灩翠生波面可是追涼月下清坐久微雲屢遮
星漢露濕綸巾遥望玉清臺殿白頭共論勝事要湏償
五湖深願南枝好有南飛烏鵲遶枝低轉
水龍吟(秋興)
秋生澤國無邊落木又作蕭蕭下澄江過雨凉飈吹面
黃花初把蒼鬢羈孤粗營鷄黍濁醪催貰對斜斜露脚
寒香正好幽人去空驚咤頭上綸巾醉墮要欹眠水
雲縈舍牽衣兒女歸來歡笑仍邀同社月底蓬門一株
江樹悲蟲鳴夜把茱萸細看牛山底事強成沾灑
