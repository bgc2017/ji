北湖集卷二宋吳則禮撰
七言古
魯侯以上巳日宴高陽偶成長句
羅幃繡箔凌蒼穹揚飛白雪初濛濛雲收海面吐朝日
漸射碧瓦光曈曨聊停隼旆駐雙節琥珀㶑灧黃金鍾
雛鶯乳燕弄清晝幽香薄暮飄殘紅遊絲芳草入望眼
天低旅鴈鳴嗈嗈溪深漲渌浮畫棟雨餘山色虚無中
修眉翠袖倚長笛五馬矯首嘶春風輕煙漠漠暝蘭檝
鷗鳥静不驚笙鏞玉堂念昔掌帝制文彩詎獨如醉翁
夜聽宫漏對蓮燭突兀萬卷蟠心胷雄辭妙語委椽筆
波濤洶洶來何窮法嚴義古跨兩漢磊落未許盤誥工
晚握銅魚坐虎帳錦衣鐵騎懸刀弓熊羆俯仰隨杖屨
棘門覇上真兒童葛巾羽扇姑自適指麾爼豆威羌戎
飲酣隠几騁談辯逸氣凛凛侔銛鋒氊裘辮髮豈足數
終使萬物歸埏鎔塞垣佳景寄新詠璀璨千丈垂晴虹
章江倦客謾歎息轉徙八極猶孤蓬登臨暫喜脱人境
安得健翮超寒空
二疏遺榮圖
飽聞疇昔設供帳祖道都門車百兩脱冠著屐良有人
五鼎一毛真邁往彭澤縣令亦勝流徑捐五斗因督郵
著書頗復恨枯槁臭味絶知殊二老龍眠一世論丹青
不數輞川王右丞丹青之引誠落寞世上只今無少陵
二疏妙致不可孤昔人亦作二䟽圖龍眠捉筆守圭竇
兒輩亦復知廣受昔人獨能圖二䟽圖以韻語至今無
丹青之引有句眼昨者少陵今隠居龍眠平生有妙思
筆如周商鐘鼎字二䟽之迹定不磨照人真若前日事
寄尚志
孤城慘淡臨寒水戰馬不收眠隴底戍鼓吹角夜迢迢
霜月徘徊夢驚起遥知横槊興方新綠入沙場細草春
憔悴誰憐蘇季子貂裘空復敝黃塵
寄韓子蒼
忍饑徹困聊上書世故如許可復耐孔兄有底喚不來
人意政緣俗物敗撑腸一鉢十方糜要是堅持衲僧戒
失身文字因果中黃髮猶還毛穎債
寄天牖元翰
嗷嗷沙磧鴈鳴初淮南已復憐春餘梅邊白雲莫謾好
桃底紅雨嗟何如今者無端近戎馬遠方不復呼籃輿
江頭也有東橋竹作報獨少將軍書
田不伐玉磬歌
田侯玉磬何瑰竒吳子見之俄朵頥宣王石鼓氣忽喪
摩挲篆刻還嗟咨作止休論惟柷敔曾窺兩階舞干羽
常臨罍洗薦清廟獲邇天球親簋簠緬懷戛擊良匪遥
少師汝曹疑可招老儒詎復知肉味惝怳便欲聞簫韶
正聲初滛器益訛九州漸漸嬰兵戈鬼神憤惋莫得秘
直恐世上遭詆訶田侯憫我形影孤明眼常云絶代無
是事寧殊衲衣底啓齒須逢袒臂胡即今陛下聖且仁
律吕從來惡奪倫克諧八音有䕫在獨驚堯顙如高辛
人間詎覩荆山璞碔砆難言合雕琢憑君持入古銀臺
似說太常修雅樂
聽梁聖民家琵琶
宫樣纈羅舞袖長纖眉巧學時世粧薰爐夜燒司衣香
酒杯到手天雨霜檀槽徐作春雷轉龍紋撥打黃金面
梨園妙處世不知為君弹徹霓裳遍淮南日日花信風
新聲投老愛輕攏試與小桃催小紅
送曾公善赴定武
關河落落孤鴻飛燕然山南霜草齊邊笳戍角自悲壯
千里不聞邊馬嘶刁斗夜急虎帳静皎皎隴月臨牙旗
轅門柳色壓毳幕鐵甲十萬真熊羆少年公子身許國
請佐帷幄辭龍墀屯雲漸對白玉斝密雪欲犯黃金羈
晚風蕭蕭近昜水想見懷古當傾曦連城笙鏞斷羽檄
往往横槊多新詩雙輪稍蹉隔前坂轉眄各在天一涯
吳鈎錦帶豈足贈寄聲但有長相思
以淮白寄公卷
淮魚潑潑初飽霜赬尾寧數河之魴即今誰獨可寄似
風味高徹惟曾郎曾郎結髮傍輦轂黃羊舊厭官厨肉
藜藿奚為便作魔九年雷繞羇臣腹羇臣曩者僕射兒
裘馬詎省論輕肥詩書堆牀四壁立疇昔裋褐操鉏犁
儂亦大是窮相人小黠不足癡無倫江南江北白月底
簸弄扁舟天不嗔正須晚菘冒香棖餘生要此一釜羹
别來曷如姑問訊看取老子終騎鯨
續百憂集行
少陵昨者百憂集但言兒啼四壁空羈臣即今百憂集
永痛母氏崩心胷疇昔罪臣投荆州板輿惴惴那得留
老人端已怕勞事况乃離别酸鼻頭荆州破屋冷似鐵
眼邊種種那堪說縳竹為瓦安得完往往稀間過霜雪
母氏癯然由暑熱喘卧十日遽死訣至斯極矣其予乎
每輙念此骨欲折九重陛下仁如天逢赦却上沙市船
飽聞荆江西江惡舉家性命實可憐餘生休論飯不足
今費君王嶽祠禄母氏棄我如許時殊方只有看雲哭
賀公吳語慎莫嫌渠自山隂一茅屋瘦妻稚子姑團欒
此叟堆灰未窮獨
伯時三馬圖
從來畫馬稱神妙至今只說江都王將軍曹覇實仲季
沙苑丞輩猶諸郎龍眠老人亦畫馬獨與三子遥相望
兩馬駢立真驌驦一馬脱去仍騰驤龍眠老人今則亡
嗚呼三馬誰平章北湖居士兩鬢蒼初無長吉古錦囊
飯豆不足將遊梁手持三馬三太息檣烏已復催船檣
題賈表之所藏九馬圖
龍顱豹股貌者誰將軍曹覇韓幹師權竒倜儻得殊相
筆墨真似沙中錐監牧攻駒張太僕曾令大奴守天育
豈如九馬百戰餘高氣硉兀初不除太宗結髮定天下
蹴踏九州惟九馬太宗廣顙復高鼻去驂九馬隨羣帝
將軍畫肉兼畫骨跼蹐長楸欲馳突為儂喚取拳毛來
要遣老儒雙眼開追飛細綺與輕紈可但殷紅馬腦盤
將軍拜舞矜絶藝兒輩于今說能事緬懷疇昔玉花驄
畫工如山貌不同將軍侍立遽承詔江都那得稱神妙
每嗟將軍嘗引見何人更上南薰殿褒公鄂公安在哉
淮泗羇臣想生面羇臣馬癖無與隣苦心阿遁真前身
生憎駑駘喜汗血歴塊寧須論一蹶賈侯射虎嗤猨臂
錦囊九馬仍瑰異終甘飽死聽奚官八鸞六轡君姑置
曾公卷誦陳子南昭亭詩因次韻
君不見唐時畫馬曹將軍肯道江都也絶倫又不見即
今陳郎論句法頭頭未背少陵人往時屢費曾郎酒作
意澆潑昭亭春一丘一壑正著相慎勿來喚天公嗔
從貫道求雙幅圖
江郎平生筆五色戲遣秀句為竒石好絹自作凌亂光
萬里須論才咫尺大兒小兒何足誇右丞北苑有等差
孤舟自横天拍水江南江北多雲沙
和蠟梅詩
江邊一樹垂垂花酒杯曾覓黃公家誰教五出作黃蠟
六出休論屬尤物鼻端有竅儂自知羣兒空誦詩人詩
天公與花不與葉要遣孤芳作超絶緬懷南徐江上山
醉入梅花海中眠梅花亂落青鳥去大是天公送君句
天公定不辜吾人蠟梅句法聊付君禅牀僧几夢吳越
煑菜從來滿齋鉢
從王謹常求墨戲
阿常為官真拓落胸次平生著丘壑權竒突兀要舉似
毛穎從來有能事老子於此興不淺孤鴻斜日秋江遠
忘懷丹青以句鳴只數輞川王右丞
偶作呈曾存子
北窗永日捐羣書自憐所得才腐餘東風吹花欲爛漫
強自羈縶同轅駒曲肱静聽百鳥語圭竇甕牖思吾廬
遥憐春水帶刳艇歸鴈已應辭五湖
呈王濟川
鵓鴣争鳴燕方乳飛絮忽來縈短麈眼底桃花且向人
薄暮東風卷紅雨江南春盡水如天誰呼艇子石城邊
急觴到手聊一噱識字須悲有投閣
謹常以墨戲見遺作此答之
吾人著作翰墨場得此三昧惟阿常平生韻語真戲劇
化作輪囷抱孤石胸中塊磊安用澆端要吐出驚兒曹
疇能與渠辦兹事喚取從來管城子
知府毛公顯謨以詩寵還書軸謹次嚴韻以叙
拳拳服膺之萬一
天邊疊巘雲濤外南人啟齒北人怪給事筆力鼎可扛
九鼎初如一毛細曲肱左省清夢餘長江拍拍天一隅
後車聊載高陽徒行復持被承明廬即今司業誰姓蘇
還能辦人酒錢無生憎枯槁屈大夫金盤鱠縷日可須
公也慎莫言歸歟美姿要作凌烟圖
貫道惠其所作屏料理為大軸題之以詩
李成既死作者誰元豐以來惟郭熙江郎遽出繼二老
自有三昧非毛錐江郎挽弓要射虎心醉覇陵石飲羽
論交一世越與秦白眼終甘守環堵君不見昔者崑崙
方壺圖筆墨妙好絶代無十日五日歲月徂豈如江郎
咄嗟雲出岫石上松老楓樹枯
郭因芍藥洛中本
粲粲忽來紅粉晚故入吾人醉時眼吾人宿昔翰墨場
消得文君作小粧莫遣邊頭風雨惡驚破文君夢伊洛
孤芳勝韻明年春坐中誰作伊洛人
不伐寄長短句因答之
安得不教青鬢老飛雁年年太行道低吟一曲歎疆場
獨遣老子驚絶倒句法吾人莫細論天教阿傑解玄文
衡門飽飯脱兩屨此事玄文初不與(伯傑不伐子於太玄有悟處故及之)
懷子西
眼邊寒策良可親我曹齪齪渠笑人青鞋布襪有能事
喚取子西來細論老夫箇裏得妙解挈挈獨提彌勒袋
他日還炊何許糜只今且煑南徐菜八年吳頭并楚尾
痿痿羸羸飢不死端無一物娱此生天公乞與毛錐子
莫嗔朱顔漸殊故且以麤言作依處幾時雪片似車輪
著屐梅花海中去
小雨倦出懷介然
北風吹雨鳴船篷高岸泥滑愁老翁少陵病骨端欲折
扶杖無因尋贊公贊公從來懶剃頭破衲未禦寒颼颼
東窗朝日會晴好共看雪霧翻茶甌
戲作簡朱天球
江頭雪花一尺圍不妨屋角梅垂垂江頭三日浪簸船
不妨老子被底眠權竒突兀衆所嗔大是箇中英特人
何曾論渠破與墮餘生且辦擔板過嗟我星星復種種
四十八年環堵夢君看後省粱肉盤只似蓽門葵莧供
莫云儂詩太愁絶半世全凴毛穎脱熟處難忘却自嫌
面目堪憎為饒舌腐儒諸方飽行脚習氣偶存言語縛
獨憂湯餅喚睡魔背貼蒲團鼻雷惡拈時勿著文字相
肯對癡兒誇伎倆屈宋真眼向前會阿球端知有此事
江邊簡新之
青鞋布襪茲何時江邊杏花渾欲飛銅鉼恰受斗酒許
亟呼長鬚令抱持要尋楚郎與啟齒有底鵓鴣鳴不已
解事提壺却喚人兩脚尚輕聊爾耳楚郎天生五車書
以錐畫沙絶世無窮年飽喫衲子飯粱肉臭腐寧關渠
衛家一兒誰復似更遣韻語論胷次獨付匡山教外傳
端合從之問竒字白髮南徐羈旅臣江湖幾載捐冠巾
且扶瘦籐隨行好安能齪齪守煆竈
同李漢臣賦陳道人茶匕詩
諸方妙手嗟誰何舊聞江東卜頭陁即今世上稱絶倫
只數錢塘陳道人宣和日試龍焙香獨以勝韻媚君王
平生底處虀鹽眼飽識斕斑翰林椀腐儒慣燒折脚鐺
兩耳要聽蒼蠅聲苦遭湯餅作魔事坐睡只教渠喚醒
豈如公子不論價千金争買都堂胯心知二叟操鈐鎚
種種幻出真瑰竒何當為我調雲腴豆飯藜羹與掃除
箇中風味太高徹問取老師三昧舌
紅梅
楚州紅梅如許紅作魔猶有幾信風天公笑人但飽飯
不辦青春看花眼呼兒徑買北湖酒澆我瀾翻說詩口
莫教一片飛黃昏喚取百舌來細論
題鍾隠簡寂觀圖
飽知阿隠有妙處未負從來丘壑謀徑呼管城辦能事
長江貼貼仍晚秋白頭故作西河夢獨遣老眼酬南州
邊笳牧馬豈不好平安火過消人憂
阿坰以歙鉢供太希先偶成
君不見上公之鼎烹養牛高足巨耳誰與儔又不見便
便瓦釡煑黃獨媚此枵然轉雷腹養牛大嚼良快意老
儒那有王侯鼻黃獨飽火正可憐自捉長鑱寧用錢太
希先阿坰贈君北湖歙州鉢天遣吾人箇中活撑腸等
取一生足養牛何曾異黃獨要須以鐵為脊梁才可提
渠示諸方應笑連牀並頭顱五更戢戢聽木魚太希先
爾時勿作隨堂解真是窮年粥飯債羈臣白髮無住著
瀹腐舂陳殊未錯客來摩挲渾不嗔慎勿觸我紅麒麟
南徐祖令儂自知雪打西安嘗豆糜
次公采贈太希先密雲團韻
道人祝融屩胡為墮南州都無作相但粥飯平生衲被
姑蒙頭曾郎手中大圓鏡朵頤贈之非暗投快燒銅缾
作蠏眼鑄成八載心如抽吾行踽踽飽閱世葵莧獨與
衲子游君來適逢小搖落水天拍拍團滄州喚醒北固
龕底夢擬披袈裟上扁舟且澆玉川七椀句仍洗船子
三寸鈎摩挲正焙連城璧少林老僧初不識他時一笑
示靈源五百比丘端失色幽叢鮮鮮凉雨餘亦有黃花
净供無知渠肉團久炯炯玷翳渾滅如大珠
贈希先
太兄遠從方廣來緊打脚綳帩草鞋堂頭老人未相見
道眼心知如覿面山間五百大弟子僕射魯公辦能事
且燒湯鼎試中&KR0893;憑仗阿先歸舉似叢林梁棟權與洪
戲為韻語亦復工曾參陶謝得一滴漆盂蔬筍要洗滌
白髮佳縗只要閒夢想連牀六尺单豈徒衲帔痿羸坐
共守團爐黃獨火
次坰韻
北湖先生作許癡閉門覓句嗔人知日炊官米著處飽
獨憎飯頭行飯遲天教五車與癯瘦大笑阿蒼如瓠肥
小糟秫糜已溜溜老子捧甖聊朵頥
次子蒼寄余清老韻
從來三仕及三已總落道人坐定裏滑稽社中黃髮將
詎與阿朔論輩行平生芋魁曾未錯粱肉寧殊腐腸藥
百年兀兀且飽睡夢事有無渾不記久甘袖手菩提坊
餓死肯踏狙公鄉山林誰云跡如掃天乞江湖娱此老
癯然且喫諸方飯汝自矻矻儂晏晏坐聽木魚人笑癡
政復朵頥成屢莞要隨煙霧入窮溟或置一牀如淨名
生憎阿秦六國印蒲團禪板猶關情眼邊雖言有黃卷
絶知口不談書傳舊拈槌拂吾已許喚取渠來姑語語
相望幾時懷抱惡白玉為丹堪咀嚼且試車聲銅鼎湯
瀹茗徑可撩枯腸此言何可束高閣自謂過之一丘壑
次天啟贈淨名吳道人韻
君名詎要書黃紙兒曹安能相汝爾平生胷中著丘壑
何曾輙作數日惡看渠老死争名場肩摩轂擊非儂鄕
從來俗子貪著帽露頂心知寡同好可不與飯惟有卿
白眼未分遭題評蘇郎六印蠶作蠒劇飲濁醪適吾願
此事未容人遽知百醜千拙人笑之勝處豈徒論得髓
覿面端如傳器水典刑真有阿度風世上眼目無王龔
滄波老樹我亦愛聞說津頭有船賣斯人要是江左人
逕入坐牀寧肯嗔星星種種旋非故禪板蒲團只如許
次朱天球贈吳茂先韻
暮年挈挈儂與君端覺高歌有鬼神平生王恭無長物
此事逼人殊咄咄戲談韁馬決鼻牛夫子大是孫殷流
休言他日隨計上且看南徐拍天浪阿球高氣寧用論
為卿三倒實飽聞眼邊詎肯作懸特葵藿撐腸方自嘿
屋頭雲錦秋水明兀然隠几渠寧貧詩書撩人姑把玩
只與毛錐為老伴紅塵著脚笑參差索食祖仁那更疑
於世無堪大瓠種獨可剖心如叔仲江湖作意從之遊
老夫頗欲學操舟清言解頥未云已兒子屢驚雷遶齒
好事誰過揚子雲一樽聊與細論文政須林宗巾角折
仍要時時見顔色
無著有還玉澗之意作詩留之
淮山誰言鈍滯人沙鴈求羣正如許先生掉頭嗟奚為
要著行纏抱琴去徑須摺折楖栗杖我曹窮措有妙處
時時覆鉢過橋來白頭看打僧伽鼓
無著復欲去再作此留之
都梁日日招吾人梅花已復矜小春胡為要隨白鴈去
莫起此念僧伽嗔彈琴幾時鬢毛脱端是天教箇中活
僧伽初不負先生久辦淮山作衣鉢
坰邀公卷煎茶
阿坰手持都堂胯(按宋姚寬云茶之極精好者每胯工價近三十千唐庚鬭茶記茶不問團)
(胯要之貴新周必大集以詩送北苑八胯胯字皆从月不从金原本胯誤作銙今改正)百千硨磲
未論價渴心知我生塵埃故遣一甌官茗來上方井水
絶世無中&KR0893;谷簾定庸奴徑當澆汝三尺喙要著胸中
萬卷書外家典刑有諸老封胡羯末端復好皎如珊瑚
在琳房况迺薰以正焙香阿坰性獨愛文字望見俗物
輒走避雖然此事已可久莫負從來鐵御史
用介然所惠石銚取淮水瀹茶
吾人老懷丘壑情洗君石銚盱眙成要煎淮水作蟹眼
飯飽睡魔聊一醒僧伽孤塔何亭亭試喚僧伽真肯譍
擬向小陽買白菜圍爐爛煑北湖羹
贈江貫道
即今海内丹青妙只有南徐江貫道孤峯疊巘真自竒
老樹滄波亦復好扶杖時來問麴生戲捉毛錐吾絶倒
龍眠居士喚不譍世上從交韋偃少一生管城良有味
彈琴寧論老會至時調白羽臂烏號楊葉曾穿有能事
獨憐老子跛跛歸故遣七絃聲作雷老子從來知賀若
為我剩彈烏夜啼
贈醉吟先生許體之
種種未似哦北䆫頭頭不如喚酒觴論文處度過裴迪
覓句介然真佛光曲肱飽作南山夢提鉢徑坐僧伽床
時時裹脛著兩履盱眙城底淮聲長(裴廸佛光樂天友也體之晚得處度)
(介然二友自以為社中人無媿白老也)
贈江器博
先生行年今七十植杖端如孤鶴立江天小雨作許竒
洲渚横斜鴈行濕先生隸法老更精未要中郎作典刑
筆含鍾鼎小篆意啟齒要須斯與冰先生宿昔愛彈琴
不愛越琴愛雷琴摩挲龜背蛇蚹紋太和欵識尤出倫
先生真已棄百事舊參堯典舜典字端有江湖著老儒
笑大耳兒長結眊學書初不論永和書到石鼓才不磨
不見吏部石鼓歌往載安得數駱駞
贈元暉
南宫先生晩為郎學語小兒說元章屋下架屋安足數
突過鍾王妙如許平生韻語何處有瀾翻舊識論詩口
不落鈐鎚或自憎舉似癡兒真敝帚誰當料理晉馬曹
詎復酬荅視愈高憑君快寫拄板相政應頰上加三毛
阿暉詎獨愛竒字徑割全牛烹大胾筆墨須論顧陸間
豈止遠過楊契丹痿癯我作老摩詰惟子堪任來問疾
是事且置默然坐舌端種種一時墮
贈子發
金銅仙人辭漢歌近時作者嗟誰何王侯之種合瑰詭
君復鼻高胸塊磊著身丘壑謝幼輿此事端憐卿輩無
口譚名理脚穿屐手捉毛錐家四壁平生三尺古錦嚢
掉頭不愛尚書郎飽知得句要得眼肯道挽弓須挽強
老夫天與羈臣骨大笑癡兒曾咄咄折牀舊喜存烏皮
渴釡初欣識黔突未辦澆渠酒一尊藜羹且可細論文
政思横說與豎說莫廢本來微妙舌
竹爐次韻
薰爐好妙非吾欲古銅惟憐鼎三足手中一瓣非碌碌
傳語此君驚世俗快燒篤耨置一牀枕上齁齁氣味長
似是馬曹真未會不喚此君聞妙香
又次竹枕韻(分寧猫竹為之極竒妙)
銜蟬慣惱平頭奴遥取魚肉豐其膚胡為掉尾懶相乳
化作青士形已枯試拈支頭當陶瓦不許卞璞登氍毹
猶能攫拏翻鼎無踞視穿墉疑欲圖涎流潑潑穿長蒲
夫人一笑呼與娱摩挲初欲論夢事有底耽耽而睢盱
偶從蠻籐落吳會鄊縣直過青草湖老夫得此良自稱
熟睡不管癡兒呼
已老
北湖居士端已老後日懸知有老壊此生何處辦庵糧
忽然老壊可復柰不如罷讀瞿曇書二時粥飯學予餬
都無筋力堪井臼睡起飽聽鶬鶊呼
坰請作棗飲詩
阿坰自說棗飲法請我試吟棗飲詩手提北湖折脚鼎
北湖見之已解頥罌粟作腐杏成酪來問白蘇儂飽知
他時携去尋衲子通紅更撥騏驎兒
即事
先生寧負虀鹽口歲歲來沽春社酒好事晴鳩喚睡醒
與人榖榖論花柳白頭強作懷抱寬我曹未辦憎儒冠
不知無米知覓句大似騎驢杜工部
寒食
正憎風雨暗炊熟朝日似為寒食晴樹頭樹底作許好
舉揚春事憐音聲聊呼上坐行飽飯著處小立惟青青
更無花片近老眼快遣鶬鶊來一鳴
北湖飽飯徑寢頽然甘甚殆疇昔所未有也作
此以示阿坰
讀書聊爾只欲眠半世浪比邊孝先白頭來煮阿弓糜
偶然甘寢如許竒醍醐酥乳無上味方我飽眠方掩鼻
諸天種種妙伎樂方我飽眠堪作惡北湖久參真法器
老年端入睡三昧齁齁休遣鶯喚醒妙處只今兒輩聽
已至都梁簡介然時介然欲至城北而食言
擊舟落尾端復佳獨恐幽人費招喚老鼻行參宴坐香
晨炊飽喫連牀飯巾邊白髮已星星霜底黃華猶粲粲
從來一事大因緣塔裏僧伽為儂辦
徐八聖猷碾茶有作因酬之
北湖老矣不事事日割黃羊分大胾底物堪澆塊磊胸
即今鬭焙惟高峯邊頭那知見阿八端笑吾人號癡絶
喚取阿八來細評沙泉水甘似中&KR0893;
由刁園步至因勝求浴
鳥聲已迎一百五野逕微行誰復嗔放飯要穿花底屐
捐書聊著頭上巾老夫踽踽只白眼爛蘂細細徒青春
憑仗石槽三昧水浴茲從昔無垢人
有懷介然偶作因記之
介然平生三隻襪意行跛跛復挈挈上堂懶把椎拂拏
却過淮來伴僧伽(時方自和州天寧歸)
