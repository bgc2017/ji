雁門集卷二
元薩都拉撰
送聞師之五臺
聞子初識面天涯任去留西風洞庭樹落日楚淮舟歲
月棕鞋底江湖竹杖頭丹陽纔洗鉢又入五臺遊
題北固山無傳上人小樓
甕城春寂寂石磴草斑斑倚杖高低月登樓遠近山百
年詩句裏三國酒杯間自嘆黃塵客來消半日閒
送石民瞻過吳江訪友
老友吳江去吳江水尚高一樽散鱸膾四月過櫻桃矍
鑠綠玉杖風流白紵袍西窗故人夜應是動揮毫
鍾山曉行
樓閣龍雲氣蒼茫第幾峰長風萬松雨落月半山鐘石
磴盤空險僧廊落葉重吾皇曾駐蹕千古說蟠龍
和學士伯生虞先生寄韻
白鬢眉山老玉堂清晝閒聲名滿天下翰墨落人間才
俊賈太傳行高元魯山獨憐江海客樽酒夜闌珊
投宿龍潭道林寺
倦遊借禪榻客意稍從容落日江船鼓孤燈野寺鐘竹
雞啼雨過山臼帶雲舂半夜波濤作長潭起卧龍
寄舍弟天與
鴻鴈飛南北關河隔弟兄水通鄖子國舟泊漢陽城落
木風霜下高秋鼓角清故人如有意為我道鄉情
送景南彦上人歸江西
登高傷遠别鴻鴈幾行飛萬木江頭落一僧船上歸故
山秋嶂遠殘日晚鐘微亦有同袍者多應候竹扉
偕趙逢吉避暑石頭城日暮余歸逢吉留宿山中
次日寄逢吉并長老珪白巗
竹下一僧坐城頭獨客還星河下平地風露滿空山犬
吠松林外燈明石壁間故人借禪榻心共白雲閒
鳳凰臺望祭進士鄭復初錄事
已矣鄭錄事功名與願違鬚翹如插戟體弱不勝衣白
日長江去青山何處歸崇臺三酹酒目斷鴈南飛
夜宿昇龍觀
舊日宸遊地朱欄護輦紋龍飛九天雨鶴夢一龕雲神
火丹爐見仙音客枕聞殷勤謝道士深夜禮茅君
秋日雨中登石頭城訪長老珪白巗不遇
石頭城上去紅葉雨紛紛半日不見路四山都是雲魚
龍隨水上鐘磬隔江聞遙憶南莊叟天寒補衲裙
同朱舜咨王伯循登金山妙高臺
幾年無此客同上妙高臺落日地中去長江天際來英
雄成往事歲月付銜杯無限登臨意舟人莫重催
寄御史王伯循
曠達王夫子才高早避名昨離建業水今住廣陵城有
酒從人飲無田藉筆耕竹西燈火夜誰識繡衣行
九月七日舟次寶應縣雨中與天與弟别
解纜不忍發船頭雨濕衣汝兄猶是客吾弟獨先歸行
役關河遠虚名骨肉稀如何淮上鴈不作一行飛
泊舟黃河口登岸試弓
泊舟黃河口登岸試長弓控弦滿明月脱箭出秋風旋
拂衣上露仰射天邊鴻詞人多膽氣誰許萬夫雄
送南臺從事劉子謙之遼東
往復一萬里嗟君已兩行朔風吹野草寒日下邊城策
馬犯霜雪逢人問路程歸期在何日應是近新正
錄囚河間還司送憲使韓仲宜調山東
一想分司日人生類轉蓬同行三伏盡此别幾時逢雪
竇泉花白霜林柿葉紅山東好風景少駐莫匆匆
苦雨水溢呈憲司諸公
病客如僧懶多寒擁毳裘三山一夜雨四月滿城秋海
瘴連雲起江潮入市流釣竿如在手便可上漁舟
立秋日登烏石山和楊子承
海國山西圍繁華坐消歇樓觀沉夕陽鴻鴈下秋色水
邊無麗人石上多古刻感此暮歸遲秋露滿山白
登烏石山仁王寺横山閣
千尺青蓮座煙霞擁地靈山川幾緉屐日月兩浮萍鳥
沒天垂海龍歸水在瓶深堂說法夜應有石頭聽
送觀志能分得君字志能與僕同榜又同南臺從
事考滿北還
登臺曾竝轡射策又同文八月中秋别三年此日分風
霜下木葉鴻鴈渡江雲無日不思我有詩還寄君
過采石驛
客路青山外鄉心落照邊潤煙浮野樹凉雨過淮天水
調誰家笛江帆何處船蛾眉臺上月今夜照孤眠
題焦山方丈壁和僧韻
故人不忍别野景亦相留白鴈寒沙月黃雲老樹秋風
霜侵客鬢鼓角入邊愁滿目關河興登臨倦倚樓
送李恕可隨王宗師入京
借得茅山鶴乘風飛上天江聲近九里客路已三千禁
闕紅雲上家鄉碧海邊待聞金馬詔復見玉堂仙
送莫秀才歸番陽
番陽秋水落白下買船還遠夢驚新鴈歸帆識舊灣打
碑過薦福攜酒看芝山却憶曾遊處清溪萬柳間
寄朱縣尹
纔入金川境行行望眼賖亂山迷驛路一水護人家地
僻民安業官清縣少衙江東賢令尹心地似梅華
寄石民瞻
京口石彭澤詩懷似鶴形蒼天容老徤白髮照江清夜
鼎薰雞舌秋袍織鳳翎醉扶綠玉杖應望石頭城
題舊縣驛
高樹日停午斜飛燕子風一身千里外孤館萬山中作
客辭家久聞人問歲豐村村桑柘柳羸馬厭西東
題江東精舍
長日重門靜幽居曲徑深開樽臨沼上移席就簷隂竹
亂鳥聲散萍開魚影沉能文李公子抱膝但長吟
題紫薇觀馮道士房
卜築長江上回峰晚更竒山村猿索飯竹屋鶴聽碁雲
護燒丹竈泉香洗藥池道人足高興不許俗人知
正覺寺晚歸贈益山長老
粥魚聲已罷日暮掩柴扉送客月在地出山雲滿衣燈
明聞犬吠松暗見螢飛深夜長廊靜多應獨自歸
次崔鎮壁間韻
木落歲時晏黃雲欲雪天買舟河下客立馬渡頭船野
迥風欺帽天寒袖裹鞭夜眠三鼓後曉發五更前
寄王御史
御史傳天語飛霜到海垠浙江潮似雪閩土臘如春孤
客見明月亂山愁遠人何時動歸興家有白頭親
送管元帥南征(此五首時本缺)
楚帆風一葉此去幾時還日暮漢江碧雨晴湘竹斑邊
聲連草木野色動荆蠻决策平徭後歸心北固山
過淮安暢曾伯都事幽居
萬事歸來好淮隂二畆園教兒書滿架過客酒盈樽野
水到門外漁船繫樹根除書下霄漢坐席恐難溫
又
幽居有眞趣何必在山村楚竹深藏屋淮河直到門釣
絲魚浪細書帙燕泥昏吟笑坐終日佳期誰與言
過高唐感事
殘雪覆碧草凄風吹未消王孫去不返魂魄又誰招往
事如春夢無人問早朝荒陵斜照裏松樹晚蕭蕭
寄省郎郭天錫
人道省郎好簿書清晝閒惟公不自喜忽爾要思還酒
債西湖路歸心北固山閒愁且抛却莫遣鬢毛斑
送金德啟之句容
元宵能幾日君去獨何心縣市春燈亂山村夜雪深鄉
情猶越分詩句盡唐音後會逢寒食晴光滿樹林
贈訴笑隠長老
佛宫天上有人世見應稀客遇鍾鳴飯僧披御賜衣青
春忘蝶夢白日說龍飛遙憶宸遊處金蓮照夜歸
都下同翰林諸公送御史尚遊題紫騮馬
御史紫騮馬今朝行且嘶遠煙芳草露細雨落花泥蹋
月飲淮水隨雲過汴堤遙思鄉旆日曉立聽朝雞
鍾山遇風雨
城市多驄馬清遊有幾人山靈飛白雨朝士說紅塵雲
起鍾樓暝桃開野寺春上人歸太晚誰主復誰賓
又
遊樂有深處豈知行路難山風吹馬倒松雨滴花寒丘
壑籃輿轉花臺石磴盤吾皇千萬壽曾此駐金鑾
龍潭送侍中田美中攜酒十里雪作
公子青驄馬追隨十里遙風頭雲葉凍酒面雪花消惜
别頻回首無因見舞腰君歸金帳暖無限可憐宵
送道士良豸冠還楚丘
淮水春帆動山城積雨餘南臺去千里北闕有三書白
下曾行馬黃河可膾魚廟堂公論在君去莫躊躇
寄習思敬
深冬殘雪夜醉卧玉山樓風勁銀箏響花垂絳燭流連
牀無客夢中酒失鄉愁歲月如流水憑高憶舊遊
寄中臺照磨子徵
中臺高百尺幕府得姚郎洗面風生雨鳴珂月照霜詩
成裁晝錦酒飲賜天香獨有無媒者臺城立晚涼
病起城東晚步
扶病誰同步尋幽思不羣逢僧穿竹去吹笛隔林聞山
勢浮雲合溪流野水分徘徊歸晚逕樹影月紛紛
次韻郭侍御
江左風流在長懷晉謝安愛山那厭世畏事却嫌官雲
霧天門遠風波世路難臺端有東郭白髮漆紗冠
寄士巗臺郎
薦士如君子文章立玉泥自登臺闕去不使簿書迷薄
俸無餘積長貧有病妻長安貴公子中酒聽鶯啼
送宣古木
鐵面小將軍旌旗照海門兵機出孫武膽氣走桓溫社
稷劎三尺乾坤酒一樽茫茫霄漢内此意與誰論
過賈似道廢宅
賈生亦何者此地起樓臺社稷無人物湖山養禍胎前
朝亡國恨遺跡後人哀落日空江上王宫亦草萊
送人之浙東
我還京口去君入浙東遊風物孤舟夜關山兩鬢秋出
江吳水盡絶岸楚山稠明日相思處惟登北固樓
送人
適意無南北相逢江海邊關山千里外風雨一燈前呼
酒友同醉論文子獨賢分襟在今日握手又何年
寄友
紫禁鶯花老京城四月初層樓開别酒小海出銀魚度
日輕肥馬朝天借蹇驢願言江海上亦有病相如
范僉事幽居
邑外桑麻長山中笋蕨甜兒孫薦時菓燕雀下晴簷芳
草生含路楊花飛過簾人頭似白雪對客口如鉗
病中書懷
半月閉門坐蕭然遠俗氛病中心似水門外馬如雲練
杵搗寒月香爐生晝薰興來覽明鏡太瘦小參軍
又
欲向江邊去何時理釣蓑城山入樓近隣竹過牆多春
甕浮紅酒晴池戲白鵝閒門且消病俗吏莫相過
大别山
落日在平地蒼茫吳楚秋人隨孤鶴遠天共九江流風
物吞淮海樓船下鄂州凭高一登眺不盡古今愁
元統乙亥余錄囚至滄州坐清風樓
晉代繁華地如今有此樓暮雲連海漵明月滿滄州歸
鳥如雲過飛星拂瓦流城南秋水盡寂寞採蓮舟
山中懷友
遠望空山裏天寒夕夢孤林昏行魍魎江晚變䕷蕪課
議難容我交遊重有吾論文輕咳唾問俗到耕鋤
又
天府超羣彦脩材復壯騰波瀾開白晝羽翼動蒼冥弱
質悲殊調明時欲獨醒應憐揚執戟寂寞太玄經
又
何事虚齋裏猶分苜蓿盤高林容偃蹇衆翼避扶摶黑
夜文星動青天劒氣寒終南山正好那得悔儒官
又
自是麒麟種卑栖又幾年故廬南雪下短褐北風前歲
暮山林瘦天高雨露偏惟應丈夫志未受故人憐
又
卓犖恒山秀相逢幾抱琴五年風雨别四海弟兄心嶺
外梅花遠山中桂葉深定知嵇叔夜高興滿雲林
又
洛社推年久清村照柿林春風何處客芳草獨行深遺
墨收秦刻新詩學楚音别離無一字目斷白雲岑
送唐卿御史
去去紅塵外秋光滿華嵩故鄉歸衣錦行路避乘驄未
覺長安遠眞成冀北空燕山一枝桂回首正西風
題劉山長雪夜板輿圖
板輿行樂處鶴髮儘鬖鬖人子誰無母劉家獨有男諸
孫嬉掌上阿母度溪南玉宇光連夜顔酡酒半酣
宿大横驛
燈火明沙渡牛羊過水西村舂干澗落野店四山齊桂
樹偏宜月人家盡向溪秋蟾莫相惱惟聽度關鷄
溪行中秋望月
去歲南閩客今年此日還中秋八月半一水萬山間皓
月飛圓鏡迴流轉曲環攜家共清賞何異在鄉關
遊梅仙山和唐人韻
城郭千峰合仙凡一水分顛崖懸鳥道亂石聚羊羣苔
井分丹水茶爐煮白雲肩輿萬松嶺有客訪梅君
又
絶頂尋仙跡寒泉照病容栖鸞多種竹愛鶴莫移松丹
藥人來乞山粳手自舂秋深霜葉滿麋鹿日相逢
又
仙人不可見借鶴過仙家夜卧千峯月朝飡五色霞祠
空風掃葉人去鹿銜花歸隠知何日分爐學煉砂
又
洞天何處是休日漫尋眞老鶴來迎客隔松長似人茶
爐敲火急丹井汲泉新風景秋過半烟霞晚更親
平川幽居
深隠雲林靜何須負郭田圖書從塞屋鷄犬亦登仙釀
酒尋仙术脩琴借藥錢閒過武夷洞來上釣魚船
又
九曲溪行盡平川隠者居看家留白鶴度竹借藍輿架
上多丹藥牀頭有古書漢廷論封禪應問馬相如
次王御史韻
江城連日雪騎馬欲何之老樹昏鴉集寒塘落鴈遲松
窗燈下酒竹屋夜深棋寄語王公子幽棲或可期
和吳贊府齋中十詠
焦桐
憐爾抱竒質無香已自焚材高初偶得音古更誰聞天
海空遺操冰霜見裂紋中官方煮鶴終得舍夫君
蠧簡
六籍灰寒久名山依舊藏漆痕微有字芸草欲無香後
死嗟猶及斯文豈遽亡世方珍貝葉掩卷一凄凉
破硯
巨璞何人鑿磨穿偶至今系文虚綠潤雨氣共玄隂瓦
礫開無異塵埃積轉深明光幾攜入往事復何心
殘畫
勝境不可得生綃餘舊圖丹青初彷彿塵土半糢糊蝴
蝶飛疑去波濤折轉無良工今豈盲為爾一長吁
敗裘
襲爾亦已久風霜兩袖穿甘從稚子笑未受故人憐雅
志逾前古深期及暮年纍絲今化盡念汝獨依然
舊劒
憶昔蛟龍劎提攜竟出門紅塵走馬處白日報人恩歲
月銅花澁雲烟牛斗昏凄然中夜舞回首暗銷魂
塵鏡
古鏡色如墨千年獨此留玉臺蟲網暗珠匣土花浮莫
笑塵埃滿曾令鬼魅愁蟠龍今已化雲雨夢悠悠
廢檠
不解照珠翠早同文字盟何年中路弃無復向人明宿
雨高齋夢秋吟廢館情相看幾今夕及此慨平生
斷碑
零落秋風卧何年破廟碑圖經愁莫載耆舊說頻移野
燒龜文失荒臺鳥跡疑遙知千載後拂拭轉堪悲
卧鐘
龍簴久摧折深埋奈爾何耕民誰睥睨野袖自摩挲雅
奏多年歇銘文幾字訛斜陽荆棘裏長伴舊銅駝
寄志道張令尹
淮南宣化閣相對石頭城二月風帆過滿江春浪生青
山行不斷綠野盡開耕令尹張公子兒童知姓名
送人兄弟相别
送兄南浦上情思兩悠悠昆弟難為别江山總是愁櫓
聲摇夜月帆影障寒流後夜相思處嗷嗷鴻鴈秋
玉山道中
積雨千峰霽溪流兩岸平野花多映水山鳥自呼名人
語隨鄉變官船帶月行江南數千里無處不關情
道中漫興
雲氣千峰暝溪流水拍橋竹溪泥滑滑榕樹雨瀟瀟曲
棧鈎崖角垂虹掛嶺腰山家酒初熟或事借椰瓢
又
綠樹鶯啼盡山紅映碧蘿一年春事了四月雨聲多閩
海夏無暑山田晚種禾遠人千里别歸思欲如何
哭同年進士李竹操經歴
進士如公少何期與死隣青山歸葬骨白髮未封親已
矣官三郡哀哉子一人送君螺水上嗚咽淚沾巾
又
此去成長别頻將雨淚揮空江片帆遠落日亂鴉飛白
紙招魂葬青山有夢歸雙親頭似雪塵暗老萊衣
偶題清凉境界
今日清凉境明朝劎水心酒堪消客况泉可洗塵襟佛
古荒苔蘚林深繁綠隂樵歌山路晚餘興付歸禽
京口夜坐
鐵甕城頭刻漏遲凉霜如雪撲簾飛雁聲墮地夢迴枕
月色滿城人搗衣塞北將軍猶索戰江南游子苦思歸
呼鷹腰箭從圍獵苜蓿秋深馬正肥
登金山雄跨亭
朱欄六曲倚高秋元氣茫茫日夜浮客去客來天地老
潮生潮落古今愁疎鐘水國前朝寺落日海門何處舟
更擬黃昏盡餘興却從燈火望揚州
寒夜懷京口韻
帝京久别夢相同鴻濛佳氣凌青空石麟銅雀動凉月
玉樓珠箔搖天風宫壺龍渴晚漏盡御街馬滑春雪融
繡衣貂帽少年子銀甕索酒蒲萄宮
馬上
秋水芙蓉淡淡粧平湖昨夜有新霜人間女子空自好
馬上郎君不暇狂十二玉樓多薄命三千客路盡他鄉
上林白雁無消息欲向何人寄斷腸
送管十班監憲除廣西宣慰使
持節曾臨江漢上分符又入瘴雲間花驄一日行千里
金虎三珠照百蠻露帳旌旗天接水星營鼓角月連山
九重應有平徭託日聽將軍奏凱還
偕侍御郭翰卿過鍾山大崇禧萬壽寺文皇潛邸
所建御榻在焉侍御索詩因為賦此
虎踞龍蟠王氣多雲深石磴碧嵯峨珠峰獨占金陵勝
寶地嘗經翠輦過花草舊曾沾雨露殿臺今已近星河
登高願效封人祝萬歲千秋保太和
寄賀天竺長老訴笑隠召住大龍翔集慶寺
東南隠者人不識一日才名動九重地濕厭看天竺雨
月明來聽景陽鍾衲衣香暖留春麝石鉢雲寒卧夜龍
何日相從陪杖履秋風江上採芙蓉
夜宿池陽石墨驛納凉溪橋文皇南幸江陵駐蹕
所也徘徊久之賦詩未就忽雷電晦冥風雨大作
急趨驛舍秉燭寫東壁時至順壬申五月
聖明天子南巡日尚想溪橋洗馬時雷電神光猶警蹕
草茅賤士敢言詩山河夜黑鬼神護雨露春深草木知
松栢如龍入霄漢行人謂是萬年枝
題劉渙中司空山隠居圖
放光峰下結茅廬光照山人夜讀書童子抱琴隨白鶴
隣翁看竹借藍輿門前秋景從風掃屋後春田帶雨鋤
自嘆天涯倦遊客十年未有一㕓居
高郵城樓曉望
城上高樓城下湖城頭畫角曉嗚嗚望中燈火明還滅
天際星河澹欲無隔水人家種楊柳帶霜鳬雁起菰蒲
短衣匹馬非吾事擬向烟波覓釣徒
燕將軍出獵
將軍一戰山河定雲漢昭回玉帳高柳外解鞍春洗馬
月中飛箭夜鳴鵰呼鷹走狗清時樂斬將搴旗舊日勞
白面宦官催賜酒漢廷不數霍嫖姚
登鳳凰臺御史大夫易釋熏何公索詩援筆應命
六朝歌舞豪華歇商女猶能唱後庭千古江山圍故國
幾番風雨入空城鳳凰飛去梧桐老燕子歸來楊柳青
白面書生空吊古日陪驄馬繡衣行
再過鍾山大禧萬壽寺有感
紫翠烟霞出上方遊人登覽憶先皇石闌空見巖花落
翠輦不來山路荒此日風雲消王氣舊時草木染天香
夜深行殿無人到應有山靈護御牀
和中丞伯庸馬先生贈别中丞除南臺僕馳驛遠
迓至上京中丞改除徽政以詩贈别
江南驛使路遙遙遠赴龍門看海潮桂殿且留脩月斧
銀河未許渡星軺隔花立馬聽更漏帶月鳴珂趁早朝
秪恐淮南春色動萬竿煙雨綠相招
寄京口鶴林寺長老了即休
白頭不出城南寺枯坐蒲團笑客忙過暑葛衣從破碎
逢秋竹院愈荒凉空山雲濕龍歸鉢古屋松低鶴到牀
遙憶題詩舊遊處夜深東壁月蒼蒼
偕廉公亮遊鍾山
十里松風吹酒醒馬頭雲氣碧崚嶒空山落葉疑聞雨
古塔疎林不見燈勝地難逢今日會舊遊却憶向年曾
使君五老峯前去應有新詩寄病僧
和參政繼學王先生海南還韻
飄零南北與東西倦鳥投林未許棲燈下冷風山鬼嘯
嶺南春雨竹鷄啼炎天海國瘴雲合深夜蠻鄉客語低
昔日持書烏府上五花驄馬作霜蹄
詠芙蓉
斑簾十二卷輕碧秋水芙蓉隔畫欄綵扇迎風霞透影
錦袍弄月酒生寒湘魂翠袖留江浦仙掌紅雲濕露盤
秪恐淮南霜信早綘紗籠燭夜深看
次學士盧疎齋題贈句容唐别駕
疎齋落落謫仙才句曲名山數往來日讀茶經醫酒病
春從隣舍覓花栽昔年奏對含鷄舌今日登臨獨鳳臺
賴有閒居唐别駕尋詩猿鶴莫驚猜
三衢守馬昂夫索題爛柯山石橋
洞口龍眠紫氣多登臨聊和采芝歌爛柯仙子何年去
鞭石神人此地過烏鵲横橋秋有影銀河垂地夜無波
遙知題柱凌雲客天近應聞織女梭
宿茅山崇禧觀南塢樓
天際三峯横紫烟山前山後盡芝田樓臺木末疑無路
鷄犬雲中半是仙白石經年皆化玉青松鎮日秪聞泉
曲林三館幽棲地一夜鐘樓聽雨眠
題元符宮東秀軒又名日觀
茅君山下種玉田道士闢為東秀軒五色曉霞開日觀
萬株秋露滴雲根竹園笋出穿龍角松樹年深長鶴孫
一道天河横屋過奎光垂地夜當門
元統乙亥歲集賢學士濟爾噶台奉旨代祀眞定
路玉華宮睿宗仁聖景襄皇帝影堂僕備監禮
大帝天香出内宫孝思與世總無窮百年禮樂行三獻
一𣲖簫韶起半空使者領班雲氣裏女仙搖珮月明中
小臣監禮陪清列兩袖葵花映燭紅
登鎮陽龍興寺閣觀銅鑄觀音像
眼中樓觀見應稀鐵鳳棲簷勢欲飛天半寶花飄閣道
月中桂子落僧衣高擎玉露仙人掌上碍銀河織女機
全趙堂堂遺物在山川良是昔人非
寄參政許可用
紫髯參政黑頭公日日鳴珂近九重花底聽鶯黃閣散
御前批鳳紫泥封却將筆下文章潤散作人間雨露濃
未信吟詩趨幕府寒霜翠袖倚芙蓉
寄賀進士額森布哈仲實除侍儀通事舍人
舍人楚楚好容儀立在清朝白玉墀紫袖窄衫花萼繞
黃金小帶荔枝垂綵旗拂柳春班卷宫漏穿花午仗移
朝罷太平無事日芙蓉葉上好題詩
僕官燕南照磨大名文濟王重賜綵二端賦詩以
謝
夜夢東南五色雲曉聞使者已臨門府中重遣年前賜
幕下多承望外恩芝草暖霞浮露綵藕絲秋水織霜痕
何因得侍西園宴宫錦淋漓獻壽樽
寄文濟王府教授郭尚之
聞君客食賢王府翦地芙蓉賜坐溫不愛時名題鴈塔
願將苦學授龍孫中官送酒銀缾小前席談經絳帳尊
却笑馮驩事干謁無魚彈鋏尚侯門
送僉事王君實之淮東
使君臘月揚州去東閣梅開雪壓枝淮上有官皆避馬
竹西無處不題詩春風楊柳平山路夜月瓊花后土祠
從此公餘多勝覽好傳佳句遠人知
元統乙亥歲余除閩憲知事未行立春十日參政
許可用惠茶寄詩以謝
春到人間纔十日東風先過玉川家紫薇書寄斜封印
黃閣香分上賜茶秋露有聲浮薤葉夜窗無夢到梅花
清風兩腋歸何處直上三山看海霞
别江州總管眞定王克紹
我識文章王太守不知幾日上潯陽琵琶亭前好明月
香爐峯頭多夜光吟詩寫字午衙靜打鼓勸農春社忙
萬一公餘頗相憶寄詩應到荔枝鄉
阻風崔鎮有感
逆風吹河河倒行阻風時節近清明南人北人俱上塚
桃花杏花開滿城雖云年少慣作客便覺此日難為情
河魚村酒亦足醉賴有同船好弟兄
再過界首驛
二月好風吹渡淮滿湖春水綠如苔官船到岸人多識
楚館題詩客又來近水人家楊柳暗禁烟時節杏花開
一官迢遞三山遠海上星槎幾日回
姑蘇臺奉和侍御繼學王先生贈别
驄馬霜臺好使君碧羅衫色繡春雲簾垂綬帶蝦鬚織
燭翦金釵燕尾分四海名高瞻北斗五絃調古和南薰
姑蘇臺下人無數爭看文星拜主文
錢唐驛樓望吳山
仙居時復與僧隣簾幕人家紫翠分後嶺樓臺前嶺接
上方鐘鼓下方聞市聲到海迷紅霧花氣漲天成綵雲
一代繁華如昨日御街燈火月紛紛
贈陳衆仲
江南少識陳衆仲闕下才名北斗齊直閣每從花底過
揮毫曾向御前題觀魚小海鳳新浴立馬上林鶯亂啼
今日西湖湖上路獨騎欵段踏春泥
贈吳山紫陽菴女道士(并序)
武林吳山紫陽庵淛民有丁姓者棄俗為全眞一日
忽召其妻入山書詩四句云嬾散六十三妙用無人
識順逆兩俱忘虚空鎮常寂坐抱一膝而逝俗謂之
騎鶴化其妻束髮簪冠為女道士奉其夫屍二十年
不下山幾於得道神仙渺茫姑不暇論其婦一節乃
可尚也婦年七十王其姓諱守素亦淛人云登覽之
餘因為賦詩
不見遼東丁令威舊遊城郭昔人非鏡中春去青鸞老
華表山空白鶴歸石竹淚乾斑雨在玉簫聲斷綵雲飛
洞門花落無人迹獨坐蒼苔補道衣
過鵝湖寺
十里蒼松對寺門四圍翠滴露紛紛湖心水滿通銀漢
山頂鵝飛化白雲玉井芙蓉天上露劎池雪浪月中聞
石牀茶竈如招隠還許閒人一半分
題鴉浴池
天池霹靂斧斤餘天風萬劫吹不枯白雲石面化青雨
落日海眼翻金烏銀河靈鵲渡夜影月窟老兔時濡鬚
太平海上錦袍客跨鶴來看浴鳳雛
贈仁王講師達上人
香山居士美如玉亭亭秋水開芙蓉承恩長揖紫宸殿
飛錫遙掛烏石峰散花天女遶經閣出海神龍聞講鐘
攢眉入社笑陶令載酒三生石上逢
臺山懷古
粤王故國四圍山雲氣猶屯虎豹關銅獸暗隨秋露泣
海鴉多背夕陽還一時人物風塵外千古英雄草莽間
日暮鷓鴣啼更急荒苔野竹雨斑斑
石夫人詩
危危獨立向江濱四伴無人水作隣綠鬢嬾梳千載髻
朱顔不改萬年春雪為膩粉憑風傅霞作胭脂仗日勻
莫道臉前無寶鏡一輪明月照夫人
安分
心求安樂少思錢無辱無榮本自然春日賞花惟貰酒
冬天踏雪旋添綿頻將棋局消長日時爇香薰篆細烟
萬事皆由天理順何愁衣禄不周全
丁卯年及第謝恩崇天門
禁柳青青白玉橋無端春色上宫袍卿雲五彩中天見
聖澤千年此日遭虎榜姓名書勅紙羽林冠帶竪旌旄
承恩朝罷頻回首午漏花深紫殿高
勅賜恩榮宴
内侍傳宣下玉京四方多士預恩榮宫花壓帽金牌重
舞妓當筵翠袖輕銀甕春分官寺酒玉杯香賜御廚羹
小臣㳙滴皆君澤惟有丹心答聖明
同克明曹生清明日登北固山和韻
三月二日風日暖千家萬家桃李開少年白日騎馬去
滿城紅雨拂面來共君且飲酒一斗處世不必歌七哀
孫劉事業果何在百年斷石生莓苔
寄呈江東廉使王繼學
瓜步遙聞鼓角聲淮船夜過石頭城當年嶺海家何在
此日江湖夢亦清紫塞秋風初度鴈玉堂夜月舊聞鶯
秪應王謝風流在卧治山東足令名
金陵道中
煙樹雲林半有無野人行李更蕭疎堠長堠短逢官馬
山北山南聽鷓鴣萬里關河成客舍五更風雨憶吾廬
寂寥一點寒燈在酒熟隣家許夜沽
層樓
廣寒世界夜迢迢醉拍闌干酒易消河漢入樓天不雨
江風吹月海初潮影搖翠幕金蓮炬夢斷凉雲碧玉簫
休唱後庭舊時曲六朝宫殿草蕭蕭
述懷
客程去住與身違誤擲漁竿下釣磯好客不來門戶俗
遠親相棄信音稀青春背我堂堂去黃葉無情片片飛
遙望家山搔短髮故園酒熟蟹螯肥
句曲贈清玄道士陳玉泉朝京還山復拜廣陵觀
清玄道士騎黃鶴曾向春班趁早朝香動螭頭雲氣暗
路回龍尾珮聲遙還山去採泉中玉洗耳終亡樹上瓢
聞說淮南招桂隠渡江明月聽吹簫
望金陵
行人雨霽金陵去蕭寺鐘聲又遠聽五月潮聲方洶湧
六朝文物已凋零春風玉樹留歌韻暮日青山立畫屏
干古興亡堪一笑買花載酒賞心亭
季子廟
公子不來春草綠故宫禾黍亦離離沸原尚有千年井
古篆猶存十字碑去國一身輕似葉歸田兩鬢細如絲
李家兄弟一朝暮羞見延陵季子祠
題揚州驛
銀燭高燒照不眠呼兒飲馬吸清泉寒砧萬戶月如水
塞鴈一聲霜滿天金縷欵歌來枕上銀缾索酒到亭前
明朝走馬燕山道贏得紅樓說少年
雪米
萬斛珠璣瀉大荒六丁誰為發天倉雲孫捧出南箕簸
月姊春來北斗量狼戾也知逢稔歲貯儲尤不濟飢腸
風流灞上尋詩客千古無人說粃糠
移梅
幾夜幽香惱夢魂殷勤來倩隴頭人鑿開東閣窗前地
分得西湖雪裏春瘦影番來新體態疎枝猶帶舊精神
今朝伴我清吟處不許詩懷更有塵
元日
元日端門瑞氣新層層冠帶羽林軍雲邊鵠立千官曉
天上龍飛萬國春宫殿日高騰紫氣簫韶風細入青雲
太平天子恩如海亦遣椒觴到小臣
寄馬昂夫總管
衢州太守文章伯酒渴時敲玉井冰徑造竹牀忘是客
横拖藜杖去尋僧人傳絶句工唐體自恐生前是薛能
日暮江東懷李白鳳凰臺上幾回登
送僧歸廬山
揚子江頭木葉風上人歸興白雲重淨瓶滿貯蓬萊水
客舫遙聽精舍鐘到家自笑門前鶴洗鉢不驚潭底龍
珍重匡廬山畔路逢人應問舊栽松
次張舉韻題皖山金氏繡野亭
南冠猶有舊風流說看舒州處處幽最喜園林動花竹
不妨城郭帶林丘一樽濁酒青山暮三徑晚香黃菊秋
未識孤高金處士杖藜應許約同遊
贈莫州同年縣尹米思泰
倦客重來憶去年荒城斜日淡炊烟民居星散無官訟
里巷秋深盡水田禾稼半生城郭裏槐花亂落縣門前
路傍父老頭如雪共道文章令尹賢
送劉子謙照磨之廣西
一官未厭馬蹄遙要使南荒識鳳毛幕府紅蓮開白晝
轅門碧草映青袍牙旗曉濕蠻烟重羽箭宵鳴嶺月高
努力平徭當第一剖符懸印賜勲勞
和馬昂夫雜詠賞心亭懷古
景陽宫井綠蕪深空有楊花暗御林一自朝雲歸寺裏
幾回明月到樓心陳臺露冷蛩聲苦楚水波寒雁影沉
白髮詞臣多感慨長歌對酒向誰斟
層樓感舊
倚遍欄杆憶往年南朝文物已蕭然空遺故國山如畫
依舊長江浪拍天市井笙歌今漸少御街燈火夜相連
青青樓外秦淮柳幾度飛花送客船
上趙凉國
笑辭天上九鼎貴來種江東二頃田屈指已無元老在
全身惟有國公賢新亭不必悲王道彭澤何曾改晉年
如此聲名半天下人間野史亦堪傳
贈學古澹上人
瘦影相隨九節笻同袍無處覓行蹤遠看天目山中寺
來聽石頭城裏鐘洗鉢泉通陳井水開窗雲度蔣陵松
忽聞一夜猿啼月却憶飛來最上峰
送君卿伯循二御史廣東僉憲時僕在燕南
沙頭酒熟惜别離江波日色浮繡衣清溪鷗鷺白蕩蕩
白下楊柳青依依秋雲雙驄嶺表去明月一雁燕南飛
曲江有酒願相憶莫遣鯉魚音信稀
送龍翔寺約上人之俗歸宜興湖洑寺
雲水上人歸興忙棕鞋蒲扇葛衣涼過湖就得鄕船便
入寺行穿茶樹香早趁鐘聲持木鉢夜隨燈影認禪牀
定回却憶潛龍處曾住西廊第幾房
再遊崇禧寺
野人再到城南寺臨水芙蓉次第開新酒瓦盆青映竹
舊題石壁綠封苔夕陽半嶺牛羊下秋色滿天鴻雁來
獨上新亭天地闊不須揮淚洒蓬萊
遊青溪道院
晚涼喜見城東月高照西鄰道士家丹室火光穿樹木
石壇旛影走龍蛇蝦鬚捲夜收雲氣仙掌擎秋瀉露華
倚杖扣門驚鶴睡珊珊珂珮隔青霞
題李遵道畫竹木圖
風流未識生前面翰墨空遺死後名鳳尾拂雲秋有影
龍頭出水夜無聲半生清節江南夢萬里靈槎海上行
應逐錦袍弄明月倒騎赤鯉對吹笙
送張都事南臺
幕府三年冰雪裏清溪秋水照芙蕖早霜兩鬢厭為客
明月滿船空載書憶惜中臺簪豸角曾封直諫動鸞輿
而今江海多歸思白髮慈親暮倚閭
送南臺察院史馬允中臺
御史臺郎書上考彩衣歸慰日相親風烟驛路江天曉
燈火船窗雪夜春幕府十年心似水京華三月馬如塵
此時應有尋君處日到松廳莫厭頻
和張仲舉清溪夜行
溪上人家溪樹青溪行野客思冥冥月光蕩水遊魚出
屐齒穿花宿鳥醒蔓草古陵神道沒風欞夜火鬼祠靈
後庭遺曲依然在商女孤歌不忍聽
九日
北固山前逢九日小凉天氣入青袍湘江水落玄霜下
吳地秋深白雁高落帽看花憐我輩呼鷹戲馬憶兒曹
孫劉事業今何在斗酒聊書太白豪
休上人見訪
京口參軍門不出鶴林老子轎相過主人病久來車少
門巷秋深落葉多金帳人趨新党項塵寰誰識病維摩
如何與子談詩夜臘雪空林落凍柯
清菴攜酒訪
采石仙人攜酒來病顔今始為君開何人更有八十歲
與子恣傾三百杯金縷歌殘銀燭短錦袍醉倒玉山頽
明朝酒醒重相見杖屨江村看早梅
送友人進柑入京
綠髮參軍門不出黃巖老叟肻相過九重玉食常年進
千里金柑細馬䭾綠水青山南郡遠毳袍貂帽北風多
同年若問儂消息為說愁來無奈何
送友人之廣西
昂昂野鶴在雞羣客裏相逢又見分酒醒玉簫江左月
夢回白馬廣西雲洞庭秋水連天去建業寒潮入夜聞
君過此時應憶我我逢此際却思君
四時宫詞
御溝漲暖綠潺潺風細時聞響佩環芳草宫門金鎖閉
柳花簾幕玉鈎閒夢回繡枕聽黃鳥困倚雕欄看白鷴
落盡海棠天不管脩眉慚恨鎖春山
又
日長縫就縷金衣高柳風輕拂翠眉閒倚小樓題畫扇
但聞别院笑彈棋主家恩愛有時盡賤妾心情無限思
又向晚凉新浴罷琵琶自撥斷腸詞
又
宫溝水淺不通潮凉露瑤街濕翠翹天晚不聞青玉珮
月明偷弄紫雲簫正宫夜半羊車過别院秋深鶴駕遙
却把閒情望牛女銀河烏鵲早成橋
又
悄悄深宫不見人倚門惟有石麒麟芙蓉帳冷愁長夜
翡翠簾垂隔小春天遠難通青鳥信瓦寒欲動白龍鱗
夜深怕有羊車到自起籠燈照雪紋
京城春日
三月京城飛柳花燕姬白馬小紅車旌旗日暖將軍府
絃管春深宰相家小海銀魚吹白浪層樓珠酒出紅霞
蹇驢破帽杜陵客獻賦歸來日未斜
贈劉尊師
羽人推轉阿香車童子穿松入翠華天上賜衣沾雨露
山中詩錦織雲霞瑤壇紫氣秋横劎石屋丹光夜走砂
擬借茅君三白鶴乘風騎到玉皇家
訪揭曼碩秘書
城中車馬多如雲載酒問字無一人碧桃花開光艷艷
硯池水暖波粼粼先生楷書白晝靜家童畫紙烏絲勻
落紅滿地送客去十年不見江南春
采石懷李白
夢斷金雞萬里天醉揮秃筆掃鸞箋錦袍日進酒一斗
采石江空月滿船金馬重門天似海青山荒塚夜如年
秪應風骨蛾眉妬不作天仙作水仙
登石頭
登臨未惜馬蹄遙古木秋高萬葉凋廢館尚傳陳後主
新碑猶載晉南朝年深輦路埋花徑雨壞山牆出翠翹
六代興亡在何處石頭依舊打寒潮
題舒眞人北山樓觀圖
瑤花琪樹間霓旌十二朱樓接五城臺上吹簫秦弄玉
雲邊度曲許飛璚光流漢殿青鸞舞霞擁函關紫氣明
方丈蓬萊俱咫尺不須東望問長生
次韻送虞先生入蜀代祀
芙蓉仙掌座中低后土宵光手可齊澗道蹴雲衣有潤
蜀天漏雨石無泥岐山過馬應聞鳳陳寶停舟莫信雞
揚馬大邦文物盛題詩須近草堂西
寄句曲外史
霞珮翩翩出洞天當時彷彿見臞仙幾年海上張公子
今日山中葛稚川滄海塵飛丹已熟玉堂人去榻空縣
林間載酒來相覓乞寫丹經與世傳
寄王本中
王郎楚楚金閨彦五鳳樓前看鬭雞花外漏傳銀箭午
日邊班退紫宫西吟詩月白傾盤露歸馬春紅踏錦泥
應念棲遲江左客破窗燈火雨凄凄
次韻寄茅山張伯雨
句曲道人門不出幾時杖屨接殷勤春晴洗藥分泉去
午睡烹茶隔竹聞山脚客行驚犬吠樹皮苔老結龍文
三層臺上月如水半夜吹簫入紫雲
又
天際三峯翠色浮更於何處覓瀛洲也知方外神仙好
不識人間兒女愁白犬吠人驚夜鬼珠簾捲雨入明樓
掛冠何日尋高隠竹杖芒鞋絶頂遊
過孫&KR3858;
將軍一去繁華盡池館長年鎖暮霞金谷東風只芳草
綠窗晴日自楊花鶯兒别去空歌榭燕子歸來無主家
王氣東南已消歇景陽宫沼夕鳴蛙
同吳郎飲道院
三月江南飛柳花松間童子臉如霞旋呼采石仙人酒
來醉山隂道士家西日下城人影散東風吹馬帽簷斜
吳郎今夜瓜州渡回首江頭月滿沙
病中夜坐
江樹花開午夜春綠香吹散隔簾雲吟詩思苦家人罵
搗藥聲高隣舍聞惟有工程飡白术亦無心事對紅裙
消愁且喜樓西畔明月一池蛙亂喧
觀駕春遊
蕭韶風細入清虚日暖旌旗卷復舒雙鳳曉開金翅扇
六龍春駕紫雲車將軍斜插黃金虎丞相低懸碧帶魚
遙想宫盤露珠滑江南渴殺病相如
又
日奏雲間紫鳳韶春隨天上柘黃袍仗前虎將千金斧
馬上鷹兒五色絛獵士開弓黃犬壯宫官擊鼓紫駝高
侍遊亦有中書令七寶雕籠看綠毛
送僧還江西
病僧歲晚歸何處落日空山白雁聲洗鉢欲辭揚子水
買魚多上豫章城雲深廬阜青松老風細鄱湖白浪生
更展諸方圖畫看高低遠近互縱横
寒夜即事
枕邊漏水催更箭城下霜風動捲蘆寒夜繡簾人送酒
小樓銀燭客提壺自憐今日江南夢猶認當年柳下壚
又擬上年燈火夜扁舟載酒下姑蘇
招隠首山分韻得生字
龍飛鳳隠知何處今日空餘黃鵠名千古江山圍故國
五更風雨入空城猿啼洞府暮雲合花落祠堂春草生
何日結茅向青壁抱琴坐石聽泉聲
殿試謝恩次韻
御柳青青白玉橋無端春色暖宫袍蓬萊雲氣紅樓近
閶闔天風紫殿飄士子拜恩文物盛舍人贊禮旺聲高
小臣雖出江湖遠馬上聽鶯夢早朝
遊竹林寺
野人一過竹林寺無數竹林生白烟江左玉龍埋碧草
月明黃鶴下青田樹銜宿雨藏山鷓花落春風老杜鵑
何日來分雲半榻故人不用買山錢
次韻送人還茅山
八十華陽洞裏仙朝回劎履御階前丹砂出鼎無餘火
白髮看經有太玄三月雲江春似海九重金闕日如年
歸來依舊茅山月道德明言說五千
酌桂芳庭
桂枝秋露洗銀瓶醉裏題詩記答曾接竹池通丹井水
隔松人誦蘂珠經茶香石鼎燒紅葉酒渴冰盤破紫菱
一帶鍾山青未了碧窗雲氣護龍亭
賀内臺治書奉勅樹碑先塋
獬豸峩冠侍紫皇繡衣玉斧破炎荒江東丘壠雲山好
天上文章雨露香句曲洞中天紫翠鳳凰臺上月清光
忠臣孝子千年意永刻豐碑不可忘
遊長干寺
秦淮河上長干寺松栢蕭蕭雲日鮮故堠尚存銅雀瓦
斷碑猶載晉朝年石壇旛影風吹動輦路磚花雨滴穿
惟有長廊舊時月幾回缺後幾回圓
次韻
之子慇懃何處來清談煮茗不論杯五更門外過風雨
四月街頭買杏梅喜客有情窗動竹吟詩無興硯生苔
君家白酒何時熟病起應須去不回
又
池塘過雨水生漪倚檻觀魚自悦怡長日似添詩有趣
故人因為病相知凉風忽過簾鈎動午箭初長刻漏移
何處榴花照人面隔牆紅過兩三枝
又
江南三月踏殘芳白苧衣輕樹影凉曲巷銀燈先馬去
誰家翠袖隔簾香細歌金縷鳴牙板新酒檀槽出玉漿
卧病日長思往事買舟乘興過滄浪
廣平馬懷素寓居姑蘇雨中見過
湖海相逢若弟昆丈夫志氣共誰論江山如此苦多夢
風雨蕭然忽過門為客尚嫌吳俗薄哦詩久别楚音存
明朝北固樓中去共聽江聲倒百樽
送人之金陵
江城積雨開新霽行李蕭蕭去遠坰千古風光鬢邊白
六朝山色馬頭青秦淮月出潮初上蕭寺鐘聲酒半醒
莫唱當時後庭曲殿臺衰草自飛螢
寄良常伯雨
良常道士人不識終歲看山不下樓隔屋書香開酒甕
捲簾樹色入茶甌雲深石磴麋鹿下月黑花崖猿鶴愁
安得飄然出塵鞅長年送别若為遊
奉次參政繼學王先生海南還桂林道中韻
空山幽響落林柯蠻犬呶呶吠碧蘿大庾嶺頭三月盡
鬱孤臺下幾人過檳榔雨過鳩鳴急薜荔雲深猿嘯多
幾度裁詩寄相憶江南如此奈愁何
無題
為客三年海上洲故鄉何處瘴雲稠數千里外蠻人域
十八灘頭過客舟時有山禽呼姓字或從海鳥作朋儔
故人珂珮周旋處紫殿風清十二樓
南安道中
筍輿初下上江船無數青山入枕邊幾處猿啼愁入瘴
五更雞叫夢朝天不堪歲月如流水賴有文章似湧泉
歸日鄉人問何往云從海上覓神仙
章貢道中
多情明月落船傍萬里孤城望帝鄉客裏已無金馬詔
篋中猶有賜衣香嶺南地濕家山暮天上風微殿閣凉
憶得當年曾夜直玉龍銀箭漏聲長
吉安道中
西風吹雁不成行萬里孤舟下夕陽度峽冷風攲客帽
捲簾凉月落琴牀江湖水滿鷗偏樂花柳春深馬正忙
又看青原山色好故鄉歸計喜相將
采石漫興
誰記將軍亡國時江東父老鬢如絲古今天塹幾千里
南北樓船百萬維中國一蜚傳箭檄前朝謾有渡江碑
太平到處山如畫暖日晴風颺酒旗
次韻登凌歊臺
山勢如龍去復迴閒雲野望護崇臺離宫夜有月高下
輦路日無人往來春色不隨亡國盡野花只作舊時開
斷碑衰草荒烟裏風雨年年上綠苔
過姑熟懷陳行之教授
經過姑熟多佳趣卜築黃花老亦佳白髮故人田負郭
青驄遊子客為家郡齋簷雨閒棋子官路山風過楝花
自笑欲歸歸未得裁詩相憶墨飜鴉
宿青陽雲松臺
九老排雲獨擅尊衆山拱戴似兒孫石房仙去神光現
洞府龍歸雨氣昏上古幾年埋地軸至今九柱插天根
何時身在層峰頂手把丹書扣帝閽
又
縣門遙接九華山日日天開圖畫看雲氣曉連銅篆濕
翠光晴鎖硯池寒人間官府紅塵馬天上神仙白玉盤
高卧雲松定何日仰扳北斗夜闌干
過五溪
萬壑泉聲下五溪小凉天氣下溪時相逢橋上無非客
行盡江南都是詩苦雨最嫌鳩喚急愛山不厭馬行遲
幾時宿向華峰頂露月蕭蕭生桂枝
九華山題石潭驛
馬上行人看九華飄飄高旆倚天涯排空峭石生玄筍
落日竒峰掛赤霞仙掌九秋擎露屑天河半夜礙星槎
雲中五老應招手喚客來遊太乙家
寄中曹學士除浙江財賦總管聞至姑蘇
錢塘西府曹學士飲酒吟詩亦快哉閒醉時遊虎丘寺
浩歌獨上姑蘇臺一生好客黃金去百歲催人白髮來
藉藉聲名滿天下朝廷今日肻遺才
夢登高山得詩
登高遠望四山齊何處風流杜牧之白苧曾聽松下唱
紫簫還向月中吹野雲雨過無行跡芳草春深有斷碑
夢裏勝遊閒記得翠微高上寫烏絲
又
杖藜踏破碧崔嵬夢裏清遊樂未回萬壑泉聲松外去
數行秋色雁邊來文章小杜人何在風雨重陽菊自開
山路雲深行客倦竹雞飛上獨春臺
石門懷舜咨夜坐
道人掛劎丹陽去欲入茅山恐未曾飛去難尋雲外鶴
歸來獨禮斗前燈夢回洗鉢分秋水酒醉敲壺碎夜冰
獨有江東未歸客西風詩骨瘦崚嶒
建德道中
泉作溪流石作橋桑麻成壠接東饒雞鳴犬吠人家近
水轉峯回驛路遙虎嘯樹林風獵獵人行弓箭馬蕭蕭
多情一片吳天月夜夜相隨伴寂寥
寄湖南張子壽以西臺御史拜前職素有退志故
舉兼善勸之
初拂繡衣來日下又持憲節駐湖邊鐵冠晴雪照荆國
羽扇清風掃瘴烟客館如聞鷓鴣語鄉程好買洞庭船
狀元御史今何學已過揚州看月圓
大同驛
題詩洒墨江東驛筆力猶能挽怒濤飛騎將軍朝出獵
打門縣吏夜催徭天高路遠心如水夜永愁多獨過橋
却憶玉堂諸學士鳳池東畔珮聲遙
答茅山道士見寄
道人自有愛山癖蠟屐平生幾兩穿七竅冷雲秋噴竹
一琴明月夜調絃山中紫府茅君宅肘後丹方許史傳
短褐擬尋黃犢出長鑱斸雪早春前
酬張伯雨寄茅山志
恨余未識茅君面喜得茅山道士書燈外雨聲那厭聽
風前石髮豈堪梳碧窗雲氣寒生楮清室丹珠夜繞厨
夢到層臺夜披卷桂林風動月疎疎
奎章閣觀進皇朝經世大典
文章天子大一統館閣詞臣日纂脩方丈奎光懸祕閣
九重春色滿龍樓門開玉鑰芸香動簾捲金鈎硯影浮
聖覽日長萬幾暇墨花流出鳳池頭
西宫春日
九重五采金銀闕冠帶將軍盡羽林上苑春鶯隨柳囀
西宫午漏隔花深天開閶闔收金鎖簾捲奎章聽玉音
白髮儒臣賣詞賦長門應費萬黃金
登鳳凰臺
梧桐葉落秋風老人去臺空鳳不來梁武臺城芳草合
吳王宫殿野桃開石頭城下春如水燕子堂前雨長苔
莫問人間興廢事百年相遇且銜杯
京師春夜呈宋禮部
柳色無端染翠裙官街車馬去紛紛鶯花御苑春多少
漏箭宫壺夜幾分金縷悠揚燕市月玉簫繚繞鳳樓雲
太平天子恩如海亦遣餘音客枕聞
送王習靈新授宗師朝京
玉珮珊瑚下界聞天風吹動碧榴裙劉郎跨鶴遊三島
王子吹簫到五雲花洞夜深傳玉印石壇月黑禮茅君
若逢天上吳夫子應有丹砂肻我分
飛鳴宿食雁
年去年來年復年帛書曾達茂陵前影連薊北月横塞
聲斷江南霜滿天雨暗蘆花愁夜渚露香菰米下秋田
平生千里與萬里塵世網羅空自懸
寄新原林道士
我識華陽林道士步虚空裏帶淮腔幾年掛劎茅君洞
一夜渡船揚子江醉酒慣眠松下石題詩愛近水邊窗
仙家白鶴養無數不惜人間借一雙
遊鍾山
驄馬穿雲到上方南巡輦路碧苔荒禪僧白晝看竹殿
山鬼黃昏避御牀雲冷夜深龍在鉢日長時有虎巡廊
小桃十月開如錦猶帶前朝雨露香
登北固城樓
醉拍闌干起白鷗登臨不忍古今愁六朝文物隨流水
三國江山獨倚樓秃鬢凉風吹木葉孤城落日下簾鈎
海門不管前朝事猶送寒潮打石頭
鶴林僧送竹笋
椶鞵桐帽走風雨正是山僧送笋時夜月不留栖鳳影
春雷失却化龍枝從來不識葛藤味此去方參玉版師
老子胸中冰雪滿歲華晚節更相期
遊鍾山
林影扶疎護碧苔肩輿上下路縈迴潮聲萬壑松風過
雲氣滿樓山雨來梁武廟荒春草冷荆公墓在野棠開
百年感慨成何事且進生前酒一杯
陪張御史遊鍾山
烏府仙人獬豸冠清遊喜得共儒酸鵑花過雨干巖淨
驄馬穿雲六月寒山鬼每驚詩句險客懷惟愛酒杯寬
一時佳興千年遇莫作浮生半日看
和同舉觀志能還武昌
短衣匹馬走江漢山川歴歴何雄哉漢陽城高鼓角動
洞庭水深鴻雁來雪消巴蜀浪翻屋黃鶴磯下聲如雷
是時立馬夜呼渡清江苦竹聞猿哀
題半山寺
今日偶成林壑趣清幽恨未得從容龍歸石洞半山雨
潮捲天風十里松春路泥深多滑馬晚樓霧重只聞鐘
荆公舊隠知何處回首蒼茫第幾重
江城翫雪
雪正紛紛客倚欄長江風急吼天關干重鐵甕成銀甕
一夜金山換玉山舟子迷歸寒浦外衲僧疑在白雲間
曉來霽日高林照好景依然悦我顔
遊金山
約客同遊買渡船閒觀古刹禮金仙山中好景無多地
天下知名第一泉佛閣齊雲浮海嶼客帆過寺帶風煙
當年郭璞因何事來葬江心作浪傳
平望驛道
左帶吳松右五湖人家笑語隔菰蒲風濤不動魚龍國
烟雨翻成水墨圖越客卧吹船上笛吳姬多倚水邊壚
鑑湖道士如招隠一曲他年得賜無
送王御史
驄馬如龍玉作鞭江頭下馬上官船承恩不比尋常輩
入諫頻瞻咫尺天草滿畬田多戰骨花飛驛路少人烟
憲臺自是清高甚時事關心易白顛
題玄妙觀玉皇殿
虚空臺殿枕層岑木杪丹梯起百尋花落鳥啼青竹裏
客來犬吠白雲深松壇晝日移幢影石室天風送鐸音
老鶴如人窗下立閒聽羽士理瑤琴
復題平望驛
秋雨黃華下九天又隨歸雁過吳川荒村有火夜投宿
野渡無人秋放船中酒不堪連夜飲思家無奈五更前
歸來却被青山笑萬丈黃塵兩鬢烟
雁門集卷二
