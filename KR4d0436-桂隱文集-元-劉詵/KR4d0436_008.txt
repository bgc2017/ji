







　　欽定四庫全書

　　桂隠詩集巻四　　　　　　元　劉詵　撰

　　律詩(七言)

　　和彭贊府琦初新嵗陪拜黄堂之什二首

　　九州八極共年華未覺天顔萬里賖雉扇排春堦立笋
猊煙泛曉燭生花侯藩勢重嘶千騎仙樂聲髙進九霞
懸想故人袍帯冷頗輸髙卧屬儂家

　　金竹峯前共嵗華新詩同賦酒同賖君如老栁春先緑

我似寒梅臘未花晴日市眉行却月暖風客臉上流霞
小桃忽露墻東萼春色寕遺陋巷家

　　和友人牡丹

　　紅紫爭推一翦新世間顔色直須真曉風低擁霞窠重
晴日濃熏霧氣春富貴自應髙一世風流原不屬陳人
從今宴賞多賔客來往門前櫪馬馴

　　壽仲兄誠翁(八月十日)

　　故園兄弟昔成雲大耐如君七十春明月欲圓猶五日

白頭相聚偶三人課書要壽傳家脉止酒能安不病身
寄語諸孫須用世不妨巖谷老遺民

　　和彭琦初見壽(丙寅)

　　陋巷秋風處士家囘思千刼等炊沙少年曽似三眠栁
老去羞㸔一日花白髮夜深燈館字蒲團日晏地壚茶
故人賸作飛騰祝試聼漁陽一摻撾

　　和曹正中見壽

　　卜筴從誰問厯家命途難合笑摶沙陳人我似三年艾

冲氣君如二月花奮迅終題司馬柱清貧且共玉川茶
明年須買東風馬行遍長安不用撾

　　和張漢英見壽

　　吾里文章小晏家才情欲學賈長沙妙書鴻戯秋江水
佳句風行曉苑花富貴未來歌扣角畸窮相對賦煎茶
芳年京國蜚騰近預想春車墮馬撾

　　旦日試筆二首

　　爐烟燭影共徘徊手試春風第一盃萬里星辰環極共

五更鼔角挾春來凌寒栁意如先動閲嵗梅花不受催
坐久不知天向曙出門爆竹發驚雷

　　老來節意重徘徊小桉猶横隔嵗盃得句定知春早覺
開門喜報客頻來江山萬古晴隂老花栁千林雨露催
郡國升平人自樂城頭畵鼔響輕雷

　　春日酬友人

　　閲世情懐雜喜悲未須此意語羣兒故人每見逾相憶
白髮無情不肯遲楊栁未髙春尚弱海棠欲動雨先知

晴江浮舫鯈魚美乗興相過㑹有時

　　和劉道淵

　　小巷柴門剥啄聲齋爐相對得詩盟春寒未了花開落
山雨頻來窗晦明我自一經成皓首君方萬里起修名
人間變化知何據危坐東風㸔馬程

　　和彭庭發

　　捲簾危坐似枯株微雨羣峯半有無山墓鳥啼寒食近
人家花落暮煙孤病辭美酒空佳節老憶東風識故吾

為問隣春餘幾許嫩黄一寸長園蔬

　　再用前韻酬周景叔

　　晴催紅緑滿髙株賞勝閒情未肯無燕子樓䑓人影瘦
海棠池館月痕孤酒䦨巳悟春為客意樂何須土是吾
夜久茶缾號渇蚓氷壺偏憶甕頭蔬

　　和王如隱逰劉氏小園有感

　　曽向園亭醉吐茵重逰滿眼已無春江山慣閲人今古
花栁何知主富貧梅雨颯忩朝夣熟蒲風到酒暮寒新

向來談笑俱成幻世事真成肘屈伸

　　和友人宴王氏士敬新居

　　論字吟詩似晋唐兩忩南北誦聲長樓䑓燕子踈踈雨
院落桃花短短墻羅扇迎風人入畵朱簾望月夜生香
詩情老退難描寫獺髓誰能學補妝

　　謁楊誠齋祠墓

　　溪水南來合兩津小蓬洲渚尚横陳祠門遺像凝塵網
墓道驍兵卧石麟園墅亂畦耕落日子孫殘屋雜編民鄉

邦名節嗟何及毎過長途淚滿巾(所居江中立亭號小蓬萊)

　　和蕭孚有閒居即事(庚子)

　　二月客愁如蝟駞市頭酒薄無奈何桃花浪起春風濶
燕子寒生社雨多畏見餓夫䝉敗袂斷無逰女試輕羅
傳聞進士御唐殿尚要力田囘漢科

　　南隣楊二居士邀飲二首(庚午)

　　故人南麓楊居士薄暮邀客分清罇百年隣里髮俱白
異代衣冠我獨存(坐間惟吾冠巾)鳥斷空山孤樹悄馬嘶小驛

一燈昏先朝文體浮雲變二仲能來可細論

　　故園不見經年久花竹手栽能半成雪後山林經浩刼
歉餘耆稚賀重生談經揚子今誰似能賦相如澷有名
後世有人尋遯跡祗應指㸃麓山横(故居吉文南嶺麓角山下)

　　送劉巨川赴惠州海豐巡檢(太博之孫)

　　須溪孫子好才名百丈龍山繞屋春文學盡交天下士
弓刀更治嶺南民盾頭墨濕長亭雪扇外旗麾列嶂塵
若見羅浮花爛漫可能逺寄一枝新


　　和蕭孚有霰雪

　　磊磊天河萬玉漚朔風吹散不成毬羣仙整駕鳴珂動
六合為盤放汞流少婦凝籹疑可飾飢人夢飽誤消愁
若教天巧如人力應費滕神幾刻鎪

　　庚午上元雨陪學翁兄飲

　　元夕相看白髮兄燈花應笑兩無成村醪薄薄客三五
踈雨瀟瀟漏幾更老境情懷多舊感荒年市井少歡聲
興來欲聽祈賔喚門巷成泥懶復行


　　再和上元韻答彭琦初

　　平生相視只殷兄文字江河落筆成時序百年罇酒在
風霜萬里鬢毛更交㳺依約青燈夢豪傑消磨畫角聲
見説教坊歌盡變無誰能記落梅行

　　節後數夕再和

　　少日燈窗共弟兄鼎丹九轉待仙成文窮敢信辭章好
身老偏驚節序更曠埜星河浮夜氣髙城鐘鼓入春聲
若為勝日能無事共對梅花酒幾行


　　閒居即事(庚午)

　　小窗拄頰㸔雲過不斷東風吹鬢皤松古何知春至早
花濃偏值雨來多已安薄相食無肉更覺衰顔酒不酡
無力能為移粟政有愁自賦採薇歌

　　和蕭孚有新年二首

　　賀嵗千門懷刺漫吟詩一室硯池乾燈期五日如此雨
花信新年第一寒里巷浮沉逢酒飲江湖瓠落出門難
故人頼有蕭公子肯共過從散恨端


　　閉門十日雨漫漫詩思焦枯酒盞乾杜若水生江舫集
海棠風起郡齋寒千年競轉青春易百藥重囘白髪難
知子頗憂天下事可能㕘錯立朝端

　　彭琦初用坡翁紙帳韻惠建昌紙衾次韻二首
為謝

　　雪綿揉碎宻縈連清卧梅花性更便茸煖何須蠻客帳
座寒但少廣文氊窗升紅日那知曉夢壓白雲疑近天
但恐少陵茅屋漏雨宵沾破不成眠


　　旴溪水暖楮藤連練作雲衾與老便補幅全勝羊續布
裹身疑是鄧侯氊温欺枲絮娛霜夜潔與梅花共雪天
要識故人投贈意可貪一暖但髙眠

　　和彭琦初元日旴江見寄

　　木德行春史告迎髙花細栁動江城麗譙鼓角中天曉
黄道星辰萬里明短褐空懷風雪敝老笻慣閲嵗年更
灌園且飽皇天賜肯事錢神喚作兄

　　交道平生雷與陳相㸔嵗晩掇皮真江湖宦客孤舟夜

城郭詩翁白髮春雪塞得晴翔去鴈氷池猶凍困潛鱗
須教投老相還往倘有清尊便不貧

　　琦初追和余去年上元韻再和為謝

　　梅老今為萬卉兄皇天又辦四時成年華不染鬚千㦸
春氣先歸鼓五更世與豪英來不盡物隨造化運無聲
人生得失非真是倘共花時載酒行

　　中秋和蕭孚有二首

　　早雲捲盡昨宵隂節物偏共酒盞深病骨怯風難久坐

衰年見月易傷心金螺水落千峰笛白鷺城髙萬戸砧
頗憶五羊䑓上客頻從驛使寄新吟

　　萬里青天無寸隂酒闌秋氣入衣深百年晴晦中秋月
四海悲歡此夜心佳節有情惟藉酒孤踪多感更聞砧
文章政要追周雅底用欷歔學越吟

　　中秋和學翁兄

　　七十老兄生理浮未寒先試木棉裘管絃四海華筵月
鐘鼔半山僧寺秋(其年學耐偶寓僧舍)醉裏一樽歌浩浩老經百

事歎休休故人相棄誰來往惟有殷勤白髮留

　　南山故居偶成

　　南山盤鬰走虬龍喬木先廬在眼中明月漸髙生夜氣
驕陽未了見秋風堦篁愈凈如莊士墻栁先衰效秃翁
謾有河東諸賦在肯將顛眴擬揚雄

　　贈陳縣丞子達夫逰廣西

　　西昌邑丞世偉人鳳雛超超殊不羣壯志終乗三汲浪
髙懷且看九嶷雲炎荒山水能來客盛世賢良際右文

見説故人知己在豈無大閫薦方聞(漢書方聞之士)

　　中秋月暗和蕭孚有二首

　　郭門望月碧雲凉雲裏吐吞和璧光永夜江山含道氣
空庭風露帯天香有愁惟恨壺觴淺不寢偏聞鼔角長
顧我孤生餘短髮請君一笑解離腸

　　搗藥姮娥古羿嬪深藏厭逐老天勤孤城凉角自吹夜
萬里長風不破雲簾影蕭蕭殘燭燼秋聲渺𣺌過鴻羣
少年呼月狂懷盡細酌無勞酒十分


　　春逰和徐録判

　　録事參軍姓字芳愛民曉出馬蹄忙千門春色歸桃李
四海人才待棟梁蘭省清風催玉珮蓬萊白日飲天漿
裁詩欲效瓊瑶報自愧全無時世妝

　　和蕭孚有午節舟中

　　搥鼓踏歌江水陽參差人影樹堤長百年佳節孤舟雨
兩岸青山過客觴澤畔猶懷漁父問坐中幸少次公狂
懸知北巷今宵月翻憶南風十日凉


　　登滕王閣

　　來往南州老一經登臨轉覺鬢星星戍兵晝守榺王閣
驛馬秋嘶孺子亭舸艦北連章水白樓䑓西映蓼洲青
鵠袍多士誰能賦謾笑王郎筆意輕

　　古洪舟中

　　舊懷經濟今頭白猶與羣兒共往囘豈有文章拘敝法
無誰巖穴訪竒才秋風白浪粘天去落日髙㠶逐鴈來
永媿東湖徐孺子柁樓三酹菊花盃


　　登金竹峯

　　一峯巋起何竒哉太古削成蒼壁堆四野雲開墟井見
半天鐘動鬼神來山前戴景全消歇洞口朱陳自往囘
誰畫先生心似鐡秋風千丈立崔嵬

　　飲崔仁卿宅(崔世為軍官仁卿登第)

　　燭出馬嘶人正歡滿堂急管與清弹紅裠偏勸少年醉
白髮先驚暮色寒海内科名銷武伎坐中諧笑忌儒冠
古來富貴須行樂却學唐人强自寛


　　送吉水葉教授歸金華

　　宗廟巍煌百廢修諸生濟濟異常流故家文獻見此老
盛世絃歌遍下州字水春瀾明講席金華凉月弄歸舟
方今天禄須才士浩蕩風雲萬里秋

　　和李長翁知事宜黄巻雪亭(亭久屬他人至是復歸)

　　李氏園亭汝水濵百年喬木復囘春雲濤不改當時白
棟宇何知兩姓新鶴語已隨丁柱化燕歸猶向謝堂馴
明年赤壁江頭笛吹起天風萬里身


　　蕭氏母稱壽宴客和蕭芳洲二首

　　春苑曽逢一角麟晩為隣巷灌園人百年頻醉瑶池酒
四座誰憐白髮賔地縱勝逰宜入畫天留閒日足娛親
蓬蒿滿户無來轍時過東家洗渇塵

　　風流四海一平林(其祖安撫號平林)喬木參天繫客心燕子池
塘詩句好蒲花簾幕酒盃深仙人宴罷生明月公子歸
來長緑隂為報閒居須續賦不妨徐起作商霖

　　曉起用麟孫韻


　　七月今年凉氣髙墻東古木夜蕭蕭孤城殘月角聲動
野屋秋風鷄亂號萬事惟餘雙短鬢百齡須用幾綈袍
故人莫薦揚雄賦衰老難勝執㦸勞

　　壬申中秋無月和國通姪(通仕至理問出為花園王氏後)

　　數客相看坐小庭老來逢節倍闗情江城殘角雨千樹
野郭秋風夜再更萬里新凉今嵗早百年佳月幾畨明
大兄詩句今猶在無復相攜賦夜晴(學耐兄舊有夜晴詩)

　　甲戌和蕭孚有見壽二首


　　少日曽期諸子先如今潦倒且樽前鬢絲夜雨窮東野
城屋秋風老玉川自度新詞傳玉笛莫將舊事問銅仙
文章星斗真何用但把長鑱了暮年

　　玉頰脩眉入繪圖自騎紫鳳衣霞裾佳時燒笋洋州畫
長日臨流逸少書嵗月浮沉覊羽翮風雲變化看鯤魚
君家累世堆牀笏未可逢人賦遂初

　　和凃率修見壽

　　衮衮髙冠盛玉堂牛衣誰復念王章百年風雨青燈在

萬里乾坤白髮長我懶惟應棲畏壘君才終許奏明光
郭門東轉三泉美來往還能共酒觴

　　和胡履平見壽

　　閲世千霆復百霜空餘短髮白成黄君如硎刃千牛解
我似車輪四角方城郭故人今雨散衣冠喬木有書香
亦知人爵非真樂政欠成都八百桑

　　和楊貫道見壽

　　學易未成先退藏鶴鳬非短亦非長文章底用追韓孟

富貴元應屬禹光已老不求方染髩平生惟有句成囊
星辰劍履危朝露甘老秋風一草堂

　　和張伯温見壽二首

　　憶昔青燈書滿牀如今八尺見身長故山共聴綿峯雨
客館同傾鷺渚觴豪傑自應超世美文章早已帯天香
髙門佳氣今如昨要繼陳家起盛唐(其居唐陳長史故居)

　　蕭蕭短髮不重新老去何由復競辰百世光隂消鐡硯
半山風雨語銅人病餘久看花成霧醉裏猶驚筆有神

浮世功名無念我相期早致日邊身

　　和蕭公著見夀

　　少年佳卉發春芒老大真如凍木僵天闕曉寒遺太白
魯城夜燼見靈光嗟余學採雲根藥知子應攀月窟香
學問無窮功業逺好騎騄駬驟周行

　　和王元帥赴廣東過快閣寄文同予

　　家世詞林舊子期旌旗鎮逺路逶遲金城老將三軍畧
銅柱功臣絶域碑帳下風清環萬巻盾頭墨濕落千詩

梅花荔子多髙致寄與中州故舊知

　　送蕭公著隨父入京

　　鄉帥蕭公百代名子孫奕葉更多英山河勝覽先蘇轍
政事長書待賈生寳硯縱横催殿對錦㠶唱和記江行
懸知祖帳南歸日細馬青緺出帝城

　　送瑞州歐陽公源之京師(復圭之姪)

　　龍飛萬國慶清平衢室猶懸進善旌天下文章多賈誼
山中儒宿起温生相君位重開翹館令族才髙待大明

好似故家題虎榜馬頭春色滿都城

　　故鄉夜坐有感二首(癸酉)

　　諸兄棄逝有喬木病妻死别今空帷凄涼聽雨夜如此
老大還鄉心轉悲風氣百年無舊俗江山滿目記兒時
孤燈明滅可誰語援筆悵然還賦詩

　　南山之麓舊詩翁短褐蕭蕭不禦冬壯節癡慵消白日
暮齡憂患謝歡悰文章無用空千牘氣力逾衰託一笻
喜聽五門新放榜九州才俊馬如龍(是年九月初放春榜)


　　中秋隂雨

　　疾風掠雁不成行常嵗中秋無此涼萬里隂雲圍野郭
中宵落葉響廻廊蒼茫天地容吾老寂寞山林識夜長
猶似姮娥未忘世天衢隱逓發孤光

　　寄夀永平主簿蕭克有

　　老呂相期二百年清風共濟洞庭船萬山原是丹砂國
百里爭㸔白鳳仙海内衣冠懐舊徳人生詩酒是清縁
平反有政須頻報絶勝斑衣舞膝邊


　　和友人逰永古堂二首

　　流水小橋園路迂虚堂午憩息徐徐山空轉覺禪機寂
地勝不知人意舒靜倚修篁聞鳥語閒尋敗葉認蟲書
輞川金谷餘荒址三兩園翁自結廬

　　勝日偶尋山寺幽老僧石鼎沸茶漚市窮路轉得此地
人語聲輕在小樓君似淵明來白社我如蘇子説黄州
雪乾沙靜春晴好出郭何妨更小留

　　海棠和友人


　　嬌態偏宜夜燭㸔絳膚欲映曉簾寒雨酣虞帳千珠淚
日轉仙爐萬粒丹華屋幽深來客異名花寂寞閉門殘
請君浮世輕千變何惜佳時寄一歡

　　和蕭孚有閒居即事

　　天氣初宜小扇輕故人不至巷泥深水村鷺去千畦雨
山郭花開四月隂愁裏有誰同細酌老來併欲廢清吟
若為共息塵勞意行遍青原處處岑

　　和羅起初觀校場翦栁


　　治世衣冠立九天將軍語勇尚欣然元戎擁帳孤羆兀
萬衆圍風一騎先三箭髇鳴軍盡賀兩行栁斷目無全
鼔收人散成虧逺惟有牛羊縱滿阡

　　逰新淦塔寺

　　未信明時一士寒却從六合得兹山鼔鐘不了行人老
天地無言古佛閒地逈樹林環晻靄雨多田澗互潺湲
不知今日無登覽曽有何人此徃還

　　荷花莊小留


　　城西郭門白髮人印峯舊隱歸重尋故人盡化青山雨
古月長懸老樹林野廟鼓鐘春社過村家燈火暮寒深
平生謬有相如賦老大何堪賣一金

　　和友人病起自夀二首

　　藥桉常行䑕迹塵花枝閒結膽瓶春病餘不放吟詩樂
别久重如識面新鸚鵡茶香分供客荼䕷酒熟足娯親
與君共語如銅狄長作比隣還徃人

　　池水春濃轉蕙光蒲萄新發過簷長許家丹熟千年夀

韋史詩成百世芳刺繡簾櫳鶯語倦讀書院落絮飛忙
舫軒珍重孤琴在早晩還須奏舜廊

　　夀友人母

　　閒居能賦似潘郎夏枕生風碧玉涼天餉麻姑千嵗脯
春留瑶母九霞觴繡簾桃實丹雲熟粉院蒲花白日長
須信髙堂衣五綵絶勝萬里帯雙黄

　　辛亥上元雨和學翁兄

　　街鼓鼕鼕滿暮城年年風物自依辰欲穿花市霜生鬢

待得燈期雨妬人嗟我已應成散櫟念兄政復坐方輪
燭花故作垂垂粟尚喜先生句法新(翁時贅長塘曽氏於郡城為宻邇故
每上元與翁㑹更多於諸兄而賡和亦多)

　　三月三日和丁教授陪拜黄堂三首

　　絳紗千炬促僊班兩廡峩峩峙竹頒天上黄雲嚴鶴駕
人間紅日擁鰲山九州競進千秋鑑萬里如瞻咫尺顔
與宴簮花沾下士應無後至立縣間

　　文武衣冠藹衆賢五更朝馬集鑣聨乾坤昌運重三日

海嶽懽心億萬年官栁僛風明翠輦簾花醉日麗華筵
吾皇祝網多仁澤行樂無誰更擊鮮

　　閶闔東風瑞靄晴霞觴欲醉内官迎龍輿駕曉開三殿
雉扇班春肅九卿露重碧桃低太液日髙黄鵠下昆明
書生無限封人祝遥想天墀頌太平

　　友人楊居所往金陵省忠襄公墓學士虞公送
以詩壯鬰沉痛使人流涕因用韻為别次篇
逺哀雍公以虞詩序及此故也


　　邊陲侵軼尋常事但恨朝臣少宼萊汴水殿荒秋鳥下
金陵城落暮潮來忠臣遺廟長存祀異代詩孫肯一哀
理櫂又為江海去不妨覽古更遲迴

　　窺渡驕兵凌采石撫軍使者出蓬萊東南國勢一朝定
吳蜀江流萬古來諸葛八圖司馬走臨淮孤塚杜陵哀
只今貴胄知天道奎壁光芒與漢迥

　　寄旌徳宰劉粹衷

　　吾宗令宰才名好别後相忘已二年海内舊推晁氏策

江東今誦魯恭賢清䑓日月資衡鑑紫筆煙雲發翰篇
早晩考功催上最買船擬待字江邊

　　簡晏提舉

　　胸中至寳等隋和鞭鳳曽聞第一歌天地百年喬木在
山川萬里宦途多詩成夜月揚州笛賦罷秋風赤壁波
讀徹大編無一語低頭東野愧如何

　　辛亥清明日陪彭琦初黄用實八人同登螺山
瑞華用仲子尚文韻二首


　　小磵迴碕響石鐘意行忽憶去年重樓光納勝空千境
山勢増髙得萬松經案香銷風動麈禪房花落晝無蜂
嘉禾橋外經行路惟有青山似昔濃

　　故人新句妙何隂一笑相看得㑹心勝日從來成邂逅
老懐正復託浮沉山含萬古春晴薄水挾孤城霧氣深
隨意酒家聊復醉暮歸未用典腰金

　　再用韻酬同逰諸公二首

　　聽盡城鐘聽寺鐘暖風扶醉覺衣重粥魚餉午催僧飯

酒榼行春酹墓松羇客得晴辭櫪馬歸人分路各房蜂
簮花泥飲田間老我自不如渠興濃

　　萬古乗除陽復隂四郊歌哭一傷心天留世外羣仙隱
地俯城中萬屋沉人影夕陽山郭逈野花寒食墓亭深
古人飲酒元非達要勝﨑嶇利槖金

　　又酬同逰韻

　　墓裏何人是可兒生前當復喜吟詩百年風物歸雙鬢
樽酒江山偶一時覓寺憑髙人慷慨簮花扶路影委蛇

兒童能賦何堪喜正覺吾生已有涯

　　送郭可玉肇慶教授

　　萬里東風送驛㠶大堤楊栁照袍藍已觀泰岱行天下
要識梅花過嶺南才氣自堪供盛世文章元不是清談
明堂禮樂須公等學掾遥知不待三

　　送袁從遜赴萍鄉州税使

　　春深山路亂花開賔從徐驅候騎來要地車航通四境
盛時闗市亦髙才簿書未用妨山水氣貌終當重省臺

李鄭舊逰知近否杖藜攜酒試徘徊

　　和蕭可則

　　平生君我掇皮真閭里相望白髪新共似顔郎終未遇
誰疑郭解定非貪盛衰正可亡何飲還往寜妨見在身
今世翹材須傑士會㸔代對筆生春

　　送蘇學士

　　翰墨元如萬選錢雲霄横騖正青年宮花未試郎君馬
門雪相看坐客氊已覺功名須命分定知學校要才賢

風鵬變化終難料眼㸔青青九萬天

　　送彭宜賔赴潭州學録

　　盛年才氣自無雙振鐸長沙佐泮黌人物古來推楚産
文章天下説歐鄉湘江春水雲山近嶽麓秋風草樹蒼
豪傑功名須異路定超天馬到長楊

　　丁巳上元前一夕留飲蕭氏齋中和友人韻二首

　　香篆縈簾九曲盤清樽對客語更闌不妨小雨留人住
未覺東風到酒寒絳燭繞廊春意閙玉笙連巷市聲歡

文園元有吟詩渴更愛茶香透舌端

　　樓外青山勢折盤春愁正在最髙闌落梅門巷行人少
細雨山城薄暮寒醉裏聞歌偏易感老來撫節強為歡
戱拈詩句償今夕尚覺春風滿筆端

　　飲罷偶賦

　　雨中簫鼓滿山城節序偏供感慨増貪聽清歌行美酒
不辭白髮看華燈粉登夏果明羣璧菜挾春風響碎氷
却憶去年山水夜籠紗醉踏雪稜層


　　枕上再賦

　　十二胸中策太平敢從明世歎無成人方走馬穿花市
我亦著書賦鐵檠午夜春寒偏到客百年節意獨闗情
天機流轉誰能識明日千林看發生

　　元日和尚文韻

　　爐瓶得火自喧喧守嵗何妨更不眠爆竹四傳知欲旦
屠蘇首飲記它年破愁未許疎椰榼助煖還思買艾氊
天運先從梅栁見向人偏自作清妍


　　送黄新之教古端

　　聲名疇昔重南州又看儒冠理驛舟要識海波窮壯觀
直尋石硯亦清逰桄榔葉暗詩笻瘦蕉葉花濃講席秋
帥府祗今須傑士知君談笑幕青油

　　題安成李氏秀野亭

　　人生役志是虛名富貴誰言勝隠淪數世衣冠前輩意
百年亭榭太平人美花修竹隨時勝流水青山繞屋春
今世恨無摩詰畫不妨詩筆發清新


　　逰新淦興善寺三首

　　不待前期偶出門酒壺詩擔㪚郊原樹連山勢髙藏屋
路挾溪流曲抱村老遇清逰偏易感醉思往事了無言
此生定合重來否細踏沙頭屐齒痕

　　欲雨不成雲往還筍輿穏載度禪闗青天四匝髙峯外
白水交流亂畆間經論己隨仙客去佛煙長共老僧閒
竟忘栢子西來意惟有溪聲送出山

　　禾隴髙低千萬區野花蕎麥半蕭疎山深木石含元氣

地峻雲煙接太虚殿牖舊塵扄古佛山門遺扁認尚書
兹逰似亦為天妬歸路蕭蕭雨滿車

　　張自翁有詩贊興善之逰用韻為謝二首

　　終日居山不見山却須髙處共慿闌便尋惠逺覓方外
安得孟君來坐間秋閏風㣲烏帽穏山深雨足白雲閒
平生玉笥勞清夢為報先生一破慳

　　獨樂名園屋上山竹深縹緲見朱闌山林嵗月羲皇上
詩酒風流晉宋間列宿髙蟠胸次濶奔霆不放筆端閒

一時唱和堪成巻自笑才情老更慳

　　再和曾學士

　　平生正自賦囚山尚有清逰興未闌勝日酒樽思向下
西風世路笑黄間江山閲歴羣賢盡傳註消磨百嵗閒
嗟我與公當幾見溪橋來徃未須慳

　　和曾學士見貽二首(求作刋樂府題辭集名秋山笛譜中多情話)

　　囊有相如賣賦金笛中一曲可沾襟武夷夜裂千峯石
黄鶴秋吹萬古心天上知音梅柳動山中懐舊嵗年深

清平進調須君等不向明時嘆陸沉

　　風水霓裳妙可聽斷雲過鴈筆縱横揚州杜牧樓中夢
淮海秦郎天下聲駱馬柳枝餘感慨沉香芍藥待才名
從今伐梓供新譜流播梨園與妓營

　　和婁行所雪二首

　　眼看大地盡虚空元氣沉沉萬籟風仙鶴曉歸千載柱
玉龍夜戰九霄宫人方羔帳歌初緩我亦漁蓑句未工
破蔡騎驢俱有命燭花閒翦小忩中


　　盛年霞珮簸明珠坐愧前魚不泣魚嵗晏多愁仍作客
老來厭事未忘書君宜翰墨收功早我亦田園作計疎
莫忘溪頭來往路笥山㣲雨水舒舒

　　上元次學翁兄

　　春似髙人喚不來輕寒鐘鼓自相催年華未了供燈市
節意聊堪託酒盃菜甲半存氷地裂桃花預約雨時開
故園風物今何似惟有初心不受埃

　　贈蕭克有赴興國税務


　　小駐青雲九萬程塗商里販樂寛平古來闗市多賢哲
盛世舟車少算征雨漲玉虹灘石減春深金鯽郡池清
看山攜酒吾曹事定有新詩許共評

　　贈胡履平偕克有之興國

　　主賔二美古稱難笑語輕舟十八灘幕有仁言官政善
士從知己旅懐寛文章不肯時科試山水元須勝士看
想見鬰孤吟賞舊渚煙汀樹滿毫端

　　和友人逰洞巖追用須溪韻二首


　　巖裏桃花千嵗開巖扉無復老仙推萬山挾洞人間斷
一瀑如川天上來古殿碑横苔入字忠臣像老月窺臺
平生歐尹神清興為約秋風更往回

　　雲峯彷彿畫圖真石戸深藏萬古身山水何知天下事
神仙本亦世間人日髙壇樹三門午雨漲源花滿洞春
濟勝尋幽平日意天風吹動華陽巾

　　再和逰洞巖友人韻

　　白日行雲䕶碧巒使君應在最髙壇江山有景待人勝

富貴成仙自古難夜月飛笙王母下靈風啼鶴石門寒
眼前佳致不常到更愧嵩恒萬里寛

　　和奔元凱

　　五月輕寒到紵衣小&KR1084;坐數晩花晞清時有道㣲生拙
白髮無情壮事違萬古成虧餘物論百年晴雨看天機
知君已是蜚騰暮欲訪君平問少㣲

　　和王觀善賦弟觀光一覽新樓之作

　　一室髙明眼界平東頭正可著難兄青山流水當書案

過鳥行雲落硯泓盛世無人憂㑹斂髙才自古託耘耕
蟹肥酒熟君當醉不用哦詩費度營

　　謁安成魏君壇留宿其下

　　一溪抱峽玉潺湲竒草幽花滿古壇千岫月明丹石去
萬松風轉斗垣寒白雲可踏天垂屋老鶴不歸人倚闌
定有吹笙王母下露凄夣冷欲生翰

　　絅村道中

　　少日脩塗幾往回猶持華髮走塵埃江波滚滚晩風急

山氣茫茫白雨來十里陂田寒麥短數家野屋小桃開
天機物理誰能詰且醉春醪淺淺盃

　　發洪州

　　童稚相催忽白頭西風滿袖古洪州重陽天氣村村雨
殘柳人家處處樓樵牧忘機鴻北去古今無迹水東流
卸帆旋買楓林酒飽睡歸舟十日秋

　　九日和鞠景中二首

　　秋風門巷馬蕭蕭佳節相看愧寂寥嵗月蹉跎供客老

心胸壘塊倩誰澆九州子美猶能健千載淵明不可招
短髮隣翁簮菊滿逢人猶記説前朝

　　少年共飲賦苹蕭老去歡悰日寂寥海内漸驚前輩盡
風流更覺後生澆紀時尚有篇章在應俗還從里巷招
坐想清時文物盛茱萸分賦滿中朝

　　重遊青原回途過清都䑓和坡韻

　　門外江流萬里東青山曾識老仙翁百年客髩東風裏
兩岸人家落日中蠟屐平生須幾到桃花前度有誰同

文章隨意成千古草樹荒荒老屋空

　　上元留宜春羅氏一本菴

　　簾外行人曲曲迴雨餘趺坐聽溪雷語音未覺鄉風異
山水何知此客來堦鳥飛飛行小桁盆花的的照深盃
兒童不負今宵好旋作紅燈掛落梅

　　逰青原山

　　百疊青松夾路苔白坡隠隠轉晴雷霧消萬瓦行空動
鐘靜三門照日開石似祖師無語荅山如處士待人來

古今湛輩消磨盡小倚危闌首獨回

　　和劉實翁

　　出門握手振塵裾妙語猶能破嘆吁陌上晴花吹婀娜
墻東風管度喁于百年有酒春如許一笑無渠我亦孤
山郭青青何處盡種松未可待全蕪

　　寒食和友人

　　二月㣲暄試白團得晴一笑未應難故人不至花頻落
好句初成酒半酣郭外漁樵無世念墓門翁仲㸔人歡

夜歸坐聽瀟瀟雨自剪西堂寸燭殘

　　江上清明和友人

　　北郭山花開赤䳌東津榆莢作青錢大江萬里雲連野
元氣千春樹接天豪傑盡隨流水去文章未許俗人憐
感時惜别俱常事莫放清愁到酒邊

　　喜李伯英至自燕

　　輦路天寒雪没靴朝雞夜雜扣牛歌五年相望髙堂健
萬里歸來一笑多獻賦未應慚大禮封侯終待取長羅

緇塵敗線皆春色門栁新年已掃蛾

　　偶成

　　世事難諧似熱沙朱顔不駐轉年華浮生又聽山中雨
勝日長㸔客裏花逺樹行人峯入畫春泥小巷燕謀家
故人不隔東風外日暮吟詩寄過鴉

　　暇日至吾廬亭

　　小池淺淺落紅堆猶有荼䕷可酒杯種樹十年堪共待
扣門一笑勝頻來楸枰坐久霑危露紈扇晴嬉墮脆梅

為報詩人箋注苦暖風天棘蔽堦苔

　　渡江

　　白沙青草接平皋水郭津亭繫釣舠晩市千家紅蜃動
秋波萬頃翠鱗髙江山如昨少年去天地無情客子勞
一笑同舟屠販子俯船亦似惜霜毛

　　和友人小飲鷺洲

　　草樹長洲起夕隂談經人逺去鴻沈陌花幾見遺民老
城鶴能言千載今明月大江秋入笛涼風萬竹客横琴

却思少日經行處沙港揚舲五尺深

　　和友人逰青原

　　憶與諸賢共解驂重來扣䇿感羊曇淵明未了溪邊笑
次律寜知樹下函勝地祗今供過客禪機正復入清談
古今邂逅俱成佛試向廬陵米價參

　　送文尚志赴寜州判

　　天上清風起鳯毛貳州草草試英豪鄉人未老旗旄慣
世故無窮閥閲髙緑鬢朱衣生爽氣紅妝畫舸下輕濤

政餘閒品新茶味想見吟詩壓楚騷

　　燕

　　穿徑迴簷掠沼波語言擾擾竟如何形骸已外機心少
天地為家客路多五月簾幃毛羽足百年巷陌子孫過
廢興正爾渠何與一笑詩人費苦哦

　　和劉尚友題夏深道南齋(深道昶之父)

　　曲闌横檻秀無塵短巻脩琴澹可親草意欲供新得句
桃花猶記舊來人江山有待天寜借客主俱佳筆有神

更愛屏梅丈人行要論髙品不論真

　　九日同蕭煥有兄弟蕭安國陳誠伯彭天玉華
明胡履平凃率脩兄弟泛舟觀橋吉塘飲酒
橋菴順流而下登西䑓寺城岡山復飲山亭觀先
朝所賜廟神劉誥封及硯泛月而歸和煥有韻

　　斜日千峯生纈斑憑髙飲酒未知還百年寒暑朱顔變
萬古興亡白鳥閒野叟豈知酬令節(是日耕夫極多)髙人從昔
愛名山回舟月色寒如水共指城樓杳靄間


　　老來詩興尚能豪九日登臨不憚勞山挾鷺江千里去
人行鷲嶺九霄髙蕭蕭掠帽風無力炯炯揺波月有毫
更欲縱談歸意迫髙城處處發蒲牢

　　和凃率修

　　出郭意行何所歸史家園裏得新詩野香一逕客稀到
秋興滿山僧不知老愛故人鴻得侣愁欺短髮葉辭枝
他年尚有經行約莫忘西門見月時

　　和友人吉塘橋


　　曾喚春舟不肯回祗今兩岸縱徘徊人隨飛鳥空中過
仙跨長鯨海上來驅石勢疑秦迹幻濟川事繼禹功開
偶然題柱寜慚老笑倚危闌試一盃

　　又和登神岡山

　　俯看人間漸漸遥羣峯在眼不須招大江平楚幾千折
老廟空山五十朝野曠雲鴻風謖謖天虚秋樹晩調調
誥綾賜硯傳看久不惜歸舟月共宵

　　又和凃率脩黄泥上塜


　　扶醉行歌日未殘逰人風致路人㸔山城天氣菊花早
郭墓秋風麥飯寒得句何妨催落帽杖藜豈必遜憑鞍
身名盃酒俱從分邂逅相攜勝素歡

　　贈何善積(撫州何時字了翁宋名士其姪大虚復知名善積大虚子)

　　大虚相聞不相識今見其書真國琛豪傑不多留竹帛
文章自古半山林故人狗監誰稱賦賈客雞林定賣金
傳業佳兒今喜見五絃應可得嵇心

　　寄題龍興萬允善竹友堂


　　萬君隠居湖水灣樓前數竹勝滿山九州佳士誰可語
盡日此君相對閒樽爼風涼琴不斷亭臺月冷鳳初還
神交千載徐蘇近俗駕無勞此欵闗

　　十四夜月(乙亥)

　　村家薄醪可醉歌瓦巵不用金叵羅世味真如今夕好
月明何待十分多風來古樹疑㣲雨雲㪚長空湛碧波
須信謫仙貪痛飲猶勝子美苦長哦

　　十五夜月暈


　　西隣邀飲夜初深四座能歌有幾人淡月外環清浪暈
&KR0655;雲亂布白龍鱗閒情常恐良辰過老境偏懐故里親
雨足墻東丹桂好清芬亂蘤一枝新

　　故居南山感興

　　涼風薄日滿天地團作人間一片愁衰栁馬嘶山驛晩
冷菰鴈落野田秋呂安潦倒黄公酒杜子蕭條白帝州
欲説舊家無故老杖藜黙數昔經逰

　　乙亥留故鄉自夀


　　七十古稀今已迫回頭一一記兒時三生我豈後商隐
(舊常夢與李商隠語謂余乃其後身)四海今無半子期盞斚有情聊暢適
文章無用祗娯嬉旁人莫比耆英輩但好商山學采芝

　　贈曾伯璋嵗晚歸重侍下

　　城陌鷄鳴夜又晨歸途纔遇栁條新科名興廢渾閒事
學業脩明見古人大雪千山文斾起東風三世綵衣春
詩郵來往應非逺要見忩燈筆有神(伯璋從余學有竒材䆳識掇科可必
而遭逢科廢猶大肆力於學業歳晚歸省重慶時值大雪因賦此以别之)


　　送劉髙仲考試武昌兼柬龍仁夫

　　又聞隣省起髯劉還共波龍學海逰天下斯文宗白鷺
廬陵遺老尚黄州孤羆誰擅三千字雙鳥髙鳴五百秋
後夜月明南北共定知吹笛庾公樓

　　舊嘗夢崔嵬若仙境者樓觀肅然香氣襲人得二
句云天懸桂樹三千界人在梅花萬斛間竟莫省
何故偶閒坐憶此因謾以夢中所見足成之(己丑)

　　珠簾坐捲燭花殘殿上昭儀擁翠鬟紅日牙旗明曉仗

青煙雉扇立仙班天懸桂樹三千界人在梅花萬斛間
始信蓬萊司下土坐繙前史燭忠奸

　　春日故鄉意行和楊伯允二首

　　快士遊從不在多清言雅韻過雲和行春豈為花三朶
買酒恨無錢兩娑丘水迹陳喬木盡兒童學廢古書訛
臨溪未可輕相别藉草何因更共歌

　　鹿山山下水流多小扇輕衫令節和隔屋髙花風婀娜
半橋野樹日婆娑驛池水減蒲芽短山磵泥乾鳥篆訛

鄉里往還吾獨老喜聽隣屋晚絃歌

　　和髙方大初度日登中華二首

　　仙仗臨風立翠華殿門詩客帽簷斜霓幢曙景來三駕
麟脯天香賜九霞半夜川岩燈作市千年日月鶴還家
宴闌閶闔聞恩語海屋新籌與夀加

　　到祠七十二雲扉倚視齊州一粟微萬樹挾風濤洶湧
千峯倚漢石嶔碕銀河垂屋天如近瑶斗當壇夜有輝
欲與浮丘談舊事瓊樓髙處未能歸


　　送龔如逸赴南康學正

　　秋風千里送飛帆又獻儒冠俎豆間美教古來無鹿洞
清逰天下少廬山㺯雛綵服三年别騎馬青衫一日還
渤海家聲元有舊雲衢努力更追攀

　　和許山立見夀

　　兩袖秋風酒一中浩歌無復問窮通極知白髮形如木
謾憶青年氣搏叢隨意文章逃俗謗可人談笑有君同
平生最是鍾情處明月娟娟水館東


　　和彭叔和見夀

　　何必致身卿與陪折腰受辱始歸來嵗年不禁衰容改
天地猶容笑口開君似坡仙分鐵杖我如洛老託春盃
郭門西轉青塘路却欠閒田種芋魁

　　叔和再用前見夀韻貽詩再和二首

　　里巷周旋得屢陪過門兼辱好詩來清如廬瀑千尋落
壯壓衡雲萬里開佳氣長浮茅屋雨清風猶在菊花盃
籛鏗嵗月應分授簸弄明珠到斗魁


　　庭下萊衣曾共陪城西謝墅許頻來秋風白髮千莖短
暮雨黄花一丈開雁背雲寒誰寄字蟹螯霜晚預持盃
小春天氣無多日却報庭梅早試魁

　　九日蕭孚有約諸賢登髙遂訪青龍寺午至桂溪橋飲
于小庵晚登庵後山藉草松下浩歌痛飲舉酒酹
野墳又呼樵童為山歌行者屬目賦詩二首

　　朝尋古寺石齧屨暮上崇丘風掠冠狂飲眼㸔紅日盡
髙歌聲入碧雲寒亂峯猶作太古色野墓不知逰客歡

何必龍山為故事賦詩留與後人㸔

　　九日同登西郭墅古人落帽我巍冠孤城雁過秋臺迴
半嶺樵歸暮笛寒嵗旱黄花難早折年衰美酒強為歡
山歌雅曲相和發驚倒行人注目㸔

　　又和同逰二首

　　引盃常在衆人先盃裏青青見逺天白髮偏驚人少壯
黄花不管世&KR1126;妍長雲老雁如行客落木空山又去年
欲喚八仙同醉飲酒中聊復託逃禪


　　隨意登臨處處過何須泰華與岷峨九州佳節吾生老
千載清樽少者多晚日杖頭能一醉秋風棗下不堪歌
鳳山此日荒涼路曾見黄花擁翠蛾

　　彭叔和和余九日詩次韻

　　共醉黄壚無呂安重陽誰與正紗冠百年風雨鳴蛩晚
萬里江山老雁寒陶令凄涼無菊對杜陵潦倒奉人歡
城西賴有彭居士來往真能耐久㸔

　　羅履貞同逰石洞


　　彷彿逃秦第幾源寒花流水繞溪田石門千尺闗元氣
野屋一村開洞天髙塜鶴歸忘嵗月深山老樹識神仙
與君共酌亷泉酒小住人間五百年(是日履貞初度)

　　丁巳人日袁本清邀諸公郊行次劉尚友韻

　　古來人日自難晴乗興招邀一笑真山寺徘徊頻避雨
路車徐疾各行春連峯下瞰千家屋絶閣還空一世人
花事從今當漸盛不妨來往更相親

　　次日再用韻


　　已雨猶留一日晴東風邂逅謁羣真(是日出城西北多入仙宫佛寺)江
山又見新年客城郭曾經百代春能讀殘碑猶我輩縱
談舊事有何人夜歸未覺沙堤濕爐火忩書更獨親

　　寄題翠屏晩對齋

　　幽居縹緲出修林讀易焚香坐夕隂歸鳥不知元化役
青山俱是古人心鰲峯雲散天如畫玉峽風來樹亦琴
用世驅馳成底事始知一靜抵千金

　　送曾韞暉赴京任檀州學正


　　芳年儒正紫貂裘北出都門亦壯㳺五季山川分漢界
太平學校過檀州禁楊拂籞黄金色泮水通城碧玉流
寄語向來勒碑客筆錐倘可到封侯

　　壬子八月十四夜對月

　　萬里輕隂晚忽收天公有意作風流今年對月又為客
明日無雲始是秋多病情懐成老態早涼天氣似中州
少陵兒女痴何似共景懸知不共愁

　　十五夜再和二首


　　銀河垂屋夜氛收卧㸔長星一㸃流萬古塵勞餘好景
四時風致是中秋天懸海外三千界月滿人間幾百州
殷庾升沉俱不見即時有酒未須愁

　　林下盃盤夜未收尊前何必盡名流人生快意元輕日
客裏中年最感秋酒滿恨無歌赤壁月明閒聴説揚州
故人只隔行雲外剰著新詩寄四愁

　　送趙光逺道州寜逺税使

　　故家喬木鬰衣冠小試司征第幾班鵬翼未摶千仭外

馬蹄初踏萬山間門當逺嶠花連屋縣接清溪水遶闗
詩課書程應不減東風早送錦衣還

　　憶鳳二首

　　舉世堂堂福禄人衰門釁咎獨何深學違素志元安命
老哭才孫最損心暑載漁舟翁挽柩夜歸僧屋鬼同林
庭前檜竹隂隂在陳迹如今豈可尋

　　清姿方頰兩眉揚從我東西近我長諸子誰能髙意氣
十年却悔學文章眼前言笑疑生死篋裏詩書半在亡

坐愧太丘真有徳賢孫迎客立成行

　　送宋趙儀赴貴徳知州

　　秋風千騎擁旌麾畫角髙吹出塞詩綠水山川唐國界
朱轓人物漢官儀信知懐土非男子更覺専城貴壯時
三葉郎官人白首向來顔駟有誰知

　　次韻蕭上舍仁叟賦杭州舊逰

　　帝城鐘鼔雨初晴御栁春煙繞禁青萬落湖山天逺近
百年歌舞夢酣醒别離共歎秋雙鬢興廢惟餘月一庭

寄語遺編須愛重清時要聽伏生經

　　和學翁兄(以下多前至元戊子己丑間作)

　　晴閣題詩初振袂暮山聴雨更懐家功名有分可通袖
變化難期本算沙無地早栽他日樹有愁偏見客中花
衆縁起滅從來妄欲掃塵埃㸔法華

　　和孚有

　　山雪半消如白衣樓髙病眼眩離離微鐘雨濕依林麓
飢鳥天寒下水涯潦倒醒狂那敢醉蹉跎晩合政如痴

十年聚散今成又長憶江頭共立時

　　和劉咸吉

　　飢鳥翩翩欲下池天寒籬落雪消遲一年又向清談盡
此士能令終日思江水送人驚草草山雲催句助竒竒
春深故里桃花路準擬掀髯讀寄詩

　　新年簡彭琦初

　　今日新年春意動梅花一片隔溪飛樽前風物年年改
兵後衣冠處處稀樂意百年能㡬遇故園何日與君歸

昨朝擾擾成何事惟有塵埃滿素衣

　　題蕭將軍廟次歐陽山立韻(蕭將軍廟在吉文山中碑無名字但
載其提兵五萬逐寇一日俱死)

　　將軍汗漫化人城猶得逰人小隊行海上田横從有士
山中鄒湛竟無名東風亡國何曾戰上日空江幾度晴
杜&KR0008;枌隂耆老在陌頭過馬訝昇平

　　次友人花朝韻

　　此日晴暄自不多忩明遞隠有雲過山深聴雨人猶卧

病裏逢春意若何四海交㳺無古道百年風雨得狂歌
東林草木多生意飛杏青青過薜蘿

　　中秋留故居兄弟對月分韻得多字

　　棘院功名風雨過柴門兄弟月偏多分詩莫作中年語
對酒何妨壯士歌老桂欲花先撲袂長空無籟淡横波
却思髙館吹簫罷卧聴蕭蕭雨打荷

　　丙子嵗除夜坐過半

　　長街鐘鼔未聞聲驅耗誰家發小鉦世故千端人鬢改

天輪萬里嵗功成燭花似報明年喜酒味聊供晩節情
七十古稀欣尚健戱拈彩筆覺春生

　　新元(丁丑)

　　閭巷重逢後至元却思丁丑亂離前藏家雪案三千巻
閲世霜髯七十年枯槁恨無元亮酒衰慵不著子雲𤣥
忩梅剰作新年意頗覺三生有宿縁

　　春雪

　　開嵗雨隂連十日雪寒兼與舊春同乾坤半落窮荒外

樓閣横陳淡月中瑟瑟松篁山屋夜疎疎鼔角郭門風
梅花慣與清寒敵却喜羣英未放紅

　　雨中出郭訪友

　　驟解冬綿復用綿江城二月社寒天野桃漠漠一村雨
山屋冥冥半塢烟燕子未歸風滿面馬蹄不度水生川
惜無濁酒供清興但把新詩荅暮年

　　次韻龍文璟送蕭公著省親池州二首

　　楊栁津頭送客行楊花滿路蕩春情江南覽勝重湖大

男子從親萬里輕錦舫浮春宜麗日綵衣趨郡及清明
嚴君問訊煩多道要借光塵保至清

　　螺川日夜向東行不放思親頃刻情珍饌逺移榆滫美
錦帆順逐栁花輕山圍呉楚青春濶天泛江湖白日明
好向芳年供世用直陪鴛鷺立西清

　　清明和李亦愚

　　煮茶閉戸㸔殘編風味凄涼似玉川春到名花偏久雨
人逢佳節恨衰年棠梨野館輕寒燕楊栁人家薄暮烟

新水夜來生郭外麥畦桑隴不論錢

　　送周儀道往池州謁蕭經歴

　　三月江南湖水平周郎理棹舊知津古來多附青雲士
秋浦今㸔白玉人燕子拂波江驛曉楊花撲面柂樓春
老親不管離憂苦凖擬秋風薦鶚新

　　和彭天玉雨中牡丹

　　待得名花值雨寒横斜粧淚洗鉛丹霓裳仙子泉初浴
碧袖宮花唾不乾絶色從來傷命薄好春不肯借人㸔

鈍才難續酥煎賦三嘆君詩似鏌干

　　次韻龍文璟宜逺樓共飲

　　草樹連洲互短長倚闌搔首感行藏萬家樓閣浮元氣千
載城池閱夕陽坐上笑談形獨槁向來歌舞夢猶香(宜逺
樓舊為歐陽巽權燕飲歌舞之所)公墩我屋俱堪醉寓意何妨學列荘

　　夀蕭熙績

　　藥鼎丹爐不試煙繩牀麈尾似行仙山林猶見貞元士
天地重開絳甲年竹簡滿堂供老讀芷花千斛著髙眠

旁人却怯酡顔故不是稽山棹酒船

　　夀蕭熙明

　　髙樹清流四敞軒棋聲永晝不驚蟬八千戯玩春秋海
五十何知富貴年羽扇風流天下士藥壺瀟洒地行仙
夀觴不用人間釀夜泛荷花露滿船

　　夀袁恭甫

　　先生無酒自顔酡笑擲人間玉叵羅金谷樓臺隨地勝
銅人嵗月入詩多鄰翁重見三千履(時遷薌城胡尚書舊府)春色

分藏十二窩為問東瀛消息好青衫催染楚江荷

　　庚午春大霰戯作

　　海風吹雨旋成堅簌簌琤琤亂耳邊一夜白雲俱在地
九州洪水復滔天已知世上無此潔誰在空中作許團
若借齊奴供買妾不妨列屋貯婵娟

　　上已晴和劉志霖路教

　　春色蒸人暈肉紅小盃初許共東風過時不賞花薄命
乆雨得晴天有功歌舞豈知蠶市過升平應在麥畦中

詠雩童子今俱壮不怪鬚髯蚤似翁

　　寄友

　　省吾堂後黄梅落大雪樽前倚紫絲近㑹匆匆愁更長
暮山莽莽笛孤吹揚州他夜帆歸好崇福㸔花馬到遲
露下空庭談語絶偶然入興一題詩

　　挽周耐軒縂管

　　夣裏諸公歴歴存夕陽懐抱與誰論江河春色流天地
城郭居民有子孫過馬時來廷尉宅敝裘欲老故侯園

桐鄉遺愛依依在風珮應歸月下魂

　　輓趙學聖(程雪樓銘子昻書)

　　曽從羣彦識堂堂今作哀歌寄白楊異代風流存寳玦
暮年出處重銅章襃衣猶起鄉人敬白髮閒㸔世故長
栁墨韓碑真不朽槐陰事業属諸郎

　　輓洪菊潭

　　喬木江南可幾人君如杞梓秀儒林一鄉自重文翁化
匹士能行后稷心道軌異同人百代經畬殖落意千金

只今耆舊凋零盡白髮秋風淚滿襟

　　輓劉子清

　　人才從古混泥塗世論安能定智愚一語全城青史少
千金散衆俗間無管蕭無位虚長算絳灌成功本匹夫
見說誄文餘四十寳珠定慰墓中枯

　　輓饒玉甫

　　盛朝有志展才賢晩嵗逃名託妙𤣥方外成功偏及物
古來策士每成仙(嘗赴都陳言)書臺花好春隨屨詩屋雲空

夜語泉未信經綸虚一世不妨銘些寄干年

　　輓瑞州伍興甫縂管二首

　　豫樟連抱起微苗雨露涵濡託聖朝冶鐵丙君雄郡國
(以鼓鑄興)吹笙秦史立雲霄松滋學子干年廩洪浦行人萬
古橋能救民飢希富范恨無仙道繼松喬

　　湖海成名范蠡船鬼神受役尉遲錢門開鐘鼎三千客
身閱雲泥六十年智士經綸無槁項盛時意氣即飛仙
栁枝駱馬應猶在松栢春風緑遶阡


　　賞梅和劉景行韻

　　淺淺韶光淡淡梅新年笑口偶然開佳時風物宜詩句
老境情懐託酒盃天地囬春如有約明時用世愧無才
伏生九十知猶健倘有求書使者來(景行年九十)

　　龍文璟和余韻次謝并簡漢英

　　二妙能詩舊有聲笑人筆退似聞鉦黄金蘇子游偏逺
白首揚雄宅未成共信他年終用世相逢一笑豈無情
梅花池上先春發縠縠微風琖面生


　　七言絶

　　題京兆圖後二首

　　谷擁殽函水注豐銅人草樹幾秋風山河萬古原如昨
歴代成功自異同

　　連雲宫闕照南山遺址荒荒白鳥還百代英雄何處去
空遺尺紙在人間

　　題明皇並簫

　　青鳥西來太液池霓裳舞影落瑶墀並吹玉管同心調

惟有姮娥月裏知

　　題張敞畫眉

　　京兆春風到栁枝翠簾縹緲逺山竒梁鴻亦有齊眉樂
不要人間黛緑施

　　遊新淦興善寺和彭自強三首

　　山風閣雨帽簷斜墟落秋陰菊未花豆葉鳴蛩行客迹
槿籬吠犬野人家

　　流水琮琤響澗磯棕花芋葉與階齊木魚晝静山僧出

獨遶脩廊㸔舊題

　　紅葉山門半掩秋寺童不悟客清游楞嚴滿案無人誦
庭下黄花一葉留

　　宿荷花荘

　　晩宿山荘待雨晴夜深雲㺯月痕明茅廬四面溪田遶
半是蛙聲半水聲

　　乙巳上元日晩入城

　　鞾屐鏦鏦踏亂氷笋輿寳馬出縱横城中三市紅燈動

江外千峯白雪晴

　　題蕭孚有為羅履貞所作蘭竹圖二首

　　劔葉緗花萬石間無誰可共此幽寒湘纍紉盡秋風佩
未必曽來月下㸔(巻中有月)

　　岩笋横斜出穉龍林梢偃蹇受清風嵗寒石友聊堪共
未許山王著此中(巻中有石)

　　題畫江濤

　　人心不是巫瞿峽下筆奔騰起怒湍别有一初真止水

無誰肯畫與人㸔

　　題李鶴田穆陵大事記後(宋自穆陵升遐元氣盡矣時攅宫屬
官李珏紀其本末頗詳橋山劍舄歴歴如見異代覽之亦為凄然李吉水人號鶴田
先生此本今在廬陵羅祖禹家其子中行以示余余因用鶴田先生陵下元夕韻以
志感慨云)

　　陵寝巍峩十二闌西興吹角浙江寒老臣無限遺弓淚
冩與人間異代㸔

　　蕭氏文㑹堂羅漢栢二首


　　秋風滿眼古人稀虚館重游老愈衰惟有亭前雙栢樹
昔年曽見往來時

　　葉修如栁色彌正榦堅似檜身難長莫嫌生世春風少
嵗晚相期傲雪霜

　　題劉侯所藏十八學士錫燕圖

　　天策諸賢佐大功一堂宻勿古人風當時上下同心處
只在從容錫燕中

　　癸夘元日晴繼復雪亦不廢出榖日復晴歸鄉

途宿上元觀燈野廟隨所賦得十絶

　　鐘鼓籠銅報曉晴殘燈曙色近簾明老來最憶兒時樂
拜罷新年處處行

　　燭痕㸃㸃墮紅銀香影明窓綴曲藤春帖自題還坐乆
梅花瓶水漸生冰

　　市門處處繫冰花燈影蛾雲動絳紗走馬城中三日雪
不知春已入誰家

　　朱門日日泊髙車陋巷冰枝積寸芽春色不隨人意薄

夜來潛到小瓶花

　　溈山人日馬蹄忙懸勝輕寒剪剪黃閒笑梅花無媚骨
至今不洗夀陽妝(廬陵城中人日士女多游溈仰寺)

　　杖履新年第一行江山殘雪畫初成春風嵗嵗藏何處
又與人間作曉晴

　　聨袖吟詩不計程暮投村店屢占晴霜濃睡熟無人唤
誤待城頭畫角聲(是日自城歸遇學翁兄同宿于途)

　　雪後喬松旋作青村家沽醸白如銀山中未見新年厯

閒剪桃梢試立春

　　緑麥黄梔染繭絲紙旂戲鼔祭叢祠少年風物今仍在
别有傷心人未知

　　驛門北女賣蛾兒水屋紅燈出樹枝鄰笛孤吹春未動
一簾微雨似秋時

　　惜春

　　西郭桃花蜀錦機東池楊栁越娥眉少時不惜春光好
老大逢春意始悲


　　江行春望

　　萬里春晴萬里風輕寒漠漠晩推篷江邊篁竹馮夷廟
一樹桃花盡意紅

　　贈李福元賣書作墨二首

　　經筵午茗坐白虎詞舘夜燭分隃麋人間書墨非無用
澼絖天寒我自知

　　秋風落落拈書賣白髮悠悠被墨磨莫向朱門痴坐乆
小簾歌罷掃濃娥


　　題松石圖

　　受命大夫曽涴節誤恩三品亦䝉譏何如山谷閒松石
閱盡興亡與是非

　　題濃淡竹

　　逺㸔如淡近㸔濃雙立亭亭傲晩風俗眼未應輕揀擇
此君清致本來同

　　鄰有廢屋乆閉金沙一枝忽穿屋山而出衆為
驚顧然亦竟無一賞者


　　古屋幽花閉不知忽穿碧瓦怒横枝辛勤自致髙堂外
却得行人立頃時

　　炯炯花紅立斷烟終無把酒為渠憐東風闌檻金鈴䕶
未必真能絶世妍

　　元日

　　曉街泥淺馬蹄過元日雖陰氣已和處處桃花如二月
東風應比去年多

　　五日


　　中年懐抱漸無悰節序蹉跎半客中案上離騷今不讀
一窓清夢卧南風

　　乙巳五月過瀘江

　　抱田曲水走脩蛇溪勢如鳴萬叠車山雨挾涼閒客扇
渚雲分暝失人家

　　城歸途中春暮野陰風物蒼然

　　津橋半斷水如雷屋角古墳青草堆三月荒村春最慘
萬山微雨棘花開


　　新淦道中二首

　　道中老人舊相識怪我重來鬢似㦸江橋流水今種田
手記埀楊添十尺

　　沙坊江上海棠開紅錦漫漫圍古臺死後有花不能㸔
生前還解㸔花來

　　庚午春夏閒居即事五首

　　閒居山郭閉柴門過雨䟱花㺯晩晴萬叠松筠春遶屋
日長敧枕聴鶯聲


　　老託園林困雪霜橘株病悴蕙枯黄荼䕷獨擅春風力
無數新花出短墻

　　桃花梨花争滿園金沙玉棠蜂鳥喧少年㸔花夜載酒
老子㸔花春閉門

　　雨前種苣一兩畦雨後柔脆堪作糜荒年不識瓊酥味
日晏三咽甘如飴

　　門掩薫風小小齋紫薇幾尺正當階誰言省掖偏冝種
偶落山林亦自佳


　　謁蕭定基墓二首
(至元甲申余客九岡暇日從蕭瑞叔諸友過湴塘謁侍御史蕭定基墓讀王荆公所為神
道碑至順辛未八月六日重過其下則碑字多為樵牧所傷圮剥不完俯仰四十八年感
慨係之)

　　故舍江邊短麥畦少年履屐幾徘徊當時良友今安在
滿眼秋風我獨來(故舍所葬地名)

　　赤嶺虧剜白水奔江濤髙處復為田古人不見文章在
皓首㸔碑意惘然


　　戲贈吳存道煉丹

　　十二春樓燕子風主人鍾乳借顔紅何如買取吳家樂
長與姮娥住月中

　　乙巳嵗晏連雪和學翁兄三首

　　半月山家雪滿門苧畦菜圃浄無痕呼童髙斵梅花凍
日貯煎茶水一樽

　　天寒絶粒閉柴門曙色滿窓疑月痕起掬大荒澆渇吻
恍然氣象似窪樽


　　庭雀啾喧下竹門冰花萬叠㺯新痕嵗除一雪竒如此
但恨無詩無酒樽

　　題牧童騎牛圖

　　山中無古亦無今牛背敧眠老樹陰若使讀書如李宻
豈無機事到渠心

　　題僧枯林蘭

　　短筠峭石共清妍筆裏幽香九畹傳夢到髙僧檀蔔國
覺來身在畫圖邊


　　題春江烟雨圖

　　春樹蒼蒼白鳥飛小洲茅屋逺依微一川烟雨無人渡
坐㸔漁舟晩獨歸

　　題錢舜舉畫馬用尚文韻二首(馬與牧者背馳)

　　東風駑駘滿帝里顛倒奚官獨如此臨衝未可輕一鳴
伯樂死矣世無耳

　　芻葭區區困騎竒回頭不受馽覊施畫圖尚有飛騰勢
未信當年買骨癡


　　題寒汀小雪二首

　　幾樹蕭蕭疎宻雪一汀澹澹有無烟江空雁落寒如此
只欠吟詩孟浩然

　　天寒老檜濕模糊沙上漁蓑一個無倘有覉人歸未得
定應誤認白頭烏(有數烏白頭借用燕丹事)

　　横石渡候舟有感

　　沙邊一樹誰家李嵗嵗逢渠白作堆滿眼青山衣袂濕
又隨春雨過江來


　　初秋和友人韻二首

　　髙齋風竹夜幽幽病客無憀早覺秋華髮半簮燈一㸃
著書執筆笑何休

　　樓上窓扉面面開青山未接大江隈逥風一颯飛花住
萬丈晴空白雨來

　　再和

　　已将壮事換清幽坐見髙槐六日秋佳客不來吾亦睡
清風吹竹息休休


　　漠漠秋陰未肯開淡雲疎雨滿山隈與君共熟江頭路
要待他年夢裏來

　　午慵

　　春歩時傾花下酒午慵却放案間書倚窓貪聴溪流急
篁竹翻翻雨入裾

　　倚樓

　　留滯孤城又晩秋懐來真倚仲宣樓青山東下連𤓰圃
坐㸔耕人晩未休


　　客夜秋風

　　清夢初回心似水紅塵未了鬢生絲髙風捲地千林語
莫㤀南山聴雨時

　　春晴二首

　　春暮無人到草萊荼䕷如雪過墻來翛然閒憶人間事
野鳥窺簷夢自回

　　西園梨雪逺如天白水鳴田亂不分野客逢春無一事
獨尋幽草坐㸔雲


　　城歸途中

　　疾風山際兩三騎殘雪回頭無數鴉一路水泥行犢迹
隔溪篁竹䕶人家

　　陪艾幼玊郭逢春諸公郊行二首

　　家家墻短花自好日日春深人不知行過小橋還酌酒
坐㸔流水却成詩

　　向日一出花未開今晨紅减白皚皚九州八極春色好
年年村落㸔春回


　　晴嬉

　　晴嬉逐隊未應稀芳草誰家騕褭肥人散酒醒成獨感
倚闌㸔盡白雲飛

　　題秋日江村圖

　　黃葉秋風趂蹇驢平洲逺嶺雁相呼野舟盡日閒無用
只與人間作畫圖

　　贈墨客羅徳輝三首

　　老李烟煤後代尊一生流落價難論向來貴賤真堪笑

車載街頭漆寺門

　　漢館隃麋千載重魏臺螺石四方崇世間真偽誰能辨
貴在當時出殿中

　　老屋秋風絡緯啼寒膠萬杵搗霜遲只今天下無真墨
重見潘郎世未知

　　題羅宗仲所藏水墨古樹圖四首

　　枝如騰龍攫雲外根若伏虎蟠石間蒼茫欲與元氣合
萬牛不動安如山


　　大株枝斷削如鐵小樹葉茂濃如雲人間霜雪來未已
貞脆當從晩節分

　　古梢絡藤霧雨注長根竄石虬龍奔山邊新樹雖好在
俯視僅可同兒孫

　　太陰泱漭萬古雪元氣淋漓千尺絲豈無仙人食琥珀
吹笙夜踞蒼龍枝

　　對花偶成

　　芍藥花前閒日坐海棠枝下醉時眠自今嵗嵗窮心賞

巳負花開四十年

　　題宫中所掃除棄餘(宫中每日所掃糞必待宫官㸃視而後棄)

　　承平宫禁無他事檢㸃猶能到棄餘天下豈無當念慮
君王用意定何如

　　題李陵宴蘇武圖二首

　　居延山下馬成羣伎樂聲髙夜入雲初志消磨如衛律
殷勤致酒教蘇君

　　属國難酬白髮郎延平誰與吊沙塲隴西使者如雲出

却要迎歸右校王

　　開嵗六日游仁能寺

　　郭外櫻桃已亞枝寺門獨立幾多時詩人堂下春寒淺
時有居民借絡絲

　　重涉瀘江二首

　　立沙稍稍行人聚踏水悠悠去鳥雙囬首十年來往路
祇添華髮照寒江

　　渚籬漁網懸秋日山寺人家起夕烟欲共故人評好句

微風吹袖水痕圓

　　贈曽維新工篆章

　　風吹鐵筆雪珊珊篆法推尋古意還老去姓名誰記憶
若為鑱刻得人間

　　題羅稚川小景

　　小樹敧風老樹枯前汀暮靄半模糊騎驢人指髙樓去
不識渠家可宿無

　　淵明臨流圖(一童攜琴一張酒一壺)


　　三尺枯桐一斗罍秋風曳杖偶徘徊不知當日臨流意
四海何人與共來

　　蘇武持節圖

　　朔雪漫沙幾白羝嚴風吹凍滿氈衣少卿駝馬彌山谷
何似中郎一節歸

　　題枯林蘭(僧號枯林)

　　緗花幽幽隠道韻劍葉披披吹曉寒城西四月好天氣
時過髙僧有畫蘭


　　和趙子昻寄馮海粟二首(長沙易中卿得此巻掲曼碩有和易復索余和)

　　古今翰墨散如塵晝夜荒荒走兩輪莫說鍾王今不見
湖州學士白楊新

　　老粟清名雪作宫掲家健筆驥追風閒思海内文章士
敧枕蕉花細雨中

　　玉笥山中有白鶴花頂翅宛然類鶴王蘭友作
詩送至用韻二首

　　縞衣𤣥爪立前除天上人間剪紙糊除却青青三四葉

月明滿地却全無

　　千載蘇仙上帝鄉空餘琪草似人長夜涼環珮不知處
夢覺滿山風露香

　　鄰家舊有牡丹乆移植荒圃詩以訊之二首

　　十二闌干照日妍此花籬落故依然主人不待姚黃㸔
寒食東風又一年

　　野蔬采采蔽敧葉惡蔓離離蝕朽根草木升沉春不管
人間可獨有長門


　　和蕭克有主簿沅州竹枝歌七首

　　人生結交莫如月人生行路莫嫌熱熱當三伏易變秋
月能萬里長隨客

　　沅人健飯無盤蔬沅土多熱無雞蘇官船自有龍鳳茗
試冩松風斑鷓鴣

　　沅陽江石生波濤南風吹起十丈髙勸君上灘牢把柁
須要一篙勝一篙

　　一州一州木有枝一江一江水可炊北人奈事不怕險

南人多情易思歸

　　十月天寒買團蒲五月天熱水可沽窮通隨時不可强
當貴有命何悲無

　　山州多江水如烟篙師不耕船如田江流避石還易去
船行著篙還易牽

　　黠胥取利如斧樵苛法銷骨如膏燒官規難减賨布稅
縣政莫急蠻人徭

　　贛州廖氏雲錦亭四首(義取坡公掃却天孫雲錦段之句)


　　老仙妙語落人寰千載江山未許閒亭下荷花三萬頃
疑公猶在往還間

　　小院疎簾四面垂卧㸔千載葉間龜天孫為織秋江景
付與年年作好詩

　　華亭翠瓦水邊家珍簟焚香淺試茶夢與齊奴同富貴
小舟夜宿最深花

　　萬柄蕭蕭浸玊虹夜深銀漢在樓東世間風月無人識
長在羅紈綺縠中


　　題墨梅二首

　　嵗晩江南霜雪天一枝玉立小窓簷古來皎潔人多少
受命風埃未可嫌

　　紅紫相推獨作魁風姿如雪照人開如何愛近含章額
誤染眉間昨夜煤

　　寒食

　　鳥語東林萬竹脩輕陰漠漠意如秋髙齋寒食梨花落
敧卧書牀㸔水流


　　上已獨坐三首

　　蕭然門巷野人家山鳥行階啄草芽上已焚香㸔易罷
自衝微雨整幽花

　　春城車馬似長安預恐名花一日殘鄰屋玉笙吹徹夜
閒庭危坐牡丹寒

　　春晩無悰放酒巵藥爐沸似雨來時柴門晝閉庭花落
時有山僧問近詩

　　秧老歌五首(效王邉體江南農夫挿秧上下田長歌相應和其詞似竹枝而淺直)


　　三月四月江南村村村挿秧無朝昬紅妝少婦荷飯出
白頭老人驅犢奔

　　五更負秧栽南田黃昬刈麥渡東船我家麥田硬如石
他家秧田青如烟

　　昨日田秧亂如毛今朝南風揺翠濤甕頭濁酒莫厭盡
厭酒盡時秧又髙

　　春寒風雨來滿川牛蓑走遍東西阡郎君騎馬莫問渡
江頭自有官渡船


　　前年東家得早禾去年西家粳稻多我家今年定何似
努力耕作無奈何

　　哭蕭孚有七首

　　(孚有方厓御史之季子少甚穎異從余游其為詩短篇髙古幽淡追逼韋王長篇豐贍逸
宕别有風致皆欲與古人争衡至元三年丁丑七月一日病死士友傷之以其有才而未
著其可憾如逢原敦夫九月九日余既送殯城東歸途賦以寄慨感云爾)

　　去年九日共登髙絶嶺長歌意頗豪今日送君誰共哭
一間殯屋大江臯


　　畫圖摩詰神情逺詩律蘇州意句清身後生前千古恨
荒荒白日下髙城

　　水檻蒲萄裊裊垂方牀卧病語移時如何一日纔疎隔
永别終無見面期

　　敦夫短命世同悲伯道無兒天不知白首慈親髽髻妾
一船微雨哭麻帷

　　文㑹堂中碧樹柯評詩賭酒客頻過如今深鎻秋風滿
想見階苔日日多


　　翰墨周旋二十春莫年卜宅遂為隣永新門外雙松樹
無復相攜踏月人

　　螺湖橋外草如烟螺子山前水接天應有故人來下馬
愁雲深處是新阡

　　詩餘

　　滿庭芳(次韻賦萍)

　　碧唾成花翠璣浮霧水邊裙影知誰半溝未合脂水過
生肥小扇迎風試拂翩翩去還復差池慿闌處怕伊貪

見見了却㤀歸　橋西青不住乳鴛行破一瞬淪漪㸔
疎如有恨宻似相依元是情根種得更千古欲盡何時
重相約章臺春膩還上最長枝

　　西江月

　　偏是一春憔悴被人閒賦陽臺扇遮微雨傍牆回花信
餘寒栁外　繡果未成雙荔打鴉摘盡新梅暗占蝴蝶
却飛來睡起斜陽猶在

　　憶秦娥(初見桃花)


　　春愁淺窺人忽見桃花臉輕寒初透小窓猶掩　東風
裙濕湘波颭相逢處處如人面劉郎老去怕伊重見

　　謁金門

　　春睡倦自揀花枝行遍昨日新紅今日變細挼将袖染
　翠扇迎風樸面雙燕飛來還轉簾外楊花簾裏燕相
逢如未見

　　青玉案(和友人夀席上)

　　春來十日春多少扶路金釵試燈早旋剪夀幡飛蝶小

東家垂栁西家明月風物年年好　種桃三干今餘九
誰道桃花笑人老萬事浮雲如過鳥浣溪佳句柴桑新
酒天地何時了














　　桂隠詩集巻四


　　桂隱詩集跋

　　先生平生詩文流落過半少年所作多經諸老評泊以
為高逼古人今皆不復序於前者謂其不待序也觀者
必自能識之文見陸續刋行今先梓其詩十四巻至正
元年春仲日進士門人羅如篪宗仲謹識













