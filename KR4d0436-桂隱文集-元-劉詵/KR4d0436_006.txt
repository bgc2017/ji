







　　欽定四庫全書

　　桂隱詩集巻二　　　　　　元　劉詵　撰

　　古體(七言)

　　題曺裕之所藏曽瑞卿神龍臥沙圖

　　老龍胸有天下雨養道潛身臥洲渚脊鱗十丈黄金横
鬐沙萬斛𤣥珠舉意酣太古隂風寒氣接洞庭秋浪怒
黒如海宫仙人燭滅撒華宴水晶蝦鬚之簾横堕雲階
寒不捲明如虬髯帝子戰勝朝馳歸朝暾下照曳地鏁

甲三百片山焦石沸赤煒萬里焚帝下墨勅搜抉江海
爾不聞吾聞葛陂之竹投水奔雷澤之梭夜逐風雨騰
上天彼非龍身託形似一日乗化竊氣髙飛騫嗟爾胡為
失其所胸有霖雨禁不吐坐令時人寸墨冩爾歸囊楮
大呼老龍牋天公前驅飛亷後靊霳一為人間作年豐

　　題彭宜逺所藏羅稚川山水樓閣圖

　　平沙蒼蒼鳥未歸烟村四合髙復低漁翁兩兩青蓑衣
賣魚直上長楊堤千峰萬峰何崔嵬朽枝瞰水忽倒垂

倦驢向橋欲渡疑後有羸僕勢若追却疑詩人獨尋詩
舎鞍先濟何所之飛樓縹緲山之西中有美人長鬚眉
凭闌相對知為誰豈非海上喬與期宫中琪樹秋離離
彷彿疑有香風吹吾聞蓬萊有此地流水落花隔人世
便當剰買青芒鞋小向是間住千嵗

　　芍藥歌和羅起初

　　我昔騎鶴逰揚州笑玩竒花大如斗髙樓聳出霞錦窠
西施夜醉呉宫酒(髙楼西施皆言花也)珊瑚萬片割曉酥十日名

香猶在手仙家女隊千紅妝碧油簾幙圍四廊風暄日
醉春似夢夢中嫁與姚家黄小園今日忽冄見瘦減不
如當日靣夜深明月照闌干弱影伶俜似飛燕名花流
落亦可憐志士慷慨悲流年欲呼四相不可共獨醉鵞
黄壓春甕

　　贈趙中山(中山本舊公子于道有得早游京師為諸名公所敬)

　　先生昔佩青珊瑚錦袍白馬玉雪膚夜游鈞天聽廣樂
帝旁分食瓊宫酥天風千丈吹綠髮紫鴛七十黄流蘓

手斟北斗酌玉女麻姑曉報滄溟枯東方烏啼白日薄
姓名盡變騎鯨魚華池内養九芝露金房獨照千年珠
肩摩净名孔雀扇足躡子晉芙蓉車吹笙看月薊門市
從者皆服貂襜褕羣真虚左願聞道親寫文字為其徒
少年經世二十䇿海水洗盡無留餘始知古來忠孝士
變幻不與常人俱君不見韓亡流落子房子千秋萬嵗
傳編書

　　東園花


　　東園花西園桞東園昨夜春風來西園臘雪仍折朽東
西雖相鄰一妍顧一醜東園郎君十六餘千金恣買新
豐酒呉姬嬌唱燕娥舞團作花毬大如斗西園月髙寒
蕭蕭枯枝過時不作條志士叩角夜寂寥卧聞郎君吹
玉簫獵騎曉出咸陽橋相遇不揖色尚驕可憐貢公棄
梁棟弹冠但望王郎用可憐馬生晩益窮日夜更望蘇
郎官祿重豈知人生各自好誰肯輕裘相與共西園桞
東園花莫浪喜莫自嗟君不見道旁草二月三月蒸紅

霞

　　天髙髙

　　天髙髙去地幾萬里中隔以魍魎大風之狂豪六月七
月旱魃恣虐饕赤日如火銷民膏黍稻千井為黄蒿池
魚涸死江沸熬我苦熱毒無處逃前年饑死如牛毛空
江窮山鬼晝號嗟哉此事可復遭仰天三嘆天髙髙

　　地隆隆

　　地隆隆下有海水包絡千萬重中有升天降雨之卧龍

不能呼吸此水為年豐山篁枯立山樹紅爨婦曉汲十
里中鋤耰無用掛壁東石光落杖騰長虹郡官撃鼓鞭
靊霳官街十丈塵漲空嗟哉地道成天功俯地頓足地
隆隆

　　和邵有初見夀

　　姜牙賣漿天氣肅子幼種豆年不熟秋風拄杖雪滿頭
自分桑麻安杜曲東家公子蓬萊仙錦袍騎鳯髙聫翩
談鋒大阿不可挫筆力三峽來無邉我如痀瘻行蹮蹮

君歩飛凌嵩華巔銅駝陌上一攜手酌我瑶池王母酒
相期更待三千年還以蟠桃為君夀

　　東華山天一道院歌

　　太極未判隂陽濛元精蒸氣相流通劃然天髙與地下
但見積水渺漭行其中我窮其源艮為宫天地不死此
其宗神人得之奮以雄超遥長鋏馳大空九州八極命
在躬霓旌絳節紛來從福地蕭爽弭彉風東華之東天
髙峯上與元氣為冲融流光揚彩奔靊霳道人羽衣雙

青瞳夀宫𤣥殿相巍重千石之簴萬石鐘朝撞暮擊無
秋冬聖人在上年榖豐道人吹笙騎鶴追喬松

　　題盤谷圖
(廬陵郡幕賔盤所李君字長翁家蔵盤谷圖非必盤谷也志隱耳為賦長句)

　　千崖蒼蒼倒石懸老檜下瞰空濶森白根上有縈絡斜
下之瀑泉下有縹緲半出之窻軒忽然漁舟散浦溆疑
是秦人桃花之仙源叢林盡處長堤繞栁外沙邉行客
少汀烟漠漠不成雨汀樹踈踈似飛鳥依稀水檻知誰

家疑是唐人洗藥之溫口問君此地何處尋可買不
惜捐千金君言此亦盤谷境我已先從畫中隠嗟君
才氣何堂堂胸藏雷雨未八荒平明走馬入黄閣日
晏文書寫燕行峩峩奎章九天上白日旌旗下仙仗
秋風挿翮髙頡頏雖有此境何由往丈夫英氣多難
攀九環寳懐青山輞川墅龍門灘會買青鞋待君還

　　夜宿山家

　　蒼山四合如鐵色滿地藤花白如雪夾澗居人十數家

緯車共響更深月艾烟驅蚊窻壁低棘根通犬門徑窄
破衣袒跣無怍嫌安識人間絺與葛

　　又

　　山中舊游猶可記竹裏青帘招我醉我傷身世感慨多
野老一杯惟徑睡夜深涼月照髪影數寸星星不成髻
東方欲赤烏亂啼還駕筍輿謝幽致

　　送王士𢎞學政滿代

　　君如代北秋天之豪鷹疾飇呼霜整翮拔地而憑陵下

擊乎壙垠萬里之絶埜上摩乎崑崙千仭不可到之穹
青君如洞庭龍驤之長舟椎牛擊鼓挂帆直指東海而
遨逰雪波如山鯨吞鼉噴霆雨急舟人飲酒笑傲百怪
如安流炎埃積韝未髙舉嵗旱水落留洲渚坐令衆禽
野兎得自樂短棹髙歌疾飛舞丈夫借逕學校間窮年
講道凋朱顔詩章直欲凌鮑謝文筆正要窺揚班只今
官滿謁青選走馬一日看盡燕然山燕然山盧溝月行
人青絲映華髮人生有命無窮逹君不見南陽文學黒

頭磊落雲臺功關西教授三鱣講堂兆三公

　　兒時喜見雪

　　兒時喜見雪痴待天雲黄晝觀捲箔憾暝色夜聞攬裘
思曙光佳人踏靴映玉靨獵士鞚馬驂白凰千金髙樓
換美酒樓外三尺酒百觴寳香繡帳春色暖俯視萬里
成大荒便從淮城取元濟直至北海歸蘇郎邇來悔狂
年已過閉門讀書學堅卧蒲團坐几聽蕭瑟畏寒自補
油窻破欲論往事誰復知但見羣兒似昔時


　　和東坡四時詞

　　燕子輕寒生院落佳人自捲猩紅幕樓頭風細墮楊花
簾下日長添繡萼纈紋酒暈透瓊肌雙陸初贏笑問誰
閒綰同心當戸立不知花影滿春衣

　　幕波㣲縐回廊永酒闌手枕珊瑚冷槐影横階午簟凉
榴花滿地風簾静梅酸未試意先顰倦拂琵琶撥未勻
紈扇半閒冰盌凍翠禽兩兩下窺人

　　瓶浸雙頭蓮顆綠晝闌閒却青奴竹㣲凉半下水晶簾

坐看疎螢度髙屋夜静樓風時動扃隔墻一葉落虚庭
血色鴛羅裁未就月明處處起砧聲

　　燭暗睡輕聞畵角玉盆脂水紅氷薄深戸無風繡幄垂
小瓶一片梅花落轆轤隔屋轉伊鴉雲母香猊暈宿霞
報道巻簾寒霧重午妝纔試翠鈿花

　　明妃曲

　　漢宫美人人不識初出宫門天下惜漢宫歌舞人
不傳琵琶馬上行人憐君王含情重悽惻只在殿

前留不得人生豈是無知音知音已晚徒傷心天
寒衰草沙似雪舉頭惟見漢宫月十年漢使去無
蹤夢中長在明光宫國家和親四海樂不怨君王
悲命薄君不見秋風茂陵英雄才萬里江都嫁昆
莫

　　漢宫佳麗三千人妾身萬里當和親當時未必恃顔色
正坐命薄無黄金黄河朝渡風蕭瑟邉馬羣嘶笳鼓咽
路逢漢使不道愁復恐君王尚凄絶妾身夕死何足憐

獨以君命難為捐單于調絃親起舞却獨上馬看青天
年年作書寄征雁膓斷雁飛難到漢君恩許贖比賤姬
不效少卿招不歸

　　前采薇歌
(庚午大饑民多采蕨而食因借伯夷采薇餓死意作采薇歌盖薇亦蕨屬而差大山間人
食之謂之迷蕨見朱氏詩註)

　　我不是西山民采薇不粟哀亡殷又不是周戍卒采薇
禦敵踏霏雪年荒良田三尺塵甑懸銼冷兒號嗔長鑱

短錐采薇去東家西家相為羣霜嚴磴滑山路峭月落
鼯啼山鬼嘯曉翻石罅得叢根共憾土枯根亦瘦寸根
入手如寸金㫪烹作餅碎勞薪鹽空菽盡味慘惡空憶
飯甑曽炊銀人言食薇無榖氣五日十日終亦斃今宵
妻孥暫充腹誰料後來死何地我死願隨行雨仙徧傾
天瓢作豐年薇根滿山人不食天下斗米皆三錢

　　後采薇歌

　　春采薇嬰兒拳賣與豪門破肥鮮年年得米不費錢冬

采薇濳虬根白石犖确斸掘難俯身蓁莽如獸蹲山寒
雪髙衣裂破塹藤束縛筠籃荷瘦妻羸子暮候門地碓
夜㫪松節火沸漿浮浮翻小杓濕霧騰騰升土銼熬烹
成餌甘如飴一飽聊償終日餓冬采薇猶可為春采薇
今年根盡春苗稀豪門有米無可賣隴麥短短難接饑
采薇采薇我聞夷齊嘗食之餓死首陽天下悲嗚呼吁
天髙蕩蕩萬物㣲我死安得蒼天知

　　釋枯林鐡如意歌


　　君不是金谷園中石季倫明珠買妾長安春錦絲圍障
輕一世珊瑚髙株碎如塵又不是黄鶴樓邉王處仲萬
騎上流縱馳鞚狂釃千石發浩歌唾壺敲碎天為動君
是天台丞相之嫡孫胸中八九吞崑崙少年寳玦落荆
棘冄拜禪林依世尊手持銕如意笑傲典午二豪之富
貴良工精髮生碧花古制蟬螭隱元氣木盃不用輕大
江蛟鯨辟易馮夷僵薊門駿馬疾秋鶻飛箭穿髀心如
忘談經説史似支遁四座公卿遜髙論古來豪傑多竄

託槁面布衫塵土混畵蘭千紙生秋風賦詩萬巻老愈
工承平智䇿無所用落魄行徧江湖中嗟哉爾之如意
兮不願為大梁游俠之袖椎寜落為許行耕野之鋤犁
寳光發匣閭里怪珍重深藏莫輕賣君不見干將莫邪
困豐城化為兩龍飛去延平津利器不試空有神

　　(枯林天台葉西澗丞相之後有才氣能詩以畵蘭名世頗勇俠或不舟渡水盖隠于浮屠者嘗
㳺京師走馬海子上中飛矢流血滿靴不顧殆歐公所稱秘演之儔與)

　　庚午嵗七月自城中歸吉文故鄉南嶺谷平廬陵

印山凡故舊多招飲者飲後輙援筆賦詩五七言
律外得歌行九篇聊書以遣懐云爾

　　望城岡(楊誠齋入城必從螺岡徘徊望城岡上故有醉殺螺岡門外私酒之句)

　　楊侯醉飲私酒門今日秋風捲行迹不知更後數十載
何人知我曽登陟憶昔老人攜我行紅顔照路雙髫青
蹉跎忽亦如此老還望曽城坐衰草衰草秋蕭蕭官亭
路遥遥後有芙蓉亘古之岧嶤前渡三江閲人之石橋
百代百代髙鳥飄一村一村自漁樵


　　前醉歌

　　天青青造就萬古事不平月皓皓照盡世間人醜好人
言天月俱無心平頗醜好皆由人我言人生無智力明
月青天愁所集簞瓢貧士年少死相君蒸乳老無齒販
屠市兒萬戸侯著經儒生白滿頭李君晩役將軍府文
昌碑起韓碑仆啟期九十無一兒遷哲多孫披籍知雄
狐妓圍釵列屋朝雉悲歌夕牧犢楚和抱璞哭山中燕
人寳石緹十重百年老樹同一榦半作犧樽半溝斷古

來憾事何其多青天明月奈爾何我有一斗酒澆君肝
肺之嵯峩青天明月奈爾何

　　後醉歌

　　天如輪我行與之周八垠月如璧我坐對之周一室買
酒酧月月滿巵買酒澆天天飲之長風吹天碧萬里纎
雲飛盡月如水黄金滿塢董将軍長安夜炬髙焚雲胡
椒八百元相國翠珥寳釵落荆棘征南竒勲泣杜郵屬
鏤憤入洪濤秋禹山血濺麒麟閣機雲夢遶華亭鶴破

心詞臣溺滿衣何如讀書閉山扉斷頭博士窘乗障何
如得句支藜杖山中老人無機權青天明月俱欣然愁
亦無可酧有酒只勸月與天青天明月俱欣然

　　貴賤吟(庚午大饑天下死者相望秋大熟榖反大賤)

　　春大饑斗粟不易娉婷姬秋大熟三錢直買一斗粟人
間貴賤反掌異賤未可輕貴難恃君不見土龍百拜還
為塵病駒秣豆乗錦裀人間貴賤元無真

　　冷熱吟(庚午六月雨寒連旬閏七月如初冬)


　　六月雨重裘不離身七月寒北風吹倒人人言三伏當
大熱天公變化誰料得君不見隂泉升釡蒸成雲獸爐
五更爐如冰人間冷熱君勿驚

　　飲南山故居

　　旛竿東峙彭家寨(五代時彭玕曽立寨於此)鹿角南繞劉家村彭家
旗槊落草莽(玕敗)劉家衣冠貽子孫百年風土又一變叢
林化壑池成塹山亭楊栁馹馬坊官道豫樟北商店喆
人令族困屠沽疃夫互郎髙門閭故家兄弟日益少惟

有老夫長眉鬚少狂幾何忽衰懶歡樂無多飽憂患天寒
木落砧乍急日暮門空客初散餘年定有幾還鄉倚杖
秋風㸔飛雁

　　飲谷平李氏

　　粟黄黍短沙連浦白髮渉江尋故路伍家渡頭篁荻秋
栁侯廟前烟火暮昔時冠蓋風雨凋舅家喬木凉蕭蕭
㣲吟西州淚自墮欲訪黄壚誰可招社墟左轉増閭室
兩街坐賈如郛邑殺牛壓釀百貨交道逢少年不相揖

尚餘八十病姻兄羅羞饌客空罍瓶夜深山月窺前庭
童稚熟睡二老醒談舊未了荒雞鳴

　　飲印山田舍(即熂下)

　　少年曽客金竹峯壯嵗移住城之中城中金竹幾往來
贏得白髮成衰翁居人興亡秋葉換巧黠四方拙閭閈
天公顛倒作竒觀舉世區區事籌算我友秀川羅文學
(以通號通齋)白頭胸著天禄閣我友龍湖李隠君(正則號方心二公皆
居印山之近)秋風落筆吹行雲干将白虹發原草蚩尤夜墮

𤣥武老談王著經卿與軻感時屈宋能髙歌古今坎壈
稱數子數子之外應更多山中秋髙月如斗醉呼老農
同舉酒同舉酒滿瓦船便令餘生滿百年飲酒之日萬
五千

　　中秋阻雨留山中陳氏莊邀飲

　　去年中秋客洪州桂花莊頭山寺幽少年齷齪事記問
有酒有月無倡酧我獨不眠多往憾坐數古人俱不見
徐生亭栁禿如帚孫氏江流浄横練長河北斗壓髙城

角聲吹斷塞雁鳴此時少年亦酣睡滿城無人看月明
今年中秋住山塢山木早寒作風雨烹羊釃酒亦可樂
但惜無月無佳句憶昔去非當雨夜憾乏知㣲上天柱
便令天柱可一游老翁畏寒何可留

　　題劉平妻殺虎圖

　　君不見杞梁妻夫死但能哀聲悲又不見泰山婦虎食
其夫哭當路人生伉儷重百年閨房無力救所天空餘
肝膓裂千寸髙徹遥漢卑重泉何如濱州劉平妻獨勇

殺虎奪夫曳其踵大兒三嵗能取刀小兒坐席痴不恐
沙空月落山谷深妾命何輕夫命重當時視虎如兎狐
眼中無虎惟有夫一朝義聲震百郡裴旻李廣皆庸奴
古來君臣亦如此患難正要忠良扶何為當熊待馮媛
何為狄來使鶴戰射猿老将世豈多搏獒車右今不見
秋風展圗毛髮起始信人間有倫紀嗚呼河東女兒抉
眼去其夫若見此圗當顙泚

　　陳推官伯玉母鍾氏八十一嵗受封恭人


　　相君&KR0008;花饌萬羊不如巵酒娛髙堂黄金三組車載道
不如榮親受封誥陳公美政多平反有母八袠乗錦軒
公餘談政母色解春風滿頰晨加餐天門曉暾光萬
丈聖人錫類恩波蕩鳯花鸞紙動髙屋鶴髮翟褘照
華障官僚車馬填巷衢耆老進夀爭攜壺庭中轟轟椎
大鼓諸公能歌公自舞共言遐算古所稀共嘆激勸逢
清時致君澤民要兩盡此母福澤無窮期斑衣兒啼作
歡喜借問何如老萊子奉親從此位近臣借問何如萬

石君

　　天馬歌贈炎陵陳所安
(所安名泰甲寅以天馬賦領薦下第頗不遇故以此嘆之)

　　房精夜墮滎波中驊騮奮出如飛龍昂頭星官逐枉矢
振鬛雲闕追天風漢家將軍三十六分道出塞爭竒功
當時一躍萬馬盡蹴踏少海霓旌紅韓哀謝輿伯樂去
蹶塊誤落奚官庸十年皁櫪食不飽雖有駿歩難爭雄
春隨錦韉北陵北秋卧衰草東阡東時從駑駘飲沙澗

未免泥滓沾風騣夜寒苜蓿山谷逈長嘶落月天地空
時平文軌明蕩蕩萬里窮山無虎帳交河不用踏層氷
裹足山城學馴象吾聞天子之廏十二閑驥騄並収無
棄放金根雲䍐出都門喚取雍容肅仙仗

　　游中華山和胡履平

　　我游神山如登仙少壯欲往今暮年放身徑上最髙頂
下視八極何茫然松風怒起作奔浪樹蝉絶呌疑哀猿
平田分列萬仭下一㸃彷彿城中烟雷藏洞穴旱行雨

燈隐草石宵懸天三仙從來志當代辛苦學仙亦千載
惟應濟世念未空古殿髙居儼金彩白雲不掃花滿地
𤣥鶴歸來月生海世人慕仙未㤀累春謁秋游貌先改
西風鐡笛三千秋何處摩挲更相待

　　題文山衡陽躍馬圖和須溪韵

　　將軍紫綬馳燕然丞相白髮祈山前重瞳悲歌泣虞美
伏波眼穿鳶墮水英雄相望千萬年西風荒草迷五原
延秋王孫折金鞭女墻明月銅駝門衡山春濃風日好

紫韁電轉人未老豈知蹶塊追海横海天如雪狂瀾倒
玉樓十二春衣妍流雲却月争取憐落花金谷獨一死
蒼旻不語丹心傳劉家的盧空識意金粟龍媒俱久逝
少年相對那得知掩圗醉倚南風睡

　　贈劉士貴入京(能詩琴)

　　君不見南風五絃發天上夀域化城春蕩蕩又不見鎬
京雅南開太平宫中笙簧歌鹿鳴慶雲重見二千載虞
周音和落昭代明堂旭日照衮袍石渠仙仗雉扇髙文

王宣父迭奏相和應后夔師曠環珮相周遭沉香晝宴
呼李白禮樂昭回發顔色大明早朝列臣甫元氣礌硠
天地裂君今讀書老空山清才雅調誰與班舉頭但覺
州里隘振衣欲往參其間往者蔡家綠綺桐㧞自煨燼
傳商宫往者汲縣白華詩一旦髙列秘館中丈夫遇合
亦如此請君一跨扶揺風

　　和旴僧白牛師金山見龍(名如瑩號牧所)

　　白牛牧所不嫌逺世界大千隨處見前身是龍工畵龍

親向雲濤玩竒變槎牙滿腹生甲髯濡墨未掃神先徧
華堂薄射黄金鱗髙幛淋漓水晶殿長身真許仙叟騎
怒甲已從神禹見旁觀辟易不敢攖硯有風雲筆生電
江南嚴冬喧雷車驚雹滿城飛石轉頗疑天官下取圗
未識人間餘幾片嗚呼僧繇去世誰敢許相望髙風千
萬古

　　和楊用宏(誠齋族子)

　　南溪古木臨官衢公墩我屋連烟蕪百年冠盖散如雨

黄金夜飛子孫去春風剪燭城西窻得君如璧不可雙
我才老愧八义手君貎初酣千日酒東家當壚猩血衣
輕寒水郭楊花飛相逢且飲君莫違

　　公無渡河

　　公渡河驚風無舟水揚波公欲渡兮將奈何公提壺黄
流萬里人為魚一壺不濟將焉如彭咸申屠死不朽殘
生取名亦何有南山射鹿春草肥隴西刈稻為美酒公
無渡兮為公夀公欲渡兮可奈何河流不及此恨多


　　丁都䕶

　　丁都䕶郎騎白馬今何處丁都䕶郎骨今歸還是否妾
心痛似杞梁妻夣殺夫讐夣無路采石江雲陽渡斜陽
江上山無數後人不識都䕶誰時唱此歌渡江去

　　秧馬歌和蕭養吾

　　天門龍駒來貳師朝燕暮越千里姿折旋蟻封乃不可
彼固信美非吾宜江南二月秧事急水田千畝肩雁隨
壁間木馬忽湔沸歘若起廢逢明時背輕腹滑騎不蹶

昻昻首尻髙過犂方畦曲畝翠分路意㑹規矩無差池
平生芻豆了不願獨以筋力充人飢驪黄不形牝牡混
踶齧俱冺兒童嬉東家少年輕稼穡千金市駿窮所之
看花九州誇疾走世路險逺難為期不如田家水土熟
與汝老大長相知借汝襏襫覆塵坌錦韉青絡非汝思

　　木牛歌和蕭養吾

　　吾聞景升養牛千斤肥椎之不了士卒飢王生號牛八
百里徒營蹄角将何為此猶虗名乏寔用負任毫末了

不支何如武侯象其似獨化枯槁為神竒平生憂人不
自食餉運常飽千里師刳心俯首竭筋骨氣象深稳人
誰疑中多抱負外遲鈍論功猶勝狂犢馳雖無奮勞効
耕種尚以㣲力禆興衰自期中道可不廢雖有㨗徑寜
能趨惜哉清渭不可渡不得束載四海隨我嘗讀書論
成敗魏不足控為呉持江陵蹶羽秭歸衂郿南衰髮秋
風知前謀既輕後過重天意蹉跌長如兹浩歌木牛感
豪傑空有遺恨供人詩


　　送廬陵丞孫美任歸寓常州

　　廬陵丞公北文獻鳴琴坐堂如子賤家慶相傳節孝門
政聲早入循良傳剸繁政似矢發絃破奸不異冰消晛
山林百里卧犬氂桑柘四郊歸社燕西偏獨僻吏塵空
往往蒼苔生匣硯八表清風竹滿庭三年春雨花成縣
路人聞名爭識靣馬上疎髯青未變只今考滿書最功
遮道人情如乍見春㽞嘉樹髙憇車秋入歸帆輕似雁
丈夫功名困下邑風鵬未試同榆鷃北門門邉楊栁店

迎新送故車蹄徧南來北去共官途誰識胸中五色線
燕䑓黄金百尺髙見説諸公交論薦江南山水雖可娯
未許種茶老陽羨

　　題劉子明南園

　　丹陽何人多竹石客來咏歌人不識平泉百姓逰者閒
一笑臨風嗤有力世間萬物如天花寓目猶須藏以室
城西老人好事者園亭自為諸賢立酒觴春浦集少長
詩帳秋風成甲乙美花皪皪照錦段新衣涓涓明練疋

山虚月落琴調動竹深晝靜書聲出諸郎秀頴壓餘子
君本種名今得實江南夏雨成豐年溪流映日清且漣
便擬出城尋勝境為君援筆賦千篇

　　送張君玉謁天師

　　張君家住青原峯呵役鬼物驅靊霳嘘氣闔闢天門風
飛符招雨走怪虹又呼大化歸筆鋒黒水揮斥皆成龍
蜿蜒嵗蟄尺璧中霹靂夜怒三湘東晨興啟笥濕霧濛
潜與西里為年豐天宗仙人朝帝宫赤騮布斾青瑶空

玉女執樂千芙蓉祥飈颯珮鳴牙衝君騎此龍為後從
百拜香案箋民衷使世無虎豹魑魅與射工五風十雨
聖賢懿哲常相逢仙人危坐拱手不言功

　　題白府判仲謙所藏錢舜舉岩壑圖

　　我如謝公好名山開巻著我千巖萬壑間亂烟遥峯出
縹緲怪石翠樹相回環忽然山破飛瀑落皎如仙人玉
帶垂雲端喧豗欲撼溪谷動使我毛髮森清寒不知其
間有何徑但見荷擔兩兩相追攀浮屠崔嵬蒼壁頂佛

屋隠映長松關下通窈窕知何處想見小溪穿石去沙
邉汲叟犬相隨橋上行人驢半渡林空路斷孤舟横或
坐舟尾或疾撐左巖右灘地苦狹長篙落石如有聲我
疑桃源從此逝恍若風景非人世欲呼錢郎問其途錢
郎已去誰能呼

　　送劉玉成之杭

　　錢塘之景天下無我昔未游知畵圗呉山闌檻神仙壺
沙河燈火錦繡衢四城翠翹上靈隠萬家畵舫游西湖

孤峯梅花白雪廬大堤楊桞黄金株百年風物未盡改
游子那得聞其初錢王觚稜墮秋蕪趙家宫殿佛鼓喧
朝晡西風吹潮落越嶠夜角呼月沉姑蘇劉郎妙趣世
希有五色燦爛披珊瑚請君一往覧古昔酧以千斛之
酒鵞黄酥冩以文考賦魯城之筆千萬字吹以東坡弔
孟德之簫聲嗚嗚歸來錦囊&KR1062;蹇驢與君共簸明月珠

　　送邵有初之揚州

　　君不見凌風臺下梅如雪何郎踏徧官樓月淮王宅邉

芍藥開杜郎騎鳯雲間來名區政要才士賦登髙擲筆
千霆怒風流調笑落人間坐使江山重千古我友邵子
工詩歌三生夢見杜與何瓊花夜醉后土觀錦帆曉弔
楊家河男兒辭親事逺役勲業飛騰須壯日秋風何處
却相思二十四橋吹玉笛

　　謝王宜逺餉黄雀

　　野田秋隂稻穗垂山禽來啄日以肥斑斑背㸃楚鳩色
煌煌腹借倉庚衣稍飢作陣帶雨下既飽聫翅穿雲飛

土人㩦網巧覘伺或布一網無脱遺髙明購買貴初出
但取恱口寜論貲饌羮鮮净凝琥珀入酒㶑灎明琉璃
詩人尤喜體質滑錫以美號柔綿披嗟哉羣百性命易
一旦鼎鑊魚貫隨物惟有美足取害復以貪得㤀罟罹
頭顱萬里奉包篚幸免逺貢遭明時吾徒縱食誠有愧
捫腹何以酧相知

　　草蟲

　　晴風麗日天地熈昆蟲草木同生機墅花煌煌綴組繡

山葉翦翦明琉璃黄蜂天牛各有役白蝶彩蝶相隨飛
野蠶卧枝玉一笏新蜩脱蜕冠雙緌角蝸吐腥螳臂怒
蜻蜓翼翦呉綃素蛛絲撒網專攫饕縛蠅似縛白門布
畫工胸有太極心秋毫㸃染追天真胡為所畵僅九物
終以殺機疑非仁嗚呼安得人心皆祥麟阜螽草蟲蕩
蕩共適周原春

　　題羅稚川小景

　　逺洲連岡近洲平髙樹稀葉低樹青長溪浸日流無聲

中有數葉漁舟横誰家飛軒接水亭沙邉客至扶杖迎
江村頗類浣花里人品兼似陶淵明

　　岩雨行(為安成汶源王氏丙子禱雨仙岩作)

　　江南六月旱彌盛黍稻㝠㝠赭如病良田迸火大龜裂
野埃馳空羣馬並汶山居士哀民窮擊鼔楓林事祈禜
樹日荒荒旗屢揚山風蕭蕭角相應阿香夜半起鞭龍
奪雨空中爭負勝黄流猛奔棄溝壑漲乳沉酣浸丘甸
槁苗髮委活欲回秀頴雲抽洗初净鄉人飲酒交推功

疃老無飢羣播詠巖中至人何年來大旱寔司雷雨柄
年深情與居民孚災患扶持通喘謦吾聞太平五日十
日一風雨山川不敢私號令嗚呼玉京九關蕩蕩不可
名且願羣仙活民命

　　彭清源用前韵相屬奉和為謝

　　君詩氣&KR1062;三軍盛大將貔貅如去病平沙萬里穹廬髙
駿騎疾驅誰敢並我詩悴若荒隴苗雨斷泉枯望祈崇
又如凉蛩抱衰草凄咽秋風夜相應白頭不遇俱可憐

土偶桃人定誰勝君不見杜少陵流落瀼西耕稻甸天
寒裋褐無春姿大雪漫山沒鑱柄君不見陶淵明晩託
逺公蓮社净孤松傲寄難覔醉五栁荒涼空入咏古來
文士多苦窮虗名不值一欬謦江南㣲雨澹火雲少昊
行秋初布令相逢且勿論新詩不如斗酒歌呼樂天命

　　野人家

　　野人家瓦少茅半遮墻外横青山墻頭出葵花遶屋桐
樹繞屋麻地碓舂粟如黄芽小奴髙髻髮爬&KR2156;平生有

額不㸃鴉月色夜夜照紡車木綿紡盡白雪紗為言主
家頗豪奢繡羅作裙歌嬌娃州符昨夜急如火馬蹄踏
月趨官衙

　　殘僧寺

　　殘僧寺白髮僧幾個野潦浸殿隅青苔生佛座山門窺
月竟夜開畫壁吹風連嵗破粥香久廢擊木魚飯少惟
應燒土銼經箱蝶泊藤花垂石塔烏啼松子墮為言空
門亦里役鄰寺終年擾官課寺中零落幸無田若使有

田亦竒禍

　　贈劉尊德善琴工畫

　　劉郎善琴如雍門萬感畢赴指下絃和如威鳯鳴若木
閶闔蕩蕩開晴天怨如𤣥猿嘯遥夜酸風孤馬行窮邉
劉郎善畵如鄭䖍落筆飛雨大化懸豪鷹秋翻代北月
饑雁暮下江南烟悲崖哀壑逺蕭瑟斷蘆短荻寒芊綿
洞庭廣埜神忽動秋風六合心髙騫九成韶鈞夣舜日
萬騎羽獵思秦川惜哉流落世未識酒酣自賞詩千篇

嗚呼明時材萟衮衮班集賢安得有力貢之至尊前

　　放鮎魚歌戲和劉文逺

　　莊生觀魚超萬累雲海扶揺特其戲任公釣魚雖似痴
淛河蒼梧飽膏膩人間此物亦何為腹滿腥涎肉連尾
貸生不可成風雷烹食未足恣刀几蜎蜎小器如覆蜴
不識江湖甘一滴古來魴鱮出入難獨恃形㣲不藏跡
黄埃八月埋輪端南村北村嗟雨乾放渠清泠免螻蟻
慎勿再近珊瑚竿


　　題鐵仲堅宣差所藏羅稚川煙村圖

　　荒村漠漠烟連山誰家野店兩樹間青帘稍出樹梢外
秋風敗葉寒班班路通白石流水亂長橋縹緲依山澗
漁姑得酒歸意速㩦稚過橋如落鴈寒藤老木又一川
罾船方饌罾斜懸有魚有酒復有客風致何必能詩篇
亂鴉幾㸃天疑暮欲泊未泊環髙樹小舟七八散前灘
或倚長篙收釣具君不見鴟夷一舸游五湖子陵羊裘
釣桐廬安知若人非其徒


　　山月亭讌飲和梁景行諸公
(廬陵城西有宣溪王氏山月亭雲端臺楊誠齋甞為作記今屬袁本厚加改飾予亦甞記
之丙子八月招飲亭上梁景行葥安國劉髙仲諸公賦詩為和)

　　城中樓臺如海市城外江上總清意蹉跎千載不見稱
主人每與名流避雲端山月髙一時風流正在誠翁記
千峰相讓如主賔萬景競招如我爾令威秋風呼城闍
海塵夜揚迷此地衣冠淪失爽鳩氏耆老不記開元事
烏衣燕去無客來金谷花飛似春寐世間萬事難可虞

回首嵗月如隙駒故人有子氣食虎文彩早勝徐卿雛
臺邉草樹回秋枯臺下庭院開畵圗香夷斵與文杏並
紫鴛飛與翔螭俱君不見楊家移石菱溪隅風致更勝
劉家無又不見天津故宅安家郎卲翁小車時翶翔君
今臺亭得勝地偉事欲與二氏方尊前傑士爭頡頏諸
老鬚髮照日光(是時斜日滿座)作詩要繼南溪楊文章共垂百
代長

　　廬陵十景同蕭克有孚有諸公作


　　青原春嶂

　　渡江十里山水清千峰萬仭爭娉婷野花織成石家幛
嘉葉合作王母屏釣臺有泉出山背忽作玉帶相紆縈
東風游人不知趣日日車馬來傾城

　　神岡晩橋

　　兩江秋波燕尾岐千嶂春木鳯翅齊道人結船布江面
行者如蟻東復西市頭烟起樵子急林杪磬發山僧歸
庵中老仙危坐稳付與萬古看斜暉


　　螺峯殘雪

　　城東青山女兒眉天寒變作滄浪髭晴風忽放寸碧出
亂白猶在蒼松枝暾光薄射分衆色斷纈碎錦春離離
道人看山踏泥去日暮拾得金螺歸

　　鷺渚斷烟

　　金牛寺前江水黄大洲横陳江中央人家夕炊起篁竹
一段兩段青迷茫去㠶㸃㸃春雨暗孤鳥漠漠秋空長
髙樓書罷遥指顧彷彿官賦來連檣


　　石礱飛瀑

　　年年麥岡野花紅家家謁廟江水東危岑巨石擘元氣
老樹白澗浮晴虹玉龍飛下數十尺彷彿疑是香爐峯
窮源一笑俯八極萬壑千嶂號松風

　　西峯卧松

　　定光道塲鳯墅東古樹蟠地疑髯龍參天元與風雨㑹
老大偃蹇山之中千年琥珀結精氣半夜笙鶴朝仙宫
太平明堂方論建扶竪大用須良工


　　古城秋釀

　　大江蓼花紅滿堤堤上人家多竹籬雨厨爭炊白雪甑
霜甕滿㵼黄酥巵城中少年好游冶渡江買醉㩦蛾眉
江東估客貪祭賽第一先酹蕭郎祠(地有蕭衍祠)

　　小洲暮漁

　　螺湖石屋江水平大船小船滿東津舉罾出魚輒數十
落日光射金鱗鱗楓橋烟起新酒熟共穿小魚飲西隣
大魚雖肥且勿食明朝賣與城中人


　　平園衰栁(周益公舊居)

　　城中書樓天下竒碧玉流水長虹堤堤邉柔條一千尺
鵞黄裊裊春風垂居民異代起華屋此物已槁不忍移
豈無他樹好顔色不忘丞相手種時

　　鳯墅斜陽(曽通判廢圃)

　　城西仙園不可當花闌栁榭春風香酒樓彷彿竹西市
娼女結束杭州妝百年風流去如雨一笛落日寒荒荒
乗除自當返大樸君看燈火明書堂


　　元夕諸子孫小飲

　　梅外初升寳月圓柴門春入菜絲盤鼓鐘不斷山城濶
燈火無多野郭寒童子折花偏愛節老人持酒强為歡
牙旗鐡馬羣英事謾賦新詩寄客看

　　社日偶成

　　西郭先生嗜酒盃敝裘潦倒積緇埃疎疎社雨梨花老
漠漠春隂燕子來灌圃天隨餘杞菊閉門仲蔚長蒿萊
衰年頗覺頭風進烏㡌何因倩客裁


　　賦杜氏秋晩紅梅用友人韵

　　君不見綠珠吹笛意態閒畵樓百尺垂䦨干紅妝千年
不復識今日忽見春風顔又不見景陽麗華唱璧月酡
腮半露鈿花繁酒酣妙舞未肯散一笑婉娩宫井寒餘
妍尚可眩一世縁空化盡難為完坐令前身白玉質施
朱作豔嬌能言頗疑守宫㸃臂痕不滅又疑如意傷頬
血未乾凄風淡月疎竹外幽香著客能返魂同根霜雪
魁百卉未有早秀争秋蘭煌煌庭院生曉色一樹變作

扶桑暾我欲呼坡仙叩門共醉詩清温我欲呼東野長
安一日走馬看向來酒禁今巳釋莫遣頃刻無罍樽

　　碧壺歌贈陳生可珍善畫

　　碧壺之山何處是直隔瀛海三萬里之驚淙琪花瑶草
春晻曖雲階月地秋&KR0785;瓏九節之蒲可作杖千嵗之鹿
時相逢但見安期子晉吹笙來往驂蒼龍亦有子房跨
鶴從赤松碧壺子君是仙家第幾宗戲翻墨汁冩山水
一㸃半㸃飄落成魚蟲請君試作碧壺之髙峯使我指

㸃崑崙方丈東盡以世間萬事一問壺中公

　　玉壺歌又贈陳生可玉亦善畫

　　君不是費長房跳入壺中窺三光手攬八極一粟藏日
食天帝玉女之𤣥漿又不是竇侍御袖貯清冰三百柱
掛之萬仭迎風之寒露秋風吹上蓬萊顛地下空驚洒
瓊雨&KR0785;&KR0785;瓏瓏琢自太古前混混浩浩隨天圓中有素
液之萬斛元氣之千年化為天酒浩蕩直與黄河懸左
醉虙妃右偓佺戲作山林萬化奔羽毛花萼雪落紛清

姸玉壺子壺中相去碧壺幾萬里可憐君家好兄弟妙
筆俱奪天機秘安得畵我壺之中日夕吹簫飲酒追逐
兩壺公

　　贈長沙王自得用之

　　君不是杜少陵亂離西游復北征又不是孟東野長安
走徧看花馬一簦兩屫稱詩人綿裘三斗長塗塵胸藏
琮璧世不識筆挾風雨天為嗔髙門峩峩千石簴熊白
&KR0008;化饌人乳繡衣滿座扶風豪金釵列屋邯郸舞酒闌

車馬㪚燭椽君來朗誦詩千篇畸窮不滿薄俗笑意氣
自與常人分古來英傑毎如此事成千載稱其賢君不
見太平貞觀二十䇿當時同是新豐酒家客

　　賦歐園海棠和羅起初

　　蜀州海棠錦成畦昌州海棠芳氣菲名花自古憾不見
東風吹在西家西美人&KR1062;酒紅珠落半笑新晴半含萼
玉膚柔薄綘袖寒妝淚輕盈脂臉怍太真嬌睡金屋春
綠珠夜宴宫蠟新一時羣花盡妾媵娉娉嫋嫋真仙人

雨餘繁枝深緑净好及佳時入觴咏花容相對易新故
人事無情有衰盛我昔曽同花下歡寳釵挿映鴉髪盤
只今便能日日為花醉欲挽朱顔應已難

　　感舊行
(余生九嵗為至元十三年丙子避兵山觀李氏又三十一年丙午哭内兄其淵又三十一
年為後至元二年丙子諸親相邀復留数日因思三至嵗皆逢丙若有數然者)

　　憶昔丙子宋阼變天兵南來混九縣舉家避兵竄山巖
道逢哨騎落髇箭倉皇奔匿道旁家弓槊穰穰短墻見

當時脱命五歩間店叟焚香身手顫行投李家日已晡
張燈招魂具膳餔老人攢眉論興廢我時雖幼知艱虞
又聞土兵在嶺外肝腦滿地紅糢糊偷生度日四五載
短衫窄袖忘詩書聖朝右文庠序起始復勉學思為儒
兩家婚姻正稠宻冠盖城闉相絡繹君家氣運如新春
我家貧賤如前日却從丙午哭盤淵六月赤煒行青天
嵗當饑饉路蕭瑟殣殍横野無炊烟陂灘悍激落清浪
草樹蒙翳號悲蟬天道一周如電掃偶向山中事幽討

兵機定息太平久少壯丘墳童稚老溪流改徙棟宇多
短植參天修木槁後生秀者來如雲欲陳往事誰可論
烹羔擊鮮醉賔客東家西家邀欵門所嗟滛雨連十日
不得登覧徒清樽天留老眼倘不死重來山水與子笑
傲觀乾坤

　　憶昔行送李省掾友仁從李龍川平章定宼

　　憶昔韓退之運籌辨幕擒呉兒蔡城夾道拜丞相歸來
却作平淮碑憶昔于公異槊頭露布從東渭文章功業

相久長一語精神照天地兇奸小大雖不同賔主千載
同髙風舳艫白鉞航玉虹勁氣欲剗千崆峒丘夷穴踣
九兕斃溪湮壑倒羣蛟窮莠稂耨盡嘉榖在鋤惡樹善
心元公城門夜開燈火閙童哇婦織村無哨四郊桑麻
與天平絃誦家家施禮教懸知耆老歌盛德鍖斧春風
餘幼少章江水滿牙旗舞勾陳横空搥大鼓殺牛擊鮮
勞歸旅千斛鵞黄浮甕醑相君黄扉君紫府先生作詩
如吉甫


　　題傅雲岩齋

　　商家良弼去千載天下常患無甘霖不知有雲捲海水
至今藏在巖之隂金支翠旗貫曙旭鐡騎蒼虎蒸遥岑
晴天白日作五色中有仙子鳴瑶琴鳯凰翼旌鶴㕘駕
欲出未出真無心聖時飛龍澤九牧五風十雨年糓熟
安得閒雲老巖谷

　　羅定翁家書雷致雨

　　炎風蕭蕭吹赤日道路行埃積三尺沙泉起焰江容輈

秀稻連雲今槁立西家藏蜴蜴漫死東池䠞龍龍不出
天髙萬里如堅珉狂犴狺狺誰動色先生世家神仙府
豐隆吾兄阿香母謫居下界百習空猶閔顛崖墮辛苦
尺書半夜報家庭載雨滔滔赴南畆長臯回青短隴秀
如以黄馘飽膏乳誰言至人無私念唯諾終應勝號愬
八荒六合等赤子隔轍町畦果奚故嗚呼人間一室分
恩仇天工如此人何尤

　　桂隠詩集巻二

