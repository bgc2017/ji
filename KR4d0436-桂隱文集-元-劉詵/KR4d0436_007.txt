







　　欽定四庫全書

　　桂隠詩集巻三　　　　　　元　劉詵　撰

　　古體(七言)

　　上隴行(以下十二首皆至元丙戌至壬辰作)

　　江南雨晴千里春桃李漫漫催殺人山人出門看落日
一年一年髮如漆髪如漆兮奈此何會看曉鏡清霜多
街頭古路雪陂陁千人萬人朝暮過燕姬細馬笑且歌
寘顔勒石髙嵯峩翁仲寂寞空山阿誰能酹酒相摩挲


　　逰沙山和蕭安國

　　書窻半月雲㝠㝠今朝有客天亦晴七年懐山始一往
宿雲捲盡羣峯明峯回水橋帶行路數尺便覺分俗情
穹崖白石饑虎踞髽髻樵笠𤣥蟻行軒車既令路人駭
杖屨亦有青山迎倦攀尚覺人語逺小憇先得亭陰清
仙樓下俯心忽動天風吹衣疑化城芙蓉崔嵬去未已
青原㧞怒來如爭偉哉造物裂元氣削此蒼壁懸亭亭
臨風揩碑誦未了虚谷洶湧波濤生江山千年如一日

是間風雨平復驚(舊為寇區)今人頭髮照溪水昔人壁間遺
姓名豈無樽罍可一笑獨懐南磵悲山陰同來豪士亦
不少狂絶如白歌如青風流益自愧寒鄙謔調未覺須
娉婷闔閭埜花暮眠鹿滕王脩竹春聞鶯丈夫登臨要
勝迹向來意氣終何益槎牙江頭樹千尺記我斜陽下
危石欲題妙語還自惜恐有仙人怪今日

　　南樓乘月

　　人間塵埃能幾何夜夜明月九州白獨提愁髮御秋風

漢江染之不成黒江流迎我來滔滔古今銷盡黄龍髙
樓頭攜酒邀天飲我與殷庾為三豪呉姬膚肉映肪雪
笑倩坐客穿舞袍胡牀吹玉龍朱䦨懸豪曹巳傾四海
添我酒更推三山鱠其鰲苻堅石勒豎子耳尺組縻之
如猿猱昔人功名何足論惟有風流千載存當時結束
不成興誰愛明月來端門我起舞君莫回姮娥隨人不
可推君捉我影入我手酌君玻瓈三萬杯

　　淮南芍藥


　　西施三十埋五湖䰟飄南國香骨枯隋皇羣姬一朝死
迷樓妖氣夜如水江南草木千載歸廣陵芍藥天下竒
晴風羅幙春色午輕塵㣲雨姑蘓池東家繡韉西紅絲
黄冠女兒學塗脂屏風夜色丹砂泣王孫偷醉青蕤濕
豹胎猩唇宴王母滿城鼕鼕椎大鼓油車翠幌推不行
竹西將軍舞虓虎萬花夜逐錦雲空四相化作神仙去
風流老守今種𤓰灌畦馬廏春日斜城中氊車泥滿路
喚賣遺花人不顧


　　天上謡(戯效李長吉)

　　瑶京夜宴弁紛星洞庭神樂八荒聲幼龍未起月忽墮
捫空路迷失仙纓轉杭東海蓬萊曉遥㸔太白當天小
海塵相隔青茫茫玉玦海邊委秋草鴈啼霜濕衆娥裙
緑毛斷耗三千春桑枝千層拂人馬春寒夣繞髙丘下

　　和劉元翁

　　廬山江水之西流今年渉我舟復舟平生歳月向此盡
百里何必非并幽伏波少㳺兩不可𤣥髮如客誰能留

南飛鳬鷗北鴻鴈我亦天地無幾求空山歳晏催客别
與子擊筑歌四愁陌頭雞鳴曙光發池上古木寒蕭颼
人生百年各有願飬牛種橘亦得齊封侯

　　題蕭天叙韓幹三馬圖

　　髙堂崔嵬立三馬蕭侯得之韓幹冩犀包曉觧塵漠漠
霍如飛龍落庭下開元有道朝華戎吐蕃羅拜驪山宫
蕃兒拳髯帶沙礫朔風巻氊鶻落空玉堂閶闔開崑崙
權竒磊磊萬里同當時沙苑七十萬申寧岐薛連坊棧

五陵翠華長晻靄太平受貢祇貽患蜀道青騾後騎疎
金粟草木西風初豈知此事千古無天寒日薄人看圖

　　古桂

　　庭前古桂何時發數日空階積黄雪雨餘天上蘂珠明
風起人間金翡屑相看竟日不得去况乃清宵對明月
天公生物隨人娯華寂從來同一色漢宫仙人理秋髮
觚稜千尺畫闌列夜深仙掌露華凝萬斛清風繞陵闕
長生未保富貴虚風流更落柴門客人生願欲復何盡

有酒無辭酹佳節

　　題胡忠簡家所藏九歌圖

　　崑崙之水西極來南合萬水澹徘徊山哀浦愁雷雨垂
精氣冲漠陰風頹里音巷樂氣所使陰陽轇轕何靡靡
放臣哀怨歌不足誰掃生綃更愁悴平生誓欲窮山水
風塵跼蹐不出里飄然蕭蕭毛髮起濯足瀟湘洞庭尾
皇車驂駕飄上下雲中𣺌漭光相射北渚風起吹參差
蓀橈桂棹波濤亞九阬雲旗扶桑輈鱗屋擊鼔山鬼愁

呉戈提首靈宛轉荒庭白日寒蕭颼春秋祭祀豈有極
歌舞情竭君來食楚王寛厚國無禁民俗富樂流為惑
曲終翻見熊繹餒我欲添畫湘纍泣君不見凄凉三户
魂未歸眼斷秦闗路蕭瑟

　　題楊補之梅

　　補之之梅不易作况乃藏自澹翁閣澹翁千載忠補之
一世雄元氣擘裂乾坤冬開巻灑然見二公孤山之月
羅浮風澹雲萬古吹不融黑埃黯慘翠羽失小牎滉瀁

重湖東塵心蕭蕭淡若水卧看青天露如洗

　　和友人牡丹借用山谷韻

　　幽園草青人不行三月晴嫩蜂無聲國香銷歇餘態横
風醺玉環酒初透雨困飛燕體逾瘦可憐流落不登豆
洛陽百年(闕)遊驄馬塍年少今成翁相逢何事依舊紅

　　城中鼓

　　城中鼔日日送人城外土雕鞍繡組走滿街雪旐練幃
後無數路人環看争歎嗟歎渠富貴如朝花明朝路人

還復繼桐棺敗布孤妻髽嘉禾門頭春樹緑東市髙歌
西市哭人生得喪空自多貴貧同盡當如何

　　萬户酒歌
(泰定乙丑真定吳侯來守廬陵議行萬户酒申請垂定郡民預喜賦詩相賀)

　　城中禁釀五十年目斷炊秫江東煙官封始運桑落甕
官𨽻方載稽山船務中稅増沽愈貴舉盞可盡官緡千
先生嗜飲終無錢指㸃青旗但流涎今年忽縱萬户釀
處處争説邦侯賢富家遶郭買秫田小家盆盎争濯泉

開城曉避麯車道築室夜甃糟丘磚便將相如舊渴吻
一吸擬盡長鯨川老翁童稚喜欲顛秋醉月下春花前
豐年五榖賤如土市上逰人歌復舞歌復舞邦侯堂有
八袠母共飲蟠桃幾千度春風吹醉九九州公但飲醇
丞相府

　　美曠明伯義渡因用友人韻

　　江南野水村復村行人不渡愁黄昏兩舟齊駕江濤喧
㨗如天馬來天門秋沙殘陽春細雨南渉北來誰肯駐

嗟爾悠悠渡水人少待同儕莫先去

　　和蕭公立聽雨

　　浣花風髙雨如雹杜子廬破無處著飛茒滿空懸不落
孤吟但願寒士樂彭城二蘇秋雨中對牀舊約隨飄風
今年江沙踏晨屨明年禁鑰聞春鏞貧傷志大功業小
貴恨離多歡聚少古人今人共聽雨送盡千年昏與曉
癡兒酣睡簷聲春惟有詩翁愁獨新惜花惜栁復惜稼
憂家憂國還憂身我今多感肺腑裂剪燭西牎頭似雪

夣雲笑電閲多幻蘇旱作霖真謾説驚雷夜半翻春湖
聲撼空山山欲無明朝八極生霽色絶喜流潤連𤓰區
書生習氣元相似政坐談堅并辨異從今連牀夜雨但
美睡不用書嚢萬巻誇强記

　　和友人

　　君才太白髙世雄長劒出匣凌崆峒騎鸞鞭鳳不可窮
吹笙醉擘駞之峰我才老澀峽裏谼白髮千丈侯難封
褰簾無復東塗紅坐看青蛾充瑶宫雕蟲作賦如屠龍

世意澹泊師曼容道旁相逢仲與翁何異遺爪泥雪鴻
文章淵源端有從百仙効役無敢慵寸莛何由撞巨鐘
弱羽未可随衝風十千美酒詩腸空酒酣坐見花濛濛
龍頭石鼎爐火中夜聨佳句彌明同睡覺不見惟奴童

　　和張觀光見貽

　　羣公冠盖趨承明至治四海鸞鳳鳴天門閶闔雲五色日
照明堂韶九成張君才華振夕秀縱靶自可馳勲名豫
章隠林困萬石當春不及苕之榮吾聞黄河之水崑崙

來奔流萬里喧霆聲從君直上觀其瀾秋風吹我冠上
之瓊英

　　題丘介叔石山

　　驪峯北擁天禄閣莓苔千仭如横槊汴水春來艮嶽山
東風萬里飛綱帆人間富貴如反掌千古行人一惆悵
不如平泉醉踞蒼虬龍花間細雨䭾裙紅不如太湖閒
嬉品甲乙賔客淋漓供妙筆富貴集竒生禍媒文章不
泯為物灾勢銷有力即挾去名在好事猶頻來不如山

中老詩翁疊髙疊怪千萬峯不貪國爵學頑鈍不受客
拜忘清雄獨持堅白傲一世本不慕名那有勢今人後
人誰可虞此石終古留兹墟皋亭風日醉如酒坐㸔巉
巖搔白首子孫補天從有才勿袖此石歸蓬萊

　　織錦歌

　　南州織錦天下竒家家女兒上錦機蓬萊額黄染萬斛
渭川茜紅種千畦鳳刀冷淬并江水龍梭細琢炎洲犀
春波雨深净如練挼紅濯黛隨時變髙鬟半&KR2052;玉腕明

心逐輪絲千萬轉晴漪翠浪舞白鯨細桞髙花穿紫燕
青樓臨道起鞦韆蝴蝶鴛鴦逐少年月中三郎坐聽曲
海上漢武來求仙窮年玩歳容髮改研精極巧造化憐
陌頭楊花春鳥語東家西家教歌舞燕姬金捍擁四弦
百萬纒頭棄如土人生得意各有命豈無紅顔甘自苦
君不見郭門十里桑柘村蠶婦朝朝踏風雨

　　陳所翁子龍巖畫龍

　　所翁畫龍妙天下墨水千江醉傾㵼天地變色草木寒

霆電交作晝為夜陰風蕭蕭出空庭天落黄金壁間掛
前身是龍身不知龍來與語相娯嬉歳飢乖龍不肯起
畫龍夜出行雨歸不知雨到幾千里但見綃素濡淋漓
所翁丹成駕龍起雷巖傳家有竒趣蜿蜒半幅浩欲動
鱗鬛槎牙攫雲霧軒窻怒濤聲洶歘箧笥夜光亞吞吐
嗟哉雷巖今亦仙此龍神妙不再覩誰能乆藏繫金柅
雷公繞柱窺嚢禇只今春風急雨日夜多便恐一日飛
去驤天河


　　寄劉濟用萬户

　　君如襄陽杜征南輕裘緩帯峩兩驂峴花江笛邊吏閒
風流千載成美談又如荆州庾征西上流重鎮雄孤羆
旌旗不動萬馬嘶秋風颯颯紙自題世家桓桓産燕朔
山川英氣横詩槊啖牛釃酒赤羽旗讀書揮塵青油幕
去年擁麾戍潮陽貔貅六月飛風霜溪潭鱷去洗瘴雨
滄溟颶息凝清光暮春歸帆拂鷺嶼滿城酒香咽簫鼓
客來痛飲百尺樓樓上青山浩無數槐陰畫㦸列校滿

榴花猩裙小姬舞丈夫窮達固有命才氣騰驤天所賦
嗚呼向來書生百年文字間一日乘障如狄山

　　和楊教授喜雨

　　南風吹野山荒荒低田初涸髙田傷挈橰抱甕忽四起
翁稚婦女争穰穰龍車連夜駕海水穏載天上千囷糧
散為人間六月雨洗濯萬物無痏瘡稻粱分畦翠亂湧
桑柘連隴青逺揚頗聞一穗踰百實野老傳翫驚何祥
郭門輕風萬里道巳覺飽飯無飢腸宫中化瑟調玉燭

史官上賀書非常聖人奎章講經理百辟冠珮鳴水蒼
山中之人歌擊壤不恨白髮如馮唐

　　丙辰歳晏無營友人有賦十題者戯效其體冰港义魚

　　𤣥冬水落江埧陳晨霜凍石花嶙峋耐寒漁師妙擉刄
斵玉下取潛淵鱗大鱗掉尾血貫眼小者驚躍弃不緡
絶憐貪利輕性命千載無復奉親人

　　雪林獵虎


　　朔風曉寒天地白將軍打圍千騎列南山老獸工避人
穿崖蔽木蹤不滅地窮怒躍㦸亂衝十丈瑶峯盡成血
却懸駞背歸入城不見斕斒見白額

　　竹外梅梢

　　誰家修篁千萬竿短墻流水朱闌干孤芳託根得春早
一枝斜出行路看遥疑青林烟初霽一㸃兩㸃雪未殘
小牎月落霜角動誰與伴此空山寒

　　水邉栁影


　　江南殘臘氷雪消人家垂楊如㶚橋窺春嬌眼寒未動
彷彿巳學東風腰東家女兒重歳月心逐時物先妖嬈
此時欲寄未可折直待二月黄金條

　　侯邸春盤

　　侯堂進儺簫鼓喧家家頌花過殘年玉盆清絲縷楊栁
隴西菘蕈江南鮮繁絃脆管促拍手纎指髙髻傳四筵
少年風物日日好莫同耆老談開元

　　山村臘酒


　　青峯抱田溪遶門茅屋數十連炊煙水舂香秫簸白玉
槽壓新釀鳴紅泉黄雞肥彘更(平聲)餞歳但取飽醉不作
筵城中争學比官飯官釀苦薄空費錢

　　雪鼎烹茶

　　六花漫空羔兒傳夜酣掬簷茗可煎人誇江南谷簾水
我酌天上白玉泉石鐺龍頭三足穏松風蕭颼起濤煙
人生口腹亦隨分陶党風味無媸妍

　　地爐撥芋


　　道人山房棕為簾鑿土燎火防冬嚴紅蒸榾柮森怪獸
灰中蹲鴟香可拈黑膚黯淡露玉質温潤可以當刼炎
人間宰相君莫問趺坐且薦春醪甜

　　城角舂聲

　　江城窮年栁芽黄家家辛盤鬭稱觴城樓夜吹梅花引
起視天宇皆飛霜牛衣有人乆待旦冷銼三尺冰花長
勿云暖律苦未轉中有萬斛東風香

　　江帆雪影


　　朔風殷空夜飛霰(殷讀作引)百萬玉龍交曉戰茫茫天地如
大荒只有行波蒲一片推篷四望眼光眩倒浸玉扉水
中見却疑馮夷宴未終舞女猶持白鸞扇

　　贈劉橘隠善棋

　　九州羣仙一黍珠二老一橘當有餘况今劉生止一身
橘多人少皆空虚千年白日棊幾局瀛洲玉塵今幾斛
智瓊額黄藏機多其間之樂當如何秋風吹雪種人首
安能橘中共君友須君騎龍追老仙借我此橘釀春酒

　　寒食行

　　去年寒食城東橋郭田野花春揺揺城中家家出上塚
乆晴争試紈與綃松邊細馬擁繡韂栁下輕車窺翠翹
竹籃買花分載酒酒酣遮路行吹簫髙岡纍纍臨廣道
敗塹短籬編棘棗北人火𦵏哭望雲土人髙墳歳翦草
老翁愴咽心未平童稚嬉逰那有情懸知十日辦一出
焄蒿不及行春心男兒百年騖婚宦慵癡未必輸精悍
黄金堆堂紅頰笑闔棺未了如雲散夏畦埋骨繞里閭

海上田横無麥飯江山滿眼樵牧歌萬古行人一長嘆
我時醉卧山農家興闌行吟西日斜郭門排前競先入
却獨倚樹觀歸鴉今年孤村又寒食閒笑清逰無一日
人生時序良可驚疏雨閉門落花積

　　和羅昌逢吾廬亭海棠

　　閉門春色深深許日暖紫綿生霧雨主人慣看不常來
過客暫逰那忍去短梢未許隔墻知落片暗隨流水度
古砌侵泥新蚓行脩竹滿林幽鳥語紅顔流落未須嗟

妙語發揮吾亦主

　　題廬陵縣丞孫美家慶圖

　　藿羮負米待四方繡輿迎歸兩鬢霜女嬃嬋媛怨湘水
長陵握手驚淚滂人生骨肉恨離别旦暮目前愁困阨
天倫一笑豈有禁造物相違每難得丞公有母八十餘
朱幩扶養頰明珠青袍黄黄洞庭橘畫船白白江東魚
堆牀笏紱七子嬉戀膝觿帨嫠姊隨舞觴花間髙燭曙
踏踘栁下輕幰飛平反入報慈色動名勝欵門珍饌供

孝慈節義各自植一家昌運如春種太初賦命散萬殊
醜好悠悠亦異趨風化九州本不擇而乃衆美同一區
只今見姊如見母便擬彤書増節婦人間富貴未足多
三歎髙風千萬古

　　醉歌行和答友人

　　七十古稀今巳半東風把盞虬髯亂新詩稍與歳月多
狂態潜随顔貌換洛陽十五載花行佳人擲果攔街看
寶釵醉折償千金馬上吹笙春酒暖妍媸萬古命不同

憂樂千端天不筭雪消水長江魚來鄰兒縈楫桃花岸
出門閒倚東風歌六龍弭節羲和緩

　　和友人

　　大江日夜東流下長憶當年來往社千金鬻賦過班揚
斗酒吟詩凌鮑謝祗今嵇紹自不孤如此雙璧眼中無
阿兄詞源倒溟渤季也學力包具區天風綺語忽照我
排奡堂堂結勻妥乃知大雅尚可作豈直黄初當突過
古來得名何必然一語邂逅或可傳兩鳥相酬鳴不巳

為君一笑三千年

　　和羅昌逢蠟梅

　　傲寒獨擇風霜時避潔不作冰雪姿世人不識名以䗶
試用人力當愧之空山耿耿澹正色熟視雖媚不可嬉
雪踈㸃映忽異態日黄滉瀁疑空枝北風緗裘巻半裼
玉膚㣲露紅非脂先生世味等嚼䗶獨愛香氣清詩脾
銅瓶燭下為細酌喚花喚燭了不知長安少年慕逰冶
千金買鞭映空垂東家鳯珠騎竹馬西家額黄學宫眉

何如此花有真意近道不愧禪林梔

　　再和

　　梅兄不見今幾時黄塵盡涴冰玉姿却疑來從金仙國
已覺顔貌俱近之水邊林下恍如昨都非都似驚相嬉
額黄萬斛塗未了頩怒半落宫簷枝縹裙下壓紺裙裼
緗袖醉枕紅膚脂天寒鵝兒凍凝酒日明蜂户光分脾
暗香著人欲襲骨妙意未必和靖知小忩静晝膽瓶古
長廊㣲雪珠簾垂一枝几案誰所置便覺春意生睫眉

勿嫌吟詩苦不似酒觴更倒黄金梔

　　和羅昌逢叙别

　　南山十里横江濤截流峙以巨石豪(昌逢所居地名豪石)風流文
獻鬰相望一笑不待鴻濛遭春逰朝緤閬風馬海釣夜
飽任公鰲堂堂九州白日麗八翼不墮誰非陶天荒路
斷鳳凰去歳歳茆屋秋風髙我如呉蠶出已晩意欲作
蠒何堪繰君才過人氣愈粹内法九醖中山醪長篇一
㵼縱河辯妙意不語如禪逃坐令陽阿與下里嘔啞共

雜雲中璈丈夫有願各坎壈牽灘百丈誰能篙老謀壮
事了不念客中飽食聊遊遨豈無躬畊舊泉石歳乆繞
宅生蓬蒿㝠鴻學飛志四海决起已倦鳴求曹長鑱短
衣會不逺卜鄰共種秦人桃

　　再和

　　人生斷梗隨春濤世事九馬分秋豪驅馳未必天與力
豐悴政信吾所遭東家公子出富貴嚴城夜市看燈鰲
春濃玉鞭墮漢褭天寒翠袖圍秦陶車懸湛盧結死客

一笑北斗黄金髙田翁負郭繞耕種冬稻舂雪春絲繰
溪魴登腴玉色菜園彘薦羮鵞黄醪詩書不識肝肺朴
處世忘世天刑逃先生窮年弄筆墨飢吟欲學仙家璈
搜竒獵險不肯縱九折下轍瞿塘篙荆州登樓薛彈鋏
但以歳月供逰遨主人惜别君可飲摶雲豈必賢翔蒿
不見種𤓰東陵邵不見抱槧豐中曹短歌未了起相語
我為土偶君為桃

　　和羅昌逢


　　字江五月輕帆漲南風飄飄捲衣浪古人百里肯重尋
相逢喜見平生心窮通慣見貌難老談笑生風人愈好
新詩猶欲俎豆予倦逰乆巳如相如夣中占夣更何據
鄉人説鄉念歸去春花繞屋菘韮長有酒不願求西凉

　　送歐陽雲瑞赴上元縣尹

　　秋風吹帆秋日白傾城車馬送行客送君宰邑古金陵
墨綬緋袍鬢猶黒金陵壮觀天下佳青山銀濤遶人家
城墻夜轉晋時月市門曉戴呉宫花樓䑓萬户散晴雨

鄉井昇平盡歌舞南商北賈朱雀橋童兒咿啞五方語
崇䑓百尺飛清霜人物髙誇綱與滂鶚鵰摶空肅南紀
鶖䲭晝伏安敢翔君由省郎再製錦文采從來多善政
路人争㸔六一孫䑓府達官俱起敬古來縣宰名誰留
前有子賤後太丘請君整駕追前猷

　　送楊拱吾應昌府判

　　昔年金宋通盟處今日春風花滿路輕裘走馬江南人
髙髻彈絃河北女水肥魚美如截肪争壓蒲萄留客住

風流通守誠齋孫政事文章俱有譜盛年得此未為逺
回首都門猶尺五茫茫煙草低牛羊中有李陵降淚土
請君飽食應昌酥有酒不須酹今古

　　題劉良用詩塜

　　劉君埋詩黄土深曠視六合無知音冬雪峩峩塜千尺
秋風萬壑同哀吟子期邈在九霄上陽冰一去終無人
君不見道山藏書髙於屋萬古何人辨珉玉

　　夀蕭孚有贈以香譜琴律老蘇文清溪竹


　　我昔曽友蓬萊之羣仙天香飄飄襲夣沁骨清無煙仙
人譜之示我以秘𤣥又聞五絃浪浪石室如秋泉祥鸞征
鵠雝雝夜度乎遥天以律冩之人問傳何人髙冠吹藜乘
雲哦古文一史盤礴手持生綃修竹㣲雪寒娟娟雲階
月地疑是長生之圃不老之垣邇來三萬八千年當時
四物還依然巻贈吹笙騎鳯之雲聞祝渠住世如南山
之竹髙且堅坐評文章飛霞千仭追躡徃駕而孤鶱狻
猊永日傲兀乎玉堂之細旃致君重華薫風復来觧愠

乎八埏

　　湖山歌送攸州武寛則再入京
(寛則自號湖山能詩琴客京乆諸名公多贈以言)

　　洞庭濔漫萬水會衝山突兀千仭外青天偃蹇浸其尾
白日跳丸出其背地維窪坼波濤髙元氣淋漓雷雨䨴
其間人物多豪英山為襟裳湖作珮武君講書河西府
貔貅動容熊虎拜玉京羣仙迎笑談夣斷依稀廣寒界
始知十二宫中玉李奔馬周富貴不係常將軍武君長

才有如此秋風彈琴望天閽琅玕五色騎青鵷嗚呼衝
山之髙何不拔在居庸脊洞庭之大安得上接黒水渾
坐令武君官爵髙大難比論

　　贈東湖山長劉叔讜之京師

　　一中至道生極先唐虞三代皆自然九疇之五貫萬事
吾身養之𤣥復𤣥五雲仙才豢龍子讀書不作迂曲士
手持春風行沂雩夣逐帝珠逰赤水華池崑崙日夜旋
野人或見光燭天急欲捫之不可得忽然復返千丈淵

左參虙妃右西母鳳凰翼轅駕白虎凌風汗漫天地間
逢人戯與麒麟脯朝馳潮陽看潮來暮援北斗酌酒麻
姑臺吹笙下招梅子真笑問東湖之水何年開朔南諸
子環逢掖坐擁皋比説周易文章欲挾春濤飛夜夢天
花生鉅筆乃知仙人變化無不為光塵出入相娯嬉俗
縁千仭徑度盡濁世糠粃秋風吹秪今兩袖珊瑚雨要
上清都謁明主蓬萊道山五百年前身曽宿瑶花圃君
不見張子房摩挲編書開八荒又不見李山人白衣騎

馬行帝傍古來豪傑盡如此世人那得譏其狂

　　送忻都總管第五子歸揚州

　　沙公昔乘太守車金帶十圍長髯鬚邦民感恩若父母
出入争看填街衢大兒相繼分半符春風甘棠何處無
十年父兄不可見見君風致猶相如身當世賞讓其季
直以此意為母娯江南魚笋江北酥斑衣捧觴繡繞輿
自言孝友有至樂金章紫綬非所須為兄雪寃北燕闕
為兄收骨南海隅急難懐死志鐵石塞風瘴雨埃滿膚

韓穆愛弟推厚爵潘郎奉母誇閒居退之念兄如念父
濤瀧萬里攜嫠孤世言古人不再得古人今人還可徒
清時卓行須論薦明當整翮金華殿山中酒香催别帆
五月南風浪如箭揚州平生未得面寄語二十四橋須
一見

　　律詩(五言)

　　送文學山赴召入京二首

　　禮樂通三極衣冠集九天遂聞嵇紹用益重伯夷賢勸

激前朝少寛宏百代傳蒼生須一出珍重講經筵

　　徴召來羣望崇髙立至難聲名先世重出處後人看丘
壑多深念輿臺給近歡寄詩規頌在未敢效旁觀

　　歸鄉即事

　　七月適故里一凉宜病翁過雲輕弄日飛鳥逆衝風熟
面峯巒碧迎人柿棗紅向來饑載道不擬見年豐

　　故里夜坐

　　故里復秋夕客懐誰與同澹雲低近屋凉月緩行空道

與身俱拙愁兼病作翁閲人惟老樹語夣有鳴蛩

　　促織和工部韻

　　促織不自苦秋來偏惱人十年夫戍逺萬里客辭親翳
翳燭頻燼淒淒月向晨此時應入耳墮淚實情真

　　省西隱原二首

　　遺魄戀鄉里斯文委草萊豈無狐兎穴猶有子孫來白
日葉自語秋風客獨哀玉華鐘鼔動欲下更徘徊

　　四世共丘隴空山幾夕昕斜陽照行影白首愧先墳野

水依田落寒雲到嶺分任温豈不好無力振雲聞(任昉温嶠
二人子孫皆不振)

　　八月十三夜聽雨

　　去意乆超忽悠悠終滯留石柟中夜雨苜蓿小園秋天
地誰相待燕鴻俱自謀百年寒暑易蹇淺實堪羞

　　山墅中秋有懐諸子姪二首

　　百里不能返孤村圍碧崖茅廬佳節夜秋雨老人懐多
病猶能賦長貧更寡諧中郎諸子姪今日定誰佳


　　他夕豈無月中秋偏作陰緬懐人生事安得皆如心夜
乆鄰機息山寒墻葉吟村醪堪一笑恨汝不同斟

　　山莊阻雪

　　三日不出戸巷深交馬蹄鳥衝危雪下樓掛濕煙低惻
惻衣疑薄荒荒眼欲迷故鄉翻似客買酒短橋西

　　和蕭孚有二首

　　蕭子鄉邦彦論交契誼深未應忘共語政自少相尋久
客秋風鬢孤城夜雨心賡酬慙獨後衰朽懶清吟


　　經春慙簡出門巷草萊深庭樹閒能種山苗病獨尋談
多妨飬氣客去得觀心静聽林間鳥間闗似學吟

　　和張漢英五日席上自壽二首

　　曉戒籃輿具出門還待晴不慙衰境至長憶故人生佳
節吾堪醉青年子有名蒲花明似玉偏欲助詩情

　　應俗疲終日詩書肯興闌才通今世許交久古人難綵
服劬勞報清罇節序歡須知仙道苦九轉始成丹

　　用呂生韻贊余學正祈雨


　　舊糓呼庚癸羣龍戰戊壬風生廣文座凉入使君琴濟
世非無術回天本在心明時須傑士早報佐商霖

　　正旦雪凍拈筆(庚午大饑)

　　老去復新年華顚豈更添晴將春意薄霜助雪寒嚴酒
貴歡無具庭花迹可潛尚餘詩興在凍筆不勝拈

　　用前韻答梁景行

　　凍沍過常年頻聞物價添雖云為嵗瑞政復厄冬嚴安
得田園老無多學問潛少陵應觧此酒碧得時拈


　　用前韻答彭琦初

　　力作不逢年園荒蔓蘀添漢廷從䇿董桐野有耕嚴衰
髮禁寒燠春機到躍潛啼飢渾不顧書籍賣堪拈

　　和邵有初遣懷四首

　　郎君東閣貴驥子渥洼生俊譽王文度青年陸士衡江
山開宦轍風雨助詩情豈必曽相識相逢可盖傾

　　從親古云樂綵服戯青春好學無勤怠論交畧貴貧人
從召公化客過阿戎頻近説乗龍喜文章定有神


　　每見清談勝豁然人意開書如秋蚓結才擁蜀江來雪
盡春生栁沙晴路有梅柴門長寂寞相過定無猜

　　經世懷深藴培風肯小留定知飛食肉早已學為裘我
老三三徑君馳九九州徃還慙簡畧正復近天逰

　　和邵有初郊行

　　久凍餘趺坐初晴偶意行花濃慙客鬢酒薄勝人情野
廟春旗動山城暮角清悠悠百年事倚伏斷雲横

　　送鍾子隆夏五歸省親


　　鍾子後來秀今年客郡時學知三日别樂慰四親思門
栁人歸早塘蒲酒熟遲誥封應少待志飬政深期

　　送醫官林性善歸故鄉

　　林君妙醫國才氣亦南琛一郡昔無病三年見此心古
槐官局冷新葯野雲深五月禾山雨相思寄短吟

　　八月七日莞草曉行

　　半秋仍憚暑中夜問前途地勢平如陷池光澹欲無警
凉蛩亂語戒險客相呼奕奕東方白城逵得疾驅


　　山觀道中

　　佛嶺舊嵯峨餘齡却再過行雲粘地濕流水近山多巖
屋垂蘿薜沙田立鸛鵞百年親舊意相見欲如何

　　故里(以下三十首前至元壬辰癸巳間作)

　　故里留人住新秋起客悲不知横笛處適與此心期夜
久風藏樹天清月動池平生逰射地壮日尚棲遲

　　正月二日

　　泥潦無來客題詩受午風功名山色外嵗月雨聲中拜

跪頻懷舊悲歡始悟空九州春欲滿未許歎途窮

　　重到鷓鴣避兵之所回首二十年感慨係之

　　重入桃源路青山抱草廬兒童俱已壮兵甲未安居埜
叟猶迎客籬門欲礙輿雙親今可恨䟦履記從初

　　九日呈艾幼玉諸公

　　強笑雜深悲怱怱見菊枝腐儒元費日今嵗併無詩山
作登樓色天留隔巷思峴中名勝富聊慰此生遲

　　上元


　　風雨何堪出今朝巳上元巷泥交過屐祠鼓屢鳴村鬚
髮催吾少情懷應俗論兒童渾似昔染紙對燈幡

　　春仲簡郭逢春蕭拱午諸公二首

　　稍與書相對青燈舊可憐守牕驚逝日聴雨似它年翰
墨㣲生拙山林薄累牽忘年多勝友持此慰拘攣

　　平生數君子交誼似輿桑又作今年聚寕知去日長江
花春潰潰山水晝浪浪欲整沙邊屐泥途可没韁

　　城外晚眺


　　埜色生歸思淹留負日長孤城浮水氣踈雨㺯虹光俯
檻青裙女維舟白面郎莫忘沙際樹屢見下斜陽

　　和周叔恭

　　平生嵇叔夜徃徃掇皮真政使但三語寕當止半人江
雲難待雪門栁未知春好事詩成悵猶須一笑親

　　和袁鑒翁

　　病客終何似鬚髯日日深能詩今見子閲世自憐心濕
礎生花氣晴枝墮鵲隂村村風物好我自愛禪林


　　謝彭道存

　　匆匆今雨聚政似未相知嵗暮欲何語秋風尚有詩庭
爐看雪盡門水試春遲如此悠悠者非君誰與期

　　寄古渡諸公

　　為謝諸君子長年意未終本無三日語政自此心同江
樹藏晴氣墻條轉好風倚樓觀病息無句寄興公

　　八月朔暮日有食之

　　太史崇臺宻明君德政勤切知似初月只道㸃微雲南

國暮稀見中原事不聞春秋三十六麟止竟何云

　　家兄學翁訪胡宣慰過宿寓所

　　四方復貧賤相視意何如燈火自深夜風塵尚異居東
行知有遇久坐正忘予請聴髙風起應懷落木初

　　家兄去後一日對雨作

　　燕楚通倫軌文章老甲兵馮讙思附薛王粲早依荆薄
世誰忘勢他鄉喜見兄遥憐泥雨苦寂寞坐簷楹

　　舟中


　　故園春候早有客獨行舟朝氣著華薄野隂鳴逺鳩雲
分潭際樹㠶上驛邉洲山水正有會衝風不可留

　　八月十五夜

　　去嵗當佳節空軒但雨聲百年能幾笑萬里幸同晴身
世嗟猶昨江山自有情何人傳月蝕不寢欲三更

　　十六夜懷諸兄

　　相看自非節月是昨宵圓露下江山静天虛象緯連開
軒從到處憶弟定三年坐念吳江夜清光滿客船


　　九日郊行

　　九日登髙處心情嵗嵗同平田初穫稲曠埜屢聞鴻風
景悲塵世江山閲寓公茱萸朝雨濕愁報緑樽空

　　對客暮坐

　　危坐髙齋夕東來喜友生空庭疎雨後四壁亂蛩鳴燭
至瓶花落秋凉架藥輕西頭動刀尺澹月上簷楹

　　客途

　　天低疑即雨野曠况多岐亦有人孤徃安知意不悲空

山鴻鴈少薄晚道途疑老僕談前事村深醉宿時

　　歸鄉

　　荏苒長如故逢人先自慙輿臺多速化禮樂竟虛談野
驛孤雲去風氊過客酣先人𤓰芋地未得理長鑱

　　春雪

　　但云陽巳盛春雪復霑途修木輝輝眩遥山漸漸無雲
寒凝不動雀晚間相呼無復望千里惟應寄一壺

　　寄友


　　吾友葉居士三年二已疎每來曽不駐今别復何如嵗
月同為客勲名合著書先朝文獻逺風雨一欷歔

　　除夕

　　疎雨孤燈夜相看又嵗除江山猶寓客親友絶來書新
酒初堪酌長愁未暫疎艱難吾敢恨百嵗定何如

　　和范國用隱居

　　此客亦小隱吾生嵗月流巷貧初有轍世變得耕丘樓
晩憐荆土湖春夣越舟臨渠見雲影偶坐各悠悠


　　與江東郭提舉季新

　　向來梅水上相望路參差久别聞君貴重來長客詩乾
坤萬事隔故舊十年思古道真如此遺簮尚可期

　　和家兄巽翁久别聽雨二首

　　夜闌不能寐長聽雨聲寒萬里風塵逺三年㑹聚難每
憐伯仁勝自作少㳺看不用聞鄰笛相悲正淚澘

　　去年相望苦風雨獨凭欄故我忻無恙慈闈得問安還
鄉春又半騎馬雪初乾何日離人事相持入碧山


　　久雨害稼

　　天下隂氣盛江南秋雨多粢盛吾敢望君相意如何野
曠鷹初鷙江空鴈不過遥聞府中帖昨日巳催科

　　和許中立二首

　　始識未逾壯重逢四十餘狂隨春酒盡病與好詩疎有
賦堪懲咎無成託遂初阿同頻共語時得問何如

　　諧世非無意斯文亦冔收極知癡見笑尚以味相求落
日湖隂笛凉風水郭秋何時同問舍髙卧未須樓


　　瘞夭

　　鬚髮忽如此今朝復瘞孫相看知極苦少待亦能言已
已成泡滅睊睊但目存老天均賦受夭夀與誰論

　　元夕

　　節夕貧相值流年雪共新一燈遺老鬢四海後元春庭
樹猶淹凍盆花不棄人兒童書蠒卜樂意愧渠真

　　自和

　　老境憎寒劇陳人愧嵗新梅花如待雪酒盞獨知春時

序堪搔首篇章謾累人悠悠供一笑浮世孰為真

　　九日憶蕭孚有

　　故人南浦去近日定何如聞滯鄒陽獄誰移北海書江
湖寒信早風雨逺音踈應對重陽酒何由得寄萸

　　酬劉以芳見貽二首(其家有花圃扁山中髙處)

　　山露沾琴潤山風到鬢寒酌多迷夢覺語久雜悲歡身
豈如泥爪鬚難染石肝不知明月外何處是瑶壇

　　山中似蓬島髙處不勝寒邂逅千年意攜持一笑歡庭

花明酒盞岡月沁人肝詩壘堪凌斗猶須更築壇

　　正月八日㑹詩人堂和山谷韻

　　涪翁去不返復此覈空空古寺八泉在逰人百代同樹
懸山雨白門揜佛燈紅諸老詩應好誰當續舊風

　　遣仲子尚文歸故鄉後雨中獨坐

　　擾擾忽幽寂悠悠轉暮遲春濃心獨苦書快睡先宜幽
鳥窺癡客殘花耿夕池兒童行未返㣲雨最先知(故鄉南嶺
相去府城六十里而尚文又多病故去後見雨而賦此)


　　輓文文溪宣慰

　　身世從違夣功名毁譽資平生惟客在後死有兄知危
涕秋風逺華顛嶺海期空餘千載意不得盡吾詩

　　輓劉須溪太博二首

　　蚤日驚吳洛餘年畏有聞蹉跎太傅䇿流落大蘇文世
外風流盡人間論議分豈無千載淚不得&KR0904;公墳

　　海内劉夫子堂堂尚及吾相知能不淺一失恨何如白
日今三島黄河自八區終然四十誄不足盡欷歔


　　輓鄧中齋侍郎二首

　　海上青油檄城中白髮簮百年重得老萬事獨餘心過
客門嗤鳳遐荒字抵金平生俱莫料造物意何深

　　和音回雅誥偉意落羣公河岱苞流外兒童好惡中書
成慙未學琴在與誰同獨有任安意深衣哭北風

　　又代輓二首

　　雅望驚南北斯文屬古今艱危魯連意老大管寕心落
日空庵白秋風病髮深太𤣥當有識流落欲千金


　　問字酒盈座談𤣥轍滿門病餘仍托瞶客去獨無言世
論從姸醜斯文豈怨恩相從無限意淚盡郭西原

　　輓李鳯林二首

　　篤行成迂濶垂言累隱淪儒林多未傳耆舊已無人家
學傳衣重門生負土新未須生世早相望一沾巾

　　苦學難酬志知名不為官百年供簡籍四境想衣冠顰
笑從浮世窮通得達觀風流今欲盡滿眼淚汍瀾

　　輓蕭方厓御史二首


　　絶域衣冠化南方繡斧明艱難心獨苦好惡事難平人
物増青史風流想素旌悠悠行路哭豈盡計私情

　　嵗月無餘分功名不計身世方危獨行天若忌斯人精
鬰山川古魂流楚越春遥憐無盡意未必著堅珉

　　輓文母歐陽夫人二首(文丞相夫人留北子學山學士迎歸)

　　興廢知何與盈虛豈是真闗河餘白髮鄉井記前身世
自哀書血天猶合劔神人生俱有母千載獨如新

　　曽哀穿塜吏又見表瀧碑事逺兒童老傷多感恨衰緦

麻千里合魂魄故鄉悲樵子秋風後毋傷墓木枝(書血用朱
壽昌事言學山求母之切穿塜用田横事言文山死節表瀧用歐公事言學山自為壙誌)

　　代輓文母歐陽夫人(詩内凡言猶足謂不足猶須謂不須此后山所謂曹
洞禪不犯正位是也)

　　棄俗寃親盡還家夣寐平鄉鄰無故物天地有餘生起
滅身從幻哀榮世自驚人間閨閫意猶足託碑銘

　　向來蠶織意豈識與興亡萬里心先死三年事已長子
孫身外足棺槨里中藏我亦非私慟悠悠獨涕滂


　　哭王鼎翁内舍三首(鼎翁安成人名梅邉少負經濟之畧以賈生馬周自
許不肯輕仕事親居䘮孝過古人盖才德兼偹之士暨死士類咸傷悼焉)

　　敏决唐如晦經綸漢賈生豈無才用世終以孝成名誰
復綱常盡何由造化平無窮人物恨灑淚看銘旌

　　過從能幾日訣别遂千年語自今朝絶詩應後代傳世
亡和氏璧友廢伯牙絃嗣孝多賢子悠悠信有天

　　少年聞傑譽謂在古人中豈意斯文好相看晩節同論
心非苟合研理似相攻月落聞鷄起長疑尚未終


　　輓胡宗瑞節推三首

　　髙科良易致素志每難行畫諾威霆霽平反朽骨生百
年身落落萬事意平平滿眼方癡黠懷公一涕横

　　海内多先友如今可幾人髙冠餘後死一第是前身雅
俗形神逺窮通表裏醇山陽寒笛斷宿草欲生春

　　早似何蕃出終成靖節歸機心消古貌世道繋襃衣貴
賤原無與詩書豈悟非悠悠興廢事髙塜下斜暉

　　輓潮州教授李以翁二首


　　白髪居庸塞青衫瘴海濤平生餘志在薄宦累才髙器
業庸流嫉篇章大化勞鄉邦人物盡江漢日滔滔

　　舉世論邪説公如詆佛韓論當閒暇易學辨死生難旅
櫬馳炎海銘旌表冷官向來知已逺讀狀淚汍瀾

　　輓楊節父二首(楊學文字節父官同知)

　　守道疑齊緩忘官似陸沉氣通刑獄命政服鬼神心州
郡餘才傑丘原一古今悠悠三命鼎落落四知金

　　吾里南溪路公今迹又陳闗西猶有族江右欲無人人

憶羊公美天知考叔純空餘鷄絮意墓草未知春

　　輓劉肖翁二首

　　花外青山屋琴書永日風巻舒千載逺談論百夫雄未
試長才用誰能雅志同墓銘公論定應傳逸民中

　　四海尊經意堂堂不可羣人言君已死我見子能文竹
簡春風在梅花晩日曛素車慙巳後何日酹髙墳

　　輓蕭吉翁

　　人生俱志願豐嗇豈天存賔客清時酒臺池故相園濟

人髙産乗奉母效潘軒不盡詩書福懸知在子孫

　　輓髙季逺

　　嗜學追諸老興門在一身鄉資分粟廪心是濟川人陸
槖常流羨韋經百世珍逺山曽約賦愁絶暮雲新(季逺有逺
山堂曽許作文)

　　酬曽允升

　　著賦何妨少談經豈必師平生當幾見同里早相知奮
迅由頻挫歡欣出久離苦心須必達猶有託金期


　　酬巖上人(吉水延興寺)

　　風挾巖泉急雲分洞雨新寺荒經起滅境静失寃親堦
石藤侵座庭鐘䑕拂塵楞嚴收未徹半落案頭巾

　　和彭自逺

　　出郭俗妨興題詩雨廢春相逢憎易别欲語恨難頻江
霧低城重簷花入牖新踈慵知不怪我自掇皮真

　　袁從義招賞牡丹不能徃用彭韻為謝

　　趣减仍妨雨詩来始悟春相踈心獨在未老㑹須頻美

酒留人熟名花似洛新為詢江閣意消息定應真

　　和張提舉登永新興文閣二首

　　邂逅成千載春風入鑄顔功名驚破白文采笑窺斑絶
港行滄海南荒識泰山如何貞觀治猶恨棄程關

　　醜好元無定公心水鑒虚風霆同氣化椿菌自才殊羸
馬寒花外新詩落木餘百年真幾見三歎獨躊躇

　　和張提舉題安福州書閣

　　髙才成政譜美傳起儒林禮樂乾坤重文章日月臨一

官驚道屈朞月見功深珍重經行地甘棠樹樹陰

　　和劉實翁後中秋(庚子)

　　此地元無約窮年亦倚樓亂雲江市白落木鬢毛秋逢
節偏驚客資身可廢謀天多今夕月有酒未須休

　　府公召方士蕭山泉請雨約某日雨不雨以身
受責是日果雨

　　天道逺如此居然雨此時伎精疑命達事過覺言危大
府資增傳扁舟取載詩向來修省意寂寞欲誰知


　　送劉尚友赴汀州教二首

　　四海劉賔客儒冠似昔遊文章違捷徑山水要清流飛
雨沾歸馬傾城望去舟官程元有數早巳恨淹留

　　小坡成譽癖叔弼托門生政爾難為後終然早致名客
氊須道熟人事入閩清珍重明朝路無因數寄聲

　　送文尚志赴寜州州判二首

　　盛徳宜賢胄榮名起世臣乾坤共少日閥閲信遺民山
入名藩秀春隨别乘新大江清漲起回首媿知津


　　士患空餘志君今復近臣一官開器業二父獨君親茶
井行雲曉蓮亭醸酒春臨分無限意望絶馬蹄塵

　　春日江上

　　山市風欹樹花津雨漲泉路分歸越客春入下潮船嗜
懶終違俗無成數計年殘梅如有待耿耿映青天

　　和友人

　　樓月窺寒上林霜到晩留斯文須命重白髮為人秋世
味何妨熟梅花不受愁向來喬木意鬰鬰在溪頭


　　和鞏志道憲郎二首

　　嫉惡思桓典論交慕季心共知天下獨信有古人今經
濟關時用驅馳閱事深朱絃寜小試清廟待成音

　　聞譽乖同語觀詩早㑹心本非前有約便恐後無今壮
事青雲濶秋風白髮深猶須聞㸑尾千載貴知音

　　留印岡山中

　　村旱谿源絶年虚䑕雀飢庭風扉自語山雨客先知窮
達堪杯酒暄涼任鬢絲梅花春欲動不盡嵗寒期


　　故里

　　兄弟各逾老青林秪舊觀午烟山驛静社雨水村寒燕
子風當户桃花客倚闌莫論千載去且共一杯歡

　　八月十四夜陰更闌月明二客小飲二首(壬申)

　　秋暑過常嵗及茲還早涼無言花外月隨意竹間觴故
友可誰共佳時良自傷末憂明夕事聊復此徜徉

　　城中髙列宴我飲不盈觴二子了無語微風來自長旱
餘雲滿地酒醒月生廊却憶吾兄老空山夜更涼


　　代輓文母歐陽夫人

　　憂樂三生夣哀榮百世心生還仍有子死别本無今風
雨餘藤繡江山照裞金猶須聞孺慕行道自霑襟

　　輓王隱士

　　學可髙儒傳心冝表逸民百年偕計夢五世未衰身禮
樂乖時好階庭可席珍一門從似昔四境欲無人

　　輓陳隱士

　　世事寜須古斯人巳媿今孝慈千指族饑溺一鄉心路

斷書聲在山空隱徳深平生太丘長相望一沾襟

　　輓聶學正

　　守道成憎忌談經得苦辛斯文元有命今世復何人耆
舊頻凋䘮風流絶笑顰明朝春草緑更過大江濵

　　輓劉天秀貢士

　　異代賢能士空山禮樂心飛揚知謹厚患難見深沉取
忌元違物能言勝遺金哀詩将底用萬一是知音

　　輓髙志翔教授


　　悟早為才役吟工被墨磨生無百年半天忌一官多嗜
古心如獨同塵意自和人生須底物一石兩嵯峨

　　輓劉子章二首

　　福澤晩逾盛詩書早自修剛腸空百懦定力勝羣謀客
意花前酒書聲竹外樓諸孫今滿眼九地欲何憂

　　才傑古難見鄉邦幸有人相違十年乆又作一丘新翦
燭山窓雨看雲水檻春南陽慙不送宿草一傷神

　　輓羅見大二首(官録事)


　　經術追歐夏科名並愈詹入官身似隱涉世徳多潜時
竟難行道天如不福謙三䘮今始塟老淚不勝霑

　　憶昔過從日清言早悟𤣥栁家從有子王令竟無年親
友生前合身棺火後全何時攜絮酒出郭酹荒阡(見大少日
過從趣尚與俗異及登第謙約如昔薄俗便謂其不自振舉吾嘗謂使衣冠士得如見大百數相視成風天下
貪傲習當少戢然竟不得年以死家禍隨之不知造物意竟何如也故為之悵惜)

　　輓毛齊芳二首

　　少壮元難挽天人苦異馳藝髙文遽塟科復鬂先衰鄉

曲空前輩功名又一時吾猶尊往行人但信穹碑

　　少嘗輕筆墨晩欲老田園世改聲名在山深齒徳尊教
經元自信閲世與誰論有未知風致惟應視子孫

　　輓文遜志學士二首

　　聲名天下士人物玉堂風坐失杜羔孝真成嵇紹忠夀
無人世半論有後來公今古元如此江流日日東

　　世情貧自陋交道貴方知人共迎天使公仍似昔時相
収猶有意此别遂無期何必南陽送全勝百里悲


　　輓解昭子内舍二首

　　異代膠庠老空山禮樂身世猶尊善賦吾自敬全人縣
改遺民盡科興進士新悠悠相送者未解一沾巾

　　識公無弱冠讀誌亦華顛道寄人耆俊年催輩後先濶
疎心獨在今昔淚澘然夢記東門路惟應樹拂天

　　輓劉子昭二首

　　科目心如少山林道自尊百年千變閱四世一經存老
佛資𤣥悟交游記格言風流何處識彷彿在諸孫


　　災疢偏成慧功名併作年山深耆舊化徳熟子孫賢巨
筆頻追誄孤墳定說𤣥古來賷志士相望一澘然

　　輓曽徳裕學士二首

　　家出南公舊才超北學先少年金匱史壮節玉堂仙起
仆真成夢風流自可傳向來終大用端不待長年

　　丈夫不伊傅當復附揚班學獵千年上名成一日間無
誰歌種豆政自賦囚山短短如堪恨英英可復還

　　哭蕭安國州判二首


　　二十聲名起秋鷹縱逺空雄文西漢意和氣大程風一
念無憎忌平生肯異同悠悠真宰逺好惡若為公

　　早日分隣燭中年隔宦郵青衫南徼雨白髮洞庭秋風
誼真堪哭交游取次休短修同一夢華寂亦何尤

　　十五夜無月三首

　　乆待中秋月還成今夕陰感時一杯酒悼往百年心涼
鴈去無影候蟲偏作音姮娥應耐老誰與汝同斟

　　今夕中秋月親朋各一天羣英洪浦酒二老浙江船(蕭芳

洲劉申齋考試江浙)宇宙同有役山林獨信縁五羊詩尚在搔首
更淒然(彭冲所去年中秋留宦廣州寄詩時已死)

　　去嵗中秋月初歸自故鄉老妻旋具饌稚子屢傳觴閱
事多晴晦吟詩隔在亾麻帷哭聲斷燈影耿空堂

　　中秋和甥孫李𤣥時敏

　　明月不可待好懐誰與傾衰年惟酒盞獨夜更蛩聲風
雨孤燈語親朋四海情得詩還自遣何用計虧成

　　和羅士竒遊洞巖見示二首


　　桃花不可見春殿白雲齊世外流泉好人間去路迷神
仙遊汗漫過客愛山溪欲往今衰老誰能此暫棲

　　昔往興遄盡今遊期未齊天連華蓋起山抱白雲迷樹
老時來鶴星低半在溪故人題筆在遺墨似鴉棲

　　又和遊龍寂寺二首

　　境近不能往山神豈見咍不知千載逺定有幾人來古
樹含元氣晴溪轉晩雷老龍今已寂誰復與争隈

　　良遊亦邂逅緩轡語相咍寺悟三生熟山從七祖來敲

詩聞愈島入社有宗雷何日横塘路相從釣水隈

　　元日試筆示兒孫(己未)

　　酒盞頻留臈鐘聲忽報晨天開元日霽雪度兩年春學
貴資身早心當與嵗新科名雖外物未許遜他人

　　元日和尚文韻(己未)

　　酒為消愁進詩因理病疎倘能家少累未問福何如臘
雨催庭樹春風入案書卷舒寜有道未免學籧篨

　　送曽學萬入京


　　郡東有喬木詩禮接雲來昔荷丈人厚今觀此子才南
風三楚濶春日五門開郭隗閭閻子黄金為築臺

　　贈劉生季恭

　　之子恩江秀翩翩筆有神頗能研六籍蚤欲屈干人夜
雨蟲燈暗秋風鶚翮新科名直餘事吾道要知津

　　故里曉坐用立敬韻

　　曉起復危坐蕭蕭聞馬嘶歸雲山色静宿雨竹枝低客
意空山笛秋聲隔屋雞廣南方盗賊疲卒困山谿


　　八月十四夜與姪厚對月

　　有酒不嫌薄空庭慰寂寥幸同看好月寜用計明宵驛
栁知秋早階蛩語夜遥仲容差更勝喬木未應凋

　　中秋夜楊伯允坐間以一年明月今宵多分韻
得年字

　　還往家相近棲遲意自憐賞心宜美酒撫節憶流年薄
暮秋初肅明宵月更圓(時十六夜方望)興闌横笛起共歩小溪
邊


　　十六夜飲道立姪孫小齋二首(齋舊為樓毎看雲望雪於此)

　　憶昔看雲處如今待月時歌殘林影轉語劇酒盃遲堂
構諸孫在桑榆二老衰悠悠時序意誰與共心期

　　月輪明似水病眼看生毛(南諺云月子生毛雨落成槽)佳節留鄉好
衰年待酒豪星河三極動風露九天髙不盡詩書意依
依望爾曹

　　歸城道中

　　軋軋輿穿隴迢迢路向城村煙茅屋午籬蝶棘花晴偶

見廹田務坐慙疎禮耕遐瞻多内悼一樹白雲生

　　六言

　　清明和歐陽山立二首(己丑)

　　江南二月三月野水一村兩村花落人家寒食燕歸山
館黄昏

　　細雨海棠成子餘寒江燕初歸立馬橋西沽酒行人未
試春衣

　　鰲溪山行和彭琦初二首


　　照袂晴江淺淺迎風青鬢疎疎看山拄杖欲倦得句畫
沙共書

　　巖上石仙流雨灘頭春壑生雷囬首鹿門總角鬚髯如
㦸重來

　　春日偶賦二首

　　官路落花馬過人家髙樹鶯啼故里故人何處夕陽長
在樓西

　　楊栁輕寒水驛楝花小雨官橋囬首人間往事孤燈挑

盡春宵

　　和龍麟洲題黄次翁黄鶴樓圖

　　孫曹百戰何在大江千載狂瀾誰倚樓頭呼鶴秋風落
日危闌













　　桂隱詩集巻三

