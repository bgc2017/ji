







　　欽定四庫全書

　　桂隱詩集巻一　　　　　　元　劉詵　撰

　　古體(五言)

　　感興五首

　　昔在唐虞時萬象昭白日聖人垂龍衣巖殿吹鳯律朱
草聮階生景星當戸出羣賢布天下野穀盡嘉實嗟哉
戰國交九㝢淪斧鑕糟糠委仁義軒葢寵權術孟軻起
驅馳白髮颯垂軾空餘七篇書千載資嘆息


　　姬室逸其御天下皆兵交楚武首僣王名器從此淆仲
父佐伯業仗義何嘐嘐正辭削其僣王綱可復昭奈何
舎其近逺問南舟膠堂堂匡周師其得僅一茅所以魯
仲尼加之器小嘲良㑹不冄得誰能遏秦崤

　　秦人燔詩書聖道散若煙宫殿干斗極東逰問神仙漢
祖祠孔子遂為百代先大哉禮樂意所見何卓然因勢
導其趨勇赴如决川但憾羣臣間餘習猶櫜鞬良平雖
善慮不在三代前安得豁達資一見賈少年


　　金張貴朝廷衛霍列茅社奴𨽻凌虹霓親戚折五伯鬬
雞馳鄠杜射虎宿滻㶚意氣驕盛時咳唾有光價相如
滌器夫萬里乗駟馬買臣最㣲賤懐綬出邸舎賢愚何
必齊時至俱氣化豈無單綀士叩角五陵夜太史重成
名寂寞千秋下

　　峩峩蓬萊山白玉為洞房仙人雲霧衣侍女氷雪妝丹
霞縹緲中往來皆鳯凰借問羣仙人何者為秦皇羣仙
顧我笑振袂凌風翔我有金鼎丹鍊之踰千霜相期息

瑶樹嵗晩何渺茫吾聞仙人家美酒如瓊漿長生所願
求得醉亦可償

　　春寒閒居五首

　　貧居託幽巷乆雨客來絶春寒霰時集淅瀝在高葉鳥
鳴日已晏寂寂茶鼎歇慙無晁氏智懶事主父謁閉門
自讀書庶以勵髙節

　　瀟瀟山城雨摵摵書館風喔喔鄰屋雞迢迢逺方鐘遐
思在古人展轉魂夢通抱拙俗所棄嵗晩将誰同賦成

不輕賣金盡當忍窮

　　久寒卉木絶初旭隂翳謝春淺有令姿澹澹在平野山
明孤烟發天迥一鳥下積憂鮮曠懐怡詠聊此暇賦詩
勿鎪刻飬生師叔夜

　　昔時如花人今見兀若株華滋散安在嗜好豈不殊河
水不灌翳春風不歸枯聞道須少日立功無暮途

　　西里夜圍燭東鄰朝玩山相視無羡心豐約自不關芳
草滿幽庭日晏人未還久隂忽㣲暄孤禽語花間


　　吳寧極恵和閒居五詩復用韻為謝

　　嗜澹騖墳素端居世機絶㣲風被崇梢撩亂書幾葉山
家晨烟薄日晏逺舂歇庭寒揜餘蕙剥啄謝過謁幽懐
忽浩然髙詠脱音節

　　衰髮如素雪一往隨飄風悵然平生懐危坐聞逺鐘守
身易成隘應俗或謂通不惜舉世稀所慕知者同彷徨
豈有求寂黙非傷窮

　　文章在天地萬古相逓謝風霆春行天鵰隼秋縱野所

得雖良殊自役縂無暇飛霜厲薄寒木葉日以下咫尺
不共論孤燈結遥夜

　　以我碔砆器報君珊瑚株至寳非可酬但表心不殊石
賤貴能固寳潤知難枯人生在有合醜好豈一途

　　王屋起代北荆江出岷山苞流各自立皆與元氣□此
理誰復知神禹去不還不知諒何傷相望天地間

　　古意三首

　　古風日以䘮交道遂以圮昔時素心人忽若匪知己朝

直蓬萊宫暮宿光祿邸聮騎多季劇填門集金史疑嗔
著天下名德為垢粃古言西施貴衆色失桃李不見秦
張儀巻舌讓蘇子

　　南方有佳人天質辭紅妝素手映輕雪明璫照羅裳二
月千花開笑語春風香盈盈水晶簾丹雲貫䟽房自倚
絶世姿鬒鬟不能霜秋葉鳴西樓城烏啼夜凉髙節良
自固諒不悲年芳

　　昨日苦大燠酬以今日寒天道極必反人事盛必刓剛

柔有迭施消長乘兩端彼美者誰子一生困辛酸日晏
食未炊冬月衣不完著書垂白髮門草秋漫漫天道何
由詰俯仰良自嘆

　　飲酒有何好

　　飲酒有何好但取愁可消古人不造酒天地皆是愁劉
阮醉一石我飲三葉蕉當其忘世累畧與劉阮侔人生
量淺深隨分無過求天地倘無愁無酒亦可休

　　作詩能窮人


　　作詩能窮人誰能忍不作但見平生愁霏霏筆端落朝
騎孤鳯凰暮駕兩黄鶴手攜王子晉吹笙上寥廓人言
忌太髙下筆寧淺弱窮通信有命詩道未可薄

　　天道勿徒恃

　　種稻南山邊雨足多稻穂一朝疾風來腐折不可刈東
家不知畊雨粟夜滿地問渠安得之飽食了無愧我欲
廢鉏耰雨粟非可覬人事且自盡天道勿徒恃

　　夢事安足憑


　　昔夢驂重華躡霞凌青㝠麟鳯羅百供從御皆瓊英既
覺知虛無豈足詳追評封國忽銷印繪功反屠烹戒食
或已㤀遺金或悔輕人事尚無據夢事安足慿

　　客去不可挽

　　水逝猶可回客去不可挽不惜佳客去但憾聞道逺明
珠買娉婷歌舞供笑莞車馬填門來千金具朝飯子孫
日以驕六籍不掛眼所憂非無客客多良足嘆

　　金盡還復來


　　人生百年間金盡還復來惟有少日顔一去不復回不
惜少日去但恐志氣頺古人當少日樹立何崔嵬歌聲
出金石可老不可摧所憂非金盡金多安在哉

　　山中雜賦六首(壬申)

　　昔出憂雨來今行恐無雨倘蘇八月旱寜受一日苦瀟
瀟凉浥稻稍稍潤入土生物吸流滋如饑得膏乳田家
隔短墻頗亦聞笑語幸収饘粥資筋力庶可補

　　嵗旱千里同萬物多槁枯東鄉早被澤生意回禾蔬西

鄉遂愆期滌滌氣未蘇皇天豈有私欣悴自爾殊所以
李将軍冄拜劉家奴

　　秋氣日潜變單綈生薄凉疎雨鳴淅瀝㣲燈翳空房少
日已嗟老衰年彌獨傷繁憂委寸緒起坐空彷徨便有
蘇君金何由返流光

　　道逢誰家墳嵯峩起十尺八柱聳赤銅四階壓文石幽
墻發黛光碧瓦戢鴛翼生時諒何為功言豈甞立一朝
棄人世永與所歡隔光輝在空山於事竟何益醜好死

未㤀可為愚者惜

　　空山有一婦二十失所天貞心比堅石血淚迸湧泉寒
燈役機杼拾穂裙不完婚男與嫁女辛苦雪滿顛自謂
分當爾節義何足言城中髽孀姬潜好留少年門前立
旌木世人何由傳

　　我飲本不多興至不可無但憾無美酒旋買山中壺山
中近朴味山外多澆渝飲灰令人病飲敗令人愚寄言
好飲人慎毋以名沽


　　山中五詠(丙子)

　　蓐食希早出出城日己辰况憫肩輿勞時亦歩嶙峋嶙
峋苦難歩投宿荒村民啟扉熾燈火延客意頗真苦辭
村無酒無以澆埃塵嵗歉有穉粟尚可分炊晨髙門多
吠犬倉卒難投身勿投髙門宿勿厭村家貧

　　季秋乃多雨淅瀝終夜鳴槁枯既已過不足蘇疲甿庶
以沾園蔬聊堪作冬羮井穴泉稍出始免汨泥泓王賦
雖尚寛京官督私征府邑奔奉命斯民敢違程冬羮未

可期何以為吾生

　　溪橋落白水野路覆紅葉山邉四五家日暮烟火白歸
牛認深巷行客指新月村田旱傷餘老稚筋力竭方今
冬序初饘粥倘未缺雪霜且已來卒嵗諒何䇿

　　曈曈山中日兹晨已堪愛暄暄下墻隂稍稍曝軒外幸
此賔㑹少展體聊炙背絺衣未浣汚綿褐催補碎人事
苦難給寒暑傷易代漸為啟期老頗慕靖節醉荒村惟
孤松寂寞得相對


　　僕𨽻日晏出空庭長寂然鳥雀噪禾桁牛羊散平阡人
家隔林塢崇崇上孤烟樵薪頗下嶺荷鍤亦在田諒應
惬冬煖蹔若忘荒年鄰翁慰我獨沽酒酌我前饑儉慚
此意勉强盡瓦船陶然共酣暢亦各適其天

　　古詩三首贈張漢臣遊金陵(能詩琴)

　　古詩出情性聲在閭巷間採之被絃歌聽者醇風還大
音既寥濶羣喙何間關燕䃉混良璞楚菉藏崇蕳妙理
忽有合正在不可删秋髙星河空天風吹珮環


　　古桐藴至理出陽或施隂和為祥鳯鳴悲作離鵠吟髙
寄周孔思清寫夷齊心子期不可鑄空有千黄金天髙
九州曠百世無知音夢騎白麒麟振衣蓬萊岑

　　金陵南之鎮興廢滿目中青山澹無言萬里江流東髙
樓朱雀橋野笛交秋風子行覧其餘彈琴送飛鴻栢臺
雲霄間貂豸峩羣公為言經濟理所貴賢俊崇

　　石洞雜賦

　　(廬陵羅士竒都事塟母新淦石洞山水甚佳丙子冬其姪履貞邀同逰穿幽覔勝相與徘

徊者連日擇其景之尤佳者賦詩五首)

　　石洞

　　蜿蜒辭夷臯迢逓陟穹巘綿綿千萬峰蒼秀入遥見既
疲猶穿雲小息仍下阪﨑嶇到祠菴髙檜掛日晩人家
繞稻田窅然復平逺園廬接烟火籬落散雞犬雖知非
仙源諒亦樂農畎卜居兹未能撫景從繾綣

　　石人

　　石門何年啟疑與開闢俱上有遺世人形軀畧糢糊山

空明月寒來往誰與徒吾聞晉榆石能言禎妖樞又聞
榖城公頗窺隂符書叩之了不應無乃嗔我愚

　　石橋

　　石橋跨碕磵藤花被兩涯笱輿此小憩悠然㑹心期崇
梯級三百未陟神先疲野人薦美蔬稍足滋渇頤嵯峩
岡頭阡封固百世基純孝所形著觸目皆參竒嗟哉世
間人紛紛媿虆梩

　　石溪(是日與郭德方坐溪石論文把酒忘歸)


　　冬旱水愈涸㣲流行石間炯如玉璅窻屈曲相交關泠
然落幽罅隱約聞佩環擇石踞其髙兀兀相對閒日晏
遂相酌持觴㸔青山疎雨作還止徘徊澹忘還

　　石泉

　　重巖括元氣雲竇出涌泉迸流絡廣石百尺髙簾懸㣲
風度午日煜煜生虹烟始知窮幽討竒觀滿垓埏我友
趂奔鹿搴裳陟其巔蹇歩獨竛竮矯想為欣然瓢汲試
茶鼎庶足凌飛仙


　　陌上桑

　　燕雀不隨鳯麀鹿不附麟豈不出儔類各有平生親妾
家東城陌柔桑繞畦春春風時物變無衣念良人髙䑓
王侯家鐘鼓鳴層雲回頭偶一盼通意何殷勤朝為採
桑婦暮作深宫嬪富貴非不佳誓不易賤貧此桑可變
海不變賤妾心

　　山家

　　山中烟明明山下泉曲曲書聲出疎林楓葉半茅屋簷

角曝綿枲園疃縱雞畜寄言避世人如此亦可足

　　江上晩興

　　南堤直而崇西岸窪以折中流千片帆水日相映白翩
翻孤鳶逝迢逓髙樹没緬思沿洄人今古幾英傑晚泊
得鮮魚舉盃望新月

　　征夫嘆

　　六月征廣猺塗埃千丈髙渡水波沸骨登山汗流刀豺
虎攫疲馬棘荆破長櫜賊來多如雲石洞穿千嶅鐡甲

日曬火大旗烟漲濤惡溪塞斷骨亂礫紛流膏前年過
流沙苦寒脱鬢毛風裂壯士冑雪積将軍旄人生莫作
軍寒暑相戰鏖人生莫作軍性命如蓬蒿君王方神武
狐䑕何足薅但願四郊靜㣲軀敢辭勞

　　雪後逰安成王氏端逺逺山園

　　幽園閉殘雪㣲紅上危枝豈不先羣芳天運如相持積
寒意澹澹初旭光離離春風來方多小忍須其時

　　逰王氏觀善兄弟雙清園


　　入門得幽池一逕窅以䆳蕭蕭水竹間寂寂林壑意晴
寒樹影静春薄栁枝細海棠如處子體弱意先麗日蒸
丹砂丸露㸃守宫臂少年嗜㸔花常恐春未至只今勝
情減得景聊一憩作詩記良遊重來非所計

　　春懐

　　連隂如病酲耿耿乍離索鐘疎山館静花落春衣薄清
心近懶率壯事成寂寞卧看古木枝幽鳥午頻啄

　　夜坐二首


　　日入暑未觧夜久凉始歸山月升漸髙照見幽人衣幽
人行未已月亦轉墻西

　　雲行樹隂薄風過樹隂欹雲風弄清夜政爾無人知惟
聞墻根水泠泠下幽池

　　送劉一清教授入京

　　三月江水綠君行適京畿辭親古所重而使親顔怡江
北多楊花江南鶯亂飛去去事經濟歸來樹旌麾

　　閒居燕坐望城隅李花


　　春晴滿天地我獨了一室得欣或暫時積念動彌日遥
花洗宿潤姝静耿獨立日光照素服玉氣起數尺紛紛
看花人車馬共朝夕幽意當誰言㣲風斷城笛

　　庭芷

　　庭芷不受俗清意耿凉袂㣲瀾映幽雲疎雨洗道氣日
長飽食罷坦腹花間睡閒居誰與娯頼此聊自慰

　　庭竹

　　庭竹如髙人疎處更堂堂當其得勝趣豈必客主忘月

明㵼埀露危坐肺已凉閉門良亦勞有酒乃未妨

　　桂山堂獨坐

　　笙竽閙春晴此處乃幽閴啾啾惟鳥鳴寂寂鮮人跡青
天樹光動白日瓦氣濕隂隂庭下影滿地不可執蛛絲
網虚簷懸葉如堕翼緬懐昨日心孰擬坐兹室抱迂世
同薄得景意自適窮通信所遭逍遥聊永日

　　對酒

　　落落復落落所為竟無成童丱如昨日念之為心驚城

東臉如丹秋風化髙塋况持鬢間絲豈與流光爭古人
稱飲酒意欲償平生平生豈足償但可傷其情

　　錦雞行和王生

　　驥足為性禍翠羽供世儲大化役羣動顛倒無根株兹
禽亦負美自謂物不如若若漢官綬纍纍楚豪珠低頭
若自惜疾舞還復徐孰知羽毛累遂失山澤舒古人誇
衣繡永笑籍與朱乃知世同戒最患心自娛君子道若
鳯千仭不可拘長鳴朝陽間不學鳬鴈腴


　　初秋感興

　　秋風殊未來林葉獨先見譬如老將至顔貌已潛變娟
娟庭中月落落梁上燕有酒誰與同㣲涼髮如練

　　和髙方大初度日泛舟鷺渚

　　君詩瓠子河剽怒奔驚湍又如明月珠夜室生芒寒坐
傾内法醖不數凉州酸手援緑綺琴付之中郎彈薰風
四五月驚傳滿城觀天開白鷺嶼蒼翠十頃寛書堂昔
所建崔嵬集儒冠當時擇俊髦十艾得一蘭恭惟先正

翁士林青琅玕筆花發天潤儕流愧中乾君詩復留壁
千載當共看人勝地逾重句好天為歡偉哉故家歩真
足追邯郸

　　和楊伯允

　　舊交存無誰故里歸似客楊君如霜木月旦所推擇齊
詩師轅公魯禮重王式天命有窮通道味無損益幽居
䆳門巷花竹繚外飾朝忩硏經理暮館講今昔欣欣學
子懐生意競春碧相過愧獨老白髮兀前席徘徊山澗

勝俯仰釣逰迹無事頻往還勿使長相憶

　　送范主一憲郎

　　庸夫老丘里志士輕山川古來環轍人往往皆才賢范
君繡衣家白璧生藍田清逰半朔南征衫積濤烟崇䑓
交辟剡思親理歸船呉州肯暫駐風槩傾四筵揮毫走
秋蛟吐句紆春漣清霜净江波水花寒更姸棹謳催客
發風正帆始懸翩翩鳯凰翎終當儀九天

　　八月十五夜懐學翁兄(癸酉)


　　有酒不共飲君為松下人始悔生存時不獲日相親君
兒逺不歸君詩久恐湮萬世理如此停杯問蒼旻

　　十六夜雨邀諸姪小飲

　　世事不可期今宵竟疎雨豈無樽中酒終復減歡趣子
姪既滿前稍稍相笑語共言見面稀無月亦良聚燭花
翦欲盡絡緯語庭樹雲開月已髙還照人歸去

　　寄洪守鄭鵬南四首

　　英英瑞世氣今在斗牛間定知古龍劍千載乃一還雨

風既順時五榖如丘山民物不疵癘朱草生堅頑願從
蘇雲卿種菜湖水灣

　　明公國之彦海内今誰儔使節徧南服晩乃守雄州霜
露回為春意和氣仍秋月寒西山嶠雨斷章江洲疲甿
既蘇息佳趣倘可酬

　　梅子非仙才髙見在物先區區僅一尉去就乃偉然江
山澹無語事往隨孤烟巨省立萬馬白日大纛懸古人
不可見表章賴公賢


　　髙士去千載危亭被崇苔湖水澹秋色野鳬時下來春
風百鳥鳴楊花滿樓䑓行行事逰冶安知欽髙才知公
重風化枉轍能徘徊

　　曉發印山道中喜晴

　　翳翳煙散陂沉沉雨承霤桑暗麥芒齊山園雉晨雊老
翁驅犢行丁壮各鋤耨我亦駐筍輿一訪農圃叟答言
春事深耕蒔須及候豐凶雖天數用力非可後感彼務
本言愧余尚奔走


　　送蕭從周赴廣東帥閫照磨

　　崇崇五羊城䧺藩鎮南服海風吹貔貅嶺月懸大纛君
居青油幕美器瑩如玉榕葉秋雲深荔子夏雨熟寄言
慎寒暑從此奮遐躅

　　中秋故鄉南鄰楊氏招飲

　　老來歸故里百事非故情惟有山間月猶作兒時明是
時秋且半夕氣忽已清南鄰招客飲歩聽危澗聲月色
酒中亂樹影盤中横鄉曲佳節意風露白髮莖我懐豈

在酒酒觴且徐傾

　　盧兠道中

　　客枕睡方適雞鳴戒行路月落斜雲間餘光在髙樹逺
村四五家朝煙澹江浦依稀橋邉人髣髴山下塢乗車
與負戴擾擾各馳騖百代無窮期妍媸迭新故感此行
躊躇鴈聲忽横度

　　寄題胡氏澗月堂二首

　　泠泠山中澗皎皎天上月以月照澗泉舉世無此潔月

以表我心澗以明我德秋風吹八極踞石濯華髮短瓢
吸寒光羽衣弄飛雪夢騎白鳯凰直上碧瑶闕安知世
間人咻咻乃病熱

　　世人不識泉等之黄泥湍世人不識月視若白瓦盤斷
篙三板船沮洳鰍繕蟠擊筳喧里耳嘵嘵聲不完嗟此
泉與月信當何人看我嘗遡其源顥白通廣寒懿彼隱
君子相從此盤桓

　　悼往用友人韻


　　百世來未已千載去不回毁器無完梓焚玉成惡灰嗟
哉已逝人忽忽誰所催琴懸久不撫闥閉終無排沉憂
鮮一適永别非暫乖崇崇園中花炯若白雪裁有酒今
不共慨然心為摧

　　酬邵有初

　　卲子國之器胸有石渠閣翩如孤鳯凰萬里不可縛文
采臨風髙肯顧梟鶩惡胡為守一窻寂莫猶似昨讀書
諒有㑹娯親亦至樂上林多髙株庶用得所託


　　晩春和蕭孚有二首

　　朝陽發㣲燠夕雲生層隂東池荇芽短稍覺新水深攀
翻歩春風孤弄聞遥禽適此得倦坐欣然誰㑹心俯見
水邉影閒披竹間襟邂逅有佳致欲賞難復尋鄰酒夜
來熟邀客歸共斟客去因獨醉醉醒還自吟

　　幽抱鮮歡愫况此春多隂圗史揜一室蕭然門巷深煑
茗晝已晏時下花間禽還往既寡儔欣戚當殊心㣲風
動書几樹影忽在襟幸為時所棄至理得探尋東階有

美井溉飪可灌斟食飽良自愧卧聽山葉吟

　　芍藥

　　夏早衆緑翳階蘤始獨開窈窕專后徳深房出徘徊翠
蕤擁帝輦手擎紫霞杯夜永宫月酣餘香散蓬萊

　　曉行

　　畏熱中夜發出門人已多紛紜各有役如水爭趨河始
知昨宵夢此時方無何悠悠百年間勞逸瞬息過大星
如玉斗照我雙鬢皤東日如車輪三輾未上坡


　　暮憇南溪橋

　　黒雲髙崇崇落日在雲後狀如張𤣥袍黄金縁其首疾
風吹參差㣲陷成杵臼萬里青天遥數鳬下荒畝

　　苦旱(壬申)

　　七月暑逾熾夜凉如髙秋隂陽既罕覯時雨知難求良
苗委白莽遂兹空田疇疾風起地埃枯槁鳴蕭颼饘粥
當不具官賦何以酬卒嵗無卉服誰能完纊裘悵然悲
疲甿吾亦憂吾憂


　　八月四夜聞㣲雨

　　夢覺有竒事淅瀝髙瓦鳴焦枯豈云潤且欣聞雨聲秋
稻既無及蔬麥猶可畊側耳恐復止願望深中情向來
春夏交流潦高入城秋旱理宜有天道良難平大鈞轉
萬物旋斡勢孔輕仙瓢貯海水安得盡注傾

　　夜聞桂香

　　雲月逓晦明㣲凉入幽寢推忩寂無人老桂香可飲百
年無適意短髮謾垂領悠悠市道交舉俗無管邴


　　寄題髙氏静山堂

　　太初割元氣散在八極中一静閲今古黙與天運通草
木奮霄漢神變生霆風本性固如此孰能窺其功

　　曉立

　　清晨有良悟偶此得少立雨餘溪聲近霧重林氣濕宿
禽去初盡畊者稍已出此心諒無同汨沒聊日日

　　初度日和蕭孚有見夀三首(前二詩詠其號蘭雪)

　　崇崇畹中秀嵗晩有佳色霜霰凄以來凌厲氣不折美

人昔滋種所貴非凡物采采懐袖間三嵗香不歇尼父
為援琴一彈重魯國湘臣繼為佩食芳可絶粒豈無他
華英髙世在貞德安得因長風貢之白瑶闕

　　天上多竒花大者可如手嵗寒發竒色皎潔照宇宙美
人玉為冠侍女練為袖簮之乗風遊姝嫮掩羣醜贈我
雙白璧千金不輕貿我欲酌斗酒還為美人夀風標忌
大潔顔色忌大秀何由返天宫藏之以為久

　　天女五色機織自開闢日至今㺯寒梭軋軋猶未息筋

力敝千秋鬒髮變遥夕織成鸞鳯縑世俗猶厭質藏之
不復道投杼事安歇所貴識者知尚使光價溢嵗晏風
雪驕萬里寒鑠骨誰能製為裘一展復三極

　　和張漢英見夀

　　我昔三千秋曽搴蓬萊芳右擘方平麟左持王母觴夜
立通眀殿帝旁司綠章三生習未盡謫堕翰墨塲饑寒
如泗顔齟齬困魯臧賴有二三子相從如鴈行又持青
琅玕夀我升我堂我老學蝟蟄看子争鵬翔愧我非韓

才期子樊與張豈有龍泉鋒不能藏尚方

　　玉笥山何提㸃建三清殿二首

　　笥峰雲峩峩白玉作樓觀飛杗堕人間彷彿天上半只
今三千秋妙斵始一換丹霞貫觚稜白日隱其閈吹笙
集羣帝一笑視汗漫倘逢梅子真小立共談漢

　　始青何巍巍妙道不可説出虚還入無豈必待宫闕去
地千尺髙寳棟忽以傑下視九州九泱莽如碎雪騎麟
睨北斗夜冷遺玉玦㑹借回仙蓑共臥山中月


　　庚午冬留淦州憶亡孫鳯二首

　　古道昔同往天寒今獨行汝死不自悲我老難為情死
者若不悲死當勝於生霜重草盡委山空泉自鳴我髮
既盡白我懐何由平

　　快意毎不至傷心來自多十五年痛哭安得鬢不皤之
子入夢想長眉䨇頰酡䰟氣既何之耳側猶絃歌月上
髙林楓月落幽社蘿怪魑攫人命隂壑森蛟鼉吾聞聖
眀時沴不干太和重華不可愬千古當奈何


　　和凃率修中秋二首

　　來日不可麾去日不可招老衰既易至千載知非遥明
明中天月照此佳節宵歡薄憐趣減酒漓知俗澆緬懐
區中友峩峩多蝉貂豈無知心人未若凃與蕭持觴不
能飲矯首窺崇霄安得揷長翮與之鳴清朝

　　佳節去如客兹晨已難招又如波中舟汎汎看漸遥適
此有名酒足以慰良宵旱久芷欲悴自汲頻灌澆月明
簮其英婀娜如垂貂極知非節物頗勝服菉蕭鄙性偏

嗜愛扶植愧髙霄夜深風露多生意觀明朝

　　送王伯振憲僉

　　健翮隘六合逸足輕長途抱才既不羣常調安得拘王
公天下士風節今所無脱身韋布中振袂升天衢遂通
金閨籍早贊臯稷謨朝駕刷𤣥圃暮車息清都髙馳飛
霞佩縱挹寒露壺手持使星節氷霜壓番禺經綸要大
用令德天所扶青原昔仕邦重逰真壯圗父老傾酒觴
臨分何踟蹰祝公秉鈞軸四海躋唐虞


　　和張自翁荅婁廣文雪篷足疾

　　支離妙無用鼓筴食人十王駘中分魯形廢道始入木
夀不願材齒堅以居濕倚伏本何常失馬福所集奈何
煎憂喜自滴槁竹汁至人藴天和客沴當自戢驕陽脱
氷飲至隂謝裘襲心同造物游身豈二豎縶株拘海自
運㨗者瞠不及示病學維摩要以鈍為急我生困世途
裹足掃梯級自安邯郸歩不效文公習君詩劇髇羽絶
藝忘决拾又如控龍駒迎候不獲揖一讀顔為開浩歎

神物蟄冄吟手不放珍過侯璧執坐憐食藿澹共臠炰
鳯泣請君勅仙神呵䕶九轉粒散為六合春禎咎變嘘
吸世無疵癘人傴者皆起立

　　再用前韵簡諸和者

　　青天行萬古度三百六十東西蟻疾遲南北極出入木
金互健順水火迭燥濕萬物生其間一氣隨散集洛花
炊瓊肌山菜冷&KR0034;汁雲髙鵬路多蒿短鷃翼戢夏璜委
塗泥燕石或什襲涎駒駕金根天驥困𨽻縶嗟哉造化

理顛倒過不及少憂貧賤拘老怨嵗月急舉觴共問天
升覧須幾級我文如貧女寒燭癡組習百年供蓼苦萬
事如瀋拾今年金川東邂逅車笠揖每見意氣生浩然
春啟蟄明時用多士陋者猶㦸執誰非弹冠喜何由向
隅泣君才豈山棲未可言絶粒屬君皋夔仕貸我喬松
吸我知君當歌天風白雲立

　　送嚴仁安教授二首

　　蕭蕭羊裘子百世餘清風聞孫頗相似志節甘固窮三

年青原教介直誰與同春逰望肥馬秋夢思鳴蛩貎作
衛樂癯詩比鮑謝工離别古所難風帆去如鴻

　　良醫有相道天下無沉痾况以醫教人濟世當益多中
仁外自見根盛宜繁柯萬物通一體流暢春風和清時
念民瘼岐扁聨禁坡朂哉勵羽翼雲漢終凌摩

　　和張慶逺遊青原

　　平生嵩恒心今日行兹原東風豈不好褰衣歩青天境
空忽欲動意却仍貪前白日照八極千崖偃如眠芙蓉

逺修供鈴鐸晝不喧佛祖了何語香爐自生烟羣經過
名教乃以文字傳題詩雜好醜訥者存嵗年不知自有
此登覧誰最先春橋喚飲酒一醉日可千隂隂風在麓
炯炯天映泉同來不同趣隔花亦垂鞭

　　和諸友登洞巖用工部龍門寺韻三音

　　薌城隱東峰芙蓉亘西境昔聞閻太守於此謝幻影仙
茅一丈髙飛瀑六月冷悠悠遼東鶴千載一歸省

　　平生慕兹巖未踏巖中境及兹共賦詩自笑如捕影藎

臣鄉邑廢逰客姓名冷古人悲湛輩臨風還自省

　　志士懐四方孤生念遐境如何幽絶地不著竛竮影買
船江口風展簟巖下冷兹逰諒非遥勝趣當暫省

　　和羅昌逢千葉桃

　　閏贏首増春朔霽乆連望梅殘不留玉桃盛忽成障異
姿奪衆妍殊萼同一狀重緋雜裼襲疊綵迷下上淚眀
露借光影堕日分漾紛披競年華剪刻費天匠先生被
花惱書罷時亦訪亭空晝無人山鳥立幽桁横波繞碧

帶老樹入古像同游無前度得句有孤倡仙源誰與期
㣲風起衣浪

　　送李學録考滿歸廬山

　　吾聞山房書富蓄冠天下其孫善讀之聲譽播時價偉
哉疊泉君千丈白玉㵼序庠得君重冠佩領儒雅學端
衆所敬交重事難舎木脱鷺嶼秋帆歸建江夜他日忽
相思風髙雁横野

　　和髙師周(有序)


　　師周吉之俊士也著名久矣於今為老成連
舉於有司不得志丙寅十月用天運苟如此
作起語為古句十五韻見寄余感其少年翰
墨相與晩節坎壈相望嘗欲和之次年正月
始能援筆而以陶語置末聫云

　　相牛學寗子殖貨師計然君平隱賣卜歩隲甘灌園古
人苟齟齬亦在數者間郭門秋風髙老屋修竹邉席珍
門無聘懐寳意自憐擷菊飲寒澗鼓琴忘嵗年故人萬

山中燈火窮青編草𤣥髮如雪投筆相顧嘆世好皆楚
腰僮被不見妍梧珉薦清廟滿腹空琅玕學畊憾已晩
萬事甘自捐吾聞九成樂顛倒隨陳完至音一以㪚誰
復窺其根卓哉吾心理本具混闢前天運苟如此相期
在聖賢

　　和鄧牧謙社日郊行

　　春風輞川花社日浣溪酒百年少曠懐四海幾佳友馬
蹄破莎泥輿影掠桑畆交深主忘賓句逸心應手流水

清繞廬好山秀當牖幽尋既有㑹劇語不知久撫巻如
同逰不待接踵肘妙哉蓬萊音三歎得希有

　　遊延興寺二首(宋季寺基没入鷺洲書院至是始復)

　　榖芽吐堪束麥穂老未収犢迹横滿道潢汙斷叢溝古
砦草木長遺址如圓丘時清幸畊種桑柘交平疇人家
修竹間藤花俯溪流蟠石之所碍鏘然鳴玉球媿我雖
能詩所居無此幽惓然生世心易足始易求過橋不能
去小立聊悠悠


　　叢林翳行徑葉氣襲客襟稍深得空曠窅然銷塵心禅
房白日静蔬花繞黄金鳥鳴寂無人庭枝弄㣲隂髙僧
為焚香相對兀若瘖殿宇未完舊鼓鐘初成音孔釋本
何意廢興乃相尋信知衆生累等以一念深出門得好
風行雲散遥岑

　　雨坐

　　近夏天氣濕飛雨無時來迴風巻髙葉半林白光開空
齋玩造化聊與相徘徊吟詩卒未就晴暉在庭槐


　　午飲

　　我飲不必多醉與千石同兀然睡欲醒肌膚生纈紅從
來天地間一足無儉豐未知盡此生當復可幾鐘

　　和羅元翁三首

　　白日懸髙空夜乃息之海伏隂况薄蝕見者為永慨孰
知造化理持此並覆載如何崑山炎不肯少相待

　　青天非不髙不出環之中贏縮本無迹千載乃可同變
容與失笑未有隱所從履霜早辨冰見月先知風如何

世間意往往終難窮

　　清風如髙人爽致可以師浮游天地間匪亟亦匪遲齊
紈之所招似者或致之豈伊至妙意而或入控持如何
執熱人可熱不可思

　　友恭堂(為南安人作)

　　太初賦生民落落八極中倫屬本一體初亦不擇從風
花偶相聚並美固罕逢方其竭所感自謂金石通孰知
若行路笑呴猜矛鋒獨持惘惘心四顧真若窮流言病

不友謨盖憾不恭聖賢所不齊而或一日同旭光拜稽
肅堂序如春融競難過元季角勝嗤謨嵩聽雨同夜燭
持盃坐晨鐘談經來朋徒環侍森兒童世俗吝徐行此
意何從容梅花三百里流水浮煙虹作詩寄君敬三嘆
慚髙風

　　送艾幼玉赴南安儒教

　　儒官如蔗杪妄意近佳境亦知嗜習累誑俗示雋永堂
堂道心翁學者倚袖領摛詞屈鄒枚講道來華邴盛世

擅塲屋金石出欬謦東家升仙子往往盡餘鼎空山三
十年華髮忽垂頂春風八極意獨立修竹影一官豈足
償跋渉壓崇嶺五陵多少年冰雪照清炯楊花鳥語亂
走馬出三省古來天地間此事從耿耿南中少人事山
水清可泳嵗晩不負君梅雪三百頃

　　贈劉斗祥祈雨

　　古人敬天威吁怛待其定後來方伎多乃更以人勝炎
風一月旱閉户窘如病江流斷横練橰甕竭朝暝稻畦

絶鳴蛙里閈可無命劉生起驅龍造化若可令孰能使
一日春意滿丘甸勿云事邂逅期尅乃足敬羣仙居蓬
萊佩玉事清静流霞䕶丹宫犴犬不聞謦嗟生獨區區
豈有尺寸柄三嘆慚此心作詩以為贈

　　戲贈祈雨者

　　淵龍困彌乖甕蜴閉欲僵髙人輕千金不買一餉凉墨
池片鴉濕夜靈懸曙光江河如春流昔者何所藏

　　追和白樂天三月三十日作


　　人生天地間行樂苦未畢陪歡與强笑有似名無實新
年如乍來四序忽復一池痕亂㣲雨簷翼語殘日青山
澹無言風花雜徐疾笑持鬢間絲為問此何物

　　和周伯恭山長游覺報寺

　　黄埃漲門衢白日照郛郭長年厭煩囂鬰若未翔廓平
生嗜静心轉覺味不薄流光易清晏壮事落盤礴始信
山埜姿終當岩石著人情擇便適世好更美惡逸居非
不髙智者笑纒縛富貴諒所欣又若垢未濯故應任所

運何者可先度向來諸名山固有一宿覺當其失俗縁
自謂如勿藥却憐心未了欲往輪四角此如霜餘水久
乃自安壑使其渉有意固已為造作乃知豪傑士多悟
匪多學恭惟平園翁至理集渾璞創寺偶一時豈以此
為託百年賢愚盡奎畫落樓閣悠悠東門𤓰寂寂華表
鶴風流在斯人淪浹心所著夕陽草樹空客子散腰脚
羊杜遺峴山松紹謾河朔人生幾泡夢奚用苦酧酢虚
名等賣𤓰賣者不自嚼東流澹連雲青山去如幕登髙

亦能賦有酒胡不樂放懐天地間與彼俱調謔清風從
何來我幘岸未落詩成豈不佳衆樂襍賈鐸孔佛将無
同獨愧此言約

　　寄題吉水程州判勤有堂

　　讀書如農功播耨無休時春雨困鋤鎛薫風走䑓緇秋
&KR0836;償所願黍稷髙京坻東家不昏勞飲酒隨市兒室空
立四壁衆飽已獨饑始知貧富權非盡天所為筋骸我
所有墮廢誠非宜六經具理道諸史垂興衰修身與治

國途軌坦且夷講切得其要髙可聖賢追功名特餘事
記問非所師但使本根茂華實當滿枝退之以利誘不
免後世訿英英程别駕龔卓讓設施作堂扁勤有燈火
喧吾伊頗聞郎君佳過眼無前疑胸蟠五千巻下筆蛟
龍馳朂哉樹斯文千載以為期

　　贈蕭以能義惠

　　義財古所難史傳希以濶其間垂一二千載事若掲蕭
君詩禮家貲蓄本凉劣獨懐濟世心汲汲甚饑渇江橋

横長虹輿歩無病渉有粟濟嵗饑有薪救冬雪親親與
仁民隆殺各有節東家田連阡鐘鼓鳴繡闥春游飾燕
騄夜宴圍趙瑟族姻半顛連肝膽迥楚越况能念閭里
濡呴誓俱活嗟哉蕭君賢財出鷺股割絶甘不待多為
恵貴當厄丈夫志及民常欲俟顯達嵗月忽蹉跎白雪
颯秋髮誰能持此詩誦與腰金客

　　五日和邵有初

　　節謝客稍稀晝永意彌獨瀟瀟花間雨林光弄遥緑緬

懐獨醒人一往不可復素心諒難得且酌樽中醁

　　白木槿(重臺每開踰十日)

　　數花出籬楥耿耿照夜闌月寒客獨起恍若山雨殘天
風泠然來坐久身欲翰夢酌瓊宫漿薦以雕玉盤羣妃
霓裳冷夭嬌環青鸞世言朝暮落耐此十日看始知潔
白姿頗勝施朱丹大鈞縱萬物爾本羞蕙蘭同類偶自
別亦復得賞嘆朂哉勵貞節相期在嵗寒

　　村墅曉起


　　秋晨雨初歇草木凉蕭蕭墻桂吐㣲香架荆揚其條物
意正自適而我亦逍遥物不怨閒棄我豈傷寂寥物我
樂天運可長亦可消

　　荷花莊獨歩(庚午)

　　少年所寓留今視為故里鄰翁不知老笑我老如此徘
徊阡畆間感㑹獨在已雨足秋禾肥平偃如席几雞豚
散原隴菰芋繞池水饑饉稍已忘及此樂生理日暮樵
未歸炊烟數家起


　　又(舊與彭士竒羅君遜皆寓此)

　　昔與二三友周回此田疇中嵗風雨㪚兹游誰與儔望
山漸適意得樹亦少休峯回西風長吹我駞毛裘登髙
遂遐矚一粟託九州去住定有契欣戚焉足留戲攀西
祠花下濯北澗流

　　八月十四夜聽雨

　　佳節隔一日連隂雨凝秋不知及眀夕當可見月不隂
陽迭相乗萬古理可求明月豈我違美酒宜預謀


　　田家咏

　　田家務生理機車夜紛然少多有程度夜久始安眠鷄
鳴復競起照室松明懸日日不遑息不飽粥與饘自言
多假貸火宅百慮煎大家急索逋往往乗豐年豐年固
可喜可喜亦可憐

　　又

　　日出山東明荷鋤事耕作日入山西昏持斧斵松柞但
取朝夕給不憾筋力弱秋棉吐圃花南市酒可博相攜

各有徒稍倦亦暫樂豈必無機心嗜欲良已薄

　　癸酉元日

　　元日觧纎纊氣候何過暄墻東有繁梅清曉蜂喧喧髙
齋門晝闢静坐觀遥天瓶英炯如玉相對俱無言

　　元日賦紅梅

　　紅梅本遲暮冬暖遂争先亂㽔額黄澹細蘤丹砂圓雖
加㸃染工風致終自然懐哉生意具欲折還復憐物理
且如此吾生寜怨天


　　石菖蒲

　　盆池有靈苗石罅㤀偪仄㣲根亂繁絲疎葉散纎碧苔
莓封巉岩沙水明的皪所貴含貞姿終然傲蒼色道人
勤養䕶黄悴輒翦剔常與貝葉書珍愛同几格豫樟蟠
青𡨕風雨作霹靂小大固爾殊賦分焉得易相期喬松
交嵗晩堅九節

　　又

　　始從山中來遂置窻几間稍依勺水潤猶託怪石頑竅

沙極淺白坳苔上㣲斑貞静固可愛長茂良已艱幸與
好修者同此一室閒月寒垂珠露𤣥津自根還燈火親
已晩庶用凝頹顔

　　贈興國石印歐陽明翁

　　淳樸既已㪚大年良亦稀唯聞南陽山食菊多耄耆又
聞商顔老頡頏霜鬚眉時與蓬萊仙騎鹿扶桑池元氣
有鍾㑹昔聞今見之崇崇鬰孤間文石如印竒君家擅
其秀兄弟皆期頥曽𤣥羅髙堂彩服光陸離南燈北窻

月千丈喧吾伊聖朝重耆徳坊表生光輝我欲往相從
共食瓊田芝笑問廣成子重逢復何期

　　賦興國王氏梅窓

　　天地有清氣散作梅花風梅花有竒致妙在窻月中金
莖淡午夜清霜飛太空道人起危坐八面虛&KR0785;瓏横斜
落瘦影妙筆由天工玩之了無言意與太極同我聞三
槐家種之在瑶宫千載有佳句何異孤山翁

　　八月十日蕭孚有邀同蕭州判安國諸賢集徳

元寺鳯山繼飲熊氏園

　　應俗妨良游兹行偶能遂初逢梵寺靜繼得儒宫䆳晚
芳被深徑寂歴含野意游鱗動㣲瀾幽鳥下荒砌怡然
挹蕭爽適此念興廢後游誰與期得酒且復醉

　　諸賢皆和遂再用韻

　　夏華既云謝秋實良已遂幽行歴故墟一逕入深䆳感
舊多嬰懐得勝亦㑹意㣲風來髙林小坐列苔砌攀覽
景彌佳衰倦興先廢路逢隴上人正復可同醉


　　旦坐對客

　　夜久聽寒雨坐來星滿天重霧被原野漫漫白于氈五
更雨復集急灑驚客眠豈意今日霽旭暾如黄綿相對
庭樹下滿傾藥玉船萬事且勿慮蒼天工轉旋

　　曉行

　　星眀天宇迥山驛鼓初發行人稍已動露氣漫埜白方
塘浸道隅荒荒似寒月日出炊烟横鷄聲隔林樾

　　和臨江饒自然夜坐


　　庭樹秋月髙危葉光欲堕孤蛩感凉氣唧唧稍近坐鄰
家弄機杼㣲燈出窻破寢齋生新苔禪裯揜關卧

　　冄用前韻贊饒所作山水圖

　　髙人發秘思妙景自天墮蕭蕭山水間草樹環四坐雲
歸野色静泉落巖光破平生慕清游展轉面壁卧

　　蕭孚有諸君見過貽詩復用饒韵二首

　　閉門無來人秋晩柿葉墮時從林下行還向草間坐車
馬忽枉顧蕭蕭踏苔破客去明月上山禽喧夕卧


　　子雲事規矩嵗晩高閣墮何如馬長卿都騎傾四
坐吾生兩相忘寂寞茒屋破陶然盃酒間竹牀飽
秋卧

　　霰雪和彭經歴琦初(庚午)

　　嵗饑𤓰地荒老病卧𤣥晏閉門三日雪飛霰相襍亂飄
空乍鳴屋穿隙已在案載途積愈髙集水凝不泮山寒
消久暄玉潤蘇亢旱頗疑湘蛟泣珠璣夜紛散又如洛
倉破白粲接原岸柔條壓既低髙木擎欲斷體圎工簸

弄地逺迷界限我生事嘲吟寒餓不可逭坐憫民瘼深
誰與覔醫緩救荒既不預應卒自無筭古稱兆豐年至
此可三嘆

　　時嵗將除冄用韵和之

　　别嵗夜卧遲怯寒朝起晏黄雲低不動白霰下愈亂鳴
簷鏘若珮積地厚成案遇堅勢屢躍得暖濕先泮嚴沍
阻春生蕭條助人旱紛如撞斗破疾若摶沙散朽株發
英華深谷變陵岸先生懶斫路門外人迹斷作詩無雕

鎪白戰安可限空山斸黄精㣲此命難逭少年喜映書
老大悔儒緩豪門方飲羔觴急不可筭安知負薪者道
旁拊膺嘆

　　和邵有初同飲熊氏小園

　　客佳不必多地近得頻往極知後花時聊復縱心賞樹
深路欲盡林缺天忽敞坐久飛雨來黒雲湧竒嶂清風
襍笑語共作金石響尚疑有餘韵隱隱在蓬莽豆觴稍
狼藉賔主各酣暢安知墻外人(謂墻外叢塜也)千載落埃坱生

時諒自謀局促戒㳺蕩百營有醜妍一盡無老壯何為
苦不飲勞身入羇鞅

　　贈青田道人

　　軒軒青田寉萬里在羽翰曽從蘇丁去復此來人寰相
望三千年戛然鳴空山蓬萊雲峩峩夜永風月寒天街
方九軌要爾驂笙鸞胡為鶖與駕飽食青琅玕嗟爾有
仙才欲往諒不難

　　和張尚德憲郎


　　君詩如長江浩浩積瀦滙縱之瀉千里所過不可界又
如百貨集光彩照闤闠銛鋩干莫鋒温潤琚瑀佩變化
發令姿富博駭羣睞鬰孤留十日山水各獻態振衣千
仭顛謦欬荅秋籟渉溪螺斗驚窺谷杞根吠羣峰如故
人拄杖静相對盡追坡仙㳺踏破山浪翠吟工壓木客
氣正失垣魅知君青雲士勝迹猶所愛經濟滿胸中領
覧暫方外不同牛山登流涕感謝代五羊屹霜臺掾檄
促今迨懸知衆器陳政復待殷鼐古來成功人所貴志

慷慨文奎動遐極爽氣破炎藹九月霜露嚴整駕俶髙
邁便同南溟鵬俯謝蜩鷃類

　　和張子明學錄三首

　　比竹無至情焦桐無餘滋和音發清潤婉孌令人思竒
蘤傾衆目矯然出藩籬物理終有合憾無音與姿

　　白雲豈不潔或謂無其芳斗柄豈不髙或謂難挹漿髙
潔自皦皦傝□驚堂堂倚杖久無言飛雲度横塘

　　張君北方學易道究㣲净長才譬騏驥跼蹐果下徑作

亭依曽城傲睨有餘興芳草皆㑹心飛雲亦成咏

　　冄和三首

　　滔滔九江流南紀胥潤滋禹功之所濬萬世可以思觀
其赴海心誰能與藩籬志士諒不殊卓哉經濟姿

　　㣲䨧淡秋色佳植崇時芳采之遺所思寄情如饋漿美
人氷雪姿宜置白玉堂清風忽徐來文漪徧方塘

　　文江抱東山秋水緑逾净崇崇聖人宫飛橋被衢徑多
士欣所慕逰覧足髙興悠悠在泮飲炯炯浴沂咏


　　臨江傅用賔以詩見贄并貽端石用韵為謝

　　幽幽端溪石來自佳人持相待三千年所得非所期春
風琢粹質秋泉湧寒滋文増李杜壯書助鍾王宜聞昔
初取時千夫下岩陲堅錐啟石礦利刀斬荆藜鐫鎪后
土閟百醜得一竒㸃若魯鴝美伏如虞鷄雌宜登白玉
堂黄麻照春姿發揮四海治潤洽萬姓私謨布禹臯懿
誥逸周召規胡為到窮谷一落不可追饑吟臘雪凍病
哦春日遲蹇蹇涓滴潤不能霑硯湄生從嘉興學江漢

驅文詞鉅册博羣理三讀為嘆咨硏磨不自寳乃以贈
所知愧我無所用藏之如鎮圭

　　山礬

　　叢叢亂玉糝藿藿含金緌山明風日醉香入行人肌塌
然薪樸間時至有此竒我欲畧下體持種蓬萊池美人
天上來萬一充調饑

　　瑞香

　　嶄嶄丁香角澹澹水沉味月映赤瑛色日照紫煙氣神

農不知名但道天下瑞夜寒擷其英綴作飛霞佩願佩
君子身華滋長不悴

　　雨晴門外獨立

　　東風瞰我幃啼鳥發我興出門更無人惟有青山静琤
琤石水鳴忽洗人世聽它日豈不來邂逅乃復勝

　　暮坐

　　悄悄若有懐悠悠竟無適春深墻英落失我庭下石颯
然一雨止坐見萬瓦濕風急寺鐘盡惆悵成暝色


　　秋夜

　　閲書意適倦仰見檐月明孤燈秋夜客獨聽藥鼎聲廢
吟聊養病處寂更生情還看手中扇持此感平生

　　客懐

　　去住兩無定幽獨誰為開秋齋朝雨濕饑禽獨下來繁
柯委悴葉廢書振新埃懐安誠可適終當何所裁

　　開嵗三日池上小立

　　今日天氣暖已似三月春終冬雨雪少風起輒生塵道

人幽行倦樹下一正巾流水見兩鬢一笑嘆我身日光
墮木影滿沼黄金鱗白雲行其間游鯈動奫淪偶然景
與遇亦足適吾真人生㑹心處何必窮其濵芸芸黄埃
中勿語行道人

　　新晴偶歩

　　宿雨衆卉濕簇簇新黄稠蜂聲花氣暖鳥語林光幽戲
拈碧桃片試放清池溝翩翩亂眼急既礙還復流雖云
玩光景聊復寛鬰憂不知𤣥都子㑹意有此不


　　山家阻雨得晴出郊

　　山家半月留坐待雨聲住東風入我簷領客村東去晴
光著天壤生意欲飛舞野禽拂清漣襍花滿幽樹回首
西岡麥十里緑如雨新年今日佳復足濟勝具兒時所
經過彷彿猶可覩穿深過亂峰意與仙境遇白雲行洞
口枯木記歸路安知山間人不訝予何故

　　初見白髮

　　本無大憂患何為早見及人言汝多知我亦怪弱質崑

崙日夜運春雨浸雲澤本不與相期安能限其色門前
晞朝陽逺映江栁黒數根偶如此何用更㧞摘待渠三
千丈更好照庭雪

　　早行值雨

　　瀕江夜不寐舟客聲可怪颼颼篁竹動沙水輒澎湃晨
征路泱漭春泥踏行蟹江空霧連山隔手已為海古木
夾道邉宿雨驚我盖我行亦何為益信勞大塊平生青
藜杖至此始足頼天地稍嚮明雲來復如黛平田萬白

頃欲攫不可待竒變固可觀䟦渉良足慨作詩寄吾友
要使心目㑹何時終南山卧聽響窻外

　　寄鍾祥叔

　　三嵗祗等閒一日正難度向來㑹心處邂逅誰得語山
深百鳥鳴想見吟益苦君才極落落槃㑹過齊楚寒機
變鬒髪誓不輕一顧坐令車馬熱䄈褐尊霧組丈夫志
經綸寄食等傭雇紛紛適獻笑得失豈相補春雨漲空
江暮雲帶平樹悵然良晤期且寄餘春賦


　　園亭夜飲

　　酒酣愛花香三嗅飡欲既春風心骨軟狂過發永欷却
念坐間人誰共此時意

　　池亭即景

　　小亭掃芳晝幽鳥語初暖坐倚階草柔行避徑條短水
光與花影歴歴明不亂疾風忽翻林落紅半池滿

　　午坐

　　今日頻送客兀坐心未定午倦睡適來鳥語偏滿聽昏

昏半人世隔屋喧笑競惱我彼不期閲動正在静清風
白晝永庭影亂復正悠悠無與言起歩林東逕

　　援筆

　　落日池上飲荷花醉于人清風吹人衣玉笙徹秋旻酒
酣起絶呌遊子不念貧平生阮嗣宗定勝石季倫

　　呈須溪劉先生二首

　　仙人三山來袖有五尺琴綠尾龍門植朱絲軒轅音攜
之曽謁舜三奏鳯舞庭風髙天路斷歸見崑崙青起視

八極間琅琅成孤鳴綠海凝不動白日回夜明時違地
亦失猶使天下傾但憾無子期彼直樂其名

　　六合白日盡閉門讀仙書骨凡俗亦重三嘆空若
無朝芝與暮石憂樂病益癯坐聞安期生散藥行
八區飛霞貫紫帳天風吹流蘇青童笑丸丹庭下
白玉壺念此千載事咫尺雲中居奈何嵗月忽欲
往終慚愚

　　賦小松樹


　　何時始移根今日已映坐沐露欲五寸出草先幾個林
深帶宿潤湑湑垂白唾欣然千丈意鬰勃不可挫我無
定居地此計恐成蹉他年欲待隂日月當已過桑麻要
生飬文字廹寒餓栁傳未可學范書真足課如何抱空
踈矧復習痴惰嗜飲此山水五嵗飽髙卧君㸔重來時
風雨夜相和

　　曉起

　　曉街千動發秋房獨酣寢紅日照松端鳥雀鳴相應世

味澹不生道心方暫領擾擾塵埃間老我不自省

　　游崇福寺

　　我齋不盈丈面壁兀若頑出門天地濶曠如脫牢關青
童迎相揖笑報山僧還婆娑三四客竟日長松間中心
定何如氣象無此閒誰當千載後如我坐兹山

　　暮雨

　　層宇晴氣濁靄然生浮雲夕風入客體暄寒倐以分坐
愛墻西木㣲雨偏可聞松苗潤當蒔藥草秀已芸還因

春務廹愧我道未勤

　　和蕭安國浴罷見寄

　　烮日晒書牖㣲風懐舞雩遡溪得盤渦日覺泉竇枯馳
暉貫水石交曲如金鋪從容雖竟日忽忽若有驅始知
羇旅中一快終非娱此山豈有契久住真慵愚年年見
華黍頗熟田間夫人生亦底用丈室飯一盂崔嵬七尺
影壯矣將奚圗東行有問我多病同相如

　　偶題


　　客懐無可著日日來看花丈夫不自食同里為天涯風
㣲天無雲日落人歸家聊題今日心寄爾東門鴉

　　七夕二首

　　斜月隱雲裏明河横樓東鱗鱗萬瓦靜天高樹無
風衆星炯不動靈鵲從何通遥知積氣上六合方
無窮十年欲學道憂樂填我胸胡為彼玉人世念
亦未空

　　牽牛紫鴛衣織女白玉容一水清可渉非時寜敢從窮

年㺯機杼縫成合歡宫緌掛牛之角樞倚虚之東停車
俯八極白草連秋風勿嗔㑹合少天地以相終

　　偶行

　　東阡出南陌天氣近佳節日晩春衣翻崇阿㣲風發飄
然起長懐矯首萬象列大江日夜流天際生新月

　　把鏡

　　今年復明年天地終如此山中有畸人頗怨嵗月逝梅
花盛已落桃李欲相媚愁來把鏡看白髮早三四


　　和蕭天叙山行

　　臨水偶成趣朋來如相期人家山磵隈往覔漿水遲清
樾抱石橋行旅坐支頤交交雙鳴禽見客已驚移

　　暮齋

　　客去簷雀噪髙齋久清立疎雨無行人煙崦夕炊濕前
園蘼蕪衰東鄰日夜織同門信不至鴻雁滿江澤

　　别劉文甫少府

　　崑崙八極間白日去未已堂堂梅溪翁衆器古罍洗向

來恨不見既見㑹乃幾平生慕前修屢飭不自起始愧
古人學不憚走千里嵗暮髙館寒殘雪尚可履公歸我
亦去後㑹未得擬請參在家禪願吸西江水

　　先母諱日痛不可言二詩寄家兄學翁

　　今朝亦何朝驚骨淚如霰嗟哉十五年每嵗少親奠墻
墳長春莽當日本草窆生存未能飬臨歿不及見如何
一抔土展轉日如電乾坤有盡期此事不可念前年理
舊衣猶是雪寒線生子亦何為循髮青欲變寫哀寄吾

兄行雲滿郊甸

　　又

　　斂形亦為孝擇燥何必福因循若有待萬死罪莫贖春
來凛可痛逸箯過新竹况堪分百念來忽去亦儵吾兒
寄他巢未能念姓族君兒慧而病近復聞廢讀林烟午
未起多雨潦入屋回首同氣親參差多可哭幸今得尺
地此事决秋菊

　　彭琦初作影調羲因復戲作


　　出門違所親百里變山水東西與南北舉頭惟見爾爾
何無一事相逐若相喜爾從扶桑來又欲催我起長途
見爾落映我走如鬼嗟哉爾不死我苦未可已曩者郭
門人怨爾不少止奈爾頗痴頑萬古終如此

　　羲荅影

　　我生天地間與爾皆有役我不與爾謀爾豈願我息終
風十日霾知爾怨己極孟冬夜差永寒燭慘相索爾如
生華屋玉面不我識爾如息樂丘與爾永相隔奈何爾

不願爾願或不得是機偶相遭萬古亦戲劇

　　文江同諸公晩歩

　　意登何須髙一覧萬象足大江繞孤縣草木入滙澓東
山走虬龍出沒獻所伏晩晴天氣正新月映江淥徘徊
數過舟上下有遲速是時清霜初木落秔稻熟平田見
溝塍荒野縱牛牧天時既已豐世運或可復陋邦亦何
為巨鎮今所獨遥聞郅都鷹郡邑所側目西鄉瞰官途
亦或理逃屋苟安倘可期未敢責深欲


　　有行

　　昔我行髙原黍稷青茫茫及兹渉秋雨晩稻亦已黄東
峯出晴日西嶺隂不常草木凝正色英華欲歸藏睠言
一嵗間奔走何所將驚風盛弓繳鴻鵠髙其翔志士念
四海時危懐故鄉蓬蒿萬偪側乾坤廻其綱

　　感興二首

　　窻空見髙樹新葉一寸碧春色已如此十日曽不出去
年出山遲臨水見秧刺昨因農圃言偶念丘磵迹豈無

躬耕資懶性乃弗力便當歸去來家人為炊秫

　　測測衣尚薄高齋近寒食微雨濕飛甍行雲弄晚
色墻英困未舒庭綠日無迹芳年遞相逢胡乃長
為客人生天倫樂富貴不與易念歸乃不歸此興
為誰役

　　對月

　　月明坊馬秣夜永樓樂悲葉光如垂露宿鳥屢翻枝柴
門歩復立萬憾集此時饑驅明當别木末疎星移


　　雨後

　　㣲鐘生暝色逺舎舂正急空檐暮雨歇偶然有餘滴危
坐久無言童子了不識

　　揺揺田中草

　　揺揺田中草靡靡何足矜嵗久蕩春暉丁男未歸耕旭
日野鶩來飛舞相踐凌鶩飽去不念草性隨自榮

　　青青橋邊栁

　　青青橋邊栁移植東家門但得嵗嵗好那能懐本根游

子年貌往踟蹰武昌春所思在舊物㣲木非足存

　　新晴

　　春晴吾故人兩月一見之先生坐不出猶如雨中痴案
銅浸素蘤幽貞淡相持倘得造化心春色正在兹

　　山墅初冬二首(甲戌)

　　鄰舂五更動機杼響俱發薄霜厲層宇天西輾孤
月驛馬嘶不已壁蛩鳴乍歇故人期不來山莊多
落葉


　　少日鮮歡趣老境多孤悰山墅寒掩關蒼苔生庭中濟
世久已晩著書懶無工惟應學王生作文稱酒功

　　送于伯尚學錄滿歸分題賦尊經閣

　　堂堂廬陵學傑閣凌青㝠縹帙充屋棟祥光夜馳霆子
史豈不多所尊在聖經聖人制作意百世昭日星易以
開造化詩以朂觀興禮以垂世範書以厎民寜春秋謹
筆削亂賊懼斧刑子弟事其長臣庶尊朝廷仁義飽榖
粟綱常明渭涇天地列河岱日月行海溟大哉斯閣間

萬理為一庭巍峩在人目嚴敬生中扄于君三年錄口
吟披不停譬如飲醇酒心醉未肯醒薫風吹歸棹明日
指劍亭自此講天祿更照青藜青

　　夏初城西樓讌集

　　輕隂翳萬屋夕陽在遥山空濛亂紫翠變化頃刻間慿
虚一以眺衆景何斑斑甍棟散髙下岡巒如斷環孤檣
出窅暧飛鳥時去還客佳飲逾多感此良㑹艱睠言名
利徒誰能同此閒勢集易傲俗有求多俛顔悦己嫉來

式違時傷廢班百年一丘墟勞生共塵寰願與王子喬
騎鳯相追攀

　　初夏書懐

　　永日賔轍稀危坐頗自佳幽禽下書几晚花獨當堦簡
䇿散不理焚香破孤懐猶嫌市聲聞移牀息南齋

　　蕭孚有以左耳陶瓶對客煎茶名快媳婦坐間
為賦十六韻

　　南中土埴堅妙器出陶火控搏雅以靜整削平不頗渾

淪象𤓰團短小類橘顆粤椰實盡刳蜀芋膚未剥啄如
柄揭西耳若桞生左油滋飾外鍛灰坌増下裹髙齋奉
煎烹湯勢疾軒簸狹束蟹眼髙薄逼車聲播俄頃潤渴
喉巧婦愧其惰乃知轉旋工政要傾酌妥主翁嗜吟詩
佳客時滿座呼童汲清深瀹雪澆磊砢急需既能應閒
棄無不可東家重函鼎菌蠢腹徒果美人預為虀常恐
遲及禍何如且小用慎勿誚么麽

　　賦袁州鍾清卿清露軒二首(善琴)


　　虞舜既已逺仲尼去不還寥寥古桐音流落歸空
山之子子期後千載手可攀華軒湛清夜露光在
林間一彈月當户鸞鶴號清寒再彈風度水魚龍
奮神奸起嚥仙掌液振衣上天關人間正酣睡從
古聽者難

　　零陵有竒噐升䧏関世道聖人方在治㶑灔照青昊飛
仙千仭端探飲養其寳夜寒抱瑶琴騎鳯弄華顥獨立
天地間萬古以不老


　　題劉氏芳洲

　　朝種百畹蘭暮種千樹芷芊綿十里間環之以流水春
風弄柔槳秋露濕芒履雲来值捲簾月上見隱几馨香
久已㤀采佩聊自喜世人服蕕艾汚穢寜在已悠悠千
載心相望惟屈子

　　燕二山同知請雨中華隨應四首

　　峩峩廬山雲骨琢天上雪試之虞舜朝霄漢慶五色文
江六月旱千里受其德千里未足多中有天下澤


　　堂堂中華峯秀出雲靄外松花長道氣燈葉幻天界崔
嵬三仙人厭世不肯凂一笑從公游為公作豐嵗

　　刑鵞竟何為撃蜴乃類戲古人决一獄自可回天意賢
哉别駕公展治劇勞瘁此雨當歸誰作亭公自記

　　豆肥悴為萁稻秀焦欲槁溝車嗚嗚嗚田笠晒杲杲郡
公吁請雨一雨萬物好邦民歌公賜此賜等大造

　　九日偶賦三首

　　古人愛時序行樂苦未滿心期諒多廢人世良非短富

貴首不回貧賤笑亦罕九日固自佳凄凉滯孤舘

　　我性不藏事急吐如建瓴世人務寛厚叩意如堅城豈
不共談笑何以同其情秋風一盃酒千載無淵明

　　人生所渉閲散漫如天風去之即陳迹好惡俱已空誰
能為石交嵗晩心亦同道旁得遺金一揖顔色充

　　贈丹士

　　大哉方寸春可以毓天地偶其一念私手足且痿痺故
當先自治無復秦越異達心世良醫未達不肯置如泉

方出竇必遂到海勢神丸構元氣鼎火力千嵗謖謖市
井中光塵入游戯豈非壺中公欲出世間世嗟哉閭閻
子寒熱劇攻殪壯兒呻摯肘老病喘秋肺從君訪十丹
萬一施匕劑

　　印岡道中

　　小溪隱曲折青山走崔嵬向來富貴人埋沒俱烟埃壊
屋數十家髙墻半莓苔少年所經覧白首心愈哀土人
既消歇郡人争主裁勢力有大小彼此迭往來博哉宇

宙間千古同一咍

　　送鞏如安迎母關中

　　疾風厲八極之子行奉親昔别兒未言兒今華髮新天
寒渭波白雨旭秦樹春路花照車幰桑雉飛雊晨促歌
鼓趙瑟釃酒烹猩唇盡招平生友往候湖之津

　　八月十四夜隂

　　階蘭葉猶吐庭桂芳乍歇夜凉集佳話幸有二三客杯
盤雖草草聊以先令節矯首浮雲間遞隱霧㣲白不惜

今宵隂共㸔明夜月

　　和友人端居遣懐

　　嗜書固成痴愛馬亦成癖塞垣馳風朝山牖映雪夕黄
埃髀盡消細字髮變碧功名諒何補嵗月良不適始知
苦心人不特貧賤廹

　　送吳提舉歸九江

　　承平盛同文北學及楚甸多聞宿至理羸質出髙辯百
年兵革餘此士可幾見翩翩不我留梅雨颯歸扇山城

青嶂髙風帆疾髇箭寄語匡廬峯未老須一面

　　哭袁從義

　　別君未兩月傳訃始疑妄童來得真報失嘆淚自放歸
城弔君兒内慘刮肝臟君廬乃未定欲哭無所訪念昔
客君家我弱君始壯山窓古衣冠談論瀉春漲三峯競
竒秀清絶行雁蕩座客多英豪車笠填里巷廏馬騰
驕嘶樓姬咽清唱鼓鐘宣朝晡昌運積饋釀夜詩涸鴝
硯朝酒發鵝盎君尤嗜迂濶义手折詞匠扣扉報警聨

急吐如技癢約試古洪州五月舟已榜蹉跎我興盡君
志乃獨亢霜䑓肅縉紳閽闥排棨韔落筆風霆生四座
色驚悵文書上省曹吏黠嵗月曠復以茂異聞州里許
其當才髙命苦竒選近身已䘮知君豈有待獨可念趣
尚前年從謹兄千里殞茅瘴賫志不得年追憶有餘愴
君今復繼亡如山剗危嶂死生固有數髽絰乃相望福
善理則那造物疑可謗知心幾何人而况日泉壤君兒
既奠居麻雪始垂帳屬我病山疃乏劣積衰狀束芻付

兒輩含凄黯東向青春如昨日白髮餘輩行悠悠酒壚
荒寂寂鄰笛亮秋髙風動木夜永月窺幌三嘆平生魂
凄其隔風浪

　　五言絶

　　正心齋(以下五詠為戴正傳作)

　　人心應萬事最戒與俱往所以古聖賢但教約其放

　　承志齋

　　古人請所與于事本為細茍能充此心何往非順志


　　自家意

　　萬物有生意欣欣同化鈞始知人心仁元與天地春

　　南江之南

　　將父水之南故家在其北依依南北情一水安可隔

　　十竹

　　髙人貴不羣種竹只種十我思伯夷風不妨更孤立

　　白木槿

　　潔比何郎白净如寳兒憨秋風竹籬逕日暮道人庵


　　又

　　童童綠蕚靚炯炯瑶英削天寒門半掩賦命無乃薄

　　假寐

　　梅楥幽鳥鳴山客睡初起空齋晝無人寒日在書几

　　有候

　　山鳥聲百變之子殊未回不如墻西日㶑灔向人來

　　日夕

　　日夕同騁望行雲徧天涯歸來獨坐久踈雨響南齋


　　題清溪僧所藏枯林四畫

　　蘭二首

　　纈花得雨茁劍葉當風披道人采葯去誰與同幽期

　　昔從楚皋見今藝梵王家諒應面壁禪無復生心花

　　蒲萄二首

　　秋藤逸危架勢重疑欲委髙齋明月上顆顆如懸水

　　枯葉展大蝶低枝屈長虬露寒壓成酒無夢到涼州

　　山居即事四首


　　井口橘依塹井頭桃覆屋山家秋日晏閉門數修竹

　　村墅薄生理門靜如招提柿葉大如扇滿地無人題

　　竹架已藏扇陶瓶時煮茶疎疎十日雨開盡黄葵花

　　靜意便野性新凉足髙寢山屋夜雨來倚枕談嵗稔

　　春隂二絶

　　桃李生寒色連隂未著鶯殷勤夜來雨供我聼溪聲

　　短短麥苗逺泠泠溝水清北山晴雨裏一樹李花明

　　夜雨獨坐


　　容膝九年壁陪人三斗埃小窓㣲冷夜掩巻雨頻來

　　山行

　　墻角袂生波山風吹面酡桃花紅欲活愛殺可如何

　　元日

　　庭燭懸春粟瓶梅有臘花兒童能拜跪還認客為家

　　除日

　　盤蒿留雪味槽酒入春姿斜日梅梢意年年只獨知

　　耳鳴三日不止


　　本非作勞者無奈聒吾神節奏真天樂何從舉似人

　　新春二首

　　舊雨來人斷新年逺夢多朝朝庭下樹㸔爾欲婆娑

　　淑氣已著物晴雲時弄隂隴梅坡麥外別自有傷心

　　暮晴

　　忽見今宵月那無久客情寺鐘遲欲盡村火逺猶明

　　春雨曉坐

　　衆木蔽春塘花落如墮鳥山莊苔滿階久雨來人少


















　　桂隠詩集巻一

