性善堂稿卷十二宋度正撰
頌
皇帝詣夀康宫上夀頌(并序)
皇帝祇承内禪兢兢業業夙夜不敢康惟五年八月
皇帝若曰於戱惟天佑於我家太上皇帝聖躬清明
我其率由家法丙戌遂入覲於夀康宫親奉玉巵上
萬年夀於是天地神人下至昆蟲草木無不歡喜怡
豫昔漢宣帝得丙吉魏相遂躋中興鄉人王褒實頌
歌之載之萬世至今盪人耳目况今皇帝陛下聖孝
日隆神功偉行揭若日月而雅頌不作愚不肖竊以
經術分教遠方輒慕王褒述作之義寓之比興斐然
成章固不足以發揮光明貽之諸生俾歌於庠序以
彰聖朝孝治之美焉其詞曰
赫赫藝祖受命作君惟孝惟悌惟儉惟勤裕我後聖大
綱振振上帝眷祐於穆不已父父子子兄兄弟弟如塤
如篪如角如徵如春溶溶如水瀰瀰亦越孝祖高宗是
嗣廼繼廼志廼述廼事用廸廼猷用傳萬世爰及太上
有隆無替太上勤止廼命嗣皇皇受慈訓于啟有光兢
兢業業不敢怠荒皇惟五年百度孔彰皇曰聖父其康
其強皇祖有訓承顔薦觴皇曰休哉我其肅將仲春丙
戌載吉載良廼冠通天衮衣繡裳廼駕鸞輅廼朝夀康
乾清坤寧日光月明百工後先八鸞鏘鏘亦既見止歡
聲載揚聖父欣欣聖子洋洋皇拜曰休惟天降祥四海
會同年糓豐穰庸闡尋儀仰惟舊章聖父曰俞美哉允
臧其酌維何維天之漿其脩維何維瓊之肪其實維何
維山之粱其祝維何萬夀無疆天地咸喜宗祖嘉止三
宫愉愉百僚濟濟亦有黃童亦有齯齒自東徂西孔樂
愷悌于以享帝何神不恪于以導人何人不服皇帝一
舉四方穆穆穆穆皇帝干禄百福子子孫孫時萬時億
昔韓富歐公相我英宗殫竭一心畢協两宫今爾羣公
既孝且忠以憂以勞以彌以縫允對王休卒茂廼功正
拜稽首永播清風
銘
充養堂銘(并序)
廣平程季與取後溪先生勉之之言名其堂曰充養
正嘉其善於自擇也因發其義而為之銘
維皇上帝降衷于人仁義禮知其性也均惟氣運行有
清有濁雖曰生知何嘗不學反求諸心其端甚微學者
於此充之養之充其所知益加存養養之既至所充益
廣如火始炎如泉始達苟能充之光輝發越如木斯萌
如苗斯長養而無害塞乎穹壤於斯二者互用其工行
著習察聖人同功惟昔孟子嘗言其端勉哉來者請事
斯言
止善堂銘(并序)
環源潘章季淵相從為學趨向甚正以止善名其讀
書之堂正喜其善於自擇也因其歸為之銘以勉之
天之生民厥有常性學以道之不失其正其學如何由
小至大如彼百川至於河海方少之時洒掃應對毋怠
毋忽敬以直内及其既壯明德新民天下一家中國一
人於斯二者將安所之善之不至惟日孜孜人之一心
昭昭日月浮雲蔽之其光則缺學者於此閑邪存誠既
周於德粲然復明明明在上赫赫在下放之四海相觀
而化始焉不及終也過之流於異端君子不為卓哉顔
子未見其止嗟我後學烏乎云已
誠齋銘(并序)
龍會文炳葺其讀書之室謁名於堅甫堅甫名之曰
誠齋正因廣堅甫之意而為之銘
人之一身萬物皆備父子之親君臣之義夫婦之别長
幼之序反身以觀孰非吾事朝夕孜孜罔敢忽易勿慢
其大勿遺其細必躬必親必行必至及其至之樂則生
矣生之非他惟誠而已大哉誠乎道義之門正心修身
匪誠勿存事親從兄匪誠勿敦誠之則明匪誠則昏明
明此心毫釐勿差易曰旡妄詩曰無邪以贊化育以經
邦家自微而著自邇而遐用之不匱粹然無瑕吾以為
誠人以為偽載省其中勿怍勿愧我其安之終身勿替
青石劉申孫企濓齋銘
恭惟洙泗篤生聖人天實命之以作六經六經之道揭
若日月孟子既沒其學遂絶千有餘載非無大賢自以
為是而非其傳維茲舂陵濓溪之濱是生大儒以興斯
文其興維何窮理盡性明我此心以合前聖前聖之心
至是靡藏百年之間愈久彌光後生弗利肆其詆欺彼
其之子即背而馳捨此則利蹈之斯厄舉世紛紛莫知
所擇惟我同志恨不同時誦其遺書企而望之望之在
前如聞其音虛已以聽庶得於心詩云伐柯其則不遠
苟欲至之其可不勉
主友齋銘(并序)
正向從傅用之得伊川所遺其祖大夫手謁擕至晦
菴先生為書其後謂大夫周旋周程師弟子間知所
主友而因以信其為人用之之子興行見之曰吾先
世之所以垂裕於後之人者實在於此遂以主友名
其齋正嘉其志因為之銘以勉之
士生千載而志於學遺經雖存微言則邈欲叩其端必
資先覺先覺之士道之所存委躬請事師嚴道尊豈無
同志共登其門進則問辨退則講論昔者曾子親承聖
教其所取者犯而不校加以内省乃貫於道秦漢以來
寖失其傳紛紛百家擾擾異端異端無用百家無原在
於聖門斯不足觀觀其所主旣得其正觀其所友靡不
受命非自暴棄曷不由聖亦既得之固不在身以成其
德以輔其仁為之由己而非由人吾言雖陋請書諸紳
贊
晦庵先生畫像贊(并序)
易有太極是生兩儀兩儀生四象四象生八卦因而
重之其别為六十四伏羲得之而為伏羲文王得之
而為文王周公孔子得之而為周公孔子乾之彖曰
元亨利貞坤之彖亦曰元亨利牝馬之貞何也盖自
其理而言之也乾之策二百一十有六坤之策百四
十有四何也盖自其數而推之也孟子既沒之後此
理固已湮晦不明而其所謂數者亦遂流於術家其
學不傳亦已久矣本朝周子两程子張子得其理邵
子復得其數然言理者詳於理而略於數考數者詳
於數而略於理惟吾先生自致知格物誠意正心擴
而充之有以極夫治國平天下之道自太極動静生
隂生陽引而伸之有以盡夫天地萬物之變聖門所
傳至是粲然復明矣然則孔子之道豈非集伏羲文
王周公之大成吾先生之學豈非集周子兩程子張
子邵子之大成也歟正也用述所知以為贊
斯文之興如日光輝曾不百年知者已希篤生先生卓
哉巍巍精粗本末邪正是非或隱或見或顯或微鬼神
之迹造化之機根於太極形於範圍如魚斯躍如鳶高
飛全體妙用無不發揮百世之下莫之能違維時宗正
引之經闈啟心沃心朝夕天威小人間之浩然賦歸歸
於建溪言采其薇其貎也癯其道也肥學者遠來如渴
如饑誾誾侃侃春風浴沂正也狂簡先覺是希曰收放
心勉焉庶幾敢不服膺以詹以依以飲以食以冠以衣
其忍背之以取誚譏嗚呼先生之言今亦不可得而聞
也噫嘉定十年三月八日門人度正書
祀文
嘉定三年秋八月上丁釋奠四賢文
敢昭告於濓溪先生恭惟先生得洙泗不傳之學而當
聖宋全盛之際是宜明良相遇千載一時而卒老於外
有志之士未嘗不歎息於斯也然使先生得臯䕫伊傅
之位流澤當世固甚美矣太極通書何自而見邪然則
先生之學雖不獲用於一時而其道亦光明萬世先生
之不用後之學者之幸也正生於先生宦遊之鄉去先
生之世未遠頼父師之訓少而服膺焉今年踰不惑粗
知以義理為樂者願循其所樂終身樂之兹有事於先
聖先師敢率同志恭陳明薦尚享
敢昭告於横渠先生恭惟先生繼去聖之絶學講先王
之仁政經綸之志猶幸遭大有為之君禮樂其庶幾矣
會金陵得志卒不見用然西銘之書發前聖之未言示
後之學者求仁之要豈曰小補之哉正不敏去先生之
世幸未遠頼父師之訓少而服膺焉
敢昭告於明道先生恭惟先生以孔孟之道遇堯舜之
主造膝之言沃心之論亦嘗蒙明睿之照矣然仁義之
談終不足以勝功利之說卷而懷之若將有待及夫公
論既定人望攸屬而先生不幸早世行之當時者既不
久筆之後世者亦未能然而門人高弟所以記其微言
懿行皦如也夫何歉乎哉
敢昭告於伊川先生正惟洙泗之學濓溪倡之於江南
横渠倡之於關西至先生兄弟本末精粗粲然大備矣
以宣仁聖烈知人之哲神宗聖性之高元祐諸老德義
之粹先生猶不能安其身行其學然則以身任道而不
合於世非獨先生然也孔孟皆然也所從來遠矣然自
黨論起白黑易位至有乞禁其著書絶其游從者自昔
大賢之屈竊謂無如先生者其道光顯亦無如先生者
抑之而愈尊厄之而愈明庸非天理耶
又告四賢文
敢昭告於濓溪先生恭惟先生受天畀付紹開絶學發
太極之妙明聖傳之統口授當時書傳後世有志之士
踐而修之可以深造自得入乎聖賢之域推原所自實
先生啟之正少也幸知誦習先生遺書今兹備員下邑
有民有社有學每恨無以承宣風化重惟先生之道學
者共傳矧常來遊於蜀蜀之賢人君子實師尊之故家
遺俗猶有存者廟貎其可闕耶是用肖形於學庶幾學
者起敬起慕私淑諸人人有士君子之行焉今兹有事
於先聖先師敢以菲儀共陳明薦尚饗
敢昭告於横渠先生恭惟先生奮乎千載之下為天地
立心為生民立道為去聖繼絶學為萬世開太平求仁
之方入德之序微言奥義揭若日月正服膺遺訓兹焉
試吏有民有社懼無以承宣風化載嚴廟貎列之學宫庶
吾黨之士知所矜式豈曰小補之哉
敢昭告於明道先生惟先生兄弟致知力行發明千載
不傳之秘以身任道師於濓溪啓其端緒友於横渠博
而詳之洙泗之學至是顯矣正為邑於斯念終無以承
宣風化載嚴廟貎矜式國人庶幾有興起者焉
敢昭告於伊川先生惟先生兄弟倡明絶學四方學者
翕然尊仰逮其承詔旨以入講筵誦遺經以開聖學相
與同心致君堯舜獨於蜀之士深有取焉而攷之鄉校
猶未有儀型之者豈廼祖迺父意耶正承乏於兹不自
揆庸陋補兹缺典然區區之心盖將與學者共講斯文
之傳使無負先正大儒之所以望於後之人者非直為
觀美而已
祭府學三賢文
敢昭告於濓溪先生恭惟先生受天畀付紹開絶學建
圖立極昭示後世自先生之存不獨中州學者師尊之
嘗遊於蜀蜀之賢人君子率師尊之載之行事盖可考
也某自早歲幸得從事於學攷論師友淵源知所宗仰
前蒙誤恩來帥於蜀樂與同志共講斯道重惟祠祀尚
缺何以起敬起慕矧其啟關發鑰興起斯文厥功甚大
謹度禮殿之側石室之左式嚴宫墻欽奉貎像并以明
道先生程公伊川先生程公配神從饗今兹有事於先
聖先師敢以菲儀共陳明薦尚饗
敢昭告於明道先生某惟中庸大學之道不傳久矣自
先生兄弟心造躬行發明先傳訓廸後進使千載微言
粲然復明尸而祝之廼學者共願矧此先生之弟舊遊
之地耶配食濓溪禮亦宜之今兹有事於先聖先師敢
以菲儀共陳明薦尚饗
敢昭告於伊川先生某惟道學不明斯文湮晦天將開
之異人間出啓之者旣發其端洪之者亦有所待先生
兄弟羣諸生於伊洛之濱窮性命之微究天人之際䟽
滌淵源發明藴奥師嚴道尊後學是仰矧先生舊遊之
地圖形學宫豈惟某之心實斯文之志也今兹有事於
先聖先師敢以菲儀共陳明薦尚饗
