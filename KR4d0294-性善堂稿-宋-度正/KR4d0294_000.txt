提要
性善堂稿十五卷别集類三(宋)
(臣)等謹案性善堂稿十五卷宋度正撰正有
周子年譜已著錄宋史本傳載正有性善堂
集而不著卷數趙希弁讀書附志始列其目
凡十五卷曹彦約為之序自明以來世久失
傳今從永樂大典中採撮裒次以類排纂仍
析為十五卷以還其舊正游于朱子之門文
章質實大都原本經濟不為流連光景之語
其條奏便民諸疏不下萬餘言指陳利弊明
晰剴切亦可謂留心世務不徒為性命空談
詩品雖不甚高而詞意暢達頗與朱子格律
相近觀其書易學啟蒙後書晦菴所釋西銘
後䟦申請釋奠禮諸篇悉於師說篤信不疑
宜其亦步亦趨矣魏了翁朱子語類序稱輔
漢卿授以所集朱子語言文字度周卿從予
乞本刊諸青衣因屬其以學者之病著于篇
端云云是正又嘗梓行語類且為之序而集
中無此文又史稱正官太常時適太廟災為
二說以獻其一用朱子之議其一則因宋朝
廟制而參以朱子之說本傳中具載其略集
中亦無此文蓋刪汰編纂之餘固不免有所
缺佚也乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
