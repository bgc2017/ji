性善堂稿卷十五宋度正撰
䟦
書晦菴所釋西銘後
程子嘗謂韓退之原道之文非其胷中識見之高安能
於千百載之下辨别是非斷然如此然其言止及於治
天下之道而未及乎性命之藴其於本末猶有未備若
張子之西銘則原道之祖宗也自今觀之漢魏晉以來
溺於權謀功利之習無有能言大學之道以覺當世者
獨韓子於原道之篇主正心誠意以為說是其所見固
已超出乎諸儒之等夷矣然其所以為言則斷自正心
誠意以下而不及夫所謂致知格物者何哉夫欲明大
學之道而不自致知格物以推之豈惟天下國家之理
有所未盡反之吾身亦將有所不察此張子西銘之書
所從以作也歟先生嘗謂正曰乾陽坤隂此天地之氣
塞乎兩間人物之所資以為體乾健坤順此天地之志
為氣之帥而人物之所得以為性某初讀西銘時便得
此意其後因補葺之以釋西銘云先生之於西銘因張
子之意而推明之精粗本末無不曲盡然此二語者蓋
先生之釋西銘之綱領而學者之所當知也覽者更自
求之嘉定六年三月戊辰門人度正謹書
䟦申請釋奠禮
正少時入鄉校見孔子南面顔孟位其左西向北上處
處皆然意其于禮經當如此耳及見揮麈錄所載以為
孟子本位于右自王安石升配位于顔子之下而居于
孟子之上故退孟子于左而列于顔子之次其後罷去
安石有司但撤安石之像不復正孟子之位故顔孟俱
位于左耳竊嘗以蔡京蔡卞雖懷姦挾邪黷亂典禮靡
所不至然亦必不敢顛倒錯謬如是之甚今觀晦菴先
生所申請釋奠之禮乃知國朝祀儀正位居中配位居
東西向或有兩位止為一列蓋古人尚右以右為重無
位于左者政和更修新儀則配位南向西上然亦不位
于右况紹興以來復仍其故顔孟居左為一列乃其舊
章而揮塵錄所載皆好事者強為之說而非其實耳正
竊惟聖宋受命五星集奎實開文明之運蓋自太祖皇
帝首製文宣王贊官其四十四世孫宜以為曲阜簿而
親謁于廟者二太宗褒封宜為文宣公而親謁于廟者
三真宗幸曲阜謁廟展拜又親製贊又幸孔林降輿乘
馬至其墓次設奠再拜神宗詔以孟子配食徽宗詔繪
子思列于從祀高宗中興又親製贊文至七十二賢亦
皆自為之其所以作興斯文之意蓋無所不用其極是
以三百餘年之間真儒間出而洙泗不傳之學于是復
傳于世然配享從祀之位釋奠釋菜之日與夫噐幣之
數登降之節所以頒之天下行之郡邑者乃或有所未
定至吾先生述而修之補其遺闕正其疑誤然後坦然
明白可舉而行豈百世之典禮亦有所待而後成歟惜
乎奉常未及施行權姦用事偽學之論起有司顧望抑
而不宣世之愛禮者深惜之吾友羅堅甫傅之篤志于
斯適從先生之子得之以歸分教陽安始倣其制而為
之噐其餘亦皆考焉以從既又刻之版以貽同志可謂
知所本矣然先生此書亦有未備者紹興初故侍講文
定胡公嘗謂康節明道伊川横渠著書立言發明聖人
之學有大功于名教乞下禮官討論封爵載在祀典以
詔後學乾道中故太學錄魏公亦謂安石學術不正誤
天下國家乞黜安石而升濓溪二程横渠皆未及行今
先生既未暇及此而廟位次序列安石于末而無所議
若將以為當然者然其申請第一事固已先乞明載安
石降在從祀指揮而禮寺已為備錄龜山之章龜山之
章拔本塞源已極其情狀今故揭之而無所諱則其意
亦將有望于後之君子改而正之矣恐或者不達乎此
遂以廟位次序為己經先生之手而無復可議故復及
之覽者其詳焉嘉定十一年五月二十五日門人山陽
度正謹書
䟦樊允南詩
汪玉山帥蜀薦蜀士十人山齋樊公為首遂自眉倅得
雅安朝廷方欲進用時山齋年六十起居甚健遽丐閒
不就士大夫以是益高之人謂山齋中流勇退若將厭
薄世故一丘一壑逍遥物外者忽見胡氏子侍父母篤
疾有至行則為之賦詩又為之率鄉之賢者同賦汲汲
然推美稱道若將不可及者然後知山齋為盛德君子
而非矯世以自高者也正聞故中書舍人閻公既引年
而歸有宣和宰相之弟寓其鄉適與為鄰者閻公論之
曰臣不願與此人同鄉朝廷從其言為移徙他郡嗚呼
山齋之詩所以勵人子之孝于其親者閻公之言所以
勸人臣之忠于其君者二公于閒居謝事之餘其隨事
著見卓然如此其立乎本朝見之行事槩可知矣天下
風俗其有不厚者乎正不及見二公獨幸得識山齋之
子士廸所謂雖無老成人尚有典型者也一日出示此
詩其所以警世俗之偷薄雖凛然若不可犯而其忠厚
惻怛之意亦藹然見于筆墨之外往時馮縉雲過成都
與諸名士分韻賦梅龍餘一字莫可付時山齋在青衣
特以付之其為當時推重蓋如此况其晩年之作乎因
併書之使刻而列之鄉校以見前軰維持風俗之意云
嘉定六年二月癸亥山陽度正謹書
䟦濓溪序彭推官宿崇勝院詩後
濓溪雅好佳山水復喜吟咏吾鄉北巖釣魚巴岳龍多
皆其勝處意其當時經游所賦所題必有存者每至其
處從容搜訪不復可得嘉定十二年冬邸吏報至正蒙
恩知重慶軍府事有温泉寺僧於過道得片石髣髴若
有字畫者拂拭之見其姓名曰新使君每誦說濓溪先
生此其筆迹耶則以告吾友羅堅甫堅甫以告時正方
集濓溪遺文且修其年譜得之喜甚此序乃濓溪自述
其平日所歴比其他所記最為詳備濓溪初仕時年方
踰冠從而講學者已如此亦足見其聞道之甚早也謹
按明道十四五伊川十三四從濓溪學問遂厭科舉慨
然有求道之志其後推官之子一見明道歎其老成遂
以女妻之其講聞之久蓋有所自矣推官以其子貴贈
尚書濓溪既盛稱其詩而明道亦謂其治經術以能詩
名世慷慨有大節仕不得志未老而以東宫官退居二
先生所推如此然正閱百家詩選及江西宗派皆無之
嗚呼前輩遠矣後生日趨于文貴華而賤實遂使大雅
清風之作日以湮晦可勝歎哉正恐此刻躪藉之餘久
而漫滅遂摹刻二石一置郡齋一置濓溪祠堂以示吾
黨之士十四年四月十二日
文靖公程文䟦(代吳侍郎)
此文靖吕公少時應舉之作也案家狀習春秋論語墨
義詩賦雜文時務策今存者惟春秋論語墨義各十道
詩賦論各一首賦與論意緒宏遠已有宰天下之氣獨
經義不工蓋時未尚經術耳初公為小官伯父文穆公
已深噐之薦之真廟已而遂相仁宗公雖長于智慮然
其為相實以安靜為本每不欲有所更張當時范文正
公歐陽文忠公輩亦皆不樂之然公處之泰然蓋未嘗
以為意也其後首引范公與之共政及公易簀仁宗手
詔以人材為問公具以對蓋自韓魏公而下見于慶歷
聖德詩者皆公密具以聞者而世罕知之也獨歐陽公
知之故于范公神道碑中具載此意而忠宣公不悦歐
陽公至變色語之觀忠宣處元祐則祖歐陽公之意攷
之行事與前日大異蓋晩而後識此意耳歐陽公又嘗
以此語老泉老泉亦謂此意人無有知者元祐中蘇文
忠公行小申公平章軍國重事制首及烈考相昭陵清
靜寧民勞謙得士又謂儀型之老多其賓客蓋述歐陽
公所以告老泉之意耳嗚呼明黨之論何代無之雖仁
宗之世亦不免然卒不能為患者蓋當時在位之君子
德量有以勝之耳公六世孫祖周出示此文覽之慨然
因為及此後之君子將有取于斯焉嘉定三年五月
書東坡與元明帖後
往年後溪謫房陵時寺丞唐德輿文為益昌正為教官
前之攻後溪者為蜀帥後之攻後溪者未下坡後溪至
益昌總使漕使皆不敢出寺丞獨擕酒菓挈正謁之於
所寓館從容終日而後歸明日總使漕使以正嘗登後
溪之門遂各使其屬洎正往餞之又明日送者至百堂
寺皆辭正獨至三泉正不欲入城留龍門會其日中秋
月夜三泉使君訪後溪後溪曰吾有客在此可共坐否
使君至使人見招平明使君去正過金牛别後溪寺丞
自十四至十六三具酒相約應者辭以疾此日又具酒
且曰客不來傳言者不達耳應者皇恐吐實曰官無他
送客未歸耳正既歸則謁寺丞白其故曰後山之出正
少思慮夫白之州而州從之則為州之失白之不從不
從而往且有方命之嫌二者無一可是以不敢告也寺
丞雅以為然昔文忠蘇公謫黃岡也山谷之兄既餞公
於南都巳而又送文定於高安夫豈有為而為之者方
其熙豐顧安知有元祐及其元祐顧安知有紹聖各適
其適而是非得失於是乎判矣而或者當公道泯滅之
時不自植立雷同苟且摇尾於權貴人之門希望驟用
及事定之後又不知自悔其失廼曰彼之從遊於大人
君子者偽也徼福也嗚呼孟子曰哭死而哀非為生者
也經德不回非以干禄也言語必信非以正行也君子
行法以俟命而已矣是道也夫人皆可為莫之禁而不
為者也有志於是者宜自求之因觀所藏文忠手帖感
歎古今人事之變敬書其後
䟦三舍人帖
宋次道蘇子容李才元相繼繳論李定除命三人竟以
罪去竊意其當時言論太直犯人主之怒必有以自取
者今觀之不過鋪陳典故謂不宜驟進小官以開夫天
下奔競之門而已持說雖甚堅然其所以發於詞氣之
間者又何其和平而温厚也蓋當是時荆公新得政大
變祖宗法度元老大臣皆不以為然定新自外來傅會
荆公以希進用於是極口贊美稱道荆公大喜驟加拔
擢將以風動列位非神宗之明有所不察也當時三舍
人雖以罪去而定命亦格士大夫為之增氣人到于今
稱之嗚呼遠矣後生小子未經師友妄肆胷臆以是為
非以非為是知有已之好惡而不恤國家之事體苟恣
所見惡言詈辭衝口而出無復一毫顧忌其不旋踵至
於身敗名滅宜哉才元之五世孫佃與正善因得徧觀
其先世寶墨感歎之餘敬書其後嘉定六年正月己巳
山陽度正書
䟦計次魏所藏先世帖
破荒先生計公者蜀之篤行古君子也今觀此數書者
亦可槩見矣公於龜山為前輩而因其姪質所疑於龜
山至於再至於三若不能自已者非其力學好問老而
不倦安能如是之勤勤也其一書云楊中立久安所習
乍見乖異不能無聽瑩(謂雖乖異不無聰明也)久當自悟若左氏
學子房蕭陳陸賈劉敬叔孫通之造漢即由之(謂子房陸賈叔)
(孫通學左氏尚可蕭何起刀筆吏陳平起屠劉敬起戍卒亦謂由左氏學正竊疑焉)雖董仲舒賈
誼不能也中立獨非所論為復并左氏非之計料莘老
亦未能遽達也請問晉滅虞虢同姓不名何說因信試
及之要知其解何也必曰虞虢有罪未若邢之罪也而
衛燬名云云又一書云楊中立見聖志論否云何又一
書云楊中立發去也未且與伸意聖志如有論難可闕
一字來當與辨析令通也今龜山集有書問明道春秋
伊川集亦有書答龜山史論其事頗與此合公書云六
哥太博豈其姪為太學博士而龜山在太學時耶初龜
山遊太學從伊川兄弟學問所造稍自精詣太學之士
幾指目之以為異類公亦云乍見乖異宜也蓋洙泗之
學不傳久矣自濓溪始發明之一傳而為伊川兄弟當
時驟聞之者類多駭愕忌日不御酒肉禮也而謂正叔
不好佛何為食素慶弔不同日禮也而謂聞哭而不歌
未聞歌則不哭至於不勝其忿遂直指以為姦邪所見
不同至於如此公雖以龜山為乖異然其心拳拳然欲
相與往復商議有問之弗通弗措之意視夫一言不合
輒相詆毁不顧天下後世之公論者豈不相千萬哉公
之六世孫仲謩出示此書三復之餘不勝仰歎因具述
其事以示同志嘉定十一年四月十九日山陽度正伯
周甫書
書山谷手帖後
山谷謂濓溪胷中灑落如光風霽月延平以為善形容
有道者氣象又謂其學者曰宜常存此於胷中以自涵
養又曰應事接物胷中無滯礙方是洒落學者至於是
將無入而不自得矣方兇京得志痛斥元祐諸人生者
遠竄死者追削搢紳之禍酷矣山谷於是移書其家如
平日豈胷中洒落人固自爾耶山谷之世孫出示此卷
覽之慨然詩云惟其有之是以似之願為賦之云
䟦伊川先生帖後
正為遂寧戶掾友人王君世垕數數為正言城西傅君
光家藏先正韓范諸公手蹟甚富廼祖大夫公嘉祐初
實見濓溪周先生于合陽求教先生手書家人艮遇等
說贈之其後程太中公知漢州大夫公時為邑西川又
得交伊川兄弟間手筆相問往往皆在正每見王君必
悉意咨懇屬以訪求周程諸先生手蹟慶元二年正月
四日王君忽自山中來謁講禮已袖出伊川先生手狀
一幅徐加考訂殆先生入蜀時筆也大夫公集以為日
記冊此板起六日終七月十六日内載王氏父子吕氏
兄弟遷擢蓋熙寧間日報作細字背面皆滿先生字處
闕之獨得不謾又問濓溪書曰亡矣正且悲且喜謂王
君曰正不敏讀諸先生遺書學其學求其道今十餘年
矣每見當時一事一物如南國之棠曲阜之履旁皇不
忍去之也今此紙幸脱於敗爛之中然諸先生所以開
示後世者世方以為竒貨安知叔孫武叔輩見之不遂
投之水火耶為我謝傅君正奉藏之俾勿壞其年秋傅
君來言曰先生之書謹如命大夫公諱耆字伯夀名在
元符黨籍光字用之世垕字叔載後學樂活度正謹書
(按此篇見朱晦庵大全集䟦度正家藏伊川先生帖後今採錄補入)
