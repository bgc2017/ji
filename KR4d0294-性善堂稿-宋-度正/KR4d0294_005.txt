性善堂稿卷五宋度正撰
表
重明節賀表
一千歲為秋祥啟篤生之旦億萬年上夀榮膺至養之
尊慶浹華夷歡騰宇宙臣某(中賀)恭惟皇帝陛下神心淵
默聖學高明本堯舜之相傳重光揖遜得文武之並處
益茂顯承安宗廟於泰山視天下如敝屣退藏於密獨
高清淨之風永孚於休必得熾昌之夀臣承流支郡幸
際昌辰匏繫一方莫進陪於鵷序嵩呼萬歲徒遐想於
龍樓
瑞慶節賀表
天祐下民瑞啟中興之聖帝出乎震光開陽月之祥交
騰動地之歡共作祈天之禱(中賀)恭惟皇帝陛下德邁禹
子學如湯孫寬仁有得於聖心孝敬日聞於天下聰明
睿智而不殺本一德以格天謳歌朝覲之交歸宜萬年
而閱世臣欽逢盛際假守偏城稱漢殿之一觴阻陪拜
手效封人之三祝徒切占詞
帝出乎震上符乾道之亨嘉天作之君下應坤元之光
大施膏澤以甚久得懽心而允同臣正(中賀)臣聞膺祖宗
之託者其憂深受天人之歸者其任重必始終之惟一
斯中外以永寧周公陳王業艱難卜年遂過其歷成王
知天命不易享國克邁於前歴考先猷率由此道恭惟
皇帝陛下心危微而精一學緝熙而光明克儉克勤無
荒無怠焦勞水旱而每為之慮函貸遐荒而不與之爭
與其放千百鱗介羽毛徒及於禽獸孰若保億萬生靈
性命允契於幽明一誠所通萬福來會臣少習孔孟長
遇唐虞已再被於麾符未一瞻於旒冕神馳魏闕夢繞
漢庭星拱北辰歎莫與風雲之會席上南斗幸終依日
月之光
謝磨勘表
不次之擢深懼罔功進律之褒洊叨誤寵仰承明訓俯
竊震驚伏念臣才不逮人學惟為己出逢千載之休運
幸際三朝之眷知見義必為每勵事君之志知難不避
常懷報國之忠會強敵之外侵連叛臣而内應人情恟
恟物議紛紛遮蔽荆襄幸全國勢勞徠蜀漢載張皇維
所賴聖德旁加威靈遠暢祖宗孚祐天地降休雖屢蹈
於危機如安行於樂土重惟臣之何力敢貪天以為功
至於日月之微勞此乃臣子之常分豈圖鑒照特賜甄
升此蓋伏遇皇帝陛下達舜四聰馭周八柄循名責實
以風動於百王任賢去邪以日新於庶政致兹庸陋亦
在寵綏臣竊嘗自竭鄙誠妄陳愚計蓋以人心之失正
良由大義之不明若務包容便成姑息所冀少加於采
聽庶幾復振於綱常顧以髮膚上酬君父犯雷霆之怒
固知煩瀆之罪多戴雨露之恩惟念生成之德大
謝宣賜歷日表
承堯之運永膺火德之符行夏之時克正人統之紀事
謹有邦之舊時聞嗣歲之新順五氣之惟均協三農而
即序(中謝)恭惟皇帝陛下體乾元而在御躬歷數以用中
先甲以令庶邦載凝丕績後天而行萬化茂贊元功時
和歲豐家給人足臣洊膺申命首被賜書敬授人時敢
不恪遵於聖訓欽崇天道庶幾近底於歲功
懷安到任謝表
干祿養親久塵仕版分符作牧驟玷侯邦仰戴皇慈俯
宣聖化力小任重感極涕零伏念臣既忝科名退求學
問考伊洛求仁之指要靡不研精慕東南名世之師儒
深思質問會權臣將除其善類取學術先加以惡名庠
序禁而不言科舉棄而不錄後生小子靡然從之大學
中庸幾乎廢矣臣寧身之厄誓志不回奮然為雲谷之
遊直欲適風雩之樂往返萬里夷險一心遂得收放心
一言以歸乃知不遠復三字之訓然以私淑諸己非敢
求多於人自安賤微未嘗表暴遭逢仁聖奮發威權既
得股肱之良遂去腹心之疾載恢儒術序正人才偶連
帥之薦聞竟邇言之横及但知快其私忿遂併毁其平
生謂其問道於偽學禁錮之時乃是要名於正論復興
之後窮無所告退而自憐知之者莫為一言聞之者徒
為三嘆自分遠方之末學甘為聖世之棄人幸公道之
旁開徐浮言之自定復安乃職不失厥官夤緣序遷終
被錄用此蓋伏遇皇帝陛下天臨萬務日鑒四方睿謨
洪濟於中興神斷獨收於上策仁期遠舉道不遐遺察
臣起自草茅自是素諳於民事憐臣老於州縣必能共
舉於邦條擢之稠人付以一壘臣敢不激昂壯志澡雪
初心於簿書期會之中存愷弟中和之意省刑罰薄稅
斂庶幾曲盡於撫摩說禮樂崇詩書或可仰當於驅策
夢馳丹闕目想清光
重慶到任謝表
試藝祖開蜀之新郡昨嘗效於驅馳奉光宗潛龍之舊
藩今復蒙於任使佩訓詞之温厚顧譾薄以凌兢臣正
(中謝)伏念臣少篤志於詩書早奮身於科第每於簿書之
暇力探問學之源議論不為空言誠欲明當世之務是
非考之至理亦嘗先天下而憂曩因便民之章首及防
微之策其近者欲修築城郭以制東西川不測之變其
遠者欲經理民兵以備南北軍不足之權又欲選將以
減冗兵練兵以省濫費凡此數事曾未二年叛兵或起
於邊州遺毒遂流於内郡竟勞廟算僅弭妖氛厥初或
謂其妄言至是稍稱其先見顧兹事任之愈重必曰保
安之是圖覽觀山川訪問父老控益梓利之要會曾形
勢之非輕導江漢沔以朝宗亦襟喉之所繫山澤間有
嘯聚閭閻即無蓋藏况軍旅之方興諒師帥之匪易必
得顔平原之風節乃能屏蔽於上流自非陽道州之仁
賢未易墾闢於下土夫何庸陋乃被選掄此蓋伏遇皇
帝陛下躬堯文明性禹勤儉登崇俊良以求民瘼黜退
刻薄以迓天休一日萬幾聖意每形於憂懼九州四海
皇慈常切於焦勞故凡承流宣化撫字之官必取學道
愛人愷悌之士重念臣親傳至學雅意本朝未能一望
於清光實已再叨於寵擢敢不究懷惠養悉力對揚上
推惻隱之仁下被瘡痍之俗羣后之逮在下庶幾堯舜
宅牧之心三年可使足民妄意由求為邦之事
代吳侍郎謝到任表
諭旨三邊甫竣使事提封四路復玷上恩更叨進職之
榮莫遂循牆之避祗服訓誥延見吏民惟全蜀實控上
流在今日最為重地内臨秦雍之壤外撫西南之夷久
已承平安於無事人習苟且吏多因循閒暇之時軍民
之務固已俱敝師旅之後公私之積為之一空瘡痍方
深悽愴未已念此百廢欲其一新譬如羸弱之病人要
在充養於元氣諒非内修之已至何得外患之自消幸
今小康宜思大計方圖登對悉具開陳庶幾四境之戚
休盡徹九重之聞見豈期近軫於宸眷復兹就畀於使
華未離所部之封旋拜重申之命自惟衰晚曷稱使令
此蓋伏遇皇帝陛下聖學高明睿智深遠知臣馳驅之
甚久必能洞識於人情念臣更歴之頗多或可修明於
故事特加寵任未忍棄捐臣敢不精白一心黽勉千慮
勸農桑以固邦本興學校以正人心寬賦役以蘇疲氓
表廉隅以激貪吏急政要務次第講求精思力行期於
補報條奏利害仰惟聖鑒之主張宣布恩威庶竭愚臣
之駑鈍
牋
上皇后牋
問寢龍樓方慶垂休之遠貽謀燕翼幸瞻遺範之存日
月云徂霜露且降凡在照臨之下孰無悲慕之思恭以
憲聖慈烈皇后以聖明之資相助高廟以慈愛之道啓
佑孝宗太上無為式資於明訓曾孫出震祗若於天心
功在四朝德垂萬世而謙沖退託寬厚慈祥曾無倖恩
之私少累清明之政俄驚仙馭忽棄人寰恭惟皇后履
行温柔秉心恭儉初嬪外邸隂禮具修正位中宫坤元
允協迨兹追遠之際克篤無疆之思天道且周聖指有
敘願寬顧慮少釋憂勞上慰兩宫拳拳之心下答四海
顒顒之望庶幾安謐永底康寧
慰皇后牋(太子薨)
入奉坤儀方勤至養洊升震位遽用永違既進德以及
時何降年之不永宗祊所系海㝢共悲(中慰)臣聞處常不
難而處變為尤難善始則易而善成則匪易處變而不
忘根本之慮善成而惟先社稷之圖雖悼前勞終徼後
福恭惟皇后殿下學通墳典識究古今德嫓母周道能
子舜如慈聖光獻之贊仁祖早定策於英皇若憲聖慈
烈之輔高宗卒貽謀於孝廟載維國本以對天心内解
聖人之憂外慰蒼生之望
狀
進奉銀絹狀
方物之貢以其有不以其無臣子之恭貴於誠不貴於
物爰尊慶典用謹邦常上件銀絹或本於山澤之藏或
出於農桑之業舉之為宗廟尊罍之器德容可鎮於四
方推以賞邊疆將帥之臣勇氣自增於萬倍
進金鐵狀
伏以六府孔修方仰聖明之治五材並用各輸臣庶之
恭前件金鐵文可以飾尊罍武可以嚴兵甲歸於天府
庸上備於寶藏播之大鈞或可資於器使
進上皇太子文集狀
伏以吾君之子謳歌獄訟之交歸古聖之書道德性命
之所寓敢以私門之傳授仰充資善之討論上件明道
先生易傳晚出其家未行於世蓋聖代不刊之典實人
間未見之書上蔡先生論語解論議精深識見超邁惟
其紹續於絶學故能啓覺於後人念上哲雖自於生知
然至道實從於心造願采涓塵之毫末以增海嶽之高
深萬里瞻依一誠勤懇
權䕫憲舉㬊亞夫遺逸奏狀
照會嘉定十四年十月初四日到司明堂大禮赦文内
一項應士人有節行才識學術素為鄉里推重不求聞
達者委監司帥臣周加搜訪每路一二人仍與本州長
吏具從來所為事實所通學術連銜結狀保明聞奏不
得以常才備數委三省再加察訪如所舉不妄特與擢
用當職尋具奏曰臣聞論語舉逸民天下之民歸心焉
國家三歲一講大禮每以舉遺逸為先務累朝所得遺
逸多所補益載在國史以為美談其後有司第存其目
州縣不復留意搜訪豈眞無遺賢哉蓋失於因循矣今
皇子新立必將搜羅岩穴博選經明行修淹貫聖賢之
學者以充贊講專一輔導臣用敢恪意訪察以應明詔
伏見涪州布衣㬊淵性資沈靜履行清修深明經學頗
通世務少從故禮部侍郎李燾遊燾愛其志中年又往
建寧從故侍讀朱熹熹亦愛之留之門使與諸孫校書
熹之門人衆矣惟淵從之為最久聞其言為最詳記其
說為最備故其得之為最精今建陽書坊所刊朱熹經
說淵之所錄易說實居其首故江東提舉李道傅所集
朱熹語錄淵之所錄亦附載其中淵自通材非不求仕
蓋嘗應舉於鄉適遭權臣以朱熹之學為偽而抑絶之
故雖文理優長而有司不敢取及朝廷清明崇尚其學
而淵已衰老不復從事於科舉矣今朝廷登進羣才不
間疎賤如淵所藴未易多得乃獨使老於岩穴無所施
用竊為明時惜之伏望聖慈詳今來所陳㬊淵本末特
賜指揮召至朝廷察其所學如所言謬妄敢逃譴責如
其所舉委有可采乞量加錄用以慰四方遺逸以為踐
修於幽隱者之勸(貼黃)臣生長川蜀自幼頗留意學問
故川蜀之篤於學問者臣皆得而知之西川則家樵李
心傳東川則有蘇振文皆晦迹丘園著書自樂竊慮州
縣不能具宣朝廷德意失於采訪臣今僭率併及之
(又貼黃)臣竊觀祖宗之時待遺逸之士固有等級其上則
不次擢用其次則處之太學又其次則處之州縣之職
蓋係其人材行何如遺逸之目亦有召而不至者有既
至不願仕者亦係其人志尚何如大抵收召遺逸自是
盛時美事凡有薦舉者願朝廷特為施行初不患來者
之多又不患無以處之也(又貼黃)臣伏見自邇年以來
財用困乏理財用之官往往以羨餘為獻竊以為共濟
艱難尤須人才故請以遺逸為獻
