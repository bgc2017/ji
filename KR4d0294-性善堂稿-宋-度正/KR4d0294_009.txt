性善堂稿卷九宋度正撰
啟
贄見漕使啟
伏以為貧而仕固難擇地而後居直道而行未免倚人
以為重思見君子實勞我心輙陳世俗不腆之詞以當
古人執贄之義正資性庸下見聞闊疎漫求聖智之用
心雅於詩書而有契將循此以自樂願終身而無他偶
緣生理之蕭條繼以骨肉之零落不能固守其貧賤之
操於此輒萌其禄仕之心黽勉一來慙皇萬狀論其學
則時謂之偽語其材則時謂之疎心則無干於人行則
寡合於俗進則人將指目退則人將誚譏揆之適時之
材可謂無用之士甫終下考分還故山天實假之使識
大賢之面士而有此庶安不肖之身恭惟某官道配前
修行高當世包太虛以為量得失不動其心粲春風以
為言喜怒不形於色當代典型之老中興勲業之苗進
退雍容議論宏遠愛民如保傅之於赤子待士如父師
之於諸生和氣襲人歡聲被物正首投狂斐已蒙一字
之褒今辱照臨永託二天之庇歸依則切敷陳莫周
贄見利守唐德輿啟
竊以郡之有學猶人之有衣冠學之有師猶衣之有領
袖未有毁其衣冠而可以成禮去其領袖而可以成章
惟其謹擇於材能庶或有禆於教化若稽古昔厥有本
源永惟虞夏殷周之興則篤學校庠序之事上自國子
下及編民厥生始及於七年大抵已升於小學君師倡
其道於畿内諸侯行其法於國中及周之衰其事遂廢
晚生夫子先王之道復存中遭李斯後學之徒又盡自
是或興或廢初無定規一存一亡顯有成效迨我有宋
考法成周自列聖之增修視前古為大備至郡國皆興
於學而朝廷各命以官要在成材非為觀美得人之盛
自古罕聞就學之多於今尤甚欲堪斯任允屬真材然
開導作成固學者事主張振起在上之人恭惟某官一
代儒宗三朝元老量周天地不求備於匹夫道燦日星
實有光於前哲奮乎百世自成一家昔曾參躬行三省
之勤故聖師口授一貫之妙退與其徒而商論則極其
義而推明忠恕一陳本末兼盡蓋一唯所以承先覺之
指而兩言所以開後生之機惟正之心以參為法入侍
夫子儻精義妙道之或聞出領諸生則誠意正心而願
學造拜之始敬吐以聞
上太守啟二首
護孔孟文章之印深愧迂疎依龔黃師帥之光幸逃訶
譴撫躬自省荷德已多若昔大猷厥有成憲漢文翁之
在蜀所先者教化之原唐常衮之治閩所重者師儒之事
易其俗以爼豆作其人以詩書三代以還獨稱俊偉百
世之下莫並光輝永懷千載之人儻可一時之遇恭惟
某官踐修德盛存養功深黼黻文章若風行於水上淵
源議論如珠走於盤中舒徐乎禮樂之間馳騁乎翰墨
之際吾黨小子雅知斯道之宗四方諸侯誰出我公之
右英聲籍甚深議藹如庶幾齊魯之一儒不愧漢唐之
二老正久兹託芘行且賦歸求也退由也兼固已歸於
權度夷之清尹之任或有望於品題
分璧水之教亦既二年借玉山之輝始於今日將進趨
於函丈輙自吐其平生正賦分窮竒受才譾薄人雖謂
其可學心獨憂夫無成逮先人之存僅傳章句頼慈母
之教不失指歸方踰弱冠之年幸脫科舉之累遂捐他
習搜求未見之書迺於遺編髣髴不傳之旨知名教自
有可樂謂事物無足動心朝夕於斯出入由是專心致
志不知世俗之是非徵色發聲欲慕古人之踐履坐縻
學校雖曰為貧從事詩書將期進德昔焉聞道今幸得
師某官天性高明中心樂易蚤登堂奥獨得範模禮樂
以治身莫窮其際儒雅以飾吏所存者神正幸遊庠序
之間與聞爼豆之事以為鳦以為雁明公裁之置諸淵
置諸天小子命也
遠迎知府啟
涪東作鎮棠蔭未移劍北奉藩綸言已至望羽旄而注
目極草木以歸心素履所聞先聲甚遠某官先儒領袖
後學宗師機杼文章續鼻祖子淵之緒淵源學問得鄉
人揚雄之傳隠然三代之英奮乎百世之下高詞妙墨
已衣被於兩川大册雄文行發揮於九誥少淹鴻翼復
剖麟符雖川秦之交上不輕於畀付然鄒魯之學公未
究於設施恐孔席之未溫即漢詔之已下正詩書餘業
庠序晚生二年於兹初何所補六藝之外不知其他天
或相之公其來止興仁於大學雖微何蕃之賢問道於
河汾或在董常之後
謝趙運使啟
數月羅大幕之下昔叨顧盻之榮一封奏九重之天今
被挽推之寵懼庸虚之不稱戴恩誼以若驚竊以濟時
當用於真才共理宜資於衆力得百君子國中未足為
至多進一小人天下將受其極弊是以賢愚之判貴於
審尤貴於嚴黜陟之間惟其公亦惟其斷自非獨抱高
明之見安能不惑好惡之私選掄靡失於若人任用乃
禆於斯世如正者山林賤士鄉序散材誦糟粕之遺幾
唇齒之俱腐開戶牖之蔽曾心性之未知倀倀而居碌
碌何取偶被科舉之籠絡遂陪衣冠以馳驅三叨試用
之恩一乏可稱之實雖先生長者力加於扶持然朴學
短才未免於淪棄浩歲月其逾邁撫簡編而慨然仁言
或借於齒牙弱質遂生於羽翼此蓋伏遇某官存心王
室屬意治功奉天子之命以活西人既仰寬於憂顧取
遠方之才而輸北闕將益究於經綸猷為力黜於浮虛
簡拔遂加於魯鈍正敢不力行素學遠迹清修志在春
秋而行在孝經儻修名之可立生者父母而成者夫子
誓終身而勿忘感荷之私敷陳莫既
謝運使啟
古君子當進退之間必本於義禮以為之决擇明使者
處黜陟之際必量其才能以為之等差惟人物之不齊
故器業之各異魁竒特逹或可以為公輔之資沉静淵
深或可以為獻納之任或其才識之穎異可以校中秘
之書或其行業之㓗清可以率太學之士或可為十室
之邑或可為諸侯之賓蓋人品有天淵之殊而科目有
小大之辨必欲得人以報國其惟體道以盡心苟或非
才未免謬舉如正者齷齪下品零落孤生讀聖賢之書
未能知其藴奥究古今之際未能識其變通奮身鄉序
居然庸衆人之中濫迹泮林邈然諸博士之下默而自
信久不知名既不足以望玉堂之遊又不足以冀金閨
之選徒慕古人之至樂甘為聖世之棄人夫何華衮之
褒許以儒冠之亞某官心存公恕志在經綸以社稷安
危為己憂以人材進退為己任大綱所在上焉已得於
鵾鵬數罟所加下亦不遺於蝦黽致兹𤨏末亦預甄收
正敢不策勉奮揚激昂蹈厲謹視聽言動之非禮於顛
沛造次而必為逹而致君誓益堅於素志窮而懷道期
大振於修名
謝制置吳侍郎(袖)啟
伏以連帥薦論偶當殊選朝廷過聽特畀誤恩人微地
寒靡容控避禮優意渥但切凌兢捧戴以還感藏莫喻
惟兹蜀部雖曰陋鄉其在本朝頗多異産或以風節力
諫於熙寧之際或以經行勸講於元祐之間或辯别邦
朋正色於紹聖而來或扶持國難横身於建炎以後浩
乎人物之富見於史册之書故惟歲貢之科是謂藩條
之大身任州縣者蓋千百數名登廊廟者僅五六人一
被冕旒之眷知徑當公輔之委任惟其進用之甚速是
以采擇之加嚴必能得一時之英才始可繼累朝之盛
事如正者賦資庸下立志迂疎本期得禄以養親豈敢
干時而枉道幸因詩書之糟粕獲聞師友之淵源道之
可宗千里不以為遠義所不顧比屋未嘗登門不知奔
走之勞自適講摩之樂聊欲系志於翰墨久已冥心於
是非鄉人之善好之自存月旦君子之道鮮矣未識本
原雖嘗自立於風波洶湧之中實不徼福於議論平定
之後深惟淺陋有玷明揚此蓋伏遇某官領袖諸儒蹈
履六藝大節已著於初筮清名益震於裔夷先天下而
憂四海每深於系望以社稷為悅九重尤切於倚毗堂
堂輩赤舄之賢勉勉下白屋之士然道德之老斯垂意
於儒雅功利之夫必先務於權謀夫何端人下取狂簡
正敢不益堅所見思勉未聞窮則立言逹以行已升沉
異勢夷險一心昔趙韓王補表以悟宸聰歐陽公連章
以進善類誠心既切天意自回今觀一再之陳聞斯謂
後先之相望念遭逢之若此顧報稱之謂何取其片善
錄其寸長載蒙華衮之一字高之九天遠之萬里願賦
緇衣之二章感激之私敷宣靡既
謝觀察使大資啟
竊以晝錦暫還幸致摳趨之敬雷封初試遽當顧問之
科驟膺非分之褒不任臨深之懼竊嘗謂楊墨仁義毫
釐之差則流於異端管晏事功方寸之陋則以其小器
况懷材負義者或不顧古人之糟粕而研精覃思者或
未通當世之經綸此後世人材所以難全而昔者聖賢
蓋常興歎如正者禀資甚下立志尤疎徒以世業於詩
書遂得早親於墳典致知格物未能倫類之貫通明善
誠身豈有文理之密察不敢半塗而廢惟憂一簣之虧
蓋嘗千里尋師幸不迷於塗轍第恨獨學無友終未免
於面牆忘衆口之所非冥一心而自進所謂碌碌餘子
空空鄙夫漫竊斗升以奉甘旨何意天下之大老察其
胸中之所懷深愍滯留特加論薦此蓋伏遇某官身為
宗老志在本朝拳拳盡致主之忠挺挺極濟時之用決
大事定大策每切中於幾微行正道出正言已備形於
施設允矣宗廟之美煥乎簡策之光君子遵道而行孔
宣父之門僅得數輩大臣不可則止范蜀公而下不知
幾人出處各惟其時進退不失其正在其位則以社稷
為悅居於家則以天下為憂搜羅鄉曲之遺材以備朝
廷之乏用致兹庸𤨏獲與品題正敢不循省初心激昂
壯志推陳良之北學益堅平日之見聞佇周公之東歸
願效異時之奔走其為感激未易名言
回李鳴鳳啟
濫蒙漕檄沗校鄉書欲搜博洽之材頗抑浮虚之習第
憂拔十而失五敢謂得一以當千信所見以不移盡其
心而後已寧遭譏罵不忍阿私一觸危機幾落深穽惟
天有監付物無私歎時人之始疑至宗伯而論定恭惟
省元先輩學通古奥行滿鄉評師友淵源遠矣有緒文
章爾雅超然不羣是誠杞梓之竒才終作棟樑之巨用
盛名已振更深夙夜之思正學以言佇俟天人之對
序
送黃侍郎序
昔之有天下者以天下治天下後之有天下者以一人
治天下以天下治天下宜若散然不一也而天下常至
於大治以一人治天下宜若截乎其不亂也而天下常
至於不治何也蓋以天下治天下是之謂公道以一人
治天下是之謂私意公道行而天下馴致於大治私說
行而天下馴致於不治亦其理宜也舜非不足於智力
也而有四鄰文王亦非不足於智力也而有四友蓋天
下大物也非一人一手之所能獨運也合天下之智力
以運之而天下日趨於治矣後之論者謂舜之相十六
人而文王之輔自伯夷太公之外又有所謂虢叔閎夭
太顛散宜生等亦不下十有餘人何其盛也天之生才
夫豈獨私於舜文王之世而已哉蓋用之則見不用則
隠耳本朝之有天下也太祖太宗虛已用人收攬豪俊
與之共治當時在政府者不下五六人至於仁宗之世
天下之治可謂極矣而考其所以致之者亦不過善於
用人故當時之治莫盛於慶歷而慶歷政事之臣至於
八人之多此萬世帝王當以為法况於聖子神孫乎皇
帝臨御天下之二十一年盜賊已弭邊烽已息刑章不
繁兵革不用天下之勢幾於小康矣然徐而察之則政
教陵夷風俗委靡國用匱乏民力罷弊凡所以為根本
之計者皆非確乎有不拔之實朝夕凛凛未知攸濟合
天下之智力以共濟多事蓋未有急於此時者也而乃
大不然廟堂之上一相之外相與同心者協力者一人
而已數月之間天下已莫不憂之於是豫章黃公來鎮
於蜀已越四載清德既高雅望亦著皇帝若曰爾久勞
於外其遂來歸輔予而前乎此者天下亦皆謂公必歸
歸必相蓋上之所眷公者固甚切而下之所以望公以
扶持公道者亦不為不至矣夫古之君子所以相其君
成其功名以顯於天下者亦不過曰德量也明識也識
之不明則無以别天下是非邪正無以别天下是非邪
正則將以賢為不肖以不肖為賢其將何所不至德量
之不足則必喜於自用而忌天下之才是心一萌視天下
之才皆將無足與共事者舉天下之才無足與共事則
舉天下之事將獨運而獨決之豈不殆哉正實有憂於
此故因公之行不自知其僣越而冒言之願公自勉且
以勉同列焉嘉定七年三月二十有七日山陽度正序
送吳侍郎序
詩云殷鑒不遠在夏后之世此周中葉以後之詩也殷
鑒在夏則周鑒在殷今觀不遠之云者以見周之可鑒
者近在於周而又不在殷詩人舍周而言殷舍殷而言
夏言愈遠而意愈近何其憂時之深愛君之切委曲詳
盡忠厚懇惻如是之至也天下之事循其已往之迹而
求之善者以為法不善者以為戒監不越乎兩端而已
然舉數百年之事而語之事非不切也理非不明也然
而聽之藐然者耳目之所不接故也若夫事出於朝夕
之近其利害禍福昭然可見其可忽之而不監耶夫事
之失莫知所以為監而不能改無傷也知其所以為監
則改之矣若夫知其敝而莫監而天下之患始至矣往
者熙寧大臣之得君也盡棄祖宗之人材盡變祖宗之
法度天下憂之以為其勢必至於極敝大壊而後已也
而識者之論則曰朝廷而不覺悟則已一旦朝廷覺悟
去其所謂新法而復吾祖宗之舊退其所謂新進者而
復進其前日老成之人則天下無事矣然一事之失其
始固羣起而議之及其積習之久則與之相安與之相
安則其回而變之也為甚難熙寧之法當時公卿大夫
議其非者不知其幾其後用事者力破天下之公論主
而持之其說之入於人也深事之行乎天下也久及其
末也舉天下之士莫不以其學為孔子之學以其政為
周公之政而不敢議是其習之久而其弊必至於是矣
更化以來判别忠邪審核真偽收前日之所棄者而擢
用之蓋知所以鑒矣然君臣宵旰三年於此而治不加
進何也或者既其名而未既其實也歟長沙吳公被旨
入覲天下之士皆曰公國之元老且久勞於外今其行
天子必用以為相公將何所先乎正曰公幼之所學無
非齊家治國之道而壯之所行又皆正主庇民之實使
其一旦坐廟堂之上必將不動聲色而措天下泰山之
安矣夫天下之事毛舉而陳之蓋不勝其多也然即近
事而求之士氣之委靡銷鑠其事為最大蓋士氣者國
之脉也士氣不振則國之脉病矣而可不憂乎夫所以
養士氣者非所以高爵厚禄之謂也信用其言固所以
養之也有言見用則士氣昌士氣昌則何憂乎盜賊何
畏乎強敵何患乎天下不治正既以答或人之問退而
書以序云嘉定三年四月日門生通直郎知成都府華
陽縣度正謹序
