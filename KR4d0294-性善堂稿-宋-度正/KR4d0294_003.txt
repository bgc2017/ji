性善堂稿卷三宋度正撰
五言律詩
謁新漢州范文叔
歎息中興後斯文一髮如廢興天有命用捨道何疎太
史遺風在南翁絶學餘君王欲堯舜安得賦歸歟
來紆廣漢紱却近子雲居風月誰同會林泉樂有餘卑
詞老中允(伊川在廣漢嘗為父太中公作書請中允君為學)分宅卜横渠(横渠先生)
(有子孫流落廣漢者前丞相趙公帥蜀日買田居之今在焉)後來端有望吾道竟何
如
巴岳東峰下舂陵别駕蹤陳編新德業陋質古心胷雅
得千秋契那知並世逢樂哉開後覺乞我一中庸(横渠得范)
(文正中庸讀之而學始進)
送别羅堅文
共席勝冠日分頭既壮年許身要到聖論德未能賢歲
月於何駐工夫在力肩有言堪記憶隨處是耕佃
重違直諒友失入斗筲羣眇眇初晴日濛濛欲暮雲已
荒三徑菊無奈萬家薰莫厭山中惡山中妙莫云
奉輓近故制置侍郎畏齋先生吳公
人物雄三楚師傳自五峯求仁居廣大學道到從容世
仰堂堂表天知磊磊胷斯文真不幸海内失儒宗
訃音來嶽麓天下想遺忠金匱嘉言在清朝雅望空漢
庭悲賈傅蜀學祀文翁没世名逾盛方知此道公
當年王事急盛夏歎馳驅振鐸宣皇化登車禮碩儒薛
公推一范張老得三蘇擾擾成何事千年美意俱
奉輓近故安撫侍郎龍學劉公
有開元祐相世世出英才堅正由天得高明自學來清
忠通聖鑑雅望應公台渭上明星落山山草木哀
學術原三代文章自兩京公朝推宿德近世號名卿楚
俗思羊祜陳人泣孔明平生知己淚今日為公傾
輓劉大監思恭
簪紱源流遠詩書氣味香啼鸎翔澗谷鳴鳳瑞朝陽壮
志欣辰告羸軀痛夕亡萬夫今失望擬欲問蒼蒼
一門金玉友仲也更高明天粹仁幾熟心融義亦精有
懷殊未究所論略施行握手悲無日臨風涕泗横
奉輓友三舅知縣還山
衣冠推甲族詩禮自深長雅意如諸謝名章似晚唐亂
流浮小艇繞屋種脩篁胷次渾如許行藏已兩忘
晚來為令尹此意亦云聊舉箑清風滿彈琴白日消精
神元未瘁魂魄竟難招回首梅溪路傷心過畫橋
送輓監簿游子正詩
早年馳偉譽晚歲奮竒才奔走千官冗經綸萬慮開忠
謀扶日上切諫挽天回大厦方如許云何柱石摧
捐軀陳大義協力濟多艱賢相尋遷死明公亦放還俄
聞姦黨敗僅見聖恩頒已矣埋黃壤傷哉涕淚澘
哀射洪陳隠居
憶昔牝晨日孤忠貫日星川流平處静山色本來青浩
浩何終極嗟嗟尚典型我思人不見極目涕雙零
哀通泉李僉判
豐基根也厚枝葉固其龐地域雲夢九天街石笋雙圭
璋沉下國桃李爛他邦寂寞涪江上聞風意已降
哀金堂張通判
豫章驚早世修節凜風林松栢山中友江湖物外心茂
陵多異賦梁甫又悲吟琢句藏深谷他年尚德音
徐夫人輓章
芬芳蘭蕙畹籩豆有司存抱燭丹心苦深居德性尊庭
前桑有附戶外竹生孫遺範章章古新詩詔後昆
奉輓近故太夫人史氏二首
佩服詩書訓周旋禮義中春風三月永淑氣四時融當
戶能安節傳家務教忠真成滂也母百世仰高風
有子來為牧孜孜奉母慈涵濡千里潤雍睦一家推夀
考國人願循良聖主知詔書催令伯歎息想遺規
金堂涂恭甫奉其母夫人謝氏還山為賦輓詩
一章以送之
族姓源江左來歸禹外家懿文吟柳絮淑質詠桃華蘭
室雙芽秀萱堂隻影斜他年修郡志遺範照三巴
七言律詩
殿中覆考進士
宫漏傳籌趨絳幘御盤行炙出黃金春餘花氣香寧重
雨足林光綠更深通籍不須羞暮齒好文何幸獲初心
東風似借魚龍便一夜奔雷數振音
燕漕司進士小詩奉勉
奮迹山林志甚疎濫當春棘品賢書學開鄒魯人無異
文到卿雲士有餘力戰吝驕存廣大深培根本黜浮虚
此中幾許經綸地萬里先看一步初
暢伯圭父子下第歸鄉攜孠由廣文書并手佳
章寵貺正舊讀程門遺書知有潛道者列由求
之間今見伯圭父子姓名不勝驚喜因問家世
出處果潛道近族遂用其韻反其意出鄙語以
謝庶幾朋友相與切磋之義也
先正傳家逮泗濱一言一論本諸身是間極力窺真際
物外何心逐像人(來詩有臨風流瞻大像之句)蹈履若迷天所賦奔
馳猶誤實之賓都將出處束高閣明日從容儻細陳
去年微之國史讀易徹章夢謁晦翁相與從容
話言今年讀周官再用前韻錄以垂教正謹依
韻酬謝
伊人寤寐自求之鑽仰應無咫尺違試看後來身願學
(孟子)便如當日自歸依(顔子)及門定許偕行止下筆何由謬
是非好把遺編還指示也教都識大音希(右和紀夢)
禮經遺子略聞之(先君命正以周禮應舉)大法昭然世莫違初學
卑卑由禮立終身懇懇欲仁依芸苗自我持三勿克己
從頭絶四非往教舊盟如可踐警其懈惰久心希(右和讀周)
(官)
臨川吳子達以揲蓍遊成都訪余寺中見堂上
晦翁像作而曰向亦嘗得見之且見問蜀之易
學子雲以來代有其人近世何如某歎其用意
精切拳拳如此因為出數語以勉之
千古羲皇一片心何人此地口微吟鑿開未濟言無幾
說破先幾義極深此事舊傳師友記斯文今見火珠林
(伊川于寺廊見治篾者得未濟男之窮三陽皆失位之說晦翁謂正云此火珠林語)成都自昔多
真隠著眼稠人更訪尋
南平教授勾子甲見訪於益昌自言正在華陽
時渠方待試石室屢過縣齋勾重慶人將至蒼
溪又訪舟中且以佳篇為贈次韻謝之二首
頃年應聘漫談經喜向寒窗訪聚螢撫字昨慚書下下
佩於今羨領青青儻來富貴皆塵土無盡詩書自日星
珍重聖賢垂軌範不尤臧氏不尤邢(時正蒙蜀帥薦上為鄉人役省者繳)
(論勾詩首述當時事故末句及之)
漢威西被浹燉煌已覺邊塵不復揚一别可堪論世事
異鄉聊共舉空觴(是日賀歲俱以膝瘡止酒但舉杯而已)只愁山月嫌清
淡不怕江梅笑醉狂慣涉風波神不動流行坎止未須
荒
臨卭計次魏自言六世祖破荒先生晚居景陵
因葬焉後世子孫歲時不能拜掃日負樵牧不
禁之憂慨然欲往攜其所藏遺書一卷求書紙
尾且云是行并之武昌省運使表兄迤邐觀光
上國用正巖字韻賦詩一章以言志正亦用巖
字韻為賦三章以勉之云
如何袖手伏山巖頃刻猶能草百函胷次宏規標衆正
筆端勁氣磔羣䜛行看雲漢翻鴻羽更喜秋風送馬銜
南國諸公共推轂從今不復厭卑凡
涵養工夫自野巖淹該萬卷一空函何須識者方能識
自是䜛人不敢䜛騏驥栖栖垂皂櫪駑駘擾擾被金銜
不妨希價咸陽市未必人人眼目凡
不及摳衣拜紫巖尚能什襲寶書函掃除荆棘扶初日
投畀烟嵐困老䜛四海時無伸國論百年人自仰台銜
南軒衣鉢今何似見說諸孫也不凡(正家藏魏公父子書凡十六餘紙)
奉謁䕫州何異侍郎
浩蕩江南春更和幾回風月又婆娑䕫門外戶千鈞重
灔澦中流一節高蜀國移花今日事上林種柳舊年窠
殘膏餘馥知何恨徙倚江臯揖晉波
制置侍郎閣學台座俯從鄉論營求勝地改建
貢闈嚴嚴翼翼實稱朝廷所以賓興賢能之意
父老觀者莫不稱歎今工已告成命客飲之正
獲與焉謹賦詩三章以紀盛事詞鄙意拙亦各
言志儻蒙采察曷勝榮幸
中興詔下九重天分建科場貢蜀賢急就佛宫嫌北面
載開儒館墮西偏得人自昔英才盛擇地於今氣象全
多士深思公雅意要收鴻碩副詳延
殿角西頭闢禮闈崢嶸棟宇更巍巍碧鷄金馬連環繞
雲頂峩眉聳翠圍陳(閬州)范(成都)蘇(潼州眉州)張(廣安)應並駕龍(昌期)
章(詧)譙(侍講)郭(曩三)亦横飛(四公皆隠士)東都行復充鄉賦却望
秦關入帝畿
皇家科目釣英豪手大方能得巨鼇考論勲庸推虎榜
講求師友自鸞刀(嘉祐二年歐公主省得明道横渠蘇氏兄弟曾氏兄弟是歲廷試鸞刀詩)
泉翁(老蘇)竟被盲夫棄雲叟(張白雲)空勞聖主褒細看當年
權造化歐公眼目獨清高
上制置侍郎
龍虎西頭象更雄巍然坐覺馬羣空三千威已行方外
百萬兵元貯腹中蜀國歡聲連上國秋風和氣似春風
只今欲薦斯文夀大雅篇中願賦崧
堂堂漢使到天涯覆芘西南億萬家禮樂化行真有道
強梁氣懾自無譁坐觀狼狽奔牛角(近報金人遁入關中)敢復猖
狂犯虎牙措置得宜歸妙算更歌豐樂慶中華
武侯落落舊規摹千載誰能發壯圖撫定南方無後顧
感通北面自前孚但於號令教心服自是歡忻聽指呼
羣策不遺光竹帛方知儒術本非迂
上李大參
坐對江山古與稽熏爐一線入雲霓聞思草木憂春雨
軫念桑麻病夏畦有美荇蘺泥不滓無言桃李下成蹊
青天瑩徹明如鑑下照毫釐自不迷
雲間龍鶴隠峯巒袖手何妨此考槃秋老未須愁菊悴
春回寧復訝梅酸風吹鴈字成簮盍雪壓鷗盟閱歲寒
萬卷皇墳誰可續為言執事勸加餐
上趙茶馬
仙源奕葉滿皇州人物於今第一流蹈履詩書宗孔孟
扶持日月繼伊周更觀河滸盤根出已自風雩向上求
異說掃除昌此道方來勲業掩前修
聖門絶學歎中微天祐斯文再發揮宗衮爰升陪國論
黨魁特起贊經闈麒麟復見公朝瑞虎兕何憂我道非
千載明良相慶會更歌既醉醉無歸(一作可愛無如冬日好表年今日為)
(伊祁)
上茶使趙伯川
六陽浩蕩奏薰風白雨肥梅纂纂紅學到狼胡心湛湛
性同麟趾步融融已鋤漢戚更王化行建周宗輔聖聰
師友一源端復振世間從此卜興隆(慶元初余恭公當國晦翁首入經筵)
幾年題筆决文圍妙手元堪補衮衣不訐不諛持正大
能經能濟洞幾微天高且作茶星現地迥行親海月輝
萬歲池塘神興逸總教西子賦東歸
謁茶使
劔南劔北盡儀型妙墨題名入畫屏風卷渥洼來汗血
天開井絡得茶星照人一點應神會回首三年更眼青
雲外脩程横九萬附渠飛翼上青冥
謁江州易彦章
經帷諫閣竟云何且著蓮花峯下麽書院凄凉安處問
廬山突兀為誰高依依松栢經年好泛泛鸎花逐日過
萬世清芬懸日月元來得失一毫毛
呈晏制幹二首
隴西公府俱名勝元獻曾孫號最賢玉陛新題翻墨榜
金門舊事付青氈遠遊行橐詩千首退食高齋易一編
再世起家調鼎鼐中興榜樣更蟬聯
憶昔歸來自建溪徘徊擬峴訪前題江山秀偉鍾靈傑
文物光輝煥斗奎歴數儒紳真冀北推源宗派孕江西
鳳雛驥子今如許稱兕公堂儻許躋
奉呈制機
三弄薰風再入絃東堂珠履壓初筵紅蓮喜泛西來日
蓬矢欣逢北伐天一句緇衣真舊詠幾章綠竹更新箋
中興事業皆餘地何用糢糊佛與仙
和制置喜雨之什
靈均一寸了纖埃坐看雲根萬仞開不用揮戈方掃去
等閒噀酒便呼來清風濯我知何限霖雨思賢想幾回
更向日邊勤一溉盡蘇海宇亦竒哉
次合州新趙使君阻雨
時髦濟濟盛經綸自愧空疎忝字民槐下日光憂杲杲
麥秋雨勢厭頻頻化工付物難占命精意回天亦在人
閉閤焚香惟静坐一回思念一眉顰
奉别運判劉公侍御十四丈
漢庭諸老盡忠良何事臺頭獨抗章萬里還家心似水
三年憂國鬢成霜盛時好去金毛鼠明主應思鐵面郎
聖世工夫須著力心中一點要明光
正伏承澤深僉判學士賢友以正生朝寵貺佳
篇輙次元韻
當年霽月正光凝坐對窗前草吐英已羨同時希潔白
(遂寧傅耆伯成從濂溪于合陽)更高異代繼澄清(澤深亦遂寧人初到即重新濂溪祠宇而)
(嚴事之云)蒲盧有道應知化花柳無私自應誠世重世輕皆
自樂登壇還與莅斯盟
特立誰能為道謀千鈞豈可委庸流正塗壅底如叢棘
此意蕭條若綴旒指掌人歸容景慕傳心書在正研求
恭惟天道何由謬服力田疇自有秋
清獻重逢在永陽方知此道浸明昌非聰何以聞天籟
有畀終須辨國香不貳見知忠肅瓘逸民晚遇太師光
聖賢出處寧無意捨則深藏用束装
自洛而閩幸有傳更相私淑百餘年面言猶及金為口
手墨何妨錦作箋(正嘗以所得晦翁書刻之石以示同志鄉人之在後省者謂錦標玉軸誇)
(示於人深以為罪)在昔見聞迷卓約至今鑚仰歎高堅分明太
極圖中意更續源源付後賢
奉夀季章大參相公
卓立三峯萬仞高依然兄弟並雄褒卷懷經濟藏三徑
震起聲音滿九臯曾向黃扉參道論詎容綠野恣閒遨
紫雲山下梅偏早欲送清香薦玉醪
太孺人生朝
萬事隨緣處處安分明淡泊有餘歡癡兒解賦蟠桃頌
拙婦能炊脱粟餐天上神仙誰羨慕人間真樂我團欒
願如松栢堅剛夀相與年年保歲寒
賀張儀立弄璋
弄月吟風泮水湄幾回占喜悮蛛絲三鱣講罷争傳易
一鯉祥開想學詩天傅梅花凝蝶粉春歸柳葉畫蛾眉
何時得踐凌雲約領略山中一段竒
