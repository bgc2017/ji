牧潛集卷五
元釋圓至撰
書
與某官書
大學士閣下某聞之古之君子懷其美而揜於世則必
借譽於知言之士以發已之光雖孔子聖賢不免乎是
由漢以降士尤以知已為兢兢苟有人焉雖布衣貧賤
而道足以信毁譽言足以權是非則天下之士趨而求
之夫趨而求之者豈必其口舌之權足為進取之階利
禄之途哉亦以揜於世者沒而不聞則無以自慰其為
學之志也惟其然故雖自獻以求合而其友不譏其上
不疑蓋有聆其一言覽其一文遂成其終身之名者衆
矣及後之衰士之志於上者非貨則禄於是學為利媒
而道始輕苟其能出於人惟恐其售之不先於人也柳
宗元韓愈之徒噭讙朝野之間狂奔怪號至為危言以
懼其上曳裾銜袖三拒於閽者而不知止上之人疑其
求之急也益薄而厭之嗚呼吾之道由學而至於成其
勤不為易矣而以一日之求賤其所可貴顧不足惜歟
伏惟閣下以博文贍學掌天子之制士之進於前者不
能衒以所不知驕以所不能崇山名壑之間穹劖鉅刻
垂文章而傳日月者半出於閣下之筆今日以至公為
取賢之揆宋餘舊臣咸被簡用閣下獨介然自晦不置
身於簮組之間此數行者人一能之猶難而閣下兼之
几世俗是非無所取正者皆視閣下貶譽為妍醜然則
居今之世有欲以古道求合於世俗之惡好捨閣下其
孰為之媒哉某野人也少從父兄為舉子學蓋僅成而
棄之更學於佛以求其志然於已書之外間讀治世聖
賢書及漢秦唐宋作者之文愛其雄深辯達能言吾意
之欲言者則未嘗不欣然喜慨然欲少似之故於已學
之暇復以餘力治其故學蓋讀而思者五六年而後始
識其出辭之方然猶仰其高則若平地而望浮圖之杪
雖目及之足不能至然隨其力之所蹈而升焉者又十
餘年矣其至之遠耶卑歟已弗能知也惟鑒於旁者知
之然必其人之目若離朱之瞭則其鑒信之可恃竊謂
方今有是目者莫如閣下故槖其所為不俟儐价而進
於閣下之庭某幸從其師之教以隱逸為道於世無所
嗜悅食其食足以無飢衣其衣足以無寒而又閣下所
居亦非勢利權衡謁請之地則其願見豈有求也伏惟
察其志而退進之幸甚
答魁首座
紫垣足下辱書無不達然失於答者所居僻絶使然非
於故舊有所忘也寄示詩文皆清麗雅正能使識者歎
服僕何幸見足下之進僕願愜矣然足下之成本其質
之妙非僕&KR2451;&KR2451;能有以發足下而足下推其所自必歸
德於僕無其功而冒其奉使僕受之其色赧然雖然君
子之厚其人也過則忠之以言欲其身之安且榮也况
足下休戚之同榮辱足以相及者僕敢避其說之煩乎
夫才之於人足以發名亦以媒患君子察其然是故甚
懼而慎之以德所以消患而養名也辭學議辯才之發
也温恭慎譲德之行也二者不偏勝而成身之道終焉
故藝掩羣而衆不忌名先於人而人安樂之以足下之
才之文使老於學者猶莫不愛敬而不幸所至輙困於
庸者之口僕得無疑且憂耶君子成學於文以榮身也
使學成而辱至固不如不學之安矣天下能者不一二
不能者恒十百不能者固害能者以一人而當十百之
忌於是乎不戒又夸其辭色以媒之則禍之來猶矢於
的也豈足怪哉足下其反求之使才德交茂而身聞兩
榮僕之望也僕孤寄於此且二歲思浙中朋故之樂慨
然恨不即往而蘇杭之富尤所戀樂不忘者足下輩不
厭之僕老於二邦决矣令師起居必佳不敢致書蓋萬
夀亦不暇書也足下以僕意謹語之足矣餘惟自愛
答某官書
辱書訪以古釋子之文且求觀其能者釋之道寡文故
為者亦少則其能者固加少矣獨契嵩禪師禱而慧其
文不學而能嘗為書折世之嫚佛者獻諸昭陵歐曾之
徒蓋避而莫敵也其下有惠洪則為之而不至者巳降
無足觀矣蓋文必贍而後明必簡而後能奥作者莫兼
也惟嵩奥而贍其廣原教孝論彌高古蓋進於戰國諸
子矣僕甚祕惜之非學圃知文不出也
與某官書
教授長官某比過邑庠望其墻屋塗塈煥然意主者必
能官君子適愒於門而君巳覸其後揖使坐語出所製
唐律百餘篇鏗鏘絢麗皆此邦所無有又知賢博士才
能不獨宫室事為之間可畏羨也幸甚幸甚江西言詩
必李杜而賤唐律為不足為彼豈知二子之名世者以
長律古詩若律詩則太白不能作而絶句亦非子美所
能何則彼所能者足以名世固無事於衆體之皆能也
今之言者既不審知二子所長又徇名而慕其所短故
其古詩則莫知學而律詩絶句遂壊於粗厲呶叫之音
刺辯紛然徵於中而實無得其卓然不惑為世不為如
君之審於擇者鮮矣又承使進所述山林之言豈足辱
顯者之視聽然勇於自獻而不譲者抑中所志有欲陳
於左右者也某嘗謂宋之文始振於天聖極盛於熙寧
初衰於王氏經義大壊於伊洛訓詁士大夫於學能是
二者已足釣位而網名矣更化以來場屋精舍之路既
廢宿師老生稍棄其舊而趨於古然入之既深絶之已
遽是以未獲其所欲而先喪其所能務為離竒佶屈鈎
咽戟吻之辭以矯其舉子之聲而律吕蹇逆粉墨䵝雜
反不逮其課試所為者夫蛇所以能為龍者固以其蛻
也然不深蟠久伏以待其質之自化而刳其皮抉其骨
速求其為龍則龍不可成而又喪其所以為蛇今之棄
舉子而為古者其道類是某誠知之而病疾怠其志不
能深探力抉以取其所欲得雖然豈謂其咸無得也舊
所為記序銘文十餘篇致諸座右公政之暇試取讀之
亦足知其所存與課試訓詁之徒蓋少異矣
與明東川
自誠足下觀都寺嘉興歸及深書記入浙皆嘗致書亦
皆微有所侑恩以仁至出所賜教乃無一語及二者豈
皆沈耶眼中頻頻者連翮起吾徒退静日深亦勢宜然
獨怪足下久足自奮勢異於僕反固守一榻坐俟耄及
如燕松越檜不為高甍傑棟以用其材乃蟠枝摺幹為
妍畚缶之間充豪筵几席之玩豈所願於自誠者哉僕
自失自誠樂况日少所至得訕嫉倍讃譽然不怨悔者
其所操者致訕之具也近魁天紀自吳門至見迫出浙
屬僕有繫未能遽如其言留數日出詩文百餘皆清麗
可愛使僕懷如久疾之瘳僕年來於世無樂惟賴良友
以此娛解其悒悒耳輙拔其十一為寄非自誠知言則
不敢以出之也横川語序及塔記牽課近就想求妙畫
為飾有未至就改之若立言本意則具恩以仁書中令
弟保福和尚及故舊留山中者自誠以僕意遍言之見
足下猶遠臨筆悽咽更冀自愛
與袁伯長
大祝伯長几下往歲至錢塘遇縣丞君於市詢其所館
云與伯長偕館菜市門僧舍行省且以儒官署伯長而
僕聞大喜以為游食賓館再歲常患中之感愧非筆札
摹繪可白乃得相見口言則其志暢矣亟至行邸則從
隸空館皆出獨一椎結守兵坐東廂為之悵然自去
髮行四方見同味士大夫愛其愚者固衆然求如伯長
翁季得我之盡識其志之非狂者實少也故常願老於
君邦為傖以沒其世雖有奪而未遂終必得其求耳所
欲涪翁書跡僕及建康中齋已返廬陵無以副伯長之
求然聞名第亦為譌燎所及不識舊所蓄者能無恙耶
僕比年衰勢益迫去夏大疫不食半月而幸延平居薾
然日噉不五合獨於文字鑚抉則力已竭而志不敢衰
想伯長聞之必笑其愚且哀其敏於自賊也然伯長常
患吾持束太過欲其文少縱蓋古之縱者非求於為縱
也束之極斯至是矣未能是而苟於縱則未能禦隔陳
言然君此規實吾所汲汲者常佩之不忘一二年所為
覺與昔少異不敢自諱輙類以往欲使伯長於千里外
喜所規之驗也府君總管相公闔府内外尊幼起居萬
福小扇五握附獻陋郡所有及僕能致者惟此爾
牧潛集卷五
