提要
澹軒集八卷别集類三(宋)
(臣)等謹案澹軒集八卷宋李呂撰呂字濱老
一字東老邵武軍光澤人其行事不見于史
傳惟周必大平園續稿第三十五卷内有所
作呂墓誌一篇稱其端莊自重記誦過人年
四十即棄科舉至七十七而卒又稱其學務
躬行深惡口耳之習讀易六十四卦皆為義
說尤留意資治通鑑論著數百篇蓋亦恬退
力學之士矣朱子嘗為其父作墓誌今集中
尚有上晦庵干墓誌又呂立社倉朱子為記
歎其負經事綜物之才老而不遇呂殁後其
子文子以集求序朱子語人曰李文之文可
謂有補于世教未及為序而疾革見于文子
所作跋語中今觀其詩文雖多近樸直少波
瀾迴復之趣不能成家然明白坦易往往有
關于勸戒不失為儒者之言朱子所稱實出
公論不盡以其子文子游於門下之故也焦
竑國史經籍志載澹軒集十五卷與周必大
墓誌相符世無傳本惟散見扵永樂大典中謹
採掇裒綴釐為詩三卷詩餘一卷雜文四卷
周必大墓誌一首亦附之卷末以備考核焉
乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
