唐賈浪仙長江集卷第一
普州司倉參軍范陽賈島浪仙
古意
碌碌復碌碌百年雙轉轂志士終夜心良馬白日足
俱爲不等閑誰是知音目眼中兩行淚曾吊三獻玉
望山
南山三十里不見踰一旬冐雨時立望望之如朋親
虬龍一掬波洗蕩千萬春(一作里)日日雨不斷愁殺望
山人天事不可長勁風來如奔隂霪(一作霾)一似掃浩
翠瀉國門長安百萬家家家張屏新誰家最好山我
願爲其鄰
北嶽廟
天地有五嶽恒嶽居其北巖巒疊萬重詭怪浩難測
人來不敢入祠宇白日黑有時起霖雨一灑天地德
神兮安在哉永康我王國
朝飢
市中有樵山此舍朝無煙井底有甘泉釜中乃空然
我要見白日雪來寒(一作塞)靑天坐聞西牀琴凍折兩
三絃飢莫詣他門古人有拙言
哭盧仝
賢人無官死不親者亦悲空令古鬼哭更得新隣比
平生四十年惟著白布衣天子未辟召地府誰來追
長安有交友託孤遽棄移塜側誌石短文字行參差
無錢買松栽自生蒿草枝在日贈我文淚流把讀時
從兹加敬重深藏恐失遺
劍客
十年磨一劍霜刃未曾試今日把似君誰爲不平事
口號
申夜忽自起汲此百尺泉林木含白露星斗在靑天
寄迹
別腸多欎紆豈能肥肌膚始知相結密不及相結疎
疎別恨應少密離恨難祛門前南流水中有北飛魚
魚飛向北海可以寄遠書不惜寄遠書故人今在無
况此數尺身阻彼萬里途自非日月光難以知子軀
齋中
躭静非謬爲本性實疎索齋中一就枕不覺白日落
低扉礙軒轡寡德謝接(一作然)諾叢菊在墻隂秋窮未
𨳩萼所餐類病馬動影似移嶽欲駐迫逃衰豈殊辭
綆縛巳見飽時雨應豐𬞞與藥
感秋
商氣颯巳來歲華又虚擲朝雲藏竒峰暮雨灑疎滴
幾蜩嘿凉葉(一作幾番飛凉葉)數蛩思隂壁落日空館中歸
心遠山碧昔人多秋感今人何異昔四序馳百年玄
髮坐成白喧喧徇聲利擾擾同轍跡儻無世上懷去
偃松下石
翫月
寒月破東北賈生立西南西南立倚何立倚靑靑杉
近月有數星星名未詳諳但愛杉倚月我倚杉爲三
月乃不上杉上杉難相參眙&KR0787;子細視睛瞳桂枝&KR2421;
目常有熱疾久視無煩炎以手捫衣裳零露巳濡霑
久立雙足凍時向股䏶淹立久病足折兀然黐膠粘
他人應以睡轉喜此景恬此景亦胡及而我苦淫耽
無異市井人見金不知廉不知此夜中幾人同無猒
待得上頂看未擬歸枕凾強步望寢齋步步情不堪
步到竹叢西東望如隔簾却坐竹叢外淸思刮幽潜
量知愛月人身願化爲蟾
辭二知巳
一雙千歲鶴立別孤翔鴻彼島忽巳暮海雨寒濛濛
離人聞(一作逢)美彈亦與哀彈同况兹切切弄繞彼行
行躬雲飛北嶽碧火息西山紅何以代遠誠折芳臘
雪中
義雀行和朱評事
玄鳥雄雌俱春雷驚蟄餘口銜黃河泥空即翔天隅
一夕皆莫歸嘵嘵遺衆雛雙雀抱人義哺食勞劬劬
雛旣邐迤飛雲間聲相呼燕感雀深恩雀愧揚不殊
禽賢難自彰幸得主人書
宿懸泉驛
暁行瀝水樓暮到懸泉驛林月值雲遮山燈照愁寂
辯士
辯士多毀訾不聞談巳非猛虎恣殺暴未嘗齧妻兒
此理天所感所感當問誰求食飼雛禽吐出美言詞
善哉君子人揚光掩瑕玼
不欺
上不欺星辰下不欺鬼神知心兩如此然後何所陳
食魚味在鮮食蓼味在辛掘井湏到流結交湏到頭
此語誠不謬敵君三萬秋
絶句
海底有明月圓於天上輪得之一寸光可買千里春
寓興
莫居暗室中𨳩目閉目同莫趨碧霄路容飛不容步
暗室未可居碧霄未可趨勸君跨仙鶴日下雲爲衢
遊仙
借得孤鶴騎高近金烏飛掬河洗老貌照月生光輝
天中鶴路直天盡鶴一息歸來不騎鶴身自有羽翼
若人無仙骨芝木無煩食
枕上吟
夜長憶白日枕上吟千詩何當苦寒氣忽被東風吹
冰開魚龍別天波殊路岐
雙魚謠(時韓職方書中以孟常州簡詩見示)
天河墮雙魴飛我庭中央掌握尺餘雪劈開腸有璜
見令䜛舌短烹遶隣舍香一得古詩字與玉含異藏
易水懷古
荆卿重虚死節烈書前史我歎方寸心誰論一時事
至今易水橋寒風兮蕭蕭易水流得盡荆卿名不泯
早起
北客入西京北鴈再離北秋寢獨前興天梭星落織
躭翫餘恬爽顧盻輕痾力旅途少顔盡明鏡勸仙食
出門路蹤橫張家路最直昨夜夢見書張家廳上壁
客喜
客喜非實喜客悲非實悲百廽信到家未當身一歸
未歸長嗟愁嗟愁填中懷𨳩口吐愁聲還却入耳來
常恐滴淚多自損兩目輝鬢邊雖有絲不堪織寒衣
延夀里精舍寓居
旅託避華舘荒樓遂愚慵短庭無繁植珍果春亦濃
側廬發扄樞纖魄時卧逢耳目乃鄽井肺肝即巖峰
汲泉飲酌餘見我閑静容霜蹊猶舒英寒蝶斷來蹤
雙履與誰逐一尋靑瘦笻
贈智朗禪師
上人分明見玉兔潭底没上人光慘貌古來恨峭發
涕辭孔顔廟笑訪禪寂室步隨靑山影坐學白塔骨
解聽無弄琴不禮有身佛欲問師何之忽與我相別
率賦贈遠言言慙非子曰
送沈秀才下第東歸
曲言惡者誰悅耳如彈絲直言好者誰刺耳如長錐
沈生才俊秀心腸無邪欺君子忌苟合擇交如求師
毀出疾夫口騰入禮部闈下第子不耻遺才人耻之
東歸家室遠掉轡時參差浙雲近吳見汴柳接楚垂
明年春光別回首不復疑
酬栖上人
夜久城舘閑情幽出在山新月有微輝朗朗空庭間
處世雖識機伊余多掩關松姿度臘見籬藥知春還
静覽冰雪詞厚爲酬贈顔東林有躑躅脫屣期共攀
冬月長安雨中見終南雪
秋節新巳盡雨(一作林)疎露山雪西峰稍覺明殘滴猶
未絶氣侵瀑布水凍著白雲穴今朝㶚滻鴈何夕瀟
湘月想彼石房人對雪扉不閉(必結切)
唐賈浪仙長江集卷第一
