唐賈浪仙長江集卷三
普州司倉參軍范陽賈島浪仙
寄令狐相公
策杖馳山驛逢人問梓州長江那可到行客替生愁
哭栢巖禪師
苔覆石床新師曾占幾春寫留行道影焚却坐禪身
塔院關松雪經房鎻隙塵自嫌雙淚下不是觧空人
山中道士
頭髮梳千下休糧帶瘦容養雛成大鶴種子作高松
白石通宵煑寒泉盡日舂不曾離隱處那得世人逢
就可松宿
十里尋幽寺寒流數派分僧同雪夜坐鴈向草堂聞
静語終燈熖餘生許嶠雲猶來多抱疾聲不逹明君
旅遊
此心非一事書札若爲傳舊國別多日故人無少年
空巢霜葉落疎牖水螢穿留得林僧宿中宵坐默(一作)
(黯)然
送鄒明府遊靈武
曾宰西畿縣三年馬不肥債多平(一作憑)劍與官滿載
書歸邊雪藏行徑林風透卧衣靈州聽曉角客舘未
開扉
題皇甫荀藍田廳
任官經一年縣與玉峰連竹籠拾山果瓦瓶擔石泉
客歸秋雨後印鎻暮鍾前久別丹陽浦時時夢釣船
贈王將軍
宿衞爐烟近除書墨未乾馬曾金鏃中身有寶刀瘢
父子同時捷君王畫陣看何當爲外帥白日出長安
下第
下第只空囊如何住(一作在)帝鄕杏園啼百舌誰醉在
花傍淚落故山遠病來春草長知音逢(一作酧)豈易孤
棹負三湘
寄賀蘭朋吉
往往東林下花香似火焚故園從小別夜雨近秋聞
野菜連寒水枯株簇古墳泛舟同遠客尋寺入幽雲
斜日扉多掩荒田徑細分相思蟬幾處偶坐蛺成群
會宿曾論道登高省議文苦吟遥可想邊葉向紛紛
憶吳處士
半夜長安雨燈前越客吟孤舟行一月萬水與千岑
島嶼夏雲起汀洲芳草深何當折松葉拂石剡溪隂
哭孟郊
身死聲名在多應萬古傳寡妻無子息破宅帶林泉
塚近登山道詩隨過海船故人相吊後斜日下寒天
送崔定
未知遊子意何不避炎蒸幾日到漢水新蟬鳴杜陵
秋江待得月夜語恨無僧巴峽吟過否連天十二層
寄白閣默公
巳知歸白閣山遠晚晴看石室人心静冰潭月影殘
微雲分片滅古木落薪乾後夜誰聞磬西峰絶頂寒
雨後宿劉司馬池上
藍溪秋漱玉此地漲淸澄蘆葦聲兼雨芰荷香遶燈
岸頭秦古道亭面漢荒陵静想泉根本幽崖落幾層
送朱可久歸越中
石頭城下泊北固暝鍾初汀鷺潮衝起船窗月過虚
吳山侵越衆隋柳入唐疎日欲躬調膳辟來何府書
送田卓入華山
幽深足暮蟬驚覺石牀眠瀑布五千仞草堂瀑布邊
壇松涓滴露嶽月泬寥天鶴過君湏看上頭應有仙
送董正字常州覲省
相逐一行鴻何時出磧中江流翻白浪木葉落靑楓
輕檝浮吳國繁霜下椘空春來懽侍阻正字在東宮
酬姚少府
梅樹與山木俱應搖落初柴門掩寒雨蟲響出秋𬞞
枯槁彰淸鏡孱愚友道書刊文非不朽君子自相於
送無可上人
圭峰霽色新送此草堂人麈尾同離寺蛩鳴暫別親
獨行潭底影數息樹邊身終有煙霞約天台作近隣
送李騎胄
歸騎雙旌遠懽生此别中蘭關分磧路嘶馬背寒鴻
朔色晴天北河源落日東賀蘭山頂草時動卷帆風
送烏行中石淙別業(淙一作琮)
寒水長䋲汲丁泠數滴翻草通石淙脉硯帶海潮㾗
嶽色何曾遠蟬聲尚未繁勞思當此夕苗稼在西原
送覺興上人歸中條山兼謁河中李司空
又憶西巖寺秦原草白時山尋樵徑上人到雪房遲
暮磬潭泉凍荒林野燒移聞師新譯偈說擬對旌麾
寄無可上人
僻寺多高樹凉天憶重遊磬過溝水盡月入草堂秋
穴蟻苔痕静藏蟬栢葉稠名山思徧往早晚到嵩丘
南池
蕭條微雨絶荒岸抱淸源入舫山偏塞分泉稻接村
秋聲依樹色月影在蒲根淹泊方難遂他宵關夢魂
寄龍池寺貞空二上人
受請終南住俱妨去石橋林中秋信絶峰頂夜禪遥
寒草煙藏虎高松月照鵰霜天期到寺寺置即前朝
送貞空二上人
林下中餐後天涯欲去時衡陽過有伴夢澤出應遲
石磬疎寒韻銅瓶結夜澌殷勤訝此別且未定歸期
送裴校書
拜官從秘省署職在藩維多故長疎索高秋遠別離
天寒泗上醉夜静岳陽碁使府臨南海帆飛到不遲
昇道精舍南臺對月寄姚合
月向南臺見秋霖洗滌餘出逢危葉落静看衆峰疎
冷露尋時有禪窗此夜虚相思聊悵望潤氣徧衣初
即事
索漠對孤燈隂雲積幾層自嗟憐十上誰肯待三徵
心被通人見文叨大匠稱悲秋秦塞草懷古漢家陵
城静高崖草漏多幽沼冰過聲沙島鷺絶行石菴僧
豈謂舊廬在誰言歸未曾(謂一作爲)
黃子陂上韓吏部
石樓云一別二十二三春相逐升堂者幾爲埋骨人
涕流聞渡瘴病起喜還秦曾是令勤道非惟䘏在迍
疎衣蕉縷細爽味茗芽新鍾絶滴殘雨螢多無近隣
溪潭承到數位秩見辭頻若箇山(一作中)招隱機忘任
此身
天津橋南山中各題一句
野坐分苔石(李益)山行遶菊叢(韋執中)雲衣惹不破(諸葛覺)
秋色望來空(浪仙)
投李益
四十歸燕字千年外始吟巳將書北嶽不用比南金
吊孟協律
才行古人齊生前品位低葬時貧賣馬遠日哭惟妻
孤塜北邙外空齋中嶽西集詩應萬首物象徧曾題
送人適越
高城滿夕陽何事欲霑裳遷客蓬蒿暮遊人道路長
晴湖勝鏡碧寒柳似金黃若有相思夢殷勤載入行
送僧遊衡嶽
心知衡嶽路不怕去人稀船裏猶鳴磬溪頭自曝衣
有家從小別無寺不言歸料得逢寒往當禪雪滿扉
送路
別我就蓬蒿日斜飛伯勞龍門流水急嵩嶽片雲高
歎命無知已梳頭落白毛從軍當此去風起廣陵濤
洛陽道中寄弟
趨走迫流年慙經此路偏密雲埋二室積雪度三川
生類梗萍泛悲無金石堅翻鴻有歸翼極目仰聮翩
江亭晚望
浩渺浸雲根烟嵐没遠村鳥歸沙有跡帆過浪無㾗
望水知柔性看山欲倦魂縱情猶未巳廽馬欲黃昏
送耿處士
一瓶離別酒未盡即言行萬水千山路孤丹幾月程
川原秋色静蘆葦晚風鳴迢逓不歸客人傳虚隱名
唐賈浪仙長江集卷第三
