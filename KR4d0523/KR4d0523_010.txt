滋溪文稿卷十
元蘇天爵撰
碑誌
元故少中大夫江西湖東道肅政廉訪使趙忠敏
公神道碑銘
世祖皇帝臨御中國總覽豪俊布列有位故治功興而
法制立一時賢材之盛或奮由農畝或舉於戎行或出
於詩禮之族或興於勲伐之裔若趙公者蓋其人乎公
諱秉正字公亮河北河南道提刑按察使賜太保儀同
三司上柱國定國襄穆公瑨之子知太史院侍儀事贈
金紫光禄大夫大司徒定國文昭公秉溫之弟也起家
武略將軍新軍上千戸官至少中大夫江西湖柬道肅
政廉訪使享年六十有七以至大元年秋七月某甲子
薨於當塗寓舍二年夏五月某甲子葬於順德南和縣
李馬原後三十年制贈公嘉議大夫禮部尚書上輕車
都尉天水郡侯諡忠敏始刻石以文曰初太祖皇帝兵
至飛狐襄穆舉城來歸從國王穆呼哩戡定河朔由監
中山家焉有子十一人公次居六生有異質襄穆奇之
曰吾將兵不妄誅夷子孫庶有賢者中統庚申世祖歸
自鄂渚道出中山襄穆以潜藩襄臣持牛酒郊迎上為
下馬坐帳中襄穆進酒公從拜其後進止雍容上偉其
貌命列宿衞至元十年襄陽降詔丞相巴延大舉南伐
選材勇以充將校大臣以公名薦即授新軍上千戶佩
銀符從兵攻郢又破黃渠以功陞宣武將軍換金符宋
社既墟新令未洽慮民復叛命諸州置管軍總管府分
守其地公調徽州尋又置萬戸府兩府莫知所長而萬
戸受賂輒為人奏官賞公還京師求解其職久之臺臣
知公賢能奏僉江西湖東道提刑按察司事上可其奏
豐城尹張某夤緣東宫近侍得官肆為貪暴公按得之
尹恚曰吾昔受東宫教公曰教若殘赤子乎尹隂令其
子訟冤於朝吏不敢書尹獄辭公曰苟得罪獨身坐不
以累若等也卒論如律吉鎮守萬戶蘇某横恣不法樹
黨與十人號十虎持郡縣短長縱虐於民公擒其黨一
人急索其家得刀斧弓矢並新屠牛獄具即杖殺之民
爭愬其枉盡取九人治之萬戶誣公擅殺行省臣曰州
郡置兵本以為民除暴今自為暴可乎僉事用法擊賊
非擅殺也萬戶慚憤而退江南既歸版圖後生漸趨刀
筆之習公行部大郡遣吏奉書幣迎故縉紳先生劉辰
翁鄧光薦黎立武舍於學宫命諸生從授經訓業成者
復其家士風由是浸盛移僉漢中換朝列大夫度同列
不可與為居三月遂移病去明八月詔改提刑按察為
肅政廉訪起公僉憲河南懷孟有閒田若干頃民佃其
中竊位方面者奪為已有公復還之於民元貞初元遷
山東道廉訪副使益都宣慰使喇實奏請東海之濱土
皆膏腴宜為屯田以養軍士公言田實潟鹵不可以耕
喇實罔上病民言不可信朝廷為罷宣慰使時成宗皇
帝新即位慎選大臣尤以臺憲為重詔拜閩省平章徹
爾為南臺大夫江西行省左丞董士選為中丞公為治
書侍御史大夫先朝舊臣威重若神以公高年獨加敬
禮公為大夫言各道廉訪司糾郡國官吏宜選御史察
各道臧否而黜陟之則職業舉大夫從其言而憲紀益
振江浙省臣為姦利事覺激怒東朝廷議遣官雜治公
分臺以省具得鹽司及省中大吏贜狀皆以罪黜大德
五年拜江西廉訪使民聞公來懽曰是能縛十虎者耶
貪吏望風或自引退寧州盗殺大賈數年不獲公閱其
辭以大賈嘗舍逆旅意盗為逆旅主人立捕至即服明
年公告老臺臣不許趣起視事又明年公復求去官屬
苦留之乃夜乘舟入匡廬山尋載其家北還至當塗悅
其土俗卜居郡城之東歲丁未江南大饑有司勸富民
出粟粟不能具民且死公謂吏曰爾以嚴刑威之粟終
不可得也當以善言諭之吏如公言果得粟以活民甚
衆公少善騎射嘗獵於野猝與虎遇衆皆辟易公引弓
一發而踣從畋柳林近侍較射為樂公射輒中及學書
筆力端勁以顔魯公為法公嗜讀書不尚章句獨喜古
人奇節偉行雖在行陳寘書袖間下馬休輒誦讀軍中
相謂趙生丞相渡江盡召諸將議守襄郢統軍萬戶韓
某堅請公留丞相不許宋平公出槖中金購書萬卷輦
致其家以其副分遺順德懷孟許三郡學官北方之士
賴焉公嘗言自昔中原文獻之會兵戈以來詩書禮樂
之習微矣雖公卿大家亦多雜用俗禮乃與文昭公為
家訓以示子孫襄穆公薨親舊欲用浮屠公曰吾衣冠
族當守禮經於是衰經喪祭一遵古制郡人化之公娶
張氏再娶劉氏子男諶先公卒儀承事郎建德路壽昌
縣尹兼勸農事儼將仕佐郎河北河南道肅政廉訪司
架閣庫管勾兼照磨侃不仕女適承直郎揚州路泰興
縣尹兼勸農事劉節孫男時可時充時養時貞時會時
泰時立孫女五人趙氏世家飛狐襄穆始兆中山公母
定國夫人楊氏别塋順德公疾語諸子曰吾母愛我善
事即死葬我母傍遂從遺命始公僉憲河南憫世俗用
刑之酷乃上言曰昔唐太宗因閱銅人見人之五臟皆
繫於背詔天下勿鞭背可謂仁君愛民萬世龜鑑今朝
廷用刑有制而有司不詳科條輒因暴怒禠衣鞭背致
人於死深負國家好生之德廟堂是其言遂著為令銘
曰
於赫世皇立賢無方用適其宜治具畢張維人之生才
有萬彙成德之士施用不器偉歟趙公悃愊無華奮其
才能益大厥家飛狐被邊俗喜騎射及家中原詩禮日
化始從丞相執戈戎行南土既平分持憲綱典刑嚴嚴
風猷凛凛發擿姦貪民獲奠枕洪惟皇祖建臺之初一
時老成執法不逾時方治平人皆尚行風化肅雍州部
清整公在憲府三十年餘用人之效此其權輿維古善
人為國之紀嗟爾子孫尚續公祉
元故御史中丞曹文貞公祠堂碑銘(有序)
贈體忠守憲功臣河内行省左丞魯郡曹文貞公諱伯
啟既葬碭山其令尹謀諸耆老曰公家是邑仕皇朝清
規重德師表一世天下慕其風采矧吾邑人詎能忘乎
衆是其言相率為祠於博化里奉公像而祀之遣人至
維揚請曰昔者公薨天子勑儒臣刻銘神道今祠宇既
作繫牲有石願摭公遺事序而詩之重為吾邑人勸是
所望也天爵弱冠獲拜公履前公教誨甚至其敢以固
陋辭國初東平嚴侯興學作士公往遊焉師事翰林承
旨李公謙故其為人廉靜溫雅筮仕碭山文學掾歷漷
州學正冀州教授訓諸生有法及見於用則以洗冤澤
物為心嘗主婺州蘭溪簿尉獲盗三十械徇諸市公曰
盗無左騐其孰信乎未幾果得真盗尉以是黜累遷常
州路推官豪民黃甲恃財殺人賂佃客坐之公讞得其
情申坐殺人者罪御史潘昂霄憲副王侯交薦其賢擢
拜西臺御史關輔自許文正公倡鳴道學以淑多士公
請於朝建祠以表其功築室以訓來學涇陽民誣其尹
不法公核其實扺民以罪蜀僉憲以苛刻聞公列其狀
去之善善惡惡克協於理延祐元年由中臺都事除刑
部侍郎時相擅政威焰赫然一日盛怒召公等至曰西
僧訟某之罪何為久弗治也衆莫敢對公徐進曰某罪
犯在赦前故弗敢治相益怒左丞起進曰曹侍郎素稱
廉直某罪誠如所言相怒稍解宛平縣盗官帑事覺宰
臣欲誅其守者公曰守者罪不至死杖而遣之或謂公
屢忤宰執盍稱疾避之公曰禍福命也第謹吾職而已
久之出為真定路總管治尚寬簡民便安之遷司農丞
拜南行臺治書轉福建廉使未行改右司郎中至治元
年遷遼東廉使京師西山勑大建佛廬御史言歲饑民
貧宜緩其役近侍有恚臺諫者激怒於主上而御史以
讒死公抗章言臺臣某叨塵清要拱默苟容使昭代有
殺諫臣之名宜示顯責用儆具臣時韙其言召為集賢
侍講學士拜侍御史奉詔删訂條格公曰刑貴適中今
民犯罪既黥而杖復加流竄是一人身備五刑故生還
者百無一二殊乖列聖子育元元之盛德法當改易丞
相是其說會公除浙西廉使不果泰定初元公引年北
歸優游鄉社碭人樂公之德表所居為曹公里文皇即
祚以廉使重任詔徵耆舊為之公落致仕使淮東時方
旱歉飭有司發粟賑窮乏及聞中丞之命則曰吾年且
八十尚忘知止之戒乎公平生以人才為任在中臺時
薦名士若干人為侍讀考試國子拔吕思誠姚紱寘前
列及監浙省鄉貢選士尤精雲南僉憲范震言宰臣罔
上欺下不報范飲恨死公具其事書於太史真州守呂
世英以剛直獲罪公白其枉進擢風紀公性莊肅奉身
清約雖為貴官飲食服用不異於儒素公退讀書不倦
教子孫嚴而有禮諸子晉寧縣尹震亨臨江儒學教授
賁亨福建鹽司經歷泰亨江南行臺御史復亨陜西行
臺掾履亨佩服公訓皆克有聞公嘗嘆曰比見官治民
俗歲殊日異昔熟見聞以為當然非上之人作新丕變
未易復舊貫也嗚呼昔我世祖皇帝既定海宇建官立
制任賢使能以興治功至於本乎詩書之訓發為仁義
之言深謀遠圖贊襄國論以成天下之務者唯一二儒
臣是所賴焉公蓋及事至元故老學有本原其處心平
易而不苛其為政安靜而不擾用能敭歷中外五十餘
年海内推為鉅人長者今已矣典刑風裁豈一鄉一邑
所當法哉詩曰
碭山之墟河流訇磕昔産豪雄奮烈慷慨溫溫魯公獨
稱鉅儒長裾玉佩步武其餘天啟治平羣賢林立如彼
威鳳有道斯集入贊國論出總憲綱譏排姦倖扶植善
良心焉和平行焉忠厚興治善俗允屬耆舊君子豈弟
天厚其門有禄有年蕃蕃子孫維古先哲道德可仰里
社尸之來格來享咨爾碭人匪公曷師祠以報德徵此
銘詩
故集賢大學士光禄大夫李文簡公神道碑
仁宗皇帝臨御之初方内宴寧乃興文治一時賢能材
藝之士悉置左右皇慶元年秋八月某甲子特命中大
夫常州路總管李公為吏部尚書即日遣使召之蓋上
在潜邸已聞公名既至禮遇隆重字而不名明年公請
致仕上不允尋又以為言上曰仲賓舊人宣力有年不
可令去禁近超拜集賢大學士榮禄大夫當是時朝之
宿學碩儒名能文辭翰墨者若洺水劉公賡吳興趙公
孟頫保定郭公貫清河元公明善皆被眷顧士林欣慕
以為榮公居其間年德俱尊國有大政則偕諸老議之
衣冠整肅言論從容廷臣莫不起敬世戚大家欲銘勲
伐德業者必屬公等論撰書篆子孫始以為孝公翰墨
餘暇善圖古竹木石庶幾王維文同之高致而達官顯
人爭欲得之求者日踵門公弗厭也久之公以疾辭上
不得已許之進官光禄大夫勑賜幣帛酒饌俾使者護
送南歸又擢其子士行知泗州使侍養焉嗚呼仁宗所
以優禮耆艾崇尚藝文於此蓋可覩矣公享年七十有
六以延祐七年十月二十四日卒於維揚葬江都縣某
鄉某原後二十二年其孫希閔請於朝始贈公翰林學
士承旨柱國追封薊國公諡文簡公諱衎字仲賓也世
為燕人考府君以儒名兼通天文律歷之學世祖皇帝
聞其名召而問之以非官守不敢言公少警敏有俊才
世祖新作都城崇奉宗廟公起家將仕佐郎太常太祀
兼奉禮郎尋又命兼檢討久之遷承務郎淮東道宣慰
使司都事至元十九年宣慰司罷轉江浙行省左右司
員外郎二十四年改江淮行省員外郎朝廷遣官稽核
郡縣錢糧公分江浙省人不以為苛成均既立詔徵江
淮學廩之餘以給師生公又承命往士不以為擾二十
八年遷承直郎都功德使司經歷三十一年世祖賓天
成宗繼序詔罷征安南兵釋其陪臣陶子奇等擢拜公
朝請大夫禮部侍郎往諭其國賜金虎符佩之以兵部
郎中蕭泰登為之副别賜衣物鞍勒有差時交廣新刳
於兵人憚其行公無難色命有司置騎傳萬夫長部兵
從行安南聞有詔使且疑且懼公至宣聖天子休兵息
民一視同仁之德意國王及其臣民拜服以聽感戴懽
呼大喜過望歸所盗邊地二百里遣其臣奉表謝罪遺
公等槖中裝甚厚皆辭不受益之再三終讓却之愈大
感服元貞改元九月公偕使者八覲錫賚蕃渥明年公
請補外除同知嘉興路總管府事再遷婺州佐兩郡凡
十年時天下無事年榖豐穰法制寬簡士大夫亦多樂
外官公操韻高潔又喜吳越風土所在興學訓士暇則
自放山水間蓋隱然承平官府之舊民亦悅其安靜之
化焉公有吏能嘗奉詔錄囚江南或疑不能决者公得
其情多所平反常州學田萬畝僧冒種三之一公言行
省復歸諸士在郡歲餘被召公既貴䘏典上及三世曾
祖大臨贈翰林侍讀學士中奉大夫護軍范陽郡公諡
恭懿祖襄贈資善大夫大司農卿上護軍范陽郡公諡
忠惠考居實贈榮禄大夫大司徒柱國薊國公謚文康
曾祖妣馬氏祖妣陳氏俱追封范陽郡夫人妣苗氏繼
妣張氏俱追封薊國夫人公元配曾氏追封薊國夫人
繼王氏封薊國夫人子男士行世其學終奉訓大夫知
黃巖州兼勸農事士昌江東憲史女士貴適奉議大夫
惠州路總管府判官張汝霖士柔適王昇士能在室孫
男希閔溫州永嘉尉餘二人幼公性和厚人不見有喜
慍家居不治生業子孫皆以清慎聞初表所居曰息齋
晚號醉車先生作傳以自適天爵使憲淮東希閔請銘
公墓昔公官集賢時天爵補國子員獲瞻拜公追思先
朝故老漸已澌盡然則紀述先進言行非後生責乎銘
曰
於皇仁宗方内晏寧崇儒稽古詠歌治平一時臣工來
際昌運翰墨藝文咸啟其蘊雍容李公帝命褒嘉峻陟
崇班歷游清華公方少時恭侍太室典禮憲章討論遺
逸出佐省幕婉畫是咨帝念南交久罷吾師咨汝臣衎
往宣予澤公偕陪臣來貢玉帛歷官列郡敷惠在民召
侍左右允維舊臣帝眷方隆公遽告老白髮蒼顔天錫
壽考爰新卜兆其下䢴溝矢銘貞石尚永公休
故河東山西道肅政廉訪使贈禮部尚書王正肅
侯墓誌銘
朝列大夫河東山西道肅政廉訪使贈嘉議大夫禮部
尚書上輕車都尉追封太原郡侯諡正肅王公諱仁字
仲安由祖以上世家雲中譜亡逸其諱考諱世明國初
從兵破汴俘匠千人詔佩金符領其衆久之擢知中山
府事因留家焉公幼襲父官已而讓其弟刮磨豪習從
師問學卓然以古人自期由是名聞燕趙間至元十二
年王師渡江下江陵詔文章廉文正公鎮撫其地承制
除三品以下官廉公求名士與偕公在選中至則授歸
州按撫副使因其土俗治以簡靜民便安之無何嵠峒
諸蠻來歸公與有力明年宋亡又明年江南諸道置提
刑按察司公以才擢僉江東按察司事是時海内治平
方臻朝廷屢下詔書訓農興學條利除弊中外材能之
臣亦皆凛凛思樹聲名以需進用而憲司尤極一時之
選公於其時歷僉淮西山東燕南按察司事所至郡縣
奬善拔惡勇於有為故君子聞之為之興起貪邪之人
或自引去雖劾其罪亦言無所冤饒之監郡烏拉齊貪
汙病民順德監郡多羅岱盗用官帑公發其事皆伏辜
故相順德忠獻王由大宗正拜湖廣行省平章道出真
定謂公曰居官難居憲司又難治罪奪職而人弗怨此
其尤難也使官風紀者皆然而人寧有負冤者歟會改
提刑按察司為肅政廉訪公移僉山北廉訪司事遷陜
西副使改河南副使皆移病不赴大德九年徵拜治書
侍御史議者以京官任劇宜增秩以優其禄公曰御史
之職在進賢退不肖悅衆要譽非所當為也或請檢江
淮閒田募民佃作歲益得租若干萬石公言自宋金亡
治平日久編戸益滋閒田無有也議遂寢無幾以疾辭
歸旋有河東之命復辭以疾公為人孝友廉退少喪厥
父勺水不飲者三日既葬居倚廬未嘗輒至私室及官
淮西妣夫人卒願終喪制有司以法不許公曰親喪三
年隆古之制尚忍以例言耶遂棄官去初在歸州官屬
饋遺一無所受從者私受富人金百兩公弗知也是夕
夢若神人來語其事覺而詰之即命以金還其主官屬
異之多以廉自飭歸老於家築室唐水之側日讀伊洛
諸書怡然若有得焉有詩五卷藏於家以至大之四年
八月某日卒享年七十有一某年某月某日葬安喜縣
九真鄉之原公娶史氏早卒再娶其姊俱追封太原郡
夫人子男曰簡疾不仕曰靜承直郎侍儀通事舍人銘
曰
允矣王公秉德維恭介介其守不逾初終公在至元繡
衣持憲鋤姦擢良列城用勸靡侈於怨弗牽於恩克協
於中休有令聞晚起於家治書烏府諤諤昌言以規以
補相彼唐水薄言屏居進退雍容風節偉如九真之原
公墓有巋載德銘詩愛詔無已
元故少中大夫江北淮東道提刑按察使董公神
道碑銘
董氏之族居真定槁城者為最盛公其一也公諱源字
巨源四世祖提金洺州防禦使曾祖公毅祖簡再世弗
顯父思誠舉進士知名妣許氏公生七年從親避地居
河南之永寧讀其父書稍長而有俊才又多謀略金將
亡父母俱卒槁殯永寧之野未幾兵興公被俘一大帥
帳下同俘者多被殺公以儒生得存帥命教其子弟有
間徑歸永寧訪其親遺骸兵荒之餘暴骨如莽公嚙指
瀝血方求得之負而北還﨑嶇艱危始達鄉里既葬依
宗人槁城令文炳以居復師事翰林王公若虚王公在
金時擅重名至是及門者衆獨推公為第一遂挾其能
游諸公間名聲藉甚一時碩儒若王公磐李公冶姚公
樞李公槃張公肅高公鳴蓋其交友中書楊公太保劉
公丞相史公尤奇其材共以國士許之國家初興方事
戎旅楊公以征南行省史公以行軍萬戸俱治兵於外
先後以幕府辟公公辭不應或問其故弗答也及世祖
御極更新庶政四方豪傑悉起而為之用於是史公承
詔宣撫河南復薦公為經歷官乃慨然就職曰時可以
行吾學矣征謀治化多資於公上聞其名召與語奇之
留置左右中統三年春山東守將李璮隂結宋人據濟
南叛史公已居相位分省將兵往征之以公為左司郎
中是時朝廷肇建官儀每除拜猶令翰林行制以訓勑
之告公之詞曰董某秉心端慤處事詳明草軍前之檄
孰比陳琳談當世之事共推王猛宜須顯幄以佐行臺
尚盡乃心克成厥績公請周城樹栅遏其侵軼使賊無
外援城中食盡則自降矣已而果然璮既伏誅改行省
為濟南濱棣益都等路宣慰司復以公為參議諸侯王
唐古帥蒙古軍士萬人鎮益都王以齊人向從賊亂欲
縱兵誅夷公曰亂者璮耳民實何罪璮既授首餘皆王
民今欲兵之是激其為亂也因極陳古昔殱厥渠魁劦
從罔治之訓以諷王王是其言齊人賴以全活者無慮
萬數至元四年遷轉法行調西京路判官六年秋上念
都國囚在獄者或多冤滯詔中書選官決之公偕斷事
官特穆爾分行西夏中興諸路周歷沙漠蓋萬餘里所
決遣者悉稱平允九年遷奉訓大夫知林州州無屬縣
得親治民公嚴法以馭吏布惠以養民民悅其政如父
母焉朝廷滋以為材遂擢朝列大夫山北遼東道提刑
按察副使按行郡縣風采聳然監察御史表其廉能十
六年起拜少中大夫江北淮東道提行按察使公以老
疾辭上曰江淮新附之邦民尚未洽吾元聲教非得老
成舊臣孰能撫綏而鎮安之朕固知卿高年其乘軺傳
以往公整齊其大體闊略其細故一以敦俗興化惠安
元元為務歲餘江淮之民樂其清簡之治為吏者恥其
貪汚之行皆仰公若神明焉公語同列曰大夫七十而
致仕禮也吾敢久貪榮寵弗知止乎即移病謝歸葺第
真定闔門謝賓客娛意圖史以終其天年嘗作家訓以
敇子孫導江張氏覽而喜之曰匪止家訓要以警世可
也子孫服公之訓皆以學行聞於時公享年八十有七
以至元三十一年十一月二十一日卒是歲十二月十
五日合夫人尚氏之喪葬槁城縣安仁鄉南董村先塋
董氏葬是二百餘年矣子男二人曰儀終行省郎中曰
居中終靈壽縣尹二女長適郭秉德次適柘縣尹張行
中孫男三人堅均基曾孫男三人興宗啟宗承宗公既
葬之三十九年當至順壬申基撰公行事徵銘神道之
碑基之言曰昔者先公被遇世祖列官三品德業著聞
基也幼孤而弗克知幸其一二可考知者誠懼歲久又
冺冺也然而古之君子其言行豈能盡傳於世惟其大
節不誣則固史氏所宜書也夫銘誌之作義近於史蓋
銘其所可知則其未盡知者可推而知矣天爵受其言
退而述之以銘銘曰
於赫世皇百治具張小大有位無材不良偉歟董公樂
諝多譽相時而興雍容中度疇須奇畫我其資之疇畫
善政我其施之帝瞻南邦未洽聲教尚資老成克撫無
撓自昔有國黃髮是詢有典有則永綏兆民曾無百年
故老漸盡公有慈孫嗣守遺訓考公大節廪廪不誣爰
徵銘詩式表幽墟
祕書少監王公墓誌銘
中統建元之明年世祖起中山王公為贊善大夫輔皇
太子親授之書是為裕王其書册之端有親書廟諱厥
後書歸王氏延祐三年仁宗御光天殿贊善之子祕書
少監賓執其書以獻上穆然曰是皇祖所讀之書歟朕
何敢不敬有詔褒寵王氏曾祖順贈中奉大夫太常少
卿中山郡公諡安定祖良贈昭文館大學士資善大夫
中山郡公諡端慤父嘉議大夫太史令恂贈推誠守正
功臣光禄大夫大司徒上柱國定國公諡文肅曾祖妣
趙氏祖妣劉氏俱追封中山郡夫人妣張氏追封定國
夫人繼姚氏封定國夫人又命中書遷賓官未及命而
賓卒延祐七年夏六月某日也當是時天子方鄉文學
賓重以是起之贈典罷已久祖考蒙是休澤可謂忠於
上而孝於親者矣公字子立賓其諱也贊善之幼子性
資開敏初從祭酒許文正公游小學四書悉能通其大
旨贊善兼以星官歷法妙一世既為太史改正歷日公
亦傳其學贊善薨選為太史院保章副累遷至少監焉
公少長富貴未嘗有富貴氣容儀雅㓗若寒士然居京
師未嘗謁貴人門嘗語其子弟曰吾名臣後也當慎守
先業豈可妄與新進小生交游哉至大中尚書省因某
挾異書遂起羅織之獄公視家所藏凡涉天文隂陽家
者悉焚之謹厚類此娶郭氏太史院使守敬之孫都水
少監某之女二子楨主滄州清池簿桂補太史星歷生
公享年五十有二權殯都城東南十里楨將以至治三
年六月某日葬公安喜縣北扈原銘曰
於皇仁宗文治太平一時才藝咸列禁庭矧兹遺經裕
皇宸翰藏之臣家榮光有爛恭進丹陛允也其時斯文
日興亦公啟之愍册禭章褒及祖考將進大官胡命不
偶北扈之原土厚泉深銘昭厥美以視來今
滋溪文稿卷十
