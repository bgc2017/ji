滋溪文稿卷二十一
元蘇天爵撰
碑誌
元故承德郎夀福院判官林公墓碑銘
世祖皇帝臨御方夏收攬豪傑布列周行其大者任以
股肱耳目之寄次則公卿百執事之選下至宫室服御
飲食醫藥弓矢車馬既以大臣世掌其事至於分官以
任其職者則亦在所選擇初不以遠近親疎而有問也此
其立制周密得人衆多至其子孫猶世守之不改其法焉
成宗皇帝元貞之初錢唐林公堅至自江左近臣導之
入覲遂得列於宿衛治饔事焉公儀貌秀異言論慷
慨美鬚髯見者偉之出入官禁恭慎不懈稍以能自著
大德初朝廷乃命以官授進義副尉常湖茶園副提舉
三年陞同提舉公規畫有方課以時集茶戶歲貢有常
有司又復役之皆以為苦公聞於朝即蠲其役考滿復
歸内庭執事如故至大初從行在上都賜見於水晶殿
有旨命掌中宫饔事尋授徵事郎中政院司議贊畫事
宜不亟不徐多中肯綮本院掾曹官長近幸者多循故
習辟用私人公請於六曹掾擇而用之庶幾得人衆從
其議前後擢用十餘輩果皆清慎有聞其後多至大官
若内臺中丞何公約亦其一也久之公以父年八十乞
歸養不許命賜鈔五十定以為甘旨之奉焉尋陛承直
郎中政院斷事官公用刑惟務寬平或有鞠問則苐以
情求之初不事榜掠也常侍上幸奉宸庫偶於暗中得
一帛囊不知為何物也持至上前發而視之皆大珠也
上嘉其不欺賜黃金寶裝束帶一帛五十疋鈔二百定
中宫錢穀多出東南領于江浙財賦府歲欠逋負者夥
公奉命徵理得鈔若干萬定糧若干萬石仁皇念公久
侍禁中進公為司農丞又改都水少監命未下以父喪
去官服除會上以聖壽萬定寺世皇神御殿所在當領
祠官以奉祀享有旨立壽福院擢公判官階承德郎寺
有先朝賜田若干頃主者多為姦利欺隠公乘傳徧走
畿甸按籍求之盡復其籍延祐之季以疾在告無何致
仕南歸公為人慈祥豈弟人有急難亟援救之嘗奉使
上京之潮河民有為勢家妄占為奴者二百餘戸泣訴
于公歸言于朝皆復之民及官茶司茶戶有與民相仇
者先賄其吏而後以私茶誣民覬不得解公察其冤力
與同列爭辨卒明民無他抵茶戶誣告者罪又嘗奉旨
監製茶品於閩前為使者指以尚食需索多端民不勝
擾公以廉自律復為戢其撓政者民甚安之頌其美于
石有士葬其親于茶山之傍地實民産而惡少素與士
有隙搆詞與訟公覈實直之嗚呼公存心忠厚若此是
皆因事可見者特一二焉惜乎終于禁庭之職掌而不
克盡其所施設也公字仲實宋建炎初由光州徒家錢
唐祖某閤門宣贊舍人妣王氏封碩人父昌以公貴贈
奉議大夫嘉興路崇德州知州驍騎尉華亭縣子妣黃
氏追封華亭縣君初歲在丙子左丞董公從丞相淮王
以兵抵杭官民相繼請見公時猶未成童從親偕來進
退安雅儼若成人董公見而竒之留置左右頃之董公
分兵取閩載戰艦入海公偕衆别乘一舟從之會風濤
大作其舟將覆董公亟命人救援得公其舟竟覆及班
師北還公請歸省左丞憐其志許之道出泗州遇淮水
大漲登浮圖避之凡三日不得食水退方歸聞者異焉
及歸老於家日惟故舊相為娛樂與其兄承事郎江浙
理問所知事垕弟承務郎唐州管民提舉實克盡友愛
親族貧寒者多周給之教子嚴甚雖盛暑亦具冠衣端
坐家庭之間肅如也公享年七十有二以元統二年正
月六日卒娶顔氏陳氏丁氏鄧氏丁氏封華亭縣君子
男四鎰將以公廕入官鏞由國子員補侍儀舍人鉉尚
乘寺奏差鑑未仕女五兵部尚書賈忽里台集慶路總
管李完澤秃松江府金山巡檢袁珙王某楊某其婿也
孫男九女二復號至元之三年四月壬午葬公嘉興縣
柿林鄉日新原鏞與天爵有成均同游之好故請銘公
之墓余不得辭銘曰
昔在至元南北一統羣材斯興克致其用惟時林公童
稚甚竒應對進趨温温其儀入侍禁庭小心謹敇日從
太官恭進玉食春秋扈行三十餘年進官五品循序以
遷居之裕如是亦有命子孫繩繩克嗣其慶柿林之原
實為公藏表名貞石鄉井之光
元故建昌州判官蘇君墓碣銘
蘇氏居趙郡欒城者唐宰相味道之裔也五季之亂始
分處隣邦故常山之境訖今蘇氏為最盛稽其世出皆
本欒城君諱恒字德常其先由欒城徙高邑至其祖又
徙元氏今為真定元氏人曾祖諱彝金太中大夫安武
軍節度使祖諱順不仕考諱禧仕縣邑為筦庫官君起
家建昌路知事主吉州永豐簿隆興路錄事判官建昌
州判官至大間封贈制行授奉議大夫驍騎尉槀城縣
子夫人王氏封槀城縣太君子男三人善政杭州路教
授次允迪次克恭廣元路學正孫男十人禎奉議大夫
司農丞祉進義副尉左衛率府百戶褆國學弟子員祐
祚褀祿祥裕禮未仕君蚤從翰林李公冶學詩書孔孟
之說及仕羣縣務以惠愛元元為本初佐建昌府幕謹
簿書出納約束胥吏俾不敢為姦及貳水豐訟至即决
遣之無留者久之民畏其剛斷不敢犯法邑接溪洞其
人時出為梗民以為病鎮將請調兵殱之君曰彼豈無
良心耶如諭之不從兵未晚也即單騎深入諭以國家
德澤深厚法制寬簡降者未始即誅何為陸梁自取滅
亡也酋長感泣帥其黨數千人求為貧民政譽既聞流
戶來歸者又千餘家悉闢荒田以存活之滿代北歸邑
民刻石以頌其美再調隆興建昌皆辭疾不行春秋既
高優游里社日從樵夫野老嘯歌息偃於樽席之側既
受寵命鄉閭益以為榮延祐五年某月某日卒享年八
十有七葬元氏縣神嵓鄉輔村原諸孫以狀來請銘余
先世出亦欒城也故為之銘銘曰
世之仕者官無崇卑功誠在民民父母恩矧活千人必
有封賞彼蒼者天報施不爽既康而壽多子多孫勒銘
墓石悠久長存
故贈奉訓大夫同知中山府事何君墓碣銘
何氏世居河南登封縣葬潁陽川韓家里國初著籍真
定靈壽縣其葬真定縣原頭村者自君考全始妣崔氏
君生貧家稍長營什百以養親久之資用饒益親老諸
弟求分財異居君不能已中分之居無何諸弟亡其貲
獨君完富如初後召諸弟與居君治生有法務儉約以
身先之凡治屋室必朴固曰是以待風雨也飲食服用
必淡薄曰是以御寒飢也遇凶歲輒出粟以活其親族
隣里之貧者家人化之皆率君教無違而其貲至今不
衰君諱枉字清甫享年五十有九以大德丁未十一月
十七日卒娶陳氏三子永道安道允道女適蘇某孫男
三人某某佑孫女四人安道由章佩監知事容城縣尹
擢掾中書出為河南行中書省左右司都事調山北京
畿道廣教總管府判官遷奉訓大夫知深州事於是得
追榮其父母先贈君承務郎大興縣尹再贈奉訓大夫
同知中山府事飛騎尉靈壽縣男母恭人陳氏贈靈壽
縣君安道之妻蘇氏天爵之女弟也從封靈壽縣君故
安道以君行事來徵銘銘曰
維何受氏肇自姬出萬封韓原胄本唐叔變韓為何厥
音孔訛彌漢涉唐顯者實多君弱而食獨困窮寠以養
以承靡懈寒暑爰菲我食爰萍我衣匪儉以固周貧賑
飢天相厥德篤生子孫仲也服官克顯其親寵命有光
官封郡縣刻詩墓門積善者勸
有元贈奉訓大夫禮部郎中左君墓碣銘
泰定紀元之歲下詔萬方凡由吏出官者復舊制内外
官封贈其祖考有差從仕郎拱衛直都指揮使司經歴
左煥遷奉訓大夫戶部主事制贈其考居實奉訓大夫
禮部郎中飛騎尉真定縣男母張氏真定縣君煥述君
族世行事屬里人蘇天爵敘而銘之左氏世為河間人
曾祖逸其諱祖義仕金官承直郎同知清州防禦使事
四子季諱信習進士業貞祐變擾寓居原武金亡徙真
定當是時丞相史忠武王開府真定得承制官人命參
謀萇公羅金遺士信出入萇公門下講說經史薦其友張
君舉舉金時中律科累擢尚書省掾至是授真定檢法
官信終其身不仕妣楚氏君字彦實資謹厚學律令於
張君張君喜其通敏以女歸焉戊午歲補真定府吏處
議皆當於法郡中稱其廉平中統四年調河間鹽運司
管勾未幾以親老謝去親沒獨養其兄兄詼諧豪縱數
破其産君一無間言事之彌篤鄉閭以此多之至大二
年夏五月廿六日君以疾卒年七十三後七年張氏卒
年七十八三子炳不仕煥由山東憲司書吏至中書掾
以廉能稱今中尚監丞炤萬億廣源庫吏墓在真定縣
新市鄉西陽村銘曰
在昔漢帝任吏以治酷烈為聲或隕其世孰若循良藹
如春陽國用寧壹民斯樂康於惟左君廉平佐理天報
之豐貴以其子爰錫寵命下賁幽墟咨爾法家監此銘
書
百夫長賈君壽堂銘
槀城賈君德成字誠甫其才器落落不凡少嘗從軍樞
府慨然欲樹功名於世遭時承平不克展布久之樞臣
惜其才憐其志署以文書辟長百夫又數年辭歸予先
世田廬墳墓在真定之北滋水之陽君恒經紀之人不
敢犯君一日買石作壽堂于其先人墓側鄉長老訝之
君曰死生亦常理又何疑哉堂成之日乃至正七年二
月九日也親戚共持酒食勞之君大喜痛飲連日復屬
予銘之君父諱玖母蘇氏先祖兵部尚書郡侯之女先
考參知政事郡公之妹天爵之姑也故君於予為兄賈
氏世葬槀城崇福鄉牛家里宗族甚大君行第十二妻
楊氏生子昌元昌善長女適侍儀舍人蘇昌言次許適
楊氏孫男吾安餘幼銘曰
惟死與生猶晝之夜能知其故斯為達者偉哉賈君負
才抱竒生作玄堂棄世如遺堂以石為是欲不朽道若
可樂室亦何有生世役役殁無所歸視君之志尚其幾
希
金鄉劉氏阡表
泰定丙寅秋金鄉劉君以其子官於朝封從仕郎金鄉
縣尹既受命合其昆弟長幼而告之曰昔吾祖考當兵
戈流離之中保有厥緒積德垂慶以遺我後人俾至今
日吾何能有哉先考嘗語吾曰劉氏自宋金以來遷徙
靡常塋域亦莫究其處可卜陽山吉兆自汝祖始俾吾
後世皆從葬焉大德己亥始克奉祖考而安厝之繚以
垣墉樹之嘉木考諸禮制又得立石表于其阡于以光
昭先德於無窮開示子孫俾知其所自庶幾盡吾心焉
爾乃走書京師命其子持中奉狀屬史官蘇天爵筆其
事云謹按劉氏徐州豐縣人也歲久譜亡不能遠本其
世宋靖康間始遷金鄉楊徐里金有中夏務休兵息民
故劉氏族大以蕃田疇第舍甲里中至貞祐時金人徙
都汴河朔俶擾劉氏之族皆逃難解散祖府君諱恩雖
偕衆避地他所然桑梓之感心獨未嘗忘也國朝既滅
金郡縣甫定瘡痍之民稍稍來集歲庚子府君始達鄉
里而田廬悉為豪家所有遂徙居邑之陽山里因占籍
焉後以壽終配某氏生子曰義義早孤貧不能家及長
出贅於張氏張氏家羨於財而無子獨能謹事婦翁其後
婦翁既有子矣分與田宅而居之以孝弟力田稱至元
十二年卒其配張氏時年方盛深居獨處能以禮節自
持訓其諸孤使皆有立家益厚完于前時三子長曰信
縣尹君也次曰侃次曰偉興國路學正縣尹君忠厚孝
友不樂進取喜施與諸子宦學於外者悉資給之築室
延師以教其邑人子弟壽考康寧享有寵命閭里以為
榮子男三人持敬持中俱補國學弟子員持恭濮州教
授侃之子一人持敏偉之子三人某某某諸孫十餘人
初持中肄業國學有聲薦充學錄遷太史院校書郎擢
御史臺掾今儒林郎江南浙西道肅政廉訪司經歴清
介有守棘棘不阿余聞昔之君子於其親也生則致其
養焉殁則卜其宅兆而嚴事之蓋孝子慈孫所以厚於
者也觀劉君之行若是則其子孫之昌大有以也夫故
為之表而銘之銘曰
陽山之下有封偃斧伊誰云藏劉氏考祖念昔考祖洊
罹兵凶顛沛艱阨克紹其宗儲善在躬弗耀於世天厚
其門以昌來裔祗承寵命擁笏巍中慶流沛沛彌日而
新疇克致兹實荷先德顧瞻丘壠式表貞刻子孫至止
眎此銘詩尚其勗哉祖考是思
彭城郡君耿夫人墓誌銘
彭城郡君耿氏濟寧金鄉人朝列大夫祕書少監騎都
尉彭城郡伯劉公之夫人僉江南湖北道肅政廉訪司
事持中大名錄事持恭之母也始年二十歸於劉氏逮
事其姑姑性嚴肅治家有法夫人能適其意及主内事
蠶績烹飪課責諸婦一如姑之誨已而家道益隆諸子
宦學於外者夫人不以愛弛於教而皆勗其有立持中
升朝為太史院校書郎祕監推恩授金鄉縣尹夫人從
封宜人持中由浙西憲司經歴累拜監察御史祕監進
知單州夫人封金鄉縣君迨持中僉憲淮西則有郡君
之命至元五年己夘夫人七十有九以其年三月某日
卒於家父諱某母某氏子男四人長某次持中持恭幼
某孫男二人擴撝皆補國子員孫女三人長適苗勃然
亦國子員餘幼曾孫男二曰蒙曰某將以是歲六月某
日葬夫人于金鄉縣金山鄉陽山里天爵與持中游雅
厚嘗述劉氏先墓碑習聞其族世舊矣故為之銘銘曰
閨門之教由本於内維昔君子式慎其配猗嗟夫人閫
則無瑕養姑教子克善厥教生享榮封壽登鮐背銘此
淑德昭示千載
甄母墓誌銘
無極甄克敏述其母邢夫人之行來請曰吾母生有淑
質稍長習女功孝事父母既笄適先君子吾甄氏族大
而盛歲時昏祭皆有禮節吾母周旋其間咸中儀度承
上御下能敬而惠蓋於孝經論語亦習知其說克敏之
從師學也苟有所需吾母悉資給之嘗誡克敏曰汝讀
書學儒樹立於世勿廢墜先業吾見近世大家婦人愛
子多不知教往往嬌逸以隕其家聲吾不忍使汝至是
也夫力學在汝窮達有命汝其勗哉吾知吾多疾不克
壽考及見汝之有立於世也汝能勿忘吾言吾雖死無
憾矣吾母自至治二年忽感風疾綿延十餘年而卒比
卒召克敏至前猶以讀書立身為訓今而後思其言之
為可悲也吾母卒之明年先君子亦卒今將以吾母之
喪合葬吾父之墓子其銘之天爵與克敏游雅厚又知
其家世之美故與之銘夫人諱從正世居趙之平棘再
徙真定曾祖彦容顯武將軍元帥右監軍祖義父真母
賈氏外祖大亨朝散大夫真定河間等路宣課使夫人
生十有七年歸甄氏是為尚書兵部郎中讓之曾孫婦
戶部主事用之孫婦西蜀提刑按察司書史昌祖之婦
河東憲司掌書恒之妻也既歸二十有六年年五十三
至順二年三月二十日卒明年九月某日葬真定縣朱
俗里子男三人長克敏歲貢儒士次早夭次霞童銘曰
肅肅閏門夫人來嬪相其夫君夙夜惟寅圖史具陳子
也甚文刻銘幽珉尚永厥聞
甄德修墓銘
吾友甄德修之葬也翰林楊君俊民以書來唁曰德修
吾鄉後進之彦績學纉文欲名立於世今不幸卒矣其
生也曾無爵祿之榮其葬也可無文字賁其墓乎天爵
聞其言而憾焉德修世為真定儒家六世祖慶仕宋為
武康軍節度掌書記生贈明威將軍騎都尉中山郡伯
公亮公亮生金嵩州刺史讓讓生尚書戶部主事用用
生皇故處士昌祖昌祖生河東憲司掌書恒恒生德修
諱克敏少與楊君俱學于郭先生士文聰敏卓然不類
童子家庭之内訓誨甚嚴時處士退隠于家聲聞四方
一時名公卿官燕南憲府君咸交處士德修侍立左右
聞見日廣處士既卒奉掌書及其母邢氏益盡孝謹深
居一室羅列圖史凡先世隠德遺事採摭搆緝惟恐或
遺當代文詞可傳者咸筆錄之部使者以其名薦當得
河南憲司書史亦不果就年三十八至元元年乙亥六
月辛亥朔以疾卒葬真定縣朱俗原所著述有詩文一
編文林三十卷娶宋氏生男曰某嗚呼甚矣人材之難
也夫以生賦清明之質當國家承平之盛本衣冠世族
之懿習父師詩禮之傳方克有就德修既有可學之資
遭逢治平又承家世義方之訓其學行進而未止意其
且壽必能成其材振乎今而耀乎後孰謂不幸以死吁
可悲已夫可悲已夫
元故贈長葛縣君張氏墓誌銘
武德將軍鎮守池饒棗陽萬戶府管軍中千戶所達嚕噶
齊贈驍騎尉長葛縣子瑪穆特配長葛縣君張氏居黃
州黃岡縣五峰山之南年若干來歸於公公哈喇婁凖
台氏世家朔漠父諱哈巴爾圖國初從兵破汴始家許州
之長葛公生將家以多力善射聞至元甲戌丞相淮安
忠武王總兵伐宋一時材勇之士悉致麾下公與其選
於是大兵由襄漢順流東下瀕江諸城或戰或守大抵
弗能有所為矣公分將士卒戮力戰陣數著勞效明年
宋亡論功行賞受池州總把歸附之初新令未洽豪民
潛擾鄉邑公輔治以嚴民賴以安久之朝廷以日本梗
化不庭出師征之公又在行由慶元汎舟入海凡七晝
夜抵達可島去其國七十里潮汐盈涸不常舟弗能進
乃縛艦為寨碇鉄靈山下命公守之八月一日夜半颶
風大作波濤如山震撼擊撞舟壊且盡軍士號呼溺死
海中如麻明日大帥命公先歸公由躭羅逾高麗渡遼
水以趍京師遂歸於池其後累遷今官因以池為家焉
至治元年某月某日卒享年若干方南征時詔軍將各
以其家從行故公自江上之戰縣君獲與之俱持身以
嚴侍公以謹而飲食衣服之奉無少闕雖居軍伍之中
憫其夫之勞苦未嘗以驚懼為辭及征日本大風之夕
公方以王事為重奚恤其家而縣君獨在舟中身綰印
章未嘗舍去及舟壊乃抱折檣得達于岸是豈尋常者
所能及哉其居家性質直不妄笑語安於素約而華靡
奢麗皆無所好所好者蠶績之事耳操持家務内外斬
斬宗族無間言至元六年六月日卒享年八十有五是
月某日附葬公墓墓在池州之西湖山堂公凡五娶子
男四人彦智傑武略將軍管軍中千戶所達嚕噶齊海
廬承事郎同知許州事巴延旺努早逝女三人長適武
德將軍管軍千戶所達嚕噶齊特穆爾次適布哈次適
邁珠孫男七人阿巴齊延平沙縣尉哈瑪爾諾海治進士
業哈喇台賜進士出身儒林郎漢陽府判官鄂囉特穆
爾昭信校尉管軍千戶所達嚕噶齊納克楚博囉齊習
進士女八人適敦武校尉管軍百戶塔海布哈忠顯校
尉管軍千戶張節奉政大夫靜寧州達嚕噶齊塔海特
穆爾承信校尉烏程縣達嚕噶齊巴圖將仕郎江州路
錄事司達嚕噶齊道通忠翊校尉管軍千戶毛榮二在
室縣君之考諱達魯世業詩書為儒家故縣君教子孫
嚴而有法初皇慶科舉詔下哈喇台甫十餘歲縣君呼
而教之曰我昔居父母家歲時親戚小兒來者吾親必
祝之曰長大作狀元自我為汝家婦恒在軍旅久不聞
是言矣幸今朝廷開設貢舉汝能讀書登高科吾復何
恨于是悉資給之俾從師受業泰定三年策試進士哈
喇台果中第二甲第一人授同知徐州事歴監方城縣
皆奉縣君就養日以居官清慎為教既殁之三年哈喇
台傳父命以池人王南壽狀來請銘余讀詩小戎篇蓋
秦之國人奉命西征其從役者之家人始則誇其車甲
之盛然後思念及於君子說者謂以義興師雖婦人亦
知勇於赴敵而無所怨今觀縣君之事其信然歟故為
之銘銘曰
婦德之懿本於閏門無非無儀中饋是勤昔在至元征
伐四國將校之家勇於赴敵風濤戰陣曾無震驚知有
其夫不知有生義根於心能保其節刻銘貞石永著芳
烈
滋溪文稿卷二十一
