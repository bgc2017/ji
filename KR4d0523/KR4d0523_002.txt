滋溪文稿卷二
元蘇天爵撰
記
新城縣紫泉龍祠記
雄州屬邑曰新城邑西北十餘里有泉出焉東流入于
巨馬水泉之北涯昔人建祠以事龍神金時刻石猶存
祠前二池清瑩可鑒毛髮冬夏不涸不溢居民相傳曰
紫泉者莫䆒其始名也泰定丙寅秋池水一夕色變為
紫遠近觀者異焉疾者飲之而或愈也明年有赤蛇出
于池中蜿蜒行走祠壁變化靈異蓋龍云樞府右翼屯
田官廨在祠之西朝列大夫佩金符千夫長荆侯訥覩
神之異率其僚吏及祠旁耆老歲再祠之故燕南憲使
趙惠肅侯嘗尹是邑有惠政既代吏民懷思不忍其去
子孫因留家焉惠肅之子右藏庫副使道安來京師具
道荆侯事神之意且曰曩者泰定時關陜及大河南北
頻歲亢旱不雨麥禾稿死民皆菜色至煩朝廷出粟與
幣以惠活之而吾邑境比年以來春夏之交百榖芳茂
馳禱祠下甘澍輒應歲連大穰民用充羡神之功其敢
忘乎宜傳其事於永遠也余聞其言而異之嗚呼天人
相感通格無間是以古者國家脩德布政治化熙洽雨
暘時若年榖順成今新城之民獨賴神休幸無凶歲其
所以祠神以昭靈貺也亦宜哉荆侯字子辯涉獵書傳
清慎有聞向仕樞廷與先公雅厚故筆其事併作詞以
侑饗云
坎坎兮擊鼔將迎神兮水滸風肅肅兮雲興靈連蜷兮
來下奠酒醑兮肴烝女巫進兮合舞神居歆兮樂康順
年榖兮福汝儵迴翔兮揚靈霈滂沱兮九宇
翰林分院名記
至順二年夏五月翰林國史院扈從天子清暑上京自
以下題名于壁遵故事也其詞曰
昔在世祖誕惟作京臨御中國控制朝廷大駕之行歲
往觀省左纛同廬嚴慎肅正中書宥密御史列卿凡百
有位冠盖如星或以先後或以禦侮暑雨祁寒敢曰勞
苦維今天子端拱穆清怡神文藝優游治平顧余詞臣
克謹官守雍容清華論思左右儲精覃思作為文章渾
灝爾雅播敷萬方龍岡高寒灤水瀰瀰夙夜在公亦既
樂只昔人行役覽觀山川勒名于石期永弗刊矧兹陪
京官署翼翼爰著斯文聿欽厥職
中書參議府左右司題名記
先王之巡狩也蓋省觀民風設施政教非以縱游田而
事晏樂也昔我世祖皇帝肇作兩京歲時巡幸振民布
政發號施令遠則邊徼咸畏其威近則臣庶不知其勞
是亦先王巡省之遺意歟元統三年夏五月駕幸上京
百官分司從行秋八月南遷乃錄參議府左右司官僚
姓名于壁嗚呼中書政本也天下之事屬焉相臣挈其
綱于上參佐理其務於下勝其任者蓋亦難矣昔者君
臣交修百職興起内正身心以端其本外修刑政以輔
其民故治日新而天下化矣國家自中統建元始立中
書修明憲度垂八十年列聖傳序保守治平今天子聰
明仁聖嗣大歷服萬幾之暇時召儒臣侍講六經禁中
輔弼之臣又皆先朝勲舊吾儕幸生斯時待罪宰屬孰
不欲攄其素藴樹功于世以報明時之萬一哉夫爵禄
所以勸賢也苟非賢材寧私授乎錢榖所以經費也苟
非國用寧濫出乎至于刑罰之當罪興作之以時皆思
止邪而禁暴節用以裕民如是庶幾克勝其任矣夫然
而君心之正元化之和禮樂之隆風俗之厚則惟大人
君子所能致也方今朝廷政化更新致治之機蓋不可
緩不然將見行身者以緘默保位為能任事者以便私
適巳為務國家何賴焉夫以上京山川都邑之盛宫室
車馬之美從臣多為文詞以頌美之是不庸贅也謹述
古者巡狩之事及輔相參佐之責俾來者有所觀感焉
上都廟學碑隂記
上京夫子廟學既建六十有八年尚未勒碑以紀成績
留守賀惟一始為具石教授李溥請於朝中書以聞勑
參知政事許有壬為之文卜日樹立溥復請記其碑隂
天爵曰聖人之道昭如日月不待碑而後著也獨列聖
右文隆儒之盛可不論載以傳於後歟夫以國家建黌
宫延師儒棟宇之隆籩豆之列豈徒觀美而已亦曰崇
教以範俗育材以任官為師者思所以作乎人學者思
所以脩其業庶不負朝廷興學養士之美意也維昔世
祖皇帝肇成上京北帶絶幕南控中夏宫室苑囿府庫
官署咸備天子歲一巡幸朝覲會同發號布政罔不在
焉然而地大物衆民俗浩穰苟無教化俾知禮義何以
為四方之極乎今廟學既崇教養斯設將見其民涵濡
治化被服儒術賢材並出以為世用傳曰師道立則善
人多善人多則朝廷正而天下治矣先是校官董昱輦
雅禮樂器典籍于江南溥尤勤于執事殿廡庖湢欹傾
漫漶者繕而完之祭田廟堧學廪為兵民豪奪者理而
出之春秋釋奠天子特頒薌幣而留守臣亦樂盡其力
溥北平人銳然有志於事功以廟碑未立既終更猶不
忍去天爵忝貳春官庠序所當敦勸也故為之書
禮部題名記
官署顯名其制舊矣我國家自世祖皇帝始建中書統
左右部未幾分部為四又分為六蓋遵成周六官之制
焉而禮部實春官也秩清而任重朝廷常以勲舊之裔
儒學之士膺其選然皆未有文字以誌名氏至順元年
尚書馬公祖常始取禮樂合天地之化者名其廳事曰
合化刻石記其事又三年尚書宋公本復記其同官凡
官曹之典掌僚寀之契合二公序述詳矣今又七年能
無紀載以續前脩而為後鍳乎嘗聞之天地奠位人列
其中事務至殷分官以治夫官制莫備于成周而春官
之任獨曰治神人和上下為人臣者惟能敬以直内則
郊社宗廟之事治而無僣妄謟佞之凟惟能奉法不撓
則尊卑上下之分定而無陵犯乖争之失其任不亦重
歟嗚呼凡我同列可不知所勵哉至元四年戍寅五月
己酉大中大夫禮部侍郎蘇天爵記
歸德府新脩譙門記
至元三年冬十月汝隂李侯守中知歸德府事偕監郡
鼎安戮力為治未幾政清訟簡封内無事所屬州四縣
十有一莫不趨其約束安其政令侯與監郡議修弊立
廢郡故有譙門在府治南歲久將壓侯命改為同知布
達實哩判官博囉罕推官梁思温幕府吳興祖合議允
同共捐俸金度材庀工徹而新之經始于四年孟春落
成于是歲孟夏增崇其垣高二十有五尺廣大其屋為
二十有四楹規模宏偉克稱郡制憲度政教布設于斯
賓客士吏觀聽于斯至于伐鼓鳴鐘以警朝昏傳更下
漏以節晝夜則又新是數器陳列于上董其役者郡吏
秦弼馬德脩也走書京師請紀其事績于石嘗聞周官
挈壺氏掌漏刻以正時朝廷興居咸中乎節而鼓角之
制所以嚴暮警夜肅齊乎衆郡縣尤不可不備也昔有
中使聞鼓更而知邑令之賢蓋為政者必于事事而致
謹然則是役之興豈徒然歟夫以内外之官近民者莫
切于郡縣敷政者莫先于守令有國者尚焉今海宇承
平歲久法制寬簡郡縣之吏能者舞文以黷貨下者因
循以苟祿故事功墮而廉恥喪惟君子常思作新其政
而後能有為也歸德為郡南控江淮北臨大河沃壤方
數千里侯始下車愛其土風厚完民生樸茂苐未學以
成其性爾郡中又多昔賢名人遺蹟足以風礪其人振
起其俗于是既新學宫兩廡像設又搆三皇祠宇而微
子張巡許遠亦葺其廟招延耆儒貳其校官擇民之俊
秀吏之開敏者執經授學旦望舍菜侯率同列躬詣學
宫以程其業而吏舍河防悉加繕治侯之在官苐數月
耳凡養民化俗興利補弊皆勇為之而不憚故因紀譙
門之成并書其事以告于後人焉侯為人方正有守不
畏強禦施于為政子愛其民歴典郡邑名聲流聞民咸
鏤石以頌遺愛不獨歸德之民始稱其善也雖然天下
之事豈一人所能為監郡鼎安知府李侯政固善矣非
寮寀幕府同心贊輔則亦曷能至是乎嗚呼使列郡為
政者皆然則治化何患乎不興斯民何患乎不被其澤
也哉四年戊寅六月朔記
盱眙縣崇聖書院記
長淮之東地多平衍虎山在盱眙縣南一里石潤而土
美木茂而泉㓗昔人表之曰第一山蓋因其勝而名之
也至元四年戊寅監縣納琳布哈勤于為政訟日清簡
興學以訓諸生制雅樂以祠夫子他日耆老來告曰吾
邑在漢為臨淮郡有孔武者由國子博士來為郡守卒
于官遺愛在民民祠事之宋李祠燬于兵今吾幸生治
平之世又遇縣侯興學作士民之俊秀將日益盛願即
虎山别建黌舍以廣為學之所并為祠以祀孔公不亦
可乎監縣曰是維某之責也首捐俸五百貫以倡其衆
寮寀士民咸樂輸財助役是歲四月經始九月告成十
月丁酉泗州守帥邑官屬行釋奠禮黌舍在山之隂山
三級上為燕居堂以祀夫子配以兖郕沂鄒四公中為
兩廡右祀周程十儒左祀郡守孔公侑以晉侍中陳騫
等六人下為淮山堂以居其師進學齋以教其子弟庖
厨門亭咸有其所合三十八楹買田四百畝給其餼廪
以孔公於夫子為十一世孫故名之曰崇聖書院乃請
于朝立師以司其教明年己邜天爵被命使憲淮東納
琳布哈為圖徵文用告來者按漢至今千餘年矣孔公
惠澤及于一方世猶崇奉而祠事之矧夫子之道衣被
天下萬世其報德報功當何如也嘗聞夫子曰君子學
道則愛人小人學道則易使也夫長民者苟能示人以
好惡之正則民之所趨向而歸于善矣今盱眙既新學
宫又廣教術將見在官者慈祥豈弟以撫其下為民者
孝弟忠信以事其上則貪暴之政化而為廉平譁訐之
俗變而為信厚斯不負縣侯建立書院之美意亦是天
爵之所望也納琳布哈登泰定四年進士時天爵以太
史屬獲與其事今持憲于斯庠序軄當敦勸也故為之
書庶來者有所矜式焉嘉議大夫江北淮東道肅政廉
訪使蘇天爵記
浯溪書院記
至元三年春僉嶺北湖南道肅政廉訪司事陜郡姚侯
紱按部祁陽之境舟過浯溪覧前賢之遺跡作而嘆曰
昔唐太寶之季忠烈之士奮濟時艱遂復兩京號稱中
興水部員外郎元公結作為雅頌鋪張宏休撫州刺史
顔公真卿大書其詞刻諸崖石今四百餘年過者觀其
雄詞偉畫猶足聳動惟二公風節文采可使一方之人
獨無所槩見乎零陵縣尉曾君進而言曰圭家衡山世
業儒術每讀載籍見昔人言行卓卓者心慕好之况二
公流風餘思在此山隅當作祠宇以奉事之并築學宫
招來多士庶幾遐方有聞風而興起者矣姚侯曰善于
是曾君命其子堯臣獨捐家貲度材庀工不一歲告成
中為大殿以奉先聖東西兩廡屬焉又于殿之左為祠
以祀元公右為祠以祀顔公後為明倫堂前為三門周
以崇垣規制宏偉下枕崖石前臨浯水表其額曰浯溪
書院請于行省設官以司其教曾君又割私田三百畝
以廪學者是年姚侯移憲廣西明年又拜南臺都司往
來浯溪之上瞻拜學宫裴回而不忍去嘉曾君父子之
用心走書維揚請記其事于石天爵少嘗讀中興頌有
曰大駕南巡百寮竄身奉賊稱臣又曰功勞位尊忠烈
名存澤流子孫甚矣人臣不可不知節義之為重也夫
食人之禄而忘其君曾犬彘之弗若乎當天寶全盛之
時中外公卿將吏可謂衆矣一旦遭值變故死社禝封
疆者僅十餘人不受偽官者二人而已何忠臣義士之
難致歟然以唐室之大文皇養士之久豈果無其人歟
觀夫顔公以區區平原倡義起兵討賊俾河朔諸郡復
為唐有而賊不敢急攻潼關唐卒賴以中興者惟公倡
義于其先也及在朝宁數進讜言李輔國遷上皇居西
内首率百官問起居元帥載請奏事者先白宰相又極
論其擁蔽屢忤大姦而不少悔卒為所擠以死初安史
之兆亂也元公受教于其父曰汝曹逢世多故勉樹名
觀所上肅宗時議三策及說來瑱之言孝而仁者可與
言忠信而勇者可以全義則豈偷生自私者哉其為道
州刺史州經寇掠民生蕭然公奏免民所負租稅及租
庸使和市襍物十三萬緡流亡來歸者萬餘夫二公言
論治行若此像而祝之孰不曰宜鳴呼天之生材足周
一世之用方無事時人材或不克顯及臨大節决大事
則忠義材能之士始表見焉然則有天下者可不以賢
材為務乎夫學校者所以長育人材而風紀之司又所
以敦勸其教者也往年湖湘之南猺人數出為寇甚則
攻城邑殺吏民朝廷屢懷柔之卒以無事當是時有若
二公者臨涖于上彼將聽命請罪之不暇又豈敢猖獗
而為患乎矧其地山峻拔而水清寫其人之生孰非忠
義出乎其性者哉今國家承平既久德澤涵濡雖荒服
郡縣亦皆有學而部使者按臨所經又即山林勝地訪
求先賢遺跡以廣為學之所則其風厲治化樂育賢材
不亦重且大歟傳曰志士仁人無求生以害仁有殺生
以成仁蓋天下之事豈懷禄觀望之徒所可與謀必振
世豪傑而後能有為也士之來遊于斯學者誦聖人之
言思二公之烈尚能有所興起矣夫至元五年己邜冬
十有一月甲子具官蘇天爵謹記
楊州路學田記
維揚郡學田九萬一百九十畝比歲政弛或為豪民冒
種或妄言淪入江水或以墝瘠易其槀腴歲入不足士
始失所養焉至元四年戊寅郡侯布哈下車瞻拜學宫
敦延師儒又廣郡士以學或言餼廪弗贍侯稽舊籍檄
官屬廉敏者泰興縣尹劉節六合縣尹徐居仁偕教授
崔宗瑶分行騐視民畏郡侯之政不敢欺隠于是學田
皆復其故增多于前一萬三千一百七十畝共為田十
萬三千三百六十畝歲入有餘士獲其食而學制益脩
矣明年己邜天爵被命使憲淮東旦望趨謁朝廷退聽
諸生講誦經訓蓋亦彬彬有可觀者焉侯間來請曰郡
之學田既復舊貫恐歲遠久其籍又將無所稽考今礱
石二誌其頃畝樹于府國必有學所以明彛倫也學必
有田所以育賢材也維揚號東南名郡地大物衆家給
人足廟學之崇隆于古昔又有憲司臨涖于上將見英
材輩出甲於他邦然自延祐以來貢舉取士闔郡不聞
一人與計偕者豈儒學之士恥于自售歟抑教養之方
有所未至歟夫江淮之南其田屢畝而賦民無有閑田
以自養者而維揚郡學有田十餘萬畝歲收租入若干
萬石則國家興學養士之意不亦盛乎且古之為士者
所以學乎道也道也者忠於君孝于親弟于長上信于
朋友之謂也後世之士有志于道德者矣有志于功名
者矣其志于富貴利達者則未足與議也矧志于刀筆
筐篋之習者乎嗚呼世之有官君子俾俊秀之民役役
乎文法之末是豈朝廷樂育賢材之意歟蓋古之學者
為己非為人也身脩于一時則道德可以表于後世矣
以淮東屬郡觀之若海陵胡公瑗山陽徐公積經術德
業之懿高尚孝友之風千載之下猶足儀刑後學激厲
風俗視彼富貴利達無所聞于世者為何如哉今維揚
學宫既完餼廪斯足士之來遊者脩身為學能以先賢
自期則庶幾不負聖朝崇尚文化之盛風紀敦勸庠序
之勤及郡侯振舉政教之美矣郡侯冑出北庭貴族向
為御史論列無所避及其臨民勸農脩學緝姦禁暴民
便安之憲臺交薦其材古稱良二千石者侯之謂歟
前衞新建三皇廟記
世祖皇帝既一中夏休兵息民以建太平乃于畿甸之
南列置諸營環拱京都分給屯田居者佃作以為養出
者扈衞以啟行軍制肅然而有法矣於是諸營有閱兵
之所邵農之治庾廪府庫之藏田廬市井之衆而儒學
醫學亦各設官以司其教焉前衞屯營在涿州范陽縣
之境建于至元十六年而醫學之設則肇于後至元二
年也三皇之祀寓于醫學自國朝始先是衞官繪像祀
于治所簡略弗稱至正改元副都指揮使濟南張侯元
珪分治屯田語官屬曰國家詔郡邑立三皇廟春秋祀
享如釋奠宣聖儀蓋所以崇治典遂民生也今吾衞廟
貎獨無非闕典歟乃卜吉地于宣聖廟之西凡若千畝
中為大殿翼以兩廡聖像衮服巍然以臨十大醫師侑
食左右前為神門外為靈星門共十有四楹戸牖煇煌
瓴甓堅密周以崇垣樹以嘉木几席帷幕俎豆巾篚靡
不備具經始于是歲夏之孟月落成于秋之仲月董其
役者千夫長董惟恭百夫長大都閭姜惠也明年侯偕
工部侍郎郭孝基求天爵書其事于石夫以伏羲神農
黃帝開天立極德被萬世有國家者所當崇奉顧寓于
醫家者流何也善乎韓愈氏之言曰古之時人之害多
矣有聖人者立然後教之以相生養之道寒然後為之
衣饑然後為之食為之醫藥以濟其夭死為之葬埋祭
祀以長其恩愛三皇之祠寓于醫者或本于是歟蓋人
之生飲食以養其生冠服以奉其身然而風雨寒暑之
不時起居服食之無節而疾生矣矧在軍旅邊方征戍
之勞道途霜露之苦而疾之生則尤甚焉天爵忝官于
朝伏讀列聖之訓而知祖宗恤養軍士之為至也方征
江南時制若曰軍前士卒有疾即命良醫治之為將帥
者又當擇人侍疾而幕官一人俾耑司疾俟其疾愈方
聽從軍仍具數以聞騐士卒病死多寡以治司疾者罪
又曰遠方戍卒代還者給文檄如路中遇疾有司騐其
文檄即給藥餌不幸死者官為給其道里費命同還者
以骸骨歸仍蠲其家徭役其著于甲令者則曰戍卒代
還者即給行粮病者即給藥餌前途官為應援庶俾遠
征者皆得生還又曰士卒疾者日食陳米轉生他疾當
給新米以養其疾夫國家至于軍士遠者念之若此近
者可知疾者養之若此則於其生者又可知矣然則張
侯之建三皇祠宇崇高尚醫術其體列聖之心恤軍士
之實於此益可徵焉侯讀書好禮清慎有為是役也其
貲用皆侯規畫一毫無取于人故樂為之書至正有二
年三月既朢之記
四先生畫像記
覃懷商庠家藏姚文獻公王文忠公許文正公商文定
公遺像天爵拜觀凛然起敬昔者世祖皇帝天縱神聖
出而為斯民主自居潜藩徵召儒宿訪求治道初無遠
邇親疎之間及踐天位建國紀元發號出令訓農興學
治歴明時征伐百蠻混一九有其功烈烜赫與古比隆
當是時材能智略之士若四公者則有太保劉公秉忠
丞相史公天澤平章廉公希憲宋公子貞左丞張公文
謙董公文炳參政楊公果賈公居貞樞密董公文忠趙
公良弼尚書劉公肅李公昶徐公世隆内翰竇公默王
公鶚董公文用郝公經太史楊公恭懿王公恂國公守
敬傳曰不有君子其能國乎夫以一時功烈之盛如此
而許公進說猶曰自古建國北方奄有中夏如元魏遼
金惟能用漢法故享國久長今國家當行漢法齊一吾
民隨時損益裁為定制篤信而堅守之不雜小人不營
小利不責近效不惑浮言庶幾可以得天下之心成至
治之效此文正之深思長慮度越諸公者也天爵少時
好觀前言往行是以竊取國初名公行事識之以為師
法今復得瞻四公儀形不勝高山景行之思嗚呼當中
統至元之初羣賢萃於朝廷而王文統欲以權謀功利
之說竊位希寵賴世祖聖明察其奸邪旋以罪戮然則
君子甘為君子小人徒為小人覽者不可不思也庠由
彰德儒學教授擢掾鄂省其先族出長平蓋與文定公
同譜云
光山縣鐘樓記
光州光山縣建鐘樓成耆老周德用等來請曰吾邑在
春秋為絃子之國漢曰西陽至唐初號今名宋季被邊
歲有兵戈之擾自入版圖七十餘年吾民沐皇元承平
之化始獲休息而邑之官廨民廬聖賢之宫以及山川
釋老之宇亦漸脩繕完美來為長貳者又多一時之材
俊若故尹太常曲阜孔君今尹進士覃懷逮君則尤為
治之美民所不能忘者也昔逯君始至以廉律身以嚴
御吏一年而政教斯舉二年而百廢皆興於是新三皇
祠及兩廡以名醫從享焉構廳事於邑北門外以為送
往迎來之所焉又於邑治東隅大建層樓懸鐘於上以
警朝昏以肅號令肇事於至正壬午之夏落成於明年
癸未之秋實為吾邑之偉觀焉凡此數役皆逯君捐俸
以倡監縣哈魯主簿趙恭竭力相之民不告勞工知用
勸惟樓之役為大宜刻石記之以示永久敢以為請予
聞光之為郡介江淮之間土厚而俗敦國家混一之初
浚儀馬公來監是州有遺愛秩滿民挽留之不忍其去
因家於光其子御史中丞魏郡文貞公以儒學仕中朝
屢與人言光山民風之淳孔君作縣之良為賦豳風亭
詩頌之因以風厲天下之為民牧者逯君乃文貞公考
士所取習知豳風之詩宜其為治之美而民不能忘也
今海宇治安時和歲豐朝廷屢下詔書遴選守令其為
民求治可謂至矣遠方下邑寧無思軆朝廷之德意以
斯民為念者歟觀逯君光山之政可知矣然則鐘鼓之
設樓觀之崇蓋所以肅衆之聽觀定民之心志則固不
可不備也彼世之貪墨苟且之徒第知重禄肥家翫歲
愒日視居官如傳舍豈不負國家侍養之恩孤斯民撫
治之望乎孔君名思迪逯君名永貞後之來者因斯文
以稽二君之政庶幾知所警懼而能興起矣夫中奉大
夫湖廣等處行中書省參知政事趙郡蘇天爵記
滋溪文稿卷二
