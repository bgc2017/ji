滋溪文稿卷九
元蘇天爵撰
碑誌
元故太史院使贈翰林學士齊文懿公神道碑銘
世祖皇帝既奠天位定百官之儀新一代之制治歷以
授民時建學以教胄子其謀猷師表之重乃以屬諸中
書左丞許文正公文正既没繼者遵守其舊若夫見而
知之卓有學識通制作之本原酌時宜之損益則惟太
史齊公其人哉公諱履謙字伯恒甫大名人少從考府
君來京師受學家庭讀書一過輒記年十一學推步星
歷十三習詞賦府君曰汝欲為進士歟能明經術則聖
賢可學公遂研窮性理非洙泗伊洛之書弗好也國家
襲金用大明歷歲久弗與天合至元十三年詔立太史
局改治新歷尋升局為院公年十七補星歷生同輩多
司天世家子忌公才能太史王公恂召問算數皆不能
對獨公隨問隨答王公稱之許文正公楊文康公俱應
詔治歷公侍左右數請益焉歷成與脩歴經歴議二十
八年太史郭公守敬奉詔浚惠通河薦公為星歴教授
奏凡儀象未完者命公完之都城刻漏以木為之其形
如碑中設曲筒範銅為丸自碑首傳行而下繫統以為
節既久廢壊晨昏愆度公按圖考訂蓮花寳山漏製俾
工改為訖今用之遷平秩郎保章正始掌歴官之政大
德三年八月時加已依歴日食二分六十六杪已而不
食衆懼公曰當食不食在古有之矧時近午陽盛隂微
因列唐開元以來日當食不食者以聞六年六月朔時
加戍依歴日食五十七杪衆以涉交既淺且復近濁欲
不以聞公曰吾所掌者常數也其食與否則係於天及
時果食日官爭没日術不能决公曰氣本十五日間有
十六日者餘分之積也故歷法以所積之日命為没日
則没日不出本氣者為是衆從其議七年八月二十三
日夜地大震詔問致灾之由弭灾之道公按春秋言地
者為隂而主靜妻道臣道子道也三者失其道則地為
之弗寧是時成廟寢疾宰執有作威福者故公言及之
九年冬初立南郊祀昊天上帝公攝司天故事司天雖
掌時刻而無鐘漏往往將旦行事公請自今用鐘漏俾
早宴有節則人咸知起敬從之十一年春武宗皇帝自
北藩入繼大統太后命卜即位日期公曰帝王即位俱
有典禮漢文帝至自代邸以其日日夕即位豈宜拘以
禁忌誤大計耶至大二年奉常請修社稷壇及浚太廟
庭中井或以歲君所直欲止其役公曰國家以四海為
家歲君寧耑在是乎湖廣民家生子數歲身足下有毛
行省以為瑞貢之公曰此異類所産不可以見三年陞
授時郎秋官正兼領冬官正事仁宗自居潜宫嘉尚儒
術及其即位學校貢舉之制興矣臺臣屢薦公當為胄
子師宰相李韓公承上意拔用名士擢國子監丞易階
奉直大夫公嚴條約以身先之諸生惴惴畏服說經精
明質疑請問殆無虚日諸生齋居者休旬無所於食公
積學廪之贏與之夜給膏油繼之公每五鼓入學風雨
寒暑未嘗懈也改僉太史院事皇慶二年春彗出東井
公廷奏古者熒惑犯心宋景公反身修德熒惑退舍今
當修省以弭天變因陳時務八事曰除舊布新進賢去
邪省刑輕賦節用愛民上改容輕聽明年復拜國子司
業有制國子歲貢六人蒙古二官從六品色目二官從
七品漢人二官從七品第以入學名籍為差次公曰不
變其法士何由進學國何以得材乃酌舊制立陞齋積
分等法其言曰國學立六齋下兩齋以初學者居之中
兩齋治大學論語孟子中庸學詩者居之上兩齋治易
詩書春秋禮記屬文者居之每季考學問進者以次第
陞又必在學二年以上始與私試孟春月試經疑經義
季月試策問古賦制誥章表蒙古色日試明經策問辭
理俱優者為上准一分理優辭平者次之准半分歲終
積至八分者充高第生以四十人為額員不必備惟取
實才然後集賢禮部試其藝業及格者六人以充貢諸
生二年不能通一經及在學不滿半歲者並黜之中書
奏行其法於是人人厲志讀書益多材學之士矣久之
出知濱州丁内難不果上終喪超拜太史院使階朝散
大夫至治之季司天以誤卜日下吏公曰隂陽之說多
端未始會歸於一彼星官疇人各專家學弗知貫通豈
有心而然哉由是獲免泰定二年選充江西福建道奉
使宣撫江西俗頗譁訐獄訟滋章姦人因緣為市公訊
之以情皆隨事决遣泉漳戍兵逞威肆暴凌蔑郡縣長
吏或白晝劫民財公痛繩之以法初括江南地時民或
無地輸稅或地少輸多日虚加糧江西尤甚詔諭憲司
覆實蠲免久弗施行公曰上欲澤加於民而憲司格之
何也既杖屬吏俾憲使親行覆實免糧若干萬石閩憲
職田每畝歲輸米三石民率破産償之公命凖令送官
其地左不能致者以秋成米價輸其直福建鹽漕分司
古田江口商旅過者被擾公立罷之福清富民千家妄
稱煮鹽避役公皆民之閩多先賢子孫或同編戶服役
公悉除之凡黜罷貪吏四百餘人興利除害數百事民
大稱快天歴二年九月十有六日公以疾薨享年六十
有七公平生寡言笑不妄交游儀貌奇偉望之儼然為
學堅苦家貧借書讀之及在太史會朝廷輦宋三館圖
籍置院中公晝夜誦讀精思深究故其學博洽而精通
自六經諸史天文地理禮樂律歴下至隂陽五行醫藥
卜筮無所不能而於經術為尤邃立言垂訓簡易明白
不蹈故常以徇人不求新奇以驚世其於聖賢旨意蓋
多有所發焉所著易本說四卷繫辭旨略二卷蔡氏書
傳詳說一卷春秋諸國統紀六卷大學四傳小註一卷
中庸章句續解一卷論語言仁通旨二卷皇極經世書
入式一卷外篇微旨四卷授時歷經串演撰八法一卷
二至晷景㢭二卷遺文者干卷公嘗言國家治平百年
禮樂多㳂舊制益樂本於律律本於氣當擇僻地為騐
氣密室取金門之竹河内葭莩多方侯之可以正樂音
同度量列其事上之又得石律管一長尺有八寸外方
内圓中有隔隔有小竅蓋以通氣隔上九寸其空均直
經三分以應黃鐘之數隔下九寸迤邐殺至菅底徑二
寸餘蓋聚其氣而上之疑即古所謂玉律者也既而公
遷他官事遂寢臨川吳文正公覽公著述為之敬服屢
嘆當世無知公者公薨贈翰林學士資善大夫上護軍
追封汝南郡公諡文懿祖政贈中奉大夫護軍考義贈
資善大夫上護軍俱追封汝南郡公祖妣劉氏妣桑氏
俱追封汝南郡夫人配張氏封汝南郡夫人子男克明
世其業終候儀郎保章正女適知祁州申克強孫男某
公母弟思恭蚤游成均有文名由京學官入教國子歷
尹冀寧之榆次光之固始安之高陽並著能稱今以奉
訓大夫國子監丞致仕至元九年二月甲子監丞買地
京城齊化門東大路之陽奉考府君及公葬焉以天爵
少從公學故以墓隧之文見屬嘗觀漢碑門生為師作
者居多又載人各出錢幾何共相其役顧天爵迂疎何
以有此謹述公歷官治行論著卒葬而為之銘銘曰
經世之學本諸儒臣孰啟其原六籍三墳明乎天人達
乎物理成已成物罔不由此巍巍世皇撫有萬邦建官
任人治具畢張周覽乾象攷正歴紀爰立膠序樂育多
士一時鴻碩曰許與楊亦有羣英作式四方公學堅苦
博觀載籍於易春秋獨探其賾八師璧雍時咏菁莪勖
其學徒以弦以歌由司星歷進太史職率其官屬推步
弗忒在昔唐虞民底時雍三光以全五典克從羲和授
時司徒典樂於皇我朝惟古是倣世皇在御百度惟新
匡飾治化無競維人禮樂百年是圖是究允懷先哲不
尚有舊都城之東鬱鬱新阡碑無愧辭過者式焉
元故翰林侍講學士知制誥同脩國史贈江浙行
中書省參知政事袁文清公墓誌銘
國家有文學博洽之儒翰林侍講學士袁公諱桷字伯
長慶元鄞縣人也故宋少傳同知樞密院事資政殿大
學士贈太師越國公諱韶之曾孫中散大夫知嚴州軍
州事皇元贈嘉議大夫禮部尚書上輕車都尉會稽郡
侯諱似道之孫朝列大夫同知處州路總管府事贈中
奉大夫浙東道宣慰使都元帥護軍會稽郡公諱洪之
子年二十餘憲府薦茂異於行省授麗澤書院山長不
就大德初羣賢萃於本朝聞公才名擢翰林國史院撿
閱官秩滿陞應奉翰林文字同知制誥兼國史院編修
官遂遷修撰凡歷兩考遷待制又再任進拜集賢直學
士久之移疾而還復遣使召入集賢仍直學士未幾改
翰林直學士知制誥同修國史明年遷拜侍講積階奉
議大夫泰定初辭歸四年八月三日以疾終於家享年
六十有二是歲十有一月某日葬鄞縣上水慶遠墺之
原訃聞制贈中奉大夫江浙等處行中書省參知政事
護軍追封陳留郡公諡文清維袁氏遠有世序宋嘉祐
間有諱轂者舉進士歷官朝奉大夫知處州其後龍圖
閣學士正獻公&KR1858;兵部尚書正肅公甫父子俱號名儒
越公於祥符丞㲄為曾孫師事正獻尹臨安十餘年為
政嚴明事載之史公生富貴為學清苦讀書每至達旦
長從尚書王公應麟講求典故制度之學又從天台舒
岳祥習詞章既又接見中原文獻之淵懿故其學問核
實而精深非耑事記覽譁衆取寵者所可擬也世祖皇
帝初得江南故宋衣冠之裔多錄用之而宣慰公屢被
恩命公在館閣一時耆舊若閻公復程公鉅夫王公構
雅愛敬公故蒙薦擢時海宇艾安年糓豐衍而詞林清
華無官守言責日惟撰著為職朝廷有大制作公從諸
老獲議其事成宗皇帝初建南郊公進十議曰天無二
日天尤不得有二五帝不得謂之天作昊天五帝議祭
天歲或為九或為二作祭天名數議圜丘不見於五經
郊不見於周官作圜丘非郊議后土社也作后土即社
議三歲一郊非古也作祭天無間歲議燔柴見於古經
周官以禋祀為天其義各旨作燔柴泰壇議祭天之牛
角繭栗用牲於郊牛二合配而言之增羣祀而合祠非
周公之制矣作郊不當立從祀議郊質而尊之義也明
堂文而親之義也作郊明堂禮義異制議郊用辛魯禮
也卜不得常為辛作郊非辛日議北郊不見於三禮尊
地而遵北郊鄭玄之說也作北郊議禮官推其博多採
用之仁宗皇帝自居潜宫深厭吏弊及其即位乃出獨
斷設進士科以取士貢舉舊法時人無能知者有司率
諮於公而後行及廷試公為讀卷官二會試考官一鄉
試考官二取文務求實學士論咸服公在詞林幾三十
年扈從於上京凡五朝廷制册勲臣碑版多出其手嘗
奉詔修成宗武宗仁宗三朝大典至治中鄆王栢柱獨
秉國鈞作新憲度號令宣布公有力焉詔繪王像命公
作贊賜之公述君臣交修之義以勵王王尤重公學識
銳欲撰述遼宋金史責成於公公亦奮然自任條具凡
例及所當用典册陳之是皆本諸故家之所聞見習於
師友之所討論非牽合剽襲漫焉以趍時好而已未幾
國有大故事不果行公殁二十餘年今天子特勅大臣
董撰三史先朝故老存者無幾衆獨於公追思不忘會
遣使者分行郡國網羅遺文故事而江南舊家尚多畏
忌祕其所藏不敢送官公之孫同知諸暨州事曮乃以
家書數千卷來上三史書成蓋有所助初世祖建宗廟
於京師至仁宗崩七廟已滿乃結綺為室以附英皇親
行祫享之禮始議增廣廟制乃作新廟為十五室公亦
預其議公曾祖妣陳氏封周國夫人祖妣王氏妣史氏
楊氏元配鄭氏並追贈會稽郡夫人子男二人瓘瑾女
四人長適同知袁州路總管府事趙孟貫次適故觀文
殿大學士趙某孫由錫次適故相史忠定王玄孫公佾
次適處州儒學錄余應榘孫男曮以公蔭入官既進遺
書於朝遂擢祕書監著作郎次曄旼孫女適浮梁州判
官范珵次許適陳某次幼曾孫男二公生七日史夫人
卒長事郡公極孝教子孫有法待宗族盡恩意中外姻
婭皆宋名族家庭嚴肅吉凶之禮不廢其舊規每以務
學修行勖故家子弟俾自愛重無為門戶羞公喜薦士
士有所長極口稱道公之南歸會史館將修英皇實錄
令中書左丞呂思誠翰林直學士宋褧河南行省參政
王守誠皆新擢第公薦其才堪論撰天爵與焉公於近
代禮樂之因革官閥之遷次朝士大夫之族系九流諸
子之略錄悉能推本源委而言其歸趣袁氏自越公喜
藏書至公收覽益富嘗曰余少讀書有五失泛觀而無
擇其失博而寡要好古人言行意常退縮不敢望其失
懦而無立纂錄故實一未終而屢更端其失勞而無成
聞人之長將疾趨從之輒出其後其失欲速而好高喜
學為文未能蓄其本其失又甚者也公之斯言深中學
者貪多苟且之弊公為文辭奥雅奇麗日與虞公集馬
公祖常王公士熙作為古文論議迭相師友間為歌詩
倡酬遂以文章名海内士咸以為師法文體為之一變
公有易說若干卷春秋說若干卷清容居士集五十卷
嗟夫昔宋南遷浙東之學以多識為主貫穿經史考覈
百家自天官律歷井田王制兵法民政該通曲委必欲
措諸實用不為空言然百年以來典刑風流日遠故公
之葬謹序而銘之來者尚有所徵乎銘曰
懿歟袁公博極羣書矢辭淵淵佩玉舒舒海宇既一興
自江左諸老見之孰不曰可進掌帝制列官詞林討論
憲度講求古今於時朝廷日興典禮祖廟天郊以享以
祀三聖信史纂述宏休羣士選舉務拔其尤不有學識
孰承其責惟公雍容斟酌損益陳編墜簡公證其訛識
時歸休山林浩歌世有鄙夫空空如也覆忌多能係時
用舍公富著述燦若日星銘詩弗刊垂後是程
元故資德大夫御史中丞贈攄忠宣憲協正功臣
魏郡馬文貞公墓誌銘
至元四年戊寅三月丙午資德大夫御史中丞知經筵
事馬公薨於光州居第正寢有司以聞制贈攄忠宣憲
協正功臣河南江北等處行中書省右丞上護軍追封
魏郡公諡文貞其年四月壬申葬郡城之北平原鄉西
樊里公諱祖常字伯庸世本永古特部族居靜州之天山
四世祖實喇濟蘇金季為鳳翔兵馬判官死節贈恒州
刺史祀褒忠廟官名司馬子孫因以立氏曾祖伊克紐爾
從世祖皇帝伐宋留汴饋饟六師卒官禮部尚書贈推
忠宣力翊運功臣僉樞密院事諡忠懿侯祖世昌行尚
書省左右司郎中贈嘉議大夫吏部尚書父潤朝列大
夫同知漳州路事贈中奉大夫河南行中書省參知政
事封梁郡公母梁郡夫人楊氏公幼有異稟年六七歲
即知讀書歲時拜賀長者以錢賜之他日行過市中悉
以買書十歲侍梁公宦游儀真月朔列燭於庭燭欹側
延燒屋壁公解衣沃水撲滅梁公走視火已救止問其
故對曰恐驚長者蜀儒張公&KR1220;講學儀真公時未冠質
以經史疑義數十張公奇之公少慕古學非三代兩漢
之書弗好也梁公嘗語公曰吾祖有德未盡發吾官州
郡不克施汝其能大吾門乎公愈力學仁宗皇帝深厭
吏弊思致真儒丕變治化延祐元年詔開貢舉網羅賢
才公偕其弟祖孝俱薦於鄉公擢第一明年會試禮部
又俱中選公仍第一廷試則以國人居其首公居第二
甲第一人隱然名動京師授應奉翰林文字承事郎同
知制誥兼國史院編修官日與會稽袁公桷東平王公
士熙以文章相淬礪三年冬擢拜監察御史時天子臨
御已久猶居東宫而羣下每因燕飲輒有奏請公上疏
曰大内正衙古帝王視朝之所今大明殿是也陛下聖
德謙恭尚居東宫之舊願御大明正衙鎮服華夏夫陛
下承天地祖宗之重奉養當極精美調攝宜進玉食至
於酒醴固榖麥所為然近侍進御之際可思一獻百拜
之義且百官奏事古有朝儀今承平百年文物宜備或
三日二日一御朝聽政宰相羣臣以次奏對御史執簡
史官執筆縉紳佩玉儼立左右雖有懷姦利己乞官賞
者亦不敢公出諸口矣初立英廟為皇太子公請慎選
師傅朝夕輔養下至臣僕亦宜精擇天下休戚實原乎
此丞相特們德爾專權擅勢大作威福公率同列論奏
其惡又摭其貪縱不法十餘事劾之仁宗震怒命罷其
政事將治以罪賴太后救解得免公又言贊畫省務允
宜得人而參議博囉劉吉為丞相腹心交通賄賂左右
司都事馮翌霄劉允忠依憑權勢僥倖圖進遂皆黜退
又言秦州山移實惟大變非遣使祈謝賑恤一方而可
弭也大臣各宜辭官讓能畏懼修省史載平公石言之
語世世為監今山移之譴豈在野有當用不用之賢在
官有當言不言之佞所以感召不動之物而動也於是
宰臣皆家居待罪河西廉訪使杜某以赦後殺人者作
赦前原之肆意廢法大都路總管范某以盗竊家貲自
至兵馬司督問侵官失體並劾罷之又薦前中書平章
蕭拜珠左丞王毅曩在政府數與丞相抗論是非當寘
機要勿令外補朝廷緩急有所賴焉前監察御史徹爾
特穆爾中書參議韓若愚皆被丞相誣罔排擯早賜錄
用翰林承旨劉敏中精力尚強歛身高蹈可賜半俸以
厲廉隅國子司業吳澄通經博古海内名儒可進兩院
以備訪問翰林修撰陳觀刑部主事史惟良其材方嚴
宜居諫職公論刑獄尤本哀矜嘗請量移流罪及論禁
挾弓矢曰國家不嗜殺人仁覆生齒邇年屢發德音未
嘗量移流徒竊慮推恩或有未悉夫大辟死罪反被赦
原而减死流徒獨不蒙澤豈法之平允哉今後果應長
流請别定制否則騐情重輕度地善惡遇恩内徙幸甚
又曰近制漢人百人以上執弓矢獵者處極刑百人以
下流遠方微及一兔之獲亦各有罪方今條格已有禁
弓矢之科及聚衆之制又復為此錯綜而網羅之誠恐
愚氓舉足蹈罪實可憐憫蓋公建白剴切故多見於施
行五年改宣政院經歷月餘辭歸起為社稷署令被命
罷雜事於泉南七年正月仁宗賓天特們德爾復居相
位睚眦必報屢欲害公未得左遷公開平縣尹開平治
行都供億浩繁訟獄繁多蓋欲因事深中傷之公退居
浮光之野詠歌詩書漠然不以介意久之丞相不得專
政憂憤而死鄆忠獻王栢柱獨相旌别邪正而陞黜之
召公為翰林待制泰定元年三月詔建儲宫尋開經筵
公拜典寳少監階奉直大夫四月天子清暑上京以講
官多老臣乃命集賢侍讀王公結祕書少監虞公集及
公執經從行明年拜太子左贊善尋遷翰林直學士仍
兼贊善方儲宫之建也一時賓贊之選責成輔導之意
蓋甚重焉公述古昔調護輔翌之事上之又因成均釋
奠陳太子視學之禮内廷出禮幣命公助祭三年考試
大都鄉貢進士明年同知禮部貢舉取士八十五人又
充廷試讀卷官是秋拜禮部尚書會祖母梁郡夫人張
氏卒護喪南歸持服公事夫人克盡孝養初階官五品
請於朝曰祖常幼亡母氏賴祖母鞠育有成願以封妻
恩讓封祖母於是夫人封慶都縣太君著於令至是公
移文曰禮有為祖後者祖卒為祖母齊衰三年我朝典
制雖不登載然某誤擢禮官理宜從厚無何使者起復
轉右贊善尋命兼經筵官又明年公始至京復入禮部
階朝散大夫旋又辭歸天歷二年文宗凡兩遣使召之
方起至順初元知禮部貢舉復取士九十七人改燕王
内尉又拜禮部階大中大夫公擇士務求實學空言浮
詞悉棄不取中選者多知名於時拜參議中書省事是
歲十月文宗舉百年曠典親祀南郊公充讀祝册官參
定典儀禮成大賚四海侍祠官賜金及幣致仕官一品
月給全俸二品半之三品及九品賜幣有差民年八十
以上者表號高年耆德並免其家徭役公議事廟堂言
簡而理明勅衛士飼馳馬者聽借民穴舍以居公曰衞
士飼馳馬已有定居今不遵舊制徒使細民撗被驚擾
且祖常官列三品尚無穴舍况細民乎奏復其舊建德
之民遠遊被殺莫詰誰何歲餘妻以貧改嫁之後夫者
曰知汝夫之死乎我以汝故殺之未幾事覺法司以不
首坐之公曰綱常所係當以重論以責天下之為人婦
者制可其請二年拜治書侍御史遷侍御史進中奉大
夫特賜犀帶及御書奎章閣記内宴服七襲金玉腰帶
各一三年轉徽政院副使明年拜江南行臺御史中丞
六月今上皇帝即位召公及翰林承旨許公師敬等赴
上都共議新政賜公白金二百兩中統楮幣二百疋金
織文綺四端遷同知徽政院事是月復命儒臣進講公
兼知經筵事公每進說必以祖宗故實經史大誼切於
時政者為上陳之冀有所感悟焉是冬進拜御史中丞
階資政大夫公風神秀異威嚴端重起居皆有禮法人
亦望而畏之三為臺臣務以肅或撓憲度輒屏棄之西
臺御史高坦劾同僚時禁酤酒而面有醉容公以風憲
當存禮體糾劾務有其實今以酒容罪人苛細不持大
體奏黜罷坦山東僉憲白元采按行曲阜以李經自陳
不當賂衍聖公求為官屬及孔氏訟衍聖公不法數事
以聞公署其牘曰李經所首在赦令前宗人相姦事關
名教元采聞之亦去江西僉憲任忙古帶以貪墨敗田
廬奴僕在東阿者當没入官公請以田廬供曲阜林廟
祭享奴僕充洒埽戸從之公喜鑒拔後進及官中臺薦
士尤衆故禮部尚書宋公本初至京師人無識者公揄
揚其學遂大有名嘗擬進汴處士吳炳官風紀上曰朕
新擢炳為蓺文簿汝俟其至用之未晚二年拜樞密副
使公言軍將子弟驕脆不勝任使當立武學教習兵法
庶人挽強蹶張徒老草野當建武舉儲材以備非常不
報公遂辭歸復拜南臺中丞階資德大夫又遷西臺疾
不赴薨年六十公娶索氏常州錄事判官某之女次竒
&KR1685;氏河南鎮守千戸和尚之女索氏封梁郡夫人婦德
母儀宗黨範之子男二人武子太常太祝中書省掾奎
章閣典籖兼經筵參贊官今承務郎湖廣行中書省檢
校官文子徵事郎祕書監著作郎孫男三人女二人俱
幼公自先世皆事華學號稱衣冠聞族至公位益光顯
文學政術為時名臣尤篤友義昆季子孫及宗族孤寒
者悉收而教養之舉進士釋褐上庠者凡數十人公上
言本朝及諸國人既肄業國學講誦孔孟遺書當革易
故俗敬事諸母以厚彝倫天下高其議公自少至老好
學彌篤雖在扈從手亦未嘗釋卷喜為歌詩每嘆魏晉
以降文氣卑弱故修辭立言追古作者其為訓誥富麗
典雅既出詞林遷他官而勲閥貴胄褒贈父祖猶請公
為之辭文宗最喜公文嘗擬稿進上曰孰謂中原無碩
儒乎文宗北幸還駐龍虎臺公奏事幄殿勅近侍給筆
札命公榻前賦詩卒章言兩京巡幸非以遊豫蓋為民
爾因詩以寓規諫上覽之甚悅適太官進食乃輟尚食
以賜今上聞公痼疾特免朝會行禮命光禄日給尚醞
二尊服藥療治近世儒臣恩遇無以踰公矣始梁公監
光州有惠政公亦愛其風土因買田築室家焉嘗贊郡
守修孔子廟倡秀民興於學接光人謙遜以和光人益
敬愛公或有訟者聞公一言即解去不復詣府公薨光
人老幼咸悲思之公有文集若干卷奉詔修英廟實錄
譯潤皇圖大訓承華事略編集列後金鑑千秋記略共
若干卷昔者公以御史監試國子天爵偶忝科名殆遷
應奉間以所作就正於公公曰勉之當負斯文之任於
十年後也嗚呼天爵學日荒落不克副公所教公之厚
德其能忘歟謹考次其世族官封薨葬歲月與其始終
之大節合而誌於其墓且銘之銘曰
維天生才無間中外封殖樂育治世攸賴皇有中國萬
方會同征伐謀獻屬諸羣雄維公之先奮興西北佐官
前朝矢死靡忒忠懿父子種德百年世載衣冠至公益
宣黼黻皇猷文華有爛邈視魏晉上本周漢帝命褒嘉
中原碩儒汝執憲度往肅姦諛正色立朝百僚震懾小
臣以廉大臣以法公論刑獄平恕不苛念彼華人日陷
網羅公於人才惟祗惟慎薦揚碩學裁抑躁進公在廟
廊侃侃進言以厚倫紀以安黎元寳帶對衣賜賚繁舞
儒臣遭逢孰步公武贈官贈諡爵以魏公恤典孔昭維
以勸忠瞻彼行潦朝盈夕涸江漢滔滔源遠流濩維馬
有氏七世於兹忠懿啟之魏公大之百爾子孫思慎其
守詩書之傳允克悠久
滋溪文稿卷九
