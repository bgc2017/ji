滋溪文稿卷十六
元蘇天爵撰
碑記
高邑李氏先德碑銘
至順二年春兵部侍郎李公思明擢太禧院斷事官是
冬遷戶部尚書明年拜陜西行臺治書侍御史元統元
年調江西道廣訪使二年召為工部尚書又除大都路
總管歲餘拜中奉大夫江浙行省參知政事於是推恩
襃封先世大父翰林直學士亞中大夫諱平加贈嘉議
大夫禮部尚書上輕車都尉隴西郡侯考嘉議大夫禮
部尚書毅加贈中奉大夫河南江北筆處行中書省參
知政事龍軍隴西郡公柤母宋氏母隴西郡君王氏並
追封隴西郡夫人公得告北歸謂郡人蘇天爵曰思明
少讀孔氏書起家試吏列官臺省致位光顯鴻恩襃命
施及考祖思明何有焉今將樹碑先墓以彰朝廷之寵
光以表先世之潜德子其爲我銘之謹按李氏其先太
原人公之曾祖府君諱成金季避兵入趙之臨城山中
生四子長即郡侯次曰鵬曰弘曰榮艱難鞠育皆克有
成府君既卒兵復至各逃難解散弘榮被俘郡侯物色
百至卒不能得後聞弘榮俘雲朔間復往求之竟出錢
贖還中統初元中土已定乃自臨城遷居高邑因著兵
籍遂葬府君於縣之新豐鄉菅材原頃之有詔調兵戍
襄謀伐宋郡侯亦在遣中宋亡始歸而弘榮别占民版
先是勑凡民已著兵籍别入民版者罪之或勸當訴於
官郡侯不可曰爲兵雖勞寧獨任之忍令吾弟罹於罪
乎至元十四年卒年八十六二子長曰訥次即郡侯公
事母以孝聞治家儉勤宗族雍睦公仕於朝欲迎養不
許曰吾不忍離鄉井邱隴也公既貴顯未嘗喜見於色
惟教以清慎持身忠實事上春秋既高益自謙恭里人
感化其德郡邑牧宰歲時存問必造其廬曾無一事干
焉泰定四年卒年七十二鵬二子曰旺曰琪弘四子曰
威曰輝曰某曰某訥之子二曰信曰德郡公之子二長
即公也次曰思敬公之子二曰庸曰讓俱補國子員思
敬之子二曰允曰權允補宗仁衛譯掾公初由丞相西
曹掾爲夀福院都事歷府正司典簿工部主事大都留
守司都事山北憲司經歷戸部主事河南行省員外郎
陜西行臺都事刑部員外郎御史臺都事遼陽行省郎
中山北道廉訪副使遂爲兵部侍郎公爲人質實自信
未嘗矜智飾名居官臨事毅然有守其爲山北經歷也
先時有誣告大寧路官不法者逮繫三十餘人久之獄
不能具憲長傳致其罪公至閱其獄辭不可而止泰定
間丞相都爾蘇當國其黨與有坐貪墨者時車駕在上
京公以都事往奏其事丞相怒欲沮之萬方中書參政
楊庭玉亦以官市錦受賕事覺詞連丞相壻大都路治
中某丞相請令臺省宗正鞠之臺臣以爲世祖立制官
吏貪墨者唯令臺憲劾治之今曰與省宗正共之是違
祖宗舊制也上請者七不報公辭歸京師臺臣復聞始
可其請庭玉等款伏當治其罪丞相急奏貸之弗及於
是益怒會御史封章言天下水旱貧民流徙皆樞機之
臣不能調夑贊襄所致丞相取其封章入言曩者拜珠
特克實言論異同構成國禍今御史誣詆大臣惑亂朝政
當置獄鞠問乃矯勅令諸王省院宗正雜治中丞侍御
史皆下獄及無所得遂以臺臣損益御史封章奏聞爲
罪公曰是皆某等之責臺臣無與也辭氣奮激衆皆聳
聽都爾蘇屢奏誅之賴天子知其無罪不允復自請爲
御史大夫奏釋其事公退歸田里泊然不以介意丁内
外艱治喪以禮由是聲名益著朝廷連拔用之其在戸
工二曹力能正其錢糓濫出者嗚呼祖考積累於其先
公承於其後碩大顯融爲時聞人是宜有銘以表見於後
世銘曰
李氏徂遷肇自太原畜其善慶以貽後昆維兹後昆益
大以顯迺本厥初流澤日遠於皇建官式放漢唐中書
憲臺綱紀四方公才而賢揚中歷外細不必陳當錄其
大在昔泰定有臣擅政虐焰爍天百僚震悚公於是時
執憲在庭風采冽冽姦諛是懲彼騁其威我勵其操若
金勿渝如木不撓退安田里華聞彌彰帝嘉其直登用
日光尚篤其先璽書褒賚匪徒褒之用勸在位自晉人
臣顯親爲孝數備禮登以有先廟維今之制樹碑新阡
銘詩孔昭百世其延
楊氏東塋碑銘
楊氏爲著姓舊矣其家真定由束鹿徙推本世次鹿城
翁某生總管成總管生嚴齋君義嚴齋生從仕郎靈夀
縣尹昌榮縣尹生應奉翰林文字承事郎同知制誥兼
國史院編修官俊民凡五世元統二年夏縣尹遣人持
先世事狀謁銘於天爵曰吾家葬真定郡城東秦家里
先考不幸客死江淮先妣無恙時嘗曰楊氏塋域弗廣
禮當别兆第祖宗神靈安此殆且百年未易改卜汝父
初配已葬兆域吾老汝其别爲我營葬郡城西栢堂原
今將卜葬先妣念先世墳墓尚無文字以表其潜德敢
請天爵少與俊民同門學今又同執筆太史鄉閭故家
遺事固所喜聞而樂道也謹按鹿城翁爲人孝謹慈祥
金季播遷南踰河以先隴暌隔歲時不克展省遇祖考
忌辰悲哭彌日因號鹿城以示不忘鄉井平居無疾言
遽色蓋温然馴行君子也年八十餘而卒總管字道原
早歲嗜學有志事功值時多艱抱器弗售歲壬辰北渡
河僑家真定郡新刳於兵民無屋宇乃寓僧舍親終悉
力以營家壙手植松栢孝聞遠邇歲丁巳遂占戸版隸
劉元帥織局時官制未備元帥廉君有守因命董匠家
稱總管君分功授法歲獻其程已而朝廷所設官至君
退就匠列織組謀畫家咸咨焉殖家清儉童奴年出四
十者皆良之曰均人也獨可久役乎春秋既高命構崇
屋繪孔子老子像祠之間集幽人誦說道義以俠道焉
卒以至元八年三月年七十三其配尚氏李氏王氏俱
開封人尚氏沒於兵李氏卒年四十一王氏卒年八十
五生五男子曰和曰元曰義曰律曰某和字和甫性好
簡靜和樂世不偶充然自樂以終其身大德八年八月
卒年七十七配任氏生子三人珍定用元字元甫倜儻
不羈聞江南佳山水輒往遊焉至元二十五年六月
行次江州卒年五十五稾殯彭蠡湖側配王氏義字義
甫嚴齋君也丰姿雄偉弱不好弄寡言笑長入鄉校師
友異之母既早世奉繼母以孝事兄尤篤里徭門役已
獨任之治家嚴栗閨門肅然凡與人交始卒一敬曰歡
狎者交絶之媒也嘗遇相者戒君不可遠出出則事叵
測也及兄訃至即日戒行或以相者言止之君曰兄亡
不奔赴可乎至則兄墓已淪於水君居踰時哀慟無已
鄉人見而憐之援君同歸過淮易舟君以舟弊别僦一
舟而鄉人差在前訝其後訊之莫知所在至元二十六
年二月也年五十五相者之言果騐縣尹徒跣奔涉江
湖衝冒風濤物色百至竟不能獲久之作木主即淮濱
迎神以歸君初配王氏前卒繼室張氏有賢行生男四
人全昌榮顯允德秀孫男十人逸民殷民友民獻民懷
民中民信民黎民斯民其一俊民也皆讀書業儒俊民
登至順元年進士第知名於時銘曰
燕南趙北有城峩峩上峙恒嶽下瞰滹沱山川炳靈將
相焉出亦有清門世業儒術敦行孝友藴德於身身焉
弗彰燾及後昆有美孝孫溢於翰墨射策王廷思報皇
圖昔在炎漢揚世顯融雄爲叵儒震官三公天懋其功
克衍厥後衣冠相承嗣有賢胄真定之宗來胤日隆顧
瞻東原封樹是崇維古公侯必復其始碑以表阡匪華
桑梓
寧晉張氏先塋碑銘
昔至元中寧晉有名公偉人故按察使王公忱參知政
事王公椅廉訪使荆公幼紀宣尉使陳公祐及其弟御
史中丞天祥皆以風節材猷聲振當世天下想其風采
况居同里閈世通婚姻覩其流風遺俗者與大中大夫
順德路總管張侯世家是邑間來請曰公爵非材承先
世餘澤及鄉黨耆舊之訓粗有樹立由樞密丞相掾官
工部主事歷行陜西省員外郎儲政司議中書左書司
都事工戸兩部郎中僉山南廉訪司事行河南省監察
御史都遭運使政牧順德推恩褒贈祖考將刻石先墓
以彰朝廷之恩渥以爲鄉井之光華子其銘之按張氏
初由臨城徙兆寧晉寧金苻鄉於臺里侯之高祖府君
某值金人南徙河朔盜起偕里人避崛室中盜索出之
歷問何有衆不能對殺之府君遺盜藏衣一篋遂獨得
生配郝氏一子曰林值天兵入中原率衆來歸歲乙未
著籍民版配王氏慶源軍節度副使玉之女弟按察使
忱之姑也一子曰山殖家儉勤見僮僕棄粟於地必挽
拾之曰農人終歲勞苦汝何不念之乎大德十一年五
月卒年八十五贈中順大夫禮部侍郎上騎都尉清河
郡伯配姜氏封清河郡君一子曰善讀書業儒不事進
取奉親教子克孝且嚴積粟於家賑施鄉鄰之貧者里
有惡少獨畏其行而不敢犯初封從仕郎卒贈奉議大
夫知趙州進朝列大夫同知真定總管府事加贈翰林
直學士亞申大夫輕車都尉河清郡侯至治三年十月
卒年七十九配劉氏累封清河郡夫人生子四人公弼
公憲公佐季即侯也始官工部董修大内文武樓諸侯
王邸白海柳林行殿材用減省而堅完可久泰定間京
畿雨水關陜大旱民皆告飢侯承詔賑之所活無算至
順初都事左司時相請給西域賈胡中寳鈔若干萬定
侯曰空府庫以私黨類明詔所以誅姦臣也今復欲效
尤耶太史上言國有禁忌四年不當興土功時中書方
請爲左相起甲第侯復官工部獨曰民間營建尚卜吉
日矧咎徵在國家臣子忍爲之乎僉憲山南斥豪民之
武斷鄉曲者及拜御史從畋柳林久未還宫即拜疏言
聖躬櫛風沐雨當以宗廟社稷爲念遂命罷獵順德方
旱侯下車即雨歲則大熟公弼之子二曰珪國子員曰
瑁公佐之子二曰璟曰璞都水奏差侯之子二曰璉國
子廟學管勾曰琦女孫適真定路司獄王德工部奏差
蘇良臣司農司管勾鄧宗禹中書省宣使王蒙蒙即參
政琦之孫也獨公憲早世其子亦夭妻劉氏守節自誓
年踰六十有司登名於朝旌其門曰貞婦云趙屬邑七
寧晉最下衣冠卿士接武明時表率風厲其人者多矣
張氏累世不顯至侯始大閨門之中亦貞順有禮表而
銘之豈第爲一鄉勸哉銘曰
太行之東大陸既作列爲郡邑民物旁磚皇有中夏稽
古建官至元隆盛聿多賢材蕞爾寧晉故家遺俗風動
丕應善斯可續侃侃張侯學傳父師克奮材能以究厥
施民無恒性習俗日下樹以風聲不善者化漢有王烈
行義孔彰鄉名君子邦家之光自昔有國賢材是進表
率之機惟祇惟慎咨爾張侯克紹前聞來者興起尚觀
斯文
真定杜氏先德碑銘
至正紀元春二月大中大夫廣平路總管杜侯均以祖
考封爵請於朝踰月制下祖信贈中順大夫中山知府
上騎都尉京兆郡伯考瑤贈大中大夫順德路總管輕
車都尉京兆郡侯侯將樹石表於塋兆乃錄先世所藏
故國誓書譜諜傳誌屬天爵爲之銘維杜氏世家真定
故宋昭憲太后之族建炎初宋人南徙有留居柘城者
曰宴之宴之生繹繹生思義思義以材武爲萬夫長金
亡北踰河至臨洺鎮卒焉夫人李氏挈其二子歸真定
長即中山府君爲人篤實不欺河朔既平治生益裕每
因事𨗳人以善鄉鄰化其德至元九年六月卒享年六
十有一其配京兆郡君李氏元貞元年八月卒享年七
十有六子男四人仲即順德府君丰姿高爽所交皆一
時名流性喜施與人有緩急赴之唯恐後其才長於理
財不卑小官歷監中山濟州廣平清江稅民不苛擾而
額亦溢將老以承務郎右八作司提舉致仕享年七十
有三至治三年十二月卒其配京兆郡夫人賈氏享年
七十有九天歷二年七月卒子男均也女適承直郎德
興縣尹李權孫男夀國子員曾孫樞楷楨中山府君之
弟靜二子曰珍曰萬順德府君之兄曰瓊弟曰瑛臨水
鐵冶管勾曰琮仕之顯者侯也侯以葛城縣尹擢丞相
東曹掾轉太府利用兩監經歷廷議以廣東海舶病民
命侯罷之悉收舶貨入官一毫無所取改承德郎萬億
綺源庫副提舉遷奉直大夫灤州知州政教修理人懷
其惠陞中順大夫嶺北行省左右司都事佐其省臣分
給邊民錢糓郯王嘉之與以名馬進拜廣平路總管侯
之遠祖諱藴藴生琬琬生爽爽生仕周爲宣徽南院使
五子審琦審玉審瓊審肇審進女歸宣祖是爲昭憲太
后后既貴藴太保琬太傅爽封隂平郡王尋加太師其
後藴累贈太傅封平原王琬太尉西河王爽中書令仍
以爽有佐命功俾從祀景靈宫又賜誓書護其家審琦
事後唐爲義軍指揮使子彦超西京作訪使審玉早卒
贈中書令審瓊富州刺史贈太師中書令諡恭僖子彦
珪饒州刺史贈太師中書令彦珪子守元梧州刺史審
肇左武衛上將軍檢校左㒒射贈太𫝊昭信軍節度使
諡温肅子彦遵南作坊使審進保義軍節度使累加太
師開府儀同三司贈中書令諡忠惠追封京兆郡王子彦
鈞彦彬彦鈞密州觀察使贈安化軍節度使子贊文供
奉官贊寧殿直孫宗夀三班奉職初平原西河兩王葬
真定東南臨濟原石儀皆具至恭僖公陪葬安陵温肅
公賜第京師子孫徙家開封請以昭憲故第度僧居之
勅名臨濟禪院尋改奉慈蠲其税役俾守墳墓久之滹
沱大水墓皆淪沒元苻二年平原王裔孫常由吏部侍
郎知成德軍訪求塋域得仆碑翁仲於臨濟沙中而封
植之金天會八年隂平王五世孫通直郎權萊州軍州
事欽兵後構得王之遺像復修家譜分遺宗人藏焉自
後臨濟屢有河患先墓遂失其處國初中山府君改卜
塋兆於真定西北三家原嗚呼後唐至今四百餘年凡
三易代衣冠遺裔泯滅無聞而杜氏獨能傳緒若此天
爵昔列詞林獲觀宋史稱杜氏世以積善聞鄉里隂平
王所至民立生祠昭憲遺言以天下務重不可暇逸四
海至廣當立長君兹其慶澤深厚詒謀晏寧而其家賴
之能久遠歟故謹爲之銘曰
惟杜受氏陶唐其始漢周延年徙家西京再世執憲益
弘厥聲畿魏㒒射弼齊衛尉雲仍祁祁接武元魏三世
持節嗣守常山遺愛在民有若世官平原西河蓋其華
胄女輔宋室丕正傳授積善之慶鄉閭允聞四世王封
澤流子孫浚都陵夷衣冠孰在隂平遺苗及今益大出
贊省幕歸領郡符人思其惠王善其謨寵命褒章賁及
祖禰德澤淵淵方來無止歸視其家故謀猶存惟昔先
世簮紱盈門爰樹封碑以表世德滹沱安流永衛封殖
元故贈亞中大夫東平路總管李府君神道碑
亞中大夫彰德路總管李侯來請曰伯敬早承先訓粗
有樹立踐敭中外官第三品朝夕恒以不克顯親揚名
爲懼今聖澤汪濊贈典光華先考府君既錫寵章焚黃
告於墓次然神道之石猶有未刻惟執事幸賜之銘則
府君孝德懿行庶可以垂示於後世矣按府君諱註字
才卿少竒偉有志節甫冠遊京師適裕皇正位儲宫世
廟命選故家子以備宿衛府君以才敏在選中出入蒐
畋無不從行至元十年裕皇始授冊寳而左右之人多
以年勞得官久之大司農臣請於京畿之南新城定興
之境建立屯田分命中原及江淮軍士樹立五糓以實
軍儲制可於是置總管府以涖之分立諸署以治其事
比及三年墾田若干萬頃而倉庾委積如坻如京矣府
君由宿衛爲萬盈署令在官數年治效居多會劉守叚
貞奏立虎賁衛以掌屯田而總管府諸署皆罷府君於
時方強仕也以母年高輒家居不出躬奉事之甘旨滫
瀡克盡孝養母幾九十以天年終喪葬如禮孝行聞乎
郡國而侯時已入官府君益不肯仕又十餘年以疾卒
於家享年六十有五至大元年正月八日也娶楊氏易
州太守某之女有賢行前府君二年大德十年三月十五
日卒享年六十有三子男二人長則伯敬次伯顯女一
人適棣州管民提領張某孫男曰某女長適承務郎南
陽府判官左括次適史楫府君初贈奉訓大夫同知中
山府事飛騎尉新城縣男加贈亞中大夫東平路總管
輕車都尉隴西郡侯楊氏累封隴西郡夫人府君曾祖
考諱忠仕金知黎陽縣祖考諱璋興定中以驍勇擢水
軍萬戶佐高陽公張甫守信安屢出竒兵戰燕趙之野
金亡始殞其身考諱天祐初以父死國事隠於易之西
山事定出謁萬戸張忠武王柔忠武器其材導之入覲
命爲新城縣尹時天下初定披荆棘立官府築居室以
招流亡闢田野以務稼穡布政以養民興學以訓士居
官十有三年而終民懷思之不忘贈中順大夫中山知
府上騎都尉隴西郡伯配張氏封隴西郡君侯元貞初
宿衛内廷久之中書奏爲尚乘寺屬歷太史院經歷儲
祥都事外補則爲同知慈利州事建康路總管府判官
知衛輝之淇州又知保定之安州遂遷彰德總管淇州
之政民尤稱之方泰定乙丑河北大水無麥禾民無以
爲食侯首捐俸以倡富人共爲出粟得二十餘石分給
貧民以是民無死徙者明年夏大蝗淇之西北鄉有蝗
生焉侯齋沐禱於浮山八蜡祠至暮有羣鴉飛集食蝗
皆盡郡人神之又明年河朔大旱侯禱於靈山龍祠者
七每禱輒雨歲用豐稔民有訴弟毆已者同列欲置於
理侯曰是某等不能敷宣教化所致召而諭之曰汝兄
弟之身俱父母之遺體奈何以小忿傷父母之遺體乎
其弟感涕友愛如初雷氏女訟鄰女詈已侯令里長諭
之曰鄴下風俗不可長也郡有豪民爲猾惡以亂史治
侯痛繩以法或改行爲善侯清慎有守年六十餘即致
仕而歸少嘗接見先朝故老誦其言行甚習蓋温然循
行君子也維李氏涿州范陽人後徙雄之新城自隴西
郡伯以上葬縣東南歸信鄉柳林莊府君始葬其母隴
西郡君於縣北嘉禾鄉板築里遵遺命也而府君亦從
葬焉嗚呼昔者貞祐之變金人南播兵燹之餘中國衣
冠舊族存者無幾而新城李氏祖孫相繼百五十年宦
學不絶非積善累行之久能至是歟銘曰
猗歟府君允爲吉士生際明時胡不祿仕歸休於家事
母孝恭晨昏甘旨罔有不供母終天年喪祭以禮鄉人
嗟咨咸曰孝子燕趙之野有川有阿士生其間慷慨悲
歌世代既遷風俗斯易王化熙熙樂我聖治維昔李氏
進長萬夫驍勇桓桓徇國捐軀温温府君克奉其母忠
孝一門輝映今古國有卹典錫兹侯封墓門之南有石
崇穹爰勒是詩式表懿行惟爾子孫尚嗣其慶
元故廣寧路總管致仕禮部尚書李公墓碑銘
李氏由燕之霸州寓家河間今居京師三世矣公諱羽
字翼之大德中從事省曹擢吏部掾轉掾宣徽就除架
閣庫管勾階承務郎久之調同知南陽府唐州事選爲
左八作司提舉進奉議大夫兵馬指揮使改度支監丞積
官大中大夫廣寧路總管歲餘致仕而歸遷正議大夫
禮部尚書享年七十有四至正四年正月二十六日卒
贈上輕車都尉追封隴西郡侯諡靖敏越十日葬大興
縣燕臺鄉大市莊之原以元配隴西郡夫人王氏祔夫
人前公十年年五十有九卒繼夫人郝氏祖考諱成贈
中順大夫中山知府上騎都尉隴西郡伯祖妣呂氏隴
西郡君父諱仲謙累贈太中大夫永平路總管輕車都
尉隴西郡侯妣劉氏隴西郡夫人子男四彦敬奉政大
夫兵部郎中彦中忠翊校尉僕州判官彦通山東宣尉
司奏差彦德未仕女二適張某張某皆宦族也孫男三
恒補國子員次恪恂女一我國家既有中土設都於燕
建立朝省考定官儀而錢穀律令章程非得明敏便給
之士不足以集由是四方材傑羣起而趨附之中外庶
官沛然足以充其用矣况如公者家居京邑又有適用
之才凡在廷煩劇之司列郡長貳之任皆克舉之是宜
有銘表著於世公早遊鄉校及長治文書省曹卓有立
志而不跪隨欲顯名於當時故所主輒以敏給見稱吏
部宣徽掌出納金穀餼廩錫賚之數尤稱浩穰公既從
容辦治領宣徽者多貴近大臣善公之爲遂有管勾之
命唐州地本沃壤兵荒之餘貧民不克佃作爲強有力
者兼而有之民屢訟之於官而長吏貪其賂皆不爲理
公騐其契券稽其疆界悉歸之民未幾公丁内艱去官
民不忍忘公惠刻石頌之都城設公作司凡銅鐵髹漆
甕盎筐筥席箔繩索皆掌之以一司不勝其任故分左
右其繁雜不可勝原朝有營繕祭祀燕享畋遊飲錢不
時之需悉取給焉公既被選供其急未嘗乏用勤其職
不以爲勞及代者至則以故儲新斂按籍付之無一缺
者輦轂之下風俗雜而獄市繁兵馬使雖用擊斷然專
任以刑則網密而俗弊崇之以寬則威信不立公素明
習法令又適寬猛之宜而惡少稍知斂避不敢犯法以
故囹圄數空大駕歲幸上都公卿宿衛之士扈從而還
悉出駞馬分飼山東河朔以少者留京師度支即以芻
料給之比歲或憚地遠恃貴幸多不肯行於是京師供
給愈煩財用或不足矣公不恤怨議度郡縣遠近年穀
豐歉皆命驅駞馬出之而國用亦少紓焉遂拜總管方
施豈弟之政以撫乘人人亦安其慈祥之治而公年及
七十矣此公之剸煩治劇因服官政可見者也非其才
之精敏過人能如是乎嗚呼有國家者嘗患人才之不
足也或其才能而世勿克知或用之違其所長未究其
藴此所以世不獲盡其用民不克被其惠也若用之或
宜其能或食焉而怠其事又豈造物者之所佑乎公蓋
有濟時之才而不負其所用者也其夀考顯榮有子孫
以善其繼豈偶然歟彦敬起家御史臺知班歷浙東西
憲司照磨遷山南山東知事由江南行臺照磨爲中臺
管勾擢陜西行臺御史改僉江東廉訪入拜監察御史
又僉山南憲司事進擢郎官是益克承先志益大其家
者哉銘曰
奕奕京都郡才所趨用適其宜治效畢輸大則公卿其
次即掾錢穀刑章有程有憲掊克爲能苛察爲明苟知
利已遑恤民生朝衣綷□正笏束帶日月其除國政奚賴
偉歟李公職思其憂中外踐更敷政優優事集目前雜
沓膠輵䟽之剔之是究是度匪名之植而譽益隆匪利
之趨而福是叢其福伊何天篤賢胄執憲愕愕風紀惟
舊克承克衍家用以興寵榮有光遭世治平京城之郊
有拱邱木刻石載文來者其勖
滋溪文稿卷十六
