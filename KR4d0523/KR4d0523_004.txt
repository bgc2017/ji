滋溪文稿卷四
元蘇天爵撰
記
燕南鄉貢進士題名記
官署之有題名重職守以謹遷次推名氏以稽美惡為
後來者勸也進士始貢于鄉未有設施而亦載名于石
蓋以觀文運之升降考人材之崇卑則於朝廷得賢敷
治之盛益有徵焉古之有國者儲才以為世用非事至
而後圖之也故盡攬天下之才共成天下之務否則世
弗克濟者多矣我國家混一之初取才宋金之遺不乏
用也治平既久耆舊日亡開設貢舉網羅賢能登崇治功
其為後世慮不亦大歟昔者皇慶之時肇定鄉試之所
由兩都十一行省河山之東二宣慰司及真定東平共
十有七貢士之制三年大比度郡縣之遠近騐戸版之
多寡凡國士諸國士漢士南士各七十五合三百人拔
其文學之尤者取百人焉其試於真定者河間保定順
德廣平大名彰德衞輝懷慶九路取合格者二十有一
國士各五漢士十一其始也或闔郡不薦一人今則應
書之士幾六百人是可尚矣然則諸君子盍亦深思國
家設科之本歟非第求其文辭之工惟願得人以為治
也故詢于所居之鄉則欲知其孝弟信義之行問其所
治之經則欲考其道德性命之學試之以應用之文則
可見其才華之美策之以當時之務則可察其治世所
長他日立於朝廷仕于縣郡大則謀王體斷國論次則
治民事决獄訟夫如是何患人才之不足天下之不治
乎或者竊聞時政之所尚掇拾貢舉之緒餘鑿經傳以
傅世好刺邪說以阿主司豈國家取賢斂才備治具之
意耶且昔之為文者命于氣立于志成于學者也覽者
獨不可以知其人之所存乎宋嘉祐中歐陽文忠公典
貢舉所取之士文章如蘇曾道德如程張皆于是舉得
之一時所尚詭異之辭痛裁抑之然則士之不可趨時
好也明矣今燕南諸郡列居中土皆古聖賢過化之地
禮樂政教所由出也賢才所由以生四方以為則效者
也當漢唐宋金之世文武將相之儲經術詞章之粹皆
于斯而取焉矧今國家治化涵濡之久山川清明之藴
庠序教養之隆則賢能之興又豈近代所可及歟故自
延祐以來燕南賓興之士廷對賜及第者三人省試擢
置倫魁者三人亦可謂之盛矣雖然無所待而興者豪
傑之士也其餘則亦不能無所勸焉兹題名記所由立
也真定郡教授郭鵬摶學正錄趙應辰李時中考求累
舉鄉貢姓名載之于石屬予記之間嘗伏讀科舉初詔
有曰經明行脩庶得真儒之用風移俗易益臻至治之
隆夫士不至於真儒治不本於學術則先王發政施仁
之實何以及于天下乎嗚呼士之懷材抱藝出應有司
之選當窮經脩身施於有政弗專事於空言庶不負朝
廷求才圖治之美及郡學官表名樹石之意哉
羅山縣三皇廟記
羅山三皇廟歲久將壓縣尹田侯實撤而新之棟宇完
美丹艧輝華像設既嚴祀享孔敇醫知起敬民賴以康
礱石廟廷將勒文以示永久至正壬午之冬子官鄂省
道出邑中聞民頌侯之美又明年春予改西臺復過其
邑侯已代去檢校官馬君以民之意乞予文其廟石夫
江淮之間郡縣十餘羅山獨當孔道候迎殷劇田侯風
紀起家擢掾兵曹由集賢選令是縣其律身以廉撫民
以慈馭吏以肅治事以勤于是百廢脩舉縣日以治既
新三皇祠宇復輯孔子廟堂興秀民于學而驛舍道途
悉加繕治侯皆捐俸以倡未始有取于民是年時雨愆
期飛蝗將至侯齋沐祈禱雨隨霑足蝗亦不入州符縣
覈實荒田以增賦税侯以非朝廷命不敢擾民江西茶
司設局大勝關下雖征課千餘貫吏因緣騷動鄉邑侯
請均課與民除去蠧吏囚有罪當杖怨家賄獄卒誣以
病因欲殺之侯親察視囚得不死嗚呼侯之事神治民
可謂備矣其著之金石固宜蓋嘗聞之古之為治者當
世難方解不可復以煩苛嚴急御之必寬大簡易以息
其民及天下既定則建久安之業成長治之規正紀綱
以脩憲度興禮樂以施教化蓋承平日久則人情安肆
法制浸弛豈惟一邑一州之為然歟自非剛明果斷之
材不足以振起其俗作新其政故天子任宰相任百官
選公卿以治其内擇守令以治其外内外相維庶功成
矣今海宇清晏朝廷屢下德音訪求民瘼守令選之蓋
尤重焉然或千里相接而無一賢守百里相環而無一
賢令豈人材不足以及于昔歟抑亦奬勵之方有未至
歟觀田君之為政若此世亦何嘗無人哉雖然天下之
事或慎厥始而怠厥終謹于微而忽于著田侯位日以
高名日以起尚思祗慎其軄與古之良吏並稱于世不
亦宜乎
志學齋記
古稱燕趙多感慨悲歌之士蓋周衰戰國一時習俗所
尚非人性之本然也夫以中國風氣之高厚朝廷政治
之深淳人生其間鼓舞變化又豈無所自乎昔者國初
丞相史忠武王之治真定教行俗美時和歲登四方遺
老咸往依焉若滹南王公遺山元公敬齋李公頤齋張
公西庵楊公條山張公學問文章之富言論風采之肅
豈惟時政有所禆益而縉紳儒者皆仰賴其聲光模範
以成其德焉當是時為郡學官者則有侍其先生乘之
吳先生藎臣硯先生伯固張先生世昌授徒于家者則
有安氏祖孫馬氏父子仕于中朝若翰林學士李公參
知政事王公宣慰使周公御史中丞于公皆其人也是
則百年以來公侯大夫之所表帥父兄師友之所教養
衣冠人物相繼而作者其盛矣乎蓋非儀刑之正不足
以興其化非見聞之富不足以動其心故居于家庭則
能愛親而敬長行于閭里則知尊老而慈幼其流風善
政淑艾于後人者既久而不衰也予生十年從親入京
比者來歸故家遺俗淪落無幾李生子充惠然見訪愛
其動作之雍容文藝之清雅間以志學名齋徵予為記
子充世本晉人愛吾風土來家于斯故以鄉郡文獻淵
懿告之然士志于學則亦始于讀書而已夫易詩書春
秋禮記大學論語中庸孟子之書皆聖賢之言也其所
載者皆聖賢之道也子充能沈潛以求其義敦篤以踐
其實不惑于異端之說不安于凡近之俗則心之所存
學之所至將日趨于聖賢之域豈第一鄉之所慕而已
耶孔子曰德之不脩學之不講聞義不能徙不善不能
改是吾憂也今予年日以邁學日以退聞先生長者之
行凛乎不能企也思鄉閭風範之舊邈乎不及見也是
則所可憂者不亦甚乎故願與子充共勉之也
新城縣廟學記
新城孔子廟者國初李侯天祐為尹時所作也時河朔
新去兵難侯芟荆棘以立官舍久之田野皆闢乃建儒
宫俾邑人知向學焉前至元時尹劉恭增修兩廡大德
初監縣帖里海涯繪十哲及七十二賢像泰定四年監
縣那海尹劉定安以講堂土階勿稱用甓易之復廣西
齋以居師生正兖郕沂鄒四公配食之位又以禮殿漫
漶兩廡欹傾遂一新之於是文學掾耿世榮來請曰國
家治平百載邑之廟學始完將刻石以告來者俾嗣葺
之又曰甚矣世俗之難喻也今學者僅能執筆曉書數
其父兄已命習為吏矣願為記以惠教之天爵曰豈獨
新城為然是則天下之通患也夫國家建庠序于郡邑
延儒士以為之師蠲徭役以復其家蓋曰敷教以化民
育材以輔世列聖臨御屢下詔書罔不以是為意為守
令者奉行其可不至乎昔蜀郡守文翁以蜀地僻陋選
郡縣小吏開敏者詣京師受業業成還歸文翁以為右
軄又起學宫于成都市中招下縣子弟以為學宫弟子
為除更徭每出行縣從諸生明經飭行者與居縣民榮
之争欲為學宫弟子由是蜀郡大化比齊魯焉新城燕
督亢之地也土沃而俗美北去京師不二百里非若蜀
地之僻陋也邑中又多名鄉碩輔在金時有若宣政殿
學士高漢回中書令時立愛故家遺俗猶有存者聖朝
以來則有丞相東平王御史大夫高昌王賜田封戸在
焉而故治書侍御史崔公思義燕南廉訪使趙公晸皆
家于斯歲時冠盖不絶者亦足以儀刑觀感矣為父兄
師帥者可不知所以風厲之歟蓋化民成俗必由乎學
詩書禮樂之教治天下之本也刀筆筐篋之習趨一時
之急也學者誠能舍其近者小者而圖其大者遠者焉
則方聞之士充于朝廷孝弟之風行于鄉邑庶幾列聖
興學作士之意乎天爵少游成均及其入官忝列公卿
之後故知祖宗右文崇化之盛敢以是為邑人告是役
也慰張節史鏞典史楊中皆左右之克相其成世榮學
行純謹訓授多方將見邑人有所興起矣六月庚辰三
月甲子謹記
新城縣學田記
新城燕督亢之地也古稱土壤肥饒溉以西山紫泉諸
水故凡植物豐暢茂遂邑方百里北去京師僅二百里
士卒屯列其左右公卿分地交于前後而官府民庶公
私之田及朝廷頒賜釋老以為永業者又不與也夫一
邑之中其地如是之美居者如是之多欲無侵漁争奪
之患蓋亦難矣邑有學田百八十畝散在四鄉之野歲
入租粟五十餘槀千餘束教官張節慮為豪強侵奪疆
界之不明也伐石志之屬天爵為之記嗚呼井田學校
王政之本也後世經界之法既壊明倫育材尚賴庠序
存焉然而教養之法在乎師表之嚴敦勸之方責諸承
宣之寄而聖賢之祀享弟子之膳羞是皆學田所出可
不正其疆界乎夫世之學田往往湮沒者何也蓋今之
校官無刑罰可施則人不知所懼無圖籍可考則吏易
以為姦故必大書深刻斯能彰示永久焉雖然長民者
所以專其政也為師者所以司其教也若夫治化洽而
禮讓興風俗淳而民庶化豈獨耕者讓畔于野是則政
教有成庶幾隆古之治乎
文水王氏增脩塋兆記
正議大夫晉寧路總管王侯國器既承寵命褒贈其父
祖請於翰林學士承旨歐陽公銘其隠德遺善于碑又
刻宗人世系于碣又各題石表識其墓及陳祭石于前
乃謂天爵曰先世塋兆翁仲石儀已具封樹祭田家人
所居皆次第成之子其書于碑隂俾後人守之庶幾永
久而勿墜也按王氏先墓在太原文水縣云周里東距
汾河數里之近比年河流填淤夏秋之交水衍溢於墓
域侯築土四圍高十有五尺闊八尺水害遂息樹松柏
榆柳凡八百章欝然暢茂墓域舊惟三畝王氏族大且
盛葬不能容侯買地五十畝以二十畝為葬地餘為祭
田三畝為宅作室四楹令家人居之鑿井及泉以資溉
&KR2742;蓋所以致謹于先兆者周密深遠是亦人所難能者
哉天爵曩讀周官大宰以九兩繫邦國之民其五曰宗
以族得民說者謂百夫無長則亂一族無宗則疎古人
因族以立宗敬宗以尊祖吉凶有以相及有無得以相
通尊卑有分而不紊親疎有别而不二族墳墓以葬之
合廟祀以享之後世廟制既亡而族葬之禮猶在士之
有志于古者尚可得而稽焉故既設冡人之官祭于墓
則有尸是聖人制禮出于人情之所不忍以廣其孝思
之誠者亦不得而廢也然則冡墓封樹之崇又可不致
敬乎近世士大夫家爵秩以華其身賜禄以畜其妻子
或值親喪歲久弗葬者有之或仕遠方子孫不知其先
墓者有之聞侯之風不亦甚可愧歟夫河東之俗本于
儉嗇侯起家試吏仕至良二千石廉以律己儉以養身
俸稍所入以歲時奉先嚴事宅兆為篤先儒有言謹家
諜而心不忘乎先塋者孝之大也侯其孝矣乎侯曰國
器之少也後世父拜于墓下有術者言此地當出官人
今承祖考之訓列官三品吾何能有哉皆先世之澤也
又嘗誡族人曰比見世人或因窮乏斬伐丘木賣以為
薪吾子孫有若此者族中長者當痛責之以懲其衆庶
其人差愧自悔起敬起孝又况國制明有厲禁人豈可
被不孝之名蹈兹刑憲以辱父母之遺軆乎是則侯之
望于後人者至矣昔者侯掾秋官先公適主幕府及拜
御史又與天爵同日被命是以侯交吾家最舊故因其
請遂為之記以表其孝行來者尚嗣葺之而無壊也至
正五年秋九月朔旦通奉大夫山東東西道肅政廉訪
使蘇某記
金進士蓋公墓記
故金進士蓋公之墓在真定路真定縣新市鄉新城鎮
之北原墓前列石翁仲四按登科記大定二十二年三
月二十日集英殿放進士七十六人第一甲三人第二
甲七人第三甲六十七人其第一甲第一人遼陽張甫
第三甲第四人則蓋公也諱侁字子威不知剔歴何官
今里人第呼為縣令豈治民有聲故流傳於後世歟新
城本漢奴之南天平城以其隔滋派二水置縣立市交
易故名新市初隸中山晉氏南遷遂廢唐初五代嘗一
復之其後义廢至宋始改新城蓋氏不知其所由徙兵
後子孫流落他邦墓皆荒廢不治予先世墳墓在新城
南一里至正八年天爵奉敕為先參政郡公樹碑乃帥
里中父老趙某龐某劉某張某亦為蓋公侯治其墓仍
建石以表之夫自三代鄉舉里選之法廢隋唐皆設科
目以詞賦取士名卿碩輔往往由是途出金之制度大
抵多襲遼舊得人之多寡致治之汙隆係乎法制教養
有疎密小大之不同焉是歲考士之法以天地無私覆
載為賦發倉賑乏餒為詩正心以正朝廷為論中選之
士若武簡如趙渢周昂趙文昌蕭武都貢孟奎孫椿年
楊庭秀路元皆有名蓋公昂椿年俱真定人也昂尤知
名嘗為監察御史戸部郎官其父伯禄大定五年進士
卒刑部郎官墓在真定縣南仰陵原事具中都轉運使
王寂所述墓銘可考然在朝者姓名顯而彰居郡縣者
事迹多無所見方大定之世中國富康年榖豐衍民至
以小堯舜誦其君則一時治效可覩矣其為守令者豈
僥倖苟且之徒所能得哉觀夫世宗初年守循良者陞
之貪汙者誅之詢試詳密賞罰嚴明其致治之盛感民
之深豈偶然歟蓋公之歿今一百五十餘年而里人猶
以縣令稱之則當時能官可知矣又案泰和令諸葬儀
一品官石人四事石虎石羊石柱各二事二品三品减
石人二事四品五品又减石柱二事今以蓋公石儀攷
之則暮年遷官不止縣令而已嗚呼秦漢以降中原兵
難相尋雖以聖賢陵寢將相王公丘墓湮沒弗治者多
矣可勝嘆乎然予惓惓于蓋公之墓者以鄉先生故也
父老相傳有石某者與蓋公同試省闈被黜夫數家之
里一歲被薦者二人可見承平文教之盛也予嘗讀金
野史世宗時近侍有請廢科舉者上召太史張浩問曰
自古人君有不用文士者乎曰有曰何人也曰秦始皇
世宗怫然怒曰豈可使朕效秦始皇為人乎由是科舉
得不廢蓋世宗之明張浩敷陳之力也且古者國家建
置官儀施設號令必得賢才乃能奉行然人才之生何
世何地無之是以設為鄉校貢舉教養選取使人人讀
書脩身習為孝弟忠信之行興起禮樂廉恥之俗其于
治化誠非小補或者必欲廢之何哉因記蓋公之墓感
而為之書
皇元贈儀同三司太保趙襄穆公神道碑隂記
蔚州飛狐趙氏國初有勲勞之臣諱瑨累官昭毅大將
軍河北河南道提刑按察使以至元甲申薨肇塋中山
堯坊原又五年戊子公之元子昭文館大學士中奉大
夫知太醫院侍儀使秉温請于翰林侍讀學士李謙述
公碑銘中書參知政事商挺書太史校官郎楊桓篆額
未幾昭文卒昆弟宦遊南北碑不果立又二十四年為
皇慶壬子天子推恩褒封勲舊制贈公儀同三司太保
上柱國追封定國公諡襄穆公昭文亦贈金紫光禄大
夫大司徒追封定國公諡文昭又三十九年為至正庚
寅公之第六子少中大夫江西湖東道肅政廉訪使贈
嘉議大夫禮部尚書追封天水部侯諡忠敏秉政有子
曰儼始克買石作碑表公墓道仍議刻李商楊三君子
銘辭書篆蓋所以追述先志光昭先德其誠孝何如也
命其子鄉貢進士時泰屬趙郡蘇天爵記諸碑隂夫自
古帝王之興曷常不賴輔弼勞烈之臣以共成大業者
乎我國家興王之初一時忠勇貔虎之士戰伐攻取料
敵制勝及中國既寧握符持節敷政宣化赫然勃然揚
聲名於宇宙著功業於冊書不知幾何人矣考其一身
之富貴子孫之昌榮則不妄殺人之效澤被生民之功
斯可徵焉伏讀襄穆之碑未嘗不再三嘆慕之也公從
征三十年善撫循士卒臨戰未嘗妄殺每以活人為心
及荐更民政慈祥豈弟人不忍欺其為監司務持大體
不事苛細所至吏畏而民愛之嗚呼當至元大德之間
功成治定朝多偉人文物制作比隆前古李公銘章敘
事典實商公正書端嚴有法楊公篆籕考䆒精詳蓋自
漢魏以來孝子慈孫欲圖不朽其親多求碩儒為銘能
書篆者副焉故唐人銘其先者必得三服斯謂之孝今
襄穆之碑既具三君子之制作其傳于後無疑也昔歐
陽文公葬其父于吉之瀧岡閱六十年乃表其阡曰非
敢緩也蓋有待也夫君子之德藴諸身信知其有後乎
襄穆之殁幾七十年子孫六世傳百餘人冠冕相繼蔚
為海内名家雖曰襄穆德澤之所覆燾亦惟昭文忠敏
諸公承宗睦族詩書忠孝之訓有以啟迪之也故本深
者枝葉多茂盛德厚者傳緒常冰遠理固可信而不可
誣者哉儼由中堂掾為南行臺炤磨就遷御史改僉湖
北廉訪司事會有詔遷守令擢泰州尹考績有成召入
待制翰林兼國史院編脩官進拜監察御史方嚴廉正
君子稱之乃推本祖宗之懿傳諸不朽其用心仁厚者
歟雖然朝廷之制凡國初效節之臣有司聽建祠宇歲
時致享襄穆公屢典名郡遺澤在人其守牧必有援制
為之請者麗牲有碑尚當執筆書之
真定奉恩寺買田修殿記
真定實河朔上郡山川之雄城郭之固官署民廬之所
浮屠老子之宫瑰偉壯麗甲于他邦奉恩寺居城之中
作于北齊之天保唐元和時成德軍節度使王承宗又
增構焉金季燬于兵元有中夏丞相史忠武王開府真
定公私所居釋老之舍燦然一始于時祖師道琳實主
是寺再傳曰政公安公克守其舊今宗主勝始慨然曰
寺興幾千年國初迨今又百年矣屋日以弊乃竭贏餘
并出已有以興繕為任久之始完寺舊有邸舍百餘間
無極西門里田二百八十畝勝增買三百四十畝又買
真定常山里田一百六十畝原頭里墓田三十畝建居
屋八十間浴室二區酒肆一區歲收其租月取其直於
是諸僧處有安居廪有餘粟而無風雨饑寒之憂矣先
是奎章閣大學士呼公請于朝勅賜金字佛經若干卷
勝具其事來請文以志諸石予里人也不克終辭夫自
昔有國者養民之方咸備蓋井九區之田而教之耕分
五畝之宅以為之居民無有無職事而食者自佛教之
入中國穹宫以奉其身良田以食其衆優養可謂至矣
學佛之徒可不清㓗其躬扶植其教朝夕揭虔頌禱思
圖報其萬一乎余官禮曹每見朝廷崇奉釋氏興建梵
宫歲新月異又割江南腴田賦其租入以貢供祝髮今
勝不資官帑不勞民力能完其居以庇其徒非其材有
以動人能若是歟嗚呼世之有官者使皆有其材能則
天下之事何患其不治乎勝闡教乘一鄉傾信而大歴
資福諸僧咸請主其寺云
滋溪文稿卷四
