歲時雜詠卷三十一宋蒲積中編
中秋上(今詩)
中秋見月寄東坡蘇轍
西風吹凉天益高明月耿耿分秋毫彭城閉門青嶂合
卧聽百步鳴飛濤使君攜客登燕子月色着人冷如水
筵前不設鼓與鐘處處笛聲相應起浮雲卷盡流金丸
戲馬臺西山鬱蟠杯中綠酒一時盡衣上白露三更寒
扁舟明日浮古汴回首逡巡陵谷變河吞巨野入長淮
城浸黃流只三版明年築城城似山伐木爲堤堤更堅
黃樓未成河已退空有遺蹟令人看城頭見月應更好
河流深處今生草(州人行樂黃樓道)子孫幸免魚鼈食歌舞聊
寬使君老南都從事老更貧羞見青天月照人飛鶴投
籠不能出曾是彭城坐中客
和黃門韻蘇軾
明月未出羣山高瑞光萬丈生白毫一杯未盡銀闕涌
亂雲脱壊如奔濤誰為天公洗眸子應費明河千斛水
遂令冷看世間人照我湛然心不起西南大星如弹丸
角尾奕奕蒼龍蟠今宵注眼看不見更許螢火争清寒
何人蟻舟臨古汴千燈夜作魚龍變曲折無心逐浪花
低昂赴節隨歌板(是夜賈客舟中放水燈)青螢滅沒轉前山浪颭
風廽豈復堅明月易低人易散歸来呼酒更重看堂前
月色愈清好咽咽寒螀鳴露草捲簾推戶寂無人忩下
吚啞惟楚老(近有一孫名楚老)南都從事莫羞貧對月題詩有
幾人明朝人事随日出恍然一夢瑶臺客
和中秋月(三首)
殷勤去年月㶑灔古城東憔悴去年月卧病破忩中徘
徊巧相覓窈窕穿房櫳月豈知我病但見歌樓空撫枕
三歎息扶杖起相從天風不相哀吹我落瓊宫白露入
肺肝夜吟如秋蟲坐令太白豪翻為東野窮余年知幾
何佳月豈屡逢寒魚亦不睡竟夕相噞喁
六年逢此月五年照離别(中秋有月凡六年唯去歲與舍弟曾會於此)歌君
别時曲滿坐爲凄咽留都信繁麗此會豈輕擲鎔銀百
頃湖挂鏡千尋闕三更歌吹罷人影亂清樾歸來北堂
下寒光翻露葉喚酒與婦飲念我向兒說豈知衰病後
空盞對梨栗但見古河東&KR1593;麥如鋪雪欲和去年曲復
恐心斷絶
舒子在汶上閉門相對清(舒煥試舉人鄆州)鄭子向河朔(鄭僅赴北)
(京北曺)孤舟連夜行頓子雖咫尺兀如在牢扃(頓起來徐試舉人)
趙子寄書來水調有餘聲(今日得趙果卿書猶記余在東武中秋所作水調歌頭)
悠哉四子心共此千里明明月不解老良辰難合并回頭
坐上人聚散如流萍嘗聞此宵月萬里同隂晴(旅人史生為余)
(言嘗見海賈云中秋有月則是歲珠多而圓賈人常以此候之雖相去萬里他日會合相問隂晴無不同者)
天公自著意此會那可輕明年各相望俯仰今古情
八月十七日天竺山送桂花分贈元素
月缺霜濃細蘂乾此花元屬桂堂仙鷲峰子落驚前夜
蟾窟枝空記昔年破裓老僧憐耿介練裙溪女鬭清妍
願公採擷紉幽佩莫遣孤芳老澗邊
中秋次周翰感舊(并序)
孔周翰嘗為仙源令中秋夜以事留於東武官舍時
陳君榮古任君建中皆在郡其後十七年中秋周翰
持節過郡而二君已亡感時懷舊留詩扵壁又其後
五年中秋軾與客飲扵超然臺上聞周翰乞此郡客
有誦其詩者乃次其韵二篇以為他日一笑
壊壁題詩已五年故人風物兩依然定知来歲中秋月
又照先生枕麴眠
又邀明月說明年記取孤高孟浩然此去宦遊如傳舍
揀枝驚鵲幾時眠
中秋(并序)
予十八年前中秋與子由觀月彭城作此詩以陽關
歌之今復過此夜宿扵贑上方遷嶺表獨歌此曲復
書之以識一時之事雖未覺有今夕之悲但懸知為
他日之喜也
暮雲收盡溢清寒銀漢無聲轉玉盤此生此夜不長好
明月明年何處看
八月十五日看潮
定知玉兔十分圓已作霜風九月寒寄語重門休上鑰
夜潮留向月中看
和世弼中秋月下詠懷黃庭堅
一年中秋最明月也照貧家門戶来清光適從人意滿
壺觴正為詩社開秋空高明萬物静此時乃見天地性
廣文官舍非吏曺况得數子發嘉興千古風流有詩在
百憂坐忘知酒聖露華侵衣寒耿耿絶勝永夏處深甑
人生此歡良獨難夜如何其看斗柄王生俊氣横九州
樽前為予商聲謳松烟洒落成珠玉溪藤卷舒爛銀鈎
北門樓櫓地險壮金堤濁河天上流離宫殿閣礙飛鳥
覇業池臺連秃鶖當日西園湛清夜冠盖追随皆貴游
使臣詞句高突兀慷慨悲壮如曺劉我扵人間觸事懶
身世江湖一白鷗空餘詩酒興不淺尚能呻吟卧糟丘
偶然青衫五斗米奪至黃柑千戶侯永懷丹楓樹微脫
洞庭瀟湘晚風休晴波上下挂明鏡棹歌放船空際浮
不須乞靈向沈謝清興自與耳目謀江山扵人端有助
君不見至今宋玉傳悲秋期君異時明月夜把酒岳陽
黃鶴樓
和舍弟中秋月
高秋搖落四十五清都早霜凋桂叢纖塵不隔四維淨
寒光獨照萬象中少年氣與節物競詩家酒聖難争鋒
值伊老驥四千里尚能三弄當秋風廣文陋儒嬾於事
浩歌不眠倚梧桐百憂生火作内熱何時心與此月同
後生晚出不勉學從漢至今無揚雄天馬權竒大宛種
吾家阿態風骨聳言詩已出靈運前後身未聞孟軻勇
明忩文字不取讀蜘蛛絲網塵堆壅少壮幾時夏已秋
待而成人吾木拱憐汝起予秋月篇我衰安得筆如椽
但使樽中常有酒不辭坐客更無氊把書問字為汝說
便當侯家歌舞筵
八月十四日夜刀坑口對月奉寄子難子聞適
用(聞郡中數月未嘗冇燕游因寄)
去年對月廬陵郡醉留歌舞踏金沙今年今夕千峰下
新磨古鍳動菱花寒藤老木被光景深山大澤皆龍蛇
西風為我奏萬籟落葉起舞驚棲鴉遥憐城中二三友
風流慣醉玉釵斜今夕傳杯定何處應無二十四琵琶
中秋日池亭宴集呈席上諸公
歐陽修
樽前逢佳節簮纓奉宴居林光拂衣冷雲影入池虛酒
色風前綠蓮香水上疎飛談交玉麈聽曲躍文魚粉蘀春
苞解紅榴夏實初睢園多美物罷賦謝相如
伏承寵示八月十五日齋居對月嘉篇謹依韵
和
皓月三川静晴氛萬里銷靈光望日滿寒色入波搖浩
氣成山霧浮雲蔽隴苗廟荒隂燐出苑廢露雲飄齋宿
心方寂秋成夜已遥清談對元亮瓊彩映蕭蕭
八月十五日宿南園懷君貺司馬光
昔公在洛師未嘗棄嘉節今宵秋半分空羡西園月天
色湛澄清風聲冷騷屑笑言不可親引領望金闕賴有
篋中詩端居數披閱
謝君貺中秋見招不及赴
不侍庾公宴月華虛四秋幸逢東閣開又阻西園遊清
輝散廣坐孤影随行舟蓑衣如未歸忠願終可酬
八月十五日夜陪留守宣徽登西樓值雨待月
久不見
經歲待佳節無如隂靄何果然時雨足安用月華多未
克銀缸進空聞玉漏過庾公興不淺久為駐鳴珂
和楊卿中秋月
秋氣平分夜沉隂乍散天窺林初淡薄照席忽孤圓吟
入詩毫健光浮醉弁偏嘉賓勿輕去桂影正娟娟
八月十五日夜寄友人
故人音信絶對月動相思清露滴紅葉此懷當告誰秋
風廣陵郭正是望濤時
中秋陪張龍圖讌射堂初夕隂雲酒行頓解喜
而成詠
飛盖共徘徊西園高宴開秋雲惜明月留待庾公来
陪友人中秋夕賞月王安石
海霧看如洗秋陽望却昏光明疑不夜清瑩欲無坤掃
掠風前坐留連露下樽苦吟應到曉况有我思存
中秋夕寄平甫兄弟
浮雲欲盡數秋毫爚爚金波滿酒醪千里得君詩挑戰
夜壇誰敢將風騷
八月十五夜有懷梅堯臣
天為水蒼玉月拕潭面冰萬里絶瑕玷百丈已澄凝山
河了然在星斗光莫增借問九州内豈無隂雲興緬懷
去年秋是夜客廣陵太守歐陽公預邀三四朋乃值連
連雨共飲陳華燈既醉公有詠屬和予未能強賦石屏
物固慙無所稱今来宛溪上聊以故歲徵晶明正若此
霡霂且何曾美景信難并康寕語足憑
中秋月下懷永叔
有朋無明月秉燭光強致有月無樂朋獨酌顔易醉往
年過廣陵公欣来我值期玩秋蟾圓静掃庭下地復邀
高陽公賸作詩准備特特乃多違後池風雨至一夜看
石屏怛吟無逸氣今宵皓如晝千里嗟離異固知理難
并把酒遥相寄(當時出石屏同詠)
八月十五日夜東軒
隔竹已見月清光度溪来移影上素壁與我相徘徊是
夜正中秋天地霧露開人疑玉兔出藥杵不生埃姮娥倚
冰輪豔色若自媒它夕豈不好物意為之摧
依韻和歐陽永叔中秋邀許發運
看取主人無俗調風前喜御采衣凉競邀三五最團魄
知比尋常特地光豔曲旋教應可聽秋花雖種未能香
曾非惡少休防准衆寡而今不易當
和永叔中秋夜會不見月酬王舍人
主人待月敞南樓淮雨西来斗變秋自有婵娟待賓客
不須迢逓望刀頭池魚暗聽歌聲躍蓮蒂明傳酒令優
更愛西園舊詞客共將詩興壓曺劉
中秋新霽濠水初滿自城東隅泛舟廻謝公命
賦(時余將赴㐮城去)
齋舫談經後官池載酒行斜陽鳥外落新月樹端生演
漾思江浦夷猶繞郡城東轅有遺恨日日物華清
中秋與希深别後月下寄
薄霧生寒水寥寥艤畫船人傷千里别桂吐十分圓把
酒非前夕追歡憶去年南樓足佳興好在謝臨川
依韻和通判八月十五日夜翫月二章(五首)
尋常圓魄豈不好競爱今宵分外明明極只知無隔礙
誰言桂樹向中生
一年一見最堪惜百歲百夕能幾多縱有明年似今夕
明年同會復如何
中秋不見月
天嫌物兼美而使密雲藏已向石屏見何須照席光
中秋前十日作詩戱呈希古年兄
張耒
放逐江湖一釣舟蕭條故國又逢秋炎凉有信来如舊
歲月相催逝不留日落千蛩喧戶牖風高一雁下汀州
池無積潦蟾華好誰買新醪作夜遊
近中秋
姮娥藥熟桂華新滿貯清光待出雲徐御冰輪行碧落
世間多少感秋人
十五夜月陳師道
向老逢清節歸懷託素暉飛螢流夕照重露已霑衣稍
稍孤光動沈沈衆籟微不應明白髮似欲勸人歸
中秋夜東刹贈仁公
盈盈秋月不徐分葉露懸光可數塵此地正須煩一笑
要令排戶問東鄰
依韻和伯鎮中秋見月九日遇雨之作
蘇舜欽
衆皆愛春發枯荄我知惟動兒女懷天地昏酣醉夢裡
人有爽思皆沈埋豈如秋風勁利劇刀劍刮破天膜清
光開衰根危蒂掃除盡辨别松竹并蒿莱青娥供霜洗
夜月兼以皓露驅塵埃常年此夕或隂晦今歲澄澈特
快哉是時呼賓賞此景漸見照我白玉杯清輝向人若
有意經歴忩戶猶徘徊放歌狂飲不知曉爛漫酌客山
嶽頽時節飄流晦朔轉已覺九日来相催北忩隙地破
蒼蘚帶花移得黃金栽倒冠露頂坐狂客擷香咀蘂浮
新醅最憐小雨灑疎竹爽籟䬃䬃吹醉顋君時傳詩頗
精䴡意若泥淖不得来開緘文采自飛動欲和但媿頑
無才久之黽勉強為答嫌春爱秋真可咍
中秋夜吳江亭上對月懷前宰張子野及寄君
謨蔡丈
獨坐對月心悠悠故人不見使我愁古今共傳惜今夕
况在松江亭上頭可憐節物會人意十日隂雨此夜收
不唯人間重此月天亦有意於中秋長空無瑖露表裏
拂拂漸上寒光流江平萬頃正碧色上下清澈雙璧浮
自視直欲見筋脈無所逃遁魚龍憂不疑身世在地上
祗恐槎去觸斗牛景清境勝返不足嘆息此際無交遊
心魂冷烈曉不寢勉為筆此傳中州
中秋松江新橋對月和柳令之什
月晃長江上下同畫橋横截冷光中雲頭豔豔開金餅
水面沈沈卧綵虹佛氏解為銀色界仙家多住玉華宫
地雄景勝言不盡但欲追随乘曉風
中秋月(二首)葛次仲(集句)
玉露中秋夜(徐放)亭亭月正圓(錢起)一宵當皎潔(朱慶餘)
萬象共澄鮮(劉禹錫)送别高臺上(皇甫冉)添愁野帳前(崔備)
無因駐清景(武元衡)欹午又明年(司空圖)
凉夜清秋半(權德輿)嫦娥照玉輪(李商隠)九霄微有露(姚合)
萬里正無塵(貫休)氣射繁星滅(李群玉)明翻宿鳥頻(杜甫)
寥寥天地内(曺松)風景一時新(白居易)
次韻八月十七玩月李新
中秋偶誤團圓月坐恨隂霾障天闕作詩問月月無言
歘放清輝似相合(十五夜無月嘗作問月萹)輪間桂影豈梅林一見
胡為便忘渴婵娟姿態自姝好安事鉛華鏡奩匣引起
登臨無限人庾公樓下紛車轍沉沉夜色凝寒水蕩散
纖雲無一髮因思漢帝感秋風欲喚郢人歌白雪俊賞
佳期莫輕負人生出處多回泬舉杯邀月醉則已萬斛
牢愁憑血刷起看蟾華轉玉盤摩空隠隠何輕滑影落
澄江一萬尋魚龍無處逃清澈誰言暗魄損光暈就欠
毫分亦竒絶况我年来百慮消世味久諳如嚼蠟是非
巧吻禁不動名利癡心會求歇人言滿面凛風霜自覺
寸心堅石鐡頗知大道有真趣不用炎炎熾言說安能
效彼兒女情告對姮娥論圓缺由来衰盛各有理萬變
不妨随曲折吾生斷定已如此肯使傍人譏作輟龍臺
夫子筆如椽親自杜(闕)
八月望夜不見月有感(二首)
素波凉暈淡層城怊悵三年此夜清(在淮南二年逢中秋俱不見月色)
獨捲疎帷成默坐暗蟲相命作秋聲
九旻含爽助清輝萬里重隂誤賞期正恨浮雲無意緒
世間偏惱最明時
八月十四夜月范仲淹
光華豈不盛賞宴尚遲遲天意將圓夜人心待滿時已
知千里共猶覺一分虧来夕如澄霽清風不負期
依韻酬葉道卿中秋對月(二首)
天遣今宵無寸雲故開秋碧挂冰輪詩人不悔衣霑露
為惜清光豈易親
孤光千里與君逢最愛無雲四望通處處樓臺競歌宴
的能愛月幾人同
中秋口號秦觀
雲山簷楯接低空公宴初開氣欎葱照海旌幢秋色裡
激天鼓吹月明中香槽旋滴珠千顆歌扇驚圍玉一叢
二十四橋人望處群仙正在廣寒宫
丙寅中秋詠月晏殊
玉籥秋初半冰輪歲有期苦吟含翰久清宴下樓遲雁
怯波光動蛩愁葉影危烘簾頻捲押温酎旋凝澌皎外
蟾生滴寒中桂有枝星文藏熠燿露彩見華滋菀静疎
螢濕巢空驚鶴移漸穿鳴瑟幌偏鍳讀書帷濛谷徒催
曉纖阿莫放窺陳王收妙舞疑待仲宣辭
次韻和王校勘中秋月
廣寒仙署惬心期秋半梧臺木葉稀有客正吟星北共
何人重賦鵲南飛光含綺席傳三雅影逗蘭房撤九微
趨府逸才過鮑掾不辭終夕賞清暉
中秋月(與通判徐仲謀譙縣李宗易將作監主簿張彭同賦)
三十六旬内此時心賞并中分九秋夜占斷百宵明冷
照蘭閨澈光含綺席清誰知滄海曲珠蚌最盈盈
中秋月
一輪霜影轉庭梧此夕羇人獨向隅未必素娥無悵恨
玉蟾清冷桂華孤
同前
天時與人意齟齬舊無疑坐久翻遺恨光来已後期行
雲凝黛色見跋費金枝况復輸来夜笙歌繼夕曦
次韻師白中秋會飲且餞余北行
韓駒
樓高應在日輪邊目盡西山萬里天擬見謫仙歸貝闕
翻愁快馬踏瓊田詞鋒易破孤虛陣酒令難期賞罰權
放盞成空君勿歎明年千里共婵娟
歲時雜詠卷三十一
