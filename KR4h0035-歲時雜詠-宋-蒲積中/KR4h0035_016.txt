歲時雜詠卷十六宋蒲積中編
上已
上已篇張華
仁風導和氣勾芒御吴春姑洗應時月元已啟良辰良
辰蔭朝日零雨灑微塵飛軒遊九野置酒會衆賓臨川
懸廣幕夾水布長茵徘徊存往古慷慨慕先眞朋從自
遠至童冠八九人追好舞雩庭擬跡洙泗濱伶人理新
樂膳夫進時珍八音硼礚奏有爼從横陳妙舞起齊趙
悲歌出三秦春體踰九醴冬清過十旬盛時不努力歲
暮將何因勉哉衆君子茂德景日新高飛撫鳳翼輕舉
攀龍鱗
太康六年三月三日後園會(三首)
暮春元日陽氣清明祁祁甘雨膏澤流盈習習祥風啟
滯道生禽鳥翔逸卉木滋榮纖條被綠翠華含英於皇
我后欽若昊乾順時省物言觀中園讌及羣辟乃命乃
延合樂華池祓濯清川汎彼龍舟泝游洪源
朱幕雲覆引坐文茵羽觴波騰品物僃珍管絃繁會變
用奏新穆穆我皇臨下渥仁訓以慈惠詢納廣神好樂
無荒化達無垠
咨子微臣荷寵明時忝思于外悠悠三朞天馬惟慕天
實為之靈啟其願邀願在茲于以表情爰著斯詩
三日洛水作潘尼
暮春春服成百草敷英蕤聊為三日遊方駕結龍旗廟
廊多豪俊都邑有艷姿朱軒蔭蘭臯翠幕暎洛湄沉鈎
出比目舉弋落雙飛羽觴乘波進素卯隨流歸
三月三日應詔閭丘冲
暮春之月春服既成升陽潤土冰渙川盈餘萌㵙人嘉
木敷榮后皇宣遊既讌且寧光光華輦侁侁從臣上蔭
丹幄下藉文茵臨池挹與濯故潔新俯鏡清流仰睇天
津藹藹華林岩岩果陽葉葉峻宇奕奕飛梁垂蔭倒景
若翺若翔浩浩白水沉沉龍舟皇在靈沼百辟周遊激
櫂清歌鼓枻行謳聞樂感和具醉斯柔在昔帝虞德被
遐荒干戚在庭苖人來王今我哲后古聖齊芳惠既今
國以綏四方元首既明股肱惟良樂只君子今日惟康
已會阮修
三春之秀歲惟嘉時零雨既濛風以散之英華扇耀翔
鳥羣嬉澄澄綠水澹澹其波修崖逶迤長川相過聊且
逍遥其樂如何
三日鮑昭
氣喧動思心柳青起春懷時艷憐花藥眼淨悅登臺提
觴野中飲心愛因未開露色霑春草泉源潔冰苔苨苨
濡露條嫋嫋乘風栽鳬鶵掇苦薺黃鳥銜櫻梅觧衿欣
景預臨流競覆杯美人竟何在浮心空自摧
三日游南苑
採蘋及華月追節逐芳雲騰蒨溢林䟽麗日華山文清
潭園翠會化薄緣綺紋合樽遽景斜折榮吝徂芬
應詔曲水作顔延年
道隠未形治彰既亂帝迹懸衡皇流共貫惟主創物永
錫洪筭仁固開周義高登漢祚融世哲業光列聖太上
正位天臨海鏡制以化裁樹之形性惠浸萌生信及翔
泳崇虛非徵積實莫尚豈伊人和寔靈所貺日完其朔
月不掩望航琛越水輦賮踰嶂帝體麗明儀辰作貳君
彼東朝金昭玉粹德有潤身禮不愆器柔中淵暎芳猷
蘭祕昔在文昭今惟武穆於赫王宰方旦居叔有睟叡
蕃爰履奠牧寧極和鈞屏京維服胐魄雙交月氣參變
開榮灑澤舒虹爍電化際無間皇情爰眷伊思鎬飲每
惟洛宴郊餞有壇君舉有禮幕帳蘭甸畫流高陛分庭
荐樂析波浮醴豫同夏諺事兼出濟仰窺豐施降惟微
物三妨儲隸五塵朝黻途泰命迍恩充報屈有悔可悛
滯瑕難拂
車駕幸京口三月三日侍游曲阿後湖作
虞風載帝狩夏諺頌王遊春方動宸駕望幸傾五州山
祗蹕嶠路水若警滄流神御出瑶軫天儀降藻舟萬軸
運行衛千翼泛飛浮彤雲麗璇蓋祥飈被綵斿江南進
荆艷河激獻趙謳金練照海浦笳鼓震溟洲藐盼覯蒼
崖衍漾觀綠疇人靈騫都野鱗翰聳淵丘德禮既普洽
川岳徧懷柔
三月三日侍宴西池謝靈運
矧乃暮春時物芳衍濫觴逶迤周流蘭殿禮僃朝容樂
闋夕宴
上已謝惠連
四時著半分三春禀融爍遲遲和景婉夭夭園桃灼携
朋適郊野昧爽辭鄽郭斐雲興翠嶺芳飈起華薄觧轡
偃崇丘藉草繞廻壑際渚羅時䔩託波泛輕爵
為皇太子侍宴華光殿曲謝朓
初吉云已芳宴在斯載留神矚有睟天儀龍精已暎威
仰未移葉依黃鳥花落春池高宴弘敞禁林稠密青澄
崛起朱樓間出翠葆隨風金戈動日惆悵清管徘徊輕
佾灞滻入筵河淇流阼海若來往觴肴㳂泝歡飲終日
清光欲暮輕貂廻首華組徐步
三日侍宴林殿曲水簡文帝
芳年留帝賞應物動天襟挾苑連金陣分衢度羽林帷
宫對廣掖層殿邇高岑風旗争曳影亭䍐生共隂樹花
初墮蔕池荷欲吐心
三月三日率爾成詩
芳年多美色麗㬌復妖嬈握蘭唯是旦采艾亦今朝廻
沙溜水曲碧袖散桃夭綺花非一種風絮亂百條雲起
相思觀日照飛虹橋繁華炫姝色燕趙艷妍妖金鞍汗
血馬寳鬢珊瑚翹蘭馨起縠袖連綿束瓊腰相看隠綠
樹見人還自嬌玉牀鳴羅薦磲椀泛廻潮洛濱非拾羽
滿握詎貽椒
三日侍皇太子曲水宴
震德叶靈年芳節淑濯伊臨霸蕩心偷目驤騎晨野摐
金振陸蕙氣捲旌神飈擎轂層岑偃蹇聳觀岧嶤烟生
翠竹日照綺寮銀華晨散金芝莫搖綠衣動葉丹距暎
條顧惟菲薄徒承恩裕藝學未優聲績不樹豈辨河書
寧摛淮賦徒偶羣龍終慙並驅(去聲)
三日林光殿曲水宴沈約
宴鎬鏘玉鑾游汾舉仙[車犬]榮光泛采旄修風動芝盖淑
氣婉登晨天行聳雲旆帳殿臨籞帷春宮繞芳甸漸席
周羽觴分墀引廻瀨穆穆玄化升濟濟皇階泰將御遺
風軫遠侍瑶臺會
三日率爾成篇
麗日屬元已年芳具在斯開花已匝樹流鶯復滿枝洛
陽繁華子長安輕薄兒東出千金堰西臨雁鶩陂遊絲
暎空轉高柳拂地垂綠萍文照耀紫燕光陸離清晨戲
伊水薄暮宿蘭池象筵鳴寳瑟金瓶泛玉巵寧憶春蠶起
日暮桑欲萎長袂屢以拂雕胡方自炊愛而不可見宿
昔减容儀早當忘情去歎息獨何為
三日侍鳳光殿曲水宴
光遲蕙畆氣婉椒臺皇心愛矣帝曰悠哉玉鑾銜警翠
鳳輕廻别殿廣臨離宫洞啟川祗奉夀河宗相禮清洛
漸延長伊流陛洄盪嘉羞搖漾芳醴輕歌易繞弱舞難
持素雲留管玄鸛停絲引思為歲歲亦陽止叨服賁身
身亦昌止徒勤丹漆終愧文梓
三日侍安成王曲水宴劉孝綽
匯澤良孔殷分區屏中縣跨躡兼流采襟喉邇封甸五
三奄酆畢析珪成羽傳不資魯俗移何得齊風變東山
富游士北土無遺彦一言白璧輕片善黃金賤餘辰屬
元已消愁追前諺侍此頻豫遊須展城隅宴芳州亘千
里遠近光風扇方歡厚德重誰言薄遊倦
三日侍華光殿曲水宴
薰披三陽暮濯祓元已初皇心睠樂飲帳殿臨春渠豫
遊高夏諺豈樂盛周居復以焚林日手茸花樹舒羽觴
環階轉清瀾傍席䟽妍歌已寥亮妙舞復行餘九成變
絲竹百戱動龍魚
三日侍蘭亭曲水宴庾肩吾
策星依夜動鑾駕偬朝遊旌門臨苑樹相風出鳳樓春
生露泥泥天覆雲油油桃花生玉洞柳葉暗金溝禊川
分曲洛帳殿掩芳洲踴躍頳魚醉參差絳棗浮百戱俱
臨水千鍾共逐流
三日侍宴詠曲水中燭影
重燄垂花比芳樹風吹水動俱難任春枝拂岸影上來
還杯繞客光中庭
三日華林園公宴邢子才
廻鑾自樂野弭盖屬瑶池五水接光景七度樹風儀芳
春時欲遽覽物惜將移新萍已冒沼餘花尚滿枝草滋
徑蕪没林長山蔽虧芳筵羅玉爼激水漾金巵歌聲斷
且續舞袖合還離
上已宴麗暉殿各賦一字十韻
陳後主
芳景滿闢窗暄光生遠阜以更登臨趣還勝(平聲)袚禊
酒葉照源上桃風搖城外柳斷雲仍合霧輕霞時照牖
小樹帶山高嬌鶯含響偶一峯遥落日數花飛暎綬度
鳥或遛檐飄絲屢薄藪言志遽為樂置觴方薦夀文學
且迾筵羅綺令陳後干戈幸勿用寧須勞馬首
上已玄圃宣獻堂禊飲同共八韻
綺殿三春晚玉燭四時平藤交近浦暗花照遠林明百
戱階庭滿八音絃調清鶯喧雜管韻鐘響帶風生山高
雲氣積水急溜杯輕簮纓合盛會俊乂本多名羣才盡
壯思文采發雕英樂是西園日勸茲南館情
春已禊辰盡當曲宴各賦十韻
餘春尚芳菲中園飛桃李是時乃季月兹日叶上已既
有遊伊洛可以祓溱洧得足性為娱堂高聊復擬高堂
亦有趣圖繢此芳軌栖遁稱式驂善政日馴雉蘭桂觀
往轍簮裾躡前趾啼禽靜或喧花落低還起水霧遥混
雜山雲遠相似坐客聽一言隨吾祛俗鄙
祓禊汎舟春月玄圃各賦七韻
園林多趣賞祓禊樂還尋春池已渺漫高枝自嵸森日
裏絲光動水中花色沉安流淺易榜峭壁迥難臨野鶯
添管響深岫接鐃音山遠風烟麗苔輕激浪侵置酒來
英雅嘉賢良所欽
上已玄圃宣猷嘉辰禊酌各賦六韻以次成篇
(座有張式陵瓊顧野王陸琢岑之敬等五人上)
園開簮帶合亭迥春芳過鶯度遊絲斷風駛落花多峯
幽來鳥囀洲横擁浪波歌聲時出牖舞影乍侵柯面玉
同釵玉衣羅異草蘿既悅弦筒暢復次文酒和
三日侍宴宣猷堂曲水江總
上已娱春禊芳辰喜月離北宫命簫鼓南館列旌旗繡
柱擎飛閣雕軒傍曲池醉魚沈遠岫浮藻漾清漪落花
懸度影飛絲不礙枝樹動紅樓出山斜翠磴危禮周羽
爵徧樂闋光隂移
上已禊飲戶思道
山泉好風日城市厭囂塵聊將一樽酒共尋千里春晨
光下幽桂夕吹舞青蘋何時出開後重有入林人
三月三日宴王明府山亭(序附六首)
調露二年暮春三日同集于王令公之林亭申交
契也夫尚平遠跡尋五藥于西山仲連高蹈讓千
金于東海遺形却立終希獨善之資排患解紛未
洽隨時之義豈若天地交泰朝野歡娛元已迨辰
季陽司月列芳林而薦賞控清洛以開筵追李郭
之佳遊嗣裴王之故事遠近送春日表裏壯皇居
層幹霞騫燭城隂于翠鶠浮梁霧絶寫川態于文
虹樹密如鱗花繁似霰魚縱相忘之樂鶯遷求友之
聲景物載華心神已至于是愷佳宴滌煩襟沿杯曲
水折中幽徑流波度曲自諧中散之絃舞蝶成行無
忝季倫之妓而歲不我與人生若浮揮魯陽之戈奔
曦可駐聘山公之騎餘興方酋度志陳詩式紀良會
仍探一字六韻成章孫慎行序
詩(得魚字)崔知賢
京洛皇居芳褉春餘影媚元已風和上除雲開翠帟水
鶩鮮車林渚縈映烟霞卷舒花飄粉蝶藻躍文魚㳂波
式宴其樂只且
又(得郊字)席元明
日惟上已時亨有巢中罇引桂芳筵藉茅書僮橐筆膳
夫行炰烟霏萬雉花明四郊沼蘋白帶山花紫苞同人
聚飲千載神交
又(得人字)陳子昂
暮春嘉月上已芳辰羣公褉飲扵洛之濱奕奕車騎粲
粲都人連帷競野祇服縟津青郊樹密翠渚萍新今我
不樂含意待申
又(得沙字)韓仲宣
河濱上已洛汭春華碧池涵日翠斝澄霞溝垂細柳岸
擁平沙歌鶯響樹舞蝶驚花雲浮寳馬水韻香車熟紀
行樂淹留景斜
又(得哉字)高瑾
暮春元已春服初裁童冠八九于洛之隈河隄草變鞏
樹花開逸人談發仙御舟來間關黃鳥瀺灂丹腮樂飲
命席優哉悠哉
又(得烟字)高球
洛城春禊元已芳年季倫園裏逸少亭前曲中舉白談
際生玄陸離軒盖淒清管絃萍疎波蕩柳弱風牽未淹
歡趣林溪夕烟
三日流潭篇萬齊融
春潭滉漾接隋宫宫闕連延潭水東蘋苔嫰色涵波淥
桃李新花照底紅垂菱布藻如妝鏡麗日晴天相皎暎
素影顥顥對蝶飛金沙礫礫窺魚泳佳人祓禊賞韶年
傾國傾城併可憐拾翠搃來芳樹下踏青爭遶淥潭邊
公子王孫恣遊翫沙場水曲情無厭禽浮似揖羽觴杯
鱗躍疑投水心劒金鞭玉勒騁輕肥落絮紅塵擁路飛
渌水殘霞催席散畫樓初月待人歸
于長史池三日曲水陳子昂
摘蘭藉芳月祓宴坐廻汀泛艷清流滿葳蕤白芷生金
絃揮趙瑟玉指弄秦箏巖嶂風光媚郊園春樹平烟花
飛御道羅綺照昆明日落紅塵暮車馬亂縱横
上巳日浮江宴(得遥字)王勃
上已年光促中川興緒遥綠齊山葉滿紅洩片花銷泉
聲喧後澗虹影照前橋遽悲春望遠江路積波潮
三日曲水侍宴應制閻朝隠
三月重三日千春續萬春聖澤如東海天文似北辰荷
葉珠盤淨蓮花寳盖新陛下制萬國臣作水心人
奉和三日祓禊渭濱(六首)韋嗣立
乘風祓禊逐風光扈蹕陪鑾渭渚傍還笑當時水濱老
衰年八十待文王
又徐彦伯
晴風麗日滿芳洲御色春筵祓錦流皆言侍蹕璜溪讌
暫似乘槎天漢游
又劉憲
桃花欲落柳條長沙頭水上足風光此時御蹕來遊處
願奉年年祓禊觴
又沈佺期
寳馬香車清渭濱紅桃碧柳禊堂春皇情尚憶垂竿佐
天祚先呈捧劒人
又李乂
上林花鳥暮春時上已陪遊樂在兹此日欣逢臨渭賞
昔年空道濟汾詞
又張說
青郊上已艷陽年紫禁皇遊祓渭川幸得歡娱承湛露
同心草樹樂春天
三日梨園亭侍宴沈佺期
九門馳道出三已禊堂開畫鷁中川動青龍上苑來野
花飄御座河柳拂天杯日晚迎祥處笙鏞下帝臺
三日獨坐驩川思憶舊遊
兩京多節物三日最遨遊麗日風徐卷香塵雨暫收紅
桃初下地綠柳半垂溝童子成春服宫人罷射韝禊堂
通漢宛解席繞秦樓束晳言談妙張華史漢遒無亭不
駐馬何浦不横舟舞籥千門度帷屏百道流金丸向鳥
落芳餌接魚投濯錦鱗清淺迎祥樂獻酬靈芻陳欲棄
神藥曝應休誰念招魂節翻為禦魅囚朋從天外至心
賞日南求銅柱威丹徼朱崖鎮火&KR1101;炎蒸連曉夕瘴癘
滿冬秋西水何時貨南方詎可留無人對鑪酒寧緩去
鄉憂
三月三日侍宴
素滻接宸居青門盛祓除摘蘭諠鳳野浮藻溢龍渠苑
蝶飛殊懶宫鶯囀不疎星移天上入歌舞向儲胥
桂州三月三日宋之問
代業京華裏遠投魑魅鄉登高望不見雲海四茫茫伊
昔承休眄曾為人所羡兩朝賜顔色二紀陪遊宴昆明
御宿侍龍媒伊闕天泉復幾廻西夏黃河水心劍東周
清洛羽觴杯苑中落花掃還合河畔垂楊撥不開千春
獻夀多行樂柏梁和歌攀&KR0790;作賜金分帛駐光輝風舉
雲搖入紫微晨趨北闕鳴珂至夜出南宫把燭歸載筆
儒林多歲月襆被文昌佐吴越越中山海高且深興來
無處不登臨永和九年刺海郡暮春三月醉山隂愚謂
嬉遊長似昔不言流寓欻成今始安繁華舊風俗帳飲
傾城沸江曲主人絲管清且悲客子肝腸斷還續荔浦
蘅臯萬里餘洛陽音信絶能疎故園今日應愁思曲水
何能更祓除作伴唯憐合浦葉思歸豈食桂江魚不求
漢使金囊贈願得佳人錦字書
三月三日登龍山張九齡
伊川與灞津今日祓除人豈似龍山上還同湘水濱衰
顔憂更老淑景望非春禊飲豈吾事聊將偶俗塵
歲時雜詠卷十六
