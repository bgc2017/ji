歲時雜詠卷七宋蒲積中編
上元(古詩)
宴光璧殿詠遙山燈陳後主
照耀浮輝明飄颻落燼輕枝多含樹影煙上帶玲生雜
桂還如月依柳更疑星園中鶴采麗池上鳬飛驚
三善殿夕山燈
重岫多風煙華燈此岫邊涸浦如珠露彫樹似花鈿依
樓雜渡月帶石影開蓮既有帶滿照羞與曉星連
上元夜於通衢建燈夜升南樓隋煬帝
法輪天上轉梵聲天上來燈樹千光照花熖六枝開月
影凝流水春風含夜梅幡動黃金地鐘發琉璃臺
和通衢建燈應教諸葛穎
芳衢澄夜景法炬爛参差逐輪時徙燄桃花生落枝飛
煙繞定室浮光映瑤池重閣登臨罷歌管乘空移
上元夜效小庾體詩(并序)長孫正隱
夫執燭夜游古人之意豈不重光隂而好娛樂哉且
星度如環晷纔周而已襲月華猶鏡魄哉生而遽圓
忽兮遇春俄兮臨望重城之扇四闢車馬轟聞五劇
之燈九華綺羅紛錯兹夕何夕而遨遊之多趣乎且
九谷帝畿三川奥域交風均露上分朱鳥之躔泝洛
背河下鎮蒼龍之闕多近臣之第宅即瞰銅街有貴
戚之樓臺自連金穴美人競出錦帳如霞公子交馳
琱鞍似月同遊洛浦疑尋税馬之津爭渡河橋似向
牽牛之渚實昌年之樂事令節之佳遊者焉而戒曉
嚴鐘俄喧綺陌分空落宿已半朱城盖陳良夜之歡
共發乘春之藻仍為庾體四韻成章同以春為韻
崔知賢
今夜啟城闉結伴戲芳春鼓聲撩亂動風光觸處新月
下多遊騎燈前饒看人歡樂無窮已歌舞達明晨
陳嘉言
今夜可憐春河橋多麗人寶馬金為絡香車玉作輪連
手窺潘掾分頭看洛神重城自不掩出向小平津
韓仲宣
他鄉月夜人相伴看燈輪光隨九華出影共百枝新歌
鐘盛北里車馬沸南隣今宵何處好唯有洛城春
高瑾
初年三五夜相知一兩人連鑣出巷口飛轂下池漘燈
光恰似月人面併如春遨遊終未已相歡待日輪
陳子昂
三五月華新遨遊逐上春相邀洛城曲追宴小平津樓
上看珠妓車中見玉人芳宵殊未極隨意守燈輪
長孫正隱
薄晚嘯遊人車馬亂驅塵月光三五夜燈熖一重春煙
雲迷北闕簫管識南隣洛城終不閉更出小平津
正月望夜上陽宫侍宴應制薛曜
重關鐘漏通夕敞鳳皇宫雙闕祥煙裏千門明月中酒
杯浮湛露歌曲唱流風侍臣咸醉止常慙恩遇豐
十五夜觀燈盧照鄰
錦里開芳宴蘭缸豔早年縟綵遙分地繁光遠綴天接
漢疑星落依樓似月懸别有千金笑來暎九枝前
夜遊沈佺期
今日重門啟遊春得夜芳月華連晝色燈影雜星光南
陌青川浦東鄰紅粉妆管絃遙辨曲羅綺暗聞香人擁
行歌路車攅鬭舞場經過猶未已鐘鼓出長楊
正月十五日蘇味道
火樹銀花合星橋鐵鎻開暗塵隨馬去明月逐人來遊
妓皆穠李行歌盡落梅金吾不禁夜玉漏待相催
軒遊宫十五夜明皇
行邁離秦國廵方赴洛師路逢三五夜春色暗中期關
外長河轉宫前淑氣遲歌鍾對明月不减舊遊時
正月望夜郭利正
九陌連燈影千門度月華傾城出寶騎匝路轉香車爛
熳唯愁曉周遊不問家更逢清管發處處落梅花
元夕(六首)崔液
今年春色勝長年此夜風光最可憐鳷鵲樓前新月滿
鳳凰臺上寶燈燃
玉漏銅壺且莫催鐵關金鎻徹明開誰家見月能閒坐
何處逢燈不看來
神燈佛火百輪張刻像圖容七寶裝影裏如聞金口說
空中似散玉毫光
金勒銀鞍空紫騮玉輪朱幰駕青牛驂驔始散東城曲
倏忽還來南陌頭
公子王孫意氣驕不論相識也相邀最憐長袖風前弱
更賞新絃暗裏調
星移漢轉月將微露洒煙飄燈漸稀猶惜道傍歌舞處
踟蹰相顧不能歸
十五夜御前口號踏歌詞(二首)張說
花萼樓前雨露新長安城裏太平人龍銜火樹千燈豔
雞踏蓮花萬歲春
帝宫三五戲春臺行雨流風莫妬來西域燈輪千影合
東華金闕萬重開
和黃門舅十五夜作蘇頲
聞君陌上來歌管沸相催孤月連明照千燈合暗開寶
裝遊騎出香繞看車廻獨有歸閒意春庭伴落梅
正月十五夜應制孫逖
洛陽三五夜天子萬年春綵仗移雙闕瓊筵會九賓舞
成蒼頡字燈作法王輪不覺東方日遙隨御藻新
奉和聖製十五夜燃燈酺宴應制王維
上路笙歌滿春城刻漏長遊人多晝日明月讓燈光魚
鑰通翔鳳龍輿出建章九衢陳廣樂百福透名香仙妓
來金殿都人遶玉堂定應偷豔舞從此學新妝春引迎
三事司儀列萬方願將天地壽同以獻君王
同楊比部十五夜有懷靜者
承明少休沐建禮省文書夜漏行人息歸鞍落日餘豈
知三五夕萬戶千門闢夜出曙飜歸傾城滿南陌陌頭
馳騁盡繁華王孫公子五侯家由來明月如白日共道
春燈勝百花聊看侍中千寶騎強識小媍七香車香車
寶馬共喧闐箇裡多情俠少年競向長楊柳市北肻過
精舍竹林前獨有仙郎心寂寞却將宴坐為行樂倘覓忘
懷共往來幸霑同舍甘藜藿
上元夜憶長安顧況
滄洲老一年老去憶秦川處處逢珠翠家家聽管絃雲
車龍闕下火樹鳳樓前今夜滄洲夜滄洲夜月圓
觀燈張蕭遠
十萬人家火燭光門門開處見紅粧歌鐘喧夜更漏暗
羅綺滿街塵土香星宿别從天畔出蓮花不向水中芳
寶釵驟馬多遺落依舊明朝在路傍
元夕觀燈
暫得金吾夜通看火樹春停車傍明月走馬入紅塵妓
雜歌偏勝觴移舞更新應須盡記取說向不來人
正月十五夜熊孺登
漢家遺事今宵見楚郭明燈幾處張深夜嬌歌聲絶後
紫姑神下月蒼蒼
上元紫極宫内觀州民燃燈張樂
羊士諤
山郭通衢隘瑤壇洞府深燈花助春意舞綴識歡心閒
似淮陽卧恭聞樂職吟唯將聖明化聊以達飛沉
燈影元稹
洛陽晝夜無車馬漫挂紅紗滿樹頭見說平時燈影裏
玄宗潜伴太真遊
正月十五日夜月
歲熟人心樂朝遊復夜遊春風來海上明月在江頭燈
火家家市笙歌處處樓無妨思帝里不合厭杭州
上元夜東林寺學禅偶懷藍田楊主簿因呈智
禅師
新年三五東林夕星漢迢迢鐘梵遲花縣當君行樂處
松房是我坐禅時忽看月滿還相憶始嘆春來自不知
不覺定中微念起明朝更問雁門師
長安上元日
諠諠車騎帝王州羈病無心逐勝遊明月春風三五夜
萬人行樂一人愁
上元日(二首)唐文宗
上元高會集羣仙心齋何亊欲祈年丹爐儻徹玉帝座
且共吾人慶大田
蓂生三五葉初齊上元羽客出桃蹊不愛仙家登真訣
願蒙四海福黔黎
上元夜建元寺觀燈呈智通上人
章碣
建元看别上元燈處處回廊鬭火層珠玉亂抛高殿佛
綺羅深拜遠山僧臨風走筆思呈慧到晚行禅合伴能
無限喧闐留不得月華西下露華凝
上元夜燈(開元雜曲中題)張說
千門開鎻萬燈明正月中旬動帝京三百内人連袖舞
一時天上著詞聲
上元夜聞京有燈恨不得觀李商隱
月色燈光滿帝都香車寶馬隘通衢身閒不覩中興盛
羞逐鄉人賽紫姑
觀山燈獻徐尚書(二首并序)段成式
尚書東苑公鎮襄之三年四維具舉而仍歲穀熟及
上元日百姓請事山燈以報穰祈祉也時從事及上
客從公登城南樓觀之初爍空焮谷漫若朝炬忽驚
狂燒卷風樸緣一峯如塵烘旆色如波殘鯨鬛如霞
駮如珊瑚露如丹蛇蚑離如朱草藂藂如芝之曲如
蓮之擎布字而疾抵電書寫塔而爭同蜃搆亦天下
一絶也成式辭多嗤累學未該悉策山燈事唯記陳
後主宴光璧殿遙詠山燈詩云雜桂還如月依柳更
疑星輒成三首以紀壯觀
風杪影凌亂露輕光陸離如霞散仙掌似燒上蛾眉道
樹千花發扶桑九日移因山成衆像不復藉螻螭
湧出多寶塔往來飛錫僧分明三五月傳照百千燈馴
狖移高柱慶雲遮半層夜深寒夜白猶自綴金澠
磊落風初定輕明雲乍妨疎中搖日綵繁處雜星芒火
樹枝柯密燭龍鱗甲張窮愁讀書者應得假餘光
奉和(三首)温庭皓
一峰當勝地萬點照嚴城勢異崑崗發光疑玄圃生㷊
書翻見字舉燧不招兵況遇新春夜何勞秉燭行
九枝應並耀午夜思潜然景集青山外螢分碧草前輝
華侵月影歴亂寫星躔望極高樓上搖光滿綺筵
春山收暝色爝火集餘輝麗景饒紅熖祥光出翠微白
榆行自比青桂影相依唯有偷光客追遊欲忘歸
奉和(三首)韋蟾
新正圓月夜猶重看燈時累塔嫌沙細成文訝筆遲歸
牛疑燧落過雁誤書遺生惜蘭膏盡還為隔歲期
舉燭光纔起揮毫勢竟分點時驚墜石挑處接崩雲辭
異秦丞相銘非竇冠軍唯愁殘熖落逢玉亦俱焚
多寶神光動生金瑞色浮照人低入郭伴月更當樓重
穴應無取焚林固有求夜闌陪玉帳不為九枝留
上元日寄湖杭二郡從事李郢
巒别山燈憶水燈山光水熖百千層謝公留賞山公喚
如入笙歌阿那朋
紫極宫上元齊次呈諸道流
碧簡朝天章奏頻清宫髣髴降靈真五龍金角向星斗
三洞玉音愁鬼神風拂亂燈山磬曉露霑仙杏石壇春
明朝醮罷羽客散塵土滿城空世人
上元日道室㷊修寄襲美陸龜蒙
三清今日聚靈官玉刺齊抽謁廣寒執盖冐花香寂歴
侍晨交珮响闌珊(執盖侍晨皆仙之貴侣)將排鳳節分階易欲校
龍書下筆難唯有世塵中小兆夜來心拜七星壇
次韻皮日休
明真臺上下仙官玄藻初吟萬籟寒颷御有聲時杳杳
寶衣無影自珊珊蕊書乞見齊心易玉籍來添拜首難
端簡不知清景暮靈蕪香燼落金壇
上元日惜春寄襲美陸龜蒙
六分春色一分休滿眼東波盡是愁花匠礙寒應束手
酒龍多病尚垂頭無窮懶惰齊中散有底機謀敵右侯
見織短蓬裁小檝拏煙閒弄個漁舟
奉酬惜春見寄皮日休
十五日中春日好可憐沉痼冷如灰以前雖被愁將去
向後須教醉飲來梅片盡飄輕粉靨柳芽初吐爛金醅
病中無限花番次為約東風且住開
影燈夜(二首)薛能
偃王燈塔古徐州二十年來樂事休此日將軍心似海
四更身領萬人游
十萬軍城百萬燈酥油香煖夜如蒸紅粧滿地煙光好
祇恐笙歌引上昇
丁巳上元日放二雉
嬰網雖皆困褰籠喜共歸無心期爾報相見莫驚飛
歲時雜詠卷七
