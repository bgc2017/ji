歲時雜詠宋蒲積中編
上已
舟中和蕭令(潭字)張說
暮春三月日重三春水桃花滿禊潭廣樂逶迤天上下
仙舟搖衍鏡中酣
奉和聖製三日陳希烈
上已迂龍駕中流泛羽觴酒因朝太子詩為樂賢王錦
䌫方舟渡瓊筵大樂張風搖垂柳色花發異林香野老
歌無事朝臣飲歲芳皇情被羣物中外洽恩光
和聖製太子諸王三月龍池春禊
王維
故事修春禊新宫展豫遊明君移鳳輦太子出龍樓賦
掩陳王作杯如洛水流金人來捧劒畫鷁去廻舟苑樹
浮宫闕天池照冕旒宸章在雲漢垂象滿皇州
奉和聖製上已於望春亭觀禊飲應制
長樂青門外宜春小苑東樓開萬戶上輦過百花中畫
鷁移仙妓金貂列上公清歌邀落日妙舞向春風渭水
明秦甸黃山入漢宫君王來祓禊灞滻亦朝宗
三月三日曲江侍宴應制
萬乘親齋祭千官喜豫遊奉迎從上苑祓禊向中流草
樹連雲衛山河對冕旒畫旗搖浦溆春服滿汀洲仙籞
龍媒下神臯鳳蹕留從今億萬歲天寳紀春秋
三月三日勤政樓侍宴應制
綵仗連宵合瓊樓拂曙通年光三月裏宫殿百花中不
數秦王日誰將洛水同酒筵嫌落絮舞袖怯春風天保
無為德人歡不戰功仍臨九衢宴更達四門聰
上已潤南期王山人不至孟浩然
搖艇俟明發花源弄早春在山懷綺季臨穎憶荀陳上
已期三月浮杯興十旬坐歌空有待行樂恨無隣日晚
蘭亭北烟花曲水濱浴池逢婉女採藥值幽人石壁堪
題序沙場好醉神群公望不至虚擲此芳辰
上巳日洛中寄王十九
卜洛成周地浮杯上已筵鬭鷄寒食下走馬射堂前垂
柳金堤合平沙翠幕連不知王逸少何處會羣賢
上巳日徐司錄園林杜甫
鬢毛垂領白花蕊亞枝紅欹倒衰年廢招尋令節同薄
衣臨積水吹面受和風有喜留攀桂無勞問轉蓬
上已祓禊應制崔國輔
元已秦中節吾君灞上遊鳴鑾通禁苑别館遶芳洲鴛
鷺千官列魚龍百戱浮桃花春欲盡穀雨夜來收慶向
堯尊祝歡從楚棹謳逸詩何足對睿作掩東周
上已
已日帝城春傾都祓禊辰停車湏傍水奏樂要驚塵弱
柳障行騎浮橋擁看人獨言日早晚更向九龍神
三月三日自京到華隂扵水亭獨酌寄裵六薛
八獨孤及
祗役匪遑息經時客三秦還家問節候知到上已辰山
縣何所有高城閉青春和風不吾欺桃杏滿四鄰舊友
適遠别誰當接歡欣呼兒命長瓢獨酌湘吳醇一酌一
朗詠既酣意亦申言筌暫兩忘霞月祗相新裴子塵表
物薛侯席上珍寄言二傲吏何日同車茵詎肻使空名
終然羈此身何年解桎梏長作海上人
上巳日兩縣寮友會集時主郵不遂馳赴輒題
以寄方寸劉商
踏青行看共佳期春水晴山祓禊詞獨坐郵亭心欲醉
櫻花落盡暮愁時
上已接清明遊宴獨孤良弼
上已歡初罷清明賞又追閏年侵舊歷令節併芳時細
雨鶯飛重春風酒醒遲尋花迷白雪看柳折青絲淑氣
如相待天和意為誰吁嗟名未立空詠宴遊詩
三月三日義興李明府後亭泛舟
皇甫冉
江南烟景復如何聞道新亭更可過處處萟蘭春浦綠
萋萋藉草遠山多壺觴須就陶彭澤風俗猶傳晉永和
更使輕橈徐轉去微風落日水增波
上巳日越中與鮑侍御泛舟耶溪
劉長卿
蘭橈方轉傍汀沙應接雲峰到若耶舊浦滿來移渡口
垂楊深處有人家永和春色千年在曲水鄉心萬里賒
君見漁舟時借問前洲幾路入烟霞
上巳日耿湋
共來修禊事内顧一悲翁玉鬢風塵下花林絲管中故
山離水石舊侣失鵷鴻不及游魚樂徘徊蓮葉東
奉陪渾侍中上巳日泛渭河盧綸
素舸錦帆開浮天接上台曉鶯和玉笛春浪動金罍舟
楫方潮海鯨鯢自曝腮應憐似萍者空逐榜人回
上巳日陪齊相公花樓宴
鍾陵暮春月飛觀延群英晨霞耀中軒滿席羅金瓊持
杯凝遠睇觸物結幽情樹杪參差綠湖光㶑灧明禮卑
瞻絳帳恩浹厠華纓徒記山隂日祓禊乃為榮
奉和聖製三日書懷因以示百寮
崔元翰
佳節尚元已芳時屬暮春流觴想蘭亭捧劍傳金人風
輕水初綠日晴花更新天文信昭廻皇道頗敷陳恭已
每從儉清心常保真戒兹遊衍樂書以示羣臣
上已泛舟(得遲字)張登
令節推元已天涯喜有期初筵臨泛地舊俗祓禳時枉
渚潮新上殘春日正遲竹枝遊女曲桃葉渡江詞風鷁
今方退沙鷗亦不疑且同山簡醉倒載莫褰帷
上已寄常瓘樊宗憲兼呈孟中丞
鮑防
世間禊事風流處鏡裏家山若畫屏今日會稽王内史
好將賓客醉蘭亭
上巳日試院考雜文不遂赴九華觀祓禊之會
以二絶句贈内(二首)權德輿
三日韶光處處新九華仙洞七香輪老夫留滯何由去
珉玉相和正遶身(時以沽美玉為詩題)
禊飲尋春興有餘深情婉婉見雙魚同心齊體如身到
臨水煩君便祓除
酬樂天三月三日元稹
舊年此日花前醉今日花時病裏銷獨倚破簾閒悵望
可憐虛度好春朝
三月三日與樂天及河南李尹奉陪令公泛洛
禊飲劉禹錫
洛下今修禊羣賢勝會稽盛筵陪玉鉉通籍盡金閨波
上神仙妓岸傍桃李蹊水嬉如鷺振歌響雜鶯啼歷覽
風光好㳂洄意思迷棹歌能儷曲㕓客競分題翠幄連
雲起香車向道齊人誇綾步障馬惜錦障泥塵暗宫牆
外霞明花樹西舟形隨鷁轉橋影與虹低川色晴猶遠
鳥聲莫欲棲唯餘踏青伴待月魏王堤
上巳日恩賜曲江宴會即事白居易
賜歡仍許醉此會興如何翰苑主恩重曲江春意多花
低羞艷妓鶯散讓清歌共道昇平樂元和勝永和
三月三日庾樓寄庾三十二
春日歡遊辭曲水二年愁卧在長沙每登高處長相憶
何况茲樓屬庾家
三月三日懷微之
良時光景長虛擲壯歲風情已暗銷忽憶同為校書日
每年同醉是今朝
三月三日(二首)
暮春風景初三日流水光隂半百年欲作閑遊無好伴
半江惆悵卻廻船
畫堂三月初三日絮撲紗窗燕拂簷蓮子數杯嘗冷酒
柘枝一曲試春衫階臨池面勝看鏡戶暎花叢當下簾
指點南樓翫新月玉鈎素手兩纖纖
三月三日宴舟中獻晉公
三月草萋萋黃鶯歇又啼柳橋晴有絮沙路潤無泥禊
事修初畢遊人到欲齊金鈿耀桃李絲管駭鳬鷖轉岸
廻船尾臨流簇馬蹄閙扵楊子渡踏破魏王堤妓接謝
公宴詩陪荀令題舟同李膺泛醴為穆生携水引芳心
蕩花牽醉眼迷塵街從鼓動烟樹任鴉棲舞急紅腰凝
(去聲)歌遲翠黛低夜歸何用燭新月鳳樓西
奉和裴令公上巳日遊太原龍泉憶去歲禊樂
(依來體雜言)
去歲暮春上已共泛洛水中流今歲暮春上已獨立香
山上頭(時居易經遊香山寺)風光閑寂寂旌旆遠悠悠丞相府歸
晉國太行山礙并州鵬背負天龜曳尾雲泥不可得同
遊
上巳日憶江南禊事李德裕
黃河西繞郡城流上已應無祓禊遊為憶渌江春水色
更隨宵夢向吴洲
奉和上已憶江南禊事劉禹錫
白馬津頭春日遲沙洲歸雁拂旌旗柳營唯有軍中戱
不似江南三月時
曲江上巳日趙璜
長堤十里轉香車南岸烟花錦不如欲問神仙在何處
紫雲樓閣向空虚
上巳日華下閒步吳融
十里香塵撲馬飛碧峰蓮下踏青時雲鬟照水和花重
羅袖擡風惹絮遲可便無心邀嫵媚還應有淚憶袁熙
如烟如夢爭尋得溪柳廻頭萬萬絲
上巳日
本學多情劉武威尋花傍水看春輝無端遇着傷心事
嬴得凄凉索漠歸
觀競渡薛逢
三月三日天清明楊花繞江啼曉鶯使君未出郡齋内
江上已聞齊和聲使君出時皆有引馬前已被紅旗陣兩
岸羅衣破鼻香銀釵照日如霜刃鼓聲三下紅旗開兩龍
躍出浮水来擢影幹波飛萬劒鼓聲劈浪鳴千雷雷聲衝
急波相近兩龍望標目如瞬江上人呼霹靂聲竿頭綵挂虹
霓暈前船搶水已得標後船失勢空揮橈瘡眉血首争不
定輸岸一朋心似燒只將標示輸嬴賞兩岸十舟五来往
須臾戲罷各東西竟脫文身請書上吾今細觀競渡兒何
殊當路權相持不思得所各休去會到摧舟折楫時
上巳日劉駕
上已曲江濱喧於市朝路相尋不見者此地皆相遇日
光去此遠翠幕張如霧何事歡娱中易覺春城暮物情
重此節不是愛芳樹明日花更多何人肻廻顧
上巳日寄韓八唐彦謙
上已接寒食鶯花寥落晨微微潑火雨草草踏青人凉
似三秋景清無九陌塵伯與同病者對此合傷神
三月三日曲江遊眺贈郁上人殷堯藩
三月初三日千家與萬家蝶飛秦地草鶯入漢宫花鞍
馬皆爭麗笙歌盡鬭奢吾師無所願惟願老烟霞
三月三日又贈郁上人
曲水公卿宴香塵晝滿街無心修禊事獨步到禪齋細
草縈愁日繁花逆旅懷綺羅人走馬遺落鳳凰釵
三月三日申王園亭宴集宋之問
稽亭追往事睢苑勝前聞飛閣陵芳樹華池落采雲藉
草留人酌銜花鳥赴羣向來同賞處惟恨碧林曛
三月三日承恩讌樂遊園張說
樂遊形勝絶表裏望郊宮北闕連雲嶺南山對掌中皇
恩貸芳月旬宴美成功魚戱芙蓉水鶯啼楊柳風春華
看欲暮天澤戀無窮長袖招斜日留光待曲終
三月三日承恩遊宮莊池上作
鳳凰樓下帶天泉鸚鵡洲中雜管絃舊試平陽佳麗地
今逢上已盛明年舟將水動千尋日幕共林横兩岸烟
不降王人觀禊飲誰令醉舞拂賓筵
三月三日登龍山
伊川與灞津今日祓除人豈似龍山上還同湘水濱衰
顔憂更老淑景望非春禊飲豈吾事聊將偶俗人
三月三日寄諸弟懷崔都水韋應物
莫節看已謝茲晨愈可惜風淡意傷春池寒花歛夕(一作)
(色)對酒始依依聽人還的的誰當曲水行相思尋舊跡
歲時雜詠卷十七
