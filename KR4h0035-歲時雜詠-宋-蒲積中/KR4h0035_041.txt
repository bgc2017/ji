歲時雜詠卷四十一宋蒲積中編
除夜
歲盡應制庾肩吾
歲序已去殫春心不自安聊開百葉酒試奠五辛盤金
薄圖神鷰朱泥却鬼丸梅花應可折惜為雪中看
歲窮應教薛道衡
故年隨夜盡初春逐曉生方驗從軍樂飲至入西京
守歲唐太宗
暮景斜芳殿年華麗綺宫寒辭去冬雪暖帶入春風階
馥舒梅素盤花卷燭紅共歡新故歲迎送一宵中
太原召侍臣賜宴守歲
四時動灰琯一夕變冬春送寒餘雪盡迎歲早梅新
守歲
歲隂窮暮紀獻節唘新芳冬盡今宵促年開眀日長冰
銷出鏡水梅散入風香對此歡終宴傾壺待曙光
同前唐高宗
今朝冬律盡來朝麗景新花餘凝地雪條含暖吹分綬
吐牙猶嫩冰臺已鏤津薄紅梅色冷淺綠柳輕春送迎
交兩節暄寒變一辰
奉和守歲應制許敬宗
玉琯移玄序金奏賞彤闈祥鸞歌裏囀春燕舞前歸夀
爵傳三禮燈枝麗九微運廣薰風積恩深湛露晞送寒
終此夜延宴待晨暉
西京守歲駱賓王
閒居寡言宴獨坐倦風塵忽見嚴冬盡方知列宿春夜
將寒色去年共曉光新耿耿他鄕夕無由展舊親
歲夜安樂公主滿月侍宴沈佺期
除夜子星廽天孫滿月杯詠歌麟趾合簫管鳳雛來歲
炬常燃桂春盤預折梅聖皇千萬夀垂曉御樓開
守歲應制
南渡輕冰解渭橋東方樹色起招搖天子迎春取今夜
王公獻夀用明朝殿上燈人爭烈火宫中侲子亂驅妖
宜將歲酒調神藥聖祚千春萬國朝
守歲侍宴應制杜審言
季冬除夜接新年帝子王臣捧御筵宫闕星河低拂樹
殿庭燈燭上薰天彈琴奏管梅風入對局探鈎栢酒傳
欲向元正歌萬夀暫留歡賞寄春前
除夜有懷
故節當歌守新年把燭迎冬氛戀虬箭春色候雞鳴興
盡聞壺覆宵闌見斗横還將萬億夀更謁九重城
歲夜安樂公主滿月侍宴應制
歲畢生昌胤天杯宴重臣畫樓初滿月香殿早迎春睿
作堯君寳孫謀梁國珍明朝元會日萬夀樂章陳
欽州守歲張說
故歲今宵盡新年明日來愁心隨斗柄東北望春廽
岳州守歲(三首)
除夜清樽滿寒庭燎火多舞衣連臂拂醉坐合聲歌至
樂都忘我冥心自委和此年今已度來歲知如何
夜風吹醉舞庭火對酣歌愁逐前年去歡迎今歲多
桃符堪辟惡竹爆妙驚眠歌舞留今夜猶言惜舊年
除夜作高適
旅舘寒燈獨不眠客心何事轉悽然故鄉今夜思千里
霜鬢明朝又一年
歲除夜樂城張少府宅作(二首)孟浩然
雲海訪甌閩風濤泊島濱何知歲除夜得見故鄉親予
是乘桴客君為失路人平生復能幾一别十餘春
疇昔通家好相思無間然續明催畫燭守歲接長筵舊
曲梅生唱新正栢酒傳客行隨處樂不覺度年年
歲除夜有懷
五更鐘鼓欲相催四氣推遷往復廽帳裏殘燈猶有熖
爐中香氣盡成灰漸看春逼芙蓉枕頓覺寒銷竹葉杯
守歲家家看不卧相思那得夢魂來
除夜樂城逢孟浩然張子容
遠客襄陽郡來過海畔家罇開栢葉酒燈發九枝花妙
曲逢盧女高才得孟家東山行樂意非是競豪華
除日
臘月今朝晦流年此夕除拾樵供歲火帖牖作春書柳
覺東風至花疑小雪餘忽逢雙鯉贈言是上冰魚
杜位宅守歲杜甫
守歲阿咸家椒盤已頌花盍簮喧櫪馬列炬散林鴉四
十明朝過飛騰暮景斜誰能更拘束爛醉是生涯
除日韋應物
思懷耿如昨季月已云暮忽驚年復新獨恨人成故冰
池始泮綠梅園還飄素淑景方轉延朝朝自難度
除夜宿石橋舘戴叔倫
旅舘誰相問寒燈獨可親一年將盡夜萬里未歸人寥
落悲前事支離笑此身愁顔與衰鬢明日又逢春
歲除日奉推事使牒赴撫州辨對留别崔法曹
陸大祝處士上人同賦人字口號
上國杳未到流年忽復新廽車不自識君定送何人
建中癸亥歲奉天除夜宿武當山北茅平村
歲除日又暮山險路仍新驅傳迷深谷瞻星記北辰古
亭聊假寐中夜忽逢人相問皆嗚咽傷心不待春
歲夜雪中喜魏萬成郭厦相尋
劉長卿
新年欲變柳舊客共沾衣旅夜猶難盡鄉春又獨歸寒
燈映虛牖暮雪掩閒扉旦暮乘船去平生相訪稀
嶺外守歲李福業
冬去更籌盡春隨斗柄回寒暄一夜隔客鬢兩年催
除夜書情周弘亮
何處風塵歲雲陽古驛前三冬不再夜曉日又明年春
入江南柳寒歸塞北天還傷知候客花景對韋編
故鄉除夜
三百六十日已終故鄉還與異鄉同非惟律變情堪恨
抑亦才疎運未通何處夜歌銷臘酒誰家高燭候春風
詩成始欲吟將看早是去年牽課中
除夜長安客舍歐陽詹
十上書仍寢如流歲又遷望家思獻夀算甲恨增年虛
牖傳寒柝孤燈照絶編誰應問窮轍泣盡更澘然
除夜侍酒呈諸兄示舍弟
莫歎明朝又一春相看堪共貴兹身悠悠寰宇同今夜
膝下傳杯有幾人
守歲(二首)盧仝
年去留不得年來也任他當爐一榼酒爭奈兩年何
老去經節臘樂事甚悠悠不及兒童日都盧不解愁
除夜(二首)姚合
衰殘歸未遂寂寞此宵情舊國餘千里新年隔數更寒
猶近北峭風漸向東生誰見長安陌晨鐘動火城
殷勤惜此夜此夜在逡巡燭盡年還别雞鳴老更新儺
聲方去病酒色已迎春明日持杯處誰為最後人
除夜悼亡元稹
憶昔歲除夜見君花燭前今宵祝文上重疊叙新年閒
處低聲哭空堂背月眠傷心小男女撩亂火堆邊
除夜酬樂天
引儺綏旆亂毿毿戲罷人歸思不堪虛漲火塵龜浦北
無由阿傘鳳城南休官期限原同約除夜情懷老共諳
莫道明朝始添歲今年春在歲前三
除夜宿洺州白居易
家寄關西住身為河北遊蕭條歲除夜旅泊在洺州
除夜寄弟妹
感時思弟妹不寐百憂生萬里經年别孤燈此夜情病
容非舊日歸思逼新正早晚重歡會羇離各長成
客中守歲在柳家莊
守歲樽無酒思鄉淚滿巾始知為客苦不及在家貧畏
老偏驚節防愁預惡春故園今夜裏應念未歸人
除夜(二首)
薄晚支離坐中宵枕臂眠一從身去國再見日周天老
度江南歲春抛渭北田潯陽來早晚眀日是三年
歲暮紛多思天涯渺未歸老添新甲子病減舊容輝鄉
國仍留念功名已息機明朝四十九應轉悟前非
和微之除夜作
君賦此詩夜窮隂歲之餘我和此詩日微和春之初老
知顔狀改病覺支體虛頭上毛髮短口中牙齒疎一落
老病界難逃生死墟况此促促世與君多索居君在浙
江東榮駕方伯輿我在魏闕下謬乘大夫車妻兒常各
飽奴婢亦盈廬唯是利人事此君全不如我統千郎官
君領百吏胥我掌四曹局君管十鄉閭君為父母君大
惠在資儲我為刀筆吏小惡乃誅鋤君提七郡籍我按
三尺書俱已佩金印嘗同趨玉除外寵信非薄中懷何
不攄恩光未報答日月空居諸磊落嘗許君跼促應笑
予所以自知分欲先歌歸歟
除夜寄微之
鬢毛不覺日毿毿一事無成百不堪共惜盛時辭闕下
同嗟除夜在江南家山泉石尋常憶世路風波子細諳
老校於君合先退眀年半百又加三
除夜
病眼少眠非守歲老心多感又臨春火銷燈盡天眀後
便是平頭六十人
歲除夜對酒
衰翁歲除夜對酒思悠然草白經霜地雲黃欲雪天醉
依(香皆反)香枕坐慵傍暖爐眠洛下閒來久眀朝是十年
三年除夜
晰晰燎火光氲氲臘酒香嗤嗤童稚戲迢迢歲夜長堂
上書帳前長幼合成行以我年最長次第來稱觴七十
期已近萬緣心已忘不惟少歡樂兼亦無悲傷素屏映
居士青衣侍孟光夫妻老相對各坐一繩床(顧虎頭畫維摩居士)
(圖惟白衣素屏也)
除夜書懷兼贈張常侍
三百六旬今夜盡六十四年明日催不用歎聲隨日老
亦須知夀逐年來加添雪興憑氊帳消殺春愁付酒杯
唯恨詩成君去後紅牋紙卷共誰開
歲暮
窮隂急景暗相催壯齒韶顔去不廽舊病重因年老發
新愁多待夜長來膏明自爇緣多事鴈默先烹為不才
禍福細尋無會處不如且進手中杯
歲夜詠懷兼寄思黯
遍數故交親何人得六旬(與思黯夢得數侍還淪沒者少過得六十)今年已
入手餘事豈關身老自無多興春應不揀人陶窗與弘
閣風景一時新
歲夜詠懷劉禹錫
彌年不得意新歲又如何念昔同游者而今有幾多以
閒為自在將夀補蹉跎春色無情故幽居亦見過
樂天夢得有歲夜詩聊以奉和
牛僧孺
惜歲歲今盡少年應不知凄凉數流軰歡喜見孫兒暗
減渾身力潛添兩鬢絲莫愁花笑老花自幾多時
奉和劉賓客二十八丈歲夜詠懷
盧貞
文翰走天下琴樽卧洛陽貞元朝士盡新歲一悲凉名
早緣才大官遲為夀長時來知病已莫歎步趨妨
除夜
今歲今宵盡明年明日催寒隨一夜去春逐五更來氣
色空中改容顔暗裏廻風光人不覺已着(一作入)後園梅
除夜長安作李京
長安朔風起窮巷掩雙扉新歲明朝是故鄕何路歸鬢
絲饒鏡色隟雪奪燈輝却羡秦州鴈逢春盡北飛
鄂渚除夜書懷來鵬
鸚鵡洲頭夜泊船此時形影共凄然難歸故國干戈後
欲告何人雨雪天筯撥冷灰書悶字枕陪寒席帶愁眠
自嗟落拓無成事明日春風又一年
酬劉谷除夜見寄李郢
坐恐三更至流年此夜分客心無限事愁雨不堪聞㶚
上家殊遠爐前酒暫曛劉郎亦多恨詩憶故山園
隋宮守歲李商隠
消息東郊木帝廻宮中行樂有新梅沉香甲煎爲庭燎
玉液瓊蘇作夀杯遙望露盤疑是月遠聞鼉鼓欲驚雷
昭陽第一傾城客不踏金蓮不肯來
酬李紺歲除送酒雍陶
歲盡貧心事事湏就中深恨酒錢無故人充夀能分送
遠客消愁免自沽一夜四乘傾鑿落五更三點把屠蘇
已供時節深珍重况許今朝更挈壺
共佳人守歲劉綺莊
桂華窮北陸荆豔下東隣殘粧欲送曉薄衣已迎春舉
袖爭流雪分歌競繞塵不應將共醉年去遠催人
巴山道中除夜書懷崔塗
迢逓三巴路羈危萬里身亂山殘雪夜孤燭異鄉春漸
與骨肉遠轉於僮僕親那堪正漂泊明日歲華新
途中除夜高蟾
南北游萍跡年華又暗催殘燈和臘盡曉角帶春來鬢
欲漸侵雪心仍未肯灰金門舊知己誰為脱塵埃
除夜作薛能
和吹度穹旻虛徐接建寅不辭加一歲唯喜到三春燎
照雲烟好幡懸井邑新禎祥應北極調爕驗平津樹欲
含遲日山將退舊塵蘭萎殘此夜竹爆和諸鄰祝夀思
眀聖驅儺看鬼神團圓多少軰眠寢獨勞人茜旆猶雙
節雕盤又五辛何當平賊後歸作自由身
和曹侍御除夜有懷
有病無媒客多慵亦太疎自憐成叔夜誰與薦相如嗜
退思年老諳空笑歲除跡閒過寺宿頭煖近階梳春立
窮冬後陽生舊物初葉多庭不掃根在逕新鋤田事終
歸彼心情老倦於斵材須見像蔵劍豈為魚效淺慙尸
禄恩多負辟書酬知必擬共勿使浪躊躇
除夜
舊歷不足卷東風還坐聞一宵猶幾刻兩歲欲平分臘
盡傾時斗春通綻處雲明朝遙捧酒先合祝吾君
江外除夜
千門庭燎照樓臺總為年光急急催半夜臘因風卷去
五更春被角吹來寧無好鳥思花發應有游魚待凍開
不是多岐漸平穏誰能呼酒祝昭回
旅舍除夜皮日休
永夜誰能守羇心不放眠挑燈猶故歲總角已新年出
谷空嗟晚銜杯尚愧先來朝辭逆旅雪涕野槐天
除夜方干
五更斯須即達晨四時吹轉任風輪寒燈短熖方燒臘
畫角殘聲已報春來日便為經歲客昨朝猶是去年人
新正定數隨年減浮世應難百遍新
歲盡日(二首)司空圖
莫話傷心事投春滿鬢霜殷勤共樽酒今歲只殘陽
眀日添一歲端憂奈爾何衝寒出洞口猶較夕陽多
歲除夜對王秀作韋莊
我惜今宵促君愁玉漏頻豈知新歲酒猶作異鄉身雪
向寅前凍花從子後春到明追此會俱是隔年人
除夜羅隱
官歷行將盡村醪強自傾厭寒思暖律畏老惜殘更歲
月已如此寇戎猶未平兒童不諳事歌吹待天明
歲時雜詠卷第四十一
