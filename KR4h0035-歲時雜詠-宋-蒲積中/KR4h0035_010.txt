歲時雜詠卷十宋蒲積中編
中和節(古詩十一首今詩三首)
中和節日宴百寮(二首)德宗
韶年啟仲序初吉諧良辰肇兹中和節式慶天地春歡
酣朝野同生德區宇均雲開灑膏露草疏芳河津歲華
今載陽東作方肆勤慙非薰風唱曷用慰吾人
東風變梅柳萬彙生春光中和紀月令方與天地長耽
樂豈予尚懿兹時景良庶遂亭育恩同致寰海康君臣
永終始交泰符隂陽曲沼水新碧華林桃稍芳勝賞信
多歡戒之在無荒
中和節賜百官讌集因示所懷
至化恒在宥保和兹息人推誠撫諸夏與物長為春仲
月風景暖禁城花柳新芳時協金奏錫宴同羣臣絲竹
豈云樂忠賢惟所親庶洽朝野意曠然天下均
奉和聖製中和節曲江宴百寮李泌
風俗有時變中和節惟新軒車雙闕下宴會曲江濱金
石何鏗鏘簮纓亦紛綸皇恩降自天品物咸知春慈惠
匝寰瀛歌詠同君臣
奉和聖製賜百官宴示懷權德輿
萬方慶嘉節宴喜皇澤均曉開蓂葉初景麗星鳥春藻
思貞百度著眀並三辰物情舒在陽時令宏至仁衢酒
和樂被薰絃聲曲新賡歌武弁側永荷玄化醇
皇帝移晦日為中和節吕渭
皇心不向晦改節號中和淑氣同風景嘉名別詠謌湔
裙移舊俗賜尺下新科歷象千年正酺醵四海多花隨
春令發鴻度歲陽過天地齊休慶歡聲欲盪波
中和節詔賜公卿尺陸復禮
春仲令初吉歡娛樂大中皇恩貞百度寶尺賜羣公欲
使方隅法還令規矩同捧觀珍質麗拜受聖恩崇如荷
丘山重思酬分寸功從兹度天地與國慶無窮
又李觀
淑節韶光媚皇明寵錫崇具寮頒玉尺成器幸良工豈
止尋常用將傳度量同人何不取則物亦頼其功紫翰
宣殊造丹誠勵匪躬奉之無失墜恩澤自天中
又裴度
陽和行慶賜尺度及羣公荷寵承佳節傾心立大中短
長思合製遠近貴攸同共仰裁成德時酬分寸功作程
施有政垂範播無窮願續南山壽千春奉聖躬
吐蕃外館中和日寄朝中寮舊吕温
清時令節千官會絶域窮山一病夫遥想滿堂歌笑處
幾人緣我向西隅
二月一日是貞元舊節有感寄竇三盧七
同事先皇立玉墀中和舊節又支離今朝各自看花處
萬里遥知掩淚時
奉和御製中和節(以下今詩)楊億
佳節更春晦長標令甲名天淵搖綠浪仙杏吐丹榮連
鼓將驚蟄高枝已變鶯雲謠傳下土漢曲被新聲
又劉筠
載陽臨仲序初吉協嘉名國授民時正天資植物榮草
薰翔澤雉風暖度林鶯堯思存稽古洋洋播頌聲
又晏殊
正元崇吉序寶歷記良辰營室彤曦轉勾芒令祀新堯
蓂方告朔漢畤更宜春菖葉農畊候如膏洒澤頻
春分(古詩二首今詩二首)
春分投簡眀洞天作元稹
中分春一半今日半春徂老惜光隂甚慵牽興緒孤偶
成投祕簡聊得泛平湖郡邑移仙界山川展畫圖旌旗
遮嶼浦士女滿闉闍似木吳兒勁如花越女姝牛儂驚
力直蠶妾笑睢盱怪我携章甫嘲人託鷓鴣閭閻隨地
勝風俗與華殊跣足㳂流婦丫頭避役奴雕題雖少有
鷄卜尚多巫鄉味尤珍蛤家神愛事烏舟船通海嶠田
種遶城隅櫛比千艘合袈裟萬頃鋪亥茶闐小市漁火
隔深蘆日脚斜穿浪雲根遠曳蒲欵風花氣度新雨草
芽蘇粉壞梅辭萼紅含杏綴珠耨餘秧漸長燒後葑猶
枯綠綟高懸柳青錢密辮榆馴鷗眠淺瀨驚雉迸平蕪
水淨王餘見山空謝豹呼燕狂梢蛺蝶螟挂集蒲盧淺
碧鶴新卵深黃鵝嬾鶵邨扉門白板寺壁耀頳糊禹廟
纔離郭陳莊恰半途石帆何峭嶢龍瑞本縈紆穴為探
符坼潭因失箭刳堤形彎熨斗峰勢擁香爐幢蓋迎三
洞烟霞貯一壺桃枝蟠復直桑樹亞還扶鼈解稱從事
松堪作大夫榮光飄殿閣虚籟合笙竽庭狎仙翁鹿池
游縣令鳬君心除健羨扣席入虚無岡蹋翻星紀章飛
動帝樞東皇提白日北斗下玄都騎吏帬皆紫科車幰
盡朱地侯鞭社伯海若跨天吳霧噴雷公怒烟揚竈鬼
趨投壺憐玉女噀飯笑麻姑果實經千歲衣裳重六銖
瓊杯傳素液金匕進雕胡掌裏乘來露柈中釣得鱸菌
生悲局促柯爛覺湏臾稊米休言聖醯鷄益(一作盎)伏愚
鼓鼙催瞑色簮組縳微軀遂別真徒侣還來世路衢題
詩歎城郭揮手謝妻孥幸有桃源近全家肯去無
次韻白居易
青春行已半白日坐將徂越國強仍大稽城高且孤利
饒鹽煮海名勝鏡澄湖牛斗天垂象台眀地展圖(天台四眀)
(二山名)瓌竒填市井佳麗溢闉闍勾踐遺風霸西施舊俗
姝船頭龍夭矯橋脚獸睢盱鄉味珍彭越時鮮貴鷓鴣
語言諸夏異衣服二方殊擣練蛾眉婢鳴榔蛙角奴江
清敵伊洛山翠勝荆巫華表雙栖鶴聯檣幾點烏烟波
分渡口雲樹接城隅澗遠松如畫洲平葑似鋪綠針秧
早稻紫笋坼新蘆暖踏沙中藕香尋石上蒲雨來萌盡
達雷後蟄全蘇柳眼黃絲纇花房絳䗶珠林風新竹折
野燒老桑枯帶嚲長條蕙錢穿短貫榆暄和生野菜卑
濕長街蕪女浣紗相伴兒烹鯉一呼山魈啼稚子林狖
挂都盧産業論蚕蟻孳生計鴨雛泉岩雪飄洒苔壁錦
漫糊堰限舟航路堤通車馬途耶溪岸迴合禹廟逕盤
紆洞穴何因鑿星槎誰與刳石凹仙藥臼峯峭佛香鑪
去為投金簡來因挈玉壺貴仍招客宿健未要人扶聞
望賢丞相儀形美丈夫前驅駐旌旆偏坐列笙竽刺史
旟翻隼尚書履曳鳬學禪超後有觀妙造虚無髻裡傳
僧寶環中得道樞登樓詩八韻置硯賦三都捧擁羅將
綺趨蹌紫與朱廟謀藏稷卨兵略貯孫吳令下三軍整
風高四海趨千家得慈母六郡事嚴姑重士過三哺輕
財抵一銖(婆娑誰雲他自在天衣重一銖)送觥歌宛轉嘲妓笑盧胡佐
飲時炰鼈蠲醒數鱠鱸醉鄉雖咫尺樂事亦湏臾若不
中賢聖何由外智愚伊予一生志我爾百年軀江上三
千里城中十二衢出多無伴侣歸祇對妻孥白首青山
約抽身去得無
春分後作(以下今詩)沈遘
中分和煦半分侵風惡桃枝已不禁山雨晝昏千里目
野禽誰識一春心手輪歷日憐時物自覓詩題遣醉吟
花下潜夫聊自慰幾人談咲對園林
春分後雪蘇軾
雪入春分省見稀半開桃杏不勝威應慙落地梅花濕
却作漫天柳絮飛不分東君專節物故將新巧發隂機
從今造物尤難料更暖湏留御臘衣
春社(古詩六首今詩九首)
州城西園入齋祠社陳叔達
外壇預潔祀詰旦肅分司違氣風霜積登光日色遲農
教先八政陽和秩四時祈年服乘冕吉幣動褰帷瘞地
尊餘奠人天庶有資椒蘭卒清酌簠簋徹香其折俎分
歸胙充庭降受釐方凴知禮節況奉化雍熙
社日兼春分端居有懷權德輿
清晝開簾坐風光處處生看花詩思發對酒客愁輕社
日雙飛燕春分百囀鶯所思終不見還是一含情
社日題華嶽寺(貞元二十年正月二十五日自洛之京二月三日春社至華嶽)
(寺憩竇師院曾未踰月又復徂東謁竇師因題四韻)
山前古寺臨長道來往淹留為愛山雙鷰營巢始西別
百花成子又東還瞑駈羸馬頻看候曉聽鳴鷄欲度關
羞見竇師無外役竹忩依舊老身閒
嘉興社日李商隱
消渴天涯寄病身臨卭知我是何人今年社日分餘肉
不值陳平又不均
社日早出赴祠祭令狐楚
滿城人盡閒惟我早開關慙被家童問因何別舊山
遭田父泥飲美嚴中丞杜甫
步屧隨春風邨邨自花柳田翁逼社日邀我嘗春酒酒
酣誇新尹畜眼未見有迴頭指大男渠是弓弩手名在
飛騎籍長番歲時久前日放營農辛苦救衰朽差科死
則已誓不舉家走今年大作社拾遺能住否呌婦開大
瓶盆中為吾取感此氣揚揚須知風化首語多雖雜亂
說尹終在口朝來偶然出自卯將及酉久客惜人情如
何拒隣叟高聲索果栗欲起時被肘指揮過無禮未覺
邨野醜月出遮我留仍嗔問升斗
社日寄君庸主簿(以下今詩)黃庭堅
花發社公雨隂寒殊未開初聞燕子語似報玉人來遮
眼使書册逃聾欠酒杯傳聲習主簿勤為撥春醅
次韻劉原甫社後對雪梅堯臣
社日遇羣飲北風歸馬驕陽烏雲半晦來燕翅難調朝
霞侵花冷春英到地消宿酲無酒解薄被覺寒饒爐炭
重燃獸衣裘更御貂蟄宫虫復閉時鳥腹將枵點綴何
多思輕狂不柰飄唯知妍可玩寧恤氣為妖剡客偶然
奥海鷗飛次朝唱高仍和寡公又作長謠
次韻奉和永叔社日
玉卯不吞龍嗜肉鷰子成衣去華屋老櫪半黃田鼓鳴
梅下宰平誰似玉茂陵嘗說泣秋風王母惜傳雙鬢綠
東隣社日思早歸長饑不及侏儒腹積豕新烹白醪熟
奮衣坐地無拘束驪山夜寒抗&KR1284;哭漫把漆書留冡竹
次韻和長文社日禖祀出城
曉出春風已擺條應逄社伯馬蹄驕壇邊宿雨微霑麥
水上殘冰擁遏橋燕子飛來依舊近雁行歸去試教調
北扉西掖多才思相與飄飄在泬寥
春社
年年迎社雨淡淡洗林花梅下賽田鼓壇邊伺肉鵶春
醪朝共飲野老暮相譁燕子何時至長臯點翅斜
五月十七日四鼓夢與孺人在宫庭謝恩至尊
令小黃門宣諭曰今日社卿喜此佳辰便可作
詩進來枕上口占
同謁未央殿共霑眀主恩冕旒親日月蹈舞荷乾坤龍
尾三重峻螭頭幾級尊德音欣社日撫語走黃門隂會
皆如實陽開不復存空餘破忩月流影到牀根
社日
欲社先知雨時歸未見花那能長作客夜夜夢還家
奉和聖製社日晏殊
天官考歷占元日浹㝢祈農協盛時芟柞尚傳周室頌
枌榆仍秩漢家祠三農普遂耕耘樂萬室均承雨露滋
推策授人敷景化穰穰喜貺億年期
社日
山郡多暇日社時放更歸坐客獨成悶行塘閱清輝春
風動高柳芳園掩夕扉遙思里中會心緒悵微微
歲時雜詠卷十
