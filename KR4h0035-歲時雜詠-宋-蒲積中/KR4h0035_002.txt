歲時雜詠卷二宋蒲積中編
元日
元日過丹陽明日立春蘇軾
堆盤紅縷細茵陳巧與椒花兩鬭新竹馬異時寧信老
土牛明日莫辭春西湖弄水猶應早北寺觀燈欲及辰
白髮蒼顔誰肯記曉來頻嚏為何人
次韻秦少游元日立春(三首)
省事天公厭兩回新年春日併相催殷勤更下山隂雪
要與桃花作伴來
己夘嘉辰夀阿同(子由一字同叔元日己夘渠本命)願渠無過亦無功
明年春日江湖上回首觚稜一夢中
詞鋒雖作楚騷寒德意還同漢詔寬好遣秦郎供帖子
盡驅春色入毫端
新年
海國空自暖春山無限寒冰溪結瘴雨雪菌到江城更
待輕雷發先催凍笋生豊湖有藤菜似可敵蓴羹(豊湖有無)
(支行藤生清味大類蓴)
和子由元日省宿致齋(三首)
江淮流落豈關天禁省相望亦偶然等是新年未相見
此身應坐不歸田
白髮蒼顔五十三家人強遣試春衫朝回兩袖天香滿
頭上銀幡笑阿咸
當年踏月走東風坐看春闈鎻醉翁白髮門生幾人在
却將新句調兒童
元日次韻張子野見和寄萃老之作
得句牛女夕轉頭參尾中青春先入醉白髮不遺窮酒
社我為敵詩壇子有功縮頭先夏鼈(見玉川子)實腹鄙秋蟲
莫唱裙垂綠無人臉斷紅舊交懷賀老新進謝終童袍
鶻雙雙瑞腰犀一一通小蠻知在否試問囁嚅翁
和次道西都元日懷不疑并見寄
司馬光
露冕優分竹題輿佐畫圻比年携手樂兹日賞心違齋
祀春來併娛遊别後稀誰憐從窶卒莫際犯寒歸
和宋子才致仕後歲旦見贈
閒官逢獻歲拜揖亦紛然須信家居日方為己有年劬
勞中外徧名節始終全伯玉空搔首蹉跎愧在前
同次道元日宿尚書省聽戒寄常州邵不疑(去歲)
(是日次道不疑同直)
椒花獻歲新琯玉侍祠頻此夕同華省非才愧後塵江
風迎茜旆沙雨待朱輪不比齋宫冷端居棄擲春
立春元日梅堯臣
新春與新歲時候不相先未肯欺殘臘何曾占舊年綴
條花翦綵插戶柳生烟獨坐空山裏唯驚節物遷
元日
頻年無入閤今日預朝元丹陛發金奏侍臣稱玉尊旗
旌搖細仗雲霧啟千門却出蒼龍闕衣冠萬馬屯
嘉祐己亥歲旦呈永叔内翰
階前去年雪鏡裏舊時人不覺應銷盡相看只似新屠
蘇先尚幼綵勝又宜春獨愛開封尹鍾陵請去頻
元日閤門拜表遇雪呈永叔
六花隨表拜東廂庭下遙呼萬歲長王會圖中陳璧馬
漢官儀裏濕旂常因風亂絮霑螭首似鵠輕毛落井牀
素髮垂垂少顔色衆人休笑老為郎
次韻和沖卿元日
天心欲銷變元會罷來朝新歲起今日舊年猶昨宵凍
雲低覆闕殘雪稍封條又聽驅儺鼓羣邪不可饒
次韻和永叔新歲書事
尖風細細欲穿簾殘雪微銷凍結簷盞裏醇醪無限滿
鏡中白髮不知添妍童喜舞開羅幕小吏愁凘入研蟾
幸得從公持直筆定應無復歎韲鹽
元日朝
萬國諸侯振玉珂踏雲朝會雪初過欲聞鳳管天邊度
數聽雞人樓上歌放仗旌旗方偃亞回頭宫闕更嵯峨
謬陪王屬曾何補泛泛慙同上下波
元日
昔遇風雪時孤舟泊吳埭江潮未應浦盡室坐相對行
庖得海物醎酸何瑣碎久作北州人食此欣已再是時
值新歲慶拜乃唯内草率具盤餐約略施粉黛舉杯更
獻酬各爾祝台背咀橘齒病酸目已驚老態豈意未幾
年中路苦失配嘉辰衆所喜悲淚我何耐曩歡今已哀
日月不可賴前視四十春空期此身在世事都厭聞讀
書未忍退過目雖已㤀寧捨心久愛何當往京口竹里
翦荒穢行歌樂莫節薪菽甘自刈
余之親家有女子能點酥為詩幷花果麟鳳等
物一皆妙絶其家特以為歲日辛盤之助余喪
偶兒女服未除不作歲因轉贈通判通判有詩
見答故走筆酬之
翦竹纏金大於掌紅縷龜紋挑作網瓊酥點出探春詩
玉刻小書題在榜名花雜果能眩眞祥獸珍禽得非廣
礧落男兒不足為女工餘思聊可賞
歲日旅泊家人相與為夀
舟中逢獻歲風雨送餘寒推年憎漸老永懷殊鮮歡江
邊無車馬鑑裏對衣冠孺人相慶拜共坐列杯盤盤中
多橘柚不咀齒已酸飲酒復先醉頗覺量不寬岸梅欲
破萼野水微生瀾來者即為新過者故為殘何言昨日
趣乃作去年觀時節易變易人世良可歎
和吳冲卿元日
千官車馬閶闔來晝漏始上閶闔開峩峩左右升龍進
昨夜雪飛雲作堆殿前冠劔魚鱗立東風入仗旗脚迴
黃鐘一奏寶扇掩玳簾卷起香霧排鳴梢未盡霹靂響
翠輦已退黃金階聖人端冕御法座大樂旅作聲和諧
羣公抃蹈丹墀下尚書奏瑞四夷懷乘輿却入更衣閤
通天絳袍升玉榻百拜稱觴萬歲聞兩廊賜食簮裾匝
曲傳太定舞綴疎波旋烟斂飭宫車衛官戒嚴多士退
日光亭午氣象舒吳君才筆天下傑歸來作詩侍石渠
石渠祕邃無凡愚石渠酬唱皆嚴徐我慙短學復在後
收餘掇棄聊以書
乙丑正旦泊彭蠡東岸遇大風雪
蘇轍
莫發鄱陽市曉榜彭蠡口微風吹人衣霧遶廬山首舟
人釋篙笑此是風伯候杙舟未及深飛砂忽狂走晴空
轉車轂渌水起岡阜衆帆落高張斷纜已不救我舟舊
如山此日亦何有老心畏波瀾歸卧塞戸牖土囊一已
發萬竅無不奏初疑丘山裂復恐蛟蜃鬭鼓鐘相轟豗
戈甲互磨叩雲霓黑旗展林木萬弩彀曳紫眩人心振
旅摧軍後或為羈雌吟或作蒼兕吼中音雜呼吸异出
殊圈臼中宵變凝冽飛散雜紛揉蕭騷蓬響軋晃蕩窗
光透堅凝忽成積澎湃殊未究紵縞鋪前洲瓊瑰列遙
岫山川莽同色高下齊一覆淵深竄魚鼈野曠絶鳴雊
孤舟四隣斷餘食數外糗寒虀僅盈盎腊肉不滿豆弊
裘擁衾眠微火拾薪構可憐道路窮坐使妻子詬幽竒
雖云極岑寂頃未覯一年行將除兹歲真浪受朝來隂
雲剥林表紅日漏風稜恬已收江練平不縐兩槳舞夷
猶連峰吐竒秀同行賀安穏所識問癭瘦驚餘空自憐
夢覺定真否陽春著城邑屋瓦凍將溜艱難誰為償爛
漫飲醇酎
元日黃庭堅
會朝四海登圖籍綘闕青都想盛容春色已知曲寸草
霜威從此際寒松飲如嚼蠟初㤀味事與浮雲去絶蹤
四十九年蘧伯玉聖人門戸見重重
元日雲安道趙崇磻
元日度巴雲時逢&KR1219;䏰人野梅空自落山鳥暗知春不
醉新年酒徒悲異域身無窮倦行意亭柳漫風塵
歲日同郡官朝天慶觀回偶成
張耒
清曉琳宫拜謁還馳裘猶怯夜霜寒春生七澤蒼茫外
日在三山縹緲間投老塵埃隨馬後異時班綴近龍顔
人間倚伏誰能料一酌香醪興味闌
新正
新正閱月天苦隂白日未照草木心黃州城中人迹少
江濤洶湧山﨑&KR0706;
元日陳師道
老境難為節寒梢未得春一官兼利害百慮孰疎親積
雪無歸路扶行有醉人望鄉仍受歲回首向松筠
奉和聖製元日(二首)晏殊
夏正標吉朔堯歷載初辰柏葉清樽舉椒花綺頌陳年
芳隨律盛皇澤與時均共有華封意昇平億兆民
人正肇届時多祜鳳歷惟新景載陽雙闕布和雲氣郁
千門獻夀玉聲長東風入律三邊静北斗迴春萬物芳
朝暇肅城頒睿藻搢紳交抃捧堯章
御閤(四首)
鸎谷春風柳上歸禁園芳樹漸依依堯年億萬如天遠
萬國歡心拱太微
屠蘇醴酒盈金斝鬱壘神符衛紫關三境上真垂介福
緜緜洪算等南山
南國雕胡奉紫庭九重樓閣瑞雲生丹臺玉策延洪算
八表歡娛四海清
習習條風拂曙來清香猶綻雪中梅屠蘇酒綠鑪烟動
共獻宜城萬夀杯
内廷(四首)
玉殿初晨淑氣和璧池冰解水生波龜臺聖母增年歷
萬夀無疆積慶多
獻夀椒花泛渌醪迎祥朱戸帖仙桃彤庭玉殿鑪烟起
藹藹卿雲瑞日高
池冰初解雪初消十二重城曉日高颯颯和風遶珠樹
千年春色在蟠桃
三百六旬初一日四時嘉序太平年霓衣絳節修真籙
步武祥雲奉九天
東宫閤(二首)
銅龍樓下早春歸三朔元辰在此時椒柏暖風浮玉斝
兩宫稱慶奉皇慈
條風發歲協初辰玄圃瑤山景象新千載百靈資介福
滄溟重潤月重輪
癸酉歲元日中書致齋感事
一葉春王拆瑞笻八齋西省夕香濃多年不宿金閨署
(自天聖三年乙丑歲十月十四日由翰林授樞密副使罷宿禁中幾八年矣)半夜再聞長樂
鐘却展舊編探史漢更慙高步接䕫龍十思三省無荒
豫千載亨辰豈易逢
壬午歲元日雪
千門初曙散星河颯灑貂裘潤玉珂白獸尊前飛絮早
景陽鐘後落梅多無聲暗重瓊林彩有意微藏璧沼波
三殿端辰得嘉瑞不須庭燎夜如何
和樞密晏太尉元日雪宋祁
寒雲萬里送殘宵回旋祥霙集歲朝繁影未能藏夜燎
薄花仍欲伴春椒光含象闕蒼龍舞氣勁交衢卓馬驕
豐兆歡歌誰不爾百官兼放五門朝
入新年作
四十九年今日到來驩往戚是歟非牀頭周易有深意
自此恐須三絶韋
入壬辰新歲
五十為衰始仍餘五歲衰雙眸不明鑑殘鬢已紛絲銅
虎雖頻剖荷囊信濫持何須依老格(新詔七十不致仕許自彈劾)先
作故山期
途中新歲憶三城兄長相公
馬上逢元朔怱怱記物華趁盤呈柏葉偷筆弄椒花臘
暝殘晨炬春輝上早霞三城今日酒知我獨思家
甲申首歲
故歲時光漏中去新正甲子卷中開迎新送故只如此
且盡燈前藍尾杯
元日即事(北京)黃履
還驚歲律去峥嶸壯草寧知臘鼓鳴日月又從元朔起
華夷長見泰階平栢觴波暖淋漓重綵燕風頭料峭輕
盡荷累朝樞軸舊陶鈞無象及蒼生
再賦(二首)
斗柄插寅方送臘律音窮丑又循環貂蟬雖有椒花頌
劍履應思玉筍班嶺上早梅春已寄衡陽斷雁信將還
天鈞開泰羣生遂舊在元台燮理間
雪渡龍沙送歲餘越吟莊舄但踟蹰八風已冷金莖露
三統潛新寶歷書農事土牛知早晚物妖桃梗盡驅除
魯侯昌熾邦人詠長與天鈞幹慘舒
歲日書事(越州作)吳充
拂霧屠蘇酒滿巡越山如鬛水如鱗日邊雖望龍庭遠
海上初傳鳳歷新(今上即位之元年)好景融融來破雪和風細
細欲黏人莫言老守無心計排比賓僚醉過春
新年劉筠
病入新年起甲寅軻心不動五經春史曹非據慙書法
衮職無虧濫諍臣荏苒未除金馬籍蹣跚空笑玉樓人
窮廬抱影時相弔一指南禪四大身
正旦病中孫何
千官簮笏儼成行春逐鑾輿出建章丹鳳案明分曙色
絳紗袍暖起天香旌旗影裏陳方物金石聲中舉夀觴
可惜龍墀立班處劉生獨自卧清漳
甲午元日唐庚
非賢幸脱龍蛇歲上聖應憐蟣虱臣憶與政和同度嶺
朝來已點四年春
元日韓駒
鴨綠未全生曲沼鵝黃先已上柔柯無端春物撩詩思
白髮明朝一倍多
歲時雜詠卷二
