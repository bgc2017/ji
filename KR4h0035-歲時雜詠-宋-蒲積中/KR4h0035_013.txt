歲時雜詠卷十三宋蒲積中編
寒食(今詩)
作詩寄王晉卿忽憶前年寒食北城之遊走筆
為此詩蘇軾
北城寒食煙火微落花蝴蝶作團飛王孫出遊樂忘歸
前門騘馬紫金勒吹笙帳底煙霏霏行人舉動誰敢睎
扣門狂客君不麾更遣傾城出翠幃書生老眼省見稀
畫圖但覺周昉肥前來春物已再菲西望不見紅日圍
何時東山歌采薇把盞一聽金縷衣
寒食雨(二首)
自我來黃州已過三寒食年年欲惜春春去不容惜今
年又苦雨兩月秋蕭瑟卧聞海棠花泥汚燕脂雪暗中
偷負去夜半真有力何殊病少年疾起頭已白
春江欲入戶雨勢來不已小屋如漁舟濛濛水雲裏空
庖煮寒菜破竈燒濕葦那知是寒食但見鳥銜紙君門
深九重墳墓在萬里也擬哭塗窮死灰吹不起
徐使君分新火
臨臯亭中一危坐三見清明改新火溝中枯木應笑人
鑚灼不愁誰似我黃州使君憐久病分我五更紅一朵
從來破釡躍江魚只有清詩嘲飲顆起擕䗶炬遶空屋
願事烹煎無一可爲公分作無盡燈照破十方昏暗鎖
和子由寒食
寒食今年二月晦樹林深翠已生煙遶城駿馬誰能借
到處名園意盡便但掛酒壺那計盞偶題詩句不須編
忽聞啼鵙驚羈旅江上何人治廢田
寒食與器之游南塔寺寂照堂
城南鐘鼓鬭清新端為投荒洗瘴塵總是鏡空堂上客
誰為寂照鏡中人紅英埽地風驚曉綠葉成隂雨洗春
記取明年作寒食杏花曾與此為隣
和代器之
雨過郊原一番新尋芳車馬踏無塵普天冷食聞前古
蕭寺清游屬兩人不作佺期陽親歴頗同之問感餘春
明年歸籍蔾花上應會羣姻及四隣
寒食遊湖上(集本作寒食未明至湖上太守未來兩縣令先在)
城頭月落尚啼烏鳥傍紅船早滿湖鼓吹未容迎五馬
水雲先已颺雙鳬映山黃帽螭頭舫夾道青煙鵲尾爐
久病逢春只思睡且求僧榻寄須臾
寒食日答公擇(三首)
從來蘇李得名雙只恐全齊笑陋邦詩似懸河供不辦
故欺張籍壠頭瀧
簿書鼛鼓不知春佳句相呼賴故人寒食德公方上冢
歸來誰主復誰賓
巡城已困塵埃眯執扑仍遭蟣虱緣欲脫布衫携素手
試開病眼點黃連
寒食遊南湖(三首)
春睡午方覺隔墻聞樂聲肩輿試扶病畫舫聽徐行適
性逢樽酒開懷憶友生遊人定相笑白髮近縱横
遶郭春水滿坡堤新柳黃官池無禁約野艇得飛揚浪
泛歌聲遠花浮酒氣香晚風歸棹急細雨濕紅粧
携手臨池路時逢賣酒壚柳斜低繫纜草綠薦傾壺波
蕩春心遠風吹酒力無冠裳強包裹半醉遣誰扶
寒食前一日寄仇池
寒食明朝一百五誰家冉冉尚厨煙桃花開盡葉初綠
燕子飛來體自便愛客漸能陪痛飲讀書無思嬾開編
秦川雪盡南山出思共肩輿看麥田
寒食御筵口號(二首)司馬光
雨意沉沉潑水餘䕫龍盛集退朝初酒聲絡繹來丹禁
冠劍參差下玉除紫鳳歸飛雲爛漫黃鸝新囀柳扶疎
麥禾滿野邊烽息佳節何妨賦樂胥
聖主褒優賜軸臣金觴玉醴照青春萬家煙火朝來靜
九陌風光雨後新飛燕高翻驚紫綬餘花點綴託朱輪
問牛因得觀民俗不獨嬉遊惜令辰
次韻和韓子華寒食休沐與諸公會趙令園暮
歸馬上偶成
冠盖連翩陌上來風光爛漫擁樓臺玉巵貯酒隨宜飲
綺席尋花解處開小雨前宵先潑火季春明日又吹灰
須知勝集人間少惆悵金羈容易回
寒辰許昌道中寄幕府諸君
原上煙蕪淡復濃寂寥佳節思無窮竹林近水半邊綠
桃樹連村一片紅盡日解鞍山店雨晚天迴首酒旗風
遙知幕府清明飲應笑區區羈旅中
寒食南宫夜飲
積旬留省署容易慶春華芳草踏青晚長楸行樂賖雲
疎時送雨風細闇飛花直有黃金百無因過酒家
寒食遊南園獨飲
寒食良辰無賞心雜花爛漫柳成隂若非獨酌酬佳景
一日風光直萬金
花山寒食歐陽修
客路逢寒食花山不見花歸心隨北雁先向洛陽家
寒食宋白
山上杏花飛階前柳線垂欲歸歸未得羞見鴈歸時
壬辰寒食王安石
寒食似楊柳春風千萬條更傾寒食淚欲漲治城潮白
髮雪爭出朱顔金早凋未知軒冕樂但欲老漁樵
湖州寒食日陪太守南園宴梅堯臣
寒食二月三月交紅桃破蕊柳染稍隂晴不定野雲密
黕黕鼓聲湖岸㘭使君千騎出南圃歌吹前導後鳴鐃
是時輒預車馬末傾市競觀民業抛竹亭臨水美可愛
嗑咂草木皆吐苞遊人春服靚妝出笑踏俚歌相與嘲
使君白髮體尤健自晨及暮奏酒肴爾輩少年翻易倦
倚席欠伸誰得教公雖不責以正禮我意未容誠斗筲
逡巡秉燭各分散小人爭路何呶呶
依韻和禁煙近事之什
狂風暴雨已頻過近水梨雲著未多窈窕踏歌相把袂
輕浮賭勝各飛堶閒牽白日遊絲颺細驀黃金舞帶拖
小苑芳非花鬭蘂華堂嘲哳燕爭窠西州駿馬頭如駁
南國佳人領似搓結客追隨傾畫榼分甪游樂藉青莎
鞦韆競打遺鈿翠芍藥將開剪纈羅我病乞求新火炙
無心更聽竹枝歌
寒食
墳塜徧青山高低占原谷向來路已荒今迷問樵牧陟
水到雲林隔崗聞近哭沃酒白楊下悲風何飋飋雨止
梨園殘鳩聲在茅屋
依韻和寒食偶書
去歲逢今日雨寒田舍家繫驄烏桕樹燒眼杜鵑花轉
塢泥塍滑迷村草徑义旋挑初出筍謾搯自生茶農斧
穿粲獻齒牛童綰髻了鄉園方在遠看及種胡麻
依韻和李舍人旅中寒食感事
一百五日風雨急斜飄細濕春郊衣梨花半殘意思少
客子漸老尋游非戢戢車徒幾門感寥寥燭火萬家微
今朝甘自居窮巷無限墦間得醉歸
何隂中寨寒食
擊柝聲初絶為魚夢已殘幽禽哢清曉宿雨度餘寒爨
火明千竈風旗展一竿歸心慙社燕自歎此微官
寒食日過荆山
山郵難禁火嶺樹自生煙嗚咽同歸櫓悲哀欲問天泣
親非泣玉流淚劇流泉春鮆横刀鱠何心更食鮮
寒食前一日陪希深遠遊大字院
一百五將近千門煙火微閒過少傅宅喜見老萊衣曉
雨竹間霽春禽花上飛禪庭清溜滿幽興自忘歸
再至洛中寒食
西洛遇寒食依依似昔年千門方禁火九野自生煙飄
泊梨花雨追隨杏葉韀遊人莫惜醉風景滿伊川
宋次道一百五日往鄭拜墓
去不避春雨泣望松栢門䬃然風悲響如感泉下魂沃
酹向墳上空濕陳草根人歸夜月冷石馬在九原
一百五日歌
山民歲時亊莽鹵猶知拜掃一百五平明士女出城闉
黃土岡前列樽俎蒻苞粉餌蒸野蔬富家烹羊貧薦魚
日暮肩輿踏風雨江鄉人家無犢車插花飲酒山邊市
醉後歌聲動隣里南人聞歌笑相語(一作尋)北人聞歌泪
滿襟
江城寒食近
江城寒食近風雨作輕寒花落已可惜春衣又怯單畏
人成不出已老自無懽沽酒金明道回頭十五年
自二月末苦雨前一日始晴視園中花殊不敗
口占
春雲霮䨴弄朝暉清峭餘寒透夾衣最喜園花渾似舊
十分春色一分歸
十八日寒食
寒食清明人意閒春城士女出班班柳黃花自樓臺外
紫翠江南數叠山
雨中(三首)
手種階前樹今朝亦見花春隂寒食節陋巷逐臣家欲
酌消愁酒先澆破睡茶游人歸踏雨里巷晚喧嘩
節物只自好客心何颯然早風清野市夜雨濕江天破
屋疎茅滴空厨濕葦煙政煩一杯酒相與慶流年
庭院輕寒春雨過江城寒食野花飛故園北望一千里
極目江楓客未歸
寒食後東園游人甚盛因賦(二首)
芳物忽過半寒食已闌珊園靜鳴鳥下花稀新葉繁焚
香翻貝葉謝客掩柴關止酒方清坐畦蔬助晚飡
朝寒却覺春衣薄禪誦還將酒盞疎落盡江城千樹雪
門前楊柳已藏烏
黃人謂寒食上冢為澆山其祭饌多用蒻燕菜
事已則鳴鉦而歸因成
携酒澆山去鳴鉦徹祭歸青蔬燕裏蒻白酒市無旗(市多)
(私醖不立旗望)日暮人皆醉夜深歌似啼(上冢歸則路歌還聲似悲泣)故人
書問我何用久居夷
寒食前一日大雨不止
寒食窮愁嘆陋邦可憐終日雨淙淙不妨農畝雲連稼
獨惜園花錦脫粧最苦繁聲欺陋巷願看晴色放春江
明朝日出誰能料已喜燈光照夜窗
寒食
荒山野水非吾土寒食清明似去年楊柳插門人競笑
吳兒不信子推賢(黃有效此方作子推插柳者人笑之)
寒食離白沙(二首)
莫驚客路已經年尚有青春一半妍試上芳堤望春野
萬絲楊柳拂晴天
花枝裊裊水溶溶楊柳輕明二月風景物可憐人寂寞
年年寒食醉眠中
寒食日同婦子輩東園小宴(二首)
寒食無與樂携孥宴小園青春積雨闋白日萬花繁
時節悲江國窮愁滯酒樽故鄉終在眼樂事得重論
寒食招和叔遊園蘇舜欽
異鄉風俗傷嘉節久客情懷喜友人共挈一樽諸處賞
誰家得似故園春
寒食阻風曾鞏
畫船齊泊倚青山正值春風阻往還江作鼓鼙聲浩渺
樹為戎障綠回環幽花婀娜偏宜眼啼鳥交加亦解顔
使者文章才不淺盡將模楷寄柴關
寒食假中作宋祁
九門煙樹蔽春㕓小雨初殘潑火前草色引開盤馬路
簫聲催暖賣餳天縈絲早絮輕無著弄袖和風細不憐
鼇署侍臣貪出沐泯䴢珠饀愧頒宣
寒食野外書所見
一雨初回逗曉凉近郊連帟儼相望乞漿易醉墦間客
厮養初閒竈下郎暖吹未休緣迥野低煙不散為垂楊
家家鐘鼓爭行樂肯信龍蛇是怨章
寒食始長
四海秋風晚千門夜刻長桐梧老空井蟋蟀近人牀晴
燭勤垂燼離鴻短趁行生平江海志耿耿未渠央
寒食日送李公佐歸漢東
有客改南轅春郊駐祖筵罇寒禁火國風煖浴沂天茂
草年無際殘花慘更妍鹿鳴偕計近簮盍約初年
寒食夜偶題
前庭露氣壓輕埃風砌花隂聚復開苦恨浮雲心不淨
月中時汚太清來
寒食東城作晏殊
王城百五車馬繁重帷黕幕紛郊原游人得意惜光景
恣尋複樹登高軒平蕪遠水知何許眼入迢迢空處所
梨花澹豔柳絲長百計撩春作煙雨歌哭聲中半落暉
琱鞍綉轂尚遲歸荒田野草人間亊誰向伶玄淚滿衣
寒食遊王氏城東園林因寄王虞部
謝墅林亭汴水濱偶携佳客共尋春看花便擬思君子
對竹何曾問主人促席正逢羲日暖酡顔仍有郢醪醇
朝中九列無門暇願作新詩贈季倫
次韻和參政陳給事寒食杜門感懷(二首)
班班疎雨欲晴天迴避春風入醉眠新火未來絲閣靜
砌苔窗樹兩依然
謝堂新句入清歌雨箔風簾有燕過未免芳辰嘆心賞
始知猶患陸才多
渝南寒食賈宗諒
異地逢寒食客情誰與儔心搖隴雲下身寄楚江頭落
絮絲絲恨飛花片片愁東風似相念終日倚扁舟
禁煙即事謝景初
時節一百五疾風收雨天鳥催青帝馭人重子推錢蹴
踘逢南陌鞦韆送晚煙墦間無限醉唯我獨蕭然
寒食梨花小飲蔡襄
江南寒薄春常早花卉入春先自老嗟予衰病不及時
出見園池半青草縱有餘葩在葉間行看落片隨風掃
尋春已過索寞歸重憶歡娛耿懷抱雖然妖豔難再得
但只逢花須醉倒二月中央寒食朝墻隈忽見梨花飄
開門四顧粲然白傳催翠奕賓朋招長吟環遶不知數
漸值明月臨清宵誰翦輕雲成碎蘃天留密雪封枯條
重重盡挂珠瓔珞&KR0609;&KR0609;初呈玉步搖傍花行酒發新唱
滿座例舉黃金瓢西都姚黃高一尺揚州寶髻分雙翹
幽香絶豔信尤物設欲致之千里遙壁間寫生亦名畫
未免五彩塗鮫綃莫如此君愜人意相對一笑開無憀
古來英豪多感激坐使綠鬢共顔彫勸君且作梨花飲
慎勿稱量别品流
寒食西湖
山前雨氣曉終收水際風光醉欲流盡日旌旗停曲岸
滿潭鉦鼓競飛舟浮來煙島疑相就引去沙禽好自由
歸騎不令歌吹歇萬枝燈燭度花樓
寒食遊公謹園池
二月名園蓊欝清為憐佳節此閒行偶因觴詠心還適
暫離塵埃眼倍明風靜落花深一寸日遲啼鳥度千聲
主公高意何須道芳物於人自有情
寒食樂詞
皇州令節已藏煙帝渥乘時錫廣筵和氣去添春色重
恩光來助月華鮮千聲鳳吹朱門裏一種花香穀雨前
更喜簮裳嘉宴日親逢干羽治平年
次韻和柳之寒食(二首)白子儀
良辰今日正寒食收拾賓槃宜再三落筆唱醻宜不倦
把花醒醉亦何慙客來常滿眼無白人道半痴心所甘
(此自謂也)幸是禁煙芳節在接䍦倒戴定能堪
餘花茂草引醺酣禮節休言爵止三芳歲再逢雖強笑
少年相對但多慙尚驅俗駕終何適不闢愁門却未甘
難把長繩繫春日若非觴斝更誰堪
寒食值雨梁顥
春波微綠草連門寒食煙光可斷魂細雨隔簾煙火滅
落花風動欲黃昏
寒食寓懷
明日一百五春風餘幾何愁隨新火出病憶故人多草
色墻隂合花香宿雨和耿懷殊不寐終夕扣壺歌
奉和聖製寒食五七言(各一首)
劉筠
垣禁申嚴日餘萌盡達初蹋青游騎遠浮棗禊波舒錫
市喧簫吹鷄場隘酒車俗康春更樂綺榭煥晴虚
黍盤交薦藏煙日絲雨微沾解禊辰家有鞦韆憐月夕
尸垂楊柳慶芳春波浮素卵祥蘭馥壟戱名翬瑞麥新
千里神畿多勝賞熙熙胥會可封民
山中寒食二首
方塘波渌杜蘅青布穀提壺已足聽有客新嘗寒具罷
據梧慵復散幽陘
氣象纔過一百五且持春酒養衰年中林不是不禁火
其奈山櫻發欲然
禁煙遊園劉攽
寒食風光雨歛塵病餘寒極強頒春傳呼廣陌雙搖旆
乘興名園一柅輪列座賓寮皆俊雅遶池花木盡竒珍
長吟淺醉歸時晚蠟炬熒煌改火新
許州寒食
灌嬰臺畔路憧憧寒食追遊喜退公堤柳媚煙行細綠
野橋横水陣殘紅鞦韆冷颺梨花雨蹴踘高騰燕子風
幾處笙歌幾家哭却愁迴馬夕陽中
寒食魏野
清明時節出郊原寂寂山城柳映門木隔淡煙疎竹寺
路經微雨落花村天寒酒薄難成醉地迥臺高易斷魂
回首故人千里外别離心緒向誰論
同前汪元量
年年于此日未有不傷嗟何處未歸客滿頭猶戴花折
碑横道路亂葬遠人家向暮香車散春風細雨斜
寒食雨楊齊
一片春隂一倍寒萬家春色寂無煙冷催杜宇朝相咲
寒逼嫦娥夜不圓添得山房澆藥水負他公子賞花天
東君欲助之推怨泪濕垂楊恨不眠
寒食野外
寒食人家事踏青偶驅羸馬出郊坰禽聲喚雨嬌相語
天色和春困不醒芳草碧來絲作毯好花紅處錦為屏
回頭畫角江城晚人倚秋千月半庭
寒食偶成佘安行
海角逢寒食春風氣尚寒異鄉追往事遠客少情歡稚
子今趨闕吾身盍掛冠老來諸事怯煮冷作朝飡
寒食雨晴書事趙崇磻
如何夜來雨欲妬清明天皎皎日華曉千門羅管絃風
吹綺𥜗豔深入楊柳煙我與君子意歸心皆浩然
寒食日見海榴花感懷遣興
沈遘
東皇六轡不停撾三月嘉期已及瓜鳳斝未頽春院玉
海榴驚見夏亭花年光轉轂真堪惜恨景循環慢自嘉
壯士不妨頻感慨騷人風詠正而葩
寒食後雜詠
百歲窗櫺看馬軍三分春色半分存人防白髮無靈藥
花到明年有宿根蘂殿角宫蜂鼓吹土嚢襁褓竹兒臨
風流不及芸芸物勝物都盧只酒樽
寒食
三月亂花飛煤煙禁此時厝家占大火風土醮之推故
事何勞問芳辰獨可追香隂陳熟食日煖有瑤巵
寒食日蘇林同馬中玉提刑過訪有詩示怊然
并余次韻之作釋道潜
使君薄珪組富貴良易足一麾下東南千里爭拭目援
毫賦山水詞力瀉溪谷勝游便杖屨聒耳厭絲竹西湖
破春冰曉漲翻暗綠相將二使軺遵從還屏遝後先度
巖壑鳺鳩追鸞鵠樂事殊未央酒行宜侷促風流俄醉
舞客坐嗒頽玉嵇阮真達生秦唐漫歌哭斜陽絶湖去
兩槳凌波速却尋天然居隱隱隔喬木到門呼主人展
畫滿高屋夕鼓來遠近雨聲飄斷續藍輿入城市夾道
閙燈燭盛事在餘杭他年見圖錄
寒食二日與王仲聖同會李觀察池上分韻得
風字秦觀
經春抱病百端慵偶到平陽舊地中池籞信為三輔冠
杯盤真有五陵風美人賦韻分春色上客揮毫奪化工
報老漸於花柳薄但憐流水碧相通
歲時雜詠卷十三
