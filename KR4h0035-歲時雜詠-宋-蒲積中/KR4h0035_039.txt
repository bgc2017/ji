歲時雜詠卷三十九宋蒲積中編
冬至
冬至日小會張華
日月不畱四氣回周節慶代序萬國同休庶尹羣后奉
夀升朝我有嘉禮式宴百僚繁肴綺錯旨酒泉渟笙鏞
和奏磬管流聲上隆其愛下盡其心宣其壅滯詠之德
音乃宣乃訓配享交泰永載仁風長撫無外
冬至鮑昭
舟遷莊甚笑水流孔亟歎景移風度改日至晷遷換渺
渺負霜鶴皎皎帶雲鴈長河結蘭楫層冰如玉岸哀哀
古老容慘顔愁歲晏催促時好過逼迫聚離散美人還
未央鳴箏誰與彈
同前宋傅亮
星昴殷仲冬短晷窮南陸柔茘迎時萋芳芸應節馥
詠冬至宋袁淑
連星貴初歴今自臨首歲薦樂行隂政登歌贊陽滯收
涼降天德萌華宣地惠司瑞紀夜長書雲掌朝誓
冬至後丞相第詣世子車中作
沈約
廉公失權勢門館有虚盈貴賤猶如此况乃曲池平高
車塵未滅珠履故無聲賓階綠錢滿客位紫苔生誰當
九原上鬱鬱望佳城
五言畫堂良夜履長在節歌管賦詩列筵命酒
十韻成篇(得沓合答雜納颯匝欱拉閣)陳後主
季冬初陽始寒氣尚蕭颯原葉或委低岫雲時吐欱彫
樹乍疎迥遠峰自重沓雲興四山霾風動萬籟答肅肅
凝露下峩峩層冰合複殿可以娛於兹多延納迢迢百
尺觀杳杳三休閣前後訓導屏左右文衛匝進退簮纓
移縦横壯思雜幸矣天地泰當無范睢拉
冬至日乾陽殿受朝隋煬帝
北陸隆冬盛南至晷漏長端拱朝萬國守文繼百王至
德慚日用治道愧時康新邑建嵩嶽雙闕臨洛陽圭景
正八表道路均四方碧空霜華淨朱庭皎日光纓珮既
濟濟鐘鼓何煌煌文戟翊高殿采眊分修廊元首乏明
哲股肱資賢良舟檝佇有寄庶此王化昌
奉和冬至日乾陽殿受朝應制
牛弘
恭已臨萬㝢宸居馭八埏作貢菁苑集來朝圭黼連司
儀三揖盛掌禮九賓虔重欄映如璧(一作碧)複殿繞非烟
奉和冬至應教詩隋蕭慤
天宫初動磬緹室已飛灰暮風吹竹起陽雲覆石來折
冰開茘色除雪出蘭栽慙無宋玉辨濫吹楚王臺
和麴典設扈從東郊憶弟使往安西冬至日恨
不得同申拜慶李嶠
玉關方叱馭桂苑正陪輿桓嶺嗟分翼姜川限饋魚雪
花含晚(闕)雲葉帶荆舒重此西流詠彌傷南至初
冬至後過吳張二子檀溪别業
孟浩然
卜築因自然檀溪不更穿園廬二友接水竹數家連直
取南山對非關選地偏擇鄰依孟母共井得王宣曾是
歌三樂仍聞詠五篇草堂時偃曝蘭棹日周旋外事情
都遣中流性所便閑垂太公釣興發子猷船予亦幽棲
者經過切慕焉梅花初臘月柳色半春天鳥泊隨陽鴈
魚藏縮項鯿停杯問山簡何似習池邊
後至杜甫
冬至至後日初長遠在劔南思洛陽青袍白馬有何意
金谷銅駞非故鄉梅花欲開不自覺棣萼一别永相望
愁極本憑詩遣興詩成吟咏轉凄涼
冬至遣興奉寄兩院遺補
去歲兹辰捧御床五更三點出鵷行欲知趨走傷心地
正想氛氲滿眼香無路從容陪笑語有時顛倒著衣裳
何人錯憶窮愁日愁日愁添一線長
冬日
年年至日長為客忽忽窮愁泥殺人江上形容吾獨老
天邊風俗自相親杖藜雪後臨丹壑鳴玉朝來散紫宸
心折此時無一寸路迷何處見三秦
小至
天時人事日相催冬至陽生春又來刺繡五紋添弱線
吹葭六管動飛灰岸容待臘將舒柳山意衝寒欲放梅
雲物不殊鄉國異教兒且覆掌中杯
至日遣興寄北省舊閣老兩院故人
憶昨逍遙供奉班去年今日侍龍顔麒麟不動香烟上
孔雀徐開扇影還玉几由來天北極朱衣只在殿中間
孤城此日空腸斷愁對寒雲日滿山
冬至夜寄京師諸弟兼懷崔都水
韋應物
理郡無異政所憂在素餐從令去京國羇旅當歲寒子
月生一氣陽景極南端已懷時節感更抱離别酸私讌
夕云罷還齋夜方闌邃幕沈空宇孤燭照床單應同兹
夕念寧忘故歲歡川途况悠邈涕下一闌干
冬至下寄舍弟時應試南京丘為
去去知來遠依依甚初别他鄉千里心昨夜階前雪終
日讀書仍少孤家貧兄弟未當途適遠纔過宿舂料相
隨惟一平頭奴男兒出門事四海立身世業文章在莫
漫憶柴扉駟馬高車朝紫微江南驛使不曾斷春前為
爾作春衣
合肥至日愁中寄鄭明府劉商
失計為卑吏三年滯楚鄉不能隨世俗應是昧行藏白
璧空無玷黃沙只自傷暮天鄉思亂曉鏡鬢毛蒼灰管
移新律窮隂變一陽歲時人共損幽憤日先長拙宦慙
知己無媒誨自強迍邅羞薄命恩惠費餘光衆口誠難
稱長川却易防魚竿今尚在行此棹滄浪
冬至日陪裴端公使君清水堂
皎然
亞歲崇嘉燕華軒照綠波渚芳迎氣早山翠問晴多推
往知時訓書羣辨政和從公惜日短留賞夜如何
冬至夜郡齋宴别前華隂盧主簿(并序)
張登
范陽盧君道漳以適越人悦之税車休徒三旬之間
然後飭行李之命時日南至登與賓客僚吏會别於
郡齋釃酒卜夜夜艾酒酣而不能自己故咸請詩之
由是探韻而賦賦不出志大抵感時傷遠又
美盧君擇其所從而不惑(闕)頌征南有奔走之
德焉
虎宿方冬至鷄人積夜籌相逢一樽酒共結兩鄉愁王
儉花為府盧諶幄内璆明朝更臨水悵望嶺南流
郊居冬至日荷李常侍見過熊孺登
賤子守柴荆誰人記(一作識)姓名風雲千騎降草木一陽
生禮異江河動歡殊里巷驚稱觴容侍坐看竹許同行
遇覺滄溟淺恩疑太嶽輕盡搜天地物無踰此時情
長至日上公獻夀張叔良
鳳闕晴鐘動鷄人曉漏長九重初啟鑰三事正稱觴日
至龍顔近天旋聖歷昌休光連雪淨瑞氣雜爐香化被
君臣洽恩沾士庶康不因稽舊典誰得紀朝章
同前崔琮
應歷三陽首朝天萬國同斗邊看子月臺上候祥風五
夜鐘初曉千門日正融玉階文物盛仙仗武貔雄率舞
皆羣辟稱觴即上公南山為聖夀長對未央宫
同前李竦
候曉金門闢乘時寶歷長羽儀瞻上宰雲物麗初陽漢
禮方傳珮堯年正捧觴日行臨觀闕帝錫洽珪璋盛美
超三代洪休降百祥自憐朝不坐空此詠無疆
南至日太史登臺書雲物裴逹
圜丘才展禮佳氣近初分太史新簮筆高臺紀彩雲烟
空和縹緲曉色共氛氲道泰資賢輔年豐荷聖君恭惟
司國瑞兼用察人文應念懷鉛客終朝望碧雲
同前于尹躬
至日行時令登臺約禮文官稱伯趙氏色辨五方雲晝
漏聽初發陽光望漸分司天為歲備持簡出人羣惠愛
周微物生靈荷聖君長當有嘉瑞郁郁復紛紛
南至日隔仗望含元殿香爐(貞元六年)
崔立之
千官荷長至萬國拜含元隔仗爐光出浮霜煙氣翻飄
飄縈内殿漠漠澹前軒聖日開如捧卿雲近欲渾輪囷
洒宫闕蕭索散乾坤願假天風便披香奉至尊
同前
冕旒親負扆卉服盡朝天暘谷移初日金爐出御烟分
馨流遠近散漫入貂蟬霜仗凝餘白朱欄應轉鮮如看
浮闕在稍覺逐風遷為沐皇家慶來瞻羽衛前
同前車&KR1210;
抗殿疏元首高高接上玄節當南至日星是北辰天寶
戟羅仙仗金爐引瑞烟霏微雙闕麗溶曳九州連拂曙
祥光滿分晴曉色鮮一陽今在歷生植願陶甄
酬崔舍人冬至日宿直見寄權德輿
令節一陽新西垣宿近臣曉光連鳳沼殘漏起鷄人白
雪飛成曲黃鐘應律均層霄翔迅羽廣陌駐歸輪清切
晨趨貢恩華夜直頻輟才時所重(九月中楊閣老權知吏部選事)分命
秩皆真(十月中崔閣老正拜本官德輿正除禮部受命前一日分草詔詞)左掖期連茹
南宫愧積薪九年叨此地迴首倍相親
冬至日宿齋時郡君南内朝謁因寄
清齋獨向圜丘拜盛服想君興慶朝明日一陽生百福
不辭相望阻寒宵
朔日冬至攝職南郊因書即事
大明南至慶天正朔旦圜丘樂六成文軌盡同堯歷象
齋祠忝備漢公卿星辰列位祥光滿金石交音曉奏清
更有觀臺稱賀處黃雲捧日瑞昇平
冬至後招于秀才王建
日近山紅暖氣新一陽先入御溝春聞閒走馬重來此
沐浴明年稱意身
至日登樂遊園裴度
隂律隨寒改陽和應節生祥雲觀魏闕瑞氣映秦城騐
炭論時政書雲受歲盈晷移長日至霧斂遠容清景暖
仙梅動風柔御柳傾那堪封得意空對物華情
日南至(元和年吏部)獨孤鉉
王歷頒窮律凝隂發一陽輕暉猶惜短圭影比偏長晷
度經南斗流晶盡北堂乍疑周戶耀可愛逗林光積雪
消微煦初萌動渺茫更昇臺上望雲物已昭彰
冬至日祥風應候
節逢清景空占氣二儀中獨喜登臺日先知應候風瑞
呈光舜化表慶感堯聰况與乘時叶還將入律同微微
萬井徧習習九門通更遶爐烟起殷勤報歲功
邯鄲冬至除夜思家白居易
邯鄲驛裏逢冬至抱膝燈前影伴身想得家中夜深坐
還應說著遠行人
冬至夜懷湘靈
艷質無由見寒衾不可親何堪最長夜俱作獨眠人
冬至宿楊梅館
十一月中長至夜三千里外遠行人若為獨宿楊梅館
冷枕單床一病身
冬至夜
老去襟懷常濩落病來鬚髩轉蒼浪心灰不及爐中火
鬢雪多扵砌下霜三峽南賓城最遠一年冬至夜偏長
今宵始覺房櫳冷坐索寒衣說孟光
小歲日對酒吟錢湖州所寄詩
獨酌無多興閒吟有所思一杯新歲酒兩句故人詩楊
柳初黃日髭髯半白時蹉跎春氣味彼此老心知
小歲日喜談氏外孫女孩滿月
今旦夫妻喜他人豈得知自嗟生女晚敢訝見孫遲物
以希為貴情因老更慈新年逢吉日滿月乞名時(因名珠)
桂燎熏花果蘭湯洗玉肌懷中有可抱何必是男兒
至日上公獻夀酒白敏中
候曉天門闢朝天萬國同瑞雲昇觀闕香氣映華宫日
色臨仙籞龍顔對昊穹羽儀瞻百辟獻夀是三公化被
君王洽恩沾草木豐自相朝玉座宴此詠皇風
冬至日寄小姪阿宜杜牧
小姪名阿宜未得三尺長頭圓筋骨緊兩臉明且光去
年學宦人竹馬遶四廊指揮羣兒輩意氣何堅剛今年
始讀書下口三五行隨兄旦夕去斂手整衣裳去歲冬
至日拜我立我旁祝爾願爾貴仍且夀命長今年我江
外今日生一陽憶爾不可見祝爾傾一觴陽德比君子
初生甚微茫排隂出九地萬物隨開張一似小兒學日
就復月將勤勤不自己二十能文章仕宦至公相致君
作堯湯我家公相家劔佩常丁當舊第開朱門長安城
中央第中無一物萬卷書滿堂家集二百編上下馳皇
王多是撫州寫今來五紀強尚可與爾讀助爾為賢良
經書括根本史書閱興亡高摘屈宋艷濃熏班馬香李
杜泛浩浩韓柳摩蒼蒼近者四君子與古爭強梁願爾
一祝後讀書日日忙一日讀十紙一月讀一箱朝廷用
文治大開官職場願爾出門去取官如駈羊吾兄苦好
學學問不可量晝居府中治夜歸書滿床後貴有金玉
必不為爾藏崔昭生崔芸李兼生窟郎堆錢一百屋破
散何披猖今雖未即死餓凍幾欲僵參軍與縣尉塵土
驚匡勷一語不中治笞箠身滿瘡官罷得絲髮好買百
樹桑税錢未輸足得米不敢嘗願爾聞我語歡喜入心
腸大明帝宫闕杜曲我池塘我若自潦倒看汝爭翺翔
摠語諸小道此詩不可忘
冬至日遇京使發寄舍弟
遠信初逢雙鯉去他鄉正遇一陽生罇前豈解愁家國
輦下惟能憶弟兄旅館夜憂姜被冷暮江寒覺晏裘輕
竹門風過還惆悵疑是松忩雪打聲
和湖州杜員外冬至日白蘋洲見憶
李郢
白蘋亭上一陽生謝朓新裁錦繡成千嶂雪消溪影綠
幾家梅綻海波清已知鷗鳥長來狎可許汀洲獨有名
多愧龍門重招引即抛田舍棹舟行
冬至後西湖泛舟看斷冰偶成長句
一陽生後隂飈竭湖上層冰看坼時雲母扇搖當殿色
珊瑚樹碎滿盤枝斜汀藻動魚應覺涵浦波生鴈未知
山影淺中留(一作流)瓦礫日光寒外送漣漪崖崩葦岸縦
横散篙蹙蘭舟片段隨曾向黃河望衝激大鵬飛起雪
風吹
江南冬至和人懷洛下陸龜蒙
昔居青洛涯長恨苦寒時自作江南客稀逢下雪時有
烟栖菊梗無凍落杉枝背日能尋徑臨風尚覆棋鳥聲
渾欲囀草色固應知與看平湖上東流或片澌
冬至夜作(天復二年隨駕在鳳翔)韓渥
中宵忽見動葭灰料得南枝有早梅四野便應枯草綠
九重先覺凍雲開隂冰莫向河源塞陽氣今從地底迴
不道慘舒無定分却憂蚊響又成雷
南至日(四首)司空圖
年年山壓壓來頻莫強孤危競要津吉卦偶成開病眼
暖簷還葺寄羸身求仙自躁非無藥報國當材别有人
鬢髮堪傷白已遍鏡中更待白眉新
今冬臘後無殘日故國燒來有幾家却恨早梅添旅思
強偷春力報年華
花時不是偏愁我好事應難摠取他已被詩魔長役使
眼中莫厭早梅多
年華亂後偏堪惜世路抛來已自生猶有玉真長命縷
罇前時唱緩羇情
冬除夜書情盧延讓
兀兀坐無味思量誰與鄰數星深夜火一箇遠鄉人鴈
翥天微雪風號樹欲春愁腸自難過不覺苦吟頻
歲時雜詠卷三十九
