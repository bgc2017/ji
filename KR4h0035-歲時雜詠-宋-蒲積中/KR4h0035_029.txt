歲時雜詠卷二十九宋蒲積中編
中秋
中秋夜月(二首)杜甫
滿目飛明鏡歸心折大刀轉蓬行地遠攀桂仰天高水
路疑霜雪林棲見羽毛此時瞻白兔直欲數秋毫
稍下巫山峡猶銜白帝城氣沈全浦暗輪仄半樓明刁
斗皆催曉蟾蜍且自傾張弓倚殘魄不獨漢家營
十六夜翫月
舊挹金波爽皆傳玉露秋關山随地闊河漢近人流谷
口樵歸唱孤城笛起愁巴童渾又寢半夜有行舟
十七夜對月
秋月仍圓夜江村獨老身卷簾還照客倚杖更随人光
射潜虬動眀翻宿鳥頻茅茨依橘柚清切露華新
中秋夜翫月唐彦謙
一夜高樓萬景竒碧天無際水無涯只留皎月當層漢
並送浮雲出四維霧静不容玄豹隠冰生唯恐夏䖝疑
坐来離思憂將曉争得嫦娥子細知
八月十六夜月色轉佳
斷腸佳賞固難期昨夜消魂更不疑丹桂影空蝉有露
綠槐隂在鵲無枝懶將吟咏撩惆悵早是疎頑耐别離
堪恨賈生曾慟哭不緣清景為憂時
八月十六夜月盧延譲
十六勝三五中天照大荒只訛些子緣應耗沒多光桂
老猶全在蟾深未煞忙難期一年事到曉泥詩章
八月十七夜書懷令狐楚
三五既不留二八又還過金蟾著未出玉樹悲稍破誰
向西園遊空歸北堂卧佳期信難得永夕無可奈撫枕
獨高歌煩君為予和
中秋懷感戎昱
八月更漏長愁人起常早閉門寂無事滿院生秋草昨
宵北忩夢夢入荆南道遠客歸去来在家貧亦好
中秋夜登樓望月寄人
西樓見月似江城脈脈悠悠倚檻情萬里此情同皎潔
一年今日最分明初驚桂子從天落稍誤蘆花帶雪平
知稱玉人臨水見可憐光彩有餘清
中秋與空上人同宿華嚴寺冷朝陽
掃榻相逢宿論詩舊梵宫磬聲迎鼓盡月色過山窮庭
簇安禅草&KR1084;飛帶火䖝一宵何惜别廻首隔秋風
中秋夜臨鏡湖望月陳羽
鏡裏秋宵望湖平月彩深圓眀珠入浦浮照鵲驚林澹
蕩光還碎婵娟影不沈遠時生岸曲空處落波心迥徹
輪初滿孤明魄未侵桂枝如可折何惜夜登臨
和崔中丞中秋夜翫月張南史
秋夜月偏明西樓獨有情千家看露濕萬里覺天清映
水金波動銜山桂樹生不知飛鵲意何用此時驚
中秋夜與諸公錦樓望月武元衡
玉輪初滿空迥出錦城東相向秦樓鏡分飛碣石鴻桂
香随窈窕珠綴隔玲瓏不及前秋見圓明鳳沼中
奉和相公錦樓翫月(得清字)王良會
德星搖此夜珥月滿重城香藹烟雲色飄颻砧杵聲令
行秋氣爽樂感素風輕共賞千年聖長歌四海清
又(得濃字)柳公綽
此夜年年月偏宜此地逢近看江水淺遥辨雪山重萬
井金風肅千林玉露濃不唯楼上思飛盖亦陪從
又(得蒼字)張正壹
高秋金夜月皓色正蒼蒼遠水澄如練孤鴻迥帶霜旅
人方積思繁宿稍沈光朱檻叨陪賞尤宜清漏長
又(得来字)徐放
玉露中秋夜金波碧落開鵲驚初泛濫鴻思共徘徊遠
月清光徧高空爽氣来此時陪遠望更得上燕臺
又(得前字)崔偹
清景同千里寒光盡一年竟天多雁過通夕少人眠照
别江樓上添愁野帳前随侯恩未報猶感夜珠圓
又(得秋字)
四時皆有月一夜獨當秋照耀初含露徘徊正滿樓遙
連雪山淨迥入錦江流願以清光末年年許從遊
酬太祝兄中秋夜望月見懷武元衡
坐愛圓景滿况茲秋夜長寒光生露草夕韻出風篁地
遠驚金奏天高失雁行如何北樓望不得共池塘(一作不及在池塘)
中秋夜聽歌有贈
此夕来奔月何時去上天(備)雲鬟方自照玉腕更呈鮮
(度)嬿婉人間意飄颻物外緣(公綽上相公)詩裁明月扇歌索
想夫憐(元衡奉盧侍御)暗染荀香久長随楚夢偏(放)會當来彩
鳳髣髴逐神仙(士政)
詶劉公中秋夜對月見懷權德輿
凉夜清秋半空庭皓月圓動搖随積水皎潔滿晴天多
病佳期阻深情麗曲傳偏懷賞心處同望庾楼前
中秋夜瑶臺寺對月絶句
嬴女乘鸞已上天仁祠空在鼎湖邊凉風遥夜清秋半
一望金波照粉田
太原和嚴長官中秋夜西山童子上方玩月寄
嚴中丞少尹歐陽詹
西寺碧雲端東溟白月團年来一夜玩君在半天看素
魄當懷上清光在下寒宜裁濟江什有阻惠連歡
中秋夜卧疾思陸太祝崔法曺登鄭評事涉西
樓因寄熊孺登
一年祗有今宵月盡上江樓獨病眠寂寞竹忩閒不閉
夜深斜影到床前
中秋夜贈張功曺韓愈
纖雲四卷天無河清風吹空月舒波沙平水息聲影絶
一杯相属君當歌君歌聲酸辭且苦不能聽終淚如雨
洞庭連天九疑高蛟龍出沒猩鼯號十生九死到官所
幽居默默如藏逃下床畏蛇食畏藥海氣濕蟄熏腥臊
昨者州前搥大鼓嗣皇繼聖登䕫臯赦書一日行萬里
罪徒大辟皆除徙遷者追廽流者還滌瑕蕩垢清朝班
州家申名吏家抑坎軻只得移荆蠻判司卑官不堪說
未免捶楚塵埃間同時軰流多上道天路幽險難追攀
君歌且休聽我歌我歌與君同一科一年月明今宵多
人生由命非由佗有酒不飲奈月何
和崔舍人詠月二十韻
三秋端正月今夜出東溟對日猶分勢騰天漸吐靈未
高烝遠氣半上霽孤形赫日當躔次虛徐度杳冥長河
晴散霧列宿曙分螢浩蕩英華溢蕭疎物象泠池邊臨倒
照簷際送横經花樹參差見臯禽斷續聆牖光窺寂寞
砧影伴娉婷幽坐看侵戶閒吟愛滿庭輝斜通壁練秋
碎射沙星清潔雲間路空凉水上亭淨堪分顧兔細得
數飄萍山翠相凝綠林烟共幕青過隅驚桂側當午覺
輪停属思摛霞錦追歡罄縹瓶郡樓何處望隴笛此時
聽右掖連台坐重門限禁扃風臺觀滉漾金砌步青熒
獨有虞庠客無由拾落蓂
中秋夜望月寄杜郎中(時會琴客)王建
中庭地白樹棲鴉冷露無聲濕桂花今夜月明人盡望
不知秋思属(一作在)誰家
和元郎中從八月十一至十五夜(五首)
半秋初入中旬夜已向階前守月明從未圓時看却好
一分一見傍輪生
亂雲遮却臺東月不許交依次第看莫謂詩家先見鏡
被它籠與作艱難
今夜月明勝昨夜新添桂樹近東枝立多地濕舁床坐
看過墻西寸寸遲
月似圓来色漸凝玉盤盛水欲侵&KR0994;夜深盡放佳人醉
直到天明不炷燈
合望月時長望月分明不得似今年仰頭五夜風中立
從未團圓直到圓
中秋夜獨遊安國寺山亭院步月李十兄遲明
至寺中乘興聯句
九重城接千花界三五秋分一夜風行聽漏聲雲散後
遥聞天雨月明中(廣宣)含凉閣近通仙掖承露盤高出
上宫誰問獨愁園萬里清談不與此宵同(李益)
八月十五夜桃源翫月劉禹錫
塵中見月心亦閑况是清秋仙府間凝光悠悠寒欲墜
此時立在最高山碧空無雲風不起山上長松山下水
羣物翛然一境中天高地平千萬里少君引我昇玉壇
禮空遥請真仙官雲軿欲下星斗動天樂一聲肌骨寒
朝霞昕昕漸東上輪欹影促猶頻望絶境良時難再并
他年此夕應惆悵
中秋夜半雲開然後玩月書一時之境寄樂天
半夜碧雲收中天素月流開城邀好客置酒賞清秋影
透衣香潤光凝歌黛愁斜暉猶可玩移宴上西樓(西樓白君)
(常賦詩之所也)
中秋日夜翫月
天將今夜月一遍洗寰瀛暑退九霄淨秋澄萬景清星
辰譲光彩風露發晶英能變人間世翛然是玉京
和中書崔舍人中秋夜翫月二十韻
暮景中秋爽隂靈既望圓騰精浮碧海分照接虞淵迥
見孤輪出高從倚盖旋二儀含皎潔萬象共澄鮮整御
當西陸舒光麗上玄從星變風雨順日助陶甄遠近同
時望晶瑩此夜偏運行調玉燭潔白應金天曲沼疑瑶
鑑通衢若象筵逢人盡冰雪遇境即神仙引素吞銀漢
凝清洗綠烟臯禽驚露下鄰杵思風前水是還珠浦山
成種玉田劍沈三尺影燈罷九枝燃象外行無跡寰中
影自遷稍當雲闕正未映斗城懸静對揮宸翰閒吟擘
彩牋境同牛渚上宿在鳳池邊興掩尋安道詞勝命仲
宣從今紙貴後不復詠陳篇
詶樂天中秋夜禁中翫月見寄
元稹
一年秋半月偏深况就青霄極賞心金鳳樓前波漾漾
玉鈎簾下影沈沈宴移明處清蘭路歌待新詞促翰林
何意枚臯正承詔瞥然塵念到江隂
八月十四夜翫月
猶欠一宵輪未滿紫霞紅襯碧雲端誰能喚得姮娥下
引向堂前子細看
華陽觀中秋夜招友玩月白居易
人道秋中明月好欲邀同賞意如何華陽洞裡秋壇上
今夜清光此處多
中秋夜禁中獨直對月憶元九
銀臺金闕夕沈沈獨宿相思在翰林三五夜中新月色
一千里外故人心渚宫東面烟波冷浴殿西頭鐘漏深
猶恐清光不同見江陵卑濕足秋隂
中秋夜聞崔大員外翰林獨直對酒玩月因懷
禁中清景偶題
秋月高懸空碧外仙郎静玩禁闈間歲中唯有今宵好
海内無如此地閒皓色分明雙闕牓清光深到九門關
遥聞獨醉還惆悵不見金波照玉山
歲時雜詠卷二十九
