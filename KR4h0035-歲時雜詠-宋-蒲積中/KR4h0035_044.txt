歲時雜詠卷四十四宋蒲積中編
四月
和微之四月一日作白居易
四月一日天花稀葉隂薄泥新鷰影忙蜜熟蜂聲樂麥
風低冉冉稲水平漠漠芳節或蹉跎遊心少牢落春華
信為美夏景亦未惡颭浪嫩青荷熏欄晚紅藥吳宫好
風月越郡多樓閣兩地誠可憐其奈久離索
奉和四月三日上陽水窗宴應制
孫逖
今日逢新夏歡遊續舊旬氣和先作雨恩厚別成春鳳
吹臨清洛龍輿下紫宸此中歌在藻還見躍潛鱗
四月十三日詔宴寧王亭子張說
何許承恩宴山亭風日好綠嫩鳴鶴洲陰濃鬭鷄道果
思夏來茂花嫌春去早行樂無限時皇情及芳草
四月十五日道室書事寄襲美
陸龜蒙
烏飯新炊藜藿香道家齋日以為常月苖杯舉存三洞
雲蕊函開叩九章一掬陽泉堪作雨數株秋石欲成霜
可中值著雷平信為覓閑眠苦竹床
同前皮日休
望朝齋戒是尋常静啟金根第幾章竹葉飲為甘露色
蓮花鮓作肉芝香松膏背日凝雲磴丹粉經年染石床
剰欲與君終此志頑仙唯恐鬢成霜
四月奉教作李嶠
暄籥三春謝炎鍾九夏初潤浮梅雨夕凉散麥風餘葉
暗庭帷滿花殘院錦疎勝情多賞託樽酒狎林箊
憶長安十二詠丘丹
憶長安四月時南郊萬乘旌旗嘗酎玉卮更獻含桃絲
籠交馳芳草落花無限金張許史相隨
狀江南十二月每句須一物形狀
賈弇
江南孟夏天慈竹笋如編蜃氣為樓閣蛙聲作管絃
河南府試四月樂辭李賀
曉凉暮凉樹如盖千山(一作里)濃綠生雲外依微香雨青
氛氲膩葉蟠花照曲門金塘間水搖碧漪老景沉重無
驚飛堕紅殘萼暗參差
四月
和蔡樞密孟夏旦日西府書事
王安石
宮闕初晴氣象饒寶車攢轂會東朝重輪應自離明發
内壤陰隨解澤消賜篚外庭紛錦繡燕庖中禁續薪樵
聮翩入賀知君意咫尺威顔不隔霄
四月一日仝潘何小酌張耒
今辰一杯酒相属送歸春明年東風至何憂復迎新懸
知柯山下猶作未歸人來事如宵夢未至難預論且復
飲此酒陶然付大鈞
孟夏一日通判太博惠庭花二十枝云是手植
因以為荅梅堯臣
前日已春盡夏卉抽嫩青惟君所植花餘紅猶滿庭常
惜畏景逼贈未及飄零欲插為之醉但慙髮星星
四月三日張十遺牡丹二朵
已過榖雨十六日猶見牡丹開淺紅曾不争先及春早
能陪芍藥到薰風
四月八日卜新居示過蘇軾
朝陽入北林竹樹散疎影短籬尋丈間寄我無窮景舊
居纔一席逐客猶遭屏誅茅得兹地翳翳林巷永晚來
微雨凉畦菊發新穎俯仰各有態何必謀二頃
至和元年四月二十日夜夢蔡紫微君謨同在
閣下食櫻桃蔡云與君及此再食矣夢中感而
有賦覺而錄之梅堯臣
朱櫻再食雙盤日紫禁重頒四月時滉朗天開雲霧閣
依稀身在鳳凰池味兼羊酪何由敵豉下蓴羹不足宜
原廟薦來應已久黃鸎猶在最深枝
四月二十日(二首)張耒
久將醉眼視羣兒只與傍觀作笑嬉賦茅狙公曾未悟
牽絲木偶豈多時雲間炎暑人方畏地下微陰誰得知
榮謝古今同此理老翁端坐但忘機
十步荒園亦懶窺枕書小醉睡移時健如黃犢時無幾
鈍似寒蠅老自知休惜飛花春過眼但知強健酒盈巵
枇杷著子紅榴綻正是清和未暑時
四月二十八日新燕寄仇池蘇轍
細莎為屨如編鬚輕葛為服如翦莩寒泉洒屋朝露濡
霜簟可薦机可扶風鳴牖間如吹竽此雖有暑宜亦無
庭前峻山槎之餘盆中養鰍大如魚荻生抱甲未見膚
蔓起上屋將懸壺麥苗高齊可藏烏此雖非野僅亦如
兄居谿堂南山趺濯足溪水驚鴈鳬澄潭百丈清無淤
將往思我立踟蹰東軒鄙陋何足居欲行不行繫轅駒
五月
五月旦作和戴主簿陶潛
虛舟縱逸棹廻復遂無窮發歲若俛仰星紀奄將中明
圃罕悴物北林榮且豐神淵寫時雨晨色奏景風既來
孰不去人理固有終居常待其盡曲肱豈傷冲遷化或
夷險肆志無窊隆即事如已高何必昇華嵩
五月一日紫宸候對時属禁直穿内而作因書
六韻鄭畋
朱夏五更後步廊三里餘有人從翰苑穿内入中書漏
響飄銀箭燈光照玉除禁扉猶鏁鑰宫伎已粧梳紫府
遊應似鈞天夢不如塵埃九門外誰信在清虛
五月六日發石頭城步望前船示舍弟兼寄侯
郎沈亞之
客子去淮陽蹉跎別夢長水關開夜鏁霧棹起晨凉烟
月期同賞風波忽異行隠山曾撼櫓轉瀨指遥檣蒲葉
錢刀綠筠筒楚粽香因書報司遠為我憶檀郎
五月九日司空圖
金石皆銷鑠賢愚共網羅達從詩似偈狂覺哭勝歌高
燕凌鴻鵠枯槎壓芰荷此中無別境此外是閒魔
五月奉教作李嶠
綠樹炎氛滿朱樓夏景長池含凍雨氣山映火雲光果
院新櫻熟花庭曙槿芳欲逃三伏暑還泛十旬觴
憶長安十二詠嚴維
憶長安五月時君王避暑華池進膳甘瓜朱李續命芳
蘭綵絲競處高明臺榭槐陰柳色通逵
狀江南十二月每句須一物形狀
樊珣
江南仲夏天時雨下如川盧橘垂金彈甘焦吐白蓮
仲夏齋戒日白居易
仲夏齋戒日三旬斷腥羶自覺心骨爽行起身翩翩始
知絶粒人四體更輕便初能脱病患久必成神仙禦寇
馭冷風赤松游紫烟常疑此說謬今乃知其然我年過
半百氣衰神不全已垂兩鬢絲難補三丹田但减葷血
味稍結清净緣脱巾且修養聊以終天年
仲夏齋居偶題八韻寄微之及崔湖州
腥血與葷蔬停來一月餘肌膚雖瘦損方寸仍清虛體
道通宵坐頭慵隔日梳眼前無俗物身外即僧居水榭
風來遠松廊雨過初褰簾放巢燕投食施池魚久别閒
遊伴頻勞問疾書不知胡與越吏隠興何如
河南府試五月樂辭李賀
雕玉押簾上輕縠籠虛門井汲鉛華水扇織鴛鴦文㢠
雪舞凉殿甘露洗宫綠羅袖從徊翔香汗霑寶粟
五月
五月十日雨中飲梅堯臣
梅天下梅雨紛紛如亂絲梅生獨抱愁四顧無與期妻
孥解我意草草陳酒巵檻外百竿竹新笋高過之竹色
入我酒變作青瑠璃一飲眼目光再飲言語遲三飲頽
然醉左右嘆我衰有鳥從東來引頭閙深枝發聲醒我
醉提壺美無疑典衣不值錢唯是布與絺安得如古人
車傍挂鴟夷
五月十一日張耒
雲間趙盾益可畏淵底武侯方熟眠若無一雨為施澤
直恐三伏便欲然筭商沽酒有底急束帶坐曹直欲顛
平生不解作熱客日復飽食窺陳編
五月十五日蘇舜欽
院僻簾深晝景虛輕風時見動竿烏池中綠滿魚留子
庭下陰多燕引雏雨後看兒争墜果天晴因客曝殘書
幽棲未免牽塵事身世相忘在酒壺
五月十七日張耒
長夏村墟風日清茅簷燕雀已生成蝶衣曬粉花枝午
蛛網添絲屋角晴落落珠簾邀月影嘈嘈虎枕納溪聲
久判兩鬢如霜雪直與漁樵過此生
大雨不止五月十八日晚始霽
昊穹忽悔禍淫雨霽今夕峯嶺紆紫翠雲間麗金碧深
畦鳴遠注凉葉墜餘滴漏屋百不憂宵眠始安席
五月十九日
堂下溪流清且長夾溪喬木老蒼蒼裊風翠果擎枝重
照水圓荷舞葉凉蝸角已枯粘粉壁燕泥時落汚書床
南山野客時相遇(一作過)贈我能攜藥滿筐
六月
六月三日夜聞蟬白居易
荷香清露墜柳動好風生微月初三夜新蟬第一聲乍
聞愁北客静聽憶東京我有竹林宅別來蟬再鳴不知
池上月誰撥小船行
奉和六月壬午應令(梁)劉孝威
玄圃棲金瑟(一作碧)靈澗抱琨瑶築山圖碣岫穿池控海
潮雷奔石鯨動水闊牽牛遙乘黿猶怯渡鞭石詎成橋
崖崩下生窟壁峭上干霄噪鳥常獨沸遊魚或自跳荒
徑横臨浦空舟斜插橈愁鴟集古樹白鷺隠丹苗初心
重丘壑微步懷漁樵石累元卿徑枝挂許由瓢伊臣本
寂默由來畏市朝為貪在山水所競惟逍遥寄言周伯
况勞君檀榖操
六月奉教作李嶠
養日暫徘徊畏景尚悠哉避暑移琴席追凉(闕)竹
風依扇動桂酒溢壺開芳餌(闕)飛雪自可(闕)
憶長安十二咏鄭㮣
憶長安六月時風臺水閣逶迤朱果雕籠香透分明紫
禁寒隨塵驚九衢客散赭汗滴瀝青驪
狀江南十二月每句須一物形狀
范燈
江南季夏天身熱汗如泉蚊蚋成雷澤袈裟作水田
河南府試六月樂詞李賀
裁生羅伐湘竹帔拂疎霜簟秋玉炎炎紅鏡東方開暈
如車輪上徘徊啾啾赤帝騎龍來
六月趙璜
六月火雲散蟬聲鳴樹梢秋風起蘋末客思已蕭條傾
國三年別烟霞一路遥行人斷消息更上㶚陵橋
六月
和鄰幾六月十一日省宿書事
司馬光
長夏金正伏火意尤驕盈夫子寓客舍無術逃煩蒸軒
窗豁四開滅去壁上燈紵衣不可親羽扇安能勝濯泉
泉已温撫簟簟可憎萬葉悄無風但有飛蚊鳴六府燥
不濡喉舌烟塵生攝衣起徐步回顧天正晴雲漢淺欲
涸箕畢徒縱横忽思終南巔秀出秦雲清上有松林蔽
白日深杳冥下有萬仞壑含蓄太古冰安得躡輕屐策
杖緣峥嶸挂冠芙蓉闕結屋高崖稜回視萬鍾禄彯撇
如飛蝇
六月十三日病起走筆寄仇池
蘇轍
入伏節氣變翛然如九秋墻上有短樹庭下風颼颼風
來吹我衣䖟蚋各已收移床就堂下仰見月成鈎但與
支體快不作腑臟謀半夜起寒熱展轉脱水鰌藥劑失
先後欲速反見留不免召楊子把臂揣厥由笑我冷治
冷徒爾苦舌喉授我桂與薑廼始與病投逾旬不出戶
映牖披重裘遥聞南山下不與他土侔山寒雪不解清
氣晝夜浮餘冷入市城煩熱遭濯潄况迺郡齋静滿地
貯清流露濕荷葉淨月上松栢幽墻頭白楊樹秋聲無
時休夜蜩感寒氣上樹鳴啾啾野鶴弄池水落拍翅羽
修此處雖可愛慎勿恣意遊凡人愛凉冷凉冷乃熱讐
試掃北窗下静臥却所憂屏扇去冰雪虛室風自油歲
熱強自厚良藥彼有不
六月十八日大暑司馬光
老柳蜩螗噪荒庭熠燿流人情正苦暑物態已驚秋月
下濯寒水風前梳白頭如何夜半客束帶謁公侯
六月十九日木葉皆暗榴花一枝灼然獨明感
之為賦黃庭堅
季夏百菓發兔葵亦成實獨有野石榴幽花如熠熠熠
熠非獨好芳榮恃午日翩翩彼百蝶髣髴相採挹睡餘
起對此佳興亦蕭瑟元非阡陌麗敢競陽春出無言以
成蹊上愧桃李質幸當飽霜雪萬顆富君室
六月晦定力院同原父賦送伯鎮景純樞言三
學士梅堯臣
秋清三黃鵠舉翼東南飛鳴聲既相呼烟水亦相依蓬
池不暫上太液未言歸酌酒望滄海飄飄思菊衣
歲時雜詠卷四十四
