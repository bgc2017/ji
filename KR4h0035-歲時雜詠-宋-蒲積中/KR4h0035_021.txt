歲時雜詠卷二十一宋蒲積中編
端午
端午游眞如遲适遠從舍弟在酒局
蘇軾
一與子由别卻數七端午身隨綵絲繁心與昌&KR2228;苦今
年疋馬來佳節日夜數兒童喜我至典衣具雞黍水餅
既懷香飯筒仍愍楚謂言必一醉快作西川語寧知是
官身糟麴困薰煮獨携一子出古刹訪禪祖高談付梁
羅詩律到阿虎歸來一調笑慰此長齟齬(梁羅遲适小名)
皇帝閤端午貼子(六首)
盛德初融後潜隂天姤時侍臣占易象明作兩重離
採秀擷芳羣爭儲百藥良太醫初荐父庶草騐蕃昌
微凉生殿閤習習滿皇都試問吾民慍南風為觧無
西檻新來玉宇風侍臣茗盌得雍容庭槐似識天顔喜
舞破清隂作雨龍
講餘交翟轉回廊始覺深宫夏日長楊子江心空百鍊
只將無逸鑑興亡
一扇清風洒向寒應緣飛白在冰紈坐知四海蒙膏澤
沐浴君王德似蘭
太皇太后閤(六首)
漸臺通翠浪暑殿轉清風簾捲東潮散金烏未遽中
日永蠶收簇風高麥上場朝來藉田令菰黍獻時芳
舞羽諸羌伏銷兵萬彙蘇只應黃紙誥便是世靈符
令節陳詩歲歲新從君何以夀吾君願儲醫國三年艾
不作沉湘九辯人
忠臣諒節令千歲孝女孤風滿四方不復巫陽占郢夢
空餘仲御扣河章
長養恩深動植均只憂貪吏尚殘民外廷已拜梟羹賜
應助吾君去不仁
皇太后閤(六首)
露簟琴書冷琱盤&KR0673;&KR0008;新深宫猶畏日應念暑耘人
萬夀昌蒲酒千金琥珀杯年年行樂處新月掛池臺
翠筒初窒棟薌黍復纏菰水殿開冰鑑瓊漿凍玉壺
祕殿扶疎夏木深雨餘初有一蟬吟應將嬴女乘鸞扇
更助南風長棘心
上林珍木暗池臺蜀産吳包萬里來不獨盤中見盧橘
時扵粽裏得楊梅
閔古遺風萬古情湘沉舊俗到金明翠輿黃繖何時幸
畫鷁飛鳬盡日横
皇太妃閤五首
午景簾櫳靜春風草木酣誰知恭儉德綵縷出親蠶
雨洒方梅夏風高已麥秋應憐百花盡綠葉暗紅榴
辟兵已佩靈符小續命仍縈綵縷長不為祈禳得天助
要隨風俗樂時康
玉盆沉李艷清泉金鴨嘘空裊細烟自有梧楸鄣畏日
仍欣姜黍報豐年
良辰樂事古難同繡蠒采絲奉兩宫仁孝自應穰百沴
艾人桃印本無功
夫人閤(四首)
肅肅槐庭午沉沉玉漏稀皇恩樂佳節鬭草得珠璣
節物荆吳舊嬉游禁掖閒仙風隨畫屨拜賜落人間
五綵縈筒秫稻香千門結艾鬢髯張旋開寔典尋風物
要反靈辰共祓禳
欲曉銅缾下井欄鏗鍠金殿發清寒似聞人世南風熱
日上墻東問幾竿
皇帝閤(四首)
楚國因讒逐屈原終身無復入君門願因角黍詞遺俗
可鑒前王感巧言
喜辰共喜沐蘭湯毒沴何須採艾禳但得臯䕫調鼎鼐
自然灾祲變休祥
香菰黏米著佳名古俗相傳豈足矜天子明堂遵月令
含桃初薦黍新登
聖主憂勤政治平仁風惠澤被群生自然四海歸文德
何用靈符號避兵
郡王閣(五首)
風光細細飄香轉綠葉隂隂覆檻凉雲物鮮明時節麗
水精宫殿侍君王
蓬萊仙闕綵雲中端午欣逢歲歲同皎潔霜紈空詠扇
空沉玉宇自生風
古今風俗記佳辰樂事深宫日日新巧女金盤絲五色
皇家玉歷夀千春
凉生玉宇來風細日永金徒報漏稀皎潔冰壺清水殿
三千爭捧赭黃衣
仙盤冷泛銀河露細扇香搖綠蕙風禁掖自應無暑氣
瑶臺金闕水精宫
皇帝閣(六首)
天清槐露浥歲熟麥風凉五日標佳節千齡獻夀觴
午位星標正人間令節同四時和玉燭萬物被薰風
舜舞來遐俗堯仁浹九區五兵消以德何用赤靈符
天容清永晝風色秀含薰五日逢佳節千齡奉聖君
綵索盤中結楊梅粽裏紅宫闈九重樂風俗萬方同
寶曲摽靈日明離正午方五行當火德萬夀續天長
太皇太后閣(五首)
漸臺通翠浪暑殿轉清風簾捲東朝散金烏未遽中
密葉花成子新巢燕引雛君心多感舊誰獻辟兵符
旭日映簾生流暉槿艷明紅顔易零落何異此花榮
香黍筒為糭靈苖艾作人芳音邈已遠節物自常新
珠箔凉颸入金壺晝刻長鸞臺塵不動銷盡故時香
皇后閣(四首)
畫扇催迎暑靈符喜辟邪風光麗宫禁時節重仙家
椒塗承茂渥嬪壼範柔儀更以親蠶蠒紉為續命絲
繭館覆茱桑新絲引更長紉為五色縷續夀獻君王
槐綠隂初合榴繁艷欲燃翠筒傳角黍嘉節慶年年
夫人閣五首
梅黃初過雨麥實已登秋避暑多佳賞皇歡奏豫遊
鳴蠅驚早夏鬭草及良辰共獻菖蒲酒君王夀萬春
楚俗傳筒黍江人喜競船深宫亦行樂綵索續長年
冰壺凝皓綵水殿漾輕漣繡繭誇新巧縈絲喜續年
黃金仙杏粉赤玉海榴芳共鬭今朝勝盈䄡百草香
皇帝閤(十三首)夏竦
續命朱絲登繭館長生金籙獻琳宫百靈拱衛天居峻
萬國歡康帝業隆
命縷開辰分五色長絲獻夀祝千年垂衣日月承嘉慶
眞祖飈游正在天
仙園採藥回雕輦禁殿迎祥啟鳳闈四海樂康民富夀
穆清無事永垂衣
采絲祝夀芳辰啟紫禁凝旒瑞日長億兆歸仁天祐德
綿綿眞蔭永無疆
綘臺月筆書金籙紫殿瑶箱獻巧衣億載延鴻資睿筭
百祥重沓擁宸闈
太官角黍迎嘉節正聖齋居襲美祥金闕鑒觀眞緒遠
永延鴻慶庇多方
尚方綬帶迎嘉節中禁彤闈納美祥疇德珍符方瑞聖
後宫宸筭永無疆
太官角黍初晨啟法座垂衣介福隆億載昌期方奕奕
九天眞蔭永延鴻
賜羹佳序傳青簡續夀長絲獻紫宸帝祉瀳彰符盛德
聖心勤恤為生民
五色綵絲初獻夀九重嘉氣頌長生庇民精志方虔鞏
垂拱仁風更穆清
浴蘭襲芷良辰啟握紀無為聖道尊天啟嘉祥充紫禁
冲融和氣徧千門
八龍焜燿長生籙五色葳蕤續命絲億載延長資睿筭
萬區康樂遘昌期
歲時節令多休宴風俗靈辰重祓禳肅穆皇居百神衛
滌邪寧待浴蘭湯
皇太后閤(十四首)
迎祥近獻雙條達續夀初纏五色絲共仰齋莊隆内訓
永觀蕃衍茂仙枝
羣治水嬉飛隼渡瑶箱命縷采絲新親蠶禮畢無餘事
風佩瑶璜奉紫宸
千門朱索迎嘉祉九禁椒塗納美祥虔奉黼帷承渥惠
永聞彤史播聲芳
六宫點畫呈新巧中壼齋明順吉辰德邁河洲芳訓茂
慶隆禖石美祥新
千門襲吉縈朱索九禁開晨鬭紫闈宫漏正長天睠重
永宣芳訓率三妃
日記采蘭追楚俗化孚流荇調周詩肅恭懿德垂彤琯
九御歸心百福宜
中闈正肅鳴環節吉日爰逢采术時億載繁禧同聖夀
百男鴻慶茂仙枝
點畫諸宮初獻巧裁逢中禁久迎祥周南永播河洲化
仰佐鴻明燭萬方
覆檻午隂黃鳥囀烘簾曉日絳榴繁六宫綵縷爭新巧
共續千年奉至尊
紫蘭淅淅風光轉綠葉隂隂禁院凉天子萬幾多暇日
喜逢佳節奉瑶觴
五色雙絲獻女功多因荆楚記遺風聖君照物同天鑒
不用江心百鍊銅
烟含玉樹風生細日永宫花漏出遲深殿未嘗知暑氣
水精簾拂碧琉璃
玉壺冰彩映寒光避暑宸遊樂未央採艾不須禳毒沴
塗椒自已馥清香
蘭苕擢秀迎風紫槿艷繁開照日紅嘉節相望傳有舊
深宫行樂自無窮
溫成皇后閣(四首)
綵縷誰云能續命玉奩空自瑣遺香白頭舊監悲時節
珠閣無人夏日長
依依節物舊年光人去花開益可傷聖主聰明無色惑
不須西國返魂香
聞說仙家事杳微世傳眞偽豈能知遥思海上三山樂
寧記人間五日時
雲散風流歲月遷君恩曾不減當年非因掩面留遺愛
自為難忘窈窕賢
淑妃閣(四首)
蕤賓布序逢良月條達延祥紀令辰仰奉椒塗宣内治
永昭芳譽冠虞嬪
芳園踏草迎嘉節紫掖鳴環奉鞠衣渥惠日新鴻慶遠
永隆徽序耀層闈
萬㝢清和當聖日千門採拾達良辰上眞鴻緒宜蕃衍
從此高禖美應新
宴寢奉闕鳴來玉良辰襲慶裊長絲仰窺中壼垂芳裕
永播周南逮遠詞
郡王閣四首
對小惠心時共仰沐蘭嘉節慶長絲仰承中緒隆天愛
永奉祥祺襲太熙
彤闈永奉千年慶金策將封一字王佇向景風承異渥
豫從佳節納多祥
五色綵絲頒禁殿千齡嘉慶集藩房玉堂弦誦依眞館
日日靈心降美祥
崑山瑞玉題眞篆閬苑蟠桃刻印文竝獻春閨延美慶
億年喜氣永氤氳
御閣(聖旨進)晏殊
沐浴蘭湯在此辰内園仙境物華新輕絲五綵纏金縷
共祝堯年夀萬春
初垂彩仗迎新節復結香茅致百祥就日望雲皆善祝
聖人洪筭與天長
獻夀競為長命縷迎祥還佩赤靈符端門漏永晨曦上
颯颯秋風遶帝梧
雕盤角黍競時宜組繡風華奉紫闈海日乍昇丹禁曉
文人晴影照金扉
内廷(四首)
百草鬭餘欣令月五絲縈後祝遐年洞房風暖垂靈艾
神沼波深競綵船
披風别殿地無塵辟惡靈符字有神九子粽香仙醴熟
共瞻宸極祝千春
由來佳節載南荆一浴蘭湯萬慮清仙苑此時收百藥
鍊丹飛石保長生
一一雕盤分楚粽重重團扇畫秦娥宫闈百福逢嘉序
萬戶千門喜氣多
昇閤(二首)
朱邸沫蘭逢令節丹廷祝夀喜嘉辰兩宫榮養延多慶
百福潛隨命縷新
織組文繒載舊儀晨朝丹扆奏天慈六齋清素來多福
歲歲今辰侍宴私
御閤(四首)
五綵絲長繫臂初萬年芳樹影扶疎豈勞方士摽神篆
自有眞靈衛帝居
九子粽新傳楚俗赤靈符騐出新方漢宫盡祝如天夀
鵲尾爐烟起瑞香
乍結香茅祈福夀更纏金縷貢芳新丹臺素有延生籙
歲歲迎祥在此辰
仙家既有靈符術越俗兼為競渡遊三十六宫遲日永
綺窗朱戶彩雲浮
東宫閤(二首)
楊子波心鑄鑑成俗傳兹日最摽靈宣猷視學通文史
問膳多歡奉帝廷
百藥初收味最良玉函仍啟太清方扇裁葵葉風頻度
漏轉金門日更長
端午作
汨渚沉沉不可追楚人猶自弔湘纍靈均未免爭瓊糈
卻道蛟龍畏色絲
端午日帖子詞孫覿
皇帝閤(六首)
薰琴應律南風暖漏箭添籌晝刻長誰識廣寒天上景
銅烏未午送微凉
炎日曈曈照殿楹幅員萬里塞氛清漢家自有安邊術
不是靈符觧辟兵
方更仲律清和節正是南訛化育時無限元元齊歌舞
恤刑新詔下天墀
露畹擷蘭苕金波麗碧霄早聞彫輦降還待紫宸朝
内苑屬嘉辰初收百藥新預知氛癘息天意在生民
淺囿含桃老雕盤角黍香九重端扆處星火正離方
皇后閤(五首)
蟠桃映砌晨烟薄紫桂凌霄晝露晞䆗窱漢宫三十六
齊將綵縷祝坤闈
暑服初頒五柞宫内墀佳氣鬱葱葱須知海宇昇平事
半是關睢輔佐功
方均寶笈千齡藥又賜金盤五色瓜從此仙源深福遠
綿綿不獨頌周家
浴蘭同故事戲草楚遺風不是天家意勤勞念女紅
洞戶花隂淺天階日景遲糭成八九子縷結就千絲
夫人閤五首
杳杳畫梁巍架杏沉沉香壁靜塗椒宫前夜祝君王夀
日上黃爐炷未消
交飛夀斝長生殿競泛仙舟太液池不似世間多暑氣
天風淅浙萬年枝
辟惡何須荆楚艾蠲炎不待邵平瓜仙飈昨夜來閶闔
玉宇清凉大帝家
畫閣方裁扇寒塘又鑿冰蓬壺山四徹何處是炎蒸
仙宇賜符時仙蓂葉尚稀曉來金屋靜同侍玉皇歸
端午日(三首)梅堯臣
有酒不病飲況無菖蒲根空懷楚風俗角黍弔沉魂
佳人五色縷道士絳囊符瘦臂不中繫百邪何用驅
百草堪為藥舟行不及收岸傍蕭與艾從聽到寒休
五月五日
屈氏已沉死楚人哀不容何當奈讒謗徒欲卻蛟龍未
冺生前眼而追没後蹤沅湘碧潭水應自照千峯
重五觀競渡
南方多競渡多在屈平祠簫鼓滿流水風烟生畫旗千
橈速飛鳥兩舸刻靈螭盡日來江畔誰知輕薄兒
午日與陳直卿飲
午日逢南國三年别舊都招魂傳楚客撫節見靈巫蒿
艾因時末蛟龍為俗驅清樽與鵝炙忻此故人俱
端午前保之太傅遺水墨扇及酒
畫扇雙酒壺置前兵吏立言將國匠竒重以風義執樹
石水上看山河月中入使持菖蒲飲不畏青蠅及
端午晚得菖蒲
薄暮得菖蒲猶勝竟日無我焉能免俗三揖向尊壺
端午同子宣平嵐榭晚酌望南山而有作
張無盡
相見長嗟相聚稀平嵐色榭對清暉牛羊遍野草初綠
槐柳成隂春已歸頂上茹生麋角解嘴邊黃盡燕雛飛
白頭共作天涯客幾向南山詠式微
端午獻扇
紈扇新成獻廼翁草堂虚寂起清風欲知妙用眞無有
不離而今掌握中
端午偶題
孤忠不屈赴湘流甘與龍逢地下遊若共蛟龍爭口食
何如附會楚王休
端午觀競渡題北榭
龍舟鼓笛和吴歌綵索纏筒弔汨羅交腿千人齊舉棹
豈知河海有風波
重午晚登縣城景氣殊異忽如曉光覆暎海色
而停雲積藹點綴其間皆成物象天地之竒變
也崔正言
頽雲歛夕隂落日送歸鳥初愁山河暝忽見海光曉長
洲帶清淺翠阜環深渺綿綿沙樹遠點點浮巒小起我
天際意便欲凌浩渺風蒲掛色遠鴻鵠共輕矯十年墮
塵土爪髮今已稿妙物夲無心何乃調此老驚呼初未
定散滅俄稍稍亦以觀我生惆悵下城杪
端午書事白子儀
火雲方熾又風薰誰柅天邊午日輪靖郭所生為貴子
靈均以死作忠臣朝衣耻立鷄爭地賓帷難量狗盗人
休語前書憂喜事浴蘭角黍是良辰
端午日無菖蒲余安行
端午日已過更吟端午詩人間好時節寂寞強追惟有
酒無菖蒲青粽謾纍纍昔人固所嗜我今莫薦之薄物
尚如此翻思淚交垂
謝張仲謀端午送巧作黃魯直
君家玉女從小見聞道如今畫不成剪裁似借天女手
萱草石榴偏眼明
歲時雜詠卷二十一
