歲時雜詠卷十一宋蒲積中編
寒食上(古詩)
詠寒食鬭鷄秦王教杜淹
寒食東郊道揚韝競出籠花冠初照日芥羽正生風顧
敵心知勇先鳴覺氣雄長翹頻埽陣利距屢通中飛毛
遍綠野灑血散芳叢雖然百戰勝會自不論功
驩州風景不作寒食沈佺期
海外無寒食春來不見餳洛陽新甲子何日是清眀花
柳争朝發軒車滿路迎帝鄉遙可念腸斷報親情
寒食還陸渾別業宋之問
洛陽城裏花如雪陸渾山中今始發旦別河橋楊柳風
夕卧伊川桃李月伊川桃李正芳新寒食山中酒復春
野老不知堯舜力酣歌一曲太平人
寒食江州蒲塘驛
去年上巳洛橋邊今年寒食廬山曲遙憐鞏樹花應滿
復見吳洲草新綠吳洲春草蘭桂芳感物思歸懷故鄉
驛騎眀朝宿何處猿聲今夜斷君腸
初到黃梅臨江驛
馬上逢寒食愁中属莫春可憐江浦望不見洛橋人北
極懷眀主南溟作逐臣故園腸斷處日夜柳條新
和宋十一臨江驛作(此首彙函作崔融後首作胡皓)
春風自淮北寒食渡江南忽見潯陽水疑是宋家潭明
主閽難呌孤臣逐未堪遙思故園陌桃李正酣酣
宋司僉上巳日寒食題臨江驛篇見而有感率
爾同作崔融
聞道山隂會仍為火忌辰途中甘棄日江上昔傷春流
水翻催淚寒灰更伴人丹心終不改白髮為誰新
寒食絶句李崇嗣
普天皆滅焰匝地盡藏烟不知何處火來促客心燃
寒食應制韋承慶
鳳城春色晚龍禁早暉通舊火收槐燧餘寒入桂宫鶯
啼正隠葉鷄鬭始開籠藹藹瑤山滿仙歌始樂風
初入秦川路逢寒食明皇
洛川芳樹映天津灞岸垂楊窣地新直為經過行樂處
不知虚度兩京春去年有閏今春早曙色和風著花草
可憐寒食與清眀光輝併在長安道自從關路入秦川
争道何人不戲鞭公子塗中妨蹴踘佳人馬上廢鞦韆
渭水長橋今欲度蔥蔥漸見新豐樹遠看驪岫入雲霄
預想湯池起烟霧煙霧氛氲水殿開暫拂香輪歸去來
今歲清眀行已晚明年寒食更相陪
應制奉和張說
上陽柳色喚春歸臨渭桃花拂水飛總為朝廷巡幸去
頓教京洛少光輝昨從分陜山南口馳道依依漸花柳
入關正投寒食前還京遂落清眀後路上天心共豫遊
御前恩賜特風流便幕那能鏤鷄子行宫善巧帖毛毬
渭橋南渡花如撲麥隴青青斷人目漢家行樹置新豐
秦地驪山抱温谷温谷香池春溜平預歡浴日照京城
今歲隨宜過寒食眀年倍宴作清眀
奉和寒食應制
寒食春過半花穠鳥復嬌從來禁火日會接清眀朝鬭
敵鷄殊勝争毬馬絶調晴空數雲點香樹百風搖改木
迎新燧封田表舊燒皇情愛嘉節傳曲與簫韶
襄陽路逢寒食
去年寒食洞庭波今年寒食襄陽路不辭看處多山水
祇畏還家落春暮
寒食宴于中舍兄弟宅蘇頲
子推山上歌龍罷定國門前納駟來始覩元昆鏘玉至
旋聞季子佩刀迴晴花處處因風起御柳條條向日開
自有長筵歡不極還持綵服詠南陔
常州崔使君和寒食夜孫逖
聞道清眀近春庭向夕闌行游晝不厭風物夜宜看斗
柄更初轉梅香暗裏殘無勞秉華燭清月在南端
和上巳連寒食有懷京洛
天津御柳碧遙遙軒騎相從半下朝行樂光輝寒食借
太平歌舞晚春饒紅粧樓下東郊道青草洲邊南渡橋
坐見司空掃西第看君侍從落花朝
寒食氾水山中作王維
廣武城邊逢暮春汶陽歸客淚沾巾落花寂寂啼山鳥
楊柳青青渡水人
寒食城東即事
清溪一道穿桃李演漾綠蒲涵白芷涇上人家凡幾家
落花共落東家水蹴踘屢過飛鳥上鞦韆競出垂楊裏
少年分日作遨遊不用清眀兼上巳
寒食(詩苑春秋作寒食懷介之推)盧象
子推言避世山火遂焚身四海同寒食千秋為一人深
冤何用道峻跡古無隣魂魄山河氣風雷御㝢神光烟
榆柳滅怨曲龍蛇新可歎文公霸平生負此臣
寒食即事王昌齡
晉陽寒食地風俗舊來傳雨滅龍蛇火春生鴻雁天猶
移卿仗出歌發舞雲旋西見之推廟空為人所憐
寒食杜甫
寒食江村路風花高下飛江烟輕冉冉竹日淨暉暉田
父要皆去隣家行不違地偏相識盡鷄犬亦忘歸
一百五日夜對月
無家對寒食有淚如金波斫却月中桂清光應更多仳
離放紅蕊想像嚬青蛾牛女漫愁思秋期猶渡河
寒食夜蘇二宅
寒食明堪坐春参夕已垂好風經柳葉清月照花枝客
淚聞歌掩歸心畏酒知佳辰邀賞遍忽忽更何為
寒食日寄李補闕郭鄖
蘭陵士女滿晴川郊外行行拜古埏萬井閭閻皆禁火
九原松栢自生烟人間後事悲前事鏡裏今年老去年
介子終知禄不及王孫誰肯一相憐
寒食盧綸
孤客飄飄歲載華況逢寒食倍思家鶯啼遠樹多從柳
人哭荒墳亦有花濁水秦渠通渭急黃埃京洛上原斜
驅車西近長安好宫觀參差半隠霞
舟中寒食
寒食空江曲孤舟渺水前鬭鷄沙鳥異禁火岸花燃日
霽開愁望波喧警醉眠因看數莖髮倍欲惜芳年
寒食日即事韓翃
春城無處不飛花寒食東風御柳斜日暮漢宫傳蠟燭
輕烟散入五侯家
寒食韋應物
清眀寒食好春園百卉開綵繩拂花去輕毬度閣來長
歌送落日緩吹逐殘杯非關無燭罷良為羈思催
寒食日寄諸弟
禁火暖佳辰念離獨傷抱見此野田花心思杜陵道聯
騎定何時予今顏已老
寒食後北樓
園林過新節風花亂高閣遙聞擊鼓聲蹴踘軍中樂
寒食
雨中禁火空齋冷江上流鶯獨坐聽把酒看花想諸弟
杜陵寒食草青青
寒食絶句孟雲卿
二月江南花滿枝他鄉寒食遠堪悲貧居往往無烟火
不獨眀朝為子推
寒食日恩賜火竇叔向
恩光及小臣華燭忽驚春電影隨中使星輝掛路人幸
因榆柳暖一照草茅貧
平陵寄居再逢寒食朱灣
幾回江上泣途窮每遇良辰歎轉蓬火燧知從新節變
灰心還與故人同莫聽黃鳥愁啼處自有花開向客中
貧病固應無撓事但將懷抱醉春風
逼寒節寄崔七湖州崔使君之子
閒庭只是長莓苔三徑曾無車馬來旅館尚愁寒食火
羈心嬾向不燃灰門前下客雖彈鋏溪畔窮魚且曝腮
他日趨庭應問禮須言陋巷有顏回
寒食日同陸處士行報德寺宿釋皎然
古寺章陵下潜公住幾年安心生軟草灌頂引春泉寂
寂傳燈地寥寥禁火天世間多暗室白日為誰懸
和陳中丞使君長源寒食日作
寒食江天氣最清庾公晨望動高情因逢禁火千家静
更覩行春萬木榮深淺山容飛雨細縈紆水態拂雲輕
腰章本郡誰相似數日臨人政已成
寒食下第通簡長安故人武元衡
柳桂九衢絲花飄萬里雪如何憔悴客對此芳菲節寒
食都人重勝遊相如獨自閉門愁嘗聞婁護因名達君
試將余問五侯
同陳六侍御寒食日遊禪定藏山上人院
年少輕行樂東城南陌頭多君寂寞意共作草堂遊
寒食野望熊孺登
拜掃無過骨肉親一年惟此兩三辰塚頭莫種有花樹
春色不關泉下人
雨中寒食羊士鍔
令節逢烟雨園亭但掩關佳人宿粧薄芳樹綵繩閒歸
思偏消酒春寒為近山花枝不可見別恨五陵間
寒食宴城北山池即故郡守鄭綱目為折柳亭
別館青山郭遊人折柳行落花經上巳細雨帶清明鶗
鴂流芳暗鴛鴦曲水平歸心何處醉寶瑟有秦聲
寒食日獻郡守衛使君伍唐珪
入門堪笑復堪憐三逕苔封一釣船慚愧四隣教斷火
不知厨裏久無烟
小寒食舟中作杜甫
佳辰強飲食猶寒隠几蕭條戴鶡冠春水船如天上坐
老年花似霧中看娟娟戲蝶過閒幔片片輕鷗下急湍
雲白山青萬餘里愁看直北是長安
熟食日示宗文宗武
消渴遊江漢羈棲尚甲兵幾年逢熟食萬里逼清明松
栢邙山路風花白帝城汝曹催我老回首泪縱横
又示兩兒
令節成吾老他時見汝心浮生看物變為恨與年深長
葛書難得江州涕不禁團圓思弟妹行坐白頭吟
寒食行
寒食家家出古城老人看屋少年行丘壠年年無舊道
車徒散行入衰草牧童驅牛下塚頭畏有人家來灑掃
遠人無墳水頭祭還引婦姑望鄉拜三日無火燒紙錢
紙錢那得到黃泉但有壠土無新土此中白骨應無主
之任武陵寒食日途次寄劉員外
竇常
杏花榆莢曉風前雲際離離上峽船江轉數程淹驛騎
楚曾三戶少人烟看春又過清眀節筭老重經癸巳年
幸得柱山當郡舍在朝長咏卜居篇
酬竇大員外松陵渡見寄之作
劉禹錫
楚鄉寒食橘花時野渡臨風駐綵旗草色連雲人去住
水紋如縠燕參差朱輪尚憶羣飛雉青綬初懸左顧龜
非是湓城魚司馬水曹何事與新詩
竇䕫州見寄寒食日憶故姬小紅吹笙因和之
鸞聲窈窕管參差清韵初調衆樂隨幽院粧成花下弄
高樓月好夜深吹忽驚暮槿飄零盡唯有朝雲夢想期
聞道今年寒食日東山舊路獨行遲
寒食夜元稹
紅染桃花雪壓梨玲瓏鷄子鬭嬴時今年不是眀寒食
暗地鞦韆別有期
寒食日
今年寒食好風流此日一家同出遊碧水青山無限思
莫將心道是通州
寒食日毛定路示姪晦及從簡
我昔孩提從我兄我今衰向爾初成分眀寄取原頭路
百世長湏此路行
寒食夜有懷
寒食非短非長夜春風不熱不寒天可憐時節堪相憶
何況無燈各早眠
寒食月夜
風香露重梨花濕草舍無燈愁未入南郊北里歌吹時
獨倚柴門月中立
寒食江畔
草香河暖水雲晴風景令人憶帝京還似往年春氣味
不宜今日病心情聞鶯樹下沈吟立信馬江頭取次行
忽見紫桐花悵望下邽眀日是清眀
寒食夜
四十九年身老日一百五夜月眀天抱膝思量何事在
癡男騃女喚鞦韆
途中寒食許渾
處處哭聲悲行人馬亦遲店閒無火日村暖斫桑時泣
路同楊子燒山憶介推清明明日是甘負故園期
歲時雜詠卷十一
