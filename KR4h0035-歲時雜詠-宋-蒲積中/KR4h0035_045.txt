歲時雜詠卷四十五宋蒲積中編
七月
七月一日作白居易
七月一日天秋生履道里閒居見清景高興從此始林
間暑雨歇池上凉風起橋竹碧鮮鮮岸沙青靃靃蒼然
古盤石清淺平流水何言中門前便是深山裏雙僮侍
坐卧一杖扶行止飢聞麻粥香渴覺雲湯美(胡麻粥雲母湯)平
生所好物今日多在此此外更何悲市朝心已矣
酬樂天七月一日夜即事見寄
劉禹錫
庭樹風韵清天河雲彩輕故苑多露草隔城聞鶴鳴搖
落從此始别離含遠情聞君當是夕倚瑟吟商聲外物
豈不足中懷向誰傾秋来念歸去同聽嵩陽笙
七月一日曉入太行山李賀
一夕遠山秋香露溘蒙淥新橋倚雲阪候䖝嘶露撲洛
南今已遠越衾誰為熟石氣何凄凄老莎如短鏃
七月三日亭午已後覺熱退晚加小凉穏睡有
詩因論壯年樂事戱呈二十一曹長
杜甫
今兹商用事餘熱亦已末衰年雖炎方生意從此活亭
午减汗流北隣奈人聒晚年爽鳥匼筋力蘇摧折閉目
踰十旬大江不止渴退藏恨雨師健步聞旱魃園蔬抱
金玉無以供採掇密雲雖聚散徂暑終衰歇前聖慎㷊
巫武王親救暍隂陽相主客時序逓回斡洒落惟清秋
昏霾一空闊蕭蕭紫塞鴈南向欲行列欻思紅顔日霜
露凍階闥胡馬挾雕弓鳴弦不虛發長鈚逐狡兔突羽
當滿月惆悵白頭吟蕭條遊俠窟臨軒望山閣縹緲安
可越高人鍊丹砂未念將朽骨少壯跡頗疎歡樂曾倏
忽杖藜風塵際老醜難剪拂吾子得神仙本是池中物
賤夫美一睡煩促嬰詞筆
七月念八與王鄭二君聽雨後夢作
李商隠
初夢龍宫寶熖燃瑞霞明麗滿晴天旋成醉倚蓬萊樹
有個仙人拍我肩少頃遠聞吹細管聞聲不見隔飛烟
逡廵又過瀟湘雨雨打湘靈五十絃瞥見馮夷殊悵望
鮫綃休賣海為田亦逢毛女無憀極龍伯擎將華岳蓮
恍惚無倪明又暗低迷不已斷還連覺來正是平階雨
獨背寒燈枕手眠
七月二十九日崇讓宅讌作
露如微霰下前池月過迴塘萬竹悲浮世本來多聚散
紅蕖何事亦離披悠揚歸夢惟燈見濩落生涯獨酒知
豈到白頭長祇爾嵩陽松雪有心期
雜詩
大火流坤維白日馳西陸浮暘映翠林廻颷扇綠竹飛
雨洒朝蘭輕露栖叢菊龍蟄暄氣凝天高萬物肅弱條
不重結芳蕤豈再馥人生瀛海内忽如烏過目川上之
歎逝前修以自勖
憶長安十二詠陳允初
憶長安七月時槐花散點罘罳七夕針樓競出中元香
供初移繡轂金鞍無限遊人處處歸遲
狀江南十二月每句須一物形狀
鄭㮣
江南孟秋天稻花如白氊素腕慙新藕殘粧妬晚蓮
七月流火敬括
前庭一葉下言念忽悲秋變節金初至分寒火正流氣
含良夜早光拂夏雲收助月微明散沿河麗景浮禮標
時令美詩興國風幽自此觀邪正深知王業休
河南府試七月樂詞李賀
星依雲渚冷露滴盤中圓花好生木末衰蕙愁空園夜
天如玉砌池葉極青錢僅厭舞衫薄稍知花簟寒曉風
何拂拂北斗光闌干
十二月閨情七月詩袁暉
七月坐凉宵金波滿麗譙容華芳意改枕席怨情饒錦
字沾愁淚羅裙緩細腰不知銀漢女歲歲鵲成橋
七月
七月一日出城舟中苦熱蘇軾
凉飈呼不來流汗方被體稀星乍明滅暗水光瀰瀰香
風過蓮芡驚枕裂魴鯉欠伸宿酒餘起坐濯清泚火雲
勢方壯未受月露洗身微欲安適坐待東方啟
七月五日(二首)
避謗詩尋醫畏病酒入務蕭條北窗下長日誰與度今
年苦炎熱草木困薰煮况我早衰人幽居氣如縷秋來
有佳興秫稲已含露還復此微吟往和糟床注
何處覓新秋蕭然北臺上秋來未云幾風日已清亮雲
間聳孤翠林表浮遠漲新棗漸堪剥晚瓜猶可餉西風
送落日萬竅含凄悵念當急行樂白髮不汝放
七月六日(二首)張耒
雨洗秋城碧玉天暮雲吹盡月娟娟寂寥誰是清宵伴
只有姮娥最可憐
山川搖落鴈南飛想見横汾鼓吹時得意劉郎猶嘆老
蕭條宋玉故應悲
七月十日雨餘炎暑頓解有感成篇
空山風雨夕微雨凄房櫳徂年兆搖落感歎白髮翁謫
居困炊玉無田願年豐欲持一杯酒傍舍慶老農烈日
辭紈扇高林墜晚風青燈夜齋静不睡獨聞蛩
七月念一日夜聞韓玉汝宿城北馬鋪
梅堯臣
暗樹秋風擺葉鳴桃枝竹簟冷逾清孤燈淡淡短亭客
半夜蕭蕭聞雨聲
七月二十六日題南禪院壁(二首)
乞食高僧午未歸秋庭葉落日輝輝蕭條古殿松隂下
簷鐸風中乳鴿飛
秋林葉落已斑斑秋日當庭尚掩關掃榻晝眠聽鳥語
可憐身在此時間
又三絶
樓殿沉沉鏁夜烟秋燈一點佛龕前梧桐葉上三更雨
只有幽人獨未眠
白髮荆州歎滯滛溪邊重擣洛陽砧遣愁莫上高樓望
惟有秋雲盡日陰
零落東城官樹秋行人一去路悠悠祗應樓下邯郸道
亦有佳人對此愁
七月二十七日宋祁
客鴈歸何處寒螀鳴不休兼之清夜永副以長年愁家
令有移帶中郎餘白頭
七月二十八日
秋物向搖落客心真悄然高風已凉夜澹月始晴天拂
幌单練怯凝塵故扇捐露華休早滴羇鵠不曾眠
八月
八月三日夜作白居易
露白月微明天凉景物清草頭珠顆冷樓角玉鈎生氣
爽衣裳健風微砧杵鳴夜衾香有思秋簟冷無情夢短
眠頻覺宵長起暫行燭凝臨曉影䖝暗欲寒聲槿老花
先盡蓮凋子始成四時無了日何用歎衰榮
八月二十九日宿懷趙嘏
秋天晴日菊還香獨坐書齋思已長無奈風光易流轉
強須傾酒一杯觴
八月奉教作李嶠
黃葉秋風起蒼葭曉露團鶴鳴初警候鴈上欲凌寒月
鏡如開匣雲纓似綴冠清樽對旻序高宴有餘歡
憶長安十二詠呂渭
憶長安八月時闕下天高舊儀衣冠共頒金鏡犀象對
舞丹墀更愛終南㶚上可憐秋草碧滋
狀江南十二月每句須一物形狀
沈仲昌
江南仲秋天鱏鼻大如船雷似樟亭浪苔為界石錢
仲秋夜郡内西亭張登
天高月滿影悠悠一夜炎荒併覺秋氣與露清凝衆草
色如霜白怯輕裘高臨華宇還知隙静映長江不共流
正值西傾河漢曙遺風猶想武昌樓
河南府試八月樂詞李賀
孀妾怨長夜獨客夢歸家傍簷䖝緝絲向壁燈垂花簷
外月光吐簾中樹影斜悠悠飛露姿點綴池中華
八月上峽李頻
萬里巴江水秋來滿峽流亂山無陸路行客在孤舟洶
洶灘聲急冥冥樹色愁免為三不弔已白一生頭
八月
八月一日凉如十月張耒
已過三伏暑初歸風景誰知遽慘悽短日旅愁消美酒
五更鄉夢託晨鷄江天水冷魚龍蟄野澤風多鴻鴈稀
塵篋故裘猶得在御冬偶免嘆無衣
八月一日
高田種小麥終久不成穗男兒在他鄉那得不憔悴
八月三日詠原甫庭前林檎花
梅堯臣
秋蠧無完葉疎叢有瘁莖偶來庭樹下重看露葩榮衆
自守常理獨開偏見情從今數霜月結子尚能成
八月五日夜省直司馬光
大火已西落温風猶襲人留連惜紈扇散誕脫紗巾蟾
影夜色淺蛩聲秋意新圖書足自適何物更關身
八月七日夜省直喜雨
悵望中秋月於今已上弦明生圭樣小影露桂華偏幽
思邈難志浮雲去不還何當出陰翳清徹照中天
八月十日清溪對月
客路三湘遠天風八月清雲間雖掩映水底已分明且
對當年影休吟萬古情喜君方向滿照我數江城
八月十日夜看月有懷崔度賢良
蘇軾
宛丘先生自不飽更笑老崔窮百巧一更相過三更歸
古栢陰中看參昴去年舉君苜蓿盤夜傾閩酒赤如丹
今年還看去年月露冷遙知范叔寒典衣自種一頃豆
那知積雨生科斗歸來四壁草虫鳴不如王江長飲酒
八月十三日晨興(三首)
老人秋少睡禪誦每晨興鄰碓舂殘月牀蛩語暗燈高
林鳥聲起幽草露華凝筇杖兼禅榻生涯一老僧
端居歲已晏杖屨益蕭然雲露窗前日秋明樹外天大
江寒欲落諸嶺晚逾鮮白首無聊劇昏昏只醉眠
江上秋陰合柯山曉雨来貂裘欲辭箧紈扇已生埃落
葉濕相藉晚花寒未開殷勤探黃菊九日泛清杯
八月十七日夜省直紀事呈同舍
司馬光
窮秋直省舍大雨吁可畏九河翻層空入夜愈恣雎署
床東壁根時有塗塈墜䬃䬃勢將摧怵惕不成寐中宵
抱衾立呼燭久方至徙之近西偏惆悵不能備飛蚊胡
不仁忍此加啄噬避煩只深藏悒悒面蒙被須臾漏轉
劇枕褥亦沾漬雖欲起何之室中無燥地展轉遂達旦
耿耿負憂悸因思閭井民糊口仰執伎束手已連旬妻
兒日憔悴嚢錢無盎米薪水同時匱敗衣不足凖博手
坐相視予今幸已多敢不自知愧無謀忝肉食念爾但
增欷
九月
九月一日過孟十二倉曺十四主簿兄弟
杜甫
藜杖侵寒露蓬門啟曙烟力稀經樹歇老困撥書眠秋
覺追隨盡來因孝友偏清談見滋味爾輩可忘年
奉酬宣上人九月十五日夜東亭望月見贈因
懷紫閣舊遊鄭絪
中年偶逐鵷鴻侶弱歲多從麋鹿羣紫閣道流今不見
紅樓禅客早曾聞松齋月朗雲初散苔砌霜繁夜欲分
一覽綵牋佳句滿何人更詠惠休文
九月十五日夜宿鄭尚書相公東亭望月寄杜
給事廣宣
霜天晴夜宿東齋松竹交陰惬素懷迥出風塵心得地
可憐三五月當階清光滿院恩情見寒色臨門笑語諧
雲漢路馳從道合往来人事不相乖
九月十八日賜百寮追賞因書所懷
德宗
雨霽霜氣肅天高雲日明繁林已墜葉寒菊仍舒榮懿
此秋節時更延追賞情池臺列廣宴絲竹傳新聲至樂
非外奬浹歡同中誠庶敦朝野意永使風化清
大歷二年九月三十日杜甫
為客無時了悲秋向夕終瘴餘䕫子國霜薄楚王宫草
敵虛嵐翠花禁冷葉紅年年小搖落不與故園同
九月奉教作李嶠
曲池朝下鴈幽砌夕吟蛩葉逕蘭芳盡花潭菊氣濃寒
催四序律霜度九秋鐘還當明月夜飛蓋遠相從
憶長安十二詠范燈
憶長安九月時登高遙望昆池上苑初開露菊芳林正
獻霜梨更想千門萬戶明月砧杵參差
狀江南十二月每句須一物形狀
劉蕃
江南季秋天栗果大如拳楓葉紅霞舉蘆花白浪川
賦得九月盡元稹
霜降三旬後蓂餘一葉秋玄陰迎落日凉魄盡殘鈎半
夜灰移琯明朝帝御裘潘安過今夕休詠賦中愁
河南府試九月樂詞李賀
離宫散螢天似水竹黃池冷芙蓉死月綴金鋪光脉脉
凉苑虛庭空澹白露花飛飛風草草翠錦斕斑滿層道
鷄人唱罷曉曨&KR0008;鴉啼金井下疎桐
九月
九月一日(去歲南陽與謝公別今謝公已歿)梅堯臣
授衣念徂節闔棺傷故人故人昔送我把酒湍水濱只
道後期易豈知無會因死生意不及欲語鼻先辛既乏
羡門術安得如松筠寒暑更數十病亦同埃塵
九月五月得姑蘇謝學士寄木蘭堂官醖
公田五十畆種秫秋未成杯中無濁酒案上唯丹經忽
有洞庭客美傳烏與程言盛木蘭露釀作甕間清木蘭
香未歇玉盎貯華英正值菊初坼便來花下傾一飲為
君醉誰能解吾酲吾酲且不解百日毛骨輕
九月十四日東府雨中作示子由
蘇軾
庭下梧桐樹三年三見汝前年適汝陰見汝鳴秋雨去
年秋雨時我自廣陵歸今年中山去白首歸無期客去
莫嘆息主人亦是客對牀定悠悠夜雨空蕭瑟起折梧
桐枝贈我西北行歸来強健否莫忘此時情
九月二十日微雪懷子由(二首)
岐陽九月天微雪已作蕭條歲暮心短日送寒砧杵急
冷官無事屋廬深愁腸別後能消酒白髮秋来已上簪
近買貂裘堪出塞忽思乘傳問西琛
江上同舟詩滿箧鄭西分馬涕垂膺未成報國慚書劍
豈不懷歸畏友朋官舍度秋驚歲晚寺樓觀雪與誰登
遥知讀易東窗下車馬敲門定不譍
次韻子瞻九月二十日微雪見寄(二首)
蘇轍
秋氣蕭騷仍見雪客愁繚繞動縈心幽吟百戶窗聲細
歸夢函關馬迹深疎樹飛花輕簌簌衰荷留柄亂簪簪
遙聞詩酒皆争勝杜客何人近納琛
平時出處常聮袂文翰叨陪舊服膺自信老兄憐弱弟
豈關天下少良朋何時杯酒看浮白清夜霜柑飣滿登
離思隔年詩不盡秦梁雖遠速須譍
九月二十四日雪梅堯臣
秋露未為霜秋空已飛雪著樹憎葉危壓叢憂菊折平
明開戶看斗覺頽簷潔天時莫倉猝誰預衣裘設
九月二十四日大風
秋飈無蹤跡空中聲奔馳枯桑固已騐老病仍先知驚
沙入破隙危葉堕綠枝幽懷聒不寐山岳將恐移
九月二十七日見梅花
江南風土暖九月見梅花遠客思邊草孤根暗磧沙何
曾逢寄驛空自聽吹笳今日樽前勝其如秋鬢華
九月二十八日牡丹
香包已向青春發又見秋深特地開應笑菊殘無意思
不能邀賦洛陽才
九月晦日謁韓子華遂留邀江隣幾同飲是夕
值其内宿不終席明日有詩予次其韻
乘興驅車偶一来旋呼江老舊遊陪驚風送雨寒初動
舉酒浮蛆潑不開騏驥鞲時聞内宿琵琶彈急怨虛催
接䍦帶去今傳樣自此逢歡未便回
九月末大風一夕遂寒安置火爐有感(二首)
張耒
謫官兩向黃州火不知明年何處冬須信炎凉相代至
亦知榮辱到頭空怨咨莫起天公念燕坐何妨佛理通
更有墻邊一樽酒能於愁面放春紅(余以已丑年春至黃今見二冬矣)
風聲一夜下林端遽作霜天十月寒三伏炎蒸不可過
北風凛冽亦何難人情伺待常宜緩天令推移古不刊
幸有布裘氊履在雪深高卧更安閒
九月末風雨初寒(二首)
栗冽已戒候陰淡達朝昏出門無所詣幽齋誰與言塵
埃羣書積興至時一翻呼兒具棗栗時亦頼芳樽老肌
畏寒苦幸此手足温忩間有舊筆得句時復援
愛此庭下菊蕭蕭何及時郊原一秋暵麥種待榮滋今
年真有秋禾菽實纍纍老農笑謂子不復憫汝飢桑榆
可析薪秋風可夜吹晴明理罝繳雉兔日已肥
歲時雜詠卷四十五
