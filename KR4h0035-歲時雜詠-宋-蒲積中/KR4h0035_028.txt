歲時雜詠卷二十八宋蒲積中編
中元
七月十五日題章敬寺唐德宗
招提邇皇邑複道連重城法筵會早秋駕言訪禅扄嘗
聞大仙教清净宗無生七江匪吾寶萬行先求成名相
既雙寂繁華奚所榮金風扇微凉遠烟凝翠晶松院静
苔色竹房深磬聲境幽真慮恬道勝外物輕意適本非
說含毫空復情
奉和聖製中元日題章敬寺崔元翰
妙道本非說殊途或異名聖人得其要俱以化羣生鳳
吹從上苑龍宫連外城花鬘列廣殿雲車駐前庭松竹
含新秋軒忩有餘清緬懷崆峒事須繼簫管聲離相境
都寂㤀言理更精域中信稱大天下乃為輕屈已由濟物
堯心豈所榮
中元日鮑端公宅遇吳天師聯句
道流為柱史教戒下真仙(嚴維)共契中元會初修内景
篇(鮑防)游方依地僻卜室喜墻連(謝良輔)寶笥開金籙華
池漱玉泉(杜奕)怪龍隨羽翼青節降雲烟(李清)昔去遺
丹竈今来變海田(劉蕃)養形奔二景練骨度千年(謝良弼)
騎竹投陂裏携壺在牖邊(鄭㮣)洞中嘗入静河上舊談
玄(陳允初)伊洛笙歌遠蓬壺日月偏(樊珣)青騾爾訓引白
犬伯陽牽(丘丹)法受相君後心存象帝先(吕渭)道成能
縮地功滿欲昇天(范掩)何意迷孤往含情戀數賢(吳筠)
開元觀陪杜大夫中元日觀樂
戎昱
今朝歡稱玉京天况值關東俗理年舞態疑廻紫陽女
歌聲似遏綵雲仙盤空雙鶴驚丸劍灑砌三花度管絃
落日香街塵擁騎好風油幕動高烟
中元日觀法事盧拱
四孟逢秋序三元得氣中雲迎碧落步章奏玉皇宫壇
滴槐花露香飄栢子風羽衣凌縹緲瑶轂輾虛空久慕
飱霞客常悲習蓼䖝青嚢如可授從此訪鴻濛
中元夜李郢
江南水寺中元夜金粟欄邊見月娥紅燭影廻仙態近
翠鬟光動看人多香飄彩殿凝蘭麝霧繞輕衣雜綺羅
湘水夜空巫峡遠不知歸路欲如何
酬蘇少尹中元夜追懷去年此夕鄙人與故李
諫議郭員外見訪感時思舊之作
令狐楚
直繼先朝衛與英能移孝友作忠貞劍門失險曾縳虎
淮水安流緣斬鯨黃閣碧幢惟是儉三公二伯未為榮
惠連忽贈池塘句又遣羸師破膽驚
中元日贈張尊師
偶来人世值中元不獻玄都永日門寂寂焚香在仙觀
知師遥禮玉京山
中元作李商隠
綘節飄颻宫國来中元朝拜上清廻羊權雖得金條脫
温嶠終虛玉鏡臺曾省驚眠聞雨過不知迷路為花開
有娀未抵瀛洲遠青雀如何鴆鳥媒
中元夜寄道侣(二首)陸龜蒙
學餌霜茸骨未輕每逢真夕夢還清丁寕獨受金妃約
許與親題玉篆名月苦撼殘臨水佩風微飄斷繋雲纓
須臾枕上桐忩曉露壓千枝滴滴聲
橘齋風露已清餘東郭先生病未除孤枕易為蛩破夢
短簷難得燕傳書廣雲披日君應近倒景栽花我尚疎
惟羡羽人襟似水平持旄節步空虛
即事中元甲子羅隠
三秦流血已成川塞上黃雲戰馬閒只有羸兵填渭水
終無竒士出商山田園已沒紅塵内弟姪相逢白刃間
惆悵翠華猶未返淚痕空滴劍文斑
中元夜看月
䑃朧南溟月洶湧出雲濤下射長鯨眼遥分玉兔豪勢
来牛斗動路越廣寒高竟夕瞻光彩昂頭把白醪
中元夜泊淮口
木葉廻飄水面平偶停孤棹已三更秋凉霧露侵燈下
夜静魚龍逼岸行欹枕正牽題柱思隔樓誰轉遶梁聲
錦帆天子狂魂魄應過揚州看月明
中元夜百花洲作范仲淹
南陽太守清狂發未到中秋先賞月百花洲裏夜㤀歸
綠梧無聲露光滑天高碧海吐明珠寒輝射空星斗疎
西樓下看人間世瑩然都在清玉壺從来酷暑不可避
今夕凉生豈天意一笛吹銷萬里雲主人高歌客大醉
客醉起舞逐我歌弗舞弗歌如老何
苦雨既久中元小晴見月沈遘
中秋在後圓呈樣始中元向晚愁霖歇當空夕露繁玉
盤敲不響金餅柏成幡此景應希遇褰簾酹一樽
七夕纔過見家人潔供具以備中元因有感
七夕星妃退中元又復還踵来頻令節隙過惜朱顔雨
水催盆草香烟吐博山抱憂年亦邁寬飲慰貧閒
中元
潦退魚頭重風高雁翅回竹林殘暑退荷葉晚香来高
興乘秋動清樽揖月開鳴蛙看欲盡猶自聒池臺
壬子中元朝同應求之小水院過毛田山覩稲
田余安行
曉行新露重金氣肅山谷翛然穿翠林滿目清可掬晚
苗秀堪飱早稲實已熟行歌代老農相慶足嘉糓
秋分
監祠夕月壇書事劉禹錫
西白司分晝夜平羲和亭午太隂生鏘鏘揖譲秋光裏
觀者如雲出鳳城
秋社
社日崇譲園宴蘇頲
鳴爵三農稔勾龍百代神運昌叨輔弼時報喜黎民樹
缺池光近雲開日影新生全應有地長願樂交親
社日(二首)杜甫
秋豐成德業百祀發光輝報效神如在馨香舊不違南
翁巴曲醉北雁塞聲微尚想東方朔恢諧割肉歸
陳平亦分肉太史竟論功今日江南老他時渭水童歡
娛看絶塞涕淚落秋風鴛鷺回金闕誰憐病峡中
社日關路作白居易
晚景函關路凉風社日天青巖新有鷰紅樹欲無蝉愁
立馹樓上厭行官堠前蕭條秋興苦漸近二毛年
祭社宵興燈前偶作
城頭傳鼓角燈下整衣冠夜鏡藏鬚白秋泉漱齒寒欲
將閒送老須着病辭官更待年終後支持歸計看
循州社日留題舘壁
裴夷直
浪花如雪疊江風社過高秋萬恨中明日便随江燕去
依依俱是故巢空
社日遊開元觀(時當水荒之後)薛逢
松柏當軒蔓挂蘿古壇衰草暮風吹荒凉院宇無人到
寂寞烟霞只自知浪浸法堂餘像沒水存虛殿半科儀
因求天寶年中夢故事分明載折碑
社後韓偓
社後重陽近雲天澹泊間目隨棋客静心共睡僧閒歸
鳥城銜日殘虹雨隔山寂寥思晤語何夕欵柴關
華下社日寄鄉中司空圖
社會見鄉情鄰家起未明樂和豐歲久笑認老人聲獨
恨門猶掩仍無酒可傾交親誰可念一水隔歸程
今詩
秋社
社日飲永叔家梅堯臣
雨未雨濛濛野田擊鼓賽社翁折條跨馬社翁去醉叟
卧倒梨葉紅鼇頭主人邀客飲玉酒新賜蓬莱宫彭宣
不預後堂會康成一舉三百鍾更邀明月出海底爛醉
等是歸蒿蓬
社日與塩院徐屯田臺直李大傳小飲于西園
御酒初頒醹酘醇盍簪仍是服中人蕭條月榭携觴徧
𤨏碎秋花插帽新簾幕晚風催燕别園林宵露入梨津
何須巧作治聾醉自有清談命釂頻
奉和社日聖製七言四韻劉筠
美報斯勤騐國經里民单出慶秋成時羞饜飫盤中味
神鼓喧闐野水聲爽氣方高疎雨霽清暉微動遠波平
堯章濬發由庚詠京庾連雲萬億盈
社日戲題呈任副樞晏殊
開樽幸有治聾醖把葉能無送燕章所惜司停近飲會
(近年二府以秋宴近不賜社宴)不如村叟醉秋光
歲時雜詠卷二十八
