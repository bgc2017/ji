歲時雜詠卷二十五宋蒲積中編
七夕
七夕闕名
迢迢牽牛星皎皎河漢女纖纖擢素手札札弄機杼終
日不成章泣涕零如雨河漢清且淺相去復幾許盈盈
一水間脈脈不得語
七月七日李充
日朗垂玄景河漢截昊蒼牽牛難牽牛織女守空箱河
廣尚可越怨此漢無梁
九詠曹植
乘迴風兮浮漢渚目牽牛兮眺織女交有際兮會有期
嗟痛吾子兮來不時
七月七日侍皇太子宴玄圃園
潘尼
商風初授辰火微流朱明送夏少昊迎秋嘉禾茂園芳
草被疇於時我后以豫以游
七夕觀織女王鑒
牽牛悲殊館織女悼離家一稔期一宵此期良可嘉赫
奕玄門開飛閣鬱嵯峩隱隱驅千乘闐闐越星河六龍
奮瑶轡文螭負瓊車火丹秉瑰燭素女執瓊華絳旗若
吐電朱蓋如振霞雲韶何嘈嗷靈鼓鳴相和停軒紆高
眄眷予在岌峩澤因芳露沾恩附蘭風加朝發相從游
翩翩鸞鷟羅同游不同觀念子憂怨多敬因三祝末以
爾屬皇娥
七夕詠織女蘇彥
火流涼風至少昊恊素藏織女思北征牽牛歎南陽時
來嘉慶集整駕巾玉箱瓊珮垂藻蕤露結雲霓裳金翠
耀華輜軿轅散流芳釋轡紫微庭解衿琳碧堂欣言未
及究晨暉照扶桑仙童唱清道盤螭起騰驤悵悵三宵
促遲遲别日長
七夕宋孝武
開庭鏡天路餘光不可臨㳂風被弱縷迎輝貫玄鍼斯
藝誠無取時務聊可尋
又
白日傾曉照弦月升初光泫泫葉露滿肅肅庭風揚瞻
言媚天漢幽期濟河梁服箱從奔軺紈綺闕成章解帶
遽迴軫去誰秋夜長愛聚雙情欵念離兩心傷
七夕詠牛女南平王
秋動清風扇火移炎氣歇廣簷含夜隂高軒通夕月安
步巡芳林傾望極雲闕組幕縈漢陳龍駕凌霄發誰云
長河遥頗覺促筵悦來對𦕈難期今歡自兹没
代織女贈牽牛顔延之
婺女儷經星姮娥棲飛月慙無二媛靈託身侍天闕閶
闔殊未暉咸池豈沐髮漢隂不夕張長河為誰越雖有
促讌期方須涼風發虚計雙曜周空遲三星没非怨杼
軸勞但念芳菲歇
七夕詠牛女謝惠連
落日隠簷楹升月照簾櫳團團滿葉露淅淅振條風蹀
足循廣除瞬目矖層穹雲漢有靈匹彌年闕相從遐川
阻昵愛修渚曠清容弄杼不成藻聳轡鶩前蹤昔離秋
已兩今聚夕無雙傾河易迴斡欵情難久悰沃若靈駕
旋寂寞雲幄空留情顧華寢遥心逐奔龍沈吟為爾感
情深意彌重
七夕月下王僧達
遠山歛氛祲廣庭楊月波氣往風集隙秋還露泫柯節
期既已孱中宵振綺羅來歡詎終夕收淚泣分河
七夕詠牛女
火逝首秋節新明弦月夕月絃光照戶秋首風入隙凌
峯步層崖憑雲肆遥脈徙倚西北庭疎踊東南覿紈綺
無報章河漢看駿軛
和王義興七夕鮑昭
宵月向掩夜雲霧窗當白寒機思孀婦秋堂泣征客疋
命無單年偶影照雙夕暫交金石心須臾雲滿隔
七夕詠牛女應詔謝莊
輟機起春莫停箱動秋襟旋車照漢右芝駕肅河隂珠
殿紅未殊瑶庭露已深夜清豈掩拂弦暉無久臨
望織女梁武帝
盈盈一水邊夜夜空自憐不辭精衞苦河流未可填寸
情百重結一心萬處懸願作雙清鳥共舒明鏡前
七夕
白露月下團秋風枝上鮮瑶臺涵碧霧瓊幕生紫煙妙
會非綺節佳期乃良年玉壺承夜急蘭膏依曉煎昔悲
漢難越今傷河易旋怨咽雙念斷悽别兩情懸
又梁簡文
秋期此時浹長夜徙河靈紫煙凌鳳羽紅光乘玉軿洛
陽疑劍氣城都怪客星天梭織來久方逢今夜停
七夕穿針
憐從帳裏出想見夜忩開針欹疑月暗縷散恨風來
七夕詠穿針柳惲
代馬秋不歸緇紈無復緒迎寒理衣縫映月抽纖縷的
礫愁睇光連娟思眉聚清露下羅衣秋風吹玉柱流隂
稍已多餘光欲誰與(一作流景對秋夕餘光欲難取)
答唐娘餉七夕穿針徐悱
倡人助漢女靚粧臨月華連針學並蔕縈縷作開花孀
閨浥羅綺攬贈自傷嗟雖言未相識聞道出良家曾停
霍君騎經過柳惠車無由一共語暫看日升霞
七夕感逝宋務先
生代日何短徂遷歲欲朞始聞春鳥思溘見涼雲滋皎
皎河漢匹三秋會有期嗟嗟琴瑟偶一去無還時晴壁
看遺挂虚簷想步綦流芳行處歇空色夢中疑昔有秦
嘉贈今為潘岳詩百憂人自老玄髮自成絲
七夕庾信
牽牛遥映水織女正登車星橋通漢使機石逐仙槎隔
河相望近經秋離别賖愁將今夕恨復著明年花
七夕穿針劉遵
步月如有意情來不自禁向花抽一縷舉袖弄雙針
四時行生曲
三月三日咄泉水七月七日芍陂塘鳳靨蛾眉粧玉面
朱簾繡戶映新粧
七夕穿針劉孝威
縷亂恐風來衫輕羞指見故穿雙眼針持縫合歡扇
織女贈牽牛沈約
紅粧與明鏡二物本相親用持施點畫不照離居人往
秋雖一照一照復還塵塵生不復拂蓬首對河津冬夜
寒如是寧遽道陽春初商忽云至暫得奉衣巾施衿已
如故每恥輟如新
牽牛答織女王筠
新知與生别由來值相似豈如寸心中一宵懷兩事歡
娛未繾綣倏忽成離異終日遥相望祗益生愁思猶想
今春悲尚有故年淚忽遇長河轉獨喜涼飈至奔精翼
鳳軫鐵阿驚龍轡
詠織女劉孝威
金鈿已照曜白日未蹉跎欲待黃昏至含嬌渡淺河
七夕何遜
仙車駐七襄鳳駕出天潢月映九微火風吹百和香逢
歡暫巧笑還淚已啼粧依稀猶洛汭倏忽似高唐别離
不得語河漢漸湯湯
又庾肩吾
玉匣卷懸衣高樓開夜扉姮娥隨月落織女逐星移離
前看促夜别後對空機倩語雕陵鵲填河未可飛
七夕宴宣猷堂各賦一韻詠五物目足為十并
牛女一首五韻物次第用得帳屏風案壺履(座有)
(陸瓊傅絳陸瑜姚察等四人)陳後主
錦作明玳床黼垂光粉壁帶日芙蓉照因吹芳風拆(帳)
織成如繢采琉璃畏風擊秦宫得絶超漢座殊班敵(屏風)
已羅七俎滿兼逢百品易張陳答贈言梁室齊眉席(案)
藴仙此還異掌漏翻非役侍臣乃執捧良賓乃投擲(唾壺)
賢舍觀穴踵瓜田觀躡迹矩步今有儀用此前嘉客(履)
七夕宴重詠牛女各為五詠(座有劉䀓安遠侯方華張式陸瓊顧)
(野王褚玠謝佃周填傅緯陸瑜柳莊王瑳等十三人上)
明月照高臺仙駕忽徘徊雷徙聞車度霞上見妝開房
移看動馬斗轉望斟杯靨色隨星女髻影雜雲來更覺
今宵短只遽日輪催
同管記陸琛七夕五韻
亭亭秋月明團團夕露輕鳳駕今時度霓騎此宵迎䟽
上采霞動粉外白雲生故嬌隔分别新歡起舊情含笑
不終夜香風空自停
同管記陸瑜七夕四韻(陸瑜王瓊等二人上和)
河漢言清淺相望限煙霄雲生劍氣没槎還客宿遥月
上仍為鏡星連可代橋唯當有今夕一夜不迢迢
初伏七夕已覺微涼既引應徐且命燕趙清風
朗月以望七襄之駕置酒陳樂各賦四韻之篇
(座有張式陸瓊顧野王傅絳陸瑜等五人上)
廣席多才俊重合引珠姸管絃檐外響羅綺樹中鮮舉
針還向月上儛復依筵度河(闕)將殿相看併是仙
七夕宴樂修殿各賦六韻(座有張式陸瓊褚玠王溪傅絳陸瑜姚察)
(等七人)
秋初芰荷殿寶帳芙蓉開玉笛隨絃上金鈿逐照迴釵
光搖玳瑁柱色輕玫瑰笑靨人前歛衣香動處來非同
七襄駕詎隔一春梅神仙定不及寧用流霞杯
七夕宴玄圃各賦五韻(座有顧野王陸琢姚察等四人上)
殿深炎氣少日落夜風清月小看針暗雲開見縷明絲
調聽魚出吹響間&KR0008;聲度更銀燭盡陶暑玉巵盈星津
雖可望詎得似人情
七夕江總
漢曲天榆冷河邊月桂秋婉孌期今夕飄颻渡淺流輸
隨列宿動踰逐綵雲浮橫波翻瀉淚束素反緘愁此時
機杼息獨向紅妝羞
又(二首)王眘
天河橫欲曉車駕儼應飛落月移妝鏡浮雲動别衣歡
逐今宵盡愁隨還路歸猶將宿昔淚更上去年機
終年恒弄杼今夕始停梭郤鏡看斜月移車渡淺河長
裾動星佩輕帳掩雲羅舊愁雖暫止新愁還復多
又唐高宗
羽蓋飛天漢鳳駕越層巒俱歎三秋阻共叙一宵歡潢
虧夜月落靨碎曉星殘誰能重操杼纖手濯清瀾
奉和七夕應制許敬宗
牛閨臨淺漢鸞駟涉秋河兩懷紫别緒一宿慶停梭星
&KR0008;鉛裏靨月瀉黛中娥奈許今宵度長嬰離恨多
七夕唐高宗
霓裳轉雲路鳳駕儼天潢虧星凋夜靨殘月落朝黃促
歡今夕促長離别後長輕梭聊駐織掩淚獨悲傷
奉和七夕應制許敬宗
婺閨期今夕蛾輪泛淺潢迎秋伴暮雨待暝合神光薦
寢低雲鬢呈態解霓裳喜中愁漏促别後怨天長
七夕賦詠成篇(四首)何仲宣
日日思歸勤理鬢朝朝佇望嬾調梭凌風寶扇遥臨月
映水仙車遠渡河歴歴珠星疑拖佩冉冉雲衣似曳羅
通宵道憶終無盡向曉離愁已復多
又沈叔安
皎皎霄月麗秋光耿耿天津橫復長停梭且復留殘緯
拂鏡及早更新妝彩鳳齊駕初成輦雕鵲填河已作梁
雖喜得同今夜枕還愁重空明日床
又陸敬
夙駕鳴鸞啟閶闔霓裳遥裔儼天津五明霜紈開月扇
百和香車動畫輪婉孌夜分明幾許靚妝冶服為誰新
片時歡娛自有極已復長望隔年人
又許敬宗
一年愁緒嗟長别七夕含態始言歸飄飄羅襪光天步
灼灼新妝鑒月輝情催巧笑開星靨不惜呈露解雲衣
所歎却隨更漏盡掩泣還弄昨宵機
和東觀羣賢七夕臨泛昆明池任希古
秋風始搖落秋水正澄鮮飛眺牽牛渚激賞鏤鯨川岸
珠淪曉魄池灰歛曙煙泛瀉分槎漢儀星别構天雲光
波處動日影浪中懸驚鴻絓蒲弋游鯉入莊筌萍葉疑
江上菱花似鏡前長林代輕幄細草即芳筵文峯開翠
㶑筆海控清漣不挹蘭尊聖空仰桂舟仙
和長孫秘監七夕
三秋叶神媛七夕望仙妃影照河陽伎色麗平津闈鵲
橋波裏出龍車霄外飛露泫低珠佩雲移薦錦衣更深
黃月落夜久靨星稀空接靈臺下方恧辨支機
七夕權德輿
佳期人不見天上喜新秋玉佩霑清露香車渡淺流東
西一水隔迢逓兩年愁别有穿針處微明月映樓
又李賀
别浦今朝暗羅帷午夜愁鵲辭穿線月花入曝衣樓天
上分金鏡人間望玉鈎錢塘蘇小小更值一年秋
歲時雜詠卷二十五
