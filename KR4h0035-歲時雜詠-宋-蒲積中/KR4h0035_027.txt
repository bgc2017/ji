歲時雜詠卷二十七宋蒲積中編
七夕
和公達過潘樓觀七夕市司馬光
織女雖七襄不能成報章無巧可乞汝世人空自狂帝
城秋色新滿市翠帟張偽物踰百種爛漫侵數坊誰家
油壁車金璧照面光土偶長尺餘買之珠一囊安知杼
柚勞何物為蠶桑紛華不足悦浮侈真可傷
七夕(三首)宋祁
西南新月玉成鈎奕奕神光渡飲牛素彩空浮承露掌
清香不散曝衣樓天邊華幄催雲卷星外橫橋伴客愁
莫使銀河到滄海人間溝水易東流
開秋七夕到佳辰里俗爭誇節物新烏鵲橋頭已涼夜
黃姑渚畔暫歸人裴回月御斜光歛宛轉蛛絲巧意真
卜肆沈冥誰復問年年槎路上天津
烏鵲橋頭羽蓋移秋風常有隔年期七襄終日難成報
不是星娥織作遲
七月六日絶句
積雨古牆生綠衣幽光點點弄秋姿黃昏樓角看新月
還是年年牛女時
七夕歌張耒
人間一葉梧桐飄蓐收行秋回斗杓神官召集設靈鵲
直渡銀河雲作橋河東美人天帝子機杼年年勞玉指
織成雲霧紫真衣辛苦無歡容不理帝憐獨居無與娱
河西嫁與牽牛夫自從嫁後廢織絍綠鬢雲鬟朝暮梳
貪歡不歸天帝怒謫歸却踏來時路但令一歲一相逢
七月七日河邊渡别長會少知奈何却悔從前歡不多
忽忽萬事說未盡燭龍已駕隨羲和河邊靈官曉催發
令嚴不管輕離别空將淚眼濕帝車淚痕有盡愁無歇
我言織女君勿歎天地無窮會相見猶勝姮娥不嫁人
夜夜孤眠廣寒殿
七日晚步園中見落葉如積有感而作
東園久不到落葉曲池平搖落遽如許歲時真可驚衡
茅㤀故里漁釣寄餘生放逐逢艱歲藜羹未敢輕
七月六日成二絶句
月落暗蟲啼不休五更白露曉悠悠西風是處皆搖落
可是梧桐獨報秋
七夕晏殊
百子池深漲綠苔九光燈迥綠浮埃天孫寶駕何年駐
阿母飈輪此夜來空外粉筵和露濕靜中珠幌徹明開
秋河不斷長相望豈獨人間事可哀
七夕詠懷梅堯臣
織女無恥羞年年嫁牽牛牽牛苦娶婦娶婦不觧留來
往一夕光奕奕河漢秋輕傳人世巧未知何時休喜鵲
頭無毛截雲駕車輈老鴉少斟酌死欲同造舟明月不
到曉是夜曲如鈎天意與物理注錯將何求嘗聞阮家
兒犢鼻竹竿頭人生自有分豈愧曝衣樓
七夕
古來傳織女七夕渡明河巧意世爭乞神光誰見過隔
年期已拙舊俗騐方訛五色金盤果蛛絲浪作窠
七夕永叔内翰遺鄭州新酒言直内不暇相邀
詰朝持鄭醖向夕望星津俗意願添巧古心思變淳予
窮少陵老公似謫仙人獨對金鑾月宫詞付小臣
七夕有感
去年此夕肝腸絶歲月凄涼百事非一逝九泉無處問
又看牛女渡河歸
和黃預七夕陳師道
盈盈一水不斯須經歲相過自怨疎坐待翔禽報佳會
徑須飛雨洗香車超騰水部陳篇上收拾愚溪作賦餘
信有神仙足官府(原闕)
䟦胡德林七夕張無盡
鼓盆新恨度良宵悵望仙娥未見邀會取天河離合意
何曾靈鵲久成橋
七夕(二首)范祖禹
可憐風俗重秋期紅錦花香極所思乞巧樓中成底事
平明祇得玩蛛絲
少年重此夕漸老何所為與子思故鄉置酒同賦詩坐
來霜露淡夜久星斗稀王宫直北里天外橫歌期
七夕作
天上人間重此宵新情舊恨兩迢迢漢宫露密罘罳冷
秦殿燈深羯鼔焦香粉溟濛篩綺席蛛絲千萬絡煙霄
牽牛何事勞神鵲不使虹蜺駕作橋
七夕宋白
纖吹浮雲薦非因散巧樓靈儔不可覿仙漢淡悠悠
又楊億
天開翠帟暮氛消盤蕙朱煤惜易飄月出南樓蟾桂長
笙來北里鳳簧調巧蛛露濕千絲網倦鵲波橫一夕橋
曬腹曝衣傳故俗阮庭布犢若為標
七夕會飲呈郡僚陶崇儀
嘉節惟今夕無辭酒滿觴短更侵永晝殘暑化微涼檀
燧移新火桐絲發少商魁罡高北極河漢入南方世俗
談容易天家事渺茫支機安用石渡水不須梁異說深
無取羣疑久未忘一朝傳者誤千載習為常客去朱門
鎖賓來翠幄張洗樽除舊味剪燭出新光玉漏傾寒滴
金爐曳暗香綵樓星底下巧縷月中央笑感神仙語羞
為兒女狂晨鐘掩殘醁留得菊花黃
七夕日宿長江李新
去歲龍城樂事多樓頭乞巧傍青蛾今年織女知何處
不見星郎夜渡河
七夕有感沈遘
匹婦投梭壻挽牛思量乃是拙之尤謀身未解離耕織
送巧爭能應禱求世路果如針孔隘月華安藉網虫游
吾儕利鈍教誰辨曷若哺糟枕豹丘
七夕暮雨後小霽
喜事何人不願隨清塵灑道贊心期暮雲乍歇楚臺雨
新月初彎京兆眉一夜光隂須愛惜千門樓殿自妝褫
寰中風物知多少異日隂晴不我知
七夕暮雨
萬事求全即少全真工豈是不周旋莫嫌無月無星夜
正是為雲為雨天上界未能無齟齬到頭終不礙因緣
明年檄取銀潢棹百幅綃帆謁海仙
七夕卧病(二首)
瀕秋暑更敲病客坐無聊飲伎惟烹藥靈妃亦渡橋餘
生憂白髮幾度枉良宵寄語隂陽寇閒居可借饒
明日涼風至今宵暑氣賒嫦娥知客病半夜儘雲遮遇
景不能賞憂生徒自嗟何當逃世事移榻近煙霞
七夕罷後作(二首)
世罷天人共明河上下通流風隨漢水新巧試房櫳遇
邸捐芻狗香囊秘網蟲明朝敲戶問勝拙是誰工
翠煙生錦帳零落上香山喜網蛛新布仙橋鵲罷還壺
觴闌月下雲雨散人間莫吝終殘斝秋風老醉顔
七夕(四首)
風吹北斗向西橫月暎林梢只半明野鵲到天羌有分
銀河瀉地悄無聲泛槎仙客今何在連理佳人卒改盟
牛女盡歆寰海酹幾人心事是圓成
人亊不相兼公違愛與嫌送窮貧自若乞巧拙彌添世
態規求甚天孫付與廉得多惟宦路贓賄奉權閹
經年天上怨參商未抵人間一日長暫有生離無死别
一年一度儘何妨
千里河橋雉扇開雲為車騎月為媒莫陪夫壻矜高義
曾嫁人間董允來
歲時雜詠卷二十七
