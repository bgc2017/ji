歲時雜詠卷三十八宋蒲積中編
初冬(立冬附)
十月一日初冬杜甫
有瘴非全歇為冬不亦難夜郎溪日暖白帝峽風寒蒸
裹如千室燋糟幸一柈兹辰南國去舊俗自相歡
初冬
垂老戎衣窄歸休塞色深漁舟上急水獵火著高林空
有習池醉愁來梁父吟干戈未偃息出處遂何心
洛下初冬拜表有懷劉禹錫
鳳樓南面控三條拜表郎官早渡橋清洛曉光鋪碧簟
上陽霜葉翦紅綃省門簮組初成列雲路鴛鴦想退朝
寄謝殷勤九天侣槍榆水擊各逍遙
酬樂天初冬早寒見寄元稹
乍起衣猶冷微吟帽半欹霜凝南屋瓦鷄唱後園枝洛
水碧雲曉吳山黃葉時兩傳千里意書札不如詩
初冬夜坐憶桐城山行梅堯臣
我昔吏桐鄉窮山使屢躡路險獨後來心危常自怯下
顧雲容容前溪未可涉半崖風䬃然驚鳥爭堕葉脩蔓
不知名丹寶坼在莢外端野鼠飛緣挽一何捷馬行聞
虎氣䜿耳鼻息&KR2758;遂投山家宿駭汗衣尚浹歸來撫童
僕前事語妻妾吾妻嘗有言艱勤壯時業安慕終身閒
笑媚看婦靨自是甘努力子今無所懾老大官雖暇失
偶淚滿睫書之空自知城上鼓三疊
初冬偶成
清商忽已謝環堵緬清冬今晨起何早肅氣凄房櫳繁
霜凜欲結霽霧迷長空理畦曉蔬盡收果高林空六年
淮陽客歲歲風景同吁嗟吾老矣撫事思無窮
初冬道中曾鞏
潦退蛟螭不可逃溪清潭澈見秋毫欲霜日射西山赤
漸冷天騰北極高秀色更濃唯竹栢孤根先動是蓬蒿
感時一撫青萍歎馬踏西風氣自豪
初冬范成大
節令堅冰始民風古意淳星行窮少皥正歲述咸秦俗
禮嫌端拜頭風強裹巾紅泥爐畔酒從此卜親鄰
初冬近飲酒作
天水邊陲南接蜀秦山翠照峨峨綠世間豈有糞金牛
枉使五丁斧山玉罷侯置守自蜀始監郡東來兩成轂
至今芙蓉城上土邦人猶記張儀築偏方遠僻坐井底
豈知東國窮鋒鏃十月為正布時令方騐水行改周木
南征北戍幸息肩洒酒炰豚賀新属祖龍妄意一至萬
當道已聞神嫗哭炎家天子起編戶政患嬴皇威令酷
急於恩紀緩文法正歲尚猶傳五六吾民久已作秦民
迄今十月猶遺俗野人何暇論年代但憶每逢多稼熟
青裾女子翻茜袖抽鎌穫稲腰如束三時勤苦一時好
自古有年非汝獨七雄爭戰已遙遠萬代興亡真返復
洛誦徒勞口囁嚅不如屢把壺中醁
予寓邑中與諸子講學巨山姪孫轉示初冬書
事因用韻
霜風幾夕報初寒蟋蟀歸來已四遷舊物有氊眠軟暖
講堂逢鱓饋新鮮功名久已遺清老征戍何由及晚年
暴客更緣貧見外時危身老亦悠然
初冬小園寓目
獨樹喬松色閒雲淡落暉新霜黃橘重久雨翠梧稀暗
雀鳴還啄高烏定更飛敝貂猶故在卒歲免無衣
立冬
立冬日張無盡
己亥殘秋報立冬新新舊舊迭相逢定知天上漫漫雪
又下人間叠叠峰無意自然成造化有形爭得出陶鎔
夜來西北風聲惡拗折亭前一樹松
立冬夜舟中作范成大
人逐年華老寒隨雨意增山頭望樵火水底見漁燈浪
影生千叠沙痕没幾稜峨眉欲還觀須待到晨興
龍遊舟中遇立冬(二首)
余安行
挂帆朝發龍遊浦天寒正下瀟瀟雨共道人間今日冬
連檣處處歡相語我今與汝共孤舟寂寞舟中任水流
人生自適乃為樂莫把閒腸生寸愁
一陽初復來江渚老龍漸起興雲雨人間令節偶斯辰
君子道亨同笑語溪中朝夕往來舟去人何在水長流
吾生塵世暫寄爾病死飢寒非我愁
歲時雜詠卷三十八
