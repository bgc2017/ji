歲時雜詠卷一宋蒲積中編
元日
元會曹植
初歲元祚吉日惟良乃為嘉會宴此高堂衣裳鮮潔黼
黻玄黃珍膳雜遝充溢圓方俯視文軒仰瞻華梁願保
兹善千載為常歡笑盡娛樂哉未央皇室榮貴夀考無
疆
會王公上夀酒荀勖
踐元辰延顯融獻羽觴祈令終
正旦大會禮樂歌詩張華
於皇元首羣生資始履端大亨敬仰羅祉歸覲羣后致
兹卿士欽若時則允也天子
元正辛氏
元正啓令節嘉慶肇自兹咸奏萬年觴小大同悦熙
和元日雪花應詔謝莊
從候昭神世息燧應頌道玄化盡天祕凝功畢地寶笙
鏞流七始玉帛承三造委霰下璇蕤疊雪飛瓊藻積曙
境㝢明聯萼千里杲掩映順雲懸搖裔從風掃發貺燭
檻前騰瑞光圖表澤厚見身末恩踰悟生眇竦誠岱駕
肅側志梁鑾矯
正旦蒙賚酒庾信
正旦辟惡酒新年長命杯栢葉隨銘至椒花逐頌來流
星向椀落浮蟻對春開成都已救火蜀使何時迴
同平南弟元日思歸陳後主
至德掩羲皇成功邁禹湯儀刑光四海來庭盛萬方鳴
玉觀升降擊石乃鏗鏘三春氣色早九嶷烟霧長浮雲
斷更續輕花落復香北宫瞻遠岫南服阻遙江爾言想
伊洛我思屬瀟湘
獻歲讌宫臣隋煬帝
三元建上京六佾宴吳城朱庭容衛肅青天春氣明朝
元動劔彩長階分佩聲酒闌鐘聲息欣觀禮樂成
奉和獻歲讌宫臣虞世南
履端初啟節長苑命高筵肆夏喧金奏重潤響朱絃春
光催柳色日彩泛槐煙微臣同濫吹謬得仰鈞天
奉和元日蕭慤
帝宫通夕燎天門拂曙開瑞雲生寶鼎榮光上露臺華
山不凋葉宜城萬夀杯遙見飛鳬下懸知鄴縣來
初年陳叔達
和風起天路嚴氣銷冰井索索枝未柔厭厭漏猶永
和從叔光禄惜元日早朝李元操
銅渾變秋節玉律動年灰曖曖城霞旦隠隠禁門開衆
靈凑仙府百神朝帝臺葉令雙鳬至梁王駟馬來戈鋋
暎林闕歌管沸塵埃保章望瑞氣尚書滅火災冠冕多
秀士簮裾饒上才誰憐張仲蔚日莫返蒿萊
奉和正旦臨朝岑文本
時雍表昌運日正叶靈符德兼三代禮功包四海圖踰
沙分在列執玉儼相趨清蹕喧輦道張樂駭天衢拂蜺
九旗暎儀鳳八音殊佳氣浮仙掌薰風繞帝梧天文光
七政皇恩被九區方陪瘞玉禮珥筆岱山隅
又魏徵
百靈侍軒后萬國會塗山豈如今睿哲邁古獨光前聲
教溢四海朝宗引百川鏘洋鳴玉佩灼皪耀金蟬淑景
輝雕輦高旌揚翠烟庭實超王會廣樂盛鈞天既欣東
戶日復詠南風篇願奉光華慶從斯萬億年
又顔師古
七政璿衡始三元寶歷新負扆延百辟垂旒御九賓肅
肅皆鵷鷺濟濟盛簮紳天涯重致譯日域獻竒珍
元日太宗
高軒曖春色邃閣媚朝光彤庭飛彩毦翠幌曜明璫恭
已臨四極垂衣馭八荒霜戟列丹陛絲竹韻長廊穆矣
薰風茂康哉帝道昌繼文遵後軌循古鑒前王草秀故
春色梅豔昔年妝巨川思欲濟終以寄舟航
奉和元日許敬宗
天正開初節日觀上重輪百靈滋景祚萬士慶維新待
旦敷玄造韜旒御紫宸武帳臨光宅文衛象鈎陳廣庭
揚九奏大帛麗三辰發生同化育播物體陶鈞霜空澄
曉氣霞景瑩芳春德暉覃率土相賀奉還淳
元日述懷盧照隣
筮仕無中秩歸耕有外臣人歌小歲酒花發大唐春草
色薰三徑風光動四隣願得常如此年年物候新
奉和元日賜羣臣栢葉趙彦昭
器乏雕梁器材非構厦材但將千歲葉常奉萬年杯
又李乂
勁節凌霜勁芳心待歲芳能令益人夀非止麝含香
又武平一
綠葉迎春綠寒枝歴歲寒願持栢葉夀長奉萬年歡
幽州元日張說
今歲元日樂不謝去年春知向來心道誰為昨夜人
元日杜甫
近聞韋氏妹迎在漢鍾離郎伯殊方鎮京華舊國移春
城迴北斗郢樹發南枝不見朝正使啼痕滿面垂
元日示宗文宗武
汝啼吾手戰吾笑汝身長處處逢正月迢迢滯遠方飄
零還柏酒衰病只藜牀訓諭青衿子名慙白首郎賦詩
猶落筆獻夀又稱觴不見江東弟高歌淚數行
太歲日
楚岸行將老巫山坐復春病多猶是客謀拙竟何人閶
闔開黃道衣冠拜紫宸榮光懸日月賜與出金銀愁寂
鵷行斷參差虎穴隣西江元下蜀北斗故臨秦散地逾
高枕生涯脱要津天邊梅柳樹相見幾回新
樂成歲日贈孟浩然張子容
土地窮甌越風光肇建寅插桃銷瘴癘移竹近階墀半
是吳風俗仍為楚歲時更逢習鑿齒言在漢川湄
元日無衣冠入朝寄皇甫拾遺
李嘉祐
伏奏隨廉使周行外冗員白頭空受歲丹陛不朝天秉
燭千官去垂簾一室眠羨君青瑣裏並冕入爐烟
歲日見新歷因寄都官裴郎中
劉長卿
青陽振蟄初頒歷白首銜冤欲問天絳老更能經幾歲
賈生何事又三年愁占蓍草終難决病對椒花倍自憐
若道平分四時氣南枝為底發春偏
歲日作
建寅迴北斗看歷覘東風律變滄江外年加白髮中春
衣試稚子夀酒勸悲翁今日陽和發榮枯豈不同
歲日口號顧况
不覺老將春共至更悲攜手幾人全還丹寂寞看明鏡
手把屠蘇讓少年
又包佶
更勞今日春風至枯樹無枝可寄花覽鏡唯看飄亂髮
臨流誰為駐浮槎
元日觀百僚朝會
萬國賀唐堯清晨會百僚華簪蕭相府繡服霍嫖姚春
色凝雙檻歡聲徹九霄御爐分獸炭仙管奏雲韶日照
金觴動風吹玉佩搖都城獻賦者不得共趨朝
元日望含元殿御扇開合(大歷十三年吏部試)
張莒
萬國來初歲千年覩聖君輦迎仙仗出扇匝御香焚俯
對朝容近先知曙色分冕旒開處見鐘磬合時聞影動
承朝日花攅似慶雲蒲葵那可比徒用隔炎氛
和耿拾遺元日早朝司空曙
元朔争朝闕奔流若會溟路塵和薄霧騎火接低星漏
促雙魚鑰車喧百子鈴冕旒當翠殿幄戟滿彤庭表歲
方編瑞乘春即省刑諸侯陳禹玉司歷獻堯蓂夀酒三
觴退簫韶九奏停太陽開物象沛澤及生靈南陌祥光
紫東方曉氣青自憐揚子賤歸草太玄經
酬衛長林歲日見呈
地暖雪花催天春斗柄迴朱泥一丸藥柏葉萬年杯旅
雁辭人去繁霜滿鏡來今朝彩盤上神燕不須雷
元日早朝耿湋
九陌朝臣滿三朝候鼓賖遠珂時接韻積炬偶成花紫
貝為高闕黃龍建大牙參差萬戟合左右八貂斜羽扇
紛朱檻金鑪隔翠華微風傳曙漏曉日上春霞環佩聲
重疊蠻夷服等差樂和天易感山固夀無涯渥澤千年
聖車書四海家盛明多在位誰得守蓬麻
元日退朝觀軍使歸營德宗
獻歲視元朔萬方咸在庭端旒揖羣后迴輦閱師貞綵
仗宿華殿退朝歸禁營分行左右出轉旆風雲生歴歴
趨複道容容暎層城勇餘矜捷技令肅無喧聲眷此戎
旅節載嘉良士誠順時頒宴賞亦以助文經
元日早朝楊巨源
北極長尊仰聖時周家何用問元龜天顔入曙千官喜
日色迎春萬物知閶闔迥臨黃道正衣裳高對碧山垂
微臣願祝堯天夀夀酒年年太液池
元日含章殿下仗丹鳳樓下宣赦上相公(二首)
天垂台耀掃攙槍夀獻香山祝聖明丹鳳闕前歌九奏
金雞竿下鼓千聲衣裳南面薰風動斗柄東方喜氣生
從此登封資廟略兩河連海一時清
臨軒啟扇似雲收率土朝天劇水流瑞色含春當正殿
香烟捧日在高樓三朝氣早迎恩澤萬歲聲長繞冕旒
請問漢家功第一麒麟閣上識鄼侯
元日呈李逢吉舍人
華夷文物賀新年霜仗遙排鳳闕前一片綵霞迎曙日
萬條紅燭動春天稱觴山色和元氣端冕鑪香疊瑞煙
共說正初多聖澤試過西掖問羣賢
和竇中丞歲酒喜見小男兩歲
熊孺登
更添十歲應為相歲酒從今把未休聞得一毛還五色
眼看相逐鳳池頭
歲日感懷李約
曙氣變東風蟾宫夜漏窮新春幾人老舊歷四時空身
賤悲添歲家貧喜過冬稱觴唯有感歡慶在兒童
元日早朝王建
大國禮樂備萬邦朝元正東方色未動冠劔門已盈帝
居在蓬萊肅肅鐘漏清將軍領羽林持戟廵宫城翠華
皆宿陳雪仗羅天兵庭燎遠煌煌旗上日月明聖人龍
火衣寢殿開璇扄龍樓横紫烟宫女天中行六蕃陪位
次衣服各異形舉頭看玉牌不識宫殿名左右翟扇開
蹈舞欣滿庭朝服帶金玉珊珊相觸聲泰階備雅樂九
奏鸞鳳鳴徘徊慶雲中竽磬寒錚錚三公再獻夀上帝
錫永貞天明告四方羣后保太平
元日陪早朝
斗柄東迴歲又新邃旒南向揖來賓和光髣髴樓臺曉
瑞氣氛氲天地春儀籥不唯丹穴鳥稱觴半是越裳人
江臯腐草今何幸亦與恒星拱北辰
獻歲送李十兄赴黔中酒後絶句
權德輿
一樽歲酒且留歡三峽黔江去路難志士感恩無遠近
異時應戴惠文冠
和張祕監獻歲遇蔣大拾遺因呈兩省諸公
二賢同載筆久次入新年焚草掩輕秩藏書厭舊編竹
風晴翠動松雪瑞光鮮慶賜行春令從今佇九遷
甲子歲元日呈鄭侍御明府
萬里烟塵合秦吳遂渺然無人來上國洒淚向新年世
故看風葉生涯寄海田屠蘇聊一醉猶賴主人賢
元日喜聞大禮寄四學士六舍人
竇牟
有事郊壇畢無私日月臨歲華春更早天瑞雪猶深玉
輦迴時令金門降德音翰飛鵷列侣叢植桂為林粉澤
資鴻筆薰和本素琴禮成戎器下恩徹鬼方沈麟爵來
稱紀官師退絶箴道風黃閤静祥景紫垣隂夀酒朝時
獻農書夜直尋國香煴翠幄庭燎赩紅衾漢魏文章盛
堯湯雨露湛密辭投水石精義出砂金宸扆親唯敬鈞
衡近匪侵疾駈千里駿清唳九霄禽慶賜迎新服齋莊
棄舊簮忽思班女怨遙聽越人吟末路甘貧病流年苦
滯淫夢中青瑣闥歸處碧山岑竊忭聞韶濩觀光想韎
任大哉寰海宴不笇子牟心
元日酬蔡州馬尚書去年元日見寄
韓愈
元日新詩已去年蔡州遙寄荷相憐今朝縱有誰人領
自是三峰不敢眠
歲日元稹
一日今年始一年前事空凄凉百年事應與一年同
歲日贈拒非
君思曲水嗟身老我望通州感道窮同入新年兩行淚
白頭閒坐說城中
酬復言元日郡齋感懷見寄
臘盡雪銷春又歸逢新送故欲沾衣自驚身上添年紀
休較心中小是非富貴祝來何所遂聰明鞭得轉無機
(祝富貴鞭聰明皆正旦童稚俗法)羞看稚子先拈酒悵望平生舊採薇
去日漸加餘日少賀人雖閙故人稀椒花麗句重開檢
艾髮衰容惜寸輝苦思正朝酬白雪閒觀風色動青旂
千官仗下鑪烟裏東海西頭意獨違
元日感懷劉禹錫
振蟄春潛至湘南人未歸身加一日長心覺去年非燎
火委虚燼兒童衒綵衣吳鄉無舊識車馬到門稀
蘇州元日郡齋感懷寄越州元相公杭州白舍
人李諒
稱慶還鄉郡吏歸端憂明發儼朝衣首開三百六旬日
新知四十九年非當官補拙猶勤慮游宦量才已息機
舉族共資隨月俸一身惟憶故山薇舊交邂逅封疆近
老牧蕭條宴賞稀書札每來同笑語篇章時到借光輝
絲綸暫厭分符竹舟檝初登擁羽旂未知今日情何似
應與幽人事有違
歲假内命酒贈周判官蕭協律
白居易
共知欲老流年急且喜新正假日頻聞健此時相勸醉
偷閒何處共尋春脚隨周叟行猶疾頭比蕭翁白未勻
歲酒先拈辭不得被君推作少年人
蘇州李中丞以元日郡齋感懷寄微之及予輒
依來篇走筆奉答兼呈微之
白首餘杭白太守落拓抛名來已久一醉渭北故園春
再把江南新歲酒杯前笑歌徒勉強鏡裏形容漸衰朽
領郡慙當潦倒年鄰州喜得平生友長洲草接松江岸
曲水花連鏡湖口老去還能痛飲無春來曾作閒游否
憑鶯傳語與李六倩雁將書寄元九莫嗟一日日催人
且貴一年年入手
歲日家宴戲示弟姪等兼呈張侍御殷判官
弟妹妻孥小姪甥嬌癡弄我助歡情歲盞後堆藍尾酒
春盤先勸膠牙餳形骸潦倒雖堪歎骨肉團圓亦可榮
猶有誇張少年處笑呼張丈喚殷兄
元日對酒(五首)
慶弔經過懶逢迎拜跪遲不因時節日豈覺此身衰
衆老憂添歲余衰喜入春年開第七秩屈指幾多人
三杯藍尾酒一碟膠牙餳除却崔常侍無人共我争
今朝吳與洛相對一忻然夢得君知否俱過本命年(余與)
(蘇州劉郎中同壬子歲今年六十一)
同歲崔何在同年杜又無(余與吏部崔相公甲子同歲與循州杜相公及第同年秋)
(二人俱逝)應無藏避處只有且歡娛
元日樂天見過因舉酒為賀劉禹錫
漸入有年數喜逢新歲來辰方天籟動寅位帝車迴門
巷掃殘雪林園驚早梅與君同甲子夀酒讓先杯
元日贈夢得(二篇彼此不相知暗合詞意)白居易
暮齒忽將及同心私自憐漸衰宜減食已老喜加年紫
綬行聯袂藍輿出比肩與君同甲子歲酒合誰先
元日早朝行鮑防
乾元發生春為宗盛德在木斗建東東方歲星大明宫
南山喜氣搖晴空望雲五等舞萬玉獻夀一聲出千峰
文昌垂彩禮樂正太平下直旌旗紅師曠應律調黃鐘
王良運策調時龍玄冥無事歸朔土青帝放身入朱宮
九韶九變五聲裏四方四友一身中天何言哉樂無窮
廣成彭祖為三公野臣潜隨擊壤老日下鼓腹歌可封
元日觀郭將軍早朝靈澈
欲曙九衢人更多千條香燭照星河今朝始見金吾貴
車馬縱横避玉珂
獻歲書情裴夷直
白髮添雙鬢空宫又一年音書鴻不到夢寐兔空懸地
遠星辰側天高雨露偏聖朝知有感雲海漫相連
歲日先把屠蘇酒戲酬唐仁烈
自知年紀偏應少先把屠蘇不讓春儻更數年逢此日
還應惆悵羨他人
元日觀仗(二首)薛逢
千門曙色鎻寒梅午夜疎鐘曉箭催寶馬占隄朝闕去
香車争路進名來天臨玉几班初合日照金雞仗欲迴
更傍紫微瞻北斗上林佳氣滿樓臺
紫掖晴來宫殿高萬方瞻拜赤霜袍關中王氣浮雙闕
海外歡聲抃九鼇晨箭莫催青𤨏漏夀宫方獻碧花桃
香烟不動龍顔悦初日輝輝上綵旄
元日田家
南村晴雪北村梅樹裏茅簷曉盡開蠻榼出門兒婦去
烏龍迎路女郎來相逢但祝新正夀對酒那愁莫景催
長笑士林因宦别一官輕是十年迴
元日觀仗
曈曈初日照樓臺漠漠祥烟雉扇開星駐冕旒三殿曉
露飜珠翠六宫來山呼聖夀烟霞動風轉金章鳥獸迴
欲識普恩無遠近萬方歡忭一聲雷
元日女道士受籙賈島
元日天新夜齋身稱淨衣數星連斗出萬里斷雲飛霜
下磬聲在月高壇影微立聽師語了右肘繫符歸
歲日朝會口號杜牧
星河猶在整朝衣遠望天門再拜歸笑向春風初五十
敢言知命且知非
元日仗(開元雜曲中題)張祐
文武千官歲仗兵萬方同軌奏昇平上皇一御含元殿
丹鳳門開白日明
元日許渾
高揭雞竿闢帝閽祥雲微暖瑞烟屯千官共削姦臣跡
萬國初銜聖主恩宫殿雪花齊紫閣關河春色到青門
華夷一軌人方泰莫學論兵誤主恩
朝元引(四闋)陳陶
帝燭熒煌下九天蓬萊宫曉玉鑪烟未央鸞鳳隨金母
來賀薰風一萬年
玉殿雲開露冕旒上方珠翠壓鼇頭天雞唱罷南山曙
春色先歸十二樓
萬宇靈祥擁帝居東華元老薦屠蘇龍池遙望非烟拜
五色曈曨在玉壺
寶祚河宫一向清龜魚天篆益分明近臣誰獻登封草
五嶽齊呼萬歲聲
元日温庭筠
神耀破氛昏新陽入晏温緒風調玉吹瑞日應銅渾威
鳳蹌瑤簴升龍護辟門雨暘春令煦裘冕晬容尊
元日作李郢
鏘鏘華駟客門館賀新正野雪新山霽微風竹樹清蕪
庭春意曉殘枿燼烟生忽憶王孫草前年在帝京
元日即事喻鳬
斂板賀交親稱觴詎有巡年光悲擲舊景色喜呈新水
柳烟中重山梅雪後真不知將白髮何以度青春
歲仗羅鄴
玉帛朝元萬國來雞人唱曉五門開春排北極迎仙馭
日捧南山入夀杯歌舜薰風鏗劔佩祝堯佳氣靄樓臺
可憐四海車書共重見蕭曹佐漢材
元日觀朝厲玄
玉座臨新歲朝盈萬國人火連雙闕曉仗列五門春瑞
雪銷鴛瓦祥光在日輪天顔不敢視稱慶拜空頻
元日方干
晨雞兩遍報更闌刁斗無聲曉漏乾早日照山調正氣
春風入樹舞餘寒軒車欲識人間盛獻賀須來帝里看
纔酌屠蘇定年齒座中皆笑鬢毛殘
丙午歲旦司空圖
雞報已判春中年抱疾身曉催庭火暗風帶寺幡新多
慮無成事空休是吉人梅花浮夀酒莫笑又移巡
丁巳元日
稟朔華夷會開春氣象生日隨行闕近嶽為夀觴晴作
睿由稽古昭仁事措刑上玄勞眷祐高廟保忠貞星變
當移幸人心喜奉迎傳呼清御道雪涕識臣誠鼎飪和
方濟台階潤欲平扶天資協力併日召延英金躍洪鑪
動雷驅衆蟄驚關中留王氣席上縱竒兵累降搜賢詔
兼持進善旌短轅收驥步直路發鵬程自乏匡時略非
沽矯俗名鶴籠何足獻蝸舍别無營羸帶漳濱病吟衰
越客聲移居荒藥圃耗志在棋枰醉㤀身空老書憐眼
尚明偶能甘蹇分豈是薄浮榮慮戒防微淺懸知近利
輕獻陵三百里寤寐禱時清
觀新歲朝賀盧延讓
龍墀初立仗鵷鷺列班行元日臙脂色朝天華燭香表
章堆玉案繒帛滿牙牀三百年如此無因及我唐
元日言懷因以自勵詒諸同志
吳筠
馳光無時憩加我五十年知非慕伯玉讀易宗文宣經
世匪吾事庶幾唯道全誰言帝鄉遠自古多真仙餘滓
永可滌秉心方杳然孰能無相與滅跡俱㤀筌安用感
時變當期昇九天
歲日寄京師諸李端武等韋應物
獻歲抱深惻僑居念歸緣常患親愛離始覺世務牽少
事河陽府晚守淮南壖平生幾會散已及蹉跎年昨日
罷符竹家貧遂留連部曲多已去車馬不復全閒將酒
為偶默以道自詮聽松南岩寺見月西㵎泉為政無異
術當責豈望遷終裹來時装歸鑿杜陵田
元日寄諸弟兼呈崔都水
一從守兹郡兩鬢生素髮新正加我年故歲去超怱淮
濱益時候了似仲秋月川谷風景温城池草木發高齋
屬多暇惆悵臨芳物日月昧還期念君何時歇
歲時雜詠卷一
