歲時雜詠卷四十二宋蒲積中編
除夜
和子由除日蘇軾
薄官(一作宦)驅我西遠别不容惜方愁後會遠未暇憂歲
夕強歡須有酒冷酌不成席秦烹惟羊羹隴饌有熊腊
念為兒童歲屈指已成昔往事今何追忽若箭已釋感
時嗟事變所得不償失府卒未驅儺矍鑠驚遠客愁來
豈有悵玉蘂何時析不憂春豔晚行見棄皮核人生行
樂爾安用聲籍籍胡為獨多感石火膏自炙詩來若相
寬子意遠相射依依見其面疑子在咫尺兄今雖小官
幸沗佐方伯北地近所鑿中有硯水碧臨池飲美酒尚
可消永日但恐詩力弱鬭健未免馘詩成十日到誰謂
千日隔一日寄一篇憂愁何足擲
除夜病中呈喬太博
龍鍾三十九勞生已強半歲暮日斜時還為昔人歎(樂天)
(詩云行年三十九歲暮日斜時)今年一線在那復堪把玩欲起強持酒
故交雲雨散惟有病相尋空齋為老伴蕭條燈火冷寒
夜何時旦勌僕觸屏風飢鼯嗅空案數朝閉閣卧霜髮
秋蓬亂傳聞使者來策杖就梳盥書來苦安慰不怪造
請緩大夫忠烈後高義金石貫要當擊權豪未肯覷衰
懦此生何所似暗盡灰中炭歸田計已决此邦聊假館
三徑粗成資一枝有餘暖願君更信宿庶奉一笑粲
除夜大雪留濰州元日早晴遂行中途雪後復
作
除夜雪相留元日晴相送東風吹宿酒瘦馬兀殘夢璁
瓏曉光開旋轉餘花弄下馬成野酌佳哉誰與共須臾
曉雲合亂洒無缺空鵝毛垂馬鬛自怪騎白鳳三年東
方旱逃戶連欹棟老農釋耒歎淚入飢腸痛春雪誰云
晚春麥猶可種敢怨行役勞助爾歌飯甕
守歲
欲知垂盡歲有似赴壑蛇修鱗半已沒去意誰能遮况
欲繋其尾雖勤知奈何兒童強不睡相守夜讙譁晨雞
且勿唱更鼓畏添撾坐久燈燼落起看北斗斜明年豈
無年心事恐蹉跎努力盡今夕少年猶可誇
除夜過吳江
東南勝處未忘情老去扁舟復此行小邑歲除無市井
下田水落見農耕雪消西嶺嶒崚出春到平湖鱗甲生
橋下雙蛟眈睡美欲搥千鼓作雷鳴
除夜野宿常州城外(二首)
行歌野哭兩堪悲遠火低星漸向微病眼不眠非守歲
鄉音無伴苦思歸重衾脚冷知霜重新沐頭輕感髮稀
多謝殘燈不嫌客孤舟一夜許相依
南來三見歲云徂直恐終身走道塗老去怕看新歷日
退歸擬學舊桃符烟花已作青春意霜雪偏尋病客鬚
但把窮愁博長健不辭最後飲屠蘇
僕年三十九在潤州道上過除夜作此詩又二
十年在惠州錄之以付過(二首)
寺官官小未朝參紅日半窗春睡酣爲報鄰雞莫驚覺
更容殘夢到江南
釣艇歸時菖葉雨繰車鳴處棟花風長江昔日經遊地
盡在如今夢寐中
除夜訪子野食燒芋戲作山人謂李泌也
松風溜溜作春寒伴我飢腸響夜闌牛糞火中燒芋子
山人更喫懶殘殘
除日寄仇池蘇轍
一歲不復居一日安足惜人心畏增年對酒語終夕夜
長書室幽燈燭明照席杯盤雜梁楚羊炙渾魚腊庖人
饌雞兔家(一作佳)味宛如昔有懷岐山下展轉不能釋念
同去閭里此節三已失初來寄荆渚魚鴈賤宜客楚人
重歲時爆竹鳴磔磔新春始涉邱田凍未生麥相擕歴
唐許花柳漸芽坼居梁不奈貧投杞避糠覈城南庠齋
静終歲守墳籍酒酸未嘗飲牛羹每共炙謂言從明年
此會可懸射同爲洛中吏相去不盈尺濁醪幸分季新
笋可餉伯巑巑嵩山美漾漾洛水碧官閒得相從春野
玩朝日安知書閣下羣子並遭馘偶成一朝榮遂使千
里隔何年相會歡逢節勿輕擲
益昌除夕感懷
永漏侵春已數籌地爐猶擁木綿裘無心豈畏三尸訴
愛日還驚一歲休故國二千空醉眼新年三十恰平頭
光隂未用相敦廹領取衰翁兩鬢秋
醉宿定國東齋
歲曉城東故相家夜聽簾外落瓊花醉眠東閣銀缸暗
起視中庭風竹斜魯酒近來無奈薄秦聲别後苦聞誇
思君勌對南湖飲歸去紛如日暮鴉
除夕
患難思年改龍鍾惜歲徂關河先壠遠天地小臣孤吾
道憑温酒時情付擁爐南荒足妖怪此日謾桃符
次韻蜀公丙辰除夜
數舉除夜酒稍消年少豪浮光寄流水妙理付濁醪微
陽未出土大雪飛鵝毛試問冰霜勁春來能久牢
次東坡守歲韻
於莵絶繩去顧兔追龍蛇奔走十二年羅網不及遮嗟
我地上人豈復奈爾何未去不自閒將去廼喧譁天上
驅獸官爲君豈停撾魯陽揮兵戈日車果再斜灑酒勸
爾醉期爾暫蹉跎偕醉遣爾去夀考自足誇
和子淵除夜司馬光
緹室重飛玉琯灰物華全與斗杓回依依殘臘無情别
歴歴新春滿眼來強取酒巵浮翠栢懶開棕葉覓楊梅
男兒努力平生志肯使功名落草萊
除日寄舍弟王安石
一樽聊有天涯憶百感翻然醉裏眠酒醒燈前猶是客
夢回江北已經年佳時流落眞何德勝事蹉跎只可憐
惟有到家寒食在春風因泛澦溪船
除日
爆竹聲中一歲除春風送暖入屠蘇千門萬戶曈曈日
總把新桃换舊符
歲除宋祁
佳節真如借良宵此向闌家儲宿歲酒鄉送大儺寒舊
卉回新物來情續去歡怱怱餘幾刻催具五辛盤
守歲
已覺新杓動猶聞促漏餘夜寒窮臘尾春色併年初事
往成追計身羇况索居眀朝為夀酒無奈故人疎
除夜(二首)
一杯芳酒夜分天萬慮勞勞耿不眠明日新春到何處
菱花影裏二毛邊
歷尾無餘日更籌促曙躔持愁勝殘歲將老入新年
除夕與家人飲梅堯臣
莫嫌寒漏盡春色來應早風開玉砌梅薰歇金爐草稚
齒喜成人白頭嗟更老年華箇裏催清鏡寧長好
和歲除日
一年三萬六千刻玉漏唯餘十二時去日苦多誰會惜
殘隂全少頗能知己驚顔貌徐徐改不奈烏蟾冉冉馳
萬國明朝賀新歲東風依舊入春旗
除夜雪
擊鼓人驅鬼漫天雪送寒臘從今日盡花作舊年看著
樹多還墮隨風積更乾明朝預王會畏濕兩梁冠
除夜
七十已強半所餘能幾何懸知暮景促更覺後生多遁
世名為累留年睡作魔西歸端着便老子不婆娑
除夜對酒贈少章
歲晚身何託燈前客未空半生憂患裏一夢有無中髮
短愁催白顔衰酒借紅我歌君起舞潦倒略相同
次韻晁無斁除日述懷
世學違從衆名家最近天感時猶壯志得句起衰年袁
酒無何飲陶琴不具弦平生揮翰手幾見絶韋編
奉和聖製除夜(二首)晏殊
秘掖楯軒嚴萬戶慶宵躔次會三辰丹闈肅穆猶凝夕
佳氣葱蘢漸報春調歷自將穹厚永聖辭常與歲時新
送寒旁磔迎和令率土羣生仰昊旻
珠躔回碧落綘燎燭青規𤨏闥瓊籖度層臺玉漏移納
新皇澤普順節聖情怡萬宇長安陌鄉儺集此時
和三兄除夜
星漢回層宇塤箎集上都夜寒凝爆燎春氣入屠蘇九
陌傳珂乘千門促漏壺此時開棣宴仍在碧城隅
次韻和致仕陳相公除夜
從來歲除詠託諷情非一公在維師年久諧歸政逸辛
盤具芳郁栢酒澄嘉栗猶厭賀車煩晨門勤圭蓽
除夜陽口舟中賈宗諒
一年節律令還盡猶向天涯寄客舟巫舍簫竽喧竹塢
漁家燈火傍沙洲殷勤共敬新桃梗棄廢堪嗟舊歷頭
守歲通宵欲無寐煎茶幾啜渌甆甌
除夜宋祁
嚴城沉夜景殘歷極年華逓箭迎春漏稱觴待早衙衆
歡儺順俗孤睡夢縈家侍吏持官燭供餳欲膠牙
除夜呈抑之白子儀
逸景運寒燠良辰徒送迎冬權訖昏暮歲籥改黎明華
髮任疎颯宿心無變更唯憑一樽酒時得慰勞生
和除夜崔正言
黎明即新歲何惜夜厭厭臘酒暖留客曉燈殘隔簾聽
音知變律望斗記寅占待得清風動日長宫線添
除夜宿黃沙舘書懷張少愚
窮年撫劒獨無眠世路危疑倦往還夜半無人殘月白
狐鳴梟嘯滿空山
歲窮雨夜獨卧山齋
歲晏雲深誰與遊嵓房終夜雨如秋不知海上三山夢
何似人間萬戶侯
除日萬州臨江亭趙崇蟠
南浦逢除日天涯有去舟蠻城和雨閉峽水帶春流不
負新年感唯多故國愁寧無賀親酒徒此事羇囚
除夜病中懷古
風流罪過不須文甘抱沉痾為若人酒力入腸偏感興
花光搖目自傷春沈郎多病愁銷骨宋玉新詞詠切鄰
自古多情皆不免不才何幸繼芳塵
除夜書懷
病體杯盤厭自親矮童烹藥過除陳䉀箕今夜啼三匝
齒髮明朝滿四旬舉足便侵知命境空拳已失少年身
絲毫世事無如意例作新添一歲人
除夜
爆竹驚山鬼呼鴉唱䉀箕巷歌喧鼓面野舞祝蠶絲少
壯殘更夢矜裭曉鏡髭明朝恐添歲沉醉免聞知
歲時雜詠卷四十二
