歲時雜詠卷十八宋蒲積中編
上已
上巳日與二三子携酒出遊隨所見輒作數句
明日集之為詩故詞無倫次蘇軾
薄雲霏霏不成雨杖藜曉入千花塢柯丘海棠我有詩
獨笑深林誰敢侮三杯卯酒人徑醉一枕春睡日亭午
竹間老人不讀書留我閉門誰教汝出簷藂枳十圍大
寫眞素壁千蛟舞東坡作塘今幾尺攜酒一勞農工苦
却尋流水出東門壞垣古塹花無主卧門桃李為誰妍
對立鵁鶄相媚嫵開缾籍草勸行路不惜春衫汚泥土
褰裳共過春草亭扣門卻入韓家圃轆轤䋲斷井深碧
鞦韆索挂人何所暎簾空復小桃枝乞漿不見譍門女
南山古臺臨斷岸雪陣翻空迷仰俯故人餽我玉葉羹
火冷烟消誰為煮﨑嶇束蘊下荒徑婭姹隔花聞好語
更隨落景盡餘樽卻傍孤城得僧宇主人勸我浣足眠
倒床不復聞鐘鼓明朝門外泥一尺始悟三更雨如許
平生所向一遂無茲遊何事天不阻固知我友不終窮
豈弟君子神所予
海南人不作寒食而以上已上冢予携一瓢酒
尋諾生皆往吴獨老符秀才在因與飲至醉符
盖澹人之安貧守靜者也
老鵶含肉紙飛灰萬里家山安在哉蒼耳林中太白過
鹿門山下德公回管寧投老終歸去王式當年本不來
記取城南上巳日木綿花發刺桐開
三月三日點燈會客
江上東風浪接天苦寒無賴破春姸試開雲夢羔兒酒
快瀉錢塘藥玉船蠶市光隂非故國馬行燈火記當年
冷烟濕雪梅花在留得新春作上元
上已同王魯直泛舟
沈郎清瘦不勝衣邊老便便帶一圍躞蹀身輕山上走
歡呼船重醉中歸舞腰似雪金釵落談辯如雲玉麈揮
憶昔錢塘正如此回頭二十四年非
上巳日歐陽修
一雨初收九陌塵秉蘭修禊及芳辰恩深始寵龍池宴
節正須知鳳歷新紅琥珀傳杯㶑灔碧琉璃瑩水&KR1343;淪
上林未放花齊發留待鳴稍出紫宸
上巳日赴宴口占
賜飲初逢禊節佳御溝新漲碧無涯九門寒食多遊騎
三日春隂正養花共喜流觴修故事自憐霜鬢惜年華
鳳城殘照歸鞍晚禁籞無風柳自斜
上巳日與太學諸同舍飲王都尉園
司馬光
冠盖欝相依名園花未稀游絲縈復展狂絮墮還飛積
弩遺風陋蘭亭舊俗微何如詠沂水春服舞雩歸
和劉尉赤岸上已(二首)張無盡
教池天氣不勝情携手聊同陌上行洛禊嬉遊修故事
楚歌懽笑集村氓慕潘珍果盈車擲挑卓幽琴滿座傾
為報蘭亭王逸少且無今日筦絃聲
秉蘭時節近清明朝野歡娱值太平坦率從來如庾亮
窮愁素不學虞卿三年陽渚成何事一覺邯鄲悟此生
把酒花前須醉倒肯教風雨落繁英
上已&KR0712;舟漢口命駕鳳棲成二絶句
上已嬉遊集漢陽雲收雨霽日舒光瑞烟和氣横寥廓
何用蘭亭祓不祥
池上澄輝凍已銷陽和巧思著花梢殘雲斷靄歸何處
翠幰紅帷遍樂郊
上已聞苑中樂聲王安石
苑中誰得從春遊想見漸臺瓦欲流御水曲隨花影轉
宫雲低繞樂聲留年華未破清明節日莫初回祓禊舟
更覺至尊思慮遠不應全為拙倡優
和郭六玉津上已宴罷見寄宋祁
式燕靈琨睠蕙時祓蘭浮藻惜春輝回驂並躍都門道
誰識顔王曲水歸
上巳日詔賜花酒休澣日會瓊林苑泛昆明池
飲魏國夫人園(二首)秦觀
宜秋門外曉參尋豪竹哀絲發妙音金爵日邊棲壯麗
彩虹天際卧清深已煩逸少書陳迹更屬相如賦上林
猶恨真人足官府不如魚鳥自飛沉
春溜泱泱初滿地晨光欲轉萬年枝樓臺四望烟雲合
簾幕千家錦繡垂風過忽聞花外笑日長時奏水中嬉
太平誰為全無象寓在羣仙把酒時
帝城上已孫覿
宿霧消神沿晴曦照碧峰祓除周故事環宴楚遺風畫
舸低搖鶂浮梁冷亘虹五陵驅羣少三殿錫鷁公浪射
簮纓潤花迎劒佩紅舞遲歌袂穏飛急酒觴空淑氣琱
軒外祥光禁籞中敢賡元首詠上記帝堯功
奉和聖製上巳日晏殊
青陽三已日佳氣九城中洛飲傳周俗溱詩載鄭風停
輪浮桂醑解袂泛蘭叢選勝開慈宴多歡組綬同
上已賜宴瓊林與二府諸公浮水心憩于西軒
(二首)
三月楊花飛似雪内園佳樹綠成隂何妨寫盡憑高意
十步虹橋徹水心
咽雲簫鼓傳聲沸臨水樓臺倒影多吟繞曲欄無限思
緒風遲日滿烟波
上已瓊林苑宴二府同遊池上即事口占(三首)
殿後花枝白間紅樓前當道綠楊風横飛綵檻波光外
倒寫朱橋水影中
曲榭廻廊手伎喧綵樓朱舫鼓聲繁游人已着濃春去
不待歌長舞袖翻
春留融冶日添長萬品無涯入醉鄉誰道人間泛仙境
水心樓殿半斜陽
上巳日午橋石瀨中得雙鱖魚
梅堯臣
修禊洛之濱湍流得素鱗多慚折腰米來作食魚人水
髮粘篙綠溪毛暎渚春風沙暫時遠紫線憶江蓴
上巳日州園東樓蔡襄
地上多于枝上花東樓凝望惜年華潮頭正對伍員廟
燕子爭歸百姓家粉籜漸高山徑筍綠旗初展石巖茶
流風自與人兼老尊酒相逢莫重嗟
上巳日孫永
海内中和日雲間上已辰笙歌九天半花木十洲春
上巳日永崇里言懷崔塗
未敢分明賞物華十年如見夢中花遊人過盡衡門掩
獨自憑欄到日斜
上巳日會飲南澗亭陶崇儀
山城春盡橘花開祓禊相將上古臺一片晚雲含落照
數分殘酒伴新梅談高綺席終無況詩落金錢漫有才
多謝東亭湖與月醉中雙送畫船回
上已至玉津園賜宴錢易
祓禊摽春已歌時慶魯雲禁園宣密宴玉饌賜天廚班
序參三殿衣冠盛兩都雲罍傾上席寳馬閙長衢帝澤
恩何事春風節已徂歸來白虎殿微詠共操觚
賀劉伯夀陪潞公禊飲司馬光
旌幢車騎滿沙頭鼓吹喧繁畫鷁浮十里羅紈光照地
千家簾幕遠臨流觴隨洛水白公事月暎鳳樓裴相遊
令典久隳今更舉行聞美俗徧中州
歲時雜詠卷十八
