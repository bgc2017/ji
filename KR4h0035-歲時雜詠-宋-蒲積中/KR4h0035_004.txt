歲時雜詠卷四宋蒲積中編
立春(今詩)
立春日病起邀安國見過請率禹功同來僕雖
不能飲當請成伯主會予杖策倚几於其間觀
諸公醉笑發滯悶也(二首)蘇軾
孤燈照影夜漫漫拈得花枝不忍看白髮欺簮羞綵勝
黃耆煮粥薦春盤東方烹狗陽初動南陌爭牛卧作團
老子從來興不淺向隅誰有滿堂歡
齋居卧病禁煙前辜負名花已一年此日使君不強喜
青春風物為誰妍青衫公子家千里白首先生杖百錢
曷不相將來問疾已教呼取散花天
和曾通判新春
蕭索東風兩鬢華年年幡勝剪宫花愁聞塞曲吹蘆管
喜見春盤得蓼芽吾國舊供雲澤米(定武齊酒用蘇米)君家新
致雪坑茶(近得曾坑茶)燕南異事真堪記三寸黃柑擘永嘉
立春日小集呈李端叔
白髮已十載青春無一堪不驚新歲换聊與故人談牛
健民聲喜鴉嬌雪意酣霏微不到地和暖要宜蠶歲月
斜川似風流曲水慙行吟老燕代坐睡夢江潭丞掾頗
哀援歌呼誰怕參衰懷久灰稿習氣尚饞貪白啖本河
朔紅綃真劍南辛盤得青韭臘酒是黃柑歸卧燈殘帳
酣同竹打菴湏煩李居士重說後三三
次韻劉貢父春日賜幡勝(二首)
寬詔隨春出内朝三軍喜氣挾狐貂鏤銀錯落翻斜月
剪綵繽紛舞慶霄臘雪強飛纔到地(前一日微雪)曉風偷轉
不驚條脱冠徑醉應歸卧便腹從人笑老韶(是日暮賜酒)
再和
與君流落偶還朝過眼紛綸七葉貂莫笑華顛飄綵勝
幾人黃壤隔青霄行吟未許窮騷雅坐嘯猶能出教條
記取眀年江上郡五更春枕夢春韶
立春日
熊白來山北猪紅削劍南春盤得青韭臘酒寄黃柑
春帖子詞
皇帝閤(六首)
藹藹龍旂色琅琅木鐸音數行寬大詔四海發生心
暘谷賓初日清臺告協風願如風雨信長與日俱中
草木漸知春萌芽處處新從今八千歲合把是靈椿
聖主憂民未解顏天教瑞雪報豐年蒼龍侍闕農祥正
父老歡呼看藉田
昨夜東風入律新玉關知有受降人聖恩與解湟河凍
得共中原草木春
翰林職在明光裏行樂詩成拜舞中不待驚開小桃杏
始知天子是天公
太皇太后閤(六首)
琱刻春何力欣勞物自知發生雖有象覆載本無私
小殿黃金榜朱簾白玉鈎一聲雙白燕春色滿皇州
仗下春朝散宫中晝漏移兩廂休侍御應下讀書帷
五日占雲十日風憂勤終歲為三農春來有喜何人見
好學神孫類祖宗
共道十年無臘雪且欣三白歴春田盡驅南畆扶犁手
稍發中都朽貫錢
不獨清心能有事應緣克已自消兵傳聞塞外千君長
欲趁新年賀太平
皇太后閤(六首)
瑞日眀天仗仙雲擁夀山猗蘭春晝永金母在人間
寶册瓊瑶重新庭松栢香雪消春未動碧瓦麗朝陽
朝罷金鋪掩人閒寶瑟塵欲知慈儉德書史樂青春
仙家日月本長閒送臘迎春豈亦然翠管銀罌傳故事
金花綵勝作新年
彤史年來不絶書三朝德化婦承姑宫中侍女減珠翠
霜裏貧民得袴襦
邊庭無事羽書稀閒遣詞臣進小詩共助至尊歌喜事
今年春日得春衣
皇太妃閤(五首)
葦桃猶在戸椒栢已稱觴歲美風光應朝回日漸長
甲觀開千柱飛樓耀九層雪殘烏鵲喜翔舞下觚稜
孝心日奉東朝養儉德應師大練風太史新年瞻瑞氣
四星眀潤紫霄中
九宫挂月未催班清禁風和玉漏閒崇慶早朝銀燭下
珮環聲在五雲間
東風弱柳萬絲垂的皪殘梅尚一枝蠒館乍欣蠶浴後
禖壇猶記燕來時
夫人閤(四首)
綵勝縷新語酥盤滴小詩昇平多樂事應許外廷知
細雨曉風柔春聲入御溝已漂新荇沒猶帶斷冰流
扶桑初日映簾昇已覺銅缾暖不冰七種共挑人日菜
千枝先剪上元燈
雪消鴛瓦已流澌風暖犀盤尚鎮帷縹緲紫簫眀月下
壁門桂影夜參差
春日蘇轍
春到燕山冰亦消歸驂迎日喜驃姚久行胡地生華髮
初試東風脱敝袍插髻小幡應止示點盤生菜為誰挑
附書勤埽東園雪到日青梅未滿條
春帖子詞
皇帝閤(六首)歐陽修
萌芽資暖律養育本仁心顧彼蒼生意安知帝力深
陽近升君子隂消退小人聖君南面治布教法新春
氣候三陽始勾萌萬物新雷聲初發號天下已知春
玉琯氣來春已動東郊風至曉先迎乾坤有信如符契
草木無知但發生
朝雲靄靄弄春暉萬木欣欣暖尚微造化未嘗私一物
各隨妍醜自芳菲
熙熙人物樂春臺風送春從天上來玉輦經年不遊幸
上林花好莫爭開
皇后閤(五首)
御水冰消綠宫梅雪壓香新年賀康泰白日漸舒長
藹藹珠簾日溶溶碧瓦煙漪漣采荇水和暖浴蠺天
初欣綵勝迎春早已覺雞人報漏遲風色結寒猶料峭
天光煦日已融怡
鶯寒未報宫花發風暖還催臘雪消欲識春來自何處
先從天上斗回杓
三辰明潤璇璣運四氣均調玉燭光共喜新年獻椒酒
惟將萬夀祝君王
夫人閤(五首)
太史頒時令農家候土牛青林自花發黃屋為民憂
元旦千官集新春萬物同測圭知日永占歲喜時豐
黃金未變千絲柳白日初遲百斛香聖主本無聲色惑
宫花不用妬新籹
微風池沼輕澌漾旭日樓臺瑞靄浮四海歡聲歌帝澤
萬家春色滿皇州
玉殿籖聲玉漏催綵花金勝巧先裁宿雲容雨朝暉麗
共喜春隨曙色來
温成皇后閤(四首)
璅忩朱戶暖生煙不覺新春换故年衆卉爭妍競時態
却尋遺跡獨依然
寶奩香歇掩鉛華舊閣春歸老監嗟畫棟重來當日燕
玉欄猶發去年花
椒壁輕寒轉晚暉珠簾不動暖風微可憐春色來依舊
惟有餘香散不歸
内助從來上所嘉新春不忍見新花君王念舊憐遺族
常使無權保厥家
皇帝閤(十二首)宋祁
瑞福隨春到穰穰正似山君王寬大詔自此徧人間
東郊迎氣罷暖信入嚴辰暫遣星杓轉令知天下春
葭管灰飛盡金胥漏刻長歡情與和氣併入萬年觴
春風真樂地春仗大明天春酒皆千日春枝即萬年
陽和今日到景物一時新陛下南山夀長迎千萬春
天上春光遍世間人未知黃金装柳葉紅蕊點花枝
水暖蛟冰解灰飛鳳管和陽春與皇澤併付四夷歌
日華初麗上林天殿裡春花百種鮮驅出餘寒還故臘
收回和氣作新年
望春臺下春先到獵獵青旗倚漢宫水自北涯生煖溜
花從東面受和風
蒼龍東闕轉春旗綷羽林梢最早知青帝回風還習習
黃人捧日故遲遲
夭矯蒼龍引翠旌君王暫報出郊迎勾芒一夜催春到
萬戶千門歌吹聲
宜春苑裏報春回寶勝繒花百種催瑞羽關關遷木早
神魚潑潑上冰來
皇后閤(九首)
嘉福隨年至皇恩共氣和水痕冰處動烟思柳前多
曉佩搖蒼玉晨旗亞翠斿新年好春色今日滿皇州
暖碧浮天宇蓮紅上日華寶幡雙帖燕綵樹對纏花
青郊迎淑氣華闕報芳辰瑞木梢梢變珍禽哢哢新
春前已歲换歲後始春來綵燕隨宜帖繒花鬭巧開
宫裏春花纔灼灼殿前春仗已峩峩東風盡解天池凍
不及君王慶澤多
誰道春從何處來只從金闕遍瑶臺蒼龍便入時迎仗
玉液還飛行慶杯
迎春寶勝插釵梁拂鈿裁金鬭巧籹上作君王萬年字
要知長奉白雲觴
雙闕祥雲抱日光朝來春意已昌昌先從太液催波綠
後到靈和報柳黃
夫人閤(九首)
春鬭風光麗春城歌吹喧瓊漿獻春酒金箔縷春幡
瑞歷歲惟新物華春可愛雪盡林弄姿冰消水生態
春從何處生先覺滿瑶京冰解魚鱗負雲飛鶴態横
雪罷雲初暖天和日便遲玉樓新燕子梅下記來時
春天麗春旭春酒獻春杯樹待珊瑚鬭花須羯鼓催
銀闕崔嵬對未央春來始覺好年光風生禁苑無窮麗
日向仙壺一倍長
東郊移仗曉迎春已覺輕寒不着人天瑞穰穰君澤美
併教和氣助佳辰
日照觚稜萬戸春細風輕露淡嘉辰一番宫柳黃烟重
百種盤蔬紫甲新
玉管輕羅和氣動土牛青幘報祠歸仙盤取露朝和蕊
舞殿裁雲暝作衣
皇帝閤(六首)夏竦
金盤曉日融春露黼帳鮮雲蔭瑞香聖夀永同天地久
南山何足比延長
冰消太液生春水日上披香積瑞烟五岳告成鴻慶遠
垂衣無事永千年
天人道洽真遊降禪祀功高帝業昌迎氣東郊風乍暖
受釐中禁日初長
九門和氣衝魚籥層宙祥飈起鶴雲王澤下流慈照遠
萬方歌舞戴明君
青逵布序韶暉盛紫禁乘春樂事多海晏域清無夕慮
齋居宣室順天和
寒梅吐豔風初應朱輦宣遊日漸遲道蔭無涯真緒遠
永康寰海茂春祺
皇后閤(七首)
青逵布序和風扇紫禁迎禧瑞日長佇看親蠶臨蠒館
永觀彤管播聲芳
椒花獻歲良時啟綵燕迎春淑氣來仰奉帝慈方繡出
吹簫看築鳳皇臺
東郊候氣回青輅北闕迎祥闢紫闈大庇羣生承寶緒
永敷春澤播鴻徽
銀箭初傳暖律延微和漸扇物華妍綵幡紅縷宜春字
永奉宸慈億萬年
青陽乍整黃龍駕紫宇初凝白鶴雲萬夀無疆真蔭遠
九重嘉氣日氤氲
緹室葭灰飛候琯彤闈天露起和風六宫永被河洲化
穆穆芳猷佐聖功
三星分曜輝宸漢九禁迎春喜令辰仰奉椒闈宣内治
湛恩鴻慶永如春
夀春郡王閤(四首)
穆穆韶華生紫禁遲遲春箭下青宫良辰已慶加元服
大國爰聞拜景風
緹室葭灰飛律管鳳闈春色動年芳仙源積慶誠無際
永戴宸慈襲美祥
日上苑梅凝素豔雪晴宫柳弄青條已觀唘土封東國
即著懷金奉内朝
異表英奇非世出慧心通敏盡生知更當淑景承慈照
永奉嘉祥茂木枝
春日詞(五首)
宫壇青陌賽牛回玉管東風逗曉來不待嶺梅傳遠信
翦刀先放綵花開
試粉東忩待曉回共尋春柳傍香臺不驚樹裏禽初變
共喜釵頭燕已來
紅霧初開上曉霞共驚風色變年華香車遥認春雷響
庭雪先開玉樹花
玉琯吹灰夜色殘鳩鳴紅日上仙盤初驚百舌綿蠻語
已覺東風料峭寒
待暖銅壺剪臘梅綉簾春色犯寒來畫眉不待張京兆
自有新籹試落梅
皇帝閤(六首)
肇履璿璣歷重飛緹室灰寒隨土牛盡暖應斗東回
鸞輅迎長日豐祥正曉天九垓同煥沐萬物向蕃鮮
盛德方迎木柔風漸布和省耕將效駕擊壤已聞歌
鳴鴈求歸北寒魚陟負冰相烏風色改暘谷日華新
浮陽滿野白溶溶澤底山椒淑氣通草木豈能知造化
一花一葉盡天功
漠然天造與時新根着浮流一氣均萬物不湏雕刻巧
正如恭已布深仁
太皇太后閤(六首)
盛德初臨震陽和已動神發生天地大厚載四儀尊
種桃臨玉砌戴勝刻金花借問此何處崑山王母家
長樂曉鐘殘皇輿入問安東風猶料峭冒絮禦餘寒
慶夀風烟接未央飛樓複道鬱相望春來無以消長日
閒取經書教小王
冰凝半解波光綠柳葉未生條已黃四海澄清天子孝
朝元日奉萬年觴
東宫歸政五年餘隠几時觀黃老書禁闥無為民自化
熙熙不獨在春初
皇太后閤(六首)
母德思齊盛天心舊豫初青暉凝輦路佳氣擁宸居
暖日初添刻柔風乍襲衣弄孫時哺果觀織屡臨機
膾肉分銀縷蘭芽簇紫茸大官遵舊俗歲歲與今同
釵上花開海燕飛紅繒剪萼蠟粘枝風前飄落參差羽
還似瑶箱呈瑞時
玉漏聲殘金殿開乘輿清蹕問安來盡將草木欣欣意
同與新春入夀杯
裁縫大練成春服慈儉由來性所鍾肯使外家矜侈泰
車如流水馬如龍
皇后閤(五首)
穜稑獻新種褘褕澣舊衣玉鉤隨步輦行看採桑歸
樛木猶藏葉夭桃未作花六宫歌逮下四海咏宜家
溝暖冰初斷忩晴雪半消餘寒不足畏塗壁盡芳椒
寶勝金幡巧鬭工綵花臘燕颺和風玉盤翠苣映紅蓼
捧案朝來獻兩宫
春衣不用蕙蘭熏領緣無煩刺繡文曾在蠶宫親織就
方知縷縷盡辛勤
夫人閤(四首)
璧帶非烟潤金鋪霽景鮮繡功添采縷和氣入繁絃
剪綵催花發開簾望燕歸藏&KR0848;新過臘習舞競裁衣
綺忩繡戸又東風丹掖遊陪處處同但願太平無限樂
何湏三十六離宫
聖主終朝勤萬幾燕居專事養希夷千門永晝春岑寂
不用車前插竹枝
立春日(三首)
風光先着竹間梅和氣應從大地回桃李滿園渾未覺
微紅先向寶刀開
蒼龍闕角回金斗文德門前散曉班車馬紛紛殘雪裏
縷銀剪綵舞新幡
天上春來誰報人江山氣象一時新懶將白髮簮幡勝
春酒三杯慰逐臣
次韻黃庭堅
渺然今日望瓶梅已發黃州首重回試問淮南風月主
今年桃李為誰開
誰憐舊日青錢選不立春風玉笋班博得黃州新語法
老夫端欲把降幡
江山也似隨春動花柳真成觸眼新清濁盡湏歸甕蟻
吉凶更莫問波臣
再次韻(三首)
春風調物似鹽梅一一根中生意回風又安排催歲换
丹青次第與花開
久狎漁樵作往還曉風宫殿夢催班鄰娃似與爭春道
酥滴花枝綵剪幡
酒有全功筆有神可將心付白頭新春盤一任人爭席
莫道前来是近臣
立春
韭苗杏煮餅野老亦知春看鏡道如尺倚樓梅照人
王樂道太丞立春早朝梅堯臣
近臣頭上黃金勝殿前拜賜東風應蓼芽蔬甲簇春盤
肉抹長絲何亘亘寬衣武率舉玉庭人歸下筯殊難稱
我家無火甑生塵㡜柳綵花空着興着興着興將底為
但願得米資晨炊不管飛霙與麥宜千官隊中身最早
五日一謁前旒垂
立春前一日雪中訪烏程宰李君俞尋有詩見
貺依韻和答
粉禁先春拂面翔臨風躍馬到君堂縣民將喜土膏起
令尹生驚農事忙疾呼小吏具山酌便欲盡醉為詩狂
我牽塵俗不得久何意更煩投夜光
和立春
兹日何所喜所喜物向榮燦縷作翠柳意先新陽生塗
金縷為勝義不首時輕增年已歎老斗酒聊自傾
擬宋之問春日剪綵花應制
上林花未有中禁綵先成葉逐剪刀出蕊從籹粉生紅
繁内人手香染侍臣纓不是將春競天心重發榮
次韻冲卿除日春王安石
猶殘一日臘併見兩年春物以終為始人從故得新迎
陽朝剪綵守歲夜傾銀恩賜隨嘉節無功袛自塵
季冬立春後有雪呈諸公白子儀
南畝先曾集素霙繽紛又拂歲崢嶸得無留滯青春色
況復蔽虧紅日明司歷不能分晝刻勾芒何處待時行
豈如直近農耕候萬耳聽來甘雨聲
立春陳師道
馬蹄殘雪未成塵梅子梢頭已著春巧勝向人真奈老
衰顔從俗不宜新高門肯送青絲菜下里誰思白髮人
共學少年天下士獨能濡濕轍中鱗
奉和聖製立春日(二首)晏殊
紫宙星回後青郊斗轉時上林鶯囀早南畝雪消遲雲
矞千祥集風條萬類滋皇情同率土黔首頌昌期
隂陽自協璇璣運和煦潜隨緹管升十二紫關魚籥啓
九重嶢闕絳烟凝芳華稍變青門柳寒凍微消北陸冰
宸藻下頒羲又麗八紘民庶保年登
奉和聖製新春
斗柄東回六合春堯天歷象與時新銅壺瑞氣延疎漏
青輅祥風繞畫輪雲裏樓臺高郁郁雨中原隰碧鱗鱗
千村粉萼梅英吐百尺金絲柳帶勻秉籙調元功有序
在璿觀妙政惟醇仰瞻魏闕宣和會共識皇恩子萬民
立春祀太乙
紫毛雙節引青童一片空歌韻曉風太昊兹辰授春令
鸞旗應在矞雲中
華燈明滅羽衣攅翠柳蕭森矮檜寒千步回廊繞金殿
水蒼瑶佩響珊珊
立春又詞
御閤(四首)
合月歸餘届早春羲舒相望協元辰初陽乍逐青旗動
聖夀長隨鳳歷新
三素雲中曉望時上真軿盖綠參差丹臺自有長生籍
睿算方延億萬期
青輅迎春習習來天泉池上曉冰開珠幡已報三陽候
栢葉將陳萬夀杯
綵幡雙燕祝春宜獻夀迎祥重此時臘雪未消宫樹碧
早鶯聲在萬年枝
内廷(四首)
朱戸未聞迎綵燕東郊先報舞雲翹姜任盛德符青史
金屋千春奉聖朝
柳燧青青淑氣和冰紋初解縠文波淑風殿裏黃金屋
應候稱觴獻夀多
才聞太昊行新令更祝元君望景輿白玉龜臺資夀歷
千春鴻福此春初
雙金縷勝延嘉節五綵為幡奉紫廷春色漸濃人未覺
玉階楊柳半青青
東宫閤(三首)
青幡乍帖宜春字翠旆初迎入律風一有元良昭大慶
問安長在紫宸中
碧燕幡長綵樹新寢門瑶珮慶初春邦家累善鍾儲貳
皎皎重暉在璧輪
鮫冰千片解華池神水香醪滿爵巵旭日九門凝瑞露
東廂朝拜奉宸慈
立春宋祁
春畤靈旗畫尾斜漢宫麥幘望晨霞宫中綵樹紛無算
不待東風已作花
又范成大
候管灰初動條風已發春萬靈歸化育一氣騐平均農
事牛先示人情蠖欲伸優哉漢疏廣樽酒過嘉辰
和觀文相公立春日示詩唐庚
閒把流年指上輪朝來七十五回春一杯願薦喬松夀
四海方依社稷臣血氣未嫌辛菜冷顔容猶稱綵幡新
清詩小字傳觀處滿座驚呼覺有神
春日
今日天涯又見春與春分契合相親君看四十年來事
只有東君是故人
奉詔立春日祝太乙宫書事(五言十六韻)
劉筠
黃圖標清館紫詔戒鯫臣祗祓先三日精明奉列真緹
帷麗宴室琅菜盛韲珍鵠浴薰湯潔龜存踵息勻金齊
傳漏箭雲鶴換朝紳霞接浮丘袂星瞻太乙神九光龍
檠密百和鵲鑪新磬度松間籟歌飄海底塵中天鳴素
瑟五鼓下瓊輪祝册精衷達沈榆拜席陳殿趨鳬舄急
廊轉羽旋頻薦幣冰紋滑升樽玉液醇樓居排迥漢歘
駕返清晨習習靈風遠欣欣瑞木春祥氛披輦道遲景
上城闉宣室如垂問鴻禧永庇民
立春崔正言
吏部今餘十九牙一杯湯餅羨君家不妨更往挑生菜
釘取黃金堞裏花
再繼立春韻
君才傑立拔鯨牙笑我文章一小家輒莫更書春帖子
年來雙眼眩昏花
立春日
老病聲名外艱難霜雪中衰歌聊喜色今日得春風漸
喜晴兼暖微看碧與紅菜盤徒草草猶足呼隣翁
立春後三日山行喜雨趙崇磻
窮冬陽為沴旱氣蒸黃埃春風三夜動膏雨隨風來萬
類萌甲喜黎人生意開我行竟何事欣爾登崔嵬
立春日舟次藕池阻雪有懷
楚澤多芳草春風昨夜生空江寒欲凍亂雪洒無聲獨
坐孤舟穏能忘萬里情手持新歲酒空繞落梅行
立春夜宿西充山驛聞雪
獨宿西充館雲雰洒竹關薄寒生永夜亂響度空山殘
月猶共白春風相與還一枝梅未寄歸夢越巴蠻
立春沈遘
歲臘孤寒盡仁君愛育鋪吹家臨太簇飲格到酴酥長
進強兒輩衰殘逼壯夫功名非敢望適意只花奴
臘月十九日立春
殘臘尚餘旬芳時報早春歲華雖聿莫氣候已更新視
景怜青髩尋歡趁令辰何湏正月旦始是賞春人
立春後寫興
東風五丈高遇早犯櫻桃簇管驚初弄花期又一遭白
舂千石稻醲醖十香醪不足杯中聖春晴未易陶
立春日值雨陳與義
衡陽縣下春日雨遠映青山絲樣斜容易江邊欺客袂
分明沙際濕年華竹林路隔生新水古渡船空集亂鴉
未暇獨憂巾一角西溪當有續開花
立春日雨次日雪
雨馬酣酣夜鼓撾曉庭春蘚撲龍沙祁祁已沁肌中骨
杲杲實鋪錦上花天庫倒囊膏品物酒壚冷海沃春華
可憐牢落東忩客拂硯孤吟凍筆义
立春即事李新
璇杓阻閏律灰遲春入花枝蝶未知青帝似隨明月至
紫姑爭問一年疑
立春前密雪應制呈范内翰李新
六出飛霙歲或愆喜觀瓊礫曉滂然水官休隸一時慘
木帝已誇舞物姸斗换石田皆沃壤暗催雲稼入豐年
吾君誠禱通旻昊願聽民謠被管絃
歲時雜詠卷四
