歲時雜詠卷四十三宋蒲積中編
正月
正月三日歸溪上有作簡院内諸公
杜甫
野外堂依竹籬邊水向城蟻浮仍臘味鷗泛已春聲藥
許鄰人劚書從稚子擎白頭趨幕府深覺負平生
正月三日閒行白居易
黃鸝巷口鶯欲語烏鵲河頭冰欲銷(黃鸝坊名烏鵲河名)綠浪東
西南北水紅欄三百九十橋(蘇之官橋大數)鴛鴦蕩漾雙雙翅
楊柳交加萬萬條借問春風來早晚祗從今日到明朝
遊斜川作(并序)
辛酉歲正月五日天氣澄穆風物閑美與二三鄰曲
同遊斜川臨長流望層城魴鯉躍鱗於將夕水鷗乘
和以翻飛彼南阜者名實舊矣不復乃為咨嗟若夫
層城旁無依接獨秀中臯遙想靈山有愛喜(一作嘉)名
欣對不足率爾共賦詩悲日月之遂往悼吾年之不
留各疏年紀以記其時
開歲倏五十吾生行歸休念之動中懷及晨為兹遊氣
和天維澄班坐依遠流弱湍馳文魴閒谷矯鳴鷗廽澤
散遊目緬然睇層丘雖微九重秀顧瞻無匹儔提壺接
賓客引滿更獻酬未知從此去當復如意不中觴縱遙
情忘彼千載憂且極今日樂明日非所求
正月臨朝唐太宗
條風開獻節灰律動初陽百蠻奉遐班萬國朝未央雖
無舜禹跡幸欣天地康車軌同八表書文混四方赫奕
儼冠蓋紛綸盛服章羽旄飛馳道鐘鼓震岩廊組練輝
霞色霜戟照朝光晨宵懷至理終愧撫遐荒
正月早朝司空圖
白日新年好青春上國多街平雙闕近塵起五雲和
正月五日大雪晴有感張耒
平生對雪須千首何事今春無片詞老大怯寒惟泥酒
窮愁須醉不吟詩潤催庭柳將開眼冷送江梅欲别枝
何處高樓有殘白舊游無處寄相思(舍在京師有詩云認得君家屋上雲)
正月六日
楊柳稍青臘雪銷東風猶帶曉寒驕新年時節花傳信
去臘星霜斗轉杓來共春烟晴冉冉灑隨疎雨淚蕭蕭
蛾眉不廢年華改縱有遺魂不可招
正月六日雪霽曾鞏
雪消山水見精神滿目東風送早春明日杏園應爛漫
便須期約看花人
正月八日招王子高晚飲蘇軾
雪屋號風苦戰貧紙窗迎日稍知春正如簷蔔林中坐
更對芙蓉城裏人昨想玉堂空冷徹誰分銀榼送清醇
海山知有東南角正看歸鴻作小顰
正月八日早寒張耒
濃淡春雲夜雨乾寂寥庭院裌衣寒無人為發樽前笑
但把梅花似舊看
正月十日五更夢中梅堯臣
去年人比今年老今年花似去年新我勸厚地一杯酒
收拾白日莫苦辛
正月十日雪晴張耒
西窗融雪飄如雨故與新春作薄寒昨夜鴈聲渾向北
夢魂隨去過關山
正月十八日觀田家春作梅堯臣
田家春作日日近丹杏破顔場圃頭南嶺禽過北嶺呌
高田水入低田流桑牙將綻霧露裛蠶子未浴箱篚收
今我還朝固不遠紫宸已夢瞻珠旒
正月二十日與潘郭二生出郊尋春
蘇軾
亂山環合水侵門身在淮南盡處村五畝漸成終老計
九重新掃舊巢痕豈惟見慣沙鷗熟已覺來多釣石温
長與東風約今日暗香先返玉梅魂
六年正月二十日復出東都仍用前韻
東風未肯入東門走馬還尋去歲村人似秋鴻來有信
事如春夢了無痕江城白酒三杯釀野老蒼顔一笑温
已約年年為此會故人不用賦招魂
正月二十一日病後醉述古邀往城外尋春
屋上山禽苦喚人檻前水沼忽生鱗老來厭逐紅裙醉
病起空驚白髮新卧聽使君鳴鼓角試呼稚子整冠巾
曲欄幽榭終寒窘一看郊原浩蕩春
正月二十一日雪中赴宿懷鄰幾原甫
梅堯臣
正月東都雪多於舊臘時酒賓臨迥閣野雀集枯枝馬
向西城度花從上苑遲劉郎與江叟相對定爭棋
正月二十五日小疾在告是日苦寒(三首)
張耒
黃草岡頭薺麥長春隂蔽日午風狂山前梅落無人見
只有幽禽啼暗香
春色三分有尚多且饒芳草占高坡門前柳色如彭澤
争奈陶君止酒何(時余方病止酒)
見說櫻桃已爛開坐愁風雨苦相催自憐華髮傷春色
兩見飛花未放回
閏正月二十五日送客尋春集裴氏園
宋祁
尋春選客共畱連雨罷春郊物物妍黃抹柳梢初徧後
紫粘花萼未開前朋衿自為交驩慘醉斝誰能辨聖賢
猶頼斜陽催䟦馬不然離恨損絲絃
正月二十六日同子華相公遊王太尉園
司馬光
聞說名園乘興來小桃繁豔間寒梅主人千里司宮鑰
寂寞殘英委綠苔
二月
二月一日作贈韋七庶子白居易
杏園紅萼坼庭蘭紫華出不覺春已深今朝二月一去
冬病瘡痛將飬遵醫術今春入道場清淨依僧律嘗聞
聖賢語所慎齊與疾遂使愛酒人停杯一百日眀朝二
月二疾平齋復畢應須挈一壺尋花覓韋七
二月五日花下作
二月五日花如雪五十二人頭似霜聞有酒時須笑樂
不關身事莫思量羲和趁日沉西海鬼伯驅人葬北邙
祇有且來花下醉從人笑道老顛狂
慈恩寺二月半寓言一首(五言)杜甫
二月韶春半三空霽景初獻來應有受(一作夀)滅盡竟無
餘花迹傳官寺歸誠謁梵居殿堂花覆席觀閣柳隨疏
共命枝間鳥長生水上魚問津窺法鏡迷路得真車行
密樂關静談精俗態祛稻麻欣所遇蓬蘀搶焉如不駐
秦京陌還題蜀郡輿愛離方自此廻望獨躊躇
二月十五日櫻桃盛開自所居躡履吟翫競召
王澤章洋才温庭筠
曉覺籠烟重春深染雪輕静應留得蝶繁欲不勝鶯影
亂晨颷急香多夜雨晴似將千萬恨西北為卿卿
二月二十二日撫州如歸舘雨中有懷簡諸朝
客韓偓
悽悽惻惻又微嚬欲話羇遊憶故人薄酒旋醒寒徹夜
好花虛謝雨蔵春自憐海上為逋客猶喜天涯寄侍臣
未必交情繫貧富蓬門自古少車塵
二月二十八日贈周判官
一春惆悵殘三日醉問周郎憶得無柳絮送人鶯勸酒
去年今日到東都
二月晦留别鄠中友人賈島
立馬柳花裏别君當酒酣春風漸向北雲鴈不飛南明
曉日初一今年月又三鞭羸去暮色遠岳起烟嵐
二月奉教作李嶠
柳陌鶯初囀梅梁燕始歸和風泛紫茗柔露濯青薇日
豔臨花影霞翻入浪暉乘春重遊豫淹賞翫芳菲
二月樂遊詩郭元振
二月芳遊始開軒望晚池綠蘭日吐葉紅蘂向盈枝柳
色行將改君心幸莫移陽春遽多意唯願兩人知
二月閨怨
二月韶光好春風香氣多園中花巧笑村(一作樹)裏鳥能
歌有恨離琴瑟無情着綺羅更聽春燕語妾亦不知他
憶長安十二詠鮑防
憶長安二月時玄鳥初至禖祠百囀宫鶯繡羽千條御
柳黃絲更有曲江勝地此來寒食佳期
狀江南十二月每句須一物形狀
謝良輔
江南仲春天細雨色如烟絲為武昌柳布作石門泉
柳州二月榕葉落盡偶題柳宗元
宦情羇思共悽悽春半如秋意轉迷山城過雨百花盡
榕葉滿庭鶯亂啼
河南府試二月樂辭李賀
飲酒採桑津宜男草生蘭笑人蒲如交劍風如薰勞勞
胡(一作鶯)燕怨酣春薇帳逗烟生綠塵金翅峨髻愁暮雲
沓颯起舞真珠裙津頭送别唱流水酒客背寒南去(一作)
(山)死
仲春賞花韋同則
梅花似雪柳含烟南地風光臘月前挹酒且須判却醉
風流何必待歌筵
二月
二月一日作
柳蔭篁隂夾隠堂徙屏開戶納溪光香風帶月吹吟帳
野色和雲逼卧牀芳草不窮愁眼斷落花無定夢魂忙
黃庭却老非無術祗為多情染鬢霜
二月二日會於廬陵西齋作寄陳適用
黃庭堅
燕寢著爐香愔愔閒窗闥夢到郡城東談笑西齋月行
樂未遽央苦遭晴鳩聒江郡梅李白士女嬉城闕聞道
潘河陽滿城花秀發頗留載酒車共醉生塵襪想見舞
餘姿風枝斜蠆髮鄙夫不舉酒春事亦可悦兩足肥菌
芝沙暄饒笋蕨海半壓風簾野飯薰僧缽飽食愧公家
曾無助毫末勸鹽惟新尹王政惸獨活此邦談食傖傖
陋深刺骨公囷積山丘賈豎但圭撮縣官恩乳哺下吏
用鞭撻政恐利一源未塞兔三窟寄聲賢令尹何道補
黥刖從來無斫桑顧影愧(一作思)簪笏何須殿課上解綬
行采葛
二月二日挑菜節大雨張耒
久將菘芥荆南美佳節泥深人未行想見故園蔬甲好
一畦春雨轆轤聲
正月久旱二月三日大雨沈遘
神潢敲日泮凝澌一夜盆傾綠野脂二月震雷差似早
三農愆雨已驚遲柳疎零露鶯衿濕花怯餘寒蝶夢知
風物只消縑數幅恨無高藝似王維
二月四日雪梅堯臣
前日春風初擺條昨夜雪飛深一尺北帝及臘不行令
東皇發煦遭爾厄侵時奪氣四時錯欲問上天何不責
天高地厚語難通俛首下土徒叩額或言莫信難可難
鶴鳴至微猶不隔休問天問顔跖休看花看壟麥
二月五日雪
二月狂風雪寒威曉更加省闈輕妬粉苑樹暗添花有
夢皆蝴蝶縫袍只紵麻凍吟誰料我相與賭流霞
二月五日折梅時値雨謝矣張耒
江雲霮䨴未全開東嶺微茫日色來獨犯輕寒踏春曉
殷勤更折雨中梅
二月七日欲招客飲而風霾不果有作
欲擕佳客宴高堂園舘春風又作狂樽挾冰霜餘意氣
座分桃李好風光青山無頼藏雲岫綠水生波灔野塘
不飲何妨閒燕坐閉門掃地獨焚香
二月九日感李花梅堯臣
重門雖鏁春風入先折桃花後李花赤白鬭姸思舊曲
舊聲傳在五王家五王不見畱華萼華萼壞來碑缺落
當時李白欲騎鯨醉向江南曾不錯
二月十四日夜霜
欣欣東園杏忽値春飛霜粲然彼繁英萎若出沸湯既
能與之榮而復使之傷向來肅殺時已共百卉黃今日
草吐心不似草心長天理固難測誰要必其常
二月十五日雪(三首)
寒令奪春令六花侵百花塘冰膠燕嘴野水&KR2531;芹芽擁
柱輕如絮吹墀淨若沙乳禽飢啄木誰誤撥琵琶
新雷奮蛇甲密雪鬭鵝毛正欲裁輕縠重令着敝袍沙
泉流復凍烟萼折還韜只待鄰醅熟微聲聽酒糟
春風九十日一半已銷磨準擬看花少依稀詠雪多官
車猶載炭抱鵲不離窠向此興都盡戴家誰復過
二月十五日張耒
春風揚塵春日白衡門向城人寂寂淮陽三月桃李時
街頭時有賣花兒老人卧穩起常晚欲強出游心獨懶
一樽美酒酬芳菲老大不及少年時
二月二十一日東園桃李未開有感(二首)
日慘東風正怒號小園寂寂閉蓬蒿可悲春色如人事
獨發玄都觀裏桃
寄語玄都觀裏花饒君繁麗奪朝霞劉郎想到長安日
葵麥風前一嘆嗟
二月二十四日舘宿興宗舍後桃花盛開偶書
牖上司馬光
金馬春寂寂濃桃隨意開夕風零落盡不待主人來
二月三十日與同舍宴李氏園晚歸馬上賦詩
門前蹀躞金羈滿坐上連翩玉斝飛數尺遊絲留客醉
一行春柳送人歸同邀勝友時難得重到名園花已稀
莫惜芳辰贐行樂無端風雨横相違
三月
三月五日陪裴大夫泛東湖吕温
上已餘風景芳辰集遠坰綵舟浮泛蕩繡轂下娉婷樓
樹廻葱蒨笙歌轉杳冥湖光迷翡翠草色醉蜻蜓鳥弄
桐花日魚翻榖雨萍從今留勝會誰看畫蘭亭
三月十日流杯亭李商隱
身屬中軍少得歸木蘭花盡失春期偷隨柳絮到城外
行過水西聞子規
三月十八日雪中作温庭筠
芍藥薔薇語早梅不知誰是豔陽才今朝領得春風意
不復饒君雪裏開
嘲三月十八日雪
三月雪連夜未應傷物華只緣春欲盡畱着伴梨花
三月十八日詔宴樂遊園張說
樂遊形勝地表裏望郊宮北闕連天頂南山對掌中皇
恩貸芳月旬宴美成功魚戲芙蓉水鶯啼楊柳風春花
看欲暮天澤戀無窮長袖招斜日流光待曲終
三月二十四日宿曾峯舘對花寄樂天
元稹
微月照桐花月微花漠漠怨澹不勝情低徊拂簾幕葉
新隂影細露重枝條弱夜立春恨多風清暗香薄是夕
遠思君思君瘦如削但感事暌違非言官好惡奏書金
鑾殿步屣青龍閣我在山舘中滿地桐花落
郡齋三月下旬作張又新
春事日已歇池塘曠幽尋殘紅被獨墜初綠間淺深偃
仰倦芳褥顧愛步新隂謀春未及竟夏物遽見侵
三月奉教作李嶠
銀井梧桐發金堂草色齊韵光愛日宇淑氣滿風蹊蝶
影將花亂虹文向水低芳春隨意晚佳賞日無暌
三月閨怨杜甫
三春時將盡空房妾獨居蛾眉愁自結鬢髮没情梳
憶長安十二詠杜奕
憶長安三月時上苑遍是花枝青門幾場送客曲水竟
日題詩駿馬金鞍無數良辰美景追隨
狀江南十二月每句須一物形狀
嚴維
江南季春天蓴絲細如絃湖邊草作逕湖上葉如船
河南府試三月樂辭李賀
東方風來滿眼春花城柳暗愁幾人複宮深殿竹風起
新翠舞衿淨如水光風轉蕙百餘里暖霧驅雲撲天地
軍裝宮妓掃蛾淺搖搖錦旗夾城暖曲水飄香去不歸
梨花落盡成秋苑
三月
辛夷才謝小桃發踏青過後寒食前四時最好是三月
一去不來惟少年吳國望遙江接海漢陵魂斷草連天
新愁舊恨眞無奈須就隣家甕底眠
閏三月
三月皆一閏此閏勝常時莫怪花開晚須憐春盡遲節
分炎氣進律應暖風移夢得成蝴蝶芳華幸不遺
三月
三月四日玩園花小集宋祁
中園愛客重游陪三月林花落復開鏤管喜傳吟處筆
白雲催卷醉時杯歡襟已快邀風度舞地猶寬放雪回
不是年華相假借使君兼乏斐然才
三月五日欲訪宋中道遇雪而止
梅堯臣
蝴蝶飛時雪鬭輕滿街撩亂得人驚欲尋宋子東城去
馬畏春泥不敢行
三月六日馬令送花張耒
未洗潯陽别淚痕江邊蘋芷不勝繁不知來歲在何處
又對新花憶故園插帽每慙呼白髮飛香曾伴照青樽
去年今日淮陽道落絮殘紅正斷魂
三月八日喜雨答李都官宋祁
夜魄離星舍春膏浹大田乍迷榆塞樹徐暗柳營天沿
滴銀波蕩階鳴玉綆絃餘萌催離土殘魃趣沉淵迥濕
來鶯外斜寒去鴈邊莓莓滋野秀纂纂濯花妍戴響饒
農笠眠聲羡釣船罅雲時露日迷岫旋埋烟酌酒聊相
勞斯倉竚有年勞君歌閔雨予志謝先賢(春秋傳閔雨者有意於民)
(也)
三月十二日作時董氏欲爲堂東築宅
張耒
黃鳥聲中花已盡綠楊風外日何長柯家山下有幽室
雲夢宅南非故鄉老病夾衣猶怯冷春深煮酒漸聞香
本無智術爭榮辱只鬭樽前身健強
次韻宋懋宗三月十四日到西池聞都人盛觀
蘇翰林出遊黃庭堅
金絨繫馬曉鶯邊不比春江上水船人語車聲喧法曲
花光樓影倒晴天人間化鶴三千歲海上看羊十九年
還作鰲頭驚俗眼風流文物屬蘇仙
和李(一作王)廷老三月十四日梅堯臣
三月日幾望士遊溱水陽溱流已渙渙有美此翺翔偶
乘適此願月色同滿床士曰涉少室女曰歸大梁及晨
各異役悲喜競回腸芍藥有遺風贈好期不忘固匪子
能逮是焉繼新章
次韻景彛三月十六日范景仁同飲還省宿
種桃依竹似仙家邀對春風共泛霞席上未觀䨇舞鳳
城頭已覺聚啼鴉怱怱跨馬人歸省羃羃生烟樹歛花
稚子候門知我醉東方明月照扉斜
三月二十日開園(三首)
霜髯雪鬢語傖寧蕩澹園林取次行要識將軍不凡處
從來只啜小人羹
西園牡籥夜沉沉尚有遊人卧柳隂鶴睡覺時風露下
落花飛絮滿衣襟
鬱鬱蒼顔眞道人絲絲紅萼是鄉人何時翠竹江村路
送我柴門月色新
三月二十四日聞鶯記臨汝時
張耒
桃溪李徑有埃塵寂寂春隂蔽四隣落月半床幽夢斷
隔窗芳樹語鶯新忽忘身是三年客便覺樓瞻二室雲
佳境故人應一夢懶將白髮望餘春
三月二十五日聞鴨鵊
雲夢澤南春欲還柯山鴨鵊曉關關幽人夢覺殷勤聽
落月西風尚薄寒
三月二十七日邀子駿堯夫賞花
司馬光
今年節物非常晚春盡西街花尚多試問二三眞率友
小車籃舁肯重過
三月二十八日會不疑家席上紀實
召客客俱來賞花花正開寒暄方得所風雨不相催席
上柳飛雪門前車隱雷主人意仍厚安得不徘徊
三月二十九日(二首)蘇軾
南嶺過雲看紫翠北江飛雨送淒凉酒醒夢回春盡日
閉門隱几坐燒香
門外桃花猶的爍墻頭荔子已斕斑樹暗草深人靜處
捲簾欹枕卧看山
歲時雜詠卷第四十三
