新刊權載之文集卷第二十九
唐權德輿字載之
謚冊文
諡議
奏議
德宗皇帝謚冊文
維永貞元年歲次乙酉月朔曰孝孫嗣皇帝臣某伏惟
大行皇帝德合天地作人父母纂承光明建用皇極昔
在寶應制天下賦輿戚藩以大自魯疏雍師律旣貞會
陜收洛克燀威命廓開王塗是登上嗣乃宅丕后服藝
祖神宗之大烈有乹乹翼翼之至敬敷佑廸哲尊嚴懿
恭燭明四極發育萬物濯沐乎仁澤澄淸乎理本巍巍
乎建中風聲與貞觀符洎時有祲沴變生京轂省方展
義宏陰隲之功整旅致誅申振耀之令鴟誼滅息侯王
軌道丕冐持載鏡淸砥平然後明禋毖祀萬靈以接翕
受敷施九德咸事含宏亭毒以致其和博採虛受以通
其志政刑有箴宸扆有銘煥乎文明之化成也因時創
節象卦設樂薰然中和之被物也納嘉言于近侍輟已
行之詔疾讒口于宵人宥過誤之罪去徽號而約已正
廟祧而尊祖九譯通道萬方來庭賓旅焯乎勲籍夷歌
陳于樂府霜露所隊車書大同順氣旁逹天休滋至慶
霄輪囷德水淸澈三辰秉陽以宣耀百嘉麗地而交感
飛走呈祥肖翹遂性在宥天下二十有七年夫文思光
被陶唐之盛也㦧怛忠利虞帝之教也亹亹穆穆周文
之業也聰明神武漢祖之烈也躬古先之大烈極帝者
之上儀方將扈升介邱侍檢玉牒奄遺末命永弃多方
億兆嗷嗷哀號靡訴顧惟冲昧懼忝孫謀君父有命付
兹神器虔恭貽訓感慕滋深今因山旣建同軌畢至一
二元老宗工碩生考稱天之禮稽節惠之法式遵古義
敢薦大名謹遣太尉某謹奉冊上尊謚曰神武孝文皇
帝廟曰德宗伏惟聖靈昭格膺是典禮叶贊丕祉流于
無窮嗚呼哀哉
莊憲皇后謚冊文(奉勅撰)
維元和十一年歲次景申某月朔日哀子嗣皇帝臣某
伏惟大行皇太后柔明承天廣大法地齊二儀以發育
含萬物而化光靜專宅心謙儉約巳塗山積厚淮水秉
靈四德交修六宫承式於德宗有逮事之孝敬於先皇
有輔佐之憂勤允廸風徽儀型天下伏以永貞誥命脫
躧寰區乃居太上之尊乃正中宫之位顧兹冲眇上荷
劬勞自幼逮長禀邑姜之教勗繼體纂圖申長信之供
養率用慈訓施于理道母儀所被子惠所覃一紀于兹
萬方蒙福以載物之量苞逮下之仁嗣姙姒之徽音慕
黃老之淸淨宜介丕祉盡如崗陵昊蒼不傭艱棘俄及
追惟顧復創鉅感深銜血茹荼叩心罔極今鮒隅卽遠
亀筮告猶順厚夷體幽嚴就路宰政卿尹典禮之官詢
考古式詳稽謚法以周道章明未之或改形容擬議敢
易大名謹遣攝太尉中書侍郞平章事臣裴度奉冊上
尊謚曰莊憲皇后伏惟皇靈降格淑聖幽贊昭配淸廟
對越鴻休與世世方祗永永無極嗚呼哀哉
故銀靑光祿大夫尙書左僕射姑臧縣開國公
贈司空李公謚議
將仕郞守太常博士權德輿議曰李揆端莊粹温潔廉
淑愼用文章術學資適逢時奮其英華以取貴達如良
庖投刃無復肯綮歷諫曹左史司王言貳春官以至于
平章大政在帝左右必以文誼藩身奉法遵職官曹無
粃政姻族無倖人束帶山立敷陳前志儼然而温有碩
儒大臣之度或起或廢其道甚夷昔觀射父能作訓辭
以行事於諸侯左史倚相能道訓典以叙百物揆實有
之建中中西戎乞盟以舊齒宿望將命殊俗結華夷之
信董衣裳之會已事廻車歲當興元匪躬靡盬至河池
而殁追錫司空恩禮有加按謚法曰率事以信曰恭不
懈于位曰恭揆果行求已致位台司歴官陟降十有八
次周旋敬愼以揚職業不曰率事以信乎及逾懸車之
年奉絶域之使受命卽路視險若夷貞厲盡瘁復于左
轂不曰不懈于位乎昔韋元成翟方進以經明爲漢相
而皆謚曰恭接揆所履節以一惠勤官死事炳然昭明
有司易名請以恭謚謹議
故朝散大夫使持節常州諸軍事守常州刺史
充本州團練守捉使賜紫金魚袋獨孤公諡
議
將仕郞守太常博士權德輿議曰獨孤及剛直方淸根
於性術其修身莅官確然處中立言遣辭有古風格辨
論裁正昭德塞違濬波瀾而去流蕩得菁華而無枝葉
其摳衣入室之徒皆足以掌贊書而秉方冊則及之爲
文可徵矣其爲博士時有上議景皇帝不宜爲太祖者
詔下庶官及舉夏殷周漢之故事尊祖配天之大旨以
爲景皇始封于唐天所命也於是定議爲一代典法新
平長公主之子裴倣尙永淸公主欲以他族主婚及時
相禮上陳不可竟得以裴僕射遵慶爲主當時稱之定
吕諲盧奕郭知運之謚用禮文憲度得褒貶之正凡所
往復詞旨堅明其理舒州屬歲饑旱隣郡庸亡什四巳
上而舒人生悅在不知凶年優詔褒異就錫金紫其初
治濠其後在常皆因俗爲理人用愛戴雖不得居公卿
長帥之任然其奉常議論三郡績用亦足以列于文苑
附於循吏按謚法曰博聞多能曰憲薦可替否曰憲及
酌三王四代之典訓作爲文章以輔教化是謂博聞位
參中外必以稱職聞是爲多能定宗廟之饗爲薦可正
婚姻之主爲替否有司稽美行而易其名者請謚及曰
憲謹議
昭陵寢宫奏議
右奉進止寢宫在山上置來多年曾經野火
燒爇摧毁略盡其宫尋移在瑶臺寺左側今
屬通年欲議修置緣舊宫本山上原無井泉
每緣供水稍遠百姓非常勞弊今欲于見住
行宫處修造所冀久遠便人又爲改移舊制
恐所未周宜令中書門下及百僚同商量可
否聞奏
朝議郞守尙書司勲郞中知制誥雲騎尉賜緋魚袋臣
權德輿議曰臣聞古宗廟之制前有廟廟列昭穆後有
寢寢陳衣冠自秦漢以來始因陵立廟有寢宫便殿雖
廟居陵傍而無必在山上不在山下定制且禮文所貴
宜也稱也祀事所資敬也潔也伏以昭陵因山太宗所
建官在山上便於當時自野火延燒行宫山下亦已久
矣今若伐木縮版程功就險神道貴靜或非所宜則與
置陵之初事體爲異况舊制旣毁新功是修考于便地
可以經久所謂宜且稱也又井泉在下汲引爲易饗獻
之禮是資嚴恭本于明德惟馨亦在吉蠲爲饎故禮之
言祭也水曰淸滌言其㓗淸滌濯也又曰不敢用常䙝
味所以交于神明也因兹冽井以備薦羞所謂潔且敬
也凡舉事必以制度當否爲大而以人力勞逸爲細若
于事爲當而又無勞不亦順昭陵愛人之心乎不亦叶
陛下從宜之禮乎今列聖寢宫有在山下者矣然則致
敬來格之義豈以山上山下而爲遠近耶臣愚以爲但
在栢城之內則不云遠陛下精誠愼重詢及庶僚徒獻
所聞伏增戰越謹議(貞元十四年月日)
祭岳鎮海瀆等奏議
儀禮覲禮曰天子出拜日於東門之外禮日
於南門之外禮月與四瀆於北門之外禮山
川邱陵于西門之外注云變拜言禮容祀也
疏云拜無祀言禮則兼拜也
右明祭四瀆山川邱陵皆有拜
禮記王制曰五岳視三公四瀆視諸侯注大
視其牲器之數疏云牲幣粢盛籩豆爵獻之
數非謂尊卑也
右明五岳四瀆下與公候同尊卑
禮記禮器曰一獻質三獻文五獻察七獻神
注云質羣小祀也文社禝五祀也察四望山
川也神先公也
右明山川之獻重於社禝今太社先農皆
拜
禮記樂記云禮主于减樂主於盈禮減而進
以進爲文樂盈而反以反爲文禮减而不進
則銷樂盈而不反則放注云减人所倦也進
謂勉強文也
右明勉進於禮以防减倦自證聖巳前御
署祝版訖北再拜自後不拜今若祭官又
不拜恐减至于銷失進之義
以前奉進止令常參官商量合拜不拜直書其事者臣
謹按儀禮禮記等議條例如前伏惟開元禮岳鎮海瀆
每年以五郊迎氣日祭之時旱則祈于北郊及有所祈
之禮獻官皆再拜祭以接神拜以成禮稽攷今古並無
不拜之文風伯雨師本皆小祠天寶中始昇爲中祠貞
元初陛下又以事切蒼生屈已再拜况岳鎮海瀆能出
雲爲雨故祝文有贊養萬品阜成百榖之言國朝舊章
諸儒損益伏請依開元禮祭官再拜爲定其諸神龍毗
沙門神等在禮無文今則咸秩遣使致祭推類相從諸
神龍准五龍壇例毗沙門神准四鎮山例並主祭官再
拜請依太常寺狀爲定謹議
貞元十五年九月日中書含人臣權德輿奏獻
懿二祖遷廟奏議
今年夏四月禘饗于太廟太祖景皇帝東向之
位并遷廟之位
右伏惟今月十六日勅禘祫之祭禮之大者先有衆議
猶未精詳宜更令百寮議限至二十六日內聞奏者臣
聞禮有五經莫重于祭祭稱百順實受其福故曰萬物
本乎天人本乎祖以太祖始封之重當殷祭東向之尊
百代不遷下統昭穆此孝饗嚴禋之極制也周自后稷
十六代至武王毁廟遷主皆太祖之後故序列昭穆合
食無嫌漢之太上皇主瘞于園寢尋置别廟是爲屬尊
故周漢皆太祖之位正自魏至隋則虛其位魏明帝初
以大皇别廟未成故權設對袷後有司定七廟之制太
祖以下爲昭穆二祧旋至三少帝運移于晉晉不以兄
弟爲代數故元帝上繼武帝簡文上繼元帝至安帝時
然後征西至京兆四府君遷盡未及殷祭運移于宋初
永和中疑四府君主所藏之禮詔公卿博議范宣請特
築一室韋泓請屋朽乃止蔡謨亦請改築别室若未展
者當入就太廟以征西府君東向議竟不行宋齊梁陳
北齊周隋悉虛其位以待太祖皆以短祚其禮不申則
自魏以降太祖列昭穆之位非通例也武德中立親廟
四自宣簡公而下貞觀中立七廟六室自宏農府君而
下開元中始制九廟追尊獻祖懿祖故自武德至于開
元太祖在四廟七廟九廟之數則東向之虛又非例也
廣德二年將及殷祭有司以二祖親盡當遷太祖九室
旣備其年冬袷於是正太祖于東向藏二主于夾室凡
十八年矣建中二年冬袷有司誤引蔡謨征西之議以
獻祖東向懿祖爲昭太祖爲穆此誠乖疑倒置之大者
也議者或引春秋禹不先鯀湯不先契文武不先不窋
以爲證且湯與文武皆太祖之後理無所疑至于禹不
先鯀安知說者非啟與太康之代而左邱明因而記之
耶向者有司以二主藏夾室非儀則可闕殷祭非敬則
可處東向之位則不可是以貞元七年冬太常上奏請
下百察僉議詔可其奏八年春有于頎等一十六狀至
十一年又詔尙書省集議有陸淳宇文炫二狀前後異
同有七家之說至于藏夾室虛東向遠遷園寢分饗褅
袷加幣玉虞主而枚卜瘞埋膚引滋多皆失禮意臣等
細審討論惟置别廟及袝于德明興聖二說最爲可據
德明興聖之廟猶别廟也等于剏立此又易行伏以德
明皇帝於舜禹之際與稷契同功契後爲殷向五百年
稷後爲周逾八百年德明流光無窮殷皇運于後景福
靈長與天地凖又獻懿二祖於興聖皇帝爲曾爲元猶
元周人祔于先公之祧此亦亡于禮者之禮也明尊祖
之道正大祭之儀禮文祀典莫重於是凡議同者七狀
百有餘人其中名儒禮官講貫詳熟臣于貞元八年蒙
聖恩以博士徵至京師属當會議時與崔儆劉執經同
狀十一年臣官備近侍不在議中乃今累叨眷奬獲貳
宗伯職業所守典禮是司研考古今罄竭愚管豈敢以
疑文虛說黷陛下嚴敬重難之心其夾室等五家不安
之說謹具條上伏惟聖慮裁擇
藏夾室
右太祖以下毁廟主之所藏也今若以二祖之主同在
夾室當褅袷之際代祖元皇帝以遷主合食而二王留
在夾室神靈何所依耶或主有禱則祭無禱則止如殷
祭何或云每褅袷時就饗于夾室如合食何此其不可
也
虛東向
右自魏晉方有太祖以上府君以備親廟自太祖以下昭
穆旣太祖以上親盡皆遷然後正東向之位明不遷之
重自魏及隋皆以短歷或遭離多故其禮未行故虛東
向自武德後貞觀開元制加廟數太祖尊位厭而未申
故虛東向今九廟已備代祖巳遷而議虛東向則無其
制例此其不可也
園寢
古漢魏太上皇處士君園寢之制近在京師故于遷主
無有異議今二祖園寢皆在趙州法駕撰儀經途遐遠
此其不可也
分饗
右尊祖敬宗至當無二審褅合饗王者所先議者請常
以獻祖受袷太祖受褅五年之間迭居東向就如其說
則當袷之時太祖固序昭穆矣當褅之禮獻祖何所依
耶從古以來無此義例此其不可也
埋瘞
右議者引古者貴祖命歛幣玉藏諸兩階之間又埋虞
主於廟門外之道左以爲比類彼主命幣玉者旣反告
則無所用矣彼虞主用桑者旣練祭則無所用矣不忍
䙝瀆故歛而藏之徹而埋之豈如栗主依神雖廟毁而
常存之制哉此其不可也况兩階之間與門外道左皆
祖廟也今則下瘞于子孫之廟於理安乎此其又不可
也
以前謹具周漢太祖居東向魏晉以下虛東向
并貞元八年十一年兩度會議一十八狀內夾
室等五家不安之說如前謹錄奏聞謹奏
新刊權載之文集卷第二十九終
