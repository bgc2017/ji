權載之文集卷第二十七
唐權德輿字載之
墓誌
唐故相國右庶子崔公夫人河東縣君柳氏祔
葬墓誌銘(并序)
貞元十有一年歲在乙亥春三月丁丑故相國安平公
夫人河東縣君考終命于京師安仁里蓋春秋若干其
孤曰懿伯號侍輤裧以十月庚午返祔于河南某原安
公之舊封禮也夫人姓柳氏代爲河汾右族齊周之際
中書孝公虬司會景公慶以匪躬厚行爲北朝名臣孝
公生止戈後周洛州刺史洛州孫皇海州長史憬生皇
伊陽縣丞璿夫人之祖禰也夫人憑積厚之祉體柔嘉
之姿旣笄歸于安平公公始以處士納采至于佩相印
三十年間內則彰聞嘗以命婦宜家疏封于本郡又以
中宮恤禮爲位於內朝齊明以助祭慈惠以厚下䄖翟
五采副笄六珈幽閒必聞於法度侈汰不萌于心術盛
德發于身而被于族姻不可詳巳始用和樂安于隱約
終以淑均居於顯尊大君子之家肥道光其助宏矣旣
嬰未亡之痛深惟出世之法受微言于順禪師以蓮花
普門爲方寸津筏宜其永錫眉壽而爲大家今則已矣
予壹不知夫命也懿伯爲左干牛備身純孝好學居喪
得禮長女適宏農楊宏微纔半歲有共姜栢舟之誓明
識令行倫于古人幼女以衿䄜來歸共承宗事故于夫
人之道得周知之懿伯以陵谷之不可以不識哀請論
譔大凡以乾元元年合姓貞元二年受封安平公薨八
年而夫人捐歸其銘曰
於穆夫人徽柔淑温儀于德門蹈履內則六姻是式藹
然慈人魚軒煌煌佩玉鏘鏘威儀申申居貧且樂處貴
愈約其道可尊不享大年奄歸下泉孰司陶鈞哀此孝
嗣煢然無恃訴于蒼旻東周故園宰樹鮮原裳帷翻翻
祔于幽窀刻是貞石厥聲長存
唐故義武軍節度支度營田易定觀察處置等
使檢校司空同中書門下平章事贈太傅上
谷郡王張公鄧國夫人谷氏墓誌銘(并序)
夫人姓谷氏魏郡昌樂人其先漢大司農永之後故義
武軍節度檢校司空同中書門下平章事贈太傅上谷
郡王張公之夫人也四代祖郍律貞觀中仕至諫議大
夫宏文館學士曾祖補衮左羽林軍長史祖倚相秘書
省正字佑蘭錡以嚴禁旅詳魯魚以考秘文猶未充其
才則延耀于後考崇義天寶末以雄略氣敢從漁陽之
師每建奇功亟推北狄歴左武衛將軍左金吾衛大將
軍累兼太僕殿中追贈特進懿是&KR0564;慶叢于夫人天資
才明動合圖史早以衿鞶之誡宜于鐘鼎之門百兩以
納采三月而助祭克洽中饋至于上公其于佐以純誠
規以策畫超冠命婦之道叶贊守臣之勞者有焉建中
元年疏賦于魏郡三年徙封于鄧國徽音法度列在命
書貞元七年太傅薨于理所嗣子今義武軍節度易定
等州觀察處置等使工部尚書易州刺史兼御史大夫
延德郡王茂昭能業其勤載延其賞克家禀訓宣力撫
封六官分職八命作牧虞潭榮養用厚人倫魯侯燕喜
方期壽考伯仲有裕稱于北河曳裾于邸第者三持憲
於牙門者一貞元十一年以幼子銀靑光祿大夫光祿
少卿駙馬都尉茂宗旣承築館之恩來俟執笲之慶方
榮著代俄痛終堂以十二年二月丁卯寢疾殁于萬年
縣安仁里享年四十九遺表以車服器用上獻王人就
第申吊賜絹三百疋布一百端此又恩禮之有加尚書
以移孝在公遠竭誠信光祿以銜恤茹痛躬奉裳帷以
其年冬十月甲戌得吉卜于京師少陵原不祔于太傅
行古之道也生極井賦没有寵&KR0608;恩備終始以榮以哀
申命司言之臣探其淑行用琢琬琰銘于墓門銘曰
鵲巢之德夫人之職輔于上谷啟是鄧國淑愼溫惠徽
柔令色克大閨門施于燕翼萬鍾雖及九原俄卽賦命
有涯孝思㒺極
唐故衛國夫人墓誌銘(并序)
夫人姓李氏趙郡人前相國司空今戸部尚書燕國于
公之室也曾祖仲思皇藍田縣尉祖琳河南參軍考復
司農丞三葉名器卑而婚親族類爲山東冠甲外曾王
父斐丞相文獻公左右元宗爲時才臣外王父吏部郞
中贈刑部尚書綜以文行淸名著於舅族多賢與軒冕
俱大中外積厚而生夫人興元元年燕公以南官郞冕
而親迎其後歷二千石九卿觀風貞師煇燿宏大三公
相印六職地征勤勞輔佐淑愼和樂鵲巢之均一樛木
之逮下采蘋之能循法度螽斯之子孫衆多寔備有焉
晉令公侯夫人銀印靑綬佩水蒼玉貞元二年夫人以
外命婦封河南縣君十九年以元侯內子進衛國夫人
廣大專靜尚柔含德不言而徽音自遠不耀而儀型可
象鍾郝之禮法爲而不有姬嬴之地望有而不恃于六
姻之中薰然以仁煦然如春推心以及物各得其所欲
故燕公琴瑟友之鐘鼓樂之克成婦順以贊家道元和
十年冬十二月甲辰寢疾薨于安仁里第享年若干不
求醫禱以順性命雖知道之君子所難能焉明年春二
月庚申祔先姑之塋于興平縣之某原禮也嗣子前太
子左贊善大夫正秘書丞方某官季友某官某等永惟
免於水火以至冠婚列在朝序率由慈蔭自帷堂至於
遣奠哀敬有加燕公以德輿於外族爲表甥于中臺爲
同列嗒然之痛俾誌斯文公又命方等泣狀往行始終
詳實故如其論次繫之以銘銘曰
燕公之室宏是內則衛國攸宜淑明柔克環佩鏘然蒸
嘗吉蠲家肥族睦二十二年如賓之敬循道之性不慮
不圖奄忽大病茂陵蒼蒼宰樹陰堂幽宅于兹兮德輝
不忘
前京兆府咸陽縣丞權公故夫人淸河張氏墓
誌銘(并序)
夫人姓張氏南陽人曾祖鉉皇正議大夫常州刺史祖
重輝皇朝議大夫衡州刺史贈太常卿考伯禽皇銀靑
光祿大夫將作少監兼通事舍人奕代以大夫二千石
班宣教化而先公贊謁在帝左右兄憑又以衛尉少卿
簡王傅世其官故表儀風訓家法延耀夫人承是吉祿
生而懿美大歷十二年旣笄歸于天水權公公時爲馮
翊縣尉其後簿登封贊咸陽徊翔於周秦間皆用功次
得調滿歲食貧則嘻嘻於衡蓽之下族屬和而家事理
抑夫人是賴資性溫重閨門整峻每中外六姻有嘉會
喪禮必羞必赴周旋法度女士憲焉而不得鳴珈佩玉
宏大中饋命也貞元十八年夏四月暴嬰疾癘終于京
師新昌里春秋若干秋七月窆于某縣某原從吉筮也
支子某等充窮抆泣捧是圓石云以不可不識命從祖
兄子銘之其詞曰
在漢七貂族之盛兮常山衡陽休有慶兮父兄仍代贊
名命兮展彼夫人來合姓兮徽柔靜專家道正兮生也有
涯斯大病兮芻靈廣柳掩泉徑兮刻此貞珉彰淑令兮
唐故朝議大夫洋州刺史王君夫人博陵縣君
崔氏祔葬墓誌銘(并序)
夫人姓崔氏博陵安平人皇鳳閣侍郞平章事博陵郡
王元暐之曾孫禮部侍郞璩之孫侍御史賁之息女洋
州刺史瑯琊王君澄之嘉耦崔氏自漢濟北長岑代爲
文宗王氏自晉睢陵口邱繼生元臣二族之茂范蔚宗
沈休文推本言之矣重以母后中宗之際石泉博陵二
先正有經綸命代之材推戴格天之業延耀濟美爲祥
爲祉爲君子爲士女合姓好逑與他族不侔夫人未笄
累失恃怙旁無弟兄血泣襄事奉二尊裳帷間關道途
自鍾陵抵洛邑哀敬與禮三者無違神佑純孝爲宗姻
所歎某年從父兄縱盛選卿才故王君納采焉王君以
才器政事連辟公府歴御史司直爲河南紀綱掾改陽
翟令入爲尚書屯田郞出刺洋州柔嘉左右叶是休德
初洋州同氣八人名位焯于當時冡婦介婦必華宗淑
喆夫人贊宗事供先祀鼓瑟誦詩姿操&KR0570;雅奉上以誠
羣居用和外言內言不越于閫朝服祭服必成于手洋
州捐館二十年而夫人殁於櫟陽之别墅時貞元十九
年秋七月某甲子蓋年五十一初洋州娶滎陽鄭氏生
子曰造而夭夫人以繼室生子三人曰廼曰逵曰邁母
儀均養皆爲良士造仕至藍田尉迺修詞與計偕逵邁
咸以門資分佐環列哀號罔極泣問龜策以二十年冬
十月某甲子祔于洋州之舊封先是洋州猶子興平尉
源長受夫人之理命曰吾與爾二門積德奕代銘表必
咨時文先舅之碑吏部郞趙郡李公實爲之先君之誌
從翁太傅文貞公實爲之且以德輿于夫人有通世之
舊猥求論譔泣狀遺懿實而不華是用采獲以銘內則
銘曰
安平臨沂右族蕃滋仁賢是儀好合嘻嘻乃封故地象
服斯貴諒無攸遂亦勸以義婦順彰聞母儀可尊肅肅
閨門四男晨昏于嗟風樹奄閟泉路魯人之祔皇辟之
墓鏤兹淑聲永識冥冥
唐故湖州武康縣丞許君夫人京兆韋氏墓誌
銘(并序)
夫人韋氏京兆杜陵人楚傅漢相之後分封競爽以至
周鄖襄公孝寬爲宗門龜龍曾祖某某官祖某某官父
楚器皇太子宫門郞其外族隴西李氏梁武昭王元盛
後魏司空文穆公冲隋綘郡公禮成之世德輿之從母
娣也中外華閥乃生淑喆幼失恃怙先太君保而養之
猶女子子焉旣笄歸于某郡許授授循理喻義調常州
義興尉湖州武康丞滿歲葺田廬於霅溪之上忘懷進
取夫人贊家道以供先祀誡伯宗而饁冀缺許君之動
靜無悔抑有助焉所從之祿甚薄不及偕老徙宅教子
宜家佐餕閨門之理有同嚴君才識所及過人遠甚雖
內外之言不越于閫而人事物理皆能折中焉凡結䄜
二十五歲而稱未亡人又十五歲而不舉火時元和二
年正月某甲子春秋五十九其子士儉謹敏屬詩書未
與計偕者不忍違養故也泣訪蓍蔡得十月某甲子吉
權祔于皇辟之封惟夫人有姿操徽範不得被魚軒翟
茀之飾獨振內則而傳母儀孝子冡婦居喪率禮禮無
違而哀有餘姻黨稱焉嗚呼孩提相長實均同氣今視
士儉猶吾之出焉士儉緘哀詞理命請刻圓石屑涕直
書寄兹沉痛銘曰
士之贊行未必豊祿有美夫人不登象服從夫也有德
有儀訓子也恩斯勤斯勸以義兮導之慈養未及兮命
奪之服在緦兮心若朞刻琬&KR1256;兮流涕洟
唐故潤州昭代寺比邱尼元應墓誌銘(并序)
維貞元六年冬十一月戊子比邱尼元應化滅于潤州
丹陽縣昭代寺享年五十四經夏十有三明日庚申寧
神于縣北之某原刻石紀墓虞陵谷之變也叙其略則
幼禀公宫之教早繼德門之室次有徙宅之訓終悟捨
筏之宗紀其詳則俗姓盧氏世閥華峻倬於漢魏以至
北齊黃門侍郞思道卽六代祖也曾祖悌隱居不仕祖
暄皇中散大夫邠王友贈秘書監父澐皇中散大夫婺
州刺史惟先人叔父迭領名藩出也作民父母入也爲
王卿士再世出于裴而舅族多賢繼貳六官聯居九牧
中外纓冕之盛冠于士林儲是德慶宜有淑喆初以旣
笄之年歸隴西李君晉卿仕至東陽決曹掾靖恭敏直
齒位皆屈其于輔贊淑賢之道鞶裝組紃之事舉無違
德姻黨宜之晝哭之後棲心釋氏旣厭有生之患竟從
受具之法灑濯世網揭厲元津外修尸羅中習禪惠法
器方茂遽與化俱初決曹府君前夫人范陽盧氏子曰
暢幼懷字育之仁夙奉詩書之訓再以經術踐甲科歷
校書郞密縣尉柴毁欒欒隣于滅性孝慈相感名教多
之銜恤卜兆竭其誠信附于窀穸之事率從苾芻之儀
且遺令也德輿于密縣爲族外弟服儒同術里仁甚久
哀託論譔謹無媿辭銘曰
柔濡淸淨蓮花之性端明綢直淑女之行上無詒離下
振母儀晚悟眞諦空王爲師體魄者何電𦦨無期往而
不復哀哀孝思
唐故洛陽縣尉何君夫人范陽盧氏墓誌銘(并)
(序)
夫人姓盧氏范陽人曾祖仁皇相州錄事參軍祖不勤
皇壽州霍山縣丞公隨皇太原府祁縣丞三世冲晦皆
不至大官故夫人鍾其粹美生爲嬪則以旣笄之年歸
廬江何君官至洛陽縣尉夫人有輔贊之美柔明之行
誠順孝慈以內則爲師故得六姻之和而禮無違者乾
元中何君早世夫人訓字諸孤動必以方長子士程爲
蘇州嘉興尉幼子士乂儒行脩明或吏或文克荷先構
有女二人長適河東裴氏次適博陵崔氏皆奉母氏之
訓宜其家室非導之教之之至其及此歟以興元元年
三月日考終命子嘉興年六十一士程士乂等謀及龜
筮以某月日權厝潤州未克返葬故也夫人卽考功員
外郞士幹之世母也予嘗接考功遊獲聞行寔故不敢
辭二孤之請刻石以銘之辭曰
婉彼夫人淑明柔克周旋動用率由四德不享繁祉不
躋壽域二連之哀哀何有極
唐故潤州丹陽縣尉李公夫人范陽盧氏墓誌
銘(并序)
夫人姓盧氏范陽人北齊黃門侍郞思道之五代孫也
曾祖悌皇高道不仕祖綱皇城門郞父侑皇太原縣尉
雖仕皆數命以至淪謝而皆飾行懿文有當時之譽明
德奕世誕生夫人旣笄嬪于李公公爲烏程丹陽二縣
尉夫人居貧守約動必由禮謙敬以睦中外吉蠲以奉
蒸嘗甘糲粱服澣濯中饋式叙和樂嘻嘻有嘉聞而無
攸遂一紀于兹矣嘗聞善餘慶謙受益豈前志之謬歟
將有必定之數歟旣而奄忽遘疾不翌日而大漸以大
歴十一年月日没于丹陽之私第享年若干以某月日
權厝于縣西之五里原從宜也生子數人早歲夭落今
之存者女子三人長者生纔六霜其次差以幼矣雖禮
所未及而號不絕聲&KR0561;&KR0561;然行路之爲&KR0579;戚公以爲鼓
盆傷神兩不中節而鍾倩之哀可勝旣乎且虞陵谷之
變乃命權氏甥德輿爲之銘曰
去夏屋之渠渠兮卽孤邱之峩峩兮往不可復兮沉痛
如何薤露蒿里兮古有哀謌
唐睦州桐廬縣丞柳君故夫人天水權氏墓誌
銘(并序)
夫人姓權氏天水略陽人十二代祖翼前秦僕射安邱
敬公其後至周隋間有佐命功伐荷茅土者三葉以至
曾王父滑州刺史匡城縣令崇本王父益州成都縣尉
無待烈考許州臨潁縣令伋成都以太學進士擢第臨
潁判入甲科皆以文學著名粹行純氣有以鍾下夫人
生而敏異姿性端明懿行全識發於天授而和敬以事
長慈惠以拊下窈窕德象動成儀度機鑒精辯而深自
晦默伯仲甥侄等每有疑理滯義多所諮訪夫人不得
已而後言言必中倫誠順之道自中形外外內族姻之
中瞻其儀型剛戾者順不仁者化以貞元二年正月歸
河東柳君君爲睦州桐廬丞方謂有魚軒象服之慶享
偕老宜家之壽不幸遘疾癘以其年七月日終于桐廬
之官舍享年若干自說帨至于屬纊九族無間言終食
無違德宜乎綏履福而介眉壽備祭服以參繭館而廹
阨終身莫申其道六姻安仰爲善者惑豈善慶昭報之
言妄作耶將壽天淹速之度固有所定耶柳君奉其喪
以某月日權厝于丹陽縣某原竇氏伯姊之塋次從遺
旨也從父兄子德輿一二羣從銜茹永痛書實錄于墓
石銘曰
采蘩采蘋列於詩人恭惟淑明與古爲隣嘉玉粹温蕣
英葐蒀凄風夜壑銷鑠堙淪命不可問兮從古沄沄追
琢淑聲兮用識幽墳
權載之文集卷二十七
