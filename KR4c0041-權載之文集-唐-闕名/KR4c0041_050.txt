權載之文集卷第五十
祭文
祭戸部員外叔父文
維建中四年歲次癸亥月朔日從姪某謹以淸酌庶羞
之奠敬祭於故戸部員外郞十四叔之靈福善降祥是
爲教源至於性命古人罕言沴氣交薄作爲天昏慘閼
時和殄瘁人賢不極修途不登大年命屈其志古今共
然追惟叔父顯顯令德統九流於靈府貫百行於精識
昔在巾褐卽爲聞人冰玉之姿穎然不羣禪惠通性文
章發身淸談一室車騎如雲辟書交至使者結軌譏孟
晉以近名隘并介之不起從容翔集盡於知巳故顯昧
之間皆酌中合禮江南擁旄主東諸侯參佐之選時稱
先儔婉婉良畫心和智周史於一言惠澤旁流再歷郞
署三參憲府十年之間赤紱在股暢恬淡之元姿期靑
冥於步武厚夜何言夷途遂阻憶昨拜手猶承晤語旬
朔之間奄成終古塗芻旣列哀挽旣發族子之念偏深
林下之歎永絶胡爲造物胡爲夭閼悠悠九原拜奠酸
咽尚饗
祭外舅相國安平公文
維貞元三年歲次丁卯十二月朔子壻試大理評事攝
監察御史權某謹以淸酌庶羞之奠敬祭於外舅故相
右庶子安平公之靈元精熙熙大化沄沄合散萬形以
陶以鈞感和合祥則生鳳麟含粹炳靈乃有仁人嗚乎
安平受天淸淳全德不器大方無垠恭聞稚歲卓爾殊
異亦旣冠字確乎其志去華務實探幽索秘窮盡化源
深入精義上下千古周流百氏自觀靈龜不齅驕餌考
古立言其文煥然乃論皇極乃志元德識洞窈冥言經
邦國幽蘭在林鳴鶴在陰嘹唳芳芬越自重深安貞用
晦其道乃大卷舒之間律吕相會相會者何時惟贊皇
受命開府作藩東方美公德輝闇然而章車乘翹翹重
禮以將連茹時賢是集是翔顒顒卬卬萃於公堂古之
待士懼其不至故賓不自賤而主不自貴道薄俗醨其
風寢隳苟於所以又患失之故戟戸益尊蓽戸益早名
節不立廉隅以虧公之出處時之凖的誾誾直詞婉婉
嘉畫贊皇爲主安平爲客化被勾吳幾於耻格令德孔
昭觸邪登朝或塞或通不磷不凋乃補衮職柔嘉剛克
右掖旣言其詞則直直方明謨與古爲徒以直言爲巳任
願致君於黃虞屢封皂囊亦伏靑蒲爰啟爰沃乃咨乃
俞羣墨惡白行吟楚澤歲久逾芳剖符建陽政和用
易邦人樂康興元之初王旅未振或任專征且迷大順
區區遐方獨抗忠憤馳書激切誚喻方鎮飛章間道旁
午奔問密疏安危以扶皇運翠華旋宫馳馹命公選部
爲郞郁郁淸風克厭帝心給事於中乃贊大政以釐百
工謂俾元元旣庶而富未展緝熙遽罹沉痼移疾請告
乞身抗疏留中久之不忍其去乃相東朝禮備優賢方
冀勿藥再持化權蒼蒼者何不錫永年壽屈其才從古
以然內惟小子倥蒙褊吝昔歲羈牽遇公於信亭伯直
道君山佐郡莫際波瀾幸窺墻仞因曰世與道交喪恬
與智相養盍晦而明盍性而情虛中蹈道以此爲經亦
旣歸止貧居練水靜守緒言期於没齒芳訊忽至開緘
盈耳申以嘉姻眷同國士心合義固尺書而巳禮異常
情感深知已音徽相繼封壤或殊迨前年之仲春獲結
甘於楊都夙承師友載反門閭阻拜禮於上國承施衿
於外姑九江之西謬見羈束惠愛則深格言相屬固窮
難進是導是勖心知善誘力有不足一曠淸德七年於
兹物類形留神交坐馳亦謂恬曠漸消癘疵不虞不圖
凶訃來斯哀激中腸浹於四支恨情禮之未展痛幽冥
之永辭藐彼二連欒欒孝思德以遺後魂無不之東洛
西江支離拘限迹滯幕庭心馳祖奠嗚呼哀哉賢人之
生力命難并年中身兮道未行去昭昭兮卽冥冥一往
不復空留淑聲銜酸托辭庶達明靈尚饗
祭故外姑河東縣君支
維貞元十一年歲次乙亥十月朔日子壻起居舍人知
制誥權某謹以淸酌庶羞之奠敬祭於外姑故河東縣
君之靈伏惟承積德之慶禀醇仁之性嬪於盛門播此
淑行恭聞幼儀以及結褵居然婤直不待姆師朝尊相
府家榮命婦琴瑟和聲珩璜節度執謙處約不改其素
專靜是宏紛華靡務四德日滋六姻是宜睦親以誠撫
下以慈內則之禮采蘩之詩夙夜無違如春熙熙道備
移天哀纏晝哭閨門之訓斷織是勖期於榮養以俟豐
祿方慶綵衣遽驚喪服顧惟鄙人辱奉嘉姻十年之間
情以禮親頃歲違阻遐方食貧殘生未滅慰訓相循俄
忝周行來歸帝里駈車遄邁盡室至止舉觴爲壽侍坐
以齒令節游娛溫顔燕喜浮生如幻寢疾未幾遽此全
歸難徵神理欒欒棘人泣奉塗芻翩翩素旌東指洛都
征途在目官局所拘含凄國門拜奠路隅仁愛如昨幽
明忽殊托詞寫哀庶達泉壚尚饗
祭故建昌崔丞文
維貞元十一年歲次乙亥十月朔日姪女壻起居舍人
知制誥權某謹以淸酌庶羞之奠敬祭於故洪州建昌
縣丞崔六伯之靈伏惟北州茂族中庸令人行有枝葉
道無緇磷居常葆和動不違仁素履坦坦閨門申申子
眞恬退張仲孝友淡而不厭晦而能久亦旣再命皆以
退聞天爵之外視如浮雲謝病郊園深辭世紛逕多芝
术家有典墳心遊杳冥手植芬氳行樂春晚開襟日矄
謬忝嘉姻獲奉深分曩時上策旅食江郡一葦可航百
里而近長筵式晏虛室淸論少長無違琴觴迭進仰名
教之可樂見義方之善訓暇日則多窮年無悶不耗天
理同乎大順頃服朝命言旋帝鄉盡室出祖至於朱方
離居未幾四換炎凉凶訃忽來哀何可忘山川阻遠情
禮未展犯塗潦以無由想音徽而在眼敬姜知禮鯉也
聞詩昔著婦行今推母儀婉彼令姪承哀涕洟遠切諸
孤之痛難追世父之慈有生必化從古同轍元酒淸滌
用申永訣寄懷斯文於彼臨穴
祭故房州崔使君文
維貞元十七年歲次辛巳十一月己未朔十月戊辰姪
女壻朝議郞守中書舍人賜緋魚袋權某謹以淸酌庶
羞之奠敬祭於故房州崔十一叔之靈荆藍之下必産
貞玉有斐君子生於茂族信以發志居惟愼獨時然後
言言必可復昔未弱冠皦然淸規已結黃綬分曹帝畿
亦宰一同邑人熙熙有翹者車辟禮交馳乃簪神羊在
壽之陽俄佩赤紱贊於熊相尋副戎車再遷直指守臣
進律公亦戾止著作中秘古之外史章奏文昌虞衡允
理吏二千石風化攸興朱轓赤帷來惠房陵饋軍禦寇
徵令重仍恭敬不諼秉持有恒六年刺舉千里淸澄亢
此下人時公之能昔惟覯止倏焉二紀道信部以交觀
寓揚都而晏喜衮衮淸義怡怡致美亦旣納徵願言未
幾悼子咸以作賦感東武而成誄繫援凋落惟公是已
方歎分符又悲閔水昔年委質於汴之東從事則異嘉
招實同頃忝右掖獲辭南宫或方駕於辨色或開襟於
退公華燭以熺芳罇不同乍詠庭中之雪每歡林下之
風千騎雖遠雙魚屢通永懷休沐若去池籠顧此室內
二年沉痗方書藥石纖悉誡誨精微析理欵曲深愛迎
門發函俯仰是佩幸積恙之小間冀異時之良會如何
奄忽永謝昭代哀以慈結情逾禮外對兹悽酸心骨如
碎中饋仁賢諸孤嶄然充窮卽遠誠信歸全萬事如昨
音容冥寞薤晞朝露舟失夜壑鮮原喬木遵彼東洛若
堂若坊先子所託目想如在心懷可作神其格思歆此
單酌尚饗
祭楊校書文
維貞元二十年歲次景寅(云云)故校書楊君幼樞之靈
大玉天球不磨不礱淸廟黃目森然禮容先正司徒德
與位崇恬然淸靜以厚時風幼樞嗣之天授全識日新
不殆能世其德亦旣弱冠聲猶四塞瓊樹一枝鳳姿五
色登名太常芸閣爲郞首大府之嘉命專中軍之奏章
目成淸冥足䟦康莊期元成於必復知公業之不亡猥
以蒙瑣辱當親婭嘉禮用時歡言卜夜追惟世好交契
逾深自爲聲譽豈止潘任日聞淸機洒我煩襟彼松茂
以蘭臭諒二人之同心常謂子曰居中用晦明道若昧
姑務其實姑脩其內名浮於行所以賈害直諒之詞迭承
規誨淸和之月䢴溝分袂間兹一水使我心痗曠懷勝
理緘封相繼不聞移疾奄此下世泣讀訃書百骸如碎
寢門一痛素車來會觀聽未移音容如對如何返眞廹
此短辰書有遺草弔無雜賓塗芻在御嘉偶方姙護喪
晝哭反葬咸秦驗熊羆之吉兆償世祀之悠久儼書籍
以具存傳義方於身後嗚呼哀哉或仁而夭或鄙而壽
彼蒼者何難以理究顔生短命叔寶多病奈何賢達古
今不幸大鈞茫茫死生其常痛我幼樞二紀而亡嚴霜
夏隕零落貞芳嚮用五福何人則當寫懷寄誠在此一
觴哀從中來雪涕浪浪尚饗
祭楊校書夫人文
維元和三年歲次戊子三月癸未朔二十五日丁未妹
壻大中大夫守尚書兵部侍郞上柱國襄武縣開國侯
權某(云云)故校書郞楊君夫人一姉之靈先姉先舅公
台積厚德門交輝士女挺秀有儀有耀宜貴宜壽纔移
所天俄哭於晝遠護帷裳來歸帝鄉洒㴆壤樹潔羞蒸
嘗之死之誓烱然秋霜二十年間形同未亡乃育孤女
是歸良匹亦旣有行秀而不實感念難遣哀酸成疾晦
明推移變化奄忽昔與幼樞姻聯揚都歲時二紀人事
萬殊諒勞生於此世何怛化之同途彼福善與貽慶又
不知夫神理之有無顧我好仇永懷伊姉動若形影痛
深骨髓芻靈就列迷奠停軌觴酒寫哀神其聽此尚饗
祭崔士曹文
維元和八年歲次癸巳二月朔日禮部尚書權某(云云)
故京兆府士曹崔君之靈嗚呼相門令嗣被服大義靑
襟隷業黑衣入侍贊佐征師參榮臺寺職列京掾年纔
強仕謂登公朝稍進名器層雲未翥迅翼俄墜惟先穆
公左官江干一言營道二姓交歡信郡遘止君初丱角
揚都會合甫過幼學自至京轂相傳傅約永言舊知敢
忘先託常曰繫援內惟菲薄缺然深哀猶負前諾力命
乖戾英華銷鑠方馳康莊已歎冥寞長女未笄幼男孩
提披披靈衣噭噭孀妻緱原大墓祖載東祔瞻言體魄
歸此壤樹顧我室人沉痾積年四支半廢雙足不前常
痛終鮮况兹歸全氣息纔屬形神惙然哭不爲位哀不
成禮卧牀宛轉如刀集體裧輤曉發銘旌前啟魂無不
之歆此牢醴尚饗
祭唐評事文
維貞元二十年歲次甲申十一月壬戌十六日丁亥禮
部侍郞權某(云云)故大理評事唐君之靈昔與之子江
湖覯止伯仲怡怡含章致美麗則拔俗淸言會理策名
東堂交辟知已始賓岐陽爰佐景通四名安卑虛懷蹈
中朝多薦延方俟至公才則有裕命胡不融自展嘉姻
纔逾半歲索居大半書札相繼北自鄜畤南遵白帝巴
峽泝㳂風波迢遞反駕京轂遄嬰病癘旬朔之間奄然
下世自古哲賢或非大年吁嗟嘉言今亦巳焉噭噭孤
嗣窮訴彼天舊篋遺草深交絶絃室有才叔含酸晝哭
靈轜就路遺胤在腹冀協熊羆次昌嗣續波崩塗潦悽
悽風燭顧女弟以增欷想斯人之不復白馬素車寒原
夏屋奠觴雪涕逆此瞑目尚饗
告王考禮部府君文
維元和十二年歲次丁酉七月戊子朔十五日壬寅孤
孫山南西道節度管內支度營田觀察處置等使銀靑
光祿大夫撿校吏部尚書興元尹御史大夫扶風郡開
國公食邑二千戸某敢昭告於王考贈尚書禮部郞中
府君伏惟尊行令德不丁於時義方教忠貽厥延耀今
王妣靈輤至自澤國龜筮叶吉啟祔有期聖慈孝理贈
典褒賁敢用遠日祗焚命書禭服徽數加大夫之飾官
守拘限不獲躬親謹遣男監察御史裏行璩以柔毛剛
鬛嘉薦醴齊將命襄事伏惟尊靈降格
告王妣楊氏文
維(云云)敢昭告於王妣夫人宏農楊氏伏惟坤順協德
閨門流慶昔歲違難假葬南方今龜策告猷歸祔伊洛
先遠將及恩禮特加王考府君有褒錫之命限以守在
方任兼領戎師不獲榮獲道途躬奉窀穸殘生孤苦萬
感在心謹遣男璩以柔毛剛鬛嘉薦醴齊展禮伏惟尊
靈降格
告先公貞孝公文
維(云云)敢昭告於考贈太子太保貞孝公妣贈絳郡太
夫人隴西李氏追惟齓歲奄失嚴訓迨至立年再鍾荼
蓼零丁孤藐苟未滅身自幼逢聖明獲備將相祗循教
義摧割肝心伏以潤州壤樹久巳安宅但地遠江介心
焉匪寧遷神反祔永懷怵愓伊水之陽喬木斯在伏以
二尊棄代年紀寖遠四承追命再受封疆禮官易名考
功奏議今因祖載備舉徽章王考府君恩加贈典申下
養之義遂罔極之誠孤蒙無似觸緒崩裂受命守土有
闕躬親謹遣男璩以柔毛剛鬣嘉薦醴齊將事祗薦伏
惟尊靈降鑒永寧&KR0779;載
祭子壻獨孤少監文
維元和十年歲次乙未四月壬寅朔六日丁未外舅太
常卿權某敬以淸酌時羞之奠致祭於故祕書少監贈
絳州刺史獨孤郞之靈噫嘻大鈞生死沄沄壽夭紛綸
古人罕言豈造化流形不與其全或一氣滑涽偶然而
然嗟我子壻時之令德自誠而明必協於極前殿大對
諫垣正色中臺有聲東觀以直訓辭溫雅視草宥密當
時之選必居第一玉立皦然古之淵騫抗詞犯顔勇若
諸賁立不易方卽之也溫道乃前定實安於仁時爲憲
公先友是敦旣以聲子之舊復兹戴侯之親歡言戾止
十五年矣始遇弱冠今纔強仕會朝方駕居室同里愛
我以德忠言在耳勞績盡瘁疾嬰腠理乞身上言移亞
外史謝絶人寰屏居鄠田冀此宴閑百疴就痊神理曖
昧晦明纏綿勿藥難徵駈車言旋吁嗟風燭糾纆倚伏
涉路猶理入門而復親賓怛化里閈行哭如何斯人奄
忽不淑物情所望必至宰匠惟君知臣注意寅亮如因
劘切然後交鬯動於險中終不委上徹瑟之辰萬情百
身孤孀噭號所不忍聞念以蒙稚孝思天至禮逾成人
哀感異類昔謂福善今疑報施臧孫有後惟此可冀翻
翻素旌東指鼎成鮮原夜壑密印芻靈緦衰已除服紀
太輕如何此禮不稱予情薤歌楚挽一往不返哲兄襄
事茹痛終鮮送爾冥寞顧予衰蹇悲哀所鍾賢達未免
寓形必化何早何晚雖以懷終不能自遣淚盡彌苦魂
交可展奠兹一觴臨訣先遠尚饗
祭孫男法延師文
維元和十二年歲次丁酉五月庚申朔十三日壬申翁
翁婆婆以乳菓之奠致祭於九歲孫男法延師之靈爾
之敏悟爾之孝愛纔至齓齒已能知書倦息猶在於文
字嬉遊不離於硯席其姿狀有外祖河南之風懿兹夙
成必謂致遠疾瘍所遘醫禱無瘳竟罹夭枉痛切心骨
况自二歲三哭殤孫逝者日遠存者無幾吾以衰年多
病支體不隨爾父在京不見其絶痛爾槥櫝歸遵畏塗
今日哀懷尤倍常理頃者求拔苦海依歸度門故於歛
襲率以緇褐今之祖奠靡設羶腥苦痛之深遣割不去
臨路長痛嗚呼奈何
祭外孫女文
維元和十二年歲次丁酉六月己未朔十二日庚午外
翁婆以淸酌庶羞之奠致祭於獨孤氏孫女妹妹之靈
吾殘生衰苦殃禍相循四年已來七遘傷悼今日之痛
情又倍常以前年再丁齊斬意其孤苦備極或保安全
神理謂何又兹夭閼自嬰羸恙雖未痊除而神用精明
不減平日昨以晦朔歸奉几筵信宿之間幽明已隔犇
告倘怳如狂如癡呼天不聞此痛何極况今冬除禫來
歲初笄方擇良對以圖先近豈吾之薄佑有忤神明復
爾之禀命不可踰越理遣不去情鍾奈何吾家壤樹宛
在伊洛今爾體魄歸祔壽安吾多病薾然義期可見生
也死也如環斯循倘冥冥有知冀與爾爲泉壤鄉黨&KR0377;
酒申訣嗚呼痛深尚饗
權載之文集卷五十
