鄱陽五家集卷十二
鄱陽史簡編
明劉炳春雨軒集一
五言絶句
聞魯志敏訃音
故國猶傳箭中原未解戎遥聞故人死雙淚落秋風
玉階怨
風開翡翠簾霜滿芙蓉葉欲上象牙牀鴛鴦冷還怯
題蘇武牧羊圖
墮蕃十九年坐卧持漢節歸時兩髩斑疑是天邊雪
七言絶句
西湖獨酌偶
荷鍤相随劉伯倫竹林避世信天民朝朝痛飲餘杭酒
蘇小門前醉過春
渴眠篷底口涎流麯糵為池糟作邱便向五湖成浪死
墓題應得醉鄉侯
京口中秋
歸棹前年酒滿缸牽衣稚子慰離腸却憐月色連秋色
依舊他鄉憶故鄉
奉天門進膳
江上風高未授衣金溝楊柳得秋遲不因宫宴糕糜粥
客裏重陽總不知
出龍灣之東阿
行李蕭條出鳳城鄕閭漸遠不勝情客舟今夜寒橋泊
腸斷江聲作雨聲
京城元夕
五年無路掃梧楸夢裏關山只淚流誰送寒燈到先壠
異鄕明月故鄉愁
泊瓜洲懷舊寄顧利賓王又新隱居
潮聲月色滿江船回首春風十六年憶得石橋楊柳巷
珠簾銀燭聽歌眠
京城題家書後示善鄯諸姓時玉珊自西河歸
莫遣春泥汚短鞾莫將鵝鴨惱鄰家窗前好種芭蕉樹
寫字題詩寄阿爺
虎牢雁門通馬邑酒泉黑水接流沙憐爾西行一萬里
且喜除夕得還家
别時纖手牽衣送想見丫鬟似漆光莫向堂前惱阿母
海榴窗下繡鴛鴦
短褐欺寒雙鬢迷當門新築野牆低何時傍竹結茅屋
與爾長吟烏夜啼
經露筋祠
珠湖煙雨散晴暉帆落風輕短棹遲春草斷垣斜日裏
行人猶說露筋祠
望丹陽郭經揚子橋
揚子橋邊楊柳新青帘斜照送行人明日揚州看花去
祗憐不似舊時春
煖風晴日丹陽郭處處東風是舊遊記得杏花寒食候
紫簫紅袖宿江樓
題舅氏亭簡朱原立陳遂良陳原輔
渭陽池館花如霧曲曲闌干面面池記得少年遮妓飲
至今楊柳學腰肢
同陳伯寧連榻劇談悲歌有感
醉來拔劍斫珊瑚懶向侯門更曳裾夜半聞雞眠不著
草堂秋雨讀隂符
漂零書劍愧無成日夜秋風白髮生倘得黃金三萬兩
肯將籌策讓陳平
東湖憶舊簡劉子雍胡伯清汪宗彝
蕭家巷口花如霧紅粉闌干酒旆斜記得少年曾繫馬
如今無樹可啼鴉
離懷寄汪宗彝楊孟瑄魏居敬
綠樹啼鵑春又歸雨晴山徑濺香泥楊花不似離情薄
猶趁東風逐馬蹄
垂垂江雨作春波江上行人晚唱歌莫遣青燈照衣袂
酒痕不似淚痕多
墓草寄斯貞姪
江上飛花處處新春山啼鳥似呼人可憐愛酒無虚日
忘却劉伶墓草青
送黃彦美還會稽彦美嘗從故侯買里古思以兵
守越後為雪仇報恩一時稱誦
君去應須到會稽故侯墓上草離離信陵門下三千客
淚灑東風更有誰
少年賓客東南盛金錯龍泉手自提今日蕭蕭鞍馬裏
五更趨府候晨雞
暮春寫懷四絶
晴雪飛綿柳樹斜雨餘紫陌淨無沙春衫日日騎官馬
兩袖東風看落花
宫筵題就送春詩簪筆承恩出殿遲病目塗鴉不成字
粉箋香墨惜烏絲
揚州書記鬢蒼蒼每向春歸欲斷腸剩欲典衣酤酒飲
風流無復少年狂
青梅煮酒蕨芽肥倦客懷家入夢思想得故園風景好
一庭香雪落荼䕷
秋詞劉子雍同賦(三首錄其三)
廣寒樓閣玉為朵月裏姮娥百寶粧流水莫題紅葉句
人間天上隔宫牆
桃源舟中聞雁
山郭桃花亂欲飛滿篙新水漾魚磯望鄕不似沙頭雁
一度春風一度歸
待渡溪滸寫懷
愛花如夢少年狂雲鬢鸞釵百寳粧三日醉眠金帳底
春衫渾是麝臍香
畫船曾駐渡頭西翠黛凝歌憶送歸今日不堪重繫纜
滿汀烟樹昔人非
繁華雲變都非舊一片寒沙卧夕陽唯有壞垣春雨裏
野花猶似美人粧
桃花扇底春風面一曲吳歌一斷腸紫陌紅塵多少夢
鬢絲贏得老劉郎
予舅氏朱民俊會心憩老二亭幼時往還必預宴
賞今已荒棘重來有感柬朱允容允實
春風亂向雨中過眼底閒愁奈若何憶得兒時騎竹馬
會心亭上醉還歌
憩老亭西多牡丹年年攜酒向春看于今池館都非昔
野燒凝烟暮雨寒
讀魯志敏王信臣詩有感柬童汝能
魯連王建都仙去風雅無人可共參零落酒船一百斛
鶯花腸斷老江南
送人之欽州
君到欽州四月過春深銅柱翠如磨平生一掬英雄淚
寄向東風弔伏波
惜别詞端孝思同賦
玳瑁筵前海榴樹歌舞翻成離别處花間藏却珊瑚鞭
手挽郎衫怕郎去
纖腰娥眉眼如醉惜别含羞郎枕臂鴛鴦枕上哭垂垂
一聲一滴珍珠淚
秋夜詞(二首錄其一)
銀牀露滴梧桐葉紫殿香銷水沉屑玉簫吹罷晩粧殘
半捲珠簾拜新月
蘇小小歌同端孝思賦
棠梨花開春日遲綠窗銀屏鸚鵡啼玉驄慣識尋芳路
手綰同心約郎去
五言今體
題吕花園草堂朱雀橋
何處銷殘暑城南茅屋幽晚烟將野色春樹帶江流愛
竹從兒種躭杯與婦謀生涯成老圃不是故時侯
郊居雜興柬陳遂良
桃李漫成蹊茅堂習隱棲泉聲溪碓急山色野牆低相
頷原非燕圍腰底用犀不嫌生理拙抱甕灌吾畦
風雨行人少柴門午上扄土花㳂砌碧山果墜枝青病
眼躭書癖衰顔托酒星經邦方上武寂寞抱遺經
草閣門深掩香篝火未殘綠隂梅子雨翠袖楝花寒多
病腰如沈閒愁鬢已潘幾時將小艇一箇釣魚竿
老懶慵巾櫛琴書亂滿牀粉牋斜草字金鴨靜焚香竹
筍連窗綠枇杷隔樹黃久諳猿鶴侣無夢到巖廊
題朱澗槃卷
遙峯連碧磵茅屋俯青林徑晩花粘屐松寒雨潤琴酒
甘和菊釀詩苦帶茶吟却憶文園老歸來雪滿簪
寄子昇必昭昆季
烏石山頭路秋風已送凉野橋苔浸碧雲碓稻舂黃扇
影搖衣桁書聲出草堂惠連無俗事垂釣濯滄浪
夜直呈翰林諸友
中使傳金鑰嚴兵戒紫扉月高旂影直風急漏聲微鵲
倦驚龍燭螢閒綴鳳幃不眠瞻北斗拜舞敢遲違
古木龍蟠(東源八景為裕齊叔翁題)
古木蜿蜒屈虬枝若有神鐵柯纏紫鬛黛葉蔽蒼鱗幹
卧南陽雨根分劔水春只愁雷電夕奮迅起秋旻
巨石虎踞
拳石如蒼虎嶙峋猛勢盤負嵎雲骨潤飲羽土痕乾曉
踞千巖震秋蹲一壑寒野牆斜日後馮婦下車看
雙溪明月
月照雙溪水春流燕尾义光移船柁轉影落釣絲斜壁
彩澄鷗渚金波漾雁沙扣舷清不寐浩興欲乘槎
萬斛晴雲
萬斛雲姿秀巖棲伴古松尚横秦嶺態猶帶楚臺蹤林
碧晴縈絮天青晚作峯也曾閒出岫上下逐飛龍
石井靈泉
山根遺古井雲骨浸寒漪碧甃苔花澁銀牀野樹欹葛
洪仙後浚賈誼謫前窺病渴愁無地清泠一嚥奇
草堂修竹
萬箇琅玕竹茆堂一榻寬窗連棲鳳榦簷近釣鰲竿凉
月淇園夜西風渭水寒此君何可少日日報平安
西山爽氣
絶愛西山爽簾深醉眼新黛濃窗掩尸翠濕樹生春送
晩登樓屢延晴拄笏頻晉人風致遠長嘯愧緇塵
東閣書聲
草閣深絃誦吾伊徹夜分鄰雞銷夕漏簡蠧護香芸山
鬼吹燈聽溪僧隔竹聞斷機遺訓在秋夢落青雲
六言今體
歸舟懷善鄯廣海未回
梅子黃垂雨霽榴花紅簇風輕天際歸舟何處日暮柴
門自扄歌憶杯㾗螘綠鬢憐鏡影鸞青心折少年塵夢
絳囊夜照流螢
七言今體
七夕宿天堂寺
西風吹夢宿僧堂誰遣黃金布地裝萬葉寳燈秋弄影
九重珠塔夜浮光天連象闕星辰濕雲護龍宫雨露凉
門外三車何必問大千身色兩俱忘
遊丹青閣
橋南楊柳亂成行出郭尋僧到上方城拱烟霞開錦繡
山圍松竹奏笙簧半簾晩翠涵溪閣一枕秋雲護石牀
安得遠公同淨業白蓮池上挹天香
寄武夷隱者余復嬰
習隱名山四十年羊裘鶴&KR0769;鹿皮冠雲中杵臼聞雞犬
月下笙簫引鳳鸞霞氣濕衣晨採藥虹光穿樹夜燒丹
姓名漸覺無人識種得胡麻秪自餐
青樓曲劉子雍胡伯清程伯羽同賦(四首錄二)
繡刺鴛鴦午夢長體嬌無力浴蘭湯生憎寳鏡鸞成匹
死恨銀箏雁作行舞罷柘枝低拜月歌殘桃葉懶添香
愁來自學秦宫女簾底吹笙引鳳凰
寒鎻粧臺粉怯勻步蓮金小不生塵徑迷花雨鶯鶯月
枕壓梨雲燕燕春衾剩半牀閒翡翠釵分一股擘麒麟
玉梅好似郎顏色只見東風不見人
簡戴彦碩
故人結得草堂低老圃連城近市西碧注硯池荷葉露
紅黏屐齒杏花泥書懸牛角朝畊地飯飼魚苗晩灌畦
只恐長安雲路近馬蹄催夢聽朝雞
寄徐指揮
報國功成鬢已蒼承恩分節下南荒劍磨鯨海遺腥血
馬渡龍沙帶戰瘡頒宴曉沾仙掌露賜衣春帶御爐香
信陵門下今誰在萬里雲霄一羽翔
呈西平侯沐都督西征
西土憑陵久不賓詔書五道出將軍龍光燭劍銷邊䘲
虎炁揚旌壓陣雲周廟昔聞方叔頌漢廷今見貳師勳
春風三月鶯花禁歸騎笙歌奏凱聞
和都督馮公韻
鳳城宫闕倚蒼山虎衛旌旗拂畫闌輦路霜清梅破臘
御溝波暖柳欺寒青雲每愧班超筆華髮應慚貢禹冠
未信壯懷渾寂寞錦衣鞍馬出長安
早春呈吳待制
上林春早陌塵香紫禁觚稜射日光新綠御河搖柳黛
小紅宫樹試桃粧山連曉氣蟠龍虎臺枕東風憶鳳凰
心折故園幽興獨尋僧看竹過鄰牆
寄許永明公冕昆年得夫先生
少年曾共請長纓雲壓旄頭劍氣腥諸葛有心扶漢室
包胥無淚哭秦廷九鰲夜徙龍沙黑八駿秋迷鳥道青
一别關河俱白首斷腸烟雨滿長汀
寄賈文彬廵檢
故人為别動經春野渡維舟送夕曛銀燭照窗秋聽雨
角弓懸壁晩看雲山城旗影中流見草閣書聲隔岸聞
江漢茫茫多舊識猶能爼豆說將軍
與子昇弟觀捕魚
柳條風脆已梳黃潮落溪毛石露梁帆脚壓霜寒撒網
柁牙移月夜鳴榔載車有獵曾占渭鼔枻無歌豈濯湘
又得錦鱗長尺半鄰翁新酒正吹香
簡陳彦友陳伯諧陳伯純陳良遂
飛鳥長弓紫氣高驅馳王事寸心勞烏桓月黑迷犀甲
雁塞雲黃按虎韜禁漏尚聞金𤨏闥御香猶惹錦羅袍
劉郎老矣歸來晚花落山中舊種桃
寄徐彦亨有懷操公琬先生(二首)
故家文藻獨遺芳喬木隂隂覆短牆草壓山營迷虎旅
樓遺宸翰秘龍章芸翻蠧影書帷靜竹映鵝羣墨沼香
訪戴真成風致在夢懷風雨舊連牀
天馬秋高壓楚墟碧溪晴樹晚縈紆書聲連屋聞絃誦
山色當窗列畫圖治縣已聞蝗避去解官曾有犢留無
百年耆舊多零落白髮相看愧故吾
悼亡呈敬義叔
寂寞凝塵落暗簾綺窗秋鎻月纖纖紅銷蓮粉雙遺襪
綠委菱香半掩奩絃斷鸞筝膠擬續針閒鳳繡唾還黏
最憐稚子黃昏候拜罷靈前短燭添
慶張子鳴新居(子鳴予妹壻也)
華屋新成曙色開蒼烟喬木帶縈廻朱闌暖護宜男草
綵服香浮阿母杯梅瓣粉飄催臘轉柳條青裊送春來
羡君盡得溪山勝不愛雲臺愛酒臺
徐叔度黃子初王仲愚同宿徐彦輔齋次韻
草堂不厭客過臨清暑銷塵帶石林溪靜白鷗晴泛影
樹幽黃鳥晩留音綺窗分榻簾隂轉銀燭移樽漏滴深
向秀不堪鄰笛感墓亭秋思易傷心
拜文公朱紫陽祠堂呈江惟中朱士止蘇明遠
奎壁垂光間氣鍾儀刑一代屬成功泗沂道重尊天下
濂洛源分出建中僻壤魚蟲沾化墨中原麟鳳仰遺風
滄洲寂寞斯文弊淚灑秋烟野殿空
過蕪城懷古寄程伯羽劉子雍胡伯清
珠簾十里瓊花月唯見荒城背夕曛潮落䢴溝迷廢壘
樹連瓜步帶殘雲雄文猶記陳琳檄故苑空遺煬帝墳
書劍昔曾趨幕府白頭應愧鮑參軍
淮安懷古
淮隂城北水連空漢將真成一夢中古廟卧苔蝸觸角
故壇迷草鹿生茸要君固有封齊貴赤族當存定楚功
漂母孤墳何處是欲將蘋藻薦西風
鄂城懷古
黃鶴磯頭鸚鵡洲星分軫翼據江流周瑜樓櫓風雲冷
庾亮旌旗草樹秋折戟戰餘潮蝕鐡量沙餉絶夜呼籌
賦詩横槊今何在殘月啼烏故壘愁
長城懷古
西瀍東洛建皇都四海梯航稱貢輸楚霸恃強窺寳鼎
越裳遵化錫軿車銅駝卧棘愁難遣野鹿銜花䜟豈虛
玉輦金輿俱寂寞離離禾黍感邱墟
襄陽懷古
東連吳會接南荆西引岷峩鳥道青波漲潭溪曾躍馬
臺荒郢樹憶呼鷹鹿門龐老遺殘徑峴首羊公有故城
零落斷碑風景異至今父老涕縱横
梁園懷古
紫炁紅光甲馬營逶迤汴水遶神京侯嬴曾執夷門轡
朱亥能移晉鄙兵公子宴春珠結履道君朝斗玉吹笙
鑾輿一去繁華改秋雨荒畿燐火生
秣陵懷古
鳳凰臺倚鎮淮東六代江山指顧中晉鄙黃旗曾渡馬
金陵王氣已飛龍橋通朱雀連丹闕巷繞烏衣接紫宫
王謝堂前雙燕子落花寒食又東風
錦城懷古
炎火中微建大旗王師頻出劍關西烏蠻地控南雲險
白帝城高北斗齊霸業三分扶漢室雄才十倍勝曹丕
神州未復英雄死八陣圖成國祚移
錢塘懷古
雲開天目界勾陳五衛旌旗控紫宸甲馬壓潮知北運
珠龍沉海失南巡乘鸞王母迷青鳥飛虎將軍卧石麟
腸斷蘇堤堤上柳年年春色翠華新
燕城懷古
廣寒宫殿玉為樓萬歲鰲峯壓九州番國胡僧青鼠帽
天魔宫女綵龍舟鈎陳蒼闕山南拱汰液紅橋海北流
唯有蘆溝溝上月年年鴻雁不勝秋
姑蘇懷古
城枕姑蘇笠澤西垂虹橋接草烟迷闔閭老墓騰金虎
西子殘池失水犀抉目樹荒羣鹿走捧心臺廢亂鴉啼
館娃香徑歌遊處響屧廊空落燕泥
咸陽懷古
勢踞崤函百二雄阿房樓閣鎮當中坑儒硎谷灰纔黑
繫頸咸陽火已紅蛇斷血腥空大澤龍成寳氣已新豐
秦功漢業今何處落日沉西渭水東
除夕柬丁兼善
荆門樹色雪初乾客舍年華臘又殘衰朽每蒙明主念
旅棲多頼故人安篝㾗凝翠香煤暖窗影紅搖蠟炬寒
自喜明年春信早鶯花澤國趁歸鞍
燈夕寄胡梅屋
鬢影東風春雪晴又從元夕客江陵輕寒簾幕家家酒
明月笙簫處處燈雲擁鰲山金絡索天連鳳闕翠觚稜
瓊林歌舞花成陣宴賜黃柑憶昔曾
題王粲樓
漢燧淪輝鼎未分英雄無地託芳鄰中原紫氣爭龍虎
大野玄隂閟鳳麟地控烏蠻通楚澤城連白帝接荆門
登臨不盡關河壯醉倚闌干筆有神
娥皇廟
南狩軿車六轡摧娥皇遺廟儼江隈繡蟠日月雙龍冕
翠嵌雲霞九鳳釵眉黯蒼梧迷徑襪淚封斑竹鎻粧臺
秪憐父老猶存敬伏臘稱臣撥篆灰
關廟
不憤炎靈國步迍忠肝義膽整乾坤紫髯猶帶風雲色
赤驥曾蒙戰伐塵一劍三分存社稷寸心萬死託君臣
氣凌華夏曹瞞走遺廟空山薦楚蘋
鄱城歸舟同何希憲共載劇談悲歌有感
霜落長河見遠洲天晴歸棹喜同舟青連碧樹山回轉
白湧寒沙水倒流弓影浮杯疑老病雞聲牽夢動離愁
英雄過了前三十晩景桑榆愧白頭
宫果
每蒙明主念微臣宫果頻頒品味新勑遺翠罌分紫署
恩傳玉食下丹宸蜜脾甘沁薔薇露駱乳香浮茉莉春
頭白文園多病在愧無詞賦氣凌雲
賜衣
十日江城雪擁門官衣頒賜念微臣天機織處經綸密
雲錦裁成黼黻新寵被光榮沾雨露暖回衰朽感陽春
祗慚蒲柳桑榆景犬馬丹心敢後塵
謝惠柑答劉子中
黃柑分寄遠承將擘處霏微曉霧香清潤曾經湘岸雨
圓酣猶帶洞庭霜薦餘詔許功臣賜宴罷恩先近侍嘗
歸卧滄江今白髮擎來病目淚成行
過錢朝陽故居有感柬程伯羽汪宗彝
短牆依舊草堂深蘭徑重尋思不禁芍藥紅殘花漂雨
甘棠綠嫩樹成隂帖臨青李池遺墨曲奏朱絲壁憶琴
回首風流陳迹冷山隂鄰笛淚沾襟
弔杞上人
重來湖上弔山僧淚落東風憶葛藤江海有詩傳慧可
業林無法繼盧能草深方丈迷春屐塵暗袈裟掩暮燈
因憶沔陽錢太守芭蕉亭上賦詩曾
庚午中秋時善鄯留海南玉珊戍閩中
桂露凉生草閣幽濕雲斜逗月光浮清懷誰寄袁宏詠
黃落偏驚宋玉愁身侍鳳牀曾捧日髩凋鸞鏡易驚秋
遙憐稚子關河隔欲舞狂歌倦更休
秦淮元夕次宋學士韻
簾幕輕寒著柳條宫壺停漏夜迢迢虹橋列漢通鰲影
翠輦扶雲落鳳毛歌轉鶯春花作陣步搖蓮暖玉生嬌
綺羅留眼歸來晚斜月樓西轉樹腰
送王待制省親
九重承旨省庭闈白舫青簾出御堤江樹嫩寒萱草雪
驛程新霽杏花泥賜衣紫錦裁鸞尾歸槖黃金鑄馬蹄
綵侍日長多宴暇應尋禹穴舊游題
俠氣
中年俠氣未全消通籍金閨躡紫霄龍尾趨班晨漏轉
螭頭簪筆晩香飄柳迷輦路迂璚佩花壓宫牆度綵簫
報國自慚衰朽質經秋歸夢到漁撨
左掖早朝春雪呈王子充待制練伯尚左史
朦朧苑樹紫雲低漏轉宫壺曉色移凍合鳳池銀燦爛
光連鴛瓦玉參差黃封暖賜承恩近綵筆寒凝侍講遲
絶愛上林春色早璚花先發萬年枝
拜外舅陳公禹謨墓柬陳原轉
貳館東風憶昔年笙歌如沸酒如泉麒麟錦帳銷銀燭
孔雀雲屏列玳筵井塌銅瓶渾卧雨香闌璚珮暗迷煙
傷心孤塜楓林外寒食殘花墮紙錢
和九日韻寄朱見中
野樹荒臺帶晩隂昔年歌舞憶登臨桃花紈扇西風冷
蔓草銅駝夕露深舊夢青雲連館閣多情華髮老山林
江南庾信傷秋倦疎雨簷櫳怯暮砧
憶從天上宴黃花烏帽秋欹鬢影斜宣賜宫壺香注蟻
醉簪綵筆墨塗鴉雲連雉尾開金闕日射鸞輿引翠華
退食從容休沐早短屏驚雨夢還家
拜大父墓張家山呈雲濤兄
瞻拜靈光思不堪飛雲冉冉護晴嵐墓亭瓦落迷苔礎
隧道泉空潄石潭華表年深遺白鶴黃腸春暖蝕金蠶
深慚未立墳前碣白髮臨風涕淚含
端午呈敬義叔
凉雨晴時艾葉肥家家將綠上門扉土墻樹密黃梅熟
草閣簾深紫燕飛病臂謾纏新綵索御香猶帶舊羅衣
鄰翁有酒招相飲醉不顚狂晩不歸
寄章復齋太守
草堂背郭瞰湖隂石徑苔痕雨後深犬識鄰僧諳飼飯
鶴迎仙客慣聽琴相如去國徒空壁廣受歸鄉有賜金
辦取酒船三百斛醉歌贏得雪盈簪
予弟劉勲字彦輔少習舉子業好兵家書便弓馬
不事産業壬辰兵起倡義樹旗及大明有天下同
浮梁于光以兵從征九江蘄黃轉克台明定蘭秀山
鎮閩中守潮陽以疾終予聞而悲之惜其平日以
功業自許二十年躍馬食肉于軍中所至有戰績
竟不克以成名命也夫
弱鬼人驚氣食牛義旗先倡萬人收劍磨狼血蠻烟曉
箭洗蛟涎瘴雨秋才大孔融徒愛國數奇李廣不封侯
行人傳訃疑還信何處羈魂土一抔
次秋日韻奉汝弼叔
墨池秋淨水痕澄曲几焚香袖手憑霜煞柳條清栗里
雨荒瓜蔓覆東陵戰餘趙壁車還列說下齊城軾獨凭
因憶少年隨驃騎西風笳鼓醉呼鷹
三徑歸來菊未荒半凋楊柳弄初凉銀屏紈扇題秋句
金鴨羅衣換夕香老憶風雲趨北闕夢無花月待東牆
狂游尚記秦樓别翠袖紅綿拭淚行
謝惠杏柬劉子中
凉雨晴時杏子新筠籠分貺感芳鄰摘來黃熟連香潤
捧出紅圓訝色勻漢苑賜沾趨内省文園歸卧老江濱
年年煮酒仍題句白髮相看慰故人
經梅林李待制故居有感柬徐伯推縣丞
矯矯雲霄一鶚翔行人猶指鄭公鄉窗遺月桂天香冷
庭鎻秋槐暮雨荒賦對御筵題羽獵恩沾宫宴奏霓裳
舉頭見日長安遠故硯塵迷白玉堂
賦斯旭姪古銅香奩
香奩制古暗塵霾吟袖摩挲秀潤開翠蝕螭文迷歲代
金銷龍篆雜雲雷華堂秋暖凝雞舌燕寢霜寒壓麝煤
最愛酒醒殘月候澹烟斜縷伴琴臺
弔故姪
一身去國苦流離壯志無成亦數奇癘鬼有靈終殄賊
吳師賫恨未鞭尸波連落日羈魂泣塚斷秋風馬鬛悲
幾度白蘋洲渚暮老懷酸澁淚如絲
十二月四日壽雲濤兄
霜清紺宇列文星梅沁香雲護短屏肝膽一生懸古劍
乾坤䨇鬢老浮萍夢連漢苑春迷蝶心折韓窗夜醉螢
贏得東風一樽酒長歌爛漫宿寒廳
癸亥社日示子姪
楊柳青青燕子來鄰翁分社笑顔開長瓢抄雪香炊飯
老甕浮春暖潑醅桑柘日斜人共醉楓林烟靜鼓如雷
衰年病耳何勞治賸欲辭杯懶放杯
花朝雲巢叔小飲
野人門巷土牆低雨壓春寒思欲迷衣綠濕沾芳草徑
屐紅香惹落花泥筍燒玉版晴浮蟻餅切瓊酥晩割雞
乳燕鳴鳩寒食近杖藜攜酒過溪西
乙丑春拜先壠於潘超村
芳池流水亂穿沙料峭東風鬢影斜殘粉臘催梅褪瓣
嫩黃晴轉柳生芽墓亭瓦落松飄子隧道泥乾蘚蝕花
碣石有題慚未勒幽光潛德思無涯
送春寄楊孟瑄
腸斷春光幾日晴登山臨水送將行天連草色圍孤嶂
樹帶河流遶故城幾點落紅驚蝶影一庭新綠占鶯聲
殷勤更約明年早酒對陽關慰别情
春雨夜坐有懷梁時用
苔綠沿蝸上粉牆烟凝睡鴨夕衣香荼䕷夢冷銷銀燭
燕子春寒憶杏梁病目經時花似霧懷人聽雨草運窗
何時艇子東湖上攜酒高歌對夕陽
聞馬孽馘首有感自賦
凄凉遺恨鶺鴒原家國仇讎不共天十載枕戈心獨苦
一身嘗膽夜無眠金蠶春冷雲迷樹碧血年深草蝕烟
積惡豈應魚漏網馘尸今向藁街懸
自述二首(錄其一)
閒道平生志氣高宦遊千里不辭勞東阿遠想迎三釡
南海多詩解六韜貪看彩雲栖布被豈知花落濕銀袍
從今莫問封侯事好向山中學種桃
立春五日雪中寄房山旅館諸友兼簡余評事
新春五日轉添寒客館難禁久未還凍合層冰生甕底
光浮積雪滿窗間袁安高卧憑誰問杜老追遊秪自閒
寫就新詩寄知己隔鄰沽酒一怡顔
曉來積雪遍天涯寒氣侵人日漸加梅萼香消都結實
柳條翠淺半生芽牀頭金盡還賒酒澗底泉清任煮茶
滉漾瑶階天咫尺詩成凍筆笑塗鴉
鄱陽五家集卷十二
