鄱陽五家集卷十五
鄱陽史簡編
明劉炳春雨軒集四
百哀詩(并序)
百哀哀耆舊也予以漂泊之蹤去國二十有五載及還桑
梓登芝山過魯公亭蔓烟殘照莽其為墟因念平生宦
遊江漢以翰墨之技辱契于縉紳賢士間轉盼俯仰多為
鬼錄晨星寥寥風流雲變存者能幾追憶游從之樂或登
高把酒或夜雨燈窗操觚典籍之場咏歌文藝之圃獲
聞所未聞見所未見儼乎容儀會晤之時渺乎交際暌
離之處恍若一夢寧可復得耶其或以節義立身或以文
學致宦或以苦志槧鉛守道林阿或以游藝和光方外
自尚其緒言餘論音徽未沬而聲光流洽于時事業
未白于後雅志遂湮良可痛惜白楊蕭蕭宿土
荒矣夕露瀼矣身名俱冺與草木而同腐矣何
時命之不偶耶雖駒隙不留尺波電謝而秋菊春
蘭英華靡絶深懷季子掛劍之感不勝山陽隣笛
之悲昔魏曹文侯痛徐陳應劉數年之間化為鬼
物臨文抆淚良有以焉張孟陽賦七哀哀漢陵也
杜工部賦八哀哀大臣也予今不敢以文律追步
前軌而悼亾慨逝古今一情故著於卷并疏其姓
氏梗槩惟知已者覧之必有同予懷者焉不以齒
爵為次隨筆題述其有贈答賡酬因并錄附之(諸公)
(贈答篇章頗繁兹不具載)
哀曹國李公(諱善長定遠人)
威儀重厚武勇有文屢摠戎機出將入相籌謨帷
幄王室股肱真開國之元勲何天之不假年也
封曹國公
蕭何興漢邦李靖佐唐室惟公實英武經濟多密勿紫
微拱紅雲黃道扶赤日安邦稱股肱定國資柱石三年
忝記府龍鍾侍文墨開運眞元勲百世期廟食
西平沐公(諱)(英定遠人)
嶽峻川澄王室心膂總戎出將安撫蠻夷藩衛邊
陲虎臣良將曳裾幕府不勝哀悼焉封西平公
桓桓西平公虎臆如鐵色總戎領貔貅破敵撫蠻貊安
邊鎮藩省匡濟立勲策十年參幕府深愧簮纓客酹酒
瞻南雲悽其寸心折
余廷心(諱)(闕武威人)
妙齡高科歴仕中外既委舒城之寄屢恢戰捷之
功保障江淮孤軍援絶闔門死節忠義冠時哀哉
元贈夏國公
心同此干赤血化萇弘碧嚴於三冬霜烈若九秋日遥
瞻灊山雲磊嵬千仞壁特筆書姓名忠精貫金石
劉伯温(諱)(基括蒼人)
文登虎榜學貫天人承寶運以濟時遂成名於柱
史封誠意伯
括蒼何嶙峋列秀青可數産兹梁棟材文藝泝東魯天
文知䜟緯承雲遂騰翥不負槐花秋勲名策天府
秦元之(諱原闕號時習平原人)
前朝耆舊歴仕省臺治政廉能著聲中外丹心白
髮老淚有焉元官侍御
銅仙卧荒雲春蚓弔長夜瑶池桃花死冷雨胭脂謝老
淚酸枯腸羈旅哭亡社無風生羽翰酹酒茂陵下
宋景濓(諱)(濓金華人)
丱角穎悟日誦萬言研究五經該博三教子史百
氏靡不貫通闡大國之皇猷專一代之制作偉哉
官翰林學士
婺女鍾英靈文燄射斗角九野驚鳳麟孤雲薦鵰鶚丹
衮資黼黻玉策專制作老筆繼班馬道統遡伊洛天不
遺耆年斯文泪䨇落
危太璞(諱)(素臨川人)
妙年翰墨馳譽中朝台輔晩登真瞻國老鼎移宗
社隠忍南歸後死之哀白珪之玷
早歲臺閣英文藝發天藻經邦寄台輔論道資國老手
支扶桑危淚泫崑崙倒翠華氣慘悽紫極色枯槁馮道
晚歸來白髮卧烟島
朱允升(諱原闕)(休寧人)
蚤膺鄉薦多藝著聞既際風雲登名禁苑官翰
林學士
黃峯三十六秀色干雲霞哲人結茅屋讀飽書五車乘
時展經濟白日升天槎挂冠仍著述人羡筆生花
胡叔直(諱合真樂平人)
寄冠佩於上清登仙名於金闕燁然文藻名著道
山提舉上清宫事
清如巖下梅瘦若松上鶴時聞九臯唳孤響振雲壑仙
籍登玄都文藻通紫閣詩魂不可招荒墳雨苔剥
傅子初(諱貴全德興人)
螢囊夜雨鶚薦西風暮年流寓於兵戈每泫瞻天
之老淚元官府判
柴門對青山茅屋俯流水伊吾夜無眠寒燈墮紅蕊聲
名一朝振車馬動閭里書臺悽暮烟過客猶仰止
董仲可(諱伯羽原闕)(人)
兩貢進士苦志憂時暮年履運之衰慨以蒙塵之
感自號周遺民焉
董公治安策足展經邦才手扳蟾宫桂足躡龍虎臺鶡
冠簮白髮蝸室生青苔杜陵憂國念伏櫪老龍媒
朱克升(諱公遷樂平人)
早膺鄉舉坐擁臯比自兵亂以歸田爰著書而守
道有四書通旨行於世元山長
秋風折丹桂蟾宫先著鞭獻賦昔有頌著書今尚傳青
燈老半世白髮垂兩肩暮年荷長鍤杞國屢憂天
蘇平仲(諱)(衡眉山人)
眉山之裔文鳴於時懷志抱才未展所藴
眉山文獻源後裔稱傑作垂雲九苞鳳瑞世麟一角乘
運登禁林雄筆振臺閣荒隧誰招魂悲泉咽雲壑
辛好禮(諱)(敬大梁人)
嗜學好古刻志於詩追駕盛唐時號才子
王風萎蔓草大雅何微茫嗟哉逮梁宋孰能繼虞唐鸞
鳳著文彩雲漢昭天章九原不可作悲風摧棟梁
許栗夫(諱)(瑗樂平人)
文魁鄉薦學貫易經政騫翮於長風何鵾鵬之委
化官知府
鄱水出龍頭首薦魁虎榜道探伊洛源學泝洙泗講奎
星流紫輝天球振清響弟子何珊珊儒林動瞻仰
練伯尚(諱)(高新淦人)
古懷雅學欲濟於時書攻八分詩繼大雅驥足萬
里未獲展焉官給事中
平生雙眼高偉論横四海駿驥騰霜蹄翔鸞振文彩詩
聲追大雅筆札輕阿買笑語廻春風諸生仰模楷
徐彦亨(諱)(品樂平人)
苦心簡冊就試有司既調花縣之琴何促玉樓之
召惜哉官知縣
丱角事經史螢忩同寸隂芸綠蠧簡細草青書帶深予
乘紫塞馬君調花縣琴玉樓何蚤召荒塚閟空林
孫子林(諱)(植浙東人)
好學嗜古小篆尤精繪事該通時論稱雅高懷自
許慕金丹之旨焉官左司郎中
清澄玉壺冰迥出玄圃霞高懷振塵表雅度多才華妙
筆倣關董小篆蟠龍蛇每思勾漏令輕舉服丹砂
魯志敏(諱)(修樂平人)
雅志乎學尤攻於詩屢陳策於轅門欲澄清而匡
世白首哀詠徒厪憂國焉有卧雪軒集授校官
魯山堆月場苦竹蔭清樾茅屋哦春風衡門卧寒雪高
義磨層空妙句追往哲平生憂國心泣涕屢陳策
蔡思賢(諱)(哲興國人)
姿度魁偉孝而有文乘景運以匡時抒經綸之遠
略官參政
西山文緒餘丰采驚玉立孤隼雲海高九牛棟梁出經
邦正儀刑匡濟多遠識墨沼波溶溶淋漓洒文筆
蔣師文(諱)(易建寧人)
學究經史積書滿家早從虞揭之門屢却邱園之
薦聲冠閩土有道南書院之額焉
道南萬書樓文藻冠閩土早從揭文安子史深汲古束
帛賁邱園高卧守環堵便便五經腹皓首心自苦
宋仲珩(諱)(璲金華人)
淵源家學字義尤精篆楷草書追軌前輩蘭蕙蚤
萎亦命也夫官中書舍人
淵源盛家學文藝尤精研鐵硯麝臍潤墨沼鵝羣鮮篆
追秦漢轍草繼鍾王筌沙痕蜾&KR0008;壯鎻鈕蛟龍騫清芬
可永世蘭蕙凋芳年
趙子常(諱)(汸歙縣人)
潛心經史尤貫春秋常負笈於虞門自養高於林
下
晨樵歙山青暮汲歙水綠閉戸動一紀守道不干禄平
生春秋硯疑義如割竹哀哉青城翁心喪三年哭
錢朝陽(諱)(旭沔陽人)
才學通暢雅懷自高嘅匡濟之無成每樂天而自
任官知府
荆南多杞梓秀色寒蒼蒼崢嶸具梁棟信矣扶明堂匠
石不自遇徒為時感傷凄其歲年晩風雨卧滄江
朱原立(諱)(基鄱陽人)
篤學潛心名登鄉舉晩遇兵塵之荏苒守志林壑
以自高
門對箕山雲喬木蔭桃李鄰曲誰往還鉛槧塵滿几馬
蹄踏桃花捧檄為親喜古市今蕭條人稱紫陽里
詹同文(諱)(同江夏人)
多材茂學雅度洒然乘運高騫名登翰苑官翰
林
神龍戰大野天地生殺機風雲濟玄運志士多乘時翩
翩富文學薇垣聲譽馳歸來卧烟島清風吹布衣
劉彦正(諱)(爆鄱陽人)
多藝好學繪事留心史籕精通潛心師古有篆韻
集鈔行於世
衡門午尚掩籜冠塵懶除探研究亥豕訛舛分魯魚蒼
頡昔何邈陽冰今已無蛟龍蟠鎻紐石鼓悵烟蕪
徐伯推(諱)(恕樂平人)
閉門窮經屢舉鄉薦獲觀光於上國僅沾禄於下
寮官縣丞
門多車馬塵林塘花木春行期濟九野豈止榮一身既
承郡邑薦早充觀國賓徒勞州縣苦誰念綈袍貧
端以善(諱原闕潥水人)
丰儀整肅文律兼通鵬奮九秋風摧其翼賫志未
展時論惜焉官參政
端木黎陽翁玉色清見骨妙年事功勲讀書仍讀律曠
志在萬里慷慨思攬轡丰儀正朝端悽其為時惜
李仲公(諱)(存安仁人)
文追漢魏經史該深多藝有才尤通醫術逹官屢
舉堅卧自高延譽縉紳前朝耆舊
深山閟喬梓參天經百秋明堂乏匡濟滄江無萬牛塵
生瑶池水雲暝蒼梧丘著書以娛老澷澷長夜愁
劉彦昱(諱)(煜鄱陽人)
總角穎悟經史該通屢試有司著聲詞賦仗義死
盗士林惜焉予同胞弟也元官廵檢
總角稱穎悟一讀書五行石經手自寫分隸師中郎賦
題五絃琴落筆衆口揚義旗破山越負母親裹粮誓仇
不共國血淚逼中腸
徐誠中(諱)(中樂平人)
精貫易經屢登鄉舉兵塵歸老終卧林邱元校
官
高士多遠裔苦心嘗索居十年一藜床三冬五車書雞
忩曉月曙螢案秋風虚棘圍屢戰捷人羡馬相如
陳伯昂(諱原闕弋陽人)
志氣倜儻好學通時經濟未抒霜蹄遽蹶官知
府
元龍湖海士志節何崔嵬欲將三寸舌掉臂黃金臺赤
霄扶浮雲振鬛鳴龍媒鼔車起六轡慨矣霜蹄摧
湯思敬(諱原闕浮梁人)
平生之志豈事温飽一官而逝亦命也夫官知
縣
湖田飛白鷺林樹鳴黃鸝草堂晴讀書終朝懷自怡志
豈在温飽惜哉時命違折腰辭斗米元亮老東籬
劉子高(諱)(崧廬陵人)
學富才優識論自許苦吟鍜鍊追駕盛唐西土之
英也官職方郎中
匡衡昔攻書繼晷鑿鄰壁短燭凝隙光流輝映緗帙苦
力追正音漢魏深祖述落筆人爭傳文聲重千鎰
許克敬(諱原闕樂平人)
刻苦窮經高論不譲匡時之志捫虱聞雞食禄下
寮何命不偶官縣丞
少年讀書狂失意輙呌罵憂時捫虱談志在靖天下沾
禄纔下寮案牘食不暇伏櫪懷長纓驊騮氣凋謝
高季迪(諱)(啓姑蘇人)
志學不倦苦躭於吟芳譽流英吳士之秀
闔閭門前樹鳥啼華月圓詩吟綺樓上午鼓未成眠翠
袖添琱鴨烏絲寫粉箋每懷經濟念鸞鏡感芳年
吳主一(諱志淳豫章人)
多藝師古篆隸精研詩造往賢士林延譽
朝挹西山翠暮招南浦雲心胸貯沆瀣珠璣播竒芬銀
牋寫章草鐵筆攻八分苦心追往駕驄馬五花文
錢夲初(韓)(塘沔陽人)
自幼聰悟好習詩書筆札翩翩稍精繪事咸以千
里之駒期之亦荆南之秀也官給事中
錢郎千里駒自擬空北冀筆翻秋濤狂杯放春歌醉風
摧青桂凋霜隕紅蘭悴落日望荆南心傷墮危涕
杞楚材(諱似杞鄱陽人)
寄跡緇流不縳禅律涉獵書史詩思尤工
杞老緇衣流膚碩眼䨇碧雲翮鷹絆鞲霜蹄驥縻櫪學
欲排詞林身不縳禅寂悽其一龕燈袈裟掛塵壁
方方壺(諱從義上清人)
蚤游燕京寄跡外史文學繪事延譽翰林清致古
心流英湖海號金門羽客真人提宫事
蓬萊五雲宫金粉飾椒壁醉時卧氍毺酒醒洒墨汁傲
世䨇眼高鬼谷白雲濕玉堂寄書來落月夢相憶野鶴
弔孤松衰螢照荒隧
王有成(諱)(釐鄱陽人)
早肄舉業莫利有司詩宗初唐不尚浮靡充名玉
署未展所懷官修撰
城南清虚堂偉矣珊瑚噐忩深寒雞早囊古秋螢悴簮
筆侍玉墀趨班掌金匱淪落傷遺文虹光斗牛避
周白士(諱原闕上清人)
寄跡方外清節自高詩律精深追宗韓孟韜光養
素不炫時名號壁魯神生
隂洞懸乳泉石沁古苔峭紺粉落秋紅芙蓉澹斜照孤
吟白日晩疊嶂玄猿呌高懷誰與儔天風逓長嘯
陶主敬(諱)(安姑孰人)
早步蟾宫通才遠識既濟新邦之運自期開國之
功赴召玉樓竟虚黃閣惜哉官參政
早躋龍虎臺未足展雲翮匡時濟經綸逢運振雄策檄
迴星斗芒劍動風雲色未抒稽古心每惜蕭曹劃
陳養吾(諱)(浩揚州人)
丰儀藴藉詞翰瑰竒手扳丹桂於秋風歌倚珠簾
於明月詼諧几席所謂揚州少年焉官按察
少年不下帷壯志期射策秋闈擢西風春衫試南陌歌
餘荳䓻紅醉倚瓊花白非無經邦才自媿齊門瑟
俞用中(諱希魯京口人)
都邑交薦聲華著聞屢主文衡考試三省門墻桃
李藥籠參苓接踵有焉
棘闈肅儀鸞槐影通九陌戰餘萬蟻酣氣奪千軍魄金
蓮月三更彩筆日五色南豐一瓣香桃李遍南北
黃淳齋(諱季倫鄱陽人)
妙齡筆札史局騰英捧檄南歸養素林下託詩寄
興禮佛清齋將希志於遠公繼宗於蓮社歟元
校官
折節委榮寵頓將生死齊秋荷補壞衲空林旅幽棲懸
燈禮綉佛清齋烹露葵虎溪流古月自與遠公期
王又新(諱有壬京口人)
味道窮經罕交流俗閉門晦跡苦節清高富貴不
累於心高尚自全其節
窮經不窺園閉戸動一紀渴不飲盗泉飢或借鄰米學
探伊洛源志遡洙泗委苦節貧自甘清風振閭里
周伯寧(諱)(滇江表人)
詩律清競時號才子士林延賞西社之俊也官
尚書
大音何寥寥制作思述古藻思追大歴流英繼才子青
海文魚翔赤岸天雞舞靈槎泝天河傷心睇遥浦
藍静之明之昆季(諱原闕崇安人)
清碧杜先生隠居武陵前朝以處士聘不起藍氏
昆季其門生也文翰英美青出於藍静之隠處明
之官至按察
徵君天下名書藏武陵曲金澗青出藍丹田白生玉棠
棣馳英聲芝蘭播清馥桂林持節還高風振林谷
蔡淵仲(諱)(深樂平人)
春秋老硯世守青氊雖鶚薦於秋闈未鵬摶於霄
漢佐憲綱於饒信激忠義以匡時歸卧林泉竟以
疾卒元山長辟憲掾
平生清苦心不負春秋筆看花上林苑走馬長安日裴
公平淮西韓愈佐軍律歸來披短褐高卧書一室絮酒
向長風悽其淚沾臆
章復齋(諱)(復鄱陽人)
早去鄉閭游宦藩省既抒經濟歴郡剖符投老歸
與藻翰自樂官州守
兵塵辭里閭游宦歴藩府乘運扳雲鱗歴郡剖符虎扁
舟載琴冊衣錦照桑梓日以文翰娛耆年傲林圃
李燦然(諱原闕樂平人)
文振初科早登龍榜詞林典則屢主文衡桃李門
墻何蔚如也元官待制
書將五車讀少年觀國光龍池五色綠官驛槐花黃賜
衣照春色淡墨題秋香林塘遺故宅猶指鄭公鄉
王子充(諱)(禕義烏人)
習業黃公之門馳文游水之右兼通吏事修史禁
林縉紳之英也官給事中
嗚呼太極翁妙手稱浙右弟子何班班經史皆指授炳
如鸞鳳翔蔚若杞梓秀作者今已無斯文嘅耆舊
楊廉夫(諱維楨會稽人)
妙年銳氣獻策丹墀筆陣翔於士林詞源振於文
海游翰風月才致流離焉元官推官
早持五色筆文芒射奎星龍墀曉射策雁塔春題名才
華擅風騷筆陣驚老成宦游多使酒銀燭照娉婷
周伯温(諱伯琦鄱陽人)
早歴臺省文藻燁然篆隸精深流聲中外暮年流
寓於南國傷心莫致其忠愛焉元官左丞
簮纓著江右早負臺閣英嶺海持憲節中朝播文聲篆
法攻史籕古勁追陽冰歸來老鄉國荒隧照秋螢
操公琰(諱)(琬樂平人)
平生一硯通貫五經時號書櫃問無不答幸晚扳
於丹桂終擁席於冷官所藴無施士林多慨元
官學錄
一燈清苦心縱横五經庫龍門屢點額晚獻長楊賦莫
年擁臯比未足鳴韶濩旅櫬門生扶風悲白楊路
劉潤芳(諱)(潤鄱陽人)
性度高爽好吟善醫樽爼詼諧交游多致
劉翁冣修頎洒洒多藴藉陶情樂三餘賣藥不二價詩
章每吟哦談謔佐樽斝風致今已無苔荒斷碑罅
程邦民(諱國儒德興人)
丰儀肅整精博詩經一舉高騫在官多政千里之
翮中道傷焉官知府
亭亭鹿坡山孕秀生鳳凰凌風振羽翮五采皆文章一
鳴歘來儀飛入天門翔期以萬里遠惜哉中道傷
許德夫(諱)(瑶樂平人)
研史覃經屢試不利邑徵郡薦高蹈邱園自甘抱
道而居不勝履運之嘅悲夫
窺書不窺園志在圖不朽寒忩老青氊雲壑甘白首束
帛屢交徵美玉豈輕售守道嗟無成傷兹淚如溜
顧利賓(諱)(觀京口人)
侍宦浙右尤工於詩早年登松雪公之門暮歲患
左邱明之疾於世未用良可惜也
青年從宦游秀句稱獨步蘭&KR0581;發春風芙蓉沐朝露昔
追松雪翁逸駕遵廣路悵矣桑榆情看花眼如霧
董宗文(諱)(彛樂平人)
易經精貫三捷秋闈士林仰之泰山北斗憐合抱
之杞梓傷朱盡其用焉官博士
連山及龜藏該博貫諸傳鶚薦喜三捷蟻酣經百戰策
獻黃金墀酒侍瓊林宴杞梓成摧殘斯文淚如綫
葉楚庭(諱)(蘭鄱陽人)
從宦於浙頗擅風騷以酒托懷詩律清緻厭世紛
之轇轕寧捉月以自逝焉號醉漁
舡頭酒百壺舡尾書百冊閒騎桃花馬醉弄西湖月狂
吟捲秋濤聲撼扶桑折滄海無還期哀魂楚雲結
楊遵道(諱)(遵浦城人)
翰林之裔博古探竒篆隸該通繪事精緻噐虛瑚
璉士林惜之官知府
聯鑣白下門載酒丹陽郭素紈寫黃筌墨沼臨碧落遠
追秦漢宗近做荆關作華表樹參差悵望歸來鶴
徐叔度(諱)(矩德興人)
潛心篆隸致力詞章白眼自高每慎許可衡門寡
接志尚古人官知縣
徐卿志瑰竒苦學務師古雄文軼先輩傑筆排咀楚深
村風雅參力欲造化補辭官歸敝廬蓬蒿守環堵
蔣貴和(諱)(惠鄱陽人)
乘運致身留心文學官能廉幹於律精明自任鈎
深物少容恕
年年志詩書於律獨精熟守官著廉能刻苦拯頽俗歸
來半畆園種此三徑竹對客無酒錢塵釜少儲粟空遺
舊交徒長哀酧醽醁
吳用晦(諱原闕鄱陽人)
灣月如昨故澤猶在徤翮風摧文藻增慨其祖月
灣先生也郡訓導
滄灣俯空寒老月懸古色殘花漂斷沼野徑繞荒宅王
珣稱短簿牙笏猶故澤文藻遺江山蒼茫暮烟隔
鄱陽五家集卷十五
