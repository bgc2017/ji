鄱陽五家集卷三
鄱陽史簡編
宋黎廷瑞芳洲集三
七言古風
南北舟
東流滔滔江似箭南船掛帆北船羡隂雲黯黯天色變
北船搥鼓南船怨焚香釀酒争祝願一望風長一祈轉
世間萬事無兩便龍伯應酬毋乃倦龍伯應酬如已倦
祗遣澄江净如練
二陶
清言灑灑南華玄净社濟濟東林禪一陶運甓不揮麈
一陶採菊不種蓮愛惜分隂樹志業盤礴千載希聖賢
吾評東晉人物藪惟有二陶真卓然
飲芝山分韻得草字
漠漠輕隂送幽討梅柳之間春正好萬古燒㾗青未了
一片湖光白如掃永懷雨露涵三秀頗恨風塵遮五老
松根嘯咏欲㤀歸可惜長瓶卧芳草
探梅
山中歲晩甘恬澹花史時時聞校勘天街未省薇藥貴
塵世頗嫌桃李濫南枝相見眼獨明東風久要交非暫
長意孤山訪突兀徑度平湖浮碧紺暗香疎影夜濛濛
半樹横枝春淡淡琥珀濃傾酒拍船珠璣亂唾詩成檐
畫角吹寒凄别語青衣天晩生孤憾
偕仲退周南翁登曲島山分韻得曲字
吳子精悍錦滿腹周郎英妙人如玉凌晨樽酒惜分攜
飛鞚聯翩相趁逐積雨新晴馬氣驕振鬛長鳴踏平陸
村南村北楓葉赤高田低田麥苗綠坡陀磊落如培塿
一島軒然立於獨平生夢寐千仞岡苐取愜心那計足
迢迢鳥道入青天杳杳鐘聲出喬木遥觀疑雪復疑石
稍動始知樵與牧傳聞隋代高隠君避世曾茲結茅屋
李菀楊枯了不聞坐擁玉書林下讀靈君冠劍從飛龍
雲雨蒼茫手翻覆瓢中但出是豐年何惜穿厓懸一瀑
(旱歲禱雨多騐然山無泉常汲水山下)毳虫自得飡松訣一掃四山寒翠
秃天根突兀有孤梅道氣昂藏自修竹回看下界暗黃
塵蟻蛭蜂房幾陵谷山空鳥啼塵慮絶天寒日暮歸心
速會當擺落悠悠談八極神遊縱吾目玉井蓮花十丈
開瑶池桃子千年熟廓然天地覩方圓豈但山川見紆
曲已呼鸞凰作先導歲晚期君兩黃鵠
甲午孟夏祝公輔道過山中遂偕如上饒赴孟史
君之約至萬村阻水卧樓上共談巳丑同舟㕍
汊遇風之苦明日水退途中得長句呈公輔
南山有田不歸種大瓠濩落無所用遂令沉沉走長江
萬里艱危憶君共嘗疑公佩延平劍(公輔延平人)引得九淵
龍子鬨㕍汊渡頭鏖北風真是脱身入鮓甕當時意氣
杯溟渤笑殺篙師窮欲慟千金之子不垂堂默坐沉思
還自痛歸來結屋萬山中手植桃花欲成洞敲門者誰
吾故人色筆熒熒如彩鳳連宵劇談山月落一浣胸中
塵土空忻然共駕赴幽期滿路薰風入吟諷萬村孤舘
明旦潔浴罷桃笙玉壺凍神君謁帝愁晝熱夜半騎&KR1706;
不施鞚偷决銀河灌火輪玄化隂機神簸弄小溪如綫
不自容更奈亂流趨者衆劃爾掀波似轉雷居然入室
如流汞須臾便恐化桑田咫尺還憂沒茅棟絶憐榻上
閙蛙黽安得天邊明螮蝀午樓欹枕聽濤聲喚醒六年
淮海夢青山淡淡坐神馳白鷺悠悠空目送明朝水退
得新晴兩鳥故應天所縱乃知處險自有道一静可以
該百動横石斷橋沙逕曲蒼藤翠木煙霏重小車穿壁
我徐行瘦蹇涉流君自控狂遊滿眼驚俗輩疲役回頭
慙僕從倩誰寫作山行圖持似衡湖作清供(孟侯號衡湖居士)
有邀余游中原者余以親老辭王子賢未知來餞
別并示所和陳君人生貴適意五詩敬次韻奉
謝(今錄二首)
有客六轡濡且均要我共看中都春孔林喬木故無恙
首陽高風應未冺亦知江山不負我政恐風塵能涴人
故友貽書復相過但祝自愛千金身
飛電歘然度天隙百歲能堪幾行役遊子來歸意恐遲
大人幸在何辭白風濤念爾去何之日暮憐渠行故逆
世間步步是危機綿上可畊聊自適
贈姜卜隠
君家鼻祖磻溪釣何人為卜非熊兆君是磻溪幾代孫
無人卜君君卜人自言避世歸人境焚香下簾清晝永
豈無龍韜老渭濱英雄自昔多沉淪倘有獵者從君卜
但說後車富狐兔
丙申上元喜晴孤坐懷舊二十韻
少年意氣凌嵩華尚記京城逢午夜璧月瓊枝彩鳳飛
銀花鐵鎖金鰲跨樓臺上下沸笙韶巷陌東西暗蘭麝
樗蒲百萬不供擲美酒十千寧論價狂遊但恐星河曙
醉卧不知風露下悠悠人世半悲歡忽忽天時更代謝
蟻國驚心城郭非蜃樓轉眼煙雲化微生幸爾脱干戈
暮年聊此依桑柘每當佳節強逢迎忽思往事還驚咤
新年半月雨不止此夕一晴天所借草市鼕鼕村鼓閙
竹簷爛爛華燈掛顛狂社舞喧戱劇落魄儒冠寄嘲罵
亦知陋俗多浮薄尚喜疲甿少閒暇先生清坐懶出門
諸少並遊惟守舍雖無畫燭千炬圍猶有殘梅一枝亞
孤燈隠隠耿相照疎影離離淡如畫劃爾喧風撲短檠
炯然霽月明虛榭百念無營冷似灰一閒有味甘如蔗
已拚暮境漁樵侣獨憶平生詩酒社白雲靄靄隔江山
可惜無人談舊話
烏沙夾阻風
黃沙滿江日色薄北風吹天雲欲落魚龍賈勇氣凌人
八月海風無此惡書生性命可輕試拏舟早傍沙灣泊
崖峩萬里下水船搥鼓張帆無奈樂篙師瘦坐攅兩眉
羡彼何速嗟我遲玄冥行權故應爾速何足喜遲何悲
一年三百六十日須有一日順風時乘流遇坎姑聽之
濤山雪屋方堪詩
春鉏行
有鳥有鳥鳴春鉏雪衣楚楚清且癯茫然跂立奚所須
蹄涔之中伺遊魚遊魚所得能幾何鸕鷀同儔失巳多
若非區區營一飽如此風標豈不好
彭蠡阻風
玄雲如壘沙如箭陽侯擊鼓飛廉扇穹龜帶甲魚負劍
萬怪騰空助龍戰廬君玉立金芙蓉笑我塊坐如樊籠
子胡不來此山中與子跨鶴蓬萊宫江流茫茫去不息
嗟我棹往何終極靈君如願倘可乞但覓金丹生羽翼
壬戌正旦日蝕值隂有詩明日雨微雪再賦
豔娥煽妖悖且饕雲師圍之騎周遭飛廉喑嗚挾箭號
萬鼓動地助戰鏖吳剛棄斧北且逃扶桑君還騎巨鰲
銀蜍腹聚流清膏玉兔顙折飛白毛蒼茫殺氣横四郊
凍鳶無語飢鴻嗷紫皇第功封二豪汝馬可歸弓可櫜
黃道肅穆君請遨黔首顒顒光勿韜願駕丹轂揚錦旄
疾驅六龍升海濤五色爛爛中天高衣披水子絳錦袍
葵心不寧憂忉忉矯首東方歌楚騷
朱可紹去秋許㯶靸明年夏當見寄今及期矣輙
以詩請
寥陽宫殿老夜乂九頭獰獰髮髿髿朝暮拔本不滿數
謫守鳳山山下花(鳳山可紹先公穆陵王尚書堂)忽生蟻虱若魚子秋
風透頂櫛復爬夫君豈鬻居士屩履聲漢代尚書家不
嫌汝髮汚我趾結鞋遠勝蕭與麻煌煌火輪照萬野恨
不赤脚踏雪車世間褦襶獨何事黃塵沒骻汗透鞾老
夫兩鬢亦蕭颯謝去相帽便烏紗願言得此稱輕爽宿
諾今巳期及瓜誓當布襪從此始上下雲門還若耶
聽山中談虎賦二章
雙坡山有農民陳其姓自言采樵日晩逢虎於
衢相去無百步虎危坐時掉尾逃之不可遂再
拜祈命虎熟視徑去又常年稻熟時野彘千百
為羣所至一空虎至則彘去然不無食人犬豕
也
樵夫山下日將暮忽逢飢虎在中路目光如炬齒如霜
舉頭為城腹為墓偷生無計就死難再拜祈哀號且訴
我貧且老孤無兒瘦骨幾何君勿悞垂頭兀坐欲有問
歘爾翻身入雲霧君不見悍吏捉人吮甘膏千拜萬拜
不可逃
東村西村稼如雲欲穫未穫黃紛紛鼠牙雀喙不可筭
奈此野彘千百羣田頭結舍坐霜夜敲犁擊杵聲相聞
五更一刻少困怠終歲舉室空辛勤近日南山老虎至
野彘畏之俱遠避遂令一枕得安眠犬豕時時亦遭噬
嗚呼犬豕所噬能幾何野彘不去為害多
松風
流水渡澗秋泠泠怒濤拍天風雨驚鸞鏘鶴唳翻青冥
龍吟虎嘯愁太隂連山遍野流空明飄飄音樂張洞庭
彈璈鼓簧吹雪笙拊石擊磬作天鈞忽然昭文不鼓琴
幽幽又作吟風筝問童何如睡不應起視月落天河傾
乃知虛皇集萬靈風伯起舞蒼穹伶世間鄭衛聊足聽
久笑舞此蓬萊音傳伯技癢不可禁篝燈起誦離騷經
贈王秀翁
君挾青囊枕中寶别我去行千里道淮南小山訪松桂
湘江極浦尋芳草侯王有種從何來富貴在天非可禱
倘遊海上遇安期歸來遺我如瓜棗
鐵笛行贈丁雲屋
斗牛之墟有伏龍寶氣夜起天為虹雷公往矣不再逢
潭底高卧吟秋風忽羞珠宫薄且闕返形化作紅爐雪
背負七星雷吐舌五色石墮天驚裂何人攜此過武亭
真仙東遊弭節聽知音千載空翠屏猿啼鬼哭煙冥冥
華表雲深鶴一隻渺渺孤吟空八極左呼廬阜老仙客
右呼西風古禪伯江上暮雲寒蕭蕭梅花未動飄葉凋
紅尾鳳凰飛翠霄好去瑶臺吹玉簫
上奚宣慰冰壑
書生於世無所用歲晚東陵瓜自種幾度騎驢欲出門
青松遶舍雲扄洞枕書高卧綠隂中何許清風驚午夢
始知絳節下丹霄左驂麒麟右鸞鳳行行原隰廣咨詢
歴歴閭閻摩疾痛懸崖絶壁冰照壑白晝青山雷欲凍
神姦畏景那敢見肯綮逄刀無不中范滂太守使令懾
楊綰入相朝野頌每繙圖史想斯人常恨寥寥千載空
水見黃河山太華不識歐陽當自訟振衣扶策候轅門
秋意欣然云走送願調梅鼎作商霖老我荒園日抱甕
長短句
啄木辭
木鬱鬱兮有蠧生之穴冥冥兮木窽以委皇賫于鴷兮
厥服孔儀往伺于木兮爾喙爾夷朝于木癭兮莫于木
枝蠧宿于根兮而鴷不知厦將墮兮其何以支
久旱得雨連隂彌旬農者云復宜得數日晴作二
龍行
赤龍推車出暘谷欲將燭光燒却珊瑚屋黑龍奮怒起
天池欲倒海水浸却扶桑枝黔黎代為黑龍訴帝命赤
龍且回馭已欣膏澤沃焦塵復畏連隂起寒霧地裂不
補難望秋天漏不補亦可憂我願二龍行天各一日水
火停齊萬寶畢
送鶴神
農夫相傳鶴神之屬三千若登天度歲則民有
粮在地則否故作此以送之
玄裳兮縞衣紛爾乘兮遄歸嗟我甿兮苦復苦榖懸于
天兮麥在土爾之族兮類且多蠶爾食兮如甿何甿之
憂兮來年眎爾天爾田天崇崇兮有廩皇之漿兮可飲
樂莫樂兮爾還勿復來兮人間
飲酒樂
羊祜折臂為三公英布之相黥而王富貴真可愛體膚
不敢傷劉安升天守都厠長房學道須食糞神仙誠可
慕臭穢那可近駟馬高盖未易求水銀黃金况難信我
亦不願承明廬我亦不願蓬萊山但願觳&KR1100;畊田間種
秫釀作九霞丹秋風兩鬢不須綠日飲時可朱吾顔山
花山鳥自歌舞醉聽松風牢掩關用世之士笑我拙出
世之士憐我頑冕裳不著雖共蓑笠老露霓易過安得
歲月還那知我復笑爾還爾憐千秋之後高臺曲池在
何處六鰲之側岱嶼員嶠俱深淵茲論猶日茫昧然華
亭鶴唳欲聽不可得單豹遇虎所養安得全唯有飲酒
之樂不可言所以達士不與醒者傳
鵬飛操
朝吾發兮海溟夕吾抵兮天門鱗脱軀兮欲蜕翮之起
兮如雲濤山湧兮雪浪駕天風兮浩蕩霓掩映兮霞蒸
倏横飛兮徑上龍膢余兮鳳來迎帝下觀兮環珮鳴逍
遥遊兮既極澹河漢兮無聲河漢無聲兮有意誰知之
兮漆園吏桐之孫兮吏之魂吏不語兮孫能言忘言兮
且止極吾思兮隱几春風菲菲兮杏壇花春服翩翩兮
沂水涯聊徜徉兮税駕奚必之兮南華
精衛行
微禽負大耻勁氣横紫冥口&KR0742;海山石意欲無滄溟滄
溟茫茫雲正黑濤山峩峩護龍國假令借爾秦皇鞭驅
令石頭填不得布囊盛土塞江流孫郎覧表笑不休勞
形區區讎浩渺志雖可尚難乎酬蓬萊有人憐爾苦勸
爾休休早歸去精衛精衛我亦勸汝歸滄海自有變作
桑田時
泊淮岸夜聞鬼語
北風行平林蘆葉響乾雨青燐走平沙獨夜鬼相語沉
吟乍幽咽怨哭倍酸楚遺臠烏鳶飽滯魄狐兔伍白骨
委飛霜零落從草莽草死東風吹復生骨枯東風吹不
榮汝悲信悲不足詰吾欲詰爾爾試聽君不見劉項割
鴻溝又不見孫曹戰赤壁回頭萬事曉雲空石馬荒荒
土花碧世間倘有長生藥薊子白雲丁令鶴覇城相見
悲銅狄華表歸來嘆城郭汝不見興與衰又不憂寒與
飢濠上之叟不汝欺汝有至樂爾不知嗚呼人生何苦
爾何樂人生羡汝不可學
禽言四首(戊子作)
布榖布榖十家九家逃亡屋去冬屯田買牛到黃犢今
春軍需剥皮共食肉無牛可畊休論飯秋糧要米從何
辦布榖布榖奈爾何江南漸少淮南多
不如歸去歸去故鄉不是無畊處爾獨胡為在中路子
規子規爾不自勸何用勸我為我懷我室更欲歸爾歸
漂搖何所依
麥飯熟快活半年忍飢待此麥問汝快活能幾時更有
五月六月飢亦所不辭且願休王師
提壺盧沽美酒烹肥羜剪新韭琵琶胡姬玉纖手清歌
嫋嫋鶯囀柳尊前勸我千萬壽君不見東家逃亡西家
走惟我臺上集親友明日得似今日否酒盡無盡盡再
沽喚僕夫提壺盧
贈古泉相士
土階章韶風日美巢父不聽却洗澗中水象犀滿山珠
塞淵棄不之顧但酌嶺外泉嗚呼千丈之渾泥數斗一
滴清冷空宇宙古人今人同此耳與口古泉眼中見有
相似二君不我亦有耳但願聽松風有口只飲酒
禽言
朝看花滿枝暮見花辭樹東風翻覆手驟開驟落無憑
據不如歸去不如歸去
萬叠青山白雲何處行不得哥哥哥冥冥高飛憂網羅
煢煢孤往虞干戈江湖蛟鱷擾山谷虎狼多行不得哥
哥哥不信時哥但知去到前頭無去處
題孫方叔石泉亭
君不見山上石可以搘明堂而柱宣室又不見石上泉可以
蘇大旱而致豐年君隠非山隠於市安有萬丈蒼崖千丈
水自言掇拾累巉巖更復停瀦引清泚朝霏淡淡苔蘚生暮
雨瀟瀟蛙黽喜餐松啖栢吾齒可以礪譽堯非桀吾耳可
以洗君家鼻祖子荆子千年家法應如此一丘一壑真自足
坐守風煙終局促欲友子駕兩黃鵠香爐峯頭看飛瀑
贈堪輿家楊生
楊子逐貧不去楊仙救貧便富始知方技可發身不信
儒冠真誤人生出楊枝枝幾葉青囊世世能傳業祗今
四海貧士多我救無術可奈何蒼梧雲去天亦老會稽
穴沒生秋草但願沉冥了歲年江南何地出酒泉
送方此山歸盤中
渴不飲盗泉水熱不栖惡木隂飛蚊營營蚋漫漫掇拾
餘醖搜殘斟祝融老子亦忘劇于君大是相知音娛娛
炎埃場遺以清風林蒼藤老樹覆林磵芸夫綸叟時相
尋太虛茫茫納宇宙雲來雲去初何心送君盤中居且
作盤中吟雙溪渡頭一笑去落日孤舟秋水深
詩餘
題項羽廟(大江東)
鮑魚腥斷楚將軍鞭虎驅龍而起空費咸陽三月火鑄
就金刀神器垓下兵稀隂陵道隘月黑雲如壘楚歌鬨
發山川都姓劉矣悲泣呼醒虞姬和伊死别雪刃飛
花髓覇業休休騅不逝英氣烏江流水古廟頽垣斜陽
老樹遺恨鴉聲裏興亡休問高陵秋草空翠
元旦(蝶戀花)
蜜炬瑶霞光鸇酒翠栢紅椒細剪青絲韭且勸金樽千
萬壽年時芳夢休回首小雨輕風寒滿袖下却簾兒
莫遣梅花瘦萬點鵝黃春色透玉簫吹上江南柳
金陵懷古(八聲甘州)
恨巨靈多事鑿長江銷沉幾英雄恨烏江亭長天機輕
洩說與重瞳更恨南陽畊叟攛掇紫髯翁一彈金陵土
戰虎争龍杯酒鳳凰臺上對石城流水鍾阜諸峯問
六朝陵闕何處是遺蹤後庭花更無留響渺春潮殘照
笛聲中悲歡夢蕪城楊柳幾度春風
金陵雪後西望(水龍吟)
不知玄武湖中一瓢春水何人借裁冰剪雨等閒占斷
桃花春社古阜花城玉龍鹽虎夕陽圖畫是東風吹就
明朝吹散又還是東風也回首當時光景渺秦淮綠
波東下滔滔江水依依山色悠悠物化璧月瓊花世間
消得幾多朝夜笑烏衣不管春寒只管說興亡話
烏衣園(南鄉子)
醉罷黑瑶池渺渺春雲海嶠歸畫棟珠簾成昨夢誰知
百姓人家幾度非相對語斜暉腸斷江城柳絮飛再
見玉郎應不認堪悲也被緇塵染素衣
舒州(清平樂)
秋懷騷屑卧聽蕭蕭葉四壁寒蛩吟不歇舊恨新愁都
說疎疎雨打栖鴉月㾗猶在忩紗一夜西風能緊明
朝瘦也黃花
惜别(浪淘沙)
别易見時難萬水千山參商煙樹暮雲間料想鳳凰城
裏夢夜夜歸鞍楊柳小樓間倚遍闌干東風剪剪雨
珊珊落盡桃花無可落只管春寒
送别(浣溪沙)
一曲離愁淺黛顰雲帆渺渺下煙津山長水遠客愁新
柳絮低迷千里夢桃花蕩漾一江春小樓疎雨可憐
人
閨怨(祝英臺近)
綵雲空香雨霽一夢千年事碧幌如煙却扇試新唾恁
時楊柳闌干芙蓉池舘還只似如今天氣遠山翠空
相思淡掃修眉盈盈照秋水落日西風借問雁來未只
愁雁到來時又無消息只落得一番憔悴
寄奥屯竹庵察副留金陵約遊揚州不果(水調歌頭)
腰纏十萬貫騎鶴上揚州詩翁那得有此天地一扁舟
二十四番風信二十四橋風景正好及春遊掛席欲東
下烟雨暗層樓紫綺冠綠玉杖黑貂裘滄波萬里浩
蕩蹤跡寄浮鷗想殺南臺御史笑殺南州孺子何事此
淹留遠思渺無極日夜大江流
賦竹樽(滿江紅)
千畝君封新移就美泉天禄形製古椰樽嫌窄瓠壺嫌
俗愛酒步兵緣業重平生所願何時足再來生意隨此
林中充其腹秋入洞鑑金筑春出戶跳珠玉想宜城
九醖葉光凝綠驢背夕陽同倒載醉鄉只在篔簹谷問
東坡何獨飲松醪還思肉
乙未仲秋後二日同范見心李思宣飲百花洲上
待月魯公亭呼月磵禪師不應放棹東湖夜色
皎然見心用龍州少年游韻賦詞因次韻
回棹百花洲迢迢碧玉流聽笛聲何處高樓如此江山
無此客雖有酒奈何秋呼月出雲頭問渠能飲不笑
人間元自無愁可惜月翁呼不出呼得出載同遊
送春(朝中措)
游絲千萬暖風柔只繫得春愁恨殺啼鶯勾引孤他燕
語攀留縱然留住香紅吹盡春也堪羞去去不堪回
首斜陽一點西樓
寓城思歸竹庵留行賦呈(眼兒媚)
暖雲挾雨洗香埃剗地峭寒催燕兒知否鶯兒知否厮
勾春回小樓日日重簾捲應是把人猜杏花如許桃
花如許不見歸來
濡溪悼舊(訴衷情)
曲屏深院赴幽期心事夢雲知佩環零亂何處江上草
離離日平西天似幕月如眉依稀還記兩岸楊花送
上船時
落星寺(賀新郎)
帆影斜陽裏與蘆花分風飛過落星遺此瓦老苔荒鐘
鼓陋班荆殘碑無幾想此處閱人多矣天上白榆猶落
去况人間一瞬浮花蕊問五老笑而已仙翁當日曾
揮麈拍闌干浩歌音響振魚龍耳九十餘年無人問遺
韻半江烟水慨宇宙風濤如許安得六丁移此石去横
身作箇中流砥長嘆罷冥鴻起
汎大江(青玉案)
巨舟雙艣鳴鵝鸛千萬頃玻瓈面宇宙浮萍堪永嘆黃
唐開闢秦隋争戰不把江山換蘆花新雪秋撩亂何
處漁舟起孤管一片古愁縈不斷平沙矮樹溪烟荒岸
落日西風雁
題永平監前劉氏小樓(酹江月)
遠山如簇對樓前濃抹淡粧新翠應是西湖湖上景移
過江南千里舊日春光重歸楊柳苒苒黃金縷市聲分
付畫橋之外流水最好叠觀泥金危城帶粉文筆雙
峯倚煙寺晩鐘漁浦笛都入王維畫裏欹枕方床凭欄
往古世界浮萍耳湖天風緊白鷗欲下還起
呈譚龍山(大江東)
錦袍何處向舊江衰草寒蘆蕭瑟瀛舘神仙揮玉麈喚
醒詩酒魂魄走電飛虹驚濤觸石舉目乾坤窄油然歸
去短篷多載風月好在雨外雲根水邊石上鷗鷺盟
重結見說西湖湖上路香沁梅梢新雪駕白麒麟鞭青
鸞鳳次第孤山客吾今西嘯寄詩先與逋仙說
菊酒(一剪梅)
小小黃花爾許愁楚事悠悠晉事悠悠荒蕪三徑渺中
洲開幾番秋落幾番秋不是孤芳萬古留餐亦堪羞
采亦堪羞離騷賦罷酒新篘醒也風流醉也風流
九日登城(水龍吟)
荒城落日西風滿街芳草無行路樓臺羽化螢飛故苑
蛩吟踐礎不减承平半湖秋月隔溪煙樹慨江南風景
一朝如許教人恨王夷甫對酒強推愁去酒醒來愁
還如故青萍三尺隂符一卷土花塵蠧試問黃花花知
余否沉吟無語拍闌干空羡平沙落雁滄波歸鷺
雨中春懷呈凖軒(凊平樂)
清明寒食過了空相憶千里音書無處覓渺渺亂蕪搖
碧蒼天雨細風斜小樓燕子誰家只道春寒都盡一
分猶在桐花
梅花十闋(秦樓月)
雲根屋東風四壁花如玉花如玉水仙傷婉山礬傷俗
高標懶趁時粧束一丘一壑便幽獨便幽獨商山四
皓首陽孤竹
羅浮暮青松林下相逢處相逢處縞衣素袂沉吟無語
行雲飛入瑶臺路夢回飄渺香風度香風度參横月
落幾聲翠羽
葉葉裏一枝冷浸銅瓶水銅瓶水飛英簇簇硯屏香几
夜闌雪片敲窗紙半衾芳夢相料理相料理梨花漠
漠江南千里
春脉脉含章簷下粧宫額粧宫額也還點畫村烟茅結
人間天上俱清絶風流太似東坡客東坡客玉堂如
玉雪堂如雪
紅苞折廵簷一笑風情别風情别廣平空道心腸如鐡
㶚橋更有狂吟客短鞭破帽貂裘窄貂裘窄瘦驢卓
耳一鞍風雪
春來了孤根矯樹花開早花開早水村山郭嫩紅青曉
隴頭何處鱗鴻杳一枝欲寄行人少行人少大江南
岸北風低草
齊山頂掃開殘雪簮花飲簮花飲樽前人唱暗香疎影
枝南枝北迢迢恨春風舊夢難重省難重省小忩斜
月薄酲殘酲
花孤冷海棠聘與花應肯花應肯海棠只是無香堪恨
香無却有仙風韻能争幾日芳期近芳期近東風何
事不留花等
醒人眼一枝玉雪疎籬晚疎籬晚精神曠逸風姿凝遠
幽香零亂無人管依依春恨天涯滿天涯滿霜城戍
角月樓羌管
幽香歇玉龍吹徹花如雪花如雪小橋流水不勝愁絶
横梢剪入生綃墨翠隂青子盈盈結盈盈結淡煙微
雨江南三月
鄱陽五家集卷三
