鄱陽五家集總集類
提要
(臣)等謹案鄱陽五家集十五卷
國朝史簡編簡字文令鄱陽人是編輯其鄉人
之詩自宋末至明初凡五家一曰芳洲集三
卷黎廷瑞撰廷瑞字祥仲宋咸淳辛未進士
授廸功郎肇慶府司法參軍二曰樂庵遺稿
二卷吳存撰存字仲退延祐元年舉於鄉官
至饒州路鄱陽縣主簿三曰松巢漫稿三卷
徐瑞撰瑞字山玉號松巢宋末入元初人嘗
為鄱邑書院山長集末附其從子孜詩三十
六首曰仰山集四曰寓菴詩集二卷葉蘭撰
蘭字楚庭號醉漁元太常禮儀院奉禮郎明
太祖召之投水卒末附葉德新僅存詩一卷
德新名懋蘭之父也元時官嘉興路總管五
曰春雨軒集四卷劉炳撰炳字彦昺明初任
中書典籖出為大都督府掌記所錄以詩為
主間亦載詩餘及雜賦考五家之中惟彦昺
全集有傳本已著於錄其餘四家及所附錄
則刊本殊稀頗賴此刻以存其詩大都諧雅
可誦非誇飾風土濫盈卷帙者比也葉懋為
葉蘭之父而其詩附刻蘭詩後蓋用黃庭堅
集附刻伐檀集之例今亦姑存之焉乾隆四
十五年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
