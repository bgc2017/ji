鄱陽五家集卷十
鄱陽史簡編
元葉蘭寓庵詩集二
五言古風
孔廟松風(東湖十景)
峩峩孔祠隂嘉樹氣蕭爽涼颷發天末夕蔭滌煩想清
音雜絃歌鏗鏘振餘響憩息以忘言寂聽愜幽賞
顔亭荷雨
緬懷顔魯公古樹浸寒碧菡蓞滿廻塘秋隂慘陳迹滴
瀝葉上聲凄涼座間客盈盈矚凌波雲沉水溶夕
雙墖鈴音
雙㙮凌青雲風鈴敲夜永幽響度寒水餘音亂秋景琳
瑯合天籟百慮動深省聽之亦岑寂獨步招提境
兩堤柳色
兩堤漫湖水垂楊間垂柳夜泊後堤船朝飲前堤酒柔
枝舞艷陽蹁躚掉纖手落景無停暉秋風易衰朽
洲上百花
爛漫洲上花宛若美人好窈窕竊私歡迎新棄衰老借
披桃李年合婚何草草芳心逐流波含凄動懷抱
湖中孤寺
清湖漾荒址廢寺古戰所昔人較龍驤洪波混樓櫓烈
烈雄武威寂寞委黃土野逕蔓寒藤饑鳶泣風雨
薦福茶煙
跨虎入禪林談空合幽契掃葉煮山茗香芬遞涼吹野
火明秋雲氤氲藹巒翠聯詩綴芳英石鼎記遺意
新橋酒旆
朱橋烜長虹列館貰春酒華姬笑當罏飲客環座牖先
醇後復薄適味忘醉口東風旆搖搖相呼莫回首
松關暮雪
松隂暝重關嚴風颺餘雪山昏息飛羽路冷人跡滅黃
雲歛晴暉疎林響寒葉沈吟獨徘徊行行意凄切
芝嶠晴雲
英英山中雲雲深迷遠道山人入雲中鉏雲種芝草燁
燁芝草華雲根歲時好採掇和雲飱療饑卧雲島
六歌
有客還故都髩髮秋蕭疎微名棄敝屣薄業荷長鋤親
朋老來盡廬屋亂中除嗚呼慟幽戚行行重踟蹰
有弟榮與奢在彼天之涯春蘭披故葉夏蕙艷芳葩秋
芷含晩香冬蓀吐寒芽嗚呼緣根本奈何異其華
有妺在遠方適從蔡家郎浣苧鑑水隂採桑越山陽三
年别夫壻一年喪姑嫜嗚呼生與死念之魂夢長
有婦淑且柔怡貧春復秋幽閨事女職中饋奉夫儔胡
為蚤云逝冥渺曷以求嗚呼蓄餘思銜悲淚如流
有子值家貧冠昏及良辰樹業惜流晷豈不辛與勤書
無古時跡我無古時身嗚呼究前軌貽訓垂後人
有女今已笄六親征嫁時富貴諒難恃貧窮固其宜所
存具雞犬許得相追随嗚呼婦人行節義在無虧
種菜
清晨荷長鋤種我園中蔬膏土滋春雨青苗日將舒饑
腸得充實貧居常宴如擕筐命僮稚出門重踟蹰好摘
枝下葉母傷根上蘆達人懷遠心卒歲思有餘
甘道士守素齋
齋居守空素悠然澹無心寂寂抱幽獨逍遙散清襟棲
息絶囂雜潜跡樂園林絃琴時與奏壺觴自重斟山雲
白渺渺溪水碧沈沈矚茲千載恨顧景歎流隂太古日
云薄淳風邈難尋神交在所契足以慰知音
無衣
商颷漸凄厲遊子行異鄉單衣碎絺綌敗絮思故箱素
心無苟得饑寒亦其常窮途謾踟蹰矚景興感傷騑騑
馬上兒灼灼樓中娼華服美紋綵蛺蝶競鴛鴦孰云事
機杼工竭心與腸匪德竊世祿胡以為輝光萬古惟黔
婁斯人今已亡
繼善堂為萬德亨賦
南州有甲第富貴難比數盛極忽衰謝賓散忘舊伍苔
階啄鳥雀花亭歇歌舞頽垣曠四鄰孀姬泣風雨矚彼
萬竹坡幽居在林塢綠隂生夏涼蘢葱雜佳樹棲息惟
所安故業傳爾祖左圖復右史藻鑑傳高古微食委文
藝悠然樂鄉土予聞重慨歎潛思一揮麈
鐵山行
旅行鐵山巔崖壁勢如截虎豹號我傍莽徑人跡滅浮
雲暝重隂寒風颺餘雪杖策涉冰渠肌膚凍流血程邁
力莫前日入苦饑渴去去懷幼雛家鄉久違别空帷忘
内慈念之五情熱薄運何孔艱銜悽孰能說
題黃廷玉同知晩翠軒
晩翠銘崇軒貴自人以得芳葩委時艷古木凝歲色悠
然君子心寒暑焉可易余昔偕茲名清歡搆幽室華楹
列兩旁簪組冠賓席譽聲震中吳雅藝隨所出陳基善
屬文黼藻勒金石子氏經百家問難無不識錢介書獨
精貫帖探古跡草與懷素同真奪二王筆酒者楊維楨
酣吹鐵為笛著述千萬言鯨胸吞太白後山高啓來詩
鳴遏強敵摘句排隂鏗行歌效張籍羣飛一分離追舊
盡淪没秋風一夕悲遐思轉岑寂學士今奔波中結動
悲戚桓桓黃信州遲遇揚美德堅操勖素姿令業終遠
積暮登瑯琊臺矯首履寒蹟沈吟重徘徊棠隂藹餘碧
題錢塘畫郭璞山圖
郭璞環羣山士生獻文茂葺居探古跡採鑿極營搆瀟
灑謝塵囂晝景障窮陋錢塘吳越裔華姿勖竒秀弄墨
破鴻濛揮灑合昏晝高堂愜遠趣迴薄羅佳岫重雲暝
太隂飛瀑凝寒溜幽樹雜衆芳危橋貫長堠舒神動逸
興賞翫聆清奏詩聯續餘章銘書記周籀
東居鑑上簡王廷實先生
浮雲散微雨虛室生瀟爽林木藹寒綠幽禽弄餘響境
偏謝喧雜心靜興遠想關山路迢遙江湖波浩蕩行行
匪所知宇宙一何廣履險念平陸躭樂終悵怏芳姿難
再妍時序日巳往何如飲美酒春光正堪賞相交絶冠
蓋會聚燕鄉黨壺觴自斟酌列坐論少長一醉復奚為
悠然謝塵鞅
答徐叔度
挾書走南北未遂慷慨心縱横揮六合一唱諧知音先
王重刑典履道暝幽尋英年昔美麗娛遊過吳林灑染
翰墨場高談豁清襟慈堂慶齡算芳萱樹春隂歡榮繼
衰謝樂極終哀深人生忽飄散白首悲浮沈逶迤隔江
漢瞻憶徒登臨棲遲戀故曲會合聯溪潯興言涉遠跡
老氣今蕭森潛鱗依舊沼倦羽還幽岑物性尚怡逸感
茲意難禁危名貴勇退薄宦宜投簪歸休入鄉社濁醖
堪窮吟
廣信道中别萬益謙鄉老
徂征歲云宴雪霰零暮寒逶迤邁行役遠涉胡為難暝
昏憩所息歛策棲門端主迎慰遠問賓階序文翰劇談
識鄉里宿契銘金蘭追舊盡遺老灑涕興哀酸徘徊倒
中素掩戚還餘歡會合諒勿苟離筵且加餐芳蔬薦春
餤華蠟明夜盤雅酌逸清趣情酣以忘闌顧容覺衰謝
流光若飛湍久喧欲潛寂勞者思其安理道固當遺益
誨何迷漫分離重再拜明發瞻青巒
贈鄉人孫友讓
息交遊俠兒委絶倡優女雖慰眼前歡追悔曷云止走
馬上五陵鬭雞入三市買笑傾黃金徵歌散華綺紛紛
盡同心靡靡悉知巳囊空義遂歇胡得共生死管鮑去
不回惜哉今已矣
松巖幽居
幽居搆林壑景序暢遊寓簡牘綴餘篇文英樂清聚軒
窗豁瀟灑島徑叠迴顧蒼松日蘢葱環圍盡嘉樹涼颷
諧雅奏白晝暝寒霧謝喧興遠思淡默適佳趣懷茲貞
素心悠悠託遲暮
題注中允鄞山舊隱圖
遊子遠行邁征途修且長揚舲淛水隂肅駕楚山陽綰
綬仕明朝青春足徜徉驅馳靡終極奄息思舊鄉悠悠
園廬下松菊日荒涼遐瞻雲縹緲探跡路微茫丈夫貴
激烈逝景無廻光歸榮耀錦衣晩業播餘芳
答清碧上人雪中見寄
朔風遞餘霰的歴敲蓬屋寒厲布衣單懷饑罄秋穀爐
燄吐微紅林影迷故綠徘徊銜所思索處慨幽獨忽感
雲中書佳言重金玉
飲吳漢臣江居
雪霽發清眺集燕城東屋野摘薦佳蔬溪舂具新穀天
暝雲氣黃冰凝水痕綠客醉謝餘歡人閒坐岑獨佩德
懷馨香臨風嗅梅玉
畫扇
空齋畫團扇封緘贈幽人秋風棄揮拂所用諒無因炎
寒易流序變態那足陳雅趣契澹泊屬物示殷勤竹以
操其節漆以固其親願言長所思勖守隨天真
贈楊文舉
徵書召晦跡行行戒徂征五星耀東井羣賢集天京盛
運貴文衡選萃得其英白髮映錦服遐齡播嘉名雄談
薄侯伯神若楚水清紐印歸故邑榮辱忘所驚簾垂公
館靜賓階苔蘚生讀書坐秋夜義訓戒諸嬰澹泊守中
素勖哉重高情
話昔簡錢朝陽方有若杞楚材
楚人問楚狂狂也答行藏束髮别鄉里出遊文墨場揚
帆渡北海驅馬登太行迢迢千里道壯志横四方去趙
入幽燕傾都喜材良三省辟為吏兩監薦為郎奏書呈
閟草掌禮繫鳴璫東宫及南館朝暮覲清光賜衣綴紫
鳳禁臠割黃羊下御恩與寵上祝堯與湯樂彼盛明時
興言聊具揚
幽居
幽居聽風雨淅瀝敲蓬茨閒情適澹泊荏苒委芳時靜
閱几上帙饑採園中葵同心各異處默默懷所思
贈施茂異
青燈燦華館樂茲更漏長雖云俱客裏音語喜同鄉意
合具清燕羅列杯與觴酒酣展圖畫前賢鑒明唐河圖
運良機錯落星宿光追慕慨古今墨跡記流芳興言勉
諸傑後生那可量
送畢景昌之衡州同知
臨晨開重關悠悠車馬度喧嘈語行人祖餞簇如雨旌
旆耀平沙壺觴燕芳樹離羣豈無言黽勉在衷素寒波
渺湘雲幽蘭藹衡渚丈夫鍾令姿相交託遲暮
送金文振還松江
九峯何蘢葱迢遙海東隅羨茲佳山水英華毓文儒金
侯首羣彦清思澄冰壺遠懷伯仲情慰問來長途合歡
復戒别行行重踟蹰雲間有飛鳥江中有遊魚勿以良
會難尺素頻為書
送周叔彬廣文之京
征車轉雙輪悠悠道傍路離羣惜餘情徘徊倦遲暮遐
思曠昔遊新歸念鄉故會合偕老蒼歡娛集平素勗哉
鍾遠姿徵書促飛羽晨發覲清光金門展高步感激貴
前行軒騰重廻顧載言壽華觴名修業兼樹
感知
窮居歎偪仄遐思發徂征悠悠出東郭慘戚銜餘情士
友慰遠問集燕暫延停酒酣氣慷慨高義百金輕神交
在所知傾蓋如平生揚舲涉大渚徘徊矚鄉城白雲天
渺渺綠水波澄澄丈夫雖有為空談謾縱横委身悞文
墨别業自經營射利走川陸衰謝愧無成
送洪府判
門有車馬客祖餞歸故園置酒且莫飲聽我歌一言憶
昔少年時雙雙似文鵷朝發韶山陽暮投漳水源壯心
多激烈揚翥恣飛鶱固茲適離别會合難兩全丈夫在
知巳戚惻復何宣涕泣沾衣裳五内為煩煎遠行重書
劄慰之寒與暄
挽故老豐汝霖
涼月照空山東風撼衰柳凄凄隴上墳埋没歎吾友冥
漠隔大化人生豈長壽憶彼舊時歡無能共杯酒有子
世云足胡為促其後請鑒賢達士千古誰在否
示里中年少
富盛朋友集貧下骨肉疎骨肉豈行人背背富路衢黃
金迺何物而能驅智愚寵態鮮傾城私締忘捐軀蕩心
肆所志寧不爾踟蹰
題倪元鎮雲林圖寄胡鼎文同知
山水藹餘碧素月澄寒流離懷日耿耿去序何悠悠開
緘寫幽圖青燈夜重篝雲林愜遠趣木落吳江秋
毛安常慎思堂詩卷
古聖耀文典道之義與仁慨彼千載下澆風喪其淳厥
人惟靜學勗業復修身淵默窮至理悠悠合天真克已
養中素母為輕所陳
韋大使承顔堂
淮瀆揚澄波迢遙發千里有彼孝義門築搆營故壘英
英椿與萱灼灼華更美皎皎尚春暉悠悠足娛喜上堂
問起居下堂具甘旨戲綵偕弟昆捧酌叙妻子追思舊
時歡遐景若逝水偶影獨徬徨昔人今巳矣音容既冥
漠荏苒嗟歲紀素帷掩空塵戚惻曷云已感茲復踟蹰
哀歌述銘誄
靈巖友人觀空閣詩卷
高樓搆靈巖逶迤肅禪境鐘韻遞上方百慮動深省憩
息自怡神機忘心亦靜遠睇豁大荒虛明絶纖影山僧
愛野客幽坐秋雲冷渴飲饑即餐淡然延壽永相對兩
忘言皎月在東嶺
樂平朱信可源清樓詩卷
清泉出高源源高流更長君子貴以德厥裔保其昌矚
彼山中人幽居自徜徉搆樓瞰流水嵐藹鬱蒼蒼讀書
坐北牖觀稼涉南塘儒冠導龐俗農服無華裝牛羊散
壠畆機杼鳴村莊武陵跡遐遠挹秀繼其芳感茲發長
慨寫之詠歌章
朱至善樗木軒卷
樗木藹繁隂春林日扶疎樵斤與之棄青葱覆幽居幽
居有高人日讀聖賢書索處守澹泊素志常晏如饑來
念卒歲田中荷長鋤劬勞倚樗木憩息暫踟蹰悠然寓
其操淳風還太初
題王庭實樂窩詩卷
人生貴所安歡娛戀鄉土親朋燕文座壺觴日相聚矚
彼行路難險邁辛且苦巢鵲知天風穴蟻知天雨志士
在怡神幽棲處巖塢長歌發清嘯逍遙散襟宇
居鑑上舊地謝章復齋方若庵見訪
倦遊歎飄泊山川邁幽尋局促若窮猿悲栖願投林歸
休息舊里搆屋楚江潯南翁惠之酒西老賜之金慨想
少陵時偕友浣花隂寥寥千載下足以慰知音
送湯景思
飲酒莫盡醉盡醉無餘歡送客莫作别作别多慘顔分
離胡足惜惟恐會時難丈夫貴相知懷此長恨端贈以
金絡索報之玉連環懸佩各在腰行遠欲盤桓娟娟千
里心毋為忘歲寒
題宋天章桐岡小隱
桐隂藹餘碧蕭疎映崇岡涼颷蕩秋葉樹實辭妍芳朱
鸞倦飲啄幽棲自騰翔晩景歛寒寂徘徊隱青蒼雲軒
勗遠趣刷羽鳴朝陽
蔡宗元梅溪小隱
霜月凝素華疎煙澹寒流皎皎冰玉姿灑灑林塘幽仄
影湛夕水微聲度輕颼臨湍愜幽賞孤芳信難儔無忘
貞白心託根老巖邱
同錢朝陽王友成燕杞楚材文閣分韻
瓊林燕清歡談玄飲佳爵瀛洲春盎沃壺天盡餘樂怡
神合醉態詩工韻愈博芳樽倒雙玉淋漓洒高作
客行
羣雞號曙色關門動徂征驅車拂霜露河漢尚輝明嚴
冬歲云晏遠涉難為情感茲兒女戚徘徊惓孤嬰新婚
合故禮冢後諧其成流光願以惜去去無延停予年漸
衰朽萎謝難敷榮倦行欲憩息饑寒迫餘生迢遙出鄉
閭含悽淚如傾
煮石軒聯句
聯句非古也至韓退之孟貞曜筆力凌駕如山珍
海怪竒寶林立可謂偉傑卓絶千古者矣或謂貞
曜下退之學力遠甚聯句或過之恐韓潤色耳考
亭公云孟郊喫了飽飯尋思到人不到處然則韓
孟相交益也洪武二十三年閏四月一日饒郡懶
雲鎦先生偕同里黃中齋楊景行上清黃振儀詣
煮石軒訪鍊師鎦孟通適余在坐喜為嘉會賦詩
若干作書畫又若干及别去又賦聯句若干韻林
泉幽雅談笑交集足以想見一時名流之勝蓋懶
雲辭鋒筆槊湧如懸河予素下伏不敢申喙勉強
策駑率弊以續楮尾是亦盛事也吁朋友從遊之
樂安知古非今歟遂賦鄙作錄似諸公潤色亦交
相益之幸懶雲宗匠在焉有望所教也寓庵葉楚
庭識
覽勝涉幽境城市閱林泉延英分半榻誅茅營一椽騎
聯天上客鶴引洞中仙竒談窮渺渺妙理極玄玄煮石
飽長日燒丹壽永年學須磨共琢道合聖與賢南山悲
寗戚北渚問張騫移根求楚璞種子得藍田鑿硬碎冰
屑製軟挼春棉雖棄庖厨内當呈俎豆前洪罏恣鍛鍊
高鼎任烹煎水紋湧碧藻火燄綻紅蓮蚓喙咿嗚呌蟾
腹婆娑眠靈光貫夜月爽氣凝秋煙巉巖堆重器磊落
薦芳筵類芋凍芽吐如瓜霜蔕懸餐玉潤腸胃辟穀渴
津涎夢託疑飛蝶形逃若蜕蟬澹泊罔調味輕重自持
權怪禽謾填海神媧空補天法閟黃庭訣文窺紫府編
叱羊時隱見化燕羽蹁躚落星留古跡縮地云先傳嘗
存烈士志寧施小兒拳斗筲量豈盡邱山勢莫遷危立
慎險峻卑處守真堅侣盟蓬島裏師授圯橋邊固貞虛
清素充饑卻腥羶靜修寒徹骨拙養雪盈顛低頭拜其
文默語不復宣
七言古風
小姑謠
小姑今年十五餘幼小只依兄嫂居爺娘愛惜不肯嫁
婀娜一朵紅芙蕖大嫂含笑向小姑小姑今年當嫁夫
嫁夫當嫁田家兒莫貪滿屋金與珠不見東家樓上女
去年嫁作商人婦良人遠殁招魂歸日日靈前哭如雨
今年再嫁花娉婷車馬滿街相送迎寧為泉下守義鬼
如何失節猶貪生田家種田雖苦辛百年貧賤可終身
荆釵布裙灰土面小姑歸來好相見
羣仙圖
蓬萊高高有神仙雲崖石磴難躋攀仙蹤縹緲不可覓
喜茲一見畫圖間霞衣燦爛二三老皓首龐眉顔色好
水邊引鶴看碧桃洞口呼童掃瑶草爾翁心醉亦忘然
醉來棋著樂壺天何能載拜授玄訣共養林泉草木年
溪塘行
廉纖梅雨溪塘晩新綠粼粼水平滿鯉魚吹浪逐羣來
荷葉抽錢荻芽短村林深沈三五家黃茅蓋屋蘆為芭
埠前泊船通遠市見客招呼來喫茶阿翁捕魚婆買酒
白髮團欒老相守我儂年少今亦翁空自遠遊西復東
靈山行
靈山崚嶒嶺西路上山清晨下山暮草履俱穿足力微
欲過前村不能渡荒岡有虎夜莫行行人勸我人家住
茅簷松火照寒雲木葉重重響風雨野翁慰客多辛苦
開酒烹雞飯新黍為言棧道轉﨑嶇明日呼兒送君去
商人怨
少年方纔二十五筋骨剛強健如虎關山萬里長夜行
風雨何曾怕辛苦南州作賈北州商歸來囊篋懷所將
如今眼暗脚無力龍鍾歎息還家鄉買臣之妻季子嫂
自古凄涼都不好空牀卧病兒女嫌人生最苦貧且老
南鄰老翁歎
閨房却憶少年時夫妻宛轉情相宜雙行花階種萱草
青春二八早生兒兒啼銀盆浴蘭水滿家見者誰不喜
朝來抱出拜舅姑愛似明珠更無比即今父老子生孫
舊時能得幾人存北邙荒塜卧狐兔黃昏燐火遊孤魂
世人惟思兒女好寒食清明圖祭掃請看南鄰白髮翁
有子纍纍長不飽
茅山道人歌
朝舂麥米饑作餐少年辛苦貧亦歡人家反背不同力
白頭躑躅長悲歎湖州青銅鑄明鏡不照人心空照影
翁不見茅山道人麻布衣捨身出家終不歸
鬼婦謠
漢家邊城長殺戮原頭牧馬車中宿婦人粧束伴軍行
子棄夫亡阿誰哭少年嫁逐東西家芳心婀娜如春花
自憐李陵不肯死明妃空怨彈琵琶夜半羅幃思舊愛
夢裏相逢宛如在慚媿當初結髮時合歡猶有鴛鴦帶
君不聞白頭老嫗又重婚眼前世事都莫論
東園老人種菜歌
晉家石崇珠百石百味珍羞方丈食可憐富貴難久長
却把高門鎖空宅唐家鄭虔空讀書家無僮僕出無車
日糴太倉五升米凄凄在世將何為看来愛殺東園老
栽種東園終日好眼前兒女笑團欒間把長鋤斸荒草
春林筍長蕨抽芽茄姜出市菜生花雕胡作羹芋作飯
薦新先得嘗王瓜東園老人樂無極生計尋常足衣食
我生躑躅漸龍鍾撫卷長歌長太息
歎歌行
簷前野鵲聲嘎嘎是箇爭看欣且樂路邊慈烏飛避人
行者見逐聽者嗔鵲踏花枝交羽翼烏遶寒巢哺雛食
雙雙野鵲雄與雌笑爾啞啞烏引兒翁不見世人好惡
誰能識對面相看言不得
秋郭飲餞三逕蔣先生
楊柳垂垂秋影碧晝掩閒門斷行跡故人攜酒忽相過
邀飲沙頭辭遠客人生聚散豈尋常衆賓各醉盡壺觴
悲歌慷慨白日晩别恨其如流水長公乎浪遊何草草
馬蹄踏遍關山道眼看富貴若浮雲昨日少年今日老
秋風蕭颼八月寒客中千萬善加餐此行倘遇南來使
好寫歸期以報安
田家行
風雨行行衣盡濕夜宿田家纔趁食田家路僻少人行
見我偏憐遠鄉客老翁拭桌羅酒漿抱孫同坐妻在傍
地罏撥火煨芋栗閉門莫出燒松光醉來就向牀頭卧
大兒唱歌小兒和我儂辛苦空讀書何似田家作田過
醉中歌謝王景行先生
王郎茂才年最小笑我龍鍾貧且老眼空四海百金輕
一見相知即傾倒北郭驅兒買綠酒中厨喚婦烹黃雞
醉來慷慨歌激烈壯懷樂極生哀悲茅簷打頭破屋窄
青天高高那可梯王孫舊遊芳草滿處士新栽柳條短
閒居鳥雀識幽情唧唧啾啾白日晩自憐人號楚狂生
讀書寫字俱不成從今棄置常酩酊死來麴糵封其名
單誼甫四明山水圖
我翁昔年遊甬東樓船跨海乘天風滄溟帖帖十萬里
赤烏浴水金盤紅遨遊南方識誼甫清歡簇燕桃花渡
鮮饌香烹蘸甲螺妓樂歌呈柘枝舞酒酣意氣衝斗牛
高談磊落驚王侯風塵澒洞一分散自歎歲月空如流
江左郎官淛間客邂逅相逢話相識解鞍盤礴白雲城
舊事凄涼話胸臆短髮蕭蕭稱老夫先人之交今有無
摩挲病眼認蹤跡爛漫春光當畫圖
秋夜吟
蘭燈吐花綴金粟深屋嬌娘列燕玉歡催白日飲清宵
醉撥銀箏度新曲冰壺壓水秋遲遲䜿儒翻書雙眼眵
酸風如箭射絺綌促織唧唧鳴聲悲
觀漲
江天四月雨如麻柳林渰盡東西家樹頭日暝曝雞犬
濕牀冷竈盤蟲蛇浪紋層層風叠叠菱荇牽絲蒲葉赤
街市新漲綠齊腰伐木為牌作舟楫白頭老翁江之隅
不種桑麻無屋廬阿兒唱歌妻蕩槳生涯長在水中居
田家行
樹頭撲撲亂鴉飛小叔敲門昏晩歸今年輸租足官布
機中餘剰有冬衣喚婦下厨兒宰鴨言語欣欣笑相答
阿婆點燈翁領孫長幼團欒舉杯酌君不見有身莫作
城市人分門割戸終日論錢高北斗誼若薄看來何似
田家貧
葉義士溪山餞别圖
瑯琊臺前逢楚郎少年面似紅玉光讀書學究唐陸贄
報仇憤比韓張良袖攜刀筆事官府豪氣似欲凌雲翔
諸侯交言薦邦郡徑騎匹馬來鄱陽鄱陽西行突孤壘
江城環潰沈秋水風濤澎湃鬭鯨鼉大劒長鎗血相指
曉叩薇垣奏九重夜傳羽檄來千里驅兵領將怒咆哮
且斬旄頭獻天子偃武歸休思故田拂衣却上信溪船
吳芮祠東酌别酒父老慷慨爭留連草色遙空暗楚雨
柳絲拽岸垂淮煙華姬緩歌度離曲銀箏調遏鳴哀絃
奉觴為壽復贈寄出門莫灑兒女淚古來竹帛耀勲名
壯士悠悠四方志浪跡縱横天地間無使光隂等閒棄
芙蓉花發望歸期記此郵亭去時意
石港行
港邊高牆圍大屋鴟吻昂昂頭矗矗栢為柱兮桂為梁
綺戸紋窗耀人目玉樹朝朝捧繡筵綠珠夜夜捧金谷
尋常富貴若秋毫倏忽繁華滅殘燭君不見港邊鑼鼓
震天聞子女驚惶哭出門金珠玉帛厚豐積一朝抄籍
霍將軍百年自算無窮計怨死讎生滿天地後園種樹
未開花今者已屬他人家又不見港邊高高山上土鑿
石為墳立羊虎碑牌催折盡番磨家破家亡歎無主
長短句
送春曲寄張尚書
妾不如雙鴛鴦妾不如雙翡翠妾與春光最有情可奈
春光獨無意桃花笑春春欲去柳條挽春春不住妾貌
巳作辭林花妾心已作沾泥絮
楚狂行送楚芳弟
江東楚狂長醉狂一雙青瞳秋水光雲夢之胸牛斗氣
二十束髮從戎行出門别父母抱藝遊四方四方悠悠
少相識客路凄凉倦行跡故衣線斷怯秋風矮屋打頭
天地窄吁嗟人生能幾何海水東去無迴波少年落落
不得志蕭搔短髮空蹉跎憤來拔劍歌激烈歌遏行雲
劒飛雪用盡牀頭金空存口中舌狂乎狂乎歸去兮造
物弄人如小兒
炎凉歌
世情重炎凉笑爾節操凌冰霜世情重金玉笑爾文章
空滿腹文章滿腹黃金少視爾形容甚微渺節操須堅
囊箧虛笑爾欲進尤趦趄君不見韓信未遇尤可憐丈
夫乞食漂母前一朝襲爵來三楚豈是鄉閭狂少年古
人炎凉亦如此今人炎凉何足言又不見蘇秦東歸未
遇時妻不下機嫂不炊後懷六國黃金印弟兄妻嫂競
奔馳骨肉炎凉尚如此他人炎凉何足疑灼灼桃李花
春風能幾時蒼蒼松栢枝歲寒常自持古來成名多坎
坷男兒未遇焉可欺寄語紛紛輕薄子炎凉安得長如
斯
二孤吟
大姑朝行雲小姑暮行雨孤山曲曲多風波船來盡泊
山前住彭郎磯頭江水深水深照見行人心世人惡薄
苦難擬誰肯將心比江水上山祭姑還拜姑莫把平地
為險途
紫騮行
紫騮行且嘶送别綠楊堤解儂金絡索繫子錦障泥鞭
聲稍稍起塵霧相勸相留暫時住短歌唱徹杜韋娘高
筵醉倒丁都護馬騑騑路悠悠青衫從事懸吳鈎少年
努力當封侯
墨畫草蟲圖
正月春草生二月雷發聲百蟲起潛蟄唧唧籬下鳴蝦
蟆池頭野苗綠蝘蜿交盤蝸角觸蜻蜓點水蟻投穴蜂
惹遊絲蝶翻玉東風搖曳蝶飛飛夢蝶莊周身是非宣
和揮墨如蝶化落筆宛轉舒天機當時侍翰無蹤跡誰
留畫譜傳今昔我今一見重咨嗟滿紙神光照環璧
樂九成養思堂
樂先生孝且慈父母蚤殁惟孤兒煢煢雙淚垂見人父
母寧不悲少年不肯仕居鄉作儒師弟子三千人傳道
鳴詩書得錢薦新向月朔祭祀烝嘗禮四時躬親事俎
豆妻子不敢私養思有如此大義實無虧今人有父母
兄弟分食如犬麋又令父母長寒饑君不見烏反哺言
有之鴟梟喙母腦物性何兇危至今母子亦為依嗟哉
樂先生孝心天所知
見月行寄錢太守
見月復見月月圓圓復缺今夜中秋見月光照我容顔
舊時别憶昔小小初幼年紫羅結髻雙垂肩閒隨阿母
引兒戲見月拜月庭階前長來十五纔十六授業從師
居外宿漸知禮樂好詩書夜對月光長夜讀二十近相
將翺翔文墨場關山行見月壯志横四方功名談笑當
黑頭氣冲牛斗輕公侯神遊仙闕廣寒殿醉卧揚州明
月樓人生得意每見月見月歡娛夜不休三十走兵馬
四十還江夏眼看富貴若浮雲歸種瓜田向村野行年
五十把鋤犂道邊莫問買臣妻古人今人盡如此惟有
明月天東西天東西月常好月色照中秋青天淨如掃
自憐白面月團團變作婆娑一衰老
划船歌
饒城雨晴五月五城中父老話鄉土少年結束賽划船
擊檝謳歌健如虎但知划船樂不知划船苦魚腹葬忠
魂悲凄弔千古君不見楚城之東吳芮廟楚城之西陶
侃祠長江灣灣在城下水流日夜無回時昨日貌如花
今朝鬢成雪人生忠孝死有名世上繁華等閒絶滄浪
濯足共徘徊歸捧蒲觴祭先烈
贈吳梓材
東山呌杜鵑西山啼鷓鴣遠道蹋蹋馬蹄碎瘴煙蠻雨
行長途去家日已久相識無相知卧病旅邸間壯士心
亦悲白髮改故交黃金空爾為自憐吳子情最親待我
不獨如衆人客窗挑燈夜煮藥靈祠燒紙朝禱神誓言
託生死報義那可忘落落哀管鮑悠悠凄范張世事從
來盡如此古今聲名當播揚
田家謠
妻緝麻夫踏車轆轤展水聲吚啞旱風吹沙日照地今
年何以輸公家城中太守齋告雨雨落滂沱水如注田
疇得秋霖落雨如落金夫舂糧妻織布夫婦殷勤了倉
庫歸來喜雨喚兒孫道傍多種甘棠樹
補遺
五言古風
凉翠軒為程士敬賦
素月流清輝松隂暝寒綠嚴岡何逶迤崇巒抱平陸地
偏謝囂塵採葺處幽獨碧烟凝露華爽氣集雲屋静學
勖遠姿竒葩綴文牘驚飇屬商音長歌步林麓
歲寒軒為孟德常作
孟鄰搆幽棲庭深寡交謁陶琴張不彈漢書看還歇鶴
瘦巢雲松猿饑嚼梅雪詩寄軒中人歲寒並高潔
題江永昌所作夏雲欲雨圖(并序)
余曩偕貞居張先生嘗遊錢塘南北二高峯或肩輿
或並轡遇是時夏雲欲雨林木垂隂欣賞清趣多在
村橋山崦之間今玩永昌茲畫追思舊遊恍如夢寐
輒賦鄙句聊興陳迹之歎也
嘉樹靄繁蔭羣峰晝蒼蒼凱風遞時雨重雲何渺茫矚
景追昔遊飛蓋憩林塘儔侣醼清賞山水生輝光披圖
玩陳迹感慨無相忘
五言排律
和章復齋偕鄉老春日城東燕集三十韻
花柳滿城郭春朝候明起馬鳴入重關客至倒雙屣坐
得交契讙言談無謔鄙尋芳問西園歡會過東里翫眺
息幽棲翺翔動高跬平原集麾蓋險磴歇輪軌徑靄雲
搴裳林隂露零几英英江海交故故冠蓋士激烈唾冰
壺蕭搔據寒椅筆徑千人軍學貫百家氏掩鏡悲霜髯
張筵序年齒麝煙噴銅龍乳酒浮玉蟻聯席掇文華行
盤薦甘旨醯葅芝嶠麋鱠切鳳池鯉清賞厭肥膻嘉餐
美香餌青蔬園中葵紅果樹頭李看劒出吳鈎揮箋塗
越紙山居泊遠市野客葺故壘慨歎歛哀餘酣歌申樂
只銀箏遞琳瑯錦瑟調宫徵喜躍兒女心愁衝丈夫耳
形慚盛巳衰興適汝為爾翠竹凝晩枝緋桃爛晨蘂良
姿獨葱蘢嬌卉多旖旎崇望四皓同閒遊二疏比徜徉
追往途綣戀矚流晷辭闕戾班行歸田謝榮耻迎逢今
巳非矍鑠舊如此勲業傳竒名鄉閭合知巳披襟一長
嘯默對澹湖水
長短句古風
題漁樵閒話圖
王道夏商周便便如水流霸業漢唐宋悠悠幾番夢爭
如漁與樵無貶亦無褒採薪不必問梁棟釣魚何用求
鯨鼇饑餐渴飲笑開口人間萬事於我乎何有
題吳梓材雙檜堂
鄱江城東雙檜樹樹影團團障風雨上有慈烏來作巢
共擇枝柯作振羽振羽雄雌尾畢逋飛來飛去喚復呼
自云託身喜得地巢存數子子生雛日出每棲羣玉府
夜飛不怕執金吾衝將葉裏冬青子還哺巢中頭白烏
住泊巢深兩喬木翠蓋雙長大如屋繁隂日日蔽黃鸝
香葉時時引鴻鵠烏烏及子子日夜來聚簇遶紅卧青
苔啄花飽紅玉爾烏日徜徉爾檜日葱蒼但願爾烏與
爾檜終古同壽無爾傷
東西二鄰歎
東鄰少年有錢不滿百終日駢闐接賓客西鄰老翁有
錢過百萬終日閉門常獨飯老翁一日問少年胡為賓
客日駢闐少年答云翁不知人生能得幾多時眼看青
春似流水牢鎖黃金付阿誰
詩餘
壽矢德賢(青玉案)
長庚夜現碧雲島喜初度今朝早届壽把南山細禱功
名休問榮華莫顧眼底兒孫寶長生不數如瓜棗看
黃花晩節香愈好白日高堂無事惱說清閒話唱太平
曲且把金樽倒
記
永福禪寺重修㙮記
饒居大江之左土風勝槩素稱甲郡郡有禪寺七所而
永福為最也按其寺始建於梁之武帝天監元年壬午
帝弟鄱陽王恢母費氏瞽雙目王祈於佛有感復明遂
施宫為僧寺名之曰顯明蓋寺自恢舊制宫宇垣址周
圍逵路至唐改曰隆興又曰大雲宋改永寧賜甘露以
立戒壇天聖二年甲子寺遇天台山壽昌寺廵禮僧用
言寶倫二大士乃於寺東厥土既良樹造佛㙮一座浚
地下及三十餘尺寶基二級上壘七層極頂屹立三十
餘丈於是遠邇所瞻咸稱郡之有茲㙮也元世祖十有
三年丙子總管常侯福生以武功賜虎符而牧於饒食
邑終養侯既老慕佛氏教凡寺之異居者三十有六侯
收併律為禪遂斥大之凡營治百工並作越三年而成
率侯之力也侯首迎郡之天寧沃田厚禪師為開山第
一祖主其寺侯致事之歲第二代雪村性禪師以甘露
獻於朝改賜乾元萬壽永福禪寺且繼者皆名譽碩人
往往卓為諸山之範也國初寺得雪村杞禪師居之甚
能聖像佛典且有所賴也師來視寺塔傾修之未畢師
寂而逝誠為有所失也明年郡之大夫士視永福大刹
豈可久虛師位歟聞心鐙紹禪師重厚有德有文宜禮
而延之師不復辭於是來寺按寺自沃田厚禪師至心
鐙歴十有一代傳之幸無乏也心鐙由天蓋大刹領清
安而出住臨川之白揚旴江之法水悉彰彰有能聲廼
洪武十有四年來寺首葺千佛閣又一年率寺之耆舊
重修三門又次第莊嚴千手千眼菩薩捏塑如來等像
及鐘鼓樓百爾器備獨以佛塔年久頽弊非薄力之可
為也心鐙力勸耆舊善人議相克合以勗其躬材良工
勤實其交慶咸際盛運仰祝皇圖億萬斯年切記寺之
本末事實併載茲時共緣之士庶幾後世有所知者郡
之文士章公復庵洪公善初來請文勒諸石郡人葉楚
庭遂為之書
按是記叙次原委甚詳因憶鄱陽新修志書載筆者
於永福寺獨詳註其下云梁書及南史鄱陽王受封
即出鎮他州并未載有就國事捨宅為寺之說未詳
何據今考記載此寺錫名於梁額曰顯明則不必拘
泥其必就國必載史而始信其有是事也愚意古來
受封名號與分封處所原自不同古今因革可以意
會可以類推若必指恢所封為鄱陽之王輒以鄱陽
土宇盡屬於恢則後世淮藩不應居饒陽益藩不應
居旴江矣况梁時諸州各建宫殿無非佞佛迄今天
下佛地皆稱蕭寺若必定為王所居之宫而捨之王
又何居焉今就寺言寺既知寺建自梁則當信其施
宫為寺之實不必辨其捨宅為寺之虛即以費后瞽
目祈禱有感之事推之一時普天之下所建宫殿未
必不假以為名君臣上下有祈有報亦莫不致其虔
心事佛之誠又何獨一鄱陽王之宅必捨之後世必
載之又必辨之而始為鄱志重哉此皆好異者不察
梁武施宫為寺之本謀而故神其說曰鄱陽王恢捨
宅為寺今日修史者又不察施宫捨宅二字之傳訛
復執此為斷作文辨之以著其考據之詳以証其諸
所立言之不僞愚以為此不過往古逸事耳闕疑可
也俯仰六十年來人物事蹟填入志内未詳何據者
甚多固當折衷攸在可曰見聞異辭秉筆君子唯唯
諾諾不聞駁而正之乃徒舍近而徵遠溯委而忘源
致令苗莠雜收真贗莫辨使前此為無徵不信之文
將後斯盡可愛則傳之事詢之黃髮聽之臚言尚有
未然孔子曰吾猶及史之闕文也孟子曰盡信書則
不如無書學孔孟者宜以此為法其他在所勿論可
也壬子七月初四日芝麓樵史簡偶讀先生塔記因
書管見以告知已
鄱陽五家集卷十
