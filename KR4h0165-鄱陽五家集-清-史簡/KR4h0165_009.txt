鄱陽五家集卷九
鄱陽史簡編
元葉蘭寓庵詩集一
葉楚庭名蘭鄱陽人父懋字德新有才識善詞章
官至大中大夫嘉興路總管多政蹟楚庭仕太常
寺禮儀院奉禮從父於浙以詩名猶善歌賦清潤
古雅不作今人語太祖受命周伯琦應召楚庭贈
之以詩覓得神鼇休便休不須重上釣魚舟回頭
便向溪山望明月蘆花别是秋及伯琦召見後深
有省於楚庭之言以其名薦再召乘舟至河石橋
口溺水死别號醉漁所著有寓庵集蘭弟蕙字楚
芳登洪武辛亥吳伯宗榜十一名任山東冠縣知
縣後陞青州府同知東昌知府任縣時楚庭有詩
寄弟略云我家兄弟誰為最文采風流獨二郎别
離已是三年過仕宦何如一夢長次弟芷字楚臯
占籍嘉興中式洪武癸丑浙江舉人出身任刑部
郎中季弟菖字楚遜習武藝洪武癸亥征賊有功
歴陞遼東衛指揮使楚庭長子名文稷生元至正
明景泰年間方卒享年九十九歲曾口占云吾今
壽年九十七耳精目明步無失天公再賜三年壽
總成三萬六千日高隱不仕為太平遺老幾七十
年
七言絶句
題錢本初畫越山圖
寒碧稜稜玉幾灣龍飛鳳舞畫圖間王孫八葉錢鏐後
識得吳山并越山
金臺即興十首(今錄三首)
路入蘆溝東復東翠華高處是皇宫池塘楊柳秋煙碧
簾箔樓臺晩照紅
畫鼓鼕鼕響似雷内官晩集拜郊臺柳堤一道黃塵起
知是番家進馬來
宫水溶溶出御溝綠楊掩映小紅樓樓高莫揭珠簾看
牆外王孫學打毬
姑蘇感舊十首(錄四首)
繡羅衫子紫藤鞭五色春雲拂錦韉醉散平橋楊柳市
黃鶯啼近馬頭前
江月朦朧水映沙吳姬嘈雜撥琵琶闔閭城外垂楊路
十里紅樓盡酒家
春來長愛對花眠彼此風流盡少年記得竹堂燈火夜
醉圍紅袖賭金錢
明日春晴出郭遊問郎騎馬妾登舟玉壺滿注葡萄酒
不上靈巖即虎邱
送錢朝陽還沔上十首(錄三首)
鵠立沙邊望去程柳林直下是柴棚壯懷落落都休問
千里歸舟對月明
天涯縹緲暮雲迷春雨江南草色齊路上行人多少恨
從今休聽子規啼
山路高高江水深玉人迢遞去難尋重過舊宅相思處
愁對甘棠一樹隂
晩歸古鑑漫興十首
歛棹歸來罷釣綸相逢莫問武陵人世間甲子如流水
回首桃花幾度春
百花洲渚漾晴暉野色青葱好染衣寂寞離亭天欲暮
水田漠漠鷺鷥飛
淺淺湖波齊膝流青青荷葉過人頭晩來覓得魚雙尾
喚請鄰翁上酒樓
晚沽桑落過前溪花外驚聞匹馬嘶有客來尋書畫舫
醉將白練寫新題
澹煙輕罩魯公亭楊柳絲絲蘸水青畫舫女兒雙蕩槳
唱歌相答過沙汀
綠柳黃蘆紅蓼花晴波㶑灧擁寒沙鴛鴦水閣雙雙並
都是臨溪賣酒家
風漫蘆花没釣船雁聲嚦嚦呌寒煙摩挲醉眼秋江望
欲倩王維畫輞川
柳林港口夕陽低慘慘昏煙鴉亂啼漁婦賣魚還買酒
相呼齊過畫橋西
醉擁青綾怯夜凉小奴移棹泊横塘波光如洗月華白
簌簌芙蓉兩岸霜
酣醉篷忩發棹謳西風䬃䬃鬢毛秋起看吳芮祠前路
惟有長江不盡流
雜興六首(錄三首)
别後柴門莫亂開公家科役日相催家人若問歸期候
蠶繭繰時去定回
子規啼處又春餘楊柳飛花雪不如客旅不知程路遠
夜來夢訪故人居
網船撾鼓賣春鮮兩岸桃花色更妍憶著家鄉二三月
河豚新出薦芳筵
寄張達善大參
沈沈月影浸寒流一雁初飛萬國秋醉寫玉壺留别意
客愁都在小紅樓
客懷三首(錄二首)
回首江南事巳非故家庭院鎻重圍柳塘西館斜陽裏
只有當時燕子飛
野橋西轉路欹斜青旆高懸賣酒家收拾客愁無處著
夕陽芳草一池蛙
舟泊東津
江月東生江水西鷓鴣啼罷子規啼孤舟老病思年少
走馬春遊楊柳堤
詠玉簪花
玉立亭亭束素妝滿庭風露洗秋香後堂莫把裝鴛髻
羞殺金釵十二行
重題硯山清隱圖
野樹溪嵐翠影浮墨華寒落硯池秋摩挲認取山隂路
曾泛鵝羣醉裏遊
賣花
萬紫千紅盎盎新擔頭挑盡洛陽春一聲呌入紗忩内
忙霎梳粧鏡裏人
贈周伯温
覓得神鼇休便休不須重上釣魚舟夜來醉向雙溪望
明月蘆花别是秋
五言近體
送郡庠張琬次錢朝陽韻
清霜脆堤柳離愁暗楚江英才今有幾國士舊無雙野
色連帆影歌聲雜鼓腔都門雲五色望望近船忩
送翟敬夫之閩中
微雨浥輕塵離亭餞遠人紫騮嘶岸草白燕蹙江春野
迥天垂楚山連地入閩商歌莫輕發一曲淚沾巾
舟中有感寄楚芳弟
雨雪暗江天舟行著夜牽客程淹歲月家計憶山田野
飯長腰米溪魚縮項鯿故園風景好歸去過新年
舟泊葛陂寄方方壺鍊師
天瞑雨瀟瀟溪流勝海潮春船依樹杪晩飯摘山苗鳥
道羣崖合龍陂一水遥投竿探仙跡壺老肯相招
卧病二首(錄其一)
卧對北窗晚庭隂碧樹凉壯懷悲日短老病覺年長藥
裹新團劑衣熏舊賜香還思玉關道矍鑠看斜陽
送陳元履
郡人喧驛堠大理發裝行宦業秋霜冷歸舟夜月明神
京山似洛淮岸水連城去去棠隂路西風第一程
挽游原牧
報書傳驛使遠殁錦宫城夜雨孤燈夢春風萬里情靈
扄封拜命諫院哭題名愁看西州路萋萋芳草生
浦城山館阻雨
玉溜垂珠箔青苔繡粉牆積隂連五夜清夢到三湘竹
屋茶煙濕荷池扇影涼重隂蔽難霽淹滯泊魚梁
出塞吟壽達丞相
白雪滿天山將軍出漢關鐃歌遼水上轉戰敵塵間夜
月嚴營靜秋風牧馬閒歸當銘碣石功業復誰攀
入塞吟
破敵已擒王全功獻未央黃金秋馬轡白玉夜車箱風
亂雕旗影星開寶劍光還歌漢家曲鼓吹發漁陽
客錢塘簡祝良英
為客久淹留行程不自由簾垂孤館雨砧急滿城秋紅
頰酣餘色霜髯病裏愁那堪苦蕭索兩月住江頭
寄山隂蔡孟陶
寂寞望山隂愁懷恨轉深還家添白髮為客盡黃金城
冷秋砧急燈昏夜漏沈凄涼孤館裏誰識旅人心
寄張理卿
風色山城暮雨聲秋屋寒彎弓為學晚識字濟時難聞
說元王履欣彈貢禹冠不才甘寂寞愁坐夜漫漫
七言近體
聞家尊侍丞相還軍中奉呈張學士
紫禁沈沈去院迷早朝齊候唱晨雞天寒鼓角東風急
雲暗旌旗北斗低將令傳聞還㶚上捷書飛報下遼西
内門宣詔迎丞相鐵甲銀鞍十萬蹄
奉次鎦廷翰太守燈夕韻
溶溶月色下樓臺小玉蹁躚逐隊來燈影高燒珠樹合
歌聲輕遏彩雲迴朱門列第從人玩金鑰重關是處開
太守行歡情爛漫麾幢夜擁宴蓬萊
逢唐伯剛太守
十里平湖漾碧沙小樓嘈雜撥琵琶金鍾酒注鵝兒色
春雨簾開杏子花無限離愁攢客次幾番歸夢遶天涯
若逢相識傳書信五月南風定到家
寄松江金文振同知
北州太守近新歸湖海飄零興已違錦綬却藏桃竹篋
烏巾自稱木棉衣鱸生淛水思張翰鶴唳華亭歎陸機
書札頻頻勞問訊白頭相見故人稀
送金文振同知還松江
對客凄涼話舊遊遥遥楚尾接吳頭山迴紫鳳衝天起
江遶青龍入海流寄别詩題蒲葉扇送行人上木蘭舟
愁來重憶華亭路縹緲雲間十二樓
答蘇仕常金臺懷古
漢騎南來擁鐵戈鳳城空遶舊山河堪憐玉殿閒青鎻
無復金輿控紫駞一代衣冠成土壤九重歌舞罷天魔
祖龍王氣百年盡遊客悲來感慨多
居庸關懷古
峻嶺﨑嶇古棧長蛟龍盤互鬱蒼蒼翠華北望關門鎻
玉輦西來石路荒社稷傾亡無禮樂山河險固謾金湯
北歌莫向樽前唱羌笛胡笳摠斷腸
燈夕簡南軒彭敬宗二首
東風搖曳翠絲絲春到門前五柳枝自歎葉公誰問政
却憐鮑叔獨相知愁來寂寞惟躭酒老去顚狂不廢詩
南陌東城簫鼓閙看燈且過上元時
元夕看燈憶舊年紫騮馳道拂金鞭雲機綵織千絲錦
玉井花開十丈蓮笑選笙歌徵杜曲坐窮河漢問張騫
如今却守城南寺蘇晉長齋繡佛前
謝施仁政惠&KR0987;
暫歸復去倍相思欲餞郵亭酒一巵小艇覓來還怕漏
蹇驢借得不堪騎田荒空望秋成日屋破長憂雨下時
承惠亭亭碧油蓋從今感戴且支持
送王希尹先生
蕭蕭白髮颺涼颼老矣中朝舊輩流萬里乾坤雙短屐
十年湖海一扁舟晚祠蘋藻歸宜薦蚤世功名得便休
惟有古城楊柳色霜枝憔悴解人愁
弋陽道中逢成子博主簿
葛陂驛前逢故人少曾同學習科文多年離别重相見
舊事凄涼不忍聞山徑落紅飛燕子野池新綠散鵝羣
欵留花縣偕清賞盡醉歸來日巳曛
謁諸葛廟
野徑迷漫草樹封迢迢遠涉探仙蹤手中青竹六七節
脚底白雲千萬重丹井泉流銀錯落錦屏山聳玉芙蓉
武侯已矣空遺廟塵世何人識卧龍
南閩即興
毒霧纔開海日黃午街喧雜閙交廂氁絲纏髻西洋客
茉莉簮頭上店娼五月山田收火米四時泉水浴温湯
南州處處雖云樂自是行人憶故鄉
寄張達善韓克明
南陽無復卧龍居歸到家山更結廬故舊多從千里别
音書又是半年無樽空可買鄰家酒門隘難容長者車
若遇秋風動歸興吳江霜落有鱸魚
過小渡
草木森森小徑斜隔溪一簇野人家蜻蜓雨集青蒲葉
絡緯秋鳴白豆花匡老山高帶河漢鄱君湖近淨塵沙
涼風裊裊吹衣袂欲挾飛仙上客槎
旅中歲日有感
草徑泥深鞍馬稀蕭蕭雪雨怕沾衣年同流水人空老
春已還家客未歸山館簾垂壺漏永石屏香散篆煙微
追思内宴朝元日說著先皇淚欲揮
和盧相公雨中見寄
對客休歌行路難從來落魄此心寬人生在世且為樂
酒遇相知莫放乾秦館舊遊忘錦瑟楚山老去有金丹
捲簾靜對西窗雨翠滴芙蓉葉葉寒
送張茂異遊江淛
裝束行行天一涯古來淛郡最繁華西湖看雨船如屋
南市遊春酒當茶孔雀花階蘇小墓胡瓶白㙮趙王家
人生到處堪為樂莫感離情起歎嗟
戊辰元旦後三日寫懷
萬事從今盡莫言舊遊蹤跡遍山川土牛送臘經三日
野老逢春又一年兩鬢漸添惟白髮寒家無廢獨青氊
近來自愛幽居好坐對寒江雪滿天
簡倪時中
骸骨驚存患難餘旅逢歲暮倍踟蹰孤燈燄冷青垂壁
短髮愁凝白滿梳乞米自憐顔魯帖題門堪信翟公書
故知窮學當吾事誰向滄江援困魚
祀先還鄱陽簡崔氏契家
再拜先靈奠酒殽攝尊行事痛咆哮自憐養子當烏哺
誰料為家類鵲巢忠孝每從危難出朋游須向死生交
莫誇春色遍桃李擬托寒梅守凍梢
寄建寧黃將軍
紗巾羽扇坐談兵暇日猶能課六經道上行人瞻漢節
溪邊野老識文星轅門講武頭先白横槊論詩眼獨青
如此賢良堪館閣却從戎馬逐浮萍
送錢塘侍父還沔陽
射圃雙雙賽挽弓少年面似玉盤紅結交同向來江左
送别還須入沔中寫字曉臨虞袐監圖山秋畫米南宫
人生聚散尋常事莫把音書便不通
琴鶴軒
湖海飄零水上萍歸來萬里一茅亭調絃自度彈琴譜
縛筆新抄相鶴經沔樹重重秋月白楚雲淡淡晩山青
人生若得清閒樂勲業休談太史銘
旅泊大孤
自憐落魄走天涯黯黯離情有所思身世自過愁畔日
弟兄長見夢中時隂祠古木迷神女夕照荒山呌子規
辛苦老來成底事如今贏得鬢如絲
舟泊左蠡
鳷鵲沙頭噪作團晩晴行出柁樓看天光映水青鸞鏡
日脚銜山紅玉盤酒急觥籌人巳醉歌聯絲竹客相歡
春衣為叠香羅雪斷送深江五月寒
九日
城上旌旗拂弩臺城中車馬踐塵埃江湖浩蕩魚龍伏
日月蕭條雁鶩哀白髮星星催老去黃花朵朵向誰開
秋來頻起登高興時向溪橋一舉杯
送周叔良往吳中
餞别鄉關莫慘神柳林叢裏是通津江船打鼓行程客
水閣燃香乞巧人湖出小孤分楚漢潮生揚子近淮秦
到家記憶離羣處相送柴門月色新
題周彦可雲卧草堂
隱居聞說在林巒我欲乘閒駐馬鞍詩為草堂傳杜甫
座因雲榻想陳摶秋隂黯黯千山暝雨氣蕭蕭六月寒
龍卧莫言徵不起天書羅士有飛翰
送人之商鎮江
曉饑沙頭酒一鍾舊遊蹤跡遍西東揚州城郭高低樹
瓜埠帆檣上下風老去情懷難送客别來書札望飛鴻
歸舟夜泊金山寺千里相思兩處同
送張允弼員外
喜得斯文共一家見時清話興無涯客逢陸績暗懷果
詩寄盧全善煮茶華屋垂簾秋聽雨錦屏燒燭晚生霞
自憐陶令歸來後終日看山懶坐衙
答清碧長老韻二首(錄其一)
人生難得笑談間趁取清歡一餉閒燭影紅搖簾外雨
茶煙青掩屋頭山禪牀坐夢唐文暢野屐行思晉謝安
感慨南山舊時事春風花底共盤桓
和盧相公見寄
雨後庭階長綠苔故人久不過茅齋每思舊事如春夢
聊寄新詩慰老懷窗下授經高弟讀柳邊喚渡小舟來
何時結屋依東郭相與論文日往回
病中寄黃聲振表弟
為報東城黃校文好傳近况謾相聞病來瘦骨清於鶴
靜處閒心懶似雲謝飲不談唐學士臨書偏喜晉將軍
捲簾深院秋蕭索小鼎團香每自焚
挽醫士劉潤芳
老來正頼君醫我今日那知我哭君修短百年皆有數
乾坤一夢竟無人鄱江城下先生宅薦福山頭處士墳
回首相思倍惆悵杏花零落雨紛紛
鄱陽五家集卷九
