鄱陽五家集卷六
鄱陽史簡編
元徐瑞松巢漫稿一
公諱瑞字山玉松巢其號也十二世祖諱人元于
唐貞元十八年官河南都運使會昌五年兼九州
都漕運使秩因平黃巢亂特拜符命開藩于饒子
孫遂居饒之慈孝坊八世祖諱立道于宋神宗熙
寧二年率家遷鵲湖世為鵲湖望族大父雲巖公
與叔祖東綠皆善詩叔潔山居士偕公弟可玉宗
玉公從弟楚玉蘭玉皆有文才次第任散官公每
有詩句寄懷及諸弟宦歸各營别墅極泉池之勝
公咏棣其中時與芳洲黎廷瑞月灣吳存山村仇
遠景文湯琛及板橋周南翁竹南許季蕃友善而
月灣芳洲二公里閭密邇書筒郵致輒申山中之
約或至歲暮猶策蹇相過從焉公生于宋寶祐甲
寅十二月咸淳間曾如杭應舉不第遂以科舉之
習功名之念奪人清思不復認以為真曾作自省
詩今以家傳所載考之蓋傷宋之亡于帝昺也迨
元延祐丁已以公經明行修推為本邑書院山長
未幾歸隠于家巢居松下花晨月夕隨所賦逐年
筆記之時來郡城則與三五詩友觥籌交錯于東
湖芝山之間更相唱和亦無虛日所著則松巢漫
稿卒年七十一吳月灣致語曰善人已矣空留千
百年番水之名後世知之當在數十卷松巢之稿
其見重于當時如此後許竹南有懷詩云江北江
南老弟昆三生文會幾評論蚤知傾蓋頭俱白悔
不連床話共温洲没艸枯芳士歇巢傾鶴去故枝
存至今惟有灣頭月照我溪南水竹村竹南之意
使俱曰公與黎吳皆鼎峙一時也公姪孜字仲予
一字子文號仰山元大德十年丙午以明經學術
冠于鄉閭值國季設科取士之制荒僅受浮梁教
授善詩律末年轉徙流離備嘗艱苦洪武二年已
酉卒著有集聞前參議義城劉公莘為之序月灣
後人吳南夀讀其詩慨然感賦曰仰山倏爾游仙
去遺稿親題墨色濃遼海無蹤回老鶴雪泥留跡
憶飛鴻半生遊宦心多苦十載流離意愈工為囑
錦囊好封襲明時太史會觀風予止見其避亂諸
什而瞻烏爰止之情與固守清貧之槩已大可見
矣意其紹聞于家學者有自來乎是因得連類而
及之
五言絶句
義合寺二首
峭壁空翠濕幽林煙霏清峯巔忽長嘯疑是孫登聲
枯根絆老石槁葉填古逕四山悄無人鏗然一聲磬
尋幽
尋幽烏石谷曳杖白雲岡野燒半空赤西風萬葉黃
已丑正月二日入山中題岩石二首
一掬岩下水不滿數寸深當其伏坎時已有東注心
我訪桃源人桃源在何處世上無桃源何必移家去
余自入山距出山五十五日竹屋青燈山隂杖屨
㤀其癡不了事矣隨所賦錄之得二十首庚寅入
山
石浪嚙我足山雨濕我衣冥行果為誰笑撫桄榔枝
解包
投裝即虛館簷溜猶浪浪主人眼為青熾薪燎衣裳
看雲
濛濛穿石罅片片宿簷端如示變滅相時出復時還
對雪
晃晃紙窗明簌簌時聞落出戸欲尋詩瘦驢雙耳卓
聽雨
疎聲連永夜寒意薄唫身惆悵三生夢彭城古木春
聽泉
出山静而清遇石何不平誰能携素琴為我寫此聲
聽簫
鳴鳴傳素恨渺渺起新愁臺空鳳已去楚山千頃秋
聽笛
有客携笛來一聲山石裂老子據胡床東峯方吐月
論詩
大雅久寂寥落落為誰語我欲友古人參到無言處
煑茶
枯樵生活火清瀑薦靈芽且賞此味永從渠客未嘉
蘭
綠葉映芳蕤貞姿在空谷紛紛世人同寂寂君子獨
老梅
枯根寄斷崖槎牙老風雪疎花如高人歛袵不敢折
苦菜
采苦南山下載咏采苦詩舍㫋復舍㫋此味人得知
芹
離離生澗底薇蕨敢雁行人皆美其羹我獨采其芳
劉郎菜
天台採藥客此地菜留名流水年年恨春風歲歲生
黃精
東風抽靈芽厚土長黃玉我欲勤服食從此長辟榖
鷹爪菜
何人品小草乃以鷹爪名吾舌安用丼且得吾眼明(山中)
(人云能明眼)
蒲花
綠穟糝輕黃隨風墮霏屑富貴未足道看取十二節
石窪
飛泉所舂撞懸崖偶成窽信似太山溜吾欲銘其坎
出山
坐覺日月長還疑宇宙隘長嘯出山來如在太虚外
用仲退韻奉寄三首
懷人耿青燈兀兀香事已夢繞明月灣水清見石底
與君外形骸更自離言說此聚雖難常此意終不别
約略古堰西坡陀山外路相從十二年迎送幾來去
大德二年戊戌正月梅始花
老樹冰霜晩孤花天地心翛然懷遠韻相對意彌深
已亥重九夜歸篝燈獨酌因思乙未歲是日陪余
敬可携趙定庵馬寧卿王叔文雲隠二三道伴登
芝山駐接仙亭蔬盤果食清談竟日今諸道萍散
而敬可九原不可作對酒凄然殆無以為懷也
重陽當痛飲對酒更生悲惆悵芝山夢死生俱别離
書芳洲題長江萬里圖詩後
萬里朝宗勢其源可濫觴從來不在險畫裏論興亾
庚子九月十四日陪芳洲觀山中泉石次韻
問酒竹籬深尋詩土花碧石上更盤桓長嘯情何極
書壁(辛丑)
佳木交穉綠小閣掩春深唯有山西叟相看識此心
夜坐與劉信翁清談
清坐不知疲相對㤀賓主他年記此夜青燈聽疎雨
十一月十五山行見梅一枝(丁未)
老樹千年意枯槎一點春相逢驚别久竚立重凝神
周德言游小廬山觀余壁間詩次韻示教走筆奉
謝(壬子皇慶元年)
美人塵外姿胸次澹孤清空堂語三日隠隠金石聲
蘭茗尋舊題媿我昔好逕妙語為湔袚清越泗濱磬
舟行即景(丁已)
江流千丈碧崖樹一枝紅臨眺延緣久扁舟我欲東
宿常山
小樓臨水際一塔出林端為報山僧喜無勞問數灘(有僧)
(同舟每舟上一灘必計之自桐江至常山歴灘百餘)
燈影照白髮清酤浣旅顔半生堪一笑四度宿常山
秋懷二首(巳未)
細雨沾庭濕驚風入袖寒黃花有佳色獨自倚闌看
門巷鳴乾葉階除吟候蟲幽懷不可奈絲雨更濛濛
夜坐
文室四壁静孤燈永夜明蒲團清坐穏簷鐵兩三聲
六言絶句
夏日六首(巳亥)
屋上小山叢桂門前綠水芙蕖問事唯唯否否逢人睢
睢盱盱
客散幽庭鳥集日長高樹蟬嘶有士懷戴安道無人鑄
鍾子期
世眼看朱成碧人情覆雨翻雲寧甘頭責子羽莫教腹
負將軍
偶自棲遲偃仰誰無歴落嶔﨑兩刖足見美玉九折臂
為良醫
我生尚友千載不願爭名一時閉門寫范滂傳飽飯和
淵明詩
宇宙千年遺事江山幾段閒情一笑無人領略杖藜竹
外徐行
六言四首(庚子)
脚下行萬里路胸中貯千卷書到底只供一笑屋烏何
似除胥
畜耳何如畜眼觀人孰與觀頥遠道紛紛飛鞚深山有
客爭棋
悟得字中有筆却參畫外無詩今人見謂癡絶異世神
交特竒
隠几反觀唯我出門與語者誰飲酒止酒俱達借書還
書一癡
故夏與南翁往來里社共聽松風盤旋久之欲作
數語不果近日偶至其下悵然興懷追賦六言一
首(辛丑)
夜語連床未了村醪時復一鍾不怕石頭路滑要聽古
社松風
送醫士方存方歸弋陽(癸丑)
俗子紛紛束閣此客亹亹逼人未論探丸起死壺中刀
匕通神
桔梗時而為帝昌陽或笑引年無用乃知有用妙處當
是不傳
但識身中大藥不須肘後竒方我欲與君談此暑途行
計何忙
七言絶句
偶題
曾駐金華傲紫烟偶來此地了塵緣春風白石岡頭路
虚老松花過一年
舟行書感(壬午)
斷崖斗絶小舟行煙樹崔嵬草一汀宛是釣臺臺下路
楊梅蘆橘正青青(余甲戌三月登釣臺楊梅蘆橘青青兩山間)
東溪舟中呈石齋(癸未)
兩山盤屈水中分紫翠深深日欲曛孤枕短蓬唫夢曉
一鶯啼破半溪雲
東湖枕上
雲邊假息竹方床天地詩翁一枕凉杳杳磬聲清入夢
上方老衲起燒香
丙戌除夜泊舟東湖用白石歸苕溪韻書懷
客夢朦朧酒力銷梨雲漠漠路迢迢醒來便欲尋春去
楊柳江南十五橋
空山歲晚足堪娛殘雪千峯水半湖明發臨風想諸弟
共扶白髮進屠蘇
出山歸隠計無成舟泊菰叢膠斷冰記取東湖風雪夜
青熒一點隔林燈
津亭空樹集饑鴉望斷孤雲是我家暮角吹寒風漸落
自呼斗酒對梅花
一卷隂符偶自隨奴星解事亦㤀歸參横斗轉唫魂瘦
愁絶寒梢兩綠衣
城郭人家餞歲寒裁紅剪翠饌春盤湖濱老圃無時態
繞屋畦蔬向曉看
隔岸重門笑語微搖搖燭影颭簾衣翠環玉指箜篌夢
尚識輕舟天際歸
勞生可笑類原蠶世路羊腸更熟諳自古詩人例如此
咸陽客舍老青衫
歸撫蒼松笑一場誓無滋味博西凉春風爛漫春雲熱
釀取松花一甕香
封侯幾見夢魂銷千萬徒勞重壓腰只待區中緣了盡
携家採藥住中條
丁亥正月二日自東湖泛舟歸鵲湖
貰酒張帆古渡頭半篙新水送歸舟梅花惜我漂零久
一片飛香入柁樓
正月晦日泛舟詣東湖興盡而返戲作
古渡開帆破暮烟平明回棹浪鳴舷可憐煙雨東湖興
絶似山隂雪夜舡
小齋前老梅至二月半花猶未落餘香最可愛
瘦樹枯枝蘚暈青嫩寒清曉雨冥冥道人不管花開落
獨愛殘香繞硯屏
讀蘇黃集(戊子)
邊人爭問大蘇集仙官解作太史書當時同朝人欲殺
所能者天信不虚
書懷五首
伊優骯髒子自擇籧篨戚施我不能試看洛陽紅紫國
何如空谷一枯藤
朱雲豈是丞相吏子房偶作帝者師去就誰能明此道
西風落木鬢成絲
文章意造乃天趣學竒學澁為誰妍皮毛落盡真實在
千載誰續鵾雞絃
曹劉沈謝易摸索楊王盧駱哂未休眼底輪囷能有幾
蛛絲塵網百尺樓
枯桐三尺寄古意懸崖夜半鳴風泉廣陵散曲世不傳
五柳先生更無絃
秋晚對牽牛花懷友
蘸碧輕綃一捻垂蜿蜒細蔓滿枯籬曉來風露深深巷
記得相看覓句時
歲戊子聽雨山中枕上賦小詩云竹屋浪浪急雨
鳴道人睡美夢魂清恍然身在廬山下夜半飛泉
落澗聲庚寅秋晚結茅郭仙峯之下東偏斷壑飛
泉接竹注之窗外以便汲取夜聽泉聲凄然有感
賦詩云窗前斷壑落飛泉絶似高簷曉溜懸忽憶
故山聽雨夢繩床孤坐不成眠今年復歸山獨卧
小齋夜半雨至簷溜浪浪夢中恍然山間茅屋之
下泉聲不絶不知吾身之在此也覺而悲感不已
賦此自解壬辰五月卄八夜也
聽泉聽雨不須悲聲本無情我自癡夢覺不同均是夢
寂然妙在不聞時
偶㓗甆鼎煑芽茶可玉弟以雲松吟藁至且啜且
哦就成小絶并以卷錦
活火枯撨煑露芽瓢盂顛倒岸烏紗君詩味永加嚴苦
可恨山中客未嘉
甲午夏日讀爾雅有感
梁間客燕一采芑韝上飢鷹肉不肥愛殺前溪雙屬玉
羽毛如雪背人飛
丙申二月既望仲退再來山中意行談舊送别悵
望寄兩絶句其一云别君烏石岡頭路一樹梨花
照晩煙摠是舊來携手處東風回首十三年其二
云入山不遠六七里老我應行千百回昨日與君
談未了今朝策蹇又重來讀之黯然次韻用謝
東風滿眼皆陳迹老樹荒園更斷煙今昔相看只如此
但&KR0838;痛飲過年年
夢中幾度尋安道也似當年泛剡回可是山中緣未斷
又從雲外寄詩來
程明大送枸杞數本侑以古詩兩絶奉謝(丁酉)
故人念我忍饑坐送我靈苗意甚勤便作深根千歲計
雲間要聽吠狺狺
坡翁尚感黃柑意杜老深知菜把恩此意世間寥落久
自哦詩句繞荒園
書壁
愛山日凭西樓角聽雨長來破寺中可恨無人同此味
繞簷疎竹鳥呼風(林父軒云聽雨是人生如意事聽雨須山寺破屋中)
尋梅十首(戊戌次并附錄吳月灣拾遺稿韻山中尋梅十絶)
去年冰雪梅開晚立春半月始見花只今至後未五日
南枝已破兩三丫
種梅山中十七載出山十年思此花梅花見人應潦
倒令人憔悴筆生丫
冰溪凍合路迢迢雪片疎疎著地消幽香襲人無覓處
信步行過獨樹橋
想是幽人唫繞樹冰枝滴瀝舊㾗消幾回夢赴山中
約古堰西邊雪壓橋
山中峭壁孤絶處瘦樹獨立殊風標我行矯首坐嘆息
正似高人不可招
山中之人有巢氏山中之樹枝猶標自携一壺醉太
古雪月相從不待招
石梁溪上鴛鴦樹昔年樵斧摧為薪詩翁賦詩慰不遇
險語至今驚鬼神(歲戊寅余與芳洲翁意行見之翁賦長句見集中今廿一年矣)
昔人絶嘆殺風景以鶴為炙松為薪梅花何罪厄斤
斧煩君為語主枝神
牆東一株蒼蘚身故人手斸山中雲封植敢忘角弓賦
每到花開如見君(吾家牆東矮梅壬午仲退手植)
東南西北夢中身幾愧烏山石上雲顧謂梅花不如
汝托根常得伴巢君
首陽食薇千古瘦商山茹芝絶世清誰能嚼花卧空谷
一物不向胸中横
正將丘壑傲富貴坐使羣芳讓獨清江路野橋供俗
眼何如幽谷一枝横
項里苔梅妙天下蜀花梅龍天下無放翁詩酒白石笛
二老風流不可摹
騷人不死元水解化作冰魂瘦欲無三叠離騷招不
得水濱疎影君為摹
種性還如賦苦筍趣味一似傳冰壺持此問梅翻絶倒
荔支瑶柱有同無
暮年擬種梅千樹花下清歌酒百壺略計此生非過
分不知造物肯從無
烟蕪牧笛不勝哀夢繞西湖幾百回應是詩人有餘恨
斷橋流水為誰開
扁舟欲向西湖去復作稽山載酒回和靖已仙賀老
死梅花見說不曾開
十畝荒園野水邊盡栽梅樹不論錢珍重木瓢任真率
年年携此醉花前
巢中高士灣頭客日賦梅花無一錢八百斛椒釵十
二不堪持到此花前
九月廿五夜小雨成雪(巳亥)
秋來多病怯新寒香冷衣篝夢易殘夜半忽驚風雨惡
開門雪已滿前山
寄芳洲先生(庚子)
山中二十三年約今日尋詩始得來舉瓢酌水為君夀
從此登臨歲一回
周郎折簡應難致退叟高騫招不來石上留題有神護
不教雨漬長蒼苔
時人近日多輕士造物從來亦忌名只有青山無世態
與君一見若平生
官銜雅似何水部文學老于元道州如此身名應貴重
世間清濁易同流
生來道義勝紛華晩抱遺經學種瓜猶有愛山心不厭
時時幽夢到煙霞
雪中夜坐雜詠十首
數間老屋雲松下半畝方塘水竹村先生觀化耿獨坐
不覺寒深雪塞門
簷頭風鉄響錚錚簷外浪浪槁葉鳴别有宫商人未識
一爐活火聽瓶笙
讀書聲歇茶初熟古鼎香銷詩未成起唤歐蘇索白戰
天高海闊不勝情
古人何者是不朽舉世何人善打乖摠是流連光景處
天分幽事屬吾儕
文章有皮有骨髓欲參此語如參禪我從諸老得印可
妙處可悟不可傳
古人骨爛心猶在欲觀古人觀其心我讀古書㤀寢食
去之千載一如今
何人求死不得死有士欲生而舍生誰謂古今人品異
要於出處自權衡
榖粟桑麻里俗淳農談竟夕意彌真半壺濁酒陶陶醉
便是羲皇以上人
絶憐山北松間寺門逕漫漫雪作堆衲僧定起夜將半
自撥寒爐分芋魁
看梅不睡非愁夜對酒高談别是春水北山南清興發
遲明踏雪度煙津
二月望暫寓山中感舊(辛丑)
出山兩足涴塵土幾夜夢聽山中泉行到向來結茆處
瘦藤枯樹仍風煙
茆茨高下倚蒼石略約參差跨碧流白髮前坡兩翁媪
相逢漫說十春秋
野花綠水紅香動石壁晴霞倒影竒好句詩人曾拾得
重來絶笑劍㾗癡(仲退丙戌觀山有云微波蕩晴墩倒影動懸壁)
石臼凝泉瑩似冰山椒雲氣起如蒸小溪流出桃花片
我欲窮源客不能
病瘧新差仲退折梅一枝冐雪跨驢訪我松下且
賦詩一首次韻以謝臘月廿八日也
破雪折梅相料理要將春信報新年獨跨瘦驢披鶴&KR0769;
更於何處覓神仙
臘月廿九日芳洲寄綠萼梅一枝詩二首次韻為
謝
故人雪裏寄梅花妙句清寒逼齒牙睡起病隨殘臘去
坐看神水長金華
鶴背從來不載錢老梅風雪是㤀年春風若肯留相待
定趁灣頭水上舡(仲退有泛舟往見之約)
挽李思宣(壬寅錄其一三首)
芝山携酒詩猶在芹泮横經夢已空篋底更藏書數紙
不堪和淚對秋風
次韻謝拙逸見寄(癸卯錄一二首)
魚雁迢迢不一書尋真豈為出無驢去年偶誤梅花約
心密何須泥迹疎
與弋陽徐覺民主簿
昔年熟看靈山面常怪寶氣充其間此行乃與公相識
不負平生識此山
文章政事本一貫道在從教俗論譁為問匆匆赴期會
何如騎馬看煙霞(覺民見任處州遂昌簿因訟省委修造上清宫)
向來自許千年鶴老去真成六日蟾且喜宗盟今日合
歸程不惜為公淹
送從弟蘭玉視牘柳州(時大德七年三首錄二三)
柳侯種柳柳江邊歲歲春風歲歲妍若訪韓碑尋柳廟
為持菊蘂薦寒泉
折花呼酒醉南樓草草三年一笑留今日要游難似舊
玉釵占喜白雲秋
再用韻送謝拙逸
久悟看山勝看書夢中猶愛倒騎驢武夷夙有煙霞侣
目斷晴雲雁影疎
辟俗尋常晝掩門弄丸聊復了朝昏折梅且寄春風信
終待相逢慰渴魂
馬天心遠游而歸椎髻變而巾幘䄂衣變而逢掖
名字號俱變書亦學顔作三詩寄之(甲辰原三首錄其一其三)
紙上磊落太師字行間突兀玄晏名斯人變幻不可測
卒然見之令人驚
風流千載賀知章晩歲黃冠歸故鄉三島煙霞鏡湖月
此意與之誰短長(馬所居號三島)
送馬君采赴忠定書院教諭(乙已一原三首錄其其三)
吾鄉灣頭有明月照映空山草木寒頗怪近來光采變
乃知珠徙上餘千(馬所居名珠灣)
孤城上與白雲齊唐宋諸人舊有題弔古不須深感慨
但教殘剩付歸奚
贈别高則山王叔浩(四首錄三四)
采詩直須别具眼論人尤貴平其心莫重所聞輕所見
四方岩穴有知音(則山常采詩四方)
孤洲蘭蕊春風晩老樹絲苓夜雨寒何日抱琴重過我
焚香煑茗聽君彈
題小齋壁(丁未)
賣藥城南二十秋得錢取醉酒家樓近來不敢出山去
怕有人呼韓伯休
題鄧梅邊買驢卷後(庚戌)
出市難逢陳處士叩門誰識傅先生此行若遇孫郎宴
借筆不妨題子名
次韻怡如解嘲
子敦尚受坡翁謔山谷何心戱炳之抵掌相看成一笑
折肱始信是良醫
過歇嶺(丁已)
四山竹樹與雲齊淛水東流江水西獨策短笻過歇嶺
亂峯叠叠翠禽啼
晩行三橋
晩凉信步十三灣疎柳高荷欲半殘時有小舟橋下過
無言獨倚石闌干
靈芝寺
為愛嘉名似故鄉芒鞋日日此徜徉非關貪禮瞿曇相
自是三生有願香
八月十八日觀潮
海門乍見一線白江下濤頭十丈黃數點紅旗爭出没
千艘飛櫓下滄浪
登釣臺
雪手升堂讀古碑先生應笑鬢成絲滿庭黃葉無人掃
唯有清風似舊時
欲薦山中十九泉荒榛塞路上無緣凄凉不盡懷賢意
黃帽催呼蚤下舡(泉在山頂舊有扁此行不及見)
舟行不勝節物之感
客中無酒浣羈愁想見家山菊自秋記取今年重九日
大郎灘下泛孤舟
次馬初心韻
良朋難合易參差處獨頻頻入夢思歲晩得君相料理
老懷磊落更誰知
濁酒陶陶時一鍾柴門牢鍵畏迎逢夜來風雪敲窗紙
喜見前山玉作峯
戊午元日
爆竹聲殘曉色分漫天雪片報新春絶憐今日屠蘇酒
不見丁年共飲人
屋角紅梅雪裏香索人管領意深長老松秀出千林表
甲裂皮皺色轉蒼
次韻月灣東湖十咏其一兩堤柳色
廢壘迢迢埤堄連兩堤横截鎖蒼煙柳絲繫得春光住
畫舫時時雜釣舡
雙塔鈴音
浮屠雙筆仰書天簷鐸吟風破曙煙似為衆生說般若
興亡莫問劫灰年
孔廟松風
蒼然五鬛東海來直幹參天不可回堂上不聞金石韻
空中時聽殷晴雷
顔亭荷雨
急雨高荷汞走盤顔公一去歲如千天公不為游人計
端為忠臣雪怒肝
湖中孤寺
崔嵬銀屋漭相圍突兀禪房水半扉便是金山古蘭若
坐看孤鳥斷雲飛
洲上百花
後臺花發映前臺紅紫成林綠作堆三日一花尤盡在
願言均作四時開
薦福茶煙
老衲松根拾槁枝石鐺煑茗日舒遲青青亭上晴雲散
正是禪僧出定時
新橋酒旆
裊裊垂楊映小樓吳姬喚客酒新篘倚簷高揭青帘處
認取牆東最上頭
江城暮角
梅花三叠暮雲横戌客懷鄉夢自驚縱是時平爭戰息
不堪吹出入雲聲
芝嶠晴雲
深谷逶迤縹緲中白衣遥映曉暾紅時清不嘆唐虞遠
可有商山四老翁
七月十七夜夢中見亡孫概覺而悽愴不已(時延祐五)
(年也予年六十五矣)
夢汝頎然立我傍言辭慷慨巧趨蹌覺來落月明窗戸
撫枕澘然泪滿床
對菊用先大父雲巖先生仰高堂壁間韻
小圃秋花孰是強唯餘老菊殿年光寒英不獨華予晩
九死猶能不改香
讀靖節和靖詩偶成寄仲退
逋仙只住西湖上靖節終身栗里中千古修名垂宇宙
何曾南北與西東
次韻江道可見寄五絶(錄其三其五)
戎壓塵沙汗血勞君如孤鶴立危梢何時過我長松下
共候風爐湧雪濤
世間萬事匪人為消長神機祗自知飲酒不求千日醉
讀書空悔十年遲
次韻寄題文溪許氏秋圃(庚申)
我看黃花意甚長紛紛蕭艾不能荒無論楚晉韓家事
萬古秋風只自芳
飯牛
飯牛夙志老方酬看似潙山水牯牛水草尋常自調伏
鼻端不用拽繩頭
腰痛苦甚戲作二絶句(錄其一)
十萬腰纏不足珍腰圍頓减可憐人折腰不為五斗米
彭澤元來解忍貧
正月念七月灣來訪折千葉紅梅一枝為贈
喜聞環佩響然臻笑語芬芳絶世塵林壑荒凉無所有
殷勤送似一枝春
七月十六夜對月有感(合上俱壬戌)
神遊赤壁水光浮想見元豐壬戌秋甲子四周月長好
更無人續宋風流
鄱陽五家集卷六
