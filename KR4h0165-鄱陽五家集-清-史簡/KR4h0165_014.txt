鄱陽五家集卷十四
鄱陽史簡編
明劉炳春雨軒集三
長短句
題買文彬耕樂堂
前年戍醹口關去年來利陽鎮花隂卧犬喜官閒沙際
飯牛饒野興江村寒食落花初水滿平田宿雨餘凝塵
懶拂雕翎箭負耒歸來夜讀書
題崑崙雪曉圖
自有宇宙便有此山六丁智力憚疏鑿一氣神秀鍾㠝岏
九龍上蟠日月麗六鰲下鎮滄溟寒西母雙鳬遠莫至周王八
駿邀難攀萬仞皚皚太古雪大明中開爛銀闕玉京瑶圃恍瀛洲
一洗胸中煩惱熱自非砥柱障狂瀾天地蒼生混魚鱉摩挲此圖
雙眼開令我胸次生崔嵬安於磐石奠四海長歌萬里天風來
題李陵蘇武泣别圖
臣有千古哀覆水一去難再回臣有三寸舌染絲一黑
難再白丈夫瓦裂聲名虧漢不我得將安為吞聲長哀
送蘇武忠肝惟有青天知烟沙蕭條壓冰雪心事凄凉
淚成血誰憐魂魄老邊塵空有丹心曕漢闕目斷關河
夕照迷茂陵烟樹草萋萋將身不似雲邊雁猶得年年
故國歸
雲湖漁樂圖為陳茂叔賦
船頭書百冊船尾酒百壺懶騎桃花馬濯纓雲水湖手
攜珊瑚竿不掛朱虎符壯心捲笠澤浩氣凌東吳寒食
春風三月暮暖帳桃花香簇簇弱水三千錦帳紅禹門
九萬晴濤綠身被紫團宫錦袍靈槎不厭銀河遥絲綸
垂虹八百文坐弄明月吹鸞簫罡風泠泠挽雙袖手捫
箕尾聞雲璈醉來晞髮支機石鼔枻天津釣六鰲
漢之季哀故御史余公闕守舒城死節而作
漢之季洪流何湯湯赤子為龍蛇蔓于漢以淮割我城
邑圖不祥天子曰嘻予何以奉宗廟朝羣臣登明堂曰
予近臣御史闕咨爾撫師古舒國閫以外爾制之賜爾
三百衞士斧與節毋黷民毋究刑苟附而安文武並用
禮之經臣闕昧死頓首泣主憂臣辱敢不力御史騎馬
來萬姓淚落喜且悲子我塗炭民漢官威儀今見之東
市牽牛羊西市羅酒漿紛紛列道左御史下馬相扶將
諭以天子聖且愛明見萬里外宵旰不遑食兵爾飢爾
苦顚沛御史雖愚頗知忠與慈惟爾患難相扶持鼔爾
鼓旗爾旗疾則疾徐則徐壯者戰守老者居俾爾農桑
毋奪時桑青青麥茫茫牛羊走丘墟御史城上行茅屋
人家聞讀書以心感人心敵至輙敗不敢窺城東啼虎
豹城西嘯熊羆蘄黃攻始退山越什什伍伍來相圍裹
瘡戰城南吮血戰城北大船小船捍江列嗟城中如流
魚御史奮臂城上呼悲風揚塵沙起白日無光士爭死
廩無粟士氣衰朝食城上草暮煑城下萁癘疫相
枕何流離御史斬愛馬士卒不忍食日久援不來
矢盡兵殘益危逼梟騎死野戰烏鳶銜肉流尸殭
孤城坐殄瘁土山地道不可當御史誠不德握手
謝父老爾民多殺傷御史登城北面拜稱臣萬死
無以報陛下闔室竟與城俱亡楚山蒼蒼楚水洋
洋御史之節功烈顯彰天之奎壁地之河嶽人之
綱常千載弗渝日月普光誰能置廟復立社享爾
祀爾百世及天下
秦淮書舍為端孝思賦
秦淮水金溶溶羣峯迤邐以走北萬壑曲折而朝東盤
礴之秀山川所鍾金精伏地斗牛爛王氣燭夜風雲從
以之定九鼎制萬國鳳凰鵲觀之壯龍蟠虎踞之雄春
風三月城東路紫陌紅塵映朱戸萬樹嬌花駿馬嘶千
條弱柳流鶯度楚榭春粧玉襯鈿秦樓夜宴金搖步鬢
鬌秋痕曉霧輕眉分晩黛朝雲妬洛下誰論杜牧狂臨
卭不數相如賦故人結屋對江波厭聽朝朝玉樹歌白
紵裁成朝隱几黃庭寫罷晚觀鵝芸窗文史三冬足日
閱牙籖常百軸志篤孫康映雪勤心潛車胤囊螢讀舌
捲波濤隘五湖氣雄島嶼呑三蜀南金赤箭如圭
如璋泰山北斗景星鳳凰有志未可量也期爾萬
里風雲翔
墨池謠簡錢本初
夫書未可易言也鳥跡蠆尾蝌蚪出焉天雨粟而鬼魅
泣河圖出而龍馬傳八卦畫而結繩解三才著而文明
宣漆書汗簡去古益剝落魯魚亥豕讀者窮磨研湯銘
商鼎彷彿欵識在秦封石鼓但見鎻鈕連六經多舛誤
去聖逾千年蒼頡莫可考史籍何茫然李斯陳邈更古
制篆隸分草如雲烟王次仲氏作楷法趨時簡易隨方
圓蔡邕夢神授八法鍾梁張李尤精專中間作者不可
數大令小令聲名絶今古何天經地緯而山峙川融亦
玉振金聲而龍翔鳳翥草字貴尊嚴真字貴風度大字
貴結密小字貴寬裕樂毅論太史箴筆力殊正直嚴嚴
乎忠臣烈士之心告誓文曹娥碑其容何莊敬肅肅乎
孝子順孫之儀孤雁賦逍遥篇興趣託高遠出塵拔俗
何翩翩洛神賦畫像贊姿儀特閒雅恭肅莊矜誰敢犯
是皆見義以成文非獨擅場而觴濫歐虞褚薛柳與顔
方駕並軌何桓桓米蔡蘇黃尚嫵媚趙松雪公真傑立
大書特書勒金石清苦平生非一日崑山春早鳳雛鳴
溟渤霜寒海青出前輩落落如晨星慨古閉門芳草生
年來此事知者少隱几看雲數歸鳥庭樹迎秋落葉凉
墨池經雨蒼苔繞錢郎一年相别多過我顔色如春和
臨池刀筆如豹變滿紙墨汁翻鯨波燕子日長休懶惰
莫向清風北窗卧有鳥不鳴一鳴驚人有鳥不蜚一蜚
冲天後生可畏未可量也一羽雲霄期勉旃
明妃曲
胭脂馬雕鷹旗狐裘蒙茸金絡羈白玉作鞭雙袖垂手
抱琵琶紅淚滋黛雲半軃顔如玉春嬌學得蛾眉綠自
擬將身寵漢宫誰知薄命離鄉國窮隂絶漠易悲辛落
日哀笳處處聞嚴霜夜鎻關頭月朔氣寒飛磧裏雲鴻
雁蔽天斜作字駱駝連塞動成羣漢家君臣亦良苦却
將紅粉為禦侮廟堂肉食列重裀汗簡如何照今古妾
身分得君王憂萬死沙塵心亦休腸斷年年邊地夢心
懸日日漢宫愁百年一身何足道妾容不似花容好漢
家三十六宫春傾國傾城更有人君王故殺毛延夀特
遣單于貴妾身
河中之水歌寄劉子雍程伯羽同賦
河之水向東北洛陽女兒好顔色八歲畫蛾眉九歲自
裁衣十歲學識字十一抛梭攀錦機十二刺繡紋十三
能賭棋十四彈箜篌十五纔上頭髩偏斜戴金團鳳臂
弱不勝珠絡鞲羅幃睡起傷春瘦畫閣粧成對日羞十
六妖嬈解歌舞容色比花花不語堆堆生怕下階行三
寸春嬌雲一縷行媒將聘周家郎桂柱蘭堂錦作房比
翼鏡奩粧玳瑁合歡裙帶繡鴛鴦茱萸露濕珊瑚枕蘇
合香熏翡翠牀生憎啼鳥催春去不忿啼烏怨夜長杯
成連理生何幸釵合同心死不忘眼前節物年年度只
恐芳華不相顧南陌芙蓉午夜霜東園桃李三春雨君
當為妾秉燭遊東海為缸糟作邱妾當為君金縷謳春
風莫遣人間愁
董嬌嬈為周郁賦
妾家住邯鄲少小矜容顔七歲畫蛾眉十歲垂髻鬟十
三刺繡人前坐十五秦箏架上彈紅粉樓高臨大路自
恃芳年立門戸鸚鵡春眠芍藥闌驕驄晩繫垂楊樹梅
點香奩玉作鈿蓮移羅襪金為步朝歌暮飲綺羅叢東
園桃李鬭春風黛疑柳淺朝勻翠朱訝櫻濃曉洗紅燭
圍錦帳宵常曙香藹雕籠夕未空秋月春花等閒度誰
憐窈窕近新故夜夜虛迷洛浦雲朝朝枉結陽臺雨帶
綰同心只自憐枕期連理翻成誤眼前相愛豈相知彈
指風光節物移只道青春鎮長好那知白髮易如絲容
顔銷歇鶯花冷歌舞悽凉鞍馬稀昨日樽前雙淚落誰
似周郎情不薄得配鴛鴦死亦判願諧魚水生相托青
鳥緘封書莫遲秦樓腸斷夜烏啼君卿豈羡東墻約梁
氏應同舉案齊
璚姬墓宋仲珩同賦
野花凝粉鈿瓊姬醉時面夕露柳絲長璚姬晚黛粧行
人墳上莫回首一顧春風一斷腸
來日苦短黃子邕同賦(二首)
來日苦短去日苦長人生如朝露不如笑歌置酒臨高
堂春風不到九泉下盛年一去難再芳老行及之徒悲
傷
來日苦短去日苦催人生如朝露不如笑歌置酒臨高
臺舊時歌舞今已矣章華百尺連青苔老行及之徒悲
哀
行路難
奉君五彩鳳凰之綺幄七寶鴛鴦之錦牀博山氤氳之
水屑金盤沆瀣之瓊漿春風無情不相待朱顔綠鬢年
年改姑蘇臺上鼔如雷四時歌舞百花開當年意氣今
安在鬼火如燈秋似海
樂府
箕山操
堯讓天下於巢父巢父曰君之牧天下猶予之牧
犢吾無用天下為莊子有樊仲父牽牛飲水見巢
父洗耳驅牛而還恥令牛飲其下流也
清流泱泱箕山之陽樛木森森箕山之隂嗟嗟巢父豈
洗其耳實結其心
崩城操
杞良妻杞殖妻妹朝日之所作也殖戰死妻哭而
城崩遂投淄水死其妹悲之
朝從城上哭長城與雲齊暮從城上哭長城化為泥嗚
呼城已崩兮猶可築夫君死兮身可贖妾寧化魚淄水
窟立廟祀君君血食
石婦操
即望夫石也悲其夫之不還也
朝朝山頭望日日願夫歸夫君不歸將疇依妾身已一
難再失寧向山頭化為石山崩石應墮江水千年萬年
清到底
前旌操
衞後母子壽母欲殺前母子伋而立壽使伋乘舟
將沉而殺之壽知之與伋同載舟不得沉又使伋
之齊令寇見載旌者殺之壽又竊旌前行盜見殺
之伋載壽屍還亦死
同舟幸濟兮予豈無咎前旌喪原兮盜莫之究仰叩天
兮青青俯呼地兮冥冥爾迫我死兮竟沒身於無罪予
敢愛生兮致淑德於無旌嗚呼兮已輿尸於故國誓甘
執鞭兮九京
殘形操
曾子夢見一貍不見其首作
夢生於觸兮貍偶異形吉凶有定兮夢胡足憑嗟嗟巫
咸兮不疑何徵
履霜操
尹吉甫子伯奇無罪為後母所讒見逐集荷為衣
採楟花以為食作歌投河而死
嗟讒言之搆兮父豈無知父將不聞兮母心則離朝履
霜兮夕採楟食撫二弟兮惟順弗違嗟嗟蒼天兮父母
孔安兒兮兒兮死奚以悲
桑中操
魯秋胡仕陳歸見採桑婦悅之以金婦不從及歸
見母母呼妻出識之醜其夫行遂投沂水死之
秋胡歸陳息桑隂兮見彼美姝悅以金兮重色忘親
何荒淫兮嗟彼丈夫無忸心兮婦以義决誠千載之箴
兮
精衛操
炎帝女溺死滄海化為精衛日銜西山木石以填
怨溺死也
海石白凝雪海波清照天䘖石填海無窮年但願滄海
揚塵化為土爾無冤兮爾無苦
五雜組四首
五雜組架上衣往復還庭下雞不獲已炊扊扅
五雜組雲錦裳往復還雙鴛鴦不獲已守空房
五雜組牀上裀往復還橋邊人不獲已行負薪
五雜組織翠裾往復還溪中魚不獲已身當墟
同雲
同雲四翳霖雨其滂虎嘯谷風鳳鳴朝陽吕望歸周尹
摰佐湯仲父齊霸諸葛漢昌氣以類感道由義彰功濟
九有千載之光
邕熹
聖人務德蠲煩去苛既舞十羽載奏雲和八表雍
雍含哺而歌彩霽鈎陳景融羲娥崑崙無塵渤海
不波
烏栖曲
烏夜啼梧桐樹愁夢回腸應苦蘭膏張照樹光啼烏去
夜未央梧桐葉底清露墜一聲一滴相思淚
飛龍篇
扶桑戢彩崦嵫匿輝六轡既逸長戈莫揮盛年不重歔
當以欷蘇秦未遇妻織機百里去家炊扊扅栖栖燕與
雀安知鴻鵠悲
紫騮馬寄朱士止(士止文公四世孫)
紫騮馬雕鞍鞲來汙如赭恨郎騎馬過章臺醉月眠花
尋不來郎若歸時將馬賣無馬尋春郎莫怪
上之回
上之回紫闕拂曙紅雲開蛟龍懸旌麗曉日駱駝駕鼓
鳴春雷前勾陳後玄武鳳凰來儀百獸舞左黃鉞右白
旄萬國稽首諸侯朝玉帛如山不可計天子之壽四萬
八千歲
劉生
健兒如馬駒墮地便有千里足平生忠與孝拳拳惟佩
服烈女不自媒美玉原韞匵豈無匡濟心四海作霖雨
命左與時違長嘯還鄉自廬墓
邯鄲行
白日下叢臺野曠秋風早不聞歌吹聲空遺往來道傷
心却憶平原君墓上牛羊踏荒草
寒夜怨
月來愁亦來心憐月去愁應改樓高月轉遲停箏坐倚
熏籠待月落却成眠誰知枕冷愁仍在
陌上車
大車聲隆隆小車鳴碌碌朝從車下飯暮向車上宿車
輪濺淤泥漬我身上衣汚衣再洗何足愛慈母縫時淚
痕在
折楊柳
折楊柳折得楊柳多愁心將奈何自君征戍莫可道一
雙蛾眉不曾掃歡愛長從夢裏逢容華坐向春邊老楊
柳折殘春又生白髮東風無世情
賦
歌風臺賦
岱嶽截雲黃河觸雷豐沛曼衍青徐縈迴數仞崱屴九
層崔嵬危基立壁疊砌欲摧雨剝沙石烟悽莓苔野樹
銷沉隂雲晝霾征馬過之振鬛而躑躅飛鳥欲度斂翼
而悲哀顧父老而問曰兹所謂漢高皇湯沐之邑歌風
之遺臺也耶想夫坑灰未冷漆烟尚凝使者獻璧滈池
告靈沙邱之轜車未啓四海之鮑魚煽腥望夷鹿失草
澤蛇驚西郊之鬼母屢泣芒碭之龍氣已成爾其寶劍始
握赤幟一麾龍吟而風雲奮激虎嘯而草木披靡陳涉
感鴻鵠之歎張耳動燕雀之悲燕趙劘壘齊魏偃旗于
以率三軍之衆于以陳九伐之師拯生民於水火蘇大
旱於虹霓迨夫關輔前驅函谷旣闢轟雷隱鼙長雲列
戟殺氣填空腥烟簸礫劍光迸星麾幢蔽日熊羆震駭
虎豹悸慄一戰而土崩瓦解再戰而揚沙走石天地為
之低昂川海為之蕩潏及夫董翳授首章邯失律諸侯
主臣俯伏喘息山東豪傑知入關之先子嬰繫頸降軹
道之側所謂百二全秦之山河黯其無色矣想夫隆準
龍顔豁達大度扶義而西莫不景附囊括圖書封籍府
庫玉帛無所取子女無所顧示三章之約法動萬民之
鼓舞化呻吟於謳歌同赤子於慈母慨相見之何晩恐
延留之不固亞父所謂貪財好色者今日之壯志非細
故也想夫項王喑啞萬人皆廢方其入關莫敢仰視一
舉咸陽三月之火益重金刀九鼎之勢及漢軍於灞上
宴鴻門於兒戲將軍有意於督責敢不逡巡而辟易等
餧肉於虎口同垂食於魚餌張良獻玉斗以請成亞父
示寶玦而肆志衝冠已見於怒髮斗酒何辭於生彘繫
成敗於毫縷睹天地於一擲嗟夫垓下之歌騅乎不逝
徒喑嗚增蓋世之雄知忠厚有回天之力固韓彭之告
功亦蕭曹之成計也及其羣雄既削四夷日寧定都宏
宫室之制推功誓帶礪之盟論三傑有股肱之效致四
皓有羽翼之成想其寬而愛人雄吞八荒已化家而為
國念桑梓之莫忘六轡既啓八鸞載將黃屋前設紫蓋
後張翠華耀虹霓之彩金鉞晃日月之光干羽舞于兩
階旌節列于五方千官景從萬騎騰驤馳道塵清於草
色輦路雨霽而春芳駕鼓車於槖駞奏簫韶于鳳凰宫
仗璀璨仙班琳瑯爰止舊都旋歸故鄉萬姓嵩呼里閈
輝煌父老歡騰而謳歌兒童駿奔於壺漿會故人而置
酒因起舞而增傷登高翹首指顧褰裳悲壯慷慨感昔
徬徨須千秋而萬歲終魂魄之來翔威已加於四海德
咸被于萬邦慨猛士之何在思守成于四方瞻雲氣之
昭回歌大風之飛揚思示儆於來裔闡制作於非常迺
命太史協吉呈祥高山是甸因阜為岡厥土燥剛厥位
面陽既經且營爰度而量繚版榦之矗矗勤畚築之鏜
鏜萬杵旣殷百庸克襄咸鳩工而畢事爭輸力而踉蹌
何經始之不日宜庶民之交相也嗟乎姑蘇壯麗銅雀
迤邐構炫日之雕題貯如雲之歌妓奏午夜之歌鐘豔
三春之羅綺恣聲色于荒淫塗生民於膏髓終麋鹿之
來游亘後世其誰齒孰若我皇海宇一匡安不忘危内
修外攘仁以為紀義以為綱禮以為隄智以為防卷抔
土奠乎九域䇄八柱表乎中央所以成漢家四百年太
平之基業垂鴻猷于萬代而無疆也
脩竹賦寄胡梅屋
翳綠竹兮修修羅生兮庭之幽體匪草兮匪木質克剛
兮克柔非分榦兮淇園之澳必濯根兮渭川之流爰貞
心兮自守故堅節兮獨遒凌霜雪兮素操不改假雲烟
兮繁隂愈稠豈競芳兮桃李欲干勢兮斗牛清韻兮戞
玉寒光兮翠浮動西風兮三徑夜雨淡明月兮空庭暮
秋其清也巢由兮未擬其直也史魚兮莫儔其虛也顔
回兮屢空於陋巷之下其癯也夷齊兮不食于首陽之
陬亦託跡兮蔣詡曾結知兮王猷唐六逸兮是隱晉七
賢兮寔游或述典謨兮傳簡於翰墨或托宗廟兮列籩
於庶羞或同勳兮桑弧或協律兮鳴球宜比德兮君子
終化龍兮莫可留也極遐思兮仙子終參鸞兮莫可求
也辭曰君山暮兮湘雲飛洞庭波兮春離離吹參差兮
增我悲洞庭波兮湘水深竹上之淚兮秋隂隂歌滄浪
兮傷我心
荆門賦
君山秋兮蒼蒼洞庭寒兮欲霜雪流碧兮潦盡水殞黃
兮菊芳白雁銜蘆七澤凍玄猿號風三峽長客有佩明
月之琳瑯繄鳳凰而翺翔纓茜飄兮絳綵劍蓮吐兮雪
芒思攬轡於昭邱爰弭節於荆陽顧漢水之為池睠方
城之為隍據軫翼之躔次古熊繹之封疆沅沱既導朝
宗于王厥土惟泥黍稷穰穰駞馬被野牛羊彌岡纁組
燦爛金玉鏗鏘菁茅箘簵杶栝豫章鴻雁鳬鷖鵠鶴鶩
鶬砂丹石翠椒紅橘黃玄獐大龜赤鯉青魴羽毛齒革
物産之良實富國強兵之所利宜併吞割據之相攘也
嗟乎維昔漢綱解紐炎靈中微旄頭夜蝕天狼晝垂赤
刀鳴于武庫白魚雨于京畿洪流板蕩黨議横馳奸臣
竊命太阿倒持曹瞞挾翠華以遷許董卓積黃金而築
郿六鰲揚塵於紫渤九龍失水於瑶池志士懷攬轡澄
清之慨勤王動枕戈興復之思通人俯仰于形勝未嘗
不痛恨於桓靈之陵夷也東望夏口蔚乎武昌鳷鵲之
觀抗神宫于雙闕黃鶴之樓凌雉堞于中央鸚鵡芳洲
帶草色漢陽野樹迷烟光赤壁悽其烏林淅瀝憶樓艣
之如林想旌旗之蔽日敷動地之征聲列連雲之戰戟
妖氛引于宛洛殺氣纏于郡邑火星晝騰烟砲夜擊檣
連烽燧岸走沙礫龍虎决于雌雄成敗等於呼吸謀興
輔王業於萬金何土崩瓦解于瞬息孫策周瑜之成美
曹操張遼之失計事竟敗于驕矜身幸免于倉卒致當
時之扼腕重來者之歎息故壘蕭條斷壕周遭江屯崩
雲湍乎怒濤楊柳嚬春於别溆蘆花慘雪于殘潮寄登
眺于草木付歌嘯于漁樵夢明月于白鶴弄春風于紫
簫往矣釃酒臨江之槩傷其横槊賦詩之豪所謂東風
不與周郎便銅雀春深鎻二橋者乎南望則岳陽之區
雲夢之墟包繹潭沔煦浮太虛衡嶽嶙峋朱陵氤氳娥
皇遺廟粉鈿消香於春色蒼梧故隧漆燈澄彩於秋塵
玉鸞剝於寶鑑金雁浮於海銀長沙之津瀟湘之垠鳴
夜雨於斑竹捲西風於白蘋困遷謫之賈誼悵行吟之
靈均忠貞之諫弗任泣涕之書徒陳天衢騁于駑駘草
澤閟于麒麟楚人致懷沙之恨漢文空宣室之勤所謂
可憐夜半虛前席不問蒼生問鬼神者乎西望則白帝
插漢鳥道際雲灔澦霜拂峨嵋黛勻龍湫虎牙尾閭吼
白鹽赤甲虞淵昏天府沃壤于以定霸而制國鑄山煑
海于以濟世而安民啓中山之帝胄申大義而奮身結
關張之英姿同魚水於君臣起躬耕之高卧枉三顧之
殷勤義旗渡于瀘水耕者雜于渭濱運木牛與流馬布
八陣於鼎分誓鞠躬于盡瘁痛嘔血之酸辛墮大星于
前第傷漢祚之遭迍所謂出師未捷身先死長使英雄
淚滿巾者乎北望則襄陽縈迴峴首崔嵬汝潁曼衍唐
鄧宏開沙湮檀溪之浦棘覆龍山之臺孟嘉芳躅帽落
斜陽于杞菊龐公高隱徑迷斷靄之蒿萊高陽之酒徒
零落習池之歌舞誰來更無金鞍換小妾寧復銅鞮
歌落梅紅剝鸕鷀杓翠消鸚鵡杯淚亦不能為之墮心
亦不能為之哀所謂晉朝羊公一片石龜龍剝落生莓
苔者乎吁嘻兮風景不殊山河如昔嘅戰馬之何在消
風雲于倏忽何三國之英傑逞干戈于智力措蒼生于
魚肉不能安一日于衽席爭腐鼠于飢鳶致羊藩而臍
噬徒區區于井蛙莫能混南北而為一豈天運之有常
抑非人力之所能致者乎偉哉我皇龍奔虎驤雄劍一
呼囊括八荒大明中麗日月普光四夷八蠻析津扶桑
莫敢不屈膝莫敢不來降干羽舞而率百獸簫韶奏而
來鳳凰制國定都分茅建邦衍金枝于玉葉頒寶牒于
天潢紀綱永世本固支強玉璽金劵鸞輿煌煌昭圭璋
于袞冕畫粉藻于衣裳地控上游履盡荆襄以定社稷
以開明堂宫殿麗于九土旌節衞于五方壯軍容于萬
里覲玉帛于梯航圖書之府奎壁之章卧金甲於綠沉
包虎皮于弢囊仁以為紀義以為綱帶礪之盟永茂永
昌小臣獻賦祈萬歲而躋于虞唐也
南詞
重游三山感舊(虞美人)
信陵門下簪纓客寂寞頭都白重來無復舊交遊上馬
臺邊烟草不勝秋風流雲散繁華去猶指將軍樹長
歌何處弔荒邱衰淚凄凉不盡與江流
汴梁懷古壬辰年作(虞美人)
春風芳草梁園路玉輦今何處香銷珠翠舊粧樓惟有
臙脂井畔水東流傷心汰液池頭月清影圓還缺萬
年枝上野花開腸斷年年不見翠華來
送别(憶秦娥)
溪頭柳青青折贈行人手行人手最傷心處西風重九
陽關一曲長亭酒停鞭欲去仍回首仍回首少年離
别老來依舊
題御溝紅葉(水龍吟)
御溝暖透溫泉柳容不覺西風早紅葉飛來珠簾搭處
始知秋老訊步瑶階雁沙香褪襪羅嬌小謾宫袖微揎
玉纖輕袷臙脂濕露華清曉寶硯香薰煤麝拭霜毫
龍蛇縈繞芳題錦字翠嚬紅怨帶真連草天上人間為
憑流水春心多少謾殷勤寄去無情有恨綵雲青鳥
春晚(卜算子)
簾幕楝花寒啼鴂催春去芳草天涯綠漸迷烟樹無重
數老驥頓長纓猶憶雲霄路流水孤村獨掩門白髮
東風暮
寒食(浪淘沙)
野徑土墻斜桃李桑麻紙錢飛處亂啼鴉祭餘攜酒去
寒食野人家苑樹憶天涯遺恨琵琶銅駝衰草卧龍
沙漢寢唐陵無麥飯暮雨梨花
惜春(浪淘沙)
年少為花愁珠箔青樓竹西歌吹古揚州翠袖舞低楊
柳月醉倒還留投老憶狂游往事都休繁華如夢水
東流飛絮落花春去也白了人頭
寄水北山人徐宗周(滿江紅)
水北幽居抱柴門一溪寒玉山萬叠青林當戸白雲連
谷乳燕落紅春又晩柴桑三徑多松菊喜新晴布榖又
催耕秧分綠牀頭酒何時熟謀諸婦明朝漉謾黃雞
炊黍共邀鄰曲舊夢風雲銷俠氣繁華看破知榮辱繫
扁舟罷釣晩歸來書還讀
辛酉九日(木蘭花慢)
寫長空一雁又景物是重陽甚雨暗東籬數枝青蕊未
放秋香搘笻倦登高處掩柴門衰柳映横塘日暮江聲
袞袞西風鬢影蒼蒼當年歌舞翠紅鄉一曲杜韋娘
曾擊碎珊瑚玉人扶醉銀燭成行回頭已成陳迹早歸
來茅屋石田荒謾把清樽遣興都非少日疎狂
蕪城懷古(春草碧)
平山堂下東風何處海棠春瓊花月橋上十里珠簾金
釵翠袖歌聲徹醉倒玉人扶銀燈揭莫問舊日江山
幾多離别却憶錦帆游迷宫闕回首故苑繁華豪氣五
陵都銷滅斷柳鎻寒烟潮聲咽
感懷(壺中天慢)
年少疎狂擬晞髮扶桑濯纓暘谷北適幽燕東適楚爭
道中原逐鹿抗節登車悲歌倚劍太華青如粟聞雞中
夜秦庭曾有人哭誰憶萬里關山塵凝箭羽慷慨嗟
髀肉白髮青衫歸故里多少泥塗之辱却羡淵明休官
彭澤三徑連松菊迎門稚子殘書老硯茅屋
感春(憶秦娥)
新桃李無情風雨能銷幾能銷幾一分塵土二分流水
劍光羞澁空頻倚舊游紫塞雲如壘雲如壘壯心零
落鬢絲凝縷
鄱陽五家集卷十四
