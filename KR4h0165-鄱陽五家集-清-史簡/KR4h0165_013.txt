鄱陽五家集卷十三
鄱陽史簡編
明劉炳春雨軒集二
五言古風
擬古
今人多結勢古人多結心結勢可趨利結心能斷金金
堅義益固利厚害彌深往者不咎昔來者當鑒今
得漢彝簡周伯寧索香灰
古彝多欵識蟠螭漢篆存黃金銷土色翠羽蝕雷文綺
席流寒月銀屏度影雲蘭灰能裹寄長吟盡夜分
春夕直左掖懷周侍郎
晩雨池上晴逶迤淡將夕金莖華月生綺樹流雲濕窗
虛漏聲永幔捲爐烟襲憶我同袍人何由共瑶席
簡孔博士
宿雨曉還歇開窗銷鬱沉烟光藹芳樹池上鳴幽禽逶
迤瞻郡齋窈窕期盍簪孤懷屢百積羣疑思一箴何時
聯夜榻春漏委波深
左掖門朝退呈吳待制諸公
謬忝金閨籍聯班趨晩朝逶迤西上門窈窕長安橋殘
雪帶遠樹夕陽在山腰不有同袍者疇能慰寂寥
張禮部卧疾
殘雪晚還霽窗虚斜日廻故人久卧疾空階生綠苔兒
童諳藥裹吏牘委塵埃浮榮每為幻長嘯望層臺
別京邑之東阿
前年别鄉閭今年出京邑悠悠去江漢杳杳事行役所懼心志違
况此風波急烏啼楓樹烟雁下蘆洲夕回首望長安蒼茫寸心失
憶園廬
種園在柬臯草荒瓜蔓長日落秋樹凉搴衣獨還往時
逢野老憩自足田園賞沿溪暝忘歸古寺烟鐘響
示宜學績學甲戌三月題
阿爺五十四憐汝纔始生恩育夙夜謹眉目秋水清行
如生鹿跳語若流鶯鳴當時恣嬌頑計日期長成爾祖
豪傑姿聲聞州郡欽一顧等成敗片言能重輕田園亘
阡陌兵火成榛荆千頃遺寸波百田纔一塍官租因訟
致薄業寧躬耕不辭生理苦所懼徭役并嗟予蚤失怙
慈親訓遺經遭時風塵黑扶日雲霄青簪筆侍禁闥通
籍居承明衰年遂冉冉薄宦徒營營辭官歸故園葺屋
依先塋看花眼如霧種竹髮已星貧無金在囊家有書
滿籝念汝未強壯立身恐伶仃痛逼骨肉懷感慈肝膽
驚男兒在忠孝業學崇勲名題詩冀爾識慰我桑榆情
賦清華堂詩
皇威戒安逸翰苑游神機天球在東序玉藻羅北扉蜒
蜿紫氣潤璀璨虹光輝奎彩動黃閣文光照彤墀鼓枻
洙泗源遵舟伊洛湄梁追昭明轍漢軼東平輗瀛洲浮
暖吹銀潢演春漪芝蟠五色葉桃發萬年枝墨沼鵝羣
浴書林燕子飛花隂移鶴仗竹色來鳳儀共沐恩波潤
咸蒙聖澤滋河清仰文化同軌固磐基
聽雨堂為安成周氏賦
中年迫宦游邈若胡與越悠悠烟樹遥杳杳關河絶况
兹風雨夕坐想鴻雁隔箎塤寧共理孤燈耿還滅懷寶
重經濟括囊貴明哲何時對牀眠慰此腸内熱
敬軒詩為王達善賦
深巷何窈窕端居掩柴荆素心每無欲寡朴輕浮榮慮
盡默自守神清淡忘形危坐白日晩疎林微雨晴開窗
幽鳥啼蒲階芳草青焚香卷絲桐愛此銷塵纓孤雲野
鶴唳絶壑流泉鳴高懷曠而婉雅音誰復聽古人良已
久寸心千古情
郡齋讌集詩呈徐用中廣文諸先生
郡齋文墨暇履端集朋曹春意藹萱草臘痕封柳條窗
暄書蠧散簾深鑪麝飄嘉園剪新韭芳壺湛清醪青甘
浮橄欖紫腹吹葡萄舒此羈旅况豈夸樽俎豪禮簡貴
情厚心親自神交所念萍水逢回首江漢遙天府重賢
喆山林來俊髦耆年多桑榆席珍比瓊瑶何殊瀛洲步
未讓淮南招俯仰慰夙慕綢繆幸今朝題詩謝永好蕪
詞慚草茅
烏石樵歌(義城十景)
烏石岡在義城東五里許劉公德新愛其地有林
泉之勝故卜宅築池以撨牧隱居焉
烏石岡頭路林巒勝景開洲連青野闊山俯碧溪迴墨
沼春生草書堂雨蔭苔樵歌時出谷野興屢登臺自得
園廬樂生涯不用媒
花橋釣艇
昔青田知縣劉公英嘗游釣於斯橋廢後友松公
重建
花橋通駟馬錦里昔鳴珂紅雨桃飄浪青絲柳蘸波石
闌晴更倚釣艇晩還過魚暖金翻藻鷗凉白宿荷先賢
多勝賞落日一漁簔
魯壇古市
市在花橋東唐宋時甲第軿湊絃誦之聲連戸敦
尚禮義春秋設壇祭祀有鄒魯之風故號魯壇餘
蹟尚存
洙泗流波遠尊崇百代同衣冠循習氣俎豆想餘風市
廢殘槐綠壇虛野杏紅壞垣迷古鐸宿草卧懸鐘文沼
今更化絃歌幸歲豐
漢營餘壘
先世中書令潁川王尚書劉公汾曾駐兵於義城
之南故號漢營有餘壘存焉
先世逄昌運經邦建武威六韜開豹略八陣出魚麗山
岳雄圖在風雲霸業移泉聲悲鼔角樹影見旌旗自擬
羊公石登臨不盡思
雞籠曉月
雞籠峰在汪師源東一水迢遥自山門出五里許
入河其山峭拔而圓每曉月流輝烟霧杳藹狀若
雞籠
林巒多勝概彷彿類雞籠古木千章繞流泉一脉通曙
光渾杳靄雲氣總朦朧玉兔還留白金烏未吐紅降神
生俊彦何必羡高崧
馬鞍晴雲
山在金竹源東北形類馬鞍上有僧尼創庵希仙
慕眞峰巒奇絶雲氣飄揚四時不改
二氣多融結奇形解六飛嵐光時吐吸日影半熹微頃
刻成蒼狗須臾變白衣去來如有意動靜總忘機一旦
為霖雨豐穰賑歲饑
清新酒旆
館在花橋之西杏村之口酒旆高懸商旅市沽得
有所濟
結搆清新館晨昏絶市囂柴扉通杏塢竹徑接花橋日
暖醅香好風清旆影高漁翁頻岸幘行客屢停軺喜際
羲軒世酣歌慰寂寥
綠野書樓
樓在義城祖住傍先世建樓數間以為書塾竹樹
隂翳軒窗幽豁四時吾伊之聲自宵達曙焉
先世儒為業建樓多蓄書不殊裴相宅那讓鄴侯居繞
屋竹自長侵階草不除往來無俗子談笑有才諝即此
供耕穫何須菑與畬
攑洲雁集
大溪之北桐江之南有洲寬平百餘里其上柜柳
成林秋風零落則有鴻雁翔集焉
櫸洲秋色晚鴻雁日回翔已解逃罾繳應能飽稻粱肯
同鷗伴侣偏與燕參商靈囿沾仁化周詩薦樂章帛書
曾繫足千載仰蘇郎
鐘潭龍蟠
鐘潭在碧灘之下百頃澄澈潭際奇峯筆立一古
寺存焉世傳下有洪鐘中有伏龍
巨鏞隱靈物潛伏碧潭深冶鑄知因昔流傳直至今波
濤時洶洶雲霧日隂隂自有為霖志能無濟世心何時
九霄上鼓舞發清吟
經白將軍故第
粉墻將暖日依舊柳條新上馬臺邊路春風無一人畫
梁暗巢雀綺席委芳塵桃李東園夜餘香斂翠嚬
雲濤兄歸窆于分鄉界辛未年十二月二十二
日也
同氣義所感永訣情更傷老淚酬荒草孤酸割柔腸懸
旌風帶色掩隧日無光豈止山陽笛簫騷起白楊
經汝弼叔故館有感而作呈汝尚叔及彦常弟
山館澹將夕寒燈對爐熏牆隂古梅路池深芳草春疎
櫺帶斜月連牀非昔人履綦無往跡琴册有餘塵坐感
歲時改心悲文采湮緘題不忍寫悽惻淚沾巾
哀三良同周伯寧賦
為臣既委質一死詎所辭况兹三良賢捐軀視如歸傷
哉秦氏惑殉葬非聖儀維時百職事讜議無良規死者
百世義生者千載悲
題丁氏晩香卷
百草秋已謝佳菊獨含姿凉飊動清馥夕露敷寒蕤逶
迤掇三徑窈窕盈東籬誰憐幽貞操自託遲暮期持觴
挹其秀靜使君子宜
出塞
九重頒鳳詔單于入井陘三邊徵候騎五道出奇兵戰
雲連陣黑烽烟照漢青蛇文弓掛月龍氣劍流星酬恩
不顧命金印斗來擎
入塞
旄頭昨夜斂徵兵入漢關將軍定勲業壯士悲刀環旌
裂雕雲畫衣穿龍錦團磧月老鄉淚風沙銷箭瘢閨中
謾歌舞今日到長安
獨處愁
金屋人稀到閒螢去復回攬衣離鳳閣緘思捲鸞臺惟
有多情月流光入妾懷
東武吟
壯年投筆去手提三尺箠戎衣纔至骭短劍光陸離國
士每自許獨頼相公知解衣衣我寒推食充我飢心懷
犬馬報未有涓埃施十年在幕府徒將文墨持前星一
夜落天地黯無輝功勛都若夢部曲各分違春草門前
綠空遺櫪馬嘶月㾗弓上掛雲影旆猶垂霸氣風雲散
姓名誰復題落日將軍樹凄凉過客悲長哀波浩蕩不
盡淚如絲
雙桐生空井
井上雙梧桐秋風易搖落綠葉墮鳴璫清隂捲重幄紋
甃生旅葵銀瓶響空索疏枝覆烏臺交柯臨鳳閣美人
矜容儀照影傷今昨鉛華逐波逝歡賞隨年薄行客攀
轆轤哀聲隔簾箔
七言古風
經撫河遇雪舟中睡午方起
沙溪風寒飛雪狂風大不敢開篷窗蒙頭裹被睡過午
柁底浪急聲舂撞岸上楓林茅屋小新年家家無米糶
土竈作炊烟滿船灰壓濕薪蚯蚓呌山僮不愔途旅囏
靴綻衣薄雙眉攢艱難末路乃如此富貴有夢眞邯戰
却憶瓊林侍宫膳雪花不入黃金殿酒上朱顔萬國春
花簪烏帽千官宴錦牋綵筆賜題詩仙仗頻移出苑遲
身惹御香羅袖窄馬蹄歸踏杏花泥
弔晉安將軍歌
荔枝城頭花簇簇王孫不歸春水綠黃金臺前烟草荒
傷心獨倚青雲哭淚灑鑾江江倒流楚魂暮咽楓林秋
蕉黃綠醑湘竹語峴山石斷行人愁信陵門下簪纓會
珠履筵前幾人在軍中擊鼓夜不眠珠翠成行鳴劍佩
王孫王孫眞貴人落筆龍蛇驚鬼神千金散士馬蹄盡
鐵甲晝卧雙麒麟桑柘隂隂連大路野市書聲晩當戸
部曲悽凉白髮稀甘棠猶指將軍樹玉鳬金雁漆燈殘
化鶴千年何日還有酒誰澆趙州土碧血化雨苔斑斑
王孫王孫不可招仰天擊碎青桐瑤寸心何處寫哀素
江上年年生暮潮
承承堂為洪善初題(善初三洪諸孫也)
天狗蝕月歲靖康血戰于野龍玄黃神鰲夜泣九淵沸
翠華日薄寒無光主憂臣辱誓萬死直以隻手支扶桑
燕山六月雪花大節旄零落肌膚傷關河蕭條月色苦
扶風揚沙吹雁行子卿歸來典屬國茂陵樹老愁雲荒
至今勲業昭簡册大書特書遺典章承承堂前春晝永
牙笏金魚堆滿牀芝蘭玉樹競娟秀陶令松菊凝秋芳
盈缸釀酒介眉壽槐隂覆階萱草長忠宣盛澤實其美
宜爾子孫宜爾昌
題磨崖碑後
錦囊粉黛銷塵土香冷春迷山下鬼梨園弟子散如烟
六么誰按霓裳譜梧桐蕭蕭秋雨愁君王歸來多白頭
宫牆瓦落芙蓉苑輦路塵蒙華萼樓牝雞司晨古之訓
九齡先識非阿佞漁陽鼙鼓蔽黃埃臨洮戰血生青燐
二十四郡何無人但恨不識顔杲卿國忠既誅林甫死
勤王義旆趨咸京唐室安危誠再造汾陽令公國沆老
萬邦歸正泰階平九廟無虞靈寢掃大筆特書昭日星
龍蛇剝落莓苔青嗚呼浯水瀉遺恨父老至今雙
淚零
題方壺畫為斯貞姪賦
巨然畫與書法同縱筆所至生秋風墨飛原氣瀉沆瀣
青摩斗角連崆峒遠岫平林斷還續苔根斜迸山泉綠
釣倚丹楓野老磯門垂碧柳幽人屋壺公騎鯨白雲鄉
壟樹綠泫烟草黃風流文采今寂寞對畫淚痕沾我裳
大梁行
大梁繁華全盛日宫闕浮天耀桃李魏國山河十萬兵
信陵賓客三千履上苑春晴花覆闌鬭雞走馬事金鞍
銀燭填街美人過紫蓋凌雲公子還五侯七貴行人避
吐膽傾肝論意氣朱亥能移晉鄙兵侯嬴自執夷門轡
回首英雄非昔時輦路人稀秋草迷舊游歌舞今何處
日落狐狸當樹啼
題蔡宗文趙氏譜牒後
苔連椒壁雲痕濕霓旌無色金仙泣杏花依舊落臙脂
梁苑凝烟春草碧相逄彷彿說前朝譜牒香遺古錦幖
前代王孫今老矣天潢如髮際雲濤
瞻雲堂為淮西李仲良賦(仲良予妻弟也)
生逄兵革離鄉邑故家門巷兒時習壠上蒼苔覆墓田
城西喬木連寒石每憶年年寒食時輕烟冉冉落花稀
墳前斗酒無人酹沙際殘碑有字題漠漠長河孤鳥沒
九泉路杳嗟何及銀雁秋沉落木黃金蠶春暝寒泉碧
漂泊緇塵幾日歸故衣線斷感春暉終天一掬松楸淚
心逐孤雲日夜飛
題吕花園草堂代宋景濂先生作
官馬烏鞾春踏霜鐘聲催我趨玉堂黃金帶重覺腰瘦
錦袍淋漓宫酒香殿前草詔東風急紫硯光凝墨花濕
承恩簪筆立多時華髮蕭疎倦無力聞道城南舊草堂
景勝林幽别興長碧連淮甸晴波暖青割鐘山曉樹凉
種柳萬條金覆井栽桃千榦粉連墻薔薇壓架綃囊綴
芍藥當軒錦幄張箇箇麝香眠石徑雙雙翡翠浴蒲塘
紅殘蝶翅翻風靜綠暗鶯吭囀日忙游絲飛時寒食早
車馬城南爭拜掃夕陽影裏賣花聲游人半醉眠芳草
壚憶黃公酒旆斜竈遺陸羽茶烟裊何時休沐振
鳴珂紗帽輕衫試越羅信筆詩成還倦寫憶爾當
年郭槖駝
寒食客秦淮憶舊
去年寒食長途客桃花落盡梨花白今年寒食客秦淮
杏花李花無數開東風凋殘白羽箭落日獨倚黃金臺
緇塵蕭騷吹病目破帽烏靴泥漉漉藜杖東山弔謝安
悵望飛雲仰天哭凄凉心事更誰憐綠綺可以調絲絃
子期已矣伯牙死高山流水空荒烟王孫不歸芳草暮
解衣酟酒驅愁去誰言一醉可銷愁酒入愁腸肝膽露
便擬揚帆析木津仍期掛劍扶桑樹志士長懷溝壑憂
功名百歲等浮漚雨晴浪暖河豚上載酒滄江弄釣舟
題夏博士晉王羲之右軍像
上東門上鵂鶹嘯萬里塵飛洛陽道潛龍東渡晉中興
羣馬南浮國重造石城巃嵸昔所都庶事草草嗟良圖
衣冠簡傲禮樂廢朝廷放曠君臣疎大令平生最超卓
早年門第居臺閣内史新除典要樞右軍任重參帷幄
擅場翰墨出神奇蔡衛鍾張早得之晝長燕寢森兵衛
日暖鵝羣藏墨池來禽青李囊盛寄裹鮓黃庭醉後題
春風三月山隂曲羣彦流觴映修竹一時簪冕屬高風
百年文藻懷芳躅流落斯文嘅古今後代宸聰復購尋
幾字昭陵傳玉枕數行定武抵千金忽見畫圖雙眼碧
采采丰神驚玉立羽扇蕭疎晩日晴烏紗彷彿秋麝襲
繁華如夢轉頭非典午山河幾落暉唯有鳳凰臺上月
春風依舊紫簫吹
予昔與孟思魯參戎事于三衢監司宋公幕府及
兵潰得間道還鄉遂歸休之志故歴叙之
嗟嗟漢燧昔沉耀横流板蕩迷中畿鬼母啼烟赤電走
天狗墮地金石飛志士勤王涕沾臆義旆懸雲昭白日
劍擊風雲向夜悲揖誓山河仰天泣君當少年功節殊
短衣倒騎生馬駒蠻箋草檄墨慘淡寶刀砍血腥糢糊
奏凱對花歌窈窕量沙卧雪宿氍毺運籌制勝嘗輕敵
凭軾降城不顧軀幕泛碧油陳雅樂漏殘銀燭合兵符
孤軍轉戰經千里蕭條榆塞塵沙起秦樹關河落日低
漢營鼓角西風裏婺女妖氛壓斷牆嚴灘殺氣連重壘
羽書援絶鬭兵稀古道行人畏蒺藜霜銜白骨饑烏下
秋入金瘡敗馬嘶虞姬帳下將軍死公子門前壯士歸
去國共憐王粲賦望鄉同擬杜陵詩壯志無成還故里
城西茅屋苔痕紫鈎簾聽雨更焚香拄笏看雲時隱几
自信胸澄渤海清寧憐氣與嵩華倚破浪誰擒北海鰲
穿林學射南山雉笑傲行將下澤車經綸懶取圯橋履
草荒三徑掩衡門舊事相逄不忍論兩鬢緇塵銷歲月
一雙蠟屐信乾坤湘上雨晴飛落木與子登臨散幽獨
杖藜出郭路江沙一笑尋僧看修竹
潯陽行
沙頭女牆啼野烏亂石如壘驚濤呼潯陽九派控吳澤
匡阜千峯廻楚墟當時形勝夸疆土連雲宫苑旌旗樹
庾亮樓船赴國仇黥王版籍歸英主盛年一去水流東
冠蓋繁華處處空兩岸蘆花浸明月滿汀烟樹鳴秋風
古戍何人吹晩笛客船莫向城邊繫翠袖琵琶夢已寒
青衫易灑天涯淚
青藜軒為劉子雍賦
頗聞天祿青藜杖雍也自是今劉向漢啓炎精著五行
天符火德明文象太乙光分五夜深卯金氣應三台上
草堂人稀清漏長紫薇花開金井凉昭回雲漢星辰爛
黼黻文章雨露香鏗鋞九節蒼虬幹叩門絶愛齊眉短
桃竹風清豹髓凝葛陂春早龍膏暖銀燭無神暮雨凄
金蓮落豔秋烟滿故人文彩筆如椽制作于今軼漢賢
萬里羽儀調玉燭九重柱石際凌烟
江都行
蕪城繁華天下美處處離宫開紅紫綵女龍舟錦作帆
内官鳳苑花裁綺芍藥珠簾十二重楊柳御堤三百里
鼓車巡幸翠華留夷夏梯航覲冕旒縣邑貢眞三祝獻
諸侯稱壽萬年酬盤淫酒色窮奢侈宴安鴆毒亡邦祀
西苑歌鐘午夜遊東遼輜重三軍死寶成殿上奏鸞棲
晉陽城外飛龍起故國傷心非昔時五雲宫闕草萋萋
東風寂寞雷塘路月暗秋隂鬼火啼
寄徐宗周兼柬楊煥文阮宗泰
李家池頭去年别大風揚沙天欲雪贈我鯉魚三十腮
楊柳穿來帶寒血今年八月芝山樓我欲少住君不留
蹇驢落日冒秋暑鬢絲汗溢黃塵流近過阮公茅屋底
說君沉疴幾不起九月十月方離牀強健近來差可喜
相望片雲巍石山來往每嫌消息艱斯文凋謝少知己
恨不連牆相往還却憶少年從義日聞雞不眠追祖逖
殺敵風吹寶劍腥打圍雪壓雕鞍濕諸葛曾懷漢室憂
包胥亦有秦庭泣投老相看海日清夙昔患難同離情
歸來廬井有桑梓拜掃邱墓除榛荆傳家書在晚還讀
負郭田深春自耕愛君窗前修竹大聽雨何時對牀卧
却扶藜杖過楊兄使酒怕渠時罵坐氣略頗與常人殊
天經地軌談隂符凰岡溪頭懶垂釣未央殿前思上書
功名定有國士報肝膽好將民瘼蘇黃金之臺一千尺
白日横飛虎生翼吕望八十方致身五十富貴朱買臣
時來勳業自有待豈得甘作漁撨人
澶州行
澶州城頭河水渾南城北城如虎蹲當年遼師犯幾甸
烽火照夜驚邊塵廟堂大臣惟肉食幸南幸北俱身利
臣瓊歴練老知兵臣準忠肝陳讜議九關半夜一雞鳴
大駕南征詔書出虎臣武將爭駿奔龍旌豹尾如星屯
六軍野宿犯霜雪萬乘露次昭風雲金節翠支光六轡
黃蓋城頭壓妖彗天戈曉渡國威張神箭星馳賊酋殪
重瞳一顧轉乾坤萬歲山呼震天地遼人氣懾不敢當
稽首俯伏稱誠惶三邊清寧海波霽四野桑麥紛牛羊
至今惟有萊公廟簫鼓年年歌歲康
題諸葛武侯廟
武侯古廟臨江市碑仆苔荒字殘廢巴東巴西巫峽長
父老至今來拜祭木牛流馬將何施君才十倍當曹丕
託孤付國寄大事輔不可輔卿為之股肱竭力誓臣節
五月渡瀘親出師君臣氣義出肝膽千古淚落令人悲
江流不盡潮聲咽嗚呼遺恨三分國沙際空遺八陣圖
蒼梧雲暝秋蕭瑟
義士歌
鄱陽胡公字振祖當元之季以義起兵尅復郡治
紀功授饒州府判後從官軍轉戰至浮梁與敵相
拒糧盡矢絶義不辱憤罵以身死之鄉貢蔡淵仲
先生為之立傳予作歌以著其節義焉至正甲午
也
崑崙晝裂黃河决京畿地毛白於雪鬼母啼秋天雨魚
武庫兵鳴劍飛血黃屋播越烟塵張四海感激思勤王
鄱陽胡公軀七尺義旌塞露寒無光鳶肩火色萬里壯
虎氣電目千夫強城頭陣雲壓鼙鼓釃酒椎牛題露布
破斧沉船曉更征囊沙擁水宵還渡萬乘千輿驃騎營
轉戰直薄浮梁城孤軍糧盡朝餐草間道人稀夜煑冰
鐵甲照霜弓影曲寶刀磨月水痕腥旄頭芒射前星落
恃勇驍騰身不却凄凉馬革裹尸歸誰復聲名寫麟閣
郡侯紀績筆如椽父老相傳淚泫然三尺荒墳何處是
忠臣後代子孫賢
荆州護衛指揮陳公伯英鞍馬之暇焚香吟詩高
懷雅量令人起敬賦詩承教
將軍少年英氣豪學劍論兵談六韜龜紋𤨏甲紫絲轡
虎皮鞍韀紅錦袍三尺雕弓兩斛力八歲龍駒雙佩刀
不憤旄頭如火赤從駕南征破絶域淮雁啼霜瘴月昏
駱駝載雪狼烟濕羽檄流星烽火連搴旗誓欲靜三邊
&KR1335;枚榆塞金瘡苦洗箭沙泉戰血羶柳隂日落鳴笳鼔
玉帳籌邊月當午酒壓葡萄壯士歌花插真珠美人舞
奏凱歸來拜玉墀天恩頒宴畫樓西漢家未數蕭曹業
麟閣丹青姓字題
棲碧軒為陳指揮賦
鎻窗斜隔紅塵道芳草滿簾晴不掃階前馬踏落花泥
柳外鶯啼春色好羅袍犀帶紫金魚壁上瑶琴牀上書
春挾城頭春雨過一庭脩竹讀隂符
棲霞軒為王文質賦
丹霞爛兮五色光昭回雲漢成文章朝逐神龍共寥廓
暮隨威鳳同翺翔丹霞炫兮釀春酒階下萱花對晴書
紫簫清瑟間齊謳衣綵高堂獻眉壽人生此樂真良圖
奉親報國多清娛眼中富貴自有待身退功成遊五湖
倒騎青鸞過玄圃池上碧桃花滿路搴衣笑拍洪崖肩
醉看滄海珊瑚樹
宿黃州城下懷蘇仙
五雲宫闕芙蓉苑燭襯金蓮賜宫宴翰林風月紫薇花
錦袍犀帶黃金硯一朝遷謫來黃州滿頭風雪寒颼颼
蹇驢破帽秃雙鬢兒啼妻怒聲啾啾瓶無儲粟家四壁
斗酒誰換烏貂裘饑腸一字不堪煮清苦占斷人間秋
獨倚竹樓題短句酒入五腸肝膽露自揎布袖捲天風
繞壁龍蛇起烟霧九重忽報天恩來寒谷得暖陽春回
黃封御宴賜顔色賀客門迎車馬排朱輪皂蓋五花誥
赤霄白日登蓬萊人生得失有如此覆手為雲翻手雨
我因登眺撫江城歴歴東坡舊遊處臨登弔古不勝悲
落日滄波白鳥飛金馬玉堂天上夢茶烟禪榻鬢如絲
過南湖觜
城頭開船北風起帆輕直過南湖觜上水歡呼下水嗟
龍王廟前准燒紙小婦攀罾楊柳磯淮鹽換得鱖魚肥
沽來新酒不成醉卧聽鄰船歌竹枝
宿潯陽
潯陽城頭秋雁啼霜寒木落江霏霏孤舟晚泊日當酉
纜繫石橋楊柳磯庾樓基廢迷烟樹猶記樓船爭戰處
草店蕭條野客酟女墻依舊官軍戍逝水滔滔送落暉
繁華雲變不勝題當年司馬青衫淚翠袖琵琶夢已非
求陸伯瞻作懶雲莊圖
老來已矣房山逝江海丹青少奇跡故人胸次出神奇
寫法誰能識天趣倒翻墨汁金蟾蜍珊瑚翡翠相縈紆
遠樹浮青氣黯淡遥山疊翠烟糢糊洞庭八月波如鏡
一片玻瓈三萬頃白蘋香老雁啼霜九點蒼梧落秋影
煩君為寫懶雲莊樹根絡石苔連牆丹崖深處三間屋
坐弄紫簫書滿牀
送丁兼善還荆州
大邦維襄國門戸軫翼經躔分野次西帶巴樊控楚墟
東連吳會跨淮泗凌雲宫闕麗中天府下英豪總世賢
賓客那能珠履宴簪纓未數玳瑁筵行旌枉顧溪頭屋
瀟灑襟期慰幽獨藍田玉相出奇姿紫畹瓊蘭藹清馥
交情絶愛眼中稀慷慨霏談不忍違只恐王程軍務速
青雲荆樹馬騑騑
送春詩
珊瑚鈎搭黃金索楊花香雪穿珠箔綵雲蟠翠綉麒麟
宫衣初試羅衫薄雉扇班移午漏遲麝煤浮硯墨淋漓
筆掃粉箋龍影動殿頭新賦送春詩
蒲養堂為薦福天然長老賦
方丈前頭蒲葉細上人紉蒲織為屐拄杖挑雲過市西
換得香粳奉甘旨袈裟焚蘭還誦經慈顔怡怡雙鬢星
甕頭釀得春酒綠但願四時蒲葉青
繼善堂為萬得亨賦
漆經剝落蝌蚪沉孔壁已無絲竹音紅牙題籤鏤白玉
紫駝剪錦泥黃金幽篁三徑琅玕靜睡鴨焚香銷淑景
簾深粉壁白於霜屈曲龍蛇掛秋影故人好雅絶紛華
右史左圖書滿車眼看富貴浮雲外宜爾子孫宜爾家
㮤軒為江禮聞賦
平湖斜帶城東道幽軒偃蹇長松好琥珀脂凝露葉光
茯苓出土雲根老八月九月天氣虚疎簾焚香公事餘
秋風落樹山月吐一榻清凉還讀書
蘭軒為丁彦鼎賦
隱居草堂臨澹津疎簾晝垂無市塵青衫緇鬢寧辭祿
白眼乾坤不厭貧小窗斑竹闌干曲客來屐齒苔痕綠
緗帙連牀蠧影沉墨池映硯鵝羣浴手種幽蘭滿後庭
紫莖芳穗延餘馨烟痕遠浥三湘碧露氣遥分九畹青
返掩衡門樂真趣不向繁華逐桃李美人采結自有期
五雲環珮蓬萊水
題滕王閣
珠簾畫棟當南浦岸草汀花幾今古九江潮白雁横秋
五老雲青龍出雨浩蕩滄波去莫回凄凉唐室不勝哀
空遺王勃文章在父老扁舟奠酒來
暑雨寫寄吳魯瞻
暑雨蒸晴沙草綠村北村南啼布榖掛書牛角學躬耕
老眼生花不成讀土牆柴門茅屋低糲飯過午行人稀
故園竹樹久蕪穢荒榛瓜蔓相因依却憶揚旌出沙漠
不忿旄頭射芒角骷髏飲酒帶血腥馬上單于雪
中縛
七夕對月懷藍明之黃彦美蔣師文先生
碧梧金井生早秋北斗斜射銀河流鵲橋靈車儼若渡
織女有約期牽牛古傳此事不可詰五雲髣髴聞笙球
搴衣舉酒酬明月起舞激烈心悠悠但恨玉兔搗靈藥
不能醫此萬古之閒愁眼看明月年年好古人已先今
人老今人還是後人哀綠鬢朱顔豈堪保自憐年少心
志狂赤手直欲攀扶桑琅玕披腹扶雲漢擬致堯舜垂
衣裳豈無蒼生待霖雨命與時蹇空昂藏棄官歸來守
鄉土破硯凝塵百無補時今引領送飛雲天華當空秋
一羽今年種豆南山阿斜日荷鋤仍浩歌木葉脫落霜
露降時不我延將奈何明年擬結溪頭屋亂石環牆種
脩竹扁舟載酒弄滄浪看雪尋梅剡溪曲
耕讀生涯為子昇弟作
杏花開時啼乳鳩平野雨霽青烟浮稚兒呼犢出溝食
長蓑短笠登西疇布榖村南聲逐逐勸人種新食新榖
蛙聲知歲卜田頭龍骨聲閒卧沙曲九農鼔腹喜年登
𥝧稏連雲欣歲熟草塘低接榆柳牆柴門半掩歸牛羊
溪虚笛弄夕陽晩木脫風高秋露凉窗下移燈把書讀
老翁燃松當短燭但願官家徭役平雞黍年年會鄰屋
題趙文敏公墨竹為宋景濂學士賦
坡翁老可俱已仙誰寫石上青琅玕淇園蕭條白日晩
渭水寂寞西風寒歸來三徑無人共翡翠參差凉露重
瀛海終期釣六鰲緱山自擬棲三鳳八月秋高夜向沉
長梢初拂生清隂千尋楚水三閭操萬里天山屬國心
洞庭冥冥波浪急糢糊爪甲蛟龍蹟悵望天涯翠袖愁
一片湘雲淚痕濕
題雲濤兄歸來圖孫子林畫
老兄平生好音節北歴幽燕南適越手扶赤日濯龍淵
足躡層冰探虎穴泰華黃河眼裏空金殿瑶池夢中閱
掛冠歸來雙鬢疎白雲草閣山中居長鍤採杞朝舂藥
短褐然松夜著書亥豕細研窮六籍魯魚深辨惜三餘
蒼頡無聲李斯死紛紜字劃蠅鑽紙龍馬圖從鳥跡分
蜾&KR0008;法緣蝌蚪始朱研洮石露華新筆穎生花眼力昏
衣桁晝晴凝麝馥墨池春暖浴鵝羣負郭墓田誰復種
長歌歲宴飛鴻送老硯深知百世傳殘書莫惜兒孫誦
却憶故人孫省郎丹青藝絶更無雙斯文已矣今何在
江漢凄凉思斷腸
送任侯赴京
華亭任侯來尹于鄱政明訟理田野安業今兹報
政朝廷而垂髫戴白之民依依然不忍侯之去也
士大夫咸作詩以歌頌懷思之情焉詩曰凱弟君
子民之父母其斯之謂與
柔桑隂隂無附枝雲連麥穗秀兩岐兒童攔街晩騎竹
父母攜酒春搴帷犢車巡行樹邊憩土牆犬卧花隂細
野岸簾櫳夜讀書茅簷機杼秋催織我侯之澤民感之
三年報政民懷思我侯之德永無斁彭蠡湖邊勒貞石
醉漁詩葉楚庭求賦
醉漁少年多宦遊解鞍夜宿錢塘樓桃花馬繫珊瑚樹
蘭麝衣熏翡翠篝梨花開時風日美蘇堤畫船寒食艤
呼酒濯足嫌酒香醉倚玉人花影裏生涯自信黃公壚
避閒棹頭官不除垂竿滄海盟鷗鳥晞髮扶桑騎鯉魚
彭蠡湖邊閒弄月光範門前曾上書筆鋒殺盡南山兔
墨汁淋漓灑秋素崔嵬肝膽向誰傾悵望秋雲仰天哭
五湖為杯邱拍糟洞庭春色釀葡萄一醒一飲三千日
鼔枻中流釣六鰲
題都督沐公畫壁
唐稱王韋宋董郭元有高趙今俱無乾坤精爽久寂寞
素壁誰能開畫圖墨痕總是篆籀法但見元氣秋糢糊
長林蕭騷霜葉赤脩竹喬松幾千尺霧暖琅玕長碧腴
天寒琥珀流金液雲倚晴空華嶽青泉分曉澗天河白
路轉清溪楊柳疎籬落頗自幽人居當門大石面如掌
斜日坐來堪釣魚豈無撨歌伐木者最愛茅簷酤酒壚
攜書自可卧三島濯足因思歸五湖頗憐故宅鄱江上
對此茫然心獨往何日躬耕負郭田經年茅屋蒼苔長
燕子樓同陳伯寧賦
寶瑟凝歌繞珠箔流蘇結帶黃金索翠紅香裏宿鴛鴦
春風人間無此樂杏梁塵暗麝蘭篝黛鎻眉峯掩畫樓
燈殘枕冷梨雲斷秋雨人間無此愁
桃葉青
桃葉青青杏花吐樓頭吹笙教鸚鵡紅牙象板按梁州
金縷衣裳美人舞離情不似月常圓桃葉青青似去年
美人不來鸚鵡怨杏花零落畫樓前
烏夜啼練高同賦
城頭烏啼風瑟瑟露滴銀牀秋月白錦屏金屋醉西施
歌長漏短銅壺窄回首繁華散似雲姑蘇臺上鹿成羣
令人却憶烏啼月此月還應照後人
長相思高啓同賦
唱歌别君酌君酒出門不道離家久一日三時聽馬嘶
陌頭又見青青柳曉日游絲墮粉牆閨中啼烏人斷腸
鸞巾粉浥新年淚鳳枕情遺舊日香比翼鬢雲長自愛
合歡眉黛為誰粧經春魚雁無音信落花風急愁成陣
走馬常提白玉鞭封侯何用黃金印昨夜燈花照碧紗
定是行人當到家玉壺瀉香紅燭暖雞啼一聲嫌夜短
題敬義叔雲巢圖
山人讀書知者稀結巢棲息雲相依晴霏凝碧爽毛骨
夕露滴翠霑裳衣交柯溟濛覆枝葉攬秀長歌靜怡悅
夢入天風鸞鳳翔心悲夜月鷦鷯拙卷舒隨時情更閒
出岫時時戀故山濟時懶作天邊雨自得投林一羽安
田家樂寄張師孟
田家樂今年莊農好秋作蟄龍蛻骨桔橰懸五榖咸登
雨時若官家更憂民力疲公田折布能輕賫小姑攜筐
懶梳洗拾得棉花如雪肥大姑軋軋催機杼疎簾樹影
寒蛩語鬢雲籠霧颺西風眉月生凉褪秋暑山徑牛羊
下夕墟蕭蕭榆柳草堂虛野老杖藜邀小酌諸孫燈火
讀殘書
見月行
自憐少年不識月疑是明鏡飛上天但看三五二八夜
彎彎缺缺仍復圓悲歡離合每對此風雨隂晴經幾年
壯強已過今老大俯仰嬋娟不勝慨也曾對月客長安
蹇驢破帽西風殘砧聲蕭條夜向夕劍影錯落秋生寒
也曾對月秦樓夜春寒珠箔梨花謝金釵扶醉曉催雞
翠被留香暖餘麝也曾對月抱遺經燈火繩樞掩草亭
虀甕結冰寒走蠧芸窗露下晩收螢也曾對月榆關戍
百戰沙場士爭死金瘡卧馬瘴烟青玉帳磐雕陣雲紫
也曾對月泊瀟湘商賈凄凉野店荒菰米黑沉烏啄雪
柳條翠減雁啼霜也曾對月東華道影轉金莖閶闔曉
玉殿承恩出苑遲瓊林侍宴簪花早衰病歸來百不成
烟蓑雨笠學躬耕壯心寂寞吳牛喘倦翼彫零野鵲驚
每慚泛渚袁宏詠那復登樓庾亮情飛蓋清園歌已遠
乘舟赤壁夢何憑月色不殊人自改搗藥惟應兔長在
搴衣弔古倍增悲長跪臨風獻清酹朱顔易去不
復來一日一醉能幾迴昨日少年今日老且須置
酒登高臺桂花吹香白露下莫惜爛醉黃金罍舊
游豈無歌舞地銅駝白骨迷蒼苔前人已往今還
昔今人寧無後人憶後人復遣後人哀月落銀河
瀉空碧
鬼妾行
關中女兒白於雪縣官娶作專房妾黃金翠羽繡羅襦
枕邊誓死心不渝豈憶榮華草頭露好似青藤倚枯樹
一朝樹倒藤無依垂垂哀哭牽腸肚依稀無復半年春
新官到任遣媒人鴛鴦錦帳重還整鸞鳳金釵依舊新
洞房更結叮嚀語却說新情多勝故自忿飛花逐水流
為憐嬌蝶無鶯妬傷心認著主衣裳窗前臨鏡照新粧
青銅欲待消磨盡幾度春風幾斷腸
金銅仙人辭漢歌周伯寧同賦
漢家黃金如土積鑄作仙人一千尺緱氏山頭曉日紅
太一祠前露華碧璚漿凝彩剪雲澌玉屑無痕浸寒液
安期日日候神仙王母朝朝見鳬舄千門萬戸建明光
上苑南山繞柏梁春滿甘泉千樹綠波涵太液百花香
白麟朱雁呈祥瑞寶鼎芝房薦樂章詔遣魏青將驃騎
使通司馬拜中郎待邊親駐狼居外出塞兵藏馬邑旁
龍馬錦韀來上谷葡萄銀甕出西凉李陵臺畔西風冷
蘇武坡前落日荒暮年始下輪臺詔思子宫前淚雙繞
壯志凄凉天下悲巡幸東從海上迴封禪無成還碣石
長生不復望蓬萊鼎湖龍去秋蕭瑟金鳬銀雁燈如漆
空遺弓箭慘無神青龍使者宫車出萬牛如山千里來
老淚裂眥銅仙摧前車未改後車轍昔人不盡今人哀
傷心秋草茂陵苑又見東風銅雀臺
迎春曲
燕梁綵飄金鳳喧翠衿小兒雙髻懸珊瑚鞭折金鎻掣
九地神牛飛上天東郊轆轤鳴紫犢綠蕪一片玻璃縠
柳眉桃臉紅霏霏東園蝴蝶西園飛
虞美人詞
萬人劍氣真羆虎寶玦鴻門悲亞父隂陵失道豈天亡
志輕仁義為降虜凄凉垓下楚歌哀玉碎花飛報危主
至今荒塜說虞姬一去繁華名不死君不見玉環香斷
九泉扃萬古滄波流不清
鄱陽五家集卷十三
