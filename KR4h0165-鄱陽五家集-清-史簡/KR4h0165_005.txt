鄱陽五家集卷五
鄱陽史簡編
元吳存樂庵遺稿二
五言古風
擬古
青青園中葵托根信云美夙承春風恩華葉光嶷嶷願
得羞王公顔色照筐篚道路阻且長終然不我以悠悠
歲年晩零落自此始獨有太陽心不為霜雪死
楚國有佳人雙蛾秀娟娟自倚容色好不復施朱鉛舉
世非所偶窈窕誰為妍獨抱松栢心坐閱桃李年盈盈
東家妹綺羅照珠鈿賦命固有定脉脉良自憐
二月望日
忽忽春已半我酒不得持今晨始無事出門草離離喧
禽樂新霽羣動各以時居人亦有營驅牛向東菑我學
嘆遲暮今兹復來兹同舍笑謂我用此鉛槧為當年不
見察萬世以俟誰明朝是社日且啜山中醨
次韻寄月磵
平湖湛初晴碧色照蓮宇湖中舡子僧湖上蔬籃女遥
知一堤柳風絮正飛舞安得携同袍清嘯倚晴樹關關
幽鳥啼渺渺芳草暮唯應溪上人垂釣有深趣
晦日風雨
緼袍暢商音帶素靡憂色大鈞無私貧是事可容力唐
風陋以卑結柳事袪辟退之謂知道亦復費行墨當年
著原鬼晩受五窮責一時縱寓言千載殆兹惑因思窮
達際今古鮮卓識閉關風雪中一笑墮吾幘
蹇驢
一驢蹇復蹇負我自有餘我行東西郊不亟亦不徐日
出尋我友日入息我廬看山或躑躅步月仍躊躇爾蹇
吾不厭慎勿欺我癯權門汝弗售高駟非我須材力各
有稱分齊戒所踰引首忽長鳴似與我意俱呼童置綠
隂報以一束芻
蕪菁花
桃李春未動蕪菁已煌煌我家溪上田百畆春風香春
風日初晴蜂蝶紛如狂霏霏適此時翕翕理亦常一氣
暢旁礴萬彙生輝光盛麗自有屬鎻碎豈足當偶出紅
紫先遂擅一日場兒童眩目前不復知衆芳桃李終不
言含情待熙陽南山有老栢終歲常蒼蒼
答婦
我行桃未開我歸筍成竹久客欲何成蒼苔繞吾屋書
燈仍舊青客鬢非故綠婦亦笑我癡胡不捨句讀老生
方隱几起坐一捧腹方今聖明代四民各有屬上者萬
鍾榮下者一㕓足簪組吾弗任畊稼非所服手鏝誠廼
勞庶以功易粟卿言亦大好吾計固已熟百年須幾何
勿使兩眉蹙婦笑更謂余新醅似堪漉
余穆如子自彊來訪
脩篁蔭晴蔬凉思生午簟剥啄驚問誰玉雪明几硯故
人有此子别久欣乍見吾鬢能不凋昔丱今已弁而翁
二十年交誼深繾綣居然乘風歸每念臉欲泫舊游均
夢境浮世一乘傳傳家見弓冶何用悲露電詞章亦細
事正用飽書傳聖賢亦由人男子當虎變
題老圃生意卷
霜餘日初晴臘後春欲動曳蹤行我畦陳根撥殘凍鱗
鱗萬甲綠已覆前日種孰知大鈞仁坱圠無盡用一氊
守酸寒菜把煩日送兹晨旅顔破意到冰百甕區區田
野心芹美亦思貢未敢語朝簪方酣萬羊夢
霜鐘琴
昔余北征年歲晏霜滿野江城起疎鐘殘月隨瘦馬此
時詩有思倥偬不得寫孰云舂容音殷殷君指下千年
嶧陽桐勁氣種拱把斵之腹空洞宇宙寄瀟洒中郎久
不作妙質誰識者君從何處得此物今代寡吾聞豐山
鳴寒玉粲萬瓦安得絃清商為我洗炎夏
許叔佀池上觀萍寄徐山玉
蔌蔌池上雨離離雨中萍方聚若浮雲忽散如流星永
懷平生友雨翳山冥冥今我雙履迹何由至其庭舊夢
四十年松間兩囊螢相從豈無時念此秋鬢零向來蒼
松色鬢毛與之青我鬢已如兹松下應有苓歲晩携長
鑱一噉三千齡迂言以自慰勿遣傍人聽
與許季蕃過梅花岩用松巢韻呈登庸
平生物外趣頗恨物累纏窮幽躡巉嵓自笑老更儇蒼
崖腹空洞中疑蟄飛仙昔聞丹邱人曾賦小有天遺音
在嵓谷殷殷聞風前是日霜氣肅晴暉發春妍冥行石
閣底忽射天光圓少林面壁相膝有蘆芽穿浴丹某氏
井種玉何人田初平去不歸誰叱羣羊跧欲携小龍團
來試玉竇泉安得呼詩翁操觚與周旋但恐石髓乾欲
食不下咽神清若有得筆弱何由宣嵓東有臯比講舌
天河懸玉樹更可人冰雪不待湔豈無山中招紀此石
上緣重來定何時一拂蒼苔鐫
周别駕載酒共賞張園芍藥五言紀事
山深鴂初鳴春去芍藥在二難此清遊羣彦復來會華
顛一枝節徐步躡飛盖孰知豪俠場而有清净退行厨
旣先馳清酤亦兼載枯篁戞宫徵聲若九霄珮此花蠒
栗時正坐風雨晦相逄一何暮可喜亦可嘅主人未厭
客更許他日再且盡樽中歡紅芳不君待
次徐可玉天池韻
吾聞青羊砦上有蛟龍窠幽探已前期坐閱日月多筋
力賴未衰自許善飯頗擬携鈍毛錐往就石上磨尚恐
人跡稀傳聞或多譌此山東南來奔湧如怒鼉未應千
仞頂瀦此一勺波朅來讀君詩句法追涪皤謂此鍾地
靈信哉蓄天和想見煙霞表平眎星宿羅拂拭一枝藤
遠興生嵯峨白雲儻來迎清風為前訶更約巢中仙箯
輿重來過一潄天池泉三咏天池歌月明吹玉笙鶴舞
應婆娑兒童顧我笑翁語多談河欲對麋鹿眠芳草尋
陽坡百年更餘幾此事堪蹉跎方今文運熙羣賢起巖
阿吾徒此遊息不樂當如何
敬亭山懷謝
輕隂閣朝雨暖吹收春霾行行出西郊山氣日已佳飛
仙有靈跡凌雲敞高齋不辭躡丹梯寧論濕青鞋幽花
旣窈窕新笑何喈喈尚恐林谷深下有虎與豺風騷千
載人生晩不及偕悠悠寄孤吟日暮增深懷
贈寫真朱梅癯
梅花蛻塵埃一癯傲冰雪孰能寫其真山中有孤月今
朝寫老月梅花似多情月本無實相相逐梅花生梅香
遠更清月色寒亦好共結無情交萬古長不老
陳氏雨窗
窗前綠隂横窗下蘚紋綠此時窗中人日永春睡足急
雨從何來浩蕩鳴我屋浪浪如建瓴衮衮似懸瀑餘吟
晩未斷匏磬雜琴筑推窗看前峯雲氣正氛郁還坐更
支頤妙趣那可獨戶外有履聲爐中茗初熟
淵明歸去來圖
五斗輕敝屣吾腰重千金搖搖一葉舟載此無絃琴是
非有萬古不在昨與今易寫彭澤興難寫東籬心
題松溪卷(卷中如貢仲章仇山村皆余知已陳華仲宛陵士也因書係感)
仇池仙之癯吳語特高古貢公冠峩峩江左文中虎三
年不通問俱作泉下土忽開松溪卷如對二君語廉藺
千載人凛凜鸞鵠舉塵網朱絲絃欲拂為誰鼓陳三固
無恙千里隔桐浦掩卷歸松君梅花暮江雨
許氏竹外
翠屯一川雲碧立萬竿玉使身處其間咫尺不見竹何
如居其外對此心肅肅如交衆君子不諂亦不凟直以
正吾邪清以醫我俗久而與之化不待三熏沐吾聞衛
武公盛德配猗綠千載猶可師為君賦淇澳
葉氏攀桂樓
天人何所居清虛廣寒府桂樹生其間根蟠萬萬古青
冥不可梯芬菲君為取美人貽謀遠危搆天尺五斫之
應不難姮娥已心許金婆夜夜明金粟年年吐珍重法
喜孫更礪西河斧
七言古風
秋社
江南太平重秋報村東村西田鼓閙歲無旱溢國無兵
露積千倉煙萬竈予時童丱未憂翁豈憂無酒可治聾
那知回首二十載半間社屋蒼苔封低頭自讀元祐史
麟趾深仁浹肌髓一匙社飯千古悲後園秋雨號狐狸
新安王仲儀訪余不值又來浮梁得會縱游數日
而别
淛江秋濤薊門雪南北與君同一轍歸來相望兩青燈
韲甕嚼酸冰作屑我泛雙溪訪舊遊菡萏香銷雨聲絶
此時君從芝山來兩袂冷風洗煩熱一朝邂逅論三載
如寐得醒飢得啜浮梁近郭多佛屋處處煮茶憩清樾
寶積山前潄玉亭尚想金山廣長舌金鰲穏處珤珠樓
飛簷倒影蛟龍穴恨不清秋此倚闌下看玻瓈浴明月
此邦文物承平舊竹立衣冠鏘珮玦春風沂上更超然
乾端坤倪見軒豁人生會難散苦易我意欲留君欲别
鈞天可聞不可譜天馬難羈意飄忽雪泥聊復記飛鴻
萬叠青山照華髮
次高彦文韻送王仲儀
剡溪文如下水舡天然之質無鑱鐫君如駿馬不受鞭
目光夾鏡騣連錢信知文章有源委荷根為藕花為蓮
豈同俗學枯且澀刮毛龜背難成氊宣城古號山水國
敬亭雲氣雙溪煙玄暉太白舊吟處泠泠遺響留風泉
扶輿清淑閟已久明時之瑞宜多賢君才槃槃無不適
不居玉堂當木天譬如良醫蓄善藥痿者可起痼可痊
誰令臯比坐講易清晨滴露朱自研筆端武庫人詫杜
腹中經笥誰嘲邊古今文治春坱圠雨露未必榮枯偏
豹文暫爾玄霧澤鷙翮一舉青雲連人言靈運易成佛
自笑長房難得仙平生儲書一千卷清灣之上屋數椽
牛鐸自諧欲誰賞石槃不透徒鑚堅朅來昌江與君遇
適有詞客來星川偶然再鼓余已竭竒絶七札君猶穿
文章于道亦何有如君豈但工槧鉛酒中真趣諒有得
不妨更為醒者傳
百馬圖
史稱陸牧二百蹄此圖所有今倍之人生得此不啻足
安用千戶封君為水暖沙明芳草軟渴飲飢飡飽仍𩥇
驕飛相逐怒相踶獨樹磨殘午隂轉想見開元汧渭閒
未刻未烙天真完奚官三年一度貢龍䰇鳳臆歸帝閑
吾聞一鶚空百鷙百馬羣中豈無驥憑誰喚起九方歅
驪黃之外觀其神
周别駕清明出遊阻雨分韻牧字
書生不帶看花福憂樂隂晴手翻覆清明有約出郊遊
旅枕夢回雨鳴屋貳車憐客開新宴佳釀濃傾不論斛
縱令野逕踏殘紅得似虛亭賞新綠布韋接膝忘軒冕
談笑生風勝絲竹金鞍紅粉杜陵詩歡意雖同終近俗
百歲清明各餘幾青春好醉流光速不看坐上病相如
元是三生狂杜牧
贈畫士
良工畫骨不畫肉俗士信耳不信目莫言畫者世罕逄
識者寥寥千載獨葉公去後少真龍與可以來多贋竹
珠入緯蕭翻得煆宋人藏石夸為玉我年七十閱人多
䑛筆和鉛徒碌碌孰知吾邦有妙手墨光夜夜虹穿屋
夙昔廬山有舊遊煩君寫入鵝溪幅雙劍峯前潄玉亭
著我枯笻對晴瀑
毛鼎仲九日登榴峯望祀衢祖舉先典也次韻
楚聲多哀不忍和寒花滿地西風作去家昔聞丁令威
述祖今同謝康樂松楸目短煙重重豺獺心長天漠漠
何年麥飯洒清明却話榴峯酒杯落
明皇倚楊妃菊為嚴氏賦
三郎玉雪真天人玉環酒面酣青春一聲鼙鼓香夢破
玉樓去作蓬萊身當年報國心自矢在地為枝願連理
返魂今見東籬花兩兩天然見秋蘂根同榦同色不同
東枝粹白西枝紅尚想霓旌下南苑衮翟同輦飄香風
三生飽受繁華福甘與客星伴幽獨憑誰為繫護花鈴
莫遣㘅花怨麋鹿
陪芳洲遊百花洲
昨日今日風日妍東舍西舍桃李連有衣且典洲上醉
無錢莫喚湖中船羣兒竹馬走争道誰家紙鳶飛上天
豈無長袖公莫舞共對青春非盛年
朱氏四虎圖
兩虎驕獰戲相摶囓膝攀膺氣交作一虎危坐首獨回
一虎騰趨勢如躍勿矜肉飽身自閒會當驅汝守九關
一聲怒嘯崖谷裂北風獵獵枯梢寒
詩餘
江淛貢院(水調歌頭)
尺一九霄下華髮起江湖西風吹我衣袂八月過三吳
十五西湖月色十八海門潮勢此景世間無收入硯蜍
滴供我筆頭枯七十幅五千字日方晡貝宫天網下
罩何患有遺珠用我玉堂金馬不用清泉白石真宰自
乘除長嘯吳山頂天闊鴈行疎
謝番丞薦舉(滿江紅)
詞賦凌雲醫不得家徒四壁俄又報槐花風急一天秋
色老去久忘炊黍夢興來偶作乘槎客問當時鶚表屬
何人松廳墨人縱有垂天翼誰不待培風力但吹噓
到處扶搖咫尺倚我一枝壺叟杖為公三弄桓伊笛約
相逄解佩換蒲萄長安陌
北上道别周明翁遇雪(水調歌頭)
昨夢騎白鳳身到玉皇家晴開閶闔蕩蕩白書舞天葩
堂上圭陳璧委堂下鷺班鵠侍整整復斜斜一笑未曾
有兩眼眩光華朝來見庭中樹玉槎牙馬頭憐我飛
絮行色渺天涯想見燕山高處此際飄花如席萬帳擁
氊車誰信百花上江左有梅花
峨眉亭次韻(霜天曉角)
龍梭四壁風浪生尋尺却上危亭孤嘯天無際水無極
百年緣底急晩風牛背笛回首故鄉千里山一髮暮
江碧
高郵舟中(江城子)
酒爐餅舍帶長溝過揚州又高郵逆浪流澌寸寸澁行
舟北望神京天共遠何處是五雲樓昔年此地足戈
矛轉城陬屢回頭甓社湖中明月竟誰收欲問少年淮
海士疎葦外起沙鷗
儀真次韻(滿江紅)
興廢榮枯終不改江山千古笑當日龍争虎戰一丸淮
土世亂分屯維重鎮國亡守死無降旅到如今貢賦甲
東南輸天府鴻與燕千帆度蠅與蚋千家聚有豪雄
杜保風流張緒白髮寧忘揮麈興青樓不是留琴處待
明朝來問孝廉船乘風去
揚州(摸魚兒)
笑風流少年杜牧如今雙鬢成雪來尋荳蔻梢頭夢二
十四橋明月人事别把故國興亡欲問無人說淮雲萬
叠但雨外疎鐘煙中斷角到曉共鳴咽蕪城外幾樹
西風落葉消磨多少豪傑平山堂上朝中措千載妙音
幾絶歌一闋怪水部梅花怪我心如銕才情未竭待跨
鶴重來纏腰半解一奏玉笙徹
舟中九日次韻(沁園春)
萬里南還臨江一笑吾道滄洲筭生來骨相不堪蟬冕
帶來分定只合羊裘薄酒勝茶晩餐當肉六印何如二
頃謀人間事看蜃樓城郭蟻穴公侯舟中此日風流
拚一酌黃花散百憂甚東籬縣令歸田自得西江工部
戀闕多愁出處雖殊襟懷略似光熖文章萬古留聊記
取待他時話舊八極神游
春興(木蘭花慢)
問東君識我應怪我鬢將華甚破帽蹇驢清明無酒寒
食無家東風綠蕪千里怕登樓歸思渺天涯煙外一雙
燕子雨中半樹梨花日長孤舘小窗紗新火試團茶
想明月灣頭家家筍蕨井井桑麻年華不饒倦客早青
梅如豆柳藏鴉欲逐夢魂歸去客窗一夜鳴蛙
春夢(點絳唇)
多事春風年年綠遍江南草羅裙色好莫把相如惱
夢入瑶臺搔背麻姑爪還驚覺杜鵑啼早一夜相思老
春歸(朝中措)
蜂脾蜜滿燕成窠春事已無多風景付渠啼鴂客情還
我煙莎春來風雨春歸風雨春竟如何輸與前溪醉
叟紅雲波上漁歌
春閨送别(浣溪沙)
花滿離筵酒滿瓶摘花未語淚先零杯行教醉莫教醒
今夜酴醿連理枕明朝柳絮短長亭一般杜宇兩般
聽
清明夜與芳洲話舊(木蘭花幔)
又清明寒食淡孤舘鬱無憀正杜宇催春桐花送冷門
巷蕭條芳洲老仙來下粲黃冠翠&KR0769;珮瓊瑤兩客清談
未了三更風雨瀟瀟青雲妙士早相招同泛淛江潮
看眼閱青徐氣横燕趙天路逍遥明年此時何處定軟
紅道上玉驄驕萬里江南歸夢青燈還憶今宵
禊日禁酤(八聲甘州)
甚無情一信楝花風捲盡市簾青對樓臺寂寂管絃悄
悄煙雨冥冥屋角提壺笑我不上五峯亭此日流觴節
宜醉宜醒說與渠僕知否正門譏太白巷詬劉伶網
絲沉玉犖蘚暈入銀瓶右將軍蘭亭詩序儘風流千載
事須停西窗下焚香晝永一卷茶經
秋水泛舟(水龍吟)
陶公三尺漁梭十年來蘚枯塵壁無端夜半風雷入夢
曉痕猶濕起喚蘭橈荻花蕩漾粘天晴碧望芝雲一點
爛銀盆裏青螺眼中堪識獨倚枕床清嘯看千帆霎
時風力孤篷穏繫釣車幔卷綠楊汀側遠樹如煙飛鷗
如雪暮愁如織倩何人小拂朱絃寫入一江秋色
督軍湖觀競渡(水龍吟)
平湖暮色冥濛雷風喚起雙龍舞吸乾彭蠡須臾噀作
一川煙雨漢女霓旌湘妃翠盖馮夷鼉鼓想祝融指揮
濤奔浪捲來赴世間端午此地番君舊境問當年軍
容何許垂楊斷岸幾回想像水犀潮弩風景依然英雄
遠矣悠悠漢楚笑邦人只記飯筒纏綵汨羅懷古
春雨連日(踏莎行)
夜溜瓶懸朝隂墨鎻一年桃李糊塗過欲留晴賞待清
明晴時只恐清明蹉倚杖孤吟焚香默坐春衫莫把
春泥汚憑誰有爪似麻姑明朝為擘浮雲破
九日會周南翁于溪上(摸魚兒)
問籬邊黃花開否甕頭新酒篘未故人有約酬佳節一
幅錦雲先墜凝莫睇正溪上西風颯颯吹凉袂行人笑
指大似淵明吟詩吻燥忍待白衣至曾報與松下巢
居居士應來别墅同醉三人對月歌還舞千載重陽竒
事何况是青雲士京華冉冉催征騎吾儕耄矣願強健
年年茱萸在手分寄五千里
閱周南翁所藏書畫惜其迂懷雅好因泣下不自
禁漫賦(蝶戀花)
傀儡場中青紫楦縱有神丹俗骨無由換可惜米顛蘇
内翰風標何遠年何短此日閒窗開寶玩想見江船
當日晴虹貫銕石吳腸還易斷風吹老泪春衫滿
落梅(水龍吟)
無端夢醉西湖楊花撲帳春雲熱朝來問訊牆隂玉樹
霏霏香屑粘竹如斑點衣如唾穿簾如蝶甚兒童驚怪
東風幾日消不盡蒼苔雪莫恨玉妃渾老半面粧風
流仍絶多情應有洛濱解珮江中捐玦消得幾番荒煙
疎雨冷雲殘月倩何人報與廣平渠不解心如鐵
賦潮(摸魚兒)
定何人鞭蛟笞蜃盡驅山石填海海波坌涌三千丈蓬
嶠落翻鰲背天晝晦似睢水揚沙漢楚三軍潰東皇翠
蓋遣海若搖旌馮夷擊鼓彷彿一時會初發處練白
海門如帶須臾雪嶺天界朝生暮落何時了幾度越成
吳壞君莫怪這莫有至人呼吸乾坤外白鷗自在待日
落潮平遊人歸盡飛過富陽瀨
雪次韻(水龍吟)
一天雲似穹廬山川慘淡還非舊興來欲喚羸童瘦馬
尋梅隴首有客遮留左援蘇二右招歐九問聚星堂上
當年白戰還更許追蹤否却擁重裘深坐看飛花乍
無還有老來拈筆不禁清凍頻呵龜手想見南山少年
射虎臂鷹牽狗暮歸來脫帽銷金帳裏飲羊羔酒
壽族父瑞堂(水龍吟蟄其日驚)
今朝蟄戶初開一聲雷喚蒼龍起吾宗仙猛當年乘此
遨遊人世玉頰銀鬚胡麻飯飽九霞觴醉愛青青門外
萬絲楊柳都撚作長生縷七十三年閒眼閱人間幾
多興衰酸醎嚼破如今翻覺淡中有味總把餘年栽松
長竹種蘭培桂待與翁同看上元甲子太平春霽
壽松巢次韻(最高樓)
南州士人品角番川春動九霞筵臯比早志青雲上角
巾晩傲白雲邊喜諸孫蘭洒洒玉娟娟笑七十曲江
歡未足笑七十金城閒未得吾一壑可忘年金丹九轉
來雲鶴玉琴三叠和風蟬報君知巢上老海棠仙
迎周明翁治中(錦堂春)
萬里槎浮碧漢十年鵠立紅雲龍墀乞得故鄉身風月
許平分魏國歸時已老會稽仕日猶貧世間無此錦
堂春富貴少年人
送周君崇錄判(摸魚兒)
澹津橋兩池春水多情偏寫人影冰姿玉質梅花骨誰
似此君清整秋兔穎似百鍊吳鈎氣挾風霜冷光鋩烱
烱但小試神鋒蛟奔蜃走彭蠡湛千頃芝山下三世
甘棠舊境春風重綠相映緹屏畫戟聲華接還羨紏曹
名盛風力勁想御此泠然徑上蓬萊頂城煙楚暝怕别
後懷人登樓無奈天闊暮江永
送餘干教鄧覺非歸吳(水龍吟)
琵琶亭下春波滔滔流入三吳去東風也似無情不約
木蘭舟住中有仙翁苧衫烏帽筆床談麈道越鄉雖好
昨非今是終不似歸來賦想見莓苔三尺玉琴清杏
梢初雨青青衿佩童參冠伍徘徊江暮我意尤長公行
不顧一聲柔櫓趁輕風徑上蓬萊頂𩕳去天尺五(𩕳音領頂)
(顛也)
餞張巡檢(百字令)
芝山南畔聽將軍鼓角暮煙朝雨渺渺番湖三百里四
面封疆皆水葭葦烽沉鮮鯢波靜人在漁樵裏封留千
戶渠家代有人矣正好緩帶輕裘吟詩横槊五破梅
花蘂誰報萊衣春不待匹馬戴星而起細柳營寒甘棠
隂在萬口稱才美祥琴何日玉堂直上天咫
代贈醫者葛道夫(水調歌頭)
欲問長生藥勾漏有丹砂祗今醫國妙手還屬葛仙家
出入神聖工巧操縱温凉寒熱功用妙無涯談笑起沉
痼闔郡萬人誇又何必神樓散紫荷車火攻更是上
策一灼補千瑕使子聲流梁楚使子名齊和緩當代更
誰加金帛何足報吾筆解生花
代送路同知罷歸(水調歌頭宣城作)
兵衛森畫戟皂盖映朱轓平分一郡風月家世舊衣冠
數日春風著物一夜秋霜滿野六月宛陵寒只有雙溪
水照見寸心丹公好似片雲起敬亭山悠悠漾漾等
閒飛去又飛還笑問無心出岫何似從龍天上為雨遍
人寰輸與敬亭老趺坐靜中看
祭文
祭徐松巢
昔柳子厚之祭吕化光歐陽公之祭尹師魯皆其平生
莫逆之交而言辭吐出其肺腑盖學莫樂於同好之相
求交莫深於知已之相與故鍾子死而伯牙絶其高山
流水之絃郢人亡而匠石輟其聽風斵堊之斧嗚呼巢
君人中之麟文中之虎金石擊撞雲霧吞吐萬牛不能
回其翰墨之鋒三峽不足供其清談之麈其蕭散也以
風月為朋徒其曠達也以天地為逆旅發為詩章用意
深苦故山村仇公愛君之氣清養吾李公賞君之調古
他時景文(湯)訪君於山中如太邱之過朗陵後來南翁
(周)詫君于中朝如正平之稱文舉君有美玉匵而弗賈
寧疏食瓢飲浩然于林泉不以角巾羽扇點汚于塵土
雖一世之知音者稀而君亦眼空四海羞碌碌而不數
雖君之抱負不得展其輪囷而君之文章終不與草木
而俱腐嗟我與君弱冠相伍七年青燈飽聽松雨聲之
相應如伯塤而仲箎氣之相合如陽律而隂吕雖人事
好乖中年多離闊之夢而交情不渝山川無遠近之阻
初余與君與時齟齬惟芳洲翁以二妙許或者議其即
且之甘帶鴟鴞之嗜鼠然使其身亨而志汚亦勝士之
所不取前二十年詩筒縷縷二翁招余以早歸結一菴
而遊處余坐於貧竟負斯語奈何古人千里雞黍嗚呼
君與芳洲逍遥帝所我獨世間能不凄楚嗟故知之已
空諒久生而何補倘宿緣之未盡尚來世之同侶君能
飲乎我酒維醹明月西山白雲一塢
鄱陽五家集卷五
