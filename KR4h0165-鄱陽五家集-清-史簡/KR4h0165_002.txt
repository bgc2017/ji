鄱陽五家集卷二
鄱陽史簡編
宋黎廷瑞芳洲集二
五言古風
古離别
迢逓君遠遊纏綿妾孤傷年年望君還悠悠空斷腸我
願陵成江有車不得襄江復變為陸無水通舟航成江
路還通變陸路更長安得微賤軀乘風墮君傍化為舟
與車載君還故鄉
團團素明月隠隠流前除卷帷對孤影涕泗沾羅𥜗念
我玉關人此心知焉如何方得靈藥託身為蟾蜍懸光
萬里天往尋君所居君坐照君席君行逐君車
道傍兒
落日古道傍依依聞哭聲云是田舍兒垂髫纔九齡前
母久巳沒後母無復情飢寒夙所更驅役不得停甫課
南山樵又督西疇畊蚤汲或至晏夕舂恒達明曾何少
懈怠動輒遭笞刑斑斑膚無完恍恍神不寧命也可奈
何怨辭安敢形但願後母心回慈念孤生遲我齒力壯
與母供使令余聞重嘆息為汝雙涕零憑誰絃履霜彈
與汝母聽
桐華
絶岸有孤桐日受藤蔓侵芳韶歇頳紫餘暄始相尋粲
粲白玉花照見清溪潯時至聊一吐豈有東風心乾坤
寄孫枝隠隠孤鳳吟安得太古手為斵重華琴奏之巖
廊上和以簫韶音惜哉此妙質歲晏娛空林渺渺蒼梧
雲興懷一何深
夢真三首
昔夢驂八駿往赴明宫昭朝發赤水陽夕抵崑崙椒恭
陪瑶池宴親聆白雲謠雲來何英英雲去何飄飄山川
悵悠阻樓臺空閴寥想像雲和笙青鸞度秋霄
昔夢拜綠章縹緲朝紫微鈞天侍清燕寶書析玄機錫
之瑶碧簡賚之青霞衣微班司玉條下紏濁世非還家
未中道翠水烟塵飛朝真諒無期丹忱日依依
昔夢過宛洛遊戱芙蓉城道逢王子晉邀我升天行翩
翩控鶴駕依依吹鳳笙銀河未西流翩然倏遐征碧桃
開晩花緱山空月明
寶劍化
我有二竒物太阿與龍泉床頭雷吼匣屋角虹貫天刺
虎如切瓠斬蛟猶截絃神光未獲試所遇乃不然時平
會銷兵一笑甘長捐瀉茲太古水早被洪爐烟化身作
農噐往斸南山田元炁還不死為人作豐年
社日雨
今社來無涯古社喚不回社公亦世情兒劇良可咍新
水豈不佳舊雨令人懷離離芳草生澹澹桃花開吾聾
不須治聊復盡此杯
醉中放言
一噐集百蚋分寸争營營醉鄉有太古長年樂昇平尚
不知揖讓固應無戰争吾嘗涉其境信美不可名遺我
度世方南遊釀滄溟蟠桃以供核釣鯨為之羹小醉五
百年大醉三千齡俟其變桑田翩然却歸畊我畊不藝
秫還以供瓶罌哀哉彼衆狂何不促我行汝行未宜遠
小駐中山程中山有神醪千日醉不醒三十六番醉亦
足了汝生
負暄吟
隂風吹蘆花鋪錦滿汀洲不充赤子襦露骭寒蕭颼煌
煌扶桑君懸鏡燭隠幽惻然冰霜晨被以絳錦裘窮閻
一欠伸僵軆回春柔天衣難久戀向晩復下收南山拾
枯樵寒夜為衾稠灰冷更正長展轉何時休東方行且
明小忍君勿憂
城中别徐山玉先生歸歸後奉寄
北風走平湖枯荷鳴索索握手出城東歸鳥日欲落人
事當語離抱懷寧不惡孤帆煙雨舟恨不同李郭(山玉拉予)
(同舟余得便舟先行)吾嘗評此子宜置在丘壑可憐西極馬俯首
受羈絡何當税彼駕與子翔寥廓結廬溪水上日夕對
郭璞清曉林霏開碧玉峭如削青鞵動高興安得踐斯
約尊酒不復攜巖泉清可酌
雜詩三首
后稷播百榖粒茲阻飢人新苗化為舊舊種還為新萬
代一粒傳何嘗失其真君看田中秋穗穗上古春太極
生天地同是有吾身吾身千世前親見羲與神不失赤
子心是即無懷民云胡逐頽運澆浮散其貞良苗不自
殖甘與荑稗倫勉哉畊我田歲晚收陳陳
丘嫂禮金印故妻赧朱輪區區富與貴祗可夸婦人彼
婦一何愚所羞惟賤貧安知墦間妾覩此泪沾巾蒼蒼
鹿門山高風清絶塵
西域去中土荒徑無人開誰眩武皇意極力致龍媒汗
血竟何用空聞悔輪臺茂陵土花碧石馬秋風哀悠悠
數世後引得金仙來
過浩山
高樹停歸雲峭壁下落照北風一萬里絶頂吹野燒行
行念高堂履險心欲掉茅茨者誰家喧語雜老少開門
止我宿四壁亂蓬藋自言兵火餘零落僅餘噍世故莽
難詰濁酒寄一笑月黑雲冥冥屋頭聞虎嘯
别何復初教授
貂裘日以敝滄海理歸舟戀友那忍别思親詎敢留豈
無還家樂而懷索居憂北風吹大江江水日夜流吾道
莽何之天運良悠悠安得兩黃鵠與子仍丹丘
陪外舅謹齋洎雅山凖軒三吳先生遊西園摘新
茶汲泉煮之香味殊勝焙者
雲根得竒草金芽擷芳鮮石鼎生古瀾松風語寒烟雖
微龍鳳製而得雨露全玉塵飛素濤信美非其天臨風
勿浪啜侑以離騷篇
庚辰六月陪謹齋凖軒雅山游西禪超師院以柳
詩道人庭宇静分韻約有興即賦余得庭字時
小寐禪床風雨適至遂賦宇字
小憩西禪床謝絶半日暑白雲憐倦客清隂覆停午嫋
嫋陂上風沉沉竹間雨幽幽一室虛昵昵羣葉語冥搜
得竒想熟寐透淳古九衢喧野馬萬喙争腐鼠誰能大
槐根擺落半柯土浮生得今辰幽期况茲宇延緣欲忘
歸落日齋堂鼓
過太白墓
下馬弔太白壯心重徘徊秋風吹破墓晩氣生孤臺四
百六十年詩魂安在哉神人豈久謫旋復御炁回元無
采石船而况青山堆攘臂競真偽世儒良可咍煌煌長
庚星光射天門開攜樽立遥夜勸子鸚鵡杯
壬午再過西禪超師化去一年追感遂賦庭字
昔詣超師院聽雨眠疎櫺微吟得深警小瀹開孤醒四
極何浮浮織烏飛不停重來未三年杯度巳西溟巾屨
空掛壁芳草綠滿庭嘉樹亦剪伐霜幹無留青人生意
何常孤月行秋冥適來偶流輝倏去還韜靈旦暮不足
計惜爾猶典刑感慨誰與共晴簷語風鈴
道過徐山玉吳仲退來會宿别後作寄
扶輿蹋殘照懷人度青林一笑得二妙坐看西月沉短
燭搖古碧華樽湛芳斟高歌擊唾壺琅琅出商音東風
行空山和以蒼松吟飄颻洞庭樂要渺南薰琴天地空
闊遠歲晩誰知心相對成浩嘆㤀言擁單衾東方忽巳
白握别西山隂違離未云遠懷思一何深常恐蕙帳空
此樂難重尋(時山玉將赴學官)
種蔬二首
可憐黃觳&KR1100;役役秋畦畊既以謀我飯又復謀我羹早
暮一束芻所報良亦輕飽食輒自媿悠悠念吾生
夫人肉食謀所喪甚於飢但能咬菜羹何事不可為采
采首陽蕨燁燁商山芝此味千載長雋永當自知
題李庭秀學隠山房
燕坐萬書圍高吟八忩空是間足佳處何用丘壑中南
山有玄豹翠霧澤茸茸一朝文章成平林嘯秋風
過太常寺簿謝公故第公名章字華卿蜀人寓居
南康丞相方叔之姪自號虛舟咸淳中任國子監
簿上殿抗疏斥賈似道遷太常簿拂衣歸廬山以
國子丞召除知辰州俱不赴海内高之丙子及難
弟為水驛云
落日廬阜紫飛砂湖水黃散倦登古原含悽眺層岡丹
梯遂寥邈(闕)思熱中腸當年扣玉墀抗疏何慨
慷拂衣雲壑卧著書名山藏築園印清流藝樹條孤芳
英彦集文字燕席開華粧人生旣難料天運亦靡常黯
黯玄雲隂蕭蕭北風凉山流鰲背空柯改蟻夢荒事往
蹟巳陳名存道彌光獨念平生遊使我重感傷破壁嘶
瘦馬疊鼓發暝航屐㾗難重尋寒苔日蒼蒼高丘渺煙
霧不得酹一觴懷哉我先銘(公銘先考墓)翠琰垂千霜俯仰
落清泪目斷江流長
憶巢雲居
君名鍈字德開姓徐氏蜀人謝相以女姪妻之
依虛舟居南康工詩善畫嘗領鄉舉當赴特科
不就甲戍九月以疾終諸事皆不及見云
棄家錦宫城結屋廬山前退鷁空悠悠冥鴻自翩翩吟
章一傾蓋見賞朱絲絃及此再承晤交情重纏綿冥賞
富雲壑清聽窮風泉携壺流雪臺吹笙落星船重隂閟
華景平陸成修川君應有先識化鶴不待年重來訪舊
隠滿目空悽然琴書竟奚屬詩畫知誰傳拊懷重感嘆
回首還延緣搖搖松梢雲疑是巢中仙
過干越宿熊氏澹園偕東采駕閣西玉國正二同
年登羊角峯觀天池訪昌國寺陸羽茶竈拏船
過琵琶洲廻延休觀聽琴記遊四首(錄其二其四)
倚策試新晴扶搖上羊角山空葉自語天近雲欲落危
亭渺何許高木黯猶昨悠悠念物化漫漫悲世濁何當
擊天池與子翔寥廓
當年曲江燕並醉西湖舟芳夢故依然落花水空流今
晨定何朝聯裾此夷猶暄風不驚波小泊琵琶洲無人
度新音松聲澹蕭颼却回羽人觀復為瑶琴留俯仰信
多感逍遥且忘憂幸無商人船喚起青衫愁
登聚遠亭
思陵所書東坡雲山煙水一絶宸翰在焉
枯笻倚落日危闌眺西風溪水清練練雲山碧叢叢仰
視天宇闊俯瞰塵世空謫仙有妙音飛入蓬萊宫鈞天
動清聽雲章照晴虹故殿已秋草茲地猶青松雙龍護
璽文(德壽殿書)塵暗珠絲蒙徘徊愜幽賞感慨懷深忡萬夢
天地老一笑今古同自攜白團扇悠悠遺飛鴻
同齊節初遊吳園登四時佳興樓有懷張史君張
史君名洪字伯太仕至尚書郎知徽州府余不及
識君嘗和其所賦平遠十絶辱惠書報以古體三
章且約予一會未及赴而君捐舘矣詩有云長鑱
白木柄茫茫走天涯寧知屋角松流膏藏龜蛇醫
和不可鑄空林芳菲菲六丁護香珀千歲以為期
余不足以當此錄之以著不忘
澹澹池中華離離池上樹緬懷龍山翁婆娑此成趣相
招桃源舟蹇予莫能赴翁今為飛仙乘雲還帝所歸燕
隨秋風翠樓渺煙霧會面良獨難知心那復遇空餘千
歲懷冷落香珀句平原若為繡鍾子安可鑄蕭蕭衆芳
盡冉冉流年度浮生欲如何三嘆出門去
重陽雨與湯叔㢲諸公齋亭小集
初余撫竒節賞事彌穿巒幽躋幾屐換豪飲百榼乾詎
知中年至况復行路難林谷深且窈巖岫繞復攅叢疑
熊豹伏穴惴龍蛇蟠晝雨巳冥冥夕雲亦漫漫升高躬
易危居卑心所安蕭齋豈不陋英集聊相歡東籬獻初
華西風被峩冠汎汎茱萸觴落落苜蓿盤接此造極談
勝彼登峯觀終然有深懷悠哉發長嘆泰華采香雪小
山訪遺丹憑誰吹玉簫雲外呼青鸞
夜泊彭蠡風大作
卸帆月欲墮泊岸風轉急驚砂傳鐵箭飛霰散瓊粒重
湖太古水帝遣龍下吸潜鱗失故穴蒼黃望舟入寧知
政坐窘衾裘盡沾濕慌慌中夜起莽莽百憂集披衣視
雲漢慘淡天一笠頗疑廬阜倒三嘆救何及平明笑擁
篷五老猶壁立
湖上被水有感二首
汲汲湖上叟種瓜湖上園晨夕自抱甕長此蒼玉丸所
希烈日中消彼行人袢垂垂一月雨平陸白浪翻屋廬
且已没根蒂那復存初心竟何如天意吾奚言
天公亦兒劇日縱驕龍嬉弄翻鬛上瓢一壑共渺迷交
交蛙出竈洋洋榻浮龜居者既憂墊行者復蹈危覆舟
誰氏婦滅頂誰人兒(是日浮梁南二漁家覆舟有小家子渡戴堤溺焉)一戱遂
如許高高那得知龍驕未易制天劇不可為
送司命君
楚俗相傳竈君以歲暮登于天凡人間媺悪事
必具奏焉祠之唯謹為作此以送神
玄鶴導颷駕黑螭載雲旂云是司命君歲暮當賦歸欲
將人間事媺慝奏玉扉昊皇倘垂聽𤨏𤨏安足譏一冬
天氣燠占者疑匪機野蔓既頑綠山桃還僣緋稍稍痴
蚋集紛紛凍蠅飛願言剪銀河雪花玉成圍驅厲濯春
瘴竄蝗銷歲饑青君且戒嚴亹亹欲近畿斯人有至望
此事宜速祈君言或見用帝力亦巍巍一觴贈君行願
君聽勿違
東軒白芍藥盛開
宿雨卷餘芳庭戶綠隂静玉仙從何來服佩淡如瑩迎
颷薰自遠承露色彌正尚嫌脂粉涴肯與頳紫競姚黃
花中尊擇配此其稱寰塵暗京洛偃蹇誰敢娉當年廣
陵譜豔賞非不盛翛然林下風政以道韻勝過期知益
希含章隠希病斜日下游蜂一笑闌獨凭
夜大風明日視新竹無恙
墻隂老龍孫氣欲干雲霄共愛秉勁節終虞忌高標東
風撼南極萬壑翻江潮挑燈不成寐念爾心搖搖天明
報平安阿龍故自超山翁喜欲狂呼童傾巨瓢舉酒壽
此君不飲吾當澆
雜感六首
凄凄寒露下亹亹孤蛩吟幽人起徬徨嘆息泪盈襟物
情正得時我悲獨何心
翾翾田中雀貿貿墉下鼠朝來啄我粟暮來食我黍羸
牛卧墻隂枯莫閙風雨
讀書不救飢山園聊荷鋤蔓既荒我粒草復亂我蔬大
笑非吾事忍飢還讀書
元陽秋轉碧積凍春更好草力乃如斯人生得草草寒
暑浩茫茫哀哉未聞道
孫子傳世世木石窮年年太行亦可移滄海終欲填入
聖諒非難懼君心不堅
一根起千枝一枝吐千花花復結為實種種春無涯開
門掃秋風閉關飬靈芽
樹垣
開門俯清池樹垣因古坡經營既鹵莽葺補還蹉跎前
冬雪如山去春雨如河幾微不自慎迨茲功力多倚杖
寄三嘆反躬當如何
去草
佳花日封溉惡草時剪薅花事猶未緒草意復巳高三
嘆謂老圃不得償秋毫榮悴豈其天置之聽所遭老圃
顧我嘆吾豈讐莠蒿茲圃吾所職不爾毋乃叨君言固
近厚吾躬敢辭勞
伐木
墻角有惡木據我千畝園蔽虧日月光壅遏雨露恩其
下草不殖况乃蘭與蓀蒼藤交龍蛇護擁何雄尊厨人
告薪絶命斧急剪髠終然非遠圖會當拔其根
除棘
萬甲綠未動棘叢巳蓁蓁所&KR0675;雖尚微剪薙當及辰舍
鋤忽三嘆念爾亦一春是中留復難惻然為之顰築垣
俯清池池上插柳青誰能限芻牧徙之池水濱柳吾所
甚愛護柳吾不嗔美醜無棄材位置固在人豈特遂物
理亦以成天仁
遷椒
椒性惡卑濕種之必陽坡托根苟失所美質其奈何及
蚤遷高原薰風丹實多
春社同梁必大湯景文徐山玉吳昭德吳仲退李
思宣周南翁飲芝山五峯亭二羽士來會以范
文正公雲飛過江去花落大城東分韻得雲字
戊雨敷雉甲午晴沉幽薰時邁足永慨景舒聊暫忻聯
屐得英彦携壺出塵氛亦有丹丘客共眺青山雲芝空
石磊磊華落川沄沄代遠弔殘栢甿勞念遺枌吾生竟
何如茲飲又及曛萍流豈易合星聚還當分深憂愴范
老長謠唁廬君邂逅有千載寧無感斯文
晩晴
欹枕聽殘雨開門看東風春光無尋處天地綠氣中初
旭散平野快酒瀉怒洪關關枝上禽舒舒葦間蟲東郊
歡且謠秉耒開歲功緬思陶唐化坐致黎民雍斯時諒
奚如殆與新春同愚生後千載不並稷契逢唯應杯中
物上與邃古通取酒且竟醉山花舒早紅
集陶句題吳雅翁心遠堂
居止次城邑性本愛丘山曲肱豈易冲靈府長獨閒秋
菊有佳色綠酒開芳顔羲農去我久千里乃相關遥遥
望白雲高操非所攀願言躡輕風八表須臾還
張子房
早見滄海君晩師黃石公力士不得力驅使芒碭龍仁
義以為椎氣蓋百代雄一擊函谷碎再擊烏江空從容
一籌畢全漢酬其功何乃不自知而以留見封鄼侯辱
械擊淮隂嘆藏弓彼皆為人役詎敢望此翁辟榖豈其
然視世與榖同可憐商山老亦墮子術中
夜讀馬援傳感少游語
生人有恒道衣食固其須裁足諒已難况復求贏餘所
以古聖賢守道甘窮居緼袍敝弗厭簞瓢飢自娛徐行
豈不安焉用馬與車掾史亦良勞抑首畏簡書放曠山
澤間孰與從樵漁無求恒泰然有繫還多虞但當力為
善汲汲希舜徒于然守故丘庶不忝厥初寄語馬少游
斯言定何如
杜門
有客扣我門丁丁如啄木久立門不開客去嗔此屋僮
奴亦怪我無事許畏縮向來豪俠場門外車接轂將無
晩乏具效彼龜藏伏山田歲將收亦可飯脱粟不厭客
來頻所厭客論俗豪辨既多違強應還自恧但恨平生
友歡聚不得足存者隔川途沒者卧丘谷精微向誰剖
鬱結滿心曲何如掩關坐黽勉抱吾獨揮絃送征鴻悠
悠楚天綠
讀書
卧疴雲林下家寂誰與居高風下木葉冷冷晩忩虛忽
思往代事聊披案上書始得暫欣然稍久嘆以吁衝冠
或憤激反袂還欷歔拊卷忽自嘆毋乃狂且迂此何豫
爾事况復千載餘來今正綿綿爾心復何如有懷不自
展乃挾冰炭俱因此得冲静萬念悉掃除巖花吹幽香
清酒堪滿壺且復舉一觴冥然聊自娛
題汪氏插梅圖卷後
插梅元無梅春風從何來菀菀高樹起燦燦繁花開向
來孤山老鋤雲親自栽寧知歲年晩更受雪霜摧用意
不食實無心或成材天工未易窺人力胡為哉掩卷既
三嘆今古寧獨梅終恐事偶然願君更深培
孟使君餞行即席以幾時杯重把分韻得幾字
平湖澹微雲小雨凉衆卉歸懷重依依把臂還亹亹昔
别念彌深茲聚知復幾離觴不忍銜清風在船尾
飯石壁下逢僧附船還呌巖寺明石山如平臺曰
赭亭山也僧至巖下飲要余同遊舟巳去矣
晝飲石壁下蒼蒼雲樹寒忽逢一僧來欲趁扁舟還云
住呌巖寺共看赭亭山揮袂忽而起絶磴躋復攀揖我
少輟棹步凉同扣關日落南風起不知流下灘
甲午九月留浮梁與鄭瑞卿吳可翁方玉父方可
大晚出郭飲溪上古樹下以黃葉覆溪分咏得
黃字
歲晏天蕭蕭日落山蒼蒼尋幽度小澗眺遠躋層岡班
坐古道上落葉滿地黃行人去自急歸鳥栖亦忙偶茲
一餉間嘅彼千劫長知愚各有殉博策俱忘羊人生今
幾晨聊復盡此觴
田間
牛羊散空烟鳬鴨滿平坂扶藜度西麓脱屨涉南澗行
觀頳肩穫坐媿綠隂飯田毛信靡贏井税亦可辦隔籬
新釀熟要客一笑粲寂寂寧少悰炎炎故多患但願長
如茲聊爾娛歲晏
村居晩思
清風起層隂凉雨放疎點衆木鬱蒼然芳草綠苒苒山
深無來轍寂寞荆扉掩念遠悵悠悠殘陽在西崦
同吳仲退周南翁登法雲寺志上人流玉閣
偶與幽人期頗愜滄洲趣嵐影倒虛碧天光澹晴素煙
横雙鷺起水落孤帆度凭闌足清眺隠几得玄悟顧茲
半日閒媿彼經年住更遲雪中來臨風看琪樹
次韻吳雅翁秋懷四首
蟋蟀鳴空階亹亹昏達曙感此不成眠推枕覓長句物
情欣得時我乃獨不遇悠悠經世心歲晩付農圃長歌
豳七月掩卷泪如雨微虫亦見錄老我吟謾苦周公不
可夢哀哉弗如汝
憶昔登王畿花柳春爛爛芳年親與朋美酒夜復旦參
差隔世路荏苒歲華晏荒地芳草平廢殿濕螢暗念當
弔陳迹誓以鑄門限仙人詠城郭釋子說夢幻宇宙幾
秋風悠悠復何嘆
蒼忙遺二老(謹齋凖軒)俯仰近十秋松栢摧高岡鳳麟隠滄
洲吾道遽如許斯人安可求當年西門路感涕吟山丘
矧我於韓門忝與李漢儔遺文念當序舉筆心先愁歲
寒頼有公名節姱以修願言愛體素一柱廻狂流天倫
豈不傷天運良悠悠
西風吹梧桐一葉墮寒玉飄飄轉千厓亹亹侵萬木霜
露行復降雪霰飛相逐幽居感時運清夜理商曲堅冰
信當辨昊天有反復但使本根在陽回奚待祝詞人樂
光景纖豔不足錄焚香對秋山自取周易讀
此張希良書齋去祖壠不百步扁曰望松取后山
思亭記中語也
老根憐蒼龍芳粒長新穉睠言丘中人苓珀共千歲晨
瞻露華明夕眺煙影翠捫軀發深感矯首落孤泪思亭
有名言世守宜勿替
溪上桑葉螢食已既今年蠶事頗落寞
沿溪十畝桑綠葉敷且腴朝採不盈筐暮視唯空株乃
知飛螢來竊食無復餘汝飢既去饜蠶飢當何如豈挾
照書勞我困正在書喫衣諺所笑(見東坡志林)思炙計復虛
僮奴日捕拾囊獻如囚拘塵編眊難覩乾死氣亦紓政
爾可得盡一笑清霜初清霜幾時來我亦寒無襦及時
且封溉勖哉為後圖
庚寅秋病得語不復詮次名曰感懷
炎夏忽巳變西風飄然秋親友日巳遠坐感歲月遒登
高明不見涕泗滂沱流天高雁未來落日空悠悠願為
西北雲萬里從之遊
祖龍制八極法令如亂麻儒冠委秋山王燄明朝霞所
以武陵人入山種桃花如何東陵侯苟此旦暮華堂堂
炎漢叟却種青門瓜舒卷迷大運千古為悲嗟
連雨鬱蒸夜不能寐
閉門十日雨簷溜如泉聲沈隂晦蘭燼潤氣蒸桃笙饞
蚤既䟦扈饕蚊復縱横展轉強就寐草塘蛙亂鳴亦知
夜漏促安得曙色明晨鐘度深竹雲岫開新晴隠几補
前夢暫喜身境清聒耳蟬嘒嘒沿睫蠅營營所響輒如
此吾生安得寧感嘆還失笑此物方施行天運如循環
轉眼秋風生
山中視穫
歸馬起暝壑微燈耿深竹農翁具雞黍要我林下宿共
談隴畝事未語眉已蹙邑胥邇來稀每漲卷平陸山中
復小旱一雨僅半熟舉酒屬乃翁微笑以勝哭湖鄉爾
何知瀰漫正吞屋且共盡此觴人苦不知足
忠烈侯酷好山水作葬書以行於世元翁其族子
傳其書侍父仕贑上盡得楊氏術凡談隂陽家者
見之輙屈膝余聞其論洒洒然起忘倦矣夫旣謂
之地理理非儒不精元翁儒者精於理固宜為賦
(彭大雅號太極翁封忠烈英衛侯)
英英太極翁噐明吳楚甲馳輅使沙漠杖鉞帥巴峽南
瞻嶺表縮東睨溟漲狹林居念環轍簡脱卑藏筴夫君
玉樹彦同祖寶劍匣(寶劍出匣彭氏祖墓)六籍既淹通異聞更博
洽姬公卜宅洛成后鼎定郟理也匪荒唐古甿遺檢柙
支分景純書嫡出楊氏法蒼蒼鬱孤臺仙枝竹林插芳
春適游衍千金日娛狎厚坤行萬龍立特飛次夾幽幽
何綿綿意脉能擢搯神文遂爾授玄鎬了然胠俗師守
槖囊羣喙閙鳬鴨青霄孤鶴唳未吐氣先壓蹇予少狂
走黃塵滿烏帢山川子長筆天地伯倫鍤某丘可以老
白石盟願㰱祝君昌茲術四海救貧乏
山中夜起月色皎然
倦寐不知夜開門風露深明河掛屋角月出東山岑雙
犢卧嚙草滿地梧桐隂蔌蔌墮落葉翻翻動栖禽浮生
諒餘幾兩鬢黃塵侵偶此值清賞冷然得初心幽隠良
足尚吾盟在雲林
晩晴欲適西村不果
雨歇無餘春草木忽而長東風吹曠野千里綠莽莽夕
陽澹微明命策赴幽賞徘徊石上坐鬱鬱念疇曩子規
呌重雲意散不復往
學圃
西園藝我麻南園樹我桑東風吹時雨青青久成行春
服朝猶賖大布冬可裳十年湖海役塵暗貂裘黃曾無
一事成祗取三逕荒何如老農圃卒歲心不忙隣翁取
余喜笑語傾壺漿擇術子巳卜守之慎勿忘
三月二十九日還家花事已過獨碧桃盛開
出門紅未芳還家綠成幄仙葩獨婉娩書聲共寥落日
暮碧雲合天寒翠袖薄念遠悵悠悠緱山緲孤鶴
九日和陶
開門見秋山忻然如故交煙雲淡相媚卉木青未彫茲
遊忽自念誰與為登高目涉巳千仞神遊還九霄世短
奚足嘆意多亦徒勞奈何怨遲暮况復懷覆蕉至樂豈
必酒天真自陶陶長吟對寒花萬期猶一朝
春雪
青神怯春寒頳紫染未辨臨河來素女剪冰作花瓣銀
屏移佛地玉樓墜仙漢朽株繳瓊瑶斷甓化圭瓉東風
翻覆手轉眼忽吹散乃知太空中何物當把玩開門見
青山且喜還舊觀
我有綠綺琴
我有綠綺琴寶匣生蛛絲拂拭聊一鼓意淡音愈微隠
几忽自笑持茲將付誰所以絶絃者痛惜無鍾期吾人
天與遊豈在知音知惆悵簫韶遠不見鳳來儀后䕫不
並世已矣奚所悲
贈初心相士
王識九江黥侯許平陽奴臭竒恒互出冠屨奄相踰此
說偶竒騐人人生妄圖曷不返吾照湛然觀本初天地
付我形森列萬理俱形拘有枯菀理充無智愚塗人可
以禹為善即舜徒奈何遺此心豢此尺寸膚君顓唐舉
術乃取荀卿書論心不論形名象足啟余宇宙共一軌
紛紛落迷塗願言述吾語一呼旋其車
泊三江口
潮寒聞雁聲野霽見虎跡眼中無故人莽莽欲誰適當
年此防秋築壘如鐡壁哀哉不崇朝遽此陵谷易土道
蝕殘磚沙草埋折戟林墟稍亦集農畝猶未闢人心嗜
新樂疇復念曩昔亭亭千尺塔獨立蒼烟碧稽首塔中
仙此心如鐡石
泊雷江口
觧䌫風雨息傍晩復大吼浪如雪山來船作騎馬走魚
龍欲作勢問予驚怖否那知狂書生有胆大如斗莊周
論天地我見僅如缶可憐一勺多浩蕩夸巳有大方付
一笑河伯亦俛首天開鏡面平蕩槳泊江口新月照船
窗烹魚醖我酒
虎溪三笑圖
隂壁摻苦竹秋池淡芙蓉二老廬山間風味夙昔同亦
有栗里人心事黃花叢囊中無一錢眼底四海空羲皇
未渠愜上與無懷通衆羽集新條雲霄一冥鴻净社亦
可人念爾名教宗博酒空勤渠攅眉一聲鐘蒼苔片石
在醉卧空山中良辰入竒懷杖屨閒相從偶然出岫雲
儵爾風飄蓬虎溪有嚴禁詎敢待此翁行行不知遠大
笑分西東風流一時散千載留高蹤溪光與山色隠隠
尚笑容笑意果何如畫史安能窮按圖付一嘿翳景生
長松
避暑招真觀聽琴
驅車畏火&KR0987;投扇倦風箑起行青松徑往就白雲榻窈
窕一壑深蒼蒼兩崖夾玄莵獰爪齒白龍老鱗甲竹樹
擁青摻花草靄叢雜渺沫洒空巖冷颷下危峽始知㤀
觧帶久坐思御裌丹丘逢羽人瑶琴開寶匣古意鬱蒼
茫秋風淡蕭颯悲蟬為噫吟鳴鶴相和答歲華坐晼晚
塵路嗟隘狹飛仙倘來歸遺我度世法
鄱陽五家集卷二
