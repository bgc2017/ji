鄱陽五家集卷一
鄱陽史簡編
宋黎廷瑞芳洲集一
公諱廷瑞字祥仲生而穎拔日誦數千言即了大
義少長聞樂平謹齋吳公中守凖軒吳公中行以
雙峯饒子之學講道於龍湖公躡屩從之深契旨
要由是為文一宿於理咸淳庚午與計偕辛未奏
名禮闈知舉刑部侍郎方公逢辰殿中侍御史曾
公淵子見公所為文貫穿出入沈鬱典據意必老
於場屋者及謁謝使之年曰某甲生二十又二年
矣皆嘆息久之紹陵親策賜同進士出身授廸功
郎肇慶府司法參軍需次未上癸酉丁外艱家貧
資束脯以給葬服平將調玉改鼎移幽居十稔以
文墨自娛種梅藝菊雅意丘壑而北方士大夫之
來南者聞公名莫不願見既見歡如平生竹庵奥
屯公希魯疎齋盧公摯竹居姚公燉廉問之日以
歌詩樂府相唱答竹庵廵行郡屬必與公同行所
至擊強鋤奸如雷霆風雨咸謂神明公蓋有力焉
至元丙戍按察副使五善王公懋至番會郡博士
久疾不任職諸生以請王公檄公攝教事公始出
受事賓禮耆英激揚後進佩衿爼豆彬彬有承平
風時有以學校羡利言於朝者上命有司程出内
吏率刻急析及秋毫列郡文學至破産以償不給
公獨從容酬應不辱色辭多士困於役公每至公
府力争之不申其說不止自丙戌至庚寅凡五載
改創采芹宫愛蓮亭葺尊經閣不一事嘗種竹閣
下紀之以詩比代去綠色猗猗光照几席公於是
有遺愛矣異時右轄五峯燕公公楠知公最深以
公姓名剡上公語其人曰阿婆老矣吾菽水温清
惟日不足而暇從人間事乎卒不報始治第於先
廬之南虛中堂以奉春暉晚取居易俟命之義更
號俟庵彈琴著書高歌永嘯洞視今古意氣浩然
自賦閒居三樂曰讀書曰會友曰游山其言淡而
不厭净而不汚趣尚遠矣太夫人終公哀瘠殊甚
饘粥未食焦勞旦暮逮葬鬚髮頓白公生平倜儻
豪逸雅慕李太白杜牧之為人所友皆四方名勝
士居家常致千里外客客至不問家有無必延欵
彌日談笑竟夕有急赴之必為盡力無德色或負
之亦終身不復言為文必黜百家崇孔氏以韓子
為宗尤酷嗜歐陽子不用竒字生語而幽然之光
蒼然之色絶出筆墨畦徑外詩尤神解自成一家
馳騁唐宋以還深入陶謝之室氣韻雄渾趣味深
永蓋不獨專美一時矣至大元年戊申夏公卒餘
干養吾李先生謹思以書語吳仲退曰悲哉辛未
以後出語天拔不煩䋲削而自合有如斯人者乎
胡文友愕有詩曰鄱陽四月十一日優鉢曇花枯
一株二公之嘆蓋皆為斯文嘆也
四言體
送梁必大歸杭省親(楚水送梁子也梁子為楚文學椽將歸覲親其友念别故)
(作是詩以送之)
悠悠楚水靄靄吳雲孰作之合胡然而分豈無良朋我
獨子忻於穆令德有粲其文
吳雲靄靄楚水悠悠眷念庭闈道阻且修為貧而仕匪
食孰求曷不偕來以觧爾憂
瞻彼日月有望有弦慨彼中年别友實難有芹於池有
芝於山式遄其歸勿遠其還
五言絶句
李泌二首(錄二首之一)
一副黃臺話離離詠種瓜都來三十字救得兩官家(肅宗)
(殺建寧王有讒廣平王者李泌舉黃金臺瓜辭云云今陛下巳一摘矣慎勿再摘廣平王代宗也德宗欲廢太)
(子立舒王李泌再三舉此以諫順宗獲全)
食新有感
盡道豐年好停飡意惘然離離洛都黍莽莽建州田
題趙氏曉山
旦氣烱清明曙色淡空净悠然見青山盡見天地性
煙雲亂晝隂雨雹交晚風道人定眼觀祇與清曉同
張良
博浪揮椎處惓惓報國仇如何銷印事獨不為韓謀
七言絶句
鳳凰臺二首
泪落零陽酒一杯赤藤遺墨亦堪哀蒼梧雲去簫聲冷
莫是當年也誤來
三山二水年年在向日浮雲處處多醉拍欄杆呼李白
東風吹雨下新河
半山寺謁謝太傅像
狐精解唱桂枝香一曲中洲禾忝黃辨得蒼生謝安石
東山絲竹又何妨(馮深居題北山閣云却是後生王介甫不曾携妓涴東山)
舟行
深深人語轉蒼崖牽路如梯滑似苔睡起擁篷看竒石
一方新綠入船來
寄龍山譚使君五首(今錄四首)
萬里雲濤海嶠秋倩人扶上黑雲兜一簾新雨西樓晚
卧聽烏衣說舊愁
流離遷徙古今同澹沲青山往事空四壁蟲聲秋思苦
夢中猶自奏豳風(使君嘗夢與故參政留遠曾公按樂章曰此豳風也)
霧閣雲窗罨畫開半栽松竹半栽梅不須更種桃花樹
怕引漁郎入洞來
題徧寒巖古佛廬唐人詩句晉人書(吾鄉法雲寺使君多題詩)山靈
亦恨無清福消得君侯此卜居(使君始欲卜居吾鄉)
夜坐
梧桐月轉影翩翩竹屋抄書夜未眠林下不知秋遠近
西風一葉墮燈前
湖上夜坐二首
露坐空庭竹四圍夜深更不掩柴扉茫茫雲海月未上
蒼耳滿園螢亂飛
平湖漠漠來孤艇遠樹冥冥見一燈翁媪隔籬呼稚子
岸頭猶有未收罾
午坐偶成
日高篁竹門長掩春晚蕪青花亂開寂寞更無人問字
一雙蝴蝶雨中來
揚州遇雪呈祝静得二首
玉珮珊珊怯暮寒青霄夜半躡飛鸞真妃似念尋芳晩
别剪瓊花與客看
六合沉冥四壁空夢魂只遶楚雲東明當掛席黃天蕩
卧看茫茫柳絮風
落花
紅雪霏霏入燕泥朝來猶是可憐枝春風葵麥玄都觀
可是劉郎見事遲
飲百花洲四首
北嶺尋花雲繞屐東湖載酒水平船舊游零落今餘幾
回首春風十二年
湖山幾度少年游散髮吹簫坐小舟秋髩蒼蒼春樹碧
更堪重過百花洲
桃花繞屋竹參天曾向湖西住五年回首但餘葵麥在
古今何必更桑田
歸鴉澹澹夕陽閒窅窕樓臺紫翠間說向城中應不信
隔湖最好看芝山
東湖詩十首(今僅存三首)
游絲窈窕織春暉楊柳人家半掩扉一片暖雲篩雨過
杏花疎處見鶯歸
梅徑苔花長菉衣仙翁跨鶴不曾歸五陵年少無聊頼
幾陣風鈴放鴿飛
萬頃湖波水渺茫兩堤新綠柳絲長晩來疎雨浮鷗外
何處漁郎泛小航
田家
陌上青裙跣送茶籬根白髮卧看家山禽不語簷隂轉
一樹輕風落柿花
山行二絶
杖藜窅窕更﨑嶇黃葉漫山路欲無小屋低煙長短竹
曲塘斜日兩三鳬
野老相過一笑迎黃雞白酒愧深情山空日落早歸去
昨夜隔籬聞虎聲
客舍
門前蒼耳與人齊屋後青蛙作鬼啼風雨瀟瀟天正黑
披衣不寐聽鳴鷄
大雪過花子峯下有懷仲退南翁兼簡志上人
詩人得意吐還休長要胸中此境留千載風流今始解
剡溪夜半有行舟(仲退嘗有詩云蹇驢昨日雪濛濛破帽呼舟古渡風吟得詩成還未吐要)
(留此景著胸中余深愛之)
閣下溪流閣上山溪山正好此時看絶憐孤負臨風約
輸與山僧獨倚闌
九日二首(錄其一)
山下驚天動地雷山頭聽得似嬰孩幾回看盡人間世
只好登高莫下來
予舊遊白鹿洞坐看書臺風泉四面松聲萬壑去
三十年猶在吾耳
風泉吹滿看書臺洞口松聲萬壑哀幾度倚闌聽不足
請君琴裏寫歸來
雨後過東山(二首錄一)
羸驂破帽約輕寒破費春風半日閒一事無成年四十
又隨花柳過東山
山行(二首錄其一)
籃輿一路野梅風午酒濛濛困未鬆側首松梢聽晴哢
數峯殘雪夕陽中
病目(二首錄一)
兩眼誰憐著古今中年贏得淚沾巾冥鴻滅没看天曉
搔首熏風對玉琴
王子猷
東晉諸公富貴痴風流千載使人悲子猷欲作袁安卧
還有閒情適剡溪
過馬當祈風巳卯
獨倚危檣數過鴻家山渺渺楚雲東吟情不到滕王閣
只乞歸帆一日風
楚翁别五年丙午四月來山中風雨數日因話舊
作再賦三絶僕與楚翁至是三聽雨矣不知自此
又幾聽雨耶
舍前舍後竹冥冥山雨瀟瀟徹夜聽還似當年談舊夢
兩翁相對一燈青
五載期君君不來悠悠世路忽相猜從今無事長相見
縱使百年能幾回
三千年待桃花結五百歲還銅狄磨我軰相期非旦暮
五年離别未為多
新城宴集夜歸
獵獵天風吹酒醒茆茨籬落尚燈明梅花屋背無人見
殘角疎鐘雪一城
清溪許希賢自號拙逸為賦四絶
結繩巳是散洪濛書契紛紛日更工無極已前誰得似
一簾草色自春風
瓜果蛛絲五綵針年年兒女費精神世間巧盡天無巧
更要如何巧與人
能言鸚鵡鎖金籠夜夜家山桂子風羡殺雙鳩有閒福
相呼相喚柳隂中
莫笑區區老漢隂桔橰省力却勞心甕頭别有天機在
春雨半畦新綠深
次韵張龍使君十絶(今錄三首)
泠泠流水山圍洞漠漠桃花春閉門蛇去馬來多少夢
桃源還是舊乾坤
雨餘秧馬各相先綠滿平疇斷復連喜得人間機事息
桔橰閒在槿籬邊
塵裏一籠天地窄樓頭萬幅水雲寬何當化作千年鶴
却伴遼東管幼安
端午東湖觀競渡(二首錄其一)
記得當年年少時蘭湯浴罷試新衣三三五五垂楊底
守定龍舟看不歸
贈山翁
浮雲鬱鬱成蒼狗黃鵠高高化白鳬惟有大程窺此妙
不將筭法問堯夫(杜詩云黃鵠高於五尺童化為白鳬似老翁)
五言近體
丁丑元夕
嫋嫋條風至悠悠桂影升黃昏村市鼓紅日社林燈節
序更悲樂乾坤幾廢興龍城舊游處說著淚沾膺
戊寅人日
滿飲東風酒悠悠自醉眠英雄悲往運兒女樂新年楊
柳嬌無頼梅花老更妍半忩晴日晚欹枕聽春鳶
贈地理方生
桑田還變海深谷或為陵物化全難料山經果可憑小
溪春綠遶新樹午隂層且了登臨事風煙擁瘦藤
入夏
入夏纔幾日新晴巳不禁闌珊花晩景掩映樹初隂西
照山河影南風天地心物情殊可笑團扇已駸駸
聽琴
虛籟起還休輕絲斷復抽鬼啼湘竹雨木落洞庭秋因
子作浙操令人悲楚囚蒼桐不可呌杳杳暮雲愁
江行
卷縴崖形斷開帆浦意孤長天低去鳥落日蘸平湖渺
渺千年夢悠悠萬化途倚篷成晤嘆漁唱在菰蒲
新亭
不復新亭泪其如感慨何北風吹草木西照滿山河王
謝聞孫少蕭陳短夢多庭芳搖落盡江上有漁歌
聽琴
凄凉烏夜啼怨抑雉朝飛有室寧非願無枝可得依天
涯心獨苦歲晚淚頻揮莫作將歸操風塵久念歸
社日飲烏衣園
夜夜桃花雨年年燕子春同傾社日酒還憶故園人孤
塔蒼烟迥空堂翠草新醉歸還自笑吾亦素衣塵
故宫
麥飯苦經營桑田許變更饑鴉啼古井獨鸛下荒城落
日關河迥東風草木榮蒼蒼十二檜顔色尚承平
甲子雨次日清明
政須晴甲子早作雨清明萬樹朝烟濕一溪春雨平農
謠若果騐歲事巳堪驚天意非人料西疇且力畊
輓王水監
庾嶺梅千樹貪閒不肯看鳬歸玉棺下鶴去碧桃寒(七月)
(七日亡)海嶽遺文在乾坤短夢殘蓬萊都水監應復署仙
官
聞蛙
族處汙池底氣張新雨餘交交還閣閣疾疾更徐徐别
製鼓吹曲自吟蝌蚪書道人喧寂等欹枕到華胥
湖上觀螢
依依起草際煜煜點荷心應是地生火得非天雨金神
竒出臭腐光怪發幽隂莫說太陽近明蟾巳不禁
六月郡庠尊經閣前種竹三得雨書喜示同舍
移種來數日三沾沛雨恩雷公念同族(易震說卦)龍伯愛諸
孫鞭活金髯走梢寒翠鬛翻拂雲吾所望好為護霜根
題李子厚萬梅
樹樹都吟徧須還千億身未應分寸地能著許多春丈
室來諸佛懸珠内衆真閉門參此妙一笑月㾗新
視穫
漠漠稻粱稀紛紛烏雀飛吾田空竭力汝族更求肥舌
在談何用躬畊計又非悵然還獨笑落日掩郊扉
江行阻風
遠涉仍多病那堪正藴隆黃沙吹白浪赤日照青楓天
地支頥内江山散髮中一凉端足快莫恨打頭風
送族兄太初再遊廬山
家山豈不好更欲訪廬君應意麋鹿友其如鴻雁羣江
湖秋渺渺道路雨紛紛歲晩成歸否高山有白雲(高山太初)
(所居)
雨中旅懷
驟雨半日許新泥一尺餘鷓鴣憂我馬杜宇愛吾廬問
宿忻逢竹停飱遲買蔬明朝踏歸路晴霽定何如
過鎮巢
過盡黃蕪岸開橋小雨時城居懸似燕山勢縮如龜歲
旱圩田薄天寒土屋宜呼童沽白酒巢口賽新祠
荅客問
錫號翛閒客山中管白雲自稱前進士人喚故參軍花
影供吟課茶香策睡勲客來談外事去去不煩君
晉元帝廟
不知牛繼馬却道馬為龍得士能成帝生兒不亢宗荒
祠煙樹晩殘碣雨苔封往事憑誰問春城起暮鐘
病歸
渺渺江淮夢還持一笑歸遠遊諳世路危病得天機慢
火煎凉藥清泉浣暑衣閉門謝來客不是客來稀
被葛
被葛起視夜梧心正露零浮生多夢境幽客獨中庭星
斗三更動天河萬里横尋秋無覓處四壁但蟲聲
登鄱江樓
江城一登眺寒色有無間帆拂沙頭樹僧歸雲外山樓
高西照急葉盡北風閒世事何時足悠悠飛鳥還
歲晏
歲晏甘離索山扉午不開凍蜂粘病菊饑雀啄疎梅美
睡抛書册清齋遠酒杯殷勤謝塵客無事莫頻來
送史水東訪餘干張千林(史庚午與予篤)
永夜一燈青相逢話苦心悠悠拾翠夢嫋嫋採芝吟小
雨黃花健西風荷葉深何須笑搖落春意在山林
送友遊淮
君行不少住明日是清明驛路垂楊暗淮河新水平天
晴紆野興地迥暢離情故友如相問深山戴笠耕
樂平樊主簿捧檄北行來别賦此奉餞
拊字心空悴清寒節太高無人相料理惟我獨賢勞萬
里隨歸雁孤帆渺暮濤歸期應不遠新月點梅梢
上灘
歲月川流駛風霜行路難忽聞喧怒瀑始覺上層灘月
落雞聲曉沙空雁夢寒雲林搖落盡敢卜一枝安
船尾夜坐
船尾夜深深無人伴苦吟萬山黃葉夢一路早梅心度
縴驚村犬移篙動水禽誰家搗衣急殘月數砧聲
新城呈王明父明日立春
晚歲寒無力新晴雪未消江聲連去雁燈影見來潮野
闊鄉心遠風高客夢遥梅邊有新意明日是春朝
贈畫龍章道人
幾載湖中住歸來筆有神青天雙劍氣破壁一梭塵舉
世惟看畫何人更識真千巖冰復雪雷雨動青春
夜泊城下大風雨友人約明日遊芝山
沉沉春夜黑寒客泊孤舟天漏雨平下風回水倒流干
戈吾道在宇宙此生浮明日還晴雨芝山要一遊
宿界首寺施府墓園也次孟使君壁間韻三首(今錄)
(一首)
沙路抵長夏入山如早秋閒房容客卧老屋欠人修日
落蟬多事雲深鶴自由風塵二十載復此得清遊(二十年前)
(去遊此寺甚嚴)
晚泊舒城下
卸帆淮南岸城樓欲鼓天遠山雲似雪近水屋如船樹
意紅未了波光綠可憐乾坤無限事一笑白鷗前
七言近體
淮南聞雁呈何復初同年
孤棹翩翩北渡淮相逢一笑意悠哉關河萬里忽秋晚
風雨五更聞雁來好夢驚回頻輾轉壯心平盡復崔嵬
吾生通塞寧須計但祝乾坤泰運開(有為余推數者謂晚始得泰卦)
金陵歲晩
不擬殘年住秣陵摩挲蠟屐笑平生茫茫去雁雲千里
渺渺疎鐘雨一城天地無情催歲月古今何物是功名
梅邊且喜春風近痛飲挑燈坐到明
思歸
目斷飛雲思黯然獨携樽酒杏花前清明寒食能多雨
白下長干又一年萬里風沙憐雁去滿村桑柘憶蠶眠
家書寫就無歸使欲問江頭上水船
巢湖阻風夜起觀天
流行坎止信悠然又泊湖東兩日船客裏風光忙似轂
夢中歸路直如絃西風渺渺方搖夜北斗離離正掛天
寄語龍魚莫相戱向來此地亦桑田
寄朱野翁兼簡月觀陳同年應子
相逢淮楚各凄凉笑殺三生杜牧狂萬樹鶯花春對酒
一燈風雨夜連床停雲渺渺思何極大塊茫茫夢正長
若見元龍相借問為言歸去學耕桑
里中社
蘚石莓墻屋數楹年年來賽社公靈兒童趁節懽如沸
父老傷春涕欲零海燕邊鴻何日了夏松殷栢為誰青
村醪如蜜猶堪醉莫遣東風兩眼醒
金陵别程萬里教授
西風一笑鳳凰城夢裏相逢各自驚白日共傳蘇軾死
故人寧料范雎生平居慕悦空閭巷急難周旋如弟兄
别去各為千載計隋珠彈雀不須輕
蕪湖吉祥寺
寺創晉永和間李昪避難此山後得國改永壽
宋景祐中賜今名寺中燬有僧餘者來法鼓自
鳴道場復興又邑人解牛三夕不能奏刀牛見
夢曰當送我吉祥遂送寺供麥磑山谷作碑紀
事晁无咎篆額今寺荒凉特甚好事者時時打
碑不絶
刹院年來正勃興此山更不及承平全無估客開囊施
猶有殘燈逐鉢行晉殿唐宫牛一夢黃書晁篆鼓常鳴
摩挲古柳成三嘆歲歲東風綠自榮
丞相馬輓章
平生甚似洪文惠(公自謂平生禄位出處似洪文惠公)暮景惜不如盤洲
纖兒何人竟悞晉(公有詞云東晉纖兒撞壊業令人間受禍)大夫此日空非
周長夜漫漫不復旦芳草凄凄其奈秋(公自號玩芳病叟)遺書
墮淚付千載往從后軒雲間游
阻水寄友
綿綿風雨暗西窗悶擁殘編對夜釭稚子何知泥汚土
良朋共嘆陸成江負山鰲重應將壓戰野龍驕未易降
此去城東無百步明當相就一漁艭
夜坐風雨忽至
山中夜半風雨來板扉竹戶如人開孤燈淡淡吹欲死
飢烏啞啞啼更哀青陽甫達諸火滿素志無伸華髮催
於虖聞道亦未晩策驥千里毋徘徊
癸巳七月送姚廉訪移司金陵二首(錄其一)
十載孤懷鬱不開二年談麈得重陪亦知久聚難為别
縱復相逢有此回野老共遮驄馬路仙翁合管鳳凰臺
慈湖相見如相問(謂年魁陳宜之)巳約鍾山探蚤梅
院口寫望
短艇搖搖對晩屏推篷念遠不勝情風前落木心猶壯
雨後歸雲氣未平湖汊條條新築塞圩頭處處薄收成
道逄遺老頭如雪細聽尊前說舊城
九日浮梁有約登高者以病不赴
老樹荒城噪暮鴉凄凉節氣滿天涯絶憐多病相疎酒
又是重陽不在家浮世光隂易紅葉秋籬晚節復黃花
閉關寧負登高興莫遣西風戲孟嘉
歸來
幸未緇塵染素衣歸來既避北山移田園有味閒方覺
道路多岐晚始知栗里新銜五柳傳花蹊舊業四松詩
少游欵叚猶嫌累到處風塵藤一枝
渺渺臯蘭遠路漸靈龜何必為余占還家早似千年鶴
乖世元無六月蟾元叟為官猶號漫陶翁未仕巳名潜
吳人終未諳羊酪剛道蓴羹似蜜甜
庚寅元夕月當蝕雨作不見明日奚相士索詩書
此
月中八萬四千宫不管妖蟇啖老瞳白兔藥成無用處
墨龍雲上有竒功且忻玉宇瓊樓在莫恨銀花火樹空
自古庚寅多此事煩君擡眼相蒼穹
江上夜觀野燒
坎離血戰夜茫茫萬里隂颼更助狂兔窟那知炷郿塢
蟻封不料火咸陽三更月起雲霞曙九野冰凝雷電光
莽莽黃茅寧暇惜莫教薰著早梅香
題胡氏南園精舍
平泉竹石墮荒蕪(李德裕居平泉)金谷池臺莽廢墟今古茫茫
竟誰屋乾坤呐呐有吾廬溪山圍座醉留客燈火隔林
聞讀書此樂輸君先一著故園吾巳賦歸與
花時留郡歸巳初夏即事六首
黃塵兩鬢欲蒼華歲歲東風不在家不學郭駝歸種樹
却隨劉跛去看花浮名未值蒲萄酒晩味思參橄欖茶
縹緲風烟新綠起村南村北巳桑麻
正是花時坐弗邀出門新綠滿江臯池塘灔灔鳴姑惡
草樹隂隂度伯勞宿酒轉添胸磊磈遊絲欲亂鬢蕭騷
西疇昨夜春膏滿免得人間費桔橰
從來麋鹿合山林無奈迂疎習巳深食用且空猶種林
典書未贖更修琴少豪論事唯捫舌晩静觀空頗得心
莫笑山翁無事業種花蒔竹自成隂
心鏡翛然澹似僧悠悠觀化寄枯藤雲來雲去閒舒卷
花落花開小廢興吹笛強呼從百里種瓜清隠學東陵
野人知有觀書癖遠餉松肪續夜燈
山中幽興儘無窮不管蕭蕭四壁空漸覺愚巾便暑戴
(元次山暑則受愚巾)偶逄賢酒亦時中映階草色帶朝雨隔屋筍
香吹晩風搔首南忩有竒事綠楊初破石榴紅
多年不訪鳳山春清賞歸時肯見分伏虎移來湖上石
瑞龍飛下海南雲眼根磊落袪塵翳鼻觀清虛發妙聞
坐對翛然誰與語綠隂蝴蝶自成羣(鳳山朱公尚書堂名理皇宸翰朱尉)
(近惠竒石二株海龍香十丸余時正病目)
送李性夫赴召時李以端午采藥後行
蜃沉海底氣升霏消得皇皇四牡馳此去玉堂成故事
未應金馬待多時願儲救世三年艾更采銷兵萬歲芝
(萬歲蟾蜍名肉芝隂)特報明時端不負古今良相即良醫
春意郊行(二首錄一)
卯酒醒來欲午天意行平陸自悠然近山欲雨有遠意
老樹得春還少年蝶化不知何宇宙蝸争難到好林泉
令人長羡崆峒叟萬壑松風打晝眠
淮南夜泊
低篷矮艇載詩翁又泊淮南港汊東月黑荒村行獨虎
雲深遠渚拍低鴻詩書落落心如梗天地悠悠鬢欲蓬
輾轉孤衾無限恨客中此夜與誰同
和張君春晚圖
知道芳菲只恁休也應秉燭及春遊來牛去馬乾坤老
舊燕新鴻歲月流千里空勞芳草夢一樽聊慰落花愁
桃源只在扁舟外說著仙郎却繆悠
歸來
曾奏明光忝末科青山回首巳霜荷偷生甚媿秋胡婦
拊事總成春夢婆早慕功名成事少晚談空妙得心多
斜陽一曲歸牛背笑殺南山白石歌
過采石懷太白
騎驢花縣不相容却駕長鯨戱遠空采石釣船還夜月
青山破墓幾秋風平生賞識惟狂客他日功名付令公
千載英雄長不死長庚光徹紫霄中
送人之淮南
淮南稍覺故人稀幾度拏舟願輒違王粲去鄉應有恨
邴原避地豈無依稻迷絳國鴻初下酒滿江城蟹正肥
想見臨風重回首芝山日日白雲飛
次韻荅王子賢所寄五首(今錄三首)
釣竿閒却下漁磯采采香芹不自肥舉步毫釐千里錯
回頭四十二年非巳將明鏡悲華髮更遣緇塵染素衣
飢食肉麋應是好倚門日日望兒歸
牛奮箕張謗易生更堪枉矢與攙槍五窮繾綣奴休送
三至倉皇母亦驚逸少自慚君有誓李期誰謂爾孤嗚
東風吹盡芝山雪略放梅花一樹明
夜讀新詩重惘然絶憐塵土過年年月供那有千壺俸
日費元無一塊錢龐老何心更城府陶公素志只園田
桃源不在乾坤外欲問漁郎覓釣船
九月六日發舟齊山下呈祝静得蔡君瑞
齊山山下泊扁舟尚想三生杜牧游南雁喚回千載夢
西風掃碎一江秋黃花落落如相逼嘉節匆匆也合酬
准擬峩眉亭上去買魚沽酒浣羇愁
金陵陳月觀同年三首
巳是收枰斂手時更堪拈起著殘棋露盤不解相如渴
桃實難充曼倩飢吾末如何真已矣是知不可復為之
令人長媿商山叟四海清夷只茹芝
深衣社裏強婆娑悮了東臯雨一蓑麟也可為宣父泣
鳳兮須信接輿歌懷金暫樂憂方大投璧能全碎巳多
此去修行留得力世間知己是天魔(寓菴集載此首題為漫興)
莫道桐花㨂實清比量腐鼠不堪争鬼應勿復揶揄汝
人亦真難駕馭卿犬子何心求狗監貛郎到處有魚羹
白雲滿地江湖闊著我逍遥自在行
九日雨遊薦福寺(二首錄其一)
小瀹孤亭興未闌共為長歲坐蒲團半林空翠濕晴露
滿院秋香吹晩寒弔古并捫碑字讀好竒更借藏經看
歸舟莫笑清狂絶得句從來勝得官
還家二日聞征西軍馬來人家俱避地寒食獨酌
有懷諸君
閉戶雲山轉盡長祗消如許送清光一百六日柳邊綠
五十三年頭巳霜賴有孤斟聊勃鬱惜無共語慰凄凉
前時溪上行春處想見家家避地忙
送朱瑞鄉(安慶人)
長憶揚州笑口開扁舟何意子能來居然一别又三載
如此相逢能幾回春色漸歸千古樹雨晴猶有隔年梅
歸帆不泊無邠水少駐東風領一杯
梁必大歸自燕山有詩問訊以詩答之
折柳空驚歲月徂寄梅欲憶雪霜餘君看天上煙花繞
我伴山中木石俱婚媾駸駸難辨老友朋往往不如初
極思一見論心事城府年來跡漸疎
余秋村創書院
五鳳樓修謾賦空不堪四壁老秋風黃金白璧相逢頃
文杏香茅一笑中子美堂資須錄事(子美花溪之堂裴冕力資而成之)
堯夫宅契出温公諸公更使風流盡千載遥知意氣同
鄱陽五家集卷一
