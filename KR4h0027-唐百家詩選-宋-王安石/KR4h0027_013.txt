唐百家詩選卷十三
宋王安石編
王建下六十八首
田家留客
人客少能留我屋客有新漿馬有粟遠行僮僕應苦饑
新婦厨中炊欲熟不嫌田家破門戶蠶房新泥無風土
行人但飲莫畏貧明府上來可辛苦丁寧回語屋中妻
有客勿令兒夜啼雙塚直西有縣路我教丁男送君去
精衛詞
精衛誰教爾填海海邊石子青磊磊但得海水作枯池
海中魚龍何所為口穿豈為空銜石山中草木無全枝
朝在樹頭暮海裏飛多羽折時墮水高山未盡海未平
願我身死子還生
老婦歎鏡
嫁時明鏡老猶在黃金鏤盡雙鳳背憶昔咸陽初買來
燈前自繡芙蓉帶十年不開一片鐵長向暗中梳白髮
今日後床重照看生死終當此長别
望夫石
望夫處江悠悠化為石不回頭山頭日日風復雨行人
歸來石應語
别鶴曲
主人一去池水絶池鶴散飛不相别青天漫漫碧海重
知向何山風雪中萬里雖知音影在兩心終是死生同
池邊巢破松樹死樹頭年年烏生子
烏栖曲
章華宫人夜上樓君王望月西山頭夜深官殿門不鏁
白露滿山山葉墮
雉將雛
雉咿喔雛出殼毛斑斑觜啄啄學飛未得一尺高還逐
母行旋母脚麥壟淺淺難蔽身遠去戀雛低怕人時時
土中鼓兩翅引雛拾蟲不相離
白紵歌二首
天河漫漫北斗燦宫中烏啼知夜半新縫白紵舞衣成
來遲邀得吳王迎低鬟轉面掩雙袖玉釵浮動春風生
酒多夜長夜未曉月明燈光兩相照後庭歌聲更窈窕
館娃宫中春日暮荔支木瓜花滿樹城頭烏栖休擊鼓
青娥彈瑟白紵舞夜天燑燑不見星宫中火照西江明
美人醉起無次第墮釵遺佩滿中庭此時但願可君意
回晝為宵亦不寐年年奉君君莫弃
短歌行
人初生日初出上山遲下山疾百年三萬六千朝夜裏
分將強半日有歌有舞須早為昨日健於今日時人家
見生男女好不知男女催人老短歌行無樂聲
飲馬長城窟
長城窟長城窟邊多馬骨古來此地無井泉賴得秦家
築城卒征人飲馬愁不回長城變作望鄉堆蹄蹤未乾
人去近續後馬來泥汙盡枕弓睡著待水生不見隂山
在前陣馬蹄足脫裝馬頭健兒戰死誰封侯
烏夜啼
庭樹烏爾何不向别處栖夜夜夜半當戶啼家人把燭
出洞戶驚栖出羣飛落樹一飛直欲飛上天回回不離
舊栖處未明重繞主人屋欲下空中黑相觸風飄雨濕
亦不移君家樹頭多好枝
簇蠶辭
蠶欲老箔頭作繭絲皓皓場寬地高風日多不向中庭
㬠蒿草神蠶急作莫悠揚年老為爾祭神桑但得青天
不下雨上無蒼蠅下無鼠新婦拜簇願繭稠女&KR0904;桃漿
男打鼓三日開箔雪團團先將新繭送縣官已聞鄉里
催織作去與誰人身上著
渡遼水
渡遼水此去咸陽五千里來時父母知隔生重著衣裳
如送死亦有白骨歸咸陽營家各與題本鄉生死應無
回渡日住馬相看遼水傍
空城雀
空城雀何不飛來人家住空城無人種禾黍土間生子
草間長滿地蓬蒿幸無主近村雖有高樹枝雨中無食
常苦飢八月小兒挾弓箭家家畏我田頭飛但能不出
空城裏秋時百草皆有子黃口莫啾啾長爾得成無横
死
水運行
江西運船立紅幟萬棹千帆繞江水去年六月無稻苖
已說水鄉人餓死縣官部船日筭程暴雨惡風亦不停
在生有樂當有苦三年作官一年行壊舟畏鼠復畏漏
恐向太倉折升斗辛勤耕種非毒藥看著不入農夫口
用盡百金不為費但得一金則為利遠徵海稻供邊食
豈如多種邊頭地
當牎織
歎息復歎息園中有棗行人食貧家女大富家織翁母
隔墻不得力水寒手澁絲脆斷續來續去心腸爛草蟲
促促機下啼兩日催成一匹半輸官上頭有零落姑未
得衣身不著當牎却羡青樓倡十指不動衣盈箱
失釵怨
貧女銅釵惜於玉失却來尋三日哭嫁時女伴與作裝
頭戴此釵如鳳凰雙杯行酒六親喜我家新婦宜拜堂
鏡中乍無失髻樣初起猶疑在床上高樓翠鈿飄舞塵
明日從頭一片新
水夫謠
苦哉生長水驛邊官家使我牽驛船苦日多樂時少水
宿沙行如海鳥逆風上水萬斛重前驛迢迢波淼淼半
夜緣堤雪和雨受他驅遣還復去夜寒衣濕披短蓑臆
穿足裂忍痛何到明辛苦無處說齊聲騰踏牽船歌一
間茅屋何所直父母之鄉去不得我願此水作平田長
使水夫不怨天
田家行
男聲欣欣女顔悅人家不怨言語别五月雖熱麥風清
簷頭索索繰車鳴野蠶作繭人不取葉間撲撲秋蛾生
麥收上場絹在軸的是輸得官家足不望入口復上身
且免向城賣黃犢田家衣食無厚薄不見縣門身即樂
神樹詞
我家家西老棠樹須晴即晴雨即雨四時八節上杯盤
願神莫離神處所男不著丁女在舍事官上下無言語
老身長健樹婆娑萬歲千年作神主
公無渡河
渡頭惡天兩岸遠波濤塞川如疊坂幸無白刃驅向前
何用將身自弃捐蛟龍齧屍魚食血黃泥直下無青天
男兒縱輕婦人語惜君性命還須取婦人無力挽斷衣
舟沉身死悔難追公無渡河公自為
行見月
月初生居人行見月一年十二月強半馬上看盈缺百
年歡樂能幾何在家見少行見多不緣衣食相驅遣此
身誰願長奔波篋中有帛倉有粟豈向天涯走碌碌家
人見月望我歸正是道上思家時
寄遠曲
美人别來無處所巫山明月湘江雨千回相見不分明
井底看星夢中語兩心相見尚難知何況萬里不相疑
春來曲
春欲來每日望春門早開黃衫白馬有塵土逢著探春
人却回御堤内園曉過急九衢大宅家家入青帝少女
染桃花露裝初出紅猶濕光風暾暾蝶宛宛遶樹氣匝
枝柯軟可憐寒食街中郎早起著得單衣裳少年即見
春好處似我白頭無好樹
春去曲
春已去花亦不知春去處緣岡繞磵却歸來百回看著
無花樹就中一夜風來惡收紅拾紫無遺落老大不比
年少兒不中數與春别離
東征行(裴度征淮西事也)
桐栢水西賊星落梟雛夜飛林木惡相國刻日波濤清
當朝自請東西征舍人為賓侍郎副曉覺蓬萊欠珮聲
玉階蹈舞謝旌節生死向前山可穴同時賜馬并賜衣
御樓看帶弓刀發馬前猛士三百人金書左右紅旗新
司庖嘗膳皆得對好事將軍封爾身男兒生殺在手裏
營門老將皆憂死曈曈白日當南山不立功名終不還
傷鄰家鸚鵡詞
東家小女不惜錢買得鸚鵡獨自憐自從死却家中女
無人更共鸚鵡語十日不飲一滴漿淚漬綠毛頭似鼠
舌關啞咽畜哀怨開籠放飛離人眼短聲亦絶翠臆翻
新墓崔嵬舊巢遠此禽有志女有靈定為連理相並生
傷孔雀詞
可憐孔雀初得時美人見好别開池池邊鳳凰作伴侣
新聲鸚鵡無言語雕籠玉架嫌不栖夜夜思歸向南舞
如今憔悴人見惡萬里更求新孔雀熱眠雨水飢拾蟲
翠尾拖泥金色落多時人養不解飛海山風黑無處歸
荆門行
江邊行人暮悠悠山頭殊未見荆州峴亭西頭路多曲
櫟林深深石鏃鏃看炊紅米煮白魚夜向雞鳴店家宿
南中三月蚊蚋生黃昏不聞人語聲紗帷疎薄如露卧
隔衣噆膚耳邊鳴欲明不待燈火起喚得官船過蠻水
女兒停客茅屋新開門掃地桐花裏火聲朴朴塞溪烟
人家燒竹種山田巴雲欲雨蒸石熱麋鹿入江蟲出穴
大蛇過處一山腥野牛驚跳雙角折斜分漢水横湘山
山青水綠荆門間向前問箇長沙路舊時屈原沉溺處
誰家丹旐已南來逢著流人從北去月明山鳥多不栖
下枝飛上高枝啼主人念遠心不斁羅衫對舞章臺夕
紅燭交横各自歸酒醒還是他鄉客壯年留滯尚思家
況復白頭在天涯
鏡聽詞
重重摩挲嫁時鏡夫壻遠行憑聽鏡回身不遣别人知
人意丁寧鏡神聖懷中收拾雙錦帶恐畏街頭見驚怪
嗟嗟㗫㗫下堂階獨自竈前來跪拜出門不願聞悲哀
身在任郎回不回月明地上人過盡好語多同皆道來
卷帷上床喜不定與郎裁衣失翻正可中三日得相見
重繡鏡囊磨鏡面
行宫詞
上陽宫到蓬萊殿行宫磊磊遥相見向前天子行幸多
馬蹄車轍山山遍當時州縣每年修皆留内人看玉案
禁兵奪得明堂後長閉桃源與綺岫開元歌舞百草頭
原州樂世嫌舊遊官家乏人作宫戶不泥宫墻斫宫樹
兩邊仗屋半崩摧野火入林燒殿柱休封中岳六十年
行宫不見人眼穿
羽林行
長安惡少出名字樓下劫商樓上醉天明下直明光宮
散入五陵松栢中一回殺人身合死赦書上有收城功
九衢一日消息定鄉吏籍中重改姓出來依舊屬羽林
立在殿前翻射禽
射虎行
自去射虎得虎歸官差射虎得虎遲獨行以死當虎命
兩人相疑終不定朝朝暮暮空手回山下綠苖已成徑
遠立不教汚箭鏃聞死還來分虎肉惜留猛虎著深山
射殺恐畏終身閒
遠將歸
遠將歸勝未别離時在家相見熟新歸歡不足去願車
輪遲回思馬蹄速但令在舍相對貧不向天涯金遶身
尋橦歌
人間百戲皆可學尋橦不比諸餘樂重梳短髻下金鈿
紅帽青巾各一邊身輕足捷勝男子繞竿四面爭先緣
習多倚附欺竿滑上下蹁躚皆著襪翻身摇頸欲落地
却住把腰初似歇大竿百夫擎不起裊裊半在青雲裏
纖腰女兒不動容戴行直舞一曲終回頭但覺人眼見
矜難恐畏天無風險中更險何曾失山鼠懸頭猿挂膝
小垂一手當舞盤斜惨雙蛾看落日斯須改變曲解新
貴欲歡他平地人散時滿面生顔色行步依前無氣力
杜中丞書院新移小竹
此地本無竹遠從山寺移經年求養法隔日記澆時嫩
綠卷新葉殘黃收故枝色經寒不動聲與静相宜愛護
出常數稀稠看自知貧家緣未有客散獨行遲
原上新居二首
自掃一間房唯鋪獨卧床野羹溪菜滑山紙水苔香陳
藥初和蜜新經未入黃近來心力少休讀養生方
住處去山近傍園麋鹿行野桑穿井長荒竹過墻生新
識隣里面未諳村舍情石田無力及賤賃與人耕
題所賃宅牡丹
賃宅得花饒初開恐是妖粉光深紫膩肉色退紅嬌且
願風留著唯愁日炙銷可憐零落蕊收取作香燒
送人遊塞
初晴天墮絲晩色上春枝城下路分處邊頭人去時停
車數行日勸酒問回期亦是茫茫客還從此别離
邊上送故人
百戰一身在相逢白髮生何時得家信每日筭歸程走
馬登寒壠驅羊入廢城羌歌三兩曲人醉海西營
南中
天南多鳥聲州縣半無城野市依蠻姓山村逐水名瘴
烟沙上起隂火雨中生獨有求珠客年年入海行
汴路水驛
晩泊水邊驛柳塘初起風蛙鳴蒲葉下魚入稻花中去
舍已行遠問程猶向東近來多怨别不與少年同
淮南使回留别竇侍御
戀戀春恨結綿綿淮草深病身愁至夜遠道畏逢隂忽
逐酒杯會暫同風景心從今一分散還是曉枝禽
汴路即事
千里河烟直青槐夾岸長天涯同此路人語各殊方草
市迎江貨津橋稅海商廻看故宫柳憔悴不成行
山居
屋在瀑泉西茅房下有溪閉門留野鹿分食與山雞桂
熟長收子蘭生不作畦初開洞中路深處轉松梯
醉後憶山中故人
花開草復秋雲水自悠悠因醉暫無事在生難免愁遇
晴須看月聞健且登樓暗想山中伴如今盡白頭
送流人
見說長沙去無親亦共愁隂雲鬼門夜寒雨瘴江秋水
國山魈引蠻鄉洞主留漸看歸處遠垂白住炎洲
宫中三臺詞
魚藻池邊射鴨芙蓉苑裏看花日色柘黃相似不著紅
鸞扇遮
池北池南草綠殿前殿後花紅天子千年萬歲未央明
月清風
寄賀田侍中東平功成
使回高品滿城傳親見沂公在陣前百里旗旛衝即斷
兩重衣甲射皆穿探知點檢兵應怯筭得新移柵未堅
營被數驚承勢破將經頻敗遂生全密招殘寇防人覺
遥斬元兇恐自專首讓諸軍無敢近功歸部曲不争先
開通州縣斜連海交割山河直到燕戰馬散驅還逐草
肉牛齊散却耕田府中獨拜將軍貴門下兼分宰相權
唐史上頭功第一春風雙旆好朝天
送裴相公上太原
還擕堂印向并州將相兼權是武侯時難獨當天下事
功成却進手中籌再三陳乞爐烟裏前後分章玉案頭
朱架早朝排立戟綠槐殘雨看張油遥知雁塞從今好
直得漁陽以北愁邊鋪恐巡旗盡換山城欲過館重脩
千羣白刃兵迎節十對紅籹妓打毬聖主分明教暫去
不須高起見京樓
早春五門西望
百官朝下五門西塵起春風過御堤黃帕蓋鞍呈了馬
紅羅纏項鬭回雞宫松葉重牆頭出渠柳條長水面齊
唯有教坊南草色古城隂處冷淒淒
上李庶子
紫烟樓閣碧沙亭上界詩仙獨自行竒險驅回還寂寞
雲山經用始鮮眀藕綃紋縷裁來滑鏡水波濤濾得清
昏思願因秋露洗幸容階底禮先生
周家溪亭
少年因病離天仗乞得歸家自養身買斷竹溪無别主
散分泉水與新隣山頭鹿下長驚犬池面魚行不怕人
鄉使到門常欵語還聞世上有功臣
從軍後答山友
愛仙無藥住溪貧脫却山衣事漢臣夜半聽雞梳白髮
天眀走馬入紅塵村童近去嫌腥食野鶴高飛避俗人
勞動先生遠相視别來弓箭不離身
唐昌觀玉蕊花
一樹籠&KR0034;玉刻成飄廊點地色輕輕女官夜覓香來處
唯見階前碎月明
眼病寄同官
天寒眼病少心情隔霧看人夜裏行年少往來常不住
墻西凍地馬蹄聲
九日登叢臺
平原池閣在誰家雙塔叢臺野菊花零落故宫無入路
西來磵水繞城斜
題酸棗縣蔡中郎碑
蒼苔滿字土埋龜風雨銷磨絶妙詞不向圖經中舊見
無人知是蔡邕碑
江陵使至汝州
回看巴路在雲間寒食離家麥熟還日暮數峰青似染
商人說是汝州山
霓裳詞
勅賜宫人澡浴回遥看美女院門開一山星月霓裳動
好字先從殿裏來
宫中詞五首
雨入珠簾滿殿涼避風新出石盆湯内人恐要秋衣著
不住薰籠換好香
金吾除夜進儺名畫袴朱衣四隊行院院燒燈如白日
沉香火底坐吹笙
蜂鬟蟬翅薄&KR0034;&KR0034;浮動搔頭似有風一度出時抛一遍
金條零落滿函中
樹頭樹底覓殘紅一片西飛一片東自是桃花貪結子
錯教人恨五更風
金殿當頭紫閣重仙人掌上玉芙蓉太平天子朝元日
五色雲車駕六龍
唐百家詩選卷十三
