唐百家詩選卷二
宋王安石編
高適上六十首
淇上酬薛三據兼寄郭主簿
自從别京華我心乃蕭索十年守章句萬事空寥落北
上登薊門茫茫見沙漠倚劒對風塵慨然思衛霍拂衣
去燕趙驅馬悵不樂天長滄州路日暮邯鄲郭酒肆或
淹留魚潭屢棲泊獨行備艱險所見窮善惡永願拯芻
蕘孰辭干鼎鑊皇情念淳古時俗何浮薄理道資任賢
安人在求瘼故交負靈竒逸氣包謇諤隠軫經濟具縱
横建安作才望忽先鳴風期無宿諾飄颻勞州縣迢遞
限言謔東馳渺貝丘西顧彌虢略淇水徒自流浮雲不
堪託吾謀適可用天路豈寥廓不然買山田一身與耕
鑿且欲同鷦鷯焉能志鴻鵠
途中酬李少府贈别之作
西上逢節換東征私自憐故人今卧疾欲别還留連舉
酒臨南軒夕陽滿中筵寧知江上興乃在河梁偏行李
多光輝札翰忽相鮮誰謂歲月晩交情尚貞堅終嗟州
縣勞官謗復迍邅雖負忠信美其如方寸懸連帥扇清
風千里猶眼前曾是趨藻鏡不應翻棄捐日來知自強
風氣殊未痊可以加藥物胡為輙憂煎驅馬出大梁原
野一悠然柳色感行客雲隂愁遠天皇明燭幽遐德澤
普昭宣鵷鴻列霄漢鷰雀何翩翩余亦惬所從漁樵十
二年種瓜漆園裏鑿井盧門邊去去勿重陳生涯難勉
旃或期遇春事與爾復周旋投報空回首狂歌謝比肩
東平路中遇水
天災自古有昏墊彌今秋霖霔溢川源澒洞涵田疇指
途適汶陽挂席經蘆洲永望齊魯郊白雲何悠悠旁沿
鉅野澤大水縱横流蟲蛇擁獨樹麋鹿奔行舟稼穡隨
波瀾西成不可求室居相枕籍蛙黽聲啾啾仍憐穴蟻
漂益羡雲禽遊農人無倚著野老生殷憂聖主多深仁
廟堂運良籌倉廪終爾給田租應罷收我心何鬱陶征
旅亦悲愁縱横濟時策誰肯論吾謀
留别洛下諸公兼贈鄭三韋九
憶昨相逢論久要顧君哂我輕常調羇旅雖同白社遊
詩書比作青雲料蹇步蹉跎竟不成年過四十尚躬耕
長歌達者杯中物冷笑前人身後名幸逢明盛多招隠
高山大澤徵求盡此時也得辭漁樵青袍裹身荷聖朝
牛犁釣竿不復見縣人邑吏來相邀遠路鳴蟬秋興發
華堂美酒離憂消不知何時更攜手應念兹辰去折腰
封丘作
我本漁樵孟諸野一生自是悠悠者乍可狂歌草澤中
寧堪作吏風塵下秪言小邑無所為公門百事皆有期
拜迎官長心欲破鞭撻黎庶令人悲悲來向家問妻子
舉家盡笑今如此生事應須南畝田世情付與東流水
夢想舊山安在哉為銜君命日遲迴乃知梅福徒為爾
轉憶陶潛歸去來
贈别韋參軍
二十辭書劒西遊長安城舉頭望君門屈指取公卿國
風冲融邁三五朝廷歡樂彌寰宇白璧皆言賜近臣布
衣不得干明主歸來洛陽無負郭東過梁宋非吾土兔
苑為農歲不登雁池垂釣心長苦世人向我同衆人唯
君於我翻相親且喜百年有交態未曾一日辭家貧彈
棋擊筑白日晩縱酒高歌楊柳春歡娛未盡分散去使
我惆悵驚心神終當不作兒女别臨岐涕泗沾衣巾
九月九日酬顔少府
簷前白日應可惜籬下黃花為誰有行子迎霜未授衣
主人得錢始沽酒蘇秦顦顇時多厭蔡澤栖遑世看醜
縱使登高秪斷腸不如獨坐空搔首
送李少府貶峽中王少府貶長沙
嗟君此别意何如駐馬銜杯問謫居巫峽啼猿數行淚
衡陽歸雁幾封書青楓江上秋天遠白帝城邊古木疎
聖代即今多雨露暫時分手莫躊躇
平臺夜遇李景參有别
離憂忽浩然策馬對秋天孟諸薄暮涼風起歸客相逢
渡睢水昨時攜手已十年明日分途各千里歲物蕭條
滿路岐此行浩蕩令人悲家貧羡爾有微禄欲往從之
何所之
别晉處士
有人家住清河源渡河問我遊梁園手持道經注已畢
心知内篇口不言盧門十年見秋草此心惆悵誰能道
知已從來不易知慕君為人與君好别時九月桑葉疎
出門千里行無車愛君且欲君先達今日求賢早上書
送别
昨夜離心正鬱陶三更白露西風高螢飛木落何淅瀝
此時夢見西歸客曉鐘寥亮三四聲東鄰嘶馬使人驚
攬衣出戶一相送唯見歸雲縱復横
燕歌行(并序)
開元二十六年有從元戎出塞而還者作燕歌行以示
適感征戍之事因而和焉
漢家烟塵在東北漢將辭家破殘賊男兒本自重横行
天子非常賜顔色摐金伐鼓下榆關旌旆逶迤碣石間
校尉羽書飛瀚海單于獵火照狼山山川蕭條極邊土
胡騎憑陵雜風雨戰士軍前半死生美人帳下猶歌舞
大漠窮秋草木腓孤城落日鬭兵稀身當恩遇常輕敵
力盡關山未解圍鐵衣遠戍辛勤久玉筯應啼别離後
少婦城南欲斷腸征人塞北空回首邊庭飄颻那可度
絶域蒼茫何所有殺氣三時作陣雲寒聲一夜傳刁斗
相看白刃血紛紛死節從來豈顧勲君不見沙場征戰
苦至今猶憶李將軍
古大梁行
古城蒼茫多荆榛驅馬荒城愁殺人魏王宫館盡禾黍
信陵賓客隨灰塵憶昔雄都舊朝市軒車照耀歌鐘起
軍容帶甲三十萬國步連營一千里全盛須臾那可論
高臺曲池無復存遺墟但有狐狸窟古地空餘草木根
暮天搖落傷懷抱倚劒悲歌對秋草俠客猶傳朱亥名
行人尚識夷門道白璧黃金萬戶侯寳刀駿馬填山丘
年代凄凉不可問往來惟有水東流
行路難
君不見富家翁舊時貧賤誰比數一朝金多結豪貴萬
事勝人健如虎子孫成行滿眼前妻能管絃妾歌舞自
矜一身忽如此却笑旁人獨愁苦東隣少年安所如席
門窮巷出無車有才不肻學干謁何用年年空讀書
邯鄲少年行
邯鄲城南遊俠子自矜生長邯鄲裏千場縱博家仍富
幾處報讐身不死宅中歌笑日紛紛門外車馬常如雲
未知肝胆向誰是令人却憶平原君君不見即今交態
薄黃金用盡還疎索以兹感歎辭舊遊更於時事無所
求且與少年飲美酒往來射獵西山頭
薊門行五首
邊城十一月雨雪亂霏霏元戎號令嚴人馬亦輕肥羌
胡無盡日征戰幾時歸
幽州多騎射結髮重横行一朝事將軍出入有聲名紛
紛獵秋草相向角弓鳴
黯黯長城外日沒更烟塵胡騎雖憑陵漢兵不顧身古
樹滿空塞黃雲愁殺人
薊門逢故老獨立思氛氲一身既零丁頭髮白紛紛勲
庸今已矣不識霍將軍
漢家能用武開拓窮異域戍卒厭糟糠降胡重衣食關
亭試一望吾欲淚沾臆
營州歌
營州少年厭原野皮裘蒙茸獵城下虜酒千杯不醉人
胡兒十歲能騎馬
魯郡途中
誰謂嵩潁客遂經鄒魯鄉前臨少昊墟始覺東蒙長獨
行豈吾心懷古激中腸聖人久已矣游夏遙相望徘徊
野澤間左右多悲傷日出見闕里川平知汶陽弱冠負
高節十年思自強終當不得意去去任行藏
酬鴻臚裴主簿雨後北樓見贈之作
暮霞照新晴歸雲猶相逐有懷晨昏暇想見登眺目問
禮侍彤襜題詩訪茅屋高樓多古今陳事滿陵谷地久
微子封臺餘孝王築徘徊顧霄漢豁達俯川陸遠水對
秋城長天向喬木公門何清靜列戟森已肅不歎攜手
稀常思著鞭速終當拂羽翰輕舉隨鴻鵠
宋中遇林慮楊十七山人因而有别
昔予涉漳水驅車行鄴西遙見林慮山蒼蒼戞天倪邂
逅逢爾曹說君彼嵓棲蘿徑垂野蔓石房倚雲梯秋韭
一何青藥苗數百畦栗林隘谷口栝木森迴谿耕耘有
山田紡績有山妻人生但如此寧事組與珪誰謂遠相
訪曩情常不迷簷前舉醇醪竈下烹隻雞朔風忽振蕩
昨夜寒螿啼遊子益思歸罷琴傷解攜出門盡原野白
日黯已低始驚道路難終恨言笑暌因聲謝岑壑歲暮
一攀躋
送馮判官
碣石遼西地漁陽薊北天關山唯一道雨雪盡三邊才
子方為客將軍正愛賢遙知幕府下書記日翩翩
酬龐十兵曹
憶昔遊京華自言生羽翼懷書訪知已末路空相識許
國不成名還家有慙色託身從畎畝浪迹初自得雨澤
感天時耕耘忘帝力同人洛陽至問我睢水北遂爾欵
津涯淨然見胷臆高談懸物象逸韻投翰墨别岸迥無
垠海鶴鳴不息梁城多古意攜手共悽惻懷賢想鄒枚
登高思荆棘世情惡疵賤之子憐孤直酬贈感并深離
憂豈終極
漣上酬王秀才
飄颻經遠道客思滿窮秋浩蕩對長漣君行殊未休﨑
嶇山海側想像無前儔誰謂照乘珠忽然欲暗投東路
方蕭條楚歌復悲愁暮帆使人感去鳥兼離憂行矣當
自愛壯心莫悠悠予亦從此辭異鄉難久留贈言豈終
極慎勿滯滄洲
東平留贈狄司馬(曾與田安西充判官)
古人無宿諾兹道未為難萬里赴知已一言誠可歎馬
蹄經月窟劒術指樓蘭地出北庭盡城臨西海寒森然
瞻武庫則是弄儒翰入幕綰銀綬乘軺兼鐵冠練兵
日精銳殺敵無遺殘獻捷見天子論功俘可汗激昂丹
墀下顧盼青雲端誰謂縱横策翻為權勢干將軍既坎
壈使者亦辛酸耿介挹三事羇離從一官知君不得意他
日會鵬摶
餞宋八充彭中丞判官之嶺外
覩君濟時略使我氣填膺長策竟不用高才徒見稱一
朝知已達累日詔書徵羽翮忽然動風飈誰敢陵舉鞭
趨嶺嶂屈指冒炎蒸北雁送馳驛南人思飲冰彼邦本
倔強習俗多驕矜翠羽干平法黃金撓直繩若將除害
馬慎勿信蒼蠅魑魅寧無患忠貞適有憑猿啼山不斷
鳶跕路難登海岸出交趾江城連始興繡衣當節制幕府
盛威稜勿憚九疑險須令百越澄立談多感激行李即
嚴凝離别胡為者雲霄遲爾昇
同羣公題鄭少府田家(此公昔任白馬尉今寄住滑臺)
鄭侯應栖遑五十頭盡白昔為南昌尉今作東郡客與
語多遠心論交知損益秋林既清曠窮巷空淅瀝蝶舞
園更閒雞鳴日云夕男兒未稱意其道固無適勸君且
杜門勿嫌人事隔
同顔六少府旅居秋中之作
傳君昨夜悵然悲獨坐深齋落木時逸氣舊來凌燕雀
高才何得混妍蚩迹勞黃綬人多歎心在青雲世莫知
不是鬼神無正直從來州縣有瑕玼
酬裴秀才
男兒貴得意何必相知早飄蕩與物華蹉跎覺身老長
卿無産業季子慙妻嫂此事難重陳未於衆人道
宋中送族姪式顔時張大夫貶括州使人召式
顔遂有此作
大夫擊東胡胡塵不敢起胡人山下哭胡馬海邊死部
曲盡封侯輿臺亦朱紫當時有勲績末路遭讒毁轉旆
燕趙間剖符括蒼裏弟兄莫相見親族遠枌梓不改青
雲心仍招布衣士平生懷感激本欲候知已去矣難重
陳飄颻自兹始遊梁且未愜適越今何以鄉山西北愁
竹箭東南美崢嶸縉雲外蒼茫萬餘里猿鳥亂啾啾朝
昏孰云已登臨多瘴癘動息在風水雖有賢主人終為
客行子我攜一尊酒滿酌聊勸爾與爾唯一言家聲勿
淪滓
淇上送韋司倉往滑臺
飲酒莫辭醉醉多適不愁孰知非遠别終念對新秋滑
臺門外見淇水眼前流君去應回首風波滿渡頭
别魏八
更沽淇上酒還汎驛前舟為惜故人去復憐嘶馬愁雲
山行處合風雨興中秋此路無知已明珠莫暗投
宋中三首
逍遙漆園吏冥沒不知年世事浮雲外閑居大道邊古
來同一馬今我亦忘筌
登高臨舊國懷策對窮秋落日鴻雁度寒城砧杵愁昔
賢不復有行矣莫淹留
閼伯去已遠高丘臨道傍人皆有兄弟獨爾為參商終
古猶如此而今安可量
自淇涉黃河
朝從北岸來泊船南河滸試共野人言深覺農夫苦去
秋雖薄熟今夏猶未雨耕耘日劬勞租税兼舄鹵園蔬
空寥落薄産不足數尚有獻芹心無因見明主
和崔二少府登楚邱城作
故人亦不遇異縣久棲託辛勤失路意感歎登樓作清
晨眺原野獨立窮寥廓雲散芒碭山水還睢陽郭遶梁
即襟帶封衛多漂泊亊古悲城池年豐愛墟落相逢俱
未展攜手空蕭索何意千里心仍求百金諾公侯皆我
輩動用在謀略聖心思賢才朅來刈葵藿
同朱五題盧使君義井
高義惟良牧深仁自下車寧知鑿井處還是飲冰餘地
即泉源久人當汲引初體清能鑒物色淡每含虛上善
滋來往中和浹里閭濟時應未竭懷惠復何如
哭單父梁九少府
開篋淚沾臆見君前日書夜臺今寂寞猶是子雲居疇
昔探靈竒登臨賦山水同舟南楚下望月西江裏契闊
多别離綢繆到生死九原即何處萬事皆如昨晉山徒
嵯峨斯人已寂寞常時禄且薄沒後家復貧妻子在遠
道弟兄無一人十上多苦心一官恒自哂青雲將可致
白日忽先盡唯有身後名空留無遠近
送柴司戶充劉卿判官之嶺外
嶺外資雄鎮朝端寵節旄月卿臨幕府星使出詞曹海
對羊城闊山連象郡高風霜驅瘴癘忠信涉波濤别恨
隨流水交情脱寳刀有才無不適行矣莫徒勞
雜言賦得還山吟送沈山人
還山吟天高日暮寒山深送君還山識君心人生老大
須恣意看君解作一生事山間偃仰無不至石泉淙淙
若風雨松花桂子常滿地賣藥囊中應有錢還山服藥
又長年白雲勸盡杯中物明月相隨何處眠眠時憶問
醒時事夢魂可以長周旋
酬岑二十秋夜見贈之什
舍下蛩亂鳴居然自蕭索緬懷高秋興忽枉清夜作感
物我心勞涼風驚二毛池空菡萏死月出梧桐高如何
異鄉縣復得交才彦汨沒嗟後時蹉跎恥相見箕山别
來後魏闕誰不戀獨有江海心悠然未嘗倦
苦雪
二月猶北風天隂雪冥冥寥落一室中悵然慙百齡苦
愁正如此門柳復青青
李雲南征蠻(并序)
天寳十一載有詔伐西南夷丞相楊公兼節制之寄乃
奏前雲南太守李宓涉海自交趾擊之道路艱難往復
數萬里盖百王之所未通也十二載四月至於長安君
子是以知廟堂使能而李公效節余忝斯人之舊因賦
是詩
聖人赫斯怒詔伐西南戎肅穆廟堂上深沉節制雄遂
令感激士得建非常功料死不料敵顧恩寧顧終鼓行
天海外轉戰蠻夷中梯巘近高鳥穿林經毒蟲鬼門無
歸客北戶多南風蜂蠆隔萬里風雲隨九攻長驅大浪
破急擊羣山空餉道忽已遠縣軍垂欲窮精誠動白日
憤薄連蒼穹野處掘田鼠晡餐兼𤏡僮收兵列亭堠拓
地彌西東臨事恥苟免履危能飭躬將星獨照耀邊色
何溟濛瀘水夜可涉交州今始通歸來長安道召見甘
泉宫廉藺若未死孫吳知暗同相逢論意氣慷慨謝深
衷
登百丈峰
朝登百丈峰遙望燕支道漢壘青冥冥胡天白如掃憶
昔霍將軍連年此征討匈奴終不滅寒山徒草草惟見
鴻雁飛令人傷懷抱
送渾將軍出塞
將軍族貴兵且強漢家已是渾邪王子孫相承在朝野
至今部曲燕支下控弦盡用隂山兒臨陣常騎大宛馬
銀鞭玉勒繡蝥弧每逐嫖姚破骨都李廣從來先將士
衛青未肻學孫吳傳有沙場千萬騎昨日邊庭羽書至
城頭畫角三四聲匣裏寳刀晝夜鳴意氣能甘萬里去辛
勤動作一年行黃雲白草無前後朝建旌旗夕刁斗塞
下應多俠少年關西不見春楊柳從軍借問所從誰擊
劒酣歌當此時遠别無輕繞朝策平戎早寄仲宣詞
寄宿田家
田家老翁住東陂說道平生隠在兹鬢白未曾記日月
山青每到識春時門前種柳深成巷野谷流泉添入池
牛壯日耕十畝地人閑常掃一茅茨客來滿酌清罇酒
感興平吟才子詩嵓際窟中藏鼴鼠潭邊竹裏隠鸕鷀
林稀落日行人少醉後無心怯路岐今夜只應還寄宿
明朝拂曉與君辭
酬司空𡑞少府
飄颻未得意感激與誰論昨日偶夫子乃欣吾道存江
山滿詞賦札翰起涼温吾見風雅作人知德業尊驚飈
蕩萬木秋氣屯高原燕趙何蒼茫鴻雁來翩翻此時與
君别握手欲無言
同衛八題陸少府書齋
知君薄州縣好靜無冬春散帙至棲鳥明燈留故人深
房臘酒熟高院梅花新若是周旋地當令風義親
同羣公題張處士菜園
耕地桑柘間地肥菜常熟為問葵藿資何如廟堂肉
同羣公出獵海上
畋獵自古昔况伊心賞俱偶與羣公遊曠然出平蕪曾
隂漲溟海殺氣窮幽都鷹隼何翩翩馳驟相傳呼豺狼
竄榛莽麋鹿罹艱虞高鳥下騂弓困獸鬭匹夫塵驚大
澤晦火燎深林枯失之有餘恨獲者無全軀咄彼工拙
間恨非指蹤徒猶懷老氏訓感歎此歡娛
魯西至東平四首
南圖適不就東走豈吾心索索涼風動行行秋水深蟬
鳴木葉落兹夕更愁霖
昨時好書策動欲干王公今日無成事依依親老農扁
舟向何處吾愛汶陽中
清曠涼夜月飄颻孤客舟渺然風波上獨夢前山秋秋
到復搖落空令行者愁
沙岸泊不定石橋水横流問津見魯俗懷古傷家丘寥
落千歲後空傳褒聖侯
别韋五
徒然酌杯酒不覺散人愁相識仍遠别欲歸翻旅遊夏
雲滿郊甸明月照河洲莫恨征途遠東看漳水流
唐百家詩選卷二
