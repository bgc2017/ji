唐百家詩選卷一
宋王安石編
明皇二首
早渡蒲關
鐘鼓嚴更曙山河野望通鳴鑾下蒲坂飛旆入秦中地
險關逾壯天平鎮尚雄春來津樹合月落戍樓空馬色
分朝景雞聲逐曉風所希常道泰非復俟繻同
經魯祭孔子而歎之
夫子何為者栖栖一代中地猶鄒氏邑宅即魯王宫歎
鳳嗟身否傷麟怨道窮今看兩楹奠當與夢時同
德宗一首
送徐州張建封還鎮
牧守寄所重才賢生為時宣風自淮甸授鉞膺藩維入
覲展遐戀臨軒慰來思忠誠在方寸感激陳情詞報國
爾所向恤人予是資歡宴不盡懷車馬當還期穀雨將
應候行春猶未遲勿以千里遥而云無已知
薛稷一首
秋日還京陜西十里作
驅車越陜郊北顧臨大河隔河見鄉邑秋風水增波西
登咸陽途日暮憂思多傅巖既紆鬱首山亦嵯峨操築
無昔老採薇有遺歌客遊節回換人生知幾何
劉希夷九首(希夷字庭芝武后時人)
故園置酒
酒熟人須飲春還鬢已秋願逢千日醉得緩百年憂舊
里多青草新知盡白頭風前燈易滅川上月難留卒卒
周姬旦棲棲魯孔丘平生能幾日不及且遨遊
晩憩南陽旅館
旅館何年廢征夫此日過途窮人自哭春至鳥還歌行
路新知少荒田古路多池篁覆丹谷墳樹遶清波日照
蓬隂轉風微野氣和傷心不可去回首怨如何
採桑
楊柳送行人青青西入秦誰家採桑女樓上不勝春盈
盈灞水曲步步春芳綠紅臉曜明珠絳唇含白玉回首
渭橋東遥憐樹色同釵梳映落日緗綺弄春風攜籠長
歎息逶迤戀春色看花若有情倚樹疑無力薄暮思悠
悠使君南陌頭相逢不相識歸去夢青樓
代閨人春日
珠簾的曉光玉顔豔春彩林間鳥鳴喚戶外花相待花
鳥惜芳菲鳥鳴花亂飛人今伴花鳥日暮不能歸池月
憐歌扇山雲愛舞衣佳期楊柳陌攜手莫相違
秋日題汝陽潭壁
獨坐秋隂至悲來從所適行見汝陽潭飛蘿蒙水石懸
瓢木葉上風吹何歴歴幽人不耐煩振衣步閑寂回流
清見底金沙覆銀礫錯落非一丈空朧幾千尺魚鱗可
憐紫鴨毛自然碧吟詠秋水篇渺焉忘損益秋水隨形
影清濁混心跡歲暮歸去來東山余宿昔
代悲白頭翁
洛陽城東桃李花飛來飛去落誰家洛陽女兒惜顔色
行逢落花長歎息今年花落顔色改明年花開復誰在
已見松柏摧為薪更聞桑田變成海古人無復洛城東
今人還對落花風年年歲歲花相似歲歲年年人不同
寄言全盛紅顔子須憐半死白頭翁此翁白頭真可憐
伊昔紅顔美少年公子王孫芳樹下清歌妙舞落花前
光禄池臺開錦繡將軍樓閣畫神仙一朝卧病無人識
三春行樂在誰邊宛轉蛾眉能幾時須臾鶴髮亂如絲
但看舊來歌舞地唯有黃昏鳥雀悲
巫山懷古
巫山幽隂地神女豔陽年襄王伺容色落日望悠然歸
來高堂夜金缸𦦨青煙頹想卧瑶席夢魂何翩翩搖落
殊未已榮華倏徂遷愁思瀟湘浦悲凉雲夢田猿啼秋
風夜雁飛明月天巴歌不可聽聽此益潺湲
春女行
春女顔如玉怨歌陽春曲巫山春樹紅沅湘春草綠自
憐妖豔姿糚成獨見時愁心伴楊柳春盡亂如絲目極
千餘里悠悠春江水頹想玉關人愁臥金閨裏尚言春
花落不知秋風起嬌愛猶未終悲凉從此始憶昔楚王
宫玉樓籹粉紅纖腰弄明月長袖舞春風容華委西山
光隂不可還桑林沒東海富貴今何在寄言桃李容胡
為閨閤重但看楚王墓唯見數株松
孤松篇
蠶月桑葉青鶯時柳花白澹豔烟雨滋敷芬陽春陌如
何秋風起零落從此始獨有南澗松不歎東流水玄隂
天地冥皓雪朝夜零豈不罹寒暑為君留青青青青好
顔色落落任孤直羣樹遥相望衆草不敢逼靈龜卜真
隠仙鳥宜棲息恥受秦帝封願言唐侯食寒山夜月明
山冷氣清清凄兮歸風集吹之作琴聲松子卧仙岑寂
聽凝野心清泠有真曲樵採無知音美人何時來幽逕
委綠苔吁嗟深澗底棄捐廣厦材
王適一首
詠江濱梅
忽見寒梅樹開花漢水濱不知春色早疑是弄珠人
韋述一首
晩渡伊水
悠悠涉伊水伊水清見石是時春向深兩岸草如積迢
遞望洲嶼逶迤亘津陌新樹落疎紅遥原上深碧回瞻
洛陽苑遽有長山隔煙霧猶辨家風塵已為客登陟多
異趨往來見行役雲起早已昏鳥飛日將夕光隂逝不
借超然慕疇昔遠遊亦何為歸來存竹帛
盧象十首(開元天寶時人)
雜詩二首
家居五原上征戰是平生獨負山西勇誰當塞上名死
生遼海戰雨雪薊門行諸將封侯盡論功獨不成
君家御溝上垂柳夾朱門列鼎會中貴鳴珂朝至尊死
生在片議窮達由一言須識苦寒士莫矜狐白温
八月十五日象自江東止田園移莊慶會未幾
歸汶上小弟幼妹尤悲其别兼賦是詩
謝病始告歸依然入桑梓家人皆佇立相候衡門裏疇
類皆長年成人舊童子上堂家慶畢願與親姻邇論舊
或餘悲思存且相喜田園轉蕪沒但有寒泉水衰柳日
蕭條秋光清邑里入門乍如客休騎非便止中飲顧王
程離憂從此始兩妹日成長雙鬟將及人已能持寶瑟
自解掩羅巾念昔别時小未知疎與親今來識離恨掩
淚方殷勤小弟更孩幼歸來不相識同居雖漸慣見人
猶默默宛作越人言殊鄉甘水食别此最為難淚盡有
餘憶
寄江上段十六
與君相識即相親聞道君家住孟津為見行舟試借問
客中時有洛陽人
贈劉藍田
籬中犬迎吠出屋候柴扉歲晏輸井税山村人暮歸晩
田始家食餘布成我衣對此能無事勞君問是非
白髮
我年一何長鬢髮日已白俛仰天地間能為幾時客惆
悵故山雲徘徊空日夕何事與時人東城復南陌
鄉賦後自鞏還田家因謝鄰友見過之作
雞鳴出東邑馬倦登南巒落日見桑柘翳然丘中寒鄰
家多舊識投暝來相看且問春稅苦兼陳行路難園場
近隂壑草木皆凋殘峰暗雪猶積澗深冰已團浮名知
何用歲晏不成歡置酒共君飲當歌聊自寬
竹里館
江南冰不閉山澤氣潛通臘月聞山鳥寒崖見蟄熊柳
林青半合荻筍亂無叢回首金陵岸依依向北風
和徐侍郎叢篠詠
中禁夕沈沈幽篁别作林色連雞樹近影落鳳池深為
重凌霜節能虛應物心年年承雨露長對紫庭隂
宴别趙都護
結客候旌麾元戎復在斯門開都護府兵動羽林兒黠
虜多翻覆謀臣有别離智同天所授恩共日相隨漢使
開賓幕胡笳送酒巵風霜迎馬首雨雪事魚麗上策應
無戰深情屬載馳不應行萬里明主寄安危
孟浩然三十三首(字浩然襄陽人開元天寶間以詩聞於時不仕卒年五十二)
湘中旅泊寄閻九司戶防
桂水通百越扁舟期曉發荆雲蔽三巴夕望不見家襄
王夢行雨才子謫長沙長沙饒瘴癘胡為苦留滯久别
思欵顔承歡懷接袂接袂杳無由徒增旅泊愁清猿不
可聽沿月下湘流
歲暮歸南山
北闕休上書南山歸敝廬不才明主棄多病故人疎白
髮催年老青陽逼歲除永懷愁不寐松月夜窗虛
陪張丞相自松滋江入舟東泊渚宫作
放溜下松滋登舟命檝師詎忘經濟日不憚沍寒時洗
幘豈獨古濯纓良在兹政成人自理機息鳥無疑雲氣
霾孤嶼江天辨四維晩來風稍急冬至日行遲獵響驚
雲夢漁歌激楚詞渚宫何處是川暝欲安之
歲暮海上作
仲尼既已歿予亦浮於海昏見斗柄回始知歲星改虛
舟任所適垂釣非有待借問乘槎人滄洲復誰在
自洛之越
皇皇三十載書劒兩無成山水尋吳越風塵厭洛京扁
舟泛湖海長揖謝公卿且樂杯中酒誰論世上名
王山人迥見尋
歸閑日無事雲卧晝不起有客欵柴扉自云巢居子問
君何所之採藥來城市家在鹿門山常遊澗湖水手持
白羽扇脚蹋青芒履聞道鶴書徵臨流還洗耳
遊精思觀迴王山人在後
出谷未停午至家已夕曛回瞻下山路但見牛羊羣樵
子暗相失草蟲寒不聞衡門猶未掩佇立待夫君
夜泊宣城界
西塞沿江島南陵問驛樓湖平津濟闊風止客帆收去
去懷前浦茫茫汎夕流石逢羅刹礙山泊敬亭幽火熾
梅根冶烟迷楊葉洲離家復水宿相伴賴沙鷗
永嘉上浦館逢張八子容
逆旅相逢處江村日暮時衆山遙對酒孤嶼共題詩廨
宇鄰鮫室人煙接島夷鄉關萬餘里失路一相悲
宿業師山房期丁鳳進士不至
夕陽度西嶺羣壑倏已瞑松月生夜涼風泉滿清聽樵
人歸欲盡烟鳥棲初定之子期宿來攜琴候蘿徑
夕次蔡陽館
日暮馬行疾荒城人住稀聽歌知近楚投館忽如歸魯
堰田疇廣章陵氣色微明朝拜家慶須着老萊衣
過故人莊
故人具雞黍邀我至田家綠樹村邊合青山郭外斜開
筵面場圃把酒話桑麻待到重陽日還來就菊花
登鹿門山懷古
清曉因興來乘流越江峴沙禽近初識浦樹遙莫辨漸
到鹿門山山明翠微淺嵓潭多屈曲舟檝屢回轉昔聞
龐德公采藥遂不返金澗養芝术石床卧苔蘚紛吾感
耆舊結攬事攀踐隠迹今尚存高風邈已遠白雲何時
去丹桂空偃蹇探討竟未窮回艫夕陽晩
裴司功員司士見尋
府僚能枉駕家醖復新開落日池上酌清風松下來厨
人具雞黍稚子摘楊梅誰道山公醉猶能騎馬回
送杜晃進士之東吳
荆吳相接水為鄉君去春江正淼茫日暮征帆泊何處
天涯一望斷人腸
登江中孤嶼貽王山人迥
悠悠清江水水落沙嶼出回潭石下深綠篠岸傍密鮫
人潛不見漁父歌自逸憶與君别時泛舟如昨日夕陽
開返照中坐興非一南望鹿門山歸來恨相失
晩泊潯陽望廬峰作
挂席幾千里名山都未逢泊舟潯陽郭始見香爐峰嘗
讀遠公傳永懷塵外蹤東林精舍在日暮但聞鐘
同張明府清鏡歎
妾有盤龍鏡清光常晝發自從生塵埃有若霧中月愁
來試取照坐歎生白髮寄語邊塞人如何久離别
宿終南翠微寺空上人房
翠微終南裏雨後宜返照閉關久沉冥杖策一遊眺遂
造幽人室始知靜者妙儒道雖異門雲林頗同調兩心
喜相得畢景共談笑暝還高窗眠時見遠山燒緬懷赤
城標更憶臨海嶠風泉有清音何必蘇門嘯
送友人之京
君登青雲去予望青山歸雲山從此别淚濕薜蘿衣
京還留别新豐諸官
吾道懵所適驅車還向東主人開舊館留客醉新豐樹
繞温泉綠塵昏晩日紅拂衣從此去高步躡華嵩
江上别流人
以我越鄉客逢君謫居者分飛黃鶴樓流落蒼梧野驛
騎尋雲去孤帆沿溜下不知從此分還𬒮何時把
上巳日洛中寄王山人迥
卜洛成周地浮杯上已筵鬭雞寒食下走馬射堂前垂
柳金堤合平沙翠幕連不知王逸少何處會羣賢
秋登萬山寄張五儃
北山白雲裏隠者自怡悦相望試登高心隨鳥飛滅愁
因薄暮起興是清秋發時見歸村人沙平渡頭歇天邊
樹若薺江畔洲如月何當載酒來共醉重陽節
夜歸鹿門寺歌
山寺鳴鐘晝已昏漁梁渡頭爭渡喧人隨沙路向江村
予亦乘舟歸鹿門鹿門月照開烟樹忽到龐公棲隠處
嵓扉松徑長寂寥唯有幽人夜來去
與諸子登峴山作
人事有代謝往來成古今江山留勝跡我輩復登臨水
落漁梁淺天寒夢澤深羊公碑尚在讀罷淚沾襟
赴京途中遇雪
迢遞秦京道蒼茫歲暮天窮隂連晦朔積雪滿山川落
雁迷沙渚飢烏噪野田客愁空佇立不見有人烟
宿建德江
移舟泊滄渚日暮客愁新野曠天低樹江清月近人
萬山潭作
垂釣坐磐石水清心自閑魚游潭樹下猿挂島藤間神
女昔解珮傳聞於此山求之不可得沿月櫂歌還
春中喜王九相尋
二月湖水清家家春鳥鳴林花掃更落徑草蹋還生酒
伴來相命開尊共解酲當杯已入手歌妓莫停聲
途中遇晴
已失巴陵雨猶逢蜀坂泥天開斜景遍山出晩雲低餘
濕仍霑草殘流尚入溪今宵有明月鄉思遠悽悽
送從弟邕落第東遊會稽
疾風吹征帆倏爾向空沒千里去俄頃三江坐超忽向
來共歡娛日夕成楚越落羽更分飛誰能不驚骨
和張丞相春朝對雪
迎氣當春立承恩喜雪來潤從河漢下花逼豔陽開不
覩豐年瑞安知爕理才撒鹽如可擬願糝和羹梅
唐百家詩選卷一
