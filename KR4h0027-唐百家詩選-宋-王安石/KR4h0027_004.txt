唐百家詩選卷四
宋王安石編
岑參下三十一首
使交河郡(郡在火山脚其地苦熱無雨雪獻封大夫)
奉使按胡俗平明發輪臺暮投交河城火山赤崔嵬九
月尚流汗炎風吹沙埃何事隂陽工不遣雨雪來吾君
方憂邊分閫資大才昨者新破胡安西兵馬回鐵關控
天涯萬里何遼哉烟塵不敢飛白草空皚皚軍中日無
事醉舞傾金罍漢代李將軍微功今可咍
走馬川行奉送出師西行
君不見走馬滄海邊平沙莽莽黃入天輪臺九月風夜
吼一川碎石大如斗隨風滿地石亂走匈奴草黃馬正
肥金山西見烟塵飛漢家大將西出師將軍金甲夜不
脱半夜軍行戈相撥風頭如刀面如割馬毛帶雪汗氣
蒸五花連錢旋作冰幕中草檄硯水凝敵騎聞之應膽
懾料知短兵不敢接車師西門佇獻捷
熱海行送崔侍御還京(海中有赤鯉)
側聞隂山胡兒語西頭熱海水如煑海上衆鳥不敢飛
中有鯉魚長且肥岸傍青草常不歇空中白雲遙旋滅
蒸沙爍石燃胡雲拂浪炎波煎漢月隂火潛燒天地爐
何事偏烘西一隅勢入月窟侵太白氣連赤坂通單于
送君一醉天山郭正見夕陽海邊落柏臺霜威寒逼人熱
海炎氣為君薄
終南東溪中作
溪水碧於草潺潺花底流沙平堪濯足石淺不勝舟洗
藥朝與暮釣魚春復秋興來從所適還欲向滄洲
酬成少尹駱谷行見呈
聞君行路難惆悵臨長衢豈不憚險艱王程剰相拘憶
昨蓬萊宫新授刺史符明主仍賜衣價值千萬餘何幸
承命日得與夫子俱攜手出華省連鑣赴長途五馬當
路嘶按節投蜀都千巖信縈折一逕何盤紆層冰滑征
輪密竹礙隼旟深林迷昏旦棧道陵空虛飛雪縮馬毛烈
風擘我膚峰攅望天小亭午見日初夜宿月近人朝行
雲滿車泉澆石罅坼火入松心枯亞尹同心者風流賢
大夫榮禄上及親之官隨板輿高價振臺閣清詞出應
徐成都春酒香且用俸錢沽浮名何足道海上堪乘桴
韋員外家花樹歌
今年春似去年好去年人到今年老知人老去不及花
可惜落花君莫掃君家兄弟不可當列卿太史尚書郎
朝回花底常會客花撲玉缸春酒香
送盧郎中除杭州赴任
罷起郎官草初分刺史符海雲迎過楚江月引歸吳城
底濤聲震樓端蜃氣孤千家窺驛舫五馬飲春湖柳色
供詩用鶯聲送酒須知君望鄉處枉道上姑蘇
趙少尹南亭送鄭侍御歸東臺(得長字)
江亭酒瓮香白面繡衣郎砌冷蟲喧座簾疎雨到床鐘
催離興急絃緩醉歌長關樹應先落隨君滿路霜
過緱山王處士黑石谷隠居
舊居緱山下偏識緱山雲處士久不還見雲如見君别
來餘十秋兵馬日紛紛青溪開戰場黑谷屯行軍遂令
巢由輩遠逐麋鹿羣獨有南澗水潺湲如昔聞
奉送李太保兼御史大夫充渭北節度(即太尉光弼弟)
詔出未央宫登壇近總戎上公周太保副相漢司空弓
抱關西月旗翻渭北風弟兄皆許國天地荷成功
送秘書虞校書赴虞鄉丞
花綬傍腰新關東縣欲春殘書厭科斗舊閣别騏驎虞
坂臨官舍條山映吏人看君有知已坦腹向平津
送王七錄事赴虢州
早歲即相知嗟君最後時青雲仍未達白髮欲成絲小
店關門樹長河華岳祠弘農人吏待莫使馬行遲
送懷州吳别駕
灞上柳枝黃壚頭酒正香春流飲去馬暮雨濕行裝驛
路通函谷州城接太行覃懷人總喜别駕得王祥
太白胡僧歌(并序)
太白中峰絶頂有胡僧不知幾百歲眉長數寸身不製
繒帛衣以草葉常持楞伽經雲壁迥絶人跡罕到嘗東
峰有鬭虎弱者將死僧杖而解之西湫有毒龍久而為
患僧器而貯之商山趙叟前年採茯苓深入太白偶值
此僧訪我而說余恒有獨往之意聞而悦之乃為歌曰
聞有胡僧在太白蘭若去天三百尺一持楞伽入中峰
世人難見但聞鐘窗邊錫杖解兩虎床下鉢盂盛一龍
草衣不針亦不線兩耳垂肩眉覆面此僧年紀那得知
手種青松今十圍心將流水日清淨身與浮雲無是非
商山老人已曾識願一見之何由得山中有僧人不知
城裏看山空黛色
青門歌送東臺張判官
青門金鏁平旦開城頭日出使車回青門柳枝正堪折
路傍一日幾人别東出青門路不窮驛樓官樹灞陵東
花撲征衣看似錦雲隨去馬色疑驄胡姬酒壚日未午
絲繩玉缸酒如乳江頭花落沒馬蹄昨夜微雨花成泥
黃鸝翅濕飛屢低關東尺書醉嬾題須臾望君不可見
揚鞭飛鞚疾於箭借問使乎何時來莫作東飛伯勞西
飛燕
送費子歸武昌
漢陽歸客悲秋草旅舍葉飛愁不掃秋來倍憶武昌魚
夢著只在巴陵道曾隨上將過祁連離鄉十年恒在邊
劒鋒可惜虚用盡馬蹄無事今已穿知君開館常愛客
摴蒲百金每一擲平生有錢將與人江上故園空四壁
吾觀費子毛骨竒廣眉大口仍赤髭看君失路尚如此
人生貴賤那得知高秋八月歸南楚東門一壺聊出祖
路指鳳皇山北雲衣沾鸚鵡洲邊雨勿歎蹉跎白髮新
應須守道勿羞貧男兒何必戀妻子莫向江村老却人
送張獻心充副使歸河西雜句
將門子君獨賢一從授命恒在邊未年三十已高位腰
間金印色赩然前日承恩白虎殿歸來見者誰不羡篋
中賜衣十萬餘案上軍書二千卷看君智謀若有神愛
君詩句皆清新澄湖萬頃深見底清冰一片光照人雲
中昨夜使星動西門驛樓出相送玉缾素蟻臘酒香金
鞍白馬紫遊韁花門南燕支北張掖城頭雲正黑送君
一去天外憶
送魏叔虹擢第歸東京因懷魏校書陸渾喬潭
井上桐葉赤灞亭卷秋風故人適戰勝走馬歸山東問
君如今三十幾能使香名滿人耳君不見三峰直上五
千仞見君文章亦如此如君兄弟天下稀雄詞健筆皆
若飛將軍金印嚲紫綬御史鐵冠重繡衣喬生作尉别
來久因君為問平安否魏侯校理復何如前日人來不
得書陸渾山水佳可賞蓬閣閒時日應往自料青雲未
有期誰知白髮偏能長壚頭青絲白玉瓶别時相顧酒
初醒搖鞭舉袂忽不見千樹萬樹空蟬鳴
長門怨
君王嫌妾妬閉妾在長門舞袖垂新寵愁眉結舊恩綠
錢生履跡紅粉濕啼㾗羞被桃花笑看春獨不言
宿關西客舍寄東山嚴許二山人時天寳高道
舉徵
雲送關西雨風傳渭北秋孤燈然客夢寒杵𢷬鄉愁灘
上思嚴子山中憶許由蒼生今有望飛詔下林丘
尋少室張山人聞與偃師周明府同入都
中峰鍊金客昨日遊人間葉縣鳬共去葛陂龍暫還暮
雲湊深水秋雨懸空山寂寂青溪裏空餘丹竈閒
題匡城周少府廳壁
婦姑城南風雨秋婦姑城中人獨愁愁雲遮却望鄉處
數日不上西南樓故人薄暮公事閒玉壺美酒虎魄殷
潁陽秋草今黃盡醉臥君家猶未還
杜公挽歌四首(銀青光禄大夫河西太守)
蒙叟悲藏壑殷宗惜濟川長安非舊日京兆是新阡黃
霸官猶屈蒼生望已愆唯餘卿月在留向杜陵懸
鼓吹城中出墳塋郭外新雨隨思太守雲慘送夫人蒿
里埋雙劒松門閉萬春回瞻北堂上金印已生塵
憶昨明光殿新承天子恩剖符移北地受鉞領西門塞
草迎軍幕邊雲拂使軒至今聞隴外戎虜尚亡魂
漫漫澄波闊耽耽大厦深秉心常匪石行義每揮金汲
引窺蘭室招攜入翰林多君有令子猶注世人心
輪臺歌奉送封大夫出師西征
輪臺城頭夜吹角輪臺城北旄頭落羽書昨夜過渠黎
單于已在金山西戍樓西望烟塵黑漢兵屯在輪臺北
上將擁旄西出征平明吹笛大軍行四邊伐鼓雪海湧
三軍大呼隂山動虜塞兵氣連雲屯戰場白骨纏草根
劒河風急雪片闊沙口石凍馬蹄脱亞相勤王甘苦辛
誓將報主靜邊塵古來青史誰不見今見功名勝古人
白雪歌送武判官
北風卷地白草折胡天八月即飛雪忽如一夜春風來
千樹萬樹棃花開散入珠簾濕羅幕狐裘不暖錦衾薄
將軍角弓不得控都護鐵衣冷難著瀚海闌干千尺冰
愁雲黲澹萬里凝中軍置酒飲歸客胡琴琵琶與羌笛
紛紛暮雪下轅門風掣紅旗凍不翻輪臺東門送君去
去時雪滿天山路山回路轉不見君雪上空留馬行處
送張都尉歸東郡
白羽綠弓絃年年秪在邊還家劒鋒盡出塞馬蹄穿逐
虜西踰海平胡北到天封侯應不遠燕頷豈徒然
行軍九日思長安故園時未收長安
強欲登高去無人送酒來遙憐故園菊應傍戰場開
送賈侍御使江外
新騎驄馬復承恩使出金陵過海門荆南渭北難相見
莫惜衫襟著酒痕
儲光羲二十一首(魯人天寳末為監察御史安禄山任偽官賊平貶死)
新豐道中作
西下長樂坂東入新豐道雨多車馬稀道上生秋草太
隂蔽泉陸莫知晩與早雲雷杳冥冥川谷漫浩浩詔書
植嘉木(二十八年有詔種果)衆言桃李好自顧無此容歸從漢隂
老
羣鴉詠
新宫驪山隂龍衮時出豫朝陽照羽儀清吹肅逵路羣
鴉隨天車夜滿新豐樹所思在腐餘不復憂霜露河低
宫閣深燈隠鼓鐘曙繽紛起寒枝矯翼時相顧冢宰收
琳琅侍臣盡鵷鷺高舉摩太清永絶繒繳懼兹禽亦翺
翔不以微小故
野田黃雀行
嘖嘖野田雀不知軀體微閒穿深蒿裏爭食復爭飛窮
老一頽舍棗多桑樹稀無棗猶可食無桑何以衣蕭條
空倉暮相引時來歸邪路豈不捷渚田豈不肥水長路
且夐惻惻與心違
效古
東風吹大河河水如倒流河洲沙塵起有若黃雲浮頳
霞燒廣澤洪曜赫高丘野老泣相逢無地可蔭庥翰林
有客卿獨負蒼生憂中夜起躑躅思欲獻厥謀君門峻
且深踠足空夷猶
尚書省聽誓戒貽太廟裴丞
皇家有恒憲齋祭崇明祀嚴車伊洛間受誓文昌裏沉
沉雲閣見稍稍城烏起曙色照衣冠虛庭鳴劒履徘徊
念私覿悵望臨清汜點翰欲何言相思從此始
田家即事
蒲葉日已長杏花日已滋老農要看此貴不違天時迎
晨起飯牛雙駕耕東菑蚯螾土中出田烏隨我飛羣合
亂啄噪嗷嗷如道飢我心多惻隠顧此兩傷悲撥食與
田烏日暮空筐歸親戚更相誚我心終不移
田家雜興三首
春至鶬鶊鳴薄言向田墅不能自力作黽勉娶鄰女既
念生子孫方思廣園圃閒時相顧笑喜悦好禾黍夜夜
登嘯臺南望洞庭渚百草被霜露秋山響砧杵却羡故
年時中情無所取
梧桐蔭我門薜荔網我屋超超兩夫婦朝出暮還宿稼
穡既自種牛羊還自牧日旰嬾耕鋤登高望川陸空山
足禽獸墟落多喬木白馬誰家兒聯翩相馳逐
楚山有高士梁國有遺老築室既相鄰向田復同道糧
糒常共飯兒孫每更抱忘此耕耨勞媿彼風雨好蟪蛄
鳴空澤鶗鴂傷秋草日夕寒風來衣裳苦不早
同王十三維偶然作四首
野老本貧賤冒暑鋤瓜田一畦未及終樹下高枕眠荷
蓧者誰子皤皤來息肩不復問鄉墟相見但依然腹中
無一物高話羲皇年落日臨層隅逍遙望晴川使婦提
蠶筐呼兒榜魚船悠悠泛綠水去摘浦中蓮蓮花豔且
美使我不能還
仲夏日中時草木看欲焦田家惜功力把鋤來東皋顧
望浮雲隂往往誤傷苗歸來悲困極兄嫂相共饒無錢
可沽酒何以解劬勞夜深星漢明庭宇虛寥寥高柳三
五株可以獨逍遙
浮雲在虛空隨風復卷舒我心方處順動作何憂虞但
言嬰世網不復得閒居迢逓别東國超遙來西都見人
乃恭敬曾不問賢愚雖若不能言中心亦難誣故鄉滿
親戚道遠情日疎偶欲陳此意復無南飛鳬
北山種松柏南山種蒺蔾出入雖同趣所尚各有宜孔
丘貴仁義老氏好無為我心若虛空此道將安施暫過
伊闕間晼晩三伏時高閣入雲中芙蓉滿清池要自非
我室還望南山陲
貽余處士
故園至新浦遙復未百里北望是他邦紛吾即遊士潮
來津門啟罷檝信流水客意乃成歡舟人亦相喜遲遲
菱荇上泛泛菰蒲裏漸聞商旅喧猶見鳬鷖起市亭忽
雲搆方物如山峙吳王昔喪元隋帝又滅祀停艦一以
眺太息興亡理秋苑故池田宫門新柳杞我行苦炎月
乃及清昊始此地日逢迎終思隠君子莫言異卷舒形
音在心耳
泊舟貽潘少府(時潘少府在後浦)
行子苦風潮維舟未能發宵分卷前幔臥視清秋月四
澤葭葦深中洲煙火絶蒼蒼水霧起落落疎星沒所遇
盡漁商與言多楚越其如念極浦又以思明哲常若千
里餘况之異鄉别
幽居
幽人下山徑去去夾青林滑處莓苔濕暗中蘿薜深春
朝烟雨散猶帶浮雲隂
薔薇篇
褭褭長數尋青青不作林一莖獨秀當庭心數枝分作
滿庭隂春日遲遲欲將半庭影昤昤正堪翫枝上鶯嬌
不畏人葉裏蛾飛自相亂秦家女兒愛芳菲畫眉相喚
採萎蕤高處紅鬚欲就手低邊綠刺已牽衣蒲桃架上
朝光滿楊柳園中暝鳥飛連袂蹋歌從此去風吹香氣
逐人歸
臨江亭
晉家南作帝京鎮北為關江水中分地城樓下帶山金
陵事已往青蓋理無還落日空亭上愁看龍尾灣
仲夏入園東陂
方塘深且廣伊昔俯吾廬環岸垂綠柳盈潭發紅蕖上
延北原秀下屬幽人居暑雨若混沌晴明如空虚此鄉
多隠逸水陸見樵漁廢賞亦何貴為歡良易攄且言重
觀國當此賦歸歟
洛橋送别
河橋送客舟河水正安流遠見輕橈動遙憐故國遊海
禽逢早鴈江月值新秋一聽南津曲分明散别愁
題山中流泉
山中有流水借問不知名映地為天色飛空作雨聲轉
來深澗滿分出小池平恬澹無人見年年長自清
崔國輔二首
古意
歸來日尚早却欲向芳洲渡口水流急回舟不自由
對酒吟
行行日將夕荒村古冢無人跡蒙蘢荆棘一鳥飛屢唱
提壺酤酒喫古人不達酒不足遺恨精靈傳此曲寄言
世上諸少年平生且盡杯中渌
崔顥七首(天寳中為尚書司勲員外郎)
黃鶴樓
昔人已乘黃鶴去此地空餘黃鶴樓黃鶴一去不復返
白雲千載空悠悠晴川歴歴漢陽樹春草萋萋鸚鵡洲
日暮鄉關何處是烟波江上使人愁
長安道
長安甲第高入雲誰家居住霍將軍日晩朝回擁賓從
路旁拜揖何紛紛莫言炙手手可熱須臾火盡灰亦滅
莫言貧賤即可欺人生富貴自有時一朝天子賜顔色
世上悠悠應始知
渭城少年行二首
洛陽二月梨花飛秦地行人春憶歸揚鞭走馬城南陌
朝逢驛使秦川客驛使前日發章臺傳道長安春早來
棠棃宫中燕初至蒲桃館裏花正開念此使人歸更早
三月便達長安道長安道上春可憐搖風蕩日曲江邊
萬戶樓臺臨渭水五陵花柳滿秦川
秦川寒食盛繁華遊子春來喜見家鬭雞下杜塵初合
走馬章臺日半斜章臺帝城稱貴里青樓日晩歌鐘起
貴里豪家白馬驕五陵年少不相饒雙雙挾彈來金市
兩兩鳴鞭上渭橋渭橋壚頭酒新熟金鞍白馬誰家宿
可憐錦瑟筝琵琶玉壺清酒就君家小婦春來不解羞
嬌歌一曲楊柳花
江南曲二首
君家何處住妾住在横塘停船暫借問或可是同鄉
下渚多風浪蓮舟欲漸稀那能不相待獨自逆潮歸
定襄郡獄
我在河東時使往定襄里定襄諸小兒諍訟喧城市長
老莫敢言太守不能理謗書盈几案文墨相填委牽引
肆中翁追呼田家子我來折此獄師聽辨疑似小大必
得情未嘗施鞭捶是時三月暮遍野農桑起里巷鳴春
鳩田園引流水此鄉多雜俗戎夏殊音旨顧問邊塞人
勞情曷云已
陶翰一首
塞下曲
進軍飛狐北窮寇勢將變日落沙塵昏背河更一戰駿
馬黃金勒彫弓白羽箭射殺左賢王歸奏未央殿欲言
塞下事天子不召見東出咸陽門哀哀淚如霰
常建三首(大歴中為盱眙尉)
弔王將軍
嫖姚北伐時深入強千里戰餘落日黃軍敗鼓聲死嘗
聞漢飛將可奪單于壘今與山鬼鄰殘兵哭遼水
題破山寺後禪院
清晨入古寺初日照高林竹逕通幽處禪房花木深山
光悦鳥性潭影空人心萬籟此俱寂但餘鐘磬音
春詞
宛宛黃柳絲濛濛雜花垂日高紅籹臥倚對春光遲寧
知傍淇水騕褭黃金羈
唐百家詩選卷四
