唐百家詩選卷十四
宋王安石編
武元衡四首
途次近蜀驛蒙恩賜寶刀并借馬使還奉寄中
書李鄭二相
草草事行役遲遲出故關碧幢遥隔霧紅旆漸依山感
激慙恩淚風霜去國顔捧刀金賜字歸馬玉連環龍鳳
辭三署干戈護八蠻應憐宣室召溫樹不同攀
早秋西亭宴徐員外
鼎鉉辭台座麾幢領益州曲池連月曉横笛滿城秋有
美皇華使曾同白社遊今來重相見偏覺豔歌愁
夏夜作
夜久喧暫息池臺惟月眀無因駐清景日出事還生
送唐君次
都門去馬嘶灞水春流淺青槐驛路直白日離亭晩望
望烟景微草色行人遠
令狐楚四首
發潭州日寄李寧常侍
君今侍紫垣我已墮青天委廢從兹日旋歸在幾年心
為西靡樹眼是北流泉更過長沙去江風滿驛船
郢城秋懷寄江州錢徽侍郎
晩歲俱為郡新秋各異鄉燕鴻一驚呌郢樹遠青蒼山
露侵衣潤江風捲簟涼相思如漢水日夜向潯陽
贈符道士
偶逢蒲家郎乃是葛仙客行常乘青竹飢即煮白石腰
間嫌大組心内保尺宅我願從之遊深山鏁玉液
鄂州使至竇鞏中丞副使見示與元稹相公獻
酬之什余頃任戶部尚書日中丞是當司外郎
每有篇章多相唱和因題四韻以寄所懷
仙吏秦城别新詩鄂渚來才推今八斗職副舊三台雕
鏤心偏許緘封手自開何年相贈答却得在中臺
劉言史十七首
瀟湘遊
夷女采山蕉緝紗浸江水野花滿髻䊋色新閒歌款乃
深峽裏款乃知從何處生當時泣舜腸斷聲翠華寂寞
嬋娟没野篠空餘紅淚情青煙冥冥覆杉桂崖壁凌天
風雨細昔人幽恨此地遺綠芳紅豔含怨姿清猿未盡
鼯鼠切淚水流到湘妃祠北人莫作瀟湘遊九疑雲入
蒼梧愁
放螢怨
放螢去不須留聚時年少今白頭架中科斗萬餘卷一
字千回重照見青雲杳眇不可親開囊欲放增餘怨且
逍遥還酩酊仲舒漫不窺園井那將寂寞老病身更求
微蟲借光影欲放時淚沾裳衝籬落千點光
觀繩伎(潞府李相公席上作)
泰陵遺樂何最珍綵繩冉冉天仙人廣場寒食風日好
百夫伐鼔錦臂新銀畫青綃抹雲髮高處綺羅香更切
重肩接立三四層著屐背行仍應節兩邊丸劎漸相迎
側身交步何輕盈閃然欲落却收得萬人肉上寒毛生
危機險勢無不有倒挂纖腰學垂柳下來一一芙蓉姿
粉薄鈿稀態轉竒座中還有沾巾者曾見先皇初教時
買花謠
杜陵村人不田穡入谷經溪復緣壁每至南山草木春
即向侯家取金碧幽豔凝華春景曙採夫移得將何處
蝶惜芳容送下山尋斷孤香始回去豪少居連鳷鵲東
千金使買一株紅院多花少栽未得零落綠蛾纖指中
咸陽貴戚長安里無限將金買花子澆紅濕綠千萬家
青絲玉轤聲啞啞
送婆羅門歸本國
刹利王孫字迦攝竹錐横寫吒蘿葉遥知漢地未有經
手牽白馬繞天行龜兹磧西胡雪黑大師凍死來不得
地盡年深始到船海裏更行三十國行多耳斷金環落
冉冉悠悠不停脚馬死經留却去時往來應盡一生期
出漢獨行人絶處磧西天漏雨絲絲
春過趙墟
下馬邯鄲陌頭歇寂寥崩隧臨車轍古栢重生枝亦乾
餘漆見風幽熖滅白蒿微微紫槿新行人感此復悲春
王中丞宅夜觀舞胡騰
石國胡兒人見少躑舞罇前急如鳥織成蕃帽虚頂尖
細㲲胡衫雙袖小手中抛下蒲桃醆西顧忽思鄉路遠
跳身轉轂寶帶鳴弄脚繽紛錦鞾軟四坐無言皆瞪目
横笛琵琶遍頭促亂騰新毯雪朱毛傍拂輕花下紅燭
酒闌舞罷絲管絶木槿花西見殘月
葛巾歌(貝州漳南縣贈楊烱&KR0008;)
一片白葛巾潛夫自能結籬邊折枯蒿聊用簪華髮有
時醉倒長松側酒醒不見心還憶谷鳥銜將却趁來野
風吹去還尋得十年紫竹溪南住跡同玄豹依深霧草
堂忩底漉春醅山寺門前逢暮雨臨汝袁郎得相見閒
雲引到東陽縣魯性將他類此身還拈野物贈傍人空
留梲杖犢鼻褌濛濛烟雨歸山村
與孟郊洛北野泉上煎茶
粉細越笋牙野煎寒谿濱恐乖靈草性觸事皆手親敲
石取鮮火撇泉避腥鱗熒熒爨風鐺拾得墜巢薪潔色
旣爽别浮氲亦殷勤以兹委曲静求得正味真宛如摘
山時自歠指下春湘瓷泛輕花滌盡昏渴神此遊愜醒
趣可以話高人
初下東周贈孟郊(時依鄭相)
鶴老耳更工龜死殼亦靈正性非外㳂終始全本情童
子不戲塵積書就嵓扃身著木葉衣養鹿兼牸耕偶隨
下山雲荏苒失故程漸入機險中危思難太行十髮九
縷絲悠然東周城言詞野麋態出口多累形因依漢元
寮未似羈絏經冷竈助新熱静砧與寒聲斷蓬在闉闌
豈當桃李榮寄食若蠧蟲侵損利微生固非拙為強懦
劣外療并素堅冰蘗心潔立保賢貞修文返正風刊字
齊古經慙將衰末分高棲喧世名
北原情三首
錯莫天色愁挽歌出重闉誰家白網車送客入幽塵銘
旌下官道葬輿去轔轔蕭條黃蒿中奠酒花翠新米雪
晩霏微墓成悄無人烏鳶下空地烟火殘荒榛生人更
多苦入戶事盈身營營日易深却到不得頻寂寥孤隧
頭草綠棠棃春
洛陽城北山古今葬冥客聚骨朽成泥此山土多白近
來送葬人亦去聞歸聲豈能車輪疾漸是墓侵城城中
人不絶哀挽相次行莫非北邙後重向洛陽生
卜地起孤墳全家送葬去歸來却到時不復重知處疊
疊葬相續土乾草已綠裂紙瀉壺漿空向春雲哭
林中獨醒
晩來林沼静獨坐閒瓢罇向已非前跡齊心欲不言微
涼生亂篠輕馥起孤萱未得渾無事瓜田草正繁
江陵客舍留别樊尚書
信陵門館下多病有歸思墜履忘情後寒灰更濕時委
欄芳蕙晩憑几雪髫垂明日秋關外單車風雨隨
過春秋峽
峭壁蒼蒼苔色新無風晴景自勝春不知何樹幽崖裏
臘月開花似北人
竹裏梅
竹與梅花相並枝梅花正發竹枝垂風吹總向竹枝上
直似王家雪下時
張碧二首
題祖山人池上怪石
寒姿數片竒突兀曾作秋江秋水骨先生應是壓風雷
著向池邊塞龍窟我來池上傾酒罇半酣書破青烟㾗
參差翠縷擺不落筆頭驚怪粘秋雲我聞吳中項容水
墨有高價邀得將來倚松下鋪却雙繒直道難掉首空
歸不成畫
野田行
風昏晝色飛斜雨冤骨千堆髑髏語八紘牢落人物稀
盡是田園荒廢主悲嗟自古争天子幾度乾坤復如此
秦皇矻矻築長城漢主區區白蛇死野田之骨兮又成
塵樓閣風烟兮還復新願作華山之下長歸馬野田無
復堆冤者
李涉三十七首(渤之兄也大和中為太學博士)
濉陽行
黃昏日暮驅羸馬夜宿濉陽烽火下此地新經殺戮來
墟落無烟空碎瓦層冰塞斷隋朝水一道銀河貫千里
愁心翻覆夢難成病僕呻吟呼不起泗水三千招義軍
本自征戰邀殊勲十年麾下畜壯氣一朝此地為愁雲
昨日太陽回照燭轉見天心重含育早晩東風的發生
古堤春草年年綠
六歎(并序)
五噫四愁九歌七啟皆創文者立意之終紀其數而名
之也清江白雲孤山遠嶼皆得時之人吟詠性情耳余
無暇於是焉窮居歲隂偶懷無悰因追感聞見成文六
篇目曰六歎懼質文之不備復何全於比興乎錄之私
齋以示同道格韻枮缺多慚見知
綺幕香風翡翠車清明獨傍芙蓉渠上有雲鬟洞仙女
垂羅掩穀烟中語風月頻驚桃李時滄波久别鴛鴻侶
欲傳一札孤飛翼山長水遠無消息却鎖重關一院深
半夜空庭明月色
蓬萊島邊採珠客西望人寰星漢隔千重疊浪聳雲高
萬里平沙連月白海中洞穴尋難極水底鮫人半相識
玄蚌初開影暫明驪龍欲近威難逼辛苦風濤白首期
得珠却恨求珠時隋侯殁世幾千載只今薄俗空嗤嗤
燕王愛賢築金臺四方豪俊承風來秦皇燒書殺儒客
肘腋之中千里隔去年八月幽并道昭王陵邊哭秋草
今年二月遊函關秦家城外悲河山河上山邊車馬路
殘日青烟五陵樹
關東病儒客梁城五歲十回逢亂兵燒人之家食人肉
狼虎熾心都未足城裏愁雲晝不開城頭野草春還綠
五十餘年忠烈臣臨危守節羞謀身堂上英髦沉白刃
門前輿隸乘朱輪千古傷心汴河水隂天落日悲風起
漢臣一没丁零塞牧羊西過隂沙外朝憑南雁信難回
夜望北辰心獨在漢家茅土横九州高門長戟分王侯
但將鍾鼔悅私愛肯以犬戎為國羞夜宿寒雲卧冰雪
嚴風獨刃縣旌節丁年奉使白頭歸泣盡李陵衣上血
深院梧桐夾金井上有轆轤青絲索美人清晝汲寒泉
寒泉欲上銀缾落迢迢碧甃千餘尺竟日倚欄空歎息
惆悵不來照明鏡却掩洞房花寂寂
題清溪鬼谷先生舊居
翠壁開天池青崖列雲樹水容不可狀杳若秋河霧常
聞先生教指示秦儀路二子材不同逞詞過尺度偶因
從吏役遠到冥棲處松月想舊山烟霞了如故未遑鍊
金鼎日覺容光暮萬慮隨境生何由返真素寂寞天籟
息清迥鳥聲曙回首望重重無期挹風馭
閒中記事想吳楚舊遊寄河陽從事楊潛
憶昨天台尋石梁赤城枕下看扶桑金烏欲上海如血
翠色一點蓬萊光安期先生不可見蓬萊目極滄海長
回舟偶得風水便烟帆數夕歸瀟湘瀟湘水清嵓嶂曲
夜宿朝遊常不足一自無名身事閒五湖雲月偏相屬
進者恐不營退者恐不深魚遊鳥逝兩雖異彼此各有
遂生心身解耕耘妾能織歲晏饑寒免相逼稚子年才
七歲餘漁樵一半分渠力吾友從軍在河上腰佩吳鈎
佐飛將偶與嵩山道士期西尋汴水來相訪見君顔色
猶憔悴知君未展心中事落日驅車出孟津高歌共歎
傷心地洛邑秦城小年别兩都陳事空聞說漢家天子
不東遊古木行宫蔽烟月洛濱老翁年八十西望殘陽
臨水泣自言生長開元中武皇恩化親霑及當時天下
無甲兵雖聞賦歛毫毛輕紅車翠蓋滿衢路洛中歡笑
爭逢迎一從戎馬來幽薊函谷虎狼無捍制九重宫殿
閉豺狼萬國生人自相噬蹭蹬瘡痍今不平干戈南北
常縱横中原膏血焦欲盡四郊貪將猶憑陵秦中豪寵
爭出羣巧將言智寬明君南山四皓不敢語渭上釣人
何足云君不見昔時槐柳八百里路傍五月清隂起只
今零落幾株殘枯根半死黃河水
醉中贈崔膺
與君兄弟匡嶺故與君相逢揚子渡白浪南分吳塞雲
綠楊西入隋宫路隋家文物今雖改舞館歌臺基尚在
煬帝陵邊草木深汴河流水空歸海今古悠悠人自别
此地繁華終未歇大道青樓夾翠烟瓊墀繡帳開明月
與君一言兩相許外捨形骸中爾汝揚州歌酒不可追
洛神映箔湘妃語白馬黃金為身置誰能獨羡他人醉
暫到香爐一夕間能展愁眉百年事君看白日光如箭
一度别來顔色變早謀侯印佩腰間莫遣看花鬢如霰
岳陽别張祜秀才
十年蹭蹬為逐臣鬢毛白盡巴江春鹿鳴猿嘯雖寂寞
水蛟山魅多精神山瘧困中聞有赦死灰不望光隂借
半夜州符喚牧童虚教衰病生驚怕巫峽洞庭千里餘
蠻陬水國何親疎由來真宰不宰我徒勞歎者懷吹嘘
覇橋昔與張生别萬變桑田何處說龍蛇縱在没泥塗
長衢却為駑駘設愛君氣堅風骨峭文章真把江淹笑
洛下諸生懼刺先烏鳶不得齊鷹鷂岳陽西南湖上寺
水閣松房遍文字新釘張生一首詩自餘吟著皆無味
策馬前途須努力莫學龍鍾虚歎息
却歸巴陵途中走筆寄唐知言
去年臘月來夏口黑風白浪打頭吼櫓聲軋軋摇不前
看他撩亂張帆走逾月始到鸚鵡洲嗚嗚暮角喧城頭
逡巡未得見官長夢寢但覺生愁憂中軍賢倅李監察
人馬曉來兼手札教令參謁禮數全頭頭要處相稱掣
唐氏一門今五龍聲華殷殷皆如鍾就中十一最年少
别有俊氣横心胸巧綴五言才刮骨却怕柱天身硉矹
後輩無勞續出頭坳塘不合窺溟渤君家三兄舊山侣
方寸久來常許與不覺淹留兩月餘風光漫爛生洲渚
宇文文學儒家子竹遶書齋花映水醉舞狂歌此地多
有時酩酊扶還起猥蒙方伯憐飢貧假名許得陪諸賓
酒家債負有填日恣意頗敢排青緡余瞿二家同愛客
園蔬任遣奴人摘野狐泉頭銀葉方一别十年今再覿
更有風流歙奴子能將盤帕來欺爾白馬青袍豁眼明
許他真是查郎髓良會芳時難再來隟光電影長相催
扁舟惆悵人南去目斷江天凡幾回
春山三朅來
釣魚朅來春日暖㳂溪不厭舟行緩野竹初裁碧玉長
澄潭欲下青絲短昔人避世兼避仇暮栖雲外朝悠悠
我今無事亦如此赤鯉忽到長竿頭泛泛隨波凡幾里
碧莎如烟沙似砥瘦壁横空怪石危山花鬭日禽爭水
有時帶月歸扣舷身閒自是漁家仙
山上朅來採新茗新花亂發前山頂瓊英動摇鍾乳碧
叢叢高下隨崖嶺未必蓬萊有仙藥能向鼎中雲漠漠
越甌遥見裂鼻香欲覺身輕騎白鶴
採藥朅來藥苖盛藥生只傍行人徑世人重耳不重目
指似藥苖心不足野客住山三十載妻兒共寄浮雲外
小男學語便分别已辨君臣知配匹都市廣場開大鋪
疾來求者多相悞見說韓康舊姓名識之不識先相怒
山中五無柰何
無奈落葉何紛紛滿衰草疾來無氣力擁戶不能掃欲
訪雲外人都迷上山道
無奈澗水何喧喧夜鳴石疎林透斜月散亂金光滴欲
訪澗底人路窮潭水碧
無奈牧童何放牛喫我竹隔林呼不應呌笑如生鹿欲
報田舍翁更深不歸屋
無奈阿鼎何嬌啼索棃栗柴門正風雨千向千回出欲
識老病心賴渠將過日
無奈梅花何滿嵓光似雪春風總未至獨自驚時節欲
見惆悵心又看花上月
牧童詞
朝牧牛牧牛下江曲夜牧牛牧牛村口谷荷蓑出林春
雨細蘆管卧吹沙草綠亂插蓬蒿箭滿腰不怕猛虎欺
黃犢
題鶴林寺僧室
終日昏昏醉夢間忽聞春盡強登山因過竹院逢僧話
又得浮生半日閒
春晩遊鶴林寺寄使府諸公
野寺尋春花已遲背嵓唯有兩三枝平明携酒猶堪醉
為報春風且莫吹
題開聖寺
宿雨初收草木濃羣鵶飛散下堂鍾長廊無事僧歸院
盡日門前獨看松
再葺夷陵幽居
負郭依山一徑深萬竿如束翠沉沉從來愛物多成癖
辛苦移家為竹林
過襄陽寄上于司空相公
方城漢水舊城池陵谷依然世自移歇馬獨來尋故事
逢人唯說峴山碑
送魏簡能東遊二首
獻賦論兵命未通却乘羸馬出關東灞陵原上重回首
十載長安似夢中
燕市悲歌又送君目隨征鴈過寒雲孤亭宿處時看劔
莫使塵埃蔽斗文
陜中遇赦寄秦洛舊知
天網初開釋楚囚殘骸已廢自知休荷蓑不是人間事
歸去滄江有釣舟
題連雲堡
由來天地有關扄斷壑連山接杳冥一出縱知邊上事
滿朝誰信語堪聽
從秦城回再題武關
遠别秦城萬里遊亂山高下出商州關門不鏁寒溪水
一夜潺湲送客愁
題宇秀才櫻桃
風光莫占少年家白髮殷勤最戀花今日顚狂君莫笑
趁愁得醉眼麻嗏
題月水臺
平流白日無人愛橋上閒行若箇知水似晴天天似水
兩重星點碧琉璃
黃葵花
此花莫遣俗人看新染鵝黃色未乾好逐秋風天上去
紫陽宫女要頭冠
别南溪二首
如雲不猒蒼梧遠似雁逢春又北飛唯有隠山溪上月
年年相望兩依依
常歎春泉去不回我今此去更難來欲知别後留情處
手種巖花次第開
井欄砂宿遇夜客
暮雨蕭蕭江上村綠林豪客夜知聞他時不用逃名姓
世上如今半是君
唐百家詩選卷十四
