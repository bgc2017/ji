唐百家詩選卷十五
宋王安石編
盧仝十四首
走筆謝孟諫議寄新茶
日高丈五睡正濃軍將打門驚周公口云諫議送書信
白絹斜封三道印開緘宛見諫議面手閱月團三百片
聞道新年入山裏蟄蟲驚動春風起天子須嘗陽羡茶
百草不敢先開花仁風暗結珠琲瓃先春抽出黃金牙
摘鮮焙芳旋封裹至精至好且不奢至尊之餘合王公
何事便到山人家柴門反關無俗客紗帽籠頭自煎喫
碧雲引風吹不斷白花浮光凝椀面一椀喉吻潤兩椀
破孤悶三椀搜枯腸惟有文字五千卷四椀發輕汗平
生不平事盡向毛孔散五椀肌骨清六椀通仙靈七椀
喫不得也唯覺兩腋習習清風生蓬萊山在何處玉川
子乘此清風欲歸去山上羣仙司下土地位清高隔風
雨安得知百萬億蒼生命墮在顚崖受辛苦便為諫議
問蒼生到頭合得蘇息否
憶金鵝沈山人
君愛煉藥藥欲成我愛煉骨骨已清試自比校得仙者
也應合得天上行天門九重高崔嵬青空鑿出黃金堆
夜义守門晝不啓半夜醮祭半夜開夜义喜歡動關鏁
鏁聲㩧地生風雷地上禽獸重血食性命血化飛黃埃
太上道君蓮花臺九門隔闊安在哉嗚呼沈君大藥成
兼須巧會鬼物情無貪長生喪厥生
揚州送伯齡
伯齡不猒山山不飬伯齡松顛有樵墮石上無禾生不
忍六尺軀遂作東南行諸侯盡食肉壯氣呑八紘不唧
溜鈍漢何由通姓名夷齊餓死日武王稱聖明節義士
枉死何異鴻毛輕努力事干謁我心終不平
歎昨日
天下薄夫苦躭酒玉川先生也躭酒薄夫有錢恣張樂
先生無錢養恬漠有錢無錢俱可憐百年驟過如流川
平生心事消散盡天上白日悠悠懸上帝版版主何物
日車劫劫西向没自古聖賢無奈何道行不得皆白骨
白骨化土鬼入泉生人莫負平生年何時出得禁酒國
滿瓮釀酒曝背眠
月蝕詩
新天子即位五年歲次庚寅斗柄插子律調黃鍾森森
萬木夜殭立寒氣贔屓頑無風爛銀盤從海底出出來
照我草屋東天色紺滑凝不流冰光交貫寒曈曨初疑
白蓮花浮出龍王宫八月十五夜比並不可雙此時怪
事發有物呑食來輪如壯士斧斫壊桂似雪山風拉摧
百鍊鏡照見膽平地埋寒灰火龍珠飛出腦却入蚌蛤
胎摧環破璧眼看盡當天一搭如煤炲磨蹤滅跡須臾
間便似萬古不可開不料至神物有此大狼狽星如撒
沙出争頭事光大奴婢炷暗燈揜(烏感)菼如玳瑁今夜吐
燄如長虹孔隟千道射戶外玉川子涕泗下中庭獨自
行念此日月者太隂太陽精皇天要識物日月乃化生
走天汲汲勞四體與天作眼行光眀此眼不自保天公
行道何由行吾見隂陽家有說望日蝕月月光滅朔月
掩日日光缺兩眼不相攻此說吾不容又孔子師老子
云五色令人目盲吾恐天似人好色即喪眀幸且非春
時萬物不嬌榮青山破瓦色綠水冰峥嶸花枯無女豔
鳥死沉歌聲頑冬何所好偏使一目盲傳聞古老說蝕
月蝦蟇精徑圓千里入汝腹汝此癡骸阿誰生可從海
窟來便解緣青冥恐是眶睫間揞塞所化成黃帝有二
目帝舜重瞳明二帝懸四目四海生光輝吾不遇二帝
滉漭不可知何故瞳子上坐受蟲豸欺長嗟白兔搗靈
藥恰似有意防姦非藥成滿臼不中度委任白兔夫何
為憶昔堯為天十日燒九州金鑠水銀流玉煼(音炒)丹砂
焦六合烘為窯(音遥)堯心增百憂帝見堯心憂勃然發怒
決洪流立擬沃殺九日妖天高日走沃不及但見萬國
赤子&KR0766;&KR0766;生魚頭此時九御導九日争持節幡麾幢旒
駕車六九五十四頭蛟螭虬掣電九火輈汝若蝕開齱
齵輪御轡執索相爬鉤推蕩轟訇入汝喉紅鱗燄鳥燒
口快翎鬛倒側聲醆鄒撑腸拄肚礧傀如山丘自可飽
死更不偷不獨填飢坑亦解堯心憂恨汝時當食藏頭
㩎腦不肯食不當食張脣哆嘴食不休食天之眼飬逆
命安得上帝請汝劉嗚呼人飬虎被虎齧天媚蟇被蟇
瞎乃知恩非類一一自作孽吾見患眼人必索良工訣
想天不異人愛眼固應一安得嫦娥氏來習扁鵲術手
操舂喉戈去此睛上物其初猶朦朧既久如抹漆但恐
功業成便此不吐出玉川子又涕泗下心禱再拜額蹋
砂土中地上蟣虱臣仝告愬帝天皇臣心有鐵一寸可
刳妖蟇癡腸上天不為臣立梯磴臣血肉身無由飛上
天揚天光封詞付與小心風颰排閶闔入紫宫密邇玉
几前擘坼奏上臣仝頑愚胷敢死横干天代天謀東方
蒼龍角插戟尾捭風當心開明堂統領三百六十鱗蟲
坐理東方宫月蝕不救援安用東方龍南方火鳥赤潑
血項長尾短飛跋躠頭戴井冠高達枿月蝕鳥宫十三
度鳥為居停主人不覺察貪向何人家行赤口毒舌毒
蟲頭上喫却月不啄殺虚眨鬼眼赤䆕(音抉)䆷鳥罪不可
雪西方攫虎立踦踦(音几)斧為牙鑿為齒偷犧牲食封豕
大蟇一臠固當軟美見似不見是何道理爪牙根天不
念天天若準擬錯準擬北方寒龜被蛇縛藏頭入殼如
入獄蛇筋束緊束破殼寒龜夏鼈一種味且當&KR0796;其肉
一底板没信處唯堪支床脚不堪鑽灼與天下卜歲星
主福德官爵奉董秦忍使黔婁生覆尸無衣巾天失眼
不弔歲星胡其仁熒惑矍鑠翁執法大不中月明無罪
過不糺蝕月蟲年年十月朝太微支盧謫罰何災凶土
星與土性相背反飬福德生禍害到人頭上死破敗今
夜月蝕安可會太白真將軍怒激鋒鋩生恒州陣斬酈
定進項骨脆甚春蔓菁天唯兩眼失一眼將軍何處行
天兵辰星任廷尉天律自主持人命在盆底固應樂見
天盲時天若不肯信試喚臯陶鬼一問一如今日三台
文昌宫作上天紀綱環天二十八宿磊磊尚書郎整頓
排班行劔握他人將一四太陽側一四天市傍操斧代
大匠兩手不怕傷弧矢引滿反射人天狼呀啄明煌煌
癡牛與騃女不肯勤農桑徒勞含滛思旦夕遥相望蚩
尤簸旗弄旬朔始搥天鼔鳴璫琅枉矢能蛇行眊目森
森張天狗下䑛地血流何滂滂譎險萬萬黨架構何可
當眯目舋成就害我光眀王請留北斗一星相北極指
麾萬國懸中央此外盡掃除堆積如山岡贖我父母光
當時常星没殞雨如迸漿似天會事發叱喝誅姦強何
故中道廢自遺今日殃善善又惡惡郭公所以亡願天
神聖心無信他人忠玉州子詞訖風色緊格格近月黑
暗邊有似動劔戟須臾癡蟇精兩吻自決拆初露半箇
璧漸吐滿輪魄衆星盡原赦一蟇獨誅磔腹肚忽脱落
依舊掛穹碧光彩未蘇來慘澹一片白奈何萬里光受
此吞吐厄再得見天眼感荷天地力或問玉川子孔子
修春秋二百四十年月蝕盡不收今子咄咄詞頗合孔
意不玉川子笑答或請聽逗遛孔子父母魯諱魯不諱
周書外書大惡故月蝕不見收予命唐天口食唐土唐
禮過三唐樂過五小猶不說大不可數災沴無有小大
瘉安引衰周研覈可否日分晝月分夜辨寒暑一主刑
一主德政乃舉孰為人面上一目偏可去願天完兩目
照下萬方土萬古更不瞽萬萬古更不瞽照萬古
有所思
當時我醉美人家美人顔色嬌如花今日美人棄我去
青樓珠箔天之涯娟娟姮娥月三五盈又缺翠眉蟬鬢
生别離一望不見心斷絶心斷絶幾千里夢中醉卧巫
山雲覺來淚滴湘江水湘江兩岸花木深美人不見愁
人心含愁更奏綠綺琴調高絃絶無知音美人兮美人
不知為暮雨兮為朝雲相思一夜梅花發忽到窗前疑
是君
樓上女兒曲
誰家女兒樓上頭指麾婢子掛簾鈎林花撩亂心之愁
卷却羅袖彈箜篌箜篌歴亂五六絃羅袖掩面啼向天
相思向天情不斷落花紛紛心欲穿心欲穿凴欄干相
憶柳條綠相思錦帳寒直緣感君恩愛一回顧使我雙
淚長珊珊我有嬌靨待君笑我有嬌蛾待君掃鸎花爛
漫君不來及至君來花已老心腸寸斷誰得知玉階羃
歴生青草
新月
仙宫雲箔卷露出玉簾鈎清光無所贈相憶鳳凰樓
悲新年
新年何事最堪悲病客遥聞百舌兒太歲只遊桃李逕
春風肯管歲寒枝
訪含曦上人
三入寺曦未來轆轤無繩井百尺渴心歸去生塵埃
寄崔柳州
使者立取書疊紙生百憂使君若不信他時看白頭三
百六十州剋情唯柳州柳州蠻天末鄙夫嵩之幽花落
隴水頭各自東西流澟澟長相逐為謝波上鷗
蕭二十三赴歙州㛰期(僕客揚州早春寄一絶)
淮上客情殊冷落蠻方春早客何如相思莫道無來使
回鴈峯前好寄書
出山作
出山忘掩山門路釣竿插在枯桑樹當時只有鳥窺窬
更亦無人得知處家僮若失釣魚竿定是猿猴把將去
于鵠三首
題鄰居
僻巷鄰家少茅簷喜並居蒸棃常共竈澆薤亦同渠傳
屐朝尋藥分燈夜讀書雖然在城市還得似樵漁
過凌霄洞天謁張先生祠
戢戢亂峯裏一峯獨凌天下看如尖高上有十里泉志
人愛幽深一住五十年懸犢到其上乘牛耕藥田衣食
不下求乃是雲中仙山僧獨知處相引衝碧烟斷崖晝
昏黑槎臬横隻椽面璧攀石稜飬力方敢前累歇日已
沒始到茅堂邊見客不問誰禮質無周旋醉卧枕欹樹
寒坐展青氈折松掃藜牀秋果顔色鮮鍊蜜敲石炭洗
澡乘瀑泉白犬䑛客衣驚走聞腥膻乃知軒冕徒寧比
雲壑眠
寄盧儼員外秋衣詞
寄遠空以心心誠亦難知篋中有秋帛裁作遠客衣縫
製雖女功尺度手自持容貌常目中長短不復疑斜縫
密且堅遊客多塵緇意欲都無言澣濯耐歲時殷勤託
行人傳語慎勿遺别來已年老亦聞鬢成絲縱然更相
逢握手唯是悲所寄莫復棄願見長相思
朱餘慶一首
題薔薇花
四面垂條密浮隂入夏清綠攢傷手刺紅墮斷腸英粉
著蜂須膩光凝蝶翅明雨中看亦好況復值初晴
張祜十三首(字永吉以處士居蘇州令狐楚嘗薦其詩於朝不報)
江南雜題
積潦池新漲頹垣趾舊高怒蛙横飽腹鬭雀墮輕毛碧
瘦三稜草紅鮮百葉桃幽棲日無事痛飲讀離騷
賦得福州白竹扇子(探得輕字)
金泥小扇謾多情未勝南工巧織成藤縷雪光纏柄滑
篾鋪銀薄露花輕清風坐向羅衫起明月看從玉手生
猶頼早時君不棄每憐初作合歡名
哭京兆龐尹
揚子津頭昔共迷一為京兆隔雲泥故人昨日同時弔
舊馬今朝别處嘶向壁愁眉無復畫扶床稚齒已能啼
也知世路名堪貴誰信莊周論物齊
入關
都城連百二雄險此回環地勢遥尊嶽河流側譲關秦
皇曾虎視漢祖亦龍顔何事梟兇輩干戈自不閒
潤州楊别駕宅送蔣侍御收兵歸揚州
冷氣清金虎兵威壯鐵冠揚旌川色暗吹角水風寒人
對輜軿醉花垂睥睨殘羡歸丞相閤空望舊門闌
觀泗州李常侍打毬
日出樹烟紅開場畫鼓雄驟騎鞍上月輕撥鐙前風斗
轉時乘勢旁捎乍迸空等來低背手爭得旋分騣遠射
門斜入深排馬迥通遥知三殿下長恨出征東
寄遷客
萬里南遷客辛勤嶺路遥溪行防水弩野店避山魈瘴
海須求藥貪泉莫舉瓢但能堅志義白日甚昭昭
閒居
僻巷新苔徧空庭弱柳垂井欄防稚子盆水試鵝兒喜
客加籩食邀僧長路碁未能抛世事除此更何為
題金山寺
一宿金山頂微茫水國分僧歸夜船月龍出曉堂雲樹
影中流見鍾聲兩岸聞因悲在朝市終日醉醺醺
題惠山寺
舊宅人何在空門客自過泉聲到池盡山色上樓多小
洞穿斜竹重欄夾瘦莎殷勤又城市雲水暮鍾和
送楊秀才遊雲南
鄂渚逢遊客瞿唐上去船江連萬里海峽入一條天鳥
影沉沙日猿聲隔樹烟新詩北來便為草寄巴牋
薔薇花
曉風抺破燕支顆夜雨催成蜀錦機當晝開時正明媚
故鄉疑是買臣歸
洛中感寓
擾擾都城曉四開不關名利也塵埃千門甲第身遥入
萬里銘旌死後來洛水暮天横莽蒼邙山秋日路崔嵬
須知此事堪為鏡莫遣黃金漫作堆
曺唐二首
暮春戲贈吳端公
年少英雄好丈夫大家望拜漢金吾閒眠曉日聽鶗鴂
笑倚春風仗轆轤深院吹笙從漢婢静街調馬任奚奴
牡丹花外簾鈎下獨凭紅肌捋虎鬚
和周侍御買劍
將軍溢價買吳鈎要與中原静寇讐試掛窗前驚電轉
略抛床上怕泉流青天露拔雲霓泣黑地潛擎鬼魅愁
見說夜深星斗畔等閒期尅月支頭
賈島二十三首(字閬仙為倉曹參軍會昌二年卒)
寄遠
别腸多鬱紆豈能肥肌膚始知相結密不及相結疎疎
别恨應少密離恨難袪門前南流水中有北飛魚魚飛
向北海可以寄遠書不惜寄書遠故人今在無況此數
尺身阻彼萬里途自非日月光難以知子軀
和劉涵
京官始云滿野人依舊閒閉扉一畆居中有古風還市
井日已午幽窗夢南山喬木覆北齋有鳥鳴其間前日
遠岳僧來時與開關新題驚我瘦窺鏡見醜顔陶情昔
自澹此意復羣攀
荅王參
寸晷不相待四時互如競客思先覺秋蟲聲各知瞑霜
松積舊翠露月團新鏡詩負屬景同琴孤坐堂聽相期
黃菊節别約桃花徑每把式微篇臨風一長咏
延康吟
寄居延壽里為與延康鄰不愛延康里愛此里中人人
非十年故人非九族親人有不朽語得之烟山春
戲贈友人
一日不作詩心源如廢井筆硯無轆轤吟詠作縈綆朝
來重汲引依舊得清冷書贈同懷人詞中多苦辛
哭栢巖禪師
苔覆石床新師曾占幾春寫留行道影焚却坐禪身塔
院關松雪經房鎖隙塵自嫌雙淚下不是解空人
山中道士
頭髮梳千下休粮帶瘦容飬雛成大鶴種子作高松白
石通宵煮寒泉盡日舂不曾離隠處那得世人逢
哭孟郊
身死聲名在多應萬古傳寡妻無子息破宅帶林泉塚
近登山道詩隨過海船故人相弔後斜日下寒天
南池
蕭條微雨後荒岸抱清源入舫山侵塞分泉稻接村秋
聲依樹色月影在蒲根淹泊方難遂他宵關夢魂
寄龍池寺貞空二上人
受命終南住俱妨去石橋林中秋信絶峰頂夜禪遥寒
草烟藏虎高松月照鵰霜天期到寺寺置即前朝
訪李甘原居
原西居處静門對曲江開石縫銜枯草查根漬古苔翠
微泉夜落紫閣鳥時來仍憶尋淇岸同行採蕨回
題李疑幽居
閒居少鄰並草徑入荒園鳥宿池中樹僧敲月下門過
橋分野色移石動雲根暫去還來此幽期不負言
百門陂留辭從叔謩
幽鳥飛不遠我行千里間寒衝陂水路醉下菊花山有
恥長為客無成又入關何時臨澗柳吾黨共來攀
懷博陵故人
孤城易水頭不忘舊交遊雪壓圍碁屋風吹飲酒樓路
遥千里月人别十三秋吟苦相思處天寒江急流
送友人遊蜀
萬岑深積翠路向此中難欲暮多羈思因高莫遠看卓
家人寂寞揚子業凋殘惟有岷江水悠悠帶月寒
再投李益常侍
何處初投刺當時赴尹京淹留花柳變然諾肺腸傾避
暑蟬移樹高眠鴈過城人家嵩岳色公府洛河聲聯句
逢秋盡嘗茶見月生新衣裁白紵思從曲江行
送惟一遊清涼寺
去有巡臺侣荒溪衆樹分瓶殘秦地水錫入晉山雲秋
月離喧見寒泉入定聞人間臨欲别旬日雨紛紛
酬張籍王建
疎林荒宅古坡前久住還因太守憐漸老更思深處隠
多閒數得上方眠鼠抛貧屋收田日鴈度寒江擬雪天
身事龍鍾應是分水曺芸閣枉來篇
方鏡
背如刀截機頭錦面似升量澗底泉銅雀臺南秋日得
照來照去已三年
渡桑乾
客舍并州已十霜歸心日夜憶咸陽無端更渡桑乾水
却望并州是故鄉
贈梁蒲秀才班竹拄杖
㨂得林中最細枝結根石上長身遲莫嫌滴瀝紅斑少
恰是湘妃淚盡時
宿杜家亭子
牀頭枕是溪中石井底泉通竹下池宿客未眠過半夜
獨聞山雨到來時
三月晦日贈劉評事
三月正當三十日風光别我苦吟身共君今夜不須睡
未到曉鍾猶是春
趙嘏六首(會昌二年擢進士第終渭南尉)
長安秋望
雲物淒涼拂曙流漢家宫闕動高秋殘星幾點鴈横塞
長笛一聲人倚樓紫豔半開籬菊靜紅衣落盡渚蓮愁
鱸魚正美不歸去空戴南冠學楚囚
長安月夜與友生話故山
宅邊秋水浸苔磯日日持竿去不歸楊柳風多潮未落
蒹葭霜在鴈初飛重嘶匹馬吟紅葉却聽疎鍾憶翠微
今夜秦城滿樓月故人相見一沾衣
重寄盧中丞
賤子來還去何人伴使君放歌迎晩醉指路上高雲此
夜鴈初至空山雨獨聞别多頭欲白惆悵惜餘曛
汾上宴别
雲物如故鄉山川知異路年來未歸客馬上春色暮一
罇花下酒殘日水西樹不待絃管終摇鞭背花去
獻淮南李僕射
早年曾謁富人侯今日難甘失鵠羞新諾似山無力負
舊恩如水滿身流馬嘶紅葉蕭蕭晩日照長江灩灩秋
功德萬重知不惜一言抛得百生愁
曲江春望懷江南故人
杜若洲邊人未歸水寒烟暖想柴扉故園何處風吹柳
一鴈南來雪滿衣目極思隨原草徧浪高書到海門稀
此時愁望情多少萬里春流遶釣磯
唐百家詩選卷十五
