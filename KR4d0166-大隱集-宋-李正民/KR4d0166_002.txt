大隠集卷二宋李正民撰
制
鄭士彦除吏部員外郎制
勑天官之選吏員猥衆簿書叢雜在承平時號稱難治
自擾攘以來人懷欺誕吏緣為姦必得明敏之士以為
其屬爾材猷之美列職奉常進擢郎曹俾贊銓綜是為
高選其益懋哉可
張綱吏部員外郎制
勑文昌六聯兼總萬務而諸曹郎吏分職其間雖繁簡
不同其選任則均也爾早以經術名冠多士書林省戸
皆所踐更往佐天官俾司小選亟祗爾事嗣有褒陞可
上官愔吏部員外郎制
勑吏部在南宫為眉目於選士為司命自國朝以來非
名士不以居之比因典籍弗存而議者喜出新意因事
立文承用多駮吏緣為姦不可勝誅非得儒學之士通
於世務者孰能舉其職哉爾文雅决科達於吏治學宫
策府皆所踐更往佐天官俾司小選汝其檢吏而勿縱
守法而勿拘使文書無滯留而銓綜平則予汝嘉尚有
褒寵可
張宗元工部員外郎制
勑具官朕比遣樞臣往將使指命爾由奉常之屬掌其
幕府文書之事乃能糾合士馬張其軍聲用酬宣力之
勤俾陟郎曹之秩是為高選其益懋哉可
沈與求兵部員外郎制
勑具官漢以尚書為中臺御史為憲臺二者地望略等
自唐以來南省為重國朝以臺察省雖任職不同其選
則均也爾以儒學之美列屬推彈議論慨然風采振起
為郎武部其職甚清往祗厥官嗣有褒陟可
韓裕兵部員外郎制
勑具官朕觀春秋之際列國公卿大夫之子孫咸以材
能表見於世朕甚嘉之爾名臣之後儒雅自將學以從
政有如寒士擢居郎屬用顯爾長往祗厥官嗣有褒寵
可
潘因刑部員外郎制
勑昔路温舒患治獄之吏以刻為明以為奏當之成雖
咎繇聽之為死有餘辜何則成鍊者衆文致之罪明也
今朕設憲部之官以掌天下之奏讞務從寬恕又以爾
明察俾為之屬其深惟前載之言以廣吾好生之德則
予汝嘉可
惠柔民禮部萬格祠部並員外郎制
勑某官等文昌之政兼總治官宗伯之聯特為清選掌
南宫之章奏舉祀典之禮文列屬其間必求名士爾等
由庠序進以儒學稱宜參郎位之華往佐春官之長各
恭爾事勿替厥勤可
成大亨祠部員外郎制
勑文昌六聯分理萬務諸曹郎吏列屬其間雖煩簡不
同而選任均也爾以材猷早居憲部出臨漕計宣力惟
多還陟祠曹素號清選往修爾職其益懋哉可
王禹得禮部員外郎制
勑具官宗伯之屬掌禮文表奏之事號為南宫舍人自
非名流不在其選爾儒學操履見稱于時不忮不求恬
於進取其升華於郎位俾列職於春官益勵厥修嗣有
褒寵可
王昴駕部員外郎制
勑具官文昌六聯分理萬務自頃裁損溢員而郎選重
矣爾以強學待問名冠多士書林省戶皆所踐更譽處
既休器業彌茂惟輿輦車乘之政屬於武部職清而事
簡亦儒者之所宜居也今以命爾往其懋哉可
韓古都官員外郎制
勑都官之名尚矣在漢為司隸校尉之屬糾中都官不
法事自後凡盜賊臧獲部曲俘囚之事悉掌之于今為
刑曹之聯而職事視前世則簡矣爾以材猷荐更任使
其升華於郎位俾列屬於秋官往既乃心嗣有褒陟可
張誾等並諸曹員外郎制
勑張誾等文昌天府衆務泉藪内外折衷遠近禀仰而
諸曹郎吏分職其間雖煩簡不同其選任則均也爾等
或以儒學進或以才能顯譽處之美有聞于時並趨丹
地之嚴往佐列曹之長各恭爾事勿怠厥修可
韓肖胄左司員外郎制
勑具官昔唐太宗謂房元齡曰公為僕射當廣訪賢材
比聞閱訟牒日數百豈暇求人哉因敕細務屬左右丞
大政乃關僕射今朕當艱難之時方以戰守大策責成
宰輔而左司郎官乃冢司之屬也凡文昌細務宜悉以
付之則選任之意視平時為加重矣以爾名臣之孫踐
更省府老成練達裁剸詳明是用命爾以尚書左司之
事爾其彌綸省闥糾正紀綱使大臣不勞而庶事皆理
時乃之休嗣有褒陟可
張公濟除右司員外郎制
勑具官國家元豐中肇建文昌以六曹分總天下之事
而提綱提領實在都司必得明敏之士乃堪其選爾以
儒雅緣飾吏事練達世務僉謂老成久參郎位之華既
預列卿之貳比持使節士譽益孚其躋省闥之嚴以參
宰士之列是為遴柬尚勉之哉可
李承造右司員外郎制
勑(上詞同)以爾名臣之孫聞見殫洽忠義之氣勇於敢為
是用命爾以尚書右司之事(下詞同)可
管思可度支員外郎制
勑地官之職素號繁冗自頃裁損濫員而太府司農出
納之數悉隸其間期會簿書視前日尤劇為之屬者可
不遴其選哉爾樞臣之後材諝有聞久服官常所臨必
最宜還郎位總覈邦財其既乃心毋乏吾用可
韓球度支員外郎制
勑具官古人有言曰千里饋糧士有飢色樵蘇後㸑師
不宿飽今朕命相臣提重兵以鎮撫建康又分遣大將
戍守旁郡凡饋餉所須者博矣乃留掌計之臣專領供
億之務有請于朝以汝為屬兹命起之廬次列于郎曹
所以因爾之能而濟事功也其悉乃心往佐而長可
黃龜年除倉部員外郎制
勑具官古人有言曰雖有金城湯池帶甲百萬無粟不
能守也故用兵行師饋餉為急爾早以選擢嘗贊銓衡
材智之優宜膺任使載加召對敷奏可觀司庾民曹是
為劇任往修厥職嗣有褒陞可
程邁除太常少卿制
勑具官某奉常職典天地任兼禮樂凡歴代之沿革本
朝之典故皆當深思而熟講之以參酌情文述作之本
旨自非博習之士通于古今者孰能任之爾以儒學決
科以文雅飾吏荐更劇任繼歴要塗比自螭坳復持使
節宣勞于外亦既閱時兹用召還俾居秩宗之任斯為
清選尚勉之哉可
陳戩太常少卿制
勑具官某昔齊仲孫湫適魯猶秉周禮知其未可動也
朕當艱難之際未嘗不謹于禮故比雖裁損溢員九卿
之列皆罷而太常之官獨存焉豈非隆禮而重本哉爾
儒雅自將操行無玷臺僚省戸皆所踐更其貳奉常以
掌郊廟朝廷禮儀之事虞舜命九官于伯夷作秩宗曰
夙夜惟寅直哉惟清盖不如是不足以交神人也往祗
爾職尚勉厥修可
柳約太常少卿制
勑記有之班朝治軍涖官行法非禮威嚴不行盖禮雖
治定而後制然治軍之間亦不可廢也朕遭時艱難講
古廵狩而宗廟朝廷征伐軍旅之事凡繫于禮文者非
一則率屬以任其職者可無其人哉具官某性資開敏
學術深醇早勵猷為踐更臺閣比參議于軍事遽書警
奏殆無虛日雖遇盤根錯節迎刃而解朕用汝嘉肆命
汝進貳于奉常以司贊導朕將觀汝之材而試用之矣
昔祭遵為將雖在軍旅不忘俎豆矧汝以禮為職乎往
祗厥官無忝朕之明命可
程邁除檢正制
勅具官中書門下機要之司給事中舍人皆為其屬然
列於從官各有職守糾駁諷議莫非朝廷大務至文墨
細故參酌典法督責稽違者又不可以無其人此朕設
檢正以察諸房之事也爾儒學之美吏治之明有稱於
時見於已試踐更中外再至九卿兹用仍其舊職處之
宰屬是為高選其益懋哉可
周穎檢正制
勅具官朕循祖宗之法中書門下合而為一所以省文
書而壹統類也又命設官以糾察諸房之事如古掾屬
列于公府庶使大臣不勞心於細故而專意於機務之
大者非夫明敏練達孰宜任此哉爾儒學之美政事之
能有稱於時見於巳試其由銓選之任俾贊機要之司
往其欽哉毋忝休命可
綦崇禮除中書舍人制
勅西臺出令之原内史贊書之任自昔獨存于三字專
號詞臣于今分押于六曹兼總吏事擇人而授得士為
難宣教郎試起居郎綦某學富本元文兼體要既殫洽
于聞見亦明習于憲章省戸握蘭恬而自適螭坳載筆
動而必書比給札于尚方俾試言于右省落筆而觀者
如堵共驚倚馬之材終篇而紙價頓高深得演綸之體
肆揚成命進陟從班時方屬于艱難朕急圖于賢俊修
飾潤色允資播告之辭獻納論思更佇盡規之益往祗
朕訓無怠厥修可
李釡中書舍人制
勅政事總于西臺詔令掌之内史賞罰黜陟之柄既得
以與聞討論潤色之辭必資于行遠每難是選必得其
人具官經術邃深文詞敏妙儒科發策早居多士之先
選部為郎固巳歴年之久比列曲臺之貳浸躋柱史之
聯自密侍于軒墀嘗贊為于名命宜起祠庭之逸進參
法從之華時方屬于艱難朕急圖于英俊致治以得賢
為本當益勵于爾猷鼔衆以出命為先其不匿于朕指
往服予訓亟修厥官可
李公彦中書舍人制
勅西臺出令之原内史贊書之任自昔獨存于三字專
號詞臣于今分押于六曹兼總吏事擇人而授得士為
難具官學富本元文兼體要馳聲場屋早冠上游試藝
詞科復居前列遂預道山校讐之職縱觀策府竒異之
書滋博洽于見聞益沈涵于器業比還著位再貳奉常
命給札于尚方俾試言於右省肆揚成命進陟近班時
方屬于艱難朕急圖于賢俊修飾潤色允資播告之辭
獻納論思更佇盡規之益往祗朕訓無怠厥修可
洪擬起居郎制
勑具官某昔孔子作春秋於隠桓之際則彰於哀定之
間則微辭雖不同然記事之文不可廢也朕惟艱難以
來史失其職而著作之庭俄空焉撰述之官非左右記
注將孰任其事乎爾儒術資深議論持正横經學省師
表克修執法臺端風節甚峻踐揚之久譽處彌高兹既
御於祥琴宜即還於朝著爾其載筆軒陛言動悉書無
曠厥官使論次者有考焉可
劉範起居舍人制
勅具官朕惟古之王者世有史官君舉必書所以慎言
行昭法式也左史記言右史記事帝王靡不同之頃自
艱難以來典籍或廢而不錄矧官弗備員將孰舉其職
乎爾學問通博質性淳厚嘗冠多士老於郎潛退處祠
庭安恬自得宜還朝序入侍螭坳爾其秉筆而書言動
悉載斯為稱職尚勉之哉可
董逌徽猷閣待制與郡制
勅入持從橐出領藩符惟時邇臣宜膺異數具官某博
學而多識殫見而洽聞誦甘泉之遺儀如指諸掌記南
宫之故事不忘於心早擢秀於士林遂飛英於儒舘荐
更郡寄復嘆郎潜浸陟九卿之聯迺躋二史之列遽以
疾諗丐于外遷宜升次對之班俾遂偃藩之逸往祗朕
命勿替厥修可
湯東野徽猷閣直學士知平江府制
勑分職六卿盖重朝廷之體承流千里式隆屏翰之權
惟内外之勢既殊則名位之實必稱方膺委寄宜渙寵
章具官某器局靖深材資敏劭果藝以達得孔堂從政
之方經術而文繼漢儒飾吏之美荐更事任藹著聲猷
眷兹吳門乃爾舊治頃緣移蹕之務實繄先置之行穎
川願借于寇恂西河欣迎于郭伋俾即貳卿之秩仍紆
太守之章屬議臣之有陳稽舊典而或戾謂創開於近
比非增崇于本朝宜更延閣之班專布名藩之政矧吏
民素遵于條教而關梁方謹于誰何尚悉乃心益觀來
效可
王循友知建康府制
控江山之都會望莫重于陪京撫民卒之浩繁治必資
于良牧非聲猷之素懋曷寵寄之兼隆以爾雅亮不羣
威寬有濟夙播儒紳之譽荐更省闥之華司列東銓嘗
羽儀於禁路承流北固方屏翰于名邦嘉善政之流聞
宜雄藩之就陟任兼留鑰爾典其嚴地有宿兵爾為之
重懋乃藩宣之績體予眷倚之優可
陳邦光移知建康府制
勑朕省方侯甸移蹕近邦惟置器之未安念櫜弓之無
日分屯師旅控扼襟喉爰求侍從之良俾任藩宣之寄
具官某謀議深博材資儁明早潤色于西臺旋鎮臨于
南服比朝行在進陟貳卿輟從荷橐之近班付以朱方
之巨屏惟時建業實古名都據吳會之要衝命相臣而
留撫資爾術略修彼戎兵宜析左符就更重鎮能通世
務儒者雖樂于有為思濟時危人臣固難于擇事圖稱
朕命益既乃心可
凌唐佐升職知應天府制
勑睢陽要衝宋臺都會實藝祖興王之地乃朕躬纂服
之邦爰擇守臣式隆委寄爾材猷之美風力之強將命
王畿聲績懋著其升華于延閣俾司鑰於留都爾其綏
撫疲民繕修守偹思固吾圉以觀爾成可
李邴知平江府制
勑浙部奥區蘇臺重鎮當三江五湖之會多強宗大姓
之家民俗阜蕃食貨滋殖乃眷藩垣之任必資心膂之
臣爰渙茂恩式隆委寄具官某智周而材贍學博而聞
多愷悌足以臨民忠嘉足以謀國徧儀禁路殫論思獻
納之誠入贊政塗有同寅協恭之德比辭機務均逸祠
庭念王室多事之秋正大臣宣勞之日矧吳門之名郡
欲師帥之得人疇咨于朝肆以命爾朕心朕德夙惟左
右之親有社有民宜布朝廷之惠撫循良善摧抑豪強
尚既乃心圖稱朕命可
胡舜陟知建康府制
勑昔漢高守關中光武保河内皆深根固本以制天下
朕念中原雲擾未有旋旆之日惟建康實古帝王所宅
又為仁祖興王之國符朕躬潜邸之名形勝具存亦今
日之關河也付之守帥可不遴其選哉具官某智略輻
湊材資儁明事不辭難勇於為義載惟是邦乃江左要
地是用命爾以二千石之重為朕守焉爾其修扞禦之
備勵水陸之師以保長江天塹之險無令敵人侵軼而
已勉迄爾庸圖稱朕命可
葉煥待制知鎮江府制
勑价藩共理允資師帥之良延閣通班尤高次對之選
矧方思於固守宜增重於近邦將圖爾庸肆頒朕命具
官某性資爽邁風力強明荐更藩翰之符雅著循良之
譽官所居而可紀材無施而不宜比輟漕權往分郡寄
朕念朱方之巨屏實居京口之要津宜升邇聯式隆雅
望壅門曲格尚存鐵甕之高墉戰艦艨艟更講水犀之
長技往服厥事益既乃心可
陳邦光知鎮江府制
勑設官分職文昌為政事之源宣化承流刺史居吏民
之表眷予近列方造明廷宜膺柬求式分委寄具官某
風猷英邁智略深通彬彬徐幹之文纚纚馬周之論
早被非常之遇驟更不次之遷荐析州符屢踰歲紀逮
來朝於行在俾進陟于貳卿念當戎輅之戒塗尤重朱
方之近屏地隆京口城迫江津惟武偹之未修顧帥臣
之屢易與其持橐簮筆參兹侍從之班孰若繕甲治兵
固我封疆之守躋華延閣作鎮大邦允資材術之長實
出眷懷之厚佇觀來效庸稱茂恩可
胡唐老知鎮江府制
勑朕省方侯甸移蹕近邦惟置器之未安念橐弓之無
日分屯師旅控扼襟喉爰求侍從之良俾任藩宣之寄
具官某材猷敏劭識慮精深早更臺閣之華繼奉麾符
之守蕩平逋寇荐奏膚功遂進陟于近班仍易臨于重
鎮屬樞臣之將命顧幕府之須材載念朱方夙稱京口
適嚴武備已駐大將之鼓旗遴柬帥臣俾總連城之節
制允繄術略協濟事功尚悉乃心圖稱朕命可
湯東野除待制依舊知平江府制
勅朕躬履至尊遭時多故師徒沸擾宫闈震驚非頼股
肱心膂之臣與夫藩垣屏翰之寄提兵入衛扶義抗章
孰能協濟而戡斯難哉具官某夙藴智謀素懷節義使
華將命風力著聞郡國承流教條孚信比屬勤王之舉
載嘉宣力之勞盡瘁赴功竭忠衛社宜進從班於延閣
復仍舊治於蘇臺用昭慶典之行聿為有功之勸可
李貴遥郡刺史制
勑具官朕命樞筦之臣提兵扞敵軍功爵賞皆决於外
不從中御也剡章來上謂爾嘗有戰多之績而恩典未
稱是用命爾以遥刺之秩以為懋功之勸朕惟爾方執
干戈備戎行而強敵之侵暴未巳是汝立功名取富貴
之日也疇昔之勞賞既厚矣方來之效爾其圖之可
薛慶武功大夫忠州刺史制
勑上游之地素號繁庶比經外寇民物凋殘而吏或拘
於文法不能為戰守之方爾乃糾率兵民繕修備禦措
畫有緒忠義可嘉其峻陟於武階仍遥分於郡刺併以
命爾是為優恩尚既乃心益圖來效可
劉洪道知明州制
勑朕惟四明奥區西限重江東奄左海在承平之時號為
無事比因外敵馮陵移蹕於此事叢人衆供億蕭然非有
文武智術者不足以勝守臣之職也具官躬應務之材懷
御衆之略頃守東秦屢摧強敵提兵遠涉紀律甚明山濤
暗合孫吳之言充國習知夷虜之事今干戈未定州縣多
虞爾其式遏寇虐惠綏黎元固城守明斥堠以制勝於
未形則所賴以為安者非特爾一邦而已可不勉哉
程邁集英殿修撰知福州制
勑具官福在東南為一都會俗兼甌粤之舊地有山谿
之險師帥之任豈不慎選哉爾以儒術之美政事之材
中外踐更譽處休顯比持使節往按列城宜躋論譔之
華資俾任藩宣之重寄外敵侵迫南土震驚其修扞禦
之方布撫綏之政庶臻嘉靖式寬顧憂可
權邦彦起復依舊知江州制
勑移孝為忠乃盡人臣之節斷恩以義盍先戎事之憂
我圖共理之良式舉奪情之典具官材為世用仕以學
優智名得之勇功文事兼其武備早更華序旋鎮邊陲
既委贄以造朝實毀家而殉國方賴干城之略遽興陟
岵之悲朕惟墨以臨戎晉侯能達禮之變絰而從政閔
子得事君之宜俾節抑於苴麻亟親臨於金革允資千
里之寄靡待十旬之淹王事不以家辭魯史著為明訓
長吏難以憂去漢法載其舊章勉迄爾庸思稱朕命
可
曲端知渭州制
勑陜右奥區平涼古郡統制夷落表裏關河宜得爪牙
之臣往任藩垣之寄具官材資宏毅智略深沈學通玉
帳之竒氣禀金方之勁早共武服屢積戰功比統率於
西師以緝綏於陜服朕念關中之險固實為天下之本根
士馬精強歌謠慷慨稍失藩籬之守半為蛇豕之場宜
糾合於隣邦力恢復於列郡自頃連帥之職靡親行陣
之臨方時多虞豈遑自逸凡今警急之報尚何文法之
拘援桴鼓以徂征冀旌旗之改色永清全雍以濟我師
其益勵於壯猷用欽承於遠御可
趙令&KR0882;起復黃州制
勑具官列城共理國之藩垣要絰從宜理有權變方遭
時之右武斯以義而斷恩爾頃執親喪乃辭王事顧黃
陂之支郡亦淮右之要津欲扞侵凌當圖備豫宜服晉
侯之墨往分漢守之符勉修厥官思固吾圉可
又直龍圖依前知黃州制
勑具官昔唐天寶之際張巡許遠守睢陽身殞而名傳
薛愿守淮陽城全而事不顯杜牧乃有良臣不如忠臣
之論頃自擾攘以來敵國内侵寇盜充斥二千石能保
其城郭者鮮矣爾以宗室子任符竹之寄忠勇自奮偹
禦有方身被重傷誓以固守保全城壘民賴以安乃俾
進直河圖以為爾寵所以勸良臣也尚勉之哉聿觀後
效可
晁公為直秘閣知台州制
勑朕惟東粤之壤民物康阜凡在守臣尤加遴擇爾雍
容文雅譽處甚休進直中祕之嚴往蒞名邦之寄有民
有社尚勉之哉可
謝克家徽猷閣學士知泉州制
勑設官分職文昌為政事之原宣化承流刺史乃吏民
之表匪時賢德曷稱選掄具官造道深醇秉心端亮既
孜孜而奉國每惓惓而納忠上庠居師儒之官西省聯
諫諍之列遂徧更於華要旋出殿於藩垣召自南邦進
躋八座方資辰告乃以疾辭升延閣之崇資鎮温陵之
巨屏宣揚惠澤撫字遠民尚既爾心圖稱朕命可
宋彦通待制知筠州制
勑承平之世朝廷尊榮人樂仕進則所重在内多事之
日州郡閒暇人思遠去則所重在外昔人或起登仙之
羨或恨得地之晩也具官材資敏達識慮精深列職郎
曹聲猷克茂司刑卿寺讞議惟明奉使節而出疆屬戎
車之在境能達國命式遄其歸俾仍延閣之班往蒞一
邦之寄爾其布宣惠澤撫字遠民無以暇逸自居是為
稱職可
李鄴待制知越州制
勑(上詞同)具官材猷敏達識慮精深素懷忠義之心習知
邊鄙之事宣和之季亭堠弛嚴方萬騎之濟河以單車
而出境未明信誓復應詔音慨然請行載馳使傳能達
國命式遄其歸俾仍延閣之班往蒞大邦之寄廣宣惠
澤鎮撫列城無以暇逸自居是為稱職可
商守拙知筠州制
勑次對西清持從臣之橐承流列郡分刺史之符爰眷
賢勞肆頒朕命具官禔身無咎秉德有常既砥礪於材
猷亦明習於文法比繇廷尉進貳秋官屬就領於真祠
俾刊修於挈令力祈外補蓋亦重違其綰郡章俾從爾
志宜布朝廷之惠往安閭里之民可
許中知桂州制
勑具官桂林大邦湘南都會師帥之任尤難其人爾博
涉藝文通達吏治校讎儒舘多所見聞踐歴郎曹已稱
彊敏兹承流於江表乃聞問於朝廷其升延閣之華資
俾鎮南荒之巨屏自昔夷獠之俗每患於難安惟時方
面之臣必先於無擾服我明訓往其欽哉可
林遹待制知福州制
勑東甌故區福唐都會旁連百粤兼總七閩在治安之
時鎮臨為重當擾攘之際撫馭尤難宜擇近臣往分委
寄具官材猷通敏學術淹該以文章成名居多傑思用
儒雅飾吏藹著能聲比殫潤色之勞願就詞廷之選朕
念南方之巨屏荐更赤子之弄兵溪山阻深民俗剽悍
思得賢守安而治之惟爾久在里閭身習知其情偽嘗
持使節下亦服其教條宜剖左符往諭朕指尚圖來效
庸稱朕恩可
柳約直龍圖閣知吉州制
勑朕惟吳越之壤民物阜蕃凡在守臣尤加遴選爾儒
學吏能見稱於世踐更臺省貳于奉常乃俾直河圖付
以郡寄朕擇人共理之意厚矣其茂承之可
范致虛知鼎州制
朕惟式遏寇虐康濟艱難當饋興嗟豈必借賢於異代
若古有訓亦惟圖任於舊人眷兹師帥重權宜畀廟堂
夙望爾智博而材贍文麗而學優守節不渝嘗聞汲黯
之好直因時或異遂見徐公之有常協贊機衡斯謀必
告荐臨方面靡勞弗宣兹趣召於選陬俾來朝於行在
德與年而彌劭志雖窮而益堅還秘殿之華資以彰體
貌領殊庭之舘御庸便咨詢迺慷慨以有陳願馳驅而
自效惟荆楚之奥壤實夷獠之與鄰方賴老成重煩鎮
撫杜詩在外乃心不忘乎朝廷申伯于蕃王室允資其
屏翰往祗朕命尚遠乃猷可
李釡待制知筠州制
勑次對西清持從臣之橐承流列郡分刺史之符諒匪
時髦曷膺寵數具官文兼體要學富本原早居多士之
先寖為當世之用惟踐敭而滋久顧譽處以彌休比擢
置于西垣俾典司于外制而乃固形辭避至於再三其
班延閣之華往蒞名邦之寄宣揚惠澤撫字遠民尚悉
乃心圖稱朕命可
季陵復待制知温州制
勑朕惟浙東之壤民物阜康凡在守臣尤加遴擇具官
文辭典麗經術深醇早奮勵於材猷久踐更於臺閣守
官柱史夙推載筆之辭書命掖垣深得代言之體眷永
嘉之支郡實負海之名邦時屬多虞允為寄重宜還次
對之秩往奉藩宣之行爾其扞禦侵凌消弭盜賊俾爾
四封之内自臻比屋之安尚悉乃心圖稱朕命可
董逌知信州制
勑次對西清持從臣之橐承流列郡分刺史之符諒匪
時髦孰膺寵數具官材猷博敏學問淹該出典藩垣惠
昭民譽入更省寺望著朝端宜陟近班俾膺郡寄往繼
循良之治廣宣德意之孚可
連南夫知饒州制
勑名藩巨鎮在全盛之日並列於方維通邑大郡自艱
難以來半罹於兵革凡兹易地而處必曰度時之宜靡
有重輕式均委寄具官風猷凝粹學術深醇早擢殊科
遂躋儒舘逮專對於絶域旋聯華於從班出守淮邦閭
里有安居之適奉迎戎輅儲峙無告乏之憂載念爾勞
易臨便郡朕惟黃覇之治稱於潁川公綽之材優於趙
魏往祗休命益究爾能可
劉洪道知楚州制
勑朕惟敵國内侵兵無寧歲寇攘競擾民靡奠居念齊
魯之邦巳悉罹於塗炭惟淮楚之壤當益固於藩籬爰
得能臣俾膺郡寄具官猷為敏達學術詳明早踐儒林
寖躋郎選向結倚廬之戚適當戎事之興乃析左符俾
守爾土智足摧夫強敵材堪制夫勁兵方屬盛秋就分
近屏眷兹望郡俯控長川是謂可為之時矧曰必爭之
地淮甸既倚之為輕重江吳亦視之以安危尚悉乃心
思固吾圉可
張汝舟除直顯謨閣依舊知明州制
勑具官國家肇建延閣以奉祖宗謨訓翬飛跂翼列于
西清乃俾搢紳之士寓直其間以為儒者之高選部使
者二千石有治理效輙畀以美名所以示勸也爾儒學
吏事有稱于時頃自臺僚出分符竹鄞江之政亦及朞
年治行有聞辦事不擾進躋華職用奬爾勞增秩賜金
無愧於古盍思報稱尚勉之哉可
