大隠集卷九宋李正民撰
七言律詩
和同院蠟梅
曾笑江妃粉面光化工端為拂嬌黃蜜脾旋滴明如剪
宫額新塗暗有香應與鞏梅分氣味不同陶菊鬭輕狂
捧心誰識西施病臨鑑深顰未試粧
嶺梅開過已飄揚獨出竒姿淺淡黃綘萼巧粘花蘂蜜
緗羅輕熨水沉香光搖燭䟦連宵賞色映鵝兒殢酒狂
只恐夀陽公主怪蛾眉畫了不成粧
瘦骨纖肌出衆芳嘉名聊占蜜脾黃秦酥亂點寒生粟
春酒初開凍發香事異代薪矜屋潤巧同刻鳳伴兒狂
十年不見春風面依舊輕輕薄薄粧
再賦
不雜寒枝冰雪光蜜脾初點一分黃裁時巧借韓湘手
到處濃薰荀令香東閣斂藏羞太白游蜂邂逅恍如狂
豔陽時節閒桃李任學風流時世粧
東海生欲以酒見遺而郡禁方嚴僕每飲又少
作詩謝之
霜凝鴛瓦曉纖纖靜擁寒爐火屢添白墮春醪空有意
青州從事邈難瞻幸逢朱博杯盤少况值曹公禁令嚴
瓶汲甘泉聊漱齒䲭夷應笑若清廉
覽鏡
覽鏡空驚鬢髮凋暮年蹤跡逐漁樵如無似有梅天雨
暫去還來海浦潮栗里忘憂惟濁酒錦城排悶且長謠
草堂日晏猶高枕不怕當關苦見招
客有以茶易竹次韻
琅玕黝璧兩清虛不比山隂鵝換書花乳試烹應有味
龍孫新種未嫌疎輕身通氣宜君飲冐雪停霜稱我居
斜曲短長休更問森羅萬象已如如
再和換竹
此君風度不可無禪老方翻貝葉書試遣酪奴相問訊
為邀青士看扶疎芳香雅稱松江水蒼翠還宜長者居
明月清風随處是去來有分意何如
和同院梅花
歲殘萬木凍如癡聚窟飄香起玉肌韻勝自依山谷裏
膚清偏稱月明時且看雪後微微折只怕風前細細吹
蓬島瑶池空入夢不將清興屬芳枝
孤標無物可相宜淺淺嬌黃點素肌曾向揚州動詩興
不勞杜宇囀芳時高情已與雲為友冷豔仍愁雪共吹
自笑剛腸如鐵石難陪徐庾賦南枝
清真淡薄正相宜肯使赬容透玉肌自倚懷冰難受染
何妨凌雪獨先時煙迷遠樹依稀見風度廽塘取次吹
聞說江南春信早憑君折取最繁枝
和舒伯源梅花韻
極目凄迷杳靄間羣芳斂迹自知難半穿籬落塗黃淺
靜對溪流照影寒月地雲階偏適意雪車冰柱苦相干
莫随羌笛風前舞却怕青青逼齒酸
羣芳誰與鬭時宜淡拂鉛華不著肌愛靜悄無蜂蝶影
耐寒孤映雪霜時瓏璁喜見銀蟾滿零落愁聽畫角吹
幾許妍詞傳不盡只誇半樹與横枝
葉落千林景最宜天教姑射露冰肌輕明素粉初勻後
淺淡嬌黃半吐時青女有情來慰藉姮娥着意借嘘吹
不須驛使傳消息看盡南枝與北枝
簷蔔花開鷲嶺西何如江國見纖肌自矜六出非凡格
獨占三冬最晚時刻玉漫勞誇智巧鏤冰那復耐風吹
短墻深院淒涼甚竹外攲斜一兩枝
一種幽香取次宜耻同桃杏獻瓊肌為嫌脂粉汙真色
誰道冰容不入時寒透芳心能底瘦風欺弱質等閒吹
清樽何惜花前醉莫待飄零空折枝
春遊
草薰風暖氣潜催桃李商量次第開纂纂何須歌棗下
熙熙聊復上春臺田園粗足終歸去軒冕無心任儻來
盡道人生行樂爾勿辭頻覆掌中杯
觀德邵詩卷
天涯幾點四明山萬里滄溟去路難春晚池塘空夢草
老來塵土倦彈冠文雄自可收三捷詩好那能博一官
秋賦已聞丹詔下九霄寥廓看鵬摶
次韻同院晚春
病思愁腸叵奈何新詩無復苦磋磨欣聞郢客陽春曲
罷唱吴儂小海歌幽徑雨餘芳草綠小園風靜落花多
融樽正好酬佳景休歎朋簮不我過
華年衮衮似江波更被閒愁暗折磨嬾逐西園飛皂盖
却尋嚴瀨聽新歌春光不為干戈減花發長嗟風雨多
已束輕装增别恨竹林高會阻經過
寄和叔
雙魚來自縠溪端手把緘書子細看授業馬融褰綘帳
懷歸王粲倚危欄且憑黃耳傳消息未辦青蚨濟急難
七十從心今已過保兹遐福願加餐
飄泊柯山二十春琴書索莫困埃塵憶攀楊柳當年别
愁見桃花幾度新公業有田猶告乏淵明解綬便憂貧
浮生種種皆為累况是羇棲一旅人
寄尹叔
來往三吴幾度春星星華髮鏡中新厭餐柯嶺冷毛羜
急趁松江雉尾蓴東海且垂任子釣西風尚畏庾公塵
二千石禄慚非稱未作隳官謝病人
為人疎懶自天真從宦區區本為貧尚恨有情難學道
正緣無事不随人腥鹹連日逢河伯擊拍終宵困黍民
樂靜愛閒吾得計何須更問要塗津
寄畢少董
求金未有張車子夢草聊同謝客兒萬里辛勤形骨瘦
十年流落髩毛衰蓬蒿繞舍春歸後苜蓿堆盤日上時
極目五湖烟水闊扁舟重理釣魚絲
寄元叔
十束三鍾未苦貧端居終歲謝塵氛春回苒苒生芳草
日暮悠悠對碧雲往事已嗟存土梗乘時争欲辨蕕薰
傷心極目空千里腸斷稽山正憶君
寄和叔
君書於我不能忘我亦思君苦斷腸女嫁兒婚方擾擾
宦情文意愈茫茫病來頗厭杯中綠老去時添鬢畔霜
一夜西風破殘暑蛩吟四壁倍淒涼
阮公痛哭到途窮碧海相望西與東流落真同土木偶
奔馳方類馬牛風烏衣舊會嗟難繼黃耳家書杳不通
桂樹連蜷猿嘯苦王孫何久滯山中
木落山高斷旅魂可堪雲水隔煙村分甘賴有東屯稻
託贈初無西瀼園淮上紛紜鼙鼓震海隅絡繹羽書奔
何時却得同樽酒弟勸兄酬笑語喧
半生粗糲嗣先芬肯向朝晡造業因夜鯉晨鳬那競爽
露葵霜薤自稱珍烝豚未辨王武子豆粥猶慚石季倫
惟有清高井居士葱虀麥飯久酸辛
再領宫祠
流落天涯任轉蓬三千竊禄愧無功身遊烏帽黃塵外
名在丹臺紫府中賴有俸錢優白傅且教閒處着司空
揮毫擬就歸田賦檢點山資苦未豐
劉卿任嘗新茶于佛舍元叔弟賦詩次韻
禁籞初嘗瑞草新侯邦仍得貴餘珍筠籃帶霧分佳品
禪榻颺煙集衆賓花乳清泠仙掌露雲腴浮泛建溪春
草堂睡起傳佳句愧我難陪清路塵
北苑春芽鬭後先斵成圭璧任方圓泉輕火活湯宜嫩
乳聚雲浮色更鮮一種風流香味别幾苞輻輳貴豪偏
華堂飲散纖纖捧氣爽神清作地仙
懷舊
遁迹漁鹽遠市朝回廊落葉響蕭蕭雲迷嶺岫天將雪
草沒汀洲海上潮欲寄新詩人杳杳重尋舊會恨迢迢
暮年更欠劉龔語門翳蓬蒿轉寂寥
泉守汪兄内翰惠荔子蕉乾
遠使擔簦到草堂泉州太守未相忘素書豈但寒暄問
篚實仍分果蓏香荔子尚滋閩嶺露蕉乾猶帶粤林霜
自憐遼鶴歸飛倦咀嚼偏知氣味長
和叔來謁李守值其在告作詩戱之
赤袍畫戟擁朱門鈴閣晨扄正謝賓京兆欲行猶案事
杜陵投老尚論親蕙帷鶴怨空寒夜名紙毛生踏路塵
南郡高風非託疾未應吐哺愧前人
送元叔守建昌
論都獻賦動凝旒誰料材高却滯留芸閣九烏刊蠹簡
霜臺一鶚在清秋中年未得文章力儉歲空懷兒女憂
游刃小邦真易爾且將歌吹薦觥籌
少時佔畢共辛勤晚歲飄零寂寞濱未分塵埃蒙琬琰
豈容蹭蹬老麒麟文因飽學多多辨詩為窮愁日日新
五十專城雖不晚漢廷詔令要詞臣
寄宣守内翰汪彦章
中朝舊德號儒宗鳳閣鸞臺揖下風夢寐升沉十年事
歲寒情分兩人同竹籬茅舍窮愁我紅旆油幢富貴公
應有澄江如練白願憑尺素寄冥鴻
邦求示詩述其昆弟鼎臣寶臣守平江因以和
之
玉昆金友播先芬兩驥騰驤踵後塵瓊笈繼繙羣玉府
麟符更鎮五湖春政成比屋冰霜肅慶衍高門雨露新
棠棣不須刊善頌家風稱述有安仁
納涼詩
鑠石流金正此時乍收羲馭霽餘威屋頭豔豔蟾蜍滿
草際熒熒熠燿飛沉李浮瓜聊自適披襟散髮欲忘歸
只愁玉漏頻催轉坐使清涼與願違
寓居
昔年南渡苦奔波天幸驚禽脫網羅結綬懷黃真忝竊
求田問舍已蹉跎爛柯山下樵蘇賤檇李城邊魚蠏多
萍泛蓬飄終未靖作勞聊復強悲歌
投老
投老疎慵分棄捐潜心終日玩韋編欲臨南浦開三徑
更就東臯卜一㕓得意故人多厚禄入流舊吏亦登仙
閒來且泛秦溪水笑把蘭橈上釣船
次韻汪汝直同年
紫陌同尋上苑春升沉榮謝事難論時危重歎青氊失
老去空驚白髮新共待聲名繼裴馬更崇風義比雷陳
自慚持橐終無補擬乞麾符寂寞濱
大暑呈彦章内翰
亭午炎曦轉轂遲好風時復問雄雌難為褦襶造門客
正是村原渴雨時玉醴注荷灣象鼻金杯貯水漬龍皮
琳宫散吏寕論此幸免文書苦見治
題蒙園
翛然風景可怡情採菊東籬曉露零天上早聯卿士月
雲間今見少微星映門楊柳絲垂地對岸芙蓉錦作屏
擬結茅茨相近住往來二老可忘形
聞元叔移居姚江
漲海連天古縣幽浮家泛宅竟何求紅旗黃紙俱無預
白璧明珠豈易投世路久諳聊爾爾宦情將老亦悠悠
不須更說黃粱夢二頃良田早自謀
次韻葉舍人
宣室君王欲受釐斯民將見少休期閒中把卷空遮眼
亂後操心甚累棋郵置未傳殷浩信筠筒先寄樂天詩
壺中日月公應惜拚醉樽前十樣眉
艱難險阻寄餘生重奏塤篪耳屢傾靜對竹隂談近事
頻看山色驗初晴老來漸覺憂婚嫁禄厚寕無耻聖明
稍喜幽燕通使者叔孫當使郢投兵
螭坳執筆侍清光天閣峩峩聳百常便合揮毫演綸綍
何勞琢句鬭琳琅峯巒對戶千重碧䆉稏連雲六月涼
鳳閣鸞臺有虛位未容諸葛卧南陽
卜居
吴越飄零已十年侵尋綠髮變華顛身閒且運陶公甓
力弱難先祖逖鞭兵火廣陵無舊業溝渠檇李有新田
此懷應被元龍笑更傍苕溪卜一㕓
别邦求
流落天涯見友生笑談宛似舊宣城春愁黯黯渾無奈
别恨綿綿誰與平膠漆久要前日契風霜不改故人情
三年留滯羈懷惡且向雲間跨海鯨
將之海鹽留别和叔
閒官贏得自由身且逐漁鹽滄海濱老去心情尤惜别
亂餘宗黨喜相親向平兒女催婚嫁陶令田園翳棘榛
擾擾浮生須有後不應迢遞為鱸蓴
國恩未報作閒人猶愧塵蹤待玉宸松菊就荒徒引領
山川信美獨傷神杜陵衰老終辭蜀王粲登臨苦憶秦
行止非人難預料他年重上縠溪津
煙塵倉猝到淮東僅亢衰宗擾擾中浩氣不為憂患折
直辭寕與詭随同西清自愧名浮實河潤深慚惠未豐
白髮相看真惜别祗憑一溉養衰翁
連雨薪舫不至
大隠堂中岸角巾尚叨微禄不憂貧未論方朔一嚢粟
正乏支離十束薪澤國煙波偏苦雨梅天蒸潤更兼旬
扁舟會泛江湖去鷗鳥相随作散人
高安得請
免涉風波千里行江西道院久榛荆早知季子非忘故
自笑樊生不習兵禄賦百朋恩未報門開三徑計難成
老來漸覺無多累遯世終期學向平
九霄飛下白雲章寵假琳宫許退藏夢得固難之播水
汲生安敢薄淮陽寕随鷄鶩同爭食自喜芝蘭保獨芳
苕霅西山猶好在扁舟從此釣滄浪
戱德邵
漫說靈犀一點通人生誰肯困途窮遠同漢代東方朔
近比江西黃仲熊休戴南金雙德勝幸逢膏澤屢年豐
薄田正可捐鷄肋義士于今少古鴻
戲和叔
耆年多病心未老異縣久羇家益窮貽書乞米朝不飽
作賦教子文尤工春風不消兩鬢雪酒力尚借雙腮紅
歸來羣芳巳零落苦恨鶗鴂鳴匆匆
人日和同院
層冰積雪已經旬霽色初欣日在人一歲暗添身漸老
百篇賡和筆如神金花柏葉聊圖醉車柳舟芻漫逐貧
苦恨郊原芳意晚預期聯騎去尋春
跳丸日月走虛空又見曦輪參尾中冰雪侵凌傷暖律
芳菲排辦待和風家無儋石猶能樂腹有詩書未是窮
酒後笑談無畔岸更將妙道問鴻濛
玉燭初更品物新又觀剪綵鏤金人休嗟歲歲年年貌
且送竒竒怪怪神酒有十千元自富食兼三九未全貧
王孫詩筆能鏖戰夜遣偏師敵富春
一三五七變而通端月駸駸氣已中花勝菜羹新節物
柳條桃萼舊春風詩成杜老曾悲雪文就韓公向諱窮
我有鄊名實不足已將貧富任空濛
贈章生
廷尉歸來解組纓門前羅雀自飛鳴已悲楚相為廉吏
更愧相如擅長名十部貽書寕有補五漿先饋豈無驚
朝廷不晚頒賢詔佇看鵬摶萬里程
寄德邵
躡屩擔簦又徙居未能慷慨賦歸與浯溪難繼中興頌
西塞重尋漁父書故國山川懷望切在廷知舊記憐疎
不須更論升沉事鍾釡年年粟有餘
聞說王門久曳裾餘皇曾奉數行書柯山倥偬難為客
海岸蕭條且屏居侯喜不應操耒具井丹寕肯食葱菹
扁舟過我非難事百結心旌待子舒
寄元叔因呈知府内翰
聞說移居向越州三生風月舊曾遊秦碑古字應難讀
禹穴餘書尚可求海蠏江珧薦&KR0812;醁林苞野蕨助肴羞
遥知屢下陳蕃榻顧我飄零阻獻酬
寄元叔
十年出處略相同名在丹臺第幾重欲富未能求五牸
為貧聊且受三鍾寒灰復熖慙安國窮鬼何知笑伯龍
泛宅浮家苕霅上一觴一詠可從容
海上欣逢梅柳新旅懷悽惨倍傷春飄浮正類河中木
聚散還同陌上塵終擬文章為世用未應富貴後時人
登臨况有新詩句滿篋珠璣豈患貧
十日寒雲不肯晴黑貂裘敝客心驚旗亭雪濕難沽酒
煬竈煙消類戛羹學辯痴龍真末技文摛彩鳳亦虚名
山居自足三冬用老大何嫌秉燭明
