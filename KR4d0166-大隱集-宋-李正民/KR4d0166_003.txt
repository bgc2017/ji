大隱集卷三宋李正民撰
制
劉珏權知三省樞密院使制
勅朕遭時艱難法古巡狩念長樂六宫之衆必安處于
善邦惟百司庶府之繁難久稽于常務思講變通之策
預圖忽眇之幾欲寄朝綱式資時傑具官性資忠厚識
度詳明行已過乎古人言有補於當世徧更兩省殫獻
可替否之忠進總三銓著激濁揚清之譽朕惟江表之
寄實均廊廟之權思得老成共釐邦采矧踐揚於臺閣
仍久習於憲章特陞祕殿之華資俾視政塗之寵數載
隆衆望允出朕懷奉東朝之尊宜益嚴於羽衛總行臺
之政當躬治于文書時乃之休寬予憂顧可
滕康權知三省樞密院制
勅(上詞同)具官材堪大受學富多聞厚德足以鎮浮懿文
足以華國徧儀禁路殫獻可替否之忠入贊樞廷有厭
難折衝之略比分江表之寄共持廊廟之權念久服於
股肱實備昭於悃愊載隆柄任允出朕懷奉東朝之尊
宜益嚴於羽衛總行臺之政當躬治於文書時乃之休
寬子憂顧可
張守簽書樞密院制
勅天下之兵至衆操柄必在於朝廷堂上之竒無窮勝
算莫先於樽俎朕紹承令緒思濟多艱念匈奴之日驕
歎得臣之猶在爰圖髦傑入贊樞機具官靖深而能謀
端方而不撓智足以知當世之取舍學足以造古人之
淵源久總臺綱實參國論遠矣君子之慮利哉仁人之
言磨涅不能磷緇剛柔無所吐茹屬樞廷之虚位眷詞
禁之得賢與其因筆墨以成文發予號令曷若運帷幄
以決勝修我戎兵特躋祕殿之名兼峻文階之序進聯
宥密協濟事功噫上兵伐謀靡待干戈之用真儒無敵
允資德義之修尚遠乃猷圖稱朕命可
陳思恭轉遥郡團練使制
勅具官周官司勲之職凡賞無常輕重眎功朕於勤王
之賞已加厚矣其有拘於彝制而未盡者豈所以示勸
哉爾見義敢為臨機必斷移檄以令近郡率師而當戎
行已進陟於武階仍遥陞於郡寄益殫忠藎圖報恩榮
可
俞儋遥郡團練使制
勅具官出納之吝謂之有司然必得其人乃可以舉職
也以爾材力掌吾外府之事而究心夙夜克修厥官會
課當遷旣有常法俾尚仍於舊貫特升秩於州團益勵
爾為圖稱朕命可
劉鍾贈團練使制
勅殉羲忘生乃見忠臣之節捐軀扞敵宜膺國典之褒
具官早服戎行克宣勇力冒鋒鏑而弗顧履行陳以無
前勢旣屈於豺狼身遂膏於原野載嘉爾烈深厪朕懷
特陞左武之階仍領遥團之寄庶幾英爽尚克欽承可
胡舜陟水軍措置使制
勅肄習舟師屢更使任未見久長之策已當危急之秋
宜得其人俾司厥亊具官材猷敏給識慮精深振職臺
端風采行於百辟承流方面威望著於列城三載服勞
羣盜屏迹比覽奏封之來上深嘉論議之堅明更畀使
權旋頒召節載念戈船之利實防天塹之津謂爾智之
有餘騐爾能於已試歴選在服莫如汝諧仍延閣之近
班總水犀之長技往祇朕命益究乃心可
王羲叔水軍措置副使制
勅朕式遏寇虐經營四方少安警蹕之行周覽江山之
勝俾修守備當擇其人具官識慮精深猷為敏達著君
卿行能之美實山東禮義之家早歴郎曹遂躋禁從久
辭著位退處燕閒朕肄習舟師屢更使任未見久長之
策已當危急之秋歴選於朝肆以命爾總水犀之節制
扞天塹之要津其旣乃心亟圖厥事可
杜充宣撫使制
勅安強成道德之威莫先於正本折衝在精神之運尤
貴於擇人朕遭時艱難法古巡狩暫駐江左式遏寇攘
方倚用於耆英往控臨於淮甸宜正使名之重以光閫
寄之雄具官莊重而淵深剛方而宏毅厚德有鎮時之
望沉謀燭先事之機比守兩都盡消羣盜吳漢隱若敵
國民賴以安李勣賢於長城寇莫能犯輟司留鑰入贊
籌帷逮來對於便朝實副懷於虚佇人皆欣見其風采
朕亦深挹其謀謨兹屬盛秋當嚴武備仍總樞機之柄
亟驅徒御之行增重使權益隆節制式符衆望庸示眷
懷噫光弼之號令一新旌旗改色萬福之威聲夙著草
木知名往勵壯猷圖稱休命可
周望宣撫使制
勅決勝千里允資帷幄之謀宣力四方必賴股肱之助
眷予樞輔總國兵機思遠振於軍容俾暫將於使指具
官中正不撓宏毅敢為郤縠旣說於詩書翁歸兼備於
文武單車出使屢通鄰國之情十乘前驅實仗元戎之
略旣克平於逋寇益增重於威名遂躋常伯之聯進陟
中樞之峻朕念江漢上游之地是為荆楚四戰之郊宜
乘軺傳以按臨悉總連城之節制擊楫而濟祖逖奮威
於中原抵几以行公瑾收勲於赤壁聿臻綏靖式佇旋
歸可
宋輝直龍圖閣發運副使制
勅朕惟江淮六路財賦之淵藪而發運使副實總治之
自外敵馮陵移駐江左仰給調度視平日為多而懋遷
有無於一時為急欲任厥事可不惟其人哉爾材力強
敏心計精明事不辭難所臨必最舳艫應募則千艘畢
集轉輸浮海則萬斛安濟已試之效卓然可觀是用命
爾進直河圖以總東南之漕計爾其究心乃事濟時多
艱益著爾勞思稱朕命可
李承造兩浙轉運使制
勅朕惟吳越之壤民物阜康惟玆戎輅巡幸之時尤重
外臺轉漕之寄爾才資明敏智略周通比由宰士之聯
往涖名城之守(以下原本缺)
成大亨直祕閣兩浙轉運使制
勅具官外臺轉漕之權淛部富實之境衣冠避地流寓
為多警蹕省方仰給者衆孰膺遴選宜得能臣爾早涉
藝文尤通吏治久服勞於州縣旣擢位於郎曹譽處彌
休安恬自得俾直圖書之府往臨吳越之區非威望不
足以厭服姦萌非清裁不足以表率羣吏貢賦無追科
之擾關梁有捍禦之方往體訓言是為稱職可
蘇恪廣東轉運使制
勅朕惟五嶺之南去朝廷遠甚官多假版吏緣為姦思
得忠信之臣往將使指爾材猷明敏列職郎曹服采惟
勤聞譽休顯持節南粤宜為朕行使民情上聞惠澤下
究斯為稱職尚勉之哉可
姜仲謙起復湖北轉運使制
勅人子執親之喪三年不從政然金革之事無避也朕
屬時艱難思與四方之士共圖康功可不變禮以從宜
哉爾風力強明材猷敏濟荐更使指咸以能聞比以苴
衰乃辭王事朕惟荆湖之沃壤實連江海之上游控扼
輸將于今為重宜起倚廬之戚往持漕運之權其旣乃
心亟圖厥事可
上官愔除直祕閣京畿運副制
勅具官昔榮夷公好專利而王悦之芮良夫知王室之
將卑以為王人者導利而布之上下者也而或專之其
害多矣朕念掌財計之臣務以聚斂趣辦或者取羨餘
以市恩其能捐横斂恤民隱為朝廷布仁義之澤者幾
希爾將漕王畿論事有體乃能奉朕寬恤元元之意丐
罷苛擾刻剥之令於用度殫屈之時朕甚嘉之其升延
閣之班仍正使名之重將以風厲四方使刻削之風丕
變而吾凋瘵之民庶乎少休息矣清資顯秩於爾何愛
焉可
張徵知江州充江南東路制置使制
勅潯陽古郡據上流之地在東晉時號為重鎮非宿望
大臣不以居之朕今時巡江左式遏寇攘繕甲治兵以
張軍勢匪我舊輔孰付帥權具官風格方嚴器宇渾厚
代言西掖潤色居多執憲中司糾彈甚峻逮兹南渡進
總右綱方賴協恭之誠遽陳均逸之請朕命四鄰之舊
任重股肱矧兹多難之辰憂深屏翰爰分符竹之寄俾
捍江湖之衝加畀使名庸示眷倚欽予時命益勵遠猷
可
中大夫起居舍人趙綸除右文殿修撰知慶元
府兼沿海制置副使制
千里曰畿莫重甬東之鎮八命作牧爰咨螭右之英論
撰通班藩宣示寵具官某才猷閎碩德望峻清正直靖
共確乎有守進退出處付之無心自疇庸於外臺肆陟
明於武監豸冠正色糾察官邪鯁論犯顔維持國是身
方居於要劇志每尚於清高侍立記言引之自近直前
奏事深所願聞厥今四明視漢三輔惟制閫有營壘甲
兵之衆惟相卿有衣冠閥閱之多乃睠老成是資鎮撫
德威遠暨自令瀚海之無波聲迹相聞尚冀京師之蒙
福式稱予選益懋爾庸可
劉舜文防禦使制
勅朕遏寇虐以綏疲瘵之民厚爵賞以勸忠勤之士覽
奇功之來上宜異等以疏恩具官久踐戎行克共武服
屢底戰多之最荐膺懋賞之褒威名旣立于淮邦績效
未書於盟府爰正有司之誤載酬馬柵之功增重使名
用昭禦侮往祇朕命益勵爾庸可
喬仲福左武大夫遥郡防禦使制
勅朕躬履至尊遭時多故孽臣騷擾反易天常實賴熊
羆之士不二心之臣糾合戮力克清大憝肆頒國典用
答殊功具官拳勇有聞忠誠自許荐更武服屢奏膚功
比屬勤王之行實嘉宣力之著躬率虎士先驅顔行宜
仍左武之班進領禦戎之寄兹為異數益勵壯猷可
王罕贈觀察使制
勅徇義忘生乃見忠臣之節捐軀扞敵宜膺國典之褒
具官某久服周行克宣武力頃總戎於畿右適遇敵於
淮西授兵登陴旣勵三軍之氣蒙楯負羽孰當強敵之
鋒孤堅不支摧陷以歿載嘉爾烈深䀌朕懷俾遥領於
廉車仍就升於顯秩併隆恩典用慰存亡想爾冥靈欽
予休命可
賈讜換觀察使制
勅君臣之義險夷當秉一心立國之方文武固無二道
適圖守備宜越常規具官某風力強明材猷敏劭早聯
儒服亟踐周行浸躋華近之班屢典劇繁之寄比繇廬
次畀以使權扞天塹之要津總水犀之節制輟以從橐
易處廉車其躬屬於戎鞬以總臨於戰艦往祇朕命益
旣乃心可
奉聖旨内侍鄭諶恬退自守不妄干進特除和
州觀察使制
昔者先王以德詔爵以為兩者皆天下之達尊必惟其
人而後稱君唯曰天命臣唯曰德賞則上下不敢以輕
而民服具官某恬於勢利不妄進取夫以左右近習之
臣而有廉節自喜之行固朕之所嘉予也陟汝廉車以
勸在位使汝德稱其服而人浮於食也不亦於汝安乎
可
皇兄沂州防禦使權主奉吳王祭祀多才磨勘
轉明州觀察使制
勅朕崇長宗支以綿帝繫高爵厚祿宜與共之而猶計
歲課勞循次而進所以昭至公謹成憲也具官某信厚
以為質靖共以自將入不恃家人之恩而出無違闕庭
之禮况以尊屬于今幾人則徑陟廉車云誰不可而必
中有司之度積十年然後進之豈朕有所愛哉然而身
無吏事之責秩比法從之崇其視匪躬盡瘁沒齒下僚
者又何其幸也宜對殊渥無忝所生可
湯東野降官制
勅刑辟所繫雖有司存州郡之權悉歸長吏倘容越逸
難逭譴訶具官頃以材能躋以侍從惟兹警蹕巡幸之
地實同輦轂浩穰之區頼爾強明俾之兼治囚徒縱脱
實典獄之瘝官譏察闊疎乃自陳其曠職用示防奸之
戒聊從降秩之科往既乃心益圖來效可
田思邁襲封溪洞都誓首制
勅春秋列潞子之爵許其慕中夏也爾父世守邊隅克
謹侯度剡章來上以老自陳溪山故封俾爾承襲爾其
敬念忠孝之義永為封疆之臣無忝乃父之訓以欽服
朕命尚其勉哉可
周離萼直祕閣轉運判官制
勅具官朕惟仁祖時尤重東南漕路漕運之職乃命施
昌言許元為之使又命馬遵為判官三人者其才足以
相濟能叶于厥賦是時人不告勞而財賦充足朕甚嘉
之以爾學問甚富材力有餘早踐郎曹嘗升柱史比列
地官之屬允資心計之良宜直秘嚴往圖邦用能通世
務儒者雖樂於有為思濟時危人臣固難於擇事佇觀
成效無愧前修可
董逌贈官制
勅朕待遇臣工務全終始遽起淪亡之嘆可無褒贈之
恩具官早負時名亟躋儒館嗜學至老而不厭所聞旣
博而愈精未嘗枉道以徇人故每進寸而退尺晚記言
於柱史浸聯華於從班方俾分符俄聞易簀宜優加於
卹典仍峻陟於文階庸示䀌傷併推餘澤尚其靈爽歆
此寵休可
徐處仁贈官制
勅秉鈞當軸嘗宣力於邦家隱卒崇終宜疏恩於泉壤
乃眷我朝之舊弼未膺身後之餘榮厥有典常式隆著
位具官忠厚廉正靖深簡夷學造古人之方材周當世
之務徧儀禁路兼嚴樂侍從之能屢典藩符擅龔黃政
事之美靖康有作寇難方滋首擢冠於機衡遂再安於
龜鼎總領衆職已聞魏相之有聲鎮撫四夷方賴陳平
之多智懇辭魁柄退處祠庭遽興憗遺之悲莫逮親臨
之禮爾孤有請令德未忘升特進之崇階示褒賢之異
數庶幾英爽尚克歆承可
沈思贈官制
勅朕待遇臣鄰務全終始遽起淪亡之嘆可無憫惻之
恩具官夙勵材猷浸躋華近代言西掖早殫潤色之勞
均逸琳宫自得燕閒之適稍淹歲序未究設施顧逝川
之弗留嗟易簀之何及宜加卹典厥有彝章俾超進於
文階用增光於幽穸靈而未冺尚克欽承可
魏憲贈父制
勅朕躬執珪幣祇見郊丘逮釐事之告成肆湛恩之漙
及眷予近列宜有寵章迺推本於所親用追榮其先世
具官父某躬懷德義性服典常沈于下僚未究遠業丕
顯子孫之餘慶遂為富貴之大家服在邇臣實汝賢嗣
荐舉褒揚之典已躋通顯之班屬禋祀之肇修乃弟昆
之有請載遷峻秩用賁幽扃尚想冥靈欽承休命可
贈母制
勅朕躬執珪幣祗見郊丘逮釐事之告成肆湛恩之溥
及眷予近列宜有寵章迺推本於所親用追榮其先世
具官母某氏秉心淑慎迪德溫恭宜其家人克昌厥後
丕顯子孫之餘慶遂為富貴之大家服在邇僚實汝賢
嗣荐舉褒揚之典已膺休顯之稱禋祀肇修弟昆有請
載錫小君之號俾開名郡之封尚想冥靈欽承休命可
封妻制
勅朕纂紹丕圖欲修禋祀舉三歲之大典以初為常施
四海之湛恩無遠弗届眷予近列宜有寵章肆推家室
之榮以示閨門之慶具官妻某氏溫恭淑愼柔閒靜專
生于名門來嬪令族輔佐君子克勤厥家早開石窌之
封已侈褕衣之貴載疏國典式示朕恩往修中饋之恭
更勸南山之義欽予時命永建乃家可
鄭樞密封贈曾祖制
勅古者公卿大夫皆有廟以祀其先而視名位之高下
為多寡今朕推褒崇之典以觀在列亦因爵秩之隆殺
以差遠近惟執政大臣迺得追榮其三世則待遇之禮
亦云厚矣具官曾祖某積德累行晦于邱園流澤之長鍾
於後裔贊我樞府惟爾曾孫遭時艱難能任重大兹屬
延登之始宜疏休顯之恩超進文階以為爾寵靈而有
識尚鑒之哉可
贈曾祖母制
勅婦人正位乎内有全德懿行之美無以自表暴於世
惟其宗族之盛子孫之賢有聞于時浸以昌大雖乃祖
乃父積累之慶抑其内德之茂蓋有助焉具官某曾祖
母某氏柔閒靜專克配君子宜其家室胥及逸勤流澤
之長克昌厥後贊我樞府惟爾曾孫遭時艱難能任重
大兹屬延登之始啟以大邦之封靈而有知尚克歆享
可
贈祖制
勅傳稱商俗尚神說者或譏焉然盤庚之遷都告其羣
臣以災祥禍福之降未嘗不以乃祖乃父為言則廟祀
之禮褒封之典歴世修而兼用之豈特為虚文而已哉
具官祖某潛德弗耀積善彌彰行義之修稱于鄉黨厥
躬弗有施及後昆惟爾賢孫贊我樞府兹屬延登之始
併疏褒顯之恩超進文階用光窀穸靈而有識尚克欽
承可
贈祖母制
勅自秦漢以來婦人或裂郡縣以稱君湯沐之奉與列
侯比近歲分八等之封以易郡邑之號雖曰彌文蓋亦
美稱也以為閨門之寵光實兼古今之令典具官祖母
某氏溫恭淑慎宜其家人婦德之良稱於宗黨厥躬弗
有施及後昆惟爾賢孫贊我樞府兹屬延登之始併疏
褒顯之恩啟封大邦用光窀穸靈而有識尚克欽承可
贈父制
勅古者子為大夫父為士則祭以大夫而服以士蓋服
不敢以子之貴而加於父也今之士族子貴且顯矣父
之爵秩或弗至焉則非所以慰其心此朕推褒封之典
以及其先有不宜緩者也具官父某躬秉德義性服典
常流澤之深施于後裔惟爾賢子贊我樞庭禦侮折衝
方資廟算顯親報德式稱孝思超進宫師以錫爾寵丕
昭有後之慶蔚為窀穸之光冥漠有知尚其歆享可
贈母制
勅人子之於親雖三牲之養未足以為孝惟立身行道
揚名於後世以顯父母於是為至然自彤管女史之職
廢而純德懿行之美不傳於時惟觀其子之賢世昌以
大則母之德可知矣是可無褒顯之恩哉具官母某氏
溫恭淑愼克勤厥家輔佐嚴君乃有賢子贊我樞府為
時名臣爰於試用之初併舉疏封之典俾開名郡加賁
重泉冥漠有知尚其歆享可
封妻制
勅夫貴於朝妻榮於室古之義也然執政大臣方盡瘁
於國事而家事有弗及知焉矧當艱難之時類皆以一
身從朕於干戈之際則壼内之寄必有賢德之助可無
褒異之典哉具官妻某氏柔惠溫良克佐君子贊我樞
府為時名臣爰於登用之初併舉疏封之典乃啟大郡
以為爾榮尚祗服於寵光益克羞於饋祀可
王參政贈曾祖制
勅朕惟王氏遠有譜系而望出太原瑯琊者遂獨盛於
天下自秦漢以來世為將相大家淮水之占尤盛於東
晉逮我國朝凡元功宿將多其苗裔雖受姓命名或不
同然其源流之盛遠矣具官曾祖秦國正懿之孫鄭國
恭肅之子鍾英令族為時聞人質儉自將弗流於驕侈
剛介特立靡惰於燕閒垂訓義方乃有賢子名繼登於
科甲已安享於壽康雖躋環衛之官未究清芬之選參
吾大政實爾曾孫爰於登用之初誕舉褒崇之典正位
宫保光賁泉扄以彰積善之家以示君子之澤庶幾英
爽服此寵休可
贈曾祖母制
勅朕惟唐室之制宰輔封贈不過其父故權德輿自東
都改葬其先始求贈祖以五品之秩亦未嘗極保傅之
位也國朝加禮大臣務隆恩典名器之大必上及於三
世褕翟之貴亦光施於有家待遇之意可謂厚矣具官
曾祖母某氏柔閒靜專溫恭淑愼生於貴族來嬪大家
風行閨壼之間惠浹宗姻之黨乃生賢子子又有孫為
吾政事之臣事朕艱難之日國方圖於協濟爾宜極於
褒榮特開名郡之封載錫小君之號庶幾冥漠服此寵
休可
贈祖制
勅昔漢世祖中興不以功臣任事故高秩厚禮允答元
功峻文深憲責成吏職於是鄧禹教授諸子各守一藝
賈復之徒並摽甲兵崇儒學然後守成之業茂焉國朝
修文偃武元功宿將皆教子孫以詩書而鴻儒碩學之
士接武于朝者衆矣矧其流澤之長世昌以大是可無
褒異之恩哉具官祖承勲門之後蹈儒者之風下帷潛
心講誦大業躬稟義方之訓顯登甲乙之科受知公卿
宜居館閣黃香博士之舉當接武於俊遊祁奚内舉之
親終引嫌而補外屈臨别乘旋剖左符弗有於身慶鍾
厥後參吾大政實爾聞孫爰於登用之初誕舉褒崇之
典東宫三少位極顯榮聿為窀穸之光丕顯子孫之慶
靈而有識尚或欽承可
贈祖母皇甫氏制
勅婦人正位乎内雖有全德懿行之美無自表暴於世
惟觀其子孫之賢浸以昌大雖乃祖父積累之慶而内
德之茂蓋有助焉具官祖母某氏秉柔懿之姿躬婉娩
之行生於貴族來嬪大家有士而良服采朝列流澤浸
遠積善彌彰惟爾賢孫參吾大政國方資於協濟爾宜
極於褒榮俾開名郡之封載錫小君之號靈而有識尚
或欽承可
贈祖母韓氏制
勅(上詞同前)具官祖母某氏秉柔懿之姿躬婉娩之行生於
貴族來嬪大家被賢王訓育之恩著婦德慈祥之譽均
一之美旣顯饋祀之職惟恭克勤厥家以相君子流澤
浸遠積善彌彰(下詞同前)
贈祖母來氏制
勅(上詞同)具官祖母某氏躬淑慎之姿服組紃之事克嫓
君子勤於厥家裴秀之譽早聞王符之書既顯訓於賢
息罔有逸言未開石窌之封每結寒泉之念躋華近列
惟爾有孫早推天支就傅之恩允愜前人追封之志始
頒恩典未極褒崇兹進服於政塗方参毗於國論乃即
登延之始併推加贈之文升榮號於小君啟新封於名
郡靈而有識尚克欽承可
贈父制
勅昔漢張湯杜周並起文墨小吏致位三公皆有賢子
德器自過繼踵將相遂為世家史臣乃謂元功儒林之
後莫之能及然自我國家奄有區夏宗工名臣軒冕相
承大抵皆元功儒林之後豈遽不及文墨吏哉具官父
某嗜學弗厭執德不回仲舒究天人之原晁錯明國家
之體雖沈英於州縣乃馳譽於朝廷嘗被名卿之薦論
莫遂讜言之訪對厥躬弗有施及後人以文學嗣其家
聲以材德進為時輔參預大政康濟多艱爰於登用之
初誕舉褒封之典式揚先德進位宫師以彰積善之符
以顯儒家之慶英靈未冺休命其承可
贈母制
勅古者君子之仕也三釡及親則足以樂至於千鍾弗
洎則其心悲蓋父母之德欲報罔極已則富貴而親弗
逮焉此人情之所甚戚也宜有褒崇之恩以慰霜露之
感具官母某氏秉賢淑之姿躬婉娩之行動不違於矩
矱性自樂於組紃生於名門來嬪甲族愛子益嚴於慈
訓趨庭弗假於義方是徵令息之賢早著上庠之譽徧
儀禁路為時名臣參華政事之聯實朕股肱之輔登用
兹始恩典併加式彰聖善之規特錫小君之號啟封名
郡增賁重泉尚想冥靈欽承休命可
贈故妻制
勅邦君之妻各因其國而稱曰夫人古也未嘗裂郡縣
以表之自秦漢以來湯沐之奉與列侯比至於金印紫
綬文軒丹轂顯於當世蓋所以寵勸臣下者如此雖曰
彌文亦不可廢也朕兼歴代之制以修褒封之典則燕
及其私庭者顧不厚哉具官妻某氏溫恭淑愼嚴恪靜
專克勤厥家以相夫子降年不永弗逮顯榮宜疏名郡
之封載錫小君之號副之鈿軸賁于泉扄尚想冥靈欽
予休命可
封妻制
勅朕嘗觀召南之化始於諸侯大夫之妻修德循禮不
失法度其效見於人倫旣正朝廷旣治夫形於國者如
此則施諸家者其勤亦至矣今吾政事之臣修身齊家
以致禄位則盥饋在中必有其助是可無褒顯之恩哉
具官妻某氏柔明淑懿婉娩靜莊生于名門來嬪令族
輔相君子為時良臣參華機務之聯實朕股肱之佐方
亟圖於王事靡暇及於私家壼則具修繄爾内助載錫
小君之號俾開名郡之封永保寵榮稱予休命可
劉棐復官制
勅具官數赦者古人之德宥罪者君子之仁朕臨御以
來殊恩屢下矧方隆於郡寄宜一洗於刑書爾頃坐愆
違法當禠秩旣荐更於肆眚盍悉復於故官尚謹厥修
勿以為幸可
蘭整復官制
勅朕祗見圓丘肆頒大賚赦過宥罪咸與惟新施惠行
仁無遠弗屆矧方共於武服宜一洗於丹書具官久歴
邊陲屢膺任使頃上太原之奏有虧石建之恭降領廉
車已更霈澤其復使名之舊以昭慶典之行往服恩榮
益思祗慎可
李釡轉官致仕制
勅告老而閔煩若古之明訓以疾而謝事近代之通規
眷予邇臣宜加恩典具官名生於實行顧於言早冠儒
科浸階膴仕馮唐潛於郎署仲舒老於膠西比疇夙望
之孚擢掌贊書之重乃陳疾疚願丐麾符方躋次對之
班遽上退休之請勉從爾志敘進文階式寵其歸往欽
朕命可
曹昱轉官致仕制
勅告老而閔煩若古之明訓以疾而謝事近代之通規
眷予邇臣宜加恩典具官持身愿慤迪德端良出於鼎
甲之門自勵材猷之美荐更任使進陟近班遽上封章
願還印綬其勉從於雅志仍增秩於崇階以彰止足之
風以示歸休之寵欽予時命益介壽康可
韓儼加職制
勅雲夢之間復為支郡自頃寇攘屢擾二千石能保其
封疆亦已難矣爾以材猷往膺郡寄撫循疲瘵逮此朞
年俾進爾職以彰治理之效傳不云乎有功而見知則
說矣尚勉之哉可
辛興宗辛企宗降官制
勅無將之誅罔或攸赦緣坐之法厥有常刑豈容私恩
輒紊成憲具官早共武服久捍邊陲旣稍積於戰多遂
進躋於留務屬時逆黨乃爾外姻弗知請罪於私門遽
敢露章於政府公為道地輕視朝廷其降領於廉車尚
屈從於寬典往思循省無重悔尤可
