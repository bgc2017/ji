大隠集卷七宋李正民撰
五言古詩
程之徒
堂堂王夫子實為鄉曲英十年遊太學冬雪而秋螢南
宫掇異等四海馳儁聲未展霄漢志憂患遽所丁自言
程之徒高論何峥嶸彬彬媚學子鼓篋稱諸生何必騖
時文但貴存其誠道義苟内充爵禄必爾纓吾師昔如
斯草澤膺弓旌勸講邇英閣探頥多研精祝李樂其說
談辨惟縱横仲子頗守常歸來自窮經一日賢詔下折
桂何芳馨先生遂薦之横經闔閭城又欲薦祝子可方
古巖耕宜從布衣起知足平攙搶貴公問其人科舉頗
所更答言彼材豪不肯循度程貴公聞之笑何以取官
榮推轂既未效鼓枻歸洞庭先生躋禁從仲子亦飛騰
召對趨九陛一言帝心傾亟命遷京秩訓詞人所驚庶
可共學者品題自師評李子獨不偶沿流出舒荆游謁
公卿間落寞無所成邇來貧且病屏迹居四明自言已
膏肓無以保性靈我嗟師友義此道久凋零寄言後學
者中庸當力行
寄彦章内翰
少希端木賜遇事多臆度老矣智慮衰所見頗疎略都
將幾許鐵鑄成一大錯歸來自悔咎俛仰懷愧怍經營
水雲居逝將老寂寞為欠草堂資此計殊牢落欣聞故
人近鐵甕羅戟槊坐覽江山勝守彼北門籥嘗觀萬卷
書素號精且博爾雅偶未熟遂中蟛蜞惡那知謝太傅
雅志在丘壑䆉稏連百頃場圃正收穫黃花已經霜餘
英猶爍爍仍攜縹緲人有酒可酙酌老拙失所望宛如
魚在涸鬼笑伯龍貧人憂顔氏樂海瀕富蝦菜尚有驕
藜藿妄意苕霅間數畝躬耕鑿相望幸不遠鄙吝資發
藥扁舟泛烟波乘興聊一噱
枯木歎
海隅有喬木枝葉多離披庇廕數畝地鬱鬱凌雲霓歲
久漸生蠹蠹盛木乃衰朝蠹食其葉暮蠹食其枝蠹蟲
日滋長食飽肌肉肥衆葉漸零落枝榦亦枯萎僵仆大
道側但存乾死皮羣蠹盡羽化鼓舞四散飛蠹各得其
所此木誰憐之吾嗟守株叟抱膝空傷悲
和元叔秋懷
隴頭飛浮雲山色時隠蔽曦馭轉層霄漸減炎歊熾商
飇折蒲葦清露泣蘭蕙梁燕話歸期塞鴻懷遠志畸人
感物化閱世如夢寐滴階聞雨聲嚼蠟忘世味故園久
離阻浩蕩起歸意高詠秋興篇安仁有佳思自憐守幽
獨壯懷日憔悴聊擷秋菊英銜杯玩浮世
送聞人伯封
應奉見車工楊愔逢選士古人記半面落落纔一二羡
君眸子明洞徹無纖翳小吏曛黑來匆匆便能識憶昔
到君家經史肆論議簡編討遺忘指擿須臾至别來五
六年學問益純粹薦名上天閽嚢錐見鋒銳少年好竒
偉萬卷欲盡記春官方用賦所尚在詞藝前人存矩矱
雕篆有深意寒忩務探討詎可輕小技窮理盡性學推
論良有自士方騖場屋未能臻極摯山中有老儒發藥
祛其蔽潛心造妙理離合見同異我懷伯業能嗜學忘
肉味摩笈得異書事理了無滯况子氣方豪青萍嘗一
試孜孜其勉旃青霄將自致
春日城東送韓玉汝赴兩浙轉運以池塘生春
草園柳變鳴禽為韻分得生字
野岸漲流水名園紛雜英旭景冠蓋集清談尊酒傾重
此臺省秀駕言江海行已喜懷抱粹况推材實精衆許
極高遠時方藉經營詎止富中廩固將澤東氓還當本
朝用不待芳歲更功名自兹始勿嘆華髮生
七言古詩
寄題史伯魚讀書堂
臧室繙經何太漫鄴侯萬軸新堪玩長大誰如伯業勤
晝眠多似邊韶慢斯堂扁榜號讀書讀之百過樂有餘
焚膏繼晷自克巳彬彬學子顔之徒念我壯年遊天禄
萬卷盡觀如不足羽陵蠹簡拂蟫魚太一青藜曾照燭
辛勤白髮但嘗膽燕坐茅齋猶泛覽年來老眼漸昏眵
每展青編憎墨淡
今歲梅花春中猶未開因思三衢冬月之盛作
長句
前年柯山芳意早肯使寒梅例枯槁溪邊幾樹發偏繁
牆角數枝看更好玉顔冒雪不奈寒香心怯雨尤相惱
南枝爛漫北枝催空惜飄零綴芳草朅來海角風景遲
經冬不見端可疑紅萼涉春纔似染青苞映日未全披
千山隔兮萬山阻想見瑶英詎如許一枝誰與寄相思
回首舊遊心獨苦
息交行
君不見子列禦寇居鄭圃四十餘年人莫覩外遊不若
務内觀食豨如人忘爾汝又不見玉川先生洛城裏閉
關不出歲踰紀狂吟大句語驚人勸之請謁輒掩耳古
來賢達貴安閑豈務奔走塵埃前深居簡出悔吝少治
心養氣精神全我念竒窮自平昔險阻艱難多所歴十
年京洛困虀鹽五載江湖負羈靮比沭天恩處閑散琳
宫賦禄容家食老僧參罷返林泉病馬力疲棲皂櫪掃
除一室空復空收還魂魄安其躬衣冠深藏罷應接杜
門却掃閑奴僮放懷書史得真樂坐忘乃與希微通不
須疑我何為爾亦有文字如長虹
余君贈我以茶僕答以酒
投我以建溪北焙之新茶報君以烏程若下之醇酒茶
稱瑞草世所珍酒為美禄天之有碾碎龍團乳滿甌傾
來竹葉香盈卣滌煩療熱氣味長消憂破悶醺酣久君
不見竟陵陸羽號狂生細烟小鼎親煎烹扁舟短棹江
湖上茶爐釣具常隨行又不見沛國劉伶稱達士捧罌
銜杯忘世累無思無慮樂陶陶席地幕天聊快意欲醉
則飲酒欲醒則烹茶酒狂但酩酊茶癖無咨嗟古今二
者皆靈物蕩滌肺腑無紛華清風明月雅相得君心自
此思無邪
覽新達詩卷有感
昔人作詩例苦窮今人作詩乃得通何意崩騰永嘉末
復見正始之遺風杜陵太白困羈旅孟郊賈島亦不逢
聖俞不得一校理子美謫死吳山東升沈富貴何足道
名聲顯赫摩蒼穹新編起予為太息萬事得失疇能同
寄邦求擬南食作
不到浙鄉辜負口昔人有語真可取我住柯山三四年
厭飫蕨薇幾噎嘔扁舟乘流來檇李極目江湖幾千里
白魚市上爛如銀紫蠏籪頭多似蟻舒鳬帖帖墮水面
亦有麕麞來近縣黃閒射雉出林中田鼠化鶉毛彩絢
况復海物錯難名蝤蛑輪囷似斗升紛紛蝦蛤不足數
淡菜蚶蠣資多腥僻居海岸久寂寞寒擁紅爐聊獨酌
芼之橙桂薦玉盤不比屠門空大嚼我念孫卿久滯留
欲致數品無傳郵烹羊炰羔自不惡更有負郭新良疇
寄尹叔
太湖三萬六千頃中有長橋墮虹影茅屋漁舟數百家
譙門打鼓官為令往來舟楫何紛紛拜揖將迎皆要人
自從兵興急供億千槍萬槊如魚鱗又有強宗并大姓
索課催租惟所命忽然平地起風波造謗興讒喧衆聽
歲前官家欲移蹕葦席茅茨千百室科敷比戶與僧坊
高下等差皆普及一時應辦姑求備嘖有煩言長官罪
差官密切來體量三尺深文想難避君不見海鹽令尹
祝夫子去年蒙恩當百里催科急迫不忍言鞭撻黎民
非所喜一朝解印謝疲民至今豪強猶切齒國讐未雪
兵未休安得斯民無瘡痏但願中興功業成盡鎖劍戟
充耘耔
寄祝舜俞
彭澤縣令五斗米陶潛輕之辭百里蜀道嶮﨑九折坂
王陽畏之能自免君今行事古人同要作閑官興非淺
胡為窮臘遠羈遊路指太末干賢侯風霜皴膚雪撲面
舟幾折艣車摧輈歸來贈我雙鯉魚尺素中藏一幅書
具言勞苦自悔責乃知世事非良圖苕溪春回波泛綠
况有淲田可耕斸我今亦欲賦歸與便約臨流結茅屋
五言律詩
早春次韻
春色方薰草南來未見鸎身閑聊適野志弱敢論兵落
落松筠質欣欣桃柳情不妨聯騎出蠻榼亦攜行
平原齊吐麥幽谷未遷鸎王者雖無戰元戎盍治兵山
川羇客恨桃李故園情何處花先發籃輿取次行
乍暖先催柳餘寒尚蟄鸎淮壖嚴斥堠江國偃戎兵得
句重尋律銜杯舊有情經營賴耆哲閑客且閑行
佳人思燕燕公子眷鸎鸎酒戶如懸磬詩壇未息兵林
花還自發巢鵲豈無情好泛清溪曲扁舟盡日行
畫梁將宿燕楊柳欲藏鸎賢傑籌前箸寰區望洗兵懸
鶉空自愧磨楯敢言情聞說山西將揚威正啓行
少遊
少遊詞藝域文陣欲横行徐庶高朋友王家好弟兄鸞
龍觀筆落珠玉鬭詩成老境猶思舊忘言看後生
夜坐
鄉井千餘里江湖一病身新年逢甲子清夜守庚申冷
落爐中火溟濛榻上塵永懷愁不寐惟聽漏聲頻
久雨不解次韻
雪後仍霖雨閑中積旅愁雷車聲忽轉雲陣濕難收坐
久頻搖膝詩成苦掉頭静觀身世事泛泛一虚舟
易覺東陽瘦難祛庾信愁雪寒殘更積雨慣落還收妄
欲附驥尾終難料虎頭五湖波浪闊歸泛釣魚舟
春事寒應晩旅人閑轉愁空階宵更滴遠靄曉難收嗜
好藏龜殼行年問虎頭孫郎多智策箭重却回舟
閻閭苦貧病皂隸亦飢愁入夜聲尤急連山勢未收無
言閑麈尾有意念刀頭獨酌難成醉空乾瑶玉舟
建昌寄紙被
擣楮為衾被旴江遠寄將夜寒如挾纊晨起訝凝霜雅
稱維摩室增輝杜老堂心平可高卧蝴蝶夢飛揚
得平叔信
越絶羈遊久相思斷旅魂漂零鴻雁序憔悴鶺鴒原解
綬辭巖邑全家寄嶼村何時能過我詩律細重論
雜詩
海岸收殘雨西風放晩晴霜林紅未脫寒草綠猶生老
覺光隂速閑觀世累輕端憂多暇日憔悴庾蘭成
喬木丘園古疎籬舍屋深路隨山脚轉岸近海潮侵樵
叟欣相遇禪房許獨尋杖藜聊縱步乘興欲投簮
衰病驚殘歲生涯類轉蓬滔滔嬾回首默默但觀空山
映歸雲白窗留落照紅地偏人跡絶厖卧短籬東
放曠人間世棲遲一草堂神交傳遠信漁父許同行黃
菊猶霑雨丹楓未隕霜午餘幽夢斷清磬出禪房
岸幘茅簷下西郊轉夕曛暮鵶低接翅寒鵲閙鳴羣有
炭勝東野無氊類廣文虛名三十載外物漫浮雲
野岸營茅屋修篁出短籬紙窗迎暖日石硯結冰凘種
菊陶元亮栽松杜拾遺田園已蕪沒飄泊竟何之
九醖聞新熟三杯且自娛已能開杜室寧復論兵厨浮
蟻盈春甕流霞注魯壺醉來聊欲寐不覺日還晡
通宵風雨急甕牖曉光催冷枕驚殘夢寒爐聚宿灰作
文無處賣覓句有時來疎嬾忘巾櫛柴門且未開
歲晏多風雨寒雲曉更濃晩菘長乍翦香稻細新舂路
遠思行客年荒嘆老農秖園人不到惟聽飯時鐘
汲汲謀三徑區區卜一㕓艱難歸舊隠荏苒嘆流年欲
設維摩榻重尋子敬氊飄零來海角華髮巳盈顛
久雨渾無節重雲凝不收朔風吹甕牖寒色透貂裘幸
不妨農務何堪助客愁擁爐消短晷閉戶但商謳
春雪次韻
寒風初淅瀝密雪遽霏微冷敵鵝黃酒輕沾駝褐衣未
教新柳展且伴落梅飛惟有翟廷尉門前鳥雀稀
花猶吹六出氣已應三微路破公車履祥呈光禄衣乍
疑鷴失素稍怪鷺于飛盤瓠空驚走南方此瑞稀
再次春雪韻
旬浹寒彌急陽春暖尚微西華愁葛帔漁父點蓑衣京
洛殘堪望龍山度正飛麟經書大雪此瑞古今稀
萬壑鋪平練千巖鎖翠微車能翻縞帶塵不化緇衣撼
樹桄榔滿張圖蛺蝶飛敲門傳詩卷此曲郢中稀
挽劉刑部
西漢于張手傳家舊得名金科惟尚恕棘寺每持平丹
筆流餘慶朱轓藹政聲他年門下客接武位秋卿
避地辭高密僑居寓武原放懷樂棋酒餘力治田園方
茂三松壽俄成萬日墦九原簫鼓咽難駐已招魂
挽曾公衮寶文
靖國開皇極先公秉化鈞謝庭知有子孫閤遂延賓烜
赫蕭周上蒼黃屈賈鄰欲明當日事正論墨猶新
際會光華旦傳家各有人榮名今已矣陳迹重悲辛曷
報生芻禮難留玉樹春隼旟空望斷清淚落衣巾
挽沈伯華
望出東陽裔蟬聯濟美材海邦歌政化澤國早歸來甲
第朱門掩佳城白日開松風九原陌薤露有餘哀
挽劉朝請(無虞父)
世德流芳遠身兼五福全華堂優几杖蠟屐訪林泉白
髮光隂永青雲嗣子賢佳城開吉兆松栢巳蒼然
眉壽人生貴題輿善政聞中心如止水外物等浮雲方
樂千鍾養俄成萬日墳欲知流慶遠霅水自沄沄
挽廣川先生
萬卷胷中富千年筆下新廣川揚素業延閣想芳塵晩
陟螭坳峻俄留鳳沼津遺書應滿篋不愧泣麒麟
挽鍾處士
日昊身猶健居閑道更優庭栽蘭九畹戶種橘千頭惠
施曾無倦隂功祗自修荀裴門戶壯他日振餘休
挽綦内翰
扈蹕來江表同時掌掖垣鯨波連畫鷁鹿野對清樽涉
世行藏異論交道義敦遽成生死隔回首淚潺湲
鼇禁凝嚴地雍容侍北扉花磚朝直晩蓮燭夜分歸玉
節恩雖異金甌事已非飄零舊僚友華髮老漁磯
東土游觀樂西亭風景悲漫餘曾躡屐空覆舊傳巵高
密山川隔丹邱草木滋凄涼謝道藴泣對白紗帷
挽魯奉議
華胄流芳遠平湖世載昌鯉庭遵善教龜組賁恩章勞
佚身兼適悲歡念兩忘平生修净業歸路指西方
盛大身攸致勤勞力克堪仁心兼五福慶澤在諸男經
罷翻靈運人知弔老聃百年嗟已矣終始自無慙
挽胡茂老樞密
盛際符千載中朝第一人鳳池鳴委佩朱邸奉重輪右
府謀猷密殊鄰意氣伸佐時遺事業誰為勒蒼珉
人物熙朝盛瓊林夐出羣高名題鴈塔平步上青雲未
應三壬兆先修萬日墳丹臺應有籍脫屐謝塵氛
昔日蓬山會平居笑語親薄材陪賈馬高義繼雷陳南
國居方卜東山道益振遽嗟埋玉恨清淚灑衣巾
挽董舍人
華髮年方永祠廷力未愆誰云牖下死疑是醉中仙驥
子持門戶魚軒泣几筵浮生真瞬息誰與問青天
挽齊安郡夫人
懿範閨房秀齊姜素望優廣川名益盛内壼德彌修壽
量方難老生涯遽若浮延平雙劒逝遺恨在營丘
