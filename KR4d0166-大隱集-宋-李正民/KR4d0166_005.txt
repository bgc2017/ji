大隠集卷五宋李正民撰
啟
賀帥冬啟
日臨南極占化景之舒長律中黃鍾驗微陽之來復道
由時進福以類升某官識妙元龜材推隆棟贊元經體
夙殫許國之忠宣化承流暫倚維垣之重世資耆哲帝
賴明謨既順履於休辰宜位膺於介祉復還鈞軸大庇
黔黎某叨綰郡章獲依河潤莫預賀賓之列徒深善頌
之誠
賀趙參政啟
光奉制書榮參機柄郵傳播告輿頌歡呼竊以禦寇敵
之侵上策莫如自治尊朝廷之體彊本則能折衝歷觀
比歲以還仰止一堂之近輔弼任輕而易於進退臺諫
氣銳而動輒抨彈上無以當明主仄席之心下無以副
疲民息肩之望苐徒勞於土苴靡暇瞻於曠芸爰求舊
德已試之賢稍清一時流弊之末必視覆車而知戒謂
宜解琴而更張效周墀之無權姑務於大體若謝公之
經遠不求於近功然後運沉幾帷幄之中制廟勝樽俎
之上使遠夷望風而知畏庶黎元按堵而有歸遂致中
興悉還舊物惟四海所望如此在今日非公而誰某官
業貫羣倫道侔前哲渾然河山之氣卓爾關陜之英直
大而方應羲易坤元之二智仁且勇備天下達德者三
挺誠節於中司運良籌於右府輟一路撫綏之寄參四
輔贊襄之聯和羹允待於鹽梅大厦式資於梁棟惟經
綸之藴必陳臯陶底績之謨需功業之成尚述王褒得
賢之頌某方安散地夐阻崇墉側聞成命之行徒極懽
悰之積
賀翟參政啟
顯膺制命入預政機國步方艱允賴更張之舉上心俾
乂爰資傑異之材搢紳聳傳廟堂增重某官誠明毓粹
儁偉邁倫英名擅於八區高眄邈于四海班聯玉筍自
結明主之知任寄麟符夙昭黎民之譽久游琳館遽解
塵纓傅巖因帝夢以旁求謝安為蒼生而再起果符睿
眷亟贊民謨步驟儒林素負孔融之高氣翼扶國運更
觀公瑾之盛心佇期功烈之成式展經綸之藴某久塵
近著方蒞小邦進有後先雖聞荆州而願識義均休戚
且欣樂正之有為瞻頌之深敷宣罔既
安撫李參政啟
久持從橐無補事功寵畀州符尚寬罪戾獲在按臨之
下實為幸會之多某官明哲超羣謀猷經國比懇辭於
大政暫偃息於雄藩吹之嘘之已甦凋瘵之俗晏也粲也
行臻富庶之風即奉璽書復歸廊廟某比汚近著密借
餘光昔在門牆嘗有一日之雅今兹官守遂託二天之
仁瞻詠惟深敷宣罔既
賀沈參政啟
總師薄伐扈蹕言還清醜虜於淮濆震天聲於邊徼執
俘折馘大挫犬羊之鋒布令陳辭式警鴟鴞之性惟廟
謨之决勝假將略以宣威國勢既隆民心胥悅某官英
姿不世爽氣殊倫芝草鳳凰來作明時之瑞南金東箭
允為内府之珍糾彈既肅於搢紳眷注遂隆於旒扆撥
煩治劇尤高銓綜之稱宣化承流暫試藩垣之重亟趨
節召入覲楓宸玉堂之地深嚴黃麻之文温厚晝接嘗
留於步輦夜談載炳於金蓮遂膺亞相之求式贊繁機
之任漢廷黜陟允資丙吉之同心周室將興孰云山甫
之莫助休功可望公論皆然某頃綴班聯嘗陪步武方
投閑於祠館欣誕布於綸言亟聞警奏之傳稍致賀牋
之緩其為悚忭曷究敷陳
賀席參政啟
光奉制書入參機政廟堂增重華夏交欣竊以君臣之
義相須非賢不乂安危之時靡一得士者昌經營雖本
於人謀輔佐實資於天祐降神崧嶽用恢復於周邦夢
弼傅巖遂增光於商祚矧鴻圖之中啟顧亨運之有開
既賢者因時而興宜聖主不次而用某官學臻閫奥材
擅經綸房喬之所長在謀陳平之有餘於智高文大冊
雍容兩禁之游激濁揚清更踐六官之長上心乃眷公
望攸歸遂膺當宁之求亟贊秉鈞之任某頃倍近著嘗
覿光塵側聽緒言見心期之甚遠諦觀符采知柄用之
不遲逖聞成命之行彌極歡悰之積
賀都督吕相公啟
誕揚制命寵畀戎昭遠考成周分陜之規近稽東晉都
督之號六師增氣四海傾心恭惟某官明略佐時雄才
應運道之源而德之藪所資者深文之傑而武之英無
施不可元勲爛於竹帛貴名昭於鼎彝惟中外之迭居
皆將相之劇任比再躋於鈞軸實增重於廟堂裴度來
朝毅將咨嗟而出涕子儀入覲詭辭造膝而無嫌朝恩
由是以沮謀逢吉因兹而去位一新師律載整朝綱以
萬民離居為憂以四郊多壘為恥灼見扶顛持危之術
深陳救焚拯溺之圖劉琨以逆虜未梟猶枕戈而待昩
旦陶侃思中原致力乃運甓而惜分隂豈懷安以敗名
將馳騖而不足上心攸注民望胥同遂宣出征入輔之
勞盡總尺籍伍符之衆淮隂之拜大將曾弗預於謀謨
王導之秉重權亦無聞於征伐兼舉二柄創見一時衮
衣繡裳繼姬旦東山之詠輕裘緩帶同羊祜夏南之行
佇期功烈之成式展經綸之素某辱知惟舊荷德實深
方武節之是宣顧腐儒之安用拘縻符竹流落江湖負
朱羽以臨顔行慚無壯志曳長裾而陪後乘莫佐下風
側聞渙汗之傳彌切搖旌之慕欣愉徒極敷叙奚周
賀知虔州侯修撰啟
光膺宸命榮領雄藩顧惟幸會之多獲託鄰邦之好某
官智周而材贍文麗而學優早踐亨塗藹聞令望比顯
躋於柱史已深簡於宸衷時乎未可有為天將降其大
任暫躋論撰之職出分藩翰之權乃眷大邦久厭羣盗
潢池多警欣聞龔遂之單車錯節尚堅正賴虞卿之利
器涓辰云吉布政惟新已騰載路之謠遽辱貽書之貺
某嘗接武旋歎分襟念出處之難期曾何加損顧愆尤
之已積不自覺知夫何譴逐之餘乃沐撫存之厚永言
欣忭曷既敷宣
賀樞密權端明啟
伏審顯膺制綍榮贊樞庭右府談兵允賴謀猷之助巖
廊圖治實均輔弼之求凡預庇庥舉同欣忭某官資兼
文武學貫天人智略通於萬方冲和備於四氣飛英庠
序列職師儒名與時而益彰材因事而乃見當傾側擾
攘之際歴艱難險阻之勞詠溪堂之詩方美扶風之政
紓楚國之難孰先令尹之忠旋臨涖於近邦遂總持於
大計入殫猷告適契上心正宥密之需賢矧經綸之在
抱天寒既至松栢知其後凋猛獸在山藜藿為之不採
必有折衝於樽俎之上乃能息兵於潢池之中馴致太
平益光洪烈某夙陪近著嘗覿下風側聞成命之行苐
極懽悰之積
賀樞密胡端明啟
光膺綸制榮貳樞庭華夏聳聞搢紳胥悅竊以司馬掌
邦政周官嘗兼以上公太尉本五兵漢儀實次於丞相
矧本朝循近古之制而右府為機密之司將相交修文
武並用方時多故操縱或預於台衡論職有常委任宜
專於帷幄爰迪師中之吉式資堂上之竒某官當世名
儒中朝宿望川渟岳峙渾然器宇之存玉璞金相展也
質文之備自親逢於華旦已平步於要津離著位者七
年蹈險夷而一節小雅之什盡廢周室中興淳耀之烈
未渝晉朝南渡欲扶興運當得偉人天子喜其來歸曾
是甘盤之舊鄰敵畏其風采允符漢相之威應大人休
否之期竭近臣盡規之義果膺成命入贊鴻樞以道覺
於斯民信伊尹之自任好善優於天下宜樂正之有為
佇膺鈞軸之重權誕闡經綸之大業某支離散吏浪漫
畸人叨陪正始之諸賢縱觀開元之四部秉青藜而辨
蠹嘗借餘光對方罫以沈思獲窺妙算旋因漂泊絶企
光塵慕鴻鵠以高翔亦云久矣同燕雀以相賀徒有志
焉
賀知秀州王直閣啟
光膺宸命榮鎮近藩涓時日之惟良布教條之甚穆顧
兹僑寓久託部封海角遁身方希於小隱祠廷竊祿有
賴於餘輝適困負薪之憂尚阻造門之謁其為欣悚豈
易敷陳
賀李龍圖知虔州啟
及瓜受代解組還朝奉計三年已聞於優最蒙休千里
諒結於去思某官迪德温良賦材瓌傑郎序之聲猷夙
著郡國之政事甚修衆口鑠金顧何傷於明哲君子如
玉終自守於堅剛將趨文陛之嚴行陟近班之峻某久
棲鄰壤竊借餘光喜瞻飛舄之歸遽失卿雲之蔭傾依
徒切敷叙奚周
吳運使啟
顯膺綸命榮涖漕臺凡預庇休舉同欣抃竊以江西諸
郡昔號富饒廬陵小邦尤稱沃衍一千里之壌地秔稻
連雲四十萬之輸將舳艫蔽水朝廷倚為根本民物賴
以繁昌逮更比歲之凋殘無復承平之彷彿強捍者或
操戈以拒吏催科雖嚴而難必行困窮者方捼穗以供
軍饋餉已多而猶不足非講火耨水耕之術寧無頭會
箕歛之傷儻徒峻於文移亦何裨於事實某官宏材濟
務厚德鎮浮久踐歷於亨塗益發揚於雅望未攄遠大
之業暫分飛輓之權甦此疲癃允資謀略某謬膺郡寄
方託使輝涓日時之良已承問俗裁尺牘之禮恭布賀
誠
安撫趙樞密啟
顯膺宸命移鎮帥藩幕府初開輿情胥悅某官謀猷經
國明哲持身堂堂柱石之姿渾渾河山之氣讜言正論
早推臺諫之聲遠算深圖進秉樞機之任身雖屈而道
不能屈時可行則義與之行起偃息於殊庭作藩垣於
會府惟時南服實重兩邦俯控長江相望千里山川天
險有同關中河内之雄師旅雲屯固異霸上棘門之衆
欲恢遠略允賴宗工棨戟來臨都督已隆於雅望旌旗
改色臨淮夙著於威名諸將禀從列城倚重某投閑得
請候代少留方圖千里之行敢忘一日之庇張敞守郡
胸臆固已亡竒羲之去官刑政疲於簡對尚依樾蔭終
脫譴訶顧符竹之有拘造門闌而莫逮欣愉徒切敷叙
奚周
提刑丁郎中啟
光膺宸命榮奉使華問俗觀風已竦傳於清致裁刑折
獄復推廣於仁恩凡預庇庥同深欣忭某官材猷博敏
學術深醇久踐歴於亨衢尚韜藏於遠器暫領外臺之
柄即躋近著之榮顧此孤蹤夙叨末契蓬山抱槧早接
於俊遊畫省握蘭繼聯於同舍方在譴訶之數乃居臨
按之中仰蘇孺之天欣逢故舊辨會稽之政必賜矜全
欣忭之私敷宣罔既
答館職啟
寵膺明命讐校祕文詔旨初傳士倫胥慶竊以國家舉
久曠之典所以明試於人材修已廢之官所以儲養於
英俊待以歲時之久須其望實之孚取而用之有可觀
者惟兹首選宜得異材某官文備四科學該九變韜干
將而未試懷良玉以自珍落筆鑾坡論治明乎大體奏
篇黼扆稱善發乎至言果符側席之求遂冠登瀛之舉
蓬山夐阻歎夢寐於舊遊策府載開喜典型之尚在重
煩左顧兼沐長牋愧感之私敷宣㒺既
謝中書舍人啟
充員省闥方叨宰士之聯承乏掖垣驟玷詞臣之列退
惟涼薄彌切兢慚竊以内朝供奉之班莫非德選西省
贊書之地尤謂才難朝廷以為美官文士號稱極任循
沿流弊苐傳三字之除釐正經常復押六曹之奏既聚
五花之判益嚴四禁之規豈專掌於王言實兼行於吏
事非文章爾雅而訓詞深厚不足以潤皇猷非日月獻
納而朝夕論思不足以達國體必善為于辭令且明習
于憲章選而用之惟其宜矣如某者襟靈至陋學業非
工文采固無竒樸遬不足數早緣薄藝誤玷詞科濫陪
英俊之遊敢起滯留之嘆十年流落百指困窮相良馬
而利必遲學御龍而技無用重遭世難偶獲生全敢圖
漂泊之餘乃有遭逢之異掌絲綸之美幸克紹於祖風
習臺閣之儀或未慚於寒士謂嘗攝職仍免試言永惟
有國以來不過數人而已某官盛德經邦元勲衛社卓
犖生人之傑縱横王佐之才尊主庇民功莫高於鄧禹
矯情鎮物衆方賴於謝安思與羣賢共持丕業遂令疎
遠猥預陶甄然念世荷國恩身逢時故横槊鞍馬之上
未效微勞寄孥虢鄶之間已慚遠慮惟當盡節豈復謀
私某敢不温習藝文收還神觀辭源已涸雖乏湧泉之
稱典籍尚存冀免師心之誚誓堅素履圖報洪鈞
吉州到任謝執政啟
持橐三年猥玷從臣之列分符一旦遽興逐客之嗟仰
荷陶鎔已祇官守伏念某行能無異艱拙有餘豈妄意
於功名竊自娛於文史偶緣遭遇徧歷高華後省備員
更獻納論思之職南宫率屬乏文學政事之長鼯鼠之
技既窮駑馬之力亦竭欲銳進則小器不可大受欲冒
處則清塗難以久妨頗宿留以懷疑思彷徨而引去忽
承恩旨遠畀藩垣將内訟於愆尤分宜投於閑散鳬飛
鴈集本無繫於公朝雞尸牛從尚竊懷於私計念干戈
之未解慨田園之已蕪且圖餬口於四方未能忘祿乃
使佩青於千里詎可辭難惟承命之甚嚴幾擕孥之不
暇棲遲近郡候吏卒之鼎來偃薄祁寒幸道塗之無壅
小邦雖云遠外平日素號劇煩兵革洊侵閭閻非舊田
萊荒廢斗米之價未平墟落凋殘比戶之氓半在豈容
孱陋可備藩宣雖能知命而不憂尚愧見幾而必斷但
勤夙夜寧較錙銖某官明略佐時英材命世伊尹聖人
之耦澤被斯民周勃社稷之臣義形於主憤國威之久
蹙嗟世難之未夷並建羣英大凝庶績顧兹疲懦難備
使令俾聯五閣之班出奉一麾之寄疏榮若此論報謂
何敢不畏此簡書先於惠養軍旅之事未之學也勉企
於前修言行之宜可無慎乎更防於後患
謝建康張寶文啟
艱難之際賴候伯以為藩垣凋瘵之餘資惠愛以綏黎
庶承下車之未久聞布政之已孚某官材應時求德昭
民譽遇盤根錯節而别利器之用因震風凌雨而知厦
屋之安逢辰洊動於干戈受任屢當於屛翰惟兹建鄴
實古名都方移蹕之未遑乃分符而共理枕戈勵志豈
後祖生之著鞭乘傳諭民已聞渤海之賣劍佇聆褒詔
即踐禁塗欣頌之深敷言曷究
謝孫宗博惠詩啟
高秋搖落見宗武始生之辰壯齒遷流當孔融過二之
歲偶故人之邂逅辱佳句之揄揚感黃菊於丘園空嗟
僑寓誦蓼莪於風雅永負劬勞深慙華衮之榮曷效瓊
琚之報笑宦遊之久困知難並於甲辰念得失之相承
諒有同於磨羯其為欣悚未易敷陳
與知秀州劉待制啟
涓辰惟吉布政云初輿頌載揚周邦咸喜某官躬行德
義世濟忠嘉蚤參荷橐之榮久奉珍臺之逸暫遊蓮幕
載錫麟符將還嚴助於承明聊試望之於馮翊惟時闔
境方困旱災望族高華施設行觀於廣大疲民凋瘵撫
綏尤賴於寬仁佇臻循吏之風非獨寓公之幸
與提宫劉待制啟
叨奉宸恩誤膺郡寄獲居仁者之里忽貽記室之書拜
貺惟勤揆能增愧某官學探道奥德冠民彝早領袖於
儒林亟翺翔於從橐暫息殊廷之逸行膺前席之咨某
昔預校讐嘗陪步武萍蓬千里久馳想於風猷江海一
麾佇親承於音旨永言欣幸曷既敷宣
謝平江胡待制啟
光膺中詔進陟近班綸命初傳輿情胥悅某官道扶皇
極德冠民彝體備四氣之和文漱九河之潤早擢科於
高妙即結綬於清華率惟兹有陳已賴甘盤之舊學在
德不以大方資鄧禹之遠圖復躋荷橐之班佇聽鋒車
之召某為僚滋久投分實深盧毓以常士為有名苐愧
尸官之無補安石為蒼生而再起尚期賢業之有成欣
抃之私敷宣㒺既
回鄰郡啟
叨奉宸恩誤膺郡寄獲託鄰邦之好實為幸會之多某
官材映士倫望隆朝著久屈藩垣之劇即躋臺省之華
善政報成賴餘波之見及提封接畛亦擊柝之相聞瞻
詠之深敷宣㒺既
回袁州趙守啟
顯膺宸命榮剖藩符顧惟幸會之多獲託鄰封之好某
官材猷敏達德宇沖深卓爾宗室之英渾然清廟之器
險夷備歷忠孝兩全尚藩宣於小邦未翊揚於遠業涓
辰云吉布政惟新已聞載路之謠遽辱貽書之貺提封
攸届實擊柝之相聞潤澤所漸賴餘波之見及永言欣
抃曷既敷陳
回信州李守啟
久陪軒陛㒺著勤勞遠假麾符幸寬罪戾已恪居於官
守方夐阻於封圻曾修記之未遑第馳情而曷已某官
材宜世用仕以學優治劇撥煩每從容於為政任重道
遠期康濟於斯民尚分千里之憂即奉五雲之對某趨
風惟舊荷顧良勤比緣行役之餘獲預樽罍之末聽笑
談於捉麈幸接清徽傳翰墨於置郵益慚謙德永言感
悚豈易敷陳
答朋友啟
叨奉宸恩獲棲琳館再竊無功之祿徒增有靦之顔某
潦倒無堪嶔﨑可笑早緣薄技濫陪英俊之遊晚玷從
班適在艱虞之日久投閑散復見清平方乘傳於遐陬
忽陷身於異域東隅已逝空眷戀於桑榆三徑就荒嘆
凋殘於松菊甘腐儒之麄糲對黃卷之聖賢問舍求田
杳無涯涘從徒乘馬寧敢覬覦未忘干澤之心荐有叩
閽之請方虞嚴譴遽奉俞音靖惟朽質之無庸實愧素
餐之何補某至誠與善盛德包荒早聯金石之交密借
吹嘘之助更紆雅思寵示長牋文采爛然宛若靈芝之
三秀揄揚過矣豈惟華衮之一言感佩惟深敷宣㒺既
又
禮行於郊誕布配天之澤賞延於世爰敷任子之恩凡
庀職於從班悉推榮於京秩顧惟忝冒彌切兢慚早侍
軒墀蔑有涓埃之補久栖湖海苐從鳬鴈之羣載覿休
成猥霑大賚少時辛苦力紹家聲晚境憂虞遂忘世味
沐恩波之洊至覺緣累之已輕過諸郎而擊鮮難希陸
賈遊名山而採藥方慕尚平敢謂謙勤遠垂慶問永言
感佩曷究敷宣
洪舍人講易啟
德無常師尼父嘗勤於問禮學不可已次公猶急於傳
經況聯寮寀之間獲奉講磨之益微言既闡滯念頓開
竊以易之為書深不可識聖人設卦強為之名潔静精
微冠於五經之上廣大悉備行於三極之中歷伏羲文
王而其道全至周公孔子而其辭具分六位而成體兼
三義以無方天未喪於斯文嬴相指之為卜筮道無以
興乎世漢儒釋之以荄滋必有通人乃明妙義某官識
窮繫表體蹈環中潛心早慕於仲舒勤學晚同於伯業
發明九事陋何晏之甚疎傳授三爻笑虞翻之未悟既
用其易簡以游斯世又推其緒餘以覺後知載揚闕里
之金聲復振尼山之木鐸何遠之有吾無隱乎某智不
足以安身材不足以補過未究隂陽剛柔之理豈知吉
凶悔吝之幾念河圖之弗傳抱韋編而永歎年已迫於
知命動多昧於趨時夫何憂患之餘獲見微彰之藴事
斯語矣亦允蹈之運斤成風雖無受至道之質望洋向
若終期造大方之家過此以還未知所措
