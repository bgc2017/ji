提要
大隠集十卷别集類三(宋)
臣等謹案大隠集十卷宋李正民撰正民有
已酉航海記已著錄正民宋史無傳事蹟始
末不可考惟據航海記所述知其事高宗為
中書舍人嘗奉使通問隆祐太后而已今以
集中諸表考之則在朝嘗為給事中禮部吏
部侍郎在外嘗知吉州筠州洪州温州婺州
淮寧府敭歴頗久晚予宫祠以歸又考徐夢
莘三朝北盟會編載紹興十二年五月金元
帥來書云汴梁留守孟庾陳州太守李正民
及畢良史者比審議使蕭毅等回具言江南
嘗詢訪此人今並委沿邊官司發遣前去六
月金人放東京留守孟庾知陳州李正民還
云云是正民於知陳州時嘗為金人所獲以
和議成得還集中南歸詩所云淪身絶域久
暌孤投老歸來鬢髮疎者盖即其事特孟庾
以東京附金歸後高宗棄不復用而正民屢
更任使終始弗替則其在金朝當猶未至於
失節特史文闕略不能得其詳耳其集見於
宋史藝文志者三十卷傳本久佚惟嘉興府
志載其海月亭詩一首今據永樂大典所載
掇拾編次釐為文六卷詩四卷中多中書制
誥之作温潤流麗頗近浮溪其詩亦妍秀可
誦在南渡初猶不失為雅音焉乾隆四十六
年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
