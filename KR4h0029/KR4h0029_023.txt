清江三孔集卷二十三
宋孔平仲撰
今體詩
初三夜作
曉色漫漫看雪下溪流脉脉見潮生船忩静坐無賓客
樽酒相從只弟兄會合都来能幾日留連遮莫到三更
何如徑就舟中宿岸斗深泥不可行
再用元韻
小舟衝雪魚新買濕荻吹煙火旋生一笑兼留青眼客
半年不見白頭兄厭厭劇飲罍頻恥衮衮高談僕屢更
故使移船相近住幾番潮信不能行
初十夜作
泱泱積水遶亭基月白風清夜坐時轉舵開船即千里
祇應重到解相思
真州元夕
擾擾州城一弹丸燈光疎冷月光寒杖行猶恐人相識
紫褐圓絛著道冠
游江寧天慶觀久視軒見梅已落有寄常父
記得東齋折小梅數枝寒色未全開江上别来今幾日
暖風吹逕雪成堆
造王館公第馬上作
濯濯春容在柳梢野梅相壓吐香苞日邊明晦雲無定
雨後寒暄氣欲交抱蘂懸蟲猶帶繭銜枝飛鳥已營巢
高懷不愛三公府白水青山滿近郊
呈館公
磻溪莘野亦初閒去逐功名遂不還豈有太平辭將相
却来高卧對湖山冥心真出三千界注想長虚第一班
踽踽朱門舊時客冒寒衝雨到郊關
元子發龍圖以程公詠三園詩見示亦成一篇
名園有一已堪誇勝事三園屬一家杖策可遊緣近宅
得春最久為多花人居玉府真仙格地占錢塘最物華
見說江湖堂更好烟波清興浩無涯
題姑孰臺
青山便是玄暉宅采石相傳李白墳誰使浪仙来此住
姓名輝暎少知聞
戲寄葉縣黃魯直
西山曾夢巫山雨南浦常迷洛浦珠古縣寂寥官况冷
不知還憶舊觀無
贈武科胡七
三尺青蛇丈二矛崛然来應武科求東南近出人才美
西北當寬帝顧憂戰馬夜嘶榆塞月征衣寒犯玉關秋
古今將相皆無種好取班超萬里侯
和常父
平生苦厭家為累今日應如痛定人羣婢喧譁寧復有
孤燈瀟灑自相親温尋簡策評三豕點綴文章學受辛
誰謂丹楓會愁客深秋清思滿江濱
喜經父閣試第一
决起南溟近北辰風雷含蓄待經綸殿前欲奏三千字
閣下先為第一人擢等定如唐處厚封侯終似漢平津
應嫌有弟真癡絶抱甕區區最苦辛
喜經父制策第一
過閣程文推首出臨軒親策復先鳴大科江左未嘗有
此事吾家真最榮獨步以才高宇宙横飛不日到蓬瀛
翩翩斥鷃蒿莱下豈識鵬摶九萬程
親策賢良第一番吾家羽翼蔚高騫當時棄禄嫌民掾
此日登科勝狀元四海望風期將相雙親聞榜慶兒孫
台州己有公台兆預約當行必踐言
初食鱭魚蔞蒿
魚從網師得蒿自麥田求斫鱠嘗鮮美調羹烹滑柔江
南見春物野次助晨羞人各甘香味鱸蓴未易侔
題夏大初丈高居
入門巳可愛庭戶復清隂更有池臺邃相連花木深山
川供隠几風月伴抽簮七十鬚渾黑知公但養心
萃勝亭
蕭灑東堂秋正皎思尋一徑上幽亭天生喬木為欹盖
地借羣山作畫屛有志休官頭未白多情好客眼偏青
知公故欲来高處目送飛鴻在杳冥
滕元發池州蕭相樓
相國當時此建旄正如今日擁三刀規摹忽起凌千尺
意氣相期在一陶柱礎下連坤軸壯簷牙斜插斗杓高
觀公磊落真人傑莫向江山賦楚騷
再賦
廊廟之才守一州暮年名位等鄼侯簮纓七葉皆當軸
棟宇千章為起樓撫事蕭條人己遠臨風慷慨意相投
期公便握璣衡去留取餘光照斗牛
哭張子禮
漾檝貴池郡傷心甘澤園笑言成死别風味想生存花
木春無主蒿莱晝掩門尚思歌舞會些語為招魂
出郊
田下泉鳴春雨晴新秧無數已齊生一年農事從今始
會見西風玉粒成
松花
曾聞高節冐冰霜三月開花滿路香虱鬛龍鱗今老大
學他挑弄色輕黃
蓮葉
蓮葉田田出水齊清香巳有曉風吹物華光景人誰覺
便是花開結子時
清暉館
湖山秀氣合庭榭綠隂初吹臘新嘗酒鳴榔旋取魚青
規諫官疏丹轂使臣車醉尉無儀檢將軍莫怪渠
花望之弄璋亭
開亭面峯島来客慶桑弧屢種藍田玉新還合浦珠海
邊桃結子天外鳳生雛莫笑軒楹陋高門即似于
西軒
新作朱門向水開雖臨行路少塵埃久藏勝境因人發
盡放青山入坐来樹影轉簷棋未散荷香飄枕夢初回
晩年事事皆疎懶頼得閒官養不才
夏晝
落花寧是穢啼鳥不為喧野水從侵道青山任塞門吏
身閒似隠官舍静於村開卷何曾讀風来只自翻
和唐林夫游家園
荒園忽報枉高旌旋設屛帷當小亭重複江山天外遠
回還松竹坐中青勸斟美酒罍頻恥看跋名書墨尚馨
莫笑區區身未退待公鵬擊我鴻冥
庾樓
高城枕浩渺層層壓崔嵬路繞清隂上山分爽氣来天
低風動幕空迥月浮杯遠眼征帆盡涼襟細雨開行人
望蓬島游客比春臺豈獨登臨勝扶傾不易才
夏夜
小雨初收深夜涼杖藜徐步立回塘一天星月清人意
四面芙蕖遺我香大隠嘗聞在朝市昔人何必濯滄浪
應官粗了心無事便是逍遥物外鄉
種花口號
幽居装景要多般帶雨移花便得看禁奈久長顔色好
繞階更使種鷄冠
蜀葵萱草陳根在金鳳鷄冠著地栽併作暑天庭戶景
深叢時見一花開
池上
汲水添池池巳深小魚無數亂浮沉綠萍荷葉皆涼冷
更有庭柯百尺隂
羣魚散漫吸新水好鳥間關啼翠隂悠然物我俱自得
一霎南風吹我襟
桂堂
團團濃綠隔忩紗曾見叢生障海涯太守作堂真好事
謫仙題榜更增華孤根直節非今日秀氣清香自一家
氣候人間應較晩月中子落此開花(此桂八月花始盛開)
通判成郎中生日人凡送香合夀星皆不受獨以
詩獻
和似陽春静似山謳謠千里祝公年暫留卑濕江城地
且慶舒長夏景天盛德自當增夀考高才行且復蕃宣
香奩畫軸知無用只有詩篇不值錢
詩致卓道士靈座
隂陽藻鑑兩俱優落落高談氣似秋仙馭晩留山水國
客星曾入帝王州却乘眇莽歸三島空葬衣冠付一丘
作頌馳書謝人世知君平昔悟浮休
次韻王通叟
春生湘浦即當還窮覽雲山得據鞍灑落文章終不俗
從容談笑尚能歡千金駿馬將辭主一曲胡琴遂掩棺
世事相因古如此誰知魯國累邯郸
夏日甘寢
迴風動水葉細雨濕蛛絲心下無閒事人間有此時微
涼紗半捲幽夢角徐吹此興惟吾解兒曹莫使知
晩興
驟雨行荷葉嘈嘈如語言高齋正薄暮宴坐不知喧極
静開心地新涼入髩根交游何用絶自罕到吾門
張子明自廬山歸云十五夜桂子落於太平觀鄉
人謂之大熟子豐年之兆也
誰撼月中丹桂枝墮階圓實似珠璣山中道人拾不盡
湖上仙人攜得歸半夜香風飄澗壑一時甘雨徧郊圻
與公寄籍皆江國且喜田園歲不饑
寄康林
北音融結本輕清欲學含糊想未能晩節絃歌應自笑
終朝簿領更相仍九江土壤多卑濕三伏雲氛正鬱蒸
宴坐知君無暑氣風標自敵玉壺冰
詠蜀葵
綽約佳人淡薄粧天真自恃不熏香低頭無語嬌尤甚
更著新翻淺色黃
詠荷花
一花一葉自相連待得花開葉巳圓應為施朱嫌太赤
故將嫩綠間嬋娟
晩興
展簟當簷卧微風送晩涼雲移自徐疾蕉舞更低昂結
網蛛縈足歸巢鳥亂行支離聊度日那復論行藏
送吳全甫中舍倅無為
海沂歌舞待王祥喜得淮南一道堂軍號無為巳閒暇
地連秋浦更清涼進趨黽勉心應懶退食優游策最長
我住廬山欲招隠為君先去種松篁
晩涼
晩涼睡覺欲何之散步徜徉曲沼西更上曹亭望江水
畫&KR0657;却檥白龍堤
晩涼睡覺坐前軒悄寂無人共語言近見南山片雲起
滿塘荷葉雨聲喧
賦程氏雲庵
蕭然隠几坐終日白雲間觸石未全起無心聊與閒幽
篁相映帶絶頂有躋攀最稱侵寒望淮南雪滿山
常父相率作吳丞相挽詞
久勌調羹手新尋辟榖方謂還周衮繡重補舜衣裳忽
報中台拆同嗟一鑑亡森然棟梁氣今此掩黃腸
鳴玉東西府藏舟辰己年鹽梅捐鼎實箕尾返星躔隂
德元豐政遺書太史編後人瞻髣髴圖像在凌煙
霽夜
寂歴簾櫳深夜明睡迴清夢戍墻鈴狂風送雨己何處
淡月籠雲猶未醒早有秋聲隨墮葉獨將涼意伴流螢
明朝準擬南軒望洗出廬山萬丈青
晩望
秋江水自壯更值雨滂沱落日增野興連天吹細波城
依湓浦近舟傍柳湖多吾己忘清濁安知孺子歌
禾熟三首
百里西風禾黍香鳴泉落竇榖登場老牛粗了耕耘債
齧草坡頭卧夕陽
豐年氣象慰人心鳥雀啾嘲亦好音玉食兒郎豈知此
田家粒粒是黃金
雨足川原還驟晴天心斷送此秋成榖收顆顆皆堅好
想見新炊照盌明
深夜
閴寂方深夜清涼别一天臨風但獨立愛月不成眠戍
漏傳聲小庭柯轉影圓露寒侵背側移榻近堂前
和朱君况卜居
吾身當老此園中世路﨑嶇幾萬重且飽稻粱隨雁鶩
盡將雲雨付蛟龍求閒有志終須得招隠何人肯見從
且為莆田朱處士比隣先種七株松
和項元師見遺柳書
古今諸柳孰為強矯矯誠懸術最良自富詩才堪繼惲
兼深儒學有如芳當時屢獻箴規益末世惟傳翰墨光
石刻見貽真雅賜峥嶸筆力有餘剛
雞冠花
萌芽澆灌已成叢一一深紅間淺紅偏近黃昏顔色好
分明秋景畫圖中
睡起
睡起西風掠鬢輕蕭然庭院晩寒生浮雲便作飛鴻意
細雨仍兼落葉聲物不求餘隨處足事如能省即心清
山林朝市皆相似何必區區隠釣耕
送郎祖仁奉禮
碧落聲華盖世高哀烏才業亦時豪靈淵自出駒千里
丹穴今看鳳一毛方略從容能處事精神洒落見揮毫
東行想足資清興江上秋風捲怒濤
次韻孫亨甫見寄
進多齟齬退為安未省乘軒勝抱關半世青衫貧為禄
新秋明鏡老催顔紛紛江上風吹葉漠漠淮南雨暗山
欲和佳篇寄相憶韻嚴詞峭不容攀
唐林夫累惠書字法絶精以詩補之
每承勞問意何窮尤喜真行字頗工蕭散正如君子性
頡頏兼得古人風曾經廷諍毫端直自有家藏硯色紅
雅稱玉堂詞翰手枉留山邑簿書中
至城南别祖仁未歸約文之不至
送客柳亭晩倚欄秋雨酣風烟滿湖上景物似江南蕭
洒憐神往從容憶手談老来心易折離緒己難堪
對菊有懷郎祖仁
薄寒初著裌衣裳日景中分不短長池館虚明開水石
園林搖落受風霜黃花滿檻金鈴秀白酒盈樽玉液香
未老不須雲母粉且教絃筦奏清商
知郡大博臨宴公宇詩以為謝唐林夫在席
眷深賢守已㤀形肯屈旌旗到小亭坐有嘉賓仙骨秀
門無俗客暮山青薦樽施遣供蔬甲秉燭相隨看菊鈴
欲識主人書館淡短檠燈火漆函經
秋夕旅館談禪用元韻呈林夫
義以酬知不願形孤標直氣蔚亭亭天涯調官頭將白
江上論文眼倍青自性本空觀水月外塵相染喻風鈴
昨宵共說無生話勝讀西来一藏經
林夫訪及書室夜話又用元韻
珠玉相輝媿我形正如朽壤附雲亭宦情己比春雲薄
交義猶期老柏青坐久北忩號過雁談餘荒戍咽疎鈴
知君不厭寒宵景世上風霜已屡經
至城東作
地形磅礴接匡廬曠野人烟乍有無栖畆稻粱方待穫
識家雞犬各隨呼農耕半嶺如僧衲牧跨羸牛似畫圖
官守投閒省墳柏滿林霜露涕沾濡
出郭二十里依山八九家茅岡風卷燒土井雨推沙凍
蝶依殘菊幽禽立卧槎路邊桃李木猶發小春花
惜菊
碧玉枝條手自分花開晩節最憐君斜簮短髮能迴老
滿泛清樽要助醺著雨半荒猶爛漫繞欄三嗅倍氤氲
更收殘蘂縫為枕長得好香深夜聞
西齋冬夕
平生疎野得江湖歲暮西齋擁一爐雨滴空階如自語
風吹長木更相呼世間寵辱收棋局樓上光隂入酒壺
近日睡時全少夢攀緣狂想自知無
冬夕即席作
燭滴胡桃淚香蟠春蚓灰酒花隨煖聚酥蘂帶寒開自
有清歌送惟聞畫角催隔簾疑曉色雪壓數枝梅
至日作
年光吹盡任飛灰且慶舒長舉壽杯積晦彌旬三尺雨
新陽半夜一聲雷家人環坐相酬勸賀客先期戒往来
熟醉騰騰成小睡晩寒更起恥殘罍
小菴初成奉酬元師
伐竹誅茅挂織蒲半規小榻一方爐不隨健鶻摩空去
且免窮猿失木呼自有琴書增道氣别開世界在仙壺
幽人欲到知何意若說真菴彼豈無
口占
東皇旌節下蓬壺一夕芳菲徧海隅紅破露花將引蝶
綠深烟柳已藏烏異鄉旅食頻年久故國風光此日殊
常是登高牽望眼醉吟今喜在江湖
寄常父
紅蓮綠水本優游清絶東南七寳州見說新書亦多事
每聞沿檄少歸休少年共計駒千里末路堪嗟狢一丘
正是江邊桃李月雞鳴度曲寄離憂
和劉江寧韻送張天覺同年三首
傾盖逢吾喜開樽為子斟笑談天下事忠義古人心戢
翼丹霄遠藏鱗赤壁深彈冠行且起朝列遲華簮
酒可平孤悶無辭滿滿斟劍横牛斗氣松抱雪霜心澤
國波濤壯春天霧雨深清哀記風采白筆舊曾簮
戲挹東溟水期將北斗斟大鵬誰振翼老鸛未償心卷
箔江天靜停檣野岸深晨羞聊一飽荻筍正如簮
寄題蕭升之姨夫竹軒
開軒君子意種竹歲寒心高節凌雲秀孤根得地深秋
暄溪上雨暝宿嶺頭禽預約疏三徑他時伴醉吟
席上送孫知損通直廣東漕
度峽經瀧行路難嶺猿越鳥避旌竿身從日下恩光暖
聲落天南暑氣寒事國以忠寧計遠與人為福莫如安
觀公才大宜高位豈復區區久外官
春晩遣興
紛紛柳絮入簾飛正是酴醿花發時斷送日長惟有睡
留連春去可無詩狂鞭迸筍偏當戶綠葉成隂巧覆墀
百舌聲中斜照晩翛然衰鬢任風吹
上己飲於湖上
城南春己老湖上雨初晴草作忘憂綠風為解愠清楊
花輕欲下菱葉細方生酒影低雲木歌聲伴畫鸎賞心
殘蘂在幽曲小舟横却笑蘭亭會吟詩半不成
口占
積水深踰丈高林繞若城蝦蟆朝合吹鸜鵒夜傳更難
轉長沙袖空塵孺子纓生涯吾尚闕浥浥羨農耕
寄題蕭文照閣
虚明敞高閣清淺對方塘軒冕㤀懷久江湖寓興長紅
蕖開細雨白鳥下殘陽不挂人間事逍遥自一鄉
謝郟正甫
當年輦轂參農正今日江湖望歲星冷局自安心有素
故人相後眼偏青幅巾舒散殊官屬華衮騰驤入帝庭
一薦未為門下德荷公敦篤好㤀形
送周文之主簿
俊逸駒千里孤高桂一枝清才比栖棘餘事付枯棋小
邑今官滿當塗半己知揚舲發江浦策馬望京師待詔
須金馬支床笑玉龜都塵亦可畏莫遣素衣緇
夏日游湖亭
漫漫湖水拍堤浮欲到南亭泛小舟平日登臨如别境
後来語笑尚中流採菱斫鯉皆新美賭酒圍棋自獻酬
對面火雲高萬丈誰知此地有清秋
倦夜
滅燭恐招蛟迎風罷揜門讀書都己廢就枕益加煩缺
月籠烟淡羣星帶暑昏徐行得住處荷葉滿南軒
與張子明飲湖亭
小艇衝湖過幽亭枕水虚風来荷氣外人在木隂餘濕
印開新酒長茭族貫魚遥看鶴歸處便是謫仙居
大暑
澤國己炎暑夏天仍永朝炙床爐燄熾薰野水波搖飛
鳥不敢度鳴蟬應自焦可憐花葉好顦顇苦霜凋
入山馬上口占
奕奕秋光照眼明野香山秀互相迎路穿蒙密無人見
天借隂涼助我行小竇濺流如貝玉松風疎韻作韶莖
一重一揜塵埃遠故比城中分外清
再用元韻呈熊伯通
一望膺門眼己明欣然倒屣辱公迎林泉真作仙人宅
杖屨容參長者行道論風生揮玉塵渴心塵積飲金莖
怱怱短棹依城去連日西齋夢寐清
寄熊伯通
南山九疊勢干霄中有長松蔭寸苗好景常聞太平觀
謫仙更住上清橋風吹石徑秋聲早泉落雲根暑氣消
方外相期蒙雅眷只應心隠不須招
再用霄字韻
豁然披霧睹青霄沛若為霖洒旱苗身逐歸雲朝傃洞
心隨流水暮縈橋人情不用相輕重物理從来互長消
器業如公合廊廟佇聞尺一有嘉招
初伏夜坐
露坐己侵夜炎威猶未收何言百蟲噪無故一星流苦
渴須漿解微涼以扇求頒冰是今日堆玉想神州
池上作
寂歴人初定逍遥物己齊夜涼天似水月在小橋西
午眠
雨盪炎天氣風生喬木隂清涼一枕睡勝得萬黃金
早秋
一雨洗煩熇涼風開早秋散行身覺快甘寢夢相求己
作黃花意誰為墮葉愁南山青似染準擬更登樓
七夕
高列瓜華結綵樓半空燈燭照清秋秖應用盡人間巧
更欲遠從天上求
送馬朝請使廣西
海水揚波今合清秋風千里使華行言皆有道非徒發
事若無心更不生談笑從容懷遠俗琴書瀟灑寄高情
佇聞靜勝諸蠻服何必樓船十萬兵
八月十六日翫月
團團冰鏡吐清輝今夜何如昨夜時只恐月光無好惡
自憐人意有盈虧風摩露洗非常潔地闊天高是處宜
百尺曹亭吾獨有更教玉&KR1055;倚欄吹
送郭明叔任分寧
西安蕭洒我常游去自脩川泛小舟民本豐饒矜氣節
士多儒雅出公侯梅山晩翠屏當戶茶井春芽雪滿甌
預想弦歌富閒暇白雲深倚鳳凰樓
送提舉太平觀熊舍人
未歸西掖掌絲綸且面南譙作守臣三巳何嘗觀愠色
一鳴從此却驚人朱轓暫去求民瘼黃闥行當秉國鈞
記取廬山公舊隠幾多草木待青春
江州幾日到滁州風送征帆暮不收幽谷水聲先入夢
爐峯山色遠隨舟素無公事多閒暇當有新詩自唱酬
寂寞舊居誰復顧桂花深鎻一堂秋
高才喻蜀策攜羌凜凜威名動四方裁正稷宫新法度
發揮詞掖好文章暫還紫府烟霞冷却上青霄道路長
寄語吏民休浪喜使君寧久在滁陽
熊伯通阻風未發拏舟就謁留飲數杯
清晨已送君南浦薄暮未行天北風此别謾言千里遠
笑談還此一樽同鐵山重叠雲垂地玉馬騰驤浪駕空
涉險臨危須自戒且維舟楫莫怱怱
送沈行奉議赴辟陜西
除詔移關陜征途半斗牛落帆江浦月躍馬戍垣秋葱
嶺霜吹劍龍堆雪點裘兵家破竹勢幕府湧泉謀且作
從軍樂安知出塞愁觀公頗豐下努力取封侯
送覺兹住鳳山
十年虎谿老却上羌山岑今回江西去與人傳法音谷
虚聊應物雲出本無心猿鶴空相怨舊菴松檜深
九月十八日作
秋来常苦熱今日令方行浩浩風吹木冥冥雨壓城薄
寒如解愠殘序亦關情曉鏡須驚老催人白髮生
蘇子由寄題小菴詩用元韻和
官身粗應三錢府吏隠聊開一草菴擁砌幽篁如月映
覆簷喬木與天參畏人自比藏頭雉老世今同作蛹蠶
豈獨㤀言兼閉息舌津晨潄不勝甘
陶寺丞挽詩
清德如彭澤高名繼隠居弦歌非我志泉石愛吾廬世
事冥心外門風積慶餘魚軒偕鶴髮歸葬引雙車
黃道士求詩戲為口號贈之
黃君有術吾將面不似尋常問進身二頃良田數間屋
幾時得作一閒人
冬晝作
霜隂收欲盡斑駁意初晴漸喜山將出只愁雲更生鳥
窺晡後屋雞唱午間城灰拆紅爐火微煎傍耳鳴
十一月
欲雪還成雨垂霜却變隂封疆五嶺近甲子二冬深密
葉猶低戶微風尚快襟松筠雜蕭艾都有歲寒心
冬曉
城上猶吹角官廳己罷更粗疎知我性懶惰亦人情入
被嚴霜冷横牎半月明翻身更甘寢雞唱第三聲
正月三日唐林夫舟中醉題
屢伏青蒲地嘗登羣玉山家貧甘遠適道直得生還瘴
癘謳吟外風波笑傲間今朝一樽酒萬事付酡顔
四日郡集於景德寺
冷鐸殘香僧舍開斜風細雨坐中来使君豈是憎歌舞
自出胡琴送酒杯(是囗督闕使者錢公在焉著令禁樂公家有妾善胡琴彈以娛賓)
馬上口占
澗㡳泉初動山頭雪尚深凍條桑破眼燒地草抽心搖
落殊非昔芳菲想自今浮雲多意思已解作春隂
守倅自開元觀食起欲往紫極宫道過余之家園
乃屈同游太守自以為能知地形余故議卜居
之處也以詩謝焉
東巳窺丹井西將造嘿軒半途留使騎枉道至家園敗
葉深埋砌清隂密擁門生涯為廢宅景物似荒村經始
慙謀拙臨軒肯屈尊竹間煩佇立高誼見公存
據案小睡
春氣已回人困頓雨聲不斷夜潺湲四支退食昏如醉
兩眼看書澀有烟散帙横經那肻讀埋頭曲肘即成眠
只愁稚子窺吾懶豈畏諸公誚腹便
南軒
細雨紛紛不見山卷簾烟景畫圖間一池春水風吹皺
戲鴨鳴鷗作隊閒
戲為難韻同官和之
稚柳將成線殘梅尚有柎破春寒料峭送晩角喑嗚地
僻閒賓榻泥深隔酒壚此時愁寂寞幽悶寄操觚
賈誼
措置由来有後先運行無跡盍觀天色黃數五疑非急
此事知君正少年
子瞻子由各有寄題小葊詩却用元韻和呈
二公俊軌皆千里兩首新詩寄一菴大隠市朝希柱史
好奇兄弟有岑參雪天凍坐癡于雀兩夕春眠困若蠶
不是本来忘世味便投閒寂亦難甘
久雨不止二月半以勅醮廬山真君殿入夜星月
皎然
連朝苦隂雨入夜月華新清醮今當夕真君信有神燈
光想如晝香氣自生春水旱多為害當思今為民
寄題蕭丈止亭
削跡忘當世開亭枕近郊情非惡冕紱樂不似衡茅靜
看雲歸岫閒知鸛在巢春風動幽興植杖數花苞
春夜
酒醒殘月在西廂悄悄重城春夜長何物與人清意思
瑞香花發一亭香
和經父寄張績
蕭蕭木落洞庭湖一葉扁舟盡室居吾道已衰投直筆
人情難合卷長裾重輕自繫朝廷勢褒貶猶存史策書
所遇于天皆有分未將鯢鮒羨鯨魚
阻風呈經父
風響翻空若疾雷舟行值此頗淹回坐看鷗鶩浮波去
近見蛟龍帶雨来春色未還江上柳雪香誰寄嶺頭梅
欲收美景陪清唱恨乏當時子建才
詠㯭
以小能行大天機寄物形沿流最有助深壑屢嘗經迅
速功無比謳鴉韻可聽江空插羽翼水府散雷霆駕浪
来湘浦搖風過洞庭侵凌秋島霧破碎暮灣星雁鶩驚
羣起蛟龍睡一醒浩然乘此興東去絶滄溟
詠柁
厥初誰創物似此亦難求擺合千尋浪回旋萬斛舟行
如一卧扇力敵九氂牛出没居相半東西勢自由高風
當絶倚淺瀨亦徐收軋軋微鳴曉峩峩迥浸秋隨灣掉
轉尾避石掣開頭自有施功地何嘗厭下流
至日阻風飲於轉運行衙呈經父
杜渚停風棹華堂置酒壺雲低岳陽市雪滿洞庭湖醉
眼看梅蘂歡心合棣柎去年今夕夢江國面京都
和經父寄張績
解縱梟䲭啄鳳凰天心似此亦難詳但知斬馬凴孤劍
豈為摧車避太行得者折腰猶下列失之垂翅合南翔
不如長揖塵埃去同老逍遥物外鄉
半通官職萬人才卷蓄經綸未得開鸞鳳託巢雖枳棘
神仙定籍己蓬莱但存漆室葵心在莫學荆山玉淚哀
倚伏萬端寧有定塞翁失馬尚歸来
和經父登黃鶴樓
複靄重沙望不窮坐收千里一樽中天邊江漢波濤闊
地下神仙窟宅通窗影偷来湓浦白簷光飛入沔城紅
豁然己盡登臨興雲閣章亭謾在東
詠冰
厚薄因風結方圓隨器成黃河白馬渡大澤老狐行暖
曲流雲液隅甃晃水精皎然心一寸願比玉壺清
詠網
己向晴漪下還于晩架張鱗餘銀皎皎目帶淚浪浪細
入詩人詠輕隨釣叟裝結繩相效久遺象本歸藏
瑞香花
去年荆楚賞芳菲今歲江淮水渺瀰綠髮方當少壯日
清樽不負艷陽時風波此去猶千里桃杏何緣見一枝
獨有瑞香花兩檻遠將春色自相隨
李白祠堂
灑落風標真謫仙精神猶恐筆難傳文章若出斯人手
壯浪雄豪一自然
太白之精出李白詩中元帥酒家豪軒然眉目已如此
况著當年宫錦袍
雙頭牡丹
牡丹意態己無窮况是連房鬭淺紅曉色競開雙萼上
春光分占一枝中娥英窈窕臨湘浦姊妹輕盈倚漢宫
只為多嬌便相妬芳心相隔不相同
寄經父
借問東来常太晩富春亭下艤扁舟隂天漠漠行梅雨
寒色蕭蕭報麥秋曲渚浪平猶未渡隔江風緊不勝愁
此中望斷相思眼家在蓬莱更倚樓
選官圖口號
環合官圖展觀呼象子圓飛騰隨八赤摧折在雙玄己
貴翻投裔將薨却上天須臾文換武俄頃後馳先錯雜
賢愚品偏頗造化權望移情欲脱患失膽俱懸愠色觀
三己豪心待九遷寧知即罷局榮辱兩茫然
清江三孔集卷二十三
