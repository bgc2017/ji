清江三孔集卷九
宋孔武仲撰
今體詩
登湘隂北寺江亭
古縣峩新刹孤亭占上頭野苔侵坐綠江水帶天流絲
斷湘靈瑟蘋荒帝子洲人寰真是夢頃刻已千秋
辭三妃廟
盤空烏鵲噪叢祠船上行人半起時殘月朦朦傾島嶼
南風嫋嫋透旌旗開帆便欲日千里别廟仍澆酒一巵
岸芷洲蘭俱可薦新聲翻入九歌詞
過洞庭二首
朝來四境宿雲披漸放扁舟入渺瀰漠漠衣襟凌水霧
悠悠簾幕挂天絲波平自喜看書穏風軟翻愁出險遲
今夜君山興不淺登臨應及月明時
杳杳湖天極目中波光日暮兩陶鎔舟離廟步灣環水
帆指東山縹緲峯昔日南征期飲馬今朝北去想騎龍
歸來若得醉鄉隠願化春醪萬頃醲
自君山還岳陽
雲山深處望瀟湘巖石沈沈已夕陽却整舟帆凌浩渺
回看城郭似家鄉揮戈徑欲迴羲馭散髮今知出吕梁
不是浮休動歸興對眠猶可借禪牀(是日浮休居士張芸老欲速歸遂乘)
(晩北渡)
登涵暉亭
常時洲島隔波瀾故覓君山直上看罨畫園林春減色
水晶宫闕晝添寒州城斜引羣峯小湖面平吞數澤寬
坐久西風響喬木扁舟思到武陵灘
藤杖贈張從道
羣木蔚蒼蒼烏藤壽最長一朝隨翦伐千里任持將扣
觸如金石摧殘耐雪霜﨑嶇伴蠟屐閒暇倚巖牆我亦
筋骸乏君方步履強臨岐輒分贈縞紵莫相忘
入萬家園
行盡東南郡重來訪舊居此心能有止他境更誰如入
徑看生筍臨池想躍魚仍貪田舍樂植杖勸芸鋤
太一宫
江城南畔碧連峯疇昔貞人寄此中琳宇邃深靈迹在
仙壇牢落杏花空池塘自老琴高鯉巖谷仍回禦寇風
共羨碧虚官職好誰知隂有濟民功
紫極宫默軒
宴坐寂不語先生心謂何逍遙疎世味恬淡養天和一
息忘言後方知得象多壺中藏日月鼎裏煮山河
泛清溪入齊山
轉轎南隄大阻長不知乘興泛輕航園林蔭翳清如簟
禽鳥將迎語有簧溪是明河天上去山疑方丈石中藏
衣巾散適心閒暇更勝登臨逐杜郎
又三絶句
風定南溪暎碧虚扁舟選勝百蟠紆荇花荷葉明人眼
猶記當年入鏡湖
咫尺齊山不易登力驅煩冗得身輕瑤巔珉洞須尋遍
從此乘風上玉京
舊遊蕭索十年餘走遍東南雪滿鬚醉洒銀鈎題歲月
窺尋猶在壁間無
登齊山
路出南隄思洒然烏藤點點破苔圓山腰仄塞元無路
洞底虚無别有天六月清風醒客醉千叢怪石伴僧禪
近人登覽方為貴從此匡廬不直錢
九華山
扁舟重過九青蓮極目空明思浩然可是畫工煩刻畫
只因山骨偶枝駢風高迥認龍騰海雲散初疑劍插天
剰採太湖嵌孔石南窗排列佇飛仙
王文玉出清溪圖以示坐客
舟在此溪濱披圖看愈親須知堂上客便是畫中人瀟
洒蒼葭暎舂容碧浪春秀山旁發派秋浦淨為鄰飛鷺
來窺影遊魚可數鱗飲闌須卷去聊以辟京塵
翠微亭
蠟屐縈紆洞府間飛甍仍在最高巔青山東去餘無地
黃潦西來正接天太子池塘烟漫漫紫微蹤跡草芊芊
松(闕)枯朽由來事莫作常情歎逝川
銅陵縣端午日寄兄弟
寄經父
柳浦移舟帶雨行奔波南北是平生忽驚佳節臨端午
還記當年客禁城丹杏飣盤深簇火碧醪傾盞釅堆餳
菖蒲角粽俱如舊何事樽前醉不成
寄季毅
南北飄然各轉蓬佳辰無路笑言同銅壺縣冷更微雨
白鵲樓高來遠風粽剥雪膚明席上酒傾玉骨映杯中
區區羇旅無歡笑遙想華堂屢一烘
清涼寺
白寺荒灣略艤舟攜笻來作上方遊何年巧匠開山骨
自古精兵聚石頭故壘無人空向久高堂問話凜生秋
雲庵快望窮千里一借澄江洗客憂
白雲菴
青山為路竹為門千里江風到此軒誰把吳王歌管地
一時分付給孤園
石城祠
門外雲潮去復迴山頭宫殿鏁蒼苔清風明月無興廢
白鷺烏鴉自往來百戰英雄俱戲劇悽然空起子山哀
瓜步解舟
日落怒號息扁舟從此移巨鱗初脫鼎勁翮不黏黐歴
歴前征路茫茫北去陂白沙聊繫泊燈火夜深時
至樟樹店寄徐安道
逼仄東南路連天紫翠峯微雲還掩日小雨正催農谷
鳥投枝急山花落澗濃意巖今不遠談笑喜相逢
次韻和知郡朝奉登禪月臺書事二首
物有賤而貴(闕)公收樺皮自能全烈火何用爇香脂山
徑狂風夜茅簷密雪時金蓮猝難買唯此頗相宜
素月寒光好高齋夜已扄影難穿密紙光稍泛疎櫺皎
潔臨書案朦朧到研屏沈吟憶丹桂更欲步中庭
風鐸
瀟洒當簷鐸凄清不斷風高堂人語後廣殿月明中暫
歇還歸靜重來復滿空羣仙鳴玉佩初下廣寒宫
明妃
碧落千萬里輕雲何處來仙衣行縹緲海鶴去徘徊暎
日低秦嶺隨風過楚臺茅簷看不足更欲上崔嵬
讀經父所作高承制銘因寄之
征路杳無窮山川掩暎中記程知遠近分境識西東倦
客似浮梗輕鞍如去鴻平生慣相遇轉愧坐禪翁
雜詩四首
春風仰屋卧田廬海日鮮明柳影疎夢覺不知身處所
此中依約是華胥
平日扁舟千里行朅來無地濯塵纓朝衣趁曉東華路
喜有官橋流水聲
霞冠鶴氅一道士夢半留丹三四粒云是月華宫裏人
掌心微帶銀波濕
利綰名驅夜廢眠王城車馬日喧闐誰知坦腹春風裏
醉卧牆隂不計年(酒壚西牆畫一醉仙去地尺而卧不近糞溲似胷中曠然能忘世俗之榮)
(辱者故感而賦云)
早朝遇執政於路
紅燭轉沙堤天門仗未齊槐隂勒馬待月在御溝西
曉過州橋
曉日蒼涼宿霧東蓬萊金碧起浮空滄溟萬里排天去
人物紛紛海市中
祅廟祈晴
叢祠齋澣夜焚香解帶投眠小簟涼雲色倚秋猶縹緲
雨聲羞曉故摧藏
陳用之學士挽詞二首
禮學康成後朝廷復有人詩書奏旒扆軌物錫朱銀氣
象生臺閣光華動搢紳幽途應不憾朋友自沾巾
小疾謂可起斯人今到亡溪山迷故國妻子寄他鄉館
閣應留像朝廷為給喪榮華雖不滿尚勝賈司倉
詩送應子發之官吳興
又向吳興去江湖風雪天萊衣歸戲綵儉幕看依蓮伉
直不隨世低徊今有年誰將華隂土一為拭龍泉
曹家巷稅居三詠
小椿
渺小牆隂數尺栽兒童欲拔幾徘徊須知造化機關敏
坐見童童羽扇開
小槐
合抱庭槐已是竒何年春色長孫枝主張莫使隨薪槱
會見繁柯偃蓋時
小井
團團樣學天邊月汨汨聲迴地底泉剰貯黃金還屋稅
此功寧止見山錢
送祠部劉儀文知穎州
厭逐京師車馬塵乞為林下水邊人江湖入夢歸心壯
道路生輝使節新豈弟宜民推善政清閒無訟稱天真
如聞此府多遷擢剰醉西湖爛漫春
板橋辭太母靈轝三首
吉仗凶儀備古今哀歌仍雜管簫音喧闐四海脩同軌
未滿君王孝養心
元夕三宫綵仗隨月華燈彩近瑤池連昌故老曾經見
似夢如醒恍自疑(元夕陳儀衛明日發引)
鬱鬱陵臺瑞氣多短簫聲裂想悲歌西郊淚盡身先返
唯有心隨洛水波
宋履中學士挽詞二首
朝論方知子哀哉疾不瘳歌聞湘浦些魂返岱宗遊文
雅承三世淵源見九流音容如可接圖像在瀛洲
跡忝詞場舊官俱瀛府仙過從常永日推予更忘年素
業期三友幽途隔九泉春明書史富貴與弟兄賢
和四弟夏雨
蠶月雨冥冥愁雲滿太清庭階猶積潤溝港更繁聲嫩
綠應浮野餘涼稍及城隋河今不淺放艇欲南征
之官宣城贈毅父次其韻
幾夕林聲醖造秋移船回指鳳凰樓身疲禁内凝嚴地
恩與江南爽塏州歴數近城多異境問知前政盡名流
嘉觀勝賞應難盡更為吟哦萬古愁
除宣城守贈元忠毅父次其韻
垂楊正好移舟看輕舸何妨出沐遲疊嶂雙溪雖未歴
白雲芳草已相知
送文潛出守丹陽
山陽驚坐早軒軒元祐登瀛正少年殿上仍簪侍臣筆
江頭新艤使君船吟哦氣爽滄溟外曲步心期白日邊
守得東南知不負夢中應作五洲仙
寶應界中絶句三首
倒景虞淵日餘威澤國霞宵行逐明月水宿傍人家
泉水秋浮艇荒陂暮聽蟬登瀛從此路出守已衰年
淮天秋日下水國晩涼中舟子趨程意軒軒欲貫虹
明月亭下作
杳杳蕪城起暮鐘亭亭華月照秋容便疑碧海依牆塹
雲水情知隔萬重
繫舟長蘆作
夜泊長蘆星滿川晩來吳楚氣昏然雲雷相會還成雨
江海交流獨艤船廢室與人喧白浪荒村何處起青烟
文書滿眼從抛棄却倚蒲團學坐禪
長蘆五絶句
吳楚中間天杳茫愁霖傾卷水洋洋千帆渡口低鵬翼
海闊風微不敢翔
扁舟昨出國門東煩暑端如坐甑中一雨一涼皆可喜
只嗔三日打頭風
白霧應連滄海東鄰舟相失渺茫中時時客子江頭語
社過應須有好風
波聲滚滚百川流七日津亭厭艤舟遙望叢祠燒的乳
美風相遣莫淹留
去盡江灣伴侣船整帆徐出浦沙邊風濤沃日心彌壯
老矣無因似昔年
諸葛武侯
天下軍書動西南霸氣偏太公謀國妙伊尹佐時專季
漢基還立強吳勢外連兵從新節制志復舊山川霜肅
關中晩春浮渭上天恩威人並附將相器俱全醜虜羞
巾幗遺音被管絃妖星如不墮功業管簫前
宣州吳子權送陵陽酒
夢寐陵陽天上山曾將心約白雲閒仙銜已下青冥裏
塵骨難留縹緲間三尺溪魚如可控千年遼鶴尚應還
多情别後能論舊遠寄官醪為解顔
宫詞二首
十頃西池碧近天春深調馬教龍船至尊勤政歡嬉少
企望鑾輿又七年
雲霧猊香錦繡堆千官重列序賓儀欲知湛露零蕭處
盡在天杯側勸時
池州山
水際天邊盡畫屏廣寒宫闕玉為城南來已為江山助
到此逢山眼更明
三山磯
磯下長川欲倒流江豚出没水禽浮憑誰為告詩仙道
今到青天盡處遊
彭澤山
山磯環合闢鯨虯白水如湯動地流崖崿盡成斤斧迹
當年誰與化工謀
發彭澤
御風南去覺泠然今日無慙禦寇仙廬嶽竒峰將出地
豐城寶氣已連天詩書未敢當謀帥忠信由來可涉川
止仗江神扶羽翮解帆江浦夕陽邊
橙子
秋露凝漿細朝陽入色深冰虀不須搗恐碎褭蹄金
將至湖口作
一帆安穏轉汀洲吞吐波瀾畫鷁遒三尺龍文光景動
川平何處有蛟虯
次韻馬巾玉春日偶成
京都久客憶歸頻凖擬江南看早春多病餘生萬事已
起驚芳意一番新東湖水滿魚應樂南浦波明柳自勻
玉臉芙蕖容易得要須叮囑養花人
草石寺(寺有潘閬題壁權德輿晏坐記)
高士去已久餘蹤猶可知竹隂侵晏坐山影在平池塵
蝕參軍墨苔侵相國碑漫尋瀟洒趣俯仰愜心期
太霞宫(有二道士善鼔琴)
誰氏夸豪力琳宫一手開光輝動金碧瀟洒絶塵埃煮
石洞中火流霞天上杯籃輿穿翠樾只為聽琴來
送李端叔定州機宜(十二月十七日)
才高秖合住蓬瀛步武優游地望清何事塵埃久京國
却衝雨雪向邊城軍書落筆千毫秃談席揮犀四座傾
早曉封章來薦鶚一鳴從此使人驚
癸酉臘雪(十二月十九日)
又見同雲合朝來雪滿天寒生梁苑席興在越溪船不
復風鳴屋應須澤到泉農家相慶喜處處畝鍾田
惜竹(并引)
東齋有竹數竿翠蔚可喜其旁衆筍附生寖益深茂
最後出者尤若奇特無不應意解籜未盡而為老兵
手折之悲夫以干雲蔽日之勢而摧於窗戶之下以
凌霜冒雪之姿而失於俄頃之間環步往來悽愴良
久不能忘情既而自譬解以為隂陽之化育天地所
覆載孰非假妄自四肢百骸外至耳目所接諸物若
器皿若室屋親愛之聚輿馬之隨孰能固守而終全
之其會合出於暫然至於離散壞熄此理終在何獨
一竹可傷而介然於懷乎乃頗能自遣而宥役兵之
罪然復一到其下則初心還起不能平也余真大惑
者歟抑物之難得而可愛當然者也始置其說寓之
以詩
老蘚牆隂夕照間何人折我翠琅玕即兹綠葉隨塵化
猶有低枝帶露殘不放雲梢侵霰雪因嗟世故足波瀾
故園未乏篔簹品十頃繁隂六月寒
贈夢符朝議(玉溪在夢符宅後)
人笑公衣不浣濯我憚公心霜雪明青山仕宦有真氣
白首鄉閭無惡聲相逢回首又再歲暫去還來觀太平
何事南歸太果決蕭然遠作玉溪生
駕自宣光殿還内
直午開金闕中天動玉輿千官星拱極萬乘斗回車瑞
氣春妍後清風雨霽初鳴鞭嚮寥廓彩仗正蘇舒古禮
觀瞻始皇情酌獻餘書林俊遊盛拜舞爛袍魚
景靈宫奉安神考御容
先帝遺弓劍威靈在九州方悲風馭遠已見月衣遊别
殿笙歌動中天彩翠浮觚稜參魏闕氣象擬蓬丘羽衛
生幢蓋都人識冕旒吾君孝心遠文考百無憂
題山光樓
山靜圍平野樓高暎碧空人居仙島曲天入畫屛中倚
檻雲蟾近傾觴客興同扁舟期一到須借五湖風
芍藥
樓上看紅藥都城值晩春風葩低永晝露臉泣芳晨憶
昨淮南客曾為詩社人輕明是樓子閒澹有天真此地
雖都會兹花莫等倫維揚不復夢羸馬禁城塵
大風
萬竅軒軒漸怒號坐來渾怕屋山搖洞庭曾聽咸池樂
吳會飽聞滄海潮此地風聲真有似殘春人意正無聊
雲師又洒天街雨明日千宫好上朝
洪福寺藤架
生長應毫末敷腴忽十尋繁花春不歇密葉晝長隂風
過龍蛇動雲開洞府深時來學晏坐朝市不關心
讀梁武帝紀二首
破除綱紀事虚空可恨蕭家一老翁魚爛土崩俱自取
不須侯景到江東
鉏決隄防縱怒濤横流四海盡滔滔單于已入朝陽殿
軟語空疑定力高
楸花
淡薄已無俗秋高真出羣峩峩揭翠藻漫漫綴紅雲遠
色天街盡餘香省戶聞狂風曉來劇惆悵落紛紛
送望聖監南嶽廟
還鄉同赴紫宸朝笑語從容慰寂寥白髮侵凌今滿鑑
青春羇旅舊連鑣易江小隠西園在湘浦新除道路遙
老境不堪論契闊東風官柳亂隄橋
景靈宫殿多植荼䕷清香遠聞
宫殿沈沈鏁碧雲仙葩相倚正敷芬珠簾翠幄知多少
不礙清香處處聞
送韓密學知定州
聞說公家閱古堂于今出守似還鄉營開細柳旌旗動
山假臙脂苜蓿長北府貔貅瞻玉節南樓風月寄胡牀
親朋出祖無惆悵早晩韓侯對未央
遊凝祥池同晁無咎作
平時念京國此地愜幽情楊柳繁無路鳬鷖遠有聲郊
原斜日下襟袂好風生把酒須拌醉還家不隔城
送郟公甫通判睦州
又向東南去都門奈若何塵埃京洛久山水富春多宴
俎誇魚美書帷待雁過鵬程休暫息九萬看騰波
遊洪福寺
清晨戒童僕馬匹出皇州欲探逍遙趣因成爛漫遊藤
蘿回晝暝雲雨送春愁傍近緋桃塢尋春亦少留
睡椅
非馬亦非船可坐兼可眠客來呼不應睡美腹便便書
慵食飽後還作定中禪
次無咎凝祥春遊三首
芸編校罷得嬉遊池館雖春爽似秋同舍病郎追不及
喜傳佳句到瀛洲
浴日池光初炯炯三春禽語已關關珍臺閒館波濤接
太液昆明伯仲間
奉靈池館鏁幽深遺跡凄涼故老心維嶽雲車時一下
直疑絃管有來音
遊州南同文潛作
峩峩宫殿列仙居深水方圓氣象殊萬里舟船會京洛
幾人詩酒到蓬壺日斜清弄來幽谷風定蔫紅滿綠蕪
語罷恍然真夢幻不應天邑有江湖
館中桃花
蓬壺深絶鏁方菲初見仙桃第一枝天近自應風景别
春長莫恨化工遲相重朱戶人稀到半掩香苞蝶未知
想像江南今盛發亦經頻雨稍離披
早春
欲探年光好春風入酒帘寒威隨雪解芳意逐情添塞
雁今回陣冰魚稍出潛王孫幽興動顔巷自安恬
謁吳傳正因贈
宴坐足觀妙朝歸還閉門身居丞相第室似給孤園競
逐浮雲駛難揩古鏡昏相期荷君厚商㩁有清言
立春晩會呈經父
侍史新從天上歸相逢忻喜著春衣萱芽刺土占芳節
蘭醑傾觴亂夕暉兄弟幾人華萼聚歲時經眼羽翰飛
東風處處吹嘘到從此鄉園筍蕨肥
石榴
造物巧雕鎪慇懃在石榴中妍寧暴露外穏不輕浮露
液甘凝蜜瓊房密貯秋非徒適人口飣坐亦風流
送何司封知壽州
清淮帶城郭形勝壓吳天人苦懷襄後帝求師帥賢郎
官已分竹畫鷁似登仙昨夜驚烏坐星輝共黯然
送傳正之官禮部
妙道微言早自知鈞衡何事器君遲連牆並屋相從久
聳壑昂霄此去宜畫省含香脩故事雲臺呼仗請私儀
想君清直家風在好為朝廷作伯夷
十二月朔入局
坐聽禪林叩曉鐘官曹遙指禁城東千門洒掃冰鑱路
萬木號呼葉受風金殿放朝閒虎士蟾泓揮翰冷瑤宫
春暉閉目無多日預草新文擬送窮
送歐陽仲勉通判渭州(時天寒歲暮)
當年筆戰共詞場老大聯袪振鷺行薦牘北來當玉座
軺車西去擁銀章潼關曉色雲藏市渭曲春寒菜有霜
公退登臨多絶唱解因風月記江鄉
清江三孔集卷九
