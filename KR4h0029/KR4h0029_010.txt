清江三孔集卷十
宋孔武仲撰
今體詩
至日拜表
絳闕横霄瑞靄重千官拜表未央宫琤瑽玉佩侵寒漏
縹緲爐烟壓曉風漢歷敢期隨日永堯齡共祝與天同
賤生亦與華封祝遙望清光斗極中
送希甫使蜀
漢節西南出征鞍萬里賖清朝早敭歴遠使更光華山
壯蠶叢國雲深杜宇家暫宣寬大詔恩信及天涯
苦寒
十年被冷東南方未慣清寒客帝鄉碧落有聲飛夜霰
輕裘無力拒晨霜鯨依海凍先摧鬛鴈起邊沙易失行
蒲柳脆肌尤不耐暫憑杯酒作春陽
大雪
窮年闕雨謾悲歌喜見凌晨雪意多天上亂花初翦玉
樓頭密影已翻波亭臺著路纖塵斷庭宇無風凛氣和
寄語雲師勤覆護莫令光景漏銀河
寓目
啾啾黃雀在枝間歲晩荒郊怨苦寒容易驚飛無處所
人家曾借畫圖看
立春日是年幡勝方賜館中
開歲春寒便有花官閒只飲酒如霞殿門促賀新幡勝
書館年來事事嘉
次韻瀛倅鄧慎思見寄
官是麟臺却佐州蓬瀛俱稱列仙遊憶分曉色趨天闕
想對春風倚郡樓書付塞鴻應易到人如隴水正分流
江湖未有歸耕處何日相逢說旅愁
初賜幡勝戲和諸公二首
鏤幡翦勝喜傾朝不問紆藍與珥貂羣玉參差排晩日
萬花瑣碎動春霄蕙風已轉東郊綠柳雪猶低北苑條
從此恩波典温律倂隨歌頌入咸韶
拜賜匆匆早上朝公卿前列盡金貂日留愛景明雙闕
春逐恩輝下九霄靈沼輕凘猶覆水上林微綠已縈條
自慚羽翮非鸞鳳亦預彤庭舞舜韶
冬至夜飲
翠帟排銀燭金爐飄篆香人情感佳節天氣踏新陽醉
怯醇醪酒寒知碧瓦霜明朝指天闕萬壽獻君王
至節小雨
半醉聽銀漏輕寒解罽裘新陽萬物動小雨五更收宿
潤青槐道晨輝紫禁樓皇皇與天澤渾逐管絃流
游建隆觀
瑞雲靈迹久荒蕪琳館重開聳碧虚邂逅馬蹄過勝境
紛紜人世得仙居異花重疊春輝早喬木森隂晩景疎
金闕瑤臺不容久歸來風馭冷襟裾
淨因院赴浴
漢客疲江海乘槎萬里歸重尋象王舍一浣洛城衣壞
壁凝香靄明軒泛暮暉紅塵不相貸歸路驟驂騑
次韻宋履中歲晏言懷
寂寞郊居遠晨晡四馬馳日驚東逝水心感歲寒枝霜
色朝如洗雲容莫不怡梁園將密雪不飲亦奚為
次韻李至之席上作
歲月翩翩插羽過十年依舊歎蹉跎雁回燕塞鄉書少
雪滿梁園雅集多取樂醉鄉聊邂逅爭新談藪任紛羅
慇懃尚託摳衣舊遙許巴吟續郢歌
送曹千方奉使閩中
聞說乘軺美全(闕)勝赴(闕)先聲馳嶺海和氣入山川路
束籃輿過書憑塞鴈傳祝君求荈草醒我北窗眠
五鼓
永夜無塵事閒眠似道堂紙窗分曉色絮被借春陽萬
慮此中息一身今可忘周公不足夢佳趣在羲皇
孔周翰挽詞三首
邂逅湓江口方知叔父親榮華纔一夢奄忽幾千春白
玉沽何晩精金鍛愈真耆年所宜得天苦奪斯人
循吏今之選皇華使者軺關河初異路巾笏偶同朝急
景催遲莫清魂返泬寥一哀慚不達生理故風飇
晩歲班朝列光華動士林家風當冠豸官序正腰金霄
漢亨衢淺膏肓積沴深凄涼哭門館笑語尚餘音
黃幾道挽詞
當時京右盛朋從邂逅經旬託泮宫詩社苦吟霜月白
離亭縦飲酒杯空十年契闊江湖外百歲推遷夢幻中
行已臨民俱可述仍高孝友古人風
施夫人挽詩
有子紆朝服平居奉典彝蹉跎五鼎養奄忽百年期故
宅萱堂掩新阡薤露悲遺芳託虀臼髣髴九泉知
司馬溫公挽詩五首
龍卧南陽久天回北斗高廟堂更政化巖谷起英髦正
色朝端肅華巔國務勞西州忽移翣風木動悲號
鼎鼐華元老朝廷倚上台除疴得鍼砭作解有風雷尚
冀松椿壽誰令柱石摧英靈參列宿餘惠在春臺
賜告恩稠疊聞喪上震驚秋原無喜色夜雨有悲聲世
路嗟存没公心達死生蓬山預讎校新見史書成
高步朝廷上羽儀鵷鷺行精誠貫金石素節履冰霜爽
氣今仍在斯人没不亡嵩雲自閒暇長暎讀書堂
拙與世沈浮登門二十秋雲天曾送上風壑此來遊霄
漢三台坐江湖萬里舟摳衣已不及慘愴逝川流
龜山寺納涼呈宗衍師
寶洞然香罷山堂問話中日將秋共淡心與境渾空彈
指看浮世披襟納遠風因知宴坐者白首樂無窮
泗州
天都佳氣鬱葱葱轉盼江河萬斛通可但臨淮稱要地
直因排泗有神功僧伽普照靈如在寶櫝都梁翠倚空
慚愧使星留客厚塵埃揮手各西東
寄武昌簿孫彦常
羇旅悠悠歲月殘勝遊無復似西山從容把酒來天上
滴瀝鳴泉滿坐間醉思隨風飄碧落離襟和月堕荒灣
遙應蠟屐頻登覽簿領無憂多晝閒
館中呈魯直(慢&KR1138;翁魯直自謂)
日過鼇山三丈紅陳編相對鬢如蓬朱門請謁無時了
且訪東鄰慢&KR1138;翁
試院書事呈子駿明叔三篇
憶初懷詔下天街紅燭相隨御史來場屋喜遵新定格
朝廷思見已成材誅鋤險異歸平坦洗濯英華出草萊
文藻諸生皆足用更期儒行比騫回
當年場屋未分袍文陣今將逸對勞紫桉飄香還序拜
畫堂横幕看揮毫心遊造化羣囂靜筆吐虹霓萬丈高
長育人材今久矣行看中選盡英豪
汾陽韋曲盡名臣邂逅羣居得遠孫玉琢兩圭看德器
河傾千里瞰詞源鴛行平日隨朝謁鼎立今朝定討論
只恐門開便分散追風難認馬蹄痕
試院呈上官御史
當年容與樂虞庠今日掄才道更光但愛襟懷無岸谷
不知銜位帶風霜氣鍾海上仙山秀袍擁天邊玉樹香
衡鑑賴公歸一律明朝歸馬快騰驤
試院書事呈同僚諸公
九衢奔走厭紅塵官舍連朝得閉門瑩靜軒窗移白日
青熒燈火送黃昏披衣已愛星辰爛奉御方瞻斗極尊
早晩虞庠誇得士相隨笑語入天閽
送梅子明還吳
姑蘇限雲水官舍隠蓬萊出汴青山湧横江畫舸開家
園雖渴别書社早歸來新命鄉人喜神仙舊姓梅
大業二絶
西苑池塘涸海流君王十騎月中遊蛾眉排戶爭新寵
不道迷藏自有樓
杳杳揚州只隔淮龍舟彩舸暎天來春風咫尺伊川路
不放君王殿脚回
夏日入館
青驄曉轉綠槐隂金碧重重魏闕深洞裏天花長帶露
門前畏日自流金雲臺朱檻鄰星斗石室牙籤照古今
宦學從來難兩得君恩優假是書林
四月二十二日拜第二表請御正殿
驟雨鳴宫瓦新槐密禁城鴛行趨曉肅雞唱入雲清日
晃千袍影風傳萬歲聲天心求允協飛奏入承明
大熱歸城西止于興國戒壇院
紅塵迎馬盡飛浮日脚横天凝不流金碧崢嶸涼意動
歸軒聊作化城游
館中夏日
珍簟舒明玉涼窗納碧天殿樓傳遠鼓宫井取深泉竹
籜風頻脫榴房晩更鮮却驚非故國五月未聞蟬
直舍新闢西窗二首
推倒西牆平日功暑天饒作一窗風人間豈有炎涼隔
只在施為向背中
幾歲榴花蔽曲隈繁隂初逼坐中來西鄰小檻如圖畫
偷入簾帷次第開
待朝
山軒斜透山南月坐看天邊桂影移圓扇矮牀涼透骨
怱怱無奈上朝時
次韻天覺行縣
餘涼(一作霜)凜凜認乘驄分走郊圻督事功照路官儀驚
衆目快襟詩思有清風隋河楊柳縈天上魏闕觚稜在
夢中朝會相逢勞行色滑稽酬對興無窮
碧蘆蓼花在天慶觀
御水泱泱繞禁闈碧蘆紅蓼轉相宜玉堂金闕非人世
亦有繁華具盡時
遊籍田三首
酷暑不可逭天郊聊共尋雲繁當飛蓋風好得披襟白
水田疇遠紅蕖浦溆深斜川陶靖節千載想知心
杖履重林外樽罍曲水邊深荷時下鷺喬木正嘶蟬敏
捷文椒戰清涼竹簟眠浮瓜復沈李况有主人賢
落日隠山谷清風來戶庭爛柯碁已罷伏檻酒初醒歸
轡須長騖都門偶未扄辛勤到蓬蓽林表已華星
書省即事
恩旨讎書到午休笑談連手得優游窗聲漸漸回脩竹
庭實鮮鮮嚲石榴風色洗清天畔闕鼓聲遙轉日邊樓
羣仙暫駕飛鸞去從此蓬山更少留
六月望參
宿露初晞物向陽袍鞋如水轉迴廊天開北極星辰正
風應南薰殿閣涼蓂莢已瞻圓魄就槐花初覆廣庭香
朝廷禮數優元老獨後千官拜未央
謝彦成子姪四人同時登科調官南歸
處士好孫子秘書賢弟兄弓旌萬里會蘭玉一家榮盛
事酬先志清風警後生田園何足道力學是功名
馬上有作
宫城北轉亂蟬嘶喬木隂雲水滿陂一陣風來掠華鬢
江湖清興有誰知
送傅龍圖帥秦
公才卓犖有施為鎮俗安邊正及時東壁圖書遷秩峻
西州父老歎來遲門開細柳軍無匹劍下樓蘭敵未知
聞道秦州多勝迹登高能廣少陵詩
送景文之官明州
京塵不可久得地海潮東市郭滄溟上庵巖翠嶂中江
瑤如切玉越女不施紅官事從容了時當作醉翁
送天覺使河東
張郎肥馬衣輕裘俊氣軒軒不解愁曾立玉墀聯近侍
新持金節領諸侯屠龍伎倆終須用探虎功名未肯休
去矣范滂聊緩轡太行雲路戒摧舟
坤成節南宫賜宴
盛德千齡會坤成四海觀南琛走交趾北賮引呼韓紫
極經躔近文昌步武寬横天起嵩華照地集琅玕美酒
來天禄珍殽賜大官鑪煙凝棟宇冰雪襲杯槃瞻拜人
心服山呼士氣歡風清百尺廡花壓兩梁冠雷作聞撾
鼓猱升看戲竿華䄄舒霧靄妙舞起波瀾喬木秋聲遠
高城夕照殘天街淡佳氣振鷺杳歸翰
送芸老通判
御史連章乞此行制書優遣副專城京都豈乏翺翔處
忠義先期去就明祖帳杯槃留晩色關山草木動秋聲
西州莫作經年計早晩君王召賈生
有旨放八月朔參
八月大明宫朝班放會同天時鬱殘暑聖語似清風蕙
帳便秋睡沙隄緩曉驄葵心終不已長望日升東
聞王師破洮河城獲鬼章(時在同文考試不與入賀)
盛德包荒與古同十年關塞古洮戎神兵合沓來天上
猛虎逡巡落檻中蜀境粗償關羽恨漢津今奏武皇功
城隂却歎周南滯夢想鵷行紫禁東
次韻鄧慎思初入同文館(慎思被薦於廣東時先為轉運判官有詩贈行)
十載江湖萬里行偶來西館閱豪英雲龍九闕晨書詔
燈火千門夜出城瀟洒庭除當月色重稠幕帟斷人聲
年家兄弟今同舍會見河南起賈生
次韻余樗年同文館書事
衡門咫尺限關河此地平時匹馬過欲把塵埃比山嶽
寧辭羽翮寄罝羅華堂翠幕供閒燕明月清風伴嘯歌
擬寫秋容須筆力新詩句句似隂何
酒帘
閃閃風中誇綠櫺當年匹馬下旗亭秋原敗葉聲如掃
只有雲山伴醉醒
吕推卿出孔雀畫圖
晝卧蓬山禁漏長起觀名畫得心降曾聞飲啄依南海
頗怪飛鳴到北窗峭格正宜風作馭脩翎堪與鳳為雙
知公物外尋幽好不戀榮華擁節幢
上禫除恭謝迎駕有作
仗衛風生下玉宸傾都瞻望屬車塵乾龍已應飛翔始
震鬯方觀薦奠新星象低回隨曲蓋天閶蒼莽入鈎陳
麟臺亦與班迎末不美甘泉作賦人
送張文潛之淮南
瀛館登仙俊金閨引籍優辭班見天子行色動諸侯楚
日籃輿暖淮南畫舸遒歸時春已好遲子曲江頭
蛤蜊
去年曾賦蛤蜊篇旅館霜高月正圓舊舍朋從今好在
新時節物故依然棲身未厭泥沙穏爽口還充鼎俎鮮
適意四方無不可若思鱸鱠未應賢
送崔伯陽守潁州
聽說州除美州臨潁水清風謠帶京洛湖島似蓬瀛昔
泛扁舟下今聞太守行山川應好在為道旅人情
十一月十六日入館
一雪初乾曉日紅行人爭道已憧憧泥縈馬足行初躓
寒犯貂裘力正濃地逼新陽雖喜氣雲垂滄海更愁容
便應買酒邀儔侣爛醉高眠羣玉峰
送游景叔使陜西
諭指嚴生不憚勞為君談笑取臨洮軺車復歴秦關險
繡扆新瞻漢殿高直使三農歸隴畝勤將尺紙薦英豪
峯嵐澗水香山路想見春風動錦袍
臘月三日
寒窗勁色曉覃覃人見京華臘月三官渡梅花應照水
香清回首憶江南
雪後
萬里屯雲一夜收天街累日未通牛峩峩正覺嚴冰起
㶁㶁還同澗水流色變荒郊迎日媚氣蒸黃壤逼春浮
農家不用藏乾麫相與新年飽麥麰
興龍節上壽
瑞雪峩峩宫殿明千秋佳節會公卿香飄彩霧縈天仗
酒浥流霞滿壽觥密勿華封多好語鏘洋鈞奏盡和聲
自憐初預稱觴樂江海飄萍已半生
葡萄
萬里殊方種東隨漢節歸露珠凝作骨雲粉漬為衣柔
綠因風長圓青帶雨肥金盤堆馬乳樽俎為增輝
金橘
暑岸千株綠秋庭萬點黃明晶能奪目圓滿要經霜瑞
露凝膚滿甘泉沃肺涼美滄不解事金椀薦檳榔
送王頤赴官八桂
欠不憶桂海因君還起予江光平漫石山翠上凌虚黃
港窺尋舊青衫黽勉初年豐桴鼓息清趣在琴書
獻西俘
先帝謀西域邊功未告成一朝鋤狡穴萬里振天聲漢
獄宜歸死湯羅尚借生淮隂甘就縛頡利許留京雲氣
占中國星辰闢大明珠簾垂後殿玉座肅西清二帝臨
朝會千官響珮珩理司來執訊譯者為通名殊俗衣冠
異渠魁口眼獰孽狐仍俯聽窮鳥尚悲鳴上德均乾覆
臚傳貸鼎烹大廷觀舞獸滄海息波鯨禄給朝晡糒書
通父子情熊羆已馴伏螻蟻敢縦横憶昨初擒寇無慚
古用兵謀謨維素決軍事許專征蕃漢心諧會人祗力
混并波濤迷(闕)渚氛霧壓洮城慘淡移天陣逡巡却寇
營空拳槌猰㺄隻矢隕攙搶雜種降無數良民市不驚
旂常配方召干羽繼韶莖奏捷公卿貫酬勲將佐榮夏
戎幾失筯遼主願尋盟詭道吾何用沈幾見未萌終軍
雖喜事勿復請長纓
送仲至學士使北
聖筴招懷萬里戎累年南向不彎弓休論邊使千金費
絶勝爭城百戰功古驛玻瓈晨煖酒隆山狐貉暮排風
歸途剰記殊方事付與麟臺逸史中
喜雪十韻
此夜不成雪明朝應作霖細聲來戶牖爽氣入裯衾窺
隙疑相射循簷覺更深因風成倒陣過竹有餘音畫閣
迷釵玉旗亭付酒金封漫碧澗曲點綴假山岑鶴氅行
何麗牛衣卧不任漁庵平易失樵逕浩難尋却赴明光
賀潛追霢霂吟天街立馬望雙闕正球琳
答宋履中見贈
粉袍如雪會羣英往歲曾當月旦評夢想十年嗟舊事
翺翔三舍羨新榮相如素擅為文麗班固終期作史成
潦倒詎堪君借重篇詩今見古人情
元日值雪
東皇點綴一何工飛下琪花頃刻中變盡樓臺成夜月
不容車馬競春風崎嶇廣市黃泥汚冷淡羣山彩(闕)紅
野叟相逢應更喜從來盈尺瑞年豐
次韻李端叔見贈
君才瀟洒應時流久滯寧非命壓頭昨見河南推賈誼
行聞天子召吾丘已無痛飲觀風味猶有新詩講報投
京洛塵沙著人甚清涼高爽憶宣州
留題無咎卧陶軒
南陌塵如霧北窗清有餘雖無彭澤柳已富鄴侯書晝
永禽音緩門閒馬跡疎翛然即高枕嘉興擬湓廬
直舍之西植竹兩叢經歲甚茂
去歲披雲自訪尋交加綠玉已成林肯隨春圃羣芳老
喜對秋庭數畝隂巴峽盧峯聲淅瀝渭川斜谷氣蕭森
軒窗咫尺收佳趣不負東南萬里心
寄會稽丞趙振道
龜峯琬琰翠成堆軒檻前當秀色開此地登臨比圖畫
與君談笑繼樽罍傳聞佳景無時乏依舊清江不斷來
今日關河隔千里相逢何處少徘徊
寄題程郎中家圓石
翦斸蒿萊得好峯縈紆裝點思無窮尋幽已到神仙境
發秘渾争造化功官序隠登臺閤上夢思遙寄水雲中
扁舟我亦謀歸去暫向巖前作醉翁
送高善時赴官
王國方登俊清才尚折腰萱堂餘愴在瘴海此行遙宴
語無疎闊離懷但黯銷紅塵一羇旅風馭羨飄飄
次韻李端叔
此身萍梗厭漂流慙寄潯陽江上頭勝景長年關夢寐
輕裘何日返林丘扶搖莫作扶搖計樸&KR0554;應容樸&KR0554;投
徙倚高樓情不極恰如王粲在荆州
文德朝參退舉觴觥于幕下歸館中頽然醉卧官
曹多暇未有如此因作四韻以識
朝罷千官卷舄行袍衣猶帶御前香偶傾天上流霞美
便忘壺中白日長叢竹娟娟簾遶碧回風淅淅殿分涼
翛然不與人間事未信無何别有鄉
休日出城西
秋懷不可奈驅馬漕河邊川躍時聞鯉林嘶已斷蟬勞
心逐外物回首是殘年強作遨遊計登臨却黯然
聞袁思正卒于宿州
畫舸西河載酒回東籬持菊待君來何知頃刻成千古
不及從容共一杯羇旅夢魂難際接平生交分但悲哀
中年萬事長心惡何處愁眉得暫開
偶書
夜枕唯便睡晨窗不展書學文真漸懶與世况全疎老
合耕山澗恩容寄石渠飡氊亦堪飽不歎食無魚
夜直東觀
蕭散愛閒官因循亦厚顔聊休俗士駕獨宿道家山風
幔自舒卷月窗重閉關其如江海夢已與雁飛還
次韻宋履中兄弟九日詩
遙知把酒對重陽簷外秋聲葉半黃落帽想當追故事
披襟仍喜得新涼自憐僻處真匏繫只羨清吟屬鴈行
聞說家楹增壯麗落成應計到華堂
送范中發蘄州
漢南行樂不可復殿中立班時會君華省方看列宿貴
名州歘見左符分飄蓬聚散古難必塞馬去來烏足云
出處行藏君素達吟情聊對祖山雲
寄題徐季叔桂香亭
淮縣築居好桂亭牽興長偶分巖下影别有月中香瀟
洒欺松竹嚴凝耐雪霜從君酌樽酒歲晩玩幽芳
十月朔過殿
平曉清風響北林大明宫殿肅隂隂雕輿來息雲天上
黼座遙瞻斗極深庭廣袍衣自相照朝回幡蓋尚餘音
太平文物多師古想望漢唐猶視今
十二月十二日後殿朝參
廣殿泬寥邊鳴靴趁靜鞭中霄黃道直諸御錦袍鮮夜
雨塵如洗秋槐影尚圓銀臺不奏事人樂太平年
十二月十六日後殿朝謁
晨光先到帝王州别殿珠簾不上鈎萬歲聲齊山獻壽
九門朝退海分流參差雉尾回丹陛杳遠雞聲下禁樓
年少曾來奏詞賦鈞天却記夢中遊
苦寒
晨風獵獵卷書堂坐愛松筠耐雪霜歲律峥嶸催暮景
時光宛轉逼新陽金巵滿引顔雖解石火深籠焰不長
安得仙家却寒術吸吞霞氣赤城傍
武仲伏蒙寵寄新篇不忘往事恩誼甚厚謹依嚴
韻和酬伏惟台慈特賜采覽
治才優似尹京年餘思吟哦入彩牋元帥子孫真將種
翰林風格自天仙追隨盡臘無留刻揮染香煤有剰妍
盡是從容雅歌事銘功何苦勒燕然
壬申仲秋與東觀曝書之會謹賦五言四韻律詩
一首
秋風解煩暑尊俎可從容盡會青雲士來遊羣玉峰琅
函窺一一金鑰發重重四庫傳觀喜惟應吏困供
武仲伏蒙知府待制寵示新詩課成短篇以獻左
右
侍從榮依日月光更因盤錯試鋒鋩諫書不止時無事
訟缿無留日倍長舊好葭莩容間見新篇錦繡得家藏
自慙思涸無高韻蒿管何因擬鳳凰
寄子由
江上怱怱别孤舟誰與言塵今生我甑盜肯過君門水
石吳山好風嵐楚澤昏相望欲命駕何日為東轅
極目亭有作
浩蕩江風動客襟短亭清晩一登臨亂霞藏日半天纈
渌水浸空千頃金壯志未成游學恨素交將散别離心
前山更有難尋景試為閒來一苦吟
次韻介之
亭上掀簾試解襟遠山&KR0886;崒勢前臨前灘濺沫鏘鳴玉
落照蒸霞映翠金運筆欲回天地力高談直造聖賢心
於中覽景宜誰預願結夫君此笑吟
江上晩行寄介之
廉纖一雨適春閒擊劍悲歌氣滿顔消破古今惟日月
補完風雅只江山我因為旅成拘滯君此安居得往還
一夕竹窗燈燭照論文談易兩俱閒
早春
密雨霏霏欲結霖洒開青帝發生心風吹嫩草迸微綠
雷碾長空破積隂啼鳥隨陽聲自得卧龍思海意尤深
更看三月桃花浪舊鬛凌雲在尺尋
介之會徐氏家飲薄暮不歸為詩招之
金鞍駿馬照朱門樂會高張晉楚軍狂客浩歌翻白雪
艷姬醉舞轉紅裙花光灼爍筵前錦酒韻氤氳盞上雲
爭似竹窗風月夜青燈殘茗細論文
次韻酬昌俠見貺之句
讀君詩句骨毛寒直恐吟來得意難劃若震雷驚蟄戶
爛如奎宿照雲端鋒鋩剸截崑山玉意氣騰凌大海瀾
欲識詞源最清處露珠新滴水精盤
偶成
翦斷長翎入網羅十年光景怨蹉跎欲提長劍為游說
且卧空山學揣摩砧杵夜寒醒醉夢風霜秋緊役詩魔
不須計較當時事黃卷書中寵辱多
秋日感懷
萬山松色鎖蟬鳴日透林隂上下清霜壓蒹葭連地白
風吹河漢滿天聲穹廬夜動隂山戌玉甲朝屯紫塞兵
願漱單于一杯血心隨鵰鶚過長城
贈子通
金石論交古所希朱顔相結少年時自嗟齷齪逢人少
尤喜軒昂出衆奇文字往來諧律吕笑談錯雜和塤篪
近聞俗語多讒間願子高歌錦與箕
和介之登樓見寄
俯瞰江城十萬家舊居却歎久荒遐秋空雲片歸飛鶴
古木藤隂屈結蛇卧愛灘聲長在耳望窮山色接無涯
憑君命句天然景流落人間與衆誇
題介之小閣
畫簾初卷碧山低面面青藍翠拂衣秋水暮天長一色
渚鷗沙鴈或雙飛煙霞逗眼光相亂松竹敲風韻更微
却笑屈原顦顇甚漁歌何苦淚交揮
江上
萬里長江一葉舟客心蕭索已驚秋亂霞影照山根寺
落日光翻水面樓淺浦耀金知躍鯉前灘點雪見棲鷗
少年壯氣悲寥廓未忍滄江下釣鈎
夜歸口占示同行者
一天星月明如晝萬樹杉篁吟戛秋隠約棹歌聞别浦
青熒漁火見孤舟身居簡册三冬學心入滄溟萬里游
髣髴重陽正明日與君攜酒豫登樓
秋夕感懷
秋空雨過一掀簾萬象森森夜氣嚴皓露滴人珠滿袖
金風吹月鑑開奩荒階蟋蟀動相感大海虬龍方退潛
物理窮通何足歎試開閶闔問洪纖
寄聶正甫
虎髯兩頰狀貌古開口論議辭非今尚藏折劍萬丈氣
空馳老驥千里心六印他年新將相一瓢今日舊山林
黃雲斷天望不極想君何處方悲吟
送周正儒知梓州
東蜀國巨屏梓州天一方浯川點城郭劍閣護池隍鎮
撫須賢守吁俞輟省郎不應嗟遠别垂組正誇鄉
清江三孔集卷十
