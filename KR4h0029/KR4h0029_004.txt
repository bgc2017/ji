清江三孔集卷四
宋孔武仲撰
古詩
馬齧麥
馬齧麥僕飲冰北風軒軒摇丘林霖霪十日吁可驚南山喜
見朝日升尋陽北岸霜泥薄窮臘獨為千里行五里聊
一止十里復一息楊柳弄輕黃已作春顏色川原入眼
雖似快時節去家還可惜齧麥不須飽飲冰勿畏寒起
鞭移擔復五里帝鄉即在湏臾間悠哉役夫勉桓桓征
途幾何莫永嘆亦莫悲歌行路難
兒歸行
竹元珍云澤州山中暮春之月有鳥啼曰兒歸者其
聲甚哀問之鄉民云昔有里婦愛其子而憎前室之
子欲逐之未有計乃于種麻時熟其半生其半使二
子分種曰麻生乃得歸而誤以熟者與已子久之所
惡之子歸而已子不返往視之則已化為飛禽啼曰
兒歸今鄉人以為種麻之時候余以謂人之愛憎藏
乎胸中隂謀所發乃在分種之際而心手倒錯事與
願違朝人暮禽子母生隔似有巧者主張斡旋于冥
冥之間天網雖疎其應甚密則夫為人上而接其下
用心積慮可不戒哉又知天之所以垂戒示迹于人
者殆將使之推類以自廣非獨此一女子也乃作詩
以紀之
兒歸兒不歸朝為子母歡暮為禽鳥飛故居不得返深
林安可依此身寂寞已如此我母在家應憶子子今豈
不思其親空有舊心無舊身兒歸兒不歸春已暮朝多
風夕多雨山雖有泉隴有黍兒寒有誰訴兒饑與誰語
萬物卵翼皆相隨兒今不得兒子母兒歸兒不歸年年
三月種麻時此聲煩且悲聞昔一母生兩兒于已所生
獨愛之麻生指作還家期惟憎者來愛者去物理反覆
不可知天公豈欲故如此善惡報敏如塤箎至今哀怨
留空山長為鍳戒子母間豈獨行客愁心顏兒歸摧痛
傷心肝
健兒走馬行
天街極目如平水健兒走馬天街裏南宫宴罷晩色深
宿雨初乾塵不起羅巾滿插漢京花雕鞍一簇濃如霞
千蹄撇過在頃刻閃電飛星不留迹路旁看者如堵墻
街使傳呼俱辟易朝家和戎七十年隻矢不射塞外天
爾曹不必夸馳騁官家無意窺幽燕穩將金帛北歸去
萬歲千秋祝明主氈車滿野春草長任爾祁連山下住
昨日之日行
昨日之日嗟可憂羣山積雨漫溪流行人兩兩相負過
雖有橋梁如拍浮南歸童僕皆賈勇闊步豈顧川無舟
狂瀾更與人爭力一跌性命甘長休乘險徼幸乃無患
作客如此眞何求今日之日却優游青天挂幕隂霾收
朝陽透射鳥烏樂宿潦平帖蛟龍愁新花芳草色鮮瑩
時而殷紅垂石榴風景清曠亦可嘉旅衣酸寒馬足羞
岡原漸高沮洳濕此行應快無遲留
車家行
上坂車聲遲下坂車聲快遲如鬼語相喧啾快如溪沙
瀉鳴瀨一車人十捧擁行江南江北不計程青天白日
有時住無人止得車輪聲晩來驟雨聲濯濯平曉郊原
盡溝壑方悟車家進退難不如田家四時樂
猗猗堂下竹
猗猗堂下竹我來初萌芽生意甚蹇薄纔能出泥沙狂
霖一夕作霹靂連轟車回首未幾日其成何速耶修然
數尺高秀色蔚以佳餘隂過盆池喜躍見魚鮭乃知地
道敏不待歲月賖念彼遠遊子聯翩入京華勢利勇奔
趨被服爭豪奢外雖逐喜好顧盼相陵夸中乃昏智識
有損無增加曾竹之不如徒比草木花經風已簸落枯
槁良可嗟而我方涉世浩渺無津涯因竹亦自悟慨歌
窗日斜
白湖泥
昔浮洞庭浪今踏白湖泥水陸雖異趣客程皆嶮巇浮
身無根株轉徙長路岐嘗聞昔人言欲以瓦為衣風雨
輒不出華堂安所栖我今南復北擾擾亦奚為行役衆
所同浩歌聊自怡
道中觀荷花
放棹東南去正值荷花榮玉質不待染仙香無限清朱
朱仍白白脉脉復盈盈迢遞天風起誰憐舞態輕
與廖開甫自淮南同行赴舉相别五年復相遇於
蘄水縣為詩贈之
束書吾初走夷門傾蓋得君恨不早蘭溪駐馬復相逢
二紀飛馳如電埽惜君憔悴力不任顧我滄浪髮先暠
憶昔同行氣頗驕青驄馬快鞍韉好荒山破屋風豪橫
大澤長堂雪傾倒高談洒落見天機健句縱橫濾腹藁
辛勤始得到京邑文辭不入春官考可憐六翮委沙泥
坐看群仙上蓬島壯年多難寸心折勁鏃已衰難破縞
而君施設有餘才西佐元戎奪城堡牛刀拂拭試一縣
如引滄浪灌行潦歸來赴愬天子庭正欲披腹呈瑰寶
片辭未吐疾先入藜杖扶行色枯槁籃輿復指天涯去
長川橫濫聲浩浩驊騮不日歸王閑那久低摧卧霜草
久長驛書事
空堂深深閃燈燭羣奴鼾眠聲動屋豆肥草軟馬亦便
嚼美只如蠶上簇天事由來不可量初更月出星煌煌
湏臾變作霏霏雨客枕不眠知夜長
故縣作
促促遠行役勞勞羣僕夫上漂以霖雨下濺以泥塗寒
入骨脛裂潤兼巾裳汚行路何其難我馬亦已瘏逢人
問前舍指點山墻孤投得數閒屋慘寂日已晡橫流正
浩蕩驚飇尚號呼篝火就空室排入如鷰雛投醪不及
均自酌以為娛
白砂驛作
浮雲紛紛鏁太清驟雨肅肅飛中庭冰虀脫粟冷徹骨
欲語寂然誰和譍辭家十日心甚壯今日始覺愁腸幷
僕夫聚首亦不樂泥深灘密尤難行長途何意此艱險
彼蒼其誰司晦明閉門篝燈夜未久試遶前楹望星斗
頑隂稍散避青冥白月飛光臨戶牖推移變態俄頃間
坐使慘寂成歡顏群奴喧喧亦相語明日快馬臨關山
隂亦不可知晴亦不可必爾曹穩眠莫匆匆清明更待
東方白
題鮑家鋪
郵亭秣馬朝寒天雪雲壓山山湧泉隴頭客飢欲噤口
屋底人閒猶鼾眠敲門得薪感相濟征衫如洗頼火然
江南亦有安栖處却羡郵亭人穩佳
發光山
摇摇春霜草頭白冰如龍蛇當轍迹天開日麗非偶然
昨夜滿山明月色憶昨北走關山中下坂還登百千尺
狂風虛霰何可當破碎貂狐作巾幘今朝驛道千里平
而况六幕俱空明昔何艱險此何易付予榮枯豈天意
人心既好馬亦驕騰&KR0008;齧轡鳴蕭蕭我今亦復歌且謠
惠相好者同遊遨相與馳君之樂郊從此不嗟衝涉勞
至趙莊鎮捨轎乘馬二首
淮康望夷門驛舍猶六七我車嗟已勞我馬亦太逸朝
來天色好輝煥川上日郊原莽而蒼生意密如櫛農飱
頗順適晝氣更盈溢摳衣就鞍韉前引以一卒馳提歷
灣紆林木榮棗栗豁然就平曠天壤合為一稍過王務
陂陂長水波闊驚風摇澎湃鳬鴨語啾唧却思在江湖
雙艣更輕疾川陸雖不同吾心兩無必匆匆背鄉井𤨏
𤨏干禄秩功名未及試行役甘于蜜安得擺羈牽優游
老蓬蓽
晴郊漠漠翠烟浮乘興閒登棗下騮風色斗回成凛冽
却添貂帽擁駝裘
舍轎馬而步
嚴風駕雪霜吾轎頗温燠白日煖郊原吾馬快馳逐二
者皆得用翩如兩黃鵠馬驕倦提策轎狹厭攣束何以
救斯弊奔馳有吾足副之兩革靴隨以一笻竹鳬趨上
高岡虎步出平陸折花得低枝照影臨深谷道逢田間
叟時訪以耕牧北音稍入耳俚語俄滿腹行行及前堆
小汗已霡霂芳草可為茵吾眠不須褥人生忌太佚終
歲居華屋醉飽耳目昏軟暖筋骸縮今吾異于此千里
干微禄朝隨麏麞騁夜侣鴻鴈宿戶摳勞乃久金礦鍛
方熟聊歌以自娛不作楊朱哭
江晦叔見訪于興國寺見庭中修竹兩竿云竹雖
不多而蕭騷可愛因贈之詩
憶昨在江都聯君城一曲我家百色無唯有數竿竹琅
玕淨相倚蕭灑意常足君亦時見過笑語伴幽獨别來
七見春屢送光景速京師車馬煩高塵蔽華屋僧室日
閉關靜若在巖谷忽聞剥啄聲把手叙寒燠嵌空疉石
畔亦有雙筠綠動君青雲興賞眄不移目愛其蕭騷風
摇此蒼翠玉有如嗜膾炙久矣虛其腹一旦逢割鮮欣
然喜如沃乃知物外適可以傲流俗奉常官事簡佳集
時可卜軒忩闢深邃冠帶脫拘束文枰稍拂拭白黑看
馳逐更設茶兩旗何須酒百斛
寄經父兄
我出亂山來兄入亂山去出山何必佳匹馬紅塵路入
山勿辭勤﨑嶇與天鄰天門西北去石眼行車輪落盡
江南柳塞榆應知春去去何時歸天涯可寄衣霜高鴻
鴈還無使信音稀
大風
昔遊江湖上厭看無限不測之高浪今栖塵土中慣聽
掀天拔木之狂風風豪浪狠常相逐我生此世宜阨窮
浪頭漫漫從海起客舟摇戰如枯葦回橰轉尾入深灣
往往三分偷得一分睡豈如秋宜門東僦屋居突兀前
堂掌平地風從崑崙溟渤來平頭疾轉數千里金鋒相
磨衆鬼兵介馬爭先萬胡騎㨟搶震壓尤可驚千妖百
怪悲號聲我時安眠不覺躩然起爐烟寂滅燈冥冥褰
衣正欲走出戶戶未開扃已吹仆閉門正欲避風來風
入衣襟不肯去天涯地角兩茫茫一身渾無逃遁處明
朝撿點窗戶間浮埃委積如丘山遥知九衢中馬走廢
往還我欲投書訴風伯帝閽峩峩不可攀怒攜干將遶
四璧空有壯氣膨心肝頗疑猛虎嘯林薄慘淡隂威動
寥廓又疑土伯夜與風神爭叱咤喑啞騁獰惡明當折
簡問巫陽天上誰人司槖籥
數詩分題
一邑臨襄漢青衫正少年二毛侵鬢髮披霧始窺天三
接龍光遠曈曨白日邊四門方雜還羔鴈賁林泉五斗
安微禄雖貧志浩然六韜聊自試有策佐平燕七札穿
強弩諸君必凱旋八荒馳貢篚恩旨罷戈鋋九九期君
用慙非命世賢十官何敢望於此卜歸田
又
一樽勸君飲舉觴莫遲遲二月風景妍都人正游嬉三
春已失一胡不惜芳時四郊更清曠紅紫耀漣漪五侯
盛供帳出以歌鼔隨六龍西翺翔迅速不可追七澤起
悲風晩景含崦嵫八音莫停奏妙舞隨金絲九門稍合
鑰莫時淚沾衣十里燈燭光醉矣各還歸
招竹元珍賞江洲新茶
我生世味薄所好唯眞茶江南隔浮雲廬岳望苦賖煎
烹逐風土白水和脂麻有客自遠至開緘得新芽乍見
眞邂逅失喜成讙譁掬視未及飲清香破昏邪堂堂京
邑雄萬貨來天涯念此至靈草﨑嶇亦隨車小磨元自
攜瑩白無纖瑕玉塵漸委積鷹嘴猶交加汲泉方汙埃
上以密葉遮蟹眼已鳴沸君來何晩耶相呼共一啜如
到神仙家煩襟得浣濯兩目袪昏花閒居無他樂頼有
此趣佳煌煌金張門酒肉爭豪奢冷淡不輒飲千金賞
箏琶一醒又五斗顏角如烘霞蔗漿爽肺肝金椀𠻳齒
牙坐覘吾曹癖往往笑以嗟人生樂不同未用相矜夸
吟罷腹饑吼空庭噪昏鴉
廣津倉檢視斛斗
長渠西來擬天漢千里清隂綠楊岸高墉傑屋如屯雲
碧瓦參差插天半小樓三尺偷晨光山低堆積白與黃
千艘一卸須臾了江湖極目來帆檣國家稅法擬前古
還以養人非自富連雲習射皆貔貅月禀太倉急風雨
歲深敝積如鼠穴檢視之官緣此設我初受牒頗激昂
匹馬朝朝踏殘月千籌簇簇來如林袍鞾兀坐清槐隂
秋毫增損必拘送莫怨小官持法深吾槩視此平如水
運量四海亦如此今朝且佐大司農他時敢獻明天子
送元珍赴官合州
羇旅倦京國春風常閉門叩門誰過我云是竹王孫頎
然八尺長玉質文理温探之以羣書浩渺傾崑崙餘波
濯我熱挹取不計盆朝落清風忩暮埽明月軒傲兀足
眞趣不隨車馬喧動可與俱遊靜可與忘言胡為捨我
去獨指岷江源偪側鳳翔西叠嶺如駿奔滔滔蜀天漏
沉沉山月昏到官復何時清秋禾黍翻冷局自少責讀
書勿志餐登臨時自適吟思攪乾坤魚鴈若可託篇詩
寄湘沅
送李大夫管勾太平宫居袁州
康定慶歷披羣英公為布衣歌太平熙寧元豐王道興
公作太守逢休明四十年間走四海崛然不肯干公卿
峩峩正議天柱壯皎皎素節冰壺清胷中慨慷外間易
年高未見白髮生罷節巴陵歸意銳奈何去就不敢輕
馳歸天寵乞閒散諸郎惜祿猶屢爭毅然不與兒女計
飛章丹扆論赤誠明朝果得琳宫去匡廬山色遥相迎
玉溪氣象自瀟灑新磨古鏡當霄橫修篁萬竿飽霜雪
枯棋一局酒滿觥時邀賓朋叙野史間擁雪鶴登岩扃
妄排丹鼎夜不寐邂逅黃金燒可成未應謝傅入滄海
行見盧敖朝玉京
代簡别林次中
常思洞庭湖夢想東南游浩渺七百里控帶三五州霪
霖稍開霽萬頃涵新秋此時登臨勢併在岳陽樓水天
兩琉璃瑩闊相沉浮爽氣動林木無風亦颼飀願言追
壯觀兩漿推輕舟何異泛滄海便可掛浮丘前日到君
家日暮空回舟徑遣長鬚來見邀頗綢繆謂此千里别
一散未易收相去况咫尺能上河梁不顧我行役長感
君風義遒好在更加飱行子不可留
代簡答次中見留
詩誇洞庭湖蓋舉其麤爾自此稍南行更有瀟湘水瀟
湘如此流淺深清見底吾邑在其旁桑麻百餘里民經
南廵後淳龐猶可喜白酒日相沽鱸魚夜成市念方從
吏隱小官不為耻先期了賦租隨時用鞭箠此外無餘
事看山聊隠几還作小詩篇寄聲前御史御史吾故人
風義今為偉超遷未復甚久仆行復起但使交期在不
須論遠邇今夕宿朱仙相望月明裏
時雨
空車輾雷幟推電千里冥冥甘雨遍元豐嘉號卜長年
太乙尊神宅畿甸齋宫夜禱天俯聽美澤朝流慰人願
豆苖蓬蓬粟低垂土脉舒蘇蝗不飛野老謳歌忘帝力
夕陽相與荷鋤歸
雨中
大雨已滂流小雨仍霡霂風來掃欲斷雲送還相續凝
隂壓天宇蒸潤浸旅服隴上麥經秋江南梅已熟
蔡州三首
愁雲昏昏掩六月電光霍霍盤四隅淮西一雨三晝夜
長瀾積潦無處無試登高樓望四野平田渺渺成江湖
山源奔溢來處遠晨朝又報高丈餘重闉閉築僅自守
一帶縈疊何其孤頽墻處處若山壞百舍相望無完區
辛勤買得稭一束馬饑况乏粟與芻三十年間走四方
始遭此厄眞窮途跧居丘亭往來斷時起顧是青雲衢
如絲一罅見天面頑隂復起相糢糊幽憂填胸不自遣
強扣瓦缶傾殘壺醉中暫爾神氣王醒定更覺心摧枯
城隂老蛙正逸樂聲如轉軸相鳴呼強弓毒矢未易射
欲殺唯有企翁符吾家此去八十驛愁來更展江湖圖
又
狂霖出羣山夜半擊堤口水橫溢陵阿餘波猶怒吼東
村五百戶一塌如摧朽硉兀聲如雷牛馬不及走壯者
上枝柯幼子浮罌缶驚逐吞天瀾兒猶闖其母旁人避
形迹睨視誰敢救凍餒何足言餘生豈能久人云淮西
水如此昔未有我生眞厄窮出與此災偶晨興得枯槎
泛若上牛斗獨濟恐難安人危敢援手
又
行路難歸去來三日汝南城不開天角隱隱聞輕雷掣
電更劃劃猛雨還漼漼稍添汪汪陂漸淹高高臺我欲
晨興出南郭極目唯有白水漫蒿萊驛道安在哉連山
洑流相喧豗父母不復顧嬰孩棄之如塵埃戢戢生魚
頭人世永隔良可哀清都咫尺可以訴誰挽北斗魁嗚
呼行路之難邦人之災
劉公詩(并序)
吾鄉劉原甫雄文博學為天下師表四方士大夫登
其門執弟子禮者足相踵也而余不及識今識其子
仲馮仲馮居省中治事精密吏不能欺應接不倦甚
得士大夫心天下稱為賢吏部其文學議論能世其
家余自京師南出過鄢陵興國寺入金剛院見原甫
判蔡州時題詩四句在壁曰寂寞空堂欲暮時鐘聲
斷續雨千絲此中會有西來意正復庭前柏樹知乃
錄以寄仲馮請附入家集中因為詩道原甫平生以
見余愛慕之心云
原甫吾不識聞之士大夫少時已絶羣卓犖千里駒讀
書足智慮萬卷力有餘善發六藝藴高談詆先儒天文
地理學道藏及浮屠纖悉無不講講之皆粲如文章弄
豪贍咳唾玉與珠散落八極間買者論錙銖為人又挺
特不與俠者俱伉健虎獨步軒昂鶴仍孤身雖登兩禁
未及秉鈞樞爽氣隨沆瀣斂收入清都嗟嗟劉夫子信
是荀揚徒冨貴非窮愁而復多著書荒城過宿雨古寺
入平蕪鬱鬱壁上詩奎鈎照天衢我來值日暮篝火為
踟蹰想見其風骨磊落眉宇疎邦人好事少不以玉石
摹歲月更久遠彫摧逐泥塗作詩貴述美聊用贊不渝
入關山
輕輿兀兀乘朝暉漸入山徑行逶迤昨日喜與山相見
今日得與山相隨山中老翁迎我笑借問久矣來何遲
答云王都冨且樂四方車馬皆奔馳我雖疎慵亦勉強
天恩得邑方南歸山林朝市不同調公雖高簡宜無譏
老翁聞語更驩意為我煮水燒松枝山家十錢得升酒
勸我引觴聊沃飢為翁一奏白雪曲翁亦為我歌紫芝
此聲淡泊極有味往往世俗無人知山中之樂有如此
嗟我捨此將焉之
新安鋪三首
罩罩澗中草泠泠山崦泉泉甘而草芳旁有屋數椽夕
陽漸近西風起行客山頭望千里
薄雲斜日亂山川投得荒亭晩息肩地僻誰知藏好景
庭前花數折金錢
簟如秋水憩回廊素月分輝百倍凉山木交加無意緒
故教疎影到人牀
晝息于林下
大暑涉長川前山後山深忽逢輪囷木投得數畆隂僕
夫六七人卧起且呻吟念爾亦太勞獨佚我何心試為
蘇門嘯泠泠鸞鶴音遺聲滿坑谷爽氣回中林松風為
之興凉冷破煩襟神骨斗醒快炎蒸豈能侵安得寫此
懷寄之朱絲琴
途中大熱
促促客行遠悠悠山路長南歸當六月復值此驕陽祝
融秉炎火清曉升扶桑流焰鍛地精兀兀馳澗岡籃輿
如入焙坐席似探湯睛瞳熨不醒背汗雨洋洋否悶幾
至死忍渴尚傍徨願借萬里雲蔚蔚排穹蒼護彼三足
烏潜行天中央繼之以冷風淅淅吹衣裳豈獨一身輕
與物共清凉
寄信州交代錢德循
得德循書知已植余所寄瑞香花二本于爽氣軒饒
陽有木犀者亦天下之名花也試為我致二株足以
相當因以詩寄德循
處君以西軒之爽氣贈君以仙府之名花名花芬敷隨
曉日爽氣蕭颯凌朝霞山川從此增秀色塵埃不復留
君家羨君年少氣力銳况有長才可經世馳聲京邑蓋
有年作幕山州不得意漫尋幽景養天眞積明不學陶
潜醉錢夫子我今去指湘江邊洞庭波瀾闊如海與君
似隔東南天饒州亦有木犀種眞骨來從武夷洞自有
清香百步聞煩君為買雙株送勿云千里移致難從古
物輕人意重但將木李對瓊瑶餘物區區且安用
湓城東
廬山之岑岑橫絶東南天大江之湯湯洲渚相鈎連山
水兩中間君家之故園憶昨别此去春風初破年歸來
已秋節登覽怳依然萬里一轉蓬四時眞蛻蟬退無環
堵宫長逐車與船風景日愈佳塵埃日纏綿人事正浩
蕩徒勞賦歸田
喜雨
暑伏忽已盡金風稍自秋驕陽仍不戢歲計實可憂昊
天雖甚高聰聰徹九州聞其憔悴聲知此黎民愁白日
收赫赫慘雲布油油昨朝雨意足來自匡山頭稍添郭
南坡次及城西疇入夜又滂沛四境略已周平明出東
郭翠畆連山丘爽氣吹客襟餘聲壯溪流自此飽香秔
可以繼麥麰聊為拊髀歌以代擊壤謳
白公草堂
逹士因忘世非求高尚名林泉得佳處風物有餘清貝
錦傷讒舌浮雲寄宦情詩才今古備性理死生明蓮沼
秋芳合香山晩翠橫黃蘆繞官舍不復念青城
宿天池
我思廬山遊發興自年少偶來得閒侣更欲窺衆妙幽
林穿蒙籠青峯上嶮峭遥看天池路一線在巖徼辛勤
得至此慘寂已西照雲池桂無根瞪視心膽掉暮夜煙
雲昏西巖亦登眺聖燈稍稍出弄影何窈窕一枝分百
點變態不可料須臾歸寂滅何處觀朕兆僧房得栖宿
爽氣冰毛竅翻然亦興盡却恨歸途窵緬懷道隆師確
不奉明詔似與山間石慇懃論久要我今來時迫心灰
眞可笑明朝指繡谷裹足登凉轎(時足瘡未愈)揩却壁上名
恐為高人笑
卧龍潭
已登卧龍庵更看卧龍瀑來從不盡山奔入無底谷谷
中鳴百雷林外潄寒玉雄豪與清泚上下相接續陽崖
發幽花隂壑偃喬木兩崖天劃開萬古神潜伏我來坐
潭上俯仰清耳目神骨倍瀟灑衣襟仍霡霂名山到能
幾好景看不足慇懃莫思歸更共潭邊宿
二賢
羲之之墨池淵明之醉石人生嗜好亦天然豈顧書淫
與酒癖一時聲價動宇宙千古林泉記蹤跡書固吾不
能酒亦久不喫支笻葱翠畔鑑影泓澄側蕭然欣會間
頗類師也辟所慕不靳能舍此山南宅
磁湖安流亭
怪石倚洪流朱欄截荒磴來窺空曠野喜值波瀾定涵
虛無邊裏見底皆淥淨磁湖萬家會華閣相輝映雙峯
引西洑控帶浮郭盛乃知一聚落富庶亦有命鐵冶今
久貧豪右蓋已病憶初締造人有力如卓鄭瑰材照密
石歲久尚鮮瑩俛仰正忘歸白日動明鏡風順當進帆
徘徊寄孤詠
寄題王道祖秀光亭
徙倚望西南秀色如可掬湘水蹙纖羅湘山叠明玉清
輝來西隅朝爽浮萬屋圖寫卒難成登覽常不足會計
當而已廉吏當寡欲蕭然忘軒冕日可娛幽獨
西堂假山
范蠡不歸吳魯連東泛海當其縱目時長有青山在我
今囚一官宅舍不容改塵囂日侵陵視聽乏爽塏天機
能幾何與物相葅醢當求景物淨以滌身心凂縣南山
不遠溪口石可採叠累亦成形依稀聊自紿寒餘洞泉
脉綠帶天邊藹翠壁漸孱顏奇峯何&KR1041;嵬喬林相隱映
亭院生光彩笑揖浮丘翁霓旌如可待區區浹時力直
欲凌真宰稍全仁者樂未恤兒軰駭又動江南思匡廬
田已買
寄題經父萱堂
萱堂有秋花對客如勸侑人生本多事更以百憂副愔
愔橫天壤擾擾迷刻漏傾地救海涸揭柱支山仆徒將
一心淑日與萬慮鬭不如偷餘閒來此玩孤秀熒熒千
明缸照映相前後凝氣粲如笑泣露亂欲溜頽然寓遠
懷可以消永晝吾兄儒林傑器業包宇宙﨑嶇從遠宦
為國警邊候飛沙蔽城隍積雪冷襟袖頗思東南州水
竹兩幽茂樓臺壓江濤窗戶排雲岫翹瞻不可見夢想
勞頭脰樊籠送飛鴻檻井看騰狖暫憑時景佳寬此腰
圍瘦吾儕所至樂未厭夷居陋賓侣時可邀從容醉方
酭
尋眞觀
武皇車駕東南出訪道求仙希萬一屏風九叠雲物清
意恐神仙藏此室羽章之館締構新壇場夜夜祈星辰
蓬萊縹緲不可到橋山一閉逾千春詠眞之天在旁側
白晝潭心飛霹靂田收歲美龍亦閒唯有濟㵸照空碧
誰道尋眞是女郎朝飡松桂夜焚香明眸綠髩今何在
意已霞衣侍玉皇
清江三孔集卷四
