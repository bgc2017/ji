清江三孔集卷二十八
宋孔平仲撰
詩戲
芸叟寄新詞作八陣圖一首
功業不復議盖載無所容三湘逶迤水分與清河公國
士大手筆名聲蔚摩空成材兼衆製八面任見攻陣馬
勢遒勇圖繪出纖穠江神敷妙詞流入韶濩中石心鐵
為腸不意於此工轉調協擊拊遺音扣玲瓏恨我狂既
和失之太怱怱呑咀知雋永吳越安可同
二十八宿寄芸叟
張公角立孰敢先亢宗自許英妙年捕逐氐羌先著鞭
文房餘思如涌泉題詩寫心蟠遠煙黑蛟矯尾明秋淵
南箕吐舌風墮煙弱羽斗落郴江邊蝸牛客舍弔影眠
寒女晩嫁私自憐誰知虚實久粲然安危之理如循環
歸來藏室閱青編東壁步武追神仙綉衣白簡猶奎躔
體健不復婁金丸賜胃充實頰骨堅昴宿老人飛上天
志願未畢西餽邊野鸛礪觜不啄羶曾參殺人知謬傳
賞花墜井皆㤀言載鬼一車疑已捐人欲折柳送公船
去同衆星環紫垣張公張公人最賢丹鳳奮翼蔚高鶱
更調玉軫續薰絃
卦名寄芸叟
小豐猶可喜况此大有年流庸已歸妹獄訟久蕭然明
聖臨六合吁俞萃羣賢乾坤協氣滿井邑歡聲連張公
性謙靜玉節鎮湘壖茇舍富暇豫鈴齋恒晝眠萬家人
喜悅鄰壤蒙安全譬如泰山雲益此涸轍泉我鄙無所
解昔隨公得仙超升已連帥羇旅今華顛属郡損末理
郵筒賁新篇坎坎我鼓腹咸韶媿朱絃暌乖每自念姤
遇兩何緣野色小過雨秋聲漸號蟬園林凄剥落樓觀
蔚騰騫曳履煙景外攴頥嵐翠前嘗聞東晉士多聞遠
師禪盛世非否塞微生自屯邅廬岳決遯去老夫元妄
言迹同人間世心鍊鼎中鉛流俗若飛蠱困途多墮鳶
相需緱嶺上一比洪崖肩
本是一首寄芸叟(本是同根生相煎何太急)
本末已倒置是非當告誰同為天涯客根冷聊相依生
平尚氣節相約老不衰煎烹雖炎炎何損百鍊姿太過
空自反急鞭尤恐遲
相看一首寄芸叟(相者過半百不寄一行書)
相與同少壮看看俱老人過日如脫兔半生若浮雲百
事多齟齬不如收此身寄心青霞杪一笑輕千鈞行行
秋鴈去書此贈情親
朋友一首寄芸叟(朋友數斯疏矣)
面朋隨俯仰心友存終始頻數寄詩書因斯作瘡痏此
疏彼何密已矣難湔洗
題織錦璇璣圖迴文
紅牎小泣低聲怨永夕春寒斗帳空中酒落花飛絮亂
曉鶯啼破夢怱怱
晞草露如郎行薄亂花風似客情多歸鴻見處彈珠淚
語燕聞如歛翠蛾
同誰更倚閒牎繡落日紅扉小院深東復西流分水嶺
恨兼愁續斷絃琴
腸斷寫愁縈字字錦紋傳意寄君看牀空照月殘燈冷
黃葉霜前秋信寒
前堂畫燭殘凝淚半夜清香舊惹衾煙鎖竹枝寒宿鳥
水沉天色霽横參
星名詩呈提刑曾朝散
華胄參元後高門輔弼臣莊池初奮翼舜旦早逢辰雲
木千尋秀鑪金百煉純日邊虛位著楚尾望車塵尚德
真膚使存心信吉人包含譽尤美平格澤惟均短髮連
衰先黃金媿拊循禮容長不責恩義極相親最要箕張
口深憐井有人孤危荷全度謀報畢餘身
和徐道腴波字(虔州作人名)
人横玉管寧無意風入春江總是波把袂相牽招飲去
岳陽城外酒徒多
席上口授杜仲觀(虔州作人名)
暮雨蕭蕭何不止東風弄白起江波綠楊綰作同心結
杜子春來狂興多
累約慎思親事今已入境盤桓不進欲以十四日交
承又云六甲窮日戲作蔵頭一首
工巧新詩寄遞筒同聲稍稍變他宫口傳知受諸君指
日好何論六甲窮躬自省愆方久仄人多助虐更磨礱
石渠舊友年家契大笑今朝已落空
慎思移日至月望交割口占奉呈(藏頭體)
日日高樓倚望君口吟心想跂清塵土膏著雨蒼葭出
山色凝雲翠黛顰卑冗一官誰羽翼異同千状極艱辛
十分明月迎新守寸步江村老盡春
建茶一首(建除滿平定執破危成收開閉)
建茶一杯午睡起除渴蠲煩無此比滿庭葉暗啼野鶯
平地兩足生春水定心寧息守丹竈執固養和歸赤子
破須速補勉旃修危可求安灼然理成事何論軒冕貴
收身早占雲泉美開門納盜誤人多閉關掃軌從今始
周亨叔推官見示詩軸(黃絹幼婦外孫虀臼)
黃金鍊語玉琢詞絹素中度無輕紕幼時文采已竒絶
婦老兒長今可知外窺驕虜亦有作孫吳暗合和兵略
虀鹽氣味異膏粱臼中丹砂非俗藥
集文選句贈别
離別在須臾(李少卿)置酒宴所歡(陸士衡)借問此何時(張景陽)
萋萋春草繁(謝靈運)江蘺生幽渚(陸士衡)山櫻發欲然(沈休文)
游絲映空轉(沈休文)紅藥當階翻(謝玄暉)飛鳥繞樹翔(曺子建)
哀猿響南蠻(謝靈運)相與數子游(劉越石)行邁越長川(陸士龍)
相去日已遠(枚乘)光景不可攀(曹子建)舉目增永慕(盧子諒)叙
意於濡翰(劉公幹)
文選集句寄慎思交代學士慎思遊岳老夫守舍
叙述遊舊慎問交承與夫舍舟登陸之策俱在
此矣
鄧生何感激志尚好詩書清機發妙理言論準宣尼翰
墨時間作文雅縱横飛彌年缺相從夢想見容輝自昔
同寮寀恩愛兩不疑潔身躋秘閣攜手游郊畿一麾乃
出守桑梓有餘輝濡迹涉江湘將就衡陽棲渺渺孤舟
游洲渚既淹時鳳凰集南嶽平生遂幽期岩峭嶺稠叠
高高入雲霓企石挹飛泉陵岡掇丹荑即事既多美游
子澹㤀歸春仲尚未發悠悠隔山陂今我惟困蒙處身
孤且危顧影悽自憐悄悄令人悲一心抱區區知音世
所希塊然守空堂高牎時動扉仰視浮雲翔密雨如散
絲中夜撫枕歎軒車來何遲傾想遲嘉音會合何時諧
借問下車日臨路猶遲逥春江壯風濤漁潭霧未開肅
此塵外軫以副飢渴懷
一勝篇
我與承君棋結局贏一路太多亦何用停則無勝負天
清與地寧妙絶占此數正如賈堅射不中乃竒處
再勝篇
再勝路幾許非一亦非三小雅連大雅周南兼召南舜
目處其半臨爻與之參在我猶不足自笑無乃貪
嘲承君
已填實局餘五黑天數相符豈人力雖於洪範少四疇
若比武成多二策我詩雜組今幾首鼯鼠技窮那復有
泰山風拔大夫松彭澤霜隕先生柳
承君棋輸包子詩以促之
君看射夫指柔軟作皮室君看艷婦手縫帛恐不密草
木漸叢生正渴柚與橘亟遣中丞來莫令章句出
承君非耄荒意似羞棋敗未應倒干戈當且解粉黛如
何畫虎手乃作死麕態貢茅緩不誅含覆吾已大
承君輸十三篇
欲知輸籌數計月乃閏年秦箏有幾絃汴上樓幾間寶
從真如獻人逐耿恭還老氏死之徒孫子著書篇
走筆呈承君(承君侍人蕭氏)
圍棋屢北當復戰乘興能來不待邀杜牧詩如道今日
最宜簷雨竹蕭蕭
風人一絶(承君棋輸冷淘)
須煩玉手自操刀便趁槐芽作冷淘剰潑葱油抹羊肉
不嫌瀟洒愛蕭騷
戲承君
一自棋輸日望之至今肅肅草生時知君苦愛刀筆吏
使我長吟風雨詩已共苞稂泉浸濕更聽甫草馬鳴悲
子雲寂寞方無賴想見馨香雜祭脂
越上荒(闕)浪得名如何開邑在彭城飄蕭雲意迷秋日
索寞人心戀玉京花倚宫牆無限好泉流古寺有餘清
盡芟野艾栽修竹更聽虞絃奏九成(蘇子美詩秋日清淡雲飄蕭)
至忠至朴少人知思話胸中聽者誰長史移家真暫住
相君為(闕)定他時道齋不廢持三寶資斧何須措一辭
更有閒堂奉清宴客來簷雨看圍棋
次君門戶想風標千載齊梁已寂寥隋后如何依異域
秋晨定不怨涼飈半揎紅袖能調瑟滿把真珠看(缺)條
它日蘭陵若歸去臨江灘上略相邀
承君輸棋八路
君希元凱才我異厨顧黨誅蠻幾首級十指屈其兩疾
風搉桂林異夢呑卦象疲極曳杖歸顰眉有餘怏
蕭器之小飲誦王舒公藥名詩因效其體
蕭郎嘉客近遠志把酒勸賓郎半醉自然同類易相投
官守從容况無事清晨麴蘖寒有力倒洒金鍾乳花滴
十分蘸甲香且醇不覺昏黃連夜色雀噪烏栖奈晩何
怱怱白日若飛梭青青百草霜已歇牆隂淺白微輕雪
庭梅香膩粉苞解歲律將旋復花發銅壺泣水銀箭短
漏聲斷續隨風遠起視天南星斗稀蟾蜍已黑牽牛低
知子多情惜分散山公酩酊自當歸
再作藥名詩一呈器之
肥羊作臛香出厨膏梁姜(闕)品味俱夙開東閣戒諸客千
金騰踊沽酒壺飛觥倒杓約不退一卷百盞皆無餘不
須呼盧會六博笙簧琴筑非真樂蕭郎獨以酒娱賓憐
子心勤憎子虐眼前覆花不容起面赤復令須滿酌更
深閃閃燈焰消照天燭黃蠟洒膏欲逃人覺安敢去飲
水只欲吞波濤青烟鬱鬱金鴨細花上紅酥合香蒂四
垂銀箔不知寒却勸金罌子同醉久不見子眼空青見
子宛然猶舊情敗舡如簁寄江水天隂夜半防風起告
歸急走城西角如粉霜花衣上落屡蒙大幅掃長篇才
薄何由繼高作
與董承君棋輒勝四籌作藥名五言詩奉戲
董子獷且狂孔公孽更毒文楸石棋子白及黑對局預
知子輕敵銳膽坐看覆一時羅列徧先與推大腹歘如
飛廉驅窘若防風戮餘兵尚百合續斷聊忽忽猛虎伏
爪牙中塗佯躑躅嗟嗟草草甚驅猪令迫逐直前無夷險
觱撥下子速而我頗從容莽草先設伏常山肆縱横大
戟挾長轂威靈先震盪巨勝侔破竹蕭蕭馬鳴退戰血
餘川谷百步笑奔崩獨活嗟窮蹙萎蕤不復騁銷蝕神
采縮作詩誚伊棋我壮知子曲
亶父寄示與譙冲元唱和藥名詩因作一篇奉寄
天南星斗垂晶熒麻姑山色排空青人中白眉誰第一
周郎獨以文章名少年折桂心已壮大學弱冠衆所驚
嚴徐長卿詞格老合上雲臺預讎討赤車素者已為淹
復令倅郡淮南道蘄春何幸人熙熙有賢使君子副之
鈴閣深沉香一炷綵牋舒卷百篇詩藏鱗伏翼聊展轉
有才無患子不顯楚澤蘭芳莫謾悲秦烏頭白終當返
我栖江上松蘿深自甘草莽長陸沉忽忽光景又半夏
書房風月澄人心昏黃禽噪悄不樂架木通渠清河濯
雨餘涼風襲衣襟半天河漢垂簷角惟恨與子未從容
紫芝眉宇何時逢頻以青琅玕寄我不須怊悵白頭翁
再作藥名詩一首寄亶父並用本字更不假借此
諸名布在本草中雖或隠晦然以為不當但取
世俗之所知而遺其所不知亦君子之用心也
至於搜索牽合亦可以發人意思而消磨光景
請亶父同作
憶昔見子龍沙邊冰臺玉壺氣凛然才薄人微辱取友
青蒿媿倚崑崙顛詩鋒利如立刀劒談經辨博森戈鋋
賢愚校我幾百倍預知子必轉青天别來喧卑共誰語
神遊閬苑長思仙京師再見空草草瑣細辛勤官事牽
如今相去水南北一别羇旅還隔年每思益友在咫尺
九江地與蘄黃連作詩寄我解離恨紫貝珊瑚堆目前
靈蛇含珠久不吐駿馬銜脫誰能先彌天雄句駭俗耳
入木香煤濡綵牋嗟余鄙訥會強敵蜀雞格鬭非所便
未甘遂服強一戰光焰消縮何由然我居此土頗大適
門對廬山飛玉泉火雲燒赤赫日熾委蛇退食甘晝眠
環池老木自却暑清波白石明相鮮木香漠漠初過雨
水英燦燦新開蓮區區余心最念子空對黃昏江月圓
重樓遠望君不見淮南細草迷蒼煙
亶甫寄示廬山高藥名詩亦作一首奉酬不犯唱
首兼用本字更不假借
噫戲廬山乎高哉山連大江勢横絶虎卷龍拏起霜雪
五湖七澤瀉波來百穿千孔吞吐成雲雷其上自有飛
瀑水白如一疋練半天河漢傾崔嵬蒼蒼石壁插空翠
漠漠雲華自開閉水甘松香澗谷深黃精枸杞生成林
地無虎狼毒草木但聞仙童玉女語笑之清音君不見
當時匡續斷世故結廬莽草無尋處又不見淵明無心
五斗米石床醉卧呼不起真君種杏人獲生遠公白蓮
開玉英松肪柏實皆可飽何必皓露棲金莖我欲攀崖
採紫芝道中逢仙一問之接余之手生虹蜺崑崙大室
相追隨玄臺絳闕恣遠遊旁通三島逮十洲柯消石爛
未肯休千秋萬歲一瞑目下視塵世如蝸牛
八音詩(六首)
金風盪炎暑六合氣已清石崇南山高晨起見崢嶸絲
垂虫就蠒彼各有所營竹實不足飽鳳凰尚飢鳴匏瓜
固賤草引蔓上高城土地之所宜結子如缾罌革帶守
空文歲月逝可驚木落行且秀欣欣候春榮
金杯十分酒酌子消百憂石可補青天棄與瓦礫侔絲
可弦南風織成絹素柔竹帛未書功光景忽以遒匏繫
久不食栖栖江上洲土鼓與蕢桴為用先鳴球革帶人
所賤猶列下邳侯木有棟梁材終當回萬牛
金谷草離離綠珠魂已蟄石崇雖富貴一散不可集絲
亦不須悲岐亦不須泣竹林諸逸士以醉名自立匏絃
且為樂惜此光景急土人勸我勤朱紫當早拾革性以
從容矯揉未易入木散姑自全寧求斧斤及
金色晦塵垢人疑以為鍮石有潔白姿昧者比琳璆絲
繰不盡緒誰與結綢繆竹可裁笙竽奈何困薪槱匏黃
已落蔕歲序颯驚秋土壤厭卑濕山川嗟阻修革車召
武士折敵當與謀木鐸一奮劒為君斬倡優
金絃調隂陽諸公盡梁棟石室校圖書英才皆屈宋絲
侵鬢邊髮瀕老知無用竹徑理舊居蔬畦閱新種匏刳
以酌酒自唱出歌送土燥葉可收水清魚益衆革屨隨
藜杖徜徉步方縱木末見栖鵶暝歸街鼓動
金烏卷海水東欲上扶桑石性本沉滯不能隨波揚絲
縈自作蠒漸老甘退藏竹會有青色牽人幽興長匏羹
若可飽何必羨牛羊土室若可安不須高棟梁革以脂
自柔鐵遇火則洋木可揉而直惟士心有常
又謝諸君酧和
金蘭諸益友一一皆詩家石音盡清越使我慙淫哇絲
棼強抽緒語句多疵瑕竹牋屡塗竄誰謂點不加匏實
雖百枚不如一甘瓜土朱重千鈞不如一丹砂革去齊
梁體羨君吐天葩木強未肯休餘辭綴車斜
又奉項元帥
金剛有遺偈難以聲音求石擊乃有光是名為火不絲
從何處來認著從蠒抽竹本由根生根外又何由匏開
即為勺針屈即為鉤土地水火風合為一浮漚革易固
不常潙山水牯牛木性無榮謝古今春復秋
又奉朱明叟
金榜閱名姓於今二十秋石隕鷁退飛才命不相謀絲
繩可比直應笑曲如鈎竹未遇蔡邕有聲誰見求匏瓜
豈無蔓奈何枝不樛土俗相慢侮有如東家丘革囊貯
珠玉至寶勿暗投木若假先容為君效綢繆
又奉周文之
金臺招俊乂之子值明時石藴荆山璞當為璧與珪絲
隨物所染在湼要不淄竹箭中有筠歲寒尚猗猗匏葉
異甘苦采掇須自知土性殊美惡栽培擇所宜革急而
土緩古人貴調胹木老雁被烹吾師乃支離
郡集虎渡亭賓主十人(五首)
築館當陽月驅車及上旬盈分勸美酒排旨聚佳賓闕
里推高第姬朝倚亂臣全毉參老手駑駕望清塵佛地
前緣(闕)堯曦普照均瀛洲何足羨天日坐中人
欲結朱輪日相期已及旬木圖横畫棟玉德集談賓濟
濟多周伯詵詵倍舜臣身調宰夫膳目視属車塵聞一
才將埓能千智亦均可知前世陋作者欠三人
璜臺成百日斗酒宴兹旬文雅昇平客風流結綺賓橈
椎皆敏手諫俎必名臣御史歸清望黃門掃俗塵專門
知業廣就傅亦年均忠信推吾邑疇非善行人
盛比芳林會歡非洛汭旬國城推帥長龜數集朋賓益
一參卿列增三補諫臣天泉開象緯日煇散光塵束帛
蒙恩厚玈弓校力均論言雖幼學柳惲實兼人
長亭接雙堠良月屇初旬修義推賢守同心會衆賓公
卿正當位輿隸迭相臣庇蔭樓層勢追隨驥步塵束薪
恩不薄瑴玉價仍均共取封侯貴持旌將萬人
一字至七字送夢錫夢錫託疾引歸
行行宿駕宵征秋漸老雨初晴黃葉歸思青山去程身
隨一鴈遠眼入故鄉明流水光隂可惜浮雲軒冕自輕
把酒日飛鸚鵡盞尋花更到鳳凰城
七字至一字
仕宦千憂出海濤功名一笑付秋毫榮望棄如脫屣歸
心斷若操刀東堂展圖畫北牖綴風騷晴煎越茗寒汎
宫醪超世網釋天&KR0802;就逸辭勞高高
十一月十二日會集賓主共八人
自笑開陽畔輝光接斗魁名希周士貴德慕舜元才共
享珍羞美同騎駿馬回它時立天柱曾作飲仙來
清江三孔集二十八
