清江三孔集卷十一
宋孔武仲撰
制
仙韶副使胥氏可充樂使管勾仙韶公事
元祐六年十二月某日勅某官古之人君燕處必有肄
樂蓋所謂房中之樂者周南召南是也脩已治人之道
入于耳而感于心有益于為天下豈特娛悅耳目而已
哉以爾慎淑幽閒久于其職俾正官屬均諧厥音節以
中和防其流逸以輔善志朕之視聽勤怠爾與有榮焉
可不勉哉
權發遣兖州翟思可除國子司業
勅某官先帝設三學以聚天下之賢才又復司成之官
以率其屬朕尊奉謨訓以勸學為先急乃者十月之望
臨幸東監酌獻于先聖之廟室引見諸生召儒官講說
先王之道喟然想見古之風烈知造士之本正在于此
可不擇賢師長以治之乎以爾思行義學術有聞于時
往在成均能推法度之意以倡學者已去而人思其歸
朝廷脩厥舊職夫善于始能推之于終則其成功加易
爾其勉之
中太一宫真室殿祈晴
天回素節人望豐年念嘉穀之將收值淫霖之相續惟
神主張萬有照臨六虚特開琳宇之嚴盡演琅函之秘
庶憑妙力早散積隂致歲序之順成解羣黎之愁歎
後苑華景亭開啟祈晴道場齋文
素秋兹始寶稼將成懼此隂霖害于農事集祗園之淨
衆繙花藏之秘文庶憑聖因上通于鴻造亟收淫雨遂
致于豐年
表狀
謝賜御筆詩表
臣武仲言今月二十一日伏蒙聖慈面賜御書望終南
殘雪詩一首者禁闈深靚特留已退之班宸翰精妍曲
示非常之賜旁均近列下逮孤生臣武仲誠榮誠感頓
首頓首伏惟皇帝陛下盛德日新多能天縱政事之暇
屢開邇英經史之疑參訂羣論已究多聞之益更追絶
藝之游御玉宇之幽閒發星文之鈎曲臣久涵膚澤初
侍華林補天未效于片言拜貺輒均于諸老豈獨藏之
什襲垂畀子孫猶能罄乃一心上報君父臣無任(云云)
謝經筵賜宴表
經幄侍言甫訖帝王之大訓宸慈賜宴寔為臣子之至
榮荷天度之含容叨特恩之龐厚中謝恭惟太皇太后
德凝坤載治協離明謹律度以誠身正端源而馭俗申
命博帶之士入講金華之庭竊觀聖學之日新殆與古
書而契合淵默臨朝則體虞舜無為之化恭儉好禮則
稽召公敬德之言庶績其凝九功惟敘固將著見于實
效非徒紬繹于多聞臣等妄陳口耳之知曾乏涓塵之
補終篇甚幸示惠過隆金奏宣和聽鈞天于夢寐皇華
命侑滲湛露于蕭稂深惟稽古之勤罕及逢辰之幸致
君有道當取于百篇報上無窮更祈于萬壽
賀太皇太后聽政表
進踐尊名俯同庶政朝無乏事國有舊章渙號發于廷
中歡聲騰于海内中賀恭惟太皇太后陛下功高奕世
化浹中宫英祖當天已勤于内助先皇御極益重于母
儀建茲繼照之功寔賴含飴之德軍國多務宜專聽斷
之勞社稷永安咸仰維持之力遂贊唐虞之興運遠逾
姜姒之徽音臣官在遠邦迹遙清禁莫綴會同之列徒
深忭蹈之誠
皇太后表
奉遵舊典進受隆名中外觀瞻神人欣悅中賀恭惟皇
太后殿下塗山積慶沙麓凝神佐佑先朝坤順已刑于
四海扶持大運離明復照于萬方親奉顧言首膺顯號
漢廷上壽永承長樂之遺周雅流音更比太任之盛臣
濫居部使最遠朝班聞新禮之遂行效歡心而徒切
謝歷日表
命羲和以平四時察璣衡以齊七政此堯之所以稱大
而舜之所以為明爰及熙朝著為定令中謝伏惟皇帝
陛下育物有道奉天無私惟是歷書莫非民事仍頒御
府之禮分錫守土之臣臣敢不宣布上仁遵行國朔豈
特土牛之出以示耕期庶幾玉燭之調少助和氣
貢物表
六典已頒盡循于治古四方所出宜上于有司聖憲維
新人情胥悅前件物或爭輝崑玉或等味楚萍貯以金
壺副之冰粉毓自地靈之富升于篚貢之珍野老獻芹
無補薦羞之美朝陽傾藿但馳就望之心
進鬱金香草狀
伏以祀享時脩上有嚴于祖考芬香旁達幽可格于神
明故雖植物之微亦備宗祊之用前件物載于周典生
自楚鄉秀鍾雨露之和氣掩蘭蘅之馥用參灌鬯餘芳
可襲于淵泉事等貢茅遠物亦登于包匭
進水晶葛粉白蜜狀
伏以萬國會同並馳于魏闕四方珍異參列于朝廷雖
述職以難親豈脩貢之敢後前件物山輝積瑩巖險凝
甘器純故用于范金粉白有疑于屑玉並沐化鈞之和
氣兼陳王府之上儀遠考夏書懼難任于厥篚近稽唐
典庶可藏于有司
慰皇帝表
路寢問安日期于康復宫車晏駕既近于彌留疾驛傳
聞多方號慕中慰恭以大行皇帝行堯之儉秉禹之勤
精思積于萬方疾疹生于六氣玉几尋頒于顧命白雲
遂返于帝鄉皇帝陛下大孝奉先重明繼照翼室盡遵
于故事衮衣已見于羣臣雖隆天性之恩無忽宗祧之
寄伏願抑曾參之小行振大漢之英聲率彼舊章答其
光訓詒謀燕翼方卜于遠猷以義斷恩必從于中制紹
休國統俯慰民心
慰太皇太后表
灾躔宫闕慟溢中外顧命已行仙遊不返中慰恭以大
行皇帝至誠願治精思致平拯弊掇遺脩文講武方議
升中之典俄聞晏駕之哀伏惟太皇太后陛下厚顧復
之恩感彌留之託許同庶政用濟多艱軍國事叢廟堂
責重願勿悲傷而廢務宜求節制以勝情易月除喪况
存于遺制臨朝共治益固于孫謀
慰皇太后表
華封祝壽方為千秋之期玉几傳言亟有六卿之召灾
躔宗社慟溢中外中慰恭以大行皇帝勤儉在躬夙宵
圖治爽豫偶從于新歲升遐遽棄于羣臣伏惟皇太后
久佐先朝親聞遺制後事當思于有助常情宜置之無
何頤神燕閒益隆于母道詒謀永久共乂于皇家
代賀登極銀表
伏以繼體承祧寶運屬千年之聖脩方旅實明廷來萬
國之珍蕞是遠邦敢稽常典前件物體均金錫氣秀山
川潔白無瑕上以喻吾君之德純良不偽下以將臣子
之誠于物雖微其心已至
代丞相謝歷日表
治歷明時預興于嗣歲置郵傳命均及于庶邦已與吏
民同瞻法象中謝恭惟皇帝陛下紹衣聖緒欽若昊天
授夏正之三朝協箕疇之五紀清臺密課内欽太史之
司明堂坐頒外謹諸侯之治璿璣成政玉燭均和臣敢
不祇奉德音式宣寶訓期致庶草之蕪少臻泰階之平
代賀建置塞舖畢工表
開坼方維作新亭障威靈震疊種落乂寧已休版築之
工益廣農桑之業中賀竊以重湖之外二廣與鄰苞夷
夏以離居職古今而未議皇武有赫睿斷不疑乃眷芙
蓉之郊旁接辰溪之域久迷異俗願齒編氓廓天之覆
而無私因彼之來而不拒剗其穢塞治以凖繩拔淪溺
于重淵蒙光輝于久照伏惟皇帝陛下勵精治化應變
施為不恃堯舜垂拱之安獨居帝皇步驟之上龍荒沙
漠亦既駿奔洞獠林蠻豈忍遐棄開除道路之隘控壓
山河之衝佐以鳴鼛立之崇壘輿情自勸掩宣王百堵
之功絶徼可通邁神禹九州之迹坐臻永逸胥樂太平
臣節使備員帥司承乏于國事無涓埃之補與邦人均
鼔舞之驩
代人復舊官謝表
分符守土曾乏微勞降命自天遽增新秩冒恩過渥撫
已若驚中謝伏念臣植性朴顓逢時忠厚因仍歲紀忝
竊朝行出使四方粗習關河之險入居九寺稍瞻天日
之光綆既短而汲深瓶汔至而自覆輒干邦憲宜寘刑
誅賴先皇之至仁從有司之輕典奪階一級以警其尤
假節三湘亦觀其效亟奉承于制旨俾牽復于寵名湔
洗積憂超逾始望此蓋伏遇皇帝陛下神明洞照睿聖
日躋播萬物于不言悉歸化育念多方之有罪咸就寬
平遂俾弱材均蒙寵數考今官制視昔卿曹班列寖崇
禄廩加厚撫躬則幸圖報謂何蝱力負山雖任難堪之
勢葵心向日誓殫不懈之忠
代謝太皇太后表
出守遠方久違帝所恭承新命特敘官聯竊寵逾涯視
榮為懼中謝伏念臣家于伊洛生遘唐虞襲累世之軒
裳幸不乏祀齒諸生于學校遂以決科叨踐周行疊當
煩使向被先朝之收錄得陪羣俊于京師謀不見機動
或失當干有司之法甘寘嚴誅奪所居之官祗從薄責
歲時未幾光寵復還顧朽質以知榮念大恩之莫報此
蓋伏遇太皇太后陛下撫重熙之運承烈考之謨在宥
四方陟降多士當罪戾初至固難屈法而伸恩及日月
屢更謂能遷善而遠罪遂循常憲俾進今階敢不惕勵
乃心祇勤所職庶有涓毫之補以酬覆載之仁
代到任謝皇帝表
定武之鎮雄于北方别乘之權亞于刺史宜得賢俊以
充使令豈容衰疲輒兹忝冒中謝伏念臣初無可喜之
才技徒知自勵于廉平遠使湖湘累更歲月瘝官誤事
尋為御史之所彈觀過原情是亦君子之宜恕坐索長
安之米久奉紫宸之朝遠承制書俾佐藩府官廩豐渥
私計便安此蓋伏遇皇帝陛下若日之明如天之覆萬
方有罪待以公平一夫向隅為之憯怛知臣粗守節義
察臣非好功名付以治中觀其為政解縦縲紲已荷于
至仁策勵駑駘尚期于後效
代謝太皇太后表
乘傳南州已不勝任題輿北部復俾親民荷天恩之矜
容積私心之靦愧中謝伏念臣材能薄陋蹤跡孤貧承
命先朝出使遐服昨興煮海之法自有倡議之人一簣
障河誠難與敵三言成虎孰克自明尋被劾于憲臺遽
罷還于朝列栖遲浸久忼慨欲歸尚叨别乘之除已過
平時之望此蓋伏遇太皇太后陛下承顧託之重擁穹
旻之休用人不廢其所長行法每戒其太甚知臣素謹
察臣不苛採于積毁之餘付以治中之任况復大河之
朔定武為雄軍旅精嚴簿書簡寡從容談議敢肆于便
安黽勉施為更圖于補報
代賀太皇太后表
上追祖武特重母儀備號既升緜區胥悅中賀恭惟太
皇太后徽音振世懿範承天塗山啟興禹之謀文母宣
佐周之力内脩隂禮外翊皇圖有維持三朝之功寔久
長萬世之業彤管不足以紀美景鐘不足以垂休惟是
顯名厭然羣望臣越居外計阻造中庭聞命以行與民
偕喜
賀皇太后表
上嚴孝治追本于慈闈國謀禮經致隆于顯號慶行宫
掖喜浹寰區中賀恭惟皇太后坤配執柔母臨脩順統
紀中宫之政發揮天下之儀篤生睿明熙復康靖極四
海以為養盡萬舞以著功欲播昌暉又增美稱掩周京
之純備極漢典之尊崇臣越守外司獲聞盛事其為抃
蹈寔萬等夷
進銀狀
國家盛節推重于母儀臣子微誠交脩于庭實前件銀
利參六府名列中金以充貢篚之輸聊為慶禮之助
代謝到任表
佚老之求屢干於蠖濩分麾之寄偶及于單平翳在清
朝獲從私欲中謝言念臣卑緣世禄獲綴仕途内竭勤
勞仰當任使承流宣化五綰乎羣章問俗觀風四持于
使節愚者之慮或有得公家之利無不為齒髮既衰筋
力微耗遂懇辭于繁浩將就養于安閒果被俞旨皆從
始願此蓋伏遇寬仁秉德忠恕宅心矜淺陋之無他效
驅馳而甚久當兹遲莫復得優游况分軫之奥區迺乘
軺之舊地紀綱已立無事于更張風俗素諳不煩于經
制庶與民而鎮靜以報國之寵休
代免加恩狀
嚴禋既畢大賚遂行夫何備員亦忝異數中謝臣某竊
以内脩庶政外撫四方人皆乂寧物不疵癘乃即履長
之吉以伸拜貺之虔夷夏駿奔天人胥悅此皆陛下始
于憂勤而措世之治終以誠實而接神之驩臣有何功
例蒙此賜伏望亟頒明命追止謬恩庶使孤危不貽非
訕
謝加恩表
剡章上達祈止濫恩批詔下臨重追成命循涯知愧抃
拜增華中謝恭惟陛下獨運聰明以躋至治而臣備位
大臣殊無所補陛下親執珪瓚以事上帝而臣獲觀盛
禮固以為榮更叨寵靈尤靦面目褒功賜號越等進階
仍廣爰田且加其賦苶然衰朽何以堪任假人以名既
莫容于退託報國之誼當益誓于糜捐
代乞致仕第二表
桑榆暮景方乞殘骸金玉徽音未俞誠請再輸悃愊仰
瀆高明中謝伏念臣蹤跡孤艱技能蹇淺自小官之賤
致位近司及華髮之衰親逢聖主萬事皆歸于獨斷四
方已格于太平固可偷安盛時竊處高位其如精神耗
蠧筋力疲駑恩不加誅義當求去伏惟皇帝陛下乾坤
覆育日月照臨憐臣久效驅馳察臣不任鞭策解其重
任賜以餘年當國無功徒玷秉鈞之列歸田有路願同
擊壤之懽
第三表
年將七十合乞退休瀆已再三未蒙俞允更披肝膽前
冒冕旒中謝伏念臣遭逢文明忝竊名位陛下春秋鼎
盛而臣齒髮之已衰陛下睿聖日躋而臣心力之加耗
雖哀憐其不逮然慙負以無容上辜國恩下畏物議此
臣所以疚思反覆懇請頻煩伏望仰軫睿衷俯全晩節
許臣上還印綬使臣歸老里閭耄矣無能已久妨于賢
俊退之以禮亦仰荷于恩慈固匪飾詞所期得請
代謝上表
論材則寡議寵則多拜命若驚撫躬無地中謝臣技能
至淺聲跡甚微早奉德音出分使指雖歴時之己久然
考績之尚幽方此熏心常虞罪去豈期徼幸乃獲階升
此蓋伏遇陛下明合照臨德參覆載知臣可以驅使察
臣粗著勤勞必欲責其成功所以進之一級在臣之分
此亦有餘報國之心死而後已
代得郡謝表
投閒置散永合沈淪蕩垢滌瑕尚蒙收錄寵光逾望感
涕交頤中謝臣發跡書生濫中仕籍因循半世久抗俗
塵新美百為晩逢聖作乃欲竭平生之心智希萬一之
事功出擁詔使之車入持從臣之槖其如力小任重福
過灾生思慮迂疎措置乖戾自取褫逐夫何怨尤栖遲
山谷之深夢寐宸極之遠明時可惜覽華髮而内驚舊
物不遺假朱轓之就徙仍叨善地稍振殘齡此蓋伏遇
盛德并容至仁善貸憐臣粗有薄效察臣别無他腸擢
之廢棄之餘付以牧養之寄臣敢不布宣上澤安集小
民陳力就官皆出乾坤之再造捐軀報國願從矢石以
先登
代越州謝上表
待罪從官日憂餘譴分符樂土遽被優恩望外之榮感
極以泣中謝言念臣少年筮仕今逼華顛白屋起家晩
塵青瑣但以朴忠而自信未嘗苟簡以求安昨脫瘴癘
于嶠南旋冒冰霜于塞北謂使者之體義有必爭而衆人
之言罪在不赦尚賴寬仁之在上但投閒散以思愆曾
未移時已蒙易地越為大府道出故鄉湖山秀明人物
富盛在臣之分得此已多此蓋伏遇乾坤有容日月無
蔽察臣别無大過憐臣嘗近清光賜之便安哀此衰朽
敢不以勤報國以靜牧民惟有赤心可酬鴻造
代信守到任謝表
一官寄禄每愧于叨踰千騎長人誤膺于擇任退循忝
冒徒切兢憂中謝伏念臣才不逮人少而專學謂斗筲
可以希廟器謂箕裘可以承家風因循壯年汨没俗狀
再嘗為邑頗知平易之便民間亦佐州粗能畏謹于奉
法敢圖兼覆未寘嚴科察臣所守之無他假以方州而
自試此蓋伏遇皇帝陛下廓豐之照持巽之權役使萬
官悉復先王之法度顧瞻四海亦咨守吏之循良遂俾
妄庸得承空乏敢不激昂素志詢度善謀宣布上恩使之
無壅持循邦憲要以必行庶成毫髮之功以答雲天之
施
奏狀
辭免國子司業
凖今月二十九日閤門告報除國子司業伏以朝廷設
文學以首善于天下其教養之源最為深博將使閭巷
之士皆有成材以應公卿大夫之選况更易科舉之際
學術議論在所折衷凡領訓導宜求老成如臣之才無
一堪可使冒處此義實難安乞回誤恩以允公議
辭免侍講
右臣今月日凖閤門告報已降誥命除臣兼侍講者聞
命震驚不知所措臣學問荒虚知識寡淺承師之言僅
能勿失誠不足以入侍宸几揚㩁經訓所有誥命未敢
祇受
辭免中書舍人
今月二十三日凖閤門告報已降告命除臣中書舍人
者伏念臣區區之才雖自勉強而學不足以議論國體
文不足以發揮典誥備員東省纔及逾時能效無聞涉
歴猶淺假以名秩誠非所安况今臺省之官外及四方
非無賢才可以驅使如臣之愚止宜于舊職自效所有
新命未敢祇受
舉自代
蒙恩授前件職檢凖勅節文諸職官諫議大夫以上授
訖舉一官員自代者右臣伏覩宣德郎祕閣校理通判
杭州廖正一志操清潔文學優深向者玉堂對策聳動
觀聽臣在館閣久與之處見其所守始終不移乞以代
臣庶允公議
代論湖南酒禁奏狀
伏以酒禁之設上以佐國用下以制民私行之天下功
利甚博臣以常平叨蒙朝恩奉使一道積日滋久頗見
民情竊以湖外一方事體與北州異以釀酒自業者家
家有之雖重其法禁其勢不止加以上戶富于財力偵
邏之人反為耳目其奸猝不可發而告捕所及常在細
民既陷深刑又責重賞一被追督立至困窮邀功之人
恃法生事官吏稍不加察即枉陷平民國家𣙜酤本緣
財賦之不足營取遺利以濟公上而其患至此必恐措
置有未得宜臣以為莫若散坊場錢于民間視其等第
以為厚薄隨二税輸入而罷其酒禁此最平易可以推
行本路酒課在轉運提舉兩司每歲所入計若干萬以
戶口較之每家一歲不過出錢若干而得終歲造酒以
自便晏然無捕告之擾縲紲之禍州縣為之省刑官民
兩濟無甚于此况本路如潭州之安化衡州之常寧永
州之東安郴州之宜章道州之寧遠見行此法民甚安
之推之他郡必可長久湖南區區民貧地薄幸蒙朝廷
蠲省鹽課莫不歌舞太平涵泳聖德至于酒禁稍加之
損益遠方之民孰不幸甚臣職在按察親見利害不敢
不言貼黃臣比見諸路往往有麴錢隨夏稅輸納考其
由來亦是前時嘗罷酒禁後來興利之臣更務掊取酒
禁復行麴錢仍在法則太重亦為民患臣欲乞定著為
令如再議禁酤即民間出課利錢並與除放
上哲宗乞轉侍從官進對(元祐七年八月上時為中書舍人)
臣伏見前日近臣論奏乞罷侍從官轉對而專責以朝
夕論思之效朝廷尋已施行臣以謂論思者侍從之事
然苟不持之以法度則責無所歸言與不言各從其意
論思之要果安在也昔唐太宗聞直諫則奬激之久不
言則誚薄之風聲所感羣下自勵是以終貞觀之世中
外無壅蔽之事朝廷無佞媚之臣政理之效優出近世
仁宗皇帝嘗御正陽門親策羣臣又嘗開天章閣召執
政八人賜坐授以紙筆使條陳政事之要嘗謂輔臣曰
近日上封事言政得失何其少也豈非言路壅塞所致
乎英宗皇帝嘗謂范純仁曰近日風俗可嘉羣臣能屢
來言事如此人君日有益矣仁祖英宗汲汲求人言如
此是以至和嘉祐治平之政至今稱頌昨日陛下親御
經筵許講讀官進對凡預講讀者不過五六人陛下聞
其規戒之言亦多矣况侍從官不止五六人其言天下
之事者固多患在未有以率之而已伏望遠稽唐太宗
及仁宗英宗勤求人言之義近推經筵許侍臣進對之
意輪流侍從官二人進對令各陳所見擇其是者推行
之則轉對之法雖廢而論思之責猶在也
十縣例狀(一作潭州十縣議役法例狀)
伏凖使府指揮商議役法者照會近凖使帖省符役錢
寬剰不得過二分餘從下等減放竊詳朝省立法大槩
欲蘇息細民寬饒下戶德意甚美然究之民間利害恐
有未盡須至申陳竊以役法之興者十有四年府庫雖
充民力漸困朝廷思慮深遠欲寬民力導迎和氣以致
頌聲于變革之初輕重疎密繫千百年利害不可不慎
不可不思今來若從下等減放其弊有三人之情重賦
不如輕賦輕賦不如無賦今若令下等人戶蠲放倍優
即有力之家争為隠寄詭名典賣田土避露等第規免
官錢又有一戶之内分烟析生田畝既少役錢隨放舊
來州縣支用之外寬剰常有數倍充溢府庫不可勝用
今來所剰不過二分若役錢漸失則支費不充將何取
給又有上戶為見下戶役錢例得蠲免爭先出力收置
在已若不令增出役錢則上戶從此徼幸如今從而取
之則是額外更取民財不合法意其弊一也朝廷取于
上戶亦已多矣應折變麴糯麥豆船料木等及其他非
時科買首及上戶近歲又有家力家業等錢上戸物力
相繼破壞所謂下戶者雖號為貧乏而稅役不過以田
畝為率田畝既少出亦不多故常先辦而易集又有勤
力之民開耕荒地布種雜籽法當免稅等第未升而家
已饒足者比比有之若令減放特多無乃太幸以此較
之上戶太苦下戶太優其弊二也賦役之法損上益下
本非得已今自二稅皆從一畝以上均之有若干田即
出若干稅至于役法何獨不然法不均平衆且怨咨于
朝廷寬民厚下之美反有所損且非所以明示畫一垂
于後世其弊三也故以為自第一等至第五等隨田畝
多少均與裁減則法度平允敝事不生久遠可行寔為
利濟况朝廷廣開言路自山林之士市井之民上書進
狀各述所見今雖有省部指揮然立法之始亦取信于
郡縣今具利害如此伏乞備錄敷奏或申部聽候指揮
清江三孔集卷十一
