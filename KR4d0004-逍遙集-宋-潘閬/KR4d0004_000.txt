提要
逍遥集一卷别集類二(宋)
(臣)等謹案逍遥集一卷宋潘閬撰閬大明人
晁公武讀書志謂其字為逍遥江少虞事實
類苑則謂其自號逍遥子少虞說或近是歟
太宗時召對賜進士第後坐事亡命真宗捕
得之釋其罪以為滁州參軍閬在宋初去五
代餘風未遠其詩如秋夕旅舍書懷一篇喜
雪一篇間有五代粗曠之習而其他風格孤
峭亦尚有晚唐作者之遺蘇軾嘗稱其夏日
宿西禪詩又稱其題資福院石井詩不在石
曼卿蘇子美下劉攽中山詩話稱其歲暮自
桐廬歸錢唐詩不减劉長卿事實類苑稱其
苦吟詩貧居詩峽中聞猿詩哭高舍人詩寄
張詠詩諸佳句劉克莊後村詩話稱其客舍
詩方回瀛奎律髄稱其渭上秋夕閒望詩秋
日題瑯琊寺詩落葉詩事實類苑又記其在
浙江時好事者畫為潘閬詠潮圖郭若虚圖
畫見聞志又記長安許道寧愛其華山詩畫
為潘閬倒騎驢圖一時若王禹偁柳開寇凖
宋白林逋諸人皆與贈答蓋宋人絶重之也
讀書志載逍遥詩三卷宋史藝文志則作潘
閬集一卷原本久失未詳孰是今考永樂大
典所載裒而錄之編為一卷而逸篇遺句載
在他書者亦併採輯以補其闕雖不能如晁
氏著錄之數而較宋志所載則約略得其八
九矣其古意一首今刻唐詩者皆以為崔國
輔作而永樂大典則題閬名疑以傳疑亦姑
併錄之而註其訛異於本題之下焉乾隆四
十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
逍遥集宋潘閬撰
送王長洲禹偁赴闕
蒿蘭不竝香涇渭安同流小人有千險君子生百憂名
重聖主徵道光史策收一鶚秋空飛鳥雀徒啾啾(按此時王)
(禹偁從滁州貶所復召閬作是詩送之)
曉泊嶀浦寄剡縣劉貺員外
曉汎剡溪水晩見剡溪山徘徊駐行櫂待月思再還漁
唱深潭上鳥棲高樹間應當金石交念我無暫閒(按此詩從)
(剡錄補入)
送孫學士兩浙轉運使兼簡杭州知府張侍郎
吳山挂魂碧浙江入夢清旦暮東南望徒使華髮生君
今運邦計不得同舟行即聽江倉豐竚見汴廪盈
曉帆疊疊飛夜櫓連連鳴貪吏誡守廉饑民蘇念生岸
花有異態沙鳥無嬌聲錢塘太守賢好共致昇平
古意(按此詩乃唐崔國輔作永樂大典作潘閬詩疑誤)
妾有羅衣裳秦王在時作為舞春風多秋来不堪着
金山寺留題
金山碧崔嵬我泛扁舟來虛閣登還下長廊去復逥梵
刹絶頂立僧房八面開波濤起蛟蜃洞穴生風雷千載
有高松萬古無纖埃葛衣惹秋雲草履粘蒼苔孤城寒
角動片帆暮鐘催朗吟成此章欲返猶徘徊
闕下留别孫丁二學士歸舊山
名利路萬轍我來意如何紅塵三尺深中有是非波波
翻幾潛沒來者猶更過歸去感知淚永灑青松柯
贈道士王介
頭冠星斗光七十鬢不蒼篋有化金方詩無入俗章舉
步雲霞輕出語芝术香約我游羅浮絶頂天風凉
雪夜有感
大雪擁蓬戶寒夢不成歸孤坐北忩風飄落辭家衣向
曉酒力減背壁燈影微誰知游子心暗逐長空飛
憶賈閬仙
風雅道何玄高吟憶閬仙人雖終百歲君合夀千年骨
已西埋蜀魂應北入燕不知天地内誰為讀遺編
與人游會潤州金山寺
浮生難會此此寺絶塵埃容易莫言去等閒爭得来江
聲寒若吼山色翠如堆自是忘機者凭闌不忍迴
望湖樓上作
望湖樓上立竟日懶思還聽水分他浦看雲過别山孤
舟依岸靜獨鳥向人閒迴首重門閉蛙鳴夕照間
寓泊浙江寄漢陽孫邁郎中
維揚相别後十載浙江居氣概貧猶在顛狂老漸疎已
憑天柱客曾寄漢陽書近見人來說才華患有餘
錢塘秋夕旅舍感懷
永夜不能寐閒門懶復開片心生萬緒孤枕轉千迴敗
葉聲如雨狂風響似雷更堪江上笛歴歴有餘哀
秋日旅舍感懷
秋色入簷楹閒門開復扄愁人欲長醉薄酒又還醒攬
照頭將白逢誰眼漸青祗應南與北唯此念飄零
歲暮自桐廬歸錢塘
久客見華髮孤櫂桐廬歸新月無朗照落日有餘暉漁
浦風水急龍山烟火微時聞沙上㕍一一皆南飛
孤山寺易從房留題
寶塔孤峯頂師居積翠中四邊湖水繞一逕郭門通香
滴松梢雨涼生竹簟風閒吟與閒坐此興與誰同
春日對酒書事
車馬不暫駐年光如瀉波人間歡樂少陌上别離多往
事祗如此浮生終若何花前一尊酒得失且高歌
渭上秋夕閒望
秋色滿秦川登臨渭水邊殘陽初過雨何樹不鳴蝉極
浦涵明月孤帆沒遠煙漁人空老盡誰似太公賢(按此詩從)
(瀛奎律髓補入)
與張覃秀才鄴中途次言别
南北各何之重來寧有期相將行數里欲别立多時野
店人煙迥前村草木衰祇應今夜夢未苦遠分離
叙事荅所知
久客向天末唯將鸞鶴羣盈虧頻歎月舒卷幾憐雲有
志思光國無才可佐君知音時見贈應逹聖朝聞
暮春漳川閒居書事
吟齋漳水濱孤僻度殘春長喜詩無病不憂家更貧鐘
聲來遠寺山色遍諸隣門有誰相訪僧過豈厭頻
夏日宿西禅院
此地絶炎蒸深疑到不能夜凉如有雨院靜若無僧枕
潤連雲石窗明照佛燈浮生多賤骨時日恐難勝
舟中自吳之越寄潤州柳侍御開楊博士邁
兩岸山光合况當三月天好花紅照水芳草綠隨船貨
藥村橋醉收帆野渡眠因思二朝客同泛恐無緣
上李學士
名場欲獨立一念一心寒白日昇天易明時取仕難家
園半牢落鬚髮漸衰殘試把平生業來投作者看
中秋無月
西風妒秋月浮雲重疊生一夕不見光雙目如失明立
恐疾足折坐覺愁抱盈况當百蟲苦遶階千萬聲
秋日題琅琊寺
巖下多幽景且無塵事喧鐘聲晴徹郭山色曉當門深
洞藏泉脉懸崖露樹根更期來此宿絶頂聽寒猿
落葉
片片落復落園林漸向空幾番經夜雨一半是秋風靜
擁莎階下閒堆蘚逕中巖松與巖檜寧共此時同
長安道中
游子辭鄉早高堂親已老燕來不東飛寄書何日到
題思歸鳥
高枝枝上鳥終日呌思歸如斯羽翼全何不望鄉飛
贈馮德之道士
上清消息久不聞紫鸞丹鳳應離羣羲和縱轡日又曛
九衢旦暮徒紛紛誰識天書數行字識者便是真僊子
直言鉛汞成還丹鍊之餌之身不死嵩陽道士早來别
纔承天澤辭玉闕(樞密諫議錢公特奏紫衣故有是句)紫章深秘莫漏泄
他年華頂為君說
瓜州臨江亭留題
誰構危亭已半空野人時得恣疎慵閒觀揚子江心浪
靜聽金山寺裏鐘醉卧豈能妨燕雀狂吟爭不動魚龍
夜來雨歇蛙聲亂憶著嵩陽千萬峯
秋日登樓客次懷張覃進士
聞說飄零亦異鄉登樓吟望益悲凉當時欲别言難盡
他日相逢話更長蝉噪水村千萬樹鴈過雲岫兩三行
明朝策蹇還無定空倚危欄到夕陽
寄贈柳殿院開授崇儀使赴邊上
從來長見說兵機今日君恩志豈違驄馬不騎騎鐵馬
繡衣休挂挂戎衣雄師已聽心皆伏勁敵將聞魄盡飛
應笑苦吟頭白者二南章句轉衰微
維揚秋日牡丹因寄六合縣尉郭承範
遶欄忽見思傍徨造化功深莫可量穠豔算無三月盛
殘紅更向九秋芳萬家珠翠還爭賞一郡笙歌又是狂
惆悵東籬下黃菊有誰來折泛瑶觴
樽前勉兄長
一家久寄浙江濱倏忽如今二十春須信百年都似夢
莫嗟萬事不如人樽中有酒何妨醉篋裏無金未是貧
但看故鄉榮逹者算來多葬北邙塵
赴滁州散參軍途中書事
微軀不殺謝天恩容養疎慵世未聞昔日已為閒助教
今朝又作散參軍高吟瘦馬衝殘雪遠看孤鴻入斷雲
到任也應無别事願將清俸買香焚
聞高舍人錫下世
早掌綸言世盡知豈期謫宦至于斯生前是客能投卷
死後何人為撰碑䜛佞萬端應已矣文章千古恐無之
野夫舊句多蒙賞昨日閒思淚暗垂
謝寇員外凖見示詩卷
一軸新詩意轉深幾逥看了又重尋最憐積水浮秋漢
閒望滄溟盡日吟(君有積水浮秋漢殘陽照遠山之句)
送成庫部肅建安監税
萬樹青青帶雨寒離亭相别淚闌干莫將便作無情物
亦待抽身入建安
中秋月
待月中秋上古城迥然光揜别宵明野人望久翻惆悵
無奈浮雲滅又生
呈錢塘知府薛諫議
再到錢塘眼暫清騎驢看月又南行可憐一片西湖水
不得垂綸老此生
金陵禁林有感
六代繁華難重問此時興廢動吟情空流一帶秦淮水
朝暮惟聞嗚咽聲
到錢塘却寄姑蘇太守
姑蘇太守義何長東泛仙舟已不忘更借洞庭湖上月
數宵相送到錢塘
贈林處士逋
雲翦烏紗霧翦衣存神飬氣語還稀人人盡喚孫思邈
只恐身輕白日飛(按宋詩紀事霧作霜日作鳥)
宿靈隠寺
繞寺千千萬萬峯滿天風雪打杉松地爐火煖黃昏睡
更有何人似我慵(按此詩從咸淳臨安志補入)
贈吳處士棋
昔日長饒國手先如今多病卧林泉有時閒倚青松笑
猶憶曾輸一著玄
留别金山寺
山頂風搖萬樹鳴扁舟欲解覺難行羡師齋後關門睡
不管波濤四面生
書璿公房牡丹(一作暮春聞水南草衣院冇牡丹花開泊到已謝因成二十八字書)
(之于壁)
寺中聞說牡丹花多少人爭耳傍誇潦倒參軍來看晩
數枝已謝病僧家
旅舍秋夕書懷
邊鴻過盡背枕卧弟姪無書憂膽破蛩聲更苦不忍聞
半夜起來塞耳坐
中秋與柳贊善開宗贊善坦寇學士凖宿宋拾遺
白宅不見月
共約中秋來看月一輪終不見清輝衆人眠後唯孤坐
翻憶無雲宿翠微
寄石隠之
獨上危樓返照間亂鴉羣鳥噪逥還故人歲暮在何處
空見千山與萬山
送馮尊師德之出長安
浩浩霜風萬木寒高吟大醉出長安杖頭一卷金丹訣
塵世何人借得看
與道士馮德之話别
一宿山房話别離慇懃勸我酒盈巵更教弟子横琴送
弹徹悲風盡淚垂
聞陳贄郎中下世
有家數口寄伊川孤宦東西二十年見說葬時無一物
空留滿篋舊文編
喜臘雪
久旱臘月如夏熱夜來忽降一尺雪呌謝上天聲應徹
且壓瘴氣不作孽
宫詞
學畫蛾眉獨出羣當時人道便承恩年年不見君王面
花落黃昏空掩門
過華山
高愛三峯插太虛掉頭吟望倒騎驢旁人大笑從他笑
終擬移家向此居
題資福院石井
炎炎畏日樹將焚郤恨都無一點雲強跨蹇驢來到得
皆疑渴殺老參軍(此詩從能改齋漫錄補入)
曹娥廟
曹娥廟前秋草平曹娥廟裏秋月明扁舟一夜炯無寐
近聽潮聲似哭聲(按此詩從會稽志補入)
九華山
將齊華嶽猶多六若並巫山又欠三好是雨餘江上望
白雲堆裏潑濃藍(按此詩從方輿勝覽補入)
離滁陽詩
長亭黃葉正紛紛一曲驪歌酒十分須信滁陽人有意
滿城來送散參軍
書詩卷末
一卷詩成二十年晝曾忘食夜忘眠莫言不及相如賦
誰敢高吟漢帝前
句
窺魚白鳥明殘照抱石幽雲點半山(南屏秋屏閣見方輿勝覽)
土牀安睡穏紙被轉身鳴(客舍作莊詩話見劉克)
髮任莖莖白詩須字字清(苦吟)
何須三呌絶已恨一聲多(峡中聞猿)
莫嗟黑髮從頭白終見黃河到底清(寄張詠以上三聯見江少虞類苑)
清宵無好夢白日有閒愁(見歷代吟譜)
逍遥集
