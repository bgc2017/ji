四六標準卷六宋李劉撰
通交代
代董侍郎(居誼)回聶制置(子述聶子述建昌府南城縣人紹熙中進士)
(官至吏部侍郎尋以制置出帥西蜀已而致仕歸適有盗殺郡守朝廷遣將欲屠城子述單騎至麾)
(下力陳民冤乃止殺其渠魁民頼以安卒諡文定按宋史寧宗嘉定十二年春正月召董居誼詣行)
(在以新利州路安撫使聶子述為四川制置使二月董居誼自利州遁夏四月紅巾賊張福入利州)
(聶子述遁殺總領楊九鼎董居誼落職奪三官五月召聶子述詣行在)
聮鑣北闕不得同父母之邦(韓詩即是聮鑣向闕時)分閫西垂兹
又託子孫之契(陲是為切本作垂說文遠邊也尚書西垂注垂遠外之名左傳虔劉我邊垂庾)
(亮傳吾憂西陲過于歴陽杜詩起予幸斑白因是託子孫童蒙訓曰同僚之契交承之分有兄弟之義至其子)
(孫亦世講之前輩專以此為務今人知之者蓋少矣王元之詩古人重交代子孫不相忘)頓足欲舞
(文選頓足起舞抗首高歌東坡詩我聞其來喜欲舞)盥手修辭(盥古玩切說文澡手也左傳奉匜沃)
(盥增韻以盆沃洗曰盥)恭惟某官節凜松筠(儲光羲詩特逹踰珪璋節操方松筠)識
高蓍蔡(蔡龜名食貨志元龜為蔡一曰出蔡因以為名法言樗里子之智也使其知國如知葬則吾以)
(疾為蓍龜韓詩刺史肅蓍蔡)有謀猷則順於外孰窺省闥之功(尚書爾有)
(嘉謀嘉猷則入告爾后于内爾乃順之於外汲黯傳願出入禁闥補過拾遺)非仁義不陳於
前親結冕旒之眷(杜詩萬國衣冠拜冕旒柳詩天冕垂前旒)兹峻登瀛之步
(唐禇亮傳太宗為天策將軍寇難旣平於是以杜如晦房玄齡等十八人命圖其像使亮為之贊號十八學士)
(分為三番遞宿閣下給珍膳天下傾慕謂之登瀛洲)載馳諭蜀之車(司馬相如傳乃遣相如責)
(唐蒙等因諭告巴蜀民以非上意)騎火照山紅奏功伊邇(韓詩西來騎火照山紅夜)
(宿桃林臘月中手把命珪兼相印一時重疊賞元功詩不遠伊邇)雪嶺界天白借重方
深(雪山在威州西南一百里與乳川白苟嶺相連山有九峯上有積雪春夏不消杜詩雪嶺界天白錦城曛)
(日黃)佇展壯猷進膺顯册某久於蚊負甚矣鼠窮(俱見前)糠
粃在前安得有告新之政(南史傅劌代劉元明為山隂令問元明曰願以舊政告新)
(令尹)山藪藏疾尚或希議故之恩(左傳山藪藏疾正議云山有木藪有草毒蟲所)
(聚故云藏疾周禮八議一曰議親二曰議故三曰議賢四曰議能五曰議功六曰議䝿七曰議勤八曰議賓)
通項運使(寅孫)
星臨玉壘(李郃傳有二使星向益州分野詳别見玉壘山在灌縣西北二十九里湔水出焉左思賦)
(包玉壘以為宇郭璞江賦玉壘作東别之標杜詩玉壘浮雲變古今)冰觧金城(趙充國傳馳至金城)
(圖上方略又水觧漕下)王人之上諸矦宜復次地官之屬(公羊傳王人者)
(何微者也曷序乎諸矦之上先王命也周禮地官其屬六十)使臣之拜五善乃肯來
天府之雄(左傳穆叔如晉晉矦享之歌鹿鳴之三三拜韓獻子使行人子員問之對曰鹿鳴君所嘉)
(寡君也敢不拜嘉四牡君所以勞使臣也敢不重拜皇皇者華君教使臣曰必諮于周臣聞之訪問於善為咨)
(咨親為詢咨禮為度咨事為諏咨難為謀臣獲五善敢不重拜蜀志益州險塞沃野千里天府之土)江漢
頓清岷峨增重恭惟某官忠為國許(周札傳以身許國死而後已孔稚珪)
(詩本持許國志況復武功彰東坡詩許國心猶在匡時術已虛)學富家傳聖門服七歲
之師(新序齊有閭丘卭年十八道遮宣王願仕宣王曰子年尚稚未有咫角驂駒而能服重致遠者也對)
(曰不然昔者顓頊行年十二而治天下秦項橐七歲為聖人師由此觀之卭不肖耳年不稚矣戰國策文信矦)
(使張唐相燕弗肯行少庶子甘羅請行之文信矦叱去甘羅曰夫項橐生七歲為孔子師今臣生十二歲于兹)
(矣君其試臣奚遽言叱)兵法擅萬人之敵(項籍傳書足記姓名而已劒一人敵不足學學)
(萬人敵耳)矧在鯉趨之日已聞禽拜之風(公羊傳封魯公為周公也周公拜乎)
(前魯公拜乎後)筆鋒萬馬之交奔(鮑照詩五說窮舌端五車摧筆鋒)才刃千牛
之立觧(見前)廉而不劌出幕府之十年(劌音媿說文利傷也禮記君子比德)
(於玉廉而不劌義也杜詩十年出幕府)直哉惟清典容臺之三禮(尚書夙夜惟寅)
(直哉惟清淮南子夏桀之時容臺振而掩覆注行禮容之臺類要太常曰容臺尚書典朕三禮)出登郡
冣(魏顔斐字文林治為雍州十郡之最)入庀郎闈(庀普弭切治也又具也左傳官庀其司)旋
為一節之趨(見前)盡司六路之餉生財有道立武足兵(詩序)
(有常德以立武事)爰趣覲於嚴宸謂亟登於禁甬(韓詩龍旂垂天衛雲韶凝)
(禁甬)師旅因之饑饉天顧在西(蜀志吳使張温來聘温問秦宓曰天有頭乎曰有之)
(曰在何方宓曰詩云乃眷西顧以此推之頭在西方寇恂傳高祖任蕭何於關中無復西顧之憂)禮樂
遠而光華水焉得北(杜詩愁邊有江水焉得北之朝)爰進木天之直(夢溪)
(筆談内諸司舍屋唯秘閣最宏壯閣下穹窿高敞相傳謂之木天)重尋蓬雪之游(杜詩欲奪)
(蓬婆雪外城)歴井捫參昔既依蓮於綠水(見前)張箕舒翼今將
轉粟於青天(張衡東京賦鵝鸛魚麗箕張翼舒王濟注鵝與鸛皆陣名魚麗陣勢箕張翼舒亦陣)
(之名杜詩轉粟上青天)寧須漕軵之淹(軵音冗說文反推車令有䂤付也一曰輕車也淮南)
(子軵車而餉馮奉世傳再三發軵)既報賦輿之總(左傳羣臣率賦輿為魯衞請注兵車也)
月升金掌(杜詩卿月升金掌王春度玉墀)天近玉京(玉京山在成都府資縣西南五十里)
(峭嶮壁立插天連雲儼然在目上有觀曰太霄山谷詩注玉京山在香罏峯下落星寺僧開軒對之)某一
介無他八年於外何幸故人之至可容老我之歸(王荆公詩)
(老我孤主恩結草以為期陳後山詩老我何所懷)糠粃揚前愧無補庚癸之諾
(見前)樵蘇爨後知可飽戊巳之營(韓信傳千里餽糧士有饑色樵蘇後爨師不宿)
(飽師古曰樵取薪也蘇取草也詩樵彼桑薪餘見前)願及戍瓜亟戒行李(韓文宵則沭浴)
(戒行李)遣信使謝蜀道已騰父老之驩(司馬相如傳遣信使曉諭百姓師古)
(曰誠信之人以為使也)與將軍皆楚人亦有子孫之託(季布傳曹丘生至揖)
(布曰僕與足下皆楚人使僕游揚足下名于天下顧不美乎杜詩起予幸班白因是託子孫)其為欣
幸罔既編摩
通眉州趙開國(希濬)
魯衛兄弟之政班固後於先茅(漢書馮立與兄野王相代為太守歌之曰大馮)
(君小馮君兄弟繼踵相因循聰明賢知惠吏民政如魯衛德化均周公康叔猶二君班次也左傳使魯為之班)
(後鄭言使魯序其次第魯人以鄭伯爵使居後餘見前)召杜父母之歌揚更慙於
前粃(召信臣傳百姓親愛號之曰召父杜詩傳時人方于召信臣故南陽為之語曰前有召父後有杜母)
(餘見前)肅迎千騎(漢書東方千騎長人古辭陌上桑東方千餘騎夫壻居上頭隋盧思道日出東)
(南隅行會待東方騎遥居最上頭徐伯陽詩欲識東方千騎歸藹藹日暮風塵起張孝祥詩千騎東方白玉鑣)
敬遣䨇魚恭惟某官卓爾不羣飄然無敵(並見前)更生寳
苑蘊金淵玉海之竒(劉向傳向本名更生通材能屬文辭淮南有枕中鴻寶苑秘書更生)
(得之幼而讀誦劉峻廣絶交論舒向金玉淵海卿雲黼黻河漢梁書朱异傳异字彦和有詔求異能之士明山)
(賓表薦异曰竊見錢塘朱异器宇宏深神表峯峻金山萬丈緣陟未登玉海千尋窺映不測)長吉錦
囊挾陣馬風檣之逸(新唐書文藝傳李賀字長吉系出鄭王後七歲能文章每騎弱馬從)
(小奚奴背古錦囊遇所得書投囊中母探囊中見所書多怒曰是兒嘔出心乃已耳杜牧之李賀集序雲烟聯)
(綿不足為其態也水之迢迢不足為其情也春之盎盎不足為其和也秋之明潔不足為其清也風檣陣馬不)
(足為其勇也瓦棺篆鼎不足為其古也時花美女不足為其色也荒國侈殿梗莽丘隴不足為其怨恨悲愁也)
(鯨呿鼇擲牛鬼蛇神不足為其虛荒誕幻也)三峽洊依於綠水(水經注三峽謂廣溪峽巫)
(峽西陵峽)連鑣決勝於赤雲(韓詩城上赤雲呈勝氣又即是連鑣向闕時)寰内五
等之侯洊敭已遍(寰說文王者封畿内縣也穀梁傳寰内諸矦非有天子之命不得出會諸)
(矦疏寰内者三都在中諸矦四面繞之故曰寰内寰音縣古縣字一音環禮記王者之制禄爵公侯伯子男凡)
(五等注獨以矦為名而稱諸矦者舉中而言又爾雅矦為君故以矦言之)腰間六國之印滌
濯方新(蘇秦傳使我有雒陽負郭田二頃豈能佩六國相印乎唐百官志三日洗印視其刓缺)今
得蟇頥(蟇頥山在州城東七里自象耳山連峯壁立西瞰玻瓈江五十餘里至此磅礴蹲踞形類蟇頥)
(故名宋陸務觀詩玻瓈江上柳如絲行樂家家要及時只怪今朝空巷出使君人日宴蟇頥張遠宵詩水突蟇)
(頥灘穿龍瓜)大似雞肋(見前)然四蜀衣冠之郡宜煩禮樂之英
(巴蜀黔漢為四蜀唐通義志士以名節相尚東漢時多死節光武嘉之曰士大夫之郡也)在三蘇翰
墨之場宜著文章之守(杜詩往者十四五出游翰墨場柳詩足逸詩書囿鋒摇翰墨場)
(六一居士詞文章太守揮毫萬斛一飲千鍾)尚念黎侯之晩賦(東坡眉山遠景樓記太守)
(黎矦希聲先君子之友人也作遠景樓吾州之人求文以為記軾將歸老故丘布衣幅巾從邦君于其上酒酣)
(樂作援筆而賦之以頌黎侯之遺愛尚未晩也)無為叔度之暮來(見前)千里之駒
原隰每懷於靡及(劉德傳德字路叔少修黃老術有智略少時數言事召見甘泉宫武帝謂)
(之千里駒師古曰言若駿馬可致千里也年齒幼少故謂之駒按千里駒數見史傳難以悉舉姑列其目劉德)
(之外魏曹休晉傅咸劉曜符朗宋張敏梁蕭映王規劉杳王茂任昉齊丘仲孚袁昂北魏李孝伯袁曜北齊馮)
(翊王潤崔昂元文選後周杜杲隋張乾威唐李暠成王千里詩皇皇者華于彼原隰駪駪征夫每懷靡及注征)
(夫謂使臣駪駪多貌使臣之行必有上介衆介既受君命當速行每人懷其私相稽留則于事將無所及)九
罭之鱒朝廷何患其不知(鱒音樽詩九罭之魚鱒魴我覯之子衮衣繡裳注緵罟謂)
(之九罭孫炎曰九罭謂魚之所入有九囊也鱒才損反郭璞云似鯶子赤眼者江東人呼魴魚為鯿疏鱒魴是)
(大魚處九罭之小網非其宜以興周公是聖人處東方之小邑亦非其宜詩序九罭美周公也周大夫刺朝廷)
(之不知也魏相傳朝廷已深知弱翁治行方且大用矣)某夙托門朋更連隣蔭豈
料託子孫之契又將合郡國之符(俱見前)綈袍戀戀願見
故人(范雎傳以綈袍戀戀有故人之意索隱曰綈厚繒也音啼蓋今之絁也)步屧村村久
誇新尹(杜詩步屧隨春風村村自花柳田翁逼社日邀我嘗新酒酒酣誇新尹蓄眼未見有)恐鞭
其後俾營斜谷之木牛(莊子善養生者若牧羊然視其後者而鞭之蜀志建興九年出)
(軍圍祁山始以木牛運十二年由斜谷出始以流馬運)幸疾其驅式慰并州之竹
馬(韓文無疾其驅天子有詔郭伋傳伋前并州素結恩德始至行部至河西美稷有童兒數百各騎竹馬道)
(次迎拜伋問兒曹何自遠來對曰聞使君到喜故來奉迎伋辭謝之)其為忻幸罔旣敷宣
通徐架閣(天麟宋四朝史何執中傳執中為吏部尚書以四選按集吏藏於家以舞文)
(取賄請置架閣庫命官莅之以主管尚書某官架閣為名或遇其廢則以省郎兼之否則以六部監)
(門兼之徐天麟清江人開禧初進士累官武學博士論對言人主當持心以敬通判惠潭二州權英)
(德府所至興學明教有惠政著兩漢會要漢兵夲末西漢地理疏山經等書)
隨冠蓋於京華昔焉託契(鄒陽傳使者冠蓋相望杜詩悄悄憶京華又旅食京華春)
主文書於几閣今乃為僚(漢刑法志文書盈於几閣典者不能徧覩)偶因越
尊俎而代庖人之勞又可封府庫以待將軍之至(俱見前)
不容禮緩敢用書先恭惟某官南州高士之家(徐穉傳郭林宗)
(有母憂穉往弔之置生芻一束於廬前而去衆怪不知其故林宗曰此必南州高士徐孺子也)西園先
生之子(天麟為徐夢筆商老從子西園先生蓋其父也)通介寧從世俗不煩孟
德之疑(魏志徐邈字景山魏國初建為尚書郎時科禁酒而邈私飲校事趙達問以曹事邈曰中聖人)
(太祖甚怒盧欽著書稱邈曰或問欽徐公當武帝時人以為通自在涼州及還京師人以為介何也欽曰往者)
(毛孝先崔季珪等用事貴清素之士皆變易車服以求名高而徐公不改其常故人以為通比來天下奢靡轉)
(相效倣而徐公雅尚自若不與俗同故前日之通乃今日之介也)名位豈肯卑微眞符
釋氏之送(杜陵徐卿二子歌君不見徐卿二子生絶竒感應吉夢相追隨孔子釋氏親抱送並是天)
(上麒麟兒吾知徐公百不憂積善衮衮生公矦丈夫生兒有如此二雛者名位豈肯卑微休)蔚然三
館之望(西京雜記平律矦三館一曰欽賢次曰翹材次曰接士東坡詩三館曝書防蠧毁注三館謂昭)
(文集賢史館總名崇文院也)已在八年之前誰令甲科亦補文學之
掌故(匡衡傳衡射策甲科不應令儒林傳歲課甲科四十人為郎中乙科二十人為太子舍人丙科四十)
(人補文學掌故)聊復庚約即是翰林之主人(揚雄傳藉翰林以為主人子墨為客)
(卿以風)某偶獲交龜(應劭漢官儀云印者因也龜者隂也抱甲負文隨時蟄藏以示臣道功成)
(而退衛宏漢舊儀中二千石銀印龜紐大玄經龜緺孔愉傳印龜左顧梁陸倕教謬叨龜組竊願已祗)眞
成附驥(史記伯夷傳顔淵雖篤學附驥尾而行益顯漢書樊酈傳贊方其鼓刀僕御販繒之時豈自知)
(附驥之尾勒功帝籍慶流子孫哉後漢書隗囂傳蒼蠅之飛不過數步即託驥尾得以絶塵)合而離
離而合詎知有聮事之期(史記老子傳始秦與周合而離離五百歲而復合)同
自異異自同又當廣結交之句(盧仝與馬異結交歌昨日仝不仝異不異是謂)
(大同而小異今日仝自仝異自異是謂仝不往兮異不至韓詩往年弄筆嘲同異怪辭驚衆嘲不已)
通魏府判(岠)
李膺非昔自應陪澤畔之大夫(南史蜀士李膺有才辯西昌矦藻使至都武帝)
(謂曰今李膺何如昔李膺對曰今勝昔昔事桓靈之主今逢堯舜之君帝嘉其對以為益州别駕詳見前屈原)
(漁父屈原既放行吟澤畔顔色憔悴漁父見而問之曰子非三閭大夫與)魏相有孫顧亦補
黔中之上佐(新唐書魏徵傳徵五世孫謩為宰相議事讜切無所回畏宣宗嘗曰謩名臣孫有祖)
(風朕心憚之)將託交龜之契盍修致鯉之恭(並見前)恭惟某官
家夲黃扉(翰苑新書漢丞相金印紫綬黃扉黑幡所以異車服於百辟也)心如白屋(吾丘)
(壽王傳由窮巷起白屋師古曰白屋以白茅覆屋也蕭望之傳致白屋之意師古曰謂白蓋之屋以茅覆之賤)
(人所居)風烈挺挺稱故國之世臣(新唐書魏謩傳謩之議論挺挺有祖風烈詩所)
(謂是以似之者歟)領袖堂堂成外家之宅相(魏舒傳少孤為外家甯氏所養甯氏)
(造宅相宅者云當出貴甥外祖母以魏氏甥小而慧意謂應之舒曰當為外家成此宅相為相國參軍文帝深)
(器重之每朝會目送之曰魏舒堂堂人之領袖也梁書王規傳規子褎七歲能屬文外祖袁昂重之謂賓客曰)
(此兒當成吾宅相北史李繪傳舅邢晏與繪清談歎其高遠每歎曰若披雲霧如對珠玉宅相之寄良在此矣)
聞塤篪之伯仲(見前)皆規矩於高曾(爾雅王父之考為曾祖王父曾祖王父之)
(考為高祖王父晉書周訪傳贊曰子曰孫重規疊矩)白眉最良(蜀志馬良字季常襄陽人兄弟五人)
(並有才名鄉里為之諺曰馬氏五常白眉最良良眉中有白毛故以稱之)黑頭必貴(晉書諸葛恢傳)
(弱冠知名庾亮嘗謂曰明府當為黑頭三公王珣傳桓温謂之曰王掾當作黑頭公北史元彧傳崔光見彧謂)
(人曰黑頭三公必此人也)顧屈閬風之步(崑崙山有三角其一正北干星辰之輝曰閬風巔其)
(一正西曰玄圃臺其一正東名崑崙宫皆仙人所居張衡賦似閬風之遐坂杜詩閬風玄圃與蓬壺中有高堂)
(天下無)來監巫水之州(柳文武岡銘巫水之磻)此地之峻嶺崇岡昔
罕羣賢之至(王右軍蘭亭序羣賢畢至少長咸集此地有崇山峻嶺茂林修竹)同坐之
清風明月近方别駕之添(見前)公胡為乎來哉(李詩嗟爾遠道之人)
(何為乎來哉)民何修而得此但恐傍觚稜之月(西都賦上觚稜而棲金爵)
(觚稜闕角也東坡詩回首觚稜一夢中又璧月挂罘罳珠星照觚稜)難久淹緹屏之星(黃霸)
(傳别駕車緹油屏豫章列士傳孔恂字巨卿為别駕别駕車舊有屏星如刺史車刺史因怒欲去之恂曰徹去)
(屏星毁國舊儀别駕可去屏星不可去乃止)不俟突黔(見前)即迎泥紫(漢舊儀天子六)
(璽皆以武都紫泥封之李詩天書降紫泥又銜出紫泥封杜詩亨衢照紫泥)某一寒竊禄再
暑負丞(韓文余不負丞而丞負余)北山久笑於驚猿(北山移文蕙帳空兮夜鶴怨山)
(人去兮暁猿驚)南嶽忻迎於鳴鳳(杜詩佇鳴南嶽鳳)半載之期非遠尺
書之貢敢稽願察來何暮之謠及瓜而代(俱見前)庶幾推
不去之令接淅而行(鄧攸傳謝令推不去)
通武岡權通判譚知錄(良弼)
湘濱試吏綴寮寀於元昆(高祖紀及壯試吏注初官曰試吏昆通作晜說文周人謂)
(兄曰昆儀禮疏昆兄也杜詩戮力自元昆韓文受命于元兄)黔鄙轉丞附交承於貴
介(武岡銘序黔巫東鄙藍田縣丞廳壁記再轉而為丞兹邑左傳王子圍寡君之貴介弟也劉伶傳貴介公)
(子縉紳處士)既共飲玻瓈之水(東坡詩我家眉山隂與子同一邦相望六十里共飲玻瓈)
(江今按玻瓈江在眉州蟇頥山下即岷江也源出岷山瑩若玻瓈因名一名蟇頥津即唐田令孜沈孟昭圖處)
又並馳琬琰之山(昌黎陪杜侍御游湘西兩寺詩深林高玲瓏青山上琬琰)託契良
多修辭敢後恭惟某官魯沂華胄(梁史何昌寓為吏部尚書有閔姓求官者)
(昌寓問是誰後曰閔子騫昌寓笑曰遥遥華胄)虞學高流(禮記有虞氏養國老于上庠注上庠太學)
(也在西郊)所謂傑然摘頷不難於取第(韓詩連年收科第若摘頷下髭)式相
好矣因心尤篤於友兄(詩兄及弟矣式相好矣無相猶矣又維此王季因心則友則友)
(其兄注善兄弟曰友)屈從樾蔭之清(淮南子盥汗交流休樾蔭則脱然而喜注樹如車蓋狀為)
(樾言多隂也又武王蔭暍人于樾下而天下懷之感于恩也)良見棣華之厚(詩棠棣之華鄂)
(不韡韡凡今之人莫如兄弟)兹借糾曹之望(糾吉酉切或作糺察也周禮大司徒糾萬民)
式隆監郡之權(職官分紀闕宗時中丞孫汴上言通判古監郡闕一州利害全籍論議與近)
(下僚屬不同乞今後闕曰州郡設通判夲與闕)(移藩鎮不得奏辟通判上判一郡之事知州有不法)
(者得舉奏之今既辟闕必不執守卿言極闕)(只恩地事有不可得辟簽判一員)行矣章交
(劉向傳章交公車)亟其圭覲(詩以其介圭入覲于王注以其所藏之大圭入行覲禮而見於王)
某里閭晩出閥閱早凋昨倚席之不才投閒乃分(後漢書儒)
(林傳自安帝覧政薄於藝文博士倚席不講朋徒相視怠散樊準傳博士倚席不講儒者競論浮麗韓文投閒)
(置散乃分之宜)兹題輿之有命佐治何能(唐中宗授李承嘉戶部尚書制栢臺憲府)
(高膺弄印之榮芝甸神州獨著題輿之任中興會要知成都席益奏州郡置倅所以佐郡守之治入則貳政出)
(則按縣)所幸規矩之陳前可容瓦石之在後(孫綽傳沙之汰之瓦石在)
(後)友一鄉之善舊正頼於告新歌别駕之功今敢希於
勝昔(王祥傳祥字休徵徐州刺史吕虔檄為别駕委以州事于是寇盜充斥祥討破之州界清静時人歌)
(之曰海沂之康實頼王祥邦國不空别駕之功餘見上條)
通李制機(元龍)
望太白於岷峨知登上佐(東坡詩西望太白横岷峨注太白鳳翔山也岷峨蜀山也)
辭石洪之瀍榖幸託底寮(昌黎送石處士序先生居嵩邙瀍穀之間東坡詩青衫莫)
(厭百僚底山谷詩李侯畫隱百僚底又法當憔悴百僚底又從軍補掾百僚底)漫期飛逐於冥
鴻(法言鴻飛冥冥弋人何簒焉)敢恥棄餘之竹馬(殷浩傳浩少與桓温齊名而每心競)
(温既以豪傑自許每輕浩浩不知憚也及浩廢温語人曰少時吾與浩共騎竹馬我棄去浩輙取之故當出我)
(下也)斐裁手筆(南史王儉傳手筆典裁為當時所重范曄傳手筆差易于文不拘韻故也韓文貶損)
(道德乃至手筆以問之)敬控心期(楊公筆錄宋向柳與顔竣友善竣貴柳貧曰我與士遜心期久)
(矣豈可以勢利處之任彦昇詩中道遇心期柳詩誰為後來者當與此心期陳後山詩得失妍蚩只自知略容)
(千載有心期王荆公詩心期自與衆人殊山谷詩少日心期轉謬悠又心期曉月秋霜又心期誠不淺)恭
惟某官飛譽隱谹(仇覧傳今日太學曳長裾飛名譽者皆主簿後耳盧照隣詩伊人表時彦)
(飛譽滿司存谹音横亦作&KR0008;揚雄傳隱隱&KR0008;&KR0008;)掞材良實大科異等一翁二季
之相望(陳後山贈二蘇公詩異人間出駭四方嚴主陳李司馬揚一翁二季對相望竒寳横道驥服箱)
(誰其識者有歐陽大科異等固其常小却盛之白玉堂望平聲)鉅典雄編三史六經之
可亞(詩書樂易禮春秋為六經書詩春秋為三史又史記兩漢書為三史)君陳父祖固存
世績(見前)越公兒郎信有家風(新唐書楊弘禮傳弘禮字履莊素弟之子太宗征遼)
(拜兵部侍郎領步騎二十四軍跳出賊背所向披靡帝壯之謂徐敬宗曰越公兒郎故有家風還拜中書侍郎)
(遷司農卿)滿腹精神燭照數計而龜卜(温嶠傳錢世儀精神滿腹韓文若河汱下)
(流而東注若駟馬駕輕車就熟路而王良造父為之先後也若燭照數計而龜卜也)撐腸文字日
光玉潔而蛟翔(盧仝詩三椀搜枯腸惟有文字五千卷東坡詩撐腸拄腹文字五千卷李漢韓)
(文序詭然而蛟龍翔蔚然而虎鳳躍鏗然而韶鈞鳴日灮玉潔周情孔思千態萬貌卒澤於道德仁義炳如也)
若為碧落之功名(碧落天也李陟詩碧落高高雲萬里王維詩鳳扆朝碧落又碧落風烟外)
(李白詩步綱繞碧落)淹此青油之談笑(韓愈與李正封聯句從軍古云樂談笑青油幕燈明)
(夜觀棋月暗秋城柝)辟書薦墨一飛皆可以冲天(六一居士集未乾薦禰之墨已)
(彎射羿之弓山谷詩更磨薦禰墨推挽起疲懦淳于髠傳此鳥不飛則已一飛冲天不鳴則已一飛驚人)檄
筆幕謀三進顧遲於及霤(韓詩檄筆無與讓幕謀職其膺左傳三進及溜而後視之)
(正義云溜謂簷下水溜之處入門伏而不省起而更進三進而及于君之屋漏言廹于公之前也)諒惟
中幄(張良傳運籌帷幄中)正借前籌(張良傳臣請借前箸以籌之張晏曰求借所食之箸用指)
(畫也韓詩兹道誠可尚誰能借前籌)斟酌損益必盡忠言(出師表斟酌損益進盡忠言則)
(攸之禕允之任也)治法征謀抑有主出(韓文方今寇聚于垣師環其疆農不耕收財粟)
(殫亡吾所處地歸輸之塗治法征謀宜有所出)竊聞機筦徑即州麾君薄淮陽
耶寧更迂朱幡之駕(汲黯傳君薄淮陽耶吾今召君矣景帝紀詔曰吏者民之師也車駕)
(衣服宜稱令長吏二千石車兩朱幡注幡車之蔽也後漢書輿服志二千石皆皂蓋朱兩幡)誰踰仲
卿者會即趨丹掖之班(王章傳初章為諸生學長安獨與妻居章疾病無被卧牛衣中)
(與妻决涕泣妻呵怒之曰仲卿京師尊貴在朝廷人誰踰仲卿者今疾病困戹不自激卬乃反涕泣何鄙也王)
(僧孺表神夢紫霄心飛丹掖)某無挾而窮不殖以落(見前)上青天而仰
脅頃逄三峽之倒流(李詩蜀道難難於上青天又捫參歴井仰脅息杜詩詞源倒流三峽)
(水)瞻白日於舉頭還望九門而郤走(韓詩孟生江海士古貌又古心豈識)
(天子居九重鬱沈沈一門百夫守無籍不可尋遷延乍却走驚怪靡自任舉頭看白日泣涕下霑巾)偶文
翁剖符之再駐(文翁傳景帝末為蜀郡守仁愛好教化杜詩得歸茅屋赴成都眞為文翁再剖)
(符)許于思棄甲而復來(左傳宋城華元為植廵功城者謳曰睅其目皤其腹棄甲而復)
(于思于思棄甲復來于思多鬚貌)舊政既幸於告新大事又忻於從長
(周禮大事則從其長小事則專逹)豈無他人不如同姓後先兩託於交
承(詩有枤之杜其葉菁菁獨行睘睘豈無他人不如我同姓嗟行之人胡不比焉人無兄弟胡不佽焉)既
見君子庶幾有臧早夜一期於規誨(詩未見君子憂心怲怲既見君子庶)
(幾有臧韓文敢不敬蚤夜以求從祝規)
通吳運幹(彬)
登畿入幕濫同賓客之聯(顔延年詩結綬登王畿餘見前)授印合符將
託子孫之契(見前)恐以我而為簡敢脩辭而立誠恭惟某
官學業醇明器資凝遠長卿凌雲之氣入室何難(司馬相如)
(傳相如既奏大人賦天子大悦飄飄有淩雲氣游天地之間意法言如孔氏之門用賦也則賈誼升堂相如入)
(室矣)興公擲地之聲摩空有素(孫綽傳嘗作天台山賦辭致甚工初成以示友人范)
(榮期云卿試擲地當作金石聲也李賀詩殿前作賦聲摩空筆補造化天無功)自來歸於韶石
(韶石山在韶州曲江縣北四十里相傳舜奏樂於此竒石三十六韶之山多竒而韶石為最䨇闕又韶石之竒)
(絶者王荆公詩沄沄曲江水天借九秋色樓臺飛半空秀氣盤韶石東坡詩首參虞舜歎韶石次謁六祖登南)
(華詳别見)謂徑上於瀛洲(見前)顧煩上界之官(韓詩上界眞人足官府豈如散)
(仙鞭笞鸞鳳終日相追陪)更贊中都之漕(杜氏通典漢興高皇帝時漕轉山東之粟以給中都)
(官歲不過數十萬石中都官謂京師之官府)駕輕車就夷路聊養修名(韓文若駟)
(馬駕輕車就熟路而王良造父為之先後也離騷老冉冉其將至兮恐修名之不立)入太學招諸
生請觀近比某不堪索米又復泛蓮(俱見前)敢圖觧后之
間適有交承之好隴西李博與處者所敬惟賢(韓文送楊支使)
(序愈聞當今藩翰之賓客惟宣州為多賢與之游者二人隴西李博清河崔羣羣與博之為人吾知之道不行)
(于主人與之處者非其類雖有享之以季氏之富不一日留也愈未嘗至宣州而樂頌其主人之賢者以其取)
(人信之也)河南吳公嘗學焉自今以始(賈誼傳河南守吳公聞誼秀材召置門下)
(文帝聞吳公治平為天下第一故與李斯同邑而嘗學事焉詩自今以始歲其有)
通兩浙林運幹(良顯)
湖船一笑夙傾觧后之心(薛宣傳壹关為樂師古曰壹关謂一為歡笑耳关古笑字)
冰幕同僚強附交承之契(韋蘇州詩文史臺中妙冰壺幕下清)望筍輿而
來止(張耳傳箯輿前師古曰箯輿者編竹木以為輿北堂書鈔云亦云筍輿)飭竿牘以斐
然(見前)恭惟某官秀出三山譽騰四海摩空作賦能瘖萬
馬之聲(李賀詩殿前作賦聲摩空東坡三馬贊振鬛長鳴萬馬皆瘖)發策决科卓踞
六鼇之首(法言須以發策决科列子使巨鼇十五舉首而戴之又一釣而連六鼇)采魯芹
於泮水(詩思樂泮水薄采其芹魯矦戾止言觀其旂注泮水泮宫之水也芹水菜也言水則采取其芹)
(宫則采取其化)燃楚竹於清湘(柳詩漁翁夜傍西巖宿曉汲清湘燃楚竹)藉未為國
子之先生亦合入文學之掌故(見前)顧屈清廟之器(新唐書李)
(珏傳珏為殿中侍御史宰相韋處厚曰清廟之器豈擊搏才乎除禮部員外郎)來贊皇華之灮
飄氣凌雲寧肯久依於綠水舉頭見日便應直上於青
霄(俱見前)某拆襪短材(北夢瑣言偽蜀韓昭仕至禮部尚書文思殿大學士粗有文章至於)
(琴棋書算射法悉皆涉獵以此承恩於後主時有朝士李台嘏曰韓八座事藝如拆襪線無一條長時人韙之)
濫巾末屬(北山移文濫巾北嶽)偶然承乏遂供越俎之勞(左傳攝官承乏)
(杜詩雅薦非承乏)正爾失眞久抱佩環之愧屬聞行李之問道
(俱見前)喜至捲書而欲狂(杜詩謾卷詩書喜欲狂)江漢以濯之豈但
慰懷賢之渴草木吾味也庶幾慰承教之私(左傳季武子曰今譬)
(草木寡人在君君之臭味也又譬諸草木吾臭味也臭味言同類也文選臭味風雲千載無爽)
通潭州劉教授(時可潭州古三苖國秦漢長沙郡晉置湘州隋置潭州宋屬荆湖)
(南路武安軍節度湖南安撫轉運司治所在焉詳别見)
祭孫寳之竈既竭吾才(見前)倚仲尼之牆此非子坐(法言倚孔)
(子之牆絃鄭衛之聲誦韓莊之書餘見前)懷哉觧去(詩懷哉懷哉曷月子還歸哉注懷安也思鄉里)
(處者故曰今亦安不哉安不哉何月我得還歸見之哉)賢者鼎來(見前)是雖期會之
偶然(賈誼傳大臣特以簿書不報期會之間以為大故師古曰言特以簿書期會為急劉昆傳偶然耳)
強曰交承亦可也恭惟某官學有源夲行無瑕玼(玼音疵玉)
(中石也亦作疵左傳予取予求不爾瑕庛韓詩佳句喧衆口考官敢瑕玼)自題千佛之姓名
宜展三神之步武(俱見前)居官能大何嫌枳棘之棲(柳文能使)
(所居官大詳見前)匪我求蒙思樂藻芹之采(易匪我求童蒙詩思樂泮水薄采其)
(芹又思樂泮水薄采其藻注藻水草)槃槃潭府(槃盤同韓詩潭潭府中君)犖犖楚材(犖力)
(角切史記天官書此其犖犖大者左傳雖楚有材晉實用之孟浩然詩共理分荆國招賢貴楚材)人非
生知之其必由學(禮記君子如欲化民成俗其必由學乎)教亦多術矣先
致其知道夲諸身士速哉肖(法言速哉七十子之肖仲尼也)舞雩沂水
共觀夫子之循循發軔天津即繼諸公之衮衮(軔音認王逸云)
(止輪木去木動輪而發行天津即析木之津在箕斗之間日月五星於此往來故謂之津離騷朝發軔於天津)
(兮夕余至乎西極)某強顔越俎(見前)矯首望塵(思玄賦仰矯首以遥望兮魂敞惘而)
(無儔餘見前)佩有若之環此難久假叱王尊之馭所冀疾驅
(俱見前)
通善化盧縣丞(補之善化夲漢臨湘縣地宋析置與長沙俱潭州倚郭縣)
請隣祭竈不知枳棘之棲(見前)越俎代庖定匪竹松之對
(韓文南牆鉅竹千挺對樹二松日哦其間)懷哉觧去賢者鼎來(俱見前)請從臭
味之同(郭璞贈温嶠詩人亦有言松竹有林及爾臭味異苔同岑)試論踐更之代(見前)
恭惟某官胷蟠萬卷(山谷詩胷蟠萬卷夜灮寒筆倒三江硯滴乾又故衣未補新衣綻空)
(蟠胷中書萬卷)學綜九流(見前)人見千佛之姓名有坐涎者(賈誼新書)
(垂涎相告杜詩道逢麴車口流涎)渠知一第之溷子眞摘頷然(見前)惟其
具大受之規模故不辭小官於州縣九年考績再轉為
丞亟辭禹穴之雲烟(史記太史公自序上會稽探禹穴張晏曰禹廵狩至會稽而崩因葬)
(焉上有孔穴民間曰禹入此穴正義曰吳越春秋禹登委宛之山發石乃得金簡玉字以水泉之脉山中又有)
(一穴深不見底謂之禹穴杜詩南尋禹穴見李白)來慰湘江之草木守經据古
寧肯破崖岸而為文(貢禹傳生有伯夷之廉史魚之直守經據古不阿當世韓文博陵崔)
(斯立種學績文以蓄其有既噤不得施用則盡析去牙角一躡故跡破崖岸而為之為之一作為文)騰實
飛聲會即登瀛洲而入直(見前)某非據而據(繫辭非所據而據焉)時
行則行顚倒衣裳公豈嫌於李下(詩東方未明顚倒衣裳古詩君子防未然)
(不處嫌疑間瓜田不納履李下不整冠)簸揚糠粃我眞愧於盧前(新唐書文㙯傳)
(盧照隣駱賓王皆以文章齊名天下稱王楊盧駱四傑楊烱嘗曰吾愧在盧前恥居王後)幸叱馭而
疾驅即裹章而送上(俱見前)子生孫孫生子且強附於交
承(列子子又生孫孫又生子)余負丞丞負余姑别容於商㩁(韓文余不負丞)
(而丞負余漢書揚㩁古今㩁克角切說文敲擊也博雅揚㩁都凡也徐曰㩁之言罩也人謂粗略而舉之曰揚)
(㩁集韻大舉也又虛郭切手反復也韓詩聖籍飽商㩁劉子玄史通序載削餘暇商㩁史篇)
四六標準卷六
