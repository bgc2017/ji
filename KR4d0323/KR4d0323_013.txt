四六標準卷十三宋李劉撰
及第
回王省元(冑)謝取中(嘉泰元年起居舍人章良能陳主司三弊其一曰假借春)
(秋太過諸處解榜多寘首選觀此卷諸啟良然)
觀春秋之林潛心久矣(司馬相如傳覽觀春秋之林如淳曰春秋義理繁茂故比之扵)
(林藪也法言敢問潜心扵聖曰昔仲尼潜心扵文王矣逹之顔淵亦潜心扵仲尼矣未逹一間耳)登文
章之籙為首褎然(柳文登文章之籙波及後代越不過數十人耳董仲舒傳子大夫褎然為)
(舉首師古曰褎然盛服貌)足愜公言何勤私謝恭惟某官深於蓄德
(易君子以多識前言往行以蓄其德)餘以績文(韓文種學績文以蓄其有)束五傳而抱
遺經獨明大義(漢藝文志春秋分為五左氏傳三十卷公羊傳十一卷榖梁傳十一卷鄒氏傳)
(十一卷夾氏傳十一卷韓詩春秋五傳東高閣獨抱遺經究終始鄒夾有錄無書)外四夷而内
中國洞䆒微言(何休春秋有三科九旨内其國而外諸夏内諸夏而外夷狄此三科九旨也藝)
(文志仲尼沒而微言絶七十子喪而大義乖)果以海内寡二之才(吾邱夀王傳天下少)
(雙海内寡二)出當天下第一之選(賈誼傳河南守吳公治平為天下第一公孫宏傳太)
(常奏宏居下天子擢之宏對為第一翟酺傳酺對第一)義則竊取矣可逭有司之
不明(韓文諸生業患不能精無患有司之不明行患不能成無患有司之不公)來不亦樂乎
更幸斯文之未喪至如榮進之素定(見前)何待抗聲而自
陳(國史范鎮舉進士禮部奏名第一故事殿庭唱過第二人則禮部第一人必越次抗聲自陳因擢寘上第)
(鎮不肯自言至第七十九人乃出拜退就列無一言廷中皆異之石林燕語故事南省奏名第一人殿試唱過)
(三名不及則必越衆抗聲自陳雖考校在下列必得升等吳春卿歐陽公皆由此升第一甲獨范景仁避不肯)
(言等軰屢趣之皆不應至第七十九人方及徐出拜命而退時服其靜退自此遂成故事)某偶綴蝨
官(杜牧孔子廟碑隂記仁義蝨官也可以置之韓詩官無蝨其間)豫窺麟筆(吳融詩偶特麟筆侍)
(金閨盧綸詩麟筆刪金篆)求珠而徑寸先得自賀其遭(東方朔神異經西北荒中)
(有二金闕高百丈上有明月珠徑三寸光照千里史記魏王謂齊威王曰寡人國雖小尚有徑寸之珠唐詩紀)
(事長慶中元微之劉夢得韋楚客同會樂天舍賦金陵懷古劉引滿一杯飲已即成曰王濬樓船下益州金陵)
(王氣黯然收千尋鐡鏁沉江底一片降旗出石頭人世幾回傷往事山形依舊枕寒流而今四海為家日故壘)
(蕭蕭蘆荻秋白公覽詩曰四人探驪龍子先獲珠所餘麟爪何用耶於是罷唱柳文譬之求珠扵海而徑寸先)
(得則衆皆快然罷去知奇寳之有所歸也)跂織而七襄不成未知所報(見前)
回何釋褐(大圭揚雄傳或解縛而相或釋褐而傅世語鍾毓嘲周泰曰君釋褐登宰府)
(三十六日擁麾蓋宋史選舉志每春季太學辟雍生悉公試混取總五百七十四人以四十七人為)
(上等即推恩釋褐一百四十人為中等遇親策士許入試一百八十七人為下等補内舍生朝野雜)
(記舊制太學上舍生積校已優而舍試又入優等者就化原堂釋褐號釋褐狀元例補承事郎太學)
(正錄東萊吕氏曰自漢至唐進士登第者尚未釋褐或是為人所論荐或再應皆中或藩方辟舉然)
(後始得釋褐至本朝始放進士及第即放釋褐宋朝會要云太平興國二年賜新及第進士諸科吕)
(蒙正以下綠袍靴笏非常例也御前釋褐蓋自是始)
中的璇魁(賀若弼傳突朔入朝上賜之射一發中的上曰非賀若弼無能當此于是命弼既射一發)
(而中杜詩破的由來事先鋒孰敢爭史記天官書玉衡中屬杓魁為璇璣晉天文志魁一星曰天樞二曰璇三)
(曰璣四曰權五曰玉衡六曰開陽七曰摇光一至四為魁五至七為杓)解韋璧省(禮記天子辟雍)
(注辟雍圓如璧實以水白虎通天子立辟雍辟者象璧圓法天桓譚新論王者作圓池如璧形實水其中以圜)
(壅之名曰辟雍璧省猶言學省)十九年無全牛之刃頓見異材(莊子三年之後)
(未嘗見全牛也又十九年而刀刅若新發于硎)九萬里運化鵬之程實開遠業
(莊子化而為鳥其名曰鵬摶扶摇而上者九萬里)恭惟某官學有源委(學記三王之祭)
(川也皆先河而後海或源也或委也此之謂務本源泉所出委泉所聚)行無瑕玼(玼音慈亦作疵)
(黃憲傳去玼吝左傳予取予求不爾瑕疵韓詩佳句喧衆口考官敢瑕疵)曲禮三千富春誦
夏絃之學(禮記春誦夏絃太師詔之瞽宗注誦謂歌樂也絃謂以絲播詩)圜門億萬高
月書季攷之功(後儒林傳縉紳冠帶之人圜橋門而觀聽者蓋億萬計宋史選舉志始入學驗)
(所隸州公據試補外舍齋長諭月書其行藝于籍行謂率教不戾規矩藝謂治經程文季終考于學諭次學錄)
(次正次博士後考于長貳歲終會其高下書于籍以俟覆試參驗而序進之)果收傑出之科
(徐穉傳角立傑出宜當為先)亟被非常之渥榮進素定無負明天子
之殊知(見前)要路在前自有鄉先生之近比(韓文古之所謂鄉先生沒)
(而可祭于社者其在斯人歟餘見前)某濫叨倚席(後儒林傳博士倚席不講朋徒相視怠散樊凖)
(傳博士倚席不講儒者競論浮麗)例沐投瓊夀知武故厚之敢為䛕語
(何武傳初武為郡吏時事太守何夀夀知武有宰相器以其同姓故厚之)堅於愈同業也敬
誦祝規(昌黎送何堅序何與韓同姓為近堅以進士舉于吾為同業送石處士序敢不敬蚤夜以求從)
(祝規此啟蓋代月湖故用何武何堅事)
回郭正奏(應)王正奏(已之宋史選舉志高宗建炎初親策士於集英殿賜正)
(奏名李易以下四百五十一人進士及第特奏名第一人附第二甲賜進士及第紹興二十一年御)
(試得正奏名四百人特奏名五百三十一人中興以來得人始盛)
策名外省(宋史選舉志高宗建炎初駐蹕揚州時方用武念士人不能至行在詔諸道提刑轉運司)
(選官即置司州軍引試使副或判官一人董之河東路附京西轉運司國子監開封府人就試於留守司命御)
(史一人董之國子監人願就本路試者聽)趣對中宸(張衡賦消氛埃于中宸賈逹曰宸室之奥者後)
(人指帝居曰宸)五卯風塵率聚五星於十月(真誥五卯之日謂乙丁己辛癸高帝)
(紀元年冬十月五星聚東井天文志此高帝受命之符魏高允傳允謂崔浩曰按星傳金水二星常附日而行)
(冬十月日旦在箕尾昏没于申南而東井方出于寅北二星何因背日而行浩曰果如君言以前三月聚東井)
(非十月也東井為蜀分野故云)六丁雷電迄摶六翮於九霄(韓詩仙官勅六丁雷)
(電下取將注道書陽官六甲隂官六丁六丁者六甲中丁神也後漢書梁節王傳能使六丁注六丁謂六甲中)
(丁神也若甲子旬中則丁卯為神甲寅旬中則丁巳為神之類也老君六甲圖云丁卯神司馬卿丁丑神趙子)
(壬丁亥神張文通丁酉神臧文公丁未神石叔通丁巳神崔明卿淮南子若虎豹之有牙爪飛鳥之有六翮韓)
(詩外傳鴻鵠一舉千里所恃者六翮爾曾子固詩鴻鵠舉千里鸞鳳翔九霄)得賢之稱通國
以懌恭惟某人箕裘家學圭璧鄉評讀百篇科斗之文
夙研奥義(孔安國尚書序先君孔子討論墳典斷自唐虞以下迄于周舉其宏綱撮其機要典謨訓)
(誥誓命之文凡百篇及秦始皇焚書坑儒我先人用藏其書扵家屋壁至魯共王好治宫室壊孔子舊宅以廣)
(其居得先人所藏虞夏商周之書皆科斗文字)及重闈慈烏之哺遂擢巍科(春秋)
(元命苞飛翔羽翮為陽陽飛仁故烏反哺杜詩林烏反哺聲)某人夙堅雅操獨抱遺
經(韓詩獨抱遺經究終始)瀘水七擒轉蓬不嫌於地遠(瀘水在瀘州一名復)
(江源自岷山漢晉春秋諸葛武侯在南中所在戰捷聞孟獲為夷漢所服募生致之既得縱使更戰七縱七擒)
(杜詩有喜留攀桂無勞問轉蓬又生涯獨轉蓬山谷詩一身轉孤蓬又年光如轉蓬說文蓬蒿也陸佃云草之)
(不理者葉散生遇風輙拔而旋古者觀轉蓬為輪東觀漢紀栗駭蓬轉因遇際會)沅江九肋擢
桂遂破於天荒(摭言盧肇赴舉至京師先逹或問所從來曰某袁民也或曰袁州出舉人耶答)
(曰袁州出舉人亦猶沅江出鼈甲九肋者希會昌三年肇狀元及第杜詩禮闈曾擢桂孟浩然詩桂枝如已擢)
(早逐鴈南歸楊誠齋詩惟君有子又擢桂北夢𤨏言荆州衣冠藪澤每歲解送舉人多不成名號曰天荒解劉)
(蛻舍人以荆解及第號為破天荒摭言時崔魏公作鎮以破天荒錢七十萬資蛻蛻謝書略曰五十年來自是)
(人廢一千里外豈曰天荒東坡詩滄海何曾斷地脉白袍端合破天荒)諒加強學待問之
功(法言君子強學而力行學記善待問者如撞鍾叩之以小者則小鳴叩之以大者則大鳴儒行夙夜強學)
(以待問)式究正主庇民之藴(禮記下之事上也雖有庇民之大德不敢有君民之心舊)
(唐書太宗紀贊以房杜之智不踰乎丘軻遂能尊主庇民者遭時也東坡詩尊主庇民君有道樂天知命我無)
(憂)某誤蒙渙號濫主坤文(蜀為坤維言主其文衡渙坤卦名)潁人稱之
曰門生既聞耳矣(東坡祭歐陽文忠公夫人文蒼顔白髮復見潁人潁人思公曰此門生雖)
(無以報不辱其門漢書食貨志歲惡不入請賣爵子既聞耳矣如淳曰聞于天子之耳)仲舒褎然
為舉首尚拭目焉(見前)占謝惟勤(何劭傳諸方貢獻帝輒賜之而觀其占謝焉謝)
(顥傳詣齊高帝自占謝言辭清麗客儀端雅左右為之傾目)敷陳罔既
回嘉定王正奏(庚仲嘉定別見)
奏賦蜀都(司馬相如傳相如既奏大人賦)登名漢殿西望太白固疑有
沉冥之珍(李詩西當太白有鳥道東坡詩西朢太白横岷峨法言蜀莊沉冥詳見前)東越玉
津乃今得暐曄之秀(玉津縣在今嘉定州西北三十里隋大業間置以江有璧玉故名屬)
(嘉州宋初省入&KR1779;為縣玉津在眉州城東四里陸務觀詩玻瓈江上送殘春疊鼓催帆過玉津左思蜀都賦西)
(踰金湜東越玉津蔚若相如皭如君平王襃暐曄而秀發揚雄含章而挺生)公言甚惬私謝
何厪(厪渠斤切說文勞也通作勤揚雄賦其厪至矣師古曰古勤字)恭惟某人岷峨之
英江漢以濯學皆齊魯箕裘殆張叔之家(文翁傳選郡縣小吏開敏)
(有材者張叔等十餘人親自飭厲遣詣京師受業博士數歲蜀生皆成就還歸文翁以為右職又脩起學宫於)
(成都市中招下縣子弟以為學官弟子繇是大化蜀地學於京師者比齊魯焉)文麗卿雲鼓吹
有平子之作(廣絶交論卿雲黼黻河漢後漢書張衡字平子南陽西鄂人少善屬文擬班固兩都)
(作二京賦精思傅會十年乃成世說左思作三都賦十年乃成孫興公云三都二京五經鼔吹)嘉魚固
出於丙穴(蜀都賦嘉魚出扵丙穴良木撰於褎谷水經注裦水東南得丙水泉上承丙穴穴出嘉魚)
(常以三月出十月入地穴口廣五六尺去平地七八尺泉懸注魚自穴下透入水穴口向丙故曰丙穴下注褎)
(水又栢枝山下有丙穴穴方數丈中嘉魚常以春末游渚冬初入穴抑褎漢丙穴之類也任豫益州記嘉魚生)
(丙穴蜀人謂之拙魚從石孔隨泉出大者五六尺一統志雅州城南有丙穴產嘉魚味醎而美杜詩魚知丙穴)
(由來美宋陸佃埤雅曰嘉魚鯉質鱘鱗肌肉甚美食乳泉出扵丙穴先儒言丙穴在漢中沔南縣北穴口向丙)
(故曰丙穴舊言尾象篆文丙字故曰丙穴蓋爾雅魚枕謂之丁魚腸謂之乙魚尾謂之丙則魚尾象丙豈特嘉)
(魚而已)顧兔迄變於卯年(天問夜光何德死而又育厥利維何顧兔在腹柳詩毫末應傳)
(顧兔靈王充論衡卯兔也酉陽雜爼石旻有奇術隨錢徽尚書至湖州嘗求兔湯餅曰可留兔皮聊志一事詰)
(之曰欲與諸君共記卯年也)鼓三級以先登(山谷詩三級定知魚尾進一鳴已作鴈行連左)
(傳潁考叔取鄭伯之旗蝥弧以先登孟浩然詩高帝徵學問虛薄濫先登)及雙親之未老(古詩)
(一舉成名日雙親未老時)龍墀之對三千字更幸勉之(見前)犍為之磬
十六枚自此升矣(漢書禮樂志犍為郡於水濱得古磬十六枚議者以為譱祥犍為縣在今)
(嘉定州東坡荅范端明啟得商頌十二篇于周太師雖賢者之事也獲古磬十六枚于犍為郡豈偶然而已哉)
(楊震傳先生自此升矣)某幾迷五色(東坡詩過目還迷日五色)幸放一頭(東坡詩尚)
(欲放子出一頭自注云嘉祐初軾與子由寓興國浴堂美叔忽見訪云從歐陽公游久矣公令我來與子定交)
(謂子必名世老夫須放他出一頭地歐陽公與梅聖俞書云讀蘇軾書不覺汗出快哉快哉老夫當避此人放)
(出一頭地也)吟饕蝨濕薪之詩何幸快風塵之洗(山谷禮部貢院詩儀)
(鸞供帳饕蝨行翰林濕薪爆竹聲風簾官燭淚從横木穿石槃未遽透坐窗不遨令人瘦貧馬百藖逄一豆眼)
(明見此玉花&KR0865;徑思著鞭隨詩翁城西野桃尋小紅又題伯時頓塵馬詩忽看高馬頓風塵亦思歸家洗袍袴)
傳走馬看花之句願亟承天地之寬(孟郊詩春風得意馬蹄疾一日看遍)
(長安花又出門即有礙誰云天地寬)
回辛正奏(守謙)張正奏(東寅)
摛藻奏名(文選飛辯摛藻華繁玉振又幽思絢道德摛藻掞天庭)集英趣對(宋集英殿)
(舊曰元德亦曰廣政開寳二年改大明淳化元年改含光祥符八年改會慶明道元年改元和尋改今名春秋)
(誕聖節錫宴此殿熙寕以後親策進士于此殿熙寕三年三月八日上御集英殿試進士)毛穎封於
卯地開蟾蜍八月之祥(韓文毛穎傳毛穎者中山人也其先明眎佐禹治東方土飬萬)
(物有功因封於卯地死為十二神明眎八世孫䨲世傳當殷時居中山得神仙之術能匿光使物竊姮娥騎蟾)
(蜍入月其後代遂隠不仕云五經通義月中有兔與蟾蜍何兔隂也蟾蜍陽也而與兔並明隂係陽也淮南子)
(日中有踆烏月有蟾蜍又羿請不死之藥于西王母姮娥竊之奔月宫姮娥羿妻也服藥得仙奔入月中兔月)
(精張衡靈憲姮娥奔月是為蟾蜍)雲夢吞於子虛展駟馬題橋之志(子虚)
(賦吞若雲夢者八九扵胸中曾不蔕芥華陽國志司馬相如初入長安題市門曰不乘赤馬駟車不過汝下也)
(其郫西上有永平橋于是江衆多作橋故蜀立里多以橋為名)恭惟某人玉津毓秀(見上)
(條)磬水蜚聲(漢水在犍為縣東北一百八十里漢成帝時得古磬十六枚于水濱故亦名寳磬川)
(辛云)周太史之雲仍宜箴王闕(左傳昔辛甲之為周太史也命百官官箴玉闕)
(辛甲周武王太史使百官各以所居官事為箴以箴王之闕失爾雅晜孫之子為仍孫仍孫之子為雲孫)魏
佐治之風烈盍引帝裾(魏志辛毘字佐治文帝時為治中帝欲徙冀州十萬戶實河南)
(毘諫帝不答起入内毘随引其裾帝奮衣不還良久出曰佐治卿持我何太急耶杜詩牽裾驚魏帝)(張云)
遥遥張叔之家學固同扵齊魯(見上條)巖巖孟陽之裔銘
遠綴扵岷嶓(張載傳載字孟陽安平人父收蜀郡太守載博學有文章至蜀省父道經劔閣以蜀)
(人恃險好亂因著銘以作戒其略云巖巖梁山積石峩峩遠屬荆衡近綴岷嶓云云)遂掃三峽千
人之軍(杜詩詞源倒流三峡水筆陣獨掃千人軍)上輔五星日月之聚(見前條)
九萬里風斯下已開鵬海之程三千字日未斜無負龍
墀之問(並見前)某朅來石郭(朅邱傑切韻會發語辭吕氏春秋膠鬲見武王于鮪水曰)
(西伯朅來無欺我也武王曰不子欺將伐殷也膠鬲曰朅至武王曰將以甲子日至注朅何也然則朅之為言)
(盍也非是發語之辭互見前蜀都賦金城石郭兼市中區)獲讀阿房說古戰場未免
眼迷扵五色(並見前)吟高軒過尚幾手抉扵天章(摭言李賀年七)
(歲以長短歌名動京師時韓愈與皇甫湜覽賀所業奇之而未知其人因相謂曰若是古人吾曹不知若是今)
(人豈有不知之理會有以其父瑨肅行止言者二公因連騎造門請其子既而總角荷衣而出二公不信因面)
(試一篇賀欣然操觚染翰旁若無人目曰高軒過二公大驚遂以所乘馬命聫鑣而還所居幾几利切通作覬)
(希朢也左傳庸可幾乎郊杞志幾遇其真東坡詩手抉雲漢分天章)
回類元唐正奏(應龍)
學者發凡言例多違舊章(杜氏左傳序其發凡以言例皆經國之常制周公之垂法)
(史書之舊章仲尼從而修之以成一經之通體又周德既衰官失其守上之人不能使春秋昭明赴告策書諸)
(所記注多違舊章)大夫精心致思褎為舉首(董仲舒傳今子大夫褎然為舉首朕)
(甚嘉之子大夫其精心致思朕垂聽而問焉)幸公言之惟允何私謝之敢當
恭惟某人大江炳靈(蜀都賦江漢炳靈世載其英)通泉濆薄(通泉縣隸潼川)
(府楊天惠通泉縣連鼇閣記梓扵西南為大都通泉為梓名邑唐詩紀事郭元振神龍間尉通泉任侠使氣不)
(事小節武后召欲詰問既與語奇之索所為文章上寳劔篇后覽之嘉歎杜子美過代公宅詩豪傑初未遇其)
(跡或脫略代公尉通泉放意何自若及夫登衮冕直氣森濆薄濆薄水相激盪也左思吳都賦濆薄沸騰郭璞)
(江賦濆薄相陶)能賦如勒夙擅詞章(史記屈原傳屈原既死之後楚有宋玉唐勒景差之)
(徒皆好詞而以賦見稱)學易扵都更深經術(前漢律歷志武帝造太初歷迺選治歷鄧)
(平及長樂司馬可酒泉候宜君侍郎尊及與民間治歷者凡二十餘人方士唐都巴郡落下閎與焉史記太史)
(公自叙太史公學天官扵唐都受易于楊何習道論於黃子師古曰唐都即律歷志所云方士唐都者今云學)
(易扵都未詳)䆒遺經扵獨抱(見前)會大義扵創通(杜氏左傳序劉子駿創通)
(大義䟽云初左氏傳多古字古言學者傳訓詁而已及歆治左氏引傳文以解經經傳相發明由是章句義理)
(備焉是其創通大義也)文成數萬指數千首先鳴於鷄口(太史公自序春)
(秋文成數萬其指數千萬物之散聚皆在春秋張晏曰春秋萬八千字當言减而云成字誤也眉山李氏古經)
(後序云今細數之更缺一千四百二十八字數最易見尚爾錯誤况聖人筆削之旨乎左傳州綽曰平隂之役)
(先二子鳴蘇秦傳寕為鷄口無為牛後詳見前)臣書第一無第二今徑躡於龍
頭(南史王僧虔傳高帝素善書篤好不已與僧虔賭書畢謂曰誰為第一對曰臣書第一陛下亦第一帝笑)
(曰卿可謂善自為謀或云帝問我書何如卿答曰臣正書第一草書第二陛下草書第二而正書第三臣無第)
(三陛下無第一帝大笑曰卿善為辭然天下有道丘不與易也)惟功名留久遠之看(蔡君)
(謨詩世間萬事俱塵土留取功名久遠看詳別見)即温飽非平生之志(東軒筆錄王沂)
(公青州發解南省廷試皆為首冠中山劉子儀為翰林學士戲語之曰狀元試三場一生喫着不盡公正色答)
(曰曾平生之志不在温飽)察牛堪之意既不違俗而取名(韓文送牛堪序吾未)
(聞有登第於有司而進謝扵其門者無乃人事之未思或者不能舉其禮乎若牛堪者思慮足以及之材質足)
(以行之而又不聞其往者其將何以哉違衆而求識立奇而取名非堪心之所存也)知顧郎之恩
更期蓄力而秉志(柳文與顧十郎書凡號門生而不知恩之所自者非人也知恩則烏乎辨)
(大抵當隆赫柄用而蜂附蟻合一旦勢異則電滅颷逝不復為門下用矣然則當其時而確固自守蓄力秉志)
(不為嚮者之態則于勢之異也固有朢焉)某初微風鑒(袁宏傳風鑒散朗或搜或引王導傳少有)
(風鑒識量清遠陸機傳贊風鑒澄爽神情俊邁)濫佐星堂(梅聖俞詩五星明處夜堂深)青袍
白紵之糊名已多迷於方叔(東坡送李方叔下第詩平生漫說古戰場過眼終迷)
(日五色青袍白紵五千人知子無怨亦無德唐武后以吏部選人多不實乃令試日自糊其名暗考以定等第)
(張說永昌中武后策賢良方正詔吏部尚書李景諶糊名校覆說所對第一后署乙等)紫磨真金
之定價願無負於長公(林邑記上金為紫磨金又曰揚邁金詳見前)
回郭正奏(佺詳啟意郭蓋昔遺而今取者故起聫項聫云云)
闕郭公之疑昔常恐春秋之罪我(公羊傳莊公二十四年赤歸于曹郭公傳)
(赤者何曹無赤者蓋郭公也郭公者何失地之君也杜氏曰郭公無傳蓋經闕誤也鄭樵曰春秋疑則闕之如)
(郭公之闕其人之類一說春秋書夏五郭公人皆以為闕文夏五固無可疑至郭公胡氏以為郭亡蓋因齊威)
(有郭何故亡之問父老有善善惡惡之對然以公為亡疑其未然按春秋書有蜮有蜚謂昔無而今有至螽之)
(一字凡六書而無他說以此為例恐郭公亦是一物書之以記異耳本草江東呼布榖為郭公豈此物耶愚謂)
(信如此說則所為赤歸于曹又將何如解耶當從闕文為是)道齊威之事今始論秀
造而告王愧予五色之眼迷(並見前)遲公十年之身到(宋張)
(唐卿進士第一人登科期集扵興國寺題詩句扵壁曰一舉首登龍虎榜十年身到鳳凰池有人續云君看姚)
(曄并梁固不得朝官未可知後果終于京官)恭惟某人岷峨世載(蜀都賦世載其英)
江漢淵回(陸機漢高祖功臣贊大略淵回元功響效)墊林宗之巾夫子步亦
夫子(後漢書郭泰字林宗太原介休人與李膺相友善名震京師嘗于陳梁間行遇雨巾一角墊時人乃)
(故折巾一角以為林宗巾其見慕皆如此林宗別傳林宗遇雨故其巾一角霑而墊二國名士著巾皆折其角)
(云此林宗巾其見儀則如此莊子夫子步亦步夫子趍亦趍)老汾陽之考中書乃不
中書(新唐書郭子儀傳以身為天下安危者二十年校中書令考二十四毛穎傳上嘻笑曰中書君老而)
(秃不任吾用吾嘗謂中書君今不中書耶)信大器之晚成(老子大方無隅大器晚成大音希聲)
(大象無形)嫌修門之徑入(宋玉招魂魂兮来歸入修門些韓文復志賦君之門不可徑而入兮)
(遂從試于有司)秋風退鷁坐觀巴火之九鑽(左傳六鷁退飛過宋都風也注鷁水)
(鳥高飛遇風而退正義曰鳥飛不能自退傳言風也是鳥高飛遇風而退却也杜詩九鑽巴噀火神仙傳欒巴)
(為尚書正旦會得酒西南潄云成都市失火潄酒作雨)春浪化龍始透禹門之三
級(林登博物志龍門之下每歲季春有黃鯉二魚自海及諸川爭來赴之一歲中登龍門者不過七十一初)
(登龍門即有風雨随之天人自後燒其尾乃化為龍矣)願培鵬背(莊子風之積也不厚則其負大)
(翼也無力故九萬里則風斯在下矣而後乃今培風背負青天而莫之天閼者而後乃今將圖南)徑跨
鼇頭(國老閑談宋景文公祈守益州久次不見用以翰林學士承旨召寄梁丞相詩云粉署重來憶舊遊)
(蟠桃開盡海山秋定知不是神仙骨上到鼇峯最上頭)某濫佐星堂安知風鍳(並見)
(前)束之高閣知無用公榖左氏之文(韓詩春秋五傳束高閣晉杜乂殷洪)
(並才名冠世庾翼弗之重曰此軰宜束之高閣)造在大庭尚聳聽晁董公孫之
策(武帝紀詔諸賢良明于古今王事之體受策發問咸以書對於是董仲舒公孫宏等出焉)
回曹正奏
策名上第趣對中宸司徒論秀而升諸幾迷五色公等
何見之晚也亟放一頭(並見前)幸愜公言何勤私謝恭惟
某人振鐸昭穆(左傳曹叔振鐸文之昭也又郜雍曹滕文之昭也)子建波瀾(杜詩)
(文章曹植波瀾闊)列仙甚臞聞素甘於蓼藿(司馬相如傳列仙之儒居山澤間形)
(容甚&KR0751;蓼朗鳥切說文辛菜薔&KR1206;也于調和有用禮記秋用蓼詩予又集于蓼注辛苦之菜故以為多難之喻)
(藿忽郭切爾雅注今鹿豆也本草云味苦葉似豌豆人取以為菜離騷云蓼蟲不能從乎葵藿則葵藿甘而蓼)
(苦故也)良工獨苦善致飬於棘薪(杜詩更覺良工心獨苦詩凱風自南吹彼棘薪)
(母氏聖善我無令人注南風謂之凱風樂夏之長飬棘難長飬者風吹難飬之棘以成就猶母長飬七子以成)
(人此斷章)兹遂一鳴以驚人(史記此鳥不鳴則已一鳴驚人)式副三遷之教
子(列女傳孟軻母其舍近墓孟子少嬉游于墓間為其事母曰此非所以處吾子也乃去舍市傍其嬉戲乃)
(賈人衒賣之事又曰此非所以處吾子也復徙學宫之傍其嬉戲乃設爼豆楫遜進退母曰此真可以處吾子)
(遂居焉晉左九嬪孟軻母贊曰鄒母善導三徙成教鄰止庠序爼豆是效)曹交假館所謂求
之有餘師仲舒造庭佇見褎然為舉首(並見前)某朅來玉
壘(玉壘山在今灌縣西北二十九里湔水所出左思蜀都賦包玉壘以為宇郭璞江賦玉壘作東別之標杜)
(詩玉壘浮雲變古今)得讀阿房青衫當綵衣至羡封人之有母(左傳)
(穎考叔為穎谷封人有獻于公公賜之食食舍肉公問之對曰小人有母皆嘗小人之食未嘗君之羹請以遺)
(之公曰爾有母遺繄我獨無)丹墀攄素藴更觀讜論之告君
回曹正奏
三年滿戍鷁回首以東歸(左傳正義廣志云鷁古退飛者今以其首為船頭)再
作州蟇朵頥而四顧(蟇頥山在眉州城東七里自象耳山連峯壁立西瞰玻璃江五)
(十餘里至此磅礴蹲踞形類蟇頥故名易觀我朵頥詩乃眷西顧互見前)有勤賀語祗發愧
情恭惟某人春藻吐葩(曹植文章序質素也如秋蓬摛藻也如春葩韓詩天葩吐奇芬)
秋竿秉節(白樂天詩無波古井水有節秋竹竿)一第溷子聊賞戀闕之丹
心(唐書元結舉進士禮部侍郎楊浚見其文歎曰一第慁子耳有司得子是賴韓詩潮陽南去倍長沙戀闕)
(那堪又憶家)三釡及親足慰在堂之白髮(莊子曾子曰吾及親仕三釜而心樂)
猥承妙製見遺陳人某藏弆為榮(並見前)已知所賀(左傳不知)
(所賀)踟蹰五馬良愧出谷以遷喬(見前)縹緲孤鴻但願送江
而入海(東坡卜筭子缺月掛疎桐漏斷人初靜時見幽人獨往來縹緲孤鴻影遊金山寺詩我家江水)
(初發源宦游直送江入海)
回王正奏(正寅)
一第直慁子耳安用謝為(見前)幾日來見我乎更勤言贈
為之三復(南史何遜傳沈約嘗謂遜曰吾每讀卿詩一日三復猶不能已其為名流所稱如此)佩
此一謙恭惟某人世載其英(見前)學優則仕紫電將軍之
庫尚有典刑(三國典略蕭淵明與王僧辨書云霜戈電戟無非武庫之兵龍甲犀渠皆是雲臺之)
(仗王勃滕王閣序紫電清霜王將軍之武庫楊升菴秇林伐山云王勃滕王閣序正用三國典略事以十四歲)
(之童子胸中萬卷豈非間世奇才近時胡元瑞筆叢譏之曰勃文之工不在此事正緣四字稍僻楊偶得之便)
(自手舞足蹈耳今按四字皆指劒言崔豹古今注吳大帝有寳劔六一曰白虹二曰紫電三曰辟邪四曰流星)
(五曰青冥六曰百里唐中宗授張錫尚書制白虹良寳紫電奇鋒陶宏景刀劔錄梁武帝普通中命宏景造神)
(劔十三口一曰凝霜淮南子寳劔之色如秋霜魏文帝歌辭歐氏寳劔何為低昂白如積雪利若秋霜吳筠寳)
(劔詩鍔邊霜凛凛匣上風凄凄四字似亦非僻)紅帶宣義之家豈其苖裔(東坡詩集)
(慶源宣義王丈人以累舉得官為洪雅主簿雅州戶掾遇吏如家人人安樂之既謝事居眉之青神瑞草橋放)
(懷自得有書來求紅帶既以遺之且作詩為戲黃魯直學士秦少游賢良各賦一兮為老人光華楚辭帝高陽)
(之苖裔兮史記項羽本紀舜目蓋重瞳子又聞項羽亦重瞳子豈其苖裔耶霍光傳贊昔霍叔封于晉晉即河)
(東光豈其苖裔乎)一奏河東之賦(揚雄傳雄以為臨川羡魚不如歸而結網還上河東賦以)
(勸)載空冀北之羣(見前)某偶佐文衡(柳文觀文章宜若縣衡然增之銖兩則俯)
(反是則仰無可私者裴皞詩宦塗最重是文衡)獲觀筆陣(杜詩筆陣獨掃千人軍東坡啟射策玉堂)
(方觀筆陣校書天祿遂秀儒林)於我無怨亦無德但吟坡老之詩(東坡詩青)
(袍白紵五千人知子無怨亦無德)有司以公不以情愧乏昌黎之序(韓文)
(送牛堪序豈有司之待之也以公不以情舉者之朢於有司也亦將然乎)
回張正奏(申之)
策名外省趣對中宸知我者春秋罪我者春秋幸已酬
俯拾之芥(並見前)先進於禮樂後進於禮樂安知非居上
之薪(汲黯傳陛下用人如積薪後來者居上)恭惟某人家傳一編(張良傳出一編)
(書曰讀是則為王者師東坡詩圯上從來一編足)胸藏三篋(張安世傳上行幸河東嘗亡書三篋)
(詔問莫能知惟安世讀之具知其事後購求得書以相校無所遺失上奇其才擢為尚書令)遺經獨
抱精扵措游夏之辭(史記孔子世家孔子在位聽訟文辭有可與人共者弗獨有也至於)
(為春秋筆則筆削則削子夏之徒不能贊一辭典論昔尼父之文辭與人通流至扵制春秋游夏之徒不能措)
(一字餘見前)大義創通較若道威文之事(史記曹相國世家顜若畫一注顜音較言)
(法明直若畫一也餘見前)迄膺衆選進以言揚(文王世子或以德進或以事舉或以言揚)
某偶綴文闈獲觀筆陣(見前)辨棟梁扵七年之後幸免遺
材(淮南子藜藿之生懦懦然日加數寸不可以為櫨棟楩梓豫章之生也七年而後知故可以為棺舟嵇康)
(飬生論夫至物微妙可以理知難以目識譬猶豫章生七年然後可覺耳廣志云豫章生七年外使辨注凡木)
(似豫章故待七年當分别)器根柢扵萬乘之前更觀拔萃(鄒陽傳蟠木根柢輪)
(困離奇而為萬乘器者以左右先為之容也)
回特奏名李學正(鳴鳳宋制特奏名第一等二名附前五甲餘並登仕郎第二)
(等京府助教第三等上州文學第四等下州文學並候郊恩出官第五等諸州助教聞見錄至和間)
(富公當國立一舉三十年推恩之法蓋公與河南進士段希元魏升平同場屋相善公作相不欲私)
(之故為天下之制燕翼貽謀錄開寳三年三月詔曰貢士司馬甫等一百六人困頓風塵潦倒場屋)
(非有特恩終成遐棄宜各賜本科出身此特奏名之所由始也自是士之潦倒不第者皆覬覦一官)
(老死不止至景德三年因賜李迪等進士賜特奏名五舉以上本科六十四人三傳十八人同學䆒)
(二十三人三禮四十三人年老授將作監主簿二十一人此特奏名之所由立也至景祐元年正月)
(詔進士諸科十取其二進士三經殿試則又以人多而裁抑之也况進士入官十倍舊數多至二十)
(倍而特奏之多自是亦如之英雄豪傑皆汩没消磨其中而不自覺故亂不起于中國而起于外裔)
(豈非御天下之要術歟宋史選舉志元祐初知貢舉蘇軾孔文仲言特奏名約已及四百五十人又)
(許例外逓減一舉則當復增數百此曹垂老無他朢布在州縣惟務黷貨以為歸計前後恩科命官)
(幾千人矣何有一人能自奮厲有聞于時以此知其無益有損宋趙彦衛雲麓漫抄云國朝進士累)
(科不第者限年許赴特奏名號為恩科即漢下第者聽為太子舍人唐制補官為大理評事著作佐)
(郎郎中之類當時以為官稱不理事不然郎中舍人何其冗也)
射策登名拜恩諾仕公等何見晚也而迷其邦(見前)論定
然後官之其有所試(禮記論定然後官之論官然後爵之)恭惟某人負材
瓌特(瓌或作瑰說文玫瑰徐曰火齊珠赤色挺立曰特儒行特立獨行)蓄學奫深(吳都賦泓)
(澄奫潫奫回復之貌)太白有文章之光宜早登扵唐殿(韓詩李杜文章在光)
(熖萬丈長李白傳天寳中賀知章言之召見金鑾殿詳見前)仲元豈華藻之力顧久
滯於蜀都(法言或問子蜀人也請人曰有李仲元者人也如是奚名之不彰也曰無仲尼則西山之)
(餓夫與東國之絀臣惡乎聞曰王陽貢禹遇仲尼乎曰明星皓皓華藻之力也歟)有來桑榆之
收不孤芹藻之采(見前)富貴必從勤苦得少酬鐵硯之勞
(杜詩富貴必從勤苦得男兒須讀五車書五代史桑維翰傳初舉進士有司惡其姓以為桑喪同音人有勸其)
(不必舉進士可以從他求仕者維翰慨然乃著日出扶桑賦以見志又鑄鉄硯以示人曰硯弊則改而他仕卒)
(以進士及第)功名亦在老大時行對蒲輪之召(杜詩男兒功名遂亦在老)
(大時)某未皇走慶猥沐貽箋春草隨袍等是天公之雨露
(庾信哀江南賦青袍如草白馬如練杜詩汀草亂青袍又水花笑白首春草隨青袍)秋竿有節相
期歲晩之冰霜(白樂天詩無波古井水有節秋竹竿)
回王特奏(相悟)
顯膺恩紀(蜀志先主至京見權綢繆恩紀二主妃子傳人倫之始恩紀之隆莫始扵此矣晉書陳敏)
(傳公胄早交恩紀特隆刁協傳素無恩紀募從者皆委之南史蒯恩傳甚有恩紀陳書江總傳夙荷昭晉恩紀)
(契闊姚察傳東朝攀附恩紀繆加孔融傳文舉既非舊好鴻豫亦無恩紀江淹雜體詩儲后降嘉命恩紀被微)
(身)榮簉儒科(簉初救切齊飛順疾也)東隅而收桑榆雖負心期之
壯(南齊書豫章王傳居今之地非心期所及南史向柳字元季立身方雅與顔峻友善及峻貴柳猶以素情)
(自許不推先之范璩戒柳曰名位不同禮有異數卿何得作曩時意耶柳曰我與士遜心期久矣豈可一旦以)
(勢利處之任昉詩中道遇心期柳詩誰為後來者當與此心期王荆公詩心期自與衆人殊山谷詩少日心期)
(轉謬悠又心期曉月秋霜又心期誠不淺陳後山詩得失妍蚩只自如略容千載有心期餘見前)北山
之有杻楰足為眉夀之光(杻音紐爾雅杻檍似棣楰音庾說文鼠梓爾雅注楸屬詩)
(南山有栲北山有杻樂只君子遐不眉夀樂只君子德音是茂南山有枸北山有楰樂只君子遐不黃耉樂只)
(君子保艾爾後注眉夀秀眉也亦夀徵)恭惟某人波瀾老成(杜詩毫髮無遺恨波瀾獨)
(老成)魁壘耆艾(鮑宣傳骨鯁白首耆艾魁壘之士服虔曰魁壘壯貌也師古曰魁音口賄反壘音磊)
如尊乃勇合為叱馭之忠臣(王尊傳天下皆言王勇顧但負勢安能勇如尊乃勇)
(耳餘見前)薦褒有材宜即運籌於聖主(王褒傳益州刺史奏褒有軼材又運籌合)
(上意諫諍即見聽餘見前)何據鞍之矍鑠(見前)如奮褏以低昂(楊惲傳拂衣而)
(起奮褏低昂)諒無恨青衫之枯(東坡詩青衫半作霜葉枯)行即膺紅帶之
寵(見前回王正奏條)某未遑贊慶(周禮大行人慶賀以贊諸侯之喜注贊助也)猥沐
貽箋拔薤而規龐參願聞忠告褁蒲而迎枚乘尚見詔
除(並見前)
回特奏侯新恩(曾榮)
偕計該恩(東坡與程正輔書伏讀赦書有責降官量移指揮自惟無狀恐可該此恩命按宋人謂特)
(奏名為該恩免解舉人)登名筮仕(左傳畢萬筮仕于晉注初官也)半世就選舉良
欣叔起之未衰(昌黎贈侯喜詩我友侯生字叔起呼我持竿釣温水又半世遑遑就舉選一名)
(始得紅顔衰人間事勢豈不見徒自辛苦終何為)朝廷少舊臣更喜君房之肯
出(後漢書侯覇字君房河南密人也建武四年光武檄覇與車駕會夀春拜尚書令時無故典朝廷又少舊)
(臣覇明習故事收錄遺文條奏當世善政有益扵時者皆施行之每春下寬大之詔奉四時之令皆覇所建也)
伏惟某人抱材膚碩蓄學宏深風翮大鵬本有垂雲之
翼(並見前)天閑老驥不爭暮日之塗(周禮天子有十二閑馬六種魏武樂府老)
(驥伏櫪志在千里史記伍子胥傳吾日暮塗遠故倒行而逆施之)器固大於晩成召亟
膺於暮奏(並見前)魏有隠士實由年德之高(信陵君傳魏有隠士曰侯)
(嬴年七十家貧為大梁夷門監者)漢迎太公亦藉老成之力(高帝紀漢使陸賈說)
(羽請太公羽弗聽漢復使侯公說羽羽乃與漢約中分天下歸太公吕后乃封侯公為平國君)某未遑
謁賀猥沐貽箋愧無乖崖翁屈留長者(東坡送潞都曹詩序乖崖公在)
(蜀有錄事參軍老病廢事公責之曰胡不歸明日參軍求去且以詩留別其略曰秋光都似宦情薄山色不如)
(歸意濃公驚謝之曰吾過矣同寮有詩人而吾不知因留而慰荐之)近識峩眉老尚問政
焉(杜詩近識峨眉老知余嬾是真)
科舉(補中附)
謝得解(丁卯按丁卯為寕宗開禧三年)
仰破屋而抱遺經嘖會心之無幾(昌黎寄盧仝詩玉川先生洛城裏破屋數)
(間而已矣春秋三傳束高閣猶抱遺經究終始東坡詩破屋那愁仰見天嘖音責嘖嘖鳴也又爭言貌左傳嘖)
(有煩言世說簡文入華林園顧左右曰會心處不必在遠)褁麄繒而隨舉子嘻免俗
之未能(東坡詩麄繒大布裹生涯腹有詩書氣自華厭伴老儒烹瓠葉強隨舉子踏槐花阮咸傳未能)
(免俗聊復爾耳詳見前)邂逅吾味之偶同(詩邂逅相遇左傳譬諸草木吾臭味也文選及)
(爾臭味異苔同岑)摸索此君之小異(說林許敬宗性輕傲見人多忘之或謂其不聰曰卿)
(自難記若遇何劉沈謝暗中摹索著亦識孟嘉傳褚襃為豫章太守正旦朝庾亮襃有器識亮大會州府人士)
(嘉坐次甚遠襃問亮聞江州有孟嘉其人何在亮曰在坐卿但自覓襃歴觀指嘉謂亮曰此君小異將無是乎)
(詳別見)欲棄鷄肋(九州春秋夏侯淵為黃忠所殺曹操臨漢中至陽平欲攻劉元德而不得進欲)
(守又難為功乃出令曰鷄肋官屬不知所謂楊脩便自嚴裝人驚問脩何以知之脩曰鷄肋棄之可惜食之無)
(所得以比漢中知公欲還也互見前)復美羊腔(腔音羌說文肉空也亦作羫韓詩雌聲吐欵段酒壺)
(綴羊腔山谷詩蟹胥與竹萌乃不美羊羫又野人丼芹味敢饋厭羊羫)人驚喝盧得雉之
危(晉書劉毅于東府聚摴蒱大擲一判應至數百萬餘人並黑犢以還唯劉裕及毅在後毅次擲得雉大喜)
(褰衣繞牀呌謂同坐曰非不能盧不事此耳裕惡之因桵五木久之曰老兄試為卿答既而四子俱黑其一子)
(轉躍未定裕厲聲喝之即成盧焉馬融摴蒱賦見利電發紛綸滂沸精誠一呌十盧九雉宋張荃翁貴耳集云)
(市井呼盧盧四也博徒索采曰四紅赤緋皆一骰也俗說唐明皇與太真妃喝采若成盧即賜緋之義楚辭招)
(魂成梟而牢牢即盧也杜詩統牀大呼呌五白袒跣不肯成梟盧注引劉毅事唐李翱撰五木經元革注云雉)
(為二梟為六盧為五)我抱志目中眉之愧(左傳顔息射人中眉退曰吾無勇志其目也)
常謂選舉所以籠豪傑安知亦足銷豪傑之心(舊唐書今之舉)
(人有乖事實鄉議决小人之筆行脩無長者之論策第喧競於州府祈恩不勝於拜伏或明經纔出試遣搜敡)
(驅馳府寺之前出入王公之第上啟陳詩唯希欬唾之澤摩頂至踵冀荷提携之恩故俗號舉人皆稱覓舉覓)
(為有求之稱未是人知之詞察其行而度其材則人品於茲見矣江陵項氏曰風俗之弊至唐極矣王公大人)
(巍然扵上以先達自居不復求士天下之士什什伍伍戴破帽騎蹇驢未到門首百步輙下馬奉弊刺再拜以)
(謁扵典客者投其所為之文名之曰求知巳如是而不問則再如前所為者名之曰温劵如是而又不問則有)
(執贄於馬前自贊曰某人上謁者嗟乎風俗之弊至此極矣)場屋謂之興賢能或者
疑為老賢能之術(周禮三年則大比攷其德行道藝而興賢者能者國史補進士科始扵隋)
(大業中盛扵貞觀永徽之際縉紳雖位極人臣不由進士者終不為美其負倜儻之才變通之術蘇張之辯說)
(荆聶之膽氣仲由之武勇子房之籌畫弘羊之書筭方朔之詼諧咸以是而晦之修身慎行雖處子之不若其)
(有老死於場屋者亦無所恨故有詩曰太宗皇帝真長策賺得英雄盡白頭)士任重而道遠
辰去速而來遲(法言辰乎辰曷來之遲去之速也君子競之)鄧高密願效尺
寸之心笑人寂寂(鄧禹傳禹對光武曰但願明公威德加扵四海禹得效尺寸垂功名扵竹)
(帛耳天下平定封高密侯南齊書王融字元長少而神明警惠自恃人地三十内朢為公輔直中書省夜歎曰)
(為爾寂寂鄧禹笑人行逄大&KR2008;開喧湫不得進又歎曰車前無八騶卒何得稱為丈夫桓溫傳温窺覦非朢或)
(卧對親寮曰為爾寂寂將為文景所笑)禇彦回少過三十之念便已囂囂
(南齊書褚淵字彦回河南陽翟人南史彦回幼有清譽王訓為侍中武帝問何敬容曰褚彦回年幾為宰相敬)
(容曰少過三十帝曰今之王訓無謝彦回)蓋欲乘感會之風雲(後漢書二十八將傳贊咸)
(能感會風雲奮其智勇)豈堪送瀟洒之日月(杜詩非無江海志瀟酒送日月生逢堯舜)
(君不忍便永訣)某至愚不肖(王襃傳有至愚極陋之累王制簡不肖以絀惡)甚賤且貧
每懷萬物皆塵土之思(蔡君謨詩世間萬物皆塵土留取功名久遠看)頗念吾
道非曠野之物(史記孔子世家詩云匪兕匪虎率彼曠野吾道非耶吾何為於此)年當
五歲日記萬言(列女辨通傳管仲妾倩云睪子生五歲而佐禹劉沆字茂瀣五歲時父撝于屏)
(風抄古詩沆請教讀一遍便能諷誦房元齡幼聰敏五歲能誦毛詩蘇頲年五歲時裴談歎異之韓休蘇頲集)
(序公神秀穎發自然生知五歲便措意于文宋王元之五歲能詩黃庭堅五歲已誦五經北齊邢邵字子才十)
(歲能屬文聰明強記日誦萬餘言)實希蹤楊文公之辭章(宋五朝名臣言行錄楊億)
(字大年建州浦城人七歲能屬文年十一太宗聞其名詔送闕下試詩賦授秘書省正字歴官翰林學士仁宗)
(即位贈禮部尚書賜謚曰丈)復妄意晏元獻之科目(五朝名臣言行錄晏殊字同叔)
(撫州臨川人父本撫州手力節級公幼能為文李虚已知滁州一見奇之許妻以女因荐于楊大年大年以聞)
(時年十三真宗面試詩賦疑其宿搆明日再試文采愈美上大奇之授秘書省正字仁宗朝拜相謚元獻)莫
能送上(杜詩唯待吹嘘送上天)安得熱中付甲子於泥塗(左傳絳縣人或)
(年長矣有與疑年使之年曰臣生之歲五月甲子朔四百有四十五甲子矣趙孟問其縣大夫則其屬也召之)
(而謝過焉曰使吾子辱在泥塗久矣武之罪也)逐庚癸之饑渴(左傳若登首山以呼庚癸則諾)
君門不可以徑入法當從試扵有司(韓文君之門不可徑而入兮遂從試)
(于有司馮奉世傳反虜無慮三萬法當倍用六萬人山谷詩法當憔悴百僚底)夜光屢失之闇
投或是晚成之大器(鄒陽傳明月之珠夜光之璧以闇投人於道老子大器晚成)雖
杜陵許身稷契之意誰肯信之(杜詩杜陵有布衣老大意轉拙許身一何愚自)
(比稷與契)然草廬自比管樂之心恐不免耳(蜀志諸葛亮躬耕隴畝好為梁)
(父吟身長八尺每自比於管仲樂毅時人莫之許也唯博陵崔州平潁川徐庶謂為信然謝安傳安妻劉惔妹)
(既見家門富貴而安獨静退乃謂曰丈夫不如此也安掩鼻曰恐不免耳)吟高軒過羅胸謾
詫扵星芒(李賀高軒過東京才子文章鉅公二十八宿羅心胸元精耿耿貫當中)說古戰
場過眼還迷扵日色(東坡詩平生漫說古戰場過眼還迷日五色詳見前)五隨秋
試例困冬烘(見前)剪翎觀百鳥之翔(韓詩翦翎送籠中使看百鳥翔)回首
覺萬牛之重(杜詩大厦如傾要梁棟萬牛回首邱山重)無能辨璞(蔡邕琴操卞和得玉)
(獻楚懷王使樂正子占之言石王以為欺謾斬其一足子平王立和復獻之平王又以為欺斬其一足)只
合更刀(莊子良庖歲更刀割也族庖月更刀折也)脱漢賦辭楚騷尚依依而
未忍(宋熙寕四年始罷詞賦取士凡十五年元祐元年詞賦與經義並行紹聖元年復罷詞賦凡三十五)
(年至建炎紹興之間則以經義取士者凡五六十年其間兼用詩賦止十餘年耳)觀魯史知周
典幸歴歴之可明(杜氏左傳序仲尼因魯史策書成文考其真偽而志其典禮上以遵周公)
(之遺制下以明將來之法)技癢為之(應劭風俗通義高漸離變易姓名為人傭保聞其堂上有客擊)
(筑技癢不能無出言潘岳射雉賦徒心煩而伎懩言有技不能自忍如膚癢欲搔也梁書劉孝綽傳古人不以)
(委約而能不伎癢文苑庾肩吾傳又慙伎癢更同故態杜詩貫穿無遺恨薈蕞何伎癢宋景文詩伎癢新禽百)
(種鳴山谷賦彼族庖之伎癢兮代大觚以嘗巧)途窮甚矣(魏氏春秋阮籍率意獨往不由徑路車跡)
(所窮輒慟哭而反)求田問舍已破除湖海之豪(魏志陳登字元龍劉表與備共)
(論天下人許汜曰元龍湖海之士豪氣不除備曰君有國士之名今天下大亂帝王失所望君憂國忘家有救)
(世之意而君求田問舍言無可采是元龍所諱也)應舉覓官又勒回山林之駕
(北山移文馳煙驛路勒移山庭請迴俗士駕為君謝逋客餘見前)或謂餘勇(左傳齊高固入晉師)
(桀石以投人禽之而乘其車繫桑本焉以徇齊壘曰欲勇者賈余餘勇東坡詩筆陣賈餘勇)猶足先
登(左傳穎考叔取鄭伯之旗蝥弧以先登周勃傳下下邑先登樊噲傳從沛公擊章邯軍濮陽攻城先登柳)
(文戰藝之徒推為先登韓詩猶思脫儒冠棄死取先登互見前)及工歌鹿鳴之三(左傳工歌)
(鹿鳴之三禮記宵雅肄三注習小雅之三謂鹿鳴四牡皇皇者華也韓詩州家舉進士選試謬所當相公朝席)
(立工席歌鹿鳴)乃夢踐飛翼之八(陶侃傳夢生八翼飛而上天見天門九重已登其八唯一)
(門不得入閽者以杖擊之因墜地折其左翼)芳杜厚顔薜荔蒙恥願一洗之
(北山移文豈可使芳杜厚顏薜荔蒙恥碧嶺再辱丹崖重滓)菉葹盈室荃蕙為茅由
來久矣(菉王芻也葹枲耳也蒼色上多刺好著人衣離騷薋菉葹以盈室兮判獨離而不服蘭芷變而)
(不芳兮荃蕙化而為茅薛宣傳日至服以休息所繇來久翼奉傳所繇來久不改其本)要之借汝
腹中過耳(東坡詩但見蒼石螭開口吐清丼借汝腹中過何為眼眈眈)又何出人跨
下慙乎(韓信傳淮隂少年侮信曰能死刺我不能出跨下於是信熟視俛出跨下)鵬怒而飛
(莊子鵬之背不知其幾千里也怒而飛翼若垂天之雲)鷙匿則擊(白帖史鷙鳥之擊必先匿形太)
(公六韜鷙鳥將擊卑飛歛翼猛獸將摶弭耳俯伏吳越春秋猛獸將擊必弭毛帖伏鷙鳥將摶必卑飛戢翼禽)
(經鷺啄則絲弭鷹捕則角弭藏殺機也淮南子飛鳥之摰也俛其首猛獸之攫也匿其爪)是亦細事
(韓文固哲人之細事)無足多言(老子多言數窮左傳賜不幸言而中是使賜多言也)惟是吾
皇頒詔舉賢之時(韓詩吾皇紹祖烈天下再太平詔下諸郡國歲貢鄉曲英)實以今
日多事得人為急裴晉公之解韋釋布正淮西盗起之
時(新唐書裴度字中立貞元初擢進士第淮西平策勲進金紫光禄大夫宏文館大學士上柱國晉國公公)
(微時羈游洛中一日策蹇驢上天津橋時淮西不庭已數年矣二老人倚柱歎曰蔡州何時得平俄見晉公愕)
(然而退有僕夫在後聞其語曰適憂蔡州未平須得此人為將僕遽告公公曰見我龍鍾故相戱耳)韓魏
公之發策决科乃天聖日升之始(法言須以發策决科五朝名臣言行錄天)
(聖五年仁宗初臨軒試進士公年二十名在第二唱名第一甲方終太史奏日下五色雲見左右從官皆賀於)
(殿上詩如日之升)有益於國無競維人(詩無競維人四方其訓之注言人君為國無彊)
(乎維在得其賢人若得賢人則國家彊矣)感人物之𦕈然(王羲之帖蔡公遂委篤深可憂當今)
(人物𦕈然而艱疾若此令人短氣山谷詩人物方𦕈然誰能委圭幣又馬當一曲孤煙人物於今𦕈然蔡光啟)
(詩人物於今歎𦕈然孤墳宿草已生煙)歎江濤之如此(謝安傳嘗與孫綽等汎海風起浪湧)
(諸人並懼安吟嘯自若舟人以安為悦猶去不止風轉急安徐曰如此將安歸耶宋朱新仲詩天氣未佳宜且)
(住風濤如此亦安歸)四郊多壘士之恥也(禮記四郊多壘此卿大夫之辱也地廣大荒而)
(不治此亦士之辱也)萬里長城國有人乎(宋書檀道濟傳道濟見收脫幘投地曰乃壞汝)
(萬里之長城柳文萬里長城九重安枕唐詩天與三台座人當萬里城)宜拔實才入充歲
貢(禮記古者天子之制諸侯歲獻貢士于天子韓詩歲貢鄉曲英)不應庸下亦在選中
(劉孝綽啟寵光曲被獨在選中)伏遇某官持刑明允已清碧草之扉(尚書)
(惟明克允文選鞠茂草于圜扉)畫諾從容復入紅蓮之幕兹獲聯於薦
送何謬及扵單微云云某敢不高束三傳精研一經思
游夏不能措之辭條舒蕡所未陳之策(並見前)謹按直筆
猶足誅未死之奸䛕(北史魏收傳願得直筆束觀早出魏書李師中詩並游英俊顏何厚)
(未死姦䛕骨已寒)稍遂初心誓不志平生之温飽(見前)
縣補魁中謝縣令
聖經賢傳指未究扵數千(韓文近世公羊學幾絶何氏注外不見他書聖經賢傳屏)
(而不省司馬遷傳春秋文成數萬其指數千詳見前)遂序黨庠首辱推扵第一(禮記)
(古之教者家有塾黨有庠術有序國有學注術當作遂聲之誤也古之仕焉而已者歸教於閭里朝夕坐於門)
(門之堂謂之塾周禮五百家為黨萬二千五百家為遂黨屬於鄉遂在遠郊之外)其細已甚(左傳)
(其細已甚民弗堪也王荆公詩細甚客卿因筆墨卑於爾雅注蟲魚)不足乎揚(榖梁傳其不言齊侯)
(何也以其不足乎揚不言齊侯也注不足稱揚)然累土乃九層之階(老子合抱之木生於)
(毫末九層之臺起扵累土千里之行始扵足下)故積律自一黍而起(律歷志度者本起扵)
(黃鍾之長以子榖秬黍中者一黍之起積一千二百黍之廣度之九十分黃鍾之長又權輕重者不失黍絫注)
(十黍為絫宋景佑二年製玉律詔下潞州上黨羊頭山求秬黍及下懷州河内縣取葭莩)況是萬家
之縣(文帝詔今萬家之縣云無應令豈實人情是吏舉賢之道未備也)利用百篇之書
(孔安國尚書序典謨訓誥誓命之文凡百篇)由鄉校以發聲粲仕途之接武
至如直筆(見前)見謂孤經(唐開元中祭酒楊瑒上言主司帖試明經不務求述作大旨專)
(取難知問以孤經絶句請自今並帖平文從之新唐書楊瑒傳有司帖試明經不質大義乃取年頭月尾孤經)
(絶句且今習春秋三家儀禮者纔十二恐諸家廢無日請帖平文以存家學其能通者稍加優宦奬孤學從之)
(杜預傳左邱明本為春秋作傳而左傳遂自孤行釋例本為傳設而所發明何但左傳故亦孤行)前軰
罕用此以下帷(董仲舒傳少治春秋孝景時為博士下帷講誦弟子傳以次相授業或莫見面)
(蓋三年不窺園其精如此)後學遂束之於高閣(見前)豈知數百世盛衰
之監且在萬八千褒貶之言(漢書注春秋萬八千字詳見前)孫宏慙而
謝鄉人丈夫淺矣(漢書公孫弘菑川薛人家貧牧豕海上年四十餘乃學春秋雜說武帝招)
(賢良文學士弘年六十以賢良徵為博士使匈奴還報不合意移病免歸元光五年復徵賢良文學菑川國復)
(推上弘弘謝曰前已嘗西用不能罷願更選國人固推弘弘至太常左傳吾淺之為丈夫也)仲舒褎
然為舉首吾道非耶(見前)某甲志無竒丁年逾邁(李陵書丁年奉)
(使白首而歸梁書王僧孺傳丁年積蓄與此銷亡盧照鄰詩丁年游蜀道斑鬢向長安温庭筠詩回日樓臺非)
(甲帳去時冠蓋是丁年王荆公詩丁年結客盛游從宛洛氊車處處逄)無端讀書已墮左
計(韓文今者無端讀書史智慧只足勞精神又身勤而事左辭重而請約非計之得也)登高能賦
更負初心(韓詩外傳孔子遊於景山之上子路子貢顔淵從孔子曰君子登高必賦小子曷言其願)
(丘將啟汝漢藝文志傳曰不歌而誦謂之賦登高能賦可以為大夫韓文余生三十有八年聰明不及扵前時)
(道德日負扵初心)手縱敏扵八叉(全唐詩話温庭筠才思豔麗工扵小賦每入試押官韻凡)
(八叉手而八韻成多為隣鋪假手日救數人而士行有鈌縉紳薄之)眼易迷扵五色(見前)造
化無功扵筆補(李賀詩筆補造化天無功詳見前)瑕疵皆得而毛吹(韓詩)
(佳句喧衆口考官敢瑕疵韓子不吹毛而求疵不洗垢而索瘢漢書有司吹毛求疵杜林傳吹毛求疵詆欺無)
(限四子講德論莫不肌慄慴伏吹毛求疵並施螫毒)用是息黥(莊子庸詎知夫造物者不息我黥而)
(補我劓使我乘成以随先生耶)倦扵取刖(昌黎與崔立之書足下乃比之獻玉者以為必俟工人之)
(剖然後見知于天下雖兩刖足不足為病僕之玉固未嘗獻而足固未嘗刖足下無為為我戚戚也)蠧書
叢只(韓詩豈如蠧書蟲生死文字間)麟史在焉(杜氏左傳序絶筆扵獲麟之一句者所感而起)
(固所以為終也䟽麟是仲尼所感書為感麟而作)遂因白日之閒(古詩白日莫閒過青春不)
(再來)竊攷素王之旨(杜氏左傳序說者以為仲尼自衛反魯修春秋立素王邱明為素臣正義)
(曰董仲舒對策云孔子作春秋先正王而繫以萬事是素王之文焉賈逵春秋序云孔子覽史記就是非之說)
(立素王之法鄭玄六藝論云孔子既西狩獲麟自號素王盧欽公羊序云孔子自因魯史記而修春秋制素王)
(之道是先儒皆言孔子立素王也孔子家語稱齊太史子餘歎美孔子言云天其素王之乎素空也言無位而)
(空王之也彼子餘美孔子之深原上天之意故為此言耳非孔子自號為素王也)筆則筆削則
削頗知齊晉正譎之情(考工記築氏為削注今之書刀鄭云漢時蔡倫造紙蒙恬造筆)
(古者未有紙筆則以削刻字韻會云古用竹簡筆誤則以刀削之因名其刀曰削史記孔子世家孔子為春秋)
(筆則筆削則削子夏之徒不能贊一辭詳見前)信傳信疑傳疑仍見公榖婉裁
之趣(榖梁傳甲戌己丑陳侯鮑卒何為以二日卒之春秋之義信以傳信疑以傳疑陳侯以甲戌之日出)
(己丑之日得不知其死日故舉二日以包也榖梁傳序左氏艷而富其失也誣榖梁清而婉其失也短公羊辯)
(而裁其失也俗若能富而不誣清而不短裁而不俗則深於道者也)亦創通扵大義(杜氏序劉)
(子駿創通大義詳見前)豈盡逹扵微言(榖梁傳序九流分而微言隠異端作而大義乖)長
恐畫虎而不成(馬援傳所謂畫虎不成反類狗者也)必至屠龍之無用(莊子)
(宋泙漫學屠龍於支離益殫千金之家三年技成而無所用其巧)自為鑄錯(唐哀帝時魏博羅紹)
(威以牙軍之逼召朱全忠全忠殪八千餘家其餘攻討悉平全忠留魏半年紹威供億所殺牛羊豕近七十萬)
(資糧稱是所賂遺又近百萬比全忠去蓄積為之一空紹威雖除其逼而魏兵自是衰弱紹威悔之謂人曰合)
(六州四十三縣鐡不能為此錯也互見前)孰與訂頑屬聞君子之絃歌將興
春誦(見前)咸謂有司之衡鍳莫遯秋毫聊爾逢場(傳燈錄鄧隠峯)
(辭道一禪師師曰甚麽處去曰石頭去師曰石頭路滑曰竿木随身逄場作戲東坡詩一絲不掛且逢場又逢)
(場作戲三昧具)豈其定覇(左傳先軫曰報施救患取威定霸扵是乎在矣舊唐書白居易傳贊建安)
(才子始定霸於曹劉永明辭宗先讓功扵沈謝)萋菲貝錦果聞其後(詩萋兮菲兮成是貝)
(錦注讒人集作已過以成扵罪猶女工之集采色以成錦文)播揚糠粃不意在前(見前)
謂我不堪扵公何有伏遇某官以魯禽父(律歷志爕父禽父並事康)
(王師古曰禽父即伯禽也父讀曰甫甫者男子之美稱)為楚縣公(冊府元龜縣令楚謂之尹沈尹)
(戍為方城之外縣尹是也亦謂之公葉公諸梁是也左傳諸侯縣公皆慶寡人注縣公楚縣大夫)妙割
無鷄牛民自得扵桁楊之外(東坡詩微官有民社妙割無鷄牛又使君飲我言妙)
(割無鷄牛韓文人自得扵湖山千里之外桁寒剛切木在足曰械大械曰桁莊子椄槢桁楊注械夾足及脛皆)
(曰桁楊)空弦落狐兔士亦慙扵檟楚之威(戰國策更嬴與魏王處京臺之)
(下仰視飛鳥引弓虚發而下之魏王曰射可至此乎更嬴曰此孽也其飛徐而鳴悲故瘡未息而驚心未去也)
(聞弦音引而高飛故瘡殞也東坡詩先鳴落虚弦又故應驚羽落虚弦禮記夏楚二物收其威也注夏槄也楚)
(荆也爾雅槄山榎注今之山楸夏古雅反)有懷桑椹之好音(詩翩彼飛鴞集扵泮林食我桑)
(黮懷我好音注喻人感扵恩則化也)還舉棘闈之故事且從隗始(並見前)以
善鄭來(左傳我周之東遷晉鄭焉依善鄭以勸來者猶懼不蔇况不禮焉鄭不來矣)某敢狃
近功(說文狃犬性驕也徐曰&KR1016;慣習也左傳莫敖狃扵蒲騷之役)遂忘遠業玉川破
屋而已矣盍益抱於遺經(見上條)武城得人焉耳乎請僣
陳於故事(故事語複疑有誤)西府先生之在吾泮賸有菁莪(賸以)
(證切說文物相增加也今鄙俗謂物餘為賸增韻冗長也益也餘也詩序菁菁者莪樂育材也君子能長育人)
(材則天下喜樂之矣)東閣郎君之稱其家可無桃李(北夢𤨏言李商隠令狐綯)
(父楚之故吏也殊不展分商隠恨之因題廳閣落句云郎君官貴施行馬東閣無因許再窺綯怒之戴氏鼠璞)
(云今人以宰相子為東閣郎君東閣乃公孫宏延賓之地與子弟無預今之引用乃本李義山九日詩郎君指)
(令狐綯東閣指令狐楚之舊館東坡九日詩聞道郎君閉東閣且容老子上南樓又云南屛老宿閑相過東閣)
(郎君嬾重尋如此用却無病今之以東閣呼郎君則誤矣世說諸葛瑾為豫州别駕詣喜語云小兒知談卿可)
(與語速往詣恪恪不與相見後相遇別駕喚出郎君文選應璩與蒲炳書云外喜郎君謙下之用璩嘗事其父)
(寵故稱郎君也韓文幼子娟好静秀瑶環瑜珥稱其家兒也)胡不招諸生而立館下
(進學解國子先生晨入太學招諸生立館下)從而飬弟子以教國中盡拔十
得五之功必有濟以上(蜀志龐綂性好人倫勤扵長飬每所稱述多過其才時人怪而)
(問之統答曰當今天下大亂雅道陵遲善人少而惡人多今拔十失五猶得其半而可以崇邁世教使有志者)
(自勵不亦可乎新唐書趙憬傳拔十得五賢愚猶半李絳傳古人言拔十得五猶得其半晉書王湛初有隠德)
(人莫能知兄弟宗族皆以為癡兄子濟輕之嘗詣湛見牀頭有周易濟請言之湛因剖析玄理微妙有奇趣皆)
(濟所未聞還白其父曰濟始得一叔乃濟以上人也)酬以一當千之夢寧謂秦無
人(王荆公詩東都曾以一當千場屋聲名十五年左傳士會歸繞朝贈之策曰子無謂秦無人吾謀適不用)
(也)
謝成都解頭劉省元(應龍)
制春秋之義傑出妙齡(王荆公詩妙齡終日對書龕又飛揚獨妙齡東坡集妙齡秀發)
(秉筆入侍又妙齡馳譽百人雄)貢鄉曲之英褎為舉首(韓詩歲貢鄉曲英)未皇
贊慶過辱修辭(俱見前)恭惟某人青藜故家(王子年拾遺記劉向校書)
(天禄閣夜有老人着黃衣植青黎杖扣閣而進詳見前)碧梧雋質(韓文退見少傳翠竹碧梧鸞停)
(鵠峙能守其業者也)被孟母三遷之教獨抱遺經(見前回曹正奏條)當陶
舒二八之年創通大義遂魁里選(漢章帝詔夫鄉舉里選必累功勞今刺史)
(守相不明真偽茂才孝廉歲以百數既非能著而當授之以政事甚無謂也)行冠臚傳(叔孫通傳)
(大行設九賓臚句傳蘇林曰上傳語告下為臚下告上為句)某何預升賢亦蒙巽謝
(豫升蒙㢲四卦名)愧游夏一辭之莫措但知頂戴於名經(史記孔子)
(世家孔子在位聽訟文詞有可與共者弗獨有也至於為春秋筆則筆削則削子夏之徒不能贊一辭典論昔)
(尼父之文辭與人通流至於制春秋游夏之徒不能措一字唐張倬東之之孫屢舉進士不第捧登科記頂上)
(戴之曰此千佛名經也)慕回路二子之與言更冀潜心於大業(韓文)
(送張童子序愈與童子俱陸公之門人也慕回路二子之相請贈與處也故有以贈童子禮記子路去魯謂顔)
(子曰何以贈我顔子請曰何以處我董仲舒傳贊仲舒遭漢承秦滅學之後六經離析下帷發憤潜心大業令)
(後學者有所統壹為羣儒首)
謝成都觧元五十一人
恭審論秀貢英(禮記命鄉論秀士升之司徒曰選士韓詩歲貢鄉曲英)策名偕計
(左傳策名委贄謂書名於所事之策武帝紀令與計偕注令所徵之人與上計者俱來詳見前)少城百
重列隧自應炳井絡之靈(左思蜀都賦亞以少城接乎其西市鄽所會萬商之淵列)
(隧百重羅肆巨千遠則岷山之精上為井絡近則江漢炳靈世載其英)後賢五十一人夙
已載華陽之志(晉常璩著華陽國志十二卷)兹應元年明先聖之詔
(漢武帝元光元年詔賢良受策察問咸以書對於是董仲舒公孫宏等出焉董仲舒傳子大夫明先聖之業習)
(風俗之變終始之序講聞高誼之日久矣其明以諭朕)式副吾皇紹祖烈之期(韓詩)
(吾皇紹祖烈天下再太平)伏惟某人屹自岷峨濯以江漢相如七經
之授不專靡麗之辭(司馬相如傳作春秋一蓻將襲六為七文穎曰六經加一為七經也)
(相如傳贊相如雖多虚辭濫說然要其歸引之於節儉與詩之風諫何異揚雄以為靡麗之賦勸百而風一猶)
(騁鄭衛之聲曲終而奏雅不已戲乎)揚雄四賦之工蓋有湛深之思(揚雄傳辭)
(莫麗於相如作四賦雄為人簡易佚蕩口吃不能劇談而好深湛之思清淨無為少嗜欲)兹並登於
天府(周禮三年則大比攷其德行道藝而興賢者能者鄉老及鄉大夫帥其吏與其衆寡以禮禮賓之厥)
(明鄉老及鄉大夫羣吏獻賢能之書於王王再拜受之登扵天府内史貳之)聞允愜於月評(見前)
某未遂納交過勤委贄客星入斗恐當回八月之槎(張華)
(博物志舊說天河與海通有人居海渚者年年八月有浮槎去來不失期其人多齎糧乘槎而去至一處見丈)
(夫牽牛渚次飲之問此是何處答曰君還至蜀訪嚴君平後問君平曰某年某月有客星犯牽牛計年月正是)
(此人到天河時也互見前)魁首枕參尚及窺五色之瑞(天文志杓攜龍首衡殷南)
(斗魁枕參首宋韓魏公登第太史奏日下五色雲見又唐鄭仁表以門閥文章自尊曰天瑞有五色雲人瑞有)
(鄭仁表)
回臨安江解頭(克家)
遺經究終始指洞識於數千(韓詩獨抱遺經究終始餘見前)考官敢瑕
疵宜擢居於第一(韓詩佳句喧衆口考官敢瑕疵)雖知有無怨無德之
語(東坡詩青袍白紵五千人知子無怨亦無德)然可逭不公不明之嘲(韓文進學)
(解諸生業患不能精無患有司之不明行患不能成無患有司之不公言未既有笑扵側者嘲陟交切說文謔)
(也)何煩摛文更加抒謝(抒丈吕切說文挹也又引而泄之也班固賦抒下情而通諷諭)
恭惟某人傳家忠孝(東坡詩洛陽相君忠孝家)餘事文章(王荆公詩餘事文章)
(海内傳東坡詩餘事作詩人)安夏攘夷聊復道威文之事發凡言例
又能措游夏之辭(杜氏左傳序其發凡言例皆經國之常制餘見前)空萬馬以
皆喑(東坡三馬贊振鬛長鳴萬馬皆喑詳見前)戴六鼇而為首(宜春傳信錄盧肇開成中)
(就江西解為試官末送肇有謝啟云巨鼇贔屭首冠蓬山試官謂之曰昨限以人數擠排雖獲仰展深慙名第)
(奉凂焉得首冠蓬山之謂肇曰必知明公垂問大凡頑石在上巨鼇戴之非首冠耶一座聞之大笑)其義
則竊取矣幸不辱天府之書(周禮鄉老及鄉大夫羣吏獻賢能之書於王王再拜)
(受之登於天府䟽天府掌祖宗之寳藏者賢能之書亦是寳物故藏於天府)盡心將親覧焉
尚幸聽雲門之奏(董仲舒傳子大夫其盡心靡有所隠朕將親覽焉周禮大司樂以樂舞教)
(國子舞雲門大卷大咸大磬大夏大濩大武乃分樂而序之以祭以享以祀乃奏黃鍾歌大吕舞雲門以祀天)
(神)某慙無識鍳濫主文衡掣鯨鯢於碧海之中僅塞直
鈎之責(杜詩或看翡翠蘭苕上未掣鯨魚碧海中楚辭以直針而為鈎維何魚之能得盧仝詩人鈎曲)
(我鈎直嗟哉我鈎又無食文王已没不復生直鈎之道何時行)對龍蛇扵丹墀之下願
無曲學以言(儒林傳轅固以賢良徵公孫宏亦徵仄目而視固固曰公孫子務正學以言無曲學)
(以阿世)
回景解頭(簡文)
屢入澤宫聞夙擅春秋之學(禮記天子將祭必先習射扵澤澤者所擇士也已射)
(扵澤而後射扵射宫射中者得與扵祭不中者不得與扵祭注澤宫名也士謂諸侯朝者諸臣及所貢士也䟽)
(澤是宫名扵此宫中射而擇士故謂此宫為澤蓋扵寬閑之處近水澤而為之也韓詩初隨計吏貢屢入澤宫)
(射儒林傳公羊春秋有顔嚴之學榖梁春秋有尹何申張房氏之學公羊傳何休學䟽學者言為此經之學即)
(注述之意)褎然舉首喜可塞月旦之評有勤屬辭良高陳誼
伏惟某人學濟世美教自母慈(並見前)景子君臣之大倫
久於舒究(詩君子不惠不舒究之箋究謀也王不愛太子故間䜛言則放之不舒謀也箋不肯安舒)
(而謀慮之)仲尼筆削之微意何止創通(見前)當再進再郤之餘
厲萬選萬中之技(唐張鷟字文成深州人少聰慧絶倫為文下筆輙成舉進士擢考功員外)
(郎累官至學士時稱其文猶青銅錢萬選萬中號為青錢學士)楚雖有玉正恐在三獻
之餘(見前)秦豈無人其誓告羣言之首(左傳子無謂秦無人尚書秦誓嗟我)
(士無譁其誓告羣言之首)某濫叨勸駕(高帝紀必身勸為之駕文穎曰有賢者郡守身自往勸勉)
(令至京師駕車遣之)愧闕贈鞭(李詩惜別傾壺醑臨分贈馬鞭)先十二以犒師已
窺肯綮(左傳秦師過周鄭商人弦高將市扵周遇之以乘韋先牛十二犒師莊子技經肯綮之未嘗注)
(肯著骨肉也說文骨間肉肯肯著也綮音啟一音罄猶結處也)擊三千而徙海尚見扶
摇(莊子鵬之徒扵南溟也水擊三千里摶扶摇而上者九萬里)
回衆觧元
貢郡國之英濫脩歲事(射義古者天子之制諸侯歲獻貢士扵天子王制成歲事制國)
(用)詢鄉曲之譽喜協月評(司馬遷傳少負不羈之才長無鄉曲之譽)何勤屬
辭特枉抒謝伏惟某人學窺根柢(史記莊子傳其學無所不闚潘安仁文章)
(瑰瑋人謂潘詞林繁茂根柢衍密不然何妙秀美發如斯杜詩詞林有根柢柢木根)文識波瀾(杜詩)
(文章子建波瀾闊又波瀾獨老成)插架五千恥為無用之蠧(韓詩鄴侯家多書插)
(架三萬軸盧仝詩唯有文字五千卷東坡詩平生五千卷韓詩豈殊蠧書蟲生死文字間)累碁十二
迄承若掇之蜩(張焱省元劉向說苑晉靈公作九層臺荀息曰臣不敢諫臣能累十二博碁)
(加九卵其上公曰危哉息曰復有危於此者九層之臺三年不成國用空虚社稷將亡也蜩音條說文蟬也莊)
(子仲尼適楚出于林中見痀瘻者承蜩猶掇之也仲尼曰子巧乎有道耶曰我有道也五六月累丸二而不墜)
(則失者錙銖累三而不墜則失者十一累五而不墜猶掇之也孔子顧謂弟子曰用志不分乃疑于神其痀瘻)
(丈人之謂乎)用百篇坦然之書(孔安國尚書序典謨訓誥誓命之文凡百篇帝王之制坦)
(然明白可舉而行三千之徒並受其義)占七人作者之例(高拱辰省元)兹提麟
筆之孤(見前)上應鳳苞之九(句龍道省元)兹策雕蟲之工(法言童子)
(雕蟲刻篆盧僎詩仰天歌聖道猶隗乏雕蟲)竟登乘鴈之數(揚雄傳乘鴈集不為多注乘鴈)
(四鴈也)有司論秀免不明不公之嘲(見前)國家急賢望斯猷
斯謀之入(尚書爾有嘉謀嘉猷則入告爾后于内)某過勤委贄何與提衡
(韓非子賢智提衡而立張湯杜周傳贊繼世立朝相與提衡)三魁天下之儒在加意
耳(宋馮京王曾孫何楊寘皆三魁天下)五靈王者之瑞尚寓目焉(杜氏左傳序麟)
(鳳五靈王者之嘉瑞也注龍鳳麟白虎元龜左傳子玉請戰曰請與君之士戲君憑軾而觀之得臣與寓目焉)
回陳上舍(伯鳳)
相如入室蜀賦自工(法言如孔氏之門用賦也則賈誼升堂相如入室矣如其不用何)
張叔詣京漢都增重(文翁傳翁少好學通春秋為蜀郡守見蜀地僻陋有蠻夷風欲誘進)
(之乃選郡縣小吏開敏有材者張叔等十餘人親自飭厲遣詣京師受業博士皆成就還歸)有勤曳
履(鄭崇傳每見曳革履)且辱鳴謙(易鳴謙貞吉中心得也)恭惟某人江漢載
靈(蜀都賦江漢炳靈世載其英)岷峨擢秀(見前)子昂始高蹈信有雲仍
(韓詩國朝盛文章子昂始高蹈勃興得李杜萬物困陵暴)季方難為兄夙高月旦(見前)
比者齊魯之賦(文翁傳繇是大化蜀地學扵京師者比齊魯焉)粲然虞夏之庠
(禮記有虞氏飬國老于上庠飬庶老于下庠夏后氏飬國老于東序飬庶老于西序)志目中眉屈
居曰俊曰造之選(禮記司徒論選士之秀者而升之學曰俊士升于司徒者不征于鄉升于)
(學者不征于司徒曰造士餘見前)擢角拔齒粗免不公不明之嘲(新唐書舒)
(元輿傳元輿獻文闕下不得報上書自言漢主父偃徐樂嚴安以布衣上書朝奏暮召而臣所上八萬言其文)
(鍜鍊精粹出入古今數千百年搜剔剖决拔犀之角擢象之齒豈主父等可比哉)兹蒙四六之
遺良重再三之愧(見前)某頃從化闥獲讀阿房吹河東以
上天已窺吐鳳(杜詩揚雄更有河東賦唯待吹嘘送上天西京雜記揚雄讀書有人語之曰無)
(為自苦元故難傳忽然不見雄著太元經夢吐鳳凰集元之上頃而滅)圖天南而擊海更
願培鵬(見前)
回水邱先軰(褎)謝解(李肇國史補通稱謂之秀才得第謂之進士互相推敬謂)
(之先軰韻會小補云唐宋間人呼謂有先軰之稱或曰此互相推敬耳然不聞施之于同朝同官同)
(年而所稱皆未任官職李方叔為東坡門人坡書札稱方叔為先軰按北夢𤨏言王疑知舉日司空)
(圖第四人登科王謂衆曰某叨沗文柄今年榜帖為司空先軰一人而已則是所謂先軰者實後軰)
(士也唐王福畤雜錄文中子謂魏徵房杜曰先軰雖聰明特逹非董薛程仇之比然則隋唐初蓋已)
(如此宋吳枋宜齋野乘云按容齋續筆載貽子錄云同年小錄是雙雙小軰各一人分寫宴上長少)
(分雙雙相向而坐以東為上儭以西為首給舍員外補遺多來突宴東先軰不遷而西先軰避位又)
(紹聖間王聖塗澠水燕談云蘇德祥漢相禹珪之子建隆四年進士第一人登第初還鄉里太守置)
(宴以慶之樂作伶人致語云昔年隨侍嘗為宰相郎君今日登科又是狀元先軰又司馬温公勸學)
(歌云一朝雲路果然登姓名亞等呼先軰味温公之言則登雲路者方呼先軰如今黃甲並呼狀元)
(一般先軰猶言前名也又葛常之丹陽集云小說載優人有以李義山服藍縷之衣而出或問曰先)
(軰之衣何在曰為館中諸學士撏將去矣又王直方詩話云蕭貢嘗夢至宫庭中賦詩有一人云先)
(軰異日必貴又春渚記聞載棋待詔劉仲甫聞祝不疑先軰名品高著人傳今秋來試南省若以二)
(家所載觀之則以先軰為稱呼决非前軰之比又韋莊浣花集有癸丑年下第獻新先軰詩又墨客)
(揮犀言人于榜下擇壻號曰臠壻有一新先軰少年為貴家所慕欲以女妻之又彭應來有賀新先)
(軰及第詩言新先軰則為狀元為前名明矣若以為長上先生則安得加一新字又曰少年摭言載)
(牛僧孺應舉時韓愈皇甫湜見之于青龍寺稱牛為即先軰又田表聖錫咸平集與胡旦書云秀才)
(即先軰乃即日可為先軰也其義甚明今人認作前軰誤矣按唐李昌符有下第後蒙侍郎示意旨)
(于新先軰宣恩感謝詩今按世說王子敬問謝公林公何如庾公謝殊不受答曰先軰初無論又人)
(有問太傅子敬可是先軰誰比謝曰阿敬近撮王劉之標則先軰之稱其來久矣)
考其行藝恐遺天府之賢(周禮三年則大比攷其德行道藝而興賢者能者鄉老及)
(鄉大夫羣吏獻賢能之書于王王再拜受之登扵天府内史貳之)擇乎中庸偶協月評
之望所謂得子之是頼(新唐書元結傳結舉進士禮部侍郎楊浚見其文曰一第溷子)
(耳有司得子是賴果擢上第)少逭有司之不明敢圖撝謙更加巽謝
恭惟某人殖學有裕(左傳學殖也不學將落)賦才不貲(蓋寬饒傳用不訾之)
(軀貨殖傳家亦不訾師古曰訾與貲同不貲者言無貲量可以比之貴重之極也)曲禮三千得
恭儉莊敬之教(禮記恭儉莊敬禮教也)重言十七非𤨏碎排偶之
文(莊子重言十七所以已言也是為耆艾郭象注以其耆艾故俗共重之雖使言不借外猶十信其七柳文)
(眩耀為文𤨏碎排偶)茲歌鹿鳴之三遂賦良馬之四(詩孑孑干旄在浚之郊素)
(絲紕之良馬四之)強學待問不難得禄以得名(禮記儒有席上之珍以待聘夙)
(夜強學以待問懷忠信以待舉力行以待取其自立有如此者)正心修身諒必踐言而
踐行某摩娑俗眼(後漢書蒯子訓傳與一老翁摩挲銅人韓詩誰復著手為摩挲杜詩途窮)
(每遭俗眼白)邂逅譽髦(詩邂逅相遇又譽髦多士)何勤躧履之迎(雋不疑傳勝之)
(躧履起迎師古曰履不著跟曰躧躧謂納履未正曳之而行言其遽也躧音山爾反)更垂&KR1335;袖之
贈(見前)洗風塵之袍袴愧少緩扵報章(山谷禮部試院題伯時頓塵馬詩忽)
(看高馬頓風塵亦思歸家洗袍袴)對日月之衮衣願更思扵長策(辛慶忌傳)
(誠萬世之長策也王吉傳未有建萬世之長策舉明主於三代之隆者也餘見前)
回趙先軰(子直)謝解
登扵天府正恐負賢能之書(見前)採之月評幸不失鄉曲
之譽(司馬遷傳少負不羈之才長無鄉曲之譽)何勤私謝更費雄文恭惟某
人學深百篇(見本卷回郭正奏王正察條)氣蓋諸子(史記季布傳布弟季心氣蓋關)
(中晉書王濟傳風姿英爽氣蓋一時李詩大梁貴公子氣蓋蒼梧雲陳後山詩才名四十年盛氣蓋諸儒)不
但勤簡編之燈火(韓詩燈火稍可親簡編可卷舒)蓋亦富師友之淵源
(董仲舒傳贊考其師友淵源所漸猶未及乎游夏)浩乎沛然久已喧京師之價
(韓文如是亦有年然後浩乎其沛然矣法言谷口鄭子真耕于巖穴七下名震于京師)論其秀者
固應拔俊造之羣(禮記司徒論選士之秀者而升之學曰俊士升于司徒者不征于鄉升于)
(學者不征于司徒曰造士)茲歌鹿鳴之三(見前)果空鷙鳥之百(鄒陽傳鷙鳥絫)
(百不如一鶚)某濫賓計吏冐主文盟(歐文主斯文之盟會)考十七之重
言幸逃迷眼(見上條)勉三千之獨對更望盡心(董仲舒傳子大夫其)
(盡心靡有所隠朕將親覽焉)
回武岡新舉蕭漢龍
詢鄉曲之譽未遂承顔(雋不疑傳承顔接辭)獻賢能之書忻聞舉
首(見前)有來委贄(左傳策名委贄)益仞鳴謙恭惟某官巫水之英
(柳文武岡銘黔山之㠝巫水之磻)斗山其秀深灝灝噩噩之學(法言虞夏之書)
(渾渾爾商書灝灝爾周書噩噩爾)䆒明明穆穆之源(尚書明明在上穆穆在下)吕侯
之辟三千既知奥義(吕刑五刑之屬三千)蕭何之功第一宜稱名
家(蕭何傳鄂千秋曰蕭何轉漕關中給食不乏此萬世功也蕭何當第一曹參次之)幸益窮上
世之遺書(孔安國尚書序以其上古之書謂之尚書)庶亟對皇帝之清問(尚書)
(皇帝清問下民)某濫叨涉筆(見前)何與提衡(韓非子貴賤不相踰愚智提衡而立)聞
東海生之名喜先鳴扵鷄口(蕭朢之傳地節三年夏京師雨電朢之因上䟽願賜)
(清閒之宴口陳災異之意宣帝自在民間聞朢之名曰此東海蕭生耶餘見前)飬北宫黝之勇
願拭目扵龍頭
回新舉王道明
采芹論秀夙聞能賦之聲(藝文志傳曰不歌而誦謂之賦登高能賦可以為大夫)
撤棘登名果中賢書之選(五代史和凝傳凝知貢舉是時進士多浮薄喜為諠譁以)
(動主司主司每放牓則圍之以棘閉省門絶人出入以為常凝撤棘開門而士皆肅然無譁所取皆一時之秀)
(稱為得人)未遑走賀猶辱謝箋恭惟某官家學有源(左雄傳諸生試)
(家法注儒有一家之學故稱家)鄉評甚膴擬靈光之作久負軼材(漢王延夀)
(字文考有雋才父逸欲作靈光殿賦命延夀往圖其狀延夀因韻之以獻其父父曰吾無以加也時蔡邕亦有)
(此作十年不成見此賦遂隠而不出)奏混成之篇行占遠器(孔平仲談苑王沂公有物)
(混成賦云不縮不盈賦象寕窮於廣狭匪彫匪斵流形罔滯扵盈虚則宰相鈞陶之意可見矣又云得我之小)
(者散而為草木得我之大者聚而為山川則擇任群材使大小各得其所又可見矣)茲步漢南之
獨(王坦之傳弱冠有重名時人為之語曰江東獨步王文度)遂空冀北之羣鵬擊三
千更觀變化(俱見前)龍飛九五亟快依乘(易九五龍飛在天利見大人注)
(不行不躍而在乎天則大人之路亨也新唐書李靖傳贊依乘風雲勒功帝籍)某不武之資斯
文何與一第溷子未足見志士之榮三釡及親願以為
執事者勉(並見前)
回免舉士人謝啓
樂正論秀而升諸得時則駕(史記老子傳君子得其時則駕不得其時則蓬累而)
(行注蓬沙磧上轉蓬也累轉行貌也言君子得明主則駕車而事不遭時則若蓬轉流移而行可止則止也)
公等何見之晚也博我以文鳴謙尊光擊節降嘆(晉書謝尚)
(傳坐者撫掌擊節袁宏傳尚想遐風載揖載味後生擊節懦夫增氣南史王籍傳至若邪溪賦詩云蟬噪林逾)
(静鳥鳴山更幽劉[孑(焉-正+?)]見之擊節不能已已王筠傳沈約製郊居賦讀至墜石堆星及水懸塪而帶坻筠皆擊節)
(稱贊東坡詩擊節為爾謠)恭惟某官舊穿楊葉(枚乘傳飬由基楚之善射者也去楊葉百)
(步百發百中楊葉之大加百中焉可謂善射矣杜詩舊穿楊葉真自知暫蹶霜蹄未為失)新攝桂叢
(淮南招隠桂樹叢兮山之幽)鵬怒而飛九萬里風斯在下(見前)龍潜以
躍三千字日固未斜(易乾初九潜龍勿用九四或躍在淵)惟時懋哉(尚書汝平)
(水土惟時懋哉)遐不謂矣(詩心乎愛矣遐不謂矣注遐遠謂勤也我心愛此君子君子雖遠在野豈)
(能不勤思之乎)某已稽掃榻偶失迎門(高帝紀迎門却行)子來見我乎
良感贈言之繾綣(集韻繾綣纏緜貌詩以謹繾綣傳反復也左傳繾綣從公無通内外則繾)
(綣者牢固相著之意)吾亦欲東耳尚容拭目扵騰驤(韓信傳吾亦欲東耳安能)
(鬱鬱久居此乎張敞傳拭目傾耳杜詩絆之欲動轉欹反此豈有意仍騰驤李詩無人辨駿骨騄耳空騰驤曾)
(南豐詩康衢四闢通萬里天駟得地方騰驤)
回免解杜省元
論定秀士之賢者久欲納交(禮記大樂正論造士之秀者以告于王而升諸司馬)
(曰進士司馬辯論官材論進士之賢者以告于王而定其論論定然後官之任官然後爵之位定然後祿之)
不見諸矦若小然茲勤委贄文雖工扵儷六(柳文駢四儷六錦心)
(繡口)雅復許之肄三(禮記宵雅肄三官其始也詳見前)恭惟某官句似少
陵學如元凱(杜預傳預字元凱京兆杜陵人博學多通明于興廢之道吕與叔詩學如元凱方成)
(癖文似相如始類俳)牧之能賦宜高擢扵唐科(新唐書杜牧字牧之善屬文第進士)
(復舉賢良方正扵詩情致豪邁人號為小杜以别杜甫)子夏直言盍亟登扵漢殿
(漢書杜鄴字子夏元夀元年正月朔日食詔舉方正直言扶陽侯韋育舉鄴方正)公等安在主
司喟然從先生者七十人有勤私淑摶扶摇而九萬里
會即高騫有如骳骩之文(枚皋傳自詆諆其文骩骳曲隨其事皆得其意師古曰骩)
(古委字也骳音被骩骳猶言屈曲也)何辱播揚之巧(詩維南有箕不可以簸揚)某聿來
和義(榮州唐天寳初改和義郡乾元初復為榮州)深願友仁一話一言固已
可觀扵奇崛(尚書自一話一言我則末惟成德之彥以入我受民崛渠勿切說文山短而高也何)
(遜詩懸崖抱奇崛絶壁駕崚嶒)三熏三沐尚圖續欵扵清揚(國語莊公束縛管仲)
(以與齊使齊使受之而退比至三舋三浴之注以香塗身曰舋或作熏詩有美一人清揚婉兮傳清揚眉目之)
(間婉然美也)
回試官袖啓
某伏以獻賢能之書有嚴春貢(見前)登文章之籙來主夏
盟(柳文自孔氏以來茲道大闡家修人厲刓精渴慮者幾千年矣其間耗費簡札役用心神者其可數乎登)
(文章之籙波及後代越不過數十人耳高帝紀贊晉主夏盟師古曰言晉為霸主諸夏之盟)既為國
以得人更以文而博我(漢書叙傳從容風議博我以文師古曰博我以文謂以文章開)
(博我也)恭惟某官學探宏奥(說文宏屋深響也奥宛也室之西南隅)味别澠
淄(列子白公問于孔子曰人可與微言乎孔子不應白公曰若以水投水何如孔子曰澠淄之合易牙嘗而)
(知之白公曰人故不可以微言也)夜几䟦紅寧慮三條之燭盡(禮記獨不見䟦)
(注䟽䟦本也謂把處古未有蠟燭呼大炬為燭火炬易盡盡則藏所然殘本山谷考進士卷詩書窗過白駒夜)
(几䟦紅燭唐制舉人試日既暮許燒燭三條韋承矩試日先畢有三條燭盡鍾初動九轉丹成鼎未開薛能有)
(才報第三條燭盡文昌風景畫難成之句舊說舉人試日已晚主文權德輿於簾下戲云三條燭盡燒殘舉子)
(之心而舉子遽答云八韻賦成驚破侍郎之膽故國史竇正固傳舊制夜試以三燭為限)寒窗穿碧
豈容五色之眼迷提玉尺以裁雲倒珠胎之貫月(揚雄傳剖)
(明月之殊胎吳都賦蚌蛤珠胎與月虧全吳筠碎珠賦謝驪宫之瑞飾粉靈蚌之神胎山谷詩貝宫胎寒弄明)
(月又乳雉五色蜃胎寒)搜阿房之賦料亦焦心(見前)論石渠之經諒
多拔角(施讐傳與五經諸儒雜論同異扵石渠閣三輔故事石渠閣在未央宫北舒元輿傳拔犀之角)
(擢象之齒詳見前)春秋十二已歸此日之權衡(漢蓻文志春秋古經十二篇蓋)
(十二公各為一篇也宋劉敞原父著春秋權衡以平三家之得失)禮樂三千何惜當年
之衣鉢(内典謂傳心印為傳衣鉢五代時和凝應舉自期榜首後及第五及知貢舉賞范質之文以第)
(五處之語范曰欲君傳老夫衣鉢爾後范歴官皆與和同因而場屋間謂之傳衣鉢當時有詩曰從此廟堂添)
(故事登庸衣鉢亦相傳及後馮京知貢舉特擢彭汝礪為首而彭後官不如馮有詩云當時已自傳衣鉢羞愧)
(猶為食肉僧乃為科舉云然今人動以傳衣鉢言誤矣葉石林云唐末禮部知貢舉有得程文優者即以已登)
(第時名次處之不以甲乙為高下也謂之傳衣鉢和凝登第名在十三後得范魯公質遂處以十三其後范登)
(相位官至太子太傅封國于魯與凝皆同世以為異五代史和凝傳唐故事知貢舉者所放進士以已及第時)
(名次為重凝舉進士及第時第五後知貢舉選范質為第五後質官封皆與凝同當時以為榮)某茲承
撤棘(五代史和凝傳凝知貢舉是時進士多浮薄喜為諠譁以動主司主司每放榜則圍之以棘閉省門)
(絶人出入以為常凝撤棘開門而士皆肅然無譁所取皆一時之秀)幸遂識荆思饑蠶食
葉之聲悵難尋扵舊夢(歐陽永叔詩無譁戰士啣枚勇下筆春蠶食葉聲)寫饕
蝨濕薪之景尚願聽於新編(山谷詩儀鸞供帳饕蝨行翰林濕薪爆竹聲互見前)
四六標準卷十三
