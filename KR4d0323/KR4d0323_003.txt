四六標準卷三宋李劉撰
薦舉(宋史選舉志紹興二十二年右諫議大夫林大鼐言薦舉一路貪躁者速化廉靜者陸沉請立)
(為限隔舉狀年勞參酌竝用下其議中書舍人洪遵給事中王希亮等上議曰本朝立薦舉之法必使歷)
(任六考所以遲其歲月而責其赴功必使舉官五員所以多其保任而必其可用今如議臣之請則有力)
(者惟圖見㳄無材者苟冀終更出官十餘年可以坐待京秩不可一也今欲減改官分數以待無舉削者)
(則當被舉之人必有失職淹滯之歎不可二也京官易得馴至郎位任子之恩愈不可減非可以救入流)
(之弊不可三也更祖宗成法不可四也如故便議遂寢)
謝董侍郎(居誼)舉狀
隨驃騎之幕濫備執鞭(霍去病傳元狩三年春為驃騎將軍右北平太守路博德屬驃)
(騎將軍封邳離矦北地都尉衛山從驃騎將軍封義陽矦歸義矦因淳王復陸支樓剸王伊即靬皆從驃騎將)
(軍封復陸支為杜矦伊即靬為衆利矦從驃矦破奴昌武矦安稽從驃騎有功益封各三百戸杜詩雲深驃騎)
(幕夜隔孝廉船史記管晏列傳假令晏子而在余雖為之執鞭所忻慕焉)剡公車之章遽蒙
推轂(剡音燄說文銳利也易剡木為矢禮圭剡上削爾雅剡㗉利也法言奏不剡東方朔傳待詔公車師)
(古曰公車今屬衛尉上書者所詣也劉向傳章交公車田蚡傳推轂趙綰為御史大夫王臧為郎中令師古曰)
(推轂謂升薦之若轉車轂之為也鄭當時傳其推轂士師古曰推轂言薦舉人如車轂之運轉也杜詩推轂期)
(孤騫)心感恩於破白(燕翼貽謀錄元祐元年以改官甚多吏部侍郎孫覺請歲以百人為限從)
(之紹聖三年吏部乞以每申五人引見不拘數則其歲有三百餘員也中興以來改官人數絶少歲不過數十)
(人雖令選人舉官逐員放散數亦不增至紹熙初號為頓增亦僅三十餘員慶元以後歲有溢額蓋孤寒路絶)
(得者五員俱足而不得者多不破白勢使然也按破白宋人語指舉員而言鄭雪巖啓經年夜雨誰憐泮茆之)
(清一日春風忽破庾梅之白戴象麓啓榮甚初官之破白怳如再第之取青)面抱愧而發紅
(山谷詩皺面黃鬚已一翁尊前猶發少年紅)伏念某稟生多艱從宦尤拙(潘岳)
(閒居賦司馬安四至九卿良史題之以巧宦之目巧誠有之拙亦宜然)貴人令其出門下
既不善於走趨(韓文柳子厚墓志諸公要人爭欲出我門下交口薦譽之試大理評事王君墓)
(志鼎也不可以柱車馬也不可使守閭佩玉長裾不利走趨)大夫羅而致幕中亦倍
勤於收拾(韓文以禮為羅羅而致之幕下又頽墮委靡潰敗不可收拾又無人收拾理則那又收拾)
(不可遲又非其人雖與同列未嘗比數收拾互見前)豈謂半年之内復為千里之
行治法征謀紛紛未定(昌黎送石處士序方今寇聚於垣師環其疆農不耕收財粟殫)
(亾吾所處地歸輸之塗治法征謀宜有所出)幕謨檄筆錄錄無竒(昌黎送矦參謀赴河)
(中幕詩檄筆無與讓幕謀職其膺漢書錄錄未有竒節)然白日實照其積誠則赤
雲可占於勝氣(韓昌黎郾城晚飲詩城上赤雲呈勝氣眉間黃色見歸期注蔡未平數月前吳)
(武陵自硤石望東南氣如旗鼔矛盾皆顚倒少選黃白氣從西北出盤蜿相交告公曰今西北王師所在黃白)
(喜氣也敗氣為賊賊必亾矣按兵書云雲如日天有赤氣繞地不可攻)況値匈奴百年之
運(匈奴傳孝宣之世承武帝奮擊之威直匈奴百年之運因其壊亂幾亾之阨權時施宜覆以威德)必
復春秋九世之讐(匈奴傳天子意欲遂困胡廼下詔曰高皇帝遺朕平城之憂高后時單于)
(書絶悖逆昔齊襄公復九世之讐春秋大之師古曰公羊傳莊四年春齊襄公滅紀復讐也襄公之九世祖昔)
(為紀矦所譛而烹殺于周故襄公滅紀也)颭犀札而咤犛旄在此行矣(韓孟征蜀)
(聯句刑神咤犛旄隂燄颭羣札說文西南夷長髦牛曰犛一角曰犀犛尾曰氂以餙物曰旄颭職琰切風吹貌)
(札甲也夫差水西之甲三千刑神隂燄主我師而言餘見前)封龍額而獵麟腳竊有
望焉(韓文晚秋郾城夜會聯句策勲封龍額歸獸獵麟腳韓王信傳以校尉擊匈奴封龍額矦)曾未
輸横草之勞(終軍傳軍無横草之功得列宿衛注言行草中使草偃臥故曰横草)何遽辱
采蘋之薦(詩于以采蘋南澗之濱)乏吳下阿蒙之學顧曰淹該(淹漬)
(也禮記淹之以樂好註謂浸漬之該備也韓詩包羅委𤨏該餘見第二卷代回袁通判條)無江南子
布之詞反云典麗(吳志張昭字子布彭城人也少好學博覽衆書才士陳琳等皆稱善之典)
(略曰劉荆州嘗自作書欲與孫伯符以示禰正平正平蚩之言如是為欲使孫策帳下兒讀之耶將使張子布)
(見乎)裨益之功甚寡(說文禆接益也徐曰若衣之接益也儀禮註裨之言埤也詩政事一埤益)
(我)奬予之實何多兹蓋伏遇某官以社稷臣(汲黯傳古有社稷之)
(臣至如汲黯近之矣蕭望之傳望之堂堂折而不撓輔佐之能近古社稷臣也)為詩書帥(左傳晉謀)
(元帥趙衰曰卻縠可說禮樂而敦詩書詩書義之府也禮樂德之則也)孤忠可貫於日月
(新唐書郭子儀傳贊雖唐命方永亦由忠貫日月神明扶持者哉)至誠足逹於天淵(班固)
(答賓戲聲盈塞於天淵)一鶴一琴人皆望清獻之出(宋史趙抃傳神宗立召知)
(諫院及謝帝曰聞卿疋馬入蜀以一琴一鶴自隨為政簡易亦稱是乎詳别見)萬牛萬甕賊必
待崇文之擒(唐憲宗即位劒南劉闢自稱畱後元和元年正月以高崇文為左神策行營節度使)
(討闢九月克成都十月闢伏誅韓文元和聖德詩萬牛臠炙萬甕行酒以錦纏股以紅帕首有恇其兇有餌其)
(誘)佇觀十乘之行(詩元戎十乘以先啓行)大作三軍之氣繫單于
之頸慰祖宗在天之靈(賈誼傳請必繫單于之頸而制其命伏中行說而笞其背)犂
匈奴之庭為蠻夷猾夏之戒(匈奴傳犂其庭掃其閭郡縣而置之師古曰犂掃也)
(尚書蠻夷猾夏寇賊姦宄孔傳猾亂也)於以侈旂常之績歸而策鼎鼐之
勳(俱見前)凡在紅蓮綠水之間(南史庾杲之字景行王儉用為衛將軍長史蕭緬與)
(儉書曰盛府元僚實難其選庾景行汎淥水依芙蓉何其麗也時人以入儉府為蓮花池)必入赤箭
青芝之用(韓文進學解赤箭青芝注赤箭生陳倉山谷及太山少室青芝出太山)某敢不
力磨其鈍(梅福𫝊爵禄束帛者天下之底石高祖所以厲世磨鈍也)圖稱所蒙(羊祜表臣)
(雖小人敢緣所蒙念存斯義陳后山詩所得非所蒙)插羽銘山敢衒文章之小技
(昌黎郾城聯句銘山子所上插羽余何怍杜詩文章一小技於道未為尊)冶金伐石願歌竹
帛之大功(韓文冶金伐石垂耀無極鄧禹傳垂功名於竹帛耳)
謝魏運使(了翁)舉狀(魏了翁嘉定八年遷潼川路轉運判官宋張荃翁貴耳)
(集云鶴山先生母夫人方坐蓐時其先公晝寢夢有人朝服入其臥内因問為誰答曰陳了翁覺而)
(先生生故用其號命名陳瑩中前三名登第後兩甲子鶴山中第亦第三名其出處風節相似處極)
(多在東南時有了翁家子弟必異遇之)
據地承顔非有豚蹄之祝(雋不疑傳不疑據地曰竊伏海濱聞暴公子威名舊矣今)
(乃承顔接辭史記滑稽傳淳于髠曰臣從東方來見道傍有穰田者操一豚蹄酒一盂而祝曰甌窶滿篝汙邪)
(滿車五穀蕃熟穰穰滿家臣見其所持者狹而所欲者奢故笑之)為天啓齒乃蒙蟲臂
之收(山谷詩佳人從何來為天啓玉齒莊子以汝為蟲臂乎)勞軍將之打門(盧仝詩日)
(高丈五睡正濃軍將叩門驚周公口云諫議送書信白絹斜封三道印)發函書而驚坐(吳質)
(答東阿王書奉所惠貺發函伸紙陳遵傳時列矦有與遵同姓字者每至人門曰陳孟公坐中莫不震動既至)
(而非因號其人曰陳驚坐云)難道今人之不古但虞吾黨之累公(袁盎)
(傳吾不足以累公)伏念某於道無聞甚愚不肖每思名教之樂
地何必事功(樂廣傳王澄胡母輔之等皆任放為逹或至裸體廣聞而歎曰名教内自有樂地何)
(必乃爾)亦知富貴之浮雲不如貧賤徒緣一第之㡳彊為
三釜之謀(莊子曾子曰吾及親仕三釜而心樂陳后山詩可堪親老須三釡)中罹弗洎
之悲(莊子不洎吾心悲洎及也言祿不遠親)甚悔未信之仕以風為解遂
回蓬島之船(郊祀志蓬萊方文瀛洲此三神山者在渤海中及到三神山反居水下水臨之患且)
(至則風輒引船而去及秦始皇至海上使人入海求之船交海中皆以風為解)斡流而遷徑泛
瞿塘之水(賈誼傳斡流而遷或推而還注斡音菅斡轉也還讀曰旋瞿塘見第一卷上董制置條)
既元戎所自辟於天子(韓文書記之任亦難矣非兼人之材莫宜居之然皆元戎自辟)
(然後命於天子)非先生敢圖利於大夫(韓文使先生無圖利于大夫而私便其身圖)
綴錦城雪嶺之觀未容黔突(錦官城在萬里橋南因其有錦官故名猶合浦之珠)
(官也李詩錦城雖云樂不如早還家雪山在威州西南一百里與乳州白狗嶺相連山有九峯上有積雪春夏)
(不消杜詩公來雪山重公去雪山輕淮南子孔子無黔突墨子無暖席韓文孔席不暇暖墨突不得黔)厠
天水祈山之役濫佐青油(諸葛亮傳亮身率諸軍攻祈山戎陣齊整賞罰肅而號令)
(明南安天水安定三郡叛魏應亮關中震響李正封詩從軍古云樂談笑青油幕宋劉瑀與顔峻書曰朱修之)
(三代叛兵一朝居青油幕下作謝宣明面向人青油幕宋將幕也以青油縑為之)方深國事之
憂遑復身謀之恤(詩我躬不閱遑恤其後)車輪四角何敢累推轂
之人(陸龜蒙詩君心欲漂落妾意正棲託願得雙車輪一夜生四角東坡詩多謝新詩累推轂豨膏那解)
(轉方輪淳于髠曰豨膏棗軸所以為滑也而不能運方軸餘見前)厦屋萬間亦莫認捲
簾之處(杜詩安得廣厦千萬間陳堯佐燕詞為誰歸去為誰來主人恩重珠簾捲詳見前)敢謂
誠心之傾倒(杜詩志士懷感傷心胸已傾倒山谷詩推轂天下士誠心要傾倒)竟煩強
箭之吹噓(韓詩青冥送吹嘘強箭射魯縞)兹蓋伏遇某官學者泰山(新唐)
(書韓愈傳贊學者仰之如泰山北斗云)國之元氣(前律歷志太極元氣函三為一郎顗傳助順元)
(氣含養萬物李固傳斟酌元氣運平四時紀瞻傳原元氣之本求天地之根高適詩獨立調元氣清心豁窅冥)
年不可及寧妨待天下之清(崔湜傳湜舉進士累官中書令執政時年三十八嘗)
(暮出端門緩轡賦詩張說見之歎曰文與位固可致其年不可及也)時來則為終必得聖
人之任(張嘉貞傳宰相者時來則為豈能長據詳見前)引扁舟於蓬島(隗囂傳范蠡收)
(責句踐乘偏舟於五湖注偏舟特舟也劉攽曰偏舟按史傳皆作扁舟扁特也不當作偏按上云回蓬島之船)
(此句複出疑有舛誤)閱十暑於岷山(杜詩十暑岷山雪三霜楚戸砧)人疑魁枕參
首之淹(史記天官書衡殷南斗魁枕參首正義曰衡斗衡也魁斗第一星也言北方斗斗衡直當北之)
(魁枕於參星之首北斗之杓連於龍角南斗六星為天廟丞相太宰之位)公無瓶居井眉之
悔(游俠傳揚雄酒箴譬之於物子猶瓶矣觀瓶之居居井之眉酒漿不入口臧水滿懷)卿自用卿
法(晉書庾敳傳敳字子嵩王衍不與敳交敳卿之不置行曰君不得為耳敳曰卿自君我我自卿卿我自用)
(我家法卿自用卿家法)吾親屬吾思(昌黎送張道士序張道士嵩高之隱者有文武長材寄迹)
(老子法中為道士以養其親聞朝廷將治東方貢賦之不如法者三獻書不報長揖而去詩曰詣闕三上書臣)
(非黃冠師臣有平賊策陛下幸聽之寧當不竢報歸袖風披披答我不事爾吾親屬吾思魏了翁傳遷校書郎)
(以親老乞補外乃知嘉定府)駭聞渡瀘之行(說文瀘水名出牂牁江一名若水放旄牛徼外)
(入江有瘴氣蜀志五月渡瀘魏了翁傳了翁行次江陵蜀大將吳曦以四川叛了翁策其必敗明年曦誅蜀平)
(了翁奉親還里)倏罹陟屺之變(詩陟彼屺兮瞻望母兮母曰嗟予季行役夙夜無寐上愼旃哉)
(由來無棄魏了翁傳丁生父憂解官心喪)故者無失其故未能致唁於生芻
(禮記親者毋失其為親也故者毋失其為故也唁說文弔生也詩疏弔謂弔死唁謂唁生皆是相痛傷之名也)
(徐穉傳穉字孺子豫章南昌人郭林宗有毋憂穉往弔之置生芻一束於廬前而去衆怪不知其故林宗曰此)
(必南州高士徐孺子也詩不云乎生芻一束其人如玉吾無德以堪之)誅之不可勝誅敢
望噓枯於死草(鄭泰傳孔公緒清談高論噓枯吹生詩無草不死無木不萎李賀詩誰知死草)
(生華風)忽辱遺我雙魚之寵(古樂府客從遠方來遺我雙鯉魚呼童烹鯉魚中有尺素)
(書)見貽駕彼四牡之章(詩駕彼四牡四牡騤騤君子所依小人所肥)學落質
凡顧謂識高而韻邃(左傳閔子騫曰夫學殖也不學將落)氣凋力腐反云
才贍而意新(韓文弱於才而腐於力李百藥傳何身老而才之壯齒宿而意之新乎)近功
缺然遠業安在初不敢冀緇衣之改(詩緇衣之宜兮敝予又改為兮注緇)
(衣卿士聽朝之正服此衣若敝願王家復改而為之願其常居此位常服此服)何為過蒙華衮
之褎(穀梁傳序一字之褎寵逾華衮之贈片言之貶辱過市朝之撻)師魯之從事陜西
容有知之而弗薦(尹洙傳洙字師魯河南人以儒學知名舉進士歷河南府戸曹參軍安國)
(軍節度推官舉書判拔萃改山東道節度掌書記用大臣薦召試為館閣校勘歐陽公尹師魯墓志世之知師)
(魯者或推其文章或尚其議論或多其材能至其忠義之節處窮逹臨禍福無愧于古君子則天下未必能盡)
(知之師魯遇事無苟難而勇于敢為其所以見推于世者亦所以取嫉於人故其卒窮以死)永叔之
退居潁上乃虞賢者之不聞(東坡勤上人詩集序歐陽公好士為天下第一盡致)
(天下豪傑自庸衆人以顯于世者固多矣然士之負公者亦時有之意公之於士自是少倦而其退老於潁水)
(之上則猶論士之賢者惟恐其不聞於世也)所欣吾道之有歸豈獨小人之
受賜某不知所報(左傳臣不任受怨君亦不任受德無怨無德不知所報)當勉其
頑氣象未可攀但感幽桂榛菅之薦(韓詩稱多量少鑒裁密豈念幽桂遺)
(榛菅幾欲犯顔出薦口氣象硉兀未可攀)歲月坐成晚尚託江梅桃李之香
(山谷詩江梅有佳實託根桃李場孤芳忌皎潔冰雪空自香歲月坐成晚煙雨青已黃)
謝鄒運使(孟卿)舉狀(鄒孟卿字淳甫開禧中登進士第除知豐城會興元軍士)
(莫簡張福亂制置使聶子述遁殺總領楊九鼎䧟朗州果州朝議孟卿文武全材授行軍參議一戰)
(敗之簡自殺福請降官至四川制置兼茶馬使時西北敵不敢犯邊被譛賜死明年事白復其官謚)
(忠襄得勑葬)
王事靡盬未敢懷歸(詩四牡騑騑周道逶遲豈不懷歸王事靡盬我心傷悲注盬不堅固)
(也疏云無不堅固我當從役以堅固之)使臣見知忽叨論薦(詩序四牡勞使臣之來也)
(有功而見知則說矣韻會叨濫也)況沐成終之賜尤銜引重之恩(灌夫傳兩)
(人相為引重張晏曰相薦逹為聲勢也師古曰相牽引而至于尊重也)伏念某蠢蠢隨行
(韓詩十年蠢蠢隨朝行又豈比恒人長蠢蠢)狙狙何算(狙七餘切韓文瞿瞿狙狙)少始知
學亦有立功立言之心(左傳穆叔曰豹聞之大上有立德其次有立功其次有立言雖)
(久不廢此之謂不朽)壯不如人已作為貧為養之仕(左傳燭之武曰臣之壯也)
(猶不如人今老矣無能為也已)偏親弗洎(見上條)百念頓消漢庭諸公漫
惜斯人之憔悴(劉文房餞蕭郎中赴潤州序蕭公建隼此地化行五年漢庭羣公待以美職呂)
(和劉公神道碑重氛再廓闔境昭蘇由是漢庭諸公始重其節東坡詩漢庭諸公必動色又歴詆漢諸公杜詩)
(冠蓋滿京華斯人獨憔悴)魯國男子自知吾意之蹉跎(績漢書曹操將殺楊彪孔)
(融聞之不及朝服見操曰融魯國男子便當褰衣而去不復朝矣東坡詩遥知魯國眞男子韓詩嗚呼吾意其)
(蹉跎)引船既遠於蓬萊(見上條)鼔枻試觀於灩澦(枻音裔楫也一曰柂)
(也屈原漁父篇漁父莞爾而笑鼓枻而去灎澦見第一卷上董制置條)沭浴而戒行李人
謂何斯(韓文沭浴戒行李載書冊問道所由又昔者人謂斯何今者人謂何斯)饑渴之歌
采薇歲亦陽止(詩采薇采薇薇亦柔止曰歸曰歸心亦憂止憂心烈烈載饑載渴又曰歸曰歸)
(歲亦陽止箋西伯將遣戍役先與之期以采薇之時饑渴言其苦也十月為陽曰汝何時歸乎亦至十月乃得)
(歸也又丁寧歸期定其心也)雖連收乘矢之發恐未免一簣之虧豈
無他人欲令出其門下(詩豈無他人韓文諸公要人爭欲令出我門下)不有君
子寧可棄之道傍(左傳襄仲曰不有君子其能國乎國無陋矣韓大誠不忍竒寶横棄道側)
(山谷詩擲置官道傍)兹蒙四牡之章(詩序四牡勞使臣之來也四牡五章)遂足五豝
之數(詩彼茁者葭一發五豝毛傳豕牝曰豝虞人翼五豝以待公之發)在繡衣六條之
察定匪徇私(見第一卷上曾運使條)然華衮一字之褎郤疑過實
(見上條)蓋經邦本諸政事(尚書論道經邦)而緯國取於文章(班彪傳敷)
(文華以緯國)游夏求賜之異科雖孔門而難僃董賈龔黃之
殊傳在漢世而罕全(漢書敘傳賈生矯矯弱冠登朝遭文睿聖屢抗其疏述賈誼傳抑抑)
(仲舒再相諸矦讜言訪對為世純儒述董仲舒傳龔遂黃霸在循吏傳)自視欿然前言戲
耳士固伸於知己蓋非搖尾而後憐(史記越石父曰君子詘于不知己而)
(信于知己者詳第二卷上衛參帥條韓文若俛首帖耳摇尾而乞憐者非我志也)德不待於成
身郤合銘心而自厲(柳文古之知己者不待來求而後施德舉能而已其受德者不待成)
(身而後拜賜感知而已)兹蓋伏遇某官人今而心古行峻而氣平
分閫乘軺欲轍環於四海(謝安傳贊任總中臺效章分閫陸贄奏選將而任分之以)
(閫儒林傳申公弟子乘軺傳從至見天子韓文轍環天下)揚金斂璞眞鑒别於九流
(老泉集上文丞相書於此有人求金於沙斂而揚之惟其揚之也精是以責金於揚而斂則無擇焉不然金與)
(沙礫皆不錄而已矣唐六典定九流之品格補萬方之闕政權德輿集裁百辟之章疏助九流之刀尺)尚
煩入蜀之星(李郃傳郃字孟節善河圖風星和帝即位分遣使者微服單行至各州縣觀採風謠)
(使者二人當到益部投郃候舍時夏夕露坐郃因仰觀問曰二君發京師時寧知朝廷遣二使耶二人默然驚)
(相視曰不聞也問何以知之卻指星示云有二使星向益州分野故知之耳東坡詩須煩凌雲手去作入蜀星)
正及渡瀘之月(蜀志諸葛亮傳出師表云五月渡瀘)遂見山平劍閣浪静
瞿塘劉闢就誅昌黎上元和之頌(唐書劉闢反詔高崇文與兵馬使李元奕)
(河南西道礪討之闢陷梓州執東川節度李康崇文引兵趨梓州闢歸康以自雪崇文斬康又敗闢衆扵鹿頭)
(關遂克成都擒闢至長安誅之昌黎集有元和聖德詩内及誅劉闢事)子璋授首少陵形
敬定之功(唐書梓州刺史段子璋反襲李奐扵綿州道遇遂州殺刺史虢王巨奐戰敗奔成都子璋)
(自稱梁王西川節度使崔光遠與奂共攻斬之杜甫贈花卿歌子璋髑髏血糢糊手提擲還崔大夫孟卿有平)
(興元功故云)既飲至而策勲復重臨而領郡(劉禹錫詩郡人重得黃丞相)
子午之竒可出但當飽戊巳之屯(魏略夏矦楙為安西將軍鎮長安諸葛亮)
(於南鄭與羣下計議魏延請假精兵五千負糧五千直從裦中出循秦嶺而東當子午而北不過十日可到長)
(安楙聞延至必乘船逃走而公從斜谷來二十許日足逹一舉而咸陽以西可定矣三秦記子午長安正南地)
(也山名秦嶺谷名褎斜平帝紀元始五年秋通子午道從杜陵直絶南山徑漢中師古曰子北方午南方言通)
(南北道相當今京城直南山有谷通梁漢道者名子午谷又宜州西界慶州東界有山名子午嶺此則北山是)
(子南山是午共為子午道元帝紀發戊巳校尉注戊巳校尉者鎮安西域無常治處亦猶甲乙等各有方位而)
(戊與已四季寄旺故以名官也一說戊巳居中校尉處三十六國之中故曰戊巳又屯田以耕土為事故取戊)
(巳)甲寅之報未來何以寬庚癸之呼(趙充國傳上以書敕讓充國充國上)
(書謝罪因陳兵利害六月戊申奏七月甲寅璽書報從充國計焉呼去聲左傳吳申儀乞糧於公孫有山氏曰)
(佩玉橤兮余無所繫之旨酒一盛兮余與褐之父睨之對曰梁則無矣麤則有之若登首山以呼曰庚癸乎則)
(諾)尚屈餽餉關中之手(漢書楚漢相距滎陽蕭何轉漕關中給食不乏高帝曰填國家)
(撫百姓給餽餉不絶糧道吾不如蕭何)且圖轉輸渭上之功(漢書溝洫志鄭當時為大)
(司農言異時關中漕粟從渭上渡六月罷而渭水道九百餘里時有難處引渭穿渠起長安旁南山下至河三)
(百餘里徑易漕度可令三月罷上以為然發卒穿渠三歲而通以漕大便利)諒思人物之眇
然(山谷詩人物方眇然詳見第一卷上任中書條)僅有征夫之邇止(詩卜筮偕止會言近)
(止征夫邇止注卜筮俱會聚人占之其言近止則征夫如今應到不遠矣)劒外之官易冷聊
借吹嘘(杜詩劒外官人冷詳見前)幕中之辯非傾謾加收錄(韓文幕中之辯)
(人反以汝為叛臺中之評人反以汝為傾)某敢不稍鐫懶習(鐫遵全切琢石也杜詩小來習)
(性懶)謹佩味言(鄭當時傳誠有味其言也)號門生而知恩例欲自同於
蛇雀(柳文凡號門生而不知恩之所自者非人也餘見第一卷上董制置條)報國士之遇
我誓當小異於馬牛(史記豫讓傳至於智伯國士遇我故國士報之韓文小人之懷惠兮)
(猶知獻其至愚固余異於馬牛兮寧止乎飲水而求芻)
謝衛參帥(涇)舉關陞(宋高宗紹興十四年司封郎中李澗上言今知縣再任六)
(考乃陞通判而丞與諸司屬官初無吏責及以自考關陞故人皆有所擇而不願就又因民事得罪)
(之人雖微罪亦終身廢弃故人皆有所懼而不肯就請自今應理親民者竝通及六考關陞而應緣)
(民事之人自徒以上乃取旨)
小子狂簡之成章無能為役(左傳於先大夫無能為役言不足為其役使也)大
鈞坱圠而播物有味其言(賈誼傳大鈞播物坱圠無垠餘見上條)幸辱僃
於使令亦足謂之遭遇不應論薦便累吹嘘伏念某受
質無竒望世亦狹童而強學粗知萬物之皆塵(蔡君謨詩世間)
(萬物皆塵土畱取功名久遠看)壯不如人縱得一科而何補(左傳燭之武曰臣之)
(壯也猶不如人韓文豈不登名於一科兮曾不補其遺餘)舍對白抽黃之業(柳文眩耀為文)
(𤨏碎排偶抽黃對白啽哢飛走)為出朱入墨之謀(周書蘇綽傳綽字令綽武功人拜大行臺)
(左丞始制文案程式朱出墨入及計帳戸籍之法陳后山詩胡然落朱墨不坐致公矦)人言棲枳
之官決無鸞鳳(仇香傳枳棘非鸞鳳之棲百里豈大賢之路)渠知求芻之志
固異馬牛(見上條)不圖賈子之泛湘(賈誼傳誼既以適去意不自得及渡湘水)
(為賦以弔屈原)偶際召公之分陜(公羊傳自陜而東者周公主之自陜而西者召公主之注)
(陜者弘農陜縣是也郡國志陜縣有陜陌二伯所分括地志陜縣在陜州西南二十五里分陜從原為界王莽)
(傳分陜立二伯師古曰分陜者言依周公召公故事自陜以東周公主之自陜以西召公主之)望塵雅
拜孰非夾道以疾馳(潘岳傳與石崇等謟事賈謐每候其出與崇輒望塵而拜何武傳槃)
(辟雅拜服虔曰行禮容拜也韓文武夫前呵從者塞途供給之人各執其物夾道而疾馳)敷袵陳詞
獨念此君之小異(離騷經跪敷袵以陳辭兮耿吾得此中正孟嘉傳嘉少知名禇褎有器識)
(庾亮大會府州人士嘉坐次甚遠褎問亮江南有孟嘉其人何在亮曰在坐卿但自覓褎歷觀指嘉曰此君小)
(異得無是乎)令以竿牘小夫之智(莊子小夫之智不離苞苴竿牘)效於詩書
元帥之前(左傳晉謀元帥趙衰曰卻縠可說禮樂而敦詩書)一年於兹五技窮
矣(荀子梧鼠五技而窮詳見前)可以止則止方願返於屠羊(莊子屠羊說曰)
(願復返吾屠羊之肆詳見前)莫之為而為駭忽勞於薦鶚(鄒陽傳臣聞鷙鳥累)
(百不如一鶚詳見前)亟嘗輸欵願且避賢(公孫弘傳願歸矦印乞骸骨避賢者路高適詩)
(避賢初罷相)豈期刺史之天(趙嘏詩尋花偶坐將軍樹飲酒方重刺史天東坡詩一見刺史)
(天)決為將軍之地(灌夫傳獨不為李將軍地乎)識字有數敢當淹博
之稱(楊文公談苑晉開運中詔令兩制各作詩賦一篇付禮部為考試之式獨學士李懌不肯曰李懌識)
(字有數因人成事使令白衣入貢部中下第必矣胡能作文章為世模楷時論美之山谷詩識字有數我自知)
(又按蜀志南史皆有所識不過十數字之語此亦識字有數之意)了事亦癡寧有疏通
之實(傅咸傳楊駿弟濟素與咸善與書曰江海之流混混故能成其深廣天下大器非可稍了而相觀每)
(事欲了生子癡了官事官事未易了也了事正作癡復為快耳)非相國賜之大禮之過
詎至是耶(韓文愈為御史得罪德宗朝同遷於南者凡三人獨愈為先收用相國之賜大矣百官之)
(進見相國者或立語以退而愈辱賜坐語相國之禮過矣賜之大禮之過於敵以下受之宜何以報況在天子)
(之宰乎)使天下洋然動于然來其必由此(韓文枯槁沉溺魁閎寬通之士)
(必且洋洋焉動其心峨峨焉纓其冠于于焉而來矣)古之所以求士今者於是見
公恭惟某官身佩安危(新唐書李晟傳贊提孤軍抗羣賊身佩安危而氣不少衰者徒)
(以忠義感人故豪英樂為之死耳東都事略王曾毅然大節身佩安危)力關造化兒童之
誦君實久佚丘園(東坡獨樂園詩兒童誦君實走卒知司馬易賁于丘園)遠使之
問潞公暫司管鑰(宋史文彦博傳彦博逮事四朝任將相五十一年名聞四夷元祐間契丹)
(使耶律永昌劉霄來聘入朝望見彦博卻改立容曰此潞公耶問其年曰何壯也又彦博為王安石所惡力引)
(去判大名府轉運判官汪輔之奏彦博不事事帝批其奏以付彦博曰以侍中舊德故煩卧護北門此用寇萊)
(公北門鎻鑰事)察湖南之從事(韓文李生自湖南從事請告來覲)欲冀北之空
羣(韓文伯樂一過冀北之野而馬羣遂空)雖有絲麻(左傳雖有絲麻無棄菅蒯詳見前)且
颺糠粃(晉書習鑿齒與孫綽共行時綽在前顧鑿齒曰沙之汰之瓦石在後鑿齒曰簸之揚之糠粃在)
(前)意者恥匹夫之不獲欲其收多士以攸奔(詩濟濟多士秉文之)
(德對越在天駿奔走在廟)無以我公亟展伊周之業(詩無以我公歸兮)豈惟
委吏得專文武之功某既累公知寧當自棄少留東閤
難掩人言魏勃之庸(朱雲傳薛宣為丞相謂雲曰在田野亡事且畱我東閤可以觀四方)
(竒士雲曰小生乃欲相吏耶宣不敢復言高五王傳灌嬰在滎陽聞魏勃本教齊王反責問勃勃曰失火之家)
(豈暇先言丈人後救火乎因退立股戰而栗灌將軍熟視笑曰人謂魏勃勇妄庸人耳何能為乎)更遶
南枝或僃臣客馬周之對(魏武短歌行月明星稀烏鵲南飛遶樹三匝何枝可依舊)
(唐書馬周傳周至京師舍於中郎將常何之家太宗令百寮上書言得失何以武吏不涉經學周乃為條陳便)
(宜二十餘事事皆合旨太宗怪其能問何何曰此非臣所能家客馬周具草也)
謝曾運使(槃)舉關陞(宋王明清玉照新志云曾吉父早歲入館然平生不曾關)
(陞後來雖歷監司郡守猶帶權發遣也吉甫為廣西漕嘗舉其屬吏姓黃者改官赴部告行吉甫云)
(有一事久擬奉白先生早往下關陞于門下實有利害耳今按吉父名幾宋史有傳即曾運使之先)
(也詳啓意任寧鄉簿作)
墨綬主書苦乏曳裾之譽(左雄傳今之墨綬猶古諸矦注墨綬謂令長北山移文紐)
(金章綰墨綬漢官儀邑宰銅章墨綬秩六百石白帖主簿主掌簿目仇覽傳今日太學曳長裾飛名譽者皆主)
(簿後耳)繡衣察吏忽承推轂之言(鄭當時傳其推轂士及官屬丞史誠有味其言)
(也)況下考之甫書曾微勞之未效便辱吹嘘之送(杜詩揚雄)
(更有河東賦惟待吹嘘送上天)允為特達之知(四子講德論特逹而相知者千載之一遇也詳)
(別見)伏念某何足控摶(賈誼鵩賦千變萬化兮未始有極忽然為人兮何足控揣孟康曰控)
(引也揣持也言人生忽然何足引持自貴惜也如淳曰控引也摶音團控摶玩弄愛生之意也)不堪位
置(梁武帝書評羊欣書如婢作夫人不堪位置而舉止羞澁終不似眞)抱鉏犂而餓空谷
乃無端以讀書(王粲詩不能效沮溺相隨抱鉏犂韓詩奈何君獨抱竒才手把鉏犂餓空谷又)
(今者無端讀書史智慧只足勞精神)裹章服而揖上官還不習於為吏(嵇康)
(與山濤絶交書危坐一時痺不得搖性復多蝨爬掻無已而當裹以章服拜揖上官三不堪也賈誼傳不習為)
(吏視已成事)邂逅六條之察(見第一卷上曾運使條)吉蠲一瓣之香(詩吉)
(蠲為饎注吉善蠲潔也善潔為酒食之饌陳后山詩向來一瓣香敬為曾南豐)祝甌窶而操豚
蹄不夸而狹(見上謝魏運使條)見丸彈而求鶚炙匪躁斯狂(莊子)
(見卵而求時夜見彈而求鶚炙)不謂蘇天尚為李地(俱見前)燈花夜報(杜詩)
(燈花何太喜)奏藁朝馳誦說云乎顧謂文章之典雅(文中子學者博)
(誦云乎哉必也貫乎道文章苟作云乎哉必也濟乎義)會計而已反稱政術之疏
通難當一字之襃(穀梁傳序一字之褎寵踰華衮之贈)乃辱八珍之犒(昌黎)
(薦士詩善善不汲汲後時徒悔懊救死具八珍不如一簞犒周禮珍用八物注八珍謂淳熬淳母炮豚炮牂擣)
(珍漬熬肝膋也)小草之有遠志但欲深根(山谷詩小草有遠志相依在平生醫和不)
(竝世深根且固蔕)老芋之為茯神誰欺精鑒(柳文余病痜且悸謁醫視之曰唯茯)
(神為宜明日市諸市烹而餌之病加甚召醫而尤其故醫求視其滓曰吁盡老芋也彼鬻藥者欺子而獲售子)
(之懵也而反尤於予不亦過乎)伏遇某官家傳忠恕嫡嗣文清(宋史曾幾傳遷)
(通奉大夫卒謚文清詳見第一卷上曾運使條)洊疇剖竹之庸(李詩我家小阮賢剖竹赤城邊)
繼著握蘭之望(應劭漢官儀尚書郎懷香握蘭)濡轡而馳原隰疑若小
然(詩六轡如濡載馳載驅注如濡言鮮澤也)聽履而上星辰恐不免耳(杜詩持衡)
(畱藻鑑聽履上星辰謝安傳安妻見家門富貴而安獨靜退乃謂曰丈夫不如此也安掩鼻曰恐不免耳)尚
念斗升之嚵嚼(山谷詩看人取卿相㤀意亦嚵嚼)若為分寸之躋攀(韓詩)
(躋攀分寸不可上)目其貌耳其言雖乏同進之交譽(韓文潁川陳彤始吾)
(見之楊湖南門下頎然而長薰然而和吾目其貌耳其言因以得其為人及其久也果若不可及吾見湖南之)
(禮有加而同進之士交譽也又以信吾信之不失也)知其主信其客姑令從事之
流聲(韓文知其客可以信其主者宣州也知其主可以信其客者湖南也宜乎從事於是而流聲實于天)
(朝也)鶚薦一飛馬價三倍(俱見前)某雖無以報敢辱所知(東坡)
(祭韓忠獻公文況我小生罕見寡聞敢不師公治民與軍雖無以報不辱其門又祭歐陽文忠公文蒼顔白髮)
(復見潁人潁人思公曰此門生雖無以報不辱其門)始與箠楚辭儻遂少陵脱身
之願(杜詩脱身薄尉中始與箠楚辭)尚煩左右芼請歌昌黎薦士之詩
(昌黎薦士詩彼微水中荇尚煩左右芼)
謝林提舉(行知)舉關陞(詳啓意任寧鄉簿作)
抱會計之簿書安知鼇釣(杜詩舍弟早棲邑防州領簿曹倚頼天涯釣猶能掣巨鼇)
瞻光華之禮樂忽拜鶚書曾微攀援之緣何自聽聞之
誤伏念某性徒是古學不前人(陳后山集學不前人年不後人)尋墜緒
之茫茫我之懷矣(進學解尋墜緒之茫茫獨旁搜而遠紹詩我之懷矣自貽伊阻注懷安也)
踵常途之役役誰者念之(進學解踵常途之促促窺陳編以盗竊注促促諸本多作)
(役役)坐違汗漫之期(淮南子若士與汗漫期於九垓之上)遂逐侏儒之飽(東方)
(朔傳侏儒飽欲死詳見前)主簿四十亦知鄧禹之笑人(仇覽傳覽少為書生淳默)
(鄉里無知者年四十縣召補吏選為蒲亭長朞年稱大化時考城令河内王渙政尚嚴猛聞覽以德化人署為)
(主簿南齊書王融傳為爾寂寂鄧禹笑人詳見前)公車三千豈乏鄭莊之薦士
(史記滑稽傳東方朔初入長安至公車上書凡用三千奏牘公車令兩人共持舉其書僅然能勝之注公車司)
(馬掌殿司馬門夜徼宫天下上事及闕下凡所徵召皆總領之漢書鄭當時字莊贊曰張釋之之守法馮唐之)
(論將汲黯之正直鄭當時之推土不如是亦何以成其名哉)未有不求而得者(曹植與吴)
(質書夫求而不得者有之矣未有不求而自得者也)吾非惡此而逃之(韓文大丈夫之遇知)
(於天子用力於當世者之所為也吾非惡此而逃之是有命焉不可幸而致也)馬失之瘦士失
之貧其來已久(史記滑稽傳當其貧困時人莫省視至其貴也乃爭附之諺曰相馬者失之瘦)
(相士者失之貧其此之謂耶)牂生於奥鶉生於突彼各有由(莊子吾未嘗為)
(牧而牂生於奥未嘗好田而鶉生於突注牂牝羊也奥西南隅未地突東南隅鶉火地)甘心妄校
尉之行間(李廣傳諸妄校尉已下注妄猶凡也吳王濞傳諸賓客皆得為將校尉行間候司馬師古)
(曰在行伍間)絶意諸貴人之門下(韓文諸公要人爭欲令出我門下)忽繡斧
之問俗(漢書武帝紀遣直指使者暴勝之等衣繡衣杖斧分部逐捕後漢書張綱傳遣八使循行風俗)
如緇衣之好賢(禮記好賢如緇衣惡惡如巷伯則爵不瀆而民作愿刑不試而民咸服)察
之進旅之間寵以關陞之剡妄庸人耳顧稱履行之端
詳(見前謝衛參帥舉關陞條)誦說云乎反謂詞章之典雅(見上條)一字
已榮於華衮(見前)八音何有於爰居(八音謂履行端詳詞章典雅八字莊子昔)
(者海鳥止於魯郊魯君御而觴之於廟奏九韶以為樂具太牢以為膳注海鳥國語爰居止魯東門之外三日)
(臧文仲使國人祭之又曰魯矦也東坡詩爰居非所養俯仰眩金奏)其求士甚士之求公
公無愧古(東坡勤上人詩集序歐陽公好士為天下第一士有一言中于道不遠千里而求之甚十)
(士之求公以故盡致天下豪俊)不即人而人自即我我則靦顔(野王二老傳即)
(人者人亦即之東坡荅山谷書此人如精金美玉不即人而人即之將逃名而不可得何以我稱揚為)伏
遇某官斂經濟才(舊唐書玄宗紀廟堂之上無非經濟之才裴度李晟神道碑有經邦濟世)
(之才)攬澄清轡(范滂傳登車攬轡慨然有澄清天下之志世說陳仲舉言為士則行為世範登車攬)
(轡有澄清天下之志)衆人皆醉揩醒眼以旁觀(屈原漁父辭舉世皆濁何不掘其泥)
(而揚其波衆人皆醉何不餔其糟而歠其醨揩丘皆切揩摨摩拭也)萬物走圓改方心而
不忍(柳河東乞巧文敢願聖靈悔禍矜臣獨艱付與媚姿易臣頑顔鑿臣方心規以大圓拔去呐舌納以)
(工言)念天地之大矣懼人物之眇然顧以毛髮絲粟之長
(俱見前)悉在權度錙銖之内(律歷志度長短者不失毫釐權輕重者不失黍絫十黍為)
(絫十絫為銖八銖為錙二十四銖為兩禮記雖分國如錙銖)有如齷齪(酈食其傳齷齪好苛禮應)
(劭曰齷齪急促之貌司馬相如傳委瑣齷齪拘文牽俗師古曰齷齪局陿也齪音初角反韓詩駑駘誠齷齪市)
(者何其稠)亦與吹嘘惟今之謀人念不到此(尚書惟今之謀人姑將以為親)
雖古之膚使何以加諸(法言張騫蘇武之奉使也執節没身不屈王命雖古之膚使其)
(猶劣諸)某敢不策不肖身為必報計馬價既增於三倍驢
技更勉於一鳴(俱見前)大夫薦人與之大夫固無是事國
士遇我報以國士惟既厥心
謝衛參帥(涇)特薦
周公還贄僅收三士之材(荀子周公謂伯禽之傳曰我文王之為子武王之為弟成)
(王之為叔父吾於天下不賤矣然而吾所執贄而見者十人還贄而相見者三十人貌贄之士百有餘人欲言)
(而請畢事者千有餘人於是吾僅得三士焉以正吾身以定天下注禮臣見君則不還贄敵者不敢當則還之)
(禮尚往來也士相見禮曰主人復見之以其贄曰吾夫子辱使某見請還贄於將命者)毛遂僃員
輒在一人之數(平原君傳趙平原君求救合從於楚約與門下文武備具者二十人偕得十九)
(人餘無可取者有毛遂者自贊於平原君曰遂聞君將合從於楚約與食客門下二十人偕不外索今少一人)
(願君即以遂備員而行矣)不求而獲(曹植與吳質書夫求而不得者有之矣未有不求而得者也)
其得也榮竊惟范蜀公之封章七輩皆為名勝(宋史范鎮字景)
(仁成都革陽人累封蜀郡公贈金紫光祿大夫謚忠文輩補妹切說文若軍發車百兩為輩以車非聲廣韻等)
(輩按婁敬傳使者十輩韓安國傳漢使十輩至梁傳介子傳三輩趙克國傳凡七十輩)吕文靖之
賓客三朝賴其儀刑(宋史呂夷簡字坦夫壽州人贈太師中書令謚文靖)殆勱相
國家之功(尚書其惟吉士用勱相我國家孔傳勉治我國家)自旁招俊彦而始
(尚書旁招俊彦啓廸後人孔傳旁非一方美士曰彦)然主擇客客擇主亦各有宜
(馬援傳當今之世非獨君擇臣也臣亦擇君矣)故公求士士求公苦難相値(見上)
(條)裴晉公於韓愈至公僅使之就閒(昌黎和裴晉公詩長愁典午非材職)
(得就閒官即至公)歐陽子於聖俞素交乃㤀於推薦(宋史文苑傳梅堯臣)
(字聖俞宣州宣城人工為詩錢惟演畱守西京特嗟賞之為㤀年交歐陽脩與為詩友自以為不及累遷尚書)
(都官員外郎預修唐書書成未奏而卒歐陽公梅聖俞詩序聖俞以蔭補為吏累舉進士輒抑于有司困于州)
(縣自以其不得志者樂於詩而發之故其平生所作於詩尤多世既知之矣而未有薦於上者昔王文康公嘗)
(見而歎曰二百年無此作矣亦不果薦)況在疎賤何與品題某殖學多荒
賦姿不穎偶掇一科之㡳強為三釜之謀入墨出朱職
甚安於祭竈(俱見前)依紅汎綠夢不到於轅門(山谷詩夢不到漢東)
(又海南海北夢不到周禮掌舍設車宫轅門注王行上宿阻險之處則以車為陣相向為門穀梁傳置旃以為)
(轅門注轅門卬車以轅表門項籍傳諸侯將入轅門膝行而前餘見前)敢圖前茅(左傳前茅慮無)
(注楚以茅為旌識慮無慮備有無也如今軍行前有斥候)采及下菲(詩采葑采菲無以下體詳見前)
迨今數月無補報於絲毫(韓文曾無絲毫事為報答效)未始一言乞
躋攀於分寸(韓詩躋攀分寸不可上)小人屬饜而已非惡此而逃
之(左傳願以小人之腹為君子之心屬饜而已屬足也言小人之腹飽猶知饜足君子之心亦宜然韓文吾)
(非惡此而逃之是有命焉)大鈞坱北無垠果何修得此(見前)欲使塵埃
之吏(韓詩判司卑官不堪說未免捶楚塵埃問)進為館學之儲(太學六館)受德者
不待成身感知而已(柳文士之知己者不待來求而後施德舉能而己其受德者不待成)
(身而後拜賜感知而已)盡己者謂之確論揣分謂何(舊唐書王珪傳太宗謂珪)
(曰卿識鑒清通尤善談論自房玄齡等咸宜品藻又可自量孰與諸子賢對曰孜孜奉國知無不為臣不如玄)
(齡才兼文武出將入相臣不如李靖敷奏詳明出納惟允臣不如溫彦博處繁理劇衆務必舉臣不如戴胄以)
(諫諍為心恥君不及於堯舜臣不如魏徵至如激濁揚清嫉惡好善臣於數子亦有一日之長太宗深然其言)
(羣公亦各以為盡己所懷謂之確論)伏遇某官以社稷臣為詩書帥(俱見前)
傅說之輔台德宜楫巨川(尚書朝夕納誨以輔台德又若濟巨川用汝作舟楫)君
陳之和厥中暫藩王室(尚書惟周公克愼厥始惟君陳克和厥中惟公克成厥終又以)
(藩王室以和兄弟)式篤緇衣之好(見上條)庸為夾袋之藏(巵史吕蒙正為)
(相諸子嘗云大人為相甚善但人言無能為公曰我誠無能但能用人此眞宰相事也公夾袋中有冊子每四)
(方人替罷謁見必問有何人才客去隨即疏之悉分門類或一人而數人稱之者必賢也朝廷求賢取之囊中)
(故公為相文武百官各稱職者以此)故令駑才亦玷鶚表某敢不激昂大
節(王章傳不自激昂如淳曰激厲抗揚之意師古曰卬讀曰仰仰頭為健揚雄傳激昂萬乘之主)感刻
異知諸侯薦人與之諸侯固無是理國士遇我報以國
士請事斯言(見前)
謝曾安撫(從龍)特薦(詳啓意時倅武岡權知軍)
伏蒙鈞慈露章特薦者(何武傳所舉奏二千石長史必先露章服罪者為虧除免之而)
(已露章者欲使之知虧減也減除其狀直令免去也宋史選舉志嘉泰二年命監司守臣舉十科政績所知自)
(代露章列薦竝籍記審察任滿則取其舉數多有政績行誼者升擢之)竊以儀曹論秀舊
累殊知(南史孔逷好典故學為齊尚書儀曹郎唐授禮部郎制儀曹之任實籍文雄郎吏之選必資時)
(秀禮記大樂正論造士之秀者以告于王而升諸司馬曰進士嘉定七年曾從龍知貢舉梅亭是年登第故云)
帥閫舉能今叨亞選負畱連之藻鑑(北史王晞傳晞詣晉祠賦詩曰日落)
(應歸去魚鳥見畱連忽相王使召晞不時至明日盧思道曰昨被召得無以魚鳥致怪耶晞曰昨晚陶然頗以)
(酒漿致責卿輩亦是畱連之一物豈直魚鳥而已)辱根柢於朽株(鄒陽傳蟠木根柢又有人)
(先游則枯木朽株樹功而不㤀注根柢下本也)施重人輕感深言淺伏念某不
堪位置何足控摶(見前謝曾運使舉關陞條)少而恥有道之賤貧冐
焉干祿壯欲行所知之學問愚不適時今難望不龜之
封(見第二卷末條)聊爾監無蟹之郡(歸田錄宋初懲藩鎮之弊置通判以貳州事既非宫)
(屬故嘗與知州爭權每云我是監郡朝廷使我來監汝舉動無所制有錢昆少卿者餘杭人常求補郡人問其)
(所欲昆曰但得有螃蟹無通判則可至今以為口實東坡詩欲問君王乞符竹但憂無蟹有監州)由貳
攝長無儋石之儲晏然(揚雄傳雄家不過十金無儋石之儲晏如也)粗廉且
平信蠻貊之邦行矣(漢宣帝紀吏不廉平則治道衰)初無詞藻何有聲
名周公欺我哉還贄僅收於三士(見上條)韓愈亦人耳願
忠豈後於百官(韓文韓愈亦人耳彼傲宰相又傲翰林其將何求又四海九州之人自百官已)
(下其孰不願忠而望賜)濫吹其間(韓非子齊宣王使人吹竽南郭處士請為王吹竽宣王說之廩)
(食以數百人宣王死湣王立好一一聽之處士逃一曰韓昭矦曰吹竽者衆吾無以知其善者田嚴對曰一一)
(而聽之梁書庾肩吾傳懷鼠知慙濫竽自恥)循涯而懼(任昉牋顧已循涯實知塵沗陳子昂集顧)
(揣涯分實靦心顔)兹蓋伏遇某官爽邦良弼(尚書爽邦由哲又夢帝賚于良弼)
命世元臣(見前)暫勤分竹於武安(杜詩幾分漢庭竹潭州古長沙郡唐景福中改)
(武安軍節度使宋湖南安撫司治所在焉曾盖時為湖南安撫)共徯聽麻於文德(玉堂雜記)
(凡鎻院文臣職事明日赴文德殿聽麻宰相樞密皆不在惟輪參政一員押麻董巴記云東京有蔡矦紙即倫)
(也用故麻名麻紙木皮名縠紙故網名網紙初學記以生布作紙絲綖如麻故名麻紙宋文德殿即文明殿雍)
(熙元年改名文德淳化中張洎奏今之文德殿即唐之宣政在周為中朝在漢為前殿在唐為正衙凡朔望起)
(居大冊拜對四夷君長試制舉人皆在此)曉行夜醉已開南嶽之雲(杜詩夜醉長沙)
(酒曉行湘水春東坡集公之精誠能開衡山之雲而不能回憲宗之惑宋朱弁風月堂詩話云昌黎謁衡岳詩)
(云噴雲泄霧藏半腹雖有絶頂誰能窮潛心默禱若有應豈非正直能感通須臾淨掃衆峯出仰見突兀撑青)
(空東坡廟碑即取此詩也其議論雄偉讀者皆竦或謂坡取此似傷于太易余曰三百篇詩中有婦人女子自)
(言志者仲尼不刪去以垂訓後世乃獨疑坡之於退之乎況坡所閱文字過眼無遺他人不過蓄為詩料坡乃)
(取之作大碑板以為議論尤不可及)暮捲朝飛又作西山之雨(王勃詩畫棟朝飛南)
(浦雲朱簾暮捲西山雨)雖自湖入海是亦東歸之兆(詩我東曰歸)然望
魁與台亟還北落之樞(魁四星為璇璣三台六星兩兩而居一曰天柱史記天官書北)
(落師門一星在羽林南北長安城北門曰北落門以象此也漢天文志北宫玄武虛危危為蓋屋虛為哭泣之)
(事其南有衆星曰羽林天軍軍西為壘或曰戍旁一大星北落北落若微亾軍星動角益稀及五星犯北落入)
(軍軍起火金水尤甚火入軍憂水水患木土軍吉晉天文志北落師門一星在羽林南落者天之藩落也師門)
(軍門也主非常以備兵李太白司馬將軍歌北落明星動光彩南征猛將如雲雷)庶不戰可屈
於人兵(孫子百戰百勝非善之善者也不戰而屈人之兵善之善也法言狙詐家曰但詐之計不戰而)
(屈人兵堯舜也曰不戰而屈人兵堯舜也霑項漸襟堯舜乎)見用儒無敵於天下(法言)
(如用眞儒無敵于天下)一莊荒甚亦思向花木之陽(唐餘錄崔羣自中書舍人)
(知舉歸其妻李氏勸樹莊田為子孫業羣笑曰予有美莊良田遍在天下夫人何憂夫人曰不聞君有此業羣)
(曰吾前歲放春榜三十人豈非良田耶夫人曰若然者君非陸贄相門生乎曰然夫人曰往年君掌文柄使人)
(約其子簡札不令就試如君以為良田即陸氏一莊荒矣羣慙而退累日不食餘見前)半刺芬然
詎意入蘋蘩之薦(庾亮答郭豫書别駕舊與刺史别乘同宣王化於萬里其任居刺史之半)
維昔武矦之一表實同說命之三篇(東坡樂全先生文集序諸葛孔明不)
(以文章自名而開物成務之資綜理名實之意自見于言語至出師表簡而盡直而不肆大哉言乎與伊訓說)
(命相表裏非秦漢以來以事君為悦者所能也)首焉推向寵之淑均繼則舉費
褘之忠實(武矦出師表侍中侍郎郭攸之費褘董允等此皆良實志慮忠純是以先帝簡拔以遺陛)
(下將軍向寵性行淑均曉暢軍事先帝稱之曰能)今以二難并之美(滕王閣序四美具二)
(難并)併於一不肖之身(韓文忽㤀身之不肖兮謂青紫其可拾)自視欿然公
言過矣然士固伸於知己則聽豈待於成身(俱見前)諸侯
薦人與之諸矦久無是事國士遇我報以國士當厲乃
心某敢不剗磢鈍頑(剗楚限切通作剷廣韻削也磢楚兩切或作㼽說文磋垢瓦石韓文)
(滌濯剗磢磨滅瑕垢)鞭磨慵惰號門生而不知恩者非人也詎敢
弭㤀(柳文凡號門生而不知恩之所自者非人也詩心之憂矣不可弭㤀王僧孺傳思子為勞未能㤀弭)
(舊唐書郭子儀傳悼之流涕曷可弭㤀唐德宗段太尉紀功碑行路興悲懦夫增氣矧予之懷其可弭㤀)視
匹夫不獲其所者若推之更祈終惠其為感槩(郭解傳隂賊感)
(槩師古曰感槩者感意氣而立節槩也吳都賦俗有感槩之風)罔既鋪棻(文選桑麻鋪棻注棻與紛)
(通盛貌)
謝林寺丞(行知)特薦
素韠御祥夢空懷於故宇(韠壁吉切說文韍也所以蔽前以韋為之古者席地而坐)
(以臨俎豆故設蔽膝以備濡漬禮記韠君朱大夫素士爵韋注此玄端服之韠也韠之言蔽也凡韠以韋為之)
(以象裳色則天子諸侯玄端朱裳大夫素裳惟士玄裳黃裳雜裳也服皆素韠儀禮士冠禮筮于廟門主人玄)
(冠朝服緇帶素韠即位於門東)繡衣薦士選猶及於陳人(莊子人而無人道是謂之)
(陳人)暌離恍隔於累年(韓詩與子昔暌離嗟余苦屯剝)屯蹇既濱於九死
(文選紛屯邅與蹇連兮又雖九死具猶未悔暌離屯蹇用四卦名)廼蒙記憶(北史陳元康傳神武)
(馬上有所號令九十餘條元康屈指數之盡能記憶)尚送吹嘘(杜詩惟待吹嘘送上天)始而
驚疑終則慙懼人棄而已獨取此心定異於常情(史記貨殖)
(傳人棄我取人取我與)今無而古則聞兹事實關於世道非言可
謝於禮敢違伏念某命固不猶(詩寔命不猶)材亦無似(禮記寡人)
(雖無似)湘濱憔悴安得自高(漁父篇屈原既放遊于江潭行吟澤畔顔色憔悴孫寶傳)
(士安得獨自高詳别見)蜀道嘻嚱固為親屈(嚱休宜切通作戲李詩噫吁嚱危乎高哉)
(蜀道之難難於上青天後漢書廬江毛義家貧以孝行稱南陽張奉慕其名往候之坐定而府檄適至以義守)
(安陽令義捧檄而入喜動顔色奉者志尚士也心薄之固辭而去及義母死公車徵遂不至奉歎曰賢者固不)
(可測往日之喜乃為親屈也)彼蒼有罰(詩彼蒼者天爾雅穹蒼蒼天也春為蒼天注萬物蒼蒼然)
(生)莫白此心棘人欒欒勞心忉忉幸而終制(詩庶見素冠兮棘人)
(欒欒勞心慱慱兮慱音團注棘急也欒欒瘠貌詩無思遠人勞心忉忉注憂勞也忉音刀正義曰以言勞心故)
(云憂勞)逹官紛紛諸公衮衮誰寔恤孤(杜詩諸公衮衮登臺省廣文先生官)
(獨冷甲第紛紛厭粱肉廣文先生飯不足)忽聞一節之趨(禮記凡君召以三節二節以走一節)
(以趨在官不俟履在外不俟車注節所以明信輔君命也使使召臣急則持二緩則持一)常及十夫
之獻(尚書民獻有十夫)漫令厠九人之後才難不其然(厠閒也柳詩才)
(難不其然卒與大患期山谷詩才難不其然有亦未易識)至謂冠一路之賢吾斯未
能信豈固察驪黃之外(詩有驪有黃毛傳純墨曰驪黃騂曰黃列子秦穆公使九方皋)
(求馬反報曰牝而黃使人取之牡而驪伯樂曰皋之所觀在其内而㤀其外馬至果天下之良馬也)憐其
困牛皂之同(鄒陽傳使不羈之士與牛驥同皂師古曰皂歷也揚雄方言云梁宋齊楚燕之間謂)
(歷曰皂皂在早反)人謂斯何(韓文昔者人謂斯何)公言過矣舊游門下既
已玷一株之桃(談叢王泠然上裴耀卿書拾遺補闕寧有種乎僕不佞亦相公一株之桃李也)
今去籠中乃猶取三年之艾(舊唐書元行冲傳嘗謂狄仁傑曰門下賓客堪充旨)
(味者多願以小人備一藥物仁傑乃笑謂人曰此吾藥籠中物何可一日無也)恩淪於髓(漢書淪肌)
(浹髓)愧溢其肝兹蓋伏遇某官德與春和氣如秋杳(杜詩司徒)
(清鑒懸明鏡尚書氣與秋天杳)方淳熙之雜然竝進固不乏於時才(淳熙)
(宋孝宗年號)惟簡肅之老而愈剛實見稱於聖主(宋史林栗字黃中福)
(州福清人紹興十二年進士歷官兵部侍郎以論朱熹罷知泉州卒謚簡肅栗為人強介有才而性狷急欲快)
(其私憤遂至詆毁名儒廢絶師教雖疇昔議論雄辯可觀不足以蓋晚節之謬也)今賢者識其
大者蓋有之是以似之(詩左之左之君子宜之右之右之君子有之惟其有之是以似)
(之注似嗣也左陽道朝祀之事右隂道喪戎之事此二德我先人竝能有之是以先王使其子孫嗣之)不
然再轉而為丞(韓文再轉而為丞兹邑)誰能三已而無慍徧持使
簜(周禮掌節以英簜輔之注謂為函器盛節一曰畫函疏云其函猶是簜但以英華有畫意故更曰畫函也)
始入郎闈君不行兮夷猶(九歌君不行兮夷猶蹇誰畱兮中州)羌難得而
覼縷(離騷羌中道而改路羌楚人發語辭猶言何為也左思吳都賦斯實神妙之饗象嗟難得而覼縷爾)
(梁吳筠移此乃方寸之恒情羌難得而覼縷也覼縷次第也言難知其次第也)廣帥之重唐制
已然(韓文嶺之南其州七十其二十二隸嶺南節度其四十餘分四府府各置帥然嶺南節度為大府若)
(嶺南帥得其人則一邊盡治故選帥常重於他鎮非有文武威風知大體可畏信者則不幸往往有事)上
弄印以選賢(趙堯傳高祖持御史大夫印弄之曰誰可以為御史大夫者皇甫冉詩位重登壇後)
(恩深弄印時)公聞命而就道(新唐書郭子儀傳贊朝聞命夕引道無纖介自嫌)何恙
弗已(公孫弘傳君不幸罹霜露之疾何恙不已師古曰恙憂也已止也言何憂于疾不止也禮記曰疾止)
(復初也)盡興則歸(王徽之傳徽之字子猷性卓犖不羈嘗居山隂夜雪初霽月色清朗忽憶戴逵)
(逵時在剡便乘小舟詣之經宿方至造門不前而反人問其故徽之曰本乘興而來興盡而反何必見安道耶)
得之傳聞似恐昔疾而今愈恬於出處豈非人醉而我
醒然天下之所少者非才則海濱之來歸者有日勱相
我國(尚書用勘相我國家)謹簡乃僚(尚書愼簡乃僚)勉令進進不已之人
皆動于于然來之意(韓文必且洋洋焉動其心峨峨焉纓其冠于于焉而來矣)某敢
不請事斯語力勉其頑德不待於成身豈知敘柳河東
之感(見前謝鄒運使舉狀條)士固伸於知己自當發韓昌黎之狂
(韓文答崔立之書士固信于知己微足下無以發吾之狂言)
謝瀘帥楊尚書(汝明瀘州為古巴國地梁置瀘州取瀘川為名隋析富義縣置瀘)
(川為瀘州治後置郡仍縣號唐復瀘州後改瀘川郡後復瀘州宋因之宣和初置瀘川軍節度景定)
(初為元所取尋收復改江安州徙治江之南楊汝明眉州青神人舉進士為成都府觀察推官時吳)
(曦叛汝明不受逆曦之招及曦平宣諭使吳獵以聞遂召汝明入補官累遷工部尚書)
屬城受察已感芘身(北山移文跨屬城之雄冠百里之首韓文受容受察左傳大官大邑)
(身之庇也任昉集庇身有地)帥閫簡僚更叨舉首(董仲舒傳子大夫褎然為舉首)得
固榮於劵外(莊子劵内者行乎無名劵外者志乎期費注劵分也夫行于分内者行不由于名期)
(費有益無益期於損己以為物也山谷詩人生但安樂劵外豈吾力)愧有玷於牘端嘗觀
七篇之包羅(史記孟子列傳退而與萬章之徒序詩書述仲尼之意作孟子七篇)頗考五
人之名數齊王為都之知罪惟孔距心獻子取友之難
㤀必樂正子使下駟或當於上駟(史記孫臏之齊齊將田忌善而客待之忌)
(數與齊諸公子馳逐重射孫子見其馬有上中下輩謂田忌曰今以君之下駟與彼上駟取君上駟與彼中駟)
(取君中駟與彼下駟既馳三輩畢而田忌一不勝而再勝卒得王千金)則後魚或誚於前
魚(史記魏王與龍陽君共船而釣龍陽君得千餘魚而涕下曰臣之始得魚也臣甚喜後得益大臣欲棄前)
(所得矣今以臣之凶惡也而得為王拂枕席夫四海之内其美人亦甚多矣聞臣之得幸于王也畢蹇裳而趍)
(王矣亦曩臣之所棄前魚也)矧某不才舉世所鄙坐力田之傷地脉
迄不逢年(史記佞幸傳諺曰力田不如逢年善仕不如遇合列女傳力田不如逢年力桑不如遇國)
(卿蒙恬傳此其中不能無絶地脉哉)欲養生以息天黥未能絶粒(莊子庸詎知夫)
(造物者之不息我黥而補我劓使我乘成以隨先生耶任昉述異記荀環字叔偉潛修卻粒)得郡豈
嫌於如斗(南史宗慤為豫州典籤多所連執慤大怒曰慤年六十得一州如斗大不能復與典籤共)
(臨之)蹊田適値於奪牛(左傳牽牛以蹊人之田而奪之牛牽牛以蹊者信有罪矣而奪之牛)
(罰已重矣)有土此有財貧於近監改邑不改井窮乃無錐(易改)
(邑不改井無喪無得傳燈錄香巖頌去年貧未是貧今年貧始是貧去年貧無卓錐之地今年貧錐也無華陽)
(國志瀘州土地雖廹山川特美鹽井魚池一郡豐沃)不幸千里之旱可哀竟無斗
升之水以活(莊子君豈有升斗之水而活我哉詳見前)蒙袂弗勝其貿貿(禮記)
(有餓者蒙袂輯履貿貿然來)納溝寖覺其纍纍(石顯傳印何纍纍師古曰纍纍重積也)
捄火暇問丈人只得焦頭而爛額(高五王傳失火之家豈暇先言丈人而後)
(救火乎霍光傳曲突徙薪亡恩澤焦頭爛額為上客耶)無麵欲為巧婦但知剜肉
以醫瘡(陳后山詩巧手莫為無麵餅誰能畱渴待遠井聶夷中詩醫得眼前瘡剜卻心頭肉陳後山詩)
(昔日剜瘡今補肉)思飢實自於己飢忍痛難思於方痛(韓文今而思之)
(如痛定之人思當痛之時不知何能自處也)非惡其聲也實關鄉人孺子之
心何誕之節兮固頼方伯連帥之惠(誕音單詩旄丘之葛兮何誕之節兮)
(注誕闊也言旄丘之葛兮何為闊之節兮以當蔓延相及以興方伯之國何為使之連屬亦當憂患相及禮記)
(天子百里之内以共官千里之内以為御千里之外設方伯五國以為屬屬有長十國以為連連有帥)鶴
膝蜂腰尚未全復(南史齊陸厥傳沈約用以聲制韻有平頭上尾蜂腰鶴膝此借用)牛
溲馬勃何足兼收(韓文牛溲馬勃俱收竝蓄)兹蓋伏遇某官德與春
融氣如秋杳(杜詩尚書氣與秋天杳)閶闔之開黃道夙高北闕之
星辰(杜詩閶闔開黃道衣冠拜紫宸高帝紀蕭何治未央宫立東闕北闕師古曰未央殿雖南嚮而上書)
(奏事謁見之徒皆詣北闕公車司馬亦在北焉是則以北闕為正門也)斧鉞之下青冥暫
養南山之霧雨(杜詩斧鉞下青冥樓船過洞庭北風隨爽氣南斗避文星列女傳陶答子相陶)
(其政不修而家益富其妻抱子而泣姑問泣何也曰妾聞南山有玄豹霧雨不下食欲以澤其身而有文章也)
(故有威而遠害今夫子不修德而家益厚禍且至矣謝朓詩雖無玄豹姿且隱南山霧)七年可即
戎矣九罭以公歸兮(詩序九罭美周公也詩是以有衮衣兮無以我公歸兮箋云願以衮)
(衣封公于此無以西歸此借用)觀察急於賦刺史私於民洞知委折(韓文)
(為刺史者恒私于其民不以實應乎府觀察使者恒急於其賦不以情信乎州誠使刺史不私于其民觀察使)
(不急于其賦如是而政不均令不行者未之有也)今日飲者恩來日按者法未
忍舉行(蘇章傳故人為清河太守章行部按其姦臧乃請太守為設酒肴陳平生之好曰今日蘇孺文)
(與故人飲者私恩也明日冀州刺史案事者公法也遂舉正其罪)閔其存活數千之羸
(說文羸瘦也禮記注羸憊貌東坡詩何以累君子十萬貧與羸)寵以治平第一之薦(賈誼)
(傳河南守吳公治平為天下第一)然飢饉札瘥之甫定熙洽謂何(札側八切)
(周禮司關凶札注謂疾疫死亾也國語夭札瘥昏注疫死曰札瘥才何切爾雅病也杜預曰小疫曰瘥大疫曰)
(札)且文詞學問之久荒博深安在尚書拔十得五矣(文選)
(拔十得五尚曰比肩蜀志龐統性好人倫每所稱述多過其才時人怪而問之統曰當今雅道陵遲善人少而)
(惡人多今拔十失五猶得其半而可以崇邁世教使有志者自厲不亦可乎新唐書趙憬傳拔十得五賢愚猶)
(半李綘傳古人言拔十得五猶得其半)孝廉聞一知幾耶(左雄傳雄請孝廉年不滿四十)
(不得察舉廣陵徐淑年未及舉臺郎詰之答曰詔書曰有如顔回子竒不拘年齒是以本郡以臣充選郎不能)
(屈雄詰之曰昔顔回聞一知十孝廉聞一知幾耶)德不待於成身士固伸於知
已(見前)某敢不懲羹吹沸(楚辭懲於羹而吹虀兮何不變於此志也傅奕傳懲沸羹者吹)
(冷虀傷弓之鳥驚曲木)求牧與芻諸侯失國託於諸侯無使飢餓
於吾土國士遇我報以國士敢㤀佩服於斯言銜荷惟
深戴宣罔既
代謝衛參帥(涇)
浮食畫墁又占芙蓉之幕(禮記君子與其食浮於人也寧使人浮於食四六集營開)
(楊柳幕展芙蓉李文饒詩芙蓉客暫依劉夢得詩歸路芙蓉幕)飛章推轂遂依桃李之
門(蔡邕傳陳璜使人飛章言邕餘見前)敬裁小子狂簡之章少謝大鈞坱
圠之賜(見前)伏念某地寒無狹(劉向别錄鄒衍在燕地美而寒不生五穀新唐書舒)
(元輿傳地寒不與士齒詳見前)天巧亦慳(韓詩文字窺天巧束坡詩召用既晚矣天命良復慳又若)
(人富天巧又似亦費天巧又嘲笑破天慳李詩披豁露天慳王介甫詩不恤我躬瘁乃歎天澤慳)膽落
穹廬莫繼忠宣之衣鉢(蘇武傳賜武馬畜服匿穹廬揚雄傳碎轒輼碎穹廬注旃帳也)
(匈奴傳匈奴父子同穹廬卧師古曰其形穹隆故曰穹廬洪皓傳皓字光弼番陽人少有竒節登政和四年進)
(士假禮部尚書使金不屈流遞冷山留北中凡十五年忠義之聲聞於天下以忤秦檜安置英州卒謚忠宣)
力扛洪鼎又慙文惠之箕裘(法言力有扛洪鼎揭華旗洪适傳适字景伯皓長子)
(也與弟遵同中博學宏詞科後三年弟邁亦中是選由是三洪名滿天下适以文學聞望遭時遇主自兩制一)
(月入政府又四閱月居相位又三月罷政家居十有六年卒謚文惠)徒藉義方(左傳石碏曰臣聞愛)
(子教之以義方)獲沾世禄雖幸挂名於秋賦(文選使名挂史筆韓文挂名經端韻)
(會貢士曰賦晁錯傳以臣充賦猶民歸賦於縣官故曰上以正取謂之賦互見前)未能得雋於
春闈(左傳得雋曰克又以中雋也元稹詩競走墻前稀得雋高懸日下表無私姚鵠詩三年竭力向春闈)
(塞斷浮華衆路岐蒯希逸詩一振聲華入紫微三開秦鏡照春闈)槃旋州縣之勞(蔡邕釋誨)
(盤旋乎周孔之庭宇韓文隱者之所盤旋)祇慄簡書之畏偶終墨綬(見前)獲近
碧幢(方干詩問津求拜碧油幢歐陽詹詩十萬兵車擁碧油)適泰階六符之光擁
元戎十乘之寄(俱見前)生匠石之園長伯樂之廐固可卜
其終身(韓文是生於匠石之囷長於伯樂之廐者也)挹浮丘之袂拍洪崖之
肩復自憐其凡骨(郭璞遊仙詩左挹浮丘袖右拍洪崖肩借問蜉蝣輩寧知龜鶴年)聊
作斗升之活敢希分寸之攀(俱見前)況西山行地之仙有
八百輩(許眞君傳眞君留讖云吾仙去一千二百四十年間豫章之境五陵之内當出地仙八百人其)
(師出于豫章大揚吾教江心忽生沙洲掩過沙井口者是其時也)而旌陽同日之舉僅
十二人(十二眞君傳許眞君名遜字敬之本汝南人也弱冠師大洞君吳猛傳三清法要鄉舉孝廉拜)
(蜀旌陽令以晉室棼亂棄官東歸以東晉孝武帝太康二年八月一日於洪州西山上昇與同昇十二弟子作)
(勸戒詩十首以遺世眞君升龍車命弟子陳勲時荷冊前導周廣曾亨驂御黃仁覽與其父族侍從旴烈與其)
(母郭侍從仙春四十二人同時白日拔宅上昇鷄夫亦從)不應妄庸(見前)亦預推薦兹
蓋伏遇某官三朝元老(詩方叔元老)四海眞儒(法言魯不用眞儒故也如)
(用眞儒無敵于天下)魁下兩星付榮進於素定(史記天官書魁下六星兩兩相比者)
(名曰三能餘見第一卷上曾樞密條)胸中五色補造化而不言(山谷詩公有胸中五)
(色線平生補衮用功深李賀詩筆補造化天無功)靡辭三命之滋共(左傳宋正考父佐戴)
(武宣三命滋益恭故其鼎銘曰一命而僂再命而傴三命而俯循墻而走亦莫余敢侮饘於是粥於是以餬余)
(口)要歷四方之維翰(詩四方攸同王后維翰)自洪移福瓣香續𣲖
於南豐(洪州有洪崖以洪崖先生居之隋文帝因以名州福州有福山郡國志上有神人裸身散髮人)
(見必有福唐因更閩州曰福州按曾南豐行狀為英宗實錄檢討官通判越州歷知齊襄洪州進直龍圖閣知)
(福州兼福建路兵馬鈐轄所謂自洪移福也餘見前)由登入京夾道寄聲於司馬
(登州古牟子國以文登山得名宋史司馬光傳蘇軾自登州召還緣道人相聚號呼曰寄謝司馬相公毋去朝)
(廷厚自愛以活我司馬温公行狀神宗崩公赴闕庭衛士見公入皆以手遮額曰此司馬相公也民遮道呼曰)
(公無歸洛畱相天子活百姓所在數千人公懼遂徑歸洛)閩閫休歌於來暮(見前)吳儂
莫切於去思(東坡詩語音猶自帶吳儂何武傳其所居亦無赫赫名去後常見思謝安傳在官無)
(當時譽去後為人所思)陜而東陜而西方欲弘周召之化洛之南
洛之北務多收温石之材(俱見前)包荒得尚于中行(易包荒用)
(馮河得尚於中行)采菲何嫌於下體(見前)致兹孤進亦累一陶(崔駰)
(傳坏冶一陶)某敢不退自激卬(王章傳不自激卬)勉圖報稱(孔光傳無以報)
(稱注稱副也)滕王閣之合賓佐既辱異知(韓文滕王閣記其年九月公與監軍)
(使燕于此閣文武賓士皆與在席新唐書王勃傳勃道出鍾陵九月九日都督大宴宿命其壻作序以夸客因)
(出紙筆徧請客莫敢當至勃汎然不辭都督怒起更衣遣吏伺其文輒報一再報語益竒乃矍然曰天才也請)
(遂成文極歡罷)翹材館之招賢人應無棄物(見前)
代謝帥座(契家子弟謝合尖五代史李崧傳長興中明宗春秋高秦王從榮多不法晉)
(高祖為六軍副使懼禍及求出外藩時契丹入鴈門明宗選將以捍太原晉祖欲之議久不決崧曰)
(太原國之北門宜得重臣非石敬塘不可晉祖深德之隂遣人謝崧曰為浮圖者必合其尖盖欲使)
(崧終始成已事也按宋制薦舉限以五員以初薦為破白末薦為合尖亦云合穎)
塵埃委吏夙依厦屋之萬間(杜詩安得廣厦千萬間)造化全功遂
拜春風之一紙(楊誠齋求陳壻薦書詩獨念東牀客猶沉左選曹春風半張紙立地作宜敖)
受知襞積(相如傳襞積褰縐鬱橈谿谷張衡思玄賦美襞積以酷烈兮)懷感輪囷(鄒陽)
(傳輪囷離竒注囷音去輪反輪囷離竒委曲盤戾也韓詩窮途致感激肝膽還輪囷)竊以山巨源
之念遺孤吾聞語矣(山濤傳濤字巨源少有器量與嵇康吕安善後遇阮籍便為竹林之)
(遊康後坐事臨誅謂子紹曰巨源在汝不孤矣杜詩范雲堪作友嵇紹自不孤)柳子厚之記先
友誰實圖之(柳子厚先君石表隂先友記先君之所友凡天下善士舉集焉今之世言交者以為)
(端敢悉書所尤厚者附兹石以銘于背)非遲遲於救死之八珍(韓詩救死具八珍不)
(如一簞犒詳見前)則淺淺於蘇枯之一溉(韓文蘇枯弱彊嵇康養生論夫為稼于湯)
(之世偏有一溉之功者雖終歸于焦爛必一溉者後枯然則一溉之益固不可誣也東坡詩區區效一溉豈能)
(濟含生又一溉兹湯旱)有如念故人之子擢之於筦庫之中(禮記趙文)
(子所舉於晉國管庫之士七十有餘家)成始成終不進不止(魏志荀令君之進善不進)
(不休宋書劉穆之為丹陽尹凡所薦逹不納不止)以此稱於天下(韓文感恩則有之矣將以)
(稱於天下曰知己知己則未也)豈當求之今人(王衍傳武帝聞其名問王戎曰夷甫當今誰比)
(戎曰未見其比當從古人中求耳杜詩似君須向古人求)某窺管識卑(東方朔傳以筦窺天注筦)
(古管字三國志注庚申令曰議者以軍吏雖有功能德行不足堪任郡國之選明君不官無功之臣不賞不戰)
(之士治平賞德行有事賞功能論者之言一似管窺虎歟世說王獻之數歲時嘗看諸門生樗蒲見有勝負因)
(曰南風不競門生輩輕其小兒乃曰此郎亦管中窺豹時見一班宋莊綽雞肋云人知管窺為王獻之事而其)
(原乃魏武令中語故兩著之)挈瓶知小(左傳雖有挈瓶之知守不假器禮也瓶汲水器也言小知)
(為人守器尚知不以假人)備太史牛馬之走終覺駑庸(司馬遷報任少卿書太史)
(公牛馬走走猶僕也謙言已為太史公掌牛馬之僕)讀先人科斗之藏卒無象似
(孔安國尚書序於壁中得先人所藏古文虞夏商周之書及傳論語孝經皆科斗文字昌黎科斗書後記愈事)
(董丞相幕府識閒封令服之者陽冰子授余以其家科斗孝經愈實蓄之而不暇學曾南豐詩深愧薄材無像)
(肖)羌為貧而出仕(羌發語辭猶言何為)窘將母之不遑(詩王事靡盬不遑將)
(母毛傳將養也)倚門之望既深(見第一卷上曾運使條)對床之歡亦廢(韋蘇)
(州示元眞元常詩那知風雨夜復此對牀眠東坡與子由詩對牀欲作連宵話野客叢書云東坡詩蓋祖韋蘇)
(州然韋又有贈令狐士曹詩有秋簷滴滴對牀寢之句則夜雨對牀亦可施於朋友白樂天招張司業云能來)
(同宿否聽雨對床眠此善用韋意不膠於兄弟也至鄭谷訪元秀上人詩云且共高僧對榻眠思元昉上人詩)
(云每思聞淨語夜雨對䋲牀則夜雨對牀亦可施於僧矣今人但用之於兄弟者以其經東坡拈出故耳)鷄
鶩爭食難舒狷者之懷烏鵲無依漸作歸歟之計(俱見前)
豈謂荆潭之裴垍(昌黎有荆潭唱和詩序注此謂裴垍楊憑唐藝文志有裴均荆潭倡和集)
(一卷作裴垍非)首求瀍榖之石洪(昌黎送石處士序御史大夫烏公為節度之三月求士于)
(從事之賢者有薦石先生者曰先生居瀍穀之閒仁且勇若以義請而彊委重焉其何說之詞)總角丱
兮憐其進拜於牀下(丱古患切音慣本作丱束髮貌詩婉兮孌兮總角丱兮毛傳丱幼稚)
(也箋云丱然而稚正義云總聚其髮以為兩角丱然兮幼稚如此馬援傳援有疾梁松來候之獨拜牀下援不)
(答諸子問曰梁伯孫帝壻貴重朝廷大人奈何獨不為禮援曰我乃松父友也雖貴何得失其序乎)厥齒
長矣不應曳尾於途中(左傳子之齒長矣不能事人又君之齒長矣未有太子莊子楚)
(有神龜巾笥而藏之廟堂之上此龜者寧其畱骨而貴乎寧其生而曳尾於塗中乎潘尼鼈賦或頓足而鷹距)
(或曳尾於塗中)假之寵靈(後漢書鄧隲傳寵靈顯赫)長其光價(唐文粹生其羽翼長其光)
(價韓詩光價豈止百倍過)遂從數月卒獲四章譬如為山實易虧於
一簣(尚書為山九仞功虧一簣)志在流水誰能寫之五絃(李詩愧非流水韻叨)
(入伯牙絃山谷詩當時朱絃寫心曲果在高山流水間禮記舜作五絃之琴以歌南風之詩而天下治)忽
逢公車之交(劉向傳章交公車人滿北軍)遂合浮圖之穎(宋制改官限舉者五)
(員最後一章謂之合穎)父書是讀果何有於家聲(史記趙奢傳藺相如曰括徒能)
(讀其父書不知變也司馬遷傳陵既生降隤其家聲梁任昉傳四子竝無術業墜其家聲)兒事已癡
豈眞明於吏治(傅咸傳生子癡了官事官事未易了也詳見前)伏讀八字足華
一生卵而翼之所謂如天之福我(左傳勝如卵予翼而長之資治通鑑上問)
(姚崇卿子何官才性何如對曰臣子為人多欲而不謹是必以事干魏知古知古微時臣嘗卵而翼之李義山)
(集卵翼不自於他門頂踵實非其己物左傳如天之福兩君相見何以代此)顔之厚矣未知
何地以報公(尚書顔厚有忸怩詩巧言如簧顔之厚矣)此蓋伏遇某官藩屏
重湖(南遷錄洞庭湖西岸有沙洲堆阜隆起在青草湖下一湖之内中有此洲南名青草北名洞庭所謂)
(重湖也)凖繩百吏坱圠播物大鈞運於無垠(見前)追琢成章
小子至於有造(詩周王壽考遐不作人追琢其章金玉其相毛傳追彫也金曰彫玉曰琢相質)
(也又成人有德小子有造毛傳造為也鄭箋成人謂大夫士小子其弟子也)憐宣孟之無後
(左傳韓厥言於晉矦曰成季之勳宣孟之忠而無後為善者懼矣成季謂趙衰宣孟謂趙盾也)撫叔敖
之如生(滑稽傳楚相孫叔敖且死屬其子曰我死汝必貧困若往見優孟言我孫叔敖之子也居數年)
(其子窮困負薪逢優孟與言曰我孫叔敖之子也優孟即為敖衣冠抵掌談語歲餘像敖莊王置酒優孟前為)
(壽莊王大驚以為孫叔敖復生也)襃華衮之一言器蟠木於萬乘(俱見前)
遂令長往之興(後漢書逸民傳贊江湖冥滅山林長往遠性風疎逸情雲上)亦入旁
招之儲重惟此恩將何以謝某敢不恪共爾位惟既厥
心我有二天已幸厠七十家之舉士更三日猶希與八
百吏之除(俱見前)
代謝茶漕司(詳啓意其人姓晏名大正蓋晏殊之後)
需次糟丘敢圖内舉(李詩憶昔洛陽董糟丘為余天津橋南造酒樓又此江若變作春酒)
(壘麯便作糟丘臺左傳外舉不避仇内舉不避親)贅員油幕使效裏言(左傳寡人出伯)
(父無裏言入又不念寡人)昉兹服役之初(昉音倣公羊傳昉於此乎注昉適也齊人語)敢
廢脩詞之敬(易脩詞立其誠)竊惟中興重藩宣之寄(詩序烝民尹吉甫美)
(宣王也任賢使能周室中興焉漢宣帝紀贊可謂中興德侔殷宗周宣矣光武紀孝宣帝化致升平稱為中興)
(後漢書光武受命中興丙吉傳贊孝宣中興丙魏有聲蘇武傳明著中興輔佐趙充國傳在漢中興充國作武)
(循吏傳序漢世良吏于是為盛稱中興焉韋玄成傳荆蠻來威故稱中興劉歆傳武帝單于守藩百蠻服從中)
(興之功未有高焉者也匈奴傳四夷賓服稱為中興王導傳禮樂征伐翼成中興苟崧傳元帝天縱聖哲光啓)
(中興祖逖傳士雅叶迹中興克復九州之半唐蔣義傳非我失之自我復之為中興光武是也郭子儀傳中興)
(之功日月可冀杜詩今朝漢社稷重數中興年注中竹仲反又百年垂死中興時)故於機事置
書局之官(中興會要國朝安撫司其屬有勾管機宜文字建炎初新置主管機宜文字書寫機宜文)
(字各一員紹興四年詔書寫機宜文字除係事干機密其餘文字竝不得簽書俸給京官依通判選人依簽判)
當建炎羽檄之交實許陪於贊畫(宋高祖即位改元建炎漢高帝紀羽檄徵)
(天下兵息夫躬傳羽檄重迹而狎至師古曰檄者以木簡為書長尺二寸用徵召也其有急事則加以鳥羽插)
(之示速疾也魏武奏事云今邊有警露檄插羽)迨紹興鞬櫜而後始無預於文
移(建炎五年改元紹興樂記包以虎皮名曰鞬櫜鄭玄注甲兵之衣曰櫜其字或作建臯史記車甲弢而藏)
(之府庫而弗復用倒載干戈苞之以虎皮將率之士使為諸侯名之曰鞬櫜王肅曰所以能櫜干戈而不復用)
(者將率之力也故建以為諸矦謂之建櫜也)雖曰閒曹(唐詩閒曹猶得醉薄俸勝耕田)然亦
異數(左傳名位不同禮亦異數)如某者志雖自好學未知方為箕為
裘亦自勉家傳之業(見前)不狩不獵居然承世祿之恩(詩不)
(稼不穡胡取禾三百㕓兮不狩不獵胡瞻爾庭有縣貆兮)未敢荒筆硯之耕(唐王勃所至請)
(為文人謂舌織而衣筆耕而食)然已負懷繃之愧(韓詩簪笏自懷繃)一行作吏
甚安筦庫之卑(嵇康傳一行作吏此事便廢餘見前)萬里侍親忽有從軍
之命(淮南王傳丁壯從軍傅介子傳以從軍為官)猥容浮食(禮記君子與其使食浮于人也)
(寧使人浮于食)使典内籌幸若出於天然恐有為之地者(俱見前)
恭惟某官氣質凝遠(新唐書宋璟傳璟風度凝遠人莫涯其量)風調浚明黃
鍾為宫散作人間之和氣(律歷志問而吹之以為黃鍾之宮史記律中黃鐘白虎通)
(黃鍾中和之氣言陽氣于黃泉之下動養萬物)大玉不琢中藏天下之至文(禮記)
(大圭不琢山谷詩天球不琢中粹和)肯為入蜀之星實卜守吳之歲周爰
咨度暫煩四牡之馳(俱見前)薄言旋歸即護六飛之馭(詩執)
(訊獲醜薄言還歸還音旋文帝紀帝躬御六飛親至潭袁盎傳陛下騁六飛馳不測注六馬之疾若飛也)凡
叨氣類(文選弘長風流許與氣類)例沐吹噓致令疵賤之蹤(范雲詩物情棄)
(疵賤)獲隸走趨之數某敢不靖共爾位洗濯其心(竝見前)詩
禮聞於過庭敬脩可願(尚書敬脩其可願)孝友施於有政增益
未能
代謝茶使與合尖(以下徽本分作第三卷今依家藏本及鄢陵劉氏本併歸二卷)
綴玉鈐之冷幕已廹踐更(鈐其淹切兵鈐以閉房神府以備非常後漢書方術傳鈐)
(決之符注云兵法有玉鈐篇及玄女六韜要決曰太公對武王曰主將有隂符則鈐符皆兵家所用李靖有兵)
(鈐新書一卷隋志有太公隂符鈐錄一卷宋有景德虎鈐經王勃太公贊豹韜禳惡龍鈐辟邪六一居士詩符)
(略縱横輕玉鈐)飛金節之薦函偶成合穎(周禮凡邦國之使節山國用虎節土國用)
(人節澤國用龍節皆金也以金為節鑄龍虎人之象柳文幢牙茸纛金節折羽)功莫崇於引重
(灌夫傳兩人相為引重)惠莫大於成終㳙吉日以修詞(漢禮樂志㳙選休成)
(注㳙除也除惡選取美成者也宋祖廟歌錄時㳙日詩吉日維戊又吉日庚午)順下風而請謝
(莊子黃帝順下風膝行而進左傳羣臣敢在下風鄒陽傳竊高下風之行)竊惟選舉既弊授
受俱難相易則從之輕已發蘇老泉之歎用決者恨其
早可考黃山谷之詩(山谷詩用智常恨髦用决常恨早推轂天下士誠心要傾倒海宇日)
(清明廟堂勤洒掃何為陳師道白髮三徑草)君驕士而士亦驕君主擇客而
客或擇主故達官多寡助之恨而志士無苟合之期(諸葛)
(豐傳苟合取容)兩不相逢一至此極況如大正可謂小知緬思
舊學之碑有慙元獻(宋史晏殊字同叔撫州臨川人七歲舉神童賜同進士出身仁宗朝)
(宰相謚元獻篆其碑首曰舊學之碑)不傍貴人之戶卻似小山(晏幾道字叔原有小)
(山詞一卷山谷序之曰叔原人英也其癡亦自絶人仕宦連蹇而不能一傍貴人之門是一癡也論文自有體)
(不肯一作新進士語此又一癡也費資千百萬家人飢寒而面有孺子之色此又一癡也百人負之而不恨己)
(信人終不疑其欺己此又一癡也至其樂府可謂俠邪之大雅豪士之鼔吹若妙年美士近知酒色之娱苦節)
(臞儒晚悟裙裾之樂鼓之舞之使宴安酖毒而不悔是則叔原之罪也哉)第恐荒簪笏之家
(陳子昂集屈富貴於沉冥雜薜蘿於簪笏)未免厲布韋之業(賈山傳布衣韋佩之士)虀
鹽十載於太學僅竊末科(韓文太學四年朝虀暮鹽)草茅一介之狂
言幾投大僇(馬周傳由一介草茅言天下事范滂傳今之循善身䧟大僇莊子為世大僇)甫
息浮湘之枻冐隨諭蜀之車(司馬相如傳遣相如責唐蒙等因諭告巴蜀民以非)
(上意)錄錄無竒安有幕中之辯(漢書蕭曹傳贊錄錄未有竒節韓文幕中之辯人反)
(以汝為叛)沾沾自喜若為席上之珍(竇嬰傳魏其沾沾自喜耳師古曰沾沾輕薄也)
(禮記儒有席上之珍以待聘)偶蒙諸臺共剡乘矢(法言奏不剡繫辭剡木為矢言有四)
(薦)為山九仞極知一簣之虧(見前)撞鐘千鈞此豈寸莛之
力(莛音亭說文枝莖也魏志萬石之鐘不以寸莛起音)誰其從臾(韻會慂勸也方言南楚凡已不)
(欲喜怒而旁人說者謂之慫慂或作臾衡山王傳日夜縱臾如淳曰縱才勇切臾讀作勇師古曰奬勸亦或作)
(容)辱此吹噓樂莫樂兮相知何敢急於自衒(屈原九歌樂莫樂兮)
(新相知東方朔傳自衒鬻者以千數梅福傳赴闕庭自衒鬻者不可勝數文選自衒自媒者士女之醜行也)
遲之遲而又久諒欲察其所安(禮記賓牟賈起免席而請曰夫武之備戒之已)
(久則既聞命矣敢問遲之遲而又久何也)好不改於緇衣襃果踰於華衮(竝見)
(前)退惟内樸反稱凝重之姿正愧中乾何取純深之學
(左傳外彊中乾柳文外邪中乾)殆假點睛之筆(水衡記張僧繇于金陵安樂寺畫四龍不點睛)
(每云點之即飛去人以為妄誕因點其一須臾雷霆破壁一龍乘雲上天)俾舐換骨之丹(列仙)
(傳淮南王仙去餘藥器置在中庭鷄犬舐啄之盡得昇天歐陽永叔詩換骨莫求丹九轉榮名何待祿千鍾山)
(谷詩欲换凡骨無仙丹)人訝其通籍之階宜淹而速(元帝紀得為大父母父母)
(兄弟通籍應劭曰籍者為二尺作牒記其年紀名字物色懸之宫門案省相應乃得入也陳湯傳宜以時解懸)
(通籍孟康曰通籍不禁止令得出入也魏相傳霍夫人顯及諸女皆通籍長信宫師古曰通籍謂禁門之中皆)
(有名籍恣出入也)自恐負親民之計雖寵若驚(老子寵辱若驚)此蓋伏
遇某官風鑒精明(袁宏傳風鑒散朗或搜或引王導傳少有風鑒識量清遠陸機傳贊風鑒)
(澄爽神情俊邁)天機沉邃(淮南子内有以通于天機而不以貴賤貧富勞逸失其志德者也晉書郭)
(文傳天機鏗宏莫有闚其門者)逶遲苞栩盍周道之遄歸(詩肅肅鴇羽集于苞栩王)
(事靡盬不能蓺稷黍)蔽芾甘棠殆召公之是似(詩蔽芾甘棠又無曰予小子召公是)
(似)峻東壁圖書之領(晉天文志東壁二星主文章天下圖書之秘府也李泌傳月蝕東壁)
(祕曰東壁圖書之府吾以宰相并學士當之矣)專西秦權牧之司(提舉秦州茶馬)相馬
舉肥恐小駟有足乘之理(宋玉九辯今之相者兮舉肥騏驥伏匿而不見兮左傳乘)
(小駟鄭入也小駟馬名鄭國所獻)煎茶有味思大匠無可棄之材(山谷煎茶)
(賦前四後四各用其一少則美多則惡發揮其精神又益於咀嚼盖大匠無可棄之材太平非一士之略以為)
(茶馬提舉所薦故以茶馬為喻)欲令轅下之駒漫僃籠中之物故雖弄
印迄使在鎔某敢不謹佩此恩力鞭其鈍公車薦士諒
不收私報之情直道事人持此答曲成之造(竝見前)
代董侍郎謝史丞相(詳啟意盖代董居誼)
六年百謫託大造以全生(陳遵傳故事有百適者斥注適讀曰謫左傳秦師克還無)
(害則是我有大造于秦也)一旦異恩錄微勞而贖過(劉向說苑主有超異之恩則臣)
(必死以復之)盡復官階之舊仍沾祠廩之新毫髮不出於他
人(李義山集卵翼不自於他門頂踵實非其己物)頂踵皆歸於化地(任彦昇集自頂至踵)
(功歸造化)伏念某素無操挟積有僥逾州縣常才既躐從甘
泉之槖(揚雄傳每上甘泉常法從師古曰法從者以言法當從耳一曰從法駕也趙充國傳安世待槖)
(簪筆張晏曰槖契囊也近臣負囊簪筆從備顧問或有所紀也)藩垣重寄更溢分益部
之符(李郃傳使者二人當到益部)指心願報於寵光(蜀志徐庶辭先主而指其心曰)
(本欲與將軍共圖王霸之業者以此方寸之地也詩為龍為光傳龍寵也疏為君所寵遇為君所光榮)揣
力終牽於分量體廟謨安靜之意何敢勤兵(光武紀明明廟謨)
承宣司減汰之餘又難增戍然畫地而守之策(孫子虛實篇我)
(不欲戰雖畫地而守之敵不得與我戰者乖其所之也後漢書荀彧傳以十分居一之衆畫地而守之注言畫)
(地作限隔也鄒陽傳畫地而不敢犯)亦無日不討諸人會殘息欲竄身於
三秦(韓信傳三秦可傳檄而定也項羽三分關中立秦將章邯為雍王都廢丘司馬欣為塞王都櫟陽董)
(翳為翟王都高奴是為三秦)聚重兵專垂涎於四蜀(賈誼新書垂涎相告巴蜀黔漢)
(為四蜀)計我師之籍無八萬人分邊面之屯幾二千里(宋隆)
(興初賀子忱知樞密院有武臣陳理功賞辭氣不平謂朝廷推賞一次輕如一次賀正色云只為邊面一次近)
(如一次武臣無辭)上藉朝廷之威德下憑將士之忠誠首殄渠
魁既奏皂郊之一鼓(尚書殲厥渠魁皂郊堡在天水軍天水縣四十里去秦州二十里左)
(傳一鼓作氣)既殲羣醜不遺嶓冢之隻輪(詩順彼長道屈此羣醜榖梁傳匹馬)
(踦輪無反者注踦輪一隻之輪公羊傳匹馬隻輪無反者注匹馬一馬也隻踦也皆喻盡潘岳西征賦曾隻輪)
(之不反&KR1303;三師以濟河)偶興元偏帥殞於挑兵(左傳三次及於事而帥偏師言非全)
(軍)致散關諸卒潰而延敵(陸儼山知命錄大散關在寶鷄南二十里和尚原在焉山)
(自西來即秦嶺一支不獨為秦蜀之界亦中國南北之界也方輿勝覽云大散關在沔州梁泉縣係極邊為秦)
(蜀要路按漢高帝引兵從固道敗章邯於陳倉諸葛出散關圍陳倉曹操自陳倉出散關至河池後魏尉遲迴)
(自散關伐蜀後唐郭崇韜入散關取鳳州石敬塘伐蜀入散關後周王璪出兵自散關趨秦州李義山詩散關)
(三尺雪回夢舊鴛機今按後漢書延岑引北入散關注在陳倉縣南十里有散谷水勝覽失引一統志大散關)
(在今寶鷄縣南五十二里通褒斜大路宋史寧宗開禧二年十二月金人破大散關三年夏四月四川忠義人)
(復大散關尋復破嘉定元年六月金人歸大散關十年十二月統制劉雄棄大散關遁金人據之十一年二月)
(金人焚大散關)雖在韋臯去鎮之後(韓文疆外之險莫過蜀土韋臯去鎮劉闢守後血人)
(于牙不敢吐口)難逃孔明貶職之辜(蜀志街亭之敗戮馬謖以謝衆上疏曰臣以弱才叨)
(竊非據不能訓章明法臨事而懼至有街亭違命之闕箕谷不戒之失咎皆在臣請自貶三等以督厥咎)投
畀囚山甘作浯溪之老(詩取彼讒人投畀豺虎豺虎不食投畀有北有北不受投畀有)
(昊柳河東囚山賦虎豹咆[口闞]代狴牢之吠嘷予胡井眢以管視兮窮坎險其焉逃匪兕吾為柙兮非豕吾為牢)
(聖日以理兮賢日以進誰使吾山之囚吾兮滔滔浯溪在今永州祈陽縣南五里流入湘江唐元結自道州歸)
(愛其山水因家焉宋陳衍云元氏始命之意因水以為浯溪因山以為峿山作室以為&KR1875;室三吾之稱我所自)
(也制字從水從山從广我所命也三者之目皆自吾焉我所擅而有也)適逢沛澤遂叨汝
水之歸(汝水在臨川東北六里謝靈運集序瀕汝水以為城)兹遇飛龍之御天(易飛)
(龍在天又時乘六龍以御天)曲念病駒之屬地(柳河東起廢答中廐病顙之駒以其病不)
(得齒他馬食斥棄異早恒少食屏立擯辱掣頓異甚垂首披耳懸涎屬地)錄其尺寸踦許復
於鴈門(孔光傳卒無尺寸之效踦音欹說文一足也方言梁楚之問物體不具者謂之踦雍梁之間獸)
(支體不具者謂之踦段會宗傳足以復鴈門之踦注會宗為鴈門守坐事廢後復為都尉故云)活以斗
升涸足蘇於鮒轍(見前)孰主張是(莊子孰主張是孰維綱是)遂濟登兹
(韓文上勤下順遂濟登兹不亦休乎)此蓋伏遇某官柱石九筵(霍光傳將軍為國柱)
(石師古曰柱者梁下之柱石者承柱之礎也言大臣負國重任如屋之柱及其石也周禮夏后氏太室殷人重)
(屋周人明堂度有九尺之筵禮記疏明堂在國之陽其制東西九筵東北七筵堂崇一筵五室凡室二筵)綱
維八極(淮南子廓四方析八極注八極八方之極晉地理志八絃之外名為八極八極之廣東西二億)
(三萬一千三百里南北二億三萬一千三百里)談笑洗咸池之日(新唐書狄仁傑傳贊取日)
(虞淵洗光咸池詳見前)從容封函谷之泥(隗囂傳囂將王元以為天下成敗不可知不願)
(專心内事遂說囂曰今天水完固士馬最強北收西河上郡東收三輔之地案秦舊迹表裏山河元請以一丸)
(泥為大王東封函谷關此萬世一時也梁戴暠從軍行當今函谷上惟見一丸泥)博陸之益戸
萬七千詎足報伊周之烈(霍光傳以河北東武陽益封光萬七千戸與故所食凡二)
(萬戸贊曰光以結髮内侍遂匡國家安社稷擁昭立宣雖周公阿衡何以加此)汾陽之書考二
十四自應褊齊晉之功(新唐書郭子儀傳授中書令考二十四贊曰子儀完名高節爛)
(然獨著福祿永終雖齊桓晉文比之為褊)方藏疾以匿瑕(左傳山藪藏疾瑾瑜匿瑕)務厲
世而磨鈍(梅福傳爵祿束帛者天下之底石高祖所以厲世磨鈍也)復其官為子孫
之計見此恩乃父母之心某敢不仰佩殊私益磨晚節
(鄒陽傳晚節末路石顯傳元帝紀晚節寢疾師古曰晚節猶言末時也顔眞卿傳晚節偃蹇)誘我松
桂未敢勒北山之移(孔稚圭北山移文誘我松桂欺我雲壑)收之桑榆庶
幾補東隅之失(馮異傳異大破赤眉於崤底降璽書勞異曰赤眉破平士卒勞苦始雖垂翅回)
(谿終能奮翼渑池可謂失之東隅收之桑榆)
代陳帥機(元勳)謝衛參帥(涇)
細書成文蒐實材於公舉(後漢書循吏傳其以手迹腸方國者皆一札十行細書成)
(文)大鈞播物挈冗吏以名聞雖嘗僃於使令初無堪於
選錄況受及瓜之代難徼采菲之恩(竝見前)不謂三人之
占(尚書三人占則從二人之言孔傳夏殷周卜筮各異三法竝卜)乃使匹夫之被一陶
異甚(見前)再省瞿然(瞿權俱切說文鷹隼之視也徐曰驚視貌禮記曾子聞之瞿然又瞿瞿如)
(有求而弗得疏眼目速瞻之貌又視容瞿瞿疏驚遽之貌)伏念某頑疎之資浮沉
於世(游俠傳豈若卑論齊俗與世浮沉而取榮名哉世說顧劭問龐士元吾與子孰愈曰陶冶世俗與時)
(浮沉吾不如子論王霸之餘策覽倚伏之要害吾似有一日之長)塵容俗狀果何有於
詳華(文選抗塵容而走俗狀)綿力薄材豈眞能於強濟(嚴助傳越人綿力薄)
(材不能陸戰)門蔭只宜於平進(晉書范弘之傳階籍門蔭屢登崇顯庾亮傳皆非姻族各)
(以平進後周劉璠欲立邊功不樂隨牒平進南史蔡興宗傳吾素門平進與主上甚疎新唐書選舉志朋比貴)
(勢妨平進之路唐孫綮北里志序多膏梁子弟平進歲不及三數人南史王騫傳謂諸子曰吾家本素族自可)
(依流平進不須苟求)閫僚自合其宣勞粗奉文書無可言之功狀
(史記鯀之治水無狀索隱曰言無功狀)非有方略難曲盡於事宜(霍去病傳上嘗)
(欲教之吳孫兵法對曰顧方略何如耳趙充國傳上問度羌虜何如充國曰千聞不如一見兵難喻度臣願馳)
(至金城圖上方略薛宣傳下至財用筆硯皆為設方略利用而省費)是直常鱗凡介之匹
儔(韓文天池之瀆大江之濆曰有怪物焉蓋非常鱗凡介之品彙匹儔也)何計乘鴈雙鳬
之多少(揚雄傳江湖之雀勃解之鳥乘鴈集不為之多雙鳬飛不為之少)矧入幕之日
淺而歸袖之風披(韓詩寧當不俟報歸袖風披披)三匝徬徨不識捲簾
之意一封覼縷忽聞推轂之言(俱見前)得之駭然望不及
此(文選臣之始望尚未至是温庭筠啓榮非始圖事過初望)既非請益而得是為特
逹之知公求士甚士求公久無是事(俱見前)子生孫孫復
生子難報此恩(列子子又生孫孫又生子子又有子子又有孫子子孫孫無窮匱也)此蓋
伏遇某官直大而方(東坡啓直大以方廣博而良)清和且任與人不
求僃斯心即孔孟之心(尚書與人不求僃檢身若不及)乃言㡳可行所
論合禹臯之論(尚書皋陶曰朕言惠可底行禹曰俞乃言底可績)暫甘棠之美
召(詩序甘棠美召伯也召公之教明於南國)即淇澳之相周(詩序淇澳美武公之德也有文)
(章又能聽其規諫以禮自防故能入相於周美而作是詩也)雖俊乂始入於旁招而
巧拙或容於雜進(俱見前)遂令遯尾之客(易遯尾厲勿用有攸往正義云)
(為遯之尾最在後遯者)亦入需頭之章(蔡邕獨斷凡羣臣上書于天子者四一曰章二曰奏)
(三曰表四曰駁議章者需頭稱稽首上書謝恩陳事詣闕通者也奏者亦需頭表者不需頭蔡君謨詩禁林京)
(兆荷恩光三上需頭乞郡章楊升菴丹鉛續錄云獨斷所謂需頭者蓋空其首一幅以待詔旨批答陳請之奏)
(用之不需頭者申謝之奏用之楊萬里知筠州謝表云需章匄外退以其私便郡疏恩出於自擇需章字用獨)
(斷語也然君謨在誠齋之前已先用其語升菴豈偶未見耶)某敢不銘刻鴻私鞭磨
駑鈍藉使百無逢於世亦有一回顧之榮指心圖稱於
品題(見前)騰口難論於報效(易咸其輔頰舌騰口說也)然稱於天下曰
知己今者非耶(韓文感恩則有之矣將以稱於天下曰知己知己則未也)使遇以國
士報衆人天厭之矣(見前)
代章監倉謝衞安撫(瑑)
下士代耕之祿僅守積倉上臣事君以人忽騰薦櫝(荀子)
(下臣事君以貨中臣事君以身上臣事君以人)憐其出身於幽谷(詩出自幽谷遷于喬木)
使之陟彼乎高岡(詩陟彼高岡我馬玄黃)愧在盧前(舊唐書文苑傳楊烱與王)
(勃盧照隣駱賓王以文辭齊名海内稱為王楊盧駱亦號為四傑烱聞之謂人曰吾愧在盧前恥居王後當時)
(議者亦以為然)感從隗始(孟郊詩受恩慙始隗王安石詩恩從隗始詫燕臺)竊以管庫
七十家之舉古道久衰(見前)法筵第一義之觀今聞尤聳
(言行錄崇政殿說書吕希哲除右司諫辭未獲命禮書蘇軾在邇英戲之曰法筵龍象當觀第一義希哲笑而)
(不言退謂范祖禹曰若辭不獲當以楊畏為首時畏在言路而頗險為子瞻所厚故希哲及之武帝問逹磨如)
(何是聖諦第一義答云廓然無聖杜詩願聞第一義回向心地初)有嚴十乘(詩元戎十乘)所
部九州鳳翼龍鱗孰不希於攀援(法言攀龍鱗附鳳翼㢲以揚之勃勃乎其)
(不可及乎)牛溲馬勃皆有望於蓄藏(見前)及下車之云初(李白與韓)
(荆州書昔王子師為豫章未下車即辟荀慈明既下車又辟孔文舉)乃推轂於綦賤(綦音其極)
(也荀子君綦貴)其為銜戢(陶詩銜戢知何謝冥報以相貽說文戢藏兵也詩載戢干戈爾雅聚也疏)
(藏聚也)實倍等夷(張良傳諸將陛下故等夷師古曰夷平也言故時皆齊等杜詩清襟照等夷)
伏念某質窳無竒材卑莫抗服箱以走渠憐滿脰之黃
鍾(詩睆彼牽牛不以服箱柳河東牛賦若知牛乎牛之為物魁形巨首牟然而鳴黃鍾滿脰自種自斂服箱)
(以走)按劒無因誰肯先容於白璧(鄒陽傳明月之珠夜光之璧以暗投人於道路)
(莫不按劒相眄者何則無因而至前也)強折腰於為米(陶潛傳吾不能為五斗米折腰拳拳)
(事鄉里小兒耶)眞眯目於簸糠(莊子簸糠眯目則天地四方易位矣詳見前)今蒙需
章(見上條)可使升秩(需升卦名)父書是讀果何有於家傳兒事
已癡豈眞堪於世用一字之襃已過(俱見前)兩喜之溢何
多(莊子夫兩喜必多溢美之言兩怒必多溢惡之言)伏遇某官以社稷臣為詩
書帥與人不求僃收毛髮絲粟之微嘉善矜不能無絲
麻菅蒯之間(俱見前)有如頑頓(陳平傳士之頑頓嗜利無恥者注頓讀曰鈍頭鈍謂)
(無廉隅)首辱甄陶九罭之魚鱒魴即遄歸於周室(詩九罭之魚鱒)
(魴我覯之子衮衣繡裳鴻飛遵渚公歸無所)千里之馬騏驥會交獻於燕庭
某敢不增所未能修其可願嘗為委吏已蒙葑菲之收
(竝見前)寘彼周行尚幸蒹葭之采(詩采采卷耳不盈傾筐嗟我懷人寘彼周行又)
(兼葭采采白露未已所謂伊人在水之涘)
代趙撫屬(汝諿)謝衞安撫合尖
溝水流行久汙芙蓉之幕(李文饒詩桃李蹊空久芙蓉客暫依劉夢得詩歸路芙蓉)
(府離堂玳瑁筵南史庾景行汎綠水依芙蓉何其麗也詳見前)岸花飛送暫違桃李之
蹊(杜詩岸花飛送酒檣燕語畱人李廣傳贊桃李不言下自成蹊)重感眷畱倍深銜戀
更裁四六少謝萬分伏念某再省妄庸一何僥倖當大
參政十乘啓行之日適小丈夫三年垂滿之時惟其樂
莫樂兮相知是以遲之遲而又久敷施翕受更無假於
先容(俱見前)前輓後推又不遺於餘力(左傳或推之或轅之史記平原君傳)
(秦之攻我也不遺餘力矣)居然穿縞之末(詩居然生子韓安國傳強弩之末勢不能穿魯縞注)
(曲阜善作縞尤為輕緩故曰魯縞)迄成合穎之謀(見前)感溢瓶罍(詩瓶之罄矣維)
(罍之恥韓詩朝廷未省有遺策肯不垂意瓶與罍)功歸爐冶乃瞻衡宇情已迫
於欣奔(歸去來辭乃瞻衡宇載欣載奔)及告油幢恩數勤於眄睞(釋名幢童)
(也其狀童童然也三朝志金節隋制也黑漆竿上施圓盤周綴紅綜拂八層黃綉龍袋籠之王公以下皆有節)
(制同金節韜以碧油名碧油幢方干詩問津求拜碧油幢任昉箋咳唾為恩眄睞成飾)謫將滿百
(陳遵傳故事有百適者斥注適讀曰謫)辭不免多(易躁人之辭多)今蒙慨然允為
幸甚鯤鵬水擊強希萬里之圖(莊子北溟有魚其名為鯤鯤之大不知其幾千)
(里也化而為鳥其名為鵬鵬之背不知其幾千里也是鳥也水擊三千里摶扶搖而上者九萬里)烏鵲
月明深結一枝之戀(見前)恭惟某官東郊道洽(尚書命畢公保釐東)
(郊又道洽政治)西陜化成(公羊傳自陜而西者召公主之)展長沙萬里之平民
無遺便(見前)對宣室半夜之問王曰遄歸(賈誼傳上方受釐宣室問鬼神)
(之本誼具道所以然之故至夜半文帝前席詩徐方不回王口還歸)凡今日毛髮絲粟之
材(見前)皆他時欂櫨侏儒之用(韓文欂櫨侏儒欂音薄櫨音盧三者皆屋之短柱欂)
(一名枅櫨一名楶侏儒一名梲)欲作大鈞之問(見前)又虞小器之盈(文選小器)
(易盈先取沉頓)敢陳攄謝之辭(攄抽居切博雅舒也又摛也)更致依投之悃
常擬報一飯奈何回首於南山(杜詩今欲東入海即將西去秦尚憐終南山回)
(首清渭濱常擬報一飯況懷辭大臣白鷗没浩蕩萬里誰能馴)可以觀四方自此馳神
於東閣(朱雲傳薛宣為丞相雲往見之謂雲曰在田野無事且畱我東閣可以觀四方竒士雲曰小生)
(乃欲相吏耶宣不敢復言)
代趙撫屬(汝諿)上提刑(此篇自亟蒙推轂以下徽本舛錯今依劉本改正)
油幕綴員漸廹終更之候(青油幕宋將幕也以青油縑為之韓詩談笑青油幕谷永)
(傳終更亟還)繡衣察吏鼎來剡奏之章(匡衡傳無說詩匡鼎來服虔曰鼎猶言當)
(也若言匡且來也應劭曰鼎方也法言奏不剡漸鼎卦名)初非光明俊偉之材又無
假借攀援之勢(漢文帝紀假借納用莊子可攀援而闚注攀本作攀援引也)古之所
以薦士今者於是見公伏念某名為宗支(詩本支百世注本本宗也)
(支支子也)實本士檢(檢檢押也法言蠢廸檢押注檢押猶法度也言動必蹈於法度)恥懷繃
之簪笏恐受衆疑(韓詩簪笏自懷繃)隨韋布之縑緗偶叨一第
(縑堅嫌切說文并絲繪也廣韻絹也緗思將切說文帛淺黃色也梁書昭明太子傳遍該湘素王僧孺傳含吐)
(緗縹之上今按縑緗皆書衮也江摠陶貞白集序校之鉛墨緘以緹緗晉中興書傅玄盛書有青縑&KR1030;布&KR1030;絹)
(&KR1030;昭明太子詠書袠詩幸雜緗囊用聊因班女織柳文具筆札拂縑緗贊揚大功)慨念勉峴程
回之術業(新唐書宗室宰相傳李峴吳王恪孫折節下士翊戴肅宗李勉字玄卿鄭惠王元懿曾孫)
(少好學鯁亮廉介為宗臣表謚貞簡李程字表臣襄邑恭王神符五世孫擢進士宏辭賦日五色造語警拔士)
(流推之贈太師謚曰繆李回字昭度新興王德良六世孫長慶中擢進士第又策賢方正異等同中書門下平)
(章事贊曰周之卿士周召毛原皆同姓國也唐宰相以宗室進者九人林甫姦䛕幾亾天下李峴和柔在位無)
(所發明餘以材稱職號賢宰相嗚呼盛歟)終愧周召毛原之等夷(張良傳諸將皆陛下)
(故等夷師古曰夷平也言故時皆齊等餘見上文)何以亢身(左傳將行子南子産咨於太叔太叔)
(曰吉不能亢身焉能亢宗)莫如殖學(左傳夫學殖也不學將落殖殖苖也不學如苖之不殖將裒落)
(也)方以此自勵於己何敢輕受知於人細桷大杗壹冥
心於輪扁(杗音盲爾雅杗廇謂之梁說文屋大梁也桷椽也左傳抽桷擊扉韓文大木為杗細木為)
(桷袁昂傳恩隆絶望之辰慶集冥心之日杜詩自古江湖客冥心若死灰莊子輪扁斵輪于堂下注斵輪人名)
(扁)長箋短櫝肯請命於子公(陳咸傳咸滯於郡守時車騎將軍王音輔政信用陳)
(湯咸數賂遺物予書曰即蒙子公力得入帝城死不恨子公湯之字)來事元戎實叨末屬
適鼠竊狗偷之盜蕩摇我疆(叔孫通傳此特羣盜鼠竊狗偷耳何足置之齒牙間)
(左傳蕩搖我邊疆)奪烏飛魚泳之歡劬勞於野(韓文志同而氣合魚川泳而鳥)
(雲飛也詩鴻鴈于飛肅肅其羽之子于歸劬勞于野)濫承渙渥(易渙汗其大號)許减常員
(宋制限舉者五人減員言不必足數)然風憲之一削不圓(考工記築氏為削注即今書刀)
(古用竹簡筆誤則以刀削之因名其刀曰削孔子世家筆則筆削則削原陟傳削牘為疏)則天門之
九關難叩(楚辭虎豹九關兮啄害下人些陶侃傳夢生八翼飛而上天見天門九重已登其八唯一)
(門不得入)解后行露之聽(詩序行露召伯聽訟也)夤緣宿霧之披(杜詩萍汎)
(苦夤緣韓詩青壁無路難夤緣北史李繪傳儀貌端偉神情朗儁繪舅河間邢晏與繪清言歎其高遠每稱曰)
(若披雲霧如對珠玉樂廣傳若披雲霧而覩青天)甫及褰帷亟蒙推轂既不為
有力負舟而走又不生無因按劒之疑(俱見前)伯氏塤仲
氏箎安得齊名之譽(詩伯氏吹壎仲氏吹箎及爾如貫諒不我知張萱疑耀云八音皆克)
(諧無不和者而詩人喻兄弟之和獨以壎箎漢宋諸儒皆無明解今閱樂律諸書乃知七音各自為五聲如宫)
(磬鳴而徵磬和獨壎箎則二器共為一音塤為宫而箎之徵和塤為宫而箎之羽和伯宫也仲徵也此古人所)
(以喻同氣也)臺中評幕中辯初無贊畫之功(韓文言箴幕中之辯人反以汝)
(為叛臺中之評人反以汝為傾)猥借溢言(莊子兩喜必有溢美之言又傳其常情無傳其溢言)特
加吹送(杜詩揚雄更有河東賦惟待吹嘘送上天)犍為之磬十六大似無心
而得之(禮樂志成帝時犍為郡於水濱得古磬十六枚議者以為譱祥劉向因是說上宜興辟雍設庠)
(序隆雅頌之聲盛揖讓之容以風化天下三禮圖十六枚同一筍簴為編磬蓋薦語凡十六字)公車之
牘三千誰有不求而至者(史記滑稽傳東方朔初入長安至公車上書凡用三千奏)
(牘公車令兩人共特舉其書僅然能勝之注公車司馬天下上事及闕下凡所徵召皆總領之陳后山詩三千)
(奏牘諸儒上曹植與吳質書夫求而不得者有之矣未有不求而自至者也)内則感國士之
遇我外則賀天下之有公輪囷在肝(韓詩窮途致感激肝膽還輪囷)緘
封於髓(韓詩緘封在骨髓耿耿空自竒)伏遇某官人今而道古内介而
外通嘉善矜不能所學皆周孔之學(韓詩生平企仁義所學皆孔周)舉
直錯諸枉此心即伊傅之心駪駪六轡之載馳(詩駪駪征夫每)
(懷靡及六轡如濡載馳載驅駪疏臻切說文馬衆多貌)落落萬物之吐氣(杜工部覽元道)
(州舂陵行兼賊退示官吏作二首志之曰當天子分憂之地效漢官良吏之目今賊盜未息知民疾苦得結輩)
(十數公落落然參錯天下為州伯萬物吐氣天下少安可待矣)有懷鵷鷺之序(杜詩不息豺狼)
(鬭空慙鴛鷺行韓詩鵷鷺欲歸仙仗裏又丹掖列鵷鷺趙冬曦詩從容會鵷鷺)及識脊令之原
(詩脊令在原兄弟急難)參以月評(許劭傳劭與從兄靖俱有高名好共覈論鄉黨人物每月輒更)
(其品題故汝南俗有月旦評焉)慨然露奏振雲天之高誼(宋書謝靈運傳英辭潤金)
(石高誼薄雲天)策塵土之孤蹤暴公子之薦不疑昔聞其語(雋不)
(疑傳勝之知不疑非庸人敬納其戒遂表薦之徵詣公車拜為青州刺史)楊湖南之信陳子
今媿斯言(韓文送陳秀才彤序潁川陳彤始吾見之楊湖南門下頎然其長薰然其和吾目其貌耳)
(其言因以得其為人及其久也果若不可及夫湖南之于人不輕以事接爭名者之于藝不可以虛屈吾見湖)
(南之禮有加而同進之士交譽也又以信吾信之不失也)某敢不深自佩銘痛加砥
礪(鄒陽傳㡳厲名號者不以利傷行師古曰㡳厲言其自修廉隅若磨厲于石者)謝恩私室敢
矜小技之文章(羊祜傳拜爵公朝謝恩私門吾所不取杜詩文章一小技於道未為尊)不
辱公門願勉大閑之節誼(蘇文雖無以報不辱其門新唐書卓行傳贊節義天下大)
(閑士不可不勉)
代趙撫屬上衛參帥求合尖(自久無此事以上徽本舛錯依劉本改正)
一官頂踵冐假借之深恩(文帝紀諫說雖切常假借納用焉)三沭肺肝
乞品題之終惠(李翰林集一經品題便作佳士)恃在有容之大(尚書有容德乃)
(大)㤀其取數之多(禮記取數多者仁也)伏念某雖出天潢(史記天官書咸)
(池曰天五潢五潢者五帝車舍又王良旁有八星絶漢曰天潢魏王固表分枝若木疏𣲖天潢何遜詩鳳駕出)
(天潢)初無地望(北史公孫表傳鴈門李氏地望懸隔)燈花何喜一科不補於
遺餘(杜詩燈花何太喜韓文豈不登名於一科兮曾不補其遺餘)袍葉半枯萬事已
甘於濩落(東坡詩青衫半作霜葉枯莊子瓠落無所容注瓠音護瓠布護也落零落也)浪爾
依芙蓉之幕下(見前)誰其采薜荔於水中(薜荔音鼻戾增韻香草屈原九)
(歌采薜荔兮水中搴芙蓉兮木末心不同兮&KR0008;勞恩不甚兮輕絶)適逢先十乘於偃藩
(漢書敘傳木偃息以藩魏兮申重繭以存荆師古曰段干木客居魏魏王敬而禮之秦欲伐魏或諫曰魏君賢)
(者是禮國人稱仁未可圖也秦遂止兵左思詩吾希段干木偃息藩魏君梁書王僧孺傳偃息藩魏甘卧安郢)
遂得底百僚而隸役(杜詩有材無命百僚底詳見前)不虞一見便辱異
知識元方而用季方久無此事(徽本作人一天而我漢二天信有此事後)
(書陳紀字元方弟諶字季方與紀齊德同行父子竝著高名時號三君每宰府辟召常同時旌命羔鴈成羣當)
(世者靡不榮之)媒石子而羅温子不曰非才(韓文以温生為才於是以石生為媒)
(以禮為羅又羅而致之幕下)借以齒牙(南史謝朓傳朓字元暉好奬人才會稽孔顗粗有才筆未)
(為時知孔圭嘗令草讓表以示朓朓嗟吟良久手自折柬寫之謂圭曰士子聲名未立應共奬成無惜齒牙餘)
(論其好善如此)傳之羽翼(柳文假以羽翼偶之騫騰駱口賓王詩倏忽摶風生羽翼矢)我莫
若鮑叔(史記管晏列傳生我者父母知我者鮑子也)逢人必說項斯(見第一卷上任)
(中書條)遂令虧簣之山迄作合尖之塔(見此卷代謝帥座條)唯是過
屠而大嚼(桓譚新論人聞長安樂則出門而西向笑知肉味美則過屠門而大嚼曹植與吳質書過)
(屠門而大嚼雖不得肉貴且快意韓詩肯效屠門嚼)難㤀見麴以流涎(杜詩道逢麴車口流)
(涎)兼幸生匠石之園託根未正(韓文是生於匠石之園宋廣平梅花賦序嗚呼)
(斯梅託根非其所山谷詩託根桃李場)縱欲附翹材之館張本已疎(西京雜記)
(平津矦營客館以招天下賢才次曰翹材館以待大材任九卿將軍二千石者處之左傳注預為後地曰張本)
(公羊傳昭公二十五年秋七月上辛大雩季辛又雩傳言上辛者為下辛張本荀崧傳左丘明張本繼未發明)
(經意多竒偉)豈無列薦之員亦有十科之目(宋哲宗元祐元年立十科舉士)
(法詳别見)或蒙送上亶謂成終大鈞無垠拔士不遺於餘力
(俱見前)小子有造歸恩豈在於他門(詩肆成人有德小子有造李義山集卵翼)
(不自於他門)恭惟某官以社稷臣為詩書帥(俱見前)喬嶽之蓄
雲泄霧人蒙潤而不知(韓魏公行狀公姿貌英待骨骼清聳圖繪傳天下人以謂高山)
(大嶽望之氣象雄傑而包育細微蓄泄雲雨藏匿寶怪蓋自然也蘇文蒙霧而行皆獲不知之潤)滄海
之包乾括坤物何歸而不得(水華海賦且其為器也包乾之奥括地之區)尚
念碧油之屬(三朝志王公以下皆有節韜以碧油方干詩問津求拜碧油幢歐陽詹詩十萬兵樞)
(擁碧油楊萬里詩錦水花潭照碧油)欲舐丹竈之餘(見前)縹緲孤鴻漸恐回
頭之斷漏(東坡孤鴻辭缺月挂疎桐漏斷人初靜時見幽人獨往來縹緲孤鴻影驚起卻回頭有恨)
(無人省揀盡寒枝不肯棲楓落吳江冷)差池歸燕寧能絶望於捲簾(見前)幸
從昌黎弟子之員(韓文弟子不必不如師師不必賢於弟子)經寘陸氏門生
之列(韓文愈與童子俱陸公之門人也)茅茹以其征吉今期已免於西
曹(易拔茅茹以其彙征吉丙吉傳西曹地忍之陳遵傳西曹以故事適之)桃李悉在公門
他日尚希於東閣(見前)
代陳縣尉(愷)上衛參帥求舉削
酸寒溧尉古須強箭之吹噓(韓詩酸寒溧陽尉五十幾何髦青冥送吹噓強箭射)
(魯縞)憔悴湘濱今累大鈞之坱圠(屈原漁父辭屈原既放遊於江潭行吟澤畔顔)
(色憔悴形容枯槁餘見前)百無操挾萬有狂愚然而恃大參政之寬
洪必不責小丈夫之躁妄竊以三吐哺三握髮而下士
周公豈欺我哉一舉手一投足之乞憐韓愈抑亦人耳
(俱見前)況幸在犀甲熊旂之下(書周官函人為函犀甲七屬虎兕六屬國語夫差衣)
(水犀之甲者三千劉熙釋名熊虎為旂軍將所建象其猛如虎與衆期其下也柳河東平淮西雅金第煌煌錫)
(盾雕戈犀甲熊旂威命是荷)乃無與豨苓鷄壅之中(莊子藥也其實堇也桔梗也鷄)
(癕也豕零也是時為帝者也注鷄壅即鷄頭名芡豨苓即猪苓)恐虛此生何用於世是
以頃者之詣府(韓文躬詣大府受約束於下執事)敢於冐焉以呈身(舊唐)
(書韋澳傳澳字子斐性貞退寡欲登第後十年不仕伯兄温與御史中丞高元裕友善温請用澳為御史謂澳)
(曰高二十九持憲綱欲與汝相面汝必得御史澳不答温曰高君端士汝不可輕澳曰然恐無呈身御史竟不)
(詣元裕之門東軒筆錄孫參政抃為御史中丞薦唐介吳中復為御史人或問曰聞君未嘗與二人相識而遽)
(薦之何也孫答曰昔人恥呈身御史今豈求識面臺官也後二人皆以風力稱)温乎其和可知
既蒙異顧(韓文温乎其容若加其新也)粲然有文相接實激懦衷(董仲)
(舒傳粲然有文以相接驩然有恩以相愛)惟是下考之垂成猶冀上天之吹
送(杜詩揚雄更有河東賦唯待吹噓送上天)懼捲簾之或晚㤀躍冶之非祥
伏念某鹿鹿無庸徂徂何取(俱見前)砥節礪行不能窺前
輩之藩籬(蔡邕郭有道碑砥節礪行有道正辭爾雅樊籬郭璞云藩籬也史記曾無藩籬之艱又北)
(築長城而守藩籬莊子吾願遊於其藩)種學績文且未識古人之糟粕(韓文)
(種學績文以蓄其有泓涵演迤日大以肆莊子然則君之所讀者古人之糟魄已夫糟酒滓也魄亦作粕說文)
(已漉麤糟也)半生一第寸祿八年(左太冲詩外望無寸祿内顧無斗儲白帖縣尉一命)
(寸祿)茅舍聽鷄猶是儒酸之氣味(温庭筠詩鷄聲茅店月人迹板橋霜)竹弓
射鴨安知吏隱之風流(東坡詩已作觀魚檻仍開射鴨堂注孟郊為溧陽尉開射鴨堂)
(孟郊詩短蓑不怕雨白鷺相爭飛短楫畫菰蒲鬭作豪横歸笑伊水健兒浪戰求光輝不如竹枝弓射鴨無是)
(非又射鴨復射鴨鴨驚菰蒲頭鴛鴦亦零落彩色難相求杜詩吏隱逢梅福山谷詩吏隱極風流)然粗
覺無愧於心幸以此不惡於下慨念一寒之迹(范雎傳范叔一)
(寒如此哉)若為再命之階(周禮再命受服)得拜馬前已遂執鞭之願
(韓文以故人稚弟拜北平王於馬前史記雖為之執鞭所欣慕焉)無為牛後遂興見彈
之思(蘇秦傳寧為鷄口無為牛後莊子汝亦太早計見卵而求時夜見彈而求鴞炙)然記碧油
之幢(見上條)頗辱黃金之諾(季布傳得黃金百不如得季布諾)以其時則
可矣敢不長鳴異乎人之求歟眞成自鬻(梅福傳昔秦武公好力任)
(鄙叩關自鬻)伏遇某官直方且大清任而和公路垂紳即正
槐庭之面(歐文垂紳正笏周禮秋官朝士掌建邦外朝之法面三槐三公位焉)矦方賜履
暫為蘭畹之滋(左傳賜我先君履東至於海西至於河南至於穆陵北至於無棣離騷經余既)
(滋蘭之九畹兮詳見前)遇民猶兒(東坡詩青衫半作霜葉枯遇民如兒吏如奴)求士如
渴東山瓜苦共思零雨之遄歸(詩我徂東山慆慆不歸我來自東零雨其濛有)
(敦瓜苦烝在栗薪箋云敦猶專專也婦人思其君子之居處專專如瓜之繫綴焉瓜之瓣有苦者以喻其心苦)
(也)南國甘棠未若敷天之純被(詩序甘棠美召伯也召伯之教明於南國)顧
以椳闑扂楔之細(椳竒限戸樞闑門限扂亭點切門關牡楔音屑門兩旁木韓文椳闑扂楔)
(各得其宜)皆在毛髮絲粟之中(老泉集天下之人毛髮絲粟之材紛紛然而起合而為一)
欲善鄭來請從隗始某敢不激昂駑鈍報稱鴻私桃李
悉在公門既感東風之鼔舞葑菲無以下體尚幾秋露
之均沾(俱見前)
代趙縣丞(善倪)上撫州林守(洽)求舉削
贊長官之雨不善避嫌(縣丞稱贊府南部新書裴子雨為下邳令張晴為縣丞二人俱)
(有聲氣而善語言曾論事移時吏人竊相語曰縣官甚不和長官稱雨贊府即道晴贊府稱晴長官即道雨終)
(日如此非不和乎語林商則任廩丘尉性廉縣令丞多貪因宴會舞令丞皆動手尉則回身而已令問其故則)
(曰長官動手贊府亦動手惟有一尉亦動手百姓何容活耶韓文丞位高而偪例以嫌不可否事詩疏作詩之)
(人自謂避嫌之不審趙充國傳媮得避嫌之便師古曰慊亦嫌字公羊傳言伐何避嫌也惡乎嫌嫌與鄭人戰)
(也)戴刺史之天夙蒙假蔭(趙嘏詩尋花偶坐將軍樹飲酒方重刺史天蔭於禁切說)
(文草隂地徐曰草所庇也入陰景曰蔭荀子木成蔭而衆鳥息焉亦作蔭左傳木根無所庇廕)惟是升
斗之活若為分寸之躋流涎久動於麴車(俱見前)病顙輒
希於箕秣(河東起廢答病顙駒大而不厖可餙焉於是衆牽駒上燥士大廡下莝以雕胡秣以香箕)
印刓果否(韓信傳刻印刓忍不能予注手弄角訛不忍授也)冶躍可乎(見前)竊以
寗戚之歌鬷明之言雖賢不免(韓文夫牛角之歌辭鄙而義拙堂下之言不書)
(於傳記齊桓舉以相國叔向攜手以上然則非言之難為聽而識之者之難遇也伏以閣下尚賢而與能哀窮)
(而悼屈既有聽之之明又有振之之力寗戚之歌鬷明之言不發於左右則從而失其時矣)匠石之
園伯樂之廐所係尤深(韓文是生於匠石之園長於伯樂之廐者也)既辱在
於使令且已叨於識察將以知已稱於天下乃使勤子
至于他人(俱見前)縱欲冥心(杜詩冥心若死灰)何以藉口(左傳晉人曰若)
(苟有以藉口而復命於寡君)伏念某號為宗姓實則儒生束髮所期
豈念祖宗之簪笏(束髮猶云結髮李廣傳臣結髮與匈奴戰師古曰言始勝冠霍光傳贊光)
(以結髮内侍班彪傳結髮學問班固傳結髮脩身)摘髭不力竟慙伯仲之壎箎
(韓詩連年取科第若摘頷底髭)怵於食貧(詩自我徂爾三歲食貧注言三歲以來乏於榖食已貧矣)
遂爾諾仕一行作吏已徒勞州縣之間(見前)再轉為丞眞
覺出簿尉之下(韓文文書行丞涉筆占位署惟謹不敢略省官雖尊勢力反出主簿尉下)顧
惟蹇拙(乞巧文驅去蹇拙)粗守公勤不利走趨寧免長官之罵
(韓文佩玉長裾不利走趨杜詩醉即騎馬歸頗遭官長罵)尚能拜起孰非太守之恩
(循吏傳許丞廉吏雖老尚能拜起送迎)試以代庖幾於環轍(韓文轍環天下)莽誰
欺於揆牧(尚書納于百揆孔傳揆度也度百事總百官又咨有十二牧州長謂之牧)復攝事
於子男(左雄傳今之墨綬猶古諸矦注墨綬謂令長即古子男之國也)奈何五章漠無
寸援得不得之有命當安造物之鑪錘(增韻鑪冶也錘傳追切通作鎚)
(鍛器莊子鑪鎚之間)樂莫樂兮相知更傍誰家之門戸(屈原九歌樂莫樂兮)
(新相知古今詩話元和十三年士人下第多為詩刺試官獨章孝標作歸燕詩獻庾承宣侍郎曰積壘危巢泥)
(已落今年故向社前飛連雲樓閣無棲處更傍誰家門戸飛)伏遇某官眼高四海(東坡)
(詩眼高四海空無人)氣蓋諸公(史記季布傳布弟季心氣蓋關中晉書王濟傳風姿英爽氣蓋一時)
(李詩大梁貴公子氣蓋蒼梧雲陳后山詩才名四十年盛氣蓋諸儒唐尚馳諸葛孔明賦氣蓋全吳胷吞大魏)
(張說宋璟碑氣蓋風雲)千佛姓名早宜登於文石(唐王保定摭言張倬柬之之孫)
(數舉進士不第捧登科記頂上戴之曰此千佛名經也梅福傳登文石之陛涉赤墀之塗)三神步武
晚猶會於郎星(郊祀志蓬萊方丈瀛洲此三神山者在渤海中天文志五帝坐後聚十五星曰)
(哀烏郎位)戴馳孑孑之旟(詩孑孑干旟在浚之都注孑孑干旟之貌鳥隼曰旟建旟謂州長之)
(屬)有偉皇皇之轡(見前)胡然斂惠(韓文斂此大惠兮施於一州)復此專
城(古詩四十專城居后山詩四十專城古亦稀李詩虎符合專城王摩詰詩少年白晳專城居)公不
嫌旋馬於蟻封(鄧粲晉紀王湛字處冲隱德人莫之知兄子濟往省湛濟性好馬而所乘馬駿)
(駛湛曰此雖小駛然力薄不堪苦近見督郵馬當勝此濟取督郵馬與湛試之步驟不異於濟而馬不相勝湛)
(曰今直行車路何以别馬勝不唯當就蟻封耳於是就蟻封盤旋馬果倒踣)士則歎烹鷄於
牛鼎(史記函牛之鼎不可以烹鷄邊讓傳傳曰函牛之鼎以烹鷄多汁則淡而不可食少汁則熬而不可)
(熟)雙旌屬耳(新唐書百官志節度使辭日賜雙旌雙節記室新書太守雙旌五馬霍光傳將軍之)
(廣明都郎屬耳注屬耳近耳也)五袴煖然(東觀漢紀廉范為蜀郡太守百姓歌之曰廉叔度來何暮)
(昔無襦今五袴莊子煖然似春)謝康樂之文章尚餘此地(南史謝靈運幼便穎悟文)
(章之美與顔延之為江左第一襲封康樂公為臨川内史在郡遊放為有司所糾)顔平原之氣
節如見其人(新唐書顔眞卿為殿中侍御史宰相楊國忠惡之出為平原太守後遷撫州刺史撫)
(州志公為刺史建土塍陂溉田民感其惠立祠祀之)竊觀帥屬之文(尚書六卿分職各率其屬)
可見察吏之意不知庸下還入選中(劉孝綽啓寵光曲被獨在選中)既
旁無蟠木之容姑且作大鈞之問(俱見前)盡枿去牙角雖
無績學之泓涵(枿牙葛切說文伐木餘也廣韻伐木餘枿也謂斫髠而復生漢書三枿之起或)
(作蘖書若顚木之有由蘖韓文博陵崔斯立種學績文以蓄其有泓涵演迤日大以肆既禁不得施用則盡枿)
(去牙角一躡故跡破崖岸而為之)託根借恩光或許孤芳之皎潔(山谷詩江)
(梅有佳實託根桃李場桃李終不言朝露借恩光孤芳忌皎潔冰雪空自香)
代黃縣簿(夢得)上樓倉漕(觀)求合尖
瞻使槎於霄漢無地脩容(荆楚歲時記漢武帝令張騫使大夏尋河源乘槎經月而)
(至一處見城郭如官府室内有一女織又見一丈夫牽牛飲河杜詩繡衣春當霄漢立柳文脩容於轅門之外)
(躡履於油幢之前詳見前)抗簿領之塵埃以身得察(北山移文抗塵容而走俗狀梁)
(書朱屛傳當局簿領伏挺傳簿領沉廢王瞻傳不廢簿領劉孝綽傳簿領亦宜稍習何敬容傳勤于簿領又簿)
(領文案不復經懷韓詩判司卑官不堪說未免捶楚塵埃間樂毅傳假節于魏以身得察於燕)聞高標
之戍削(李詩高標絶人喧杜詩妙選異高標又高標跨蒼穹子虛賦衯衯裶裶揚祂戍削師古曰揚舉)
(也祂曳也或舉或曳則戍削然見其降殺之美也一云戍鮮也削刻除貌今按說文戍雪律切從戊含一滅也)
(九月陽氣微萬物畢成陽下入地也戍音絮久人持戈守邊也二字宜有辨)絶末俗之夤緣
(夤通作寅夤緣連也韓詩青壁無路難夤緣)遂忍恥以自鳴望徼恩於回顧
竊以為山九仞正虞一簣之虧(見前)持綆百尋斯動三塗
之望(左傳正義服虔云三塗太行轘轅崤渑也謂三塗為三處道也柳文有行三塗之艱而墜千仞之下)
(者過之者日千百人皆去而不顧其人猶望而不止也俄而有若烏獲者持長綆千尋徐而過焉其力足為也)
(其器足施也號之而不顧顧而曰不能力則其人知必死於大壑矣)故功莫崇於引重(灌夫)
(傳兩人相為引重)而恩無大於成終必以為無益而舍之則未
有不求而得者(曹植與吳質書夫求而不得者有之矣未有不求而自得者也)伏念某
﨑嶇百戰(陸賈傳﨑嶇山徑間潘岳賦軌﨑嶇以低昂王昌齡詩為君百戰如過籌山谷詩劉郎才)
(力能百戰)濩落一科棲枳棘之叢中但合出朱而入墨搴芙
蓉兮木末安知汎綠以依紅(俱見前)偶效役於轅門(項藉傳羽)
(見諸矦將入轅門張宴曰軍行以車為陣相向為門故曰轅門師古曰周禮掌舍王行則設車宫轅門也)遂
贅員於幕府文書堆案眞成俗吏之為(元稹詩滿眼文書堆案邊山谷)
(詩文書堆案睡自語賈誼傳夫移風易俗使天下回心而向道類非俗吏之所能為也俗吏之所務在于刀筆)
(筐篋而不知大體)獄訟如絲粗了癡兒之事兩蒙連率交剡公
車惟是緇衣之三章尚須華衮之一字月明繞樹自憐
烏鵲之何依(俱見前)海上問津或謂斗牛之可訪(宋之問詩明河)
(可望不可親願得乘槎一問津)惟是夙蒙於廉察(惟是二字複出疑舛張敞傳察廉為甘泉)
(倉長趙廣漢傳察廉為陽翟令)未嘗得效於使令冐然有言可謂不韙
(韙羽鬼切說文是也左傳犯五不韙而以伐人)然苟以昌平之言可信(韓文友朋之中)
(所敬信者昌平孟柬野東野吃吃說足下不離口崔大敦詩不多見每每說人物亦以足下為處子之秀近又)
(得李七翺書亦云足下之文遠其兄甚夫以昌平之賢其言一人固足信矣況又崔與李繼至而交說耶)則
或如尹公之取必端徑援筆以點睛(張彦遠名畫記張僧繇於金陵安樂)
(寺畫四白龍不點眼睛每云點睛即飛去人以為妄誕固請點之須臾雷電震壁二龍乘雲騰去上天二龍未)
(點眼者尚在)當勒銘於刻骨(曹植表鏤肌刻骨)恭惟某官盛名如晝
和氣猶春自其甲進士之科(儒林傳歲課甲科四十人為郎中)即合庚
佐王之學(禮記其日庚辛注庚之言更也易先庚三日王弼注申命令謂之庚)百川既倒
屹砥柱之固存(韓文障百川而東之迴狂瀾於既倒)萬木盡僵凜嶺松之
獨秀(韓詩森森萬木夜僵立陶詩冬嶺秀孤松)由曲臺之議禮(翼奉傳未央宫有曲臺殿)
(鄒陽傳秦倚曲臺之宫枚乘傳遊曲臺臨上路王尊傳行幸曲臺儒林傳孟喜舉孝廉為郎曲臺署長又后蒼)
(說禮數萬言號曰后氏曲臺記藝文志曲臺后蒼九篇注行射禮於曲臺后蒼為記故名曲臺記漢官儀大射)
(於曲臺晉灼曰天子射宫也長門賦覽曲臺之央央唐禮樂志唐初用隋禮元和間王彦盛始為曲臺新禮三)
(十卷文選曲臺之禮九師之易沈隱矦集復禮曲臺反樂宣榭)謂直筆以記言(謂字疑舛)居
然偏城(臧洪傳論偏城既危曹袁方穆)斂此大惠(韓文斂此大惠兮施於一州)田里
之無愁歎有偉民庸(周禮民功曰庸)原隰之有光輝亟將使指
(司馬相如傳宣其使指令百姓皆知天子意馮奉世傳奉使有指)福星所照(宋四朝國史哲宗念)
(東國困於役竄復以鮮于侁為京東轉運使司馬光曰以侁之賢不宜使居外顧齊魯之區雕敝已甚須侁為)
(福星救之耳比行曰福星往矣安得如侁百輩布列天下乎)旱魃已消(詩旱魃為虐如惔如焚箋)
(曰魃鬼人形眼在頂上神異經南方有人長二尺袒身兩目在頂上走行如風名曰魃所見之國大旱赤地千)
(里)然設有膠東三萬戶之流民(循吏傳王成為膠東相治甚有聲宣帝最先襃)
(之下詔曰膠東相成勞來不勸流民自占八萬餘口其賜成爵關内矦按三萬戸當作八萬口由記之誤)必
將匄江西斗升水而活我(莊子君豈有升斗之水而活我哉又激西江之水而迎子)
尚煩周度(詩周爰咨度)為此曲防然後遄四牡之歸(見前)於以
扈六飛之馭(後從曰扈袁盎傳陛下騁六飛注六馬之疾若飛也)思天地之大矣
念人物之𦕈然欲善鄭來請從隗始(俱見前)主簿能令公
喜今謂斯何(郄超傳超為桓温參軍傾意禮待時王珣為温主簿亦為温所重府中語曰髯參軍)
(短主簿能令公喜能令公怒超髯珣短故也韓文今者人謂斯何)使者或不汝容信乎
命矣(東坡詩勸農使者不汝容因君作詩先自劾)
代回楊評事(洪之)謝求薦
立一鶚之表方有待焉(鄒陽傳鷙鳥累百不如一鶚詳見前)遺雙魚之書
何其駛也(古辭飲馬長城窟行客從遠方來遺我雙鯉魚呼童烹鯉魚中有尺素書增韻駛馬行疾)
(也魏晉世語司馬宣王辟州泰三十六日擢為新城太守宣王為泰會使尚書鍾繇調泰君釋褐登宰府三十)
(六日擁麾蓋守兵馬郡乞兒乘小車一何駛乎泰曰誠有此君名公之子少有文采故守吏職獮㺅騎土牛又)
(何遲也衆賓咸悦益部耆舊傳雜記云每朝會何祇坐次楊洪洪嘲祇曰君馬何駛祇曰故吏馬不敢駛但明)
(府未著鞭耳)不能辭璧(左傳受飧反璧)又愧報瓊(詩投我以木瓜報之以瓊琚)恭
惟某官騰茂蜚英(司馬相如傳激清流揚微波蜚英聲騰茂實)閎中肆外(韓文)
(先生之於文可謂閎其中而肆其外矣)十事九律僃知小大之情(主父偃傳所言)
(九事其八事為律令一事諫伐匈奴按十事九律當作九事八律但宋人承誤已久如余元一賀荆南劉帥啓)
(云當宁興嗟幾十事而九律士林爭覩謂一代之幾人是也禮記必察小大之比以成之注小大猶輕重已行)
(故事曰比)千條萬端未容上下其手(左傳穿封戌與公子圍爭鄭囚正于伯州犁伯)
(州犁上其手曰夫子為王子圍寡君之貴介弟也下其手曰此子為穿封戌方城外之縣尹也)見何晚
也(主父偃傳公皆安在何相見之晚也)愛莫助之儻寬食麨之期(東坡詩忍飢待)
(食明年麨詳見前)敢愛拔茅之力(易拔茅茹韓文吾豈有愛于力乎哉)此亦公舉
安用謝為(談賓錄唐證聖中劉竒為侍郎注張文成司馬鍠為御史二人因申屠瑒以謝竒正色曰)
(舉賢無私何以見謝)某報國無功知賢不早翺亦云審知足下矣
豈復寘疑(韓文近又得李七翺書亦云足下之文過其兄甚故不待求見相信已熟既相見不要約)
(已相親審知足下之才充其容也)起在此敢勤他人乎更祈加察(見前)
回資官王縣尉(昌大)謝舉狀
某謹簡乃僚因剡公車之牘(見前)冥升在上詎收私室之
恩(易冥升在土消不富也注進而不息故雖冥猶升羊祜傳拜爵公朝謝恩私門吾所不取)從而謝
焉非所望也伏惟某官器能環碩趨造端温紫電神鋒夙
志屠龍之學(古今注吳大皇帝有實劒六一曰白虹二曰紫電三曰辟邪四曰流星五曰青冥六)
(曰百里王勃滕王閣序紫電青霜王將軍之武庫唐中宗授張錫尚書制白虹良寶紫電竒鋒詳十三卷回王)
(正奏條)青冥強箭暫閑射鴨之弓今大夫羅而置幕中
宜諸公爭令出門下(俱見前)亦意飛黃之去(符瑞圖曰騰黃者神馬也)
(其色黃亦名乘黃亦曰服黃或作古黃或曰翠黃一名紫黃其狀如狐背上有兩角出白民之國乘之壽三千)
(歲萬畢術曰天下有道飛黃服皂注黃帝時飛黃服皂韓詩飛黃騰踏去)何憂破白之難勤
子至他人乎輒復吹噓而送上見我有此客否定皆摸
索於暗中(俱見前)某過厚貽箋良高陳誼(莊子屠羊說居處卑賤而陳義)
(甚高)蘋蘩可薦其何恨行潦之濱(左傳蘋蘩蕰藻之菜潢汙行潦之水可薦於鬼)
(神可羞於王公)桃李不言度有成蹊之日(見前)
回郭僉判(仲洪)謝舉狀
謹簡乃僚輒效吹噓之送(尚書愼簡乃僚杜詩唯待吹噓送上天)非相為
賜何勤駢儷之詞(榖梁傳虞虢之相救非相為賜也今日亡虢而明日亡虞矣公羊傳唇亡)
(則齒寒虞虢之相救非相為賜則晉今日取虢而明日虞從而亡爾注賜猶惠也)銜袖鳴謙(韓文)
(文書銜袖易鳴謙貞吉)開緘擊節(謝尚傳坐者撫掌擊節袁宏傳後生擊節懦夫增氣南史王籍)
(傳至若耶溪賦詩云蟬噪林逾靜鳥鳴山更幽劉孺見之擊節不能已也王筠傳沈約製郊居賦讀至墜石堆)
(星及水懸埳而帶坻皆擊節稱贊魏略王朗答太祖書承旨之日撫掌擊節東坡詩擊節為爾謠)恭惟
某官器資凝遠文獻靖共(見前)大夫不均我獨勞洊子男
於四國(詩大夫不均我從事獨賢)陛下用少臣已老尚賓客於諸矦
(漢武故事上至郎署見一老郎鬢眉皓白問何其老也對曰臣姓顔名駟以文帝時為郎文帝好文而臣好武)
(景帝好老而臣尚少陛下好少而臣已老是以三葉不遇上感其言擢為會稽都尉杜詩甫也諸矦老賓客)
所聞止一簣之虧然久閱千帆之過(劉夢得詩沉舟側畔千帆過枯木前)
(頭萬樹春東坡詩流落千帆側)陟彼北山而憂父母慕有切於終身(詩陟)
(彼北山言采其杞王事靡盬憂我父母)失之東隅而收桑榆恩冀沾於錫
命(見前)有嘉懇欵合命那融(那囊何切爾雅於也注語之絶韻也融余中切爾雅長也)
(此蓋俗語那移通融之意)用是采焦尾之桐(蔡邕傳吳人有燒桐以㸑者邕聞火烈之聲知)
(其良木因請而裁為琴果有美音而其尾猶焦故時人名曰焦尾琴焉搜神記吳人有燒桐以㸑者蔡邕聞其)
(爆聲曰此良桐也因請之削以為琴而燒不盡因名焦尾琴有殊聲焉蕭子顯齊書王仲雄善彈琴當時妙絶)
(江左有蔡邕焦尾琴在主衣庫上勑五日一給仲雄)初非有捩鼻之木(捩力結切拗也增韻)
(紾也捋也宋俞文豹唾玉集太宗子元儼有威聲號八大王有人謁張乖崖投丞相及給事書皆納之袖中無)
(語及八大王書乃曰眞捩鼻木按南史殷浩語孫盛曰莫作強口馬我當捩卿鼻孫曰卿不見決鼻牛人當勞)
(卿頸捩鼻木乃獸毉所用牛馬鼻為木所捩不得不從猶云為人牽鼻也宋人好用當代人語入文字中如有)
(蟹無通判及近水樓臺先得月等語唾玉集世罕見故此語似稍僻今以對焦尾之桐蓋以生對熟法也)觀
其主觀其所主幸可免勢利之嘲簡厥脩簡其不脩願
不負品題之意(尚書簡厥修亦簡其或不修)
回成都副將謝舉狀
行三軍則誰與正賴戎昭(左傳戎昭果毅以聽之之謂禮)舉一人焉拔
尤亦惟世選(尚書世選爾勞)何勤私謝更以文為恭惟某官敭
歷甚詳慨慷自許(慷口朗切或作慷說文慨也慨口溉切慷慨壯士不得志也通作愾晉書)
(段灼傳此賈誼所以慷慨于漢文又私懷慷慨陸機傳言論慷慨冠乎終古夏統傳子路見夏南憤恚而忼愾)
執干戈衛社稷克稱其家(禮記戰于郎公叔禺人與其隣童汪踦往皆死焉魯人欲)
(勿殤童汪踦孔子曰能執干戈以衛社稷雖欲勿殤也不亦可乎韓文稱其家兒也)安邊境立功
名不聞亦式(鼂錯傳安邊境立功名在于良將不可不擇也詩不諫亦式不聞亦入傳性與天合)
(也箋云不聞人之道說亦自合于法)是堪勇往爰以名聞某獲共扞城(詩傳)
(干捍也箋干也城也皆所以禦難也左傳百官承事朝而不夕此公矦之以扞城其民也故詩曰糾糾武夫公)
(矦干城東坡詩誰信儒官也捍城)敢㤀推轂(馮唐傳臣聞上古王者遣將也跪而推轂詳見前)
霸陵醉尉呵李廣不足為懷(李廣傳嘗夜從一騎出從人田間飲還至亭霸陵尉)
(醉呵止廣)成都猛將有花卿尚須努力(杜詩成都猛將有花卿學語小兒知姓名)
回史郡僉謝提刑舉狀
使家選衆所舉惟賢(韓詩州家申名使家抑坎軻秖得移荆蠻)記室脩辭何
為至我(續漢百官志三公大將軍皆有記室主上表章報書記孔平仲談苑前輩與大官書多稱執事)
(與足下劉子元與宰相書曰足下韓退之與張僕射書曰執事即其例也記室本王矦賓佐之稱他人不可通)
(用)自合卷還於鯨錦(杜詩錦鯨卷還客始覺心和平)又疑已費於麝煤
(山谷詩萬里風帆水著天麝煤鼠尾過年年滄江盡夜虹貫月定是米家書畫船麝煤謂墨也又廷珪贗墨出)
(蘇家麝煤漆澤紋烏鞾又書回銀鉤壯句與麝煤香又成都九經石歲久麝煤寒又一幅溪藤照麝煙李建中)
(題楊凝式大字壁詩枯杉倒枝霜天老松煙麝煤風雨寒)伏惟某官掞材不貲(蓋寬饒傳)
(用不貲之軀師古曰訾與貲同不貲者言無貲量可以比之貴重之極也)藏器有用(易君子藏器于)
(身待時而動)暫作糟丘之主(監酒務)屈為冰幕之賓(韋應物詩文苑臺中)
(妙冰壺幕下清)奮迅驥程何慮缺書馬之一(萬石君傳石建為郎中令奏事下建)
(讀之曰書馬者與尾而五今廼四不足一獲譴死矣)飛騰鶚表便當足鳴鹿之三
(左傳歌鹿鳴之三三拜)是為特逹之知豈俟吹噓之送(俱見前)某誤
勤稱謝但切負慙同寮未嘗聞知人遐不謂矣(舊唐書婁師德)
(傳狄仁傑未輔政師德薦之武后問師德知人乎對曰臣嘗同僚未聞其知人也后曰朕用卿師德薦也誠知)
(人矣詩心乎愛矣遐不謂矣注遐遠謂勤也我心愛此君子君子雖遠在野豈能不勤思之乎)貪天之
功以為己渠敢爾邪(左傳介之推曰竊人之財猶謂之盜況貪天之功以為己力乎)
代回楊評事(洪之)謝舉狀
助國薦賢我已慙於不武(吳良傳為國所重必在得人報恩之義莫大薦士左傳勝)
(之不武不勝為笑又以亂易整不武又仁而不武無能逹也)飛牋陳誼公何富於斯
文(莊子屠羊說身處卑賤而陳誼甚高禮記多文以為富)進而三薰(韓文方將坐足下三浴而)
(三薰之)敢不重拜(左傳穆叔曰臣聞之訪問於善為咨咨親為詢咨禮為度咨事為&KR1258;咨難為謀)
(臣獲五善敢不重拜)恭惟某官居官能大(柳文先君石表陰先友記袁高河南人以給事)
(中敢諫爭貞直忠謇舉無與比能使所居官大)折獄惟良(尚書非佞折獄惟良折獄)廣厦萬
間徒啓乏才之歎(杜詩安得廣厦千萬間)陽春一曲反成寡和之
音(岑參詩獨有鳳凰池上客陽春一曲和皆難)頃珠璧之暗投恨衣裘之晚
索(俱見前)深恐遠井之待(陳后山詩巧手莫為無麫餅誰能畱渴需遠井)有孤時
夜之求(莊子見卵而求時夜注責司晨也)汔濟云初(易小狐汔濟濡其尾說文汔水涸也)
(疏汔者將盡之名小才不能濟難事同小狐雖能渡水而無餘力必須水汔方可涉川)踐盟敢後
子若無言幾失子況又崔李之繼至交說耶(左傳晉叔向適鄭鄭)
(鬷蔑惡欲觀叔向從使之收器者而往堂下一言而善叔向執其手以上曰昔賈大夫惡娶妻而美三年不言)
(不笑御以如皋射雉獲之其妻始笑而言賈大夫曰才之不可以己子若無言吾幾失子矣韓文夫以昌平之)
(賢其言一人固足信矣況又崔與李繼至而交說耶)君家所有更贈君無㤀孔孟
之養氣傳道者(山谷送張叔和詩但回此光還照已平生倦學皆日新我提養生之四印君家)
(所有更贈君)某初緣然諾(張耳傳此固趙國立名義不侵為然諾者也灌夫傳夫不好文學喜)
(任俠已然諾注已必也)洊辱詞華得古磬於犍為君言過矣(見前)獻
天球於清廟予日望之(尚書天球河圖在東序天球美玉也或作璆餘見前)
回高承直(不倚)謝舉
奉一札以推賢徒得君重(後漢書循吏傳一札十行汲黯傳吾徒得君重注徒但也)
(重威重也)合衆言而剡奏安用謝為(見前)貽箋惠然(詩惠然肯來惠順肯)
(可也有順心則可來)為禮過矣恭惟某官蜚英戚畹(漢紀寄肺腑於戚畹)策
雋儒林翠竹碧梧籍甚名家之秀(韓文退見少傅翠竹碧梧鸞鵠停峙能守)
(其業者也)紅蓮綠水藹然入幕之賓(南史庾杲之傳庾景行汎綠水依芙蓉何其麗)
(也詳見前)國人曰賢然後用之君子之道焉可誣也某與箝
紙尾(南史蔡廓遷吏部尚書曰選事若悉部見付不論不然我不能為徐干木署紙尾韓文鉗以左手右)
(手摘紙尾鴈鶩行以進)甚靦面顔(說文靦面見也徐曰凡人所瞻視心實見之故有識别無恥之)
(人面見之而已心實否也國語雖靦然人面哉實禽獸也詩注&KR0804;姡也姡戸刮反醜也使女為鬼蜮則不可得)
(見汝姡然有面目乃是人也孫炎曰&KR0804;與姡皆面見人之貌)遣介奉咫尺書良感渠
渠之意(韓信傳發一乘之使奉咫尺之書師古曰八寸曰咫咫尺者言其簡牘或長咫或長尺喻輕率)
(也廣韻渠渠勤也)今子使萬里外敢懷惘惘之憐(昌黎送殷員外序今人適)
(數百里出門惘惘有離別可憐之色今子使萬里外國獨無幾微出於言面豈不眞知輕重大丈夫哉)
代回危教授(稹)謝列薦(稹及第經年未脱選調入京注授幾一年而未得闕)
(危稹字逢古臨川人淳熙中進士以詩名著歷屯田郎中上言國家治亂之故忤用事者出知漳)
(州後歸與鄉老為眞率會所著有巽齋集弟和開禧初進士為上元主簿大闢祠宇以祀明道先生)
(眞西山記之)
舉爾所知不如鄉人之善者於我乎館今為有力者奪
之(檀弓生於我乎館死於我乎殯莊子有力者負之而走)隨衆笑而笑焉非所謝
而謝也恭惟某官早收名第(韓詩連年收科第)獨振妙聲(廣韻妙好)
(也又小年也杜詩明公獨妙年潘岳西征賦終童山東之英妙)坐廣文之氊似成二十
四考(杜詩廣文到官舍又坐客寒無氊新唐書郭子儀傳校中書令考二十四)待公車之詔
行及三百六旬(東方朔傳令待詔公車尚書朞三百有六旬有六日)所頼金玉之
相(詩追琢其章金玉其相相思將切質也)不改簞瓢之樂昔三人占而汝
則逆用靜為宜(尚書三人占則從二人之言又卿士從龜從筮從汝則逆庶民逆吉龜筮共違)
(于人用静吉用作凶)今八音諧而人以和來儀可必(尚書八音克諧無相奪倫)
(神人以和又簫韶九成鳳凰來儀)某甚腐於力(韓詩弱于材而腐于力)徒味其言
(鄭當時傳誠有味其言也)荀文若之不進不休於予愧甚吾夫子之
可久可速惟君裁之
代回崇仁潘宰(方)謝舉(代何月湖)
比剡需章聊紀陟明之績(尚書三考黜陟幽明詳見前)鼎來巽牘顧
捐投暗之疑(比需鼎巽四卦名)受言藏之(詩彤弓弨兮受言藏之)無可謝
者恭惟某官刃有餘地(莊子恢恢乎其於游刃必有餘地矣)琴不下堂(韓詩)
(外傳子賤治單父彈鳴琴身不下堂而單父治)君子學道則愛人計望風而成
俗小人難事而易悦肯違道以近名(尚書㒺違道以干百姓之譽莊子為)
(善無近名)作新鴞泮之好音(鴞音梟詩翮彼飛鴞集于泮林食我桑黮懷我好音疏云惡聲)
(之鳥食桑黮而變音喻不善之人感恩惠而從化)餘事虹隄之竒觀(韓詩餘事作詩人王)
(荆公詩餘事文章海外傳山谷詩石隄眠長虹朝野簽載趙州石橋望之如初月出雲長虹飲澗六一居士集)
(有偃虹隄記)是為實茂(司馬相如傳騰茂實)當以名聞某推轂力綿(鄭當)
(時傳其推轂士嚴助傳綿力薄材)投簪心棘(文選昔聞投簪逸海岸今見解蘭縛塵纓又聊以投)
(吾簪棘急也)潘令君之桃李度已成隂(晉潘岳為河陽令植桃李花人號曰河陽)
(一縣花庾信枯木賦若非金谷滿園樹即是河陽一縣花)何將軍之山林惟當托蔭
(杜工部陪鄭廣文遊何將軍山林詩不識南塘路今知第五橋宋張禮茂中遊南城記云今第五橋在韋曲之)
(西與沈家橋相近南塘不審所在按許渾詩云背嶺枕南塘其亦在杜曲左右乎月湖金谿人崇仁為隣邑故)
(偕以為況)
代回涂察推(岑求舉未允)
通家講好托年契以為多(孔融傳累世通家柳文於崔君有通家之舊摭言俱捷謂)
(之同年進士會宴曲江崔彖告假不赴乃以彫幰載妓遊觀崔沆為主罰錄事判之云紫陌紅塵便隔同年之)
(面青雲得路可知異日之心杜荀鶴次同年張曙詩九華仙叟驚凡骨同到蓬萊豈偶然)助國薦賢
惜歲員之無幾裘不供於晚索璧乃負於暗投(俱見前)所
幸在邦域之中必能察形骸之外(莊子今子與我遊於形骸之内而子索我)
(於形骸之外不亦過乎韓詩誰能檢點形骸外)恭惟某官槐根之芷(荀子蓬生麻中不扶)
(而直蘭槐之根是為芷注蘭槐香草也本草白芷一名白茞陶弘景云離騷所謂蘭茞也蘭槐當是蘭茞别名)
(故云蘭槐之根是為芷也)蘭茁其芽(韓文幼子娟好靜秀瑤環瑜珥蘭茁其芽稱其家兒也)俊
逸參軍已露囊中之穎(李詩俊逸鮑參軍)逍遙嘉客竟歸幕府
之羅(詩所謂伊人于焉逍遙又所謂伊人于焉嘉客)乃今懷黃拖紫之人(楊僕傳懷)
(銀黃注黃金印也晉書儒林傳紆青拖紫服冕乘軒魏略紆青拖紫以千萬為數沈約齊司徒安陸昭王碑自)
(兹以降懷青拖紫)半是汎綠依紅之客寧須畫餅(俱見前)更助譟
旗(寇恂傳士馬四集幡旗蔽野恂乃令士卒乘城鼔譟六一居士集安得二子接揮鋒兩交鋩我亦願助勇)
(鼓旗譟其旁管輅别傳瑯琊太守單子春聞輅一黌之儁欲得見輅輅造之大會賓客百餘人輅問子春今欲)
(與輅為對者若府君四座之士邪子春曰吾自與卿旗鼔相當)某有味其言甚腐于力
請待來年之麨時則易然(俱見前)恐及往戍之瓜風斯下
矣(莊子故九萬里則風斯在下矣)
四六標準卷三
