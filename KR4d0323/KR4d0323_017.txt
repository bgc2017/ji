四六標準卷十七宋李劉撰
中書(宋制中書省在左掖門外西面北廊掌進擬庶務宣奉命令行臺諫章疏羣臣奏請興創改革)
(及中外無法式事應取旨者凡除臺省寺監長貳以下及侍從職事官外任監司節鎮知州軍通判武臣)
(遥郡横行以上除授皆掌之尼命令之體有七曰冊書立后妃封親王皇子太長公主拜三師三公三省)
(長官則用之曰制書處分軍國大事頒赦宥德音命尚書左右僕射開府儀同三司節度使凡告廷除授)
(則用之曰誥命應文武官遷改職秩内外命婦除授及封叙贈典應命辭則用之曰詔書賜待制大卿監)
(中大夫觀察使以上則用之曰勅書賜少卿監中散大夫防禦使以下則用之曰御札布告祭封郊祀宗)
(祀及大號令則用之曰勅榜賜酺及戒勵百官曉諭軍民則用之皆承制畫旨以授門下省令宣之侍郎)
(奉之舍人行之留其所得旨為底大事奏稟得旨者為畫黃小事擬進得旨者為錄黃凡事于因革損益)
(而非法式所載者論定而上之諸司傳宣特旨承報審覆然後行下設官十有一令侍郎右散騎常侍各)
(一人舍人四人右諫議大夫起居舍人右司諫右正言各一人分房八曰吏房曰戶房曰兵禮房曰刑房)
(曰工房曰生事房曰班簿房曰制勑庫房元祐以後析兵禮為二增催驅檢點分房十有一又改生事房)
(為開拆)
賀太府余大卿(鑄)除中書舍人仍兼右司除戶部
侍郎兼知臨安(成都運司作)
帝重詞臣(王荆公題中書壁詩夜開金鑰詔詞臣對御抽毫草帝綸須信朝家重儒術一時同榜用)
(三人)公遷閣老(新唐書百官志中書舍人六人以久次者一人為閣老判本省雜事楊綰傳拜起居)
(舍人知制誥累遷中書舍人故事舍人年久者為閣老其公廨雜料獨取五之四綰悉均給之杜工部集有贈)
(嚴八閣老留别賈嚴二閣老詩韓昌黎集有次潼關寄張十二閣老詩又有與張籍遊楊尚書林亭寄第三閣)
(老兼呈白馮二閣老詩)裁縫雲霧便應拜學士之真(杜詩裁縫雲霧成御衣言)
(行錄綦北海崇禮字叔厚覃思於學問文章彊記默識繇唐虞三代以暨國朝之隆君臣事跡如指諸掌視唐)
(燕許常楊為不足道上每曰綦某之文有體真學士也山谷詩玉堂端要真學士須得儋州秃髮翁)鼔舞
風雷更盡展舍人之樣(舊唐書徐堅西臺舍人齊𣆀子也少好學徧覽經史聖歷中車)
(駕在三陽宫御史大夫楊再思左庶子王方慶為東都留守引堅為判官表奏專以委之方慶賞其文章典實)
(常稱曰掌綸誥之選也再思亦曰此鳳閣舍人樣如此才識走避不得互見前)紫微炳煥(唐會要開)
(元中改中書舍人為紫薇舍人又曰紫薇省白樂天詩紫薇花對紫薇郎岑參詩三殿花香入紫薇)黃道
開明(王維詩閭闔開黃道山谷詩日月黃道明)恭惟某官忠肅而惠和(左傳高辛)
(氏有才子八人忠肅共懿宣慈惠和天下之民謂之八元)博習而脩潔(董仲舒傳公舉賢良脩潔)
(博習之士)清姿秀骨下獨鶴於人間(杜詩仙鶴下人間獨立霜毛整矯然江海思復)
(與雲路永又獨鶴不知何事舞又獨鶴歸何晩又獨鶴原依渚)厚德長材載六鼇於海
上(見前)心醉六經之醲郁(列子問之而心醉中說心若醉六經目若營四海山谷詩手抄)
(萬卷未閣筆心醉六經還荷鋤韓文沈浸醲郁含英咀華)目營四海之溺饑(莊子視若營四)
(海注視之㒦然似營他人事者)文人多不護文細行易虧於大德(魏文帝與)
(吳質書觀古今文人類不護細行鮮能以名節自立而偉長獨懷文抱質恬澹寡欲有箕山之志可謂彬彬君)
(子矣南史顔謝傳論文人不護細行古今之所同焉)宰士固習為宰遠圖或奪於
近功(公羊傳曷為以官氏宰士也翟方進傳以宰士督察天子奉使命大夫山公啓事太尉掾滿奮樂廣)
(司徒掾何助劉琚司空掾官粹王正劉澹太尉掾劉遐有才事義宰士之雋也又今尚書郎御史東宫洗馬舍)
(人多缺宰士中後進美者太尉掾樂廣司徒掾劉琚王瓚司空掾王正劉澹皆其選也宋會要紹興十三年三)
(省進擬右司郎中上謂輔臣曰神宗祖訓司官便是學為宰相豈可不謹擇)惟公超然過人
遠矣彌綸兩省標表九卿久兼内史之贊書(通典中書舍人屬春)
(官隋内史舍人八員專掌詔誥煬帝減四人後改為内書舍人唐初為内史舍人至武德三年改為中書舍人)
(宋除蘇轍制政令之出公卿為朕行之臺諫為朕言之方其未行内史舍人得聞其議與其既行而後言孰若)
(未行而議之哉孔光傳已刻侯印書贊師古曰贊進也延進而拜之書贊者書贊辭於策也)茲正中
書之三字(東坡集雖四戶擅權非當時之公議而五花判事亦前代之美談及夫三字之除乃是一)
(切之政翰府名談何中正登第求卜于郭從周從周贈之詩曰三字來時月正圓一麾從此出秦關後以八月)
(十五日授知制誥言邊事忤旨出知秦州陳後山詩一官早要稱三字注三字謂知制誥王禹偁詩摛毫終要)
(居三字出郡終須借一麾)惟天子之義範曰制(文中子賈瓊問續書之義子曰天子之義)
(列乎範者有四曰制曰詔曰志曰策)以聖人之情見乎辭(繫辭爻象動乎内吉凶見乎外)
(功業見乎變聖人之情見乎辭)扶山東之癃戀漢恩而忍死(賈山傳臣聞山東吏)
(布詔令民雖老羸癃疾扶杖而往聽之願少須臾母死思見德化之成也)回河朔之悍存唐
祚於幾亡(新唐書陸贄傳贄為帝言今盜徧天下宜痛自咎悔以感人心陛下誠不吝改過以言謝)
(天下使臣持筆亡所忌庶叛者革心帝從之故奉天所下詔書雖武人悍卒無不感動流涕李抱貞入朝為帝)
(言陛下在奉天山南時赦令至山東士卒聞者皆感泣思奮臣是時知賊不足平議者謂興元戡難功雖爪牙)
(宣力蓋贄有助焉)一札可受於隗囂(後漢書循吏傳一札十行隗囂傳囂既有功於漢又)
(受鄧禹爵署其腹心議者多勸通使京師囂乃上書詣闕光武素聞其風聲報以殊禮言稱字用敵國之儀所)
(以慰藉之良厚)尺書足招於贊普(東坡詩小臣願對紫薇花試草尺書招贊普新唐書吐菑)
(列傳其俗謂雄強曰贊丈大曰普故號君長曰贊普)不但取九制一揮之敏(宋神宗實)
(錄劉敞字原父博學無所不通在西掖時一日追封皇子公主九人敞將下直為之立馬卻坐一揮九制數千)
(言已就文詞典雅各得其體)亦非專四駢六儷之工(柳文駢四儷六錦心繡口宫沉)
(羽振笙簧觸手)俾萬姓咸曰大哉(尚書俾萬姓咸曰大哉王言又曰一哉王心)則一
字不容易也(北史文苑傳陸操伏渾卒楊愔使樊孝謙代已作書以告晉陽朝士令魏收潤色之)
(收不能改一字新唐書文藝傳孫逖為中書舍人開元間蘇頲齊澣蘇晉賈曾韓休許景先及逖典詔誥為代)
(言最而逖尤精密張九齡視其草欲易一字卒不能也)衣冠盛事夙尊八葉之科
(新唐書蕭瑀傳贊梁蕭氏興江左實有功在民厥終無大惡以寖微而亡故餘祉及其後裔自瑀逮遘凡八葉)
(宰相名德相望與唐盛衰世家之盛古未有也)翰墨大勳詎止五花之判(曹植與楊)
(脩書以翰墨為勳勣辭賦為君子唐故事中書有軍國政事則中書舍人各執所見雜署其名謂之五花判事)
(中選一人明練事者知樞密謂之解事舍人)既敷華而緯國(班彪傳敷文華以緯國典守賤)
(薄而無悶容)行廸哲以爽邦(尚書爽邦由哲亦惟十人廸知上帝命越天□忱)文章
於道未為尊風斯在下矣(杜詩文章一小技於道未為尊莊子故九萬里則風斯在)
(下矣)富貴乃吾所自有時來則為之(蔡澤傳富貴吾所自有吾所不知者壽也)
(張嘉貞傳宰相時來即為之豈能長據詳見前)某頃侍同朝且依隣壁(西京雜記匡衡)
(勤學無燭隣舍有燭而不建乃穿壁引其光以書映光而讀之)韓非老子又嘗共傳(南史)
(王儉王敬則同拜開府儀同三司時徐孝嗣於崇禮門候儉因嘲之曰今日可謂連璧儉曰不意老子遂與韓)
(非同傳史記太史公自序李耳無為自化清淨自正韓非揣事循循勢理作老子韓非列傳第三按今本史記)
(老子伯夷為列傳第一乃唐開元二十三年奉勅升為列傳首申韓列第三)公叔大夫詎望
同升范叔一寒哀之命也不哀之命也(韓文其哀之命也其不哀之命)
(也知其在命而且鳴號之者亦命也)杜陵十暑可以言歟未可以言歟(杜詩)
(十暑岷山葛)聞恥納溝亦嘗推轂上界足官府斷不希鷄犬
之仙(韓詩上界真人足官府豈如散仙鞭笞鸞鳳終日相追陪神仙傳淮南王安仙去餘藥器置在中庭)
(鷄犬舐啄之盡得昇天故鷄鳴天上犬吠雲中也)散人拜江湖願徑入魚蝦之
侣(新唐書隱逸傳陸龜蒙字魯望居松江甫里多所論撰得書熟誦乃錄讐比勤勤朱黃不去手不喜與流)
(俗交雖造門不肯見不乘馬升舟設蓬席齎束書茶竈筆牀釣具往來時謂江湖散人或號天隨子甫里先生)
(自比涪翁漁父江上丈人其散人歌云江湖散人天骨竒短髮搔來蓬半垂手提孤篁曳寒繭口誦太古滄浪)
(詞江湖散人悲古道悠悠幸寄羲皇傲官家未議活蒼生拜賜江湖散人號東坡集竄流海國脱身羈鬼之林)
(灑掃真祠拜賜散人之號又侣魚蝦而友麋鹿)
賀黃秘監(序)除中書舍人(代董制置)
中宸渙號(西京賦消雰埃於中宸易㵰汗其大號)内史升賢(杜氏通典隋内史舍人八)
(員專掌詔誥煬帝減四人後改為内書舍人唐初為内史舍人至德中改中書)三神在海上之
山久勤攝領(見前)一佛出人間之世遂見真除(楊文公談苑太宗尤)
(重内外制之任嘗曰詞臣之選古今所重朕聞朝廷每除舍人六親相賀諺曰一佛出世豈容易哉莊子内篇)
(有人間世)綸綍有光紳緌胥慶(紳大帶緌音蕤如佳切冠纓也郭有道碑纓緌之徒紳綍)
(之士)恭惟某官材猷膚碩學術醇深探周情孔思之微淵
源千載發宋豔班香之秘膾炙四方親結龍扆之知聿
新鳳閣之樣(並見前)辭達而已矣要必見聖人之情(易聖人之)
(情見乎辭)才難不其然蓋欲極天下之選(柳詩才難不其然卒與大患期杜氏)
(通典自永淳以來天下文章道盛臺閣髦彥無不以文章逹故中書舍人為文士之極任朝廷之盛選諸官莫)
(比焉)得君為重(汲黯傳吾徒得君重)緯國以文(見前)好對紫薇草尺書
而招贊普(東坡詩小臣願對紫薇花試草尺書招贊普詳見前)卻登黃閣提一筆
以福蒼生(劉夢得送令狐相公詩終當持一筆再入福蒼生)某聳聽除音阻陪
賀履千門柳色誰憐芻狗之陳人(岑參西省即事詩千門柳色垂青瑣三殿)
(花香入紫薇老子天地不仁以萬物為芻狗莊子夫芻狗之未陳也盛以篋衍巾以文繡尸祝齋戒以將之及)
(其已陳也行者踐其首脊蘇者取而㸑之而已郭象注廢棄之物於時無所用)萬里草堂遥想
槐龍之新影(杜詩萬里橋西一草堂百花潭水即滄浪注蜀有萬里橋在浣花溪之東昔孔明送)
(吳使至此曰萬里之行從此始矣因是得名東坡詩日高黃繖下西清風動槐龍舞交翠公自注邇英閣前有)
(雙槐樛然屬地如龍形宋張邦基墨莊漫錄云邇英閣前雙槐極高而柯葉拂地狀如龍蛇或謂之鳳尾槐蘇)
(子由詩云銅瓶灑遍不知寒雨點勻圓凍未乾回首瞳矓朝日上槐龍對舞覆衣冠)
賀直院莊少卿(夏)除中書舍人(宋史莊夏字子禮泉州人為宗正少)
(卿權直學士院試中書舍人詳見第二十四卷)
優詔上卿(益都耆舊傳趙興為太常雖處上卿而布被瓦器)正班内史(見上條)北
門視草謂當進學士之班(新唐書百官志自太宗時名儒學士時時詔以草制然猶)
(未有名號乾封以後始號北門學士玄宗初置翰林待詔掌四方表疏批答應和文章唐職林至德後天子召)
(集賢學士於禁中草書詔雖宸翰所揮亦資其檢討謂之視草淮南王傳常召司馬相如等視草師古曰草為)
(文之藁草班字重上)西掖拜真聊復示舍人之樣(應劭漢官儀左右曹受尚書事)
(前世文士以中書在右因謂中書為右曹又稱西掖劉楨贈徐幹詩誰謂相去遠隔此西掖垣唐詩太微西掖)
(鳳池邊又西掖深沉大帝居又西掖重雲開禁署又西掖幾年綸綍貴餘見前)斯文增氣有識
傾心恭惟某官蓄學醇明掞材鉅麗(吳質書發函伸紙是何文采之巨麗)
(而慰諭之綢繆乎)沉浸醲郁蓋下逮於莊騷(進學解沉浸醲郁含英咀華上規姚)
(姒下建莊騷)雅健雄深無足多之崔蔡(劉夢得柳文序嘗評其文雄深雅健似司)
(馬子長崔蔡不足多也)盡兼兩制(五代職官志晉天福五年詔翰林學士院公事宜並歸中書舍)
(人自是舍人畫直者當中書制夜直者當内制至開運元年復召翰林學士與中書舍人分為兩制各置六員)
(事實國朝翰林學士謂之内制中書舍人知制誥謂之外制其後幷雜學士待制通謂之兩制)已四五
年號令鼔舞風雷亦云多矣獻納司存雨露莫若專之
濃薰班馬之香(並見前)高振綺園之翼(張良傳四人為夀已畢趨去上目送)
(之召戚夫人指示曰我欲易之彼四人為之輔羽翼已成難動矣師古曰四人謂園公綺里季夏黃公甪里先)
(生所謂商山四皓也夏兼太子侍讀)有偉用儒之效(荀子非聖人莫之能為夫是之謂大儒之)
(效)會當秉國之鈞某假守魚鳬阻陪燕雀(並見前)碧梧幕
府幸稍安雪外之城(杜詩清秋幕府井梧寒獨宿江城蠟炬殘永夜角聲悲自語中天月)
(色好誰看又秋風嫋嫋動高旌玉帳分弓射虜營已收滴博雲中戍欲奪蓬婆雪外城注蓬婆乃吐蕃城名在)
(雪山之外)紅藥主人儻或念天涯之客(謝玄暉直中書省詩紅藥當階翻蒼苔依)
(砌上韓詩令君縱署天涯吏投檄北去何難哉)
史掖(宋起居郎起居舍人掌記天子言動御正殿則俟於門廡外便殿則侍立行幸則從大朝會則)
(對立于殿下螭首之側凡朝廷命令赦宥禮樂法度損益因革賞罰勸懲羣臣進對文武除授及祭祀燕)
(享臨幸引見之事四時氣候四方符瑞戶口增減州縣廢置皆書以授著作官元豐六年詔左右史分紀)
(言動元祐元年仍詔不分)
賀聶左史(子述見第六卷首條)
中宸渙號(見前)左史升賢(杜氏通典起居周官有左右史記其言事蓋今起居之本至隋)
(煬帝以為古有内史外史今著作如外史矣宜置起居官以掌其内乃於内史省置起居舍人唐顯慶中子中)
(書省置起居舍人與起居郎分掌左右龍朔三年改為左右史)夾立螭頭均為清切(見前)
進攜龍角逾近凝嚴(漢天文志杓攜龍角注龍角東方宿也攜連也天官書大角者天王)
(帝庭晉天文志大角在攝提間天五座也)彰清朝選用之公示君子登庸之
漸恭惟某官材全而業鉅學廣而聞多(並見前)秀出班行
固已芒寒而色正(韓文秀出班行乃勤帝目帝省竭心思顧日渥)凜然氣節不
為義疚而利回(左傳君子動則思禮行則思義不為利回不為義疚)五年省闥之
彌綸千里戶庭之清晏(韓文令修於戶庭數日之間而人自得於湖山千里之外晏音)
(按說文天清也揚雄賦天清日晏注晏無雲也三輔人以日出清濟為晏晏而溫楊素傳東夏清晏嘉庸茂績)
(於是乎在)頼舍人之解事(見首條五花判注)為天子而記言(晉起居注古者)
(天子諸侯二史左史記言右史記動)績用孔殷序遷惟允楚左史之能讀
八索盖儲倚相之材(左傳左史倚相趨過王曰是良史也能讀三墳五典八索九邱倚相)
(左史名孔安國尚書序八卦之說謂之八索求其義也韓安國傳天子倚以為漢相元載杜相國神道碑俾時)
(不迷倚以為相)唐中禁之用第一流亦為議政之地(禁居蔭切天子所居)
(曰禁蔡邕云天子所居門闔有禁非侍御之臣不得妄入行道豹尾中亦曰禁中避元后父名改曰省中會要)
(唐人言左右史當用第一流貞觀中每日仗退上與宰臣參議政事即令起居郎一人執簡記錄)佳傳
相期於千載(晉書陳壽傳丁儀丁廙有盛名於魏壽謂其子曰可覓千斛米見與當為尊公作佳)
(傳丁不與之竟不為立傳北齊書魏收傳收為太常少卿脩國史得揚休之助因曰無以謝德當為卿作佳傳)
(北史爾朱文略嘗大遺魏收金請為父作佳傳收因論榮比韓彭伊霍)脩名剩跨於數公
(離騷老冉冉其將至兮恐修名之不立陳後山詩聖朝未有徐州相剩作功名跨數公)某遠落魚
鳬阻陪燕雀(見前)甚愧丈人厚頃嘗聞所聞而來(杜詩甚愧丈人)
(厚甚愧丈人真嵇康傳聞所聞而來見所見而去)屢為丞相言是有得不得之
命(韓詩屢為丞相言雖懇不見錄)灩澦既令其膽破岷峨亦使之眠高
望五雲多處之星早登魁輔(杜詩五雲多處是三台)倩萬里橋邊
之水聊送客心
代董制置賀聶左史
南衙渙號(天子居曰衙行曰駕韓文東方朔詩詆欺劉天子正畫溺殿衙唐故事宣政前殿也謂之)
(衙衙有仗紫宸便殿也謂之閤衙朝也其禮尊閤宴見也其事殺宣政殿為正衙朔望大冊拜則御之紫宸殿)
(謂之上閣亦曰内衙竒日視朝則御之新唐書宇文士及傳南衙羣臣面折廷爭高元裕傳西頭勢乃重南衙)
(樞密之權過宰相)東史升賢(晉書天文志極東一星曰柱下史主記過左右史此之象也)雖
君舉必書均號司存之切(左傳君舉必書書而不法後嗣何觀唐杜正倫知起居注)
(太宗嘗謂侍臣曰朕每日坐朝欲出一言即思此言於百姓有利益否所以不能多言正倫曰君舉必書言存)
(於左右史臣職當修起居注不敢不盡愚直杜詩獻納司存雨露邊地分清切任才賢)而王置諸
左益知位置之親(尚書爰立作相王置諸其左右置字重有舛)正人登崇善
類鼔舞恭惟某官負材有用蓄學不貲(盖寬饒傳用不訾之身師古曰)
(訾與貲同不貲言無貲量可以比之貴重之極也)健步豐扛連六鼇於海上(東坡)
(詩我留待玉座弱步欹豐扛列子龍伯之國有大人舉足不盈數步而暨五山之所一釣而連六鼇合負而趨)
(歸其國)清標秀質下獨鶴於雲間(杜詩仙鶴下人間獨立霜毛整詳見前)五
年密贊於宰司(胡文恭集賜曾公亮批答參聞政道陪貳宰司)庶績自凝於道
揆(尚書庶績其凝)螭頭坳處久稱解事之舍人(見首條)龍尾道中
遂進讀書之倚相(唐李德裕獻替錄朝官退朝後從龍道出宋會要西京大内正殿曰太極)
(殿殿前有左右龍尾道日樓月樓龍尾道在殿前以青石甃之望之□蜒如龍尾姚合寄右史李定言詩纔歸)
(龍尾含鷄舌更立螭頭運兔毫又和盧給事詩鴛鷺簮裾上龍尾蓬萊宫殿壓鰲頭白樂天詩步登龍尾上虛)
(空立去天顔無咫尺又螭頭陛下立龍尾道邊行又龍尾趁朝兼氣力牛頭參道有心期張籍詩身貴蚤登龍)
(尾道功高自破鹿頭城王荆公詩忽隨諸彦登龍尾尚憶當年應鵠頭餘見上條)柱下之光有
耀(晉天文志極東一星曰柱下左右史之象)甌中之姓可占(柳氏舊聞玄宗善八分書凡命)
(將相先以御札書其名置案上會太子入侍上舉金甌覆其名以告之曰此宰相名汝知誰耶肅宗拜而稱曰)
(非崔琳盧從愿乎上曰然舉甌示之乃賜巵酒)某再辱挈提尤深距躍(見前)歸心
羽翼已久懷石澗之泉(謝靈運詩銅陵暎碧澗石磴瀉紅泉紅泉在今撫州府城西三)
(十二里銅山下)餘論齒牙更幸及玉關之老(東軒筆錄蔡挺自實元以後歷邊任)
(至熙寧初猶帥平涼會邊無事因作樂歌以教邊人有誰念玉關人老之句盛傳都下未幾召為樞密副使詳)
(别見)
六部(宋初尚書侍郎郎中員外郎皆為空官特以寓祿秩序品位而已自真宗仁宗以來議者多以)
(正名為請咸平中楊憲首言文昌會府有名無實宜復其舊既而言者相繼乞復二十四司之制至和中)
(吳育亦言尚書省天下之大有司而廢為閒所當漸復之神宗即位慨然欲更其制元豐三年下詔肇新)
(官制凡省臺寺監領空名者一切罷去而易之以階六年詳定所上寄禄格而省臺寺監之官各還所職)
(矣)
賀章尚書(穎宋史章穎字荗獻臨江軍人歷太學錄遷博士左司諫以救趙汝愚被劾)
(家居久之起知衢州侍御史林行可劾罷之尋知贑州御史王益祥復劾寢其命韓侂冑誅累遷刑)
(部侍郎兼侍講對延和殿上歎曰卿為權臣沮抑甚久除吏部侍郎遷禮部尚書陞侍讀嘉定十一)
(年卒穎操履端直生平風節不為窮達所移雖仕多偃蹇而清議與之贈光禄大夫諡文肅)
申命秩宗(申重也易重巽以申命尚書申命羲叔又天其申命用休又汝作秩宗)正班常
伯(尚書王左右常伯常任唐百官志龍朔二年改尚書為太常伯咸亨元年復舊)春官六十立
之長以維專(周禮以官府之六屬舉邦治三曰春官其屬六十掌邦禮大事則從其長小事則專)
(達)曲禮三千待其人而後舉有隆圖任茲遂真除恭惟
某官重德鎮浮清規厲俗中流砥柱百壬夙避其鋒(尚書)
(巧言令色孔壬爾雅壬佞也山谷題王黃州墨蹟詩往時王黃州謀國極匪躬朝聞不及夕百壬避其鋒九鼎)
(安磐石一身轉孤蓬餘見前)野水孤舟六丁莫措其手(言行錄寇萊公知歸州巴)
(東縣嘗賦詩有野水無人渡孤舟盡日横之句時以為若得用必濟大川老君六甲符圖云丁卯神司馬卿丁)
(丑神趙子壬丁亥神張文通丁酉神臧文公丁未神石叔通丁已神崔石卿王荆公詩主張壽禄無三甲收拾)
(文章有六丁是六丁又可對三甲管輅傳背無三甲腹無三壬皆不壽之驗)偉雲山之舒卷
關天下之重輕迨茲改絃復此持槖堅車大艎安徐而
後進(艎大舟名)光風霽月逾久而益明(山谷濓溪詩序舂陵周茂叔人品甚高胸)
(中灑落如光風霽月)粤從貳卿(東坡除陸佃制文昌貳卿位次八座)實典三禮(尚書有能)
(典朕三禮)振自古寅清之職(尚書夙夜惟寅直哉惟清)還斯民子諒之心
(禮記致樂以治心則易直子諒之心油然生矣注子讀如不子之子尚書啓呱呱而泣余弗子是子愛之義而)
(此經子是亦慈愛故云)不惟和上下而治神人(尚書宗伯掌邦禮治神人和上下)
蓋將經國家而定社稷兹引星辰而上(杜詩持衡留藻鑒聽履上星辰)
益高日月之依武德間有讜言忠無不報(新唐書陳叔達字子聰陳)
(宣帝子也擢禮部尚書始太子建成等䦧間太宗帝惑之叔達極意救辯至是謂曰武德内難卿有讜言故以)
(此報叔達謝曰豈獨為陛下乃社稷訃耳鄒陽傳忠無不報信不見疑宋史章穎傳時樞密都承旨王朴以言)
(者奉外祠穎復言其風金使過求欲已任調護以為功孝宗謂其言太訐久之不遷及奏考議官孝宗曰章穎)
(可乃知上猶記其讜論也)貞觀初踐台斗理有固然(杜子美送重表姪王砅評事使)
(南海詩及乎貞觀初尚書踐台斗容齋隨筆云觀此詩疑指王珪珪相唐太宗贈禮部尚書然細考之史大不)
(合唐高祖在位日太子建成與秦王不睦珪為太子中允其後楊文幹事起高祖責以兄弟不睦歸罪珪等而)
(流之則珪與太宗非素交明矣杜公稱其祖姑事不應不實且太宗時宰相别無姓王者真不可曉也史記孟)
(嘗君傳物有必至事有固然)某阻作鳬趨但深鼇抃(見前)小草有遠志
懷哉竝世之醫和(山谷詩小草有遠志相依在平生醫和不竝世深根且固蒂詩懷哉懷哉)
(注懷安也思鄉里處者曰今亦安否哉山谷詩懷哉譴逐魂)大厦無棄材盍以與聞
於匠石(韓詩大匠無棄材尋尺各有施)
賀工部任尚書(希夷)兼給事
晉長冬官(周禮以官府之六屬舉邦治六曰冬官其屬六十掌邦事大事則從其長小事則專達)
復兼夕闥(漢舊儀黃門屬黃門令日暮入對青𤨏門拜名曰夕郎白氏長慶集給事東闥王維詩夕)
(奉天書拜𤨏闈姚合詩夕郎夜直吟仙掖)國有六典孰如事典之優閒(周禮太宰)
(之職掌建邦之六典以佐王治邦國一曰治典二曰教典三曰禮典四曰政典五曰刑典六曰事典)命出
一人實頼舍人之駁正(通典唐武德三年改給事郎為給事中龍朔二年改為東臺舍)
(人)況躋中庶(通典古者天子有庶子之官秦因之置中庶子庶子員漢因之沈約宋書中庶子漢)
(置古者世祿卿大夫之子既為副倅謂之國子天子諸侯必有庶子官以掌教之晉齊王攸與山濤書中庶子)
(東宫顯職山濤啓事中庶子東宫顯選)尤簡上知恭惟某官胷湛秋霜(山谷)
(詩萬卷曲肱裏胷中湛秋霜)筆翻春潦獻納日月仁義陳於王前鼓
舞風雷言語妙於天下(並見前)久典三禮既諧兆民(任希夷傳)
(開僖初主太常寺薄奏紹興以來禮書未經編次歲月滋久恐或散亡乞下本寺修纂從之遷禮部尚書兼給)
(事中)疇若予工併任塗歸之責(尚書疇若予工僉曰垂哉隋百官志給事中掌侍左)
(右分判省事凡百官奏抄侍中既審則駁正違失詔勑不便者塗竄而奏還謂之塗歸)乃在吾禁
就兼翼贊之華(畢誠傳召入翰林為學士宣宗嘗召訪邊事誠援質古今條破羌狀甚悉帝悦)
(曰孰謂頗牧在吾禁中杜詩常怪商山老兼存翊贊功)忠既結於兩宫名益高於
九牧(孔文舉論盛孝章書孝帝要為有天下大名九牧之人所共稱難)投珠委地必有
清乎尚書之言(謝承後漢書鍾離意字子阿明帝徵為尚書交趾太守坐贓伏法以資物簿入)
(大司農詔班賜羣臣意得珠璣悉以委地而不拜帝怪問其故對曰臣聞孔子忍渴於盜泉之水曾參廻車於)
(勝母之鄉惡其名也贓穢之寶不敢拜帝笑曰清乎尚書賜錢三十萬唐中宗授張錫尚書制宜升賜劔之榮)
(式表委珠之潔)批勑回天更觀儒者給事之效(後漢書給事中常從左右無員)
(位次侍中之下常侍或名儒或國親晉書陳劭字節良武帝詔曰燕王師陳劭清貞廉潔行著邦族篤學好古)
(博通六藉宜在左右以敦儒訓可給事中山谷送顧子敦詩儒者給事中顧公甚魁偉)既劑高馮
之藥石(新唐書高馮字季輔以字行為中書舍人列上五事書奏太宗稱善進授太子右庶子數上書)
(言得失辭誠切至帝賜鍾乳一劑曰而進藥石之言朕以藥石相報)即羹傅說之鹽梅某
聳聞除音喜至滿面君子得輿民所載也豈但收稽古
之功(易剝上九君子得輿小人剝廬象曰君子得輿民所載也小人剝廬終不可用也桓榮傳榮為少傅)
(賜以緇車乘馬榮大會諸生陳其車馬印綬曰今日所蒙稽占之力也可不勉哉)衮職有闕我
儀圖之知必稱納言之任(詩王命仲山甫式是百辟出納王命王之喉舌德輶如毛)
(民鮮克舉之我儀圖之維仲山甫舉之袞職有闕維仲山甫補之)若方朔之餓欲死(東方)
(朔傳侏儒長三尺餘奉一囊粟錢二百四十臣朔長九尺餘亦奉一囊粟錢二百四十侏儒飽欲死臣朔飢欲)
(死)與杜陵之凍且僵(杜詩杜陵野老骨欲折注杜陵野老公自稱也杜陵乃公所居之地)
(前漢地理志杜陵屬長安古杜伯國宣帝葬此因曰杜陵杜詩吾廬獨破受凍死亦足)不知命而
且鳴且號亦無恥矣(韓文知其在命而且鳴號之者亦命也)其潔已之與
進與退惟所命之
賀陳尚書(率)除吏部尚書仍兼内翰(成都運司作)
峻長六卿(白集鄭絪吏部制天官太宰秩序常尊自昔迄今冠諸卿首)增崇八座(續漢)
(書光武分增三公曹為二公其一曹主歲盡諸州郡事常侍曹主選舉祠祀民曹主繕工作鹽池苑囿客曹主)
(護駕羌胡朝賀二千石曹主詞訟中都官主水火盜賊與三公為六曹并一令一僕二人謂之八座)惟王
有成績紀於日月之常(尚書萬邦咸休惟王有成績又厥有成績紀於太常)命汝
作納言引此星辰之履(尚書命汝作納言夙夜出納朕命惟允杜詩聽履上星辰)仍
專鼇禁(筆談宋白賈黃中皆先達鉅儒同在鼇禁李衛公詩素壁有飛鶴仙圖見巨鼇國老閒談衆景)
(文公祈守益州以翰林承旨召以詩寄丞相云寧知不是神仙骨上到鼇峯最上頭)增重鷄翹(說文)
(翹尾長毛也後漢書輿服志鸞旗者編羽毛列繫幢旁民或謂之鷄翹李商隱詩屬車無復插鷄翹)恭惟
某官學嚌道真(嚌音劑說文嘗也禮記小祥之祭主人之酢也嚌之注嘗也至齒新唐書文藝)
(傳擩嚌道真涵泳聖涯)器涵天粹(法言天精天粹萬物作類)絶識洗空於萬馬
全才立解於千牛(見前)積江漢經營之勞(詩序江漢尹吉甫美宣王也能)
(興衰撥亂命召公平淮夷詩江漢湯湯武夫洸洸經營四方告成于王)有河山帶礪之烈
(見前)允文允武(詩穆穆魯侯敬明其德敬慎威儀維民之則允文允武昭假烈祖)立德立
功(左傳太上立德其次立功)還頗牧於禁中悍卒回心於讀詔(見前)講
唐虞於氊上頑民聽命於舞干(尚書舞干羽於兩階七旬而有苖格)茲膺
典選之升(陳蕃傳與黃琬共典選舉不偏權富新唐書裴行儉傳與李敬玄馬載同典選有能名時)
(號裴馬)始是奮庸之漸文昌垂象寔為上將上相之躔(史記)
(天官書戴匡六星曰文昌宫一曰上將二曰次將三曰貴相四曰司命五曰司中六曰司祿李尋傳天官上相)
(上將皆顓面正朝注朝太微宫垣也西垣為上將東垣為上相)武帳前龜行有為保為
師之命(霍光傳盛服坐武帳中汲黯傳上嘗坐武帳應劭曰武帳織成帳為武士象也孟康曰今御武)
(帳置兵闌五兵於帳中也師古曰孟說是也梁書何敬容傳回豐貂而步文昌聳高蟬而趨武帳許敬宗詩武)
(帳臨光宅文衛象鈎陳禮記龜為前列先知也東坡集庭實旅百貢先前列之龜工歌拜三義取食野之鹿大)
(戴禮周成王幼在襁褓之中召公為太保周公為太傅太公為太師環濟要略殷時有阿衡伊摯佐之太甲改)
(為保衡皆三公官也)暫煩長文制九品之任(魏略陳羣字長文延康元年始建九品官)
(人之法拜吏部尚書)行見曲逆遂萬物之宜(陳平傳帝南過曲逆曰壯哉縣吾行天下)
(獨見雒陽與是耳於是更封平為曲逆侯王陵傳宰相者上佐天子理陰陽順四時下遂萬物之宜行字重上)
某未解漕冰(趙充國傳冰解漕下)正馳驛路(北山移文馳煙驛路勒移山庭)聞尚
書之踐台斗或垂念於孤槎(杜詩萬象皆春氣孤槎自客星)聽散人之
拜江湖早歸身於三徑(陸龜蒙詩官家未議活蒼生拜賜江湖散人號詳見前)
賀鍾侍郎(震)除左侍郎兼中書及侍講
大君渙號小宰升賢(周禮小宰之職掌建邦之宫刑以治王宫之政令曲阜除傳堯俞制)
(吏部古之天官而侍郎小宰之職)三銓審官尤重左曹之衡尺(杜氏通典開元)
(以來宰相員少資地崇高又以兵吏尚書權位尤美而宰臣多兼領之但從容衡軸不自銓綜其選試之任皆)
(侍郎專之尚書通署而已遂為故事或分領其事則列為三銓尚書掌其一侍郎分其二尚書所掌謂之尚書)
(銓侍郎所掌其一為中銓其一為東銓江總讓吏部尚書表内侍帷扆入尸衡尺權集吏部郎裁百辟之章䟽)
(助九流之刀尺)一佛出世仍兼右掖之絲綸(見前)碧落彌高(杜詩碧落)
(真難涉青雲不可梯互見前)紫薇增煥(見前)恭惟某官目營四海(莊子視若)
(營四海注視之儡然似營他人事者)胷著千年(陳後山詩胷中歷歷著千年筆下源源赴百川)關
百聖於寸心不夷不惠而願孔子之學(法言或問子蜀人也謂人曰有)
(李仲元者人也其為人也柰何曰不屈其意不累其身曰是夷惠之徒歟曰不夷不惠可否之間也黃瓊傳不)
(夷不惠可否之間盖聖賢居身之所珍也)掃千軍於獨筆非韓非孟而成歐
陽之文(老泉上歐陽内翰書孟子之文語約而意盡不為巉刻嶄絶之言而其鋒不可犯韓子之文如)
(長江大河渾浩流轉魚黿蛟龍萬怪惶惑而抑遏蔽掩不使自露而人望見其淵然之光蒼然之色亦自畏避)
(不敢迫視執事之文紆徐委備往復百折而條達疎暢無所間斷氣盡語極急言竭論而容與間易無艱難勞)
(苦之態此三者皆斷然自為一家之文也盖執事之文非孟子韓子之文而歐陽子之文也)雲雷十
載之經綸(易雲雷屯君子以經綸注屯者天地造始君子經綸之時)江漢六年之方
泳(詩漢之廣矣不可泳思江之永矣不可方思泳音羕爾雅游也方音舫傳泭也爾雅舫泭也疏云水中為)
(泭筏也)怒鵬既擊凡馬皆空蜕骨地僊直上蓬萊瀛洲之
島(仙經上士舉形昇虚謂之天仙中士遊於名山謂之地仙下士先死後蛻謂之尸解餘見前)彯纓
天策徧儀承明金馬之庭(彯紕紹切彯彯長組貌文選士子彯華纓梁書張充傳彯)
(纓天閣既謝廊廟之華綴組雲臺終慙衣冠之秀唐書褚諒傳上以秦王功大前代官不足稱之特置天策上)
(將軍位在王公上開天策府置官屬西都賦有承明金馬著作之庭漢書注承明廬在石渠閣外金馬門武帝)
(時相馬者東門京作銅馬法獻之立馬於魯班門外更名魯班門為金馬門)堯醲舜醺最宜
為誥(洪适啓堯醲舜醺絶翰墨之畦徑周情孔思酌道德之淵源韓文天子曰王某之文可思最宜為誥)
(有古風)班香宋豔安敢比材非道不陳於前在庭無出其
右日獻月納爾有嘉謀(並見前)年拜歲遷士無異論四輔
既備命史佚以記言(大戴禮明堂之位曰道者導天子以道者也常立於前是周公也充)
(者充天子之志常立於左是太公也弼者拂天子之過者也常立於右是召公也承者承天子之遺忘者也常)
(立於後是史佚也故成王中立而聽朝則四聖維之是以慮無失計而舉無過事)五禮有庸咨
伯夷而降典(尚書天秩有禮自我五禮有庸哉又伯夷降典折民惟刑)露門重席(周書)
(武帝建德三年朝羣臣露門武帝平齊拜熊安生露門傳士保定中置露門學沈重於露門館講論語以劉臻)
(明克遜為露門學士戴憑傳憑為博士正旦光武令羣臣說經史相詰難有不通輒奪其席以益通者憑遂重)
(坐五十餘席殷氏世傳殷亮建武中徵拜博士遷講學大夫諸儒講論勝者賜席亮重席至八九帝嘉之曰學)
(不當如是耶)星戶鳴珂(杜詩星臨萬戶動新唐書張嘉祐傳兄嘉貞為相嘉祐任右金吾衛將軍)
(昆弟每上朝軒盖騶導盈閭巷時號所居坊曰鳴珂里王維詩更慙衰朽質南陌共鳴珂隋辛德源詩鳴珂蹀)
(細柳飛雲出宜春)緝熙有賴於仔肩(詩學有緝熙於光明佛時仔肩示我顯德行佛音弼大)
(也仔音兹任也言大是肩任也)左右宜咨於汝翼(尚書予欲左右有民汝翼)掌六典
之貳更追裴馬之蹤(周禮小宰之職掌邦之六典八法八則之貳以逆邦國都鄙官府之)
(治新唐書盧從愿傳睿宗立拜吏部侍郎吏選自中宗後綱紀耗蕩從愿精力於官偽牒詭功擿檢無所遺銓)
(總六年以平允聞初高宗時吏部號稱職者裴行儉馬載及是從愿與李朝隠為有名故號前有裴馬後有盧)
(李)遂萬物之宜即接䕫龍之武(新唐書上官儀傳接武䕫龍簉羽鵷鷺餘見前)
某夙蒙推挽(左傳或推之或挽之)竟自顛隮(尚書今爾無指告于顛隮史記微子世家)
(今爾無指告予顛隮如之何其)今墮孤雲落照之邊(東坡詩膠西高處望西川應在孤雲)
(落照邊)誰復高山流水之賞(吕氏春秋伯牙鼓琴鍾子期善聽之方鼓琴志在太山鍾)
(子期曰善哉乎鼓琴巍巍乎如太山志在流水鍾子期曰善哉乎鼓琴洋洋若流水)江梅尚難於
寄驛(荆州記陸凱與范曄相善自江南寄梅花一枝詣長安與曄贈詩曰折梅逢驛使寄與隴頭人江南)
(無所有聊贈一枝春學齋佔俾云寄梅事人皆以為始於陸范不知劉向說苑已載越使諸發執一枝梅遺梁)
(王梁王之臣曰韓子者顧左右曰焉有一枝梅乃遺列國之君則折梅遣使始此)海棕詎易以
移根(杜陵海棕行左綿公館清江濆海棕一株高入雲龍鱗犀角相錯落蒼棱白皮十抱文自是衆木亂)
(紛紛海棕焉知身出羣移栽北辰不可得時有西域胡僧識)然蓬娑雪邊十暑碎杜
陵之葛(杜詩欲奪蓬娑雪外城又十暑岷山葛餘見前)在玉堂天上一寒望范
叔之袍(山谷詩天上玉堂森寶書餘見前)
賀江陵趙制置(方)除工部侍郎(宋史趙方字彦直衡山人少從張栻)
(學淳熙八年舉進士累官金部員外郎加直秘閣改湖北轉運判官兼知鄂州升直煥章閣進秘閣)
(修撰知江陵府主管湖北安撫司使兼權荆湖置司進右文殿修撰權工部侍郎寶謨閣待制京湖)
(制置使兼知襄陽府以禦金人功遷龍圖閣待制封長沙縣男進煥章閣直學士再進徽猷閣待制)
(大中大夫權刑部尚書卒累贈太師諡忠肅論曰方少從張栻學許國之忠應變之略隠然有尊爼)
(折衝之風其部曲如扈再興孟宗政皆為名將方之子范葵皆以功名自見不愧其父有足稱者)
優詔元戎(詩元戎十乘元大也元戎周車名有戎車十乘以在軍先此指將帥)升卿起部
(杜氏通典晉宋以來有起部尚書而不常置每營宗廟宫室則權置之事畢則省以其事分屬都官左民二尚)
(書)司空用以寵舊荆之牧未曰殊恩貴人不待入長安
之城亶為異數(史記張丞相列傳韋丞相死匡君代為丞相封樂安侯以十年之間不出長安)
(城門而至丞相豈非遇時而命也哉)中權增壯上眷彌深恭惟某官氣直
而温(尚書直而温)材弘以毅稟衡山扶輿之積人知鍾駿嶽
之神(韓文衡山之神既靈而郴之為州又當中州清淑蜿蟺扶輿磅礴而鬱積意必有魁竒忠信材德之)
(民生其間詳見前詩嵩高維嶽駿極于天維嶽降神生甫及申)師葵軒正大之傳天使
夀熊湘之學(方輿勝覽昔熊繹始封于此故名熊湘史記南至于江登熊湘注熊耳山在商州洛)
(縣西十里湖山一名艑山在岳州巴陵縣南十八里)聞善若決疾惡如風(後漢朱震字伯)
(厚為州從事奏濟陰太守單匡贓罪並連匡兄中常侍超桓帝收匡下獄以譴超超詣獄謝三府諺曰車如鷄)
(栖馬如狗疾惡如風朱伯厚)粤從使指之膚(司馬相如傳宣其使指令百姓皆知天子意法)
(言古之膚使膚美也)出領制垣之重姦貪膽落洗空當道之豺狼
(孫寶傳豺狼横道不宜復問狐貍後漢張綱傳豺狼當道安問狐貍)邊徼心寒驚遯繞枝
之烏雀寬九重顧既四三年(尚書或五六年或四三年)江左見導無
憂固將大用北門非凖不可未免小留惟無敵知儒者
之真況有功見賢人之久徒得君重使若予工(竝見前)豹
尾鷄翹獻納上司於雨露(後漢書輿服志大駕屬車八十一乘最後一車懸豹尾崔)
(豹古今注豹尾車周制也象君子豹變尾言謙也古軍正建之今惟乘輿得建焉餘見前)熊旂犀節
嘽焞外震於雷霆(韓文錫盾雕戈犀甲熊旂詩嘽嘽焞焞如霆如雷嘽吐丹反衆也焞吐雷)
(反盛也言戎車既衆盛其威又如雷霆又嘽嘽然閒暇而有餘力之貎)營壘旗幟初無所
更(新唐書李光弼傳光弼治師訓整天下服其威名其代郭子儀朔方也營壘士卒麾幟無所更而光弼一)
(號令之氣色乃益精明云)朝野人士皆為之慶(王導傳人士每至暇日相邀出新亭飲宴)
(應參傳臨漳人士無不詣之三都賦序課人士之優劣王羲之傳與東土人士盡山水之遊周顗傳人士益宗)
(附之殷浩傳都下人士盧志傳人士一時駭散梁書劉峻傳吳會人士多從其學王澄傳嘗為天下人士月侯)
(景傳人士競談玄理不習兵事晉書甘卓傳學校久替人士流播陳頵傳河北白壤膏梁何故少人士又豫州)
(人士常半天下顧衆傳吳中人士同時響應刁協傳人士何故反助寒門温嶠傳人士結舌又拘錄人士又仗)
(人士之誠又著于人士之口南史王泰傳泰能接人士王弘傳謂之人士便無庶人之坐署為庶人輒受人士)
(之罰)洞庭彭蠡可但為分北之區(史記吳起傳昔三苗氏左洞庭右彭蠡德義不)
(修禹滅之尚書庶績咸熙分北三苗)廣漢江沱盖亦繫二南之化(詩序漢廣德廣)
(所及也文王之道被於南國美化行乎江漢之域無思犯禮求而不可得也江有汜美媵也勤而能怨嫡能悔)
(過也文王之時江沱之間有嫡不以其媵備數媵遇勞而無怨嫡亦自悔也)況占雲祲(祲子鴆切)
(周禮保章氏以五雲之物辨吉凶水旱視祲掌十煇之法一曰祲注陰陽氣相侵廣韻日旁氣也師古曰祲謂)
(陰陽相没漸以成災祥)當護風寒(見第五卷榮州到任謝制置條)竊窺往年根本
宜固之言及讀近日無窮事業之奏萬國玉帛豈甘安
王業之偏(左傳禹合諸侯於塗山執玉帛者萬國出師表漢賊不兩立王業不偏安)百世邱
墟亦貴度時賢之力(公孫弘傳丞相府客館邱墟而已師古曰虚讀曰墟王羲之傳大為)
(時賢所笑南史王儉傳欲引時賢參贊大業)願謹郊圻之申畫姑思牖戶之
綢繆中興當用實材更訪英豪於物外上策莫如自治
合商得失於楮中與民守之吾庸多矣朝廷已深知治
行豈但儀簪槖之班(魏相傳丙吉予相書曰朝廷已深知弱翁治行方且大用矣)牙
纛不足為公榮要當勉旂常之績(歐陽公畫錦堂記高牙大纛不足為公榮)
(桓圭衮冕不足為公貴)某雖無學術知有忠賢頃捧辟書輒千賓
謁不緣介紹蒙稱人品之高尋困憂恫又為地主之累
(左傳侯伯致禮地主歸餼注地主所會主人也杜詩若非劉顥為地主懶回鞭轡成高宴韓翃詩吳郡陸機稱)
(地主錢塘蘇小是鄉親)今者尋磨驢之步(東坡詩應笑謀生拙團團如磨驢又團團如磨)
(牛步步踏陳迹)復茲修賀燕之恭登樓而憶仲宣豈但感凋零
之迹下堂而執鬷蔑或許傾結納之心(竝見前)
賀趙制置(彥呐)除兵部侍郎(宋史趙彥呐字敏若彭州人登四川類試)
(第少以材稱吳曦叛以禄禧偽守䕫彥呐結義士殺之遂顯名嘉定十三年關外西和州新被兵制)
(使安丙檄使經理金人再至戰却之在州五年得軍兵心轉提點刑獄尋帥沔及崔與之代丙始察)
(其大言無實謂他日誤事必此人尋奪其節制寶慶元年移帥興元三年鄭損棄四州彥呐力争不)
(勝罷歸家者五年紹定四年桂如淵代損起彥呐為副使更李&KR0811;黃伯固皆彥呐副之端平元年遂)
(拜正使三年金人大入彥呐大敗貶衡州卒)
顯冊宗藩(史記楚元王世家為漢宗藩)升卿武部(通典天寶十一載改兵部為武部至)
(德初復舊)司馬掌九伐之法外益重於中權(周禮大司馬之職以九伐之法)
(正邦國馮弱犯寡則𤯝之賊賢害民則伐之㬥内凌外則壇之野荒民散則削之負固不服則侵之賊殺其親)
(則正之放弑其君則殘之犯令凌政則杜之内亂禽獸行則滅之)元戎先十乘之行遠
式遄於近列(詩元戎十乘以先啓行又式遄其歸注元戎周車名可以先列啓突敵陣之前行式)
(用遄連也)傳聞四海忻懌一詞(東坡啓傳聞四海歡喜一詞)恭惟某官廸
德碩膚負材壞特獻宗英之禮樂卓爾不羣(河間獻王傳武帝時)
(獻王來朝獻雅樂對三雍贊曰夫唯大雅卓爾不羣河間獻王近之矣)謀元帥於詩書飄
然無敵(杜詩白也詩無敵飄然思不羣餘見前)文武作萬邦之憲精神折
千里之衝(見前)三百㕓兮竊笑無功之利禄(詩不稼不穡胡取禾三百)
(㕓兮)十八年矣備嘗在外之艱難(左傳晉侯在外十九年矣而果得晉國險阻艱)
(難備嘗之矣民之情偽盡知之矣)自殄鯨鯢之妖(言誅祿禧)益壯貔貅之氣
(尚書爾尚桓桓如虎如貔蘇詩野宿貔貅十萬軍詳見前)兹膺天寵(易在師中吉承天寵也)迄
拜夏卿(職林大司馬亦曰夏卿)奬三軍以定中原聿觀偉績(出師表南)
(方已定兵甲已足當奬帥三軍北定中原)間兩社而輔公室佇接前芳(左傳間於)
(兩社為公室輔注周社亳社兩社之間朝廷執政所在疏魯是周之諸侯故國社謂之周社哀四年亳社災是)
(魯國有亳社魯外朝在庫門之内東有亳社西有國社歐陽公詩誠知非所敵但欲繼前芳王荆公詩中和助)
(宣布循吏綴前芳)某治任方歸聞報失喜(杜詩似聞胡騎走失喜間京華注失喜言)
(出於不自覺)知有功之則悦(見前)見無德之不酬(詩無言不酬無德不報)
錦城雖樂不如蚤還益增西望(杜詩錦城雖云樂不如早還家)繡裳無
所於汝信處更佇東歸(詩我覯之子衮衣繡裳鴻飛遵渚公歸無所於女信處注再宿)
(曰信我周公未得王迎之禮歸則無其住所故於汝東方信宿而處耳言終不久留)
賀朱倉(在)除度支(任兩浙運幹宋史道學傳在熹之子紹定中為吏部侍郎理)
(宗寶慶二年工部侍郎朱在進對奏人主學問之要上曰光卿中庸序言之甚詳朕讀之不釋手恨)
(不與同時)
勞使臣之還而歌四牡知入重於郎垣(見前)旅天子之命
而作嘉禾又暫留於輔邸(書序唐叔得禾異畆同穎獻諸天子王命歸周公于東作)
(嘉禾)蕞爾幕下之士託於畿内之侯敬德已深脩辭敢後
恭惟某官政由學出心以家傳昔者周公固望伯禽之
後(見前)趨亦夫子誰知孔鯉之異聞(莊子夫子步亦步夫子趨亦趨)雖剛
大之氣浩然而中庸之德至矣揭節以出送以禮樂而
有光(馮衍傳懷金垂紫揭節奉使注揭持也餘見前)當官而行編之詩書而無
愧(左傳當官而行何彊之有韓文鋪張對天之閡休揚厲無前之偉績編之乎詩書之策而無愧措之乎天)
(地之間而不虧)兹拜握蘭之召(李山甫詩南宫郎暑握新蘭)又為騎竹而留
(見前)斂惠而施一州寧容黔突(韓文斂此大惠兮施於一州班固賓戲孔席不煗墨)
(突不黔)輯瑞而班羣后即聽紫泥(尚書輯五瑞既月乃日覲四岳羣牧班瑞于羣)
(后隴右記武都紫水有泥其色亦紫而粘貢之用封璽書故詔誥有紫泥之美李山甫詩紫泥飛詔下金鑾)
某偶爾依蓮正兹索米囊粟二百之俸實隸治封遣介
咫尺之書敢修庸敬(竝見前)
代回宫使待制史侍郎(彌堅詳啓意盖代月湖)
貳訓夏之刑己慙弗績(書序吕命穆王訓夏贖刑傳訓暢夏禹贖刑之法尚書三載績)
(用弗成)攝司冬之典有愧誤恩(蔡謨傳昔階謬恩蒙忝非據阮籍傳乞回謬恩以光)
(清舉陳後山詩將老蒙誤恩受弔不受賀王荆公詩誤恩三品竟何酬東坡湖州謝上表荷先帝之誤恩擢寘)
(三館蒙陛下之過聽付以兩州又辭免翰林學士承旨狀計此誤恩必難安處)曾㢲謝之未遑
遽謙光之先辱恭惟某官久勞於外式遄其歸(詩仲山甫徂齊)
(式遄其歸)大纛高牙茂展幹方之略(晉書王渾傳齊王攸當之藩渾上書諫曰攸於)
(大晉姬旦之親也宜贊皇朝與聞政事今陛下出攸之國假以虚號而無典戎幹方之實非陛下追述先帝太)
(后待攸之宿意也餘見前)珍臺閒館暫從均佚之謀(甘泉賦珍臺間館西京賦珍臺)
(蹇產以極壯六一居士集賜韓琦詔方均逸豫適此外虞言領宫使)輟湘水之曉行趣宣
室之夜對有勤餘芘亦及陳人(竝見前)某視蔭幾何(左傳趙孟)
(視蔭曰朝夕不相及誰能待五蔭日景也周書王裒傳視蔭愒日猶趙孟之徂年負杖行吟同劉琨之積慘)
強顏已甚司納言之㗋舌轉覺濫竽(韓子齊宣王使人吹竽必三百人齊)
(吹南郭先生不善吹竽而濫於三百之中食禄宣王死湣王立好一一聽之先生乃逃梁書庾肩吾傳懷鼠知)
(慙濫竽自恥)借餘論於齒牙早期納履(說苑田子方曰士貧賤者言不用行不合)
(則納履而去耳禮記坐左納右疏云納猶著也著右足之屨曲禮俯而納屨同此義按古詩云瓜田不納履當)
(作納屨經傳無納履之語曲禮俯而納屨俯低頭也納猶著也低頭著屨似有所取故人見疑履無帶著時不)
(必低頭然則說苑納履亦當是納屨之誤)
臺諫(臺謂御史臺前代沿革不常宋元豐三年李定請復六察於是以御史專領六察其後大正官)
(名不除大夫檢校官帶憲銜者亦除去以中丞為長知雜事為侍御史言事官為殿中侍御史六察官為)
(監察御史諫謂諫院宋承五代之弊官失其守官職差遣纔以定俸入而不親職諫議大夫司諫正言皆)
(須别降勑許赴諫院供職者方為諫官明道元年陳執中為諫官屢請置院于是以門下省為諫院置諫)
(院自此始元豐正名左右諫議大夫為諫垣之長專言責焉左隷門下右隸中書同掌規諫諷諭凡朝政)
(闕失大臣至百官任非其人三省至百司事有失當皆得諫正)
賀洪郎中(咨䕫)除察院(成都運司作宋史洪咨䕫字舜俞於潜人嘉定二)
(年進士累官秘書郎遷金部員外郎忤史彌遠臺諫李知孝梁成大交論鐫二官彌遠死帝親政五)
(日即以禮部員外郎召入見問在外人物以崔與之真德秀魏了翁對異日與王遂竝拜監察御史)
(歷官刑部尚書翰林院知制誥力求去加端開殿學士卒贈兩官)
親擢郎潛(張衡思玄賦尉龐眉而郎潛兮逮三葉而遘武漢武帝故事帝輦過郎署見顏駟龐眉皓)
(髮問曰叟何時為郎對曰臣文帝時為郎文帝好文而臣好武景帝好美而臣貎醜陛下好少而臣已老是以)
(三世不過故老於郎署帝感其言擢拜會稽都尉)進司臺察(五代會要御史六員監察謂之分察)
(使唐百官志監察御史其一察官人善惡其二察戶口流散帳籍隠沒賦役不均其三察農桑不勤倉廩耗減)
(其四察妖猾盜賊不事生業為私蠧害其五察德行孝弟茂才異等藏器晦迹應時用者其六察點吏豪宗兼)
(并縱暴貧弱冤苦不能自伸者)十年去國安泉石之膏肓(錢氏私誌云張天覺丞相)
(再召到闕謝表云十年去國門前之雀可羅一日還朝屋上之烏亦好後有一達官效顰云十年去國不聞長)
(樂之鍾一日還朝復見大君之鼎時魏漢津所鑄九鼎初成也新唐書田游嚴傳泉石膏肓煙霞痼疾詳見前)
(洪咨䕫傳咨䕫以臺諫交論鐫二秩讀書故山七年)一札起家任朝廷之耳目(劉歆)
(傳以病免官起家復為安定屬國都尉新唐書韋思謙傳進御史大夫見王公未嘗屈禮或以為譏答曰耳目)
(官固當特立鵰鶚鷹鸇豈衆禽之偶奈何屈以狎之)公無欣戚邦有榮懷(尚書邦之榮懷)
(亦尚一人之慶)恭惟某官行守宫庭(荀子是君子之所以騁意於壇宇宫庭也詳見前)
道探壼奥(漢書叙傳究先聖之壼奥壼苦本切宫中門謂之闈宫中巷謂之壼)養以剛大
獨扛百斛之龍文(史記秦武王與孟說舉龍文赤鼎絶臏死東京賦寶鼎見兮色氤氲煥其)
(炳兮被龍文韓詩龍文百斛鼎筆力可獨扛)出其緒餘連中八科之鱗角(莊子)
(道之真以治身其緒餘以為國家唐張鷟文章俊敏凡應八舉皆登甲科員半千見其文曰張子之文如青錢)
(萬簡萬中時目為青錢學士舒元輿傳披剔剖抉拔犀之角擢象之齒北史文苑傳學者如牛毛成者如麟角)
惟其守專而退勇是以任重而進難社下之肉既均尋
拜護軍之曲逆(陳平傳里中社平為宰分肉甚均父老曰善陳孺子之為宰歸漢漢王與說悦)
(之拜平都尉典護軍餘見前)治中之足未展顧令乘障於陰平(蜀志龐統)
(傳使居治中别駕之任始當展其驥足張湯傳遣山乘障老學庵筆記陰平在今文州有橋曰陰平淳熙初為)
(郡守者大書立石於橋下曰鄧艾取蜀路過者笑之按鄧艾所出古陰平道在今文州漢陰平也其地與江油)
(為隣宋隆慶府陰平縣自晉宋始置非鄧艾之陰平也)儀粉省以歸班(杜詩馨香粉署妍錢)
(起詩粉署花驄入又粉署含香别白樂天詩紫界宫墻白粉闈韋應物詩歸來坐粉闈羅隠詩清貧粉署官)
封皂囊而論事(蔡邕傳以皂囊封上注漢官儀凡章表皆啓封其言密事見皂囊也)回天
有力方將批徑尺之鱗(史記韓非傳夫龍之為蟲也可擾狎而騎也然其喉下有逆鱗)
(徑尺人有嬰之則必殺人人主亦有逆鱗說之者能無嬰人主之逆鱗則幾矣荆軻傳柰何以見陵之患欲批)
(其逆鱗哉餘見前)偃月生疑已不容立仗之馬(新唐書奸臣傳李林甫有堂如)
(偃月號月堂每欲排搆大臣即居之思所以中傷者若喜而出即其家碎矣林甫居相位諫官皆持禄養資無)
(敢正言者補闕杜□再上書言政事斥為下邽令因以語動其餘曰君等不見立仗馬平終日無聲飫三品芻)
(豆一鳴則黜之矣洪咨䕫傳遷金部員外郎會求直言慨然曰吾可以盡言寤主矣史彌遠讀至濟王之死非)
(陛下本心大惠擲於地轉考功員外郎轉對復言李全必為國患於是臺諫交論鐫二官)曾謂考工
一出息之頃(韓文韋侯以考功副郎守盛山人謂考功顯曹盛山僻郡韋侯將怨且不釋矣或曰)
(不然韋侯儒者儒者之于患難苟非其自取之拒而不受於懷況一不快于考功盛山一出入息之間哉)遂
見拾遺九鑽火之明(杜詩九鑽巴噀火三蟄起初雷)星既坼於中台(晉天)
(文志惠帝永康元年三月中台星坼占曰台星失常三公憂是月趙王倫斬司空張華夷三族洪咨䕫傳咨䕫)
(讀書故山七年而彌遠死)席遂前於半夜(宋史理宗紹定六年冬十月史彌遠薨十一月禮部)
(郎中洪咨䕫進對命咨䕫洎王遂同為監察御史)甫登表著(左傳叔向曰朝有著定會有表會朝)
(之言必聞於表著之位師古曰朝内列位有定處所謂表著者也)徑拜裏行(新唐書百官志有御)
(史裏行使侍御史裏行使殿中裏行使監察裏行史以未為正官無員數)獬豸觸邪難置豺
狼而不問(六典法冠亦名獬豸冠以獬豸觸不直故執憲者以為冠唐則天時侯思止為遊擊將軍)
(高元禮謂之曰國家用人不次若言侯大不識字即奏云獬豸亦不識字而能觸邪則天果如其問思止以獬)
(豸對乃拜左臺侍御史)鷹隼始擊尤關龍象之共觀(孫寶傳立秋鷹隼始擊當)
(順天氣取姦惡以成嚴霜之誅言行錄吕希哲除右司諫蘇軾戲之曰法筵龍象當觀第一義傳燈錄波羅是)
(法中龍象言其力大龍水行中力大象陸行中力大故以負荷大法者比之龍象杜詩如聞龍象泣山谷詩高)
(居大士是龍象)聳聞破頭(宋史理宗紹定六年洪咨䕫言資政殿學士袁韶仇視善類諂附彌遠險)
(忮傾危詔袁韶奪職罷祠禄)已足膽落(舊唐書温造字簡輿拜侍御史李祐自夏州入拜金吾違)
(制進馬一百五十疋造正衙彈奏祐股戰流汗私謂人曰吾夜踰蔡州城禽吳元濟未嘗心動今日膽落於温)
(御史吁可畏哉)刊九山滌九川陂九澤通地氣以上騰(尚書九山刊旅)
(九川滌源九澤既陂四海會同禮記孟春之月天氣下降地氣上騰天地和同)闢四門明四目
達四聰發天光而下濟(尚書詢於四岳闢四門明四目達四聰易天道下濟而光明地)
(道卑而上行)此真御史矣(言行錄王敏懿公素既升臺憲風力愈勁嘗與同列奏事上前有不)
(合衆皆引去公方論列是非候得旨乃退帝歎曰真御史也議者目公為獨擊鶻國史張錫為御史言丁謂不)
(當徙内地昭應災不當以罪人京師之人皆曰張御史貎柔和而心剛正真御史也)豈憂匈奴哉
(馮唐傳吾獨不得廉頗李牧為將豈憂匈奴哉詳見前)鑄金鼎以圖姦不難調鼎
(左傳昔夏方有德遠方圖物貢金九牧鑄鼎象物百物而為之備使人知神姦故民入川澤山林魑魅魍魎莫)
(能逢之說文昔禹貢九牧之金鑄鼎荆山之下崔瑗鼎銘大禹鑄鼎象物百神)察玉衡而齊政
然後保衡(尚書在璿璣玉衡以齊七政又在太甲時則有若保衡孔傳言天下所取安所取平)某
一寒漕冰六暑戍雪(俱見前)將返閭閻而曝日(列子宋國有田夫常)
(衣賡過冬春東作曝日於野美之不識廣厦綿纊之屬謂其妻曰負日之暄以獻吾君必獲重賞歐陽公内制)
(集序涼竹簞之暑風曝茅簷之冬日)喜聞臺閣之生風(陳子昂集繡衣始拜珥筆升朝臺閣)
(以之生風豪貴由是斂手山谷詩霜臺御史生風)鵰鶚之在秋天儻或寬於西
擊(杜詩蛟龍得雲雨鵰鶚在秋天)烏鵲之遶夜月願姑聽其南飛(見前)
賀王寺簿(遂)除察院(成都運司作宋史王遂字去非一字穎叔韶之玄孫後)
(為鎮江府金壇人嘉定二年進士歷太常寺主簿遷監察御史極論史嵩之欺君誤國李知孝梁成)
(大莫澤肆無忌憚累官工部尚書與同里劉宰素同志遂守平江宰贈之言曰士友當親而賢否不)
(可不辨財利當遠而會計不可不明折獄以情毋為私意所牽薦士以才毋為權要所奪當言則言)
(不視時而退縮可去則去不計利而遲回蓋格言也)
峻擢容臺(尚書式商容之閭史記索隠商禮樂官知禮容故禮部太常稱容臺)進司糾院
(唐會要六察紏䋲百司理宗紀紹定六年以王遂為監察御史)明天子厲精之日争覩
親除(循吏傳始躬萬幾厲精為治洪咨䕫傳咨䕫與遂竝拜監察御史咨䕫感激知遇謂遂曰朝無親擢)
(臺諫久矣要當極本窮源而先論之)真御史遴選其人迄符衆望(見上條)風
雲感會(易雲從龍風從虎班固答賓戲彼皆躡風雲之會劉玄傳贊假我風雲二十八將傳論感會風)
(雲奮其智勇晉書戢鱗潛翼思屬風雲王猛傳斂翼待時候風雲而後動杜詩風雲感會起屠釣韓詩風雲一)
(朝會變化在一身元稹詩風雲一會合呼吸期萬里)山嶽動摇(舊唐書韋仁約字思謙援監察御史)
(嘗謂人曰御史出都若不動摇山嶽震慴州縣誠曠職耳)恭惟某官心幹九秋文熖
萬丈摘髭名第不應州縣之徒勞(韓詩連年收科第若摘頷底髭王遂傳遂)
(調富陽主簿歷官差幹辦諸司審計司)策足要津共擬公侯之必復(古詩胡不)
(策高足立登要路津餘見前)堅車大艦每難於進光風霽月既久則
明上欲求忠臣之尊(王尊傳王陽為孝子王尊為忠臣詳見前)念無易太常
之肅(魏志王肅字子雍嘉平六年持節兼太常)嚴霜烈日姑令鑄金鼎以察
姦縫霧裁雲行即登玉堂而草制(俱見前)某久違楓陛聞
進藎臣(詩王之藎臣無念爾祖傳藎進也王之進用臣當念汝祖為之法)行行且止而
避驄莫陪旅賀皇皇者華之維駱願以汰歸(竝見前)
賀董司諫(居誼)
進思補闕(史記管晏傳進思盡忠退思補過)仍侍爾英(玉海景祐二年名崇政殿西閣)
(曰延義西南閣曰邇英二閣在崇政殿東西侍臣講讀之所趙師民勸講箴肇開二閣以延儒服西臨邇英北)
(啓延義)責重寄隆益可告嘉猷於後謀從言聽專當下膏
澤於民朝野喧然(蔡君謨詩御筆親除三諫官喧然朝野競相驩)宗社幸甚恭
惟某官所養剛大而道中庸人方此重而彼輕公獨以
退而為進(法言請問進退曰昔乎顔子以退為進天下鮮儷焉韓文知吾之退未始不為進而衆人)
(之進未始不為退也)廷臣無出右者天子居然器之(俱見前)拔自
州麾徧儀朝著亟拜拾遺之命(通典武后垂拱中置補闕拾遺二官以掌供奉)
(諷諫自開元以來尤為清選)仍陪勸講之聯(楊秉傳桓帝即位秉以引尚書徵入勸講上疏)
(不納以病乞退太尉黃瓊惜其去朝廷上言秉勸講帷幄不宜外遷留拜光禄大夫)緝日月之光
良多啓沃(詩日就月將學有緝熙于光明注將行也緝熙光明也每日有所成就至于一月則有可)
(行言當習之以積漸也學有緝熙於光明謂選擇賢中之賢乃從之學以賢者必有光明之德故以光明表賢)
(也此借用尚書啓乃心沃朕心)犯雷霆之怒大有激揚(新唐書韋温傳遷右補闕宰相)
(宋申錫被搆罪不測温倡曰丞相操履有初不宜反乃奸人陷之吾等豈避雷霆使上蒙霿咎率同舍伏閣切)
(争由是益知名)不賣直以取名(新唐書姜公輔傳公輔為諫議大夫諫厚葬唐安公主帝怒謂)
(陸贄曰朕以公輔才不足以相而又自求解朕既許之内知且罷故賣直售名爾)惟格王而正
事(尚書惟先格王正厥事)簡在中扆遂升左垣考司諫七品官之
階雖云序進(歐陽永叔上范司諫書司諫七品官爾於執事得之不為喜而獨區區欲一賀者誠)
(以諫官者天下之得失一時之公議係焉)然大人一正君之事正屬斯存今
目前無必至之憂而天下有未形之患敵鋒外熾民力
中乾天文變怪而難諶(尚書天難諶命靡常宋史理宗寶慶元年六月辛卯太白晝見)
(十一月癸巳有流星大如太白二年四月辛亥有流星大如太白九月辛亥熒惑歲星填星合于女熒惑犯填)
(星十一月辛酉熒惑犯歲星三年七月乙酉太陰犯星八月庚戌太白熒惑合於翼紹定元年六月己酉流星)
(晝隕七月戊戌熒惑犯南斗十月戊申熒惑犯壁壘陣星丁巳熒惑填星合於危甲子熒惑犯填星十一月癸)
(酉熒惑入羽林二年正月丁亥熒惑歲星合于婁九月壬辰有流星大如太白十一月己丑熒惑入氐三年六)
(月己酉歲星入井十月己巳熒惑填星合于室十一月丁酉有星孛于天市垣丁未流星晝隕四年七月庚戌)
(有流星大如太白五年五月癸巳太白經天晝見六月乙丑熒惑填星合于婁熒惑順行犯填星七月甲申太)
(白入井八月壬申太白歲星合於張閏九月己酉有流星大如太白庚戌彗星出于角六年二月癸卯熒惑犯)
(東井五月庚戌太白熒惑合於柳)人才卑少而不競(增韻競盛也左傳南風不競)民
保於信而信屢失位守以仁而仁不流(易何以守位曰仁)吏惰
且貪兵虛仍脆無非事者請先大者之圖彼何人斯尤
賴辨之之早(詩彼何人斯其心孔艱易由辨之不早辨也)自古建久安之勢
成長治之業莫若杜羣枉之路開衆正之門(竝見前)國人
曰賢左右皆曰賢無使滯淹之久君心以正遠近一以
正切防浸潤之行(董仲舒傳為人君者正心以正朝廷正朝廷以正百官正百官以正萬民)
(正萬民以正四方四方正遠近莫敢不壹於正)閫内閫外不容二心(史記馮唐傳上古王)
(者之遣將也跪而推轂曰閫以内者寡人制之閫以外者將軍制之注門中橛曰閫漢書作闑謂門限也)宫
中府中當為一體(出師表宫中府中俱為一體陟罰臧否不宜異同)舍豺問貍
則民不服(孫寶傳豺狼横道不宜復問狐貍師古曰言不當釋大而取小也張綱傳豺狼當道安問)
(狐貍)如鷹逐雀則君自尊(左傳見無禮於其君者誅之如鷹鸇之逐鳥雀也)察嫠
婦之私憂(左傳嫠不卹其緯而憂宗周之隕)回倉公於驚走(史記扁鵲傳扁鵲過)
(齊桓侯客之入朝見曰君有疾在腠理不治將深桓侯曰寡人無疾後五日扁鵲復見曰君有疾在血&KR0008;不治)
(恐深桓侯曰寡人無疾後五日扁鵲復見曰君有疾在腸胃間不治將深桓侯不應後五日扁鵲復見望見桓)
(侯而退走使人問其故扁鵲曰疾之居腠理也湯熨之所及也在血&KR0008;鍼石之所及也其在腸胃酒醪之所及)
(也其在骨髓雖司命無之何今在骨髓臣是以無請也按倉公當作扁鵲)庶淮南知憚於汲
黯(汲黯傳淮南王謀反憚黯曰黯好直諫守節死義至說公孫弘等如發蒙耳)而昌黎無惑
於陽城(諍臣論若陽子之用心如此滋所謂惑者矣)名爵皎然芬芳多矣(舊唐)
(書宋璟傳張易之誣搆魏元忠引鳳閣舍人張說使證之說惶惑迫懼璟謂說曰名義至重神道難欺必不可)
(黨邪陷正以求苟堯若緣犯顔流貶芬芳多矣)富貴乃吾所有何足計哉(蔡澤傳富)
(貴吾所自有吾所不知者夀也)忠良得路之難切宜念此(蔡君謨詩當年流落丹心)
(在自古忠良得路難)某當獻嘉頌顧進苦辭盖有感平日之知不
敢作細人之愛(禮記君子之愛人也以德細人之愛人也以姑息)諸公不喜生
語柔則茹之(韓文諸公貴人既志得皆樂軟熟媚耳目者不喜聞生語一見輙戒門以絶詩人亦)
(有言柔則茹之剛則吐之維仲山甫案亦不茹剛亦不吐)善人能受盡言遐不謂矣
(韓文傳曰惟善人能受盡言謂其聞而能改之也詩心乎愛矣遐不謂矣注見前)尚欲作石守
道紀德之頌(言行錄石介字守道慶歷三年吕夷簡罷相夏竦罷樞使而杜衍章得象晏殊賈昌)
(期范仲淹富弼韓琦同時執政歐陽修余晴王素蔡襄竝為諫官先生喜曰此盛事也歌頌吾職其可已乎乃)
(作慶歷聖德詩略曰衆賢之進如茅斯拔大姦之去如距斯脱衆賢謂衍等大姦斥竦也詩且出孫明復見之)
(曰子之祸始於此矣)幸勿還李師中落韻之詩(宋史李師中字誠之楚&KR0960;人年十五)
(上封事言時政杜衍苑仲淹富弼皆薦其有王佐才唐介字子方江陵人劾宰相文彦博守蜀日造間金竒錦)
(緣閹寺通宫掖以得執政帝怒貶介春州别駕師中與梅堯臣皆賦詩以激美師中詩云孤忠自許衆不與特)
(立敢言人所難去國一身輕似葉高名千古重如山竝遊英俊顔何厚未死奸䛕骨已寒天為吾皇扶社稷肯)
(教夫子不生還邵氏聞見錄唐介為臺官時言文潞公燈籠錦獻張貴妃事上怒甚謫春州李誠之送以詩云)
(云後介用潞公薦官於朝無所言誠之以書從介索所遺詩介無以報取詩還之曰我固不用落韻詩也以山)
(寒二字韻不同故云青箱雜記云鄭谷與齊已黃損等定今體詩云一曰葫蘆格二曰轆轤格三曰進退格葫)
(蘆韻者先二後四轆轤韻者雙出雙入進退韻者一進一退如李師中送唐介詩兩韻中用韻進退格也)
代回傅大諫(伯成宋史傅伯成字景初少從朱熹學登隆興元年進士權吏部侍郎)
(進寶謨閣侍制知鎮江府全活饑民瘞藏野殍不可勝數制置司欲移焦山防江軍於圖山石碑作)
(成謂虚此實彼利害等耳包港在焦圖之中不若兩砦之兵迭戍焉歷官寶文閣學士贈開府儀同)
(三司賜諡忠簡)
自天分閫(易有隕自天謝安傳贊任總中臺效章分閫杜詩分閫救世用賢豪詳見前)易地
殿藩(韻會殿鎮也詩殿天子之邦伯成以知建寧府改知鎮江)南内思賢已使候西
廂之對(地理志唐龍朔初皇帝常居大明宫謂之西内宫城之東北隅曰東内本永安宫貞觀八年置)
(興慶宫在皋城東北距京城之東開元初置十四年增廣之曰南内上林賦象輿婉僤於西清師古曰西清者)
(西廂清淨之處也東坡詩幸子遇明主陳經入西廂)東甌報政又當綰北固之符
(惠帝紀三年夏五月立閩越王摇為東海王都東甌師古曰即今泉州是其地史記東越傳立閩君摇為東海)
(王都東甌徐廣曰今之永寧也索隠曰甌水名永嘉記水出寧山行三十餘里去郡城五里入江一統志東甌)
(城在今建寧府東南十里北固山在今鎮江府治北下臨長江其勢險固梁武帝嘗登覧此山又名北顧山唐)
(竇常詩山趾北來固潮頭西去長王安石詩天末海門横北固煙中沙岸似西興)恭惟某官王
之藎臣(詩王之藎臣無念爾祖注藎進也王之進用臣當念汝祖為之法此借用)邦之司直
(詩彼其之子邦之司直注言彼服羔裘之是子一邦之人主以為直刺今無此人)觀其動摇於
山嶽安問狐貍(見前)使之感會乎風雲蔚如虎鳳(蜀志秦宓傳虎)
(生而文炳鳳生而五色餘見賀王寺簿條)汲黯願居於禁闥(汲黯傳出入禁闥補過拾遺臣)
(之願也)望之顧出於平原(蕭望之傳以望之為平原太守望之雅意在本朝遠為郡守意)
(不自得)一言寧急於封侯(車千秋傳千秋無他才能學術又無閥閱功勞特以一言寤意)
(旬月取宰相封侯世未嘗有也)萬物盍令其吐氣(杜工部集覽元使君結舂陵行志之曰今)
(盜賊未息知民疾苦得結輩十數公落落然參錯天下為邦伯萬物吐氣天下少安可待矣)兹驅大
纛又卧長江邊秋一鴈聲幸騎烽之灌燧(杜詩戍鼓斷人行秋高一)
(鴈聲劉長卿詩江南相送隔煙波況復新秋一鴈過說文烽燧候表也邊有警則舉火漢書文穎注邊方避寇)
(作高土櫓櫓上作桔皋桔皋頭兜零以薪草置其中常低之有寇即然火舉之以相告曰烽又多積薪寇至即)
(然之望其煙曰燧師古曰畫則燔燧夜則舉火)人生五馬貴羡燕寢之凝香某
自愧秋零阻陪厦賀(竝見前)仁義與王言者寧千里而莫
追邂逅適我願兮或一見而後去(詩邂逅相遇適我願兮)
四六標準卷十七
