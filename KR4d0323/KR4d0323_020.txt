四六標準卷二十宋李劉撰
制帥(制置使唐宣宗大中五年以白敏中充招討党項行營都統制置等使制置使之名始此宋不)
(常置掌經畫邊鄙軍旅之事政和中熙秦用兵以内侍童貫為之宣和末姚古為京畿輔郡兵馬制置使)
(靖康初种師道為河東道制置使錢蓋為陜西五路制置使建炎元年有招捉盜賊制置使自王淵始三)
(年有行在五軍制置使自劉光世始又諸路皆有副使自江浙陳彦文程千秋始六年浙西安撫使康允)
(之帶本路制置使安撫帶制置自此始有沿江都制置使紹興六年有沿海制置使三年有安撫制置使)
(六年始鑄印以某路制置司為名其後盡省惟四川沿海有焉)
賀桂侍郎(如淵)再任制帥(知榮州作宋史理宗紹定五年四月以寳章)
(直學士桂如淵頃帥蜀日北兵攻城不能合謀死守而遁致軍民罹殃反以捷聞詔褫職罷祠四)
(川制置司在成都府)
進直奎文(孝經援神契奎星屈曲相鉤似文章之畫東坡答李寳文啓奎文寳訓入直禁嚴)借
畱井絡(河圖曰岷山之地為井絡帝以會昌神以建福上為天井郭璞岷山贊岷山之精上絡東井左)
(思蜀都賦岷山之精上為井絡天帝運期而會昌景福肹蠁而興作柳文井絡坤垠時惟外區奎井宿名)惟
益部刺史之寄在漢已嚴(漢百官表元封五年初置部刺史掌奉詔條察州秩六百)
(石員十三人地理志武帝開地斥境南置交趾北置朔方之州兼徐梁幽并夏周之制改雍曰凉改梁曰益凡)
(十三部益州刺史部漢中廣漢武都犍為越雋益州牂牁蜀郡凡八郡)而瀛洲學士之官
至唐尤重(唐書禇亮傳秦王以海内浸平乃向儒學開館于宫城西收聘賢才下教以王府屬杜如)
(晦等竝以本官兼文學館學士號十八學士天下向慕得與其選者謂之登瀛洲)備兹異數允
在真儒(見前)恭惟某官器博以周材洪而毅文武式萬邦
之憲(詩文武吉甫萬邦為憲疏王師所以得勝者以有文德武功之臣尹吉甫其才略可為萬國之法受)
(命逐狄王委任焉故北狄遠去也)精神折千里之衝(李尋傳本彊則精神折衝本弱則招)
(殃致凶)江漢經營早追蹤於羊杜(詩江漢湯湯武夫洸洸經營四方告成于王晉)
(羊祐字叔子為都督荆州諸軍事甚得江漢之心後卒襄陽百姓于峴山祐平日游憩之處建碑立廟望其碑)
(者莫不流涕杜預名為墮淚碑預字元凱祐病舉預自代祐卒預都督荆州諸軍事江漢懷德化被萬里衆庶)
(賴之號曰杜父)日月獻納旋接武於䕫龍(見前)帝念岷峨(岷山在茂州汶)
(山縣俗謂之鐡豹嶺郡縣志岷山在岷州溢樂縣南一里峨眉大山在嘉州峨眉縣西七里兩山相對望之如)
(峨眉大峨山在峨眉縣南百里中峨山在南二十里小峨山在南三十里為三峨)地連關陜(高帝)
(紀關中注自函谷關以西總名關中說文弘農陜也古虢國)四松候對中權足壯於
前茅(續通典開成元年勅自今以後每遇入閤日次對官未要隨班出竝於東階松樹下立待宰相奏事)
(退令齊至香案前各奏本司公事左右史待次對官奏事訖同出文昌雜錄元微之詩云松門待詔應全遠藥)
(樹監搜可得知盖有唐宣政殿為正衙殿廷東西有四松松下待制官立班之地舊圖至今猶存餘見前)尺
箠策勲數節可窺於破竹(箠主蘂切說文擊馬也後漢書馬援傳赤眉無穀自當來)
(東吾折箠笞之非諸將憂也韓詩恨無一尺箠為國笞四夷東坡富鄭公神道碑篤生萊公尺箠笞之山谷詩)
(可用折箠笞羌胡杜預傳昔樂毅藉濟西一戰以并強齊今兵威已振譬如破竹數節之後皆迎刃而解互見)
(前)爰進真學士之職(山谷詩玉堂端要真學士須得儋州秃鬢翁)式重大元
帥之威河内共借於寇君襜帷暫駐(王勃滕王閣序都督閻公之雅望棨)
(戟遥臨宇文新州之懿範襜帷暫駐)關中既留於蕭相營壘益堅(杜詩關中既留)
(蕭丞相李光弼傳營壘士卒麾幟無所更而光弼一號令之氣色乃益精明互見前)光增東壁之
圖書(晉天文志東壁二星主文章天下圖書之秘府也)權重北門之管鑰(左傳鄭人)
(使我掌其北門之管韻會管鍵也禮記管人注掌管鑰之人月令慎管鑰注管籥摶鍵器也蕭何世家高祖出)
(征何每居守管籥谷永傳執管籥于外)式遄衮繡(詩式遄其歸)歸耀旂常某乘
障雪邊(杜詩關山雪邊看)庇身宇下(左傳況衛在君之宇下而敢有異志又大國在敝邑)
(之宇下是以告急按大國敝邑四字顛倒宜云敝邑在大國之宇下世說庾太尉少為王眉子所知庾過江歎)
(王曰庇其宇下使人忘寒暑)愧涸魚之喁噞(喁魚容切說文噞喁魚口上見也淮南子水濁)
(則魚喁司馬相如傳喁喁然師古曰衆口向上也噞疑撿切韓詩諷詠口喁噞亦作噞喁魚口聚貌一曰魚口)
(出水貌庾肩吾詩江潭作噞喁左思吴都賦噞喁沈浮東坡詩寒魚亦不睡竟夕相噞喁)隨賀燕以
差池(淮南子大厦成而燕雀相賀詩燕燕于飛差池其羽注謂舒張其尾翼)牽牛而奪之
牛誰能回幕中之辯(左傳牽牛以蹊人之田而奪之牛韓文幕中之辯人反以汝為叛)
御馬而窮其馬度決非門下之心(家語帝舜巧於使民造父巧於使馬舜不)
(窮其民力造父不窮其馬力)儻或愛尺寸之膚更欲貸斗升之水我
有二天之飲酒誰敢望其私恩(竝見前)爾來三月之無鹽
更乞參於公議(東坡詩老翁七十自腰鎌慙愧春山筍蕨甜豈是聞韶解忘味爾來三月食無)
(鹽)其為頌望曷既敷陳
賀黃安撫大卿除工部侍郎仍兼安撫制置副使
渙册元戎(元戎周戎車名此借用詳見前)升卿起部(晉宋有起部尚書而不常置每營宗)
(廟宫室則權置之事畢省)修車馬備器械夙重小司空之權(宋元豐官制尚)
(書工部掌天下城池宮室舟車器械符印錢寳之事凡土木金革之工役皆有程式)悦禮樂崇詩
書將正大行臺之任(劉禹錫詩南荆西蜀大行臺)令申重㢲(易重㢲以申命)
驩溢全坤(全坤猶云全蜀范謩砌街記市區櫛比衢隧棋布太少二城坤維大都會也司馬温公詩)
(政簡坤維静仁深井絡安㢲坤卦名)恭惟某官知勇且仁直方而大肝膽
鍾一雙之劒(韓詩肝膽一古劒)精神峻百丈之峯(南史王規傳神峯標映千)
(里絶迹百尺無枝梁書朱异傳器宇弘深神表峯峻)叔度萬頃之陂世莫得而澄
撓(郭泰別傳泰少游汝南先過袁閬不宿而退遂往從黃憲累日方還或問林宗林宗曰奉高之器譬諸汜)
(濫雖清而易挹叔度汪汪君子若千萬頃陂澄之不清淆之不濁不可量也)次公重臨之政
人轉服其寬明(漢書黃覇字次公為潁川太守以外寬内明得吏民心治為天下第一徵守京)
(兆尹貶秩歸潁川治如其前前後八年郡中愈治柳詩重臨事異黃丞相三黜名慙柳士師)坐令火
井之沈熒(左思蜀都賦火井沈熒於幽泉高爓飛煽於天垂詳見前)真覺雪山之增
重(杜詩公來雪山重)敬刑而成三德既平夏辟之三千(尚書惟敬五刑)
(以成三德又五刑之屬三千左傳夏有亂政而作禹刑商有亂政而作湯刑周有亂政而作九刑三辟之興皆)
(叔世也晉刑法志夏后氏之王天下也則五刑之屬三千殷因于夏有所損益書序穆王訓夏贖刑)事典
以治萬民爰長冬官之六十(周禮太宰掌建邦之六典六曰事典以富邦國以任)
(百官以生萬民又冬官其屬六十)藉五雉五工之正挽一龜一琴之留
(竝見前)當益州疲敝之秋(出師表天下三分益州疲敝)須朔方精明之
令(李光弼傳其代子儀朔方也營壘士卒麾幟無所更而光弼一號令之氣色乃益精明互見前)星辰
聽履豈但高法從之班(杜詩聽履上星辰揚䧺傳每上甘泉常法從師古曰法從者言)
(以法當從耳非失禮也一曰從法駕也)日月為常行滿載元功之籍(釋名九旂)
(日月為常謂畫日月於其端天子所建言常明也漢書功臣表究其本末并序次位盡於孝文以昭元功之籍)
(云)某承流支郡(見前)席芘和門(周禮以旌為左右和之門注軍門曰和今謂之壘門)
(立兩旌以為之序和出用次第出和門也疏左傳云師克在和不在衆田獵象戰伐故其門曰和門)誰其
采白露之葭(詩蒹葭蒼蒼白露為霜所謂伊人在水一方)顧使轉青天之粟
(杜詩轉粟上青天)不能者止未容叱馭而驅之(見前)克壯其猷尚
倚約軧之率只(軧音竒說文長轂之軧也以朱約之詩方叔元老克壯其猷又方叔率止約軧)
(錯衡詩詁曰軧轂之旁出者也言方叔為將既率戎車將率而行乃乘金車以朱纏約其車之軧錯置其文于)
(車之上衡)
賀聶侍郎(子述)除制置(代董侍郎宋史寧宗嘉定十二年正月召董居誼)
(詣行在以新利州路安撫使聶子述為四川制置使二月金人破洋州董居誼自利州遁四月紅巾)
(賊張福入利州聶子述遁殺楊九鼎五月召子述詣行在)
躋班禹閣(宋紹興十年置敷文閣以藏徽宗御製置學士直學士待制以次列職)宅牧蜀
都(尚書宅乃牧文選夫蜀都者蓋肇基於上世開國於中古)輟言語侍從之臣盡護
諸將(西都賦言語侍從之臣司馬相如吾丘壽王東方朔枚臯王襃劉向之屬朝夕論思日月獻納陳平)
(傳拜以為護軍守尉盡護諸將)藉文武威風之帥式遏四夷(韓文非有文武威風)
(知大體可畏信者則不幸往往有事詩式遏寇虐)渙號風行(易風行水上渙又渙汗其大號)坤
垠雷動(柳文劒閣銘井絡坤垠時維外區息夫躬傳邊境雷動四野風起)恭惟某官氣
嘘海岱(尚書海岱惟青州)胷湛冰霜善刃游肯綮之間全牛立
解(見前)意匠淡經營之表凡馬坐空(杜詩詔謂將軍拂絹素意匠慘淡經營中)
(斯須九重真龍出一洗萬古凡馬空)惟其日千里而有餘(王允傳允字子師世仕州郡為)
(冠蓋同郡郭林宗嘗見允而竒之曰王生一日千里王佐才也史記驥壯盛之時一日千里至其老也駑馬先)
(之)是以歲九遷而無慊(東觀漢紀車丞相自高寑郎一月九遷為丞相)鸞臺鳳
閣積彌縫輔贊之功(新唐書百官志光宅元年改中書為鳳閣令為内史垂拱元年改門)
(下省為鸞臺李嶠傳進麟臺少監同鳳閣鸞臺平章事姚崇傳聖歷三年進同鳳閣鸞臺平章事房杜傳贊輔)
(贊彌縫而藏諸用詳見前)螭陛雞翹弘獻納論思之益(見前)上矜遠服
中遣近臣弄印無以易堯爰峻西清之職(司馬相如傳象輿婉僤於)
(西清師古曰西清者西箱清静之處也餘見前)披圖指以示禹俾圖北代之功
(東觀漢紀上至廣阿止城門樓上披輿地圖指示鄧禹曰天下郡國如是我乃始得一處卿言天下不足定何)
(也互見前)惟真學士象十二月之班(新唐書百官志直學士十二人以象十二月詳)
(見前)而大府帥總六十州之重(郅都傳郡守畏都如大府師古曰言猶如統屬之也)
(韓文嶺之南其州七十有二其二十二隸嶺南節度府其四十餘分四府府各置帥獨嶺南節度為大府)玁
狁匪茹須方叔之壯猷(詩玁狁匪茹整居焦穫注匪非茹度也言玁狁之所侵者非其)
(意所當度)皇帝曰嘻命崇文而奉詔(韓文皇帝曰噫豈不在我爰命崇文分卒禁禦)
(崇文奉詔進退規矩戰不貪殺擒不濫數)不但洗岷峨之愴(杜詩珠玉走中原岷峨氣悽愴)
又將蕩秦隴之妖(唐六典隴右道古梁雍二州之境其名山有秦嶺隴坻詩注秦者隴西谷)
(名說文隴天水大坂也柳文西出秦隴南過樊鄧)玉壘既安(玉壘山在今灌縣西北二十九里湔)
(水所出左思賦包玉壘以為宇郭璞賦玉壘作東别之摽杜詩玉壘浮雲變古今)金甌必啓(柳氏)
(舊聞玄宗命相皆先以御札書其名置案上會太子入侍上舉金甌覆之曰此宰相名也汝庸知其誰耶肅宗)
(拜而稱曰非崔琳盧從愿乎上曰然因舉甌以示之詳見前)某五年承乏(左傳攝官承乏杜詩)
(椎薦非承乏)百伎已窮賴公為父老而來亦許託子孫之寄
田間索栗看即騰新尹之誇(杜詩田翁逼社日邀我嘗新酒酒酣誇新尹畜眼未)
(見有語多雖雜亂說尹終在口高聲索果栗欲起時被肘)門外種瓜便可遂故侯之
隱(史記邵平故秦東陵侯秦滅後為布衣種瓜長安城東種瓜有五色甚美故世謂之東陵瓜也又云青門)
(瓜青門東陵也阮藉詩昔聞東陵瓜近在青門外連畛距阡陌子母相鉤帶五色曜朝日嘉賓四面會)
賀聶侍郎交割(代董侍郎)
涓選剛辰(禮記外事以剛日正義曰外事郊外之事也剛日竒日也十日有五竒五偶甲丙戊庚壬)
(五竒為剛日東坡手澤云古今㳙吉外事用剛日内事用柔日如甲子為剛乙丑為柔至為簡易甲午治兵壬)
(午大閱吉日庚午既差我馬皆外事也故用剛日丁丑蒸乙亥嘗凡祭之日用丁酉辛卯内事也故用柔日然)
(社稷用甲郊以日至亦不拘也)恢張制閫(說文恢大也謂志大也詩孔修且張傳大也正義曰物之)
(小者張之使大)千二百里之邊面威令風行六十餘郡之人心
驩呼雷動(並見前)恭惟某官秀姿玉峙烱識冰明(杜詩烱如一段)
(清冰出萬壑置在迎風寒露之玉壺)鞭霆駕風既出漢廷臣之右(見前)捫參
歷井肯為蜀父老而來(司馬相如傳乃著書籍蜀父老為辭)行宣暢於皇
靈(郭璞賦禮羣望告皇靈)即蕩摇於戎索(索法也左傳疆以戎索疆以周索謂之戎法周)
(法疆理其土地也又索虜魏書宋齊謂魏為索虜謂晉宋為島夷)佛貍之死卯有數何
待來年(宋書臧質傳拓跋燾率大衆數十萬向彭城以質為輔國將軍北救質軍奔散投盱眙燾築長)
(圍攻之與質書質答之曰爾自恃四脚屢犯國疆諸如此事不可具說王玄謨退于東梁坦散于西爾不聞童)
(謠言耶虜馬飲江水佛貍死卯年此期未至以二軍開飲江之徑爾冥期使然非復人事寡人受命相滅期之)
(白登師行未遠爾自送死豈容復令生全饗有桑乾哉是時虜中童謠曰軺車北來如穿雉不意虜馬飲江水)
(虜主北歸石濟死虜欲渡江天不徙故質答引拓跋燾魏太武名佛貍其小字也太武正平真君十二年歲在)
(辛卯明年春二月為宗愛所弑南史臧質傳質報太武書云假令寡人不能殺爾爾由我而死爾若有幸得為)
(亂兵所殺爾若不幸則生相鎖縛載以一驢負送都市爾識智及衆豈能勝苻堅耶頃年展爾陸梁者是爾未)
(飲江太歲未卯故耳)晉公之雄甲成功應在今日(晉公謂裴度雄甲見前)氣
色一新於壁壘勲勞滿載於旂常某聳聞建牙(竝見前)遂
可納履(說苑田子方曰夫士貧賤者言不用行不合則納履而去耳詳見前)催飛將而追
驕敵正虞或累於指麾(李廣傳號曰漢飛將軍魏志呂布傳布便弓馬膂力過人號為)
(飛將嚴武詩昨夜秋風入漢關朔雲邊雪滿西山更催飛將追驕敵莫遣沙場匹馬還)躍歸鞭而
飛賀書猶冀亟諧於邂逅
賀聶制置(子述)
庭揚成渙閫制全坤(渙坤卦名)壁府奎圖莫重東頭之學士
(晉天文志東壁二星主文章天下圖書之秘府也明則圖書集道術行孝經援神契奎星屈曲相鉤似文章之)
(畫唐天文志注奎主文章蒼頡效象畫字新唐書熊望者字原師性險躁以辯說游公卿間出入劉栖楚門下)
(為刺取事機敬宗喜為歌詩議置東頭學士以備燕狎栖楚薦望未及用帝崩夢溪筆談云東西頭供奉官本)
(唐從官之名自永徽以後人主多居大明宫别置從官謂之東頭供奉官西門具員不廢謂之西頭供奉官)
參旗井鉞况專西道之行營(隋志參旗一曰天旗一曰天弓主司弓弩之張候變)
(禦難文獻通考參旗九星在參西五車之間天旗也明而希則邊寇不動不然反是晉輿服志參旗分景帝車)
(含曜史記天官書東井為水事其西曲星曰鉞晉天文志列鉞一星附井之前王伺奢淫而斬之故不欲其明)
(大與井齊或摇動則用鉞於大臣蘇易簡擬大言賦參旗井鉞嚴武備也魏志賈逵傳此西道之要職林唐宣)
(宗大中五年以白敏中充招討党項行營都統制等使制使之名始此壁奎參井宿名)邊鄙膽寒
士民心愜恭惟某官天資弘毅風采浚明(霍灮傳天下想聞其風采)
精神五兵六丁莫疑其銳(韓詩腸胃繞萬象精神驅五兵後漢書梁節王暢傳從官)
(卞忌自言能使六丁注六丁謂六甲中丁神也若甲子旬中則丁卯為神甲寅旬中則丁巳為神之類也役使)
(之法先齋戒然後其神至可使致遠方物及知吉凶也老君六甲符圖云丁卯神司馬卿丁丑神趙子任丁亥)
(神張文通丁酉神臧文公丁未神石叔通丁已神崔石卿)肝膽一劔百壬爭避其鋒
(韓詩肝膽一古劒波濤兩浮萍山谷詩朝聞不及夕百壬避其鋒)策勳自馴雉而來(魯恭)
(傳恭為中牟令郡國螟傷稼犬牙緣界不入中牟河南尹袁安疑其不實使仁恕掾肥親往廉之恭隨行阡陌)
(俱坐桑下有雉過止其旁旁有童兒親曰兒何不捕之兒言雉方將雛親瞿然而起與恭訣曰所以來者欲察)
(君之政迹耳今蟲不犯境此一異也化及鳥獸此二異也豎子有仁心此三異也久留徒擾賢者耳還府具以)
(狀白安)取官有驅羊之易(杜牧之詩願爾出門去取官如驅羊山谷詩南山豹霧出文章)
(云取公卿易驅羊)今之從政容有位隆而道汚(禮記道隆則從而隆道汚則從)
(而汚)公所過人正惟功大而心小(杜詩成王功大心轉小郭相謀深古來少)兹
煩雍橐(司馬遷傳薄從上上雍雍於用切郊祀志自古以雍州積高神明之隩故立畤郊上帝趙充國)
(傳持橐簮筆張晏曰橐契囊也近臣負橐簪筆從備顧問或有所紀也師古曰橐所以盛書也)來牧蜀
都許以金城之便宜(趙充國傳至金城圖上方略又條不出兵留屯田便宜十二事)盡
護玉關之疆場(宋程大昌北邊備對漢之兩關皆在燉煌郡壽昌縣通典曰漢龍勒縣也玉門)
(在縣北陽關在玉門之南故曰陽一縣而兩設關者自此而趨西域有南北道故也場音亦邊境也左傳疆場)
(之事又疆埸無主)三分籌策小試渭濱耕戰之謀(杜詩三分割據紆籌策萬)
(古雲霄一羽毛蜀志武矦據武功五丈原與司馬宣王對於渭南每患糧不繼使已志不伸是以分兵屯田為)
(久駐之基耕者雜於渭濱居民之間而百姓安堵軍無私焉)百二山河行復關中帝
王之業(高帝紀田肯曰秦形勝之國也帶河阻山縣隔千里持戟百萬秦得百二焉應劭曰言河山之)
(險與諸侯相縣隔絶千里也所以能禽諸侯者得天下之利百二也)功名留於久遠(蔡君謨詩)
(世間萬事俱塵土留取功名久遠看)富貴乃其緒餘某夙稟公知何辭吏
役受敢不敬早夜之祝愧乏寸長(韓文祝曰使先生無圖利於大夫而私便)
(其身圖先生起拜祝辭曰敢不敬蚤夜以求從祝規)讀忍著主衣裳之詩義難再
適(陳後山詩主家十二樓一身當三千古來妾命薄事主不盡年起舞為主壽相送南陽阡忍著主衣裳為)
(人作春姸)况妻病不離於牀簀(說文簀牀棧也爾雅簀謂之笫左傳牀笫之言不踰閾笫)
(壯士切)而男寒久澀於詩書(韓詩男寒澀詩書妻瘦剰腰襻)固知公爾以
忘私(賈誼傳為人臣者主耳忘身國耳忘家公耳忘私)然亦愛之而莫助榆枋
尺鷃但願適逍遙之遊(莊子我決起而飛槍榆枋又斥鷃笑之逍遙遊莊子篇名郭象)
(云夫小大雖殊而放於自得之場則物任其性事稱其能各當其分逍遥一也豈容勝負于其間哉)渤海
雙鳧亦不計多少之數(揚雄傳譬若江湖之雀勃解之鳥乘鴈集不為之多雙鳧飛不)
(為之少妻病以下語意與上不倫疑有舛錯)
賀丁制置交割
紫殿陞班建碧幢而制閫(成帝紀永始四年行幸甘泉郊泰畤神灮降集紫殿西京)
(雜記成帝設雲帳雲幄雲幕於甘泉紫殿世謂三雲殿白樂天詩碧油幢引向東川歐陽詹詩十萬兵驅擁碧)
(油)綠綈趣駕滌紅籕以開藩(外戚傳中黃門田容持詔記盛綠綈方底封御史中)
(丞印師古曰綈厚繒也綠其色也方底盈書囊形若今之算幐耳紅籕謂印文新唐書百官志節度使判宰相)
(觀察使判節度使團練使判觀察使三日洗印視其刓缺)四履重臨(見前)萬井改觀(刑法)
(志提封萬井履臨井觀四卦名)恭惟某官材弘以毅德直而方所學一
本於孔周(韓詩所學皆周孔)有言皆合於稷契一堂偃月勢炙
手以絶倫(杜詩炙手可熱勢絶倫慎莫近前丞相嗔餘見前)四海倚冰公掉頭
而不住(天寳遺事或勸陜部進士張彖謁楊國忠曰見之富貴可立圖彖曰君輩倚楊右相為泰山吾)
(以為冰山耳若皎日既出君輩得無失所恃乎杜詩巢父掉頭不肯住東將入海隨烟霧詩卷長留天地間釣)
(竿欲拂珊瑚樹)四國于蕃之已久(詩四國于蕃四方于宣注四國有難則往捍禦之為之藩)
(屏)九卿當相以何疑顧自桂林(桂山在臨桂縣東山海經云八桂成柱張衡詩)
(我所思兮在桂臨杜詩五嶺皆炎熱宜人獨桂林韓詩蒼蒼森八桂兹地在湘南又英英桂林伯白樂天詩桂)
(林無瘴氣柏署有清風)復尋卭竹(卭崍山在臨卭縣南山海經云山出卭竹史記西南夷傳張騫)
(使大夏來言居大夏時見蜀布卭竹杖韋昭曰卭縣之竹屬蜀瓚曰卭山名此竹節高實中可作杖蜀紀張騫)
(奉使尋河源得高節竹植於卭山堪為杖)清獻之琴再鼔當阜民財(舜弹五絃琴造)
(南風之歌云南風之薰兮可以解吾民之愠兮南風之時兮可以阜吾民之財兮清獻先知益州再知成都故)
(云再鼔)乖崖之劍重磨足新軍律(言行錄張忠定公去蜀留一卷實封文字與僧)
(希白云候十年觀此後十年公薨于陳訃至希白為公設大會齋請知府凌策發所留文字乃公畫像自為贊)
(云乖則違俗崖則絶物乖崖之名聊以表德因號乖崖公公性剛毅因決一吏彼枝辭不伏公曰這的莫要喫)
(劍彼云決不得喫劍則得公牽出斬之以徇軍吏&KR0787;眙相顧自是俱服公之威信令出必行鶴林玉露云乖崖)
(為崇陽令一吏自庫中出盜一錢命杖之吏勃然曰爾能杖我不能斬我也乖崖援筆判云一日一錢千日一)
(千䋲鋸木斷水滴石穿自仗劍下階斬之申臺府自劾蓋自五代以來軍卒凌將帥胥吏凌長官餘風至此未)
(除乖崖此舉非為一錢其意深矣按公與趙清獻公皆再臨蜀丁帥亦然故云)中權有資於後
勁外攘全賴於内修暫分治於四封即盡護於諸將(竝見)
(前)先聲誕播和氣交騰雪嶺之白界天公來則重(杜詩雪嶺)
(界天白又公來雪山重詳見前)騎火之紅照夜王曰遄歸(韓詩西來騎火照山紅餘)
(見前)某乘傳無堪代庖非據崇詩書閱禮樂忻逢元帥之
鼎來封府庫籍吏民敬待將軍而解去(竝見前解鼎卦名)
通董制置(居誼)
十乘啓行既孤剡牘(詩元戎十乘以先啓行)三年過隙又玷招羅
(魏豹傳人生一世間如白駒過隙師古曰言其速疾也白駒謂日景也隙壁隙也)曾微曉暢之
才(出師表將軍向寵性行淑均曉暢軍事)可答頻煩之顧(費褘傳以奉使稱旨頻煩至吴)
(杜詩三顧頻煩天下訃兩朝開濟老臣心)疾驅行李往役前茅伏念某學餒
而材蕪氣凋而力腐(俱見前)少年妄意頗懷竹帛之功名
(鄧禹傳垂功名於竹帛詳見前)半世拙謀未了布韋之事業(尚書予亦拙謀)強
為禄仕直坐饑驅(陶詩饑來驅我去)諸公貴人間欲出其門下
(昌黎柳子厚墓誌諸公要人爭欲令出我門下交口薦譽之)古來此物自當棄之道
旁(山谷詩古來和鼎實此物升廟廊終然不可口擲置官道旁)獨銜國士之知積愧
丈人之厚(杜詩甚愧丈人厚詳見前)因同邑而薦嚴助自古有之(朱買)
(臣傳會邑子嚴助貴幸薦買臣今云云未詳)未下車而辟慈明此恩異甚(晉東)
(海王越與江應元書昔王子師為豫州未下車辟荀慈明下車辟孔文舉詳見前)窮人命薄中
道憂歸勞心慱慱鑽火頓驚於三蟄(慱音團從心專聲爾雅憂也詩庶見)
(素冠兮棘人欒欒兮勞心慱慱兮)達官衮衮刺天難附於羣飛(昌黎祭柳子厚)
(文子之視人自以無前一斥不復羣飛刺天)止或尼之會且歸矣(詩會且歸矣無庶予)
(子憎)駭置郵之有命仍尊選以見招(山谷別友賦曩聞義于孫李指尊選以見)
(招惜予行之舒舒曰其夜以為期)惟兩喜多溢美之言(見前)故再鼔回愈
淡之聽(韓詩再鼔味愈淡)奏函朝徹俞旨夕頒(俞音余爾雅然也疏然應也尚)
(書帝曰俞孔傳然也然其所舉)荀文若之不進不休今寧愧古(荀勗傳帝嘗謂)
(曰魏武帝言荀文若之進善不進不止荀公達之退惡不退不休二令君之美亦望于君也)閔仲叔
之且喜且懼寵實若驚(後漢書太原閔仲叔者世稱節士建武中應司徒侯覇之辟既)
(至覇不及政事徒勞苦而已仲叔恨曰始蒙嘉命且喜且懼今見明公喜懼皆去以仲叔為不足問耶不當辟)
(也辟而不問是失人也遂辭出投劾而去老子寵辱若驚何謂寵辱辱為下得之若驚失之若驚是謂寵辱若)
(驚)兹蓋伏遇某官以社稷臣為詩書帥留泰階台符之
步撫坤垠井絡之民(竝見前)去來關雪山之重輕(見前)出入
係蜀道之難易(尚書故事李白嘗為蜀道難云云刺嚴武也後陸暢復為蜀道易曰蜀道易易)
(于履平地佞韋臯也初暢受知于臯乃為蜀道易獻之臯大喜贈羅八百匹)公鎮踰歲月共
期裴相之來歸(杜詩斯人亦何幸公鎮踰歲月注公謂僕射裴冀公晃也言裴公為尹尚有歲)
(月之期此斯人之幸也此可見杜公初來成都非為嚴氏也)小隊出郊埛復喜嚴公
之再駐(少陵嚴中丞見過詩元戎小隊出郊埛詳見前)羣彦固多於集幕(杜詩入幕)
(羣彦集)匹夫猶恥於納溝龜放長江使認重來之路(呂氏家塾)
(記趙清獻公初任成都攜一龜一鶴以來其再往也屛去龜鶴止一蒼頭執事張公裕學士送以詩云馬諳舊)
(路行來滑龜放長河不共來)燕尋故壘復窺新捲之簾(見前)豈但顯不
遺故舊之仁亦足占雜進巧拙之量(韓文登明選公雜進巧拙)某敢
不循其頂踵銘在肺肝謹無負有志斯世之將仍每守
圖利大夫之戒(見前)忽騎將軍馬難希處士之壯懷(韓詩長把)
(種樹書自云避世士忽騎將軍馬自號報恩子風雲入壯懷泉石別幽耳互見前)真釣錦江魚
敢學拾遺之懶性(杜詩奉引濫騎大宛馬幽栖真釣錦江魚又小來習性懶晚歲慵轉劇又)
(拾遺曾奏數行書懶性從來水竹居)
通制帥安大資(丙代董制帥作)
筆橐贅員濫竊郡符之寵(見前)鞾刀執禮行依制閫之尊
(韓文嶺之南其州七十其二十二隸嶺南節度府其四十餘分四府府各置帥然獨嶺南節度為大府大府帥)
(或道過其府府帥必戎服左握刀右屬弓矢帕首袴鞾迎郊虔若小矦之事大國有大事諮而後行杜詩情依)
(節制尊)瞻中權後勁之威(見前)脩小侯事大之敬(見上文)輒裁
柔牘仰溷高牙恭惟某官直大以方清和而任凜然忠
貫於日月(見前)巍乎義薄於雲天(杜詩故人有孫宰高義薄層雲)左袒以
呼作熊羆不二之士(高后紀為劉氏左袒軍皆左袒師古曰袒脱衣袖而肉袒也左右者)
(偏脱其一耳尚書則亦有熊羆之士不二心之臣)右顧而跽收麒麟第一之功
(韓文韓弘墓誌銘河流兩壖盜連為羣雄唱雌和首尾一身公居其間為帝督姦察其嚬呻與其睨眴左顧失)
(視右顧而跽蔡先鄆鉏三年而墟蘇武傳上思股肱之美廼圖畫其人於麒麟閣)皇咨耆定之
勳(耆音指詩勝殷遏劉耆定爾功)册命保釐之寄(周禮内史凡命諸矦及孤卿大夫則策命)
(之注謂以簡策書王命尚書御王冊命又王命作冊又王命周公後作冊詩受言藏之箋云言者謂冊命也又)
(王謂尹氏命程伯休父箋云王使大夫尹氏冊命休父)盡護諸將外撫四夷(見前)料
天驕之必亡(匈奴傳匈奴天之驕子李詩彎弓辭漢月插羽破天驕)諒風寒之宜
護(三國志注猶人雖有八尺之軀靡不受患其護風寒亦數處耳王吉傳冬則為風寒之所匽薄曾極詩憑)
(誰數處護風寒詳見前)蕭何全關中以鎮撫西顧何憂(見前)周公有
天下之勳勞東歸孔邇(禮記成王以周公為有勳勞于天下是以封周公于曲阜注王)
(功曰勳事功有勞)佇由節斧經秉鈞樞立非常之功待非常之
人剩光竹帛(司馬相如傳世必有非常之人然後有非常之事有非常之事然後有非常之功)
建無窮之基有無窮之聞滿載旂常(見前)某承學無竒(董仲)
(舒傳今陛下幸加意留聽于承學之臣師古曰言轉承師說而學之盖謙辭也)立朝何補二螭
載筆初無紀述之長五雉貳卿非有論思之益誤蒙一
札(竝見前)假守三刀(王濬傳夜夢懸三刀於梁上須臾又益一刀主簿李毅賀曰三刀為州字)
(又益一者明府其臨益州乎詳見前)不辭捫歷之艱(李詩捫參歷井仰脅息)但切震
凌之懼(法言震風凌雨然後知夏屋之為帡幪也)欲且宣於上意(司馬相如傳且因宣)
(其使指令百姓皆知天子意)正有託於下風(左傳臣敢在下風鄒陽傳竊高下風之行)望
太白横岷峨惟切高山之仰止(李詩西當太白有鳥道可以横絶峨眉巔東坡)
(詩西望太白横岷峨詩高山仰止景行行止)詣大府受約束更希隂雨而膏
之(韓文袁於南昌為屬邑私喜幸自語以為當得躬詣大府受約束於下執事詩芃芃黍苗隂雨膏之左傳)
(小國之仰大國也如百穀之仰膏雨焉)
代回成都黃待制(疇若)
輟賢禁甬(甬尹竦切通作埇漢書甬道韓詩龍施垂天衞雲韶凝禁甬)作鎮少城(駱賓)
(王詩彭山折坂外井絡少城隈容齋續筆晉益州刺史治太城蜀郡太守治少城猶言大城小城耳詳見前)
周家地官方賴小司徒之貳(周官地官小司徒中大夫二人)益州天府
遽勤大元帥之行(蜀志益州險塞沃野千里天府之土高帝因之以成帝業隋盧思道詩西)
(蜀稱天府由來擅沃饒雲浮玉壘夕日映錦城朝)戾止高牙(見前)屹然方面(後漢書馬)
(融傳方面重寄注當四方之一面岑彭傳論中興將帥立功名者衆矣惟岑彭馮異建方面之號馮異傳位大)
(將爵通侯受任方面又專命方面龐參傳以一臣之身折方面之難者選用得也梁書劉坦傳贊方面之功坦)
(為多矣魏書劉尼傳曾祖政為方面大人唐書衞伯玉傳伯玉有幹略可方面大事田布傳諸子皆有方面功)
(倪若水傳時天下久平人皆重内任雖自冗官擢方面皆謂下遷)恭惟某官靖恭而肅
括膚敏而疏通生寳劔之故墟地靈人傑(疇若豐城人故云王勃滕)
(王閣序物華天寶龍光射牛斗之墟人傑地靈徐孺下陳蕃之榻)接金華之宗派玉潔
日光(神仙傳皇初平年十五家使牧羊有道士見其良謹將至金華山石室中遂得道山谷詩牧羊金華)
(山早通玉皇籍至今風低草&KR0766;&KR0766;見白石金華風煙下亦有君履迹何為紅塵裏頷髮欲雪白楊升菴云山谷)
(答俞清老寒夜三詩其一引牧羊金華山皇初平事言之蓋黃上世亦出金華也李漢韓文序日光玉潔周情)
(孔思)自策名躔徧儀要路厭承明勞侍從久陪上雍之祠
(嚴助傳厭承明之廬勞侍從之事司馬遷傳薄從上上雍郊祀志自古以雍州積高神明之隩故立畤郊上帝)
(畤說文云天地五帝所基址祭地)望太白横峨眉爰馳諭蜀之檄(司馬相如)
(傳乃遺相如責唐蒙等因諭告巴蜀民以非上意檄曰告巴蜀大守云云餘見上條)擁元戎之小
隊布方國之細書火井沈熒(蜀都賦火井沈熒于幽泉高爓飛煽于天垂)雪
山增重考西鄰之近比歸秉左鈞(左傳西鄰責言不可償也易東鄰之殺牛)
(不如西鄰之禴祭鈞陶旊輪賈誼傳大鈞播物師古曰今造瓦者謂所轉者為鈞盖取周回調勻之義周語細)
(勻大鈞調也通作均詩尹氏太師秉國之均故世謂宰執為秉鈞左鈞猶言左相)况東極之深
知可操右券(說文券契也券別之書以刀剖曰契券以木櫝為要約之書以)(其旁故剖之屈)
(曲犬牙毛氏曰從力不從力從力作劵古倦字也史記平原居傳事成操右券以責)某老不得謝
(曲禮大夫七十而致仕若不得謝則必賜之几杖)命作納言慕幾兩幾駟之榮
會且歸矣(詩會且歸矣無庶予子憎)望一琴一鶴之出行或使之(見前)
代回成都吴制置(獵)
裁一箋而起敬未宣摧謝之私(張湯傳奏事即譴湯摧謝蘇林曰深自挫按也)
(師古曰若上有責即摧折而謝也)疊累幅以鳴謙仍拜駢章之寵(見前)施
輕報重虛往實來(莊子立不教坐不議虚而往實而歸)佩故舊之高情發
衰遲之深愧恭惟某官知推人傑(高帝紀三者皆人傑師古曰傑言桀然獨)
(出也)學覺天民屹偉績於控荆(孟浩然詩荆門控巴蜀)蔚奇勳於諭
蜀(司馬相如傳乃遣相如責唐蒙等因諭告巴蜀)凜然趙清獻之氣節行以張
忠定之規模(竝見前賀丁制置交割條)撫五十四州之軍民瘡痍帖
泰(杜詩端拱問瘡痍孟郊詩中原多瘡痍)壯一百八盤之門戶氣色晶明
(一百八盤自峽州入黔中之路山谷書萍鄉縣廳云略江陵上䕫峽過一百八盤涉四十八渡故其詩云浮雲)
(一百八盤縈落日四十八渡明又云風餐水宿六十里蛇退猿啼百八盤又云一百八盤攜手上至今猶夢遶)
(羊腸又云一百八盤天上路去年明日返流人陸務觀入蜀記云南陵山極高大有路如綫盤屈至絶頂謂之)
(一百八盤盖施州正路山谷詩云云即謂此也說文晶精光也通作精)雪山之重既多沙
堤之築非遠(國史補凡拜相禮絶班行府縣載沙填路自私第至于子城東街名曰沙堤李德裕)
(傳初作相罷京兆作沙堤詳見前)某不堪視蔭復此綴班無以公歸或
一見而後去(竝見前)豈惟我賀亦衆目之具瞻(左傳叔弓如晉賀虒)
(祈也游吉相鄭伯以如晉亦賀虒祈也史趙見子大叔曰甚哉其相蒙也可弔也而又賀之子大叔曰若何弔)
(也其非唯我賀將天下實賀)
代回李制帥(大東)
疇庸帥閫升鎮制垣犀甲熊旂名在江淮之草木(平淮西雅)
(犀甲熊旂威命是荷新唐書張萬福傳德宗以萬福為濠州刺史召謂曰先帝改爾名正者所以襃也朕謂江)
(淮草木亦知爾威名若從所改恐賊不曉是卿也復賜舊名萬福山谷詩塞垣草木識威名)麟符魚
鑰光通河洛之圖書(隋書樊子盖傳文帝令留守東都曰社稷大事終以委公凡可施行)
(不勞形迹今為公別造玉麟符以代銅獸比之蕭何寇恂云唐書車服志兩京北都留守給麟符左二十右十)
(九左者進内右者隨身說文鑰關下牡也禮記疏以鐵為之搢鏁内以搏取其鍵魚鑰者取魚不瞑目守夜之)
(義宋熙寧中以京城門禁不嚴更造銅契中刻魚形以門名識之左符留門右符請鑰即魚鑰之遺意也龍圖)
(閣奉太宗御製楊億詩羣玉天中開策府神龜温洛薦圖書)甚惬師言可為國賀恭
惟某官材由世濟學與古稽(禮記儒有今人與居古人與稽桓榮傳今日所蒙稽)
(古之力也)自其不卑於小官人知將降之大任故國非喬木
之謂夙盤仙李之根(李詩仙李盤根大)今人莫棠棣之如皆近
宫槐之影(詩棠棣之華鄂不韡韡凡今之人莫如兄弟)雅聞偉望尤抱長材
洊分半虎之符妙落全牛之刃風寒數處人物眇然固
封守以畫郊圻徒得君重(竝見前)訖外庸而作丞輔無以
公歸(韓文迄其外庸可作丞輔詩無以我公歸兮)某濫守洪都(洪崖去洪州三十里楊傑)
(記洪崖在翠巖應聖宫之間代有異人居之世以為洪崖先生云先生三皇時人盖得道之士也星子志隋文)
(帝以洪崖所居遂以名州王勃滕王閣序南昌故郡洪都新府)密依廣厦落霞秋水漸
欲尋吳會之舟(滕王閣序落霞與孤鶩齊飛秋水共長天一色又望長安於日下指吴會於雲)
(間按吳會盖指吳興會稽二郡文選魏文帝詩惜哉時不遇還與飄風會吹我東南行直行至吴會連用两字)
(為韻昔人所無則上會為黃外切下為古外切明矣又蔡邕傳遠迹吴會注引會稽高遷亭竹椽為笛事諸葛)
(武侯言荆州形勢曰東運吴會王羲之為會稽内史時朝廷賦役繁重吴會尤甚石崇論伐吴之功曰吴會僭)
(逆指言孫氏則吴會當是吴郡與會稽猶言吴越也)暮日春天安得對江東之酒
(杜詩渭北春天樹江東日暮雲何時一尊酒重與細論文)
代董侍郎回京湖趙制置(方)
分閫罔功濫叨璽詔循牆俟命敢辱賀緘(左傳三命而俯循牆而走)
(牆謂公門循牆而走不敢安行也)顧蒙一介之專遠畀雙鱗之重(見前)卷
還有靦(杜詩鯨錦卷還客始覺心和平詩有靦面目)冒受何居恭惟某官以
社稷臣為詩書帥細氊廣厦應接武於夔龍(王吉傳廣夏之下細)
(㫋之上師古曰廣厦大屋也氊與㫋同新唐書上官儀傳時以雍州司士參軍韋絇為殿中侍御史或疑非遷)
(儀曰此野人語耳御史供奉赤墀下接武夔龍簉羽鵷鷺豈雍州判佐比乎)緩帶輕裘即追
蹤於羊杜(羊祜傳祜鎮南夏在軍常輕裘緩帶身不被甲鈴閣之下侍衛不過十數人杜謂杜預)
一賢制勝萬里折衝(見前)天子遣趙將軍真得破羌之策
(趙充國傳羌豪相數責曰語汝亡反今天子遣趙將軍來年八九十矣善為兵今請欲壹鬭而死可得耶)路
人問霍去病行收絶漠之勳(南史曹景宗傳景宗破魏振旅凱入帝於華光殿宴)
(飲連句令沈約賦韻景宗不得韻意色不平啓求賦詩帝曰卿伎能甚多人才英拔何必正在一詩景宗已醉)
(求作不已令約賦韻時韻已盡唯餘競病二字景宗便操筆斯須而成其辭曰去時兒女悲歸來笳鼓競借問)
(行路人何如霍去病帝嘆不已約及朝賢驚嗟竟日詔令上左史說文漠北方流沙也通作幕武帝紀李將軍)
(絶幕又衛青復將六將軍絶幕注沙漠匈奴之南界瓚曰沙上曰幕直度曰絶師古曰即今突厥中磧李陵歌)
(經千里兮度沙幕霍去病傳約輕齎絶大幕)功名剰跨於數公同書竹帛(黃霸)
(傳功名損於治郡時陳後山詩聖朝未有徐州相剰作功名跨數公)步武徑躋於兩社歸
勒鼎勳(左傳間于兩社為公室輔注周社亳社兩社之間朝廷執政所在漢書宣帝時美陽得實鼎上)
(刻書云王命尸臣官此栒邑賜爾旂鸞黼黻琱戈尸臣拜手稽首曰敢對揚天子丕顯休命張敞議曰殆周之)
(襃賜大臣大臣子孫刻銘其先功者也崔瑗鼎銘禹鏤其鼎湯刻其盤紀功申戒貽則後人後漢書注蔡邕銘)
(論曰呂尚作周太師封于齊其功銘于昆吾之鼎)某守蜀非才戍邊不力(杜詩歸來)
(頭白還戍邊史記發閭左戍漁陽)以此衆戰無可奏之膚公(左傳以此衆戰誰能)
(禦之以此攻城何城不克詩薄伐玁狁以奏膚功)不自意全亦粗殱於羣醜(吴王)
(濞傳吾乘傳至此不自意全詩順彼長道屈此羣醜注屈治醜惡也治此羣為惡之人)尚欲決焚
舟之戰(左傳秦伯伐晉濟河焚舟取王官及郊晉人不出遂自茅津濟封殽尸而還)乃不容
俟駕而行已貢天箋願省愆於田里(山谷詩此事可箋天公查道元有與)
(天公箋言其好高)尚依雲芘得佚老於林泉(莊子佚我以老)
回趙副帥(彦呐)
守偏城而愒日無以瘉人(臧洪傳論偏城既危曹袁方睦左傳翫歲而愒日其與幾)
(何汲黯傳任職居官亡以瘉人師古曰瘉勝也)使一道以觀風何為至我(禮記命太)
(師陳詩以觀民風董仲舒傳此言何為至於我哉)方兹踳地(詩謂天盖高不敢不局謂地盖厚不)
(敢不踳說文踳小步也徐氏曰步小而輕也詩注累足箋云畏怖之言也)志在回天(文選回天轉日)
(之力)敢圖副元帥之尊(柳文副元帥勳塞天地)先畀小行人之問(周禮)
(春官小行人掌邦國賓客之禮籍以待四方之使者)恭惟某官篤誠而明允剛直
而忱恂(見前)無鳳笙龍管之豪奢(李詩車旁仄挂一壺酒鳳笙龍管行相催)有
麟趾兔置之信厚(詩麟之趾振振公子注趾足也麟信而應禮以足至者振振信厚也)文
王之昭周公之胙固多千里之駒(左傳管蔡郕霍魯衞毛𥅆郜雍曹滕畢原)
(豐郇文之昭也胙祭福肉也又建置社稷曰胙左傳胙之土而命之氏正義曰報也有德之人必有美報又守)
(社稷曰胙左傳無克胙國杜氏春秋序本乎其始則周公之胙胤也劉德傳德字路叔少脩黃老術有智略少)
(時數言事召見甘泉宫武帝謂之千里駒師古曰言若駿馬可致千里也年齒幼少故謂之駒詳見前)河
間之略江夏之功罕露一斑之豹(新唐書宗室傳河間元王孝恭少沈敏有)
(識量輔公祏反孝恭為行軍元帥討之李靖李勣黃君漢張鎮州盧祖尚皆稟節度初隋亡盜賊徧天下皆太)
(宗身自討定謀臣驍將竝隸麾下無特將專勳者獨孝恭有方面功以自見云江夏郡王道宗字承範年十七)
(從秦王討賊破突厥兵高祖謂裴寂曰昔魏任城王彰有却敵功道宗似之因封任城王突厥入居五原道宗)
(逐出之斥地贏千里助李靖破虜親執頡利可汗晚好學接士大夫不倨于貴唐初宗室唯道宗孝恭為最賢)
(晉書王獻之字子敬少有盛名而高逸不羈年數歲觀門生樗蒲曰南風不競門生曰此郎亦管中窺豹時見)
(一斑獻之怒曰遠慙荀奉倩近愧劉真長遂拂衣而去王荆公詩文彩初無豹一斑山谷詩觀道詩書豹一斑)
獨公慷慨同國戚休星紀一周未皇皇而奠枕(禮記以星辰為)
(紀廣雅丑宫辰名七政終始於斗牛故名星紀法言昔在姬公用于周而四海皇皇奠枕于京注皇皇美也奠)
(定也定枕猶言安枕也四海皇皇美盛安枕無虞歸仰京師)風寒數處屹在在之長
城(見前)寸心如丹(杜詩以兹報主寸心赤)百煉愈白四郊多壘未容
尋鷗鷺之閒(壘魯水切說文軍壁也禮記四郊多壘此卿大夫之辱也注辱其謀人之國不能安)
(也數見侵伐則多壘)二矛重弓且竝總貔貅之旅(詩朱英綠縢二矛重弓注二矛)
(重弓備折壊也兵車之法左人持弓右人持矛中人御)峴山既捷(峴山去襄陽十里歐陽公峴山)
(亭記峴山臨漢上望之隱然盖諸山之小者而其名特著于荆州者豈非以其人哉其人謂誰羊祜叔子杜預)
(元凱是已)泗水來歸(說文泗受沛水東入淮周禮注泗水出魯國濟隂乘氏源在兖州泗水縣東陪)
(尾山其源有四以為名)不十日至長安會有官軍見威儀之喜(魏略)
(夏侯楙為安西將軍鎮長安魏延請假精兵五千負糧五千直從褒中出循秦嶺而東當子午而北不過十日)
(可到長安詳見前光武紀時三輔吏士東迎更始見諸將過皆冠幘而服婦人衣諸于繡镼莫不笑之及見司)
(隸僚屬皆懽喜不自勝曰不圖今日復見漢官威儀)用丸泥封函谷無以劇賊遺
君父之憂(隗囂傳請以一丸泥為大王東封函谷關詳見前耿弇傳光武在魯聞弇為張步所攻自)
(往救之未至陳俊謂弇曰劇擊兵盛可閉營休士以須上來弇曰乘輿且到臣子當牛釃酒以待百官反欲)
(以賊遺君父耶)惟國爾忘家主爾忘身(賈誼傳為人臣者主耳忘身國耳忘家公耳忘)
(私)則男子當戰女子當運(蜀志揚洪傳先主爭漢中急書發兵諸葛孔明以問洪洪)
(曰漢中則益州咽喉存亡之機若無漢中則無蜀矣此家門之禍也方今之事男子當戰女子當運發矢何疑)
黃河以南行皆晉土(祖逖傳逖愛人下士雖疎交賤隸皆恩禮遇之由是黃河以南盡為)
(晉土互見前)自陜而東是在周公(公羊傳自陜而東者周公主之自陜而西者召公主)
(之詳見前)某愛莫助之(見前)遐不謂矣(詩心乎愛矣遐不謂矣注謂勤也我心愛此君)
(子君子雖遠在野能不勤思之乎)木牛流馬敢辭轉粟以上天(杜詩築城依白)
(帝轉粟上青天)桃蟲荓蜂但願徹桑於未雨(詩予其懲而毖後患莫予荓蜂自求)
(辛螫肇允彼桃蟲拚飛維鳥未堪家多難予又集于蓼荓音□注莑蜂掣曳也掣曳者從旁牽挽之言是挽離)
(正道使就邪僻若管蔡流言之類汝如是徒自求辛苦毒螫耳肇始允信也桃蟲鷦也鳥之始大終小者始信)
(流言之罪如鷦鳥之小不登誅之後乃反叛翻飛為大鳥也此借用)
經略(唐貞觀二年邊州別置經略使此使名所昉節度兼度支營田招討經略使則有副使判官各)
(一人儀鳳二年以黑齒常之為河源經略大使永淳元年婁師德為河源經略副使至德三年賀蘭進明)
(除嶺南五府經略兼節度使宋不常置咸平五年始以右僕射張齊賢為汾寧環慶涇原路經略使又以)
(鄧州觀察使錢若水為并代經略使自後不除人寶元中夏人入寇始命陜西沿江大將皆兼經略皇祐)
(間儂智高擾邊詔知廣桂竝帶經略安撫使自後西南二邊常帶經略所以重帥權而服羌夷也其經略)
(安撫竝以直秘閣以上充掌帥臣任河東陜西嶺南路職任綏御戎夷則為經略安撫使南渡之初依舊)
(制廣南東路帶主管經略安撫使公事西路帶經略安撫使紹興五年令襄陽守臣湖北帥帶經略安撫)
(使後罷而二廣如故)
代回廣西李經略(訦代何月湖宋廣西路經略司治静江府)
小司寇之持平躐陞五雉(周禮小司寇之職掌外朝之政張釋之傳釋之持議平)
大帥府之委重遠寄雙魚(見前)懷感有之寘慚無所(陳書蕭摩)
(訶傳老夫受脤專征不能戰勝攻取今被困迫慙寘無地)恭惟某官名高斗北(新唐書狄)
(仁傑傳藺仁基每曰狄公之賢北斗以南一人而已)惠滿天南槃槃都會之雄庶
邦君之奔走(槃槃屈曲貌劉劭趙郡賦經絡疇邑詰曲縈槃李頻詩楚地八千里欒欒此都會巍)
(峩數里城遠水相映帶尚書爾庶邦君又矧咸奔走)英英文武之特一號令而精
明(韓詩英英桂林伯實惟文武特)公無遐心(詩毋金玉爾音而有遐心注疏遠我之心)民可
吐氣某斵輪既老(山谷詩問取人間老斵輪)整履已晡宜人獨桂林
遥想玉篸之碧(杜詩五嶺皆炎熱宜人獨桂林梅花萬里外雪片一冬深韓詩蒼蒼森八桂兹)
(地在湘南江作青羅帶山如碧玉篸注篸粗含切與簪同釵&KR0034;也梁劉孝威詩金篸臨鬢斜)忍渴望
梅嶺願調金鉉之黃(山谷詩空餘見賢心忍渴望梅嶺易鼎黃耳金鉉利貞鉉湖畎切說)
(文舉鼎也易謂之鉉禮謂之鼎易注扛鼎而舉之也)
代回廣西李經略(訦)
荷囊輟直(見前)桂筦分符(唐張安遠記五筦之地桂為大被山帶江控制數千里詳見前)
韡刀列郡之迎古稱大府(韓文大府帥或道過其府府帥必戎服左握刀右屬弓矢)
(帕首袴韡迎郊)襦袴萬家之喜今在細侯(郭伋字細侯)仁氣南驅善
聲東迤恭惟某官通材治劇厚德鎮浮財貨本末源流
早振地官之職侍從論思獻納晚深天扆之知遽厭承
明之廬歸拜散人之號時方多事公未可間謀帥須賢
起家甚寵(竝見前)若衛公之鎮撫九十六郡(新唐書李靖傳靖度嶺至)
(桂州分道招慰酋領馮盎等皆以子弟來謁南方悉定裁量款效承制補官得郡凡九十六戶六十餘萬詔書)
(勞勉授嶺南撫慰大使檢校桂州總管)與襲志之都督二十八年(新唐書李襲志)
(字重光蕭銑平襲志誘致嶺南六十餘州送款趙郡王孝恭承制授桂州總管轉桂州都督襲志守桂二十八)
(年政尚清省南荒便之以光禄大夫汾州刺史致仕卒)能安越人莫非李姓宜其
苗裔復此蕃宣顧恐青羅碧玉之江山(注見上條)難駐黃閣
紫樞之步武某龍鍾已久燕賀無由(竝見前)夔府竹枝之
歌既成昨夢(劉禹錫竹枝歌白帝城頭春草生白鹽山下蜀江清南人上來歌一曲北人莫上動)
(鄉情山桃紅花滿上頭蜀江東水拍江流花紅易衰似郎意水流無限似儂愁溪上春來新雨晴瀼西春水縠)
(紋生橋東橋西妙楊柳人來人去唱歌行日出三竿春霧消江頭蜀客住蘭橈憑寄狂夫書一紙住在成都萬)
(里橋兩岸山花似雲開家家春酒滿銀杯昭君坊中多女伴永安宫外踏青來瞿塘嘈嘈十二灘此中道路古)
(來難長恨人心不如水等閑平地起波瀾巫峽蒼蒼煙雨時清猿啼在最高枝箇裏愁人腸自斷由來不是此)
(聲悲楊柳青青江水平聞郎江上唱歌聲東邊日出西邊雨道是無晴還有晴陸務觀思䕫州詩壯憶公孫舞)
(劍器愁思賓客竹枝歌山谷詩驚夢如昨日又昨夢春冰釋東坡詩昨夢那可逐)漢節梅花之
句願寄故人(杜詩漢節梅花外春城海水邊餘見前)
代回廣西李經略(訦)
价藩報政(詩价人維藩注价者甲之别名被甲之人謂卿士掌軍事者于周禮司馬之卿也)秘
殿升班(四朝國史王珪傳英宗即位之明年忽召至蘂珠殿傳詔令兼端明殿學士諭之曰秘殿之職)
(非直器卿于翰林間二府員缺即出命矣呂正獻謝表兼華秘殿欒城集秘殿隆名言加觀文等殿大學士)
八桂不曰炎荒固號登仙之勝(八桂堂在今桂林府治宋守范至能建李彥弼)
(有記八桂之名本出仙經後人因植八桂于堂又以名郡韓詩蒼蒼森八桂兹地在湘南范至能桂海虞衡志)
(序始予自紫微垣出帥廣右姻戚故人張飲松江皆以炎荒風土為戚余取唐人詩攷桂林之地少陵謂之宜)
(人樂天謂之無瘴氣退之至以湘南江山勝於驂鸞仙去則宦遊之適寧有逾於此者乎韓詩蒼蒼森八桂兹)
(地在湘南遠勝登仙去飛鸞不暇驂)四松取之熱撰殆非寄禄之常(元微之詩)
(云松門待制應全遠藥樹監搜可得知文昌雜錄唐宣政殿為正衙殿廷有四松松下為待制官立班之地詳)
(見前沈存中夢溪筆談舊日官為中允者極少唯老于幕官者累資方至故為之者多潦倒之人近歲州縣官)
(進用者多除中允遂有冷中允熱中允又集賢殿修譔舊多以館閣久次者為之近歲有自常官超授要任未)
(至從官者多除修撰亦有冷修撰熱修撰時人謂熱中允不博冷修撰宋淳熙重定官制特進至承務郎為寄)
(祿官)帝綍渙孚帥符鼎重(渙鼎卦名)恭惟某官材全業鉅器博
聲宏厭直承明之廬作牧始安之徼(桂州禹貢荆州之地春秋百越地東)
(漢為始安國吴置始定郡屬荆州)玉篸羅帶江山分一半之天(見前)金節
油幢庭戶行千里之外(韓文令修於庭戸數日之間而人自得於湖山千里之外餘見)
(前)果臻帝璽進庀宸奎河洛圖書之淵榮灮上燭(尚書中候)
(榮灮出河休氣四塞休美也榮灮五色)嶺海輦轂之治和氣旁行(韓文雖在萬里)
(之外嶺海之陬待之一如畿甸之間輦轂之下)會見出綸又迎歸衮某無由旅
賀猥辱撝謙誦太古而歌散人吾事濟矣(陸龜蒙散人歌江湖散人)
(天骨竒短髮㧓來蓬半垂手提孤篁曳寒蠒口誦太古滄浪詞曹瞞傳公聞許攸來跣出迎之撫掌笑曰子卿)
(遠來吾事濟矣宋書武帝紀公既入峴舉手指天曰吾事濟矣南史劉穆之傳卿能自屈吾事濟矣)去上
天而辭宰相公自計之(古今詩話寇萊公訪魏野議論騷雅相得甚驩公再秉鈞軸野)
(嘗游門下一日獻詩曰好去上天辭富貴却來平地作神仙公得詩不悦後二年貶通州每題前詩于窗朝夕)
(吟哦之)
四六標準卷二十
