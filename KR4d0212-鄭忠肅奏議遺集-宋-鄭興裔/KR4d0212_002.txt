鄭忠肅奏議遺集卷下
宋鄭興裔撰
雜著
與周侍郎必大書
行都相别倏已逾年仰懷温諭不去於心前月中進奏
吏報云張都承(名說其妻吳氏皇后女弟也)復拜簽樞(先是夤緣親屬擢拜樞府)
(張栻切諫范成大不草勅說遂與祠)不勝駭愕繼聞李侍御(名衡)王正言(名希)
(吕)執奏侍郎閣下不草答詔莫給諫(名濟)封還錄黃同日
鐫秩(公是時奏論李衡王希呂等不當罷職詳見年譜)時作四賢詩紀之憾不
獲從都人士後賦短章祖餞是用悵悵昨幹僕自平江
回(即今蘇州府)攜族子臨(開國男準父歴仕知廣德軍終太常卿載崑山誌)三月庚
寅問候書至言閣下已扺崑邑(按周益公崑山王葆壻也)於前二日
戊子同族孫萃(歴官朝奉大夫)舉(歴官大宗正丞兼國子司業俱開國男準弟)輩與
閣下快叙闊悰具悉台候動止萬福甚相為慰興裔承
乏閩路伏見閩鹽自祖宗以来漕司官般官賣以給司
存建炎間淮浙之商不通而閩廣鈔法行嗣後淮浙之
商既通閩廣鈔法隨寢舊法閩之上四州曰建(即建寧府)劒
(宋南劒州即今延平府)汀(宋汀州今陞府)邵(宋邵武軍今陞府)行官賣鹽法下四
州曰漳(宋漳州今陞府)泉(宋泉州今陞府)興(宋興化軍今陞府)福(宋福州今陞府)行産
鹽法官賣之法歲久弊生産鹽之法亦漸多弊鈔法一
行弊若可革而於民俗大有不便蓋州縣間率以鈔抑
售於民其害甚於官般故當時轉運提舉申乞上四州
依上項指揮下四州且令從舊迨鈔法既止歲令漕司
認鈔錢二十萬緡納行在所𣙜茶務紹興三年詔𣙜免
五萬貫實存十五萬五年詔依舊二十萬十二年詔添
十萬至三十萬二十七年詔蠲除八萬現徵歲鈔錢二
十二萬緡竊按上四州私販多鈔額不如官般法便邇
者論議紛紛屢相更改漕司且請易綱運為鈔法病國
厲民莫甚焉適己具劄子痛切言之即日俞旨必下藉
邀矜允亦大快事敢以附聞時届炎蒸祈遵令保衛以
需宣召草草占候不勝悚仄之至
定遠按宋史建劒汀邵鹽筴屢更漕臣請易綱運為
鈔法先忠肅公抗疏論之奈疏藁今已無存宋史又
苐稱鄭某極言其不可而不復載全文良可悼也捧
讀此書中論四郡鹽筴及鈔法未便當日憂國恤民
之意猶幸略見其概云
回漳州朱直閣熹書
暌隔經年末由服教伏辱誨緘喜倍今昔審惟足下治
化已成台候動止萬福惠示經界法為民除弊最為良
策興裔竊謂此法行貧民下戸固樂其利豪右之家不
便行私必滋異議搖沮須具状逐一奏明甚善甚善冬
候凜凜敢重以寶調為請不宣
按先忠肅公年譜載淳熙八年奏請勅行浙東提舉
朱熹社倉法於諸路此書又極言經界法為除弊良
策具見當時與晦翁同心為國修復古制至意宜數
郡之民尸祝公不替也(定遠謹識)
追封告文
孝子具位興裔敢昭告於顯考防禦制置贈少師保平
軍節度使府君顯妣太夫人興裔罪惡滔天襁褓失怙
夙奉慈誨循歴顯榮仰荷皇仁推恩罔極降制追封考
為燕國公妣為燕國太夫人惟是音容日遠追養靡從
祗奉恩綸且悲且喜敬此宣讀用昭寵光謹以牲醴粢
盛恭申虔告尚饗
焚黃告文
孝子具位興裔敢昭告於顯考防禦制置贈少師保平
軍節度使燕國公府君顯妣燕國太夫人既告於廟更
題神主兹焫告黃謹奉典禮清酌庶羞恭薦墓几興裔
罪逆洪深嚴君早背仰頼慈訓教育有成竊位朝端循
歴今職追想顧復禄養靡從先德流光自天錫慶宣讀
恩命忉怛彌殷在天之靈鑒此休顯尚饗
家廟告文
孝曾孫開府儀同三司特進上柱國少師武泰軍節度
使夀昌郡開國侯食邑一千九百戸興裔謹以潔牲柔
毛粢盛醴齊敢昭告於顯五世祖考太師封冀王謚肅
敏府君妣冀國夫人顯高祖考太師封吳王謚恭懿府
君妣吳國夫人顯曾祖考太師中書令封樂平郡王追
封南陽郡王謚僖靖府君(宋徽宗顯肅皇后父)妣秦國夫人繼妣
蜀國夫人顯祖考太師陸海軍節度使封魯國公謚榮
恭府君妣宗室仁夀郡主顯考防禦制置贈少師保平
軍節度使封燕國公府君妣燕國太夫人昨準上旨除
授前職今兹恭拜恩命皆由歴世祖考積慶流光興裔
敢不兢兢恪修率迪丕訓無墜遺緒伏惟祖考實鑒臨
之尚饗
平山堂記
天地間無久而不敝之物唐虞以前遐哉邈乎不可考
矣周秦漢唐之世迄今亦不獲多見其尚有存者必其
為人所注意而人為存之也非然則歴變故經歲月雖
以金石之質猶不能與天地以不敝而况其為游觀之
所亭臺堂榭風雨之所飄搖鳥鼠之所剥啄草木之所
灌莽者乎此周原鞠茂草故宮離禾黍銅駝在荆棘昔
人所悲良有以也善乎韓昌黎之言曰莫為之前雖美
不彰莫為之後雖盛弗傳凡廢興成毁之故豈不以其
人哉慶歷間廬陵歐陽公實守是邦為堂於蜀岡之上
負高眺遠江南諸山拱揖檻前若與堂平故名堂之左
右碧樹參天清風徐来雖盛夏亦不知其為暑也政成
之暇延四方之名俊摘邵伯之荷蕖傳花飲酒分韻賦
詩徜徉乎其中不醉無歸載月而返亦風流逸事也心
竊向往焉及莅任維揚訪平山故蹟而荆榛塞道荒葛
罥塗頹垣斷棟率剥爛不可支撑去隆興癸未周君淙
重新之日不三十年而凋殘零落遂至於此吁嗟乎自
國家多故戎馬蹂&KR1011;先賢遺址半為樵牧之區騷人逸
士罕有過而問焉又誰為保護而愛惜之樸斵而丹艧
之哉無怪乎斯堂之旋圯也嗚呼事以人傳以人傳人
則傳無窮是役也予何能辭其責乃為之程土物庀財
用卜日以鳩工經始於客冬之九月竣事於今春之二
月軒檐既啓江山欲来仰挹松風俯矚流泉二百年之
壮觀一旦維新既成偕賢士大夫相與置酒而落之游
人士女摩肩疊趾聚而觀者不下數千人喁喁有更新
之幸則相與語曰太守奉天子命以牧養小民刑清政
簡自宜有游觀之美以休其暇日予曰不然太守之新
此堂也豈徒快意適觀自樂其樂乎夫黌宮齋舍釁幣
告成為多士慶之比戸窮簷融風已熄為兆民幸之兹
復汲汲於此堂者毋亦以名賢作息之地文章政事昭
人耳目大有德於揚者生既沾其澤没亦宜馨其祀將
以此堂為棲神之所設主於中以見揚之人思公之深
愛公之至太守之能順民欲而新其堂妥其靈也所謂
人所注意而人為存之者其在斯乎後之人嗣吾意而
葺之則可以久而不敝矣時紹熙改元歲在庚戌夏五
上浣識
揚州府志載平山堂在郡城西北五里宋慶歷八年
郡守歐陽修建後刁約周淙鄭興裔相繼新之美
泉亭宋歐陽修建鄭興裔重修斗野亭在江都邵
伯鎮宋熙寧二年建紹熙元年鄭興裔更造於州城
迎恩橋南雲山觀宋熙寧間陳升之判揚州剏閣
於子城上曰雲山淳熙間鄭興裔撤玉鈎亭增而大
之名雲山觀
定遠謹按先忠肅公知維揚日修廢振墜巨細畢舉
平山堂特其一耳他如疏濬漕河以通飛輓尤屬經
濟大猷國史郡乘雖具載其事多未詳備年譜載淳
熙十五年事註云漕河即古刊溝一名運河公自有
記稱西南自儀真江岸東行四十里至石人頭入江
都縣界又十五里至楊子橋南自江都縣瓜洲鎮站
船塢北行三十里亦至楊子橋二河始合東轉又北
行六十里入邵伯又北行六十里入高郵又北行四
十里至界首入寶應又北行至黃浦接淮安山陽界
由清江浦入河云云惜乎遺編殘缺全文已不復可
見惟此平山堂記如魯靈光巋然獨存捧讀之下不
勝感慨繫之因附誌於此
合肥誌序
廬郡故禹貢揚州之域天文斗分野古為廬子國春秋
舒國之地昔成湯放桀周芮伯命巢左傳曰自廬以往
又曰徐人取舒皆此地也戰國時屬楚秦屬九江郡漢
分淮南置廬江郡東漢改曰合肥郡以南臨江湖北達
維揚淮水湯湯流與肥合故名魏晉之時設重兵鎮守
於此為必争之地梁曰南豫州亦曰合州至隋始改曰
廬州龍眠蟠其前紫荆跨其北腹巢湖而控涡潁枕潛
皖而膺濡須固淮右襟喉江北唇齒也我朝受命以来
重熙累洽涵煦生息亦云久矣而誌載缺如奚以昭傳
信示来兹乎余承乏守郡郡之中所為山川之廣袤守
得而考之戸口之登耗守得而詢之田疇之蕪治守得
而省之財賦之贏縮守得而覈之吏治之臧否守得而
察之風氣之貞滛守得而辨之守之奉命而来此也所
以上報天子下順民情者綦重矣夫事不師古宜今而
欲有為譬之閉門造車未見其合誌曷可廢乎於是檄
唐簿錡領其事廣蒐博採彙為四卷就正於余余惟誌
之作非徒以侈紀載也蓋有激勸之意焉子輿氏曰奮
乎百世之上百世之下聞者莫不興起今試為之披其
輿圖考其軼事西瞻金斗東顧浮槎當年梅尉高隱之
風梁女修道之蹟父老猶能道之否望明遠之臺與波
上下如隱隱聞讀書聲也若夫移檄歛黃巢之兵謝郡
留貯庫之錢使君流風於今如昨(史稱鄭相國綮嘗知廬州黃巢作亂鄭移)
(檄誡無犯郡境巢為歛兵謝郡歸贏錢干緡貯庫不取後郡數被寇終不敢犯鄭使君寄庫錢)國朝呂
文靖陳文惠之遺愛嘖嘖在人耳目其政事可得而稽
勲名可得而師乎生平思包孝肅之為人所稱烈如夏
日而凜若秋霜者過雙闕則又未嘗不心儀焉彼其高
風勁節婦人女子皆化之如崔氏者非閨中之錚錚乎
至於肥水奏東山之捷飛騎走張遼之襲垂之誌乘皆
足以增輝於史冊留慕於後人可以風一國可以型四
海賢者深其效法之心不肖者生其愧悔之念皆是道
也寧得以為記乘之空言而忽之乎
文獻通考載合肥誌四卷合肥主簿唐錡撰郡守鄭
興裔也時淳熙十五年
廣陵誌序
郡之有誌猶國之有史所以察民風騐土俗使前有所
稽後有所鑒甚重典也余奉簡書自廬移守兹土表章
先哲利賴兆民日求康治而文獻無徵心竊悼焉夫廣
陵名勝之區淮南一大都會也襟江帶海包絡吳楚通
道甌粤鮑子所謂重江複關之隩四會五達之莊非其
地歟春秋時屬吳傳曰吳城䢴溝以通江淮是也秦并
天下屬九江郡漢屬荆尋屬吳景帝時名江都國武帝
更名廣陵國東漢為廣陵郡魏晉屬徐州宋曰南兖州
北齊曰東廣州後周曰吳州隋曰揚州亦曰江都郡唐
初為兖州又為䢴州尋復為揚州此沿革之大概也唐
曹憲始創揚州誌五代喪亂之餘殘編斷簡無復存者
我國家定鼎以維揚為重鎮歴今二百三十餘年休養
生息民臻富庶而名邦掌故終令淪亡殊非守土牧民
之責爰命鄭教授少魏姚尉一謙輯之為卷一十有二
書成請余識諸簡端余思先王之有天下也礪山帶河
畫疆以理金城湯池度地而居齊誇四至之履易垂重
門之文明乎各有定守也乃若任土作貢厥賦恒殊三
等魚鹽蜃蛤伯國用以富強且江珍海錯地實生焉踐
其土者食其毛寧敢忘享王之義乎其或嵩嶽降靈勲
名成於仕宦山川毓秀賢聲著於鄉邦千秋之俎豆增
光焉若夫遇名山而歌咏擲地金聲歴館閣而抒辭光
天藻彩鄒枚鮑庾之徒赫赫在人耳目也他如刲股砥
純孝之行斷指凜冰霜之節可以立懦廉頑風兹百世
旌廬表墓又奚忝耶至於隋陵盤塚古蹟相沿瓊觀迷
樓勝地非昔弔遺徽於寂寞之濱捫碑碣於蘚蘿之内
雖微必錄無隱不宣數百里封域中之事群匯而筆之
於書則身雖不下堂階而廣陵錯壤恍然在目斯無負
守土牧民之責乎聖天子採風問俗藉以當太史之陳
後之来守是邦者亦庶乎其有所據依矣是為序
文獻通考載廣陵誌十二卷教授三山鄭少魏江都
尉姚一謙撰紹熙元年太守鄭興裔也
跋高宗皇帝賜世父手劄
右紹興戊寅秋九月二十七日高宗皇帝賜世父榮國
公手劄也(榮國公名藻以戚畹扈蹕南渡歴官太師使相謚端靖)高宗妙悟八法
留神古雅當干戈擾攘之餘訪求法書名畫不遺餘力
萬幾之暇展玩摹榻不少怠蓋睿好之篤不憚勞廢故
四方争以奉上無虚日繼又於𣙜場購北方遺失之物
故紹興間御府所藏圖書不亞於宣政時世父榮公以
從龍舊臣特命入大内鑒定標題錫賚優渥手劄奬諭
迄今三十八載翰墨如新敬命工装飾寶藏於家以垂
来兹慶元丙辰十一月己夘識
御批不允致仕奏并詔書跋
慶元戊午冬十有二月興裔在明州數上章請告聖恩
過厚親批降詔不允不得再有陳請十字付外誠異數
也今以御筆同所降詔書合為一軸而藏非特寶兹宸
翰亦使奕世子孫知寵遇優渥交相勉於忠貞云己未
六月十七日臣興裔謹識
戒石銘跋
紹興壬子夏六月御筆鈎臨黃庭堅書戒石銘頒賜諸
郡縣俾鐫之石其文云爾俸爾禄民膏民脂下民易虐
上天難欺本出蜀主孟昶文朕念赤子旰食宵衣言之
令長撫養惠綏政存三異道在乙絲驅雞為理留犢為
規寬猛得所風俗可移無令侵削無使瘡痍下民易虐
上天難欺賦役是切有國是資朕之賞罰固不踰時爾
俸爾禄民膏民脂為民父母莫不仁慈勉爾為戒體朕
深思凡二十四句載蜀檮杌(蜀史名)中熙陵(宋太宗陵名)表出
言簡理盡遂成王言勒石州縣使守令僚佐觸目警心
務求為良吏無徒朘削兆人則國家之利實多矣有斯
民之責者其各勉旃
跋淳化帖
太宗皇帝留意翰墨淳化中出御府所藏命侍書王著
臨搨以棗木鏤刻釐為一十卷於每卷末篆題云淳化
三年壬辰歲十一月六日奉聖旨模勒上石至仁宗又
詔僧希白刻石於秘閣前有目錄卷後無篆題高廟紹
興中令國子監摹本首尾與淳化略無少異當時御前
拓者多用匱紙蓋打金銀箔者也自後碑工作蟬翼本
且以厚紙覆版上隱然為銀鋌□痕以愚人但損剝非
後拓本之遒勁矣初徽宗建中靖國間出内府續所收
書令刻石即今續法帖也大觀中又奉旨摹搨歴代真
蹟刻石於太清樓字行稍高而先後之次與淳化少異
其間數帖多寡不同各卷末題云大觀三年正月一日
奉聖旨摹勒上石此蔡京書也而以建中靖國續帖十
卷易去歲月名銜以為後帖又刊孫過庭書譜及貞觀
十七帖總為二十二卷謂之大觀太清樓帖絳帖者尚
書郎潘師旦以官帖摹刻於家為石本而傳寫字多舛
誤世稱為潘駙馬帖凡二十卷次序卷帖雖與淳化官
帖不同而實則祖之潭帖者慶歷中劉丞相帥潭日以
淳化官帖命僧希白摹刻於石置之郡齋增入傷寒十
七日王濛顔真卿諸帖而字行頗高與淳化閣本稍不
同逐卷有慧照大師希白重摹字樣而歲月各異中間
謬處甚多朱元晦譏其極為可笑戲魚堂帖者即臨江
帖也元祐間劉次莊以家藏淳化閣帖十卷摹刻於戲
魚堂除去篆題而增釋文黔江者黔人秦世章於長沙
買石摹僧希白法帖十卷謀舟載入黔中壁之黔江紹
聖院後題云長沙湯正臣重摹鼎帖板本較諸帖增益
最多余酷愛法書不惜購求以故諸帖俱備几案間而
莫能辨其真偽淳熙甲午冬以孝廟所賜内府藏本較
之大都官本法帖字極豐腴而有精彩且有銀鋌□痕
每版皆全紙無接黏處與諸刻迥不相侔謹什襲藏之
用識數語以示兒輩云
瓊花辨
揚州后土廟有瓊花一株天下無雙昨因散騎侵軼或
謂所存非舊疑黃冠輩以聚八仙花種其處及覩郡圃
中聚八僊花與瓊花不同者有三瓊花大而瓣厚其色
淡黃聚八僊花小而瓣薄其色微青不同者一也瓊花
葉柔平瑩澤聚八僊花葉粗而有芒不同者二也瓊花
蘂與花平不結子而香聚八僊花蘂低於花結子而不
香不同者三也余尚未敢自信嘗取二花襍示兒孫輩
皆能識之乃始無疑又觀紹興中金華杜游記言自京
口過揚州尋訪舊事往謁蕃禧觀故瓊花猶在然余聞
紹興辛巳之變敵人入揚州已揭其本而去何從復得
此種也有老道士自言生於崇寧間今八十有六載能
叙今花本末道士姓唐名大寧具言紹興二十四年十
一月金兵渡江入觀取花本去小者亦剪而誅之敵既
退十二月間有一小根微見地面可識認某默禱后土
移植無花處日往護之越明年二月既望夜中天大雷
雨所植根旁勃然三蘖從根出自是遂條達不已至今
三十年之久婆娑偃蓋常不忘斷根時也尤可異者宋
次道春明退朝錄云瓊花即唐之玉蘂宋子京筆記云
維揚后土廟有花名玉蘂王禹偁愛之更稱曰瓊花按
唐朝唐昌觀有玉蘂花王建詩所謂女冠夜覓香来處
惟見階前碎月明楊巨源詩晴空素豔照霞新香灑天
風不到塵持贈昔聞將白雪蘂珠今上玉華春是也長
安觀亦有玉蘂花劉禹錫所謂玉女来看玉樹花異香
先引七香車是也集賢院亦有玉蘂花白居易詩集賢
讐校無閒日落盡瑤華君不知是也翰林院亦有玉蘂
花李德裕與沈傳師草詔之夕屢同玩賞德裕詩云玉
蘂天中樹金閨香共窺傳師和云會對金鑾直同依玉
樹隂是也招隱山亦有玉蘂花李德裕所謂吳人初不
識因予玩賞乃得此名是也玉蘂花非一處有其非瓊
花明矣鮮于子駿咏瓊花詩云百&KR0008;天下多瓊花天上
希結根託靈祠地著不可移八蓓冠羣芳一株攢萬枝
云云良不誣耳東坡瑞香詞有后土祠中玉蘂花之句
非謂玉蘂花正謂瓊花如玉蘂之白耳予觀玉蘂條蔓
如荼䕷柘葉紫莖花苞初甚微經月漸大時值暮春出
鬚如冰絲上綴金粟花心復有碧筩状類膽瓶其中别
抽一英出衆鬚上散為十餘蘂猶刻玉盤花名玉蘂乃
在於此往歲常從鎮江招隱備悉其概宋子京劉原父
宋次道博洽無比不知何故疑瓊花即玉蘂王元之知
揚州但言后土廟有花一株潔白可愛且樹大而花繁
不知實何木俗謂之瓊花因賦詩以状其態子京何故
以誣元之劉夢得靈蘂瓊絲之句最為中的何必泥許
慎說文赤玉為瓊之注耶淳熙初嘗命使臣移取旁幹
植之大内未幾憔悴及送還本處鬱葱如故噫瓊花果
有神為之歟
廣陵散辨
嘗讀晉書嵇叔夜傳稱叔夜游洛西宿華陽亭引琴而
彈夜分有客詣之稱是古人與康共談音律辭致清辨
因索琴彈之而為廣陵散聲調絶倫遂以授康誓不傳
人唐韓臯云康製此曲緩其商弦與宮同音臣奪君之
義知司馬氏有簒魏之心王陵毌丘儉諸人繼為揚州
都督咸謀興復為晉宣父子所殺揚州故廣陵地康避
世禍託之鬼神以俟知音者竊按魏晉時揚州刺史治
夀春廣陵自屬徐州至隋唐而後乃為揚州劉潛琴議
載杜夔妙於廣陵散嵇中散就其子猛求得此聲夔在
漢為雅樂郎魏武平荆州令夔制樂在虁已妙此曲謂
慢商之聲因揚州興復不成而作然乎否也
盤鵰金睛
淳熙乙巳十一月二十一日侍上景靈宮行宮使甘昇
殿帥郭棣所服盤鵰金眼睛紫窄衫與其他行宮使帶
御器械不同時周大參子充疑之舉以問興裔愚謂此
非舊制本徽宗時以殿帥高俅官使相特加寵異餘人
紫衫裏花而已近歲興裔世父榮國公(名藻)為大禮行宮
使亦緣官至使相故有此賜今昇與棣官未至上特以
此寵之所謂金眼睛者以金飾所繡盤鵰兩眼望之燦
然云
鳳凰弓
從父華原王(名居中歴封崇宿燕三國公進爵華原郡王謚文正)在相位和子美
詵知雄州嘗以事詣京師召與語而悦之遂薦於徽廟
敷奏明鬯大契宸旨進横階一等俾還任詵因上制勝
強遠弓式詔施行之弓製實弩極輕利能破堅於三百
步外即邊人所謂鳳凰弓者紹興中韓世忠因之稍加
損益而為之新名曰剋敵亦詔起部通製至今便焉洪
容齋隨筆謂祖熙寧神臂之規實不然也詵知兵嘗沮
伐燕之議以及於謫北事之作未及用以殁蓋兩河名
將云
狨座
狨座凡兩制及節度使以上許用每歲九月乘三月徹
無定日視宰相乘則皆乘之徹亦如之狨似大猴生川
中其脊毛最長色如黃金取而縫之數十片成一座以
籍衣不皺價值錢百千背用紫綺緣以簇四金鵰法錦
其制度無殊别凡出使故事惟正使乘狨座副使乘紫
絲座大觀庚寅從父申國恭靖公(名久中相國文正公弟)以禮部
尚書為賀遼正使時童貫方得幸以泰寧軍承宣使充
副使俱賜乘狨張繖金帶金魚由是遂為例云
鄭忠肅奏議遺集卷下
