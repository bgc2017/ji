兼濟堂文集卷十八
大學士魏裔介撰
五言古
日暮自廣阿歸栢漏下二鼓
暮雲為赤鱗山色堆如髻野叟荷鍤歸坡田曠無際倏
忽遠近昏樹杪窮鴉儷路迷仗尵馬膏火明塍畷皎月
漸吐白浮雲復脱翳皛皛天水光花霧同一氣荷衣霜
露重肅肅凉颸繼入門頓夷猶烹葵餐粗&KR0008;
朝起獨坐
病痊久閉門坐息得其處濛濛太古涵雲物自來去雙
樹植庭隂一鳥向人語我心澹無營冥然安所助
讀杜子美詩
古作多蔚跂茲編實云聖盥手展縹帙肅然起恭敬世
人誦公詩擷芳資游泳我誦見公心楷模性情正救琯
雖云非其意實孤勁一躓不復收驊騮終遠屏有語不
忘君愴怛忠愛盛飄泊蠶叢閒櫹槮長鑱柄路阻豺虎
多身傍干戈横燦燦浣花詞磊磊䕫州詠百年歌獨苦
斯語泪如迸放舟夷陵後潦倒春華競天困萬古胸抒
發鴻濛性陶冶不可窮世秉詞伯政讀之浹數旬高齋
風雨併既哭復還歌枕藉以為命斯人竟已矣惄焉心
如怲
讀李太白詩
三謝與鮑庾江左稱獨步太白更絶塵汗血如飛兔擲
筆振金石有文懸瀑布萬象羅胸中百代生指顧是氣
曰浩然不祇為章句沈香亭畔詞諷諫有微趣奴視高
將軍才人詎能慕羽翮落九天掛席逐烟霧留滯東魯
雲蹭蹬采石路我思汾陽王再衍晉陽祚云誰識此人
青蓮慧眼故無知功未酬夜即竟遠戍璘也實惷愚偶
爾被籠笯龍章與鳳姿豈若争食鶩古今稱謫仙斯言
良不誤黃金如可成須並子美鑄
夜醒
春夜宿齋中睡醒覺夜永呼童然膏炷四壁有餘炳長
安百萬家悄如太行嶺犬吠時復聞積雪起空冷耳目
俱寂然中懷獨耿耿乃知喧闐地未嘗無真境不必聞
晨鐘蘧然有深省
夏日感懷
富貴多磨滅貧賤亦支離人生天地間倏忽如颷馳魯
陽不可倩誰能挽西曦惻惻烈士心常恐智慧衰榮名
古所尚修業當及時
二
登高望四野四野何蒼茫玄雲倏翕赩炎蒸變清涼甘
澤沛九土百物以時昌大哉造化功孰可與衡量願以
頌君子為龍復為光
三
好鳥在樊籠不能翺與翔哲士沉下寮焉能遂賡颺仕
路多高足援手藉金張歲星照金馬執戟甘為即叔夜
遇非時多才反致殃至人有愚色盛德貴深藏卓哉大
易訓知柔亦知剛
四
舉世尚浮華冠蓋自赫奕問以經濟方相對如窮鼫咄
咄殷深源虚名竟何益家國事方殷前箸須籌畫思君
久鬱陶奮飛無長翮海月如可拾我欲掛片席
五
瞻彼庭中樹煜煜有光華秋霜未及濡零落頓堪嗟物
華誠有時吾生亦有涯澡身嚴夙夜比德耀晨葩&KR0885;&KR0885;
君子願徒聞咏蒹葭
六
宴安廼酖毒聲色亦塵灰試聽遼東鶴纍纍一何哀拔
宅乘白雲一去不復回秦皇與漢武古云非仙才隨運
謀所適對月且啣杯
七
岵屺不可陟舊廬且關心年未逾不惑白髮忽來侵蟪
蛄鳴高樹霞氣變遥岑感此懷怵惕中夜起長吟終當
脱丹黻挾册赴長林
八
少者日以長長者日以老韶年高第人倏已為枯草世
謂運推遷非人所能造抑知物亂真自損致伐夭欲以
駐頽顔安得安期棗寡欲而節食庶可延夀考
九
泜原有高士槐濱有達人東西雖一舍無異比屋鄰負
才各不羈素業自相親絶巘同攀眺孤潭共垂緡畢娶
師尚長躬耕慕子真嗟哉出處異而我失其淳倦鳥思
故山有巢在荒榛時因晨風發良懷佳句新
十
宇宙日以新文章最汗漫諸子各簧鼓百家若河漢自
非卓犖識珠沙孰能判嗟余束髮時受業觀爻彖四十
竟無聞坐惜年華邁嘗聞聖人言約禮斯弗畔庶用警
餘年勤補拙之半
五子咏
楊猶龍
楊子氣豁如愛賢如不及賦詩敵少陵感慨時欲泣嵯
峨萬仞崗振衣自獨立每見必怡顔清風穆可挹
魏環極
吾宗雪齋子屹然古人風苞苴不敢至門庭閒若空歲
食并州米疏震日華東鄭公猶可見翹首送歸鴻
曹厚菴
厚菴精名理著書繼濓洛體用既兼全聖道豈如爝訓
士良有方由博以返約一疏振紀綱千人自諾諾偉哉
文清儔大雅欣有託
申鳬盟
風雅道寢衰百家矜藻絢孰識古人心清微自相禪平
干有奇姿氣高體亦變高齋數論文未覺隙光宴
郝雪海
郝生不羈士冰雪淨聰明方略萬人敵抵掌死生輕志
大才頗疎飄泊中山城我欲往從之共作千日酲
元日懷猶龍楊太史
然燈照一室寥寥萬慮空燕臺風物冷春至不聞鴻閉
門無酬酢憑几理絲桐終始有天運大哉盤古翁美人
在何許琉璃蘭若東
和白樂天閒坐看書
朝罷即掩關中庭啖秋果蕭散百餘步復向齋中坐坐
久展書讀烱烱見福禍名以干進亡身因求利墮何况
戀妖姬自甘縛韁鏁亦有耽麯蘖翠羽包焦火人生染
此毒動静無一可所以學道人曠蕩觀真我
冬日送人之秦州
古人重友誼所信非徒然文章關聲氣况乃出高賢君
今赴關隴綵筆擕雲烟嚴冬凛積雪班馬蝟如拳執手
一相送斗酒且俄延衆賓各有贈我意更纏綿天下方
多事撫綏宜為先努力要春華及兹智慧年倘有和杜
詩莫惜寄瑶篇
贈伯衡周掌科
孔雀奮赤霄寒泉逢觝觸古人有是言初聞猶恍惚懷
仁衆所尚斯意豈碌碌嗟余閱世煩樸&KR0554;同槁木八載
東華道風塵消髀肉歸來倚劒嘯白雲滿秋屋近交得
周子豁然怡心目抗議文石陛宗廟瑚璉肅慷慨念遺
黎慘淡歌采葍洪流方浩浩中原走蛇蝮且共虎賁飲
莫向季子卜日暮悲風來為君一擊筑
彦遠胡子浙之高士也隐於河渚偶以求友至燕
余讀其感懷詩渾脱澹宕嘆賞不置然彥遠不
欲數數風塵中於其歸也作此贈之
東南有一士恥作老書蟫北至無終國西過首陽岑趼
足豈云勞曠覽一何深遺我一卷詩佶聱多遐音展讀
未及竟風雨掩孤鐔昔聞無功子結廬汾之隂有友仲
長氏相對但成瘖君今栖河渚千載諒同心冥然觀元
化不敢問浮沉况我茅堂下名酒尚可斟忽復感時事
高懷失古今飛鴻啼錯落廣厦誰能任置之勿復道歸
卧聽春禽
送胡世其歸贊皇
子為大賢後郊外有名園賜書蒲鄴架十載閉柴門披
褐來都下相見多嘉言言亦何所道但云山中好白雲
冪庭除花落常不掃聞之怡余顔忽復傷懷抱歲寒凋萬
物今已生春草五行暗鑠人盜之而使槁若不豁雙瞳
金石焉能保子歸待竹林明月紛浩浩余將拂衣去抱甕
以終老
甲午春流民南走如蟻有夫婦至滹沱河欲渡舟
子索值無以應遂並其子女赴河死余聞而哀
之作投河嘆
望望棄故里蹩躠度層阿積雪愁未盡寒雨漫長坡豈
不念鄉閭命也嬰禍羅行期計匝月遥望見滹沱滹沱
何澎湃春風增白波對此心怵惕四顧空延俄饑夫前
致詞亦欲渡此河離鄉日已遠無食一身多况今襤縷
婦黃口一肩駝但獲渡濟去冥報豈有他舟子瞪目視
笑為船上歌饑夫語饑婦我當葬蛟鼉爾挾懷中雛丐
食行逶迱饑婦更無語長號赴奔渦饑夫投其雛捐命
同飛蛾是時天地黯慘色起嵯峨饑民岸林立咽泣空
跌蹉哀哉今之民而不如鴐鵝
趙友槐捐糧賑貧
古道日以淪越人視秦瘠際此兵燹餘原野一蕭索&KR0561;
&KR0561;誰家子捐棄在長陌王粲賦何悲鄭俠圖空嘖所思
在平原養士扶國厄趙君躡遺蹤高風猶如昔指囷活
萬家邑閭均膏霡緩急人之常誰能無屯阨何為素封
者撲滿不知剨君看金谷園旋為狐兔宅積善惟天知
食報自無斁
和龜山先生作
此日不再得莫問滄與桑忽忽度春華何以對彼蒼嗟
余近四十已非日出光為學有大原所貴復其陽此理
苟不昩旁燭神無方放之則六合卷之亦針芒富貴非
所欲能用則為臧貧賤豈可惡自屈即為戕朱門多肉
食白屋困糟糠立志宜卓然密之於退藏展卷思古人
字字遺澤芳寡欲而存心不息乃純剛譬彼南飛鴈秋
至莫徬徨衡陽與冀北天路豈云長吾道非他岐允執
是康莊奈何舍真意買櫝綴詞章矕龍與繡虎馳聲翰
墨場聲利如大國斧斤繼牛羊所學事云何移宅而妻
忘我誦龜山詩發憤願自強至寶非高深無勞梯與航
有求則得之優游守其常朗然方寸間終不可淪亡莫
待蹉跎後老大徒悲傷嘗聞聖人言克念即非狂
冬日示行志和尚
佛為清淨理禪乃解脱門無一法可說所貴悟其原聖
道惟至誠雍雍典禮尊洗心藏於密萬物豈能渾究亦
不剥落終古浩然存兼善與獨善大小各有源上人試
自証紛紛何足論
客有勸余出世者余作此答之
易簡是丹元大道為羣母立德而立言精神貴不朽濓
溪與明道千載有真夀何况孔顔者天地俱悠久陽德
方長時元吉在初九反復法天行兢兢夙夜守勿忘勿
助間不必金繫肘
銅雀妓
阿瞞負雄才生平實多恧峩峩漳水濱華屋充羅縠賣
履與分香遥望西陵哭何如燕昭王金臺為士築
其二
繐帳圍雕欄美人顔如玉諸侯多俘囚猶苦不知足白
日速隂風管絃尚調曲不見漢天子一妻遭囚辱
讀滑稽傳二首
叔敖夲賢臣忠廉無與比治楚楚以興闢地幾千里盡
瘁殞厥身咨嗟在將死託子於優孟羣臣良可恥譚笑
儼衣冠山居歌非俚寢丘四百戶十世奉其祀楚相不
足為婦言有妙理
嬴季縱滛荒阿房窮塗&KR0008;赭衣遍道塗驪山工末寘元
元廹湯火鬼神亦瘁悸乃至欲漆城黝然光可被嘉哉
旃侏儒一言回狂恣蕩蕩雖非難蔭室未易植斯高據
要津而口竟為鼻哀哉古鄙夫胡不如優嬖
讀殷仲子詩(有引)
(殷淵字仲泓者廣平郡之鷄澤人少負奇志與兄伯巖俱知名燕趙間常坐卧一小樓讀書數)
(年欲大有所建立會流寇破京師乃死於郡西廣羊山年友揚太史以其遺詩示余余讀而哭)
(之嗚咽不能已乃為詩以誌且屬太史為之傳太史仲泓筆硯友也)
凉風颯然來晏坐北窗下展讀一卷書字字皆瀟洒忽
而毛髮竪歌哭不可假絶命於西山豈望人知者吾廬
距數舍聞聲相思也乃今得神交焚香奠杯斝赫號繞
怒虹滂沱淚盈把仲泓忽可呌奇雲突高厦至友有楊
子為文嫓風雅作傳十年後墨胎祀同社嗟哉不義徒
富貴如飄瓦
出燕京右安門自祖氏園至萬泉寺廢城望草橋
浦見丘塜纍纍
城中屋炎炎城外塜仵仵炎炎土上人仵仵人在土百
年瞬息耳來去誰為主是人未土時有氣悍如虎百欲
養一身惟恐致呰窳胡為忽棄捐甘與枯草伍但見紙
錢飛白楊蔭石戶狐兔為其隣螻蟻為其蠧策馬過問
之有言終不吐去去勿復道登高望遥浦傳是耶律城
今惟餘殘堵陵闕盡灰隤𤨏𤨏安足數易水有新釀飲
之消愁苦及今不為樂去日安可補咫尺野雲來杏花
雜風雨
思鄉
連歲領烏臺憂傷頓欲老故人多隔絶不得相傾倒日
月如逝波但見原上草子女稍長成幸可慰懷抱有兄
在彭城有弟淮陽道霜月動鄉思月白紛浩浩
寄楊猶龍(時官晉臬司)
昔在丙戌歲釋褐拜金闈共入木天署嘉言比弦韋討
論無虚日妙義燦珠璣黽勉歴寒暑索米忘其饑余時
官𤨏闥君行入紫薇是時宵人聚天門高巍巍雲中既
豕突豫章復合圍人心怖風鶴草木盛蕤葳遂令豺狼
徒漸欲薄王畿余時抗疏上金賜諫臣歸禁網欲疎闊
民生尚嗚噫哀哉余薄祜煢煢失所依苫塊自寢息風
木空歔欷我友念獨切三載同病痱雙鯉日日寄文綺
有光輝區區賤子心不得遂初衣豈特感君恩兼以慰
所睎春日柳濯濯駕言四牡騑聚首每達旦語語色欲飛
唱和千百篇敝箧盡芳菲以此為歲月不復憂䜛譏直
欲凌摩詰豈惟陋李頎海内有心人負笈策輕肥願言
見楊子晣義於芒微一麾赴晉臬冤滯察其幾隂德銷
鉗網質成忘是非連月音書來寸心願勿違緬懷元白
交千里夢魂依惠莊喻郢質匠石聽斤揮我友不得見
雨雪漫霏霏遥望太行岑羊腸不可刉庶幾脱簪笏拂
竿共釣磯
可階從趙夢白先生遊數過從謂我似之悲歌泣
下余愧謝無能作此志贈
美人日以遠嘉言日以閉回首泲河干欲洒千行涕我
生甫垂髫猶及見曩制奄忽鬢毛斑光景如隔世翩翩
豪右子祇服多妖麗所寶惟孔方口腹適甘脆不見白
屋人饑寒困塗泥郭君有古風悲歌守窮歲裂眥不義
徒云我諳大計庶幾忠毅公孤雲同摇曳嗟余材力薄
清節焉可繼黽勉夙夜心坐擁百城勢看劍與檢書北
窗當共憩莫使毛薛公千載空遐契
選唐詩清覽集作
鴻濛啟元運靈淑鍾人紀喜起肇賡歌風雅隆周祀漢
魏有升降六朝多靡綺卓哉貞觀君世濟擅厥美磊磊
富瓊枝寧獨杜與李歴下重格調竟陵采幽旨遥遥
古人心笙竽若隔耳大道已曠邈澆氣顧莫止鎮以中和
音萬物返其始
春日感懷詩
少伯覇越後五湖烟水清子房學辟榖欲從赤松行古
之賢達人脱屣視公卿而我竟何事高卧古燕京寒威
日凛冽三月及清明春風度楊柳百卉始向榮啾啾榆
枋閒鳥雀自相争何如空山下萋萋芳草生桃花蔽夾
岸冷冷㵎水鳴念此長太息流涕濡冠纓歸與會有時
遥憶古人情
其二
種樹以為林結茅以成屋家有負郭田聊足供饘粥春
風樹若黛秋雨山如沐二三老農人戴笠牧黃犢此事
樂有餘此生甘鹿鹿虚名煎膏火途窮見車覆憂來每
無方顛毛種種秃座右金人銘朝夕事三復籛鏗真吾
師敬慎以為轂
其三
范丹釜生塵曲逆家落魄張陳與蕭朱衡纊争強弱所
以朱公叔絶交甘寂寞人生重友朋明信以為約鬱鬱
青松色歲寒終不削愧彼桃李花方春競絢焯余家世
燕趙由來恥浮薄策馬古鄗城遥望邯鄲郭桓桓信陵
君仗義資大略好與屠沽游孤寒欣有託嘆息斯人去仁
風不可作
其四
猶龍與鳬盟我軰論文早王孟如復生晨夕相傾倒晩
得巢壑子浩歌天地老仗劍走西秦尋源崑崙道不見
古時人唯見連天草長鋏復歸來黃鵠翔蒼昊莫效隨
陽鴈飲啄謀粱稻庶幾共夷猶廣羊山色好(巢壑子殷岳也雞澤)
(人)
其五
展轉不能寐然燭照空房童僕俱静默鷄鳴夜未央起
視天宇闊皛皛衆星光招摇尚西指參畢忽已藏憶昨
庚子歲太史占災祥熒惑與長庚凌犯互相傷冬初彗
孛出識者多憂皇豈料春正月鼎湖龍飛翔衮衣不可
見悵望白雲鄉
其六
芒屩沿溪行西至白雲院白雲自去來不見古人面松
隂羽士家晨爨炊香飯曲逕轉幽篁綸巾雜丹篆對此
默無言玉液思修鍊當年長春子萬里走雪山諄諄不
嗜殺沙漠霽龍顔乃知古仙術仍欲濟時艱安得戰伐
息蒼岫閉松關
示勷嘉二子詩
吾年五十餘氣血漸衰老爾等業未成使我縈懷抱長
者頗知書歐李筆法好次者畢論孟未知敷文藻老子
復何為日日東華道豈不念鄉閭林園多茂草欣逢日
初昇海内未襁褓歲值丙午春天賜豐年造倉鶊鳴黃
桑麥秀發岐早秋禾遍郊原水田足香稻吾將歸乎來
高歌問瀛島(是歲九月余果歸里)
觀心
周孔扶名教佛老言生死統此一心耳天人紛其指我
常坐高齋兀兀念不起一燈照空帷寂然心欲死心豈
真死哉澄澄備萬理氣化日乘除靈源有終始廣大自
精微先須去其累明月照長空寒夜天如水
癸丑春申鳬盟寄我杜子美像大名道孔心一寄
我杜詩鈔喜而有咏
既獲子美像又得杜詩鈔拜像慰吾心讀詩締石交憶
昔天寶歲安史並咆哮河朔堅城破鋒鏑過函崤公起
居諫職救琯謫草茅漂泊至西蜀涕泣落山㘭鹽車厄
騄駬涔蹄困龍蛟如何忠義性百死不可抛惜哉不再
用幕府老江郊
殷太師比干墓
商受荒厥緒毒痡遍九土賢聖六七君感慨成今古太
師懷忠烈殺身對宗祖世運幾千年巍峩崇廟廡不馨
周爼豆獨沐殷風雨我聞尼父筆龍圖豁羣瞽倘聽諫
輔言八百豈敢侮空明七竅心不悟淫酗主碧血化白
虹鷹揚已耀武馬鬛比華崧箕尾照淇滸既仁亦且聖
憑弔過南浦
悟莫疑
人生患不悟既悟苦猶疑好聲莫好色好色死之機好
酒莫好利好利禍之資作詩頗自適切忌在傷時著書
亦可樂無識莫強為古來聞達士勞苦瘁四肢策足據
要津履險無坦夷所得僅毫末所失萬有奇不見邯鄲
道黃粱一夢癡華亭與上蔡失足更可悲功名留竹帛
如鳥過目而寄語青雲人一失莫可追
張貞女詩(事在明季萬歷時因覽志而咏之)
既仕而殉難此乃士之常既嫁而殉節此乃婦之常偉
哉張貞女晰義於毫芒一言諧秦晉生死為楊即何必
車百兩何必繻千箱何必合巹爵何必共笙簧矢志在
同穴盟言不可忘聞訃痛欲絶對媪洗紅粧相從于地
下形化骨猶香祖媪再勸慰爾何太匆忙生亦可守節
何必遽殞亡女言若不死許我往奔喪否則必决絶勿
用徒憂傷媪與伊父謀是女性德剛不如且從之徐與
議權量女乃至墓側衰服哭悽愴哀感動路人天地為
激昂以手抉其墓遂欲共幽藏祖媪垂涕泗爾死我亦
戕女言依我語易髻拜姑嫜娣姒及傔從私語共徬徨
自古豈有此無乃罹于殃女言我意定廟見歸其房入
厨作羹餈上堂供稻粱楊呼為冢婦嘆息此姬姜居諸
倏數月蟲語變蛩螿祖媪從容語大義亦允臧宜圖冰
上語鸞鳳共翺翔華鈿耀寶釧明珠綴兩璫流蘇垂錦
繡交頸許鴛鴦車馬如流水兒女必成行女言此何語
人生亦有良百年瞬息耳終歸於北邙幼讀列女傳仰
止如堂皇耿耿鐵石心寸寸斷柔腸隨俗雖可悦豈不負
義方毁容碎珍衣漸至減水漿絶粒以待斃附葬藁砧
傍作傳者李子叙次頗贍詳余幼聞此事愧乏瓊瑰章
兹讀南亭志瓣香為表揚古之貞女多如此實難當士
而若此者古惟有首陽西山采薇食千古共頡頏寄語
衿帨人彤管有芬芳
古風
農家有真樂歸田始得知一犂耕初雨五月織新絲墻
頭梨棗熟鳥雀莫令窺圃内蔬菜長灌溉不失期秋成
但得半豈復愁朝饑雖曰官租急幸免戌邊陲晩黍况
已茂新釀日可期入門喚婦子客至速為炊
范子名德基字元生屋武安竹昌林中
漢有臺孝威隐於武安山采藥以自給鑿穴巉巗間州
郡辟不就日聽水潺潺存神養性命外物不能奸兹事
載史册高風邈難攀范子通大道隂陽自循環捐棄名
與利朅來共我閒夜深相對語青燈照心顔參同與悟
真其中有可删何以相勖勉林下閉松關
七言古
踏青行
野外尋春春未去踏青偏向桃花處三株五株發村邊
梨花杏花花相助便令童子呼濁醪仰天大笑且蹲踞
追憶當年掌絲綸百年機務勞思慮一從予告在田間
觸熱衝寒皆不預豈無傾葵向日心自有羲和執日御
漢家天下已太平才非留侯奚借箸冥然一醉玉山頽
雲横谷口青溪曙
白子行送友人白方玉同州幕作也
白子白子將西征一劒蒯緱何飄零翩翩記室豈所願
暫曳珠履說公卿憶昔文場曾酣戰奎光直射天香殿
主司頭腦大冬烘過眼誰知五色變邇來託志在柴桑
高歌獨怡甕牖光就余鄴架檢縹緗酩酊一枕到羲皇
區區槐城大如斗素心知已復何有短衣匹馬去蕭然
秋原落葉幾回首嗟乎哉古人豪貴成丘塍今人鼉市
鐵冶何足憑權門噂沓不下士誰是原嘗與春陵西去
同州隣華嶽雙手好將白雲捉大呼希夷陳先生芙蓉
片片待余踔
汪雲礎過訪惠六安茶
十年探藻縹緗庫射策彤廷稱獨步種就河陽一縣花
五斗忽念折腰誤俠氣翩翩藐二豪一官輕視等鴻毛
掉頭東去廬江側拍浮酒船持蟹螯邇來壯志悲拓落
暫典荷衣别猿鶴一劍孤懸走栢人叩門傾倒開寂寞
寄我新茗汲水烹乳花浮面嗅清英高譚四座珠璣錯
暑炎全消凉颸生君不見古人縱横有舌在為虎為鼠
多變改明朝馬首向燕臺人言公才大如海
題平子遠母馮氏節孝
黃鵠歌聲夜未央燕山越水道路長癭陶佐治淳且良
以德化民比仇香清風兩袖惟空囊三女一子泣他鄉
夢魂飄緲度關梁泪流洒血染衣裳數卷蠧魚遺青箱
孤兒成立不復僵春日零露秋嚴霜屢試不第歸路忙
卞和哭玉荆山陽六走長安乞詩章掃門曳裾上華堂
自咏新什聲琅琅彙粹風雅滿縹緗如金石兮如琳瑯
我續列女闡幽光得此配之祀羶膷賢母孝子家世昌
祝撫院金公壽詩(辛亥十月初七日)
山嵯峨水洋洋産生偉人氣昂藏少年腹笥飽縹緗司
馬家風比琳瑯芰荷為衣芙蓉裳二十早登玉尺堂尚
書粉署舌含香清通簡要不尋常三銓頌美度汪洋盡
收驊騮與飛黃海上風烟颷起狂樓船南下旌旆揚
天子旰食念水鄉特簡精忠招陸梁知公大才濟川航
耑勅宣揚德意長襁褓東海盡遐荒約束循覆如驅羊
當宁奏對現禎祥嘉公懋績在風檣銀臺晉秩錄封章
憲臺正色效贊襄遂開大府莅恒陽燕趙宣雲惠澤颺
袵席萬民皆殷昌水衝沙壓田瘠荒抗疏論列為除將
時際亢暘作災殃視民如傷痛中腸請蠲請賑不遺忘
桑麻千里無流亡清操不染食玉漿勞謙君子誌循墻
百城凛凛若懷霜十部從事札十行十月小春鴈南翔
鈴閣高處金琅璫公方振衣千仞岡青鳥來傳鼓銀簧
瑶池綵衣雙鳳凰我公額生百寶光不須龍宫寫禁方
直心已入選佛埸為公高舉九霞觴
訪故人不遇留題
憶昔數年之前曾此遊高歌痛飲恣傾倒倜儻不羣者
誰與子之意氣如雲凌蒼昊幾歲寄我空中書藏君隻
字比瑶草長安市上再相逢握手為歡抒懷抱造化困
我久支離伏枕驚詫春光老起來策杖任聽之兀兀欵
叚東華道門對高城蔭樾幽西望青山黛色早一丘一
壑饒奇姿竹樹交翳横荇藻剥啄柴門三徑開稚子烹
葵薦梨棗倒床黑甜午夢鼾栩栩真覺華胥好腹中有
話空咽回墨瀋淋漓已成稿寄語司閽他日來階石莫
惜為我掃
七歌(甲午年作)
嗟余弱冠未知名趼足十載走荒城途窮反遭俗眼白
披裘帶索笑零丁上書一朝見天子夜半前席在承明
金盤薦食何足羡通經稽古有餘榮嗚呼一歌兮歌初
放眼光直出牛背上
二
生年忽已三十九我父見背在已丑寒雲滿空雪滿山
但望松楸如疾首遺書滿簏不能讀直筆欲繼班馬後
(先子著有明書未竟)平野堂前十畆園松竹當年手自培嗚呼二
歌兮歌思哀悲風䬃䬃從天來(平野堂在柳庄)
三
母之祖考出於張有明正人官職方撫我鞠我多聖善
歉歲曾甘啖粃糠教兒讀書婦紡織篝燈不知寒夜長
兩兒今已衣朱襮負米何由上高堂嗚呼三歌兮歌聲
咽蟲聲滿壁愁如結(正人張職方載趙忠毅公文集孫北海畿輔人物志)
四
有兄有兄大江西(兄時作令建昌)折腰作吏亦何為彭澤浪翻
蛟龍怒匡廬崒嵂連九疑白鹿春雲摇古樹扁舟何處
問幽奇雙魚欲寄無黃犬三年不見空相思嗚呼四歌
兮仰天喟中夜徬徨不可寐
五
有姊有姊嫁癭陶中年無病忽催凋光風轉蕙崇蘭謝
幽室一閉不復朝爾獨何為不相待使余慈母音嘵嘵
從爾地下爾知否諸孤遺恨泣清宵嗚呼五歌兮歌未
歇甥其思之慎勿忽(母以哭姊卒)
六
有妹有妹志獨立良人蚤沒獨掩泣生兒命苦無父師
一經喃喃手自執夜半時聞黃鵠歌共姜守義幼所習
三冬紡績供舅姑寒颷飛雪空房急嗚呼六歌兮長太
息白日凄凄澹無色
七
有弟有弟志不下俶儻權竒擬天馬饑寒不救妻子啼
高文落紙多魚雅十年困頓未逢時薦福千夲碑空打
高秋爽氣合奮飛一朝冠蓋傾洛社嗚呼七歌兮歌欲
停念爾高齋對翠屏
桃源行(有序)
(昔晉有高士陶淵明置身三代嘆其身遭劉宋禪代之際世之人莫已知也故作桃花源記綴)
(之詩以自明其古處其文云此中人語云不足為外人道也嗚呼非此中人足道乎又云劉子)
(驥親往末果後遂無問津者嗚呼非其人津可問乎乃唐人如王摩詰劉夢得韓退之等皆以)
(桃源為神仙而東坡亦不能辨以為漁人所見乃避秦者之子孫是皆無異於說夢也余嘗熟)
(讀陶集偶有所見擬作數句雖詞意膚淺庶幾窺於作者之意云爾)
淵明自謂羲皇人作為詩記擬避秦秦人宋人一而已
詐力簒殺不足詢柴桑自有桃源渡洞口雲深落英聚
鷄犬尚有古音聲衣裳不作新制度此中避世可千年
春花秋月自娟娟峽中不知人何事世人遥望惟青山
山色溪光終不改武陵白雲自相待却笑時人欲問津
避秦之宅竟安在
雲龍吟(思猶龍學士作也)
昔有退之與東野欲為雲龍相追逐抒其不平之鳴吾
友又見猶龍氏肝膽無猜共此生奈何落羽復分飛驚
心雷雨之砰訇西出井陘塞南走城臯道汾水悠悠無
盡時黃河東下連滄島安得與子徘徊鉅鹿下讀史遷
奇文之浩浩不然憂能傷人使我鬚髮皓白如雪而將
老
賦得夏雲多竒峰
五月六月雨時作奇雲蔚跂紛錯落倏見莽泱抱日流
旋與回風相磅礡亭亭一柱峙太空混茫元氣通寥廓
森森岩岫列千層明霞碧澗耀丹艧天台鴈宕何足多
五岳真容起空漠世人見雲不見峰豈知峰即為雲槖
峯雲變化無窮時造物神力誰厚薄憶昔曾懷向平心
青鞋布襪冠竹籜婚嫁未畢禽慶往誰能支策凌飛鶴
以兹感嘆望雲峰醉眼常存古丘壑
秋夜行
寒風一夜悲騷屑萬木蕭疎晩秋節白雲在天鬱不流
梧桐半死芙蓉折畫堂張宴鼔青絲霓裳六么相間之
美人二八顔如玉目成心許恨别離悵别離兮可奈何我
今作歌為君歌
辛丑初夏觀蔡子虚年兄郎署就閒詩賦贈
大雅廢墮三十祀夢白之後謫仙死鄭衛雜奏盡淫哇
吹以緱笙若隔耳君才卓犖夲不羣十年讀書洨水濆
句句驚人飛鳴勢俯視巵言若蠓蚊昨日遺我詩一帙
展卷光氣已氤氳薔薇盥手然後讀讀之爽氣凌高雯
點檢生平發深省惻惻遺氓望引領古風直逼元道州
流涕欲呌閶闔迥春來萬事等塵埃春圃春花爛漫開
羡君獨具有詩才富貴於君何有哉
邯鄲少年行(用高達夫韵)
邯鄲少年良家子輕裘肥馬平千里拒守朱仙曾突陣
大戰凌河身未死時移事去何紛紛易水燕山大纛屯負
米何曾逢李白有策不得獻吾君君不見今日交情薄五
侯七貴自相索以兹抱犢西山遊欲將仙人大藥求夢
回明月寒燈夜猶憶射雉三十頭(崇禎末年流寇與左良玉戰朱仙鎮别分)
(兵圍大凌河)
申子鳬盟永年人學道工詩余之好友也别後或
數年而一遇或一年而一遇遇則必相傾倒今
歲春杪至都談深浮白醉後竟不自知踏月而
去端陽後復欲歸里余既久宦倦翼思還則望
申子結廬於洺水之側以俯仰二儀錯綜人物
凌霄漢而出宇宙勿使禽尚笑人於千載之上
耳於其行也作此贈之
數年不見心若失一年不見心轉迷春消夏長子來思
夜飲香醪醉不知平頭奴子歌吳曲百囀流鶯耳半癡
子才超踔如騕褭不上春官愛紅蓼依人羞登王粲樓
訪友常理山隂棹好竒兄弟似岑參閉戶讀書千百函
每至孫登長嘯處笑指堯夫舊草菴余也仕宦風塵久
潦倒天涯將白首今世知我有涵三又有伯巖稱黃耉
與子落落成三人不分廊廟及畎畆興酣摇筆驚鬼神
愁來白眼抛敝帚學宗滄海祖岱嶽孰問行潦並培塿
子今歸去洺水東烹煉丹砂慕葛洪扶持元氣灝虛空
三十六帝外臣同臨别何必灑淚紅待余青鞋布襪枕
石潄流彈琴而咏先生之風
寄謝諫垣諸君子(丙午九月歸里作)
衣一箱書一駝行李西渡桑乾河桑乾之水水揚波諫
議大夫十二人設筵張席離國門離國門一何遠執手
叮嚀歸莫晩主聖臣賢千載期房杜魏宋是良師感君
情念君厚鶴怨猿啼雖可憐金門好友應難負唱驪駒
重進酒日暮西風幾回首古來賢逹皆相知誰繪丹青
傳不朽
中和殿大學士兼冢宰金老先生家藏畫鷹宋徽
宗的筆也閒中命余題之余自愧弇鄙聊為七
言古風以咏並請教正
氣應少皥爽鳩氏勁翮森竦勢欲起人言此是海東青
飛過碣石三千里三千里外集横木虞人巧計相羈服
一朝獻入長楊宫日食大官庖下肉華絆金鐶逸氣生
爪如銀鈎足枯荆尾疏臆闊目常側雄心慘澹若經營
伏盡秋高商颷發翠華雷電動雲闕獵師相將始出籠
礪吻下韝色若艴草枯木落狐兔驕凌霄一縱摶飄䬙
須臾洒血滿平地龍媒照夜競鳴鑣功成歸來振毛羽
恥與燕雀同儔伍畫壁猶令凡鳥驚丹青仍貯雲臺府
君不見祝融之精為鳳凰五德俱備羽䖝王千年一見
煥文章鷙鳥自古比忠臣周之尚父稱鷹揚閎夭散宜
旦奭同翺翔
贈彭子士報
長安擾擾人如傀誰識塵埃有彼美酒甘如醴為君傾
耳熱風生悲歌起悲莫悲兮人夀之不可期樂莫樂兮
吾心之可自喜談詩說劍䬃䬃而驚人夢魂飄渺烟蘿
裏扁舟一葉下䢴溝北固山前弔江水六朝衰柳尚凄
迷寒鴉飛盡宫墻圮歌舞粉黛何足多可惜古之才人
今已死今已死塜纍纍花鈿寶釧媚室人輕裘駿馬驕
閭里有錢自入衛霍門誰肯解衣衣寒士買犢歸種梁
苑田把竿還釣睢陽滸勸我休從赤松遊且留黃閣蘇
瘡痏感君盛意欲徘徊成功者退天之理策蹇秋風大
陸澤澆花瀹茗待吾子
兼濟堂文集卷十八
