兼濟堂文集别集類六(國朝)
提要
(臣)等謹案兼濟堂文集二十卷
國朝魏裔介撰裔介字石生號貞庵栢鄉人順
治丙戌進士官至大學士諡文毅是編奏疏
二卷序六卷書牘二卷傳誌二卷祭文論二
卷雜著二卷樂府古今體詩三卷附年譜一
卷共二十卷裔介著述甚富其刻于江南有
兼濟堂集十四卷刻于荆南者有兼濟堂集
二十四卷刻之京師者有文選二集上下二
編崑林小品上下二編崑林外集一編奏疏
尺牘存餘七卷樗林三筆五卷此編乃詹明
章所選而合刻之者裔介立朝頗著風節其
所陳奏多關國家大體詩文醇雅亦不失為
儒者之言雖不以詞章名一世而以介于
國初作者之間固無忝焉乾隆四十四年二月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
兼濟堂文集原序
余生平無他嗜好惟嗜讀書常咏古人早知窮達有命
恨不十年讀書以為其言未盡蓋理無窮書亦無窮終
其身悅懌其中焉耳十年不足以盡之也至於著書尤
不可草草古之人皆先我而為之矣其可傳者能有幾
孜孜矻矻一生仰屋徒為他人覆瓿之具良可哂也余
自入籍以後未免效顰學為文辭丙午之歲彭士報吳
伯其刻之於江南有兼濟堂文選共文二百餘篇庚戌
之歲胡同升刻之於京師有崑林小品共文一百三十
六篇甲寅春日余自刻林下集八十一篇及秋杪兒輩
又刻辛亥以前未刻者共文一百一十九篇已汗牛充
棟矣其諫垣總憲奏疏稿共一百一十七道内閣奏疏
十道嶼舫詩集近集共詩一千三十六首尺牘四六四
冊言理學則有聖學知統合錄五冊小傳共四十八篇
小論共四十八篇又約言錄一冊其餘所著之書略無
關係者概不足述而要者有四書大全纂要孝經註義
刪補高士傳雅說集多識集巡城條約風憲禁約唐詩
清覽集訓蒙故事千文註解勸學彙編以上已刻易經
合訂正說論性書鑑語經世編通鑑論鈔列女續傳九
經衍義希賢錄瓊琚佩語家訓彙鈔批評河洛淵源錄
理學諸儒語錄合鈔吏治冰鑑錄陸放翁詩選古文欣
賞集古詩遺音趙夢白詩文選以上未刻此其大槩也
顧自今以往余寧敢廢學哉宛平孫北海先生嘗致書
於余曰易經四聖心傳春秋百王大法先生盍闡發之
余讀朱文公集謂上古之書莫尊於易中古後書莫大
於春秋此兩書皆未易看何敢管窺蠡測雖然曾子曰
仁以為己任死而後已炳燭之光尤宜鞭策於末路臨
深履薄勿使昏逸之氣得而乘之則書無窮吾心之理
亦無窮余且終身誦夫子答子貢願息之篇矣甲寅長
至日貞菴題於滙景園之冬日軒
文章未易言也古之以文章名世者皆有數十年之學
力洗濯磨淬其心志而又與海内之賢人君子遊樂聞
其規切之語故能成一家言匪是者正可覆醬瓿耳余
宦遊長安二十餘載職掌煩劇飲冰是懼公退思過不
敢廢學故時為古文辭與海内言文者聲氣往來或者
以為可教刻之江南數百篇而余自知甚明覺蹇跛之
足策之不能前而宛委之藏窺之不能盡也亦惟有望
古遥集而已矣辛亥抱病歸里參术之外不敢求田問
舍坐百尺樓下似可以讀書學為文矣而千指待哺未
免室謫猶是傖父面孔也乃遠近知契時有扣門剝啄
聲以徵文為請夫余方欲焚君苗之筆硯而猶然飾嫫
母以鉛華乎然終不能盡謝却者蓋生長燕趙素有司
馬子長之慕欲借此以求海内賢人君子之規切不敢
以蓬蒿自封而甘為絶人逃世之行也陶淵明云請息
交以絶遊此憤世之言耳豈余之心哉積久成帙兒軰
恐其散失遂謀付之剞劂其間生死之際交友之情學
問之術歲序之感雖未必有裨於身心而要以述其中
之所見得其性之所近非盡酬應習套也倘邀長者之
惠不我遐棄而錫以昌黎之序則東野之鳴敢不奉杖
屨以從甲寅花朝日貞菴自序於滙景園之水鏡堂中
兼濟堂文集序
