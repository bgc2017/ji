兼濟堂文集卷十九
大學士魏裔介撰
五言律
園居即事
為園依堞雉蒼鬱亦羣山霞帶秋光淨雲收野鶴還移
花遮曲逕激水下松關酒史茶經外吾生聊復閒
其二
小築樂餘年此生聊可寄崇臺映赤霞芳沼蘿青芰率
爾壺觴閒澹然丘壑致余非灌園人不廢於陵意
九日集樸園
萬古重陽日人生向此過愁催雙鬢短青入一園多遥
岫懸高雉平橋綴晩荷菊觴頻喚取遮莫醉顔酡
其二
移樽登小閣雲物晩來清烟外霜砧落霜前白鴈横寒
山吞暮日流水匝孤城登眺悲今古長吟頼友生
戊子典試山西獲鹿道中過漢淮陰侯祠
望望行將夕孤城起暮烟沙深遲倦馬野闊響孤蟬鬼
哭韓侯廟雲崩背水川明朝九曲路叱馭莫迍邅
其二
大漢承天運偉哉命世才土門赤幟出河朔陣雲開相
背豈君意假王是禍胎未央鐘室血憤懣有餘哀
其三
咄咄蒯通計豈知烈士行秘謀羞綘灌武略失良平漢
世無茅土中原幾戰爭拜瞻遺像肅古廟近荒城
其四
舍人書不載告變豈無欺赤族酬龍凖扁舟媿子皮竒
兵吞趙魏古屋泣熊羆吕雉誠多詐空令漂母悲
井陘西瞻白面將軍祠而嘆之
漢軍輕轉戰天數豈能争身死井陘口人傳白面名亂
山堆落日古木竄寒鼪可恨左車子區區尚戀生(趙將也與)
(韓信戰死土人祀之無姓名)
送友人南歸
山色猶如晉遊人欲向吳輕鰷浮淺渚高鳥下平蕪澹
澹秋雲沒荒荒白日徂亂峰戴古驛征馬正踟蹰
送董良合罷歸
懷君非以禄歸去豈夷猶楚水春烟暖吳山翠色稠歌
詩空正始採藥問丹丘好息垂天翼扶搖萬里游
金魚池上
晴日遊芳沼凭欄歌有臺錦鱗冲小艇幽鳥哢疎槐山
遠雲常沒堤平水自迴憂時空灑淚對酒欲停杯
榆庄
逐隊豈吾願尋幽事事嘉春寒蜂護蜜地僻鳥棲花落
日山粧靚孤村烟縷斜欵扉有野客白酒向鄰賖
霜露變歲云暮耳目所觸無非凄切音容之遺每
形夢寐枕上率成不覺其哀
薄宦嗟身世升沈未敢羣已甘違畫省終愧隠江濆紙
上逢青眼夢中望白雲高寒兼永夜先覺曉鐘聞
其二
怙恃悲雙失凄涼獨此身飄風拂素枕孤月冷松筠尚
媿臯魚死徒傷孫綽神嗟哉乘化者松梓自為鄰
懷梁昭性村居
下帷非好隱萬卷擁竒書夢草能華筆然藜自照廬滹
水殘虹歛秋風白鴈疎停橈訪戴者幽興欲同居
其二
君有桃源意溪流自可尋山開懷葛地人尚鹿麋心秋
晩收粱稻婦賢供織紝空園無一事明月伴孤斟
其三
習静依秋野高人養跡深暝雲歸草舍曙色耀高林雨
霽蔬堪摘庭閒鳥自吟擕琴思一造共醉桔橰陰
其四
曠野能收道况逢琴瑟秋山雲不作雨浦水亦生愁竒
字窮三易高懷隘九州花間無日課晏起尚科頭
送劉淇瞻侍御歸葬
契闊情何限啣哀腸斷時因君風木感切我蔚蒿思望
望丹旌遠行行白馬嘶永懷他日夢應在坯山陲
過新樂觀伏羲臺浴兒池
萬古真元氣常鍾至聖身龍圖開道奥鳥跡佑斯人野
色空池綠荒臺晩樹春遺經有卦象俯仰盡經綸
過定興拜楊椒山墓
何世無龍比哀君王佐姿孤墳留易水碧血黯荒祠正
氣無今古招魂有歲時白溝舊戰壘樵徑野風吹
孫平侯柴東巡邀飲别館雨中春樹煙際村莊園
林僅二里有江湖萬千之象
清曠來風雨寒塘欲醉漚翠微封古寺紅遠障飛樓暝
色春城晩清言方丈幽因思淮北日天際掛歸舟
苦雨自省垣歸邸
彼蒼不可問積雨漫長空萬竈浮烟杳層城御液通水
衣緣壁上野鶩起庭中左掖歸來晩憂懷賦草蟲
過傅掌靁太史曉園
自有滄洲意蕭然三徑清藉花能醉客坐樹不妨鶯著
述淹風雨交遊念死生濁醪君不惜一晤一回酲
送李光宸給諫終養
君奉高堂去白雲歸路長瓦橋漫野水花嶼度春光青
𤨏桐陰寂皂嚢諫草藏容城居最近著述莫相忘(瓦橋花嶼)
(皆在上谷)
東友人
天地欃槍滿山河景物移丹鷄盟石友柿葉寫新詩道
以遲能重書因悟轉疑中原高戰伐運甓是吾師
雪後懷環極魏都諫
世事榮枯見人情陵谷紛青山久念我白雪尚慙君曝
背分朝旭書灰共夜分灞橋何處是高卧惜離羣
寄高温如官蜀閬中令
來往三巴路王程計幾千干戈依戰壘涕泪見人烟白
日烏鳶聚高原豺虎眠家書三月少秋月正孤懸
送辯若弟歸里
薄俗恥高隱歸與竟若何寒雲起涿鹿秋色滿滹沱執
手聲中淚離觴醉復歌乘時方努力中歲易蹉跎
其二
梁鴻入越日季子遊燕時為客誰青眼還家是白眉分
金何足語樹德莫如滋尚媿姜家被搖搖念故籬
送張東山年兄參藩江寧
雪裏驚分手離筵一放歌吳江楓色冷燕岫暮雲多詩
卷應常寄松風夢自過六朝餘勝跡北眺盡寒波
送申鳬盟歸干平
結茅洺水上韻骨自珊珊縫掖驚皇甫噫歌避伯鸞詩
名燕市噪樽酒夜燈寒白雪空山裏何人歌猗蘭
春日憶山中園林寄諸弟
雪霽長安道風吹遊子顔高齋春不暖獨卧夢常閒古
樹棲寒鳥白雲鎻故山同胞應念我何處下松關
燕九節同猶龍諸友遊白雲觀
寥落白雲觀人傳太極宫古碑餘贔屭至道是崆峒蕉
鹿成今古亡羊有異同狂歌吾軰在懸解問天公
其二
薄暮思無已登高覽廢城徘徊今日事慷慨古人情寺
挾雙峯起雲留片雪明還丹如可就禽尚願同行
其三
為愛春陽好逶迤傍水隈臨觴飛鳥過趺坐野雲開諸
岫紛相接仙人去不來欲尋真樂事莫遣鬢毛催
其四
冥心求靜者一徑入雲烟雪霽峯巒曉天高堞雉懸華
池一井現金液幾人傳惆悵白雲事聮鑣日暮還
其五
冉冉雲中起先生不可留扶笻凌海嶽脱屣視王侯瑶
草壺中覓玄珠象外求只今憑弔處惟有晩山稠
送喬文衣歸里
愛爾悲歌士官卑志不違聞鷄提劔舞秉燭惜花飛春
促燕山月青歸泜上薇著書滿石室伯玉正知非
送王康侯歸癭陶時考中翰失意
同學登樞要君成汗漫遊世方輕鸑鷟吾自重驊騮春
草斜陽路荒原野渡舟潜夫遺論在仰止足藏修
送宫紫玄歸廣陵
秋盡寒山出旅人不可留劔光衝暮雨霜氣泠征裘薊
北黃金貴淮南桂樹幽送君從此始濯足大江流
其二
出處關千古君歸意若何酒徒燕市散海色廣陵多世
事憐芻狗吾生愛薜蘿草堂春雨足蒔藥養天和
淇瞻劉年丈邀集徐園同猶龍太史青嶠給諫即
賦
兩度尋幽勝開筵對晩霞驚灘集網罟秋燕過蒹葭堞
雉悲今古笙歌沸草花談心終不倦愁聽暮吹笳
其二
縱下憂時淚何妨醉碧岑虛檐侵鳥道危檻迫濤音晩
水斜陽照高城岸柳陰忽驚雙鬢老燒燭共長吟
咏螢(記言螢處晦而明有君子之道故詩中及之)
熠燿乘良候因風掛夕扉自憐身渺渺敢羨鳥飛飛向
月光偏杳依花氣更微秋來雷雨急何處掩清輝
其二
入室復依檐凌空不碍簾偏宜秋徑澹豈愛暑風炎高
下疑星墜參差畏露霑孤光甘一燭不敢效幽潛
送楊猶龍年丈赴晉臬
十載稱良友胡為四牡騑無言何用贈有淚欲同揮出
處既如此文章寧遂微芳名各自保庶其芰荷衣
送友人白青玉歸
故園一片月相照共生平儉歲無憂色山田惟力耕床
頭留舊釀世事盡浮名余亦明年去閒看春草生
丙申清明日同白方玉蔡著雍兒勷游祖氏園亭
遂至萬泉寺(祖氏者將軍大壽也其園右安門外)
倦眼宜春放青青任馬蹄名花發石岸新水漲前溪虛
閣清風入梵居古樹齊尋源好策杖猶欲過橋西
追送田髴淵
數日勞鞅掌悵然君遠行飛蝗殘晩稼積雨黯秋城前
路龜山蔽孤舟吳月并華屋有醴酒誰與聽啼鶯
讀吕新吾先生遺傳寄減之年丈(新吾諱坤萬歷朝進士官至少)
(司寇所著甚富有呻吟語等書蓋白沙甘泉之伯仲)
大道亡羊久茫茫孰與尋哲人起往代遺像肅秋陰白
日光明氣名山風雨心況隨蘭譜後鐘吕遡遺音
送高念東請告歸里
澹然無世慮秋雨茂陵人偶爾華簮脱何妨藥裹親青
山好曳杖新月漫垂綸舊有丹丘侣應同臥草茵
贈殷伯巖
(伯巖鷄澤人曾為睢寧令棄官歸與楊猶龍友又與白涵三講求性命之學遊五岳名山能詩)
(戊戍秋至都即旋余賦此追贈之)
不作淮南令歸來事桔橰名山多杖履田舍有風騷爽
氣虬鬚動清言河漢高卜鄰已有願終共隠蓬蒿
寄梁昭性
爾汝當年契于今情倍殷高齋留舊墨春柳寄停雲朗
照何時醉清心得妙聞平生燕趙客慷慨惜離羣
贈彭士報
博雅稱彭子追隨已數年賦成梁苑雪丹鍊玉芝田酷
愛猶龍氏更酣蕉鹿眠忘形真老友不受世人憐
冬日飲半齋即賦
斗室春生暖雪餘晴色多高談消塊壘美酒憶滹沱調
饌添新味臨池存舊鵝嚴城猶未禁乘月到烟蘿
其二
言念蓴羔美君恩未可違故人相對飲明月照烏飛雪
色歸青鬢梅花發舊幃明年更有約火樹燦春衣
追送趙友沂中翰
鞅掌真多事蹉跎媿玉山名文華日月孝節動鄉關湘
水孤帆闊廣陵舊業閒連城知國寳大雅佇君還
送許傅巖請告歸里
直節中朝著兵機閫外聞息心甘入道掛席已離羣詩
老浣花法才高月旦分百泉多隱逸懷古共慇慇
談及孫北海著書
鄗上家聲舊江干意氣真元黃悲往事水火嘆生民靜
色來三徑高談動四鄰著書有北海猶欲裛清塵
曬甲石(在山澗側)
親見隋煬事征遼又復然憫忠焚戰骨掛甲向山顛流
水今猶古白雲去不還士人三兩軰豔說大唐年
寄吳梅村中允(時得二子)
三年别海上憶爾望金臺弓鼎軒皇去山河庾信哀桃
花存舊譜梅影漾新懷再索雙珠樹欣覘吐鳳才
喜田髴淵至都
占斷烟霞處復來燕市遊絃歌空有待松菊已無愁亭
敞延虛月詩窮共敝裘相期干載秘不是為封侯
贈孫北海少宰
當代純心者如公有幾人蘭亭得秘蹟伊洛是功臣花
發吟晴日忩虚度晩春邵年能入室快見闢荆榛
庭前柑子花開步田髴淵韻
漕輓依航至移來錦石傍白花紛自喜野色動微涼黃
待東籬菊清分别院香晩霞人醉後猶憶故林霜
柴場中賃地搆堂曰如野作亭曰片雲每於公退
晩涼嘯咏其間
避人城小築彷彿似山家仄徑偏宜石疎&KR0905;不厭花夜
談得老友汲井煑新茶綠野他年事誰云此興賖
送王成公歸江寧
春日買歸舟高齋雪夜留雲山從此遠書劔幾番愁嶼
舫聞佳話秦淮擬勝遊他年相憶處明月照蘆溝
懷太倉張無近掌科
梧掖曾聮袂直言天下聞酣歌燕市酒獨卧洞庭雲教
子修鸞翮著書尊典墳風流知未歇數載惜離羣
戊申九日邀曹峨眉遊祖園並餞
澄懷逢菊節挈友上湖亭曲愛花間度山憐雨後青閒
雲栖古堞睡鴨隱深汀暫掛江帆去寧甘作客星
寄桃源令舍弟裔訥
近得桃源信舊河水漸通一官如垤蟻百里盡哀鴻鍤
畚回天意殷憂動聖躬好將循卓蹟嫓美古人功
玉簮花皓潔色如凝脂花品之嘉者喜植于陰地
日炙之則萎黃矣辛亥夏余居郡城酷暑為
虐僅餘喘息六月晦日墻下玉簮有薹翹然其
花將吐余於是感秋風之將至煩暑之欲退也
况由斯以往七夕穿針中秋對月鴻嘹嚦而
南征菊紛披而錯采甘果競進清酌徐來其樂
豈有極哉是知花之與時有消息之義故為賦
之
煩暑擬將退幽花吐一莖不爭桃李色豈有綺羅情澹
澹迎秋氣娟娟對晩晴應知先桂菊芳馥滿檐楹
贈平子遠南遊
愛寂居深巷壺觴留故人一肩行李瘦半載見聞新閩
粤催遊履江湖憶釣緡懷恩頻看劔何必嘆沈淪
慰李灌叟青衿被黜
一衿何足戀耄耋分宜休嫗老能炊粟孫癡可飯牛青
山常抱屋煙樹自依丘嘆息人間事終同逝水流
和霍龍淮遊娘子關水簾洞
林下多幽事秋遊娘子關濃花開洞口老樹接溪灣瀑
起空中月猿啼雨後山丹丘應不遠乘興好躋攀
送彭士報歸歸德並懷宋牧仲
千里時相憶魚書意若何士窮俠骨在金盡酒顔酡鄗
上悲歌舊梁園風雅多衰年惜老友誰與醉烟蘿
庚申春日客有詢余以近有何樂者兼言二三知
已米珠薪桂感而咏之(四首)
萬事都成假吾生為最真宦情薄似紙詩興不無神歲
月催行旅雲山若待人書空咄咄者小草竟何因
其二
偶爾三槐座今宜二仲延那知真樂地不在顯榮年詞
賦驚前軰功名譲後賢庭前花燦發許我醉如顛
其三
世上風波險人情嚬笑難但存夢幻想應作鼠䖝觀玉
粒常須索金蛇豈借看雞聲連畫角未足擾魚竿
其四
濟濟衣冠會英英文字雄有山藏霧豹指日夢非熊誰
解越中槖空憐國士風登高憑弔處寂寞古今同
聞賀伯玉移居石窩舖有感
何處逃魑魅石窩可卜居盟心甘白水避世有蝸廬一
逕山樵喜半床花氣虛幽棲吾素志欲共種園蔬
贈藁城羅蘋州父母
瀛海沐恩波政成人物和滹濱移化雨嶽色潤鳴珂經
世廉名著君章藻思多陽回欣道長桃李滿菁莪
除歲
雪霽風猶緊柴門閉寂寥典衣供吏檄沽酒話清宵除
歲無侲子迎新有栢椒詩人尋伴侣吾道未全消(鳬盟諸友)
(時相過從詩興頼以不孤)
秋日雨中吟(十二首選六首)
最愛雨中景凄凄懷友心層城高鳥下遠樹暮鐘深老
覺風欺齒愁因月照砧茫茫此世界豈盡少知音
其二
寂寞無人問空齋别有天微風吹岸草細雨洒平阡肺
熱新停酒蔬成不用錢村童教識字好使檢書箋
其三
昔日談王霸今朝學圃農雞豚時自牧飲啄與人同痛
哭空懷古狂歌擬送窮夜來白露至已滿菊花叢
其四
空階聞雨滴秋草日霏霏但惜故人少不知生事微官
貧餘鄴架計拙有漁磯儉食供軍國何時奏凱歸
其五
霖雨斷人行纔聞鴈有聲長沙連歲戰東粤一朝平
聖主恩波大將軍勇氣横甲兵如可洗努力事躬耕
其六
晩年躭退静閉戶自潛藏栽樹多成果移花已半場捲
簾看蛺蝶撒網上漁梁更得延生訣龍宫檢異方
贈南和沈頥仙父母
仙令自中州休文風度優雪霑麥隴足雲映錦堂稠冬
日新添線陽和羣獻謳南山徵福禄惠澤藹春流
兼濟堂文集卷十九
