兼濟堂文集卷二
大學士魏裔介撰
奏疏
因變陳言修省疏
都察院左都御史(臣)魏裔介謹
題為因變陳言預請
皇上申飭内外羣臣實圖修省以祈
天祐治事(臣)聞之天道與人事非有二理也感應之際
甚微休咎之徵不爽故天心仁愛人主必屢出災異以
警之人主敬謹天戒則亟修仁政以回之惟德格天至
諴感神從古然矣兹者自春及夏雨澤未降業軫
宸慮俾令羣臣齋心祈禱又閱邸報見陜西巡撫題報
異常火災三日之内連焚二堡臣思火災皆係旱徵伏
察禮部移文内欽天監具題推算於順治十四年五月
初一日癸夘朔日食又於本年五月十四日夜十五日
丁巳望月食(臣)備臺端覽之不勝悚懼謹按經傳月食
者日光過望遥奪月光是為陽勝隂也日食者日月同
會月掩日精是為陽不勝隂也今五月朔日食在易卦
為姤隂微而即抗陽其變非細于五月望後月食為日
月交食况月食至既亦屬災變此在漢唐宋令主尚能
遇災恐懼因變禳救况我
皇上無事無念不敬天勤民尚德緩刑者修省之實可
弗講乎昔漢文帝癸亥日食詔舉賢良方正直言極諫
之士今
皇上虛懷求言言路未嘗壅閉但累年以來豈無敢言
之士緣事降斥沈滯下僚屢逢
恩詔未見前洗所宜
勅下該衙門速為察奏取自
上裁廣闢言路者也昔漢明帝十月日食詔以輕用民
力繕修宫宇自戒今
皇上創建内殿尊
祖奉
先孝思不匱其工難緩至於此外凡係土木之工不論
大小請
勅諭所司一切報罷於以省財足用專意養兵䘏民昔
漢光武七年三月晦日食大中大夫鄭興上疏曰國無
善政謫見日月要在因人之心擇人處位留思柔克之
政垂意洪範之法今官司貪墨立法不赦
功令森嚴人知懲懼然自古相傳律有枉法不枉法似
宜稍加分别若錢糧考成參罰太急降調日多循吏不
免似宜
勅下吏戶二部採取衆議量從寬減地方守令果係賢
能如因錢糧鐫謫仍聽撫按保留務從民望昔漢明帝
十三年十月日食詔刺史太守詳刑理冤存恤鰥孤今
恤刑已畢又屢經
恩赦豈尚有刑之未詳冤之未理所慮有司奉行不實
蠧役上下其手
皇華之使逍遥驛路
德意稽遲今宜請
勅下該部將應
赦事宜馬上飛傳各省直督撫按速為清理仍將開釋
過冤滯姓名件數覆報部院以憑稽察若夫鰥寡孤獨
王政所先裁減議及所省甚微五品以下俸禄更薄似
宜一併照舊支給昔漢章帝永平十一月晦日食于是
避正殿寢兵詔有司各上封事今連年征戍寇盜未靖
將欲進取必須足餉然天行亢旱饑饉可虞
廟堂勝算宜令南方專意招撫固防險隘旗下戍兵減
其二三省數千里往来之勞節數百萬供應之費待歲
稔財豐方可决意大舉以上各欵臣不敢為無稽之說
考諸往古驗之當今俯竭愚忱仰凟
睿聽伏冀
皇上深思遠慮救之於未變之前修德緩刑持之於既
變之後念海宇之初平則以寬大為務恐驕盈之易至
則以節儉為先民力將竭用一緩二撫字宜圖疆場靡
寧招擕懷遠文德是尚仍
嚴飭内外大小臣工改過洗心勉盡厥職以
國為家視民若子勿徒襲自劾之虛文勿止修救護之
故事庶可以轉禍而為福變災而成祥將甘雨遍浹于
郊原而三光亦為之改色矣
順治十四年四月初八日奉
旨這奏事關朕躬的知道了餘著詳確議奏内外大小
臣工務各洗心盡職實圖修省該部知道
舉薦宜有實政疏
都察院左都御史加一級(臣)魏裔介謹
題為舉薦宜有實政貪酷難以姑容並陳提薦紀錄等
法
請著定例以昭憲紀以重銓政事(臣)竊惟遏惡揚善帝
王所以奉
天之休命也陟廉黜貪人臣所以肅
君之法度也故賞罰得其道則賢者進而不肖者退賢
者進而不肖者退則能為
朝廷興利除&KR0675;以捍衞
社稷而福庇蒼生是治天下之大綱領也然天下之大
有司之衆人主不能盡知故以稽察之權責之於撫按
蓋自布政司及知府以下皆古方岳五等之職也撫按以天
子之近臣為之故曰廵撫巡按其實皆以代天子巡狩
之職而欲其賞善罰惡以肅
朝廷之法度也然撫按之所重者固莫如舉劾有司矣
舉劾當則賢否明舉劾不當則賢否混故舉劾不可不
明不可不公不可不嚴所以奔走天下之有司使之為
善而去惡也自明季以来吏治混淆我
皇上嚴法痛懲大小臣工凜凜然皆有奉公匪懈之心
吏治較前已覺改觀然而舉薦之浮文未去則真才未
必盡登啓事而濫竽贋鼎或以驟躐華膴矣即如從来
相沿薦舉俱用四六繁文不曰驚雷掣電之才則曰雕
龍繡虎之手如此等語不可勝數究其實政一無可據
勿怪乎薦剡時聞
御屏日註而真才真能未盡得其人也(臣)以為參劾皆
列事欵舉薦豈尚虛文自今著為定例凢撫按薦舉如
各官廉能勤敏俱要將所行事實如農桑學校城池倉
庫之類開列本内多者六七件少者二三件如
大計舉薦卓異之例方許註冊陞轉如有仍襲從前陋
套虛文者該部院科道糾參議處(臣)所謂薦舉宜有實
政者此也又如貪酷官吏或從巡歴告發或以府道開
報該撫按會同本道從公詰察如果真實即宜一面具
題一面羈候邇来因仍舊習雖係貪酷官員奉
旨之後部院文到方始羈候彼不肖官吏已知身被參
論必且極力浚剥况川湖閩粤遠省地方自具疏赴京
及奉
旨文到之日動經數月貪官乘機肆虐寧不為地方之
害(臣)請如會典所載凢貪酷官員五品以上參題六品
以下先拿後題則貪酷之吏震聳喪魄有以更變其志
慮矣(臣)所謂貪酷難以姑容者此也舉薦不尚虚文而
又蚤懲貪酷舉劾之大綱領得矣然提薦之濫不革與
紀錄考滿年限之法不明則吏治終不可清(臣)以為正
薦六七人者提薦只許六七人正薦四五人者提薦只
許四五人其提薦過兩次者似應准一正薦紀錄事體
各有不同如捐助銀百兩即得紀錄此可與他事紀錄
及正薦者並論乎合無將捐銀紀錄者另行改議不准
抵薦或兩次抵一薦猶可少協衆心若夫考滿之官必
政事錢糧皆得清楚然後給由乃不得邀陞擢之典甚
可惜也自今以後合無將考滿官員或遇行取或遇陞
轉與薦多者一體並論則舊典庶存其意若府州縣官
到任未及半年之上而撫按薦舉者一槩不許註冊仍
行罰治以上清提薦覈紀錄重考滿定年限此四事者
又皆所以嚴舉劾而明賞罰之大端總以澄清流品鼓
舞吏治使海内有司專務實政而不為粉飾奔競之行
以共趨於為善之路也如果(臣)言不謬伏祈
宸鑒勅議著為定例將見循良接踵於世而僉壬亦蒸
蒸丕變矣(臣)未敢擅便為此具本謹題請
旨
順治十五年二月二十日奉
旨吏部議奏
明藩臬之職掌疏
都察院左都御史加一級(臣)魏裔介謹
題為明藩臬之職掌以行察吏安民之實政事(臣)前疏
言舉劾之綱領既已責成撫按以旌善黜惡之實政矣
然而藩臬之職掌未明則因循度日諸事叢脞將是非
多乖賢否以溷故必正藩臬之職掌然後撫按之耳目
靈通手足振舉實政得以修立也臣查舊典布政司職
在保釐為諸司領袖凡一省官吏臧否軍民利病政治
得失風教盛衰無不由之其各項錢糧自會計徵收攴
解靡不督覈周詳此外如課農桑均戶口清冗濫禁奢
靡簡獄訟恤孤窮正士風通商販品評僚屬釐剔蠧弊
宣達德意稽察冊籍或徑自施行或呈詳撫按期於事
事合宜庶不負承宣之職乃(臣)觀近日藩司自催辦錢
糧開報賢否而外其餘職掌所載多不修舉尤可異者
官分左右職掌則一不知起自何時左布政使登堂獨
坐右布政使退避私寓竟為曠閒無事之人設官初意
豈是如此夫一人之心思何如二人之心思更為詳密
一人之精力何如二人之精力更為周到(臣)以為掌印
自當歸左布政使而一切料理事務必二人同之自今
以後如左布政攬權自便俾右布政不得登堂理事者
題參重治其餘農桑戶口等事逐件從實舉行登報撫
按(臣)所謂藩司之職掌宜明者此也又察得舊典臬司
職司風紀肅清庶務故死刑皆由按察司轉京詳者盖
必該司以為可殺而後以聞誠重之也若可矜可疑及
軍徒杖笞情可原宥者該司皆得批駁覆覈呈詳撫按
會疏題
請至於郡縣官邪吏蠧土豪勢惡邪教一切不公不法
事情俱得參呈拿究(臣)觀近日臬司數月即陞藩司故
以官為傳舍而盡心者少即如(臣)忝厠憲院以来會同
刑部蕃理恤刑京詳等事不下數千餘件其中多有自
元年以来陳積舊案則知從前臬司全未料理况各道
兵備皆係按察分司若不立法稽察何由申冤理滯俾
政簡刑清(臣)以為各府州縣獄中罪人因何事故自何
年緣事何官審理因何未結各府州縣每季俱要造冊
一本申報本道本道呈送按察總司總司呈報撫按若
有無故繫獄及淹滯困斃者將府州縣職官察參從重
治罪其按察司既將每歲府州縣獄犯呈報撫按撫按
仍歲報刑部及(臣)衙門以憑察考如此則刑獄得清不
致淹滯以傷
天地之和其餘官邪吏蠧等事逐件從實舉行登報撫
按(臣)所謂臬司之職掌宜明者此也藩臬之職掌明撫
按之考察藩臬也惟視其職掌之修廢以為舉劾則其
餘道府州縣誰不各盡其職掌者所謂貞度肅憲激濁
揚清之規矩凖繩也自明季以来憒憒已久當今
皇上求治若渴責成撫按以澄清吏治必先自澄清藩
臬始(臣)謹臚列其職掌之所宜明為撫按澄清大吏之
法以革積習相沿之弊如果(臣)言不謬伏冀
睿鑒施行
順治十五年三月初八日奉
旨該部議奏
興利除弊之大疏
都察院左都御史加一級(臣)魏裔介謹
題為興利除弊之大莫若裁併衞所丁田歸之州縣以
足財用以蘇民生事(臣)察得明朝初設衞所有事則戰
無事則耕故養兵百萬不費民間一錢其後法廢而兵
政亂盡用招募之兵是衞所之軍在明正統後已無用
矣其相因不變者蓋以設立衞所係其祖制而指揮千
百戶管軍之官又皆開國從征有功者子孫世襲難以
革除故因衞所而屯田其實屯田亦係紙上空言蓋衞
所田地自明正統以後大半賣與豪強有力之家不過
量收籽粒而已然明制以衞軍不可戰守江南諸省有
漕運之役直隸河南諸省有修邊之役雖役輕於民尚
有用其力之處也今江南諸省固有運糧之役而大江
以北各省直軍丁既不漕運又不修邊不知所司何事
乃舊日千百戶等官猶假借名色濫免差徭軍丁除正
賦外其餘一無所事賦又輕於民間民間供應兵馬徵
糧運草驛遞夫馬城池道路僉解物料馬價錢糧里甲
現役一切雜泛差徭繁難百倍於軍軍皆不與(臣)生長
真定亦係有衞所地方如唐山千言等屯相去真定
一二百里其衞所掌印官未嘗身歴屯地不過委官徵
收籽粒備文報數而已而近屯居民無不被弁軍魚肉
以軍富而民貧以軍刁而民懦積習既久莫敢與抗也
又如雞澤縣軍民地各居其半其賦役亦大相懸絶推
此而言天下可知竊以為民困未蘇古今偏枯不平之
事未有大於此者議者皆知衞所可裁但以漕運之故
以為或累於民(臣)竊思漕運衞所有限其非漕運衞所
者甚多若將不運糧衞所歸併附近州縣管理則有四
大利省官吏衙役俸薪一也均民間差徭除三百年夙
弊二也有司督率權勝武弁荒蕪可墾戶口可添三也
銷明季世襲不肖之心四也若因循不變則有四大害
都司守備經歴等官俸薪所費不貲一也軍樂民苦徭
役不得均平三百年之夙弊不除二也地方曠遠官法
不及隱藏熟地脱漏丁銀三也世襲豪霸雄長其地侵
漁孤弱四也故(臣)以為除運糧衞所及邊方衞所不裁
外其餘盡行歸併相隣州縣官有司管理仰祈
勅下該部詳察明朝一代衞所興廢始末及
本朝時勢不同之故詳議以
聞此興利除弊之大政而亦富國安民之第一著也如
果臣言不謬伏冀
睿鑒施行
順治十五年五月十一日奉
旨該部議奏
請𠞰撫殘寇疏
都察院左都御史加一級(臣)魏裔介謹
題為滇黔已歸
聖化
朝廷撫恤必周並請𠞰撫殘寇以乂民生事(臣)昨於
天安門外會推即聞雲南之捷九卿科道等官莫不舉
首加額慶
皇上仁威之遠播也十三日晩接邸報見信郡王平西
王征南大將軍開復雲南諸疏奉
旨覽王等奏進取雲南擊敗賊衆三路大兵俱抵省城
沿途招降偽將偽官並馬步兵丁甚多具見王等悉心
調度有方將士奮勇效力克奏膚功有功人員通著察
明議敘兵部知道欽此(臣)竊惟
皇上德嫓堯舜功過漢唐
履信思順以尚賢
順天應人而合道是以當揆文奮武之際興弔民伐罪
之師遂使蠶叢魚鳬之區金齒繡面之地咸角崩而恐
後並革面以来王誠所謂兵不血刃有征無戰者也但
李定國逃遁永昌其勢已迫若果悔罪来歸不妨許以
侯封之爵倘怙惡不悛便當窮兵追討井底遊魂其何
能久是在
皇上之折衝樽俎决勝千里也成都千里號稱沃野雲
南風土亦近中華非得重鎮莫能彈壓(臣)聞兵家之法
守門戶不守堂奥平西與靖南平南三王應否仍居故
地或應移鎮險要是在
皇上之長慮却顧計圖久遠也若夫捐無名賦税以慰
新附之氓薦地方人才以收巖穴之士用楚粤科貢以
任守土之官恤投誠文武以来膚敏之彦寬一切法網
以安溪洞之蠻(臣)於順治十五年正月有密陳進取事
宜一疏尚未詳盡此其事關各部宜若拯溺救焚為
皇上恤此殘黎也南方既已敉寧惟有逆寇鄭成功流
毒浙閩沿海騷然以
天道人事觀之皆其殄滅之時矣向来督撫鎮將優游
玩愒未見奏捷豈控禦之無能耶抑心力之未盡耶况
台州之役已過邀
皇恩而桑榆不效誅討無功悉索敝賦疲於奔命(臣)竊
為諸臣恥之更祈
天語嚴加申飭責令督臣會同撫鎮詳議方略具奏必
如何而後鄭賊可滅海波可清效則膺破格之封賞不
效則治督撫鎮以無能之罪庶行間鼔勵積惰之氣為
之一振而浙閩粤東之民有出水火而登袵席之日也
其餘曠遠地方凢有遺寇並責成各督撫鎮𠞰撫兼施
則民生均沾太平之樂而
國家永奠無疆之休矣(臣)無任犬馬區區之誠伏冀
睿鑒施行
順治十六年二月十五日具題本月二十日奉
旨該部議奏
請停察荒之差疏
太子太保都察院左都御史加一級(臣)魏裔介謹
題為請停察荒之差以休東省之民以免無益之舉事
(臣)竊惟藏富于民者寧邦之要道搜利無遺者聚斂之
小術昔漢文帝捐除田税化行天下唐用宇文融之言
檢括天下戶口田賦百姓苦之明定鼎之初天下土田
八百五十萬頃至萬歴之初已及二百餘年弊偽百出
閣臣張居正始建清丈之議不減額亦不溢賦期于利
民然不過責成各撫按督率道府州縣設法丈量彼時
天下田畆有熟無荒猶且數歲而役畢非一歲可竟之
事也今天下初定民之瘡痍未平呻吟未息譬猶初飛
之鳥不可拔其羽初植之木不可摇其根也而况東省
之民困於修河困於拉船困於驛站困於防海漁網之
利亦無所獲目今大兵征滇雲者自南而北𠞰海寇者
自北而南其間供應夫役轉輸糧草徵發日需數千收
穫未免失時官吏奔走胥蠧侵尅民之困苦已極尚堪
復擾之耶然使前此未經開報則專官往丈或可增益
田賦乃原任巡撫耿焞開報已盡言者猶以為中多虛
數百姓莫之控告也東省之田即再加勾考搜括亦無
幾矣今專官往察雖有賢者亦不能無擾民之事何者
調官吏集耆老督里保較尺寸道里遼闊差役紛紜飲
食供應風雨迍邅果能倕般之巧而鬼神之運乎不能
也國賦未增而民力已困矣上無益於
國下無利於民皇皇者華遵周道而馳驅豈所謂詢民
疾苦之意耶故(臣)愚議以為察荒御史宜停止不必復
差仍責成山東撫按官督率道府州縣設法丈量報繳
為便但能撫恤多方生聚日繁荒何患不墾賦何患不
足哉(臣)因
國用殷繁前此猶冀多增賦額以濟仰屋故未及言今
既知其增賦無幾徒多紛擾而且見目下山東之民困
苦至極也竊以為多事不如省事愛國必先愛民敢不
仰體
皇上嘉惠元元之意敷陳區區之愚伏冀
睿鑒施行
順治十六年七月十三日奉
旨戶部議奏
指陳畿輔盗賊疏
都察院左都御史(臣)魏裔介謹
題為指陳畿輔盗賊充斥之根源總由滿洲莊屯防範
之疎縱請
旨嚴飭責成實行保甲譏察之法以靖地方事(臣)惟古
今弭盗安民之方無如力行保甲之法然近日止通行
于漢民村莊而滿洲莊屯則格格不行矣於法固非畫
一且畿内房地既經圈佔民多賃居滿屯房屋傭工償
值遂為保甲所不能譏察之人此中藏奸影射引誘旗
下之人濟惡為盗挾矢張弓成羣馳驟出入無忌何所
不至是以畿甸近地失事極多向使滿洲莊屯防範周
密漢民保甲設誠力行何至有此公行盗賊耶地方官
隱忍含糊畏首畏尾絶不敢申報奏
聞及失事之後番役躧緝明知其為真盗而懼勢不敢
輕拿養癰致潰匪一日矣頃閱邸報見科臣藺挺達畿
輔近地等事一疏奉
旨據奏房山定興盗賊入城刦官該地方官所司何事
着嚴察議奏該部知道欽此(臣)益不勝駭異夫近京縣
治有城有池自非窵遠村落荒凉無備者比賊既入城
劫官庫獄已不可問撫按未見奏
聞不知道府曾否申報撫按也鎮將有無緝捕也欺朦
情弊習為故常致使狡賊窺破官司底裏愈肆横行復
何所顧忌哉去年永清縣南關失事羣盗拒敵傷兵猶
曰城外關廂今房山定興竟闌入城内則城外村疃之
被劫殺者不知幾何家幾何命矣若不嚴行振飭拔本
塞源盗風何日得息民生何日獲安即滿洲莊屯旗下
人之被漢民引誘為盗以死於西市者何日而止(臣)日
同刑部大理寺核擬強盗諸案每案之中多至十餘人
每日之中多至二三十起既贓真証確欲生之則無由
也染毫畫題又不禁雙淚欲下矣因念旗下舊人多精
壯慣經戰陣攻城掠地曾為國家出力或糧餉用度不
足自給斷不能埒荼茹苦與農夫菜傭同甘淡薄也或
耕種水旱無收或嫖賭浪蕩無聊而漢民誘之餌以財
力未有不相從為盗者為盗則必殺殺一人則壯健者
少一人雖可恨亦甚可憫也如無漢民通線引誘則旗
下不知失主虛實不敢行劫而今防閑無法弭止無術
豈非臣下之咎哉為今之計惟有仰乞
天語嚴加申飭直隸撫按轉行各該地方道府州縣衞
所文武各官及滿洲莊屯旗下人等將雜居滿屯漢民
家家編排保甲不拘與旗下夥居散居務要十家凑成一牌
旗下人另為一牌若不足十家者四五家亦可立為一牌其
漢人有地方保長旗下則責成本管莊頭及撥什庫等務要
朝夕約束互相譏察不許無故挾帶弓箭騎馬出屯若有公
事上京或往某處所幹何事須向莊頭撥什庫說明仍計其
往来路程依期歸屯其漢人擕帶弓矢出屯者則向牌頭地保
說明依期歸屯敢有成羣結夥滿漢混雜仍前出入無
忌有為盗賊之跡者如係旗下人許莊頭撥什庫拿送
刑部究審如係漢民許本甲牌頭隣佑拿送該管地方
官究審正罪倘莊頭撥什庫牌頭隣佑知情不舉事發
一併按律究治其近京三百里内各村屯内出入雜路
盡行打牆堵塞只留應行道路安設柵欄晝夜啓閉以
撥什庫等掌之彼其白晝欲做賊則畏伏路官兵夜欲
做賊則柵欄嚴閉不得飛越而又譏察如此其嚴家自
為守人自為防自然盗息民安漢民之奸狡者不敢勾
引滿人而安心於務農業滿人之精壯者亦不至為漢
人勾引而養銳以待調發又何至犯法被戮救援無路
使壯兵虛耗而田業荒蕪以傷
朝廷好生之仁耶(臣)極知
皇上如天大德垂念兵民最為篤至
畿輔根本之地所關尤為不小敢不切實具
奏防範之法以為
國家足兵足食之遠慮以絶盗賊充斥之根源如果臣
言不謬伏冀
睿鑒採擇施行
順治十七年四月十四日奉
旨該部嚴察議奏
遵例據實條奏疏
都察院左都御史(臣)魏裔介等
題為遵
諭據實條奏事(臣)等跪聆
上諭引咎自責
虛懷求言切念
上天示儆亢旱厲疫灾𤯝迭見寇盗未寧皆臣子不職
所致惟有實圖省改可以仰副
皇上焦勞之意苟有所見何敢隱諱但狂瞽之見無當
治理惟
皇上俯賜採擇
一律者
國家之大法臣子所宜共守或出或入皆為有咎然律
文所載失入者甚於失出失出者減五等失入者減三
等凢以懲酷吏也今失出者獲罪固宜而失入者反邀
執法之虛名是以官吏務為嚴刻請自今以後内外問
刑衙門只以律文為主庶無失出失入之咎
一治道首尚節儉天地生財有限惟凢事節省則不至
於窮困今
皇上衣服不好華麗光禄錢糧又無多費大禹之勤儉
不能過之惟是遞年營造之工似猶未息夫工有必不
可已者亦有可已者合無
勅下工部通長打算凢係要緊工程辦理如不急之務
即請停止此亦節用省財之要者也
一建言得罪之官蒙
皇上鴻恩寬宥嘉與維新然使功使過乃
期廷大典滿漢各官雖不係建言得罪除貪贓壊法及
城池失守之外豈無有懲艾已及才堪任用似宜
勅令各該衙門奏明請
旨定奪
一順治十七年正月二十五日奉
赦文
詔書文武官員見在因公罣誤議革議降議罰及戴罪
住俸各官各該衙門奏明寬宥至今半載戴罪住俸各
官未見奏明一人請
勅吏部速行奏明庶於
詔旨相符
一夾棍謂之訊杖查得舊例一欵犯重罪贓証明白抗
拒不招者衆官員立明案騐方許用訊今問刑衙門未
有贓証一槩夾訊甚而將干証不承之人一槩夾訊嚴
刑之下受苦不過致有誣招請
勅法司以後如無的據証佐不得擅用夾棍則問理之
官皆務為寬平矣
一人命事情重大
朝廷設立三法司欲其再三詳慎而不敢忽也今三法
司核議只在一處雖不敢不虛心參酌而事多限迫豈
遂刑無冤民查得舊例刑部各司問過犯人送各道御
史復審仍送刑部刑部再送大理寺評議訖仍送刑部
上疏今宜令小法司在本衙門各行詳審然後三法司
堂上官同審面議以遵
上諭矜恤詳慎之仁庶無忙錯之咎至於盛夏長養萬
物之時雖係立决之犯亦可待至秋後又古有正五九
不行刑之例皆足以廣
皇上如天之仁也
一盗賊竊發征調所不容緩但當於附近調發如寧夏
總兵劉芳名調赴江南計程殆將萬里行糧所費固多
又如總兵陳德經河南折車銀至四萬兩民何以堪請
勅兵部以後窵遠之兵勿輕於調發則行糧省而民不
擾矣以上七欵謹就管見條奏伏冀
睿鑒採擇施行
順治十七年六月初五日奉
旨該部議奏
詳陳救荒之政疏
都察院左都御史(臣)魏裔介謹
題為詳陳救荒之政請祈
皇恩頒布以蘇遺黎以培
國脉事竊照堯水湯旱自古不免然而民不至於流離
死亡之甚者以有補救之術也今歲天氣亢旱二麥多
枯秋苗布種者少山東河南江北尤甚昨歲遭水今年
遇旱掘草根剥樹皮骨肉相食及今之時而不為拯救
使百姓流離死亡則戶口愈少地土愈荒財賦愈以不
足豈所謂民為邦本本固邦寧之道乎况淮徐歸德一
帶地方其民皆長大剽悍膽力過人自古以来盗賊多
起於此然民非樂為盗也冒法而為盗則死畏法不為
盗則饑故其弱者甘心流離饑餓而死其強壯者則挺
而為盗矣設法以賑救之衣食之門一開骨髓之
恩皆徧民命得延盗萌可息此正拯溺救焚之時非可
以寬延日月者謹條其事於左
一蠲租額以蘇民困歲荒民饑救死不贍奚暇完租凡
此數處宜令有司停止敲扑踏勘災傷分别荒之分數
請
旨蠲免其官員參罰亦應停免
一發積貯以救饑窘荒政十二發財為先
國家設立常平倉原以備饑荒救民命前(臣)考覈江寧
巡按衛貞元册籍知有積榖二萬餘石今兹數處積
穀宜令撫按速行清察給發以救嗸嗸待哺之衆其春
夏解部銀仍盡留用以濟窘急
一議給散以布實惠賑濟之法聚濟不如散濟零濟不
如頓濟今之有司惟知煮粥之法然城居附近者得食
一二碗之粥隨即&KR1102;腹其鄉村居遠者赶趁不及以致
僵仆道途而死有司徒博日賑多人之名不得食者多
矣不若投報花名量口給散如一人應日給一升計一
月三斗之糧頓而與之令得家居安食不至奔走廢日
而且得以稍務生理修其畎畆矣
一貸官粟以俟補償春貸秋償古来善法昨科道二官
臣姚延啓顧豹文已具有貸漕之疏部覆未允(臣)以為
民者食之所自出也賑民即所以足食請
勅總漕督令有司不拘何項糧米審察戶口極貧者賑
之次貧者貸之賑則按名給散不復責其補還若有力
而貸者開造清冊以待秋成一一補還則公私兩利矣
一行官糴以資轉運境内災傷野無青草出糴于外即
古移粟之法請
敇撫按督令有司除起運糧銀難以輕動外其存留銀
兩暫以借用選忠厚官吏轉糴于糧賤地方歸而減價
平糶于民米價不致騰踴而民受其利矣
一勸富民以廣相生貧民忍饑待斃富民安得獨享要
在有司化導隨其捐貲多寡立一清冊分别褒奬嘗考
明之舊典有給與七品八品冠帶者有隨時請旨表
為義門者有豎立牌坊者有特賜勅書以奬勸
之者在朝廷初無所費而好義者獲榮自然樂輸
不倦伏祈
勅部速定條格以示鼓勸
一戒抑價以来外商民情熙熙皆為利来一抑其價本
境之有穀者閉糶而不出外境之興販者裹足而不前
昔范仲淹知杭州包拯知廬州皆不限米價而賈至日
多米價日賤是在各地方有司實心行之
一禁閉糶以廣通融昔秦晉告糴亦救災恤鄰之義今
天下一家何此疆爾界之殊請
敕撫按申飭豐稔地方勿得遏糴如有不遵參治勿貸
一議贖鍰以廣賑貲贖鍰積穀原為防饑而年来民力
困乏所積無幾必多方設法始克有濟嘗考明之景泰
四年山東河南江北徐州等處災傷令所在問刑衙門
責有力犯人于缺糧州縣倉納米賑濟雜犯死罪六十
石流徒三年四十石徒二年半三十五石徒二年三十
石徒一年半二十五石徒一年二十石杖罪每一十一
石笞罪每一十五斗今若倣而行之暫濟一時之急後
不為例則費用廣而賑益溥矣
一盡祈禱以回
天意齋戒祈禱在五位猶勞憂思况在有司敢云勞勩但
從来故事奉行或佯禁屠沽而私食酒肉騶從導引而不
肯習勞是其心既不以赤子生靈為念又何能感格乎宜
勅撫按以下一切有司凡屬境内山川可以興雲致雨
者時常誠恪祈禱不得仍前視為故事若有此等撫按
糾參
一勤收瘞以廣
皇仁凡民饑餓有司宜設法救濟不幸而至於死即係
有司之罪况又不為收埋使為烏鳶狗彘所食為民父
母亦獨何心宜
敇撫按如有餓死之民即為收瘞疾病醫藥之其有遺
棄子女照依會典令州縣官設法收養民家有能自收
養至二十口以上者題
請給與頂帶待其長成皆
朝廷之戶口也
一貸種粒以望秋成大饑之後民食艱乏忽而落雨耕
種不容稍遲而貧民種粒無出耕牛無具請
敇有司省視或令富戶借具于貧民而令貧者為之共
出力耕種以補之或官為措設種粒待其收後償之則
秋禾有望而春饑者不至於秋饑矣
一暫准保結以安流寓古者凶荒之歲移民就食于豐
稔地方而今逃人之法甚嚴民之流向他方者謂他人
父亦莫之顧何者恐留之而有逃人隱匿之罪也合無
令所在流民准其自相保結暫聽居住俟秋成之後仍
令各還鄉里則目前無驅逐之憂而得以餬其口以延
生矣
一設義倉以計長遠常平之外有義倉昔隋開皇五年
令民間每秋家出粟麥貧富為差以備凶年名曰義倉
但恐不肖官吏因之為利請
敕所在有司勸民間或買義田或輸義錢義穀存之鄉
社賤時糴之貴時糶之貸者量加耗利赤貧者隨時給
賑只令耆老人等掌管其出入有司勿預凡民自相救
助古風可復矣
以上救荒之政共十四條皆因古人之成法而酌以時
勢之所可行不出乎周禮散利薄征之遺意也伏惟
皇上愛民如傷常存哀矜惻隱之心屢布蠲貸賑䘏之
政今茲救濟所不容緩伏願將(臣)芻蕘之言
敇令該部速議頒布各地方有司俾事事有濟人人用
心戶口不至于凋殘田土得藉以耕稼盗賊止息而元
氣不至大傷早行一日則生民一日獲福矣如果(臣)言
不謬伏冀
睿鑒施行
順治十七年六月初九日奉
旨該部議奏
合計天下兵食疏
都察院左都御史(臣)魏裔介謹
題為合計天下之兵食停止加派以培
國本以恤民力事竊照民為邦本本固邦寧民貧則君
不能獨富民富則君不能獨貧此老生之常談而實古
今不易之通論也我
朝應
天順人平定六合凢所以優恤民生者無不備至故荒
亡者則除其額賦災傷者則免其徵徭元元孰不樂
朝廷寬大之恩惟因海寇連年作亂兵興不休今歲司
農告匱不得已議及加派天下地畆錢糧五百餘萬實
為百姓禦災捍患無可奈何非忍于朘削窮簷之膏脂
也近聞各直省百姓莫不輸將恐後解赴軍前士馬騰
飽矣然雖勉完此項而人窮糧賤剜肉醫瘡其苦難之
狀有難以筆舌形容者若年年加派稍遇凶荒則百姓
之流離死亡豈能支乎今順治十八年派餉已完而康
熙元年未經會計總算
皇上龍飛九五海内翹首跂足以望
浩蕩之恩波此其時也伏祈
勅下戶部速為籌算康熙元年共用兵餉若干各直省
正賦若干果否足用不敷則益之以兵部之馬價再不
敷則益之以内庫之金銀工部之節省如果足用其加
派錢糧即應全為停止如或所欠止一二百萬則應照
此一二百萬之數加派各直省不應仍取足五百萬之
數也然派餉雖在戶部而用兵則在兵部以後鎮守出
征兵餉不得逾於常賦之外是又在二部諸臣事事會
議為民即所以為軍為百姓即所以為國家乃培根本
而長治久安之要也如果(臣)言不謬伏祈
睿鑒施行(臣)未敢擅便為此具本謹題請
旨
順治十八年十二月十四日奉
旨該部知道
恭辭太子太傅疏
原任太子太保禮部尚書保和殿大學士加一級今告
病回籍調理(臣)魏裔介謹
奏為驚聞
新命揣分難安事(臣)自蒙
聖恩告病回籍倏已一載逾半調理雖已漸痊尚有餘
恙未能盡除閉門静息感頌
天恩而已兹於七月二十四日真定府知府張臯謨送
至吏部咨文一件内奉
上諭諭吏部殫心效職者臣子之當然晉爵酬庸者朝
廷之大典兹
皇考實錄告成克昭一代之典章永垂萬世之模範其
監修總裁等官著有勤勞宜加寵錫監修總裁官内大
臣吏部尚書中和殿大學士加一級巴泰等俱著加太
子太傅原任太子太保禮部尚書保和殿大學士加一
級魏裔介亦著加太子太傅爾部即遵諭行特諭欽此
(臣)於私家恭設香案北望九叩首
天威不違顔咫尺也但念纂修
世祖章皇帝實錄(臣)不過隨滿漢諸大臣之後珥筆明
光智識庸暗莫能述
聖德神功之巍煥即歲月編紀僅臣子職分之所當為
乃蒙
皇上睿照不遺加此高爵出於望外捫心自揣有所難
安雖
皇上以(臣)犬馬奔走舊有微勞
曲加恩寵而(臣)涓埃莫報不勝兢惕伏懇
收回成命使(臣)得守其愚分捐竭踵頂難報
聖恩如天之萬一也(臣)無任惶悚待
命之至為此具本專差家人盧成美齎捧謹具
奏
聞
康熙十一年閏七月十二日奉
旨
世祖章皇帝實錄告成關係大典卿董率纂修著有勞
績所加官銜已有諭旨著祗遵成命不必控辭該部知
道
祗受四書解義恭謝疏
原任太子太保禮部尚書保和殿大學士加一級告病
回籍調理加太子太傅(臣)魏裔介謹
奏為恭謝
天恩事本年十一月二十六日内閣典籍廳為傳知事
奉有
御賜原任内閣大學士魏裔介日講四書解義一部其
有現任京官子弟于明日赴内閣典籍廳親領為此傳
知該(臣男)刑部四川清吏司員外郎(臣)魏勷遵依領到
隨差家人齎捧於十二月十二日抵(臣)原籍栢鄉縣(臣)
即跪迎恭設香案望
闕叩頭祗受念臣樗朽庸才叨蒙
聖眷備員機密七載有餘於康熙十年因病請假
恩准回籍調理是(臣)犬馬餘生皆
如天浩蕩之所賜也自康熙十二年冬吳逆叛亂以来
我
皇上宵衣旰食勵精圖治而(臣)抱疴田里莫效寸籌愧
不欲生方深悚仄乃蒙
宸衷記憶
御賜講章誠
聖主千秋之曠典亦微(臣)沒世之殊榮也跪捧展誦感
激涕零恭讀
御製序文有云有四子而後二帝三王之道傳有四子
之書而後五經之道備大哉言乎道統治統我
皇上固已躬集其成矣(臣)本迂儒粗知誦讀切見修身
為本列大學之首章允執其中冠魯論之末簡中庸言
天德而歴敘九經三重孟子陳王道而亟稱發政施仁
義藴弘深體之有要人君為學原不同於儒生之尋章
摘句也我
皇上知行並懋卓絶古今(臣)細繹篇章如聆
聖訓俾(臣)識見開朗詎非至幸歟正在繕本稱
謝間忽傳聞
正殿不戒于火(臣)雖跧伏寢食靡寧不知
九重之上當如何修省殷憂不遑者伏念我
皇上之一身萬方所共仰也勤勞固不容少懈然必調
之使適於和我
皇上之一心萬幾所待理也惕勵固不容少弛然必養
之弗過于瘁今者用人行政皆次第舉行小醜漸次削
平尤深根本之慮貪汙雖已察處更嚴徇縱之條足兵
餉而仍不病乎民生阜財用而仍勿傷乎
國體崇節儉奬清廉則羣工自勵恤災荒均賦役則百
姓自安即經書所載二帝三王之盛治何難立奏於今
日哉惟是
聖政彌勤而(臣)不克展涓埃之報
聖學日進而(臣)不能效啟沃之忱自負罪愆罔酬
高厚惟與田夫野老共祝
堯天舜日於無疆而已緣序述下誠字多逾格統祈
寬有
俯賜全覽(臣)無任悚息待
命之至為此具本令(臣男)刑部四川清吏司員外郎(臣)
魏勷由通政司衙門封
進謹具奏
聞
康熙十九年正月十八日奉
旨覽卿奏知道了該部知道
纂修經書大全疏(代作)
題為
聖治維新仰乞
睿鑒纂修經書大全以隆教化事(臣)竊惟一代有一代
之制作一代有一代之文章故五帝三王各不相襲而
連山歸藏變為周易建子建丑改為建寅凡以因時定
制而移易天下之風俗化導天下之人心也我
朝自定鼎以来百務維新
世祖皇帝戡定禍亂巍巍其功煥乎其文至于
皇上聰明睿知守成致治法堯舜而過成康邇年以来
振飭綱紀修明法度如
實錄則有修會典則有修律例則有修品級則有修則
例則有修因革損益豈不彬彬郁郁嫓於周禮周官之
大備而(臣)以為治道不外於教養教民必先於教士則
今日纂修五經四書大全誠有不可緩者矣(臣)察經書
大全乃明季永樂令諸臣所修因而刻布學宫為士子
所講習至今因之但序用前代之君而列名皆前代之
臣又係前代頒布其於議禮考文奉
聖朝之法而大一統之義似為未合請祈
勅下該衙門選取窮經之官廣求博通之儒再加考訂
刪其繁蕪去其小疵若近代名儒如元之許衡明之薛
瑄凡議論純正有合經書正義者不妨補入以成全書
請
皇上御製新序而刪其舊序略前代纂述臣子而列今
日臣子之名
頒行天下學宫俾士子永為遵守皆有以砥礪濯磨取
法聖賢趨於忠孝廉節而敬體乎
聖天子學問之意則耳目一新風俗丕變人才蔚起久
道化成漢武帝之策董仲舒而表章六經唐太宗命孔
穎達與諸儒撰定五經疏不足云也(臣)為諸生時見四
書大全止有朱熹大中或問而無論語孟子(臣)聞原任
吏部侍郎孫承澤刻有論語孟子朱子或問倘有事纂
修可並採葺補入倘是書告成是誠天地萬物之菁華
古今治道之模範我
皇上繼天立極以
君道而兼師道以治統而續道統士風復於淳古而民
俗亦比屋可封矣
兼濟堂文集卷二
