







　　欽定四庫全書

　　曹祠部集巻一

　　唐　曹鄴　撰

　　徒相逢

　　江邊野花不須採梁頭野燕不用親西施本是越溪女
承恩不薦越溪人

　　雜誡

　　帶香入鮑肆香氣同鮑魚未入猶可悟已入當何如


　　補漁謡

　　天子好征戰百姓不種桑天子好年少無人薦馮唐天
子好美女夫婦不成雙

　　四怨三愁五情詩十二首(并序)

　　鬱於内者怨也阻於外者愁也犯於性者情也三者有
一賊於前必為顛為沴為蚤死人鄴專仁誼乆矣有舉
不得用心恐中斯物殞天命幸未死間作四怨三愁五
情以望時人救


　　其一怨

　　羙人如新花許嫁還獨守豈無青銅鏡終日自疑醜

　　其二怨

　　庭花已結子巖花猶弄色誰令生處遠用盡春風力

　　其三怨

　　短鬟一如螓長眉一如蛾相共棹蓮舟得花不如他

　　其四怨

　　手推嘔啞車朝朝暮暮耕未曾分得糓空得老農名


　　其一愁

　　遠夣如水急白髪如草新歸期待春至春至還送人

　　其二愁

　　澗草短短青山月朗朗明此夜目不掩屋頭鳥啼聲

　　其三愁

　　别家鬢未生到城鬢似髪朝朝臨川望㶚水不入越

　　其一情

　　東西是長江南北是官道牛羊不戀山只戀山中草


　　其二情

　　阿嬌生漢宮西施住南國專房莫相妬各自有顔色

　　其三情

　　蛺蝶空中飛夭桃庭中春見他夫婦好有女初嫁人

　　其四情

　　㯽榔自無柯椰葉自無隂常羡庭邉竹生笋髙於林

　　其五情

　　野雀空城飢交交復飛飛勿怪官倉粟官倉無空時


　　寄劉駕

　　一川草色青褭褭遶屋水聲如在家悵望美人不携手
墻東又發數枝花

　　風人體

　　出門行一歩形影便相失何况大隄上騘馬如箭疾夜
夜如織婦尋思待成疋郎只不在家在家亦如出将金
與卜人矞道遠行吉念郎縁底事不具天與日

　　杏園席上同年


　　岐路不在天十年行不至一旦公道開青雲在平地枕
上數聲皷衡門已如市白日探得珠不待驪龍睡怱怱
出九衢僮僕顔色異故衣未及換尚有去年淚晴陽照
花影落絮浮野翠對酒時忽驚猶疑夣中事自憐孤飛
鳥時接鸞鳯翅永懐共濟心莫起胡越意

　　恃寵

　　二月樹色好昭儀正嬌奢恐君愛陽艶斫却園中花三
十六宮女髻鬟各如鴉君王心所憐獨自不見瑕臺上

紅燈盡未肯下金車一笑不得所塵中悉無家飛燕身
更輕何必恃榮華

　　題女郎廟

　　數㸃煙香出廟門女娥飛去影中存年年嶺上春無主
露泣花愁斷客魂

　　四望樓(樓在洛陽東今廢也秦時有貴公子賈虚毎自宴其上)

　　背山見樓影應合與山齊座上日巳出城中未鳴鷄無
限燕趙女吹笙上金梯風起洛陽東香過洛陽西公子

長夜醉不聞子規啼

　　築城三首

　　郎有蘼蕪心妾有芙蓉質不辭嫁與郎築城無休日
嗚嗚啄人鴉軋軋上城車力盡土不盡得歸亦無家
築人非築城圍秦豈圍我不知城上土化作宫中火

　　奉命齊州推事畢寄本府尚書

　　越鳥栖不定孤飛入齊鄉日暮天欲雨那兼羽翎傷州
民言刺史蠧物甚於蝗受命大執法草草是行裝僕𨽻

皆分散单車驛路長四顧無相識奔馳若投荒重門下
長鎻樹影空過墻驅囚遶廊屋&KR0766;&KR0766;如牛羊獄吏相對
語簿書堆滿牀敲枷打鎻聲終日在目旁旣捨三山侶
來餘五斗糧忍學空城雀潛身入官倉國中天子令頭
上白日光曲木用處多不如直爲梁恐孤食恩地晝夜
心不遑仲夏天氣熱鬢鬚忽成霜社䑕不可灌城狐不
易防偶於擒縱間盡得見否臧截斷姦吏舌擘開寃人
腸明朝向西望走馬歸汶陽


　　北郭閑思

　　山前山後是青草盡日出門還掩門每思骨肉在天畔
來看野翁憐子孫

　　戰城南

　　千金畫陣圖自為弓劒苦殺盡田野人將軍猶愛武性
命換他恩功成誰作主鳯凰樓上人夜夜長歌舞

　　自退

　　寒女面如花空寂常對影况我不嫁容甘為瓶墮井


　　早起

　　月墮滄浪西門開樹無影此時歸夣䦨立在梧桐井

　　古相送

　　行人卜去期白髪根巳出執君青松枝空數别來日心
如七夕女生死難再匹且願車聲遲莫使馬行疾巫山
千丈髙亦恐夣相失

　　甲第

　　遊人未入門花影出門前將軍來此住十里無荒田


　　望不來

　　見花憶郎面常願花色新爲郎容貌好難有相似人

　　官倉䑕

　　官倉老䑕大如斗見人開倉亦不走健兒無糧百姓飢
誰遣朝朝入君口

　　題濮廟

　　曉祭瑶齋夜扣鐘鼇頭風起浪重重人間直有僊桃種
海上應無肉馬蹤赤水夣沉迷象罔翠華恩㫁泣芙蓉

不知皇帝三宮駐始向人間著衮龍

　　偶題

　　白玉先生多在市青牛道士不居山但能共得丹田語
正是忙時身亦閒

　　登岳陽樓有懐寄座主相公

　　南登岳陽樓北眺長安道不見昇平里千山樹如草骨
肉在南楚沉憂起常早白社愁成空秋蕪待誰掃常聞
詩人語西子不宜老賴識丹元君時來語蓬島


　　出關

　　山上黄犢走避人山下女郎歌滿野我獨南征恨此身
更有無成出關者

　　將寄天平職書懐寄翰林從兄

　　居處絶人事門前雀羅施誰遣辟書至僕𨽻皆展眉疋
馬渡河洛西風飄路岐手執王粲筆閒吟向旌旗香晩
翠蓮動吟餘紅燭移開口啖酒肉將何報相知况我魏
公子相顧不相疑豈學官倉䑕飽食無所為白露霑碧

草芙蓉落清池自小不到處全家忽如歸吾宗處親切
立在白玉墀方得一侍座单車又星飛願將門底水永
託萬頃陂

　　賀雪寄本府尚書

　　雨雪不順時隂陽失明晦麥根半成土農夫泣相對我
公誠訴天天地忽已泰長颷巻白雪散落羣峯外拂砌
花影明交宮鶴翎碎宿客晨不飛猶疑月光在碧樹香
盡發蠧蟲聲漸退有客懐兎園吟詩遶城内


　　寄嵩陽道人

　　三山浮海倚蓬瀛路入真元險盡平華表千年孤鶴語
人間一命晩蟬鳴將龍逐虎神初王積火焚心氣漸清
見說嵩陽有僊客欲持金簡問長生

　　去不返

　　寒女不自知嫁為公子妻親情未識面明日便東西但
得上馬了一去頭不回雙輪如鳥飛影盡東南街九重
十二門一門四扇開君從此路去妾向此路啼但得見

君面不辭挿荆釵

　　李進士下第歸南海

　　數片紅霞映夕陽攬君衣袂更移觴行人莫嘆碧雲晩
上國毎年春草芳雪過藍關寒氣薄鴈回湘浦怨聲長
應無惆悵滄波遠十二玉樓非我鄉

　　送厲圖南下第歸澧州

　　當春人盡歸獨我歸無計送君自多感不是縁下第君
看山上草盡有干雲勢結根旣不然何必更掩袂澧水

鱸魚賤荆門楊柳細勿為陽艶留此處有月桂言畢尊
未乾十二門欲閉佇立望不見登髙更流涕吟君别我
詩悵望水煙際

　　思不見

　　但見出門蹤不見入門跡却笑山頭女無端化為石

　　長相思

　　剪妾身上巾贈郎傷妾神郎車不暫停妾貌寕長春青
天無停雪滄海無停津遣妾空牀夣夜夜隨車輪


　　長城下

　　遠水猶歸壑征人合憶鄉泣多盈袖血吟苦滿頭霜楚
國連天浪衡門到海荒何當生燕羽時得近雕梁

　　成名後獻恩門

　　為物稍有香心遭蠧蟲嚙平人登太行萬萬車輪折一
辭桂嶺猿九泣東門月年年孟春時看花不如雪僻居
城南隅顔子須泣血沉埋若九泉誰肯開口説辛勤學
機杼坐對秋燈滅織錦花不常見之盡云拙自憐孤生

竹出土便有節毎聽浮競言喉中似無舌忽然風雷至
驚起池中物㧞上青雲巔輕如一毫髪瓏瓏金鎻甲稍
稍城烏絶名字如鳥飛數日便到越幽蘭生雖晩幽香
亦難歇何以保此身終身事無缺

　　贈道師

　　學世皆問人唯師獨求已一馬無四蹄頃刻行千里應
笑百原上丘墳亂如蟻

　　入關


　　衡門亦無路何况入西秦救病不得穴徒為採艾人

　　聽劉尊師弹琴

　　曽於清海獨聞蟬又向空庭夜聽泉不似齋堂人静處
秋聲長在七條絃

　　題山居

　　掃葉煎茶摘葉書心閒無夣夜牕虚只因光武恩波晩
豈是嚴君戀釣魚

　　關試前送進士姚潛下第歸南陽


　　馬嘶殘日没殘霞二月東風便到家莫羡長安占春者
明年始見故園花

　　滻川寄進士劉駕

　　我家不背水君身不向越自是相憶苦忽如經年别山
家草木寒石上有殘雪美人望不見迢迢雲中月

　　翠孤至渚宮寄座主相公

　　萬里一孤舟春行夏方到骨肉盡单羸沉憂滿懷抱羇
孤相對泣性命不相保開户山䑕驚蛩聲亂秋草白菌

縁屋生黄蒿擁籬倒對此起長嗟芳年亦須老恩門為
宰相出入用天道忽於摧落間收得青松操全家到江
陵屋虚風浩浩中腸自相伐日夕如㓂盜其下有孤姪
其上有孀嫂黄糧賤于土一飯常不飽天斜日光薄地
濕蟲呌噪唯恐道忽消形容益枯槁古人于黃雀豈望
白環報奉荅恩地恩何慙以誠告

　　早秋宿田舍

　　澗草踈踈螢火光山月朗朗楓樹長南村犢子夜聲急

應是欄邊新有霜

　　旅次岳陽寄京中親故

　　君山南面浪連天一客愁心兩處懸身逐片㠶歸楚澤
魂隨流水向秦川月回浦北千尋雪樹出湖東㡬㸃煙
更欲登樓向西望北風催上洞庭船

　　題舒鄉

　　功名若及鴟夷子必擬將舟泛洞庭桞色湖光好相待
我心非醉亦非醒


　　碧潯宴上有懷知已

　　荻花蘆葉滿溪流一簇笙歌在水樓金管曲長人盡醉
玉簮恩重獨生愁女蘿力弱難逄地桐樹心孤易感秋
莫怪當歡却惆悵全家欲上五湖舟

　　從天平節度使遊平流園

　　池塘静於寺俗事不到眼下馬如在山令人忽踈散明
公有高思到此遂忘返乗興挈一壺折荷以為盞入竹
籐似蛇侵牆水成蘚幽鳥不識人時來拂冠冕㳂流路

若窮及行路猶遠洞中已云夕洞口天未晩自憐不羇
者冩物性常簡飜愁此興多引得嵇康嬾

　　故人寄茶

　　劒外九華英緘題下玉京開時微月上碾處亂泉聲半
夜招僧至孤吟對月烹碧沉霞脚碎香泛乳花輕六腑
睡神去數朝詩思清用餘不敢費留伴肘書行

　　貴宅

　　入門又到門到門㦸相對玉簫聲尚遠疑似人不在公

子厭花繁買藥栽庭内望遠不上樓牕中見天外此地
日烹羊無異我食菜自是愁人眼見之若奢泰

　　下第寄知已

　　長安孟春至枯樹花亦發憂人此時心冷若松上雪自
知才不堪豈敢頻泣血所痛無罪者明時屢遭刖故山
秋草多一巻成古轍夜來遠心起夣見瀟湘月大賢冠
葢髙何事憐屑屑不令傷弓鳥日暮飛向越聞此感激
語胷中如有物舉頭望青天白日頭上没歸來通濟里

開户山䑕出中庭廣寂寥但見薇與蕨無慮數尺軀委
作泉下骨唯愁攬清鏡不見昨日髪願憐閨中女晩嫁
唯守節勿惜四座言女巧難自說

　　呉宮宴

　　呉宮城闕高龍鳯遥相倚四面鏗鼓鐘中央列羅綺春
風時一來蘭麝聞數里三度明月落青娥醉不起江頭
鐡劍鳴玉座成荒壘適來歌舞處未知身是鬼










　　曹祠部集巻一

