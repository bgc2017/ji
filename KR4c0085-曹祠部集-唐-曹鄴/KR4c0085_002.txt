







　　欽定四庫全書

　　曹祠部集巻二

　　唐　曹鄴　撰

　　東武吟

　　心如山上虎身若倉中䑕惆悵倚市門無人與之語夜
晏李將軍欲望心相許何㑹聽我言貪謔邯郸女獨上
黄金臺凄凉淚如雨

　　薊北門行


　　長河凍如石征人夜中戍但恐筋力盡敢憚將軍遇古
來死未歇白骨礙官路豈無一有功可以髙其基親戚
牽衣泣悲號自相顧死者雖無言那堪生者悟不如無
手足得見齒髪暮乃知七尺軀却是速死具

　　姑蘇臺

　　南宮酒未銷又宴姑蘇臺美人和淚去半夜閶門開相
對正歌舞笑中聞鼓&KR0911;星散九重門血流十二街一去
成萬古臺盡人不回時聞野田中拾得黄金釵


　　夜坐有懷

　　悄悄月出樹東南若微霜愁人不成寐五月夜亦長佳
期杳天末骨肉不在旁年華且有限厥體難乆康人言
力耕者歳旱亦有糧吾道固如此安得苦倀倀

　　寄監察從兄

　　我祖居鄴地鄴人識文星此地星已落兼無古時城古
風旣無根千載難重生空留建安書傳說七子名賤子
生桂州桂州山水清自覺心貌古兼合古人情因為二

雅詩出語有性靈持來向長安時得長者驚芝草不為
瑞還共木葉零恨如轍中土終歳填不平吾宗載豸冠
忽然入西京憐其羽翼單撫若親弟兄松根已堅牢松
葉豈不榮言罷眼無淚心中如酒醒

　　樂府體

　　蓮子房房嫩菖蒲葉葉齊共結池中根不厭池中泥

　　弃婦

　　嫁來未曾出此去長别離父母亦有家羞言何以歸此

日年且少事姑常有儀見多自成醜不待顔色衰何人
不識寵所嗟無自非將欲告此意四鄰已相疑

　　讀李斯傳

　　一車致三轂本圖行地速不知駕馭難舉足成顛覆欺
暗尚不然欺明當自戮難將一人手掩得天下目不見
三尺墳雲陽草空緑

　　文宗陵

　　千年堯舜心心成身已殁始隨蒼梧雲不反蒼龍闕宮

女衣不香黄金賜白髪留此奉天下所以無征伐至今
汨羅水不葬大夫骨

　　偶懷

　　開目不見路常若夜中行最賤不自勉中塗與誰爭蓬
為沙所危還向沙上生一年秋不熟安得便廢耕顔子
命未逹亦遇時人輕

　　代羅敷誚使君

　　常言愛嵩山别妾向東京朝來見人說却知在石城未

必菖蒲花只向石城生自是使君眼見物皆有情麋鹿
同上山蓮藕同在泥莫學大上日朝東暮還西

　　怨歌行

　　丈夫好弓劔行坐說金吾喜聞有行役結束不侍車官
田贈倡婦留妾侍舅姑舅姑皆巳死庭花半是蕪中妹
尋適人生女亦嫁夫何曽寄消息他處却有書嚴風厲
中野女子心易孤貧賤又相負封侯意何如

　　南征怨


　　萬浪東不回昭王南征早龍舟没何處獨樹江上老吾
欲問水濵宮殿已生草

　　和潘安仁金谷集

　　太守龍為馬將軍金作車香飄十里風風下緑珠歌莫
怪坐上客歎君庭前花明朝此池館不是石崇家

　　不可見

　　常聞貧賤夫頭白終相待自從嫁黔娄終歳常不在君
夣有雙影妾夣空四鄰常思勁北風吹折雙車輪


　　秦後作

　　大道不居謙八荒安苟得木中不生火髙殿禍頃刻誰
將白帝子踐我禮義域空持㧞山志欲奪天地徳軹道
人不回壯士斷消息父母骨成薪蟲蛇自相食鼎亂隂
陽疑戰盡鬼神力東郊龍見血九土𤣥黃色鼙皷裂二
景妖星動中國圓丘無日月曠野失南北徒流殺人血
神器終不忒一馬渡空江始知賢者賊

　　薄命妾


　　薄命常惻惻出門見南北劉郎馬蹄疾何處去不得淚
珠不可收蟲絲不可織知君緑桑下更有新相識

　　放歌行

　　莫唱放歌行此歌臨楚水人皆惡此聲唱者終不已三
閭有何罪不向枕上死

　　江西送人

　　八月江上樓西風令人愁携酒樓上别盡見四山秋但
愁今日知莫作他時疑郎本不住此無人泣望歸何水

不生波何木不改柯遥知明日恨不如今日多將心速
投人路遠人如何

　　始皇陵下作

　　千金買魚燈泉下照狐兎行人上陵過却弔扶蘇墓纍
纍壙中物多於養生具若使山可移應將秦國去舜殁
雖在前今猶未封樹

　　洛原西望

　　築城畏不堅城堅心自毁秦樹滿平原秦人不居此猶

為泣路者無力報天子

　　趙城懐古

　　邯鄲舊公子騎馬又鳴珂手揮白玉鞭不避五侯車閒
愁春日短沽酒入倡家一笑千萬金醉中贈秦娥如今
髙原上樹樹白楊花

　　代班姬

　　寵極多妬容乗車上金階欻然趙飛燕不語到日西手
把菖蒲花君王喚不來常嫌鬢蟬重乞人白玉釵君心

無定波咫尺流不回後宮門不掩每夜黄鳥啼買得千
金賦花顔已如灰

　　庭草

　　庭草根自淺造化無遺功低回一寸心不敢怨春風

　　過白起墓

　　毗陵火熖滅長平生氣低將軍臨老病賜劒咸陽西

　　對酒

　　愛酒知是僻難與性相捨未必獨醒人便是不飲者晩

歳無此物何由住田野

　　續幽憤(嵇康呂安連罪賦此詩鄴紀李御史甘死封之事)

　　繁霜作隂起朱火乗夕發清晝冷無光蘭膏坐銷歇惟
公執天憲身是臺中傑一逐楚大夫何人為君雪怱怱
鬼方路不許辭雙闕過門似他鄉舉趾如遺轍八月黄
草生洪濤入雲熱危魂沒太行客弔空骨節千年瘴江
水恨聲流不絶

　　古詞


　　髙闕礙飛鳥人言是君家經年不歸去愛妾面上花妾
面雖有花妾心非女蘿郎妻自不重於妾欲如何

　　和謝豫章從宋公戲馬臺送孔令謝病

　　碧樹香云暮朔風自西來佳人憶山水置酒在髙臺不
必問流水坐來日已西勸君速歸去正及鷓鴣啼

　　送進士李殷下第遊汾河

　　上國花照地遣君向西征旁人亦有恨况復故人情單
車欲云去别酒忽然醒如何今夜夣半作道路程邊士

不好禮全家住軍城城中皷角嚴旅客常夜驚中有左
記室逢人眼光明西門未歸者下馬如到京還應一開
巻為子心不平慇懃說忠抱壯志勿自輕

　　相思極

　　妾顔與日空君心與日新三年得一書猶在湘之濵料
君相輕意知妾無至親况當受明禮不令再嫁人願君
從此日化質爲妾身

　　代謝𤣥暉新亭送范零陵


　　楚水洪無際滄茫接天涯相看不能語獨鳥下江蘺蓬
子悉有戀蓬根却無期車輪自不住何必怨路岐孟冬
衣食薄夣寐亦未遺

　　山中效陶

　　落第非有罪茲山聊歸止山猿隔雲住共飲山中水讀
書時有興坐石忘却起西山忽然暮徃徃遺巾履經時
一出門兼俟僮僕喜常被山翁笑求名豈如此齒髪老
未衰何如且求已


　　城南野居寄知已

　　奔走未到我在城如在村出門旣無意豈如常閉門作
詩二十載闕下名不聞無人爲開口君子獨有言身為
苦寒士一笑亦感㤙慇懃中塗上勿使車無輪

　　古莫買妾行

　　千扇不當路未似開一門若遣緑珠醜石家應尚存

　　霽後作(齊梁體)

　　新霽辨草木晩塘明衣衿乳燕不歸宿雙雙飛向林微

照露花影輕雲浮麥隂無人可招隱盡日登山吟

　　田家效陶

　　黒黍舂來釀酒飲青禾刈了驅牛載大姑小叔常在眼
却笑長安在天外

　　寄賈馳先軰

　　游子想萬里何必登髙臺聞君燕女吟如自薊北來長
安髙葢多健馬東西街盡說蒿簮古將錢買金釵我祖
西園事言之獨傷懷如今數君子如鳥無樹棲濟水一

入河便與清流乖聞君欲自持勿使吾道低

　　送友人入塞

　　亂蓬無根日送子入青塞滄茫萬里秋如見原野大鳥
雀寒不下山川迥相對一馬沒黄雲登髙望猶在驚風
忽然起白日黯已晦如何怨路遠出門天子外

　　寄陽朔友人(初第時)

　　桂林須産千株桂未觧當天影日開我到月中收得種
為君移向故園栽


　　題廣福岩

　　未有天地先融結方廣髙深無丈尺書言不盡畫難成
留與人間作竒特

　　七哀詩

　　北邙何纍纍髙陵有四五借問誰家墳皆為漢世主恭
文遥相望原陵鬱膴膴季世䘮亂起盗賊如豺虎毁壤
過一坏便房啓幽戸珠神離玉體珍寶見剽虜園寢化
為墟周墉無遺堵䝉籠荒荆棘蹊逕登童竪狐兎窟其

中荒穢不復埽頽壠並懇發萌𨽻營農圃昔為萬乗君
今為一丘土感彼雍門言悽愴哀徃古

　　送曾德邁歸寜宜春

　　湘東山水有清輝袁水詞人得意歸㡬府爭馳毛義檄
一鄉看侍老萊衣筵開㶚岸臨清淺路去藍關入翠微
想到宜陽更無事併將歡慶奉庭闈

　　送鄭谷歸宜春

　　無成歸故國上馬亦髙歌况是飛鳴後殊爲喜慶多星

鎻嵩嶽雨凉吹洞庭波莫便閒吟去須期接盛科

　　附鄭谷送曹鄴吏部歸桂林

　　髙明向已求古韻古無儔風月抛蘭省江山復桂州賢
人知止足晩歳便歸休雲鶴深相待公卿不少留滿朝
張祖席半路上僊舟箧重藏呉畫茶新換越甌郡迎紅
燭宴寺宿翠嵐樓觸目成幽興全家是勝㳺蓬聲漁叟
雨葦色鷺鷥秋乆别郊園改將歸巷里脩桑麻勝禄食
節序免鄉愁陽朔花盈棹崇賢葉滿溝席春歡促膝簷

日暖梳頭道暢應為蝶時來必問牛終須康庻品未爽
潄寒流議在歸羣望情能戀自由小生誠淺拙早歳便
依投夏課每望奨雪天常見憂遠招陪宿直首薦向公
侯攀送偏揮洒龍鍾意未酧




　　曹祠部集巻二


　　欽定四庫全書

　　曹祠部集附録

　　附曹唐詩

　　曹唐(字堯賔桂州人爲道士太和中進士及第有詩名詩有集近訪求未獲因搜唐音及雅音㑹編
等書得若干首遂散附曹鄴詩巻之末)

　　贈南嶽馮處士

　　白石溪邉自結廬風泉滿院稱幽居鳥啼深樹斸靈藥
花落閒牎看道書烟嵐晩過鹿裘濕水月夜明山舎虚

支頥冷笑縁名出終日王門強曳裾

　　暮春戲贈呉端公

　　年少英雄好丈夫大家望拜執金吾閒眠曉日聽鶗鴂
笑倚春風杖轆轤深院吹笙聞漢婢静街調馬任奚奴
牡丹花下簾鈎外獨凭紅肌捋虎鬚

　　長安客舍懐蕭使君邵陵舊宴

　　粉雉丹軒畫障西水雲紅樹窣璇題鷓鴣欲絶歌聲定
鴝鵒初驚舞袖齊坐對玉山難甸線細聽金石怕低迷

東風夜月三年飲不省歸時不似泥

　　南逰

　　盡興南逰卒未迴水工舟子不須催政思碧樹關心句
難放紅螺蘸甲杯漲海潮生隂火滅蒼梧風暖瘴雲開
蘆花寂寂月如練何處笛聲江上來

　　送康祭酒赴輪臺

　　㶚水橋邉酒一杯送君千里赴輪臺霜黏海眼旗聲凍
風射犀文甲縫開斷磧簇烟山似米野營軒地皷如雷

分明㑹得將軍意不斬樓蘭不擬廻

　　冬日大禮慶成

　　太一天壇降紫君屬車龍鶴夜爲羣春浮玉藻寒初落
露拂金莖曙欲分三代樂回風入律四溟歌駐水成文
從官不動旌旗下日照南山萬樹雲

　　奉送嚴大夫再領容府

　　日照雙旌射火山笑迎賔從却南還風雲暗發詼諧外
感㑹潜生氣槩間蘄竹水翻臺榭濕刺桐花落管絃閒

無因得靸真珠履親從新侯定八蠻

　　題子姪書院雙松

　　自種雙松費㡬錢頓令院落似秋天能藏此地新晴雨
却惹空山舊晩烟枝壓細風過枕上影籠殘月到牎前
莫教取次成閒夣使汝悠悠十八年

　　病馬呈鄭校書

　　騄駬何年别渥洼病來顔色半泥沙四蹄不鑿金砧裂
雙眼慵開玉筯斜墮月兎毫乾觳觫失雲龍骨瘦查牙

平原好放無人放嘶向秋風苜蓿花

　　落東蘭若夜歸

　　一衲老禪床吾生半異香(香字恐作鄉字)管絃愁裏老書劔夣
中忙鳥急山初暝蟬稀樹正凉又歸何處去塵路月蒼
蒼

　　哭䧟邉許兵馬使

　　北風裂地黯邉霜戰敗桑乾日色黄故國暗廻殘士卒
新墳空葬舊衣裳散牽細馬嘶青草任去佳人弔白楊

除却隂符與兵法更無一物在儀床

　　長安春舎叙邵陵舊懷永門蕭使君

　　木魚金鑰鎻重城夜上紅樓縱酒情竹箭水繁更漏促
桐花風軟管絃清百分散打銀船溢十指寛催玉筯輕
星斗漸稀賔客散碧雲猶戀艶歌聲

　　同前

　　三年身逐楚諸侯賔榻容居最上頭飽聽笙歌陪夜飲
熟尋雲水縱閒逰朱門鎻閉烟霞暮鈴閣清冷水木秋

月滿前山圓不動更邀詩客上髙樓

　　三年冬大禮

　　皇帝齋心潔素誠自朝真祖報昇平華山秋草多歸馬
滄海寒波絶洗兵銀箭水殘河勢斷玉爐烟盡日華生
千官整肅三天夜劒佩初聞入太清

　　其二

　　海日西飛渡禁林太清宮殿月沉沉不聞北斗傾堯酒
空覺南薫入舜琴謌壓鈞天閒夢盡詔歸秋水道情深

雪風更起古杉葉時送歩虚清磬音

　　其三

　　山擁飛雲海水清天壇未夕仗先成千官不起金縢議
萬國空瞻玉藻聲禁火曙然香熖裊宮衣寒拂雪花輕
側聞左右皆周呂看取從容致太平

　　和周侍御買劒

　　將軍溢價買呉鈎要與中原静冦讐試掛窓前驚電轉
畧抛牀下怕泉流青天露㧞雲霓泣黒地濳驚鬼魅愁

見說夜深星斗畔等閒期尅月支頭

　　奉和春日幸望春宮應制

　　東城結宇瞰千尋北闕廻輿且四臨麗日祥烟承䍐畢
輕荑柔草藉衣簮秦商重踏雲岩近河渭縈紆霧壑深
謬接鵷鴻陪賞樂還欣魚鳥逐飛沉

　　羽林賈中丞

　　四十年前百戰身曽驅虎隊掃邉塵風悲皷角榆關暮
日落旌旗隴草春鐡馬慣牽邀上客金魚多觧乞佳人

胸中别有安邉計誰采髭鬚白似銀

　　仙子送劉阮出洞

　　慇懃相送出天台仙境那能却再來雲液旣歸須强飲
玉書無事莫頻開花當洞口應長在水到人間定不回
惆悵溪頭從此别碧山明月照蒼苔

　　劉阮再到天台不復見諸仙子

　　再到天台訪玉真青苔白石巳成塵笙歌寂寞閒深洞
雲鶴蕭條絶舊鄰草樹總非前度色烟霞不似徃年春

桃花流水依然在不見當時勸酒人

　　仙子洞中有懐劉阮

　　不將清瑟理霓裳塵夣那知鶴夣長洞裏有天春寂寂
人間無路月茫茫玉沙瑶草連溪碧流水桃花滿澗香
曉露風燈易零落此生無處問劉郎

　　漢武帝候西王母下降

　　昆侖凝想最髙峯王母來乘五色龍謌聽紫鸞猶縹緲
語來青鳥許從容風廻水落三清月漏苦霜傳五夜鐘

樹影悠悠花悄悄若聞簫管是行蹤

　　漢武帝于宮中燕西王母

　　鼇岫雲低太一壇武皇齋潔不勝歡長生碧宇期親署
延壽丹泉許細看劍佩有聲宮樹静星河無影禁花寒
秋風褭褭月朗朗玉女清謌一夜䦨

　　漢武帝思李夫人

　　惆悵朱顔不復歸晩秋黄葉滿天飛迎風細荇傳香粉
隔水殘霞見畫衣白玉帳寒鴛夢絶紫陽宮遠鴈書稀

夜深池上蘭橈歇㫁續謌聲徹太微

　　萼緑華將歸九疑留别許真人

　　九㸃秋煙黛色空緑華歸思頗無窮每悲馭鶴身難住
長恨臨霞語未終河影暗吹雲夢月花聲閒落洞庭風
藍絲重勒金條脫留與人間許侍中

　　送劉尊師祗詔闕庭

　　海風葉葉駕霓旌天路悠悠接上清錦誥凄凉遺去恨
玉簫哀絶醉離情五湖夜月幡幢濕雙闕清風劒佩輕

莫道暫辭華表柱便應千載是歸程

　　題武陵祠(三首)

　　此生終使此身閒不是秦時且要還努力桃花與流水
莫辭相送到人間

　　桃花夾岸杳何之花滿春山水去遲三宿武陵溪上月
始知人世有秦時

　　溪口回舟日已昏却聽鷄犬隔前村慇懃重與秦人别
莫使桃花閉洞門


　　小遊仙

　　方士飛軒駐碧霞酒香風冷月初斜不知誰唱春歸曲
落盡谿頭白葛花

　　又

　　芝蕙開花爛熳春瑞香煙露濕衣巾玉童私地誇書信
偷寫虞謡暗贈人

　　又

　　偷來洞口等劉君緩歩輕擡緑繡裙旋擘桃花擲流水

更無言語倚彤雲

　　又

　　風動寒天青桂隂水精簾箔冷沉沉西妃少女春思亂
斜倚彤雲盡日吟

　　又

　　玉簫金瑟發商聲桑葉乾枯海水清浄掃蓬萊山上地
畧邀王母話長生

　　又


　　紫龍停歩彩雲飛共看真皇海上歸千載桃花香破鼻
玉盤盛出與金妃

　　又

　　白石山中自有天竹花藤葉滿溪煙朝來洞裏圍碁了
賭得青龍值幾錢

　　又

　　酒灔春濃瑶草齊真公飲散醉如泥玉輪軋軋入雲去
行到半天聞馬嘶


　　又

　　南斗䦨珊北斗稀茅君夜著紫霞衣獨乘青鹿趂朝去
鳯押笙歌隨後飛

　　又

　　飢即飡霞悶即行一聲長嘯萬山青穿花渡水能相訪
珍重多才阮歩兵

　　又

　　東妃閒著紫霞裙自領笙歌出五雲清思宻談誰第一

不過邀取小茅君

　　又

　　朝廽相引看紅泉不覺風吹鶴氅偏好見上清騎白鵠
旋驅旌節旋昇天

　　又

　　紅草青林日半斜閒隨小鳯出彤霞略尋舊路過西國
因得冰園一顆𤓰

　　又


　　風滿塗山玉葉稀赤龍閒卧鶴閒飛紫棃爛盡無人喫
何事蘇君去不歸

　　送羽人王錫歸羅浮

　　風前整頓紫荷巾常向羅浮報養神石磴倚天行帶月
鐡橋通海入無塵龍虵出洞閒邀雨犀象眠花不避人
最愛葛洪尋藥處露苖煙蘂滿山春

　　劉晨阮肇遊天台

　　樹入天台石路新細雲和雨動無塵煙霞不省生前事

水木空疑夣後(亦作裏)身徃徃鷄鳴巖下月時時犬吠洞
中春不知何地歸依處湏就桃源問主人

　　劉阮洞中遇仙子

　　天和樹色靄蒼蒼霞重嵐深路𣺌茫雲竇滿山無鳥雀
水聲沿澗有笙簧碧沙洞裏乾坤别紅樹枝邊日月長
願得花間有人出免令仙犬吠劉郎

　　織女懷牽牛

　　北斗佳人雙淚流眼穿腸㫁爲牽牛封題錦字凝新恨

抛擲金梭結舊愁桂樹三天雲漠漠銀河一帶水悠悠
欲將心就仙郎說借問榆花早晩秋

　　玉女杜蘭香下嫁於張碩

　　天上人間兩𣺌茫不知誰識杜蘭香來經玉樹三山逺
去隔銀河一水長怨入清塵愁錦瑟酒傾𤣥露醉瑶觴
遺情更說何珍重擘破雲鬟金鳯凰

　　張碩重寄杜蘭香

　　碧落香銷蘭露秋星河無夣夜悠悠靈妃不降三清駕

仙鶴空成萬古愁皓月隔花追歎别飛煙籠樹省淹留
人間何事堪惆悵海色西風十二樓

　　穆王宴王母於九光流霞館

　　桑葉扶踈閉日華穆王邀命宴流霞霓旌委地雲初駐
金奏掀天月欲斜歌咽細風吹粉蘂飲酣清露濕瑶砂
不知白馬紅韁觧偷喫東田碧玉花

　　紫河張休真

　　琪樹扶踈壓瑞煙玉皇朝客滿花前山川到處成三月

絲竹經時即萬年樹石冥茫初縮地盃盤狼籍未朝天
東風小飲人皆醉從聽黄龍枕水眠

　　蕭史攜弄玉上昇

　　豈是丹臺歸路遥紫鸞煙駕不同飄一聲洛水傳幽咽
萬片宮花共寂寥紅粉美人愁未散清華公子笑相邀
緱山碧樹青樓月腸斷春風爲玉簫

　　黄初平將入金華山

　　莫道真游煙景賖瀟湘有路入金華溪頭鶴樹春常在

洞口人間日自斜一水暗廻閒繞澗五雲長徃不還家
白羊成隊難收拾喫盡山中巨勝花

　　王遠宴麻姑蔡經宅

　　好風吹樹杏花香花下真人道姓王大篆龍虵隨筆札
小天星斗滿衣裳閒抛南極歸期晩笑指東溟飲興長
要喚麻姑同一醉使人沽酒下餘杭

　　贈南嶽馮處士

　　寂寥深木閉煙霞洞裏相知有幾家笑看潭魚吹水沬

醉嗔溪鹿喫蕉花穿厨歴歴泉聲細繞屋悠悠樹影斜
夜静著灰封釡竈自添文武養丹砂

　　送劉尊師祗詔闕庭

　　五峯此别隔人間雙闕何年許再還旣掃山川收地脉
須留日月駐天顔霞觴共飲身雖在風馭難陪路未閒
從此枕中唯有夢夢魂何處訪三山

　　其二

　　仙老閒眠碧草堂帝書徴入白雲鄉龜䑓欲署長生籍

鸞殿邀論不死方紅露想傾延命酒素煙思爇降真香
五千言外無文字更有何詞贈武皇

　　奉送嚴大夫再領容府

　　海風捲樹凍嵐消憂國寜辭嶺外遥自顧勤勞甘百戰
不將功業負三朝劍澄黒水曽芟虎箭劈黄雲慣射鵰
代北天南盡成事肯將心許霍嫖姚

　　長安客舍懷邵陵宴寄永州蕭使君

　　邵陵臺榭碧葱蘢河漢西流宴未終殘露五更掀海月

清笳三㑹掲天風香薫舞席雲鬟緑光射骰盤蠟燭紅
今日却思行樂處兩牀絲竹水樓中

　　又

　　不知何路學飛翻虚受賢侯鄭重恩午夜清歌敲玉筯
三年洪飲竭金罇招攜每感雙魚遠報答空思一劒存
狼籍梨花滿城月當時長醉信陵門

　　病馬

　　壠上沙葱葉正齊騰黄猶自跼羸蹄尾蟠夜雨紅絲脆

頭捽秋風白練低力憊未思金絡腦影寒空望錦障泥
堦前莫怪雙垂淚不遇孫陽不肯嘶

　　其二

　　不剪焦毛鬛半翻何人别是古龍孫風吹病骨無驕氣
土蝕葱花見臥痕未噴斷雲歸漢苑曽追輕練過呉門
一朝千里心猶在争肯潜忘䬴飼恩

　　其三

　　空被秋風吹病毛無因濯浪刷洪濤臥來總恠龍蹄跙

瘦盡雖驚虎口髙追電有心猶欵叚逄人相骨强嘶號
欲將鬃鬛重裁剪乞借新城利鉸刀

　　其四

　　病乆無人著意看五花毛色欲凋殘飲驚白露泉花冷
喫怕清風豆葉寒長襜敢辭紅錦重舊韁寜畏紫絲蟠
王良若許相擡䇿千里追風也不難

　　朂劍

　　古物神光雪見羞未能擎出恐泉流暗臨黒水蛟螭泣

潜倚空山鬼魅愁生怕雷霆號澗底長聞風雨在床頭
垂情不用將閒氣惱亂司空犯斗牛

　　題武陵洞

　　却恐重來路不通殷勤廽首謝春風白雞黄犬不將去
且寄桃花深洞中



　　曹祠部集附録

