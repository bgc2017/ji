克齋集卷十二宋陳文蔚撰
周迪功墓誌銘
自先王之教不明世禄之家習尚滛侈以蕩滅禮法者
固不足論往往號為儒者亦不知律身齊家之義豈非
三代明倫之教不講而人心之不正以至是歟今有不
繇問學無所染習自能以禮法齊其家者周公其人也
公諱安夀其字未聞世家上饒父祖世為民事農桑公
敦厚儉約克紹其業至今不替享年九十有奇子孫繁
衍以世訃者至見五葉以口計者至盈百數公御之始
卒一本於嚴晨昏定省不違其節小大尊幼不躐其次
禮法少有過差詰之無恕用是公年彌高而奉之彌謹
其子雖當不提㩦之年共子職與少壯不異江左輕義
重財之俗頻年尤甚父母在析居别業者習以成風恬
不為怪公謝家事幾二十年子孫一意營幹無敢有異
言者亦足為薄俗之厲公生長田間無榮寵望先是二
年以太母慶七十恩授迪功郎可謂希闊之遇徐氏先
公九年卒子三人曰某曰發曰全某早世餘克繼公志
孫八人曾孫若干人女二人女孫一人俱已出適公生
於紹聖丁丑七月十六日卒於淳熙丁未十一月卄二
日凢歴五百四十二甲子越三日葬於所居之左黃岡
之原從治命也世俗論公者未有不以冨夀康寕為美
稱予獨掇其關於風教者表而出之庶幾有補云銘曰
禮法之弊猶水之東靡然共趍孰還其風公性素樸初
匪繇學自身齊家可以敦薄
西軒居士誌銘
上饒游氏大觀間有諱覺民者以八行舉積階至員外
郎自是族望表表吾郡儒風文氣醖釀沈浸薰澤不替
至今八行弟表民以優老恩補保義郎保義生某某生
(缺)夫(缺)夫生二子次曰元英字俊卿即西軒居士也居
士幼孤少長刻意肄舉子業游鄉校錚錚然衆人中時
為郡文學者名有場屋聲别識士類特相器重月書屢
冠倫魁一時輩行莫不禮敬且期以遠到居士亦自謂
取科第當如摘頷髭耳及三歲大比輙不利累應詔但
為國子待補生因嘆曰命矣夫遂浩然賦歸耕延師課
子弟業期以刷恥戊午貢籍有名勉者即其子掇儒科
齒仕版行發軔矣惜其有風木之悲也居士警悟機敏
勁挺不阿徇才實有用自坎壈於時無以自見姑即其
家而經理之居無何荒者治湮者通缺者備觸事皆有
端緒俾得一階自試豈為不能辦者亨塞既有命矣於
是自適其適蒔花植竹飲酒賦詩臺(缺)月波園繞綠水
遇佳天氣勝時日與賓友相羊其間無復身世之憂一
日忽嬰微疾即命二子前畀付家事且屬以言令各務
整飭有起無廢二子咸應曰唯則益自放曠不以纖芥
累其心如是者又三載疾再作而卒實開禧改元歲乙
丑三月卄三日也屬纊之際獨惓惓於八十四歲之母
視二子知可托則瞑目矣享年六十有二娶周氏柔淑
有婦道二子曰勤曰勉孫男三人珪璋方就師學玠尚
幼孫女三人皆在室予與居士為文墨交相知甚深饑
寒驅予奔走無寧歲别去之日久而一會莫遂屢辱要
約書予亦將登堂拜母夫人不謂天奪居士之速也於
戲痛哉越再時予始得哭其柩二子泣拜杖而起則告
曰將以二年正月丁酉葬於本縣石橋鄉丘原之湯家
塘知吾父者莫若子請銘幽宫予不得而辭銘曰視其
已為未為者可知其母垂白非子終身之悲惟後人是
依故死生亦無疑
向夫人墓誌銘
咸平祥符間文簡公以厚德重望再相定陵後五十年
欽聖憲肅皇后復以坤厚之載母儀天下繇是向氏之
德澤在生民宜其族系衍迤慶流無窮子誼文簡之伷
而欽聖憲肅皇后之族是生夫人歸太宗皇帝下漢王
東位孫知西外宗正贈少傅士礽第八子不䢝少傅南
渡家信州之鉛山兵火後生理蕩析一無所㩦輟捐俸
藏書籍延師儒使諸子遊從誦習日漸詩禮訓諸子皆
刻厲自奮六人先後登進士第不䢝其一也敏於吏事
且有文飛灑盡翰以儒林郎掌保寧軍節度書記生四
子長善&KR0008;幼負凌厲才能世其科以文林郎授廣西經
屬不赴而卒善䢿善鄣皆以閩漕貢用上登極恩補官
善䢿今為迪功郎任泉州晉江縣丞所至有能聲在泉
為郡守鄒公夕郎所知使入幕參決知可任以事畀以
斤削善鄣成忠郎前監泉州舶司門亦以廉謹整辦稱
善鄖方肄國子業明爽有餘夫人相家女及歸少傅家
一門科甲相繼顯仕麾節熒煌夫人内視歉然略無貴
驕意自書記公捐館惟一意教子日夕訓厲期以不墜
箕裘寧捐已所奉以爲延師資諸子用是克紹夫人之
教也國家渡江幾百年故家遺俗相望寖遠閨門儀範
不可得見夫人温然醖藉有中朝贒淑風爲母慈為婦
順奉舅姑謹御妾媵寬里巷婣戚皆稱其贒孀居三十
年未嘗輙出善䢿善鄣適同官温陵温陵樂土齊啓夫
人願迎侍夫人欣從之客南二載二子更相娱侍心安
體舒無羇旅戚一日歘起歸意値善鄣官滿得承其志
及家僅月餘嬰疾遂不起實嘉定辛未十二月一日也
夫人生紹興丙辰十月四日享年七十有六平日處心
憫惻無忮刻意自以享上夀無憾所願終正寢於戱天
之佑善使自千里得家悠然順逝默若有符合者善䢿
去替數月承計匍匐來奔追盡哭踊卜宅得吉於縣北
五里之惠泉風氣佳甚於隂陽家適宜以次年九月庚
申終大事孫男二人汝浡汝洞汝(缺)在貢籍孫女二人
長適進士傅煒餘在室曾孫男女二人男崇枚善䢿以
葬有日請銘於上饒陳文蔚謂文蔚不得而辭銘曰婦
貞於潔傾於哲也母成於戒敗於愛也於戱夫人有婦
之貞無婦之傾有母之愛無母之敗也
監江陵府糧料院傅君墓誌銘
鉛山傅氏派自金陵辟五季亂來信州族寖大二百年
間聯仕版者相望為邑甲姓有諱緽者家豐而喜施得
長者稱緽生欽明為登仕郎辟江淮總屬欽明生一飛
好古學游象山陸氏門不得夀齎志以歿才甫諱杰一
飛之嗣子淳熙庚子歲大歉朝家憂之誘民出粟賑饑
補以官緫幹捐粟五千石助州家信之六邑賴以濟事
聞於朝命官其子一飛未被受客死建康時參政范公
成大畱守憫勞之奏貤其後才甫用是補吉州文學中
銓程授迪功郎主南劒州順昌縣簿該慈福皇太后慶
夀恩循修職郎將赴順昌道建陽首謁晦菴朱夫子夫
子舊嘗會東萊象山諸老先生於鵝湖僧舍識伯濟問
所從來喜曰伯濟有子伯濟一飛字也臨别厲以官業
秩滿調常州比較務以迎侍不便換撫州崇仁簿終考
代者未至會母夫人病思歸倉使陳公鞏檄稟議戶部
屯田事因奉親還鄉里自是留侍醫藥數年不調親疾
竟不起黽勉終喪既畢大事始參選得監江陵府糧料
院還自任所則已病矣卒於是年八月廿五日實嘉定
壬申也才甫居官廉遇事謹初任順昌漕使有挾先憾
者委賣增鹽寔困之增鹽與縣計不兩立增鹽行則縣
計虧縣計辦則增鹽不售號難處才甫務盡道理既逭
責漕使而長官亦不忤後得憲使趙公解之以脱常攝
邑民用不擾攝尉值小寇為梗防禦得策境内以寧趙
公薦之曰克謹其身服勤乃職太守范公節亦許備薦
員章未剡而卒勾稽崇仁適傅公伯召守臨川篤同姓
之好分略僚屬先是崇仁旱邑官分禱經月不應才甫
視龜甫數日承是命宿齋登仙境之巴山默致誠禱車
旋而雨霶霈彌日枯生涸澤民大喜悅擁香火來謝者
數百人曰此新官所感也未幾檄至安樂團領不督而
辦以久出曠職力丐還任又團領本邑財賦不事笞箠
人自樂輸癸亥秋視旱金谿身歴疆畆多所蠲放明年
春夏之交崇仁艱食邑長趙君彦紓連銜申諸司得米
數百石貸民遂為賑濟所提督官凡欲使民被寔惠非
敢具文以塞責於東西館頭僧寺中䰞糜粥待羸瘠之
甚者存活頗衆推此才甫之志可知已近代風俗鍥薄
同僚多不相能且相擠才甫在順昌令君葛逄時老儒
也特相信愛今右司郎中趙君汝述時為尉相待如家
人在崇仁趙君彦紓尤厚善民訟分日而決催科分日
而較事有關利害者相謀而後行非才甫牧已謙事長
順寧足得此於人崇仁滿歸市井小民及里長相率出
五里外仙游觀送之是豈彊而致也才甫尊賢慕義所
至有道之士傾心愛敬不敢待以稠人廖公德明居順
昌老成而聞道才甫日得親炙聞其緒論及官崇仁何
公異賢而有文葺山莊為燕息地才甫多從之遊以職
事至金谿則訪陸先生遺址與其先人平日交舊自著
數語識顛末雖一官隨牒不希聲利恬於榮進閒居諷
淵明康節詩多能成誦黃陳詩文投心處亦時時見於
吟諷燕坐之室榜曰静勝晨夕于此罕與世俗交雖若
涇渭太分未免忤物視湛浮斯世惟知世利而不知道
義者逕庭矣喜道家修養書及釋氏語自謂有據無據如
藤倚樹平日所得於釋氏者在此朱夫子挽以吾儒問
學嘗因答書令小作課程專讀一書久自得力才甫將
有事斯語今則已矣可悲也已才甫生乾道丁亥十一
月十八日年四十六娶鄭氏武經郎主管台州崇道觀
嵓堅長女生三子謙之誠之誼之誠之出繼弟熹謙之
中補選誼之方就外傅女一人在室謙之既得卜於縣
三十里東山之原以次年十二月壬申奉㐮事謂文蔚
知乃翁平生為詳泣血請銘其墓文蔚遜之其誰銘銘
曰錦尚絅兮日章蘭無人兮自芳既與世以殊趣夫孰
知其所長勒銘詩以詔後俾茲丘焉有光
余正叔墓碣
鉛山傅商弼一日來訪文蔚蹙然而言曰正叔余先生
予師也殁幾三十年嗣人湮微不能發其先德使有善
弗彰吾子合爲論著予將以碣諸石使來者有考焉文
蔚聞其言而悲曰正叔予同門友也知其平生甚悉顧
力未足以振之幸吾子欲發其有餘既死文蔚雖不文
其敢辭因叙次如左正叔諱大雅余其姓也世居上饒
曾祖大約祖安節父思永皆應舉為儒而未有顯者正
叔自肄舉子業已見許於鄉之儒先未幾預薦送然志
不在是聞晦翁朱先生講道閩中毅然登門窮鄉晚出
外科舉未省他有所謂學正叔獨倡而先之豈孟子所
謂豪傑之士也與弟大猷從其所帥相繼而往文蔚亦
因正叔拜先生於紫陽書堂正叔志道懇惻問難叩擊
亹亹不倦揆諸心一毫有未得雖往返十數不置期於
釋然而後已先生嘉其勤竭两端以告嘗因書論敬義
工夫先生指示日用之親切者謂提撕警策通貫動静
正叔得其語表裏用功非惟自勉不暇見同志亦以相
厲常恐心外用日誦中庸不願乎外之言以自克可知
爲學之務本也先生嘗從容與之言而喜曰且為君立
得一基址今當有着力處正叔將以是而終身焉不幸
天嗇之矣於戱正叔而止此夫正叔力於為善初罹外
難以禮自䋲不御酒肉後歲登師門度閩嶺或犯霜露
冒炎暑不以為憚稟氣既薄且多病竟以不夀己酉秋
九月予往省先生值正叔將歸語别武夷溪上未兩月
而訃聞矣寔十一月乙丑也年五十二娶王氏生四子德
深德淵德存德晦德晦出繼弟大寧德淵業儒亦早
世正叔餘慶其後必有能繼之者平日與先生問答
書非一厄於煨燼無一存者人皆惜之語錄一卷刻
於江東庾臺死之年葬所居之右裴原後廿六歲刻
茲銘有決其疑將以得正有闓其端將以絃續日焉
不足何斯人之不淑
鄭孺人墓誌銘
婦德以貞順為常外此雖美弗取也丈夫之立於世其
行顯顯在人善惡不可誣婦人深居閨閫内行修否在
乎疑信非深知熟察冒然書之何以信遠秉筆寔為難
鄭氏諱如玉字德潤五世祖太初仁宗朝禮部進士嘗奏
賦金門時鉛山汭口張有偕計客京都者邂逅邸舍杯
酒叙鄉里因為世婚盟至於今不寒鄭氏用是以歸張
君友仁彦輔彦輔倜儻好客軒騎過從靡不延納鄭氏
主中饋惟意是順每盡賓主懽無維罍之恥近世師道
不立教者率輕售主禮因不肅彦輔不為薄俗移務盡
道理以至從學生供饋亦不憚往往出其門者有所成
立皆内助之力鄭氏孝於事姑友於娣姒得其懽心不
聞有間言雅性恬澹不事游觀鄰里罕識其面貞静之
志如此與彦輔偕老家事付諸子娱嬉自適幾二十年
亦足以安死矣未病前一月一日徘徊顧瞻指所居之
西偏語孫次參曰斯丘吾所樂百歲後當歸於此無違
吾言翼日疾作竟不起人以為異文蔚少日主彦輔家
知母儀婦德為詳珙以葬有期作書抵予且以岳陽軍
節度判官鄭必滲狀來請銘其墓予以行有可書故承
命不辭鄭為上饒著姓王父驥預宣和貢籍解褐分教
歴陽大王父積中父可久俱潛德不耀生五子一女珙
璵珏璨琰女適鄭伯俊少師修敏公僅之四世孫也先
卒男女孫各八人亦繁衍矣後當有興者生紹興丙寅十
二月辛亥卒嘉定辛巳四月戊辰用是冬閏甲申訖襄
事銘曰知子之來結絲雜佩知子之與陳觴列爼是為
閫内之助飬必盡懽無人間言教欲知義嚴師之禮是
爲閫範之美
傅縣丞墓誌銘
設科以羅英雋而材者多漏網用人以興事功而能者
沉下僚世事大抵如此余因是有感於藍田君而重為
之悲君諱瑾字君玉其先金陵人五季徙家信之鉛山
君自幼敏悟弱冠揖鄉書一第不勞收命不時偶輙與
有司牾用五到省例以恩補官初授廣西經略犒賞庫
未赴間董長沙餉運於襄陽迄事無曠敗亡何攝建寧
府政和縣瑞應銀場亦以辦集稱暨官桂林侍郎王公
容季公訦郎中王公景說相繼作帥君贊畫為多以漏
賞循從事郎再調舂陵判官攝倅事者數月官滿廣信
漕使曾公㬇將以邕管機宜辟君年事侵憚入瘴鄉控
辭以免調温州永嘉丞迓吏踵門而君已病矣終於正
寝實歲壬午五月十八日也君為人倜儻好為義事鄉
鄰鬭訟開釋以理不忍坐視里有困病而貧者捐金醫
療務在存活不幸而死則給周身之具隆寒無覆施以
楮衾尤篤於親族不能自振業則經紀其家女之孤遺
給嫁貲以遣其急義往往類此初銳意科第所居之旁
書院扁曰築隠集士友會文其中將為進取計且以厲
其後進惜不遂厥志近世肄舉子業者多局一藝而乏
通暢之識君平居抵掌論世事州縣利病民間休戚靡
不諳練與專事綴緝而不濟實用者有間矣故雖晚得
官隨所至皆有設施廣西犒賞庫鬻粉寔隸焉先是
利入無稽君究其間蠧弊為之經畫請於帥座侍郎李
公置局專賣李如其請繇是職掌既專出納以明至今
府資以佐用度漕司張公斗南以材薦於朝舂陵群計
悉倚僉幕公不急不縦而辦獄訟繁夥尤難剸決凡經
剖晰皆當事情太守董公與幾覽其牘喜曰非老練何
以至此於郡有功多矣憲使趙公亦以政績舉歸之日
董公至不忍捨其去君之才幹略見施行者已如此使
得究其用必有可觀者君精力老而不衰需次永嘉親
知過從時貴臨别酬應不倦舊同僚有至自遠方來留
止經旬酌酒論文圍棋賦詩以盡其歡已涓剛戒嚴將
東上病偶作然臥起猶如常時一日若有悟敕諸子遣
還迓者不信宿而逝可悲也已年七十五曾祖約不仕
祖銓故將仕郎父源服儒業早世娶王氏先三十四年
卒生四子默點黯黝俱肄舉子業黯出繼族人更名煜
二女長適周子謙㳄適胡文伯默將以其年八月甲申
葬邑之南五十五里湯原王氏墓側泣血致書且以其
状來謂先君於吾子忝交舊願為銘文蔚義不得辭銘
曰文足以第網漏不收仕足以達陸沈下僚與其榮外
而包羞含章不衒其奚尤
先君竹林居士壙記
先君諱邦獻字叔舉信州上饒人父安夀母周氏先君
以紹興三年歲癸丑九月廿五日生以寶慶二年歲丙
戌正月廿八日終享年九十四先妣葉氏先卒四十年
子文蔚文明女適程廷俊孫浩淵曾孫栻模楷浩貢補
淵薦送栻亦貢補文明程女浩先卒先君賦性坦直不
識世人謀譎尤體物雖厮役之賤處之有未盡介然於
懷朴素冲淡文蔚負米四方僅供水菽懽若甘旨文蔚
每有傷哉之嘆而幸免督過之憂少親師訓肄舉子業
中年謝場屋專課子孫讀書居後植竹數千箇自號竹
林居士婆娑丘園無世間念終之日初無疾苦氣寖微
以至於盡於戱痛哉以是年八月甲申朔葬所居之背
隠將之原從龜筮也隠約無見於世姑叙其始終性行
以詔後之子孫云不肖孤文蔚泣血書雙溪傅為棟篆
蓋并書諱
克齋集卷十二
