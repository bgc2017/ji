克齋集卷四宋陳文蔚撰
答李守約書
遠荷不鄙開示進修之方最是十二時中不得放過使
講究思索之功浸漬入於日用之中為切要語文蔚雖
每日從事於此以思慮尚雜未能純一無間今得來教
書之牎牖使時時在目庶足懲偷警惰賴所助不少甚
感甚幸文蔚竊謂此理自周程啓其祕至先生始極精
密然而未嘗不發於論孟大學中庸之書各在學者看
得如何耳其間指示工夫要約處略無滲漏苟得實下
手信有得力處想尊兄體之熟矣不俟喋喋文蔚謂學
者之病往往在於心麄不知尊德性而道問學致廣大
而盡精微極高明而道中庸未始無次第大抵自疎而
密自淺而深吾輩不可不盡心也要當取其書沉潛諷
詠勿惰勿迫久之有所契合自然支分節解如庖丁鼓
刃無全牛矣文蔚有志如此未能真踐其境願與良朋
共之讀濓溪遺文詩文蔚間嘗有作今不記所錄呈者
蒙諭太極無極之理有的實見否竊謂只就此一句論
之則先生之與陸氏辨之悉矣以周子一圖統體論之
則精粗本末一貫而已蓋即隂陽二氣之流行而此理
無不具於其中此理雖無聲臭而未始不具於形氣之
内固非先有此而旋有彼亦非因有彼而後有此蓋合
下如此是以自其理而言之則無極而太極自其氣而
言之則一動一靜而隂陽分隂陽變合而五行具合而
言之則氣理不相離析而言之則氣理不相雜自其得
周子之言而不得其所以言則知其合者不知其離精
粗遂至於無分知其離者不知其合本末遂有於先後
是二者皆謂之不知太極圖可也故程子曰形而上為
道形而下為器須着如此說器亦道道亦器但得道在
不係今與後已與人又曰沖漠無朕萬象森然已具未
應不是先已應不是後如百尋之木自本根至枝葉皆
是一貫斯言最有功於周子如學者工夫則莫如主靜
工夫到處自完全矣然易而言之亦可懼也既承下諭
不敢不傾倒未知是否便來詳以見教為幸
乙卯三月廿五日拜朱先生書
文蔚伏自違去几席跧伏鄉野無繇訪便修書非敢懈
怠也今歲已辭趙館上饒徐簿相招教一二子弟已從
其約周提幹彦安趙司戶皆遣子弟來學共有三四人
所幸事簡可以讀書兼文蔚自覺有褊急之病徐簿却
甚寬緩日夕相聚不無所助但渠目今有部餫之役相
别動是數月使人悵怏耳先生還山間尊體想甚怡適
學者往來絡繹當有進道精勇者文蔚近誦詩乃平日
所未講今且理會訓詁將正文優游諷詠不能得其意
却騐之諸家之說而折衷以先生集傳方此下功他日
當請益也近略見玉山縣庠所錄答問語覺見皆是平日
所聞者似無可疑此間士友多疑非先生言謂其出於
學者附會有雖知其非附會而亦疑其離析太過者文
蔚再欲詳觀竟未得其本此間却有子顔徐丈持守頗
嚴時復相聚亦能使人向前但於先生此說亦未能釋然
耳文蔚去歲所答李守約書(闕)敬之收去不審曾再
呈否慮有未穏切望開示
答書子顔一室蕭然有以自樂令人敬嘆看詩且如
此亦佳大凡讀書須且虚心參驗久當自見切忌便
作見解主張也玉山所說當已見之若嫌離析却教
他捏作一團也所答守約書大槩得之更當虚心玩
味當更純熟也
四月十八日拜朱先生書
文蔚竊自惟念荷先生教誨已十餘年所恨資質凡陋
不能勇於進學以變化氣質有負提耳者甚多惟自近
日以來操存省察之意不能自己自朝至夕無他用功
凡讀書應接以至閒居獨處存省底意思未嘗不在念
慮所發雖未能一於善但一念之微若善若惡隨即覺
知較之頃時雖曰操存記得之時常少昏忘之時常多
雖曰省察多是邪心妄念至於昌熾方始覺悟今兹幸
免此患亦微有效騐如向來苦於甚難者今若稍易向
來病於窘束急迫者今若稍從容順適自此以後或可
冀其少進更望先生終教之文蔚誓當力行以不負大惠
嘗誦康節先生詩至丹誠未貫日白髮已華顛之句深
以自警竊謂世之學者多緣其誠不至於幽獨隱微之
中一毫不慊便做出無限阻障況表裏二其心乎惟當
積其誠意使至於貫日之地方可以進學也區區之志
如此先生以為如何讀詩方到衛風未有積累工夫但
見言語不必求之艱險意味惟當玩其深長如斯而已
其他疑處皆且錄出俟諷詠之久當别有所見前書虚
心參騐之訓敢不遵守
答書詳來示知日用工夫精進如此尤以為喜若知
此心此理端的在我則參前倚衡自有不容捨者亦
不待求而得不待操而存矣格物致知亦是因其所
已知者推之以及其所未知只是一本元無兩樣工
夫也
九月十一日拜朱先生書
文蔚氣質薄弱不獲日夕摳衣坐隅雖循循不敢自已
終恐識見局於淺陋近於讀書之暇或吟哦諷誦康節
詩見得此老雖若疎放至其用功處未嘗不密抑能使
人於人情物理間練之漸熟處之漸安文蔚謂閒時暇
日優游於此是亦去物累養性情之一助也不識尊意
以為如何偶子融寄詩文蔚輒用此意和之别紙錄呈
語疵意病當隨筆呈露便中賜教為幸
答書新詩甚佳康節胸懷未易窺測須更於實地用
功若只就之乎者也上學他恐無交涉也
答徐子融書
以龍德為誠此言却有意脉細玩經文閑邪存其誠其
字可見但以庸言之信庸行之謹為存誠之方恐非本
爻之旨且以文勢觀之自有條理蓋謂以龍德而處中
正之地是得中正者也庸言之信庸行之謹謂須臾不
離耳所以伊川云造次必於是非謂學者庸言必信庸
行必謹以致其力也聖人既不離於中則無過不及矣
他有甚事惟在閑邪而已邪閑則誠自存或曰既已庸
信庸謹謂非致力猶有待於閑邪乎曰聖人未嘗忘戒
懼也堯舜兢業正謂此耳使聖人自謂已處無過不及
之地而無事乎戒懼非所以為聖人故下文有學聚問
辨寬居仁行之目程傳謂聖人自下雖已顯而未得位
則進德修業而已觀此言可見善世而不伐德博而化
極其著見功效以言之也然誠之一字固足以盡龍德
之實矣須更將中字表裏參驗尤覺細密鄙見如此未
識當否更望詳酌反復辨論以求至當
丁巳六月拜朱先生書
文蔚每日隨分工夫不敢廢間嘗温誦大學於自欺自
慊兩言深有所契竊謂學者惟欲真知真知則於惡不
善真如惡惡臭好善真如好好色無一毫不足之意固
不容虚假於其間然亦豈容虚假自欺者正與此相反
聖人以欺字對慊字形容情偽極盡精切所以大學首
篇無他語止曰在明明德明德既明則知之必真而於
好惡之間無有不實矣文蔚每於日用間驗之深信聖
賢之言不我欺也誦詩必先求正文亦得大意但其中
名物訓釋與夫精微曲折必質諸詩傳及注疏尚未終
卷未敢請問前書所論中庸併求是正
十月廿一日拜先生書(己未)
文蔚以迂愚之性未有親養可歸棲處人館亦煞多事
以義理自處未免拂情又不敢徇俗坐是亦覺費力已
年齒到此只得自立但覺有時氣少充今當益務培養
以配義與道耳儀禮方借得一疏參究有少文義疑惑
謹具别紙求教文蔚於儀禮外復取禮記兼讀見得聖
人不是杜撰皆是於天理流行處分别許多節目次序
隆殺等級具有條理但衣服器用古今異宜好禮者依
放而行之不失古人之意可也未審尊意以為如何併
乞示教
答書知看儀禮有緒甚善此書雖難讀然却多是重
複倫類若通則其先後彼此展轉參炤足以互相發
明久之自通貫也
答徐子融書
示還子顔丈書且蒙諄誨所見甚善但謂三子者出曾
晳後顔子必不後孔子亦無云云之答此未免以世俗
之心窺聖賢也蓋三子者出曾晳偶自未出安知顔子
不然曾晳之學雖未到顔子地位此箇意思即與顔子
無異觀舍瑟氣象無些私意世人之所輕重者豈足道
哉以其有德色獨後三子出今世學者粗有識者且恥
之況夫曾晳乎自以為高見而議其後恐與曾晳所見
無交涉矣顔子固未敢道只曾晳之肩亦未易遽齊也
又謂百尺竿頭更須進步克伐怨欲不行謂未是百尺
竿頭則可若於百尺竿頭又欲進步即脚不踏實地矣
持論甚高過於中庸但恐無下脚手處也鄙拙之見不
敢不盡以傾倒儻有未然幸不我吝
再答徐子融書
再蒙見教曾點之說甚荷不外但曾點胸懷極是灑落
恐不如所料儻如所料孔子必不與點矣此是論語中
一節目須更商量百尺竿頭進步文蔚非不會意謂雖
是孔子亦只得在百尺竿頭立地他人蓋未到百尺竿
頭也百尺竿頭進步殊非聖門語言氣象是以𤨏𤨏忘
其愚直更幸思之
與李敬子教授書(甲子冬)
文蔚往來閩中於師友間稔聞令望第恨去留參辰不
得承博約之誨唐石雖幸一見恨匆匆而别不及交一
語深以為恨即目冬寒漸力伏惟進道之勇神物森相
尊候萬福文蔚稟資遲鈍涉世多艱荷先生教育之久
而學不加進深以自懼也近訪朋友徐司法為廬阜之
游一日拜白鹿洞先生祠下遂得與升之杜兄相欵升
之具道此日獲親講論之益且敬嘆其痛快勇决文蔚
因得以詢問起處之詳竊知讀書山間深有契合且以
誘掖後生之秀者其趨操如此令人敬嘆文蔚竊嘗自
謂為學之道義理難精己私難克今吾輩未嘗不從事
於格物致知讀書亦曉解大義應事接物之間蓋亦審
訂是非權衡輕重但毫釐之間察之少有未盡則道不
明矣至於克己未論到顔子天下歸仁處如原憲克伐
怨欲不行亦自是一難事自非隨事撿察痛自鋤治則
不知不覺之頃私意已竊發矣尚何望其道之能行哉
此中庸所以論道之不明不行而歸咎於知愚不肖之
過不及況今老師云亡學者星散無羣居講切之益或
解體自肆或狂率自是深懼此道無傳尊兄乃能用力
如此誠為可敬但疇昔朋友間多謂尊兄稟氣太剛勁
急太甚少寬裕和平之氣大抵進道不可不勇任道不
可不毅若欲從容之中理而無過不及之偏則須察理
之精克己之盡以變化其氣質可也此中庸所謂天下
國家可均爵禄可辭白刃可蹈而中庸不可能若論難
易疑莫難於前三者而莫易於中庸然前三者資稟之
近似者皆可慷慨感激而為之至於中庸則直須義精
理明而非血氣智勇之所能及矣近聞尊兄以弘名齋
伏計每日用功文蔚深喜斯道之將有傳敢寓片紙布
此區區自念與兄交淺而輒言欲寫而復輟者屢矣又
自咎曰此即不能先施於朋友之過是以忘其狂僭因
此或可以來其警教之益前此過番昜會姜叔權亦得
少欵渠恐吾人邂逅相見託致問意叔權自三數年來
苦於多病不甚看文字但氣象却自好也徐司法誠恪
有守頗恨此間少講論耳他日須得與兄相見文蔚今
以歲晩思親亟歸上饒深恨不得一造高居少奉從容
有可箴藥便中切幸勿外
再答李敬子書
文蔚駑鈍之質年邁而學不進家貧親老未免假館讀
書工夫多分於應接良以為撓今見理歸計次第年歲
間可遂誓當畢力鑽研以無負先師期望之意頃聞有
司直之命繼會直卿黃兄竊知授江西運屬苟有志於為
民隨處皆可自效有朋友往來相與講學否文蔚切謂
日用工夫靜中不能不動却欲於發處察之惟動中之
靜一節最難須是於此用力見功庶幾天理流行不至
間斷也文蔚雖日以此自提終未得力因來有以教之
是望
番陽辭趙得勤知郡書
文蔚疎謬無取誤蒙見知收寘郡齋自愧冒處非據寅
夕不寧方圖引退忽承易鎮嘉禾喜而不寐意謂因此
可以告歸乃蒙不鄙復有顧遇之意自惟無狀何以得
此豈足下憐其寒陋而不忍棄之歟然文蔚竊有愚誠
不敢不吐文蔚堂有垂白之親菽水缺養使文蔚温飽
於外而不顧其親之飢凍是乃名教所棄豈可冒居師
席以表範人之子弟用是所以難其遠出徑當自此請
違少留番江為有一二同門欲相聚數日旌麾既還文
蔚無復拘礙後日杖屨而歸猶得攀緣於鵝湖道上然
抑猶有說文蔚以迂闊之學不合時好往往厭棄之者
十常八九足下非惟招延之而假借之甚厚則足下之
於文蔚亦異於常人矣使遽别而無一言則是足下無
負於文蔚而文蔚負足下竊謂賓客之賢否寔係主人
之重輕今世士大夫多喜佞而士多失守以失守之士
而遇喜佞之士夫則卑汚苟賤之態何所不至為主者
見其甘悦之言日進而迎合之意日投遂以為得士旁
者觀之則何有以折衷之乃幸
答江會之書
文蔚自惟蹇鈍科舉豈敢有望但以親老在堂不得不
勉應之耳每蒙奬予過當深愧有負期待蓋士生於世
用之則行舍之則藏自今人志於利禄於是榮勝恥負
而視得失甚重然以義理觀之則易地皆然逹則為逹
之事窮則修窮之業初無加損持此說以語人不翅齊
門鼓瑟惟會之能知我心故輒言之會之經涉世故已
深窮逹得喪自當無疑得暇能與子融相過以講究聖
賢用心處他日文蔚結茅山間相與往來以畢此生所
得不猶愈於彼乎
答周希顔書
書疑數條已隨所見答去更幸思之復以見告書直是
有難讀處某每讀一篇必欲先自通然後會諸說而析
之緣此遂覺遲鈍未能得條暢誓當畢力鑽研亦苦性
不機敏也此學甚孤滿前無可告語終日塊坐令人昏
滯識趨向後生但得一人朝夕相聚亦當有啓發處希
顔志向不易得當决取舍之幾真知外物為輕吾身為
重庶有可以着力者若徒悠悠歲月無補於事也某深
以此自警往者不可救矣來者猶可追望希顔莫言語
聽也
克齋集卷四
