克齋集别集類三(宋)
提要
(臣)等謹案克齋集十七卷宋陳文蔚撰文蔚
字才卿上饒人嘗舉進士端平二年都省言
其所作尚書類編有裨治道詔補迪功郎命
本州取其書以進今類編已佚其文集亦不
傳故書錄解題宋史藝文志俱未著錄明初
其郡人張時泰及其裔孫良鑑始掇拾成編
即此本也文蔚始因同里余大雅以師事朱
子見於所撰余正叔墓碣中與朱子往復書
甚多皆以工夫精進相規切而祭朱先生文
有云丁巳之冬戊午之春招之使來授業諸
孫因獲終歲待教諄諄則又嘗館於朱子家
者故得朱子指授最詳其所紀朱子語錄皆
戊申巳後所聞見於池錄第四今亦編入朱
子語類中其學以躬行實踐為本故是集詩
雖不工而文章則淳厚精確不愧有道之言
講義九條剖析義利之辨尤諄諄切至於學
者深為有益云乾隆四十二年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
克齋集原序
宋陳克齋先生名文蔚字才卿信州之上饒人少事朱
子自號克齋隱居不仕以孝行修於家全集若干卷皆
論學之言也張生時泰始刻之於鄉千里致書乞余為
序余按信州朱陸兩先生友教之國遺風餘言多有傳
者兩先生異同學者難言之今觀其所為求放心與躬
行力踐之學俱未嘗有異其稍異者讀書窮理之說耳
朱子天姿異敏故得肆其力於事物見聞之間中材以
下守其師說苦於繁迂而或至於附會離析則教之專
力從事於吾心固易簡之功也予夙未知克齋之遺今
幸得其書而讀之顧亦缺有間矣是不宜輕論論其大
略以求仁為本以省私慎意為事以學問思辨先致其
知可謂卓然信蹈而亦不流於蔓支者也同方友教若
余正叔徐子融徐子顔吳伯豐諸子書不盡傳學問磨
礱要可想見彼亦各遭其勢而然也迨正學稍衰而毅
然以求道自名者亦不多見則知因一時之師友而能
成同國之風俗可不勉哉今天下榛蕪予所見吳越之
間文章淫淫蓋斯人之陷没久矣竊以為非得三四豪
傑之士講明學術以收返人心則鬼蜮交作而天下事
彌不可為江右去理學之舊未遙其道宜先正余曩者
待辠四年嘗欲遍求其先儒之集輯為全書書繁不能
竟信有葉生震亨者曾為余任之生亦頗篤志於學今
聞其不幸死矣所望者張生輩數人耳張生顧能於文
淫道蕪之時而表章儒書於漫漶遺缺之後予益滋喜
也斯可不為聖賢之徒歟乃為序崇禎癸未夏五吳郡
後學侯峒曾書於長水之二思堂
