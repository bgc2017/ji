克齋集卷六宋陳文蔚撰
荅劉南叔縣尉
(劉傳令尹葉叔嘉命以縣庠新成欲文蔚來率士友)
伏蒙不鄙之諭仰荷記存自惟猥陋何以得此文蔚雖
粗知讀書然稟資愚鈍識見卑近年邁而道無成日方
救過之不暇竊聞邑大夫鼎新黌舍作成士類興墜起
廢於寥寥曠絶之中百十年來所未之見甚盛甚美文
蔚雖未獲從諸生後以觀盛典未嘗不挹文風於百里
之外載惟當作成之始必得有道之士日與諸友講貫
琢磨庶幾聞見一新風氣寖厚以上副賢大夫期望之
意如文蔚孱陋自治罔功焉能律人若勉強承命必至
貽笑多士適足為善政之累以是不敢冒昧敢借重言
於令君無枉辱書教則不勝幸甚
答史守
某竊聞昔李元禮尹河南以簡重不妄接士非當世名
人及通家不得白見被容接者號為登龍門而孔文舉
乃假孔子李老君相與師友為詞因得以見文蔚竊謂
居是邦事大夫之賢禮當然也而况有如李河南之風
裁則願先覩為快者詎敢自後於衆人乎閣下不鄙上
饒屈臨旌騎文蔚實係受㕓一氓之數既失事賢之禮
反辱忘勢親貽藻緘曲賜招致公卿大夫不下士久矣
而閣下舉曠墜之典誠創見也甚盛甚休但施之么麽
則非其人耳禮合承命不宿戒途適有採薪之憂四體
支離舉趾未能委折已見於尹兄書備言之委其轉致
忱恂窃幸矜體
進書編表
臣文蔚言七月十五日伏準本州送到七月五日尚書
省劄子取索臣所著尚書編類者臣一介庸愚識見膚
淺不自揆度妄意纂輯得罪聖門方竊自訟豈謂聖朝
不棄涓埃兼收並取下及纖微臣文蔚惶懼惶懼頓首
頓首臣竊聞帝王出治稽古為先聖哲貽謀修身是急
必探頥於精微之地乃收功於土苴之餘自昔講求具
有本末伏惟皇帝陛下英資天縱聖敬日躋道得堯禹
湯文之傳書究虞夏商周之藴微言奥旨默契於宸衷
大義宏綱悉關於天理非如經生學士窮年既日苦志
疲精溺情傳注之間玩意篇章之末蓋將以彌綸天地
酬酢古今無非帝學之淵源豈但雲章之黼黻然且下採
芻蕘之論上裨旒冕之聰如太華之微塵不遺若日月
之容光必照聖而益聖新以又新幸若愚臣生逢明盛
且如臣者老於草澤幼玩簡編久蒙教育之恩得盡鑽
研之力竊謂書者精一之旨首傳於三聖彛倫之叙備
闡於九疇天文稽七政之齊地理載九州之貢揖遜征
誅心同而迹異侯甸男衛理一而分殊拔伊尹於耕野
之微相傅說於築岩之賤官制刑以儆有位德好生以
洽民心無逸俾知於艱難酒誥深懲於沈湎鼎耳雉鳴
則祖已之訓入西旅獒獻則召公之戒陳以至用人建
官大則公孤師傅惟其人微則侍御僕從㒺匪正非其
人何以經邦而論道不以正未免親佞而狎邪所繫非
輕誠宜㒺忽凡此皆理國安民之要亦豈無統宗會元
之方要之典學之一言是乃尊經之明法伏願皇帝
陛下加日就月將之志進日升川至之功用舜之中建
武之極以是陶成萬化鼓舞羣生還風俗於粹古之淳
示法則於將來之永則臣得與漁樵同樂鉛槧自娱雖
居曠野之遐若對清光之近書編凡一十三卷謹隨表
投進以聞臣無任瞻天望聖激切屏營之至
辭免恩命劄子
文蔚自幼讀書已知忠孝為立身之本居家則以事親立
朝則以事君捨此二者無以自立於天地之間年寖長
承父母之命應進士之科求為禄養終以不能趨媚時
好輒見擯於有司繇是一意古學讀大學中庸之書講
正心誠意之學親師取友進德修業亦欲得尺寸之權
以展布四體固非無意於斯世者然賦分蹇薄徒送日
月命不易得時不再來強壯之年既邁桑榆之景日侵
今已八旬有餘精神昏瞶血氣凋耗志雖存而力不逮
矣不意聖朝過聽誤加收用意謂尚可使令豈知不任
驅策自揆衰殘不敢僥冒以誤明時期待之意輒露繇
衷之情冀蒙從欲之仁使之終老山林以諧素願况今
日聖主當陽繼離之明欲夬之决垂意人才正人耆德
搜羅殆盡咸願正色立朝悉心竭慮以共興太平之治
如臣者不翅泰山之微塵滄海之一漚豈足為明時輕
重欲望敷奏冕旒察臣之愚憐臣之耄收還成命以遂
一夫之欲干犯鈞嚴無任惶懼戰汗之至
克齋集卷六
