古今禪藻集卷十九
明釋正勉釋性&KR1886;同輯
明(五言古詩)
紺圃即事眞可
卜居在野曠寂無塵俗想疎鐘深夜聞六根瀉清響晝
讀天竺書幽窗思忽晃犬吠桃花隂麥浪人來往最愛
晩雨晴空林返照爽
知希詩贈王德操德清
玄象未易覩太音非可聞巴歌壓雪曲下里排陽春楚
人疑鳳鳥仲尼哀麒麟豈不為世瑞所遇非所親耳目
素不接誰能辨其眞太牢嘗海鳥章甫資文身投之非
所好憂悲增苦辛俗習固有常貴賤安可論洗耳潁水
陽高蹈東海濱漆園固有託詎不懷所珍之子抱竒思
翩翩邈風塵迷方日已衆微言難具陳撫膺發長歎衷
曲誰為信出關豈慕遠遯世甘沉淪良由知者希所以
稱至人
讀顧九華知非歷希復
大化羅萬殊所至由乎一善善而惡惡聖人體其極厥
是既有歸一非熾然立所以在蘧瑗朝思繼夕惕行年
殆五十順逆始具釋事至輙隨行無過與不及賢哉華
山子視之以為則著書曰知非洞然明我跡永垂金石
言式昭彼邪慝
掃長水大師墓雪眞謐
同雲千里暗雨雪七日多祗樹珠交結古塔銀嵯峨南
圃余舊業莊嚴復如何躡屐獨自往樵采蹊徑訛鳥雀
絶不喧草木亦已皤前修有遺蹟長水窣堵波積素表
梵行堅冰喻尸羅佇立遡年歲四百春秋過竊忝眇遠
孫埽除倚中阿運帚拂其上風起搖松蘿右繞復再拂
彌天曜羲和清淨本自然斯言良不磨
贈陸成叔洪恩(二首)
志士不偶俗甘與貧賤宜棟梁棄不錄輪囷先容資閭
娵不自衒鉛華賁戚施舉世事雕鏤荆璞反見遺騏驥
縶其足駑駘實先之所以阮步兵乃有窮途悲茫茫四
方塞眷言欲胡為
重陽前一日姚使君招集綺霞閣
阿閣嶢空翠俯矚江漢流雲際表楚岫水痕落吳洲丹
樓映霞綺芳氣颯然秋感彼黃花候坐理南山悠娛君
丘壑趣賞我物外游百年慨往逝六代堙沉浮何如飯
薇蕨聊暇以消憂
招隠詩僧悦(五首)
躑躅心自夷恬此欲安之秀木迴芳薄秋蘭媚幽姿雲
構希千章貴足適一枝嚴霜凋飛榮良無百歲期
懷友
天際有眞人幽懷在深谷憺然物慮遺適此天下足冠
蓋四方來珊珊曳鳴玉静嘯月中聞山水發妙曲
志感
招要良不偶寄託有深緣高步陶遠右放神羲皇前空
林倒夕景絶壁飛寒泉寂寂龍象居述志在虚玄
題清華館兼訊何令升
恬愉聞在宥止遽見玄素非欲至世樂是此勞者務達
心境自閒達境心自悟明月濯濯來清光滿庭樹
宛陽送吳用卿
振迹發竒况宛雒多嘉猷君子惜寸隂尺璧非可酬金
石結交親骨肉豈等侔江河日夜馳天地古今浮丈夫
局四海朔雪凝貂裘寒苦松栢姿千載懷殷憂
贈雲東法生(二首)
佩芳須佩蘭采山須采芝之子白足流炯炯珊瑚姿啓
我離垢言遺我青楊枝欣然意自會執手平生知維時
歲向暮盈野多菉葹子行望林壑予亦從此辭
雜詩
天壤一逆旅日月雙轉轂高鳥翔層霄野獸赴遠谷今
我鮮人累在衆恒幽獨朝來川上坐暮向雲中宿往者
逝不留來者詎可卜陽燄非眞波疇能侶馳鹿天秋肌
骨清葉落霜氣肅引杖起遊步盤桓撫松菊誰謂林室
静鳥雀喧下竹誰謂知賞希明月入我屋越此醉夢關
生事良易足駕言補我衣舂我新刈粟
古意法濟
翩翩雙幽鳥雛時即同林依依三十年宛轉多好音相
將養羽翰遂得殊衆禽朝來天風起飄揚上嶔岑一飛
一追隨飲啄豐至今既遂凌霄志安問銜環心
覽鏡德勝
山人無鏡照自謂顔色好一朝忽照鏡却訝顔色老日
月迅飛電學道自應早君看桃李花無言亦枯槁
謝友人惠米
香積厨無烟何以留雲水謝彼宰官家餽我藍田米香
生白玉饌光燦青蓮几伴侶共禪悦人天同法喜
哭伯母吳貞婦
伯母七十四一病歸窀穸孀居五十三辛苦披巾幗父
兄欲奪移泣涕沾胸臆之死矢靡他骨凛秋霜白教子
不徙遷事姑慎朝夕恒曰未亡人事亡心如刺此道古
今難誰為勒金石吾哭伯母詞五内空煎廹
㕍蕩山觀瀑布
赤城下南走爰有神人宅龍㕍佩嘉名合沓芙容國生
烟羃層巒大海洗石壁日出遠水明雲吐長天白仰觀
衆峯攅森羅若牙戟瀑布縣虚空奔流亘千尺蜿轉玉
虹翔光輝寒電射謖謖高松鳴凄凄團霰擲噴沫散輕
霧停影紛裂帛日迷風雨秋歲凛鬼神夕迴飇應呼至
亂洒衣與幘谷聲一何長湱如仙掌摑倒闞不測淵怒龍
安可逆我昔遊匡廬觀泉巳驚魄對此神冥冥歸來尚辟易
雜詩
落日迫西崦吐月銜東島逝景故悠悠人世漫浩浩所
思耿中情憂愁惄如擣宴會苦不常容顔徒自老子有
鼓與鐘勿伐亦勿考一委溝壑中身名腐同草
秋夜與羅吉甫同賦
夕露鳴蟪蛄秋風動楊柳嘉候苦不常芳華詎能久野
老話東臯故人依北斗親疎貴與貧身世無何有真境
總會心萬理弗挂口感物木偶形撫化柳生肘寫此石
上琴醉以山中酒
燕中述懷留别諸友
乞食離江南一鉢四千里歷苦見道心未能了生死所
以事參游雲山杖藜底禮足曼殊臺掉臂燕昭市不識
諸王侯獨念數君子世事等空華年光逐流水關河落
日昏城闕秋聲起破衲風塵中故林荆棘裏長揖歸去
來殷勤謝知巳
過雲山居士淡泊齋法杲(十三首)
金閶與毘耶不隔數武地何物是塵勞有生隨所寓檐
花破喧寂野鳥窺真趣豈其善聲色轉向聲色避况彼
隨緣流定動超凡慮胡必匿煙蘿然後為歸計空齋淡
泊名吾知有深意世事從其煩孤雲自迢遞
樂府雜曲八首
瓦礫滿階頭羣兒打階口争在輸贏前擲在輸嬴後
馬頭十分高馬頭十分低下與紅塵接上與紅塵齊
女兒啼得傷傍人争斷腸口口哭前夫心心迎後郎
朝菌不終朝劉生最明透路死路頭埋荷鍤隨身後
耕筆非其時不若去耕野抱瑟倚高門取笑吹竽老
世忌捉花莖毒蛇傷手足更有練蛇翁阿嬌貯金屋
蛇質化為龍其文終不變豈非堯心腹猶是跖顔面
新月日就明殘月日就暗君子與小人中間影相濫
山居雜咏二首
人情獨尚煩天道從來簡白璧不全身黃金能換眼破
觚貴復圜欹器惟嫌滿深井汲秋雲詎知吾綆短
寒蛩泣東壁哀響流西館疎花夕露滋弱草繁霜剪良
哉宋玉悲過隙秋陽短對兹風木音因傷歲時感
所思二首
倉庚方始鳴倏焉届秋杪蚤歲事行役躑躅悲衰老脩
途遠遊奔生死良苦惱負兹結髮親於邑殊難道空牀
有餘塵征路無常飽嗟嗟人之生不及鴛鴦鳥王事敢
云疲投歡苦不早恩情日以衰奚啻如秋草草枯萌有
時佳人覯無期涼風一何厲旦夕空嗟咨嗟咨復嗟咨
涕淚紛如絲
賤妾委空房曷不霜與霰良人天一方顔面寡相見豈
無機杼勞終歲不成絹豈無室家私徒抱衾禂戀睇彼女牛
星一夕猶歡讌咄嗟夫與妻永隔平生面一葦信可杭勿曰
阻河漢秋風幸旋歸曷辭繁露泫思彼故人心腸似車
輪轉悲思夜未央目斷雙飛㕍漢廣莫可涉故情中道
裂惜哉不見知巳矣勞中熱吁嗟復吁嗟蕙帳空涼月
贈莊我同山人如愚(七首)
人生各有志奚必貴與富不作人中龍即作書中蠧不
作極寵媵即作未嫁媍日月蜣轉丸天地蝨處袴芥子
大形骸須彌山憂怖佛性穴鼻鍼塵勞線難度世緣刀
尖蜜䑛之恐傷誤獲飽號良田足用稱武庫安步當高
車不願乘殷輅窮交得良朋免生勢利妬爾家莊先生
逍遥真足慕
贈别劉毘邪
本無緣而會豈有情而别為交深而思苦念異鄉而同
客柳葉雖巳青杏花猶未白問君何時行或者在三月
寧結無情友不交有義人無情易解㩦有義難分身花
有並頭蓮魚有比目鱗此豈怯孤單天分義所親所親
而欲疎安能不霑巾
贈丁元甫司馬
寸樊可鞠雀奚能繫鳳凰況御鳳凰者凡羽焉頡頏蹄
涔無蛟龍蠛蠓猶望洋況駕蛟龍人庸鱗豈同行嗟嗟
蠓與雀得志騁榆枋蛟龍及鳳鳥失路轉彷徨雲雨有
時會天地信翺翔蓬蒿無計取本非類所妨物各有其
志時各有其方不以此易彼達者勿悽愴
其二
海深藉衆流山高賴積塵鵠翔託徤翮龍飛恃潛鱗吾
生天地間豈無知心人勿以一寸屈變爾尺蠖伸勿以
九鼎堅磨爾志磷磷百川在瞬息榮名非所親取樂當
及時謝彼嗷與狺
皖山雜詠
白雲出山澤膚寸可成霖奈何市井徒枯槁甘其心白
雲亦自貴每與泉石期莫逆兩無心何所不見知可怪
塵勞者入山采石華不知白雲意徒謂林泉嘉林泉無
白雲石華色不殷白雲有大惠世人那知恩白雲豈求
報但畏有識笑笑彼白雲姿林泉徒照曜苟會白雲意
林泉亦有趣誨爾巖穴人慎勿中道棄
贈緣如上足(緣如為雪浪師之孫)
我從爾祖游爾年僅驅烏今爾為大僧我稱老苾芻虎
生三子必豹鷹生三子必鷂爾祖桃李門牆孰執任公
之釣橘不度淮鸜不過濟越雞伏鵠善胡能洗上德哉
人示爾窾啓曾師仲尼伋復師曾爾年茂壯爾志憑陵
庶幾異日水寒於冰
秋興明曠(二首)
大火倏以逝涼颸動幽林飛霞騁竒姿孤桐落秋隂願
言縱芳躅擥秀歴遙岑高視破宇宙曠焉開我襟靈籟
妙激羽何必筑與琴感此事媮悦聊復送長吟之子出
世者俛仰增遐心
過城南友人
侵晨理幽策出郭尋舊盟河流綠於染高柳風蟬鳴我
友雅好事書畫紛縱横契賞忽云暝凉風歸途生
寄如安兄性熥
紫芝方曄曄罍恥未全貧賢哉商山皓宇宙靡冬春無
悶徵實德隠約貴眞純所以窮達士不與世情親
其二
莫買武昌魚魚腹無尺書遠望衡陽鴈鴈足空踟蹰親
交在異方何以慰居諸永言保明德膠漆不相如
暮春懷仲連居士廣製
憶昔隠士居斗室淨如滌竹香入幽窗林翠流虚壁雲
與戒身閒月印禪心寂言尋野寺僧扁舟汎蘆荻
題古村圖智舷(六首)
仲夏喜無事披圖探野趣不離方寸間寫出幾村樹遠
山勢重叠近水光吞吐鳥道入高冥人家在烟霧聞有
幽棲士乃向此中住溪口挽釣船草際横樵路伊人去
巳久逸韻宛如故掩映屋東西蕭條舊桑圃至今有松
菊如昔零霜露
簡道可法兄
頃讀蕉上詠疇不爾傾倒言外託微旨拙中寓大巧詠
歌巳臻此賞識應不少如何壯齒時不得展所抱遁跡
此湖山忘機如鷗鳥白雲與往還童子日圍繞長者未
弱冠次者髮覆腦更有六七人聰慧益稚小有時瞰師
出非蠻即鬭草禮法未易閑天機不欲矯若問祖師意
當下無不了相知寡老成孰若此幼好百年俯仰間取
足便煩惱目前苟可娛此外一齊掃
題管仲姬山樓繡佛圖
須知相好身不獨鍼鋒現松風即佛聲山月即佛面當
時管仲姬高窗作此觀
題畫天目松
鱗脱葉疎短骨立枝孤瘦偶蒙好竒者和雲移出岫百
中難有一保得如兹秀唯有竹與梅可結歲寒友相與
飽霜雪幸不如桃柳誰為傳此神决是首陽叟貞心而
勁節餘人未必有
夏日南菴諸子見過二首
偶然憩南野高蔭欣古木室中晤言稀樹下坐忘獨枉
棹來故人逗浦看新竹深林長閉門豐草高于屋何物
歀素心願言宵炳燭
野處雖巳適久不聞高詠炳燭夜何短含毫曉未竟凉
雨原上來洗我竹林净荷池漲莫知松簷溜可聽小舠
勿遽還出浦風波勁
南還金閶與玄海師夜坐廣化(二首)
我從江上還師在丘中住白雲本無自那能詰何處淡
淡雲水姿悠悠客中味惜别半載餘月明在庭砌梅香
岸上花懸我枝頭錫不减東歸音壯我南行色念兹良
夜永徘徊不能寢因之發長歎薄世良為警坐剔孤燈
寒春風灑苔席願言盟此心雙眸青歴歴
曉發江上
北人車馬便南人舟楫慣不辨路何從行行迫清旦水
禁有嚴官星燈飛驛傳客瓢冷如水早巳辭征翰一道
平江行仰視星河爛帆破水中烟凍解沙頭纜去留何
所營家山薄雲漢日月疾如駒流光不容線歸乎復歸
乎天地悲遲晩
送雪竹還楚大泓
送子霅水郭寒江正渺渺何物擾離情長短亭邊草草
綠長亭邊萋萋没遠天心牽隨草色同到楚雲前
挽錢母夏太君成覺
木落霜景凄寒風慘蒿里俄登清獻堂獨惋夫人死吁
嗟雙玉麟泣血濺流水回首顧愁雲悠悠何處是
同錢抑之陳幼常尋郭外諸寺通凡(四首)
二妙青雲姿偕余發幽興風日殊清和郭外覽名勝欲
覓昔所遺渡溪且穿徑寺破僧轉貧碑荒字難認水西
鳴磬殘林杪落霞剰三匝繞浮屠無生願言證
寄顧善長
鷦鷯棲寒枝鸞鳳鳴高岡鷦鷯願終止鸞鳳圖翺翔因
以中道棄兩地徒悲傷憶與子别離草木千山黃今見
河柳青使我抽衷腸之子遠馳驅豈不懷故鄉故鄉有
知巳念子常徬皇
胥山曲
行行復行行敝屣一何緩不嫌胥山遙但苦白日短
渡水吟
渡水為尋山尋山為逃俗望山可憐青弄水可憐綠
惜别會伯陽如能
山中有佳景四時趣非一雲霞任往來花鳥無得失偶
與賞心人閒步興逾逸坐石理殘經窺林看月出豈知
良晤難久要不可必分手即今朝相期定何日因想會
時遲元是别時疾
法相寺圓信
古佛千峯下凌雲何迢迢空生栢葉香不逐秋風凋車
馬任來去溪山總寂寥了知心無我示現若芭蕉
鶴林别業明賢(二首)
碧梧好顔色專待鳳凰栖鳳凰不見顧落葉委青泥人
生有才質整駕攀雲梯良會失遭際踟蹰白日低
其二
秦王策青山青山走不顧白日銷雄心雄心倏如霧我
愛竹林賢七子久巳故對月洗心愁掬水弄明素
自蔡里登縹緲峯大壑(三首)
首旦集扶桑亭午别下蔡雞犬無絶聲崖泚有餘槩遺
蜕瘞仙靈遐探尠凡輩泠泠水一灣湖泖舒襟帶伊昔
感離宮歌舞竟安在丹實垂芳林青壑瀉靈瀨飛錫凌
雲端縱目窮海外襄城轍立迷懸圃路非隘河漢悲無
梁都邑儼浮芥安得飇車來招予出塵界
夜渡胥口
夙懷洞庭志奄忽逾中年姑蘇織往來肆眄凌湖煙天
吳驅石尤幾度不得前安知形與神從此遂蹁蹮既結
餐霞人采芝商山巔玄棲與净域一攬不欲旋分衛衆
香林郡邑寧足宣秋飇忽禪序客興隨變遷蘋香醉宿
鷺蓬影驚飛鳶四顧莫辨野一指渾迷天銀漢湛於洗
金波流欲然率爾崦嵫外圓魄翻虞泉吳歈厲清響楚
調發靈篇漁子喧辭渚榜人争聚川感君締好情猶為
夢所牽
自包山寺入毛公壇
蕭晨不能寐肅軫從游豫澄溪厲淺深碧嶺逆烟霧井
渫瘞豐莽壇荒森道樹昔惟虚牝間亦有劉根寓安知
窮巖裏寧絶化人遇林端湖影翻石側溜微沍&KR1545;影曠
不接歴勝想所度丹橘剖瑤霜朱草塗白露仙馭颯流
飇天階止跬步回首徒興悲游方焉所慕
雜詩斯德(二首)
翹翹椅梧樹孤高出林杪凉風吹一葉大地驚秋早星
火夜西沉白露被衰草寒暑互相尋繁華豈常保緬想
人間世羣動紛擾擾隨分得逍遙鵬鷃同為烏莫大于
秋毫太山謂之小舜華豈不榮大椿有時槁萬齡同日
暮達觀甚明瞭海水變桑田下籌有神老二儀或崩墜
把人心悄悄惟有學无生劫塵一時掃
詠史
仕宦貴榮名結交徇知巳知巳者為誰陳餘與張耳二
賢克締歡一時咸仰止相慕何其誠相期許偕死白刃
起睚眦銜怨于没齒肝膽一燕齊久要焉足恃古來金
石盟孰能善終始管鮑安在哉陳雷無復起淳風久不
振世道日頽靡懷古心悠然感歎胡寧巳
雪霽方擇
浦涘歛宿烟檐際照晴雪日出視東臯奪目寒光潔偶
將拄杖去人跡徑尚絶何處啼鳥聲微翠露&KR1005;嵲
屏居山中寄南湖諸法友弘灝
絃斷猶堪續草敗猶能綠每歎人不如云亡難再復伊
予感實深無生念轉篤竄身巖石間含眞而抱樸止渴
有清泉療飢有黃獨雖乏旃檀香埜華常馥郁所契良
難忘引領勞雙目疇念菰蘆人足音響空谷
雜感如曉
鸚鵡調好音久繫樊籠裏鷗鳥無美聲江湖任飛止本
是同卵生巧拙分憂喜岐路何紛紜已學參寥子
出林(有引)正勉(三首)
予墮地十四年每念生死遂税駕五濁頂禮法王越
三載祝髮追賦一章以謝故知兼自勵曰非林臥人
矣
林臥十四年讀書徒潦倒試翮培風遲俟河白日老不
見日及花黃昏落蔓草所以水月姿杖錫出林早
頓悟
巳處空華界未作空華遊寄書辭猨鶴倜儻蹈三洲自
負空諸取物色非世求囊琴貴無絃涉水貴虚舟
葬親(并引)
先父母生余兄弟六人伯仲皆成立食貧予最幼鍾
二人愛會巳丑歲疾疫我母弗禄而父亦相踵下世
明年四月感念生死出家胥山之古刹身為釋子業
尚兼儒每誦蓼莪之什澘然泫涕竊自謂子於父母
生養死葬人子恒職今既失生養而雙柩暴露一隅
更獨何安越辛丑歲星冉冉一周矣乃以葬事謀諸
伯仲俱以貧力不堪襄事又一載為壬寅冬余有方
外遊欲速酬前願然又未能卜地亡何有從兄者憫
余孝思指祖塋昭次可權厝予曰生寄死歸何地非
權乎遂罄衣鉢之資辦葬具因思禪衲不欲立文字
破白業之戒然此一段苦心又不敢同淪黃壤况詩
出性情之正昔賢所不禁于是僧而詩借文字以紀
事縱有敗實之議余心甘之矣
昔遭家不造天步膺多圯骨肉既分崩恒産蕩無紀束
髮方外遊一鉢為耒耜煢煢越故步孤雲任生死弱喪
十二年耀靈急飛矢忽因回飇馳轉蓬歸故里風塵拜
雙柩銜悲不能弭六子非令人埋骨無寸址蓼莪化伊
蒿瓶罄罍為恥遂捐分寸畜拮据營舊壘秪欲栖遊魂
不貴圖龍耳緬懷鬻身賢負土奔若駛厥冬卜葬日執
紼冰雪裏長恨抱終天苦海悲無底光儀蔑見期心戚
如齧指愛水竭涕淚白雲徒陟屺生當未成童曷解羞
甘旨死則為桑門喪葬禮不庀蓋棺論富貴臧否定没
齒一坏當佳城萬事苟巳矣賫送无劒遺紀年聊樹梓
鶴歸乏華表奠瘞虧壇壝薤歌擬白花啼鳥述哀誄靈
氣通硤山孝思流長水余亦電露命胡能守禋祀須憑
清江神年年薦芳芷
寒山訪雪谷師智舷
寒山太湖東六月雪埋塢時有天耳師巢居類巢父春
秋未半百氣骨自高古清泉凍連底蹲石怒獅虎此中
除梅花無物入巖戶
四言附
夢萱堂詩二首道衍
其萱陽陽形於我夢落月屋梁儼覿母容我侍母側笑
言雍雍恍惚不見痛傷奚窮
韡韡其萱翼翼其堂有禄可養母矣云亡傷母之亡如
剚我腸夙夜靡寧雨淚其滂
焦山講場未竟有僧欲解錫歸檇李因作此詩以
送之兼戒之也法杲(四首)
迴風弄江江色上岸船深浪高笑語中斷(一解)蒼巘疊
足紅塵折腰畢竟飛錫何如挂瓢(二解)良眸瞩天寒碧
萬里試一捏間花相亂起(三解)于彈指間雲颿瞥開白
月在樹回頭影來(四解)層淵毓珠頹璞韞璧摧光歛華
合啄三尺(五解)狻座儼肅拈花聚徒巳破顔者歸歟歸
歟(六解)
送空雲
雲物乃幻跡何西東倚空現質滅還從空(一解)金沙飛光
落日滿渡吳關楚關祗隔春霧(二解)舞櫂發艇彼何人斯
開波弄沫乘流去之(三解)霞天之根朵朵紺色匪江禽形
是衣裳裓(四解)沙闊樹短山遙水窮踶跂斫額峭哉東風
(五解)
米珠謠
西星而東南星而北孤煢肖鬼丁壯司賊攔街者青挨
門者黃妻孥在路父母誰湯身乎身乎何時殞乎
其二
日煎煎風獵獵斷苗根殺苗葉朝炊䠹暮易子朱顔皴
白頭死白頭何足惜人兒詎為食
贈余君獻如愚
上天須龍行地須馬治帛歸工韞玉待價子抱瓌材天
寧攸舍惶惶黔首危若倒懸搖搖社稷載覆載顚大人
格君子其勉旃勉旃謂何即躬匪他天爵既至人爵斯
多辟彼滄溟靡讓細河猶彼泰山惟高惟峩日居月諸
保合太和太和既保孰往匪道光雖未昇日出其杲聲
雖未揚風則偃草聖王需材用支傾宇賢人冀位匪禄
是取在昏為炬在旱為雨握髮姬公過門夏禹靡曰非
勤徒尊萬古子我同心薄言用深他山攻玉頑石礪金
況同桑梓降志虚襟既索余贈余為子箴勉矣含弘惜
哉寸隂
懷同門友吳江正勉
歲華代謝萬竅怒號參商入望心焉忉忉瞻彼陽鳥顧
儔而嗸矧伊人矣不念同袍
與子睽隔太湖之傍太湖雖廣一葦可杭跂望靡及烟
水蒼茫中心莫逆珍重風霜
自昔同門師彼道林式今兩地撫景沈吟雖有焦尾誰
為知音瞻彼白雲實勞我心
客遊雖樂猶謂路難綈袍之義古人所歎他山之栢可
保歲寒薄言結屋與子盤桓
彤雲羃野霜霰凄其感彼歲暮中心遲遲我日既邁而
月斯馳立身修業有愧良時
雙魚不達曷惠德音風飄敝衲念子實深江梅落落朔
雪隂隂願言把𬒮披我素琴
六言附
寄山中僧道衍(七首)
銕錫惟行磵谷葛衣不受埃氛百丈泉邊坐石千頭松
下眠雲餐芝每呼樵伴采菌時驚鹿羣孤蹤既留世外
高風肯使人聞
轉應詞二首
新柳新柳掩映溪頭渡口長條未絆游人正是江南早
春春早春早風雨獨行古道
斜日斜日門外馬蹄聲疾林栖鳥盡飛還霞彩紅銜遠
山山遠山遠莫怪行人歸晩
張山人適見訪暮歸口號
隔水茅堂塵静臨蹊松戶時開烟碧磵邊非草雲白山
前是梅琴為知音一曲酒緣得意多杯今日乘驂且去
明朝帶鶴重來
春日西溪即事二首
雲斷山峯遠遠樹迴溪路斜斜酒旗風颺村店牛衣日
曬田家喚婦鳩藏密竹引雛鴨聚圓沙人晩櫂歌歸去
争先去折汀花
人家半依沙觜舟子長停岸足楊柳三株五株桃花一
簇兩簇斜陽澹澹牽黃遠水盈盈漲綠老翁忘却投綸
因看晴鷗對浴
起宗徵公承旨内經館書記次楊禮部循吉韻
常時不妨論道暇日來參老禪華雨濛濛雙樹藤蘿隠
隠諸天細吟詩句久坐淨掃山床獨眠去夢不知何許
朦朧疑到君前
夢三秀弟正勉
花冥冥兮月移燈青青兮曙時念萍蹤兮寥廓夢尋君
兮天涯神為馬兮雲使披蒼霧兮遐馳風飄飄兮孤錫
草萋萋兮相思山窈窕兮深入忽逢君兮採芝坐松根
兮長嘯言來路兮多岐弄流水兮促膝鳥嚶嚶兮日遲
惬素志兮獨往得附翼兮瓊枝既沾沾兮遺世樂深谷
兮逶迤樹蓮花兮白業誓千秋兮追隨適春鶯兮喚醒
遡前境兮凄其轉思君兮若夢恍池塘兮題詩
古今禪藻集卷十九
