古今禪藻集卷九
明釋正勉釋性&KR1886;同輯
宋(七言古詩)
秋夜坐遇臻
秋庭肅肅風颾颾寒星列空蟾魄高搘頥静坐神不勞
鳥窠無端吹布毛(鳥窠禪師拈布毛而吹侍者悟道)
早秋吟契嵩(二首)
山家昨夜房櫳冷梧桐一葉飄金井長天如水淨藏雲
明月含暉變秋景桂枝花折風飄飄誰在高樓吹玉簫
人間不見槎升漢天上將看鵲作橋年少征人在何處
白露霑衣未歸去海畔今無漂母家江南誰與王孫遇
徘徊月下空長吟吾徒自古難知音欲上高臺問明月
明月何不照人心
令泉亭獨賞寄冲晦上人
南風掠波溪水滿山中幽人來洗浣獨立溪傍清興款
更愛泉流芳草短平生幽討貴蕭散世道紛紜何足筭
人間五月夏雲煩相約歸來君莫緩
北邙行法泉
前山後山高峩峩喪車轔轔日日過哀歌幽怨滿巖谷
聞者潜悲薤露歌哀歌一聲千載别孝子順孫徒泣血
世間何物得堅牢大海須彌竟磨滅人生還如露易晞
從來有會終别離苦樂哀感不暫輟况復百年驚夢馳
去人悠悠不復至今人不會古人意栽松起石駐墓門
欲為死者長年計魂魄悠揚形化土五趣茫茫井輪度
今人還葬古人墳今墳古墳無定主洛陽城裏千萬人
終為北邙山下塵沈迷不記歸時路為君孤坐長悲辛
昔日送人哭長道今為孤墳卧芳草妖狐穿穴藏子孫
耕夫撥骨尋珠寶老木蕭蕭生野風東西壊塚連晴空
寒食已過誰享祀塚畔餘花寂寞紅日月相催若流矢
貧富賢愚盡如此安得同遊常樂鄉縱經劫火無生死
感懷祖心
風蕭蕭兮木葉飛鴻雁不來音信稀還鄉一曲無人吹
令余拍手空遲疑
偶作日益
金谷春光長滿眼紅藥花梢香爛漫昨夜西風一陣寒
徧地殘芳落何限王孫醉倒不知歸猶向欄邊索金盞
寄王慎中教授道潜(十首)
高人屏迹匡廬山不入州府今幾年煮葵烹藿日一飯
目光炯炯明星懸行脩道富神所憐絳帳弟子如雲煙
憶昨秋風宿曾巘杖藜扣戶君未眠階松影月不到席
耿耿唯有青燈然高談一傾百慮洗似拂蒿艾披蘭荃
清詩落筆有餘地頃刻百紙珠璣聯錦囊别後有新句
勿惜柬使聊相傳
寄題濟源令楊君蘭軒
昔人慕猗蘭佩服比脩潔往往卒歲間山中行採掇吁
哉昔人去已久此花憔悴今誰折濟源長官真好古王
屋天壇馳遠步陽崖月窟得芳叢滿握歸來誇所遇净
掃幽軒植蘚墀紫莖綠葉弄竒姿疎簾風軟日華薄芳
馥滿懷君自知
春日即事呈定海尉葛叔忱
曾臺宿霞披滴瀝朝露濕有客獨登臨含情空佇立問
君佇立何所為報言遠人嘗有期菊花黃日出山去芳
草綠時猶未歸萬壑千巖望何極願託孤鴻寄消息少
年游衍易蹉跎翻恐歸來不相識滿目春暉花爛漫花
底幽禽自相喚紜紜萬類皆有從獨我參差邈雲漢勸
君不用長相思容顔消竭神空疲無情况有西樓月夜
夜清光照不虧
邵仲恭許相過金山未至
二月歸來江上居江流變渌江鷗去時移物改何足論
身世悠悠本非固鳩鳴屋角山雨餘花苞破紅滿芳樹
晴窗曉日幽興催振衣出戶凌高臺潮回浪死風色定
縹緲沙岸煙中開故人佳期絶消息滿眼空看暮雲碧
何日扁舟南渡來一洒高風破吾臆
訪彭門太守蘇子瞻學士
眉山鬱茀眉水清清淑之氣鍾羣形精璆美璞不能擅
散發宇内為豪英煌煌蘇氏挺三秀豫章杞梓參青冥
少年著書即稽古經緯八極何峥嶸未央宫中初射策
落筆游刃揮新硎翰林醉翁發竒歎臺閣四座争相驚
逡巡傳玩騰衆手一日紙價增都城同時父子擅芳譽
芝蘭玉樹羅中庭風流浩蕩播江海粲若高漢懸明星
前年聞公適吳會玉漿跪道人争迎浮雲流水付幽討
下視世網鴻毛輕野人弱齡不事事白首丘壑甘忘情
神仙高標獨未識暫棄蘿月人間行朝吳暮楚失邂逅
惝恍夜夢還惸惸邇來旅食寄梁苑坐歎白日徒虛盈
彭門千里不憚遠秋風匹馬吾能征鈴齋吏退屬幽款
一看揮麈銀河傾
虛白齋(與子瞻共坐有客饋魚於子瞻瞻遣放之遂命賦是詩)
嘉魚滿盤初出水尚有青萍點紅尾銀腮戢戢畏烹煎
掘強有時俄自起彼客殷勤贈使君願向中廚薦醪醴
使君事道不事腹把菊終年食甘美傳呼慎勿付庖人
百步池邊放清泚回首無欺子産淳謾道悠然泳波底
陪子瞻登徐州黃樓
黃花離披秋日短使君無事邀僧飯飯餘軟語爇香幽
共坐圓庵不知晚燭籠持火報黃昏使君愛客還留連
前登脩徑步超逸後却從御來聯翩城頭隂隂未月上
城下激激鳴潺湲漁燈照船沙岸近賈客夜唱聲清圓
徘徊始轉黃樓側銀箭銅壺知幾刻欄干倚徧惜分携
泣泣芙蓉珠露滴
次韻秦少游和子理梅花
朔風蕭蕭方振稿雪壓茅齋欲欹倒門前誰送一枝梅
問訊山僧少病惱強將筆力爲摹寫麗句已輸何遜早
碧桃丹杏空自妍嚼蘂齅香無此好先生携酒傍玉叢
醉裏雄辭驚電掃東溪不見謫仙人江路還逢少陵老
我雖不飲為詩牽不惜山衣同藉草要看陶令插花歸
醉卧清風軼軒昊
重居夜坐懷蘇伯逹昆玉
狂風吹林聲怒號隔垣洶洶如秋濤夜闌稍覺羣動息
星斗挂簷霜月高東鄰書生勤且勞粲然文采真鳳毛
遥想下帷應未寢短檠相對課離騷
過新開湖寄李端叔大夫
新開湖邊秋夢曉雞犬無聲人悄悄試揭疎篷覘日華
水面殘星猶繚繞嘗聞明珠藏巨浸光燄一出輝羣草
篙師為我暫停櫓罔象終期入幽討波間宛轉興方豪
依然别恨生懷抱故人離羣東海頭徇禄摧眉事枯槁
菰梢蘋末翠猶在蕙蘭憔悴青楓老浪游不知歲月徙
舊約無端失天杪目羨南鴻兩兩飛安得身同羽翰小
游胥堂在吾必行一榻數椽應預掃
廬山蓮社詠懷悟
晉室凌遲帝紀侵羣英晦跡匡山隂樓煩大士揮麈尾
十七高賢争扣几才高孰謂文中龍番使伊人思謝公
烟飛露滴玉池空雪蓮蘸影搖秋風
題李愬畫像德洪(十五首)
淮隂北面師廣武其氣豈止吞項羽君得李祐不肯誅
便知元濟在掌股羊公德化行悍夫卧鼓不戰良驕吳
公方沈鷙諸將底又笑元濟無頭顱雪中行師等兒戲
夜取蔡州藏袖裏遠人信宿猶未知大類西平擊朱泚
錦袍玉帶仍父風拄頥長劍大梁公君看鞬櫜見丞相
此意與天相始終
同景莊游浯溪讀中興碑
上皇御天功最盛生民温飽卧安枕醉凭豔姬一笑適
薄夫議之無乃甚長安遮天胡騎塵潼關戰血深没人
哥舒臣賊不足惜要臠國忠如膾鱗蒼黃去國食不暇
馬嵬賜死謝天下反身罪已成湯心奈何猶有譏之者
取非其子又遽怱靈武君臣無怍容何須嗚咽讓衮服
自控歸鞍八尺龍誰磨石壁湘江上揩拭雲烟濺驚浪
龍蛇飛動忠義詞顔元色莊儼相向與君來游秋滿眼
閒行古寺西風晚道人興廢了不知但見游人來讀碑
洞山祖超然生辰
希郎真吾道門友初見忘年今耐久天機深穏道骨清
詩句誰令愕人口可憐佳處未全知但見兹篇氣渾厚
我生癡魯人所棄洞視胷中了無有但忻所至有青山
依倚叢林遮百醜君才一籌勝却我胡為包腰反隨後
人生嗜好調自殊海上舊聞人逐臭江南長憶好雲泉
今日雲泉長入手萬頃蒼然几案間作詩舉以為君壽
理毫聊為試冰華小字明窗看揮肘
至豐家市讀商老詩次韻
楊柳護橋春欲暗山茶出屋人未知冒田決決走流水
小夫鏟塍翁夾籬雨晴春巷生青草烟濕人家營晚炊
心疑輞川摩詰畫目誦匡山商老詩夜投村店想清境
蛙滿四隣簷月移卧看孤燈心耿耿呼童覓紙聊記之
送子美友
曉痕翠浪行將徧掠面柔風初翦翦梅頬欺寒底死香
柳眼窺煙皺未展相看感此故意長欲别忍看春尚淺
離情惱人深造次撩我小詩弄清婉腸斷江頭無語中
謝郎匹馬嘶風遠
謝安道花壇
三月江南春不淺謝家池上開花苑層壇迸破碧瑠璃
嫩蘂簇成紅婉孌一枝二枝和霧白素娥月下逢姑射
十朵五朵照水紅仙姝並立瑶池東人生遇景須行樂
莫使餘香散簾幕白雪難逃鬢上斑金樽且對花前酌
醉則傲羲軒醒則歌尭舜榮辱是非都莫問風雲際會
自有時忠義果然天不困君今還作天涯客凭闌正遇
羣芳拆不插羣英醉上林人謂少年真可惜明年再獻
平戎策順風高舉摩天翼大手親提却日戈刈除天下
開荆棘古人養花如養賢我今說花心亦然栽培直欲
助真宰扶持造化工陶甄時人莫以花為浼大都自是
人情改若使人情長似花相看顔色年年在謝安道輩
真難得不容蒿艾生墻側不勞巧手寫丹青不學世人
畫墻壁靈苖自有天然格門外溪光長瀉碧更向溪光
種碧桃宛然便是神仙宅謝家池館勝瑶臺淺白深紅
次第開為報賞花君子道何須東海覓蓬萊
蒲元亨畫四時扇圖
畫工妙物無不可誰能筆端自忘我醉蒲睡著呼不聞
但見解衣䃲礴臝起來漱墨滋破硯霜綃咫尺開紈扇
點綴四時無不有但覺眼前紅綠眩雲破連峯青碧開
林梢時復見樓臺斷橋落日空流水為問秦人安在哉
春山杳靄知何處夏木森森蔽雲雨秋隂未破雪滿山
笑指千峯欲歸去看山對客憶峨眉客去愁多自不知
滿眼匡廬看畫軸平生坐媿虎頭癡萬事浮雲定何有
白鶴歸來千載後江山長在身世忙歲月不移舟壑走
對此未歸心欲折借君玉斧修圓月會看談笑滿清風
詎使人間畏炎熱
寄蔡子因
平生閱詩如閱馬自憐雙眼如支遁子因句法馬羣空
爽氣横秋太神駿上苑花光纏肺腸西湖霜曉磨風韻
較君年少翰墨場賈生仲舒覺寒窘醉中逃禪亦不惡
况復機鋒類龐藴奉身一飯聊自珍富貴功名苦尋趁
鳳巢定生五色雛文章從來論種性嗟余索寞卧空山
多生垢習消磨盡但餘欲識天下英斃蛇脊尾猶一振
歲月去人江浪翻何時仰此摩天峻
驟雨
雷搥雨骨天為低行雲趨走不敢遲桐英滿地誰拾去
花態正顰魂欲飛紫金蛇光誰掣斷墮空萬點跳珠亂
須臾井滑紺無泥瑠璃骨軟争道馳亂紅殘萼驚千片
可憐憔悴吳姬面林光草色自連天殘香依約知誰怨
再游三峽贈文上人
肉身大士延平公眉毛如雪聲如鐘東坡醉眼亦多耳
信口呼作僧中龍坐令玉色煙蠻裏晨鐘暮鼓三千指
而今骨冷撼不譍青燈白塔臨寒水上人談笑有精色
聞是延平坐中客紫霄峯下曾相逢别來幾何頭已白
地爐夜語尋前事當日交游半生死與君等是三眠蠶
浮世百年那免此我尋舊游聊自娛忽然見君懽有餘
一笑且從吾所適後會重來知有無
浙竹
龍孫初長浙江曲疎影蕭蕭濯寒玉平生知愛足風流
只有山隂王子猷而今流落蒼崖頂暗換年光鄉路永
冰敲雪壓未應衰鸞鳳不棲空故枝堅幹猶堪製長笛
最合宫商勝金石為君吹動鏡湖秋驚起雙龍翼小舟
送凝上人
我生風韻無塵埃揚清激濁心不回少年不忍混白黑
出言動輒為身災突汀出岸水必拍喬木穎林風必摧
乃知此世要不免毁譽於吾何有哉君今欲脱此等憂
獻君一策真良謀人言白璧為石頭唯唯慎莫分劣優
坐中亦復發一語衆將環視如仇讎此策簡截君牢收
飽食熟睡且隨流泛然四海無不可人將愛與君同流
張野人求詩
醉看湘山二十春杖藜疾趨旋路塵兒童拍手呼不住
並行磨之不怒瞋人間禍福本無象引手按之如有神
草鞵不踏公卿門術中玉石兩俱焚不知世上有憎愛
一味但學山林尊得錢行沽付一醉兒啼妻號了不聞
孔仲山為阿里卒吳門亦藏梅子真何年笑跨紫雲去
舉手山頭謝世人
送友人
幽人獨負三尺琴自謂羲皇得意深經年不肯鼓一曲
欲造千里求知音夕陽渡口西風起黃葉紛紛墜秋水
送君默默上孤舟片帆忽舉風波裏此去吳中風物好
重複江湖我曾到桂子落時雙澗秋白猿啼處孤松老
却入苕溪凡幾里連天震澤無窮已紅蕖苞拆流水香
紫蓴絲軟鱸魚美何時興盡見歸舟古今客路多飄流
孤雲别鶴無蹤跡空聽蟬聲野渡頭
送因覺先
南澗茶香笑語新西洲新漲小舟横困頓人歸爛漫晴
天迥遊絲長百尺日高飛絮滿重城一番花信近清明
秋懷祖可
霜禽驚呼山麓音霜風急吹溪上林羲和攬轡不可緩
夏后苦身驚寸隂横河明明月皎皎遠山蒼蒼水深深
哀鴻萬里繞雲陣遊子不眠中夜心
古今禪藻集卷九
