古今禪藻集卷五
明釋正勉釋性&KR1886;同輯
唐(七言律詩)
題黃公陶翰别業處一
聞說花源可避秦幽尋數月不逢人煙霞洞裏無雞犬
風雨林間有鬼神黃公石上三芝秀陶令門前五柳春
醉卧白雲閒入夢不知何物是吾身
贈司空拾遺太易
侍臣何事辭雲陛江上微吟見雪花望闕未承丹鳳詔
(一作未容窺日月)閉門空對楚人家(一作空自傲煙霞)陳琳草奏才還
在王粲登樓興尚賒高館更容塵外客仍令歸路奉瑶
華
别盛安護國(三首)
情人取次幾淹留别後南州與北州月色為憐今夜客
砧聲却似去年秋欲除豺虎論三略莫對雲山詠四愁
親故相逢且休問古來無種是王侯
逢靈道士
浮丘山上見黃冠松栢森森登古壇一莖青竹以為杖
數顆仙桃仍未餐長安市裏恒賣卜武陵溪畔每燒丹
縮地往來無定所花源到去路漫漫
傷蔡處士
篋中遺草是琅玕對此空令灑淚看三徑尚餘行跡在
數螢猶是映書殘晨光不借泉門曉暝色惟添隴樹寒
欲問皇天天更遠有才無命說應難
題東蘭若靈一(五首)
上人禪室路徘徊萬木清隂向日開寒竹影侵行道石
天花香散誦經臺閒雲不繫從舒卷狎鳥無機任往來
更惜片陽談妙理歸時莫待暝鐘催
送明素上人歸楚覲省
能將疎懶背時人不厭孤萍任此身江上昔年同出處
天涯今日共風塵平湖舊隠應殘雪芳草歸心未隔春
前路倍憐多勝事到家知慶綵衣新
江行寄張舍人
客程終日風塵苦蓬轉還家未有期林色曉分殘雪後
角聲寒奏落帆時月高星使東看遠雲破霜鴻北度遲
流蕩此心難共說千峯澄霽隔瓊枝
送王穎悟佐歸州(集作歸左緜)
客意天南興已闌不堪言别向仙官夢搖玉佩隨旄節
心到金華憶杏壇荒郊極望歸雲盡瘦馬長嘶落日殘
想得故山青靄裏泉聲入夜獨潺潺
哭衛尚書
畫戟重門楚水隂天涯欲暮共傷心南荆雙履痕猶在
北斗孤魂望已深蓮花幕下悲風起細柳營邊曉月臨
前路茫茫向誰問感恩空有淚沾襟
春日旅懷呈知已惟審
生涯萬事有蒼蒼應任浮萍便越鄉春水獨行人漸遠
故園歸路夜空長一聲隔浦猿啼處數滴驚心淚滿裳
不為知音皆鮑叔信誰江上去茫茫
垓下懷古棲一(二首)
緬想咸陽事可嗟楚歌哀怨思無涯八千子弟歸何處
萬里鴻溝屬漢家弓指陣前争日月血流垓下定龍蛇
拔山力盡烏江水今古悠悠空浪花
武昌懷古
戰國城池盡消然昔人遺跡徧山川笙歌罷吹幾多日
臺榭荒涼七百年蟬響夕陽風滿樹鴈横秋島雨漫天
堪嗟世事如流水空見蘆花一釣船
張舍人南溪别業法振(二首)
新田繞屋半春耕藜杖開門引客行山翠自成微雨色
溪花不隠亂泉聲漁家遣到堪留興公府懸知欲厭名
入夜更宜明月滿雙童喚出解吹笙
丹陽浦送客之海
不到終南向幾秋移居更欲近滄洲風吹雨色連村暗
潮擁菱花出岸浮漠漠望中春自豔寥寥泊處夜堪愁
如君豈得空高枕只益天書遣遠求
送韓侍御自使幕巡海北
微雨過山夜洗兵繡衣朝拂海風清幕中運策心應苦
馬上題詩卷已成離筵莫惜花源醉古道猶看蔓草生
因說元戎能破敵高歌一曲隴關情
送皇甫侍御曾還丹陽别業皎然(六首)
雲陽夜别憶春畊花發菱湖問去程積水悠揚何處夢
亂山稠叠此時情將離有月教絃斷贈送無蘭覺意輕
朝右要君持漢典明年北墅可須營
題周諫别業(有寺與周生所居俱臨苕水)
隠身苕上欲如何不着青袍愛綠蘿柳巷任疎容馬入
水籬從破許船過昂藏獨鶴閑心遠寂歷秋花野意多
若訪禪齋遥可見竹忩書幌共煙波
白蘋洲送洛陽李丞使還
蘋洲北望楚山重千里迴軺止一封臨水情來還共載
看花醉去更相從罷官風渚何時别寄隠雲陽幾處逢
後會那應似疇昔年年覺老雪山容
春日杼山寄贈李員外
南山唯與北山隣一閉禪關老此身黃鶴有心多不住
白雲何事獨相親閒持竹錫行看水懶繫麻衣出見人
無限幽芳徒欲寄郎官那賞石門春
山居示靈徹上人
晴明路出山初暖行踏春蕪看茗歸乍削柳枝聊代札
時窺雲影學裁衣身閒始覺隳名是心了方知苦行非
物外寂中誰似我松聲草色共忘機
晩春尋桃源觀
武陵何處訪仙鄉古觀雲根路已荒細草擁壇人跡絶
落花沈澗水流香山深有雨寒猶在松老無風韻亦長
全覺此身離俗境玄機亦可照迷方
喜嚴侍御蜀還贈嚴祕書清江(四首)
往年分首出咸秦木落花開秋又春江客不曾知蜀路
旅魂何處訪情人當時望月思文友今日迎驄見近臣
多羨二龍同漢代繡衣芸閣共榮親
贈淮西賈兵馬使
破敵功成百戰場天書新拜漢中郎映門旌旆春風起
對客絃歌白日長階下鬭雞花乍發營南試馬柳初黃
由來吳楚多同調感激逢君共異鄉
登樓望月寄鳳翔李少尹
陌上涼風槐葉凋夕陽清露濕寒條登樓望月楚山上
月到樓南山獨遥心送秦人超鳳閣目隨陽鴈極煙霄
軒車不重無名客此地誰能訪寂寥
送車參軍江陵(一作韋參軍)
槐花落盡柳隂清蕭索涼天楚客情海上舊山無的信
東門歸路不堪行身隨幻境勞多事跡學禪心厭有名
公子道存知不棄欲依劉表住南荆
冬送鑒供奉歸蜀寧親靈徹
林間出定戀庭闈聖主恩深暫許歸雙樹欲辭金錫冷
四花猶向玉階飛梁山拂漢分清境蜀雪和煙變翠微
此去不須求綵服紫衣全勝老萊衣
聖恩顧問獨遊月鐙閣直書應制廣宣(五首)
禪居河畔無多地來往尋春物正華磴道上盤千畝竹
闌干低數萬人家簷前施食來飛鳥林下行香踏落花
自解刹那知佛性不勞更喻幾塵沙
駕幸普濟寺應制
南方寳界幾由旬八部同瞻一佛身寺壓山河天宇静
樓懸日月鏡光新重城柳暗東風暖複道花明上苑春
向晚鑾輿歸鳳闕曲江池上動青蘋
安國寺隨駕幸興唐觀應制
東隣(一作林)何獻是西隣禪客垣墻接羽人萬乘遊仙宗
有道三車引路本無塵初傳寳訣長生術已證金剛不
壊身兩地同修天上事共瞻鸞鶴重來巡
紅樓院應制
紅樓疑見白毫光寺逼宸居福盛唐支遁愛山情漫切
曇摩泛海路空長經聲夜息聞天語爐氣晨飄接御香
誰謂此中難可到自憐深院得徊翔
再入道場紀事應制
南方歸去再生天内殿今年異昔年見闢乾坤新定位
看題日月更高懸行隨香輦登仙路坐近爐煙講法筵
自喜恩深陪侍從兩朝長在聖人前
送禪友無本
纔年七歲便從師猶說辭家學佛遲新斸松蘿還不住
愛尋雲水擬何之孤谿雪滿維舟夜叠嶂猿啼過寺時
鳥道龍湫悉行後豈將翻譯負心期
題崔駙馬林無可
宫花野藥半相和藤蔓參差惜不科纖草連門留徑細
高樓出樹見山多洞中避暑青苔滿池上吟詩白鳥過
更買太湖千片石叠成雲頂綠嵯峨
晚秋江館寄姚郎中清塞(七首)
病起西州居帶城傍門高柳一蟬鳴澂波月上見魚擲
荒徑葉乾聞犬行越島夜無侵閣色寺鐘凉有隔原聲
故園賣盡休歸去湖水秋來空自平
寄韓司兵
多病十年無舊識滄州亂後始逢君已知罷秩辭瀧水
相勸移家住嶽雲泗上旅帆侵叠浪雪中歸路踏荒墳
更為此别愁應老書劄何由到北軍
贈姚合郎中
望重來為守土臣清高還似武功貧道從會解惟求静
詩造玄微不趁新玉帛已知難挽思雲泉終是得閒身
兩衙向後長無事門館多逢請益人
秋日同朱慶餘懷少室舊隠
曾居少室黃河畔秋夢長縣未得回扶病十年離水石
思歸一夜隔風雷荒齋幾度僧眠起晩菊頻經鹿踐來
燈下此心誰共說傍松幽徑已多苔
贈厲玄侍御
山松逕與瀑泉通巾舄行吟想越中塞鴈去經華頂末
鄉僧來自海濤東關分河漢秋鐘絶露滴獼猴夜嶽空
抱疾因尋周柱史杜陵寒葉落無窮
上陜府姚中丞
此心長愛狎禽魚仍候登封獨著書領郡只嫌生藥少
在官長恨與山疎成家盡是經綸後得句應多諫諍餘
見說養真求退静溪南泉石許同居
送韓評事
門枕平湖秋景好水煙松色遠相依罷官餘俸租田種
送客回舟載石歸離岸游魚逢浪返望巢寒鳥逆風飛
嵩陽舊隠多時别閉目閒吟憶翠微
刺史白樂天以詩見招賦此答之韜光
山僧埜性好林泉每向巖阿枕石眠不解栽松陪玉勒
惟能引水種金蓮白雲乍可來青嶂明月難教下碧天
城市不堪飛錫到恐妨鶯囀畫樓前
送新平故人懷楚
常聽鶬鶊思舊友又因蝴蝶夢生涯一千餘里河連郭
三十六峯寒到家隂島宜分東虢鴈晴樓高入上陽鴉
姜嫄廟北與君别應笑薄寒悲落花
柳慕幽(三首)
今古憑君一贈行幾回折盡復重生五株斜傍淵明宅
千樹低垂亞父營臨水帶煙藏翡翠倚風兼雨宿流鶯
隋煬堤畔依依在曾惹當時歌吹聲
燈
鐘斷危樓鳥不飛熒熒何處最相宜香然水寺僧開卷
筆寫春闈客著詩忽爾思多穿壁處偶然心盡斷纓時
孫康勤苦誰留念少減餘光借與伊
三峽聞猿
誰向兹來不恨生聲聲都是斷腸聲七千里外一家住
十二峯前獨自行瘴雨晚藏神女廟蠻煙寒鎻夜郎城
憑君且聽哀吟好會待青雲道路平
經廢宫棲白(三首)
終日河聲咽暮空煙愁此地晝濛濛錦帆東去沙侵苑
玉輦西來樹滿宫魯客望津天欲雪朔鴻離岸葦生風
那堪獨立思前事回首殘陽雉堞紅
贈識古法師
重城深寺講初休却憶山家訪舊遊對月與君相送夜
聞蛩教我獨驚秋雲心杳杳難為别鶴性蕭蕭不可留
遥想孤舟清渭上飄然帆影起離愁
夀昌節賦得紅雲表夏日
景候融融隂氣潜如峯雲共火相兼霞光捧日登天上
丹彩乘風入殿簷行逐赤龍千歲出明當朱夏萬方瞻
微臣多幸逢佳節得賦殊祥近御簾
題茅山李尊師所居貫休(七首)
天師百歲少如童不到山中更不逢洗藥每臨新瀑水
步虚時繞最高峯籬根五月留殘雪座右千年蔭古松
此去人寰知近遠迴看路隔一重重
獻錢尚父
貴逼人來不自由龍驤鳳翥勢難收滿空(一作堂)花醉三
千客一劍霜寒十四州鼓角揭天嘉氣冷風濤動地海
山秋東南永作金天柱誰羨當時萬戶侯
(休公以詩謁武肅王王遣客謂曰請和尚改十四州為四十州當重遇師師曰州亦難添詩亦)
(難改閒雲孤鶴何天不可飛耶飄然入蜀)
繡州張相公見訪
德符唐德瑞通天曾叱讒諛玉座前千襲綵衣宮錦薄
數床御札主恩偏出師暫放蕭何筯得罪惟撑范蠡船
未報君恩終必報不妨金地禮青蓮
山居四首
誰是言休即便休高吟静坐碧峯頭三間茅屋無人到
十里松門獨自遊明月清風宗炳社夕陽秋色庾公樓
修心未到無心地萬種千般逐水流
露滴紅蘭玉繞畦閑拖象展到峯西但令心似蓮花潔
何必身將槁木齊古塹細煙紅樹老半巖殘雪白猿啼
雖然不是桃源洞春至桃花亦滿蹊
心心心不住希夷石室巉巖白髮垂惜竹不除當路筍
愛松留得礙人枝焚香開卷雲生砌捲箔冥心月在池
無限故人頭盡白不知頭白又何之
自古浮華能幾幾逝波終日去滔滔漢王廢苑生秋草
吳主荒官入夜濤滿屋黃金機不息一頭白髮氣猶高
豈知物外金仙子甘露天香滴毳袍
憶廬山舊居處默(二首)
麤衣糲食老煙霞勉把衰顔惜歲華獨鶴祗為山客伴
閒雲常在埜僧家叢生嫩蕨䊀松粉自落乾薪帶蘚花
明月清風舊相得十年歸恨可能賒
棲霞寺僧房
名山不取買山錢任搆花宫近碧巔松檜老依雲裏寺
樓臺深鎖洞中天風經險嶂回疎雨石倚危屏挂落泉
欲結茅庵伴師住肻饒多少薜蘿煙
送泰禪師歸南嶽齊已(七首)
石龕閒鎻白猿邊歸去途程半在船林簇曉霜離水寺
路穿新燒入山泉已尋嵐壁臨空盡却看星辰向地懸
有興寄題紅葉上不妨收拾别為編
荆州貫休大師舊房
疎篁抽筍柳垂隂舊是休公種此吟入貢文儒來請益
出官卿相駐過尋右軍書畫神傳髓康樂文章夢授心
消得青城千嶂下白蓮標塔帝思深
早鶯
何處經年絶好音暖風催出囀喬林羽毛新刷陶潛菊
喉舌初調叔夜琴怕雨並棲紅杏密避人雙入綠楊深
曉來枝上千般語應共桃花說舊心
寄萍鄉唐禀正字
新書聲價滿皇都高卧林中更起無春興酒香薰肺腑
夜吟雲氣濕髭鬚同登水閣僧皆别共上漁船鶴亦孤
長憶前年送行處洞門殘日照菖蒲
送李秀才歸湘中
詞客擕文訪病夫因吟送别憶湘湖寒消浦溆催鴻鴈
暖入溪山養鷓鴣僧向月中尋嶽麓雲從城上去蒼梧
君歸為問峯前寺舊住松房鎻在無
聞尚顔上人剏居有寄
麓山南面橘州西别搆新齋與竹齊野客已聞將鶴贈
江僧未說有詩題忩臨杳靄雲千嶂枕徧潺湲月一溪
可想乍移吟榻處松隂冷濕壁新泥
送人入蜀
何必閒吟蜀道難知君心出險巇間尋常秋泛江陵去
容易春浮錦水還兩面壁懸神女峽幾重青出丈人山
文君酒市逢初雪滿貰新沽洗旅顔
懷齊已上人曇域
鬢髯秋景兩蒼蒼静對芳齋一炷香病後身心俱寂寞
老來親友半凋傷峨眉山色侵雲直巫峽灘聲入夢長
猶喜深交有支遁時時音信到松房
寄荆門鄭凖尚顔(四首)
傳衣傳鉢理難論綺靡銷磨二雅尊不許姓名留月觀
終擕瓶錫去雲門窗間挂燭通宵在竹上題詩隔歲存
珍重荆州鄭從事十年同受景升恩
懷智棲上人
臨水登山自有期不同遊子暮何之閒眠默坐身堪賞
已去還來事可知林鳥隔雲飛一餉草蟲和雨叫多時
思君最易令人老倚檻空吟所寄詩
自紀
諸機忘盡未忘詩似向詩中有所依遠境等閒支枕覓
空山容易杖藜歸清猿一一居林叫白鳥雙雙避釣飛
欲畫淨名居士像焚香願見陸探微
峽中酬荆南鄭凖
山齋西向蜀江濆四載安居復有羣風鴈勢高猶可見
雪猿聲苦不堪聞新詩寫出難勝寳破衲披行却類雲
每喜泝流賓客說元瑜刀筆潤雄軍
題楚廟歸仁(三首)
羞容難更返江東誰問從來百戰功天地有心歸道德
山河無力為英雄蘆花尚認霜戈白海日猶思火戰紅
也是男兒成敗事不須惆悵對西風
牡丹
三春堪惜牡丹竒半倚朱欄欲綻時天下更無花勝此
人間偏得貴相宜偷香黑蟻斜穿葉覷蝶黃鶯倒挂枝
除却解禪心不動算應狂殺五陵兒
悼羅隠
一著讒書未快心幾抽胸臆縱狂吟管中窺豹我猶在
海上釣鼇君已沈歲月盡能銷憤懣寰區那更有知音
長安冠蓋皆塗地仍喜先生葬碧岑
懷廬山舊隠若虚
九叠嵯峨倚碧天每隨寒瀑下巖煙深秋猿鳥來心上
静夜松杉到眼前書架想遭苔蘚褁石窗應被薜蘿纏
一枝笻杖遊江北不見爐峰二十年
古今禪藻集卷五
