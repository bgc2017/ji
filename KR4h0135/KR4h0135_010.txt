古今禪藻集卷十
明釋正勉釋性&KR1886;同輯
宋(五言律詩)
晚次江陵簡長(二首)
楚路接江陵倦行愁問程異鄉無舊識多難足離情落
日懸秋樹寒蕪上廢城前山不可望斷續暮猨聲
書行肇師壁
禪徑秋苔合寒窗帶雨痕心真冥自契句好與誰論露
冷蛩聲咽風微葉影翻白雲如有意終日在前軒
塞上贈王太尉慧崇(二首)
飛將是嫖姚行營已近遼河冰堅渡馬塞雪密藏鵰敗
旅殘旗在全軍列帳遥傳呼更號令今夜掠天驕
同寇萊公探得池鷺分明字韻
雨歇芳塘溢遲回不復驚暴翎沙日暖引步島風清照
水千尋迥棲烟一點明主人池上鳳見爾憶蓬瀛
懷廣南轉運陳學士希晝(二首)
極望隨南斗迢迢思欲迷春生桂嶺外人在海門西殘
日依山盡長天向水低遥知仙館夢夜夜怯猨啼
斷碑
片玉侵寒折零文見斷蟲遠沉岡草際半露塹冰中跡
著人何在年銷事已空唯聞壊陵栢相吊起秋風
金陵懷古保暹(二首)
石城秋月滿烟水冷蕭蕭戰氣悲千古歌聲散六朝螢
飛宫草暗霜白井梧凋竟日秦淮上思賢莫可招
寄徐任
故鄉書久斷寒夜起歸心遠路秦關外啼猨劒閣深貧
遊年暗改醉卧月空沈幾夕疎林下相思廢静吟
弔屈原呈王内翰文兆(二首)
抱清誰可羣委質在湘濆今日不同楚無人更似君滄
波沈夜魄古廟聚寒雲弔罷踟蹰處漁歌忍獨聞
寄行肇上人
詩禪同所尚邂逅在長安為客閒相似趨時懶一般分
題秋閣迥對坐夜堂寒未遂歸山計流年鬢已殘
送史館李學士任和州惟鳳(二首)
歴陽南望極岸遠石城危去夢驚潮斷行吟見鴈隨淮
帆向風闊楚木落秋遲到日應閑卧公心帝自知
寄登封韓殿丞
前秋登閣晚吟次見晴雲中嶽聳當縣三年静對君朱
衣借客典清俸買書分别後逢搖落相思隔晉汾
塞上贈王太尉宇昭
嫖姚立大勲萬里絶妖氛馬放降來地鵰閒戰後雲月
侵孤壘没燒徹遠蕪分不慣為邊客宵笳懶欲聞
遊靈隠寺道諫
長吟遊古寺九里入青松鳥向花間語僧從月下逢隂
廊連碧殿清磬雜疎鐘回首夕陽晩烟霞鎖亂峯
送禪友可士
一鉢即生涯隨緣度歲華是山皆有寺何處不為家笠
重吳天雪鞋輕楚地花他年訪禪室寧憚路岐賒
羣賢宿山賦得暮雲嵓下宿契嵩(六首)
微風静林杪紅日下巖阿明月出已滿白雲歸未多高
應伴猨鶴深不暗松蘿若弗為霖去其如旱歲何
浙江晚望
暮色看無際秋空水混天片帆飛鳥外新月落潮邊隔
越山形小吞吳地勢偏幾人來往老早晚渡頭船
郎侍郎致仕
平時獨高謝道勝欲韜光白髮辭明主青山戀故鄉藥
畦容鶴到吟徑恐雲藏更愛禪林卧時來拂石床
汎若耶溪
越水乘春泛船窗掩又開好山沿岸去驟雨落花來岸
影樵人渡歌聲浣女回滄浪無限意日暮更悠哉
送客還北闕道中作
北郭送陽子日斜歸舊居路泥侵曉潤晦月逼春餘桑
柘雨中綠人烟關外疎依然見風俗歸興混樵漁
次韻酬楊公濟寄東禪師之作
翛然林下隠吾道異夫君習忍如幽草觀身類片雲人
情無意染鶴唳有時聞謝客詩懷寄憐君此興勤
悼趙清獻公抃法泉
仕也邦為瑞歸歟世作程人間金粟去天上玉樓成慧
劔無纖缺冰壺徹底清春風瀫水路孤月照雲明
弔黃龍和尚塔克文
示滅師何速空遺塔此中僧閒四海錫誰復九年風鳥
外千峯遶人間一徑通寥寥朝與暮唯有白雲同
再遊鶴林寺道潜(二首)
招隠山南寺重來歲已寒風林驚墜雪雨澗咽飛湍壁
暗詩千首霜清竹萬竿東軒謫仙句洗眼共君看
都下曉霽
千門昨夜雨萬木曉生光御水浮紅蘂宮雲麗粉墻轉
樓遲日静縈草亂絲長想像西池路濃隂覆綠楊
次韻龍直夫秘校細雨
細雨連阡陌輕雲濕不飛池寒鷗自卧巢冷燕催歸慘
澹疑沈樹飄蕭忽近幃簷花霑已久稍欲墮人衣
其二
薄霧兼寒雨凌晨靄未分細宜池上見清愛竹邊聞斗
帳侵蘭夢虛櫺逼蕙薰晚來欣小霽鈎箔見疎雲
其三
傍砌飄纔斷從風強更來斑斑泣蛛網浥浥汗江梅薄
日光時漏曾隂意未開少陵心易感詩句寫清哀
次韻謁子美祠堂德洪
顛沛干戈際心常繫洛陽愛君臣子分傾日露葵芳醉
眼蓋千古詩名動八荒壞祠湘水上烟樹晩微茫
題潙源
臨機不墮照如水已知源從此常流出其聲雜語言算
沙嗟意馬捉月笑情猿若解提空印休登立雪軒
贈鄒顔徒
肉眼倒皮相高才多陸沈火知三日玉貧試一生心世
路多追逐雲山獨見尋聖賢酌古力勸子手勤斟
題會逢原醉經堂
酌古有深意開編中聖人百家笑糟粕六藝飲全醇兀
若墜車適盎如浮盞春淳于呑一石同味不同塵
燈花偶書
岑寂一閒僧春宵清興增竹窗催夢雨蘭室對祥燈世
事知虛幻人情剪愛憎短長都分定不恨百無能
早行
失枕驚先起人家半夢中聞雞憑早晏占斗辨西東轡
濕知行露衣單怯曉風秋陽弄光影忽吐半林紅
秋夕示超然
夜色已可掬林光翻欲流一鈎窺隙月數葉攪眠秋清
境扶歸夢殘缸替客愁搜詩時畫席忽覺此生浮
鍾山有花如比丘狀王文公名為羅漢花僧請賦詩
通力元無礙隨緣自應真此生花上露故現葉間身知
見幽香在伽梨翠色新一枝聊把玩未愧鷲峯人
宋六言絶句附
夏日山居十首道潜(二十一首)
杜宇鳴春已歇薔薇尚有餘花吾廬宛同彭澤遶屋美
蔭交加
苦笋争抽豸角枇杷競吐驪珠午飯松間睡足茶甌滿
泛雲腴
紈扇輕裁孤月竹簟冷織雙紋呼取涼襟幽吹拂開亂
眼浮雲
麥浪遥翻隴底雲峯忽起空端拄杖支頥松下直須細
細吟看
山月明含草木溪風暗度襟裳寂寂簾櫳夜半羽蟲相
趁飛揚
隂洞石床初掃誰來共飯胡麻鳥道新䟽碧注為君沈
李浮瓜
古徑斜依杉竹薰風永日無人噪鵲鳴鳩去後一聲幽
磬南隣
門外溪行碧玉林梢日墮黃金好景莫愁吟盡會看月
出遥岑
山雨洗開林幄梧桐日射荆扉傍砌榴花初吐照人特
地光輝
遠壑尚餘殘照飛蚊已閙前簷巢燕歸來何暮呼童為
汝開簾
與定師話别四首
客有來從東越示余滿把瓊瑶萬壑千巖鍾秀故知多
士翹翹
雪解松筠振色氣回蘭蕙含芳興動剡溪吟客夢先歸
鳥飛翔
出海濤雷方震横江雪陣如山一葉舟輕飛燕飄然掠
水東還
鳳咮山含暮靄西陵月破黃昏慣作江湖離别未應當
此銷魂
次韻聞復湖上秋日
澤畔蒹葭蕭瑟露華落日珠浮撫事少陵多感萬端獨
立懷憂
禪餘偶登絶巘據石聊為欠申眼界謾分畦畛誰知大
道無隣
處士尚餘陳迹斷碑横卧林塘婉約梅花秀句騷人萬
古傳香
江城秋至幾日風物陡覺凄涼隣女機絲何有夜聞促
織悲傷
人物年來衰謝背繩追曲周容嗟爾得時蝘蜓故能嘲
哂龜龍
凉月娟娟清媚舒光巧入簾櫳萬籟聲同比竹細窺一
一空中
可怪狙公巧黠猶迷暮四朝三老我身如枯枿兀然不
動幽巖
悼黃山谷三首德洪(十七首)
自顧面無四目何止心雄萬夫和得靈源雅曲繡繻更
綰流蘇
鬚鬢滄浪夢幻江湖厭飫平生一旦便成千古壊桐絃
索縱横
平昔馭風騎氣如今夜雨荒丘欲慟西州華屋空餘南
浦漁舟
寄李端叔三首
老去田園可樂秋來禾黍登場相見雞豚社飲諠譁曖
熱谿堂
數疊夕陽秋巘雨餘眼力衰時可是招要歸思故應醖
造新詩
月下一聲風笛尊前萬頃雲濤玉堂他年圖畫卧看今
日漁舠
舉世誇君筆語霧豹渠知一斑莫問人間非是且看醉
裏江山
寄巽中
文章風行水上歲月舟藏壑中自怪頂明玉鉢人疑筆
夢春紅
送實上人還東林二首
世事但堪眼見此生何殊夢游未倩青山掩骨且牽黃
衲蒙頭
有客惠然過我疎眉秀骨巖巖且復揉搓凍耳聽君放
意高談
遊鍾山宿石佛峯下因上人自歸宗來贈之三首
曾共故山寒食忽驚廬嶽重陽想見洞庭橘柚累垂又
出青黃
世議嗟嗟迫隘白頭相視如新只有淵明似我逢人故
面成親
西風夜吹客夢霜清更入鍾山且作跳魚縱壑會看倦
鳥知還
山居
深谷清泉白石空齋棐几明窗飯罷一甌春露夢成風
雨翻江
和人春日
暖厭催花小雨晴宜到面和風鶯舌管絃合調蘭芽雪
玉分叢
答慶上人
連日顛風斷渡一番花信催春殘夜華鯨吼粥夢回窗
月窺人
贈潙山湘書記
山學春愁眉黛水如含笑花香睡起憑高凝睇淺紅數
筆殘陽
古今禪藻集卷十
