古今禪藻集卷十一
明釋正勉釋性&KR1886;同輯
宋(七言律詩)
元日契嵩(三首)
暗裏春催曙色明百雞迎曉報新聲宿寒尚在龍蛇蟄
歲歷初傳日月迎蓂葉四時今始發梅花一旦占先榮
山家也祝堯天壽漫學牛山報太平
誡題(因事)
高吟遠矚倚雲梯往事經心盡可題道德二篇徒自辨
是非一馬豈能齊暉山真玉傷驚火失水靈蛇畏在泥
寄語冥鴻上天去凌雲羽翼莫思低
送公濟仲晦出山兼簡駐泊李思文
幾日山遊霰雪稀相隨野老亦忘機始憐洞裏雲閒卧
又憶人間歲杪歸夜落梅花應滿路風含春色自吹衣
憑君為話王孫道音信終須寄雁飛
浮槎山用孫
(在廬州府古傳自海浮來有梵僧過曰此耆闍一峯也梁武帝女為尼於山建道林寺歐陽修)
(有記)
山為浮來海莫沈蕭梁曾此布黃金梵僧親指耆闍路
帝女歸傳逹磨心地控好峰排萬仞澗餘流水落千尋
靈蹤斷處人何在日夕雲霞望轉深
山居二首延壽(二首)
古樹交盤簇徑深閴無人到為難尋祗知筭計千般事
誰解消停一點心凍鎻瀑聲中夜斷雲吞嶽影半天沈
寒燈欲絶禪初起透牖疎風觸短襟
祗知閒適樂簞瓢莫訝烟霞道路遥龍穴定知潛碧海
鵬程終是望丹霄撥雲巖下求泉脈嚼草坡邊辨藥苖
門鎻薜蘿無客至菴前時有白雲朝
覧秀亭道潛(十三首)
飛甍巨棟出高墉覽秀開亭實有功湓水秋横簾幕外
廬山晴落酒杯中俯窺城郭千艘轉仰見星河四面同
江左元規存舊觀孟侯還此繼高風
廣陵城外野步呈孫莘老學士
林梢聒聒鳥聲繁積雪初消澗水渾老樹卧波寒影動
野煙浮草夕陽昏風回笛響山前路犬吠人行竹外村
杖屨不知幽興遠歸來新月在柴門
次韻姜伯輝朝奉宿九曲池
當時樓闕已桑麻陳迹何須置齒牙宛轉頽城圍綠野
嶔崟孤塔背明霞山雲度曉飛瓊葉海月生秋墮桂花
圓嶠方壺同笑語終宵疑在水仙家
次韻秦少游寄李齊州
畫船京口見停橈瀟洒渾疑謝與陶但把好山供勝踐
不將餘論掛塵勞諫垣天上空焚草藩國年來屢夢刀
北客近傳新政美未嘗因物強吹毛
次韻朱伯收主簿觀雪
朝來密雪蔽天涯坐目丘園發素華初著敗梧驚擁腫
久霑庭竹見欹斜水精不動垂千筯雲母無聲落萬家
安得曾穹返收拾莫教狼藉渾泥沙
自彭門回止淮上因寄子瞻
朅來淮上卧蕭宫回首人間萬事空院静水沈銷薄幔
睡餘寒日耿脩桐南山訪古思杯渡北海談經憶孔融
寂寞蒹葭霜雪後何時重倚玉青葱
與曾逢原寺丞相别
落葉追奔卷地飛淮流轉處楚山稀君騎黃鵠朝天去
我憶青松舊壑歸道在不須驚契闊情親聊用惜分違
巖居禄隠都如夢莫向秋風歎式微
夜泊淮上復寄逢原
黃沙白草滿淮隂逆旅蕭條思不禁風約亂雲歸隴首
角催明月出波心槎頭涌處潮初上斗柄移時夢未沈
遥想故人投宿地畫船應在碧榆林
曉發桃源渡寄端叔
桃源渡頭雞一鳴舟子夜起趨南行泯泯河流浮落月
蕭蕭岸木警秋聲依人翡翠霜翎重拂棹芙蓉露點輕
為報舊游朝士說天街何似此中清
夏日龍井書事呈辯才法師兼寄秦少游在越
朅來人外慰棲遲谷遠山長萬事遺好鳥未嘗吟俗韻
白雲還解弄竒姿藤花冉冉青當尸竹色娟娟碧過籬
不羨故人探禹穴短橈孤榜逐漣漪
程公闢給事罷會稽道過錢塘因以詩見之
江干千騎送朱輪父老無緣借寇恂吳國旌旗開白日
越溪桃李失青春雄名素與珠星爛妙質長隨玉樹新
當宁比聞思舊德萬方行見入洪鈞
覽黃子理詩卷
六載南宫何所營百篇翻覆見高情霜鷗露鵠元非俗
雪竹風松本自清俊逸固宜凌鮑照優游真巳逼淵明
微言會有知君者漫擬鍾嶸試一評
梅花寄汝隂蘇太守
湖山搖落歲方悲又見梅花破玉蕤一樹輕明侵曉岸
數枝清瘦耿疎籬良辰易失空回首習氣難忘尚有詩
所向皆公舊題墨肻辜魚鳥却來期
石臺夜坐德洪(六首)
故鄉乃有此叢林下板何妨著寂音永與世遺他日志
尚嫌山淺暮年心凍雲未放僧窗曉折竹方知夜雪深
琢句自應清似玉更宜坡字硬黃臨
贈王司法
輕帆巳有渡江期高會清游惜此時水閣颺烟晴試茗
雪窗剪燭夜論詩衝寒遠雁來横浦弄色新梅半糝枝
林下自知無一事亦應風月動關思
和許樂天
滄溟曾見化微塵花發桃源幾度春俗眼莫輕狂道士
此身應是謫仙人清彈一曲悲風遠絶唱千章白雪新
異日三茅成卜築却因瓶錫得為隣
贈静上人
雪摧枯慮默如瘖秋壓寒松老不禁一室閉門稀識面
半窗斜照自拴針重城此日留詩别疊巘何年結伴尋
衰退寧堪久塵土相看滿眼是歸心
送僧遊南嶽
古寺間關聊作招夏秋歸思謾迢迢枕中柔櫓驚鄉夢
門外秦淮漲夜潮想見舊房生薜荔不堪疎雨在芭蕉
何時却理緣雲策峯頂同誰看石橋
上元宿百丈寺
上元獨宿寒巖寺卧看篝燈映薄紗夜久雪猿啼嶽頂
夢回清月在梅花十分春瘦緣何事一掬歸心未到家
却憶少年行樂處軟紅香霧噴京華
上淨慈北磵簡和尚元肇
橘洲(一作州)骨冷不容呼正始遺音埽地無一代文章歸
北磵十年梵語落西湖人皆去獻遼東豕我獨來瞻屋
上烏春暖閉門無恙否楊花飛作雪糢糊
(居簡禪師後隠飛來峯有北磵集十九卷旴江張誠子序)
楊梅
五月楊梅巳滿林初疑一一價千金味方河朔蒲桃重
色比瀘南荔子深飛艇似聞新入貢登盤不見舊供吟
詩成相寄山中友恐解樓頭愛渴心
宋(五言排律附)
王舍人路分生辰德洪(二首)
貴出賢王裔宗連母后姻秋容漱毛骨春色照簮紳報
國忠誠著驚人句法新慣看青禁月屢夢玉關塵博古
知無敵窮經亦絶倫後宵通七夕今日是生辰佳氣凌
湘浦飛烟壓楚闉綠醽浮白螘綺席繞花輪壽綴諸天
獻詞容野客陳不凋蟾窟桂難老海山春巳作瞻雙闕
行看據要津功名先入手圖畫在麒麟
陳奉議生辰
華國生賢俊江山孕秀靈鴨頭淦水綠螺髻玉笥青敏
捷收科第竒豪見典刑笑談回暖律詩句挾風霆官偶
求彭澤才宜在漢廷麒麟横逸氣鸑鷟斂修翎民訟多
閒日棠隂自滿亭浪傳書課奏須看鼎彛銘仲夏逢佳
節非烟聚杳冥數蓂餘一葉推道間千齡阡陌登豐後
笙歌爛漫聽綺筵環妙麗壽斝捧娉婷歡洽連更燭情
高促畫屏九衢花照夜萬井月開扄風颭銀河動天驚
玉露零三台星密處旁有老人星
宋(七言排律附)
題惠山翠麓亭仲殊
素虬盤屈走靈泉槲葉塗紅作畫船幡轉玉繩光影旋
杯銜金鏡酒㾗圓篆形綵字方傳世星落光躔怱下天
遠想螭蟠殊未若小圖河曲宛依然緩浮松釀環雲際
不動蘭橈到席邊上巳浮恩非此日山隂盛事掩多年
從歡未省向樽俎屢酒何嘗議聖賢翰墨主人今獨步
雙鳬應復降飛仙
宋(五言絶句附)
清溪契嵩
勿謂清溪清長如鏡初洗須防苟容物汙爾清到底
賦王立之承奉園亭大裘軒道潜(四首)
經綸志四海齟齬不得申大裘縱千丈姑覆洛陽春
載酒堂
子雲草玄時載酒客常滿君今慕若人竹戶誰來欵
永日亭
長安貴富人歲月馬上遷岸巾怡永日心事獨翛然
泠然齋
虛室晝生白清風襲衣屨圓蒲燕坐人泠然欲仙去
題僧房壁清順
竹暗不通日泉聲落如雨春風自有期桃李亂深塢
登北固樓法平
不負南徐眼來看北固雲金焦两山小吳越一江分
古今禪藻集卷十一
