古今禪藻集卷二十三
明釋正勉釋性&KR1886;同輯
明(五言律詩)
寄海虞吳大德勝(十二首)
天地菴居僻相逢竟歲難白雲供臥病滄海重加餐花
影輕風動松隂過雨寒起居君倘好何惜皂袍單
詩窮
人來總厭貧吾自見吾眞氣色蓮花淨衣裳蘿葉新鶯
啼林外曉草綠杖前春更有生涯在奚囊闇自珍
壬辰秋遼陜徵兵吳越吳越被徵者多有鬻妻孥
而應感賦
忽被徵兵入淚從賣婦潸邊霜新塞騎漢月古關山天
子崇神武將軍戰苦顔共知南北異去去倘生還
舊宫人
妾意終期待君恩不再私長門空買賦團扇靜題詩下
睫雙紅筯搔頭幾白絲花前聽玉漏常立五更遲
嘉則丈樓居談詩
一鉢何從託逶迤向越中山横疑路盡水轉引舟通落
日千章木虛樓萬壑風聽餘匡鼎說霞散赤城紅
過朱豪冠
濠濮古今意乾坤彼此情禽魚覺親暱林水淡幽情遠
寺烟中塔平山樹裏城不知何世界那用卜居名
過雲隠菴雲棲禪士
闔閭城畔市彷彿隔烟巒天曠疎鐘曉霜晴落木寒青
山高座裏碧眼暮雲端自謂遲相識論交信所難
初春對梅花憶友人渡海朝普陀山
雪霽輕寒入空齋坐亦清春深滄海色夢斷紫濤聲暮
影中原起浮雲外國生梅花對無語何限遲君情
同諸門人宿吳興山中
落日霅溪亭僧堂雨乍醒振衣濕嵐翠開戶滴松青帆
挂千門月溪流萬壑星爾曹全借色何以答山靈
讀王元美集
共有千秋計君其集大成物情饒品藻星璧任權衡滄
海迴風色明河注水聲茫茫宇宙内誰敢並先生
過張孝子宅訪文學値文學病
乞食尋檀越泠然一錫餘竹邊晴曬藥花裏晝看書矮
屋巢烏鳥平池剰鯉魚蓬蒿雖滿徑長者自停車
偶讀王元美老去急知音之句遂以為起足成八
句用懷故同衣東塔寺六如性觀先福寺竟凡明
辨門人天寧寺公可眞授
老去急知音知音成古今已無相緩急空有歎浮沈十
載親朋淚千秋師弟心天長與地久此意轉難禁
仙巖山居慧秀(六首)
得性蒼山下藤蘿刺眼新鳥聲深在竹嵐影靜依人長
日此玄對一生惟淨因焚香心自語啜水不嫌貧
其二
谿山吾長物來往獨關情薜荔垂如幄芙蓉削作城紫
猨驕坐樹朱鳥醉含櫻分合烟霞死寧為世網嬰
其三
日出蒼烟盡千山入望新風梳臨水樹雲逆過橋人花
竹殊無恙茅茨未有鄰頽然自終古不是學逃秦
其四
月出山村靜松門鬼火青風泉人獨對露樹鶴常醒十
載空銷影千秋秖汎萍自憐長策少深夜轉殘經
其五
密樹能清暑隂霞亦染衣同門二三子逸思縱横飛踞
地看青壁談天送夕暉風流映千古吾道不應微
石橋
飛梁信靈異設險化人城虹貫層崖合雷穿衆壑鳴青
天水花落白日寒雲生長揖度之去灑然毛骨清
山中値湛懷師志若(三首)
蹤跡彌天遠遥思河洛間我尋青嶂曲得見白眉顔道
力年來健身心老更閒朝從高閣上清話雨中山
雪浪山結冬
三冬心自遠一谷乍安禪靜覺身為後行知戒是先澗
昏全雜雨山曉半籠烟但契斯常住春風任化遷
送友還楚
大江飛白露霽月泛波紋吳楚山河隔乾坤杖錫分水
流高岸見猿嘯斷崖聞金石交原固含悲一送君
雪夜山行斯學(十八首)
孤舟疑入剡夜繞亂山行雪與月俱白江因人更清嵐
深寒氣重岸斷凍痕平况復人烟少空聞落雁聲
雨夜
客子久投宿主人還賃舂薄衾寒入夢深雨遠沈鐘壁
上燈窺鼠床頭鉢隠龍因思故山好雲濕幾株松
題海門寺
大海隔烟霧荒城涌梵宫門開春嶂雪鐘引暮潮風客
社人天裏僧輪佛日東則公龕壁靜雙樹一燈紅
睦州城上
城上殘陽盡西陵晩色濃嶂嵐低粉雉山郡壓烏龍樵
子雲為擔田家水作舂萬峯秋雨過飛瀑挂芙蓉
答蘇廣宣
乍逢吳市晚片語洛陽春牢落猶藏俠風流不稱貧五
陵家似水七國事成塵石上留明月與君觀宿因
寄吳少君山人
知君好芳草荷芰半衣裳一别春山綠幾經秋葉黃海
門生片月江寺送殘陽曾有天台夢相擕度石梁
石帆
一片孤峯色青浮水面來誤疑江艦動陡挂石帆開扶
國行難到桑田見幾回長風如可駕直欲訪蓬萊
與徐仲賢孝廉夜坐
城上欲棲烏空庭下榻孤青雲在丘壑白月照菰蒲影
自依雙樹才堪賦兩都幽驩永兹夕剪燭話西湖
與復初上人有桂花之期時夜獨坐花下對月賦
以招之
人隔空香院寒生叢桂枝山中金粟願江上白雲期見
月秋思遠臨風夜坐遲淮南雖有賦搖落益堪悲
果公自普陀回過宿
萬里罷行脚千峯還閉門無燈傳白日有客過黃昏風
雨山中榻兵戈海外村因聽洛伽勝潮響雜玄言
金明寺訪舷公不値
煙水福城南無期向晚參湖荒聞相國樹老隠瞿曇細
路雲深入長廊日倒涵爾時還乞食龍氣暗空潭
錢長卿次卿幼卿三丈再過道林闕展待賦寄
竹房空不掩蘭掉復追尋舊雨自三益清風還此林水
雲雙徤足天地幾知心悵望西江上白蘋秋正深
寄懷吳忠伯
天涯名社散君獨締交深湖柳分青眼江花合素心片
雲時傍水孤鶴别棲林惟有延陵舊知音不在琴
宿月關房
祗樹如桑下還投一宿來入門寒月出掃石暝雲開落
葉分高坐飛花對辯才此時容結臘擕錫挂香臺
送陶大冶入山
長揖人間世獨尋湖外山泉聲厨屋過松色石門關朝
雨琴書冷秋雲杖屨閒理公巖洞在猿鶴伴躋攀
岳水部見過
京邑常留别鄉園此見尋買山乞士意出世使君心雲
色停車晩松聲解帶深風期超上乘白業可中林
題瀟湘館
幽徑湘雲入叢花竹幾竿林清移席動溪碧卷簾看不
斷三秋色長疑六月寒籜龍應自起雷雨響琅玕
行僧
萬行屬心師何煩百丈規總教盡形夀端為一修持立
到雪深處舂來米熟時苦空冰蘖念無我亦無為
憩直塢如愚(十四首)
西風孤杖急窘步向荒村日出雲隨蔽山昏雨到門蟬
聲匝樹斷秋色繞簷繁何處來砧杵催人想故園
留别因公
虛館别同倫風烟我獨親行藏休問影名實已勞神鎩
鶴凌霄急窮猿擇木頻前途欣有託一鉢豈為貧
其二
歲晏寒霜降行人自苦心微軀蜩翼薄長路馬蹄深慰
别仍留步相期更寄音烟霞雖萬里情在未分襟
山西道中晩行
落日他鄉客孤行何處棲人烟窮髮北風雨太行西霧
樹深藏寺寒流亂入溪所嗟無所向空望暮雲低
已丑春雨
春雨何其久東風未教情院花香易落梁燕乳難成寒
釀村舂嗇泥醪市馬傾都門三月半柳底未聞鶯
華頂峯
藴麗絶羣峯藏眞秀靄濃霞標出海日路引到門松赤
井葱猶見青池墨尚封居然靈爽外萬壑暝傳鐘
法相寺禮長耳佛肉身
古佛何年逝全軀儼未終香焚存日火旛動去時風執
破根還在情忘隂自空回觀生滅者頂禮思無窮
賦得陌上柳送王生出塞
依依陌上柳攀折不堪情眉葉含春黛腰枝度曉鶯絮
飛陶令宅風滿亞夫營官渡年年種偏多出塞聲
甲午春日詠懷
春雪何多至嚴寒不可親一錐徒有地八口豈無身狡
兔慚營窟饑鷹恥就人床頭瓢自挂搏擊笑生塵
其二
顛倒心難盡行藏事總迷秖應丘壑老翻向市朝悽蛩
不能忘蹷魚偏獨畏鵜何時歸短杖高臥祝融西
其三
日有三餐費難將數米炊養生無後策求友乏先施積
雪壓脩竹窮隂結凍池首陽人可念尤羨采薇詩
其四
可笑穿楊射何如刻楮工縱應多注瓦寧不厭雕蟲梁
燕深窺雨林鳩獨喚風最憐階下鶴軒翥意無窮
湖上唁虞長孺吏部
湖水清踰鏡憐君獨隠蹤乘流親月舸開戶面雷峯得
失俱非馬飛潜總是龍諒多膏沐在不必怨為容
皖山除夜示衆
兀坐寒巖下年將此夜除燈然松上燄雪擁澗邊廬新
舊徒更歲死生未卜居四方雲水客箇事竟何如
宿觀音山遲陶文學不至性&KR1886;(三首)
江岸葦蕭蕭千山豈憚勞天空容峭直峯峻太孤高雨
雪行雙足風雷走半腰淵明愁酒禁不赴遠公招
送友
抱甕汲春池方將學圃畦盡鋤驕穉色不樹我人籬簡
易身安便逢迎老費施案頭無硯筆何有送行詩
京口早發
乘船復東下早發趁江潮鐘斷霜千樹雞鳴月半橋長
途隨止宿久客厭行勞謾謂風濤夕毘陵去尚遥
弔鄔汝翼明曠(四首)
憐君湖海意縱死不歸家夢斷西泠月魂消北固花有
書藏石篋無處覓星槎友誼高千古黃壚莫怨嗟
送沈勾章先生歸四明
白首天涯客相看道益尊山容藏副墨裾肻曳何門舟
楫遵江滸雲霞散石根河梁霜草色惆悵送王孫
懷母
極知深省侍無奈越山林眞有分飛感難為出世心石
門遥氣色板屋鬱春隂白髮高堂夢翻成游子吟
山隂道中
蘭舸逐江開秋深勾踐臺探竒從竹節即事坐莓苔白
雁行行急丹楓樹樹摧霞標天欲赭疑是赤城來
問影法杲(八首)
夜堂孤繞座何物共徘徊奄忽吹燈去斯須趁月來似
奴家未畜疑客戶誰開折項低看汝將無汝在哉
入菴
春林重拭目片片落空花未死俱為客能安即是家十
年藏市虎一日了弓蛇莫怪寒山笑于今笑轉賖
僦居
獨樹帶斜日翛然四壁存野花空發豓霜草自營根幻
擬雲為路寒如雪在門彼膻安足慕名已挫乾坤
秀公楚歸蘭若被蝕作詩唁之
君自沅湘至蘿非舊日垣馬空支遁櫪蠶食給孤園露
壁花爭泫風階草自翻寄聞當道者好為瀉金言
梁鴻溪上與潤兄夜話
扼腕悲浮俗挑燈坐夜分豺狼添夕夢蝴蝶亂秋雲玉
楮羞工我金蘭誤識君物情奴見婢事事不堪云
焦山寄浸兄
薪水從天意蘧廬仗友生但愁衣下事安問域中名竹
樹能相語風濤總不驚時從海門上遥看闥婆城
咏竹
最愛南崖竹蕭蕭徧法堂因風調綠影乘月度空香葉
誤溪雲亂梢凌石壁長夜深魂夢裏秋雨到繩床
秋日潤兄自洞庭見訪山中分得橋字
笠澤信迢遥霜天忽倚橈其蹤皆泛梗斯世幸同條獵
獵風千壑蒼蒼雨一瓢白雲如有意先我候谿橋
摩雲亭夜坐彰靜(三首)
孤形出林表寒色動江濆天近山欹月亭虛夜宿雲暗
蟲藏草聒清漏帶霜分彷彿旃檀氣名香何處焚
次韻張懷禹北固齋頭
地接法王臺門當石徑開桐花留几席竹月逗莓苔野
鳥樹邊下青山市裏來苦吟殊未巳清磬一聲催
不礙亭
那堪奔勢大鬱島結滄溟石小難容膝江空不礙亭浪
花爭笑白沙草獨含青就此窺鐫跡應非郭璞銘
宿水月居廣製
幽居隣水郭仄徑引山房月色穿花塢鐘聲過女牆半
忩沉暑氣片石冷湖光白髮高僧在悠悠身世忘
送友遊天台智舷(四首)
記得天台路猶然如夢中履聲山答響錫影澗浮空藤
古全無葉松寒只有風惟應多道者神契可能同
答錢懋榖
目極高天外心懸大海隈吾將飛錫去君又寄詩來種
秫秋能熟栽花晚自開願言茅屋下如舊長青苔
落葉
一掃一番有爭如聽自休籬根應速朽樹上豈常留既
向抽邊殞還從殞處抽若教吹不落必也歲無秋
弔竹
首尾節誰失始終心自空不能存片葉猶欲振清風想
爾初辭籜毅然如直躬耐寒兼耐暑孰與此君同
焦山送别鄔子遠通潤(二首)
送别臨厓口千峯冷翠微大呼江月出狂嘯海雲飛斷
壁風驚帽寒潮水濺衣相逢眞不易何乃即言歸
春日焦山閱楞嚴經
一枝懸笠處三月聚糧時日出人初醒春深燕不知細
風梳石髮新水扈江蘺未入空王殿冥然尚有疑
登雙徑山大泓(四首)
孤笻支曲磴雙徑上岧嶤天借山青近雲分海碧遥春
風扶雨脚香鳥挂松寮九九燈傳後西來意寂寥
弔岳武穆墓
過式英名在空山埋骨深旌旗還矯詔社稷付和金雨
灑前朝淚風悲今日音精忠尚餘烈宰木向南森
除夕懷兄弟
爆竹聞村落還鄉思轉遥愁難同歲盡夢不待春招燒
燭依孤影支身剰一瓢風塵走兄弟天各淚今宵
初訪道可
昔曾翻白雪今得識風儀雅似閒雲靜清同瘦竹竒讐
經通問字養鶴不循時莫謂論交晚忘年未在遲
京口送太素遊燕廣化(十二首)
客路難為别袈裟無淚懸千峯寒白足一葦淡秋烟乞
食夷王國傳經帝子筵幽燕如踏徧歸種遠公蓮
聖水寺禮中峯雲國師塔
捫蘿石磴上孤塔雲悠悠半碣殘碑盡三朝白骨留寒
燈明破殿片雨洗荒楸一段開山事西風黃葉秋
廣陵道中送顯弟參憨山師
魯地餘千里拂衣寒獨行江梅催臘盡淮水入春明世
外逢師友天南少弟兄髻珠如與示懸聽錫飛聲
輓張巨甫教授
門前胥水寒水映月明殘苜蓿還留筯先生已盖棺眼
中花影盡詩裏泣聲乾蹋盡籬邊菊難酬夢考槃
過訪韜光禪祖故院
洞暝雲歸早峯高路轉遲哲人誠逝矣古道重于斯馴
鶴巳新主啼猿猶故枝岩花空自摘胡可慰遐思
江上懷化儀徑山
憶曾留别處西水驛前亭夢裏驚春色途中換歲星雨
來吳甸黑月出徑山青倘滌滄江足香龕就石扃
夜宿田家因贈
相逢不知姓竹榻欵高眠白髮人雙口青山水一田槿
籬浮宿雨茅屋濕秋烟近說寬租税床頭有酒錢
夜投慧花菴謁師
黃昏仍買渡一水就南邨路黑人歸語天寒僧閉門斷
烟横徑口殘雪凍籬根感切雲萍話青燈弔夢魂
壬寅正月二日初度
草色弄新烟春風一黯然律回燈下夢伎喪口頭禪顧
影羞隨世逢人怕問年梅花可無恙歲歲眼雙圓
江上懷母
旅飯他鄉久難為游子傷白頭寒枕席青線識衣裳楓
岸三吳雨萱墀十月霜每懷門傍暮形影弔斜陽
登雨花臺
石子岡前路江横一帶斜白雲呼不起青草夢還賖幻
跡潜狐兔空香襲雨花不堪凋弊色寒日上袈裟
禮玄奘法師塔
牢落長干寺殘雲掩戶庭一丘寒葬骨萬里獨傳經漢
刹燈懸紫流沙淚下青重來掃臺石花雨夢沉冥
登天台高明寺廣印
晴日度幽溪松蘿青靄迷路隨峰上下雲逐樹高低猊
座支郎印雞園學士題此中堪隠處應在響巖西
焦山寄友祖印
小隠非無意清修獨不羣園蔬常自摘瓶粟與人分倚
竹春江雨攤書暮嶺雲每逢遥夜月孤寂更宜君
焦山送友明湛
白業為生計青山不待招倚雲窺夜月隔竹聽春潮絶
島堪停策深林好挂瓢一枝君自取於此足逍遥
江上懷友通凡(七首)
風雪聮床夜雲山憶别時客情新柳解鄉夢落梅知天
闊雁聲遠江寒草色遲一言吾不忘曾有更來期
長橋夜泊同王朱二大行分亭字
汀草帶魚腥汀花映水亭江城連夜色沙浦動春星短
笛漁人火斜風雁塔鈴餘生良可念相聚總浮萍
和周開之賦僧院紫蝴蝶花
客有到僧院題詩翫物華忽看風外蝶幻作雨中花思
不迷春草情堪戀晚霞芳叢好棲托寧忍過隣家
憶亡友卞天軸
一死還一生交含夙昔情埋香憐俠骨不朽是詞名志
業竟難遂文章空早成知君無癖好那用作驢鳴
海門
江影立雙峯烟波信幾重春寒留雁騖雨急鬪蛟龍不
盡芳洲樹頻來翠靄鐘沙頭有漁父薄暮更相逢
賦得落雁浮寒水
晴沙依獨雁汀樹帶殘秋月落隨聲度天青見影浮搗
衣還極浦吹笛是孤舟寂莫南樓夜應多玉壘愁
過張元弢留贈
經時不出菴秋老一幽探眞率成心賞英雄見手談家
貧餘紫芋樹冷落黃柑别去如相念鐘聲湖水南
初住焦山别峯菴智學(二首)
錫挂别峯西春江草色齊山高疑日近水遠似天低竹
影侵階冷松花覆徑迷一枝吾欲借聊爾此中棲
雲聲菴贈印公
一徑臨江僻門開向夕曛舍隣鮫室近燈與釣船分山
色渾兼水濤聲半入雲知君百念冷庭草晝氤氳
鹿門阻風如能(三首)
風雨淹旬日無言對水流泥深妨舉足岸險怯停舟獨
鳥蒼烟暮寒雲碧樹秋龐公不可見空自鹿門留
秋日自在菴即事寄俞公臨山人
卑棲緣草莽秋杪興偏賖靜臥聽風葉閒行就菊花亂
雲飛遠樹流水出寒沙為報高陽客禪房可寄家
臥病
短榻空蕭索拘拘一病身月明秋入戶風冷夜吹人氣
盡行無力魂銷夢不眞偉哉憑造化世路更何親
上方寺遲同遊不至大壑(三首)
湖光斜遶寺松影曲藏關颿過烟中樹僧歸雨外山井
梧秋更老橋蘚晩逾斑目極天涯盡扁舟不易還
飯華山寺弘範精舍
愛汝幽棲處松扉隔水開採芝人不到乞食鳥俱來澗
黑雲歸寺巒青雨過臺山山香橘柚忍折一枝回
晚泊盤門因懷南屏
郭次霜嚴夜篷淹水宿時忽驚冬至早始恨客歸遲苔
或青迷徑松應翠過池離亭凋盡柳誰繋遠人思
登金山紫霞樓定堅
躡屐層臺上危樓嵌碧空水流青嶂外人在白雲中木
末疑天近山迴似路窮何當脩羽翰于此馭長風
送吕天遊還吳如瀚(三首)
好山看欲盡言返舊林巒細雨千峰暮長江一棹寒仙
蹤滄海上歸思白雲端想到鄉園日籬花應未殘
遊古寺
千峰當落日一逕入空林寺古無僧住山竒有客尋巖
花天際落嵐翠雨餘深歸路松杉裏時聞幽鳥吟
鼓山道中
曠野澹秋色疎林澄晩晴逢樵詢古蹟隔水辨山名老
樹半邊死寒雲隨處生禪居知不遠巖際有鐘聲
寓焦山慧浸(二首)
有閣開焦島凄風日日聞未膠千里雪欲凍一江雲帆
折蒼山影沙留白鷺羣祇因人世隔心跡冷斜曛
山中秋暮
涼飇吹不歇巖壑倏深秋道者心能足孤雲跡自幽水
烟横谷口霜葉滿溪頭只合蓮峰外相期鹿豕遊
别項季輿明賢(二首)
倚杖青山久浮杯渡月時入林花作雨歸院鳥催詩幽
意從招隠玄言欲問竒感君風義切行矣更遲遲
從軍行
聞出擒王帥英雄起白茅嚴城傾附螘&KR0914;海射沈蛟天
策遥尊日邊風勁折膠所嗟冰雪裏征甲幾曾抛
夜雨偶作玄覺
木落雨瀟瀟嚴城夜寂寥巢寒孤鶴語雲響臥龍驕瀑
雨階前急鄉山夢裏遥歸舟曾有約高枕聽江潮
九日斯德(二首)
無處登高會孤吟送落暉菊花霜後老木葉雨中稀遠
渚雁羣度空原人獨歸薄寒先中我誰為授寒衣
庚子除夕
菀彼階前桂畸人手自栽歲華今夜除身世晚年催物
我皆無盡寒暄互有來寸心非蠟炬端作不然灰
寄藕花社師德彦(七首)
落落乾坤意生涯只舊林不須浮世重自有白雲深亂
竹春風色孤燈夜雨心社中諸弟子誰可與浮沉
寄道可社弟
強扶清瘦骨好景入追尋月出蘆花渚秋高楓樹林星
霜空屈指湖海念亡簮叔世非君應詩禪此去心
友人過訪徑山禪舍
賦命常甘病乾坤自一丘紫芝生破屋碧眼淨高秋日
暝松烟寺天低竹嶼樓相逢聮榻夜不為話窮愁
秋日漫興
睡起衡門下惺惺萬慮空日高飛野馬天遠度冥鴻學
道爭前列干時拜下風即今皆貴貴誰敢傲王公
其二
宇宙漂零久方知一壑安吾猶憐鎩羽誰不慕彈冠木
落秋容瘦鵰盤暮色寒病餘來往斷何處罄交歡
送僧自楚遊燕
撮土人間世何云去路長瓢空燕市月衲敝楚天霜乞
食花村暖行吟草樹香臨風雙碧眼幾度立高岡
過藕花師白蓮社中
追隨長恐後不惜雨中行鳥影雲邊濕花香鉢裏生屐
留苔徑跡門應竹林聲玉貌儼然在難忘問難情
與樊公過導公村居方擇
借爾尋田野為期十日前櫂浮寒浦雨風颺午廚烟紅
樹村橋遠黃花野徑偏劇譚今歲稔相對夜缸燃
沙河道中即事行忞(三首)
野曠春隂翳途窮轉厭賖低頭避白日障眼憎黃沙水
闊馬驚渡橋危人暗嗟閒遊亦至此誰復免離家
香樹菴
烟壑穿將盡曇花别一窩飯香呼鳥下瓜熟引猱過樹
色當階古泉聲轉徑多何時了行脚來住此山阿
過王快鎮時余將登五臺
野曠烟無色村荒樹不皮十年勞夢想萬折此驅馳投
憩罕香刹行瞻但廢詞豐千期不與獨往亦宜之
早秋道耕(二首)
十載竟何事支離只薜蘿壯心憐病久新句感時多夜
色螢然草池香風觸荷有身元是患隨意學維摩
重過極樂寺與費元朗夜話
天涯成積想那得不重來旅况忽全破鄉心始半開倚
松看碎月把臂立荒苔謾說曾無念疎鐘聽幾回
北山弘灝(二首)
幽寂北山下依巖結搆偏短墻溪石壘破戶野蓬編開
檻呼猿入穿林警鹿眠高峯遮日影滿谷冷秋烟
題林遠片石齋
片石精藍外寒光逼戶庭影由臨水碧色以上苔青瑩
澤疑含玉稜層恐落星跏趺遺迹在好共日譚經
禮先妣殯所佛引(二首)
髫年辭世網十載隠桑門甘旨何曾供形骸空復存悲
風寒慘骨落日暗銷魂忍覩巢林鳥長懷反哺恩
同空波休遠休明從朗初過楊伯翼先生殯所
孤殯非蒿里茅堂仍舊園小松全過閣亂竹半欹門才
與名爭忌詩將道共尊無緣見顔色典則就誰論
蕭齋圓復(二首)
蕭齋無長物片石勝林臯蓬戶三楹小繩床八指高空
唯觀水月靜不厭松濤瓦竈炊菰米青烟染布袍
謝張儒愿先生惠緇衣
檀越緇衣好何當惠野僧價疑纓絡重色共水雲澄禮
佛時偏袒吟詩暫挂藤却思慈母線感激意彌增
夏夜聞蟋蟀智證(三首)
許大一微物動人無盡思不嫌催夏晚却怪先秋時悲
斷涼風砌聲移殘雨籬天涯浮客鬢多為爾成絲
落葉
憐非耐寒質難禁醉霜姿始信叢生日不無秋後時辭
條翻月墮飄徑掠雲吹寧用嗟搖落榮枯倘自知
吳無為秋水居
水淨涵茅屋斜分霜葉丹湖雲吹座濕竹色打忩寒采
荇客為供釣魚鶴作餐無求與世合浮没自為看
送友還蜀讀徹
蠶叢西望儉遥指青冥間短棹從天去長江今日還雲
生連棧道月出度秦關行盡啼猨處知君兩鬢斑
聞琴住實(二首)
久坐待鳴琹高聲滿竹林調絃適緩急按指得幽深猿
鶴有清趣漁樵多古音愛君能獨操吾識子期心
落葉
枝頭動寒影蕭索下園墻别樹情何短驚風意自長庭
前纔掃盡空裏又飛揚愁思歸無地飄飄映夕陽
榖日法通
榖日飄風急高齋籬落寒一鳩雲外喚萬樹雨中看白
點山人髮青登野菜盤嘉辰幸無事良久即庭蘭
過伍將軍廟有感正勉(九首)
古廟蟬聲裡秋風肅將旗野花窺木主山鳥啄苔碑恨
未收江賦忠曾入楚詞存吳應有策欲問恐還疑
寒食禮衣鉢師塔有感
靈塔香雲埒披榛作禮遲酬恩身負土頌德口為碑十
載依慈父千秋失導師大招魂不返松樹老西枝
弱齡送桑梓瓠落自逃禪病得醫王療才為伯樂憐談
經當愛日執紼又重泉痛撫階前樹星霜四九年
村塢逢寒食孤墳覓化城時來春又去人死草還生水
月遺眞性烟蘿入妄情蕭蕭松栢後疑有錫歸聲
卜居
謾說巖阿好隨緣應反招寸心忘寵辱尺地盡逍遥道
喪無長策詩窮有破瓢春風吹竹塢滿志在鷦鷯
其二
茅屋帶沙村僧貧道自尊浮沉身是海禍福口成門用
拙輕全瓠時危失大樽滔滔天下事和俗且吹壎
其三
愚公不牧馬無慧辨妍媸應世渾占夢翻經若問竒人
情新槖籥吾道舊鑪錘即使同朝&KR0818;榮枯亦有時
其四
風雨暮林開雙溪春水來浮天缺舟楫縮地老莓苔毁
璞翻高價全樗故不材即今愼移竹桃李莫同栽
其五
善却螳螂臂逃禪學解牛物情鍾海藏生事托雲浮薜
茘香堪把梅花冷結愁前途當草昩流落鳳凰洲
湖上晩眺眞澤
晚來秋氣爽觸處道機生僧老情塵薄交疎性地清峯
高雙塔迥燈遠六橋明帶月歸林壑何妨猨鶴驚
秋水文貞(二首)
汨汨流無極當秋也暫平魚鱗分仔細鷗掌辨縱横湧
練月孤皎沈珠星互明雖非滄海量一倍勝澄清
螢火
涼天黑月夜點點亂星熒雨打猶難滅風吹轉自明低
移流水細淡挂小橋横莫笑光微末能成車胤名
題聊齋通衡
隠居知有道高躅與誰同柳識先生致梅兼處士風衡
門蓮浦接茅閣板橋通杖履從兹慣相過興不窮
和聊齋大壑(四首)
結廬遂幽栖聊復遺世情巖寒夏木長湖綠秋蓴生日
夕狎魚鳥淩厲搴芳英吾貴適吾意豈必希塵纓
蓀谷
曲磴餘蒼蘚危梁度碧雲山深溪屢合樹密徑斜分佛
火寒猶見僧鐘晝不聞空留爭席處野老自為羣
爽閣為吳中祕德聚賦
飛閣俯濠梁翳然林木蒼峰高來積翠梅早度空香魚
鳥親行樂琴書適坐忘曇花應愛客揮麈落胡床
黃儀部貞父昔招同遊黃山以病不果有懷
春期虛折簡回首曠前期洵美宜今夕從遊豈昔時谿
雲愁不散山雨夢相思誰謂情空盡今猶悵别離
聊齋次韵照初
卜築閒林下翛然寄遠情種魚春水至移柳暮烟生一
檻來千嶂朱闌媚紫英看君幽興發嘯詠適簮纓
聊齋次韵大善
暫隠隣湖曲幽然遠世情忩中片水淨門外兩峯生塔
影寫青案山光澹紫英天心在蘿薜何用謝簮纓
聊齋次韵契靈
門當垂柳徑居稱逸人情鶴聽書聲慣魚驚客影生點
香持衆偈索茗賦羣英雲淨湖天暮長歌一振纓
為聊齋主人賦性&KR1886;
志士恃趨操湖南繋一瓢紫竹花籬落朱欄木板橋雪
瀉石飛瀑風寒松弄潮半間茅屋裡獨坐聽蕭蕭
古今禪藻集卷二十三
