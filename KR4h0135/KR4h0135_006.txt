古今禪藻集卷六
明釋正勉釋性&KR1886;同輯
唐(五言排律)
觀大駕出叙事寄懷法振(二首)
紫臺宵漏竭青門曙鼓通輕霞照複道徐吹轉相風玉
鑾光萬騎金輿鬱五戎鳴笳猶度闕清蹕尚喧宫雲旗
亂陌紫羽旆雜塵紅百城歸壯麗兩漢久慙雄吾曹陋
薄技餘慶洽微躬平原已起洛印手亦還豐得奉衣冠
盛仍觀書軌同猶言待封告未忍向華嵩
送禇先生海上尋封鍊師
潮落風初定天吳避客舟近承三殿旨欲向五湖遊不
厭烏皮几新縫鶴氅裘明珠漂斷岸隂火映中流華蓋
芝童引神丹桂女收懸知居縹緲固為識浮丘
奉陪顔使君修韻海畢東溪泛舟餞諸文士
皎然(十三首)
諸侯崇魯學羔鴈日成羣外史刊新韻中郎定古文(魯公)
(著書依初韵起東字字脚皆例古篆)菁華兼百氏雅素備三墳國語思開
物王言欲致君研精業已就歡宴惜應分獨望西山去
將身寄白雲
冬日遥和盧使君幼平綦母居士遊法華寺高頂
臨湖亭
仁芳標絶境廉守躡高蹤天見纔分刹風傳欲盡鐘城
中歸路遠湖上碧山重水照千花界雲開七葉峯寒空
黃綬滿晴翠白綸濃逸韻知難繼佳遊恨不逢仍聞撫
禪石為我久從容
陪顔使君餞宣諭蕭常侍
江淮凋瘵後遠使發天都昏墊宸心及哀矜詔命敷恤
民驅急傳訪舊枉飛艫外鎮藩條最中朝顧問殊文皆
正風俗名共溢寰區已事方懷闕歸期早戒途繁笳咽
水閣高蓋擁雲衢暮色生千嶂秋聲入五湖離歌猶宛
轉歸馭已踟蹰今夕庾公意西樓月亦孤
春日酬祭嶽瀆使大理盧卿自會稽迴經年將赴
朝寄故林十二韻
望祀崇周典皇華出漢庭紫泥頒會計玄酒薦芳馨聖
慮祈多祐齋心合至靈占祥形史竹筮日數堯蓂禮秩
新加命朝章舊理刑敷誠依北闕遺愛在西亭五袴歌
仍詠三碑石重銘躊躇問存沒委曲向郊坰苕水曾同
泛稽山昔共經清風門客仰佳頌國人聽奉使朝行月
飛文夜動星征途回四牡遥戀故林青
晨起登樂遊原望終南積雪
凌晨擁敝裘閑上古原頭雪霽山疑近天高思若浮瓊
峯埋積翠玉嶂掩飛流曜彩含朝日搖光奪寸眸寒空
標瑞色爽氣襲皇州清眺何人得終當獨再遊
同薛員外喜雨詩兼上楊使君
積旱思飛洒蒸民喜亦傾郊雲不待族雨色飛江城燋
稼濯又發敗荷滋更榮時隨霧縠重集作柳絲輕一宿
恐魚躍數朝徵鶴(集作鸛)鳴毒暑澄為冷高塵滌還清乃
知隂隲數制在理化情及此接歡賀臨風聞頌聲
馬兵曹季良宅夜集
清景不可失尋君趣有餘身高避事外道長問心初出
處名則異遊從跡可疎吟看刻盡燭笑卷讀殘書露彩
生筆硯風音入庭除平明仙侣散觳觫動迴車
酬薛員外誼見戲
方知正始作麗掩碧雲詩文彩盈懷袖風規發詠思遺
弓逢大敵摩壘怯偏師頻有遺書讓多慙繼組遲淺才
迂且拙虚譽喜還疑猶倚披沙鑒長歌向子期
奉送李中丞道昌入朝
文憲中司盛恩榮外鎮崇諸侯皆取則八使獨推功詔
喜新銜鳳車看舊飾熊去思今武子餘教昔文翁清白
如江水仁流是國風先徵二千石掃第望司空
冬日送顔延之明府撫州覲省
臨川千里别惆悵上津橋日暮人歸盡山空雪未消鄉
雲心渺渺楚水路迢迢林下方懽會山中獨寂寥天寒
驚斷鴈江信望回潮歲晩流芳歇思君在紫霄
秋日遥和盧使君遊柯山寺宿敡上人上方論涅
槃經大義
江郡當秋景期將道者同跡高憐竹寺夜静賞蓮宫古
磬清霜下寒山曉月中詩情緣境發法性寄筌空翻譯
推南本何人繼謝公
奉送陸中丞長源詔徵入朝
詔下酇侯幕徵賢寵大勲才當持漢典道可致堯君藩
牧今榮餞詩流此盛文水從吳渚别樹向楚門分宿寺
期佳月看山識故雲歸心復何託惆悵在江濆
同盧使君幼平郊外送閻侍御歸臺
留餞飛旌駐離亭草色閒栢臺今上客竹使舊朝班日
落東西水天寒遠近山古江分楚望殘柳入隋關戀闕
心常積迴軒日不閒芳辰倚門道猶得及春還
早發陜州途中贈嚴祕書清江(三首)
此身雖不繫憂道亦勞生萬里江湖夢千山雨雪行人
家依舊壘關路閉層城未滅交河寇猶屯細柳兵艱難
嗟遠道棲託賴深情貧病吾將有精修許少卿
早春書情寄河南崔少府
日日東風至陽和似不均病身空益老愁鬢不知春宇
宙成遺物光隂促幻身客遊傷末路心事向行人道薄
猶懷土時難欲厭貧微才如可寄赤縣有鄉親
早遊司直城西鸕鷀谿别業
别墅軍城下閒喧未可齊春深花蝶夢曉隔柳煙鞞韶
景浮寒水疎楊映綠堤沿洄看竹色來往聽鶯啼久慢
持生術多親種藥畦家貧知素行心苦見清溪越客初
投分南枝得寄棲禪機空寂寞雅趣賴招擕本寺重江
外遊方二室西徘徊戀知已日夕草萋萋
禁中法會應制廣宣(三首)
天上萬年枝人間不可窺道場三教會心地百王期侍
講沾恩早傳香駐日遲在筵還向道通籍許言時空媿
倍仙列何階答聖慈從今精至理長願契無為
皇太子頒賜存問并索唱和新詩因有陳謝
望苑招賢後禪房訪道餘祗言俟文雅何意及庸虚率
性多非學緣情偶自書清風聞寺響白日見心初重道
逢軒后崇儒過魏儲青宫列芳梓玄圃積瓊琚鄭鼠寧
容者齊竿久舍諸空懷受恩感含思幾躊躇
降誕日内庭獻夀應制
慶夀千齡遠敷仁萬國通登霄欣有路捧日愧無功仙
駕三山上龍生二月中修齋長樂殿講道大明宫此地
人難到諸天事不同法筵花散後空界滿香風
送姚明府赴招義縣無可(八首)
濠梁古縣城結束赴王程道路擕家去波濤隔月行車
臨芳草下吏踏落花迎暮郭山遥在春洲鳥不驚風煙
譙國遠桑拓楚田平何以書能化長淮澈海清
送杜司馬遊蜀中
為客應非願愁成欲别時還遊蜀國去不惜杜陵期劍
水啼猿在關林轉棧遲日光低峽口雨勢出峨眉山迥
逢(一作遲)殘角雲開識遠夷勿令雙鬢髮併向錦城衰
和賓客相國詠雪詩
近臘千巖白迎春四氣催雲隂連海起風急度山來盡
日隨堤絮經冬越嶺梅豔疑歌處散輕似舞時迴道藴
詩傳麗相如賦騁才霽添松篠媚寒積蕙蘭猜暗漲宫
池水平封輦路埃燭龍初照曜巢鶴乍徘徊簷日瓊先
挂墻風粉旋摧五門環玉壘雙闕對瑶臺綺席陵寒坐
珠簾達曙開靈芝霜下秀仙桂月中栽卷幌書千帙援
琴酒百杯垂休編太史呈瑞表中台皓夜迷三徑浮光
徹九垓兹辰是豐歲歌詠屬良哉
寄題廬山二林寺
廬嶽東南秀香花惠遠蹤名齊松嶺峻氣比沃州濃積
岫連何處幽崖越幾重雙流湓隠隠九𣲖棹憧憧山限
東西寺林交旦暮鐘半天傾瀑溜數郡見鑪峯巖並金
繩道潭分玉像容江微匡裕路日杲晉朝松椶徑新苞
柝梅籬故葉壅嵐光生叠砌霞燄發高墉窗籟虚聞狖
庭煙黑過龍定僧仙嶠起逋客虎溪逢濩落垂楊戶荒
涼種杏封塔留紅舍利池吐白芙蓉畫壁披雲見禪衣
對鶴縫喧經泉滴瀝沒履草丰茸翠竇欹攀乳苔橋側
杖笻探竒盈夢想搜峭滌心胸冥奥終難盡登臨惜未
從上方薇蕨滿歸去養乖慵
寄羽林盧大夫將軍
將軍直禁闈繡服曜金羈羽衛九天静英豪四塞知望
雲回朔鴈隔水射宫麋舊國無歸思秋堂夢戰時門風
荀氏敵劍藝霍家推計日旌旄下蕭蕭萬馬隨
送李使君赴瓊州兼五州招討使
分竹雄兼使南方到海行臨門雙旆引隔嶺五州迎猨
鶴同枝宿蘭蕉夾道生雲垂前騎失山豁去帆輕雨露
蒸秋岸波濤震夜城政閒開迥閣欹枕島風清
贈王將軍
勲高絶少年分衛玉階前雄勇明王重温恭執友賢功
書唐史滿名到虜庭偏劍彩浮龍影衣香襲御煙搜書
秋霽閣走馬夕陽田急兔投深草瞋鷹下半天野人迎
邸第朝客醉盤筵位在將軍列官隨憲府遷刻心思報
國吁氣欲開邊選帥如公議須知少比肩
送韓校書赴江西
車馬東門别揚帆過楚津花繁期到幕雪在已離秦吟
落江沙月行飛驛騎塵猿聲孤島雨草色五湖春折葦
鳴風岸遥煙起暮蘋鄱江連郡府高興寄何人
送戴三徵君還谷口舊居理瑩
巖穴多遺秀弓車屢遠招周王尊渭叟穎客傲唐堯出
處天波合關河地勢遥瞻星吳郡夜作霧華山朝清論
虚重席閒居挂一瓢漁歌思坐酌宸渥寵行軺春為荷
裳暖霜因葛屨消層崖懸瀑溜萬壑振清飇谷鳥猶遷
木場駒正食苗謝安何日起台鼎佇君調
夜直子蘭
大内隔重墻多聞樂未央燈明宫樹色茶煮禁泉香鳳
輦通門静雞聲入漏長宴榮陪御席話密近龍章吟步
彤墀月眠分玉署涼欲粘朱紱重頻草白麻忙筆力將
羣吏人情在致唐萬方瞻仰處晨夕面吾皇
雪可止
落處咸過尺倏然物象凄瑞凝金殿上寒甚玉關西潤
比江河普明將日月齊凌雲花頂膩鎻徑竹梢低出谷
樵童怯歸林野鳥迷煮茶融破練磨墨染成黳陷兔埋
平澤和魚凍洽溪入樓消酒力當檻寫詩題道路依憑
馬朝昏委託雞洞深猿作簇松亞鶴移棲及夏清巖穴
經春溜石梯豐年兼泰國天道育黔黎
七言排律
月夜有懷王端公兼簡朱孫二判官
清江
月照疎林驚鵲飛羇人此夜共無依青門旅寓身空老
白首頭陀力漸微屢向曲池陪逸少幾迴戎幕接玄暉
四科弟子稱文學五馬諸侯是繡衣江鴈往來曾不定
野雲搖曳本無機修行未盡身將盡欲向東山掩舊扉
唐(五言絶句附)
山居寒山子(三首)
吾心似秋月碧潭清皎潔無物堪比倫教我如何說
其二
碧澗泉水清寒山月華白默知神自明觀空境逾寂
其三
間遊華頂上天朗月光輝四顧晴空裏白雲同鶴飛
送朱放靈一
苦見人間世思歸洞裏天縱令山鳥語不廢野人眠
月夜泛舟法振
西塞長雲盡南湖片月斜漾舟人不見卧(一作悞)入武陵
花
待山月皎然(七首)
夜夜憶故人長教山月待今宵故人至山月知何在
湖南蘭若
未到無為岸空憐不繫舟東山白雲意歲晚尚悠悠
法華寺望高峯贈如獻上人
峯色秋天見松聲静夜聞影孤長不在行道入深雲
答李季蘭
天女來相識將花欲染衣禪心竟不起還捧舊花歸
酬李紓補闕
不住東山寺雲泉處處行近臣那得識禪客本無名
界石守風望天竺靈隠
山頂東西寺江中旦暮潮歸心不可到松路在青霄
贈柳喜自號嵩山老
一見嵩山老吾生恨太遲問君年幾許曾出上皇時
遠公墓靈徹(二首)
古墓石稜稜寒雲晩景凝空悲虎溪月不見鴈門僧
天台山華頂峯
天台衆峯外華頂當寒空有時半不見崔嵬在雲中
尋隠者不遇無本(二首)
松下問童子言師採藥去只在此山中雲深不知處
寄友
聞說到揚州吹簫有舊遊人來多不見莫是上迷樓
城上吟子蘭(三首)
古塜密於草新墳侵古道城外無閒地城中人又老
襄陽曲
為憶南遊人移家大堤住千帆萬帆來過盡門前去
戒貪
多求待心足未足旋傾覆明知貪者心求榮不求辱
懷故園脩睦
故園歸未得此日意何傷獨坐水邊草水流春日長
寒江上望貫休(四首)
荒岸燒未死白雲凝不動極目無人行浪打取魚籠
月夕
霜月夜徘徊樓中羌笛催曉(一作晩)風吹不盡江上落殘
梅(楊用修評此詩有樂府聲調亦猶惠休之碧雲也)
偶作
夜雨山草濕爽籟襍枯木閒吟竺仙偈清絶過於玉
早霜寄蔡大
昨夜楚鐘鳴飛霜下楚城定知遷客鬢先向鑑中生
撲滿子齊已
祗愛滿我腹争知滿害身到頭須撲破卻散與他人
逢老人隠巒
路逢一老翁兩鬢白如雪一里二里行四迴五迴歇
賦洞庭可朋
周極八百里凝眸望則勞水涵天影闊山拔地形高
栽松師虔
長長三尺餘鬱鬱覆青草不知何代人得見此松老
錢武肅王召賦辭無作
雲鶴性孤單争堪名利關銜恩雖入國辭病却歸山
六言
秋日思舊山子蘭
咸言上國繁華豈得帝城羇旅十點五點殘螢千聲萬
聲秋雨白雲江上故鄉月下風前吟處欲去不去遲遲
未展平生所佇
春野作貫休
閒步淺青平綠流水征車自速誰家挾彈少年擬打紅
衣啄木
古今禪藻集卷六
