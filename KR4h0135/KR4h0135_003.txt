古今禪藻集卷三
明釋正勉釋性&KR1886;同輯
唐(七言古詩)
寓言寒山子
有人兮山陘雲卷兮霞纓秉芳兮欲寄路漫兮難征心
惆悵兮猶疑蹇獨立兮忠貞
輓匾擔山曉了禪師澄忽雷
師住世兮曹谿明師寂滅兮法舟傾師談無說兮寰宇
盈師示迷途兮了義乘匾擔山色垂兹色空谷猶留曉
了名
題王喬觀傅道士所居護國
王喬已去空山觀白雲只今凝不散壇場月露幾千年
往往笙歌下天半瀑布西行過石橋黃菁採根還採苖
路逢一人擎一盌蔘花昨夜風吹滿自言住處在東坡
白犬相隨邀我過松間石上有棋局能使樵人爛斧柯
姑蘇臺皎然(二十三首)
古臺不見秋草萋却憶吳王全盛時千年月照秋草上
吳王在時幾回望至今月出君不還世人空對姑蘇山
山中精靈安可覩轍跡人蹤麋鹿聚嬋娟西子傾國容
化作寒陵一堆土
望秋月
家家望秋月不及秋山望山心萬境長寂寥夜夜孤明
看月上海人皆云生海東山人自謂出山中憂虞歡樂
皆古月月本無心同不同自從有月山不改古人望盡
今人在不知萬世今夜時孤月將誰更相待
短歌
古人若不死吾亦何所悲蕭蕭煙雨九原上白楊青松
葬者誰貴賤同一塵死生同一指人生在世共如此何
異浮雲與流水短歌行短歌無窮日已傾鄴宫梁苑徒
有名春草秋風傷我情何為不學金仙侣一悟空王無
死生
支公詩
支公養馬復養鶴率性無機多脱略天生支公與凡異
凡情不到支公地得道由來天上仙為僧却下人間寺
道家諸子論自然此公唯許逍遥篇山隂詩友喧四座
佳句縱横不廢禪
觀王右丞維滄洲圖歌
滄洲誤是真萋萋忽盈視便有春渚情褰裳掇芳芷颯
然風至草不動始悟丹青得如此丹青變化不可尋翻
空作有移人心猶疑雨色斜拂座乍似水涼來入襟滄
洲說近三湘口誰知卷得在君手披圖擁褐臨水時居
然不異滄洲叟
送顧處士(吳興岳可議之女壻即況也)
吳門顧子予早聞風貌真古誰似君人中黃憲與顔子
物表孤高將片雲性背時人高且逸平生好古無儔匹
醉書在篋稱絶倫神畫開廚怕飛出謝氏檀郎亦可儔
道情還似我家流安貧用晦讀書坐不見將名干五侯
知君别業長洲外欲行秋田脩畎澮門前便取觳觫乘
腰上還將轆轤佩禪子有情非世情御苑貢餘聊贈行
滿道喧喧遇君别争窺玉潤與冰清
花石長枕歌答張居士
楚山有石郢人琢琢成長枕知是玉全疑冰片睡恐銷
間發花叢驚不足贈子比之金琅玕瓊花爛爛浮席端
吾師遣吾不執寳今日感君因執看試叩鏗然應清律
纖塵不留蠅敢拂萬物皆因造化資如何獨負清貞質
南山有雲鵠在空長松為我生涼風高支飽詠樂其中
行住四儀皆道意不覺小乘西竺士唯將此物安坐隅
取次閒眠有禪味
戛銅椀為龍吟歌(并序)
唐故太尉房公琯早歲曾隠終南山峻壁之下往往
聞龍吟聲清而静滌人邪想時有好事僧潛戛以五
金寫之惟銅聲酷似他日房公偶至山寺聞林嶺間
有此聲乃曰龍吟復遷於兹矣僧因之出其器以告
公公命戛之驚曰真龍吟也大歷十三載秦僧傳至
桐江予使兒童戛金放之亦不減秦聲也緇人或有
譏者予曰此達僧之事可以嬉禪爾曹無以𤨏行自
拘因賦詩以見其意
逸僧戛盌為龍吟世上未曾聞此音一從太尉房公賞
遂使秦人傳至今初戛徐徐聲漸顯樂章不管何人辨
似出龍淵萬丈底乍怪聲來近而遠未必全由戛者工
聲生虚無非盌中寥亮掩清狖縈迴凌細風遥聞不斷
在煙杪萬籟無聲天境空昨向天台宿華頂秋宵一吟
更清迥能令聽者易常性憂人忘憂躁人静今日鏗鍠
江上聞蛟螭奔飛如得羣聲過隂嶺忽成雨響駐晴天
將遏雲坐來吟盡江空碧却尋向者聲無跡人生萬事
將此同暮賤朝榮動還寂
周昉長史畫毘沙門天王歌
長史畫神獨感神高步區中無兩人雅而逸高且真形
生虚無忽可親降魔大戟縮在手倚天長劒横諸紳慈
威示物雖凛栗在德無秋唯有春吾知真像本非色此
中妙用君心得苟能下筆合神造誤點一點亦為道寫
出霜縑可舒卷何人能識此情遠秋齋清寂無外物盥
手焚香聊自展憶昔胡兵圍未解感得此神天上下至
今雲旗圖我形為君一顧煙塵清
飲茶歌送鄭容
丹丘羽人輕玉食採茶飲之生羽翼名藏仙府世空知
骨化雲官人不識雪山童子調金鐺楚人茶經虚得名
霜天半夜芳草折爛漫緗華啜又生賞君茶兮祛我疾
使人胷中蕩憂慄日上香爐情未畢亂蹋虎溪雲高歌
送君出
&KR3067;題贈吳憑
予讀古人書遂識古人面不是識古人邪正心自見貴
義輕財求俗譽一錢與人便驕倨昨朝為火今為冰此
道非君獨撫膺
往丹陽尋陸處士不遇
遠客殊未歸我來幾惆悵叩關一日不見人繞屋寒華
笑相向寒華寂寂徧荒阡柳色蕭蕭愁暮蟬行人無數
不相識獨立雲陽古木邊鳳翅山中思古寺魚竿村口
望歸船歸船不見見寒煙離心遠水共悠然他日相期
那可定閒僧著處即經年
江上風
江風西復東飄暴忽何窮初生虚無際稍起蕩漾中應
吹夏口檣竿折定蹙湓城浪花咽今朝莫怪沙岸崩昨
夜風狂捲成雪
詠史
田氏門下客馮公衆中賤一朝市義還百代名獨擅始
知下客不可輕能使主人功業成借問高車與珠履何
如疵賤一書生
少年行
翠樓春酒蝦蟆陵長安少年皆共矜紛紛半醉綠槐道
躞蹀花驄驕不勝
贈吳馬處士
世人不知心是道只言道在他方妙還如瞽者望長安
長安在東望西笑
桃花石枕歌送安吉康丞
君吏桃州尚寄跡桃州採得桃花石爛疑朝日照已舒
含似春風吹未折珪璋特達世所珍吾知此物亦其倫
應羨花開不凋悴應喜玉片無緇磷立性堅剛平若砥
君子偏將交道比何人亦秉堅剛姿吾見君心得如此
君心所好我獨知别多見少長相思從今賞玩安左右
萬里提擕君莫辭
春夜賦得漉水囊歌送鄭明府
吳縑楚練何白晳居士持來遺禪客禪客能裁漉水囊
不用良工秉刀尺先師遺我戒無邪一慮一翻心敢賒
夕望東風思漱盥朦朧斜月懸燈紗徙倚花前漏初斷
白猿争嘯驚禪伴玉瓶徐瀉尚涓涓濺着蓮衣水珠滿
因識仁人為官情還如漉水愛蒼生聊歌一曲與君别
莫忘寒泉見底清
白雲歌寄陸中丞使君長源
一見西山雲使人情意遠意高登詠何迢遥道妙有如
君舒卷縈空叠景多麗容衆峯峯上自為峯潔白不由
隂雨積高明肯共雜煙同萬物有形皆有著白雲有形
無繫縛黃金被鑠玉亦瑕一片飄然汙不著或逢天上
或人間人自營營雲自閒忽爾飛來暫為侣忽然飛去
莫能攀逸民對雲效高致禪子逢渠增道意白雲遇物
無頗偏自是人心見同異閶闔天門宜曙看華纓作蓋
擁千官從龍合沓臨清署就日逶迤繞露寒誰憐西山
雲亭亭處幽絶座右長看非我羈手中欲攬待君說貞
白先生那得知解向山中自怡悅
洞庭山惟諒上人院階前孤生橘樹歌
洞庭仙山但生橘不生凡木與梨栗真子無松自不栽
感得一株階下出細葉繁枝委露新四時常綠不關春
若言此物無道性何意孤生來就人二月三月山初暖
最愛低簷數枝短白花不用鳥銜來自有風吹手中滿
九月十月争破顔金實離離顔色殷一夜霜晴香滿山
天生珍木異於俗俗士來逢不敢觸清隂獨步禪起時
徙倚枝前看不足
張伯高草書歌
伯英死後生伯高朝看手把中山毫先賢草律我草狂
風雲陣發愁鍾王須臾變態皆自我寫形類物無不可
閬風遊雲千萬朵驚龍蹵踏飛欲墮更覩鄧林落葉朝
狂風亂擾何飄飄有時凝然筆空握情在寥天獨飛鶴
有時取勢氣更高憶得春江千里濤張生竒絶再難遇
草罷臨風展輕素隂慘陽舒如有道鬼狀魑容若可懼
黃公酒壚興偏入阮籍不嗔嵇亦顧長安酒牓醉後書
此日騁君千里步
顧渚行寄裴芳丹
我有雲泉隣渚山山中茶事頗相關鶗鴂鳴時芳草死
山家漸欲收茶子伯勞飛日芳草滋山僧又是採茶時
由來慣采無近遠隂嶺長兮陽厓淺大寒山下葉未生
小寒山中葉初卷(二山名)吳姹擕筐上翠微蒙蒙香刺罥
春衣山迷乍可落花亂度水時驚啼鳥飛家園不遠乘
露摘歸時露綵猶滴瀝初看抽出軟玉英更取金(疑)來
勝金液昨夜西風雨色過朝尋新茗復如何女宫露澀
青芽老堯市人稀紫筍多紫筍青芽誰得識日暮採之
長太息清冷真人待子元(清冷真人裴君與真子元為友)貯此芳香思
何極
武源行
昔年羣盗阻江東吳山動搖楚澤空齊人示戴(二字疑)蜂
蠆毒美稷化為荆棘叢匈匈四顧多窑穴浮雲白波不
妨同萬人死地當虎口一旦生涯懸鼓中昨日將軍徇
死節悉向生昏(二字疑)陷城血胸中豹略張陣雲握内蛇
矛揮白雪長州南去接孤城居人散盡鼓謲(疑)驚三春
不見芳草色四面惟聞刁斗聲此時狂寇紛如市君當
要衝固深壘縱横計出皆獲全士卒身先每輕死掃平
氛祲望吳門人閒歲美桑柘繁比屋全生受君賜連營
罷戰頂君恩如何棄置功未錄通籍無名滯江曲灞亭
不重李將軍漢爵猶輕蘇屬國荒營寂寂隠山椒春意
空驚故柳條野戰攻城只如此即今誰是霍嫖姚
聽鸎歌靈徹(二首)
新鸎傍簷曉更悲孤音清泠囀素枝口邊血出語未盡
豈是怨恨人不知不食枯桑椹不銜苦李花偶然弄樞
機婉轉凌煙霞衆雛飛鳴何跼促自覘遊蜂啄枯木玄
猿何事朝夜啼白鷺長在汀洲宿黑雕黃鶴豈不高金
籠玉鈎傷羽毛三江七澤去不得風煙日暮生波濤飛
去來莫上高城頭莫下空園裏城頭鴟鳥拾羶腥空園
鷰雀争泥滓願當結舌舍白雲五月六月一聲不可聞
歸雲門
湖邊歸鴈唳寥泬僧房半倚秦峯缺雲生幽石何逍遥
泉去疎林幾嗚咽天寒猛虎呌巖雪松下無人空有月
千年像教人不聞焚香獨為鬼神說
畬山謠玄泰
畬山兒畬山兒無所知年年斫斷青山嵋就中最好衡
嶽色杉松利斧摧貞枝靈禽埜鶴無因依白雲回避青
煙飛猿猱路絶巖厓出芝术失根茅草肥年年斫罷仍
再鉏千秋終是難復初又道今年種不多來年更斫當
陽坡國家夀嶽尚如此不知此理如之何
(詞聞於朝仍禁延燎侵漁)
酬盧仝舍曦
長夀寺石壁盧公一首詩渴讀即不渴飢讀即不飢鯨
飲海水盡露出珊瑚枝海神知貴不知價留向人間光
照夜
行路難貫休(十三首)
君不見道傍廢井生枯樹本是驕奢貴人屋幾度美人
照影來素綆銀瓶濯纖玉雲飛雨散今如此繡闥雕甍
作芳谷鼎沸笙歌君莫誇不應長是西家哭休說遺編
行者幾至竟終須合天理敗他成此亦何功蘇張終作
多言鬼行路難路難不在羊腸裏
君不見山高海深人不測古往今來轉青碧淺近輕浮
莫與交地卑只解生荆棘誰道黃金如糞土張耳陳餘
斷消息行路難行路難君自看
君不見道傍樹有寄生枝青青鬱鬱同榮衰無情之物
尚如此為人不及還堪悲父歸墳兮不期夕已分黃金
争田宅高堂老母頭似雪心作數枝(一作支)淚長滴我聞
忽如負芒刺不獨為君空歎息古人尺布猶可縫潯陽
義夫令人憶寄言世上為人子孝友團圓莫如此若如
此不遄死兮更何俟
邊上作
山無綠兮水無清風既毒兮沙亦腥塞外走馬疾飛鳥
聯翩射落雲中聲
陣雲忽向沙中起探得胡兵過遼水堪嗟護塞征戍兒
未戰已疑身是鬼
宿深村
行行一宿深村裏雞犬豐年閙如市黃昏見客合家喜
月下取魚戽塘水
夜夜曲
蟪蛄切切風騷騷芙蓉噴香蟾蜍高孤燈耿耿征婦勞
更深撲落金錯刀
辯光大師草書
雪壓千峯横枕上窮困雖多還激壯看師逸跡兩相宜
高適歌行李白詩海上驚驅山猛燒吹斷狂煙著沙草
江樓曾見落星石幾回試發將軍砲别有寒鵰掠絶壁
提上玄猿更生力又見吳牛磨角來舞槊盤刀初觸擊
好文天子揮宸翰御製本多堆玉案晨開水殿教題壁
題罷紫衣親寵錫僧家愛詩自拘束僧家愛畫亦局促
唯師草聖藝偏高一掬山泉心便足
野田黃雀行
高樹風多吹爾巢落蒿深葉暖宜爾依泊莫近鴞類蛛
網亦惡飲野田之清水食野田之黃粟深花中睡𡋯土
裏浴如此即全勝啄太倉之榖而穿人之屋
善哉行
有美一人兮婉如清揚識曲别音兮令姿煌煌繡袂捧
琴兮登君子堂如彼萱草兮使我憂忘欲贈之以紫玉
尺白銀鐺久不見之兮湘水茫茫
春晚書山家主人壁
深門寂寂黍飯馨山家煙火春雨晴庭花濛濛水泠泠
小兒啼索樹上鶯
輕薄篇
繡林錦野春態相壓誰家少年馬蹄蹋蹋鬭雞走狗夜
不歸一擲賭却如花妾
木落蕭蕭蛩鳴唧唧不覺朱蔫臉紅霜劫鬢漆世途多
事泣向秋日方今少壯不努力老大傷悲復何益
君子行齊已(九首)
聖人不生麟龍何瑞梧桐不高鳳凰何止吾聞古之有
君子行藏以時進退求已榮必為天下榮恥必為天下
耻苟進不如此退不如此亦何必用虚偽之文章取榮
名而自美
風琴引
挼吳絲雕楚竹高託天風拂為曲一一宫商在素空鸞鳴
鳳語翹梧桐夜深天碧松風多孤忩寒夢驚流波愁魂
傍枕不肯去翻疑住處隣湘娥金風聲盡薰風發冷泛
(一作泠冷)虚堂韻難歇常恐聽多耳漸繁清音不絶知音絶
祈真壇
玉甃瑶壇二三級學仙弟子參差入霓旌隊仗下不下
松檜森森天露濕殿前寒氣束香雲朝祈暮禱玄元君
茫茫俗骨醉更昏樓臺十二遥崑崙縱廣一萬三千里
中有五色雲霞五色水何當斷慾便飛去不要九轉神
丹換精髓
讀李白集
竭雲濤刳巨鰲搜括造化空牢牢冥心入海海神怖驪
龍不敢為珠主人間物像不供取飽飲遊神向玄圃鏘
金鏗玉千餘篇膾吞炙爝人口傳須知一一丈夫氣不
是綺羅兒女言
湘妃廟
湘煙濛濛湘水急汀露凝紅裛蓮濕蒼梧雲叠九嶷深
二女魂飛江上立相擕泣鳳蓋龍輿追不及廟荒松朽
啼飛猩笋鞭迸出階基傾黃昏一片隂風起新月如眉
生闊水
昇仙行
身不沈骨不重驅青鸞駕白鳳幢蓋飄搖入冷空天風
瑟瑟星河動瑶闕參差阿母家樓臺虚閉凝彤霞五三
仙子乘龍車堂前碾爛蟠桃花回頭却顧蓬山頂一點
濃嵐在深井
弔汩羅
落日倚闌干徘徊汨羅曲冤魂如可弔煙浪聲似哭我
欲考黿鼉之心烹魚龍之腹爾既啖大夫之血食大夫
之肉千載之後猶斯藏伏將謂唐堯之尊還如荒醉之
君更有逐臣於焉葬魂得以縱其噬恣其吞
贈念法華經僧
念念念兮入惡易念念念兮入善難念經念佛能一般
愛河無處生波瀾言公少年真法器白晝不出夜不睡
心心緣經口緣字一室寥寥燈照地沈檀卷軸寳函盛
薝蔔香薰水精記空山木落古寺閒松枝鶴眠霜霰乾
牙根舌根冰滴寒珊瑚枝打紅琅玕但恐蓮花十朵一
時折朵朵似君心簇攅又恐風緊吹天花繽紛如雨飄
袈裟況聞此經甚微妙百千諸佛真祕要靈山說後始
傳來聞者雖多持者少更堪誦入陀羅尼唐音梵音相
雜時舜絃和雅薰風吹文王武王絃更悲如此争不遣
碧空中有龍來聽有鬼來聽亦使人間聞者敬見者敬
自然虚空性清淨此經真體即毘盧雪嶺白牛君識無
行路難
行路難君好看驚波不在黤黮間小人心裏藏崩湍七
盤九折寒崷崪翻車倒蓋猶堪出未似是非唇舌危暗
中潛毁平人骨君不見楚靈均千古沈冤湘水濱又不
見李太白一朝却作江南客
蜀中送人遊廬山隠巒(三首)
君遊正值芳春月蜀道千山皆秀發溪邊十里五里花
雲外三峯兩峯雪君上匡山我舊居松蘿抛擲十年餘
君行試到山前問山鳥秪今相憶無
贈李粲秀才(字暉册)
隴西暉册真才子搜竒探險無倫比筆下銛磨巨闕鋒
胸中静灎江西水哀絃古樂清人耳月露漙漙激秋鬼苔
地無塵到曉吟杉松老葉風乾起十軸示余三百篇金
碧爛光燒蜀牋雄芒逸氣測不得使我躑躅成狂顛大
郊遠闊空無邊凝明淡綠收餘煙曠懷相對景何限落
日亂岑清倚天又驚大舶帆高懸行濤擘浪凌飛仙回
首瞥見五千仞撲下香爐瀑布泉何事古人誇八斗焉
敢今朝定妍醜颯風驅雨暫不停始向場中稱大手駿
如健鶻鶚與鵰拏雲獵野翻重霄狐狸竄伏不敢動却
下雙鳴當迅飇愁如湘靈哭湘浦咽咽哀音隔雲霧九
嶷深翠轉嵬峩仙骨寒消不知處清同野客敲越甌丁
當急響涵清秋鸞雛相引呌未定霜結夜闌仍在樓高
若太空露雲物片白激青皆髣髴仙鶴閒從淨碧飛巨
鰲頭戴蓬萊出前輩歌詩唯翰林神仙老格何高深鞭
馳造化繞筆轉燦爛不為酸苦吟夢乘明月清沈沈飛
到天台天姥岑傾湖涌海數百字字字不朽長摐金此
日多君可儔侣堆珠叠璣滿玄圃終日並轡遊崑崙十
二樓中宴王母
苦熱行
燭龍銜火飛天地平陸無風海波沸彤雲叠叠聳竒峯
燄燄流光爇凝翠煙島搏鵬嚲雙翅羲和赫怒強總轡
飲流夸父斃長途始見當中印玉宇明明夜西朝又東
古來有道仍在中扶桑老葉蔽不得暉華直上凌蒼穹
萬人揮汗翻成雨口燥喉乾隘塵土西郊雲色晝冥冥
如何不救生靈苦何山怪木藏蛟龍縮鱗卷鬛為乖慵
不發滂澤注天下欲使風雲何所從早苗原上枯成燄
嶽靈徒祝無神驗豪家簾外喚清風水紋明角鋪長簟
玉扇畫堂凝夜秋歌豔繞梁催莫愁陽烏落盡酒不醒
扶上西園當月樓靡由(一作廢田)暍死非吾屬庫有黃金倉
有粟
古今禪藻集卷三
