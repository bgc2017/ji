古今禪藻集卷二十二
明釋正勉釋性&KR1886;同輯
明(五言律詩)
西津梵𤦺(八首)
月滿潮來盛天空野望低樹侵吳甸北帆入楚江西俊
鶻秋方下慈烏曉更啼即看霜露及風景色凄凄
贈江南故人
今騎沙苑馬昔踏洞庭魚結䌫荷邊宿移家竹裏居好
風横笛晩新月上簾初每憶江南樂功名有不如
上都
王畿千里近御苑四時春苜蓿能肥馬葡萄不醉人衮
衣明日月關塞絶風塵古有官名諫今無事可陳
其二
雙闕上雲霄層城近斗杓夜開金殿鎻晨赴紫宸朝月
屋閒浮螘霜空好射鵰有官兼宰相誰復似嫖姚
開平書事
舊俗便弓馬新霜稱綺羅平原芳草歇古戍暮雲多翠
袖調鸚鵡金鞭控駱駝上樓看月得無酒奈君何
其三
野外山横塞天涯水遶羌登高一俯仰即事幾炎凉日
晩雕聲急冰寒馬足傷我懷增感慨誰與細平章
漠北懷古
每厭冰霜苦長尋水草居控弦隨地獵刳木近河漁馬
酒茶相似駝裘錦不如健兒雙眼碧慣讀左行書
萬里
萬里故鄉隔扁舟何日還黃雲薊北路白雪遼西山馬
倦客投店雞鳴人出關吾思石橋隠絶頂尚容攀
宿徑山天瑞院次虞侍講韻來復
佛屋凌霄見僧鐘隔水聞石苔留虎跡山氣動龍文鉢
自諸天送燈從白日分東游共清賞猿鶴每為羣
(復師五言律亡之兹不及備選覺未完璧俟後同志者搜而續之庶不失師詩瓢中故物耳)
古塞下曲宗泐(十三首)
候吏過輪臺傳言敵可摧嫖姚揚旆出驍騎治兵來瀚
海驚波涌隂山積雪開前軍正酣戰日暮氣雄哉
櫟山西齋雨中作
疎雨過高峯幽齋對碧松出山雲似馬落澗水如龍句
向静中得身於僻處慵小童林下至報有虎行蹤
故涇縣徐典史挽歌
白髮神仙吏黃塵八十齡竟同華表鶴俄失老人星甕
盡牀頭酒埃生案上經今朝來哭處墓草未全青
雙清士詩(有引)
廬陵張君書紳歐陽君子剛宦遊四方同為淛省掾
以清自勵大參蔡公嘉其操為署所寓邸曰雙清館
而書紳先以滿告去子剛誠有不忍舍者予為雙清
士詩以贈之
有美雙清客齊名淛省郎兩鳬相上下聯璧有輝光粉
署朝同硯郵亭夜對牀凉風鳳池上羽翮惜分翔
登相國寺樓
冬日大梁城郊原四望平雲開太行碧霜落蔡河清欲
問征西路兼懷弔古情夷門名尚在無處覓侯嬴
發秋風
曉發扶風縣雲低欲雪時長河王莽寺獨樹馬超祠營
窟炊烟早牛車度坂遲非熊無復夢渭水自逶迤
雪嶺
邊城分壤處雪嶺白嵳峩萬古消不盡三秋積又多寒
光欺夏日素綵爍天河自笑經過客相看鬢勿皤
屋舟
吳人舟似屋今子屋為舟四面水都繞百年身若浮下
臨知有地中坐恐隨流夢裏天無際微茫發棹謳
次韻送徐伯廉歸南陵
把酒城南道離懷去住同鳥啼紅樹裏人出翠微中山
雨添秋色溪雲度晩風倚樓相憶處明月各西東
大寧寺喜雨
何處新聞雨深山古寺中曉聲兼蟋蟀秋意在梧桐已
覺人情喜深知歲事豐山翁病全減相對笑顔同
次韻東軒見訪
老結淮山屋重圍橡樹林鹿行巖徑窄虎飲澗泉深風
雨人間事冰霜世外心夜來明月上擁毳一長吟
山水圖
絶境天成妙良工意匠能山腰上方寺樹杪獨行僧澗
滿泉流迸雲虚谷氣蒸衡廬端可挹好上最高層
落葉
一片復一片西風與北風但看階下滿不覺樹頭空綴
服猶堪用題詩自不工山童朝更掃閒委古墻東
元夕德祥
上國當元夜金吾不禁行笙歌喧甲第燈火耀重城萬
戶春同色千門月共明舉頭天路近不敢縱歌聲
吳江晩泊宗衍
風壤三州接江湖一水分虹消滄海雨日落洞庭雲客
意終難盡漁歌實飽聞長思陸魯望不出可忘君
題珪上人山舍無愠
紅葉填松徑清溪繞竹林西風雙鬢老落日半窗隂壞
衲偏宜厚幽居不厭深竺仙遺偈在展卷且高吟
金山寺守仁
神禹開天塹中流碣石存蓬萊分左股灎澦失孤根驛
騎催官渡風帆拂寺門甕城燈火近鐘鼓報黃昏
龍河逢祥師道衍(十一首)
自恨長為别逢時袂惜分道交非在酒禪悦不須文草
宿龍河雨松留鳳閣雲夜窗承演妙默默似無聞
黃三謫欽州死於途次哀之以詩
萬里擕妻去危亡恨昨非身應隨地葬魂儗故鄉歸天
末人家少雲深鳥道微招之不可得徒有淚沾衣
送友人之武林
我住城西寺君歸湖上山馬聲知驛路樹色認鄉關遠
戍霜鴻慘荒汀雪鷺閒自憐隄畔柳愁緒不禁攀
重經常熟縣
鉅邑當吳北官無接送勞水多歸海近城半在山高僧
寺餘庭柏人家盡野蒿重遊逢日莫惆悵促回舠
五九菊
采采薰風裏英英復傲霜占先榮午日應候媚重陽早
晩還同色炎涼不改香兩開看總喜知爾越羣芳
芭蕉
清高與道合僧舍樹宜稠涼葉春隂積虚心夜氣浮題
嫌風處碎畫喜雪時幽有物皆凋謝非惟不耐秋
題張山人適樂圃林館
開牖依林樾迢迢去市遙翠低承雨竹綠碎受風蕉夕
嶺還侵戶春流欲斷橋主人緣愛客時為出山瓢
讀孤山法師閒居編
孤山無復見展卷已知心落落潜夫詠皇皇古劒吟江
雲隂遠嶠野雪霽高林莫謂千年後人間絶賞音
晩過師子林
無地堪逃俗乘昏復到林半山雲遏磬深竹雨留禽觀
水通禪意聞香去染心叩門驚有客想亦為幽尋
悼立禪師
一衲老雲深迢迢訃寂音不離生滅相已絶去來心壁
冷孤峯影龕閒雙樹隂夕陽清磬響依舊滿空林
其二
未刻高僧傳名先入祖圖燈殘窗下暝履剩榻前孤宿
靄封新塔餘香起舊爐蒼蒼泉上石遙對想跏趺
送僧歸重慶天祥(二首)
東西千萬里來去一身輕碧鳳山前别黃梅雨裏行江
長巴子國地入夜郎城昔我經過處因君動遠情
挽逯光古先生
昨日來過我今朝去哭君那堪談笑際便作死生分曠
逹陶徵士蕭條鄭廣文猶憐埋骨處西北有孤雲
贈善世求禪人歸省如蘭(八首)
家在浙陽河扁舟載月多天空山接野木落水生波雲
物催歸興乾坤發浩歌少年才力俊亦足慰蹉跎
送進古道住廬山萬杉
雙劒倚青冥雲開九疊屏清猨啼野樹馴虎衛巖扃瀑
吼飛晴雪江空落夜星雨花紛委處揮麈晝談經
送曹應則歸省
壯志欲飛騰扶搖北海鵬雙親俱未老一弟已為僧遠
水浮春棹虚窗坐夜燈明朝望鄉國遙指白雲層
送述曇緒住全福
憶過周溪上黃蘆夜泊船張燈留晩飯掃榻假秋眠天
漢無雙月風平又五年羅雲多遠裔今古見才賢
送謙巽中住草堂梵安
萬里橋西路百花潭上居涼風生錦樹曉雨浥紅蕖好
著詒謀鈔重論止觀書扁舟時有便來往問何如
秋江送别
江柳不堪折江花照眼明天將孤雁遠風送一帆輕紅
樹宜秋色黃蘆雜雨聲吳雲半千里如在月中行
張句曲小景
句曲有仙居桃源景不如樹根會繫艇石室舊藏書溪
晩秋波淨嵐晴宿雨餘何當問眞隠松下坐茅廬
黃鶴山人墨竹
水竹共清妍鮮飇動渭川鷓鴣啼楚雨帝子泣湘烟秋
意生簾幕寒光照簡編百年空見畫黃鶴已成仙
閒行大冋(二首)
散漫及春遊逍遙得自由在山常見鹿近水不驚鷗岸
口花初動崖根雪尚留翻憐今日樂塵世幾人愁
江村夕照圖
江村水國幽雲樹半含秋落日曬魚網涼風送客舟香
秔黃早刈碩果熟先收官税供輸外民歌樂未休
書懷覺澄
利名非所欲人事頗相干冀北行無策江南住不安有
時逢醉客何處告清官未到雲深處終身愧懶殘
經廢花徑寺懷讓
畫璧暗塵凝蘿龕冷佛燈壊垣欹老樹古榻擁殘僧齋
斷禽長散樓傾客畏登生涯同幻泡興廢總難憑
虎丘寺普泰(二首)
欲覓闔閭墓風霜殿閣秋越平吳亦盡劒去水空流字
缺碑銘古雲深竹院幽無心唯野鳥不解往時愁
秋晴
幾日豆花雨兹晨方見晴寒蟬依樹響秋蘚上階生山
脱雲尤翠池涵日更明西風催萬戶都作搗衣聲
寓南高峯懷友文湛(二首)
菴住南峯下四簷松竹青月長陪入定猨或聽談經池
近涼生榻山高影落庭故人在何處詩酒醉蘭亭
姚江廣濟寺寄瑞雪庭
江北倦行覽江南作勝遊乾坤雙短鬢山水一孤舟越
鳥他鄉夢吳雲故國愁時清得幽賞不為遠公留
送毛明府令弟還鄉廣澉
衆客送行客長亭復短亭輕塵浥細雨歸鴈度寒汀别
酒未成醉征車且暫停誰歌渭城曲腸斷不堪聽
秋夜明秀(九首)
微月澹滄海憑軒開北堂芙蓉近秋水風露濕衣裳一
鶴過山去四星明帝傍巖棲有志士誰似接輿狂
宦邸曕雲
鶻没天低處雲邊是故鄉眼穿嗟薄宦心切在高堂南
浦連春草西山近夕陽秋風吹客思愁與路俱長
夜過康虚亭
竹裏溪光淨霜邊落葉繁能為眞處士得共老丘園素
業殘書在交期古道存虚亭一尊月相對幾黃昏
訪顧子重于瑞石山居
故人喜我至下榻掃烟蘿丘壑此心在文章如命何鶯
聲花外老春事雨中過何日西湖上漁竿共草蓑
歸鴈
萬里隨寒暑南衡又北秦雲飛時避弋水宿更呼羣青
草湖邊雨黃沙磧上春天涯未歸客愁向夜深聞
贈武夷徐羽士
浮丘學仙子祕法與誰傅玄牝長生地青牛小洞天御
風乘鶴駕踏月弄漁船九曲春源上桃花紅欲然
田叟贈朱可麓
早起飯牛犢落花春水渾雨中青箬笠溪上白雲村食
力古莘野全生今鹿門不知城府外何處有桃源
野航
江空天上下茶竈帶雲濤一夜桃花雨五湖春水高斜
陽飛白鷺芳草亂青袍流向前灘去無風懶著篙
懷孫太白山人
病裏度僧夏詩篇憶舊遊空堂一葉雨涼思滿簾秋盡
日書長把深山道自謀芙蓉正堪采誰為寄清愁
送大尹張公南溪永瑛(八首)
宮殿春雲迥江潭客路賒官閒居小邑目極望京華善
政纔三月深恩及萬家去時春滿縣猶喜見桃花
讀李崆峒集
土德秦關旺人文昭代生夜光歸合浦垂棘敵連城雲
木衆禽寂陽岡孤鳳鳴澆風復淳古大路闢榛荆
送高州申别駕
聖恩除别駕旌節向高涼宦路八千里功名四十強青
山臨越地秋月過錢塘霖雨隨公去銅魚草木香
秋浦
白露下蒹葭秋汀尚有花數峯迴晩色一鴈落寒沙菰
熟供炊事鱸肥上釣槎月明吹笛去隔水是漁家
贈蕭山曹湘巖大尹
道學傳東魯詩文出建安探竒遊海上逸興宿雲端赤
縣曾飛舄丹山可駕鸞飄飄有仙骨豈肯在丘樊
勝果寺中峯閣用唐處默韻
古寺梯雲磴長松帶女蘿山空秋意早江闊晩涼多白
鳥逾青壁紅霞閃碧波西嵓昏磬罷猶聽采樵歌
結客少年場
結客少年場春風吹綠楊金鞭控白馬繡帶繫羅囊醉
月罷燕市看花向洛陽五侯七貴子並轡列同行
飲天風海濤樓贈公良
璧月花間出仙雲樹杪浮新醪留上客春夜宿層樓海
色涵霄漢星文動斗牛只應天路接何必泛槎游
過子陵祠祖福(四首)
子陵辭漢室高臥此雲林釣石雲霄迥星臺歲月深烟
開千嶂曉樹合半江隂不是論銖兩元無諫議心
大洋灘和雲東韻
亂山環巨谷衆水會高川宿莽乘春攬雲槎逆瀨牽沙
烟衝鷺起潭日抱蛟眠晩飯分漁火青藜傍野然
杪歲感懷
急雨捎寒竹朔風吹敝廬年隂看物化道屈念身餘短
夢蕉中鹿浮生轍跡魚為農蔬水意垂老憶長沮
雨宿西閣
浩蕩迷方客仍淹江寺隈旅愁添夜雨歲事到寒梅滄
海無家問中峯有夢回燭花何事喜更傍客杯開
宿雲居西麓菴法聚(六首)
遠徑通深麓齋居小更幽松聲四壁雨湖影滿牀秋世
路迷眞境僧緣息妄求開門漁篴近明月在滄洲
金山次唐人韻
世外金仙界風光絶四隣水空禪觀月門斷客車塵山
訝浮來石僧疑應化身香燈雲閣静聽法有龍人
贈樂耕處士
小隠鹿門遠躬耕意自便野花茅屋徑春水石溪田黃
犢林邊雨青蓑谷口烟社歌忘帝力人在太初年
上畦
腴壤開新圃春風小徑紆理荒無雜穢降種有嘉蔬碧
澗雲邊甕青松雨後鋤風波機事夢不到丈人廬
過豐村侍御兄舊宅
寒原棣華落獨惜杖藜還世故浮雲外溪聲夕照間三
年新白髮十畆舊青山回首風烟路啼鶯近竹關
獻花巖
行經佛窟寺更入獻花巖雲磴盤空翠香林肅妙嚴斷
崖藤絡石欹閣樹撑簷回首鍾陵道烟花隔幕簾
人日客夜過士墨
蔬盤作人日梅柳動春城月出海門静客來山閣清杖
藜憐白首性氣尚書生日日嵁巖下看雲過眼輕
奉和沃洲呂公果斌
梵苑來仙駕旌麾向日懸鳥棲雲外樹龍護鉢中蓮高
論消禪癖留題紀宦年振衣丹嶠上幽思共泠然
亂後還鄉方澤(七首)
故鄉離亂後惆悵對斜曛宅燬猶餘竈林殘已露墳村
原今昔改親故死生分獨有重歸客浮身尚似雲
送吳山人九湖還洞庭因簡方居士
落葉滿江邊秋風急暮蟬我思天姥寺君上洞庭船束
帛丘園少徵兵澤國連不知方處士鍊藥幾時仙
諸友夜集得青字
楊子過談經山靈入夜聽月光浮几白露氣濕空青高
檻凭虚曠長林坐杳冥今宵河漢上應聚少微星
送徐山人玄嶠
去昔不可駐來今紛又過共憐衰謝日獨奈别離何雲
擁吳門樹風連震澤波唯應明月夜相憶臥烟蘿
戰蟻
穴蟻搆深争荒城想未盟陣嚴如有令戰苦不聞聲蠻
觸方虚國雄雌迭挫兵坐疑秦漢事吟對暮雲横
宋華川早春見過因感其兄宜山茂才簡荻舟江
子
兄弟夲差池孤鴻君最悲空留宋玉賦不及楚王知世
事空流水春光又柳枝江淹饒别恨頭白見無期
輓錢公良太守
翰藻詞林重循良太史題故人留劒在幽壑去舟迷蒿
里霜偏早楸原日易低至今公子輩悽斷夜烏啼
别田山人太室正念(五首)
石室開嵩少雲川俯鄧樊讀書冬夏過春至不窺園傅
說還當世王符已立言臨風莫長嘯絕壑有清猿
焦先祠
未即焦山境先瞻焦隠君衣冠新物色殿宇舊風雲洞
鎻千年藥臺空三詔文紛紛鷹犬類難與鳳為羣
送陳給事使南海
天位北樞峻地圖南海遙冠裳昭日月書册下雲霄鳳
闕三年使蠻江八月潮星槎仙並得直欲奏簫韶
其二
浮海意飛揚濯纓歌慨慷山光盈掌握雲色動河梁島
服堯封遠江流禹蹟長車書原混一天子念遐方
其三
絶域天王使明時紫禁郎星辰傳鳳詔衮冕授蠻王蜃
氣連朝合潮聲入夜長錦帆南海上鄉國有輝光
有懷逸姪不至兼復書遲圓珂(二首)
之子來何日閒門獨倚時枝頭聞鵲噪天末看雲馳不
是書來晩多因鴈到遲筭沙河渚上相與白鷗宜
肇林社中漫成
千里同飛錫來遊長者園佩珠慚作丐止渴解求源逆
立吾眞恥忘機爾息喧從今逢貝葉懶向月中翻
慈雲嶺圓理(三首)
仄徑扳蘿轉空山伐木聞兩崖危石抱衆壑細流分曉
竹含蒼靄春田護白雲回看萬松裏唯有鹿麋羣
招友人看芙蓉
一水澄於練孤芳錦作叢故將遲暮景開向寂寥中夕
露垂秋白江霞媚晩紅薄言方採掇持贈故交同
三月望日遲友看花不至
不信城東路其如萬里天坐消春一季愁見月三圓庭
鶴遲人立林鶯喚友遷臨軒負觴詠為爾惜芳妍
春日寄鏡池上人戒襄
香林春二月烟靄日冥濛洒徑桃花雨飄簾燕子風客
來青嶂裏犬吠綠蘿中借問今支遁何如舊遠公
牢山訪憨山清公不値眞可(二首)
吾道沈冥久誰倡齊魯風閒來居海上名誤落山東水
接田横島雲連慧炬峯相尋不相見踏徧法身中
登那羅延窟
菩薩僧常住歸依上翠微山高疑日近海闊覺天低島
嶼屏中國波濤限外夷重來防失路拂石一留題
五臺山居德清(十八首)
此身原是寄暫住即為生不屬人間有何拘世上名大
千觀去小萬物自來輕破釡沈舟計而今借令行
其二
塵海誰能度空居我獨任風雲千載事冰銕萬年心古
木留春淺寒巖積雪深秪因貪縱目長踞最高岑
過龍泉關
策杖烟霞外重關虎豹林路當﨑曲險山入塞垣深慘
淡黃雲色蕭條落日隂邊笳如怨客嗚咽嶺頭吟
從軍(有引)
余以弘法罹難蒙恩遣戍雷陽丙申春二月入五羊
三月十日抵戍所時値其地饑且癘已三歲矣經年
不雨道殣相望兵戈滿眼疫氣横發死傷蔽野悲慘
之狀甚不可言余經行途中觸目興懷偶成五言律
詩若干首苐以久躭枯寂不親筆硯其辭鄙俚殊不
成章而情境逼真諒非綺語聊紀一時之事云
萬里投荒日時方大火流經年頻望雨三歲不登秋蔽
野驚人骨悲風動地愁天高難以問心折此淹留
其二
道殣非關歲窮愁孰啓予弄兵皆赤子荷鍤盡強徒烟
火連村斷徵求隔歲儲舊聞多盗賊今見滿江湖
其三
楚澤非炎徼行吟愧獨醒瘴烟千嶺黑宿草四時青颶
觸秋濤怒人蘄癘鬼靈從來皆浪跡今日更飄萍
其四
出世還行役誰悲道路難長戈聊當錫短髮不勝冠沆
&KR1197;餘三島炎蒸癘百蠻天南回首處落日是長安
其五
此日天涯道艱虞秪自憐海風腥釀雨山氣毒含烟畏
路從人後衝泥向馬前始知行役苦多在戍兒邊
其六
一息餘生贅千山去路長問途逢牧馬挾策偶亡羊衷
熱三秋日心寒六月霜所經如蹈鑊安敢任疎狂
其七
幻跡元無住逢山即當歸因看前路窄轉見此生微時
抱桑間餓常懷漂母飢所欣無臘月不望寄寒衣
贈趙公子參軍
濟濟佳公子翩翩大雅風骨誇千里駿氣壓萬夫雄慣
擊屠龍劒能彎射虎弓誰知天下士多在布衣中
晩歸營門
混俗希忘象臨戎想牧羝前驅芟忍草左袒拗伽黎落
日江容醉歸雲樹色迷行藏同倦鳥漸漸向飛低
庚子歲即事
豺虎中原徧星軺日夜馳詔無哀痛字人有向隅悲遠
探驪龍窟深批弱木枝乾坤聊俯仰愁絶一雙眉
其二
青海初收捷朱厓始罷征劒門飛赤羽閣道走羌兵帝
德懷柔遠王師恥戰争蠻夷應繫長不見請長纓
其三
滿目黃塵暗披肩白髮垂江湖歸路杳鷗鷺傍人疑康
濟思今日安危望此時從來貂珥重寧不愧恩私
宿清溪驛夢得草蟲鳴斷岸沙鳥宿寒汀之句因
足成之
遡流遵遠渚旅泊傍孤亭月隠山容澹魚潜水氣腥草
蟲鳴斷岸沙鳥宿寒汀最惜飄零者浮生夢未醒
宿獨鶴驛題壁
獨鶴何年去孤征此日來庭遺毛色古松帶唳聲哀清
夢餘山月高蹤落草萊夜深思戢羽彷彿在天台
半月三度小金山
半月經三度千秋此一過驅馳憑寶筏來往任風波客
思慙魚鳥閒心戀薜蘿是山皆可住不許竟如何
遇吳少君於西崖房賦贈如本
邂逅南華客跏趺祗樹林蘭花蒲草侣幽鳥白雲心探
賾還擕杖恢諧不帶琴懸知富篇什金石已調音
牡丹鄭定夫招賞留題性彛
姚魏名家遠繁華與衆殊香疑天上有色恐世間無帶
露粧猶濕迎風醉欲扶東君偏為汝分外著工夫
杪秋過王良甫懸榻齋訪李白甫陸纂甫分花字
希復(二首)
早來消霧雨訪客出烟霞太白詩何俊士衡才亦華開
齋當素節下榻對黃花一見遂相契忘言坐日斜
將往河南曉發平望
利涉非吾事侵星奈曉何水村浮寺遠岸火隔橋多千
里路方積三秋日易過垂哀試行脚誰復慮風波
望亭夜泊眞謐(四首)
廬井臨官道人煙古望亭蓆家秋織雨田父夜占星露
冷聞江雁燈殘見水螢孤舟慣飄泊誰復歎浮萍
答箬菴法姪過訪因憶故兄慧公
秋水蒹葭遠荒園草莽深顧余無剰語負爾獨南尋風
雨同兹日乾坤共此心因之思大朗悽斷鶺鴒音
淮隂雨泊感賦
問俗古淮隂維舟夜雨深良弓無舊影高鳥息餘音激
岸河聲吼迷空霧氣侵自知難乞食一飯直千金
過孔子廟
迢遙探聖域葱鬱見宮墻遺像冠裳古斯文歲月長書
樓憑積氣寢殿發幽香弟子皆賢哲窮陳若褁糧
送崔子玉還嶺南洪恩(十四首)
名山遊殆徧六月發新亭采石潮生白匡廬雨過青土
風占父老江海按圖經遲我曹溪上南能法共聽
懷悦觀二兄
同社人何處飄颻信轉蓬葉將秋上下心逐路西東月
色深庭樹雲容澹桂叢夢依原上鳥棲托向途中
采石謁太白祠宿蛾眉亭
乾坤空故壘樓閣壯新祠雅道存今日風儀想昔時秋
山横采石江月吐蛾眉一慨中流事清霜萬木悲
晩投淨居菴宿贈淨虚上人
倦欲投香榭行還戀翠微鳥翻霜葉下僧帶嶺雲歸山
際起寒月林端收夕暉少留經一宿念爾可傳衣
淮隂經廢寺
亂石參差逕疎林薜荔墻露華團翠壁風葉埽空廊㸑
冷疑無火花寒忽有香簷前尋老衲炙背向斜陽
九日坐縹緲巖
不采東籬下端居縹緲峯穴猶三代俗雲護六朝松桂
老飄金粟藤枯挂玉龍南山空有色羞自對芙蓉
同沈比部㩦酒與李臨淮過劉察園分得金字
劉向傳經地休文載酒尋清風同旦暮白日自園林坐
客憐星聚飛觴倒月深漫誇河朔事慷慨古猶今
同陳孝廉坐鳳凰臺賦贈游鹿門山人
聖代無歌鳳人猶見楚狂一臺延落日千樹醉微霜獨
嗜鹿門隠咸稱馬氏良元龍同擊節湖海意相當
秋日送月上人省母
十載離鄉井秋風返故林拭乾抛淚眼方慰倚門心乍
見猶疑面初聞未辨音無嫌衣太短能識别時針
吳中郭有道結閣焦山為垂老計過此以賦
舍宅明僧紹移居葛稚川江山空姓字樓閣但雲烟洞
裏餘丹籙池中盡白蓮夜深疎磬後能不詠游仙
湛懷義公與癯鶴悦公遠尋卜地緝席牛山于今
四載餘矣義公以萬歷丙申夏日不遠千里至
自牛峯相遇於長干舊寺因期與結制雪浪山
中自秋及冬晤言一室上下十載有遂生平相
得驩甚偶言及長干社事徵昔驗今念死生異
路或南北分蹤遇物興懷不勝感慨義公因作
詩四章以紀其事予從而和之以續貂云
明珠還合浦雙劒耀豐城竹色寒增翠松顔老更清以
吾一日長遲爾萬山盟願託兹泉石同攄畎畆情
登焦山絶頂
萬壑齊驅海雙峯對若門盡東迴地軸直北走山根沙
市鮫人現樓居蜃氣昏桃花臨水岸莫是武陵村
其二
奔濤迴萬里竹樹一區存潮長江天白霞收海日昏彈
丸封楚尾匹練挂吳門只欲生雙翼泠然御化鯤
同包使君陳仲醇觴張友蓮於道院
緼袍居衛日環堵室蕭然往不排藜入行當擁杖先書
將貧到徹人與地俱賢一乞壺中坐風餘太古前
懷谷泉法生(二首)
林間黃鵠友谷口白龍師一逐征蓬去三秋蕙草悲雲
天飛錫遠霜浦踏杯遲應念冥棲者時攀嵒桂枝
題程幕史松橋草堂
水館五株松星橋兩岸通虹飛疎雨外龍臥亂雲中秦
后行封日殷王濟涉功徒聞銀漢上别有鵲乘空
虎丘寺僧悦(七首)
一丘探勝友延坐竹間遲石肯生公法山銜短簿祠海
雲千片冷湖月半規竒寒色深秋外西風落木悲
月下江行
水郭鄉園近漁舟處處逢斷崖隂伏雨極浦夜藏龍獨
宿江心寺孤帆月下鐘天垂河漢淺人語隔芙蓉
投宿淨居菴
幽意率吾眞秋光處處新亂山行不盡流水坐相親夢
屬初中夜燈燃最後身石牀重覺起松月冷依人
恩公留講一宿菴余慨獨往
落日戀同遊銜情兼送秋亂山横莫雨千澗咽寒流雲
際江南北天涯人去留繁珠殘衲下為我破窮愁
送愚公省親楚中
銜思雙親久高堂入夢賖楚山横夏口漢水接長沙古
驛晴飛雪空城寒自花北風吹片錫明日又天涯
與景升過郢中逢李君實暨長君元暉慨然有作
浮雲江上色去住慘離情一鉢依僧次千山破雪行夜
禪枯木短寒月片身輕珍重天涯遇寧無怨别生
白沙園留别張曹州兼憶郎君九華
松竹寄清脩居然名士流薜蘿三逕冷風雨一亭秋鳥
色窺留意江聲帶别愁天涯知我在寧不念孤遊
楞嚴廢寺福聚
憶昔曾肥遁今何屬相君古墻無剰土毁碣有遺文百
世墳仍廢千秋殿已焚惟餘松檜在長日慘寒雲
書懷性空
古刹小江邊栖遲又幾年一從披壊衲便覺斷塵緣睡
鶴同秋夢孤猨伴夜禪還期扶短策遠上鷲峯巔
禪僧文石(四首)
無佛亦無生曹溪祖慧能雄心肩虎兕疾眼角鸇鷹糟
粕看三藏糠粃目四乘誰知成正覺魚鳥用繁興
詩僧
不是躭佳句詞林趣未忘文章示長舌翰墨作慈航偈
讃追東漢伽陀逼盛唐即言宣般若無字不清凉
老僧
擁衲一襌翁腰弓耳亦聾人言猶矍鑠自覺近疲癃剃
髮刀生雪看經齒漏風日高隣叟過拭淚為談空
狂僧
狂僧餘故態不與世情居合眼看時事揚聲讀古書我
名眞腐鼠爾技自黔驢無數搶榆者圖南總笑余
寄無期道兄斯雲(四首)
憶得東林社寒花動早梅離心同淨業别夢繞香臺江
水分南北音書絶去來不辭行脚倦飛錫向天台
阻風龍潭驛
千里横江望驚濤白馬奔征帆欹别岸飛鳥没孤村雨
濕春常暝天寒日易昏自憐為客久愁絶向誰論
其二
大江風浪惡顚墜客心驚津吏勞相問舟師畏逆行隂
霾蒼野積斷岸白沙横試使身飛越還期羽翼生
其三
龍潭江上驛天遠翳寒烟泥濘難行馬風波不放船遲
迴空白日顧値貸青錢誰謂歸無計鶯花客望懸
古今禪藻集卷二十二
