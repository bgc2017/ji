古今禪藻集卷二十一
明釋正勉釋性&KR1886;同輯
明(七言古詩)
奉萱堂為陳指揮賦大同
堂中阿母顔色好堂外青陽長萱草將軍自是平之孫
脱錦著綵行孝道彼皆有母曾莫置懷抱將軍孝養古
來少杯濃琥珀香風繞花氣薰簾春不老朝朝問寢恒
起早時時憂親髮恐皓願得王母桃安期棗奉母食之
長壽考
贈同雪岑字歌覺澄
雲中上人號無辯筆法精微成獨善留心静室寫華嚴
得意晴窗書素練淮山買斷剡溪藤潁水磨穿銅雀硯
有時乘興掃蠻牋鶴舞龍飛星斗轉風渺渺兮鴈行行
雨蕭蕭兮雲片片紅杏花開晝錦堂侍臣鵠立通明殿
觀鳥欲登蒼頡臺換鵝思覩羲之面智永禪師去不逢
夢英作者誰能見同也方今超等倫操觚染翰人驚羨
索字人多日日來也須鑄箇銕門限
熊耳山魯山
雙峯並峙青螺子因問田夫識熊耳埋履塔前人少過
山風滿壑空流水巖前野花春自開松間石徑生莓苔
山僧摶飯親畊犁相逢不說西來意
輓朱漁隠德亨
穆溪溪上天連水颶風忽自青蘋起曉來烟雨失漁舟
不見滄浪浩歌子往來泛此冷鷗盟水底魚龍猶愴情
葦杭昨夜弔陳迹一聲老鶴秋冥冥
古意明秀(二首)
黃河滚滚天上來客星獨照桐江臺漢庭老吏不復見
天下清議安在哉東家小兒冨且貴春城錦衣高馬迴
落日還隨高馬去醉歌吸盡鸚鵡杯前山大雪苦吟客
閉門飢腸千樹梅千樹梅花萬年雪侍中之血賈生才
南海猶聞越裳貢市舶萬里風濤開明珠翠羽不知數
神仙窟宅眞蓬箂紛紛世事皆局戲淚灑江雨江邊哀
放歌行
許由堯舜之君世自愛巖棲意任長牀前紫芝高一尺
冥鴻絶岸山蒼蒼
漁翁圖永瑛(三首)
為漁歲頗足水國魚鰕熟結網濩黃麻炊飯然青竹江
頭日出孤嶼明白鷗點破春煙綠
徐春塘過月下鼓琴談詩(律詩誤入)
山深沈沈夜漏遲東郭高人吟不歸朱絃奏落碧嶂月
白露浥濕青羅衣堂虚泠泠流水瀉天闊杳杳冥鴻飛
昭文一鼓妙絶世秋壇豈惜知音稀
次鄭少谷韻(律詩誤入)
西巖磬發日已暮抱杖木末悲秋隂孤鴻度海帶寒色
亂石閉門生道心風入邊城沙漠漠雨清山館竹森森
此時隠几眞吾事遮莫林廬黃葉深
石橋阻雨法聚(二首)
天台之山秀拔獨萃東南竒龍蟠虎踞千態萬狀争妍
媸丹梯鳥道不易度日高青嶂啼猨悲石梁誰斵青霞
骨斷峽如門對突兀奔濤千尺翻銀河雷霆下震蛟龍
窟曇花亭前霜葉飛拄杖踏破雲霏微聖流五百一問
訊龍宮應供歸未歸幽花怪石深澗底衲子開堂脩竹
裏烹茶為我談祕靈長飇忽送千峯雨瑤臺雙闕莫可
窮赤城華頂俱溟濛却疑天公惜造化靈氛瑞靄一卷
萬象歸鴻蒙
贈天台張水雲
偉乎竒哉天台之峯下控瀛渤上磨穹青玉樹瑤草丹
霞赤城洞府窈窕列羣仙之福庭中有人兮酌金液以
長生抱和嗇神祕元精脯赤芝兮餐石英返遐轍兮道
玄扃隂怪辟易迴耀靈三花聚兮五氣凝玉壺湛湛甘
露零運河車兮降玄冥幻無心於蒼狗白衣兮形非其
形蜕何時兮朝紫清吾將策蜿蜒與驂兮送子於曇花
之亭
題松溪居士卷果斌
霞標隠隠清且高蓬廬小結埋蓬蒿雲根迸出一泓水
蛟龍噴怒如崩濤溪上長松千尺許金柯翠蓋乘風雨
凛然相對毛骨寒直恐凌空勢將舉主人愛此蒼虬姿
玄霜剥擊恒如斯夜深明月上空宇寒巖倒掛珊瑚枝
松青青兮補雲缺溪泠泠兮飛玉屑浮花大夢喚不醒
長嘯一聲山欲裂
就巖歌贈海上人圓理(二首)
上人索詩來就予自言身就巖穴居巖前種竹一萬箇
巖後栽松五畆餘巖石作我座巖雲伴吾廬有時發長
嘯風生巖谷虚有時起消睡把讀般若書不知春來與
秋往亦不知混沌與太初但見西飛白日東流水飢餐
渴飲聊自如我聞此言極心賞興味蕭然毛骨爽世人
惟解朝市榮誰向山林出塵網今君年少有高志爍破
三千大千事等閒結足不下山此是高僧第一義上人
聞我言稽首至數四須彌可為塵我心永不二吁嗟乎
雲蒼蒼兮水潺潺冥心守寂兮古所難君不見蒲團坐
破說長慶榮辱無心號嬾殘丈夫立志有如此何必三
登投子九洞山
石亭歌題靈光方丈
君不見靈光之宮深且幽叢篁古木森然稠朱甍翠栱
夾道周煙霏雨蝕知幾秋又不見中間石室方丈餘五
臺峻峙凌高虚朝霞紛披紫瑪瑙夕露點滴青芙蕖南
薰五月吹我來憑之忽覺襟懷開竒形怪狀何纍纍獅
蹲虎踞皆莓苔室中主人雙眼青焚香自讀楞伽經邀
余入座松滿庭耳畔彷彿泉泠泠我昔曾移瀫江棹復
後轉入天台行翻思所遇皆絶竒燦如雲錦羅天星只
今淪落歸林坰遠遊索寞心冥冥春風罷移桃竹杖明
月獨臥蘆花汀何緣此日登此亭昨夢欲醒猶未醒手
彈朱絲未終曲我吟短歌君且聽堪笑浮生如聚萍東
西蕩漾靡暫停明朝歸去迹復陳回首南山空翠屏
採蓮曲戒襄(七首)
湖南採蓮子湖北採芙蓉蓮子心常苦芙蓉花自紅青
裙翠䄂輕搖櫓日暮歌聲下烟浦
烏夜村(晉何皇后歸葬于烏夜村后初生時有衆烏鳴于樹後選入宮當立后之日其烏復)
(來鳴其家)
烏夜村邊烏夜栖月落霜天烏夜啼昔時皇后墳中樹
樹盡為薪空有墓今日名留烏夜村烏飛何處樹無存
千秋陳迹荒郊外風草蕭蕭吹墓門
春雲篇寄錢懋榖
春雲片片東南生忽憶家人西北里雲光靉靉時時更
宛似佳人爛文綺雲兮雲兮若有心晴空化作商家霖
吳江歌
吳江西望水如烟青草綠波連碧天舟行半没蒼莽際
人家已落虚無邊滔滔東流日光冷七十二峯秋墮影
安得吳箋百尺長描貌太湖三萬頃
長安壩上河道中
三月臨平山下宿沙棠一舟帆數幅清晨鼓枻看山行
兩岸垂楊春水綠岸上人家挂酒旗幾樹桃花映脩竹
路人問我將何之我欲尋師向天目
秋風歌寄錢懋榖孝廉二首
秋風起兮山之陽美人不來兮心内傷水流兮江漢月
落兮屋梁觸情寓目兮不能忘
秋風起兮山之隂望美人兮水中之遙岑白雲兮虚榻
明月兮孤琴斷鴻哀鴈兮孰離思之可任
螟蛉歌袾宏(四首)
螟蛉螟蛉何其靈得種歸來呼謍謍非巳所生兮肖巳
形巧矣乎人不如螟蛉
螟蛉螟蛉何其冥不憚劬勞兮育而嬰羽翼既成兮去
不停悲矣乎人亦如螟蛉
跛腳法師歌自嘲
跛腳法師胡以名良由能說不能行我今行說俱兩拙
不應無實當斯稱春王正月才過十午間隨例入浴室
失足俄沉百沸湯不起牀敷五十日瘡痍甫平筋力疲
左長右短行參差東行夾輔二童子西行交倚雙笻枝
是故此師名跛腳跛去跛來人笑殺笑殺平生好放生
善因善果理難合頗有市肆旃陀羅刲羊擊牛烹鳬鵝
鼈鱔蟹蛤殺無數而反康豫無纖疴放生誠有長夀理
因果無差休亂擬我昔殺業今須償身痛心生大歡喜
傍人問我喜者何我以此腳成蹉跎趨奔無始至今日
步步趁入無明窠或趨名兮據高位衝寒踏徧金階地
或趨利兮走天涯歴盡燕秦并楚魏或趨豪勢候門墻
不減立雪之游楊或趨女色越垣閫由此暮夜遭傷亡
或趨檀施求無巳匍匐泥塗没其趾或趨朋友時往來
破夏踐殞諸蟲蟻或趨五嶽及三山南馳北騖芒鞋穿
所以如來苦呵責舉足動足皆冤愆幸哉今跛損成益
思欲閒行行不得潜形歛跡守林巒多種狂心一朝息
客來恕我不起延兀兀似入磨磚禪閉門無事且高枕
欲學翠色烟嵐眠秪愁此腳不終疾趨奔萬境仍如昔
願君不跛如跛人勝彼長年掩關客
雲棲積雪(有叙)
雲棲四面皆山積雪之後眞銀色世界也有禪者謂
今居穢土求淨邦還許出穢韻求淨偈否予可之因
出韻云狗醜韭酒紐偈畢禪者大悦合掌曰善哉誠
然乎不越娑婆是名安養
萬山無人縱鷹狗頑石高低盡遮醜糝徧苔痕白似氊
壓翻蒲葉青如韭寒膏時煮竹爐茶潔體不陪金帳酒
水晶城外一聲梆玉關頓地開銀紐
昱光道兄禮五臺還南海贈之眞一
道人今自五臺來還同昔日五臺去若言去自昔時蹤
我心不得去時處若言今是來時路我心飄飄渾無住
翹足南望洛伽山依舊洋洋娑竭海佇思六月清涼寺
塞風栗栗何曾改兩山情境俱不遷道人去住亦何言
但令心無去來想此山可北彼可南君不見昔有眞人
居南嶽一鉢翛然出行腳偶然挂錫大慈山雙虎移泉
童子涸
秦淮臥雪為陳將軍賦洪恩(二首)
陳侯美顔如冠玉逸氣翩翩不偶俗代本長揚司隸班
居從桃葉秦淮曲相承石禄總世勲幼能學武兼能文
座上小山招隠士屏門大樹憶將軍里閈羣兒嘲尚白
城中七貴争傾席左圖右籍日銜杯月下花前恒散幘
一身高臥恥競奔萬戶低眉安足論妻孥寧使飽芻粟
風雪蕭蕭唯閉門
題江舟風雨圖
江雲幕幕烟雨來隨風勢卷林木摧扁舟鼔枻激白浪
轉使世路相驚猜中流擊檝自朝莫咫尺平堤不肯渡
風波歴盡得魚歸柳下酣歌那知怖
古行路難二首德勝(四首)
君不見東海怒濤浪如屋長江萬里千里曲疾風驟雨
只須臾槿花朝露何慼促人心不同有如面雌黃月旦
頻相續衛君昔愛彌子瑕甘桃遺君恩偏篤愛弛一旦
罪殘桃一桃一人分榮辱世人之交不如是裂膽輸肝
稱未足倏忽蕭朱嫌隙生絶交巳廣箴風俗勸君論交
須擇交莫將輕信頻翻覆
請問交道何眞宰浮雲風勢東西在憤然意氣同死生
一朝勢變零落改君不見山林寂寞交衣冠那惜傍人
掩鼻酸自言與彼忘形夊忘却哀情常帶寒又不見衣
冠亦下山林客此中深欲人不測夾竹桃花滿面飛那
知方寸抽荆棘嗟哉古道不如今論交直擬斷黃金所
以魯連子眞得許由心
青山白雲歌贈沈君
青山白雲滿太湖時名才子滿三吳時名才子聲籍籍
白雲獨往青山孤閶門風塵晨夕飛羅衣幰蓋隘路衢
沈君沈君何寂寞春去秋來詩酒娛門前問字幾人在
座中講德四子俱一家四壁徒辛苦人言沈君何其愚
沈君沈君奈爾何白雲青山滿太湖
丁酉春徵兵戍邊至秋復徵感賦
東北一戍餘十年年年士卒募臨邊春征云盡秋防汛
秋報言無春去船又徵子弟朝鮮戍别母收啼行不住
刁斗風烟晝夜鳴雪山鯨浪晨昏怒青海黃雲殺氣高
樓船大將腰横刀生時家室重珠玉死時鋒鏑輕鴻毛
顚颶初驚欲覆船亂骨波濤誰可憐誰無父母及妻子
夢裏兒郎猶不死古來此地一尉當徵求國中那不止
廟算原非關吾曹願夢天閽問所以安得提婆甘露漿
盡洗甲兵歸耒耜
山中夜聞絡緯慧秀
秋林月黑雷雨度虎豹潜形谷風怒屋後淙淙響谿水
主人不眠愁歲莫風疎雨息林影交仰視明河爛如故
玉繩歴落珠斗横豆花滿庭滴秋露更長漏寂山氣清
野寒蕭蕭蛩亂鳴花間絡緯忙不歇迢遙獨寫繅車聲
繅車聲似催人織三吳況是蠶桑國蠶多税多苦亦多
半匹黃縑非易得空勞織婦鳴朝機織得完官生計微
家中數口嗷嗷者每到深冬無複衣自是山居情累埽
無衣不足生煩惱女蘿為帶芙蓉裳浩氣猶能劣蒼昊
秪憐日月常居諸瓦鉢空銷巖畔蔬平生道行亦復爾
山鬼揶揄愁殺予
任俠行斯學(九首)
起跡蓬蒿下少年意氣殊門有萬里客家無擔石儲負
勢賢豪間任俠聞江湖星霜一劒四方走風塵匹騎為
長驅冠以側注言貌類如叱令使者伏謁自稱高陽酒
徒長事袁絲弟畜灌夫談笑却秦楚遊說輕張蘇寧居
傳舍長甘作朱家奴曾捐虞卿印不醉文君壚母在身
未許姊哭腸先屠只知漢已關矣那顧吳其沼乎竊國
者侯竊鈎者誅睚眦殺人可勝數頓令直義傾城都劇
孟巳往郭解空徂信陵槐里久寂莫千秋古樹多啼烏
四時子夜歌四首
殘花落處香成雨嬌鳥啼來日當午碧蜂采英若個甜
黃蘗生心為誰苦
葵英如杯榴萼小綠樹隂隂囀黃鳥晝長深院不開門
暗鏁愁眉事多少
新涼巳入深閨裏林葉蕭蕭夕風起床頭蟋蟀急寒霜
池面芙蓉照秋水
風霜慘淡歲云暮葉聲吹盡江頭樹閨裏相思人未歸
寒衣欲寄愁長路
贈錢參軍元治
天風蕭蕭吹海門壯士氣蹴秋濤奔萬里聲名動吳越
奕葉乃是錢王孫身過七尺廣其顙骯髒還為百夫長
一朝拔劒起布衣誰信英雄在草莽生來膂力甘棄文
效武記室成參軍幕裏高談墜霜露帳前鼻息生風雲
驊騮五花方汗血玉鞭夜度天山雪北飛燕塞尺一書
東下齊城三寸舌少年自與終童等請纓欲繫單于頸
椎牛置酒饗士餘坐擁征袍醉初醒漢關月出胡天青
黃沙綠草塵冥冥時危便欲救邊去腰間羽箭如流星
鐵甲煇煌耀雲日勒功豈獨燕然石麟臺不願丹青容
報國常看寶刀色男兒轉戰三十秋莫言李廣不封侯
黃金大帶亦快意猶勝儒生空白頭
伐鼓歌
江南八月十日雨一夜水高三尺許門前巨漲連碧空
吳越人家類荆楚汀花兩岸没芙蓉江雲萬頃開魚龍
浪傳源頭有三丈致使我鼓聲鼕鼕韗人千百走臯陶
望洋大笑空波濤馮夷或驚滄水使谷量牛馬澤若焦
浮沈世界不可說風火二輪總成劫丹雞白社厭雷霆
何事喧闐鳴未絶噫吁嚱人自苦不見商羊獨足舞浩
浩懷襄憶大禹水不來徒伐鼓
玄亭歌為錢叔卿
草玄亭子澗之曲西蜀高風在空谷牀頭惟有太玄經
春雨花深庭草綠亭中主人名童烏讀書一壑心五湖
扁舟却作竒字呼溪山蒼蒼烟景殊夕陽一片清天孤
紫邏短歌贈錢幼卿
錦樹王孫字紫邏珊瑚千尺珠萬顆雲霧軒窗住海西
人物風流勝江左紫綺為裘紫綃裳天孫之錦成文章
姓名早挂玉帝旁今垂竿釣歌滄浪他年白社蓮花香
解嘲行唁友如愚(十三首)
天之困公將胡為公懷行道道未施焦頭爛額居上席
錦心繡口失前期虎嘯風生龍行雲資年差長矣得志
何時公無金玉其辭將有以解吾疑天欲成人先必困
吾道遲行非所病出頭船蚤豈終賢待價玉高始稱聖
君不見菊不落以遲開梅久香以晏發功名富貴數不
爽窮通得喪人靡察又不見自古聖賢操心危慮患深
者故逹
贈唐君平孝廉(有引)
余方外人也時人皆以性氣目之衆口爍金君平獨
中流砥柱可謂好惡必察賦以贈之
桃花非紅李花非白泰山最低滄海最窄是非自古無
眞人情安可皆得君子立身比松栢歲寒方見其節千
古前之君子千古後有君子而惜千古前之小人千古
後有小人而則前君子元不為後君子立心後小人自
然學前小人喪德胡為乎今昔懸殊利害同轍鑿池貯
水天上來月況我與君同時異路肝膽相結丈夫昂藏
七尺軀既非婦女焉能事人以顔色位高侯王有時盡
千秋萬世此念終難滅
駱台晉禮部見過賦見獨篇以贈
舉世貴耳賤其目始嫟終讐何反覆君不因人喜怒生
取舍從心須見獨有人殺我借君手君持干將如木偶
有人榮我屈君過君不鼎言奈若何鐘鳴忽然山亦崩
水流火就偏相應君豈不知位自尊君豈不畏世人論
頓忘名分甘如此俾余九死難酬恩君不見士有道益
無親列子居鄭四十年闔國視之如常人又不見理有
合形難間龍光漫射斗牛墟張華獨識豐城劒以斯相
知重古今報君何事感君深更願君知人似我天下之
士為君擒
贈别劉毘耶二首
心不是水時流無住言不是絲日結無緒形不是膠久
合固難路不是箭去何容易可憐殺人功名刀利安得
女媧補天手執彼祖龍驅石鞭扙此無情長江水停我
離人欲去船
謂天長舉頭見謂地闊動足踐愛者恨不多積如錢憎
者恨不速滅如電岸留水不留蜂戀花不戀一口刺腸
鍼難穿分手線
采石弔李太白先生
言不竒不足以贈先生心不同不足以名後進媿我乎
釋子弔先生乎玄聖何遭時乎靡臧遇力士乎善譛不
怨天而尤人敢安心而聽命前席宣室授簡梁園調羹
賜錦異代同恩伯陽函谷方朔金門宮中蜀道同心異
言辭不枝兮性亦閒不居廊廟即深山百年窮達皆歸
盡何似名懸天地間磯頭流水聲潺湲亭上清風日往
還不辭濁酒邀明月吾將與爾破愁顔千秋萬世誠知
已我何曾生君何死江山略無古今殊願君心地常歡
喜一代文章有數竒清新豁大敢相師孤帆明日别君
去萬里烟波無盡悲
舟雨濕書行
半年旱颰偏難雨一月淋漓不住滴詎止壞却函中經
腹裏藏書亦打濕蠧魚膠股嘴難伸我不干天天害人
湖田水漲秧成梗山稻溪衝化作塵前日求雨今求霽
上天何意苦斯民民家無食但忍飢官家徵賦何能支
若使今秋再無登天下安危不可知我願皇天開其目
雨晹時若成生育不惟蒼生性命全使我經書有處讀
天不開言意巳白誰教子行遠作客經書固用好篋裝
行李應須付安宅疎慵不謹太頑鈍爾徒舟師兼有責
年登非登天不知盈虚消長民自索君不見縱使饑饉
十分荒良田好米豪家得又不見一字不識市井徒終
身冨厚萬事敷經書千卷胡為乎
宿赤壁弔蘇東坡先生
勝地無名賢如冨而鮮貴雖有萬不同終難敵在位名
賢乏勝地如龍而絶水民雖苦熯魃雲霓焉能起赤壁
山水甲天下得君出此高聲價當其漢末三分時吳魏
雖王皆權詐眼前冨貴等浮漚萬古奸臣賊子罵曹為
鬼孫為鼠盗竊豈直一坏土君似魚臣似水宮府分應
為一體荆州何嘗屬爾曹償假為言誠無恥笑鳳雛與
黃蓋小兒計誘阿瞞敗悲周瑜小器量不共戮力復許
昌及死翻嗔怨生亮噫危乎幸哉操兵百萬殁江南彼
時身死應無地敢留一旅守襄陽僅存性命何姦計疑
爾赤壁遠視未眞類丹砂兮難以點金似臙脂兮不可
絳脣信爾赤壁近如烈火復似朝霞霞匪赤城火實鏖
兵普天王土必也正名君為宋吏我為明僧君不知我
我胡慕君賢矣先生聖矣先生千秋俯仰江漢含情
贈郭仰甫山人
居家不耐貧翻樂在風塵妻子苦顔色相對愁殺人友
朋歡杯酒適意且忘身天地雞卵中何論疎與親君不
見百里奚爵禄不入心飯牛而牛肥又不見越石父寧
甘縲紲辱不受知巳侮穆公晏子果何心千載令人淚
如雨
孤帆行留别齊安諸友
青天雲斷寒江駛頃刻孤帆即千里怕聽當風塞鴈鳴
愁看背櫓暮山紫我豈無情如流水我豈有家暫别此
却辭故國等蘧廬却望他山當桑梓江樹織烟凍雨外
村燈刺影寒波裏老媪穿籬索放雞呼奴更宰過年豕
人之歲月愁兼盡我胡風波路未巳東漂西蕩踰梗萍
夜止朝行媿螻螘況復徵税塞眼前廣陌長衢皆荆杞
人生天地幾何時忍使身心纏憂喜安能有翅飛上天
脱此區區業傀儡
湯霍林太史招過天界寺看花是日大雪賦花雪
歌贈之
今日望新春明日望新節新春無花看新節太寒冽綠
柳嬾伸眉黃鶯慵調舌太史有高情招我遠歸客過寺
看花開無花且看雪竹壓幾箇低簷溜數針綴人情不
在花與雪但喜相逢便相得君不見洛陽萬頃好春色
又不見梁園授簡榮何極只今花雪似古人古人那見
今時春明日視今今復古人生歡會是良辰花雪何容
詢
贈藴輝&KR1886;公
萬鈞之弩不發鼠千金之彈不擲雀所失者多所得少
丈夫由此重然諾泰山尺土寧辭加滄海杯水寧辭杓
顧君苦志在千秋浮名恥與時人角君不見豫章之木
出土七年人不知一朝價直傾山嶽肯使猿狙之便來
繩縛
養疴張襄城進士館中紀贈
長安六月臥病者喘息呻吟似難也往日交游豈不多
誰肯相憐過車馬山東豪士張平子昔年與我盟生死
今日新承天子恩富貴不忘言獨履視我將危憐我
貧不啻與我同一身驅奴呼馬迎官舍請醫診脈何情
親勸我莫作詩動心神即疲勸我莫寫字舉筆恐傷氣
自爾為僧出方外爾常率性招人怪唾罵恨不頃刻死
今日爾病人皆喜我不愛君才與名憐君身死快人情
幸有藥餌可相扶不須干謁長安人我聞此語甚於醫
參苓藥术焉用之著衣起立如平時始知人世貴相知
秋日江上留别李長蘅性熥(三首)
今日與君行空山白雲多變更明日與君别江上蘆花
夜如雪念子情何極與爾聚談整十日我行不苦江路
長苦君器用深難量時復與君論今古縱横變化如義
虎反覆與君尋道藝字字具挾風霜氣久巳不見此輩
人風骨稜稜鶴並清不獨令人且快意使我耳目俱開
明
送徐吏部江上遇雨宿冥州
江天昏黑風雨驚艤舟就岸燈火明是誰百代揭肺腑
感君此夕傾生平少選波光射水側村烟籠月半珪色
坐深襆被時欲眠蓬霤滴瀝難寢息
松下歌
綠竹隂隂萬山裏一菴正落窮巷底翛然白晝門且支
六月無風涼漸起米不珠兮薪不桂盤餐不用鱸魚膾
飽餐横眠松樹根過眼浮雲冨與貴胸次略無雜毒擾
目前光景誰美好要使進寸反退尺得多不如反得少
東坡先生惠州日嘗道石壓笋斜出那知愈抑道愈昌
千百年後見得失世衰道微人蔽惡蓬蒿妄植垣墻鑿
任他春瘦與秋肥坐斷石頭城一角
春山吟送自南上足明曠(四首)
春樹蘢蓯色如黛扶疎掩映春山外春山萬疊上接天
山雲一帶飛成蓋空翠隂深澹濕衣送君去去入崔巍
千迴百轉杳無跡惟是春山滿落暉
聽鶯曲
柳陌氤氤翠欲滴風光駘盪人情適春鶯昨夜度江南
便向忩前弄幽寂柔情宛轉襍哀絲復似山陽吹短笛
高颺行雲駐赤霄輕邀落蕊過山壁綿蠻睍睆殊可聽
松齋竹屋夢初醒徙倚閒馮白日盡搘頥妙入九天青
及見秦吉了曾聞鴝鵒語何如鶯囀清如許自謂知音
吾與汝
公無渡河
公無渡河公聽我歌伊知有巳靡識有他風波滿眼不
可說說之雙淚徒滂沱河不可渡以此故公欲渡河奈
爾何
看花行贈吳明府
江城如斗烟光㬉珠林繡薄啼鸎滿萬戶千門夾道開
春光零落無人管吳家夫子丈人行花前宴客闢華堂
意氣嶔嵜失今古直將天地問行藏名葩竒種世故少
翠縠丹綃何窈窕揚州當年浪得名傾城一醉吳天曉
吳夫子愛爾達日月瞬息五湖闊汝挾長鑱我一鉢便
可栖遲老林樾
秋日一雨潤兄還洞庭賦笠澤歌送之
法杲(六首)
秋風生白波欲别奈情何乃兄詎是瓶中鵝金言倒瀉
如懸河髫齓相期弄糟粕擔簦負笈廿載多願君别路
無蹉跎為君試吟笠澤歌笠澤周遭三萬六千頃中涵
七十二朵芙蓉影澤心兩朵稱最高摩青插紫殊岧嶤
上有蒼茫不盡之雲霄下有接天㶑灎之波濤崩濤如
雷搗山麓無風白日為之號澤國荒荒怯看日蒼茫天
根萬點墨詰朝日出煙浪平無數黿鼉曝衣立極目四
涯無盡時蝦蟆蝌蚪那復知堊天塈地成一色吞雲吐
霧含竒姿三洲迴盤繞其瀨三洲人家寒不耐千門萬
戶玉嶙峋一片鴻濤是襟帶寒潮散作朝暮雷喧轟激
山山欲頽雪片横空大如笠浪花&KR0008;䎓從天來馬牛無
分涯涘失潢潦蹄涔竟何物此中不盡鯨鯢淵亦復不
盡蛟龍窟宇宙因之喪中外萬舶千艘眇如芥坎然俛
首視㘭堂杯水區區孰為大鴻蒙沆茫靡不容映空倒
寫飛禽蹤縱使秋毫莫逃影渟渟下鑑雙青峯雙峯東
西互争色東之不及西之碧東峯之色向晩青西峯之
碧干雲出此峯何來一枝沙十塢廿塢何㟏岈隂洞常
懸六時雨陽坡十月皆桃花灣裏人家只通水人聲沸
在烟雲裏路人白晝鬼揶揄紺木隂森插天起查梨橘
柚土所宜家家丹實懸青枝二月平空滿山雪令人却
憶梨花時臺榭參差對相峙男三女四猶成市犬吠雞
鳴隔水光武陵之源只如是澤何溶溶峯何窅人物詎
宜清且小澤何混混峯何幽人物詎宜輕且浮澤峯空
洞兮則龍蛇以之賴人物𥚹窄兮則形影為之愁吳天
木落風颼飀值君振策還甪頭甪頭之灣碧&KR0008;上湖山
況復兼清秋溪溪蜿曲塢塢藏神人甪里曾韜光君復
思歸整香刹此時橘綠橙初黃大塊要之一培塿勿厭
蓬廬窄如斗人傑地靈古所稱到日香風滿窗口如爾
肺腸應背時蕭疎自是冰霜姿戶外寒松翠欲滴時來
以手摩挲之舉世而今尚狙詐獨絃之琴衆皆訝結綠
懸藜不值錢鼠璞囊藏待高價裹足尚期吾道存蘭摧
玉朽無須論不願青山有人影直看麋鹿上柴門蚌坼
珠輝寒電射琅函瀾翻自朝夕有情轉語無情聽山中
儘有山中石虚空在目湖在天有時得魚還放筌挂起
山窗碧巖上浮雲看足枕書眠鵲坐頭顱虎盈砌懶殘
老人意迢逓天邊三下紫泥書鼻底蕭蕭挂寒涕佛祖
臨門勿相擾瓢笠爛將琪樹杪忩際纔通白日光階頭
直使生青草太湖澄影秋色開以之滌腸兼澣顔牙籖
墮地不復拾五千梵筴如等閒秋毫凡心悉堪嘔顛厦
將支木烏有當念西來五葉禪宗風掃地君知否勿笑
杞人空戴憂午夜寸心牢制猴昔人不負苾芻相晨朝
對鏡三摩頭狙公賦芧狙空喜莫投羶氣來羣螘古今
萬事天際雲世態浮沈亂漚耳魚枯鶴鎩毋怵惕人貴
泥蟠與壁立咳唾不成龍頷珠金星混沙終可惜此日
看君歸故廬令人躑躅還踟蹰眩目余沈永嘉市枕鋤
君發左溪書笠澤何澄渟雲峯況縹緲壁觀巖之阿清
霜滿懷抱而余亦欲尋孤島未必榮名以為寶枵然魏
瓠何所庸畢竟青山白雲老
漁父歌
此翁平生烟水涯牽風載雨船為家水烟蒼蒼天盡處
欲滅不滅孤篷斜鳴榔打船江窅渺向妻亂呌蘆花好
紫網迎風牽綠泥有魚無魚和荇倒菰蒲接天水鳥飛
草深沙暖魚蝦肥日黃江黑風始怒猶自放船迎夕暉
魚鰕雜倒呼兒檢謂言趁此斜陽暖腰間剛剰十文錢
沽酒不辭青旆遠孤舟每牽江色留爛破衣裳江影浮
老漁無機鷗可驗有時飛上渠儂頭篩螺簸蛤生活罷
黃頭晩梳綠烟下賣得糠鰕買得鹽鼾眠自謂心無挂
夜則慣挨江鷺眠篙横萬朵秋峯邊明月為燈照江口
江高露冷芙蓉鮮或鰕或蚌撈江底官徭不差私自喜
所愁只恐市城饑争道魚鰕不如米舴艋低回蘆葉鳴
沙高石短潮頭横小兒落水大兒呌舉頭一片秋江明
狂歌亂拍十指齊葉舟總着烟溪迷白酒黃漿醉飽後
眼眶便覺青天低赤身不怨貧如洗渾家團圞一船底
月落烏啼鬼火明枕頭横在霜花裡彌空紫沙烟浪平
渡頭誰家雞犬聲開篙一陣榔板去半夜海紅天日生
春日間居二首
誰家墻頭春色濃低枝婀娜捎春風誰家落花太輕薄
朝飛暮飛打春郭枝空鳥寒都不啼只此春風亦蕭索
昨日冶容今日惡人生恰似花開落
夕陽微茫斷橋暮菴外何人問歸路鳥啼花落春復春
江山風月無閒人情閒直覺遠山近雲到自然眉宇新
烟蘿蕭蕭滿春谷山前芳草春復綠峭風猶急春尚寒
幾樹綠鶯啼不足啼鶯却喚春草醒如此茅菴怯春冷
溪橋横綠不渡人溪口桃花臥橋影花枝並笑雲欲然
杖頭雲破留青天好山一步一回顧千巖萬壑今眼前
山頭雲松際色早晩對君君未識淳于夢王質柯點君
不省如君何朱顔有時還不酡君不聞踏踏歌
辟鼠篇
策策復策策鄰翁夜辟鼠熬熬不顧枕邊夢劫劫守此
嚢中米嚢穿事猶可米欠飢殺我不聞太平天子恩如
沐一朝頓發紅腐粟豈唯鼠子腹便便鄰翁枕頭睡新
足聖恩如澤溢漢流川聖恩如火曝殺蒼天
題學公雲山圖(有引)
余鬱沃洲之思有年緣銅臭不足不果適過學公别
峯精舍展樗仙所畫雲山圖見其重峯蔽天松影在
地白日澹蕩溪山窅冥恨不能墨化飛入因書荒唐
若而語于卷杪輒不禁垂涎朵頥之態學公無蠢我
為
山不深山得深山深馬蹄尋不尋雲不濃雲得濃雲濃
有路無西東寄語時人且莫入野牛蒼兕愁相逢山深
雲濃既如此況乃雲松插天起中有茅菴翠可憐青山
半落柴門裡我懷青山如故舊七尺蓬廬未曾構今日
因看畫裡山不覺烟雲濕衣袖尋溪問樹亦有年鞵頭
半破蒼苔邊挽著烟蘿死不放買山那等囊中錢君不
聞匡山瀑布銀河落玉練奔騰挂天角五老香爐亦太
竒得似而山翠成幄又不聞峨眉削出青如許熊耳蟇
頥入&KR3236;米得似而山秀十倍青天白日飛紅雨兹山何
名殊窅然别無峯影齊其肩屋上閒雲樹頭月枕流漱
石宜枯禪聞君菴别峯别峯未甚好海潮日夜濕青襖
紫鹿蒼猿月一來上恐巉巖欲崩倒君毋挂君地吾將
整吾廬銅錢不足興有餘倘得雲山翠彷彿十年磈礧
都銷除山深雲濃差可居廬成有字煩雙魚
贈張武陵廣化
昔人家住桃源中桃花爛漫開春風子孫奕世不知姓
但聞雞犬來雲空君今家住海西邑亦號武陵淺開宅
古人今人雖異時臭味於君真彷彿疇昔邀我梅溪頭
漁郎握手歸同舟秦時不塞漢時路山翁肯把山僧遊
只今世路多草草行脚天涯漫悲老不如杖策歸巖耕
天地與君同浩浩
送禪友還天台大泓
赤城道人迥風格短髮蒼蒼雙足白何年葦折過長水
今老思還華頂石鴛湖緇素聞皆驚孤征一鉢寒雲生
行色難將垂柳綰山靈久擬獻花迎應知直上碧峯側
虬松瓢挂青天逼烟霞聲價讓君先桐栢飛泉許共適
嗟余未得與同遊白雲遙望空相憶
吳趨行送涵輝與叔祥之吳門通凡(二首)
寒風百里金閶門故人泊舟日欲昏水店小兒喚沽酒
燈火射波波影翻此時憶君一扣舷欲歌未歌意茫然
婁江水深莫可測忠魂巳沈千百年江水東流不復轉
屬鏤血腥碧於染可是英雄淚未乾至今濕雲不曾歛
寒山古寺鐘初下何處人家歌子夜簫聲緩續歌聲來
總有鄉心一時罷姑蘇臺上號棲烏要離墓前草色枯
酒酣那更惜今古舊業君家范蠡湖范蠡曾經霸東越
吳宮粉黛今銷歇須臾吳越誰興亡君自推篷弄霜月
錢抑之夢華齋歌
業識本無據摩尼混其中雖有五色光却與塵勞同世
人作事如夢寐五欲六情恣遊戲君獨夢把蓮華經想
曾親受如來記醒而憶之境未迷是耶非耶靈山歸爾
時遂能發深省蓮華滿前香欲飛浮生那得如夢境六
十小劫彈指頃便能手書如是經受持讀誦無暫停如
寒得衣飢者飽迷悟由人豈草草知君巳悟業識空諸
佛元與凡夫同我欲問君君可答心與法華同與雜若
能如是轉法華此齋無異多寶塔
張善之過山居度強仕年因而嘲之
如能
紅顔居相位今子身似老白髮始為郎今子年尚早嘔
心非不苦典論還精討臨水面山共幾秋松風桂月又
淹留丈夫會應有知巳百鍊終非繞指柔
擬秋風歌斯德
秋風蕭蕭兮雲冥冥大塊噫氣兮萬竅鳴猿狙失木兮
山鬼驚沙石飛颺兮巖巒傾披梧楸兮摧高柯盪溟海
兮揚洪波深林晦兮霖雨多時卉不芳兮歲蹉跎心怦
怦兮愁臥痾
胡郎歌方擇(二首)
胡郎於世無所欲顧我時時話心曲乃知自是竒男兒
肉眼相看詎能局芳溪曲岸千花開見君與客登春臺
秋水長空明落霞見君與客浮江槎三餘閉門曰誰伍
蠧魚為侶攻五車緯地經天學業就肯在人間一求售
即使徵書下紫霄此意還同雲出岫舊游滿眼輕肥多
獨向程郎旦暮過程郎實似金蘭者為君咄咄奈君何
江干玩月作
丹楓夾岸柳塘轉風動萍開秋水淺萍開水淺芙蓉鮮
涉江欲采心悠然白石灘頭夕烟歇月華皦皦當我前
舉頭見月懸青天褰裳撈月深在淵此時令我不能去
乍行乍止忘歸處雙艇吳歌浦口回驚鳬夢斷蘆花曙
蘆花一片露光寒積雪凝霜月下看江水溶溶沙皜皜
幾人愜意到江干
寄贈王伯榖先生佛引
王君絶代文章伯豹隠吳門鬢將白詞賦遙凌楊子雲
風流不讓陶彭澤豈無尺縠干明主獨擅騷壇執牛耳
南州屢下陳蕃榻東海曾飛魯連矢大雅芳名時籍籍
中原作者多辟易買舟載鶴每同僧拂簡揮毫長對客
考槃聞在闔閭城水石隂隂入漢清滿逕黃花秋浥露
映門楊柳暮啼鶯顧我空門屏蹟久紫苔碧蘚滿窗牖
静裡傳聞鶴駕來幾度㩦笻候江口江口寒烟數千尺
濤聲晩落魚龍宅天際眞人不易逢長空望斷吳山碧
秋日同朗初師休明空波西來過楊伯翼先生翛
園圓復
歲序未云暮風烟淒以秋羲和馭轡一何駛感時買棹
城南游城南烟雨徧林黑蕭颯寒聲滿蘆荻鷺濤上播
碧空低走石飛沙怒相擊須臾天霽白雲淨夕照明霞
兩輝映山色峩峩列翠屏波光閃閃開金鏡拂拭蓬窗
度柳隄楊園只在萬松西衡門數畆環村僻茅屋三間
傍水低逕入陂塘分畫閣橋連竹樹繞晴溪陂塘竹樹
日增茂萍葉菱花漲寒溜寂寞無由覓主人凄涼不忍
窺虚囿主人停殯草堂隂水蓼秋風猶至今太息浮主
同石火典刑空在誰知音幸有慧師稱夙契門墻自昔
推高弟雅誼難忘北海尊傷心共灑西州淚歸到山窗
動暮鐘琉璃静挂碧堂空悲懽感慨非吾事大塊誰分
吹萬風
九日風雨如曉(二首)
去年九日登天台華頂峯頭菊未開今年九日寄西湖
寒塘菊老成荒蕪千山萬山妬風雨湖頭横艇無人呼
隂晴人事不長好貧病緣愁客中老瓦鐺煨芋就菊花
竹裡分泉自煮茶遙憶白衣人不至滿階落葉送年華
霜蕉吟
南窗四月葉初長主人對坐懷幽想影落風前舞袖翩
聲傳月下珮環響&KR0838;醉頻開甕底春興來招客同歡賞
七月八月秋風驚虚堂夜半颼颼鳴此時主人不耐聽
欹窗寂寞難為情九月十月霜霰欺庭隂葉亂高低枝
離披對客不堪掃主人多半成懊惱紛紛且將世念屏
朝晴莫雨隨枯榮昔日今時同此聲主人慎勿欣惡生
夢歸省母吟(并序)文貞(二首)
萬歷乙巳秋旅食密印寺際公房時夜篝燈獨坐涼
風䬃然凄雨驟至神度爽然長吟半夜燈前十年事
一時和雨到心頭遂隠几而臥輙夢歸省母焉慨人
生夢也何乃夢中又夢耶母子形影也本不相離今
既相離彼此憶念遂深成此夢中之夢也特不知子
夢感母歟母聽子夢歟得非銅山西崩靈鐘東應者
耶鶴鳴九臯其子和之者耶噫難辨矣聊紀之云
孤客心悠哉悲風蕭蕭西北來木葉脱落掩古甃棲烏
啞啞號更哀打窗墮瓦雨復急一榻一燈坐嗚唈奔走
年來雞骨立大塊茫茫百端集憶昔辭親事遠游屈指
星霜十二周生平所志俱掣肘我獨胡為多愆尤恍兮
忽兮神情動隠几魂交入長夢冥兮漠兮雙足重馳驅
道路生嗟痛引領瞠眸瞻故丘荆榛藤蔓槿籬幽童時
戲插蕭疎柳映水垂堤引白鷗攀枝執條稍竚立若欲
對我言其由棄之轉入茅堂去忽訝慈闈雪滿頭欲言
不言顧我泣吞聲涕泗横交流交流涕泗揮不及覺來
愴惘空沾臆鳴鳩在桑子在棘嗚呼痛之使人歎息復
歎息
蓬萍篇
將子且莫喧聽我蓬萍篇朝看土垣上飛蓬暮覧長河
裏流萍流萍鮮根蔕隨波宛轉如聚星飛蓬羽翼無風
吹搖颺之何途嗟哉乎人生孟浪亦如斯奔南徂北况
多岐不知何時有定期噫吁&KR1077;星霜容易變華鬢鏡中
棼若綫世間哀樂屢推遷胡為乎尚陟險踰巔蓬萍篇
心纏綿
米珠謠法杲
穿貂一負薦十坐不臥朝難夕埜草尚連根人不期生
色厫倉入萬委積成千販夫高枕餓莩思烟吁嗟乎今
日之日乃復丁此嚼珠之年噫吁嗚呼天乎人乎
古今禪藻集卷二十一
