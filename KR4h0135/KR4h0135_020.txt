古今禪藻集卷二十
明釋正勉釋性&KR1886;同輯
明(七言古詩)
高皇躬率舟師至鎮江浮子門受降偽吳旋師駐
蒜山下幸拱真庵賦此以獻常欽
天人西來乘赤龍手握寶劒青芙蓉出師百萬皆英雄
四方上下雲相從大船椎鼓聲雷同斬蛟射鯨滄海中
湏臾日出扶桑東波平浪息天無風歸來奏凱登九重
斯民有頼歌年豐祝皇夀比南山崇邦基永永傳
無窮
君子交行贈呂日新梵𤦺(四首)
君不見車輪碾地不碾塵塵暗却遮車上人又不見馬
口吸泉不吸月月明豈解心中渴所以君子交毋為小
人絶
海東青行
海東青高麗獻之天子庭萬人却立不敢睨玉爪金眸
鐵作翎心在寒空鞲在手一生自獵知無偶孤飛直出
大鵬前猛志豈落鴐鵝後是日霜風何栗冽長楊樹羽
看騰瞥奔雲突霧入紫霄狡兔妖蟇灑丹血束身歸來
如木雞衆鶻欲並功難齊爾輩無材空碌碌不應但費
官厨肉
春日花下聽彈琵琶效醉翁體
僕本南海人暫為北京客朝遊金張園暮宿許史宅二
月春風吹百花朱朱粉粉相鉤加銀鞍繡勒少年子對
花下馬彈琵琶大絃掩抑花始開花重墜枝枝更斜小
絃變作花爛漫雨點驟打烟濃遮鷓鴣從何來遠在天
之涯鉤輈格磔忽驚起不知飛在誰人家又聞黃鸝聲
睍睆如斷復續續復斷布指似嫌宮調緩别寫羣鴈鳴
霜暖兼葭浦深風蕭騷一隻兩隻飛漸高天長地遠望
不見使我回首心煩勞我謂少年彈且止錢塘去國三
千里每到春來花最多鷓鴣能舞黃鸝歌去年隨鴈同
沙漠聽此琵琶殊不樂少年笑我君太癡人生行樂須
其時此中正自有佳處但畏閒愁纏繞之
北邙行
請君停一觴聽我歌北邙北邙在何許乃在洛之陽洛
陽城中千萬家無有一家免亂亡天地開闢來死者生
之常遠如上古諸皇帝卒棄四海歸山岡冨貴浮雲亦
易滅筋骸化土誠堪傷漢陵發掘竟何事後世更留珠
玉裝而況將軍墳不為荆杞荒野火燒林斷碑碣牧童
見草呼牛羊當其得志時直欲凌雲翔天子不敢忤羣
臣非鴈行嬌兒聰明尚貴主愛女秀麗專椒房昨日鑄
印大如斗今日臨軒封作王風雷起掌握瓦礫含輝光
權勢有時盡亂衰無處禳嬌兒愛女替不得點點血淚
沾衣裳白馬素車出門去未知魂魄遊何鄉土梟飛來
樹裊裊石獸對立烟蒼蒼萬歲千秋共一盡高堂大宅
空相望
題米南宮雲山圖來復(六首)
南宮米黻生殊方馳名畫史妙莫當墨雲翻空太隂黑
功奪造化開微茫酒酣放筆情爛漫愛寫長林帶溪岸
崑崙移得毫芒間數點浮雲落天半鴨嘴灘頭沙浦通
鯉魚浪颭苔花風山腰路險不可屐飛瀑倒掛青天虹
我憶南遊遡湘沔七十二峯長對面赤壁山高看洞庭
一道澄波瀉秋練人生誰無丘壑懷可奈塵土羈長才
子陵不遇劉文叔釣臺未必高雲臺展圖頗識舊行處
彷彿微鐘隔烟樹荒盡菱租老未歸寄書欲問沙頭鷺
秦淮謠送鄭太守歸光州石盤山
金陵古帝州山水天下壯大江九道通秦淮白頭浪蹴
桃花漲一葦不可杭倒浸鍾山青虎石何崔嵬高壓長
干城年年送人此離别官柳條青幾回折冥鴻望斷三
山烟重到憐君頭似雪呼酒鳳凰臺解君金荔枝人生
冨貴豈不樂角巾歸里今奚為北渡秦淮水西登石盤
山黃鶴招欲來心與雲俱閒草堂只在青松裏大兒將
車小兒喜斑斕舞綵春當筵斫鱠雕盤奉雙鯉我歌秦
淮謠送君長淮歸乞得閒身謝明主千金不換秋荷衣
莫笑囊無錢留取百篇詩他年太史傳循吏觀風載誦
甘棠詞
遯遊方丈歌為劉嗣庭賦
吾愛淮南王種桂小山裏日與八公徒虚遊閒遁世今
是淮南孫束書不謁諸侯門東望蓬萊覓方丈扶搖欲
駕天池鵾秀眉長身髮如漆驚座高談頗竒逸浩然俊
氣横清秋窮途懶屈黃金膝弱水豈無路飛仙邈難期
蜕骨果有術富貴將焉為男兒胸次隘八區託身何處
山巖居但令忘世即嘉遯漫遊天地皆蘧廬朝揖洪崖
君暮接浮丘伯挂劒扶桑枝種玉藍田石時人不識烟
霞蹤南征北走如旋蓬九市滚滚炎埃紅白雲半間誰
與同我有十笏地薝蔔圍香風乃在天竺飛來之鷲峯
斯當掃月渡雙澗金波别種金夫容燕坐獅子牀篝燈
聽微鐘願洗玻瓈酌甘露散花三繞毘耶翁
漁樂圖為茅指揮題
漁郎家住鸕鷀灣水雲千頃茅三間太平身不識官府
只將網罟營朝餐大兒扳&KR0034;露兩膊小兒鳴櫓垂雙鬟
烟波托命作畎畆蒲蓑不怕風雨寒東泛白蘋渚西泊
黃蘆灘水邊長覓鷗鷺伴天上那識鵷鸞班得魚歸來
慰妻子收拾絲綸坐蓬底菱租剰有輸官錢沽酒街頭
糴新米紫蠏黃金螯白鯽丹砂尾錯襍羅盤餐交歡聚
鄰里有身誰無衣食謀昨日紅顔今白頭銅駞陌上車
如流擾擾塵土何時休我愛嚴子陵脱身如老鶴釣雪
桐江臺高情付寥廓人生胡為困羈縛對此新圖壑扁
舟弄月歌滄浪誰似漁家有眞樂
赤壁圖為胡允中賦
江空水落寒無波倚天赤壁高嵯峨雪堂老蘇從二客
㩦酒夜載扁舟過中流扣舷發棹歌有酒不飲當如何
鱖魚三尺鱠白雪臨風細酌金叵羅酒酣耳熱歌再起
直遡空明三百里一聲孤鶴横江來明月在天天在水
酹月呼嫦娥仰天聽天語洞簫吹徹廣寒秋却挾飛仙
共高舉人生行樂須及時昨日少壯今日衰功名自昔
等炊黍英雄徒為曹瞞悲畫史獨何心丹青托千載江
雲山月想登臨彷彿圖中見風采後來遊賞豈乏賢文
章不如元祐前萬金詞賦爛星斗追逐騷雅光聯翩先
生别去陵谷遷漠漠宇宙迷荒烟臨臯鶴夢骨可仙誰
同此樂消閒年
題廬陵王子嘉古城讀書處
古城隂處饒古木古城城下烟水綠江上茅堂晝掩扉
知是先生讀書屋先生山澤列仙癯篋無黃金家有書
燈火辛勤三十載添得秋霜生鬢鬚清晨起待簷光白
暮讀陳編眼如月堅心自下董生帷兀坐忘穿管寧榻
平生學邁師古人不負堂堂八尺身多病豈堪金帶繫
歸來獨釣碧溪春富貴浮雲我何有不如相遇一杯酒
古城山色年年青春風多種門前柳
送演南宗歸四明兼簡見心萬金
故人昔載游吳中珊瑚文采驚諸公故人今住雙峯寺
四海象龍方競至演也昂昂才出羣入室有語曾親聞
驊騮騕褭日千里孰比凡馬徒紛紜去年渡江秋巳暮
武林山空不肯住南湖十月霜雪繁挂錫還依雪深處
芝蘭玉樹三弟昆黃卷青燈幾寒暑二難中間有季方
五常白眉應最良蒹葭無由得並倚棠棣自可相輝光
春風浩蕩古澤國花發城南映城北聽鶯誰遣杜鵑啼
折柳更憐芳草色客衣飄飄何所之故山薇蕨令人思
跋涉長途善自保陞堂為道同襟期
桂之樹行宗泐(十五首)
桂之樹桂生一何偏兩株分立於庭前西株顦顇東株
妍桂之樹桂生一何蠧西株方來采其榮東株又復無
人顧桂兮桂兮非汝憐縱觀萬事無不然武安堂上席
方暖魏其門前秋草芊莫道榮枯長異勢從來反覆無
根蔕高歌感激君不聽請君試看庭前桂
隴頭水
隴樹蒼蒼隴坂長征人隴上迴望鄉停車立馬不能去
況復隴水驚斷腸誰言此水源無極盡是征人流淚積
拔劒斫斷令不流莫教惹動征人愁水聲不斷愁還起
淚下還滴東流水封書和淚付東流為我殷勤達鄉里
風入松
高堂初宵山月門長松飀飀奏清聲清聲希微坐獨聽
援琴細意寫得成調絃轉軫聲方起忽覺松風生繞指
更深鬼哭巖前雲夜半龍吟澤中水一彈一奏聲緩促
有似松風時斷續含商流徵清復哀能使幽人聽不足
聽不足琴忽罷此時寂寂松无風明月滿天涼露下
春江曲
春江沉沉春水滿柳條拂水蒲芽短鴛鴦睡美不畏人
日色遲遲素沙暖
苦寒行
祝融峯南三尺雪黃河到底頑冰結洛陽賈客船施膠
長安公卿馬蹄裂人言冨貴即可避貧賤從來不相棄
昨夜樹頭風簌簌東家孤子號天哭
寄遠曲
美人别時春尚早清池坐見芙蓉老湘江水滿鷓鴣飛
夢中歴歴相逢道黃金可變石可移此心皎皎終不欺
墓上華
墓上華開滿枝行人看花行為遲行人有恨花不知不
生名園使人愛却生墓上令人哀誰家此墓臨古道寒
食無人來祭掃莫是東君惜無主遣此閒花伴幽兆聊
持一杯酒酹爾泉下客今日此花開正好但恐明日花
狼藉人生似花能幾時古人今人皆可悲
潭府四暢亭
讀古書彈古琴一亭風月開清襟臨池洗硯寫新句玉
壺旨酒時一斟如此四暢載登載臨美哉修身治國上
順君父足以大暢吾王之心梁園詠雪多士如林河間
禮樂和樂且躭既不泥乎聲色亦不縱乎田禽此亭燕
坐自朝夕亭前花木春隂隂衡山高湘水深天長地久
揚德音
道傍屋
道傍誰家有古屋主人不在行人宿門戶蕭條四壁空
野草依然映階綠春燕歸來細相認繞屋低飛疑不定
徒令獨客久咨嗟無復高堂樂繁盛一從兵火照坤維
十家九家無孑遺願留此屋行人宿莫問主人歸不
歸
東皋老人歌
東皋老人七十餘眼明能讀細字書年來不肯城郭住
無事只愛東皋居東皋所居良不俗松竹桑榆翠圍屋
前畦後圃花相映滿眼兒孫美如玉老人心中樂閒曠
時時倚杖東皋上烏紗側裡酒半酣目送飛雲度青嶂
吾知老人與世違東皋幽處無是非吁嗟怵迫何所為
世間冨貴多危機
阻風行
黃蘆獵獵江浩浩洪濤簸天昏復曉一日行舟兩日留
上水風多下水少未出門時思遠道在路還思在家好
坐看鴻鴈去遙遙却笑人生不如鳥
墨竹歌
魏公文章妙天下世稱善書兼善畫松雪高齋秋氣清
照眼琅玕入模寫一竿秀出何瀟&KR0904;美人獨立疎而野
九疑雲老楚江寒翠蓋臨風為誰把
度關壠
隴頭流水關山月月色凄涼水嗚咽今古征人盡斷腸
野客經過亦愁絶連林二月冰不開猛虎一吼蒼崖裂
鸚鵡能言好寄書心事茫茫向誰說
淮之水送别
淮之水向東流水流只載行人舟舟行如飛水如射一
日可到吳江頭何不載此離情去擲向天涯不知處濠
梁有客今白頭望斷孤雲海天暮
秋鸎歌
千林入秋露氣清林中尚有黃鸎聲似與羣蟬争意氣
東林飛過西林鳴向來春風花滿城柳條拂地如長纓
綿綿蠻蠻斷復續千人萬人側耳聽高樓半醉客閣&KR0678;
停吹笙白馬貴公子挾彈不敢驚此時胡為不喜聽奈
何節序移人情只合深藏緘爾口亦有妬爾金衣明反
舌無聲良已久伯勞布榖俱潛形秋鸎秋鸎爾能翩然
入幽谷老翁歌詩送爾便覺心和平
雙桂菴德然
䬃䬃西風動林麓炎蒸散盡秋氣肅嫦娥開却蟾宮門
當場撒出雙金粟漫空積地盈四簷靈葩不許羣芳妍
道人久住忘處所直疑此境是先天昔年山谷不知此
却恨晦堂無直指鼻端驀地來香風飄飄餘馨襲談麈
于今雙桂兮為名索我再歌兮奚憑晝寥寥兮花鳥無
聲夜寂寂兮月落空庭
雪篷圖為蔡子堅賦妙聲(二首)
木蘭為舟寬可宅團團中虚室生白朔風吹雪著孤篷
表裏皭然同一色中流蕩槳揚素波吳兒自能小海歌
酒酣恍如天上坐洪濤只尺通銀河雪篷雪篷奈爾何
南宗演上人歸定水寺賦詩為别就簡見心
豫章老禪天下士今既無雙古無比十年不見怨飛鴻
幾度相思隔江水前年有書到空谷放在牀頭百回讀
至今散帙眼忽明時復看雲淚相續上人新自浙東來
曾侍生公說法臺洼水本生天馬種鄧林還有豫章材
春雨相逢又相别明日扁舟異吳越君到山中問我時
為言舌在頭如雪
南翔寺次韻溥洽
(寺在吳郡天監中里人掘地得石徑丈時有二鶴集上僧得齊即其地建刹後鶴去不返俄詩)
(見石上云白鶴南翔去不歸故名至唐有僧行齊來新舊業復有二鶴翔集焉)
白鶴南翔何日返香雲不斷春風轉屋為鱗次枕江安
江作蛇行到門遠的的明燈金殿寒沉沉複道長廊晩
老翁矍鑠皎鬚眉愛客將迎笑盈面自言天監拓基來
食指數千猶共飯斷碑壁下試摩挲龜趺剥落生苔蘚
茫茫往事比寒潮蒼烟落日愁難遣就中何處愜深游
玉甃清池開别院二齊巳去老堪徂故壘空來舊巢燕
吾宗有弟知此懷炊黍功名豈榮願便呼阿買寫新詩
硯池澀擁清冰片
碧梧翠竹堂良𤦺(二首)
碧桐翠竹之高堂迺在玉山西石岡濃隂晝護白日静
翠氣夜合清秋涼堂中美人雙鳴璫不獨癡絶能文章
北海李生共放曠東林慧遠同徜徉張騫乘槎下銀潢
奉詔遠降天妃香帷中靈風神欲語壇上五色星垂光
舟迴鯨濤遡長江故人宛在江中央入門相見各青眼
花間促席飛霞觴清歌遏雲錦瑟張亦有衆賓相頡頏
禰衡賦就故驚座寬饒酒深眞醉狂黃河東流鴈南翔
軺車明朝歸帝鄉玉堂掖垣梧竹長題詩寄遠毋相忘
顧玉山索蟠松因登天平得二本移送賦之
昆丘好鳥來雲巖口銜仙人雲錦緘開緘讀之見深意
願乞蟠松數株翠疎雨落葉迷秋山屐齒便躡苔斑斑
龍門直上天百尺石屋徑度雲三間東林西林何窅冥
前山後山還獨經青藜不畏虎豹跡白日還見虬龍形
華蓋峯頭最高處偃秀蟠竒逢兩樹僕奴驚呌答空谷
鸞鶴翻翔入烟霧大株倒掛蒼崖巔小株横欹寒澗邊
乾坤凝結太初氣蛟蜃飛騰千丈淵沙土錚錚試長钁
險石忽崩雷電落凄籟含風木客嘯深根出地山靈愕
祝爾嘉辭爾應喜致爾將歸玉山裡勿愁凡卉妬清標
珊瑚琅玕森共倚後三千歲常青青根下早看成茯苓
仙人服之生羽翼他日相期遊八極
日峯歌為昇居士賦無愠
羲和鞭日昇扶桑殘星曉月俱遁藏出海高峯最先照
草木滉漾浮金光興來振衣凌絶頂俯覧人間同坎井
呼吸元氣融心神擺脱塵勞發深省一真之境無異同
聲聞醉酒如瘖聾安得毘耶多病翁與渠把手擊節歌
日峯
題谿山小隠圖守仁(六首)
自我初陟浮丘峯十年往還如夢中向來朋舊半白髮
只有山色當時同青榿叢邊數間屋夜夜白雲檐下宿
道人心境雲共閒嘯傲雲林謝塵俗橋頭野客行遲遲
歸來似有東林期一聲清磬萬山寂知是上方禪定時
採菊篇為鄭生作
朝采菊莫采菊朝莫歸來不盈掬芒鞋緩踏東籬霜酒
杯倒吸南山綠寒風西來吹碧草崇蘭委質湘江道秦
川桃李枝亦摧只有柴桑秋色好勸君醉解頭上巾未
必今人非古人但令采菊不采根一年一見黃花新
來鷗亭為姚宗文賦
來鷗道人狎鷗處東海蒼茫隔烟霧清晨開戶看鷗來
落日彈琴送鷗去忘機不獨海上人亭前日日還相親
紅樹沙烟泖東晩碧天野水江南春玉羽飄蕭弄明月
人兮鷗兮兩同潔半空飛雨散秋雲千里凉風捲晴雪
人鷗相對本無情誰能更結烟波盟乘軒不羨籠中鶴
掣臂每憐鞲上鷹鳳山青青落窗几九朵芙蓉净如洗
鳴皋歌罷鷗復來一聲漁笛滄浪起
寶古齋為曹明仲作
我思古人不可作安得澆漓變淳朴夢中無復見周公
寶古名齋聊自托商鼎周彛不足珍秦碑漢碣俱成塵
今人信有古人節豈薄今人厚古人世道雖云日凋喪
管鮑貧交猶可尚北窗日午暑風清悠然高臥羲皇上
龍湫行送軒宗冕赴鴈宕能仁寺
大龍湫小龍湫青天倒瀉銀河流海風吹練白杲杲雪
花灑面寒颼颼矩那大士濯足處碧波下見長黃虬山
僧洗鉢白雲動澗猨飲子蒼巖幽神蹤隠現不可測幻
境變化誰能求道人此地追昔游泠然一錫辭神州天
香飄飄滿衣䄂散作雨露東南陬老夫送别歌龍湫芙
蓉花開溪水頭永嘉妙語猶可續永夜松風消客愁思
君何處寄清夢三十六峯明月秋
元故鄭泉州輓詩
練溪先生天下士身為列星名不死諫疏猶存陸贄書
正議寧論董狐史宦遊中外三十年使車所至民歡然
蘭臺拄笏朝雨後繡衣持斧春風前朝廷厭亂思儤直
五馬騑騑向南國運移元祚不可支治安有策終何益
歙城歸來歲云莫回首閩鄉隔煙霧要識行人墮淚碑
試看瓜山鄭公渡
馬鞍山(即崑山玉峯)自恢(二首)
馬鞍山西句吳東山中佳氣長鬱葱層巒起伏積空翠
芙蓉削出青天中六丁夜半石壘壁殿閣煌煌絢金碧
嚮師燕坐講大乘虎來問法作人立天花散雨娑羅樹
一聲共命雲深處我時細讀孟郊詩興來更上龍洲墓
憶昔曾同忠信友七尺枯藤長在手數年音問墮茫然
頓覺饑懷醉如酒嗟彼習俗酣歡娛錦韉細馬紅氍毹
畫船吹箾撾大鼓吳兒棹歌越女歈只今歌樂難再得
面顔巳帶風塵色何如張宴溪上樓山光倒浸湖光白
我愛虎頭金粟子千載論交澹如水每懷故舊參與商
二老到門驚復喜我留玉山今即歸天風泠泠吹客衣
人生會合如夢寐焉能對酒成吁嚱我歌長歌若起舞
山川信美非吾土褰裳涉澗采昌陽且向山中作重午
題顧仲瑛漁莊
君家漁莊在何處江波迢迢隔烟霧清秋獨釣蘆花風
明月長歌白蘋渡高堂絲管延佳賓舉網得魚皆錦鱗
小奴鸞刀出素手金盤斫鱠如飛銀走也山林老釋子
拄杖行吟嗟未巳平生雅有濠上游相思瀰瀰東流水
登多景樓無方
大山千丈青岧嶤長江萬古鋪璚瑤銀河倒影落天塹
海門日日來春潮偉哉孫劉輩壯志摩雲霄只今英雄
遺草木秋霜肅殺寒不凋朱闌仄上横斗杓烟巒直下
明金焦黃鶴山空杜鶻老鴛鴦渚冷芙蓉嬌人間笑傲
輸漁樵猶將興廢論前朝萬歲嶺千秋橋月明尚有人
吹簫月明尚有人吹簫
寄見心和尚溥照
憶昔與君相别時君能贈我楊柳詩即今搖蕩東風裏
吳山越水長相思長相思情何極矯首雙峯入天碧峯
頭玉樹好容顔安得凌風生羽翼
荆石歌普莊(三首)
荆山有石徒落落何人知是無瑕璞卞和一見喜且驚
持獻金門試雕琢楚國良工希復希可憐抱玉荆山歸
一朝剖决遇明主天生至寶眞絶竒近聞荆山尚多石
於中豈有連城璧牧童棄置如瓦礫時無卞氏誰能識
舉世學道人各懷無價珍宗匠久不作未免成埋塵塵
埋不埋何得失利物應機終有日願言此去善護持休
向中途生退屈道人索我荆石歌載歌載歎可奈何荆
石懷歸莫輕售世間自古䜛言多
臥雲軒為嘉禾大機禪師作
臥雲軒中人塵事不相到心與雲俱閒看雲聊寄傲雲
之從龍自可期達人應世當有時乃知舒卷本無跡六
合茫茫隨所適殷勤為告臥雲人雲中有路須致身大
地蒼生望霖雨胡為久臥南湖濱
送兼首座
八紘雲净秋氣高風生桂岫天香飄堂中上座定初起
卷衣欲度龍江潮再四留之不肯住銕錫横肩出門去
他日重來捋虎鬚啐啄當機箭鋒拄少林一曲聽者難
無絃之琴誰復彈老我凌霄倚庭樹摩挲兩眼看鵬搏
車遥遙道衍(十九首)
車遙遙行人心忙疑路迢黃塵瞇目神更亂紅雨點衣
魂欲消車聲似與啼聲續羊腸難比愁腸曲沙頭酒家
不少留匆匆碾破平蕪綠妾身願同楊葉輕春風千里
隨車行
公無渡河
公無渡河公無渡河下有蛟窟上有鯨波公乎公乎罔
知汝意汝不謀蝸角名汝不圖蠅頭利胡為險津浮小
壺不肯芳郊走輕騎公若沉河死妾豈能獨生有身無
可恃有路不可行我必投河宮訴河伯執公袂附公魄
公能念妾舊時情便同擕手迴家宅寧知公公不回素
絃奏斷悲風來
公莫舞
公莫舞公莫舞沛公倜儻真英主隆凖龍顔絶代無三
尺清霜奮神武天命有在成大功况爾良平作臣輔區
區范增何足取瞋目起來撞玉斗世稱人傑未為公我
謂不及王陵母豈似當年屠狗人怒髮裂眦氣欲伸彘
肩斗酒快意啖但知有主忘其身公莫舞公莫舞項王
即日為亡虜秦璽來歸萬國朝六合之中皆漢主
烏棲曲
啞啞烏結巢庭樹枝去年庭樹官盡伐主人不忍烏巢
移城上月明金柝罷臨風遥望烏來歸烏不歸主應惱
非是嗔烏情義少願汝結巢田野間莫戀他家樹枝好
黃河清
黃河清洗甲兵聖人在位天下平四時氣正三光明
萬邦珍貢來宸庭邊烽不舉桴鼓不鳴家家雞犬聲
相聞奚須湯池與金城但見十日風五日雨醴泉出兮
芝草生桑榖徧野秋有成秋有成品物亨聖人子孫
萬世其永寧何以得此悦我情豈不見黃河清
灌畦老歌
赤脚科頭布為襖結束抱甕行常早去住不離溝畛間
云是城南灌畦老自言灌畦不計年衆誚卑汚我為好
生平欲學漢隂人肯將機事藏懷抱朝灌西畦蔬莫灌
東畦稲出則引其兒入則隨其媪偃息還尋綠樹隂煖
風晴日眠芳草但願蔬成稲熟兩無筭使我渾室樂歲
終身飽更不念手腁胝亦不恤背傴僂瓦盆濁酒滿牀
頭共醉長從樵牧侶或有告之曰噫汝之為生也何汲
汲而營營資爾口與腹終歲勞其形古人恥同草木化
捨此亟立身後名灌畦老勉爾行豈不見李靖微時宿
龍宅起取馬上天瓢傾
題太白觀月圖
我觀謫仙非小仙胸隘八極空塵緣金鑾揮毫天子前
一飲斗酒詩百篇歸來江上披雲烟水光月色相嬋娟
横琴偃仰蒼松邊醉看明月懸青天掀髯一笑三千年
題雪擁藍關圖
千山一片亂飛雪藍關蕭蕭行跡絶可憐倔彊韓退之
匹馬度關腸亦結嬌妻稚子無復窺罷奴老僕能相隨
得失於人既有命文章驚世將何為孰謂當年憲宗惑
覼縷千言陳佛骨若云佛怒禍斯人佛也為人誠可忽
潮陽去此八千程冠蓋巳失春花榮作詩示姪成一笑
披圖千載為含情
題三香圖
湘江水寒天雨霜梅兄礬弟嗟同芳當年山谷曾有詠
趙子儗作圖三香瓊妃綽約如冰雪翠䄂輕盈弄明月
江干寂莫抱天真寒影微波共清絶故山惜花埋衆草
年來零落誰能保我生巳解色是空到處何曾被花惱
客邊莫謂無相知采美尋芳還自怡午窗夢破鳥聲寂
披圖一笑為題詩
山行
山前雨晴山後隂槿籬花繁蘿逕深燒烟無數人烟少
樵子兩三來遠林斷橋流水不可度落日孤猨空候吟
且停寺(并引)
寺在内丘縣西山中晉佛圖澄之所建也竒峯喬林
清泉脩竹境致幽絶非他山可並昔虢太子於寺駐
馬曰且停從是人呼為且停寺有碑在焉
老年落魄猶非昔破帽遮頭誰識得不問水郭與山村
杖藜到處尋陳迹西丘地勢一何壯建國當年誇石勒
竺師賴有佛圖澄問道從容降辭色至今禪刹遺磵阿
松扉晝掩縈烟蘿水流涓涓水樂奏山木黯黯山禽歌
樵人牧䜿不敢到竹逕雲斷惟僧過有碑千年字漫滅
忍使老眼空摩挲神僧去久山無主誰聽塔上風鈴語
古往今來一笑間不用悲歌淚如雨
折杏花一枝寄白范兼懷東鄰故友
庭前兩杏春搖蕩未到清明花巳放鶴軒初訝火雲張
禪室恍驚霞綺障林深自無狂蝶戀物外乃有幽人望
爛然差勝碎錦坊丹青妙筆愁難狀去年折花寄鄰叟
今年鄰叟無何有可憐見花不見人腸斷東風遶花走
但願東風休作惡且使北人相與守一枝送爾表情親
侑花得句何須酒
畫松為相士袁廷玉賦
江南地煖松多直參天矯矯逾千尺豐腴有似冨家子
膏粱養就非凡質朔方之地多苦寒蒼松下作蛟虬蟠
局促何如蓬蓽士肢體困折精神癉蘇公此論亦可笑
物形天賦誰能料清竒古怪陋與妍達人大觀無不妙
我觀此松何偃蹇畫手渾疑董北苑挂君高堂素壁間
只恐風雷一夕捲
題趙原臨高彦敬青山白雲圖
前朝畫師那有數衆中獨數房山高房山氣勢凌八極
下筆每見胸中豪白雲萬重山萬疊烟嵐拂翠如春濤
長松落子磵走瀑掩耳不聽孤猨嗥小亭獨坐誰氏子
超然好似歸田陶人間何處得此境錢塘門外多林臯
趙君愛畫亦無匹縑楮積案寧辭勞乃知房山與神會
點綴不到無秋毫吳中名家每見畫惟有此幅宜加褒
為題長句付一笑春風兩鬢飛霜毛
訪席鍊師
杖錫出門天尚早度水尋仙秋正好道院無塵多桂花
福地有香皆藥草垂蘿縣石雲自護落葉滿壇風為掃
童顚磵水濕青衣鶴瘦秋風凋素縞道人曾悟此性空
對客不愁雙鬢皓風流豈學賀監狂矍鑠巳欺彭祖老
但於到處作兒嬉那用此身同木槁瓢隨常飲似蜜醪
盤出或獻如瓜棗我本浮屠自有師疇肯空同來問道
欲將耳目廣見聞要使心胸盡傾倒雖然未暇學長生
暫許從游上蓬島
秋日遊潭柘山禮祖塔
蚤悟人生如寄耳不計流行并坎止只緣山水窟中人
此心未肯忘山水策蹇看山朝出城葛衣巳怯秋風清
白雲横谷微有影黃葉墮澗寒無聲乍登峻嶺寧知倦
古寺重經應戀戀潭龍蟄水逾千丈空鳥去天才一線
老禪寂滅無處尋孤塔如鶴栖喬林巖巒幛開豁病目
嵐霧翠滴消塵襟燕山如此超物表下視羣峯一拳小
他年乞地息餘蹤不學鳥窠居木杪
白起廟
將軍廟前多古木黃沙茫茫瞇人目釃酒燒錢遠近來
千載猶能作威福當時趙卒四十萬犬羊纍纍甘受戮
至今坑土血未乾雨濕天隂鬼羣哭豪傑一時無與比
豈料後來秦失鹿等閒鴻鵠舉秋風天下紛紛競馳逐
將軍功業今何在庭下殘碑蘚痕綠古來成敗不須論
邯鄲夢斷黃粱熟
贈筆生陸繼翁
吳興筆生誰第一陸家孫子今無匹湖海知名購者多
惟有能書始能識取材妙選中山毫揮觚圓轉猶霜刀
快如饑蠶食老葉驟若巨峽翻秋濤助賢喜得中書力
稱心奚問千金直縱使材良製未工玉堂蘭蕊空名色
陸生遺我老兔毛得之貴比瑛瓊瑤嗟余好書久成癖
細寫笑作鶯歌嬌薦紳先生多刮目文章迭贈牛腰軸
今朝忽過索吟篇筆底生花夢方熟
題江行風浪圖
憶昔絶江適荆楚高浪觸船難著艣黑雲黯黯北風顚
篙師魄喪惟呼天世人知險是風波那識人心險更多
人心對面九疑山一笑殺人俄頃間貧賤安居良不惡
名利奔馳有何樂此日披圖心為驚老年無事不江行
秋風詞送王文憲判簿(有引)如蘭(四首)
昔謝景為豫州主簿桓元遇之取筝與彈因歌秋風
意氣殊適今文憲典簿海邑兼司征三年于兹矣秩
滿將登上選吾䣊之士獲與遊者咸惜其去歌秋風
以送之
秋風蕭蕭天地凉鴻鵠萬里高飛翔樓船起柁大江口
拔劒斫地歌慨慷我歌使君美無度卓犖竒才廊廟具
瓊林玉樹出風塵草聖江東稱獨步只今大府間雄藩
東南砥柱迴狂瀾遴選英才濟時急軍儲國賦無艱難
君來典簿上洋邑闤闠人烟漸繁殖蠻商海舶舟車通
征税寬平足供億三年美政清無私會計之當明錙銖
百里元非大賢路錢榖𤨏屑焉能羇使君使君追祖烈
籍籍清聲振冰蘗蓮華池上白畫閒拄頰看山見高節
我歌秋風歌未終酒酣浩氣如長虹丈夫志在翊王室
五雲矯首蓬萊東
大夢軒
天風吹衣月皜皜神遊直上鈞天表鈞天廣樂間咸池
八翼飛空九門杳翩然騎龍下大荒笑指三山一拳小
俯觀萬化如飛塵宇宙茫茫天地老鄭人蕉下鹿未眞
謝家池上生春草蟻穴南柯二十年一枕黃粱空擾擾
傳巖夜應天子徵用汝為霖澤枯槁華胥聖化開雍熙
海晏河清濟時了高軒睡起東方明火鳥飛出扶桑曉
和全室古村民韻
古村民古村居古牆繚繞古屋廬古木深處宅一區古
民待兔只守株治生唯讀種樹書標枝野鹿猶古初教
兒學圃手荷鉏陶漁耕稼遵有虞白頭懶步青雲衢有
袴不用歌無𥜗山中酒熟雲滿壺持觴勸客醉且扶古
村民古村居
雹珠泉為劉丹厓作
老蛟夜嚼隂山冰冰花碎作玻瓈聲囦靈驚逃罔象走
一片青天落星斗金谷綠城春巳空湘竹紅淚啼秋風
仙人剪冰不成雪雹子纍纍水中結照車十二何足多
昆明魚目騰秋波烏乎魏王千金購徑寸竭海徧網珊
瑚柯珠兮珠兮奈若何
古今禪藻集卷二十
