古今禪藻集卷十二
明釋正勉釋性&KR1886;同輯
宋(七言絶句)
書南山六和寺契嵩(二首)
青葱玉樹接溪岑臺閣凌虛地布金行到白雲重疊處
水聲松韻淡人心
早起
天窗月過星疎渺檐際冥分雲窈窕山家深處勿雞啼
時有寒鵶來報曉
題師子峯重顯
踞地撑空勢未休爪牙安肯混常流天教生在千峯上
不得雲擎也出頭
偶題遇賢
門前綠樹無啼鳥庭下蒼苔有落花聊與東風論箇事
十分春色屬誰家
雁蕩山惟一
四海名山曾過目就中此景難圖錄山前向見頭白翁
自道一生看不足
蠅子透窗偈守端
為愛尋光紙上鑚不能透處幾多難忽然撞著來時路
始覺平生被眼瞞
歸山吟寄友清豁
聚如浮沫散如雲聚不相將散不分入郭當時君是我
歸山今日我非君
閒居顯忠
竹裏編茅倚石根竹莖疎處見前村閒眠盡日無人到
自有清風為掃門
山居懷志
萬機休罷付癡憨蹤跡時容野鹿參不脱麻衣拳作枕
幾生夢在綠蘿庵
詠夏雲奉忠
如峯如火復如綿飛過微隂落檻前大地生靈乾欲死
不成霖雨謾遮天
山居志芝
千峯頂上一間屋老僧半間雲半間昨夜雲隨風雨去
回頭方羨老僧閒
秋江道潜(三十五首)
赤葉楓林落酒旗白沙洲渚夕陽微數聲柔櫓蒼茫外
何處江村人夜歸
絶句
高嵓有鳥不知名款語春風入戶庭百舌黃鸝方用事
汝音雖好復誰聽
陶宣德逸老堂
湓浦城南舊隠淪一堂無地可栖塵石牀春卧荼&KR1048;砌
撩亂餘花落酒巾
歸來詩酒洽天機騷客無煩詠式微三徑就荒松菊在
洗除蒿艾净秋暉
夜渡采石
滄江夜半月沈輝客子行舟失渺瀰不用然犀剛照耀
波間百怪惡人窺
臨平道中
風蒲獵獵弄輕柔欲立蜻蜓不自由五月臨平山下路
藕花無數滿汀洲
江上秋夜
雨暗蒼江晩未晴井梧翻葉動秋聲樓頭夜半風吹斷
月在浮雲淺處明
春晩
疊穎叢條翠欲流午隂濃處聽鳴鳩兒童賭罷榆錢去
狼藉春風漫不收
東風池沼水翻瀾春盡淮南麥秀寒院落無人日亭午
柳花如雪滿闌干
邵伯道中
一道河流遠接天兩行官柳復蕭然村舂歷歷鳴何處
彷彿孤煙落日邊
回首山光古寺基拂天寒木耿斜暉孤撑漸與鐘聲遠
但見風幡竹外飛
建隆秋夜
梵唄聲沈香霧銷月明金殿影岧嶤夜深唯有龕燈在
風露滿庭人寂寥
淮上
蘆梢向曉戰秋風浦口寒潮尚未通日出岸沙多細穴
白蝦青蟹走無窮
天闊隂雲低抱樹沙寒鷗鷺欲親人小航泊處誰家住
脩竹疎花宛似春
鶴林寺
宛轉回廊漫布金蕭條寒日墮墻隂門前合抱松千尺
黃鶴不來年已深
鍾山夜月
萬壑千巖夜未央月華松色共蒼蒼上方已覺無人語
金殿誰焚柏子香
子瞻席上令歌舞者求詩戱以此贈
底事東山窈窕娘不將幽夢囑襄王禪心已作沾泥絮
肻逐春風上下狂
寄俞伯謨宣義昆仲
謝家蘭玉競芬芳千里南來未易忘猶憶娑羅雙樹院
月明相對坐胡床
多病侵尋鬢巳霜昔年交友半殊方吳臺松柏今何似
想見龍蛇數尺長
夏夜
斗帳昏昏夜氣蒸移床趁月卧中庭紫薇花露霑衣冷
翻覺華胥夢易醒
下湖晩歸
屈曲莎隄引興長肻辭芒屨踏秋霜歸來已奏孤城角
撩亂梅花落女墻
秋日西湖
飛來雙鷺落寒汀秋水無痕玉鏡清疎蓼黃蘆宜掩映
沙邊危立太分明
欲跨高樓曠遠情無端秋雨苦冥冥峥嶸日脚漏雲處
瞥見遥山一抹青
春日
蘭英蕙萼競芳新左右吹香暗襲人江海久無騷客賦
一枝唯可薦靈均
清溪白石曉磷磷洗露桃花兩岸新欲覓劉郎家住處
但聞雞犬不逢人
春詞
輕雲著地柳垂絲百尺高臺獨步時遥愛南隣紅杏好
曉來新有過墻枝
濛濛小雨暗池塘遠樹依微不辨行可是晩來風更惡
杏花香亂撲回廊
春日雜興
池南池北日融融水杏風蒲各占叢幸有花枝能照眼
可無詩句補春工
城根野水渌逶沱颭颭風船掠岸過日暮蕙蘭無處採
渚花汀草占春多
訪勤上人
斷橋蒼壁倚溪斜赤葉楓林噪晚鴉可怕嶺雲埋徑路
會尋流水到君家
華亭道中
白水茫茫天四空黃昏小雨濕春風五更百舌催殘夢
月到官河柳影中
與愚上人宿天竺
霜壓簾櫳露泫條銀河影轉斗垂杓清言共失三更夢
錯恨芙蓉漏易消
淮上觀水
桐栢崑崙日夜傾投溪注壑本無情乍為含垢千尋濁
不作矜人一曲清
春隂
浮雲易作雨無端未放春泥十日乾須信杏園憔悴煞
從來花骨不禁寒
次韻高壽朋殿直喜雪
俄頃風雲變物華撒鹽飛絮鬭輕花只應陋巷無貧者
玉戶瑶階共一家
有司欲取寺松供朝用感賦維琳
大夫去作棟梁材無復清隂覆綠苔今夜月明風露冷
悞他千里鶴飛來(詩聞于朝詔留不伐)
十竹清順
城中寸土如寸金幽軒種竹只十箇春風慎勿長兒孫
穿我階前綠苔破
北固樓仲殊
北固樓前一笛風碧雲飛盡建康宫江南二月多芳草
春在濛濛細雨中
舟次志南
古木隂中繫短篷杖藜扶我過橋東沾衣欲濕杏花雨
吹面不寒楊柳風
山居法成(二首)
四顧巍峩鎻碧隂松風和雨響於琴居山不用逃聲色
百鳥歸來何處尋
雪覆喬林同一色清光上下含虛碧採樵人立渡頭寒
極目圓蟾為誰白
無絃琴止翁
月作金徽風作絃清音不在指端傳有時彈罷無生曲
露滴松梢鶴未眠
殘梅德洪(九首)
殘香和雪隔簾櫳只待江頭一笛風今夜回廊無限意
小庭疎影月朦朧
海棠
酒入香腮笑未知小粧初罷醉兒癡一枝柳外墻頭見
勝却千叢著雨時
游西湖北山
幽草青青繞竹扉雨餘人在杏園西無端黃鳥驚春夢
正向綠蘿深處啼
過湘江題慈雲寺壁
慈雲寺在古城隈月閣風軒照水開獨倚欄干秋雨後
青山相逐渡江來
次韻西樓
萬古湘江繞故城水光夕照動簷楹行人仰看春風軟
吹落凭欄笑語聲
又登鄧氏平遠樓縱望見小廬山作
倚欄天際數歸帆春在滄洲數筆間我與小樓俱是畫
雨中猶復見廬山
與超然至谷山尋崇禪師遺蹤
行盡湘西十里松到門却立數諸峯崇公事跡無尋處
庭下春泥見虎蹤
廬山雜興二首
幽花疎竹冷捎雲江北江南正小春但得青山常在眼
不妨白髮暗隨人
别開山徑入松關半在雲間半雨間紅葉滿庭人倚檻
一池寒水動秋山
偶題祖可(二首)
琴到無絃聽者希古今唯有一鍾期幾回擬鼓陽春曲
月滿虛堂下手遲
畫梅
不向江南冰雪底便於毫末發春妍一枝無語澹相對
疑在竹橋煙樹邊
詠水燈道沖
萬里烟波接素秋銀缸耿耿汎中流自從一點光明後
逐浪隨波未肻休
詠魚籃觀音僧朋
徒整春風雨鬢垂子規啼徧落花枝龍門上客家家是
錦鯉提來賣與誰
偶題道濟
幾度西湖獨上船篙師識我不論錢一聲啼鳥破幽寂
正是山横落照邊
憶佛軒詩晞顔
多年飄逝鬢如絲憶佛難忘十二時咄咄自嗟為蕩子
幾番花發路邊枝
古今禪藻集卷十二
