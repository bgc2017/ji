翠微南征錄卷之一
書
開禧元年四月二十七日上
皇帝書
四月吉日國學發觧進士臣華岳謹熏沐百拜裁
書獻于
皇帝陛下臣聞職諫諍而不言有罪非諫諍而輙言
有誅臣以一介草茅誤叨
教飬非敢僣以求狂妄之誅誠以天下之大變將形
國家之大祸將至有職守者不敢言無職守者不
敢僣臣于此時不能剖露肺肝控告君父則不忠之
罪不惟不逃而臣之身首將異其處雖有粟烏得而
食諸臣自旬月以来都城士民徬徨相頋若將喪其
室家諸軍老小隐哭含悲若將驅之水火闤闠藉藉
欲語復噤駭于傳聞莫曉所謂臣徐考其所自則侍
衛之兵日夜潜發樞機之逓星火交馳戎作之役倍
于平時郵傳之程兼于疇昔乃知
陛下將有事于北征而為軍若民皆如是之皇皇也
臣嘗聞之夷狄之于中國猶盗賊之于四民螟蟊之
于五穀可謂不容並立矣士生斯時正冠履之分雪
祖宗之仇掃山陵歸宗社所當講也然臣考之天時
按之人事盖有大不然何者古之為夷狄者一今之
為夷狄者五古之為中國者一今之為中國者三
夷狄中國之皆多于古也夫侂胄以后族之親位居
極品專執權柄公取賄賂蓄飬無籍吏僕委以腹心
賣名噐私爵賞睥睨神噐窺覘宗社日益炎炎不敢
嚮迩此夷狄之居吾腹心者也以庸瑣之資請
姻師旦驟入政府以䛕佞之資阿附侂胄致身
顯貴陳自強老不知恥貪不知止私植黨羽隂結門
第凡見諸行事惟知趁承侂胄一人而君父之
不知有以保正耆長之材而鈞衡天下鼎鼐四海此
夷狄之居吾股肱者也爽奕汝翼諸李之貪懦無謀
倪僎倬杲諸郭之膏粱無用諸吴之恃寵僣專彭
之庸孱不肖皇甫斌魏友諒毛致通秦世輔之彫瘵
軍心瘡痍士氣以至陳孝慶夏興祖商榮田俊邁之
徒皆以一卒之材各淂把麾專制平日剜膏刻血苞
苴侂胄以致通顯飢寒之士咸願食其肉而不可淂
萬一
陛下付以大事彼之首領自不可保奚暇為
陛下計哉此夷狄之居吾爪牙者也之納妾求
知之售妹入府之獻妻求閣之
貢子為郎之阿䛕僕隷之甘心鷹犬
之庸駑充位之奴事姦悪之生
事迎合之私立異議此夷狄之居吾
耳目者也蘇師旦以穢吏冒節鉞牙儈名爵周筠以
隷卒冒戎鈐市易將相此夷狄之扼吾咽喉者也吾
之腹心吾之股肱吾之爪牙吾之耳目吾之咽喉而
無非夷狄則彼之所謂夷狄者實未足憂而此之夷
狄盖已周吾一身之間矣詎可捨吾身之夷狄而徒
事于邊鄙之夷狄耶禮樂征伐自天子出所貴乎中
國者皆聽命于
陛下也今也予奪之命黜陟之權又不出于
陛下而出于侂胄是吾有二中國也命又不出扵侂
胄而出于蘇師旦周筠是吾有三中國也夫虜人以
一夷狄而猶能據吾之中原曾謂其有五夷狄而不
能蹙吾之元氣乎虜人以區區關河之地犹能逼我
淮漢曾謂夷狄之居吾腹心居吾股肱居吾爪牙居
吾耳目居吾咽喉而不憑陵吾之宗庙社稷乎以一
中國而撫四夷猶曰不可曾謂一家之中自為吴越
一舟之中自為敵國而能外制夷狄乎比年以来軍
皆掊克而士卒自仇其將佐民皆侵漁而百姓自叛
其守令家自為争人自為戰此又啟吾國中億萬之
夷狄也今
陛下不務去吾腹心股肱爪牙耳目咽喉与夫億萬
之夷狄而欲空國之師竭國之財而与遠夷外戎相
從于血刅相塗之地頋不外用其心欤臣自丱角以
来推衍三式之書自去歲上元甲子五福太乙初度
吴分四神直符對照荆椘始擊蜚符旁臨甌越青門
直使交次于幽薊黑殺黃道正按于燕趙考之成法
主筭最長客算最短兵以先發為客後應為主自太
歲乙丑至丙寅丁夘戊辰已已庚午六年之間皆不
利于先舉儻其叛盟犯義撓我疆埸至于事不獲已
然後應之則反主為客猶曰庶幾萬一國家自首
其事自倡其謀則將帥内暌士卒外叛塗炭萬民血
刅千里其為應驗速若影響此天數之不利于先舉
也億萬之夷狄乎吾之國五者之夷狄周乎吾之
身將帥庸愚軍民怨懟馬政不講騎士不熟豪傑不
出英雄不收餽粮不豊形便不因山寨不修堡壘不
設吾雖帶甲百萬運粮千里而師出無功不戰自敗
矣此人事之不利于先舉也湯武革命應天順人黃
帝征伐天時人事臣願
陛下誅吾腹心股肱爪牙耳目咽喉之夷狄盡其群
黨而勿疑其濫異其身首而勿疑其慘吾國中之夷
狄既已誅矣然後公道開明正人登用法令自行紀
綱自正豪傑自歸英雄自附侵疆自還中原自復天
下自底于和平四海自躋于仁夀何俟乎兵革㦲不
然則乱臣賊子毁冕裂冠哦九錫隆恩之詩恃貴不
可言之相私妾内姬隂臣將相魚肉將士塗炭生靈
墜百世之遠圖虧十庙之遺業
陛下于此雖欲不与之偕亾則禍迫于身權出于人
俛首待終何臍可噬事之未然难以取信臣願以身
属之廷尉待其行軍用師勞還奏凱則馘臣之首風
逓四方以為天下欺君㒺上之戒儻或干戈相尋敗
亡相繼夷狄外攻姦臣内叛与臣所言盡相符契然
後令臣歸老田里永為不齒之民實出
天地父母生成之賜干冐
天威罪當萬死不備岳百拜
翠微南征錄卷之一
