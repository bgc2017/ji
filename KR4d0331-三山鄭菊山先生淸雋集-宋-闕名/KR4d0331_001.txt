三山鄭菊山先生清雋集序(雋粗兖切)
儒有古君子之風始可以曰儒儒非止于文章之
謂文章者所以發揚其實詣而著見于實理也豈
可空有其名哉鄭菊山先生盖抱其實而當其名
者也在昔林鬳齋周伯弜行軰當時人物林林焉
如龍虎不可測如鳳凰不可覩非有以自植立于
天地間何以與諸公相参錯照耀一世豪傑之耳
目邪曩聞先兄秋堂先生望曰先生人物昂然氣
節挺然議古喻今無不的當惜不見用于時然所
言皆正大所守甚清苦其古君子與早年遊亰師
即有聲晚年嘗主安定和靖二書院講明道學學
者益尊敬後註易將脫稿而逝頗多雜著文章有
詩曰&KR0786;遊稿今山村仇君摭四十首曰清雋集遂
冠于所南翁一百二十圖詩之首庶幾知有所本
橋梓輝映抑亦俱有光焉菊山先生諱震字叔起
福州連江透鄊人慶元已未生景定壬戌卒葬于
吴中甑山所南翁名思肖字憶翁併序及之
大德五年後學鄱陽道約柴志道序
三山鄭菊山先生清雋集(所南翁一百二十圖詩附)
山村仇遠仁近選
爛柯山
春風萬古洞門開塵世興亡是幾回碁局至今無
處覓樵人于此遇仙来飛梁横跨丹虹影絶頂平
鋪白玉堆天下紛紛無好著斜陽下嶺共徘徊
卜居
久欲謀歸力不任浮雲蹤跡謾巣林功名未入屠
龍手貧賤常懷買寉心月下開門微雨過樓頭聞
笛二更深世間萬事俱陳迹空倚西風閱古今
自黃山還途中作
屈指還京十日程每逢歇處問邨名春沙脉脉溪
初漲夜雨垂垂曉又晴山下有人傳虎出店中炊
飯見牛鳴天涯行客無寕日不及田家業在耕
謁岳王墳
我来拜謁岳王墳松柏蒼蒼上宿雲臣子報君終
一死權奸賣國欲中分鷹揚當日誰能及鴈呌中
原不可聞石馬石人山寂寂英䧺于此憶將軍
次照晦巖韻
便騎老虎不須鞍忍辱仙人出宰官入内講經千
佛現跏趺對御六龍寒指頭有月娑羅冷舌上懸
河海水乾聖主賜衣漫大地西方國土未為寬
再登南樓
客中重上倚層臺天闊雲收八面開鴈帶岳陽秋
曉過浪涵巴峡影西来諸營種柳今何在老子登
樓得幾回自是江山䧺壮處興亡不必問寒灰
思耕
江湖漸老身山澤夲来心經濟不敢問耕耘猶可
尋一頃半頃許三更二更深親朋相接近雞酒開
塵襟
登荆南城樓
因為古荆州翻成一叚愁孟嘉曾落帽王粲此登
樓唐鄧通㐮路沱潜並漢流太平官府盛昔日欠
来遊
宿虎丘
到晚歸不去因而此宿休雲深千古寺月冷一天
秋崖裂池如束天虛塔欲浮最宜初日上高處看
烟收
宿洞霄山中
入山時八月嵐氣似深冬岩洞生風雨窠巣落檜
松山中九重鎖月下一聲鐘警省非人世今秋淂
異逢
喜静
素来嫌僻静今漸與相安師友凋零盡年時出處
難春風雙屐暖夜雨一燈寒洙泗曾顔軰何曾作
好官
餘杭界早發
早發促程期籃輿帶月低山中如白晝斗下渡清
溪群動霜初落四隣雞未啼惟聞兵逓舖星急過
淮西
餘杭道上
五年兹路上頻往又頻還歲月孤松老風霜苦竹
班溪流天目水雲出洞霄山馬上因閒眺蜉蝣宇
宙間
病後
漸嬾說功名修真喜道經凄凉秋聽雨空闊夜觀
星有病色先見無心夢最靈階前風葉響還又感
飄零
歸去好
歸去豈不好平田帶淺林春猿鳴雪澗晴日上雲
岑世久無鳴犢時當學展禽吾生今老矣梁父豈
能吟
送友人之淮
積得讀書身從教此道貧逢秋為遠客知已是何
人天下方多事西風至不仁但于登眺處杯酒莫
辤頻
吴江三高祠堂
吾拜三高堂三高在何許香爐上蒼苔破屋落大
(音堕)雨石泐水弹痕地洞龍潜處清魂汗漫遊芳名
垂萬古
吴江太湖龍王殿
吾謁龍王殿龍王在何許太湖三萬頃水族龍為
主離離明月宫渺渺寒烟渚天下有旱蝗吾亦能
行雨
荆南别賈制書東歸
来時秋雨滿江楼歸日春風度客舟回首荆南天
一角月明吹笛下揚州
送友人之鄂
湖海聲名落搢紳由江而鄂遡鱗鱗煩君黃寉楼
頭看天下英䧺有幾人
晚春即事
輕寒時節牡丹開葉底青青又見梅門外數枝楊
柳薄一春鶯燕不曾来
荆江口望見君山
荆江江口望漫漫一白無邊夕照寒只是青雲浮
水上教人錯認作山看
繁昌江邊見两獺祭魚人立而拜
寒食清明在客途片帆飄泊老無廬松楸方念無
人掃忽見江邊獺祭魚
虎丘尹和靖書院示開講(從前聽者少是日聽者衆)
和靖書堂八面開新分半席在山隈若無人聽都
歸去傳語生公借石来
為九華王此山賦寕石(此山有寕石我玉之詩)
我謂此山天作石石不是石人不識千年野寉獨
見君石上採芝石上喫
關山月
霜下月色白沙飛月色黃征人此暴露未有不辛
傷滿野髑髅骨依山魚鴈行祁連與瀚海惨淡更
蒼茫
所繫兮何星
採桑曲
晴採桑雨採桑田頭陌上家家忙去年飬蚕十分
熟蚕姑只着麻衣裳
樵歌三首
上山斸山山丁登下山嵌山山&KR0994;層秋殘日暮歸
来晚茅&KR0585;洗脚月又明明朝早入芙蓉城
入城不識公與卿行歌道上旁無人衣衫藍縷鶉
百結與妻索笑妻生嗔那知不是朱買臣
山㘬築着牧牛兒白石鑿鑿蒙茸披繆公無人寗
戚死獨吹觱栗誰淂知不如採樵同路歸
讀馮道傳
西山有薇二子採之二子竟死薇不療飢匪悪周
粟食不下咽君臣義重彼蒼者天爾道何人數主
一身有何顔面冠冕搢紳喬固諸賢寕死道邊曺
操不帝清議凛然
短歌行
覧鏡摩挱歲月蹉跎道長命窄憂慮如何何以消
除非酒莫祛醉来不見醒復如初跖蹻鏘鏘孔孟
皇皇何非何是孰劣孰強日出杲兮月出皓兮無
風無雨可以同携人生朝露保不及暮青青纍纍
皆是墳墓天機轉深轉用勞心不如坦蕩驅遣光
隂
飲馬長城窟
飲馬長城窟下見征人骨長城窟雖深見骨不見
心誰知征人心怨殺秦至今北邊風打山草地荒
漫漫五月方見青七月霜便寒古来無井飲賫帶
糧盡乾自從征人掘此窟戎馬飲之如飛翰朝呷
一口水暮破千重關秦皇極是無道理長城萬里
誰能比
鄂州南楼
湻祐六年冬十月我来獨自上南楼曉霧江山都
不見霧收日出城東頭照見漢陽樹照見鸚鵡洲
浪濤江漢出岷峡洞庭雲夢天共流大船如龍&KR1032;
寒碧小船如葉飛洪溝費禕霞珮跨黃寉洞賓玉
笛横清秋泬寥寥兀不可状開闔風雨晴烟浮空
中一一都照見照見今来古往絲粟無限愁夜郎
逐客心膽大醉欲搥碎醒又休此山此水長不老
英䧺消盡山水留何當大雪夜明月摩挱老眼看
九州春風吹雪變紅綠牛羊被野邊無憂
洞庭君山辭(時附戍蜀船行)
山為君兮水為臣水為臣兮象為兵君有定位兮
兵無定形知山知水兮知君臣之性情不知師不
知比兮又奚知用兵之精余經山之外兮覩山水
之杳冥佳氣葱&KR1273;兮或天香而龍腥烟雲變化兮
或狗状而人形風濤洶湧兮或崖立而天平或夕
陽兮漁歌或曉霜兮鐘聲或雪下兮雁呌或夜半兮
鼍鳴或仙人張樂兮霞珮之軿軿或神丁從駕兮
車騎之轔轔冬寒春暖兮湖草幾番之青青今来
古往兮人物幾代之廢興嗟余行役兮顧鬢影之
星星無由登山臨水兮與鷗鷺盟北風吹𬒮兮又
將之荆徘徊不忍去兮聊以歌而行
辭弔冨沙梨山大王祠(唐詩人李頻也)
梨山之陽兮有廟煌煌州人祭享兮釃酒椎羊王
之未死兮守土此方王之既死兮州人不忘建山
之峭兮建水之長建秔之粲兮建茗之香州人禱
福兮王錫吉祥魂之来歆兮靈旂央央蛇虎遁伏
兮松桂芬芳梨花燁燁兮王之甘棠自古詩人兮
憔悴異常王之爵位兮何嗇于唐昔駕五馬兮今
衣衮裳詩人之窮兮詩人之昌
招魂酹翁賓暘
君之在世帝勅下君之謝世帝勅回魂之為變性
原返氣之為物情夲開於戲龍兮鳳兮神氣盛噫
嘻鬼兮歸兮大塊埃身可朽名不可朽骨可灰神
不可灰采石捉月李白非醉耒陽避水子美非灾
長孫王吉命不夭玉川老子詩不俳新城羅隱大
竒特錢塘潘閬終崔嵬隂兮魄兮曷往陽兮魂兮
曷来君其歸来故交寥落更散漫君其歸來帝城
絢爛可徘徊君其歸来東西南北不可去君其歸
来春秋霜露令人哀花之明吾無與笑葉之隕吾
寔若摧曉猿嘯吾聞淚堕宵寉立吾見心猜玉泉
其清可鍳西湖其甘可杯孤山暖梅香可嗅花翁
葬薦菊之隈君其歸来可伴逋仙之梅去此又奚
之哉
所南翁一百二十圖詩集
黃帝洞庭張樂圖
天水相涵萬象清咸池真樂妙無根大音豈在九
霄外有意聽時却不聞
堯民擊壌圖
百姓相忘堯帝春耕田鑿井淡無情只今正是何
年月日日月從東向生
巣父洗耳圖
萬事喧喧雜響中細参巣父意無窮須還半掬溪
邊水方始教君耳不聾
許由棄瓢圖
天下搖頭不肯為恰如瓢掛老松枝許由不在箕
山在千古高風屬阿誰
吕望垂釣圖
八十翁翁心尚孩渭濱痴坐弄徘徊當初若是逃
名者誰要文王上釣来
夷齊西山圖
扣馬痴心諫不休既拚一死百無憂因何留淂首
陽在只說商家不說周
老子度關圖
𬗋氣東来壓萬山老聃吐舌咲開顔青牛車外天
風闊搖動當年函谷關
紀昌貫蝨悟射圖
從来絶藝欲超倫何止彎弓用意深覰破微塵微
極處忽開大地見紅心
鍾子期聽琴圖
一契高山流水心形神空静两忘情自非父母所
生耳聽見伯牙聲外聲
伯牙絶弦圖
終不求人更賞音只當仰面看山林一雙閒手無
聊頼滿地斜陽是此心
榮啟期三樂圖
生死悠悠付老天啟期三樂亦超然此身不淂為
男子空活人間九十年
伯樂相馬圖
冀地羣中不可留如龍走地絶無儔何勞伯樂一
相顧抹過西風數百州
莊子夢蝶圖
素来夢覺兩俱空開眼還如闔眼同蝶是莊周周
是蝶百花無口罵春風
輪扁諫讀書圖
輪扁釋椎開口諫國君據坐展書開古人糟粕終
枯淡誰醉天然滋味来
卞和泣玉圖
大璞中函天地精卞和抱出愈分明一番刖足一
番哭哭殺世人無眼睛
寗戚飯牛圖
斯人豈是飯牛者浩歎空懷扣角悲說到漫漫長
夜處南山白石也攅眉
孺子濯纓圖
秋影澄澄湛碧波濯纓人遠意如何臨風歌罷飄
然去賣弄滄浪清處多
葉公畫龍圖
神物難傳變化時葉公眼外泄天機一從親見真
頭角滿手風雲雷電飛
孟嘗君度關圖
狐白裘邊事若難孟嘗門下亦何顔若無意智翻
身去半夜焉能度此關
屈原九歌圖
椘人念念愛清湘苦憶九歌頻斷腸只道此中皆
椘國還于何處拜東皇
屈原餐菊圖
誰念三閭久陸沉飽霜猶自傲秋深年年吞吐說
不淂一見黃花一苦心
范蠡扁舟圖
烏喙無情奈若何功成只合理漁蓑躍身吴越興
亡外一舸江湖風月多
毛遂脫穎圖
十九人中不數君當機勇辯獨超羣若非末後脫
穎出多淂英風潑椘雲
魯欹器圖
此心安分即逍遥無欲何愁外境搖纔有秋毫失
中正一杯水亦不能消
列子竊鈇圖
宇宙茫茫盡坦途莫將淂失自相辜胸中若有一
些子大地山河俱竊鈇
秋胡子圖
即歸猶未到家中豔語勾春妾面紅尀耐相逢不
相識梅花那肯戀東風
西施捧心圖
蕩盡吴王醉後春化為顰咲豔精神當胸一點痛
淂别直是妖嬈惱殺人
&KR0784;山老姥磨鐡杵欲作繍針圖
欲化龜蛇生聖胎&KR0784;山微意孰能猜純鋼一塊都
磨盡不信&KR0655;毫眼不開
秦女吹簫圖
弄玉飄飄仙女姿鳳凰低舞久相期簘中應有别
一曲飛出青天影外吹
湘靈鼓瑟圖
霧質烟姿雪月心凌波無迹似多情試聽誰在湘
江上髣髴秋風曲數聲
毛女圖
六國傾城輦入秦深花密柳鏁青春神仙自有長
生路豈是阿房宫裏人
徐福採藥圖
仙藥長生不易求仙山可在海東頭祖龍滅盡諸
侯後徐福却来嬴一籌
青門種瓜圖
百二山河勢莫當咸陽誰付與高皇盡嫌嬴政鮑
魚臭争慕邵平瓜圃香
漢高祖將韓信圖
先入關中淂計多彭城未是漢山河不操擒縦英
䧺手韓信何由肯倒戈
張子房遇黃石公圖
三度橋邊伺老仙始將兵法盡相傳不知躡足此
一計還出書中苐幾萹
四皓圖
曄曄𬗋芝巖石隈避秦有地似蓬萊可憐白髮坐
不定又被漢朝呼出来
周亞夫細柳營圖
細柳營中作略殊寕容直入驟先驅不因一見入
門訣文帝何曾識亞夫
李廣射石虎圖
怪石蹲身草芥中錯疑猛虎噴腥風何消重費將
軍力只在當頭一箭功
董仲舒不窺園圖
西漢諸儒君最醕無人見面意應深三年盡力窺
經史一旦看花了古今
蘇武牧羊假寐圖
十九年間墮渺茫飢来齧雪齒生香一心只夢飛
歸國雙眼何曾看見羊
蘇李泣别圖
同為武帝一時人忠逆分違感慨深早信子卿歸
漢去淚痕滴滴滴黃金
司馬相如題柱圖
初上昇仙何慷慨重来衣錦頗從容男兒意氣當
如此透過禹門方是龍
張騫乘槎圖
牛女宫中事若何親身曾淂上天河逢人莫說支
機石漏洩蒼蒼意已多
翟公交情圖
翟公冷語久逾新漢世交情古亦今不被死生貧
賤轉此時方始見人心
朱買臣賣柴圖
年當五十始荣華覆水難收重歎嗟豈信後来春
色别滿柴擔上盡開花
二䟽東門祖帳圖
昔日賢哉二大夫東門祖帳耀通衢太平時節獨
先去闔國人知此意無
嚴君平垂簾賣卜圖
多是垂簾自飬神僅能了日即安貧不離忠孝談
玄妙豈是尋常賣卜人
皇初平牧羊圖
兄弟参商四十春金華山裏問斜曛相逢不是牧
羊客白石顢頇冷笑君
西王母蟠桃宴圖
玄圃筵開物外春萬仙歡咲動精神蟠桃種子今
猶在誰是三千年後人
嚴子陵垂釣圖
新莽紛紛未有涯桐江山水頗為嘉無心偶向一
絲上釣淂清風滿漢家
袁安卧雪圖
飛玉堆寒二丈過杜門僵卧飬天和不愁屋外六
花大但覺胸中清氣多
高鳳讀書漂麥圖
癖愛詩書苦未休肯將俗事掛心頭等閒痛快語
言外那見雨来和麥流
張天師飛昇圖
玉局曾經拜老君子孫今尚寶玄文要知龍乕山
前意但看空中數片雲
王粲覆碁圖
雅鷺争飛局局殊便生國手亦難圖未曾落子有
一着王粲還能覆淂無
先主三顧草廬圖
抱膝高吟梁父時卧龍致雨未為遲若無三顧草
廬意剖出心肝賣與誰
孔明出師表圖
一身英氣射光芒北定中原事轉長落淂两萹出
師表至今只是漢文章
孔明成都八陣圖
孔明抱義恥偏安不道中興事業難頼有石頭知
落處任從人換八門看
王祥卧冰圖
母病杯羔意未諧觧衣竟欲卧冰開有心直透清
波下安淂無魚躍出来
王衍舉阿堵物圖
口不言錢早不同何湏相試苦相攻今朝叱去阿
堵物一室玲瓏分外空
竹林七賢圖
清談何𥙷晉江山誰與中原了歲寒惟有白雲三
四片飛来自向古琅玕
王子猷看竹圖
秋沁徽之骨亦清翠光如水漾空明只圖一見此
君面誰更問人閒姓名
王子猷訪戴圖
雪夜懷人泛剡溪造門而返是還非不曾相見猶
相見滿載清風獨自歸
阮籍醉眠酒家圖
少婦當壚應怪人陶陶一覺了殘更無情不作如
花想夢見醉鄊生月明
劉伶荷鍤圖
酒國韶光無際涯大人境界絶朋儕生来自有一
方地何待醉終纔始埋
戴安道破琴圖
獨抱洋洋太古心王門何苦欲相尋狂来寕可破
琴去不許俗人聞此音
畢卓甕間圖
醉玉頽來欲化仙一窪和氣藹芳妍終宵自向華
胥去吏部何曾甕下眠
孫康映雪讀書圖
孫康苦志惜居諸雪夜無燈興有餘冷地白光生
破屋自然開眼見詩書
張翰思&KR1052;鱸圖
名爵雖荣心最苦蒪鱸有味食無厭後来京洛風
塵暗轉覺吴淞江水甜
孫椘枕流潄石圖
孫椘匆匆誤荅時說来頗與事相違枕流潄石翻
為妙活弄胸中倒一機
庾亮登南樓圖
老子情懷頗滑稽登樓恰喜月明時雖然于此興
不淺要且諸人知不知
周處除三害圖
一朝周處奮英豪三害皆除豈惮勞若是不能降
自已縦屠龍乕不為高
王羲之蘭亭圖
猶記蘭亭三月三流觴曲水暢清酣分明一叚永
和意好向羲之茟外参
桓伊三弄圖
傾盖相逄不問誰知音那肯露心機一聲吹破清
秋影驚散閑雲各自飛
車武子聚萤讀書圖
武子耽書不暫忘練&KR0809;終夜照凄凉讀来讀去東
方白笑殺流萤數點光
陸績懷橘遺母圖
獨薦霜丸意不安誰供甘旨侍團圞驀然憶著娘
生面萬樹黃金盡喜歡
吴隠之飲貪泉圖
外物終難換肺腸隠之清介頓生狂便教飲盡貪
泉水只覺通身白雪香
郝隆曬腹書圖
七夕庭中羅綺乾鄰家應是鄙儒冠文章滿腹無
人識鋪與青天白日看
陶淵明三逕圖
老氣蒼寒松樹活閒情幽淡菊花開一條古路無
人走還且與人相往来
陶淵明對菊圖
彭澤歸来老歲華東籬儘可了生涯誰知秋意凋
零後最耐風霜有此花
王孝伯痛飲讀離騷圖
名士天生磊落才只耽痛飲罄樽罍誰傳一味觧
酲法歌斷離騷眼自開
許真君飛昇圖
鐡柱遺蹤尚&KR0770;然五陵後必出群仙當時諶姆說
甚麽四十二人都上天
孫登長嘯圖
碧眼空空照九州阮公不是我同流劃然長嘨誰
聽淂獨有蘇門山點頭
王烈餐石髓圖
五百年方開此山寒光浮暖濕而乾明明正是洪
濛髓只恐凢人不肯餐
桃源圖
長城徭役苦咨嗟澧水偷春隱歲華有耳不聞秦
漢事眼前日日賞桃花
爛柯圖
日出樵柴日落歸幾年黑白夢紛飛看來直待斧
柯爛始悟老仙碁外機
延平躍劔圖
白晝平津湧似雷盡驚靈物出塵埃倒翻三尺揮
空去對舞雙龍破浪来
陶弘景三層樓聽松風圖
弘景層樓掉太清萬龍&KR1032;翠響泠泠此心不出三
界看一片秋聲何處聽
文選閣圖
太子奢華能幾年盡將春夢付荒烟錯聽古調一
两拍空嗅斯文數百篇
唐明皇遊月宫圖
玉仗飛行馭太空湏臾徑到廣寒宫三郎胸次無
高見落眼蟾蜍光影中
李靖天瓢圖
夢裡騎龍出八荒掃空熱惱作清凉不消數滴天
瓢雨净洗娑婆透骨香
王勃滕王閣記圖
王勃清才俊不禁爛鋪豔錦賞知音空餘高閣青
雲裏誰識落霞秋水心
狄仁傑白雲親舍圖
駐馬回頭眺碧空河陽在望去匆匆吾親雖舍白
雲下豈出梁公一念中
孟浩然歸隱圖
明主憐才若賜官奔馳微禄負家山狂吟搔首咲
瓢雨净洗娑婆透骨香
王勃滕王閣記圖
王勃清才俊不禁爛鋪豔錦賞知音空餘高閣青
雲裏誰識落霞秋水心
狄仁傑白雲親舍圖
駐馬回頭眺碧空河陽在望去匆匆吾親雖舍白
雲下豈出梁公一念中
孟浩然歸隱圖
明主憐才若賜官奔馳微禄負家山狂吟搔首咲
歸去滿路秋光上醉顔
李太白硯靴圖
斗酒未乾詩百篇篇篇竒氣走雲烟自從捧硯脫
靴後笑看唐家萬里天
杜子美茅屋為秋風所破歌圖
雨&KR1032;風掀地欲沈浣花溪路似難尋數間茅屋苦
饒舌說殺少陵憂國心
杜子美騎驢圖
飯顆山前花正姸飲愁為醉弄吟顛突然騎過草
歸去滿路秋光上醉顔
李太白硯靴圖
斗酒未乾詩百篇篇篇竒氣走雲烟自從捧硯脫
靴後笑看唐家萬里天
杜子美茅屋為秋風所破歌圖
雨&KR1032;風掀地欲沈浣花溪路似難尋數間茅屋苦
饒舌說殺少陵憂國心
杜子美騎驢圖
飯顆山前花正姸飲愁為醉弄吟顛突然騎過草
堂去夢拜杜鵑聲外天
子美孔明廟古柏行圖
諸葛甘棠歲月深霜皮黛色&KR1273;沉沉尚垂清蔭蜀
國裡一樹風霜千載心
韓昌黎祭鰐魚圖
朝奏空言暮遠途藍關飛雪漬衣裾豈期去國八
千里此意猶能化鰐魚
柳子厚賦寒江釣雪圖
空玄影外渺孤舟不與漁翁意思侔萬頃風濤一
天雪且看誰觧下金鉤
盧仝煎茶圖
月團片片吐蒼烟破帽籠頭手自煎七椀不妨都
喫了恣開笑口罵群仙
陸龜蒙茶竈茟牀圖
笠澤往来無定期煮茶垂釣醉吟詩一船清致終
難画不是散人應不知
公孫大娘舞劔圖
&KR0655;手生風攪晝寒好花翻影豔清歡試看不犯鋒
鋩處舞碎晴空雪一團
張果老倒騎驢圖
云是堯時丙子生狂蹤怪跡恣幽情拗驢面目不
須看一任騎来顛倒行
張志和漁父圖
苕霅春深花滿谿一鈎翻動碧琉璃蓑衣篛笠儘
有意不到斜風細雨知
藍采和踏踏歌圖
踏踏歌中天地開紅顔春樹莫相催藍袍轉破轉
竒特别看仙人舞一回
鍾吕傳道圖
鍾吕喃喃手指空應談玄牝妙無窮都来造化只
半句不在丹經文字中
吕洞賓賣墨圖
鍊就玄玄一塊金朝磨暮寫愈精神先生此墨初
無價不識誰為買墨人
沈東老遇吕洞賓圖
東老忘懷相遇時洞賓爛醉以為期聊題不涉毫
端句早被石榴皮淂知
巴山橘中圖
剖破渾淪一殼寬二仙飛去已雲端須知橘裡封
疆别莫作凢間勝負看
中秋苦雨趙知微登天柱峯賞月圖
人愛中秋月色同忽驚凉雨翳昏鐘如何只隔一
重膜不見仙家天柱峯
南柯蟻夢圖
忘了堂堂六尺身鬼花生豔幻微春絶憐蟻窟無
分曉迷盡古今多少人
崔護覓水圖
哭斷東風轉有情俄驚滿面咲容新當時飲水今
猶醉别是桃花半點春
倩女離魂圖
有心誰怕鐡為墙直透虛空未易量若問合離真
偽事滿池綠水咲鴛鴦
崔智韜虎妻圖
佳人睡覺失青山悪毒心腸賣笑顔認淂皮毛一
歸去花枝無豔乕全斑
玉川長鬚赤脚圖
慣立煎茶屋角頭低眸頻候雪花浮一奴一婢亦
作怪不為先生破屋愁
陳搏睡圖
五季干戈亂似麻慵將醒眼閱年華齁齁一覺華
山裏誰問春開幾度花
逋仙探梅圖
雪壓咸平處士家凍雲鎖暝苦相遮欲知天上春
消息只覓南枝苐一花
蘇東坡前赤壁賦圖
泛舟赤壁痛銜杯孟德英豪安在哉何似江山風
月妙不從自已外邊来
李伯時所画太一真人蓮葉舟圖
太一真人妙出神聊乘蓮葉下南冥若人欲識空
凉境但誦薰風一卷經
無名氏廵&KR0585;數修竹圖
四&KR0585;玉立碧重重終日相看眼亦空何啻數来千
鄭所南先生文集
我家清風樓記
有以嚴陵清風閣記示吾者正恨不能飛上冨春
山頂恣覌千尺釣臺焉吾矍然而言曰未能遂其
超邁之志深有愧於古人吾當自作清風楼記非
東坡所記之清風閣亦非越山赴官齋之清風楼
曰清風楼者頗多皆非吾清風楼吾無家焉有楼
楼固無風則有昔乾坤一索風雷生再索日月出
三索山澤具先天之乾初爻始動曰巽六子首出
莫先于風乾天初以陽剛變為隂柔散一氣撓乎
萬物曰雷曰日曰月曰山曰澤曰晴曰雨曰寒曰
暑曰萬物咸有資于風六子最柔順最能變化天
地之機莫妙于風人但見無形而吹有觸而空入
萬物之不可入至八荒之不可至此風也殊不知
宣乎四時晝夜之中柔風也持乎萬古虛空之外
剛風也是以乾坤六子最周流最無邊際莫大于
風風之為風抑神矣風之變化皆不同風之名亦
皆不同又曷為清風微噴嚢口浮偃樹杪飄蕩而
来迂徐而去有當之者輕輕泠泠透骨瑩快一何
妙哉一何竒哉此空闊閒静之所天地一時之清
風非古今不息之清風是果何風道德超邁之清
風也蓋光武故人嚴子陵先生其人也胸中空空
無物不肯以眼垂視當卋半夜飛上客星不覺漢
家江山亦俱為之精神夲亦無心以一絲之微高
懸東都二百年名節至今人仰先生如在天上尚
見其標致散而為清風併仰懷許由伯夷叔齊屈
原子陵軰其意遠矣大丈夫焉能尾尾于人之後
乎微斯人出後卋皆走于威福之下足以殺其心
而役之許由忘天下之有君無君夷齊痛天下之
皆無其君屈原傷一國之不有其君子陵喜天下
之再有其君此狂奴之所以大恣放其老狂也大
抵古今超邁之人所出之時皆不同所遇之事亦
不同高懷劲節則同輝輝煌煌俱不可當寕不以
萬乘非為不尊萬鍾非為不貴吾之所尊所貴者
惟終身以天理行吾之志而已大開懷抱純是古
意初不見其有他俱未嘗有所學遺萬形而孤往
超萬濁以立命永吹此香浮動終古其清又至矣
非獨一時薰其風者抖擞臭夢瞠寤瞳角直欲挈
此百卋之下措于百卋之上與天地風雷日月山
澤豁其昏滯還我明朗有能天地之風之所不能
似或有過于風之行乎天下入乎萬物故其感動
鼓舞後卋人心浮浮然若决水就下必歸于海又
莫先莫妙莫大于此之清風彼怪風贔屭且不能
終朝而此風此意最清而淡最有味最久遠最無
然而不然胡然而然以其有不可冺滅者存焉偉
哉偉哉吾弗得而見許由夷齊屈原子陵軰矣將
何以為吾清風楼然吾之清風楼非天地之清風
亦非有超邁道德之清風特吾自清風其非清風
耳非清之清風而無風非風之風清而無清非卋
界為卋界鏗鏘萬象非窗戶為窗戶玲瓏八紘何
待見披拂草木始超于上棟下宇何必欲驚覺天
人有藉于機動籟鳴嗟大塊之噫氣安能䟽而為
此情縦擎天之大柱豈解複而為此屋原不墮于
十二重之間必又過于九萬里之速誰動誰静消
息出沒無成無壊基址堅密其氣匪天地之氣其
形匪土木之形此意不可得終莫見其推雲送雨
之迹所見苟不高何以空其憑闌眺遠之心莫盪
泬寥而突兀泬寥不見高明而擎聳高明拔木揚
沙之怒號飛廉未悟天然多景消暑之品題騷人
終為物轉鵬搏鷁退豈從于南北東西而至鼠墜
燕空只為是𣏌梓楩楠所建欲譬大江千帆寕如
此快何止去地百尺無所不見好翻天上至活之
機輪宏開劫外不朽之規模終歲東南舶櫂倒走
大海水萬倍岳陽大觀壓破洞庭湖甚于醉太初
冰露浴沆瀣而流芳凉笑彼住蓬萊宫闕擘杳冥
而開畫圖别有秋聲空翠樸簌其飛難以井幹䴡
譙髣髴其影或與造物游何者為梯不藉扶搖送
居然到頂至潔潔于雪至爽爽于月疇能更誦大
王所獨之賦至高高于天至深深于泉想應不是
仙人所居之境天籟吹萬不同慵聽物外緒言老
子此興不淺浪傳江左竒才馬牛不相及誠有異
矣星辰還可摘何其卑哉滿鼻生香日日幾信催
花滿耳吹笛聲聲五月落梅雖無重叠之間架而
輪奐屹然高映于𬗋雲雖無作止之時節而意度
穆如自舞于碧空終不以劉琨之嘨以于莵之嘯
以造五鳳之手假合而作其不可作竊勿與元龍
之卧與淵明之卧與賦八咏之詩議論其同而不
相同其實不絢五采壮䴡無清風外之楼而亦不
受一塵點染無楼外之清風吾如是而謂之清風
樓也夫但問得此非清風之清風誰歟自吾昔得
之而為吾也天地風雷日月山澤淂之為天地風
雷日月山澤道德之士得之為道德之士忠臣孝
子得之為忠臣孝子百姓得之為百姓萬物得之
為萬物四時晝夜萬古虚空得之為萬古虚空非
融握萬古虚空四時晝夜天地風雷日月山澤道
德忠孝百姓萬物之機而委之終不淂見此非清
風之清風夲無清風而為清風亦無楼而為樓其
吾之眞清風樓乎安淂出世間八風又出天外八
風之人握手登此無清風樓之清風樓相與恣傲
游泳讃罵賞弄非清風之清風也哉
無絃處士說
典午之夢義熙以還滿目不堪吾何以觀淵明見
幾頗早解印息交竟歸去来性剛才拙邈與卋絶
數詠高節獨書歲月却喜野老爾汝懷抱願鋤荒
草𣸪聞斯道尚情夢古流笑睨物自見自心白于
白日非羲皇上人而何或詩焉或酒焉或耕焉或
游焉或著文焉或觀書焉亦寓于無絃琴焉每朋
酒之會則撫而和之曰但識琴中趣何勞絃上聲
其傲弄當卋非凢情所忖雖所寓不同同此意也
大江之潯皆晉山林草木森森知之最深歲在丁
邜晉徵士陶潜卒後八百七十七年雪心先生羡
無絃之意亦假而寓焉淵明苦嗜酒不能琴淂其
趣聽以醉雪心不嗜酒素能琴默其聲聽以醒一
醉一醒異卋同領一能一不能異見翻相承昔孔
子嘗告子夏以無聲之樂矣淵明夲自曠疎亦或
有契于聖言緒餘淵明無絃琴果何如以吾嘗聞
我之無琴之琴而逆之或淂之吾之無琴之琴今
相安在吾心爾不以存亡淂失而失焉不以借于
聽而聽焉吾心融融天趣空而通彼想憧憧卋網
蒙而聾宜彼無琴之琴無朕可尋雖無宫商至樂
悠長欲辨玄黃狂見荒唐動静冺亡遠邇蒼凉不
知其方自然成章非配桐以梓可以發提天機不
露萬響如瞽純越邃古曷聞曷覩妙指莫施慧耳
奚為精神不疲志氣不移萬無歡悲一無成虧何
必戴逵焉用鍾期魚鳥何知鬼神莫窺心聽則癡
智聽則疑事聽則墮理聽則支聽内持聽外遺聽
有隨聽無違離微墨屏(音眉癡)俱不宜俱不足以明
之將何以彂此機胡不委無心之心于無理之理
&KR0894;無琴之琴出無聲之聲無琴之聲琮琮琤琤與
一氣同生與两曜同明與四時同行與萬物同榮
妙此獨清渺于八紘索之弗闖其形迎之㒺測其
靈何從而聞無琴之琴無聲之聲古今之人其生
也孰不賦一氣而為命孰不照两曜而為鏡孰不
&KR0894;四時而為柄孰不共萬物而為境不出有為之
井不能跨空而騁癡欲鼎鼎逆走弄影誰激清冷
猛于一省無聲之聲不琴于琴此聲無根託物而
存天下萬物之物之聲也非此物也而此物也非
此聲也而此聲也奚其琴奚其絃奚其聲三者悉
冺于無迹然後吾之心始出吾之心出然後與萬
化冥而為一擊節孤嘯浮動幽渺横握其要似絶
此妙是真無其賞音矣是吾亦真不能琴矣既真
不能琴矣是真無琴矣既真無琴矣是真𣸪何言
哉既真復何言哉此意淵哉玄哉竒哉微哉上而
皇天蒼蒼然下而后土茫茫然中而四顧荒荒然
詎肯與人同耳而聽同目而視耶又安得不獨抱
此意與之同終同始同生同死邪此是别曲還與
誰聽清而寕和而平天然竒特之經開古今翻滄
溟浴有情空泠泠還冥冥但蚩蚩之氓聞吾言必
驚使淵明在時親見論評亦當開攅眉而相逢迎
今不復見前修典型乃與雪心相遇于衰暮無聊
之濱勿嘆凋零百勇皆冰萬物必待剥落而後成
勿嫌無能之名空活不死之春譬如無絃之琴不
耀山水之音寕枯于至貧斷不可失無絃琴君欲
不寒斯盟切勿辜負陶淵明久假不歸其名不名
曰無絃處士亦宜始者顔延年誄淵明曰晉徵士
又曰宜謚曰靖節徵士南史則曰靖節先生晦翁
獨取晉徵士三字書于通鑑綱目梁昭明太子作
淵明傳曰無絃琴别夲又作無絃素琴晉史作素
琴絃徽不具南史只曰素琴苐無絃琴三字甚雅
且久響于人口耳間康節嘗品題之禅門亦借用
之詩人多詠之古作弦今從之
送吴山人遠遊觀地理序
天下之人天下之事莫不以立心為夲立心正事
罔不吉立心不正事㒺吉苟不然雖能之非福也
蓋古今不易之論也今子挟地理學而遊且誓以
大地之心為心是知所立心矣子亦知夫地乎地
未嘗有封畛也而人封畛之地未嘗有彼此也未
嘗有取舍也而人彼此之而人取舍之地雖能生
萬物能載萬物地亦莫知其所以然而然地之為
地溥矣子果能誓以大地之心為心則子之為子
亦溥矣子抱清淑之氣英邁之目飛步九州流視
八荒若出空中而俯地下日日歲歲貫于心胸竟
不見有他物惟見滿眼皆大地耳直將身而為大
地剖大地心髄滌剔而細辨之大地雖茫茫然盡
落在吾子雙眼中故凢所至曰某地如何曰某地
如何咸契其事豈非立心之微騐與倘淂誓父母
之心以為心者與子相見口未言而意先化子必
持平日以大地之心為心者心禱于上下神祗期
必無愧于所志所學此欣然彼欣然天欣然地欣
然天地必開子之雙眼靈子之雙足一踏竟踏于
此處地密而天近山正而水妙龍舞而進角虎蹲
而跪爪鬼悦于隂幽人慶于陽明此竒地也淂之
大喜希有希有以此為孝子順孫辦事竒哉天地
不與斯人而誰與乎庶幾不負子之以大地之心
為心也是故彼之心既能一心誓盡至孝之心上
當乎上天之心以為心而此之心亦能誓溥至誠
之心下通乎下地之心以為心天也地也彼也此
也合四者為一心决當淂上穴彼之心雖克盡至
孝之心復妄想以利自已子孫為心而此之心但
以盡所學而為心恐亦淂中穴彼之人事或未至
而此雖欲神其術天地將封其吉地而蔵于子雙
眼之外子縦剖心竭術終歲求之何從而淂其地
邪又况後卋之人两偽相對以貌相劫一吝以虛
禮餙其情一貪以大市其術而共失之各以小
智微巧欲盜天地之機可乎不可乎吾嘗以後世
之心試子之心子憤憤作色曰吾决不如是惟盡
吾之所志所學而已矣事了而去安肯回顧或不
與我合冨貴之人數數挽破我衣焚香致禱求我
駐足我已飄飄遁去果如所言誠大異于他人所
學子来吴皆不識子之心之學舉足即行見天愈
大見地愈闊終有與子相合者相遇于數千里之
外以心照心一見而醉是真識子者也他年相見
必空天下山水矣
答吴山人問遠遊觀地理書
所南翁福之連江人也落命吴中不與世接久矣
夫何天風吹子来前與吾相見問遠遊觀地理之
事而子又謂某家傳地理學幾二十年以能問于
不能何邪終不成味古人之所殘釣吾子之所蓄
倒售于吾子陳言泛意想不足以新子之聽既有
問只得破口傾出自巳胸中之天以廓吾子之天
勿怪其荒誕無緒不與地理書同也今吾六十四
歲矣二十二歲壬戌二月我父菊山先生卒于吴
中十一月葬于長洲縣甑山之原天幸保全四十
三年略無他說幼嘗聞我父曰汝祖卒于枝江縣
主簿葬于南門外我一两歲失怙恃莫知所在丙
午歲遊荆州止望祭于南門外我祖宗墳墓俱在
吾連江透裡我終天憾恨不消今我祖之墓不知
何如我父之墓未知其往又為無後罪人惟有終
天痛哭于㒺極尚忍言墳墓之亊邪古之葬者厚
衣之以薪葬之中野不封不樹將以冺之于太朴
之天也劉向言黃帝時始製棺槨自是以後緣情
制禮三代損益尚從簡朴寕儉寕戚為禮之夲始
淂盡子孫之心又得盡春秋霜露之感祭于斯拜
于斯也古人胸中高明一見便了所以古法人人
皆葬皆無疑背㒺不合宜未若後卋唠唠叨叨支
支離離棄本逐末侈為乖謬司馬温公葬論伊川
先生葬說允為儒者正大之論終難磨滅唐吕才
救時卜宅禄命葬三萹其說亦正才所學則淺陋
也吾每思之天地間山水竒絶之處世間冨貴之
人各有氣數安得人人俱得吉地葬之又安得冨
貴之人復淂吉地世世永享福夀冨貴邪天地亦
不肯妄加祻福于人亦安得使人可弄智術移易
天地氣數禍福邪堅欲厚葬吉地决動温韜竊彂
之心今江南歸有數十年完墳何獨樵兒牧豎荆
棘狐狸之悲乎凢子孫堅欲上穴為安厝計有數
十年求之不得者非惟死者不能妥其隂魄而生
者空勞心費財有累飬生送死正理強留死者未
得入土骸骨却為自已他時冨貴之謀何孝子順
孫之用心哉抑不思左傳曰天子七月而葬諸侯
五月而葬大夫三月而葬士踰月而葬葬節書法
或書其緩或書其速或書其禮其非禮其過制厚
葬春秋其嚴乎與禮記葬期微有異是為古制必
有以也且地理之說其可考者自公劉居豳有相
其隂陽之意至十四卋周成王有命召公先相洛
之亊孔子有卜其宅兆而安厝之之語卜者擇其
吉也禮記曲禮已有前朱鳥後玄武左青龍右白
虎之說暨乎春秋左傳書葬多主乎大義不及葬
法儀禮禮記丧祭最偹語葬亦多主乎禮不及葬
法檀弓縣子曰夫丧不可不深長思也至于葬獨
不深長思之何與又當思國子高曰葬者蔵也欲
人弗得見也孟子曰無使土親膚也是掩親之道
也孔子曰葬欲北方北首三代之禮也之幽之故
也禮運曰死者北首鄭康成註謂地蔵為葬也是
不可首南首東首西而葬也此三代之葬法也子
游問丧具夫子曰稱家之有亡有母過制苟亡矣
還葬縣棺而封(窆同)謂無則便為窆束棺直下而葬
也孔子曰吾見封之如堂如坊如夏屋如斧馬鬛
封也孔子以延陵季子習禮觀其葬長子於嬴博
之間孔子曰其坎深(去聲)不至于泉謂度深淂宜曰
深此即孔子之葬法也孔子合葬于防封之高四
尺從周制也有子曰夫子制棺四寸槨五寸孟子
曰中古棺七寸槨稱之則棺槨六向俱當厚也莊
子曰衛靈公死卜葬于故墓不吉卜葬于沙丘而
吉掘之數仞得石槨焉則周末已重卜葬之吉凶
矣漢興風俗漸繁漸華正如漢京房軰卜筮之斷
不如左傳載卜筮之斷明白簡當也淮隂矦布衣
時貧無以葬母乃行营高敞地令其旁可置萬家
者太史公聞淮隂人言視其母冡良然則漢初已
尚地理山川之勝矣至晉地理之術盛行如羊祜
猶出折臂三公陶侃葬牛眠地郭璞葬龍耳不三
年當致天子等說久相傳為美談地理家謂始于
赤松子青嚢書錦嚢書狐首經樗里子青鳥先生
郭璞一行師袁李曾楊軰俱精其術郭璞青囊中
書已為火取去今所存狐首經為苐一書邇後其
書千百議論縦横遇有安厝咸以此亊為重誠不
可廢流至于今耀為竒術子母以是而動心乎欲
以市道網利則不可欲以隂隲存心則可有足力
無眼力則不可有足力有眼力則可欲之天下四
方觀天地造化觀天地氣數觀天下山川觀天下
人物觀天下風俗觀天下文章觀天下萬亊觀天
下萬物則可子正少年銳氣英彂宜為古人宜學
儒者不優于儒者不足以通天地人也吾其人也
吾之上即天也吾之下即地也中其中者吾也以
其中仰乎上則蒼穹高懸尊不敢望以其中俯乎
下則大塊横陳近可諦視足力所到目力所窮了
不可逃于吾胸中既不可逃于吾胸中即今雙足
之下尺寸之地来龍從何彂源若不能見吾雙足
之下来龍則不知吾眼底所見八方来龍若不見
吾眼底八方来龍則不知此縣此州衆山衆水一
丘一壑各各来龍若不見縣州山水丘壑各各来
龍則不知九州五岳萬山萬水各各来龍則不知
至遠八方遐陬絶域四大海中一切大小山水洲
潭諸國不與南閻浮提中國接壌之地各各来龍
畢竟畢竟不知渺渺茫茫無邊大地大海全體来
龍欲知茫茫渺渺無盡無盡大海大地全體来龍
胡不以仰觀俯察近取遠譬之理反覆精思天地
人之全體更反覆精思之復反覆精思之求于必
悟以通其太妙昔者大禹隨順山勢濬導水脉因
其地理支派别九州以治水本不論天下地理形
勢南揚北冀東青西雍中間周圍三四萬里為堯
之九州天下尚書以積石為河源苦不遠窮于析
支渠搜之外周禮大司徒求地中以建國周知天
下地域廣輪之數遠不出于九州之外唐一行以
山河之象存乎两戒其北戒自三危負地絡之隂
屈曲入東北至朝鮮是為北紀北紀為胡門河源
為北紀之首其南戒自岷山負地之陽屈曲入東
南至閩中是為南紀南紀為越門江源為南紀之
首两戒乃雍梁以東两支山勢两支水脉只是論
唐天下十道之形勢更自三危而西北幾萬里方
至崑崙山始是黃河之源漢使張騫窮河源續博
物志謂騫至宛夏間見河水初示逹其潜彂處小
崑崙山宛夏間至大崑崙山尚極遠桑欽水經謂
崑崘山去嵩高山西北五萬里高萬一千里淮南
子博物志其高如之司馬遷班固咸贊崑崙山高
二千五百餘里日月所相避隱為光明正是大崑
崘山其上即釋氏阿耨逹多池流出四河黃河居
其一東土之山勢咸自西北大崑崙山迤邐而来
至王屋太行飛狐上黨諸山為東土天下之脊自
大崑崙山更西南幾萬里以上方是西海倘不能
盡論南海之南北海之北東海之東西海之西非
大地之全論不知其大焉知其微微者以何為體
不知其近焉知其遠遠者以何為界知地而不知
天知天地而不知人知人而不知天地知天地人
而不知萬物非知天地人之全論天不獨為天亦
不自知其所以為天地不獨為地亦不自知其所
以為地人不獨為人亦不自知其所以為人萬物
不獨為萬物亦不自知其所以為萬物徹見三才
之機互而萬之則三才之道妙矣天形圓而完其
體則正故能範圍造化中大全之體則以日至天
頂為午日入地底為子地形方而平其體則偏僅
能凾載天運内下半之體則以極南為午極北為
子天道雖左旋天氣則下降地道雖右轉地氣則
上騰地勢雖散漫平走八極而向東向南最低最
弱最薄地運則在地中密移東西南北而不定地
外地之全體則在大海中隨春夏秋冬四遊而有
凖然地之正體以下以北為正丙午壬子正當其
正山亦地也為陽中之隂而峙水亦地也為隂中
之陽而流山以南為陽以北為隂水以南為隂以
北為陽山體雖鎮静其勢則活動水勢雖浮動其
體則平静東土水勢雖東流東海潮勢則西上東
土山勢皆自西北大崑崙山彂源乾山為山之正
位為先天之艮山後天寅為艮山亦為山之正位
大崑崙山西山皆西向水皆西流南海北海東海
西海之外諸山皆深深遠遠自海底而来突出未
易評論决非山海經所能盡知地之陽氣盡從地
底而上故純坤之伏卦為乾山之陽氣亦自地底
而上由卑而高陽氣直逹山頂故艮之陽畫居最
上爻冬至後陽氣盛水土漸重夏至後陽氣衰水
土漸輕坤雖柔也
翕則歛而歸根闢則散而生萬物當夏至一隂後
至閉塞成冬時地氣亦上騰但至深至微至密耳
午時後亦如是以天地間未嘗有一息不升降流
行之造化也而人亦未嘗有一息不升降流行之
氣脉也而坤地之妙用亦未嘗有一息頑静而不
流動也潮者海水還歸尾閭之底為潮落大海氣
脉吸而入也尾閭外之水湧出大海之上為潮長
大海氣脉呼而出也良以望夕之月受陽光正滿
則望夕之陽潮直至子時正盛而正滿晦日之月
選隂魄正滿則晦日之隂潮直至午時正盛而正
滿(世傳初三十八為潮大信如陽極于夏至而未月之末熱愈熾隂極于冬至而丑月之末寒愈)
(冽也)月與潮與人身中陽精藥物體雖不同而同一
造化又日月五星行度一切星辰一切風雲雷雨
等又隂陽五行八卦八門九星太一十六星等又
劫數年月日時時節氣候支干方位一切吉凶神
殺一切天神地祇一切諸法一切造化妙用無窮
無盡皆一一各各變化不同又天下無盡世界地
不同山不同水不同一丘一壑相距不多步尺鑿
深或間尋丈土性土脉土色土味土聲水性水脉
水色水味水聲石性石脉石色石味石聲一一不
同各地所產禽獸所生草木以至種種萬物其状
其性一一不同三才萬物萬亊萬法萬變萬異無
窮無盡一一各各不同其不同一一雖不同一一
莫不皆有倫序文理支脉一一各相背而馳不相
統不相合不相通不相同自生自滅自始自終自
形自色自性自命各為絡繹各為經緯各具一切
各辦乃事非真不相統非真不相合非真不相通
非真不相同不同者不通者形也事也通者同者
理也氣也數也莫不皆自宜其宜也莫不皆自然
其然也皆所以錯然倒順彌綸宇宙以立三極也
天地人萬物皆活物也皆以南北為經東西為緯
也皆一理也一一皆以大造化為夲大造化以何
為夲以真陽生意為夲天以之散為萬象地以之
散為萬物人以之散為萬事其根源一一杳冥乎
至深至深玄微之中而事業一一發見于無盡無
盡廣大之外其實皆原于真陽生意也真陽者體
也生意者用也二者夲不相離也不偽于偽曰真
不隂于隂曰陽不死于死曰生用之無盡曰意故
曰真陽生意其天地人之神氣乎其天地人之命
蒂乎不以古今變不以頃刻停鼓舞萬化無有終
極其機或焉滯天地閉在人則病其機或焉息乾
坤毁在人則死列子曰天地空中一細物耳人又
天地中一細物耳然其理甚妙其心甚大其機甚
微其氣甚深其體甚真其用甚溥可以與天地並
而参天地之化育者以此天猶吾身也地亦猶吾
身也今吾之身相與生其生者皆十二經脉竒經
八脉行乎至深至妙之中層負萬氣支縷萬脉統
緒相纏首尾相銜次苐相軋玄妙相應貫頂貫踵
縦横維絡五臟六腑四肢九竅周匝循環呼吸吐
納灌注井滎流通榮衛氣血筋骨精神魂魄三百
六十骨節八萬四千毫竅以之為身其妙未嘗不
相通也以之為穴至于種種之亊其妙用又未始
相同也此所以為一身来龍之關鍵也其能如是
者乃吾身中下丹田先天先父母一點真陽生意
流衍之妙也其人之神氣乎其人之命蒂乎當天
地造化真陽生意動時人之三焦之原十二經脉
之根夲雙腎之間下丹田至深深至微微之中一
點真陽生意先動任督湧泉一時俱動天地人萬
物咸同此真機而相通焉(雙腎之間為下丹田出神景内經馮玠註難經)
(八難下註引之甚詳黃庭經脾長章註引玉曆經亦然又道蔵别經處處皆同此說)人能通
真機之妙得此其陽藥物聚則成丹不聚則不成
丹乃妙于人者之聚也粤自判重濁為地之後柔
者為土剛者為金頑者為石英華榮茂者為草木
雜氣為物秀氣為人皆依于地而形其形者也然
皆不識地之所以為地能博厚無疆彂育萬物何
所藉而能如是孰知夫大地之下皆一重土一重
泉相間為九因而曰九地九原九壘九泉也層負
萬氣支縷萬脉柔順鞏固盪化流躍斜細其軸互
為鉗鎖深運其機密相槖籥張布玄網維絡地根
非金非石非水非土千千萬萬經攅緯織牢牢不
可觧重重不相礙綿亘持抱幾千萬億里無邊大
地懸浮于范茫無邊大海之上以之為地其妙未
嘗不相通也以之為穴至于種種之物其妙用又
未始相同也此所以為大地来龍之關鍵也其能
如是者乃大地底至深至玄先天先地一脉真陽
生意流行之妙也其大地之神氣乎其大地之命
蒂乎此下鎮地根之大寶也真陽生意躍為浮散
流溢于淺淺之處則地氣泄而虛耗不用之猶不
足凢百亊皆不宜真陽生意妙于凝合反抱乎深
深之根則地氣密而柔實雖費之亦有餘在天下
則太平在人則夀則為神仙真陽生意其天地人
萬物之福基乎淮南子博物志所載地下有四柱
三千六百軸非真有其形聊借譬喻真陽生意有
大力量負荷世界支撐劫運也豎亥大章所步幾
萬幾億之多非真有其數不過測量博厚無疆之
地勢也又如十大洞天三十六洞天亦孔穴之至
大者可以通仙靈出入之路洞者空也通也洞而
為天也純是陽氣結而為骨潜自崑崙分跨海外
洞洞相通犬牙相錯十大洞天三十六洞天只是
一洞外無隙罅内有光明不入凢穢密貯妙暖十
大洞天三十六洞天七十二福地皆地底真陽生
意凝結流衍之妙也三十六洞天不可葬如人身
上有三十六穴不可針七十二福地不可葬如人
身上有七十二穴不可灸俱禁穴也洞天福地神
仙長生之氣不可以尸氣犯生氣也其洞中四通
八逹之路為大地来龍之骨與人脊梁四肢節節
相柱有筋附骨絡之外寔而無穴中通而有陽髓
之意相同世人肉眼不見身内支脉節節有條理
竟以此身為塊然之肉世人肉眼亦不見地底支
脉井井有條理亦竟以大地為塊然之土殊不知
天地人萬物皆有文理支脉烟縷冰凘壁裂瓦兆
尚有文理謂之地理獨無文理支脉乎曷為地之
文理支脉其来龍者地之根源所自本也又取其
勢如龍之来蜿蜒活健也勢之大者厚德載物次
則廣闊坦平委蛇坡陀嶮峻崔嵬之状也支者勢
之分也又外則路之所通内則脉之所貫也脉者
真陽生意流行之迹也穴者地氣山勢来龍支脉
真陽生意之妙畢聚于此凝結不滯活動不流之
窟也此穴之能福于人者真陽生意凝結不滯活
動不流之澤也穴者竅眼也針穴灸穴非竅眼曰
筋曰骨曰肉不曰穴葬穴非竅眼曰土曰石曰泉
不曰穴以其能通不能通内外氣脉之機為義高
土為頃兆域為墓即宅所兆也兆朕也謂地之一
罅微露造化毫芒妙處即竅眼為穴也與鑿井無
竅眼通泉脉則不為井之意同鑿井横出泉眼来
處近淺而易竭水味汗泛直出泉眼来處深遠而
不竭泉味清甘土實水妙土虛水濫方方處處鑿
井者見地下土與泉各各層層色澤氣味亦難盡
其說泉之正直而上曰檻泉縣出曰沃泉謂倒&KR1543;
而下也側出曰氿(音軌)泉湧出曰濆泉所出同所歸
異曰肥泉所出異所流同曰瀵泉井無水曰眢井
水一也以泉来處不同而名不同味亦不同也山
地一也地脉陽氣發源不同有散出者横出者直
出者曲出者半地出者一脉分衆脉者衆脉合一
脉者地氣竭有穴無脉如眢井者其類衆泉之各
異出而異名也山勢以横走而来地氣當直上而
出横者束之勝則穴深直者漢之勝則穴淺地之
陽氣勝爲有餘山之形勢勝爲不足山地二脉紐
結均平爲兼美其間之脉山勢互横互直互斜互
曲互正互偏互相坱圠種種内異脉外異状不同
又過于泉脉多多以是聚而為穴又一一不同有
山勢地脉相逐相軋相束相入回抱真陽之氣倒
&KR1543;結秀于地中者此歸源之穴也此最難淂難識
發雖遲葬之久久子孫終有竒特淂道之士穴之
為穴非千萬可悉議其所以為形勢氣數者形者
天生其物之象也勢者物情前陳之状也氣者天
地萬物盛衰之候也𢾗者天地萬物盛衰之限也
形勢乃天地萬物之部位氣數乃天地萬物之機
括形勢外也氣數内也一切形勢卒難自變盡是
氣數逼之換骨形勢雖竒氣數未来無以發其妙
趣有華䴡之屋在焉無冨貴之人居之縦華䴡亦衰
冷其如辜負此華屋何地乃隂物乃寒物乃查滓
物而于隂寒查滓中淂陽和精華之妙非寶而何
非真陽生意而何此真陽生意實自深深地底根
源而来與人之一身十二經脉竒經八脉遠遠自
下丹田任督維蹻諸脉根源而来見于骨節皮膚
之上而為穴之勢頗同天地人造化之機悉不在
外悉在内悉不可見悉不可知故妙故神世人焉
得見之焉能知之地理之法又與針法同不知醫
脉者則不知病不知病者則不知正穴毫釐之差
即不淂穴或淂其穴針之無法淺深不中度反病
于人不識真来龍者則不識真形勢氣脉不識真
形勢氣脉者則不識真穴大地茫茫然不可尺寸
量或㘴向不當或失于東西南北之微差或深淺
不中度皆不淂氣脉之正形勢正而氣脉完者唯
一穴祔葬則分矣祔葬即合葬也祔葬亦有離合
之分衛人之祔則離魯人之祔則合謂隔槨别壙之
分也詩云死則同穴檀弓曰合葬非古也自周公
以来未之有改也喪大記曰男子不死于婦人之
手婦人不死于男子之手意不欲死者戀戀于所
私乎子孫附葬于其下者皆受正穴之福澤也葬
骨殖初無偏正勢又輕矣葬衣冠杖履則寄誠也
盍取形勢正而氣脉完者爲善形勢雖正雖完雖
妙氣數已過非吉也識形势易識氣數難識穴尚
易定正偏淺深尤難纔遇形势氣數淂其大體正
以主之衆者客也主為君客為臣君居正位臣伏
四方須當熟視偏正不必苦泥末節穴不真位不
正不可作如是說若人平日心地不開眼力不真
臨時微差其意則龍側虎倚風擊水衝關係不小
風水有渙散之象山風有蠱壊之象風能扇播地
氣夏至以後風自上而下漸漸吹来直入地底曾
有為巽風吹側墓中之棺者水能衝地氣能泄地
氣能截地氣使山地氣脉直從水底過地而去亦
能回抱地氣映帶地勢凢當要衝處俗諺戒之如
當風門水口遂相&KR0670;以為看風水最忌無情之風
無情之水無情之山無情之地内無含蓄則直則
露則無情則不吉以其不能聚真陽生意而為神
氣也或微拱而不聚或聚而不凝不活者為虚位
為盲穴似聚者暫駐而即去微有渗漏便不完寔
真聚者凝結而不滯活動而不流者為真穴其真
自千里百里十里從他山分勢舞来至此歛然而
止或自地底發源深深直上至此欣然而聚多有
真似種種物象之形者或平原曠野間或水底或
石罅别有竒異有非人卋可窺晲其深邃之妙者
其地之上也外欲密而内欲敞欲常見日月欲不
紊隂陽欲最茂草木欲不生蛇虺勢欲團簇氣欲
䟽通意欲清美色欲明净脉絡欲䧺健深厚而不
露骨肉欲勻實柔净而不枯骨者石也肉者土也
大體欲左右宛轉擁護環繞頋戀有情如朝王者
然後為佳使其地氣支脉湧沸而透為一竅山勢
来龍旋折而注為一窟两宜相入通而為一停涵
蟠蓄衆妙絪緼凝結而不滯活動而不流其地之
下也外必柔而内必化土重而體清紋細而髓深
暖如春氣如雲潤如瓊粲如金流泛甘香不與土
同羣竒雜瑞叢然相獻内外四方靡不相宜其一
山一水一丘一壑之神氣乎其一山一水一丘一
壑之主位乎環視此外皆奴僕爾一窟雖密其止
必有瑞氣其下必有靈物一窟雖微其餘潤所及
或數里或數十里莫不隨其地氣支脉山勢来龍
相宜情態委蛇踊躍遠近大小清濁淺深高下輕
重盛衰通塞之勢之意為地為穴之優劣勢之所
駐為止氣之所會為聚止而不聚則非穴山脉地
脉不止則無穴果能抱真陽生意之妙止而聚則
為穴此妙于地者之聚也人多看山勢之止不識
地氣之聚山乃附于地者也當以地為主平原曠
野間當獨論地下氣脉氣數多不喜平原曠野以
為無形勢可取正緣不見地下氣脉氣數盛衰端
的爾平原曠野間忽得清暖妙潤之地雖不如山
之高峻而遠于應騐因其平坦極是耐久而平穏
是以古者葬之中野也先論地氣然後論山勢乃
為全論山勢露在外易見地氣潜在内難見止以
山言聚以地言易萃卦曰觀其所聚而天地萬物
之情可見矣聚之義妙矣哉天者大造化之聚地
者山水土之聚都邑者人民之聚山者土石之聚
海者水之聚聖賢者道德之聚儒者德行才學之
聚佛者福慧之聚神仙者純陽之聚男女者父母
媾精之聚冨貴者福德之聚一切諸寶貨造化秀
氣之聚皆聚則妙不聚則不妙聚則冨貴而有權
不聚則貧賤而無權大聚則大妙小聚則小巧久
聚則久耐暫聚則暫美大凢陽氣聚則暖暖則生
精神生萬物陽氣聚為生為吉為福隂氣聚則寒
寒則不生精神不生萬物隂氣聚為殺為凶為禍
不可不辨陽氣浮于淺則為暖陽氣極其深則為
熱人之水臟之下極熱不熱不足以化諸食不足
以運諸世事地之水輪之下極熱不熱不足以縮
諸水不足以消諸隂氣萬物之生其受氣雖偏而
雜只是藉此一點暖氣以生其生真火即真陽生
意也為三才萬物立深深之夀根也深深者不外
其外而内其内也世人不論内論外高人不論外
論内外冨内貧外強内弱外勝内不勝非福非夀
非根夲之論有能一覰直透數萬丈波濤之底者
方見龍宫海蔵分明可唾手取苐一顆鎮海明珠
有類如是之地不生竒特之人必生竒特之寶所
以佛仙勝迹鬼神靈宅多據山水秀異所聚之地
可以赫其靈可以尊其神葬者可以妥其魄可以
昌厥後皆天地山水真陽生意氣脉凝結不滯活
動不流之妙所致其天地人神氣之流慶乎𬗟想
周易聖人為棺槨治葬之法翻異初六為兊上六
是為大過卦大過乃始乎巽隂終乎兊隂之卦雖
始終乎隂也包乎外初六上六之隂畫包乎内二
三四五之陽體是拱其陽而聚之于内也始于入
巽之隂終于悦兊之隂巽開隂卦之始爻兊了八
卦之終事始可以終乾父坤母之大事能了父母
送死之大事當以外拱其隂以包之内聚其陽而
實之之地而葬焉則死者入而悅矣有歸根還源
意孰曰游魂上古葬之中野者何中野者非獨指
一處凢一山一水一丘一壑所在莫不有天地正
中之位天地正中之氣外而得地勢之正内而淂
地脉之正其真陽生意之機之聚寕不在是宜東
不東宜西不西宜南不南宜北不北宜高不高宜
低不低宜深不深宜淺不淺如蓋覆凾分毫不差
微有参差即不相應皆非中也氣數已過氣數尚
遠亦非中也中則和不中則不和和則真陽生意
聚矣古者葬之中野聖人以棺槨取大過皆寓葬
法扵言外諸葬書盡不議及此若地理四面形勢
似乎潮落吸其真陽生意歸歛地中密拘于内是
為葬者之穴若地理四面形勢似乎潮長噓其真
陽生意浮漾地上流潤扵外是為生人之居此隂
宅陽宅之分也若倒用之力則减矣開闢初心彂
而為真陽生意以溥大化天地尊位山澤通氣夲
不為葬而設夲為生民立極鼓三才萬物生死之
機開斯世興衰無疆之運先古氣清後劫氣昏此
意玄賾存于不論一郡有一郡之形勢氣數一縣
有一縣之形勢氣數坐向前欲正而朗後欲實而
厚高而不䧟左欲昂而長右欲低而短分而相向
捧&KR0777;獻珠怪其光明燦爛見者顔面亦生紅潤地
欲厚土欲重古人每稱土輕重騐地岡厚薄立郡
治縣治宜扵坐鎮四方潤澤生民地下氣脉所聚
者大則為郡為縣人物所聚必繁盛陽氣不聚則
土弱而地無力不宜勝載世事陽氣聚則土實而
地有力則地與人相宜而生福聚之小者為穴而
為穴之形勢氣脉則欲歛束山之與地數里數十
丈之形勢氣脉聚于或一二丈㦯數丈之餘愈密
愈妙捅地蔵寶貨于不露形像葬者冥竊天地真
陽生意一罅之暖自然宜其後人吉無不利地亦
欲厚土亦欲重一郡一縣之間可居者多可井者
亦多居而竒則少井而竒更少欲求穴萬或一二
真陽生意散而流行天下無往不在無往不生草
木萬物然氣聚處少聚而為穴者真陽生意之小
小至微一芽爾其大夲則垂蔭十方無盡衆生卋
界抱朴子云天下一郡一縣一鄉一里一宅一房
各有生地各有死地又兵家兵書多論天下戰守
形勢其說應機出處便宜行事難拘其說如荆州
永州息壌不可犯之淮南子謂之息土又地形之
小異也廣南之地頗有悪戾之土葬及一年骨與棺
盡朽為土四裔遠域更有麄硬悪戾之土非正氣
也易曰立地之道曰柔與剛坤以柔道為正土柔
而細潤則吉土剛而粗硬則悪山氣多剛地氣多
柔柔勝于剛乃吉唐末遠方或以五色帛或以器
貯活魚埋之一年彂視其魚生死五色變不變騐
其地美悪其癡殊甚昔有至人教人待大雪中看
雪不積處是穴又有至人教人執火把走遇火滅
處是穴乃陽氣散漫而出不容火燃也又有至人
教人燃燈于所指之地看燈不滅處是穴乃一縷
陽氣勁緊直出隨一縷燈熖而上不為風雨所滅
也如數里數十里之間山地四向背砂礫冷瘦之
土忽其中一圍或一二丈或數丈乃清暖柔膩之
土至吉地也此皆論地下造化也皆真陽生意之
聚之妙也水圓折者有珠水方折者有玉此其似
也不止于此地運山運將興素有乕狼盡盡自去
却與人相宜而生歡愛心如增如漲如地下藹藹
有情于生春地運山運將衰曩無蛇虺戢戢亂生
却與人不相宜而有損害意似偷似䧟似地下索
索有聲而走氣非有高明之人見以見外之見即
古山水開新氣象剖其精玄則失之矣唯是卋間
萬事年改月換日變時化山山别水水别處處别
方方别氣數别變化别興衰别久近别一别衆别
别别無盡秪將别以益别竟莫别其為别以何别
别之法别其不别之别應笑盡走于不容不别之
萬别世竟不識别有非别非非别之地在乎山阿
一天之妙無盡四時之氣常和八方之風寒莫入
數畆之土宜最多樂哉斯丘絶無偏頗宜以莵裘
遯世婆娑宜以窀穸瘞殼嵯峨過于鐡函牢不可
磨縦有萬别其如之何不遇至人意終不决至人
開眼一照洞見天外天地俱新山水俱活一指指
定不勞再指更不求其契合于一切法而自然契
合天上隂陽五星九星四時地下五行八卦八門
九宫二十四局三十六將一切造化何用安&KR0777;下
針擬議来龍定主賓分拱按形勢諸事又何湏移
路避衝改水換勢種樹𥙷缺培土爲照粉飾諸事
世率以五行之山各二十四局纔遇一山一水若
差一步十步又各有二十四局互換作數山數水
之用互換爲主爲賓爲龍爲乕爲風爲水互飛天
星互移八卦互開八門互飛三白互爲六儀人各
出竒術人各出竒見展轉彂明各各曲折山水形
勢歸于輪&KR0777;格局之中爲千千萬萬山水妙用此
爲移尺寸之差盡換山水之勢頓别祸福之應乃
人為之穴也寔非山水自然真穴也此意相&KR0670;巳
久難可遽改若用坐東坐西則隂陽相差坐南向
北則位置顛倒隂寒極重後人以枕所坐之山即
為北首非北首也非天地正位也縦别有至竒特
處不淂已而用之終减分數何况不深忖細論分
金輪&KR0777;諸格局法只推測得世上尋常五行生旺
格局未足以見地下真正自然氣數大地廣博氣
脉紛錯紏纏潜走地下自然變化自然竒特一一
處處各各自然不同詎可以世間竒見活法移換
拘束自然造化以三年一步十步一世種種諸法
移易氣數勒為定騐山山水水處處方方氣脉氣
數有時遲有時速有時進有時退有時然而不然
有時不然而然又一一各各皆不同于不同果可
以輪&KR0777;籌策算以活法局以定騐推測之乎天静
無風一鈴獨鳴天津橋上聞杜鵑聲以心通知之
亦似以風角鳥占知之不以尋常推測法知之而
乃寫為山形板成死夲篹為格詩釘作死句争知
天下事盡在一毫上錯過好事勿泥死法當開活
眼勿執外境當察内情勿拘小局當觀大體千丈
爲形百尺爲勢其見亦狭矣目前之所謂葬者不
過取山水微有格局處不問無真来龍不問無真
穴不能細論主山妄誕指東畫西誣合遷就立說
只怕地下有石有水深鑿不過按天星九尺爲例
却令多增新土培高爲勢終是客土氣不相合江
南墳墓棺槨去土多止三四尺豈治葬良法夫子
封墓謂不可弗識非爲培勢徔古封墓論爵焉敢
過制歟忍聞江南之人子孫零落掘焚取物賣地
風俗悪薄可嘆反不如楊王孫立于葬也古者
葬法俱不用石槨塼槨亦不用柏梁槨板四圍並
不甃砌但以周圍厚木棺槨深深懸棺下葬不用
槨亦可最以深為妙不留影迹與後人知始佳古
今天下處處葬法各不同獨此法最簡最妙只恐
父母無治命子孫决不肻用此法舊以歷青和油
煎徧刷棺外又黃泥石灰或查和擣却周圍實之
久則如鐡極可取謀葬者當薄葬棺内無物棺外
葬不華飾又當漫山無迹只可遥望拜掃庶或其
可世人竭目力繼心思略見地上分毫氣數不能
徹見地下本體造化猶相人之形貌醫人之疾病
者不能徹見人之靈臺五臟豈善相也豈神醫也
世人既見不分明不淂不再四為避凶就吉謀孔
子曰里仁為美擇不處仁焉淂知釋名曰宅擇也
擇吉地而營之也聖賢教人擇地而居之道也若
夫橘踰淮而北為枳鸜鵒不踰濟貊踰汶則死及
蟻遷穴鵲巣避風避太歲之類萬物各有所宜萬
物各有所不宜禹貢任土作貢職方氏九州所宜
歷代貢各州所産皆土地所生風氣所宜者易亦
論及天地之宜象物之宜與地之宜使民宜之月
令亦論来歲時令之宜大司徒以土宜相民宅與
夫七月豳俗皆論天時地氣人事之宜與不宜隂
陽家諸法諸卜皆論與此事宜與不宜考工記論
天時人事獨歸重此此地氣然也真的確論夲乎
地者親下故爾地氣非獨能變物之美悪然頗能
移人之性情其地宜佛宜仙宜儒宜冨貴宜豪傑
宜人民宜于清粹重厚者吉宜于濁悪頑脆者不
吉種種人事所宜不同由于地土清濁剛柔變化
之氣種種不同而然司馬頭陀識骨人不宜住肉
山而識潙山主之竒騐是已或宜于此或不宜于
彼或宜于古或不宜于今皆地氣使然也山勢地
氣宜于葬者則宜于存者論地之外山地却要分
明一依風俗古例存者立陽劵問人買地又立隂
劵問土神買亡者葬地明示疆界幽告神明苟不
宜客鬼争之土神訶之宫訟隂譴纏綿子孫乃存
亡事理財物不正直分明所招非山地風水神殺
之咎偷葬者有福無争無咎葬之不宜則為僵尸
地寒氣滯骨槁肉堅之故肉軟者非僵尸暖則化
化則吉况葬以蔵為義人之蔵物必蔵于深密完
固之處不為人竊鼠偷則物永久葬之蔵骸當蔵
于暖密完固之處𣸪藉山環水拱則墓永安更亡
者在生德行精神完固無失宜潜隂神暝如入定
歸宿深密鞠育靈活一窩暖雲漬醒冷骨寂以飬
幽獨妙于遊冥漠何當躍滯爽扵玄夜𨳩生顔于
尸解次則爪甲纏身笑面如生此大不易淂否亦
過于南面王樂也非此暖意則太隂何以煉形真
陽生意之妙一至于是于以宜後人以安以夀以
冨以貴父母子孫一氣潜通幽明孰能間之人之
欲安欲夀欲冨欲貴者固天下所同欲也抑又當
思天有時地有運氣有盛衰世有古今天上劫運
世間莫測而三元甲子一周一百八十年天運一
小變地運一小變一丘一壑一紀十二年亦一小
變小則地脉山脉或移風路水路或轉土有增有
䧟石有長有泐又或掘鑿燒毁坍崩又甚則高岸
為谷深谷為陵又甚則萬方易俗萬化易位又甚
則桑田變海海變桑田大則𣸪混沌𣸪開闢混沌
開闢無有盡期造化氣數一回天溥真陽生意以
福于人則地氣通一方之水土俱甘香暖潤人物
亦清正賢慧鬼神鳥獸亦咸若萬物亦盛多一切
色一切聲一切氣亦俱清造化氣數一去地收真
陽生意以還于天則地氣塞一方之水土俱苦澁
枯寒人物亦愚陋悪逆鬼神鳥獸亦不寕萬物亦
衰乏一切色一切聲一切氣亦俱&KR1543;禎祥妖孽可
以前知人生無慧目慧耳慧性則不能見一切先
變之色不能聞一切先變之聲不能察一切先變
之氣不能辨一切先變之味以至一切處一切事
一切物一切俗一切人一切心種種先變之兆外
雖如然未變内已隱然先變小則數月數年前大
則數十年數百年前已兆之矣如史記秦樗里子
已先知葬章臺東後百年有天子宫夾我墓所言
竒中非獨此一人一事亦非獨一丘一壑一物一
事一家一郡消長之理如是天地氣數大體消長
之理亦如是人與萬物尚未變獨地氣先變蓋地
為萬物之母也真陽生意盛則地氣盛萬物壮實
而耐真陽生意衰則地氣衰萬物槁弱而不耐或
消或長難以定論如海中沙渚或東湧或西沒如
空裏雲霧或雨出或晴收又地水之外渾是金剛
之氣乘而為輪自然天下八方地底無往不當生
金銀時未至氣未完體未堅物未出彼長此消古
無今有各有氣數悉難以定論自古帝王建都下
而小邦外化立國往往不同原扵天時地利人和
各各與其主盛衰氣數之所感召三者有一不完
則王氣衰歇古今天下三才萬物盛衰生死之運
處處亦各各不同天地日月尚終歸于壊特歲月
劫運久近不同耳安有一定不易之人事亦安有
一定不易之乾坤邪亘古不壊者理也真陽生生
之意也欲知地理之脉絡又當知地運之盛衰又
當合天地人萬物之全體逆参其機括而擒縦觀
之或淂其樞要焉豈可獨委之地理而不䆒天人
之理也固是天下山水頗多吉地率皆天祕地隠
神蔵鬼匿不使世人窺見其處其出也自有氣數
决待吉人與之非天地私與之吉人自與之也太
公五世反葬于周礼不忘其夲狐死正丘首仁也
成子高不肯以死害于人擇不食之地而葬焉&KR1273;
&KR1273;佳城有主久矣當時盗眼豈不欲竊滕公吉地
似定數也孫鍾感三官下教其葬不亦重乎非設
瓜也二人皆隂隲也君子有是心葬之不吉未之
有也是以為悪人葬吉地上天有禁天地鬼神斷
不許無德行無福之人私竊天地之寶以夀不仁
之冨貴至人未嘗不見之未嘗不知之决不輕易
漏泄示人况無先事而知隔物而見之術又無透
空破地藍碧方瞳之人曷能源流天地人萬物一
脉真造化乎其不能遡乎真造化者以舉世之人
紛紜萬學一一盡走于不相同之域而未造于未
始不相同之天同其不同不同其同同其同不同
其不同則不堕于同不同之偏不同者三才萬物
紛然妙用同者三才萬物夲然真體初未嘗同未
嘗不同也悪可以天道地道人道物理一一一切
之不同者惑亂其胸中之天耶庶幾不泥于天地
人之迹而通乎天地人之賾也此匪術也理也三
才萬物之理夲一致也欲造一致之妙必推其精
粗而格致焉譬如乳出酥酥出醍醐至醍醐則極
妙矣陽氣者一切有形中之至精者也是猶酥也
真陽生意者又陽氣中之至精至精者也是猶醍醐
也道家謂之水中金藥物也天地人萬物萬事萬
法之各各變化不同也果誰爲之全論其全體全
然同是一真陽生意千變萬化而爲之其先天先
地先父母者也真陽生意果誰為之超此難言也
按圖索駿泥形取像真死漢寕足以語此道世之
所傳所學只是卋間法縦淂真傳妙用竒訣亦世
間法不涉于世間法而淂之始為高眼苦學三十
年不如點化數語又不如一雙乖覺之眼又不如
一片玲瓏之心猶未也難哉又况一切世法上聽
上天所行又隨國法所轉又審世道汙隆又逐人
心正邪尚之則靈不尚之則不靈又當識其時宜
也斷以不疑為上通逹之人皆可不通逹之人多
忌諱此隂陽家諸法不容不存苐人鹵莽難闖其
妙又不可苦溺其說又當觀人力量見識德行福
德為何如遇其地或太過而其人不足以當之亦
不可天地至大萬物至多惟一至公之理行乎其
中天且弗違安有私心然彼一一各有分劑一一
各有法緣當以真情實行盡力行我之正大契彼
之氣數忽然眼開見竒特造化欲加一毫人為不
可淂奚特地理云乎哉道家謂五岳之外有别五
岳鄒衍謂九州之外有大九州列子謂焉知天地
之表不有大于天地者乎釋氏謂南閻浮提為四
大部洲之一娑婆世界為華蔵二十重世界中苐
十三重諸世界中之一此其大㮣也恣情瀾翻何
有涯涘是誠不可以聖智測度然天地依風風依
虚空虛空無形無所依天地虛空根蔕安在必有
剖破天地虛空根蔕者視之而笑且置此說尚有
一則語頗費分䟽昔迦葉示滅窣堵波至今在天
竺國雞足山中迦葉親抱釋迦佛金縷袈裟直待
彌勒佛下生而付焉其事極遠極遠當時止是何
穴又如何不隨天地山川氣數遷變邪理邪非理
邪數邪非數邪子當努力行四方子當努力行四
方一旦鐡鞋根斷會遇無舌大丈夫歷歷明以告
子何止三教九流萬方萬法要旨大地山水来龍
天地人萬物隂陽虛空根蔕而已子終身之事畢
矣子當牢記其語待歸以告我
辭吴泮請儒師書
某頓首奉書于吴泮廣文先生某幼嘗聞之揚子
雲曰通天地人曰儒又聞之韓退之曰師者所以
傳道受業觧惑也子雲退之能言之猶未偹也昔
人莫不皆難之不唧&KR1543;鈍漢何由通此六者之意
乎數十年来欲弓不箕欲冶不裘顛嗒固滯喚鍾
作甕十字九錯百事千謬叢萬拙于一身宜乎化
為凢民併與早年所讀所見之書一翻翻却甘于
老而貧而病而死而已矣回視古今萬夢不直一
揔指胡為乎倏焉垂謬于萬古蒼茫之外摸著虛
空如小物忽焉破想于一毫玄微之中笑看隂陽
妙萬象或與青天白日互相斟酌或招山光水影
交恣飛舞自我其我不他其他所以被破跣走狂
歌醉笑扵雖與人語而不與人同語雖與人行而
不與人同行之古路倀倀癡癡終日竟歲獨遊而
莫知底止亦不知世間何如謂之世間又胡為乎
一旦欲移之于詩書禮樂之傍果可以世間法縛
之乎尚髣髴記淂數十年前我父有言曰夫子之
道大如天六經之旨深如海吾老矣何足以知此
今又𣸪化而為野人矣是誠無所用矧兹吴中土
風清嘉羣彦汪洋其来久矣至今藹如惟廣文先
生以斯文為重閩中三外野人鄭某頓首
三教記序
我自幼歲世其儒近中年闖于仙入晚境遊于禅
今老而死至悉委之苐邇來三教凄凉甚矣不覺
數數為之動心各因其意作三教記何夙習之尚
未忘邪然期望天下後世之心則深矣切矣吾其
絶筆扵斯文乎
早年遊學泮宫記
我自三十六歲科舉既斷之後絶不至于學校又
三十一年終不能忘其為儒也昔五帝三代皆有
學也禮凢始立學必釋奠于先聖鄭康成以先聖
為周公孔子固是周之舊典至孟子出始播告宰
我子貢有若之至論是以儒者皆願學孔子及漢
興高帝五年至魯聞弦誦以為守禮義之國七年
樂行儒者叔孫通所定之禮是以十二年過魯不
祠周公而以太牢獨祠孔子皆不能忘其所宗也
蓋吾夫子之開道統也雖不外于祖述憲章堯舜
禹湯文武周公之意然以此道大開古今天下君
臣盛德之美聖賢斯文之運必凖之于吾夫子而
後斯文始定而始昌此道彌尊而彌彰微吾夫子
創始以儒道設教垂憲萬世則後世仰誰為儒道
之大宗主至今國法家法身法心法天下之人凢
百行事悉當凖之為法大矣哉為吾夫子之心法
何如者吾夫子以一日克己𣸪禮天下歸仁之妙
授于顔子以吾道一以貫之之旨語于曾子此二
者吾夫子開道統之大夲子曰吾志在春秋行在
孝經春秋尊王之經孝經事君親之書此二者明
人倫之大法獨吾夫子化而大之所以為大聖人
續之者子思子孟子周子二程子朱子陸子諸公
疉疉而出皆有以開道統明人倫也凢自古為君
子儒者何莫非此道道統之源集大成于夫子續
于儒者儒者之事繫于學校學校本以教飬人才
也何以教之自正心始何以始之由讀書入讀書
而不見道匪為讀書見道苟不明則無真詣實踐
不嚴于正心則臨事差忒義利莫辨况今既無以
教之又無以飬之而又不能以禮義自飬其所飬
其心餒矣每垂涎于外聞路旁腥芳之氣&KR0670;人必
乘其餒而入則醉彼耳目口鼻也深意氣状貌與
之俱變有似此身不屬于我者非道果離于人而
人自昧其道耳奚不自悔自艾彂憤思之一旦日
出勃然晨興八荒洞洞然與我化矣而此道至廣
至大妙乎無垠與天地萬物相與周流曾無間然
所謂吾夫子開道統之大夲明人倫之大法者一
也二之則小一之則大皆我夲然之善固有之天
也非外假也豈風雨晦冥所能惑也甫無愧于為
儒抑亦激勵學校苟未至于大全其道得以切磋
琢磨者其學問器識可經綸治道可著書立言俾
天下人皆不越于禮義廉恥之域其效博㦲或非
其人而儒其業夫豈曰儒自古有用之才為君子
儒者盡出于學校當知學校乃禮義廉恥所自出
之地豈徒有用而已切勿謂向之學校儒者惟業
科舉時文腐而無用何𥙷世道然科舉時文其所
講明皆九經諸史諸子百家天地隂陽五行萬象
歷代君臣聖賢人物道德性命仁義忠孝禮樂律
曆制度政事戰守形勢風俗氣數文章技藝萬事
萬物格物致知誠意正心修身齊家治國平天下
之旨要其中選者衆作粲如亦未嘗不妙也析理
則精微論事則的當亦多開發後學其為人物典
刑氣節議論初未嘗亡也特行之有至有未至多
成空言今言空言者亦㒺聞更三十年舊儒無矣
後之来者出何不早不淂一拜斯文之盛嗴彼之
眼何其貧甚欲問辯誰其問辯欲矜式誰其矜式
欲就有道而正焉誰其有道向使我早年不淂父
命遊學泮宫遊學四方出而廣大其見聞歸而我
父開以天理將何以正其心將何以終其身今不
敢忘其所教故盡死以我父為師但我無能為人
也不能自具儒者之道而新之乃抱此拳拳空意
欲以被之將来可哂也已惟吾夫子之道無古無
今無變無異無斷無續無窮無極遂述此意名之
曰早年遊學泮宫記
十方道院雲堂記
我夙慕長生甚欲創道院中年後化為頑物不𣸪
作神仙夢想乃止昔嘗謂自唐以来若宫觀道院
若僧寺菴院並絶少却多有真心出家之人邇来
仙佛之居數倍多于三十年前而率皆冨者蔽身
貧者竊食焉非真心出家通身俗氣厭罵貧者安
有真心供飬于人也然則天下山水非不勝也仙
佛室廬非不多也特未嘗多見有真心辦道者又
未嘗有真心盡情供飬于人之人若無真心辦道
又豈知供飬凢人與供飬神仙等無差别則滿眼
但見盡是神仙更不見有世間凢人或生分别心
曰此仙也非凢也非真道人非真道院曰道院者
何道院與宫觀異道院乃延待天下十方蓬頭髽
角跣足破衣清净雲水道人憩肩入靖之所其来
如風其去如空似非世間人為流通大道而来耳
寔以曩劫上帝憫世人䧟沒于欲海中不淂夀其
天年勅神仙以長生不死妙道流行卋間擇有德
行之人而授之道家之道正法也謬師貪婪誇衒
竒特千人萬說自異為高至有魔法恣說百千種
穢䙝之事誣汚大道迷之賣之于少年冨貴之人
不顧上天有禁死則罪在不赦始者出塵濁遂入
道既入道反再入于塵濁何其顛倒錯謬如此以
其夲無真心于出塵離俗也胡不思大道乃自然
清净之理神仙乃出塵清淨之人若不清淨則德
行從何而生縦是有功于人不從真實慈悲清净
心中流出則不曰大德行若無大德行决無大脫
洒决不淂大成就縦遇極妙真傳使其無福魔必
壊之决不淂結其聖胎决不可身外求道道不在
于身外决不可心外求道道不在于心外此心不
真不定不純一不空玄有想有存有意有方所有
運用有希望等事盡是妄想纔有纖塵即生魔業
于深定中假有一切祥異皆為魔勿喜勿怖勿視
當自然消滅始契至妙若以一妙散之衆妙曰玄
牝曰鉛汞曰斤两曰火候曰結胎出胎等有種種
假名各有種種竒說苟悟以衆妙攝于一妙一尚
非一衆曷為衆咸泯之于自然之中咸無衆名咸
具衆用魏伯易云委志歸虛無證騐自推移(以舊鄭定)
(夲為正今盡改作證難以推移者誤)正此旨也以浮游而守于規中
抑其次焉是故神仙之道無他一自然之妙而已
矣必先絶其思慮若渾忘于晝夜静極于極静極
静于静極自然其清淨清淨其自然自然冥身心
于空空而不昧自然藏乾坤于玄玄而不漏自然
返夲還源自然月滿精盛自然當大造化一陽將
動未動之初我身中深深深極之根自然出獻甚
玄甚妙甚微甚真之先天陽精以為丹毋自然通
于任督湧泉同時互相淫淫𦦨𦦨沸發真熱捧擁
丹母升上降下交貫周流以大造化大妙一身自
然媾孕于其中自然凝而為長生不死純陽之寶
動其自然之動而不動其自然之不動則動者以
無動而動悠久綿密秋毫不差自然成就于無終
始之始終其心不死决不成道以我自然聽其自
然純是真心自然其然不涉人私而弄天玄此者
誰也誰其此也萬偽皆壊獨此不壊一切皆真萬
象自靈妙潜于至深清徹于極圓酩酊渾沌之髓
而常吹古馨玲瓏金玉之體而獨抱空堅化其所
化化為至化清風白雲同一去来出沒天無根而
根于天地無蔕而蔕于地人無心而心于人三者
雖不同道而同于道道而同之則與之同遊于無
何有之或焉神其無形之形而出似乎聞太空
有聲大呌世人曰汝等何為昏醉不醒邪有欲應
之者已挟之出六合而去寕有蹤迹與世人見之
人也世間道院豈能延之設造竒特華䴡道院過
數百所不如以一點真心盡情供飬一切道人盡
力利益一切衆生若以此為道院始入神仙境界
敢以我夙誓真心盡誠吐露向者所参道家精藴
冐禁破戒說而為文平等供飬十方三世一切神
仙一切道人一切世人願一一先以德行為夲仍
以此道夀其自然清淨之天終以此道同挟乎天
地人而同超于無無有有有無無有之表豈不了
其無所了之了而了也邪遂以此文曰十方道院
雲堂記
十方禪刹僧堂記
我三十年来幅巾藜杖獨行獨住獨坐獨卧獨吟
獨醉獨往獨来古闔廬城每一至于萬夀承天虎
丘諸禪刹之間必喟然嘆曰我生也晚惜乎不見
古尊宿法席隆盛之時向者徑山靈隱天童净慈
育王中竺雪峰雪竇蔣山道場能仁東林仰山黃
龍開先百丈雙林鼓山大潙石霜西禪保寕疎山
金山焦山何山夾山福嚴圓通江心大慈華藏名
刹百餘皆為法窟大刹禅单近千數小刹禅单亦
不少凢古尊宿之行道也一語一默一動一静無
非舉唱向上巴鼻了當衲子命根多有死其心于
一坐宴間而笑罵于佛祖之上者如在世外受清
淨福自不肯飲酒自不肯茹腥自不肯私庖私啖
自不肯私冨私居自不肯傲慢恣縦所為野氣如
一水庵岳松源冲癡絶範無凖觀月林開無門諸
老禪據師位皆孤硬有悪辣手皆講叢林規矩不
許看經看冊不許偶語雜事晝夜趺坐密如列筍
盡命参䆒咸有覺觸是以頗多龍象堪以負荷法
門夫何今者爐冷鎚輕不足以煆煉法器飯糲食
悪不足以供飬大衆常住昧於收支過于撙節幹
衲子口中食為嚢槖計為結托計為自醉醲飽鮮
計比比皆然致使十方衲子東馳西走竟無可放
包參請之地昔不憂飯今憂無飯昔不憂師今憂
無師江南禅教諸刹連年遭水遭荒常住逋訟窘
廹處處閉僧堂併數年可去者去不可活者丐借
獨爨偷救殘命如失母兒無所依附先是三十年
来争奪住持耗常住竭私蓄弄貧買勝無辜争訟
亦多摧挫費耗失傳儀落業共撥因果大為時俗
變壊江南十方叢林古意今盡不存竟無十方夲
色衲子處處僧亦皆少逆料此後法門愈其難矣
世人意馬悪業易于跌蕩後于薙髮背古悅新競
舞魔怪叛于正法我欲痛說不忍茟之昔黃面老
子嘗懸記末法僧門流弊不幸身親見此間有清
素純正辦道之士叱為怪物罵之何苦自取桎梏
其身苦者益苦頗難于獨立堅抱舊心固無搖動
彼偷心未歇者亦從而淂志逞盲辨以當宗乘笑
守古戒為不脫灑自誑自尊鼓無明火入骨愛財
冨者愈冨念念謀僧官買大住持营私室為俗窟
生親子為徒弟業重魔熾浮于俗人苦哉痛哉絶
不念黃面老子正爲何事出世百丈禅師亦何爲
而作僧堂爰自少室曹溪多居律寺别院說法尚
苟簡雜居無倫唐代宗末百丈始彂廣大心别創
禅居立法堂立僧堂又置十務以處主事者清規
一出法度咸新素無蒙堂無前資無单寮無退居
方丈無塔頭菴院其曰禅僧無高下但依入堂次
苐同一堂而處進則始出位盡力爲衆退則仍屈
已棲身于衆三條椽下七尺单前一切不顧寕肯
犯人苗稼爲衆所擯笑又况可丈以前天下苦無
多寺院而辦道之士多無地棲禅率是獨隱深山
窮谷刀耕火種而自食其力身其勞苦則心不純
一豈不願淂一單如將安其身而遠于役可移
其心而專于道百丈之惠可謂至矣有志氣者可
以安禅可以共住可以同參可以交相淬礪可以
交相鼓唱可以交相行道照耀山林大衆羣然一
時一一坐破蒲團我心亦足慶快我成道大衆不
成道我不願獨先成道我安大衆不安我决不敢
獨安昔創此僧堂為大衆設非使我獨安于辦道
也安其身所以安其心安其心所以安其道苟不
安于道則不安于心不安于心則不安于身不安
于身則心生萬夢失却自巳何以為佛法棟梁何
以為衆生表率僧固亦人也為其清净慈悲了逹
自心而淂僧之名若以落鬚髮披袈裟為僧九間
萬椽為僧堂此世間見也誠不曾聞往昔之時千
岩萬壑之中古尊宿行道之處萬錫飛来如龍走
空雖現頭角不露爪甲劃破虛廓别為一道不涉
世人衆生行處萬刹日月出沒其中八面風雲變
化于外無所之所不住而住争奈有目者不能見
有足者莫能入是誰之過與倘能飽食終日無所
用其心恐亦可以消檀施一盂飯然未廣大也必
有大心大士與大衆同生死同粥飯同行住坐卧
同開此心夲然無盡廣大之天一一盡蓋覆三千
大千世界方始與黃面老子吐一口氣何期末法
叢林凋零若此思之駭然安淂不淚下如雨我老
矣死矣誓當重出頭来以大力量于無盡無盡百
千萬億大衆僧海中推出無量無量劫前古佛剖
開自心無盡廣大法門大告報一一無盡衆生塵
刹一一三千大千世界若是大心大士便請各各
歸堂去快哉快哉苐佛法至此亟矣必先速淂數
十人肉身大士大闡神通應化天下諸刹使一切
衲子外不壊于一毫賄賂酷虐内不犯于一塵淫
殺貪傲其不遵黃面老子遺教經最後教誨之意
者不淂名曰僧然後却與之論世尊拈花迦葉微
笑之宗風佛法其興乎我今苦告諸佛子各各逑
入大回心三昧但言之至此我亦㒺知所措諸佛
菩薩寕不動心焉我遂嘔我心中無忱聲而為誓
銘之曰十方禪刹僧堂記
鄭所南小傳
鄭思肖字憶翁號所南福之連江透鄊人也祖咸
卒于枝江縣主簿父震字叔𧺫號菊山淳祐道學
君子為和靖書院山長景定壬戍卒于吴葬長洲
縣甑山母楼氏妹為比丘尼名普西公太學上舍
應博學宏詞科侍父来吴寓條坊巷元兵南下扣
閽上太皇太后幼主䟽辭切直忤當路不報初諱
某宋亡乃改今名思肖即思趙憶翁與所南皆寓
意也素不娶孑然一身念念不忘君形于言詩文
中如過徐子方書塾云不知今日月但夢宋山川
題鄭子封寓舍云此世但除君父外不曾别受一
人恩寒菊云寕可枝頭抱香死何曾吹落北風中
贈人云天下皆變吾觀其不變惟其不變乃所以
變其變者物也不變者道又云古人重立身今人
重飬身立身者蓋超乎千古之上與天地同流于
不知不識之天也飬身者惜一粟以活微命役于
萬物死于萬變者也何足道哉遇歲時伏臘輙野
哭南向拜人莫測識焉聞北語必掩耳亟走人亦
知其孤僻不以爲異也坐卧不向北扁其室曰夲
穴卋界以夲字之十置下文則大宋也精墨蘭自
更祚後爲蘭不畫土根無所憑藉或問其故則云
地爲番人奪去汝猶不知邪不欲與雖廹以權勢
不可淂也天目夲中峯禅林之白眉聞公名欲見
未果偶會于孝子梅應彂家一見各默不語坐久
之本忽謂所南何不說法曰两眼對两眼無法可
說及别去本又云博學老子公即曰世法和尚趙
子昂才名重當世公悪其宗室而受元聘遂絶之
子昂數往候之終不淂見嘆息而去無何貨其所
居淂錢則週人之急田亦捨諸刹惟餘數畆為衣
食資語佃客曰我死則汝主之蓋不以家為矣自
是無定跡吴之名山禅室道宫無不遍歷多寓城
之萬夀覺報二刹疾亟時嘱其友唐東嶼曰思肖
死矣煩為書位牌當云大宋不忠不孝鄭思肖語
訖而絶年七十八蓋公之意謂不能死國與無後
也自贊其像曰不忠可誅不孝可斬可懸此頭于
洪洪荒荒之表以為不忠不孝之榜樣宋社既墟
適意緇黃自稱三外野人嘗著大無工十空經一
卷空字去工而加十宋字也寓為大宋經造語竒
澁如廋詞莫可曉自題其後云臣思肖嘔三斗血
方能書此後當有具眼識之又著釋氏施食心法
一卷太極祭煉一卷謬餘集一卷文集一卷自叙
一百二十圖詩一卷與菊山先生詩集并行于世
題鄭所南行錄後
右所南先生行實一卷吴門唐謙自牧所纂錄也
錄成以示予予讀之至其末云公之行尚矣惜無
人為作傳姑記其㮣如此因歎曰自牧之錄此其
有關于世教哉蓋先生亡國一太學生耳非有官
守言責而享祿位之崇也顧其不屈也若是則夫
受國恩承顧託乃俯首帖耳若無所與而諉曰運
數有歸者獨何心哉先生遂至于終身坐卧未嘗
北向則其秋霜烈日之難犯者盖凛乎其不可向
邇矣故其殁也平日之靦然自欺而不能無愧畏
于先生者方自慶幸又烏肯執筆以發揮之也哉
此先生之高節峻行所以日遠而日忘也今自牧
乃能于萹章殘廢之餘故老凋零之緒掇拾纂綴
淂不至于盡泯而其賢不肖用心之不同于此可
見矣嗚呼使伯夷之風不聞于後世頑夫安淂而
廉懦夫安淂而立哉予故曰自牧之錄此有關于
世教也歲癸夘三月姑蘇王行書
題周草窗畫像卷
宋運既徂吴有三山鄭所南先生杭有弁陽周草
窗先生皆以無所責守而志節不屈著稱前二十
年時獲瞻所南先生立像于吴門唐氏所南孤劲
嚴峭有凛然不可犯之色觀其終身未嘗北向而
坐可㮣見焉今獲瞻草窗先生像于長洲沈氏草
窗豪偉逸秀有飄飄邁俗之氣觀其自贊之辭可
㮣見焉二先生姿韵雖殊要皆介然特立足以增
亡國之光者矣晚生後學不淂親接其言辭風範
于當時乃獨于其遺像以想見其人可勝歆慕也
哉沈氏字伯凝家多法書名迹而尤寶蔵此卷云
重光作噩良月丙午望王行書
𥙷遺
題畫蘭丙午正月十五日作此一卷
向来俯首問羲皇汝是何人到此鄊未有畫前開
鼻孔滿天浮動古馨香
附錄題詠
題鄭所南宅王賓
自從宋鼎被遷移此宅飄零棄與誰人問先生垂
淚荅國亡何用念家為
題宋太學鄭上舍墨蘭(有序)王逢
公諱思肖字所南肖與南何居義不忘趙北面
他姓也世家三山曾大父咸仕宋父起湻祐道
學君子公太學上舍應博學宏詞科會元兵南
叩闕上宋太皇幼主䟽不報國初諸父老猶能
記誦之語切直犯新禁俗以是争目公公遂變
今名隠吴下所居蕭然坐必南向遇歲時伏臘
輙野哭南向拜而返人莫測識焉有田三十畝
邑宰素聞公精墨蘭不妄與人因紿以賦役取
之公怒曰頭可淂蘭不可淂宰竒而釋之又嗜
詩題蘭云玉佩凌風挽不回暮雲長合椘王臺
青春好在幽花裏招淂香從茟硯来過徐子方
書塾云天垂古色照柴門昔日傳家事具存此
世但除君父外不曾别受一人恩寒菊云寕可
枝頭抱香死何曾吹落北風中禦寒不藉水為
命去國自同金鑄心其為文&KR0894;行率類此晚年
益䆒天人性命之學竟以夀終
舊傳獨行老康成文物衣冠魯兩生甘與秦民潜
避世恥為殷士祼如京天池水淺鯤南息衡岳峰
高雁北征三百運終遺墨在秋風九畹不勝情
陳深
芳草渺無尋處夢隔湘江風雨翁還間作椘花我
亦為翁椘舞
中吴王育
所南老翁磊落人胸底飽含萬劫春吐出必湏作
怪異聚空削有還強陳撮山捏雲欲隱䄂争自兩
手無力空張唇歸来垂頭默無語戄然捉淂身内
神從此縦横踏天地顛狂闊步誰能倫倒拂溪藤
直畫蘭花𬗋葳𬎼香可飡清風無塵烟霞翠月白
凝秋半夜寒入夢迷人燕如醉相逢援琹愁對嘆
老翁不見今何在忍看遺墨眉皺攅人亦香兮蘭
亦香相思脉脉欲斷腸雲開山阿見圭璧風散群
飛聞鳳凰長使逍遥不拘束與蘭千載共幽芳
烈哲
雨過春山曉雲歸空谷香靈均不可見惆悵對幽
芳
餘澤
南子毫端有古香不求或與意尤長如今好事非
前軰祗愛昌陽掛屋梁
曾游澧上過湘中祗見葩作小&KR1244;近日靈均生
意轉從千畆媚春風
魏俊民
南望湘江歌椘聲癯癯鶴骨老山林濡毫為染萇
弘血澹掃幽芳寄此心
卧龍山人陳昱
家學相承寶祐年東籬幾度菊花天𬗋茎孤葉留
殘墨更覺秋光分外妍
遂昌鄭元祐
南冠江上哭湘絫淚著幽蘭雨裡枝不獨萇弘血
化碧孤芳愁絶有誰知
屠澤釋德欽
君子譬如蘭在谷所翁淂之香可掬湘江浩動波
濤空月落蒼梧滿秋屋
王冕
鄭所南胸次不凢文章學問有古人風度不偶
陳跡紙上幽芳見是人
韓奕
惟公生南椘侍父来吴中身遭宋國亡耿耿懷孤
忠無家又無後南冠號北風洒淚寫離騷咄咄如
書空幽花間疎葉孤生不成叢翛然數花間遺恨
自無窮圖成綴新語語怪誰能通流落為世重心
苦寕論工此花有時盡此恨無時終吁嗟匹夫心
所受由天衷我思殷頑民千古將無同
口白晝呌不醒徒爾打筋斗若欲了此意但飲一
杯酒
晚年闔閭國僑寓陋巷屋屋中無所有事事不具
足終不借人口伸舌覓飯喫以此大恣縦罵人笑
吃吃
山中一溪水絶與衆水别不解飲清風只觧醉明
月一片清泠意活動流不徹何勞濯纓人再三苦
饒舌
我家南山南日月最相愛清光潑面来只是無人
買我昔買淂之翻手恣買賣山北諸草木也只得
禮拜
佯狂真佯狂踏碎東風影一任東風吹花意亂不
定閙閙人叢中人人喚不應借問老先生莫教是
姓鄭
頭戴爛紗巾脚踏破鞋底不知以何道琮琤宇宙
裏或恐是逹人毋乃是癡子我亦欲問之面冷似
鐡鬼
我有一句子朗朗最分明問水水亦笑問石石亦
嗔獨有老枯樹聞之彌精神從此開笑面惱殺天
下人
崛強數十年只弄一枝茟茟是無根花日月常結
實千千萬萬顆顆顆如紅日日日採將来布施十
方佛
蒼蠅亦奇哉腹内矢何物黑者變為白白者變為
黑不換人活眼何以化流俗我来閻浮提却喜無
此術
一火陶鑄来莫不皆完具豈有一造化而勞别父
母可憐生盲者當面不辨主此理甚無斁唾汝化
為土
不怕明日死且喜今日活拍響浪敲擊飛謔訊挑
撻直送雙眼去天外破毫末盧都横上唇口門八
寸闊
三三即九九數之何曾有九九非三三拈来不用
参滿頂髮䰐鬖滿面骨巖巉不知死日至只是弄
癡憨
巉巉巖谷中盡謂是白石一見一摩挱老眼滴寒
碧絶無一點香蒼頂直堅立當道横黃金惜哉無
人識
呌笑舞荒唐面上生雪霜一味呵呵笑赤脚走四
方明月忽見憎憎我太枯清我亦罵明月罵月弄
光明
每愛入深山最怕石路悪剖樹斫木屐堅欲護雙
脚即忙著將来步步革落落從教世上人罵我錯
錯錯
二十餘年来非不喜飲酒近日青天癡也逐世人
走罵詈古冰雪讃歎新花柳安淂不獨行鼻角插
入口
飄飄山中行與雲同出没飢来餐生石入口細無
骨滿吻流甘香不嚼而味出幽禽獨賞音數聲不
可忽
生来好苦吟與天争意氣自謂李杜生當趋下風
避而今吾老矣無力收鼻涕非惟不成文抑且錯
寫字
昔者所讀書皆已束高閣只有自是經今亦俱忘
却時乎歌一拍不知是誰作慎勿錯聽之也且用
不着
突然出身來撥却青天轉擊破古洪濛碎作七八
片片片生春風散作花柳面面面冷眼笑何處不
相見
頑絶絶頑絶以笑為生業剛道黑如炭誰知白似
雪笑殺娑婆兒盡逐光影滅若無八角眼豈識四
方月
呌賣沒底有有價不敢道拾淂一塊泥勝如萬塊
寶如此至鶻突直是不老艸逄人但點頭好好好
好好
何待死方休即今骨已朽竒特動天地也擲向背
後咄這臭矢嚢恣情開大口幾翻說淂風驚落虛
空走
