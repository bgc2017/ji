檇李詩繫卷十八
平湖沈季友編
明
錢閣老士升
士升字抑之號御泠又號塞菴晩稱息園老人嘉
善人萬歷丙辰狀元除修撰崇禎間召入東閣加
太子太保進文淵閣務持國體據事盡言上寬簡
虚平四箴嘉納之奸人李璡請括江南巨室士升
力爭宸聽雖回而共事者嗛之遂引疾歸築放下
菴以老
五君詠五首
魏給諫
孔時秉介性卓卓雞羣鶴搖筆挾風霜勵志在溝壑剛
腸病貪夫冷面絶請託峭潔衆所讎形影了無怍
高總憲
吾師子高子繹聖傳宗旨研幾析毫芒靜坐觀無始德
輝藹春陽心境湛秋水形解何超然虛空起滅爾
周主事
蓼洲好奇節衝口不能咽意氣死生輕怒詈齦齶决捐
軀得所求長嘯浩然别莫邪固折摧光焰耿不滅
楊副院
應山挺勁骨筮仕勵冰蘖矯矯出風塵謇謇居禁掖三
朝戴國恩一疏褫姦魄惜哉蚤發機血肉悲狼籍
李御史
仲達風雅士弱冠致青雲夙禀烟霞姿自攜冰雪文佩
囊立螭陛摩空逐雀羣一朝剥落盡蕙草嘆芝焚
臘盡雨雪檢東坡書北堂壁詩次韻二首
烟樹迷離數點鴉勞人草草上征車貰來茆店三杯酒
濕却貂裘兩袖花冷落新亭惟有淚飄零東海已無家
不知縞素空山裏留得冬青樹幾义
春風已動麥苖纖猶覺寒威入被嚴海上白銀留曉闕
山中青箬裹餘鹽回和擁衲嘗新醖曝背推窗近板簷
試看蕭條池上柳枝頭微露嫩黃尖
錢僉都繼登
繼登字爾先號龍門晩號簣山老人士升從叔同
榜舉進士授刑部主事鞠珠商與大璫乾没事不
少貸轉郎中摘猾胥魏成銓等弊出守饒州淮藩
驕縱閩師驛騷皆制之不擾陞督學江西丁艱補
蘇松兵備以事譴歸崇禎十七年起江防僉都御
史未赴而淮楊失守終隱於東郊之客園著有壑
專堂集
讀高景逸先生遺疏
亦有不義生權門締瓜葛亦有不義死倉皇自引决彼
生如陳屍暴露未就穴彼死亦大慚鬼面猶蒙甲公生
如霜嚴公死如電掣君恩不敢忘逆焰不可爇至今秋
池水冷浸千年血
從饒郡東歸過采石
柳絮飛香風滿川鰣魚價賤不論錢日昏沙市催收網
雨落江灘好放船十里一逢留客埠三春半是養花天
輕衫白袷危檣底倚看鍾山幾抹烟
送彭觀民南歸
連牀聽雨話雙歸獨馬愁看向落暉懶不作書鄉訊遠
淡無回味宦情非窮邊客久人偏瘦澤國秋深蟹正肥
遥憶東山花事盡空將秋淚濕征衣
憶饒郡舊遊二首
隔堤野柳環山寺(湖東即薦福寺)遶岸紅粧倚畫樓(遶岸皆妓樓)恨
不湖中了公事朝朝暮暮住浮洲(浮洲寺名)
彭澤鰣魚雪色螘(彭澤五月饋鮮魚)餘干沙地鼈如鮐(餘干琵琶洲有)
(沙魚鼈)建昌遠餉麻姑酒(建昌酒名麻姑佳甚)快試浮梁御樣杯(景德)
(鎮燒御磁必先進數器於太守曰御樣杯)
黃參政承昊
承昊字履素號闇齋洪憲子萬歷丙辰進士累官
江西參政有闇齋吟稿
秋日過語溪小憩吕園即事
秋暑名園憩陰濃涼自生影花臨砌弄飛翠隔簾明曲
沼矜魚樂深林變鳥聲宛然濠濮處儘足愜幽情
金郎中麗兼
麗兼字雙南秀水人萬歷丙辰進士授行人天啟
間擢吏部主事崇禎初陞員外郎中以廉靜稱初
值璫焰先幾假歸著焚香錄以見志有補軒集
閒居
寂寞南城一草堂新栽桃李漸成行石牀人靜春苔長
花塢陰濃午夢香溪雨落梅銷蝶粉閣風開柳露鴉黃
荒園未許追金谷好句還應似輞莊
次吳王廟
片帆春水泊危廊大帝英靈野店旁壁上宫娥惟黛粉
簾前羽衞只風霜苔封古碣青千點鳥颭閒門白一行
劒閣已隣祠後主江東猶自憶孫郎
彭太僕先生期生
期生字觀民宗孟次子萬歷丙辰進士由部曹守
長沙南昌時州郡多立璫祠生不可府藏有羨金
數千吏以成規請徉受之三年憂去呼吏還之封
識如故癸未冬獻賊破江西三郡御史李邦華薦
生擢湖西道未赴而甲申難作將誓死聞金陵建
號遂莅任以一寶劒繫黃縠自隨曰此吾畢命物
也至江西屢晉太僕卿乙酉金陵破生與督師萬
元吉為固守計遣二客東歸作書與家人訣有妻
兮莫望夫子兮莫望父我道固當然忠魂恨無補
之語及
大兵圍贑州六閱月城中食盡生呼長隨吏楊大器杜
鳳蒼頭張卿輩託以身後事大器等泣請突圍出
生不可城陷朝服再拜登章貢臺解黃縠自經張
卿馮吉詹守道皆從死時丙戌十月四日也大器
與友人曾堯㫤解其縊排牆覆之未幾臺焚大器
等殮骨石函瘞臺下識以墜鐘明年大器將入廣
移至萬安百嘉村僧舍屬堯㫤守護以待歸葬越
二年生仲子至江西求之不得又十八年堯㫤白
萬安令胡樞贈以資乃負骨歸海上人稱曾義士
云
過湖上僧寮覩壁間伯兄題句感懷二人泫然
成詠二首
三載重悲廢蓼莪不堪蕭寺屢經過明湖似亦知人怨
故遣寒波著雨多
為祝延年禮梵文板輿三竺傍慈雲望中蕭瑟長堤路
愁絶嗁烏繞夕曛
劉布衣兊
兊字西成海鹽人萬天間布衣有秕廬稿
夏日遣興
竹塢花溪坐臥閒清暉常沐鬢毛間自饒詩思非關酒
小有園林抵住山松管祇將高士傳柴門渾似老僧關
不愁永夏銷無計日喚遊魚集釣灣
過俞鶴故居
巷夕風陰扄竹門陡醒人去直消魂樓還舊主登難再
手憶當年握尚温綠字曉窗迴白眼青尊暮雨斷黃昏
追尋往夢憐何益轉幸詩腸昔細論
項秀才利侯
利侯字于蕃利賓弟萬天間文學有薙餘草無患
社萍樹錄諸刻其詩務為組鍊字字徵實甚有備
往蹟于一篇兼數事于一句者
詠布
廣布含弘均釡權後宫何獨祀蠶先華黃輕淺葵傾藿
秀穎包函栗剖氊三寸鋤鋒仍日削暮春播種早秋搴
吐非鮫淚茸疑羽韌等桑皮白睨牋殘緼董京資覆體
敝綀元道拯攣踡苞跗採擷囊垂槖車軋槌彈弓控絃
細密偶純弘被儉枲勻表裏損蘆緶諸于輕暖推清獻
赭&KR1806;奇温拒百年火浣冰綃妖服袨駝羢翠錦類裘膻
刷經梳髮三梭子標鬊飛花一兩絟夜雪曉霜侔粟帛
文沉武露扞脢肩明衣齋潔宣尼製宅曠桑麻賦里㕓
一尺可縫漢宗室綢繆添線宋宫緣甬中升越來卉服
緤錫緰㠿交阯縣義取綿延行久遠名因遠播體安便
箕薪翳菓仁藏莢核碾充芻脂液燃蠙貢絮纖殷薦廟
襖胖襯鎧授寒邊啼號挾纊陽回澤閨閫經綸媧補天
縫掖士林彰樸素御禈郊禘染青玄期頤節烈昭恩賚
德備夭喬志草棉
卜秀才舜年
舜年字孟碩吳江盛澤人入籍嘉興補弟子員詩
學孟東野頗饒别趣字畫皆擅名書佳於畫而詩
又次之眼空氣銳介然有難羣之志自牓其廬曰
鄉人皆惡國士無雙里中目為狂生好狎遊平康
又多與孌童處以故早卒有綠曉齋稿
登天平山作
來遊不倚笻踏踏天平路峰矗萬雲立壑虚衆風赴攀
蘿陟其巔螺翠盈四顧下有小范塋慷慨發高慕
贈姪倩湯將軍
昨夜五星攢北斗朝來印繫將軍肘我家嬌客氣如虹
勇略不數湯國公外家兵書從幼習久矣江東無老熊
三吳不比九大鎮人民宴樂皆高枕左薄大海右太湖
内寇外倭相應呼時虞寇窟狡于兔更慮倭帆開似鳬
至尊拊髀懋簡爾愛爾裘帶閒且都白面依然儒者象
赤心自與常人殊草檄擊賊無不可懸得江門太平鎖
畫竹歌寄女郎徐安生
世皆畫竹槁竹身刀劒紛披難割人我能白地抽靈氣
導窽批卻走鬼神與可一𣲖近鄉愿子瞻灑潔隣狂狷
我筆如椽影空庭須臾印罄鵝溪絹當今朱白民前身
應是梅道人亦有徐孃子管氏仲姬未曾死徐娘自不
凡與我差可擬涓涓翠露罥晨流習習涼飈扶晝起晝
起晨流憑筆之茶綠香清琴罷時李廷珪墨薛濤紙隠
几含毫走妙思爾姿如冰志如雪磊砢蒙茸展奇節月
明千里掃罡壇紅線隠娘傳劒訣但願寫此竹枝葉化
作徐夫人之匕首盡殺吳傖不染血
春晴山居
水滿失灘沙林開曳綵霞晴來旋曬藥雨過急收茶鶯
坐一身柳蜂歸兩股花人言無事得多事最山家
丹陽道中
裘單俠骨寒鞭冷馬蹄暮楊柳負西風掃徧丹陽路
陳布衣堯德
堯德字安甫嘉興布衣任俠肆志視名利如唾家
無三日糧而好緩急人自謂與朱郭伍儈魚為活
暇則闔戶讀書與陶景先卜舜年駱雲程諸人結
社往還著有小草母死妻與弟相繼没蕭然一身
浪跡江湖間或曳裾王門或滌器酒市或寓興青
樓或棲靜梵宇入楚適郡人王維新為光化令讀
其詩折節焉病作死署中維新收遺稿授梓仍其
自命之名曰數莖髭葬孟浩然墓側
襄陽狂士歌贈佘容之
襄陽城北有狂士一雙白眼空天地愛月頻登嘯月臺
分泉每入甘泉寺瑟工羞向王門鼓酒篘只共英雄醉
紅線牀頭擬健兒灌夫眼底猶童穉魚服陳生人不知
臭味何緣一交臂醉我金叵羅贈君狂士歌歌成一笑
朱顔酡青蚨向眼奈我何
武林包氏園遇仲仲子
林花半塵土春巳破三分竹暗鳩催雨松高鶴唳雲飛
泉當戶落清梵隔溪聞日暮空山裏行歌獨見君
送王友虞還越
相好忽相違臨岐怨落暉柳將心共折花與淚俱飛未
了尊前話重牽馬上衣故園千里月有夢寄君歸
寄懷卜孟碩
吳楚江為限悠悠兩袂分如何九峯月不共五湖雲病
久詩無力思多酒易醺夜來貪一睡為有夢隨君
甘泉寺
一綫甘泉寺峩眉嶺際分蘚碑淪鳥篆蘿壁走蝸文佛
毁金成土僧貧衲是雲遠公已千載花雨尚紛紛
惜春
無情一夜雨漫送春歸去野鳥獨相憐落花啣上樹
西湖竹枝詞
二八嬌娃蕩槳來西陵渡口采蓮迴自憐未慣傍人見
欲攏船頭又教開
留别周公美
爛溪楊柳青於眼却似周郎顧我時日暮溪邊此分手
折來都是斷腸枝
欒塾師景初
景初字稚行一字公輅不知何許人自言家本松
江屢試不得志來遊禾郡陶希廉涵中延為塾師
其人磊落不羣為詩豪邁時有出新之句有湘南
稿舊水齋集
曼詞
化工失權輿鬼物侮真宰培塿俯泰岱騏驥後駑駘青
蚨血痕爛芙蓉土花改龍池聚魚鼈韭畦鬱蘭茝日烈
豹文渴風死隼翮怠朱顔槁飛蓬雕題飾繒綵老蚌泣
魚目古蠧蝕豕亥天翁夜半號掬淚溢滄海
二妃祠
蒼梧山老湘流渴古竹新痕幾明滅重瞳玉棺置何許
江上紅扉祠二女錦瑟聲沉調不起小女琵琶老郎鼓
鼓瑟憑誰問水濱風吹野花滿路春何物情癡遣不去
峯頭來往女兒神
賈太傅祠
洛陽少年善哭世憂危震動明天子閶闔晨開絳灌入
夜半虚勞諭温旨筆下經綸至今在後人叢生此人死
洞庭水接瀟湘來中流白日常陰雷漢庭吞聲迄今日
一掬灑入滄溟開英雄學術會須爾媕阿者流安在哉
汨羅江
鬻熊廟鬼啾啾泣嗣王大醉無醒日秦虎豈無攘袂來
楚姬猶綰纖腰立纖腰競借君王顧小子為歡老夫怖
靈寶何堪坐授人不聞鬼恫見天怒天怒無如君夢夢
獨醒那能偕醉衆醒醉都難不復支聊借江魚收頂踵
不散精靈哭到今楚俗無知抛角糉
陶布衣匏
匏字子白初名&KR0008;字不食秀水人性好潔飄飄有
烟霞氣能詩文善書與崑山歸季思嘉善吳子往
讀書荻秋菴風月之際狂歌長嘯興趣所極或窮
日夜不返其豪致如此年二十而卒遺文散軼詩
僅七古七排二首予登其一外見廓園集者有亦
道青年難遯世不堪白面向時人啼破夕陽何處
鳥身藏綠樹幾時人惜不得全首錄之
贈别歸季思
沙明苔碧兩悠悠辜負寒江獨自流愁聽梅花吹鐵笛
肯將竹葉盡金甌霜風獵獵千行淚露草蕭蕭一去舟
雁字不從衡嶽斷猿聲偏向灞陵愁斷腸豈為青天落
回首空憐黑蹇遊孤館誰能歌白雪片帆應自怨黃牛
雨餘半夜同吟榻月滿三更獨倚樓詩思已隨殘菊悴
夢魂獨喜大刀頭明年燈火黃昏市目斷吳雲望紫騮
漫翁范應宫
應宫字君和號雪廬應賓弟後流寓舊京更名迂
字漫翁内子姚氏亦能詩有玉鴛閣同咏詩鈔及
姚没有悼内雜言
宿香陰齋有懷
彩霞忽散夢悠悠獨擁瑶琴弄碧流一夜霜欺青鬢冷
芙蓉零落墓門秋
石戶子范明泰
明泰字長康號鴻超亦稱觙子應宫姪太學生讀
書嗜古買宅城東有竒石曰舞蛟蓋李唐時物元
趙魏公所題也日夕婆娑其下與名流韻士高僧
道者持螯捉麈自以石癖與元章同因蒐輯元章
行事與詩若文輯米襄陽志林吳門王穉登序之
以行其自著詩文亦題曰石戶篇
送春日舟中望虎丘
沽酒楓橋雨乍收濕雲無力散春愁急拈蕉葉船頭飲
欲趁東風看虎丘
畢秀才星燦
星燦字雨宿嘉興人萬歷間文學有藝餘小詩倚
帆剰業
閒居
於世誠無用居閒道亦尊家藏釀酒法自作(闕)肝
膽誰憐俠圖書且率真最堪櫻笋熟客至不(闕)
陳無功歸自楚中
千里歸來一葉輕煙霞琴劒半縱横試將篋底新詩讀
盡是瀟湘暮雨聲
别胡繼章
當筵莫唱渭城歌君亦天涯可奈何今日酒闌歌歇後
恐君離思較儂多
姚秀才昌謨
昌謨字景文號幼海兖之孫萬天間文學久不第
去而為詩有問玄居草失傳
秋日園居
平生躭嶼壑卜築傍雲根野鳥閒情在殘書午夢存竹
寒晴作雨林密晝常昏巷僻無車馬藤蘿日繞門
陳吉士萬言
萬言字居一初字孟諤號弘景秀水人萬歷癸卯
解元已未進士授庶吉士辛酉卒其人品節自好
耽心古學詩亦錘琢有鈃園集
天台
積翠千層合飛泉百丈開秋凝寒雪下雨駕白虹來洞
底花成藥潭中石化苔若尋華頂勝咫尺是蓬萊
寄張賓王
十載秋霜滯遠槎同君漂泊各天涯一江夜雨迷桃葉
二月春風落杏花不是先生耽北郭可如蒙叟著南華
只今海内論兄弟先達朱門且任誇
曹居士隨
隨字是誰初名爾善字令民别號簡在居士徵庸
弟以諸生遊成均與孫令弘毛脩之齊名著有壹
是山居集大泌山人序之
雨花臺
法雨何年散江雲此日開花明子石出澗滴乳泉來撥
溜珠挑杖歸樵翠拂臺翻經人去後講坐久塵埃
徐隨州世淳
世淳字中明必達子萬歷戊午舉人累官隨州刺
史闖賊亂襄鄧間攻隨城淳以死守相持七晝夜
食盡援絶城陷淳單騎巷戰賊脅之下馬淳罵曰
有死州官無下馬州官也飛矢貫頤眼鼻横斷既
墜馬猶罵不絶口仲子肇樑抱父尸罵賊賊殺之
臨死語州人曰印埋廨後好護還官淳妾趙氏亦
罵賊死僕從死者十八人按臣上其事贈太僕少
卿賜祭葬恩廕肇樑贈助教命楚浙並建祠焉
野田黃雀行
北山豺狼橫於虎南海蛟龍不敢舞吁嗟黍苗間啾啾
唧唧相驚喧卑栖恐遭網高飛或被羅飛鳴罕得志飲
啄不敢過縱使蕭條蓬蒿下不如隨風入海化為蛤飄
没沉浮無絶劫有時網羅寬有時豺虎滅蛟龍飛騰脫
鱗甲落大田仍變雀天地爾時不卑狹
沈舉人德符
德符字虎臣晚字景倩自邠子萬歷戊午舉人有
清權堂集其詩尚雕刻好徵事規模晚唐間入宋
調評者謂自王李之學盛行吳越間學者拾其殘
瀋相戒不讀唐以後書而景倩獨近搜博覽其於
兩宋以來史乘别集故家舊事往往能敷陳其本
末疏通其端緒家世仕宦習聞國家故事且及見
嘉靖以來名人獻老講求掌故網羅放失將勒成
一家言以上史館惜其有志而未逮也
與友人夜話
予幼習楚人中道得伯敬示我玄對稿序者曰譚柄(友夏)
(小字也)抗論卑時賢齒少氣獨横最戒傍人門位置須堅
定欲還真大雅必斥偽先正斯語吾堪師一笑歲寒訂
二子世楷模藝林作司命歴下與瑯琊一朝廢不競蚤
逝悲鍾期朱絃絶高聽之子獨雄視萬夫禀號令陋哉
枵腹子貌尊復口佞詭云薄繢藻所貴咏情性動即擬
鍾譚叔敖豈優孟譬學膺米畫一抹枝巳竟斯道大域
中孰授爾蹊徑初意汰鉛華究使俚醜盛枯骸較豐肌
臧糓殆同病排擊敢辭苛奏韶先放鄭四詩雅頌風三
體賦比興豈汝索乞兒唾餘堪餖飣快語實起予嚶鳴
旋互慶始信銅山傾洛鐘亦東應努力進竿頭津窮更
開境會心兩忘言疎櫺一燈熒
貍奴行(憫流寇也)
貍奴睡向閒階足坐閱花房雙蝶宿利爪飈馳粉翅摧
栩栩魂隨莊夢促更憫疎籠吚啞雛弱羽無多初脫殼
深更一决棲塒敗毛血離披汚裀褥豈少鼠鼯晝夜行
不獨飲河兼飽粟縱遊竝狎更羣嬉同穴何曾在山谷
有時五技出無窮竄走狂奔翻畏縮調來飢解搏鸚鵡
仙去飛看化蝙蝠近聞調發諸銳師邇者江淮遠秦蜀
坐甲將弭赤縣災行營先播蒼生毒但曉摸金與發丘
幾曾破的兼飛鏃姬姜驅往馬前啼程鄭逃回路旁哭
奇珍異豔入褊禆剰馥殘脂歸部曲黃昏帳下輸欵誠
白日壕邊偽馳逐亦有兒嬉陷伏中投槍崩角求收錄
酋豪置酒盛歌呼降卒更衣盡扶服我今始悔責貍奴
汝但傷生猶異族誰信貔貅均猰㺄不甘牲畜甘人肉
方方肆勍蝗蟘行寇寇相生薪火續四年淮蔡尚屯兵
九帥安陽皆退衂蟣蝨翻成當道豺狐狸也逐中原鹿
張角猶存道陵起黃巢未滅宗權伏發機豈吝弩千鈞
坐使無牙恣穿屋恨少丞家守舍兒掘肉為書磔置獄
君不見唐宫蕭姬真癡物誓死扼喉雪冤酷阿武居尊
過八旬骨醉何曾知報復
嚴子陵
真人興白水處士只青林俗腹何堪足閒竿太有心天
勞垂象苦公悔結交深懶續商山績椒宫久嬖隂
糓雨日抵家
襯日魚鱗水烘人卵色天久晴貪糓雨新火活茶煙夜
讀偕兒塾春耕老墓田浪遊頻計左益悟杜門賢
閨意二首
枕墮晝朦朧沈煙裊夢中韻花私睡蝶冶葉鏤春蟲字
錦迴文杼薰籠小退紅倩誰圖倦繡殘縷唾屏風
繡箔芙蓉國雕梁燕子家顰多翻惱鏡鬢弱僅勝花畫
斂開眉手紅銷繫臂紗自傷通體俊如柳不藏鴉
陸駕部席上聽家伎
譜熟猶翻理粧遲稍恨催軟腔鶯學去驚態蝶齎來豔
惜將終曲香留未盡杯聞絃歡欲舞不信雁箏哀
泗上有懷卜戩甫
仆柳危橋側昏鴉古渡前艱辛如再世容易此三年骨
有違時性文無役鬼權聞雞今罷舞不畏祖生鞭
自劒浦入昭武舟中即事
霽久帆增健暄深木頓稠點頭行樹鳥浮鼻渡溪牛巢
飲榕承席邨舂磑貯舟篙工私笑我明日匪安流
端午鄰舟詩
風媆應蠲夏暄輕似衍春雕闌重複面繢水動搖身知
瞰佯他瞬緘歡故小顰一簾司聚散忙殺目成人
度夏漫興
池酌看新漲農歌起暮田秧將青報雨蕉竟綠無天香
昵深埋火茶甘久霽泉熱中多冷韻輸盡夕陽蟬
朱天倩新居二首
藥欄一色到還疑稍益蘭蓀減菉施樓徙全家勞燕子
門停誤馬吠猧兒花繁鄰院春無禁燈徹深幃月有私
北里誌成重閣筆記來方曲倘參差
枇杷花下綺窗開眉史前頭貯麝煤錦綆重沾棄脂水
畫奩先就避風臺敲籠戲惹春禽罵下箔教迷暝燕回
坐對清溪應借問小姑何日肯為媒
杪秋閱稼二首
孤學違時路每窮敢因智叟笑愚公生天孟顗元難佛
早世終軍未免童老去計應依馬磨寒來辭又祝牛宫
農場新滌漁菴舊匡坐斜陽說歲功
雨晴難準未忘情芒屩無營但閱耕鷗夢一生多在水
雁裝千里不羈城貴人謾作揚州歎老婢空傳洛下聲
禮數雖殊賓主洽園翁野袖盛逢迎
北上虎丘河干示送者
纔到河橋别夢新短袍又擬裹勞塵會心我自知濠上
勝事君其問水濱老面能紅楓似酒故腰倦舞柳如人
浪遊亦有堪驕處歲向長途覓賤貧
園荷盛開招客同諸從賞之
清池一例澤芝妍茶具新移水石前蓮社以花持供佛
竹林將酒當遊仙風欹葉勢齊傾露月寫波香不剰天
相府舊歌元豔曲可應誤作想夫憐
天啟宫詞八首
二廣雙甄陣脚牢御營日麗戰雲高封章臺鎖俱休進
萬乘臨戎正内操
白騾唐代御玄宗踣後將軍始受封爭似生叨三品料
驪駒賜號小烏龍
保姆天家自不貧酬勞偏罄累朝珍也知漢武非英主
回顧猶勞郭舍人
衣冠上道盡纍囚麗景門中例見收龍比巳知非俊物
何妨一日付來侯
萬方輻輳助雕甍觀闕嵬峩北帝京趙鬼不須重誦賦
柏梁未燼建章營
御鞭指處騎爭馳玉靶金弧月滿時顯德殿前曾教射
吾皇能將亦能師
樞密承恩珥左貂俄分旄鉞下烟霄細旃讀史能師祖
故事偏遵永樂朝
六宫抆淚但吞聲後命何須罪有名鉤弋競傳尸解去
聖人依舊戲昆明
錢舉人陞
陞字紫芝與映子萬歷戊午舉人有西乘菴稿
哭湛公
綠螘浮春斝吾來哭湛公鬢輸秋色晩人與落花同水
閣經聲在雲堂影照空祇應身世事留付一杯中
閉門
薜荔空齋手一巵微酣不減獨醒時閒來更不搜奇句
只寫衡門閉影詩
陳解元山毓
山毓字賁聞嘉善人萬歷戊午解元辛酉負病屬
纊前三日為文自祭坦然徂化門人私諡曰靖質
有遺集六卷騷賦特多雜文次之詩止吳歌七章
而巳然騷賦諸篇奥博宏肆雖未能方駕馬楊亦
足與獻吉次楩相伯仲也
吳歌哭子
伏枕不能眠月明疑天曙雞鳴薤露喧知是儂兒去
鄭靖江士奇
士奇字平子嘉興人萬歷戊午舉人崇禎間官靖
江令
將至廣信舟中望兩岸羣山如畫
層巒驚陡削峭壁插天青灑滴疑來雨懸空似落星石
斜防虎伏壑冷帶龍腥好倩長康筆圖將一畫屏
高屯田道素
道素字玄期號明水初名斗光字如晦嘉興人萬
歷巳未進士天啟間授工部主事督造桂邸崇禎
初陞屯田郎中以邸第傾坍罹法有牛馬任呼還
世網刀山離却即禪牀之句景玄堂集中頗多佳
句
煮茶亭戲倣坡翁作
紫笋峰前桑苧鄉通川絶巘青茫茫鏗然一磬墮雲外
樹裏禪翁鎖竹房青莎裂痕走玉液白石迸髓流雲漿
杏花風微蝶影薄麥毛雨浥鵑聲忙僧厨數畆新茸膩
靈草驚雷待人祭蘭叢抽笋罥新芽竹簜穿籬撩芳蒂
花滿香泉碧映窗林垂珍實紅生砌數葉尋條度晩春
瀹甌掇碾娱清歲鑒公弟子本書仙茗椀流連侣玉川
瓦鐺雪浪分秋月石鼎松風夾夜泉大瓢小杓那能數
枯腸醉眼俱茫然白日琅函突兀坐清秋瑶席支離眠
湖影林光媚朝夕偶賸閒緣到閒客疎狂不乞素師書
標韵惟憐積公癖飲罷煩襟徹骨清寒堂幽夢未能成
城頭月出春雲歇坐憶千山嗁鳥聲
春日漫興
野色千林葉東風一夜花碧烟炊石竹紅雨落山茶幽
興偏心賞流年任鬢華阿誰多意氣尊酒不慳賖
雨中過陳居一
愛爾抛書臥憐予躡屐過俄驚風折柳忽訝雨翻荷野
市花連屋春橋水滿坡賸將尊酒意乘興弄煙波
湘江道中寄内
輕帆短檝泝烟波疊渚迴洲奈遠何一路客程吟裏見
十分秋色病中過江通漢水晴偏綠山入湘雲晩更多
何處思鄉腸欲斷楚妃祠下聽吳歌
客閩雜咏
疎齋小閣稱天涯客夢何須更憶家夜半酒闌殘睡醒
隔簾香送素聲花
吳參政麟瑞
麟瑞字石袍號秋圃海鹽人萬歷己未進士歴官
江西參政著有閒草已巳詩諸刻其詩清真婉暢
頗近中唐風調
宿弘覺寺
晝登白雲梯夜就雲中宿歸雲逐孤僧冉冉入厓谷江
月遲未上清譚屢呼燭一枕足幽夢滴露響秋竹
長安行
長安多冠蓋輪鞅日夜馳更代無舊軌榮悴遷瞬時去
來各有營懊喪常半之馬上共揮手岐路復多岐謀面
且造次况乃言心期伊余類海鳥飲啄安水湄矯首視
天漢猶怪鵷雛癡一朝窺樊籠眩惑難自持厮役見愚
弄奔走使我疲朝出每不飽暮歸恒苦飢凌霜叩鬼謁
且嗔駑馬遲高駕恣前唱引避如伏雌舉目見滓穢投
足良嶮巇漆園樂曳尾萊妻嘆為犧安知巧勝拙孰辨
妍與&KR1126;人生適志爾富貴亦何為
冬夜寄清溪子
柝聲喧夜雪門外馬蹄深有月怯孤枕無枝愁凍禽酒
傷天下事劒識古人心何必同林樾山盟詎自今
長安春興四首
塵封官柳眼猶迷黃鳥吞聲不肯啼二月羽書掩塞草
十年馬足負香泥長纓有策終難請短札多愁未易題
忽憶孤山此時節亂堆雪片斷橋西
宣室平臺幾度聞誰言尺五隔重雲馮唐未老猶能對
鄧禹笑人何足云投璧無因徒咄咄彈冠有語謾紛紛
不知底事長安道策蹇歸來又夕曛
長安舊日看花地懊惜風光擲等閒孤竹已非商版籍
(時永平陷)盧龍誰賣漢河山邊笳入夜難辭淚徼戍逢春不
解顔身在日邊容易老何須更問玉門關
一官無賴日登樓腰帶年來侣隠侯謀國此時須管樂
買山何地着巢由溪藤半幅圖秋圃曉鏡千絲點雪鷗
多少五陵衣馬貴玉珂朝下有深憂
仲僉事嘉
嘉字子復原名景亨字孟雍秀水人萬歷已未進
士歷官山西僉事
報國寺短松歌
報國寺中之古松枝葉如蓋皮如龍肩隨有二各奇絶
秋月冷照光溶溶高風過頭影不覺如紙半皴千山峰
霜鱗雪脂帶苔蘚針葉短短無春冬鋪階過檻三丈地
譜以歲月知幾重會看歴盡大小劫帝城萬古青雲封
陸布政懷玉
懷玉字石含號獻之平湖人萬歷巳未進士歴工
部員外郎出守鎮江陞三楚備兵轉鹽法俱有政
績秉臬山東出死罪數十人擢閩藩謝病歸家居
長厚有古人風終身無一涼薄態好奇石自能壘
山又善種樹凡四時氣候澆植之法纖悉必盡園
林清勝幅巾往來晏如也有也園唱和詩
也園
自種雲根二十年也園十畆總悠然豈無幽徑過韋曲
亦有奇峯學米顛半砌苔衣清似水一池花石小於錢
歸來便是西疇長晩稻秋香滿社田
俞秀才恩曄
恩曄字二酉别號五如乹之孫諸生負才尚俠書
法酷似董文敏文敏欲致之笑曰予寧作董氏客
耶不赴有五如逸稿
登南屏慧日峯禮永明墖遠眺
盤屈南屏路來尋慧日峯堂開宗鏡法塔定永明鐘兩
水分清供千巖向古松前朝留錫處露滴草茆封
楊太學瑞枝
瑞枝字若木秀水人萬天間國子生有萍水閒吟
西林寤言工五律以淺淡取勝似張司業一𣲖
山行
一夜空山雨淒然江上春巖花垂露重石壁掛泉新徑
曲煙藏鳥谿清水照人家家茅作屋猿鶴自為鄰
谿上
窺園何不可隨意水之濱落日短於杖片雲孤似人嶔
崎應自笑寂歴也宜春恐作臨流羨漁磯未敢親
南湖春詞
桃花落盡杏花天啼落杏花鶯可憐近水柳絲長拂地
過牆桑葉大於錢
周徵士念祖
念祖字孝脩嘉興人萬天間茂才兩參撫幕薦徵
不仕有葯房吟紀
桃葉渡
風裏夷猶只水涯沙棠上指見城陴秦淮古渡仍桃葉
吳苑新詞盡柳枝紅袖兒家相對出黃衫客子獨來遲
亦知嫵媚銷魂處欲似巫陽入夢思
盛秀才時龍
時龍字雲將嘉善人萬天間茂才有天選篇北遊
雜咏二刻咏物小詩頗饒情致
燕
南北多營壘寒暄任爾過不將毛羽重轉覺語言多亂
翦花驚墜輕翻水易波春風嘘拂處入幕意如何
落花二首
細數寒枝影漸稀翻因花瘦得春肥同心那忍單飛去
異蒂何妨結伴歸楊柳浪傳能作絮芙蓉差足剪為衣
芳菲轉眼驚開落朱實含胎又壓扉
萬疊流紅度遠村眼看花事轉銷魂幾因窣地空存蔓
縱使凌霄直到根青草為茵留錦簇綠苔擬鬢得鈿痕
從來艷質誇桃李回首芳菲幾在門
陸教授官
官崇德人貢授松江教授
咏郜邨廟松
沃野遥山抱神壝獨此松羽張飛夕蓋琴響如晨鐘曇
翠來翔鶴谿長有臥龍假饒秦蹕過應得大夫封
蔡貢士胄徵
胄徵字(闕)崇德人貢士
桃蹊
東君爛漫送春來點點無言襯碧苔不向武陵千樹放
野人籬落數枝開
陶秀才晉楧
晉楧字若英號觀心秀水人文學有楚遊集
江月
夜靜波流照清暉上客衣冷雲愁帝子香草憶江妃野
曠千林合天高列宿稀故園同此夕歸夢正依依
鍾處士鍵
鍵字大吕庚陽孫有南征小言
擬登靈山六峯洞不果
本擬扶藜上六峯却因行役絆孤篷巖僧虚掃三千白
地主時分十八紅夢傍溪頭尋勝事思從洞口覓仙風
山靈應笑塵埃客何日能來問桂叢
卜秀才世臣
世臣字長公號蘭史秀水人萬天間文學有詩未
刻而沒自題云正平簡傲乏人知此日并無大小
兒鴻寳著成誰鑒賞好鑱禹穴葬吾詩又歲月蒼
茫事轉非欲逃海上築漁磯獨留豔句三千首尚
有精光燭少微亦自負甚矣
柳枝詞
掩映章臺束紫騮枝枝葉葉帶離愁楊花不比無情壻
慣裊東風入翠樓
浣紗石
浣紗石上蘚痕多千古紅顔别苧蘿嘶徧紫騮無覓處
隔溪殘雨顫新荷
題義士手植冬青樹(有引)
按棘津曲品收冬青記并載其友方諸生之言曰
當日瘞骸事實我邑王監部名英孫號修竹者為之
蓋王本國戚又世家也若挺身以前慮敗泄罹禍時
唐玉潛珏林景熙德暘謝臯羽翺諸人皆其館客王
特捐資募里閈少年挾二士經紀其間王固自諱人
即但傳唐與林也今幸漸白於世雜見王氏家傳
暨勝國張孟兼孔希魯趙子常跋謝翺冬青樹引
又李長沙辨義錄近張太史修會稽新志内載唐林
四絶繫修竹倡之諸人屬和者修竹亦才士詩極慷慨
淋漓著有王修竹集林有霽山集謝有晞髮集其間
屬和篇章歷歷可証不然唐一窮學究林一羈旅客
安所得措手于毒髠烈熖中而保一木卒無恙耶今
已未初夏七日予客遊其地往弔六陵拜雙義祠漫
占一絶并勘明此段公案以附記於此
半壁寒灰爾僅存無家冤鬼托朝昏樵童亦識孤忠意
手掬黃沙護淺根
王布衣照
照字秋朗秀水人萬天間布衣有梅花屋稿
蚤春湖上作
寂歷湖山一樣春望中風景不關人羈魂莫道無依着
到處梅花伴此身
倪太學煌
煌字令倩嘉善人國子生有小宛集弟點亦能詩
贈康使君
柳洲煙碧鶴湖清帶雨行春竹馬迎布榖能知使君意
野棠枝上勸農耕
西少山人沈嗣貞
嗣貞字紀常自稱西少山人嘉興人萬天間文學
有荀草堂稿
鶴夢
煙暝古雲根苔花見臥痕有因來箭主非想入雷門不
識夢中境應歸物外魂肯隨鳬與雁徒感稻梁恩
許太學恂如
恂如字恭伯秀水人萬天間國子生有秣陵遊草
燕遊代奕集秀州百咏
炒麩庵
沽名不許齊眉案苦行甘為辟糓清休笑於陵陳仲矯
炒麩咽李總非情
(附考在郡城内報忠坊相傳裴休女名祖貞棄俗學道捨基創庵炒麩為食又有橋亦名炒麩)
辟塞
吳越烽烟漲海昏城樓征客幾銷魂清平王路無分土
雞犬桑麻自一村
(附考越絶書曰吳從由拳辟塞渡辟塞者吳備候塞也又有柴辟亭吳侵以為戰地水經亦有辟塞渡之)
(名在郡拱辰門外一里洪武初置演武場世廟時徙置杉青閘北今稱武寧里俗呼舊教場)
螺潭
翻雪楊花糝徑開滄浪時度釣魚臺月明顆顆螺呈白
可是驪珠出峽來
(附考在郡城南五里生白螺潭西有廟為趙氏宅元名妓羅愛卿葬處)
臙脂河
女伴何須苦效顰五湖飄泊苧蘿貧縱令膏沐同西子
終是紅顔命薄人
(附考在郡治西經楞嚴寺東北折而過天寧寺前相傳西施傾脂水於此)
徐偃王墳(考見二卷)
處處喧闐賽社時徐王廟裏獨題詩麗牲有石無人掃
空見斜陽下柳絲
沈演之墓
司徒荒塜逢寒食惟有鵂鶹樹上嗁麥飯更誰澆宿土
東風芳草自萋萋
(附考演之武康人劉宋元嘉中為嘉興令墓在秀水治北望吳門外二十里)
趙大夫宅
黃葉前朝古寺門豐碑仍記趙王孫汴杭宫闕消沉盡
莫向雲堂獨斷魂
(附考在秀水縣治西南二里宋淳祐九年朝散大夫趙汝徘捨舍為報忠觀元楊璉真伽改為寺)
丘山人遂
遂字叔遂嘉善人初為嘉興憩雲庵僧名通凡字
凡可工詩與諸名士交善性狂放好詼諧馮開之
贈之詩云凡公氣不凡只合住巉巖又云才多應
八斗舌在可三緘後見罪於岳石帆即蓄髮業儒
補弟子員世稱丘秀才及避地松陵不期月又棄
去稱山人有樹下汲泉等稿為僧時所著又有丘
叔遂詩刻則晚作也
江上懷沈明德
風雪聮牀夜雲山憶别時客情新柳解鄉夢落梅知天
闊雁聲遠江寒草色遲一言我不忘曾有更來期
過張元&KR0802;
經時不出戶秋老一幽探真率成心賞英雄見手談家
貧餘紫芋樹冷落黃柑别去如相念鐘聲在水南
同饒公訪黃葉老人
臥病不離榻聞聲知我來足方雙疊起窗始一推開籬
縱初高竹扉安舊積苔自嫌稀跡到巾幘鳥難猜
問司馬沈公
怪來微疾抱清秋減放南湖十日舟起色詎須聽七發
索居先巳借三休枕邊黃葉饒新咏帳裏青山詫舊遊
聞道好懷仍不廢月明扶上夜深樓
夜雨
雨憑深夜扣柴扄佛火沉沉四壁青入夢不嫌依榻響
洗愁偏愛隔窗聽溪喧有獺過前渚水漲無鷗失舊汀
侵曉試臨臺上望濕烟猶未散郊坰
南湖訪叔度因值孟樸分人字
路旁苦李亦逢春未與君言别後貧處士原能維世道
故交安可失斯人雲萍不易知何處歲月空勞問水濱
相顧二毛休嘆息嘯歌無恙惜年身
同漢冲羽侯由三竺至法相
雨後嵐光濕不飛山空春冷尚侵衣松欹耳帽生清響
雲讓肩輿入翠微後逕易過花未密前峰難近竹深圍
若為方稱追隨意行到西湖始似歸
村居
竹間獨立時涼風自相接回顧碧池中蜻蜓踏萍葉
王布衣路
路字仲遵平湖人家虹霓里僻近海隅蕭然窮處
集古安貧之士為書曰冰檗薈又著花史約言并
客窗留三十咏
步月
萬里清光步步旋凌波顧影為誰妍柳梅疎處吟秋夜
未必年年個樣圓
白鷗
翩翩長嘯自來身荆棘如何日與鄰翻羨白鷗無繫累
滿湖秋水去來頻
鮑教諭應選
應選字太鹿湖州人博學洽聞治春秋得麻黃之
傳執經者戶屨常滿萬天間館於平湖馮氏因家
焉後以明經秉鐸山陰子季方之高之元文名赫
然學者稱春秋三鮑
壬午夏旱馮茂遠禱兩陳山姚叔祥以詩見寄
次荅
曾到陳山頂上峰相傳聖母此中封老翁寄我驚人句
灑入寒濤走白龍
三楚府君沈瑞鎜
先曾王父德載府君一字三楚平湖人為人誠信
孝友樂善好施當析産時讓膏腴而取磽确遂以
長者之行見稱於鄉萬天間為諸生久不遇失志
早卒時我曾王母年二十九奉寡姑撫幼子流離
患難遂成奇節季友不肖遑敢自詡祖德但茲帙
所登一以表微為務而我祖懿行炳然其敢勿述
耶謹陳一詩附於諸家之後
村居
豈敢為高隠聊成十畆家綠翻三逕雨紅積半巖花農
父移耕耒幽人捧釣車不須思遠去一臥即煙霞
檇李詩繫卷十八
