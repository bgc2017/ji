檇李詩繫卷十四
平湖沈季友編
明
沈繼山先生思孝
思孝字純父號繼山嘉與人隆慶戊辰進士神廟
初為刑部主事疏論江陵奪情杖八十戌廣東神
電衞踉蹌萬里徒步行亂山深樹間就獠族寄食
比至劉撫令囚致之思孝乃仗劒往至恩平謂縣
令毛鳳彩曰撫軍年已望八班在六卿欲殺罪人
取媚權相故來赴死耳但不知若何面目見天下
士大夫毛與劉皆楚人見思孝意不善遂欵之馳
書止劉蔡觀察文範作仗劒行指此也江陵沒賜
歸晉尚寳丞歴遷府尹思孝感上恩益發舒無少
顧忌浸失當事意調南太僕卿時御史房寰以私
憾詆海忠介有三進士上書直忠介俱罷去思孝
疏救有旨切責乃嘆曰時事如此不去將自及遂
拂衣歸久之起右僉都出撫陜西寧夏難作思孝
躬擐甲胄出窮塞轉餉濟師而為督臣所擠移河
南不赴尋召為大理卿論殺内官郝金後晉工部
侍郎右都御史兼兵部侍郎疏减羊羢及止盔甲
之請省金錢無筭日夲封貢議起上疏力爭不得
乞歸家居蕭然築繡野莊以老天啟初贈太子少
保著有行戌郊居西征陸沉漫稿溪山堂吾美堂
等集其詩格調幽疎聲文華潔長於近體使先生
不以功名顯猶當獨立詞場孤遊藝圃况矯矯者
耶求諸文行之途可謂全人矣
調撫中州上疏乞休作
優詔及潜夫秋風病未蘇雨荒深院菊霜落半庭梧豈
合中諸嶽唯應長五湖天王自明聖休咎肻容無
同叔祥宿雲山上人禅院
可是津梁倦祗林共息機講師名寳月賦客字玄暉香
積分齋飯泉堂施浴衣苦吟眠未穏松月夜鐘微
冬日遊虎丘
侵曉入蕭寺寒山霧裏登鏡殘香塜月劒合碧池冰野
飯新辭禄禅衣舊賜繒回頭看悟石遥憶六朝僧
秋夜劉玄子過飲時玄子還自遼左
西堂秋氣清上客過劉生共把鵝黃酒高談鴨綠兵三
邊來燧色萬井急砧聲持贈唯雄劒燈前風雨鳴
夏過能仁寺秀雲禪房(考見題咏宣公祠)
精舍石橋東停舟訪遠公諸天初見月大地旋生風火
乞紅蓮裏香聞綠桂中更憐功德水能洗俗塵空
九日在告與叔祥小飲
何處不登臺門扄一徑苔官貧黃菊少客好綠尊開寒
色衣初授陽春曲並裁科頭松下坐遮莫朔風來
送戴給諫謫戌嶺南
倉皇出禁垣時事不堪論得罪緣宗社全生是主恩猿
聲雲外戌椰葉海邊村獨喜扶桑近光生照覆盆
贈殷方叔徵士
居然大布衣所貴在知希卧雪非中聖占星是少微兒
驅晴犢出婦摘晚菘歸除却催詩債誰敲白板扉
夏日過皋兒别業
衡門盡日閒野趣獨相關池割湖南雨雲封海上山田
家㩦酒過江燕喜人還寂寞幽源裏居然銷夏灣
秋日閒居
堠火照西州專征白露秋蓬婆城不閉羅鬼戍還留轉
餉盤江惡徵兵蜀道愁銅標誰更勒空憶武鄉侯
李季常過訪
息駕在雲林多君遠見尋狂將郢中唱調入廣陵琴聽
雨嫌宵短憐秋坐竹深當杯莫言返天地幾知音
喻邦相仝羡長集恕醉軒
白雲邀上客黃葉繞貧居缸面沽來酒槎頭膾得魚山
川連越絶雞犬類秦餘一日千秋意相看老不疎
京邸懷綠蘿莊
笑我遊燕似客卿五湖三畝獨鍾情種魚可有千頭美
養鶴將無六翮成池上墨花沉夜雨簾前帶草自春晴
明朝定乞初衣去肻使山靈謝姓名
行邊
青春蹀躞紫驊騮又見邊城葉作秋橫槊漫題鸚鵡賦
登壇猶着鷫鸘裘尊前八陣生風雨腰下雙鉤燭斗牛
翻笑故人稱燕頷自來無意覓封候(趙張二閣老以書勉慰故云)
漫興
凄凄凉雨醉初醒草長閒門晝亦扄但使拂衣辭鵲印
不妨胠篋有鵝經(時鄒給事劾予以千金市右軍真跡)病來鬢向愁中白
興盡山從夢裏青漫道主恩歸未得東吳已著少微星
立秋
萬里秋生督亢亭暮蝉寒葉豈堪聽愁來自厭屠龍技
老去誰憐相馬經塞上風烟高太白雨中山色落空青
銜杯漫遣蕭條意不謂人間忌獨醒
胡元瑞將歸蘭溪以詩言别作此留之
蕭蕭黃葉度寒窗萬里歸心繫短艭聖代終湏收竹箭
故人何必卧桐江將雛且聽房中曲泛螘還傾燭下缸
傳語五陵諸俠少好容文苑樹麾幢
有所聞
虛傳物色動燕州愧我浮名已白頭馬角生來殊感晚
蛾眉妬後不禁秋帷中運策惟三相塞外橫戈有列侯
曛曉便㩦雙槳去桃花深處覓漁舟
送黃履常赴楚任
桃花紅露柳枝黃相送河橋綠滿觴北極久占卿士月
南天暫借使君霜帆前雁呌過彭蠡江上魚肥到武昌
况是古來春雪地和歌知爾興偏長
答寄張明成閣老
當年心共繫安危一别滄桑未可知龍劒夜占南斗近
鴻書寒下朔風遲黃茅應變還丹日黑髮仍留去國時
底事先憂消不得並垂清淚濕江蘺
立秋
刀尺新裁白苧輕寂寥山舘早凉生雲窺林外雙鴻影
蟲識階前落葉聲九塞羽書初告急六宫紈扇幾含情
總知秋色江湖好為買鱸魚壓酒鐺
六十初度
煙雲滿眼足憑闌殊勝風波行路難名士已裁生誌就
野人猶索諫書看飯炊香稻分雲白盤出青菘帶雨寒
神武近應無客到相逢多詠鶡為冠
寄懷史奉常
松雲秪隔五湖流湖畔年年憶舊遊病懶我曾無雁字
時清君亦愛羊裘縱憐玉女潭邊月(史有園在玉女潭側)應念金
人掌上秋見說追鋒方四出林中猿鶴漫相留
座上初見周文因懷辛謙之
乾雀雙雙繞樹喧七香車忽到閒園調歌自薄鴛文錦
得意誰誇犢鼻褌籬外花開酣白堕天涯葉落怨黃昏
憐新怪底偏懷舊銀燭燒來見淚㾗
初夏雨中卧病有懷朱心園
空林雨氣未全收枕簟凉生半似秋艾以三年成立骨
蓬知一月不梳頭臨風輕顫荷珠落坐石徐看竹粉抽
漫道長桑元客舍故教盲䜿尚淹留
秋日繡野莊即事
萬竿清玉小窗西鼓枻來看日欲低當下開簾驅野馬
可中分食施山雞碧梧葉墜仍三徑香稻花垂定幾畦
客有求羊誰復至獨留明月伴幽棲
訪王百榖賦贈
春風載槖到詞壇旗鼓知君意未闌酒綠且留狂客飲
花嬌任擁細君看臨將舊草名鵝帖著得新篇號鶡冠
翠竹倚窗添幾個蕭蕭長護白雲寒
吳江道中同叔祥釋凡可
片席斜飛趁夕陽一尊相共答滄浪人閒只合尋鷗侣
僧好何湏識雁王簾外樹低江市月盤中橘冷洞庭霜
計程堪作平原飲欲向青帘典鷫鸘
哭徐子與先生
寂寞摛玄尚有亭蕭蕭拱木若為聽青蘿自合依山鬼
下箬真疑墜酒星龍去儘埋豐獄劒鶴歸湏唼太湖萍
不堪門戶風流遠淚灑斜陽石上銘
吳興城南即事
翻然載槖傍孤城一笑高天雙眼明刺史洲空白蘋老
尚書社冷碧苔生地偏不獨堪棲隱時難空聞好避兵
最是峴山朝暮見可容題却寓公名
李尚寳樂
樂字彦和號臨川桐鄉青鎮人隆慶戊辰進士由
縣令拜禮科給事終尚寳卿所至以清直稱有見
聞雜記烏青誌
長林石徑(在密印寺内)
散躅探幽幾度來徑開如矢淨無埃年年溪上春歸後
千樹隂濃覆石苔
鍾郎中庚陽
庚陽字長卿號西星秀水人隆慶戊辰進士官刑
部郎有焚餘草
真州守風岳水部石帆移酌舟中
同是飄零客江濆載酒過潮生秋氣早樹帶夕陽多鳩
拙方棲棘鴻冥豈受羅相看此風色不飲夜如何
周學博雲石
雲石失名嘉興人隆慶間揚州學博有泮鳴集
送彭主簿去官還重慶
曉促征夫設去輪西風撲刺馬頭塵拊膺白日誰知我
仰面青山不顧人巫峽天低雲氣黯楚江潮淺石㾗新
到家松菊開三徑竹杖芒鞵别有春
馬參政千乘
千乘字國良號映臺平湖人隆慶戊辰進士授分
宜令歴陞廣東僉事羅䧛山多盗會兵平之晉四
川參議復遷廣東按察黎叛泛海諭降黎泣拜曰
此昔平羅䧛使君也兄文學千里亦有盛名
題湖亭
此亭堪極目蕭瑟起幽思帆路行平水雲隂上釣絲九
枝凝一碧連岫畫秋眉憑對曲闌霽凉風吹杖藜
陸巡撫萬垓
萬垓字無畦號仲鶴鼇之子隆慶戊辰進士由部
郎出守蒼梧拊馴洞猺遣子就學尋遷雲南副使
緬寇亂親冒矢石下兵隴川擒渠魁收叛卒聲震
西南累擢僉都御史廵撫江西築圩千頃積糓百
萬两賑大荒瓷運歲輸回青費萬計垓力請以土
青代之民困得甦卒於官立祠章江之上李贄有
詩哭之云二十年來但寄書草萍消息竟何如巨
卿未解山陽恨垂老那堪策素車
癸未春入覲南歸重過新嘉驛池亭(有序)
丙子春余同李宏甫北上憩息此亭喜其佳勝命
酌論心於今八年未嘗一日忘也今宏甫已掛冠
高隠而余復行役過之景物依然感念中惻賦此
以紀所懷
芳亭春曉憶曾來千古襟期向此開魯酒飲非河朔醉
素心人是草玄才層軒秀色仍蒼檜四壁新詩半綠苔
悵望冥鴻天萬里招尋空復意徘徊
自永趨騰經打板箐渡潞江宿八灣地勢盤鬱
炎瘴最深中間有磨盤風洞高梨岡分水嶺
蒲蠻哨五十三參皆危厓峻坂猿啼鳥語之
處平生所未嘗見者用韻漫咏
石盤風洞幾高低箐惡蒲蠻雜漢夷轉餉坐看民力盡
何時銷甲尉陀西
胡龍巖其久
其久字懋敬崇德人隆慶丁卯舉人官龍巖令
和蔡使君登尊經閣
高閣春雲滿追陪此眺臨關河千里色禮樂百年心樹
指青山遠鶯嗁綠柳深談經誰上席有道属於今
丁清惠公賓
賓字禮原晚號改亭嘉善人隆慶辛未進士為句
容令擢御史歴南大理太常鴻臚僉都提督操江
凡九任轉北京工部侍郎尋晉南京工部尚書前
後在留都三十年革債弁科减月糧之弊除上江
二邑廂坊僉役之條濬浦口諸河以利涉廣京口
外塢以通漕復鎮江石橋勒船禁以救溺疏丹陽
朱巷濫泥河洪以漑田治南北四百里孔道甃石
蔭榆柳以便行旅其居官實政大抵如此尤好行
德於鄉老而彌篤年八十有八買小舟渡江謁孔
林性儉朴卧榻無重茵下置一鷄比曉聞即起卒
贈太子太保謚清惠
謁方正學先生祠
花雨臺前石子岡孤墳松柏自蒼蒼從來灑淚成新土
何必遊魂返故鄉山色一林俱積翠江流千古半斜陽
欲知直道人心在祠廟于今信有光
洪郎中烝
烝字惟進號鸚洲平湖人隆慶辛未進士授陳州
知州停解京俵馬三百餘匹又議處河北歲𣲖驛
費省數千金擢選部郎有來鶴軒稿子世基孝廉
有文名
錢塘懷古
山靈曾見紫宸朝蔓草銅駝久寂寥崖海星沉王氣盡
鼎湖龍去蹕聲遥英雄出塞魂猶壮臣妾和戎恨未消
城郭不殊風物異六陵鴉樹送寒潮
碧山學士黃洪憲
洪憲字懋忠號葵陽自稱碧山學士秀水人隆慶
丁卯解元辛未進士文名冠天下選庶吉士陞編
修奉使朝鮮止擕圖書數卷丁丑江陵以人望推
憲分較禮闈欲屬其子憲堅避之歴庶子少詹事
侍讀學士當憲初入翰林時為舘課輙傾其曹前
輩無敢雁行者性又嚴峻好直言遂為時忌萬歷
戊子主順天試取王錫爵子衡為榜首李鴻又申
時行壻也言者遂以攻憲下廷臣覆試文皆如格
事乃白然憲遂自劾求斥慰留再四疏十上竟告
疾歸著有皇明文憲朝鮮典志鑾坡制草學易詳
說學詩多識碧山學士稿等書詩頗俊雅不多作
其於文特精制藝神聖工巧合併為一評者謂其
體凡三變初為渾灝踔厲之文嘉靖辛酉甲子間
風氣冗弱先生與同里趙玉虹獨為古學救之以
精練典則隆慶辛未後文體復振皆先生力也庚
寅歸里文益簡淡高遠宦成之後嗜此不厭文成
人爭購為竒寳遠方之士重繭而來及門數百人
如會稽陶望齡晉陽王濬初華亭董其昌同郡朱
國祚陳懿典馮夢楨陶鑄甚衆嘗曰此王制也即
唐之詩宋之表也君子有從周之思切勿視為羔
雁其持論如此
同幻休上人登二祖庵遇雨
迢逓青山暮崚嶒石磴斜孤雲生杖履細雨濕袈裟林
静時聞籜臺空欲散花何年謝塵鞅老此覓丹砂
逹磨洞訪大鞋和尚
舊是傳燈地今棲玄鶴羣千峰窺積雪一衲擁寒雲掛
鉢餐朝露忘言對夕曛知君超浩劫永勿墮聲聞
題鴛湖秋月圖
澄湖明月浸樓臺一望波光萬頃開星轉銀河天外落
風搖蘭槳静中來蒹葭两岸青楓合砧杵千門白雁催
勝地總憐秋色裏幾人清夜踏歌回
登十三山
塞外岧嶤第一峰孤臣天畔寄萍蹤胡笳吹墮關山月
漢壘隂銷瀚海烽巖樹晴光浮鸑鷲劔花秋老照芙蓉
從來細柳軍威壮勒石銘勲在幾重
過山海關
長城古堞瞰滄瀛百二河山擁上京銀海仙槎來漢使
玉關衰草戍秦兵星臨尾部䨇龍合月照平沙萬馬鳴
聞道邊陲烽燧息書生直欲勒燕銘
郭按察子直
子直字舜舉崇德人隆慶辛未進士官閩臬有三
遊草歸後杜門掃迹招里中工詩者吳大今郡宋
山人旭西林僧明曠諸生沈穉圭等為殳山社子
張虛姪孟弢皆與焉方宋元時高人結社殳山姓
名莫攷至明初貝清江朱以貞輩繼其盛而舜舉
復行之風流不墜矣
小園
扶疎草樹繞空亭隠几山光雨後青吏散鴉啼明月上
一簾花影讀黃庭
薛序班文炳
文炳字有孚號鶴樓嘉興人隆慶間以貲授鴻臚
序班有調疴集鶴樓稿
題鶴樓壁
松閣茆檐夕照邊海山青列几闌前洞庭霜落柑如蜜
泖澤秋深雀帶綿白酒且從今日醉黃花不改舊時妍
不才性嬾成孤癖纔說為官便惘然
沈太學如封
如封字慰先一字是莊宏之子幼穎敏工詩尤精
八分施青州埈范司成應期咸器重之隆慶間入
太學不第歸而任誕放浪詩酒間好蓄古法書名
畫通曉太乙六壬遁甲演禽諸九流家言構樓黃
墩上眺陳山顔曰見山觴咏其中嘗言宋儒頭巾
氣撲人國朝摹儗先秦文者鳥語耳著有見山樓
集北遊稿吳中蠶法
機婦吟
婉孌機中婦燦爛機中錦將以獻天子願補日月袞豈
道風塵黯顔色殘絲斷縑不成匹意氣空驚抱璞人獨
把流黃暗中泣
姚秀才舜漁
舜漁字仲陽號玄澤兖次子隆萬間文學詩非所
長特精禅理有西玄草
訪秋潭上人不值
予亦逃禪者每來逄閉關不疑師避客但負我偷閒乞
食淹鄰曲經行過水灣暮禽歸欲盡佇久竟空還
石門山人宋旭
旭字初暘崇德人家石門號石門山人隆萬間布
衣好學通内外典能詩善八分尤以丹青擅名于
時層巒叠嶂邃壑幽林獨造神逸海内競購之年
七十有八苕上諸名流招致繪白雀寺壁時稱妙
絶與雲間莫廷韓同邑吕心文友善晚入殳山社
所作偈頌多透脱生死語非區區一藝之士也
卧雲樓與莫若江郭禮亭夜坐
春隂天欲雪虛閣夜生寒竹葉探鉤盡梅花秉燭看風
塵餘短劒時俗且高冠無限憂時意聞鷄耻素餐
賦得五峰秀色(在郡城天寧寺前)
招提橫翠靄駢峙两三尖仙掌高擎漢佛頭青映簾呪
雲龍出鉢施食鳥窺檐示彼西來意優曇取次拈
周珍
珍嘉善人
陳賢良祠
仰公高節拜公祠舟艤風溪落日遲欲向白牛尋舊跡
幾行蒼蘚蝕殘碑
斗野山人郁敦易
敦易自號斗野山人嘉善人父天民博學善詩文
纂靖難盡心錄敦易譔述頗多有言志稿
陳賢良祠
青苖新法世無何抗疏佳時志不磨廬阜峰巒曾眺覧
星湖風浪幾經過碧梧翠竹荒丘寂野草寒烟落照多
莫嘆山僧為伏臘裕陵無樹長新柯
沈璋
璋嘉善人
過淨蓮庵
不禁煩惱過僧房一静從教萬慮忘白石有緣留我坐
青山無語笑人忙閒庭雨過藤花落古壁烟侵薜荔黃
獨倚小窗凝望處目隨孤鳥送斜陽
(附考菴在嘉善西十里元創)
沈槃
槃嘉善人
過石井橋
石井塘隈小市㕓步雲橋外蓼花鮮輕橈載月隨風渡
乍送冥鴻過遠天
(附考橋在嘉善麟瑞鄉)
過硯池灣
渚清沙白硯池灣唱晚漁舟罷釣還風致漫看元絶俗
一林疎柳澹秋烟
(附考灣在嘉善麟瑞鄉)
姚秀才懋勲
懋勲嘉善人
胥山
山小秋容淡登臨倍感傷掛袍人去遠磨劒石留光風
露忠猶烈松濤怒未降蘆花明月上歸興咏滄浪
沈嘉賓
嘉賓嘉善人
朱頂鰕
月色平鋪映碧流孤村寂寞冷烟秋偏憐澤國長鬚侣
也占朱衣一點頭
(附考嘉善祥符蕩中生此)
顧忱
忱嘉善人
六斜塘
九里灣頭放棹行綠楊紅杏帶嗁鶯望中咫尺西塘市
我亦曾來有葛盟
(附考塘在嘉善西北五里)
金景西
景西嘉興人
唐莊
清溪環抱碧村流莊上花明宿雨收壤接桑麻生意好
家全雞犬臘時優林饒古木藏深屋岸覆垂楊繫短舟
每到斜塘尋往蹟故家文獻足風流
風涇
白牛塘上酒旗中南北長橋掛綵虹烟寺曉鐘蕉葉雨
水樓晴檻楝花風衣冠文物名猶在舟楫魚鹽利尚通
東望雲間酬二陸舉杯南向酹宣公
破瓢道人吳孺子
孺子字少君號玄鐡蘭溪人性高僻有腴田頃許
盡易磽瘦鑿溝引山泉繞入玉雪厨銅池中曰如
此庶不辱自親釜竈耳以此破家及妻子喪徧遊
江湖所至率蕭寺及名流韻士家好採夀藤癭株
為几杖槃盂尊壺罍洗之属手自摩挲光澤可鍳
客稍諦視輙不聽曰勿令為俗塵所觸嘗以數縑
市一大瓢過荆溪盗碎之抱而泣者累日王元美
作破瓢道人歌有一綠萼梅杖名紫玉又有一紅
斑竹形製竒古皆三代物也按孺子遊屐半海内
而吾郡尤數數往還始客於項氏戚氏或姚氏鍾
氏梅溪李氏海鹽錢氏及釋戒襄處最久後終於
梁溪
答旅中兒
僕本金華人少小親耒耜三十始讀書一命期強仕褊
性命疎狂怪辭來哆侈一年復一年世事難料理面垢
鼻無紋短髮披两耳瓠落在江湖飢寒忍將死寄謝旅
中兒無勞問歴履閒來澤畔吟顧影還自喜夜深魍魉
啼遥拜相依倚躡電樹两幢促我不能止駕之驂白螭
羣從來何愧下視塵寰中茫茫若螻螘
海上僦居
僦居來海上又是一家村日落旋吹角天寒早閉門無
勞遊子恨不盡主人恩更喜南簷敞衰年且負暄
别錢懋榖
幾月為歡在君家花滿溪酒奢泉不竭詩細草能齊别
去情何恨重來路恐迷徘徊江上棹疑是武陵西
寄王元美
日暮歸鴉遍鄉心可奈何病隨新月長愁比落花多細
雨亂階草微風起夕波西陵有嚴武不必淚懸河
將歸溪上留别李將軍兼呈何太史
說謊定推何太史相嘲無奈李將軍桃花細雨且歸去
江上吹簫弄彩雲
題畫
玉露凌寒萬壑空洞庭秋水醉芙蓉小舟不放尋詩夢
撐入村南卧晚風
頑石老人陸光宙
光宙字與常號巨石晚稱頑石老人平湖人比部
伍塘子四歲而孤遘家難匿車中走京師至武惠
所十六補順天弟子員聞母訃南還一時飛甍連
隰灰滅殆盡遂退處郊圃晚年超絶世好與宋初
晹璩君瑕諸名輩友善每當初秋徂署以紫薑青
荳破帽野航浮遊三泖間嘗泛震澤一白衣叟執
紅梅造舟宙曰必佳客也載與酣飲作紅梅詩以
别曾過嘉善觀幽瀾泉寺僧不為禮乃題一詩於
壁云山僧不曉事客至莫呼茶羞殺瀾泉井青苔
覆落花既去有一顯者見詩追跡之不得其托寄
高曠若此崇禎巳已夢一道士持靖節小像索題
諦視之即巳也題云在晉為淵明躬耕辭五斗昔
以節自持今惟義自守千載復歸來春風吹五柳
曾識白蓮人遠公是吾友翼日遂逝年八十六有
鋤餘集
贈友詩十五首
送居士旭
摩詰畫山水自言皆夙因焉知宋居士乃非金粟身融
貫得妙理氣運奪鬼神堪與虎頭絶凡品何等倫覺路
一以開頓悟超上乘
璩山人之璞
君瑕負竒氣才藝真絶倫天地總睥眤悠悠何足論胸
次富丘壑落筆生風雲誰能賦鸚鵡令人羡禰衡
沈丈人維鑘
丈人名門子氣意挫不舒古道世寡合况復閭里兒珍
庖宴佳客學仙愛樓居途窮愈睚眦日暮耽詩書陋巷
樂不改太音知者希
沈太學文猗
矯矯沈公子薄榮負竒趣制作耻雷同含毫想天際開
軒玩鍾王篝燈了章句彼美瑚璉姿終為廟堂器
張烈士朗
張卿任俠烈歌嘯吳市中不惮貴公子罵坐開心胸沾
沾常自喜黃湏炯方瞳書法亦遒勁吐竒或如虹軒然
慕遐舉望之其游龍
王儒林彦淳
孟還事筆研謀生亦何拙朝耕暮出門誰云耰不輟太
宰自虚左一刺懷中滅洗硯搨黃庭夷然而不屑弹鋏
歸來兮雙擁茂陵妾
王五經滕
王公祖道術飄飄儼神仙遠慕古蒼頡六書究精研篆
隸法鐘鼎下筆能鉤玄静知草木性察見鳶魚天嘆息
兹人去入耳無微言
方高士道成
婺老故多貲身着千金裘任俠獵聲譽盡散装吳鈎易
轍誦墳典上策不見收文章古作者詩些洪波流晚悟
無生理身世同浮漚頽然一貧衲不易五諸侯
胡先生順伯
胡翁鄞中客余家三世交内行實耿介外易同兒曹吟
詩貴真率為文喜不雕頭白老書記功名等鴻毛
白蓮道人如本
道人故緇髠墨名乃儒行遁跡鸚鵡洲觀空照心鏡禅
悦每臨池作草銀鈎勁游戲竹下吟林鳥久相應一歸
祗陀園何時還出定
吳山人漸
吳公本姬姓束髮喜誦詩破産結賓客出伎歌新詞趣
尚樂山水入城但攅眉選勝亟嚮往扁舟載西施常恐
溘朝露不惜千金貲泰山有遺表遼鶴歸何遲
石高士藴齡
若翁為邑博君遂為邑氓白鶴鎩雙翮棲棲向雞羣乘
興灑翰墨率意成丹青詼諧隠吳市和光復同塵側注
傲冠冕於我如浮雲
朱文學訪
子道尚孤潔闤闠皆蓬蒿偶拾江臯珮萋菲生青袍歸
家徒四壁滿屋掛蠨蛸文君吟白頭相如讀離騷盖棺
土不掩空有諸兒曹
潘逸人宿
德輝江湖客笑傲王公前入山訪桑苧時開顧渚船謔
浪傾四座新聲亦翩翩耽棋夜分寐留朋涉芳園老為
孟嘗客瀟灑覺爾賢
沈國醫友忠
青囊乃餘事雅好論典墳家世業神術遊遨更多聞揮
灑落風雨高歌停白雲服食翻自誤地下應修文
曹氏園
半畝池連竹三間屋對花草玄揚子宅傳易种卿家白
日摩晴鸛青天點暮鴉客來村店近沽酒趁魚蝦
暮冬送顧孟及遷居
乾坤皆逆旅又復此離羣共作無家别同為落葉分壮
懷傷晩歲行色動寒雲以我他鄉淚臨岐灑贈君
冰雪淹旬詩以寄感二首
日灑爭春雪如珠亦間花望從梅處密舞到竹邊斜高
刹標紅寺孤舟釣白沙幸無沽酒債一月斷魚蝦
卧雪惟高枕傷春只閉門圍爐消白墮擁衲伴黃昏覆
壓從橫樹糢糊遠近村又將寒食近依舊是消魂
和答曹三萊即事
載酒竹林過風流似永和常疑叩門響忽訝棹船歌野
色浮青氣江聲湧白波小山申再約桂影月婆娑
秋莫過福源塔院贈静修上人
暫釋塵中鞅聊舒老去身夙生如有約幻聚豈無因蝶
引徐行客魚窺久坐人一乘開覺路誰復問迷津
木芙蓉
冉冉木芙蓉翛然出翠叢破炎承曉露凌壑待秋風未
倚佳人醉先怡楚客容渚宫期不遠翬映夕陽紅
仲秋九日金吾弟淵泉訃至
半生南北各分天一晤重違又十年黃耳走殘吳地月
白烏啼散薊門烟委先慈竹應難化長未孫枝亦可憐
老我獨存君不見夢魂飛遶落霞邊
鸚鵡病劇垂死百計療之得生
鸚鵡含顰憶隴山雕籠病翮欲飛難豈無縱爾西歸念
萬里鷹鸇妬羽翰
鄰鄉姪死一年矣詩以志哀
不違旬日便開尊底事今年静掩門一十二番三五夜
獨留明月到黃昏
溪橋送客
柳下花前日半曛赤欄橋外水如雲黃金散盡無長物
留得鶯聲把贈君
洪秀才默
默字惟緘烝弟隆萬間文學
宿東禪寺
薄暮維烟艇循溪上講堂山圖秋水闊樹接浦雲長僧
集諸天供風廻合殿香臺端聞寳偈心寂萬緣忘
陸郎中基恕
基恕字澹園以父光祖蔭工部郎
述懷(有序)
予攝事通惠目兹民艱雖勉致寬政猶杯水救車
薪無補於炎炎也惻然寫懷以識感嘆
汎舟無榜人勞勞愧弘濟少年志沮喪卑秩多蹇滯司
農告不給秋稅從新制時艱但增慨匡救難為計多捐
念國貧重歛民為厲張羅置疎目寄惠在微細
項通判桂芳
桂芳字楚東襄毅玄孫官韶州通判有歸來草
南湖秋泛
水滿長湖一片秋微茫烟雨鏡中收芙蓉夾岸迎青雀
蘆荻平沙隱白鷗載酒自宜消歲月垂竿還擬向滄洲
採菱何處歌聲斷木落天高動客愁
檇李詩繫卷十四
