檇李詩繫卷二十六
平湖沈季友編
國朝
南溪學士曹爾堪
爾堪字子顧號顧菴嘉善人勲之長子順治壬辰
進士選庶吉士兩冠閣試授編修扈從瀛臺南苑
世祖褒問諭令與吳偉業同注唐詩丁艱起補轉侍讀
旋陞侍講學士轉盼三擢異數也性強記諸瑣屑
事能舉其原委人一見輒不㤀若輿圖要害山川
形勢指畫&KR0655;悉聽者神竦當世以大用期之無何
詿誤鐫級尋罷官歸而優游田園皆二三老友選
勝賦詩間為遠遊篇什益富為詩清灑可諷與宋
荔裳施愚山沈繹堂王阮亭王西樵汪苕文程周
量諸公稱海内八家有南溪集
題霜菊卷
江南蕅塘涸黑泥埋刺蔆芙蓉褪殘靨蒲萄縛亂藤亭
亭古松盖歲暮堪作朋晩花晩唐詩許渾與薛能
古銀槎歌贈荔裳
長安伏日赤如火曲檻虚亭門不鎻宋公召我園林遊
河朔冰盤浸瓜果山雨忽收賓客至出示酒鎗異恒製
枯槎怪石坐神仙周彜漢卣應無二元季巧匠朱碧山
市隱臯橋稱絶藝倪黃山水吳興書幾與古人爭位置
羣賢驚詫手摩挲神刀鬼斧曾琢磨西郵好貯葡萄酒
南海空矜鸚鵡螺至正年間遭殺僇野火燒天烟萬斛
内府珍裘裂雉頭舊家寶瑟焚蛇腹獨此古物在人間
感慨乾坤同轉轂秘器偕藏埒球貝波斯問價昂珠玉
三百年來貴有徵請檢陶家輟耕錄亟呼從者傾郫筒
恢拓智勇開心胸為慶遭逢落公手甆盌况出隗囂宫
兩美相兼且觴月干將莫邪亦神物枕蛇騎虎安足愁
讀罷長歌歎竒絶宋公本是神仙才文筆不役人間來
何妨跳入銀槎裏御風萬里遊蓬萊
鄴城引
清漳濁漳注城外城上愁雲大如盖高臺峩峩生暗塵
白楊蕭蕭起天籟君不見鄴中全盛時玳瑁樓前珠箔
垂南皮沉李公子醉西園樹葆美人隨建安黃初一朝
變千載繁華等流電紫狐夜嘯甄氏宫綠草霜凋武皇
殿秋風客思眞悲哉道傍疑塚空蒿萊月明繞樹烏三
匝猶逐當年銅雀來
滄海行
滄海晝驚街市空人家大屋火熖紅逆渠奮臂在倉卒
屠戮命吏如寒蟲君不見嚴裝夜走沂山脚膠州金錢
恣充槖回鞭立破睢寧城浮橋徑渡宿遷郭沸鼎魚遊
何所逃勁兵壓陣如鴻毛黃河日落鼓聲絶鯨鯢血赤
腥弓刀擒魁方略制俄頃膚功壯氣青天高可知縛虎
勢宜亟追奔月没轅門黑俘馘多歸淮海營勾連自絶
湖南賊深山羣盜逋天誅招徠解散今有無後事經營
貴全勝聞有逃兵在襄鄧
韓聖秋過訪奉柬兼懷束雲雛劉潤生
客過門猶靜堂空語自深故人同雨雪竒士獨山林樹
没秦州遠天低少華陰好音何日慰憶爾對牀吟
廣陵懷古
何須故老話興亡兵後繁華事渺茫䢴水曲流通汝漢
蕪城衰草恨齊梁客尋芳榭驚歌斷馬過朱欄識酒香
不盡淚㾗傷往跡野桃紅雨溼雷塘
春晚柬届甫寅仲
綠暗池塘春事稀酴醿染紫木香肥銀紗薄映蜻蜓翅
宫粉纔銷蛺蝶衣梁燕去隨紅雨落沙鷗輕逐白雲飛
江干何處添詩興芍藥花船泊釣磯
寒食春墅
糢糊曉雨漫霏霏寒食江邨客正歸杏酪分香茶竈冷
麥餳膠齒柘烟微春塘燕子愁相並江店桃花溼更飛
如辦玄眞青篛笠茜溪東下鱖魚肥
無題和王阮亭祠部彭駿孫進士
翡翠粧殘睡起遲鴨爐香縷熨相思念珠愛數紅蕉子
銀甲愁牽白藕絲綺閣漫矜三婦艷錦衾惟許一人知
傷心舊約金尊散寒食啼鵑細雨時
元城竹枝詞
南方佳果勝侯鯖丹橘黃柑膾綠橙寒夜更添滋味美
紅泥鮮筍到臨清
衛源竹枝詞
舊藩宫殿已荒丘玉蝀橋空水自流百尺觚稜餘碧瓦
行人遥見望京樓
金陵竹枝詞
高館笙歌樺燭紅幾年飄泊各西東秦川公子黃金盡
種菜猶栖舊院中
天棘條侵舊殿斜秋蟲交語野棠花射生獵盡銀牌鹿
誰向鍾山采木瓜
李布衣麟友
麟友字振公號于苑嘉興梅里布衣
贈衣行
梅溪野士嘗衣褐冬亦不加夏不脫已經寒暑六七年
領緣不完襟百結沈郎敦友無親疎贈我匹練五丈餘
製以為衣見賓客舉止覺與常時殊鄉人重衣不重德
談笑從今壯顔色
登審山有懷周篔沈進諸子
長水通梅里横山近硤川登臨猶可見惜别已經年葉
落清秋樹鴻飛薄暮天故人無恙否却望一凄然
張太守茁
茁字文葭號靜巖嘉善人順治壬辰進士授刑部
主事轉禮部歷襄典禮
賜金綺廐馬擢知安慶治郡嚴肅上官心折焉有學心
堂詩鈔
盆柏
勁質凌寒雪蒼枝映碧苔纔成方寸木已具棟梁材
邵窩老人莊孩思
孩思字汝揚晩號邵窩老人秀水庠生莊氏自友
仁暨孩思三世皆壽踰八袠舉鄉飲賓故人沈雲
如暴露年久其子孤而貧為買地營葬里人欽其
高誼有邵窩詩略
貧子吟
故人之子凄以其捉衿露肘衣離披居無四壁蓬為戸
瓶空累日火不炊妻兒委頓饑欲死嗷嗷僵仆誰能支
羞將此語告戚屬幾番擬賦招魂詩吁嗟一歌歌聲凉
所知曾無升斗移憶昔我友重意氣千金一諾如等夷
此道依稀還在人何為今人不古期米如珠兮薪如桂
吁嗟再歌歌益悲優孟衣冠學不得何時慰却地下叔
敖知
送堂主自參
十八高賢社何人推道安白蓮開未謝溪水夜潺湲
虞美人花放戲拈一絶
美人歌罷成黃土今日花開花自舞不信當年泣數行
但看曉落猩紅雨
偶吟
世緣生熟意何分斷壁懸崖總不羣獨有秋空雲外月
萬川一樣在波紋
錢進士棐
棐字子輔嘉善人八歲賦白燕詩順治壬辰登進
士築託園以老
張麗華臨粧池
佳人惜影厭青銅粧罷獨來臨水整迴波兩兩自相憐
流入脂香雜絲荇敵兵壓寢碎紅顔鴛鴦乍死清波冷
嬌面風來影已枯一片寒煙縈斷梗亡陳豈獨色所為
泉咽聲聲怨高熲君聲玉樹聲未銷馬上已歌清夜
永
過貢士銘盤
銘盤字伯新平湖人京兆廷訓長子少以才筆
知名貢入南雍父殁叩
闕得贈䘏之典年七十九卒
宿望海樓
月高長嘯醉樓中微掠朱闌海面風夜半天妃鸞馭去
射波千點小燈紅
(附考樓在平湖乍浦苦竹山上海面静夜紅燈數千飛躍不定土人云此天妃夜巡也)
徐秀才啓芳
啓芳字梅生海鹽人有竹塢集
晩霽野遊
長嘯天何闊閒遊眼獨明殘霞鳥外落斜日雨邊生不
學妻梅隱徒深脫劒情那堪羈旅客向晩聽秋聲
嵖岈外史沈棻
府君諱棻字子佩號藕菴平湖人順治辛夘年二
十六舉於鄉壬辰成進士性英爽喜交游率任本
懷不為隨俗軟美之態遇里中纖兒輒嫚罵好窮
治酒饌選妓徵歌座客常滿遇友人患難貧乏傾
身濟之時三吳多文酒之會府君青衫白襪吐音
如鐘拂袖作梁父吟覺一座無人乙未對策後又
七年授河南西平令土荒民散府君招流亡給牛
種諭以歲豐取償免其息民襁負至墾荒數百頃
又許以布粟代稅即束麻擔草亦𤨏細不憚煩歲
募河夫多逋逃患乃按貧戶充役民喜得食且以
償稅率爭先赴工工易竣邑衝差徭不時豪強隱
蔽多偏累乃按戶均點一年止役一日歲有餘夫
甲辰飛蝗遍野獨不入西平境士民建祠北郊邑
有山曰嵖岈因號嵖岈外史府君居官後益復好
學于衙舍隙地手植垂柳數株構草堂於綠陰之
間與幕中文士乘小駟遊汝墳長林幽寂竟日吟
嘯雖山農牧䜿無不熙然于令君之側治聲為中
州第一頋天性峭直遇事強項不為屈羈俸十餘
年向善病至是益甚卒于官年四十七有柏亭稿
二十年來孤兒抱痛敬登遺句涕泗從之矣男季
友謹述
柳梢行
黃河春響走怒濤桃花滚滚飛晴郊軍符如火下州縣
河夫隊隊解柳梢前年一决孟津後今年又潰成臯口
可憐河上小民家千邨萬落無人守白骨離離棄北邙
青秧拂拂沈南畝洛陽諸邑起千夫輓軸牽輪吏夜呼
裝成萬束青青樹去築河堤急上途傷心九曲真靈府
駭浪何為禍兹土刻玉懸勞堯帝心沈茭難制馮夷舞
古道荒凉綠影空滿堤無復舊春風明年古柳重飛翠
淚落殘條剩葉中
大梁
冷雪如鹽衝綉帽漫漫直走夷門道馬背春寒望眼長
花城一抹古大梁山帶横腰殘靄白河聲出口怒濤黃
吾思昔日魏公子結客翩翩到街市十萬秦兵夜叩關
錦袍壯士因誰死更聞好士梁孝王座中翰墨生古香
兔園花草平臺雪詞客紛紛各擅場太息高蹤杳難作
長街廣陌春風惡沽酒亭荒翠幔低折腰人笑青衫薄
傲吏鞭絲怕軟塵那&KR0838;憔悴過三春斜陽終古消魂事
汴水飛花亂撲人
汝南道上
籃輿來去日愁向積陰繁橋没多荒徑鷗飛失故灘秋
因雨易夕水繞俗加寒比戸荒煙裏何人駐馬看
季秋偕雲馭田子三兒泛菊劉文學山莊同宴
者薛廣文
秋林風日好來赴逸人家已對伯倫酒還思陶令花客
情緣少長吏語自烟霞更喜薛夫子清樽共物華
寒食祝奠先慈
何處芳原問傷心南望時由來泉路感重繞白雲思杯
薦他鄉酒花開舊日枝惟應歸路近灑淚滴松脂
信陽山行
本是青山路如何黃綬來途應知馬老花似笑人開郭
近千峰斷淮通一水廻行行吾欲賦畫角轉相催
申陽寗吳二寅長見枉留飲
客舍誰相賞還欣二妙逢長歌惟寗子治行有吳公並
繋花前馬如聞松下風清宵凉月裏莫使綠樽空
送陸藍田同大兒南還因憶藍田尊人
吾已倦遊久君行復此來早隨春雁至猶及海榴回客
路河橋晩故人鄰笛哀歸途欣並轡終愧阿戎才
章遠南歸
骨肉誰能問常時獨爾從貧眞同落葉賦可泣秋蛩殘
月關河路悲風弟妹容思歸我已晩何處有芙蓉
㴠輝入都不果送其南還
未久便為别知君難遠遊因思張翰鱠不上仲宣樓小
雨梁園夢蘆花吳地秋相如詞賦好終是攬皇州
送六弟二首
未有寧親計因風賴汝歸同懷陸氏橘猶愧老萊衣夜
月鴻難聽秋林葉自飛倚門方念遠驅馬莫教違
連枝能幾日戀别竟如何客在依花萼人歸落芰荷秋
程風雨易旅夢弟兄多珍重出門意還時且嘯歌
皐旭自都訪我因從歸里詩以送之
凌雲久已賦今始上金臺為有故園思還從訪戴回客
心殘墜葉秋徑老莓苔陶令歸來後寒花更幾開
同三兒雪中行汝南道上
朔雪晨行集無邊已道周何人茅屋問著處野僧留帶
怯東陽瘦寒深稚子愁長年飄絮裏只自愧閒鷗
酬吳洛陽
鴛湖相望地出宰舊西京嘗念吳公守多慙許氏評春
田誰雉乳花縣自鶯聲撫字今難問能無同病情
三兒歸詩以遣之
望汝成歸計汝歸又繋心雖然春草路多恐曉寒侵藥
為長年採門須問世深客亭今夜月猶是聽猿吟
宿信陽山寺
山城知不遠緣暑漫停茵舊寺僧何在征途老易親柳
低堪繋馬螢細只依人無事問禪榻浮雲久此身
東郊偶步至寶巖寺
冬林無勝賞猶欲問原田日靜寒雲裏人衰落葉前依
禪還舊寺訪俗少新烟惆悵斜陽裏從今已幾年
西平咏古八首
柏亭春靄
封國貽來久鄉亭望去新風清山郭曉雲度野橋春雞
犬遥連楚桑麻宛在秦行車長駐處爭識種花人
雲莊雪霽
四望白皚皚高風下石臺官橋冰未合汝水凍初廻峭
壁參天影窮簷負日開自憐能掃雪不向洛陽來
周泊漁歌
碧水横梁筍青絲展釣車空邨聞櫂唱前岸有漁家夜
雨流菰葉秋禽起蓼花江湖吾有興何必上仙槎
義岡牧笛
入世懷良友長貧感素心非時猶韞玉何地好分金細
草全披徑斜陽半在林悠悠牛背上短笛是知音
龍淵夜月
灧㶑棠溪水蒼龍起石磻青葱蓮葉劒紫氣繞河干利
器藏歐冶前朝慶鐡官清光千萬里渺渺向誰看
粧臺野雲
贈佩天邊杳支磯石上分荒臺銜晩照滿眼散秋雲磵
蝶銷紅粉山光掩翠裙孝思如可問吾欲一逢君
鄧陂澄波
太尉多遺跡中原感廢基當年曾伐蜀此地早開陂迤
北平田闊征西返道遲汪汪千頃在為爾更追思
郅塚烟樹
荒壠迷春草高丘帶夕陽我來時下馬一拜郅君章史
誌鴻名舊碑銜螭首長蒼茫烟樹裏父老向蒸嘗
九日因積雨不赴登高感懷之作
搖落頻驚節候催况無霽色可銜杯憂時祗有愁霖唱
對景何心九日臺雁向霜前難聽遠花從開後未歸來
田家禾黍今何似莫上高城極目哀
感署中柳
垂來舞袖已蹁躚因憶青青長客邊幾樹籠煙斜月夜
半簾臥閣夕陽天歸思久逐陶潛賦老去空懷張緒年
今日春城憔悴甚何當葱蒨日三眠
遂平道中
當時攬轡已成蕪極目蒿蓬更問途三戶殘黎歸業否
六條法吏盡心無月高茅店聞雞少人去荒原斷雁孤
亦自勤勤思撫字自慙拙筆未能圖
申陽感事
荒城已分一枝安何意還驅征馬看本是
盛朝新制節猶傳憲府舊旌干停杯客裏知誰問行路
人間覺更難多少巢由車下拜青衫幾溼不堪彈
信陽寓何翀六書齋
幾度停軒舊此亭疎簾清簟夏還經不辭愛竹王猷看
遂有新詩水部聽夜色閒來惟小樹春風散後自流螢
物華是處須當賞煙月何心老客萍
渡河
子規聲裏走天涯解纜津亭日又斜果爾飛流同水箭
剛逢積雨漲桃花平生忠信誰相許身世浮沉自漫嗟
便擬維舟貰殘醉荒烟漠漠楚人家
九日病阻登高
幾逢令節重徘徊病裏閒情只綠苔問俗已疎禾黍外
寄身合向藥苗栽猶存瘦骨衫香落始過荒亭雁影來
楚客今秋思更苦望鄉猶阻舊登臺
秋夕病懷
葉丹苔碧總佳辰零落秋容自苦辛久分去官同栗里
寧知多病老漳濱宵清只聽莎雞泣芳盡空憐蕙草春
我已東陽孱瘦甚柴門難緩舊松筠
送寗遂平歸養
君恩幸許綵衣裁良友于今勞溯洄畫省雖分行雁杳
河陽猶奉板輿回家臨晉水魚因出人到春園萱自開
我亦庭闈遥在念吳山彌望白雲來
送友人南還
瀕年薄宦涉風塵又見春回楊柳新何處易銷潘岳鬢
河陽縣裏送歸人
庚戍早春有以官梅一枝獻者感其江南舊種
浩然有故鄉之思乃援筆漫吟以寄意焉
日落孤城走玉塵誰家長笛弄寒頻隴頭一夜東風緊
愁殺霜花點鬢人
蘂冷枝寒我欲愁折來還向膽瓶留小梅也是傷南客
一樣春風說倦遊
陸參議光旭
光旭字鶴田平湖人順治壬辰進士由保定知縣
擢御史言中機宜而議廵方一疏尤侃侃不事囁
嚅遷冀南道服闋補江安糧儲道為羽士朱方旦
波累徙謫以終
春日同顧雲馭登靈鷲
畏折尋山屐春光我負多關河悲戰壘天地老烟蓑鶯
咽殘枝雨花寒夕照坡浮雲堪極目何處可狂歌
和東坡西臺簡子由韻寄永錫弟
黑地沙寒草不春骨肌銷盡伏蒲身題襟空負&KR0838;生友
泣血猶存誓墓人敢冀九卿疎漢法從來三宥出
堯神與君未了前塵事夜雨青山續舊因
嚴柝森森氣慘凄為看書牘幾眉低風霜斷侣廻峰雁
形影難棲折肋雞遠塞每傷驢背弟故園何處鹿門妻
寒蛩昨夜啼殘月猶夢疎鐘出掖西
蔣涇縣雲翼
雲翼本名會貞字鳴大嘉善人由府庠中順治甲
午舉人任江南涇縣知縣
無題
粧成十五盡長眉碧玉瓜期未有期新蝶愛花常護粉
春蠶獨繭漫抽絲不看湘竹愁仍結即化巫雲夢豈知
惆悵臨風無限恨明璫何處解相思
甘山居士于琳
琳字貞瑕號甘山平湖人嘗承父志述三易得習
學九卷廣變四卷象告二卷皆原九圖之意以立
言生平好接異人上至天官家言下及地理諸書
以至馬杜二氏之學靡不精妙通繪事善行楷若
擊劒談兵諸技時亦為之晩年忽盡去其學發梵
經大藏俛首沈思疏註楞嚴法華華嚴諸部棲遲
精舍累月不去啖菜飲水居然苦行卒於康熙庚
申年八十五有香祖庵草
雜詩
灼爍健少年匹馬彎強弓橫視藐四海焉念江上翁老
翁仰天嘆白日西欲東我昔十七八目亦無飛鴻上馬
舞雙槊下馬賦秋風倏忽年歲移頹然不復雄為我謝
少年日月如飛蓬
贈鄭兩為備兵西寧南歸里門
建牙開府黑山東此日聲名在五戎苜蓿花濃宛馬健
蒲萄酒熟戍樓空風高吐魯驚傳箭雪滿蓬婆競挽弓
生入玉門班定遠何人重報月氐功
咏夜落金錢花二首
深紅點點映重茵開到金錢花轉新夜静露濃和月落
明朝愁殺採花人
輕花灼灼葉田田午半平開近綺筵漏永不聞妃子嘆
誰家撒得洗兒錢
施訓導鋐
鋐字公遠平湖人順治壬辰恩貢任義烏訓導奉
裁補平陽以母老乞歸居喪哀毁庭産芝草人稱
為孝感云
望若耶溪
苧蘿山下若耶濱越女如花貌勝春一自五湖烟櫂去
月明江上有荒津
和王文老手談韻
玉局丁丁興未休隔垣微聽子聲幽金門不召羊玄保
聊與松陰解客愁
曾舉人畹
畹字庭聞寧都人客至之寧夏衛以商籍舉甲午
賢書奡兀負竒足迹遍天下初入淛與秀水陳莢
交善常至其家康熙甲寅關中孫伭伯守備平湖
乍浦挈家口依之居二載徙通州卒
歸賦
中原飄泊久親老且歸耕井邑無安土山城尚甲兵霜
花餘䉀畝風雁走河聲子弟不相識呼童數問名
別鴛水陳堯夫
世亂誰知我人猶不識君豐城老劒氣越俗總浮雲舊
國三春異他鄉一夜分封侯寧有命坐笑李將軍
沈教授煌
煌字火文嘉善人明季文弊競獵六朝煌昌明程
朱之學設席教授負笈者三百餘人學者稱弘益
先生順治甲午選貢不仕終有弘益堂稿
國學觀禮聞雅頌
辟雍尊首善逖邇利觀光胄教䕫初命賓興旦再颺威
儀開萬域耳目聳遐方道式先儒重文隨聖代昌上丁
期合吹二酉聽翺翔釋菜因周禮歌芹撰魯章一牢傳
漢祖亞獻憶唐皇肆俎推前席燔柴降内香朱絃流挾
瑟彤管佩循墻振步依庭鵠聞音覿望羊耑家求戴聖
釋句仰毛萇天子虔蒿柱名臣出柏梁篆分白玉署簾
隠紫薇郎振鷺西雝潔鳴鼉東序喤耦三延矍相更五
祝膠庠兄在通侯侍師嚴高弟彰中原無棄植小草總
承筐啟綘欣聯鄭解頤争說匡性情深誨迪氣運奕柔
剛虎觀忘同異龍門疇頡頏質疑勤負劒請業敢登堂
于邁從公飲陳常遍爾疆候塵應執御濯德詎施觵闕
里麟遊近尼山豹蔚長茆澄圓沼碧桂拂閟宫黃稽古
桓榮座箋經穎達牀瓊花連散髻羽扇映絲韁階戺紛
干戚邊陲靜斧斨聚奎驅野馬倬漢掃貪狼惟有言靡
憾誰云讓未遑蕩平知會極作述佐垂裳玖珮偕鵷鸑
簫韶集鳳凰金臺倘擁篲石鼓勒星霜
寄贈止岳弟刺史粤東
竻竹城邊試錦衣爛柯山下草初肥春風幾夜吹鄉夢
逕傍天南一雁飛
天啟宫詞二首
豹髓燈懸鳷鵲紅鑾輿宴罷帶雕弓敕教繡鐙三千隊
共赴西園看射熊
内監傳呼謁聖人押班紫袖學稱臣近来喜黜毛延夀
天子臨軒自寫真
吳仲子蕃昌
蕃昌字仲木海鹽人忠節公子居母喪哀毁而卒
再經雞山酬開美祝子
送子清溪月當時鴻雁歸今嗟芳草發長與古人違雲
冷青蠅散林空白鶴飛山陰回首裏同此一沾衣
過南郭江道士舊居
水漲蓮溪館秋風自掃除野花埋石鼎閒月照金書雞
犬當時宅蒿莱此日居還山何處是招我白雲車
中秋病作
病骨秋蓬似迎風欲共飄白雲千里薄黃葉一城搖月
滿山庭舊蟲鳴玉露消客誰陳七法空憶曲江潮
吳市重逢陸大立頃有贈
西風暮雨下滄浪短鬢黃花並有霜一問故人多宿草
再来歌地是衰楊平原舊客今誰在伏勝遺經半未亡
還取青尊盡疇昔月明重與向山塘
吳秀才謙牧
謙牧字裒仲海鹽人生蕃昌從弟亦以母喪哀毁
卒里人並稱孝子有困勉齋藁
谷水歌
雲峰九十九蒼翠滿山松借問清秋月先縣第幾峰
我登湖上樓湖上秋風發蕩搖湖水光欲墮雲中月
王秀才之圻
之圻字肇域嘉善人明季稱詩者率宗竟陵之圻
力持風格從粤東歸手一卷詩曰嶺橋山水盡在
我奚囊中矣其曠達類如此年未強仕而卒有鳴
鶴堂稿
悲歌
道遠不離刺心立談可期白首結交何多以彼富厚今
日黃金盡明日猶相知斯人果安在出門欲何之
鸜鵒歌
涉溪買鸜鵒羣笑王生癡萬里相攜走庾嶺千金不易連
城姿一眼五色光催璨山人愛殺爭題詩君不見陽翟賈
揚鞭走馬南越逵詡詡陸賈橐中貲明珠不售翡翠死
何如端州採石兒人生要在有遠識多忮多求徒爾為
錢處士鴻
鴻字羽可號若菴海鹽人陞之子築室宋湖好行
其德鄉人私諡貞毅有撫松居集
尚胥亭上步月
荒亭寂寂倚胥川野曠應知受月先光湧人如天上坐
景浮橋似漢中懸珠藏釋底明生夜水並江心味入禪
莫道孤忠徒自苦海濱祠墓至今傳
(附考尚胥有廟有橋在海鹽縣西北十里並其兄尚祀焉越絶云耕於吳之南鄙城即其地旁有望珠亭)
賁湖秋望
賁湖地僻宋邨名荻月蘆風秋自生蕭寺僅存方外想
野航恰備畫中情繡衣墓頂松猶挺給諫塋前水獨清
可但曾孫懷祖澤隠淪多尚話先生
(附考湖在海鹽縣西三十五里一名宋邨湖俗名宋坡湖錢給事彭侍御墓在焉)
舟行鸕鷀湖
萬頃波平綠漲濃祠開黃道正蒙茸占来澤氣常疑雨
聽入山風已逗鐘短屐便將尋紫峽輕帆忽復指青松
此中好景偏宜夜莫阻遊人月下笻
(附考在海鹽湖濱有黃道廟隠見峡山西出為青松塘土人云峽山鐘聲至宋湖吕塜間則天必雨)
張華亭超
超字伯升號檗持桐鄉人順治乙未進士華亭令
秋夜聞隣姬鼓瑟
露冷梧楸玉杵催誰携寶瑟漫徘徊無心自譜鴛鴦曲
有意偏添鸚鵡杯拂拂梁塵飛綺柱離離鳳影落叢臺
高堂夜永清暉徧疑引瀟湘帝子来
張醫士逸
逸字泰菴嘉善人精岐黃術善撫琴工詩好畫山
水有日休堂詩
烟雨樓
樓外笙歌列畫船湖光春色總堪憐遊心不待壺觴醉
寫景難將水墨傳晴浪忽飛千尺雨遠邨常帶幾分烟
斜陽乍向層城下月色無塵到檻邊
何通政元英
元英字蕤音秀水人順治乙未進士由行人歷戶部
郎督理大通橋監通州糧漕弊盡剔以才望選授御
史封事甚多皆關大政康熙癸丑視鹽河東内陞歷
通政參議乞歸生平慷慨急人患難性好客珠履常
滿酒鎗簮珥時在質庫中不悔也予慨當世士大夫
嗟卑患貧作自了漢羞與寒士為伍其猥瑣鄙屑之
態豈堪令雅人見之如先生者其今之廣陵散乎
送楊武部奉使交趾
甲帳雲從象郡開日南驚見使星来披誠自有珊瑚樹
懷遠猶存馬援臺澤徧雕題蠻獠舞檄傳浪泊鼓鐘迴
佇看萬里圖王會漢殿真儒諭蜀才
陸知州翔華
翔華字季冲嘉善人順治乙未進士授鬱林知州
再補廣德均有惠政及人
竹
原過初傳簡張騫已拜侯一叢枝更密千畝節還修樂
向玄池春音從嶰谷求離離芳實好只許鳳凰遊
周御史宸藻
宸藻字端臣號質菴嘉善人順治乙未進士選庶
吉士擢御史有直陳漕規𣙜稅等疏視鹺兩淮盡
剔諸弊旋遭遷謫認工贖免歸里後與錢龍門孫
子毅曹顧菴郁衷恒沈止岳盛筠齋輩仿耆英會
以詩酒為樂有柿葉齋自東客遊諸詩
張稺恭中翰招同高念侣副憲王蘭陔水部湖舫宴集
晴湖如練水雲收畫舫相携興自幽幾處柳陰浮綠蟻
誰家花影傍朱樓回思聚散憐佳會過眼風華感昔遊
搔首斜陽頻悵望乾坤何地是滄洲
秋懷
憶昔曾看禁苑花
恩深寧敢效懷沙病收陶令三秋菊貧賣青門五色瓜
丘壑道存惟我輩江湖歸老已無家不堪往事空搔首
獨立蒼茫起暮霞
春風
幾番花信扇微和繡陌紅樓處處過可道玉關偏不度
如何吹入柳條多
楊知州應標
應標字勝林號南城嘉善人順治乙未進士除江
南寧國府推官缺奉裁補江南溧陽縣令再知河
南鄢陵縣事皆有政聲陞雲南劒川知州抵貴陽
以病乞歸有永思堂集
静夜吟
夜久羣動息秋潭冷素心推求往古事歷歷羅胸襟守
貞道所貴回遹衆乃任滔滔江湖流一往不復禁窮巷
罕過轍寂寥鳴素琴長松挺孤秀何憂霜雪侵
辛酉初春
王師將定滇南奉命出守劒川蓼亭陸先生以詩見贈次韻
三宰風塵吏
恩綸奉遠遷從戎關索嶺解渴水香泉萬里馳邊月孤
鴻泣暮烟才非漢司馬白雪愧稱賢
東明河上口占
重重堤岸繞東明盡是黃金力築城不用防河桑柘滿
老農帶月荷鋤耕
項侍郎景襄
景襄字眉山錢塘人秀水籍順治乙未進士歷官
兵部侍郎
長安竹枝詞
敝裘冉冉帶風輕絮逐官河柳壓城䜿子提筐如百舌
春來惟有賣花聲
題畫
閒來結得小茅亭但識烟雲月露形歷日不書藤葉紙
年年只記柳條青
顧艾
艾字病已嘉善人
送魏廓園公被逮
我髮未燥聞公名私淑于時夙仰止寬衣大袖以布為
孤耿知為天下士七載孝廉無所資飦粥星星藉臯比
進賢冠著才十年危言危行直如矢至今萍梗無定居
圖書幾束同轉徙哀哉失守先人廬三遷隨母為鄰里
兩家貴賤隔天淵一樣蓬門對秋水耳邊隱隱聞咿唔
公子挑燈課青史窗前扎扎機杼鳴夫人織素頽垣裏
含飴未得弄文孫驀地從天下嚴旨赫赫天王自聖明
草莽何人敢猜擬萬人擁哭動地來塞滿通衢不容趾
夫子拂衣剛啓行一路追隨紛若螘長跪聽詔何從容
枷鎻風吹動蘭芷炰烋緹騎如虎狼見此傷心涕瀰瀰
低眉翻作柔軟音可見人心猶不死我之熱淚不浪彈
此番屑屑竟不已不為夫子一身悲夫子致身應若此
最傷不自我後先國步斯頻目其否滔滔皆是等流泉
淪胥以亡孰為砥吉凶此去未可知擬將氣運卜夫子
可憐一寸地上語九萬何由達天耳
計舉人東
東字甫草吳江人嘉興籍拔貢順治丁酉順天中
式以高才而久困公車有問亭集行世
鄴城弔謝茂秦山人
鄴中懷古正秋風詞賦由來謝氏工生欲移家辭白帝
没隨疑塚對青楓諸王禮數何常絶七子交期竟不終
自是貴游多薄倖布衣何必歎飄蓬
哭侯朝宗(壬辰夏予遇朝宗于嘉禾主客不及通一語而别丙申冬予游宋則朝宗)
(死二年矣為致生芻哭之)
生前恨汝非知我死後慙余一慟君今日風流推大手
他時憑弔在遺文馬蹄遠踏梁園雪劒氣遥横少室雲
磨鏡相看千里外此中誰許結殷勤
葉主事封
封字井叔號慕廬嘉興人以父官楚遂入籍中順
治己亥進士除登封令入為兵馬指揮遷主事未
任卒
盧巖觀瀑布
山窮壁立劖崖岸如懸大瓠刳其半瀑水遥從雲外來
風雨蒼茫吹不斷晴嵐晻藹秋復春霏微淅瀝無昏晨
亦覺輕陰散霡霂逶迤石罅生粼粼爾乃滿盈雷雨作
喧豗淜湃傾叢薄崇朝霽色洗芙蓉萬丈銀河自天落
北望羣峰隱若蹲驚趨哀壑爭飈奔滄溟潮生浪花白
騰波急溜衝雲根碧崿承流湱欲潰冰山乍倒璚枝碎
玉龍被剸鱗甲摧激怒難回亂飛墜從兹直下垂天紳
建瓴之勢無停輪纍纍小珠大珠墮崩濤積雪浮松筠
曦暉照見閃虹電雲彩徘徊淨霜練微風忽度相欹斜
細雨輕烟拂人面仰觀不足常淙淙厥狀非一難形容
晝暮陰晴亦屢異窮工極態烟光重越昔盧鴻宅其下
翠庭樾館何瀟灑巖因其姓以為名高蹈應空後來者
君不見龍潭石淙皆絶竒竒在嶙峋水挾之盧巖之竒
獨在水林壑藉以增幽姿况且嵩中水泉少潺湲不絶
無如斯曠然疑是别天地胡勿於此誅茅茨吾將老矣
始一遇樂此忘疲忽天暮扶笻出壑久踟蹰猶恐濤聲
在深樹
大仙峽
絶澗通幽徑扶笻擇步過高厓危下鶻重磴曲如螺雲
破鳴泉落春寒賸雪多誰言中有地不識在山阿
沈知縣兆奎
兆奎字崍源桐鄉人順治己亥進士江西饒州府
德興縣令
初構草舍呈東山隣友
六載波臣信所如蕭然蓬蓽是吾廬幾行斷鴈風高處
一片閒雲海曙初性僻正宜君輩友時艱并與故人疎
榮枯却看柴門外好傍昭靈賦卜居(邨有昭靈祠)
支教諭隆求
隆求字武侯嘉善人大綸孫順治庚子舉人領教
嚴州遂安有閩遊偶草
浦城水次怪石瀑泉驚人萬狀
嵯峨經千里欸乃復聞聲塊壘胸中伏巉巖波裏行羊
腸世路曲雞肋宦情輕一葉舟如寄將心照水盟
王經歴辰
辰字天市嘉善人順治庚子舉人任直隸保定府
經歴幕府趨走非其好也
晩眺
平臯時極目客思自依依沙雁衝人起城烏繞樹飛林
開秋色遠山迥夕陽微薄暮行吟罷歸來獨掩扉
嚴進士勲
勲字扆臣號少華秀水人順治辛丑進士與兄觀
弟臨主盟越壇者二十餘年四方有嚴氏三昆之
目
感懷
世事如江湖下流不可挽百年會有盡憂來車輪轉所
幸天意微倚仗非人辨菀枯時代謝狂且恣驕蹇山水
有傾頽哲人戒盛滿秉心察淵妙空洞莫能衍平波起
激湍坦途藏科坎日月運灝濛世變日新舛所以古達
人行歌以自遣
牧豕行
淄川老翁善牧豕朝朝暮暮豕邊伺天子一日詔書下
老翁杖策君門試天子顧之顔色開待詔金馬何雄哉
拔起草萊事明主長辭爾豕心徘徊老翁曲學世所賤
老翁致身捷如電峩峩丞相踐台階列土平津重主眷
東閣詎有賢人來分茅曾未由折箭君不見廣川醇儒
董仲舒江都膠西遍曳裾又不見濮陽名卿汲長孺淮
陽卧治泣如雨公孫學術殊不同天子親幸全初終區
區豈因對策工轅固老人洵冥鴻
九日懷覽民弟
黯黯登臨日蕭蕭風雨來愁心馳冀北極目望金臺遊
子悲搖落窮途哭草萊鮫人珠的皪荆客玉摧頽造物
殊無意乾坤棄不材浮名消歲月事業等塵埃躑躅燕
山道徘徊易水隈黃金知已罄白髮定相催迢遞三千
里凄凉九日杯壯心雖未擲落魄實堪哀對菊應多恨
悲秋賦必裁親知多不遇襟抱有誰開
殳山人丹生
丹生字彤寶號山夫從桐廬居吳久之後徙嘉興
盛澤三年復遷嘉善蔣湖亦三年每作小賦得漢
魏人風骨詩亦雄快晚年無家徜徉五湖以終
乙將軍歌題劉公㦷所作傳後
乙將軍眞天人烈如南霽雲又如雷萬春冒重圍入孤
城出孤城部領二百騎出入風雨旋雷霆誰能從之曰
張衡將軍起列校主將䧟陣單騎拔之推主帥上馬短
兵接戰身步行乙將軍眞天人初隸黃得功後隸史道
鄰面中飛矢屹不動揚州化作睢陽城將軍戰死舊城
下誰能傳之昌黎文
余學畫于湯子三年見其畫水入妙自謂頗得
其意作畫水歌
宋公畫山得山骨五百年來紙猶溼米公畫山不畫山
晴天雨天推烟鬟湯子畫水亦如此十日五日袖五指
忽然倒峽與奔流幻出澄江對窗几畫濤畫雪兼畫冰
低頭聽之聲泠泠老人事過即忘却惟此欲忘心不能
古來多少餐霞客誤落塵中人不識湯家水米家山只
在虚無縹緲間說與世人皆大笑五百年來稱二妙
送徐臞菴遊天目二首
送君西去踏丹梯直上青天白日低雲海茫茫看不辨
一條界破是苕溪
千峰竹共萬峰松古寺門前布虎蹤惟有道人逢客至
登樓一打報山鐘
初陽子顔鼎受
鼎受字孝嘉自號初陽子桐鄉人少以孝聞九歲
得句曰輕風搖翠竹微雨滴黃花為諸生遊楚遭
亂避跡為黃冠歸卒有嶧山堂半樂亭詩
田家女兒行
田家女兒年十六賣作青衣向人哭自言數世居南邨
紡績為生治杼軸去歲田荒稼不登一春八口無饘粥
今年官稅急難供東西呌號驚里族隸胥門外呼一聲
雞犬倉皇上牆屋小兒聞之走牀下老人見之徒側目
向前哀告且莫嗔朝來女兒還枵腹本欲留君無一錢
脫粟不能况酒肉白頭老翁筋力衰此去何堪受鞭扑
願鬻此女為人奴老人幸免捐溝瀆託身無過錢千貫
待價豈期珠百斛提籠採桑憶昔時短髮未許施膏沐
歎息此夜朱門深老父不知何處宿高堂置酒歌者誰
華筵夜半鳴絲竹閉戸那得聞呻吟多少離魂依草木
爪牙之吏虎而冠讞獄未終問錢榖孤邨茅舍烟火稀
深山曠野虚樵牧里中健兒從征徭三年不歸如逐鹿
太平天子昔何時稻粱初肥春酒熟好雨既至農桑閒
五月蠶繭成衣服于今十室九已空弱者死亡強者戮
吁嗟乎此生已矣勿復言吾將歸去青山飯黃犢
送敬可之金溪
銅井山回昭武城金溪水落贑江清十年短褐渾無恙
萬里長風在此行客邸浮瓜應共醉官衙借箸早相迎
麻姑壇下逢仙侣試與狂夫說姓名
暮春遣興
時節催人到白頭蘭亭禊事好重修世情可信門前雀
物理無疑海上鷗岐路不勝楊子泣高天尚厪杞人憂
綠陰漁市傾壺醉莽莽乾坤一釣舟
贈錢三
聽雨空堂一酒尊黯然何地不銷魂看人虎步爭當路
老我牛衣獨閉門採藥山中新隱士射潮江上舊王孫
燒燈夜半聞高咏故國風流此尚存
題畫
江邨無事一漁翁閱盡風波意不窮今日也因魚稅苦
持竿逃入畫圖中
張進士嘉瑹
嘉瑹字文須號搢葵吳江人徙居桐鄉青鎮順治
辛丑進士候選推官未仕卒
同赤溟表兄過檗持兄齋看菊
相携訪菊每淹留看到高齋興倍幽君亞淵明能嘯傲
我慙平子賦離愁一簾傲骨爭為傑四座清芬况是秋
漫說東籬多異種依然花縣舊風流
徐秀才震亨
震亨字東旉號乾一受知於學使黎元寬年十八
補弟子員後築室青鎮芙蓉浦顔曰溪南草
堂著書十餘種有聲最齋集西溪雜咏
長林銷夏(密印八景之一)
晞髮行吟日正長桐花落盡又新篁雨餘絶勝探林屋
風散渾疑倚石牀空翠飛來衣欲溼綠雲移處屐生香
扶笻老衲盤根坐聽到黃鸝晚更凉
曹封君爾坊
爾坊字子閑嘉善人勲仲子髫年應試宿儒不能
及太史劉正宗胡世安皆稱江左曹生工詩兼善
繪事子鑑倫康熙己未進士官翰林
題東干小普陀佛閣
曲曲廻廊映柳閣探幽幾度到香臺九峰晴黛横窗出
三泖春波拍岸來深澗黑腥魚噴藻遥堤青溼鷺行苔
詩成不盡登臨興題壁慚非工部才
邵學使延齡
延齡字大年號靜山平湖人順治辛丑進士由中
書歴陞部郎督學江右所取多知名士歸里卒有
耐軒全藳
東海有迂儒用持國韻
東海有迂儒日坐詩書側自誇識之無鑽硏似蠧蝕埋
頭目光短几案塵弗拭沉思苟有會或歌或嘆息敢謂
性禀愚難忘祖宗德詩書本舊疇竊窺聖賢域所居雖
海澨頗稱冠裳邑甲第鬱相望近頗推名國使非眞有
得冠裳亦羽飾所以三十年朝夕常歉灰縱能明大意
健忘非鐫勒苦無師友資落筆鮮竒特興到輒一鳴素
紙染其墨上下千百年柔腕乏筋力流覽鼎彜文矗矗
珪璋植學古乃有獲從繩則木直稍稍髣髴之古人渺
難迹有志恨不逮撫膺徒愾惜如彼寫倣童未能端點
畫何時窺藩籬一一辨白黑摶沙不聚黏畫餅難充食
援筆不肯停徒為人譏忒終以古人師今人未可式如
入寶藏中珠璣紛紜積隻手自選攜蛟龍不敢擊况為
師儒官詩書固其職南面操鑑衡進退動千百自非規
矩精遂令衆匠惑子史為旁枝六經為根極勉旃勿敢
渝寸心明得失
讀康節公集偶賦
午會於今晷未斜先賢皇極世爭誇空中樓閣非忘物
書裏漁樵自一家易契先天理有數詩傳後葉正還葩
天根月窟由人悟且坐春風看好花
題沈南疑紫茜邨莊圖用茶星韻
欲避風塵丘壑宜竹窗桐屋每相期鳥啼花發尋賢主
酒滿茶清趁好時鄰寺月明㩦伴早綠溪舟小過橋遲
南園北陌空惆悵記取邨莊紫茜詩
吳給事源起
源起字凖菴嘉興人鑄子順治辛丑進士官禮科
給事
和江觀察在湄原韻之二
喚得輕舟泛日斜滿湖烟雨目重遮有亭竚想當年鶴
無路追尋處士花遺跡半銷名尚在登臨已徧興還賖
與君再向勾留處百尺樓頭數暮鴉
濮布衣淙
淙字澹軒號贊夫桐鄉濮院人賣絲於吳市順治
初室遇火身入烟燄中扶二親以出耽詩好友有
半間樓浣雪居月巢蘧園諸刻嶺南人多購之
同靜菴步山塘
遠客閒無事來過野店家一春三月酒七里半塘花梵
閣銜斜照溪雲結晚霞過橋新柳暗烟羃釣魚槎
過瓢隱探愚公未回
别疑經歲久荏苒一春過但恐閒時少還憐去日多門
開蛛脫網簾捲燕投窩試看莓苔色青青厚幾何
魏秀才允桓
允桓字虎臣允枚弟補邑庠生事母至孝工文早
世門人私諡孝莊
病馬
病骨崚嶒苦不支小時亦想效驅馳曾無伯氏才空老
縱有蒒翁遇已遲嚴策怕增新慉結横行羞露舊權竒
寄聲好謝蘭池伴此日驕嘶更向誰
陸教諭瀹原
瀹原字嗣暢號岫丹平湖人少有文譽晚年教諭
臨安
被放
宦途寵辱未須驚歸去南山尚足耕眼底誰青與誰白
胸中無我并無卿柴門候月惟搜句竹逕迎風獨舉觥
栩栩北窗高卧穏折腰久已薄時名
嚴舍人臨
臨字覽民秀水人勲之弟貢入國子監康熙甲辰
考授中書舍人卒于官
送張牖如南歸并訊同學諸子
君向金臺好上書翻然南去更何如定知詞賦應陪輦
嬾託文儒漫曳裾秋雨鄉關隨早雁江程甘旨及鱸魚
吳門老友恒相憶不見瑶華一問余
朱秀才茂晭
茂晭字子蓉號東溪秀水人陶情詩歌專學太白
有鏡雲亭集
古風
孟冬朔風興橘柚落華實凌晨閱場圃穡事已麤畢役
車其可休何以嗣我日雲中下鴻雁牀下語蟋蜶黃花
既已凋田雀去何疾人生無百年上壽寧可必子有羅
裳衣曷不日鼓瑟
於潛舟行抵桐江
浮溪始安行登山止凌緬鬱紆倦攀陟清曠縱游衍目
對川禽飛耳接迅湍轉迴峰沓屢迷連烟晦莫辨夕翫
淹水宿晨興愛沙飯已入桐廬溪復歴富春峴雙臺峙
中江一竿垂日晚空波澄浩渺春雲澹舒卷但乘逸興
多詎覺古人遠
南湖醉歌呈姜給事埰及諸同座
湖南美景白日徂相呼共泛城南湖湖中酒客十四五
縱飲不數高陽徒吳門諸宋最年少劇狂謔浪任與俞
金陵余懷擅詞曲陸生君暘播絲竹轉憶當時度曲人
停歌宛轉思相續世事浮雲何足奇興亡大略姜公知
屈指間關凡幾載滿目風塵傷别離斗酒重逢共南國
諸公何在觴今夕陳孟聲傳已破家魯朱本是偏憐客
壯士沉吟空嘆嗟萍浮浪梗隨天涯尊前有酒且盡醉城
頭黯淡悲鳴笳
登蕭山驛樓
驛路青雲暮山城迥足愁江流衝絶壁石勢起危樓襟
帶分吳甸風烟繞越州不堪憑眺意揮涕下孤舟
白門柳詞
上馬與君别下馬與君酒欲知春淺深請看白門柳
東溪歌
錦鳥迷沙日花飛一水香采蓮聲欲斷愁殺淥川長
水色明晴晝江花憶去年前溪好風月未可即回船
曹布衣鑑徵
鑑徵字徵之號雲客嘉善人貌寢偏𦕈不修飾家
有瘠田數畦嘗不得粟羞與富貴遊所交必奇士
與南粤朱斐北平韓畕善日為詩文見忌流俗門
有橡樹中庭有紅杏多咏其側偶移石廢二指由
是病狂不幘不履行于市數年遂死其集曰紅藥
園白石樓皆軼無存者
再訪賡上
李花初白杏花紅楊柳千條拂面風野店酒旗寒雨外
江邨漁艇夕陽中地經門巷芳籬熟節近蠶桑春箔同
且喜芊緜青草路竹窗書墅往來通
得魏子存舅氏蜀中書
西蜀東吳萬里餘那堪薄宦久離居舅甥忽憶三年别
鄉國初逢一紙書明月啼猿巫峽迥秋風落木錦江虚
何緣得貰郫筒酒好問雲安丙穴魚
隴頭水
隴水流離下隴山高接天似憐征戍苦嗚咽向秦川
柳邨處士沈湛
湛字淵伯世居嘉善斜塘蓋桐邨舊居也為諸生
豪邁尚氣與俗牴牾好談兵事論兵法性卞急歡
則頭攢耳摩怒則面赤發叱然好交遊不忘故舊
其讀書論文最嗜班馬與鍾譚詩不喜閱文選尤
痛詆李于鱗集後依人入閩刻閩遊草以槖金買
田居有五柳遂以名邨冉冉將七十耕硯為娛老
計時畫墨竹人多寳之評者謂其詩崢泓蒼健善
為悽惋之詞
浦城客署題流觴曲水圖
誰將曲水圖挂向丹山驛約略文衡山氣韻儘超軼潺
湲如有聲懸溜注溪澀疎松籠厓長修竹叢巖密昨過
漁梁山髣髴圖可憶碧雲互紛糾溟濛渺難測飲者多
達人千觴浮澗出酒壚置修坡琴書遶其側或飲或坐
起俯仰兼語默隱隱蘭亭裏研墨寫詩帙自有丘壑風
飄飄露狂色不知傳舍中何事留此筆似告宦遊人勞
勞未如逸晉人豈嗜酒此意醒者得
憂歡石
夏公曾駐節勝迹在河干此地安溝洫當年怨暑寒溪
痕移上下心事别憂歡舊石留官守沉吟仔細看
(附考永樂二年吳浙大水夏忠靖公立石嘉善福源宫前測水消長鄉人言公自寓先憂後樂之意故名)
(石長七尺有竒蓋樹石測水亦宋舊制也)
漁梁道中
山勢迂回梯磴勞漁梁寂寂瀉秋濤蒼藤古壁飄猿影
寒日空山落雁毛自有清音來石磵誰將茅屋結東臯
寄言峽裏山翁道我亦從來本慕陶
題血子樹(小引)
曉上五顯嶺小憩佛庵仰見奇樹修枝偉幹高十
丈許葉葳蕤有光翦翦如勾剔畫紅實疎布比朱
櫻差小而色殷如血僧人謂此血子樹不華而實
味絶甘山中無二予絶愛之賦此誌異
靈山少凡木指顧一停車應入流沙誌希傳種樹書孤
撑隨壁迥百尺入雲疎積翠披堪畫流甘釀可茹連珠
垂結晚紅露著條初龍眼圓嫌大朱櫻色不如珍奇無
别種獨映羽人居
題周阿香墓
阿香辦一死死乃全其生萬古貞魂在松風吼瀑聲
(附考烈婦嘉善計明妻正德庚午歲饑夫與姑議鬻之不從數被箠楚赴水死)
曹秀才禎驥
禎驥字觀機谷子有握蘭軒草
小邨即事
寂寂空林去未回孤飛一雁獨徘徊移舟入浦分流水
横笛當風碎落梅殘樹花邊新出笋野蘿梢上舊成苔
醉漁野外知何意歌笑方停月已來
周宏藻
宏藻字丙仲嘉善人
短歌行
江湖流日下魚鼈趨雷同力拔水騰上逆之者為龍龍
生族亦孤繁多不如蟲異行非衆好獨處勢益崇吐納
萬里氣縱横天地空不為世人怪安得雲霧從
塞下曲
草盡蒼鷹疾平沙獵騎過紇干山月上蒲類海雲多漢
苑歸龍種秦關息鳳戈軍中方宴樂處處起鐃歌
送宫人入道
纔服黃冠换舞裳朦朧何處辨昭陽朝迎神女聞瑤珮
夕向元君受玉章顔駐不緣雲母液丹成無藉鬱金香
林間鸚鵡曾相識猶說當年侍上皇
玉樹後庭花
玉樹新聲斷深宫青草生可憐揚子月猶照石頭城
沈之灝
之灝字希道號達蒼桐鄉人
節烈嚴姬行
姬為戍上諸生徐浤之妾浤死無嗣内君丁孺人
在室姬黽勉匍匐左右之未幾丁亦亡出篋中裝
以襄葬事葬畢嘔血斗餘遂死嗟乎姬之死可以
風矣為作嚴姬行
石家有綠珠樓頭報主捐其軀喬家有碧玉井底投骸
主不辱兩媛千古名字香誰云婢妾無肝腸嚴姬嚴姬
松栢姿霜凌雪虐赤手支翁亡旋侍白頭媪晨炊宵績
容顔槁翁媪兩喪相繼遭買山負土雙墳高無須𠢐面
并截耳願得從容就一死一死了却婢子心寸心不易
千黃金君不見鬚眉中有妾婦身錦衣玉食隨後塵暮
楚寵兮朝秦臣嗚呼暮楚寵兮朝秦臣安得遺臭之骨
留芳芬
鸕鷀行
霖雨既過邨溪渾溪渾且深魚蝦屯老漁不用網罟
施持竿拍拍驅鸕鷀漁驅鸕鷀鷀驅魚大魚小魚觸
頞趨浪捲波翻看血戰俄頃獻俘來水面鳴呼魚乎
誠何辜脫網又遭兹剪屠鸕鷀盍不餬爾口飼爾雛
廼為老漁之韓盧吾將膾鸕鷀于刀炰鸕鷀于釡雜
魚鮮以為脯夫安知魚鮮之美堪上筵鸕鷀肌肉腥臊
難置爼
徐之陵
之陵字子京嘉善人遠子
雨雪曲
大漠雪霏微同雲凍不飛玉城飜落月珠樹帶斜暉古
戍烽烟斷平原獵騎歸最憐翠袖薄猶是寄寒衣
送康小范上若兩世執歸江右
霜滿高城夜漏稀那堪臨水送將歸天涯短褐逢初霽
江上孤帆帶落暉路近匡廬秋欲暮舟廻彭蠡雁同飛
放歌且盡樽中酒明發西風振客衣
張辰
辰字北是嘉善人與兄鶴書齊名邑中有二張之
目
贈亭彦
椅梧蔭百尺翽鳳鳴高枝下有綠蘿草攀援同兔絲結
交常相因金石貴不移顧我蓬室士同心賁光儀相與
崇明德皓首良可期深情發壯采嘉會及芳時願附雲
中鳳千里或差池
檇李詩繋卷二十六
