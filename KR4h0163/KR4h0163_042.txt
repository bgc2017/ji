檇李詩繫卷四十二
平湖沈季友撰
秦
水市謠
長水土人有此謠始皇聞之乃從此過與人乘舟
交易以應之按水市合爲沛字應漢祖起沛也
水市出天子
長水謠
時有老嫗聞謠甚懼日往窺城門門侍欲縛之嫗
言其故後門侍以犬血塗門嫗見血疾走忽大水
至遂淪爲谷
城門有血城當陷沒(一作城門當有血城䧟没爲湖)
三國吳
西鄉兒語
黃武二年由拳西鄉有産兒便能語因謂其鄉曰
語兒
天方明河欲清鼎脚折金乃生(一作天明河欲清脚折金乃生)
唐
廻波詞
嘉興令楊廷玉武后之表姪也貪猥無厭時人爲
之詞云
廻波爾時廷玉打獠取錢未足阿姑見作天子傍人不
得抵觸
華亭君歌
唐末琅琊張聿爲嘉興軍華亭令有以干乞至境
上者聞民此歌不謁而去
華亭君來幾時免我疾苦療我饑
元
方推語
至正中淳安方道叡爲嘉興路推官讞獄明恕民
爲之語云
方推一斷死而無怨
丁酉謠
丁酉八月張士誠來攻嘉興參政楊完者以大軍
四伏使小舟誘之至杉青閘多積葦以待風大起
舉火焚燎敵死甚衆遂舍舟登陸戰於東瓜堰大
破之張士誠伏水遁然完者凶肆掠人滛汚婦女
少拒即指以通賊民間謠曰
死不怨泰州張生不謝寶慶楊
明
京師語
潁上李芳中永樂中進士任刑科給事中執法不
撓忤權倖謫海鹽丞棄官歸宣宗嘗顧問曰李芳
何在近倖畏其剛直多沮之京師爲之語曰
永樂紀綱宣德李芳
洪令語
弘治末金溪洪範爲嘉興令有才略大類楊大守
繼宗士民爲之語云
洪令楊守承前啟後
徐守語
正德間貴溪徐盈爲郡守有善政郡中語曰
徐公祖步楊武(謂楊繼宗也)
張令歌
張濓蘇州人正德末爲海鹽令民歌之
前堂無吏人後堂無優人堂下無犯人
安妃語
憲廟安妃姚氏郡城人生而端静每遊息必御大
道中央家食貧常習䌟木棉躬貿易俟日中市囂
屛息乃就市目無忤視人多異之一日早盥覩靧
水中有日月雲霞五彩扇夾兩旁爲白父母甚驚
怪未幾憲廟遣中貴人下江南廣小星之選里人
以妃幽閒多令德且居恒有怪徵爲白中貴人應
召父母昆弟念入宫無相見期聚族而哭妃顧謂
曰是行安知不大吾門何用涕泗爲既治裝登舟
過平望妃髮素種種不盈尺一夕髮長委地進御
數年生夀王縣官貤恩澤抵郡父母皆物故無可
蹤跡者其弟福圓方躡屩負擔鬻諸菓于市中得
之令習禮博士勉教爲拜起跪立即日授錦衣衞
指揮同知民間語曰
誰氏子賣青梅朝藍縷夕錦衣
潘明府語
平湖潘鵾正德丁夘舉人家貧力學授肇慶府判
未幾乞歸窮如故談經爲後生師表里人爲之語
曰
書中車馬多如簇潘明府無一舟一僕
陸青天謠
嘉善陸垹知武昌府郡人謠曰
陸青天勝明月青天無不青明月有時缺
王瓜諺
嘉靖庚戌春三月大風雨三日李樹生王瓜遂有
倭難
李樹生王瓜百里無人家
花瓦謠
田州女土官瓦氏嘉靖十四年調之征倭至蘇州
索有司捕蛇爲軍中食敗倭於王江涇時人語云
花瓦家能殺倭腊而啖之有如蛇
洪遇謠
歴城洪遇嘉靖間爲秀水令有惠政以艱去邑人
謠曰
洪遇再來天有眼某某不去地無皮
楊令語
楊挺高金鄉人嘉靖中由進士任海寧令有廉名
後補平湖&KR0681;湖三年即服食細品必衙中紡織藝
圃以自給入覲時語云
天下清官楊挺高
閩中謠
嘉興譚昌言爲福建提學人有投私書者槩不發
試竣題數行裹原書復之閩人語云
來一封去兩封以爲不信視郵筒
平湖諺
平湖俞瓛字廷貴有行誼熊卓知縣事引與計事
行之民輒曰神明或干以私遂謝弗與通里人諺
曰
郭東俞生當春握冰
涇縣歌
嘉興高承埏知涇縣將去民歌之曰
眄公車來何暮計公程去何馬公内召我何之急攀轅
告上司上司揚言不可止入都門見天子
楚雄歌
秀水朱大競知楚雄府政尚廉静甫半載丁内艱
幾不能治&KR1149;歸郡人歌曰
清廉太守一世難百鳥有鳳鳳有鸞
江南諺
江南田家占雨諺曰
甲申尤自可乙酉怕殺我(按二語宋南渡時即有之見范石湖詩註相傳至今)
吳諺二首
官糧辦便無飯
南道如虎升官半府
吳中諺六首
有利無利但看二月十二(花朝日晴則百果多實)
三月溝底白莎草變成麥(三月無雨麥乃有收)
六月不熱五穀不結
秋孛鹿損萬斛(立秋日不宜雷)
若要麥見三白(冬至逢第三戌爲臘臘前雪三次謂之三白大宜菜麥)
除夜犬不吠新年無疫厲
當湖二諺
當湖象玄珠九水環繞案山有塔及陸敬輿祠今
廢自來相傳云
九龍爭珠大物且至
案山脊出奎光乃發
童謠
朱竹垞太史靜志居詩話云此予童稚日偕閭巷
小兒聯臂蹋足而歌者不詳何義亦未有騐
貍貍斑斑跳過南山南山北斗獵廻界口界口北面二
十弓箭
國朝
二令謠
順治中平湖有金鍜倪适二人爲令皆貪穢民爲
之謠曰
金皆鍜去倪盡适來
公歸謠
平湖陸隴其康熙庚戌進士初任蘇州嘉定知縣
清操飲冰愛民如子以詿誤去官與妻同駕一舟
惟有圖書數卷織機一張而巳邑人爲建生祠刊
公歸集以送之幷爲謠曰
陸公歸舟何所&KR1149;圖書數卷機一張
檇李詩繫卷四十二
