檇李詩繫卷三十五
平湖沈季友編
國朝
閨塾師黃媛介
媛介字皆令秀水人文學象三之妹與姊媛貞俱
擅麗才而媛介尤有聲香奩間書法鍾王人以衞
夫人目之畫亦點染有致適楊元勲夫婦偕遊江
湖為閨塾師以終有湖上草王端淑曰皆令倚馬
自命落紙如烟摘其佳篇蒼然秀勁會稽商夫人
景蘭贈之詩云門鎻蓬蒿十載居何期千里覯雲
裾才華直接班姬後風雅平欺左氏餘八體臨池
爭幼婦千言作賦擬相如今朝把臂憐同調始信
當年女校書王端淑有寄皆令梅花樓詩云買舠
急欲探先春風雪偏羈病裏身聞有梅花供色笑
客途如爾未全貧凍筆塗殘半是鴉剡溪渺渺竟
迷槎相逢只恐梅花笑怪我春來不憶家嘗自作
離隠歌序云予産自清門歸于素士兄姊雅好文
墨自少慕之遭時多艱萍蹤無定轉徙吳閶羈遊
白下後入金沙閉跡墻東雖衣食取資于翰墨而
聲影未出于衡門古有朝隠市隠漁隠樵隠予殆
以離索之懷成其肥遯之志焉將還省母爰作長
歌題曰離隠歸示家兄或者無曹妺續史之才庶
幾免蔡琰居身之玷云爾吳梅邨製鴛湖閨詠四
章贈之詞見本集
鴛鴦湖
輕風貼水飛春燕佳人宛自簾中見向水闌杆處處園
梅花草葉春香變昨夜雲晴日影孤中洲曲沼生新蘆
嘉興風景知何處亂帆烟柳鴛鴦湖
閬園詩為豫章李太虛先生賦四首
堂築脩陂外常來書畫船入春花照地不夜水連天香
發聞芳杜鴻飛識渚田林居知氣候無事此高眠
居近神仙里丹經早自知堂成初似畫世變巳如棋湓
浦雲歸晩廬峰鳥下遲依依天際想去住是前期
禹穴探奇歲摛毫賦兩京坐嫌天地窄行覺水雲輕鐘
遠虚聲應林幽夕照生十年躭異致蓬閬豈虚名
境逐滄桑換身同詩卷留望雲生絶壑見月老寒湫道
在心無染名高世是求聊將少君隠共賦鹿門遊
同祁夫人商媚生祁修嫣湘君張楚纕朱趙璧
遊寓山分韻二首
名園多異植花遶曲闌邊山抱蒼潭水林藏碧樹烟栖
烏啼月下廻棹泊霜前酒罷同歸閣開奩納翠鈿
佳園饒逸趣遠客一登臺薜老蒼烟静風高落木哀看
山空翠溼覓路亂雲開欲和金閨句慙非兔苑才
旅中秋日
憂危只有客心微贏得湖光蔽竹扉囊有新詩聊寄賞
家存舊壁亦懷歸青山斷處饒紅葉黃菊開時少白衣
近水隂晴容易過忽驚風雨打窗飛
南湖竹枝詞三首
胭脂點罷拂雙蛾喚整衣裳厭麝多爭向水邊呼不住
弄鈎潜自拗輕荷
倚屏點拂晚粧濃膩粉中間映淡紅墮髻不粧閒首飾
鳳釵斜插玉玲瓏
嘉興美女慣濃粧絶樣南珠間翠璫廣袖繡完裁四帛
外頭单罩紫綃裳
湖上
西子湖頭千頃春風光不属去來人朝嵐夕靄誰收得
半在憑闌半釣綸
秋夜懷月輝孫夫人
肅肅秋聲滿院聞晚風吹盡一天雲滿階落葉蛩鳴後
好月當空疑是君
黃媛貞
媛貞字皆德媛介之姊太守朱茂時側室王端淑
曾稱其詩律清警
初秋
草木疎疎綠未乾飄風日夕動林端拈將針線寧心就
理得音徽不暇彈曉起簾櫳初退暑晩來樓閣又生寒
衣輕扇冷無餘事好向窗前借月看
悼亡兒六郎
霜飄鴛瓦重月上燕梁遲最是消魂處明珠去掌時
立夏日寄懷兄妹
一夕南風動鶯啼綠盡知愁深梅子候約過杏花時巳
負高春話無乖新夏期三山天月裏各有一人思
弔鶴詩
素魄飄然上白雲松風寂寂竹深深月移誤識來時影
花落當知去日心錦帳美人思妙舞别峰高士枕空音
碧霄孤冷尋何處日夕閒看水木隂
立秋日夢分得成字
忩前脩竹洗來清且理琴書託此生凉到半庭分夏去
夢將一字許秋成凌虚久接梧桐影孤坐新驚砧杵聲
我意正悲時節易更教重論月中情
孫蘭媛
蘭媛字介畹德貞長女適同邑文學陸渭工詩詞
多韻語不雜脂粉擅寫蘭竹著有研香閣詩王端
淑曰介畹詩如行雲流水在有意無意間
讀外君登岱詩(曾勒先姑沈安人石幢于泰山歇馬厓)
天下何曾小家鄉吳觀中卧遊詩一坐片石白雲封
秋汎
烟拖高柳蕩秋姿落照寒蝉故故悲放棹歸來月初上
風吹荷葉斷殘絲
雨夜聞梅香作
溼盡孤窗燭冷時梅花香破一枝枝逋翁未解黃昏雨
清淺閒臨照影池
孫蕙媛
蕙媛字静畹德貞次女適桐鄉孝廉莊國英蚤寡
著有愁餘艸詞工小令與介畹爭勝
讀縫雲閣艸賦贈沈夫人次姊氏韻
綺疏高擷補天樓銀牓新題藻霱流月姊静窺三素粲
風姨不卷五華柔寫情妙句針同聖隐意廻文錦可酧
組練自知從研北絲絲葉葉幾殘篝
沈孺人榛
榛字伯虔嘉善麟溪人天啟乙丑進士南昌府推
官沈德滋女適進士錢黯
紅白瓶梅
不盡南枝放軍持入畫装緐英矜白雪疎蕊點紅粧羃
䍥難分影蕭森共一香妬風應莫慮春色喜先藏
家園古藤花(園有九松勝國時植)
循墻蜒蜿走龍蛇占盡家山首夏花鬛鬛影隨華鬘動
纍纍香貫蘂珠鈄窺園乍對疑朝彩隔檻遥看悮晩霞
折得一枝持叩問藤年還似九松耶
顧娟娟
娟娟嘉興妓
贈别
南國相思子西番篤耨香留君充離佩休賭紫羅囊
行剛
行剛號祗園嘉興人處士胡日華女嫁諸生常公
振未期而寡中歲出家為僧通乘弟子住嘉興梅
會里伏獅院有語錄
孟夏關中詠
百結鶉衣倒挂肩饑來喫飯倦時眠蒲團稳坐渾忘世
一任塵中歲月遷
沈栗
栗字仲恂榛之妹諸生陳誼臣室
紅白缾梅
曉避狂風落宵隨竹影斜朱顔羞剪彩玉骨絶含瑕漫
簇參差蘂同分濃淡花羅浮夢何許一為膽瓶誇
王煒
煒字功史又字辰若太倉人太原相國之裔海鹽
陳文學光縡室能詩善畫有燕譽樓稿與卞夫人
為師弟交得其清秀蒼韻之傳有林下風以世亂
偕隐于婁博學敦古詩多名句顧伊人稱為笄幃
中道學宿儒不當以香奩目之如月光臨水淨雲
氣近山多開簾納新燕移榻近高柯皆佳句也太
倉女子黃若從父蜀歸以奇花珍木圖示之日夕
模寫致病而殁
題介畹陸夫人畫竹卷
自昔管仲姬抽毫染修竹娟娟綺石傍琅玕照人目猶
属閨閣才胸中少林麓只今介畹氏潑墨較純熟生綃
百尺強渭川千畆簇初苞間枯梢暮雨秋烟綠筆牀螺
黛殷玲瓏戛寒玉潜招湘女魂碧忩伴幽獨
和吳巖子師湖上詠
柳色六橋迷晴雲萬山吐燕帶落花飛鶯隨歌管度倚
樹聽提壺疏泉成瀑布小閣遇春隂松聲嘗似雨
冬日林居
颯颯微風雪長林鎖白雲曳蘿山骨迥汲澗水衣分樹
老花猶在霜清雁不羣誰憐搗衣者此夕幾回聞
夏日
幽居感地僻清曠絶塵喧刪竹蜘蛛堕鈎魚翡翠翻課
童親稼穡宴客治蘋蘩唯願垂楊樹清隂掩我門
春日閒居
南郊春色滿人静鳥聲多久雨魚苗活微風燕子過花
飛寒食節草綠夕陽坡盡日無他事援琴對薜蘿
感懷二首
遠離阿母四年餘百叠愁眉更不舒眷戀庭闈惟有夢
播遷南北未成居家園風景三更月夫壻生涯數卷書
無限傷心歸未得鷫鸘典酒對相如
空傳錦字有才名淚雨春來似未晴倭墮睡殘悲數病
扊扅炊盡送遐征心隨吴水鄉關去愁逐春雲晝夜生
潦倒三遷名未就誰憐女子賦離情
同諸太母登浮圖
同登化塔縱遊觀山色蒼茫海色寒風送珮聲臨絶頂
日將人影上危闌諸天直向雲中接下界翻如畫裏看
到此須知塵相幻凌空誰敢更盤桓
送文如師氏歸里
寒林小鳥尚嚶嚶獨向東城為送行思逐回風悲落葉
夢驚流水作寒聲高齋有意還遲月短棹無心復計程
分手淚傾南北恨孤帆杳杳夕陽横
酬徐姊鄭夫人
已知彤管寄情賖金縷珊珊改絳紗隐几尚傳康伯母
下帷猶似謝公家桃笙乍轉湘波動灌樹初殷海燕斜
翡翠筆牀空作賦輸君相贈有瓊華
上已分韻
解禊廻流蘸遠峰香車碾破綠蒙茸三眠柳下紅牙按
四照花邊錦帳重連騎自從金谷遇泛觴疑得酒泉封
遥知刻燭揮銀管漏短春深不似冬
西泠閒咏
澄江廻抱古城斜一片煙雲接永嘉為愛好山聊住足
偶依高樹便成家湖光瀲灎侵行笈竹影參差帶落花
聞道故人將卜隐短衣雙挽鹿門車
宫詞
宫漏沉沉緩箭流行雲不下殿西頭平明試卷珠簾看
陣陣飛紅入御溝
洞庭道人趙昭
昭字子惠吳郡寒山隐君女祖母陸卿子母文端
容俱擅詞翰之席子惠能嗣其美適平湖文學馬
仲子班性好煙霞嘗葛衫椎髻自擬道民仲子強
之不克會仲子父難破家子惠遂入空門更號德
隐結庵于洞庭西山中香林匿影二十餘年亦吴
越間一奇女子也有侣雲居遺藁
新秋晩眺
山中多晩凉清風厲秋節遥瞻四五峰壁立皆奇絶修
竹傍林開喬松倚巖列黃菊散芳叢清泉凝白雪對此
懷素心千里共明月願保幽貞姿歲寒雙皎潔
雨中得家信寄荅
寂寂空庭雨始自東南隅飛鳥銜書來徘徊顧我廬故
巢今尚在新燕誰與居願子念幽獨中道盼廻車我心
固匪石君意今何如
種竹歌
南山南北山北其中有竹人不識托根數莖臨嚴霜虚
心願並幽溪柏秋深草木零落盡此竹亭亭終不易
贈琴如閔夫人
曉日下粧閣春風動繡幃侍兒調百舌夫壻畫雙眉舊
製芳蘭佩新裁粉荔詩柳花初入咏撫景步遲遲
冬日感懷
獨坐淚沾衣天涯信未歸幽琴鳴轉寂孤梗斷何依越
水雲俱冷吴山雁不飛空庭杉影亂喚婢掩柴扉
春日泣懷先慈
蘭閨儀範卄年餘德耀神葩玉不如坐帳每教吟五字
遣奩親自繪雙魚最憐辛苦懷蘭佩猶憶提㩦載鹿車
風木有情腸欲斷夢中空自學牽裾
當湖文園聞巳填茂草慰外君
遥望殘陽落故墟更傳烽火遍州閭綠沉渭畆臨溪竹
香散文園滿架書釣艇蒼茫浮少伯琴臺寂寞憶相如
多君腹笥依然在詞賦翩翻好似初
祀寒山先墓
一天風雨倍傷離回首寒泉曲澗西伯道祠邊猿獨唳
中郎墓上鳥空嗁塵飛臺閣書還在雪壓松筠鶴自棲
從此素絲憑世染漫憐志與白雲齊
乙酉孟秋兵亂
登高望長水水長人未歸遥憐弄珠女不學九嶷妃
皆令黃夫人過寓山閨即事
吟得新詩子夜殘銀缸點點照花欄湏臾小婢來相報
深竹烏嗁月滿灘
早春次端文舅父韻
山中久雨春將半樓外啼鶯日巳斜㩦尊自向蒼苔坐
為惜枝頭殘杏花
洞庭一粟菴咏梅
玉女茅庵白布袍珊珊仙骨道風高幽情未種曇花樹
先插江梅映白毫
美人
眉鎻春山鬢點鴉莫將桃李鬭芳華無心去逐風流隊
閒向雕闌數落花
冰蟾子吳朏
朏號冰蟾子華亭人適嘉善曹允明王端淑曰詩
多古意矯矯如千丈松
豔曲二首
金屋暖長春蘭階人似月但願如月圓不願如月缺
贈妾紫金環遺郎白玉玦郎恩環不解妾心玉比潔
採蓮曲
弱柳繫遊驄叢花映嬌面郎珮紫紋囊儂從扇底見
鄒姬蓮午
蓮午嘉善人進士丁彦妾其繼妻吳中燕不能容
入空門焚修
即事
初裁白袷立梧庭瘦骨徒憐病葉零酒後紅酥猶帶冷
三三五五見疎星
彭琬
琬字玉映海鹽人進士期生妺浙江總兵馬孟驊
媳與妹琰稱雙璧王端淑曰琬詩巧慧俊冷不作
淺浮小語
懷王辰若夫人
湖上烟生碧樹枝柴扉晝掩落花時何當得覩雙文貌
堪羡擎來道藴詩曲逕茶香留夜月朱欄鳥下看圍棋
三春風雨愁深淺病骨支離無限思
彭琰
琰字幼玉琬妹適文學朱化鵬詩不多見而名句
絡繹王端淑稱其才情兩足似勝姊氏姊惟幽豔
妹則英特而博大矣
懷王辰若夫人
碧艸萋迷接柳枝匆匆良晤夕陽時纖眉畫就春山色
素紙裁成白雪詩風送花香沾去袂鳥啼竹徑冷殘棋
歸來静掩閒庭月欲向清光寄所思
病春
半簾垂柳夕陽斜香冷閒忩日更賖莫道朝來不憔悴
撩人偏恨牡丹花
周慧貞
慧貞字挹芳吳江人嘉興孝廉黃婷之室早殀沈
宛君為之作傳王端淑曰挹芳與孟畹柔嘉鼎足
三分為一時之勝
七夕
雙星暗度巧雲飛玉漏聲殘月正西秋思不堪傷獨立
數竿風竹小忩低
王氏
王氏嘉興人王端淑曰鬆雋不凡可與言詩
春日
晝長門静掩愁病自應憐倦繡頻餘錦焚香數爇錢護
花嫌蝶舞聞柳愛鶯眠偶到樓頭望春光半巳還
王湘貞
湘貞嘉興兵部侍郎張天植之妾張被逮王同衆
妾史蘭若章蘇淑裂帛作小楷寄張以死今存王
詩一首
臨終詩
自入君門乍幾年今朝賫志下黃泉倘然女侣相呼問
同是前生未了緣
顔畹思
畹思字宛在桐鄉人王端淑曰蒼老靈異識度弘
遠洗去近日蹊逕
題墻上薔薇
小院隂隂晝漸長一枝掩映似窺墻忩籠白日分紅豔
葉鎻輕煙漾碧光半面偶憐香自遠全身何處影能藏
誰家錦帳遮春住莫放東風逐路傍
顔佩芳
佩芳字芳在桐鄉人王端淑曰一氣雄壯出人意
外而靈警之句滿幅
孝嘉姪過予併詒以詩同和
年來蹤跡各西東乍見翻疑是夢中愧我能裁謝氏絮
喜君不墮庾家風千秋事業還憑立數載離情得暫同
正沸爐聲歸棹促一番聚散苦匆匆
袁瑞英
瑞英字素如嘉興人見西湖唱和詩
集傅園
傷心不敢上高樓滿目關山使妾愁腸斷意中人去後
鵾絃斜整淚先流
宋娟
娟杭州人以亂被掠至清風店題詩于壁後歸嘉
善曹太史王端淑曰哀憤似蔡琰而情思纏綿
題清風店
妾命如朔風飄然振落葉不入郎羅幃乃逐塵沙陌妾
本良家兒流落平康劫十三工秦筝十五好筆墨武林
遇公子知心不徒悦忽爾天地崩干戈作長别朔雪戰
寒風皴肌冷如鐵誰謂文姬哀猶得過漢闕誰謂明妃
怨猶能封馬鬛而我薄命妾終當染鋒血胡不即就死
心為公子結公子爾多情豈忘西湖月公子爾多智豈
不諒我節公子爾任俠忍妾委虎穴公子爾多交交豈
無豪傑媒妁扇上詩顛沛不忍撇忍死一相待悲酸難
再說又聞洞山方風流當世杰爾既善顧郎何不一救
妾
徐簡
簡字文漪嘉興人新安吳于庭副室吳遊粤留文
漪於吳門或曰後歸楊中翰著有香夢居集王端
淑曰其詩輕清宛轉無一率筆
和元微之生春詩
何處生春早春生錦幔中香吹金篆火夢警玉鈎風綠
髻堆鬟膩紅酥壓酒融小忩遐日照花影隔紗叢
宫詞三首
看春偶立幔亭東天語呼名内殿中敕與司香薰雀尾
御衣旋覆象牙籠
紅樓昨夜醉春懷玉導當場勝賭牌却被簾鈎輕觸損
聖恩重賜九鸞釵
沉香亭子玉勾欄植遍名花按月看第一莫栽紅芍藥
此花開日又春殘
吳氏
吳氏嘉興人銓部某之女才色俱絶以所配非偶
不自檢束致訟後流寓金陵
舟中
一泓秋水浸羅衣月色依舟淚滿幃皓魄不隨風落去
空留怨骨伴郎歸
吳芳
吳芳秀水人吏部吳竹亭女適同邑徐然然字撫
辰
寄遠
東風吹就雨廉纖殘夜無言且獨眠翠髻未偏羅帳冷
欲憑清夢到君邊
沈夫人珵
珵字未男嘉善人順治已丑進士工部主事丁彦
元配彦妾鄒蓮午亦能詩相繼早沒繼娶吳中燕
嘉興人頗解文義性高寒放跡山水以終王端淑
謂珵詩刻畫入情處直令物無遁形雖少陵復起
不能過也
即事二首
山萼紛紛出槿紅月忩有句向文同鴛鴦錦下支機石
可是相如軫上逢
睡起春慵拂曉颸攪人幽夢是黃鸝一竿犢鼻隨南阮
何事綿綿催畫眉
錢涓
涓字褧文平湖人薛吏部振猷媳有抱雪吟一卷
自為序
山雨
晩結隂雲日不輝𩅰𩅰雨透濕羅衣忩前萬綠渾如洗
坐看巒烟夾岫飛
虞美人歌
楚歌四面起項王兵敗兮項王敗矣虞何為死王劒兮
魂相隨長夢應憐歌舞宴月明從此照空帷堪嘆八千
子弟也終無一箇揮戈者玉顔飛血逐東風化作年年
淮艸紅入春常帶傷心雨至今猶自泣重瞳
施璲昭
璲昭廣文施鋐女平湖人適文學沈炳孚早年夭
卒有詩一卷未刻
獨坐見月
蕭蕭夜色凉小院驚佳節病骨不禁風垂簾待秋月
春日送姊
分手河橋淚滿衣渭城三唱落花飛那堪堤畔無情柳
搖颺東風送客歸
秋日
颯颯悲風吹雁聲竹忩寒月露華清殘燈挑盡愁無寐
被冷香消漏四更
秋閨二首
滿院梧桐帶翠凋竹忩疎雨濕芭蕉西風吹遍空閨冷
縷縷殘香尚未消
雨過幽庭濕翠微新凉初覺懶添衣慵拈針線悲秋咏
幾向西風怨落暉
早梅
點點寒霜飄未盡朝來忽見數枝開東皇豈解愁人意
先使庭梅報信來
清明
懶捲珠簾看燕飛愁魂化蝶杳難依清明情緒都蕭索
煬帝堤邊柳不肥
暮春嘱病
感汝誤憐不見别想因錯認作休文如今但願隨春去
風舞楊花欲送君
馬福娥
福娥名家女適禾人沈宏略所居之室扁曰蘭齋
因以為號詩名斷釵集里人王庭俞汝言序之
喜雨
曉起日猶赤雲低雨驟來枯池重積水老石更生苔農
務多時苦天心此日回綠忩無一事蕉影亦悠哉
春霽偶成
微日初開凉氣清強扶病起怯徐行階前嫩艸籠烟睡
簾外新花帶雨迎雲淡晴光浮碧綴風搖葉色半忩明
爐香茗汁時相得頻聽黃鸝樹底聲
暮春病起柬姑母陸夫人
庭砌蕭疎細草勻韶華病起惜殘春一籬菜暖粘花蝶
幾片花飄上繡茵少婦閨中粧似舊垂楊陌上綠還新
封侯自古良非易不厭詩書夫壻貧
人日病卧
晴光轉處盡知春多病依然此一身塵世久知家是客
年華又見日為人愁看曲裏梅花落驚對庭前彩勝新
沉水香殘茶汁冷薄寒無那透重茵
春懷
日暖閒庭草色明傷春綺閣伴茶鐺吹簫自作秦樓想
咏絮羞傳謝女名睡裏花香遲蝶夢静中忩紙聽蜂聲
曰歸惆悵跂予望却羡翩翩燕羽輕
早春見梅
未辦探花屐前忩曉忽開春風不相待飛送暗香來
中秋夜戱贈鄰女
桂子當天落朱門對戶開容如春正好人向月中來
雪珠
乍聽披檐響俄驚遶砌圓明珠如有意留作掌中看
惜春
何處堪惆悵紅殘雨後春一雙衣袖濕知是折花人
漫興
風吹滿樹葉蕭蕭睡起珠簾影動搖却怪深閨天易晩
藥爐烟重濕芭蕉
雨鬘道人陸觀蓮
觀蓮字少君别號雨鬘道人嘉善石輝里人也適
桐廬殳山人丹生山人初居吳之專諸塔右後隠
震澤之西邨草屋蕭蕭烟火時絶惟與道人唱和
比舍聞歡笑聲則道人詩成山人擊節而歌林烏
栖宿皆驚起子訥女默道人恒授書焉山人有詩
曰室中有高士十年樂飢虚又曰憐渠最幼小獻
歲解吟詩盖自詡也復移住嘉興盛澤三年最後
以避水患隱嘉善蒋湖之西園亦三年康熙丁未
山人將擕家入九峰道人忽病而逝又三日女默
亦逝山人當秋風蕭瑟中夢女為言大人頃在舊
隠病兒日進湯藥又夢道人言我母女以好禮斗
持佛號蒙紫府收錄更名女曰瓊真與羣仙遊也
道人自集其近詩曰蔣湖寓園艸吳江顧有孝為
序而題之曰殳氏閨隠集并附其女默之作焉
蔣湖寓園對月(并序)
夫觀千劒者能劒觀千賦者能賦服習衆神豈不
然哉余少依姆師僅通章句長隨夫子遂曉詩篇
柳下栖遲未見薦禽之客隆中高卧誰為友葛之人
以是同梁生之出關深慙德曜異少伯之辭越不
羡夷光長與蠧簡為親蕭條三徑獨向芸編為伴
離别經年兒既能文女亦識字歷冬夏以靡輟慣
饑寒而不啼既而游子來歸不殊師友之對時有
高人造訪實多贈答之辭稍知工拙之分略窺正變之
則荏苒數載常如不繫之舟留滯他鄉盡是若浮
之梗昨因避水來止斯園門掩深邨對琅玕之个
个人歸遠浦汎雨雪之紛紛盼望故廬不逾衣帶言
旋舊里終隔山河落花與芳艸相依明月共清風
自舉顧此幼女夙慕古人如左氏之有芬才華挺
茂在荀家則為灌志略英蕤朱粉不施自是蓬門
之質丹鉛能好居然林下之風以此消愁愁可知
矣嗟夫篇章躭玩詎為失意之悲兒女關情不作
無家之别況聞郗公築室植松桂以相招陶令卜
鄰樂晨夕而不返興言在邇益復牽懷簡棄舊篇
獨存新什豈徒誇謝庭咏絮蔡閣聞琴而已哉
青天挂明鏡輝光照我牀展轉不能寐起坐空徬徨徬
徨亦何為曰思我故鄉瓶齋舊隠處乃在茜水陽廿年
幾播遷渺渺天一方回思手栽樹橘柚徒含芳安得生
羽翼摩天一翺翔
念沈氏老姊
昔聞恒山鳥四海各分飛念我同生子四女相因依辛
苦效反哺力盡心亦微仲姊久長逝淚落不可揮所遺
我三人戀母願空違伯也失所天忍死鞠孤兒兒年近
四十與婦同分離煢煢一孫女遣嫁時來歸上堂問祖
母終朝無苦飢嗟予季與叔相見時亦稀撫琴弹此曲
此曲聲殊悲
寳劒篇贈外
吁咄哉荆卿劒術既不成雖有寳劒徒空名千年黯黯
閉秋水雙匣渺渺埋龍精狐狸夜號風雨惡蛟螭晝舞
波濤驚我持此劒若明月衆星朗朗隨其行又持此劒
若白日羣妖退走欃槍平欃槍平衆星沒送君贈君君
莫惑古來遇合自有時神物出處當知之
辰山步虚詞
欝蕭宴罷列仙歸彩鳳青鸞各自飛勅賜珍珠三百斛
滿身瓔珞遶天衣
焚香讀道書口占
紅忩花影自紛紛一卷常持冰雪文却憶夜深禮斗罷
彩雲遥送小茅君
墨姑殳默
默字齋季小字墨姑嘉善殳丹生山人之女母曰
陸少君姑生而奇慧九歲能詩山人有元旦家集
聯句姑首唱焉山人好遊獨姑與母居詩益工凡
刺繡刀尺無不入妙習小楷摹畫李龍眠白描大
士年十六未字母死三日姑亦卒姑容貌端麗聲
影不出愛管夫人畫竹一幅與同卧起并玩好文
石子十許枚小白甆罌二器凡零香斷墨殘繪剰
繡山人悉内之棺其自跋詩卷云默三歲飄零從
二親于外郡十年夢想思一返於故園蔣湖以避
水而來舊廬若望洋而止老母倚北堂而興嘆中
夜挾寳瑟以長吟非無慰藉之詞實多於邑之調
晨忩乍啓瑠璃之硯匣自隨夕幄徒薰翡翠之筆
牀不去以是長見笑於鄰女不解看花或貽誚於
閨人何知鬭艸情繇此遣緒以此深矣駕言當秋
㩦家渡泖攬九峰之奇勝髣髴金庭專一壑之幽
閒飄颻雲嶠精瓊爢而延佇齊玉軑以上馳曰父
曰兄尋采藥之赤松旦暮可遇為母為女盼傳書
之青鳥閨閣非遥爰奉命于慈闈篇分甲乙冀流
輝於彤管字辨宫商庶幾染翰而成不須石墨含
毫以待有取香茅
和母寳劒篇贈兄
牀頭夜半雙龍吼光攝羣妖暗星斗風雨霹靂一瞬間
木拔沙飛石亂走古來神物太平常遭時遇主生晶光
拂拭霜花將解贈時無烈士空徬徨空徬徨莫太息木
蘭唧唧當戶織阿兄少年射白額歸來摩挲看太白
憶震澤西邨
忽忽難忘處西邨明月中荷花低拂露菱葉静含風烟
火經旬斷音書隔歲通茅堂知在否應有白雲封
辰山步虚詞
閶闔初開黃道邊鳴鐘伐鼓會羣仙多緣悞折瓊枝樹
謫下瑶臺十五年
彭孫婧
孫婧字孌如海鹽人錦縣令陳龍孫配彭孫遹姊
有盤城遊草
夜聞絃索
寒缸桃盡已三更何處歌聲惱客情殘月紙忩眠不稳
照人離恨太分明
濟寧月夜
丹楓兩岸夾長隄滿目征帆夜不迷千里關河同此夜
數聲柔櫓過前溪
瑯琊女子王夢鸞
夢鸞字仙御桐鄉人
偶興
山中古木葉還清山下漁舟釣晩汀夜静月明人不見
自家歌與自家聽
姑蘇楊柳枝詞二首
家住横塘春復秋門前楊柳數株柔畫欄長是周遭護
不遣行人繫紫騮
柳條風静雨初收更罷羅衣嬾上樓花下欲將新月拜
一鈎恰到綠梢頭
瑯琊小女
王夢鸞之妹小字仙駕
姑蘇楊柳枝詞二首
絲絲低罥石欄干擬向階前折取看臨舉玉纖猶障袖
吹花風起覺添寒
交枝楊柳映重門樹色濛濛帶雨痕繡幕不開人欲倦
只疑深閣易黃昏
姥峰鸚女陸言
予婦陸孺人閣學雅坪公長女也年十七歸予連
遭先父母喪承敬執勞靡有倦節繼以羣侮交作
孤苦煢煢予唯佔畢下帷孺人亦有卧薪嘗膽之
槩焉迨生齒日緐家道中落予復奮策入都朋遊
日盛孺人縮食减衣而勿傷大體以是得不困其
訓子女慈而能整御婢僕肅而有恩鏤剪針織㒺
勿精工稍嫻文墨以非婦道之常偶吟而巳乙亥
十一月病作自言必死凡家事手撥口嘱無一遺
失危坐而逝若有道者先是癸酉予宿天姥峰下
夢一嫗曰汝前身白鶴童子汝婦則綠鸚仙也遂
占一詩曰偕隠何年志頗同前身忘却俗緣中夜
來天姥渾猜著是綠鸚仙白鶴童因名言字鸚仙
云
夜遊虎丘
賞心一片石秉燭我來遊月黑松無影苔青露欲流斸
雲新石斷飛鍚舊泉留柳色將舒翠帆開憶虎丘
哭鹿女
握珠入海杳難尋痛極渾如萬鏃侵覆翼六年成曉露
埋香一夢委秋衾風翻落葉依新冢月照歸鴉認舊林
追憶膝前歡笑處兩行血淚濕羅襟
京邸傷母新厝東湖别墅
年來顧影暗傷神花月難留去住身痛我先凋萱樹早
怕人細誦蓼莪頻望雲何盡天涯路戲綵難娛㫤下親
佳節每逢垂血淚因風遥灑弄珠津
咏丁香
小院沉沉欲暮天閒階獨步影娟娟驚看密葉添青色
却愛繁花吐紫烟拂檻叢叢疑線綰映簾蔌蔌借絲纏
愁心欲訴花先結可惜重來二十年
秋日遊金鼇玉蝀
九鈴殿宇倚青霄碧樹紅亭白玉橋我欲一帆歸去也
御河波靜不通潮
檇李詩繫卷三十五
