檇李詩繫卷三十一
平湖沈季友編
明
西齋老人梵琦
梵琦字楚石小字曇曜象山人姓朱氏出家海鹽
天寧永祚寺得法於徑山元叟端和尚元英宗詔
令金書蔵經聞譙樓鼓聲豁然大悟徧主法席名
滿夷夏泰定中住當湖福臻院晚歸天寧築西齋
退老明興再被詔徵建法會於蔣山琦居第一賜
伊蒲供於文樓洪武三年秋召問鬼神之理館於
天界寺示微疾書偈曰真性圓明本無生滅木馬
夜鳴西方日出書畢而化賜諡佛日普照慧辯禪
師宋濂為撰塔銘銘曰大監密旨餘十傳妙喜起
蹴龍象筵有如大將據中堅鐡卒十萬佩櫜鞬或
觸之者命髮懸誰歟五世稱象賢佛日曉出瀛海
壖紅焰閃閃行中邊流光所至無幽玄憶初飛錫
來北燕彤樓畫閣金星躔一擊三際皆廓然火中
新敷清淨蓮紺色涵空絶蔓牽自茲口噴百丈泉
洗滌五濁離腥羶内而諸夏外朝鮮紛紛來者人
駕肩示以實相非空言塔廟赫赩名山川一佛能
變萬與千會萬歸一道則全不識誣為有漏緣帝
勅中使來傳宣鍾山說法超沈緜萬人瞻依曲兩
拳一朝入滅同蜕蟬西方彈指即見前白玉樓閣
琉璃田金鈴寳樹演真詮師之往矣神弗遷寂光
常定無偏圓我作銘詩翠琰鐫昭朗盛業垂年年
愚菴及公有悼楚石詩云潦倒奚翁的骨孫高年
說法屢承恩麻鞵直上黃金殿鐵錫時敲白下門
煩惱海中垂雨露虛空背上立乾坤秋風唱徹無
生曲白牯狸奴亦斷魂錢與善曰曺溪五派臨濟
下妙喜遞傳元叟而琦公嗣之有六會錄流布叢
林電坼霜開金聲玉振姚廣孝亦謂琦公於淨業
一門至老力行不懈後雲溪宏禪師亦推琦為明
宗師第一有淨土和陶諸詩北遊鳳山西齋三集
自楚石倡詩教於永祚正嘉隆萬間詩僧軰起吟
派之盛於茲為最矣
君子交行贈吕日新
君不見車輪碾地不碾塵塵暗却遮車上人又不見馬
口吸泉不吸月月明豈解心中渴所以君子交毋為小
人絶
將軍行
城頭積雪滿一丈日出天晴馬蹄響將軍面如赤玉柈
爛醉那知北風猛健鶻森森刀劔翎似聞雲際駕鵝腥
今朝得肉便可飽喚婦為公開大瓶
海東青行
海東青高麗獻之天子庭萬人却立不敢睨玉爪金眸
鐵作翎心在寒空鞲在手一生自獵知無偶孤飛直出
大鵬前猛志豈落鴐鵝後是日霜風何栗冽長楊樹羽
看騰瞥奔雲突霧入紫霄狡兔妖蟇灑丹血束身歸來
如木雞衆鶻欲並功難齊爾軰無材空碌碌不應但費
官廚肉
漠北懷古四首
曠野多遺骨前朝數用兵烽連都護府柵遶可敦城健
鶻雲間落妖狐塞下鳴却因班定遠牽動故鄉情
北向無塵郭遥遥接大荒舊來聞漢土前去是河隍野
蒜根含水沙葱葉負霜何人鳴觱栗使我淚沾裳
每厭冰霜苦長尋水草居控弦隨地獵刳木近河漁馬
酒茶相似駝裘錦不如健兒䨇眼碧慣讀左行書
無樹可黃落有臺如白登三冬掘野鼠萬騎上河冰土
厚不為井民淳猶結繩令人思太古極目渺平陵
上都
王畿千里近御苑四時春苜蓿能肥馬葡萄不醉人衮
衣明日月關塞絶風塵古有官名諫今無事可陳
開平書事四首
舊俗便弓馬新裝稱綺羅平原芳草歇古戍暮雲多翠
袖調鸚鵡金鞭控駱駝上樓看月色無酒奈君何
絶域秋風草殊方使客還河衝秦日塞地接漢時關萬
古悲青冢兼程過黑山從容陪國論咫尺近天顔
地勢斜臨北河流穏向東龍庭行萬里虎路逹三嵕番
女裁皮服奚兒控角弓長吟對落景獨坐感飛蓬
夜雪沙陀部春風敕勒川生涯惟釀黍樂事在彈絃不
用臨城將何湏負郭田䨇鵰來海外一箭落天邊
贈江南故人
今騎沙苑馬昔踏洞庭魚結纜荷邊宿移家竹裏居好
風横笛晚新月上簾初每憶江南樂功名有不如
和寒山詩三首
住世都忘世春深始覓年山花紅似火野草碧如烟月
落澄潭裏雲生疊嶂前時時敲石磬驚動老龍眠
可愛白雲居長年與世疎花殘無戲蝶水靜足游魚野
樹行堪倚園葵嬾不鋤茅簷風雨過飄溼案頭書
東鄰嬌小女芳意未闌珊眉似初三月琴能再四彈頻
來花下坐自向鏡中看不料傷春死瓊樓夜夜寒
居庸關
天畔浮雲雲表峯北遊竒險見居庸力排劔戟三千士
門掩山河百萬重渠荅自今收戰馬兜鈴無復置邊烽
上都避暑頻來往飛鳥猶能識衮龍
獨石站西望
塞北逢春不見花江南倦客苦思家千尋石戴孤峰驛
一望雲横萬里沙去路多嫌葱嶺礙歸途半受雪山遮
張騫往往遊西域未許胡僧進佛牙
贈王使君
君持使節過繩橋已遣蠻方感聖朝良將未誇班定遠
大臣猶數蓋寬饒川香野馬銜青草雪暗天鵝避皂鵰
西出陽關九千里歸來莫惜鬢蕭蕭
余嘗夢至一山聞杜鵑且約雪忩南還
出郭尋春未見春東華踏徧輭紅塵不知蝴蝶化為我
何處杜鵑來喚人筍蕨過時惟恐老櫻梅如豆正嘗新
及今無事早歸去莫待秋風江上蓴
羣公子
少年意氣向誰傾閒把琵琶出鳳城染草未勻春色嫩
勒花不住曉寒輕風飄十里香塵滿日照三條廣路明
灑掃東堂遊射處分鵝已足慰人情
曉渡西湖
船上見月如可呼愛之且復留斯湏青山倒影水連郭
白藕作花香滿湖仙林寺遠鐘已動靈隠塔高燈欲無
西風吹人不得寐坐聽魚蟹翻菰蒲
梁山泊
天畔青青蘆葉齊晚來戛戛水禽啼一鈎慘淡銜山月
五色彎環跨海霓新摘蓮花堪釀酒舊聞荇菜可為虀
北人大抵無高韵零落梭船傍柳隄
相家夜宴
璧月未出金風凉羣烏啞啞鳴苑牆西山高出帝左右
北斗正挂天中央繡衣執樂三千指朱火籠紗十二行
坐待更闌賓客散蕭齋自炷辟邪香
題雲林真蹟
好在雲林一老迂畫圖寄到玉山居向來王謝原同調
宜住城東共讀書
碧山道人宗衍
宗衍字道原吳郡人元末居石湖寳積院洪武初
住持海鹽當湖鎮德蔵寺吳下諸名士咸賦詩送
之有碧山集危太僕為序詩家稱其清麗幽茂取
喻託興得風人之旨選本誤收野雞毛羽好一首
乃温州陳氏女作今削去
晚凉懷故山
疎林生晚凉微月映書幌南山淡相對幽磬時一響懷
歸見素心感舊發遐想稍待秋橘香衝波蕩雙槳
浴罷
浴罷振輕袂潄齒汲古井木落歲已秋山深夜逾靜細
詠倚靈籟清心寄真境松門凉月隂挂杖一僧影
墨蘭
楚雪春已晴沅湘水初滿去年故葉長今年新葉短波
明碧沙淨日照紫苔暖不見澤中人江南暮雲斷
楞伽寺得月屋
月出湖水湄清暉映林屋山明秋樹靜照見幽鳥宿閉
門誰遣入俯磵近可掬道人獨未眠經聲出林竹
題畫馬
唐朝畫馬誰第一韓幹妙出曺將軍此圖無乃幹所作
世上若有真空羣雙瞳精熒兩耳立蘭筋束骨皮肉急
何年霹靂起龍池五花一團雲氣濕當年天子少馬騎
遠求烏孫詔寫之即今内廏多如蟻縦有騏驎畫者誰
秋興
一别空山舊草亭衣裳五見點秋螢沙沈短艇餘菰米
苔卧長鑱老茯苓弱水蓬萊那可到瞿塘灩澦不湏經
歸帆蚤晚吳波裏嫋嫋凉風望洞庭
次瑛石室謝事雪竇歸吳江
草堂舊在吳江上江水江花照眼明久客歸來渾似夢
比鄰相見不知名蓴香笠澤思張翰瓜熟青門憶邵平
一夜西風吹白髮挑燈因自賦秋聲
西湖懷古二首
當時翠輦此經過天馬玲瓏撼玉珂宴罷湖山芳草合
歸來風雨落花多子規夜半啼宫樹翁仲春深帶女蘿
自古興亡多有此不湏惆悵問如何
錢塘父老眼看天霜鬢猶能話昔年岸草忽嘶江北馬
風帆不返海南船空陵落木無人掃廢苑餘花只自妍
此日西湖回白首功名若箇在凌烟
次荅子熙見寄韵
梁父吟餘自荷鋤南陽非復舊門閭春愁亂逐楊花起
秋興頻將柿葉書水落楚江尋瘞鶴草荒吳苑問蒸魚
遠遊憶母還歸省安得雲萍有定居
送人遊浙東
天台雁宕好林丘水竹風杉寺寺幽路轉山腰斜避石
渠通海眼細分流經過遂欲留佳處險絶還湏到上頭
八月錢塘望歸棹江潮如雪倚江樓
題畫
秋高山氣佳木落江水靜意固不在魚魚驚釣絲影
鶴林高士周玄真
玄真字玄初又作元初嘉興人又云海鹽人生而
精神奪目從紫虛李拱端為道士授劾召鬼神之
術又於曺貴及霅川神師莫洞乙授靈寳大法於
步宗浩授呼役雲雷之法凡劾鬼召鶴禱雨暘若
兒戲郡縣大夫皆尊禮之洪武初禱雨京師輒應
上數召見賜坐咨詩燕勞有加後住吳中人稱鶴
林高士一時名流多有贈詩具載題詠卷中倪雲
林云元初真士嘗居嘉禾紫虚觀好與吳仲圭隠
君遊故得其詩畫為多
遊仙
海南長風挂繡帆散棋初下麗農巖道人愛作逍遥客
懶向金樓領一銜
龍門山釋良琦
良琦字元璞吳郡人住天平山之龍門自稱龍門
山釋與鐡史雲林句曲外史金粟道人齊名元末
顧瑛移居嘉興琦亦從之住郡城東興聖寺洪武
初尚存寺址今改黌序廉夫云琦公既究禪理兼
通儒學能詩其餘技耳
顧玉山索蟠松因登天平得二本移送賦之
崑丘好鳥來雲巖口銜仙人雲錦緘開緘讀之見深意
願乞蟠松數株翠疎雨落葉迷秋山屐齒便躡苔斑斑
龍門直上天百尺石屋徑度雲三間東林西林何窅冥
前山後山還獨經青藜不畏虎豹跡白日還見虬龍形
華蓋峰頭最高處偃秀蟠竒逢兩樹奴僕驚叫荅空谷
鸞鶴翻翔入烟霧大株倒挂蒼崕巔小株横欹寒磵邊
乾坤凝結太初氣蛟蜃飛騰千丈淵沙土錚錚試長钁
險石忽崩雷電落淒籟含風木客嘯深根出地山靈愕
祝爾嘉詞爾應喜致爾將歸玉山裏勿愁凡卉妬清標
珊瑚琅玕森共倚後三千歲常青靑根下早看成茯苓
仙人服之生羽翼他日相期遊八極
冬日過練川黃東溪隠居
歲晚來尋黃處士小艇曉入東溪雲水生柳下鵝鴨喜
日出沙頭鷗鷺分枸杞子香浮茗椀枇杷花氣雜爐熏
却憐清會難頻得明日南江又憶君
羅居仁見過婁東寓舍
暉暉寒日照霜筠晨起開門見故人雙鬢已斑真覺老
一官初滿尚然貧船中書籍教兒讀筐裏詩篇得意新
且盡茒堂一尊酒梅花柳眼不勝春
送慧上人海上歸毘山即遊吳門西山
袖卷金經便作歸海光晴日蕩清輝鯨魚載足如船穏
龍女將花出浪飛玉阜寺門羅樹綠琴臺雲崦橘林稀
故人相見應相問為道淮山獨掩扉
春日與郯九成過玉山顧君張樂置酒既醉作
詩以道其事
玉山窈窕集瓊筵手撥鵾雞十二絃巢樹老僧狂破戒
散花天女醉談禪鵝兒色重酴醿酒桂葉香深翡翠烟
最愛碧桃歌扇靜長瓶自煮白雲泉
秋日歸虎丘
虎丘共作五年留幾度相擕上小舟楊柳春橋半塘寺
芙蓉夜月百花洲長林放鶴閒支遁一室編蒲老睦州
此日獨歸懷往事空山草色不勝秋
秋華亭
片玉山西境絶偏秋華亭子最精妍三峯秀割崑崙石
一沼深通渤海淵鸚鵡隔窗留客語芙蓉暎水使人憐
桂叢舊賦淮南隠雪夜常迴剡曲船北海尊中長瀲灩
東山席上有嬋娟紫薇花照銀瓶酒玉樹人調錦瑟絃
醉過竹間風乍起吟行梧下月初懸一聲白鶴隨歸珮
何處重尋小有天
湖光山色樓
重重樓戶燕穿風曲曲紅橋綠水通薄暮鉤簾對凉雨
一時秋思在梧桐
復初上人自恢
自恢字復初豫章人元末住海鹽法喜寺洪武初
隠居廬山古今禪藻集載復初漁莊一首乃同時
福初字本元者所作故不錄
端陽前一日於顧仲瑛席上分題賦得崑山
馬鞍山在句吳東山中佳氣時鬱葱層巒起伏積空翠
芙蓉削出青天中六丁夜半石壘壁殿閣煌煌絢金碧
響師燕坐講大乘虎來問法作人立天花散雨娑羅樹
聞聲供命雲深處我時細讀孟郊詩興來更上龍洲墓
憶昔曾同信信友七尺枯藤長在手數年音問墮茫然
頓覺羈懷醉如酒嗟彼習俗躭歡娛錦韉細馬紅氍毺
畫船吹簫撾大鼓吳兒棹歌越女歈只今歌樂難再得
面顔已帶風塵色何如張讌溪上樓山光倒浸湖光白
我愛虎頭金粟子十載論交淡如水每懷故舊參與商
三老到門驚復喜(謂盧昭秦約袁華也)我留玉山君即歸天風泠
泠吹客衣人生會合如夢寐焉能對酒成吁嚱我歌長
歌君起舞山川信美非吾土褰裳涉澗采昌陽且向山
中作端午
送海上人還荆門
徧禮南朝古佛宫荆岑春去百花濃江通楚蜀波濤壯
山入湖湘紫翠重拄杖穿雲隨白鹿軍持分水浴蒼龍
欲知後夜相思夢月落猨啼滿竺峰
題唐子華畫山水
江雲如雪樹高低竹裏人家傍水西滿地松隂春雨過
好山青似若耶溪
華嚴法師淨明
淨明字德嵒姑蘇人洪武初住嘉興招提華嚴教
寺嗣法獨芳蘭法師宋文憲稱其樹教基續慧命
有功法門云
向識定水宗師於吳會䨇峩奉別已十八年矣
因成一律
卓錫甬東山水窟白雲長與德為鄰鶴鳴峰頂不驚定
龍拜室中能化人海氣晝寒濤卷雪天香秋淨月垂銀
雙峩尚憶相逢處詩寫珠璣照眼新
白庵禪師萬金
萬金(檇李英華姑蘇志禪林詩輯俱作萬金蔣之翹云皆誤當是力金)字西白號
白庵吳郡人早從衍道原出家後依銘古鼎入道
住持秀州天寧寺築孤雲庵以奉母洪武初詔主
天界寺開善世院統領釋教五年敇建法會於鍾
山總持齋儀皆稱為白庵金禪師六年舉泐公自
代以母老辭歸有澹泊齋稿
題徐良夫遂幽軒
熱官不可為冷官亦云辭醉防官長罵似覺為人鞿徐
君遂天性幽貞遠時宜開軒山氣佳巒谷路逶迤泉清
石齒齒霞薄雲依依鳥鳴花映林魚躍藻翻池耳目諧
所寓物理澹無私起居熟我使意適勤隨之撫琴寧無
絃有酒輒傾巵優游形骸外畢世以為期懷哉鄧尉山
無忝潁與箕
次韻李希顔同知登吳山有感
鳳舞龍飛運已更江流難挽幾傷情荒陵鳥雀聲如怨
故國風雲氣不平冠蓋偶然尋勝地旌旗且莫指邊城
登高別醉黃花酒更擬重陽一日晴
錦莊漁隠為醫士作
錦莊園林錦不如幽深彷彿神仙居舍南舍北賸栽杏
水落水生惟釣魚嚴陵終辭光武祿郭玉素受涪翁書
眼前生意日已廣桃源雞犬同邨墟
送濟上人歸省
苦學不躭春夜眠思家却泛春江船褰衣遠道草頭露
濯足故山花下泉黃鵠方懷少年志白雲偶賦歸來篇
再看入室湏玄指何限天香浮月邊
冰蘗禪師惟則
惟則字天真小字僧寳湖州人海鹽海門寺僧洪
武初徵高僧赴天界白庵金公首薦之以足疾辭
澉川有胡秋碧者善傳神嘗欲畫師像百幅施人
畫將半而師化俄而日本夷人至見之皆羅拜曰
此吾國祖師也安得在此競以金購之有冰蘗禪
師語錄曲江錢惟善為之序又有鵶臭吟頌古百
二十偈宗門多傳之黃鶴山樵王蒙題其像曰道
人自是門戶別蘿戶松窗總竒絶時將無心拈似
人笑指寒潭印秋月
山居四首
林軒飛翠隔黃塵瑶草吹香別是春一卷楞嚴消白晝
從教啼鳥唤遊人
坐對蓬萊小朵峰池開五色玉芙蓉靜中忽撥瑶琴響
清挹湘簾度晚風
草堂秋似廣寒宫金粟花開碧玉叢坐久不知衣袖冷
天香吹散月明中
茶罷焚香獨坐時銅龍水滴漏聲遲夜深欲睡問童子
月上梅花第幾枝
榆城聽角
十年游子在天涯一夜秋風又憶家憾殺葉榆城上角
曉來吹入小梅花
左善世弘道
弘道字存翁號竺隠崇德梧桐鄉人(今析桐鄕)元末出
家密印寺住持杭之上天竺洪武三年被召赴京
十六年授僧錄司左善世二十四年歸老嘗奉旨
同全室具庵箋註楞嚴等經永樂間示寂姚少師
撰塔銘
天竺三首
西湖蜃氣作樓臺又是一番風雨來後夜月明秋似水
桫羅花向鏡中開
南澗飛淙雜雨鳴顛風老樹作秋聲庭前攪碎芭蕉葉
添得書窗分外明
老樹枯藤蔓草纏蕭蕭獨立傲風烟澗池飛下如拳石
知有山靈護冷泉
寄廷玉隠君
玄晏先生小隠居別來不見十年餘何時乘興扁舟去
借閱東齋滿架書
南山道士張復陽
復陽名復以字行號南山平湖齊景鄉人宣德中
(郡邑志誤入宋人)為朝天宫道士又主餘杭洞霄宫正統
中居郡城南宫一枝堂性沈靜工修鍊兼善書畫
士夫雅重之嘗著性理圖年八十餘步履輕捷後
傳尸解去
題徑山
石徑縈紆出薜蘿諸峯環拱勢嵯峩舉頭便覺天顔近
極目還知地界多西北雲歸高樹影東南潮湧大江波
振衣直上青螺頂蟲蝕穹碑手自摩
闞禪師普明
普明字寂照稱闕禪師嘉興人出家嘉善妙常庵
後居杭西山每靜坐蛇鼠鳥雀嬉遊於前客至輒
納諸懷以衣覆之一日歸妙常語弟子曰待桂枝
香我西遊也届期弟子來送明方掃地曰汝不來
吾幾忘矣遂鳴鍾集衆作偈而化
遺詩
生平百拙無能晦迹青松巗畔靜如磐石泰山動若轟
雷掣電
元庵上人德亨
德亨號元庵景泰間住持秀水天寧寺
挽朱漁隠
穆溪溪上天連水狂風忽自青蘋起曉來烟雨失漁舟
不見滄浪浩歌子往來汎此冷鷗盟水底魚龍亦愴情
我來葦杭弔陳跡一聲老鶴秋冥冥
秋江禪師文湛
文湛字秋江成弘間海鹽天寧寺僧嘗與海内高
衲倡和有蘆葦亭稿紀遊詩江海羣英集
紫陽道院
閒向蓬萊頂上行道人相見話長生巗扉半掩雲霞色
石屋惟聞澗水聲隂洞草香春走鹿靈椿花發曉啼鶯
如何不見遼東鶴千古江城自月明
和原本清為大恩題竹
昨夜夢魂中故人忽相聚今朝看畫圖江南一枝雨
秦淮橋
秦淮兩岸夕陽明路遶青山客自行六代豪華何處是
寒潮空打石頭城
題畫
渡口漁家對碧峰柴門半掩落花風釣船日暮不歸去
閒在江南細雨中
題月堂精舍
雨後青苔路不分柴門竹裏映斜曛松花落盡無人到
只有山童掃白雲
畫竹
楚天凉雨晝冥冥秋景寒生落畫屏我欲截成雙鳳管
月明吹與海龍聽
西湖雜詠
宋家宫闕已蕭蕭滿目殘陽照野蒿獨有兩峰青不了
至今南北插雲高
送人從軍
滿眼黃雲日色寒不堪相送出長安懸知後夜居延月
獨挽弓矟馬上看
題畫芙蓉
江邊誰種木芙蓉寂莫芳姿映水紅莫怪秋來更多怨
年年不得見春風
漁家竹枝詞
阿儂家住太湖邊出沒烟波二十年不願郎身做官去
願郎撒網妾搖船
雲岫僧如元
如元蕭山史氏子少有室棄之入海鹽雲岫投堅
公披剃參宏法師受具足戒力修淨土二十餘年
山居
枝上兩三聲巧鳥窗前五七片閒雲山翁潦倒無籌筭
盡把生涯訴與人
徑山禪師德珉
德珉字貞伯號石窗又號石菴嘉興人弘治初祝
髮蘇州虎丘後為徑山第七十九代禪師躭文證
果趺坐而化
輓隆空谷
講罷西來最上乘一漚幻滅覺無憑交遊已散林間社
法印神傳海外僧溪院白雲閒草座石房秋雨暗松燈
空遺靈塔西湖上野樹啼猨思不勝
送王揮使襲職南還
青年較藝謁彤闈衣錦南還倍有輝細雨綠波侵畫舫
煖風晴日動牙旂花飛楚驛聞鶯近春盡湘潭見鴈稀
四海只今無戰伐到家燈火莫相違
雪江和尚明秀
明秀字雪江弘正間僧巨目闊吻面骨巉巗肖枯
木怪石少時即好為詩與孫太白鄭少谷方棠陵
沈石田諸人善處士朱樸陳鑑結社所謂雪江和
尚是也族出海鹽王氏祝髮天寧寺晚習定於錢
塘勝果山之石門郭公泉側夜夢陳姓者揖曰西
有月巖請觀前生所為詩旦乃求之榛莽中果得
月巖刻元人詩題曰雪江陳天瑞因悵然有悟著
有雪江集其詩清雋新警美不勝收有送王陽明
謫官云蠻烟瘦馬經山驛瘴雨寒雞夢早朝驚為
傑句他如與許平野云漁舟弄春水野屋卧秋雲
子重歸云矮牀地遠坐開卷老鶴天晴鳴近人寳
叔寺云林寒巢雀病石峻着花危南國云病起藥
苖緣逕長行看荷葉近衣香逢童序班云江城踏
雪春沽酒山雨篝燈客在門晚坐云山深長日淨
掃地木落清秋高捲簾湖上云朱閣捲簾驚燕子
畫船呼燭照花枝寄胡秋田云江冷水深龍卧月
山空樹老鶴巢烟皆為時所誦
南山別墅
了心但書卷夢不混區寰睡起偶得句開門時見山小
渠春溜急斷雨落花閒日暮聞吹笛樵人隔浦還
懷瑞石山人
數日西巗雨開門黃葉生空林見虎跡落日斷人行野
外暮鴉集雲邊秋磬鳴平生江海上與爾獨含情
泛舟至桐口
路轉青邨合山連赤岸斜夕陽飛燕子茅屋落桐花晚
墅聞孤笛輕舟閣淺沙前峰望不遠林暝欲棲鴉
田叟贈朱可麓
早起飯牛犢落花春水渾雨中青箬笠溪上白雲邨食
力古莘野全生今鹿門不知城府外何處有桃源
野眺越南諸峯
寺門横海嶼玉輦舊曾經古道蟠龍勢危松肖鶴形越
山烟歴歴吳草雨青青欲弔西臺客空悲許劍亭
許泉亭秋日
手把傳燈錄西巖卧病翁柴關上野色石壁下秋風歲
月飛鴻外江山落葉中菊花知九日青蕊更叢叢
宿歸雲堂
寺前昨日雨水滿放生池獨往忽乘興幽尋豈有期夜
深月未出秋近竹先知重把茶杯坐雲山話所思
西巖夏日
山盤春雨中筍味殊勝肉數日不窺園南風吹作竹
秋興二首
天上美人音信稀平時誰采故山薇長城風高塞馬健
夢澤雲淨神鷹飛東籬野老向花飲南畝長鬚踏月歸
四海昇平歌擊壤何妨卒歲獨柴扉
木落關山歲莫時風雲萬里憶京師著書獨惜虞卿老
懷古猶含庾信悲海郭清砧寒近搗山樓短笛夜深吹
江南秋水平如鏡只恐無人照鬢絲
西閣與勤長老夜坐
不出寺門今幾載祇應坐卧竹西房深雲一徑松千挺
斜日半湖山滿牀林杪峯巒晚色淨城高雉堞秋烟蒼
白頭相見話鄉曲(勤予鄉人也)篝火茶杯入夜長
勝果山中懷朱陳二翁
西閣暮鐘雲氣隂南山秋色故宫深半巖落日照江雨
萬里長風吹桂林喜見燈花頻入夢病憐物色獨關心
青天兩夜負明月黃葉思君祇自吟
上竺次邃庵國老韵
半空樓閣倚崔嵬海色霞光萬里開驚起頭陀掃花去
傳呼宰相看山來旌幢曉日千峯擁騎從春風疉嶂迴
不向山僧留玉帶恐教猨鶴也疑猜
勝果山中雨懷奉柬金近山先生
春雨黯黯芳事微經旬獨掩西巗扉花枝欲動寒仍勒
燕子初來濕不飛歲月豈知愁換鬢江山徒有淚沾衣
病夫起坐正憶汝混世隨聲同是非
謝孫十六山人惠蓴菜
山盤一筯湘湖雨路涉江波荷遠將縷縷尚含風露色
涓涓猶帶水烟香故人千里情何重病肺三年夢亦凉
野岸柴門應采摘小舟蓑笠汎滄浪
讀謝翺傳
南奔北走家何在七里灘前許劍來厓海夜寒惟月上
冬青樹老又花開側身天地聊晞髮悵望江山獨把杯
一掬當年知已淚秋風灑盡下西臺
書事
竹裏虛亭鏁翠微攤書遮眼思依依落霞已受枯桐誚
聚雪仍招死草譏桑戶雨晴蠶欲繭柳塘風暖燕初飛
織成五色寒機錦借問誰能補衮衣
春日西邨社會
深深竹樹轉漁沙豈但情真會亦嘉過雨軒窗來燕子
禁烟邨落熟梨花郊西宿麥初鳴雉牆下柔桑欲乳鴉
閭里頗淳耕讀在白頭羣從古田家
中秋泛湖
寺前湖水清如鏡不與遊人照白頭豈獨尊前千頃月
更憐笛裏滿湖秋蘋花洗琖香堪把荷葉拂衣凉未收
此夜瀟湘洞庭上放歌誰得坐輕舟
中秋汎澉溆湖董蘿石許東山朱西邨陳勾溪
許九杞孫太白沈紫峽同賦
人物百年滄海上釣竿裊裊拂珊瑚前峯吹笛月在水
中流放歌秋滿湖夜靜魚龍迴浦溆天低星宿動菰蒲
山川勝槩自今昔天柱洞庭還有無
寄九杞先生
兩句三年報已成杞泉凉月照人清九華芝草高蹤在
千里冥鴻病眼明野墅柴門香稲熟漁邨江樹晚山晴
凴誰喚起王摩詰畫汝綸巾杜曲行
得白泉徐侯書
檇李城西從拂袖歸帆直過釣臺西却憐別後無消息
忽得書來問杖藜江岸鷓鴣悲暮雨柴門燕子惜春泥
海邊猶有甘棠樹幾向花隂憶貴溪
賓山駐錫雲居
滿地雲山皆幻住此心若了始為僧草茅徑仄湏扶杖
霧雨堂昏要續燈警露鶴鳴穿壁月弄花猿引挂巖藤
閉門細究楞嚴旨鏡像年芳未可憑
楚江秋曉次石田翁
睡起長年報水程江花無數傍船明漢陽人語舟横渡
夏口雞鳴月近城寂寞陣圖諸葛計支離心事杜鵑行
却從歲序悲黃葉一夜湘潭白髮生
訪夏雲山
雲山老翁住南邨抱病十日不出門留客細傾若下酒
遣懷閒弄膝前孫深林四月笋成竹古屋百年槐露根
鄉曲别來無限意白頭相對竟忘言
寄勾溪
故人久病寒無氊明月弄影箕山泉自搔白髮向天笑
開過黃花對雨眠海底珊瑚不乏樹牀頭瓊琚知有篇
栩然昨夜入吾夢握手柴門落日邊
雙節方洲張公二姬
縞素沈沈抱所天死心已在剪刀前主家樓上孤燈淚
同灑秋風四十年
江村為俞隠君畫史
野鳬相次睡菰蒲客至山瓶踏月沽猶記去年春社散
騎牛自寫醉歸圖
普賢像阮圖
靈山獨倡久茫然賴有鸞膠續斷絃末世無人知此調
野花零落象王前
扇景為顧杞廷
柴門曉色掃蒼烟石磵流香洗藥泉憶昨南山買茶去
桃花小雨過湖船
西塘話別
憶昨江樓倚月波隔花聞唱竹枝歌十年往事燈前省
秋思春愁積漸多
玉樞道士金宗周
宗周字歸儒正德間嘉興玉樞院道士遍遊名山
歸坐樓居寒暑一裘結髮如氊爪如鉤或數日不
食或并日而食嘗有鼻筯下垂雪中趺坐人呼為
金仙能出陽神化形至西湖滸遇唐太史荆川與
之化席曰我玉樞院中人唐不荅偶登岸入院見
一道士坐定身下席為火所灼後倭寇至見其入
定羅拜而去嘉靖中作詩化去
絶句
一聲玄鶴當頭唳誤入塵寰七十年從此白雲歸去好
依然明月在中天
九龍長老祖福
祖福號谷泉正嘉間秀水三塔寺僧後隠毘陵九
龍山
人日
鴛鴦湖頭新水生白龍祠前風日晴梅花作意開自好
栢葉向人殊有情南國十年多羽檄北山此日有柴荆
杖藜物色總春事回首江湖眼獨明
士墨
士墨號梅谷海鹽資聖寺僧
江上
春江渺渺春草生蘼蕪不盡王孫情青山影帶杖藜遠
落日光動漁蓑明鷗鷺羣飛下淺渚村原警柝連孤城
人事時憂不自理長歌清淚幾縱横
石林子永瑛
永瑛字含章號石林子海鹽人祝髮永祚寺與十
老結社往來石林係雪江派澄懷物外意致閒遠
禪寂之暇抱杖林泉下筆成詠嘗曰詩理性情已
矣使鉤深徼僻以示工如我性何故不尚彫飾天
真爛然董兩湖謂其詩宗靈一皎然笑而不荅法
孫戒襄刻其遺稿僅存十之一二曰石林外集
山居
江鷗只馴水野鶴不受籠孰云遊方士肯為塵所蒙風
清紫芝谷月白青蓮峯學道歲未晚尋師吾遠從
漁父圖
為漁歲頗足水國魚蝦熟結網護黃麻炊飯然青竹江
頭日出孤嶼明白鷗點破春烟綠
勝果寺中峯閣用唐處默韻
古寺梯雲磴長松帶女蘿山空秋意早江闊晚凉多白
鳥逾青壁紅霞閃碧波西巖昏磬罷猶聽採樵歌
與僧夜坐
道境隔塵世夜凉因卧遲清風生簟處凉月上窗時法
味烹龍井緇衣織兔絲山中無桂樹何以托幽期
溪堂晚坐
捲簾溪雨歇樹濕小堂凉未晚歸禽集先秋病葉黃浮
雲悲世事落日坐漁梁幽意無人會鐘聲出院長
漫興
何處堪消日虚齋水竹邊鈎簾飛白鷺洗硯落紅蓮書
卷聊云爾簞瓢每晏然客來無雜話茗飲只談禪
中峯亭宴坐
時來秋壁下趺坐有蒲團鹿過花遺竇猿歸月繞闌嗒
焉真喪我隠矣不逢官入夜風吹鬢高梧落影寒
過茶谷水閣
歲暮焚香虚閣上坐深不倦道人情水流石檻菰蒲冷
風動山牆薜荔輕雞口從人論世事馬蹄吾自學全生
捲簾更愛青青竹幾箇溪南帶雨横
聞潮
閒倚青松讀古詩杭標霅晝舊相知山僧不刻蓮花漏
潮白江門報午時
柳塘
千樹垂絲兩岸烟綠波春雨白鷗天江鄉不近章臺路
留得長條繫釣船
山房宴坐
角角梧桐報粥魚道人卧起小齋虛千山寒氣曉簾薄
一逕落花春雨餘
晴湖為友人賦
岸芷汀花暎夕暉柴門秋水抱魚磯一聲長笛秋波渺
人在五龍橋畔歸
法生
法生字化儀崇德人嘉隆間薙染於雙徑二十年
不下山嘗游嵩山少林研窮宗旨與逹大師契合
後逹師歸葬徑山以詩弔焉有昔年曾共業今巳
各分行之句
贈雲東
佩芳須紉蘭療飢須采芝之子白足流炯炯珊瑚姿啓
我離垢言遺我青楊枝欣然意有會千古心相期維時
歲云暮載道皆菉施子行望林壑我亦歸吾廬
道濟
道濟字法舟秀水人祝髮芝溪東禪寺晚居天寧
有剰語一卷
山居
蘿薜緣門晝不開深林曲徑少人來偶然振錫中庭立
風落松花滿石苔
檇李詩繫卷三十一
