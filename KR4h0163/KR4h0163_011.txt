檇李詩繫卷十一
平湖沈季友編
明
小瀛洲社十老詩(并序)
嘉靖壬寅四月之望予舉社會於小瀛洲之時賞軒
維時靈雨初霽凱風自南闌藥飜紅林篁挺翠黃
鸝載鳴於深樹紫燕偶語於重檐物情咸忻衣冠萃
止鐘鼓既設獻酬廼行童子歌鹿鳴伐木之章繼之以
南山有臺之什四美具而二難并三夀朋而五福介盟
申可久事續香山維我西邨清醇温粹齒德俱尊
東畬恭儉循良喬梓濟美豐厓多聞直諒枳棘鸞
棲南溪履道純誠薇垣鳳翥勾溪清修固守吟步少
陵古厓慷慨賦歸興侔陶令海邨敦詩說禮志樂林泉
西臯邃學壯猷道存經濟石林静崇釋典雅有儒風
予則志在齊賢躬囏寡過皆荷朝家之作養樂王道
之平康仕無愧於軒裳隠有光於丘壑者也墨山陳
子詢式瞻勝美爰付丹青冠服差殊意態唯肖竚立
相語者為西邨豐厓西臯聚首閱卷者為東畬南溪
勾溪挾童過橋者為海邨欲行且顧者為古厓坐以
待奕者為石林及予也東濱歸叟徐咸識
西邨詩老朱朴
朴字元素號西邨海鹽人弘正間布衣貌修挺音
琅琅然隠居腴道絶嗜寡營性耽詩自少至老未
嘗一日廢聲律兼善繪事興到輒作雲林小幅每
當酒酣月下弄笛作叫霜裂石聲聞者知為諸詩
人出遊也直指行部武原下車訪之朴布衣芒屩
揮塵雄談大為傾動郡守聞其名欲禮致之鑿坏
遯去許黃門葬父鄉俗題主必丐貴宦為榮比當
泥首速客則西邨老人也曰眼前不乏纓組若年
高有德終讓此布衣耳其為詩孤清警拔頗具排
古蕩今之致有西村集并未刻稿一時林下諸賢
並邀入社為倡和友後復與錢東畬徐豐厓吳南
溪陳勾溪徐東濱陳古厓劉海邨鍾西臯釋石林
為瀛洲十老之會推朴為首更得董蘿石許雲邨
沈紫硤鍾彦材及僧秋江雪江佐之選辰命篇殆
無虛日且命畫士繪圖鐫詩於後以傳焉亦可謂
矯世絶俗風流弘長者矣予因想見當時士大夫
恬静寡欲不亟亟於聲利之途故能優游林泉日
以文章師友為樂如古蓮社竹溪香山洛水之盛
傳為美談追慕遺風邈然不可復得感嘆之餘附
識扵此
已亥九日登高社集
百年過七十去多来日少行樂湏及時歲月秋已杪今
辰重陽節木落霜雨曉風流石林師肅客入林窅木鉢
崇嘉蔬銅瓶貯清醥捫蘿躡重巖采菊披叢篠履歴嶮
巇盡暢然凌物表長歌應林谷遠眺極茫渺仰面青天
低俛首滄溟小太息寰宇内蠅螘何擾擾日暮下山去
西麓集歸鳥興劇有餘歡殘尊月中了
九日西臯席上得海字
去年宴重陽對酒作狂態今年復登高狂態猶未改尊
中酒盡君須買枝上茱萸正堪采君不見彭澤歸来忽
千載藍田舊客今何在人生行樂貴及時白髮衰顔鎮
相待莫辭爛漫倒接䍦亂插黃花歌慷慨白雲杳杳去
南山明月離離出東海
蘿石山人惠松花餅
山風吹林時雨歇雲邊掃落黃金屑并刀割蜜香在手
和作銅盆百規月老夫肺病方作殃一片入口心胸涼
舌根猶含兔絲冷腸腑已透龍髯香蘿翁蘿翁最知我
白紙奚囊封一裹金莖沆瀣常恐詫玉碗酡酥聊許可
山中老松三百株崕峰醖液流醍醐春來更裂數十斛
乞與一斗知能無
謝王雨舟惠靈夀杖
武當山高幾萬丈中有千年靈夀杖金光玉芝秀所鍾
生在青霞石嵓上雨舟先生道者流贈我一枝東海頭
琅玕潤滑鐵堅瘦昂首屈項蒼精虬老夫病足如跛鼈
藉此扶持少顛蹶朝出橫拖石壁雲暮歸倒拄溪橋月
乘舟著篙馬著鞭凌高涉下無不便為尋短句謝遠意
遶逕啄碎青苔錢不愁化龍忽飛去不願提擕朝玉陛
但使長挑沽酒錢日日登堂共君醉
靈隠寺
合澗橋頭水飛来洞口山鳥盤蒼壁影僧掩翠微關松
露晝還滴嶂雲秋更閒一年嘗一到一到一忘還
勝果寺
下界聞鐘梵中峰隠薜蘿海門朝日近沙市暮帆多鳳
去山空老龍蟠井不波宋家宫樹在啼鳥學笙歌
石屋洞隆公房
我愛巖居宿因過衲子家山蔬和葛粉野飯間胡麻水
帶煙霞味茶收穀雨芽不知春早晩開到木蘭花
靈芝寺留别恒愷二師
古樹城深處題詩記昔曾清秋一夜雨往事十年燈地
勝多芝菌池香足藕蔆浮生鴻雪意揮翰别山僧
葦邨為常州吳通府題
常州吳别駕家在葦花莊好雨烟叢綠凉風露葉黃遠
邨通甪里流水入吳鄉手種沙邊樹他年繫釣航
僧月泉結廬悟空寺
滄海浩無邊青山斷復連水吞湖面月風度石梁泉我
昔狂遊地師今幻住年看花瀹春茗猶記竹林前
上已同友出郊
三月三日出郭行風和日暄天氣晴銜泥補巢舊家燕
隔水喚春何處鶯壚頭小姬酒正熟道傍古墳人自耕
勸君行樂貴及蚤明日清明花滿城
寺樓
杖几松杉迴絶磴衣裳雲霧浥高窗山圍野色迷秦駐
海送潮頭上浙江碧樹帆檣移個個青冥鵝鸛下雙雙
詩狂難挽天河水付與山僧入酒缸
三月五日燕集沈紫硤池亭
何處尋遊花正開紫微巖下小池臺青山不負新年約
白髮重添舊雨来三月暮寒催熟食兩峰春興引深杯
臨流却憶蘭亭事便欲劖詩掃石苔
楚江秋曉二首
練淨澄江露未晞苦吟猶憶謝玄暉六朝往事青山在
三椘空城白鷺飛霜落水邨菰米熟石高沙岸柳條稀
重華一去無消息目極蒼梧淚滿衣
卧聞津吏數江程白鳥清沙岸岸明秋色遠連湓浦樹
人家多繞漢陽城殘燈野寺鐘初動瘦馬河橋客早行
三國廢興何處問荻花風起又潮生
友人誦許雲邨獨往詩因和
西麓興来因獨往客懷秋色兩娟娟白雲出岫淡如掃
紅藕作花香可憐風落晩凉巾不整草侵危石坐来偏
無因此夜湖邊月共聽松隂萬壑泉
懷勾溪
苦憶勾溪溪上翁暮年多病少過逢盤餐不乏憐牙健
世事無聞愛耳聾誰共青燈分半榻自梳白髮對孤峰
滄洲寂寞鷗鳬散目送征鴻意萬重
扶杖
扶杖東臯望遠山物華消息與情關楝花風過蠶蛾老
麥秀城深雉子斑誰氏墓田荆棘裏斬新亭館畫圖間
道傍惟有寒松樹吹盡春風只舊顔
訪許雲村
菰蒲曲渚水添痕小艇浮香直到門十里青山司諫宅
千章喬木紫雲邨春茶種子多成圃老鶴將雛更有孫
白首相看易留戀為君連日倒芳樽
茶谷山房
池臺六月興堪乘六曲闌干取次憑簾外午隂緣澗竹
水中人影過橋僧催詩硯滴銀牀露醒酒瓜嘗玉椀冰
白社故人閒散地不妨来往喜相仍
許雲邨以楊梅惠予賦謝
雲邨五月楊梅熟檇李南風李子甘野叟叩門傾瓦缶
山童和雨瀉筠籃千金一顆憐高誼百里同時惠老饞
兩地相思無以報啖餘聊復併題緘
西臯得新茶以詩索和
帶雨新抽粟粒芽山人其夢有生涯細緘已入明廷貢
官焙還來太守家香愜社僧閒作倛嫩便鄰客老無牙
何因日就林塘汲醉看銅缾滚雪花
病懷
落落晨星故舊稀一春消息悵離違磽田變歲惟饘粥
病骨逢秋尚袷衣雨暗草堂蝙蝠舞風輕簾幕鷾鴯飛
臨流倦洗雙聾耳厭聽人間有是非
東濱席咏芍藥
憶昨臨軒把酒看過年花發又憑闌紅芳有約春筵在
白髮無情曉鏡寒雲擁畫屏籠繡幄露涵香氣滴銅盤
舊家池館棠隂下未許風光讓牡丹
西湖竹枝詞三首
麥嶺風吹小麥花古藤喬木路三义千年玉骨湘纍墓
萬里堅城少保家
阿儂家住湖水傍菰米蓴絲野飯香猫頭紫筍尺圍大
沙角紅菱三寸長
郎從湖上打魚蝦妾在湖邊只浣紗生長不離湖水上
湧金門外是儂家
紫白雙燕
飛来别却烏衣國夢裏猶思白玉樓零落舊巢人不見
一簾疎雨話春愁
過劉木溪故居
不見故人劉木溪溪邊喬木冷凄凄一間不廢蔵書屋
三畝全荒種藥畦
為勾溪畫獨釣圖
松吹凉生錦籜冠鳥還雲出坐中看勾溪數畝清泠水
更有何人並釣竿
歌風臺
酒闌歌徹大風詞不是鴻門舞劒時萬里中原皆漢土
高皇猶有故鄉思
秋山
碧樹經霜葉半殷巖雲不雨自飛還瑤琴曲盡無人聽
獨上高臺看晚山
宣慰樓
羅綺香消鏡匣收碧山空對晩粧樓樓前昨夜新秋月
猶學蛾眉翠黛愁
(附考海鹽澉城内有元宣慰使楊梓建樓十楹以貯姬妾謂之梳粧樓)
月色軒
蝶老花殘燕不歸酒闌香盡客来稀多情只有黃昏月
依舊清光照板扉
(附考宋時海鹽趙公範兵燹後軒其故居曰舊時月色始豐徐一䕫有記)
聞琴臺
晉代相傳直至今子期曾聽伯牙琴高山流水依然在
寂寞荒臺蔓草侵
(附考在海鹽縣東相傳伯牙鼔琴於此又有聞琴邨聞琴橋)
烏夜邨(考見題咏)
玉貌曾沾帝子恩故鄉環珮葬歸魂千年廢寢無尋處
夜月啼烏尚有邨
碧雲寺
墖影蕭蕭夕照間碧雲黃葉滿秋山空堂夜冷無燈火
唯有貧僧乞米還
(附考寺在海鹽縣西五十里沈山唐大歷間建)
讀書堆
蘭若雙峰碧樹隈逋翁傳有讀書堆數聲清磬孤烟外
想見高吟待月來
錢臨江琦
琦字公良號東畬海鹽人幼讀書山中一榻十年
燈帳如墨舉正德戊辰進士授盱眙令賊劉七齊
彦明等攻城琦以死守同邑吳昂錄張睢陽詩遺
之琦報曰業遣婦子南還以身許盱眙矣賊遂去
歴陞刑禮二曹武廟南巡力諫不報時永嘉方爭
大禮出疏示琦請署名琦郤之出守臨江左調思
南拂衣告老築小樓數椽顔曰東白吟咏自樂與
西邨輩十老人結耆英社著臨江集公良詩選雩
史測語行世有六子蔘芹萱葵蘥蓘皆有集陸師
道曰先生詩皆深遠可喜有味其言姚士粦曰如
空階鶴夢清山深步屐遲笠外滿天雪坐久換鳴
禽雨濕鷓鴣語諸句真五言長城也
夢聚上人
微月吐疎林幽懷不能已忽夢與支公跏趺竹窗裏坐
看白雲生驚風擘帷起覺来秋夜長空山落松子
卜居為友人作
桃花兩岸春水肥水邊卜築開荆扉雞犬向門未肯入
邨舍兒女穿竹窺長鑱猶帶故山色短墻初受新雨泥
社酒喧喧誰上客東畬先生髮最白醉後出門看遠林
從此頻過話長日
歌風臺
蔓草迷殘碣荒臺走白波英雄起亭長父老說蕭何廢
井寒泉少空庭落木多當年懷猛士撫劒此高歌
自靖祠祀練公子寧
中原龍戰起萬國撼雷風天意别有主人心獨在公青
山無斷骨白日見孤忠到此看臣節羞言靖難功
鳳陽道中
衝曉出城郭征途未有涯草深山隠路風急水行沙遠
近啼春鳥高低落野花病軀愁跋涉搔首嘆年華
過滁
西過滁陽道環山一望賖夜涼天有雨秋晚樹無花試
訪仙居磵因停部使車臨風動高興追憶故人家
殘春
宿雨乾時乳燕飛東風急處落花稀一年最苦春將去
萬事營心客未歸舊宅桑麻因宦廢天涯兒女近誰依
未能高卧追彭澤日暮聊為賦式微
金陵懷古
落木蕭蕭鴈影稀秋風江上立斜暉三山二水依然在
萬戶千門盡已非商女有花歌白下謝家無燕認烏衣
城南城北經行遍獨傍秦淮夜月歸
寄吳南溪
談經昔日坐春風廿載追隨片席同豈謂丁年成老大
空教辛苦憶兒童掌中酒映溪流碧林上秋添木葉紅
三逕若知黃菊意草堂今在峽山東
道中
江北江南數日程蕭蕭落木送秋聲夕陽滿地鳥飛盡
人在亂山深處行
遣懷
手種篔簹傍水邊露華抽碧動江煙主人空有他鄉夢
辜負青青玉可憐
送友人之楚
春去那堪更送君日斜江上惜離羣欲知回首相思處
只隔湘南一片雲
遊玉笥山
芙蓉高插碧天開雙屐遙從島外来玉笥破雲尋不見
更隨風上九仙臺
徐光澤泰
泰字子元號豐厓海鹽人弘治甲子舉人再試不
第授桐城學博作悲世賦以自廣改蓬州學正上
瞿塘泝巫峽縱觀嘉陵山水文益進遷光澤令多
惠聲一日拂衣嘆曰余丱角抽毫今髮且種種不
自致清秘迺日事手板將無為彭澤所唾遂歸高
蹈海隅寒暑未嘗釋卷工詩古文詞識者以為雄
健過於張寧華藻超於朱祚尤好為小文晩患鼻
淵作詰鼻文自嘲雖語涉嫚戲亦頭責子羽之流
也著有玉池稿玉池談屑春秋鄙見皇明風雅詩
談女學諸書
西陵峽歌
兩山夾江如壁立千尋萬仞青鐵色江流如龍山鏬来
動地雷聲喧白日山高不見飛鳥過舉頭青天一尺多
蒼藤古樹翳滿目沿厓亂石紛嵯峨嗚呼峽中之險險
莫比昔嘗聞之今信矣商人重利却輕生獨欲何為亦
來此黃陵廟下不可遊空舲塌洞尤堪憂十前九却過
一險百夫力盡巔厓頭垂堂遠遊古所戒靜言思之心
膽駴中流欲歌行路難哀猿又起寒煙外
宫人午睡圖
深宫沈沈清晝長高檐影落梧桐涼蝦鬚窣地燕無語
飛篆不斷金爐香鳳凰欲繡還停手睡思尋人如中酒
銀屏翠簟碧紗㡡濯濯春風卧楊柳弓鞋卸下雙蓮金
香浪捲起紅鴛衾髩雲蓬鬆枕玉膩眼波不流眉黛深
侍兒側立不敢語手中團扇輕輕舉曲瓊纔下越嶺雲
幽夢已作巫山雨君不見楊家海棠睡未足内庭已走
銜花鹿
秋夜澉湖望月
澉湖湖上桂花秋海月當年滿畫樓彷彿錢塘六橋夜
至今人說小杭州
吳布政昂
昂字德翼號南溪海鹽人少時聞海寧祝先生萃
履方篤行以員外郎家居教授昂裋褐草鞋負書
往從先生竒之曰生來晚書舍滿唯一牛屋生寧
得居乎昂欣然受書日夜誦不輟衣一敗絮時解
與所從老僕更相衣或周走室中跳踊却寒除夕
歸上母夀即走詣祝先生所自是學大成登弘治
乙丑進士授宜城令改新建會宸濠横虐民不能
堪匿丁家山以拒昂入山諭之立散歴遷兵刑二
曹擢福建接察僉事有妻殺夫坐死者昂疑而默
禱夢一小兒據人腹昂曰殺人者必杜福子也捕
得之閩人以為神累陞布政乞歸居白苧溪上著
書自樂布袍芒履混迹農漁人或狎之亦不校嘗
駕舴艋入郡城遇兩生舟相觸怒止昂索錢以償
昂乞至西門湯别駕家行貸至則别駕大驚曰何
得辱前軰昂遜謝益恭兩生慙沮而去晚年不涉
世故及歲饑數為請賑又上書請築海塘一方賴
之著有南溪集鄭端簡云明有兩方伯天台陳公
華亭夏公皆人傑也昂學問淳固如天台見幾明
哲如華亭而安貞履順歛華就實尤不可及焉
二月二日社飲分得花字
分春明日候晴霞二月祥風草始芽無奈寒威侵短褐
時驚凍雨點輕沙負冰魚陟還潛穴出谷鶯遷未集枒
却憶在閩遊冶日山城風暖落桃花
集水竹居
一溪遶塔過前庭脩竹千竿列翠屏潭水照人僧眼碧
海山當座佛頭青衝冰鼔棹乘幽興撥火煨爐盡主情
醉後歸舟載明月沿溪聽誦寳函經
元旦
牀頭堆積是書篇晨起朱霞映篆烟晚興偶移溪上屐
凍梅含雪報新年
勾溪居士陳鑑
鑑字用明號勾溪海鹽人幼任俠善騎射擊劒蹴
踘從輕薄少年遊長乃折節讀書學為詩歌閉戶
下帷人罕見其面詩成出之靡不驚人與朱元素
齊名所居勾溪介處海上凡秦峰甪里澉溆鷹窠
幽勝之處杖履必到一時瀛洲諸公推為社中祭
酒其詩鮮芳幽蒨有勾溪集
夢鶴齋獨卧
晨鐘破清睡月吐高林輝棲鴉時一鳴白露搖空扉孤
枕寂無擾竹柏光熹微平生百事拙得與塵俗違兩耳
點蒼塗不聞何是非野心役泉石久住長忘歸山風南
窗来松凉上秋衣花明池色淨悠然發天機雙鷗有真
意相傍不驚飛
已亥九日登高
秋風千厓吹老樹擕尊花飲羣公聚兹辰南國屆重陽
玉壺載酒登高去川明岳秀風日晴林嬉野酌都成趣
醉插花枝細菊馨浩歌白石長雲暮城南七十六高峰
一年一作登高處
雨中喜西邨諸君見過
深酌看清雨田家無好春年光餘逕草風味只溪蘋此
日有限日幾人無事人醉眠君未去交誼向吾真
野卧
野卧任遲晏窗凉清睡殘林虛雲影動石沒水容寬微
露幽花濕輕風小蝶寒夜來萱草發徙倚碧闌看
次石林韻
結茆遠墟落白日有禽言野夢牽風石清泉過竹門絶
糧憂鶴瘦爭果怪兒喧欲問栽松法僧来與細論
春日村居
草綠鳥飛散孤邨白日虛家貧人事寡地遠世情疎春
色遙添水山光半落書廿年中外履閒只到僧居
訪石林
海雨濕山木野泉通竹籬偶隨流水去恰值道人期坐
久日移午來稀花笑遲小園春事歇滿舉送春巵
席上
古鼎煑寒月凉天東老家冠裳臨水淨籬落帶雲斜幽
意看黃蝶清吟對白沙不須愁酒盡市近易為賖
勾溪暮歸
净潄滄浪坐晚凉浩歌篷底又斜陽貧能到骨心方逸
嬾得成癡事盡忘夢裏風煙詩帙亂手中湖海釣絲長
東風吹入勾溪棹碧草清波十里香
西邨諸社友見訪雨夜分得微字
門外泥深草路微滿江風雨暗斜暉春潮正急不可渡
有酒相邀且莫歸野服奚囊留竹桁茶烟山影共柴扉
重招更有荼蘼帖爛醉花前願豈違
看水
竹墟看水白鷗來獵獵溪風約樹開幽意不關天下事
好山長對手中杯凉波蘋藻時翻動晩日牛羊欲散回
短髮醉来思一濯桐江還我釣魚臺
除夕
秦皇山北梅蕊新展武城西江水春白髮椒花一杯酒
清朝泉石百年身杖藜健在何妨老茅屋閒多不厭貧
此夕盤筵共兒女江湖應有未歸人
書所見
倚杖雲江落照中看人舟楫去匆匆豈知宰相馬頭日
不及牧童牛背風劒米割腸聊強飽冰紋遺世惜虛功
波濤滿眼輕生者翻笑田更錯用工
枕上
幽窗落殘月帷枕自清恬忽憶山中客西峰影到簾
種菜
曉日園頭抱甕頻滿衣寒氣露華勻老夫一箸非容易
為語人間肉食人
紅塵
溪上衡門終日開非關遮斷自無來老夫只道無心物
丞相門前却作堆
睡漁圖
滄浪歌闋卧斜陽渡口風来杜若香老我鷹揚還有待
一灘秋水夢姬王
讀靖康史
日短中原鴈影分空將鐶子寄曹勛黃龍塞上悲笳月
祇隔臨安一片雲
題雲邨笠雨圖
龍眠畫裏原曾識天只峰前得載看採藥歸来春雨歇
蒼厓照影夕陽寒
徐㐮陽咸
咸字子正號東濱泰同母弟正德辛未進士雅度
高懷駿材穎發居官務持大體初知沔陽州擢守
襄陽會中嫉者免歸孝友之樂終身無間築園城
堙與里中耆碩飲酒賦詩名小瀛洲社風流文雅
為一時之盛人以白香山司馬君實比之嘉靖壬
子島寇入邑所在焚儲當事議徙邑倉或曰徐太
守南園便咸慨然曰吾素笑文饒之愚安用戀此
即捐地為之著有國朝名臣言行錄澤山野錄四
朝聞見錄西園雜記鹽邑文獻志東濱三稿私謚
曰文達先生
宿柴店舖
落日明遠岫征車止破郵春寒翻勝臘山靜只疑秋酒
色浮銀燭梅芬襲罽裘白頭林下叟說盡野人愁
望廬山
望望廬山勝行行過碧岑有雲峰益秀無雨洞嘗隂飛
瀑秋垂練澄湖晝躍金看山到此地已了半生心
暮春
白日去何速青春不可羈棘林花落子茅屋燕將兒酒
債憐清老風塵笑牧之呼童掃苔逕應有客相遲
二月盡大雪
夜枕唯聞雨開簾雪作團農家三白足别墅萬紅寒剡
曲無人到陽春欲和難山妻有清釀相對亦情歡
和石門懷陳勾溪沈紫硤
紫硤逃名士勾溪遁世翁兩峰盤谷景一曲鑑湖風雪
映吟髭白梅薰酒面紅何時過蕭寺共聽五更鐘
踏青至太子廟
散步出西郭乘風支瘦藤逢人頻問路扣寺欲尋僧花
落紅衣亂麥搖碧浪層歸來日將暝渡口已漁燈
(附考廟在海鹽縣西北二里志云祀皇甫嵩盖太尉廟也嵩破黃巾平荆揚或當時祠之)
春興
看到山茶又海棠坐臨芳草惜年光舊家燕子尋巢急
新水魚兒逐隊忙老鬢未判春興淺愁懷猶喜酒杯長
疎簾細雨清明近夢破梨花月滿牀
偶題
捲簾疎雨杏花寒金鴨香消午夢殘燕子不來人病後
玉釵敲遍碧闌干
西邨畫小幅二首
平蕪漠漠遠山青楊柳風多水氣腥好似衡陽舊遊處
蒸湘斜抱合江亭
水練山屏碧四圍樹隂濃覆白鷗磯扁舟稳繫柴門静
人在湖南罷釣歸
陳龍巖瀛
瀛字古厓海鹽人正德間國學生為龍巖令愷悌
樂易閩人懷之比歸觴咏自適所著失於島寇之
亂多不傳
贈東畬歸田作
白蘋風起釣絲凉解組歸来野興長波浪塵埃非舊夢
青山影裏卧斜陽
雪夜過妙光寺
朔雲卷水氣憑陵此夕山陰興已乘高笠短蓑還出浦
滿湖風雪夜尋僧
石林山房
輕風落樹散林煙海日三竿正熟眠傍午起来花落盡
不知雷雨過山田
劉指揮銳
銳字蓄之號海邨其先關中人狀貌豐偉慷慨自
負以世胄襲海寧衞指揮使蒞事嚴毅人莫敢犯
雖係出勲閥而學問淹洽與瀛洲諸老賡和有春
臺集銳有家奴名木者善射應弦命中一日有水
鸛集於資勝寺鴟吻木弋之貫其左翮鸛帶箭而
翔中庭銳命拔其矢飼之旬日鳴舞而去咸謂德
感云
苦雨
九十春過半深寒猶絮衣海翻高浪入風帶濕雲飛幽
意頻看野詩愁獨掩扉欲將擕釣興江上問漁磯
過山家
幽蹤何所適来訪野人家藤老高懸樹溪清淺見沙飯
牛歌白石養鶴長丹砂渺渺乾坤裏吾生豈有涯
胥溪
小築躭幽性門前水一灣舟輕同鶴載人老共鷗閒釣
弄波間月詩成檻外山客来忘爾我送不到柴關
納凉聞警感懷
地僻喧囂寂風烟隔翠微月明孤角語林靜數螢飛塞
北仍嚴武江南乍解圍幽棲何處稳涕泗欲沾衣
秋暮
歲事關心切金商忽整鞕菊開霜信後秋盡雨聲邊晚
甕醅新秫寒衣貼舊綿閉門無俗事詩句送殘年
雨霽同鄰翁過田家
林外晴嵐散晩霞偶因雨霽到田家吳蠶出火桑成椹
布穀催耕麥作花流水小橋通釣艇矮籬茅屋礙巾紗
邨翁欵客偏淳朴瓦缶清泉為煑茶
西臯老人鍾梁
梁字彦材海鹽人正德甲戌進士為刑曹郎疏諫
武宗南巡杖闕下慮囚江南平反死者百三十餘
人嘉靖初知濟南府平萊蕪反寇賜金綺後補南
昌廉明守法尋乞歸築室西郊稱西臯老人垂四
十餘年自為墓誌卒年八十二論者謂梁進則攄
忠砥職退則潔已範俗為方洲後一人有西臯集
追悼四賢
懿哉南溪翁抗志風塵表經義啟後蒙探討造幽窈居
官三十年節操恒皦皦鄉評符士論孰謂知者少
右南溪吳翁
顯允吾核翁攻苦食自糲樂善如芝蘭疾惡若芒刺孝
友企前修淳朴世鮮儷積學志未酬彼蒼顯其裔
右吾核鄭公
漸翁明達士靈府洞無涯詩畫奪天巧文章成大家早
辭軒冕榮寓蹟一平槎放浪任所適素志薄豪奢
右漸齋趙翁
杞翁性孤峭弘博闡前聞銳志辭青鎖移家入紫雲著
書石屋下速近崇斯文勢利了無涉甘友麋鹿羣
右九杞許公
九日可久會分得一字
九日天宇清楓林動秋瑟石師結芳社侵曉掃禪室茶
鐺沸寒泉果榼薦霜橘坐客得九人西邨行第一稜稜
骨相堅畫品合詩律東畬偕南溪霄漢舊儔匹豐濱伯
仲間文采兩超逸野翁排塵務溪叟蓄詩帙劉侯與賤
子疎坦亦真率雅興薄青雲雄談低白日杜陵屢悲秋
世難恐相失吾儕遯丘園暮齡總康吉藐彼王侯尊奚
慕神仙術好樂貴無荒君子慎所恤
不寐
蟋蟀不停聲寒城欲二更月明潮正落霜薄草還生世
路黃金重山林白髮輕淵明一杯酒豈止慰閒情
春隂
正月多風雨長河一鑑平隠雷乘暖發細草帶煙生鹿
豕棲林遠鷗鳬入浪輕前邨春釀熟泥濘少人行
寄友
避亂依城郭呼童學治園竹深羣雀下波静一魚翻壯
志依彈劒衰容且負暄汲泉烹石茗拂席待高軒
曉起
老去翻多惜子孫閒來幾為問雞豚杖藜何處堪頻往
詩草經年祗半存白髮嬾梳書在手青苔不掃客臨門
孤雲自合幽人意漫對西窗濁酒尊
宴天寧寺曲水堂
白鷗芳草快溪晴春氣薰人酒氣并漫說惠休無俗相
更憐元亮有閒情舟移藤刺還維䌫棋散花隂半覆枰
他日空齋懷勝賞凄凄風雨夜潮生
謝石林
病夫欲赴東林會黃牘青秧已屇期佞佛豈嫌蔬供薄
逃名虛受野雲知泥深仄徑青蓑冷雨鎻平橋釣艇遲
為報憂時社中客縣官今幸少鞭笞
題養上人竹院
曲水橋邊宿雨晴兩崖脩竹過人清一聲曉磬白雲破
僧在翠微深處行
與陳虞山叙舊
東吳白粲美如飴黃橘垂垂紫蟹肥朝市誰知風味好
西風獨送季鷹歸(以上十老集永瑛見方外)
從吾道人董澐
澐字復宗一字子濤號蘿石海鹽人弘正間布衣
少慷慨慕義家貧工詩與沈周孫一元鄭善夫諸
公遊放浪山水年六十有八聞陽明先生講學山
中以杖肩其瓢笠詩卷訪之入門長揖上坐陽明
異其氣貌又知其為董蘿石也與之語連日夜蘿
石悚然起嘆執弟子禮盡棄舊學所遊者誚之蘿
石曰吾從吾所好而已更號從吾道人末復參證
内典意見更超嘆曰今客始得歸矣與釋法聚結
社海門山寺許相卿曰始余見從吾子專於詩遺
其家甚難之後志於道遺其詩甚愧之終入扵佛嗒
然自遺也愈益怪之學三變而卒歸於空云臨沒
自吟曰我非汙世中者儔偶來七十七春秋自知
此去無些染一道天泉月自流其有得於道者歟
真境
真境靜而淡得來吾已翁百年鳥忽度萬事花終空好
夢宦途上達人杯酒中白鷗先自得睡熟釣絲風
石林僧舍對雨
蠟屐投僧舍江雲正作隂雨從燈下細夜向酒邊深葉
落風還起城寒鼔欲沈煙霞成我病時得飯幽林
宿韜光次王明谷
看山意不盡信信宿禪家坐石雲生袖談經天雨花閣
虛松夜奏林暖笋秋芽老得王濛癖逢僧不厭茶
漁莊
浦口幽花發門前春水生野翁長是醉魚稅本來輕吹
笛柳風細掛罾楓日明白鷗能解事終歲此尋盟
題勝果寺壁
亂帆青壁下盤磴白雲間宋後仍唐寺吳中見越山空
江鐘夜度古木院春關南内今僧定西巖月自閒
過玄真觀題壁
簫聲隠隠珮珊珊喜有琳宫出市闤洗藥泉深明月冷
落花風定白雲閒泥封六一猿窺竈天近清微鶴守關
徐福樓船徒泛海蓬壺原只在人間
野眺
雲山重叠帶江邨花落水流天氣昏應有野人春卧稳
流鶯啼過不開門
雲邨先生許相卿
相卿字台仲號九杞海寧人正德丁丑進士嘉靖
初授兵科給事中疏論罪閹張銳張忠贖金非法
及張欽義子襲職林俊正人被譛等事語極剴切
至訾上為氣驕志怠舉朝皆為咋舌未幾乞歸以
鹽邑紫雲邨山水佳勝移居村南茶磨山剔石引
泉疏畦藝茗時跨黃犢短蓑高笠二鶴自隨往来
山谷間嘗大雪上雲岫絶頂賦詩人望之以為神
仙自號雲村老人又於永安湖買山置杜曲岡雲
濤莊後人因名其山曰九杞其後名益高薦者十
數皆不赴居四十年未嘗一入城市最為夏忠愍
所重忠愍召起道經加禾以書致相卿與决進止
于時藩臬郡縣艤舟祗候道相望也相卿葛巾荔
帶刺一小舠詣夏夏問曰僕此出何如相卿不荅
苐言可惜李長源却受觀察判官夏正襟起謝曰
便當疏辭以奉明教須臾撾鼔迴帆顧諸祗候一
時散去夏憤然遂不果辭卒及於難相卿詩多清
冷有丰骨所著黃門集行世
霽色
霽色林廬晚愁吟野水灣斷雲虹外雨殘日鳥邊山海
宇湛流涕朝班亦強顔獨嗟身世拙早見髩毛斑
又八月望夜玉帶湖汎月
良夜不可負人歸還自留天閒多病客月占兩中秋遠
水疑通漢輕風稳送舟露華清到骨寒意問羊裘
試杖
雪徑初扶杖江城欲罷燈題門全謝客行藥偶逢僧候
鴈將辭澤遊鯈已負冰湖山春意動遊興日騫騰
暮春雨後至孟家瀑
空林宿雨歇近郭曙鐘寒亂水斜吞逕殘雲弱傍灘泉
聲人語細山氣客衣單老我足幽勝後誰應感嘆
(附考孟姥泉在永安湖傍麂山之麓有瀑布如練)
大雪擕鶴觀孟瀑
初雪壓高帽羸驂揚遠鞭玉龍僵不起白鶴舞爭姸山
僻地無主骨清吾欲仙長吟雜孤淚歸路晚翩翩
獨往
興到海濱成獨往千林風日淨娟娟寒山病骨晚爭瘦
白鷺滄波秋可憐天地閒愁塵夢醒煙霞勝事草堂偏
斜陽深徑漁樵盡弄影蕭蕭石上泉
石門西邨勾溪至
野人淪放紫雲谷勝友連翩根竺邨古渡晩寒初艤棹
萬峰秋静獨開門歴探幽壑尋三秀深話青鐙卧兩尊
不厭山家澹風物還來茅屋負朝暄
除夕感懷
酒冷香消夢不成逼人殊覺歲崢嶸老如舊歷渾無用
醉戀殘燈亦暫明雪霰已應隨臘盡梅花寧復與春爭
向來筋力虛名盡白髮無愁也自生
中秋夜招同孫太初朱西村董蘿石陳勾溪沈
紫硤僧石門永安湖汎月
一年好月是中秋向夕呼舟抱病遊大地清輝翻白晝
良宵幽興屬滄洲湖山影動孤篷遠天水光寒兩鏡浮
酣坐不知吟嘯永闌干北斗挂峰頭
月林僧舍
月午霜天破衲寒梵音蕭颯度林端經殘香燼秋寥泬
時有風枝語夜闌
南橋
一曲溪流兩岸松石梁蜓蜿卧晴虹錚錚拄杖歸来晚
月挂東林屋上峰
紫硤山人沈祏
祏字天用海鹽人居海寧硤山號紫硤山人正德
間以貲進官王府典膳家有園亭之勝工詩好交
游與孫一元僧明秀及同邑諸公賡唱往来有淳
朴園稿
夏日園居
地僻人来少林深月自幽閒行穿竹遠偶坐為花留蔬
筍隨時足山厨不外求謀生真得計高卧了春秋
秋日同孫太初董子言陳用明僧雪江散步湖
上以老杜山青花欲然分韻得然字
斜日南屏路幽尋短褐便忘年流水上得意野花前世
隔漁樵地秋高鸛鶴天遲留不知晩疎樹一燈然
陶布政照
照字時明號一菴秀水聞川人弘治庚戌與兄煦
同舉進士人目為鴈湖二俊終四川左布政有一
庵吟稿壻陸&KR0008;序之今不傳
鴈湖晚眺
蘅臯秋色滿楓老葉疑花翠黛銜殘日金波浸落霞牧
歸猶弄笛漁散却移槎一水盈盈隔柴桑處士家
陸光祿淞
淞字文東號東濱平湖人弘治已酉解元庚戌進
士王端毅恕薦之與修大明會典成授禮部主事
歴郎中正德時藩國多踰例請乞淞格不行時劉
瑾用事倭使宋素卿賂瑾求入貢淞疏言非中國
利瑾怒中以他事矯旨收獄瑾敗累陞光祿卿嘉
靖初上疏廣言路辨忠佞節財用言極愷切尋致
仕自題其集曰東濱逸稿
春興
水滿菰蒲翠積池小軒風色晝遲遲柔桑已盡蠶將老
春社重來燕自知吟對松隂雲薄護坐看花影日頻移
滄江遠隔塵埃路得上漁舟是幾時
蚤秋初起感興
蕭蕭兩徑竹風微晨起新凉透葛衣朝列中階寧望進
年過半百未知非五湖鮮可隨時擊二頃苗應趁雨肥
寄語傭奴勤緝繕園林如舊待翁歸
金山寺同趙滄江高鐵溪登樓晚酌
萬里風波拍楚天江樓突起暮生烟鉢龍帶雨初歸洞
野鶴巢雲不記年雙墖影隨塵劫盡一泉名與古人懸
白蓮擬結他年社潄石亭前共借眠
趙助教萱
萱字慈佩桐鄉人弘治壬子舉人官國子助教
昭明書館(考見題咏)
滿架圖書雜典墳黃金小屋隠儲君銀燈細剔三更雨
瓊闥重封一片雲松下有堂存古像壁間無石記遺文
韋編錦軸塵消散留得晨鐘兩市聞
施太守震
震字亨甫弘治癸丑進士由固始令陞石阡守慴
伏諸蠻招擕有法忤劉瑾乞歸
贈北郭山人
君不見劒南趙昌以畫鳴又不見河内牛戩善寫生古
人一藝名不滅君亦能之儘竒絶焚香静看匣中圖神
妙真堪勝前哲
施清河惠
惠桐鄉人弘治丁已貢官清河令
銅棺塚
香魄已昇雲漢去玉軀留瘞此峰巒君看黃土深埋處
一樣松風竹月寒
沈參議煉
煉字剛夫號一山樾之子弘治已未進士歴任江
西參議嘗戡定桃園巨寇有聲江表
丹陽道中
山靈莫笑客囊輕幅幅南川贈别情却憶去年今日事
滿篷風雪過江城
趙貢士彰
彰字用常號梧崗平湖人負竒嗜古蔵書數萬卷
王柘湖為諸生時館其家已而柘湖入中秘每言
我所得大半出用常家書也弘治辛酉貢入成均
有勸其就廣文者謝曰敝廬薄田足供伏臘竒書
野乘不乏披吟安能向少年折腰乎一詩載邑乘
龍吟閣
直收滄海作竒觀高閣横空一望寬微雨趁湖生晩信
羣山入座起秋翰眼前紫驥皆千里頷下紅珠得幾丸
遙聽曉鐘開講後散班分給小龍團
(附考閣在平湖學宫前啟元門上)
周教諭淞
淞崇德人弘治間教諭
洪河
誰鑿天長水滿塘菑畬端可足民糧欲知遺愛深於海
都在空祠一瓣香
(附考在崇德千乘鄉正德間洪令異開天長河民感其惠稱洪河)
姚布政鵬
鵬字鳴南崇德人弘治壬戌進士授龍溪令邑有
二惡鵬按以法擢工部郎出守韶州時廣寇高快
馬長朱白毛嘯聚數千人詔以委鵬三月平之又
巨盜岑猛據險為亂鵬身入其巢圖其形勢而出
王文成得進兵除勦陞山東布政卒
玉灣春曉(考見題咏)
一曲清江飲玉虹車塵馬蹟往來通笙歌斷續韶光裏
樓閣參差烟雨中漁唱時聞楊柳月酒旗斜挂杏花風
泠泠金磬知何處路入雲山翠幾重
姚醫士能
能字懋良號静山海鹽人弘治間醫士
題扇
風塵滿目動幽思一棹歸閒樂自宜沙上眠鷗莫飛去
海翁原是舊相知
屠副使壵
壵字文治平湖人弘治乙丑進士授常州推官擢
御史武宗南巡疏諫不報後累上書皆切時弊巡
按廣西濟荒撫寇多所全活轉山東副使致政歸
兄奎亦為御史累疏宸濠不軌有直聲
趙漸齋起任陜西詩以寄之
美人何翩翩勲業早已樹彤庭十年餘直聲豁雲霧簡
拔出宸衷可自信平素因風寄遙情相期在王路
蔣布衣淇
淇字瞻伯號竹水文藻長子弘正間布衣
登茅山
迢逓華陽道丹梯躡復停雲蒸三觀白天矗衆峰青餌
石期探乳驂鸞欲控翎劃然乘浩嘯風急晝還冥
蔣布衣澳
澳字瞻仲號竹山一號蔣山淇之弟有竹山小稿
宿資聖寺
資聖何年寺蟠龍護法堂烟縈松徑暝雨浥竹窗凉閣
影生秋水鐘聲報夕陽塵中碌碌者到此意俱忘
沃教諭饒
饒字文裕號友石一號鱗州晩號南白海鹽人正
德初貢授華容教諭
征東行
祁連山前箭如雨健兒夜渡桑乾水天子臨軒命出師
幾人報國能輕死軍中不聞喪膽謠健鶻垂翅鵐雛高
衣戎賣餅當一隊銅面將軍閒寳刀
沈州判榮
榮字懋仁號一弘桐鄉人正德間鄉貢官和州判
官有詩二卷與正統甲子順天中式官知府者兩
人亦桐鄉人也
勸課還車作
新水一篙滑煙邨幾許深未聞歌麥穗詎敢戀棠隂春
脚晴原野星軺度遠岑豳詩陳欲徧且復坐鳴琴
姚太學惟芹
惟芹字惟誠綬之孫正德閒國子生著有東齋稿
次瞻伯表兄遊茅山韻
繚繞烟霞路遊驂傍石停瀑簾飛練白山髻擁螺青雨
過蛙生壁風高鶴振翎春雲當殿合花落晝冥冥
胡布衣顔
顔字希仁正德間布衣與朱西邨朴陳勾溪鑑王
犢舟阡陳墨山詢唱和有詩一卷
海上晩歸
魚蝦入市水風腥海色蒼黃雨脚晴天昏聽鳥音都怪
野曠逢人面轉生毒露濕衣蛇草暗盲風吹浪蜃樓平
茫然誰是南洲路遠屋欣看邨火明
犢舟家會飲
山烟卓午晴不飛草堂邀賓開翠微白袍入門主人笑
青絲繫壺童子歸流鶯侑觴作好語蘿隂上壁搖斜暉
紅光溢面我欲去醉矣無煩更挽衣
西湖
不須湖舫載歌聲只任籃輿雅趁情百里好山行恐盡
十年塵眼洗何清雲教笙瑟爭留酒晴喚簮鈿亂出城
安得移家此中住枕流隄畔避浮名
和西臯初寒詩
鴈風吹字點秋音自葺蘿房整布衾瘠畝荒來憂稅到
紙窗穿處怕寒侵衰年虛倚同花甲生意真慙賦樹心
誰似鳳幃聫碧玉清宵香擁錦衾深
過伯牙臺
瑤琴久寂寞古意向誰傳一自鍾期沒那能整絶絃
便面
黃茅紫竹弄秋聲近水遙山各有情此地肯容吾着脚
不妨分個釣魚名
沃秀才商舟
商舟字民濟饒之子
海門道中
四山還遠抱一磵繞斜流鴈陣沙頭沒嵐光樹裏浮青
楓堪倚棹白草半眠牛落日催行色悲笳起暮愁
陳畫士詢
詢字士問號墨山善之孫能詩工畫其稿不傳
天寧寺海月樓(考見題咏)
孤城曉日闌干近萬里春光煙霧開晴樹直從天外見
亂山青自海門來翩翩鸛鶴平原下杳杳帆檣極浦迴
自惜平生幾圖畫不知曾有此樓臺
陶千戶炳
炳字德明號友松海鹽左所百戶高談善射能詩
翰正德初從征開常累功正千戶家有寳劒因顔
其堂曰瑞劒
春獵
隂山疲血戰春野盛遊儀冰滑龍媒騎花迷鳳藻旂角
弓爭鴈翼鐵鎧壯魚麗斜月當歸路肩生屬健兒
陳博野金
金字用礪號石溪鑑之弟正德間以貲進官博野
令有咏竹奴詩清節有情憐病骨虛心無意鬭纖
腰一時誦之
寒食書懷
江上客居三十年每逢寒食益凄然青山笑人不歸去
白髮滿頭徒自憐茅檐幾處插楊柳梨花半開聞杜鵑
身世﨑嶇杜陵老夕陽風浪洞庭船
宣慰樓
彩鴛飛去曲池荒朱箔依然繞綠楊春色不知歌舞盡
野花猶學美人粧
丘州判珊
珊桐鄉人正德間官州判
横湖
湖自澄江一𣲖分湖波如練淨無氛行行鴈落秋空影
書破羊家十幅裙
支貢士高
高嘉善人正德間貢士
梅道人墓
徘徊宿草下荒墟一代風流更莫如海内於今重高士
千金不惜換圖書
潘介士鵾
鵾字惟遠平湖人家貧苦學友朋憐而授之餐或
借以裘葛與共讀書侃侃持論不肯附人草舍中
窮空無所有掃地晏坐而已領正德丁卯鄉薦授
肇慶府判非其好也未幾挂冠歸歸而窮空如故
正席抗顔談經為後生師表里人為之語曰書中
車馬多如簇潘明府無一舟一僕年八十餘終學
者稱東淵先生沈長水為作兩介士傳
寒食
試望平原上茫茫烟草滋風花寒食路兒女斷腸時閱
世黃塵暗懷人白舫遲韶光看欲暮只是雨絲絲
李介士萼
萼字剛甫平湖人少無朋徒自以意績學毘陵薛
方山先生見其文重之以為有道氣萼遂自命必
為聖賢作克念圖從龍溪王先生遊終日正容默
坐時出城市默自數步而行或時迴步從前路起
再整步期不失尺寸人以是迂之環堵蕭然一意
好道自稱也醒居士年五十餘卒
初夏村居
四月江邨路田家農事賖勲名看飲犢鼔吹聽鳴蛙野
饌炊蠶豆溪風落楝花綠隂清晝静閒坐閱南華
沈訓導輝
輝桐鄉人正德間貢為訓導
塔院
誰從寳地結龍宫墖影亭亭勢入空賸有黃塵飛不到
講經人在白雲中
孫僉事璽
璽字朝信號峰溪平湖人正德戊辰進士令興化
有豪徐恩入貲為千戶交賂權貴横行邑中璽擊
殺之民歌曰惡人殺兮虎翼而飛殺惡人兮尫瘠
吾肥轉揚州同知時宸濠反江西攻安慶璽奉檄
守儀真阨江之衝捕儀賓之偽諜者歴陞雲南僉
事乞歸有峰溪集
舟次淮河龜山
宿舸邊淮次山邨春事賖野桃臨水短津柳傍風斜草
暗都梁路鷗明釣渚沙自憐非少壯撫景惜年華
魏知縣楷
楷字良謨崇德人正德庚午貢官順昌令有民懷
集
張氏園
雨花園在玉溪頭曾屬張郎載酒遊今日凄凉舊金谷
夕陽衰草動人愁
陸太守琳
琳字文佩號玉洲平湖人正德庚午舉人授清河
尹歲大祲琳躬啖草根開倉賑之擢御史清戎湖
廣有善歌者嬖於楚藩頗横琳摘發其罪巡按四
川西南夷叛單騎抵賊巢示威信賊羅拜降賜金
綺指揮劉永昌倚武定侯郭勛與蜀藩訐奏事下
三司多右昌琳按實抵昌罪復論罷中人姻黨及
邊將張麟不法事大忤權貴左遷撫州守乞休卒
初夏泛湖
麥秀高原雨脚收旋拏艇子放中流幾因病起愁聞鴂
忽憶春深可飯牛粉竹頂齊蒼蘚合刺桐花老綠隂稠
興来咫尺斜陽路指點前溪散白鷗
趙參政先生漢
漢字鴻逵號漸齋平湖人正德辛未進士授建昌
推官李夢陽為江西學政檄毁淫祠漢一日毁十
五祠拜給事中居諫垣最久其疏上武廟者三世
廟者十有四責回話者二奏詔逮獄受杖者一若
論蕭敬之怙終崔文之擅政谷大用之請乞扶安
之傳陞鑿鑿中窽至論首輔張孚敬專恣尤人所
難竟以是出為山西參政乞歸自搆園居曰序芳
又曰常足窩海内名人作歌贈之又製一舟名平
查優游林壑詩酒自娛著漸齋詩草錢德洪叙之
曰公之綱條節概振策紆謨炳耀當世及與公居
嗒然若據槁梧若御冷風瀟瀟物外予讀其詩見
其標格清妍摛詞婉約有詞人之風焉
沈龍湫許雲南棋子戲作歌促之
老夫性僻百不喜舉手談兵病亦起雲合風生結陣来
清簟疎簾對孤壘胸中甲兵紙上策閒邊勝敗尊前紀
李泌蔵機數語間謝安料敵移時裏客卿何来自荒服
從以壯士三百六昨日滇南鑰門戶今朝浙上屯耕牧
自誇此士極悍勇蒙氏降之段氏恐貌近回回閃爍睛
裔出羅羅黑白種金馬征行步驟高碧雞健鬭精神&KR1143;
巴園剖橘倏已變石室爛柯堅不動老夫聞之轉矍鑠
安得招徠事經略購以黃金不受金議直&KR1437;&KR1437;人百索
&KR1437;&KR1437;産在南海角鬼運神輸不可諾客卿一笑盡揮来
耳邊人馬聲腷膊
贈南城夏裕建陽衞知事
南鴈飛將盡行舟出潞灣還擕旴下酒来看建陽山海
字兵戈静幕庭賓客閒囊琴與匣劒壯士為開顔
蚤雷
北園聞早雷殷殷何處来花霧濕逾重柳風吹未開疎
籬從竹長新水買蓮栽亦有營巢鳥雙飛日幾回
初秋寫建蘭花代柬張四貞表弟
問訊東湖曲溪深入望賖聊憑湘竹扇細寫福蘭花舊
雨同人話新秋對客茶西樓凉夜夢和月到詩家
送同年許九杞得告南還
天涯送客望江鄉去住何心共此觴碧落雲間孤劒倚
早秋風急舊袍凉祖行敢祝丘園便報國寧論歲月長
並馬趨朝憶明發曉星幾點殿西廊
丙戌夏在告荅鍾西臯見寄次韻
白沙流水荒苔磯地僻人来問訊稀野竹徧依幽徑綠
海雲長近小窗飛自應老去隨吾况敢道迂疎與物違
猶記初歸夜堂月夢中顛倒著朝衣
小園初治次韻荅默齋
野圃除荒自去年春来風致已翩然青鞋濕露花前立
小簟依雲竹下眠潭水細流曾入畫山亭漫紀有新鐫
欲過好客勞相問試啟蓬門掃亂煙
圖扇面寄唐荆川
懷人荆川上把筆寫川流何日重擕手臨川照白頭
將過孫西丘
十年江海憶西丘梧竹連隂壯晩秋買得酒船還載鶴
共乘凉月渡滄洲
沈參政圻
圻字子京號龍湫煉仲子正德辛未進士歴任貴
州參政
有感
五十年踰又六春浮名不是為家貧夜來蕉鹿方回夢
簡點歸期作散人
沈訓導朝陽
朝陽字向明嘉善人正德間為靖安訓導
春祭陳賢良祠(考見題咏)
清風亭下竹森森玉雪寒生酒客襟特為表賢来社里
豈因乘興訪山隂再傾玄酒千秋祀一疏青苗萬古心
踏遍九墩人不見斷碑荒草夕陽沈
秋祭陳賢良祠
不到荒墩已十年清風祠宇尚依然典型人物非無賴
釋奠儀文幸有傳秋月正開丹兔窟夕陽空下白牛田
駿奔我欲揚休烈再拜還歌九柏篇
林僉事桂
桂字天芳平湖人正德甲戌進士授刑曹以執法
忤權貴下獄世廟入繼擢祠部郎陞荆湖僉憲
民兵
綸書十道夜行邊亟發千金臺上懸招來六郡良家子
選就三河俠少年大漠落鵰花羽箭平原調馬繡羅韉
銀鈎色壯千巖月玉帳寒高萬竈烟曲磴﨑嶇峰矗矗
寒陂嗚咽水濺濺功名誓取封侯印離别安知蕩婦篇
擁纛霜清聞鐵笛揚旌雪暗拂金鞭猶勝白首悲秋客
篝火寒廬手一編
諸副使偁
偁字揚伯嘉興人正德丁丑進士授黃梅令轉刑
部主事歴員外郎擢福建僉事總理屯政頗號詳
密終貴州副使歴官二十五年稱廉介焉
東臯園
寒烟衰草一蕭蕭歌舞曾經樂事饒古寺頽垣無繫馬
夕陽深徑有歸樵樽空落月吟魂杳花老殘春蝶夢銷
何事池蛙喧鼔吹惱人鳴向可憐宵
(附考園在桐鄉青鎮宋處士沈平築有蓬莱堂迷仙逕綠荷池梅花關諸勝時宰執吳履齋賈秋壑嘗來遊之)
沈秀才燫
燫字益峰平湖人正德間文學
贈半漁
風波滿眼老閒情秋冷蘆花夢不生幾曲滄浪歸去稳
江空月白小船輕
碧里山樵董穀
穀字碩甫號兩湖自稱碧里山樵澐之子正德丙
子舉人授安義令改漢陽宦歸耕於海上安貧樂
志每當過午未炊散步澉湖采白蘋以嗅吟咏自
若相知者或賙之一介不取侍父遊陽明先生門
識大進其詩新警可誦有豢龍子四存前後集嘗
自贊其像云泊櫓山下有一叟焉穿粗布衣卧白
木榻出蟋蟀吟做蝴蝶夢坐顔子禪守老氏黑把
五柳杯採東坡杞菊使自已賣文錢飽兒孫種田
飯不知此何人哉或曰即帝舜所封豢龍氏一百
三十世裔孫穀者也
九日
滿城風雨作重陽花事東籬未見黃夢逐夜鴻驚遠道
鬢先秋葉上繁霜卜居欲就飛鳬里禦歲難逢煑石方
世短意多成一笑家人又進紫萸嚢
蠶詩六首
唐李長吉嘗為馬詩予謂蠶與馬同氣上應房星其
功之大不在馬下何古今賦之鮮也予乃次其韻以
配之雖不以追蹤長吉亦聊闡其德焉
桑葉小如錢春容淡似烟吳姬能致冨不羡挂荆鞭
春水味能甜桃花浴著鹽掃連看萬螘蠕蠕細相銜
懿筐傾露葉羅韈帶春星誤聽中宵雨寧知滿箔聲
三冬營密室一月下簾鈎火候難調適輕寒麥正秋
公子將歸鴈幽娥不帶花願言速成蠒鳴鴂事青麻
嗟汝園中柘雖肥不潤身山東行食盡無計却秦軍
塞上曲八首
遼陽
遙空白浪見玄菟野徧黃羊草正枯最苦遼陽城畔戍
月明清淚下吹蘆
山海
貢道紆迴馬市平令嚴邊塞敢誅徵聖主不乘照夜白
遠臣休貢海東青
薊州
洗劒潮河冰滿川彎弓古北雪封韉將軍好著燒荒令
莫遣花當易視邊
宣府
疾風衝起馬毛乾萬壑千峰鎖塞垣信是上都堪避暑
由來六月鐵衣寒
獨石
桓州西去驛荒凉李信屯邊草不芳白髮老兵知故事
細將沿革說昭皇
寧夏
朔方一帶重環靈何事皇天不厭兵千古賀蘭山上月
當時曾照漢家營
鴈門
鴈門不見鴈臣過唯見驚鴻拂短莎喚醒十年鄉國夢
一行寒影下嵯峨
玉門
武威張掖至燉煌自昔屯田足外攘莫說明初關外事
數聲羌笛轉凄凉
臨清柳枝詞三首(有序)
昔楊鐵厓瞿存齋皆有蘇杭竹枝詞以形容其艷冶
之盛予謂臨清亦四方水路一大都會也顧人不好
文地不産竹頌聲弗聞非缺典歟予乃作柳枝十闋
以寫之盖陳其實以獻俗亦觀風之遺意云
銀條首帕髻中蟠茜子紅裙膝下襴行過浮橋寺中去
往来多少駐金鞍
結束腰肢細可憐女奴相送上鞦韆風光又是清明近
墮却金釵記去年
行行簷樹碧隂森綠戶朱簾粉堵深睡起日高無一事
紫囊惟費買花金
計程口號
金陵西達九江城九百烟波九日行送客楚山隨岸轉
伴人江月徹宵明
弔劉大仲(嘉靖間千總援鹽死於倭難)
百千矛戟一身當半邏橋邊是戰場(半邏地名在海鹽西劉長卿詩半邏)
(鶯滿樹)學語小兒知姓氏花卿精爽未應亡
顧雲
雲秀水人寓南潯詩見吳興藝文補
大風
屋瓦輕飛亂如葉太虛磅礴無光輝邨深虎豹夜多出
山下獨行人未歸
布菜翁沈槩
槩字一之號平齋嘉善麟瑞鄉人少竒穎年十二
就試省闈為八校之雋與許雲邨同為慈溪張東
溟門人正德間以貢授江西布政使司都事非其
志也槩性至孝究心理學晩業衰落著布菜翁傳
以見志時島夷犯三吳槩抱祭器避郡城卒所著
有筆思記鄉約釋義時務議平齋詩文集多古詩
詞旨沈鬱力矯頹靡比事寓情自得其志望而知
為鴻儒耆宿不特詞家之選已也
聞王伯安過嘉興驅舟特訪不遇
出門未梳頭旭日紅欲起遙持十載心養養扁舟裏停
橈問北郭遲回復西市高人不可逢寒雲卧秋水
訪姚惟誠一心堂露飲
幽花抱古木疎影散庭際露清風力微落葉不滿地我
為明月来還向月中醉風流到僮僕翩然雜歌吹憂時
感商聲忽堕中宵淚
麥秀兩歧歌
九五飛龍起淮泗瑞麥遙從寳雞至當時和氣致嘉祥
作頌者誰劉學士邇来七十有餘年史策歴書非一事
麒麟在郊芝在庭五穀資民乃為瑞四年春王三月朔
好風自南甘雨作大田沃野浙東西爾畆我疆天寵渥
桑隂碧浪自粼粼壠上黃雲何漠漠金莖翠旗光陸離
金粉飄香吹滿畦扶風四穗尚望昨漁陽兩歧今見之
兒童走報爭先覩父老傳言喜欲舞繡衣柱史觀風出
歸見官僚笑相語皇天有意兆豐年多黍穰穰復多稌
我本嘉禾識字農願與王家作編尸但令二税早輸官
不願閒身至官府時復作歌歌聖主吁嗟劉郎不可逢
頌聲洋洋美千古
題畫
一片會心景蕭然落畫中遠峰低度鳥流水靜歸篷橋
偃疑分月林疎不礙風誰能来此地尊酒故人同
秋興
柴門本與林壑舊城市夜来清夢稀香秔入戶雞蟹賤
新酒出篘螺蛤肥天風輕吹野水碧江月欲上寒雲飛
深閨暮砧不知急布帛隨分堪為衣
陳賢良祠
當年秋氣薄浮雲一疏清風萬古聞可是星江無白犢
故園歸計尚勞君
朱畫士端
端字克正平湖乍浦人正德間以畫士直仁智殿
授指揮俸賜一樵圖書遂號一樵畫宗馬遠呂紀
居京師甚為時所重同時曾和者亦乍人與端同
直仁智殿二人初皆貧甚業漁樵事時海上天妃
宫未建名一片石端嘗于石上或沙上作白描勢
忽一日入山遇一異人問曰汝欲作畫耶我授汝
筆和亦跪而乞亦出一筆嚙其穎以授之忽不見
由是兩人用筆隨意皆殊絶今端畫猶有存者趙
漸齋有題朱一樵平湖圖詩
題畫
自剪烟綃寫釣竿孤舟一葉楚江灣凉風捲盡秋雲去
飽看黃陵數點山
沈大使溱
公諱溱字惠水號東洲八世孫季友謹按家乘及
晴峰太史松鄰韓公傳有云公倜儻多才立然諾
喜結客兩浙多有聞其名者正德之季為文思院
大使從事京師以事忤劉瑾廷杖下獄欲置之死
有松鄰韓公者與公善走泣於項襄毅屠康僖得
釋瑾恨未平將復杖之韓公流涕曰沈公繫獄數
月再杖必不起我不忍良友徬徨死也請以身代
會瑾竟不問乃歸耕於東泖之石莊云
獄中自述
天亦有清霜豈為庸夫計人亦有繫辭豈為賤子慮嗟
哉大廷杖乃得鞭小吏俛首傷孤根飄風落秋蔕身繫
洛陽獄旦夕且就斃無聊弄赭衣圜扉夜雙閉哀角刺
我耳饑鼠嚙我臂我聞常侍横紛紛生黨議不見乾寧
災大權委奴隸悠悠漢唐書三復起流涕
張南雄徽
徽字德卿號寒厓秀水人正德庚辰進士授大理
評事時議大禮忤旨廷杖尋復其官進寺副奉命
慮囚雲貴釋殊死以下百餘人進寺正擢守南雄
多惠政歸田十七年卒有和古集
秋日漫成
邨野人家薜荔房西風催葉送秋忙一灣水畔有籬菊
五畝宅邊無樹桑語切舊巢歸燕意䓑浮新甕隔鄰香
坐来漫動臨池興學草終慙舞大娘
檇李詩繋卷十一
