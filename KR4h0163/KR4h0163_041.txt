檇李詩繫卷四十一
平湖沈季友編
國朝
吳偉業(字駿公太倉人順治初官祭酒有梅邨集)
鴛湖曲
鴛央湖畔草粘天二月春深好放船柳葉亂飄千尺雨
桃花斜帶一溪烟烟雨迷離不知處舊堤却認門前樹
樹上流鶯三兩聲十年此地扁舟住主人愛客錦筵開
水閣風吹笑語來畫鼓隊催桃葉伎玉簫聲出柘枝臺
輕靴窄袖嬌粧束脆管緐絃競追逐雲鬟子弟按霓裳
雪面參軍舞鸜鵒酒盡移船曲榭西滿湖燈火醉人歸
朝來别奏新翻曲更出紅粧向柳堤歡樂朝朝兼暮暮
七貴三公何足數十幅蒲帆幾尺風吹君直上長安路
長安冨貴玉驄驕侍女薰香護早朝分付南湖舊花柳
好畱烟月伴歸橈那知轉眼浮生夢蕭蕭日影悲風動
中散彈琴竟未終山公啓事成何用東市朝衣一旦休
北邙坏土亦難留白楊尚作他人樹紅粉知非舊日樓
我来倚櫂向湖邊煙雨臺空倍惘然芳草乍疑歌扇綠
落英錯認舞衣鮮人生苦樂皆陳迹年去年來堪痛惜聞
笛休嗟石季倫銜杯且效陶彭澤君不見白浪掀天一葉
危收竿還帕轉船遲世人無限風波苦輸與江湖釣叟知
項黃中家觀萬歲通天法帖
王氏勲名自始興後人書法擅精能江東將相傳家在
翰墨風流天下稱前有瑯琊後檇李項氏由来堪並美
襄毅旂常戰伐高墨林書畫聲名起當時海内號收藏
秘閣圖書玉軸裝近代丹青稱董巨名家毫素重鍾王
鍾王妙蹟流傳久貞觀在御窮搜購盡隨萬乘入昭陵
人間一字無遺漏碑石猶存腕鋒出風摧雨剥苔文脱
棗木鐫来波磔非牋麻搨就戈鋩失君家此書何處傳
云是萬歲通天年則天酷嗜二王法詔求手跡千金懸
從官方慶拜表進臣祖羲獻與僧虔生平行草數十紙
龍蛇盤蹙開天顔賜官五階帛百匹仍勅能手雙鈎填
裝成用寳進御府不知何事流人間我思羲之負遠略
北伐遺書料強弱惜哉徒令書畫傳誓墓功名氣蕭索
江東無事富山水興来灑筆臨池樂足知文采賴昇平
父子優游擅家學只今海内無高門稽山越水烽煙作
春風挂席由拳城夜雨君齋話疇昨鳴呼我友雅州公
舒毫落紙前人同一官烏橵沒坏土萬卷青箱付朔風
少伯湖頭鼙鼓動尚書第内烟塵空可憐累代圖書盡
斷楮殘編墨林印此卷仍逃劫火中老眼縱横看筆陣
君真襄毅之子孫相逢意氣何相親即看書畫與金石訪
求不屑辭家貧嗟乎世間竒物戀故主留取縹緗傲絶倫
金明寺謁范少伯祠
艤櫂滄江學釣魚五湖何必計然書山川禹穴思文種
烽火蘇臺弔伍胥浪擲紅顔終是恨拜辭烏喙待何如
却嗟愛子猶難免霸越平吳事總虚
(附考寺在郡城内西南相傳為范蠡宅有碑刻朱公里宋時有異僧夀萬王療史彌遠疾以建寺請内有)
(湖天海月閣下祠范蠡)
鴛湖感舊
予曾過吳来之竹亭湖墅出家樂張飲來之沒後
重遊感賦此詩
落日晴湖放楫迴故人曾此共登臺風流頓盡溪山改
富貴何常簫管哀燕去妓堂荒蔓合雨侵鈴閣野棠開
停橈却望煙深處記得當年載酒来
壬辰上已蔣亭彦篆鴻陸我謀於鴛湖禊飲余
後三日始至同集有道開師朱子蓉沈孟陽徵
詩以補褉事予分得知字
春風好景定昆池散誕天涯却誤期溱洧漫搴芳杜晩
雒濱須泛羽觴遲右軍此會仍堪記白傅重游共阿誰
故事褉堂看賜柳年来無復侍臣知
過朱買臣墓
翁子窮經自不貧會稽連守拜為真是非難免三長史
富貴徒誇一婦人小吏張湯看倨傲故交莊助嘆沈淪
行年五十功名晩何似空山長負薪
題鶴洲
别業堂成綠野邊養雛丹頂已千年仙人收箭雲歸浦
道士開籠月滿天竹下縞衣三徑石雪中清唳五湖田
裴公舊宅松隂在不數孤山夜放船
張若羲(字昊東華亭人)
丙午夏日題鶴洲草堂二首
大地盡榛莽南湖有鶴洲鴛央兩岸沒烟雨一帆收翠
篠含青靄高柯隠素秋華高何處唳撩起五更愁
坐此堪累日何處更深山隔澗人相問輕舟鶴與還風
翻花自穏魚戲水常閒安得忘機者相攜共閉關
徐士俊(字野君杭州人)
烟雨樓
雲葉四垂皆是雨浪花初起盡為烟城頭鼓響月欲出
下有美人纔放船
熊輿(字柏舉商城人)
雨集鴛湖分韻
乘風聊息五湖濱解帶論交醉後真斜日遠銜城堞暮
江花低照野航新客中短劎誰為主雨罷青山故近人
還把漁竿向何所此中鷗鷺繫相親
姜埰(字巨卿萊陽人官給事法名智潜號壹志)
鴛湖夜泛
一笑攜長笛飄然上野航遊魚驚棹唱野鳥避燈光貰
酒隨心泊披襟稱意凉莫嫌夜深後霧露滿衣裳
李雯(字舒章華亭人官中書)
鴛湖曲
鴛湖碧水寒如玉畫閣明簾向城曲城頭萬堞波底明
城下千門漾空綠花槳輕橈相鬭飛川光杳蕩搖霏微
天雞雲中張錦翼芙蓉露下披紅衣此中雲物亦無數
朱門築斷凌波路豈聞金管隨清風時見荒臺滿凉霧
季冬霜野無飛葉蘆根雁翅相切切此鄉遊女不綄紗
玉梭手凍冰絲絶明年二月桑如麻湖上女兒顔勝花
十三擕出青絲籠影落湖中生彩霞
孔尚萃(字仁初句容人)
嘉興道中戒嚴鄰舟皆結伴野泊
苕霅邨邨水流来有落花好峯行恐盡芳草思無涯棋
局雲容變機絲雁陣斜鄰舟星月下野泊即為家
陳台孫(字階六山陽人有蜃舫集)
辛卯孟夏朔日同人社集鶴洲草堂分韻
天涯蹤跡半漁樵對酒當歌客思遥杜宇啼殘春去樹
黃鸝唤過澗邊橋章臺柳在誰應折巫嶺雲横未可招
賴有鵾絃生激楚魚龍夜沸海門潮
王士禄(字西樵新城人官吏部員外有司勲五種集)
禾中
江城還檇李望古一踟蹰老寺裴休宅春沙范蠡湖遠
烟明渚鳥斜日冷檣烏太息東流水年年浸綠蕪
晩過東塔寺二十韻
蘭若蕭梁古風流想六朝化城圍綠水孤塔上青霄珠
閣浮林影金園絶市囂依幡看刹近緣響趁鐘遥樹偃
時遮磵途紆屢過橋到門苔滑滑入寺竹翛翛古碣何
年失塵襟此際消皴痕迴側柏暮色隠甘蕉長史遺墳
在(寺有未買臣墓)諸天法界標跨波通石徑對砌敞松寮居士
才還辯頭陀偈定超禪燈龍象黯佛日鼓魚銷洗鉢誠
微尚長齋况久要劫波巾擬解屈眴服思邀便好從初
地相依結一瓢滄洲仍有役白社欲無聊怖鴿棲將穏
檣烏待尚迢前期須歲月客意嚮風飇支許應非忝宗
雷倘見招裵回未能去仙梵晩蕭蕭
石門縣
落日石門路語溪明夕波女牆纔數尺一半入藤蘿
陸圻(字麗京錢塘貢生有從同集)
風雨過烏戍
昨宵泊鶯脰今此近南潯四野寒烟重三江新漲深景
陽曾苦雨子建亦愁霖何况停橈客鄉思淚不禁
送魏子存之任成都
誰說蠶叢不易行春風三月馬蹄輕銅梁舊枕秦山險
玉壘新連楚塞平芳草綠齊過溪口杜鵑紅盡到綿城
知君箧底多詞賦諭蜀文應似長卿
查容(字韜荒海寧人)
由西塘抵楓涇二首
蘆荻風多颭雨涼漁邨歷歷似瀟湘波濤十里横塘路
鴉背西来帶夕陽
凌風一葉趁鳬鷗小婢依然為斷流消盡客懷何處好
水葓花外酒家樓
春波感舊三首
已收簾幕換承塵一色窗櫳認却真為有對門垂柳樹
綠隂曾罩艤船人
水盼蘭情不記年来應如夢去如煙青樓事往紅顔盡
老傍江湖越可憐
半簾小桁壓窗紗屋角棠梨影被遮最是一梢春未透
午隂輕罩半開花
吳綺(字園次揚州人官湖州知府有林蕙堂及亭臯集)
嘉禾
淼淼寒波動畫船南湖春雨細如煙不知脩竹彈何事
冷落鴛鴦一萬年
戲詠醉李
歌舞無端失舊恩蘇臺響屧總銷魂多情只有王戎李
猶帶東窗指甲痕
沈謙(字去矜錢塘人)
哭黃平之
平湖城上弄珠樓浩浩煙波日夜愁一自亂離成死別
不堪風月憶同遊孤城何處煙雲斷遠浦依然白雁秋
他日挂帆過甪里祗應揮涕弔荒邱
寓崇德縣西寺作
秋水開祥河花城初脱駕神幢擁多寳靈輝相激射羅
衛龍宫前香藍石壁下金輪轉重漢鯨音吼清夜展拜
珠火眉雨花向身瀉或見紺鳥来如聞龍象咤斑斕摩
古鼎丹青入烟麝競說無著師譚空如啖蔗至今千餘
年女陽有精舍我思此溪水東流無春夏句踐昔憂辱
語兒構亭榭采香竟淪替卧薪苦譎詐世系有興亡山
川互雄霸至今誰在哉強弱逓煙化何如皈我師塵鞅
隨手卸天親非吳越欣戚皆遣謝
魏壁(字楚白慈溪人有息賢堂前後集)
梅里宿屠爌宅
汝髮黑如漆吾頭白可憐悤悤逢上已衮衮話當年月
落吳關樹春深檇李田明朝須解纜不放老夫眠
陶汝鼐(字燮友長沙人孝廉有榮木堂集)
沈明府來視病邀飲烟雨樓
豈肯悽然對古人病餘開酌為殘春樓從烟雨閣中見
水是鴛鴦夢裏因強醉自逢花事盡苦吟長與藥爐親
使君更話瀟湘舊不獨思家易損神
方殿元(字豫章番禺人官剡城知縣)
南湖竹枝
佳人結伴似花叢澄湖南畔采芙蓉乍觸郎舟莫相怪
木蘭橈小柰東風
葉紹衡(吳江人)
輓錢烈婦
滿眼湖光一鏡收貞魂從此赴瀛洲惟憑彤管垂青史
始信黃泉勝白頭
沈荃(字繹堂華亭人有充齋集南帆咏)
壬子長至日過嘉禾適古燈和尚駐錫龍淵以
詩見示依韻酬之
葭管陽回客裏過幽懷常自遶烟蘿擬從初地窺金相
未許雙林繫玉珂塔影曉浮寒樹迥鐘聲晩逐野雲多
與君漫話無生諦十載風塵悵逝波
萬斯備(字允誠靳縣人)
寄巢端明山居
戎馬徧南國荆扉獨隠淪琴書娛白髮板蕩失青春世
事袁閎老生涯阮籍貧向来高蹈志寂絶更難論
宋存標(字子建松江人有翠娛閣集)
登烟雨樓
去去尋幽勝溪花映晩汀飛雲随意遠宿鳥帶煙青水
響千魚出湖寬兩岸平懷人秋思老斜月碧泠泠
孫自式(字衣月武進人有四詩集)
夏日遊嘉禾褚孝廉園峯在閣
高閣白雲裏相招共怡悦開襟受涼風不覺生冰雪孤
塔當窗牖平疇接林樾時時見山僧來往踏松月竹密
嘗晝隂花繁自夜發主人意無窮清歌時散髮
張琴(字桐仙泰州人)
夜至東塔寺
水闊分山寺臨窗遶碧溪夜深孤艇入雪滿一橋迷鐘
響驚僧卧人来伴鳥棲開門尋舊榻煨火向招提
沈道映(字彦澈松江人)
登武水城橋望胥塘
閒攜雙屐向河橋綠埜青塍入望遥幾處鶯花迷古堞
一川煙雨送輕橈英雄去後名還在芳草春来恨未銷
無限吳宫零落盡空城猶上伍胥潮
何五雲(字蜀隠合肥人)
送友人之官嘉禾
水漲官河進畫舟望中烟雨一帆收地連震澤蓴鱸美
宦入分湖稻蟹秋應載琴尊探越絶肯因絲繭輟吳鷗
十年縞紵虚相憶因爾將成櫂雪遊
余懷(字澹心江寧人有研山草堂詩稿)
再集鶴洲
旅泊全無事招遥及晩風漁歌城郭外犬吠芰荷中萬
竹寒尤綠一楓秋始紅到門聞剥啄相對幾衰翁
叢菊花開候孤桐葉落時短牆圍夕照小閣浸秋池地
僻聞敲磬人閒看奕棋洲邊聊曳杖更與過東籬
趙進美(字韞退益都人)
嘉禾獨飲偶作
胥山遥散片霞明舟近啼烏檇李城病欲養生非慢世
貧能嗜酒即逃名著書落魄游宜遠掃地高眠意自平
月下揚舲仍擊楫鴛鴦湖水向人清
趙端(字又吕錢塘人)
雨樓有感
縹緲飛樓帶夕陽南湖秋色正蒼茫煙開蘭槳鴛鴦冷
風度蓮舟菡萏香城堞無端悲遠客山川信美是他鄉
忘機却羨河間鳥日傍寒漪狎野航
徐喈鳳(字竹溪宜興人)
雨中遊沈山觀九松和蔣亭彦韻
好遊不避雨戴笠理輕楫江漲盪胸寬村樹含煙密循
岸入麟溪擕手登仙室修廊鶴步閒孤嶼水鳴急風籟
洞中聞瑶草階前拾坐數北山松九株雲外植總之寒
不凋名狀何須一吾儕學餐霞盍亦采其實丹邱可追
尋不負西園集
顧贄(字蒨來吳縣人)
石門鎮
昔年吳越地此處設王官戰氣千年盡悲風日夜寒采
桑成白紵繅水出冰紈筐篚天家貢行人莫浪看
張養重(字虞山山隂人)
語兒閒步
語兒溪可住攜手岸前行處處門臨水家家樹壓城過
橋花犬吠倚閣暮鴉聲滿眼皆叢桂香風一路生
錢霍(字去病上虞人)
同朱敬身舟過檇李道中
舸船信宿嚮晨開為客欣同作賦才別浦聽歌風轉送
薄雲出日雨飛來青青野麥侵書恍拂拂荷香上酒杯
擬到姑蘇邀月色相擕取醉虎邱迴
葉紹袁(字仲韶吳江人官禮部)
輓錢烈婦
蒹葭初長綠萍灣梁孟雙飛獨自還郎夢不離三月水
思夫空望五湖山
薜寀(字諧孟無錫人官太守)
輓錢烈婦
列陣貔貅壯金笳早渡關黃雲呑白晝碧水葬紅顔杜
若遺香珮江蘺想翠鬟傷神荀奉倩時見淚痕斑
汪琬(字苕文蘇州人官編修)
寄題鮑聲来草庭
鮑生嗜讀書書室開南榮梧石羅四周清隂覆門衡如何
了不顧而以草名庭艸類區以別剖晰不厭精蒺藜
善蔓延蓬藿易縱横葶藶苦如蘖菥蓂甘似餳茈䓞差
可染莬葵略堪烹芄蘭本非蘭壄苹本非萍凡此皆惡
種詳在爾雅經生也愛芳草辨之已分明種植與溉壅
往往手親營露濃翠甲滋日㬉珍芽萌晨夕觀萬變采
香擥其英陶令藝籬菊湘纍珮畦蘅二子不偶俗晩節
尤惸惸生也生東南才穎超楚傖行脱薜荔衣飜然出
柴荆空留庭前芳搖蕩春風輕
董含(字榕葊松江人有藝葵草堂藁行世)
遊當湖塔院眺乍浦諸山
登臨還極目浩蕩踏金鼇近海濤聲壯連山霧氣高岸
腥魚集網霜冷雁投壕野渡歸来晩秋風繞桔橰
弔朱買臣墓
行年五十尚飄蓬乍綰金章意氣雄半世功名甌越外
六時鐘磬墓門東檐花落處竄飢鼠松露滴時吟野蛩
富貴浮雲何足羨手摩殘碣問西風
登烟雨樓
片帆落日下鴛湖烟雨依然似畫圖殿廢只餘新覆瓦
樓傾空對舊啼烏屧穿翠幔無僧問酒颺青帘待客沽
作吏幾人能好事一川風景至今孤
泊西林禪子道場
艤棹重經落照灣古松殘碣一追攀殿門雨過金書濕
石徑雲荒碧蘚斑沙擁墓潮垂釣坐江飜寒月覆舟還
摩挲遺像空歸去那得機緣似夾山
楓溪曉發
柵外漁燈明滅林間煙靄霏微自起呼童貰酒紫螯黃
雀初肥
鴛湖夜泊
西湖纔別又南湖倚柁秋風興不孤葭菼漸稀霜信早
夕陽紅樹散啼烏
舟經武塘蔣亭彦杜于皇枉過予以行促悵然
而別
相看顔鬢各蹉跎欲話心期柰別何準擬論文重放艇
白牛塘下水微波
陳維崧(字其年宜興人官檢討有授簡湖海詩稿)
海鹽女
海鹽徐氏女許嫁印家郎阿翁晝下帷誰何發屋决扊
扅提刀躍入白差差公然竈下横其尸兒傍驚怖發狂
癡喎唆瘲瘈牛羊&KR0008;媪令閭嫗來致辭已無婚理休然
疑女今决絶勿復遲他家新婦須好為阿女仰天言一
一淚作珠子垂女是徐氏女當年許嫁印家兒印家門
戶碎亟須健婦相為持登車不返顧入戶搰搰操帚箕
翁家楄柎何纍纍叠若醬瓿鹽醪瓻一兒卧蓐如死灰
舊鬼乞食新鬼飢妾身只十指手築馬鬛為封之上堂
奠&KR0673;□病夫還復待哺糜茹荼雖苦甘如飴鄰娃近莫
代妾悲但知同牢誼遑惜幄房私妾年已過而立歲至
今自為畫蛾眉
舟次石門
小邑一江明江頭鸛自鳴那堪今夜雨獨宿語兒城作
客年空老依人氣未平此鄉烽火後戶戶𢷬衣聲
林鼎復(字天友侯官人)
泛舟陡門訪高元表晩歸有述
歸舟泊寺門風寒聲窣窣泬寥稱孤客疎鐘偶然發晩
色滅殘霞隙光生早月去家千餘里顧影何滯越一刺
久在懷漫滅于誰謁紛余抱素心不顧憐傲骨煨芋共
老僧地爐燒榾柮夜氣涼露侵梵唄初未歇徂秋復涉
冬風景倏飇忽東山百世師胸次涵溟渤一往有深情
但愁別倉卒
姜圖南(字真源錢塘人)
晩過語溪
歸棹已如此微微向暮情豈知秋月滿更覺野烟生帆
落斜依渚人歸半入城紅霞飛不盡一片樹中明
徐崧(字松之吳江人)
過金粟寺值日暮宿舟中
金粟兹重過東風日已西扁舟紅樹雨古寺綠蘋溪暮
靄冰寒磬晨星落照泥殘僧同水宿不寐候鳴雞
趙炎(字雙白福清人)
寄酬武塘錢仲芳韻
數畝傍西郭深雲護小廬桑麻魚魏晉烟火半樵漁頭
白仍躭酒江寒獨擁書向来叩皇甫親見帶經鋤
大滌惟君在悲歌不自休中原哀二表九辨動千秋魚
鳥存遐思江山寄小樓懸知開徑日許我作羊求
才名兄弟蚤大歷席平分想像来三島尋常視五雲山
燈蟲裏坐人語葉邊聞回首蒹葭路如何不憶君
梁佩蘭(字芝五號藥亭南海人官庶吉士有六瑩堂集)
送沈客子還平湖
客中見花發歸思向花濃燕地滿碧草馬頭生亂峯行
看南湖月坐聽平湖鐘湖上鴛鴦鳥雙雙栖影重
寄沈方舟鴛湖別業
南湖三十畝君在鏡中居蔆葉煙浮水梅花月照廬人
閒湘簟冷風遠玉蕭疎何地無佳興高吟出夜魚
送徐序仔歸嘉禾
為客真無補還家慰倚閭二年湖上雁幾紙嶺南書山
驛紅柑樹江城白小魚高堂有慈母猶得進盤蔬
送朱竹垞太史還禾中
錦袍爭似紫荷巾異代風流賀季真若道文章留館閣
一竿秋水又何人
陳三島(字鶴客長洲人有雪圃遺藁)
贈魏允柟
子春刺船去伯牙鼓素琴羣鳥相鳴號海水為隂沉寥
寥千載下四望無知音朝歌猗蘭操暮歌梁甫吟抱膝
一室内俯仰增悲心孟秋涼風至颯然吹衣襟
李因篤(字天生富平人官檢討)
陳平湖之官附懷曹秋岳先生
宛馬春嘶浴秦淮路入吳風塵雙屐賤雨雪片帆孤把
楫瞻青嶂褰衣滯綠蕪䢴溝送湖尹為寄采苓圖
塞表香蘭接關隂玉珮遲夙愁凝薄暮遺恨失臨岐二
月歸鴻少三江落日遲相思消鬢髮俯仰寸心知
日對東流水曾無西上魚自惟成邂逅何敢任蕭疎細
柳延彭澤浮雲走孟諸隔江春御短前渡一躊躇
楊雍建(字自西海寧人官兵部侍郎)
南湖有感
佳人何縹緲綠水夜光浮寂寞梨園曲蕭疎竹徑秋滌
愁還問酒乘興即登舟鄉夢蘋花冷浮生愧浪游
周茂源(字宿來華亭人)
崇德與顧震雉別
雙帆落處日初斜把袂吳關感歲華積雨不分長水路
輕寒猶壓語亭花金尊白酒離情切畫舫春燈客夢賖
明發便同南去雁那堪子夜動悲笳
曾燦(字青藜寧都人)
崇德縣有萬鴉巢城東古寺感賦
鬱鬱城東樹日暮萬鴉集結巢不能穏飛出復飛入樹
高與寺齊攀折手能及鳥性愛清曠此獨巢城邑山路
雲木深湖田夏水急乃知稻梁謀使人無獨立
汪懋麟(字蛟門江都人官主事有百尺梧桐集)
送陸義山編修乞假歸當湖
與君握別當春風可惜東華試燈夜對酒惆悵秋碧空
落日無多在簾下山川圖畫正滿眼中有扁舟去如瀉
清波灔灔疑當湖烟樹搖空布帆亞君行儼入圖畫中
活水輕風不須借寄語承明一輩賢但說榮名舉手謝
坐擁小妾看添丁瀟湘琴書倚田舍山中意趣人少知
此味依稀如食蔗抛却官書真自閒任取狂吟豈堪怕
送君令我生愧心杜宇春深向人罵
楊無咎(字震伯吳縣人)
柳州曹掌公暨弟達夫過訪追憶舊遊有懷鶴
客不勝黃壚之感因賦一律
寂寂空庭遍草萊蓽門重為故人開水沈雙劎三年別
雨送孤帆四月來鄴下風流應未遠曹家兄弟最多才
獨憐草檄人長逝相對能無使爾哀
殷麗(字嘉生吳縣人)
嘉禾道中
柳色旗亭半郭邨昔年遊處景猶存船過三塔驚龍窟
漁集雙橋見石門乍得市酣銷白日却看戍火又黃昏
南行不厭宵征苦十載滄洲繫夢魂
徐緘(字伯調山隂人)
南湖
昨夜南湖雨點齊蓼花灘沒板橋低美人曉起褰珠箔
無限白雲飛出溪
黃雲(字仙裳泰州人)
鴛湖棹舟過吳佩遠東溪邨舍
隠隠茅茨雞亂嗁問程多指隔前溪夫人廟角殘陽滿
櫂入桃花路轉迷
吳耕(字硯田休寧人)
秦塘晩照
昔王遊幸處道路尚留名落日孤城冷晴湖一帶明英
雄常代謝雲樹獨凄清隔岸聞漁唱行人無限情
杜濬(字于皇號茶邨黃岡人有變雅堂集)
倦圃詩為秋岳賦
谿山真意閣前啟對滄浪帖石雲生罅牽蘿翠繞廊蕉
深垂露重松老落花香意頗思鄰近邨西問草堂
此地推林壑朱家放鶴洲繡衣心更遠倦圃地偏幽萬
竹干霄去雙橋信水流遶園無限好收拾在扁舟
宇宙行金令江山草木稀如何東嶺樹直可數人圍隂
密長含潤風生歘動衣鶯聲幸親切不到上頭飛
沈珩(字昭子海寧人官翰林院編修有耿巖文集)
癸亥秋日同人讌集真如塔院懷曹秋岳先生
兩國人文會岷峨本競高于今江布席孰與謝公豪霜
染秣陵樹波傳胥嶺濤盤空同極目延望主風騷
趙吉士(字天羽漸岸人官給事有萬青閣詩)
寄懷孫古喤傳臚
殷勤素謁忍重論舊侣南翔只半存胸次何曾忘醉李
眼中久不見髯孫松扉返照依苔井羅幄垂隂覆石樽
懷汝杉青無處問離離草蔓古禾墩
周斯盛(字證山寧波人官知縣)
謝廣文維賢招同陸秀才聚緱泛舟東湖時清
明前一日
僧舍經旬祗病眠不知春事滿湖邊相擕步出城東去
楊柳桃花氣欲烟
令節正逢一百五輕舟閒泛兩三人弄珠樓下波如酒
醖碧搖紅㵝㵝新
處處招提有茂林鳥啼花落得安心分明翠竹青青意
誰向鋤雲去後尋(普濟庵為鋤雲上人自焚處)
吳雯(字天章太原人有蓮洋詩)
贈匡山老人郭襄圖
匡山老人齊得喪鬢髮蕭騷骨骯髒讀書萬卷眼不昏
飲酒一斗神猶王五經腹笥何便便蹉跎一官失少年
寄相豈肯借車馬司業何曾與酒錢朅来燕市屠沽飲
醉聽琵琶夜忘寢節鼓常敦翡翠盤翻杯輒涴葡萄錦
千鍾百榼氣轉豪客帳猶懸舊寳刀起舞身搖謝蝴蝶
和歌聲亂鄭櫻桃忽對長空見歸鳥自傷為客何時了
金馬門前再住難春明待走邯鄲道
題沈客子林屋山居圖
紫茜當年有舊廬如何又買洞庭居間名世上喧騰甚
待學琴高控鯉魚
具區三萬六千頃隔斷人間事似麻石室金庭休更覓
此中大好讀南華
黑牛畊熟崦中田橘税茶租取自然清酒百壺書萬卷
不須更費沈郎錢
送李分虎
牽牛花開秋氣清千山萬山君獨行到家甚覺還家樂
書卷傍邊絡緯聲
李漾(字瑶氿號西陂南通州人有南山陲詩集)
九日嘉禾道中
越水吳船去不窮鴛鴦湖畔望空濛天雲漸釀重陽雨
客况行愁九月風櫓背菊殘緣兩岸渡頭桑矮列千叢
明朝櫂入南屏路似拭秋山翠靄中
張守(字曾符松江人鹽城訓導有菉園詩藁)
懷舊詩為禾中嚴扆臣先生作
籍甚嚴夫子平生未可忘五車娱歲月一第老行藏和
寡空歌雪知微為履霜寸心千古在欲訴不成章
草閣聫吟夜孤城對雨時話兼千載事心獨兩人知北
海樽猶在南洲榻未移燈前形影斷但有夢来時
黃與堅(字庭表太倉人有忍庵集)
語水道中
垂垂雲影黑吹雨入篷窗樹迥爭遮越山俄欲渡江一
灣打魚舍數點採菱艭更作迴頭望汀飛白鷺雙
錢光繡(字聖月鄞縣人有歸来閣集)
范蠡湖
西施辭越幾千載此地猶傳范蠡湖梳粧臺下菱米熟
暖風吹香香有無幽魂髣髴不可見兩岸桔橰聲歷亂
須臾愁月效眉顰還似入宫初掩面丈夫寧滌臨卭器
忍以朱顔博富貴伯圖亦似有良謨何必女戎滋訕詈
嗟嗟少伯如可起應悔當年失策矣冶思間情一望深
倚棹徘徊夜如水
楊樹聲(字無聲漳鄉人)
褚硯耘招飲園亭
寂寞揚雲宅蕭疎仲蔚樓雲封石砌暖月出板橋低弱
柳迎樽斝名花引杖藜那知千古意珍重付黃鸝
董俞(字蒼水號樗亭華亭孝廉有浮湘度嶺集)
和東湖步月韻送沈南疑歸當湖
欲別沈郎哦妙句酒闌挑罷竹窗燈蘸波弱柳拖千縷
窺戶新蟾透半稜鼓角荒城催暝客魚蝦小市上春罾
撚鬚擬和驚人語故步慙余失夀陵
叠韻送徐啟遠
分明寒食遠邨圖燭影江燈帶夜烏白首交遊惟孺子
青山著述有潜夫春風小圃殘梅落暮露閒亭碧蘚鋪
即此東湖招飲地野人跂望抵蓬壺
叠韻送借山上人
採得蒓絲不暫停闔閭城畔漾歸舲座中怪我頭先白
花底逢師眼倍青久住雲山偏識路偕遊麋鹿欲忘形
何當訪爾禪栖處樹古巖幽一卷經
朱克生(字周楨寳應人有環溪詩集)
同計甫草泛東溪訪朱子蓉不遇
迴廊高閣幾追攀鼓枻仍尋舊路還翠竹兩崖不不見
塔鈴聲在水雲灣
王爾梅(字子和海豐人有南遊革)
晩泊嘉興
日斜抵檇李蕭寺起鐘聲燈火移舟見星辰穿樹行近
城喧爆竹到岸罷棋枰應對鴛湖月飄零酒一觥
程瑞禴(字孚夏休寧人有羅浮近草)
泊王江涇
舟横野浦卧沙明五月涼生景倍清燈火照波螢亂點
鳬鷖隔岸夜無聲千林桑葉留人採萬頃湖田待雨耕
記取東風還有意酒旗吹向闔閭城
(附考在秀水縣治北三十里按宋祝牧方輿勝覽王江涇在漕河東因巨姓黃氏江氏居此亦作黃江涇)
(元岑士貴税署亭記云聞川市又名王江涇舊在官塘東宋徙置塘西)
錢澄(字飲光桐城人)
新秋登慈雲寺千佛閣
武塘彌望盡平疇高閣憑欄指顧收殘暑已應辭薄暮
驚飇陡覺入新秋千家樹簇孤城静百道溪穿滿邑流
最是下方憂旱切雨壇鈴蓋晩來愁
姜遴(字萬青華亭人官庶吉士)
讀柯南陔幔亭集
曾讀屯田一卷詞曉風殘月起相思今朝重把南陔集
欲倩春鶯譜竹枝
不信蛾眉怨獨多新詩哀艷意如何看來李嶠真才子
愛咏人間水調歌
釋弘儲(字繼起通州人)
辛丑赴金粟宿鶴洲
竹光水影蕩廻廊叠碧飛青鶴路長身入米家圖畫裏
野航清曉坐瀟湘
釋曉青(字碓菴吳江人)
壬寅題鶴洲草堂
草堂之名雙耳熱大小園林推冠絶憶昔追從杖履遊
佳處知難盡曲折十日一山五日水移得畫圖來屋裏縐
碧凝寒枉鬭奇筆蹤遺落天然美老樹卧波龍躍潭瘦
藤結束如花龕我欲借君方丈地晨昏叩擊資冥探
瓶鵝一呼應聲出縱去仙禽休再詰千古風流若眼前
裴公作事多真率感君不在一飯恩形骸何物肝膽存
青鞋布襪自兹始願無謝客書其門
釋南潜(字月函長洲人原名董說)
夢至梅里(時聞老母過梅里董庵)
晨起意不懌夢斷吳天空極目西南角越山青幾重夏
雲無意緒堆作千萬峰遊子亂方寸躑躅將何從
小立青松根新夢聊自理恍愡梅里行孤邨影寒水離
親雪晴中鶯聲今復爾母子話溪堂斜陽射衣紫
釋觀衡(字顓愚覇州人有紫竹林集)
訪朱涇船子道場(考見方外)
含虚魚口大鈎餌若何施斫盡南山竹空垂東海絲癡
心惟自適明眼更誰知獨有朱涇月清輝似舊時
釋行明(字養拙蒲東人)
題密印寺
大潙青不了一寺此中開鳥向坐時語雲從吟處來衆
僧禅已定新賦苦難裁閣筆一長嘯悠然更上臺
釋元志(字寓谷餘干人有蘭偶堂集)
東湖坐雨
月影不離水竹聲時到堂檢書忘旦暮與硯共行藏十
里湖光曉千函貝葉香何緣時到此秋雨閉山房
宿化城菴
負郭精藍此最幽長堤風細柳絲柔齋鐘遠入春湖雨
梵唄驚回古渡鷗自有神魚霑世澤(陸大司寇有放生湖)絶無漁
網下清流南薰似愛疎狂客吹散匡牀萬種愁
(附考菴在當湖東岸舊爲邑令化城羅公生祠遂以名庵)
釋宗渭(字筠士號紺池太倉人有芋香詩鈔)
烟雨樓夜泊
落帆亭畔草芊芊放鶴洲邊好泊船片席凉分三面水
半湖暝接萬家烟烏啼霽月高秋晩角吹清霜旅夢懸
雖有勝情無勝具憑欄凝眺重凄然
朱中楣(字遠山南昌人李少司馬元鼎妻)
寄輓嘉禾三烈(為張蘧林少司馬作考見閨秀三十三卷)
我聞虎丘㴠劔光遊人千古弔貞孃又聞錢塘蘇小小
客過唏嘘憐春草如兹二婦何足奇不朽曾不讓鬚眉
何况雲黯燕臺月折玉埋香悼三烈三生石上舊因緣
矢志長齋繡佛前千廻萬劫祗一死共視微軀薄如紙
爲子死孝臣死忠三心皎皎將毋同絶命詞成不返顧
倏然遂隔泉壤路廣柳蕭蕭易水寒胥濤日夜撼江干
楚有蘭兮湘有竹疑化鴛湖滿溪綠而今行道指豐碑
風雨酸辛猿鳥悲試看遼東歸來鶴惜哉九原不可作
王芳與(字芳從餘杭人侍郎嚴沆室)
憶子餐留鴛湖
柳瘦輕烟際迎風引緒長有愁難寄酒無淚不沾裳芳
草遲歸棹遥山待好粧問君湖畔宿幾見好鴛央
朱柔則(字道珠錢塘人沈方舟室)
遊鴛鴦湖
沿流一櫂晩風涼蓮子花多水亦香莫怪成雙還打散
由來命薄是鴛鴦
登烟雨樓
南湖千尺起高樓女伴相扶到上頭一片離愁似烟雨
西風吹滿白蘋洲
妓文娥(松江人)
賦荅沈上舍南疑
幾縷爐烟蕩晩風歛衣閒立小庭東生憎蝴蝶偏多事
拂落山櫻滿地紅
綠窗無事懶搊筝小捲蝦簾坐聽鶯客到不勞鸚鵡報
隔溪吹到踏歌聲
檇李詩繫卷四十一
