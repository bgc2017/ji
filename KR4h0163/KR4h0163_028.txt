檇李詩繫卷二十八
平湖沈季友編
國朝
趙秀才沺
沺字天来號帆青平湖人韓之子性狷介不苟言
笑凡經史諸子窮日夜誦覽於詩無體不偹舂容
和雅刻意宗唐粤東學使者聞其名聘之抵署即
辭歸曰我欲遊羅浮噉荔枝耳寧能作人幕客耶
年四十三抱志而沒有資真集度嶺言
聽王孫談孫駙馬舞劍歌(有引)
王孫弟述厥祖司鐸高陽時赴孫駙馬宴駙馬少奉
命開幕薊門還賜第高陽年八十餘醉中拔雙創起舞
意示據鞍竟以老廢後至崇禎庚辰卒於家迄今三十餘
載談次猶想見白髮跳丸態也宗人沺為作歌
主家山第宴仙客月華應譲酒星白花炙氍毺霜不流
兩行珠額臙脂溼孫郎酒酣擲電影白虹怨落蒼龍井
兔魄淋漓挂膽鈎手提八十一神州七星四射金精掃
匹練雙飛白帝愁投袂細將心事吐少年曾鎮朵顔部
射鹿時臨右北平鳴骹擬到臨潢府如今老去投閒久
宫妓如花對白首空餘錦帶舊吳鈎每逢風雨蛟龍吼
座客相看慘不語英雄流落多如許誰遣廉頗困郭開
翻思馬援逢光武高陽酒徒不可見王孫見我談如面
高詠王維老將行百感蒼茫淚如霰
法華山寺觀石門山人宋旭畫十大名山粉壁
歌
翠微深處招提入四壁烟雲目不給疑是峯巒現化城
真宰無功鬼神泣石門山人真好竒歷遍洲島丹青施
眼見花宫開十地曾聞芥子納須彌西來東渡威儀好
幾座人天筆如掃有相空留羅漢松無情還綴頭陀草
匡廬瀑布峨眉雪長夏不消聲不絶行際如將揖列真
坐時應得聞禅悦更有白嶽雲去來何似赤城霞起滅
雲蹤霞色深復深天目東西雙&KR1005;嵲攀崖百丈窮飛猿
懸澑千條界晴霓補筆高名屬李郎百年古墨生芬芳
忽驚窈冥疑風雨漫嗟剝落凌烟霜何須瓢笠尋名勝
九域洞天一覽罄况復登高望洞庭潮音不斷來清聽
微塵幻色本無蹤眺罷流連撫古松欲向舊題添好句
依稀落日數聲鐘
戲傚元白體作茘枝歌
南行五月殊苦熱火雲莽莽炎飈烈况歷山城瘴氣多
復經漲海心如惙久聞丹茘誇茘洲征夫恰值濯枝節
船頭望見繁星垂未曾入齒先怡悦緩程繫纜促舟人
亟買盈筐要新擷千顆黑葉須臾至纔見流涎同饕餮
絳綃乍啟即魂驚爪膚未忍憐竒絶細剝嫣紅出瑩然
氤氲滿眼咀冰雪潤喉那得顧中消恣噉豈敢辭吻裂
座中相餉勸加餐願予多端品題切苞如紫障圍玉顔
坼如解襦吹燭滅脱如赤盤瀉月珠堆如肪脂并刀截
膜如點酪水晶鹽瓤如盛釀玻璃澈光如湯餅試素汗
味如蒲萄劇清冽嚼如甘露液無滓含如好女妃脣囓
芳澤無定属生香色態有質都不屑茘支之美乃至此
似予所見徒饒舌玉環慣愛走紅塵君謨好事殺青列
自非親見果予腹飜笑前人作口孽還憶故鄉當兹辰
賞心佳果滿園拆雖有朱櫻與醉李一一方此味俱劣
人生若不食茘支枉用繁華住江浙作歌聊復倣竹枝
傳倡江頭助鼔枻為分餘潤及長年漫停邪許且三咽
更擬飽喫百千回蔗漿十斛重須設
羊城行
江口三板舸行行抵溟渤乘月掛長帆客程指南越南
越迴環大海波番禺兩岫争嵯峨樓船自昔通楊僕左
纛由來罷尉陀聞說炎荒多瘴癘古今翻覆仍佳麗大
道朱門卓鄭家康衢繡戶王侯第靖南已去平南留公
子嬌娥射獵進百萬明粧調駿馬十千美滴弄箜篌宫
中别館横天半五層樓閣迎仙觀相傳舊是越王臺越
王當日曾朝漢五羊郭外島夷船進奉還將市舶連翡
翠文犀隨處有明珠琥珀不論錢大新街去濠畔落外
江賈客聲相錯廿年前是亂離人今日相逢成土著天
南幸已斬長鯨嶴門烽息瓊厓清蒿丘難覓任囂壘落
日重過陸賈城海濱遷戶何從辨忍使嗸嗸集鴻雁極
目黎人蜑子愁昇平惟此猶遺患可憐粤女踏歌新乞
食還生滿路春素馨匝地香零亂空向花田憶美人
沈融谷郵示粤中倡和詩却寄二首
為客三年别長隨五嶺遊瘴雲鴻雁避蠻雨鷓鴣愁月
暗榕陰夜霜空荔子秋情親依陸賈官舍足淹留
聞道丹霞頂幽人採石華手持玉麈尾口吐金蓮花放
鶴青天外還山白日斜與君閒笑咏並坐酌流霞
立秋日發羊城
綠榕三萬樹樹樹挂離愁此地無搖落那知已及秋驛
樓催戍鼓瘴海亂漁篝夜半乘潮發孤篷逐野鷗
王山人詩
爾父前朝俠丈夫散金結士竟捐軀世情誰顧主家客
天意終全趙氏孤說到兵戈猶涕淚擕將漁艇自江湖
不須更問田横島
赤帝長安久定都
廣州十韻
為到羊城路間關五嶺賖三春聞蟋蟀十月見梅花處
處栽甘蔗邨邨食苦瓜華裝鏤瑇瑁珍饌薦蝦蟆椰子
堪為酒檳榔好當茶夷歌音入鳥汲女髻盤蛇桄實霜
如麵蕉絲雪似麻黃螯羹不厭丹荔果無加小吏腰長
劔王孫跨短騧若非愁瘴癘應忘在天涯
子夜元宵歌
儂是三五年月亦三五夕三五月長圓三五年難得
採桑渡
暮春桑葉密桑下與歡遇筐滿蠶欲饑與歡不得語
蟬
秖為耽幽寂鳴君高樹中力微聲自苦詎敢怨秋風
輋谷歌
東邊插稻秧西邊收稻穀遮莫似郎心一年兩回熟
虎丘雜咏二首
綺閣迴廊四面侵旗亭絶技少知音不須更接紅牙板
内府新傳十樣金
紅竹欄干碧幔垂官窰茗盞瀉天池便應飽喫蓑衣餅
絶勝西山露白梨
山塘夜市
畫舫笙歌徧狹斜紅羊燈勝廣陵花慙無紫綺千金值
羞到蘭陵沽酒家
西湖雜咏
吳姬拂袖勸蒲萄那惜千金脱紫貂二十年前歌管夜
秦樓直接段家橋
贑江歌
候風候水始行舟大湖小湖愁莫愁黃石灘頭無數石
白頭嶺下白人頭
姚秀才安
安字拙符秀水人
田家
數家共一溪比屋相姻婭柴扉映修竹雞鳴落花下
沈貢士騏
騏字鸐山嘉興縣歲貢生
虎丘讌集
勝賞由來吳會偏高堂不夜燭如椽東南冠蓋傾三輔
吳越交遊滿四筵星聚近連牛斗分鶯求仍值雨花天
目前王謝皆瓊樹觴咏依依似晉年
童秀才申祉
申祉字百㫋海鹽縣學生與彭孫貽齊名而詩篇
散秩所見惟孟子詩十章而已
句踐事吳
陣雲初散日沈西銜璧歸來保會稽採葛山頭看狡兔
百花洲上聽晨雞捧心妃子方沈醉嘗膽君臣共慘悽
一曲堂堂歌未歇殘兵已過越來溪
杜陵生蔣平階
平階初名雯階字斧山號大鴻自稱杜陵生華亭
人入庠嘉善遊陳子龍之門
國初移居嘉興後徙越中卒其詩摹仿盛唐曾寓書于
予云時趨俚俗正響寂寂僕與同郡計子山陽羡
陳其年蕭山毛大可錢塘丁藥園輩獨持雅宗環
視天下可與言詩者斯人而已忽遇南疑居然同
調樂可言耶其持論嚴整如此詩集甚夥予特錄
其寓禾諸什亦窺豹之一斑也
重訪法隠開士遂宿上方(本項氏子)
旋策叩禪扉非關問息機相看誇白足憐爾舊烏衣拊
掌家風在攅眉世諦稀伊蒲曾置酒陶令正言歸
訪彦文于魏里
相看猶故友别久似新知薄宦憑君達為農實我師東
郊烽堠緩南陌稻車遲片片飛鳶影銜雲落水湄
范季友邀飲吼山陶氏園
川原於越地風物永和時花塢陶公築蘭舟范叔移百
年新締搆一代舊招提峻閣憑霄迥雕闌倚石危尊罍
傾北海詞賦溢南皮萬壑當窗見千巖向晚披拂雲歌
去緩坐月酒行遲支遁情深切劉伶死不辭人從花底
散路入夢中疑何日滄州興重來倒接䍦
李居士碧
碧字石水平湖人幼孤能文與先輩趙無聲陸嗣
端馮兼山諸公友為人伉爽不苟然諾有鴻儀堂
集
閏六月下弦日預擬七夕和錢元長韻
佳會無多獨憶秋羅帷碧漢兩悠悠淚光幾滿輕綃軸
瘦影難登明月樓有約喜聞青鳥至無眠愁見絳雲流
年來鵲使今何在銀浦從無一葉舟
徐秀才善
善字敬可秀水諸生必達孫詩律嚴整有藟谷遺藁
過泰山
豈意神靈宅衰年得暫經風沙三百里一片馬頭青空
曲盤龍虎觚稜挂斗星白雲朝暮起常護紀功銘
寄曹秋岳司農
使節臨荒外旌門未可攀騊駼輸互市鴻雁款重關百
戰瘡痍在千家涕淚斑更堪頻水旱甌脫繞蘭山
初夏偶作
細數韶華覽鏡邊頭須不信已皤然休教遠憶桐臺日
便可虛張栢寢年生亦有涯吾分定春今何處夢猶牽
衰殘只合忘機去更結青山未了緣
江郊幾處唤提壺果否高陽尚有徒泛宅豈宜論去住
酒天從此入虛無箏人倚處垂楊裊雉子斑時小麥枯
擬趁麴車花外駐夕陽城闕又荒蕪
春來稍喜日遲遲文酒爭開罷戰時一夕西園留勝賞
千秋東觀接風期支離愧享三鍾逸鞠&KR0957;終非二斗宜
城角尚悲花欲盡莫教征夢更天涯
城南半畝舊柴關碧蔓丹葩露井殷容膝有樓非百尺
冥心無夢不千山溪流四注蓮花巷雉堞平臨楊柳灣
(余所居有四蓮花橋又有楊柳灣在舍西百餘步)疎懶未諳邀轍跡席門苔繡
正斑斑
送曾青藜之嶺南
十年曾賦采蕭詩傾蓋匆匆慰夢思擊筑未終燕市夕
鳴鞭又及灞橋時帆收横浦春應近地接炎洲雪不隨
共說珊瑚枝上好鮫宫待爾一竿垂
欣聞鼙鼓息樓船琛賮遙通漲海天驅馬直過霜雁外
飛杯莫放早梅前二禺高詠多名彦五管靈蹤半列仙
倘遇羅浮倦遊客倡詶應滿鐵橋邊
送胡竒玉之長沙
君山一點望中青天畔長沙應小星此去洞庭秋正好
蘼蕪千里待揚舲
戈叟中顔
中顔字魯公號又度原名湛平湖人遊邑庠善書
工篆刻亦能詩老而無子寒餓以終
和屠我法雙梅詩
寂對難追冰雪經芳聯伯仲翼荒坰風狂骨立沈嵇阮
雨妒香孤泣尹邢接武恥談桃富貴比肩笑慰竹飄零
爭春凍雀喧空谷相顧聊堪影贈形
柯太學弘本
弘本字聿修聳次子由諸生入太學試不遇憔悴
自廢卒年二十有五有鼓應初編
客瑞光精舍重過尉堂大師方丈
今朝少人事重到尉公房野水正趨壑楓林初下霜餐
餘筍蕨供袖拂栴檀香余意亦何托巖前興不忘
春郊
草細風微二月天每從雨後過溪邊春流好待桃花漲
社日初看燕子還楊柳渡頭低夕照麥苗隴外起寒烟
登臨自昔多良會何事空嗟物候遷
沈知州廷勱
廷勱字子相號充齋嘉興人由拔貢歴任新寧欒
城知縣陞商州知州有身易實義充齋遺稾
南陽舟行候鄭雨隨未至
秋深蕭瑟動江津去住浮雲不繫身飛鳥掠檣驚短纜
沙蟲試水亂浮萍行空小艇延山入坐對寒塘落木頻
寂寞南陽今日路蒹葭鷗鷺晚相親
樵道人陸谷
谷初名樵字嬾漁又字亦樵後稱樵道人平湖人
妻子既喪遍遊名山水以終有夜鴻鳴集
遊龍巖
渡水探龍窟雲深隠翠微寒松老已化臥石怪將飛客
到茶烟起僧閒花雨稀望憐城郭近人事笑皆非
送秋
悠悠世路總如賓愧不因時問去津欲挽流雲商别意
難教殘月當良辰升沈大塊原同幻點檢微生郤是真
金井碧梧情未斷山中無歷信天民
楚中
衡陽南望雁來遲欲採芳蘭隔九疑夢染朝雲遺好事
腰依楊柳怯相思行吟江畔孤臣悴作賦秋深上客悲
浩淼湖光連月色可餘郢雪似當時
粤東竹枝
花田兒女學新粧辮髮釵垂金鳳皇雙屐猩紅來踏月
絲絲錦帶勝霓裳
沈訓導滉
滉字路公號霞城桐鄉人康熙庚戌歲貢選授象
山訓導在任三年卒
秋日詣張子炎貞齋中
羨君卜築最清幽半畝瓜田傲故侯山北松深眠鶴穩
花南水繞蟄魚浮著書虞氏窮偏作潑墨羲之老未休
相對頓忘塵俗想白雲漠漠擁霜楸
周秀才大綬
大綬字西臨秀水人補華亭庠生邑令張超大會
同人於栢府分韻賦詩不逾晷大綬詩輒成谷學
使常許其文議論正大絶類宋金華武林王晫云
纏綿感慨極行文之勝事非溢美也
賦得疎雨滴梧桐
金莖受凉雨香井落疎桐紈扇裁明月裳衣搗晚風寒
生長信殿聲斷未央宫聞說迎飛燕還應看射熊
聞木樨香
不斷香風十里吹小山花信故來遲八公顔色無常定
今夜初成招飲詩
楊秀才九垓
九垓字孚九平湖諸生跅脫有俊才而使酒負氣
多蕩詄理法外醉輒擲冠於地曰汝誤杜甫一生
今又將誤楊大耶會投汝厠中耳尤好訶罵人勿
顧衆刃之將剸其背也嘗手錄廿一史類纂三百
餘卷工書畫求者必韻人佳客以餽酒為辭則大
喜出之丁已疾作而歿
偶興
朝來靈雨沐芳塵送盡寒威未見春寄語梅花應解意
隴頭無限折枝人
陳秀才光縡
光縡字緯度號謙山海鹽人許廷子少為張西銘
所知上已浮觴與王處卿聯席因摘論漢史數則
王遂以女字之女亦能詩光縡讀書敏異天官地
理靡不究心尤精壬乙之學其詩名調鐘集
秋日書懷
明月出滄波流光薄雲漢爛爛列宿懸離離夕烟散壯
志思遠遊長歌至夜半迴風谷口來石壁花影亂林閒
警露鶴忽振凌雲翰苟懷千里心寧為耳目玩
牆山石帆村
海上行吟憐海樹蜃樓初散餘煙霧石帆山上石帆開
似欲乘風横海渡相傳此地有村墟萬樹桃花千室居
不知何年海水溢蛟龍鼓浪傾田廬居人一去無消息
雲潮雨汐迷南北初晴海上露枯槎細視街衢猶可識
有人拾得崇寧錢歷數年歷心惘然石闕殘碑水中泐
波紋似刻深迴旋更見樽罍狀殊異摩挲散落松花翠
想昔芳筵進酒時幾人歌舞花前醉桑田滄海向誰論
何處侯門樂事繁不道有生皆速化試看海底石帆村
吳中旅思
風吹碧浪遶江城旅館清尊獨夜傾離恨未消同夙疾
舊遊難憶似前生乍逢雲散憐山色為值花殘怨雨聲
萍梗天涯計安定綠楊深處釣舟横
梅花通客沈機
機字爾任號海鷗桐鄉人居濮川之梅花涇上自
號梅花逋客少補嘉郡庠生後老而棄去工詩善
書有梅涇草堂集
鷃笑軒遣懷二首
膏肉來青蠅膏火來鬼蝶燈殘蝶不飛盤空蠅當别請
看翟公門雀羅為誰設
作歌勿引商商聲主激烈較奕勿覆劫一劫生死決刻
深鬼所忌百巧不如拙
天竺紀遊
七年不向此山行衰草連天去路生絶壁惟餘危墖影
怪松時作怒濤聲溪深虎渡風初急洞黑龍歸雨未晴
猶有當時遺衲在白雲樓下話茶鐺
陸秀才淮
淮字秀整號胎簮嘉善庠生少孤事母以孝聞
送越石肅陶之廣陵
煙花三月晚遥向廣陵遊並轡推諸謝聯鑣羨二劉海
門懸日迥天柱落霞收歌吹迷樓滿知君繫紫騮
張秀才兆治
北治字枚璧平湖諸生有粤遊槀懷古諸詩
芙蓉堤晚步
名園竹樹蔭精廬花外憑誰駐小車水佩風裳零落盡
美人渺渺獨愁予
計秀才能
能字無能嘉善人善之弟詩才亦相伯仲
送吕新水省親永嘉
永嘉山色近何如春日寧親客路迂花滿江城寒食雨
燈明水驛好溪魚碧帆迴渚仙巖近綵袖趨庭講席餘
可有新詩過謝客錦囊千里慰離居
唐布衣俊
俊字聖翼又字西孟號大千平湖人有石田錄
悼妓李生
鶴湖湖水水潺潺家在横塘第幾灣小徑狹斜來往熟
朝朝猶憶上缾山
鄭太學培
培字文溪海鹽人
谿園讌集分得文字
促駕南還日園亭此送君那知朋好在重與共論文幔
卷通花氣觴飛落暮雲欲乘餘興往林月正紛紛
又得覃字
河朔觴頻舉山陰興復探朋遊嗟聚散(懷舟石次耕錫鬯武曹諸子)
雲樹影參覃漏轉仍呼酒星稀尚駐驂幾能逢好會書
信寄江潭(謂青士舅氏)
胡秀才采
采字英千平湖縣學生孫紹安康熙丙子舉人
春郊
春色盈芳陌輕飈拂水涼山山横碧影樹樹理新粧病
酒何堪醉吟花只覺香漁歌來和我帶月載歸航
病足偶感
春來嬌鳥喚晴多憎我蹣跚廢短哦小榻坐愁春又老
不知堤柳綠如何
曹貢士偉謨
偉謨字次典平湖歲貢生嘉善人
謁禹陵
夏王陵墓對塗山翠輦千秋尚可攀松下衣冠留葬地
雲中朝珮想朝班靡山有路樵難到越廟無巢鶴引還
總為當年巡幸後至今金簡落人間
沈秀才甡
甡字天生海鹽人有瘦山草
雲岫菴
兀坐晚風石斜曛窺竹扉鹿銜芳草去鳥破碧雲飛樹
古喧天籟衣輕澹翠微此中有幽意信宿莫言歸
雙松詩老沈晭
晭字叔輪號尚廬又號香嚴平湖人家世豪盛折
節讀書為諸生不遇棄去日誦佛言梵唄之餘輒
作裙屐冶遊老而勿悔也有書屋數椽琴書靜好
香茗郁然浮動于筆墨硯席間惟名僧韻士樂為
談對庭列雙松日哦詩其下與予居相近情相親
每當月明花謝輒過作夜話故唱和最多尚廬死
而無雅人矣山陽之廬且更他姓又何况風雅之
頓盡乎茲選其詩不能無三嘆焉
解嘲
阮籍臥鄰家柳下覆寒女自古曠達人高致有如許予
本澹宕流相期在古處情深懷國風離騷寄愁緒偶然
逢酒人一石醉相與好色不好淫難與俗人語
送南疑子遊廬山歌
南疑未到匡廬峯匡廬千仞羅胸中文章驅使巨靈手
奔騰絡繹相為雄行囊一卷方筁集横峯側嶺起咫尺
或如漢陽高插天或如香爐生紫煙或如瀑布飛匹練
或如五老露頭面或如九叠開雲屏或如虎溪列繡亭
煙雲出没不可狀破浪乘風自神王從前讀得等身書
夢魂常與李白俱一朝特放九江櫂湓浦風帆春浪好
自添兩翅忽飛揚不怕山頭鳥道長狂來或作孫登嘯
雲中時下鳳凰呌兹山拔地排天門却被南疑作詩料
烟嵐雲氣生巾笥神魂蕩漾時一至君獨青春賦遠遊
輕風五兩一葉舟到此獨上匡廬頂讀書堂前有舊影
昔年讀書有二李他年二沈卜築或在此
法螺菴
策杖尋西麓禪林别有天晴巒滴翠雨細竹引紅泉古
佛旋螺頂山僧玉版禪杳然迷出處雲鳥亦蕭然
人日訪秋浦西莊
殘雪初晴鼔枻遲美人春早下書帷居舟居陸張融屋
看水看山謝眺詩萱草上階先愛日荆花繞砌共連枝
東君更助西園興梅放寒香柳放絲
與側室言懷
話到燈殘秋夜長浮沈世外意俱涼生依蘭若身能健
死葬名山骨自香誓酒劉伶渾似夢遊山阮肇已成狂
今宵任爾卿卿我有日清齋學太常
奉謝外父馬公和衷見惠靈壁石
高閣嶙峋片玉存滿牀書卷濕雲根自披幽壑莓苔迹
猶帶前朝風雨痕鞭石不須浮海島移山仍得傍柴門
從今寄語弘成子五鹿文章好細論
西山
縹緲峯居衆壑尊神仙彷彿有劉根水邊漁市遙傳鼔
花底人家靜掩門黃綺風流猶尚古朱陳生長各成村
鴟夷莫笑生涯拙種樹栽桑細討論
南園竹枝詞
沈郎園裏柳如緜新抽荷葉又田田拾得柳花為儂絮
摘來荷葉當郎錢
響屧廊
響屧荒涼蔓草平空廊無復美人行山僧幾兩芒鞋在
時踏寒巖落葉聲
宫井
故宫金井轆轤斜汲取軍持供佛茶素綆銀牀消息斷
石欄夜雨落桐花
雜憶兩首
輕羅小帳半垂鈎睡鴨熏爐香篆浮憶得酒闌微醉立
隔窗紅燭照梳頭
芙蓉秋水一扁舟去住浮萍不自由憶得赤欄橋上望
喚儂别去喚儂留
咏白秋海棠和項東井
粉黛霏微露淺紅可憐嬌小托幽叢如何不及蘆花絮
飄入秋江釣艇中
讀家客子燕京春咏
冀北春深鶯夢酣迴波才子擅江南集賢學士如相許
第一詩名屬沈三
陳秀才學謙
學謙字廷益嘉善人
白紵詞
黃金為門玉為堂堂上作使邯鄲倡冰紈霧縠明月璫
朱顔善睞舒儀光拂巾舉袂白鵠翔清音徐轉繞鳳梁
今日為樂殊未央
錢本一
本一字柏園桐鄉人
仲夏余有晉陽之行舍弟十一送至瓜州分别兼
寄朱近修張考夫
汝來送我晉陽遊汝去離羣古渡頭前路塵沙吹萬斛
到時風物惜三秋孟門王屋高難度鐡甕金陵望轉愁
寄語南邨諸老友鳴鞭今已出瓜州
汪澐
澐字子倬錢塘人流寓當湖
遣興
梅花凌朔雪葵蘂迎朝曦從違必本性去就各有宜由
余開西秦管仲霸東齊虛名垂竹素零落同蜉蚍我欲
策高足但恐多路歧眇彼流珠光煇煇能幾時
丁嗣澂
澂字集虚嘉善人
禪隠先生歌
先生骯髒負竒骨辭家學道遊天台築室半山傍危木
列石為坐浮蒼苔山風一夜飄然來吹得山頭花盡開
偶來花下把鐵笛雲衣瀟灑岸其幘泠泠逸響凌太虛
密葉叢條聲淅瀝嗟乎山中詎知秋復春落花掃作巖
下塵千松原與人間斷懶出深山再問人
胡貢士介
介字柳若平湖歲貢生制義之外兼擅吟咏惜其
稾湮沒僅從扇頭錄得一絶亦可想其高懷勝致
矣
書李翰林集後
才可壓宫妃氣能輕宦寺才氣兩無虧先生非大醉
陳訓導昌
昌字漢彬嘉善人龍正孫康熙壬子順天副榜貢
領訓處州雲和
雜詩
秋夜一何長西風清且涼阿閣交重軒雕櫺起中央上
有秦氏女所思在朔方朱絃發妙曲窈窕激清商一彈
有餘歎四顧心徬徨徬徨亦何之仰見明月光不惜歲
序晚但恨川無梁同心且離隔苦音誰見詳
關山月
洛水千門月流光滿綺羅曈曨懸碧漢瀲灧濯金波遠
戍羈棲久空閨悵望多關山遮不斷夜夜落交河
夜宿松陵
扁舟遙泝五湖流遲日牙檣阻石尤夜靜松陵城上月
依依清影落寒溝
曹舍人鑑平
鑑平字掌公號桐暘爾堪子康熙壬子舉人授中
書舍人有南溪集
邯鄲歌
翩翩遊俠兒驅馬邯鄲道直上古叢臺天風吹白草
園居雜咏和錢爾斐先生韻
岑寂似禪關苔階色漸斑綠濃鷗夢稳紅冷蝶心閒對
酒春秋社論文大小山入林無俗籟長日聽綿蠻
張秀才璠
璠字峒一號須裘平湖人祖正叔先生由鄉薦任
海門令講學著書惜其詩失傳年譜中載有喜聞
新建新會餘干從祀得吾道于今又麗天之句璠
受業於張侗初才氣豪邁有載石舫諸刻
白桃花贈徽之上人
玄都競作錦霞粧獨洗胭脂傲素芳嫩蘂紛披初破玉
落花亂點盡飛霜分梅冰骨憐春晚笑杏紅顔戀日長
好向潙山問關捩掃除色相見空王
踏春詞
綠楊嬌軃不勝鴉幾點遙山一抹霞步入春林雲影亂
隔溪仙犬吠桃花
葉處士津
津字秋諾號半農嘉善人有尺雪齋詩集
蠅
蒼蠅實堪憎作詩冀蠅識爾命甚微細生處能作賊所
願有幾何晝夜營不息忽至盈千羣散去不滿刻頭背
戲翺翔穿裳忽攢膝巧如畫中點迅踰襌内蝨亂曉空
有聲附驥何煩翼被凍誠可憐長讒犯明律熟視慢無
畏舉手已莫即婪喙喧腥廚癡腸費池墨雖少毒物心
却有玷人德蜘蛛勅守閽闌空莫放入
姪杼七歲幼孤迎而撫之
為父怪太遲四十丁未添為兄幸已早弟亡有遺男七
歲頭角露讀書日諵諵命之名曰杼小戊字不慙何有
白氏新自為阮家咸死者如火滅日月如風帆轉頭十
年後百卷令負擔
題玉馬
搥碎水晶宫鍊以補天液崑岡分片珍騏驥比良德何
人錫嘉名清音轉絡驛靜院午隂長曲闌蕉月白希微
一二吟歴亂千萬滴護花宫女閒銜枚將士疾彷彿吹
鸞笙環珮搖空碧未知御泠行徒作風幡識公孫苟騁
辨馬非馬奚惑
舟中聽吳姬摘阮歌同社中諸子
朔風滔滔竹林晚水光酒光嘗在眼水聲挾寒不入窗
岸折橋痕霜色淺天低暮急翠袖輕十指動搖隨舌轉
冰霜戛戛最初聲老絃咨嗟恨不明調摺柱移意何快
豈堪獨自孤舟聽舟中之人人欲絶繁音將盡意不歇
衣巾夜染空翠深字字落指如何捻一杯一曲逆殘更
一人一影弄烟月紅燭失翦烏啼昏夢霽香尋憾如脫
諸兄固是醉鄉籍觴政忽弛酒無則江風湖雪載滿船
笑談如逢燕趙客
夏晝
閒花每遲落幽鳥不貪啼永畫人無到蒿園路亦迷不
眠嘗却夢觸句苦無題秋近瓜應熟攜歸日又西
夜過東菴溪上
出門遇明月閒寺亦開扉適到清溪上方逢野衲歸波
光搖夜色露氣入秋衣何處捕魚者停橈柳下磯
門外
門外堪長眺攜笻獨立時禽歸烟火樹牛下夕陽陂稍
識清淨理無為世網羈雲山多畫稾句裏學王維
寄柏斯民
天高風急奈秋何野曠扶藜一放歌對客愛吟來句好
尋花喜識老僧多霜搖烏桕臨溪樹船隠蘆汀帶雪蓑
佳節怪從閒裏錯及晴款款又相過
高員外以永
以永字子脩嘉興人康熙癸丑進士閱七年已
未知河南内鄉縣事崇學校招流亡均賦則免
私派戊辰陞山西安州知州禁革陋例歲饑發
常平倉粟以賑州西有白洋淀武弁指為馬厰
地謀奪之堅持不可壬申擢戶部江南司員外
郎以勞勩卒於官年六十有三子孝本辛未成
進士
大水百韻
三吳若棲苴陰陽易為厄巨浸連數州所恃瀦震澤
三萬六千頃上禀咸池液分流入江海紆迴尾閭隔
咎徵一以遘昏墊在往昔徒稱財賦區時見凍餒迫
自非古臺駘安得障溟渤伊余菰蘆中往往念禹迹
經營不可覩遺法惟典籍上下數千年頗欲究沿革
常登會稽山俛視梅梁穴宛委玉字書拜頌底定績
慨自江左來遂鮮中上策去矣單郟輩杞憂亦何益
今年異雷電發自建寅月雨雪雜亂下隕光轟若磔
自兹困重陰霖瀝迷曉夕潨潨屋摧霤汎汎庭漂麥
然蒿㸑愈遲搜粟瓶屢竭平生頗放懷至此亦咄咄
君看閒齋内青苔上高壁芳蘭凄已萎薋菉蔓難闢
風吹龍蛇氣坐臥防毒螫水檻指游魚垂鈎即枕席
朱絃潤無響獨坐幽思積渗漉虞蠶桑沮洳病滷舄
果實壞自零瓜壺爛誰摘兒童盡咿噢微尰及肘腋
吁嗟春已深田父方襏襫捧土作隄護鳴金亟工役
桔橰晝夜翻一潰失疆場良苗委長川安問庭且碩
誰與致此灾無乃鞭陽石夢想醫無閭神超藐姑射
置身無爽塏邑邑那可說中心葵藿傾仰望晨曦赤
倏瞻蔚藍天笑詠岸巾幘無何雲膚合日影駒過隙
愁霖更如晦檐溜漸漰湱水痕縮未寸洊至復數尺
耳習鳴垤鸛目送渡海鶻潭底裊花枝林端挂石髮
舟從橋上來却向屋内歇昨宵狂飈呼挾雨勢轉劇
盤薄迸蛟蜃澎湃躍潮汐&KR1476;若萬馬犇戰惴刷心魄
却疑倒天潢轉恐翻月窟樓觀意飄簸竹樹塞路陌
風葉乍點點先秋氣蕭槭炎蒸竟何有裘葛互披藉
出門展跬步屢折謝公屐負販胥怨咨地厚敢不蹐
白波浸門限戶有不黔突南隣北里間咫尺斷請謁
傳聞墮城闉見說蕩窀穸紛紛村民出水病腳跛躄
或哀乞升斗或怒肆嚄唶督促須竹楗箕踞久轇轕
直入州縣内大呌速區畫攀號類鼎沸官吏大辟易
城外賈客船常時市粟帛衆怒争遏糴頃刻膠數舶
聞見遂如此恨不假羽翮奮排閶闔升手取陰翳揭
拔劍殲雨師頓令衆庶懌攝衣登高樓四望積水白
優遊羡羣鷗波上自出沒際天孤帆來茫茫辨吳越
海上三神山恍見金銀闕民今其為魚為我語水伯
皇矣彼上帝監觀一何赫舒慘自有時那能忍捐
瘠女實恣&KR1043;洞鯨呿復鼇擲横流殺人民獨不畏譴
責須臾天風暮萬里祇一碧返余所棲遲欹枕夢超
忽巍峩接神人而自謂淵客言言似解嘲且復曉水
脈余悉聆其言驚歎有倫脊降割洵非他人事實舛
逆緬懷李唐後水利日齮齕五堰隳金城三江變沙
磧千橋與百瀆茅塞殊可惜况自隄為漕湖流受扼
搤諸溪復猥至犇潰勢倉卒區區一綫川何以當充
斥向來徒補苴遣使空絡繹婁江泊白茒橇檋將安
適及今緩修救寖壞益矛戟井稅數百萬能向水濱
索視此利害除奚啻相什伯余悲為此吟豈曰事攟
摭用此監門繪異事同哽結疇將呼號聲旦暮逹
丹掖鉅公詧便宜芻蕘並財擇捄灾自有要無費馬
與璧治水兼治田施設範先哲茭牧成利藪湔剔須
改轍下民敢憚勞其究自安宅縫掖窮巷人當亦手
加額
賦得亭臯木葉下效柳惲
朔風起天末嚴霜改林柯亭臯夕陽入落葉寒聲多正
愁長安道復想洞庭波誰念棲遲子勞勞為此歌
懷江南梅花絶句
朔雲邊月久天涯孤客今朝底自嗟為向空庭問芳信
不禁清夢到梅花
館娃遺構傍巑岏香徑蕭條玉甃寒閒自尋僧看花去
碧山如畫倚闌干
錢塘清境說西溪映水籠雲萬樹齊夢裏移家知向此
故人曾許覓幽棲
江南寒食落花天滿地平鋪白玉錢家在鴛鴦湖上住
斷腸春色自年年
顧秀才明傑
明傑字越萬號漁山平湖人謹厚能文與兄人龍
最友愛後乃留心玄學反致疾卒
病起訪菊雲亭主人捐館感賦二首
蒲團相對十年親此日園亭物候新斷岸空牆迷舊雨
藥爐經卷傍寒塵鶴歸華表凄殘夜花落桃源失舊春
小徑羊裘餘跡在苔痕重破淚沾巾
故人别去夜臺清寂寂空階鳥自鳴倘有靈文膺十賚
更無好夢托三生里居黃菊陶元亮城主芙蓉石曼卿
病起漁郎重問渡松山流水不勝情
陳秀才苞
苞字竹墅海鹽籍徙居郡城以父愫死于兵棄諸
生放浪詩酒工草書有屏山堂詩選
七里瀨和謝康樂韻
客遊淹晨昏縱目恣延眺流沫同所險削成豈為峭墮
樵猿岸吟唼流漁火曜丹巘夾清源水石互吞嘯溯舟
駭崩奔過者忌其妙亮移成連情遑惜伯昏誚客星高
且懸千載不復釣淪落惟平生綿邈悲同調
東行二首
兵戈底定日烽燧驗殘烟委注懸危纜洄湍迅急弦山
容呈窈窕水沸出嬋娟極夜不知罷歌呼萬笏前
日行蒼翠裏歸客思無涯遠悟枇杷樹低迷穱麥花江
清難變酒水淡却宜茶只此堪浮泛相期理釣車
輓孝廉巢端明
隔歲相逢話苦辛秀眉綠鬢舊綸巾每攀柏樹雙垂淚
偶著荷衣一見人安坐從容知繕性高翔寥廓得閒身
少微星墮慙難借翡翠蘭苕空自春
憶昔追隨游璧沼同儔今有幾人存披帷心折編三絶
漬絮神傷酒一尊弟子籃輿辭白社故侯瓜隴感青門
不須更作山陽賦反覆遺箴巳斷魂
嚴秀才訔
訔字次良平湖人劉令虞章賞其文以女妻之父
客死遺産悉讓諸昆奉母盡孝未幾卒其婦孤苦
食貧稱竒節云
悠然亭
終古自悠然空亭一醉眠能通三泖宅直接五湖天送
客愁飛絮聞歌識采蓮倚闌人老矣長望好林泉
(附考在當湖之中上下作石屋狀其址據湖之最勝處王弇州有記)
磐石道人屠敦增
敦增字閬兼平湖人父象美罹難家室流離諸子
貧竄增獨力學能文見重於時然久困場屋康熙
戊午挾策北遊久居燕邸忽索僧龕趺坐作偈語
投筆而逝與予家有姻戚向同下帷者二年嘗自
言前身為張文潛又為磐石道人卒至負才不遇
鬱鬱以死哀哉
同林子白遊沈氏别業復訪古笠上人
探幽遙指翠微中曲沼横橋一逕通水榭鳥啼留倦客
藥欄春盡落殘紅鐘聲晚動孤村路溪色晴翻小燕風
歸去正多塵外想故人今在虎溪東
寄吳方之
江樹雲連碧水隈離羣懷抱鬱難開風塵漸老潘生鬢
痛哭誰收賈傅才二月閒愁芳草亂十年清夢故人來
親交是處同淪落短笛凄凄怨落梅
周掾史紹宗
紹宗字岐陽本姓馬氏繼于姑遂冒周姓海鹽人
繼母病體不屈伸宗負之行盤旋室中日數百回
病以瘳生母居失火宗馳入火排牆負而出少任
俠為掾史久之舍去性喜為詩文有岐陽詩鈔
秋晚宿田父樓
田父有逸思築樓高于桑修竹借于隣古梅蔭于窗蘆
花水邨暮秋蟾上東牆夙夜舂早稻夢與晨炊香
聞蟋蟀
八月風露涼蟋蟀響空廊不入離人耳安知秋夜長愁
心對落葉凄韻感微霜獨步庭除下徘徊攬素裳
吳秀才同雲
同雲字雲芝平湖庠生
同葉藩臺池館納涼
小閣浮香渚開襟納晚涼靜觀魚乞餌慵聽樹鳴螿鑄
劒無良冶攜琴有錦囊凝眸抒客抱天地一滄桑
沈秀才傳弓
傳弓字武功嘉興諸生
送李斯年閩遊
何事還家復遠遊鳴榔伐鼓發中流才人好帶芙蓉劒
少婦難看玳瑁樓閩海雲山通百越粤江組練壯三秋
無諸臺上休南望回首鄉關萬里愁
徐處士無為
無為字初隣嘉興人以好客致貧為時所稱查容
有詩哭之云療貧無藥病無資嚼蠟生涯死不辭
葛帔練裙千載恨忍看四歲此孤兒
寄匡公
水西開士近何如十月無從得素書不見傳言秦吉了
空聞致祭魯爰居竹林常夢朝雲溼松閣頻邀夜月虛
此日尚愁新戰伐何年方遂老樵漁
張秀才勻
勻字宣衡號鵲山秀水諸生年十二作稗史今所
傳平山冷燕也又為傳竒有十眉圖長生樂二十
種海内梨園爭傳播之臨卒書云赤剝來時赤剝
還放開笑口任顛頑還時更不依前路跳過瓊樓
海上山有鵲山堂集
蠟梅
雪裏横斜蕊半黃竒香暗襲鬱金堂絶憐萼小如圓磬
不信枝寒有蜜房折供冰壺垂蠟淚插添雲髮映釵梁
夀陽新樣圖宫額破凍先開第一粧
過秀才澤充
澤充字涵輝號滄谷平湖人庭訓之孫紫髯偉軀
落拓自放家貧工書嗜酒請書者必置飲酒半援
毫或作大書淋漓四壁偶不當意輒狂呼罵座人
皆搖手避之更善談謔詞辨風生身後親故燕集
曰今夕使髯在不虞寂寞矣卒之前一日題壁云
世中煩熱愛薛少府之神遊波底清涼了莊漆園
之大夢五十二年一脚踢倒豈不快哉
宿中竺山房
山房當薄暮石壁度微曛溜竹斜通澗懸厓半叠雲鐘
聲空外落花氣靜中分醉後憑高枕寒泉徹夜聞
人日馮子近招飲
春來不出戶彼此一相望小飲期人日輕舟過草堂梅
花寒未放竹葉煖生香剪燭論文細雞聲徹野塘
報恩塔
塔影凌霄漢登臨得縱觀雲開千岫出潮湧大江寒畫
閣人初起朱門春未殘六朝名勝地今古一憑闌
寄沈客子
别後年華又幾更早傳洛下有才名趨庭時會鳴琴意
倚劍常深懷古情芳草春雲馳馬地梧桐秋雨讀書聲
相逢把臂思何極樽酒天涯見月明
閨中曲
妾家江口第三灣夫壻從征在玉關最恨鵁鶄沙上鳥
早潮飛去暮飛還
朱官生茂昉
茂昉字子葆秀水人承父司寇大啟蔭好結客所
居山樓四方名士多宴集其中
九日
節物驚心感歲華籬邊叢菊自開花關河冷落低殘樹
故國凄涼久種瓜風景已隨人世換茱萸猶傍酒杯賖
天邊鴻雁歸飛急客子衣單何處誇
馬秀才上巘
上巘字雪偁號銀塘嘉興縣學生有聲文社子夀
穀康熙壬戌進士著有詩法火傳左右編行世
弔冢宰徐寶摩公
六月霜飛重冰心凜獨生簡青原可作喋血矢誰爭夢
已江山改靈還社稷撑千年徐稺廟共仰畫溪名(公里名畫)
(水)
馮秀才元白
元白字匏憨平湖庠生有則鳴剰業
宫詞步過涵輝韻
深鎖重門不記年那堪簾外月初圓來朝強把新粧試
内信無聞喚採蓮
桃鄉布衣李符
符字分虎號畊客嘉興人應徵之曾孫梅里李氏
多才符與繩遠良年齊名時號三李善詩詞尤工
駢體嘗遊滇遇碧雞山道士曰子前身廬山行脚
僧也後十年當歸廬山康熙甲子予在京師分虎
亦館於龔氏往來唱和月舉一會同賦者晉江黃
虞稷大梁周在浚太原閻若璩寧波萬言錢塘洪
昇嘉興周篁河中吳雯遼陽佟世思武林王嗣槐
同里沈皥日暨我兩人也分虎嘗自言將老於桃
鄉属予作詩咏之及丁卯予再入燕分虎已遊閩
矣已已之正月予泛艇過其家時兩岸燒燈溪光
如晝因出酒果話舊并以行脚圖索題分虎亦題
予春山圖又言旦晚當再踰仙霞予勸之早為買
山之策四更始别未幾聞其卒于途次迴感故人
不無撫卷揮涕云
秋夜宿慧建寺見一老僧頭白如雪聲音如女
子異而詢之知為沐黔國故宫監也遂叩其遺
事為予道之甚悉聽畢愴然故述長句
金風瑟瑟涼秋至客子夜宿慧建寺白頭老僧夜不眠
為我深談黔國事自言乃是刑餘身少小曾為宫裏人
曲房深苑逶迤入皓齒明眸歌舞頻玉鳳銜鈴聞異響
金龍吐佩承香塵第宅非由一朝見分茅始自功臣宴
鐵券頻頒朱邸門璽書數下明光殿二王一侯九國公
尚有將軍不襲封子孫傳位十數世勲爵食祿三千鍾
武僖之後愛文詞徼外烽烟靜一時滇池長讌書生客
阿瓦猶傳都督詩崇禎年中亂離始臨安長官謀不軌
倉卒横戈尊爼間須臾拔劒宫門裏從官衛士不敢前
樓臺灰燼鶯花死陳焦夫人竄西門一旦自焚普吉邨
可憐兩世金閨質化作千年玉女魂上公初遁瀾滄遠
一去緬夷不復返曾聞就義死從容至今傳說多哀輓
聽君說罷涕交流一門盡節真難求三百年來事銷歇
却恨當時沙定州獨倚繩牀三太息珠斗闌干月將入
篝燈黯黯不能眠清夜如聞鬼神泣
遊牛首山長句
秣陵佳山數牛首石窟從古巢神仙晉時更名曰天闕
山圖尺楮搜陳編夙宵掛夢脚或跨醒望翠壑仍茫然
主人好事約俱往上冬日煖同春妍巾輞對對畫杠插
櫪馬匹匹紅韁牽毳袍茸帽十數輩皆云良遊詩作緣
吳鞋新蠟瘦僮挈到彼著此登臨便城門老兵纔啟鑰
萬闠未動朝廚烟踏霜南嚮三十里巳見嵐彩流蒼巔
藤垣蘚嶂裹花刹徑轉目豁朱甍連苔井欄壊冷泉咽
塵廊葉積殘碑眠遼王肥字斗樣大寺額剝落金泥鮮
槁顔衲子衫右袒以手抱杖揖客前傍指冬青銀印樹
為言植自隋唐年斵石排梯百八級上俯樓閣香楠椽
信女剪綵繭花活佛缾分供青紅蓮拓窗四眺野蕭瑟
村村苦潦荒秋田清齋無糧飯不足咄嗟能辦伊蒲筵
蒸壺狀類鴨垂頸煮菜味勝彘切肩祇愁不飲興未劇
瓢酤催買抛囊錢會須乘醉探窈洞乳水滴衣珠顆圓
兜率古崖勢陡絶心懾屐溜飛蘿搴蓬菴僧雛習梵呪
隔林遙聽疑琴絃倚笻更陟兩峯頂芙蓉翠削東西偏
中道似借五丁鑿可使射騎馳控弦老松伐完穉松矮
綠梢僅到雙眉邊重攜酒榼坐就地氍毺横陳雜錦韉
祖堂車府皆在下長干塔小但一鞭大江微茫潮影白
風帆可數不見船朱雀門開恰遙對舊築御道通平平
相傳宋齊梁陳代于此除墠郊南天太息當時翠華路
付與蔓草鼪鼯穿辟支盂鉢已灰燼休問寶公履舄全
建炎之初駐大將曾棲帶甲人三千荆榛瓦覆戰壘
得無折戟埋沙埏越客登覽意雖愜其奈弔往哀思填
那能置身聞見外檀龕趺膝參枯禪不爾便著逍遙服
茹芝餐花學偓佺山花灼灼草芊芊好景須待春風顛
且提倦轡下山去他日重來聽杜鵑
寄山子
自課僮畊十畝田古橋村落結廬偏鄰花過屋梢吟袖
畬水成溪活釣船屐響柴門詩弟子壜開竹墅酒神仙
繅絲逕裏踟蹰别惆悵西風又颯然
竹亭對雨
西隣烟舍晝開扄不惜衝泥日再經總是好春何厭雨
但逢雅集便宜亭溪魚撥剌投竿得山鳥綿蠻倚樹聽
載酒花時尋勝地無如南踏兩峯青
題石坪醒釣圖
舟穿花底一蓑香釣得溪魚錦尾長醉倒但知吟好句
世間那有此漁郎
寄遠士表弟
桃浦飛花綠水長潘兄阮弟合山裝西湖燈火南湖月
何地相思不斷腸
登樓
花梁鴛瓦舊樓臺窗裏涼雲壓雁開莫訝向江凝望久
畫檣昨日此中來
知退叟沈進
進字山子嘉興梅會里人初名馭補學官弟子更
今名與朱檢討彝尊周布衣篔詩篇酬和錢塘陸
圻堂相遇于潛采堂問姓名大聲曰得非梅花高
館落春草斷垣生之沈山子乎遂訂交劇飲而散
故人招入都時值六街扌溝恐其穢濁騎驢一頭
蹩躠歸里自號知退叟著有文言會粹行國錄袁
溪文稾東園詩藍村稾半巢居稾退叟行吟力圃
蕭閒詞
横山蛟潭同朱十彝尊賦
積鐵立千仞行人墮蒼黑危風動山根側見雷雨入隂
厓閉長廊鬼火白日出視聽驚心魂峯巒俯突兀微涓
滴松枝清響久寂歴愛兹叢薄深栖遲慰晨夕庶不孤
願言超然慕疇昔
贊山廟述事
小山勢亦銳登歴無十重草木覆其巔隂映龍神宫老
屋支獨木傾石走長松諸天既剝落百身莓菭封當牖
雜花草垣牆趯隂蟲山坳藏土穴洩雲如鴻濛旁有十
數椽兀坐一老翁見客即長揖問我來何從答云自鹽
官還向東園中問翁此何地遠近無人蹤翁言難具陳
往者人民豐兹宫初構時禋祀盛村農椎牛宰肥羊珍
錯山海充旗斿耀五采簫鼓鳴三冬紅裙曳婦女綵髻
挽兒童千家富甘脆百室殷朽紅一朝桑海變世事如
轉蓬自酉迄卯辰盜賊恣斥衝其初掠黃金傾槖亦不
容次及雞犬豕釡甑時一空婦女載後船丁男陷其胸
草木雜鋒鏑雉兔悲榛叢及乎剪渠魁走險勢則窮良
民亦罹禍餘殃告灾凶從此無孑遺流離各西東所以
神乏祀血食難再崇我寧守兹宇偷生實罷癃我聞三
太息此事由蒼穹陽九與百六沴氣生戰攻塗炭良已
久劫運當有終
真人應運出車書今大同努力爾自愛體化方冲融
當窗織
側側復力力東家少女西家織高堂阿母苦相催三日
當窗斷五匹徒言織作衣未成秋風一夜蜻蛉鳴
海上夕望
杖策憑高望愁心正未央天寒來鸛鶴日落見牛羊海
縣鮫人雜川原獵騎長無為傷遠道鄉淚獨霑裳
夜起
旅館雞聲報空堂客思侵江邨明遠火山雨滴高林舊
事飢寒在新愁戰伐深乾坤正搖落把酒一沈吟
渡浙江别陸處士圻
悽惻臨歧路蒼黃對遠天春風官舍柳暮雨石林烟檣
燕來還去山雲斷復連今宵何處泊愁坐扣離舷
季秋月夜書懷十八韻
滄海生明月憑高欲問天詩書塵滿積事業鏡虛圓失
策哀羣盜藏身愧昔賢世情真鹵莽吾道竟沈緜素螘
難消恨金丹不駐年放歌成漫興儒術索真詮屈辱寧
論命蹉跎待息肩自傷飄雨翮不復逞霜拳枕席江湖
外交親記憶前壯懷悲老矣佳節歎徒然抱病登孤閣
何心泛小船秋風殊渺渺宿雨自娟娟清切團甘露伶
俜墜粉蓮巨魚吹浪靜細草雜花姸徑曲迴紅燭林疎
起白烟幾家砧杵急永夜客愁懸地迥星河闊城深鼓
角偏只今多戰伐何計稳宵眠
寄從子良詒
杜門二月寒長晦懶起搘笻雪未晴不信野橋催柳放
已看春草過牆生香燒碧筍溪魚美響落銀瓶竹葉清
賴得此身仍健在暮年書史最關情
過拂水山莊(案此為錢謙益之妾柳是帷箔不修而作故存而不削以癉其惡)
蒼巖拂水水烟荒紅豆歌辭罷女郎碧葉有隂都礙日
暮雲無雨獨歸廊津梁謾說能超海碑碣從今失擅場
解爾春風池上絮似曾飛入野花香
重過指月菴(周處士篔寓櫬於此)
野棠花落水圍邨碧映晴沙月一痕碁局動隨非逸老
松寮依止是閒門江湖浪起蛟龍惡詩卷人收歲月存
聞到徐塘原舊里(處士曾夢友人云前身是徐塘老衲)不應此地有歸魂
西洲曲
流水石橋邊西洲定何處不見采蓮人月照門前樹
石城樂
楊柳門前樹飛花近滿堤石城行樂處夜夜白烏啼
南湖竹枝詞
湖南畢逋烏鳥啼湖上柳花飛滿蹊朝啼暮啼啼不歇
愁殺高樓蕩子妻
秦塘角角野雞鳴秦塘纂纂野棗生秦塘蓮子幾時結
愁見荻花秋水平
泛湖作
蕩槳芳湖採白蘋落花三月又逢人流鶯語燕關何事
愁殺祠南已暮春
聽歌同汪别駕作
江湖老去更吹箎白髮梨園弟子師零落南朝後庭曲
石頭城下雨參差
李中翰榮昌
榮昌字琪園桐鄉人海鹽籍由貢生考授中書有
觀成堂詩草
春暮
幽窗風雨過好景暗蹉跎老樹啼黃鳥新荷點綠波興
緣春去少詩為惜花多俯仰增愁思憑闌縱短歌
懷太學應聘
應聘字莘臯嘉興人太學生
武林旅中汪崑厓金支皇汪蒼舒程奕先江海
瀾汪子四諸子過訪
西泠山水窟烟雲饒恢竒翠羽巢芳林紫萍漲華池軒車過
蘭坂飛盖相追馳廣坐集羣賢染翰抒麗辭既笑枚臯拙或
悲相如遲顧念旅遊子被褐懷所知慷慨成篇章河梁有餘
思徒蒙和氏盼愧之連城姿謝去不復顧聞問安可期
徐秀才然
然字撫辰嘉興諸生
山行
曲逕遶清川溪花滿目前懸厓青著雨峭石碧摩天玉
冷千層月銀飛百道泉籃輿經古路樵牧自悠然
屠秀才廷楫
廷楫字爾際號東蒙嘉興縣學生兵後棄去詩酒
自娛而以農桑督諸子余嘗過白蓮僧大梅山房
見其與周青士倡和詩數丈之卷盈二皆清真可
誦著有鹿干草堂集十二卷藏于家
自題荷鉏圖
匪種豐矣秉此安揮花源塞矣荷此安歸中田有敝廬
兮至骭有短衣勉旃保汝鉏兮離汝於寒飢
野步
微靄銷澄嵐秋容淡林莽蕭蕭北原下遙挹西山爽遊
目信芒屨興到每獨往地偏雞犬寂農暇機杼響落葉
靜不飛平川約如掌雲物窮壯觀彌覺天宇廣談笑洽
鄰叟夕陽上菰蔣
和陶靖節雜詩
深綠覆晴窗物變鶯聲老逝者如斯夫韶盛豈長保我
今五十三還念髮未燥兒嬉如昨日忽驚衰白早同儕
三五人墓木亦巳抱老死何足悲所悲未聞道
我家東臯下世守勤農桑及我此術疎八口厭糟糠禦
冬必旨蓄百里宿舂糧俯仰宇宙間食隂飲養陽一飽
賴假貸此計良獨傷我老安不才庶敦訓子方腁胝職
耒耜慎勿親詠觴
過鶴樓得青士留詩見懷
東蒙未至簹谷至簹谷已去東蒙過山房祇見往還數
交臂相失仍何多此來竹杖啄禪闥九春暮律侵清和
巖花落盡綠隂滿雨歇碧漲浮塘坡鶴樓樽爼幸無恙
合龠入口衰顔酡揮杯不作勸影酌主人妙義能懸河
廿年結契如一日筠心竹柏無改柯語吾老簹共此宿
薄言懷子留長歌淋漓醉墨字傾側秉燭伸紙三咿哦
伊人宛在不可即弁峴西望青峩峩君為東西南北人
予也抱耒山之阿招提歲至一再計况復相見顛毛皤
流行坎止亦任運鴻留雪爪萍依波意酣興到難自默
詩成未擬蒼崖磨但屬名山好藏取百年會有人摩挲
閏五戱書
小燕依梁弱圓荷出水新一樽愆舊約兩度負佳辰細
葛初便體清泉強入唇違時成獨醒莫歎楚靈均
花朝同彦徽游福成因過梅逋山房小飲
繞屋溪光淨侵檐竹色幽酒仍沽惠遠詩孰起湯休剝
土先賢塚殘編故友樓東風吹客鬢不似昔年游
臘日
北風吹獨樹牢落野人居俗愛江郊儉時驚蜡臘餘鄰
翁能借酒溪女解留魚幽事無人共寒梅昨夜舒
青芝山
虎山橋外午風輕西崦湖頭眼倍明萬樹梅櫻真陸海
一檣烟雨過春城此中恨不移家住道上猶疑入畫行
寄語山靈莫相笑廿年吾已謝浮名
秋日飲天香閣下感誦帚
東蒙至處糟丘峙誦帚亡來筆冢空九地詩魂呼不起
一樽玄對與誰同雨餘桂粟猶飄霧晝冷松髯自鼓風
老去賞音䕫曠盡倚闌細數北來鴻
檇李詩繫卷二十八
