檇李詩繫卷七
平湖沈季友編
明
貝助教先生瓊
瓊字廷琚一字廷珍别號清江初名闕字廷臣崇
德人少穎異師同邑黃次山及會稽楊廉夫而學
益進年四十八始領元鄉薦張士誠據吳累徵不
就隠居殳山教授生徒洪武初徵修元史同官李
敏卿輩服其史才文重京師壬子校士浙省入為
國子助教乞歸其在史館時與金華宋景濓友善
凡有撰著互相推讓亦一時兩雄也黃巖方行贈
詩有云殳山仙翁髮如雪胸蟠太和吐日月手中
鍊石輕女媧五色曾將補天裂其推重如此著有
清江集其詩博大警敏矯然不羣評其才質當不
在高楊以下有明一代吾郡詩人林立以清江冠
之斯無愧焉
雜詩
春山一雨過百草皆縦横百草不出山山中人遠行懷
金别妻子徇禄辭父兄寒暑忽已易燕趙千里程龍門
能碎舟風浪安可争性命輕鴻毛苦為朝暮營愧此山
中草萋萋林下生
真真曲(有序)
姚文公為承旨時一日玉堂燕集聲伎畢奏有真
真者操南音公疑而問之泣對曰妾建寧人西山
之苗裔也父司筦庫於濟寧坐盜用縣官財賣妾
以償遂流落倡家公憫之遣使白丞相三寳努為
落籍且謂翰林屬官王棟曰汝無妻以此姬配汝
吾即其父也貲裝皆出扵公棟字棣華後官至翰
林待制噫以西山之賢子孫凌遲宜不至此然辱
扵始而正於終是亦天也篔谷筆談記其事予乃
賦二十四韻而沈鬱凄婉亦足以盡其大略矣
斷絲棄道邊何日緣長松墮羽别炎州不復巢梧桐請
君且勿飲聽我歌懊儂在昔全盛時冠蓋紛相從盤游
易水上意氣天山雄金刀手割鮮酒給葡萄濃坐有一
枝春秀色不可蒙娉婷劉碧玉綽約商玲瓏寳髻金雀
釵已覺燕趙空或聞操南音未解歌北風上客驚且疑
姓字初未通問之慙復泣乃起陳始終妾本建寧女遠
出西山翁父母生妾時謂是金母童梨花鎖院落燕子
窺簾櫳迢迢官朔方南歸山水重侵貸國有刑桎梏加
父躬粥女以自贖白璧淪泥中秋娘教歌舞聲價傾新
豐永為倡家婦遂屬梨園工覽鏡拂新翠吹簫和小紅
身居十二樓屢入明光宫京華多少年門外嘶青驄自
傷妾薄命失路随秋蓬不如孟光醜猶得嫁梁鴻客聞
為三嘆祖德寧未崇回黃忽變綠人事何匆匆有客傷
緹縈無人憐蔡邕遣使白丞相削籍歸舊宗小史三十
餘勿恨相如窮配汝執箕帚今夕看乘龍鴛鴦並玉樹
鸚鵡開金籠銀甲不復整紅牙不復供提甕自汲水絺
綌亦御冬應非事羊侃頗類歸建封琵琶感商婦老大
猶西東崔徽怨顦顇浪寫丹青容依依章臺柳落絮春
無蹤小妾恨題驛竟與瓊奴同時多因坎坷事或欣遭
逢焉知百尺井歘登羣玉峰借問為者誰内相姚文公
十月既望鳳凰山晩歸
邨黑畏衝虎且復歸柴門風林月未出宿鳥争且喧浮
雲忽斷續萬丈飛金盆湛湛天宇高光氣相吐吞我行
月還逐是身亦無根試求不死藥飛騰同久存老妻有
斗酒洗盞當前軒酌酒消我憂萬事俱忘言
贈迮元霖
迮生同長貧賦詩朝忍飢破裘連百結但覺詩愈奇鏘
然擊天球未作秋蛩悲嗚呼識者死舉國無人知鼓柁
洞庭湖遠過三高祠我無一斗酒為生開兩眉宇宙非
不大四顧將安之日落萬山黑百鳥争寒枝翩翩五色
鳳寂寞雙翅垂聖人坐明光遲汝一来儀
皂林(考見題咏)
朝發白水村夕次皂林驛水腥無飲馬林黑有歸翮昔
時兵交地白骨如山積萬竈今已夷風亭煥新飭居人
尚星散父老悲古蹟團團關山月夜逐南征客
采芝生詩
負版行欲僵飛蠅死猶集赴燭夜蛾焚好酒猩猩泣所
以思遠託道路方險澀寧希百金賞豈慕千戶邑永言
從我求鷦鷯唯一粒有材實為累無欲安所入韓彭苦
不悟羞同匹夫執商山今寂寞高風邈難及
歲初度日書懷
余生若小草望成百尺材強因客土植苦被秋風摧徒
慙五十過況經元二災白髮不可變青陽忽已回未忘
藥裹好幾見桃花開殘編掩黃石虚室生蒼苔故人且
共棄王孫誰復哀終歸葛洪井詎上鳳凰臺衰榮置勿
論待月酌金罍
對酒懷邵文博擬東野
今日忽不樂綠酒徒盈樽酌酒云解愁愁生如有根安
得二三子促席相與言尚思滄洲地十月花更繁雲隨
鶴蓋合雪避貂裘温終筵復秉燭歌吹高堂喧盈盈二
八女白苧鶴翎翻月落猶未歸清夜宿西園到今題詩
處素壁龍蛇昏荆揚忽雲擾海内俱星奔斷腸臨濠謫
回首潁上屯昔如鷹脱韝竟作駒在轅淒涼城南路甲
第今空存瀟湘忩下流三神鎖朱門江險隔秋夢山寒
啼夜魂詎望白璧贈更戀綈袍恩索居悵無匹落葉滿
孤邨
秋懷
露下百草變凄凄天地秋亦如中年客玉顔安可留山
鳴迅商激水涸行潦收恩方改團扇意復存弊裘梧桐
葉盡脱孤雛夜啾啾光景忽已逝感之雙涕流
四月十日兒子翺䎘来鳳陽留一月遣歸因令
早營草堂殳山下為止息之所云
老病不得歸獨處長戚戚二子江南来眼暗初未識生
常戒垂堂肌肉如雪白一月長途間海風吹盡黑買酒
為相勞問答向中夕迢迢漢陽簿春来斷消息阿宣在
母旁頗知工翰墨艱難且撥棄頓使沈憂釋所愧無定
居百歲半為客經營須及早尚愛龍湫僻況近讀書臺
雲銷四山碧泉深出丹砂地冷多琥珀既非匡世資庶
遂陶阮逸良辰戒童僕悤悤又南北五月方鬱蒸日氣
成霞赤出入非所宜川陸慎所歴惜别豈無淚向汝難
再滴秋江有鱸魚當挂吳淞席
出都門寄孟兼張主事
日落宿都門雞鳴發淳化城南夜来雨連山色如赭青
松夾高岡煙火通旅舍到家須十日畬田熟秋稼如何
山巨源未知嵇叔夜野鶴終去人疲牛豈勝駕寄言謝
所親吾今老林下
遊菩提山值雨宿存思菴
連山插天危欲崩木客結構當千層我来看山風雨惡
入山喜見靈泉僧閉門留客共野飯風回雨絶清無蠅
酒酣熟寢喚不起夜深花落龕中燈軒轅已恐即韓愈
許汜未可譏陳登天明僮僕催欲去却嘆世故来相仍
重尋曲折恐蹉跌安得遠討閒支藤林開川豁見鳥下
山寒石峻愁猿騰呼舟獨返草堂路他日重来共毾㲪
鳳凰山歌
大城週迴三百雉紫微閣對吳山起天目西来為鳳凰
蒼然不過錢塘水玉輦金輿北去賖行人折盡上楊花
杜鵑夜呌葛洪井燕子春歸蘇小家燕歸不識更新主
王氣凄涼作風雨城南楊柳鬱金黃一束纖腰為誰舞
雨中
江南正月如臘月花開未開春尚慳空中白雨急飛瀑
海上黑雲深抱山老夫閉門愁不出十日西忩聽蕭瑟
公卿鞴馬五更朝且獨高眠舒我膝銅雀破瓦不補天
哦詩強學號風蟬荒邨無路竹雞喚載酒何人尋鄭虔
白頭為農計亦足棄書耕田買黃犢
正月廿九日楊鳴鶴席上分韻得幾字
兩山昨夜風雨止水漲新痕沒沙尾黃知彭澤柳初芽
紅見武陵桃欲蘂老去逢春更惜春平生酒伴誰知已
白髮楊郎古奇士千金已散歸田里閉門留客為張筵
共喜一時成二美小兒行觴不計籌大兒割肉能操匕
冬薤下筯白扵肪秋蕅洗泥寒刺齒且須快意在今朝
況我中年會能幾亂離相見亦偶然海内交遊半為鬼
顛狂豈顧傍人毁但恨白日無淹晷賦詩已覺無曹劉
罵客安知有程李坐中一鶴能商歌歌作連珠盡傾耳
風卷新聲入夜雲豪竹哀絲静如水若為倒卷玻瓈江
百尺高樓眠不起
穆陵行(并序)
西僧嘉木揚喇勒智利宋陵寳玉因倡妖言惑主
盡發攅宫之在會稽者斷理宗頂骨為飲器僧敗
歸内府九十年矣洪武二年正月詔宣國公求之
得扵僧汝訥所乃命葬金陵聚寳山立石以表之
余感而賦詩一首
六陵草沒迷東西冬青花落陵上泥黑龍斷首作飲器
風雨空山魂夜啼當時直恐金棺腐鑿石通泉下深錮
一聲白雁渡江来寳氣竟逐妖僧去金屋猶思宫女侍
玉衣無復祠官護可憐持比月支王寧飼烏鳶及狐兔
真人歘見起江東鐵馬九月踰崆峒百年朽骨却南返
雨花臺下開幽宫流螢夜飛石虎殿江頭白塔今不見
人間萬事安可知杜宇聲中淚如霰
題火龍烹茶圖(并序)
右火龍烹茶圖蓋寫古帝王事而斷縑落粉半為
好事裂去獨有茶具及黃衣中使拱而立者二人
烹茶者二人曲江錢惟善定為唐之玄宗豈嘗見
其全者歟然人物位置非院工所及未暇考譜實
之姑為賦詩一首題其左云
松聲一作秋濤雄銅龍吐火鱗甲紅黃衣中使備玉食
泉出金沙甘露濃春風一旗色尚活建溪山人雨前掇
蓬莱殿裏沃焦餘玉椀分沾侍臣渴名花喚起海棠魂
細葉未數丁香根宮中一日歌舞散世上千秋圖畫存
開元盛事何人省書生亦解誇雙井空山掃葉燒破鐺
閉門讀書秋夜永
殳史吟(并引)
余避地千金埒屢遊殳史兩山酒酣興發賦詩一
首惜山中無賞音者空桑亦同扵瓦器耳姑錄以
自娛云
神人夜割蓬莱股蒼然尚作青獅舞殳基得道此飛騰
煙火千家自成隖前年盜起官軍下存者如星纔四五
我来欲置讀書牀出入未愁穿猛虎山寒月黑無人聲
夾道長松作風雨珮環何日歸公主泉下銅棺閟千古
石仆麒麟罷官守林宿鴟鴞聞鬼語苦耽勝槩惜殘年
共說當時悲老父錦繡池臺已零落田翁八十鋤新土
傷哉土俗尊巫覡伏臘荒祠沸簫鼓祠旁鑿井深不枯
雲氣随龍有時吐試上崔嵬望沃洲直將培塿齊天姥
春前野柳渾欲放雪盡黃精亦堪煑興來起挾李長庚
重載琵琶雙玉女
郭忠恕出峽圖
巫峽何危哉夾拱如龍門禹治九州不到此峽口水作
雷霆奔問汝江中人幾日三巴去峩眉五月銷古雪灧
澦堆深虎須怒巫峽之險安可攀胡為吳檣楚柁日日
来往乎其間高堂中有如花顔銀屏翠箔青春閒涉此
萬里道經年猶未還黃金不買死直欲高南山汝舟非
龍汝非虎黿鼉出沒饞蛟舞前者已脱後者號江神無
情天又雨石巉巖兮利刃攅一葉宛轉行千盤覩此魂
魄悸豈待杜宇夜呌猿聲酸安得鑿之盡平土萬古不
識風波苦
送迮士霖歸天台
赤城雲氣神仙家千樹萬樹蟠桃花十二樓臺起花外
石門水長通烏麻當時劉郎亦草草出山却憶山中好
莫信丹丘日月長玉人已共桃花老山空水流雲自飛
劉郎看花須早歸
張繼善寄桃源圖因賦詩
張生寄我桃源圖桃源有路歸何日高堂坐見武陵溪
犬吠雞鳴猶髣髴雲氣挾山山欲行山窮水闊桃花明
仙家只在流水外世上無人知姓名一日花間問漁者
山河百二如崩瓦赤帝西来祖龍死復見同槽有三馬
太元去秦六百秋子孫生長不知憂商顔黃綺亦何事
白髮出侍東宫遊龍争虎戰俱寂寞絶境空存已非昨
種桃何必指秦人春到花開又花落
題董源寒林重汀圖
天下畫師無董源學者紛紛工水石雲山萬里出巴陵
白首河南見真蹟亂石平坡净無土松根裂石蟠龍虎
偃蓋千年飽雪霜深林六月蔵風雨江上邨墟何處入
浮空遠黛蛾眉溼漁人日暮各已歸小舟如鳬落潮急
我昔西清嘗看畫南唐此本千金價坐移絶境在雲間
月出霜猿啼後夜薄遊未掛吳淞帆令我一夕思江南
安得買田築室幽絶境開忩日日分晴嵐
十月十三日過梧桐涇時官籍濮彦宅妾龐氏
唐氏自經感而賦之
天寒水清石齒齒杏葉初黃豆花紫舞榭歌臺不見人
頭白烏啼月明裏當時豪俠輕五侯一榮一枯八十秋
綠珠亦解死金谷草露作淚無時流
冬夜
歲月悲遊子風塵老腐儒兵交連北冀客隠向東吳草
白秦皇道天清陸瑁湖昔時尋樂處撫事一長吁
過王景脩
不識滄洲路還經白石磯林深煙似織江黑雨初飛野
店多先閉漁舟獨未歸幽人宅已近薄暮叩柴扉
寒食
不知春已去一月雨聲中蒲短初侵水花殘更受風病
疑耽酒過窮覺向詩工失喜聞鶯語飛来草屋東
澄林客居寄戴良佐沈復東
借屋暫移家當門亦艤槎地蒸雲觸石江漲雨崩沙盧
橘初垂顆冬青未落花老夫無一事日日醉流霞
排悶
白首尚為客飄飄天一涯耳鳴通夜雨眼暗隔年花畏
酒從今斷題詩浪自誇有村如栗里准擬便移家
題馬文璧畫
龍江今喜對雁蕩昔曾聞樹黑深蔵雨山青半出雲行
人窺虎跡仙客叱羊羣老我来何日林泉定許分
辛亥春偕桑子才丁一鶴遊殳山
野闊天無際山青雨乍晴路從鼇背上人踏鳳毛行謖
謖松風細輝輝竹月明浩歌猶未已新曲和流鶯
夜泊
四更風露静敧枕獨無眠野闊天斜倚江清月倒懸誰
家横塞笛有客盪歸船可惜雲深處凄涼不及前
壬子冬至日過来青堂二首示勉中祖南二友
衣冠且從俗猶有晉風流我愛陶貞白人稱馬少游蜂
房寒未割雞柵暖宜脩不必論三仕何如號四休
擾擾知何事人間即夢間試從千佛轉能見幾人閒水
落元通月雲行不礙山長歌和樵者日暮抱薪還
龍泓洞
遠通羅刹國近接梵王臺海客燃犀入山人採乳回林
間無日月地下有風雷聞道蜿蜒去寒潮自往来
夜泊武塘(考見題咏)
風帆如健馬一日過嘉興水鳥如相喚秋蚊尚可憎照
人明月近接地白河澄耿耿渾無寐中宵對玉繩
横港(考見後)
南行入横港茅屋到林丘落日猶斜照寒潮忽倒流牛
羊平野散鵝鴨小溪浮喜見平生友籬邊一繫舟
送王克讓員外赴陜西
貂裘萬里獨衝寒舊是含香漢署官白雪作花人面落
青山如鳳馬頭看關中相國資王猛海内蒼生望謝安
應念東南有遺佚采芝深谷尚盤桓
十月聞雷
天氣初寒春尚賒坎中夜半有鳴蛙百年宇宙喧戎馬
十月雷霆起蟄蛇老柳黃垂霜後樹小桃紅破雨中花
王公燮理非無術愁聽空江度鬼車
即事
少海旌旗落照中沙陀兵馬雁門雄朝宗久廢諸侯禮
翼戴方尊節度功今日豈宜求騎刧當年應失倚全忠
丹書鐡券存終始萬古山河帶礪同
雨中書懷
漢苑秦宫跡已陳金沙一簇為誰新山河有恨空懷古
風雨無情只送春南國鷓鴣愁北客東家蝴蝶過西鄰
尊前莫唱昇平曲白髮秋娘也自顰
秋思三首
兩河兵合盡紅巾豈有桃源可避秦馬上短衣多楚客
城中高髻半淮人荷翻太液非前日花落蕃溪又暮春
莫上高樓望西北遠山猶學捧心顰
翠柳無枝拂御隄風来閶闔更凄凄玉籠别主鴛鴦拆
金井啼秋絡緯齊水上拾紅韓氏女忩間織素竇家妻
傷心又送韶華去直似黃河不向西
帳望知音阻漢臯海門秋水欲成濤鷓鴣未肯随胡雁
燕子長教辟伯勞錦繡莫酬青玉案琵琶空續紫檀槽
可堪獨閉簾櫳坐花影鋪階月正高
送楊九思赴廣西都尉經歴
卭笮康居路盡通西南開鎮兩江雄漢家大將推楊僕
蠻府參軍見郝隆象跡滿山雲氣白雞聲千戶日車紅
明珠薏苡無人辨行李歸来莫厭窮
過泐季潭長老三塔院飲於志遠宅賦詩
城南看花花正開清明微雨灑塵埃路從周處臺前過
山轉曹彬廟下来墮地遊絲輕復起近人嬌燕去仍回
高歌擊節狂歡賞共盡生春酒一杯
殳山隠居夏日陸熙之過訪
病客從教懶出邨兩山一月雨昏昏野花作雪多辭樹
溪水如雲忽到門無復元戎喧鼓吹試從田父牧雞豚
来青處士時相過猶是平原舊子孫
寄陳性夫
灑埽天壇事老君即從年少悟奇文青童汲井朝分乳
玉女裁衣夜染雲水上赤魚還可駕山頭白鶴自成羣
遥知去客能長嘯月冷天空半嶺聞
苕溪陸文寳挾筆過雲間持卷求余言而一時
縉紳之作不啻百篇有論筆法自趙松雪用
落墨而始廢者有為筆卦者近膚學小子率
意妄作類如此可歎也已因賦五絶
近代何人下筆精吳興松雪最知名欲過大令歸前輩
競學中郎恥後生
吳興松雪真奇士書到通神逼二王漫有兒童誇並駕
更無弟子可升堂
退之作傳聊為戲子雲草玄真好奇更有區區工畫卦
強分奇耦學庖犧
石鼓鐫功元自缺秦碑頌德久應訛一時篆籀今誰解
白髮江南玉雪坡
漫秃霜毫臨北海更求雪繭寫蘭亭也知不改無鹽陋
浪抹青紅鬭尹邢
辛亥七夕
五夜天邊輟鳳梭長生殿裏望秋河玉環他日無窮恨
更比牽牛織女多
冷協律謙
謙字啟敬嘉興春波門内人也元中統初與劉秉
忠從沙門海雲遊讀書博學尤深扵易至元間秉
忠為相謙乃棄釋從儒游霅川交趙孟頫常同在
四明故相史彌遠家觀李思訓畫遂效之深得其
趣因以善畫稱曉音律善鼓琴飄然有塵外想後
隸淮陽遇異人授中黃大丹傳張氏悟真之旨迨
至正間年百餘歲矣顔如童孩值亂避地金陵賣
藥市中神效駭人復隠居杭州吳山洪武初授太
常司協律郎與少卿陳昧學士詹同待制王禕儒
士熊太古等定郊廟諸樂章謙攷撰為多有友貧
不能自存謙扵壁間畫一門門有鶴使細觀之則
門啟入取金玉以出而不覺遺其引他日内庫失
金守蔵吏持引姓名迹捕之因并執謙謙渴求飲
拘者以瓶汲水與之謙且飲随以足插入缾中身
漸隠拘者惶急謙曰無害第持缾至御前拘者如
其言帝問謙缾中輒應擊碎之片片皆應竟不知
所在後有人扵蜀中見之初謙作蓬莱仙奕圖以
遺三丰遯老即張刺撻也永樂三年遯老手提此
圖以歸太師淇園公丘福題其上云冷君名啟敬
龍陽子其别號也君有畫鶴之誣隠壁仙逝此卷
乃至元六年五月五日為予作者予將訪君於十
洲三島恐後人不識奇仙異筆混之凡流故識此
今郡城有冷仙祠禱夢者多奇驗云余向購其詩
不得近從吳門陸生廢簏中得其一詩遂錄扵此
劉青田有泉石歌為啟敬賦及聽冷協律彈琴詩
題燕肅山水卷
依稀廬岳高僧舍髣髴商山隠者家我亦抱琴酬素願
白雲深處拾松花
陳經歴雷
雷字公聲號窳庵嘉興人參軍秀民子洪武初薦
授山西布政司經歴有窳庵集
自城東復返感化舊居留别徐德厚
孤雲無定水悠悠又復㩦書返舊丘橡栗樹空猿呌夜
蒹葭霜冷雁知秋懶梳白髮頻搔首笑對青山獨倚樓
暇日清遊可乘興到門題鳳亦風流
早春寄周致堯
百年身世渾如寄何處他鄉是故鄉柳態正須弄春色
梅花自與雪生香揚雄寂寞玄猶白賀監風流醉亦狂
倘許勝緣同晚歲梨林風致即柴桑
竹所次盛孔昭韻
萬玉森森護草堂八忩虚敞夏生涼清條迥出風塵表
瀟灑駢生水石傍淨埽莓苔聽翠雨閒題詩句洗鉛霜
籜龍更放新梢出相並梧桐宿鳳凰
(附考元吳弘道遇異人授子午流注鉄灸之法每療疾則令種竹一竿遂號其地曰竹所即今嘉善縣治)
朱徵士繩
繩字仲綱號古庵邑居未詳洪武初以人材起卒
於京一詩見檇李英華楊鐵崖集中亦有此作
題金陵萬夀山
奠安天闕五雲西玉柱曾經御筆題日暎金根龍虎踞
月明珠樹鳳凰棲氣吞江海三山小勢壓乾坤五嶽低
覩此昇平民樂業萬年聖夀與天齊
陳布政約
約字博文嘉興陶莊人(後析嘉善)元儒竹林先生長子
洪武初以求賢至京授大理卿終山西布政弟三
人絅繹緝皆不仕家學切磨善言名理友于倡和
緝尤有名扵時約所著有一默居士集
種竹所
種竹承母命母沒不敢違種竹蕃且殖子心如母時憶
昔種竹初一人當一枝全活至千百厚德天所知鮮碧
淡煙雨空青映軒墀亭亭冰雪容森森歲寒姿别来四
五載竹茂青雲齊所植既蕃衍所活恒倍蓰維舟武川
上望見青猗猗主人許徑造操觚来賦詩
錦屏
赤城多奇山錦屏亦殊勝不知是何仙遺跡在幽徑松
霏灑石牀竹雪墮風磴徘徊對巖花考槃樂笙磬
偶成
京華二月天氣好寒食已過清明来畫樓珠箔燕新語
綠樹清江花亂開
陳布衣絅
絅字簡文號歸畊
題畫
五湖煙水綠生波一葉扁舟鼓枻歌愁殺故園戎馬後
千章喬木巳無多
陳道人繹
繹字思文别號如醉道人
桃根接梅
未見東風著小桃先看蓓蕾綻紅椒種從王母来時度
魂向羅浮夢裏招妙奪天香回造化巧將雪色補嬌嬈
一聲鐵笛春歸也回首秦源道路遥
陳季子緝
緝字熙文號觀白其詩秀倩可誦直逼晩唐四陳
之中雅推獨步矣
和大兄十四夜月
桂老金為粟蟾孤玉作團明朝應更好此夜不勝寒弟
妹他鄉共關山幾處看南飛有烏鵲未得一枝安
次吳景長秋興韻
十年朋舊總凋零喪亂無書問死生深院銀燈挑錦字
小樓明月理瑶笙霜寒菊徑思元亮秋老瓜田憶邵平
悵望東南淚如雨夜深腸斷楚歌聲
秋夜懷明本
溪聲淅瀝起蒹葭溪水潺潺漱白沙大地星流還化石
小忩燈冷不成花江淮烽火三千里城郭人民八九家
避地欲尋張博望月明滄海泛靈槎
海上述事三首
浮生南北任流萍漫刺江湖憶禰衡雁去關山秋萬里
潮来江海月三更燐光夜伴蛩螀急妖氣晴連螮蝀横
欲向靈氛問人事中原何日可休兵
野徑荒荒日欲晡林棲水宿遞相呼汀洲霜冷蒹葭老
山路秋高苜蓿枯屈子壯心能忘楚武侯遺恨在吞吳
便從海島尋蓬島先向鴛湖下鵡湖
憶昔扁舟過洞庭長懷七十二峰青三年跅弛吳中客
十載漂零水上萍作賦便思招海賈移文無復愧山靈
碧山寥寂秋如洗願借山家白鳳翎
春波漁傲為王原魯賦
猩袍自脱換羊裘鼓枻長歌上釣舟山澤有人能去漢
熊羆無夢可興周綠波芳草西湖上細雨斜風古渡頭
不是忘君與忘世盛時原自有巢由
送周煥文從唐伯剛之吳興
碧瀾堂下即吳興十里芙蓉繞石城山簡歸時應倒載
條侯醉後尚談兵蘋洲雨過秋聞雁橘里春深曉候耕
事簡好將樵唱曲水晶宫裏坐吹笙
春日
湖頭誰復載吳娃鷗鳥多情戀白沙涪萬春深無杜宇
武陵何處有桃花雨餘石燕晴歸穴市近山蜂午報衙
看到前朝丞相墓野人翻土種桑麻
禁煙日懷大兄
留春無計願春遲花落空山有子規翡翠樓香来杜若
牽牛引蔓上棠梨文園多病猶為客杜老應門亦有兒
田野寒煙不須禁罷民無食已多時
弔古
投箠渡江江水空朝馳淮海莫吳中江東壯士輕王猛
吳下諸公失吕蒙山鬼有靈啼夜月野花無主怨東風
盡將骸骨填溝壑誰在雲臺第一功
竹枝詞
贈君曾出雙南金别君曾彈紫綺琴斷金還比阿儂意
斷絃持比阿郎心
金典史子肅
子肅嘉興人按詩題柿林即新城鎮(後析秀水)或云名
慎字子肅以字行洪武初貢官典史
柿林新居
喜得攜家秀水濱此鄉風物舊相親為農久已知農事
近市還能遠市塵鵝散墨池迎洗硯鷗當漁屋看垂綸
蔬畦藥圃終吾老未必溪花解笑人
貝紀善翺
翺字季翔瓊第三子洪武初薦辟官楚府紀善著
有平澹集同官管時敏寄詩云花竹臨忩筆硯清
初秋一雨便涼生錦囊平淡詩千首近日新編幾
卷成今其集不傳
登硤石山
朝登硤石巔霽色浮高宇長岡抱迴龍怪石駭奔虎古
刹凌層雲中天立鼇柱萬室湧魚鱗晴光動江滸曲徑
入藤蘿行行見危堵寺僧聞客来袈裟候庭廡登堂識
遺像畫繪衣冠古乃知顧況宅今為梵王土書臺空有
名湮埋化烟莽葛井雖依然日暮飲牛羖長松非舊枝
子規嗁正苦古人豈不足身後窅難覩悲風振林薄落
木驚秋雨人生一無成寂寞知何許
未央宫瓦頭歌(有序)
臨川宋季子得未央宫瓦頭一片代陶泓因搨一
紙見遺上有長樂未央四字其文古雅余為賦一
首云
赤龍西飛入咸陽烏騅噴火焚阿房阿房已灰騅亦逝
渭水參差開未央未央宫殿中天起乃公見之怒仍喜
壯麗方推相國能萬戶千門從此始南山相對雙闕開
函關夜啟侯王来奉觴殿上呼萬歲拔劒砍樹何雄哉
玉階一汚新都履舊宅重開洛陽水東西照耀四百秋
漢基半與周基似長楊昨夜西風早錦幔椒塗迹如掃
誰言長樂殊未央回首青青千里草可憐遺瓦至今存
古今不剥莓苔痕銅雀有歌哀白日鴛鴦無夢到黃昏
梁園老人愛奇雅錦囊得之百金價茅齋風雨伍陳玄
猶作金人淚如瀉朝来搨得寄江城舊物相看無限情
白髮張衡足愁思何人相與話西京
閒居
閒居不是為逃名野性從来少宦情況有林塘供笑咏
且無冠蓋費逢迎夕陽山好樓中見春水船高樹杪行
何處飛来如雪鳥時時相近不相驚
董知縣佐才
佐才字良用嘉興人元處士性存子洪武初薦辟
授洛容知縣卒扵官詩多散軼惟青藜杖歌為明
初諸選本所收今不錄席帽山人王逢有題良用
釋耕所詩
題華亭朱孟辨篆冢詩卷
古初無毫楮羲畫何由傳孰知文字理已具河圖前神
農洎蒼頡俯仰極天人穗書與鳥書創制分後先龜疇
錫禹時盤銘著湯年岐陽紀石鼓史籀稱獨賢矯若蛟
龍蟠鬱若鎖鈕連蝌蚪聿竹漆形體因自然一從孔壁
廢重為經籍憐秦相約籀古譔次蒼頡篇小篆遂名家
勁健含姿妍登封及詛神金石紛雕鐫下逮隸八分變
化如雲煙漢經煨燼餘文教仍敷宣保氏存六書學僮
纔九千子雲纂奇字杜林解探研繼踵非無人意象莫
能全偉哉許祭酒蒐羅歸簡編堕緒賴復舉後學知相
沿陽冰克遠紹鉉鍇造其玄近代郚與周筆力為奔川
復有朱茂才好古情欲顛一埽世俗書習篆忘食眠秦
望并之罘碧落兼新泉小者案間列大者屋壁懸平生
囊槖資多充買碑錢功深學既精齒壯志益堅魚池染
皆黑鐡硯磨將穿摹搨累萬番積藁齊人肩師法正在
兹什襲比蹄筌孫樵文自祭智永筆忍捐前修不我欺
我癖猶難痊嵯峨細林山上與浮雲連譬彼汲冢書函
之瘞其巔聚土封若堂劖石表為阡其陽綠樹交其隂
書帶緣山靈謹呵護有名如有仙揮灑人間者顯晦名
非偏寳劒賈胡發玉押蔓草纏何如篆冢光夜夜映斗
躔
方寸鐵為盧丹丘賦
方寸鐵百鍊剛吹毛劒鋒秋水光鐫勒妙儗郚竹房倒
薤文連環鈕通侯纍纍懸肘後伏龜趺蟠螭首頌德紀
功垂不朽鐵名已著霜滿顱復得鐵業傳二雛勿劖元
祐黨勿刻詅癡符何如往補石經缺萬古六書存楷模
天下英髦知所趨伊誰之力丹丘盧
讀杜詩有感
幾年京國暗戈矛淪落誰憐杜甫愁春漏也曾嗔錄事
秋飢仍復問彭州平生節槩窮逾見小技文章老更優
我亦此身無定處夕陽孤倚仲宣樓
董僉事良史
良史名紀以字行初字述夫號一槎良用弟自嘉
徙松早有文名與鄉貢進士陸宅之吳子愚頡頏
洪武間首舉賢良詔試内庭稱旨授江西按察僉
事未幾辭歸結西郊草堂為終老計雅好吟咏多
率己意曰供一笑而已每不留稿間有存者自題
為西郊笑端其詩閒整流利諸體俱可觀
秋詞
露下碧梧巢鳳寒悲螿暗啼金井闌風吹繡幃羅袂薄
琵琶零落無心彈誰家月明正搗練十二闌干愁倚徧
錦水鴛鴦不獨棲芙蓉一夜生新怨
新卜草堂
為愛林塘好移家向瀼西久知烏繞樹稍學燕銜泥花
徑偏宜曲茅堂不厭低猶煩車馬客時復問幽棲
舟次采石
風雨黃昏後帆收采石来人家臨驛住野廟向江開蠟
面傾浮螘鐙花落細煤謫仙何處問夜静水聲哀
題友人山居
煙蘿寂寂蔭柴扉路入蒼苔一徑微江燕定巢来自熟
巖花結子落還稀修琴有制先抄譜沽酒無錢更典衣
采藥山童終日去夜深常與鶴同歸
海屋為彛上人賦
海上高僧屋數椽珊瑚碧樹遶階前過橋雲磬天台寺
對岸風帆日本船龍女獻珠來供佛鮫人分席與參禪
百年劫數如彈指眼見桑田幾變遷
送石達卿受淮南之辟
當代搜羅急俊英豈容徒步鹿門耕淮南幕府多招隠
水北山人最得名參术正須歸狄籠鹽梅甫用入商羹
只應湖上秋風起猶為鱸魚惜此行
遊虎丘
參差樓閣半山開邐迆登高入寺来寳藏虎歸風撼樹
劒池龍去水生苔塵封坡老題詩壁雲鎖生公說法臺
但過不須窮古蹟上方猿鶴易驚猜
效秦文仲絶句二首
日上東華暖霧開御河金水碧於苔内廷擎出清涼繖
知是黃門進膳来
朱衣繡襖織金花寳蓋仙幢擁翠華文武班齊天樂奏
龍頭小輦載官家
芭蕉士女
春来心事苦人知懶寫芭蕉葉上詩記得霓裳新樂譜
晩涼偷按玉參差
題扇次姚比玉韻
甫里西来笠澤東扁舟髣髴似龜蒙舊時記得相逢處
恰與如今畫裏同
閒居
風雨連朝不出門晚来步屧看溪痕不知笋過鄰家去
籬落新添竹幾根
殷參政近仁
近仁嘉興人博學能文家貧與其弟元誠原善協
力養親洪武初以孝弟舉授山西平遥知縣上蒞
政戒銘二十四篇擢廣西參政夫婦皆卒扵官三
子一女皆幼原善撫如己出自誓不娶人勸之泣
曰吾兄之子猶吾子也使吾娶而不賢則諸孤何
恃哉沈繼宗為作行義傳原善自號青松道人
楊妃醉卧圖
夜傾玉椀葡萄酒曉進金盤荔子漿莫道海棠真自醉
故將酣眼盼漁陽
釣鼇生陶振
振字子昌嘉興陶莊人(後析嘉善)自號釣鼇生元季徙
金澤學扵楊廉夫治詩書春秋三經天才超逸吐
語豪俊少有神童之名洪武間薦授吳江訓導嘗
坐佃居官房逮至京進紫金山金水河二賦得釋
改安化教諭歸隠九峯一夕死扵虎王達善挽詩
云昔為海上釣鼇客今作山中飼虎人有釣鼇海
客及雲間清嘯二集
紫簫歌為貝廷珍賦
湘江老竹飽霜雪圓如赤瓊勁如鐵摩挲碧蘚生秋香
尚帶湘娥淚痕血梧溪老人人中龍一朝入手誇奇逢
截作漁家紫玉管學得丹山雙鳳鳴雌雄年来移家東
海嶠眼前獨恨知音少相逢海上春山光慨然擲贈開
懷抱老人渴飲酒一瓢醉披謫仙宫錦袍乘舟即泛大
江濤起坐篷忩吹此簫海天月白雲寥寥起舞水底百
尺之潛蛟恍若東坡夜遊赤壁下草木振動山崩搖老
人老人真不俗餘子焉能繼高躅十年海上居絶塵門
對蒼煙秋一幅既不肯掉舌下七十城又不屑折腰為
五斗粟但知吹簫醉酒學神仙此樂平生無不足
聽雨樓
一年過京口帆飛疾如走半江疎雨隔篷聽瀉下驪珠
三百斗一年過漢陽雪山翻怒瀧黃鶴磯頭泊船住醉
聽秋雨眠西江一年過東海急雨亂灑船忩外洞庭帝
子鳴鈞天蓬莱仙人鏘玉佩故人邀宿聽雨樓玉山顛
倒恍然醉一笑使我消離愁公本拏雲夫我亦聽雨客
明朝大晴當奮飛萬里天風振鵬翼
題拙庵
婁江之側有崑丘拙庵道人居上頭江聲到枕或成雨
海色滿簾都是秋守株曾得山中兔托跡竟比林頭鳩
有愚還學柳州柳有身却作囚山囚平生自笑何太拙
恥向權門事干謁分甘巢許一身閒不掉蘇張三寸舌
所以頭最拙有髮不能冠所以手最拙有琴不能彈鄭
衛之音有耳不能聽毛嬙子都之色有眼不能觀嗟嗟
若人誰得似漢隂丈人差可儗既看形骸若槁木想見
寸心如止水分明有類抱朴翁只儗更是玄真子釣鼇
先生来海門相見婁東黃葉邨手持先天書一卷白日
共向林間論騎牛却入山中去濁酒同傾老瓦盆
題美人織錦圖
大嫂二十餘小姑年十九大嫂織倦花下行小姑弄梭
不停手纖纖玉指柔且温機聲似鳳啞啞聞一尺一尺
復一尺織成一片湘江雲東家郎君大驕劣倚闌漫把
春情說玉梭信手忽自抛白日觸翻雙齒折
題梅道人畫二首
山中種木圍書閣無數好枝生屋頭白浪吹雲湖艇晩
青松含雨石忩秋賦詩當似韓宣子作器定從樊敬侯
更愛小亭深樹裏竹根洗硯細泉幽
江南春盡雨涔涔繞樹篔簹合積隂園曲疏泉石苔滑
籬根繫艇漲痕深山寒翡翠巢密葉日暮鷓鴣啼遠林
此時世慮淡於水聯牀燈火百年心
丁僉事豫
豫字叔寬號蘭室海鹽人洪武初以儒術召對稱
旨授江西按察司僉事
過醴城時奉詔兩廣求賢作
奉使南来過醴城春風得得馬蹄輕鳥飛綠樹隂中去
人在白雲堆裏行巫峽有山千嶂出湘潭無雨百花明
行行不厭登臨倦欲振荆陽滯璞名
高知縣岳
岳字彦高本輝和爾氏高昌裔也其祖仕元為御史
中丞岳博洽有才儀容秀整工草書凡丹藥卜筮
之術咸究識焉洪武間薦知雲陽縣免官寓嘉興
復寓魏塘嘉善志又作岳彦高號雪樵
寓崇德青鎮
南亭橋下水無波獨客扁舟試一過撫景自慚佳句少
思親還恨别情多東風燕子穿花雨落日漁郎起棹歌
却上高篷望西北青山雲影共嵯峨
小西湖漁者錢鈞
鈞字志衡嘉興人洪武中以明經授本府訓導喻
良奉命治水甫按郡即與鈞講求水利籌畫頗多
復以疾辭扁舟放浪雲水間自號小西湖漁者復
聘至京卒有半隠集
凌孝子歌
凌孝子渥洼種鸑鷟姿金精玉魄藴藉骨與肌老蠙秀
毓明月顆濁海挺出珊瑚枝十五志學富文史燈火夜
夜蔵書帷二十應門足賓客交游往往稱白眉凌孝子
父典粟人捏詞一朝逮繫歸京師仰天哀號眼流血突
地吼急心剜錐重明不照覆盆底壯氣直拂青雲涯上
書欲雪父非罪父罪既釋身先萎水航陸走有餘苦風
餐雨宿無良醫天公與才不與夀吾黨堪恨仍堪悲凌
孝子死絶奇生年未永人見推鄉鄰聞訃杵不舂親戚
奔喪淚再麾白楊風悲雲慘淡蕙帷月冷香逶迤空懷
手提如意舞無復夢把連環持鵲巢伶俜哀錦樹琴絃
斷絶凋朱絲嗚呼月溪篆周郎引扵公辭當時三絶人
見之石湖大篇又超邁東柯八句同追思香名膾炙衆
人口風烈照耀羣賢詩嗚呼半隠老材力薄人品卑縦
有空言何所施筆力既無扛鼎勢文藻適足為時嗤願
求當世採風者表而出之天下知不然排雲呌閶闔請
樹綽楔光門楣遂令首行身朽譽不朽簉迹二十四子
肩相随卓哉簉迹二十四子肩相随天荒地老磊磊落
落名聲垂
(附考孝子鈞里人也永樂中父以典税被逮孝子號慟上書得釋竟以勞卒)
陸教諭宗學
宗學字熙之崇德人洪武間由儒士薦為教諭
天清宫
青鳥曾傳海外書瀛洲消息近何如燒丹既悟神仙訣
避地何妨水竹居石子種来都化玉藥苗分出半登蔬
天壇月冷秋如水夜夜吟風起步虛
農圃居士周德行
德行自號農圃居士嘉興人洪武間歴官工部營
膳所丞英華失載從湖海耆英集錄之
寄田吏目
蜀江曾共買歸船聽雨篷忩夜不眠小范胸中兵十萬
老田門下客三千宦情絶塞烏蠻外歸興滄洲白鳥前
老圃隠憂詩裏見被人多向話中傳
寄泮水諸公
早年曾許筆如杠老我扵今興已降作客渾如錦江杜
攜家未遂鹿門龐沙鷗睡熟原相並梁燕飛来偶自雙
昨夜夢魂歸别墅富春山鎖白雲忩
丁太守麒
麒字彦楨號淡庵豫長子洪武間以貢授濟南守
舊志載其煙寺行吟詩得句更題林外竹脱巾常
挂塔前松天星湖詩堤畔馬嘶芳草碧沙頭人上
畫船輕聞琴村詩别鶴不聞空外語野烏時向屋
頭鳴亦清整可誦今從武原集錄一首
送唐士幹回貴州
濩落江湖失所依還家又著老莱衣西山日薄烏啼切
南國風高雁影稀目送長空何忍别心交方密又相違
一尊寄爾庭幃遠滇樹花深五馬歸
唐縣丞貞
貞字士幹號抱拙海鹽澉浦人洪武間以貢任東
莞丞嘗從鐵崖學詩韓履祥贈貞有宦遊踰嶺海
聲價動京師之句又有送貞還貴州詩云楚山鬱
重重巴水深浩浩丁麒亦有送貞詩豈其從貴竹
家澉者耶
題深雲卷
軒構深雲隔杳冥一時遮斷萬山青谷中虎嘯風摶陣
洞口龍歸雨帶腥卧石衣襟嘗自冷出林鐘磬慣曾聽
披圖作者皆前輩小筆何由問草亭
王御史貞
貞字貞德嘉興人洪武三年庚戌開科貞中浙江
行省鄉試授合水知縣調茌平治有成績左遷廣
州司獄召拜監察御史
石鼎歌
老年落魄猶非昔破帽遮頭誰識得不知水郭與山村
杖藜到處尋陳迹清寧仙觀柳溪阿松扉晝掩縈藤蘿
玄聖之前石為鼎蘚痕雲色何其多蒼煙騰入蒼虬口
神氣冲天貫牛斗奕傳鞏固不知年斷送幾人先白首
嘆余老眼空摩挲暈碧重重奈爾何古往今来成一嘆
不須見此復悲歌
(附考嘉善西北三十六里清寧道院中有石鼎龍頭豕腹宋熙寧中剏院時所置)
王舉人鏞
鏞嘉興人洪武庚戌舉人出處無考按其詩我家
舊在梅溪上今王墊鎮也聞川蔣氏有家蔵明初
水竹居詩一卷謂距禦兒東六十里曰澄林其地
多竹溪水瀠洄青螺翠合不啻左泉而右淇也處
士朱克恭家扵此顔曰水竹居郡人馬盛為記貝
瓊為志後列題咏甚盛俱一時善鳴者中得鄉賢
數家不忍遺軼姑選存之
水竹居為朱克恭賦
碧水澄潭自作洲琅玕多種屋東頭旋燒新笋當茶竈
時斫嘉魚上釣舟客至好從明月飲居閒何必五湖遊
我家舊在梅溪上遥憶清風度早秋
王鈞
鈞字天全鏞弟
前題
文采風流偶晉賢由来蹤跡托林泉候門童子清如鶴
留客軒忩小似船錦鯉寄將書咫尺綵鸞飛下月嬋娟
何時把酒同燒筍却訪東坡笑渭川
金天藻
天藻未詳
前題
溪流抱迴沚春深帶芳洲軒居得佳勝水竹繪清幽日
麗雜花明雲深嘉樹稠蘭杜發光采鳬鷖共追遊有客
来扣門風晴氣和柔布席具芳醴觴詠時唱酧悠悠起
遥矚侃侃㤀隠憂從此謝簪紱樂焉終林丘
陳鱗
鱗未詳
前題
白雲宿虚檐蒼雲墮高棟日暖魚弄姿天晴鳥呼夢髣
髴篔簹谷未數薔薇洞忩迎山氣佳地隔市聲哄居然
有六逸亦豈無二仲分曹時對奕課子夜猶諷清泉且
自酌冬笋宜修供匡牀白髮翁笛聲或三弄
陳熊
按清江集遊殳山記熊本貝氏門人
前題
竹逕茅堂相與連清江一曲好林泉動門碧色帶初雨
滿地綠隂遮暮天春留客座烹鮮鱖老倩人扶拜杜鵑
却笑九衢塵没馬城南回首思茫然
陳振
振未詳
前題
小築瀕溪日掩門琅玕萬箇似雲屯玉簫吹徹天如水
釣艇歸来月滿邨秋雨巳堪垂鳳實春風又見長龍孫
野人自得滄洲趣與世相違更莫論
孫太守詢
按郡志為嘉興府學生洪武初鄉貢官知府與宣
德年孫詢官檢校者兩人
前題
高竹臨水上翛然絶塵跡野人適幽趣結廬在其側涼
隂汎渌浮滉漾侵几格坐待明月来秋聲印寒碧
丁御史麟
麟字彦祥號樸庵豫次子洪武乙丑進士官御史
彈劾百僚無辜見法臨刑有哀親訓子詩
哀親
有親有親怙恃全瓶罍依倚期終年我生不辰天怒癉
漂鴟化碧雙親前雙親有孫初學笑孫母無夫鏡空照
北堂椿瘁萱亦衰憂不忘兮花不開嗚呼一歌兮歌正
哀飛魂暗逐東流迴
題畫梅
木落江空歲晏時春風先到最南枝繁華各有生生意
莫嘆棠梨造化遲
西湖竹枝詞
湧金門外春水多賣魚船子小扵梭三三兩兩唱歌去
驚起鴛鴦可奈何
韓御醫履祥
履祥字採芝海鹽澉川人能詩工醫洪武中為御
醫成祖尤加恩遇巧扵對脈言無不驗董兩湖穀
為撰傳
懷惟則大師
每憶幽尋到上方紙忩石鼎漫焚香天花入座散晴雪
空翠撲衣生晝涼龍化老翁求妙諦鶴偕童子守禪房
别来江漢頻回首塵劫茫茫道路長
檇李詩繫卷七
