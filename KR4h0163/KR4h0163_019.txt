檇李詩繫卷十九
平湖沈季友編
明
徐忠襄公石麒
石麒字寶摩號虞求嘉善人天啟壬戌進士除工
部主事管節慎庫為魏璫所嫉以新城侯王昇墳
價事奪職崇禎改元由考功郎累晉刑部尚書時
法官引律大抵深文石麒奉旨清獄多所寬減至
陳新甲以失事下獄石麒力爭論斬其黨大恨復
讞張若麒許定國丁啟睿等大法赫然無倖免者
尋科臣姜埰行人熊開元以言事下獄疏救不允
責令對狀罷歸十七年南京起右都御史轉吏部
尚書上定官制慎破格行久任禁營求嚴起廢明
保舉交堂廉七事其時官方濁亂石麒以年例出
戶科陸朗御史黃耳鼎為藩臬二人夤緣留用疏
訐石麒遂乞休明年失國入郡城自經死諡忠襄
僕祖敏李昇皆從死嗣子爾糓輯遺文曰可經堂
集予謂士人委身王家不幸遭逢世變縱不能殺
身殉國亦當飄然行遁與草木同腐耳何至棄封
疆貪利禄靦顔自活絶不知人間有羞恥事乎吾
郡死節數公名炳天壤慨慕流風宛然如在予輯
是卷不能無三嘆焉
苦寒行在句曲道上
天寒野行絮如鐵白日如夜車聲咽歴過千山萬山雲
時飄三點四點雪寒膚蝟縮毛髮張行人面赤珊瑚僵
古道風悲怨遊俠蹇驢蹄滑愁道長暮烟一抹青句曲
鞭梢遥指此中宿夜分禪火灸僵身側擁蘆花眠破屋
明日到家喜不遠猶恐雪深没驢眼
夜發靜海抵直沽
禾黍高低弄夕醺檣燈零亂破黃昏樹蒸夜氣三分雨
帆掛秋風一葉雲靜海金鉦傳古戍直沽牙閫駐新軍
籌邊已竭東南力何日辰韓始策勲
喜居松
誤點朝章十五年而今始結一枝緣近窗綠洗機山雨
夾屋紅流歇浦泉書舍矮依嘉樹置吟壇高傍好花懸
尚須拳石看雲起擬買南山半畆田
偶成
裁罷文章步碧苔僧房一半白雲開閒中探取花消息
春到海棠枝上來
吳忠節公麟徵
麟徵字來王號磊齋海鹽人天啟壬戌進士累官
吏科給事中同官章正宸莊鼇獻以建言下獄徵
疏救庚辰大計與祁彪佳矢志澄清時論快之時
盜賊猖獗民生凋瘁屢乞身任危疆不許又請整
飭江南為京師應援假南司馬以權為羣議所阻
賊既陷秦前後屯失守寧遠孤懸二百里外三面
皆絶域守禦甚難督撫鎮臣請撤寧遠兵守關門
廷議不決徵獨言撤宜又為議數百言約六科共
陳之諸人不肯署名遂獨疏其事疏留中遂寢客
有周生者勸徵去徵曰去素志也今既任事事急
矣可死不可去也甲申三月遷太常少卿流寇將
逼乃發徵前撤寧遠疏立詔赴援京師十五日徵
奉命守西直門十七日賊至城下攻甚急為衝棚
撞城廨舍皆壞徵引門為楯門被三矢矢貫木徵
屹然不少却是夜天微雨賊發大礟碎几案徵端
坐自若十八日賊偽樹勤王旗叩門中官欲納之
徵麾卒推石塞門俄而兵部騎士持幟請出徵亦
拒之復以重賞購健兒縋城殺賊百餘人賊大至
徵至午門遇相魏藻德告曰事去矣願見天子德
曰上入宫誰為趣起今火石轟然城雉嚴峻何遽
言事去徵曰此聲自賊陣非内禦也德曰姑還守
所明日司馬門議之徵度不能達望闕叩頭號泣
而去十九日賊從德勝門入徵徒步歸邸邸已為
賊據因入道左三元祠欲自經家人請待祝孝廉
至一訣徵許之二十日祝淵至徵酌酒慷慨與别
曰昔吾登第夢一褐衣人咏文丞相零丁洋詩曰
此劉宗周也數實為之今老矣山河破碎不死何
為相對泣下因揭祠壁敗楮篝燈作書付家人命
褫服以單衾殮又與兄麟瑞書囑諸子勿就科舉
及處家事各有條理遂投繯而絶後贈兵部侍郎
諡忠節夫當明之季寇躪中原潰陷相望關外所
存止於六城其輕重緩急不待智者辨之此時果
從公議急撤重兵誠救時之良策而庸臣不知釋
疆場之憂救堂奥之急迨賊勢壓京始言遠撤措
手無及而國以亡矣
鵜鶘行
山林畏豺虎川澤畏鵜鶘鵜鶘大身嘴項有百石壺挈
壺赴春波抒水如轆轤鼓翅風雨驟所集無渟汙巨魚
擲千尺力絶僵泥塗小魚濡沫乾駢首安就屠羶腴飽
饞吻狼籍沾諸雛果腹坐磐石睅目思江湖方笑揭竿
勞終覺網罟愚瞥然雙屬玉儴佯意何殊喙微毛領單
頗似有道癯飢虛緩行躅鞠躬俯寒蕪翻遭鵜鶘嗔砰
嗑聲氣麤鵜鶘亦有云其云多矯誣一云丹穴王竹實
供天厨再云隨陽使稻粱事踦&KR1764;兹爾瑣尾臣致身在
菰蒲鱣鮪方發發鯤鮞正于于颺爾頭上絲保爾一捻
軀在梁幸可托殄物干天誅佞哉老鵝舌凛若操戈殳
神鷺不吞鯉况乃受揶揄高踔謝饕餮杳向青冥呼始
信百族中具有穿窬徒除惡務其本敢用諏司虞
金貢士壽明
壽明字公朗更字曼倩九成子天啟元年貢士有
才華耽聲伎不惜金錢以飾歌兒自撰新劇演之
其名豔稱三吳間有麗情雜錄
即事贈周綺生
香風陣陣撲簾聞結束初成麝乍熏獨步銀塘鬭春草
落花踏遍濕湘裙
澹生自當湖過訪
烟花何必下楊州雲雨今宵有莫愁一自彩軿乘月至
漢塘冷落弄珠樓
李汝寧竒玉
竒玉字荆陽嘉善人天啟壬戍進士由國博陞武
庫郎守汝寧告歸嘗從高忠憲學精於易忠憲曰
發吾藴者子也掩關十年剖奥鈎微著雪園易義
過京口
蕭條書劒下關河芳草萋萋客裏過原上鶯花三月暮
天涯愁病一身多海門帆影移丹嶂山寺鐘聲到綠蘿
入望自知鄉國近那堪斜日聽漁歌
卞徵君洪載
洪載字子靜嘉善人少從高忠憲得性命之旨遂
學道不應試一時大儒如鄒元標葉向高皆重之
講學郡城天心書院邑宰每式廬恭請間登講坐
剖析微義紳士梓其說為洛閩一燈忠憲北上招
主東林講席及被難守而勿去崇禎間再徵不就
有綠雪軒集
和魏孔時茅簷詩
點綴為佳勝菰蒲落四除衡門閒過鳥曲水細通魚皓
月蘆花白秋風木葉疎幽人獨宿夜還著幾篇書
錢舉人千秋
千秋字真長海鹽人天啟辛酉舉人以場屋事謫
戍北平後赦歸有塞上草柳花咏蕉隱篇諸刻
觀射魚作
沙壤别水居取魚不解罟擁衆臨清流關弓如射虎射
得三寸鯉拍手歡且舞絭弓帶魚歸聚族觀如堵入市
沽酪漿烹魚招部伍旁有江南客笑看思故土何時問
烟波鼓枻從漁父
塞草
不是春深色未開萋萋偏傍戰場栽麥和屯雨吹青去
柳挾營風捲翠來時引暗蟲鳴虎落却留歸馬臥龍堆
可堪一夜金飇起關塞先悲蕙草摧
朱同知治&KR0832;
治&KR0832;字子暇嘉興人天啟辛酉舉人官肇慶同知
國變後卒於粤
得家書知敝廬巳賣嘆之
拮据經予手書來巳屬人一身猶長物四壁况浮塵歌
哭今無地琴尊别有鄰庭梅應為我望絶嶺南春
錢松溪嘉徵
嘉徵字孚于海鹽人天啟辛酉順天鄉試以國子
監生中副榜抗疏劾魏璫十大罪晚選授松溪知
縣還自閩卒於里有松龕剰稿
委鬼謠
赤劉之亡亡於十常侍武蕃冤抑青蛇至黨人六百同
日誅何怪黃巾滿天地吁嗟委鬼亂闕廷磔屍滅族刑
猶輕寄聲楊左六君子堯階從此生華苹
與吳去非話舊
故人今好在尊酒復何辭惜别言如玉懷歸鬢有絲峙
糧秋采菊列陣夜圍碁若問行藏事鴻知燕不知
孫州同茂芝
茂芝字若英嘉善人天啟辛酉貢授沔陽州同
弔梅道人墓
荒塚淒淒覆冷烟風流猶賴見當年名同鄭老高三絶
跡類君平隱一㕓清節未甘居竹後素心曾許托梅邊
殘碑莫怪題僧號說法從來有畫禪
常秀才彝
彝字千雄秀水人早卒有詩失傳
吟厂為曹不困賦
深居山與靜芳草綠階染析義天破荒覓句鬼驚險盤
蔬斸溪毛琴絲韌山檿清談坐日曙兩兩懷不厭石交
起古人相期在無忝
袁高安儼
儼字若思了凡子天啟乙丑進士授高安令尋卒
有抱膝齋集其詩神幽韻異彷彿晩唐至經世之
文尋源竟委無出其右者
與彭鍊師過鄧尉山夜飲達旦作
為語三生約同登二月槎鶯啼將曉樹蝶抱欲開花對
竹兩無語看山疑是家吾今&KR0838;一鍤君好作丹砂
禁足
林樹散朝晞愁人只掩扉蝸文生敝榻劒氣冷春衣簾
外一僮至尊前雙燕飛羊裘隨處着不上釣魚磯
東歸
遥望蒹葭問舊廬吳淞淼淼獨愁予月斜銀漢當軒轉
雨霽疎星點戶虛穉子弓強爭射石遊人劒老不歌魚
帶將建業江頭水自寫青蓮醉後書
廣陵小集八韻
千年山色照孤舟兩岸空濛一寺浮芳草錦帆迷渡口
小箏深院合梁州亂紅交壁飛黃鳥叢綠圍池養白鷗
長笛遏雲來綺幕朱絃招月下高樓意中花發庭前豔
夢裏人來江上愁么鳳欲飛春絮靜海棠將睡午風柔
狂歌白苧翻新曲笑指青山問舊遊莫道閒情消未得
主人起舞客重留
陸提學錫明
錫明字玉井平湖人天啟乙丑進士官江西提學
有清節以終養歸性嗜吟咏詩家稱之
郡齋坐雪
招隐今堪咏吾將問澤蘭美人不知處蕭瑟耐春寒風
杵舂雲脚花甆碾月團翻疑山郡裏僵臥似袁安
陸按察鏊
鏊字味道自號廉石主人在前子天啟乙丑進士
授工部主事歷陞廣東副使禦海寇有功賜金勦
叛猺璽書褒美終福建按察使有集未刻
湛園雜咏
童子頻呼艇初疑是輞川岩危松月墮塢隱竹風偏怪
石藏幽樹閒亭瀉曲泉桃源幾欲誤圖畫足流連
烏溪砥柱樓晚眺
卜築何年水觀開垂楊綴雨入樓臺平分曲溆帆聲出
倒挂前洲墖影來近市魚蝦酣暮艇隔溪桃李潤春苔
乾坤是處供長嘯拾取嵐烟喚酒杯
南湖阻風鴻寶伯命酌東樓
虚閣平臨積水坡授衣猶覺暮寒多鐘聲清自洲前出
雨色昏從几上過百疊蘼蕪縈遠檝千行鷗鷺隠殘荷
凄其士女登臨少靜對犧尊拭太阿
陸職方澄原
澄原字嗣端號芝房平湖人天啟乙丑進士授工
部主事崇禎初魏璫猶視事東厰澄原首劾之并
崔呈秀等罪狀請毁生祠以充兵餉於是廷臣紛
紛彈射矣後遷大理寺副疏參罪督袁崇煥有旨
嘉其敢言令中使捧函至邸舍御書發陸澄原回
奏以小臣而蒙委信前此未有也陞職方員外當
此之時人意其必大用無何久淹郎署終以罷歸
奇傑之氣亦遂用於山水文酒間自號隱放主人
往往與酒俠談傖歌童舞妓為飛紅捲白之會間
以嬉笑嘲謔俊語紛集或興至疾書衮衮數百言
搖筆立就性好飲自負酒龍雞鳴燭跋四座偃臥
而澄原如未霑宿醒者嘗自言少遊於酒人一往
三十餘乃以選人侣於衆人復以言迕要人世目
為愚人或曰癡人洎乎拂袖一歸乃復還我不壞
之酒人矣故其為詩多秀逸尖新雕香刻翠有佻
宕自喜之㮣焉所著雜集數種行世澄原厭薄門
戶中立敢言首攻崔魏亦不附東林其疏曰有市
恩修怨舉劾失平者雖東林亦謂之小人不得以
楊左為護身之符有特立獨行恪共厥職者雖不
東林不失為君子不得以崔魏為陷人之穽又曰
臣寧寡援孤立為硜硜之小人决不依草附木為
疑似之君子嗟乎明之亡也禍胎於閹寺膏肓於
門戶崇禎時天下事巳大壞而門戶益堅得一中
立之澄原猶恐不勝任而棄之如遺也何哉
三竺即事
東家女兒髮垂肩朝朝纖手弄青錢西家女兒髮覆額
阿母粧邊乞薌澤門前車馬任紛紛絳蠟栴檀手似君
願向佛筵分斷焰將身化作兩峰雲雲去雲來看不見
鏡裏燈前窺半面指點胭脂豈悞人紅顔能使黃金賤
徐仲和與余先後兩至湖上不值偶過曾波臣
為余寫照出所畫仲和小像倚甕獨酌鬚眉皆
動為之絶倒因賦短歌
徐生五十如童容海濱之東稱醉龍著書萬卷不得意
乃以飲酒藏其鋒中秋遲我湖上月我正飛帆度三越
今來湖上楓葉酣不見徐生見毛髮武夷曾君寫生手
但貌佳士不貌醜徐生盤薄側理中豪氣猶能吸八斗
笑余凡骨詎堪傳曾君為發神光鮮更添一個鸕鷀杓
便入徐生酒甕邊
金華洞天歌贈米友石先生
海内洞天三十六盤薄靈胚横地軸星分婺野金爭華
鍾脉坡陀亘天目蜿蜒峰頭三百里芙蓉一片空中起
翠蔭俄從松頂飛灘聲每到泉根止泉影松光鎖洞門
氤氲元氣無朝昏青斿紺節真人仗瑶草琪花玉女魂
孝標堂裏雲無數初平石畔煙常護彷彿桃源見去舟
須臾樵徑迷歸路歸路千山杳藹中咄嗟雙馭凌天風
仙臺神理豈終閟毛髮或與精靈通洞天仙吏南宫後
袖底嵯岈今在否山靈咫尺妒烟霞排空應見龍蛇走
趙退之虹島
散帙得秋水一椽清可師素心天放處華渚雨來時指
匣通靈漢邀梁覆玉池文園新渴甚只許美人知
豔詩
試問乘烟侣盈盈十五餘桃花春醉晩蕙草雪消初軃
汗綃紅薄迴眸黛綠疎閒愁曾不慣生小石城居
湖堤贈吳姬梁昭及其侍兒再香
香水乍相邀重逢第五橋慧從班史授豔想秘辛描淺
杏花間勒輕棠月下簫侍兒偏會意雙勸臉紅嬌
盧德水年丈奉命視漕刺舟訪予秦郵道上賦
贈
君車容我笠相與賦崔嵬壯業看龍戰悲歌付鴆媒一
生幾緉屐萬事此深杯揮手飛鴻畔蒼淮雲正堆
春遊支硎即事
條風新譜竇家機姹綠嫣紅底事肥得水月痕宜晚鏡
隔簾花氣在春衣鸞檣百槳雙雙度雁柱三絃一一飛
欲解相逢微笑意西方彼美正皈依
酬吳天石年丈
久&KR0838;吾道付滄洲眼底鶯花得縱求不分蛾眉羣女諑
請看猿臂幾人侯模糊血劒空摩厲浩蕩鷗波好拍浮
三十六峰雲海碧褰裳何以荅神遊
范長倩年伯納姬索贈二首
君家三婦豔如何偷畫新眉障薄羅一線月痕齊拂起
爭將少許勝多多(多多曹氏歌姬名)
粧靨如花小隊鮮新聲一半是初傳若教不譜求凰曲
辜負郎家五十絃(五十絃歌兒名)
碭山
河流汩汩語精靈吹壁烟痕破窅冥夜半無人悲帝子
隔原殘火自燒青
寄王脩微二首
女兒溪淺亦生紋巾子峰低也出雲水定山空何處所
合歡花底拜茅君
南參一棹指廬山瓢影歸來雲未閒寂寂枯禪吟處出
飛泉幾縷蕩烟鬟
溪外
短橋隱隱隔清溪溪外人家又向西行盡西溪人不見
一林脩竹畫眉啼
贈再香
櫻桃花下倘前身衣線青痕刺眼新何事返魂搜異術
當筵驗取再香人
(附見)東湖社集詩(有序)
湖柳昔攀到處有故人青眼海山曾畫撲面是名
豔新眉頃藉河陽囊探日種言尋柱下篋檢雲編
刹倒影以佐懸毫香迎風而繙壯帙勤送晷往倦
愜朋來乍行圃而花欲喚狂忽凌波而舟巳載笑
清囀破鴛鴦之夢孤嘯寫虬龍之吟飲賓散而風
故留美人歸而月不去酒云雄矣足高河朔人英
箒既秃焉應愧東湖漁唱壬戌中秋日姚士粦撰
姚士粦(已見字分梨)
猶憶過三曲紅樓信馬蹄香尋烟縷細人醉月痕西
歡袖名爭果哀家句勝梨肯忘花底約應罵竹枝題
徐象梅(字仲和錢塘人分雲字)
逃暑真無地移舟借水雲共言探白法不獨醉紅裙
遠樹來空影新蟬息衆聞更憐蘿際月涼夜坐初分
丘遂(已見字分花)
十里湖如鏡移舟止暮沙匕能兼劈脯水豈獨浮瓜
燭跋光微黯河明影細斜佳人雙鬢好隱隱點秋花
潘湛(字客靜歸安人分秋字)
投分邀名侣晴湖愜勝遊酒香飛醆夜鬢影洗粧秋
月記蓂初換螢將火欲流故鄉如在眼不復更登樓
張汝開(字伯元華亭人分風字)
景亦憐同調留霞襯水紅句爭孤刹峻嘯徹夜湖空
碧問酒中月香分衣上風醉還聞細語老不讓人雄
陸啟浤(另見字分臺)
舊隱繙經窟新成著字臺丹光浮浪出碧影到林回
玉盌滴猶潤金羊燭未煤湖天堪不曉蘿月巳徘徊
陸澄原(分山字)
涼影在輕葛湖風十里閒衣香浮帶草眉霧隱屏山
松柏西泠路茱萸南國灣泥歡憐急雨歸夢亦潺湲
陸濬原(字嗣哲澄原弟分郎字)
兹水亦濠濮高臺跡未荒月寒波落影鐘動夜飄香
白社難為弟青溪亦有郎秋痕添幾許還避夜珠光
郭御史紹儀
紹儀字丹葵球之孫生時有東方歲星之兆天啟
乙丑登進士授當塗令以簡治繁時稱仙吏嘗出
見酒肆一人修然古貌徧身絲縷如牛毛紅類丹
砂知其異與語蓋靖難時人玄書秘籙扣之無不
應遂傾心事之頗得其學擢留都御史巡視屯田
上條議十二則格不行乞歸一意為修煉術著書
自娛有史諾康濟譜青蒲草玄三續養生論諸刻
暮年頗歴艱危踽踽如窮士年八十四卒
儗郭弘農遊仙詩
弱齡寡塵累燕想出殊廷手剪碧桐葉好寫鳥跡經束
髮理冠劒歎息勞我形每思凌景風駕彼朱鶴翎玉妃
名婉羅翡翠列雲屏贈我刻竹杖飲我瓊綠醽養生不
愛道毋乃非仙靈
同官李匡山成寶慈以疏劾輔臣被謫感而有作
朝莫盼武陵花夕莫飲烏程酒武陵花謝亂人心烏程
酒敗傷人口李公骨鯁天下竒壯志屹立山勿移此時
朝廷重鉤黨皂囊霜簡無遲疑成公凛凛氣雄發夜漏
沉沉整袍笏漳江學士孤鳳鳴慘澹萇弘碧流血成公
裂眥那肯平苦諫危辭三伏闕二公名義垂不朽二公
既去儒林醜武陵花烏程酒花殘酒歇終何有君不見
柳外東風動江樹輕薄紛紛飛作絮莫遣烏嗁白下門
予亦飄然拂衣去
魏孝烈學洢
學洢字子敬忠節公長子少負異質下筆數千言
立就父遭璫禍被逮之日天大雷電風吼水立邑
中聚而送者千人洢徒跣攀號欲隨以北忠節曰
覆巢有完卵耶父子俱碎無為也洢乃微服間行
尾緹騎抵國門邏卒四布遂變姓名匿旅邸晝伏
夜出詭稱家僮入獄省視哭失聲獄吏揮之出叩
當途父執或拒不見未幾忠節死獄中洢匍匐飲
血扶櫬而歸歸而朝夕號泣未嘗入寢室哭而病
病復哭每至丙夜淚盡舌枯家人以漿進郤之曰
詔獄中誰夜半而進之漿者竟以哀死私諡孝烈
崇禎改元忠節贈䘏而洢殉父事亦得上聞父子
忠孝皎然千古矣所著詩賦雜文共八卷曰茅簷
集其詩近古淡一𣲖時而詭異又似錦囊中物然
其所以不朽者豈在區區卷帙哉
猛虎行
北山有猛虎不牝亦不牡哀哀無辜人吞噬十而九猛虎
且勿道蝨乃伏其尻壯士困顛躓蝨喙紛相撓憤語
行路人且復忍此蝨撲蝨誤驚虎滅影苦無術虎頭置
短枕虎皮罩塵埃猛虎有死日蝨乎何有哉朝窺北山
頭猛虎死耶非暮窺北山脚猛虎死耶非獵者不見至
虎尾日鮮肥虎尾偶一掉蝨失尻間竅
讀史述二首
龐翁襄陽人不識襄陽縣躬耕有餘暇支頤玩時變鹿
門漾春風吹落桃花片區區一角天兒輩巳足辨
右龐德公
蕭蕭易水波日晏客未至十三死灰兒勉強共大計坐
中擊筑人何不充秦使田光死也餞於期死也贄徒死
無一酬烈士喪英氣願逐酒人遊哭盡不平事
右荆軻
重過蔣氏蓮雪居用昌谷韻
十月嚴霜飛江空天在水沙磧霣紅籜荒日下平地大
野曠蕭殺萬物絶狐媚宿莽蔚中洲臨風獨蔥翠孤邨
澹微晃草濕泫寒淚驚絲轉危葉片片楓林醉荒磴蝕
苔衣&KR0034;黑閴幽邃平疇忽波立烟白失涯涘潭深老龍
吼石滑蛟涎膩客雁叫高旻千行作人字怒濤盪雲色
參錯駢寒峙窅隔闤闠聲時見斷篷起急趁半篙日櫂
入茸蘿裏苦蔓罥黃葛樹卵小垂紫深林人有無敲火
煮石髓吳舠狹溪轉斜光照新穟短籬絢殘錦芙蓉映
縞帔疎篁韻蕭瑟欹瀨枯枝墜縠雯雜輕靄櫟徑侵沈
毖歸鳥飛影疾帆落園扉閟綠藤束行笈病螙避芸氣
牀頭魚腸劒銅花射朱几青鳥憶瓊琚白鳳銜玄粹墮
髮成蝸牛筍迸北垣圯耳熱商歌發苦調咽秋思冷焰
搖素壁古廟嘯木魅長夜讀天問璧賤麩何貴腸輪幾
回直心事颸風似壯士破刺促殘編擲疑義詭譎石鼓
醉鼎彝漢郊祀聱牙故期期不諳奚復恥巨螯勍如鐵
觴政蒼鷹吏懽集餘閒情柔絲漾芳餌嫩粉瑯玕脆肥
綠銀光紙下階莢錢鏄閉閣檢陳事懶譜難忘曲羞裁
銅雀妓三閭倘前身數疑宓妃至賦成六螭舞萬岫倒
行次風高山骨瘦月小蛾眉悴長天若鵝溪一潑瀟湘
意凍霞珊瑚頳老鶻刀稜翅草甜蒺藜硬鐵騎沙場戲
霜撲平城兒愁絶崑崙使王孫擁羅幕葡蔔閙横吹夾
屏金鴨暖睡熟鮫綃漬黛拂青蟲簪蒨脫胭脂臂此夕
氍毺懽幾人酸腸刺丈夫貴行樂窮達聊自肆歸來弄
錦孩剪梅帖花子
茅簷雜詩
孰謂貧多暇箋詩更解玄業垂當代後癡到古人前缾
滿陶潛粟囊餘子美錢願奢誰過此老我只丹鉛
春晴
短袷狎春風檐牙映日紅水流殘雪外家住鳥聲中柳
怯顔宜笑梅欹韻特工故人春倍好應訪百花叢
夏秀才緇
緇字雪子初字幼青嘉善人天啟間文學有西泠
維摩孤望三集其詩早務纖豔既悔之漸趨空淡
一𣲖至南中夢遊諸作奥削蒼涼點染特妙絶句
尤多風調有竹枝縹緲之音
曉自雙溪入徑山
竹徑十餘里遥遥青未歇密葉罥秋衣曉煙如暮雪睇
望直嶺來高陂愁步滑欲語隨行僧咫尺邈難接嶺過
路逾曲盤空螺頂折俯仰竟無數猶未度林㩾舍杖緣
危枝帶斷不能結但眎厓下泉墜魂輕一葉到寺始坦
步松杉古於佛非此辛苦行何由與塵絶
夢同錢彦林遊雞足山亦猶盧綸同吉中孚夢
桃源也因賦五首
異境不受塵洗屐登其巔果有千片雲落我藤杖前絶
頂開三峰背面皆嬋娟輕嶮竟懸度躡石時鏗然微飈
欲吹落賴有旁枝搴白光布澗壑忽埽歸滇煙霞帆風
為柁蕩漾搖銀船掬波不敢潄一嚥金雞泉
古瀑如清琴能起尊者舞山靈領其意泠泠不時撫我
行溼雙履撥草尋來處過嶺逢高松疑曾挂金縷山花
拈不盡紛紛笑巖戶擲杖還自嗤空窗想眉嫵何地無
寒泉行人自塵土蒼茫沿澗歸踏石驚吼虎
青山生白雲雲滿遂無山七十二芙蓉俱没波濤間我
欲往采之涉江恒苦艱嫋嫋出門去細縷隨風刪晴嵐
如神女縹緲空中還草木沐新髮長松鬭眉彎雪嶺隱
如屏洱江月如環其餘千萬峰俛睇皆低鬟
步步焚香燈百里皆禪寮懸巖縛瘦屋高下隨山椒有
如巢林羽一一綴寒條客子脫青笠隨意挂僧瓢飯宿
無前期但望風旛飄松杉響今古蟲鳥號晨宵梵唄出
澗壑鐘鼓過亭橋如何繁音會聽之增寂寥曹溪一夜
雨流沫復如潮
尋常愛長松此地多於草花多不勝飯山僧同葉掃石
門隱化跡異樹分層繞滑碧青珊瑚垂條覆瑶沼摘瓣
娑羅開嚼枝楊柳裊無憂與春浮雜植等葵蓼天女時
時來飛鳬如鳳小手把曼陀華却笑蒼髯老
大小龍潭
巖形既以紆泉勢因之折直下千尺峰洄漩注空穴白
練化為環古鉢盛秋雪雲過偶然墮長與高空絶冷光
撲鬚眉照影終不澈蜿蜒誰所蓄藕孔新絲結龍去潭
水寒龍來潭水熱去來恒隨風掃此潭上葉
雨宿釣臺下
翻喜晴行少幽迴歴勝多褰裳雲渡筏潑墨嶺浮波樹
没驚沙坐帆遲捫壁過羊裘不奈雨决意買漁蓑
盤江渦過鐵橋遊大願寺
解轡似停橈孤尋寫泬㵳鈴聲遥引杖沙路亦乘橇江
束驚蛇網山奔渴驥驕龍歸金粟寺蚪鎖鐵繩橋門壁
行鼯鼠逢僧話獦獠佛身鏤石骨禪屋寄藤腰草果時
充茗蠻花亦間蕉眉攅峰亂簇繒裂瀑斜飄待住顛愁
秃將行踵欲焦徘徊且留飯為我滿椰瓢
至滇幕寄荅扈芷大師
白浪青厓處處愁無端萬里却來遊遠心自欲投雞足
秃筆非真羨虎頭海際孤萍來澤國天邊一髮到梁州
歸來還約師同住閱盡花開共水流
歸舟雜叙二首
曾與江波隔歲期枯楊如髮少青絲樵人歸雨招蔆棹
估客停風拜柳祠懸溜逢磯驅碓急偃帆入壁下灘遲
武陵豔曲新翻得不譜劉家舊竹枝
竹近西江水漸青平林新橘小於櫻招來山鬼曾無墓
望去仙人舊有城客枕屢移峰近遠漁燈欲亂壑幽明
隔舟遥見眉如月疑有琵琶入夜聲
夜過伏波營留題
蠻雲瘴雨滿山頭火照殘碑識馬侯為問書生緣底事
夜深驅馬向辰州
昆明女兒歌四首
翠滴眉梢眼欲波自憐婸好不如哥偷開銀合挑瓊雪
逓與㯽榔半口多
皂笠遮紗覆額雲猩紅小襖焰如焚為嫌鞋齒頻兜襪
高曳蠻花繡蝶裙
隔街豔曲巧相勾一笑簾前小靨柔疑是金陵花有種
聞歌開傍玉搔頭
鸚鵡新雛不肯籠但將梳掠鬭春風朝來粉頰微添白
却繫雙鬟瑟瑟紅
宿曹溪
僧牀小臥石淙青枕下流泉枕上聽夢入江南深寺裏
紙窗疎竹讀殘經
南中曲八首
女鬟垂綠弱難勝却怪濃粧薄未能遠黛欲浮封皂帽
纖腰如削繫紅藤
盡說哀牢漢不如江珠片片碎芙蕖竹枝近譜蘆笙曲
木夾遥傳貝葉書
不數閼支北地能女酋騰騎疾於鷹繡旂閃陣朝擒賊
錦㡧遮燈夜供僧
車逢油壁喚還譍賈客纏頭盡錦繒膾縷堆盤魚帶鬛
甕香環坐酒傾藤
黔府新翻十二歌南音如梵亦吹螺侍兒記拍分銀豆
小史登場換畫鞾
綠珠長在小樓前嬌小偏宜石尉憐釵裊辟寒金似粟
絲纏合采鏡如錢
小小螺山亦破鞵青青草海却通&KR1097;波燃白火招漁舶
路撲紅塵趁虎街
蒟醬唐蒙亦漫傳邛西曾不到張騫柔花漬白夷桐布
巨節刳青濮竹船
劉貢士亮采
亮采字德嚴號濤生平湖人天啟丁卯副榜與雲
間董思白陳眉公友善至輒掃榻湖墅盤桓旬月
時父廷元方顯於朝無紈袴習其擬辭舉人進士
書云求為伏闕上書罵欺君之人而恐累在朝之
父令我捫舌捶胸後人亦可悲其遇矣卒年僅三
十
丙寅秋七月朔自子至酉雨風大異次夜過之
晝夜三盡而平何可無詩正虞筆戰
怒風刮留塵放雨凝新瀆轟轟欲拆厓久之若崩屋入
門翻止榭信耳舉飛瀑舟子蕩浮家漁翁飄釣竹草木
突搖落乃豁清秋目水天亦驅馳泉石不棲宿識今多
波濤從來盡平陸
鍾幕客代英
代英字幼芝嘉興人布衣嘗遊九邊諸大帥幕下
如李寧遠杜&KR0802;武皆尊為上客有傳舍稿質研草
楊武陵鶴品其詩謂致深而思苦本之工力澤於
性情云
秋懷
借得村居僻蕭然桑苧鄉安貧不為病居簡或疑狂有
客唯毛薛無書剰老莊祇因八口累未遣硯田荒
别李大華觀察
朝見屯田暮打圍護羌校尉有光輝年年天上求龍種
凡馬空從青海歸
陶徵君龍見
龍見字雲從一字馴之朗先從弟為國子生崇禎
元年承詔纂修國史嘗遊三山曹學佺徐渤諸名
流一見交契所著詩文未刻而没才氣清朗不為
詭僻佻巧之音
旅病
旅病傷遲暮溪山空復春戶虚風亂帙簾靜鳥窺人蠖
伏寧干譽熊經藉衛真自嗤還自愛端不畏人嗔
馮秀才武
武字玄陵夢禎仲孫諸生僑居武林詩學長慶每
於恬淡中寓風藻著有今詩二卷
七客篇(有序)
余讀楊鐵崖先生集所謂七客者志蓋先生嘗以斷
劒鍊為笛吹之嗚嗚作龍吟一古琴乃賈秋壑故
物胡琴象管云是宋道君内府又得古陶甕為秦
祖龍藏中噐玉帶石硯乃文文山手澤此六者或
尊忠臣或紀異域或憐所遇非其主然俱可以飬
性靈舒抑鬱於是闢一室皆以客待之自嘗謂老
人古之廉士今之怪竒人不遇於世又自客六者
之間而七焉遂為七客者志兼有長歌余氣熱其
人悲吟朗誦終不能已復作是詩
泰定至正間詔徵天下士會稽鐵崖山乃有古廉吏少
登萬卷樓老著七客志有客來洞庭鐵龍蒼溟戲巴蚺
噤明珠斛律展雲翅焦尾與管筩哀號未能遇古陶皤
然姿折花盛酒噐獨有白玉圍親識文山字佩帶不忍
遺一一書名記世寶登圜牆兹以客禮事老楊縱筆端
六子瞪目視嬉笑語默間廓落寧顧忌在上或在旁坐
立漫無次同處一室中爾我孰非寄嗟嗟楊維禎舉動
直自異或為忠良悲兼為奸邪刺所遇非其人忽從遠
方至會合詎偶然何忍相捐棄苟能讀此書莫負長者
意
荅贈陸四叔度
舉世盡皆天下士相逢慷慨輕生死豈知俱屬勢利交
反覆須臾厚如紙向聞陸郎有心骨貧病未能結交爾
余詩狼籍埋荒烟那有多情眼及此東家甕底拾殘編
低徊浩歎稱才子尋訪棬樞扣掘門登堂乍見發狂喜
忽憶湖湄曾遇君柳岸花堤一瞪視探君囊裏有雲烟
鏘金鏗玉聲聲起五湖仙櫂讀書船停洲泊渚忘還里
把酒誰是高陽徒千金笑擲金陵市我輩庶幾心可期
才華意氣餘事耳
阿麗曉起長歌(諸暨陳章侯畫贈蕭山來季)
當代佳人久蕭索圖寫形容境俱惡惟有前身顧虎頭
未許秋毫容易落興來不擇楮與綃塗朱傅粉無輕錯
忽傳阿麗曉起時近者欲迷遠者愕解鬟初出羅帳寒
褰衣緩步鴛鴦閣青絲漠漠掌上盤文犀繡帶腰間綽
簇金小袖錦模糊長裙珮玉垂珠絡仰面惟看極目霞
低頭不顧如山約世上蛾眉齊閉奩畫裏胭脂盡糟粕
從來畫女欲傾城周昉仇英不復作靚粧袪服亦易工
凝睇含情難姌嫋苧蘿靈氣歸筆端偶倩章侯縱揮霍
麗娘不減來季貧休叱馮生賦輕薄桃花潑浪暮春天
記起懷中舊時諾
春陰
十日春陰斷客行碧莎如髮傍階生櫻桃落盡鳥飛去
獨坐虚堂風雨聲
王秀才起隆
起隆字季延號止庵秀水人諸生有稿未刻惟甲
申後咏史詩一百五十首傳於時
咏史
諸葛事三國蜀龍吳也虎在魏以犬嘲犬亦衛其主五
馬應騰槽淮南困孤旅帳士血流渠無一善逃死滔滔
犬絶稀弔古淚如雨
右諸葛誕
玄洲道士徐穎
穎字渭友一字巢友海鹽人為諸生以詿誤逃於
僧自楚歸入茅山為道士往來句曲道上雙髻道
服騎紫牛導以孔翠道路諠譁傳神仙來兒女羅
擁不得前且以為天上人攜將怪異物落人間矣
久之復出遊江南燕雒間好談兵以徐鴻客姚榮
靖自許兵後入閩粤不知所終嘗自言欲作三十
六洞天遊以故瓢笠所至幾遍天下葛震甫序其
詩有九合曰有閒情曰遇佳山水便住曰中年以
前能好學曰棄家入山曰無長物曰不交流俗人
曰無應酬語曰苦吟曰不多作有玄洲集
貧士行
白蒿青柘頽垣中三日烟㸑始得紅故書簌簌委鼠穴
向夕託宿如鵝籠濁醪難賖值蠶月歸来西市瓶疊空
咄嗟枳花且多實井底蕙草無春風
瓔萄筆簏歌為吳秋賦
嶺南多異石謂為珠玉氣孕結而成先生門人句
曲楊蕊仙教授海南購其二以貽先生相其形玉
石相錯紫蔓瓔萄殆鬼土也虚其中適堪籠筆屬
穎賦之已夘臘嘉平筆記
珠胎半尺金錯文三年一葉非宋人石家解食白鳳髓
此器不共珊瑚陳海南玉田侵蜑戶鼠璞繇來辨胡賈
始疑得自大宛歸紫蔓纍纍滴馬乳吾聞天子銳意戎
馬郊四方竹箭如山高吁嗟毛生久瓠落此器不得隨
包茅惜卿愛卿共卿席主人摩挲唾壺側十五城堪裂
地償從此山中有封邑
荅贈黎美周
此生期再刖抱璧過江東愁絶青冥外纍然白石中事
多傳粤史詩欲續秦風一片冰壺意毋輕語夏蟲
雨泊銅陵
抱犢過飢歲側聞魚米登異書探玉笥凍雨上銅陵帆
落風三面天蒙水一層獨行人渺渺辛苦蜀江冰
翠峰寺
行藥不二里名泉尋翠峰中多耐霜果上有負暄松一
鳥下香國無人鳴晚鐘未能常襆被看雪過殘冬
粤中寄顧不盈
古人半流寓余亦度崑崙不為探金穴何緣到海門碧
尋榕樹宅紅愛荔枝村洵有神仙跡惟應靜者論
望雨
禾黍深愁秋未登芙蓉香死暑如蒸雲霓似隔天三尺
河漢空懸水一層上國漫傳求馬詔(時民間方苦養馬之役)中泠
新没咒龍僧(金山寺僧禱雨不應輒沉江)飢來始念峩眉寺日日風
雷夜夜冰
此村草堂二首
世卜桑榆是此村東臯酒社記曾孫梅花與我年加長
春水於人德共温故劒嘗攜何可賣破書曾讀不須存
河汾縱有千言在未敢輕將叩九閽
苦竹蒙茸覆舊林莓苔無跡斷人尋石田未可輕焚研
山水何繇再入琴隔市魚蝦孤釣遠閉門風雪一燈深
橋西便是金張宅見說年多行路心
西山梅花四首
石公山畔橘洲前香雪層層覆釣船古調化為清瑟怨
折枝形得玉釵妍芝田分種當三秀玄圃移根又幾傳
欲翦春愁無處寄一簾湘水夜如年
仙人黃鶴不知處古雪吹殘鐵篴中行盡幽暉雙袖濕
目無青黛四山空冰蠶竊食成香繭白燕驚飛擬玉籠
濁厠錦茵俱可惜為君起拜落花風
甪里祠邊多手澤華山路口最知名凍雲匝地春無脚
碧水搖窗月有聲半夜抱衾投寺宿何人着屐過橋行
薛娘縱負金針巧誤捻紅絲繡不成
稜稜高格去人遠碧落崔嵬靜見聞雪曙有僧攜茗具
天寒無蝶上湘裙何妨苔涴成蒼璧多恐風吹化水雲
村店閉門春釀凍斷除烟火一尋君
紅鸚鵡
一羣花片攬遊絲金索空留絶豔姿往事能言慙赤鳳
它生如憶比紅兒餘霞散綺開籠夕白露霑裳濯錦時
轉念隴山深處好上林不用羽毛奇
方正學先生墓
赤鳳巢焚尚覆雛一杯翻荷主恩殊冶城無鐵鑄肝膽
石甃何人藏髮膚信史直須求草野鴟夷幸不殉江湖
空憐粉壁多生氣難繪當年負扆圖
羅浮石龍渡
竹裏仙源半估船水村鮭菜不論錢海南三月無花落
一路春風待木棉
武山題葛震甫壁
草堂疎竹覆漁灣湖面冰高白鷺閒自古風人喜流寓
謝公不住會稽山
釣臺
石几朝朝立鷺鷥苔檐露折野棠枝荒臺千尺非無意
不與旁人再下絲
塞下曲
枯楊磧裏久無春盜得黃羊是漢人駱馬䭾金輸塞盡
不知何物鑄功臣
燕市燈詞
雲母屏連畫扇開香煙吹落避風臺小璫帽上珠無價
自說承恩得賜來
湯秀才蓀
蓀字有生秀水人啟禎間文學有薄遊草此村詩
西湖偶吟
湖上
草光泛綠豔平堤疎柳斜陽眼更迷不盡依依湖上思
好山多在六橋西
沈太學受祉
受祉字止伯師昌子太學家世以貲雄邑中為人
閒靜無叫號狂躁之習好與幽人韻士觴咏往還
有薜園草
杪秋宿南屏圓照堂
采茶龍井巔汲水虎跑徑藉此兩地佳以為一山勝遊
程達夜商好侣因詩訂行倦亦呼舟林間數聲磬
陸徵士時雍
時雍字仲昭桐鄉人嘗選古唐諸家詩自為評論
曰詩鏡又論列楚辭取王叔師朱考亭兩家注而
以已意折衷曰離騷新疏崇禎初詔大臣保舉巖
穴才能之士時雍與焉然終不遇久留京邸館於
戴冏卿家會戴以事被劾援時雍為証并逮之卒
於繫所
沈恤部子先讀予騷疏慨然有咏見贈於其行
也賦此酬之
桂棹蘭橈束兩頭送君愁共水爭流參差吹罷芙蓉雨
雲鬢羅衣不耐秋
周秀才拱辰
拱辰字孟侯桐鄉人諸生擅詩古文好纂秘冊稗
乘及國家典故寒暑搦管不輟與陸仲昭交好有
聖雨齋集其詩與仲昭相當然才情奇麗終推孟
侯桐邑自國初貝程後此道絶響越四百五十餘
年始得二子以振之洵乎才之難也
咏古
謂憐王孫餓詎是漂母慈丈夫不自食姑以飯愧之果
腹不知醜俠士所誚惡叱之出胯下亦以整其怒取履
良有謂辱胯寧無因倨侮之狎至幻出疑一人吾欲鑄
少年黃石同配享大恩與大讐成我原無兩淮水日湯
湯英風同一仰
聽黃公石彈琴
鎮石流雲香滿堂一絲啼出一鳳凰歸昌啞啞聲未歇
梧桐滴雨湘流竭南園日午蜻蜓醉玉沙烘夢鴛鴦睡
柳髮嬝空題晚照雪打琅玕夜半嘯崩濤裂柱海國穿
西毒夜撥獅子絃南岡鳳死青鸞寡飢雛呼母聲軋啞
寂寞低回古路迷病猿聽雨斷腸啼洞黎寶香香七尺
絲將玉戛崑山碧誰其彈此黃公石泠泠千古精靈惜
白羊玉鵲翩翾擲
金陵别酒母
劒光落背青如雪閒踏秦淮訪明月六朝舊事入寒流
牽引愁心無斷絶黃花插髻壚頭情澆我玉缸千醁醽
霜螯大嚼不離口高勸金巵與鼻平狂謌大呌驚白日
一醉千日浮雲輕仙人攜我東南征相驚跨海尋蓬瀛
何以酬之酒母笑明朝特遣雙龍迎
種竹
秋風玉露清不任松花古香吹滿岑琅玕羅羅挺而立
菖蒲故應拜此君(出廣博物志)曉麓沙頭聲簌簌一蓑䭾得
瀟湘綠石林隱約借片雲種出空除百翠玉蛇蚹罥烟
濕不消蜘縈凍粉絲如繅長檐細戛青鸞佩簾影碎拂
鸚哥毛主人種此良有以醉與同夢醒與語蛇子蛇孫
任意長他年莫作龍飛去
田家三首
綰髻學吳女紅花向鬢開借機攜杼出汲井抱甖來洗
葛揉梅葉漚絲治蛤灰老姑催瓦祭趁月壓新醅
不羨勞人肉一蔬聊自厭治爪紅杏蜜燒豆紫蘇鹽魚
骨占風雨鶉羹試苦甜瓦盆吾願足時復喜丁添
為圃仍秋晩閒來息耨鋤菜殘不似甲瓜老欲為魚羊
角懸婚酒牛衣晒道書幽懷吾自貴碌碌笑簪裾
粤東秋日展陸丞相秀夫祠
丞相祠堂古空山啼鴂秋蝸涎迷牓字榕髮裹泥樓麗
旭扶桑隕忠魂海國愁潮聲豗日夜猶似抱龍遊
客汀遇紅夷人談其國土風俗漫述三首
碧眼南蠻種紅夷小國風醁&KR0812;雜鵝乳靈藥訪龍宫侑
客評金甲生兒瘞鐵弓即今聆譯語字字與華同
物候中華似初無稻與茶麥長剛半寸桃大約如瓜竹
鼠能驅狗蠻禽或變鯊南風來半月不用指南車
衣裳雲葉拖剪髮剰週羅兒女擡官轎神鞭選武科椰
羹同彘食花布學鮫梭兼之婚禮異鼓吹祭天魔
合歡詩貽吳闇生二首
寶夢流蘇曉盈盈不自扶掠眉催畫筆信手作花圖紅
唾明雙袖金釵顫九雛香肩貪並倚忘却繡工夫
瘦玉臨香檻輕羅倚繡叢珠簾窺皓腕綠鬢語春風露
□文君井雲銜簫史宫流年花裏駐銀甲譜枯桐
白燕二首
照影還看水似空飛來掌上鬭殷紅春思不到烏衣國
曉夢渾迷珠樹宫杏雨泥香開北戶孀樓人去怨西風
投懷當日曾驚玉却笑零陵舞未工
只道烏綃覓主歸簾前狎視影全非宜春畫淺霜鋪額
社日寒輕絮點衣翻踏纖羅銀剪下巧窺明鏡玉釵飛
仙姿合住瑶筐裏莫向雕梁怨落暉
續孌童詩(有序)
古有孌童詩詮情未暢戲為續此當李賀秦宫之什
分明楊柳絮捏作一妖童倚髮方蕭史風流軼子充袂
裁垂手翠袴剪合歡紅割袖邀深愛分桃莫惱公香奇
疑是竊憨穉總成聰髻幻吳宫女腰逾楚國娀引謌秋
露滴吐氣石蘭融密意遺梔子幽歡拾鹿蔥彩毬銅沓
弄雙陸蜃窗攻舉袂扶雕輦盤靴怯寶驄乘酣春選夢
餘興夜吹銅行雨非巫峽牽雲笑螮蝀前魚未應泣憐
惜賸秦宫
塞下曲
拚將七尺報君恩夢裏曾驚斬谷渾聞說霍家新拜爵
衆中私檢臂鎗痕
小遊仙三首
芙蓉冠子璚雲裳玉舄絲纏九鳳凰朝罷帝真三十六
方諸宫裏讀歸藏
橘中輸却熊盈襪又向松間賭玉簫花影覆棋陰未轉
誤人柯爛不成樵
南嶽靈車紛曲阿晶盤割饌進郗哥偶然謔笑能噴飯
化作飛蜂嚙鳳羅
周秀才九罭
九罭字公魴崇德人啟禎間諸生五歲知聲偶少
孤家貧舌耕養母四十始娶性簡傲豪於詩酒無
攢眉態有周子鳴若干卷詩工近體不作細響
下第述懷
斜日偏能照遠村寒風吹落舊柴門磻漁老去鈎仍直
魏說歸來舌尚存愜志豈容忘廟闕暴鬐終欲想崑崙
天涯賸有無窮恨夜半高歌寄酒尊
姑蘇懷古
綺羅開作野花閒錦雉南飛去不還獨有舊時江上月
年年清影照陽山
何秀才浩然
浩然字希孟號象巖嘉善諸生師同邑袁了凡錢
御泠國變後高臥村野留意星卜之學所居一室
惟蓍草瓷罏酒瓢詩簏而巳私諡仁節
寄張羽升
君言不得意終日掩柴關我有一尊酒期君相往還醉
回何所贈明月滿空山
張布衣翼
翼字羽升嘉善人家貧嗜學洞覽韜鈐符䜟之書
有膽識技勇能平地躍數仞牆談兵慷慨議論風
生與同里何浩然友善語浩然曰天下將亂矣崇
禎初客遊三山不知所終
寄何希孟
曾聞天下士慷慨勞人思不意吾黨中於君復見之議
論在家國風雅為文辭惘惘三十年丘壑空棲遲君子
何多艱造化能無疑陰陽道循環天心有定時潛居脩
六翮霄漢以為期余固江湖人顧非英雄姿涉世不合
宜還家無茅茨逢人強為語過後唯見嗤得君為吾友
夙昔真吾師憂患多所同嘉會相追隨素心懸日月我
巳忘吾私形影非一身中情已無岐晤言僅須臾驅車
遠别離依然貧賤交行止已參差新人意何樂故人意
何悲善言竟無聞至行失其儀所行嘗妄發鄙吝恒在
斯執手猶未能念此神先馳聊以不永懷吾姑酌酒巵
匡坐對明月俯仰徒嗟咨相守不為意相遠何淒其宛
轉縈人心一夕亂如絲
陳秀才詩教
詩教字四可一字興公晚號醵菴秀水人啟禎間
文學有稿自題曰非業
石橋小坐
落日西山麓平橋枕石磯行人穿樹杪隔水見漁扉龜
曝乘荷出蟬鳴抱葉飛薰風時復至獨坐澹忘歸
玉泉寺觀魚
九里松邊路前朝古寺門客遊多馬跡地僻似漁村非
為尋船子將無傲漆園坐來重撫掌更得佐茶樽
題新中驛壁
三千客路寄征驂旅况凄然總未諳唯有柳枝曾見慣
阿那又不似江南
湖南賦事懷穆公
蕅花居外柳垂絲水淺舟膠未進時望斷南屏山下路
竹房僧老坐吟詩
王布衣毅
毅字叔遠一字初平天啟初自常熟來寓秀水楊
家村天懷曠邁作詩懶於近名性巧工鏤刻製核
舟不及寸中有賓主僕從几席樽俎器具無不備
而人物鬚眉老少無不肖窗楯可以啟閉左右題
銘有詩句可讀人疑鬼工魏子敬為記詩名雪崖
集
雪崖秋晚作
草白秋風後花香曉露初扶藤縈蘚石引水灌芙蕖久
病多讎藥長貧獨愛書蕭然深閉戶自覺送迎疎
徐秀才喈
喈原名鴻祚字儀仲嘉興人啟禎間文學有寓懷
秋尋詩
秋感
林島遥聞時局紛邊笳愁斷刺茵紋偶驚鴂響苔翻砌
初試鷹高鬼嘯墳渚北沙平揖帝子江南濤沸憶湘君
不須買隱耽廬岳寂寞年年度白雲
鉏舉人用登
用登字百糓秀水人天啟甲子舉人
小園初成陳仲醇過
版築登登罷圖書處處遷茅柴過橋酒燈火到門船竹
徙上番雨荷開半兩錢醉吟無不可為我拂朋箋
沈舉人弘度
弘度字公雅桐鄉人居清風鄉天啟甲子舉人有
五願齋集容餘軒稿畏吟小草
憶北園
頗憶衡門下幽居有北園覆檐新竹嫩滿地剌梅緐好
友時來過清琴每自援齊民有要術試驗老農言
胡蘄水振芳
振芳字來子嘉興人天啟丁卯舉人選授蘄水知
縣赴任未一月流寇陷城家屬十三人盡死振芳
至省納印放還歸里貧窮無子輿論惜之
歸里後碧漪坊黃氏要主童子塾
自返牆東宅何曾竈突黔已無五斗米笑脫兩鞾襜旅
夢安蕉鹿浮名上竹鮎從今兔園冊一任老夫潜
張舉人所見
所見字曉生後更名介號吉先嘉善人天啟丁卯
舉人
秋雨懷夏彝仲
兀坐清秋夜瀟瀟况雨天故人千里外杯酒一燈前旅
雁悲長塞寒溪吼老泉何時明月下肯掉子猷船
張布衣志遠
志遠字叔明嘉興人有竹嶼吟稿隱於市㕓詩為
李九疑太僕所賞
集慶寺作
參差紅樹倚晴空楖栗行吟度晚風忽憶翠華臨幸處
滿山黃葉寺門東
檇李詩繫卷十九
