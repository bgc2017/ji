尊白堂集卷四宋虞儔撰
五言排律
贈總領韓郎中四十韻
玉帛修和好邊隅久晏寧狼貪素谿壑鯨浪忽滄溟江
漢危航葦關河失固扄兩淮先齮齕四海漸凋零稍喜
呻吟地重霑廟社靈帝方恢祚運公合在朝廷故國非
喬木聞詩飽過庭經綸一門事風采四夷聽共喜難兄
弟于今尚典刑陵雲臨北固雪涕陋新亭清切郎官宿
光輝使者星深源觀出處李泌盛年齡人傑今為用天
驕盍暫停大弨弦白羽雄劍發新硎貔虎三千士芻糧
十萬舲少須姿宿飽作氣上青冥傳檄收天府偏師下
井陘孑遺新雨露幽蟄待雷霆命服期三錫腰鐶擁萬
釘歸來覲旒冕早晚煥丹青伊昔蒙傾蓋隨羣預掣鈴
初筵叨禮數接武奉儀型載酒桃花浪尋詩杜若汀一
斑窺豹管什襲換鵝經深汲無長綆洪撞僅寸筳違離
念芝宇開落幾堯蓂生計春冰薄先疇露葉暝抱經羞
畫虎娛老託原鴒忝竊空黃甲衰殘類白丁塵生悲破
甑晨起問儲缾孤宦徒為爾長饑未遽醒地寒誰援接
途遠更伶俜咽絕空階蚓微茫腐草螢逮今施刻畫猶
得振毛翎幕府今多士峩冠總寧馨暴鱗呼斗水病顙
憶林坰薄用收雞肋微功蓄豨苓真成能肉骨坐待脫
拘囹自是權輿地宜深肺腑銘寧聞量如海不受一浮
萍
代鞏使君上東宫生日
儲極天開秀皇圖日又新夢熊初卜夜禖燕蚤祠春瑞
靄蓬萊殿祥標析木津凖龍真帝子眉宇只天人少海
涵輿地前星耀紫宸英姿生不世雄略動如神仁孝蘭
同毓温恭玉比純雲章輝步障月御契重輪堯歷占蓂
莢莊年數大椿千齡符會慶五福自天申鶴禁移舟夕
龍樓問寢晨慈顔俱有喜習俗盡還淳湛露漙金菊涼
風動白蘋好秋澄似洗函夏肅無塵羽翼商山老簪纓
望苑賓歡呼稱壽斝諧讌接芳裀景色曾開幕郎垣偶
濫巾不才蒙眄睞何力贊彌綸符竹分苕水才華想洛
濱歌詩形善祝秉筆愧徐陳
往天目祈雨
伏謁三池上難窮一壑幽萬山從此起衆水盡分流暑
雨雖愆夏陰風鎮若秋天高還有目地險好回頭御府
金奩賜仙壇鐵板投不須憂旱魃直是起潛虯聖主思
霖切微臣盡日留精誠三禱罷神聽一聞不霶霈斯為
澤遲回恐作羞奉常司典禮秋報敢忘優
自雲門還泛若耶溪入鏡湖寄院中諸公
山中秋賞罷溪上晚歸時(謝良弼)出谷秦人望經湖謝客
期(吕□)日斜愁路遠風横畏舟遲(鄭槩)章句懷文友途程問
檝師(嚴維)淺沙游蚌蛤危石起鸕鷀(裴晃)落葉飛孤戍横塘
向古祠(允初)行行多逸興無處不相思(蕭幼和)
和漢老弟南坡三十韻
北闕書休上東山妓不携宦情元夢鹿交道只黃鸝瓜
戍懷桐汭星回直攝提(原註庚寅罷廣德校官歸方得此坡邑人奚氏)雙鳬方
欲下隻履又還西塵土慙書劍江山識杖藜青冥甘蹭
蹬素手孰提撕笑幕空巢燕憐藩幾觸羝兹坡何爽塏
造物復推擠蕭寺鐘聲遠坊門酒旆低目行無遠近脚
力免攀躋更喜經前圃何妨過小溪煙林輕曳練雲岫
近横梯井邑千家麗川原四望迷披榛通曲逕鋤麥亂
疏畦梅杏增奇觀牛羊失舊蹊道傍知苦李霜後認紅
梨植竹行抽笋栽楊蚤秀稊霞蒸桃處處露怨草凄凄
紅白宜相間高卑未得齊壺漿旁舍乞飯裹小童齎著
屐應同謝登仙不羨倪芳菲催羯鼓早晚暎榱題葵綠
新含露芹香舊煮泥鴻賓天外去鳩婦雨中啼密蔭真
堪託安枝可以栖應須回俗駕未肯厭家雞蜂識花前
酒鴉隨隴上犁角看童子丱齒見老人齯靖節蓮為社
梁侯稊覓禆問渠何所見公子豈知嵇
林子長錄舊詩來覓酒因送似之
酒者忘憂物難教與願違未能聊爾耳時復一中之全
醉無乘墜偏醒有是非兵厨那可戀州紱屢交馳莫訝
臺無餽相逢蓋有時留髠從昔慣舍蓋有誰知短棹能
來往經年慰别離何嘗有此客了事笑癡兒
代黃仲本賀趙漕
嶽鎮凝華久天潢析派初長庚秋入夢佳氣夜充閭奕
葉蘭同茂懷珠玉不如詞章賀白右經術向歆餘已近
長安日聊登使者車著鞭先禁路儲寶鎮皇居家世曾
重席王門昔曳裾彈冠慚似續入幕借吹嘘願獻長生
籙何須鴻寶書黑頭須兩地玉帶擁金魚
七言排律
和潘簿食筍詩
平生愛竹幾成癖到處成陰已足嘉瀟灑未輸彭澤柳
檀欒偏映杜林花園林日日饒春事紅紫紛紛盡歲華
清節抱萌初入眼金盤當饋莫搖牙從渠燕頷誇千尺
還我鼇竿是一家須信直鈎終有用渭川元不釣煙霞
五言絶句
新闢東軒夜間月色滿牀可愛簡耘老弟
偃息飛簷下開軒適向東滿床今夜月只欠與君同
和姜總管感秋七首
年華紛代謝時態幾沉浮天末涼風起何人不感秋
已是詩成集(原註郡齋今有梅山詩集)何妨酒拍浮人生不行樂空
惜鬢驚秋
向道鱸魚美須渠太白浮季鷹歸未得空憶五湖秋
柏寺官聯謬萍蹤宦海浮向來苕霅夢罪我亦春秋
故里經年别虛舟盡日浮有書誰與寄目送鴈横秋
窗暗燈花結簾疎露氣浮晚來城上角吹斷一天秋(原註)
(是日十月旦)
詩到齊梁後名多李杜浮誰能追正始蟪小豈知秋
雨過
處處村舂急家家晚㸑煙青山映丹杏過雨轉嫣然
南坡雜興
寒食無多日梨花又一春鹿門山下路真有姓龐人
七言絶句
轎中疲甚作絶句
謝雨還如禱雨時籃輿頓撼不勝疲兩回往返千餘里
祿馬交馳恐應之(原註術者謂余今年禄馬馳恐有遠役)
歸途轎上口占
三尺蒼頭佩酒壺籃輿穏度白氊鋪憑誰為把無塵筆
畫取先生看雪圖
和主簿郁同年
紫鸞合在煙霄上斂翅聊棲枳棘間若向兩途分上下
可能句裏有江山
登舟往瓜州護使客回程
冬來長夜數更籌耿耿青燈照客愁底事舟中能好睡
覺來身已抵瓜州
中秋前一日風雨大作林子長輒動歸興賦二
絶因次其韻
桂華天上正扶疎萬里清光散有餘厚約本期今夕共
飜雲覆雨獨何歟
故人别來不作疎扁舟訪我得三餘一杯相屬豈易得
興盡而返其然歟
藂陵仲秋薦獻畢回舟過鑑湖遇雨
藂陵蕆事謹秋嘗歸路扁舟泛渺茫剡雪無由訪安道
鑑湖空復憶知章
早禾割盡晚禾青地下知章果有靈豈憶鑑湖曾勅賜
連山雲霧雨冥冥
立春
土牛遲重小加鞭無限春風入管絃好事東君真敏捷
也能雪裏散紅蓮
綵勝華燈共一回新年樂事併相催天公預借今宵景
更放團圓好月來
花柳爭春歲歲同美人剪綵莫言功誰知造物初無物
只在洪鈞一轉中
臘雪初消柳眼寒春風纔入酒杯寬一年佳節知多少
屈指從今是履端
瓶中梅二絶
銅瓶沁水泫微溫便許爭春雪裏村應為詩人太幽獨
西窗和月伴黃昏
舊樣宫黃羞半額新番絳領襯陪腮待簪寶髻連雲重
且插銅壺借水開
小軒四圍織短籬因成絶句
自插笆籬當藥欄旋移花木向中間東偏只要疎疎竹
開牖莫教遮却山
歸途庖人先去遠甚飢甚戲書二絶句
庖人先去幾多時賴是先生慣忍飢捫腹只堪供一笑
窮途何事不差池
旌旗小隊引朝官白叟黃童也聚觀我似仙人正騎虎
飢腸過午未朝餐
林子長惠芡實走筆為謝
珠璣璀璨忽堆盤浴罷追涼得飽餐不似來禽空有帖
直須同竹問平安
往年分教是邦當芡實初出時每承沈君得遠
少卿旋採以相餉其味芳鮮與市中所買者大
不相侔至今尚能記憶近因與林子長語及之
後乃蒙其分惠亟以絶句謝之今又承少卿賜
和章但舊目錄不講恐亦似未安也
溪毛秋後亟登盤山色朝來併可餐但得長為南蕩客
何須索米向長安
昨晚目錄之句蓋聊以為戲耳何分惠之甚速
耶得非乞諸其鄰乎
纍纍火齊忽堆盤水裏硫黃得飫餐(原註俗語謂芡實又為水硫黃)憶
得舊時風味在故人唯有一任安
和林子長送芡實詩韻
芡實嘗新又一年溪堂風物想依然軟溫初剥渾如舊
只欠高談驚四筵
裏送頭顱慰隔年(原註去年在寶婺不曾拜賜)書傳鴻雁正翩然詩
成更想揮毫處無數珠璣落滿筵
百琲明珠富有年不須鮫客更澘然斛量自是君家事
買取雙鬟當舞筵
再和
目送歸鴻不記年書來繋帛正茫然也知函首初無罪
應為懷珠供四筵
華池同嚥足延年枵腹新來忽果然再遣金罌來入社
不妨朱袖鎮當筵(原註醫家以芡實金罌子同入藥)
皓齒君家二八年歌珠曾許聽纍然雙眉松子元同味
更唾餘花傍綺筵(原註芡實與松子同食甚美)
謝友人寄芡實
芡盤新采辱分珍遠勝溪毛詠采蘋老去何心温軟味
漫將空想調詩人
鴻頭&KR0766;&KR0766;競懷珍南蕩風光勝白蘋試擣明珠三萬斛
與君換取墜樓人
過半山亭
躍馬青羅步幛間松林盡處是前山玉梅剛障春風面
殘雪融時見一斑
憩東山驛
征車又抵東山驛屈指前回僅兩旬多少路人相借問
不知何事往來頻
蘄守李智仲惠簟
黃琉璃色縠波紋持贈多慙李使君一枕涼風吹夢去
楚山脩竹正如雲
聞六月十五日廳屋以二絶句寄衢
履道宅圖還似否樂天歸計但茫然人生閒適須聞早
屈指今過本命年
想見榱題高數尺莫愁囊裏費千金明年便合多裁柳
遶屋連墻易得陰(原註樂天有種柳詩)
枕畔木犀
屏裏一斑窺豹管釵頭千粟綴鵝黃角巾墮曉花同夢
月帳含秋影亦香
目痛廢看蔵經
毗盧華蔵浩無涯菩薩何妨且在家近日不應魔事起
看經頓覺眼昏花
吳文炳報載蔵經船壞已為曝曬畢二首
石瀨沈舟事可吁萬籖出水已霑濡本來一卷無成壞
為問馮夷浸得無
貝葉琅函免浸淫賢侯料理意何深慨然憂物如憂己
已得他時援溺心
以蘄簟石枕送耘老弟有詩因和來韻併分送
蒸沈以助其雅趣
北忩枕簟稱高眠沉水還須起篆烟老子平生無長物
殷勤分送敢論錢
廨舍堂前僅有木犀一株今亦開矣為賦二絶
句
淮山叢桂知名久金粟離離玉露團老子婆娑寧辦此
秋來僅得一枝看
維摩丈室無人到散盡天花結習空猶有一枝秋色在
明窗淨几膽瓶中
法妙觀
鍾山疇昔愧移文俗駕寧容更浹辰忽有片雲池上起
元來却是雨留人(原註以雨留觀中一宿)
戲書
淮南豬肉不論錢下舍應須數擊鮮過午食單毋溷我
飯來開口亦欣然
軟炊香飯杜陵老爛煮葵羹玉局仙飽喜饑嗔吾未免
何當辟穀去求玄
余家舊養二鶴今不復存因和林子長悼鶴長
篇遂惻然有感口占二十八字
倏然尸解去何之玄圃崑崙定不疑華表重來千載後
誰人不是塚纍纍
偶成二首
一為飢驅三十年近收朝牘賦歸田尚賖瓶粟開三徑
敢羡庖珍食萬錢
春菊秋花毋久溷麤茶淡飯且隨緣除須甘旨供慈母
自合長齋繡佛前
郁簿以職事出城且有登臨之勝小詩戲之
想見先生喜見顔登臨今在翠微間兹遊便是揚州鶴
不用持錢更買山
和耘老弟玉簪花韻
香在幽蘭伯仲間出塵標格自清閒黃冠野服真相稱
掠我招詞賦小山
南坡做牡丹壇二絶
卵石周圍砌作壇更須面面作欄杆瓜期未用相催迫
准擬來年看牡丹
向陽姚魏動芳馨傍砌尤宜架小亭圍坐俯窺羣品秀
入簷平視遠山青
和姜總管送牡丹
東君探借小春天珍重霜餘曉更姸豈是陽和私拙守
也應春色屬詩仙
和姜總管食菜羹
筠筒吹火鼎烹油小摘朝來露已浮爛煮香粳供玉糝
更須春味薦猫頭
未必烝壺輸鴨味誰云湩酪敵蓴羹先春已擬嘗新韭
最愛蕭蕭夜雨聲
膏粱餘習言無味藜莧枯腸語轉工染鼎不應孤指動
來詩却得愈頭風(原註余方病指故云)
讀某人江行詩軸
介叟從來僕命騷吟魂招得楚江濤也知筆力千鈞重
莫怪山城紙價高
過石湖關
北關險處絶攀躋牧馬休教識玉溪他日君王如有問
固應曾說到淮西
答吳欽孺
桃李向人何許懶春風用事不教閒羇愁先自深如海
詩債那堪積似山
和人六絕
天香國豔膽瓶中眼界增明鼻觀通多謝高軒肯相顧
家貧不辨一罇同
江南二十四番風浪蘂浮花一洗空斷送春歸可無恨
酒壚誰復過黃公
未數騷人賦落英新詩貽我底能清筆端挽得東風住
佞喜真慚浪得名
滄浪未濯軟紅塵捧檄東來秪為親天女不知摩詰病
云何却現宰官身
杜宇聲聲苦喚人應憐書劍走風塵家山有約蚤歸去
莫待來呼祈孔賓
排悶渾無酒十旬(原註酒名也)落紅鋪繡未嫌貧一壺餉我
勾詩興大勝雲安麴米春
和郁簿問訊梅花
三徑蕭蕭一冷官菊殘荷盡擾愁端思君一夜梅花瘦
旋覺新來帶眼寬
和郁簿出郭
青衫莫厭縳微官過眼榮枯幾萬端得意邯鄲歸一枕
從今須放酒腸寬
和郁簿
長笑劉郎賦大鈞強將神理質諸人泛觀萬物皆芻狗
天地誰知本不仁
姜邦傑以四絕見寄因和之
當年寶婺我為州錦里先生得唱酬一自江頭分袂後
至今空想暮雲愁
州縣豐登公事少凝香燕寢只吟哦樂天長短三千首
爭似斯民擊壤歌
梅山詩集到中都囊括三江帶五湖却許嚴詩編杜集
傍觀應作丈人烏(原註近承以梅山集見寄惡語亦有一二編入)
少日清文結主知齋壇授鉞及耆頤人生得意今如許
須信窮人不是詩
和王宰見戲二絶
南浦晴來漲綠波他鄉春事已無多禪心總作空花觀
孤負尊前一曲歌
風來瑟瑟暮生波雨後階前榆莢多隔葉黃鸝漫愁思
定應春晚不能歌
和林正甫韻
門外東風自在狂雨晴深院日偏長鳴鳩喚婦聲聲切
頼是年來已沐腸
間關得侣情尤重冷淡論交味更長縱使出門還有礙
幾多世路險羊腸
和遇太學三友
師門泰華一高峯天遣雲龍處處逢肯贈明珠須及早
蛾眉端不浪為容
和漢老弟留衢
眼中犀角無餘子膝下荆蘭總一般縱有家聲報消息
未如一見始心安
贈耘老弟韻
夜永青缸一點明雨聲著瓦似荷聲何人高臥西窗下
先覺涼從枕簟生
漢老弟寄和花發多風雨人生足别離韻十絶
因和之
自笑為容非白璧從渠入耳有黃華一行作吏渾無况
兩眼新來病有花
風前無賴花飛急少待須臾莫倉卒不堪姚魏遽飄零
尚有酴醿能秀發
春盡園林鶯懶喚日長官舍雀堪羅二毛老去渾無用
一掬愁來不奈多
幾多白白與紅紅爭似淮山小桂叢簿領沈迷春又過
枉教二十四番風
有酒不澆墳上土浮花浪蘂何須數營巢燕子恰迎風
逐婦鵓鴣還喚雨
割雞自嘆非初意有底徘徊絆此身官事未知何日了
溪邊誰識望雲人
三春已過二春了十日那無一日晴已是飄零成老醜
更憐行樂負平生
照坐彫盤花一簇滿甕葡萄酒新綠那知身後更浮名
若論眼前不翅足
莫將楊柳輕攀折人生會少多離别芍葯留殘十日春
杜鵑啼破千山月
十首新詩逼黃絹數行妙墨寫烏絲摩挲老眼還驚顧
文采珊瑚鬭陸離
和人二絶
眼底羣山入望來攙天蒼弁獨崔嵬年來懷抱誰關鎖
秪傍登臨醉裏開
廣文官冷復誰堪心事無人可共談好雨忽來詩興動
苦無才調却懷慚
蚊蟲
嗟予意廣與才疎天下何當貯一㡡(原註孟郊蚊詩有安得天下㡡之句)
盡把飢蚊羈海外却驅一世入華胥
賦形微細在汙渠終日營營為腹虛貪吏貪民膏血盡
不知何計與驅除
過南京
三蘇當日振英華下榻相看意已佳太息樂全無復見
舊廬聞屬小民家
迴至南京聞杜鵑
夏木陰陰四月天傷心滿目舊山川還轅已落春歸後
始到南京聞杜鵑
將至泗州聞杜鵑聲甚急
長淮准擬濯塵埃漢節何妨一往回杜宇不知歸路近
樹頭聲急更相催
謝楊仲才惠芍藥
何人金印漫垂腰赤脚憐濃不解嬌老去不因花妄想
沾泥柳絮似參寥(原註花有名金繋腰倚欄嬌者)
白玉盤盂自一家春工雕琢蚤萌芽品題况有坡翁句
除却姚黃說此花
回首龍山憶孟嘉詩成醉墨帶烟霞風流多謝佳公子
遣贈揚州幾度花
南坡種芍葯
錯盤根墢似苞桑細細分來巧作行且趁秋灰浮季琯
更教冬線受微陽
卵石周圍也自佳茒亭穩著不須奢何心更作揚州夢
十里春風萬本花
南坡地脉生來瘦根墢移栽却要肥說與園翁須早計
莫教春事與心違
圖南學長有詠梅十五詩各指名其處所且書
以見寄因賦二絶句謝之
詠梅誰復擅詩名梅與詩人自有情說盡梅花隨處好
喜君詩句似梅清
梅格孤高不待誇暗香浮動影横斜箇中風味誰相稱
只有西湖處士家
和廣文俞同年賀太守
休詠詩人大小東豐年雨意十分濃使君自是為霖手
不遣昌黎苦訟風
三登從此數淳熙一雨炎官遂霽威綠潤田疇今已遍
涼生殿閣故應微
人言歲稔催科易我念民貧積欠多政拙不歸嗟已老
空餘一飯愧廉頗
絳帳才華溢彩牋誰嘲晝寢腹便便側聞已上中和頌
試請重歌相府蓮
余帥淮西下車纔十日移東漕二絶
安得絲毫補吏民下車纔度十朝曛却慚父老相留戀
巵酒爭持壽使君
多少邦人意慘悽出郊雲淡楚天低馬頭漸指淮東去
回望孤城落照西
和萬舍人分惠鱟魚
昌黎集裏知名久山海經中取喻何柱後惠文渠勿恃
只今散地亦投戈
怪形未免遭支解香甲還應即鼎烹便與庚桑登俎豆
何如郭索自泥行
舒州清明二首
架竹編茅數百家柴門隨分映桃花春風不辦舒州杓
習慣淮鄉木杵茶
試著輕衫問曉晴野棠花下有清明不如獨上江樓去
坐聽春潮送艣聲
以雙梅二枝送郁簿小詩見意
連枝並蒂更同根結實雙雙向小園調鼎異時知有伴
相期携手上天門
六月二十一日戊寅率同寮詣登源祖廟中迎
英濟禱雨是日也雨隨車至越翼日已夘繼之
至中宵方霽自辛巳至于乙酉遂沛然霑足丙
戌敬送神因書二小詩以紀靈異
蓱號起雨風頭好禾稼如雲水面肥從此豐年無一事
前歌後舞送神歸
催科太拙愧無功撫字徒勞技已窮正直却應神誤聽
秪憑香火報年豐
端午日被旨禱雨天目山次日至臨安縣道中
伊軋籃輿度翠微蕭疎甲隊小紅旂杜鵑強欲知人事
苦苦聲聲勸我歸
綠林深處囀黃鸝光景渾如初夏時尚覺風頭能瑟瑟
却憂雨脚反遲遲
偕簿尉過石照山禱雨
紫金岩電間閃爍寶網香雲時吐吞况有降魔大圓鏡
豈因旱魃更遊魂
怪生斗水蓄風雷喚取龍神睡覺來火急共為詩凖備
却愁頭上雨相催
野火燒渠經幾秋却將光彩閟深幽塵中縱有人磨鏡
俗狀年來我亦羞
再和
向來赤地增愁嘆更遣蜚蝗恣噬吞稽首願天憐一雨
只今未定有驚魂
一聲破柱走驚雷割得乖龍左耳來海水蕩雲疑欲立
電光搖幟更煩催
石應皮裏有陽秋千載潛光待發幽說與山靈呈伎倆
試令回顧合包羞
再和
白虹貫日憐精爽黑蜧挐雲怪吐吞急雨飜盆天借潤
摩娑秔稻與招魂
墨雲沃日度輕雷滿載隨車白雨來更好夜涼工杼軸
籬根蚤有候蟲催
百箔蠶絲麥有秋田家此樂最間幽蓱號莫敗西成好
里社溪毛或可羞
二絶句
問龍乞水龍何惜縱令一雨纔涓滴但願羣公坐廟堂
且與慶元調玉歷
山石崎嶇路覺遙望中天目得能高洞霄雙徑無緣到
從事何妨我獨勞(原註時被旨者三人余被旨往天目最遠)
十五日看梅花上雪銷已盡
問訊春風笑語溫軒眉花柳自村村月娥不肯空歸去
先為梅花洗睡昏
素面青娥月裏回舞闌香汗粉融腮洗粧懶趁霜鐘早
直待扶桑金鏡開
和人紫笑花
紺苞紫暈别家春不屬東君自寵珍丈室維摩元不病
何妨時有散花人
和漢老弟夜雨詩
蠟紙燈籠雲母輕近來勾我睡魂生醒來驟聽空階雨
疑是糟床壓酒聲
再和
眼看世事一毫輕莫把浮名絆此身却笑彭城風雨夜
枉教松竹作離聲
再和
掩卷支頤萬慮輕家風元是魯儒生短藥已入秋堂露
對榻猶便夜雨聲
再和
雨催詩興筆頭輕飯顆休嘲太瘦生華動淋漓清夜酌
竹分瀟灑暮簷聲
再和
紛紛萬事醉中輕金石論交仗麴生鼓吹縱無蛙兩部
歡呼時和隔墻聲
次日出山又雨
一夜龍池霹靂飛萬山連雨出重圍莫愁隨步衝泥滑
且得餘涼送我歸
和漢老弟雪中對梅
雪樣清虚玉樣溫桃花麤醜杏花村可能臘月頭開盡
却恐春風眼見昏
雀抱寒柯窗弄影鸞窺清沼粉勻腮年來懷抱渾關鎖
為爾眉頭得好開
再和
青女催裝試手溫雲移步障到江村盈盈欲露含羞態
便面還教月斂昏
舞飜綠羽雙垂帶酒引紅鱗半暈腮却是月娥憎獨步
故教瑞葉一時開
巧為詩翁一笑温白沙翠竹暮江村天憐孤秀教松伴
一愛清香洗棗昏
先春破白風回面半夏傳黃雨著腮俯仰年華共流轉
不愁無酒且顔開
仲南直學太夫人尊壽八十一適與余老人同
庚至夀日以綠橘眉壽春為壽小詩代簡
洞庭霜橘遣分珍以侑西山眉壽春(原註酒名)此日吾親應
念我請君歸遺太夫人
魚袋山
山名魚袋不尋常正在西塋水口傍往日先君親指似
果然紫綬印金章
近以續筋丹并瓜瓠送珣禪師師有偈因和
此身非我何由病識破還渠大丈夫毒藥故應無用處
不須錯認作醍醐
塗毒鼓中初未有維摩室内本來虚腦門一服須教裂
試問禪師嚥得無
欲將何物供齋盂慚愧初無乳與酥滅盡世間顛倒想
元來烝鴨是烝壺
崇上人携育王書歸行化因以山偈勉之
問訊維摩遣化來上方香積甑生埃何妨試向朱門去
會有青蓮一朵開
南坡牡丹今春大為風雨所厄遂稽勝賞世事
至於不如人意十常八九因記得古詩有花發
多風雨人生足别離之句惻然有感廣為十詩
云
桃李用事能幾日東風笑人雙鬢華不須安石愁屢費
趁晴快賞洛城花
惜花常恨日不足無奈春歸太倉卒窗前喚起不關渠
欹枕無眠待明發
安得萬斛蒲萄波一時快瀉金叵羅眼底春光看有數
花前樂事苦無多
千朵姚黃并魏紅簇簇坡頭羅綺叢更須殷勤油幕護
旁邊恐有妬花風
空花過眼隨塵土不如意處何須數一春數到牡丹時
坡頭日日風和雨
讀書不知頭白早却是儒冠多誤身陸沈黃綬非吾意
慚愧東西南北人
未知今日定何日道是好晴難得晴來怕春風花底散
歸愁暮雨樹頭生
花藤肩輿繡簾簇壽母顔紅雙鬢綠桃李陰中五弟兄
起舞團欒歡意足
有花堪折且須折正愁春盡難為别官期促我不少緩
強道千里共明月
我輩不比少年時陶寫政賴竹與絲勸君莫種南塘柳
只為行人管别離
和鞏使君謝開府送牡丹絶句
東君屬意鶴翎紅喜入先生盼睞中蝴蝶亦知春事短
向人栩栩戀芳叢
和陳倅寄南坡牡丹詩
功名悔不知津早自理菟裘吾欲老不論花木四時春
坐對溪山終日好
問人執戟明光宫何似醉鄉時一中春來百物不入眼
賴有姚黃并魏紅
花間待公來亦久公歸花亦隨烏有鳬鴻忽墮寄新詩
尚憶花前同舉酒
剪牡丹有感二絶
青帝工夫在牡丹花開時節奈春殘坡頭况有狂風雨
莫惜金刀剪取看
剪却牡丹春事休鸎應惆悵蝶應羞綠隂滿地無人見
倚遍欄干獨自愁
謝昕公取送蔵經
足躡經樓步步高知公取送不辭勞他山佛會同携手
看放光明禮白毫
慈氏院僧了通欲以常庵所書嵩明教尊僧篇
付諸剞劂以永其傳以廣其流布居士歡喜因
為說偈言
明教宗風留紙上常庵心法見毫端若人於此能三省
成佛元來總一般
自餘杭至都下終日雨隨轎來但微細不能滂
沱耳
小臣安得雨隨車聖主仁心天地如一念九重先感格
百神效職敢躊躇
連日雨遂阻到草堂用前韻寄意
草堂松竹著寒輕晚歲相看益友生今雨不來增悵望
却煩鐘鼓報晴聲
傷春
一見花開一淚垂花飛有底急風吹自從臘後梅花發
愁到牡丹開盡時
芙蓉盛開
溪山明處開三徑松桂叢中擅一柯天借纏頭三丈許
紅雲不盡綠雲多
憶南坡芙蓉
宦遊木末搴芙蓉秪有埋頭簿領叢悵望家山天樣遠
萬枝相映落霞紅
柿熟園夫不採可嘉
飛鳴爭啄赬虬卵木杪斜陽幾點鵶紅葉堪書收拾取
不妨分付鄭虔家
同兄弟小飲
寒擁紅鑪酒味醇杯盤羅列鬭時新却思三十年前味
只有鹽虀是故人(原註是夜亦以鹽虀荐酒)
以長慶集送潘接伴
樂天長短三千首唐室聲名四百年大字正堪遮老眼
向來刻畫恐無傳
余在吳門再刊此集
妙處由來識者難詩盟千載不應寒牙籖縹帙重拈出
付與詩人仔細看
試筆
將軍萬里託封侯太史何須嘆滯留骨相生來無燕頷
毛錐且復事蠅頭
聞爆竹
慣憑詩酒弄光陰秋月春花伴醉吟不覺年華成晚暮
一聲爆竹忽驚心
郡驛阻雨
狂瀾公獨障東川忠力能回尺五天千騎出遊應雨止
尚須燈下理殘編
數日官兵來揀軍轎直拘還殆盡一出不可欲
往見鮑倅湯倅如隔千里因以四絶叙情
官揀羸兵教控弦出門寸步即拘纏蚤知行路難如此
遊宦當初不著鞭
天寒東郭猶穿履路澀西家不借驢近日外間風色惡
不如閉戶且觀書
在陳晚矣嘆歸歟似覺年來氣味疎有飯不嫌長脫粟
無車那說更求魚
不惜頑軀走路塵秖愁徒步長官嗔何時竹杖芒鞋去
還我江山自在身
再和
不到蘭扉月又弦思君無奈寸心纏今時迺有晏平仲
甘願親身為執鞭
宦路半生真跛鼈詞場末技止蹄驢南山縱自能招隠
北闕如何不上書
春末牆頭梅偃蹇歲寒窗外竹蕭疎廣文一味清貧耳
甑有懸塵釜長魚
滿城數日庾公塵性惡藍田易得嗔莫怪向人多白眼
秪緣錯見宰官身
春大閱望郡圃齊雲樓悼亡
簾捲齊雲春暮天綠陰都放淚痕邊去年此日憑欄處
不見驂鸞駕鶴仙
中秋夕約二臺待月於齊雲樓夜深月方漸出
亦未免有微雲掩映也
月娥不管夜深寒碾盡樓頭白玉盤却要浮雲作帷帽
風搴時得一斑看
雪後園中探梅得數枝
天人戲剪六花飛却訝江梅開較遲自是東皇私有約
故教林主緩為期
偶見梅一株開花特大標格莊重尤可愛可賞
世人譽梅必以清瘦斯豈不易之論耶
玉環天與十分肥弱骨豐肌不自持一曲霓裳何足道
承恩應不任風吹
無賴風前萬玉妃為誰春瘦不勝衣信傳隴首香猶在
雨暗江南子始肥
送藕
白藕分甘來玉井碧筒薦酒吸鯨川雪霜笑逐金刀落
便覺横塘在眼前
和林子長送藕詩韻
玉井蓮花十丈長如船藕實得分嘗碧筩象鼻誰相稱
玉骨冰肌分外涼
冷澹論交味正長芡盤嘉藕欲同嘗扁舟訪我須聞早
莫待西風八月涼
和僉判建平書懷
堪笑夔蚿不自憐漫勞胷次險山川仕途醉眼青紅亂
何地強分愚與賢
箕斂陳逋不問年里胥促迫政騷然關譏在野重為穽
敢望公家不稅㕓
只欲昏昏睡晚晴驚飛蝴蝶夢難成憑誰彈取山禽去
厭聽窗前聒聒聲
冷矣微官已倦遊末哉斗食尚遲留長裾懶向侯門曳
任爾兒童笑拙鳩
新來花鴨已能言蒼狗誰知又變遷不覺書空成怪事
未應嗔甚笑籃田
郁簿詩來記向來訪逮小酌家釀一兩日又將
全熟矣用韻為約
酒紅拂拂借蒼顔一笑忘形爾汝間早晚小槽新釀熟
能來把酒對南山
家釀新熟分送小壺
酒熟黃花亦解顔糟床聲落夢魂間一壺往助齊眉餉
莫遣新愁上遠山
再和
簿書朱墨祗愁顔毋溷維摩丈室間俗子樵人須料理
為言爽氣在西山
再和
病起梅花未破顔無言空伴小軒間(原註軒名早梅)也知不是
緣詩瘦却笑相逢飯顆山
漢老弟寄詩三絶情見乎辭使人愈增離索之
感依韻和其詩
坐畫寒灰一豆紅梅花窗下膽瓶中只應相伴黃昏月
情緒憐君與我同
送盡飛鴻眼欲穿家山政在落霞邊快來幸有梅堪折
莫待相將柳欲眠
屋頭鵲喜報佳音雁足書來抵萬金一筯庖珍真念我
朝來食炙有牛心
和韻
萬髮相看萬事休却愁縱跡又萍浮不須屢費譏安石
有客還曾似此不
再和
四時甘味著邊頭百斛船中酒拍浮但得有錢能辦此
何須左顧羨餘不
乘興過道院竹輿上再和
莫為彈冠忍一羞人生富貴等雲浮遙憐城郭重來處
得似山林獨往不
和林正甫遐思湖上麗人絶句
風前柳逞腰肢活雨後山横眉黛長欲把西湖比西子
却成畫餅拄空腸
再和
漢苑梅花粧額半章臺柳葉畫眉長恐因巫峽能來夢
莫學蘇州枉斷腸
灑掃無礙室
太息仙翁了俗緣竹軒初日似當年不禁路凍新霜滑
一誦遺詩一黯然
釣臺
横足論交萬乘輕富春山水足平生從教太史占星變
自是難忘故舊情
故人昔有劉文叔此地今餘嚴子陵行客漫懷千古意
相逢林下一何曾
四海斯文一范公雲山江水兩爭雄舊碑可惜隨煙燼
新刻摩挲恐未工
過永城
河南名縣固多矣有底永城天下聞大抵地因人後重
固知千載有知音
和漢老弟病起
床頭讀易編常絶紙背題詩字半斜示病維摩元不病
不妨丈室散天花
十六日舟中送何同叔
乍抛玉節去朝天分袂江頭却黯然只恐垂虹亭上月
今宵不忍十分圓
得集賢回字
奔走年來已厭頻那堪萬里抗邊塵集賢說道虛傳耳
慚愧中朝第一人
廣東漕王僑卿寄薔薇露因用韻
薰鑪斗帳自温溫露挹薔薇嶺外村氣韻更如沉水潤
風流不帶海嵐昏
美人曉鏡玉粧臺仙掌承來傅粉腮瑩徹琉璃瓶外影
聞香不待蠟封開
田家歎
麥已化蛾猶未打蠶雖作繭不堪繰一年活計今如許
只望西成我廩高
山前雨脚如麻下田裏水頭猶屋高祗恐無秧可重插
農夫相視敢辭勞
春暮
紅紫摧殘春又歸獨憐楊柳綠依依無端亂絮因風起
漠漠晴天有雪飛
二子往赴漕試意頗念之二首
應為槐黃蚤著鞭擬隨鵰鶚上秋天老懷已覺功名誤
只欲兒曺慰眼前
三年大比搏鵬志五日修途䑛犢心齊奪錦標非分外
龜泉從昔慶源深
往雞山視曹甥營母坟夜歸
軋軋籃輿出暝途鑄錢塢裏騐青烏忽然月在千松頂
影落瓊瑤滿地鋪(原註坟地在鑄錢塢)
仲本寄示詩軸中有臘前觀雪見懷之章具感
真情也繼韻以謝
誰戰玉龍看逐北尚驅鹽虎欲征西有人獨立城頭望
一派寒光在乳溪
飯後過南坡觀雪二絶
晨觀已落園翁後飯已來時計一疎太息若曹誰領會
更教能賦總輸渠
扶笻行雪又尋梅花下衝寒要一杯好事有誰能問字
可須能載麴生來
微雪
霏微小雨灑通宵慘淡寒雲覆麗譙盈尺未成平地積
六花應在半空銷
七月三日到鎮江欲過金山始登舟暴風雷雨
忽大作泊抵寺岸則少霽矣回舟晚晴却遇便
風
忽然天外片雲飛風雨連江浪濺衣一笑江神真戲劇
晚晴依舊送將歸
十四日雪復作
行令玄冥不敢温一天雪重壓江村我慚白雪飜巴曲
天為黃茒洗瘴昏
寧是因風搖柳絮又還扶雨著梅腮先生擁褐方高卧
惡客敲門勿與開
連日將行泥塗風雪因作二詩一以自嘲一以
自觧
薄宦才堪雞肋比泥塗風雪不償勞折腰始悟青衫左
到底山林一著高
天公憐我太徒勞為散冰花洗鬱陶飜覺籃輿清興動
風流不減剡溪高
二十日南坡再賞菊
扶杖坡頭日幾回半醒半醉為花來只愁秋老風吹盡
更向風前把一杯
移官舍菊種歸園中
殷勤分去幾枝菊官滿聊為三徑資不是園葵何用拔
且無薏苡莫相疑
南坡丹桂五株齊開
秋風丹桂共徘徊應是姮娥著意來端為五人俱赴試
五株更遣一時開(原註今秋主簿兄以下五人赴秋舉)
南坡丹桂六株一時放花真佳兆也中秋節當
率諸生同賞
六株丹桂一時華此去蟾宫路不賖莫惜中秋同一賞
明年好事總吾家
菊少花
菊不能言意自嗟淵明底事不還家東籬不負他時約
看取樽前賸著花
和吳升之巖桂
一笑姮娥不問金詩人未見已披襟秋來想動蟾宫興
敢向風前徹夜吟
夜夢有人惠絲鞋一雙次日報除左史
官職元來莫浪求絲絇夢裏有誰投帝庭入侍應須此
果應恩除在仲秋
夢中作虀鱠詩
香虀擣就有餘辛細縷初飛白玉鱗莫遣佳人頻下筯
翠娥深處要人顰
詠古詩
柳子脂韋不佩弦癡心附麗老羈纏廉商浪說能為市
吏賈由來却悟鞭
杜曲詩翁霜鬢鬚誰憐三十載騎驢五陵車馬輸年少
枉讀平生萬卷書
韓子其人掘強歟羣兒頭角久相疎也知自是屠龍手
温水難教戀小魚
斗酒金鑾筆下春脫靴力士幾曾嗔後生不謂尋常事
驚怪先生膽是身
前和拒霜詩似亦少貶再以一絶慰之
巖桂攙先還寂寞菊花殿後尚斕斑却應獨占西風好
乞與佳名秋牡丹
姜總管相送至掃溪三十里夜雪中留别
相得詩人我與公浙江從此隔西東年來已是難為别
更在山中風雪中
杯酒淋漓意氣傾離筵唱徹短歌行飜然解䌫人歸後
獨自篷窗聽雨聲
一麾又指浙西州千騎東方且上頭已約好山供望眼
更煩飛雪送行舟
文籍遭水
巍冠廣厦誦虞唐(原註先生頃在經筵)冷笑諸儒屋壁蔵卷軸隨
車雖土苴末流清潤尚隄防
槿花詩
西殿涼風合斷魂玉奴終不負東昏縱然榮落纔朝暮
也是曾承雨露恩
翠袖紅裳細錦袍紛紛兒女鬭妖嬈千枝萬朵遮人眼
誰覺榮枯在一朝
光陰占取入秋來料想西風費剪裁朝暮相催君莫問
一邊零落一邊開
草中漫說千年潤花裏休誇百日紅畢竟有生俱有盡
大椿朝菌得無同
飯有沙二絶
東西斷渡欲浮槎朝來絶市無魚蝦我倉濕榖舂不得
客米炊來飯有沙
厨人淘米不淘沙豈為先生惜齒牙烘穀旋舂供晚㸑
瓶儲未可笑陶家
舟中重午絶句
筠筒角黍楚人悲節物驚心此一時不作板輿迎侍計
被讒真欲弔湘纍
久不到南坡
何許瀛洲更望登田園日涉與吾曾怪來松菊荒三徑
底事歸兮却未能
南坡雜詩
三徑應緣二仲開定交笑指歲寒梅却嫌桃李無區别
下有成蹊俗客來(原註夾徑植梅)
澗下初驚鬱鬱時十年春雨舊相知君看稚齒昂蔵處
已有蒼髯老大姿(原註澗下移松)
先生壠上帶經鋤一雨朝來土脉蘇盈尺槿籬須補綴
鄰翁殊未識龍雛(原註補籬護笋)
太華峯頭開玉井若耶溪上識紅粧要遣秋風開菡萏
急須春雨漲池塘(原註鑿池種蓮)
靖節門前盡日垂清風千載意誰知折腰五斗非吾事
慙愧輕儇一小兒(原註亭前栽柳)
南坡雜興
咫尺南坡早得春杖藜朝夕往來頻迨今著意栽桃李
凖擬他年作主人
東風已放二分春小小犂鋤手自親多少軟紅塵裏客
豈知林下有閒人
道院周圍果實皆先居士手植因長老令摘送
不勝追感再成山偈
仙翁久矣騎鯨去華表終朝化鶴來更待蟠桃千歲熟
慈顔應認手親培
和林正甫碾茶
森嚴風味變腴甘未必能袪睡思酣姑為先生寬水厄
却容歸夢到江南
肝膽由來自一家人間何許是真茶不妨更著薑鹽伴
可但丘中詠有麻
以蓮心茶送江倅報以剝蝦佳句
十指纖纖笋透芽滿盤紅玉剝鬚蝦慇懃念我須分餉
更問鄰家酒得賖
佳句妙醖鼎至再和以謝
不為河㹠賦荻芽一壺且復薦枯蝦燈花也似知人喜
來報歸期的不賖
荷葉浮錢蒲茁芽鏡潭寧是照魚蝦只今風月平分了
便趁鵬程萬里賖
别後寄林子長
幸然頭角未相疎交道從來笑耳餘短棹忽來還又去
得非蝴蝶夢周歟
安奉觀音
優缽曇花果有花不緣詩酒到君家聞思大士應嫌汝
枉費精神詠綺霞
和耘老弟喜衢得第三男
天教英物照階除又勝徐卿第二雛會見五男并二女
宛如合璧與連珠
覽鏡有白髮詩
拂拭青銅照病顔勲名正墮渺茫間緣愁白髮三千丈
蚤已朝來見一斑
割雞何惜用牛刀老大無心賦畔牢多少少年騰上速
幾人曾得見霜毛
和林子長惠黃芥
小摘情親自履畦負霜含露末秋時綠葵白薤何須說
潘岳當時恐未知
自鋤稀甲細分畦憶在西山獨往時便把須彌蔵芥子
箇中境界有誰知
謁先祖墓
欲知吾祖慶源深山下龜泉色更澄况有西樞銘誌在
吾詩正好刻碑陰(原註章樞作先祖墓誌有云龜貯寒冽源深流長允矣虞公子孫其昌)
