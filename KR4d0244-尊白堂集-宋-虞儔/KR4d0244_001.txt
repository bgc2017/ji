尊白堂集卷一宋虞儔撰
五言古詩
暇日邀王天任諸公遊南坡天任有詩因次韻
梅黃收宿雨山綠呈層巔高軒蔭修竹朱檻俯流泉雅
致軼天外俗物無眼前笑人聲利場蛾眉競争妍半生
政坐拙州縣空逥旋自視甘寂寞何心慕華鮮南坡吾
莵裘杖履有厚緣暇日領佳客頗辦沽酒錢愧無絲與
竹後堂欠彭宣何以侑談笑頼有兹山川送鴻煩遠目
落鴈驚虛弦門徑逥俗駕山澤非臞仙劇談交玉麈醉
吟飛彩牋榴花媚紅皺李實薦翠圓相㤀恣諧謔小謹
略跽拳兹遊無可紀須君賦長篇
再和
我詩苦艱澁蹇步太行巔筆乾硯欲裂何地覓湧泉巧
匠愧傍觀袖手不能前敝帚徒自珍捧心豈成妍辟舍
不獲命屬鞬試周旋君詩巧層出浥露晨花鮮前軰借
波瀾後生敢並緣平生程不識毁不直一錢五色爛摩
尼八音和相宣挹袂庾開府拍肩揚盈川每發必中的
矢脱無空弦我盖三復之飄飄意欲仙此計太冷淡浪
費五彩牋不如醉紅裙且聽歌喉圓况當荷傾盖莫待
栗過拳徐看騎鯨伯一斗揮百篇
再和
雨驟頻垂脚山高故隠巔南坡疑斷路平地怪流泉猿
鶴誰為伴鳬鴻亦墮前梅黃雖借潤榴火漫呈妍人世
隙駒過天形磨蟻旋雲容愁暮合霞彩望朝鮮已負杖
藜約宜修香火緣江山如得助風月敢論錢今日苦不
樂此情誰與宣高歌懷杜曲晚賦擬樊川屋破時懸溜
弓驚不受絃好邀沽酒伴却羡泛舟仙竹色杯中綠花
光筆下牋左持還有蟹右畫更成圓自笑牛刀割難安
鷄肋拳補天非我事聊爾繼新篇
再和
君家有西園望我南山巔觴詠繼曲水花石希平泉長
溝流砌下遠岫列楹前春風一披拂百卉為渠妍迨兹
夏日永杖履宜盤旋梅黃已過雨清潤霽景鮮主人雖
好事欲往無由緣似聞三徑深日夜長苔錢行當載酒
過高情與君宣飛鴻渺天末浴鷺來平川良辰恐易失
勿待月下弦前者坐中看俱是桂堂仙酒豪倒金壺詩
健輕華牋琴弄朱弦古碁枰寒玉圓君才尤中的霜鶻
無空拳諄復記幽會舂容看大篇
和姜總管喜民間種麥
腰䥥刈晚禾荷鋤種新麥田家競作苦羔豚勞歲夕翠
浪惬初懷黃雲期後穫晴暖得天時肥瘠隨地力賸欲
觀風謠未暇履阡陌寧唯餅餌香庶免鞭笞責擬踏青
州麴釀酒邀佳客
病起據案無緒輒書二十五韻呈簿尉
祗役來異鄕瘧鬼巧伺便寒熱四五行大小六七戰初
如蹈隂壑赤身卧冰霰繼若煽紅爐虐熖工煆鍊先生
但堅壁高卧觀物變謂我則忘吾曰舍其猶傳童子更
進藥先生強起嚥羣鬼競揶揄醫工何瞑眩忽然汗四
出心愧顔有靦湏臾返清凉輕健欲舞抃寧唯䟽枕簟
便覺美餚饍氣和疾自去福至禍亦轉我生多蹇剥縣
尹劇卑賤王事有期程私室敢安宴日出事還生孤游
無一援訟牒猶山積愚拙費裁剸催科正火急日夕竢
訶譴督郵顧小忍斗米那可戀彈琴不復夢據案敢告
倦仇梅二友生灑落邦之彦頗復相料理何嘗語遊衍
城南萬荷花浣溪錦一片凉生雨初過香度風微扇碧
筩亦易辦白墮儻可薦詩以代折簡辭兮非黃絹
除日獄空唯欠租監繫頗衆因悉縱遣之期以
開歲五日畢來因記東坡先生倅杭除夜直都
廳囚繫皆滿題詩壁間輙用其韻
訟牒日已稀私幸庭無留胡不了租稅顧為此拘囚催
科迫星火對案亦包羞作苦念田家歲莫得少休羔酒
會鄰里盍歸與婦謀刻期亦人耳吾其反自修
病後有感作
今旦病思清把書坐晴簷體舒百息勻心遠萬慮恬收
視等庖郢妙觀到羲炎頓忘饑寒苦但覺中邊甜習氣
尚稍稍自喜良沾沾故家東堂書高架紛懸籖我時且
兒子氣欲俱并兼澆着胷次間政爾意不廉此意竟蹉
跎衰遲侵戟髯邇來又留滯鬱鬱三年淹是秋節物高
露白原草霑斜河轉空闊夜氣方森嚴此日足可惜黃
塵滿征襜明年會當歸赤米薦白鹽繙經慰老眼甘作
書蠧潜共嘲玄尚白指笑突不黔亦知屠沽兒羔豚方
屬饜
和張伯子韻
士流競彈冠州牧紛勸駕器識在所先文藝乃其亞朅
來同抱關因得奉餘暇軟語雜嘲謔小酌見藴藉官禁
不通風門鍵那容罅豹斑縱未窺鯨背幾思跨君來怪
已三我到嗟方乍前頭萬木春當戶三星夜棄甲勿復
來背城寧一借新詩扺驪珠歸橐何妨詫
詠麥
平生笑盜儒口誦青青麥刻燭和新詩此夕知何夕六
花來未晚三白會有獲雨暘亦天事勤惰繄人力何妨
縱牛羊况已遍隴陌青黃未交時補助豈無責我亦念
歸田聊作數旬客
和姜總管送别
富貴如浮雲于我初何有轉徙浙東西僅足餬其口去
年在吴興民物猶未阜賑荒事方殷奚暇詩與酒今年
到東陽政成不待久邂逅遇詩仙襟抱得細剖切磋愧
子貢起予幸魯叟琮琤蒼玉佩關鍵黃金鈕擬學西子
顰益愧鄰女醜賡酬強追逐要是非敵手目短曹劉墻
氣轢鮑謝囿我如武成策苐可二三取山澤多蛇龍松
栢無培塿緬懷南澗老斯人骨已朽人事真好乖又假
蘇臺守遽辭山水邦暫缺雲龍耦酒罷雨沾裾船開山
入牖似鶴出樊籠如魚脫窠臼分袂却關情鼓棹猶回
首長篇肯贈我字字炳星斗願保歲寒心莫愧金石友
和寧國守沈察院九月嚴霜十五韻
九月十月交卦應西北乾少昊猶執矩玄冥遽行權慶
元敦牂歲夏無雨暘愆早禾既有秋人斯望有年晚稻
亦懷新穎實相接連不間東南畆寧分左右肩嚴霜忽
早降節候無餘暄黃熟乃無日青乾空在田殆不如稊
稗那敢詠好堅造物豈棄遺繄時失後先農夫亟欲訴
有司不謂然課無責之有何異扼其咽使君惻興念官
租為渠蠲作詩寬彼憂至哉仁人言幸甚宣城民信乎
有二天
冬至念母
兒行十里程母心千里逐昔者子曾子不忍離一宿今
我獨何為旅食久輦轂來時月中秋坐待陽初復薄命
難推挽闊步窘邊幅慰藉煩友朋栖遲愧僮僕畫餅唐
生相說河嚴子卜世態方奔競人情慮反覆夫豈不懷
歸所惡在欲速眉夀翠濤春洞庭霜橘熟亦足盡親歡
何必此微禄
秋日同官遊聖感寺晚飲范公亭分韻得須對
二字
招提城東隅勝集僚友俱腐儒元自臞午飯厄齋盂不
如計一醉况有高陽徒小秋頗解事鷄鶩營庖厨我歸
與婦謀但問酒有無婦言有斗酒待子不時須
木末好風來山頭凉月胐快哉城上亭登臨吾亦再堂
堂文正公精神凛猶在杯行且停飲四座俱起酹義氣
激余衷豁若挹沆瀣此夕飲也清且無俗子對
次早再出
晨起侯鷄鳴我車催發軔列炬犯星微衣襟蒙霧潤將
迎恐後期奔走追前進拭面愧緇塵墊巾憐雪鬢吾年
已如此世態何當徇曷不歸去來榮枯才一瞬
秋雨歎
少昊欲行秋驕陽猶䟦扈炎蒸不易滌頗費天公雨浸
淫三日霖雲氣政旁午所慮早禾傷佳實卧場圃翻思
向來旱南畆生塵土矯首望雲霓一滴如膏乳及兹收
斂際反以多為苦蒼蒼匪天歟惻怛羣物祖怨咨尚未
免是非何所付會當返秋陽新晴照區宇禾實趁登場
不特盈我庾荷擔赬肩歸亦足慰田父黃鷄能漸肥紅
酒幸可酤持用答豐年造物儻復許
和張文潜有所嘆韻
老驥困鹽車四足若有絆鷽鳩搶榆枋控地不能遠我
本田家子釋耒事游宦少壯耻干請老大誰推挽撫字
亦徒勞催科寧趣辦扵心儻無愧此首何妨俛財由政
事足軻也豈好辯苟得而富貴孰若甘貧賤
和陳倅留題奉聖
飛鴻渺天末目送類中散謫仙負詩狂直欲摘星漢白
雲千丈峯金碧美且煥忘言老瞿曇祗作空花觀軒冕
儻來耳世事亦其漫鸞鳳在赤霄寧肯就紲絆惟餘憂國
心撫事輙悲怨飢饉有流離十室九不㸑上動黃屋念
每日不遑旰公豈愛登覽微意寓篇翰山僧遽傳似字
字如珠貫勸分豈無術未必愧鞭筭升斗倘均惠溝壑
庶少逭福星公恐是疇復虞歲旱王事敢告勞行役春
過半鬢絲禪榻畔綸巾時一岸溪山得勝賞歌舞廢屢
按請頌海沂康民謠兹可翫
和陳倅遊石門弔瞿硎先生
我坐南坡上高鴻忽飛去指點夕陽外文脊盖其處(原註)
(僕家南坡之西政見文脊山)下有竒洞府有道乃宜據鹿裘坐石室
先生豈真踞儻是我輩人傲視非所慮桓温汝何為乃
欲效三顧姦心妄窺鼎未見神合沮猿鶴亦汝羞未易
飲食舉伏滔不自重且為温所遇贊詞縱云美所耻非
所慕邇來賢别駕物外欲軒翥功名恐未免溪山亦已
飫五字識巖石千載想風馭神交付冥漠心契自平素
蒼苔留履跡飛花約歸路先生還一笑晴雲為披絮
林子長見示悼鶴之詩若不能釋然者因次韻
以廣其意且於鶴不能無責焉耳
君家青田姿見之毛骨寒方當秋露警遽迫夏景殘年
來縱飲啄意外失防閑誰歟不具眼斃之于汝安竹林
有餘蔭荷塘豈不寬正坐出門誤寧虞行路難因思出
處理士君子惟艱方其窮居時孤進無還丹山林欲長
往鐘鼎夫豈慳一朝隴書至倏若登天翰肉食無遠謀
伐檀譏素餐失身墜戮辱無乃佞與姦逐兔牽黃犬東
門那得還竟死咸陽市慟哭何辛酸丹塗布衣願恨不
蒯與菅富貴履危機悵望扶摇摶世事亦墮甑天理真
循環向來京口銘俯仰成悲歡世無薛公筆想像付永
歎
和萬元亨舍人送芡實
吳興魚稻鄉來視刺史印適丁饑饉後倉廪無餘藴當
饋不下嚥寧望饌中雋年來稻如雲便覺摇其吻豐年
百物熟天意毋寧靳君侯有佳惠芡實粲光潤東山願
不違南蕩居其近此物舊知名(原註南蕩鷄頭有名)採擷手自引
剖蚌訝珠還泣蛟疑淚迸軟温新剥肉飣餖初嘗醖遺
我水之濱此意君其問
七言古詩
和王天任喜雪
姑射之山果何如往者吾言聞接輿肌膚冰雪能綽約
是中知有神人居神凝自使年榖熟况有疵癘煩驅除
乘雲四海聊戲劇磅礴萬物同慘舒至哉河漢已無極
俗士區區窮尾閭
我家四壁真相如晨興欲出無車輿獨騎瘦馬南坡下
閬風十二仙人居書生一朝忽富貴瑶林瓊樹環玉除
梅花失喜為三白一枝放我眉頭舒春風醉眼紅綠亂
爾時獨醒如三閭
送隠静恭老
妙喜老人骨應槁明月堂空迹如掃叢林耆舊半消磨
砥柱頽波餘此老五峯深處開道場道價重於連城寳
我盖知名二十年長恨識師之不早朅來陵陽第二峯
一笑相從即傾倒午窗對坐語笑清夜榻歸來魂夢好
大顛理勢恐是渠澄觀公才何足道青衫我亦行作吏
未盡俗緣多病惱相期巢父早掉頭共住山中拾瑶草
和中本留題照石詩
故人别來知幾年怪我相逢鬚鬢白看鏡功名不用頻
蒼苔徧教留行跡蚤知宇定發天光未聞終日介如石
此理昭然何足疑來詩併遣鐫崖壁
贈孫尉姑蘇紫石銚孫有詩次韻
吳儂生長水與雲不採蓮花拔蒲根窮山鑿石出竒怪
顛坑仆谷無寒温宣和倖臣以佞進横江花石如雲屯
造化有此誠瘡痏奈何浮靡誇朴敦守令誅求星火迫
州縣驚擾河濤飜舉觴誰酹栟櫚子我欲從之以為昆
爾來刳作短尾銚形模簡古得全渾遺君日以烹龍鳳
要和松風瀉潺湲彌明譏評二子媿盧仝風味千載存
搜攪胷中萬卷富傾動筆下三峽源可憐長安貴公子
飽餐荔支饜河豚豈知是中有佳趣目方忤視手不捫
武夫丁字且不識一礮擬落天驕魂平生攘臂咤飛石
唾取青衫明主恩書生調度清且苦臭味不同誰與論
祝君勿遣羊羹汚以友石供古銅盆
食後過竹堂風雨遽作賦所見
雲氣四蒸雷蓄怒山雨一來風借助抱頭乳燕竄低簷
噤口黃鸝在深樹竹圍萬槊齊驚呼老松不動如亞夫
何人筆端帶三昧畫作竹堂風雨圖
監學同舍餞南康新使君黃雍文分韻
人生五馬古云樂今君此行殊不惡君才自是瑚璉器
十載聲華滿臺閣胡為忽厭東華塵一麾要把江之濱
聞道豐登少公事姑與匡廬作主人到郡莫辭譏屢費
政恐朝來多爽氣山中向有讀書人為問歸來頭白未
成均同舍餞别新安使君徐子宜太丞分韻
我昔絃歌乳溪側嗟哉所割真鷄肋斯民疾苦得飽諳
離彼三年能記憶丁男箇箇事播殖紅女家家勤紡織
可憐卒歲無完褐縱使豐年有菜色夏税未畢秋税來
縣家小緩州家逼拆東補西恐不免剜肉醫瘡寧有極
小儒安敢私其民上官貽怒幾遭劾痛定還思當痛時
至今夢裏猶心惻歙為富州傳自舊誰以留州事苛刻
徐侯固是清廟器撫摩暫遣凴熊軾朝廷選用盖不輕
祖帳衣冠傾上國德星往矣勿復道田里從兹無嘆息
同舍餞新滁陽使君范子由寺丞于成均芳潤
軒分韻
憶昔飛鳬來上國作縣聲名動宸極今朝頗怪空馬羣
十年所得真鷄肋笑指滁陽有佳處手把一麾留不得
醉翁相望百年間瑯琊自此添顔色
食墨魚有感
誑人吐盡胸中墨不料反為人所得禍變之來非所慮
僅與詩人供一筯韓非竟以說難死楊惲詩成汙刀机
子雲嗜學甘寂寞晚年竒字終投閣撑腸文字五千卷
不救顔回忍飢面三年博士冗不治半生鉛槧寧非癡
老兵兩眼不識書飽食高眠我不如
次韻漢老弟假山
庭空吏散無公事一枕清風供午睡列仙之陬渺何許
化蝶翩翩可坐致夢中意行不識路神前那有車乘墜
立壁延緣蘿蔓綠滑徑行視莓苔翠南遊忽到九疑峯
竹㾗斑斑湘娥淚簫韶聲斷蒼梧雲石上虛餘千古意
回鑣斜經少昊墟閬風縣圃窮幽邃崑崙銅柱高隠天
河流九曲東南被高掌遠蹠得我驚二華巨靈留贔屭
三丘却轉問勾芒首冠連鼇誰所置蓬萊浪自弱水隔
俛仰之間興已寄傳聞有棗大如瓜一笑安期方指示
惡風驟起吹船回未悟此身在平地鼕鼕衙鼓忽驚覺
起來恰見羣兒&KR3067;疊石亭前作假山列嶂層峯生詭異
有如中怒互拏攫或似畫眉相嫵媚神獒獅子豈其朋
伏虎卧駞非若類珠屏九摺地不惜西柱一峯天所棄
眼中乍見已堪賞夢裏曾遊俱可誌連筒灌水瀑泉飛
薄岸臨坻盤石巋瓦盤拳石養菖蒲小有仇池今見二
乃知仙境只人間跬步不移千里至向來封國在槐枝
我今此夢真相似要知萬事孰非夢何物世間能久嗜
有人夜半欲移舟讀我此詩寧不愧
偶食鷄頭有懷萬元亨沈德遠林子長横塘三
主人
秋風一熟平湖芡滿市明珠如土賤昔也兼名鴻鴈頭
今兹始識胡孫面(原註主人謂鷄頭作胡孫面者佳)應須我軰賸著語
會有後人來作傳横塘地主總好事凌波不過空山嚥
再和
年豐豈特菱蓮芡米價新來如許賤不孤后稷由已思
誰作顔回忍飢面清朝已拜富民侯太史莫書循吏傳
我今何事不歸田豆飯芋魁甘得嚥
和張簿南坡
春風吹水生碧鱗南坡花事日日新水流花出人間去
應有桃源迷路人四圍山色染黛綠夾道柳絲摇麹塵
碧桃和露真含笑海棠過雨猶横陳蜜脾未滿蜂子閙
麥穗欲齊媒雉馴滿堂金玉空為爾不博斑衣膝下春
我今家居奉慈母長年直欲齊大椿每當淑景恣遊覽
白藤肩輿敷錦茵華髮映花更蕭爽朱顔得酒能精神
授柑政類潘騎省舉觴敢望周伯仁仙家日月雖不老
人生行樂湏及辰張侯故是名家子萬里碧雲看致身
朅來吾縣鸞栖棘少年得祿說及親洛濱侍從追前躅
喜君有此與我均花間不用錦步障鶯蝶近前君勿嗔
雙缾姑餉千日夀待戒園夫休厭頻
和郁簿述懷古風
莫笑當年韓與侯釣魚温水垂纖鈎鳶肩自是騰上速
安用常何薦馬周先生直氣摩星斗肯來州縣甘低頭
莅官姑欲行所學一猿未足勝衆猴平生一介重取與
邈視不義如雲浮同舍償金初何有從者竊屨還言否
古井新來亦波浪夷途強指如山丘毁言中人以疑似
心苟無瑕何足尤雖然鑠金忌衆口此語不妄聞諸鄒
誰知三月未得祿長飢日典鷫鸘裘不作顔公乞米帖
吟詩肝腎愁鐫鎪詩成險語破鬼膽我慚屬和真蠻謳
願須暇日薦所有君方有行寧少留何妨暫駕揚州鶴
猶勝他人萬斛舟
昨日於竹堂後開一逕通南坡甚近從此便於
往還遂成日涉之趣矣
先生一室如懸罄彈鋏浩歌誰復聽籃輿每出欠僕夫
蹇驢試跨愁泥濘南坡日涉恐負渠寸步躋攀如折脛
偶向田頭問小溪何妨竹裏通幽徑杖藜從此便還往
出趁晨光歸及暝更遣蒼頭佩一壺醉中却愛風吹醒
春蠶行
今年桑葉賤如土吳蠶戢戢多於魯葉底時聞健食聲
樹頭颯颯初来雨辛勤出火倏三眠凖擬收功千萬縷
縣官何忍為繭絲女紅切勿事纂組愚儒請遺天下衣
各使蒼生有環堵天寒歲暮田舍翁白髮霜風吹兩股
林正甫舉似所和雙了巖詩且索同賦
君不見羅敷採桑城南路不肯輕為使君婦又不見銀
釵垂頸負薪歸四十未嫁夔州女雙了何自老山中當
年豈羡西鄰富花前啼鳥春不知月裏姮娥夜相顧寧
為山頭望夫石儻有飛鴻傳尺素莫學巫山十二峯為
雲為雨朝還暮老奴玉鏡誰自料阿嬌金屋知何所眀
珠節婦浪悲吟羅韈洛神空有賦蛾眉入宫須見妬
五言律詩
觀園夫種菜
町畦紛接壤灌溉細穿渠坐待佳蔬長應須惡草除向
來師老圃此去遂閒居遶屋扶疎處兼尋種樹書
和林子長分贈丹桂韻
月桂天應惜溪堂人與清五枝蒙折贈雙目喜增明紅
藥羞丹禁彤霞避赤城賸聞燒燭賞有底置公榮(原註末句)
(紀實也)
雨中偶成呈天任
久雨苦不樂吾廬亦未貧十旬兼美醖千畆長脩筠睡
蝶頻來夢歌鶯皆惱人得君新唱和懶病起精神
秋晚矣菊猶未開小詩速之
問訊東籬菊如今開未開不應辜酒伴寧是欠詩催屈
指秋將盡關心日幾回霜風不相借何意尚徘徊
酒為多多辦花須早早開已愆重九約猶待兩番催明
日還何益西風定肯回游言空自解蜂蝶笑徘徊
再促花
珍重栽培意商量仔細開花心終有待詩句漫勞催莫
恨三秋去湏教一笑回但儲千斛酒端的奉徘徊
數詩煎迫太甚再為花下一轉語
蝶自無心懶花應有意開含香特珍寵顧影尚低回畢
竟風流在從渠火急催浮華不相待莊重政徘徊
喜花開
落木驚秋晚黃花徹夜開便教雙蝶舞寧是萬牛回有
酒湏頻舉將詩莫浪催淵明千古意為汝轉徘徊
諸公和詩而菊開主簿沃同年乃有褒拂之語
用韻謝之
怪底花心轉知從筆力回不嫌嘲我瘦良是為君開白
雪詞何有黃鷄曲漫催待牽重九興籬下醉徘徊(原註九日)
(沃丈諸公同集)
比收張伯子尚書書報諸公有相招意因賦拙
句
入臺羞結舌去國坐嬰鱗東道今行李南宫乃故人寒
温煩見問書劄不辭頻向日區區意還曾扣大鈞
與物初無競何人若見銜馮唐雖白首商皓豈空函烏
鵲新傳喜青蠅漸息讒鴛鴻滿臺閣秪合理歸帆
天上張公子殷勤忽枉書幾年憐潦倒今日遂吹嘘貢
喜慚何暮馮招恐不虛吾生真有命造物合何如
韓知府挽詩二首
宦路雲霄近鄉評月旦賢不惟同里巷曾是接官聫西
浙勞禆贊東淮適後先向來吹送意豈料隔重泉(原註余昨)
(守平江公為倅及為浙西憲嘗剡薦之後自淮漕召歸公方守泰州)
方羡朱輪貴俄驚丹旐新鳳毛看二子鶴髮慰偏親甲
第歸無日名園跡已陳風流山下路楚挽倍傷神
林子中知府挽詩
彩棒初行志華途蚤策勲旋聞鳬舄召徑有虎符分歎
息誰為黨推求誤到君天公還憒憒玉石竟俱焚(原註君權)
(金州有回禄之事)
疇昔因難弟夤緣幸識君宦途俱别日苕水再披雲勞
苦驚多病悲凉惜離羣斗金峯下路鐸挽不堪聞
李參政挽詩
望重三朝舊年過八秩希股肱康帝室羽翼傅儲闈北
闕恩雖厚東山願豈違蒼生猶有恨不見衮衣歸
廊廟推良弼屏藩紀吏師三孤崇䘏典公座有佳兒風
節蕭長倩詩篇杜拾遺倏騎箕尾去名共列星垂
末路懷前軰分符記舊臨吳興慚薤本寳婺仰棠隂驥
子嘗傾盖龍門亦整襟無繇陪執紼楚挽寄哀音
參議余公挽詩
慘澹門闌色凄凉月旦評居官皆可紀當路競知名香
火祠庭老錙銖郡紱輕彈冠公自懶相國詎忘情
假蔭非公志書生若命何高才寧汨沒榮路故蹉跎仲
子能傳業詞場遂决科暮年方慰意樂極又悲歌
和姜總管歸途
城郭迎車騎溪山展畫圖歸鴉翻落葉宿雁集寒蕪酒
裏傾肝膽吟邊識步趨佳人來底暮心傒碧雲蘇
元日小室獨坐情思不怡
坐久無人問愁多莫我娱頗知新歲好却訝五行孤書
亂塵凝案灰寒雪擁爐可能無斗酒墻外雜歌呼
故奚公學長挽詩
詩酒平生興人琴畢竟空儒冠成晚歲尺牘到諸公忽
嘆羣無鶴誰留目送鴻竹林家世事清節見君同
中書黃舍人父總幹挽詩
孝子推慈父明君有直臣豈惟成羽翼况復掌絲綸想
像成齋舊昭回宸翰新固應方寸地種德玉堂人
有子能傳業黃金笑滿籯去華雖不第谷口豈其卿四
海知名姓諸儒仗老成平生郭有道真不媿碑銘
挽余丞相
淑氣含公鼎明時預政機仲山維補衮文子不勝衣南
國恩偏厚東山志偶違一為天下慟無以我公歸
暑路驅紅旆天書趣紫泥長沙元忌鵩太歲又逢鷄挽
鐸春風咽銘旌夕照低冠車紛會葬桃李自成蹊
寳閣尚書凌公挽詩
新學輕餘子忠懷策萬言治安猶涕泣師友故淵源日
曳尚書履風生刺史轓漢庭誰第一殊未遜公孫
未識嵇中散今無元魯山宦游真恨晚逸駕竟難攀閱
月推評旦聞風尚起頑九原那可作蒼弁亦推顔
繆夫人挽詩
黯淡金花誥凄凉栢葉觴(原註夫人以正月二日捐舘)開屏慘佳壻
扇枕念諸郎家事千奴橘僊遊一夢粱了知元不朽千
載有銘章
萬侍郎母夫人挽詩
閨壼高風在鄉閭美事傳寧湏伯仁長更覺夀昌賢禄
養酬初志恩封慰暮年侍郎官已貴遽返閬崑僊
漢老弟去秋留别有明年桃李月春入馬蹄輕
之句今其時也因次韻招之
晤言堪慰意别語最關情老我春還暮思君月共明丁
寧期後會容易即前程命駕何妨再聞知四體輕(原註聞知)
(今年輕健大勝去年)
奚通直挽詩
自昔高陽里嘗推月旦評華簮先德齒朱紱羡恩榮奴
豈謀千樹金方笑滿籯有孫看鼎貴鍾慶驗佳城
元衍曹居士挽詩
與物初無競安居不用名平生惟下澤月旦有南評歲
月驚飄忽鄉閭失老成聫翩先友記百代許同聲
先君無恙日居士得游從酒醆花前月茶甌石上松有
時連欵叚勝槩每從容指點佳城處相聞道院鐘(原註公葬)
(地近西山道院先君嘗指示其處云)
故安國夫人挽詩
雅趣工書畫高懷陋鼎鐘家聲推兩大壼範見三從賢
得魯侯配榮開安國封平生耽静勝宸翰煥鸞龍
閥閱聫蟬冕臺郎有鳳毛美形彤管舊節視栢舟高南
澗夫人藻西池阿母桃哀榮生死是詔墨看重褒
堂前東偏松棚清蔭可愛為賦五言八句
問訊蒼官舊掀髯肯見臨笑談驅酷暑朝夕托清隂便
引夷風至寧容盾日侵北窗高卧處靖節是知音
再寄廣文俞同年
有客傳新句呼兒整舊書勞生徒擾擾不動只如如病
瘧猶憐我流行也到渠平生真莫逆裏飯肯躊蹰
無眠
丙夜不成寐可知心念家人情風上草身世眼中沙宿
鳥司更漏黃蜂集晚衙了忘官府事高枕是生涯
脚婆子
百沸催湯沃孤燈迫睡昏腹皤餘豕漲足蹜但鴟蹲一
衲包纏密重衾底裏温窮冬為老伴永夜得深論
着瓦霜威重侵窗月色昏相依紙帳夢猶勝火爐蹲伸
脚三更穏回頭一笑温温柔非老事付與少年論
官况
漢老弟寄示詩軸想見春時南坡佳興因以二詩奉
寄亦可想官居况味也
流落經年别平安只信通宦情元自薄春色為誰濃撫
字愁眉上青紅醉眼中著詩無好語還往負筠筒
觸手逢人怒低頭與俗同一慚那可忍百巧固應窮酒
有兼旬綠花無百日紅悲歡真破甑墮地併成空
早上過溪報謁林子長承約客回途作
臭味還吾輩炎凉笑若曹相逢傾蓋舊可但泛舟勞夜
雨湖山好西風鼔角豪主人寧避客秪覺杜門高
再和
畫諾何如瑨歌呼敢效曹一飢才免死千慮亦忘勞酒
裏愁先醉吟邊句未豪莵裘吾欲老不是故為高
再和
伏日當休沐頑軀困坐曹驟然秋雨至一洗夏畦勞懷
祖何須怒劉伶亦未豪北窗陶靖節千載只渠高
久不得廣文俞同年書頗聞病瘧小詩往問訊
問訊俞夫子兼旬不寄書官居還獨冷體力復何如藥
石寧湏爾炎凉一任渠詩能驅瘧鬼下筆莫躊蹰
六月請俸張簿攝邑止支其半因却還之
閒居湏薄俸未足保妻孥州縣真徒爾兒曹敢料吾揮
金憐槖在儲粟笑缾無敝褐猶堪典新凉要一壺
十月到南坡
觸眼嗟黃落憑高接翠微幽禽私自語寒蝶晚相依醉
熟風吹帽愁生帶减圍功名竟何許尊酒莫相違
將至天目登高嶺
天近初凝目雲横便躡梯前瞻千嶂列回首一川低雨
過黃梅盡風來翠剡齊靈源窮不到晴晝掛虹霓
將至富陽
宦路初無定吾行有底忙江清魚不聚天遠鴈南翔整
棹須平進回瀾亦太狂平生湖海意何夢到凝香
和潘簿旅懷
朔風動關塞羈人先自知忘情須我軰了事豈兒癡鴈
信憑誰寄蛩吟暗自悲遣排消底物不飲復何為
韓知閤挽詩
一品真王裔先朝長主孫華途聲烈在上閤典刑存閭
里羣知敬朝廷愈覺尊天胡嗇之夀莫返九原魂
容色雖嚴重襟懷實坦夷功名期自奮趨向肯隨時飜
念懸車樂俄成易簀悲扁舟苕霅上此意幾人知
程待制挽詩
科第聫三世聲名動九垓激昂存壯志盤錯見竒才往
者分邊閫胡然避憲臺教忠知有待餘慶接三台
有子巖廊貴知公衣鉢傳内祠初趣召次對暫逥旋偕
老萊衣喜虛懷帝廣前恩榮方沓至遽返九華僊
挽吳公祥承事詩
故國衣冠後傳家禮法尊擊鮮更下舍容駟閌高門河
潤金揮槖風流酒滿罇平生隂德事五世眼中孫
昔過高陽里嘗登通德門敢違鄕黨敬尚想典刑存喬
木縈心曲空花浥淚痕定應歸净土何必賦招魂
挽承事湯公詩
屋底千金潤尊前一笑真名藍尋入社家事豈關身丈
室空天女凌波悼洛神(原註孺人繼逝)鹿門擕手後還有姓龐
人
挽范承事詩
貝葉神怡處南柯夢覺時月評依舊好露挽不堪悲分
米誰懷惠兼金肯拾遺紺蓮華發後見佛想舒眉
挽奚公彦章承奉詩
上國曾傾盖文闈昔盍簮(原註予與公同赴甲戊太學補試)科名終在
子章服果何心朝露悲蒿里遺風上竹林人琴俱不見
哀挽為沾襟
已識嵇中散誰慚王濬冲鴻飛嗟目斷鶴化駭羣空懶
作金門客寧為鐵面翁後園花木在回首又春風
挽都運徽猷陳君詩
煮海攄忠論潢池讋武威分符留惠愛持節借光輝閥
閱伊誰似功名與願違未前宣室問遽作九原歸
玉節稽嚴召琳宫暫列僊月華方喜見薤露忽悲纏回
首長安日傷心蜀道天初無封禪議遺藁總堪𫝊
途中得姜總管詩因和韻
相知何必舊我輩正鍾情老去難為别詩來愈覺清舟
虛和雪載水淺過灘平一路俱佳境收歸五字城
宋宰不赴王倅招有詩次韻
冷宦門羅雀高軒間不過似聞諠棰楚莫恨笑弦歌會
意庭前栢輸香水面荷道人觀物妙宴坐養天和
風號天籟怒雷引雨聲長但喜書帷潤那知酒斝凉夜
光宜月露霽色醒松篁通介從流俗徐公自有常
觸事
製錦無工拙迷途有是非承符何所恃投檄會須歸未
飽豺狼欲寧論鴈鶩肥歸來羞碌碌老去與心違
綠匣何煩至黃衣尚有云催科寧是拙稼穡亦良勤當
念溝中瘠難專柱後文誰令公喜怒鴈鶩政紛紛
歐公詩有云俸優食飽力不用官閒日永睡莫
興因廣之
日長官事少食飽俸錢優宴坐香凝篆欲眠書枕頭莫
知斯我貴此外更何求畢竟歸田是他鄉莫久留
偶成二詩
閒處田園好愁邊歲月催事多違壯志吾亦愧無材有
底金千鋝無何酒一杯漫憑詩遣興情至却生哀
今夕知何夕吾年且暮年勞生斫桂斧游宦逆風船幸
不愁婚嫁何須問計然男兒有門戶温飽故隨緣
偶和萬舍人中秋有月無客有酒無殽韻
積隂成久雨浹日掩三辰吏已疲祈禱天方殺(去聲)怒嗔
但愁雲似墨那顧月如銀辜負中秋約姮娥莫妬人
即事
天末孤鴻遠園荒一徑深畦蔬供小摘家釀慰孤斟齋
日渾無事春天故作隂濬池兼插柳取次見吾心
問訊鶯猶懶尋芳花較遲忽驚雷送雨漸喜水平池竊
禄慙無補歸耕未有期春工誰道巧不染鬢成絲
已是春光晚那堪雨氣昏數莖驚白髮萬感集清樽才
力湏時展功名有命存眼前何足校一笑任乾坤
酷吏人同疾流民天亦憐麥登收兩倍蠶好得三眠况
是寬征賦那憂有俗緣眼前百事好買酒答豐年
舟中
寒日移隂短清溪放溜遲歸田真晚矣泛宅欲何之鴻
送天邊目山横雪後眉詩中無限興一一報公知
舟中睡起
望外星占婺年餘水記苕去思誰結戀來暮豈聞謠季
布從渠毁馮唐莫我招舟中無一事睡足有今朝
和陳德章春日送客
年華看鬢上春事轉頭中羯鼓催花雨虹橋送客風未
湏愁酒債政復坐詩窮誰識揮絃意寥寥寄遠鴻
花柳無多事隂晴不必天急舂村外雨並舍晚來烟白
墮先春手紅粧最妙年龐翁雖不出門巷得相連
再和
勝事壺觴裏韶華杖履中歌情千里月花信幾番風取
友湏三益論文笑五窮含含歌麥秀廡下老梁鴻
歲月斜川路風流杜曲天過墻紅杏雨低戶綠楊煙鴻
鵠今千里鶯花又一年陽春慙屬和五字得珠連
舟中冬至
隂陽消長際新舊送迎中異縣他鄉泊天時人事同世
方期道泰我豈坐途窮兒女番為夀衰顔借酒紅
和林卿盤隠詩
溪山千里勝花木四時春家釀新來熟園收舊不貧上
都無闕事空谷有佳人天下滔滔者誰能此問津
盤礴五千卷辛勤四十春向來憂國意肯顧在家貧丘
壑寧違性功名恐悮人似聞歸賦後喜氣日津津
倘徉三徑裏陶冶一家春筆下文為富胷中道不貧窮
通知有命行止信非人第恐歸田計飜成要路津
和沈祭酒韻
詩思花前發春光眼底來一區聊自適三徑為誰開聖
主方求舊清時况急才鳳池波自暖鷗鷺勿多猜
和勸農詩
世故偶夷險吾行無介通誰為青眼舊人想翠眉濃(原註)
(翠眉亭有蘇少公祠堂)風雨花時過溪山酒聖中何時蓮蕩裏共
把碧彎筒
節物常流轉人情作異同頗期千載後寧忍一朝窮隔
葉饒晴哢遊絲罥墮紅老春何足恨結習本來空
罷郡遊何山
尋山多勝概輟棹偶留連南浦渾無緒東風忽放顛蹊
成桃李退人去蝶蜂喧氣味餘禪榻煎茶竹裏煙
賦芍藥
紛紛時世粧争欲媚韶光正值三春暮能教一國狂妖
嬈欺酒聖豪麗僣花王不料東風惡飄零亦太忙
晚花
花開春已去春在此中藏可恨芳菲晚翻令氣味長繁
隂供翠幄輕暑絢紅粧莫起後時嘆時來未遽央
往瓜洲護使客回程
北使朝京闕東淮領計臺舟師雖夙戒頓食更頻催州
縣愁勞費風霜困往來和盟終不贊舊好政無猜
新晴
凹沼幾平岸晴雲故出溪已添新綠潤尚有暗芳栖風
雨將春去罇罍欠日攜歸田吾未果愧爾杜鵑啼
秋雨
隂風攪林壑驟雨倒江湖白日不覺沒繁雲何處無樓
吟凉筆硯溪夢亂菰蒲聞說京華甚汚泥入敝廬
喜雨
雲釀南山雨風勾北牖凉綠蒲澄水石丹藕淨池塘冷
客頻牽興炎官罷鬭強無波真古井此味淡中長
和鮑倅首夏聞鶯
芳草池塘晚垂楊院宇清夢回初恨蝶春去懶聞鶯翠
幄何須戀金丸恐見驚一枝棲更穏好去鳳凰城
道場山勸農
粤在千峯頂重來二月天雨紅晴尚濕波碧遠相連旌
旆行雲裏樓臺落照邊一犂農事起胡不早歸田
勸農
郊原春已半溝洫水先通勸相寧文具歸耕亦興濃一
犂新雨後小隊亂山中粗識斯民意何須教缿筒
慚愧荒三徑羇棲漫一同青春非老事白眼有途窮柳
暗鵶藏綠花飄燕蹴紅平生孔北海未放酒罇空
喜雨
雲氣飜車盖天河注瓦溝滂沱三日雨登濟一年秋旱
火掃無迹狂雷怒不收腐儒營一飽卒歲恐優游
初夏凹沼獨坐
芳草沿堤長圓荷出水遲倚欄風醒酒岸幘雨催詩鸂
鶒巢安在仙鳬舄詎期遊魚知我意吹沬弄清漪
縣中迎石金山甘靈大士就放生池祈雨早上
偕簿尉往炷香
甘雨祈三日香雲捧一龕依歸甘露滅珍重蔚頭藍官
事何當了枯禪且罷參蓮花初出水朝日借紅酣
再和
夜起占星畢朝趨禮佛龕擁橋蓮墜粉縈沼水揉藍屏
翳何須靳登伽不受參懸知天欲雨蟻戰已酣酣
再用韻謝王簿來詩褒借過當之意
黃嬭朝千卷書燈夜一龕玄文今尚白袍色故應藍簿
領聊爾耳朝班行矣參驚雷雖破柱午寢不妨酣
再和
旱魃争攘袂羣龍僅守龕雲峯疑燎火天色轉澄藍甘
露元同注叢林莫遍參新来焦渴甚無夢到沉酣
過登源英濟廟祈雨
古廟出靈響吾儕非過求山田雖欠雨陂水尚通溝出
郭漸無日祈年望有秋豚蹄真狹甚明信或堪羞
青山買舟
落日千烏外青山一望中買舟羣僕喜兀坐與誰同旅
店孤烟起田家曲港通鷗盟暫時乞又踏軟塵紅
喜雨
雨脚初鳴屋風頭忽轉廊餘凉生簟枕好夢到池塘黃
嬭真三窟青奴得兩忘功名休恨晚身世一藤床
七月初得雨後大有秋意
好雨真無價炎天不易求十全成稔歲一上作(音佐)凉秋
吏逭陂塘責(原註近歲上司督責甚峻)民寬溝壑憂催科無奈拙此
去恐優游
除夜書懷
吳楚鄉風異悲歡物態多歲華驚晚暮吾道恐蹉跎莫
唱黃鷄曲寧為白石歌明年六十一不醉待如何
葉大猷挽詩
月旦評猶在題輿事已非田園寧作計鷗鷺本忘機此
地期相欵終天願忽違西風送丹旐老淚不禁揮
非意俱飄瓦高懷只杜門誰云九地底猶抱十年冤未
盡滄浪興難招楚些魂傷心追往事愁極却無言
淮西趙漕子固挽詩
疏抗廷臣右經傳弟子行江淮歸德政蠻貊誦文章世
路風波惡仙家日月長西林曾有約楚挽莫凄凉
西帥予曾忝無何馬首東計臺初不遠交篆竟成空夜
壑移舟半淮山落木中堂堂寧復見丹旐獵霜風(原註予合)
(肥赴罷前後皆公攝事然竟失於一見)
楊伯賢挽詩
月記鄉評好年推軰行尊巨山曾入夢楚些莫招魂太
息馳駒隙渾疑隐鹿門他時耆舊傳知有姓名存
王彦謨挽詩
蚤歲游三舍明經束九師聲名雖烜赫科第竟差池之
子能傳業興宗會有時只今官冢地看出印纍纍
潤屋金千鋝浮生黍一炊里閭思長者門戶托佳兒華
表終來鶴支牀尚有龜洗心元悟易杯水漫勞持
章觧元挽詩
詩禮傳家舊田園晚歲豐月評猶未改露挽遽成空曲
巷連桑蔭幽巖長桂叢南坡吾獨往無復訪鄰翁
楊仲才挽詩
孝友懷宗族謙恭接里閭克家千樹橘教子萬籖書釀
酒偏延客能詩亦起予天胡中不夀埋玉恨何如
别意經時序音書缺置郵子來方問疾傲吏已移舟華
屋生存處佳城身後謀望風懷執紼老淚為君流
和太守
豈弟循良守功成意益謙尋求七字律想見一生廉活
火烹茶蘂消愁媚酒帘南樓月華好吹笛指湏纖
寒食風雨呈林正甫
不住風和雨思歸日似年他鄉寒食淚深院落花天午
枕飛蝴蝶春山呌杜鵑有誰憐趙壹骯髒倚門邊
春大閱望郡圃齊雲樓悼亡
官事誰能了浮生迹易陳齊雲連綠蔭和淚送青春緩
帶空凝月憑欄不見人只應曾到處愁極倍精神
三月初一日晴色甚快人意晚宿撮石嶺陳氏
書院
昨晚雨不止今朝天假晴路乾里堠縮人健板輿輕父
老驚相顧親朋漸出迎端知華表鶴珍重故鄉情
喜雨
梅雨知時節農家喜若何積薪蠶下箔鋤水稻分窠綠
有笋成竹黃無麥作蛾一春嘗苦旱三日未云多
次韻漢老弟對月滿飲
鶴髮金桃母蛾眉萼綠華月圓香度桂飲罷燭生花何
惜尊空酒能令春滿家更邀重九菊醉裏墮烏紗
