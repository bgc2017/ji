尊白堂集卷五宋虞儔撰
制
徽州績溪縣英濟王第九男封侯制
朕惟有道之世百神受職眷惟乃父有子九人何八龍
之俱侯而一蛇之失所既旱乾水溢禱而必應宜威靈
氣燄久而愈彰爰錫褒封以慰民望亶爲異數尚克欽
承
王補之除大理少卿制
朕惟王制有云刑者侀也一成而不可變故君子盡心
焉天下之獄至于大理極矣苟五聽之不審三刺之不
中則是使斯民終于無告而已朕甚憫焉以爾持心近
厚議法不私典州則人懷惠愛持節則吏畏精明故擢
從樞屬之聮俾貳棘卿之列往哉惟欽以究所長朕于
用人惟才是擇歴階而升自有近比爾尚勉之
韓霖叙復成州團練使制
朕惟賞罰所以示天下之公一予一奪初何心哉爾昔
任總戎不能撫士郡將以聞既麗于罰閱時之久實應
叙法還其兵團匪朕之私往服新命益思省循
時汝翼大理評事制
朕惟廷尉有評實司議讞凡四方之訟牘紛至必躬閱
之獄之當否罪之輕重盖關决于此惟明惟敏乃克勝
任爾尚勉之
葉簨兩浙運副制
朕惟國家駐蹕吳會凡兵儲民食與夫吏廪所以仰給
於漕運者何可勝計豈他道比哉爾人門之美見推搢
紳持節把麾輒上課最郎闈省戶俱著休稱肆疇已試
之長首在選掄之數質諸僉論謂汝爲宜載陞延閣之
華庸示建臺之寵其往盡乃心舉乃職毋乏吾事有以
風厲諸道俾朕無愧於知人之明則惟汝嘉
胡大成都大茶馬使制
朕惟朝廷立互市之規而川陜乃置司之地孰將隆指
厥有周材爾心計疏通吏能強敏分符列郡夙推共理
之良持節外臺益振祥刑之譽爰陞華於内閣庸筦𣙜
於西州惟懋遷貨居斯盡摘山之利而協和種落乃能
空馬之羣宜體眷知勉臻來效
李景和將作監制
朕惟自即位以來宫室苑囿車騎服御無所增益盖欲
躬行節儉以移風俗與漢之文帝匹休故匠監之設於
事為簡昔號煩劇今為清選爾視時流乃有用之材謂
天下無難為之事剖竹近藩其游刃恢乎餘地握蘭郎
省若佩玉動則有聲比者將命出使無幾微見於言面
抗旜萬里形勢在目後日恢復中原掃清上都左宗廟
右社稷面朝後市營繕之制固已洋洋然動其心矣往
祇新命以規來效
郭倪殿前都虞侯制
朕惟周廬千列爰肅宸居禁旅萬屯載謀總帥孰堪是
任今得其人爾三世將才屢朝勲閥激昂自奮豈惟能
讀父之書持重有謀盖深識事君之義推轂膺閫外之
寄運籌收堂上之竒大江以東壮金湯之設險長淮以
北洎草木以知名備殫夙夜之勤期赴功名之會輟從
騎率晉陟巖除太微左垣厥有爪牙之士文昌上將是
謂腹心之臣豈曰叙遷實以勞選惟律身乃可申軍法
惟㓗已斯能服人心勉紹家聲毋廢朕命
朱子美閤門舍人制
朕惟彤闈華閣以肅朝儀其間列屬亦必遴選爾奮自
右科被服儒雅嘗在選中兹庸申命惟有禮以導人之
恭有法以繩人之慢守斯二者則為稱職
林伯成閤門舍人制
朕惟比年以來凡筮仕于彤閣者必試而後授遂與館
職齊驅其選益重爾嘗得雋右科比召試于西掖落筆
風生既徹朕覧有可採者其祇成渙以踐厥官
林管閤門舍人制
朕惟上閣之華日侍清光聮事其間可謂榮矣爾奮自
武科蔚為選首官于右學亶有休稱不試而授人孰謂
爾為不宜哉
曾炎林桷並右司制
朕惟文昌乃政事之本有一日萬幾之繁中臺分左右
之聮掌二十四司之事猶振領而挈裘殆舉綱而張目
必得其人乃勝厥任爾炎有當世之志遇錯節盤根始
見其長爾桷推古人所為真璞玉渾金莫名其器俱懋
經綸之業備殫中外之勞而用之未盡其才惟恢乎必
有餘地久回翔於省戶宜序進於都公寧惟稽厥從違
毋俾庶官之曠要使熟於聞見以為待用之資既簡深
知何庸多訓
信王孫換南班授太子右内率府副率制
朕惟歸内朝供奉之班職東宫羽翼之備庸親近屬盖
廣殊恩爾信王之孫成國之子既制之終而年之及宜
祿之厚而秩之優然得之易者必驕維守以謙而可久
其欽承於朕訓以徼福于宗祊
權工部侍郎萬鍾中書舍人制
朕惟中書命令之地舍人詞翰之官極一時儒者之榮
聮兩禁侍臣之選不試而用今得其人具官某蚤負才
名老于文學通夫國體是宜政事之與聞一哉王心不
但語言之獨妙自登禁路深簡淵衷朕惟欽播告之修
要在謹樞機之發問崔琳以今事罔或不知追仲舒之
古風斯為稱職有如卿者何媿昔人豈應袖手于鳩工
亟用演綸于鳳掖當使山東癃老扶杖願觀庶幾河北
武夫聞風雪涕修而書命贊我規恢
張濤中書舍人制
朕惟中書政事之地舍人翰墨之官厥選甚艱莫如已
試具官某學如游夏才似常楊曩聮禁路之華嘗掌掖
垣之制藉爾討論潤色自成一家維時號令文章同風
三代自出領藩宣之寄豈厭直承明之廬其代予言孰
稱朕意肆朌嚴召趣使來歸有如前席之思久不見賈
矧兹弄印之久無以易堯正資播告之修更賴論思之
益官雖仍舊命則維新亶于老成奚煩多訓
同知程松父九萬特除集英殿修撰制
朕惟明有國善善之風謹古訓親親之義得人而用灼
知移孝之因推本而言益見教忠之效兹有成命形于
贊書某官父某藴當今平治之才負邁往不羣之器頡
頏仕路先豪俊以著鞭際遇清朝視功名猶唾手分符
典州則最課輒上杖鉞分閫則威名遠聞聿觀賢嗣之
飛騰力以親嫌而引避九華勝踐暫韜斂於風雲萬里
宏程自優游於歲月琳宫均逸錦里推尊眷家學之有
傳簡朕心而大用是為有子方正位於樞廷豈不懷卿
爰陞華於秘殿亶為異數孰謂彝章念本朝曾不數人
良深嘉歎在一門實云盛事宜有光華其亟欽承以永
終譽
王容起居郎章良能起居舍人制
朕惟左右史之並建所以記人君之言動垂之萬世以
為信書其責顧不重哉爾容萬言之策嘗冠倫魁粤自
典州晉登郎省爾良能華國之文見推士類紬書東觀
兼直北扉即其識技之優庸在選掄之數爾其務存直
筆君舉必書庶幾朕每臨朝有以自警
龍井惠澤廟加封制
朕憫今歲之旱靡神不宗惟南山之南井有龍焉韜斂
風雷貯儲雲雨亟命黃冠往投符簡如響斯荅曾不旋
踵膚寸之澤彌天之潤何其神耶朕甚異之肆加顯號
用侈侯封其欽承厥命以永佑我農人
某神父母加封制
朕惟某神之廟揭虔妥靈司境内水旱之柄凡有禱輒
應封爵所朌不敢違其父母盖終慶羡祥有自來也
某神加封制
朕惟今歲之旱嘗詔郡國各禱于境内之神厥既應答
如響歲事以之不害於成有司以告封爵所宜加也朕
不敢靳
劉述陞郎中制
朕惟郎官上應列宿士大夫之高選然必稽其資歴而
後正其位序盖吝之也否則員外置耳爾器質醇茂才
猷膚敏踐揚滋久閥閱尤高既列屬於秋官宜陞華於
六品國有彛典匪朕爾私其思所以報稱者勉之
任清叟陞郎中制
朕惟郎員有中外之間盖官簿有深淺之殊其在公朝
具存彛制爾人門兼美閥閱素高出膺剖竹之榮入振
握蘭之譽参稽銓部無非累日之勞協贊地官其正列
星之位宜思報效稱我褒陞
俞豊除待制宫觀制
朕惟眷吾法從遽騰告老之章錫以贊書庸示貪賢之
意具官某才猷膚敏學術深醇備殫中外之勤綽有老
成之望粤繇睿簡亟上禁途西掖演綸咸識王言之大
右銓典選果聞流品之清乃勇退之深堅嘗勉留而莫
肯爰陟西清之候對姑陪列宇之真祠豈特都人又起
賢哉之歎當令朝士共談知止之榮
邵文炳待制宫觀制
朕惟均秩祠庭亶謂優賢之寵陞華延閣有嚴次對之
除眷吾侍從之臣爰渙絲綸之渥具官某蚤安靜退晚
躐清華多識博聞洞貫九流之邃高文大冊蔚為一代
之雄視草北扉代言西掖晉勸金華之講載抽石室之
書備簡深知盖將大用乃以晦明之疾力祈香火之歸
顧當饋之歎方興豈容輕去而長者之言不妄姑徇雅
懷
右文殿修撰蔡戡除集英殿修撰知靜江府制
朕惟士大夫出處亦何常之有哉爾杜門有年矣今朝
廷謀帥一旦飜然乃為朕行得非有所抱負未究設施
思欲有以自見乎惟桂林南越一都會外接西廣六番
南連交趾九道其責任也甚重升華秘殿姑為爾寵若
控馭之略綏撫之方爾盖優為之矣惟毋曰廹而後動
不得已而後起欽哉往盡乃心舉乃職以無負予委寄
之意則惟汝嘉
楊文昌將作監丞張琯將作監簿制
朕惟躬行節儉以移風俗凡宫室苑囿未嘗有所增益
然而匠監設屬有不敢廢者亦以蓄儲人材待用焉耳
爾文昌出於紹興勲閥而能佩服儒雅爾琯見謂元祐
故家而能有志事功若丞若簿其往莅厥職爾毋曰事
有若緩而不切狃於苟蕳之習必也俾工巧器械咸精
其能以副朕儲材之意則惟汝嘉
同知程松曾祖任承信郎淳贈太子少保制
朕惟人之哀榮自本根而茂枝葉天之報施若影響之
應形聲朕登庸二府之大臣俾追榮三世之曾廟盖亦
本之以人情參之以天理某官曾祖某德之所積者厚
澤之所施者長啟佑後人為吾近輔已陟樞庭之峻宜
申宫保之褒尚克有知以對殊渥
曾祖母徐氏齊安郡夫人制
朕惟天之報施善人固自不差君之待遇大臣盖亦有
禮某官曾祖母某氏系出華族來嬪德門於法度以能
循亦慈祥而可紀今吾近輔時乃曾孫登用云初追榮
可後爰疏封於大郡且正號於小君寧唯修舉於朝彝
是亦尊嚴于國體
祖贈奉直大夫攄贈太子少傅制
朕以基命宥密之寄屬之當世經濟之賢渙號于庭既
增重於國體納書於廟昭克紹於家聲某官祖某擅一
鄉之評鍾九華之秀樂天知命豈其生不逢辰鏟彩埋
光盖亦才難大用曰予近輔時乃慈孫兹當圖任之初
爰舉追榮之典俾就東宫之列庸加次傅之名念考父
之滋恭豈無達者喜臧孫之有後今見其人
祖母宜人江氏贈信安郡夫人制
朕惟啟列郡之封正小君之號以私室追榮之典為公
朝錫命之崇某官祖母某氏系出高華歸嬪名勝乃眷
樞臣之佐有懷王妣之慈盖已疏真食之多寧不動含
飴之感魚軒象服雖不洎於前生石&KR1038;封丘尚有光於
身後兹為異數用告幽扄
妻令人畢氏贈宜春郡夫人制
朕惟夫榮於朝妻榮於室古之道也若隱約之與居而
富貴不及與之共人情將安忍哉某官妻某氏生德業
之門有柔嘉之則能執婦道以相君子何意天嗇之年
不俾偕老今吾登用帷幄之臣付之重任宜有追榮之
典以慰其琴瑟之思開大郡之封正小君之號烏可已
乎
趙師睪贈父制
朕惟舉明堂之祀均四海之驩眷惟侍從之臣方切劬
勞之念爰攽愍典用賁壙宵某官父某德著温恭行成
信厚天潢析𣲖惟源之深者其流長僊李傳芳惟根之
茂者其實遂每篤義方之教克開似續之賢緬想生平
僅止兵防之任固宜身後晉聮帝傅之班盖積慶之有
餘視追榮而無愧亟其告廟歆此納書
贈母制
朕惟宗祀明堂大賚四海矧予法從嘗聮持橐之班念
彼母慈宜厚追榮之典某官母某氏芳猷未泯懿範深
彰以宜其家供召南之祭祀克成厥子喜京兆之平反
爰疏大國之封益正小君之號顧生死哀榮之際孰擬
其倫想山河象服之儀儼然如在
中書舍人萬鍾贈父制
朕惟舉三歲之祀均萬國之歡眷惟侍從之臣每篤劬
勞之念爰推寵渥用賁幽扄某官父某積善在身隂功
及物謹石氏義方之訓有味其言富孔庭詩禮之傳克
開厥後是宜有子為時顯人自葉流根或廣九重之澤
納書告廟庸陞四品之階
贈母制
朕惟舉三歲之祀均萬國之歡眷惟侍從之臣每篤劬
勞之念爰推寵渥用賁幽扄某官母某氏婦道夙嫻母
儀甚著卜妻敬仲灼知五世之昌居擇孟鄰每謹三遷
之教是宜有子為時顯人自葉流根沭霈恩而罔間納
書告廟視夫爵以斯從
贈所生母制
朕惟舉三歲之祀均萬國之歡眷惟侍臣每篤劬勞之
念爰推寵渥用賁幽扄某官母某氏夙有令儀來歸望
族挺出芝庭之秀晉持荷橐之華生也甚榮已侈恩封
之盛死而不泯尚歆褒典之行
楊貴妃曾祖贈太子少保舜元贈太子太保制
朕惟涓路寝之室制總章之筵既舉縟儀爰推霈澤矧
有女孫之貴宜追本祖之榮具官某積善在躬含章有
慶雖不逮王官之顯盖自推天爵之高啟佑後人遂冠
六宫之寵肆朌褒典宜增三世之封爰升宫保之崇階
用侈壙宵之愍册
曾祖母齊安郡夫人王氏贈大寧郡夫人制
朕惟宗祀明堂受釐宣室爰敷霈澤式將四海之歡乃
眷列妃宜崇三世之廟某氏族推甲冠德備柔嘉委蛇
山河之容和樂室家之慶鞠衣闕狄方啟佑於後人象
服魚軒宜晉封於大郡
祖太子少傅全贈太子太傅制
朕奉承祖考升配上天既均四海之歡不專其饗況冠
六宫之列盍厚其先某官某蹈道有常溍光不耀惟種
德懋百年之計是以流長肆治朝舉三歲之詞宜其報
厚爰錫壤宵之澤晉陞宫傅之榮尚克有知庶幾不朽
祖母順政郡夫人解氏贈文安郡夫人制
朕惟裒兩儀之臨陟三后之配乃眷帝妃之貴有懷王
妣之慈肆舉彝章用頒愍册某氏系出慶閥歸嬪德門
以宜其家應國風二南之化克開厥後啟太極四星之
祥適熙事之順成豈褒恩之可靳爰正小君之位載加
大郡之封未泯淑靈益昭寵數
父任保義郎贈太子少師漸贈太子太師制
朕惟躬事天之禮極嚴父之思嘉與羣生同霑大賚矧
冠後宫之貴宜申禰廟之褒具官某迪德有常抱材不
試世積隂功之厚鄉推月旦之評雖云鏟彩以埋光兹
實發祥而儲祉篤生淑女豈特為門戶之華亞位中闈
抑又衍邦家之慶其進宫師之秩以追泉壤之榮惟爾
有知歆予茂渥
前母通義郡夫人趙氏贈永寧郡夫人前母蘄
春郡夫人孫氏贈潯陽郡夫人母和政郡夫人
張氏贈安康郡夫人制
朕惟宗祀明堂大賚四海展如邦媛宜推錫類之仁慰
其母心肆舉追榮之典某氏出高華之族歸名勝之門
居循圖史之言動中珩璜之節傳芳襲慶克開女子之
祥自葉流根益廣寒泉之澤疏封大郡加賁小君翟茀
以朝雖生前之不逮彤管有煒尚身後之有光
參政張巖曾祖任内殿承制吉贈太子少保制
朕惟得詩雅維石之瞻晉階二府之列稽春秋尊祖之
誼庸疏三世之封某官曾祖某昔在前朝嘗躋膴仕蚤
負有為之志晚全知止之風伊爾曾孫乃吾近弼政塗
直上既發册於公朝宫保崇資爰納書於私廟慶餘所
暨歆告其承
曾祖母薛氏贈信安郡夫人制
朕惟並建英豪置諸左右奮庸熙載方圖任於政塗儲
祉流光爰追榮於曾廟某官曾祖母某氏德儀閑雅族
望華腴躬鵲巢以起家克配君子職采蘩而承祀垂裕
後昆時惟三世之孫贊我萬幾之務脂田是胙雖恩禮
之惟優翟茀以朝悼音容之已遠庶幾營魄尚識寵光
祖不仕懷贈太子少傅制
朕惟以賢臣而遇聖君方參大政念爾祖之修厥德可
錫褒章某官祖某積善在躬克昌厥後清德傳家之遠
隂功及物之深非及其身在其孫推原有自然本乎天
尊乎祖欲報伊何爰加宫傅之名用作壙宵之慶尚惟
精爽歆此納書
祖母楊氏贈宜春郡夫人制
朕惟降大任於是人方茲共政受介福于王母宜有追
榮某官祖母某氏作配名門交修善道燕翼詩書之訓
蟬聮閥閱之華時乃文孫參吾中鉉圭腴陪賦既疏真
食之多象服副笄應慰含飴之感正以小君之號開其
大郡之封是謂殊恩孰云常典
父贈朝散大夫範贈太子少師制
朕惟源之深者委斯遠施之厚者報乃豐眷吾執政之
臣方秪厥命爰舉追榮之典以厚其先某官父某允蹈
古人見推流輩石氏義方之訓睠睠不忘孔庭詩禮之
傳孜孜在是爾之有子朕以為賢念簡注之素隆而登
庸之伊始參華機政既躋二府之崇班視秩宫師用侈
一門之餘慶
母太令人鄭氏贈永嘉郡夫人制
朕惟以孝事君則忠事君不忠非孝偉然人傑晉參鼎
鉉之司念彼母慈深切桮棬之感某官母某氏克配君
子篤生鉅賢益廣二南之風每謹三遷之教非此母不
生此子咸推命世之材有是君斯有是臣式際興王之
運推原所自欲報伊何追誦蓼莪之篇為之永歎加賁
采蘋之職庸慰爾思
妻令人高氏封齊安郡夫人制
朕惟言惟作命方登廊廟之賢爵則從夫庸侈室家之
慶品章具在恩禮宜優某官妻某氏族望高華風儀閑
遠雅佩珩璜之節動遵圖史之言作配宗工盖多中閫
之助進參大政斯穆外朝之言亶有淑聲爰加休渥正
爾小君之號開夫名郡之封因以起家既應鵲巢之化
與之偕老益彰象服之宜往哉欽承以保燕譽
知院陳自強曾祖少保制
朕惟孝子慈孫孰不欲顯榮其親等而上之以及於三
世之廟然非二府大臣曾不得與於斯寵盖國家之舊
典禮經也某官曾祖某蹈道有常含章弗耀發祥垂祉
施其孫子晉參機政兼長事樞則其淵源盖有所自來
矣追榮之澤其可已乎升自宫保亞秩三事非特侈其
家庭之慶亦所以慰其饋祀之思
曾祖母贈祁國夫人制
朕惟春秋之世有媯之後並于正卿推原所自盖育于
姜考古驗今益信而有證某官曾祖母某氏淑謹柔嘉
宜於族黨蕃衍盛大燕及後昆厥有文武兼資之臣克
任東西二府之寄始終一德光輔朕躬可無流根之澤
以爲積善之報乎肇開大國之封益顯小君之號茲爲
異數用告幽扄
祖贈少保制
朕惟衛詩有云樹之榛栗椅桐梓漆爰伐琴瑟此言種
德亦由是也某官祖某隱居求志鄉黨稱賢太丘之德
可師不充於位敬仲之占有驗今在其孫乃登廟堂參
予鼎鉉册拜云始追榮可後爰自東宫之二品晉階天
子之三孤用詔祖庭歆茲愍册夫根本深而枝葉茂慶
之所鍾則厥後必昌理之自然無足疑者
祖母贈申國夫人制
朕惟義所當先爰有追榮之典德無不報可忘反始之
思矧真儒既亞於上台宜愍册亟加於祖廟某官祖母
某氏資稟淑茂族望華腴家傳勤儉之風人誦慈祥之
訓再世而大有孫孔賢粤晉長於鴻樞復參陪於中鉉
原其所自更疏大國之封没有餘光用侈無疆之慶
父贈少師制
朕惟昔者曾參以羶薌之薦爲養而非孝若國人稱願然
曰幸哉有子如此乃所謂孝也是故君子得時得位揚
名以顯其親者豈非疇昔之願歟某官父某隱德不耀
鄉評甚高詩禮之傳來自孔庭義方之訓不媿石碏成
其賢嗣興於朕躬以文武兼資之才膺東西二府之寄
疏榮顯册申贈維師人皆稱之曰賢誰不願以爲子導
揚册祝寧唯增廟室之光華尚有典刑抑又俾里閭之
歆羨
母贈成國夫人制
朕惟大臣遇主既應風雲千載之期孝子念親深極霜
露九原之感爰頒褒澤用賁寒泉某官母某氏言動有
常容止可法宜家室則琴瑟靜好共祭祀則蘋藻吉蠲
間於兩社之封克生令子被以三遷之教爲時聞人粤
更踐於政塗宜追榮於禰室念桮棬而惻愴出綸綍以
光華致爵位以起家何媿鵲巢之德如山河而開國益
崇象服之宜朕命惟行母心斯慰
妻贈滎陽郡夫人制
朕惟委寄股肱具存體貌登庸熙載既峻陟於中階警
戒相成豈不由於内助矧繐帷之悼德宜綸告之疏榮
某官妻某氏挺秀名門克配君子不但禮賓於冀缺抑
亦激昂於仲卿爲時聞人晉階大用令儀令色尚想典
刑之存一死一生尤增伉儷之重爰正小君之號肇聞
大郡之封用告幽扄尚歆愍册
知廣州胡紘捕猺賊有勞除華文閣待制制
朕惟撫柔嶺徼選用循良赤子弄兵要在安之而已渠
魁就戮無不得其所焉具官某兩禁舊人一時名士屬
五羊之謀帥肯爲朕行擁千騎以首途實慰民望適有
潢池之盜頗聞桴鼓之鳴督捕有方甚稱在前之智略
勞來不怠靡專直指之威名用酬爾勞何愛乎賞爰陟
西清之次對以光南國之于宣當令矜寡之安居載歌
鴻雁宜廣朝廷之德意安問狐狸
在外侍從登極恩贈父制
勑朕方訪落求助自公卿大夫各加地進律矣則推本
其世而褒大其家雖禮未有可不以義起乎具官某故
父具官某生有種德之勞而位不稱殁饗義方之報而
何其流之長也以爾某論思獻納著節兩朝肆予嗣服
心在王室非忠孝之傳有自來歟增賁禰廟追錫崇階
雖曰舊章亦以示勸可
在外侍從明堂恩贈父制
朕既舍爵書勞自公卿大夫以次第賞矣則推其世家為
之報本詩不云乎孝子不匱永錫爾類盖周道也具官
某故父具官某生有種德之勤而位不稱殁饗義方之
報而何其流之長也屬予初禋有嚴其報生民尊祖視
古不慚而可以忘爾某之禰廟乎爰本之經宜追錫崇
階非以爲生亦禮之稱可
權吏部侍郎孫逢吉等明堂恩贈父制
朕既舍爵書勞自公卿大夫以次第賞矣則推其世家
爲之報本雖禮未有獨不可以義起乎具官某故父具
官某生有種德之美而位不稱殁享義方之報(原註袁說友章)
(穎父云生爲才大夫而用不盡殁爲賢考)而何其流之長也屬予初禋百執
事在廟爾某不但駿奔匪懈而敬之顯思之戒日徹於
聽聞也劬躬燾後非爾素教之所自來歟追錫有彝爰
進厥秩非以為生亦德之稱可
興州統制祿禧牧馬賞授武翼郎制
朕惟軍中牧養之令歲稽其殿最之數而賞罰之爾善
於其職而不乏吾事主帥以名來上何愛一官不以爲
爾寵乎
王思誠宋安世爲夀慈宫職事有勞特與帶行
遥刺制
朕惟定省重闈弗敢少怠晨昏之念惓惓以之爾等祇
奉無違恪勤是務慈顔有喜朕心則安爰申叙於賢勞
俾遙分於郡紱惟不驕所以守貴惟能訓所以永年益
堅乃心毋替朕命
陳朴捕猺寇陣亡特贈承務郎仍與一子恩澤
制
朕惟比者猺人嘯聚山谷爾以一尉討賊遂喪其元逹
予聽聞良用駭歎爰疏贈典併厚賞延尚其有知歆此
殊寵
劉性之制
爾以書生備諳武事渠魁就戮諸峒肅清其陞京秩之
聮以爲效官之勸
陳嘉制
爾以書生贊畫幕府渠魁就戮諸峒肅清何愛一官不
以爲爾寵
謝棨制
朕恭惟高廟信書告成亦既次第行賞矣顧何愛一官
不以爲爾寵
夏永夀制
朕追念先帝羹墻見之爾嘗執事宫闈勤勞備至進官
一列以示朕恩
孫紹祖等制
朕洪惟高廟信書告成亦既次第行賞矣爾等隸於史
觀與有勞焉進官一列盖彝典也
王中實督捕猺寇染瘴亡殁特贈承直郎與一
子恩澤制
朕惟比以猺氓嘯聚於山谷致煩師閫討捕以甲兵爾
盖驅馳其間乃染瘴癘以殁逹予聞聽良用惻傷爰疏
贈典之褒併厚世延之賞尚惟不冺歆此殊恩
薛紹再任淮東總領制
朕惟入聮卿列出總軍儲庶幾閫外之臣知有王人之
重爾蔚爲時用克紹家聲分符則課最屢騰持節則風
稜愈振惟長江之天險顧列戍之雲屯藉爾棘位之高
華董彼轅門之饋餉士皆宿飽府有餘財事不辭難肆
疇庸於已試人惟求舊茲因任以爲宜益懋賢勞嗣膺
褒寵
葉宗魯太常寺主簿制
朕惟禮樂所以粉飾太平而奉常實典司之其間列屬
並號清華爾文學政事俱有可觀簿政之職盖朕遴選
今坐廟堂風憲多由此途出爾身親見之矣益思涵養
以待予之器使
閤門看班祗候夀囦落看班字制
爾嘗隸事於彤閤已熟閱於朝儀爰覈實於年勞始正
名於位序盖進以漸者能久然得之易者必驕往哉惟
欽毋忝朕命
來處和落看班字制
朕惟上閣之設屬欲其習熟於觀瞻肆稽年勞始正位
序除授之意其詳如此居是職者可無勉乎
單䕫刑部尚書制
朕惟成康之世悉臻囹圄之空堯舜之民僅示衣冠之
象盖以臯陶之作士與夫秋官之佐王朕甚慕焉誰其
任此具官某通班兩禁歴事四朝蹈孔門忠恕之風洗
漢吏刻深之習數正元之朝士今已無多視魯殿之靈
光巋然存者比由召對信謂老成更事爲多若蓍龜之
先見獨立不懼猶松栢之後凋中外徧更望實益著從
憲部貳卿之列徙文昌八座之聮盖期獻納雨露之邊
豈但聽履星辰之上惟仁者宜在高位衆論翕然俾民
不犯於有司一䕫足矣
史彌堅太府寺丞制
朕惟求良玉者必之崑山掄美材者必之鄧林文獻故
家人物粹焉維爾先正相我孝宗遺風餘烈在人耳目
爾克自植立不墜家聲雖欲勿用人其舍諸簿正外府
允能其官轉而爲丞孰曰不宜詩云雖無老成人尚有
典刑其是之謂乎
譙令憲太府寺丞制
朕惟爵祿得之易者鮮不驕惰惟有以自致者然後可
期以趨事赴功爾蜚英太學得雋儒科未嘗憑藉於世
資盖欲立露其囊穎粤由縣最方列周行維時外府掌
九土之貢百品之貨視他寺爲煩劇肆命爾往丞其間
辨其名物謹其出入以贊其長盖擇可勞而勞之者也
亟祗厥官以副遴選
張鎡太府寺丞制
朕惟出納邦財屬之外府丞哉丞哉朕不以輕畀人也
爾勲閥之胄乃能刻意篇翰涉筆其間人孰爾訾欽哉
往能其官毋忝朕命
趙夢極太常丞制
朕之用人惟才是與爾器質粹然聲華籍甚盖疏越之
瑟而瑚璉之器也奉常禮樂之地文物彬彬朝廷容典
上下等威於是乎在往丞其間是爲清選其思所以愛
禮以無忝於厥官欽哉
趙時逢大宗正丞制
朕惟司宗置丞地清秩優異時多以異姓賢而有文者
爲之雖有屬籍之英罕在是選惟爾乃祖際遇阜陵躋
於法從爾克守家法奮自儒科凡所居官皆有可紀可
不謂賢而有文者乎肆朌新命孰曰不宜其往贊而長
成麟趾信厚之風以副朕遴選之意
黃由知鎮江府制
朕惟城高鐵甕地接金陵外控長江亶謂喉襟之地内
護行闕不違咫尺之天肆求侍從之賢往任藩宣之寄
具官某文高一代學貫九流堂堂人物之英表表搢紳
之望飛英騰茂推江夏之無雙發策决科見公孫之第
一立登禁路深簡朕知遂躋八座之崇越在諸公之右
一麾出守盖有味於清時三已何如了不形於慍色念
家食之亦久稽朝論以無他眷北固之雲横不妨卧治
去長安而日近佇俟來歸
張抑知平江府制
朕惟蘇臺甲於東南壯哉爲郡太守選於侍從久矣無
人載陞延閤之華式寵文昌之老其秪新命爰錫贊書
具官某學富家傳才優時用揭禁塗之領袖振天朝之
羽儀聽履而上星辰躋榮八座褰帷而問風俗作牧九
州方資共理之良胡乃丐歸之切易地姑更於符竹提
封况接於鄉枌所去見思豈間閩徼山川之邈其來何
暮亟慰吳中父老之懷往布寬條以綏近服
趙善堅知紹興府制
朕惟興懷三輔盖將更治以考功乃眷從臣不以一𤯝
而掩德爰攽綸命申錫贊書具官某以帝冑之英膺天
邑之寄二年於此已備罄於勤勞一旦飄然可久安於
閒適乃顧陪都之重實臨東粤之區畀一節以起家總
七州而作牧要使民安田里還賣刀買犢之風庶幾福
及京師有自葉流根之潤朕之所以待爾者可謂盡矣
爾之所以報朕者宜如何哉
在外侍從登極恩贈母制
勅朕既本之經宜爲卿大夫崇建禰廟以侈移忠之報
則母氏與享以次申錫使之匹休亦古道也具官某母
某氏來自名門作配君子是生賢嗣蔚爲從臣夫雞鳴
警戒之道不篤則過庭之訓不嚴蘋藻不共則甘旨不
謹爾某何以能移孝爲忠也因其舊號易以新封雖曰
邦彝亦足用勸可
在外宰執登極恩贈妻制
勅昔成王踐祚世修忠厚其詩曰孝子不匱永錫爾類
其類維何室家之壼盖施及臣子不但其身而亦被於
室家具官某妻某氏克相夫子蔚爲宗工積行累勞致
位孤棘惟周人克廣孝思慰滿梱内肆予嗣服繄爾臣
隣多助之至則爲之推恩燕及閨門雖祔於姑亦祚大
國非苟爲私盖周道也可
在外侍從登極恩封妻制
勅朕觀二南之詩關雎爲王后鵲巢采蘩爲君大夫妻
作也則正家之化君臣一體然則方定長秋之位而可
無以爲爾内勸乎具官某妻某氏以爾夫子嘗爲從臣
獻納論思夙夜匪懈則入朝有雞鳴之戒退食有羔羊
之德惟爾之助申錫命書晉之美號則在初政豈曰不
宜可
向朴循資制
朕惟𣙜筦之務所以阜通國貨歲入有羡惟爾之勞進
官一列實應賞典
恭淑皇后祔廟甥曾熙等循資制
朕慨念椒塗既嚴祔廟爰推曠澤以篤姻親寵以贊書
升其品秩勿云故事而有易心
華文閣待制知慶元府趙不迹改差知潭州制
朕惟長沙重地全楚上流謀帥維艱得人乃可兹渙出綸
之命庶酬弄印之懷具官某抱負不凡踐揚滋久疊組
左魚之佩皇華四牡之馳卧護陪都并京師而蒙福往
臨制閫環海道以無波積制外庸亶孚民譽且有功而
見知則悦盖用人盡其才爲難載疇南國之于蕃&KR1131;得
君重矧備西清之次對勉爲朕行
胡元衡大理正制
朕惟漢公孫弘告武帝有曰因能任官則分職治此乃
不易之論爾資稟重厚學試明敏接武朝行藹然譽處
丞吾廷尉亦既久知自丞而正盖因能也夫以春秋決
疑獄而聲名重於朝廷真儒者事古有人焉爾尚勉之
欽哉
百歲老人授官致仕制
朕惟堯舜之治民躋仁夀故比屋可封爾等皆我四朝
遺老涵泳仁化爲日久矣遂介眉夀郡國以名來上朕
何愛一官不以爲爾寵乎
邵供父封承務郎致仕制
朕惟因明堂之恩明貴老之義爾有子能仕既夀而臧
爰載錫於官封俾益安於祿養豈但侈家庭之慶是亦
爲閭里之光
邵文炳轉官致仕制
朕載覧封章乃遽上乞身之請若稽禮制猶未臻謝事
之年豈不貪賢姑惟從欲具官某文章炳煥經術深醇
發藻詞壇已備訓誥典謨之體聮華禁路方輸論思獻
納之忠謂厭直於承明之廬俾暫安於列遷之宇云何
引疾遂欲辭榮聿進文階少慰雅志其專精於醫藥以
介夀於耆頥
馮惟說除武學博士制
國家設學教養文武並用而右庠之士議論氣節尤勁
培埴而作成之師儒責也爾蕭然澤臞屹然壁立生晚
而慕前修之志操官卑而抗御史之威怒多士聞風久
矣昔夫子論仁者之勇子思言南方之強盖孫吳之所
未講也其以是訓迪諸生可
朱質武博士制
朕惟文武之道一弛一張不可偏廢其開設學校作成
人材一而已矣朕於教𨗳之官豈有所輕重於其間哉
爾學問淹該文辭贍蔚發策決科屈居第二諭吾右學
士譽甚休宏博之任宜以序進其益務作成以副朕遴
選之意
右正言施康年兼侍講制
朕惟王人之學古訓要在多聞天子之有諍臣政欲自
近茲得諫垣之彦以參經幄之華爾識貫古今氣全剛
大丹心自許殆將有用於時白首來歸是何相見之晚
擢自烏臺之六察晉聮騎省之七人惓惓愛君每盡責
難之義孜孜憂國無非當務之爲宜偕甘泉法從之臣
同預西學尚賢之選與其伏蒲論諍驟陳逆耳之忠規
孰若廣厦從容細講修身之要語非特朕收隆儒之效
亦惟爾有稽古之榮
中書舍人邵文炳兼侍講制
朕惟聖道在乎方冊燦然可觀王人求夫多聞乃惟有
獲是必講坦明之制毋寧泥傳注之言具官某才贍而
清氣和以正學探百篇之義文推衆作之雄右掖代言
肅風霆之鼓舞北扉視草近雲漢之昭回以甘泉法從
之臣副西學尚賢之選况綸言下布固已追典謨盤誥
之風粤寳訓前陳尚可冀虞夏商周之治朕非特收崇
儒之效爾亦惟有稽古之榮
中書舍人萬鍾兼侍講制
朕惟學之爲王者事其來久矣内而修身齊家外而治
國平天下堯舜禹湯文武之所汲汲者盖在是也豈記
問誦說云乎哉具官某當代老成諸儒領袖晉司文翰
之職而溫厚之詞固已追還古風矣茲庸命汝入侍金
華執經勸講此學士大夫之至榮兩禁侍臣之妙選也
其朝夕相與發明古義務時敏以來厥修因空言以見
之行事俾予緝熙光明之效遠輩於帝王而仁義詩書
之澤覃及於四海顧不韙歟
誥
李澄宗正丞留佑賢大理丞誥
朕之用人必試以事因其任而任則不違所長擇可勞
而勞乃可㡳於績爾澄才敏而銳爾佑賢慮謹而周遇
錯節盤根方知利器若發硎游刃不見全牛比將使指
以有行果著賢勞而來上民之利也朕有嘉焉宗正屬
籍攸司大理邦刑所係往其其命轉以爲丞寧唯示進
擢之階亦以厲功名之志其堅乃守以稱所期
聶有太常丞張布宗正丞龔頥正祕書丞誥
朕惟九寺皆有丞而三丞尤爲士大夫高選得非奉常
禮樂之地玉牒屬籍之司而中祕圖書之府歟爾有高
文奥學見推於多士爾布清規雅望得譽於本朝爾頥
正博聞多識有志於良史是三人者宜往丞其間以贊
而長俾稽古禮文之事燦然可觀祖功宗德之傳昭然
具在與夫三館之英四部之目濟濟秩秩以爲清朝育
才儲書之盛顧不美哉各究所藴以副朕遴選之意
國子正陳希點太學錄湯璹並除太學博士誥
勅具官某朕新嗣服崇長學校所以加惠諸生甚渥也
則聮教事於其間亦盍序進矣爾希點爾璹具以名勝
來掌學士之版譽處藹然也晉之講席發明經意僉曰
汝宜則朕以懌可
王居安錢易直太學博士誥
朕惟議禮者必首於容臺養士者莫大於太學諸儒聚
訟烏知此是而彼非有司不明何取月書而季考欲革
斯弊必惟其人爾謨等奮自儒流蔚爲時用或以老成
德齒博約後來或以科第聲名興起學者俱在選掄之
域蔚然博雅之稱百世其或可知當明損益之義一卷
之書必立正資模範之師
