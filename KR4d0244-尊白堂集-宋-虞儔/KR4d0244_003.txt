尊白堂集卷三宋虞儔撰
七言律詩
歲除
除日催人不奈頻那堪月小不圓旬誰能椒頌花如錦
自寫桃符筆有神通夕留連分歲客明朝多少賀年人
壽觴舉處慈顔喜却是萱堂䞉得春
述情
與蕭東夫相别幾二十年矣此來假守吴興而東夫
令嗣監酒赴官池陽迎侍以行舟次城下遂得一見
小詩述情
間闊忻逢諸葛豐不應阮籍哭途窮擬留重客傾家釀
更喜賢郎有父風詩思憑陵煙雨上宦情抖擻簿書中
擊鮮下舍聊乘興未許黃堂舍蓋公
真情
比以詩送仲夲行使君謝用光復用韻曲留之親親
之義厚於故人此人之真情理之正也再賦以廣使君
之意
魏紫姚黃次第榮政須親戚話真情樓臺是處增詩興
羅綺叢中放酒行下榻能留黃叔度高齋端有謝宣城
却憐老令卑栖甚目送歸鴻意自傾
春晴
萬里隂雲一戰收怪生和氣襲兼裘崑山龍過初銜燭
暘谷烏飛不傍舟曝背爬搔疑挾纊凍軀傴僂快伸鈎
老農扶杖閒相過一味豐年說不休
結習已空摩詰袂苦寒聊解拾遺裘梅花已負先驅弩
竹葉隨牽下瀨舟門外有誰驚剝啄林間何處呌鈎輈
詩人莫費雕肝腎付與晴忩茗椀休
祈晴
何許龍蟠雨應求參天老木古靈湫投誠已自刲鵝頸
激怒寧煩擲虎頭南畆有人朝負耒絶潢無客夜行舟
寄言神物須終惠為挽天河使倒流
過西山遇雨晚晴乘凉以歸
巖前垂溜忽涓涓疑是池龍肯着鞭千嶂黑雲纔過雨
一番白水又平田潤添秔稻飜涼葉喜入樵蘇㸑晚煙
馬上歸來聞好語荷鋤相對說豐年
休日欲報謁林子長值雨不能前用小詩以謝
不敏正月三十日
朝雨城南柳色新溪光溶漾宛如銀地偏心遠開三徑
風引船回欠一巡二月欲來正月盡三分已過一分春
鶯啼燕舞非吾事管領韶華自有人
賀御帶欲載糯米入城先以詩叙情因次韻只
此便當執狀也
種秫詩人也未窮百篇欲就醉顔紅却思白墮相逢晚
不分青銅一笑空卧甕更須防吏部抱琴應不問新豐
何當乞與青田核聖處時時任一中
伯兄挽詩
鄰雞催曉破秋天一枕邯鄲便脱蟬應了世間如夢幻
況於酒裏得天全鴻陂曩昔聞謠鵠下舍凄凉念擊鮮
誰遣驚風吹鴈序不堪雪涕望新阡
曉晴
屋角勃姑時自喚籬根絡緯競先鳴刈禾政想頳肩重
揚粃那愁眯目輕考滿我應書下下賑荒人謂策平平
回思舊歲民情惡不但中山有啜羹
丁欽夫來宰吾縣幾三年清德美政兹不復道
二詩送行意之所寓欽夫固已默喻他日見東
夫告出似之發數百里一笑
明月從來忌暗投汚渠尤忌映清溝上書未辦誅屠伯
束帶何曾問督郵袒裼直前當暴虎善刀那見有全牛
區區三仕并三已喜愠眉間了不留
綠漲春波到白蘋高懷寧便憶鱸蓴緣誰一笑理歸棹
為我千巖訪古人已狎風波浮宦海可能霄漢隔通津
割鷄却嘆非吾事况是旁觀亦損神
送朱宰
疇昔嗚琴子賤堂至今絃誦尚悠揚農桑樂歲千家足
桃李春風幾度芳疾惡政緣同伯厚愛民何止一桐鄉
烏臺此去真朝夕劒履還須去尚方
一識荆州已是榮二年尤足慰平生從來東粤輕公子
只有臨卭貴長卿慘别飜令詩句鈍臨行重把酒壺傾
故人聞道開東閣拭目雲霄九萬程
和汪倅
城頭杖屦恣延緣終日看山也自賢浮蟻釀來堪把醆
飛鴻送盡且揮絃捲殘簾幕千家雨倚遍闌干四角天
渭北江東何處是謫仙詩興政飄然
寄同年林子長郎中
功名雖結少年場看鏡空驚兩鬢蒼我已青冥甘蹭蹬
君今列宿倍輝光寸心秖自懷三徑尺素何妨枉一行
多謝南宫故人報日邊消息想能詳
苦雨
經時梅熟雨飜盆老我無聊正杜門日焙衣巾留白醭
年侵腰脚倦黃昏掃除雲霧風無力點滴軒楹漏有痕
入市乘船雖未騐溪流已漲幾番渾
漢老弟生朝
風流曼倩碧雲仙慣見兒嬉壽母前莫訝科名後餘子
要教富貴出長年鵝黃新釀香浮甕鴈翅横秋影接天
端的姮娥消息近南坡丹桂已開先
元宵不出
東風摇蕩玉奩冰車馬從人喚不譍賴有麴生來入座
了無魔女與分燈夜深月色明如洗寒在梅梢瘦不勝
却笑少年行樂地華胥枕上太瞢騰
出郊勸耕因遊吳山清隱
第一林泉得縱觀春風隨步着欄干山園梅雪千株在
門納湖光十里寬水上濕紅雲片段亭前鮮碧玉檀欒
主人才調渾相稱題柱詩篇一一栞
中秋不見月寄耘老弟
舉杯邀月且留殘覆雨翻雲意未闌自是隂晴難凖擬
莫將懷抱逐悲歡燈前白髮驚秋半鏡裏清光有歲寒
玉斧秪應修未就素娥寧許等閒看
和郡人湯倅中秋月
怪底今宵眼界寬銀潢不動蘸金盤未應天上追時好
無奈人間别樣看酒醆飄零驚鶴唳笛聲哀怨起龍蟠
經年不復南樓夢且作三人取次懽
和鮑倅同湯歐二倅春日郊行
别駕聯鑣喜在坰不妨修禊繼蘭亭雅知社結池蓮白
况復詩成水荇青問訊梅花才半樹漸看柳絮又浮萍
風光流轉須時賞爛醉從今莫放醒
閏二月二十九日早離廣德大雨日午晚晴又
雨宿黃蘖坊
家山入望更貪程造物無心雨與晴今日莫愁明日近
一程但作兩程行生須快意何嘗夢久不還鄉亦自驚
親戚固應情話在爭先僮僕已歡迎
赴吳興初入境是日立春
詔書催發太頻頻(原註十一月二十一日除書下凡七次被受省劄催趣之任)千騎
東來喜望塵不為尋芳寧較晚固應入境便頒春風和
漸覺旌旗轉野曠遥聞鉦鼓新千里嗷嗷方待哺自慙
何以慰斯民
耘老弟五月十三日親往新亭種竹喜而賦
詩
移竹應須竹醉時不妨帶笋一時移清隂且障東西日
碧色還分上下池歲晚雪霜成老伴夜凉風月得新知
朅來便有親親意玉立無言似索詩
曾守譙樓旣成邀賓從同登議闢雙門以復舊
觀從士子請也
樓下遺蹤宛可尋尚須賓從一來臨三峯嵂崒渾依舊
雙闕岧嶤復見今麻麥向來迷綠野簪纓久矣負儒林
使君不惜褰帷問慰我邦人望望心
再和
傑閣危欄不許尋境環千里望中臨古桃風物寧非舊
甲子規模廼到今堪笑折腰趨府事何如長嘯入山林
故園猿鶴休驚怨出岫孤雲豈有心
和聞鶯
度柳穿花故故遲黃金新刷羽毛竒驚回午夢花梢日
啼破春愁柳絮時老去上林空好語向來幽谷有誰知
紛紛雲雨成翻覆求友唯君慰我思
清平閣
律身端合勵冰清莅政尤須稱物平知是夫君深寓意
雅宜斯閣遂安名池幽自足龜魚樂林靜休教蟲鳥鳴
况復官閒州似斗不妨時此濯塵纓
用韻和仲兄
鼯鼠相將五技窮東來歲月太匆匆冷官敢恨知音少
直道難教與俗同翻憶對床聽夜雨不堪舉扇障西風
詩來喚起還家夢目斷成行天際鴻
遊宦十年于外歸自浙東覩西山先塋周圍林
木氣象大非昔比盖緣藩籬旣徹本家樵採不
以時外人侵盜復無禁理勢固應爾也今春憂
居遂協謀兄弟傚先君舊來規橅創夾籬界庶
外人知吾輩用意所在有所忌憚不肆侵盜而
本家樵採亦有時云耳因以詩識歲月
萬畆墳山遍野隂幾年樵採到如今藩籬有限重加護
斤斧無端免見侵缺處更須頻檢校暇時何惜一登臨
先君暗裏應傾倒方信流長源更深
讀白樂天詩集
詳觀白傅一篇詩長日何須一局碁字細縱然勞眼力
理長尤是契心期誇張歌酒渾相似消遣窮愁亦自知
大節更思公出處寥寥千載是吾師
喜晴
黃堂通夕聽簷聲去謁靈湫及未明畫鷁破寒收宿靄
老龍擎日獻新晴何須厭勝驅黃帽况復精誠却衛兵
盡道使君能撫字歸途爭看古陽城
洞中龍亦讋先聲韜斂雲隂放日明久雨也知田父苦
十分端為使君晴但令渤海捐刀劔不用天河洗甲兵
昨夜鈴齋詩欲就鬼神聞已泣蒲城
雨占甲子向來頻誰道開晴必換旬雲過陽臺空有夢
雪消姑射漫凝神林間却喜鳩呼婦簷外何妨鵲噪人
可怕西郊泥一尺徑須躍馬去尋春
連宵驟雨喜初晴何處殘蟬不亂鳴晚熟豈妨秔秫好
秋聲先傍竹梧輕紛紛雲散心安在隱隱雷收氣未平
半蔌驚魂猶未定老農那得不懲羹
雨餘天宇十分清到處官蛙噤不鳴殘點喜聞簷溜斷
新凉更覺葛衣輕飛揚楚觀人無夢畜縮胥濤怒已平
滿眼秋風歸未得却慚千里話蓴羹(原註中秋漸近)
西風有意作新晴不遣中宵鶴鸛鳴紅袂行雲仙夢斷
青燈對酒客愁輕起看壠首禾無害見說溪頭水已平
蓴菜鱸魚秋正美誰能分我一杯羹
諸公妓飲問政堂有誚予不來者借韻呈司戶
同志
廣文官舍自蕭然好事何人與酒錢慣伴諸生甘寂寞
倦從獧子醉妖妍靜揮綠綺心逾適渴飲門冬手自煎
疇昔東山懷雅尚未須輕鄙笑臞仙
再和
生涯冷淡我胡然客裏空囊愧一錢已負酒杯同笑語
彊排詩句鬭清妍官閒秖起樊籠嘆内熱真猶膏火煎
試問聚蚊成一餉何如高枕夢遊仙
再和
幾日齋厨愧索然信君高會拚金錢邇來此樂城中少
况有今宵座上妍連放酒杯浮瀲灔須防更漏解催煎
閉門獨坐何由羡漫攪枯腸賦八仙
再和
孤遊冷宦嘆徒然安得通神十萬錢南北阮家何似富
東西施子廼爭妍歌筵憐我應無分詩債憂君苦太煎
却憶金明年少事春風得意醉羣仙
再和
東家誰念我纍然慚愧何曾十萬錢病骨那禁三伏熱
長眉空負十分妍睡凉喜有青奴伴藥暝頻呼赤脚煎
閣束簞瓢緣少味非關辟穀要求仙
鞏使君一新社稷壇宇次汪倅韻
巋然壇宇俯清流須信規摹跨别州端為苴茅崇屏翰
要知束楚貴綢繆治聾有酒煩分饋宰肉何人歎滯留
天欲吾公安社稷未宜小試羡三休
食洞庭橘有感
洞庭霜橘偶明珠磊落堆盤照坐隅九頌固應原取友
千頭寧與李為奴佳名自昔南邦貴丹實由來北地無
此日滿懷三嘆息惸然天地一身孤
詠打扇
腕脱何須問小童汗流聊復慰衰農聯翩天下一輪月
簸蕩人間萬竅風螢火招來還自照蚊雷揮去覺羣空
散仙未辦朝閶闔乞與羲皇笑傲中
春晚漢老弟不來有懷南坡
如麻密雨不收脚妬花惡風常打頭那無一日好天氣
只有千山供客愁垂楊未繫金嬝娜隔葉倦聽黃栗留
南坡是處堪欣賞把酒還曾酹我不
和耘老弟南坡芙蓉
簇簇坡頭錦繡叢幾番消息問來鴻素商未遣先驚綠
青女何妨更染紅向日壅培曾覆簣有時灌漑亦連筒
年來羇宦成離索却欠看花一醉同
夏芙蓉
四月池邊見拒霜園丁驚問此何祥花如雲錦翻新樣
葉似宫袍染御香病不能陪花酒伴詩猶堪譟鼓旗傍
諸君筆力迴元化努力先春壓衆芳
老子而今兩鬢霜未應癡絶泥禨祥不能木末搴朝露
爭免籬邊嗅晚香便合折來書卷畔詎宜簪向寶釵傍
漫山千樹方芽甲肯信人間有早芳
勸農
平生憂國願年豐荒政那知技已窮千里農桑千里雨
(原註是日天微雨)一番桃李一番風宦遊老去春強半勸相歸
來日過中自媿活人無好手只將水旱禱天公
石照勸農晚歸有雨
疎林拂拂見旌旗短鐙翩翩度翠微十里好山供客醉
一犂春雨勸農歸水流花出紅成隊麥雨天連綠打圍
投老田園今晚矣不須五十始知非
虎丘勸農
春事三分破二分山郊勸相豈虚文通宵已過臺前雨
(原註寺有雨花臺)破曉誰耕隴上雲士女擕壺方雜遝老癃扶
杖亦歡欣迂疎為郡渾無補只把豐年答聖君
再和
風月聯翩别駕分雙鳬飛舄總能文苔痕點綠山頭石
花影浮紅水面雲一舸鴟夷聊爾爾千巖啼鳥自欣欣
徘徊斗粟歸田緩堪笑癡頑老使君
五月四日過西山道院田間記老農語
偶從野叟問耕桑說到春來日日忙老盡吾蠶桑自綠
化殘胡蝶麥猶黃迎梅已過三旬雨秧稻初齊五月凉
天上何人調玉燭但知擊壤樂時康
次韻古梅
怪底昌園一種梅老枝強項獨遲開伶俜鶴膝翻嫌瘦
皴皵龍鱗不受摧羞把冰肌混桃李故將粉面映莓苔
廣平鐵石心猶在寧有詩情似玉臺
二十三日被旨再往天目謝雨留數語壁間
萬山深處得重來天目晴雲未放開盡喜山田秧䆉稏
那愁石徑濕莓苔鐵冠道士今安在玉局仙翁去不回
唯有洞中龍應禱果能因旱起風雷
和耘老弟冬夜聞雨有懷
蒲團睡思欲濛濛珍重賢人酒一中夜靜喜聽懸霤雨
寒多更怯戰窗風簷花細落渾疑夢詩句頻催政未工
雪擁紅爐愁不寐此時懷抱想君同
夜來四鼓枕上聞雨聲喜而不寐
雨聲天外倒銀潢枕上才聞喜欲狂鼓吹不須教兩部
稻粱行慶有千倉青缸照影花無睡紅袂行雲夢有香
最好空階瀉簷溜却疑並舍壓糟床
和七月初五日夜得雨
一尊情話向南榮好雨知時盆樣傾且喜黍苗饒歲事
莫愁梧竹作(去聲)秋聲簷花夜永燈前落池草詩成夢裏
驚端的對床尋舊約韋郎曾賦五言城
道中雨
晨光欲動尚熹微漠漠春隂未解圍霧掩前村迷酒旆
風吹寒色着征衣功名底許妨行樂出處年來果是非
一笑南坡歸夢裏滿山桃李政芳菲
龍池禱雨
御府金奩出寶薰爇來池上定知聞龍應覆手能為雨
岫豈無心漫出雲秧插高田猶未遍泉流幽澗恐難分
奉常典禮吾方與毋作神羞視秩文
過登源英濟廟祈雨
連年因旱禱叢祠未免斯民有怨咨擬學催科今晚矣
不能引去更何之下田敢有百車望好雨猶寬三日期
慚愧農家私水利桔橰雖巧不容施
和湯倅梅花韻
玉奴端不負花期乞得東皇一笑歸淡掃娥眉憐虢國
半勻粧面妬徐妃有情立馬留新恨無頼啼禽送落暉
金鉉政須和鼎實莫嫌笛裏浪驚飛
蠟梅
龍麝濃薰總不宜幽香細細忽聞時蜜脾懸磬無餘味
鶴膝横陳有老枝玉蘂檀心還得似蠟顔脂貌有誰欺
却疑不是人間物三嗅慇懃與賦詩
再和
冰霜元不與花宜頗怪梅花亦後時庾嶺别來無驛使
少林忽見有横枝化工真幻知誰辨詩老題評豈我欺
世味飽諳渾似蠟對花不飲漫賡詩
和萬舍人折贈蠟梅韻
問訊江梅意未回少林横出不知裁爭先頼有園夫報
折贈空驚驛使來疎影暗香寧是伴蠟顔脂貌未須媒
主人閒說歸朝近且趁眉間喜色開(原註今日小報舍人落致仕云)
再和
蠟綴枝頭春未回緗羅休用剪刀裁直須浮蟻相擕去
應有遊蜂錯認來暈紫檀心真似假嬌黃粧額自能媒
年來世味渾如此嚼蘂吹香一笑開
再和
步遶名園日幾回司花着意巧能裁影疎雅稱燈籠映
(原註束坡詩有蠟紙燈籠)香細疑從酒面來(原註酒有蠟面)破白江梅羞月妬
黏紅僊杏待春媒何如新樣龍山種却在京都占早開
夜讀邵堯夫詩戲效其體再賦蠟梅
紛紛蜂子競生涯每到花時輒放衙懸室盡將花作(去聲)
蠟何人飜以蠟為花姑從凡卉論先後若比江梅有等
差弄假像真真像假小兒造物未須誇
中秋夜微雨
醉張白眼望層空作意中秋一笑同忽訝微雲得急雨
縱妨明月有清風連宵桂近姮娥惜盡日槐忙舉子工
(原註今歲科舉)勿指涼天云即是且須傾盡玉西東
十六日雲氣薄隂晚有雨微甚夜間頗凉恐明
日未必有雨也
誰與天公沃亢陽灑塵微雨僅毫芒只憂南畆頻年旱
敢愛北窗通夕凉何物興雲須蜴蜥幾時舞野定商羊
會當直入雷霆室戲掉狂車下大荒
蚊
床前蠟紙一燈明殷殷聞雷數震驚忽去青天無鳥跡
驟來紅樹有鶯聲噆膚噬血寧甘死投隙穿帷太巧生
為爾通宵愁不寐幾回枕上又詩成
青奴良夜偶相依斑扇團團亦倦揮我自蒙頭還引睡
渠應皤腹不能飛多愁白髮三千丈無分紅綃十幅圍
安得西風來一掃固知么麽未勝威
王簿不憚暑途親扣石金祈雨盖有志乎民者
也以小詩簡之
饑饉憂渠欲洊臻大田不雨已生塵何人有力能鞭石
老令無能漫積薪諸佛未嘗違衆願上蒼寧不憫斯民
誠煩仇覽登山履為扣巖前彼上人
委長洲趙丞禱雨陽山龍祠有應
不向龍祠小乞靈連宵那得雨冥冥勢方聚處中心喜
聲漸微時側耳聽便覺田頭秧稻綠更誇隴首麥苗青
豐登自此無公事只有棠隂蔽廣庭
再委趙丞陽山送龍禱雨
傳聞神姥産英靈雷電當時亦晦冥好雨固宜隨禱應
夜窗曾誤幾番聽關心病守頭空白失喜農夫眼倍青
水溢旱乾寧有數人間無路叩天庭
老龍高卧復何求韜斂風雷自一湫不恨如麻無雨脚
却愁生耳有禾頭向來河内慚移粟此去江邊欲其舟
龍若有靈須早計霖霪莫待火西流(原註夏旱則秋潦理之常也)
昨夜雨又作方此祈禱輒得數語述懷
淫雨天公不肯晴區區香火屢哀鳴兩年苦潦民何罪
千里分憂責匪輕已幸早禾方露積正憐秋稼與雲平
蓱號莫敗西成好捩手從來易覆羹
七月十四日夜大雨徹曉方止田家云早晚禾
自此不憂矣喜而為詩
夜雨傾盆擣瓦溝簷聲洶湧碎江流安眠一枕西窗曉
飽飯十分南畆秋老火熏天已無跡頻年赤地更誰憂
起來喜撥床頭甕却待今宵月滿樓
五月二十七日夜大雨前三日熱甚
雷車誰喚阿香推釀雨雲頭簇不開猛熱急掀江漢立
先聲偏上竹梧來高唐賦就何曾夢杜曲詩成不費催
頗欲燈前同夜酌却愁牢落餽無臺
七月三十日大雨連宵
徹夜盆翻天井潢(原註魯直詩云潢流漲天井)迴瀾誰障百川狂鯤
方怒翼思溟海鼠已摇牙伺太倉秋着屏山驚客枕潤
添衣籠費鑪香惠連應記池塘夢近有書來說對床(原註)
(近得家書云深秋來此尋對床之約)
再和
乘槎有客泛僊潢咋指泥塗悔我狂此去不煩推謝令
向來寧是尼臧倉愁驚過鴈鄉心碎喜溢浮蛆甕面香
金井老梧秋色重時飜危葉墮銀床
十七日乘馬過草堂已而驟雨
此邦旱暵已連年民亦何辜欲籲天鳩拙林間時自喚
龍慵潭底敢安眠忽看注雨如車軸便覺流泉滿稻田
我亦駕言隨霹靂一瓢傾倒馬鞍前
下山雨驟
下山雖幸免顛躋驟雨冥冥步轉迷白馬已翻青嶂去
黃鸝猶戀綠林啼人皆有路通霄漢我獨無橋渡澗溪
且傍田塍欹側過從教甲子混塗泥
連宵風雨太飄颻頗訝龍吟意氣豪三座危橋過不易
一溪湍水漲能高棲遲王事嗟何及咫尺威顔敢告勞
袖取豐年天上去洗泥凖擬醉香醪
寶熏降自九重天再欵龍祠禮亦專謝雨歸來還得雨
今年必定作(去聲)豐年彌天膏潤人皆喜連日奔馳我獨
賢回首家山今不遠固應慚恨不歸田
久雨
秋到天公日日隂林間厭聽鵓鳩鳴向來南畆頻憂旱
此去西成只欠晴簷有漏痕看&KR0818;出徑無行跡認苔生
夜窗細誦秋陽賦才謝坡仙和不成
和漢老弟久雨
簷聲點滴送愁頻夢雨連江遽一旬杜老多情還動酌
坡公何事却傷神渭城官柳難留客巫峽行雲不見人
可是蓱號工灑道東郊凖備要迎春
喜雨呈太守
精禱能令天意回猖狂旱魃敢為災龍眠熟處雷呼覺
蟻戰酣時雨趁來耕父荷鋤歌召杜腐儒秉筆愧鄒枚
太平知有三登象從此官租不費催
和廣德宋宰喜雨
一雨豐年兆可探全勝雪瑞白成三偏憐令尹關心切
喜對農夫洗汗慚秔稻秀畦欣綠潤芙蓉依水媚紅酣
詞源頓遣如泉湧酒量懸知似海涵
和主簿喜雨二首
龍眠熟處雷呼醒蟻戰酣時雨趁來凉入稻雲青漠漠
潤添田水白皚皚但期家給皆紅腐莫管庭空長綠苔
老令催科知自拙推擠不法謂何哉
年來事事與心違墨綬塵勞莫我知慷慨歸田雖有賦
殷勤喜雨漫賡詩誰憐飯顆山頭瘦却想松江水面肥
一笑桑榆收已暮向來膏潤太踰時
卧病枕上再用韻
文書堆案眼慵開客有可人今雨來說劔丹心空耿耿
岸巾雪鬢欲皚皚山田漸喜滋香稻客位從教長紫苔
涸轍窮鱗賴濡沫未宜曷月詠歸哉
領邑西來物物違只應松竹舊相知寬心雨意濃如酒
滿眼秋懷總是詩慚愧不才勞撫字平生何意羡輕肥
飄然儻遂歸田賦食蘖毋忘在莒時
再用韻簡王簿一章言其喜雨也二章欲其少
留也
山雲潑墨度牆隈信道鳴鳩喚雨來驟瀉竹梢青羃羃
亂翻荷盖白皚皚尊前花落愁賖酒地上錢流錯認苔
更願公家寬賦斂斯民卒歲亦悠哉
當面論交背面違此心叔向幾人知喜君一見便傾盖
過我相從唯說詩别後梅花看太瘦向來瓠白不應肥
何如且緩東歸策共醉橙黃橘綠時
徽州績溪縣六月二十五日迎汪王於縣廳祈
雨未之應也七月三日率同官再禱焉酌獻方
畢隂雲四合甘霔大霈因以小詩紀實
何須禱旱必桑林試扣叢祠丐一臨再拜爐煙方裛裛
四周雲氣已駸駸田龜向去亡凶兆垤鸛新來有好音
多謝神靈憐老令肯傾膏澤慰民心
和主簿王伯倫喜雨
電幟摇摇眩目光雷車殷殷訝空腸咄嗟有底千峯雨
珍重無多一瓣香秔稻氣蘇南畆喜芭蕉聲到北窗凉
恭惟英濟綱維是併遣炎官理去艎
喜雨
鼎來雨喜動吟牋頓遣醯雞舞甕天傅野要觀新事業
巫山莫學短因緣(原註前晚一雨甚微)碧筩便好浮家釀紅粉還
羞着老年此意自佳君自會將詩不必衆人傳
憶友人
紫鸞栖棘乳溪邊不羡羣飛漫刺天一見交情真我輩
更將詩句洗塵緣寧唯刮目須三日恨不從公蚤十年
只恐秋風趣分袂尺書儻有鴈能傳
主簿昨示喜雨之作末章用李文饒故事非所
敢聞用韻回納
朝來一穗着爐煙遽挽銀河下九天東海不冤私自幸
南陽高卧且隨緣佳名德雨聞前代尺字商霖證昔年
老子婆婆那辨此兩翁心印有人傳
初夏凹沼獨坐
牆隈綠裊風前竹池上青横雨後峯森然便有濠濮想
若者曾吞雲夢胷杳無碧澗來鸂鶒安得舊水藏蛟龍
我今齒髮亦自料回首家山歸興濃
俯江樓
異鄉王粲懶登樓腸斷淮山落木秋塞上隂雲空漠漠
江邊艇子故悠悠悲凉只怕聞孤鴈浩蕩那堪没白鷗
莫怪楚囚頻下淚何人談話到神州
十一月三十日乃耘老弟生朝余是日也宿留
富陽驛中念之殊不勝情因賦一詩俟到吳門
有便寄去
玉琯新陽七日來天將風月賦詩才别來又喜逢初度
相望何由把一杯霜後不凋門外柳春前已折隴頭梅
團欒今夜華堂燕應念三州數往回
和湯倅七夕
目斷銀河婉孌期綵雲香霧轉馡馡天孫無賴能專巧
世俗由來亦妄祈穉子喚人占蟢網老妻憐我泣牛衣
客星若就君平卜更問金穰與木饑
和總管姜知閣
下筆梅山漫不休詩筒倏寄置書郵分符我亦慙銅虎
問俗人誰忍佩牛已洗圓屝亡久繫更教彩棒息羣偷
(原註承來教及巡尉警盜事)年來况是催科拙聚斂平生笑冉求
和楊仲才歸途秋郊即事
馬上西風着面凉翩翩烏帽更低昂晚晴是處鵶聲喜
秋熟連阡禾穗香(原註一作田疇刈熟禾肩重畦町鋤稀菜甲香)穉子候門應
自語征夫指路未渠忙歇鞍野店誰為伴自買村醪一
舉觴
頃嘗將漕淮東林子長今膺是選因以小詩述
懷庶幾古人贈言之意云
德星天遣出淮濆玉節光華委十分可但籌邊專餽餉
直須曠土盡耕耘向來我已慚無效此去君當勉策勲
尚有龜山風浪惡得無遺恨雁離羣
淮邊陳迹試重論走遍西途落木村依舊江山連北固
承平池館羡東園中原入望堪垂涕古汴無情尚有痕
歲漕東南六百萬云何異域得遊魂
送萬舍人將漕江東
左螭玉立聳朝端底事飄然便掛冠簡記起家千載遇
光華持節萬人看溪山好處寧終戀鷗鷺盟前莫遽寒
已是詔書催上道却煩尺鯉問平安
余壬子秋丁太夫人憂因取藏經看閱至甲寅
春以病眼且止然將及一半矣尚期晚歲畢此
志願但兩年來有煩主藏上人昕公取送良勞
因以一偈謝之
五千經卷乃吾心眼力年來却不勝且學趙州看半藏
從教舍利說三乘循行數字難成佛兀坐焚香也似僧
此法本來無所得多生受記有燃燈
耘老弟於新廳之後起樓名之曰疊翠有詩因
次韻
樓成疊翠相竒竒不羡圍屛錦繡機卜築又新王粲宅
登臨莫下董生帷高吟得助添新卷清賞何須貯舞衣
問舍却憐吾未就歸心長與落霞飛
求楊仲才芍藥
見說江都一騎來筠籃坏土帶春回不堪羇宦思金谷
寧有詩情似玉臺綸閣翻階無復夢乳溪臨檻想傳杯
(原註蘇黃門賦績溪芍藥有想見清樽檻邊飲之句)殷勤分贈須聞早社後重陽
政好培
收漢老弟近書知十全遂勿藥之喜慰可知也
但未卜來期詩以見意
一日思君一度年家山好在落霞邊飛鴻日去情何限
黃耳書來病已痊欹枕池塘春草夢閉門風雨落梅天
南坡政恐春留住過我何時果着鞭
和聞杜鵑
萬里歸飛怪底遲豈緣鳥道嶮而竒尚懷舊國初來日
偏恨羣芳欲盡時回首暮山寧久住論心殘月漫相知
何人遠道長為客為爾聲聲勞夢思
宿祠山報恩寺枕上聞杜鵑有感
此去家山僅兩程不煩鳥語苦丁寧煙花三月忙中過
風雨連宵夢裏聽問鴈呼卿情大薄聞鷄起舞意還醒
年來縱跡渾無定渠亦相憐水上萍
次韻曾使君和刪定鮑倅喜譙樓雙門復舊觀
之作
公家文字足搜尋間覽容陪夏日臨句裏江山元自舊
筆端造化速宜今朱扉對啟雄潭府秀氣平分入泮林
青佩龍門行在望躍鞭莫負使君心
和王誠之羣圃勝集
何人浪說四難并此地追隨眼更清飛盖數移紅步幛
肩輿穩度翠圍屛春回觴詠頻頻舉風度笙歌處處聽
晝短夜長公莫恨當家故事有蘭亭
元日小集耘老弟有詩和韻
弟妷團欒豈偶然華堂綺席間嬋娟試看今夕知何夕
頗覺新年勝舊年黃紙除書須有命青春作伴且隨緣
從今屢費何須惜日辦杯觴趁和篇
簡友人
按劔何由駭夜光險心真復易羊腸未能種橘千奴足
且欲滋蘭九畹香俗物滿前多汨没玉人在側獨清凉
夜來忽有家山夢便向清溪欲&KR0712;艎
途中述懷
悠然旅酌夜沉沉漫想歌眉帶淺顰興寄鱗鴻寧有限
詩成珠玉未羞貧尚煩瀟灑登山屐聊慰﨑嶇窮谷民
已笑割鷄非我事頗嘗栖棘有斯人
和郁簿
先生雅意在垂虹底事鸞栖枳棘中幾欲上書排北闕
却應舉扇障西風官清高枕夢魂好興動長吟詩句工
瑣瑣升沉何足道只憑心地與天通
清明
江南三月暮春天上已清明五日前紅杏園林初過雨
綠楊庭院欲生煙無花無酒傷今日宜麥宜蠶勝去年
却怪山中時候早樹林深處有鳴蟬
讀漢老弟中秋前一夕之詩似太凄切輒次韻
勉釋之
秋與詩人着意清不平寧作候蟲鳴閒愁有底能千斛
久雨終當快一晴富貴時來何足道英雄天亦不徒生
來宵徑就姮娥約丹桂當年種已成
自中秋月圓木犀開後倡酬絡繹今可以止矣
再書數句殿其後
秋月秋花自一回錦囊收拾靡遺才吟餘顧兔毫端滿
賦罷文犀紙面開十里清香供隱几三人對影稱揮杯
笑渠冷淡為生活何似笙歌鼎沸催
酬常丞見和
周南留滯玉堂仙千騎那教下蜀川梁上幾看明月夜
江東空想暮雲天五年契闊音書斷萬里歸來語笑鮮
喜有常郎天下士肯來相對語殘編
用韻酬翟曾二倅和章
那得朝朝瓊樹新擁爐添炭費烏銀試呵凍筆還搜句
淺酌香醪未計巡過眼年華休恨晚轉頭天令即行春
紛紛桃李誰知問秪有寒梅是故人
再和
詩成開府讓清新紙掃溪藤筆弄銀斗轉蒼龍歸北望
日行黃道傒東巡人情自是隨時變天意何私與物春
官裏簿書殊未了不知花事屬何人
兩日絶市無肉舉家不免蔬食因書數語
市無晨飲勸加餐空愧先生苜宿盤尚有園人供菜把
漫勞穉子寫牌單俸錢先自無多了賓客從來不慣看
已誓長齋依繡佛妻孥休怪瘦欒欒
又
山圍秀色故堪餐明月批來白玉盤小縣經年常乏俸
頽牆過午尚懸單婦興舉案齊眉歎婢媿添薪墨腕看
無肉縱令人解瘦却宜相對碧檀欒
又
怪生食指動晨餐拗項蒸毛忽滿盤總為飢驅嗟我老
未能飽死笑人單不除豪氣杯中興空有功名鏡裏看
菽水雖貧歸去好白頭慈母要團欒
再用韻述懷
少年發憤欲忘餐信木能鑽透石盤燈火半生徒自苦
虀鹽併日不嫌單(原註今州學有單供尒嘗掌教廣德吳興兩郡)嗟來未肯低
頭拜臭腐那須着眼看何物馬肝猶不悟憐渠五利竟
誅欒
送顔尚書知泉州
聽履星辰最上頭一麾得請暫南州高風凜凜推前輩
政路駸駸却倦游地近枌榆同衣錦天低雨露密承流
只今廊廟須公等燕寢凝香莫久留
臨安泛舟
兩送行人上短篷東君更借一帆風桃源春水半篙穩
錦谷清溪幾曲通遠岫天邊凝晚碧夕陽波面泛微紅
舟行又勝山行好兩岸芳菲一顧中
往瓜州護使客回程
寒天短日少晶輝薄暮邊城鼓角悲外使方將接踵至
淮民未有息肩期吁嗟道路頻牽挽表裏河山幾合離
聞道遺黎尚思漢中原恢復定何時
夜舟過龜山
長淮東下月西流起視龜山勢若浮砢岸﨑嶇須列炬
波濤洶湧更行舟今秋暴漲尤堪畏去歲堅冰亦合憂
有底往來能屑屑癡兒了事幾時休
上已恐可回舟略訪子長園亭然未敢為宿諾
名園天氣更須新况有彈箏甲用銀舟欲暫回成邂逅
酒因同載作(去聲)逡巡飛花一片休嗟晚啼鳥千巖莫怨
春未暇湖亭修故事水嬉遍閱水邊人
和漢老弟立春
吹葭六管候頻頻眉壽先儲酒十旬鞭到土牛休袖手
斗迴天駟已馳神花梢綵勝飜新樣鏡裏朱顔只故人
生菜玉纖能細縷大家醉賞滿盤春
正月二日大雪是夜戌三刻立春
東風欲動管灰飛剪綵工夫莫恨遲殘臘竟呈三白瑞
新春元與六花期羊羔酒好浮瓊液牛尾狸堪削玉肌
欲就江梅賖一笑前村容有未開枝
和宋宰立春雨
怪生淑氣靜氛埃知是東君一笑開膏雨任能滋宿麥
香風先已上寒梅交情太薄鶯猶懶遠信難憑鴈却迴
聞道君家春最勝十分眉嫵畫章臺
鏡裏朱顔一寸埃感時懷抱向誰開典衣餖飣盤心菜
貰酒留連眼底梅三月鶯花勞問訊幾家幡勝帶能迴
新來不作温柔夢有底詩情似玉臺
和漢老弟迎春
青旂小隊喚渠頻新歷先看早二旬(原註舊歲正月十二日迎春)羯
鼓催花誇敏捷舞腰迴雪鬭精神燕飛欲傍釵頭月鴈
過纔歸陌上人誰道土牛鞭不動也能脚底散陽春
社日邀温卿溪王天仕吳欽孺遊草堂欽孺有
詩因次其韻
烟霞痼疾自年齡冷落江城處士星松下茶烟青羃羃
竹間碁韻子丁丁林泉雅許幽人往猿鶴應羞俗駕經
沽酒抱琴還有約要看桂子月中零(原註諸公約木犀開日再遊)
冬至日泊舟嚴陵灘下
書雲瑞應協黃鐘人事天時訝許同葭管隂陽消長際
朱幡新舊送迎中嚴陵灘昔懷高節茂苑城今愧下風
醉裏不知鄉國異團圞相映酒顔紅
和漢老弟牛尾貍韻
堂饋流涎玉面貍也知臭腐出神竒分無竹葉浮酥面
尚想梅花映雪肌渠幸臘前能漏網人言春後亦非時
吾儕口腹真餘事莫倚雄豪浪賦詩
戲和東坡先生牛尾貍詩韻且效其體
夜寒那得到簾帷前擁紅爐後翠眉未致馬蹄沙水鼈
且嘗牛尾雪天貍(原註二句皆是梅聖俞詩今顛倒用之取其句順)葅寒石芥
愁辛鼻鮓熟雛鵝怯帶脂端的為渠添酒興紅顔相映
玉膚肌(原註夜與兄弟用牛尾貍薦翠濤酒醉中和成)
觀鶴
仙格孤高老始成臨池愛刷羽毛輕未看月下婆娑舞
且聽風前嘹唳聲向人自在有真態伴我官閒無俗情
少待相將林下去擕笻更引鹿同行
疊蒙林子長和章愈索愈竒未敢遽竪降旗猶
能背城借一也
詩情引上碧天高侍史毋辭走送勞栗里正思陶靖節
愚溪不數柳儀曹只慙同隊疎頭角莫戀樊籠損羽毛
取友如君千載士陸機作賦豈其豪
甲寅十一月朔旦冬至適值先妣太夫人服闋
從吉感而賦詩二首
黃鷄催曉破霜天起整冠裳拜影前又見刺文添一線
誰知泣血已三年蟠桃海上今應熟雙橘懷中秪自憐
未必兒童知此恨綵衣依舊戲蹁躚
維摩應待散花天無復稱觴壽母前從隔蓬壺三萬里
尚期華表一千年弟兄黃髮三人在故舊青雲衆目憐
自愧阿奴真碌碌不妨鑒井又蹁躚
再和
天時人事日相煎否泰俄驚在眼前積閏盡歸冬十月
紀元一似太初年聯珠合璧猶重見(原註丙子朔旦冬至及今三十八年)
華髮蒼顔益可憐三撫祥琴無意緒當筵那忍舞蹁躚
讀樂天詩戲效其體
杖屨南坡路不賖就中景物四時佳春林競秀烘遲日
雪岫初晴眩曉霞炎夏清風横一榻澄秋明月滿千家
人生適意須行樂况是樽前鬢未華
同主簿過翠眉亭
墨綬低回歎陸沉好山渾作翠眉顰我聊爾耳寧違俗
仕有時乎亦為貧老去催科非所學向來凋瘵愧斯民
整襟再拜欒城像幸賸殘膏丐後人
再和
宦情元薄且浮沉撫字勞心秪效顰白首論交嗟已晚
青衫捧檄秪緣貧簡書豈不懷朋友德意安能及吏民
誤矣折腰成底事誰歟高枕有閒人
木犀晚來盛開寄吳守
繚枝偃蹇傍巖隈密葉稜層不露才一色渾疑新釀熟
十分端為好詩開佳人宜與簪雲髻上客須邀釂玉杯
只恐王孫歸未得小山招隱故應催
木犀花開折贈縣宰代簡
緗黃襞積間琉璃病眼看花喜欲迷半樹斕斑藏霧豹
一秋清絶辟塵犀誰分仙種來蟾窟知有生香洗麝臍
天女維摩應大笑一枝扶上髻鬟低
木犀初開悉離披於雨今再著花特盛因折送
常丞代簡以詩兼簡孫尉
萬壑千巖秋欲闌金商點綴破天慳未須狂雨相將去
且索西風一笑還香列&KR1616;醿薝蔔右清宜茅舍竹籬間
聞君畫柳為眉嫵可復扶花上髻鬟
和人木犀
月娥一笑扺千金玉粟枝頭點綴深莫怪謫仙猶未賞
却因犬子喜相尋(原註相如一名犬子)漙漙白露新秋色楚楚黃裳
翠雨襟高興已辜紅袖飲何心相伴白頭吟
問訊木犀
兩行叢桂手親栽移自深巖遠壑來今夏蒙葺看葉長
來秋端的見花開早時切記頻澆灌瘦地仍須苦壅培
待得東堂枝可折滿山桃李盡輿臺
和木犀
巖桂無人也自芳月宫仙子道家粧露溥僊掌三秋色
風動枝頭十里香先世栽培雖地僻近年卜築發天藏
後堂元有文犀貴可但腰金照地光(原註木犀兩株乃先君手種五十六)
(年矣今在新屋後堂之前殊可愛也)
和耘老弟木犀詩韻且督漢老弟同賦
團餅秋光入好枝一天風露最清時管窺豹霧巖前隱
杯泛鵝黃月下宜子落誰𢋫滄海詠叢生應有小山知
惠連更喜姮娥近底事觀書却廢詩
和木犀再開
東堂留得最高枝向道重開果有時仙掌露溥秋氣重
山頭月照晚粧宜層層黃色眉間見拂拂清香鼻觀知
更約菊花為老伴四難并處可無詩
即事
奪得饑民鬼手中誤恩增秩敢言功頗聞有意徵黃霸
却坐無書遺子公莫我愁眉勞撫字從渠醉眼亂青紅
床頭况有韋編在消長何妨以數窮
光隂老去漫匆匆千騎南來歲又窮竹瘦固應留晚節
梅開寧亦待春風青冥蹭蹬何關我白髮飄蕭恐未翁
畢竟田園歸去好暮雲回首自江東
歸來世事任浮沉車馬蕭條門巷深一榻容身無妄想
兩餐度日少關心園收佳實隨時薦甕有新篘待月斟
老覺閒居渾有味不須榮宦說駸駸
春工投老日駸駸閱遍芳菲又綠隂不復椅梧傾宿鳳
幾番淮海變鳴禽太阿自撫為知己焦尾誰彈莫賞音
高下風花何足問向來出處固無心
和吳守韻送木犀
珍重黃堂遺送來淮南未數小山才分從月裏雙株在
趁得風前一笑開秋著屏幃蟾弄影春生酒面蟻浮杯
姮娥自與花為約不愛人間羯鼓催
枕上再賦
折桂東堂又一回秋花此外秪凡才千巖萬壑幽深處
玉露金風爛漫開有客揮犀紛入坐幾時清燕小持杯
作詩且與留花住青女繁霜未要催
再用韻賦木犀
高枝曾折記前回晚路重逢歎滯才天上移來和月種
人間占得及秋開香浮翠葆花藏葉影動燃犀酒映杯
猶有黃花堪殿後為渠留戀為渠催
送張伯子尚書帥隆興
舂容聽履上星辰玉笋班中第一人暫藉威名分閫寄
䞉留風采照廷紳何人重記西山雨老我空傷南浦春
此去莫思為郡樂紫樞黃閣待經綸
十年沉落困推擠出處於公恨不齊本謂重來酬契闊
豈期一見又分擕風吹渭水波聲小春壓陽關柳色低
老矣銷魂難語别且須倒盡玉東西
鞏使君勸耕汪倅有詩次韻
小隊行春簇使旌黃童白叟遞逢迎勸耕試向何山麓
競渡還傾極樂城(原註聞吳興為極樂城)畫舫驍騰喧鼓吹紅粧
凝佇傍軒楹山公歸路人爭看已有豐年笑語聲
戲書
去年今日到湖州救得饑民歲又周閱遍炎凉還自笑
坐糜廪餼更何求淵明栗里終歸去太史周南枉滯留
咄咄大鈞何必問固知薄命與仇謀
子長來詩乃有杜口毗那之語但天女天花未
嘗見也詩以先之
屬和何須蚌鷸持笙歌鼎沸政相宜勸君莫惜松醪酒
容我來看柳葉眉春去自憐鸎命友夜來空費雨催詩
海棠還有風流伴留得芳菲不恨遲
送湯倅二首
青衫試吏古桐川識面池陽别駕賢但喜論交時一笑
不知為客度三年新來懷抱愁分袂此去功名好着鞭
未必九華清絶地更能留滯玉堂仙
别乘詞鋒不費磨江山得助想經過離情柳色長亭暮
愁緒梅腮細雨多渭北論文須細與洛南問業念如何
有時尺素頻相寄莫負東來錦鯉波
立秋四十日矣天氣甚凉南坡杖屨之興猶懶
何也不應今年歡意頓減如此因以詩挑之
灝氣南坡日夕清杖藜緣底邈無情讀書乃爾妨行樂
覓句從來怪瘦生况有鷄豚燕同社政須鐘鼓報新晴
似聞巖桂花開遍早晚擕壺一就傾
出郊
萬山深處長官貧不慣將迎懶是真誰解移文迴俗駕
漫勞舉扇障風塵碧雲日暮還無信白眼途窮易見嗔
歸去荒村望燈火是何雞狗亦驚人
姚黃牡丹
紅紫爭先有底忙姚黃晚出最芬芳玉非蒸栗難同色
露是薔薇更染香翠幄密遮春去路黃雲低映曉來粧
十分喜氣眉間見快瀉鵝兒醉洛陽
種牡丹
新向坡頭種牡丹更開小徑傍層壇先生倍費栽培力
俗子那容取次看應有司花來守護更須插槿與遮欄
何時一醉酬心賞屈指春風半歲寬
和漢老弟雙蓮詩韻
青桂留連最上枝待君奮翼到天池秋蓮又喜呈嘉兆
春草何勞費夢思雅想分香風靜處更憐並影月明時
姮娥似辦雙荷製故遣馮夷預報知
又主簿和雙蓮詩所以期待甚厚再韻為謝
君家雙桂有高枝便令齊飛集鳳池底事乳溪迷簿領
相望泮水費懷思(原註主簿令弟今為郡博士)四明人物誰能儷萬
里功名自有時為我雙蓮出佳句箇中氣味許君知
和松老弟同上伯兄塜
鶺鴒原上思何窮排遣新愁酒有功不見老松孤晚歲
忍看宿草又春風危亭徙倚前峯碧歸路遲迴夕照紅
誰謂死生真永訣會應相對夢魂中
再用韻謝沈德遠少卿和詩
倒指西城我廪高天公自欲慰民勞聲名敢望黃丞相
詩律間追何水曹三徑就荒身似贅一行作吏事如毛
只須多釀兵厨酒聊伴先生醉後豪
郁簿以侍御李公頃宰中山清賞圖詩軸相示
因賦
中山清賞好家風父母猶能說此翁誰與畫圖傳浙右
更餘詩句滿江東日邊縱識雙鳬舄天上難留一馬驄
投紱歸來名愈重槖金雖盡樂何窮
本縣折納州粳零殘盖從民便又且可以趣應
州府期限張倅反以為罪
平生學道未純全游宦何須苦着鞭作縣又將書下考
離鄉今已跨三年性多忤物無非罪命與仇謀孰使然
撫字催科俱大謬不如投檄早歸田
七月一日知丞往衆潯潭命道士投鐵簡是日
有雨二日知丞過訪共道靈驗相與感歎因以
數語記之
老龍高卧古靈湫喚醒須煩尺簡投澒洞溪雲隨起雨
渺瀰陂水急通溝定看田里還豐歲且豢雞豚作好秋
可是藍田修故事為民精禱益同憂
和廣德鮑宫使寄詩
當年書劔走風塵傾蓋桃花一笑春别去交情渾似舊
向來時事幾番新詩壇雄健看前輩官路低回愧此身
珍重煩公問消息雙溪煙雨政垂綸
和林子長别後寄詩
尺素西來字字真詩成膠漆重雷陳連城喜子重增價
敝箒憐吾亦自珍窮達舊聞俱有命功命底事要知津
一罇别後開懷抱只有湖山似可人
和吳守拜上方歷日之賜已而雪作約同僚登
俯江樓見懷之作
六花飛舞到江頭清賞朝來破客愁便遣郢人傳白雪
(原註謂來詩也)快呼從事到青州寵珍歷象占星鳥混一疆封
驗斗牛遥想倚欄看未足寒江浩蕩没輕鷗
再和
天教三白瑞來麰黃竹歌聲浪自愁未問騎驢遊霸上
行將跨鶴上揚州(原註余在高郵道中得來詩次日至揚州)橋横忽度行天
馬簾捲何須壓海牛鼓吹從來殺風景丁寧江上莫驚
鷗
和林正父見寄
一别十年難再逢君今浙左我淮東功名老去終安在
出處年來恨不同已是死灰何足溺秪應怪事更書空
雞蟲得失無期了莫為元規扇障風
和漢老弟
寸進鮎魚上竹竿磨驢終日困團團諸公有意故推挽
議者獻言防誕謾胡不罷休嗟已晚只堪付與一長嘆
杜陵有語君知否才士從來汲引難
得黃仲本詩再和二首以寄之
相得詩人我與兄平生無一不真情河梁莫恨看雲别
剡棹曾經載雪行近喜雙魚傳尺素遠勝孤鴈帶邊城
江湖老去知何用空把葵心向日傾(原註來詩有好把丹衷為上傾之句)
(故云)
檣燕呢喃浪語人岸花飛舞苦傷情䞉窮詩眼三千界
漫鼓琴心一再行他日湖山還帝里别時風雨滿江城
思君直欲令人老流水沄沄日夜傾
和耘老弟韻
緩步詩成不用催松門開徑破莓苔池塘夢草人何在
風雨連山子獨來望斷驚鴻憐片影愁生雊雉應遊媒
僕夫忽報天將暮又是籃輿寂寞迴
和韻
麤衣糲飯不難供有底令人芥蔕胷但得千奴足吾事
不須萬里建侯封繰絲何許逢園客學稼誰能問老農
粗喜近來薪水給免教雨外急村舂
出郊誌喜
香霧崇朝一炷薰雷聲便得晚來聞今年雖欠梅黃雨
仲夏猶敷稻綠雲審象已能蘇大旱卧龍何用說三分
腐儒竊有區區見例奏囊封愧不文
和吳守修盖禁兵營屋之韻
使君事業此權輿軍政留心盡返初尺籍伍符須補闕
連營列戍且羣居更觀堅利修兵甲可但帡幪有屋廬
我亦向來飛薦墨况聞佳頌起閻閭
和漢老弟見寄二首
平安一鴈帶書來頓解愁腸日九回珍重梅花還庾嶺
别離楊柳自章臺宦情落落思三徑世事悠悠付一杯
桃李河陽無好手南坡隨處䞉栽培
王式當年本不來送塗未遠徑須回自憐白璧頻遭劔
何許黃金更築臺夜榻對眠空撫枕寒爐孤坐懶持杯
權門氣燄堪薰炙况是無資與甕醅
和耘老弟韻
雪意垂垂漫不收預愁嚴凛壓貂裘十分果是滋農穀
一片何妨上酒舟天遠鴈飛難寄字江寒魚懶不吞鈎
欲酬妙唱無佳思歲惡詩人且罷休
歲旱十分無一收苦寒何許索重裘流民豈是無常産
觸處渾如不繋舟但願天心憐凍餒莫教雪意大牽鈎
秪今宿麥無人種誰問王師休未休(原註時衢婺嚴三州流民滿道)
和王天任韻
槐影侵階晝未移筠筒忽見破愁眉新篇誰出諸公右
此事終成一段竒我欲潑醅浮太白君當枉駕授前綏
相從日日南坡上流落人間總是詩
和姜總管有懷南澗老人
一杯相屬豈非天目送歸鴻付五絃霜後黃花秋漠漠
風前丹葉暮翩翩憑欄把酒青山共即席賡詩紅袖傳
我亦從來無此客敢將觴詠斷前賢
和漢老弟秋夜有感
一翻梧葉又驚秋鬢上侵尋歲月流夜永只憐燈作伴
詩成却欠酒澆愁多情行雨空揚袂何物非煙解擊甌
室有天遊魂夢好屏山不遣汚油頭
再和
西窗風露不禁秋時數微螢幾點流識字故應甘寂寞
著書初不為窮愁倦横如意方三鼓渴飲門冬自一甌
喜報燈花知底事玉蟲連夜綴釵頭
