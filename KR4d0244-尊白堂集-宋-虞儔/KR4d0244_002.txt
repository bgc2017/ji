尊白堂集卷二宋虞儔撰
七言律詩
和孫尉登空翠堂鼓琴酌茗有懷冷令二首
樓畔晴嵐翠拂空天教我輩一尊同只愁楊柳歸來綠
却嘆桃花去後紅春事又還觴詠裏人生正墮别離中
不堪搔首東南望獨立驚風嘆斷鴻
花滿芳洲月滿樓留連從事到青州巧分茗椀消磨睡
静拂琴徽斷送愁寒食烟花知有幾上元燈火恰纔收
冷官已辦江頭費爛醉春風典破裘
絶市無糯旋挼青穗日熬以釀戲成
種秫無多望歲穰無功何日果還鄉尚無彭澤五十畝
安得謫仙三萬場挼穗昔聞今始見撥醅未熟且先嘗
今年太歲還非酉慚愧隣家僅得漿
十一月二十八日用後山詩韻
日暮江東天一涯孤雲飛處路何賖雪將入臘未破白
梅過先春競着花過眼光隂渾是客滿懷風雨政思家
何如醉裏都忘却擬向窮途問麴車
石芥
杯酒流行四座傾此君風味始峥嶸搗殘薑桂嫌無韻
掃盡茅柴不到酲崖谷野人羞自薦膏粱公子莫知名
攀蘿採擷天寒甚誰念終朝掬不盈
林正甫與予中春並命為御史正甫按刑浙東
道别去兼旬而予銜命按視宫陵經越上獲一
再欵語臨行有詩因次其韻
烏臺當日選名流僉謂君才與我優公議略伸君便去
上恩未報我寧留自憐秦緩難為疾豈意良霄尚有蕕
况是親年當喜懼欲將歸計問扁舟
銜命宫陵偶一回山隂道上得徘徊溟鵬好在思摶擊
乘鴈何嘗計去來萬壑千巗况秋色明珠白壁更塵埃
相逢未穏還為别一段詩愁費剪裁
秋釋奠于學萬舍人示詩次韻以酬
昔年泮水忽專城文會何妨一再盟已媿簿書成俗吏
却陳俎豆見諸生一時同隊魚猶在千載重來鶴更清
况有卞峯青眼舊試登傑閣快雙明
脚婆子
此姥原無妬與嗔平生氣類竹夫人蛾眉漸遣温柔夢
鴟腹猶疑見在身包裹形模才一衲薰蒸湯沸穏相親
承恩脚底非由貎啓沃憐儂夜夜新
三十日乃耘老弟生朝余護客舟行高郵道中
不勝戀戀之情因賦鄙句以寄之
愛日初看一線遲(原註二十六日冬至)門弧喜氣又相隨遥知綺
席團欒處正是篷窗寂寞時節愛堂中先遣信富陽驛
裏舊吟詩生涯已是千奴辦且泛新陽入夀巵
仲本别去才半月爾瞻戀不啻如隔歲奉此寄
懷
紛紛覆雨與翻雲只有吳人不世情窮迫每憐長袖舞
别離愁聽短歌行春波碧草連南浦朝雨垂楊拂渭城
絲竹未應陶寫得向來肝胆為渠傾
仲本索歸甚遽前詩送行言之不足見示和
篇覽之益用慨然再用前韻
幸有綈袍戀故人不應回棹遽忘情相逢且話十年事
此别又成千里行歸去我猶慚靖節催科誰解恕陽城
(原註來詩有丁寕莫被催科擾之句故云)黃堂今有仁人在璧水當年蓋已
傾
别後寄主簿
塵埃襞積顔如甲丹墨紛綸眼有花君去何人堪共語
秋來無夢不還家飄零酒醆今真止泠淡詩筒不復誇
莫使音書成斷絶風前鴈字政横斜
余假守是邦所幸今夏雨澤適中高下咸宜客
有謂今秋一稔前此數歲未之有也果爾則幸
矣因喜而賦豐年之詩
騷人墨客可無詩正值秋郊刈穫時此日三登殊可樂
向來半菽亦堪悲家家芋栗兒童喜處處鷄豚父老期
負郭有田歸去晚婆娑拙守不勞麾
除兵部侍郎賜帶趁朝參
幸叨持槖侍甘泉敢意恩榮慰暮年紫綬金章光照地
絲鞭玉勒喜朝天兒曹莫起無魚嘆人世難為跨鶴仙
報國無功還自愧直須及早决歸田
王誠之分惠卧龍新茶數語為謝
卧龍驤首奮輕雷一一槍旗次第開遽凂春風歸七椀
寧容夘酒困三杯森嚴莫訝先嘗苦雋永方知後味回
不羡金釵候湯眼可能蕭寺略追陪
謝周睎顔寄惠新芽
摘鮮分送細茸茸知在春山第幾重包裹雅宜青箬篰
寵珍寧羡赤囊封䃺驚雪落巖前石烹訝風生澗底松
堆案文書吾欲睡頼渠喚醒小從容
以蓮心茶送鞏使君小詩將之
未雨餘寒力尚嚴巖前蚤見摘纖纖初嘗似帶蓮心苦
迴味寧輸崖蜜甜渴想清香凝燕寢更餘黃卷亂牙籖
一甌幸入春風手微草從今價亦添
再和
採得蓮心苦更嚴青裙白面退尖纖竹軒旋碾香塵散
槐夢初回齒頰甜况是澄泉元帶錫自應佳句合編籖
直須陪侍揮談塵習習清風兩腋添
以酥煎小龍茶因成
水分石鼎暮江寒灰撥磚爐白雪乾蠏眼已收魚眼出
酥花翻作乳花團撑腸尚有書千卷枵腹無憂食一簞
只欠綠珠煎點在詩情寧使愧麤官
有懷漢老弟
先自無聊懶出門南坡一到一思君松筠俱是栽培力
亭榭無非卜築勤本約暮年栖息共豈期中道死生分
風前試數當時鴈一鴈今歸何處雲
缺落槿籬須補綴稀疎菜甲欠鋤耘芙蓉泣露坡頭見
桂子飄香月下聞策杖却愁成獨往舉杯誰與醉濃芬
歡悰莫訝年來減觸目無非是憶君
村童先遣掃柴門檢校園芳待置尊叢菊稍斑漙露點
芙蓉已帶着霜痕詩篇縱好成孤諷心事憑誰與共論
已是西風悲落木那堪幽獨更銷魂
有懷廣文俞同年
宦遊霜宿與風餐環郭青山豈曰盤餘暇每思親丈席
新涼政喜入中單交情老去才方見世事年來亦飽看
顔色想君如李白却疑明月滿重欒
客來愧乏牛心炙茶罷空堆馬乳盤縱有詩篇慚和寡
了無心印可傳單平生黃卷能忘味晚歲青山未厭看
歸去吾廬吾亦愛更須華屋羡雕欒
祝君努力且加餐世路羊腸政屈盤烹鯉何由問消息
割鷄政自困平單書生說食真成癖俗子疑人莫與看
搜攪枯腸有文字玉州猶愛月團欒
萬山深處秪空餐報贈慚無雙玉盤日晏僅餘晨粥半
夜涼更覺夏衾單憐渠許國丹心在付與窮途白眼看
它日鷄豚燕同社不煩父老見思欒
旅懷上石似之郎中
妄意彈冠不作疎向來曾是曳長裾倚門慈母須微禄
當路羣公亦薦書杜曲詩成還蹭蹬河東賦在有吹嘘
上林不敢棲高樹斗水何妨置腐魚
騷人先自不禁秋風雨相將作許愁尚有壯懷因酒到
苦無佳思慕詩休故鄉音信新來鴈盡日笙歌誰氏樓
滿目黃花笑憔悴未應回首没江鷗
暮鵲投林意自深向來一諾抵千金面看逆旆有歸色
足望窮途無好音歲晚更憐霜點鬢夜寒除是月知心
政應老死何須惜或有遺書備訪尋
余秋初離庭闈冬至猶未得歸夜讀宛丘先生
秋日憶家詩輙次韻以述旅懷
屈指西風閱歲華半年行役苦思家綵衣歸去親闈好
畫角吹殘客夢賖病裏中秋慵見月醉中九日強簮花
朅來又過書雲候節物催人一可嗟
初八日早出洪澤閘泛淮
乾道年中再講和當時議者厭干戈長淮不管蛟龍怒
巨艦寧容鵝鸛過歲晚民方愁道路天寒我亦困風波
中流擊楫非無志時運相違奈若何
和俞孚仲遊南坡
列岫崢嶸棟宇連平欄曲砌俯氓㕓坐談風月三千里
直傍雲煙咫尺天栗里尚懷陶靖節竹林還想杜樊川
冷官幸有田園樂笑謝蘇公乞酒錢
平昔相期汗漫遊杖藜還肯訪林丘君來便覺客不惡
我醉無言山自幽栢子乍燃香拂袖酪奴初試雪浮甌
慈親眉夀閒居好誰道周南嘆滯留
秋懷
登樓何處不陳詩况是秋高木落時極目但隨歸鴈遠
老懷猶作故鄉悲母寧觴詠須前輩有底功名亦後期
試問沈郎那得瘦此心元不慕州麾
結髮從來數亦竒人言猿臂不遭時詩成杜曲何多興
賦舊蘭臺只浪悲松菊不關年少事冰霜曾與歲寒期
君看昨日涼風起瓜上青蠅豈待麾
余護客至盱眙忽有召命應廣文有詩相慶因
用韻以謝
尺一西來喚我歸扁舟正是泛淮時功名不復平生夢
物色能銷幾首詩去國九年嗟已老暮途雙節偶然持
一丘一壑真吾事慚愧夔龍集鳳池
九日南坡兄弟同集
曳杖擕壺意頗長了無風雨破重陽團欒飣座橙方綠
蓓蕾扶籬菊未黃醉裏茱萸須遍插尊前鴻鴈政成行
持杯快嚼誇強健只恨雙螯未著霜
和九日南坡小集
風雨年時政不佳山翁無酒向誰賖又還九日看黃菊
却喜晴天映碧紗有底尊前悲節物只應醉裏送生涯
明年徧插茱萸處目斷西飛㕍影斜
九日雨
滿城風雨不禁秋寧是先生懶出遊採菊未成三徑約
看囊尚有一錢留催租有底關詩思落帽何妨付酒舟
今歲重陽還是客湖山信美豈吾州
和安撫王誠之給事重九日登高詩韻
登臨興引越山高醉眼何曾識二豪戲馬向來誇勝餞
卧龍此去記吾曹風前短髮還羞杜筆底新詩欲和陶
頼有蛤蜊風味在固應居士笑盧遨
再和
秋鴈初飛幾點高卧龍送目十分豪且容司馬吹紗帽
莫向參軍問騎曹飲吸百川從酩酊詩驅萬象入甄陶
菊花開日重陽是有暇何妨更一遨
再和
眼横秦望接雲高不獨詩豪酒亦豪豈是過呼韓吏部
未應輕比漢功曹尊空北海懷文舉菊繞東籬念老陶
只恐詔歸天尺五直須秉燭與公遨
吳守相邀壯觀登高坐中出示佳篇因繼韻以
酬
壯觀登臨引興長黃花亭下未經霜江平鴈到涵秋影
野曠鵶歸帶夕陽佳節欲酬須酩酊今年在處說豐穰
楚雲不動淮山碧且緩笙歌釂羽觴
吳守置酒壯觀為登高之集因賦數語
九日登高作勝遊使君擕客此遲留天連楚觀風吹帽
木落淮山菊滿頭何處臺前猶戲馬幾人江上不驚鷗
年來只有身窮健莫把茱萸浪自愁
有懷南坡蓋雪阻旬日不到
催年節物太頻頻不涉南坡又一旬蒼檜風前應強項
玉梅雪裏想精神後車同載有名酒折簡欲呼無可人
說似阿連須早計鶯花休擬負青春
使北宿留盱眙
浩蕩春風吹客愁誰教楊柳繫行舟燕然有約終須到
淮水無情只漫流蝶弄風光還草草鴈傳消息底悠悠
梨花寒食無多日且傍南山作勝遊
林正甫寺簿舉似所和判院徐同年詠所居詩
且俾同賦
二妙詩情僕命騷戲驅萬象入甄陶三休亭上頻回首
八節灘中穏着篙巢幕秪應憐乳燕戴山誰復笑靈鼇
也知廊廟須公等寧羡華堂數仞高
謝廣文俞同年惠䱥魚
朝朝麤糲腐儒餐清坐焚香篆印盤早計何嘗為温飽
倦遊誰復念羈單甕頭社酒欣方熟籬下秋英漸可看
更寄拈魚君有味鼎烹曾覆晉之欒
杜門絶俸呈陳倅
家食年來嘆不充支離受粟信無功白頭慈母須微禄
青眼何人到寓公未辦殺鷄留郭泰更能給俸助盧仝
半生畫餅真堪笑已戒奴星好送窮
學錄李詩翁以詩訪予于乳溪之上且求縣學
積俸偶值窘匱恨不能滿其意漫以數語送之
苐飢來不堪煮耳
二月江南花氣昏錦囊詩話喜重温百篇換去東湖骨
一醉招來北海魂投老黃塵真左計半生青眼向誰論
學宫乞俸能多少驥子憐渠蚤候門
勸漢老弟飲酒
尊前一醉莫辭頻三萬場當歲十旬况有好詩能泣鬼
寧無妙畫可通神快呼左手持螯客莫著傾身障鹿人
綠漲大江渾是酒蒲萄波面已生春
送林子長赴姑孰泮宫
綠波風駛引征帆九萬扶摇入羽翰詩句最憐雲不定
宦情况與月同寒襟期莫作别時惡出處須留晚歲看
漫道江東懷李白清才應合在金鑾
和鮑倅暴雨大水之作
坳堂方笑芥為舟驟雨俄驚滙衆流天漏不知何處補
地卑轉覺此生浮會須擊水扶摇上政想乘風汗漫遊
宦海陸沉聊爾耳詩人休詠白蘋洲
以新米作撈飯有感
老矣何妨受一㕓笑渠楊惲強歌田驚心赤地三年旱
慰眼黃雲八月天他日江船來白粲暫時水碓搗紅鮮
軟炊香飯憐脾病從此長齋繡佛前
自嘆
落落高才豈晚收枉將歲月送莵裘未能鵬擊三千里
空費龍驤萬斛舟明月有珠誰按劔珊瑚作網漫沉鈎
求田問舍非吾事豪氣元龍死不休
明經青史不難收怪底依然處士裘誰謂封侯安事筆
我聞定覇必焚舟驥騰夷路須聮轡鼇負三山好擲鈎
對策清時看第一未應藴藉愧裴休
冬至後五日夜雪復作再用韻
燈火黃昏漸漸收烏薪已盡典輕裘自篘浮螘床頭甕
誰鱠新鱸江上舟卧聽玉霙驚淅瀝起看瓊樹怪聮鈎
多應武仲添詩興下筆翩翩更不休
綠野功名一戰收何如危坐擁狐裘歌兒解咤銷金帳
酒子能添藥玉舟莫為温柔尋伐斧免勞服餌到懸鈎
誰言柳絮渾相似惱亂春風恐未休
銀燭生花香霧收中堂密坐促貂裘羊羔兒酒浮瓊斝
牛尾狸酥映玉舟扶醉緩歌金縷曲怕寒催下畫簾鈎
紛紛擾擾成何事且鬭尊前一笑休
移守吳門酌别姜總管
宦遊蹤跡一浮萍末路從公蓋已傾方喜溪山來入社
忽驚絃管作離聲河梁戀戀看雲别剡棹看看載雪行
從此江東還渭北莫因契闊負詩盟
黃仲本自浙西漕幕得倅臨安暫往寓居德清
遽然話别詩以送之
外臺賓幕始知名見說君王念老成此去監州真有命
向來相國詎忘情吾儕老矣難為别世路悠然莫計程
強說從來還信否一篙春水片帆輕
得旨與郡歸自浙東余成卿王貫之葉德遠追
送至于震澤舟中欵語數日而後别
懷抱連宵得好開莫愁波浪與塵埃中年已是難離别
此地何妨數往來送我扁舟寧作遠喚人歸鳥苦相催
邈然後會知何處更欲臨分把一杯
和湯倅留别
官冷門前可設羅高軒多謝肯相過别離漸近那堪說
觴詠從今莫厭多風月平分聊爾耳雲霄咫尺奈君何
漢庭行且迎枚乘南浦從教恨綠波
端午日用韻
今朝端午懶吟詩此意兒曹莫遣知萱草著花空有恨
菖蒲稱夀永無時遠途日暮休回首近事風傳只皺眉
角黍堆盤何處奠沉湘千古使人悲
無眠
蛩吟砌下豈知時我亦無眠有所思夜永只憐燈作伴
秋涼最許簟先知十年擾擾夢中事一笑悠悠世上兒
數盡更籌窗送曙起來贏得鬢成絲
拒霜
纖枝綠葉競成叢誰障西來落木風霞散纏頭千丈綺
春回醉面一番紅伶俜欲嫁還羞晚梳洗隨宜不愛工
况是秋高花已少對花莫放酒杯空
聖龍長老資公求修佛殿疏余不暇作也昔丹
霞燒木佛院主墮落鬚眉普賢勸修古佛末後
童子證果居士舉此公案二段以問聖龍若下
得一轉語則佛殿一時修了其或未然定又去
䀨擾檀施矣因作山偈奉送只此大勝作疏頭
勸緣也
風雨飄摇紺宇摧百身古佛盡莓苔政須豪士修檀施
定自諸天打供來向晚鐘魚猶短氣只今龍象亦生哀
道人莫憚朱門去會有清蓮一朵開
烏程宰十三日往龍洞禱晴歸言見田家兩岸
車水其聲如雷兼刈穫甚忙若得旬日晴則農
事濟矣因作田家歎一首
慚愧田家趁好晴鵶鵶兩岸水車鳴畦丁露宿腰䥥健
饁婦泥行脚板輕作苦僅能供伏臘有年何處不昇平
只愁官裏催租動里正敲門沸似羹
千秋嶺
輕隂漠漠雨班班嶺上風來一解顔已是去天才尺五
却令緩步有躋攀飛泉百道縈羅帶列岫千峰擁翠鬟
應是北堂春正滿幾回回首望家山
用韻賦歲暮田家歎聞之者足以戒也
催科里正莫頻頻望麥登場更浹旬紈袴向來無餓死
黃冠此去罷迎神田間作苦誰憐汝天上調元合有人
自歎農家消底物百金斗米便回春
枕上偶得數語呈林子長
碧梧翠竹日相高懷想家山魂夢勞鐘鼎故知非我事
箕裘猶可冀兒曹眼中誰是真犀角池上君今有鳳毛
(原註令嗣登科)直探牛心屠獪耳能安貧賤乃英豪
再用韻呈林子長
癡兒誰識坐談高撫字年來亦漫勞簿領何妨聊爾耳
湖山正是屬吾曹百年心事空三歎五馬人生却二毛
欲作報章還自笑郊寒寧解敵韓豪
據案偶得數語錄呈簿尉
昔年官冷欲無氊製錦如今又不然老去幾遭官長罵
書來却有故人憐敢期翠羽還池上漸喜黃衣減目前
欲學催科無奈拙直須天假一豐年
呈吳守
風流正始孰追回沈謝曹劉豈乏才詩律恢長憐我老
吟編端的頼君開秋懷拍拍須千首世事悠悠付一杯
已是醉吟輸白傅雪霜頭上更相催
贈潘接伴
淮海相逢便說詩新來匡鼎解人頤句中有眼人誰識
絃上無聲我獨知每見朋遊談警策偶因王事得追隨
西湖近報梅花約歸趁東風第一枝
再用難字韻簡潘接伴
當年名下無虚士此日詩中有二難方駕飯山何太瘦
拍肩東野不言寒來章只好先呈佛屬和何當勝得官
珍重牛腰成巨軸丁寧莫與俗人看
和潘接伴韻
久矣聞名忻識面哦詩一字果何難筆端風月窺天巧
句裏冰霜飽歲寒自昔登壇須老將秪今握節愧麤官
相逢忽有新篇贈病眼摩挲得細看
和探菊南坡
春來自分菊成坡秋晚何妨日一過喜色忽看眉上見
霜華應向掌中多一枝須索蟻浮甕三徑從教雀可羅
坡下有泉唯可飲西風吹鬢未應皤
出郊迓倅車暮歸二首
簿書叢裏得抽身豈是將迎不厭頻何處鷄豚燕同社
有時鷗鷺喜相親山頭落日催歸騎陌上豐年見醉人
更羡柴門無限好今宵相對月華新
軋軋籃輿迫暮歸前村燈火漸依稀溪邊默數黃牛過
煙際遥看白鳥飛把酒無人風落帽(原註是日重九)荷鋤有客
露沾衣關門山寺知何許忽聽鐘聲度翠微
和陶學長雪詩
寒侵病骨笑支離爐撥通紅小放圍風運六花侵几席
雲移萬杵碎瓊璣從渠窮巷回車徹休羡朱門點舞衣
造物想憐為學苦分光先許到書帷
賦雪
風緊靈犀怯鎮帷曉來白盡遠山眉石蹲錯認鹽形虎
地煖應知穴處狸色混江梅無眼目潤添隴麥有膏脂
朱門酒肉嗟遺臭藍縷樵夫不掩肌
再和
風回雪急巧穿帷黃竹歌殘更斂眉燕集幾家尋鵠鷺
獵圍何處問狐狸長飢政自愁黃獨高卧誰能管竊脂
頼有寒梅為老伴也應凍减一分肌
立春日雪
占候農祥恰正晨一天遽有散花人飄揚柳絮猶疑早
點綴梅花欲亂真但愛千峰如立鵠誰憐百結有懸鶉
玄冥珍重豐年意分付東皇作好春
和漢老弟雪詩
大皥行春未有聞六花連夜舞繽紛落梅未曉驚三弄
宿麥先秋定十分飛上綵幡憐我老映來書幌慰兒勤
四時代謝從來事造物何心更策勲
漢老弟寄示雪詩倡和已成軸矣因次韻
臘盡冰花墮渺茫詩來爽氣想清揚潤添隴麥知年熟
影浸溪梅見月將閉戶誰能呼白墮迴風却笑舞紅粧
小橋夢入南坡路並轡騎驢賦短章
衡門雖設晝常關人在瓊樓玉宇間一笑眼青餘老檜
相看頭白秪高山擕壺索共梅花醉著屐扶行竹杖斑
此興此時吾不忘倦飛深羡鳥知還
飛灑羞明不肯朝徘徊待伴未全消將花著袂元無跡
認柳吹綿别有條璧月半規開水面玉龍千丈轉山腰
玄冥已自呈三白青帝何須又一飄
一冬無雪立春後九日始有之次湯倅韻
冰花何事太遲開肯傍春風脚底來飛絮漫天輕認柳
落英滿地錯憐梅玄冥莫恨空歸去青帝從教倒載迴
官冷無氊須一醉可能來共即時杯
和子長縣尉林同年立春後十日風雪大作訪
客不值
一束烏薪抵百金外間風雪政愁隂履穿東郭先生病
梅老西湖處士吟青帝未教春滿目玄冥還有歲寒心
蹇驢不踏長安道恐落泥塗跡愈深
和湯倅春雪
雪瑞元來竟不空豐年消息喜潛通故憐梅老扶衰白
未放桃夭嫁小紅夜動簷花猶帶雨晴看隴麥待摇風
強顔追逐新年事倍費天人剪水工
十二月二十六日早起雪已三寸許夜來初不
覺也
曉來眼界忽然新一色瓊瑶與爛銀人事乖時空請禱
天心迴後只逡巡不教三白孤殘臘要與千家作好春
宿麥連雲雖入望路傍猶有翳桑人
和耘老弟慶太安人恩封
天上恩榮逮我親日邊消息趁蕤賓(原註誥封以五月一日下)光生
花誥宜多夀喜動萊衣别有春須信慶源能衮衮故教
樂事愈頻頻明年不但郊封止八秩重看寵渥新
和耘老弟喜雪
天憐好景付君收一笑春生紫綺裘賦就兔園争授簡
酒酣鯨海快吞舟怪來柳絮穿簾額舞上花裀襯襪鈎
畫餅豐年賖一醉臘前三白詎應休
和漢老弟雪下不聚
剪水飛花散又收天人袖手翠雲裘待滋宿麥須連隴
政慮流民醉覆舟村店浪誇沽酒旆寒窗誰上釣詩鈎
玄冥豈是癡兒子且與天工了事休
雪晴後書懷
爛銀白璧遣誰收米盡家家典破裘應為溪橋添曉溜
豈憐野渡有横舟侵凌蓬鬢霜千丈浮動梅梢月一鈎
歲晚風光天必相未甘亭上話三休
明堂杞梓必兼收未信英雄老一裘彭澤不妨聊束帶
巴東何事嘆孤舟會須取印大如斗寧羡封侯曲似鈎
咄咄那庸如許事尊前且食蛤蜊休
因次郊行韻眷然懷歸
杖藜何日返林坰夢想西山幾草亭叢菊暫為三徑别
垂楊又見兩番青宦遊知已雲中月市道交情水上萍
多事不煩漁父問餔糟久矣忘偏醒
連日大雪獨坐有感
低唱誰家帳縷金何如短掉泛山隂天邊鴈斷無留影
泓下龍寒亦懶吟着柳便隨風作態欺梅除有月知心
晴光却喜前村動春事從今日日深
呼得蒼頭數槖金旋沽村酒過墻隂焦琴不鼓知音斷
凍筆頻呵作意吟擾擾漫天空眩目看看出日為寒心
憑君試向江邊問又漲晴波幾尺深
吳使君置酒見邀坐間雪作有詩即席和韻
漁蓑江上晚垂鈎艇子何如喚莫愁相伴梅花開庾嶺
寧將斗酒博梁州夜歸深巷聞驚犬歲稔無人見佩牛
明日樓前增偉觀試看銀海戲羣鷗
被旨暫攝四明已具舟而雪作王誠之有詩相
餞次韻
剡溪風雪正紛紛暗想清遊已目存頗怪扁舟遽乘興
應緣坐席不容温海圻聊爾誇千騎帳底何如具一尊
回首兔園吟賞地從今授簡致頻煩
和漢老弟喜雪
為瑞雖多却不宜誰憐孤坐撥灰時興添竹葉蛆浮甕
瘦損梅花雀抱枝閉戶從教行跡斷裹裘猶怯暮寒欺
天工似欲還三白冷淡家風合有詩
劇暑出局徑歸打睡踰月不奉正甫談緒且頓
寒詩盟有詩見問輒次韻謝不敏
早歸伏日莫躊躇晝寢從教笑宰予奠枕清風招我老
攬衣閱月向人疎寧無酒共公榮飲亦有詩成阿買書
須待雨涼尋舊約只今旱火况焚如
太學秋試封彌夜深獨坐懷考試諸友
衡鑒高懸已自公修嚴官禁不通風樊墻便有河山隔
夢寐猶疑笑語同離索暫應疎酒醆往來争敢逓詩筒
燈花預報楊園約端的釵頭綴玉蟲
西歸有期喜而復作
懶于塵土踏京華張翰西風久憶家江上魚肥應可鱠
田家酒熟未容賒狂蹤泛泛渾猶梗病眼昏昏秖欲花
為報王孫早歸矣莫憑芳草浪咨嗟
十二月初六日抵儀真廨舍次日即出護使客
天氣嚴寒裏河冰合有厚一二尺者打凍峻急
不免取山路徑走都梁
王式當年本不來那堪歲晚犯塵埃淮分南北誰為梗
路適東西意自哀錦纜千艘分玉帛冰河萬處碎瓊瑰
只消一夜東風力一一船頭盡撥開
和耘老弟得銅龜韻
神龜又復化頑銅塊處潭心智莫窮豈悔刳腸遊夢裏
還羞曳尾向塗中波摇金色連山赤星動瑶光徹夜紅
網送吾家占瑞應向來左顧與今同
冬至之二日兄弟兒姪偕過西山道院歸而微
雪
忽然薄暮暗江天衝面涼風馬不前五色書雲占昨日
六花瑞雪應明年向來水旱民何罪此去流移天盍憐
逗曉陽烏升若木摧頽病鶴亦蹁躚
雪後過南坡
南坡千樹總瓊瑶走馬來看及未消短鬢風前愁素領
衰顔酒後借紅潮松饒蒼鬛猶能奮梅耿香魔苦費招
此景此時無我共新詩吟罷獨長謠
扶桑暖翅接金烏韝上飢鷹待一呼懸滴梅梢珠璀璨
墮花檜頂粉糢糊明年翠浪麥須好何處青帘酒可酤
萬里江山誰畫得天開新樣雪晴圖
回程泗州道中
淮北燕南昔混同相望却恨馬牛風往來未省誰為伴
(原註接送皆女真人)言語從來自不通百歲遺民愁緒外數聲羌
笛夢魂中(原註接送伴先乘馬以笛自隨)徑須急渡長淮去三月烟塵
一洗空
挽新安恭榮王詩
安僖折派慶源長憲靖猗蘭奕葉芳可但詞章誇華白
更餘政事說龔黃兩宫密侍清閒燕三事榮分衮繡光
生死哀榮難得似宸綸一品贈真王
弁峯苕水挽將歸北第南園自一時過眼浮名真是夢
回頭樂事總成悲荆蘭膝下同黃壤鴻鴈行中失白眉
曾是汝陽門下客凄涼空咏八哀詩
挽崇憲靖王詩
襲慶安僖八十春綿綿僊李更蟠根王封一品身尤貴
位冠三師德愈尊華萼樓邊空墮淚白蘋洲上重銷魂
哀榮終始公何憾節鉞貂蟬萃一門
詔書催喚衮衣歸富貴誰知已息機北闕恩榮寧久戀
東山雅志肯相違傷心水月人安在回首湖山事亦非
他日蘇公堤畔路秖愁老淚不勝揮
余居太夫人憂三年淚枯老眼既除喪頗理故
書似覺有味矣數日眼疾作此事又廢殊無聊
頼唯有思索詩句可以度日耳
三年涕淚劇懸河斷簡殘編奈若何縱使相看青眼在
故應添得黑花多衰遲把酒元無分冷淡觀書亦有魔
掩卷相吁心自了莫將文字問維摩
前詩謂思索詩句可以度日苐恐終無益再賦
一首以廣之
年來世味一毫輕宿契詩書尚有情魔事從教雙眼赤
内觀還覺寸心明思量詩句嗟無補檢校醫方恐未精
俗學可憐誇口耳何如默坐息營營
挽吏部石似之
四海聲名桂一枝流年僅及手中蓍康成未免龍蛇厄
翁子寧酬富貴期(原註公享年止四十九)天上玉樓須好記人間
金谷漫遺詩宦途落寞知音絶三撫朱絃只自悲
憂國囊封豈是疎有才無命信何如風迴冊府三山遠
星殞郎墻一位虚賈誼自傷終太傅薛收若在必中書
哀哉埋玉今何地却返當年處士廬
期公簮槖侍甘泉底是上天不假年才大難為當世用
文高猶有後人傳魂銷閩檄千山路淚挽銀河七月天
會葬誰歟銘郭泰固應無愧翠珉鐫
和紹興錢參政貢院落成
能為君王獵雋英區區循吏笑西京忽看廣厦千間闢
蚤覺先春萬木榮有客囊中來露穎(原註預薦者十九人)何人壟
上去傭耕知公造化無遺物咫尺龍門雷電生
挽水東吳主簿詩
當年投筆過淮山油幕談兵故不凡老去功名空白髮
向來簿領愧青衫龍龕内典超金界鴻寶遺編付玉函
况有諸孫振門戶不須留恨黯松杉
挽主簿楊仲遠詩
居士胷懷壑與丘琴山懷抱枕清流一區宅好真揚子
萬卷書多似鄴侯好客亦嘗陪俎豆諸郎殊不廢箕裘
人間俯仰成千古痛念吾鄉馬少游
挽僊尉黃公詩
平生懷抱欲凌雲元祐名家蓋有君况是生兒勝武子
何須不第歎劉蕡傷哉未作河西尉已矣還空冀北羣
從此太湖風月夜一聲漁笛不堪聞
除日失步詩以自解
䨇脚平生不踏空誰教仰面看飛鴻娛親正要同萊子
爛醉何曾過阿戎已分折腰營五斗恐因拆臂作三公
妻孥不用閒惆悵得失從來塞上翁
丁未禮部貢院監門次張伯子判院韻兼簡正
甫判院三詩
金門誤喜綴朝班猶自塵勞債未還曉漏驚催門外鵠
春蠶空想管中斑羣公神遇無全目老我旁觀只汗顔
安得僊人修月斧與君擕手到中間
禹鑿門高競化龍桃花浪暖百川通圖南俱運雲鵬翼
逐北誰收汗馬功鎻鑰僅能防宿弊權衡正好變文風
抱關碌碌真吾事竊喜清朝取士公
槐市同登弟子員虀鹽燈火記初年尋春紫陌風流在
通籍金閨步武聯眼底要觀新事業筆端猶着舊山川
夜窗細話行藏處始信于君有厚緣
林正甫察院出示送劉德修都運殿院詩并德
修和章人事好乖置之勿復道也苐一見傾蓋
如平昔而萬里遠别又不能一面得非皆有不
偶然者存乎勉強繼韻一寫胷中磊塊而結戀
之懷又有詩所不能盡者
吾道艱難孰使然憂來真欲問諸天方看驄馬避桓典
遽為蝦蟆賦玉川去國身輕寧絜絜愛君意在故卷卷
瞿塘灧澦風波惡百丈孤騫上瀨船
彈劾生風筆有神天教末路得相親從來名下無虚士
今見朝端第一人銷印不知誰發難投珠那得謂無因
何妨弭節潼江上我亦歸歟伴隠淪
思歸
風雨連朝作伴牢只堪痛飲讀離騷誰知老境侵腰脚
早是多情惜鬢毛杖屨出門還有碍簿書堆案敢辭勞
年來俯仰終無補尚欠歸田一著高
中書邵舍人挽詩
璧池鼓篋歲庚辰蟾窟分枝癸未春夾侍螭坳司記注
同升鳳掖演絲綸靖言交契從來厚追想音塵不復親
拘綴無由陪執拂招魂楚些為沾襟
春大閱呈郡僚
青油談笑坐生風便覺湖山氣象雄霽色喜浮旌旆上
歡聲争入鼓&KR0911;中中軍合用詩書帥上馬空慙矍鑠翁
横槊賦詩君等事何妨寓目此時同
秋大閱呈郡僚
横槊何人解賦詩東方千騎出郊時天高霽色旌旗上
(原註是日雨霽)地迥秋聲鼓角悲漫授一編黃石老相從千載
赤松期(原註出赤松門)據鞍矍鑠非吾事慙愧江湖把一麾
和使君鞏大監秋閱
金鉦鼙鼓肅秋聲畫戟油幢照座明千騎夾營横槊氣
六花簇隊煥新晴雍容壇上看儒將潦倒尊前愧老兵
横槊賦詩豪傑事澄江休數謝宣城
和吳守賦秋閱之什
秋郊小隊暫徘徊誰信儒門出將才千騎控弦吳月滿
一聲鳴角楚天開賦詩已是誇横槊看劔何妨更引杯
收取中原報明主凌煙事業正相催
送鄧舍人將漕西淮用舍人坐上詩韻
西湖煙柳勝陽關遮斷淮南大小山詩好固應傾座上
酒行猶喜到花間君王納諫寧容去風雨愁予豈坐慳
未用疾驅催上道鋒車有詔徑須還
醉裏誰分主與賓離觴到手莫辭頻感懷今日知何日
屈指三春破二春北郭忍教風送客江湖猶頼雨留人
晚晴依舊山光好穏穏移舟傍玉津
送别王誠之給事
嫋嫋酸風吹客衣冥冥芳樹攪愁思誰教宦路分南北
自是人生足别離送岸飛花何太急畱人夜雨故來遲
眼前他日鳬鴻墮莫作情疎不寄詩
挽俞君任通判詩
鄉評月旦尚依然旁郡人稱别駕賢邂逅宦途同晚歲
游從太學記當年誰憐冷落堪為地我欲吹嘘送上天
薦墨未乾君已矣漫憑楚挽慰重泉
日來歡意頓减幸秋雨既足中秋定晴預約南
坡小集觀月且屬耘老弟董其事
酒熟床頭已聖清吟詩窗下莫悲鳴故人明月從來共
今歲中秋定好晴雨脚已隨荷蓋盡風頭還逐桂花生
試謀一笑君須會誰道尊前笑不成
十一月一日早起
悵望淮山落木風楚天雲霧更重重粤從西路來東路
倏見三冬過一冬貂敝人誰憐季子樓高吾豈下元龍
求田問舍今良策自覺歸歟興頗濃
離都下
經年不踏軟紅塵偶入修門事事新本為湖山尋舊約
却愁風雨送行人多情黃菊空搔首無伴芳醪可入唇
今歲重陽殊草草南坡歸夢夜來頻
十七夜待月
青天遥望片雲無坐待冰輪出海隅沆瀣已垂梧葉重
嬋娟猶惜桂華孤夜闌紅燭休更秉春滿香醪不用沽
且放虚簷歌緩轉恐驚三匝未棲烏
是夜三鼓後睡起月色滿庭
幽人睡起已三更始信今宵不浪晴天宇元來如許淨
月華别是一般明風前鴈斷應無信露下蛩吟豈不平
無頼姮娥肯留照疾驅蟾魄度前榮
九月八日遊報本寺
詩翁懷抱十分秋探借重陽作勝遊蓮社政須陶靖節
竹林未羡阮陳留逢僧應說無生話顧我何如不繫舟
明日黃花須斗酒莫將容易換涼州
連日禱雨猶未應也數語漫述皇恐之意呈簿
尉
誰令旱魃逞神姦悵望西疇一雨慳日永六龍方緩轡
天高九虎政當關不論賦入今難辦見說流移昔未還
地上小臣真蟣蝨禱祈無效秖慚顔
小兒曼倩儘狂姦試掉雷車與破慳慰我農民須早計
憐渠歲事頗相關齋盂并日渾忘味詩債如山只欠還
謝令冥頑推不去毫絲無補亦胡顔
政在簿書叢中王簿示二詩推案漫述數語
文書堆案汗如洗鴈鶩滿庭聲甚喧縱有可人來眼底
了無佳思到吟邊翠眉對我何曾展白眼逢渠不受憐
上策從來三十六就中除有一歸田
新糊小室明簾戲書
先生丈室淨無塵白紙糊簾莫笑貧夜静風嚴褰不動
朝來雪積欲爭新圍爐只用深藏火隠几還應煖似春
紙帳一床餘紙被不妨更作獨眠人
宿巢縣地藏寺枕上偶成
年來蹤跡漫奔波其奈功名有命何畫虎向人無好手
飯牛憐我有悲歌丹心永夜燈前苦白髮明朝鏡裏多
却謝前村鷄唱好呼兒起舞肯蹉跎
家書送白額因賦
虎踞南山孰敢樵盜渠名字却深逃誰能雪裏窮三窟
縳送尊前慰老饕試喚玉纖揎碧袖笑看霜片落金刀
族庖堪恨無風味紅暈蒸花更藉糟
丙辰二月上丁釋奠致齋于經史閣呈郡僚
泮水分明記舊遊上丁祠事得重修音遺金石疑猶在
菜有蘋蘩信可羞老我今慚郡文學諸生試覓汜鄉侯
緬懷安定規模遠傑閣城西最上頭
和鞏使君釋奠韻
疇昔東家一畝宫推尊昭代比天崇絃歌未輟文斯在
俎豆親陪獻有終(原註某忝與終獻)采藻載歌思泮水浴沂行
詠舞雩風(原註湖學故事上巳日拜安定墓)自慚謬玷詩書走未羡諸
儒舍蓋公
宿臨安童縣尉庵童尉送酒(原註重陽日)
深深松竹隠禪房更渡溪橋暫觧裝但喜還家無數日
不知行路過重陽白衣送酒勞相問黃菊依人未肯芳
珍重山僧能會意殷勤掃榻為燒香
次林正甫韻
湖山夢想阻登臨柳色門前綠未深老去青衫誰著眼
向來白戰尚寒心澆愁可欠杯中物遣興聊為洛下吟
倒指啟關春已暮直須修禊繼山隂
護客高郵道中舟中讀簡齋十月詩因和其韻
莫莫休休興已闌滿頭塵土更彈冠鴈從北到傳書易
淮界中流遣恨難篷底吟哦詩有味胸中磊磈酒無歡
故人莫枉綈袍意范叔猶能忍一寒
王貫之有詩留别因次其韻
檣頭語燕底匆匆滿幅蒲帆送客風命與仇謀從此逝
病兼貧至向來同紛紛時事愁眉上咄咄人情醉眼中
頗覺田園歸去好固應馬首未渠東
林子長見訪泊舟姑蘇臺下有詩因次其韻
懷人玉樹向風前明月中秋動隔年(原註予三年間轉徙湖婺吴門三郡)
(凡兩度中秋與子長相會)勝處杯中忘爾汝幾回紙上落雲煙已能
命駕來吳苑未許回舟指霅川顧我從來無此客漁蓑
那得戀江邊
朱天永示僕二詩蓋有激而云者因用其韻以
廣之
是非得喪一毫輕蠻觸何勞角上争未可輕量天下士
渠知不是彀中英平生我亦輕餘子到處君安得此名
勿對秋花歎憔悴春風回首又欣榮
彈鋏悲歌莫浪嗟筆耕心織是生涯區區子豈癡摹虎
事事吾猶錯畫蛇不分縮頭幾類鼈苦嫌怒目幾遭蛙
憑君試讀山君傳鶴豈能言為嫉邪
漢老弟近書云欲看文字無暇作詩再用韻
脫粟羹藜未厭餐何心華屋薦金盤風前覓句巾常岸
月下揮觴影亦單懶拙不堪當世用行藏留與後人看
也知妍醜初無定馬面相憐亦突欒(原註諺語有云)
太守送酒詩
拜捧雙壺急破封蓬廬驚怪閙兒童歡生和氣薰蒸外
春在先生醖釀中枯涸詩腸偏借潤飄零酒醆不憂空
更看小隊尋花柳太守風流似醉翁
黃堂還復念酸寒餘瀝分來玉斝寬遽遣茅柴羞避席
快呼苜蓿彊登盤步兵勝處輕劉子北海狂言迕阿瞞
何似老虔春夜酌簷花細雨洗愁端
以郡醖十斗送林子長
我友溪堂愛說詩兵厨况有酒如池留髠一石從來慣
訪戴扁舟莫太遲已辦鴟夷陪後乘姑令從事作先馳
憑君試向松江望綠漲蒲萄正渺瀰
郁簿行年四十有九讀李太白潯陽感秋詩慨
懷有作次韻勉之
清德如公畏四知流光底事感圓蓍日邊丹鳳聊棲棘
月下驚鴻尚揀技(原註君不妄求當路薦)五十知非慚漏盡百年
彊半怪駒馳買臣富貴猶堪待莫誦潯陽落魄詩
用山門記遊韻賦酴醿簡林子長不蒙寵和豈
不復作書生調度耶因以詩督之
嬝娜柔條不自持鎻窗深處最相宜試教纖手簮雙鬢
莫遣新愁上兩眉子建洛神空有賦樂天楊柳可無詩
為君喚起温柔夢春草池塘日正遲
戲簡林子長
溪上園亭處處新想君屢費槖中銀鶯窺繡戶煩三請
蝶遶花梢知幾巡恨不即時謀載酒恐因暇日得尋春
只愁又隔同年面却欠尊前似主人(原註聞子長餞萬元亨飲梅花下命)
(侍兒歌以侑酒萬亦賦詞僕則未之見也)
再和
崇桃積李巧争新紅勝臙脂白勝銀車騎每勞鶯命喚
藥欄聊伴蝶遊巡何須歌舞留連夜漫與詩篇慰藉春
珍重海棠煩問訊肯教空谷老佳人
簡蕭東夫
向來一瓣為南豐縱使能詩也坐窮千里望中同夜月
五言城裏帶春風人言止酒今直止君自中書豈不中
莫道天工全憒憒滿頭白髮亦何公
遊虎丘再用韻
虎丘欲到幾年華靈運何妨不在家風艇也遭新壩阨
芒鞋可憚去途賖禪心默會點頭石幻化應羞解語花
憶昔吳王舊池館一堪行樂一堪嗟
揚州司理章公挽詩
宦遊曾記舊桐川泮水淒涼愧鄭虔怪得儒流有師法
知從鄉老得心傳未酬龍伯連鼇手遽作維揚跨鶴仙
太息孔門空用賦不教一柱果擎天(原註公首鄉薦賦有一柱擎天之句)
(故云)
章樞密挽詩
當年抗疏動宸旒騎省烏臺許遍遊穏穏樞庭方緩步
駸駸揆路却回頭空餘榮錦開三徑猶有甘棠蔽兩州
浮世功名俱一夢不須夜壑怪移舟
引年歸老十星霜養素遺榮道愈光可但蒼生思謝傅
未應白首愧馮唐龍光方慶千齡遇鳳誥俄嗟一鑑亡
前輩風流磨滅盡後生無復見堂堂
正卿不見累日聞十二日與鄭丈舍人游何山
書此為寄
剰欲從公朝暮閒一溪留我未容還極思談笑三秋隔
相望林泉數里間詩絶一時同鄭老書堂終日憩河山
報來定有吳門信快矣黃嘉明月灣
次張安國舍人讀王侍郎詩有懷其人韻
蓋世聲名紫府仙平生襟袖著山川一麾管領秋江月
千首憑陵杜曲天疇昔風雲餘感慨歸來文字帶芳鮮
和韓何限驚人句應有門人李漢編
書懷
丘山何必萬牛回櫟杜從來貴不才無事飲多惟日醉
有聲畫好亦天開欲謀松菊園三徑翻訝文章水一杯
未免無衣憂卒歲籬根慚愧候蟲催
宦路侵尋已倦遊功名何敢望前修謬紆州組三宜去
回視儒冠一忍羞疇昔嘗窺循吏傳只今誰是富民侯
夜來好雨催歸棹春水茫茫漲鴨頭
夜坐書懷
看鏡功名不用頻醉鄉境界幾由旬何妨走馬來為問
縱未成龍亦有神生計一絲寧掛眼閒居百事不如人
驚鴻亦有高飛意姑傍花前過却春
夢覺誰呼小玉頻分燈魔女笑波旬暮年禪悅渾知味
少日文章豈有神赤脚玉川容老婢綠珠金谷漫佳人
玄冥不是梅花主開盡南枝付與春
春日書懷
吳興太守也堪憐十日齋厨九不煙索漠清懷寒食夜
顛狂風雨落花天流鶯百囀還求友化鶴重來不是僊
待得麥秋民足食君恩萬一許歸田
用韻約宋宰諸公為尋梅之行
澹煙寒雨洗輕埃千樹江頭探借開莫倚風流貪畫柳
直須火急去尋梅可能夘酒三杯罷索取冰姿一笑回
好手河陽教落後紛紛桃李滿輿臺
玉溪梅株柯殊絶宣和間用事者嘗圖以進
竟不報今迺棄置蔬畦摧折憔悴有可憐之
態昨陪諸公往觀共歎其不遇且約盛開時
擕壺酒為醉賞之適因循又不果因用韻弔
之
玉溪得得探芳期孤負詩人盡醉歸消息向來空驛使
畫圖老去惜明妃香魂月墮驚春夢翠袖天寒怯暮暉
蜂蝶卑凡渾省識良迷桃李趁狂飛
