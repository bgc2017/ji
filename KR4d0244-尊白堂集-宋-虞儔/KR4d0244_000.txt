提要
尊白堂集六卷别集類三(宋)
臣等謹案尊白堂集六卷宋虞儔撰儔字夀
老寧國人隆興初入太學舉進士累官兵部
侍郎奉祠卒其行事不見於宋史而志乘所
載頗詳始為績溪令即以治行被薦遷監察
御史搏擊權貴朝廷肅然為浙東提刑徙知
湖州值歲祲推行荒政所全活甚衆盖亦不
徒以文學見長者集中有使北回上殿劄子
是又嘗銜命使金考金史交聘表泰和元年
三月乙亥宋試刑部尚書虞儔泉州觀察使
張仲舒等來報謝即其事也儔慕白居易之
為人以尊白名堂并以名集其讀白樂天詩
云大節更思公出處寥寥千載是吾師生平
志趣可以想見故所作韻語類皆明白顯暢
不事藻飾其真樸之處頗近居易而粗率流
易之處亦頗近居易盖心摹手追與之俱化
長與短均似之也然如除日獄空春蠶行及
勸農禱雨喜雨諸篇愷切慈祥詞意懇到足
以驗其心勞撫字固不當僅求之吟咏間矣
集中古文僅存制誥劄子二體已不免多所
散佚而辭命温雅議論詳明於當時廢弛積
弊言之尤切其意亦頗有所取者據陳貴誼
原序集本二十四卷今從永樂大典中採掇
裒次釐為詩四卷文二卷錄而存之亦所謂
布帛菽粟之文雖常而不可厭者歟乾隆四
十六年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
原序
紹定己丑秋八月武岡守朝請郎虞君衡遣介奉一編
書謁余序其首啟而視之曰尊白堂集乃其先人兵部
侍郎諱儔字夀老所作也卷二十有二詞制奏議之卷
七詩之卷十五衍裕雅重根柢經術緒密思清非苟作
者獨未諭尊白之意何謂也侍郎平日常曰韓魏公有
醉白堂坡公有我似樂天之句此吾所不敢惟知尊之
敬之故扁以為堂吁安得此長者之言哉宜其詞章粹
厚不迂有樂天之遺風也唐史臣贊樂天謂其最於詩
今侍郎詩亦獨到讀之者知其為莊士雅人所謂略無
杜牧之所譏者顧乃扁而尊之可謂廉於取名矣歴事
三朝出藩入從始終全德使獲盡展所藴功業克就則
賡醉白之歌又將與魏同志而惜其不盡著也武岡守
繼家學政和惠知其親之善顯而傳之有足嘉者抑嘗
因是以觀白公之為人位不登乎丞弼功不著乎鼎彛
而百世之下殊勛偉業名德文學之彦率願尚友慨慕
而不可得是其可尊者必有出於文章事業之外覧者
遡其原焉可也朝請大夫權刑部尚書兼直學士院兼
修玉牒官兼侍讀長樂陳貴誼序
