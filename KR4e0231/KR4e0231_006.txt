學古緒言卷六
明婁堅撰
夀序十二首
姻家陸翁夀序
姻家陸翁以是歲周六甲仲冬十一日其初度之辰也
君之嫡孫委禽弱息宜修頌禱之詞以侑一觴意欲有
所效未可以驟表弟王伯深其子壻也數語及之余以
謂君之宜頌者有三生長市㕓衣食於貿遷而樸茂欵
誠躬長者之行一也教其子元之學為儒受餼於黌舍
所與交皆人士之良方將振其家聲二也君年視予僅
三歲以長而子巳壯強孫男女若而人皆蘭敷玉潤三
也余雖慚能言稱賀不當後他人猶且遲之何歟誠以
古之君子所欲自致於親蓋能養次之旨甘之奉以接
親知笑言之歡苟竭其誠足矣而吾吳之俗日趨為靡
會客則爭致貴勢以為榮張筵則務窮水陸以為腆倡
優在前賓主終日揖讓以為禮固非衰老之所堪也夫
古之人嘗以每食四簋追往悼今若五鼎則大夫之享
矣而近世民間讌會或多至百味蓋人子之不誠於獻
夀為日久矣視孔氏無違之訓何如哉奉其親以分之
所不得勞其親以體之所不堪未有若今日之無當者
也君之二子將行古之道乎則必為世俗所姍笑始且
以為必如是而安及衆譁之則亦有不安焉將亦為世
俗之侈乎其親有不樂焉吾意守禮樂道之士其必不
苟然矣且吾聞之驟富貴不祥夫非謂其所享有異於
尋常也哉今至以吾親之年而酒食之豐必求多於分
外則無乃未處於富貴而顧奉之以致不祥之具歟元
之兄弟如不惑於流俗數召親戚故人與君共四簋之
奉君必樂而安之夫樂康者所以為夀而屑越者所以
為不祥也吾故不欲侈而張之而徐進其說以前之三
言為頌而以後之云為禱不可乎
陳翁七十夀序
是歲七月十二日為少泉陳翁七十生辰凡與翁父子
及孫三世之交咸有獻夀之辭其婚家徐爾常徵文於
予且曰必手書之先是莫春之初予嘗為文夀宗伯夫
人寫屏風數疊以獻蓋陳之請也今者爾常又欲假手
焉雖駑且衰固不獲辭矣夫其承前之緒以素封聞於
里閭衍後之慶以學殖訓於孫曾目不識催租之吏足
不涉對簿之庭有堂之爽以招凉風有室之靚以延冬
日親朋時至笑言足以罄宿昔之懷酒肴常具酣適足
以寄花月之興自少至老常以歡顔笑口樂其天年豈
可多得哉或者曰此殆天歟譬之卉木雨露均也或茂
以繁或悴而槁解之者曰爾何知天道栽培灌溉之或
愆而以求同於雨露乎或又聞而笑之曰硜硜乎斯言
也似之而非也至顔跖而窮矣人之生世其賢愚通塞
之不相值常若枘方鑿圓雖有辨智莫窮其情惟天與
人適相符乃可得而言耳吾嘗聞翁之為人矣伯兄疾
且病為謁醫嘗藥如子侍父及撫其嫠孤加虔以勤與
同居三十年終如一日家有僦庫以屬㛐之兄累折閱
至不訾置不問也外舅姑老而困子在襁袵賙其存歿
且終其子之身凡此皆世俗之所難能而翁若以為固
然無足多者其他為人緩急雖半席片言已諾無不踐
也後多負之者而翁第曰可奈何久而遂若忘之今世
稱篤於其親好行其德必曰此士行也孰知夫凡翁之
所優類儒生之所媿乎固宜優游耄耋之年而安享子
孫之養豈可謂偶然也哉庶幾乎天與人適相符矣翁
之子若孫皆方以文學有名要為翁盛德之報亦不誣
也自伯子獲解南京兆踰一紀矣比聞益自晦匿被服
居處無改曩時非親且故欲一與之接而不可得其中
泊然常有以自足者語有之榮辱立然後覩所病貨財
聚然後覩所争今翁進不知有子之榮退不私其貨之
藏烏乎病且争其有聞於衛生之經歟將來之歲月以
無羨無營坐而閱之腰足忘而屨帶適夀未有涯也視
夫謭謭焉以尊生為者何如哉以是為翁夀其謂予為
知言否也
守齋金翁八十夀序
自昔言養生者每稱少思寡欲可以養夀命之原而尤
謂思慮之賊人殆甚於欲夫惟學道觀妙之君子其神
守内完故能漸屏二者而渾忘於無其次則貌樸而中
夷不修邊幅不設機關幾無所用其心焉若此人者其
於嗜欲必淺能因血氣之盛衰而為之節故往往得全
其天年以至於夀考亦其理有固然也若夫役私智以
争尋常其神日勞其欲無厭而欲以圖於久長豈可得
哉予友金伯醇之尊人曰守齋翁今年八十矣而形神
不衰如六十許人夏四月四日翁生之辰也凡所與伯
醇善者相率登堂上夀而屬予為之序翁之先聚族於
邑之羅溪世為農家自其從子伯謙先生洎從孫子魚
父子相繼薦於鄉而伯醇又以諸生廩於學宫於是金
氏之俊少多修詩書之業為人所稱然而皆逡逡退讓
無鮮衣駿馬之好雖其僮奴亦化之伯醇嘗言僮某惰
遣還田間其不能衣襏襫把鋤犁而耐勞苦者終不足
侍吾於硯席間也蓋翁之教於家類如此翁少而明農
其言農事娓娓可聽然無他腸遇事無可否必罄其底
裏亦不逆人之詐之也又不好為容見其子之友或盛
衣冠而往則趨而匿屏間竊聽所言其不夸以誕也即
私以為喜若翁不幾於少思者歟顧竊疑翁素壯健内
有廩廥之贏而外無門戶之累終歲優游或不能自割
於嗜欲且生人之大欲無過於飲食男女而伯醇又極
孝養旨甘柔滑必具夫滋味雖以養胃然譬之益火以
膏火之炎也相於欲或壅之則成疾焉不虞其壅而亦
不至於炎吾意翁必能知之是以若此夀也抑伯醇旁
通醫方所以娛侍其親者或别有術焉可以扶衰而延
年歟自今以往翁之閱世滋久其中懷泊然思慮益省
當不異學道觀妙之君子非止愿樸夷易而已也獨羨
其年加長而貌加豐欲從問所以保嗇者何如又自省
壯盛時嘗有志當世不幸為思慮之所賊今衰矣庶幾
竊翁之緒餘以息黥補劓焉且幸無敗於糾紛以從翁
於几杖之間亦吾黨之所同志也
朱濟之兄六十夀序
友人朱君濟之以今年秋七月廿四日為六十生辰君
之交道廣自其父行至子壻所與遊處見即歡然忘年
忘形終日飲酒談笑無倦容於是嚴翁樂山偕其酒社
之友凡若干人過予屬為文贈之夫以予之衰嬾廢學
而長年者顧欲得一言以夀君謂能悉其平生也且意
君優游詩酒亦欲得潦倒疎狂之言以為樂耳君少嘗
有志於當世見世無知者遂厭薄不屑中年以後一意
以醉吟為娛客至即留與飲不問中厨之有無也肴蔬
間設相與終日對奕剝啄之聲不絶於手謿謔之言不
絶於口已而呼盧浮白君既自喜能飲酒而客亦好與
之較酒酣輒奮髯抵掌多所譏評與之善者輒正言止
之君亦笑以為愛我無忤也或以謾辭欺君君還以語
客有笑其妄者終不言出自某某也其涉獵強記有過
人之資每於酒間稱述稗官小史往復曲折如目所覩
客為解頤焉閒居好為五七言近體詩嘗一賦郊居多
至百篇每嘆邑在海濱無湖山之觀吾中有不適焉往
往即所想像而賦之詞或夸大而近誣世當有知我於
言外者耳蓋予所得君於三十年間者如此予於君顧
獨自有感也君之先公以布衣之俠享有良田廣宅之
奉以遺於君其識賢士大夫於未遇時能使其人終身
不忘抑亦可謂傑然者矣而幾不免其身君杜門高詠
彌縫之以酒絶不問家人生産雖時以口舌觸迕聞者
亦終能寬之不為隙也以較於先公所享不已豐且安
乎嘗試與君追數省事以來耳目所覩記中間盛衰之
變所不必言若其頹然自放不為繩墨所束者有幾獨
坐而吟羣居而醉來不迎去不送如是以終其年者有
幾厚於施人而不責其報豐於待客而不留其贏如是
者有幾亦可以樂而忘其老矣君每歲至仲夏即散髮
不出戶客至以袒躶接之至秋中乃復衣冠今正其科
頭箕踞時也予將艤小舟袒而就君與竟日飲酒賦詩
因書此以進於君不知視世俗之頌禱何如也
張元長六十夀序
夫士汲汲於當世負其有可以自見也其不幸終不為
人所知未有不憤然嫉俗與世闊疎也當其少而受經
終日矻矻學為文章以干時及已老不遇非獨厭所常
習儷偶之文雖聖人之遺經亦遂棄置不以關於心者
多矣若此人者其鄙淺固不足道然亦何至反沾沾焉
自喜其一藝為哉嘗怪友人張元長少而博涉於書無
所不窺宜其於世俗有不合矣顧雖見擯於有司而更
為少年所推重色未嘗愠文乃益竒夫今之時文率三
年而一變其始不必果有合也而驟掩前人之規其後
不必果有戾也而已來後生之誚矧吾元長盲於目則
簡策都捐順於耳則行年俱化此屢變者何由肖其步
趨而闇與之合何用悉其才力而數與之競哉且人之
有喙獨不可以清言雅謔極羣居之樂乎而我實苦心
獨不可以默存觀妙怡燕處之神乎若曰此少而習之
誠不忍棄焉則古人之言語與日月長新不已賢於爝
火之一燿乎如君胷次宜薄詞賦不為顧難割於童穉
之小技乎予乃為解之此殆元長之所挾以傲世而不
忘一警憒憒者歟君蓋曰向吾欲有自見也有司者之
程度未能詭而與之相遇也今吾直以為寄也少年人
之矜尚猶能變而與之相逐也世有達觀者或因是以
得予曰斯文也老而不衰能者無難知者良不易而耳
食者或轉以是詬予曰夫夫也其何能合旣以自誤將
復誤人為夫此兩言者吾皆笑而頷之此吾所以為窮
居之適也信心而索之衝口而吐之其聞於人泠泠然
未必不如絲竹之和鳴也有會於心欣欣焉未必不如
屨帶之兩適也夫世俗之患在以人為重輕人不知而
愠苟知之而汰已甚矣不勝憤焉而甘與世相違亦不
勝肆焉而輕以人適我矣誠知夫鄙淺者之足嗤則夫
沾沾自喜者以為果有樂乎此可也而曷足怪乎予與
元長齊年而後兩月生君之生日以夏六月邑之與君
善者屬為之辭以夀焉予方辭諸君之頌禱未暇以為
不知夫沈李浮瓜之會親知滿前所以佐君之歡笑亦
有以予言進者乎予兩人皆不遇以老故吾之言云爾
若其相與於無相與相為於無相為者要自有莫逆於
心而非文辭之所悉也
唐實甫六十夀序
嘉靖中邑之賢而有文名聞四方者唐道虔先生其尤
也然卒困諸生晚而得郡文學以歿先生之撫其弟蓋
父師兼之旣而隠於醫嗣其世業者道述先生也文學
公與先大父同時為沈氏姑姪壻先君之少也以姊故
往從公受經與道述丈相厚善實甫道述之胤子也又
學於先君余故得暱焉道述先生風度凝遠望而知為
有道者每出為人治療歸即登樓檢方書究極所疑暇
則誦古詩文攬觀法書名畫以自娛樓之西堂之東卉
木斐然舍後竹深水凉夏月數與知交數公避暑其中
門無雜賓若年少而獲與接者予與亡友張君仲慧而
已實甫再以文試有司不售先生卽令棄去仍學為醫
且授之家秉未幾君果以察脈處方積歲入之贏别買
地葬其親有二弟一醫且耕一耕且讀皆去之郊外以
城居諉之兄君即又兩慰其意人以是稱君之才且服
先生之前識也向令君終為儒儒生不得第十九而餒
耳其克有是乎君之子孟博既補諸生有子甫成人今
又繼之適屇君六十生辰於是親朋之賀且祝者雜遝
其門予雖衰劣自有識以來幾五十年獲交其四代固
不可無一言也竊嘗以君自方少而受書如獵與漁惜
此居諸勤苦三餘徒費耘鋤不成菑畬此相似一矣終
焉逋客當世無責匪狐奚白匪彪奚嚇雖慚巨擘無靦
尺宅此相似二矣君早自弛吾猶濡軌雜蘅與芷夫何
愠喜求粟得秕能無瘢疻此不逮一矣有鶱而鵷豈牧
而豚有圃而樊豈市而門子日笑言我舌欲捫此不逮
二矣夫此兩相似者失之於前吾與君之所不及悔也
持之於後吾與君之所得保也至於兩不能逮天之厚
君吾不子妒天之困余子不我嗤春花之朝秋月之夕
君灌園能為我擷蔬吾近市能為君烹魚若夫泉甘茶
白追桑苧而友玉川尤可數數也請自今為期勿以貧
且憂而辭勿以衰且慵而免暇即相過語不及俗子言
子之蒔花種樹予話予之觀幻悟空退而教誨其子若
孫使各有業焉以自立無羡乎今時之浮榮無忘乎先
世之遺範庶幾乎馬少游之意以樂其天年不亦可乎
勅封翰林院編修温君曁孺人沈氏六十夀序
(代)
士之砥行立名澹然自足者其身之不試則必有為之
拓其緒焉士之蜚聲騰實曄然有聞者其名之驟起則
必有為之發其祥焉干霄之木不生於培塿千年之脂
必種為琥珀理固有然矣吳興山水之奥區也融結旁
礴發為人文隠淪材傑之彦自古多有以今所聞有隠
君子曰封編修温君者人貌而天殆古温伯雪子之儔
與年纔六十而其子太史長卿升玉堂之署較天祿之
儲且十年於兹矣維歲冬首屇初度之令辰樂齊年之
嘉耦而長卿甫先已乞假暫還里門温樹無言數馬以
策族姻稱其孝慈鄉閭羨其福履煌煌乎善頌善禱固
已爛縑緗而盈卷軸矣長卿昔在南宫所薦士若而人
謂余子某謬先簸揚介而徵言為稱觴侑予聞之君本
逢掖古道自將讀書談道不專章句旣而考槃薖軸便
懷終焉之志以及子壯登朝榮膺綸綍而處之恬然布
衣徒步無改素風至於急病讓夷先人後已少以自矜
迨晚加勵不於其身於其後人君之謂矣長卿在貴不
驕高才能讓趾前之美擅時之譽求忠於孝為世偉人
君之貽矣在詩有之威儀孔時君子有孝子孝子不匱
永錫爾類雖有善頌何以加兹酌以大斗以祈黃耉黃
耉台背以引以翼夀考維祺以介景福雖有善禱何以
加兹予又何言哉顧予老矣竊有衰世之感欲一效之
夫金閨之籍世號清華肩鉅任重豈伊異人振而矜之
器小忌盈政以賄成棟折將壓膠不適時雉膏不食予
忝聞政每用惴惴私門之内喜不勝懼如君之意將無
同乎則又歌烝民之詩以進焉既明且哲以保其身夙
夜匪懈以事一人君與孺人其善自保嗇復十餘年觀
長卿以不吐不茹不侮不畏為王國楨為德門慶其喜
樂永日又何如也是為序
宣翁偕老夀序
凡夀而為之辭蓋言得於天者之厚而美君子之福履為
不偶然也又祝其勿替引之享有期頤而使閭巷之人爭
傳道之以為美談也夫然則一人之夀天下之人之夀也雖其
親暱焉用文之一言之祝百齡之夀之祝也率十年而更
端不已贅乎夫情之戚疏若莛與楹不有文也夫安知戚之
不同於疏耶且人之生世雖數年之間而愉怫之遞更猶寒
暑之狎至者盖多有之矣若其纘前之緒貽後之謀已為
劵而責之天如夏之必燠而冬之必凉此亦生人之希覯已苟
親與昵即侈而張之可焉是歲仲冬届慕川先生七十初
度之辰而其配徐孺人適與齊年所與元甫厚善者屬
予為祝詞余家於宣氏再世姻連女弟為先生再從子
婦今其嫡孫又委禽弱息焉既慶先生之夀考而又將
以致吾之情雖言之不文不可以已也猶憶往時諸長
者為酒會數過飲余家時先生年未六十嘗在末座不
意忽已至七十之年而予亦荏冉衰矣比見先生年加
長而貌加腴意竊怪之一日從容問所飲噉朝不過白
粥二盂不必其蔬也飯或佐以少肉不必其醬也嘗稱
味之養人以平和耳過爾甘肥必有所偏語不云乎厚
味實腊毒吾薄口腹所以安腸胃也予以是知先生之
於嗜慾淺矣嗜慾淺則所求於世者輕輕故易足易足
故無營其神完而氣平可以却疾可以延年殆有道者
與又嘗見語云每笑兒姪輩譙訶穉子繩以幼儀夫士
大夫師事孔子誦其遺言而發為文章以用於世矣已
而旋背棄之曾不若是童子之猶知嚴其師也則若之
何蓋先生之感慨深矣而責於人甚薄雖其誨子姪猶
然庶幾乎恬與智交養者宜其道貌之加腴也雖然先
生與孺人之所享不可謂非天民之厚幸也假令有子
而不若元甫才雖欲貶衣節食以優游於田野俯仰寬
然堂構無圮以安享百年之樂豈可得哉計自今以往
予為先生孺人夀當不止此姑言今日之偕老而傳者
已矣
誥封夫人徐太母金氏夀序
故大宗伯徐公以嘉靖二十九年庚戍起家進士為禮
部屬十年守官不阿出補郡荆州而夫人始來歸嗣執
筐篚逮公歿之十又七年歲復為庚戌夫人春秋七十
高矣於是境内外之徵文詞道盛美者後先登堂因冢
孫爾常奉觴上夀而姻家陳國紀方就試春官其子開
美為素屏謁予求叙而書之竊自惟獲交且三世平生
辱公知最深視夫人猶母也雖不文固願為執筆焉始
公之成進士也夫人甫十齡耳然先是已從其父鴻臚
公居京師望見皇居之壯麗而習聞名公卿命婦朝賀
之儀閨門之内數相與歎羨以為榮豈意三十餘年間
蒙國厚恩而身受二品之封號乎方景王以愛子就藩
公為州人力爭沙市至於下獄其後放還夫人乘肩輿
自廨宇出州之婦女百千為羣争以肩臂受輿環擁不
得前此其為榮又豈止封號而已哉自公歿至今人謂
夫人於存歿盛衰之感當有不釋然於中者予獨以為
不然夫夏之日冬之夜此有所贏彼有所乏無足怪者
喜春暘之熙和而惡冬雪之凛烈是烏知天道哉人生
夀命長者多至百年試以四時平分之有不及於夏者
矣况秋冬乎若夫已榮矣勢不能無顇已而顇者復榮
豈非剝後之復而一人之身之所希遘歟今者夫人當
旣老之年視聽無改神爽肅然爾常以孝謹娛侍恂恂
之譽著於里閭夫天道六十年而甲子一周傳所謂公
侯之後必復其始者行將在爾常矣夫人顧而樂之喜
可知也昨歲之秋夫人已抱曾孫今聞又占夢焉關雎
窈窕鳲鳩平均世所謂吉祥善事者宜駢集以奉膝下
之歡喜又可知也然則夫人於今日固去雪霜而就青
陽之候也歲時燕喜御冠帔而撫曾孫追叙少壯之榮
盛歎已往之不可留而慶將來之未有艾也不自今始
乎爾常雖少孤觀其所與遊必求勝已知夫人之教以
下人也績學綴文不廢昕夕知夫人之教以無怠也歲
中朋酒之會必潔以共知夫人之教以慎微也夫人之
勤施於徐氏者如是長食其報也宜矣詩不云乎詒厥
孫謀以燕翼子以引以翼夀考維祺以介景福請以是
頌且禱其可乎
勅封太孺人淄川韓母七十夀序
上之四十年仲春淄川韓侍御奉命巡按江西過家省
覲蓋封公之春秋七十高矣而某也嘗從士大夫之後
屬樸訥之詞以侑一觴而頌萬夀焉後二歲甲寅侍御
使還道經吳門邑之旅謁而餞送者踵相接也其明年
孟陬又屇太孺人七十生辰於是前之往賀者將復繼
之而屬為之序竊以謂君子之孝於其親與世俗人異
俗之所謂孝小者娛其晨昏時其寒燠雖其大者亦不
過邀朝廷之寵錫為閭巷之榮觀如是而已其親而賢
者也或猶有不樂焉頃者獲接侍御燕閒之談其論賢
不肖之品若别白黑也若薰蕕之不可同器也其論出
處之大節寧剛而折也必不肯媕阿冐昧一日而偷自
完於列也其論任天下之重且難雖絲之棼不難理也
雖驅車於阪操舟於湍悍而不虞覆却也如是以為父
母光寵蓋義榮非勢榮也養志非養口體也其親之樂
之豈猶然世俗之所艷羡哉或曰淑婉之資非所論於
慷慨朝廷之義非所論於閨房子是之論其或未然歟
應之曰子未聞太孺人之居常乎其相夫子也順而能
安其撫侍御兄弟也慈而能均其睦於韓之宗也降而
能施家之裕矣而用不為侈子之貴矣而色不為驕口
不甘於滋味葵藿而已身不安於綺紈繒布而已此士
大夫之所難而太孺人顧易之矣夫人之仰於物者輕
則物之為吾累者鮮累鮮則形安物輕則慮澹安故莫
能攖其寧備物奉之而若無有也澹故莫能汨其清五
欲染之而終無滓也譬之注水焉所以受之者深斯不
溢矣譬之為室焉所以基之者固斯不傾矣萬福攸同
不亦宜乎古之得道真人所稱外身身存後身身先不
可易也天下多脂韋之丈夫而曰必無恬俞之女士非
吾言之過而疑吾言者之淺也然則太孺人其亦猶有
望於侍御乎蓋聞之君親等耳故孝者所以事君而忠
者亦所以順父母也今海内乂安而朝廷之上漸似有
黨人之形黨必起於爭争必各恃其援其究至於邪正
兩傷而世道受其敝是故君子與其争而勝莫若處之
以無争無黨而俟其自伸非無爭也無其心也非無朋
也無其迹與名也夫然故其勢不至於過激而其變不
至於禍天下某少而受易請以易推之復之初剥之碩
果也有休復之下仁焉不與之戾也進而臨君子之朋
可以無不利矣又進而大壯則壯趾者與羸角者不必
貞而吉矣故聖人有憂焉今者朝廷之進退士大夫自
以其意為勝負而中旨反似出於不得不從者雖侍御
之所以處此固非書生之所測知而或者虞其臨而且
壯也此宜亦太孺人之所慮矣魯敬姜之深識遠慮儻
可得而聞乎將天下實受其福而樂只君子福履成之
又非止今日之所享而已敬書之以頌而禱焉不知亦
有當乎否也
西安方母鄭氏八十夀序
友人信安方孟旋以丙辰春登進士乞歸省其母夫人
鄭氏吾謂孟旋其不徒以祿養為榮而尤喜母氏之夀
康優游暮年未有涯也吾又以知太夫人不徒以子之
一第為樂而尤喜其素所自許不同流俗行可以有補
於時也比三年授南京兵部職方司主事將之官而是
歲七月某日為太夫人八十生辰閨門之上夀賓筵之
獻酬須禮成然後行斯時也凡浙東西能言之士及海
内之知君者必且盛為之詞而孟旋乃有意於予之一
言予將何辭以頌且禱乎竊以為人子之孝其親雖極
於無涯而必衷於内自盡朝晡之疏食冬夏之裘葛此
用力與勞之所及也苟能使其親安焉則可謂之養志
矣豈不亦士人之孝乎若夫冠帔以為華鼎食以為養
已榮矣然而職業之不修聞譽之不章此夫不肖人之
所狃也其親而賢者能安之乎奉之彌隆辱之彌甚耳
今試以是二者號於國中非貪冐無恥之尤必前之是
而後之非也然試令羣國之人士而處於此其為不肖
人者不少矣豈非孟子所謂失其本心者乎惜也身旣
貴矣可以立身揚名孝於吾親矣而考其生平或下同
於閭巷小夫雖少知自好者宜所不屑顧沒沒焉若此
何歟若吾孟旋者學為經師行為人師實大而聲宏其
已久矣今且服官守而漸進用其風度則羔羊之委蛇
也其寵光則蓼蕭之譽處也以是而娛其親夫然後冠
帔足以為榮而榮不必其冠帔也鼎食足以為養而養
不必其鼎食也夫人顧而樂之必曰向吾聞是子也與
其徒言必依於忠孝今吾幸得見之不虚矣豈不亦人
子之大願哉予始識孟旋於石頭僧舍一見語合相與
論蘇長公藥誦蓋欣然會心焉今海内承平日久以國
家磐石之安乃隠隠有惰窳之憂當由士大夫意不在
公而内營其私耳故予為獻夀之辭特以樂有賢子頌
焉誠孟旋所以見屬之意亦欲使天下之愛其親者奉
其冠帔鼎食而進焉皆慨然有意乎孟旋之為人也傳
稱孝者所以事君豈不信哉豈不信哉
貞節姚母文氏六十夀序
萬歷四十三年秋吳郡有得俞旨以貞節之門旌者鄉
貢士姚希孟之母文氏故國子生諱汝轍之妻也又三
年冬闔郡士大夫綴文賦詩往為之夀者夫人六十之
生辰也蓋距洪武七年歲甲寅詔旌其門而蘇太史伯
衡為之頌者七世祖榮三之妻黃氏也至於今二百四
十又二年矣一門之内婦節母慈後先相望雖家世以
名德稱者或不逮焉夫士少能勤學長能勵行或有功
名於時雖官至京朝三品其得諡者鮮矣若夫節婦之
旌蓋人臣以身殉義而得諡者之比也以閭巷窮嫠辛
勤顦顇以老而一旦蒙朝廷之寵賁豈不尤難哉於是
吾邑之辱交於孟長者將撰詞以為夀而以齒見屬乃
孟長亦有意於予之一言不知其衰鈍鄙朴言之而不
文也夫人之為婦僅八年年二十有二而孀居上奉二
姑下撫十月孤兒中外百罹備嘗艱辛卒勖之至於成
立早以文藝知名方壯而舉於鄉即未進用亦足慰矣
今者孟長將偕其舅氏文起又試於南宫竒文異藻豈
復憂不合哉予以謂其入而盡孝者即所以為世用也
其出而盡忠者即所以為母報也若徒曰章服以為榮
鼎食以為養而已意者母夫人其必無樂乎此矣國家
承平既久喜起不聞上不信其下而并廢威福之用下
數嘗其上而漸開私黨之門吏治日黷民生日瘁而有
奸莫察有竇相通容容焉務為苟安而已以其身為大
盜積而以天下事為羣兒戲長此安窮欲求長治豈可
得哉比者疥癬噆膚誠無足患而倉卒無備遠近懷疑
非事勢實然而其人之莫可以恃也假令孟長一旦在
事果有必然之畫乎即不當其任或問焉亦有以告乎
將默然而已乎即言之能無異同乎即衆咸是之能果
試用乎則雖以孟長之志之才誠未可自必也豈果無
足患哉予衰且迂於時務無所通曉然竊嘗觀於古今
之變頗懷孟氏生心害政之憂則今日之文章是也鉤
棘以為新誕妄以為高塗飾以為贍問之歐蘇曾王不
知也則進而問之韓柳又進而問之賈董孟荀皆不知
也而曰吾有以勝於人而取於人足矣而主司者亦遂
目為異也而亟收之以斯言也而發於政事其害可勝
道哉予昔嘗為書以告當事者而漫不訾省遂匿不敢
出示一人兹聊復為孟長言其概士苟志乎古必不誤
而入於今苟志於忠孝必不誤而沒沒於富貴庶幾不
為黨人之蔽固乎孟長試奉一觴進母夫人而以予言
質之然乎否耶不知夫仁人孝子之大慰其親者當何
如也
學古緒言卷六
