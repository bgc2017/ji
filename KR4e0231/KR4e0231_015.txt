學古緒言卷十五
明婁堅撰
祭文十五首
合祭李參議茂實文
嗚呼自昔悲憤究論天人莫如柳子雖激而真禍福賢
愚分塗以出其適相符十不得一是信然矣古今豈殊
執表論影非迂即誣如君之賢而以客死所得於天年
又止此䟦涉之辛簿書之勤自夏及秋勞形與神人或
謂君過於峻潔直木甘井先伐而竭為此言者殆於吹
毛彼不能知何損秋毫吾儕知君不勝䀌傷未免以臆
責報茫茫死生大矣胡見之小冥心以觀孰壽孰天嗚
呼哀哉君之讜言著於諫垣積與時迕旋出參藩令君
而壽竟所施設誰與等倫為世魁傑君之令聞浹於鄉
閭瘠土窮民爰頼以蘇九里之潤已各滿望逆計後來
其又奚量而天奪之速志業未就徒令有識痛心疾首
嗚呼哀哉君實善交能愛而親各隨其分侃侃誾誾色
温以恭與物多可涇渭之明實輕嵬𤨏識明以敏視人
無前貶損之意每下仁賢如吾六人始以文狎莫逆者
心情好日洽昔歲丁亥為會而盟期共切磋不苟為名
藝文之暇酒酣氣振薄雲干霄靡有緇磷君騁驥足高
步康莊數年以來或顯或藏自君使還休於里第握手
之歡疇昔無異猶憶江干流連飲餞别君一年而以哭
奠嗚呼哀哉君之嗣子孝友天植一步一趨先民遺則
自承凶問久絶水漿迨乎啜粥猶屏桂薑篤行若斯克
昌君後吾儕念君欲竭鄙陋行方智圓則幾乎全九原
可作必謂曰然少者六齡眉目娟好哲兄是依成立可
保天之報施所不敢論君雖蚤世不没者存蘋藻之薦
以洩其哀臨觴一慟肝腸為摧嗚呼哀哉尚饗
祭王伯栩文
嗚呼君之文章勁悍峭拔魁然劃然見者驚怛胡以回
翔健翮屢鎩匪衒於辭而矜于法君之幹局不激不阿
敏以應猝静以鎮譌匣藏鏌邪剸割如何晚就冷官日
月耗磨君于交接飲人以醇其中之夷而色之温孰久
而疎孰遽而親宜福之遐僅踰五旬天可問邪人可憑
耶恢奇見擯嵬𤨏乃升驥服鹽車駑馬是乘栽不必培
覆何必傾嗚呼哀哉始君謁選人為憫焉未第而試俗
所棄捐吾儕聞之獨謂不然雖未獲展猶執陶甄唯斆
學半老更精研况彼谿山可眺可沿維歲之春蕙蘭斯
馨層岡複嶺吐花冥冥彼茁者荼紫茸熒熒何以瀹之
山泉泠泠庶幾見分植我戶庭瀉我瓢勺我醉旋醒而
今已矣腸斷涕零嗚呼哀哉每憶過君枯棋在枰香幽
酒冽竹暗花明雜以嘯詠肝膽俱傾至則如歸歡極平
生如何兹來哭對銘旌嗚呼哀哉君之連蹇生人之瘁
於君何有修短不貳目之未瞑我知其意母氏在殯不
克襄事疇歸其喪從母于墳維太保公洎編修君終焉
孤寡尚頼殷勤慰君九原代感以欣我陳斯詞以侑藻
芹髣髴見君凭几而聞嗚呼尚饗
祭徐孺旭文
嗚呼君生之辰歲在癸丑先公宦達旣三年後自童及
強咿唔窗牖筆札丹青兼出人右長身傀俄性頗食酒
時陳珍羞求此良友歌呼獻嘲咸謂甚口凡四十年福
履則厚僮客之豪爰召羣詬彼氓蚩蚩狡獪來誘一呼
而囂千百其耦射影吠聲夫何不有君於斯時不震不
忸出遌其鋒囚服泥首入承公懽共厥瀡滫旋遭大故
茹哀蒙垢衆方豺狼已為禾畆或益之距恣所踐蹂自
春徂秋對簿糺糺哀與憤并有閽難叩心焉鬱結孰刺
孰灸厥眚伊何門則亡牡鬼瞰其室主人出走病不踰
日柩聲有呴煢然遺孤與季相守晝哭逮夜傷哉老母
謂天嗇之世年所受亦既優游疇為之佑謂天俾豐乃
奪其壽晚遘閔凶曾是焉取造物杳冥奚憑而剖君雖
有文今將覆瓿貴介遇君君瞑目否海壖瘠鹵巨室難
久松栢之生不於部婁理或然耶君則何負凡我締交
亦孔之舊忽焉承訃失足與手勢極而反後當復茂或
漑而培矢以無苟有酒盈樽佐以餌糗髣髴來歆酌此
大斗嗚呼哀哉尚饗
祭王亭伯二兄文
嗚呼昔歲戊子擔笈仁里子來惠顧託好伊始時奉常
公抱痾牀笫晨昏之奉與仲臥起外應賓朋公聞色喜
迨於大故瘁不勝毁予賈不售都門留宿冬孟來旋緇
塵滿䄂匪人我嗤亦自知陋子獨見憐書來幣侑期以
明春切磋相究不謂頑鄙乃同味臭旣獲周旋弟晜後
先自春徂秋咿唔窗間舐筆伸紙競吐其妍當其會心
或丹或鉛佐之酒肴實旨且鮮我醉歌呼顧子塊然謂
我嗜古發其藏弆商敦周彛鐏罍&KR0034;鬴晉唐以來圖書
之譜心開目明得所未睹子遊金閶邀與徜徉我止於
栖子臥其傍歡然笑語此樂難量何圖未幾二豎膏肓
我始怪子善病少康暑月露坐揮汗如漿獨屏於廡燈
下相望素秋方肅會客中堂子席當戸闔扉以藏子之
文弱難恃醫藥猶憶病時驚其瘦削惙惙謂予兄毋見
謔豈不自珍疾不可却自子訃聞心焉如焚芳蘭旣摧
其芽復芬子之遺腹今已締婚後十餘年績學綴文大
業之遂以慰子魂子今永歸先司馬原靈如有知聽我
斯言朋友之誼誓以永敦嗚呼哀哉尚饗
祭侯官陳封公文
嗚呼公昔至吳觀俗海濱其氓搰搰其士逡逡誰歟涖
之漸變囂嚚公有令子實牧斯人公來之年吳人病潦
九雨一晴彌望浩浩湖水西溢禾也為藻海波逆湧飄
忽若掃壟畆不分塍則有表民之籲哀攜幼扶老或言
厥壤邑多岡阜薄少可收尚給升斗公白上官為民疾
首高田無濡歲不宿糗當其襄陵步仞何有一視之仁
繄我父母歡聲載塗黃童白叟公聞色喜可幸無負以
此養志豈伊&KR1329;滫旣而遄歸慨然三歎吾雖不售當得
閒散苜蓿堆盤亦足衎衎及矦課最擢為御史公笑拂
衣吾可已矣彈劾之聲播於人耳方按江右飛語驟起
姻連之故指為瘡痏既歸里門侍奉多祉昨歲初夏公
病扶几琅琅德音脱屣塵滓嗚呼哀哉某老書生以拙
見憐先慈之喪枉奠几筵感深欲報有愚而專某也齗
齗每荷諮詢眉壽之祝賁及於親禮重鄉飲首延為賓
相與惜公綆長短汲其唯既醉五福鱗襲何圖承訃當
歲甫集逮兹永夏緘詞南檝白雲英英山幽水清風馬
雲車翺翔蓬瀛下視紛呶譬羶與腥公其唾之來舉一
觥嗚呼尚饗
祭王使君達宇先生文
維公淹雅之度包蒙鄙而能容凝定之衷當造次而不
擾其所施於從政之大者遠莫能詳而小試於育才之
日者久而彌著驟而接其色詞如坐春風如飲醇醪不
覺夫體融而心醉徐而窺其蘊藉如中流楫如隤岸防
秪見其氣定而神閒凡皆吾黨之得於親承所不能僂
指數而可以一二見其槩者也當公之未去下邑也會
多士之郡試或召侮而衆囂此於法為犯上曰某某其
煽摇謂曖昧之難明告當事以密調與其濫而枉誣無
寧幸而獲徼向微仁人之一言豈無誤詿於科條及公
之登第春官也有錢虜之通神嘗誣殺以中士獄久淹
而未決曾莫分於臧否值督學之來涖潛賄屬乎胥史
坐緣事以逓降復數年而得理儻師帥其如公何鼠輩
得而為市夫此二者前有恃則幸無濫後失庇則旋見
傷兩生盖得於傍觀嘗私論其所以而今日之所為痛
悼於哲人也自公入官爽鳩出守閩粤中間雖書問闊
疎然而賢嗣之裒然於京兆元孫之斐然於黌校皆竊
以驗積善之多慶宜福未有艾也何圖一疾而解官涉
期而承訃用未盡其才德未食其報豈天人之際容未
盡符而修短之數或果前定耶所媿壤地相隔僅百里
而遥而匍匐往救顧獨後於知交生芻告誠俄已迫於
窀穸蓋兩生之困頓衰遲實抱大慙於中而庶幾冥漠
之我鍳者恃有平日之知也猶記癸卯之冬合餞之夜
公醉傀俄不辭杯斝欲别誠難酒盡須貰猶昨日耳忽
此徂謝陳詞侑觴有淚如瀉嗚呼哀哉
祭王編修辰玉文
嗚呼士騖於華靡有根荄剪刻繒綵綴之枯稭我思古
人求友於今洵美君子實慰我心含咀仁義周孔為師
根之沃矣播厥芳蕤其遇之晚柅於多口疑者漸信璞
玉斯剖其登於朝有文恢奇不踁而走罔敢瑕疵其歸
就養穆焉孝誠將老其才以為國楨其疾之痼而卒以
夭天可問耶行道有摽君之無年民之無祿何予之豐
而奪之速父哭愛子子失慈父抑又何言私門之盬仲
尼大聖不諧其伉非我所為其又奚愴孟軻之賢臧氏
興讒彼噂&KR0689;者豈足為嫌又其甚者爭名若儈射影吹
毛詫棘為檜世道交喪末流日壯孰恥不為欲以身鄣
嗚呼自予獲交於今世年惟是朴直君則我憐千里之
思促膝之談旬月之别信宿之淹相見而笑臨分而懊
中間興懷筆豈能道予窮於世實駑且慵君欲振之若
于其躬每辭京尹輒為慨然惜也斯人逢掖華顛況艱
子嗣及衰猶獨盍廣其途屢勤書牘予謝不可君譙且
疑已聞生男喜而色飛嗚呼朋友道喪貎而不衷獨君
於我戚欣與同君之抱痾有加無瘳凡我家人咸為之
憂日夕以冀如秋旱苖數日闕問顧我忉忉訃至之夕
我泗汍瀾攬涕還坐相對辛酸雖吾痛君婦女莫知道
義之戚豈忘吾私臨殁之音似託以子有如不盡生者
媿死往奠一觴侑惟蔬果詞以告哀庶其來妥嗚呼哀
哉尚饗
又
嗚呼君之雄文博學蒐六藝而總百家始冠秋賦於京
兆或混玉石而羣譁洎乎韋相告老元成起家擢南宮
而脱穎對大廷以揚葩於是向之懷疑久乃帖服化猜
忌而為咨嗟君之篤行坦中友一鄉而論千古不知者
以為矯矯華胄矜才諝而峻城府知之者以為温温恭
人劑柔剛而泯茹吐若其居常心口相勞嘿然深念趯
然圖報一則曰父母老矣門地之高其何可恃蓋兢兢
乎爰始於客位之醮再則曰恩寵極矣如天之施其何
可忘蓋勉勉焉自勖以移忠之孝此雖朝夕伊邇莫能
識夫中之所存而庶幾於莫逆者於君之亡每不勝夫
國寳之悼然則世之惜君徒以才與時迕名由晚成年
弗克永道未獲亨與哲人之不試而同慨而孰知深衷
之怦怦即號為能知之者視夫羣猜聚訕之徒要未足
為徑庭也某等始終之誼秖以文行相關周旋術藝之
藪高論皇王以還有骯髒而契合孰脂韋以躋攀君旣
捐我各已衰顔淚未乾於宿草魄未奠於西山青烏之
書誕謾而不可信君未即葬懼夫言之或中而以瞢瞢
者貽後之患然乎否耶松檜蒼蒼流水灣灣其必從先
公先夫人以徜徉於其間耶跽陳詞而薦酒神髣髴兮
左右嗚呼尚饗
又
嗚呼自君之殁於今十有八年矣而骨肉始歸於土非
緩也當文肅公遷殯而西凡知君者咸謂孝思之依依
何異生存之處華屋如必别為之兆域非所以慰之於
冥冥也因遂從公之柩而西於焉聆山寺之曉鐘覺塵
寰之宵夢或從公而生天或踵前之芳躅儻可臆決於
冥冥乎而青烏之書不無異同則遲廻而未果固人子
之至情耳曁乎歲月屢經疑懷漸豁蓋嘗始基於西山
之崇峻已復穆卜於東渚之渟泓纍纍焉依先世之故
域鬱鬱乎啓今日之新阡庶孝誠之積虔禱而有符即
明靈之託蛻骨而永安者矣予與君投分實深有懷欲
吐昔嘗濡翰託之陳饋文蓋四言韻逾五十亦既憑悽
惻之音寫痛悼之懷矣别又賦五言律十首慨世道之
交喪寄懷思於無窮焉迨乎遷座而西邁復有輓歌以
導行凡七言二韻十首則皆導之以逍遥而極之於無
生即欲别為之詞其亦何加於此頃辱賢嗣請為君傳
文不求工意在徵實與於執紼亦復何言猶憶辛丑北
歸枉奠先子喜予得雄盍出以視撫而見語當有難弟
未幾而殤始悟君指比舉復聞君疾憑几聞之欣然此
乃賢嗣豈有術耶不爽如是予今送君歸安窀穸輙吐
所知以詶夙昔君家尚寳朗朗英特孫以出之有容無
窄使於四方所至前席曰是寧馨足徵世澤里閭稱之
無間疏戚前史之躭既披且繹門内雍雍庭前翼翼孫
枝蘭玉伸其佔畢以是慰君匪聞而覿如君超超已通
仙籍凡予所陳爰告無斁嗚呼尚饗
祭參政張公文
嗚呼人或謂公吐濁吸清形羸神王胡不百齡公嘗語
我順受其正較短與長乃俗之情予昔善病頗學養生
既而大寤孰為殤彭所貴聞道空無所縈心之已了又
安問形相視而笑如日銷冰今之哭公有叩莫譍嗚呼
哀哉士窮而老絶意榮名時復感慨水火妄争豈少庸
駑為國股肱如公清真不至公卿始為州牧迨參藩屏
歷試中外慎獄與刑所見於世藹乎仁聲不激不隨以
廉自程人飲其和莫識觚稜意所鄙薄狗苟蠅營不露
色辭默焉内懲萬石之慎三閭之醒永以詒糓施及孫
曾尤敦儉素代綺以繒食不兼味矧於珍烹自乞終養
恃母猶嬰後園之遊親從以餳蓋踰一紀爰啓先塋頃
方禫除欣接友朋讌樂以酒屢及深更獨居高樓遊目
郊坰布衣徒步或攜野僧彼不能識問此孰傖俄而鼓
盆悲不自勝火炎痰壅失其所馮曾未兩月溘然相仍
死生旦暮非公所驚將從羽流翺翔玉京抑生人天歸
依佛乘公既厭世詎有不能雲𨫼翠軿恍其將迎公乎
歸來一釂予觥嗚呼尚饗
祭張烈愍文
嗚呼昨歲凶問至吳吾黨相顧驚愕愴悼相與痛其所
遭而壯其守死以謂斯人之端静愿恪宜可圖於遠大
而乃死於盗耶豈天遠不可問而人事每紛出於適然
都不足憑而弔耶嘗試以季脩之才之行而論其平生
所遭天固厚之矣其又孰為之撓耶君少工文辭為儕
輩所推讓迨踰壯而僅獲升於學徒見賞於國子先生
而曾不得比於遭時之俊造况乃履方蹈軌穆乎其度
肅乎其容有為之推莫為之娟而僅以牧凋瘁於遐方
又束於選人之常調涖官三年其民戴之為慈父其士
奉之為人師而同官皆稱為不矜不伐之君子又嘗兼
領鄰邑所至皆頌其惠慈比死官而相率肖像祀之於
廟若斯人者其文其行其吏治亦既為當世所稱矣始
而屢躓於棘闈猶曰未遇其人也及乎受官於荒裔猶
曰被拘於格也至為上官所知將移治大縣使展其用
而廣其施以為寵為光而驟殁於戎𤏡之羣剽豈所謂
天道無親常與善人者非耶抑生之不辰或别有命焉
者將天亦弗之撡而人固莫能拗耶不然無乃用之未
盡其才需之莫遘其會非殺身成仁之是蹈終無以昭
激烈而警憒眊耶今者羣公疏請主上憫惜贈官錫諡
名滿中朝而遠播戎徼雖生前之掩抑而無窮之炳耀
何如也視夫享榮名於朝著身未殁而貽羣誚者何如
哉曾得與相較焉不也某以世講辱交君每東候仲父
或來外家旨酒清言每共歡笑尤以同困諸生數譚藝
文繼之感慨實相期於久要當君之西賦詩贈行君還
書覼縷示我峨眉遊記屬為叙之緘報未幾而君以殉
節殁矣慙吾生之無狀徒優游以及耄悲君之遭重君
之操何異芝蘭見鋤而蕭艾是膏耶及靈輀之東還奠
一觴以抒懷髣髴乎明靈之來釂嗚呼哀哉
祭侯給諫文
嗚呼天之生才以嗣其先而昌其後譬之農劭是穮是
蓘廼宣廼畆如君苕穎點筆成文氣陵儕耦陽羡之遊
髮纔覆額已薄株守旋廩學宮再試京兆其璞斯剖當
大參公脱於縶維頗娛詩酒通家年少獲與賓筵以升
侑斗每蒙顧君捧觴而前醉以玉友自公仙去君試南
宫屢困未偶晚得一第使於四方風塵疾首梯山航海
頻年道塗蓋亦云久已擢諫垣感遇攄忠九閽是叩竟
以罷歸遽嬰沉痼纔得下壽慈母在堂養不克終豈勝
遺疚嗚呼哀哉邑之在吳瀕海而東頗為才藪始宋嘉
定逮乎今日賢逹多有季廸常宗鳴於興朝詞人之右
弘正以來風氣彌開不踁而走君三鳳雛亦旣和鳴仲
不終喁伯登南宫受官而旋獲侍&KR1329;滫叔之詞源厚積
而流昆侖之泑以是慰君殁而不亡其又何負予好為
詞未獲受砭第堪覆瓿晚而得雄以童受知僅吹劒首
羨君蘭蓀又茁其芽洵也積厚予媿非莊今之哭惠坎
其擊缶嗚呼尚饗
合祭須贈公文
嗚呼俗騖於利争炫其儇未厭溪壑禍不踵旋或厚為
藏擬儉以慳施不及親為盗積焉孰如公恬見利不前
退亦無恐飽食安眠孰如公仁能殖能捐于以行德令
聞昭宣爰啓後人麗藻翩翩積思藝文學日貫穿公殁
未幾文戰登先再進再捷摩壘高搴乃言於朝卜葬是
虔凡受公施請為墓田既得吉卜衆口歡然祝其子孫
福澤綿延崇酒於觴實其豆籩以奠以祖匍匐華顛距
公之殁今已十年人情如此實維公賢公之懿美礱石
以鑴鬱鬱葱葱歸安新阡其後之昌福善者天吾儕視
公年或垂肩或友公子同操槧鉛自頃承役各有所專
傷時偷薄為公涕漣陳詞酹酒告于几筵嗚呼公乎庶
幾得全尚饗
祭沈廷和員外文
嗚呼萬歷之季歲在作噩予哭伯兄迄今廿年君官郎
署受命于廷昨歲云暮陳饋見呼晤言深更厭厭之飲
耐酒如昨有釂無停春暮為期歸自浙西偕我友朋彼
此過從歡然道故爰濯塵纓何圖南還困於風露至妨
將迎謂當勿藥醫師束手遂不能興嗚呼哀哉君素珍
攝室無内嬖以矍鑠稱甫艾服官由文學遷誨國子生
聞譽之著擢隸冢宰廉辨有聲遂陟武庫旋歌皇華傳
車是乘諭浙東西念此夙夜遽還郊坰抵家而病乍聞
延醫謂當旋平再往訊焉驟而增劇大命以傾嗚呼哀
哉予昔垂髫甫學弄筆未受排擏時廣信公傳車轔轔
還自朝正撫予而喜顧語先子氣朗神清吾之二穉一
長一少與同受經迄今追思每慙淪落中心怦怦曁乎
金玉硯席之好迭唱與賡皆託以子玉也石攻藍乎出
青君之南還季留北雍有文雲蒸諸孫濟濟已露頭角
佔畢囊螢直需時耳千里足下行且計程如君康彊尚
堪煩劇宜觀厥成厚與之福而嗇其年天固難憑抑亦
分定與角去齒造物忌盈嗚呼哀哉予之隤廢志不帥
氣慵與拙并晚而生男課之藝文黽勉筆耕督學之試
幸而甄收得試留京蔬䔩之奠與于執爵世講之情嗚
呼哀哉尚饗
祭瞿翁文
嗚呼憶甫成人從我先君讀書沈氏維廣信公以疾免
歸迄於不起俗薄而嚚羣聚狺狺族姻坐累翁沈外家
鄉人重之莫之敢指寧唯莫指片言一出衆口同是予
雖穉愚見其屹然私心為喜時翁正強其逮於今忽又
三紀習俗之壞縱有老成亦靡足恃蓋俯仰間日&KR1935;日
漓孰知底止翁今厭世翺翔寥廓脱去塵滓子孫滿前
撫曾及玄復何憾只自我不見踰一年所室遠心邇公
昔入城曾未席暖即來娓娓謂我父祖再世長厚君又
趾美云何戹窮況復單孑吾猶及竢予謝不敏實忝前
人天道邈矣每一相對凄然而别予顙為泚雖老而強
食噉兼人百齡可擬不圖兹秋脾受肝刑驟减甘旨人
或負翁意不能平欲出其否曾是蚩蚩而能使悛病或
由此頃聞屬纊神識恬然談笑生死殆聞道歟豈今之
人能涉涯涘翁起孤童里有長年曰避此子是當素封
以好行德稱於邑里斯言果酬富壽且康高有福祉跡
其為人質直以方不為骳骫我獻其誠爾破其械以是
没齒昔長邑賦數役於官前後見禮每條便宜詳厥可
否以芘桑梓天之報翁在翁後人其無窳啙予有女甥
歸於曾孫夙夜滫&KR1329;亦既抱子慰之目前庶幾葛藟四
世之交衰年之感寄此哀誄嗚呼尚饗
學古緒言卷十五
