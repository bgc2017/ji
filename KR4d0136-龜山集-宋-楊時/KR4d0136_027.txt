龜山集卷二十七宋楊時撰
雜著
書銘
含其英茹其實精于思貫于一
言默戒
鄰之人有雞夜鳴惡其不祥烹之越數日一雞旦而不
鳴又烹之已而謂予曰吾家之雞或夜鳴或旦而不鳴
其不祥奈何予告之曰夫雞烏能為不祥於人歟其自
為不祥而已或夜鳴鳴之非其時也旦而不鳴不鳴非
其時也則自為不祥而取烹也人何與焉若夫時然後
鳴則人將賴汝以時夜也孰從而烹之乎又思曰人之
言默何以異此未可言而言與可言而不言實足取禍
也故書之以為言默戒
勸學
志學之士當知天下無不可為之理無不可見之道思
之宜深無使心支而易昏守之宜篤無使力淺而易奪
要當以身體之以心驗之則天地之心日陳露於目前
而古人之大體已在我矣不然是未免荀卿所謂口耳
之學非所望於吾友也
雜說
東坡謂荀文若其才似子房其道似伯夷予以為其才
似子房則有之矣伯夷不事非君不立於惡人之朝寧
忍事操乎以為其道似伯夷吾不知其說也
黃門謂藺相如非戰國之士使居平世可以為大臣矣
予以為相如奉璧入秦趙之君臣計議非有親秦之心
也特畏其威彊耳古人以小事大有以皮幣犬馬珠玉
而不得免者至棄國而去之况於一璧乎此知事大畏
天者之所為也當其持璧睨柱使秦知趙璧終不可得
也而欲徼幸於不死難矣豈孔子所謂暴虎馮河死而
無悔者歟不一二年卒有覆軍陷城之旤雖完璧以歸
於趙何益哉此其知不足稱也已澠池之會其危又甚
矣方趙王之西也廉頗期以一月不反則立太子以絶
秦望則是行非有萬全之計也相如為國卿相其勇略
不足以重趙使秦不敢惴焉乃欲以頸血濺之豈不殆
哉此特曹沬之流戰國之雄者耳而謂之以道事君固
如是乎黃門以為大臣吾亦不知其說也
哀公問社論者以為哀公將去三桓而不敢正言古者
戮人於社其託於社者有意於誅也宰我知其意而亦
以隠答焉其曰使民戰栗以誅告也夫魯之微三桓之
盛而欲去之豈易言哉而以隠語語於人為宰我者謀
人之國亦以隠答之一失其旨則傾國亡身之禍隨之
矣而孔子亦以隠罪之此何理也夫隠語古之滑稽者
時有之而謂聖人之徒為之乎
世儒之論曰性之有習習之有善惡譬如火之能熱與
其能焚也孟子之所謂善得火之能熱者也是火之得
其性也荀子之所謂惡得火之能焚者也火之失其性
者也夫天地之間有夫婦而後有父子此物之所同然
也故木以金尅之而火生焉木與火未嘗相離蓋子母
之道也火無形麗木而有焉非焚之則火之用息矣何
熱之有哉而謂熱者火之得其性焚者火之失其性其
察物也盖亦不審矣夫子思之學惟孟子之傳得其宗
異哉世儒之論也以為孟子道性善得子思之說而漸
失之而輕為之議其亦不思之過歟
蘇子曰道有不可以名言者古之聖人命之曰一寄之
曰中則一也者特道之有不可名言者耳中亦非道也
道之寄而已所謂道者果何物耶子思因其語而廣之
曰喜怒哀樂之未發謂之中發而皆中節謂之和中者
天下之大本也和者天下之達道也致中和天地位焉
萬物育焉子思之說既出而天下始知一與中在是矣
夫子思之言中和而已此道之可以名言者也所謂一
者安在哉孟子又推之以為性善之論性善之論出而
一與中始枝矣夫性善之論出而一與中何自而枝耶
是必有說也學者更深考之則孟子蘇氏之學是非得
失必有不可誣者矣
鄧氏真贊
婉婉夫人夙有令儀柔靜以和室家是宜今其云亡厥
聲尚懿圖形于兹以永瞻視
陳居士傳諸公䟦附
陳選南劍州將樂人世以豪貲為鄉閭大姓其為人忠
信愿慤不妄與人交晨興正冠修容坐堂上夫婦相對
如賓非慶吊未嘗出門雖連牆有經時不見其面者間
有所之必筮而後往家人俟其歸其跡可數也平居恂
恂人莫見其喜怒閨門之内雍如也其遇人無長幼必
盡誠敬雖橫逆有惡聲至如弗聞視其容貌泊然若無
足芥蔕者以故人亦信之後雖有喜侵暴者不敢犯也
卒年四十六龜山楊某曰予嘗讀沈公筆談見其所載
杜生事沈公自謂時方有軍事至夜半未卧罷甚僚屬
有談杜生者聞之不覺肅然忘其勞考公之所為於杜
生幾可無悔矣非其中有所養詎能若是哉惜公之亡
予尚幼未能究知其所有故不得而備論之也當是時
陋郊小邑無縉紳先生明道德之歸以覺斯人又無高
世之士含德隠耀相與薰陶浸灌輔成其美此予所以
深嗟而屢歎之也然觀其襟度夷曠不可汙撓蓋有非
學之所能至者世之薄夫淺子一有戾已僅如毛髮則
悻悻然見於顔面必反之而後已其視公為如何故特
為之論著以示其子孫使知先世所以遺已者在此不
在彼也公少時有故人將亡子尚幼以白金數鎰委之
者比其子壯公召與之其人矍然謝之初弗知也蓋其
信義足以託孤如此然此在公為不足書者而邑人以
是多公故并述之附于其末
中立先生所撰陳居士傳予兄孫漸得其本自餘杭
來四明出以示予先生言行信于天下所以深嗟而
屢歎之者雖晦於今後當顯白異時尚論之士可不
考歟予與居士同鄉而以不得見之為恨為寫此傳
以畀其子孫使刻而藏之以成先生論述之志大觀
二年十一月二十二日沙縣陳瓘書
居士本不求知於人人自知之宗子博士楊公中立
又為之傳以行於世所以風勸來者盖不但一鄉而
已也大觀四年十一月二十日晉陵鄒浩既篆其前
已因書此以見意云
昔揚子雲稱蜀人之賢以李仲元為畏友想見其人
信順之氣積於中而暢於外蓋黃叔度之流惟以生
於遠方不聞於中原士大夫獨因雄書而名載於後
世今陳居士含德隠厚沉冥於七閩之下邑未有能
知之者吾友中立為發其藴以詔其子孫吾知其與
仲元俱不朽矣此於名教豈小補哉政和二年孟夏
中澣建安游酢書
予嘗愛范曄作黃叔度傳初無言行可見之跡後之
識者想望其人如不可及今觀中立先生傳陳居士
其文亦然居士處於僻遠雖無卓然顯白於世者既
得佳傳又得鄒陳二公為之書篆且䟦其後以垂不
朽讀者想望其人當與叔度齊驅而並駕云宣和二
年仲夏梁谿李綱書
張牧之子名
張氏世有清德由聖得子求名於侍講吕公原明而名
之曰清孫夫伯夷聖之清者也推惡惡之心思與鄉人
立其冠不正望望然而去之若將凂焉故其流風之弊
容德不足而至於隘今牧之得子而求名於予請名曰
容孫蓋將以濟其世德也
致語
聳壑凌霄共喜千齡之會銜杯樂聖仍逢四事之并玉
麈交揮德星復聚恭惟知府朝請南溟異禀宛國上才
顧千里之難羈姑六月而一息簡在二聖光于四賢行
聞衮繡之歸佇有功名之享通判大夫職分郡貳位列
星躔家傳清白之風世歷要權之任芳猷不墜威望有
加相忘贑上之清歡無愧山陰之盛集偶兹勝事敢獻
鄙辭
庭下秋風颭旆旌使君爽氣逼人清功名共喜千齡會
尊酒仍逢四事并甘谷殘英留晩翠雍門餘曲有新聲
莫辭酩酊同民樂鳳詔行催上玉京
又其二
伏以跨鯨溟渤身出蓬瀛浮槎天潢道逢牛斗斯一時
之盛集罄千里以交欣恭惟經略侍制儒席至珍英躔
逸步脱跡東膠之列蚤膺宣室之求握筆螭頭連飛鴈
序俄出分於屛寄復承代於瓜時豈惟聞望之隆兹寔
衣冠之盛知府朝請天資曠達德宇宏深式慕子淵之
用行庶幾孔氏之毋意思締交於大國方講好於兩君
適兹化景之長足為賢者之樂欲傳勝事用播聲詩
霛槎初泛斗牛間隠隠晶光照夜寒况是春城多樂事
果逢星節駐征鞍使藩暫屈留旌旆雲路終同接羽翰
已寫風猷傳樂府更磨琬琰一時刊
龜山集卷二十七
