龜山集卷二十八宋楊時撰
哀辭祭文
哀明道先生
元豐八年夏六月既望河南承議先生以疾終于官是
月晦邸報至彭城其門人楊某聞知為位慟哭於寢門
而以書訃諸嘗同學者嗚呼道之無傳也久矣孟子沒
千有餘歲更漢歷唐士之名世揚雄氏而止耳雄之自擇
所處於義命猶有未盡自雄而下其智足以窺聖學門
墻者蓋不可一二數也况足與語道而傳之哉宋興百
年士稍知師古諸子百氏之籍與夫佛老荒唐謬悠之
書下迨戰國縱横之論幽人逸士浮誇詭異可喜之文
章皆襍出而並傳世之任道者日夜憊精勞思深探博
取可為勤矣然其支離蔓衍不知慎擇而約守之故其
用志益勞而去道彌遠使天下學者靡然趍之如適諸
夏而棄通衢大道犯荆棘之墟行蒼崖之巔眩然迷殆
而卒莫知自反者其於世教何補哉先生於是時乃獨
守遺經合内外之道默識而性成之其學之淵源蓋智
者不能窺而善言者所不能稱說也自周衰以來天下
之學其失如彼則後之得聖人之道而傳之者於吾先
生可不獨任其責哉嗚呼道之傳亦難矣夫由堯舜而
來至於湯文孔子率五百有餘歲而後得一人焉孔子
没其徒環天下然獨積百年而後孟子出由孟子而來
迄漢唐千有餘歲卒未有一人傳之者若孔孟又皆窮
老於衰世其道方不得一施於天下夫聖賢之不世出
而時之難值也如此今幸而有其人又且遭時清明朝
廷方登崇俊良而先生未及用而死則予之慟哭豈特
以師弟子之私恩而已哉故為辭以泄其哀而自慰云
余悲古人之不見兮逢世德之險微析道真之純美兮
肆(敕歷切)全體而分刲駕異端而並逐兮駢支轂乎多岐
亘千歲其泯泯兮去聖遠而卓彼先覺兮惟德是仔展
斯文之在兹兮萬世之師耡榛棘之荒穢兮闢正路之
孔夷伏聖賢之軌躅兮背世轍而疾馳帶鉤距而負繩
兮紛萬變而莫窺弛銜勒而弗厲兮尚回旋其中規嗟
命之縣於天兮匪予敢知畜溟渤而載華岳兮曾有塵
之弗施嘆道之難行兮孔孟窮老以栖栖伊時勢則然
兮此云胡其若茲通闢闔於一息兮尸者其誰斡天樞
而自爾兮(一作逥曲任而直推兮)欲執咎其焉歸齊死生於晝夜
兮天理之常匪往匪來兮雖壽夭兮何傷想德音其未
遠兮儼若在傍固誠之不可掩兮何有何亡日月逝兮
形魂藏嗚呼巳矣兮斯亦難忘
哀鄒堯叟
宋有君子姓鄒名某字堯叟邵武泰寧人也先生自少
有文名尤工辭賦比壯遊四方始從中山劉公彛為學
鐫磨浸灌六經之旨百氏之書無不該洽旁穿曲貫各
得其宗不為異端遷惑汪洋大肆發為詞章遂以名稱
于時嘉祐中登進士第其莅官雖冗職必盡其力凡决
獄聽訟鉤考簿書赴期會他人視若不勝其煩先生處
之日未嘗廢書也其用志益深後之所自得者多矣余
自垂髫誦先生之文及長聞其名藉甚益歆慕之尚恨
未及見叩其餘論元豐初余棄官家居先生適丁家難
寄余里中始獲從之游先生不予棄進而友之殆一年
未嘗一日相舍也其後先生官於閩余適東徐差池南
北遂不復相值今其已矣於戲先生學充其志而用不
究其才其平昔朋友共學者往往登顯仕居要津視其
顛沛忍不一引手提掖之卒以窮死噫命矣其誰尤余
獨恨相去之遠不憑棺一慟吊其遺孤以盡其師友之
情故為辭以泄其哀其辭曰有美一人衆之郭郛兮邦
國之禎應時須兮純明篤實衆式孚兮胸中之藏羅瓊
琚兮位卑德尊慘莫舒兮汗血龍駒縶荒嶇兮雲帆蔽
天膠沮洳兮天地吸嘘鼔洪鑪兮鑄物範形曾莫圖兮
自爾遭之末所如兮既實爾德孰云癯兮胡嗇爾壽忽
聞徂兮嗟余與子阻修途兮不得憑棺吊遺孤兮飲恨
于懷曷由除兮
哀郭思道
吾友思道諱某姓郭氏福唐人也先世皆隠德不仕其
族系盖莫得而詳焉思道自少時尤喜黃老之術以求
衞生之經不利貨財不近聲色淡然自得視天下之物
若無足以贅其身晩頗好浮圖氏之說其與人交久而
愈親與朋友言必以忠信其辭氣抗直不能與物逶迤
以苟悦世俗熙寧乙夘同余游京師余綴名秋官思道
失志遂同入大學今知制誥黃公見而悦之用以為直
學未幾職小學教諭其純德懿行雖為當路者之所知
其自處歉然亦未嘗因之馳騁以求見於世也於戲周
道衰為士者不孚於名實而國論不出鄉閭州黨之間
盜名竊利之人肆行機變以欺世罔上貪得忘義屈道
徇物以至昏冥顛踣而不悟雖妾婦乞人之所悲羞而
不受者猶將泰然矜耀以自得其辭受取舍尚何足誅
哉君於是時也超然遠覽不以貧賤富貴攖拂其志斯
亦難矣其志行雖未能盡槩於古人其賢於衆人也亦
遠矣余從之游且十年得其所以治身養性之實非一
二也以余之所言推余所不言盖可知也享年三十有
八以疾終于京師余聞之為之悲慟不能自已故為辭
以泄其哀辭曰嗟乎思道木訥而仁内行純懿幽無責
於鬼明無非於人宜得其祿何顛沛於道路而終死於
賤貧宜享其壽何棄世之遽而天年不及於中身死誰
葬兮暴骸骨於汴之濱魂無依兮託厲鬼以為鄰自古
聖賢兮自有顯榮富貴騰聲飛譽振耀於無垠亦有湮
淪汨没終屈而不伸死同腐骨兮俱磨滅乎埃塵壽夭
窮通子能自達吾亦不足以傷神重以故人之情追思
感歎不覺涕淚之沾巾
祭文
祭楚守縣君
於惟夫人伊洛右族歸嬪睢汭懿柔靜淑功施於内隠
行弗彰中外式孚允也其臧雝雝和鳴襢衣編飾大邑
之封視夫之秩謂宜百秊黃髮偕老天胡不相中道而
夭歸旐翩翩江流瀰瀰魂兮何之與水俱逝酒餚既馨
用祖其行薦以斯文以寓哀誠
祭思睿
嗟乎思睿命奚止於斯耶昔始同學君方妙年氣吞青
雲俊譽藹然堂堂英姿謂宜壽考天胡爾嗇中道而夭
競時多艱未充其志身後之嗟孀親遺穉適子之舘升
子之堂追念平生顧瞻彷徨尚想音容恍兮在傍欲與
之言即之而亡有肉在俎有酒盈觴子弗食飲予心悲
傷長與子訣隔乎幽荒寓辭以奠涕落沾裳於戲已焉
曷日而忘
祭吕侍講
宋興百年世秉國鈞篤生異人惟兹世臣時逢清明與
國休戚身雖竄流心在王室伊昔師門實傳聖學道隆
德尊為時先覺嗟予晩進鼠目麞頭公不鄙予進與之
儔吾道之窮公其已矣河流混混貫以清濟胡不慗遺
以佑斯文下民其咨昊天不聞臨風一慟心志俱摧公
乎若存其知我哀
祭陳瑩中
嗚呼天生我公為時元龜精貫白日而無以自表氣包
宇宙而不容於時止或尼之非人能為嗟一跌而不振
卒困死於流離賴遺言之未泯導原委而東之念生死
之未訣悵南北之差池徒反袂以長號淚淋浪而沾衣
公乎不亡其知我悲
祭游定夫
嗚呼定夫學通天人而時不用道足濟天下而澤不加
乎民今其已矣夫復何云悵百年之永訣猶想見其音
塵念昔從師同志三人今皆淪亡𦕈余獨存雖未即死
而頭童齒豁煢然孤立而誰隣嗟吾先生微言未泯而
學者所記多失其真賴公相與參訂去其訛謬以傳後學
書往未復而訃之及門嗚呼悲夫宜任其責者復誰歟
斯文將泯滅而無傳歟抱遺編而求之悼此志之不仲
重念南北相望不得憑棺一慟徒隕涕而馳神余言之
悲聞乎不聞
祭劉器之
嗚呼我公惟德是仔秉義直行與天為徒元祐之初聖
賢相逢位冠七人為時宗工道大不容遷於南服劫火
洞然不燼惟玉時方清明仁賢彙征昊天弗弔喪我正
臣銜觴一慟匪以其私侑食以文其知我悲
祭鄒侍郎
於戲天爵之尊天宜嗇之奚為於公獨厚錫之大鈞賦
物實勞以生胡反吝兹而弗與齡錫予之柄尸之其誰
杳冥茫昧理莫可推公昔在庭朝陽鳳鳴讒波弗溺惟
帝之明建中之初來自南荒人爭覩之景星煌煌秉義
不回屹如喬嶽黃陂萬頃莫能清濁至言碩畫百未一
施流離困厄天實為之公之云亡梁木其壞世亡仁賢
人將焉賴生榮死哀身詘道信公則無憾實哀斯人嗟
予與公聲氣相求話言之出其同不謀頃來視公公疾
已困匪疾之憂國事是問精貫白日神其聽之云胡不
淑而不慗遺死而可贖人百其身旻天高高邈乎不聞
道之窮矣慟非以私公乎不忘其知我悲
祭陳立道
於戲以吾外祖之德其後未有顯者汝幼而聰穎篤行
彊學年纔弱冠已策名於薦書意其大吾外氏之門者
必汝也遽止於此何其痛耶又使汝雙親垂白有傷子
之戚孀妻穉子失所依怙何其酷耶於戲天乎理不可
推其命也夫於戲哀哉
祭陳氏十五娘子
於戲吾聞汝言自謂了達生死視死如歸又言若數盡
而終則忽然而往使人莫知皆以汝為戲語孰謂汝之
卒踐其言暮而飲酒笑談終席不見其有微疾罷而歸
寢曾席未暖而奄然已化豈汝真能了死生厭斯世而
將有所歸耶抑數盡而不得不往舍吾而逝耶於戲哀
哉念汝生而聰慧長而知學經史百家雖未能盡通而
皆曉其大旨吾愛汝而擇其配既得所託矣謂宜與之
偕老云胡不淑中道夭没於戲哀哉汝之四女一在江
西三在吾閩在江西者卒不得而訃而在吾閩者已遣
人報之矣汝其知之於戲汝之面目宛若在前而不見
汝之形汝之言猶在耳不聞汝之聲致此薄奠以寫哀
情號呼痛切汝聞不聞於戲吾老矣冀汝送吾之終今
返送汝使吾念之肝肺摧裂旻天高高號呼不聞余何
罪辜罹此鞠凶死生永訣逝不可追汝尚有知其知我
悲
龜山集卷二十八
