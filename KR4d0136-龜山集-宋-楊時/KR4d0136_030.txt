龜山集卷三十宋楊時撰
誌銘一
楊母朱氏墓誌
楊母朱氏世家延平居士諱某之女楊父先娶蕭氏夫
人乃繼室也夫人之歸曾大父已沒獨曾大母猶存其
為人嚴憚不妄戲笑躬以勤儉畜子孫有節專静而無
嗜好人莫測其欲以故左右給使鮮有中其意者夫人
事之常得其歡心治家事中外輯睦配楊父無違德其
歲時奉祀割牲省器必親臨之未嘗委諸婦終其身不
懈生子二人二婦皆少亡諸孫幼失所恃夫人朝夕撫
養必知其燠寒疾痛綴完緝敝悉躬為之比其成人教
以義方故諸孫卒得所恃為成人夫人之力也其天資
柔静婉淑事無大小喜怒未嘗見於色居常好善唯恐
有弗及故卒受天祉以康寧夀考終其身逮諸孫有婦
猶執女功不替諸子孫或止之曰為母而年八十亦可
以已矣雖不躬為之其憂無人乎何自苦如是耶夫人
從容言曰為婦而執女功乃其常也汝何異哉且吾雖
老矣使吾明衰而視昏則雖欲彊為可得乎吾之所以
不已者第吾力之所能勝耳汝何怪耶其後子孫雖屢
止之其志終不可奪也楊父諱明有子五人曰某曰某
夫人之出也孫男六人曰助曰梦曰時曰度曰州僕曰
二僕曾孫三人曰迪曰迥曰遹女二人皆幼享年八十
有三熙寧十年某月某日以疾終某年某月某日葬於
白土之原其仲孫時為之表而告其子孫曰而子而孫
實繁其夥誰其育之王母是妥迨其成人棄汝而歸寸
草有心孰報春暉日往不復形終此瘞刻石墓左以示
來裔
張氏墓誌銘
殿直楊君一日詣予而告曰安持之皇祖考有高世之
行得無生忍法於善知識者其事有禮部侍郎李公常
朝奉郎劉公誼之銘文可考不誣也二公皆當時顯人
而一言之出足以信後世則雖沒不朽矣獨念吾母氏
之賢配先君無違德而其沒也不克銘以葬使閨門隠
行湮滅而無聞將無以昭示後世子孫用是為大懼欲
以銘累公不識可乎予得二公銘文讀之竊歎楊氏世
為江西右族貲累鉅萬而其父子不以一毫入其胸次
飯疏飲水與遺世絶俗之士遊卒能坐亡立逝無怛於
死生之變則其所養可知矣而夫人事其舅以為賢婦
配其夫以為賢室是宜銘乃叙而銘之使歸而揭之墓
上夫人姓張氏南康軍建昌人居士諱某之室也曾祖
諱某父諱某皆隠德不仕夫人資静淑尤謹於事佛樂
善好施姻族内外貧窶者必歸焉元祐戊辰六月二十
四日以疾終於家越明年正月二十日葬於洪源之南
享年四十有二生男八人女四人長曰安道安世安止
安行安時皆業儒曰正真為浮屠氏曰安持紹聖中以
材武得官今為左班殿直監杭州餘杭縣浣坎鎮乃其
次子也銘曰蠢兹世人徇物喪已驕吝日滋富不期侈
於惟楊氏已物兩亡家累萬金視猶粃糠允矣夫人其
德克配刻銘墓傍以詔來裔
蔡奉議墓誌銘
安禮既沒之明年其族兄某以其弟亢踵門而告曰先
兄疾大漸顧而謂亢曰吾不幸至於不諱宜以銘屬公
今葬有期敢以請予曰吾於安禮有平生之善朋友之
恩非一朝燕游好也自幼學以至成人十餘年間出處
語默無一不同者而以銘屬予予雖不善文其何可辭
乃叙其世族歴官行事始終之大節而銘之曰君姓蔡
諱元方安禮其字也南劒州將樂人曾祖諱某祖諱某
父諱某君世富貲諸父皆浮侈妄費殆盡獨君之皇考
能自力不計有無資君以學君亦感激奮勵焚膏繼晷
不少懈窮探博取發為辭章卒以名聞於時熙寧九年
同進士出身主饒州鄱陽簿移福州懷安惠州博羅縣
令因薦改宣德郎知建昌軍南豐縣以年勞改奉議郎
紹聖四年某月某日以疾卒於官享年四十四君為人
果毅明逹與朋友信不詭合而妄隨遇事立斷不可回
撓初為懷安代有日會更役法君親為按籍一日而差
畢吏不得搖手為姦利用以為怨君去旁邑吏舞籍為
隠漏以贓敗䧟重辟無一免者吏始相慶德君曰微令
嚴而明吾屬無類矣異時君過境上故吏逆君拜庭下
以是為謝其在南豐歲適大饑流亡殍踣者相枕籍君
為法賑之賴以全活者不可勝紀君之為政彊敏與民
為條約而不可犯然簡節而疎目明亦易避也其破姦
剔蠧必鋤盡根穴乃止故所至有風績吏畏其威而民
安樂之也某年某月某日葬於卞山之麓君娶鄭氏生
女再娶黃氏無男以其弟之子某為後昔君每以書抵
予未嘗不以是為憂今其已矣悲夫銘曰謂天爾嗇兮
胡德之純謂天爾厚兮後胡不蕃憑大靈兮騎雲欵天
閽而上訢兮邈乎不聞惟有德為不朽兮長存後欲有
考兮視此銘文
俞氏墓誌銘
夫人俞氏予伯父諱某之繼室也曾祖諱英祖諱懷選
父諱守瓊世為南劒州人自皇考而上隠德不仕以貲
傑其鄉子弟始皆業儒為名進士夫人端静嚴飭不妄
笑語雖遇子弟未嘗有戲慢之色治家勤約有節中饋
之事必身親之至老不懈初伯父亡子尚幼夫人以孀
稚自營攻苦食淡仰取俯拾卒克有家子孫賴之不墜
先業元符三年十有一月甲戌以疾終享年七十有二
伯父有子五人其二夫人出也曰昞曰允蹈崇寧元年
九月丙申葬於龜山之隂始夫人疾革予方以漕檄竊
食清流北歸省之床下已不能言猶頷之若有屬予者
嗚呼意欲何言耶於其葬乃泣而銘之銘曰隂静而嗇
兹理之常無非無儀婦德乃光淵哉夫人展也其臧刻
銘幽宫以示不忘
游執中墓誌銘
昔吾為太學生吾友定夫嘗為余言其族父執中先生
之賢余聞而心識之願見而未之得蓋三十年餘矣建
中之初余被檄貳令於其鄉邑始獲從之游聽其言稽
其行參之於其所學信乎定夫之所稱無一辭虚也於
是相與為忘年之交而恨相得之晚先生既沒逾數年
而吾友定夫復狀其行致其子處道之意請銘於余余
何可辭先生諱復字執中姓游氏世為建州建陽人曾
祖諱惟真祖諱耿父諱仲孫皆隠德不耀先生資孝愛
總角已知強學砥礪竭力以養其親家乏無經月之儲
而親意未嘗一日不怡族父元聰明有精識於子弟中
尤器之謂為有持操既壯學益富行益修鄉里旁郡見
者悚服聞者悦而信之多遣子弟從之游遠近相屬也
其學以中庸為宗以誠意為主以閉邪寡慾為入德之
途常以晝驗之妻子以觀其行之篤與否也夜考之夢
寐以卜其志之定與未也其與人謀委曲周盡不啻如
在已其教人禁切其不善而開其善鑴諭之詳不少回
隠不啻如其父兄故聽其言者初若難入然終察其為
愛已也亦或以忠誨成懟憾先生終不改曰寧人負我
我無負人蓋直道不苟其自信然也以故鄉曲之士嘗
受經其門者往往率德自好讀書亦求心到自得以善
其身其成就人才蓋非碌碌口耳之習也少不事舉業
晚徇親意一舉於有司不第而止以某年某月某日終
於家享年六十有五夫人江氏宣德郎汝舟之女配於
君子能致婦順以得舅姑之懽心先先生十年卒子男
三人處道舉進士亦遵遺訓不敢失墜處仁處厚早卒
女一人既嫁未兩年而嫠守義不改適皆其醖藉然也
處道以某年某月某日葬先生於歴衝之原先生貌温
而氣和望之如枯木槁灰而堅挺之姿睟然可見不問
知其為常德君子也道廢千有餘年謬悠荒唐之辭盈
天下學者師其言尊其道而侈大之非徒雕龍炙輠而
已夷考其所知未有能躐其樊者也冥行之徒猶擿埴
於康莊之衢眩然莫知其土故物我異觀天人殊歸而
高明中庸之學析為二致士於斯時欲肄業考疑則無
其師資以輔仁則無其友而枝辭蔓說亂經矣先生德
足以私淑諸人學足以垂世傳後而士之欲求師友者
莫宜如先生也不幸老死於窮閻陋屋之間而不大顯
於時可哀也銘曰於戲先生珪璋之珍韞質不耀器藏
於身多文之富曷云其癯學無欲淆惟道之腴以此易
彼孰云不臧人難不堪潛德愈光歴衝之原望之睾如
遠風若存百世不渝
鄒堯叟墓誌銘
先生諱某字堯叟姓鄒氏其先出於魯國之邾唐季之
亂避地閩中故今為邵武軍泰寧人曾祖某祖某父某
皆不仕先生自少有文名尤工詞賦比壯遊四方始從
中山劉公先生彝為學六經之旨百氏之書無不該洽
旁穿曲貫各得其宗汪洋大肆發為文章遂以名聞於
時嘉祐中登進士第調淮陽軍司理參軍丁父憂服除
再調南劒州劒浦縣主簿監建州買納茶場移福州閩
清縣令用薦者改宣德郎知宣州宣城縣元祐四年二
月十八日以疾卒於官舍之正寢享年五十有八先生
為人重厚寡言雖家人未嘗見其喜愠貌温而氣和遇
事堅正不可以非義回屈初在淮陽卒有受杖不服而
肆言守怒欲斬之議不決以其事付先生已而復欲遂
前議先生不受令守益怒先生以為事在有司則有常
法執之不移士論韙之其&KR0681;官臨民雖冗職必盡力故
所至有風績其決獄聽訟鈎考簿書赴期會他人觀之
若不勝其煩先生處之裕如手未嘗釋卷也故其用志
益深學之所造者遠矣先生既沒子尚幼大觀元年十
二月十五日始克葬於常州宜興縣善奉鄉横山村黃
宗塢之原娶劉氏先生彝之女也子男若干曰某曰某
嗚呼先生學充其志而用不究其才一時朋游共學者
登顯仕居要津視其顛仆忍不一引手提掖之卒以窮
死噫命矣其尚誰尤故叙而銘之銘曰有美斯人君子
儒兮純明篤實允式孚兮胸中之藏羅瓊琚兮位卑德
尊慘莫舒兮汗血龍駒縶荒嶇兮雲帆蔽天膠沮洳兮
天地吸嘘鼓洪鑪兮鑄物範形曾莫圖兮自爾遭之人
莫如兮既厚爾德孰云癯兮黃宗之原安此居兮鏤石
紀辭永不渝兮
吳國華墓誌銘
延平據閩之要津號稱多士而以學行著聞鄉閭者吳
氏有三人焉曰某字及之曰某字季明而審律先生其
一也當嘉祐治平之間士方以聲律偶儷之文争名於
時而三人者獨相與切磋以窮經學古為務不事科舉
退老於家若將終身焉其能自拔賢於流俗遠矣其後
季明以經行被召不赴授某官而審律先生晚亦出仕
獨及之卒於布衣予視三人者為前輩而少得從審律
游最厚先生不予鄙進而友之今其亡也以銘屬予何
可辭乃序焉銘之先生諱儀字國華世為延平人曾祖
諱某贈某官父諱某歴任某官先生為人剛毅篤實洞
見城府而善善惡惡無所容貸其事親以孝顯交朋友
以信義著自少篤志強學老益不懈六經百代之書蓋
無所不究窮探博取自信不疑尤深於詩易皆有成說
晚益玩心於象數音律之學自為一家有文集若干卷
崇寧五年詔求天下遺逸部使者以先生應詔辭不就
已而敦迫之乃乘驛就道今相太師公見而說之授將
仕郎太晟府審驗音律未幾府罷先生亦浩然而歸不
復出矣大觀元年某月某日以疾卒於家享年若干某
月某日葬於某所先生娶陳氏某人之女無子有女三
人長適某次某皆先卒次適某官楊某嗚呼吾聞有德
者必有後而先生乃無子以奉其祀是尤可哀也已故
為銘詩以慰諸幽銘曰人孰無宗世久則遷惟德與名
萬世之傳德名之孚先生有之不亡者存夫又何悲
吳子正墓誌銘
君諱思字子正姓吳氏邵武人也曾祖諱某祖諱某父
諱某累贈宣德郎母朱氏封蓬萊福昌二縣太君君之
皇考以上世有隠德至君始以進士起家中元豐三年
第授蘄州黃梅縣尉再調處州右司理參軍俗獷悍喜
訟鬭吏明習法令挾以為姦故獄事視他郡為難治君
敏逹彊濟吏不能欺事至迎刃輒解無留獄會昌民有
誣告毒死者縣獄具君為直其冤得不死者五人令狠
愎訟君不已彌年不敢決其後更二獄卒如君所直也
君之全活五人法當遷秩任事者不以聞而君亦置不
問也曰吾為理官獄求生蘄盡吾職而已無他覬也聞
者以君為長者就移和州防禦推官知吉州吉水縣有
老吏舞智玩法為邑巨蠧君得其狀繫治之吏窮迫欲
以事汚君緩其獄闞君之亡謬為家問置金其中屬小
吏内之君夫人黃氏得書覺重疑之却不受君適自外
至發書得金詰其所自為誣者情得咸伏其辜故縉紳
皆知黃氏之賢而益竒君繩家有法也用是當路交薦
之改宣義郎知池州建德縣君始至大興學校勸農桑
教民力本歲餘邑大治迄去獄無繫囚民到於今頌之
以歴勞改宣德郎上皇即位覃恩遷奉議郎賜緋衣銀魚
辟福建路轉運司管勾文字明年丁太夫人憂服除
監江州廣臨監會更錢法日夜鳩工赴期會旁視若不
可堪而君獨裕如也未幾以課最聞再遷承議郎還闕
除監大觀庫遂以疾卒於京師大觀元年某月某日也
享年五十三君娶黃氏左中散大夫某之女封夀安縣
君有賢行配君無違德男一人曰偉明擢崇寧五年進
士第秀州崇德縣尉女二人長適某次適某君為人樂
易不事表襮居家奉親無違兄亡事寡嫂盡敬畜其孤
如已子家素貧清約自克而賙䘏族黨無吝色内外姻
睦人無間言初與侍御鄒公某管城尉游君某友善二
人皆蚤世君教育其子恤其家卒克有立古之朋友視
兄弟斯道廢久矣觀公所為足以激頽俗也性嗜學自
六經百氏古今傳記蓋無所不讀下逮山經地志隂陽
卜筮星歷之書浮屠道家之說亦無所不究旁穿曲貫
各得其宗為文長於論議尤工於詩辭義清遠有作者
風氣蒞官臨政務近民不為進趨計明逹吏治所至有
稱士論每以用不極其材為恨而君處筦庫恬然也其
自守不回蓋如此有文集五十卷契丹西夏錄十卷藏
於家疾且革為治命數百言惟以孝弟詔其子孫不及
其他非守死善道何以有此君既沒之明年其孤奉君
之柩歸將以某年某月某日葬君於某所道過錢塘以
尚書戶部黃公之狀來乞銘曰先君之友惟公為最厚
宜得銘以葬予雖不能銘義不得辭乃論次其平生歴
官行治之大節而銘之銘曰允矣吳侯獵德在躬閟弗
大施而卒於窮其施惟何二邑之思澤卑不流廼止於
兹其存不朽有曄其文銘昭於幽以詔後人
龜山集卷三十
