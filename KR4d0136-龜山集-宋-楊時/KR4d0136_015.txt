龜山集卷十五宋楊時撰
策問
書契之興至數千百歲其間聖帝明王公侯賢士大夫
暴君汙吏檮杌嵬𤨏之人賢妃淑女艷妻嬖妾與夫山
林居窮處獨之士隱德潜耀見于載籍蓋不可勝記焉
然歴世綿遠編脱簡去其存而略可知者亦未易一二
數也班固表古今人列為九等之序究極經傳旁質諸
子馳騁數千歲之中如度量權衡之較物銖分不遺也
抑其書有所受歟將亦奮私智而為之歟何其說之詳
明也夫由千載而下而上論千載之人智愚賢否儔列
等降若親覿焉斯亦難哉其是非得失亦將必有在矣
諸君試考而折衷之
孟子沒聖學失傳六經之旨晦蝕於異端諸子之書名
家而傳後世者非一人也然而論不詭於聖人者無
幾焉揚雄之太元王通之續經皆擬聖人之作也二人
者亦以斯文為巳任其為書宜有異於諸子焉然當時
之論尚或以雄非聖人而作經猶吳楚之君僣號而稱
王蓋貶絶之罪也後之論通者亦然予以謂為此論者
是特以名譏之未究其實也使其書不謬於聖人而有
補於六經則二子也奚罪焉學者審其是而巳又奚以
名為然觀雄之書三摹四分九據極八十首七百二十
九贊其用自天元推一晝一夜隂陽氣候星日度數律
歴之紀無不備具其閎意妙旨馳騁乎有無之際可謂
至矣其於易也何凖焉通之續經其始終之義四名五
志策命誥詔贊議誡諫斷疑褒貶之法具載於其書可
考而知諸君試明其所以凖易之旨與夫續經之作是
非得失詳擇而折衷之以釋論者之疑焉毋或謂其僣
擬而不足道也
古者士不患無名而患實之不至不患無位而患德之
不孚故公卿大夫士至於抱關擊柝乘田委吏之賤皆
因實與名量能授位其養之有素考之有漸而賢愚善
否不容相淆此三代所以直道而行而士亦無覬覦於
其間也周衰教養選士之法廢而縱横之士始相與乘
時射利觀時君之好因其剛柔緩急喜怒愛惡之變陽
開隂闔以遷惑其志搖吻動喙卒取卿相者無國無之
自是朝無常度而士亦鮮克有廉恥之行矣漢初剗除
前弊詔舉賢良方正州郡察孝廉中興以後復增四行
以網羅遺逸其規範雖未足方古其猶庶幾乎唐以六
科取士至楊綰舉詞藻宏麗又加詩賦國家因之專用聲
律熙寧更新法度登延儒臣講明六經之旨盡革雕蟲
之習未十餘年間士之應科舉者類皆剽掠補綴迭相
祖襲有司眩於銓擇識者患之欲復加詩賦而國論未
一諸君究觀前世得失試詳明之無或隱焉
宗廟之制尚矣漢興至本始間凡祖宗廟與在郡國者
合百六十七所其歲時祠祝與衛士祝宰樂人皆以鉅
萬數至元帝時貢禹始議罷郡國廟定迭毁之禮未及
施行而禹卒其後天子追用其議然而通儒或非之異
論紛如也而班固述父彪之言則獨稱劉歆之論博而
篤其是非安在幸詳明之
羿天下之善射也而弓撥矢鈎則雖羿不能取中造父
天下之善御者也而輿脱馬疲則雖造父不能以致遠
人主天下之利勢也而輔之以庸人小夫則雖有利勢
其能為治乎予觀虞周之間何其盛哉以舜武之為君
后稷周召之為臣而相與共成帝王之業豈不易歟孔
子稱曰才難則自古豪傑俊偉之人固不可多得而後
可以為治也西漢之初承暴秦殘刻之餘高惠之間卒
至太平其佐命之臣則有若蕭曹而巳孝宣中興丙魏
有聲兹四人者皆卓然一代之良弼也唐興垂三百年
則亦前稱房杜後稱姚宋而己所謂豪傑俊偉之人自
古不可多得者豈不信然歟然漢唐之治號稱近古而
文采足以表見於後世者抑亦兹數人之力其致治之
方所操之術亦必有可言者然卒不能追復舜武之盛
以自附於伊周禹稷之烈者其故何哉豈所操之術有
未盡歟然是數人者之器業遠近優劣亦可以槩見諸
君其悉著于篇以觀所學
傳曰財用足故百志成百志成故禮樂興自古帝王不
易之道也熙寧更新百度無非以理財為務其知此乎
故謂之青苖以寬民之財免役以寬民之力立市易以
權貨賄之阜通使兼并無所侵漁而窮乏者安其生農
得盡力於耕而游惰兼有所事其施設之意厚矣然未
十有年間羡餘之息充溢府庫而民反有受其弊者其
故何哉是豈立法之方未盡與主上銳意於為治凡法
有害於民者一切蠲除之可謂善矣然抑兼并振窮乏
寬民力役游惰其可無術乎將欲數者之利而無其害
學者宜知其說也幸悉陳之以俟采擇焉
光武不以功臣任職議者多非之史氏謂深圖遠算將
有以焉其說安在
周德衰聖王不作寇攘争取之禍起而名實不加於天
下久矣孔子懼而作春秋以明先王之法綱條大小罔
不畢舉善善惡惡因實稱情而輕重長短各中權度無
錙銖分毫之差振幽顯微而亂臣賊子知懼焉孔子沒
更戰國至秦遂焚書坑學微言中絶漢興六藝殘缺蓋
久而後完而春秋之學列為三家雖異端競起然自通
才博識未有不由此而學也國家崇尚經術以訓釋之
造極其精微而於春秋獨廢而不講是何耶議者欲置
博士與諸經比或者其可乎幸眀言之將以告于有司
三代之政亡而暴君汙吏慢其經界天下無常産自戰
國以來尚矣民無常産則無常心乘之以饑饉則老弱
者操瓢囊轉乎溝壑壯者則聚而為盗此其常也國家
興利修廢務以保民為心獨能無意於此乎然乘千載
之弊將欲追復三代之政使天下之人各有常産宜何
施而可幸明言之抑亦觀諸君之所藴
三代教學廢而禮義之澤竭士無中行非特今日也熙
寧之初天子尤銳意於辟雍成均之法以作新人材為
務其有不在於兹乎然士雖無卑近之習而忠信之道
微革雕蟲之弊而浮誕詭異之風熾薄廉恥而敦進取
則士之失又不特無中行也今將欲追三代教學之法
以漸摩士類使無過行宜何施而可博古之君子幸詳
言之母隱
荆江合蜀衆水所委源高而流下自夷陵以東地多沮
洳陂澤無高山大陵以為阻固所恃以禦水者隄防而
巳人力一不至則靡潰千里瀦為平流不見涯涘昔人
有支為九河以䟽瀹之者而後水之為患消荆人利之
非一日矣瀕河之民玩習久安乃始盗河為田而河之
故道湮沒無復存者比年以來水患浸劇而今歲為尤
甚意者其職此之由乎國家脩明百度置丞以貳令正
以變移水陸為先務苟可以除民患者亦無不舉也諸
君親被其害者知其所自矣願詳言之將以告於有司
孔子曰足食足兵民信之矣於斯三者不得已而去之
則先兵又不得巳而去之則先食而信不可去夫聖人
恃民之信如此其重也國家遴選儒臣鎮撫玆土師出
有名士以義奮投甲徒楊以趨敵也鴃舌之酋係頸束
手為地千里紹成先志可謂盛矣議者猶患兵食之不
足而有戍役轉輸之勞不可以持久諸君境地相鄰宜
習知其利害而承學之久孔子所謂去兵去食而恃民
之信亦必有說也幸詳言之毋隱
孟子沒聖人之道不傳六經微言晦蝕於異論士不知
所以學非一日也自熙寧以来訓明經術以風多士所
以迪之可謂至矣然大學之道必先知所止知所止然
後能定能定然後能慮不知所止而欲應酬曲當是猶
射者未知正鵠之所在而欲取中也其可得乎諸君承
學之久宜知所止矣異時施於有政將必有道也願試
言之以觀攸趣
孟子言禹稷顔回同道夫回之在陋巷飯疏飲水終日
如愚人然邈乎其若無意於世也禹思天下之溺者猶
巳溺之也稷思天下之饑者猶巳饑之也其以身任天
下之責可謂重矣則三人者疑若内外之不相及也而
孟子曰易地則皆然則古之人所以修身善世之道蓋
一而巳後世道學不明士大夫窮而善其身則進無以
經世之務汲汲於事功則退無以處簞瓢陋巷之樂自
漢唐以来往往皆是也其失果安在哉國家比詔有司
推原熙豐三舍之令播告之脩所以迪士者至矣蓋將
養天下之成材而望之以禹稷之事也承學之士宜知
古人所以修身善世之道與夫後世之失躬蹈而力行
之以副朝廷出長入治之選請試言之
三代之政亡暴君汙吏慢其經界天下無常産自戰國
以来尚矣民無常産則無常心乘之以饑饉則流亡轉
徙救死之不贍欲驅而之善尚可得乎國家修明百度
凛凛乎成周之際矣議者欲為限田之法漸復古制此
三代甚盛之舉也然豪宗大族富連阡陌一旦奪其有
餘以與不足得無紛紛乎此當今之要務施設之方學
者宜知其說也幸詳言之將以獻于有司
無君子莫治野人無野人莫養君子此天下之常分古
今之通義也先王度地以居民分田以制禄五家之寡
則以一下士長之其治野人可謂詳矣自比長而上至
於鄉老大夫皆養於野人者也一鄉之廣又二千五百
家而巳以今較之猶非赤望縣之比也而卿大夫士列
於其間無慮數千人豈不冗且多乎先王未嘗以餼廪
為憂而野人之養君子者亦不以為厲今之郡縣官有
常員宜其易祿矣而議者每以冗官為患何也國家修
飾治具將復三代之制致治之原有在扵此學者宜知
其說也幸著于篇
太極函三為一一而三之歴十二辰而五數備隂陽合
德氣鍾於子而黃鍾之實全焉其長為度其籥為量其
重為權其實一也三者立斯民不約而信矣故曰律為
萬事根本而舜所以同律度量衡而天下治也周衰更
秦反古是今變亂先王之制無復存者魏晉而下因陋
襲弊律尺不同而諸儒紛紛無復稽正權衡度量至或
家自為之莫能相一上無以考其數度下無以立民信
而禮樂亦或幾乎熄矣可勝悼哉國家審法度修廢官
凡先王為治之具蓋無不舉矣而舜之所以同律度量
衡與孔子所謂謹權量者或未備也獨何歟豈本末先
後固有序歟諸君講明經世之務詳矣願悉陳之
龜山集卷十五
