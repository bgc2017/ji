龜山集卷二十二宋楊時撰
書七
答張子韶
自聞公省殿兩中魁選為之喜而不寐即欲馳書為賀
衰晩杜門却掃不嫺往來之便故久而未能也辱書勤
勤以諗歲寒之意感慰感慰比日不審起居何如伏惟
德履佳勝廷對自更科以來未之有非剛大之氣不為
得喪回屈不能為也三復欽嘆公之名德已簡在君相
不日當有異用必不久淹於外然復之時羣陰在上而
陽始復焉陰猶盛也非一陽在下所能勝小人衆而君
子獨豈一人一日之力所能制哉故必朋來而後無咎
然動而不以順行則出入不能無疾不能無疾則害之
者至如是身之不能保尚何朋來之有故於復曰動而
以順行於剥曰順而止之其道一也故剥之彖曰順而
止之觀象也盖艮上而坤下剥之成象也觀剥之象則
知所以治剥矣東漢之君子不知出此欲以力勝之卒
至於俱傷兩敗而國隨以亡有以取之也復之成卦坤
上而震下動以順行亦猶是耳觀四時陰陽之運寒暑
之變天且不能暴為之况於人乎故豫之彖曰豫順以
動故天地如之正謂此也公之言朝廷略施行矣竊聞
左右已有側目者某自謂與公非一日燕游之好故輒
及之欲公異時慎處之也
與劉希範
某竊觀車駕自建康移蹕會稽未踰時復有旨還浙西
銳然有向敵之意人情舉欣欣然謂國勢稍振中興之
業可指日望也未及渡江聞建康有警復還會稽徑趨
四明欲乘桴為閩之行聞之惶駭至寢食俱廢某竊觀
自古興王未有無根本之地而可以禦外者高祖之興
蕭何守關中光武之興寇恂守河内以為根本雖敗軍
亡將而調發兵食無缺乏之事以有根本之地可依故
也若車駕駐蹕閩中則僻在海隅中原路斷矣而令建
康錢塘不守則根本去矣諸將緩急誰為應援萬一饋
餉不繼則意外之變不可不虞也某竊謂隆祐在虔而
用自適耳既蒙見許切不可緩也惟希為道自重慰此
頌祝
與李泰發(其一)
去歲初聞被召復在言路喜慰無量君子在朝庶幾輔
成中興之業乃復補外殊乖所望也聞宣城寇盜充斥
皆已撫定為我用邦人安堵無他虞所補不淺矣亦足
為慰春深寒温不常更切為民慎衞區區頌望
其二
近日江浙探報不一喜懼相半車駕駐永嘉北兵未聞
退舍福唐日徯翠華臨幸而閩中空空無有前日王&KR0667;
一軍過只一二日所費已七萬餘若入閩中則是舉中
原棄之江湖淮浙運饋路絶不知何以應副每一念之
寢食俱廢奈何近虔州又大擾焚毁廬舍十八九蕩然
一空不知隆祐可以安居彼否若來閩中日見狼狽痛
心疾首無復生意旦暮癡坐而已所懷千萬臨紙不能
具布
其三
某去歲夏初還至敝廬日幸邊警寧息庶幾畢此餘生
諸公但為遁逃之計不復為守禦之備以至今日若郡
皆如公守宣城則猶或可望也如李鄴軰身為禁從皆
率先投降他復何望耶苦痛苦痛閩中去歲大水田廬
漂蕩十五六民已艱食今復科須不一恐别致生事奈
何奈何
其四
公秉鈞軸今日當以虔為根本也任肅寇之責非公其
誰此天下之所屬望也江西惟廬陵富實湖比之荆南
湖南之潭湘所有三省宜擇吏總領緩急以為應援也
昔陸贄有言兵以氣勢為用者也氣聚則盛散則消勢
合則威析則弱今日之患正坐氣散而勢析也樞密張
公與趙觀察領兵入蜀韓世忠劉光世又分為二處兵
分而勢弱緩急首尾不相及宜其力不支為今之計莫
若召還蜀兵檄韓劉二將協力收建康為急
與秦丞相
便中辱賜鈞翰良荷愛念竊記近世名儒自安定而下
如歐公軰無不學春秋者熙寧更科不用其學遂廢六
經惟此書出於聖人之筆餘皆述之而已微辭奥旨爛
如日星以為不可讀無是理也今得公留意於此斯文
之幸也某兩年避地奔竄平時所藏書籍為凶寇棄毁
略盡蒙見索文字無以應命第深惶愧某自還家昔之
儕流無在者索居終日無過門者惟親書冊温尋舊學
聊用自適耳方欲綴集散亡以待後學稍有叙當繕寫
託薛漕附達以取正左右伏希照亮
答李叔易
秋間小子還毘陵嘗上狀計已塵徹屏跡閩陬下州小
邑士大夫不至其境杜門索居如坐井中每思昔日從
游之樂恍若夢覺不可追尋也近日屢聞江北捷報喜
慰無量中興之功可指日望也鑾輿親征想已至江上
士氣當百倍前日此與澶淵之役無異也可賀可賀兵
革之後正須經理公豈宜久居散地佇聞新命以副天
下之望非交朋之私願也長至只數日間君子道長之
時切冀以時保嗇慰此頌祝
與李丞相(其一)
兩日前得胡康侯書備聞湖湘事自馬友等四寇繼至
截留税數不以上供又重加裒刻剥民膚髓官吏殘賊
布滿州縣皆欲變為盜及公到部按治大奸贓數軰稍
選令佐嚴禁科斂奉行朝廷法令遵守不違百姓始知
上有天臺之尊下有州郡之體也初撫三路檄鼎帥進
兵討楊么潭兵先入已破數寨吕憲書云有破竹之勢
矣後聞有旨鼎不受節制賊復熾湖湘之民深以為恨
鈞旆既東還去思日甚功名之會自古所難在公為不
足道重為朝廷惜也相望數舍無由面對區區書不能
究
其二
昔公在朝威望隠然如長城民恃以無恐比年以來世
路日艱棘毒流四方淮浙為甚延及吾閩盜賊蜂起無
得寧息者良可駭嘆鈞旆南還士論以為天意必有在
宇内共慶非特小邑之私喜也行遂參覲他須面承乃
究
與許高老
自鈞旆西行絶不聞耗近親情自廬陵還始知寄寓分
寧殊慰仰德之勤不審比日起居如何伏惟神明恊相
福履增勝世路日益艱棘去歲建康退衂車駕移蹕四
明復不守遂由海道至永嘉永嘉隘陋非萬乘可居會
稽以李鄴迎降得免焚毁今始駐蹕於此又聞欲上霅
上未見報不知如何浙西夷傷無孑遺而錢塘蘇秀為
甚惟霅上獨全會稽饋運路梗勢必不能久居也閩中
自昔兵火不到去年苖劉焚劫浦城邵武近又建陽松
溪諸蠻殺傷縣官盜賊蜂起王&KR0645;下潰兵入建劍擄掠
殆盡屋宇無有存者被害尤甚於他處殘寇巳從温陵
路去未知所向泉南今歲大歉恐不能支敝居將樂在
山谷中五季避地之所賊逼鄰境不免亦遷避仰祿為
生而州縣匱乏俸廪不可得貧窘遭此殊難堪也世事
如此奈何某避賊回方數日傷暑濕偶作寒瘧未痊今
日當發適有人行凌晨扶病作此不能盡所欲言者殊
愧草率
答傅子騣
姑蘇之別倏忽餘六年便中遠辱賜逮伏審邇辰台候
動止萬福尤為用慰某自還家盜發建安羣凶響應釋
耒荷戈而起者不可以數計避地流徙無一日得安其
居雖仰道之勤日欲修問以故久而未能素荷愛厚固
必見諒也鄉邑焚劫蕩盡所幸先廬獨存得庇風雨中
外親族俱無被害者然公私所積皆為賊有斗米千錢
細民艱食殍死者相枕籍良可憫念賤累數十口日食
貴糴困憊殆不可支去春松溪甌寧餘黨未殄猶有竊
發者賴申將駐兵福唐即時討滅今方寧息鄉民稍稍
復業衰朽杜門索居一時儕流凋喪無一存者後生老
少異趣絶無過從惟時親書冊聊用自適耳餘無足道
者方時艱難正賴諸賢協濟如公豈宜置之散地佇聞
峻除慰此頌望
與傅國華
某切自念衰晩不足為世用杜門待盡無復餘念故平
居不敢輒至公卿之門雖台旆持節往還亦不敢通名于
左右不謂高明過聽俯加論薦在愚賤何以堪之道學
不傳士鮮知所止某初不自量力之不足也側聞先生
長者之餘論妄有意焉今老矣精力昏耗寡陋滋甚愧
負初心恐遂泯没為小人之歸誤辱眷知重增慚惕耳
審察之命自度散材不中繩墨故不敢冒進為門下必
蒙見亮也末由一造台屛姑勒此少布萬一下情不勝
惓惓之至
與執政
輒有少意冒聞閩中地瘠人貧天下所共知比年建劍
臨汀邵武四郡為羣凶焚劫蕩盡無孑遺而將樂為尤
甚朝廷遣兵誅討軍期所須不一又每歲常賦之外市
銀數亦不少皆出民力加之饑饉自春初至今斗米逾
十錢人不堪命皆昔所未聞而今見之也故細民荷戈
持戟羣起而為盜動以萬計皆平時負耒力耕之農所
至屯聚未有寧息之期非有他也特為艱食所廹姑免
死而已然闔境之内死於兵者十已三四所存者皆夷
傷飢贏之餘雖剥膚椎髓無以供上之求也縣令不忍
窮民無所赴調已具狀申省乞蠲免常賦之外如軍須
市銀之類一二年以安集之使復業為平民此良吏善
意邑人矯首西望以需膏澤有日矣猶未聞報又羣聚
踵敝廬以告謂某嘗游諸公之門有一日之舊庶幾鄙
言可以上達某以衰朽謝事里居杜門待盡而避地流
徙半年餘無一日得安其居不當復干與時事拒之至
于再至于三去而復來不可却復竊自念朝廷方尊賢
使能俊傑在位天下大計無遺矣恐僻陋之邦去朝廷
遠民之隠微或未盡知亦仁人之所閔也故輒奉尺牘
上凟鈞聽若蒙矜恤如其所請使一方之民更生則為
賜不淺矣干犯威嚴豈勝愧懼恭惟仁明不加譴怒萬
萬幸甚
與梁兼濟
𣙜酒利害獻言者蓋未嘗究知本末𣙜法自祖宗以來
行之久矣至嘉祐末年流弊之久民間苦官務酒惡不
可飲比戶私醖故官中每歲酒課不敷而民間犯法者
亦衆此公私通患也吾鄉陳氏(名廣者鄉人目為陳萬戶)經由朝廷
獻利害乞會計每歲官中所得酒課若干數目均在人
戶作酒利錢送納吾郡合五邑人戶裒金資以往朝廷
下有司相度從之迄今六十餘年上下安便官中無一
毫之費而坐收厚利民間亦免冒禁抵刑之患此公私
兩利也今若再𣙜當增官置吏役使兵夫祿廪所費不
貲又須折科米麥調度紛起仍於人戶免納酒利錢乃
可如此官中何利之有若不與免納酒利則是𣙜之又
𣙜非今日所宜為也兵戈未息所須不一如官告度牒
敷在民間不少人已不堪若更意外生事則百姓未有
向安之期也承示諭欲必爭其不可甚善然罷𣙜法已
是六十餘年前事恐公未盡知所罷因依故輒及之
與廖用中
近聞朝廷詢究茶鹽二法某在諫省其大槩論之詳矣
問之幾叟必能道之然今日閩中二法與他路不同見
行鹽法不可更革也本路歲額上供銀二十餘萬兩上
供錢物與官兵俸給皆資於鹽息鈔法若行則利歸𣙜
貨漕司拱手無可為者歲計不貲非出於漕臣之家取
諸民而已兩年盜賊四起軍須百出取於民已多上四
州軍殘破特甚亦不免科敷每一錢産科借三文福州
為不經殘破每一錢産科借百文民力凋敝與殘破處
無以異近見郡官到邑中云自二宣撫到郡中應副到
三十一萬緡其何以堪上四州軍之民彊壯者率以兵
死弱者往往以餓死存者十無二三鄉下無牛無人田
皆荒廢至今斗米猶不下八九百錢若更有科敷雖剝
膚椎髓無以供也且政和以來官吏以應奉為名取民
無有限極至於鹽法猶不敢更革豈今日可行耶茶引
抑配人戶以為常賦然今日又非前日之比本路産茶
無如建安仍多精品商販自江淮以比道路不通商販
不行歲額取足於吾閩而已人何以堪茶司官吏勢不
可坐視虧欠不免督迫郡縣敷足歲額莫若復用搭息
罷此一司良便若見丞相當力為言之則一路受賜不
淺矣閒居杜門嫠不恤緯縷縷及此惟照亮幸甚
與吳大卿
聞隆祐六宫先往江表自江而南皆江表也詔書所謂
江表者必是江州百司官府不與軍旅之事者皆從之
則建康不復治他事悉力戰守耳諸公能如是則中興
之功可指日而望天下之幸昔漢高祖之興以蕭何守
關中光武以寇恂守河内以為根本故楚漢相守滎陽
軍無見糧蕭何轉漕關中給食不乏今上供物散在數
處不知甚處為根本廟堂必有成筭非衰老所能知也
與吳守(其一)
杜門索居渴仰風德日益增劇鄉邦雖僻左而溪山之
勝亦吾閩佳處當無事時亦足樂也但世故如此縱有
樂事寧能解體國者之憂乎苖劉猶未獲聞諸將環集
人神共誅想不能復為孽也又聞池饒尚有殘寇未免
調兵防拓不知只為苖劉否前日得福州相識書云召
募海船甚急福州二百隻所費已不貲不知吾郡能免
否雖有船由海道去不知領之者為誰一非其人則有
害無補平日之事所憂非一奈何奈何
其二
累日劇暑共審撫字之餘台候動止萬福苖劉陷湓亭
則建城逼矣奈何敝鄉民兵前此效用獲級者不賞死
事者不加恤防拓建安者幾千人又無故遣之今未及
一月又召之此曹寧肯復為用耶鄉中去歲洪水横流
瀕溪廬舍漂蕩殆盡深山窮谷膏腴之地悉變為沙礫
農人坐視無力修治秋成何望焉則今歲事又可知矣
即今斗米已百七十錢某自省事以來民饑未有如此
者歲凶正宜存撫而散利薄征弛力尤荒政之不可緩
也此鄉頑民素喜為亂邑人日夕震懼恐其迫窮生變
今調兵又欲隨税錢科敷是速其為亂也科敷一事得
免之乃幸萬一緣此生事則科敷未必有得而其患有
不可測者不可不慮也如聞趙觀察領兵萬餘人自福
唐來其兵勢似可恃若此而不能禦雖有七百人未必
有濟聞縣中欲以百人為一番逐次起發亦似無害庶
幾人少易為制馭不至自擾也某居閒不應妄論素恃
愛厚故輒及之惟寬明照亮
與李提刑
近聞使司有旨揮會合諸處廵尉追捕張全餘黨足見
仁人君子以斯民為念臨事不苟欽歎無已然公方下
車恐僻遠郡縣細務未及詳知如明溪賴文幹與張全
等皆一時鄉兵同黨其捕張全兄弟乃是徒中自相屠
滅有罪無罪俱未可知事在清流根治必見其實所謂
張全餘黨只有張奴一人聞已竄去若天兵一往恐羣
小驚疑別致生事然賴文幹等首領數人昨李琮作過
勢已猖獗不煩官軍即時撲滅其功多矣理當優於酬賞
未蒙保明申奏不無觖望若得早與保明與一名目則
凶燄自息庶無他虞矣更希裁酌某閒居不當僭易及
此然明溪與敝鄉接壤一有警則朝發而暮至累年避
盜流徙無一日得安其居今方少寧萬一或致生事則
敝鄉先被其害故輒以凂聞惟仁明照亮
與陳公晦(其一)
自公之東無由通問惟是傾念未嘗忘也春寒伏惟孝
履支福正遠披晤伏冀節哀慎衞某辱尊公眷知最厚
義雖朋友情實兄弟自其棄世每一念之肝腑摧裂共
惟至性萬里生還不及一見終天之恨何以堪處道路
阻脩無由馳慰臨紙悲哽區區不能悉布
其二
去歲數月之間定夫民表相繼淪亡朋友殆盡無復存
者衰老殊不能堪也念公乍還家事能不費力否通川
僻郡士人稀少賴存諸任可以往還也寒陰未解惟加
愛是望
龜山集卷二十二
