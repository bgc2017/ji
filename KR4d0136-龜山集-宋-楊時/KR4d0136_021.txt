龜山集卷二十一宋楊時撰
書六
荅曾元忠其一
先公道學行義為世儒宗嘉言讜議著在天下過蒙以
行述見屬文鄙意陋不足以發揚盛美方自愧恨復承
賜翰重加奬與伏讀汗顔無所容措相望南北無由展
奉區區書不能究
其二
自還鄉盜賊蜂起兩年避地奔竄未嘗一日安居敝鄉
今歲方稍寧息江西山黨未有悛心時有竊發者出沒
境上居民不無驚擾虔寇未平而此月初間建昌復兵
叛閉城焚劫南豐縣官骨肉與邑人多遁至建寧縣昨
日或傳已就招安未知是否敝邑已遣人往探問更數
日必有的耗也此曹非𠞰滅之無以懲後若只招安如
養驕子少不如意則復思亂矣世路如此奈何秋暑尚
熾更切對時珍嗇前膺召擢慰此頌望
其三
先公行述寡陋不足以發揚德美負愧多矣遺稿為諸
子收去今皆不在家示諭有脱漏處公可自以意添入
或他有未安處亦當以意損益之無害吾徒不必為形
迹之嫌也此文欲傳遠不可草草幸照亮
荅學者其一
孟子曰天與賢則與賢天與子則與子唐虞禪夏后商
周繼皆天也聖人何容心哉奉天而已横渠先生曰舜
之孝武王之武聖人之不幸也征伐豈其所欲哉不得
已焉耳故曰未盡善也帝王之號亦曰時而已皆非有
心迹之異也中庸曰喜怒哀樂未發謂之中發而皆中
節謂之和學者當於喜怒哀樂未發之際以心體之則
中之義自見執而勿失無人欲之私焉發必中節矣發
而中節中固未嘗亡也孔子之慟孟子之喜因其可慟
可喜而已於孔孟何有哉其慟也其喜也中固自若也
鑑之照物因物而異形而鑑之明未嘗異也莊生所謂
出怒不怒則怒出於不怒出為無為則為出於不為亦
此意也若聖人而無喜怒哀樂則天下之達道廢矣一
人横行於天下武王亦不必恥也故於是四者當論其
中節不中節不當論其有無也夫聖人所謂毋意者豈
恝然若木石然哉毋私意而已誠意固不可毋也若所
謂示現者則非誠意矣聖人不為也故孟子論舜曰彼
以愛兄來故誠信而喜之奚偽焉毋誠意是偽也武王
之克商纘文王之緒而已故泰誓曰皇天震怒命我文
考肅將天威又曰予克受非予武惟朕文考無罪則武
王雖以一戎衣而有天下蓋不自以為功歸諸文王而
已則嚴父配天蓋武王之志也周公其得已乎然是禮
也肇自周公故曰周公其人也中庸曰周公成文武之
德正謂是歟道固有義義不足以盡道易曰和順道德
而理於義既曰和順道德矣又曰理於義則道於義固
非一事横渠水漚之說與釋氏輪回之說異其詳具於
荅吕和叔書中此是非異同達者當自見之非言論所
及也致知必先於格物物格而後知至知至斯知止矣
此其序也蓋格物所以致知格物而至於物格則知之
者至矣所謂止者乃其至處也自修身推而至於平天
下莫不有道焉而皆以誠意為主苟無誠意雖有其道
不能行也故中庸論天下國家有九經而卒曰所以行
之者一一者何誠而已蓋天下國家之大未有不誠而
能動者也然而非格物致知烏足以知其道哉大學所
論誠意正心修身治天下國家之道其原乃在乎物格
推之而已若謂意誠便足以平天下則先王之典章文
物皆虚器也故明道先生嘗謂有關雎麟趾之意然後
可以行周官之法度正謂此耳
其二
皎在中宗時遣嗣號王邕等鞫問一意無二言可謂忠
於所事矣其後雖位寖通顯未嘗干紊朝政無大過惡
特人主寵暱過分耳孟子曰左右皆曰可殺勿聽諸大
夫皆曰可殺勿聽國人皆曰可殺然後察之見可殺焉
然後殺之故曰國人殺之也皎之流放與其親厚者謫
死世以為冤源乾曜不能正為人所譏詆非所謂國人
殺之也而欲因而乘之連株逮黨盡誅之不已甚乎用
刑如是雖桀紂之虐不至是也某竊謂如宋璟之論柳
損之是矣
其三
直之為義如必有事焉之類不相似既曰未得夫直則
所養無本則是以直為氣本也得夫直矣養此可也則
養直而已所謂至大至剛者又何物也以直養而無害
以之字又是何義更深思之屡空有時乎不空三月不
違仁則有時乎違是也以空為學之始而仁之體未見
至於不違仁則仁之體見矣未知仁以何為體不可謂
有一仁字便謂仁之體見則論語之言仁處多矣以空
為學之始而孔子獨於顔淵稱之豈諸子皆未嘗學耶
恐屢空學者亦未易到也
其四
辱問所疑益見力學用意之勤也所謂小人自以為中
庸與舜顔皆是也若用中建中皆施於民者與所謂不
可能異矣不可能謂體道言之蓋有能則有為之者為
之則與道二矣道不遠人人之為道而遠人不可以為
道皆此意但詳味之其義自見詩曰鳶飛戾天魚躍于
淵言其上下察也見其如此即是上下察古人引詩皆
斷章取義不必泥全篇之意如孔子以戰戰兢兢如臨
深淵為諸侯之孝亦猶是也鬼神體物而不可遺蓋其
妙萬物而無不在故也回人立俟匆匆辭不逮意
其五
承職事多暇官長仁賢日有相從之樂尤用為慰范元
長某所聞其賢久矣純夫之子申公之甥元明之婿吕
氏兄弟能道其詳恨未及一見也因見亦煩為道區區
嚮往之意
荅吕秀才
辱問以所疑非荒薄者所能知也試一言之而吾子自
擇焉夫誠者天之道性之德也故中庸言天下之至誠
其卒曰非聰明聖知達天德者其孰能知之蓋惟聖人
與天同德者為能誠焉忠乃士之一節未足與此也古
之所謂忠臣者豈盡聖人哉孔子曰君子而不仁者有
矣夫又曰若聖與仁則吾豈敢夫仁孔子不敢居而君
子有不仁焉則忠而未仁亦何疑之有中庸曰忠恕違
道不遠則忠非盡道也特其違不遠耳然曾子曰夫子
之道忠恕而已蓋古之教者當其可之謂時孔子語曾
子曰吾道一以貫之蓋若曾子者所謂當其可也曾子
之門人則未足以語此也故告以忠恕以示入德之方
使知由是而求焉則不遠矣君子道者三曾子所以語
孟敬子者如此故能近信遠鄙倍暴慢而已非其至也
自致知至於慮而後得進德之序也譬之適四方者未
知所之必問道所從出所謂致知也知其所之則知止
矣語至則未也知止而至之在學者力行而已非教者
之及也吾子其審思之以為何如或未中理無惜疏示
荅吕居仁其一
承示問學一篇博究先儒異同之論益知好學之力也
然其間與鄙意不合者敢不以告揚子湍水之說荀子
杞柳之說也其論極善孟子七篇之書其要道性善而
已湍水之說孟子固嘗辨之不可與性善合為一說明
矣而論者欲一之皆未究其所以也孔子曰性相近也
習相遠也惟上智與下愚不移言相近則不可謂一孟
子論白羽之白與白雪之白是也惟相近故以習而相
遠若叔魚之生其母視之知其必以賄死若此類是生
而惡也文王在母也母不憂既生也傅不勤既學也師
不煩若此類是生而善也韓子不究其所以然遂列為
三品則失之矣是數說要之皆原於性善然後為得横
渠曰形而後有氣質之性善反之則天地之性存焉故
氣質之性君子有弗性者焉又曰德不勝氣性命於氣
德勝其氣性命於德斯言盡之更當深考之也中庸曰
反身不誠不順乎親矣誠身有道不明乎善不誠乎身
矣大學曰欲誠其意先致其知致知在格物蓋致知乃
能明善不致其知而能明善未之有也此不湏分為二
說孔子曰學而不思則罔思而不學則殆孔子論學與
思如此既曰學以成行又曰學也者受之性而發之文
字言語者也斯言似不相應世儒之病正在以言語文
字為學不可不知也淺陋妄意如此高明試一思之如
何兩日大暑去人候書揮汗作此辭不逮意幸亮之
其二
辱問所疑皆非淺陋所知也然厚意不可虚辱輒試言
之請自擇焉夫守一之謂敬無適之謂一敬足以直内
而已發之於外則未能時措之宜也故必有義以方外
毋我者不任我也若舜舍已從人之類是也四者各有
所施故兼言之也道固與我為一也非至於從心所欲
不踰矩者不足以與此言志於道依於仁固無害中庸
曰道不遠人人之為道而遠人不可以為道道固不可
為也然不示之以入德之方則是以聖人望人不容進
學也故卒曰忠恕違道不遠施諸已而不願亦勿施於
人勿施於人忠恕之道也由是而求之道不遠矣孔子
曰若聖與仁則吾豈敢然非聖人則不足以盡仁而仁
特未化而已管仲之仁蓋稱其功也利貞者言乾之性
情也易傳可以究得之夫在心為志發言為詩詩特發
於言者故於動天地感鬼神言近而已來人立候書匆
匆作此
其三
承問格物向荅李君書嘗道其略矣六經之微言天下
之至賾存焉古人多識鳥獸草木之名豈徒識其名哉
深探而力求之皆格物之道也夫學者必以孔孟為師
學而不求諸孔孟之言則末矣易曰君子多識前言往
行以畜其德孟子曰博學而詳說之將以反說約也世
之學者欲以彫繪組織為工誇多鬭靡以資見聞而已
故摭其華不茹其實未嘗畜德而反約也彼亦焉用學
為哉某老矣雖有志焉而力不逮區區有望於左右者
正在此而不在彼也勉之勉之
與鄒德久其一
先公奏議序納去鄙拙不足以發揚盛德負愧多矣聞
令弟欲令福唐鏤板傳之久遠甚善然其間有彈擊權
要今子孫恐有當路者見之遂為世仇不可不慮也如
歐公有從諫正謂此耳若鏤板可節去彈擊之章未須
傳也公更思之
其二
相别之久特蒙枉顧殊慰傾企非篤於情義何以有此
間違忽復累月比日不審為況何如伏惟燕休德履佳
勝江北雖屢有捷報而所傳不一殊令人憂疑不解向
承欲還毘陵果成行否近得小子適十月書云城中人
皆竄伏鄉下北兵猶未退聽天兵往來六飛親行恐常
潤之人未得奠枕而居也世事如此柰何末由會集切
冀以時保嗇
荅胡處梅
示諭持一忍字益見好學用意之篤也三復欽歎某竊
謂學者以致知格物為先知之未至雖欲擇善而固執
之未必當於道也夫鼎鑊䧟穽之不可蹈人皆知之也
世之人未有蹈鼎鑊䧟穽者以其知之審故也致身下
流天下之惡皆歸焉固無異於鼎鑊䧟穽也而士或蹈
之而莫之避以其未嘗真知之故也使其真知為不善
如蹈鼎鑊䧟穽則人孰為不善耶若夫格物而知至則
目無全牛游刃自有餘地矣不待忍而能也忍而不為
恐物或誘之有不可忍者更切勉之
荅練質夫
辱書問以所疑以某之淺陋何足以知此然厚意不可
以虚辱試一言之質夫自擇焉孟子曰萬物皆備於我
反身而誠樂莫大焉知萬物皆備於我則數雖多反而
求之於吾身可也故曰盡已之性則能盡人之性盡人
之性則能盡物之性以已與人物性無二故也夫道豈
難知難行哉雖行止疾徐之間有堯舜之道存焉世之
人不知自已求之道之所以難知難行也以質夫之篤
志彊學其所進豈易量哉勉而卒之無難矣屬詔使壓
境百冗併集區區非毫楮可盡
與黃用和
記曰三年之喪二十五月而畢又曰禫而内無哭者樂
作矣又曰是月禫徙月樂故魯人朝祥而暮歌孔子曰
踰月乃其善也朝祥暮歌孔子不深罪之特未為善耳
士虞禮曰中月而禫是月也吉祭鄭氏謂中猶間也與
大祥間一月自喪至凡二十七月蓋祖鄭氏說也是月
也吉祭則無凶服可知大率今之士人皆以垂脚幞頭
為居喪之服若用此悉與未經祥禫者無異若惨巾與
其餘衣帶從其色而薄之可也昔至完居喪問蘇子容
云衣冠皆復常但不著公服耳至完用之考之古義既
祥固可聞樂矣然今之二十七月之喪著在中令釋服
從吉律有明文欲髣髴古既祥為之恐不可也衣冠復
常純用吉服則禫制未終無以為别竊謂衫用皂以布
為之可也更請裁擇
與許少尹其一
伏承進陟殿中士夫交慶非獨朋游之私喜也績學之
富必有沃心之論繩愆糾繆乃其餘事耳士氣久不振
佇聞鳳鳴副此顒望
其二
荒薄誤蒙諸公論薦皆自公揄揚之過也審察之命臣
子不當以疾為辭實以衰病爾然力不能強愧懼于中
無所容措高明必能亮之也所懷千萬臨紙不能悉布
希照察
其三
小子回辱書良荷眷勤然稱與過當皆非老拙所堪伏
讀重增愧耳過情之語非所以施於朋友也願簡去浮
文為幸邇來不審為況何如伏惟獻替之餘神相多福
炎暑方熾更希以時珍嗇以膺峻擢
其四
鹽法聞公屢有文字東南夷傷之餘非巨力幾無以自
存斯民受賜多矣欽嘆欽嘆毘陵苦多雨麥頗稔而蠶
不收高田想可望窮居所願惟年豐耳飯疏飲水聊以
卒歲無足道也承書腸血為梗君子神明所相無妄之
疾當勿藥自愈舊日志完亦聞此疾徐典樂傳一方服
之立效當為就其子求此方便附去竊謂中庸二篇聖
學所傳具在此書不自揆其荒淺妄為訓義不敢輒以
示人方欲訓寫取正朋友不知何緣遽徹清視其間違
義害理處必多幸一一疏示以警不逮如公固所欲求
教者願勿示外人以取嗤鄙區區至祝
荅蕭子莊
老朽文思衰落重蒙以殿記見屬不欲固違厚意辭鄙
意陋不足以傳遠徒負愧耳向在諫垣嘗論王氏之失
太學諸生安於所習閧然羣起而非之賴君相之明卒
從之今雖有定論學者真知其非者或寡矣屏居投閒
因摭三經義辨有害理處是正之以示後學文字多未
暇錄去俟小子早晩帶行過仙邑可一覽也
荅胡明仲
趙參還朝聞有立螭之命方時艱難仁賢彙征中興之
功可指日而望也既而除命不行輿論不厭在公未有
加損重為朝廷惜也公昆仲俱在侍下想不廢講學所
得已多矣秋暑方劇更希為時自貴以副人望
龜山集卷二十一
