龜山集卷三宋楊時撰
表
謝除邇英殿說書
臣某言伏蒙聖恩除臣充邇英殿說書尋具狀辭免奉
聖旨不允者備員東觀曾未逾時講經宸庭洊膺異數
懇辭上凟成命弗渝省分非宜以榮為懼中謝伏念臣
仕惟為禄學不知方自憐挾筴以亡羊奚殊博簺幾類
畫墁而志食有愧輪輿落拓一官踐更三世偶以桑榆
之晚景親逢睿聖之誤知擢寘書林復陪經幄嗟伏生
之已老徒誦遺編顧申公之無文寧堪待問此蓋伏遇
皇帝陛下至仁天覆盛德日新雖小善而不遺無一夫
之弗獲致茲庸陋亦預甄收非堯舜之道不陳敢忘訓
奬惟虞夏之書具在益懋前聞期自竭於埃涓庶或逃
於尸素
謝除諫議大夫兼侍講
臣某言伏奉制命除臣試右諫議大夫兼侍講仍賜紫
章服者擢居諫省叨被誤恩進侍經筵尤慚非據寵榮
過分循省若驚中謝竊以懷經世之忠者常患無其時
有適時之才者常患無其位况值離明之繼照仍丁泰
吉之大來周道砥平舜聰四達寘在七人之列是為千
載之逢如臣者識昧趨今學惟泥古麞頭鼠目何意求
官馬勃牛溲寧堪待用顧天下之事惟諫臣得以盡言
遭聖人之時非賢者曷勝其任此蓋伏遇皇帝陛下涓
流必受大壑益深端一德以當天奉三無而撫世故茲
庸妄獲與選掄敢不勉勵前修仰酧洪造居官任職自
知無以踰人補過盡忠庶勉全於晚節
謝賜詔乞致仕不允
臣某言伏蒙聖慈以臣辭免給事中乞致仕賜詔不允
者異恩俯及省分非宜祗服訓辭惟知感涕中謝伏念
臣賦材謭薄禀命竒窮遭時清明誤被掄選空坐糜於
餼廪訖無補於絲毫老病交侵神志俱耗筋骸痺弱屣
履如遺頭目眩昏看朱成碧日懷丘首之念亟圖曳尾
之安屢竭悃誠未回天聽此蓋伏遇皇帝陛下舉無棄物嘗
善救人凡在鈞陶之中不遺瓦甓之賤致茲庸陋亦未
棄捐雖老馬已疲尚羈於伏櫪而敝帷之賜終冀於深
仁
謝除待制
效職無聞自宜力去錫恩甚寵尤在牢辭尚叨延閣之
華仍竊直祠之廪拊存備至感激難言中謝伏念臣材
不適時學惟泥古久安朴野已難彊於筋骸晩際休明
固願張其肝膽旣不能媚俗以同衆又無以揚已而取
名顧蒲柳之已衰亦風波之足畏加之疾疢重積凌兢
念公朝當責實之時而諫省非養閒之地麤知出處進
退之節敢不乞身豈圖終始憫憐之私未令失禄曁丐
還於祕職遂冐貢以忱辭雖盡力於循牆猶沗榮於持
槖向非全度何以曲成茲蓋伏遇皇帝陛下盛德溥臨
大明旁燭欲招徠於忠直庶興起於治功故於諫諍之
官務盡優容之禮倘不能而知止亦終惠之有加致此
摧頽洊膺眷渥臣謹當祗承大賜欽頌至言景迫桑榆
勉報丘山之重心傾葵藿敢忘雨露之施
賀皇帝即位
邊烽照天痛二聖之播越民心戴后幸九廟之再安中
賀恭惟皇帝陛下體舜聰明躬湯勇智憂勤孚於内外
孝弟通乎神明踐寶位於艱難之中安神器於傾側之
際臣叨塵法從莫效微勞願思高祖之好謀仍奮文皇
之英武兩宫返國徐當責效於侯公強敵沮謀終見收
功於李靖
賀復辟
元凶肆逆寰宇震驚妖氛廓清宸居復正中賀恭惟皇
帝陛下膺圖御極經德體元信順式孚天人協助雖有
去豳之意難逃如市之歸大明旣升輿情共慶總師入
覲率多方叔之壯猷遺澤在民行遂先王之復古
謝除工部侍郎
臣某言准告除臣試尚書工部侍郎仍賜對衣金帶者
賜環洊至方力疾以造朝出綍遽膺敢辭難於就職甄
收甚渥刻厲無窮中謝伏念臣智不競時學惟泥古素
行貧賤付憂患之薰心備歴險艱見盛衰之反掌豈圖
遲暮獲預選掄荷二聖之深知當一時之大變擢繇學
省寘在諫垣念當效命之秋何暇多言之恤乞身去國
凝睇圍城空懷天地之恩無從報塞已迫桑榆之景徒
極殞傷賴神聖之有臨致邦家之再造眷惟銷患無競
得人招徠下及於衰殘奔赴莫先於艱厄屬有負薪之
疾阻於叱馭之驅仰被寬隆載加超越未及瞻光於黼
陛已令貳事於官曹雖主憂臣辱之時不求營繕而内
修外攘之際專賴謀猷弗許牢辭曷勝重拜茲蓋伏遇
皇帝陛下憂勞圖治剛徤繼明深懷播越之勤克篤孝
恭之實凡側身而修行皆應天而順人期瞻見於兩宫
庶肅清於四海廣收羣策用翊丕基有如跛曳之餘亦
在簡求之末臣敢不追惟舊學佩服至仁持槖奉身益
盡論思之職枕戈勵志更輸憂憤之心
謝賜詔乞出不允
臣某言伏蒙聖慈以臣乞除一在外宫官賜詔不允者
綸言俯及朽質生光祗荷寵靈惟深感涕中謝伏念臣
親逢聖旦叨被誤恩耄無能為寖隳職業老不知止有
靦面顔以居有食指之繁而退無周身之策尚資薄禄
以畢餘生恃君父之眷知披腹心而上凟愚衷已竭天
聽未俞此蓋伏遇皇帝陛下端一德以當天奉三無而
撫世神威不怒聖武布昭擴大度以并容恥一夫而不
獲致茲庸妄亦未棄捐荷天地之至仁宜思論報迫桑
榆之晩景徒積兢慚敢不勉服訓辭益堅素守庶幾晩
節無忝前修
謝除侍講
臣某言准告除臣兼侍講者叨奉宸綸進陪經幄寵榮
過分愧懼交并中謝伏念臣以垂盡之年適多艱之際
濫竊不虞之譽初非有用之材疾病交攻神志俱耗日
懷丘首之念亟圖曳尾之安自分竒窮已絶榮望眷恩
俯逮奚殊罔象之得珠天禄坐糜幾類支離而受粟此
蓋伏遇皇帝陛下舜聰四達湯德日新雖大明之升容
光必照而清問所及下民不遺致茲妄庸亦與掄選涓
流何有無禆溟渤之深老馬已疲終冀敝帷之賜
謝除龍圖閣直學士
臣某言伏奉告命除臣龍圖閣直學士依前朝散大夫
提舉杭州洞霄宫仍賜對衣金帶者綸言下逮朽質生
光誤膺華衮之褒濫厠昔賢之列寵恩逾厚榮懼交并
中謝伏念臣才不適時學惟泥古投身世網流落半生
擢寘經帷歷侍三聖顧桑榆之已晩驚歲月之屢遷神
志俱昏筋骸難彊罄愚衷而上訴荷天聽之俯從冐延
閣之清資竊琳宫之榮禄錫之顯服束以精鏐夫何妄
庸有此遭遇此蓋伏遇皇帝陛下體乾坤之博施推日月之
至明成物不遺均涵動植容光必照無間隱微致茲衰
殘亦未捐棄敢不益堅晩節上副深仁雖餘齡無路以
效芹而圖報尚期於結草
謝轉官致仕
引年辭禄已愧後期進秩叨榮益慚非據恩逾始望感
極涕零中謝伏念臣家世羈窮性姿凡陋麞頭鼠目何
意求官馬勃牛溲寧堪待用偶直離明之繼照洊膺列
聖之誤知爰自書林入侍經幄擢寘七人之列復玷貳
卿之聯無補毫分空糜餼廪寖以年齡晚暮衰病交侵
竊食祠宫踐更歲律姑遂投閒之請苟逃寵冐之羞誠
意上通俞音下逮退伏田廬之陋處猶兼延閣之清名
顧臣何人辱兹異數此蓋伏遇皇帝陛下體乾坤之覆幬擴
日月之照臨大德并容神功不宰凡厥禀生之類一陶
化育之仁致茲駑乘之已疲亦獲敝帷而不棄雖謳吟
藪澤阻陪獸舞於虞庭涵泳恩波奚異魚潛於文沼容
身有地圖報無階
賀正旦(代虔守作)
陳輅鳴鑾揭示漢儀之盛獻琛效職允懷舜德之敷中
謝恭惟皇帝陛下聖敬日新勇智天錫大明繼照御六
氣以乘乾百辟在庭共衆星而環極修禮文之廣備表
聖日之光華顧惟履地而戴天孰不詠仁而蹈德臣叨
茲眷命附以名藩玉陛稱觴莫厠鸞鷖之侣虎城向日
但傾葵藿之誠
賀坤成節(代作)
唐興帝業天開潤石之祥周兆王基詩詠生民之什斯
人神之恊應罄夷夏以交欣恭惟太皇太后坤德含洪
離明旁燭正始有光於京室代終益裕於孫謀萬國承
規普被關睢之化羣黎徧德一趨麟趾之風臣備位藩
臣馳心魏闕一人有慶均涵天地之仁萬夀無疆願效
岡陵之祝
貢物(代作)
分職任民不遺於嬪婦因土制貢敢廢於玄纖(前件)經
緯有常質文中理用參庭實愧非前列之寶龜庶廣至
仁推作萬夫之衣被
賀收復(代漕臣作)
虎士鷹揚屈人於不戰羌戎鳥竄交臂而來臣遐荒震
驚四國交慶蠢爾吐蕃之種世為西夏之雄螳怒當前
鴟張弗茹豢成封豕之惡久逃京觀之誅迨茲舜德之
誕敷始效苗頑而來格連雲蔽野千里桑麻被髮遺黎
一日冠帶此蓋伏遇皇上陛下淵泉溥博聖武布昭莫敢不
來繼湯孫之遺緒無思不服廣文考之休聲臣叨被明
恩謬持使節悵捧觴之無路徒向日以傾葵盡復故封
行謝玉關之質告成清廟傒聞天馬之歌
龜山集卷王
