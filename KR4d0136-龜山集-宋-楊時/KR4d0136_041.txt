龜山集卷四十一宋楊時撰
詩四
七言律
登桐君祠堂(昔有隠者結廬於此人問其姓指桐樹示之故號桐君)
霜染溪楓葉葉丹翠鱗浮動汐波閒盤盤路轉千峯表
冉冉雲扶兩腋間掠水輕鷗晴自戲凌風飛鴈暮争還
結廬姓字無人會静對庭隂一解顔
巖松
婆娑千尺倚巖巔隠隠虬姿拂遠烟尤喜地靈泉脈潤
獨愁天闊晝隂偏孤根礙石盤彌固直榦凌霜老益堅
臃腫不須逢匠伯散材終得盡天年
和鄭商老下第
雨餘新惹一番愁展轉衾寒客思悠獻璞又添今日恨
登科空負昔人羞林泉水石君先到京國風塵我尚留
若為浮名苦憔悴前春行釣巨鰲頭
潁昌西湖泛舟(游賈丞相曲水園)
扁舟乘興漫追尋路轉河回入柳隂拂面落花春事盡
避人幽鳥野情深慚無徤思供吟筆賴有寒光映客心
日暮倚風歸棹急一鈎新月掛瑶岑
春過鶯花無處尋移舟行近古城隂褰衣水上收殘片
傾耳枝間覓好音山隔曲堤迷遠近魚跳文藻亂浮沉
飄然自得江湖趣陡起歸與萬里心
送丁季深
烟含䟱柳綠蒙茸杏頰桃英入眼紅邂逅與君逢臘雪
飄零獨我過春風空愁轉轂音塵遠且寄離懷笑語中
後夜月明人寂寂相思那復一樽同
蘄州早起
城頭雷動角聲哀似共行人怨落梅欲報晨炊粱未熟
喚回殘夢眼驚開霜清暗覺貂裘冷月淡空令邑犬猜
倚杖起看風正慘紫薇繚繞俯三台
合江亭晚眺
倚杖鈎簾兩水間晴光飛影上雕欄帆催畫鷁摶風去
雪吐銛鋒作劍攅平野烟浮迷遠目晚溪潮漲失前灘
騎鯨一往扶桑近休問人間行路難
含雲晚歸寄真師
每扣禪關即晚歸塵中回首萬緣非不愁幻翳迷心地
且聽潮音振祖衣歸路往來無别徑夜光清徹有餘輝
虎溪舊社知重約陶令如今已息機
遊玉華洞
蒼藤秀木遶空庭疊石層巒擁畫屏混沌鑿開幽竅遠
巨靈分破兩峯青雲藏野色春長在風入衣襟酒易醒
採玉遺蹤無處問擬投簮紱學仙經
次韻思睿見寄
聖賢千古愧難攀力學方憂敢自閒顧我久抛聲迹外
慚君猶掛齒牙間平生拙計心長在解帶高風志未還
捧檄于今非得已漫勞魂夢遶溪山
次韻蔡武子書懷
放形鋤色恐成光斵堊能令鼻不傷自信放魚真得計
却憐挾策亦亡羊刃投有間多餘地語到無言輙自忘
擾擾世紛何足問松窗終日獨彷徨
感懷寄鄉友(時在處州)
漫浪人間已十年簿書擾擾日羈纏朱公漫有千金璧
季子初無二頃田籬下蹲鴟餘晚實雲間紫鼈奮新拳
淹留寸禄空回首一望鄉關一悵然
贈致政楊孟堅宣德(孟堅歴三世不改官而諸子各有第宅故以楊陸為)
(比)
子雲論薦有王音(孟堅累為達官所薦)陸賈年來老境侵自守一
官歴三世退令諸子分千金平生器業成幽夢白首功
名負壯心賴有新詩輕萬戶未須投紱嘆堙沉
廣文官冷竟誰憐空負才名四十年(孟堅及第已四十年)蕭散欲
尋濠上侣飛揚還作酒中仙龍章繡紱榮何在鶴氅綸
巾静自便遥憶瀨溪風物好勝遊應不愧斜川
寄湘鄉令張世賢
身游羿彀偶相逢安得初終若駏蛩道學未容窺閫奥
吏師應許叩隣封蕭條此意君誰問落拓微官我更慵
盧白回旋真戲事傍觀無用氣填胷
縣齋書事
朱顔凋盡鬢䰐鬖世路低回老益慚偶影獨游聊自適
談書不輟竟何堪神爐默默金徒踊(一作天君默默情何在)螘蛭
紛紛夢正酣誤把此身攖世網自纏徽纆信如蠶
次韻錢帳計
駸駸羲馭定難羈過隙跳九日夜馳但見光隂如掣電
却尋稽覧已當期飛黃汗血宜千里秋鶚乘風此一時
芝草鳳凰真美瑞清名應有退之知
和張倅行縣
江浮疊巘弄清輝雲外冥鴻江上歸擊目自多幽興在
揮毫時見彩牋飛應愁零雨侵星駕好為援戈却晚暉
帝室正須調鼎鼐勒移寄語不須譏
遊光大寺示犀老
山横杳靄有無中疊觀層臺一梵宫萬軸琅函方杜口
數聲啼鳥正談空溪雲抱影侵行屐香篆飛烟襲晚風
薄宦羇人如接摺自慙來往苦匆匆
王簿清輝亭
黛染烟螺拂檻低抱城流水綠逶迤澄瀾碎影搖青鏡
斜日流峰隱半規坐上盈樽無俗客壁間照夜有新詩
登臨已動忘歸興况復清談足解頤
寄長沙簿孫昭遠(時以不催積欠被劾)
陽城衰晚拙催科闔寢空慙罪亦多祭竈請隣君自適
載醪祛惑我誰過猗猗庭有蘭堪佩寂寂門無雀可羅
歸去好尋溪上侣為投纓紱換漁蓑
安禮以宏詞見勉奉寄
吏部文章世所珍終慙無補費精神浮名膚外增餘贅
薄宦戈頭寄此身養志吾方同邴曼談書誰復問山賓
自憐坐頃三遺矢衰晚那能用楚人
秋晚偶成二首
纖纖晚雨洗秋容庭樹蕭然策策風萬籟自鳴羣物外
四時長在不言中坐臨流水襟懷冷卧對浮雲世慮空
寂寞一㕓吾自適客嘲從更議揚雄
風飄淅瀝閙諸隣却掃衡門溷世塵天氣清明秋意態
夜光浮動月精神流年漸覺侵雙鬢生理從來付大鈞
臨水便同濠濮趣翛然魚鳥自親人
席上别蔡安禮(予方赴闕安禮赴博羅任)
故里相看眼暫明一尊聊此話平生杜陵苦被微官縛
元亮今為世網攖長路關山吾北去春風梅嶺子南征
結隣(一作廬)莫負當時約早晚滄浪共濯纓
次韻安禮見寄
末俗相看老尚新交游千里更誰親蕭條身世聊安分
迂闊行藏懶徇人宦路競羞關柝吏勞生誰息利名身
我慙抱甕無機械幽興惟思水石濱
冬寒兩齒忽覺動搖因成書懷
未年三十髮先彫歲晚俄驚兩齒搖都為䟱慵成計拙
直緣衰病覺形焦連經宿雨重裘冷旋煑藜羹野興饒
擺脱塵樊猶未得不堪回首問漁樵
書懷
駸駸塵土久方還直道謀身力愈難靖節每嗟嬰世網
漫郎何意出人間風驚駭浪潛鱗伏竹隠灣磯翠羽閒
好去杖藜穿蠟屐伴雲隨月弄潺湲
汴上(聞開月堤)
天上行雲曳白衣半銜晴日在林扉盤花落雁驚還起
啄食饑烏趁不飛榆莢青錢飄已盡月堤流水漭相圍
征途處處塵隨眼多病長年與世違
陳留書事
烏檣風䌫欲飛翾拍岸驚濤挽不前曲浦漲沙仍積凍
䟱林斜日自生烟﨑嶔道路真堪笑放浪江湖已判年
一枕晝眠無好夢空慚邊老腹便便
予自長沙還植蘭竹於東西軒調官京師逾年
而歸蘭竹皆衰悴感而成詩(已夘)
柴桑衰晚愛吾廬三徑歸來手自鋤但得叔卿長飽飯
不妨孝若老談書蘭因採佩枝先瘁竹為凌霜花自䟱
留骨廟堂寧曳尾魯門無用祀爰居
和李倅游武夷
濃淡烟鬟半雨(一作雨半)晴溪光初借晚霞明鼇頭湧出三
峯秀(三層峯最為秀拔)天漢融成一鑑清(魏王峯頂有天鑑池)枌社有誰
藏舊牒賓雲無處問遺聲幔亭寂寞仙何在勾漏丹砂
早晚成
荆州書事二首
江湖泛泛一虚舟去作人間浪漫游歲晚光隂雲冉冉
畏途風雨日浮浮萬鍾信是樊中雉一棹聊同水上鷗
投老虀鹽(一作簿書)成底事憑誰為種橘千頭
千里瀕江地可毛結廬何必故山椒載醪不過斜川路
飲水誰同陋巷瓢勿問雞蟲閒得失但知鵬鷃各逍遥
黃塵滿眼僧窗静坐對風花意已消
天寧節
祥開若木射瑶光淑氣先春景自長玉陛風閒飛綵綬
獸爐烟暖襲珠嚢(千秋節賜綵綬珠嚢民間以此相饋遺)雲門羽鶴儀仙
仗天上蟠桃薦夀觴已見晶輝環帝座定應長照鼎宫
傍(鼎宫傍一星人主夀星也)
閒居書事
虚庭幽草翠相環默坐頽然草色間玩意詩書千古近
放懷天地一身閒䟱窗風度聊欹枕永巷人稀獨掩關
誰信紅塵隨處淨不論城郭與青山
直舍大風書事寄循道
枕書無寐首空搔萬竅嘘風正怒號雪意浮空迷遠目
月林䟱影見秋毫幽庭所藉惟荒草妙理應須付濁醪
誰念維舟江上客落帆千里壓雲濤
和席季成遊金鑾寺
朱甍碧瓦照孤城杖屨翛然野色清縠捲水風輕蕩漾
珠翻荷雨自虧盈勝遊已覺非人境妙語寧須(闕)玉英
願借金篦聊刮目不容幻翳有纖萌
送王充道游三茅廬阜
荆吳相望各天涯千里柴車鹿自隨解轡定應春盡日
及歸宜待鶴來時(三茅中峯每歲八月十七日有鶴至充道當候見物乃可回)聖賢
莫負樽中渌日月長為物外遲若過匡廬訪真隠卧龍
菴下有期頤(卧龍庵冇劉道人人言百歲夀)
春日有懷諸友
憑几無聊晝掩扉芬芬晴氣減春衣隔簾相應鶯初語
背日連飛鴈北歸莫逆交遊千里别遠來音信兩年稀
追尋舊事成幽夢觸物心行事事非
望湖樓晚眺
斜日侵簾上玉鈎簷花飛動錦文浮湖光寫出千峯秀
天影融成十里秋翠鷸翻風窺淺水片雲隨意入滄洲
留連更待東窗月注目晴空獨倚樓
次韻晁以道(庚寅年出京)
誰能載酒尋元亮共寄(一作把)無何作醉鄉便好收心事
農圃不須驚世露文章壺中日月春長在塞上烟塵客
自忙千里同風無遠近未分秦隴與瀟湘
和錢濟明游官園(常州)
虛舟觸物本無意看花得句慚非才名園古寺尋春色
不葷勿鄙雙魚鰓(是日與濟明遍遊諸平諸院觀雙魚花抵暮至官園)木奴千頭
比封戶秋實付與江風催因思萬點愁人處何似洞庭
金作堆(蘇子美詩洞庭柑熟客分金)
過吳江
天水相涵翠有餘玻璃萬頃接方壺山浮晚照清如洗
風遠飛帆細欲無漫叟未應甘皂櫪散人終欲傲江湖
維舟况值鱸魚美鱠疊銀絲飫腹腴
南歸書事
浪漫人間壓客塵衡門長憶鎻榆枌忘言擬盡輪人妙
陳迹慵尋史籀文萬里功名心獨冷一㕓耕鑿力能勤
舊游欲問南歸趣寂寞吾今過子雲
寸碧軒
隠隠遥山列畫屛簷間寸碧與雲平低回席上遺簮露
彷彿墻東翠黛横虛景遠涵千里色晚暉仍借一溪清
春風景物知多少可稱收身樂此生
冬早書事
窈冥誰為宰爐錘榮謝唯知歲序催臘日未經梅已綻
春風尚遠凍先開愁無潤澤歸芳樹獨有餘寒著死荄
收盡浮雲天愈净夜深猶起望三台
齒落書懷
身上蕭條事事空齒牙凋落賸衰翁渴心尚欠冰凌解
病骨長思藥力攻文几倦親塵土暗斷編慵理蠧魚封
南牀穏卧陶公宅枕上悠揚一榻風
龜山集卷四十一
