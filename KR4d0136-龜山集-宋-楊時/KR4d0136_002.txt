龜山集卷二宋楊時撰
奏狀
辭免邇英殿說書
右臣伏蒙聖恩除臣充邇英殿說書者聞命震驚罔知
所措竊惟陛下聖學高明勸講之官宜得深於經術之
士以充其選如臣淺陋其敢冐居伏望聖慈追還成命
以安愚分所有勅命未敢祗受已送秘書寄納
乞上殿
右臣伏覩陛下即政之初適當國家多事之際凡在臣
子苟有見聞咸宜自竭况臣備員勸講義豈敢默輙有
所見利害欲面奏陳伏望聖慈特降睿旨令臣上殿敷
奏
辭免諫議大夫
右臣二月初八日准尚書省劄子三省樞密院同奉聖
旨除臣右諫議大夫日下供職者聞命震恐不知所措
竊惟諫諍之臣以繩愆糾繆為職宜得剛明之才以充其
選顧臣何人其敢冐處伏望聖慈追還成命以允公議
舉吕好問自代
右臣伏見朝奉大夫吕好問勲德之後蔚有典刑篤實
而多聞䟽通而守正論議氣節凛然有古諍臣之風非
特臣所不如亦當代難得之士舉以代臣實允公議
辭免諫議侍講其一(五月初十日)
右臣准開封府告示奉聖旨學官等並罷臣自罷權祭
酒竊念臣退伏田廬杜門待盡十有餘年誤蒙上皇召
自閒廢之中寘之館閣陛下即位復被眷知擢居諫省
仍侍經幄兼權祭酒顧雖糜捐無以報稱而臣自供職
以來論事無補人微望重學術謬愆無以鎮服士心自
取悔吝尚賴天度包荒未加竄殛私自省循無所容措
所有諫垣經筵之任尤難冐居伏望聖慈特賜罷免除
臣福建一路合入差遣或宫祠任便居住以安愚分
其二(五月十四日)
右臣誤蒙陛下擢寘諫垣仍兼勸講皆朝廷高選顧臣
庸虚不足任職加以老病交侵目視昏眊兩脛痺弱行
立俱艱雖欲貪榮冐居力所不逮已嘗具狀乞賜罷免
除臣福建路合入差遣或宫祠任便居住以安愚分未
蒙指揮伏望聖慈特賜矜憫檢會前奏施行
其三(十六日)
右臣伏蒙陛下以臣奏乞福建路差遣或宫觀任便居
住賜詔不允者特恩曲被感激涕零竊念臣年逾七十
疾病交侵目昏不能遠視足弱難於久立近有章䟽皆
封以入不請對亦常冐聞天聽陛下所知之實恐因此
曠敗旁招人言陛下迫於公議雖欲終始保全不可得
也伏望聖慈特賜矜憫檢會前奏施行
其四(二十四日)
右臣准尚書省今月二十四日劄子以臣累奏乞福建
路差遣或宫觀任便居住奉聖旨不允者臣不避嚴誅
再瀝血誠上干天聽伏念臣陋學淺聞論事無補不惟
德薄望輕不足任職而犬馬之齒已逾七十加以疾病
交攻日虞顛仆雖欲貪榮冐居實所不逮伏望聖慈檢
會前奏施行
乞致仕(六月四日)
右臣累上封章乞福建路合入差遣或宫祠任便居住
伏蒙聖慈未賜俞允者竊念臣犬馬之齒已逾七十禮
律皆當引年辭禄陛下聖度優容未加廢斥天地之恩
無以論報近日疾病交攻腰膝痺疼乘騎不便日有顛
仆之憂在告幾月久廢職事坐縻餼廪義實難安不敢
再有陳請乞守本官致仕以安愚分
辭免給事中其一(六月九日)
右臣准尚書省劄子伏蒙聖恩除臣給事中者聞命震
驚無所容措伏念臣老病交侵不任朝謁方乞解官致
仕求去而獲遷是美官要職可以要致也豈惟於臣私
義不安實恐上累朝廷名器有濫授之失伏望睿慈追
還成命檢會前奏施行
其二(十八日)
右臣准尚書省劄子以臣辭免給事中恩命奉聖旨不
允者聞命惶懼罔知攸措不敢苟避煩凟之誅須至再
竭悃誠上干天聽伏念臣年逾七十已上封章乞解官
致仕誤蒙睿恩除臣前件差遣臣雖至愚豈不知貪戀
聖明進居要職足為榮耀實以衰病交侵不任朝謁老
不知止貽笑縉紳伏望聖慈追還成命令臣致仕以安
愚分
其三(二十八日)
右臣伏蒙聖慈以臣辭免給事中乞解官致仕賜詔不
允者睿恩誤被蔀屋生光寵逾分涯但深感涕竊惟七
十致仕著在禮律士夫所宜循守也而臣犬馬之齒七
十有四背經違律負罪多矣豈不知退伏田廬躬耕食
力孰若日近清光坐享厚禄之為安榮也實以衰病筋
力不支兼臣方引年辭位遂蒙遷擢使臣黽勉扶病就
職必致人言冐寵之誅無以自逭伏望聖慈察臣誠懇
特降睿旨令臣致仕以安愚分
辭免徽猷閣直學士其一(七月五日)
右臣准尚書省劄子七月四日三省同奉聖旨除臣徽
猷閣直學士差提舉西京嵩山崇福宫者叨被聖恩榮
愧交集伏念臣以衰病乞骸特蒙睿慈曲垂矜憫未即
棄捐尚畀宫祠之禄天地生成之恩無以論報所有直
學士之職非臣凉薄所堪伏望陛下追寢成命乞守本
官提舉崇福宫以安愚分
其二(十七日)
右臣伏蒙聖慈以臣辭免徽猷閣直學士恩命賜詔不
允者祗奉宸綸益深震懼竊惟直學士之職自祖宗以
來未有自諫省躐等而授者臣雖蒙除給事中未曾
供職資淺望輕義難冐處伏望陛下特降睿旨追寢成
命庶協公議
其三(二十六日)
右臣伏蒙聖慈以臣辭免徽猷閣直學士賜詔不允者
臣愚屢竭悃誠上干天聽煩凟之罪宜無所逃夙夜憂
惶罔知攸措然臣義有未安不敢苟止竊惟延閣之命
尤為華選祖宗以來未嘗輕授方朝廷修明百度一循
舊制裁抑僥倖理宜謹始臣豈敢以螻蟻之微首犯名
分貪榮冐居上紊典憲伏望陛下特降睿旨追還成命
以寔公議
辭免召赴行在(七月二十一日申省狀附後)
右臣准尚書省劄子奉聖旨令臣乘遞馬疾速發來赴
行在者竊念臣昨蒙淵聖皇帝誤恩自諫省遷給事中
臣以衰老久患腰膝乘騎不便累表懇辭補外蒙恩得
請除待制提舉嵩山崇福宫未及一年伏遇皇帝陛下
嗣登寶位在臣子之分義當入覲况蒙促召敢不奔走
奉命緣臣實以痼疾如舊乘騎未得伏望聖慈矜察許
臣免赴行在臣見已乘船起發前去楚泗間聽候指揮
申省
右某先於七月十五日准尚書省劄子令乘騎赴行在
某昨蒙淵聖皇帝誤恩除給事中某以久患腰膝乘騎
不便累表懇辭得請除待制提舉西京嵩山崇福宫主
上即位復蒙睿旨召赴行在某為舊疾未安尋具前項
因依七月二十一日自常州附遞奏聞辭免不敢居家
坐待朝旨仍一面乘船自去楚泗州聽候指揮今已到
楚州日久未蒙指揮竊念某犬馬之齒七十有五加以
痼疾間作拜履俱艱不任朝謁謹具申尚書省伏乞檢
會前奏施行
辭免工部侍郎(十二月二十六日)
右臣今月二十五日准尚書省吏房帖子三省同奉聖
旨除臣工部侍郎日下供職聞命震驚罔知所措伏念
臣犬馬之齒七十有五衰病筋力不支不足以任職伏
望聖慈追還成命除臣一在外宫觀差遣庶沾薄禄畢
此餘生不勝幸願之至
舉曾統自代
右臣伏見奉議郎守尚書工部員外郎曾統名臣之後
能世其家舉以代臣實允公議
乞宫祠其一(建炎二年二月十五日)
右臣以凡庸之材叨被誤恩擢寘貳卿之列顧雖糜捐
不足報稱重念臣行年七十有六素有足疾拜履俱艱
日虞顛仆觸事昏忘難以任職欲望聖慈矜恤除臣一
在外宫觀差遣任便居住
其二(三月二日)
右臣伏蒙陛下以臣乞宫觀差遣任便居住賜詔不允
者伏念臣自熙寧中叨竊科第五十餘年晩始蒙淵聖
皇帝誤知擢居禁從鑾輿北狩臣以老病在外無以自
效偷生忍死負罪宜無所逃陛下嗣位特蒙矜貸召寘
貳卿之列受恩逾分雖糜捐未足以報稱萬一臣雖至
愚豈敢飾辭避事以求便安重念臣犬馬之齒七十有
六筋骸衰瘁心志眊昏兩脛痺攣日虞顛仆故不避煩
凟之誅再干天聽伏望聖慈察臣誠懇除臣一宫觀差
遣任便居住庶沾薄禄使垂盡之年不至失所
其三(兼辭免侍講)
右臣以老病上干天聽乞一宫祠差遣未賜俞允方欲
再具陳情伏蒙聖恩除臣兼侍講聞命驚惶無所容措
伏念臣逮事淵聖皇帝復侍經席臣以衰病目昏不能
遠視足弱不能久立辭免職任蒙淵聖皇帝矜憫除臣
提舉西京嵩山崇福宫任便居住今已逾三年精神昏
眊手足攣痺又甚於前日豈敢貪冐寵榮復居此職伏
望聖慈察臣誠懇追還成命除臣一宫觀差遣以安愚
分
其四(四月六日)
右臣伏蒙陛下擢寘貳卿仍侍經幄皆一時高選豈惟
陋學淺聞不足以任職而臣犬馬之齒七十有六衰病
日增雖欲貪榮冐居精力不逮伏望聖慈矜察除臣一
宫觀差遣任便居住庶沾薄禄畢此餘生
其五(十五日)
右臣今月十三日准尚書省劄子以臣乞宫觀差遣奉
聖旨不允者臣以凡庸之才誤蒙睿恩擢侍經幄遂獲
日近清光臣非土木豈不知幸重念臣年齡遲暮精力
衰殘舊學荒蕪十忘八九仰見聖德日躋非陋識淺聞
足以上禆萬一懼旁招人言自貽悔咎加之目視昏花
兩脛痺弱晨趨殿陛每虞顛仆徒以食貧指衆仰禄為
生未能引年辭仕冐寵僥求負罪多矣恭惟皇帝陛下
天度并容無物不覆察臣誠懇除臣一宫觀差遣任便
居住庶沾厚禄以盡餘年
辭免龍圖閣直學士
右臣伏准尚書省劄子奉聖旨除臣龍圖閣直學士提
舉杭州洞霄宫者叨被誤恩榮愧交集所有直學士之
職朝廷清選如臣衰朽豈敢冐居伏望聖慈追還成命
庶安愚分
乞致仕(建炎庚戌)
右臣昨蒙誤恩擢寘貳卿之列老病不足以任職冐聞
天聽竊冀祠宫之禄畢此餘生伏蒙陛下睿慈矜憫俞
其所請仍加延閣之命顧臣何人有此遭遇捐軀未足
報稱坐糜餼廪已逾二年方時艱難而苶然衰瘠力不
能自效疚心靦顔無所容措伏乞守本官致仕以安愚
分
代虔守薦楊孝本
右臣猥以非才謬當郡寄竊惟事君之義莫尚以人而
不祥之實蔽賢為大苟有所知臣敢不勉伏見虔州進
士楊孝本學富行純為輿論信服曩游京師一時忠義
之士多從之學裋褐不完飯䟽飲水而束脩之饋悉以
市書捆載而歸自晦巖穴不求仕進鄕閭故舊憐其貧
恊力周之非其義不受也此雖古人操履無以過之當
路柄臣亦嘗論薦然久未蒙旌擢伏望聖慈不以臣言
之輕特加收采錫之一命以稱朝廷尊德勵善之實
龜山集卷二
