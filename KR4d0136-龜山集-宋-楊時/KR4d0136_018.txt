龜山集卷十八宋楊時撰
書三
與陸思仲
某愚不肖嘗竊念聖人沒逮今千數百年學士大夫皆
外誘勢利鮮克為已者幸吾數人稍知自立不役志於
俗尚齊驅並逐以相先後庶乎異日各有所到比聞吾
友乃欲削髮為僧甚乖所期中夜思之寐不交睫不覺
起立為之歎息也且佛之為中國害久矣士之有志於
古者力排而疾攻之世常有焉若唐之韓退之今之孫
明復石守道歐陽公之徒皆其人也然此數人者其智
未足以明先王之道傳孔孟之學其所守不叛於道蓋
寡矣況如彼何哉是猶以一杯水救一輿薪之火其不
勝也宜矣某自抵京師與定夫從河南二程先生游朝
夕粗聞其緒言雖未能窺聖學門墻然亦不為異端遷
惑矣今夫所謂道者無適而非也況君臣父子夫婦乎
故即君臣而有君臣之義即父子而有父子之仁即夫
婦而有夫婦之别此吾聖人所以無適而非道也離此
而即彼則取舍之心多矣以取舍之心求道則其分於
道也不已遠乎彼其君臣父子夫婦且不能容之則其
為道也不已隘乎且佛之言曰吾之道足以斷輪迴出
死生故溺其說者爭趨之彼以死生為足厭苦而求免
之果足為道耶其信然耶夫古之大學之道必先明天
德知天德則死生之說鬼神之情狀當自見矣是道也
聖人詳言於易不必徇邪說而外求也孟子曰盡其心
者知其性知其性則知天矣子姑盡心然後儒佛之是
非較然而信吾言之不惑也世之為佛之徒者將以為
道耶則廢人倫逆天理非所以為道也將以求福田利
益則與世之行謁公門以徼名逐利者無以異也尚何
足道哉左右無一可者而且為之在先王之時宜有誅
焉而謂賢者可為乎吾友智明志剛於朋游中為可畏
者此不肖汲汲望其成而進於吾道者也今反若是則
吾於他人復何望歟夫道終不復於古乎安得豪傑之
士不易乎世者與之共言乎朋友道廢久矣某於思仲
非特一朝燕游之好也故不敢不以所聞告吾子其慎
思之母以吾言為不足聽也子之為是也内則貽吾親
之憂外則干先王之誅失朋友之望宜速反之無緩區
區臨紙不能盡所懷姑道此布左右伏惟亮之幸甚
謝程漕(博文)
某閩陬鄙人也在昔執亊出守鄉邦某方竊居下邑嘗
誤辱一言之譽欲召寘學校自惟荒薄不敢承命以取
沗冐無實之譏比來湖湘始得從部吏之末瞻望舄履
碌碌無適時才用方愧懼踧踖不寧恐明知之下無以
自逭&KR1986;曠故不敢輙恃昔日眷遇之私妄進一言上浼
高明豈虞過聽遠示教翰見索鄙文奉命驚惶榮愧交
集夫荆湖望高地重譬之據九達之衢舟車之會四方
百物蓋銜尾結轍而至明璣翡翠夜光之璧照乘之珍
為不乏矣有人於此持千金之資坐市區售竒貨宜無
不獲也而搜羅掇拾猶下及於三家之市非務欲並收
盡取不遺一物其何爾乎長沙蓋南北衝會之市區也
執事以清名重德簡在君相餘論所及天下以為輕重
而士之榮辱繋焉則所持之資非特千金也部属之吏
負超卓瓌異之才抱其器欲賈於左右者豈一二哉往
往以疏逖無先為容者不能自達顧某何人乃獨以經術
取知非執事敦大並容欲盡取三家之市何以得此乎
惠出非望刻銘肺腑不敢忘也某自少嘗從事於學六
經微言雖未能究觀盡識然嘗側聞縉紳先生緒論竊
有意焉夫易於六經尤難知自漢魏以來以易名家者
殆數十百人觀其用力之勤蓋自謂能窺天人之奥著
為成書足以師後世然其書具在不為士大夫議評訕
笑用覆醬瓿者無幾矣然則易其可易言乎以孔子之
聖猶曰加我數年五十以學易其玩味之久至於韋編
三絶況其下者乎某用是於易雖欲自進一辭而不能
措筆於其間也雖然學易者貴有得於象意之表而已
區區於章句之末又安能免於譏評訕笑乎故承命以
來無以上副所知愧汗惕息若無所容措蒙索他文謹
錄古律詩序記合一編冒獻玷浼清視不勝惶懼戰慄
之至
與翁子靜
可中會佛於一蓋心傳自到之學其在辟雍學者翕然
從之其所與獨以子靜聖任為稱首古人從師必見其
可師焉而後從之既得其傳則終身守之不可遷惑也
某比往還京師見凡與子静游從者皆道子靜之言意
其居之安自信之篤無復有疑者前書云云乃爾是豈
真疑之耶其過自損抑而姑為之說耶此區區所以欲
有言而未敢也某竊謂學者當知聖人知聖人然後知
所以學舜在深山中與木石居鹿豕游無以異於深山
之野人也而四岳知其可以託天下顔淵在陋巷終日
如愚然而孟子稱其禹稷同道夫豈苟言哉其中必有
誠然不可揜者夫舜之可以託天下顔淵之可以為禹
稷其必有在矣學者不可不知也知此則知所以學矣
世之所謂善知識者皆自謂與諸佛齊肩矣付之以天
下之任未知果能為禹稷否孔子曰知周乎萬物而道
濟天下故不過苟道不足以濟天下皆過也子靜試以
其自得者隱之於心而安推之天下而可行則雖聖人
復起不吾易也夫何疑之有仲素行急作此辭不逮意
荅李杭
良佐足下某愚不知力學未足以窺古人大體凡平居
毫聚銖積而僅有之者皆陳腐熟爛無以誇示流俗故
膠口自絶不敢輙出一語與時相聞犬馬之齒已衰矣
而碌碌猶無聞焉蓋孔子所謂不足畏者宜士大夫之
所憫笑背而去之也足下乃過自貶損若有求於不肖
者其所稱道語皆過情雖名世有不敢當者僬僥之童
付之以千鈞之重非其任也故捧讀愧汗踧踖不寧者
累日雖然某則陋矣而厚意不可以虚辱昔嘗側聞先
生長者之餘論試一言之足下自擇焉夫今人與古人
之學異來書論之悉矣此不復道孟子曰雞鳴而起孳
孳為善者舜之徒也雞鳴而起孳孳為利者跖之徒也
舜跖之相去遠矣而其分乃在乎善利之間則為堯舜
者亦力於為善而已顔子曰舜何人也有為者亦若是
論顔子之學則曰得一善則拳拳服膺而弗失之矣此
古之人用力可考而知也夫聖人人倫之至也豈有異
於人乎哉堯舜之道曰孝弟不過行止疾徐而已皆人
所日用而昧者不知也夏葛而冬裘渴飲而飢食日出
而作晦而息無非道也譬之莫不飲食而知味者鮮矣
推是而求之則堯舜與人同其可知也已然而為是道
者必先乎明善然後知所以為道也明善在致知致知
在格物號物之多至於萬則物將有不可勝窮者反身
而誠則舉天下之物在我矣詩曰天生烝民有物有則
凡形色具於吾身者無非物也而各有則焉反而求之
則天下之理得矣由是而通天下之志類萬物之情參
天地之化其則不遠矣夫人德之門有宜先傳者有後
倦者其序不可誣也若洒掃應對則門人小子所宜先
傳者苟於成人而復使為之則或倦矣然聖人所謂性
與天道者亦豈嘗離夫洒掃應對之間哉其始也即此
而為學其卒也非離此以為道後倦焉者皆由之而不
知者也故曰有始有卒者其惟聖人乎某之所聞如此
足下試思之如何老倦艱於執筆辭不逮意幸亮之
荅吳敦智
某嘗謂舜跖之分在善利而已使世無科舉足以取榮
利則父不以詔其子而士不以學也如是而不為跖之
徒也幾希足下乃獨切切然以明善為急其度越世人
遠矣勉而卒之無怠而止焉則其終為舜之徒也必矣
所示間其旨已具李君書此不復言取而觀之可也幸
照亮
上毛憲(名漸字正仲)
某愚無似家世業儒而名不載於農工商賈之籍惟是
專篤於文學以天資頑鄙不能雕繪組織著為文辭以
取名當世獨好觀古人大節自三代以來風聲氣俗興
衰治亂與士之遭時遇變出處語默竊嘗窺較其一二
而謂當先王之盛禮義之澤漸磨浸灌天下亹亹向風
承德敦厚而成俗於斯時也士游乎膠庠術序之間攬
六藝之英華而充飫乎道德之實凡耳目之所習聞者
皆足以迪已而勵行優游自得不見異物而遷焉此三
代之士所以彬彬多全德也夷陵至於戰國暴君汚吏
各逞其私欲磨牙搖脣相吞噬者天下相環也機會之
變間不容髮故從人合之以效其謀衡人離之以攻其
後掉三寸之舌鬭天下之諸侯歛為已功由是靡靡日
入於亂也漢興襲秦遺俗而高皇帝起於布衣戶伍之
中一呼而有天下慢而侮人尤不喜儒士故一時貪利
頑鈍無恥者多歸之雖秉國鈞衡為一代宗臣者猶且
囚拘縲絏而不知去況其餘人乎光武中興尤旌節義
之士而依違附逆之徒多見戮辱故宏儒遠志累行高
舉激揚風流者方軌而出及其衰也懷濟時之志則以
觸權而嬰禍謝事丘壑則以黨錮而䧟刑雖輿敗輻脱
猶不忍改轍一犯清議則蹈鈇伏鑕而不悔終漢之社
稷僅如垂髮而不絶者亦衆君子之力也東晉之興士
懲前軌皆遺世絶俗視天下治亂恝然如秦人視越人
之肥瘠也而晉從而亡此氣俗之不同然亦興衰治亂
之所繫也故戰國之士務竒謀而不徇正道西漢之士
喜功名而不務奇節東漢之士貴節義而不通時變東
晉之士樂恬曠而不孚實用是皆為世變所移而昧乎
中行者也惟古之聖賢則不然不以世治而堅其操世
亂而敗其度雖變故日更而吾之所守自若也某竊觀
仁宗皇帝承祖宗遺烈綱紀法度一循舊典四十二年
之間天下熙然詠仁而蹈德上自朝廷下至乎郡縣皆
習為寬大而其卒也縱弛而不振迨夫神宗皇帝勵精
為治綜核名實而奉承之吏多失其旨類皆以苛察為
明裒歛為功其極也慘覈少恩主上即位盡蠲前弊而
昔之慘覈者往往變其舊習勉為寬厚以自媚於上者
不可勝計也恭惟閣下以清名重德簡在二聖世方慘
覈不矯激以赴功俗尚寬厚不矜飾以干譽挺然中立
不為世變所移是真常德君子也非夫藴道藏器復古
聖賢之軌躅者其何能爾某閩海之鄙人竊承下風之
日久矣今兹使旆按臨某也實為部吏幸得摳衣斂板
朝夕進趨于左右自惟碌碌無可稱者而遽辱一言之
知在愚賤疎逖之分其何以當此非中行之士不狃於
勢利者殆無以及此也故輒詳列古人之大節與夫平
昔景慕之意以為請見之資進之退之俯伏俟命不勝
戰悚之至
寄毛憲
始聞湖北溪洞寇邊將臣失於制禦或恐使旆當有湖
北之命一方小警固不足煩經略然公之威德素為邊
民信畏旌馭一行使朝廷無南顧之憂亦非小補也某
嘗謂邊事之興多出於饕功幸利之人媟武玩寇不以
朝廷大計為念視生靈荼毒若非已事恬不以為戚夫
蠻獠猖獗自古然也緩之則豺噬豕突干紀而不受命
急之則鳥驚魚散依險以自匿蓋其常態也不務撫馴
之使恩威兩行乃欲幸其有事草薙而獸獮之以求有
功一有失律則敗衂不支上貽朝廷憂此邊吏之大弊
也某愚無知不能曉時事然自少游四方竊觀當世公
卿賢士大夫為不少矣然未見憂國如家視民如赤子
有如公者此正朝廷今日寄委之意也然溪洞之民恃
險為奸非一日也必欲加兵盡誅之則正猶馳韓盧搏
蹇兔於穴中雖有疾足無所騁也更願縻以歲月無急
近功要足以安馴服之而已夫致人而不致於人為主
而不為客亦兵家常勝之道也識淺智昏暗於事機何
足以上贊高明然自以為辱大君子之知而意之所欲
言者不敢不自盡耳浼瀆清視惟仁明矜察幸甚
上提舉
某聞之在下位不獲乎上民不可得而治也獲乎上有
道其本在於明善誠身而已某愚無似雖未能明善誠
身竊有志焉不幸迫於窮空故未及信而仕徒苟升合
之禄以自活然一邑之中有民有社休戚繫焉又不得
如古之抱關擊柝者之無責也其自視欿然懼終無以
取獲乎上方罪戾是憂尚何望治民之效哉恭惟閣下
以清德重望為時顯人當朝廷更法造令之初遴東賢
才出將使指而閣下首被其選則明天子所以眷倚之
意何如哉下車之初某幸得從部吏之末瞻望舄履與
聞謦欬之餘論高明之見洞照幽隱而不以賢貴自挾
詢謀博訪務盡下情凡所以丁寧教戒者無非以民為
念非篤厚仁人以天下之重自任其何能爾哉某退而
私自喜幸曰閣下之盛德兼容如此某雖愚無似不足
以取獲乎上亦庶乎有賴以自全也既而寮吏相與言
曰閣下之務盡下情如此法令有疑而未安者可不自
盡哉疑而匿情非所以事大君子之道也某私竊識之
近承州符錄凖使命應舊係代名人役未滿而募充者
例不支錢此於法有疑而未安者故不敢不自盡也某
不能周知十邑之利害寧鄉之請如此是必寧鄉可行
也瀏陽之民未罷役以前而雇人代充者皆月計其直
然每有踰期不償而至於理訴者時時有之官既罷役
矣而彼自願充則又安肯復與之直推之人情萬無此
也夫募役者亦豈有他意哉為利而來耳既不與之直
則誰復願者若令取諸舊役者則官既罷其役矣而又
使之出其直則是昔之放罷皆㒺之也使代名者不願
而求去則如之何勢須強之強之雖從而匱乏者無資
以自給則勢不能久也而遂至於逃亡則如之何必以
刑加之如是得無駭民乎然朝旨自有明文特為鄉差
未滿者設耳代名之人法所不載不惟於理勢未安於
前後&KR0897;旨亦自有妨幸加明察如寧鄉可行則行之他
邑使各陳其可否然後徐審處之莫大之幸也如郴州
議保正長不支錢此固元豐舊法行之可也然什五之
法蓋兆於治古之時而元豐保正之役其實三大戶也
既使之輸錢又使之充役則免役之名浮矣元祐之間
果於罷去而不疑者特藉此為說耳故朝廷更法之初
指言不得用保正長者蓋亦懲此說也今又議不支錢
恐非朝廷始意且不能使元祐議法者無辭也某竊謂
不若計其歲雇之直蠲減所出役錢為善耳夫建議不
支錢者其意不過欲寡取於民也某不能周知一路以
長沙一郡計之所敷之數比元豐舊額固已十蠲其六
七矣元祐差役自二百五十畝以上充弓手大抵十年
兩役也計其雇直則十年所出無慮二百千以今法言
之有田二百五十畝十年所輸才五十餘千耳其為法
豈不優哉方之元豐所蠲如此較之元祐其利又如此
雖取之何傷也又奚必銖銖計其多寡哉某愚不自量
妄以狂瞽之言聞于左右是即蓍龜之神以自取瀆耳
何足以上禆高明萬一然惓惓之情不敢不自盡者蓋
以為事大君子之道義當如此也惟仁明察其愚誠不
加妄言之誅則幸矣冐犯威嚴俯伏俟命不勝戰慄之至
代人上王令
某嘗謂周之士也貴秦之士也賤周之士非獨上之人
貴之也士亦知自貴焉秦之士非獨上之人賤之也士
亦輕自賤焉自秦而來迄于今千有餘歲士之知自貴
者何其少而輕自賤者何多耶蓋古之士雖一介之賤
厠於編戶齊民之間裋褐不完食菽飲水裕然有餘而
不知王公之為尊與夫膏梁文繡之為美也三公之位
非其道也有弗屑焉萬金之餽非其義也有弗受焉夫
如是上之人雖欲挾貴自尊以輕天下之士其可得乎
後世之士顛寘利欲而不知有貴於已者故守道循理
之志薄而偷合苟得之行多伺候公卿之門奔走權勢
之塗脇肩謟笑以取容悦其自處如是而欲人貴之其
可得乎故愚竊謂士之貴賤雖視勢盛衰然其所以貴
賤者皆其自取也某誦斯言久矣故常自屏乎窮閻陋
屋聲迹昧昧不敢輕為自賤之行以求聞於人今兹執
事來宰是邑下車臨政未旬浹間民吏肅清不敢為奸
某私竊自幸以為君子之治既有以服人必有以養人
養人以善當自庠術始某幸為士則教之育之以成就
其志者宜在今日也故輒隨諸生俯伏門牆以俟進退
之命非敢求聞于左右也殆以為後日請教之資耳
代人上江令
士以䞇見先達之門者三太上為道其次為禮其下為
名君子之居是邦也亊其大夫之賢者資之以為仁此
為道者也今之守令實古之諸侯為其士民者有古君
臣之義以臣見君此為禮者也飾竿牘之勤借齒牙之
論欲以取重於時此為名也為名者君子恥之而滔滔
者皆是也某昏懦不肖自視無以取名然亦不願乎名
之過實也其才質之下固不足以語道然竊嘗有志焉
蓋惟執事高才盛名聞于四方某也承下風而望餘光
久矣今兹來吾邑某幸隨諸生奔走車塵轍迹之間得
聞謦欬之音粹面盎背溢於所聞多矣下車蒞政而老
奸宿吏下至編戶細民無不風動某也託迹封域之間
日被德化夙昔為道之志其庶乎得伸於今日也故敢
輒書所志冐進于左右然未知執事將哀其志而進之
耶將以昏愚而棄之耶俯伏門墻進退俟命
與張秀才
某辱書勤懇似有求者稱道過當皆盛德所宜辭非老
拙者敢當也慙悚慙悚某齒髮向衰自惟陳腐背馳之
學無以仰追時好逢學士大夫不敢輙出一語自取譏
笑不意足下惓惓乃爾得無過愛者妄以溢美之言欺
左右乎不敢當
龜山集卷十八
