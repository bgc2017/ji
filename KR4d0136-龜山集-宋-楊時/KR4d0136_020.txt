龜山集卷二十宋楊時撰
書五
荅胡康侯其一
辱疏示所疑非公敦朋友之義不以賢自挾何能如是
以能問於不能以多問於寡士無此風久矣乃今得吾
康侯也幸甚以某之不肖何足以知之然不敢不盡所
聞以求切磋之益言而是耶固願與朋友共之言而非
耶亦願公見告庶乎其有警也致知格物蓋言致知當
極盡物理也理有不盡則天下之物皆足以亂吾之知
思期於意誠心正遠矣書云惟精惟一允執厥中執中
之道精一是也夫中者不偏之謂也一物不該焉則偏
矣中庸曰喜怒哀樂之未發謂之中但於喜怒哀樂未
發之時以心騐之時中之義自見非精一烏能執之夫
盈天地之間孰非道乎道而可離則道有在矣譬之四
方有定位焉適東則離乎西適南則離乎北斯可離也
若夫無適而非道則焉所可離耶如寒而衣饑而食日
出而作晦而息耳目之視聽手足之舉履無非道也此
百姓所以日用而不知伊尹耕於有莘之野以樂堯舜
之道夫堯舜之道豈有物可玩而樂之乎即耕于有莘
之野是已此農夫田父之所日用者而伊尹之樂有在
乎是則伊尹所謂知之者也夫精義入神乃所以致用
利用安身乃所以崇德此合内外之道也天下之物理
一而分殊知其理一所以為仁知其分殊所以為義權
其分之輕重無銖分之差則精矣夫為仁由已爾何力
不足之有顔淵之克已復禮仲弓之出門如見大賓使
民如承大祭若此皆用力處也但以身體之當自知爾
夫通天下一氣也人受天地之中以生其盈虚常與天
地流通寧非剛大乎人惟自梏於形體故不見其至大
不知集義所生故不見其至剛善養氣者無加損焉勿
暴之而已乃所謂直也用意以養之皆揠苖者也曲孰
甚焉某之鄙意如此公試思之如何適會同官黎君到
而來僕立候倉卒奉荅不逮意幸亮之
其二
某辱示問皆聖賢大致某也何足以知然試嘗語其所
聞孟子曰雞鳴而起孳孳為善舜之徒也孳孳為利跖
之徒也舜跖之相去遠矣而其分迺在乎善利之間故
顔淵得一善則拳拳服膺而不敢失其學為舜亦曰擇
善而固執之而已舜文之聖若合符節則潜心乎文王
者亦豈外是乎記曰當其可之謂時孔子聖之時一當
其可之謂也故曰可以仕則仕可以止則止可以速則
速可以久則久是皆天下之中道非有甚高難行之事
也故孟子曰仲尼不為已甚者非真知之烏能以是稱
孔子乎然則所願學者亦求所謂當其可已矣夫參也
魯疑非通敏之才也然某竊嘗謂曾子竞以魯得之若
夫便儇激厲則其去道也遠矣自孟子沒聖學失傳荀
卿而下皆未得其門而入者也七篇之書具在始終考
之不過道性善而已知此則天下之理得而諸子之失
其傳皆可見也夫學道者捨先聖之書何求哉譬之適
九達之衢未知所之六經能指其攸趣而已因其所指
而之焉則庶乎其有至也徒敝精神於章句之間則末
矣孔子固天縱之將聖也其學宜不俟十年乃一進蓋
聖人以其身為天下法故言之序如此顔淵未至乎從
心故未達者一間也夫論伯夷之清則聖人之清也柳
下惠之和則聖人之和也故孟子曰皆古聖人也未至
乎大成故孔子曰賢人而已伊尹耕於有莘之野湯三
幣聘之乃幡然而改伯夷特不事非君爾聞文作興
則曰盍歸乎來方伯夷居北海之濱文王以三幣聘之
伊尹居有莘之野湯致之不以其道二人者宜如何哉
此未可論必進必退也伊尹利澤及天下故孟子不言
伊尹之風者則後世又安得有弊乎孔子之時去柳下
惠亦未遠矣長沮桀溺荷蓧楚狂之徒皆不進者也柳
下惠所以救其弊者其效安在孟子曰聞伯夷之風者
貪夫廉懦夫有立志聞柳下惠之風者鄙夫寬薄夫敦
第深考此言則二人之風不為進退明矣然其風足以
廉貪敦薄故可為百世之師論其學則必至於隘與不
恭矣此君子所以不由也田常為亂於齊齊君蓋弗勝
也宰予附田常則誰得而殺之使其為齊君而死則予
何罪焉當是時有闞止字子我死於田常之亂是必傳
之者誤而為宰我也孔子謂於予與何誅豈以予無質
而遂棄之乎則人之有賴乎聖人者鮮矣謂之不誅乃
所以切責之也凡孔子之門人皆未可以一言斷其終
身也後之所進者多矣與於四科何足怪哉管仲為政
於齊足以合諸侯而正天下其功足錄也然學當為王
者事故仲尼之徒無道桓文者昔嬖奚與王良乘王良
曰吾為之範我馳驅終日不獲一為之詭遇一朝而獲
十管仲之功曾西未必能為之然管仲之功詭遇也詭
遇而得禽獸雖若丘陵弗為也曾西羞比管仲正類是
歟朋友道喪久矣切磋之益吾徒所當勉也鄙意如此
恐未中理願以見告
其三
示諭别後持五戒益知進學之力也欣慰欣慰某竊謂
古之善授戒者莫如孔子善持戒者莫如顔淵非禮勿
視勿聽勿言勿動持此則士之所以修身慎行者無遺
力矣持之奈何曰禮而已此一言足以蔽之約而易守
也不窒其源而杜其末流雖日省之遇事輒發矣不可
知也春秋義探賾精到恨不及見全書也玩味欽嘆然
周官有司盟之職凡詛盟皆天子以吏治之諸侯不得
私相盟也一有渝盟則刑隨之春秋之時諸侯不復聽
命於天子故口血未乾而報復之兵已至其境失政刑
矣凡書盟者皆惡之記言大道既隱天下為家謂三代
盛時也商人作誓而民始畔周人作會而民始疑若湯
誓泰誓之類蓋湯武之事此數者似非聖人之言恐不
足引以為證更思之如何
其四
正蒙之書關中學者尊信之與論語等其徒未嘗輕以
示人蓋恐未信者不惟無益徒增其鄙慢爾如西銘一
篇伊川謂與孟子性善養氣之論同功皆前聖所未發
也詳味之乃見其用意之深性命之說雖揚雄猶未能
造其藩籬況他人乎而世儒易言之多見其妄也孔子
曰五十而知天命以孔子之聖猶待五十而後知其所
知蓋有未易言者非止如世儒之說也學者當求之聖
人不當徒為空言而已公之篤志好學而每蒙謙虚不
見鄙外故輒肆言之而不自知其愚也惟亮之
其五
承示及春秋事實鄙意猶有疑者所論虞氏之史直書
其君之名而不避載其父母昆弟之惡而不隱某竊謂
四岳稱舜之父頑母嚚象傲乃舜在側微未登庸之時
言之宜若無害周人雖以諱事神而有諡法然且名之
曰幽厲孝子慈孫百世不能改則雖有諡其惡猶不隱
也禮曰臨文不諱故文王名昌而雝之詩曰克昌厥後
武王名發而小宛之詩曰明發不寐若此類皆臨文不
諱也雖魯亦然莊公名同而書同盟僖公名申而書戊
申不可謂從虞史之質將仲子叔于田皆刺莊公也清
人刺文公也不勝其母而害其弟詩人以刺莊公而不
及段使高克將兵久而不召衆散而歸詩人以刺文公
而不及克以莊文之罪著矣不待春秋書之而後見鄙
意如此更思之如何
其六
劉質夫受經於明道伊川之門積有年矣其論元年之
義詳甚某故未敢輕議其說蒙錄示第一段義非高明
不見鄙外何以得此幸甚幸甚公之用意精深非淺陋
所能窺其閫奥然意有所疑義不敢默姑試言之所謂
元者仁也仁者心也春秋深明其義當自貴者始故治
國先正其心其說似太支離矣恐改元初無此意三代
正朔如忠質文之尚循環無端不可增損也秦以亥為
正失其旨矣斗綱之端連貫營室織女之紀指牽牛之
初以紀日月故曰星紀五星起其初日月起其中其時
為冬至其辰為丑三代各據一統明三統常合而迭為
首周環五行之道也周據天統以時言也商據地統以
辰言也夏據人統以人事言也故三代之時惟夏為正
謂春秋以周正紀事是也正朔必自天子出改正朔恐
聖人不為也若謂以夏時冠月如定公元年冬十月隕
霜殺菽若以夏時言之則十月隕霜乃其時也不足為
災異周十月乃夏之八月若以夏時冠月當曰秋十月
也正朔如建子丑是也雖用夏時月不可謂改正朔鄙
意如此公試思之如何如未中理更希疏示以開未悟
其七
聖學不明士志於道者往往汨於世習而不知雖英才
異禀卒能自拔於流俗者無幾也某嘗私竊謂學者之
視聖人其猶射者之於正鵠乎雖巧力所及有遠近中
否之不齊未有不至於正鵠而可以言射也士之去聖
人或相倍蓰或相什百所造固不同未有不同乎聖人
而可以言學也譬之升堂奥者必得其門而入乃可至
過其藩望望然去之則終身不能至然則至學非難知
所以學為難某愚不自量力之不足也妄有意焉思得
朋游共學左右提掖覬獲一游其藩乃今得康侯蓋知
衰老之有望也
其八
承示問政事先後緩急之序與夫要領所在某目視昏
耄何足以知之以公積學之久經綸之業皆素所饜飫
者乃下詢於陳腐陋儒非公不以賢自挾樂取諸人以
為善何以有此三復來貺欽嘆無已然厚意不可以虚
辱試誦其所聞惟寬明不以僣凟為罪則萬萬幸甚某
竊觀自金人渝盟河北淮南諸郡皆非吾有民物凋弊
賦入無幾軍儲資用十百於前日天時地利在今日皆
不可恃也所恃者人和而已方時艱難不早為之經畫
一日有不足不免暴取於民一失民心其患有不可勝
言者不得不慮也某竊謂當今政事惟理財最為急務
考之先王所謂理財者非盡籠天下之利而有之也取
之有道用之有節各當於義之謂也取之不以其道用
之不以其節而不當於義則非理矣故周官以九職任
之而後以九賦歛之其取之可謂有道矣九賦之入各
有所待如關市之賦以待王之膳服邦中之賦以待賓
客之類是也邦之大用内府受之邦之小用外府受焉
有不可得而侵紊之也冢宰以九式均節之下至工事
芻秣之微匪頒好用皆有式焉雖人主不得而逾也
所謂惟王及后不會特膳服之類而已有不如式
雖有司不會冡宰得以式論之矣世儒以為至尊不可
以法數制之非正論也夫天之所生地之所藏今猶昔
也昔常有餘而今不足其弊必有在矣朝廷蓋未之究
也建隆之初荆湖江浙河東川廣福建皆非朝廷有也
所有者惟南京東西數郡而已當五季之亂干戈日尋
然未嘗以用不足為憂崇寧以來承祖宗積累之厚尺地
莫非其有也一民莫非其臣也而日以不足為憂何哉
處之不得其道故也國家景德皇祐嘗為會計錄以總
核天下財賦之出入百官餼廪之奉軍儲邊計凡邦國
之經用皆有常數如内府所藏以待軍興郊賞之費茶
鹽之入以待邊儲元豐之備對元祐之會計皆放此也
此祖宗之遺法蓋得周官待用之意也今宜為紹興會
計錄取祖宗三書參較之凡吏員之增減兵旅之多寡
戶口之登耗賦入之盈虚皆可考也知有餘不足之弊
根可以究見矣然後量入以為出而均節之殘破州縣
使有無相補庶無闕事矣祖宗設制置發運司蓋始於
王朴之議其措畫可謂詳盡矣朝廷捐數百萬緡以為
糴本使總六路之計通融移用與三司相為表裏以給
中都之費六路豐凶更有不常一路歲稔則增糴以充
漕計饑凶去處則罷糴使輸折斛錢而已故上下俱寬
而中都不乏最為良法自胡師文以糴本為羨餘以獻
發運司拱手無可為者此直達之議所從起也既行直
達而鹽法隨變其患有不可勝言者蓋轉搬與鹽法相
因以為利不可偏舉也祖宗時荆湖南北江東西漕米
至真陽下卸即載鹽以歸諸路每歲所得鹽課無慮數
十萬緡以充經費故漕計不乏則横歛不加於民而上
下裕矣自抄鹽之法行鹽課悉歸𣙜貨諸路一無所得
故漕計日以不給而經用不可闕非出於漕臣之家亦
取諸民而已此上下所以俱受其弊也閩中舊官賣鹽
每觔二十七文今民間每觔至百二三十文細民均被
其害而盜販所以公行也所謂制置發運與三司相為
表裏者蓋發運通融六路之計錢穀銀絹之類視三司
所闕者為之應辦故中都常不闕也其為利多矣自黃
帝立兵乘之法以寓軍政歴世因之未之有改也至周
為尤詳居則為比閭族黨州鄉出則為伍兩軍師之制
使之相保相受刑罰慶賞相及用一律也天子無事歲
三田以供祭祀賓客充君之庖而已其事宜若緩而不
切也而王執路鼔親臨之教以坐作進退有不用命者
則刑戮隨之其教習之嚴如此故六鄉之兵出則無不
勝以其威令素行故也丘井之廢久矣兵農不可以復
合而伍兩軍師之制不可不講無事之時使之相保相
受刑罰慶賞相及用之於有事之際則申之以束伍之
令督之旌旗指揮之節臨難而不相救見敵而不用命
必戮無赦使士卒畏我而不畏敵然後可用若夫伍法
不修雖有百萬之師如養驕子不可用也傳曰秦之銳
士不可當齊晉之節制齊晉之節制不可以當湯武之
仁義某竊謂雖有仁義之兵苟無節制亦不可以取勝
甘誓曰左不攻于左汝不恭命右不攻于右汝不恭命
弗用命則孥戮女牧誓曰不愆于六步七步乃止齊焉
不愆于四伐五伐乃止齊焉其節制之嚴蓋如此故聖
人著之於經以為後世法也故諸葛孔明曰有制之兵
無能之將不可以敗無制之兵有能之將不可以勝此
之謂也夫軍政不修無甚於今日閩中盜賊初嘯聚不
過數百而已其後猖獗如此蓋王師養成其禍也賊在
建安幾二年無一人一騎至賊境者王師所過民被其
毒有甚於盜賊百姓至相謂曰寧被盜賊不願王師入
境軍無律一至於此此二事最今日之急務自蔡京用
事王黼李邦彦繼之祖宗之法掃蕩殆盡如尚書省戾
祖宗之法者非一二事冗官之未澄汰與役法之弊所
當損益未易縷數也然今日二事在易蓋蠱之時也蠱
之成卦剛上而柔下剛柔不交上下不相與不足與有
為巽而上無剛徤之才不能以有為此事之所以蠱也
左傳皿蟲為蠱蠱者敗壊之象也先王之治蠱也如治陋
室然欂櫨扂楔各安所施不易其處則庶幾其苟完矣
物物而紛更之腐者敗傾者不可復支矣夫通變之謂
時因其財而通變之則蠱元亨而天下治矣此治蠱之
道也此二事其大略如此其委曲措畫在執國柄者詳
視而審處之非毫楮可盡也夫執中不可以無權執中
無權猶執一也聖人所謂權者猶權衡之權量輕重而
取中也用之無銖兩之差則物得其平矣今物有首重
而末輕者執其中而不知權則物失其平非所以用中
也世人以用智為知權誤矣孟子曰所惡於智者為其
鑿也如智若禹之行水則無惡於智也蓋禹之行水循
固然之理行其所無事而已若用智以為權則皆智之
鑿孟子之所惡也可不慎歟
其九
伊川先生語錄在念未嘗忘也但以兵火散失收拾未
聚舊日惟羅仲素編集備甚今仲素已死於道途行李
亦遭賊火已託人於其家尋訪若得五六亦便下手矣
和卿誌文深愧鄙拙不足以發揚其美蒙公見與可以
塞責矣三經義辨已成書俟脱藁即附去以求參訂也
近因傷冷嗽大作累日不能興昨日方稍平然飲食猶
未復常倦甚作書不及一一
其十
荆公黜王爵罷配享謂其所論多邪說取怨於其徒多
矣此三經義辨蓋不得已也如日錄字說亦有少論著
然此事不易為更須朋友參訂之也今粗已成書更俟
審詳脱稿即繕寫附去也
其十一
某衰朽杜門待盡平時親故凋喪略盡絶無過從者惟
時親書册以自適耳家所藏書為賊棄毁僅存一二語
錄常在念先生之門餘無人某當任其責也蒙寄示二
册尤荷留念然兹事體大雖寡陋不敢不勉近因閱三
經義見有害義理處略為之著論以正王氏之失蓋嘗
論之於朝去其王爵罷配享後生晚學未必知其非也
姑欲終此一事書成未脱稿欵曲當錄以納去取正左
右庶可傳遠也
其十二
承諭及江西宣諭使風采可仰吾鄉使者甚不撓但未
見惠澤及民汚吏革面者盜賊得韓申二將平之今已
無事敝鄉去歲大疫惡少舊常作過者死亡略盡自此
可無盜賊之虞矣近見報襄陽鎮撫檄諸郡領兵收復
中都屢捷洋州亦有報殺獲金兵千餘人所至有捷報
中興可指日望也可喜可喜和卿平生相知第鄙文不
足以發盛美為愧耳浙中數事與初授恩命皆某親聞
見者故不敢專用行狀其他皆無更易如宗室養他人
子初云財用不足患之細也養他人子則宗枝亂矣其
建議乃云有父兄在同居者減半而養母勿給於是其
弊漸去則只是以財不足為憂凡宗室例皆裁減與所
謂亂宗枝之意不相應公更問其詳為增損之乃善伊
川先生語錄昔嘗集諸門人所問以類相從編錄成帙
今皆失之羅仲素舊有一本今仲素已死著其壻尋之
未到近宣幹喻子方云有本甚多計到浙中便付來
其十三
便中辱賜教伏審邇辰燕休台候萬福欣慰欣慰某衰
朽杜門粗適閒中自去歲來稍安静而汀邵與江西鄰
虔州時有竊發者侵逼境上王師往來恼恼不能治安
也昨日又聞建安有此警帥司遣兵會合未知如何也
江北雖屢有捷報而所傳不一聞之憂喜相半未能釋
然不以為慮也世事如此奈何奈何示諭湖湘州縣皆
帖然人已歸業殊可喜此岳將之力也然屯戍之多所
至艱窘非特長沙也閩中素貧近降祠部一萬道已敷
配在民間貧家所敷已二百千未知所從出細民可知
矣不知湖湘有此否事之可憂者非毫楮可盡餘寒未
解惟冀為道保重副此頌祝
其十四
語錄子才所寄已到方編集諸公所錄以類相從有異
同當一一考正然後可以漸次刪潤非旬月可了也俟
書成即納去某近著三經義辨正王氏之學繆戾處方
就俟脱藁納去取正左右庶可傳後學也曾吉甫頃在
維揚亦嘗相聚但初未嘗講學耳公既稱其如此士大
夫間豈易得哉若得其來時親其緒論固所幸願也
其十五
久不聞問方深馳企辱書伏審旅寓台候萬福欣慰欣
慰某老拙如常去冬松溪賊范忠大作武尉被害焚劫
縣道略盡首領已為申將禽獲殘黨出境勢無能為也
又傳虔寇陳顒犯漳汀朝廷已遣申將往討捕敝邑相
去差遠民間不甚驚擾稍得安居時親書冊聊用自適
耳餘無足道者正遠瞻晤惟冀對時為道自重
其十六
知令似龍圖先往湖外得近信否長沙方易帥勢未可
往更俟浙帥來如何徐行未晚也伯紀言章醜詆之以
為有跋扈之漸天下知有宣撫不知有朝廷賴君相眷
知猶得宫祠而罷甚幸浙帥尚在嶺表不知何時可來
湖中么賊未殄伯紀已有罷命新帥未到人情不無向
背萬一有警為之奈何在伯紀尤可慮也梁參議聞已
歸未到鄉里云徑往福唐般家得渠來則湖外事可盡
知也
其十七
某竊謂令出惟行弗惟反欲令之不反當慎其始始之
不慎雖欲不反不可得也閩中二三年來盜賊羣起在
四川軍被害為甚夷傷之餘民力凋敝極矣蒙恩放免
紹興二年秋夏二税及役錢一料非朝廷勤恤民隱何
以得此既而漕司檢准紹興令諸赦降放及倚閣税租
者各不得過三分行下州縣依舊催納七分急於星火
民被其澤方歡欣鼓舞未逾月遂轉而為怨咨良可惜
也朝廷既有著令不得過三分赦書不應全放是徒為
文具罔民耳後雖有德意人誰信之恐自是民不立矣
其患有不可勝言者赦書既已盡放有司亦不宜沮格
二者胥失矣皆不慎令之過也放税租出於一時之異
恩自當量災傷分數減放使民受實惠何必著為令格
不得過三分是豫為罔民之具以資裒刻之吏耳非令
之善也某衰朽杜門不欲聞外事因催税者及門見邑
中行移如此恐遠方利病公所欲知故輒及之願勿以
語人恐貽不恤緯之謗至禱
龜山集卷二十
