龜山集卷五宋楊時撰
經筵講義
尚書
吉人為善節
德惟一動罔不吉德二三動罔不凶所謂吉人者以其
德惟一也所謂凶人者以其德二三也蓋誠則一不誠
則矯誣妄作故二三此吉凶所由分也舜雞鳴而起禹
思日孜孜寸隂是惜為善惟日不足也丹朱惟慢遊是
好傲虐是作罔晝夜頟頟為不善惟日不足也舜為法
於天下可傳於後世孔子於禹無間然人君所當法者
舜禹而已夫世之亂亡之君非盡無欲善之心而天下
卒至於不治者以其見善不明而所謂善者未必善故
也古之欲明明德於天下者必先於致知致知所以明
善也欲致其知非學不能故傅說之告其君曰念終始
典于學以此
播棄犁老節
犁老宜親而播棄之罪人宜遠而昵比之冒色而至於
淫沉湎而至於溺敢行暴虐而至於肆則益甚矣罔有
悛心故也夫下之化上猶影之隨形也播棄犁老昵比
罪人故臣下化而為朋淫湎肆虐故臣下化而相滅上
下相比為惡則無辜陷刑者無所赴愬籲天而已夫淫
湎肆虐行之於身則流毒未遠至於臣下化之則害之
加乎人者廣矣此穢德所以彰聞也
惟天惠民節
惟天地萬物父母惟人萬物之靈亶聰明作元后元后
作民父母夫盈天地之間皆物也而人居一焉人者物
之靈而已天地子萬物其生養之具皆天之所以惠民
也元后繼天而為之子其聰明足以乂民民之父母也
其子民也授之常産使寒而衣饑而食蓋天而惠民者
也夏王弗克若天流毒下國則自絶于天矣天所以佑
命成湯降黜夏命也然湯放桀封其後於杞非𠞰絶之
降黜而已
惟受罪浮于桀節
剥喪元良賊虐諫輔非特敷虐于萬方百姓而已謂已
有天命謂敬不足行謂祭無益謂暴無傷其慢神虐民
非特矯誣上天布命于下而已此紂之罪所以浮於桀
也天之降黜夏命如是則厥監不遠在彼夏王而已夫
人君昵比小人則讒諛日進而法家拂士衆所共嫉也
分而為用則其禍必至於相滅願治之君可不戒之哉
論語
巧言令色章
剛毅木訥不為儀容辭令以外騖故近仁巧言非訥也
令色非木也故鮮仁記曰服其服則文之以君子之容
有其容則文之以君子之辭容辭以文之則非木訥也
文之而實其德則雖或巧令未為過矣故記曰辭欲巧
詩仲山甫則以令儀令色稱之則巧令非盡無仁也鮮
而已矣然二者之不仁巧言為甚故巧言之詩為傷於
讒而作也蓋讒人之言常巧矣故能變亂是非之實中
傷善類以蔽惑人主之聽不可不察也
吾日三省吾身章
仁之於人無彼已之異謀之在人猶在我也謀而不忠
違仁遠矣朋友之交與君臣父子夫婦兄弟同謂之達
道蓋人之大倫也交而不信違道遠矣傳而不習非尊
其所聞也口耳之學難與進德矣君子進德以忠信為
主故曾子之省其身以此夫民生之初無相生養之道
寒而求衣饑而求食不能自為之謀謀之其在人君乎
先王為之正經界而授之田制里廬而與之居植桑麻
於牆下畜雞彘於其間使之衣帛食肉養生送死而無
憾凡此皆為人謀也若夫征求無藝擅天下之利而有
之以為已私坐視民之流亡凍餒而莫之恤非為人謀
而忠者也伐木之詩曰自天子至於庶人未有不須友
以成者親親以睦友賢不棄此交朋友之道也苟無尊
德義之誠心使賢者不獲自進雖有輔仁之友無益矣
人君能以是省其身而患德之不修天下之不治未之
有也
道千乘之國章
滕文公問為國孟子曰民事不可緩也故道千乘之國
以敬事而信為先蓋不敬則下慢不信則下無適從而
事卒不立矣崇寧大臣輕變祖宗故事而不能期月守
如鈔引之法是也其害有不可勝言者故寬恤之詔季
一舉之徒掛之牆壁而民不聽以其易為而無信故也
此前日之覆轍可不鑒之哉易曰節以制度不傷財不
害民蓋用不節則必至於傷財傷財必至於害人故思
愛人必先節用節用而不以制度則儉而或至於廢禮
非所以為節也夫先王所謂理財者非盡籠天下之利
而有之其取之有道用之有節而各當於義之謂也取
之不以其道用之不以其節而不當於義則非理矣故
周官以九職任民而後以九賦斂之九賦之入各有所
待不相侵紊而太宰又以九式均節之下至公事芻秣
之微匪頒好用咸有式焉雖人主不得而逾也歲終制
國用則量入而為出此之謂制度有不如式則太宰得
以均節之所謂王及后世子不會者特有司之事耳蓋
有司當禀令而已不可得而會也崇寧以來汙吏持不
會之說以濟其姦私竊横斂而莫之禁故費出無經而
上下困矣尚何愛人之有古之於民春析夏因秋夷冬
隩各以其時其使之也家無過一人歲無過三日則數
口之家常有餘力矣既蜡則休老勞農君子不興功此
愛人之道也用之或違其時使力本者不獲自盡雖有
愛人之心而民不被澤矣故言節用愛人而繼之以此
也
君子不重則不威章
正其衣冠尊其瞻視儼然人望而畏之則重而有威矣
不重則易為物遷故學則不固主忠信求諸已也尚友
取諸人也取諸人以為善而友非其人則淪胥而敗矣
故無友不如已者合志同方營道同術所謂如已者也
聞善則相告見不善則相戒故能相觀而善也過憚改
亦不足以成德矣夫古之聖人前旒蔽明非禮勿視黈
纊塞聰非禮勿聽升車則有和鸞之音行步則有佩玉
之聲出入起居容節必比於禮樂人君所以自重其身
也故能不怒而民威於鈇鉞如是而物能遷之無有也
中庸曰天之所以為天文王之所以為文純亦不已老
子曰公乃王王乃天蓋王之與天無二道也一於誠而
已誠者忠信之成名也言而天下則之動而天下道之
由是道也可不主忠信乎一失之則天下相率而為偽
矣其禍有不可勝言者有天下者其可忽之哉舜曰臣
作朕股肱耳目蓋與之為一體也則其有賢無不如已
者又曰予違汝弼汝無面從有違而臣得以弼之則過
宜不憚改矣故能亮天功而成帝業此人君所宜法也
末世之君好臣其所教而不好臣其所受教則所友不
如已者耳故法家拂士遠而讒諂面諛之人至所以不
聞其過而天下日入於亂也可不戒哉
慎終追遠章
曾子者孔子弟子曾參也孟子曰養生不足以當大事
惟送死足以當大事則大事人子所宜慎也故三日而
殯凡附於身者必誠必信勿之有悔焉耳矣三月而葬
凡附於棺者必誠必信勿之有悔焉耳矣夫一物不具
皆悔也雖有悔焉無及矣此不可不慎也春秋祭祀以
時思之所以追遠也齋之日思其居處思其笑語思其
志意思其所樂思其所嗜齋三日乃見其所為齋者則
孝子所以盡其心者至矣今夫孩提之童無不知愛其
親也則其生厚矣有妻子則慕妻子知好色則慕少艾
仕則慕君而不能終身慕父母者因物有遷也至於追
遠猶且慎之而不忘則終身慕可知矣以是而帥之民
德其有不歸厚乎歸者反其生之謂也孟子曰大孝終
身慕父母五十而慕者予於大舜見之矣蓋舜自三十
登庸至於五十則備此三者而未足以解憂惟順父母
為足以解憂故五十而慕孔子獨於舜見之矣舜之為
法於天下可傳於後世者無盛於此也人君所宜取法
者舍舜何以哉
夫子至於是邦也章
子禽弟子陳亢也字子禽子貢弟子端木賜字子貢也
温也者暴慢之氣不設於身體也良者善也生而有之
不假於外也與良知良能之良同惟君子為能有之恭
則不侮儉則不奪讓則不争五者之德夫豈聲音笑貌
可為哉和順積中而英華發外睟然可見而人樂與之
也以是而求求在我也所以異乎人之求之與夫温良
恭儉讓蓋常德也非有甚高難行之事仲尼不為已甚
者如是而已世之人厭常不為而不知常德之為貴故
賢知者過之而道終不明不行矣為天下國家者欲與
之共政舍常德宜無足與也故書曰彰厥有常吉哉此
之謂也
君子食無求飽章
君子無終日之間違仁則是心不可須臾離也食而飽
居而安亦人情之所同欲者君子豈獨異於人哉蓋有
求焉則違是遠矣故不為也夫敏事則有功慎言則無
口過又能就有道而正焉則其自視常若不及矣斯其
所以為好學也與夫食無求飽居無求安非志於道者
不能也古之聖人以天下為心其於居食之際非徒若
是而已食而飽必思天下之有未飽者居而安必思天
下之有未安者當禹之時烝民未粒故菲飲食雖欲求
飽有未暇也民未得平土而居故卑宫室過門不入雖
欲求安有不可得也聖人之以天下為心者蓋如此後
之為天下者可不監之哉
貧而無諂章
貧而無諂則貧不至於濫富而無驕則富不至於淫與
夫貧而諂富而驕蓋有間矣然孔子可之而未善也故
又以貧而樂富而好禮告之夫貧樂非有道學者不能
也富而好禮非自修者不能也故子貢以切磋琢磨言
之治骨曰切治角曰磋切磋者資利器而為之者也孔
子曰工欲善其事必先利其器居是邦也事其大夫之
賢者友其士之仁者仁賢所謂利器也故道學如之治
玉曰琢治石曰磨琢磨用石以為錯則以石治石也故
自修者如之夫善教人者使人繼其志孔子以貧而樂
富而好禮告之而子貢於切磋琢磨之義自得於言意
之表可謂能繼其志也其知來矣其聞一以知二於斯
見之也夫人君舉天下之富而有之凡海含地負之珍
畢陳於前流辟之音靡曼之色日接乎耳目苟無禮以
節之則徇物而忘返雖竭天下之奉不足以厭其欲矣
傷財害民其弊有不可勝言者富而好禮其可忽諸惟
古之聖人為能反求之於身則無倫之富萬物備焉無
待於外也而禮在其中矣而何好之足云乎人君唯能
以徇物為戒以古聖人為法動容周旋無非禮者則上
下辨而民志定而憂天下之不治未之有也
不患人之不已知章
君子求為可知而已人雖不知而吾之可知者固自若
也無加損焉何患之有不知人則仁賢不肖混淆而不
知所以親遠之則為患也孰甚焉然不知人自天子至
於庶人其患一也而天子為尤甚蓋君子小人之用舍
治亂之所由分也故皋陶為帝陳謨曰在知人在安民
則安民之道以知人為先故也四凶之不誅十六相之
不舉雖欲安民其可得乎然心有偏係則不得其正不
得其正則便嬖寵暱之私得以自近而正士遠矣夫公
則明私則弊公天下之善惡而無容心焉則君子小人
之情得矣亦何患之有
龜山集卷五
