龜山集卷三十七宋楊時撰
銘表碣八
張安時墓誌銘
公諱某字安時姓張氏高祖照仕南唐攝汀州幕官遭
亂退居沙縣故今為南劒州沙縣人曾祖某祖某不仕
父某以公貴累贈正奉大夫母鄧氏贈碩人公自少力
學有文甫冠中熙寧九年進士第調興化司戶參軍福
州閩縣主簿改江州錄事參軍監湖州新市鎮開封府
東明縣酒稅務試學官中選除建州教授未赴改宣德
郎知德州德平鎮上皇嗣位賜緋衣銀魚召赴闕除宗
子博士通判無為軍除太常博士賜對稱旨除監察御
史遷工部員外郎逾年出知興化軍還朝除知信陽軍
入為兵部郎中以郊祀恩賜三品服知廣濟軍初為御
史會四郊齋宫以内侍董其役畿邑騷然公請付將作
而後民得不擾在京百司皆隸臺察而閤門殿中監多
嬖倖持權者蒞其職獨不與怙寵自肆弊尤甚無敢誰
何者公請隸臺察如他司上從之未數月復如舊公由
是乞罷臺職章再上遷郎曹其在信陽朝廷下京西市
金炭淮康鄰壤也支邑十義陽兩邑而已所敷如淮康
十之六民以偏重訴之而前守不加䘏公下車曰守令
民之父母民猶赤子也其可坐視其重困乎即致書漕
臺辨析之甚力卒如所請乃已民頼之不為横斂所困
其去思至于今不忘京東歲洊飢盜賊蜂起民流亡相
属於道有旨蠲其賦租以賑䘏之公既免租而定陶屯
兵逾萬人廪無見糧遂奏乞支降金穀贍軍時相怒而
以二租不當免官言路論之為非辜上悟復官還舊治
已而遇疾遂引年而歸公為人敦樸夷易遇物無城府
洞見心膂一言之出終身可復平居卷不釋手自六經
諸子百氏書一經目輙成誦不忘下至科舉之文亦無
所不記每春官較藝舉天下士公多與焉晩學無根類
以剽截襲取為工公一燭之皆莫能掩也人服其明其
後門生登膴仕居要津者不可勝計而公不一至其門
其外勢利恬於進取蓋如是元祐中禮部侍郎楊公畏
以賢良方正薦公未及對而科適罷士論惜之歴仕五
十餘年以清約自將歸無餘貲而與兄弟同其有無不
以一毫私於已為子孫後日計也初右司諫陳公瑩中
論蔡氏兄弟忤旨竄嶺南方京卞用事之時雖親戚故
舊皆諱言其名公獨附置郵通問不絶人皆為公危之
而公自若也非篤於風義不為刑禍所移寧有是夫故
孝弟著於鄉行義信於朋友惠澤加乎民人無賢愚皆
知其為君子也自宣德郎九遷為朝議大夫以疾終於
正寢實建炎二年八月念九日也享年七十有三娶鄧
氏先公卒贈宜人子男三人周輔廸功郎亳州城父縣
主簿曰周佐曰周俊皆將仕郎女三人長適進士羅宋
次適進士陳應求次適宣義郎直龍圖閣主管江州太
平觀胡寅孫男二人女二人既卒之明年其孤將以十
一月初五日葬公於湖山之陽先塋之左以右正言廖
公剛之狀來請銘余於公有同年之契朋友之恩義不
得辭乃為之銘銘曰少年逢時歴事三世不比不隨獨
行其志儉以持身富以多文瘞銘新阡以示後昆
樞密曹墓誌銘
宋興臣一海内飬息天下幾二百年民生戴白不見兵
革自三代而下承平之久未有如是之盛也崇寧以來
大臣肆為蔽欺盤游無度侈汰日滋諛言盈庭而法家
拂士不容於時故上下俱溺於燕安鴆毒而瞑眩之藥
弗進天下病之無敢言者是時樞密曹公為秘書省正
字獻書盡言犯而無隠上皇優容之初不加怒有旨赴
都堂問状宰臣王黼詰之意有在焉而公語不酬黼怒
翌日編管柳州人皆為公危之公獨怡然自若雖名隸
罪籍而清議翕然歸之以為公輔器也淵聖嗣位召為
御史自御史六遷為延康殿學士簽書樞密院事從人
望也公諱輔字戴德南劍州沙縣人曾祖逞贈正奉大
夫曾祖妣鄧氏咸安郡夫人林氏齊安郡夫人祖寳臣
宣德郎致任贈正奉大夫祖妣鄧氏高平郡夫人考孚
贈宣奉大夫妣羅氏咸寧郡夫人公幼穎悟絶人大父
常竒之謂異日大吾門者必此兒也元符三年中進士
第調福州寧德縣尉以宣奉公卧病乞侍飬丁母夫人
憂未除丁宣奉公憂服除調夀州安豐縣主簿改通仕
郎試中詞學兼茂科特轉文林郎未一月除勅令所刪定
官改宣教郎乞補外通判安肅軍用年勞轉奉議郎除
主管南外宗室財用未一月除秘書省正字磨勘轉承
議郎上書編管柳州坐廢六年量移袁州初在安肅兼
𣙜場事得旨市北珠公奏疏其略曰以彼錙銖之物易
吾億萬之資彼誠以此飬士則士勇以此賞戰則戰勝
是借寇兵資盜糧也上悟而罷靖康初召還被旨引對
論事畢上曰朕所慮為無將也公曰昔漢高祖得蕭何
為丞相何進韓信為大將軍屬以兵柄卒成帝業相得
人則韓信出矣無將亦非所慮他日又論漢用蕭何而
得韓信漢王失軍亡衆跳身遁者數矣何嘗從關中遣
軍補其處非上所詔令召而數萬之衆會與楚相守滎
陽數年軍無見糧何嘗轉漕關中給食不乏夫將與兵
食當是時無急於此三者而何獨辦之則天下大計在
得一相而已今宰相縱不能如何所為盍亦各輸所長
兼採衆論夙夜勤畏協心戮力共濟艱難以成中興之
業乃因循苟且日復一日無肻以身任責者遂至緩於
事機誤國大計此而不懲後將何悔願正其因循苟且
之罪而罷黜之因而奏曰陛下用此數人於艱難之際
敗事必矣上曰卿姑待之公曰國家存亡在此一舉不
容猶豫上曰朕巳有處置次日奏事罷徐進曰臣前論
宰執陛下語臣巳有處置未見行遣臣言官論列大臣
勢不兩立以臣言為是乞早施行不然臣且有罪不復
居此職退而居家待罪上手詔褒諭遣中使押令供職
又乞以河北河東陜西三路有習知山川險易出入向
背繪為三圖以進標揭控扼形勢之地以究知分屯戰
守制敵之要遣將出師則按圖指蹤而廟算决矣又言
王雲出使遣人回奏大金意欲得十六字故號及玉輅
衮冕儀物之類且云不復索三鎮朝廷釋然解憂欲推
尊僭大為不可加之語以崇奉之乘輿上服徑推挽出
境以為屈巳愛民社稷大計當如此臣竊以為社稷大
計在此一舉誠不可忽然或者寬憂於一時而不知移
禍於異日將使天地易位神民失歸逆行倒置有不忍
言者為患為辱古未有也何以言之既與之以如是之
名彼將緣名而責實既與之以如是之器彼將緣器而
致用一二年間或以觀兵較獵或以省方廵狩為名悉
其國衆進壓我境侈辭大意以號令我自謂據域中最
大臣妾海宇當是時俛首而聽之乎抑猶有以却之也
却之則強弱不敵禍且甚於前俛首聽從則天地安得
不易位神民安得不失歸乎又引魯仲連却帝秦之說
以為證累千餘言曲折詳盡此其大略也公在試院中
聞諸奉使計議人竝改為和議左右一二輔臣議不協
遽圖引去公奏疏曰今之議者一於和非也一於戰亦
非也一於和則敵勢憑陵國威沮折三鎮之復尋背前約
一於戰則堂堂二百年基業决成敗於交鋒之間其危
甚矣臣願以和為名以戰為實二者不可一廢惟吾先
後用之耳上深然之即試院中除諫議大夫及出院又
言金使王汭以和為名朝夕到闕恐謀國之臣便以甘
言軟語為敵真情或至緩備墮彼謀計中則前日之禍
踵而至矣因論朝廷宜急而緩者五事以獻如邢洺磁
相當敵南衝而不命將分兵團集民伍置屯列寨之類
是也皆一時要務未幾遷給事中公言臣章疊疊至數
百紙其間施行十未二三陛下雖虚心聽納而大臣置
而不用諫臣失職負不知去之罪敢復冒榮而進乎懇
辭不允左右或為上言擢曹輔寘諫垣令論事忽有移
命得無以為厭聽納乎上曰曹輔遇事輒發斂怨多矣
姑令就閒耳不旬浹除御史中丞是時何㮚罷中書侍
郎兼領開封府事眷遇猶厚公稱謝中即奏㮚輕儇不
可任及金兵渡河公即奏曰去歲彼寨城外西北地勢卑
下不知決水灌最為失策今分城中兵數萬出據東南
劄連珠寨以接外援彼營西北引水灌之必得其利上
以為然宰相唐恪曰水可決城中兵留為根本不可出
公曰兵留城中用兵之死法恪堅持不出兵先決水浸
西北東南無兵為敵所據遂絶外援及除簽書樞密院
而金兵犯城巳三日矣何㮚以宰相領守禦公副之㮚
忌公奏遣報謝敵軍公留敵營七日而歸時方信妖人
郭景用六甲兵募市井無頼數千堅將出戰公曰自古
來用兵未有以妖術成功者力争不從以病乞解機務
凡三章未報京城巳失守金人以今上領大元帥握重
兵在外不自安欲令迎還京師朝廷不得巳遣公往興
仁府迎之公密啟上曰方今外援獨康王耳不若留在
外使彼猶有所憚上曰卿言極是但得一公文回報足
矣公至興仁以其情語守遂收公文以歸敵欲邀鑾輿
出郊議未決何㮚奏事出云車駕翌日出郊公遽云彼
意殆不可測此行恐與前日不同㮚厲聲詆公公又率
馮澥共說之澥與㮚同鄉齒長冀幸一聽㮚不從及幸
金營至北狩皆如公所料金人將北去遣使押公還時張
邦昌僣立巳二十餘日矣既歸私室卧病不出邦昌屢
脅公視事卒辭之以死自誓潛以書遣太學生楊愿陳
抃獻今上會上遣宣贊舍人黃永錫至京師公因具述
圍城及遭變始末附以進遂奔濟州迎駕從至南京首
陳五事一曰分屯要害以整兵伍二曰疆理新都以便
公私三曰甄收人材駕馭用之共圖勲烈四曰恩威竝
行叛而討之服而舍之五曰裂近邊之地為數鎮以謹
防秋上嘉納之及上即位赴召立行事畢即奏言臣比
備位樞府以至宗社失守乞賜誅殛不許差内侍押赴
都堂依舊供職是日得傷暑病告假因上章待罪明日
宣對面諭曰前執政獨留卿又以疾辭何也特給假宣
醫早晩内侍存問連上三章乞致仕未允以五月丙申
薨于位享年五十有九訃聞上為之震悼賜水銀龍腦
以斂仍賻恤其家許陳乞恩例外特與長子改京秩勅
有司擇日臨奠夫人張氏一再辭免從之建炎二年十
二月丙辰葬于某縣治東崇安洲先塋之右初娶鄭
氏先公二十四年卒追封和義郡夫人再娶張氏封永
嘉郡夫人長子紳承事郎次綸紱總補承奉郎女適承
事郎羅永二適將仕郎林次膺次適進士鄧士饒季未
笄公天資孝謹仁施宗族而義著朋友弟軹鞠於季父
後復歸公盡以所得貲產與之不少留士貧歸之解衣
推食無吝色自少刻意力學知名於時涖官臨政所至
有能稱更歴縣道救荒賑飢民頼其力多矣然在公為
不足道故不復縷載有籟鳴集十五卷南行集十卷奏
議十卷藏於家既葬其孤不遠數舍來請銘乃為之銘
曰曹氏之先仍世不逢潛光于幽公奮自躬位卑志豪
言人所難負罪南遷隨遇而安靖康之初方時多虞敵
騎憑陵庭論紛如天子念公邦之遺直亟命賜還薦膺
顯秩進居宥密知無不為奉命使北全璧而歸天地易
位挺然一節濟流貫河在汚而潔公之清名宜載鼎彛
作此銘詩用廣厥垂
樞密鄭公墓誌銘
建炎三年七月戊子樞密鄭公薨于位其子璵將以紹
興三年十一月乙巳葬公于建州城衛紫芝山以書属
予銘予與公昆弟游非一日也義不得辭乃序而銘之
公諱㲄字致剛姓鄭氏其先光州固始人唐僖宗時避
亂從王潮入閩居建城南鄉之龍池故今為建州人其
上世皆晦迹不仕至公之皇考宣奉公始以詞學擅名
鄉邦勵諸子以學相繼登科皆有聞於時公其季子也
政和八年以貢士第除安陸教官待次權尉于信陽用
捕盜功改承務郎監南康酒稅中司陸德先侍御史鄭
滋薦為御史臺主簿金兵南下中都失守上以元帥揔
戎于濟濮公挺身歸之從至南都上即位除監察御史
明年被上旨治嘉興獄回稱旨遷司諫累章乞移蹕金
陵控大江以為阻因忤大臣意事雖不行上深知之遷
諫議大夫明年金人復侵維揚公扈從渡江上面諭曰
不用卿言以至此及駐蹕錢塘苖傳劉正彥逆亂以上
為睿聖皇帝册皇太子即位公庭立面折之不能奪私
竊謂逆賊凶焰熾甚非結外援無可為者乃上章待罪
求去將北走平江金陵與吕頥浩等議興復計太后降
詔不允遷中司二凶竊威福之柄肆行殺戮日至都堂
侵秉機政公謂便宜軍法行之所部士卒可也餘當
聞諸朝廷付之有司都堂國論所從出非外遷之臣可
得而與也抗章力言之乞告示傳等宜一遵典法章留
中不下公對懇請降付三省施行亂臣雖以横逆加臣
死職不當避也章下傳等果出怨言然亦少戢矣又聞
以簽書樞密召吕頥浩以禮部尚書召張浚分張俊兵
令以五百人歸陜西而浚不受尚書之召俊不肻分所
部兵遂謫浚以散官居郴州擢俊以節度知鳳翔公知
出傳等姦謀假朝命使外無彊兵謀臣内生變亂得以
自肆遂具章乞留吕頥浩知金陵浚不當謫降即遣官
更姓名微服為賈人徒步如平江見張浚等具言城中
事合嚴設兵備張聲勢持重緩進使其自遁無致城中
之變驚動三宫此為上策浚等聞知皆感激奮勵為赴
難計又忽宣詔以上為皇太弟天下兵馬大元帥幼主
為皇太姪監國公震恐不知所為即與大臣進議以為
在廷公卿百司郡吏皆昔之臣屬也今則與之比肩事
主矣稽之於古則無所取法行之於今則實逆天道或
者謂為大元帥可以任軍旅之大事臣竊以為不然昔
舜之禪禹也猶命禹徂征有苗則禹雖受禪而征伐之
事舜猶親之也唐之睿宗傳位皇太子以聽小事自尊
為太上皇以聽大事如是無不可者則稽之於古為有
法行之於今為得宜太后依舊垂簾同聽政以安人心
其命遂已既而義師西向上復位公之力為多也遂除
簽書樞密院事上降御筆手詔奬諭有景想節義之言
其事可知矣車駕既還建康留公彈壓謂左右曰鄭某
兵民所信愛故令護太后駕須其至將國任焉其忠義
結二聖之知蓋如此公自春徂夏夙夜盡瘁至忘寢食
因感暑濕得腹疾四日上猶令赴省議事疾甚有旨宣
醫不效遂不起享年五十訃聞上嗟惜久之前一日皇
太子薨上顧謂大臣曰朕喪元子猶能自排遣鄭某訃
至殆不能釋也褒贈之典皆度越夷等特賜田十頃居
室五十間以撫其孤曾大父諱仁順大父諱嵩以公貴
贈正奉大夫父鎮故任登仕郎贈宣奉大夫母游氏贈
普安郡夫人娶張氏朝奉大夫微之女封齊安郡夫人
有賢行配公無違德閨閣之内雍如也公將葬夫人以
九月丁夘卒于建安之私第享年五十有五男二人長
曰璵承務郎簽書邵武軍判官廳公事次曰珙承奉郎
孫曰繼祖承務郎皆尚幼公於艱危中洊歴臺諫章數
十上皆人所難言者非安危所繫皆略而不書著其大
節而已事之本末於公自叙之章可以槩見有旨章告
中外不可誣也銘曰烈烈鄭公逢時多艱徇國忘身為
世大閑抗言于庭妖凶屏息天位復常繄公之力守節
不渝載之宸翰大哉王言炳若星煥弗磨弗切惟石之
堅刻銘幽宫萬世之傳
墓表
居士余君墓表
居士余君諱适字永叔南劍州將樂人也祖諱可父諱
思世為田家以貲自雄至君始業儒為鄉進士其為人
倜儻喜任俠赴人之急惟恐不及雖陷憲網濱死地弗
顧也四方君子過吾邑者必歸焉有無共之雖倒廩傾
囷弗吝也晩益豪放以詩酒自娛尤喜讀列子之書家
無留藏悉以資宴游之費歌呼談笑至淋漓顛倒而不
厭其自視了然嘗曰人生適意耳何苦以廢放之生自
刑也其為詩初若不用意而語輒竒麗至今儕類猶能
道之熙寧九年五月巳巳以疾終于亢川之漆坑其弟
節以君之喪歸葬于邑之西山是年六月壬子也享年
四十有二君娶廖氏後君百有二日卒無子女一人予
之室也是時予方舉進士竊名仕籍而君之葬不得臨
穴視窆已游宦四方必數年乃一歸而君之墓有宿草
矣荒丘之間馬鬛鱗比幾不可識予竊悲君之無後而
歲時展省獨恃吾子孫今其若此可不為之表識乎故
特叙其為人大略揭之墓上雖子言不足以重君尚庶
吾後世子孫知其為君之墓而不忘也
墓碣
范君墓碣
君諱某字濟美姓范氏建州建陽人曾祖某祖某父某
皆晦迹不仕君生而有異稟自為提孩識慮巳有過人
者閩中地瘠而人貧俗儉陋常以不足為憂多計產育
子雖士人不免者浸而成風恬不以為怪君時五歲聞
之惻然適諸母有妊者乃謂之曰他日所生無問男女
願勿棄之生子而弗舉人理不可為也我長立當鞠飬
之不須以貧寠為念其慈惠蓋天性也六歲即讀書書
過目輒成誦日記數千言未成童從師友肄業于郡庠
敝衣菲食與貴游子弟居不少屈以苟合視膏粱文繡
澹如也厥父聞之喜曰吾有子矣夫復何患既冠入太
學與之方軌並馳者皆一時豪士然未能先之也政和
五年登進士第授將仕郎調河南府新安縣尉就除宿
州教授官制行改廸功郎君在學聲名籍甚宿之士人
嚮風久矣既蒞職學者造門受經朝暮踵相躡皆虚往
而實歸秩滿士争請留不報用薦者改從事郎初右丞
薛公某常自負學有師承為世儒宗聞君名以禮幣延
置門下命諸子從游間與之辨析疑義雖逢其族皆迎
刃而解由是薛公加敬畏焉自符離罷還會薛公被旨
編集荆公遺文辟為檢討官僅逾月以疾終于京師甘
泉坊時宣和二年三月二十六日也享年六十有一君
為人夷易不事表襮胸中洞然無城府其事親無違交
朋友有信遇人無賢愚一以誠意故中外無間言博聞
彊記諸子百氏之書無所不究而歉然常自以為不足
雖晚暮而志學不衰初娶胡氏故贈朝請大夫某之女
生一男長曰某從事郎武安軍節度推官次某(以下闕)
龜山集卷三十七
