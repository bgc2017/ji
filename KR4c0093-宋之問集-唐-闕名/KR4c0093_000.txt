宋之問集卷上
賦二首
五言古詩三十九首
七言古詩十六首
賦
秋蓮賦(并序)
天授元年敕學士楊炯與之問分直於洛
城西入閣每雞鳴後至羽林仗閽人奏名
請龜契佇命拱立于御橋之西玉池清泠
紅蕖&KR1341;萏謬履扃闥自春徂秋見其生視
其長覩其盛惜其衰得終天年而無夭折
者良以隔礙仙禁人莫由窺向若生於瀟
湘洞庭溱洧淇澳即有吳姬越客鄭女衛
童芳心未成採擷都盡今委以白露順以
涼風榮落有期私分畢矣斐然願歌其事
久之乃𫐠秋蓮賦焉
若夫西城祕掖北禁仙流見白露之先降
悲紅蕖之已秋昔之&KR1341;蓞齊秀芳敷競發
君門閟兮九重兵衛儼兮千列綠蔕青枝
緣溝覆池映連旗以搖豔輝長劒兮陸離
䟽瀍兮裂轂交流兮相沃四繞兮丹禁三
匝兮承明曉而望之若霓裳宛轉朝玉亰
夕而察之若霞標灼爍散赤城旣如秦女
豔日兮鳳鳴又似洛妃拾翠兮鴻驚足使
瑶草罷色芳樹無情複道兮詰曲離宮兮
相屬飛閣兮周廬金鋪兮壁除君之駕兮
旖旎蓮之葉兮扶疎萬乘顧兮駐綵騎六
宮喜兮停羅裾仰仙遊而德澤縱玄覧而
神虚豈與夫溪澗兮沼沚自生兮自死海
泝兮江沲萬里兮烟波泛漢女遊湘娥佩
鳴玉戲清渦中流欲渡兮木蘭接幽泉一
曲兮採蓮歌江南兮峴北汀洲兮不極旣
有芳兮莎城長無依兮水國豈知移植天
泉香飄列仙嬌𬗋臺之月露含玉宇之風
煙雜葩兮照燭衆彩兮相宣鳥翡翠兮丹
青翰樹珊瑚兮林碧鮮夫其生也春風盡
蕩爍日相煎夭桃盡兮穠李滅出大堤兮
豔欲燃夫其謝也秋灰度管金氣騰天宮
槐疎兮井桐變摇寒波兮風颯然歸根息
艷兮八九月乘化無窮兮千萬年越人望
兮已長久鄭女採兮無由緣何深蔕之能
固何穠香之獨全别有待制楊雄悲秋宋
玉夏之來兮翫早紅秋之暮兮悲餘綠禮
盛燕臺人非楚材雲霞圖兮蘭爲閤金銀
酒兮蓮作杯落英兮徘徊風轉兮衰衰入
黃扉兮灑錦石縈白蘋兮覆綠苔寒暑茫
茫兮代謝故葉新花兮往來何秋日之可
哀託芙蓉以爲媒
太平公主池山賦
粤若公主誕生皇家太平徵郡國以選號
叶時邕之美名孕靈蛾之秀彩輝婺女之
淳精虹美霓熠蘭香玉清禀金后之玄訓
係列聖之聦明厭綺羅與絲竹愛清池及
赤城搆仙山兮旣畢侔造化之神術其爲
狀也攅怪石而岑崟其爲異也含清風之
蕭瑟列海岸而争聳分水亭而對出其東
則峯崖刻劃洞穴縈廻乍若風飄雨洒兮
移鬱島又似波沉浪息兮見蓬萊圖萬重
于積石匿千嶺於天台荆門揭起兮壁峻
少室叢生兮劒開削成秀絶蓮華之覆高
掌獨立窈窕神女之戲陽臺爾其樵山釣
浦茅堂菌閣秘僊洞之瓊膏隱山家之場
藿煙岑水涯繚繞逶迤翠蓮瑶草的皪分
披映江濱而爛爛浮海上而纍纍廼之罘
與衡霍豈吾人之所爲向背重復參差反
覆翳薈蒙蘢含青吐紅陽崖奪景隂壑生
風奇樹抱石新花灌叢向若天長地久兮
苔蘚合古往今來兮林澗空始燕秦而開
影訪靈藥乎其中其西則翠屏巉岩山路
詰曲高閣祥雲丹岩吐綠忽兮旣涉弱水
兮至崑崙杳兮宜乘龍梁兮向巴蜀狀岷
嶓兮連屬鬱氛氲兮斷續岩虚兮谷浚蔵
清兮蓄韻含珠兮藴玉衆彩兮明潤芳闈
暮兮白日沉爽氣浮兮黛壑深風泉活活
兮鳴石葛藟青靑兮蔓岑羅八方之奇獸
聚六合之珍禽别有複道三襲平臺四注
跨渚兮交林蒸雲兮起霧鴛鴦水兮鳳凰
樓文虹橋兮彩鷁舟山池成兮帝子遊試
一望兮銷人憂召七贒集五侯棹浦曲席
岩幽鳴玉珮兮登降列金觴兮獻酬未竆
觀而極覧忽雲散而風流于是乎上客旣
旋重扄嚴閉榜童儼而高發綵女分而爲
衛牽水葉兮張水嬉摘山花兮詠山桂燕
偃鷗驚兮代所稀鳳舞鸞歌兮儼欲飛披
烟弄月兮宵未歸桂枝青露兮濕羅衣奕
弈濟濟兮夜旋玉邸隱隠崇崇兮朝趨帝
宫銀爐合席烟生霧集絳節&KR0813;紛楊光吐
文行軒即水去馬騰雲鏘鏘翼翼兮旋丹
闕超向𬗋氛寵極兮慈掌情勤兮幽賞戀
宸房兮候幽入憶兹山兮來往採珠萼兮
山之側步蘭庭兮候顔色掇綠蘋兮于澗
潦宜室家兮叶仇好即而貞心内潔淑則
遠傳詼談者聞之而必勸鈌薄者聞之而
凛然况復淮王招隱秦主隨仙弄子房之
琴瑟驅碧落之風烟賓屈宋於珠履引鄒
枚於玳筵秋華飛兮散紅樹春苔生兮覆
綠泉春秋寒暑兮歲榮落林巒沼沚兮日
芳鮮吾君永享南山壽車騎往来千萬年
五言古詩
下桂江龍目灘
停午出灘險輕舟容易前峯攅入雲樹崖
噴落江泉巨石潜山怪深篁隱洞仙鳥遊
溪寂寂猿嘯嶺娟娟揮袂日凢幾我行途
巳千暝投蒼梧郡愁枕白雲眠
初到陸渾山莊
授衣感窮節策馬凌伊關歸齊逸人趣日
覺秋琴閑寒露衰北阜夕陽破東山浩歌
步岑樾栖鳥隨我還
夜飲東亭
春水鳴大壑皓月吐層岑岑壑景色佳慰
我遠遊心暗芳足幽氣驚栖多衆音高興
南山曲長謠橫素琴
送趙六貞固
目斷南浦雲心醉東郊柳怨别此何時青
芳來已久與君共時物盡此盈樽酒始願
今不從春風戀携手
題張老松樹
歲晚東岩下周顧何悽惻日落西山隂衆
草起寒色中有喬松樹使我長嘆息百尺
無寸枝一生自孤直
夜渡吳松江懷古
宿帆震澤口曉渡松江濆櫂發魚龍氣舟
衝鴻鴈群寒潮頓覺滿暗浦稍將分氣赤
海生日光清湖起雲水鄕盡天衛嘆息爲
吳君謀士伏劒死至今悲所聞
别之望後獨宿藍田山莊
&KR1799;鴒有舊曲調苦不成歌自嘆兄弟少常
嗟離别多爾尋北京路予卧南山阿泉晩
更幽咽雲秋尚嵳峩藥欄聽蟬噪書幌見
禽過愁至願甘寢其如鄕夢何
浣紗篇贈陸上人
越女顔如花越王聞浣紗國微不自寵獻
作吳王娃女藪半潜匿苧羅更蒙遮一行
覆勾踐再顧傾夫差豔色奪常人斆嚬亦
相誇一朝還舊都靚粧尋若耶鳥驚入松
網魚畏沉荷花始覺冶容妾方悟羣心邪
欽子秉幽意世人共稱嗟願言托君懷倘
類蓬生麻家住雷門曲高閤凌飛霞淋漓
翠羽帳旖旎采雲車春風豔楚舞秋月纏
胡笳自昔專嬌愛襲玩唯矜奢逹夲知空
寂棄波猶泥沙永割偏執性自長薰牙
携妾下障道來上妾西家
桂州黃潭舜祠
虞世廵百越相傳葬九疑精靈遊北地祠
樹日光輝禋祭忽羣望丹青圖二妃神來
獸率舞仙去鳳還飛日暝山氣落江空潭
靄微帝鄕三萬里乘彼白雲歸
雨從箕山來
雨從箕山來倏與飄風度晴明西峯日綠
縟南溪樹此時客精廬幸蒙真僧顧深入
清净理妙斷往來趣意得兩契如言盡共
忘諭觀花寂不動聞鳥懸可悟向夕聞天
香淹留不能去
初至崖口
崖口衆山斷嶔崟聳天壁氣衝落日紅影
入春潭碧錦繢織苔蘚丹青畫松石水禽
泛容與岩花飛的皪微路從此深我來恨
于役惆悵情未巳羣峯暗將夕
自湘源至潭州衡山縣
浮湘沿迅湍逗浦凝遠盻漸見江勢闊行
嗟水流漫赤岸雜雲霞綠竹緣溪澗向背
羣山轉應接良景晏沓障連夜猿平沙覆
陽鴈紛吾望闕客歸橈速已慣中道方泝
洄遲念自兹撰頼欣衡陽美持以蠲憂患
入崖口五渡寄李適
抱琴登絶壑伐木泝清川路極意謂盡勢
廻趣轉綿人遠草木秀山深雲影鮮余負
海嶠情自昔微尚然彌矌十餘載今來宛
仍前未窺仙源極獨進野人船時攀乳竇
憩屢薄天窗眠夜絃嚮松月朝楫弄苔泉
因冥象外理永謝區中緣碧潭可遺老丹
砂堪學仙莫使馳光暮空令歸鶴怜
洞庭湖
地盡天水合朝及洞庭湖初日當中涌莫
辨東西隅晶耀目何在瀅熒心欲無靈光
晏海若游氣耿天吳張樂軒皇至征苗夏
禹徂楚臣悲落葉堯女泣蒼梧野積九江
潤山通五嶽圖風恬魚自躍雲夕鴈相呼
獨此臨泛漾浩將人代殊永言洗氛濁卒
歲爲清娱要使功成退徒勞越大夫
景龍四年春祠海
肅事祠春溟霄齋洗蒙慮雞鳴見日出鷺
下驚濤騖地闊八荒近天廻百川注筵端
接空曲目外唯雰霧暖氣物象來周遊晦
明互致牲匪玄享禋滌期靈煦的的波際
禽沄沄島間樹安期今何在方丈蔑尋路
仙事與世隔冥搜徒巳屢四明北羣山遺
老莫辨處撫中良自慨弱齡添恩遇三入
文史林兩拜神仙署雖嘆出關遠始知臨
海趣賞來空自多理勝孰能喻留楫竟何
待徙倚忽云暮
温泉莊卧病寄楊七烱
多病卧兹嶺寥寥倦幽獨頼有嵩丘山高
枕長在目兹山棲靈異朝夜翳雲族是日
濛雨晴返景入巖谷羃羃澗畔草青青山
下木此意方無竆環顧悵林麓伊洛何悠
漫洲源信重複夏餘鳥獸蕃秋末禾黍熟
秉願守樊圃歸閑欣藝牧惜無載酒人徒
把涼泉掬
敬荅田徵君
家臨清溪水溪水繞盤石綠蘿四面垂裊
裊百餘尺風泉度絲管苔蘚鋪茵席傳聞
穎陽人霞外漱靈液忽枉巖中翰吟卧朝
復夕何當遂遠遊物色候逋客
自衡陽至韶州謁能禪師
謫居竄炎壑孤帆淼不繋别家萬里餘流
目三春際猿啼山舘曉虹飲江臯霽湘岸
竹泉幽衡峯石閣閉嶺嶂窮攀越風濤極
沿濟吾師在衡陽欣此得躬詣洗慮賓空
寂香焚結精誓願以有漏軀聿薰無生惠
物用益冲曠心源日閑細伊我獲此途游
道廻晚計宗師信捨法擯落文史藝坐禪
羅浮中尋異南海裔何辭禦魑魅自可乘
炎癘廻首望舊鄕雲林浩虧蔽不作别離
苦歸期多年歲
見南山夕陽召監師不至
夕陽黯晴暮山翠互明滅此中意無限要
與開士說徒鬱仲舉思唯廻道林轍孤興
欲待誰待此湖上月
遊法華寺
薄遊亰都日遥羡稽山名分刺江海郡朅
來徵素情松露洗心眷象筵敷念誠薄雲
界青嶂皎日騫朱甍苔澗深不測竹房閑
且清感真六象見垂兆二鳴古今信靈
跡中州莫與亰林巘永栖業豈伊佐一生
浮悟雖已久事試去來成觀念幸相續庶
幾最後明
宿雲門寺
雲門若耶裡泛鷁路纔通夤緣綠篠岸遂
得青蓮宮天香衆壑滿夜梵前山空漾漾
潭際月飄飄杉上風玆焉多嘉遯數子今
莫同鳳歸慨處士鹿化聞仙公樵路鄭州
北舉井阿巖東永夜豈云寐曙華忽葱蘢
谷鳥囀尚澁源桃驚未紅再詠期春暮當
造林端竆庶幾蹤謝客開山投剡中
春湖古意
院梅發向尺園鳥復成曲落日遊南湖果
擲顔如玉含情不得語轉盻知所屬惆悵
未可歸寧關湏林菉
息夫人
可憐楚破息腸斷息夫人仍爲泉下骨不
作楚王嬪楚王寵莫盛息君情更親情親
怨生别一朝俱殺身
有所思
君子事行役再空芳歲期美人曠遥佇萬
里浮雲思園桃綻紅豔郊葉葇綠滋坐看
長夏晚秋月生羅帷
長安路
秦地平如掌層城出雲漢樓閣九衢春車
馬千門旦綠柳開復合紅塵聚還散日晚
闘鷄場經過狭斜看
折楊柳
玉樹朝日映羅帳春風吹拭淚攀楊柳長
條宛地垂白花飛歴亂黃鳥思參差妾自
肝腸斷傍人那得知
芳樹
何地早芳菲宛在長門殿夭桃色若綬穠
李光如練啼鳥弄花疎遊蜂飲香遍歎息
春風起飄零君不見
遊陸渾南山自歇馬嶺到楓香林
以詩代書荅李舍人適
晨登歇馬嶺遥望伏牛山孤出群峯首羆
熊元氣間太和亦崖嵬石扇橫閃倏細岑
互攅倚浮巘競奔蹙白雲遥入懷青雲近
可掬徒尋靈異迹周顧愜心目晨拂鳥路
行暮投人煙宿間關踏雲雨繚繞緣水木
西見商山芝南到楚鄕竹楚竹幽且深半
雜楓香林浩歌青潭曲寄爾桃源心
送武進鄭明府
絃歌試宰日城闕賞心違北謝蒼龍去南
隨黃鵠飛夏雲海中出吳山江上微甿歌
豈云遠從此慶緇衣
早發大庾嶺
晨躋大庾險驛鞍馳復息霧露晝未開浩
途不可測嵥起華夷界信爲造化力歇鞍
問徒旅鄕關在西北出門怨别家登嶺恨
辭國自惟最忠孝斯罪懵所得皇明頗昭
洗廷議日紛惑兄弟遠淪居妻子成異域
羽翼傷已毀童幼憐未識踟蹰戀北顧亭
午晞霽色春暖隂梅花瘴回陽鳥翼含沙
緣澗聚吻草依林植適蠻悲疾首懷鞏淚
沾臆感謝鵷鷺朝勤修魑魅職生還倘非
遠誓擬酬恩德
自洪府舟行直書其事
仲春辭國門畏途橫萬里越淮乘楚嶂造
江泛吳汜嚴程無休隙日夜涉風水昔聞
垂堂言將誡千金子問余何奇剥遷竄極
炎鄙揆已道德餘幼聞虛白旨貴身賤外
物抗跡遠塵軌朝遊伊水湄夕卧箕山趾
妙年拙自晦皎潔弄文史謬辱紫泥書揮
翰青雲裏事往每增傷寵來常誓止銘骨
懷逆鱗讓金紫安謂釁潜搆退耕禍
猶起栖巖實吾策觸蕃誠内耻濟濟同時
人台庭鳴劒履愚以卑自衛兀坐去沉滓
迨玆理已極竊位申知已群議負宿心獲
戾光華始黃金忽銷鑠素業坐淪毀浩歎
誣平生何獨戀松梓浦樹浮欝鬱臯蘭覆
靡靡百越去䰟斷九疑望心死未盡匡阜
遊遠欣羅浮美周旋本師訓佩服無生理
異國多靈&KR0726;幽探忘年紀敝廬嵩山下空
谷茂蘭芷悠悠南溟遠採掇長已矣
下桂江縣黎璧
放溜覿前溆連山分上干江回雲壁轉天
小霧峯攅吼沬跳急浪合流環峻灘欹離
出漩劃繚繞避渦盤舟子怯桂水最云斯
路難吾生抱忠信吟嘯自安閑旦别已千
歲夜愁勞萬端企予見夜月委曲破林巒
潭曠竹煙盡洲香橘露團豈傲夙所好對
之與俱歡思君罷琴酌泣此夜漫漫
入瀧州江
孤舟泛盈盈江流日縦横夜雜蛟螭寢晨
披瘴癘行潭蒸水沬起山熱火雲生猿躩
時能嘯鳶飛莫敢鳴海窮南徼盡鄕遠北
䰟驚泣向文身國悲看鑿齒氓地偏多育
蠱風惡好相鯨余夲巖栖客悠哉慕玉亰
厚恩常顧荅薄宦不祈成違隱乖求志披
荒爲近名鏡愁玄髮改心負紫芝榮運啓
中興曆時逢外域清秪應保忠信延促付
神明
始安秋日
桂林風景異秋似洛陽春晩霽江天好分
明愁殺人卷雲山&KR0766;&KR0766;碎石水磷磷世業
事黃老妙年孤隱淪歸歟卧滄海何物貴
吾身
晚泊湘江
五嶺恓惶客三湘顦顇顔況復秋雨霽表
裏見衡山路逐鵬南轉心依鴈北還唯餘
望鄕淚更染竹成班
奉使嵩山途經緱嶺
侵星發洛城城中歌吹聲畢景至緱嶺嶺
上煙霞生草樹饒野意山川多古情大隱
德所滿歸来可退耕
傷王七祕書監寄呈陽州陸表史
通簡府僚廣陵好事
王氏貴先宗衡門棲道風得心(一作傳心)晤有
物秉化遊無竆學奥(一作膽)九流異機玄三
語同書乃墨場絶文稱詞伯雄白屋藩魏
主蒼生期謝公一祗賢良詔遂謁承明宫
𥙷衮望奚塞尊儒位未充罷官七門裏歸
老一丘中嘗忝長者轍微言私謂通我行
會稽郡路出廣陵東物在人已矣都疑淮
海空
使至嵩山尋杜四不遇慨然復傷
田洗馬韓觀主因以題壁贈杜侯
杜四
洛橋瞻大室期子在雲烟歸来不相見孤
賞弄寒泉與君闊松石于兹二十年田公
謝昭世韓子秘幽埏憶昔同携手山棲接
二賢笙歌入玄地詩酒生寥天舊友悉零
落罷琴私自憐遊者非藥誤飡霞意可全
爲餘理還策相與事靈仙
翫郡齋海榴
澤國韶氣早開簾延霽天野禽宵未囀山
蜚晝仍眠目兹海榴發列映巖楹前熠爚
禦風靜葳𬎼含景鮮清晨綠堪佩亭午丹
欲燃昔忝金閨籍嘗見玉池蓮未若宗族
地更逢榮耀全南金雖自貴賀賞詎能遷
撫躬萬里絶豈染一朝妍徒緣滯遐郡常
是惜流年越俗鄙章甫捫心空自憐
七言古詩十六首
下山歌
下嵩山兮多所思携佳人兮步遲遲松間
明月長如此君再遊兮復何時
軍中人日登高贈房明府
幽郊昨夜隂風斷頓覺朝来陽吹暖涇水
橋南柳欲黃杜陵城北花應滿長安昨夜
寄春衣短翮登兹一望歸聞道凱旋乘騎
入看君走馬見芳菲
寒食陸渾别業
洛陽城裏花如雪陸渾山中今始發旦别
河橋楊柳風夕卧伊川桃李月伊川桃李
正芳新寒食山中酒復春野老不知堯舜
力酣歌一曲太平人
寒食江州滿塘驛
去年上巳洛橋邊今年寒食廬山曲遥憐
鞏樹花應滿復見吳洲草新綠吳洲春草
蘭杜芳感物思歸懷故鄕驛騎明朝發何
處猿聲今夜斷君腸
至端州驛見杜五審言沈三佺期
閻五朝隱王二無兢題壁慨然成
咏
逐臣北地承嚴譴調到南中每相見豈意
南中岐路多千山萬水分鄕縣雲搖雨散
各飜飛海闊天長音信稀處處山川同瘴
癘自憐能得幾人歸
明河篇
八月涼風天氣清萬里無雲河漢明昏見
南樓清且淺曉落西山縦復橫洛陽城闕
天中起長河夜夜千門裏複道連甍共蔽
虧畫堂瓊戶特相宜雲母帳前初泛濫水
晶簾外轉逶迤倬彼昭回如練白復出東
城接南陌南陌征人去不歸誰家今夜擣
寒衣鴛鴦機上疎螢度烏鵲橋邊一鴈飛
鴈飛螢度愁難歇坐見明河漸微沒已能
舒卷任浮雲不惜光輝讓流月明河可望
不可親願得乘槎一問津更將織女支機
石還訪城都賣卜人
龍門應制
宿雨霽氛埃流雲度城闕河堤柳新翠苑
樹花先發洛陽花柳此時濃山水樓臺映
幾重群公拂霧朝翔鳳天子乘春幸鑿龍
鑿龍近出王城外羽從淋漓擁軒蓋雲蹕
纔臨御水橋天衣巳入香山會山壁嶄巖
斷復連清流澄徹俯伊川塔影遥遥綠波
上星龕奕弈翠微邊層巒舊長千尋木遠
壑初飛萬丈泉綵仗紅旌遶香閤下輦登
高望河洛東城宮闕擬昭回南陌溝堘殊
綺錯林下天香七寶臺山中有酒萬年杯
微風一起祥花落仙樂初鳴瑞鳥來鳥来
花落紛無巳稱觴獻壽香霞裡歌舞淹留
景欲斜石間猶駐五雲車鳥旗翼翼留芳
草龍騎駸駸映晩花千乘萬騎鑾輿出水
静山空嚴警蹕郊外喧喧引看人傾都南
望屬車塵囂聲引颺聞黃道王氣周回入
𬗋宸先王定鼎山河固寶命乘周萬物新
吾君不事瑶池樂時雨來觀農扈春
有所思
洛陽城東桃李花飛來飛去落誰家幽閨
女兒惜顔色坐見落花長歎息今年花落
顔色改明年花開復誰在巳見松栢摧爲
薪更聞桑田變成海古人無復洛城東今
人還對落花風年季歲歲花相似歲歲秊
年人不同寄言全盛紅顔子須憐半死白
頭翁此翁白頭真可憐伊昔紅顔美少年
公子王孫芳樹下清歌妙舞落花前光祿
池臺文錦綉將軍樓閣畫神仙一朝卧病
無相識三春行樂在誰邊婉轉蛾眉能幾
時湏臾鶴髮亂如絲但看古來歌舞地唯
有黃昏鳥雀飛
王子喬
王子喬愛神仙七月七日上賓天白虎搖
瑟鳳吹笙乘騎雲氣噏日精噏月精長不
歸遺廟今在而人非空望山頭艸草露濕
人衣
嵩山天門歌
登天門兮坐盤石之磷&KR4210;前漎漎兮未半
下漠漠兮無垠紛窈宨兮巖倚披以鵬翅
洞膠葛兮峯稜層以龍鱗松移岫轉左變
而右易風生雲起出鬼而入神吾亦不知
其靈怪如此願遊杳冥兮見羽人重曰天
門兮穹崇廻合兮攅藂松萬接兮柱日石
千尋兮倚空晚隂兮足風夕陽兮赩紅試
一望兮奪魄況衆妙之無窮
冬霄引
河有冰兮山有雪北戶墐兮行人絶獨坐
山中兮對松月懷美人兮屢盈缺明月的
的寒潭中青松幽幽吟徑風此情不向俗
人說愛而不見恨無窮
放白鷴篇
故人贈我綠綺琴兼致白鷴鳥琴是嶧山
桐鳥出吳溪中我心松石清霞裡弄此幽
絃不能巳我心河海白雲垂憐此珍禽空
自知著書晚下麒麟閣幼稚驕痴候門樂
乃言物性不可違白鷴愁慕刷毛衣玉徽
閉匣留爲念六翮開籠任爾飛
綠竹引
青溪綠潭潭水側脩竹婵娟同一色徒生
仙實鳳不遊老死空山人詎識妙年秉願
逃俗紛歸臥嵩丘弄白雲含情傲睨慰心目
何可一日無此君
桂州三月三日
代業京華裏遠投魑魅鄕豋高望不見雲
海四茫茫伊昔承休盻曾爲人所羡兩朝
賜顔色二紀陪遊宴昆明御宿侍龍媒伊
闕天泉復幾㢠西夏黃河水心劒東周清
洛羽觴杯苑中落花掃還合河畔垂楊撥
不開千春獻壽多行樂栢梁和歌攀睿作
賜金分帛駐光輝風舉雲遥入紫微晨趨
北闕鳴珂至夜出南宫把燭歸載筆儒林
多歲月僕被文昌佐吳越越中山海高且
深興來無處不登臨永和九年刺海郡暮
春三月醉山隂愚謂嬉遊長似昔不言流
寓歘成今始安繁華舊風俗悵飲傾城沸
江曲主人絲管清且悲客子肝腸斷還續
荔浦蘅臯萬里餘洛陽音信絶能疎故園
今日應愁思曲水何能更祓除作伴誰憐
合浦葉思歸豈食桂江魚不求漢使金囊
贈願得佳人錦字書
初宿淮口
孤舟汴河水去國情無已晚泊投楚鄕明
月清淮裏汴河東瀉路窮兹洛陽西顧日
增悲夜聞楚歌思欲斷況値淮南木落時
高山引
攀雲窈宨兮上躋懸峯長路浩浩兮此去
何從水一曲兮腸一曲山一重兮悲一重
松檟邈巳遠友于何日逢況滿室兮童稚
攅衆慮於心胸天高難訴兮遠負明德却
望咸亰兮揮涕龍鍾
宋之問集卷上
宋之問集卷下
五言律詩七十四首
五言排律二十八首
七言律詩三首
五言絶句九首
七言絶句七首
五言律詩
夏日仙萼亭應制
高嶺逼星河乘輿此日過野含時雨潤山
雜夏雲多睿藻光岩穴宸襟洽薜蘿悠然
小天下歸路滿笙歌
春日芙蓉園侍宴應制
芙蓉秦地沼盧橘漢家園谷轉斜盤徑川
廻曲抱源風來花自舞春入鳥能言侍宴
瑶池夕歸途騎吹繁
扈從登封告成頌
複道開行殿鈎陳列禁兵和風吹鼓角佳
氣動旗旌後騎廻天苑前山入御營萬方
俱下拜相與樂昇平
松山嶺
翼翼高旌轉鏘鏘鳳輦飛塵銷淸蹕路雲
濕從臣衣白羽搖丹壑天營逼翠微芳聲
耀今古四海警宸威
麟趾殿侍宴應制
北闕層城峻西宫複道懸乘輿歴萬戶置
酒望三川花柳含丹日山河入綺筵𣣔知
陪賞處空外有飛煙
上陽宮侍宴應制得林字
廣樂張前殿重裘感聖心砌蓂霜月盡庭
樹雪雲深舊渥驂宸御慈恩忝翰林微臣
一何幸再得聽瑶琴
登禪定寺閣
𣑽宇出三天登臨望八川開襟坐霄漢揮
手拂雲烟凾谷靑山外昆明落日邊東亰
楊柳陌少别已經年
泛鏡湖南溪
乘興入幽棲舟行日向低岩花候冬發谷
鳥作春啼沓嶂開天小叢篁夾路迷猶聞
可憐處更在若耶溪
題大庾嶺北驛
陽月南飛鴈傳聞至此廻我行殊未巳何
日復歸來江靜潮初落林昏瘴不開明朝
望鄕處應見隴頭梅
陸渾山莊
歸來物外情負杖閱岩耕源水看花入幽
林採藥行野人相問姓山鳥自呼名去去
獨吾樂無能愧此生
途中寒食
馬上逢寒食途中屬暮春可憐江浦望不
見洛陽人北極懷明主南溟作逐臣故園
腸断處日夜柳條新
春日山家
今日遊何處春泉洗藥歸悠然𬗋芝曲晝
掩白雲扉魚躍徧尋藻人閑屢采微丘中
無俗事身世兩相違
九月九日登慈恩寺浮啚應制
鳳刹侵雲半虹旌倚日邊散花多寶塔張
樂布金田時菊芳仙醖秋蘭動睿篇香街
稍欲晚清蹕扈歸天
奉和聖制閠九月九日登莊嚴總
持二寺閣
閠月再重陽仙輿歷寶坊帝歌雲稍白御
酒菊猶黃風鐸喧行漏天花拂舞行豫遊
多景福𣑽宇日生光
奉和梁王宴龍泓應教(得微字)
水府淪幽壑星軺下紫微鳥驚司僕馭花
落侍臣衣芳樹搖春晩晴雲繞座飛淮王
正留客不醉莫言歸
奉和聖製立春剪綵花應制
金閣粧仙杏瓊筵弄綺梅人間都未識天
上忽先開蝶繞香絲住蜂憐彩豔廻今年
春色早應為剪刀催
春日宴宋主簿山亭(得寒字)
公子正邀歡林亭春未闌攀岩踐苔易迷
路出花難窗覆垂楊暖階侵瀑水寒帝城
歸路直留興接鵷鸞
緱山廟
王子賓仙去飄颻笙鶴飛徒聞滄海變不
見白雲歸天路何其遠人間此會稀空歌
日云暮霜月漸微微
奉和九日侍宴應制
令節三秋晩重陽九日歡仙杯還泛菊寶
饌且調蘭御氣雲霄近乘高宇宙寬今朝
萬壽别宜向曲中彈
奉和九日登慈恩寺浮圖應制
瑞塔千尋起仙輿九日来萸房陳寶席菊
蕊散花臺御氣鵬霄近升高鳳野開天歌
將𣑽樂空裏共徘徊
送沙門泓景道俊玄奘還荆州應
制
三乘歸净域萬騎餞通装&KR0556;日離亭近彌
天别路長荆南旋杖鉢渭北限津梁何日
紆真果還來入帝鄕
春日芙蓉園侍宴應制
年光竹裏遍春色杏間遥煙氣籠青閣流
文蕩畫橋飛花隨蝶舞豔曲伴鶯嬌今日
陪歡豫還疑陟紫霄
詠笛
羌笛寫龍聲長吟入夜清關山孤月下來
向隴頭鳴逐吹梅花落含春柳色驚行觀
向子賦坐憶舊隣情
詠鍾
旣接南隣磬還隨北里笙平陵通曙響長
樂警宵聲秋至含霜動春歸應律鳴豈惟
恒待扣金簴有餘清
送朔方何侍郎
聞道雲中使乘騘往復還河兵守陽日塞
虜失隂山拜軄嘗隨驃銘功不譲班旋聞
受降日歌舞入蕭關
荅李司戶
遠方來下客輶軒攝使臣弄琴宜在夜傾
酒貴逄春駟馬留孤舘雙魚贈故人明朝
散雲雨遥仰德爲隣
花落
鉄騎幾時廻金閨怨早梅雪寒花已落風
暖葉還開夕逐新春管香迎小歲杯盛時
何足貴書裏報輪臺
江亭晚望
浩渺浸雲根煙嵐出遠村鳥歸沙有跡帆
過浪無㾗望水知柔性看山𣣔斷䰟縦情
猶未已廻馬𣣔黃昏
扈從登封途中作
帳殿鬱崔嵬仙遊實壯哉曉雲連暮捲夜
火雜星回谷暗千旗出山鳴萬乘來扈從
良可賦終乏掞天材
旅宿淮陽亭口號
日暮風亭上悠悠旅思多故鄕臨桂水今
夜渺星河暗草霜華發空庭鴈影過興來
誰與語勞者自爲歌
駕出長安
聖德超千古皇風扇九圍天廻萬象出駕
動六龍飛淑氣來黃道祥雲覆𬗋微太平
多扈從文物有光輝
幸少林寺應制
紺宇横天室廻鑾指帝休曙隂迎日盡春
氣抱岩流空樂繁行漏香烟薄綵游玉膏
從此泛仙馭接浮丘
江南曲
妾往越城南離居不自堪採花驚曙鳥摘
葉餧春𧖟懶結茱萸帶愁安玳瑁簮侍臣
消瘦盡日暮碧江潭
岳寺應制
暫幸珠筵地俱憐石瀨清泛流張翠幕拂
迥挂紅旌雅曲龍調管芳罇蟻泛觥陪歡
玉座晚復得聽金聲
冬夜寓直麟閣
直事披三省重關秘七門廣庭憐雪淨深
屋喜爐溫月幌花虚馥風窗竹暗喧東山
白雲意兹夕寄琴樽
寄天台司馬道士
卧來生白髮覧鏡忽成絲遠媿飡霞子童
顔且自持舊遊惜疎曠微尚日磷緇不寄
西山藥何由東海期
送田道士使蜀投龍
風馭忽泠然雲臺路幾千蜀門峯勢斷巴
字水形連人隔壷中地龍遊洞裏天贈言
廻馭日圖盡彼山川
遊韶州廣界寺
影殿臨丹壑香臺隱翠霞巢飛含象鳥砌
蹋雨空花寶鐸搖初霽金池映晚沙莫愁
歸路遠門外有三車
宿清遠峡山寺
香岫懸金刹飛泉界石門空山唯習靜中
夜寂無喧說法初聞鳥看心𣣔定猿寥寥
隔塵事何異武陵源
秋晚遊普耀寺
薄暮曲江頭仁祠暫可留山形無隱霽野
色遍呈秋花覆香泉密藤緣寶樹幽平生
厭塵事過此忽悠悠
使往天兵軍馬約與陳子昂新鄕
爲期及還而不相遇
入衛期之子吁嗟不少留情人去何處淇
水日悠悠恒碣靑雲斷衡漳白露秋知君
心許國不是愛封侯
送許州宋司馬赴任
穎郡水東流荀陳兄弟遊偏傷兹日遠獨
向聚星州河潤在明德人康非外求當聞
力爲政遥慰我心愁
送趙司馬赴蜀州
餞子西南望煙綿劒道微橋寒金鴈落林
曙碧雞飛職拜輿方遠仙成履會歸定知
和氏璧遥掩玉輪輝
送永昌蕭贊府
柳變曲江頭送君凾谷遊弄琴寬别意酌
酒醉春愁戀本亦何極贈言微所求莫令
金谷水不入故園流
送李侍御
行李戀庭闈乘軺振綵衣南登指吳服北
走出秦畿去國夏雲斷還鄕秋鴈飛旋聞
郡計入更有使臣歸
餞湖州薛司馬
别駕促嚴程離筵多故情交深季作友義
重伯爲兄鎮靜移吳俗風流在漢亰會看
陳仲舉從此拜公卿
送杜審言
卧病人事絶聞君萬里行河橋不相送江
樹遠含情别路追孫楚維舟吊屈平可惜
龍泉劒流落在豐城
留别之望舍弟
同氣有三人分飛在此晨西馳巴嶺徼東
去洛陽濱強飲離前酒終傷别後神誰憐
散花萼獨赴日南春
漢江宴别
漢廣不分天舟移杳若仙秋虹映晩日江
鶴弄晴烟積水浮冠蓋遥風逐管絃嬉遊
不可極留恨此山川
端州别袁侍郎
合浦塗未極端溪行暫臨淚來空泣臉愁
至不知心客醉山月靜猿啼江樹深明朝
共分手之子愛千金
渡吳江别王長史
倚棹望兹川銷䰟獨黯然鄕連江北樹雲
斷日南天劍别龍初沒書成鴈不傳離舟
意無限催渡復催年
度大庾嶺
度嶺方辭國停軺一望家䰟隨南翥鳥淚
盡北枝花山雨初含霽江雲𣣔變霞但令
歸有日不敢恨長沙
過蠻洞
越嶺千里合蠻溪十里斜竹迷樵子徑萍
匝釣人家林暗交楓葉園香覆橘花誰憐
在荒外孤賞足雲霞
經梧州
南國無霜霰連年見物華青林暗換葉紅
蘃續開花春去聞山鳥秋來見海槎流芳
雖可悅會自泣長沙
送姚侍御出使江東
帝憂河朔郡南發海陵倉坐歎青春别逶
迤碧水長飲冰朝受命衣錦晝還鄕爲問
東山桂無人何自芳
内題賦得巫山雨
神女向高唐巫山下夕陽徘徊作行雨婉
戀遂荆王電影江前落雷聲峽外長霽雲
無處所臺舘暁蒼蒼
王昭君
非君惜鸞殿非妾妬娥眉薄命由驕虜無
情是畫師嫁來胡地日不竝漢宫時辛苦
無聊頼何看上馬辭
銅雀臺
昔年分鼎地今日望陵臺一旦雄圖盡千
秋遺令開綺羅君不見歌舞妾空來恩共
漳河水東流無重迴
牛女
粉席秋期緩針樓别怨多奔龍爭渡月飛
鵲亂填河失喜先臨鏡含羞未解羅誰能
留夜色來夕倍還梭
巫山高
巫山峯十二環合象昭回俯聽琵琶峡平
看雲雨臺古槎天外落瀑水日邊來何忍
猿啼夜荆王枕席開
望月有懷
天使下西樓含光萬里秋臺前似掛鏡簾
外如懸鈎張尹將眉學班姬取扇儔佳期
應借問爲報在刀頭
壽陽王花燭圖
仙媛乘龍日天孫捧鴈來可憐桃李徑更
繞鳳凰臺燭照香車入花臨寶扇開莫令
銀箭暁為盡合歡杯
過史正議宅
舊交此零落雨泣訪遺塵劔几傳好事池
臺傷故人國香蘭巳歇里樹橘猶新不見
吳中隱空餘江海濱
梁宣王挽詞三首
貴藩尭母族外戚漢家親業重興王際功
高復辟辰愛賢唯報國樂善不防身今日
衣冠送空傷置醴人
又
金精何日閉玉匣此時開東望連吾子南
瞻近帝臺地形龜食報墳土燕銜來可歎
虞歌夕紛紛騎吹廻
又
像設千年在平生萬事違綵旌翻葆吹圭
翣奠靈衣壠日寒無影郊雲凍不飛君王
留此地駟馬𣣔何歸
魯忠王挽詞三首
同盟會五月歸葵出三條日慘咸陽樹天
寒渭水橋稍看朱鷺轉尚識𬗋騮驕寂寂
泉臺恨從兹罷玉簫
又
邦家錫寵光存没貴忠良遂裂山河地追
尊父子王人悲槐里月馬踏槿原霜别向
天亰北悠悠此路長
又
樹羽迎朝日撞鍾望早霞故人悲宿草中
使惨晨笳氣有衝天劒星無犯斗槎唯餘
孔公宅長接魯王家
范陽王挽詞二首
賢相稱邦傑清流舉代推公才掩諸夏文
體變當時賓吊翻成鶴人亡惜喻龜洛陽
今紙貴猶寫太冲詞
又
贈秩徽章洽求書祕草成客隨朝露盡人
逐夜舟驚蒿里衣冠送松門印綬迎誰知
楊伯起今日重哀榮
故趙王屬贈黃門侍郎上官公挽
詞二首
韋門旌舊德班氏業前書謫去因丞相歸
來爲婕妤周原烏相塜越嶺鴈隨車𬈑漠
辭昭代空憐賦子虚
又
綠車隨帝子青瑣翊宸機昔枉朝歌騎今
虚夕拜闈柳河悽挽曲薤露濕靈衣一厝
竆泉閉雙鸞遂不飛
山莊
宦遊非吏隱心事好幽偏考室先依地爲
農且用天輞川朝伐木藍水暮澆田&KR0870;子
泰山老相歡春酒泉
五言排律
奉和幸三會寺應制
六飛廻玉輦雙樹謁金仙瑞鳥呈書字神
龍吐玉泉淨心遙証果睿相獨超禪塔湧
香花地山圍日月天𣑽音迎漏徹空樂倚
雲懸今日登仁壽長看法鏡圓
奉和幸神皋亭應制
清蹕喧黃道乘輿降紫宸霜戈凝曉日雲
管發陽春臺古今疑漢林餘半識秦宴酣
詩布澤節改令行仁昔恃山河險今依道
德淳多慚獻嘉頌空累屬車塵
奉和幸長安故城未央宮應制
漢王未息戰蕭相乃營宮壯䴡一朝盡威
靈千載空皇明悵前跡置酒宴群公寒輕
綵仗外春發幔城中樂思廻斜日歌詞繼
大風今朝天子貴不假叔孫通
奉和晦日幸昆明池應制
春豫靈池會滄波帳殿開舟凌石鯨度槎
拂斗牛廻節晦&KR1396;全落春遲柳暗催象溟
看浴景燒劫辨沉灰鎬飲周文樂汾歌漢
武才不愁明月盡自有夜珠來
使過襄陽登鳳林寺閣
香閣臨清漢丹梯隱翠微林篁天際密人
世谷中違苔石銜仙洞蓮舟泊釣磯山雲
浮棟起江雨入庭飛信美雖南國嚴程限
北歸幽尋不可再留步惜芳菲
登粤王臺
江上粤王臺登高望幾回南溟天外合北
戶日邊開地濕烟常起山晴雨半來冬花
採盧橘夏果摘楊梅跡類虞翻枉人非賈
誼才歸心不可見白髮重相催
春日鄭恊律山亭陪宴餞鄭卿(同用)
(樓字)
潘園枕郊郭愛客坐相求尊酒東城外驂
騑南陌頭池平分洛水林缺見嵩丘暗竹
侵山徑垂楊拂妓樓彩雲歌處斷遲日舞
前留此地何年别蘭房空自幽
扈從登封告成頌應制
御路廻中岳天營接下都百靈無後至萬
國競前驅文衛嚴清蹕幽仙讀寶符貝花
明漢果芝草入堯厨濟濟衣冠會喧喧夷
夏俱宗禋仰神理刊木望川途撫已貧非
病時來本不愚願陪丹鳳輦率舞白雲衢
奉和幸韋嗣立山莊侍宴應制
樞掖調梅暇林園藝槿初入朝榮劒履退
食偶琴書地隱東岩室天廻北斗車旌門
臨&KR0772;窱輦道属扶疎雲漢明丹壑霜笳徹
𬗋虚水疑投石處溪似釣璜餘帝澤頒巵
酒人歡頌里閭一承黃竹詠長奉白茆居
和姚給事寓直之作
清論滿朝陽高才拜夕郎還從避馬路來
接珥貂行寵&KR0556;黃扉日威廻白簡霜栢臺
遷鳥茂蘭署得人芳禁靜鍾初徹更疎漏
更長曉河低武庫流火度文昌寓直光輝
重乘秋藻翰揚暗投空𣣔報下調不成章
早發始興江口至虚氏村作
候曉踰閩嶠乘春望越臺宿雲鵬際落殘
月蚌中開薜荔搖青氣桄榔翳碧苔桂香
多露裛石嚮細泉回抱葉玄猿嘯㘅花翡
翠來南中雖可悅北思日悠哉鬒髮俄成
素丹心已作灰何當首歸路行剪故園莱
遊雲門寺
維舟探靜域作禮事尊經投跡一蕭散為
心自杳冥龕依大禹穴樓倚少微星沓嶂
圍蘭若廻溪抱竹庭覺花塗砌白甘露洗
山青鴈塔騫金地虹橋轉翠屏人天宵現
景神鬼晝潜形理勝常虚寂緣空自感靈
入禪從鴿繞說法有龍聽劫累終期滅塵
躬且未寧摇搖不安寐待月詠岩扄
發藤州
朝夕苦遄征孤䰟長自驚泛舟依鴈渚投
舘聽猿鳴石髮緣溪蔓林衣掃地輕雲峯
刻不似苔蘚畫難成露裛千花氣泉和萬
籟聲攀幽紅處歇躋險綠中行戀切芝蘭
砌悲纏松栢塋丹心江北死白髮嶺南生
魑魅天邊國窮愁海上城勞歌意無限今
日爲誰明
宴安樂公主宅(得空字)
英藩築外舘愛主出王宫賓至星槎落仙
來月宇空玳梁飜賀燕金埒倚晴虹蕭去
秦臺裏書開魯壁中短歌能駐日豔舞欲
嬌風聞有淹留處山阿滿桂叢
遊禹穴廻出石耶
禹穴今朝到耶溪此路通著書聞太史鍊
藥有仙翁鶴往籠猶掛龍飛劒已空石帆
搖海上天鏡落湖中水底零露白山邊墜
葉紅歸舟何慮晚日暮使樵風
奉和幸薦福寺(寺即中宗舊宅)
香刹中天起宸遊滿路輝乘龍太子去駕
象法王歸殿飾金人影窗搖玉女扉稍迷
新草木遍識舊庭闈水入禪心定雲從寶
思飛𣣔知皇刧遠初拂六銖衣
遊稱心寺
釋事懷三隱清襟謁四禪江鳴潮未落林
曉日初懸寶葉交香雨金沙吐細泉望諧
舟客趣思發海人煙顧攊仍留馬乘杯久
棄船未憂龜負岳且識鳥耘田理契都無
象心冥不寄筌安期庶可揖天地得齊年
遊法華寺
高岫擬耆闍真乘引妙車空中結樓殿意
表出雲霞後果纏三足前因感六牙宴林
薰寶樹水溜滴金沙寒谷梅猶淺温庭橘
未華臺香紅藥亂塔影綠篁遮果漸輪王
族緣超𣑽帝家晨行踏忍草夜誦得靈花
江郡將何匹天都亦未加朝來沿泛所應
是逐&KR0726;槎
奉和薦福寺應制
𣑽筵光聖邸仙豫覧宏規不改靈光殿因
開功德池蓮生新步葉桂長昔攀枝湧塔
庭中見飛樓海上移聞韶三月幸觀象七
星危𣣔識龍歸處朝來雲氣隨
和庫部李員外秋夜寓直之作
相庭貽慶遠才子拜郎初起草儀仙閣焚
香卧直廬更深河𣣔斷節勁柳徧疎氣耿
凌雲筆心搖待漏車叨榮厠儔侣省已惡
空虚徒斐陽春和難參麗曲餘
酬李丹徒見贈之作
鎮吳稱粤里試劇仰通才近挹人披霧遥
聞境震雷一朝逄觧榻累日共㗸杯連轡
登山盡浮舟望海廻以予慚拙宦期子遇
良媒贈曲南鳬斷征途北鴈催更憐江上
月還入鏡中開
早發韶州
炎徼行應盡廻瞻鄕路遥珠厓天外郡銅
柱海南標日夜清明少春冬霧雨饒身經
大火熱顔入瘴江消觸影含沙怒逄人女
草搖露濃看茵濕風颶覺船飄直禦魑將
魅寧論鵝與鷂虞翻思報國許靖願歸朝
綠樹秦亰道青雲洛水橋故園長在目䰟
去不湏招
宋公宅送寗諫議
宋公爰創宅庾氏更誅茅間出人三秀平
臨楚四郊漢臣來絳節荆牧動金鐃樽溢
宜城酒笙裁曲沃匏露荷秋變節風柳夕
鳴稍一散陽臺雨方隨越鳥巢
送合宮蘇眀府
鉉府誕英規公才天下知謂乘羔鴈族繼
入鳳凰池赤縣求人隱青門起路岐翟廻
車少别鳬化舄遥馳神哭周南境童歌渭
北垂贒哉荀奉倩衮職佇來儀
送楊六望赴金水
借問梁山道嶔岑幾萬重遥州刀作路絶
壁劒爲峯惜别路窮此留歡意不從憂來
生白髮時晚愛青松勿以西南遠夷歌寢
盛容台階有高位寧復久臨卭
發端州初入西江
問我將何去清晨泝越溪翠微懸宿雨丹
壑飲晴霓樹影稍雲密藤隂覆水低潮回
出浦駛洲轉望鄕迷人意長懷北江行日
向西破顔看鵲喜拭淚聽猿啼骨肉初分
愛親朋忽解携路遥䰟欲斷身辱理能齊
疇日三山意于兹萬緒暌金陵有仙舘即
事尋丹梯
早入清遠峽
傳聞峽山好旭日棹前沂雨色搖丹嶂泉
聲聒翠微兩岩天作帶萬壑樹披衣秋橘
迎霜序春藤礙日輝翳潭花似織緣嶺竹
成圍寂歴環沙浦葱蘢轉石圻露餘江未
熱風落瘴初稀猿飲排虚上禽驚掠水飛
搒童夷唱合樵女越吟歸良候斯爲美邊
愁自有違誰言望鄕國流涕失芳菲
謁禹廟
夏王乘四載兹地發金符峻命終不易報
功疇敢踰先驅總昌會後至伏靈誅玉帛
空天下衣冠照海隅旋聞厭黃屋便道出
蒼梧林表祠轉茂山阿井詎枯舟遷龍負
壑田變鳥耘蕪舊物森如在天威肅未殊
玄夷届瑶席玉女侍清都奕弈閨闥䆳軒
軒伏衛趍氣清連曙海雲白洗春湖猿嘯
有時荅禽言常自呼靈歆異䒱糈至樂匪
笙竽茅殿今不襲梅梁古製無運逢日崇
麗業盛荅昭蘇伊昔力云盡而今功尚敷
揆材非箭美精享愧生芻郡職昧爲理拜
空寧自誣下車霰巳積攝事露行濡人隱
冀多祐曷難霑薄軀
七言律詩
奉和春初幸太平公主南莊應制
青門路接鳳凰臺素滻宸遊龍騎來澗草
自迎香輦合岩花應待御筵開文移北斗
成天象酒逓南山作壽杯此日侍臣將石
去共歡眀主賜金廻
三陽宫石漴侍㷼應制(得幽字)
離宮祕苑勝&KR0801;洲别有仙人洞壑幽嵓邊
樹色含風冷石上泉聲帶雨秋鳥向歌筵
來度曲雲依帳殿結爲樓微臣昔忝方明
御今日還陪八駿遊
餞中書侍郎來濟
曖曖去塵昏㶚岸飛飛輕蓋指河梁雲峯
衣結千重葉雪岫花開幾樹粧深悲黃鶴
孤舟遠獨歎青山别路長却將分手沾襟
淚還用持添離席觴
五言絶句
渡漢江
嶺外音書斷經冬復歷春近鄕情更怯不
敢問來人
河陽
昔日河陽縣氛氲香氣多曹娘嬌態盡春
樹不堪過
嵩山夜還
家住嵩山下好采舊山薇自省遊泉石何
曾不夜歸
湖中别鑒上人
願與道林近在意逍遥篇自有靈佳寺何
用沃洲禪
題鍳上人房二首
落花雙樹積芳艸一庭春玩之堪興異何
必見幽人
又
晚入應真理經行尚未回房中無俗物林
下有青苔
荅田徵君
出遊杳何處遲回伊洛間歸寢忽成夢宛
在嵩丘山
傷曹娘
鳳飛樓伎絶鸞死鏡臺空獨憐脂粉氣猶
著舞中衣
燕巢軍幕
非關憐翠幕不是厭朱樓故來呈燕頷報
道欲封侯
七言絶句
苑中遇雪應制
𬗋禁仙輿詰旦來青旂遥倚望春臺不知
庭霰今朝落疑是林花昨夜開
送司馬道遊天台
羽客笙歌此地違離筵數處白雲飛蓬萊
闕下長相億桐栢山頭去不歸
登逍遥樓
逍遥樓上望鄕關綠水泓澄雲霧間北去
衡陽二千里無因鴈足繋書還
奉和春日翫雪應制
北闕&KR0686;雲掩曙霞東風吹雪舞山家瓊章
定少千人和銀樹長芳六出花
下嵩山歌
下嵩丘兮多所思携佳人兮步遲遲松間
明月長如此君再遊時復何時
傷曹娘二首
可憐冥寞去何之獨立丰茸無見期君看
水上芙蓉色恰似生前歌舞時
前溪妙舞今應盡子夜新歌遂不傳無復
綺羅嬌白日直將珠玉閉黃泉
宋之問集卷下
