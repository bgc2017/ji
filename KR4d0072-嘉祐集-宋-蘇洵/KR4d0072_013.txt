嘉祐集卷十三
宋蘇洵撰
書八首
上韓丞相書
洵年老無聊家産破壊欲從相公乞一官職非敢望如
朝廷所以待賢俊使之志得道行者但差勝於今粗可
以養生遺老者耳去歲蒙朝廷授洵試校書郎亦非敢
少之也使朝廷過聽而洵僥倖不過得一京官終不能
如漢唐之際所以待處士者則京官之與試銜又何足
分多少於其間而必為彼不為此邪然其所以區區無
厭復有求於相公者實以家貧無貲得六七千錢誠不
足以贍養又況忍窮耐老望而未可得邪凡人為官稍
可以紓意快志者至京朝官始有其髣髴耳自此以下
者皆勞觔苦骨摧折精神為人所役使去僕隸無幾也
然天下之士所以求之如不及得之而喜者彼誠少年
將有所忍於此以待至於紓意快志者也若洵者計其
年豈足以有待邪今且守選數年然後得窺尚書省門
又待闕歲餘而到任幸而得免於負犯廢放又守選又
待闕如此十四五年謹守以滿七八考又幸而有舉主
五六人然後敢望於改官當此之時洵蓋七十矣譬如
豫章橘柚非老人所種也洵久為布衣無官長拘轄自
覺筋骨疎強不堪為州縣趨走拜伏小吏相公若别除
一官而幸與之願得盡力就使無補亦必不至於恣睢
漫漶以傷害王民也今朝廷糊名以取人保任以得官
苟應格者雖屠沽不得不與何者雖欲愛惜而無由也
今洵幸為諸公所知似不甚淺而相公尤為有意至於
一官則反覆遲疑不決者累歲嗟夫豈天下之官以洵
故冗邪洵少時自處不甚卑以為遇時得位當不鹵莽
及長知取士之難遂絶意於功名而自託於學術實亦
有得而足恃自去歲以來始復讀易作易傳百餘篇此
書若成則自有易以來未始有也今也亦不甚戀戀於
一官如必無可推致之理亦幸明告之無使其首鼠不
決欲去而遲遲也世人施恩則望報苟有以相博則叩
之也易今洵已潦倒有二子又皆抗拙如洵相公豈能
施此不報之恩邪相公往時為洵言欲為歐陽公言子
者數矣而見輒忘之以為怪洵誠懼其或有意欲收之
也而復忘之故忍恥而一言不宣洵再拜
上韓昭文論山陵書
四月二十三日將仕郎守霸州文安縣主簿禮院編纂
蘇洵惶恐再拜上書昭文相公執事洵本布衣書生才
無所長相公不察而辱收之使與百執事之末平居思
所以仰報盛德而不獲其所今者先帝新棄萬國天子
始親政事當海内傾耳側目之秋而相公實為社稷柱
石莫先之臣有百世不磨之功伏惟相公將何以處之
古者天子即位天下之政必有所不及安席而先行之
者蓋漢昭即位休息百役與天下更始故其為天子曾
未逾月而恩澤下布於海内竊惟當今之事天下之所
謂最急而天子之所宜先行者輒敢以告於左右竊見
先帝以儉德臨天下在位四十餘年而宫室遊觀無所
增加幃簿器皿弊陋而不易天下稱頌以為文景之所
不若今一旦奄棄臣下而有司迺欲以末世葬送無益
之費侵削先帝休息長養之民掇取厚葬之名而遺之
以累其盛明故洵以為當今之議莫若薄葬竊聞頃者
癸酉赦書既出郡縣無以賞兵例皆貸錢於民民之有
錢者皆莫肯自輸於是有威之以刀劒驅之以笞箠為
國結怨僅而得之者小民無知不知與國同憂方且狼
顧而不寧而山陵一切配率之科又以復下計今不過
秋冬之間海内必將騷然有不自聊賴之人竊惟先帝
平昔之所以愛惜百姓者如此其深而其所以檢身節
儉者如此其至也推其平生之心而計其既沒之意則
其不欲以山陵重困天下亦已明矣而臣下乃獨為此
過當逾禮之費以拂戾其平生之意竊所不取也且使
今府庫之中財用有餘一物不取於民盡公力而為之
以稱遂臣子不忍之心猶且獲譏於聖人況夫空虛無
有一金以上非取於民則不獲而冒行不顧以徇近世
失中之禮亦已惑矣然議者必將以為古者君子不以
天下儉其親以天下之大而不足於先帝之葬於人情
有所不順洵亦以為不然使今儉葬而用墨子之說則
是過也不廢先王之禮而去近世無益之費是不過矣
子思曰三日而殯凡附於身者必誠必信勿之有悔焉
耳矣三月而葬凡附於棺者必誠必信勿之有悔焉耳
矣古之人所由以盡其誠信者不敢有略也而外是者
則略之昔者華元厚葬其君君子以為不臣漢文葬於
霸陵木不改列藏無金玉天下以為聖明而後世安於
太山故曰莫若建薄葬之議上以遂先帝恭儉之誠下
以紓百姓目前之患内以解華元不臣之譏而萬世之
後以固山陵不拔之安洵竊觀古者厚葬之由未有非
其時君之不達欲以金玉厚其親於地下而其臣下不
能禁止僶俛而從之者未有如今日之事太后至明天
子至聖而有司信近世之禮而遂為之者是可深惜也
且夫相公既已立不世之功矣而何愛一時之勞而無
所建明洵恐世之清議將有任其責者如曰詔敕已行
制度已定雖知不便而不可復改則此又過矣蓋唐太
宗之葬高祖也欲為九丈之墳而用漢氏長陵之制百
事務從豐厚及羣臣建議以為不可於是改從光武之
陵高不過六丈而每事儉約夫君子之為政與其坐視
百姓之艱難而重改令之非孰若改令以救百姓之急
不勝區區之心敢輒以告惟恕其狂易之誅幸甚幸甚
不宣洵惶恐再拜
與梅聖俞書
聖俞足下暌間忽復歲晚昨九月中嘗發書計已達左
右洵閒居經歲益知無事之樂舊病漸復散去獨恨淪
廢山林不得聖俞永叔相與談笑深以嗟惋自離京師
行已二年不意朝廷尚未見遺以其不肖之文猶有可
采者前月承本州發遣赴闕就試聖俞自思僕豈欲試
者惟其平生不能區區附合有司之尺度是以至此窮
困今乃以五十衰病之身奔走萬里以就試不亦為山
林之士所輕笑哉自思少年嘗舉茂才中夜起坐裹飯
攜餅待曉東華門外逐隊而入屈膝就席俯首據案其
後每思至此即為寒心今齒日益老尚安能使達官貴
人復弄其文墨以窮其所不知邪且以永叔之言與夫
三書之所云皆世之所見今千里召僕而試之蓋其心
尚有所未信此尤不可苟進以求其榮利也昨適有病
遂以此辭然恐無以答朝廷之恩因為上皇帝書一通
以進蓋以自解其不至之罪而已不知聖俞當見之否
冬寒千萬加愛
答雷太簡書
太簡足下前月辱書承諭朝廷將有召命且教以東行
應詔旋屬郡有符亦以此見遣承命自笑恐不足以當
遂以病辭不果行計太簡亦已知之僕已老矣固非求
仕者亦非固求不仕者自以閒居田野之中魚稻蔬筍
之資足以養生自樂俯仰世俗之間竊觀當世之太平
其文章議論亦可以自足於一世何苦乃以衰病之身
委曲以就有司之權衡以自取輕笑哉然此可為太簡
道不可與流俗人言也嚮者權書衡論幾策皆僕閒居
之所為其間雖多言今世之事亦不自求出之於世乃
歐陽永叔以為可進而進之苟朝廷以為其言之可信
則何所事試苟不信其平居之所云而其一日倉卒之
言又何足信邪恐復不信秖以為笑久居閒處終歲幸
無事昨為州郡所發遣徒益不樂爾楊旻至今未歸未
得所惠書歲晚京師寒甚惟多愛
與楊節推書
洵白節推足下往者見託以先丈之埋銘示之以程生
之行狀洵於子之先君耳目未嘗相接未嘗輒交談笑
之歡夫古之人所為誌夫其人者知其平生而閔其不
幸以死悲其後世之無聞此銘之所為作也然而不幸
而不知其為人而有人焉告之以其可銘之實則亦不
得不銘此則銘亦可以信行狀而作者也今余不幸而
不獲知子之先君所恃以作銘者正在其行狀耳而狀
又不可信嗟夫難哉然余傷夫人子之惜其先君無聞
於後以請於我我既已許之而又拒之則無以卹乎其
心是以不敢遂已而卒銘其墓凡子之所欲使子之先
君不朽者兹亦足以不負子矣謹錄以進如左然又恐
子不信行狀之不可用也故又具列於後凡行狀之所
云皆虛浮不實之事是以不備論論其可指之迹行狀
曰公有子美琳公之死由哭美琳而慟以卒夫子夏哭
子止於喪明而曾子譏之而況以殺其身此何可言哉
余不愛夫吾言恐其傷子先君之風行狀曰公戒諸子
無如鄉人父母在而出分夫子之鄉人誰非子之兄與
子之舅甥者而余何忍言之而況不至於皆然則余又
何敢言之此銘之所以不取於行狀者有以也子其無
以為怪洵白
與吳殿院書
洵啓京師會遇殊未及從容屬家有變故倉遽西走遂
不得奉别怏悵不可勝言也嚮每見君侯談論輒盡歡
而在京師逾年相見至少誠恐憲官職重是以不敢數
數自通然亦老嬾不出之故及今相去數千里求復一
見不可得也曩曾議及故友史沆骨肉淪落荆楚間慨
然太息有收卹之心沆有兄經臣者雖卧病而志氣卓
然以豪傑稱鄉里使得攝尺寸之柄當不鹵莽常以為
沆死而有經臣者在或萬一能有所雪今不幸亦已死
矣追思沆平生孤直不遇而經臣亦以剛見廢又皆以
無後死當其生時舉世莫不讐疾惟君侯一人獨為哀
閔而數年間兄弟相繼淪喪使仁人之心不克少施嗚
呼豈其命之窮薄至於此邪經臣死家無一人後事所
囑辦於朋友今其家遺孤骨肉存者獨沆有弱女在襄
州耳君侯尚可以庇之使無失所否阻遠未能一一伏
惟裁悉不宣洵白
謝趙司諫書
洵啓嚮家居眉陽以病嬾不獲問從者常以為閣下之
所在聲之所振德之所加士以千里為近而洵獨不能
走二百里一至於門縱不獲罪固以為君子之棄人矣
今年秋始見太守竇君京師乃知閣下過聽猥以鄙陋
上塞明詔不知閣下何取於洵也洵固無取然私獨喜
以為可辭於世者其不以馳騖得明矣洵不識閣下然
仰聞君子之風常以私告於朋友特恨其身之不肖不
得交於當世以徧致閣下之美所告者皆飢寒自謀不
暇之人雖告而無益然猶以素不相識之故得免於希
勢苟附之嫌是其不識賢於識也今世之所尚相見則
以數至門為勤不相見則以數至書為患夫數至門者
虛禮無用數至書者虛詞無觀得其無用與其無觀而
加喜不得而怒此與嬰兒之好惡無異今閣下舉人而
取於不相識之中則其去世俗遠矣寓居雍丘無故不
至京師詹望君子日以復日頃者朝廷猥以試校書郎
見授洵不能以老身復為州縣之吏然所以受者嫌若
有所過望耳以閣下知我故言及此無怪
與孫叔靜
久承借示新文及累為訪臨甚荷勤眷文字已細觀甚
善必欲求所未至如中正論引舜為證此是時文之病
凡論但意立而理明不必覓事應副誠未思之專此不
宣洵白
嘉祐集卷十三
