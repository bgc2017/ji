嘉祐集附錄卷下
宋沈斐輯
老蘇先生會葬致語幷口號闕名
蓋聞太上立德貫今古以長存至人無心視死生為一
致固當談笑於禍福之際雍容於變化之間日夜相代
乎前憂樂不入其舍是何禮存送往語有致哀子産之
哭子皮吾無與為善仲尼之慟顔子天殆將喪予秦哀
三良齊悼二惠孔門弟子相向而失聲荆州刺史望拜
而墮淚豈不以時乎難得而易失賢者少達而多窮事
關興衰禮有哀樂恭惟編禮寺丞一時之傑百世所宗
道兼文武之隆學際天人之表漁釣渭上韞六韜而自
稱龍蟠漢南非三顧而不起自宋興百載文弊多方簡
編具在氣象不振雖作者之繼出尚古風之未還迨公
勃興一變至道上自朝廷縉紳之士下及巖穴處逸之
流皆願見其表儀固將以為師友而道將墜喪天不假
年書雖就於百篇爵不過於九品謂公為壽不登六十
謂公為夭百世不亡今者喪還里閭宵會親友顧悲哀
之不足假諷詠以紓情敢露微才上陳口號
萬里當年蜀客來危言高論冠倫魁有司不入劉蕡第
諸老徒推賈誼才一惠獨刊姬諡法六經先集漢家臺
如公事業兼忠憤淚作岷江未寄哀
老蘇先生挽詞一十五首
韓琦
對未延宣室文嘗薦子虛書方就綿蕝奠已致生芻故
國悲雲棧英游負石渠名儒升用晚厚愧不先予
其二
族本西州望來為上國光文章追典誥議論極皇王美
德驚埋玉瓌材痛壞梁時名誰可嗣父子盡賢良
曾公亮
立言高往古抱道鬱當時鉛槧方終業風燈忽遘悲名
垂文苑傳行紀太丘碑後嗣皆鸞鷟吾知慶有詒
歐陽修
布衣馳譽入京都丹旐俄驚反舊閭諸老誰能先賈誼
君王猶未識相如三年弟子行喪禮千兩鄉人會葬車
獨我空齋掛塵榻遺編時閱子雲書
趙槩
稱味欒城舊(唐相味道欒城人也)潛光谷口棲雄文聯組繡高論
吐虹霓遽忽悲丹旐無因祀碧雞徒嗟太丘德位不至
公圭
侍從推詞伯君王問子虛早通金匱學晚就曲臺書露
泣時難駐琴亡韻亦疎臧孫知有後里閈待高車
王拱辰
氣得岷峨秀才推賈馬優未承宣室問空有茂陵求玩
易窮三聖論書正九疇欲知歆向學二子繼弓裘
王珪
岷峨地僻少人行一日西來譽滿京白首只知聞道勝
青衫不及到家榮玄猿夜哭銘旌過紫燕朝飛挽鐸迎
天祿校書多分薄子雲那得葬鄕城
張燾
本朝文物盛西州獨得宗公薦冕旒稷嗣草儀書未奏
茂陵詞客病無瘳一門歆向傳家學二子機雲竝雋游
守蜀無因奠尊酒素車應滿古源頭
鄭獬
豐城寶劍忽飛去玉匣靈蹤自此無天外巳空丹鳳穴
世間還得二龍駒百年飄忽古無奈萬事凋零今已殊
惆悵西州文學老一丘空掩蜀山隅
蘇頌
觀國五千里成書一百篇人方期遠至天不與遐年事
業逢知已文章有象賢未終三聖傳遺恨掩重泉
其二
常論平陵系吾宗代有人源流知所自道義更相親痛
惜才高世齎咨涕滿巾又知餘慶遠二子志經綸
張商英
近來天下文章格盡是之人咳唾餘方喜丘園空繐帳
何期簫吹咽轜車一生自抱蕭張術萬古空傳揚孟書
大志未酬身已沒為君雙淚濕衣裾
姚闢
持筆游從已五年忽嗟精魄已茫然茂陵未訪相如藁
宣室曾知賈誼賢薤露有歌悽曉月絳紗無主蔽寒烟
平生事業文公誌應許鄕人白玉鐫
其二
羈旅都門十載中轉頭浮宦已成空青衫暫寄文安籍
白社長留處士風萬里雲山歸故國一帆江月照疎篷
世間窮達何須校只有聲名是至公
薦表歐陽修
臣猥以庸虚叨塵侍從無所裨補常愧心顔竊慕古人
薦賢推善之意以謂為時得士亦報國之一端往時自
國家下詔書戒時文諷勵學者以近古蓋自天聖迄今
二十餘年通經學古履忠守道之士所得不可勝數而
四海之廣不能無山巖草野之遺其自重者既伏而不
出故朝廷亦莫得而聞此乃如臣等輩所宜求而上達
也伏見眉州布衣蘇洵履行純固性識明達亦嘗一舉
有司不中遂退而力學其論議精於物理而善識變權
文章不為空言而期於有用其所撰權書衡論機策二
十篇辭辯宏偉博於古而宜於今實有用之言非特能
文之士也其人文行久為鄉閭所稱而守道安貧不營
仕進苟無薦引則遂棄於聖時其所撰書二十篇臣謹
隨狀上進伏望聖慈下兩制看詳如有可採乞賜甄錄
謹具狀奉聞伏候勅旨
墓表張方平
仁宗皇帝嘉祐中僕領益郡念蜀異日常有高賢竒士
今獨乏耶或曰勿謂蜀無人蜀有人焉眉山處士蘇洵
其人也請問蘇君之為人曰蘇君隠居以求其志行義
以達其道然非為亢者也為乎藴而未施行而未成我
不求諸人而人莫我知也故今年四十餘不仕公不禮
士士莫至公有思見之意宜來久之蘇君果至即之穆
如也聽其言知見博物洽聞矣既而得其所著權書衡
論閱之如大雲之出於山忽布四方倏散無餘如大川
之滔滔東注於海源也委也其無間斷也因論蘇君左
丘明國語司馬遷善叙事賈誼之明王道君兼之矣遠
方不足成君名盍遊京師乎因以書先之於翰林歐陽
永叔君然僕言至京師永叔一見大稱歎以為未始見
夫人也目為孫卿子獻其書於朝自是名動天下士爭
傳誦其文時文為之一變稱為老蘇時相韓公琦聞其
名而厚待之嘗與論天下事亦以為賈誼不能過也然
知其才而不能用初作昭陵禮廢闕琦為大禮使事從
其厚調發趣辦州縣騷然先生以書諫琦且再三至引
華元不臣以責之琦為變色然顧大義為稍省其過甚
者及先生沒韓亦頗自咎恨以詩哭之曰知賢不早用
愧莫先於予者矣先生亮直寡合有倦遊之意獨與其
子居非道義不談至於名理勝會自有孔顔之樂一廛
一區侃侃如也又數年召試紫微閣不至乃除試秘書
省校書郎俾就太常修纂建隆以來禮書以為霸州文
安縣主簿使食其禄集成太常因革禮一百卷書成奏
未報而以疾卒享年五十有八實治平三年四月英宗
聞而傷之命有司具舟載其喪歸葬於蜀明年八月壬
辰葬於眉州彭山縣安鎮鄉可龍里朝野之士為誄者
百一十有三人先生字明允考序大理寺評事累贈職
方員外郎以節義自重蜀人貴之生三子澹渙教訓甚
至各成名官先生其季也已冠猶不知書職方沒始讀
書不一二年出諸老先生之右一日因覽其文作而曰
吾今之學猶未知學也已取舊文藁悉焚之杜門絶賓
友繙詩書經傳諸子百家之書貫穿古今由是著述根
柢深矣質直忠信與人交共憂患死則收卹其子孫不
喜飲酒未嘗戲狎常談陋今而高古若先生者非古之
人歟謂今莫如古者斯焉取斯嘉祐初王安石名始盛
黨友傾一時其命相制曰生民以來數人而已造作語
言至以為幾於聖人歐陽修亦已善之勸先生與之遊
而安石亦願交於先生先生曰吾知其人矣是不近人
情者鮮不為天下患安石之母死士大夫皆弔先生獨
不往作辨奸一篇(見第九卷)當時見者多為不然曰噫其甚
矣先生既没三年而安石用事其言乃信夫惟有國者
之患嘗由辨之不早子言之知風之自見動之微非天
下之至精其孰能至於此哉嘗試評之定天下之臧否
一人而已所著文集二十卷諡法三卷易傳三卷初君
將遊京師過益州與僕别且見其軾轍及其文卷曰二
子者將從鄉舉可哉僕披其卷曰從鄉舉乘騏驥而馳
閭巷也六科所以擢英俊君二子從此選猶不足以騁
其逸力爾君曰姑為後圖遂以就舉一上皆登進士第
再舉制策竝入高等今則皆為國士仁宗時海内乂安
朝廷謹持憲度取士有常格故羔鴈不至有巖谷奉嘗
特召已為異禮屬之論撰臺諫之慚也而君不待惜乎
其嗇於命也其事業不得舉而措諸天下獨新禮百篇
今為太常施用若夫鄉黨之行家世之詳則有别傳存
焉今舉始卒之大槩以表其墓惟其有之是以言之不
怍云
東坡謝張太保撰先人墓表書
軾頓首再拜伏蒙再示先人墓表特載辨奸一篇恭覽
涕泗不知所云竊惟先人早歲汩没晚乃有聞雖當時
學者知師尊之然於其言語文章猶不能盡而况其中
有不可形者乎所謂知之盡而信其然者唯公一人雖
若不幸然知我者希正老氏之所貴辨奸之始作也自
軾與舍弟皆有嬉其甚矣之諫不論他人惟明公一見
以為與我意合公固己論之先朝載之史册今雖容有
不知後世決不可沒而先人之言非公表而出之則人
未必信信不信何足深計然使斯人用區區小數以欺
天下天下莫覺莫知恐後人必有秦無人之歎此墓表
所以作而軾之所流涕再拜而謝也黃叔度淡然無作
郭林宗一言至今以為顔子林宗於人材大小畢取所
賢非一人而叔度之賢無一見於外者而後世猶信徒
林宗之重也今公之重不減林宗所賢唯先人而其心
跡粗若可見其信於後世必矣多言何足為謝聊發一
二不宣軾再拜
嘉祐集附錄卷下
