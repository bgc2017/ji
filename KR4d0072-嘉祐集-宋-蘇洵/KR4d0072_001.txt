嘉祐集卷一
宋蘇洵撰
幾策一首
審勢
治天下者定所尚所尚一定至於萬千年而不變使民
之耳目純於一而子孫有所守易以為治故三代聖人
其後世遠者至七八百年夫豈惟其民之不忘其功以
至於是蓋其子孫得其祖宗之法而為據依可以永久
夏之尚忠商之尚質周之尚文視天下之所宜尚而固
執之以此而始以此而終不朝文而暮質以自潰亂故
聖人者出必先定一代之所尚周之世蓋有周公為之
制禮而天下遂尚文後世有賈誼者說漢文帝亦欲先
定制度而其說不果用今者天下幸方治安子孫萬世
帝王之計不可不預定於此時然萬世帝王之計常先
定所尚使其子孫可以安坐而守其舊至於政弊然後
變其小節而其大體卒不可革易故享世長遠而民
不苟簡今也考之於朝野之間以觀國家之所尚者而
愚猶有惑也何則天下之勢有強弱聖人審其勢而應
之以權勢強矣強甚而不已則折勢弱矣弱甚而不已
則屈聖人權之而使其甚不至於折與屈者威與惠也
夫強甚者威竭而不振弱甚者惠䙝而下不以為德故
處弱者利用威而處強者利用惠乘強之威以行惠則
惠尊乘弱之惠以養威則威發而天下震慄故威與惠
者所以裁節天下強弱之勢也然而不知強弱之勢者
有殺人之威而下不懼有生人之惠而下不喜何
者威竭而惠䙝故也故有天下者必先審知天下之勢
而後可與言用威惠不先審知其勢而徒曰我能用威
我能用惠者未也故有強而益之以威弱而益之以惠
以至於折與屈者是可悼也譬之一人之身將欲飲藥
餌石以養其生必先審觀其性之為隂其性之為陽而
投之以藥石藥石之陽而投之隂藥石之隂而投之陽
故隂不至於涸而陽不至於亢苟不能先審觀己之為
隂與己之為陽而以隂攻隂以陽攻陽則隂者固死於
隂而陽者固死於陽不可救也是以善養身者先審其
隂陽而善制天下者先審其強弱以為之謀昔者周有
天下諸侯太盛當其盛時大者已有地五百里而畿内
反不過千里其勢為弱秦有天下散為郡縣聚為京師
守令無大權柄伸縮進退無不在我其勢為強然方其
成康在上諸侯無大小莫不臣伏弱之勢未見於外及
其後世失德而諸侯禽奔獸遁各固其國以相侵攘而
其上之人卒不悟區區守姑息之道而望其能以制服
強國是謂以弱政濟弱勢故周之天下卒斃於弱秦自
孝公其勢固已駸駸焉日趨於強大及其子孫已并天
下而亦不悟專任法制以斬撻平民是謂以強政濟強
勢故秦之天下卒斃於強周拘於惠而不知權秦勇於
威而不知本二者皆不審天下之勢也吾宋制治有縣
令有郡守有轉運使以大系小絲牽繩聯總合於上雖
其地在萬里外方數千里擁兵百萬而天子一呼於殿
陛間三尺豎子馳傳捧詔召而歸之京師則解印趨走
惟恐不及如此之勢秦之所恃以強之勢也勢強矣然
天下之病常病於弱噫有可強之勢如秦而反陷於弱
者何也習於惠而怯於威也惠太甚而威不勝也夫其
所以習於惠而惠太甚者賞數而加於無功也怯於威
而威不勝者刑弛而兵不振也由賞與刑與兵之不得
其道是以有弱之實著於外焉何謂弱之實曰官吏曠
惰職廢不舉而敗官之罰不加嚴也多贖數赦不問有
罪而典刑之禁不能行也冗兵驕狂負力幸賞而維持
姑息之恩不敢節也將帥覆軍匹馬不返而敗軍之責
不加重也羌人強盛陵壓中國而邀金繒增幣帛之恥
不為怒也若此類者太弱之實也久而不治則又將有
大於此而遂浸微浸消釋然而潰以至於不可救止者
乘之矣然愚以為弱在於政不在於勢是謂以弱政敗
強勢今夫一輿薪之火衆人之所憚而不敢犯者也舉
而投之河則何熱之能為是以負強秦之勢而溺於弱
周之弊而天下不知其強焉者以此也雖然政之弱非
若勢弱之難治也借如弱周之勢必變易其諸侯而後
強可能也天下之諸侯固未易變易此又非一日之故
也若夫弱政則用威而已矣可以朝改而夕定也夫齊
古之強國也而威王又齊之賢王也當其即位委政不
治諸侯竝侵而人不知其國之為強國也一旦發怒裂
萬家封即墨大夫召烹阿大夫與常譽阿大夫者而發
兵擊趙魏衛趙魏衛盡走請和而齊國人人震懼不敢
飾非者彼誠知其政之弱而能用其威以濟其弱也況
今以天子之尊藉郡縣之勢言脱於口而四方響應其
所以用威之資固已完具且有天下者患不為焉有欲
為焉而不可者今誠能一留意焉於用威一賞罰一號
令一舉動無不一切出於威嚴用刑法而不赦有罪力
行果斷而不牽衆人之是非用不測之刑用不測之賞
而使天下之人視之如風雨雷電遽然而至截然而下
不知其所從發而不可逃遁朝廷如此然後平民益務
檢慎而姦民猾吏亦常恐恐然懼刑法之及其身而斂
其手足不敢輒犯法此之謂強政政強矣為之數年而
天下之勢可以復強愚故曰乘弱之惠以養威則威發
而天下震慄然則以當今之勢求所謂萬世為帝王而
其大體卒不可革易者其尚威而已矣或曰當今之勢
事誠無便於尚威者然孰知夫萬世之間其政之不變
而必曰威耶愚應之曰威者君之所恃以為君也一日
而無威是無君也久而政弊變其小節而參之以惠使
不至若秦之甚可也舉而棄之過矣或者又曰王者任
德不任刑任刑霸者之事非所宜言此又非所謂知理
者也夫湯武皆王也桓文皆霸也武王乘紂之暴出民
於炮烙斬刖之地苟又遂多殺人多刑人以為治則民
之心去矣故其治一出於禮義彼湯則不然桀之德固
無以異紂然其刑不若紂暴之甚也而天下之民化其
風淫惰不事法度書曰有衆率怠弗恊而又諸侯昆吾
氏首為亂於是誅鋤其強梗怠惰不法之人以定紛亂
故記曰商人先罰而後賞至於桓文之事則又非皆任
刑也桓公用管仲仲之書好言刑故桓公之治常任刑
文公長者其佐狐趙先魏皆不說以刑法其治亦未嘗
以刑為本而號亦為霸而謂湯非王而文非霸也得乎
故用刑不必霸而用德不必王各觀其勢之何所宜用
而已然則今之勢何為不可用刑用刑何為不曰王道
彼不先審天下之勢而欲應天下之務難矣
嘉祐集卷一
