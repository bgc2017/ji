閑居叢稿卷五元蒲道源撰
七言律詩
與蒙古經歴
幕中郁有古風還畫諾須教刺史閑但得胸襟清似水
何憂簿領疊如山四書至味沉潛外三歎遺音雅淡間
大器晚成天意在不勞驚訝鬢毛斑
與金州唐節使
少年交結盡名流氣壓元龍百尺樓曾出竒謀清朔漠
更教遺愛及西州百篇囊有珠璣積一話胸無芥蔕留
早晚漢城催報政定將興學占先籌
餞張南發兵後求姪孫
淚灑鴒原惟一息魂消鳳嶺更諸孫崑山焚玉劫灰冷
合浦還珠天理存䟦涉可能嗟歲暮團欒猶及見春温
當途果有成人美愛助須教薄俗敦
賀扈宰樂山亭
面對終南第一亭光芒時動少微星心閒老去稀華髮
眼净朝來望翠屛拄笏雅知多爽氣移文何用託山靈
欲參靜壽無言荅萬古相看只麽青
晉卿參軍美解
悃幅無華語最真慈祥融作滿城春官期已代寧堪客
鄉思難裁正為親秦嶺雲寒凝别恨鄜州月滿望歸人
劇談曾美茲風土傾蓋他年定有因
送謝書吏入察院
年來覿面記凡三傾寫今回得細談吏習豈容甘窘束
聖經似欲苦竒探置身清要期無負著跡廉能自不慙
擬託梅花泥行色驛胥門外報征驂
與張彦雄典史
簿領生平已白頭漫漫宦海嘆沉浮久拚袖手閒中過
未肯馳心分外求自昔事人惟直道祗今起廢得賢侯
不虧公賦舒民力贊畫須看第一籌
白鬚一莖戲示德衡
世間涅白成緇易髭鬢還能黑變皤萬事塵埃常作惱
一莖霜雪總嫌多倩人欵鑷真堪笑顧我耽吟已被魔
五五青春猶見此不知衰老更如何
和雲南張參政韻
一泓止水湛天君妍醜須教物自分明月照開蠻徼地
清風吹破瘴江雲絲綸方重當今選竹帛終垂異日勲
擬藉墨卿修刺謁自慙庸陋豈能文
盤盤襟量見夫君涇渭清渾次第分道德餘光禆日月
才名晚節際風雲救時雅負姚崇志奉使曾竒陸賈勲
會看德星明絶徼不妨清夜候天文
雖居畎畆不忘君行止難將一語分貧陋自甘門挂席
明光誰奏賦凌雲宦游海内寧容跡翰墨場中擬策勲
函丈今朝接餘論我知天未喪斯文
同知禱雨殊應
去冬新歲旱堪憂賢倅精誠力禱求設次致齋先㓗己
出郊徒步為迎湫一犁甘澤應無負萬頃來麰看有秋
老弱免為溝壑慮定將何物報吾侯
麥針塊底渴春膏旱暵經時土不毛致此精神何愧怍
沛然甘㴻解焦勞寸心巳自孚天意一飽端能及我曹
欲贊賢侯霖雨手賦詩自笑乏風騷
石節使漢中改葬二親
子平情事未能忘得告歸來辦歛藏問具直須如古制
興哀猶得似初喪便教閣雨深知孝不待移辰始克襄
明日宦程又回首聲詩聊為發幽光
與徐伯弘廉使
柏臺蘭省見清規廉問西來未及朞憲府宏綱方日舉
秋官召節已星馳寸心天地殊無愧千載風雲自有時
山澤癯儒雖乏用尚能歌咏得賢詩
身退明時重挽留肯將富貴自為謀才名應是世間傑
心志當先天下憂鵰鶚擊強猶易見鳳麟呈瑞更難求
此行台斗終須踐海内沉疴庶有瘳
與郝僉事
人物當今比數中故家喬木迥難同釋冤正得真卿雨
疾惡方驚伯厚風忠義至誠知不負文章餘事亦能工
此行足慰斯民望但惜匆匆馬首東
小齋容膝為誰開䞉喜分司使者來此日寵光生白屋
他年盛事記烏臺清風亹亹聞餘論霽月溶溶絶點埃
甚欲搜枯伸謝臆斐然成句不知裁
仲章分送雙鴨以詩為謝
飼雛分食顧䲭盤黑白成花見羽翰作對恍疑王令舄
能言新出陸家闌穿籬正恐比鄰惱蒸瓠寧供好客餐
思我且寬庖宰限階前短足任蹣跚
次耶律奉使鎮南樓詩韻
雄視坤維有此樓恍疑八表繼神游山連秦蜀相鄰際
水接襄樊不盡頭隂闔陽開增偉觀月明風冷怯清秋
百年豪傑登臨處詩興飄飄隘九州
壽西軒王先生七十
當代聲名重泰山天教後學見衣冠老來已向從心悟
閒裡何憂致仕難松栢交隂同種德子孫承候數傳安
一杯滿為先生壽宗主文盟閱歲寒
金州王節使惠茶(王因論鹽法至府)
一緘雲翰識謙和紫餅相兼厚意多惠我喜從金郡牧
報辭愧乏玉川歌風生曉鼎清詩興日永晴忩戰睡魔
豈止吾儕得真况更期良法論鹹鹺
趙參政寄墨
子墨客卿新見歸尚書賢相舊曾依人間鈞寵憐寒陋
天上台光接少微九鼎鴻毛真借重一珪玄玉爛生輝
情知造物留椽筆勲業猶能為發揮
壽山木王國賓時總尹興元
早擅雄文直禁林晚年隨處種棠隂一言恕得聖賢印
萬物生同天地心華髮元龜惟舊德紫泥丹詔聽新音
道山日月春長在且為梅花滿意斟
與曹總管
魯齋授受得精微已際風雲見發揮平昔功夫該體用
只今事業信光暉吏民與我傾心久人物如公屈指稀
前日泮宫聆一話情知吾道有依歸
餞雷豫
鼎湖龍去已踰年聖德神功付史編四海遺文須紀錄
一時妙選及英賢才華合起明光草聲價曾依幕府蓮
東閣官梅春正好肯稽王事少留連
送金州宣差
當代雄豪磊落人一州蕞爾豈容身恩懷甿俗猶親子
禮貌儒生若大賓飽看江山三載滿促歸勲業一時新
我言有證非諛頌曾問甘棠戴白民
餞趙總管之蜀省參政
江漢承流近五年榮陞執政入西川三朝再世忠誠著
雙相一門昆弟賢德量廟堂應不負勲名鐘鼎更須傳
春風到處隨旌旆坐覺坤維已晏然
賀大参趙公榮陞蜀省
先公忠孝有天知昆仲青氊復鳳池榮捧白麻瞻北闕
前驅畫戟鎮西陲賓僚共仰今朝賀父老難忘後日思
收拾五年寬惠政忍教寫入送行詩
鞏昌城隍廟古槐(樛枝壓屋修葺莫可郡同知禱於神次日樛枝已剪移置)
(地了無聲聞郡人美其誠感徵詩文以識之遂求予作因賦以寄)
古廟庭槐已十圍樛枝壓屋礙修治公輸雖巧技莫展
别駕至誠神自知靜夜不聞聲與臭平明忽見剪還移
威靈豈但驚凡目要索詩人為賦詩
御香至文廟
莫將灰冷歎斯文星使來添寶鼎薰晉邸祝釐皆有謂
泮宫行事未前聞要憑明德通三聖已見祥煙結五雲
但說天功非已力二君不解代慇懃
贈武康楊吏目茂卿
簿領邅回兩鬢絲三年州幕嘆衰遲耽書癖於左氏傳
覓語工似唐人詩休憚朔風行役苦要看晚節復榮時
寧馨好在長安久想為親來出董帷
送桂時可教授
排雲閶闔叩天聦名動朝紳一日中旅困五年非敗北
水流萬折竟朝東喜聞鱣序恩初沛須信麟經道未窮
却似當年新及第馬前惟欠杏園紅
劉君舉迎母陜西就養
鶴髮慈闈暮景長豈辭王事不遑將簿書曉出趨西省
&KR0949;髓時歸奉北堂餘日固知當愛惜孤雲無用更彷徨
他年厚禄回鄉里要著萊衣捧壽觴
贈日者朱月潭
朱子胸中五緯學古潭霜後一輪秋談天有口逢清賞
印月無心異濁流淅玉不堪江漢住挑囊又作錦城游
臨行苦要新詩句為問饑來煮得不
題趙秀才鳩錢贖伯團聚卷
父兮生我已歸泉伯也為俘未出樊地下有知寧瞑目
天涯無奈只銷魂可憐孝子能承志所幸東人不寡恩
故里團欒燈火夜此行真足慰亡存
寄德衡弟同僚子安賢友
我亦聞弦解賞音未瞻眉宇識君心脂韋肯與時情混
鐵石應知歲月深千里神交同晤語三年吾弟辱良箴
得朋久向西南望何日相逢話續今
九月同李子文羅壽甫行城南溪上
溪水泠泠玉佩聲沿溪路轉忽川平襟懷鬱滯得開豁
腰足痺頑時散行幾樹霜紅明夕照數峰煙碧倚寒晴
兹遊勝友相酬和殆與秋光欲鬭清
與阿齊同知(時任興元)
氣如(闕)貌敦龐胸次玲瓏三八忩曾盡小心參禁闥
合膺高爵貳侯邦民知愷悌情先得吏見廉明氣已降
宣化承流何所似溶溶新綠漲春江
送瓜爾佳權府赴幷州同知
平生踐履用功深中歲名場見陸沉萬事已拚閒不問
一官能與老相尋涇源盼盼焦勞望漢水悠悠去住心
後日征驂杳西北更期珍重保千金
送張知事任滿回奉元
蓮花幕下盡儒珍談笑風流獨數君歸路不妨乘欵段
簿書何足較紛紜與人有約泉邊月同我無心嶺上雲
此去終南定高卧好音時遣數相聞
送經歴王元亨赴憲幕任
西軒老子笑顔開喜見鵷雛眼底來可是官程還有限
又教行色苦相催刀圭小試趨蓮幕書檄旋聞赴柏臺
清譽如今塞朝野誰云吾道乏人才
賀張尹新除(舊西鄉簿)
除書捧讀謝恩歸脱却荷衣便著緋百里陽春能煦物
九霄郎宿更增輝徵科有道追胥少聽决無私訟牒稀
食禄固知男子事可能榮養及庭闈
與張錄事(先任平凉經歴)
吏能曾試幕中賓此日參軍姓字新百雉肅清應奠枕
九衢生聚少游民政寬定使征徭薄公退何妨笑語頻
近歲疲氓遭歉惡可無竒術弭吟呻
李子文得雄(子文集名南溪類槀)
掌上嬌嚶玉雪肌怪來黃色喜生眉固知仙李盤根大
却笑蟠桃結子遲稿類南溪應有託樽開北海更何疑
他年擬賦高軒過定說君家緫角兒
次韻張仁甫見贈
窺竊陳編苦肺腸何殊鼠雀解偷倉自知日計成鳩拙
况與時賢敢鴈行推激過高增愧怍陪從未久見循良
泮宫鳴道須前軰如我空疎分括囊
與李緫管時之興元任
卿月分輝領郡章手持天誥出鵷行五雲佳氣觚稜遠
萬里先聲姓字香密勿久參經國務慈祥小試治民方
他年史筆標循吏未信龔黃獨有光
次韻王仲禮(上已約出郊雨不果)
朋友如君氣味投相尋一笑果何由暇中值雨惟思睡
貧裏逢春只辦愁行樂忍令佳節負光隂不為少年留
且看明日開晴霽拄杖從公到處游
德衡弟久患目疾昨送决明因有詩謝用韻以
荅
久厭虀酸滑帶涎此花功效敵黃連槐芽細細初供摘
菊蕾青青未鬭妍風味更宜濃煮茗醺酣休說内裝綿
我今唱和須留著付與他時小姪編
與汪同知(汪左丞子蔭興元同知)
三葉勲臣秉節麾生來官爵不憂遲貳車豈是淹留地
弱冠聊為仕進基未報君親心最急正當民社學兼資
更期養就凌雲翮復取青氊占鳳池
獸炭
山林斤斧日童顛陶穴還將烈炬然已許寒爐供歲計
更遭豪客損天全火牛爇尾終難遁霧豹焚身亦可憐
爭似繡簾金鴨好晝閒長吐一絲烟
題王提學曲肱亭
八詠南褒意未厭又看新榜照危簷不嫌疏食供清淡
時復華胥寄黑甜霽月光風非俗物仁山智水得珍潛
夢周老我今無復希聖工夫敢自謙
呈王西軒先生
耆舊風流不數人喜於函丈接清塵只應賀監知前世
肯倚王維認後身萬古長庚常配月一言寒谷便生春
割雞已枉庖丁具聞有禎祥到渭濱
送趙經歴美解東歸
蓮幕雍容六見春簿書叢裏得抽身筆端有藥醫民瘼
囊底無金濟客貧事與向時嗟勢異誰於吾道最情真
一詩不盡暌違意側聽除音入耳新
送陳洪道(有序在第十九卷)
風骨翛然野鶴孤遠游應笑泣窮途藩籬不限終聞道
冠服雖殊内本儒曉揖清風趨孔里晴占紫氣入殷都
歸來胸次應瓌瑋未敢相看作故吾
上張僉事
面目春風鐵石心堂堂人物重當今久聞珥筆司彈劾
喜見登車出按臨白璧温純無少玷朱弦疏越有遺音
不徒汗簡留名字清譽先傳滿士林
送劉載叔歸鄉葬親
天涯陟岵歛兵餘淚眼驚看季父書二老重泉成夢後
孤兒萬里得歸初欲封抔土心尤切難報終天痛曷如
愛莫助之應重感一詩何惜送征車
别緫判忠翊任侯
悃愊無華更老成恬然随分即功名太羹玄酒有真味
古磬朱絲非俗聲漢郡每懷深仰德燕城不意遽趨程
再瞻芝宇知何日聊藉荒詩叙别情
彦實道錄職教漢中滿代
剥落浮華一味真三年道侣敬如新此時正際棋收局
平日方知德服人已辦内丹輕歲月更將外物等埃塵
歸歟重訪師門舊閉戸蕭然說養神
劉邢公慶九十應制
父子華顛一品崇古今四海罕能同賢良不羨齊轅固
齒爵兼儕衛武公羊出太官嘉會腆鳩蹲靈壽眷恩隆
小臣應制詩何取但願年年拜下風
養老優賢聖主心三槐劉氏慶源深邢公黃髮封宗國
莱子斑衣長禁林珍從忽聞恩有及寵驚自謂福何任
定將拜賜宫壺酒壽斝今朝滿意斟
壽秋谷平章
碩材扶護頼玄功已與明堂作棟隆江漢炳靈雖借重
乾坤間氣自難同勲名真似韓忠獻壽考當逾郭令公
更為皇家建邦本異時綠野樂無窮
此日慇懃薦壽尊祝辭富貴不須論春融定見叢稊發
陽復端由碩果存臧逹忠言宜有後栖筠相業會傳孫
桑蓬准備為弧矢佳氣葱葱集慶門
周南翁待制奉母歸鄱焚黃
仙路瀛洲已快登兩封一贈死生榮庭闈垂白康寧福
丘壠焚黃感愴情鄱郡江山如有待潘輿里巷共歡迎
告歸莫作懷安計遠大須期異日程
贈茶劉先生(東海人有疾者飲以茶愈故名)
安期曾授棗如瓜更有通靈石鼎茶能使膏肓奔䜿子
却愁名姓動京華新泉活火隨緣計明月清風到處家
仙道由來先濟物豈甘朝市博烟霞
題曹溪應真圖
妄身當日已成空幻影誰教落畫工折葦浮杯皆佛事
降龍伏虎盡神通朋儕十六緣塵外世界三千變現中
我亦逢場聊戲墨何須直待嗣宗風
挽天師留國公
留侯華胄復封留學貫天人孰與儔爵以上公膺寵數
年違中壽返仙遊百靈長護家傳劍一代空驚壑徙舟
耿耿輔元心未巳玄宮應共祖師謀
妙齡驚悟讀儒書正一宗傳不怪迂感雪呈祥銀錫印
退潮為害鐵書符無心更欲居浮世有子還能嗣遠圖
玉兔仙翁成約在夢中騎鶴上清都
題祖生求母詩卷
盜起黃華發禍幾祖生五歲失慈闈淚如積雨幾時盡
目斷孤雲何處飛三十年中勞遍訪數千里外喜同歸
始知天理符人事孝感曾無間顯微
題某氏生封母
明時盛典世難逢慶集慈闈喜氣濃子歴官榮供禄養
天教壽嘏及生封鸞書優渥頒恩數象服尊嚴稱德容
積厚報豐知未已嗣今申錫看重重
送李元章赴縣宰任
東溪玉潤見名郎稔住京華仕太常已慣在庭觀禮樂
仍須試邑課農桑持身有道廉為本恤衆無他惠是方
陜服古來稱召伯異時遺愛似甘棠
閑居叢稿卷五
