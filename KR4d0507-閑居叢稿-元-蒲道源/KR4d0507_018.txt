閑居叢稿卷十八元蒲道源撰
序
送洋州馬士逵州判詩序
武康於興元為屬郡去府治百里而近其官吏之臧否
政事之得失易以聞知比年以来到官者多不以善去
故其俗號為訐近歲得人視他郡最勝民皆鼓舞歌詠
至其秩滿將代又攀援號訴不忍其去然後知昔之為
非民之罪也長民者之過也節判馬君士逵天姿開爽
而清白粹雅又得家庭之訓其在武康也以誠意待同
僚而蔑纖芥之隙以卑牧接士類而獲切磋之助以寬
恕理民訟而盡哀矜之情及瓜而待士民留之不能相
與狀其在官之績詣部使者祈陞陟之一日君趣裝東
歸取道於府相過告别出武康郡倅而下暨諸士大夫
贈别之什且曰某是行也歸無物以奉家君之悦者縱
有亦非所悦得此有以藉手矣僕披翫焉皆稱揚君為
政之美且致其拳拳不忍去我之意於以是知士逵之篤
於孝而盡於忠也惟其篤於孝也故能舉錯顧義不使
微纇少玷辱其身而累於親惟其盡於忠也故能夙夜
在公必使善行美譽有諸己而光於親推是道也奚為
而不可奚行而不至哉則武康之政又非他日所以稱
道君者孔子曰人能弘道非道弘人尚期勉旃
送高彦明經歴序
夫為天下之事常患乎才有餘而量不足才有餘而量
不足不惟其事之無成而所謂才者反為身累矣經歴
彦明才氣英發載筆蘭省聲譽藉然總幕漢中爬整絲
棼剗除盤錯旬月之間遂以無事然性不瓦合上下不
能無異同者遂乘間擠以事君引吏為左吏亦懼不克
擔荷君慨然當之詣省宰物者亦諒君而不深罪比還
人謂君必銜憤肆忿而君與向異同者如未嘗有事遇
吏如平昔然後知君非特才過人而量有不可及者上
之人方求才屬事則前步之遠不待龜灼然矣諸士夫
以君解組東歸歌詩以贐余謂君在官雖多可書今皆
略之特發其所難者以著於贈别首云
賀李唐英桂蘭共芳序(并詩)
有德者必有後乃理之常也然或丁於氣數之不幸者
亦有之伯道竟無兒中郎僅有女至今猶為之太息唐
英李君篤信君子也年踰知命而嗣續之重不絶如縷
安能無介於懷在朋友間亦為唐英歉一日僕過柏庵
明府明府謂僕曰唐英近有喜一乳而子女俱此莫大
之慶也吾黨皆有賀什子亦無惜數語以冠於其首僕
謂唐英門左懸弧門右設帨遲暮之歎一旦豁然若困
苦之遇神醫飢渴之得美饌則天下之為快豈有以加
於此哉夫滄海之珠崑山之玉貴則貴矣其有益而樂
於人不若是也(闕)既以積善之報俾得夫有後之常理
則吾所以黽勉於善者又當如何哉他日堂構之託門
楣之喜根深葉茂源遠流長實兆基於此矣僕於唐英
蓋嘗一面之雅而非深識也亦喜為書之
傳家一線正憂惶陰德天教晩節昌熊虺既同前夕夢
桂蘭應共此時芳眼中堂構應無慊意外門楣定有光
慶事鼎来遲是疾他年鴈鴈看成行
贈寫字張童子序(并詩)
夫兒童七八歲入小學執筆摹朱始能成字唇吻襟袖
皆黑古今天下皆然也老杜有總角草書又神速之句
夫總角則十餘歲草書未必能真楷也惟王獻之七八
歲學書父羲之密從其後掣筆不得知後當以書名然
亦未聞七八歲時遂能大書也近傳關中張氏子七歲
能作字徑丈者初未之信適憲府掾燕君美自安西至
示歲寒二字徑二尺許乃童子所書也且稱其德性之
美僕憮然曰真有是哉展視其書則緊結劲正骨肉相
副筆力千鈞類非童子所到不言其人雖以為老於書
者可也恨不得親見其磅礴揮洒之狀以快其意雖然
字心畫也童子既能盡之於外則必有得於中不幾於
生知之性乎苟能以其得於中者讀書求道不以一藝
局則遠大器業吾將有望於童子也若夫一角之獸九
茎之草前史書之以為嘉瑞吾意今日之瑞將在此而
不在彼也君美還求為童子贈姑以是語之
宿世臨池老伯英此生依舊性根靈已能作字侔三絶
試問行年始七齡觀額題回驚鬢白法書閱罷歎胸青
倘教二子今猶在慙愧張家小寧馨
洋州宣差餞行序(并詩)
洋為州雖蕞爾之區比年以来守職者往往以黷貨亂
政民羣譁之竟得罷去故洋隨號為難治至元癸巳秋
乃聞郡監宣差承旨公坐以不及期之任今例當免者
闔州之士夫耆宿等狀其行事懇於部使者請留之部使
者雖不敢廢格聽其留然實異其得人心之若是條民
之辭且薦之洋之士民有来者試詢之咸曰凡治吾州
者未始公見也其廉以律己惠以及人修舉廢墜消弭
姦慝方安其政未朞而輒去是以不忍夫字我則父母
毒我則仇讎吾民初何容心哉余聞之仰而歎曰嗚呼
孔子所謂斯民也三代之所以直道而行也信不誣矣
於是思一識公而未果十月之晦會於寓館話至曛夕
洞見肺腑觀其脗合義理其通經之士有以服砥礪廉
隅雖立節之夫有弗愧然公出於西陲豪貴之胄宜以
弓矢狗馬為心飲酒炰羔為樂而所為乃能若是豈非
天資之美有大過人者歟今國家惠養元元簡賢登俊
公又從方壯之年往當任使則是行也將見居位日崇
施惠日普宜洋之民有不得專其賜矣
四字廉能與惠慈不繇學問出天資關河昔滯来時限
父老今深去後思雲闕丹心行色動霜臺華衮薦書
馳殷勤試問洋民道絶後光前更有誰
送薛仲章之憲司書吏序(并詩)
有為己之學有為人之學知義理之當然必欲有得於
己孳孳焉汲汲焉老而不厭者為己之學也惟利禄之是要
必欲求知於人營營焉屑屑焉終亦必亡者為人之學也
夫知為人為己之分則庶乎可與言學矣吾友仲章自
童年即從事於簿書由縣吏陞府修飭勉勵未嘗過敗
而辱及其身直諒而克濟以和周慎而不流於冗余既
已敬其為人矣始邦之大夫不以僕為不肖以禮延致
俾得與為吏者公暇而講授焉仲章於儕輩中年最長
予懼其過時而學也不勝扞格之勞未幾衆以事繁劇
為解獨仲章從予講問朝夕不懈風雨不替嘗戲之曰
凡讀書知義理則與今為吏者所為大不便將若之何
君對曰聖人所謂朝聞道夕死可矣夫死之與不便輕
重則有間矣予服其篤信既而益自廉苦果齟齬於時
然終不以自悔而廢其講習焉今郡牧曹侯而下皆賢
明始異待之而憲司選補之檄適至衆咸以為宜君見
予以辭去不得卒業為恨予謂之曰夫學以致用也子
其尊所聞而行之不為利誘不以勢恃惟義之為歸此
正為己之學見於用也苐宜勉之仲章再拜曰敢奉以
周旋既退書於餞别之章首云
聞道莫恨晩降心良足佳愧予學未至蒙子手重义青
燈風雨夕澹然對空齋於義云煩講於時乃多乖行藏
固有定言議安苟諧春風不相值愧獨守枯荄主人未
肯肅詎敢登賓階憲府偶公選幽光發湮埋既喜又愁
别能不介於懷今朝馬首東夢寐與之偕願言自勉勖
進德期無涯
送羅壽甫北上序
凡天下之事成於有志而敗於自輟者多矣是以君子
不以事之難易為辭而視吾志何如耳木生於山雖磽
确之甚必逹水流於川雖洄曲之多必東以其性專也
矧人為萬物之靈得二氣五行之秀者哉壽甫吾友自
幼而學不為童嬉植志讀書攻苦食淡二十餘年其發
於文辭固已曄然矣嘗被省檄職教南岐子弟從學者
皆彬彬可觀邦之大夫翕然尊敬之其所立固不苟矣
一日慨然謂予曰昔太史公周覽天下名山大川講業
齊魯與燕趙豪俊遊發胸中之瓌瑋而文益竒蘇潁濱
亦自謂恣觀終南嵩華之高顧黃河之奔流仰瞻天子
宫闕之壯麗與夫當世人材之秀偉而自多焉今我幸
生明聖之時四海一家惟意所適欲效昔人之遊觀開
廣耳目之見聞廓達胸中之隘陋安能局促塊居此乎
余應之曰子將止於游觀耶抑有為而然耶君笑而不
答予曰子雖不言其意可知矣夫有可用之才居無可
用之地者君子之不幸也無可用之才居有可用之地
者君子之所恥也吾子孳孳力學求免夫後日之所恥
皇皇遠涉思勝夫今日之不幸可謂有志矣嗚呼中州
無賢士大夫則已如有賢士大夫其必有合焉則吾子
之志不患乎不伸矣
送李壽卿之成都路知事序
客有為余言益為西蜀都會土地廣衍民物繁庶其總
治之府簿書期會財賦出入使傳之往来獄訟之参决
宜乎填委矣必得少年明銳辨博通濟之士為之僚屬
相與議論其是非彌縫其缺失然後可濟不則敗事余
應客曰子之所言固然也以余觀之殆末耳未及其本
也凡今天下郡國之事繁冗者豈特益耶其敗闕者又
豈特其才之不足耶是固有說矣夫居官者不患乎職
業之不修但患吾心之未正心正則本立矣本立則事
變之酬酢如權度之於輕重長短焉而又勇以决之謙
以出之勤以成之尚何敗事之有或者不求其本而規
規於事為之末將見事未立而名已隳利未得而害己
隨尚能謀人之是非而補其闕失耶客歛袵曰余論偶
不及此也今友人李壽卿適為賓幕於彼欵門告别余
因叙向者與客問答之辭書以為贈壽卿信而敏和而
文其往也將不負予言矣
送王同知詩序
夫良醫之診視苟非憒亂之疾不輕投以瞑眩之藥但
調和其五臟節適其飲食氣平疾自愈矣良吏之政亦
然下無大奸極弊順而撫治不求赫赫之功去後人多
見思興元少尹王君君美其人也中統間朝廷以商廉
二相重德雅望命宣撫陕西既開府以經濟辟君為掾
時軍國多務而以謹敏克稱器使自此踐歴仕路三十
餘年更嘗世故練達物情有非新進少年比及倅貳此
邦安静為理悃幅無華徐視民瘼而藥之不要竒功不
釣浮譽然自士大夫以及閭巷草野之人皆以誠篤愷
悌許之其去而見思可知矣既滿將代浩然有歸與却
掃之意嘗謂人曰某是行也當歸老於家徜徉太平之
日以終餘年予謂君昔為商廉二公所簡拔雖老未及
引年而聰明未耗筋力尚強其治人之術愈驗愈精與
老於醫者無異矧今日圖任舊人之際豈無大臣之知
君者言而用之吾意其田園歸老之計猶未遂也將行
漢中之士率為詩以惜其去屬予序以引之
送張平甫府判序
惟人生於斯世克自樹立不碌碌為鄉里之常人亦難
矣又况才氣有餘橫翔捷出流光仕版得行其志為時
所稱道者蓋鮮矣總判張侯自為吏時已嶄然不羣及
聮郎署聲聞愈藹繼而僉判興元總府事愈自廉慎無
少瑕纇其上承下接彌縫其闕和不詭隨正不激切發
機則的中迎刃而節解其才固有餘矣故僚吏亦相與
語曰某事之成也吾張侯實為之某事之弗濟也吾張
侯適不與聞焉其為人信服蓋如此而侯其中退然如
不勝衣其言呐呐然如不出諸口初未嘗以此自多蓋
侯昔常受知於左山公所至必與名士大夫游其讃詠
稱許積成巨軸平居喜讀書手不釋卷陶染薰炙德性
固宜然也今得代去是必將為時所大用以展其材則
其功業之美又將溥於漢中一方之施而聞望之遐又
豈期於一朝之著則前所謂流光仕版為時所稱者蓋
又不足為侯道也詩曰允矣君子展也大成請出此以
為行李之贈
何君寶之孝友詩序
人之大倫有五惟父子兄弟為天屬之親餘以義合宜
人之於是必盡其恩愛之實有不待勉強者然世之人
往往父子不相得兄弟為仇讐甚則禽犢之不若者何
哉彼皆汨於利欲而不知反其天理而思之也明府何
君寶之孝友之性發於天衷純厚質直不事華藻始其
尊公鑒世之昆季以利相傾奪者而君之二弟又皆庶
出於是俾為老佛之徒冀以杜其患君既長慨然曰吾
豈以家資獨利忍同氣之愛陷於滅絶之教歟乃悉召
歸為之婚娶均産業為三恣二弟取之餘一以自給嗚
呼世固有為人父慮後世之紛争而為是甚不得已之
術者多矣然豈其本心也哉而為人子者能不以利滅
天理使友于之愛得其父之本心如何君者又不知能
幾人也今君手足具體塤箎協律天理根乎一原春風
徧於九族向其父甚不得已者毫髮無遺恨矣兹非孝
友之大者歟凡漢中士夫之知君者嗟嘆不足繼以詠
歌集成巨軸余謂何君之出宰百里又當充擴是心施
于有政使民於天屬之親皆有以盡其恩愛之實風俗
還淳令聞長世此又推已及人之功也敢僣以是書於
編端云
孔大使種德亭序(并銘)
子盍觀夫農之為職乎春耕而播夏苗而耘秋成而穫
然後歲功成而無荐飢之患書曰若農服田力穡乃亦
有秋又曰惰農自安不服田畆越其罔有黍稷吁豈獨
農也哉凡吾所以自治無不然也夫治心修身闢田疇
也孳孳為善播嘉種也懲忿窒慾除稂莠也如是而不
止焉則熟而穫矣故曰積善之家必有餘慶蓋言其效
也大使孔君彦禮心地坦明性根純粹厚施而薄取富
藝而約居任考工之職積有餘稔雖造作星火而下無
一言怨之者語及於君皆曰德人也今其身享安榮子
孫詵詵福方臻而未艾詎不信然君築亭於門右為賓
客之次未有以名之部使者暢公純甫廉問漢中風裁
嚴肅慎於許可熟君為人為榜曰種德嗚呼公之意深
矣豈不曰君之先種德深厚而君穫之君益種之於身
而俾後之穫之然則後君者其可不視此勉懋若農服
田力穡以承於罔既乎鄉之士蒲某見而知之為推原
其意拜手而為之銘曰
百畆之田耘耔不力彼歲之終烏獲而食十圍之木毫
芒弗植彼夏之炎奚蔭而息人惟物靈胡不視此反求
諸身以種厥美勿棄小善毋要近功本根深厚枝幹豐
隆衆人蚩蚩目前是急開落榮悴飄忽呼吸栽者培之
理固昭然我作銘詩俾世其傳
王仲平有鄰堂序
夫里仁為美擇不處仁焉得知吾友王仲平以故止之
弊陋龜於其南而築室焉介於栢庵扈宰道夫少府二
君子門墻之間可謂知所擇矣至元甲午冬新居落成
栢庵為字其堂曰有鄰蓋取德不孤必有鄰語二君仍
歌書以寵之其予進可謂至矣一日仲平㩦堂扁二字
請發其義予以仲平脱屣簿領教子讀書又能卜居仁
里借明月之光資大河之潤是皆可尚因告之曰夫所
謂德者行道有得之謂蓋德不孤立以類相從猶居之
有鄰也子其務進修於是如葺屋然爰始於基朝斯夕
斯亦既考室丹雘終之既然已則居之安居之安則左
右鄰里交相輔翼苟悟此理與進德同不厭不棄及其
久也則吾之所居處莫非仁宅而出入由行莫非禮門
義路矣子其勉之余雖不獲託蹤鄰近子其為我持此
文以附庸於二君子大國之作其不以我為蒹葭倚玉
則吾亦有望焉耳
送任士行後序
木生於大國之郊其挺正曼碩之材既已為棟為楹矣
而瑣細支離猶能為梲為桷松栢生於蜀山之幽盤踞
高聳負梁棟之姿而不為世用何哉其所處然也漢中
去京師僅半萬里僻處一隅民俗淳厚士生於其間抱
道而閑居懷藝而不售者有矣豈非去天甚遠無大人
顯者為之倡歟任生士行鄉曲之俊選也一日叩門来
謁曰某雖不肖切謂人之為學將以有用也今天下理
平偃武修文某欲浮舟荆襄取道梁趙覽江山之雄秀
歴都邑之繁會以自開廣然後北走京師觀國之光摳
趨當代之偉人以為進退輕重願有以教之且出諸公
餞行之什僕讀書塊居跬步不出踰三十稔聞之亦為
之神躍徐告之曰予視子之容貌舒舒言語申申充之
以學問潤之以文彩年妙志美而堂上雙親猶未耆艾
挟有用之術振厲北游以當工師之矩度時不可失幾
不可後孰曰非宜子行矣不然亦將與蜀山之木為伍
矣士行拜手曰請書之因為書於餞章之末云
閑居叢稿卷十八
