閑居叢稿卷四元蒲道源撰
七言律詩
上察司廉使二首
栢臺聲望久聞廉驄馬西來得具瞻正笏垂紳存大體
奮髯扺几走羣纖官無饕濫威風凛物有生成化雨霑
勲業共推家世舊鳳池平地不須占
自任當今捨我誰敢將直道進匡時事來肯避風波惡
判重寧聞海嶽移相漢韋賢真有子興周姬旦豈無兒
赤心報國遵家訓忠孝方能兩不虧
憲副王公重到興元
驄馬西巡又隔年袖詩兩度得趨前翰林風月文章手
憲府冰霜政事權出語無疵皆白璧消閑何物止青編
聲名霹靂驚天上已聽喧騰萬古傳
送梁君章(梁因兵失姑後得于興元景氏團聚後復回臨洮)
最憐姑姪鬢俱華兵後相望道路賖幾載睽離應有數
一朝團聚喜無涯歸心又逐秋風起别後那堪晚日斜
樽酒平安須滿飲馬頭西向是君家
代送梁君章(去歲君章子先見姑)
賢郎去歲省姑還今日親行冒險難覿面共嗟成白髮
認聲無復識朱顔瀟瀟窗外鳴疎雨歷歷燈前話故山
終擬移家居漢上暫歸不用唱陽關
史繼甫錄事司典史
千載明時獲遇遭丰姿挺秀氣尤豪華峯秋隼精神緊
溟海風鵬羽翮高政美自寬烟火禁才長聊屈簿書勞
期君騰達興門閱不愧春秋一字褒
趙和之壽
慶源初發自玻瓈流𣲖深長未可涯教子義方無愧怍
待人和氣亦謙卑良辰又際懸弧旦佳境渾如食蔗時
五福壽惟仁者得垂蓮千歲飲芳巵
丁錄事之仕
白髮參軍赴任新歡聲喜氣滿城闉老成練事明三尺
煙爨安居樂四民宴室香凝松入夢公庭訟簡棘生春
寒儒共作斯文賀釋奠今秋已得人
座上壽鄧明仲
汗血權竒志已遒駸駸殆欲度驊騮可人玉樹丰姿秀
與我金蘭氣味投一脉斯文知有永寸心天爵在能修
祝君具慶年年好直着班衣到白頭
閑居讀四將傳有感
宋鼎中遷僅未亡奮然四傑擅鷹揚江東已幸開新主
河朔終期復舊疆時相姦邪工沮撓中興事業竟凄凉
至今凛凛有生氣三復遺編為感傷
亢府判宅落成
美哉輪奐照康莊盛事爭誇晝錦堂魏證枉教移帝殿
姚崇何苦住僧房青雲路穩鶯遷好畫戟門深燕寢香
不特新居為可賀克家猶喜見諸郎
覺和尚菴賞白蓮
冰雪肌膚出淤泥伶俜寒影照漣漪曉風浮冷夢初醒
夜月嬋娟清更宜未要露濃垂别淚先看水滑洗凝脂
陶詩近體驚兒女大笑廬山遠法師
壽鄧載之
深喜安居託里仁獲從賓客賀佳辰眼前秀發班衣子
堂上康寧白髮親和氣自應浮壽斝行年更為數靈椿
直須釀取如澠酒剰醉梅花十月春
郭某席間賦
喔喔晨雞喚夢醒窗啣好月壁啣燈宦情嚼蠟淡無味
世路登天吁可憎十載飄零都是客一廛寂寞靜于僧
調羹事業無勞說深謝諸公愧不能
察司陳知事(次翁斫雲陳先生之子)
生遲不見斫雲翁嵇紹昂昂有父風設榻憲臺為上客
揚旗詩壘作元戎讀書素負匡時志正已應多及物功
今日朝廷用賢急早聞催赴大明宫
和史儒首重九韻二首
籬菊花開却為誰最憐不負九秋時興來惟用詩篇遣
吟就喜將塵硯吹但有金英浮蟻醁從無玉斝捧蛾眉
猶勝杜老傷流落謾憶茱萸賜一枝
龍山故事始於誰歲歲登高定此時菊朵滿將頭上插
秋風從向鬢邊吹酒狂不管欹烏帽詩好還須讓白眉
寂寞東籬兩寒蝶翩翩猶戀可憐枝
餞蜀憲僉王元亨
一柱西南儘力扶已教餘子愧非夫歸來衰絰終憂制
豈料絲綸到倚廬疇昔憲綱曾整頓此行蜀道不﨑嶇
春風驄馬經過處父老遥知識故吾
餞曹侯之憲使任
稅駕侯藩尚未遑已聞西憲促提綱眼前逕路從來闊
度外功名不用忙麟鳳固知非搏擊豺狐未信敢跳踉
旁人莫訝春風過凛凛威稜看肅將
與學士劉希載二首(時為採訪司至興元)
照人丰度絶纖埃黼黻皇猷得異才簡拔正為今日用
巡行快覩使星來勝栽桃李清英滿力剗荆榛公道開
願借飛仙一丸藥不憂弱水隔蓬萊
向歆經術自淵源召入承明藉討論已為文盟執牛耳
肯容晚學造龍門異時但慕聲名重此日能陪笑語温
尊主庇民知有策更將諮訪答明恩
和耶律奉使寄山木公詩韻
兩公姓字徹穹蒼隨處棠隂蔽芾凉許國肺肝同皦日
憂時鬢髮各微霜德星共喜來京國太史應占聚古梁
更有翰林同唱和鼎分文陣各堂堂
上耶律左丞二首
掃退隂霾日正中天心方責太平功臨軒遣使非常例
為國披肝乃至忠萬里遼東驚鶴至一朝冀北見羣空
豈容閑袖調元手黃閣還歸眷倚隆
昨宵李郃候星躔此日軺車入漢川烏府舊曾稱鐵面
鳳池到底是青氊霜髯憂國遽如此月眼看書尚瞭然
六轡諮詢有餘暇錦囊定賦紀行篇
送馬教授美解東歸
學與時行不悖差况兼才器出名家太羹玄酒有真味
璞玉渾金無點瑕一再話間官秩滿四千里外客程賖
晚成看取文淵器莫對秋風重嘆嗟
賀瓜爾佳副使弄璋二首
忠靖公家世澤存况君積善更培根相承自合緜瓜瓞
必復行看在子孫豈為中情憐絡秀已將英物許桓温
北堂盼徹今初見肯避含飴哺育恩
一念初萌病涉憂天教熊夢稱心求海中仙果原遲結
掌上明珠豈暗投丹穴有雛還得鳳青渠留語果騎牛
(君以嗣故出錢為橋王青渠臨終以騎牛祝故及之)君家湯餅初開局衮衮從今
莫厭稠
總判覩佛光于雞頭山次韻
雞頭孤聳翠連空雌伏羣山獨讓雄須信地靈光有異
定應人到意先通幽微更出三綱外真妄端生一念中
懶我無由看竒特曉窗擁被月華東
送趙君錫之秦州吏目
十年為吏困無貲平昔操存便可知精悍不妨身短小
笑談足了郡支持宗資主諾應多暇儀狄裁書且暫辭
贈别一言君記取莫教人作腐儒嗤
壽任壽之
清遠堂中酒泛巵森森蘭玉照階除論年孰與諸任齒
尚德優為一縣師芹藻漪漪春澤滿桑榆戀戀夕陽遲
相望兩舍難趨賀謾遣書奴為致辭
贈月軒日者
胷中珠緯自分明月滿秋軒夜氣清靜處要將身體驗
說時奚尚口縱横立爻演畫皆臻妙候色占年亦造精
知我生辰宿南斗一詩何惜送行程
送王茂先赴憲府選擢
臨事剛明接物和眼中如子豈能多清流已許優充選
公論方知久不磨疇昔稔聞仙注籍此行何異士登科
離腸飲罷宜催發不用驪駒更緩歌
挽任壽之
前輩凋零嘆曉星可憐配月獨長庚梓州家世餘文獻
華屋丘山隔死生年及耄期夫復憾葬從古禮足為榮
緬懷清遠堂中像東望潸然欠一行
餞楊同知任滿西歸
道傍笳鼓記迎新又作長亭惜别人千里畏途成雅俗
一言寒谷變陽春朝廷有意歸楊震父老無從借寇恂
金印此行如斗大西還遥望使君塵
寄張允濟憲史
脫身府史簿書叢榮選西臺得鉅公立已立人施有漸
讀書讀律用無窮高風舉翮孤騫遠何日掀髯一笑同
莫惜橫霜案頭筆常題數字寄征鴻
挽趙伯範廉副
一門卿相自蟬聯攬轡君方志慨然忍見黃泉埋白璧
不教清廟奏朱絃霜寒鴻雁行新斷日暮驊騮路莫前
絮酒隻雞何處奠西風哀挽寄靈筵
餞太子賓客王山木赴召三首
龍飛天表廓羣隂小毖求賢正自今已分引年無仕志
何勞新貴有知音詢諮國論須黃髮報答君恩亦素心
休沐歸來宴私第免教手足歎商參
星馳使傳趣曹裝北望觚稜上帝鄉豈為一身辭溽暑
要令萬國變清凉燮和正藉鹽梅味事業終歸汗簡香
疎傅功成還有疏桑榆留取日餘光
大經大法幾能知愚陋從公稍質疑餘事從旁觀灑翰
有時乘間獲聞詩寵恩固與人同喜别恨情知我獨私
此去藥欄誰枉顧碧雲凝睇暮秋時
和竹軒道錄見贈
綆短何由望汲深清詩為我滌塵襟雖披風袂投仙藉
時吐天葩照士林偶爾笑談成撫掌淡然玄默久忘心
南褒自謂棲遲客誰識希聲是太音
冬菊開於盛寒簡仲章益友
陳跡東籬一片荒歲寒驚喜見鮮黃叢依徑竹分將翠
蘂鬭江梅讓與香只道卓為霜下傑豈知更有雪中芳
陶公已遠名尤著可是兹花節愈剛
次竹軒道錄桃接梅韻二首
曾是玄都舊日栽半生夢斷却為梅蒸霞方艷依稀帶
傲雪清姿取次開佳實要期和鼎鼐瘦株安忍伐條枚
老仙月下頻吟繞豈為升章步斗魁
奪胎換骨雪中開尚有妖紅淺暈腮芳樹合供和靖繞
仙根原自武陵來風過幽戶傳香信月挂橫枝作鏡臺
褒拂好花須好語主人况是足清才
寄挽李宅馬氏賢母
半生自號未亡人素節高風孰與鄰教子不將恩掩義
推財能以富周貧風霜共嘆庭萱悴雨露空餘宰木春
挺挺諸郎如玉立向來懿範更光新
節婦劉氏挽章二首
栢舟高表照城闉素節孤風久更新雅羨松筠堅晚歲
陋嗤桃李再陽春敬姜慟哭深知禮謝藴清言自絶塵
今日九原同穴處我知應不愧良人
夫天不幸早為憂白璧持身反見尤簪服從權期取信
琴書適意復何求可憐桂逐秋風殞又嘆萱隨夜雨休
留在蘭孫一芽好莫將天道付悠悠
次韻答竹軒道錄見寄二首
其一褒莊即事
稻梁饒足水邊莊竹樹因依野外堂詩老歸來尤鄭重
鄰翁歡慰絶厖凉犬能識主還相迓鳥解知名祗自揚
久矣城居厭塵土解纓欲擬濯滄浪
其二冬日即事
消息應從日下來姓名知己徹丹臺門前朝士爭投刺
爐畔麻衣但畫灰白髮莫言疎世味黃冠元自隱珍才
閑中袖手搜佳句野馬誰知本是埃
九月八日賦二種芙蓉二首
其一紅芙蓉
豐肌弱骨與秋宜宿酒酣來不自持豈為嚴霜成槁質
要憑初日發妍姿燕姬入畫猶嫌陋蜀錦團窠未足竒
獨對芳叢寄幽興子高真是遇仙時
其二轉觀芙蓉
露凉風冷見温柔誰挽春還九月秋午醉未醒全帶艷
晨粧初罷尚含羞未甘白紵居寒素也着緋衣入品流
若信牡丹南面貴此花應是合封侯
贈杜廉訪
豸冠諤諤盡英賢時論尤推尺五天身正豈容姦在側
法行能自内為先迅雷掩耳嗟何及明月當頭照不偏
正際元貞求治日可能持祿但圖全
錄事司廨宇新成
不費公帑不斂民眼中輪奐一時新編氓亦喜司存定
胥吏何憂轉徙頻戒石有銘槐共古公庭無訟草留春
從今宴坐觀心處餘庇須教溥及人
賀楊世英治中新除
兩省聲華著望郎歸來未許便韜藏青天寶墨下新寵
白日錦衣行故鄉曾捋虎鬚非苟合得伸驥足更奚量
四書儘有工夫在仕學從兹道愈光
送李道錄
德業清高體性純玄門三載博施仁祖庭稔聽聲名舊
漢郡欣瞻氣宇新識量不同凡俗客襟懷還是謫仙人
明朝跨鶴乘風去日月壺中且自珍
壽李推官
愛重寒儒禮蔑加情知孔李是通家精金百鍊元存性
美玉重磨本不瑕眼底雲仍天有報樽中風味日無涯
期君壽考如松茂老幹蒼髯閱歲華
餞王某入省椽
晉産英竒見若人紫髯郁郁照青春脂韋豈羨常情悦
骨鯁須教正論伸不負相君平日顧坐令田賦此時均
回轅早慰梁民望一簣誰能繼後塵
餞齊節使入蜀
去歲如京乞水衡歸來遷秩便專城自甘進取輸英妙
天遣功名屬老成坐看蠶叢皆樂土肯教烏喙毒窮氓
漢中遺愛人猶說更要西風送好聲
餞王同知美解東歸
眼中看熟幾楸枰出貳侯邦信老成悃幅無華忘吏巧
設施有道合人情歸心梓里胡為切彈指瓜期已及更
筋力未衰時任舊且須黽勉助升平
和李之晦
書齋兀兀度朝曛載酒相過賴有君自為凡禽難比鳳
更慙蕕草敢同薰七年旱渴逢甘雨萬里風清破宿雲
芝宇瞻依慰平昔情知所見勝於聞
贈康案牘之任
年來案牘閱人多一見知君氣宇和久向蘭臺推俊爽
且教蓮幕暫經過簿書事了無煩冗官長心閑得嘯歌
休嘆功名尚卑薄為山覆簣即嵯峨
臘月八日王縣尹壽(時監修文廟)
遺愛曾歌令尹賢未容投劾徑歸田泮宫宣力猶如已
吾道諸公肯結緣晚景桑榆春尚好歲寒松栢老彌堅
吉人為善天昌後兩地雲仍慶壽筵
贈張廉訪回漢中時張見過
騶從傳呼陋巷中忽驚御史駐青驄便教蔀屋光相照
始信韋編道不窮感激肝腸明皦日笑談牙頰潄清風
今朝攬轡人應去漫刺何緣再一通
色目廉訪與張廉訪見過
繡衣將指到梁庭丰采峩峩見典刑白簡久嚴晨案事
青燈不廢夜傳經忽聞聯轡來卿月深愧衡門聚德星
吾道自今增九鼎詩奴聊為表中扃
次張廉訪見寄
事君無意復還鄉此日明堂要棟梁鸞鳳豈能稱鷙鳥
蟾蜍安敢望飛黃人欣霽月三秋滿目送歸雲萬里長
更有新詩壓元白章程未可議張蒼
題開成路晚景亭
西邸葭莩意自闌不求榮利衆稱難靈椿丹桂皆天理
古栢蒼松閱歲寒蔗本有甘因倒啖芸編無蠧為長看
未能杖屨相從樂遥為先生賦考槃
與蒙古教授馬良卿
澶淵名族伏波孫時務通明氣質温兄弟白眉推秀傑
公卿青眼合量論冷官隨分三年滿大器成名異日存
未得相從見顔色寄詩徵取友人言
雨中走筆書
四集雲容鐵騎來俄然空際黶煤炱滂沱幾陣江湖合
霹靂一聲天地開生意豈惟回草木煩襟亦為洗塵埃
化工神妙雖難測也要調元得上才
宋錄判仁卿祈雨有感
潔齋徒步陟雲岑(一作穿雲徒步陟﨑嶔)閔雨知君用意深旱挹
靈泉清似玉澤均農畆勝於金他年定卜為霖手此日
端能簡帝心禾秀秧齊成樂歲民將歌舞替呻吟
次王仲禮韻(仲禮生朝大雪次日詩來荅之)
惠我新詩見至情風簷披讀眼增明祗知大雪袁安卧
誰料長庚李白生先施固慙今日報後凋元有歲寒盟
知君賸有如川酒定為來遲舉罸觥
贈王秀才歸葬二親
秋風兩鬢已華顛兵後鄉書涕泫然桑梓歸期寒復暑
松楸寸念日如年滯留莫訝來何暮拜掃誰知夢獨先
親舊此行成會語巴渝江上月應圓
耶律總管自西蜀還漢中
儒館丹青氣象雄諸生咸詠浴沂風永懷昔日成功最
如見賢侯在眼中未問甘棠思召伯且先泮水頌僖公
舊轅蜀道重趨謁滿慰塵心喜曷窮
賀何提領開惠民局
岐黃至蓺久精研霄漢飛騰正妙年深羨一朝膺寵渥
豈知三世得真傳民沾實惠仁應博親及光榮孝克全
從此大施醫國手隂功陽報理昭然
代題賀延安李氏八十二卷
皇元七葉太平民八秩康寧見在身神理要教全五福
妙齡稔說孝雙親(曾刲臂巳父疾又䑛母目二載復明)桑榆門巷偏留景
蘭玉階庭更可人遥想鄜延萬家邑誰如李氏一堂春
閑居叢稿卷四
