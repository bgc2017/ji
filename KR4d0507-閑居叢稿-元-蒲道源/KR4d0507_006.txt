閑居叢稿卷六元蒲道源撰
七言律詩
題曲阜張善甫隱君八十卷
年雖及耄氣精明杖屨逍遥享太平九老圖中新行輩
一編圮下舊家聲里仁幸自依先聖鄉飲應多拜後生
况是階庭映蘭玉世間此樂足為榮
送客省副使豫章冷敬先
楚材晉用昔曾誇况復車書正一家有服在僚瞻日月
何心歸隱老烟霞高桅綠漲行期近喬木蒼烟故國賒
文獻風流知未冺江西宗𣲖浩無涯
題胡景清求母辭官歸養卷
母子天性磁石針可憐海北與海南弱齡已為值兵散
此日應勞泣血尋萬里雙親徐氏鏡百年一片壽昌心
辭官詔許榮歸養孝行從茲照古今
壽豫齋王大學士
清時名德細推排海内於今數豫齋官歴聖朝凡四葉
澤流家世自三槐人間勝日居仙府天上文星近泰階
紅頰霜髯真壽相川增坐見福無涯
政府曾聞力懇辭瀛洲雅志得逶迤正人一指為公屈
吾道寸心惟上知智若蓍龜深自晦壽兼松鶴遠難期
瓣香袖裏仍留在不為南豐更有誰
送秦巖卿雲中遷安令
妙齡秀發入詞林載筆優游歲月深人謂秘書為有子
我知美邑得無心折腰且就陶潛米試手須調子賤琴
戢吏愛民為急務京畿咫尺聽佳音
題關中某壽母八旬卷
今代還推孟母賢天教無恙得長年八旬更數身逾健
五福能全壽最先晚景天書加寵錫諸郎雲路盡聯翩
慇懃朝貴題詩什與作關中盛事傳
趙待制求贈梓人高天祜
前代公輸孰與儔高生匠手擅名流斧斤如向風中運
規矩還從法外求天上寳宫時幻出人間金帛價爭酬
文章老我知何用休說能修五鳳樓
赴召過益門鎮望寳雞
數程危棧束蒼崖漸喜峯巒兩翼開人語乍驚成巷陌
馬蹄方試踏塵埃隱如城郭周原峙渾帶泥沙渭水來
借問寳雞何處是居氓遥指鬭雞臺
初至京城寓居言懷
道途奔走四千餘憔悴京城僦屋居曉逐時英登舘閣
夜因羇夢到鄉閭將衰敢望功名顯臨用應慚學術疎
落月孤雲天一角眼穿誰為附來書
題孔邦彦妻趙氏節行卷
早年艱苦百罹逢夫也云亡子憫凶但有誓言維我特
豈無膏沐為誰容天留歲紀今踰七春滿孫枝又見重
素志初非望旌表要期無愧若堂封
題達實特穆爾大夫所藏王維畫寒林曉行圖
野景荒寒霜意邊疎林僵立勢參天定應畫妙王摩詰
故著詩清孟浩然驢怯小橋鞭不動風掀危帽整還偏
官閒老我叨君賜紅日三竿尚晝眠
題某氏壽母八十卷
鶴髮慈闈八十春眼明紩線自能紉賢郎秀發五枝竇
家法嚴齊三相陳金母年齡天上籍玉堂人物坐中賓
都城盛事皆傳說亭育端由聖世仁
題節婦某氏卷
閨門雍睦禮無虧婦德鄉閭足可師一旦我儀天遽奪
百年心事死為期養姑親爨尸饔日教子挑燈旋績時
晚歲雙珠儘光耀華旌不負柏舟詩
和秋谷平章示内弟韻
自攜書劍出茅齋納納乾坤入壯懷雷電龍淵隨變化
君臣魚水喻和諧闡明公道皆誠服杜絶私門勝力排
却是人間要霖雨山中未許去藏乖
又
治民敬事凛如齋先聖微言要永懷異議只從三尺謹
同僚休失八音諧官閒農務宜敦勸訟簡衙兵勿用排
自此修程無滯礙端由輪轍不相乖
送李彦長西臺御史(閻靖軒壻)
來遲欠拜靖軒翁欲識翁甥復燕鴻偶爾臺評能見用
翕然士論快稱公騰章會聽言時弊攬轡行看振古風
秦蜀瘡痍一昭洗始為不負讀書功
送孫和伯西京宣慰副使
度外功名本不忙忽傳有詔拜龍光一門爵邑神川郡
兩世春風晝錦堂此去條章宣上意向來父老識文莊
渾源喬木人曾說難似君家得久長
送京師學正鄭棐下第還家
博帶褒衣氣吐虹褎然欲試讀書功禹門方逐魚掀浪
宋國俄驚鷁退風不見色間形喜愠果能度外置窮通
請看赴海源泉水曲折雖多勢必東
和國子博士劉損齋喜雪韻
謝庭柳絮起因風模寫雖工恐未雄三白兆祥皆帝力
六花施巧竟誰功仙家迥出塵囂外治世都歸粉餙中
莫謾相撩吹入鬢秪今衰颯已成翁
題具樂堂卷(為陳尚賓修撰賦)
金昆玉季樂如何恭友相承意不他既識天倫為最重
應知日用莫非和堂中我自塤箎奏世上誰猶布粟歌
試看春風紫荆樹今年花比去年多
題祁真人寫真卷
神觀超凡本是仙一塵猶有世間緣聖君賢相逢嘉會
玄教宗師嗣正傳他石屢攻增瑩㓗洪罏百煉愈精堅
虛中已悟無為理歸路松風正洒然
贈醫官靳善長
術精能獲十全功名列賢王薦剡中為相為醫分職異
活人活國用心同逶迤禁籞追先逹度越時流齒上功
莫作區區方技看似聞吾道亦深通
壽額森特穆爾承旨
分茅胙土世臣家開府門崇纛與牙曾歴紫樞參宥密
復居玉署占清華棣聯芳萼輝相映梅趁和羹味已嘉
擬頌岱宗稱壽祉向來魯頌不須誇
送河南省檢校某之任
聲譽喧傳表著間暫辭東閣未容閒傾心汴省來何暮
分手都門去莫攀但得胸襟清似水寧憂簿領疊如山
會看檢校成功了早晚絲綸聽召還
賀秋谷平章得子
玉作隆顱貫伏犀天教後得且先迷慶源固合來茲計
外族何殊出自齊子姓幼能知指李軒名今已騐生稊
直須辦取如川酒要為明珠洗却泥
天上麟兒入眼竒怳然記昔夢熊羆始知仙李流芳遠
不恨蟠桃結子遲積善在公宜有後助歡於我可無詩
肯堂氣質雖云美養正工夫在此時
送文璋甫陜省都事之任
華胄遥遥潞國來照人儀表亦雄哉文章自昔雖能事
勲業於今要碩材陜省謀謨資密畫秦民瘡痏重堪哀
知君胸次多竒策和氣春風力挽回
壽程雪樓學士
天生元是玉堂仙游戲人間五百年南斗文星應合避
北方學者未能先燕毛鄉飲當居上鷺序朝儀合在前
多幸不才蒙薦引斐章為壽得夤緣
挽忠菴劉萬戶(嘗竊父於獄戰殁於雲南)
仁不遺親義急君公兼勇知膽輪囷挺囚竊負誰無子
䧟陣先登我有臣瘴雨蠻烟雖戰殁秋霜烈日與爭新
立身大節惟忠孝豈意頽波得此人
挽集賢文學士(文天祥子字學山)
忠節前人著大名天教有子嗣家聲集賢聞望期他日
過隙光隂了此生痛惜朝中餘舊友還歸江左但銘旌
嗟予雖未瞻芝宇聞說風猷亦愴情
題温州宣差德政卷(名拜特穆爾)
温郡賢侯識未曾剸繁治劇有竒稱撫摩凋瘵恩尤厚
搏擊豪強氣益增君繼龔黃知不忝我非元白頌焉能
政聲今已聞京闕會聽天書早晚徵
賀王國元新屋
官資富潤了生涯新敞高閎氣象嘉棟宇已看施藻繪
階庭正欲植蘭芽肯堂肯構知賢嗣聞禮聞詩亦故家
善頌願師張老祝長教人屋兩俱華
賀秋谷公贈崇德應奉詩韻
趙子能詩雪滿簮知言秋谷最為深便教價重連城璧
更覺聲如擲地金味向靜中時自得境逢佳處獨幽尋
晴忩展讀興三嘆不意還聞正始音
次張子文韻
故人尺素嘆沉魚久客常情念秣駒五畆䞉知歸計好
一生元向宦情疎近因信自鄉關至又報冬來雨雪無
我亦悵然懷舊隱不須更待和詩餘
挽龍虎山提點張滄州
鳳凰詔下始霑恩龍虎山遥已斷魂人事限成今古域
神游跳出死生門定知紫府功應滿空憶滄洲號獨存
好去江南一函玉翠崖深處斸雲根
應制壽趙公王彦舉八秩二首
四朝人物數耆英八秩開祥薦壽觥詩賀仰承天子命
身閒仍占地仙名松椿定副齊年祝桑梓誰如趙國榮
玉立賢郎亦卿列公生不枉得長生
素履秪勤孝與忠青宫羽翼記前功年登八秩家居樂
禄視三公帝眷隆内使宣恩同湛露詞臣作頌擬清風
一時富貴知多少晚節能全孰似公
追憶山木王文貞公(因公初度有感)
憶公昔歲尹興元此日賓僚盛綺筵曾領梅華添壽斝
更磨松劑寫吟牋音容已作今生隔言行終貽後世傳
飽食却慚忘所自偶因欹枕淚澘然
張編修子文年五十得子
蓐方擇吉問醫師已獲驪珠慰渴思助慶將開湯餅會
得官正趣簡書時年迎周易大衍數夢應斯干小雅詩
客裏值兒初度日無菑長命祝嘉辭
送白雲平章致仕歸白雲山
道明國體學宗儒接武䕫龍贊廟謨日昃退休黃閣早
雨餘歸去白雲孤千金趣賣為供具八詠流傳入畫圖
命氏進階隆寵數常人出處似公無
壽趙總管
漢郡年前舉壽巵天教此日會京師容顔視昔初無異
精力方今尚有為禀德我知真宰輔增光誰似好門楣
四朝耆舊康寧在國論諮詢未可辭
送吳閑閑真人
玄德真人領教宗一時清貴齒羣公問安日報雙親徤
上壽天教八袠同饒國並封榮莫及莊椿齊歲福兼隆
一門盛事誠堪賀不惜題詩在下風
題梁恊葬親後得子詩卷
梁生昔未葬雙親夜淚漣漣腐席茵馬鬛成封泉下穩
驪珠呈瑞掌中新子平既已申情事伯道何勞慮後人
遥想成隂多宰木賢郎楚楚一時春
送王某之千戶任
古來名將盡儒流右選君今得與儔况際武功皆帖服
何妨文雅恣優游官資奚啻千夫長骨相終封萬戶侯
莫為此行增感慨貂蟬元自出兜鍪
送田修甫甘肅省照磨
識君倒指十年餘一味清貧宛若初自陜至京懷舊歴
出臺入省喜新除一鞭明日催飛騎尺素何時定得魚
客裏自憐還送客不妨握手暫躊躇
賈致道監修京師廟學詩卷
聖朝天下一戎衣文治方隆萬世基巳集大成新廟學
更崇首善自京師元臣力贊應誰似工部賢勞不巳私
欲識賈君奚取信後人請讀辟雝碑
送郭幹卿歸葬
與君齠齔漢中居入學聯翩共挾書一别到都談話際
細思隔世夢魂餘松阡馬鬛封應切蘭省鵷行跡暫疎
歲晚遲回傾肺腑我歸亦已卜春初
題王世賢旌表卷
死事兩函忠義骨零丁萬里負歸來泥行露宿悲寒野
雨泣風號掩夜臺事母至終尤盡禮聞兄已乏復通財
若人此日能章顯端使民彛啓廸開
送謝敬叔之雲南教官
知君文獻有淵源豈獨風流晉宋間積德百年根自遠
登科兩世桂曾攀冷官乘傳方南邁温室頒恩看北還
吾愛吾廬欲歸去少留遲子道家山
挽夏可軒(夏真人父以子恩封學士拜命而卒)
鄉里閒居七十年曾經海水變桑田諸郎儒業俱傳素
一子仙科獨悟玄文舘有光興白屋可軒無憾及黃泉
秪知門外方來賀誰謂堂中已泫然
題延安李氏賀八十二詩卷
富貴康寧畀自天君能好德更為賢幾人如此享全福
八秩豈惟多二年倒指鄉中稀行輩牽衣堂上見曾玄
詞林有筆難輕許敬老何妨贈一篇
壽秋谷李平章(延祐五年十一月一日)
胸中浩浩渺無垠智數何如一味淳貝錦縱成萋菲巧
珠旒難眩是非真吉人壽考惟天相盛德光煇與日新
底事勤拳苦祈祝斯文元氣在公身
送趙子敬平章之蜀省
耿耿孤忠結聖明羣言力詆不能傾方参國論還持憲
既掌綸言復鎮京分省新加金虎重去程舊識碧雞名
腹心一旦勞宸慮召節旋聞到錦城
向曾赤手掣鯨鯢桃李何言下自蹊帝座正期星拱北
蜀天還見月生西琴無餘蓄師清憲錦不為榮慕稚圭
誰果留行深愛惜酸鹹異嗜固難齊
和霍思齊接駕
六軍嚴衛抱珠璠曉發衝開宿霧寒象輦塵清千里至
龍顔喜動萬人看踐禾屢戒畋秋騎獻果爭迎住夏官
自愧涓埃無以報敢辭奔走候儀鑾
揚厲鋪張大雅詩紀功頌德不求竒兩都全盛有今日
千載遭逢無此時龍駕遠同虞夏狩羽林雜用漢唐儀
近臣護從歸來喜飲至滿斟金屈巵
送光州成知州
聞說光州太守賢寧辭朝籍撫民編雖云有禄二千石
肯取無功三百㕓燕市春随行色動淮流日共政聲傳
恫瘝正望龔黃藥莫惜圭刀使盡痊
寄陜省蔡逢原参政
禁林風采動羣英國學師模藹盛名蘇子文章妙天下
陽城忠孝誨諸生蒹葭倚玉吾何敢舟楫杭川孰與京
厚禄故人書不斷十年滿慰别離情
蔡見和前詩至復用韻寄之
明時西顧倚耆英實惠非求赫赫名但願人皆簞食樂
寧教我獨甑塵生九天寳墨欣分陜一旦徵車恐赴京
矯首悽然東北望無因傾寫向來情
題敬山詩卷
北窗自作山中夢南國真逢夢裡山不比楚㐮因嗜慾
擬随謝守共躋攀竒峰已隔江湖外拳石長陪几案間
敬字終歸仁者壽公年雖老尚童顔
寄鹽運使王君貢
京師分袂閱年深不意榮除送好音調鼎定為他日兆
生財且盡此時心舜城風物供新眺漢郡烟花入舊吟
兩地相望難晤語空齋鬱鬱抱塵襟
題王士敏副運時省齋
敬能直内此心存不逐紛華向外奔政要惺惺明理慾
豈容兀兀度朝昏反身固(闕)希曾氏篤力情知過孟賁
頃刻工夫無間斷修途端造聖人門
題吕氏火後屋存手卷
儀真有客近傳聞佐部廉平昔吕君親老便為萊子養
屋成不負退之勤譆譆出出災難避默默冥冥理自分
可道祝融無具眼從教玉石與俱焚
題紫陽先生故居詩卷
當年吾亦愛吾廬身後寧容老氏居精爽自今還舊觀
斯文終古見遺書雖無嗣世能傳業頼有當途為表閭
(闕)是中行真義勇我知過者但欷歔
挽秋谷李平章二首
往來徒步走神京導日天教作啟明朱邸既升黃屋貴
蒼生始識白衣名兩封大國雖為重三入中書未足榮
定難崇文相真主甘盤舊學獨崢嶸
一舟也會弄烟波事有難為可若何涕淚仰頭瞻北極
夢魂開眼悟南柯用人誰解當年意取士仍循舊日科
磊落勲庸無復紀令人憤懣寄哀歌
寄和運使王君貢
久矣斯文嘆陸沉邇來不意聽韶音兩篇都是清新語
一片深知故舊心華髮殘年良足慰青燈永夜獨微吟
海鵬東去雙飛翼對坐琅琅寫我襟
己巳何茂實山庄
天開地闢有佳處須待智人方見幾一把茅茨真得要
四周風物總知歸雨晴巒嶂名工畫霜晚溝塍衲子衣
林表雲端煩指點不妨極目到殘暉
南岡勝處結團茅四面峰巒湧翠濤坐卧都教收好景
往來不復厭長郊心田樂為塵囂靜眼界寬因地步高
况有主人偏好事更能置酒具山肴
丁卯賦杏花
旭日東墻老樹新一枝迸出許多春嬌兒稚女生來好
袨服妍粧聚不勻紫蠟光凝初點蔕丹砂力盡恐成塵
詩家自有如神筆安用徐熙更寫真
與德衡弟論詩書以贈之
松姿鶴相兩臞仙閱世都過七十年得意江山元有助
放懷風月自無邊古今膏馥奚從匄伯仲塤箎孰使然
天與吾宗真樂在大家心會口難傳
病起示德衡弟
兩顴高聳目眶深短髮蓬如不受簮博帶褒衣惟我甚
陳編墜簡復誰尋瓠肥可愛難同昔松瘦能堅繼自今
血氣已衰餘習氣曉來欹枕尚微吟
辭陜西儒學提舉閒居言志
布榖聲中雨散絲曉窗濃睡正炊時春來暖透黃紬被
老去甜歸白粲糜仕及引年何况病官雖閒局亦當辭
為予多謝門前客莫怪慵夫應接遲
宋待制父子璋年八十二封京兆伯
積善由來獲報豐吉人方寸與天通賢郎已陟烏臺貴
神理應憐鶴髮翁五爵登三榮亦至八旬逾二壽兼隆
世間孰是無親者泚筆題詩喜意同
詠雪三首
臘後春前正欲求天心人意似相謀六花半夜將平尺
二麥明年占上籌神理定償憂國願聖明真得富民侯
作詩紀實非虚美誰為傳聞逹冕旒
斯民一飽復何求三白能為久遠謀簌簌寒聲随晚籟
濛濛隂氣暗更籌麥肥是處遮黃壌人足豪家比素侯
寬得九重宵旰慮遠方無路獻前旒
貽我來麰副夙求天教滕六預先謀夜忩聽響初鳴紙
曉砌探深已沒籌客寓吾鄉稱樂土農歌此瑞屬賢侯
須臾見睍還消鑠簷溜淙淙若綴旒
題雙峯王氏卷
家學淵源久益醇緒餘纔出便驚人雙峯自號存丘首
兩辟皆辭重席珍身已歸全無愧怍子能嗣業更光新
芳名合載連城錄秉筆伊誰繼後塵
題西鄉張明府佚老堂
明府辭榮樂道真㐮山題扁見情親忘言秋水心無累
屬望晴嵐德有鄰座上一樽今日計門前五柳舊時春
慇懃為報升堂客料擬西風滿袖塵
德衡弟餽石榴三枚
遺我盤中碩果三纍纍多子出包含光摇鏡面丹砂碎
冷結金莖瑞露甘一本同胞吾有感遠條盈匊彼無堪
夏花歲歲開時節莫忘重拈助笑談
仙桃千歲又三三此果初花孕已含勻顆看來無㨂擇
異根嘗處有酸甘蔗漿縱美色難比芡實雖多味不堪
舌本乾時微嚼破對君應不倦高談
賦㯶扇三首
夜义獰惡挾飛廉驅逐蚊蠅號令嚴更得此君遭柄用
少寬其帝正司炎爽邦自可詢黃髮除虐何妨奮紫髯
髠首剥膚依見笑庶令人免汗流沾
剪葉裁綃價亦廉面雖窪橢性方嚴謖然綺席風生細
忘却崑山火勢炎無事笑談勝麈尾有時驚詫捋龍髯
髮皆上指君知否恨殺青蠅到處沾
清臞仙相伯夷廉火正聞風自解嚴倒著漁蓑能禦濕
傴為鮐背肯趨炎相看似隔年前面一笑還掀尺許髯
伴我納凉供雅具不妨席上雨來沾
題鄜州張使君漢臣母貞節詩卷
孀親凛凛柏舟風自幼嶄然已不同涵養果能成令器
激揚應亦待諸公在官美績傳身後頌德佳章滿軸中
有子佐州還嗣業情知世澤尚無窮
題沁鄉諸公同樂會卷後
鄉里歸休會故人却尋野服脱朝紳歡情不厭詩兼酒
笑語奚分主與賓洛社流風今未减沁鄉同樂意尤真
畫圖題詠閒披翫俯仰還驚迹已陳
送何審道之韶州廵檢任
為士安居不可懷出門前步儘無涯傳家醫術經三世
發軔官程始一階帆順好風通澤國書應何日到山齋
九齡生處休言遠有志飛騰亦與儕
寳雞縣與雷縣令值中秋
寳雞濡滯阻湍流喜識賢明百里侯學道愛人君可紀
樂天知命我何憂兩家各有根原自一話都無芥蔕留
别後相思渺何許年年須記此中秋
次素巖賈文起秋闈同考試見贈韻(陜省)
朅來秦地豈優游要試朱衣暗點頭力主斯文惟舊德
情知元氣在中州清宵忽起家山夢何日還陪杖屨遊
别後有書能寄否碧天無際雁横秋
棘闈清論浣塵襟掃退淫哇奏雅音不恤從違諠俗議
要期取舍合天心鼎彛陳列瞻清廟矛戟森嚴見羽林
考閱已從公借重歸歟三徑復幽尋
九天充賦破天慳漸覺斯文古意還多幸長鬚為座主
更驚偉節在人間得材應共掀髯笑為國難甘袖手閒
數日陪從重倒指管中文豹僅窺斑
羅道錄以事詿誤至鳳翔得解而回
玉虚人羨地行仙陽九相遭不偶然官府久知辭上界
風波何事起平田向時公冶元非罪此日王駘幸獲全
益信聖朝寬大意更勤香火祝堯年
金釵剪燭(幼作)
歌舞蘭堂夜色深燭花輕剪試釵金分開小鳳䨇飛翼
撥盡寒灰一寸心玉淚亂随紅袖落蠟香留得碧雲簮
短檠二尺挑寒雨頭白書生正苦吟
題李行簡憲使錦城西墅
錦城西墅類槃阿釀酒弦琴適意多軒冕浮雲莊夢蝶
桑榆斜日魯陽戈門無定客來同飲兒有新詞許再歌
老我漢南忘寵辱碧江烟景侣漁蓑
槐芽
樛枝屈曲走龍形無數新荑已茁青嫩色遠看浮古陌
清隂漸欲蔽閒庭蟻根初入封侯夢卵椀凉挑煮餅馨
種德曾聞興相業願從萌蘖乞餘靈
閑居叢稿卷六
