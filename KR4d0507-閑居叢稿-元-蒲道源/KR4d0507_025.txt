閒居叢稿卷二十五元蒲道源撰
墓誌銘表
節婦曹氏墓誌銘
泰定乙丑春興元府史党復初持其亡祖母節婦曹氏
永終堂詩卷來求詩於某其堂顔及記皆勤齋蕭徵君
所作詩則當世名公之所贊詠也既已異之為題卷尾
歸之其秋復具禮幣及節婦行狀致其尊人世榮之命
求葬銘辭不許乃叙之曰節婦曹姓諱崇善世為蒲城
良族金源末譜逸不可紀節婦其生也幼而明慧長閑
禮則年十六歸党氏為諱豫字仲和之配克相其夫事
舅姑承顔順意得其歡心姑雖嚴以是愛猶己子至元
己巳七月八日不幸仲和卒遺孤二子一女節婦哀毁
幾斃鄊族嗟異時甫三十五歲既以盛年守義党氏族
大力薄節婦刻苦治生持門戸内外資給不闕又取人
負其夫積債貧不能償之劵禀於舅姑悉焚之篤教其
孤二子舅姑繼沒罄家之有以辦喪具大德改元十二
月有司以鄊里状曹氏貞節上之朝旌表其閭里安西
王妃懿旨寵錫纁帛優渥重叠榮耀一時時年六十五
矣康寧之福在於晚歲子孫詵詵歲時上夀輝映家庭
若曹氏之積善慶可謂無歉矣以延祐丁巳十一月十
二日終於正寢享年八十有三女適元氏先殁二子長
名逸字彦才為安西邸實資居積庫提舉年四十二先
卒娶屈氏亦卒生孫男克誠娶竇氏曾孫男橘實孫女
一人適郭周卿先生之孫惟聰次子名榮字茂之亦嘗
提舉塌房尋不仕凡二娶先趙氏生孫男二人女一人
長復初娶蔡氏生曾孫男移興宜兄梁山崇山次泰初
娶楊氏生曾孫男孝孫孫女適鄭萬戶之孫思復繼元
氏生孫女一人適孫氏初以二子之從事於安西邸遂
挈家寓奉元之咸寧縣遂以曹氏之喪權厝於奉元之
里仁里子世榮欲得銘以某年月日歸蒲城合祔於先
塋禮也余謂婦從一而終固為常禮然書傳記所載卓
然可紀者亦無幾矧世降俗薄如曹氏冰霜之操事舅
姑治家教子無愧於古人無負於死者耶某嘗職太史
是宜書銘曰無非無儀為婦之常至於患難其節乃彰
始也不幸終也彌光含飴哺孫既夀而康瞑目無愧與
夫同蔵刻辭幽宫庶久不忘
強君妻程氏墓誌銘
致和元年秋八月興元路儒學教授程從道來請曰某
不幸有姊之喪自惟兄弟遠離病不克奉其湯藥沒不
得見其屬纊送不能與於執紼悲痛莫贖僅有求文以
誌其墓少伸此志願有以寵綏之余亦哀其請弗克固
辭視其状序之曰程氏故鳳翔隠士程載之之長女也
幼慧而婉善適父母意又睦於昆季宜於家人年二十
有一歸同郡強氏強先世居洛陽厥祖諱堅者值金亂
徙鳳翔占籍焉二子曰寧曰順寧先卒順字和甫力農
不仕年七十二而卒配楊氏亦二子長先卒次諱文寶
字君玉即程氏所適也君玉為人聰明篤實頗涉書史
亦不願仕孝悌力田敦睦宗族信接朋友好周人急又
得程氏相之撫育兄子如己生及長為婚娶以祖遺業
及己所殖産中分無所吝強氏姊卒女數人無依皆厚
資給歸名族氏至於他人之婚喪不給者亦往往助之
君玉以此見稱於鄊里程氏無不力焉君玉一日置酒
饌會親舊酒既行言曰某命當終望諸親善自愛不復
久相見矣因徧拜泣下座皆驚惑翼日復各詣門告别
又後數日具衣冠與妻子訣囑以後事即寢良久不聞
息就視之已逝矣衆異以為竒男子時至治三年九月
十六日也年四十有六始程氏歸君玉時舅姑具在以
事父母之孝事之俱得其歡心娣姒無間言敬事其夫
未嘗忤其顔色教育諸子治理家務内外整飭婦道母
儀可謂克備以致和元年七月十有七日病卒年五十
有六凡六子曰允忠允恭允敬允道允德允謙女適本
郡張某次未笄孫女三人俱幼姪孫男二人兄子時中
之子允敬漢中道廉訪司保為四川道廉訪司書吏以
其年某月日合祔於鳳翔府北里仁鄊之先塋夫君玉
之墓禮也弟從道來速銘曰葬有日矣敢請銘曰貞静
以為質婉順以為容相其夫以勤儉凜其志於初終子
孫蕃衍閨門肅雍歲方閱五伉儷相從德則多矣夀胡
不融以摭其實以銘其封
太原郡侯王公神道碑銘
聖朝廣仁孝於天下凡内外官皆得視所受爵秩之崇
卑以及其親於是中憲大夫興元路總管兼管本路諸
軍奥魯總管管内勸農事王忠得以三品秩追贈其考
亞中大夫懷慶路總管輕車都尉太原郡侯妣關氏太
原郡夫人嗚呼可謂幽顯皆有光矣先是忠繇國學生
史戶部徽政及都事章慶使司勑授公承務郎關氏追
贈恭人公拜受已蹙然曰嘻我何功而至此哉後忠擢
徽政院檢校覆料官進公承直忠自奉直大夫經歴章
慶又升奉議繕珍司丞秩正四品公已卒制贈中順大
夫知河中府上騎都尉追封太原郡伯關氏太原郡君
忠繼授朝列大夫都提舉萬億賦源庫提舉洎遷尹興
元公得贈三品進侯爵盖王氏太原之望世居晉寧之
㐮陵公諱誠字子敬曾大父樞大父譲父伸皆潛德不
仕伸娶張氏子男三人長貞次泰季即公也性醇慤而
恕力田為業不服華美居里閈以義聞子孫營生者嘗
諭之曰為人貴心術端正無或自欺吾見世之競利者
於出入之際權衡之低昂概量之盈縮尺度之短長欲
欺於人先欺於已害天理傷隂隲誠為可畏汝等得已
則已無如治田力食無愧儉約省浮費自可以給故公
治家有法亦贍足嘗見遺粒於地則以暴殄天物責家
人鄉里子弟之從學煢獨窮居親戚之婚娶喪葬行道
之流離乞丐匱乏艱棘目之所睹力之所及率惠助之
或得遺物必歸其主不得即榜於路以須其人其克己
安分如此雖天性之美而家法亦有自來矣旦望宴集
親友談論相勖以善嘗遇異人授以道術年甫四十夜
静坐達旦享夀七十有五子男三人伯蚤卒次曰忠曰
德忠娶謝氏繼續氏以忠貴皆封郡夫人孫男四人質
亨施元曾孫男燕山善慶女孫二人公之配夫人關氏
亦克相夫子閨門雍肅衣儉以潔祭祀必躬奉尊長動
止以禮大小衣服裁紉不倦每炊密减米抄合歲久積
多遇荒歉給家之餘尚可及人妯娌親鄰睦無間言雖
卑幼責無惡語嘗誡新婦等相義譲毋妬致昆仲不協
勿私蔵竒外家各勤苦率先勿稱已勞不幸先公卒合
葬從祖塋禮也於總尹興元三年篤實愷悌民愛慕之
則其能服公平昔之訓而施於政事可知矣與道源居
相邇且久一日以善状禮幣再拜請曰先公積德於身
而不顯以遺我後之人墓道之碑未樹蓋有待也今既
侯斯可矣敢求文以刻諸石固辭請益堅道源自惟嘗
執筆太史氏之後法所當書不書是不能成孝子之志
也謹叙而銘之曰允矣王公德積於身其德維何篤守
真純欺不萌心惠存及人以訓諸子亦克書紳仲也宦
達恩得顯親公歉何功不笑而顰晉疆侯爵殁贈繼臻
象服襜然兼賁其嬪維孫及曾魚貫詵詵其福未艾若
時方春銘鑱墓石愈久彌新
何氏宜人墓銘
何氏某梅隠先生名坤章字朝瑞之長女母王氏宜人
生而淑懿愿慤性極孝不勞教誨循於禮法善女工夫
道源年十四五時從其父先生學先生憐其頗可教遂
妻之及歸蒲氏克執婦道盡將其纂組舊習棄而弗治
一意於紡績蠶桑之業時道源家貧至於二親甘旨有
所不充宜人布衣菲食躬汲與㸑勉力供養雖淡薄咸
得歡心一家之縫紉補綴燈火達旦不以為苦後數年
道源以教授鄉里生徒翕集家頗温舅姑怡樂宜人眉
亦舒平生寡言笑不事粧飾簡出入雖其弟家相距不
越數里十餘年不一二至從可知也嫁時衣白首猶如
新娣姒等無&KR0655;隙之嫌歲時相祀惟謹歲癸丑道源被
召命為翰林國史院編修官又三年以應奉翰林文字
同知制誥以七品例蒙封贈父母妻何氏遂受宜人之
命從姑與宗族閭里之慶今道源又受五品職宜人當
封縣君未及而卒生二子三女閨門恩不掩義長子曰
樞先卒時年三十有一娶千夫長王氏孫女次機擢戊
午舉同進士出身為芮城縣令娶陳氏長女歸景氏夫
大全為城固縣主簿卒次歸江東肅政廉訪僉事次男
王惟祥先卒次歸杜氏次子彦禮攻進士業今為洋州
儒學正孫男二人牧奴開奴孫女三人宜人病荏苒歲
餘次男婦陳氏以辛未年正月十有五日風中卒宜人
驚憂至十九日乙未亦卒其生也歲壬戌秋七月二十
有六日至辛未年七十歲殯於家次男機自芮城歸以
是年十有一月某甲子葬於興元之東甕池村之先塋
夫道源以婦人之行不出門人無知者自拭淚以銘之
銘曰士之修行猶不望知况婦人兮其歸我也舅姑有
怡愉之色宗族無間異之辭又克勤以成家不溺愛而
教子咸得其宜銘而刻諸玄室以致余之哀思
鞏氏先塋之表
古之士大夫家嚴宗子詳譜系而世次不紊俗降法廢
為人後者懵不知其祖先之所自同宗昆弟甚至不相
識間有超流俗登仕版卓卓自樹泝流求源以昭示來
世其賢於人亦遠矣此鞏氏墓表之所由作也鞏得姓
自周卿士鞏簡公以邑為氏晉有鞏朔歴代譜佚不可
考至曾祖府君諱孝章大同路朔州人也世掌戎行金
時為監軍以忠厚傳家子二人長曰子固於今為伯祖
行驍勇絶人金末領軍民元帥迨歸我聖元仍職戍太
原今為冀寧路及卒葬於彼之榆次縣鞏村之兆次諱
安實為祖考性冲澹不喜奔競從事於秦樂終南甘水
之秀因卜築焉夀六十有二祖妣侯氏勤儉起家克相
夫子生子六人温英天瑞仁義希文夀六十有八以至
元六年八月某日合葬於奉元路盩厔縣珍蔵鄊姚村
之塋温字仲和行為伯父研究經史潛德不耀以逸齋
自號有四子伯泰伯誼伯昌騂革顯考諱英府君字仲
榮為人材武曉師律起授千夫長方朝廷加兵於蜀也
君率所部從蜀既定立家於成都以至元十三年四月
二十七日卒享年五十歲妣李氏後君十一年四月十
七日卒享年六十歲以元貞元年二月某日合葬於華
陽縣之新塋子男三人伯康伯平世傑天瑞以下皆叔
父也天瑞字仲祥仕至彭山主簿有三子仁字仲信生
文毅革文郁思忠思恭思茂凡六子義字仲禮一子(闕)
美嗣希文字仲章一子伯諧嗣皆不仕盖自監軍而下
伯祖房皆居冀寧祖房皆居奉元惟考君及叔天瑞房
皆居蜀嗣孫世傑與道源有舊從調京師訪余於史舘
懇請曰世傑幸承餘慶獲禄不及養顧惟先世隨所寓
地而葬子孫因亦散居而墓隧皆未有銘誌以表顯於
後大懼傳世久遠邑里夐隔末裔不復知鞏氏一源此
而弗圖厥罪何所逃耶余感其誠意不忍辭為視來状
次第之世傑今為奉議大夫新知劍州讀書有吏材其
官業之進家門之盛猶未可量也銘曰惟鞏受氏爰自
邑封裔徙朔邊世以武雄金社既墟挈族來冀復葬鞏
鄉事若符契仲也至秦子孫詵詵又派於蜀聚居曷因
太原郡伯王公墓表
元統二年春興元路總管王忠以事状一通備述其丘
瓏因革祖父實跡拜請於某求文以表墓道辭不獲視
状直叙其事曰惟王氏世居晉寧之㐮陵為望族金季
譜逸莫考縣之西南村曰齊勝有王氏遠祖塋内存三
大塜俱無誌石又東北六十舉武亦王氏塋三大塜又
一小塜無誌不能派别地狹穴滿遂直東北五十舉武
創塋祖居中伯父二及考君叙葬孝孫忠至順二年在
興元任制下贈祖為中順大夫中山府知府上騎都尉
太原郡伯祖母張氏太原郡君祖諱伸忠年十有三歲
時已老健嘗聞其訓誡子孫曰汝等勿欺暗室勿陷害
人妨德損福莫此為甚我遇兵難挈負三子避於山中
艱苦不可勝言幸際平定得保餘生麄衣糲食自以為
安勤儉積粟及棗實甚於金玉自給之餘周給貧困救
助凶喪不施勞於人不矜已長而言人短侵田畔者不
與争訟屈已遜言彼自感動復歸所侵人有紛競勸各
忍忿悦從者衆吾平日以此存心宜誌之又誡諸婦孝
親治生敦義譲絶妬忌子孫及諸婦俯首聽命永為家
法至元十七年五月十七日終於正寢享夀八十有三
葬於新塋立表以誌惟伯父諱字子孫世次則具見於
考君神道碑兹不重出孫忠自惟無以遠承祖考餘慶
備員侯牧而祖得以四品伯爵焚黃盖其隂德有自來
矣某述其事既係以銘曰黃潦稽天涸可立待王氏源
深流達於海宗𣲖之傳緜億萬載
閒居叢稿卷二十五
