閑居叢稿卷十九元蒲道源撰
序
送任士行從調京師序
夫達而在上窮而在下世固所謂命也然不能盡人事
之當然舉而付諸命是猶不耕耔而望穫也其可乎昔
子張以干禄為學聖人告之以謹言慎行所以抑其好
高慕遠之氣姑使之反諸身以植其本而已至於使膝
雕開仕出疆載質亦未嘗偏廢也士非天授天資警敏
達於時宜讀書請業聲譽甚洽又以今日語言字學(闕)
輩激昂北游至於果用是以(闕)名天府得雋而歸
為廣元郡學(闕)以悦其親之心以慰其友之望(闕)
大夫以(闕)夷(闕)咸易觀而待可(闕)其謙卑謹
愿之意常見(闕)人(闕)以是多之秩滿從調京師(闕)
曰(闕)入京也君嘗以(闕)鼔(闕)之氣今(闕)
有請也余曰吾子向言行之美詩學之富不階資序
舉步之初猶足得志况今齒命士之列(闕)盈科而進
陟級而升固其宜也(闕)然千金之璧大賈所見收合抱
之材良工不忍棄子亦曳裾公卿接跡豪俊之武必將
有鄭公推轂文舉飛薦其達而在上何待龜而後知耶
尚宜自勖俾凡吾之植其本者不怠則後日之見於用
者亦無窮矣
送南鄭尹李仲堅序
(闕)之士所以名當世而垂無窮(闕)乎官秩
之崇卑也昔陳仲(闕)長元德秀魯山一令而流
(闕)時為公為卿者反有愧焉明府仲堅之尹南
鄭廉(闕)明恕施設措置深得百姓心故其在官之日和
氣藹然休徵亦至實有古循吏之風秩滿言還郡侯牧
之長游從之舊下逮田里父老牛童馬走稱道咨齎咸
惜其去或謂余曰世之得美仕者必積以歲月之考而
居官之日善蓄其後(闕)待選之力干謁求薦然後如志
今君不屑為此奈何余曰仲堅平昔讀書則夫所謂求
之有道得之有命者豈不知耶昔衛石駘仲卒有庶子
六人卜所以為後者曰沐浴佩玉則兆五人者皆沐浴
佩玉石祁子曰孰有執親之喪而沐浴佩玉者不沐浴
佩玉石祁子兆衛人以龜為有知也今朝廷之上良公
卿之多豈無一人如石祁子兆則仲堅前步之遠又豈
待蓄力求薦然後如意哉矧余所謂名當世而垂無窮
者有不在是也君其勉旃於是大尹山木公及漢中之
士咸以詩贈余取邑氓之意以補一章云
我居之晏兮我賦之均明府之去兮其如我民天之雖
高兮為聽則卑君之善政兮天奚不知歸轡遙遙孰能
畱之好音時至慰我懷思
送陳洪道後序
夫以外觀人而不求其内不足以盡天下之才而適以
滋天下之偽不幸有端章甫而非士服黔婁而實賢者
苟不能辨之不幾乎寶燕石而棄荆坑之璞歟陳君洪
道内之有者也幼丁多難隸跡道編為老氏學不惑乎
方士之言誦儒者書樂就夫有道而正其趨向之端操
守之篤可尚也嘗謂生際太平身無羈累與其塊獨窮
居曷若周流四方意行而身隨耳聞而目擊者乎於是
今將舟適荆吳陸走兖豫拜曲阜聖人之居謁亳都太
清之境以償其平昔之願吾黨之士榮其行叩清商之
音而餞之鏗鍧累幅梅隠翁以師友之厚序冠之首辭
旨曲備兹不復贅然猶恐人之視君不求其内例以為
黃冠者流也故畢其說
賀趙伯儀總管拜參政詩序
嘗歴考名臣載籍其宰相執政父子繼世而為者有之
兄弟同時而命者有之至於父子兄弟俱為者則罕矣
非積德累功之厚天未厭其報者其能若是乎竊惟忠
愍公以勤勞忠藎受知世祖皇帝擢為執政俾相親王
直道不回夷險一節至以身殉上聞震悼天下惜之公
五子皆錄用参政公為長以德量勝三為名籓皆有政
績稱頌及移興元總尹某始克拜識焉端莊魁岸儼然
可畏即之則愷悌樂易如春風和氣中接物治民皆根
於此信乎為良二千石也今上即位登庸勲舊擢公中
奉大夫西蜀四川行中書省参政公之弟榮禄公再以
德望為國柱石由御史中丞拜亞相今領太子詹事其
他皆為朝貴清望官一門冠佩之蟬聮棨戟之交映嗚
呼盛哉此豈非積德累功之厚天未厭其報者歟公既
拜命視諸平昔無錙銖驕溢氣見於顔面蓋其位愈崇
而德愈謙寵愈厚而心愈約傳曰文子其中退然如不
勝衣其言呐呐然如不出諸口所以為賢大夫也余以
是知参政公之福禄未艾宜矣吾黨之士可進而賀矣
於是乎書
送趙参政之蜀省序
参政趙公寬弘重厚凝然有公輔之量公為興元總尹
五朞矣在官一以安静不擾使人樂其生為務不徼近
功取赫赫名故初終如一然興元民貧役重公每歎息
有不可專革者今天子即位之元年黜陟一新由是公
自嘉議大夫興元尹陞為中奉大夫参知蜀省事凡邦
之士君子莫不歡忻踴躍喜公之得柄用而里巷細民
亦莫不齎咨戀慕恐公之遽去或以問愚愚謂細民專
以懷惠宜其齎咨戀慕如此其士君子非不惜公之去
然志其遠者大者冀公坐鎮蜀省俾國家無西顧之憂
然後(闕)簡拔疇咨入調元化比迹臯䕫使天下
被其澤則興元斯民之利病公向之欲為而不可得者
庶乎可為矣斯豈庸人所易識哉公行苟知詩者咸有
所作請題其首因盥手為書之
瓜爾佳時中孝行詩序(并詩)
人之行莫大於孝故聖人著之為經先王順之為治教
由此立俗由此正大哉孝乎堯之時師錫帝舜乃曰克
諧以孝自漢以降有孝廉之舉我皇元治教之美比隆
唐虞德音屢下未嘗不以旌表孝子順孫為務綱常之
道感發興起者不無其人瓜爾佳名時中沔國忠靖公之
孫宣慰公之子生於武弁閥閱之家乃能杜門不仕動
循禮法孝養慈闈不離左右滫瀡未嘗有闕親或微恙
躬奉湯藥順意承顔曲盡愛敬既久鄉里知之朋友信
之衆具其美狀聞於侯牧牧審覈其狀上於省與部宗
伯以為合著令下守土者旌表之僉曰韙哉是孝也為
人子者克盡其職當朝政者不失其賞補益風化誠非
細事或謂公雖以孝行稱未至如穎叔舍肉季路負米
剖冰求魚行傭供母之竒節僕曰不然夫處優游無事
者其異罕聞當顛沛患難者其節易見人有膏粱紈綺
之資不以濟其欲汨其心者寡矣而君宴然自守不慕
乎外使其親無毫髮憂愁不足之意豈易得哉設若不
幸而同於古之患難安知其不出是也雖然慎終如始
則所當念傳曰孝者所以事君也異時求忠臣於孝子
之門尚或見之故叙其事以為贈仍繫以詩
八十怡愉鶴髮親子能承順一家春斑衣堂上歡顔舊
華屋門前表額新通國此時稱孝行清朝他日訪忠臣
我知是舉誠先務薄俗從今復變淳
送洋州逹嚕噶齊序(并詩)
昔周之成王命君陳代周公尹東郊其命辭首曰惟爾
令德孝恭惟孝友于兄弟克施有政蓋人能孝於親然
後能忠於君而施於政自兩漢而下猶舉孝廉為郎後
世設科取士尚德之舉寖微然民彝終古豈能冺哉我
皇元治復淳古德音屢下未嘗不以孝子順孫旌表激
勸為務今洋州侯伊蘇岱爾者果能以事親恭順父喪
居廬負土成塜孝感致異監司連帥上其事大臣以名
聞天子嗟異詔國史特書旌表起白衣授五品職而勸
奬之侯既之洋部感激知遇砥礪廉隅求民瘼而藥之
郡以無事嘗出郊勸課相原隰之宜築堰瀦水溉田千
餘區昔之蒿莱化為秔稌民倍屣其獲食用饒足感侯
之惠像而祀之碑而頌之又以其餘隙招延儒士擇民
之秀者時講肄焉駸駸然古循吏之規模矣豈非移孝
為忠之驗歟侯之始至與僕一見如舊識雖相去百里
政聲所及如在境内今得代言還摭其實而贈之雖然
侯之所以顯親揚名者固不待僕言矣其慎終如始若
君陳之事業有辭於永世者尚其勉之故序而繫以詩
仁居四德先孝誠百行首為仁本於孝施政亦何有韙
哉洋郡侯至性自天牖事親生盡瘁送死慎無苟哀哀
蓼莪思墳土抔以手淚枯廬畔松孝感格高厚大臣以
名聞帝曰咨汝某方之儔類中此事誠寡偶表閭乃當
然信史垂不朽擢授五品官銜署長太守列官益奮厲
大恩寧忍負養民護萌蘖除弊去稂莠律身公且廉貨
利非所有遺愛徧州氓播頌傳衆口立祠儼生像奉事
猶父母一朝得代歸涕下垂白叟六年稔知君顧我敢
輕友惟兹秉德心終始願恒久無或瑕玷微令人議瓊
玖
賀瓜爾佳中立副使得子序
源泉之水疏導之則流愈長盤根之木培壅之則枝愈
茂理勢然也中立副使瓜爾佳君乃忠靖公之孫宣慰公
之子也簮纓世胄閥閱名家而能脱去綺紈膏粱之習
與賢士夫游一日過余言曰某年踰不惑傳嗣未見而
祭祀之際顧復孑然未嘗不怵於中堂上慈親歲時宴
樂興言及此色為之不怡雖朋友間亦為某慊孟子以
無後為不孝詎不信然自恐得罪於造物以致是凡濟
人利物之事必汲汲焉為之行路之中有溪出己錢二
千緡為橋以濟病涉者兼覆以屋且使得憩焉其亦善
之一端也未敢以是為足今天幸相之舉一子息胸中
之憂渙然冰釋子以為何如余應之曰夫人之後有無
雖關於氣數然君之祖宗積累如此君又承之以不怠
則予泉木之喻蓋以此也雖然無所為而為善者始勤
而終亦固有所為而為善者始勤而終必怠夫已之為
者既有作輟之殊天之報者必有厚薄之異君其勉㫋
俾此心勿替將見後人之蕃衍昌大有不期然而然矣
送錄事司鈔宣差序(并詩)
能吏之政久則民信信則服而百事舉其弗能者久則
民翫翫則弛而百事廢興元錄事司之長鈔君其為人
聰明而不苛質直而有斷自始至及代歲歴四考紀綱
之立如一日或有告不出成案殷積必待其出始能決
總治之府所委事視他官為多司事畢舉吏民皆敬愛
噫非人之信服於君由君之操為有以信服於人心者
如此兹非能吏之政歟今國家用才咸錄其長僕因君
之行特摭之而表於餞章之首云
太剛則折柔則廢寬猛則云要相濟羨君不學天性能
綱紀始終無少替漢城為政十餘年畏愛人心一日然
飛黃騰踏合萬里久縶於此真堪憐君行我亦赴史院
分手應難數相見更期勉力效前修他日附書循吏傳
李節使松溪圖詩引
古之名流勝士寓意於一草一木豈偶然而已哉陶翁
之喜菊周子之愛蓮子猷之植竹和靖之賦梅蓋以其
有隠逸之節君子之德風致之雅標格之高而此數君
子者其心術踐履流風餘韵至今猶可想見茂卿李侯
質實剛方老成忠厚自為御史日風節凛然聞於四方
及守洋郡得識芝宇予始觀其容貌高古有昂霄聳壑
之姿暨聞其持守不渝有歲寒後凋之操今移守鳳其
州當往来之衝而侯老矣起歸與之嘆以其自號松溪
寫為圖以見示横琴於膝坐古松之下環以溪流見之
令人塵慮都忘然則侯之有取於松蓋與昔人異世而
同符也若夫松風之翛然溪水之泠然寫之以七弦寥
寥乎游心於太古之前其一唱三歎之意賞音者尚能
為侯賦之
送國子伴讀王時清歸覲序
前二年春僕以代祀嶽瀆謁祭西鎮次隴之汧原其邑
長王侯以職来候從容言及其子讀書國學僕以為秦
隴俗尚武而王君乃能若是心甚敬之及還京師有生
持詩叩門求見問其姓名復曰王時清知為王君子也
其貌臞然而清其言藹然而和觀其詩警拔可喜自是
數與相見往往於其師友間又聞其純謹能文章一日
以歸覲告援贈言之例為請余謂之曰國家自設胄學
以來名卿才大夫多出其中班班可數今則索然未之
聞也豈教養之法不逮於前耶將人才之盛衰有時耶
抑有其人以未庸而不顯耶皆不可得而知也今上方
嚮儒復科舉取士法而二三大臣亦皆仰體將順汲汲
焉以求才為務子歸矣省覲之餘無懷土無廢業愈自
奮勵厚蓄而時發之上不負朝廷樂育之盛意下以副
賢尊期望之本心俾胄學無乏才之誚將必有成矣子
其勉旃時清曰唯遂書以為贈行之序云
送喻提點西歸詩序
今之為民者六老佛之徒實天下之幸民也蓋其為民
無賦役之供王者之係恣其所之無不如意然其間往
往有超卓通世務者其徒相與推為綱領挾是而游於
公卿大夫之間而取重焉提點喻君可道其一也君在
漢中居老子福地號玉井洞天白雲觀者凡兩職其教
適朝廷以二教不必設官例免閑居一日辭余北游因
謂之曰子得非以中原古聖賢之遺跡山川人物之雄
秀京師天子所居宫闕之壯麗衣冠之都會民俗之富
夥車馬之填塞欲游觀歟君曰是固然也然吾則有為
焉昔吾與秋谷秦國公有里閈陪從之舊其先正韓國
忠獻公吾童時所拜事者公捐館不得預弔哭之末今
聞將葬庶得一往會送焉又不意秦國勲烈如此欲觀
其風采氣度視昔何如與為終老之别耳余聆其言美
其意皇慶二年春余以史館召至京師既相見勞問徵
前言皆信且喜所寓密邇時得與話以忘其羇旅之思
延祐改元之三月告予曰某不佞得秦國公眄睞前掌
教宗師錫以法旨紫衣予凢從而登寶殿祝釐者三列
長春拜醮者二今宗師復以提點之名見寵於吾儕中
斯亦足矣將歸吾棲之白雲觀閉戶日誦老子奉香火
以無忘聖君生生之德余何求焉余謂君真幸民中之
尤幸者然其来也能因不失其親其歸也有知止足之
戒是可尚也已翰林諸公咸有詩以贈以余為鄉人而
知君也俾題其端云
贈目科高敬文詩序
人之有疾幸而得不死不幸而遂至於廢者莫如目蓋
疾於四支有所偏廢猶不害於一身之全至於喪明雖
良平不能施其知賁育不能致其勇行則倀倀焉坐則
兀兀焉相違左右顛仆隨之吁可哀也有能已是疾者
是使漫漫長夜之人復青天白日之快覩其為德不既
大矣乎高君敬文祖汴人兵後占籍威寧業醫專目
科挾其術游京師病目者輻湊其門日無慮百數君一
一視候究其源委或針或藥咸適厥宜貧不持一錢者
亦殚其能善其藥以療之獲十全之功於是名喧都邑
公卿貴家邀致極多所酬亦腆君善攝生飲食淡薄葷
辛醯醢絶不入口由其能以己之所得者教於人故其
所治必愈由其薄於自奉故有餘力以蓄善藥由於急
於濟人故勤益至而技益精嗚呼使知讀書以得位則
其益於世也為如何哉翰林諸公美熟其能而且好文
也詩以贈之予特為書其治目之功切於人而君之為
醫利於物者冠於篇端云
張祖母楊節婦八十詩序
天之所以畀乎人人之所以全其天二者相須然後可
以言福吾於張宅祖母楊氏見之祖母自歸張氏端莊
婉順年三十不幸失所天劬勞立家專一教子屹乎頽
波之砥柱凛乎歲寒之松栢其節有如此者閱四十年
閭里高其志上其事始得旌表於門至是年八秩矣耳
聰目明行忘持杖怡愉雍睦子孫環侍春風生於蘭室
暮景駐於萱庭可謂有壽善康寧之福矣子恭甫博學
能文以其兄提舉君早世不忍去母左右終身不仕孫
亦知讀書長子壻吉寬甫今為湖南憲使次子壻吳君
祥亦佳士門楣之光表裏輝映寬夫之子校書郎希曾
類楊氏家庭之實來請曰外祖母初度在邇觴豆之餘
無以致殷勤者希曾昔忝翰林從事敢匄諸公篇什以
為介壽之獻幸為我序之余謂楊氏向丁艱苦而能淑
慎其身以有今日洪範九五福以攸好德列於一惟如
此然後能全其天之所畀者不然雖有壽康亦不足錄
諸公聲之以詩則太史公之所謂沐浴膏澤而歌詠勤
苦者斯亦近之矣
閑居叢稿卷十九
