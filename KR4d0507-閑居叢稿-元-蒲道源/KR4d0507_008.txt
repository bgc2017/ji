閑居叢稿卷八元蒲道源撰
七言絶句
題墨梅圖
春風不解惜瓊英可是招魂有客卿記得小橋曾度處
數枝和月浸溪明
省識當年玉雪顔只宜索笑不宜攀晴空展對罏薰坐
著我孤山籬落間
題張驥良母貞節卷
盛年志節凛冰霜晝哭人嗟似敬姜白髮見兒登仕版
天教寒谷變春陽
孤子煢煢丱角時孀親皦皦矢心辭祗今蓮幕持贏禄
歸與蘐闈獻壽巵
題節婦馮氏卷
今代共姜儘有餘高風各自表門閭倘非馮氏真全節
莫信中庵肯為書
孀居教子廿餘年昆季持身亦自賢享却桑榆無限福
異時仍不愧黃泉
題保定許顯孝友卷
嚚傲雖遭若未曾償逋同爨更難能愛親所愛懷同氣
不愧旌門孝友稱
題敬齋卷
主一惺惺實並行不聞不睹更存誠莫教自巳無干預
謾使齋居被美名
題瘦馬圖
誰寫驊騮草野間身行萬里骨三山絶勝秣飼無他技
枉占君王十二閑
題卜士高君卷
易畫分開偶見竒天機物理自然知高君解向身邊看
不待逢人已决疑
題王氏友山亭五首
直諒多聞固在人豈人不友乃山親能知死馬骨猶買
始識名亭用意真
寂寂幽居得友難亭中舉目但青山友山題扁卿須會
政要良朋與往還
儀形峻潔氣渾然相對無言意巳傳靜壽聖師曾喻指
我當久敬亦忘年
嵐翠參差曉霧開政如朋自遠方來澹然相對坐終日
有信無言兩不猜
論交自昔號為難為雨為雲反掌間萬古屹然長靜壽
情知取友不如山
題熊氏節婦卷
婦居中饋尚奚名夫死方明節著貞但使操存果無愧
何妨熊氏未門旌
題威州劉君卿石屏卷
萬古千秋久秘藏不辭剖腹露文章也同月石風林樣
只欠歐蘇為發揚
石含天淨畫難如雲母裁屏不羨渠說似與君君自解
靈臺方寸有詩書
題翰林知印沙君寳畫馬詩卷後(沙求畫馬於趙子昂趙但)
(書畫馬詩贈之)
詩妙無窮畫有窮翰林詩與字皆工沙君失馬乃得馬
遠勝當年塞上翁
星翁劉秋江得隂陽教授歸
江湖奔走復京華袖有星辰到處家今日翩然歸計好
一官真足慰生涯
發禄今年固自知亦由實學動當時要君開却談天口
博我吟成餞路詩
題李氏三世惠貧卷
大樹垂隂尚庇人癡兒殖貨只謀身李侯三世皆修德
不惜推財施與貧
題致嚴堂卷
風樹纏悲歲月深孝思忍淚已沾襟奉常惟有精誠至
少見平生罔極心
題堯民圖
蕢桴土鼓與□尊翁媪嬉遊不出村秦漢以還風俗薄
卷中别是一乾坤
題猿獐圖
挂枝不值穿楊技食野如逢祝網仁莫較畫師工與拙
且看物我一般春
題廣居堂卷
安宅由來蓋本仁擴充直至四無鄰莫教食頃賓還去
方是堂中一主人
題王欽甫小影卷
已將名爵等犧牛贏得閒身百自由不待相逢接談笑
畫圖看著也風流
題王景先祖母丁氏八秩卷
家世簮纓配吉人中途姑婦共艱辛枯桐天與孫枝茂
翠護萱闈八十春
題王氏節婦卷
之死無他念我儀何須門表使人知冰霜寸念通神理
報在承家楚楚兒
題龍沙圖
北俗惟知射與馳婦無蠶績亦禽嬉分明題作龍沙卷
難誦豳風七月詩
題太一蓮舟圖
乾坤身世一蓮舟萬頃滄波自在流仰看浮雲曲肱卧
兩忘物我只天游
趙文臣總管竹雀圖
翠筠叢薄不成竿弱羽群依共歲寒安得攙雲千挺玉
煌煌五色映停鸞
題趙文臣總管壽星圖
霜髯風袖一臞仙白鹿銜芝若導前游戲世間人不識
光芒上應極星躔
題姚文獻公草書真蹟
草書不暇是怱怱始識前賢翰墨工此特於公緒餘耳
人猶未易繼高風
題江臯雪霽卷
山川玉潔映朝暉人世鴻濛果是非只許詩家占清景
漁蓑偷載一船歸
贈葛雲卿府推
蘇子曾書外祖程豈知衰俗有雲卿門閭高大非由外
端自胸中積累成
一成難變獄非輕冤死何由得再生明允頼君全活衆
天教多子更官榮
題李明之右丞鶴至卷
鳳覧德輝方肯下鶴因孝感固宜來須知人好烏亦好
况此休徵不用猜
父生母鞠報能全代死開矇事灼然不待仙禽鳴且集
孝聲久已聞于天
題宣和鶴圖
冠衣丹素儼成行猶帶宣和御墨香謾使乘軒并入畫
翛然不管世興亡
題邵幼知博士天香亭
豔質司花賦予偏更教濃染御爐烟光風亭上春三月
鼻觀先參一味禪
題樂成亭卷
可樂當思處樂難業成宜作未成看莫教錯會顔亭意
政爾兢兢恐宴安
謙齋御史尹石首日斫竹藩花圃竹復生求詩
藩圃枯莖變碧叢主人監邑便乘驄死中底事回生意
要表平反治獄功
無根分與朽株鄰有節還驚嫩葉新他日截為鄒衍律
吹教黍谷變陽春
題劉仲遵卷
政惠三年遍及州秪將清慎繼前修憲僉有眼明於月
肯使廉汚混一流
題陳侯卷後
河陽政績說陳侯興學仍居第一籌滿軸聲詩頌遺愛
清風吹送到皇州
題周南翁悠然閣
閣表心期栗里翁周君此日仕方通要知意趣何如耳
蹤跡無勞較異同
東籬疎矮菊鮮鮮舉目南山堕眼前不是主人心自遠
便登高閣亦徒然
張子文求畫白頭翁鳥詩
畫師著意寫殘秋幽鳥拳枝亦白頭老我不禁䨇鬢雪
枉將心緒發詩愁
問渠幽鳥亦何愁拳著寒枝也白頭應是畫師心獨苦
要將筆意寫殘秋
題節婦畢氏傳
哭夫哭子志秋霜白髮蕭然老敬姜留在蘭孫一芽好
門楣節孝爛生光
題楊氏承顔堂記(楊安仁祖母患目及瘍安仁為䑛目吮瘍疾遂愈前畢氏)
(即其祖母也)
祖母何緣疾頓痊惟孫以孝格於天堂名底用承顔扁
自警存心始是賢
題孝子高仲信卷
心憂母病瘠於柴惠及貧人肯恡財孰謂高君不知學
仁民端自愛親來
題晉士圖
酣放都將禮法讐共誇晉士最風流清談自許成高致
誰識翻為禍敗由
酣放都忘禮法拘清談更欲慕玄虛餘風種下中原禍
開卷令人罪厥初
題錢忠懿王帖
錦繡山川畫不如風流猶及二王書能歸有道全生齒
底用求名翰墨餘
題梁方大濟生堂卷
悟入醫流術已精理求仁體講宜明直須二者相為用
始是君家說濟生
題周伯淳孝友門卷
煌煌旌表耀清時貞母能生孝友兒道與君陳張仲合
誰能有筆繼書詩
題續氏邵節婦八十卷
夫天已失極天存神理扶持壽亦尊四子傑然能樹立
果能禄養報慈恩
題浩然踏雪圖
淡雲微雨句方成閣筆諸公嘆且驚不遇還山當自佚
何如忍凍雪中行
六花一夕縞山林破曉乘驢向此吟莫怪先生太清苦
詩腸芒角自難禁
探梅圖
嫩寒清曉到山莊不為梅花有底忙寫出詩家真况味
畫工亦自不尋常
贈石泉宗相士
山骨潺潺綫溜穿汪洋渟蓄可涵天道人兩眼明如此
莫怪佳名號石泉
贈相士沈西湖
暗香浮動月黃昏人去猶餘妙語存可是沈君能具眼
西湖今作謝公墩
題燕氏推財葬兄卷
死喪之威見孔懷此時世利等浮埃滿腔天理皆呈露
不是安排旋作來
兄弟難求財易得衆人知此不能然傷心千古燃萁句
始識燕家季也賢
題王氏某慈孝卷
王君乃祖晉休徵嗣世於今有令名繼母却非朱氏比
一家慈孝總堪旌
送薛知事哀歸
官滿人歸氣褎然素冠悽别獨渠憐填胸憂戚難為語
長路秋霖慎著鞭
異時登陟望孤雲心目遥存鶴髮親今日歸途見雲起
親兮何在淚盈巾
題木犀卷
花外無香憎麝俗木中有理似犀通不知造物誰雕刻
玉質金相箇箇同
萬粟綴成金𤨏碎一枝折破碧團欒不因香臭分真贋
誰道分明卷上看
題班婕妤卷
禍水方將滅火時齊紈置篋已為遲若非善對依長信
縱解題詩不救危
題党久誠李陵别蘇武圖
陵言臣罪上通天握手相辭淚泫然今日果於圖上看
丹青誰過子卿賢
贈相士黃梅溪
雪裏香傳一信春水邊影照十分真梅溪說相無多子
只這天機舉似人
題張圖南松風亭卷
半天謖謖老龍吟我欲將聲寫入琴曲几團蒲清坐處
不期茶竈也知音
題張圖南怡顔堂卷
向來養志禮無虚具慶堂中樂有餘今日立身能不忝
我知泉下亦怡如
題高梅隱卷
根寄山隈與水濱香浮随處總知春百花頭上人元有
明眼休教混俗塵
蔡相士過武當山
與山為友十年餘終日相看不忍疎久靜胸中自生白
閱人何異鑑磨初
聞木犀香
一株幽院獨開時到處聞風便可知不似餘花縱芬馥
直須三嗅得幽竒
秋風萬斛散天香想是瓊枝細簇黃世有丘園隱君子
身雖未見已名彰
追錄舊賦梅花
梢頭麥粒未舒芽鶴膝中間著數花竹外一枝雖入畫
不妨分付與詩家
與相士童靜觀
水止端能閱鬢眉鑑空真可别妍嗤靈臺一片清無滓
舉目天機不我欺
題張湛張堪射獵圖
一為馮翊一漁陽漢傳東京數二張畫史何從傳此本
却將射獵掩其長
自古通材擅美稱射居一藝不難能試看卷内閑馳意
馬慢弓櫜矢釋掤
讀近體詩有感
東塗西抹眩妖妍欲趁春風事少年安得謝家冰玉質
不將脂粉汙天然
題十友圖(東坡已下及佛印陳碧虛)
十友八為天下士二雖方外亦知名當年想見德星聚
太史觀天偶未精
題蕭寺
吳山佳處梵王宫樓閣崢嶸出斷峯不見當時子雲字
霏烟殘照但聞鐘
題白汝明秋江晚渡卷(白號横舟)
岡巒迤邐水悠悠鴈落沙洲古木秋隔岸有人愁日暮
急須濟我勿横舟
七月十五旦偶題
半旬毒熱未容當破曉風來得少康人世若教無苦樂
天公安得有炎凉
題林泉雅集圖
山光明潤水潺湲人物熙熙自一天只道囂塵都隔斷
不知已入畫圖傳
樹林泉石帶幽居雅集山中樂有餘我願斯民真若此
不從紙上看華胥
贈相士月湖道人
浮光靜影月湖秋擬效坡仙赤壁遊今日羽衣來見訪
絶勝化鶴掠予舟
倒影相輝萬象涵道人了此不虚談塵中落魄無人識
偶爾逢時為指南
題徐子方以詩并畫梅寄李晉臣卷後
一枝疎影落横披名畫新詩寄所思二老風流今已矣
卷中猶得見當時
己巳上元
太平節物自欣欣燈火鼇山閙徹晨今夜月華依舊好
可憐只解照愁人
己巳旱兵流民嘆
流民雜沓到興元也與君鄉總一般若要大家均樂土
只消時雨洗兵端
贈相士林瑞峯
少年猶耻競時名老矣何心更慕榮珍重瑞峯無枉顧
好將風鍳待竒英
贈相士西嵓
曾向西嵓作隠居清輝夜夜照琴書只今留在神光目
貴賤難逃一瞬餘
贈相士宗月江
道人閱盡滔滔者月印江心水自流我亦何心分貴賤
難將槁項說公侯
贈初庵
乾坤随處一庵開不見端倪莫枉猜箇裏麻衣傳相罷
更從無極說將來
題陳教授山水卷
群峰盡處見危樓水色山光不斷頭何日拂衣成獨往
倚闌長嘯百無憂
山間暮色已蒼然少頃樓東月正圓清景怕無人管領
畫家先為著詩仙
至農家有感
雨腐疎茅不蔽椽囷枵竈冷絶炊煙自言不復明年計
趁納公租賤賣田
偶賦
坎井荒叢變態殊奔奔相逐更相呼應憐寒叟懸衣結
不似明忩看畫圖
賦柳
枯樹生荑色已嬌低垂江岸映溪橋東君不惜黃金縷
散作春風十萬條
賦㯶
瘡痍滿體髮鬅鬙緣木求魚見未曾獵獵忩聲風不定
團團階影月初升
賦金錢花
繁叢滋引更連茹熠熠花開散五銖可是小園秋寂寞
何妨為菊作前驅
賦水仙花
柔荑凌雪並梅芳玉質金相擅國香方悟西湖林處士
合教配食水仙王
翠翎叢裏擢寒英香比梅花一樣清動得詩家黃太史
為渠覓句播芳名
賦宜男花
黃作衣襟綠作裳美仍宜子勝莊姜莫將輕比閒花草
解與人間助發祥
賦玉簮花
露浥瓊肌付與香么鵝引頸吸天漿錚然折取簮雲髻
妨却幽閨罷曉粧
沃葉偏宜聽雨聲碧雲湧地載飛瓊弄姿都道搔頭好
粧罷佳人眼最明
賦百合花
曉看蒼玉觜猶呀漸破觚稜類削瓜額上宫黃雖可愛
一天風露氣尤嘉
賦金盞花
黃金杯面紫金心貯露渾於酒滿斟莫道尋常柔脆質
長春不受雪霜侵
賦石竹
短籬新見出梢梢葱蒨都無尺許高茜色芳葩工點綴
莫教容易混蓬蒿
賦金鳳花
芳葩雅稱九苞名兩翅翾翾簇翠莖粧點曲闌聊寓目
可憐取次落紅英
賦葵花
誠心一寸獨傾陽累萼重葩次第芳盛夏貧家成富貴
煌煌旌節豎門墻
賦青梅
豆顆輕盈綠褪膚仙姿高掛月清臞蔚藍天上新移種
素豔清香世絶無
閑居叢稿卷八
