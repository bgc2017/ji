閑居叢稿卷十六元蒲道源撰
碑
東海神廟碑
延祐元年春三月二十有八日皇帝御嘉禧殿傳詔以
東海廣德靈會王廟增修告成其諭翰林文其事而刻
諸石(臣某)猥以應奉文字為職適當直筆謹用撰次之
伏惟皇元奄有四海懷柔百神列聖以来於海岳之祀
惟寅惟毖率以歲之春分遣使者馳馹賫香徧詣其祠
而禮焉將發上齋潔臨軒舉香虔祝而授之其所以致
崇拯之意為民祈福如此其至也世祖皇帝至元二十
有八年冊加東海廣德王為廣德靈會王今皇帝皇慶
二年春二月光禄大夫翰林學士承旨(臣)僧家以故事
奉命行香於東海神廟及令詣登(闕)所謂海市者既
至以天子命敬詣祠下爐烟氤氲誠意昭格畢事仰觀
殿宇有風雨侵剥之患循視庭際缺廊廡翼衛之嚴因
慨然曰上之敬禮於神也如此而廟貌淺陋弗稱置而
不言使臣之罪也夏四月還圖所見海市樓觀樹林城
郭出沒滅變之狀以獻奏請修廟制允其請遂命(臣某)
往洎州守(臣某)等以積歲所賜白金及縣官宿有材木
瓴甓修營之經始於其年之五月落成於冬之十一月
完舊而增新者幾四十楹複殿迴廊齋廬庖舍靡不悉
具繚以周垣邃以重門扃啟以時規制整肅神用妥靈
人愈生敬可謂盡事神之禮隆太平之盛典也竊嘗考
國家定鼎都邑東漸之地視南北西三方為近故京畿
凢有水旱依賴叩禱為尤切修廟之年春以久不雨恐
無麦禾命集賢大學士(臣)托歡翰林待制(臣)蔡文淵奔
走揭虔以告其應如響於以見上之至誠可以感神神
之靈貺可以佑國繼自今億萬年之福祚與東海之水
浩浩其無極也歟敢拜手稽首而獻銘曰
於皇聖元包括海宇上帝鑒觀俾作神主敷天之下咸
秩無文矧兹東海有廟其濆其神巍然儼正王位弗完
厥居我是用愧制命使往暨而守臣(闕)考室輪奐一
新像設孔安肸蠁默契雨暘時若物無疵癘惟海有容
衆流歸之惟聖有作百禄綏之於萬斯年天子是衛於
萬斯年明(闕)罔替
光禄大夫中書平章政事多爾濟公功德碑
皇天眷佑有元必為之篤生賢哲之輔以豫擬其用或
出於世家或生於草野如公則出於世家者歟公之先
三世忠孝相繼皆有功於西陲兵威既張邊聲無聳存
享隆爵沒膺美諡故山西之禮店為公鍾英育粹之地
公自蚤歲以集賽入侍帷幄小心惟謹及出而從仕居
風憲即有能聲陞行臺刷振風紀繼登外省之貳又持
大體以鎮静為務其材無施而不可朝廷簡注公久矣
以甘肅省控制西夷宿重兵命公為其省平章以飭治
之至則軍懾民愛糧儲器械靡不豐備邊境晏然泰定
戊辰冬前相姦臣煽亂檄省起兵為援其黨將應之且
藉此欲勦掠以自植公持不可曰方冬沍寒不宜妄舉
其黨欲害公公不為奪會天命人心有所屬天歷改元
詔至公獲免禍前日累卵之危遂為泰山之安嚮非中
流砥柱之力何以及此兹豈非天生賢輔以豫擬其用
哉明年春上悉公誠召至上都入覲奏對詳懇即以中
書右轄授之趣還京省視事時所在兵革之餘加以飢
饉民不聊生流徙失業公竭其心智多方規畫任為己
責是以克濟艱難天子嘉之拜光禄大夫中書平章政
事公益自信不疑遇事無所委曲阿附始與同列議論
稍異兼恐不勝寵任遂辭歸退處南安山墅讀書自適
上察公無他起為江西平章政事又起陕西皆以疾固
辭優詔允其請蓋進以禮退以義聖賢之明訓臣子之
大節視夫世之貪冒求進阿諛苟容者不啻霄壌嗚呼
非宫車遠駕必再用於中矣今皇入纂大統圖任舊人
公猶未耆艾則知公不久遂其閑適後日功業之盛又
如何哉將見特書屢書不一書而已世人見公之進用
以為喜不知其懼負荷之重以為憂見公之退居以為
樂不知其頃刻不忘君亦以為憂也昔范文正公有言
曰士當先天下之憂而憂後天下之樂而樂也公庶幾焉且
公武弁而好文富貴而下士聞善必稱見賢必舉蔑驕
矜之態存澹泊之志雖其具美非關國家之大事不復
贅云公里之趙某者致其父老之意以褒城主簿張翥
者具禮為先容謂某當與執史筆之末求文以紀公之
功德其言曰世之寳珠玉者必曰某玉某山之所出某
珠某澤之所生矧以吾公之賢乃有國之所寳者歟鄉
里不書其本末俾其名焜耀於世人其謂何某辭之曰
公之功德書於太史見於後世奚假予言翥来請者凢
六七且歴一歲固不容辭某亦採於衆論無一人不曰
今之賢相於是乎書且系以聲詩俾鄉人歌詠之其詞曰
大哉皇元極其全盛二祖開闢傳於列聖炎海冰天日
本月氐皆為郡縣不止羈縻泰定末年世運中否苟不
得人孰扶其圮侃侃朵公藩屏西邊事出意外明炳幾
先時維姦臣挟乃冲幼心有異圖檄兵自救公獨不可
以身殉之天歷詔至獲免於危世祖曾孫武宗之子克
堪顧天萬國仰止知公之誠徵為弼臣委以庶務平章
繼陞同列之間議論稍異釋負旋歸遂予宿志丘園婆
娑讀書自怡天子念之眷顧不衰倚重(闕)屢被中旨
畏滿忌盈力辭以此嗣皇方興公年未艾雖欲優游帝
心簡在此邦蕞爾崧岳巍然生賢則同實可比肩公既
大用寧客居斯何以慰我邦人之思伐山取石求文紀
實以耀無窮俾知偉績
前儒林郎西鄉宣差雅克特穆爾遺愛碣(并序)
凡政澤於物者深則民懷於心者久此古昔循良之吏
為人建常生之業而不止一朝之惠是以功著當時名
垂後世今豈獨無人哉我侯誠無愧也侯輝和爾氏名
雅克特穆爾閥閱名家以至治三年繇平凉府判官轉
蒞兹邑跡似左舉終更父老至今思之有流涕者泰定
初興元路尹佐皆闕憲司檄侯攝路事先是路官較廣
濟倉粮短少十數石蓋以倉敖板疎漏監倉者弗之覺
後方見取以補短少數幕賓素銜監倉以為自外入者
抵以侵盜罪繫獄侯閱案牘曰條章有東西敖相補法
此奚不可幕賓至以醜語詆侯侯弗顧卒以漏粮補而
監倉得釋郡人歎服元統三年夏西鄉主簿鄧某遣縣
吏具禮以書幷侯行過善政事蹟為一通来致邑民之
意抵余求文書意若曰某無似承乏於兹師侯成規惟
恐失墜不石揭之何以示後之為兹邑者余以鄧簿嘗
從余學不能拒其請繼又新尹某至亦以禮来謁其請
如鄧竊惟世降俗衰不忌疾人之善者鮮今兹令與簿
能不没前政之美懇懇欲為播揚以傳諸後者為尤鮮
余亦記往歲有府屬陳言秋稅以糓代米民譁然不以
為便令行數輩請余求為一言時侯方居省幕余不得
已為書糓代米有數不便輸送力倍一也燥濕莫分二
也有急散與民舂變復為出納其(闕)不無三也儲積無
所科擾四也侯得書即罷之民至今稱快從善如流於
斯可見其間又有言平凉之績尤偉余以為彼民以與
碑刻之矣不復載至於去此登省與臺之事異日當有
國史書之此亦不錄且余忝國史屬時或上此狀亦當
請於長筆於冊以侈我朝之得人今閑居田里西鄉之
民往来者諗之言如来請者因樂采民之意為之頌辭
曰
昔侯之未来兮我沉疴而未蘇逮侯之既来兮我吐氣
而方紓爾利我興兮爾害我除晨往於田兮夕安爾廬
徵科不暴兮鄉罕追胥今其去此兮為我永圖制常生
之業兮父母奚殊羌肺腑之感恩兮其孰能知予鑱貞
珉以昭列兮圭其首而方趺播侯名於四遠兮尚能考
諸匪直我心之獨安兮子子孫孫不忘厥初
閑居叢稿卷十六
