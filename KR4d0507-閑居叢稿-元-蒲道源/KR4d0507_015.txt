閑居叢稿卷十五元蒲道源撰
制
贈嘉議大夫奉元郡侯鄂屯達格妻珠勒根氏
追封奉元郡夫人制
節惠易名所以待先朝之勲舊推恩及配蓋亦從前代
之典章用勸方来以彰淑德(具官某妻某氏)来嬪盛族
恪守柔儀勤儉而家道以成肅雍而閨門是賴子孫益
熾邦國有光從夫於大郡之封正位於小君之號幽扃
永賁明命是承可
贈中奉大夫行中書省參知政事奉元郡公鄂
屯蒙古岱妻劉氏伏氏并封奉元郡夫人制
(闕)宣威外庸之效雖(闕)家(闕)正位内助之力居多既
示寵綏豈容遺闕(具官某妻某氏某氏)相門毓德將裔
聮芳惟良人自昔有勞爰加䘏典在若等亦皆從爵俱
錫優封於戲象服是宜愍身前之莫逮龍光均被居地
下以何殊惟其有知尚服休命
宣慰司同知鄂屯妻楊氏封奉元郡夫人制
夙夜在公人臣所以事其上室家胥慶王者亦當遂其
私爰沛洪恩均沾嘉耦(具官妻某氏)係繇名閱生稟令
儀汝能相夫以效忠貞則亦終身而保富貴於兹寵錫
尚克欽承可
翰林院和搭拉都哩默色承旨曾祖父制
朕惟積行累功固不期於今日求源探本尚有待於後
人(具官某曾祖父某)材武冠時嚴明御下整齊部伍總
戎律於高昌鎮服邊陲震威聲於西域爾曾孫為我之
近侍在恩典宜加於愍章於戲考世論年距兹時之已
遠封公胙土凛生氣以如新尚其有知服之無斁可
和承旨曾祖母制
英傑起家必有相成之賢婦忠誠佐國又逢特立之曾
孫不有䘏章曷旌懿德(具官某曾祖母)出自右族嬪於
偉人克育五男既顯於當代傳至四世復興於我朝原
本而言推恩當及(闕)作郡公之配獲榮遇於斯時有
(闕)封益光增於幽壌惟其不昧(闕)承可
賀正表
伏以(闕)生順天造陽春之布人時敬授奉聖朝正
朔之頒萬彙昭蘇兩儀交暢(中賀)運開泰治仁體乾元
闢閶闔而受朝日月大明於黃道肅衣冠而進賀星辰
環拱於紫垣豈惟導淑氣於八荒將以垂鴻休於億載
(臣某)叨居遠(闕)幸際昌期心切祝釐願上延洪之(闕)職
當宣化仰承寬大之書
又
伏以帝出震以當乾肇開人統陽進臨而為泰式紀王
春極裁成輔相之(闕)運含育發生之妙(中賀闕)元居正
歛福錫民德動皇天坐掃(闕)亡之象威加荒徼克成底
定之勲(闕)端朝益隆洪祚(臣某)承流在外(闕)扉前
奉萬歲之椒觴惟深素念(闕)民之輿頌徒切丹誠
聖節表
伏以乾畫龍飛數協九(闕)之(闕)坤輿燕賀喜逢千載
之一時(闕)之期適際太平之運(中賀)堯仁溥施
舜孝彌恭靄和氣於東陽暢皇威於北顧安民輯吏申
詔語之丁寧作善降祥宜帝心之眷祐受兹介福惟以
永年(臣某)濫(闕)梁封阻趨魏闕奉玉巵而稱壽徒切葵
傾上金鑑以攄忠尚懷芹獻
又
伏以位正龍飛光啓五陽之月史(闕)虹瑞聿臨載震之
期海宇均歡臣鄰胥慶(中賀)皇威遠暢文德誕敷為宗
社而建元良大義昭明於天下滌瑕愆而霈洪澤至仁
固結於人心
皇太子正旦(翰林院賀牋)
治歷明時月紀建元之首承祧主鬯天彰與子之心氣
轉鴻鈞春融鶴禁(中賀)温恭夙著仁孝生知視膳問安
益謹三朝之禮經文緯武摠持兩府之權輿情共屬於
重離品彙咸亨於交泰(臣某)欣逢盛旦忝綴賀班玉署
叨恩千歲效端辰之祝青宫毓德寸衷祈又日之新
賀正表(翰林院賀)
伏以元正首祚膺萬國之賀珍閏月歸餘定四時而成
歲際天所覆有物皆春(中賀)運撫泰亨德侔乾健宗藩
来會咸加懷輯之恩慈閫問安永奉怡愉之樂洪緒益
隆於綿遠方輿坐致於敉寧(臣等)誤被綸音忝居禁署
寸心願效少禆制作之文億載是祈仰荅生成之造
立皇太子賀表(延佑三年太師府賀)
伏以聖明在御嗣歷服之無疆海宇同心歌吾君之有
子神民胥悦日月增華(中賀)濬發遠謨丕承前烈為宗
廟社稷之重宜豫建於儲宫雖藩戚臣鄰之言猶每持
於謙德逮申懇請方賜俞音稽於衆則人謀與能告於
郊則天廸從保果應震男之一索咸瞻離象之重光邦
本益隆輿情允協(臣某)忝司台鉉祗慶宸居羽翼已成
不待四人之輔佐股肱願效永延萬世之基圖
同前賀皇太后牋
伏以易著格言主器必歸於長子書垂大訓正邦允屬
於元良於皇聖上之建儲有賴慈闈而决策(中賀)功施
社稷力正乾坤克(闕)仁孝之孫迓續靈長之祚扶持治
道惟求賢而審官佑啓後人復貽謀而燕翼天下晏然
而無事禁中穆若以如春(臣某)忝在具瞻叨監信史載
濡彤管難名盛德之毫釐願護青宫仰祝脩齡之億萬
皇太后賀正牋
伏以兩儀叶氣允符泰道之亨萬物資生咸仰坤元之
盛賀章載舉歡頌惟均(中賀)慶衍姜嫄福隆文母肆誕
膺於寳冊益著鴻名申擁佑於瑤圖方期燕翼茂對始
和之旦倍增永錫之祥(臣某)濫秉政機恪監史職咫尺
天而在上俯攄北向之誠八千歲以為春永介東朝之
壽
閑居叢稿卷十五
