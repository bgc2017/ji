閑居叢稿卷七元蒲道源撰
四言絶句
題鈍訥軒卷二首
銛鋒不露鉛刀豈類盤錯儻逢方知利器
文子呐呐嗇夫喋喋勿觀其言觀其事業
五言
題太原郭宅張節婦
哭晝矢靡他撫孤勤亦至庶即此心安門旌非所事
題息亭詩卷後
靜中含動意息處已生機寄語名亭者功夫在謹微
題東坡用蔗滓畫小丘寒木
寒柯凋落盡斷壠剥蝕餘無心蔗滓畫有象榴皮書
曉起偶書
血肉軀誰主惟心要在腔難求還易放非敬莫能降
題八景
古塔摽峯
亭亭古浮圖誰識山藏寺遠目見孤尖路阻無由至
憨泉灌園
泉有灌溉功憨名固不可主人智若愚辱汝暫同我
棠店霜晴
蔽芾逆旅側夫誰思召公可憐秋向杪初日映殷紅
石門晚照
斜暉挂林梢金翠射危嶺倚杖獨吟哦愛此桑榆景
白雲隱岫
溶溶拖匹練靄靄沒層巔無心舒復卷蒼翠只依然
綠埜芳春
膏雨染郊原滿目皆生意裴公有新堂能與樂天醉
莵村夜雪
夢澤今宜麥六花平地尺有憶令尹賢不見新蹄跡
埜山秋霽
岡巒界南服迤邐屏嶂列金氣極高明嵐光正竒絶
際戊午
人生固願仕時有利不利與其進無成何如且藏器
有為
少日為貧賤非敢為人師朱墨置左右稍集里中兒
幽亭
烏紗一幅巾紋簟六尺牀無人竟日靜有風終夜凉
六言
題百魚朝鯉圖
江漢朝宗于海巨魚于此周旋却有群鰍推長我知理
勢當然
漫題
花下提壺勸酒桑間布榖催畊甚欲晴天行樂却因春
雨關情
戲簡德衡弟移菊
我有淵明舊癖興來時遶東籬為問黃花何在盡随綠
草枯萎
遥憶君家籬落霜枝露蕊爭新擬乞數叢秋景恨無一
首陽春
夢中偶得
昨日潜居白屋今朝拜賜緋袍金榜天門烜赫玉堂地
步清高
贈月樓相士
眸子瞭然秋月胸中自有樓居高明既已如此風鍳乃
其緒餘
七言
與王同知
久傳旌旆出咸秦引喙梁民渴欲塵今日承流真慰望
須將膏雨入新春
十二月旦日南營探梅次韻
略得餘閒便一來花神靳惜未曾開春風爛漫尤竒絶
更費詩人探幾回
讀宋四將傳(并序)
余讀宋四將傳劉錡李顯忠死皆得正命魏勝戰
殁亦可無憾獨岳飛功業於諸將中尤卓然者竟
斃於秦檜張俊之手重作二詩以哀之
權臣通敵偷家賊奸將持兵養病醫報國丹心惟自許
身終不免更堪悲
提兵殄寇功垂就下詔班師事已非天遣封疆限南北
區區空嘆失時機
戲贈螢火
庭院深沉月黑時悠揚金燼不勝吹鼻端粘笑兒童劣
却道囊盛是古追
仲夏望日郊行為王道人賦
㳂溪偶話道人家素不相知便煮茶塵慮兩忘談笑好
西山已報夕陽斜
乞芍藥
聞道揚州絶品花牽風帶雨破天葩銅瓶淨滌求清供
不插青裙兩髻丫
和趙君鍚題王仲禮壁韻
迅速光隂一旅亭功名不貸鬢毛青此身未入雲臺畫
半夜披衣望列星
癸未正月三日試筆
休嗤弄墨與團朱治世功勲儘有餘傳語管城毛穎士
今年封爾作中書
春日同諸友登城
閒上高城發興新東風力軟不驚塵眼前有句何勞覓
遲日鶯花一片春
題王羲之鳳墅續帖
吳山佳處梵王宫樓閣崢嶸出斷峰不見子雲當日字
暝烟殘照但聞鐘
次德衡弟送芍藥韻
天然滋膩不須粧紅玉盤盂散異香收拾春光來慰眼
恨無才思比王楊
賀扈宰先人愚軒
寒衣饑食靜觀書出處行藏與道俱若以世間竒崛看
此軒端合號為愚
生遲不及拜愚軒髣髴名公大老篇不役聰明喪真實
如愚今日是家傳
與扈宰
心勞撫字拙催科用舍其如賦命何贏得在家勤教子
知君天幸最居多
為學工夫有等科初時下手果從何寄聲扈氏兩童丱
講誦要精無但多
贈山泉相者
布衣睥睨幾公卿猶著山泉隱姓名肯為臞儒作竒顧
知君詩律未忘情
向人開口泄天機不管京塵解化衣歸去却將泉照影
商量今昨是耶非
唐知州梅圖
畫圖髣髴見當時肯作秋山坐忍饑已為梅花成絶唱
不應今日更題詩
西湖風物縱依然詩律誰能續斷弦惟有孤山霜夜月
照溪疎影記當年
覓竹
君家萬挺碧琅玕乞我休辭斫數竿蔣逕多添風與月
繁隂缺處更宜看
題侯子寧堯民樂社圖
鑿井畊田生各遂簣桴土鼓樂何窮吁嗟澆俗慵開眼
今日披圖見古風
斯民仍舊秪堯民田里胡為蹙額頻消得東君輕著意
放教草木一時春
題陳伯敬清溪魚圖
溜溜清溪玉樣清&KR0655;鱗如在鏡中行何人寫作横披看
開卷蕭然眼倍明
波光炯炯見魚游掉尾揚鬐百自由莫遣傍人混泥滓
却將竭澤一時休
次德衡弟九日以萸酒來貺
萸如蠅子攢頭赤酒似鵝兒破殼黃饋我真成兩竒絶
為君大醉作重陽
和李敬夫雪中竹韻
鳳尾摇空掃玉塵春蠶食葉靜中聞不須乘興訪安道
且獨開樽慰此君
十月一日郊行書所見
新霜茅屋曉初凝旭日騰騰氣若蒸墻下老翁閒曝背
滿前匍匐弄雲仍
送汪得心相者
君觀廊廟人應衆我閱江湖士亦多說號得心誠可喜
願聞所得竟如何
欵門一笑見于思袖出名公字與詩莫問星躔兼相術
只消晤語已堪竒
次晏教授月蝕詩韻
狡兔但為三窟計妖蟇敢肆一時貪誰知所養翻貽患
遥想嫦娥亦自慙
題金州望江樓
江漢朝宗萬古流此身随寓一虛舟勿云信美非吾土
却為登臨感百憂
次仇教授西鄉道中言懷
荆榛莽莽暗前村間有花枝弄好春誰料山禽解生事
一聲腸斷未歸人
二年鞍馬真如夢一瞥風花又過春獨向荒山苦吟咏
不知歌笑屬何人
花枝不管人為客笑向春風滿意開忽憶尋芳年少事
夢魂曾繞故鄉來
題洋州土神祠海棠
一點芳心肯破慳恨無紅錦護朝寒花如解語應須道
多謝詩人著眼看
寄弟德衡時為灌州判
木瓜丸與川芎散脚氣頭風正所需聞說永康真地道
頻頻能為寄來無
賀瓜爾佳服膺四十得雄
聞說驪龍百仞淵頷珠光彩動星躔一朝掌上殷勤看
沃却塵心四十年
有種公侯元自貴無災襁褓便相宜可人渾似鵷雛好
會看雲霄奮翼時
龍岩上人工紙羅扇
楮先生掌絲綸事柄用還須召此君且為蒼生今日起
相期解愠助南薰
楮先生上凌烟閣便有驕奢紈綺姿頼得此君來柄用
端能諷諫進良規
題龍岩上人手卷
子母牛
老牛憐犢立欲乳阿童騎背箠且行我怒責童童不聽
翳爾獨無母子情
蝶
粉翅翾翾喜弄風三三兩兩占芳叢不知偶向横披看
疑是莊生一夢中
墨竹
猗猗誰墨此君姿數寸風梢具體微月落空庭看脩影
坡詩端解發真機
韓同知求雪意圖詩
青山縞素遠連空漠漠江雲一色同畫史翻嫌太愁絶
故添茅舍酒旗風
雪意圖詩助有神㶚橋驢背總非真要知一片荒寒景
試問華陽道上人
題岐山令田修甫弄璋卷
華筵曾坐繡芙蓉張氏門闌喜色濃此日合為湯餅客
岐梁相望幾山重
懿氏鳳飛真協吉周人熊夢果徵詩從今便可令高戶
興起田宗定此兒
題山臞相士卷
一䨇眸子了生涯毫髮寧容貴賤差符藥有神兼濟世
江湖無處不為家
我真山澤一臞儒腐簡陳編與世迂自揣頭顱知分定
作詩聊復贈山臞
題李唐臣愚齋手卷
役心用智損天真箇裏工夫自日新若把愚齋為實用
先生豈是打乖人
涉世圓機不解為傳心方策儘能知坐忘久欲希顔氏
瞠目從教號絶痴
題驪山温泉
數語盤銘照古今後人為戒最宜深明皇果愛温泉好
合洗當年嗜慾心
總判任侯夢中(任嘗為鳳翔縣尹)
相别區區理釣鈎磻溪原是昔時遊夢中晚節傳佳兆
吕望何須嘆白頭
題杜敬叔廣微子畫山水圖
野水孤舟惨澹中無聲詩裏見元功却因今日廣微子
還憶向來忠愍公
題楊紫陽墨蹟後
世人賤目貴傳聞惟有桓譚識子雲不見紫陽身後事
半緘詩草播清芬
題鄭州(闕)卿友于亭
一家雍睦祖傳孫和氣薰陶薄俗敦可道鄉氓息爭産
忍持訟牒過君門
喬木枝多一本根春風三世蔚然存無庸專美張公藝
百忍爭如孝友恩
題節婦某氏卷
四十年前失藁砧華如桃李古松心門今表節兒從仕
孰謂皇天不鍳臨
題伏生授書圖
壽考天教作漢儒口傳秦火不焚餘晁生應命非心受
終被申韓誤殺渠
題繡牛圖
農務閨情不一般女知稼穡亦為難金針不繡閒花草
繡出田家黑牡丹
題韓滉畫移居圖
民生窮蹙可憐渠東徙西遷定業無如我當年見韓相
乞教畫箇井田圖
題賈氏先塋手卷
異時牧䜿上荒墳淚睫承悲感雍門賈氏先塋還舊觀
九原可作念遺孫
題姜昭文端禮秋萱
名號宜男巳自嘉秋深底事見竒葩若非兆應添丁瑞
何不移開别種花
霜露寒時亦有春四端統處孰非仁秋萱莫作尋常看
也要工夫騐此身
題閻氏知止堂卷
茫茫岐路嘆人間君獨歸來晝掩關高枕北忩方自適
鳥聲何處亦緜蠻
止義雖存艮象中更將大學與研窮果能至善為歸宿
不枉從前䞉費功
贈傳神劉生
人賦形神萬不同劉生下筆便收功能參水鏡無心處
迥出丹青著意中
題沙洲宿雁圖
江湖渺渺樹離離陽鳥攸居歲暮時安集甚難驚散易
等閑漁笛莫輕吹
題楊仁卿孝行卷(廬墓烏數百巢家庭)
歸從墓次釋衰麻烏亦能知孝子家自是依仁非擇木
漫漫别樹日空斜
題王茂先雪景乘驢圖
世間何地著詩翁多在荒寒雪景中無限青樓貴公子
擊鮮為具醉春風
題鄧勉夫鼠嚙瓜圖
老黠無人始出潜徑來邵圃嚙芳甜世間此物不足怪
君子當存納履嫌
題劉氏滄浪書院
劉君能與道同波書院新成學者多從此滄浪添一𣲖
禹門行看决巍科
題李息齋墨竹
息齋生意發毫端寫出幽篁儘歲寒横幅一梢應看足
何須風雪擁千竿
凛然風節伯夷孤氣壓軍中十萬夫此老於君情不淺
掃除擁腫作清臞
題孝子旌門卷
孝忱初不願人知實在名随理固宜莫道門旌今已了
始終大節冀無虧
題雄州胡潤甫力農教子卷
秀民自古出於農為學能知為巳功不意士生三代後
有如胡氏繼高風
題蒼玉亭卷
冷光翠色入疎櫺歲晚相看眼共青靜聽蕭蕭有餘韻
似能和我讀黃庭
應制壽王平章
身兼天下逹尊三應制操詞恐弗堪竊取崧高詩序意
以為公壽足無慙
贈人致仕養親(其人曾為百夫長)
蓐食晨征夜斫營當年報國敢辭行餘生乞得非私便
要盡區區愛日誠
題茶劉先生卷
舌本翻瀾氣一呵半甌茗飲起沉痾蒼生命堕顛崖苦
却笑盧仝漫作歌
題解利卿義士卷
我飫人饑安忍見彼貧此富貴能分推財散粟同胞者
充擴仁心有解君
贈卜士張知命
人生分定有贏畸一定終身莫可移不是先生明剖析
紛紛擾擾竟何為
範圍天地一編書左右逢原取有餘獨善情知非巳欲
更將疑惑與君除
聞家書至索看非是
何事鄉關信息真風簷不聽鵲聲頻世間多少陳驚座
半紙書來也誤人
題雀梅
竹間雪蘂正開時群雀無情啅曉枝誰謂游蜂幺麽物
春光纔透已先知
題牧牛圖
牛背如船一笛風江村路渺興何窮悠然起我滄州趣
不道題旌是卷中
閑居叢稿卷七
