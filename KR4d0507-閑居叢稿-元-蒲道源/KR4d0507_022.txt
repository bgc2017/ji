閒居叢稿卷二十二元蒲道源撰
祝文
祀三皇祝文
玄黃既判迭生聖神立極立命萬化陶鈞嘗藥制疾以
夀斯民德絶言象功無擬倫世免横夭天地同仁施及
歴代名醫是遵討論推衍得其本真遺經具在惠我後
人春秋虔祀牲酒畢陳報德不腆誠意惟臻
伏羲
開天立極畫卦造書人文始陳實為醫祖
神農
耒耜之利民乃粒食嘗藥之功萬世永頼
軒轅
神化通變儼垂衣裳問答著經醫教肇立
三聖祭文
宣聖
祖堯述舜師文宗武充塞堪輿照映今古如日斯明如
雨斯普萬世王祀斯文宗主
顔子
聞一知十服膺博約簞瓢陋巷不改其樂三千之徒公
為其魁才為王佐舜何人哉
孟子
大亂之時列國分争邪說並作楊墨肆行排斥異端扶
持周孔巖巖太山萬仞高聳
春勾芒神祝文
天連循環時維立春盛德在木發生之仁乃出土牛送
故即新式表東作爰属兹辰敢設菲薦昭告於神願祈
豐稔以福斯民
風師祝文
鼓動宣暢行巽之權有坼甲觧凍之功無拔木偃禾之
愆孟春上丑牲酒揭虔願神孚祐以致豐年
祀社稷祝文
主社
昔平水土萬世有功凡有國家祀典當隆仲春上戊詣
壇致恭血牲釃酒以告神聰神其相之年穀願豐
后土
助平水土氏著勾龍有國有家報本則同功崇往古祀
典則豐潔牲清酌以薦誠衷願神垂貺祐我三農
主稷
教人稼穡創始於神萬世粒食有功在民報本之禮率
土攸均仲春上戊血牲薦誠願神孚祐百穀用成
后稷
為農之師百穀首植萬民至今頼以足食功配於社祀
以為稷春中上戊牲酒報德願賜豐年俾民富實
祀雨師祝文
膏潤萬物浹於寰區沛然而來枯槁昭蘇聖明之世澤
不(闕)釃酒割牲惟神是祈秋不作澇旱不愆期控此
微忱神其鑒知
祀雷神祝文
復於地中主陽之機壯乎天上行震之威虩虩其聲物
無不應上帝是臨實為號令首夏上申祀事孔明神其
昭鑒宣滯發生
祈晴禜城東門神祝文
間者陽德愆候雨泄雲蒸蠶老且簇麥秀將登衣食所
係夙夜兢兢收穫倘失饑寒曷勝翳尹土者德惠莫承
致兹天怒降此咎徵災於厥躬庶俾自懲奚為罪罸枉
及黎蒸彫瘵困苦天胡不矜願掃隂沴陽精皦升農桑
有望歲功以興敬舉禜禮心齋意澄匪神昭鑒孰可依
憑
又
天作霪雨害於嘉穀狼籍畎畆不能收穫大懼斯民上
無以供粢盛供賦稅下無以畜妻子具饘粥惟是政或
乖戾甘受其罸無延及於我民賜以晴曦俾成歲事則
守土之大幸也
又
隂陽闔闢惟神所司或水或旱呼吸由斯霪雨為沴歴
旬於茲農既力穡成熟有期實堅實好秋暘是資泥蟠
水漬恐致年饑秕政所召甘罸何辭民實無辜神怒忍
移願冀哀恫雲霾劃蠡太空無滓皜皜晴曦惠我豐歲
俾民用嬉感佩神賜何日忘之
又
嗚呼天哀生人之饑貧是用賜之以麰麥亦既成熟矣
而淫雨為沴不得收穫以食是雖賜之而不終惠之則
生人之饑貧竟不免矣維神闢陽闔隂實所關繫敢齋
沐虔告望屏除隂翳俾太陽宣精麰麥得收以成天之
所賜則惟神是依
祈雨羣望祝文
東岳
峩峩岱宗作鎮於東大生之號配以其東祠於天下誠
無不通今兹之夏藴隆蟲蟲苗既枯槁民食將終維政
之秕願灾厥躬下民無辜實可哀恫維神之仁上與天
同願躋膚寸澤徧寰中槁苗勃興變凶為豐報神之德
罄以丹衷
崇德
惟王顯靈岷江正位王爵聖烈博濟徽號克稱能伏龍
而弭災豈不能興龍而致雨耶今以歲旱苗稼將槁敬
詣神祠誠以懇請惟神賜以甘澤俾其有秋
文昌
忠孝大節奕世著靈惟兹漢中廟貎儼若歲逢旱灾徧
走羣望是用齋沐揭虔以告於神恭惟濟物之仁幽明
豈間願惠甘澤俾民無饑而吏亦得以免責也惟神其
相之
梁洋土主
常陽之沴月已再更粟將秀而莫能成稻既插而莫能
榮菽可種而莫能耕倘十日之不雨則民無以為生慮
將轉乎溝壑况能奉其粢盛惟神血食兹土正直聰明
將與守土之吏同責任而非輕我今懇告以罄其誠神
亦當請命於上帝沛甘澤以活斯氓
城隍
敬為天子於兹牧民城隍所依屬於有神幽明不同其
責維均旱既太甚稻隰揚塵豐凶之决在此浹旬灾自
我召勿移斯人錫以甘澤頼神之仁
山河顯靈公
維公佐漢祖以開基駐梁川而興利豈收功於一時盖
施澤於萬世嗟政拙而術淺視明神而有愧雖決渠而
為雨奈旱魃之為祟俾溉灌之不足致良苗之枯悴惟
堂堂之英烈貫古今而無異願力沛為膏澤惠我民之
豐歲
玉泉
西山之麓泉湧碧玉神龍所蟠雲雨斯蓄粤惟我農既
植嘉穀旱魃為虐如焚之熇豐凶之決浹旬可卜秕政
召灾及民何酷我實有愧尫非可暴哀籲於神無厭其
凟沛以甘霖庶俾沾足
&KR2494;山
巍巍&KR2494;山為鎮梁州呼吸雷雨應民所求今兹之夏插
秧未周值兹旱暵龜圻田疇秋種不入為歲之憂政之
不德民則奚尤願神垂憫沛澤旁流吏既免責農則有
秋
木馬神女
歲豐民飽神祀豐好歲荒民饑神祀曷保今兹旱灾害
我畦稻神忍坐視待其焦槁願降甘霖應此祈禱
社稷
於惟社稷民命所依今兹旱乾陽亢其威秋種不入秧
插而腓前頗得雨其澤甚微杯水車薪收功則稀我實
不德維神是祈願沛甘霖俾民無饑春秋以報醑潔牲
肥
風師
秧既插矣陽則焊之雨欲作矣風則散之敢告於神願
徐按之待雨之來則同贊之哀民無辜勿久旱之
雷雨師
天之號令職夫宣震天之恩澤主夫膏潤旱槁我苗憂
此田畯失今不雨俯仰將盡政有不德厥罸宜峻反移
於民逆而弗順求哀於神庶可救振砰然而催沛然勿
吝
祈雨&KR2494;山神祝文
惟神開闔隂陽手執化機常暘之沴厥月於兹農欲插
秧田皆圻龜數日不雨必失農時失時無穀歲且薦饑
粃政所召罸其敢辭民實無辜灾禍忍罹齋心致誠敬
謁神祠冄拜乞靈明鑒俯垂一勺之水甘雨是隨尚期
豐報以答恩慈
謝雨
巍巍&KR2494;山作鎮梁川曰雨曰暘靈德昭然惟歲夏旱秧
不插田我用是懼亟往揭虔焚此心香挹彼原泉朝叩
夕應日不再還一勺之水散為敷天憫農之窮恕吏之
愆施豐報薄心實愧焉願神終惠書此有年
王侯謁文廟文
兹辱君言畀以郡寄視事之始祗見學宫惟我先師臨
之在上不負所學隂相是祈謹告
祀文昌聖父文
惟王乾坤毓粹神妙難名慈裕温恭聰明正直篤生聖
嗣簡在帝心畀以文昌隂隲下土越惟某等允荷生成
報蔑涓埃愧深俯仰幸逢華旦謹率同盟爰舉舊章式
陳明薦神其昭格介以繁禧
祀文昌文
越惟兹日載逢聖誕體神之孝謹延聖父聖母於正殿
式昭具慶之禮焉洋洋格思鑒此誠意
七曲聖父祝文
惟王精粹降靈中和毓秀神功不宰至德難名積慶累
仁篤生聖子忠孝大節奕世顯靈簡在帝心文昌是主
永扶洪祚隂隲下民時届仲春恭逢睿誕某等祗循彛
典式薦明馨尚冀同盟永綏福祉
又
惟王道妙凝成神功不宰篤生聖嗣養極尊崇睿誕載
臨式陳明薦仰祈昭格允副凡情(闕)以(闕)聖母太后家
慶配祀尚饗
又
惟王慈仁惠和克配化育聖嗣光啓益大前猷敬父之
誠導廸民性春序將半初度載臨謹率彛章式陳明薦
尚其顯相斯文寖昌及此同盟以介景福肅共昭事永
永無窮
又
惟王乾坤純粹降毓元精篤生聖人尊為神父奉觴上
夀明祀有常某等謹率同盟敢伸燕賀願因家慶錫福
我人
祀七曲帝君祝文
惟王乃聖乃神允文允武忠孝大節功被生民桂禄攸
司文昌宗主血食西蜀靈應昭然某等謹率同盟恭修
明祀洋洋如在錫以純禧
又
兩儀毓粹百行備躬乃聖乃神允文允武七十四世忠
孝一心英靈在天輔弼文教桂禄二籍隂隲下民某等
實囿鈞陶敬共昭事載逢初度式薦明蠲洋洋格思鑒
此誠意
又
聖不可加功難擬議文昌是主桂禄攸司忠孝炳然萬
世儀軌某等夙知欽仰俱囿生成遵用舊章式陳明薦
尚祈隂隲敷錫我人
梁洋土主祝文
惟王正直聰明血食兹土顯自唐世以及於今冊號稱
王威靈赫若捍灾禦患民所憑依某等謹率同盟少伸
報本割牲釃酒薦此芬芳洋洋格思尚期顯相國安人
樂神化益彰敢不欽承緜緜罔替
解府推祀土主祝文
惟王聰明正直血食梁洋福善禍淫奉若天道某忝司
推讞防慮未周致兹重囚逸出囹圄追捕靡獲乞靈於
神未踰月旬繼踵就執惟彼大憝不逃天誅幸此庸疎
得免吏責隂相所暨我其敢忘釃酒割牲再拜祠下洋
洋在上鑒此微誠
秋谷平章遷葬祭文二
后土
惟韓國太夫人王氏之柩權厝於此歲月滋深樵牧無
虞頼神保佑今兹改卜擇吉啟攅不震不驚尚祈終惠
渭川大河
欽承朝旨典護韓國太夫人王氏靈柩遷祔潞之祖塋
經涉渭川大河頼神保佑俾波濤不驚晏然而濟
國朝醮事預祭風雨師
風師
天地槖籥行巽之權兹因醮事香幣揭虔停颷止烈休
徵應焉以介皇福成此勝緣
雨師
潤澤萬物助天發生國有薰修是用薦誠願祈隂相勝
事圓成肅則時若永祐皇明
又
兹者國有祈禳大修清供雲行雨施維神是司恐值隂
雨行事或妨敢告明靈願祈孚佑時若之應尚無爽期
白塔寺翻修正殿興工祭文
紺殿重修齋厨創搆興作之始恐干神祇畚鍤方陳先
事而告願祈隂相俾無震驚
穿井祭神文
禁籞之中卜鑿雙井既差穀旦畚鍤肇功用汲寒泉依
神受福
祭通惠河神文
維神主司靈源不溢不竭安其波濤利我舟楫何以報
之牲酒肥潔神其鑒兹永永無斁
謝雨祭金華五龍神文
維神珠宫貝闕水府沉沉無求於世金華之隂我以灾
旱吁嗟往尋罌負勺水幸神肯臨應不旋踵惠以甘霖
祈哀乞憐罄我之忱濟人利物乃神之心有牲既刲有
酒既斟匪以報德尚冀時歆官民餞送旛纛鐃音倘有
懇請願賜如今
祈雨祀金華五龍
升潛以時雨暘隨禱今歲夏旱不能藝稻下濕頗苗隨
亦焦槁徧走羣望日愈杲杲金華五龍深淵自寳靈應
昭然傳聞父老挈瓶求泉敢計遠道安置琳宫預期洒
埽惟神克誠豈薄蘋藻嗟我邦民殍死莫保望沛甘霖
天瓢傾倒滿集溝塍路餘潢潦我民送神旛幢華好繼
自於今敢忘洪造
雨師
某奉天子命牧於兹土夙夜思所以遂民之生而才智
不及又加以旱灾境内之麥槁而耕者有之苗而不秀
者有之春種之物入土不生者有之稻亦待雨而秧而
旱勢愈隆並走百神未之有感抑某有罪而當罸耶抑
誠之未至耶某若有罪民則無辜誠之未至今則再懇
願為三日之霖大慰羣生之望敢不精潔其心以報洪
造
風師
歲以旱烖並走羣望雲集氣交雨欲下降而風伯奮怒
吹使離散大懼獲罪於神小民耕種失業是用懇告惟
冀息威虚徐之力不至鳴條俾甘㴻得施而有豐年之
望敢不豐潔以答神庥
雷師
掌天之號令震驚百里助靈雨之勢今以旱灾祈懇百
神未有感應亦由誠之不至而罪之不自知也是以有
叩於神願震旱魃之妖助雨師之施俾民生穫遂豐歲
可期敢不敬修祀事以答嘉貺
謝雨祭文
近以暵旱禱於有神舉意云初即獲嘉應優渥既足枯
槁勃興哀此窮氓舍予有罪敢不答謝以表微忱釃酒
割牲仰祈昭格尚冀雨暘時若錫以豐年終始生成永
依大造
祭太歲諸神文
惟神執天之符持地之紀慎守方土各值干支某伏為
祖先未有祠室夙夜思念不遑寧居乃於東北相厥攸
止方白日吉立柱上梁伏願不震不驚介以景福維隂
有以相之
閒居叢稿卷二十二
