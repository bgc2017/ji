閒居叢稿卷二十四元蒲道源撰
墓誌銘
青渠王先生墓誌銘
先生諱無疾字復亨西軒先生諱得輿字載之之長子
世為穫澤高平人辛亥侍親游漢中因家焉曾祖諱璧
字潤夫祖諱仁政字道亨皆隠德不仕西軒始以伊洛
之學倡道漢中創立廟學作成士類前編類世祖皇帝
實錄時於高人逸士科已附上矣其平昔行誼櫽括備
見門人李孟與夫臺省請諡之文見奉中書省判送禮
部議擬得王西軒生前雖曾勑授儒學教授以目疾力
辭退處於家終身不仕其高風實行與許魯齋同稱即
係藴德丘園聲實名著之人也擬合遵依故典聞奏贈
以美諡相應今已附奏事房祖妣張氏勤儉雍肅以母
死兵亂終身不事華飾先生天資粹美又得家庭之訓
少力學為養故時至田畆未嘗不挾經自隨及長學成
博而不雜約而不陋亦以性命道德為說總府屢辟俾
攝教官以養親懇辭不就諸生等相率状其文行上憲
庭願得為師表憲司以茂才異等不求聞達薦之勑授
興元路儒學教授先生嗣前人建學之規完所未備修
講堂齋舍更衣等屋數十楹孜孜焉忘寒暑朝夕日進
諸生講觧其間以朱子四書為入德之門既通然後及
餘經若史循循有序後生程式之文一長可取者稱奬
激厲以是翕然尊敬之大德改元聖天子詔興學養士
田属官而閒者撥充瞻學先生詢訪田之合詔格者累
申覆上司乞撥付既得請然多為權豪隂據嘗曰此職
分所當為也詣公庭争之得田千餘畆置簿稽其租出
入設司計一人掌之以供春秋旦望祭奠及修補廟學
之費餘給士之老而貧及士子之幼而孤者已無一粒
之入焉人咸服其公西軒家法嚴肅先生極孝承顔養
志未嘗少拂甘旨之奉不以貧而或闕始丁母憂水漿
不入口者七日柴毁骨立父有嘻其甚矣之嘆作詩勸
之及丁父憂年幾五十矣其哀毁有過自初喪至葬祭
一遵文公家禮雖期功之喪亦必自盡而不苟親黨及
鄊里有喪者必就正而取法焉外舅母孀居嘗病惟一
息在遠方先生躬自延醫嘗藥視膳及卒室如懸磬為
率其諸壻持服哀臨且貸錢舉喪與外舅合葬於已地
焉至於親戚知舊之喪無力者助之無地者畀之未嘗
有恡惜之色其無後者親視其棺歛深窽竁葬之尤切
戒人焚毁喪者真得古人匍匐救之及於我殯之義其
於昆弟友愛尤篤弟某宦遊四方或奉使及告歸入里
門趨至家禄俸餘資不入私室則奉獻之旦夕聚子姪
行定省之禮相事有如父子先生經理家務仰事俯畜
俾無内顧之憂晚年以空言無益絶筆不作築亭家塾
之南字曰四勿箴以自警有千載而下顔跖異同勿兮
勿兮一字之功我思古人敢曰倫擬恐因斯築工夫斯
始關中蕭徵君維斗為書扁及銘以寄之大哉乾元萬
物所資至哉聖傳曰仁是為元統天道雲行雨施仁專
心德著而禮儀伊何未仁形氣有私勝私復禮渾然秉
彛昔在顔子聞諸聖師明睿大勇請目靡疑視聽言動
有禮與非凡厥非禮一勿是治黃間在機六師在縻三
千三百循循罔差兹約禮初博文自來心過不貳三月
不違欲盡理粹具體而微千載凖的如日星垂矯矯王
君蚤聞禮詩講道漢褒多士景隨於理於欲明析毫釐
學顔所學四勿題楣造次顛沛念兹在兹以多問寡興
起懦衰敬内有範制外有規努力相望死生以之先生
惟寬厚樂易平居與人言如不忤物者洎臨事確乎不
移及觧教職即不復從調澹乎以經史自娛而疾不起
矣疾革時忽夢中語曰子從何來及覺子惟田侍問之
曰適有嘉客自程夫子至盖其平昔景慕程朱之學形
於夢寐然也易簀曰吾于西軒垂範躬行不逮汝曹勉
旃享年五十有八時親賓及門人在旁者皆慟哭曰世
寧復有斯人耶配劉氏甚賢佐先生養親能得歡心閨
門雍睦殊無間言先卒翁媪制服哭之慟生男五人曰
惟昌惟輝惟同惟田惟康女二人曰純曰緩繼氏景氏
生男三人曰惟擴惟宏惟寅女二人曰薰曰芸孫男一
人曰孔孫女五人曰巽曰順曰瓊曰憲曰蕙以其年夏
五月丙午奉柩歸葬於褒城縣麓堂鄉西臯之先塋
三務提領崔君墓誌銘
君諱某字某世為平陽洪洞人壬辰兵後譜牒逸墜不
可考然崔氏歴代以來為顯姓大父諱堅父諱善娶某
氏君弱冠克自樹立時平陽始附國朝事皆草創守(闕)
冀氏縣尉陞為尹縣事以(闕)管軍千
戶并奥魯官後隨軍至興元因家焉屢更錢穀之任以
能稱君性剛直人有一毫拂於已必求伸理雖強禦不
畏或以為訐實非也以大德五年正月六日卒享年七
十有五初娶翟氏卒繼觧氏卒繼蘇氏子男五人長天
祐翟氏出娶王氏次天祥觧氏出娶楊氏次天輔天麟
天禮皆蘇氏出婦喬氏王氏張氏孫男五人孫女六人
皆幼以是年三月壬寅卜葬於興元府南鄭縣開化邨
西庄壬舍其妻蘇氏與天輔等來請銘銘曰惟若人兮
直匪頗年既修兮子孫多瞑目幽堂憾復何勒銘兹碣
永弗磨
孺人鄧氏墓誌銘
孺人鄧氏今漢中處士任君元善字東鄊之配也其先
滄州人金末播遷譜系逸墜父諱某國朝之壬寅年從
先鋒帥秃薛公征蜀以功為興元招撫因家焉孺人自
幼聰慧未出房闥已閑儀則勤於蠶織工於剪製任君
之母趙氏選以配子既歸任宗已不逮其舅事姑以孝
睦親以和御下以慈處家以儉姑甚憐惜呼為愛女然
未嘗恃愛少有違懈執姑之喪哀戚尤甚任君讀書行
古道冠婚喪祭一遵文公家禮孺人相之克協儀軌其
於薦享戒具滌溉必躬必親或有故則中心缺然不寧
始於家道未充織緝之外專業蠶桑蟻飼蠒簇風雨寒
燠節適法無不得宜歲獲甚豐遂致完美漢中治生者
取以為法性端慤秉義族人以事不平來質者必以理
諭之不顧其怨後皆感服任君内事一以諉之然未嘗
專制必參决而後行子出仕戒之曰汝從學西軒王先
生之門其人朝野推重搢紳以為模楷今當景仰踐履
勿使愧辱庶不負汝父母之望可謂慈而能教恩不掩
義者也以大德甲辰八月十一日辛夘以疾終於正寢
享年六十有五將以次年正月十四日葬於南鄭縣味
溪村黎園之吉兆子一人曰輗為蒙古教授娶前興元
行省詳議官苗君仲平之季女女二人長適巴州尹雷
承務之子仲威次適前南鄭縣尹王從仕之孫瑾孫一
人曰侗以善状一通來請銘某鄉邑晚進視任君先輩
又與其子輗遊雅知孺人之德為婦為母始終無憾訂
其状不誣銘曰噫猗淑姿嫓有德順姑心修婦職奉粢
盛躬蠶織家既豐子能飭得中夀歸玄域惟北原玉靈
食無壞傷詔罔極
提領杜君墓誌銘
杜君諱和字義夫其先平陽之㐮陵人兵後逸譜牒不
克記其先世父諱海國初為河東南京等路征行先鋒
總管領兵渡河直抵洛陽西南攻破亡金御城山寨有
功都元帥塔海嘉其勇敢聞於朝錫以銀符洛陽之役
俘百餘人歸以歲饑悉縱之有感恩而不忍去者歲壬
寅八月從帥塔海西征蜀師次長安之灞河九月十日
以疾卒於軍年四十有二母陳氏澄城縣陳氏之長女
誓死守節君時甫五歲两目幾喪明陳氏竊憂之日夕
露香祝於神曰妾既守寡子復失明將何所依神其聽
之願垂哀憫若此子目復明自願為黃冠以答神貺庶
子母得以相保未浹旬君目如初由是參禮掌教洞明
祈真人為師真人親書妙安名以授之遂至同州依父
母家建玄玄菴為棲息之所不御葷酒清淨持戒凡三
十四年未嘗少替歲甲寅君年十有七母陳氏語之曰
汝父早喪汝叔父煥自丁未歲任興元鎮守百夫長汝
盍往問安焉君應曰諾乃即日趣装來漢中省侍叔煥
同㸑以居興元防城總管王逸之納為長女贅君痛念
母老獨居不得終養言輙涕下哽噎不自勝壬申臭馬
乘至同州載母至興元以養凡滫瀡温凊如禮至元丁
丑除充興元路都牙場副使克稱所委居無何興元金
州等處安撫司知事高安建言規辦課程事行中書省
就擬高安為金州茶場酒醋都稅使司大使君以才擇
充副使果辦最辛巳母陳氏卒年七十有三君居憂畢
復授興元路梔茶提領之職以母喪未葬不就歲丁亥
親負母之遺玉合葬於㐮陵之先塋累石為塔高一引
有半并刻石以誌戊子省檄除充興元路洋州都酒醋
稅使司大使既復任興元路山河等堰提領修葺有方
堰固水足農民便之晚年不復仕進於南鄭之北五里
而近卜築為終焉計其治生用具皆有法度故能化竒
為贏直居之西有堂西溪王禮部子勉字以適安又有
亭曰思齊廉水全御史君集為書其扁君生於多故繼
不及學然天資孝愛所居立祠堂亦遵朱文公家禮設
主四時致祭其才力精敏有思未盡其能以大德甲辰
九月五日卒夀六十有七以是月某日奉柩葬於南鄭
縣召村之塋配王氏先君卒繼周氏歐陽氏一子曰伯
恭前受省除南陽府郟縣酒醋都稅使司提領女一人
壻張清前興元路應辦副使伯恭等既以禮葬君後二
歲來請曰伯恭之先人生於晉卒於漢中不有紀述恐
後之人迷厥初辭不獲銘曰惟杜之先出祈姓戴侯而
降族逾盛君雖中微所傳正才氣明銳可從政生於㐮
陵葬南鄭子孫繩繩襲餘慶
守素大師女冠錢善道墓誌銘
善道姓錢氏杭之錢塘人吳越王鏐之後也在南宋理
宗時生十有三年入侍宫掖至元丙子宋滅隨其君來
朝留京師奉睿聖皇后懿旨於其年之九月望日俾居
昭應宫禮其宫提舉通妙大師某為師度為女冠賜紫
衣愈恭謹守道齋心奉香火朝夕課經祝聖夀以報荅
恩遇為務餘力則經紀宫事繕葺琳宫無少懈怠賜號
守素大師以至大己酉三月五日卒享年六十有六其
徒陳守中李惠清等以其年某月某日葬於某所求銘
以誌之惟師以亡國之餘被維新之澤洗滌塵垢享清
福三十有三年之久亦可謂瞑目無憾矣銘曰吳越王
歸於宋氏孫曰自然命為道士有淑其裔歸我聖元隨
被中旨(闕)黃冠惟表忠觀與昭應宫三百(闕)異世
同風錢氏有德緜緜其澤(闕)素師允蹈前則爰清爰
静以終(闕)何以臻斯繄我皇仁
嚴子詠墓誌銘
君諱沂字子詠建昌南城縣人也始祖長源公徙城西
父仁(闕)字周卿母(闕)氏由周卿而上六世讀書皆潛德
不耀君為人質實矻矻自守不喜嬰(闕)務勤儉治生閉
門教子孫書曾一(闕)盱江書院掌書輙自棄去終身不
(闕)禄仕然篤於為善睦姻族鄊黨稱其信義至元癸未
某月日卒享年五十有八娶李氏生男二人曰履祥曰
德輝長娶吳氏次娶宥氏女一人壻石山章孫男四人
曰子班曰士光曰夀逸曰平逸以儒業醫夀逸充南豐
州學正平逸撫州金川教諭孫女六人俱適人曾孫男
八人女二人以至元戊子某月日葬於南鄭縣古塘之
陽先塋嘗謂士之處世雖無功業見稱於時然知分自
守不失為鄊里之善人視世之不度德量力而冐沒奔
競者亦賢矣况久畜必發久塞必通固物理之循環者
安知不在後人乎宜君之子孫詵詵其多也越葬二十
有九年其孫夀逸致其父命託鄊友左祥求銘墓碣余
時供奉翰林文字詳職書寫懇請不容辭銘曰(闕)焉不
怠於善學焉不志於禄人處之而弗堪已泰然而自足
紹先世之菑畬猶未逢於歲熟閟幽宫而永寧福慶綿
於嗣續
劉君墓誌銘
劉氏本顯姓中微業農君諱成無字以質樸不能紀錄
由曾祖而下至君之父俱不記名諱所可記者曾祖始
居趙之寧晉縣娶某氏生君之祖祖娶劇氏生三子仲
子乃君之父值金亂祖奉曾祖攜其子等遷於曹州之
成武縣因定居焉三世皆葬於其縣之寳閨鄊君父娶
傅氏生君君性純實勤勞稼穡自奉甚約家以優裕克
孝二親教其子以成人鄊黨敬慕配王氏生男二人女
二人長曰毅娶某氏次曰某娶某氏女俱適人長孫氏
次朱氏孫男三人君以某年月日疾卒享年六十有四
男毅克自樹立以仕易農得推擇為禮部繼掾留守司
滿考勑授承務郎廬州陸安縣尹政績可稱母王氏猶
及禄養夀今七十有七子毅等卜以某年月日奉君之
柩葬於先塋將葬毅來請曰先世不幸絶無譜牒可考
毅不孝喪父葬又不能誌為罪甚矣敢固請某不獲辭
因喟然曰古之卿大夫起家農畆者多矣今劉氏之祖
先劬勞積德以遺其後人安知不自是而昌大乎為次
序其事而銘之曰孝弟力田在漢有科今雖未遑天理
不磨從事於斯粤惟劉君謹身則孝不匱由勤父菑子
穫有卓惟毅克承其休邑長之貴於葬於祭視前有豐
幽靈不昧奚憾於終
閒居叢稿卷二十四
