閑居叢稿卷二元蒲道源撰
七言古詩
為西軒先生賦冬日葵花(并引)
丁亥歲十月西軒先生園中葵花忽開諸君子皆有詩
愚謂葵雖凡卉然詩人尚其有傾日之義且常開于盛
夏今反見于冬何耶抑亦為主人負堯舜君民之志而
處於幽閑之地其畎畆不忘之意未始少衰為發此祥
或庶幾其理可得而推也因為詩以獻諸先生且以識
一時之事云
飛霜萬瓦方皚皚西園蜀葵何為開余愛此花當盛夏
滿眼旌節森亭臺芳心見日常傾向依依有類朝君状
古來風雅託草木屢遣詩人勞意匠窮隂閉塞成嚴冬
忽驚散火冰雪中世間萬物凍欲死獨許凝笑依墻東
旁人省見皆咨愕余將以理解其惑西軒先生花主人
此祥有為非虚得主人抱負經濟才合居鼎鼐調鹽梅
祗今白髮置散地瀹彼伊洛傳將來樂天知命年七十
豈以用舍為憂懌惟餘堯舜君民心至老不衰猶宿昔
對花洗盞壽先生先生有意須當傾愚雖不敏亦非諂
作詩聊頌肺肝情
賀白良甫兵後再聚(并引)
白良甫子善卿兵後四十年死生契闊今復再聚作詩
以賀并錢善卿之行善卿家屬在忠州欲先挈之錦城
然後迎其父為莵裘之計
香山先生已華顛老去無兒真可憐一朝有客拜牀前
顧之不識誰使然慇懃欲語聲哽噎眼睫淚迸如流泉
忍悲細為剖根原自昔普疑飛兵烟子南父北各分散
屈指經過四十年但知骨肉成死别豈意今日皆生全
我初聞之玉堂仙撫膺擊節宵不眠鄧攸隂德竟無報
仲孺遺體知有緣趨庭詩禮絶復傳事出意表寧非天
問君忠州盍言還云挈妻孥錦水邊迎我雙親歸老焉
甘旨奉養俱團圓感君純孝真可賢終始更願心常堅
因合墨卿書之牋會有三嘆讀此篇
送周羽士
仙翁出塵貌竒古紫陽真人應乃祖功德方升居下土
亦知上界多官府神遊八極隘崆峒一雙青鳬翔漢中
玄都笑指心怱怱萬里還隨鶴駕風
仲春十三日大風雪
兩日東風何作惡横將桃李花吹落陽和歘忽變寒威
曉來陡覺春衫薄紛紛撲面飛蟲亂細看六花驚雪作
須臾眼界失舊觀玉殿瓊林起沙漠細思節物恐差謬
始信化工難測度初遷喬木悔新鶯久屈重泉愁尺蠖
仰天致詰不我酬運會果誰司橐籥便當努力戰客隂
一掃晴空開六幕
與漢中道尚書吏
古人世利莫能誘千駟萬鍾不屑受至今凛然有生氣
名字烜赫垂星斗彼雖富貴德匪稱一死真同草木朽
尚君結髮從簿書妙選已居風憲久持身信若璧無瑕
遇事何妨衣浣垢朅來漢中兩見之循視初終自撡守
願言此去加勉旃仰止前賢期尚友
題南褒草亭圖手卷(并序)
褒邑之東宫曰玉虚旁有溪園地形爽塏仲巖道錄取
乾坤一草亭語意誅茅搆其上西鄉令絅齋先生李進
臣為寫此圖大尹山木公及名士品題成巨軸故并及
之
君知上界足官府故葺衡茅在江滸離喧氣象接鴻濛
昭儉規模存簡古玉虚連延清境同勝地雅屬&KR0751;仙主
東西日月自縈繞高下乾坤時仰俯晚山蒼翠鳥知還
秋水空明魚可數沉香富貴走太白浣花岑寂留工部
神游八極初不羈稅駕聊須憩兹宇絅齋一見心目舒
老筆淋漓注風雨流傳文士爭品題短韻長篇聯繡組
牛腰詩卷固不惡尚惜竒觀墮塵土
送廖通判亨甫解職歸秦
廖君雖曰黃冠流頎然特出衆罕儔踐履道行清而修
姓名久已登瀛洲宗師令作漢中游掌判羽藉三年留
平心待人不忮求冲德應務知剛柔一家無間誰操矛
九折弗歷何摧輈鶴長鳬短非我謀孰居無事生贅疣
以此繕性諸緣瘳愛君不置况為仇一朝告别催行騶
黃鵠高舉攀莫留浩歌把酒紓離憂他日有懷元丹丘
贈龍巖上人草書
韓云浮屠多技能祗今復見龍巖僧高閑懷素去已久
肯向死灰求續燈手追心慕忽有得筆底渙然無滯凝
雲烟結暝鬼神泣雷電索怪蛟龍騰懸崖百尋瀉瀑布
老樹千歲垂寒藤鐵為門限自兹始但恐紙價相仍增
我聞雪菴亦工此好事往往輸縑繒都城顔扁妙天下
驟得榮寵非階升龍巖更須追三昧無俾斯人專美稱
賀董宜卿得子又得乃尊拜漢州太守之信
丹山鳳凰五色雛渥洼龍馬千里駒春風年少董公子
入掌英物初何殊閭里相傳真盛事玉菓犀錢供利市
蘭湯浴罷錦䙀濡頥頰豐盈胎髮膩自慙湯餅先得嘗
續補新詩書弄璋君家好事重併至此兒賦命尤宜良
查查乾鵲噪庭止一幅親書來萬里開緘預報得官歸
到家便有添孫喜玉牙珠顆嬌嚶咿乃翁開顔笑熙熙
飛騰它日姑置之萬金難博此一時
壽德衡弟
春風來處元無跡但見梅梢冰的皪臘醅沽得亦自醲
滿注梨花浮重碧眼明見此兩清竒便欲一醉哦新詩
側聞鴒原傳好語借此為君稱壽祺
題赫舍哩總管夫人貞節卷
柏舟清風能啟予世雖相後如合符平生不失歲寒節
健婦果勝大丈夫繁華一洗脂粉氣蕭閒自有琴書事
國家恩澤不負人已見門楣刊大字
送瓜爾佳多羅台同知
守能清白行無礙肥馬輕裘亦何害内實空疎外示優
褒衣博帶良足羞人知翩翩貴公子誰料胷中藴經史
倅州出手聊小試律已知人俱可紀
國初忠靖為功臣其子作牧龔黃倫孫今卓然乃如此
世澤既久彌光新願君植志不少屈洗眼青天看横翼
我窮無錐有此筆能為諸公聲偉績
送吳閑閑真人
天風吹衣雨浥塵盧溝曉别詩境新石梁雄據天下津
羣峯迤邐西北垠草未點綴生精神驕馬駐足車停輪
紛紛追逐皆朝紳相與祖餞為何人閑閑嗣師方外臣
貌雖老氏心儒珍恩許還家壽乃親翁媪年皆八十春
饒國啟封降絲綸上尊分賜光祿醇道旁見者咨嗟頻
此行豈為思鱸蓴觚稜遠瞻戀巖宸青雲我亦忝致身
先世贈典蒙深仁但恨不及生存辰因君此圖淚霑巾
送巨德新郎中之蜀省
白頭相見又分襟遥指坤維出禁林依水泛蓮三省幕
飲冰餐蘗一生心行裝雖謝糢糊錦束帶猶横錯落金
撫蜀贊襄謀素定過家榮耀渥殊深鄉民戴白歡爭迓
先隴焚黃愴曷禁報國不將知己累如君合向古人尋
前驅負弩初何效遠慮籌邊夙所欽賢似嚴揚懷曩昔
學同齊魯勸方今里中試採王褒頌溪上聊追子美吟
倘有北來馳馹使丁寧佳信莫浮沉
再送巨郎中
官歷三省幕家無一囊錢玉堂方少憩趣裝又西川憶
昔從遊童稚年别時青鬢今華顛相逢京輦傾肺腑恍
若隔世俱茫然愛君真淳復通敏韓國援引同周旋帝
心簡在自潜邸呼以姓名稱其賢此行贊畫制全蜀跡
未及到聲先傳劍關無險錦城樂憂歡分却西南天職
思第一固邦本要使民庶沈痾蠲綏懷蠻徼得安靜百
廢具舉綱維聯興學與薦士當務尤所先不羨十萬矜
腰纏不願一日官九遷但期報國兼不負知己石有可
泐心彌堅
題凖提菩薩詩卷
東坡當年笑羅什臨死徒然求呪術豈如姑也得神授
一念只已衆生疾莫非補陁弘誓深借口勝出方千金
我雖未解浮屠法且喜能施濟物心
盧溝橋苻氏雅集亭
盧溝石梁天下雄正當京師來往衝紛紛行旅半英彦
掉鞅振策無停蹤苻家介側敞亭搆坐對竒趣供醇醲
雖云好客成雅集問孰車騎真從容
題承慶堂詩卷(孫宣慰家)
祖宗神武定九圍先正以勤耀皇威于時善敇犀兕衣
惟恐傷人與仁依一念若此福所歸紀功三葉照常旂
爵皆錫公世云稀他姓子孫或已微君家燁燁猶光煇
顔堂承慶要發揮開卷爛然盈珠璣如松栢茂充前徽
籍用白茅其庶幾
贈傳神李肖巖
人生天地洪爐中形色散殊俱不同畫師筆底要真似
妙想乃與天機通肖巖後出獨超詣睥睨衆史如兒童
京師摹寫富箱篋竒龐福艾多王公神情所賦各臻極
千變萬化無終窮遂為當代顧陸手足配向來褒鄂雄
明窗副本得寓目起敬毛髮森寒風祗今聲價愈增重
姓字已徹明光宫塵容俗狀亦何者年齒未及先成翁
既無開朗謫仙韻又無圖畫凌煙功君胡惠然肯相過
坐對熟視心神融煤黳紙上略點畫稍類雲月猶朦朧
須臾壁間出幻影恍若面映新磨銅人能肖吾不自肖
内發感愧顔生紅聖賢體貌等人爾所貴踐履惟能充
作詩荅謝肖巖貺但恨意遠辭難工
題苗氏孝義旌表
昆季易世親疎分祖宗視之均子孫譬猶樹木散枝葉
氣脉由來同本根集寧苗止心悟此和睦族黨懷深恩
父與仲季生異居季没生理難為存代償逋負猶未已
綴離合異仍相屯迎歸仲父撫諸弟一家生意春温温
賢王嗟賞為旌表煌煌大書孝義門作詩稱頌遍寰宇
從今庶化薄夫敦
題雲中郝克謙君讓孝義卷
雲中習俗尚豪武執德君無愧鄒魯事親曲盡愛敬心
送死何堪茹荼苦三年衰絰廬墓餘化被鄉閭非小補
復辭旌表恥徼名誰道今人不如古
題孝則衛奉常詩卷
日衛尊公留漠北千里孝思初不隔一朝白首果來歸
俱慶送終情兩獲庭闈天許壽康寧子佐南省官詳刑
問安博得平安笑回顧頎然四寧馨
長庚書院
謫仙讀書桃花巖人去已遠餘松杉李侯宦遊憩此地
絶愛境勝超塵凡買田意欲成卜築墾闢蒼莽觀空嵌
偶隨計偕到京國塵土滿馬緇素衫白雲老人雅相厚
導以良策出至諴謂宜仙隱置書院名字不朽蒼崖劖
侯聞其言即許諾義氣勇往先風帆割田四百充廩餼
内視炯炯神明監要令菁莪助樂育豈憚草棘勞薙芟
太羹玄酒知正味一洗舊嗜偏酸鹹行看弦誦殷山谷
有似春意開機緘千秋有客訪遺跡刮剔苔蘚尋書銜
九日翰林薛學士出舊寄李述之長句次韻
翰林寓舍無往還所幸侍公函丈間日聞清論已足慰
意外得失何相干兹辰雄篇肯見示要使詩社盟無寒
憶昔在家逢九日聊應故事登高山菊萸且復繼桓景
絲竹豈能希謝安只今節物若無有但和佳句消餘閑
去家非同迫宛葉山川相繆工障隔曉來搔首望西南
長風吹我蕭蕭髮一杯莫為老親壽良愧尚作京師客
羈愁眼底可奈何忍看明日黃花蝶
題錢舜舉畫煙江叠嶂圖
江山竒絶吳楚鄉畫史又與生錢郎錢郎下筆得天趣
意象髣髴開衡湘浮空水光接巨波隔岸嵐翠摩穹蒼
幽巖梵宫半隱見老樹樵舍相迷藏中流一葉泛小艇
遠澗千尺橫脩梁山居熙熙自太古下視擾擾徒奔忙
我來京國行九軌塵土眯目鬚眉黃困餘偶作林壑夢
歸計未遂驚彷徨明窗豁然看此畫便覺胷次生清凉
何時拏舟徑成往長嘯振衣千仞岡
題中書掾王景先祖母八十詩卷(景先母與其祖母兩世早)
(寡)
孀居兩世茹荼毒惟善處之能受福王家祖母八十餘
眼見孤孫今食祿蘭省歸來日未斜綵衣三釡清歡足
人生榮親固已稀何况詩書繼芳躅
題吳城廟
維人依神神依人吳城之廟宜明禋禳禬祈禱不汝嗔
水旱疾疫方顰呻應若桴鼓臂屈伸尸其祝者惟張君
脩完祠宇囊資貧金碧煥爛還一新為君徼福非為身
黃冠濟世知無因庶幾以此為求仁
中秋日寄四川王克紹憲僉
秋風索索吹庭梧有美一人西南隅我欲致之路云遠
延頸搔首空長吁若人温粹天球質少日挾策游京都
家庭詩禮固有自師友磨琢誠不誣紫芝眉宇消鄙吝
黃憲度量難澄汙聲名籍甚滿璧水羽翼還起飛雲衢
蠶叢持憲乏指使烏府遷秩勞馳驅鷹鸇擊強雖所職
麟鳳化惡尤良圖劍關連雲固天險目可隔斷心能踰
今朝有客索詩寄老筆信手慚糊塗况當中秋月色好
兩地光彩初何殊舉杯屬君不可得夢寐倘能相見無
和薛秉彛冬菊二首
貞心自與竹梅友正色不知桃李妍孤芳後殿復誰右
衆卉前驅從汝先天道循環純不已生意几行霜雪裏
欲將此理指示人思我親友看停雲
花中惟菊存晚節不比凡蘂分媸妍可憐一種更傑出
霜雪貿貿誰敢先先生愛花心未已妙選都入詩囊裏
分付此事今得人薛家有收詞如雲
三用韻和前冬菊
黃衣綠裳秉貞德天地閉塞無妖妍正如陶翁當晉季
五斗棄擲知幾先諸君佐命我獨已酌酒嗅英三徑裏
大書徵士乃斯人可惜美新揚子雲
題李右丞明之孝感卷
君不見王祥昔日孝純至魚雀供養皆可致又不見董
生召南孝且慈狗乳雞來哺其兒李公視昔孝尤大瑞
鶴翔簷亦可怪父誤當誅請代之聖恩憐憫俱全貸無
何母亦晦雙瞳以舌䑛之昭發矇方其勇救豈復計一
念誠實能感通天與其壽登九秩帝與其爵右丞弼惟
天惟帝庸可報但守此志同金石祥曾有傳董有行至
今煒燁存勞跡翰林諸公詩已多留待他年垂史筆
聞木犀香示德衡弟
木犀清芬何所似有如浩氣塞天地羣芳馥郁雖可憐
差等猶為一國士四時已愛碧團團着蘂黃金萬粟攅
天與世間香十日西風收拾上高寒
老人星壽德衡弟
煌煌南極老人星精氣下降為仙靈儼然被服清癯形
盤石兀坐松蓋青金童玉女供使令神龜曳尾鶴梳翎
鹿亦闖首如諦聽隨緣分貺裕齋庭裕齋起敬嚴中扃
㫋檀一炷兼德馨錫以上壽仍康寧不用保嗇飡芝苓
默存内景黃庭經翁兄放言如建瓴拊掌大笑三千齡
題米孝廉詩卷
米君孝廉節獨完教授鄉里不求官養似曾參必有肉
清如閔叔寧無肝玉潔制行風俗化柴毁執喪天性安
高門何必事旌表錫類要使人人觀
新麯米酒歌(梅隱先生命作就為壽)
驕陽行空勢方烈刈麥農夫寧憚熱天旋雷動飛玉塵
霧渤雲蒸成麯蘖麥秋方罷還插秧䆉稏西風千頃黃
腰䥥肩擔行相逐共趁晴色催登場碓舂糠粃光如雪
汲泉淅米令清潔炊糜糝麯同糅和元氣絪緼未分裂
甕中小沸微有聲魚沫吐盡秋江清脫巾且漉仍且飲
陶然自覺春風生君不見淵明有田惟種秫醉裏作詩
聊自述又不見豳風十月穫稻忙春酒介壽俱徜徉但
願年年遇豐稔更須三萬六千場
雜言
題鄧州宣差射虎圖(時貢虎晴)
猛虎在深山藜藿為不採編鬚履尾非人能託喻而言
至危殆况欲决眼取其晴無乃未得先葅醢伻來責貢
將何如南陽太守膽滿軀山間勇往蒐索見馬上注矢
彎雕弧一聲霹靂射命中怒踊即仆挾乙無雙珠入手
電光滅獻于公所供藥需願侯無狃此一舉褒鄂龔黃
當自許用之敵愾與除苛立收竒勲報明主
觀王維畫
摩詰本詩人精思詣元化緒餘臻畫妙遂方吳子駕寫
成高士奕棋圖意態蕭然各閒暇儒冠羽服對紋楸老
僧傍睨誠可詫形如槁木心死灰豈識枰子有機擭抑
亦至人聊自適肯效澆風生變詐歷庚默計五百年一
着指間猶未下樵丁不獨爛斧柯閱世紛爭幾王覇乃
知非人看畫畫看人今古滔滔等晨夜陳迹真成俯仰
間如掣電光明隙罅宣和殿中曾寶玩品題愈重千金
價當時内府收欲觀誰敢借流落長存天地間在在護
持宜有神物為憑藉
送李文鼎教授兼簡侯伯正
關中耆宿儒比歲多不幸惟餘侯奉常今始識文鼎青
山匹馬度崔嵬白髮蕭蕭已垂領問其所事笑不言但
云此行特造請政猶欲水沃渴焦不赴源泉目眢井欵
曲詢知盤谷孫文獻風流尚修整春宵不寐聞鵑聲曉
起理裝趣歸程到家會我奉常兄莫將涇渭分濁清要
期健飯保脩齡九十傳經如伏生
重陽被酒戲書多金謠
麤衣糲食留汝到華顛厚味美姝催汝歸黃泉人言多
金可治生我道多金只買死君不見兒孫笑擁老田翁
姬妾悲啼貴公子
閑居叢稿卷二
