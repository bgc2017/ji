







　　欽定四庫全書

　　清獻集巻一

　　宋　趙抃　撰

　　五言古詩十五首

　　題邛州文同判官五箴堂

　　李唐韓吏部矯矯文宗師立言作諸箴勵世亦自䂓游
箴警惰廢事業終光輝言箴慎囁囁張口觸禍機行箴
死所守於義無乖違好惡不悖理戒或私是非知名懼

浮實動主嫌怨隨五者日踐履要以君子歸與可知道
粹期至嚴奥窺誦已記所志礲石鐫其辭俾之揭堂上
使後亦勿隳夫人貴且富非得强自為入賢去不肖在
已不在時希韓亦韓徒中道無已而

　　次韻樊祖安秀才連理木

　　吾觀樊生者氣燄凌雲霄逢人肆議論芬馥蘭與椒去
年應秋詔入貢天子朝南宫擯不収歸迹如蓬飄長途
病憔悴舊里門蕭條今時賤未用無計逃誚嘲昨日升

吾堂出詩振瓊瑤自云世儒學其胄來遙遙異哉先冢
上有木名百僚一根初兩幹幹木仍駢交茂育三十稔
曷為風霜凋材竒固得地抱合勢已喬連理古所瑞於
義尤昭昭奚哉私門中福夀不可邀善祥既失效嘆惋
成長謠吾言異於是矧世逢虞堯力為君子儒進道勿
使消積徳慶厥後斯木誠非妖

　　張景通先生書堂

　　志士博古今名賢口誦聖通則施所有致君翼時政窮

斯處巖穴信道宗天命富貴貧賤耶烏與一息競先生
抱蜀竒不為席珍聘學易到深處研幾劇精静書屋數
百椽寒松夾幽徑竹森瀟洒觀泉逗潺湲聴小人多謗
訾先生自吟詠其徒識所歸歸雅不歸鄭今時自薄惡
先生自醇正其徒知所入入賢不入佞憂弊以文捄敵
邪以道勝先生終其為彼俗徒詬病

　　過胡元賓林亭

　　我嘗輕歸轅一息快心目亭橋跨幽澗廡砌森怪竹榜

句多老詞襟風不韻俗開巻味加永照泉清可掬先秋
固爽塏大夏失煩燠樂哉於道外視此樂豈足

　　和范御史十一月三日見月

　　有客冬還吳孤舟暮停潁山収亂雲彩天放新蟾影呼
童掛簾起對此清夜景横琴弄流水醉耳誰其醒

　　過濠州呈前人

　　朝離石澗寺暮泊香山夾揚帆復順流快若兩翼揷濠
州舊風物愚昔此承乏重上莊生臺如夢覺一霎


　　鬱孤臺

　　羣峯鬱然起惟此山獨孤築臺山之巔鬱孤名以呼窮
江足樓閣危壓斗牛墟直登四臨瞰衆勢不可踰贑川
繚左右庾嶺前﨑嶇望闕峙其後北向日月都人家雜
烟水原野周城郛烜潤或晴雨明晦或曉晡春榮夏物
茂秋肅冬林枯氣象日千變一一如畫圖比予去諫舍
乞此養慵愚事訛得以正俗瘵得以蘇嵗豐盗&KR1817;息獄
命寃繫無熈然與民共所喜朋僚俱中淡有琴詠外喧

有歌歈樽罍有美酒盤飡有嘉魚優游一臺上四序不
暫辜乃知為郡樂況復今唐虞

　　題周敦頤濂溪書堂

　　吾聞上下泉終與江海㑹高哉廬阜間出處濂溪𣲖清
深遠城市潔淨去塵壒毫髪難遁形鬼神縮妖怪對臨
開軒窓勝絶甚圖繪固無風波虞但覺耳目快琴樽日
左右一堂不為泰經史日枕藉一室不為隘有蓴足以
羮有魚足以鱠飲啜其樂真静正於俗邁主人心淵然

澄徹一内外本源孕清徳游詠吐嘉話何當結良朋講
習取諸兌

　　寄酧蔡州王陶正言

　　自顧愚無堪老大何所用得郡江湖來一意雲泉縱驚
此西南身連夕東北夢乃知故人念許與明月共荆書
一紙賢季諾千金重寄我瓊瑤篇使得長諷誦寒松有
唳鶴高梧有鳴鳯何日謝知音為鼓商絃弄

　　次韻江鉞都官涼軒


　　執已剛玉性誰得同趣向涕唾無所藉歸居宅深曠左
右山林間㠝岏立屏障坐期清風來未許酷日晃高棚
立西軒宻葉覆其上益為晩宇廕詎隔霞空望聖書樂
名教俗事絶塵鞅恬然寵辱驚足矣庭闈養下榻遲佳
朋盈樽倒新釀藥劑矜有靈神明助無恙賢豪重出處
詞句大奔放謂愚可與道緘遺俾酬倡忽如窮窘人獲
發金玉藏収儲篋笥光孰顧貪惏謗

　　題三輔院


　　武陽夏侯氏參立鼎峙足秉鈞相三朝仗鉞帥全蜀茅
土當時榮照煥人耳目事業申意氣遺像儼壁屋

　　游南山宿盤龍寺

　　盤龍得山名寺占山之下老師草庵居後嗣廣精舍禪
流日益盛寂照騰詩價我來誨其徒競以相誇詫少林
的的意一語獨無暇黙然坐明窓孤蟾徹清夜遲曉登
終南行行與誰話

　　留題劍門東園


　　劍州古要害重門搤開闔隄防兩川地喉吭此呀呷在
昔禦狂寇如朽施巨拉時平付良守一與公論合政成
治東圃於焉解賓榻予方錦官去邀我置壺榼縱步車
馬休舉目蒼翠匝攄懐談笑喧傾車潺湲雜不春亦芳
菲匪風自蕭颯主賓飲興豪量海川酒納貳車臺中舊
題詩謂予盍黙黙極佳處兹俗何以答

　　贈陽安徐邁表兄屯田

　　少時所學苦食蘗日自强壯嵗從宦清飲冰中剛腸陽

安百里地邈在天一方惠政不鞭朴斯民樂耕桑念予
昨守贑與兄㑹家鄉兄今嵗已滿余遽提蜀疆一朝此
邂逅五載忘參商且勿語離索易老驚鬢霜且勿較通
塞放懐把酒觴上方聖政新求賢坐明堂兄道足施設
兄志彌頡頏喜子外祖門從此生輝光

　　雙竹

　　余家有故園園中可圖録天然一派根一根生兩竹一
長復一短比之如手足長者似乃兄短者弟相逐我見

人弟兄少有相和睦竹分長幼情人豈無尊宿將竹比
人心人殆類禽畜常記五六嵗不見還嘑哭及至長大
時妻孥相親族咫尺不相見相踈何太速不顧父母生
同胞又同腹旦夕慕歌歡幾能思骨肉枉具人鬚睂而
食天五穀静思若斯人争及園中竹

　　七言古詩十五首

　　次韻孫直言九日登龍門山

　　皇祐二年秋九月九日龍門遇佳節新都大夫孫隠之

報政優游共民悅升山高㑹賓主俱滿頭黄菊泛茱萸
遙開醉眼極千里身高氣爽胸懐舒逢時感物以次發
詩成落落傾璣珠初言府政好太守化行嵗稔民力蘇
喜聲協氣遨以狂稚子負老老者扶又言登臨風景異
澄川秀野如披圖殊方真賞到奇處未來空只誇江湖
得之獨善不在已逺遣遺我開煩紆嗟我江原亦民長
周遭百里平如掌簿書役役甚囚拘聞有岷峨無計上
及聞治邑兹山竒脚力不到神魄馳誰知我亦好山者

篋中時復觀君詩

　　送周頴之京師

　　吾鄉伯堅真丈夫氣剛色強言詞疎胸中一物不使有
日儲月斂唯詩書布裘落魄韋帶緩權門不肯低睂趨
朋游累百誰爾汝人皆不與争揶揄掩闗啜菽苦意氣
糞壤玉璧泥沙珠宣慈中山我孤處昨日走介貽我書
書云詔下籲俊乂父兄命頴之京都古人求養志擇禄
今而豈得逃馳驅肩書手劍出門去嚌咨肯復兒女如

我聞此語涕交下人皆欲養繄我無羨子之為與道合
勸子亟徃無踟蹰明年得志拜堂上豈非人子榮親歟

　　贈沖妙李先生

　　老君作經五千言勤行大笑亡與存先生有詩七百首
詔書三度來天門年登八十齒髮壯骨輕步武如雲奔
一琴一樽一爐藥人間日月從朝昏

　　酧張唐英

　　方予讞獄唐安歸火雲熾日交炎威爐烘炭赫幾千里

百烏不能凌空飛塵埃簿牒几前滿膚汗如雨淋漓揮
俗官冗狀紛未省胸腹堙鬱氣力㣲蟾宫有客桂新折
忽遣詩筒慰慵拙詞佳句好吟未窮一坐涼飈奪炎熱

　　和范御史見贈

　　我趨仕途三十春矹矹求友難其人相逢探取百一二
庶幾不泯磨功名或言同途行異徑或始卓犖終因循
或臨利害失趨向或走勢利遺賤貧或面盱睢背忌刻
或口仁義心頑嚚或名公卿節屠𨽻或實盜跖文孟荀

澄川倐忽起波浪平地咫尺生嶙峋薰蕕蘭芷逐蕭艾
玷纇瓊玖俄砆䂥兹事自古慎所與傾葢如舊白頭新
仲尼評友戒損益故嘗佩服書諸紳履中蹈道敢不勉
至愚所恃生逢辰朝廷基扃要扶助天子堯舜聖且仁
焦勞汲汲納讜議風憲思得御史真翰林鉅公不識面
誤以愚者名上陳至和改元秋九月詔書曉落長淮濱
孤貧自省預臺選無意顧藉家與身直期賢用不肖斥
忠邪路判如越秦頻章累疏辨得失上前往往嬰龍鱗

時吾貫之日聯句玉樹欲使蒹葭親為憐出處共本末
未始氣味殊甘辛忠言鯁議不我間開誠待我逾天倫
螭頭連登拜白簡豸角對拱朝紫宸雕盤隼擊雪霜凜
豺狼奔北窮狐㕙九重上報不惜死豈復讒口防狺狺
避嫌嵗滿體當去東南亟請辭天闉俞音分得郡印綬
毗陵地與桐廬隣潁清淮渌榜舟過橘黄酒白鱸魚珍
兒童共遊競嗟賞閭里故老相歡欣皇恩過家許上冢
我輩榮華事欲均得公長篇三四讀正似觀海無涯津

測量不可何以報贈公嵗乆如松筠

　　順風呈前人

　　濠州抵泗里數百長淮波平曉如席鳴鼙解纜楊栁堤
畫船中有東吳客君恩得請許歸去聊治里閭去咫尺
嵗窮天逺心欲飛念之汲汲事行役豁如天意適我願
號令西北起風伯初時淅淅以皷動布帆尚留十幅窄
孤檣得勢安以平中流激箭巨浪劈篙横櫓閣力不用
疾若摯隼増羽翮瞥然兩岸瞬霎過木葉馳黄山走碧

拏舟月餘今日快一樽自歌兩手拍樽中酒空不自歌
順風好景如之何毗陵太守同此樂為言無惜新詩多

　　入贑聞曉角有作

　　江南歴盡佳山水獨贑潺潺三百里移舟夜泊惶恐灘
畫角烏烏曉風起棲鷗宿鷺四散飛夢魂驚入漁樵耳
三通迤邐東方明又是篙工造行矣横波利石千萬層
板繩縛纍如山登夷途終致險且升自顧忠信平生慿

　　將至太和寄蔡仲偃太博


　　我憶去年仲冬月夜醉離尊曉船發&KR1379;&KR1379;畫皷上窮江
章貢川源接南粤䖍州之民十萬家下車公議亂如麻
去除煩苛養疲瘵令嚴訟簡俗亦嘉農事屢登稻粱積
獄犴空虚冦衰息逺&KR1101;安堵幸實天闕然自愧予何力
邇來被㫖還神京乘秋擊棹烟波行夷猶入境奚所喜
故人樂土絃歌聲

　　答閬州通判吳師孟職方

　　閬州之景天下竒嘗見老杜城南詩嘉陵江湍清且潔

錦屏山疊雄復巇醉翁生鍾大峩秀収拾氣象為文詞
自從屏星副郡治訟平事簡奚設施幽潛穹大極所有
搜羅詠賦一不遺州僚俊集嘉酬和海濤洶湧洪波隨
顧余不鄙可語者聯編累軸緘以貽寸珠盈掬破㝠晦
尺璧入手無瑕疵窮搜囊篋暴侈富開窺秘嗇心驚嬉
竟㣲一毫報佳況臨紙復輟慚乆之

　　訪何若谷

　　君愛仙源壓塵俗高樓對起欄干曲朝霞灼灼浮晴暉

二十四峯照羣玉樓下長江烟水緑樓前有瀨歸艎促
主人借問何時還囘首崢嶸看不足

　　次韻僧重喜聞琴歌

　　我昔所寶真雷琴絃絲軫玉徽黄金晝横膝上夕抱寢
平生與我為知音一朝如扇逢秋捨而今只有無絃者
無情曲調無情聞浩浩之中都奏雅我黙彈兮師寂聴
清風之前明月下子期有耳何處聴自笑家風太瀟灑

　　遊金華洞


　　子房身乞辭大用赤松伴遊世所重高逺誰親弋外鴻
尊榮肯羡池中鳯至今仙迹存金華我來一日登三洞
囘顧却笑長安人辛苦登天慿鶴控

　　題衢州唐臺山

　　唐臺壓郡東北陲勢旋力轉奔而馳偉哉造物誰其尸
一山中起高峩巍羣峯環輔拱以立背面肘腋相倚毗
怪石差差少媚色長松落落無邪姿巖隈有路數百仞
直登不悔形神疲中間軒豁浮圖舍棟宇綵錯金璧輝

寒泉一畆清可鑑優游鱣鮪揚鱗鬐猿閒鳥暇兩呼笑
老僧矍鑠趨且嬉天風烈烈骨毛竦更云六月無炎曦
攀緣絶頂下四顧溪山百里如掌窺我思宜有隠君子
放心不與時安危巢由之行已高世白雲臥此逃堯媯

　　寄酬梓路運使趙諴度支

　　喜君出使東川行臘寒擁雪辭神京平生忠力晚愈固
萬山叱馭險亦平青泥嶺惡白晝上更逢落雪百尺盈
盤高折下寸寸進馬蹄硉矹人膽驚君懷初不阻艱險

却念疆土連錦城謂予嘗有一日雅豪吟縱筆高泉傾
三章落落字字好開緘與雪争瑤瓊置郵亟來發以誦
齒牙冷切胸懷清豈徒感服為文字所得風義推誠明
今君東轅我西守去此止有數日程兩川春物正爛漫
何時文酒親講評

　　謝曽魯公惠維摩居士真

　　問答衆口徒紛紛爭入菩薩不二門金毛獅子不敢吼
不嘿不見維摩尊維摩之尊無異相潞州傳出毗耶像

相公付與知非子掛向壁間看榜様







　　清獻集巻一

