







　　欽定四庫全書

　　清獻集巻五

　　宋　趙抃　撰

　　七言排律二首

　　次韻楊鴻漸察判見贈

　　縣令於時襲漢唐震雷為治制封疆得人固可恩千室
無狀須憂病一方愚品昔䝉登仕籍薄材今幸預朝綱
但欣孤迹辭丘壑豈有深謀贊廟堂萬里山川來隴蜀

十分風物類江鄉存心撫俗圖歸正顧巳臨民敢不莊
蓮幙似君誠慷慨蘭言遺我極芬芳自嗟寸善無禆補
更辱長篇盛播揚投李莫嫌遲報贈解琴終擬效更張
若孤朋照宜身愧冠弁峩峩佩玉蒼

　　次韻前人見贈

　　惟公治迹嶠之南增秩頒金出帝僉蠻獠望風安畛域
城闉興築賴韜鈐恩行稚耋增和樂令下姦豪盡伏潛
撫俗上寛當宁念揚風深副逺民瞻潮陽鱷去因誠禱

合浦珠還表性㢘五嶺盛傳威徳著九天俄下詔書嚴
紫宸入覲輸忠讜青瑣歸來發滯淹謇謇去為中國使
皇皇寜許外夷覘河冰日度疑鋪玉朔雪時逢類撒鹽
持節塞垣先正席過塗溪館盡窮閻光華不辱熙朝命
誹訕因知黠虜憸去路冬迎風若箭還朝春早月如鐮
論勲已出庭臣右得禮應須史筆添賜對預陳官政致
稱褒親被徳音恬天人宻語依旒冕風日微和滿扇簾
得請鄉州心且適暫違黼座義無嫌都門客競千鍾餞

禁掖詩仍二府兼巨艦解維桃浪緊高樓夾岸栁絲纖
經途駐節頻開斾密宴噴香似展匳㑹友樽罍醅潑蟻
渡淮詩什硯磨蟾居常志氣惟中立雖久淹徊肯附炎
夜泊每窺漁父火曉行遙認酒家帘呉江橘柚津偏美
茂苑鱸蓴味正甜上冢朋從空里巷過家車馬擁門簷
隣邦餉勞迎旌棨樂榭歌歡散綵縑渡越一潮催疊皷
去杭千騎擁行襜抑强撫弱恩先被宣化承流澤下霑
鑑水漁樵隨業樂秦山草木盡仁漸想經歲月須膺召

縱有蓍龜不在占屢寄詩筒追故事親揮墨寶見勞謙
氷清氣誼同初淡膠固情懷未比粘何日西歸容迓禮
莫辭吟醉夜厭厭

　　七言絶句二百八十四首

　　題馬伏波廟二首

　　壯敵無前老未休賞功銷得到封矦印歸新息不還葬
似與諸蠻一報仇

　　平生忠勇建殊勲薏苡疑珠竟不分光武明如辯讒者

肯教千古負將軍

　　和沈太博見貽

　　待得清明已半春幙中何許可娯賓堵觀不是穿楊手
珍重賢侯誨爾頻(習射得詩)

　　和沈太博㑹春晚歸

　　未醉樽前未可歸青春九十日芳菲名園一夜狂風雨
苔上殘花㸃綠衣

　　何推官見招游嶽麓以郡中事冗弗克偕行口占

二絶以謝

　　送客江亭一望間隔江竒勝有千山江頭未必無舟子
自是名韁不暫閒

　　麓苑崟岑對橘洲山如屏嶂水清流誰能向此孤尋勝
案牒裝懷不自由

　　和沈太博小圃偶作二首

　　名園雨後百花繁人倚危樓十二闌園裏芳菲樓上客
一般情緒怕春寒


　　日烘薄霧開柔陌風罥遊絲著柳條語燕啼鶯自撩亂
驚人殘夢是春朝

　　不與祠嶽再呈通判沈侯

　　蔡侯不是不尋仙俗骨由來欠玉鞭待得麻姑重前約
只應瀛海巳桑田

　　次韻見和

　　古祠靈鎮㑹真僊一夕春霖激電鞭待得歸航巳新暑
小荷江上綠田田


　　代寄劉信臣

　　無憀情緒滿眉頭去後方知有别愁翠幰雕鞍杳何所
相望重上夕陽樓

　　和前人見寄

　　此去山重水復重登臨無復嘆途窮應將往事閒追憶
疑是邯鄲夢枕中

　　下馬郵亭夕照天獨憑離緒問蓍圓故人此去無多地
何事銷魂重黯然


　　和何節推重九

　　喜陪佳客上高臺醉䇿驊騮薄暮回黄菊滿頭堪自咲
朱顔何必為人開

　　寄里中親友

　　上盡危梯望社榆亂山千疊隔吾廬四方盡是男兒志
敢嘆離羣與索居

　　雨中見花戲呈伯庸秋曹

　　臉紅消盡淚闌干似向人前欲訴難若是東君與為主

肯敎風雨盡摧殘

　　和勉三兄

　　求賢在昔常推轂訪道當年亦顧廬聖旦光華今籲俊
長卿無苦歎貧居

　　題隱者邵醇郊居

　　驅車乘興謁先生十里秋光照眼明淨室寒窓無長物
道書狼籍古琴横

　　贈濮陽高䝉處士


　　事了還家不記年三茅儔侣盡真仙恰如少華希夷子
十度花殘一覺眠(先祖太傅贈陳摶之句)

　　再得成都過華陰

　　孤臣何以報君恩願澤坤維軫慮分却笑乖崖懶重去
有詩羞見華山雲(乖崖云回頭羞見華山雲)

　　熙寜壬子至節夕宿兩當驛

　　里數二千七百餘兩當冬夜宿中途舉朝五往東西蜀
還有區區似我無


　　過青泥嶺

　　老杜休誇蜀道難我聞天險不同山青泥嶺上青雲路
二十年來七往還

　　謝天彭淨慧大師見訪

　　庵巖歸隠絶纖埃内外中間安在哉正似無心雲一片
等閒隨雨出山來

　　禪僧重元自青過齊因寄

　　教被山東十稔餘人人師為指迷途仰天峭絶靈巖峻

萬里閒雲一㸃無

　　次韻陳經侍御史禁中牡丹

　　靈根得地占雕欄禁苑春深奈曉寒烟葉綠舒成翠幄
露葩紅聳似朱冠

　　過公安(子美嘗有發劉郎浦離公安渡詩)

　　劉郎浦上公安渡我過高吟老杜詩烟浪幾重江幾曲
筭應風物似當時

　　將到荆南先寄胡判官


　　出京曾説㑹江陵期在初春恐未能君騎駸駸我帆便
果來同㸔上元燈

　　酬寺僧文昶(曽進詩賜紫衣)

　　師昔將名動冕旒恩光歸去照西州如今白首詩隨老
字字清風敵素秋

　　和曾交見報代者

　　慣見河陽縣裏花何時歸種召平瓜江東正是鱸魚美
昨夜西風夢到家


　　招劉絳主簿遊山

　　青城峯頂更樓臺世界隨高俗意開今夜雲歸有明月
按琴傾酒待公來

　　題張俞壁

　　詔書三度落坤維為白雲溪獨掩扉我愧俗疎來訪道
不逢斜日又空歸

　　自殿院得請知睦州同范御史挽舟過潁寓言

　　潁波清闊接淮沂人似遊山棹似飛酒熟鱸肥何以樂

與公同是故鄉歸

　　得請天閽出擁麾舊山東望巳心飛君恩欲使鄉人寵
猶許峩冠獬豸歸

　　初見遙山横水湄舊鄉依約白雲飛還同户部詩中道
終日思歸此日歸

　　題范御史舟中偶書

　　遭時致主期堯舜力道終身致孔顔出處兩途公試㸔
幾時能放此心閒


　　和美毘陵鰣鮆之美

　　江南鰣鮆客誇肥公到常州鱠熟時見説桐江魚亦好
昔賢多作釣臺詩

　　和偶書

　　古人胸臆賤才多醒自𡨕捜醉自哦今日淮山且詩酒
不勞賢否問誰何

　　和宿峽石寺下

　　淮岸浮圖半倚天山僧應已離塵緣松闗暮鎖無人跡

惟放鐘聲入畫船

　　次韻㸔山

　　到爛柯山即武夷並舟於此袂將離公來一意蘇疲俗
借問閩州知不知

　　和范御史見鸕鷀與鷺鷥為羣因感黒得魚多

　　二鳥一生汀渚上已堪圖畫復賡歌莫將黒白欺人眼
所得旁觀不較多

　　新到睦州五首


　　觀風閣

　　一凭欄望意無窮民屋連雲疊嶂中微術可令民不疚
有慚兹閣號觀風

　　賞春亭

　　滂葩浩艷滿亭隈當席芳樽醉㸔來始信春恩不私物
亂山窮處亦花開

　　高峯塔

　　上石披松十步勞下窺人物見秋毫嗟誰更向孤峯頂

樹塔孤撑碧落高

　　玉泉亭

　　潺潺朝暮入神清落澗通池遶郡㕔亂石長松山十里
討源須上玉泉亭

　　烏龍山

　　泉石淙淙瀉百尋羣峯環翠起春林危巔召雨雲先作
不失蒼生望歲心

　　新定言懷


　　吾家於衢守於睦治餘何以樂且閒仙棊一局釣一壑
爛柯山下嚴陵灘

　　和范都官行後九日奉寄

　　湖平風穏送歸航望隔嚴灘七里長更上高峯儘高處
黄花新酒醉重陽

　　喜十二弟登第

　　景祐初余唱第歸入門逢爾正兒嬉如何二十二年後
繼得蟾宫桂一枝


　　新定筵上

　　衣紫金魚耀服章桐廬太守捧壺觴邦人聞道南來貴
觀者潭如入射場

　　次韻葉紓太博恵硯二首

　　遺我佳篇字字珍更兼山骨琢磨新古賢最重瓊瑤意
持報曾同硯席人

　　多謝君詩重見珍硯從黟水濯來新持當夏晝南窓看
玉發光輝冷照人


　　次韻范師道龍圖三首

　　舍車弭盖爭尋勝坐石攜泉旋煮茶可惜湖山天下好
十分風景屬僧家

　　八月湖平絶越通桐江烟水亂山中客舟安穩尤為幸
百尺蒲㠶一信風

　　釣叟高風冠古來思賢令我意徘徊當年高隠恬無事
應似春登老氏臺

　　次韻得便風


　　福守之官大道通乘舟朝發怒濤中高㠶得勢鵰開翼
飛起滄溟萬里風

　　過嚴陵呈前人

　　使棹穿溪彌屈曲溪鷗隨棹更徘徊地經嚴隠翻高尚
應轉心輕在栢臺

　　謝梁準處士恵琴

　　髙懐宜與正聲通妙絶孫枝三尺桐開匣為公鳴一弄
薰風中有故人風


　　送講僧懷儼徙居天柱

　　卓錫江頭十載餘師心純靜到真如更嫌城郭人來近
移入白雲深處居

　　同信守趙誠司封㑹靈山亭

　　寺亭高絶面靈山迤邐羣峯不可攀登賞誰知賢者樂
獄扉空冷訟筩閒

　　登龜峯羣峯亭

　　桃花臺下繫輕舠直上崢嶸不憚勞歴示羣峯三十二

一峯還壓一峯高

　　過鄱陽湖先寄洪守唐介待制

　　上冢家留榮且哀贑民應怪苦徘徊鄱陽湖共天同闊
不惜乗風破浪來

　　内閣朝廷號正臣朅來江外擁朱輪危檣西喜洪都近
諫省當時舊主人

　　謝周源職方恵詩

　　嶺上寒梅冒臘開故人千里意徘徊佳篇贈我慚無報

明月珠投暗裏來

　　言懷

　　前日桐江今贑川諫官得郡愧非賢東呉鄉便君恩厚
理棹重來始四年

　　答贑縣錢顗著作移花

　　令尹憐花意思勤海棠多種郡園新自從兩蜀年年見
今日欄邊似故人

　　次韻郁李花


　　花縣逢春對曉暉朱朱白白綴繁枝梅先菊後何須較
好似人生各有時

　　題中隠堂二首

　　動跡無凝靜性通小松踈竹一堂風憑山倚市何須問
不隠形骸只隠中

　　植杖焚香貝葉經主人無事掩松扃兀然隠几秋宵靜
雲在諸峯月在庭

　　㢘泉二首


　　歲旱江潢萬井汚此泉深淨肯清渝伯夷死後泉流在
能使貪人一飲無

　　庾嶺中分泉兩派美名人愛惡聲嫌誰云酌後能移性
南有貪兮北有㢘

　　次韻周國博不赴重九飲㑹見寄二首

　　嫩菊浮香酒潑醅命儔歡飲鬱孤臺如何興㑹翻為恨
為欠車公一到來

　　九日年豐獄訟稀望君同醉樂無涯樽前慰我區區意

只得登高一首詩

　　舟過何若谷郊居

　　峽口寒流如箭急灘頭輕棹若雲奔玉峰樓鎖人歸去
回首斜陽一黯魂

　　送張聞職方歸江原

　　未登七十早還鄉終日高吟酒滿觴訪我飄然又歸去
萬松莊裏引年堂

　　乙已歲渡闗


　　誰云蜀道上天難險棧排雲徹萬山我愧於時無所補
十年三出劒門闗

　　次韻六弟抗黄花驛樓作

　　稅鞅憑欄眼更醒須求國手上丹青樓前雲水無窮好
樓下塵喧不復聽

　　和六弟飛石

　　磷磷崖石有時飛吉士何嘗中禍機刺史擊强宜黙助
害盈誰謂鬼神非


　　和六弟過飛僊嶺

　　雲嶺觀遊詎肯勞飛僊嶺過穏翔翺道風仙骨朝真去
未必不緣功行高

　　題清風閣

　　錦川城裏玉溪横溪上浮圖畫閣明我念官拘登未暇
有風終日為誰清

　　謝蜀倅盧夏郎中恵詩

　　三十三年同榜中始來全蜀見詩翁文高格老人知否

為見元和逺祖風

　　送劉昭寺丞游河南

　　雲水無心是處同洛陽花發正春風路逢達道人休問
熊耳山開少室空

　　寄成都甘露舒大師

　　惟人固有東西跡於道豈分南北途來往從師多飲徳
只應甘露是醍醐

　　聞雷可喜


　　雷奔電激夜溟溟虎嘯龍吟魄鬼驚用即不勤功即進
聖胎涵養道芽生

　　辛已青州翫月有懷

　　中秋去歲中和宴(中和杭州堂名)表海今宵北海罍(表海青州亭名)天
上無私是明月隔淮千里照人來

　　初赴杭州遊風水洞

　　風月有聲連水洞聽風觀水暫閒身杭州未入從容甚
且與南山作主人


　　登開化寺白賁亭

　　秋霽濤江氣象寛龍山亭聳凭雲端老僧欲快吾心目
旋剪當軒竹數竿

　　别杭州

　　政成五月愧前賢又向東風解畫船却羨樂天詩裏道
皇恩曾許住三年

　　次韻孔宗翰提刑范公泉

　　陸羽因循不此尋從知泉品未為深甘清汲取無窮巳

好似希文昔日心

　　龍昌寺西軒

　　樽酒西軒共倚欄更無塵事見顔間留詩都士知公否
仁者從來不厭山

　　題郡園亭館

　　為愛東園四照亭剪開繁木快人情新秋雨過閒雲巻
十里南山兩眼明

　　寄酬齊州曽鞏學士二首


　　太守文章聳縉紳兩湖風月助吟神訟庭無事鈴齋樂
聊屈承明侍從人

　　樂天當日詠東呉一半勾留是此湖歴下莫將泉石戀
而今天子用真儒

　　贈蔡山王處士

　　蔡山深處隠林泉逺離塵紛僅十年已得琴中平淡意
有絃終日似無絃

　　贈詩僧


　　戀勝窮幽彼上人平生瀟灑樂天真松間竹下成何事
坐諷行吟老更新

　　送張處士

　　下峽孤舟快似飛西江歸去一天涯鄉人故眼知君否
功行如今無不為

　　送雍子方學士

　　召節君趨禁掖中請藩愚向浙江東清時内外俱為樂
鶴有喬松鳳有桐


　　寄題導江勾處士湖石軒

　　水精宫裏石竒哉萬里從容入蜀來都與先生助吟賞
惹烟籠月一窓開

　　張憲重陽中得大黄上芝草一本作金龜以負之
為賦

　　錦文瑞正孕靈芝藥市中惟此物竒入手却容凡眼看
寶囊開處坐金龜

　　和詩僧栖詰求詩


　　澄觀未逢韓退之當時佳句有誰知蟠龍僧膽大如斗
直以許求蜀守詩

　　和榮學士長濆闗所寄

　　朅來忠力豈憂危人似登仙馬似飛却是玉溪梅正發
未曾攀折候公歸

　　謝張遨先生恵詩

　　懷想&KR0726;風甚渇飢岷山潛徳世誰知愚今幸有真消息
先得曹溪五首詩


　　贈前人酒

　　器潔泉香忻得醉慇懃分與洞中人知君一飲無窮樂
和氣三田長似春

　　題御愛山

　　岷峨西列華排東餘縱崢嶸敢競雄不是當時經御愛
此山還與衆山同

　　次韻文學士寄仲南長老四句

　　休官休問幾人曾歸約林泉有衲僧況是本來安樂地

曹溪何用見南能

　　寄梓州守元舍人

　　錦城匝地清風起為得梓州書一紙莫問分符隔兩川
水月東西共千里

　　題五丈原二寄木

　　古庭薜荔附長松歲寒共有凌霜操諸峯凍合萬木彫
看取門外長安道

　　和記長老道頌


　　道妙無為無不為從他是是與非非更須進步如平地
百尺竿頭向上機

　　漁父五首

　　一帶寒波雪浪流謝郎終日在孤舟沙鷗數隻和烟落
笑倚蘭橈獨㸃頭

　　月印蒼波入夜寒寂寥燈火水天寛兒孫未解諳風色
幾度船頭失釣竿

　　莫笑生涯一葉舟江湖來往自悠悠絲頭漫有潭中意

逐浪魚兒不上鈎

　　卧看鰕魚日幾遭蒹葭風起片㠶高任公信是宜漁者
只候垂鈎釣巨鼇

　　輕波拍岸琉璃碧落日銜山玳瑁紅一曲漁歌人不㑹
蘆花飛起渡頭空

　　行甫索頌巻

　　空生老病已忘言何處如今有偈篇要㑹從來無一字
溪邊楊柳密籠烟


　　贈五嶽觀王道士二首

　　解蜀歸呉十月行出門無計别青城憑師為上希夷殿
稽首燒香道姓名

　　道士修真心地樂域自逍遙鄉寂寞世間名利任紛紛
一弄清琴一爐藥

　　宿房公湖偶成

　　廣漢園池蜀自無却思房相未如吾浙東歸去君恩重
乞得蓬萊與鑑湖


　　眉山麻衣至徳觀真&KR0726;亭

　　我愧無能使兩川龜琴為伴僅三年清朝自是朝真客
何必登山更望仙

　　正信表詢長老

　　欲導羣迷建法門千言百句與誰論入泥入水勞心力
不負黄龍五代孫

　　送程給事過越不及口占以寄

　　立馬江頭一黯銷曉光浮動十分潮西陵送目仙舟去

鐃皷旌麾迤邐遙

　　杭州八詠

　　有美堂

　　城在東南誠第一江湖只向坐中窺斯堂占勝名天下
況有仁皇御製詩

　　中和堂

　　老來重守鳳凰城千里人心豈易平樂職古賢形頌歎
中和詩不為虛名


　　清暑堂

　　江上潮音曉暮聞天饒風月地無塵自憐清暑堂中景
容得衰翁未退身

　　虛白堂

　　松蘿瀟灑似居山賓退公餘半是閒誰謂樂天虛白意
只傳詩句落人間

　　巽亭

　　越山呉水似圖屏妙筆無緣畫得成閒上東南亭上望

直疑身世似蓬瀛

　　望海樓

　　潮神千里若雲雷日月如期早暮來景覓東樓天下少
簾帷長對海門開

　　望湖樓

　　倚棹漁舠恣往還澄波如鑑照羣山遶湖三百浮圖寺
秪是憑樓一瞬間

　　介亭


　　介亭羣石似飛來深揷雲林兩兩排占得羣峯最高地
翠姿何處有塵霾

　　次韻程給事會稽八詠

　　鑑湖

　　閣下平湖湖外山陰晴氣象日千般主人便是神仙侣
莫作尋常太守㸔

　　望海亭

　　倚欄曾此望滄溟延頸移時類鶴形别後幾回闗夢寐

終求精筆寫丹青

　　望秦樓

　　縱觀滄海陟高峯巡幸無名是祖龍留作後來真賞地
望秦樓閣一重重

　　拂雲亭

　　青雲隨步覺身高燕雀卑飛不敢巢民屋萬家都下瞰
欄干迢遞出林梢

　　邃亭


　　小松幽石曲池清欲退山翁構此亭補外想公非久次
坐㸔嚴詔下明庭

　　妙樂庵

　　三年時得憩圓庵有客禪機不在談妙樂佳名人不㑹
府中無事晝潭潭

　　禹穴

　　洞天三十六非虛今古稱竒事可書深坎閉藏惟巨石
只應方士識龍居


　　戒珠寺

　　乘暇登高百丈巍羲之遺跡見豐碑蕺山下視無窮景
況壓山巔是佛祠

　　次韻前人長至有懷二首

　　詩美皇皇使者風禮修戎館致雍容去年佳節遼東㑹
此日新陽湖上逢

　　我昔間闗出使胡新春沙漠未昭蘇海東青擊天鵞落
鴨綠江邊曽見無


　　元日偶成

　　人生七十古云稀加我新年復過期住在三衢山好處
望中還賦式微詩

　　次韻程給事自述

　　稽山報政為和氣併入元豐第一春況有徳音曾面被
定歸霖雨澤斯民

　　次韻前人懷闕下偶成三首

　　秘殿稱觴上夀時御香氣馥曉風微天顔密邇孤臣幸

四十年前一布衣

　　陟降三公捧夀觴羣臣蕃漢下成行天庭禮樂交修盛
委佩拖紳極巽牀

　　鵷鸞班列内璫催曉色鳴梢天上來賜宴羣臣醉歸去
滿身猶帶御香回

　　次韻前人謁禹廟三首

　　治水開陳遂刻碑鉅賢留意向當時主翁不作知音賀
妙絶如何見好辭


　　鑑水為功利一州至今稱頌古諸侯漁樵早暮餘波及
耋老思賢尚涕流

　　春色湖光照錦衣岸花汀草共芬菲若耶溪上遊人樂
舉棹狂歌半醉歸

　　寄酬張致政

　　安車高蹈十年餘顧我臨川獨羨魚珍重藍田良玉性
火中三日只如初

　　次韻程給事寄趙少師三首


　　去日蓮花紅朶朶來時荷葉綠田田臨期更作西湖㑹
兩兩舟同李郭仙

　　來屬元豐第一年農歌鑿井自耕田惟公好事康寜福
更許杭民識夀仙

　　安車論别十餘年睢水歸思負郭田浩浩胸襟涵渤澥
飄飄風骨是神仙

　　次韻前人和許少卿見懷三首

　　望秦雙聳郡樓前佳氣葱葱雜翠烟太守風流詩力健

湖山無處不成篇

　　故交徳重鎮輕浮恨不來乗剡水舟逺寄蓬萊主人句
字褒華衮若春秋

　　我守全呉公越東憲臺千里寄清風何時共作同年㑹
爛飲狂歌三醉翁

　　寄前人二首

　　小蓬萊對望秦山有㑹無邊不解顔太守新詩踰百首
邇來傳誦滿人間


　　古祠曾記禱靈神旱雨滂沱救越人大禹恩深無以報
我惟朝夕退藏身

　　次韻前人題曹娥廟二首

　　天資孝友本生知不愧周人七子詩絶妙好辭旌至性
豐碑千古奉墳祠

　　哀哀江上救沈尸墓木留形世所悲得㫖春秋參祀典
孝誠今日再逢時

　　題陶朱公廟二首


　　為國謀深身自謀飄然歸泛五湖舟雖云文種知幾晚
未必忠魂為蠡羞

　　不道夫差勢獨夫因持越計敗全呉陶朱智則誠為智
欲把忠臣比得無

　　次韻程給事寄法雲禪師重喜

　　法雲嘗負沒絃琴有曲古名清夜吟心指寂寥誰肯顧
遇公傾耳作知音

　　書圓通院水閣


　　風送荷花香滿欄上人宴坐水雲間時中靜極光通達
豈特浮生半日閒

　　次韻程給事書院浣紗石二首

　　傾國鉛黄不假施呉兵勍敵頓凌夷苧羅石在千餘載
好事公今尚作詩

　　呉宫金玉似泥沙西子東來舉國誇一日越兵聲震地
夫差猶惑眼中花

　　九日湖上登高寄前人二首


　　九日湖樓把酒巵拒霜黄菊鬬芳菲五逢呉越重陽節
白首柯山未許歸

　　艤棹湖亭又訪山寺樓登賞十三間更尋半隠先生跡
一擁朱輪未得還(葉職方號半隠先生今守廣徳宅在湖上)

　　和前人書僧正院壁

　　為憂圓敎祖風摧雨墜天花夜講開㑹得王公題壁意
入塵摩詰是如來

　　寶林塔再成示諸僧


　　禪家自利利他人寶塔焚如復鼎新掃地便高三百尺
只應澄觀是前身

　　書道士虞安仁房壁

　　日月精華有術飡不煩辛苦禮星壇葛仙公井甘泉近
應煉長生九轉丹

　　書道士張昌應庵壁

　　絶離聲塵二十春飄然風骨鶴兼雲庵中澹泊無餘物
一顆仙丹酒百分


　　禪僧重喜堅辭紫衣勉令承命

　　道場清淨絶纖埃雲水中間丈室開莫把賜袍容易㸔
帝恩新自日邊來

　　六弟司户生日

　　祖敎雙修日用間芳醪不飲自朱顔欲知難老真消息
曾餌融峯九轉丹

　　從楊監簿南歸

　　數隨鄉薦始登科清白門中所得多伯氏文章天下望

家風元是老維摩

　　登安樂山塔

　　池有靈泉泉有龍高僧深隱梵王宫雲林百里如屏障
安樂山西一望中

　　瑞蓮花示禪僧

　　紅蓮攜贈碧蓮堂一本雙葩頗異常珍重承天脅尊者
聞風晨夕是清香

　　送僧得賜經還永嘉


　　志願未如終未回十年京洛走風埃珍函寶藏五千軸
一日降從天上來

　　送杭州道士錢自然

　　師王歸覲息兵鋋呉越䝉恩過百年世賞至今軒冕盛
真孫宜作地行仙

　　觀潮因寄五弟拊生日

　　祝弟生辰不憚遙元豐六稔慶三朝源源祺夀來無盡
一似錢江兩信潮


　　送張彭赴㑹稽丞

　　扁舟行渡浙江濱湖上風光已漏春為報稽山民吏道
邑丞今是悟空人

　　用蓬萊法釀酒成以四壺寄越州程給事三首

　　功臣堂號與山堂巳鬭醇醨又鬭香今釀蓬萊法差勝
乘壺攜寄願公嘗

　　武林新醖效蓬萊莫把梨花較綠醅安得逢春命高㑹
大家同入醉鄉來


　　一日湖頭兩信通往來惟只遞詩筒何時得把金罍倒
觀取詩翁作醉翁

　　清思堂偶成

　　垂老將休俗累輕舊鄉來守越王城吾懷自信無汚染
何必升堂思始清

　　送二十三姪岯還衢赴舉

　　行美文精即擅場不論京國與江鄉鄉人若問吾歸計
已叩天閽第九章


　　送禪師廣敎赴衢南禪

　　到日參徒耳目新桃花一笑已中春吾今告老還家近
亦作柯峯自在人

　　致仕後立春偶成

　　四紀榮塗愧濫巾聖恩從請幸全身高齋靜有無窮樂
又報元豐第四春

　　監神泉監五弟拊生日寄法醖為夀

　　歲首月三逢誕日夀樽遙寄助童顔黄庭内景非虛語

百二十年猶可還

　　送五弟得替赴闕

　　三載神泉績大成交章使者薦能名朝廷方且求人切
未可圖閒學老兄

　　辛酉歲旦偶成

　　一夕寅隅斗轉魁三陽和氣入春臺鑑中華髮渾霜雪
七十四從頭上來

　　送講師惟爽歸杭州


　　舊隠重尋逺世機呼童把箒掃禪扉疎簾捲盡南軒閣
引得湖光一片歸

　　詠竹為六弟抗司戶生日

　　萬竿終日弄清風溽暑消除爾有功老去年時轉瀟灑
此君真是竹林翁(竹林翁乃六弟道號)

　　寄題袁敎授思軒

　　補過盡忠隨進退潛心高與古賢期吾儒造次必於是
何用憑軒始再思


　　寄酬致政趙少師五首

　　夙荷公知獨久要政堂平日幸為僚新篇屢拜金瓊賜
千里同風不為遙

　　明月驚人為暗投珍函開發曉光浮五章麗句真高唱
所得過於萬戸侯

　　雲濤朝暮湖山勝曾伴仙翁爛漫遊别後瞻思閒屈指
歲華如箭已三秋

　　短書臨發意徘徊寒夜霜晴上月臺濉水瀫江天共逺

舉頭惟見鴈南來

　　天台鴈蕩去尋真往復秋冬過七旬不是君恩山嶽重
肯敎歸作自由身

　　送周古尉武康

　　少時來訪武夷峯(予時宰崇安邑)學業優殊志氣雄今我老歸
公始仕神仙宫在水晶宫

　　送王九臯道人遊杭州

　　暫分仙袂下羅浮(羅浮與公元是共師)又作錢塘佛國遊欲識先

生蹤跡否江湖無礙一扁舟

　　巳未歲除言懷示諸弟姪子孫二首

　　得請歸田弛負儋滿頭霜雪鬢䰐鬖高齋屈指呵呵笑
明日新春七十三

　　三歲嘗叨貳國鈞兩經呉蜀擁車輪(成都吳越俱忝兩任)尋思政
府歸休日八百科中止一人(景祐初榜制云今歲殿廷登科者踰八百人)

　　六弟司户生日

　　我竹林翁所得竒心傳佛要面仙姿年年六月十二日

觀取高齋祝夀詩

　　已未歲十月七日登唐臺山偶成

　　直到巢峯最上頭旋磨崖石看詩留重來轉覺寒松老
三十六年前舊游

　　贈禪僧二首

　　雲意乗秋任往還泉音終日自潺潺師心正與雲泉契
不稱城居祗稱山

　　瀫水曹溪一滴通爛柯元是妙高峯子湖有犬無人㑹

我欲憑詩寄老蹤(利蹤即子湖襌師也)

　　題婺州郡圃雙溪亭

　　去年春晚宴亭皋今日重登不憚勞欄外當時雙派水
巳應歸海作波濤

　　題八詠樓

　　隱侯詩價滿東呉八詠詩章意思殊世説當年清瘦甚
不知全為苦吟臞

　　過婺示施耕縣丞


　　子詩贈我離杭日勸使東來作主人再得湖山老休去
而今始是自由身

　　登雲黄山

　　雲黄絶頂冠峯巒七佛當時行道壇天斂積陰千里霽
故令登賞得盤桓

　　題婺州永康縣延真觀松石

　　歲寒姿性稟於天一變人疑換骨仙操是寒松心是石
始終全類古真賢


　　登越州新昌石佛閣

　　南明石像世稱竒人説嘉州具體微大小何煩較呉蜀
法身無處不同歸

　　過天姥嶺示男㞦

　　吾子沿江千里來我車不憚陟崔嵬永嘉貳政年方壯
未用斑衣學老萊

　　初入天台示男㞦

　　景入天台日日新安車千里去尋真路逢白髪老翁問

父子同遊有幾人

　　題三井瀑布

　　三井餘波勢靡停平鋪千丈落崢嶸秋陽五彩隨流照
(上有日光五色凌亂)縱有良工晝不成

　　雙闕山

　　峯巒如蜀劍闗分萬仭千門不可親惟有諸仙功行滿
雲屏從此去朝真

　　瓊臺


　　台嶺周迴八百里瓊臺中立許誰登宵分疑有羣仙集
月白風清最上層

　　龍潭

　　黯黯龍潭不測深臨觀崖下巳千尋若逢歲旱休閒臥
好與斯民去作霖

　　放螺溪

　　子輿輟肉為聞聲徳洽民心苦好生智者敎行尤可尚
放螺從此得溪名


　　與男㞦遊天台石橋覽先祖詩因成

　　石橋吾祖昔留詩句有天寒樹著衣山下老僧能歎詠
諸孫三歲與光輝(先祖詩云水靜苔生髪天寒樹著衣)

　　錫杖泉

　　叢林枯槁井難穿珍重禪師道力堅一旦出庵攜一錫
卓山隨手湧甘泉

　　過台州登巾子晚遊東湖

　　巾頂廣軒逢杪秋萬家雲屋接丹丘主人欲盡行人樂

更向東呉共泛舟

　　泛舟離台港

　　賞遍丹丘上畫船旌旗金皷滿晴川潮平難繂舟人望
一似離杭過越年(予去春休官由浙江過越彷彿類此)

　　觀音巖

　　石龍一滴水涓涓大士巖溪峭壁間我道音聞無不是
何須曾入寶陀山

　　題靈峯寺


　　鴈蕩林泉天下竒謝公不到未逢時碧霄萬壑千岩好
今日來逰盡得之

　　登飛泉寺㑹峯亭

　　㑹峰亭對大屏風萬秀千竒聳若空不識誰能奪造化
真&KR0726;世界一壺中

　　出鴈蕩回望常雲峯

　　游遍名山未肯休征車已發尚回眸高峯亦似多情思
百里依然一探頭


　　觀海

　　巨海澄瀾波自平停車冉冉㸔潮生豈同八月呉江㑹
共駭潮頭萬皷鳴

　　觀老僧㑹才畫像

　　白鶴叢林古梵宫壁間留像見真風憶師去歲雷峰别
只似南柯一夢中

　　經樂清寄前縣令周邠

　　舊治熙熙樂似春退公章句更清新官居佛舍留題徧

可惜詩人只字民

　　宿象浦驛記夢

　　曩嵗阻風京口日今離象浦復徘徊姓江名靜人何許
昨日依然入夢來

　　答毛章秀才

　　兩闋新詩出慎江親攜迎我重嗟降深藏篋笥生光彩
價抵千金璧一雙

　　題僧正仲灝定閣


　　曉窓幽磬暮疎鐘曉暮清音消息通閣以定名成底事
醒醒須㐲主人翁

　　姪壻鄭庭晦與子同遊鴈蕩今欲先歸贈别

　　君念親闈肯暫留吾居子舍尚優游逢人為道歸遲意
正似江湖不繋舟

　　留題戲綵堂示男㞦

　　我憩堂中樂可知優游逾月意忘歸老來不及吾兒少
且著朱衣勝綵衣


　　謁水心院講僧繼忠

　　烟波周匝望中賖乗興驅車一逕斜誰識上人修證地
水晶宫裏法王家

　　客舟夜雨

　　朝發温江上處溪小舟無寐枕頻欹夜來雨作籧篨響
恰似當年赴舉時

　　括蒼照水閣飲散聞角

　　主禮慇懃醉玉杯暮雲山頂壓樓臺渾如元相誇州宅

皷角聲從地底回

　　縉雲玉虛宫

　　宮前車轍狀分明世説軒轅上玉清仰慕勞心是秦漢
不修功行只虛名

　　步虛宫

　　妙峯高處即仙居多為朝真作步虛却是清風明月夜
一聲傾聽屬樵漁

　　鼎湖峯


　　不見青蓮花落時鼎湖惟有白雲歸一峯孤立如天柱
若較靈巖具體微

　　仙水洞

　　路入雲端步步輕洞中滑溜一泓清不逢真侣仙蹤在
猶喜磨崖紀姓名

　　隠真洞

　　仙洞長年臥白雲靈丹成就養天真漢庭輕為東宫出
應笑商山四老人


　　忘歸洞

　　洞天日月最遲遲來見仙真即忘歸㸔取桃源劉阮去
舊鄉雖是故人非

　　自温江宿僧淨偲秀野軒

　　千里尋山憶爛柯七旬歸去此重過因觀秀野軒前景
與我高齋不較多

　　男㞩隨侍還鄉欲回温贈行

　　七旬尋勝逺塵紛身計優游荷國恩往復汝勤人盡説

從來忠孝出吾門

　　越州講僧智月見訪

　　不憚風霜道阻修一瓶一鉢少遲留稽山未可輕歸去
浮石精藍況舊遊

　　次程師孟正議題神照大師養志堂

　　報恩堂廡繕完新養志熙熙鎮似春佛子事餘為孝子
黄金園有白頭親

　　送衢守王照大夫


　　車騎衢民不可攀機山雲約首春還綵衣堂上成童戲
八十慈親為解顔

　　酬前人見别

　　退休林下屈朱輪逸老亭邊袂欲分一誦高齋回首句
感公於我獨慇懃(公詩有回首高齋拭淚痕之句)

　　送余宗道主簿赴官

　　枳鸞新命去逢春士論許為忠孝人白首慈親七十八
安居榮侍入西秦


　　次韻呉天常中散

　　敎言今覺昔諸塵不了心源未是真却念樵夫無所得
當年虛作爛柯人

　　送蔡門長官赴任丹徒

　　栁深鶯老暮春天恭侍慈親解畫船舉首丹徒民萬户
共迎和氣作豐年

　　十八男㞦太僕寺丞生日

　　寵數親承咫尺顔清修䖍命似居山欲知不老箇中事

應向如今悟八還

　　送海印長老赴峨眉都僧正二首

　　歸根落葉舞秋風入蜀分攜瀫水東欲别何煩示圓相
普賢今作主人翁

　　片雲無著又西還過盡秦山上蜀山我獨為師懽喜處
一程程入舊鄉闗

　　㑹稽智印大師可升復為僧正因寄

　　突兀浮圖烈燄焚入雲千尺一朝新(越塔遭火今巳復舊)聞師領

衆非辜罷今復如初慰越人

　　梁子正哀詞二首

　　一節循循見始終平常心有古人風臨行却笑龎居士
何用當庭探日中

　　函中赤軸誰能捲壁上孤琴已絶絃付與兒孫有清徳
臨風何必更潸然

　　天台蛇洞

　　道猷宴坐卓一錫蕭然屏去羣魔迹大蛇開口合不得

始知三昧通神力

　　内照庵

　　山老榜庵名内照掩扉黙坐徒觀妙欲知畢竟事何如
無量夀光懸兩曜

　　宿温嶺

　　昨朝初泛臨海舟今暮已登温嶺驛秋風閣雨波不揚
風伯江神俱有力

　　因海印行感舊寄蜀中故人


　　我車出蜀十年强感舊情懐未盡忘有問老衰師為道
心如冰雪鬢如霜

　　和二蘇題白鶴觀二首

　　黄衣道士骨朽矣白鶴仙翁詩宛然君儻不能來一顧
壁間磨滅有誰傳

　　不逢碁酒與鶯花古觀高吟字字嘉好事獨來終日賞
諸翁爭去著詩誇

　　退居十詠


　　高齋

　　軒外長溪溪外山捲簾空曠水雲間高齋有問如何樂
清夜安眠白晝閒

　　水月閣

　　池閣孤清瞰碧流太虛懐抱物華秋圓蟾黙有中宵約
幾㸃閒雲為我收

　　放魚

　　魚不能言似可哀竭池千數競徘徊瀫江深處呼僮放

羨爾優游得所哉

　　雙松

　　少時親手植雙松晝愛層陰夜聽風今日歲寒踰五紀
也應心似主人翁

　　竹軒

　　暑威何處稱疎慵百本修篁小檻東時遣清風送消息
此君都在不言中

　　栁軒


　　動入和風靜惹烟翠條踈處露池蓮林中盡是能吟物
春有黄鸝夏有蟬

　　歸歟亭

　　密徑修筠郊外居小亭隨意榜歸歟等閒早暮攜笻到
池沼東頭是舊廬

　　濯纓亭

　　亭上秋登逺目明濯纓誠不是虛名晴波一片如鋪練
浮石江心徹底清


　　負郭田

　　累歲辭榮得帝俞老來天幸更誰如腰間已解黄金印
歸有田耕二頃餘

　　望南山

　　烏巨東西氣候秋子湖岡隴暮雲浮欲觀古佛叢林地
只用憑欄一舉頭

　　常山縣令姚存哀詞二首

　　瓜期終代促裝前常遺吾書索贈言今日却成哀挽句

霜風江上送靈幡

　　威恵三年邑政優平生志業未經酬嗟嗟故里松楸老
先隴歸陪地下遊

　　寄靈隱圓明禪師

　　故人相别歲時多日欲為書奈懶何猶喜箇中無間斷
西軒雲岫碧嵯峩

　　桐木為魚寄名山主

　　森森喬木得諸隣霧鎖雲埋不記春報得看看鱗角就

為君驚起夢中人

　　景仁寄超化長老

　　千里無書信却通瀫江南畔石橋東春來消息誰傳去
落盡林花一夜風

　　歲日示衆

　　今年年是去年年此處何曾有變遷穿耳胡僧曽説破
梅花落盡栁生烟

　　南明示衆


　　寂寂松門竟日閒更無金鎖與𤣥闗時人欲識南明路
過得溪來便上山

　　恵逺上人壁

　　燒香運水及煎茶誰識廬山恵逺家社客若來高著眼
不須平地覓蓮花

　　登真巖

　　殿閣凌空鎖翠嵐雪晴春色在松杉芝駢羽駕歸何處
留得雙烏宿舊巖


　　九峯巖

　　龍丘石室人難繼安正書堂世莫登但見烟蘿最高處
九峯排列一層層

　　聨句

　　引流聨句(并序)

　　江原縣江繚治廨沁而東距三百步瀧湍馳激
朝暮鳴在耳使人聽愛弗欲倦遂臿渠通民田
來囿亭堦廡間回環遶旋溝行洛渟起居觀遊

清快心目公事暇休與弟抗揚坐東軒欣然攄
詞為詩章成書之石曰引流聨句皇祐二年冬
十一月巳酉越人趙抃閲道云

　　别派從江垠邀流入農畎(抃)淙淙來源深㶁㶁度溝淺
(抗)園穿蕭艾芟塹斷荆蓁剪(揚)疏功浹辰長溉利千步
逺(抃)田觀疑澤瀦坎聽類瓴建(抗)北溟歸鑿池幽岳漾
裝巘(揚)㵼□紋湍駛回灣波細轉(抃)過竇石眼窺經虛
土口吮(抗)浮行值落葉浸長逢生蘚(揚)孤鶴眼怪覘纖

魚鬛跳展(抃)中沈無穢淤底淨有紋礝(抗)映葦色莫分
喧琴韻難辨(揚)增霖人閙蛙涵月夜驚犬(抃)侵篁鞭起
萌逼水低垂菌(抗)憐黄澆菊籬惜紫沃蘭畹(揚)吏咨窰
甓甃童戲芒車巻(抃)灌攜令手勞漱掬致腰俛(抗)庭秋
臨加涼軒夏尚消烜(揚)我矜近濟能僮賀遙汲免(抃)貯
戺埋巨甔歸㕑架修筧(抗)供陶飯盎糧給澳羮鼎臠(揚)
調藥修臼餌煎茶試羅荈(抃)坐客頻泛觴蹲兒屢洗硯(
抗)聆寒心脱煩挹冷酒除湎(揚)壅挑笻步隨靜㸔髭吟

撚(抃)高懷造文攄清興團詩遣(抗)瑰章非俗成怪句自
幽選(揚)湧詞波翻瀛綿意緒抽蠒(抃)書丹字隸行款碣
石磨琬(抗)題為引流篇記耳非自衒(揚)














　　清獻集巻五

