







　　欽定四庫全書

　　清獻集巻四

　　宋　趙抃　撰

　　七言律詩一百五十九首

　　述懷

　　三十年前一布衣爛柯山下驟鳴飛夢刀蜀國青天上
衣錦杭州白晝歸曽預機衡䝉帝眷自同葵藿向晨暉
東齋事少愚知幸終日平嵐面翠微(平嵐亭名)


　　夏末喜雨

　　靈湫祈禱酌樽罍稽首精神敢惰哉民意欲從千里雨
天威為動一聲雷預期多稼如雲去且免飛蝗入境來
酷暑驟祛還自喜清風朝夕上樓臺

　　次韻孔宗翰水磨園亭

　　南洋一派通機磨更引餘波遶曲池高栁碧陰無酷暑
小蓮紅老惜芳時臨流共賞休辭醉按轡重來未可期
從此邦人為勝事范公亭榭孔君詩


　　次韻王居卿提刑遊雲門山

　　千里峥嶸到忽平兀然如覺夢魂醒石通幽室心生白
逕擁寒雲步入青一水下窺疑絶線兩山前列似開屏
重城歸去仍堪喜嵗稔人家戸不扃

　　次韻王憲中秋不見月

　　一城歌管中秋樂薄暮樓臺六幕垂明月幸無虧損處
浮雲應有斂収時聊因表海今宵醉却起錢塘去嵗思
有美堂前如白晝練鋪江面鏡鬚眉


　　寄餘慶講僧思辯

　　年光已占六十四七十歸來尚六年顧我乆慚迷利禄
與師同約老林泉政為豈弟聊康俗心放逍遙自到仙
身寄東州夢南去山堂依約艮菴前

　　次韻孔憲重九出巡未囘

　　東望迢迢百尺臺清風徒念故人來幸空訟銗澄心坐
喜得詩筒盥手開不覺登高佳節到未期行斾幾時囘
堯山雖與民同樂阻共車公把酒杯


　　酬孔憲將還

　　待月登高悉後時還轅今喜近郊岐再圓光彩蟾升漢
未謝馨香菊滿籬乘暇尋山應有得(聞欲謁九仙山)許陪觀海
不知誰(所處登萊州皆枕海上)感君按轡澄清外遺我瓊瑤兩首
詩

　　送十二弟太博揚倅潭州

　　我憶初筵湖外日于今三十八年間無緣再得遊潭府
有夢還應到嶽山屈指春秋驚老大滿頭霜雪欲歸閒

之官莫憚長沙遠行業於人不愧顔

　　次韻孔憲蓬萊閣

　　山巔危構傍蓬萊水閣風長此快哉天地涵容百川入
晨昏浮動兩潮來遙思坐上遊觀遠愈覺胸中度量開
憶我去年曽望海杭州東向亦樓臺(杭有望海樓)

　　次韻王憲表海亭賞雪

　　開樽表海最高亭正是紛紛雪態輕比屋萬層瓊室徧
夷塗千里玉沙平因風起絮先春意與月交光後夜清

共喜豐登有佳兆結成和氣在民情

　　再登亭偶作

　　氣象三齊古得名時登表海最高亭河源一水下青嶂
人物兩城如畫屏邑報有秋期俗阜守慚無術濟民靈
從來獄市并容地且向樽前任醉醒

　　寄酬舊交吳中復龍圖

　　我昔夢刀慙樂土君今叱馭信賢哉芝蘭舊友三年别
金玉新詩萬里來石室清風期俗變錦城珍宴為民開

中和有頌朝廷喜行看春光擁詔囘

　　酬越守孔延之度支

　　君詩感别我依依言念朋懷與願違京口落帆初醉後
江心登寺復分飛(去年春三月公之㑹稽予自杭徙青餞别于潤州之金山)囘思二
浙風烟好來喜三齊獄訟稀舊里未歸徒仰羨小蓬萊
上占春輝

　　青社有懷杭州

　　早暮濤聲遶郡衙湖山樓閣襯烟霞渾疑出處神仙地

不似尋常刺史家假守半年無惠愛退公連日不諠譁
東州乆發南歸夢却念重來未有涯

　　再有蜀命别王居卿

　　穆陵闗望劍門闗岱嶽山連蜀道山自顧松筠根節老
誰憐霜雪鬢毛斑離家詎謂虞私計過闕尤欣覲帝顔
叱馭重行君莫訝古人辭易不辭難

　　入蜀先寄青城張遨先生

　　踰年青社得徘徊一日皇華下詔催蜀道五千馳驛去

秦闗百二拂雲開不同參政初時入(吕公餘慶)也似尚書兩
度來(張公□崖)到日先生應笑我白頭猶自走塵埃

　　寄題劉詔寺丞檻泉亭

　　泉名從古冠齊丘獨占溪心湧不休深似蜀都分海眼
勢如吳分起潮頭連宵鼓浪揺明月當暑迎風作素秋
亭上主人留我語只將塵事指浮漚

　　過鐵山鋪寄交代吳龍圖

　　暫留山驛又晨興西望旌麾想舊朋三院華簪曽對直

兩川兵印復交承年光頭鬢華如雪世態心情冷似冰
境上慿詩馳逺意青泥寒曉入雲登

　　過左緜偶成

　　東南再守二年間(自杭徙青)徙蜀何須問險艱入覲已違龍
尾道出麾還過鹿頭闗與民共約三春樂顧我都忘兩
鬢斑嵗滿乞骸何處好仙棊一局爛柯山

　　次韻吳龍圖别後言懷

　　言念朋遊二紀間離樽前對鬢絲斑告新劍外皆遺愛

道舊臺中共解顔我固無辭來蜀國公聞有命鎮秦闗
西東接畛三千里莫厭詩筒數往還

　　至成都有作二首

　　四十年間利禄身平生踈拙任天真慙無治迹留青社
喜奉恩華覲紫宸去國早逢闗右雪下車還入劍南春
為憐錦里風光好不倦從來作主人

　　西指梁岷路屈盤猶能矍鑠㨿征鞍大庭臨遣皇恩重
逺俗傳聞睿詔寛峯聳雲粧銀世界江深春動錦波瀾

遨頭老矣民知否莫作風流太守看

　　次韻提刑張廣民度支射中金錢

　　百發秋毫不少偏宜應佳兆中青錢鳴弦迅發心先正
破的勞觀眼欲穿賞勸坐添杯上桂詠歌賓許幙中蓮
古人一箭功名立豈止文章獨炳然

　　題江原張著作善頌堂

　　構堂賓族聚於斯屈指高風劍外稀七十年尊君樂隠
二千石重子榮歸溪流石上來清響岩洞簷前聳翠微

舊令尹今西處望(予嘗宰其邑)江原閭巷正光輝

　　送運判韓宗道赴闕

　　去嵗間闗到蜀時聞君早作促裝期初疑傾葢無多日
今幸分攜已及朞曉棧直登雲裏路臈梅還見雪中枝
紫宸入覲從容對劍外民靈荷帝慈

　　送别張憲唐民

　　三年持節按刑章豈弟其誰不歎降才者設施功第一
使乎光彩竟無雙宣風蜀右成新法易拜秦東得舊邦

欲識逺人留戀意隴泉幽咽下巴江

　　次韻運使榮諲學士逰淨衆尋梅

　　飛盖城西探早梅僧園欄榭燕游陪㣲寒始報冬初信
清艶應留臈後開子美英詞誇雪色趙昌精筆寫香腮
此花自有天容意迎得春陽次第來

　　送茂守吳彦先郎中赴闕

　　汶山為郡數逢春被詔還都嵗又新惠政乆通蠻檄外
愴懷初去蜀江濱邛崍古未兼忠孝宣室今非訪鬼

神制禦羌夷知有術上前章牘為開陳

　　次韻黎守毛抗屯田見寄

　　岷峨還是一川雄我愧行春與俗同樂國此年豐衍後
嘉朋終日笑談中沈黎太守初成政蕃詔諸蠻悉向風
聖世唐虞流澤逺啓行無復用元戎

　　送左緜孫珪職方赴闕

　　三年遺愛被西州供帳民情豈易留險道若天春氣近
雄闗如劍曉光浮禁中曽上臺僚薦(近臣嘗奏君才堪御史)使者

仍書郡課優(成都漕司以君政課第一)去矣青雲岐路穏不須囘首
越王樓

　　鈐兵李左藏㕔賞梅

　　嵗晏珍林發素葩樽前竒賞著詩誇驚逢臈去已三日
喜見春初第一花照水冷容酥㸃綴搖風香片雪紛拏
主賓莫作尋常看錦里名園只兩家(成都此花惟鈐兵東西二園最盛)

　　次韻榮學士按簡州見寄

　　我昔坤維濫使權簡池行部屬豐年盤桓郡驛留單騎

徙倚江亭按七絃今愧高賢傳麗藻逺聞清思湧寒泉
置藏巾衍光華甚不使珠璣只媚川

　　鈐兵王閣使素芳亭賞梅花

　　素萼清香並酒巵主人勤意囑留詩為逢蜀國新開日
却憶江南舊賞時春宻未通桃李信臈殘都放雪霜姿
先公舊植亭欄外肯構重來見本枝(先司空鈐兵日始創是亭閣使復繼
其職是謂冇子矣)

　　答彭守鮑叔軻郎中


　　白雲東向日瞻凝連掞封章寫至誠八十親高思就養
二千石貴懇辭榮蘭陔得志趨吳分棠芾留陰在蜀城
腰印還鄉人子樂錦衣光動綵衣明

　　酬劍守王嘉錫郎中

　　登科三十四年春五百人中有幾人顧我虚名慚過分
得公佳句讀驚神初疑暗裏雙珠擲自喜懷間萬玉陳
預卜鈴齋論仕契入闗聊為駐車輪(予代還宻邇過劍期一見)

　　次韻周源屯田禱雨二首


　　城東野老告予知四載凶荒語益悲逺水又成千里涸
濶天無復寸雲垂倉箱勢絶豐登望道路人為殍死期
刺史至誠天若應願留遺愛入生祠

　　炎曦禾稼猛於燒試問靈龜兆已焦雨意幾時隨氣協
雷威何日勝氛妖漢朝八使煩敦遣周室三公重燮調
有禱願將明徳薦芳馨何必在蘭椒

　　答江鉞都官見招

　　風波岐路益馳奔踈靜嗟誰得似君樂矣夜觴西嶺月

傲然秋釣北谿雲詩章有趣為千首利禄無心顧一分
雞黍辱招來慰意俗拘何計入蘭薰

　　次韻江原方任太博見寄

　　錦城之别重吁嗟人事繽紛走嵗華遺我詩篇來有意
憶君魂夢去無涯秋驚蜀嶺更書近雲掩閩山故國賖
聞說政成風俗好又添和氣樂人家

　　次韻李元方即事

　　壯嵗胸懷獨感時肯隨寒暑似民咨能思損益長開巻

任有閒忙不負詩趣向已為汙俗笑聲名須共古人期
茅齋寂坐生秋思無語西風夜月知

　　聞嶺外寇梗

　　驚說炎飈烟瘴時洞蠻蠭起寇南陲家書萬倍金難得
逺夢千迴路不知刺史沒身専捍禦(康州趙潛叔死敵)諌官銜
命救瘡痍(起居趙叔武出使)伏波死去今誰繼大筆銘勲壓海
涯

　　贈東川曹道人


　　養生非謂獨存神功行須令日日新高睨鵬摶風萬里
静憐龜息壽千春物無凝滯心無積名已逍遙道已醇
命不在天須力信世間多少未知人

　　勸成都府學諸生

　　學初心勿動華紛須念文翁昔日勤事業直教名不朽
聲猷堪畏世無聞平居鄉黨終傳道得位朝廷必致君
為語諸生期逺到天衢亨處有青雲

　　題府庭海㯶


　　海椶根幹出栟櫚雙勢凌空劍外無長鎻荆榛嗟廟栢
不禁風雨笑庭梧胡僧過識已千嵗蜀守來觀只兩株
離立峩峩同壯士側身東望拱皇都

　　次韻文同學士春雪

　　東皇欲報豐年信千里同雲六幕陰遇景大吟詩將手
與民偕樂使君心錦城濶暖無多積岷嶺高寒旋覺深
最是西園花木好曉來粧㸃作瑤林

　　次韻高陽吳中復待制見寄


　　守蜀無堪詎足論捫參天邈紫㣲垣嵗時豐衍真為幸
犴獄空虚冀不寃素志未容龜曵尾誤恩深愧鶴乗軒
嘉章益見公高誼所得長逢左右原

　　次韻霍交中春游樂俗亭

　　自憐拙政無他狀強繼前賢樂逺民軒豁四簷芳草岸
夷猶千櫂緑波春岷山霽色塵氛斂錦里風光氣候新
暮角未吹人未散醉歌歡舞共紛綸

　　次韻蘇寀游學射山


　　錦川風俗喜時平上已家家出郡城射圃人稠諠畫皷
龍湫波浄照紅旌迎真昔詫登天虎(世傳張伯子其日於此乘龍上昇遺
像存焉)命侣今聞出谷鶯勉為逺民同樂事使臺仍是得
賢明

　　送程給事守越州

　　千騎從君臨照水雙旌復我守錢塘當年已共攀蟾桂
今日休辭醉羽觴行聴龔黄歌治譽好追元白遞詩章
分符況與尋常異彼此東西是故鄉(公塋於杭而于於越皆有祖塋存焉)


　　次韻前人寓越廨宇有懷

　　越郡江南盡不如樂天流語信非踈人從鎖闥中間出
宅在蓬萊向上居言念玉符分鎮日却思瓊苑拜恩初
臨風又辱詩筒寄足見優游刃有餘

　　再用韻

　　一别三秋一日如望中紅葉已蕭踈曽聞眷注行優召
自頋衰遲未退居在昔游從今道舊平生事契敢忘初
古人最重交情乆堪笑當年漢耳餘


　　和前人有懷二首

　　一日褰幃令必從自慚前粃屬衰翁聲囘地底清霜角
訟息庭中冷銗筒舊契世同知管鮑新文人服似軻雄
公閒數有瓊瑤贈又使鄉閭篤士風

　　逺如千里志還同目斷雲天未易窮勉強一麾吳國分
雍容五馬浙江東泉源自古流丹井(越)桂子還逢下月
宫(杭)盡占神仙真樂地軒裳何敢羨三公

　　次韻郡齋即事二首


　　鳯沼寵榮辭禁闥龍山安穏駐車輪東方漸喜威嚴霽
屬郡爭傳號令新試數嵗華如過隙宜將世事拂前塵
因思四十年同榜吳越如今只兩人

　　田原多稼纔豐日橘柚逢霜正熟初鑑水烟波乘興逺
蘭舟風月助吟餘安知賀老惟修道未必羲之祗嗜書
誰道蓬萊宫尚小玉皇香案吏來居

　　次韻見寄

　　勇退猶慚大丈夫兩州四任若𡨕符未容上冢重官越

不謂班條再守吳雲屋萬家誠樂地濤江一水隔名都
同年後日同歸去畫作東西二老圖

　　次韻郡齋偶成

　　兩火一刀名素勝十分雙澗地長靈賞心曽為乘華舫
好手應難作畫屏北海樓前千里静南山天末四時青
蓬萊自是仙家景解使詩翁醉眼醒

　　武林即事寄前人二首

　　乞得錢塘下九天徙從青社復三川坤維十徃萬餘里

吳分重來七八年鑑水坐遙懷舊治柯峯歸晚愧前賢
東州賴有㣲之約曽寄詩筒逓百篇

　　七十隨緣豈有由樂天曽不厭杭州青山未隠如千里
白首重來又九秋月窟仙人遺桂子海門神物助潮頭
自慚老守無心力坐鎮吾民静即休

　　題杭州普應院偃松

　　老松低偃四時榮太守重來眼為青密葉動搖翔鳯勢
深根盤屈臥龍形毎容狂客春攜酒長庇閒僧晝㸔經

一百年來霜雪操肯隨羣木漫彫零

　　次韻程給事見懐

　　烟水平湖千頃碧樓臺佳木四時青人瞻杳杳升天宅
客意峩峩望海亭已是威懷寛帝念更加豐稔慰民靈
退公莫厭音題密去鯉來鴻不暫停

　　有懷前人

　　湖平去棹復鳴&KR0911;一别何時手重攜龍榜昔同科甲乙
虎符今得郡東西尋真曽憶觀丹井乘興徒思泛剡溪

聞說公堂多暇豫湖山無處不留題

　　登望越亭寄程給事

　　望越亭無一㸃塵迢迢東首座凝神雨餘岫色濃如黛
日出波光爛若銀我類武陵歸去客君為蓬島上頭人
誰知老守吾鄉便得與詩翁作善隣

　　有懐前人

　　稽嶺樓臺真曠絶武林風物競豪華兩川對望音題數
一水中分㑹晤差(言到越遲)東海𣺌茫排島嶼西陵依約露

人家元和𢋫唱今猶古此樂情懷豈有涯

　　次韻臈月不見梅花

　　隔江氣候不齊時梅向杭開越上遲春逺未通蓬島信
臈深先放武林枝嶺頭素艶從爭發笛裏孤音却後期
虛白堂前攀折看詠公詩句醉金巵

　　次韻樓頭聞角

　　龍蟄窮冬萬否開蛩吟清曉在蓬萊五更枕上驚殘夢
一曲樓頭動小梅入牖涼颸聲咽絶滿庭斜日思徘徊

新年合我七十一柯嶺不如歸去來

　　次韻嵗暮有感

　　嵗月如流不用嗟盛衰前定豈曽差自憐覽照頭渾雪
猶喜觀書目未花竺嶺兩曽逢落桂龍山三見擷新茶
春元便欲休官去誰顧杭州十萬家

　　次韻即事見懷

　　鑑水寛閒稱越國河塘䌓劇是杭州蓬山君繼元丞相
竹馬予慚郭細侯郡邑豐穰真可喜人家飽煖更何憂

西陵隔岸無多逺數上臨江百尺樓

　　嵗暮偶成寄前人

　　宦途衰老敢辭勤只計斯民不計身眷戀青山乖素約
遲留白首未歸人舉頭舊治無三舍屈指明朝又一春
珍重東州年契厚趂潮雙鯉得書頻

　　戊午元日偶成

　　驅馳光景急如輪復見元豐嵗始春七十一年欣入手
三千奏牘欲歸身江濤有信人隨老烟草無涯色又新

自是乞骸時節好不應推托為思蓴

　　清風閣即事

　　庭有松蘿砌有苔退公聊此逺塵埃潮音隠隠海門至
泉勢潺潺石縫來夜榻衾裯仙夢覺曉窓燈火佛書開
休官不乆輕舟去喜過嚴陵舊釣臺

　　杭州上元觀燈二首

　　元夕觀燈把酒杯賓朋不倦醉中陪一輪丹桂當天滿
千頃紅蓮匝地開烟火樓臺高復下笙歌巷陌去還來

因民共作連宵樂直待東方明始囘

　　初逢稔嵗改初元元夜從游駕兩轓寺曲水燈多巧怪
河塘歌吹競喧䌓安排百戯無虚巷開闢重闗不鎖門
願以民心祝堯夀衆星高拱北辰尊

　　次韻程給事越州元夕觀燈

　　隔江燈火越王城别有新春喜復驚累夕思鄉還有感
三年懐旅豈忘情歌鐘浩浩臨香陌羅綺盈盈簇彩棚
秉燭夜遊公不倦也知斯樂為民行


　　次韻前人治西園池館因懐昔日太守蔣堂侍郎
二首

　　越有西園作者誰公今懐感詠歌之千餘騎擁頻來賞
四十年間尚去思稚耋行謡方載路主賔高㑹正乘時
也知此樂同民樂況有前賢臺沼詩

　　去年春色染波瀾畫舸朝遊暮可還今嵗屢聞臨曲水
隔江惟是仰高山翻思賢守經營處盡屬詩翁笑語間
公勿留連當亟召徳音行被對天顔


　　有懷前人

　　却憶東舟去若仙江亭分袂忽經年春風境上無多地
夜月湖中共一天海閣坐觀濤擁鷺山堂吟聴漏移蓮
新詩徃復交情見巨集成來已百篇

　　次韻前人見寄

　　阻奉交朋宴賞歡杏林春發聖師壇詩筒把玩初藏袖
鈴閣吟哦為整冠不啻夢昏驚玉磬正如沈痼得金丹
夜來月下聞韶濩並奏清音徹廣寒


　　寄酬前人

　　落筆詞華矜白雪棹尋花卉認紅雲湖山對酌春將盡
風月高吟夜欲分思入神酬青玉案夢遊仙擁羽衣裙
近來章句聲名逺僻似雞林也得聞

　　寄酬前人上已日鑑湖即事三首

　　禊飲已經佳節後畫船猶泛若耶濱未還魏闕陪仙使
且向稽山作主人賡唱我知長引玉懇歸誰道苦思親
(古詩)鑑湖也似西湖好兩處風光一様春


　　湖上初經上已春水邉遙見碧蕪新輕舟競泛無涯樂
夾岸希逢不醉人厨醖旋斟浮蟻釅府茶深㸃卧龍珍
詩筒往復余知幸垂老親仁得善隣

　　蓬萊高與臥龍俱位望兼隆似合符絃管夜聲傳井邑
樓臺春影蘸江湖休功即報朞年政直節曽行萬里胡
真是玉皇香案吏坐看歸去贊蘿圖

　　次韻前人蓬萊閣即事

　　蓬萊窓外曉光分夢覺初驚杜宇魂但有吏供衙府喏

斷無人到訟庭喧濛濛宿靄開湖面隠隠更潮過海門
一水兩州皆重鎮越清杭劇不同論

　　聞致政趙少師槩入境寄獻

　　我公優暇若神仙八十高齡衆所賢政府昔同俄一紀
留封今别又三年及時和氣來吳國度曲薰風入舜絃
昨日清臺應宻奏老人星照浙西天

　　上天竺寺石巖花

　　對植齊開古梵宫欲求精筆畫難工直將春占三旬盛

誰謂花無十日紅未羨山桃資客笑且陪庭栢作家風
遍尋他處都無此寶殿前頭只兩叢

　　次韻程給事寄獻趙少師

　　暮春船艤浙西州且喜樽前兩白頭蓬閣屢傳賔榻解
濤江深阻故人遊凝眸讌集踰天逺屈指光陰若箭流
賴有詩筒并驛使往還金玉共𢋫酬

　　次韻趙少師寄程給事二首

　　輕舟來蜀暮春時便向錢塘詠式㣲臨海阻陪三島㑹

隔江遙認五雲飛殺雞炊黍初乗興怨鶴驚猿却念歸
一水盈盈天一色夜來千里共蟾輝

　　襟懷沖曠憶江湖老我全吳契不踈北闕乍違堯日逺
南風新入舜絃初紵溪鑑水吟無厭箭笋鎗茶味有餘
越絶主人招意重臥龍山好駕安車

　　少師自南都見訪為詩以謝

　　中懷和氣祗如春對酒𢋫歌莫厭頻半載昔同參國論
十年今長類天倫不辭命駕踰千里應念同心有二人

珍重宗盟恩意厚嵗寒終始見松筠

　　留前人度夏方囘南都

　　宫師彌夀降尊時頓覺光華滿郡扉況屬炎暉初可畏
未逢秋爽莫言歸山堂酒嫩浮紅蟻石縫茶新碾翠旂
有美望湖風四面尚留揮汗雨霑衣(時公在舟中)

　　次韻前人題六和寺壁

　　上方樓殿已幽深更向諸峯勝處尋金擺池魚驚俗眼
琴調山溜寫清音紅芝九本初無種翠栢千株自有心

衆羨宫師康且夀始知功徳積来陰

　　陪前人游西湖兼簡坐客

　　絲管喧喧擁畫船澄瀾上下照紅蓮一樽各盡十分酒
四老共成三百年北闕音書休憶念西湖風物且留連
杭民夾道焚香看白髮朱顔長夀仙

　　再用前韻

　　共泛湖光范蠡船持盃歡客倒金蓮此時朋契偕行樂
何日君恩許引年照水暗知華髪改倚樓高與紫雲連

安車盛暑盤桓好況是人間一散仙

　　武林言懷寄程給事

　　嵗豐公暇兩安舒吳越詩筒不使踈世契瓊瑤風誼厚
秋光懷袖氣涼初二千石重閒無計七十年過退有餘
得旨便歸田隴去鄉人從笑老農如

　　次韻前人懷西湖之遊

　　昔時唐殿預英雄今獨湖山幸㑹逢謫宦青錢曽萬選
(謂林希)承恩白首是三公(謂趙㮣)龍山我念經年别虎榜君

曽昔日同老守七章還印綬俞音朝暮出宸衷

　　次韻前人見寄二首

　　羨公鈴閣絶纖塵顧我何嘗徳被人訟牘自憐無日暇
詩筒翻喜入秋新白頭未許還官政紫詔頻煩慰老臣
一去蓬萊已踰嵗夢魂長到十洲春

　　立賢中外聖情均青鎖闈中輟邇臣越水澄清無俗慮
秋風蕭瑟助吟神分符共治俄經嵗屈指同年尚幾人
退鼓近來衰氣覺敢將詩酒敵東隣


　　寄新筠守毛維瞻大夫

　　倚廬聊見復睽乖憶遺詩筒字字佳為乏瓊瑤酬雅意
故慿筆牘寫離懷程賖越北層雲斷路入江南疊巘排
我望貽書何以報要將風誼屬吾儕

　　次韻許遵少卿見寄

　　頭上有霜添白髪囊中無藥駐朱顔堪驚積嵗加衰老
未省何時得退閒淵淨思臨浮石渚喧譁羞對武林山
君恩早賜俞音下即擁莵裘故里還


　　答前人喜杭越二守賡唱

　　吳越江分兩郡齋濤音朝夕聴風雷且陪故友閒賡唱
未遂先廬歸去來時節豐登饒皷吹湖山清曠見樓臺
中秋明月期公共萬里烟氛徹曉開

　　喜吳評少卿致政

　　春秋七十更踰期同甲同年世所稀未遂乞骸嗟我老
已輸先手羨公歸良朋集有湖山樂故里思無羽翼飛
預想俞音還印日鷺濤秋色上行衣


　　次謝許少卿寄臥龍山茶

　　越芽逺寄入都時酬倡珍誇互見詩紫玉叢中觀雨脚
翠峯頂上摘雲旗啜多思爽都忘寐吟苦更長了不知
想到明年公進用臥龍春色自遲遲

　　次韻程給事郡齋即事

　　望中吳越不為賖止隔濤江便一涯臺沼賜湖非俗地
蓬瀛標閣屬仙家僧居壁古多留句吏事庭虚只放衙
勝絶東方無復道當年元相有詩誇


　　次韻前人郡齋秋暑

　　老為鄉郡止偷安自愧仙蹤未易攀八面松陰籠古寺
三秋桂子下靈山良朋寄意詩篇裏高㑹追陪夢寐間
却憶㑹稽清曠處樵風朝暮若邪灣

　　觀寶林院塔偶成

　　寶山新塔冠山形心匠經營不日成突兀揷天三百尺
莊嚴容佛一千名下臨泉竇靈鰻蟄上拂雲端過鴈驚
入境行人十餘里指浮圖認越王城


　　次韻毛維瞻度支過杭見贈

　　吳民疲病漸攻治尋勝西湖不放稀秋後濤江増氣勢
夜深燈市鬬光輝望雲翻憶青山舊上印須添白髪歸
孝弟里閭松竹茂柴扉誰復羨朱扉

　　送姚源道郎中赴闕

　　我念同僚遽解攜贈言如古漫成詩二年别乗臨岐日
八月登槎上漢時莫阻十分斟釀蟻不須三嘆聽歌驪
還朝寵數應非次神聖方今大有為


　　寄致政范鎮郎中

　　分攜常憶禁門東四見光陰換嵗筩白玉堂中辭舊相
青城山裏訪僊翁當時大本從忠諫此日長年益道風
應惜西湖猶未到近來同賞有三公(謂趙少師)

　　杭州鹿鳴宴示諸秀才

　　秋闈賢詔出嚴宸郡國詳延在得人豹變文章重君子
鹿鳴歌詠集佳賓初聞素履稱鄉閈終起英名動縉紳
預想帝庭俱唱第寵光榮宴杏園春


　　遊元積之龍圖江湖堂

　　高堂遊賞興無厭況是江湖兩得兼白傅閣危猶下視
子胥濤逺更前瞻盤桓皷吹風光盛掩映烟波氣象添
太守老來難乆戀柯山朝暮欲歸潛

　　次韻程給事登蓬萊閣偶成

　　蓬閣下臨千嶂起㦸扉前對五雲開誇詩舊屬元之宅
叶氣今同老氏臺月滿夜疑僊子降風恬春喜故人來
近緣冗劇懷清曠夢裏東遊到幾囘


　　次前人遊鑑湖

　　湖治誰能繼後塵馬侯祠閤至今存(昔太守馬臻開鑑湖)窮源上
達僊翁井引𣲖旁通吏部園紅斾遍遊償素志畫橈歸
去近黄昏别懷屈指朞將半況屬鄉州役夢魂

　　次前人越州鹿鳴宴

　　郡國秋闈籲俊辰行修經治以名聞芳筵縹緲開三島
大樂諠譁徹五雲高桂折香期月窟祥星垂彩應天文
集英唱第麻衣脫得志無忘賢使君


　　次前人贈奉使高麗安燾宻學

　　為嘉航海北徂南雙節勤勞帝命銜日下亟馳傳詔使
江邊遙訝過洋帆才謀鋭若金曽礪徳操剛同玉更鑱
機務須賢應並用詩人莫惜詠巗巗

　　次前人遊梅山寺

　　上方金碧冠諸峯知是蓬萊第幾宫畫舫去尋湖面濶
危亭登望海門通梅仙舊説為真隠佛子新傳倡祖風
我憶前春曽遍覽至今來徃夢魂中


　　郡齋成寄前人

　　退公真静獨披襟尚愧前賢探道深零落交游難屈指
崇高軒冕不闗心未還印綬饒鄉夢猶倚湖山助老吟
訟銗虚空人事簡錢塘安得似山陰

　　屢乞致政詔答未允述懷

　　自愧孤忠荷聖慈恩榮懇向九天辭于今蒲栁衰殘日
好是雲烟放曠時玉闕累章煩賜詔瀫江兩槳蹉歸期
宵征自有高人笑漏盡鐘鳴曉未知


　　同毛維瞻度支遊烟霞洞

　　洞有烟霞寺掛牌武林竒處稱吟懷出城旌騎非虛徃
同里交朋喜得偕鷁首西征隨浪逺鴈行南過入雲排
恩隆魏闕朝天日寒晩鳴珂上禁街

　　武林閱兵

　　吳天霜曉弄寒暉金皷喧闐大閱時帳下萬兵聴號令
軍中諸將肅威儀采侯命中連三箭花陣分排卓五旗
愧乏韜鈐當重寄儒生初是學書詩


　　次韻程給事同孫覺學士楊憲景畧遊天衣寺

　　元是玉皇香案吏等閒吟笑即成文松廊駐節排千騎
山逕尋真步五雲諫院高風矜共賞憲䑓清論喜同聞
三賢一㑹誠難有歸暮休辭酒十分

　　遊戒珠寺悼右軍故宅

　　因山盛啓浮屠舍遺像仍留内史祠筆塚近應為塔塚
墨池今已作蓮池書樓觀在人隨逺蘭渚亭存世幾移
數紙黄庭誰不重退之猶笑博鵞詩


　　次趙少師叙感歎老

　　稟靈南極老人星貴得三公論道名被旨入陪郊祀禮
放懷來聴海潮聲朋從自古悠長少勢利令人鄙吝生
公獨乆要中外伏直將金玉比純誠

　　題孤山寺湖上閣

　　孤峯諸寺聳雲樓寺脚周環枕碧流和靖乆居勤賦詠
樂天臨别歎勾留拏舟直度閒千騎佩印重來僅十秋
預約前春掛冠去湖山閣好換休休(司空圖作休休亭云)


　　次程給事題法雲寺方丈

　　府公清眼照孤心結構仍誇壼奥深師悟趙州庭栢境
我知青嶺震雷音粟粘便是三千界草用曽為文六金
一滴曹源誰可測海門騰起浪千尋

　　寄酬蔡仲偃都官

　　守蜀思無羽翼飛所思東向瀫江湄山林適意君先手
軒冕辭榮我後時道阻八千通逺信年迎七十是歸期
故人恩意如金玉新得郵中數首詩


　　贈别周元忠秀才

　　吾里推高節行孤諸生師帳是䂓模窮經不治五畝宅
教子已為千里駒暫出林泉飛兩槳且陪風月賞西湖
了知富貴儻來物誰向浮雲問有無

　　次韻張僑慶毛維瞻得謝

　　里人迎候巷居稀未老先休世所竒兩頰朱顔公退速
(公年方六十八)滿頭霜鬢我歸遲(余年已七十一)優游豈顧千鍾禄収
拾如終一局棋飲食節調資夀祉願同山下有雷頤


　　武林冬至日即事

　　況是東吳大有年晨興佳氣滿平川魯臺紀瑞光諸史
漢殿稱觴慶九天鑾輅肅還禋禮畢雞竿高掲赦書傳
勾萌競達人知否占得羣陽一日先

　　次韻張著作過李虞部舊居

　　美璞藏山寶在沙急賢飛詔落幽遐直廬去講先儒業
斸逕空存舊隠家魏闕當時䝉雨露衡門今日鎖雲霞
鳴珂一顧踟蹰過山揜寒林夕照斜


　　贈講僧遇清

　　松檜成陰夾徑寒喧卑無路得相闗因嗟勢利方為市
故掩庵扉獨占山薄俗性隨紅葉變上人心與白雲閒
慇懃約我休官後深築隣齋數往還

　　次韻毛維瞻白雲莊三詠

　　掬泉軒

　　好山深處静開軒目送孤雲手弄泉枕石堂無金玉富
濯纓家有子孫賢初尋舊隠逢三伏已發新吟僅百篇

聞說夜分煩暑散涼飈渾似素秋天

　　平溪堂

　　亭號休休古退藏豈如溪上構虚堂坐邀城市真瀟灑
却謂江湖太𣺌茫下筆新題無俗事搘笻野服是家常
臨流最有清風快未見故人心已涼

　　眺望臺

　　治圃我依浮石灘築臺君占白雲山三秋一日登臨外
千里同風咫尺間峯黛陰晴長黯黯溜琴朝夕自潺潺

休官誰道何曽見林下如今兩處閒

　　信筆示諸弟姪子孫

　　進欲安舒退欲恬要將高行與文兼吾門自昔傳清白
聖世于今重孝亷孔氏性情歸利正仲舒仁義事摩漸
人生試看無聞者徒爾區區嵗月添

　　寄程汝玉秀才

　　鄉閭推服孝亷名謝絶辭闈樂太平黄巻不忘窮古聖
白頭無倦誨諸生安車未召人為晚束帛重來世所榮

況有知音賢太守懇章三度薦遺英

　　次韻梁浹瑞芝

　　聖旦求賢野不遺如公諸子定逢時黙期苑裏留丹桂
喜向門前獲紫芝香巳與蘭盈一室餌當同术有三枝
昔年書牖曽呈瑞報為登科衆所知(予明道中寓餘慶院結課芝草生書
牖上因題有靈芝如可採仙桂不難攀之句明年春果叨科第故云)

　　十八男㞦自温倅迎于鴈蕩温守石牧之以詩見
寄次韻


　　自諳趨拜力惟艱柯嶺歸休逺帝寰抱甕不能師老圃
驅車猶足訪名山魚書入手慇懃後鴈字排空杳靄間
多荷主人期我意謝公遺跡願躋攀

　　次韻台州姚舜諧見贈二首

　　解印全吳二載餘近來人楷事何如尋真徧賞台山後
假道行觀鴈嶺初把酒幸陪登帢幘(中子山別名)泛舟忻得
緩徒車别來早獲魚中素兩首新詩一紙書

　　過婺遊台又倦勤路旁馳看兩州民也知勝處青山舊

自恨來遲白髮新暫憩瀛宫求道侣載瞻方廣想仁鄰
貳車章句猶憐我為是雲泉無事人

　　遊鴈蕩將抵温州寄太守石牧之

　　霜風雙鬢雪鬖鬖物外尋真頓離凡子舍若非叨别乘
我車安得到靈巖碧窺秋瀑心同洗紅嚼山杷口似饞
多謝賢侯見招意數貽嘉詠與珍函

　　自温將還衢郡題謝公樓

　　鴈蕩周遊遂此過永嘉人物竟如何三賢籍籍風流守

(孫興公謝康樂顔　延之皆古之賢守也)一宿怱怱証道謌(予登無相禪師閣亦嘗撰賛留于塔
下)城脚千家具舟楫(郡裏外通江海民間悉置船舫尤便出入)江心雙塔壓
濤波因留子舍欣踰月歸去吾知所得多

　　將還三衢呈温守石郎中

　　尋山初為子來迎乘興隨潮入郡城心賞皆如逸老願
禮隆仍盡主翁情綵舟笳皷雙雙閙金地樓臺處處明
風物雖嘉難乆戀安車朝夕且西行

　　送鄭琰大夫赴建昌軍


　　三擁朱輪志少酬忠懷曽不為身謀桐江郡政居優課
柯嶺鄉評占上游里彦昔陪公共薦帝俞今幸我先休
分攜莫憚炎威盛到日清風一變秋

　　次毛維瞻溪庵

　　退訪雲山逺世塵結庵臺上古溪濱圍棊毎放爭先手
隠几能安自在身鷗鷺後前如舊物龜魚游泳不疑人
曲肱飲水真賢樂何用淵明漉酒巾

　　又白雲庵偶題


　　紅塵無跡到山家留待詩人大筆誇坐石與僧談翠竹
開樽邀客醉榴花鷗隨釣叟孤舟逺牛載村童一笠斜
占盡神仙瀟灑地清風明月有誰遮

　　湖北運使學士十二弟揚生日

　　原上分飛羨鶺鴒今遙荆渚昔離青誕辰一紀阻良㑹
慶席百杯新永齡對局毎思樵客斧爇香長奉老人星
辛勤五福康寧術見説時看内景經

　　送穆舜賓承議致政還鄉


　　清修平日得無慚學道勤行肯妄談軒冕諠譁公始悟
林泉瀟灑我先諳曽憐避弋雲中鴈每念纒絲繭裏蠶
畫舫西歸時節好春山如黛水如藍

　　送十七姪嶙承事赴任貴溪

　　百里囂䌓不易為乘時今去是鎡基直令爾邑成良俗
況自吾家有吏師却扇涼飈驚熱奪下車和氣覺春熈
綵衣迎養雙親志此樂人間更有誰

　　送任浩朝散赴鄱陽景徳鎮


　　十年留滯尚為郎樂道無愁解到腸去路溪山排古嶂
滿囊金玉貯新章休論富貴可求事況得神仙不死方
官罷錢塘好歸矣濯纓清自有滄浪

　　送范伯玉奉議赴闕

　　富貴於身有重輕平生忠鯁世知名不須勇事歸田計
況有常推報國誠通籍官聮分帝念慶門恩賞作親榮
一帆西上瞻天去九月霜風壯客程

　　題毛維瞻懶歸閣


　　溪流囘合引方池軒㩜前臨面翠㣲紫陌紅塵行不顧
白雲青嶂坐忘歸方榮即隠誰能繼未老先休世所稀
我昔凌晨登閣㑹主翁留散見蟾輝

　　生日高齋曉起示諸弟妹子孫

　　榮途四紀歴艱難宦政天恩許賜還曉起焚香清一室
夜來飛雪滿羣山詩筒逺到披郵置夀斚交行醉席間
弟妹五人三百嵗喜吾霜鬢尚朱顔

　　題濯纓亭


　　静處高齋晝杜門溪亭來往問開樽釣臺逸老心非傲
浮石仙人跡尚存對岸烟林雙佛寺隔灘風笛一漁村
濯纓豈獨酬吾志清有滄浪示子孫

　　題葉坂梁氏南齋

　　我愛黌堂用意精義方垂訓為趨庭學攻白玉須成器
教積黄金不似經滿架簡編終嵗樂擁門松竹四時青
諸生有遂登榮者一月光能掩衆星

　　㑹燕溪亭示同席


　　新構園亭好客過塵緣都不問如何愛吟瀟灑封侯句
恥詠滄浪濯足歌莫笑杯盤常藉草且觀舟楫半隨波
子知此樂無涯否盡是天恩與幸多

　　哭康守趙師旦

　　五月炎方祲氣浮賊鋒殘忍入康州肯抛孤壘偷生去
誓禦羣蠻竟死休沒世不名賢者恥長年為辱古人羞
嗟嗟潛叔今何恨憤血忠魂勁草秋

　　寄處州太守徐大夫


　　潛山西畔紫溪邊林下相逢豈偶然撫掌急於雲裏電
囘頭還似火中蓮黄花翠竹年年色明月清風夜夜天誰
謂故人相去遠好溪長與慎江連

　　題真岩寺

　　一炷清香一解顔幾生修得到林間朝無事也夕無事
坐看山兮行㸔山梅玉破香供宴坐松風奏曲度禪關
靜思四海五湖客雖有黄金無此閒

　　清獻集巻四

