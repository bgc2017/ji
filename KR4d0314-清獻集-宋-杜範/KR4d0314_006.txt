







　　欽定四庫全書

　　清獻集巻六

　　宋　趙抃　撰

　　奏議

　　奏疏論邪正君子小人(至和元年九月二日)

　　臣聞欲治之主得人其昌左右前後皆盡賢正也謀謨
讜言皆盡延納也忠厚鯁亮之士日益招來便佞詭姦
之徒日益摧縮號令風化日益流布朝廷中外日益尊

安若然富夀之域坐躋太平之象立見噫左右前後者
不得賢正之人而為之輔翼雖堯之癯瘠舜之孜孜夏
禹之克勤文王之不暇食末如之何也已漢劉向謂正
臣進者治之表正臣間者亂之基誠哉是言也在易君
子道長小人道消於卦為泰其繇云上下交而其志通
也正臣非君子歟反是則於卦為否矣否之繇則曰上
下不交而其志不通内小人而外君子邪臣非小人歟
此言為天下者宜進君子而退小人也明矣谷永所謂

帝王之德莫大於知人者其有㫖哉夫南面而聽天下
也公卿百執事雜然滿前孰為正孰為邪孰為君子孰
為小人在聖人明視而聰聽之精擇而慎揀之真偽明
白人焉廋哉大抵輔相樞機之任得正人也得君子也
然後同德而同心也則其下所謂邪者小人者靡然相
與俛首帖耳以去而徘徊所留亡幾矣鑒觀古昔信史
備存有虞大聖人也任十六相世濟德美檮杌饕餮流
竄四裔民至于今稱之無窮周成哲王也善有旦奭則

信之不貳惡有管蔡則誅之勿疑故年七百而世三十
也始皇惑高斯之佞不能奪忽叔孫之才不能與秦嬴
之敗曾不旋踵元帝知恭顯之姦不能擯愛蕭望之之
賢不能用炎漢之運從而衰下唐太宗納房杜王魏之
切議誅侯君集張亮之兇僻遂成貞觀之治天皇聽敬
宗之附㑹戮無忌之忠良終有易姓之禍其後元振朝
恩之擅權元載盧杞之竊位代德之世其危殆相繼不
絶如綫兹誠用人之得失莫不繫國之安危間分兩塗

不可不辨恭惟陛下以上聖之資御神器之重開納忠
讜繼承祖宗數路以取人一德以求治然而邇來日星
謫見聖衷焦勞蝗潦為灾民力彫弊帑庾空窘戎狄窺
覦官冗兵驕風俗奔競今將治其弊安其危豈一人獨
運於巖廊之上而能致之哉當此時也謂宜博選忠直
方正能當大任世所謂賢人端士者速得而亟用之位
于丞疑輔弼之列朝夕獻替得嘉謀嘉猷發為號令使
天下耳目聞見太平之政在今日爾臣不勝大願願陛

下宸斷不疑舉正以却邪陟君子而黜小人有為於可
為之時無因循後時之悔則天下幸甚宗廟之靈社稷
之福此其時也臣遠賤之迹愚無所能惟思死節一誠
上報陛下採擢覆幬之德萬分一二臣無任許國竭忠
激切待罪之至

　　奏状辨楊察罷三司使(九月)

　　臣竊見近日除楊察罷權三司使轉户部侍郎提舉集
禧觀公事臣風聞因百姓張夀於三司指論皇城司親

事官取受内香藥庫公人錢物公事三司勾追被論人
不得緣此事由遂罷察三司使中外傳聞無不喧駭伏
緣三司領天下大計實朝廷委任重臣之地豈宜輕議
去就以為察若有罪被黜不當更轉官資察若本無罪
犯不當忽即罷去置之散地洶洶人情不能無惑今若
止以皇城司爭論公事遂爾黜廢恐非朝廷進退近臣
之體伏望陛下特賜宸斷辨察有無罪犯明示中外若
果無罪即乞追還新命且令仍舊職局如此則上全國

體下息人言臣備位憲司不敢緘黙

　　奏状論置水逓鋪不便

　　臣竊聞近差馬仲甫計㑹淮南發運使相度創置沿河
水逓鋪兵士牽傳綱運舟船等事臣昨通判泗州備諳
沿汴至京轉輸軍糧斛㪷體例久來頗甚允當國朝仰
給東南六路歳計發運司每年管定上供粮米六百五
十萬碩未嘗闕絶蓋能謹守祖宗條貫法度只委本司
差撥兵稍支破水脚工錢口食不至失所今若輕議創

新改法沿汴起蓋營房招集兵士數萬泗宿亳宋間累
年灾傷大成騷動一則尚恐招集兵級猝難滿數二則
慮兵役朝夕徃返牽挽舟船既無休息疲苦勞頓之後
不惟多致逃亡生事亦便壅遏住滯綱運自春夏水通
未敷本司元額斛㪷間即已霜降水落又須隔歳不前
萬一遂使軍儲乏絶臨時噬臍如何更作處置壊大計
者無甚此舉欲乞朝廷速降指揮下淮南發運司且依
舊例施行免向去敗事(下發運司)


　　奏劄乞放泗州酒坊錢(九月)

　　臣昨通判泗州日伏見本州臨淮招信旴眙三縣有百
姓衙前元係慶厯二年敕根究到買撲村酒坊埸淨利
錢共二萬四千餘貫續准慶厯五年十一月敇節文今
日以前先降指揮令百姓及衙前人送納交賣酒坊錢
條貫更不施行其所根究到酒埸淨利錢數更不催納
至皇祐四年内知州陳式不曉敇意却行㸃撿勘決干
繫人仍下三縣督責監催元欠人送納交坊錢數入官

前後催理錢五千餘貫外尚有一萬九千餘貫無可送
納臣為見已該慶厯五年十一月條貫更不施行灼然
明白不當更須追催本州未敢一面除放又牒鄰近滁
濠宿等州勘㑹得似此人戸所欠淨利酒錢例各依敕
除放去訖獨有泗州只因陳式不顧條貫惟務聚斂刻
削細民反行監催為已勞績本州曾於去年六月内具
此因依申奏䝉送三司有司之吝未即放免至今本州
却且追勾理納竊緣淮南比年灾傷不易百姓等為此

無名欠負破蕩財産填納不足至有死亡逃竄者州縣
枷錮欠人骨肉追及親鄰窘貧無聊嗟怨滋甚臣謂朝
廷渙汗之號已行欲乞特降指揮下泗州所有人户見
欠上項酒坊錢一依慶厯五年内敇條並與放免所貴
疲民漸蘇感召和氣(下三司)

　　奏状論北使到闕

　　臣竊聞宻院劄子下張掞須管契丹人使今月二十五
日禁樂前到以臣所見温成皇后葬事如典禮制度該

得禁樂雖人使來固無所避如未得合宜亦當速務更
張若北使塗中因故遷延須令張掞催督尅期到闕或
萬一不即依禀别形語言於國大體虧損不細欲乞速
降指揮再付張掞從容接伴一如常儀亦朝廷所以示
閒暇持重難測之一端也

　　奏状乞緝提匿名文字人(九月十日)

　　臣竊聞近日有以匿名文字印百餘本在京諸處潛然
張貼謗讟大臣聞達聖聽此當有姦邪險陂忌刻無賴

之輩惑亂用間搖動朝廷亟欲中傷陛下近輔者之為
也脫使憸狡之計萬一得行則臣恐陛下當所信用宰
執公卿而今而後人人徇黙憂畏不測無所措手足矣
以臣料其傳寫雕印謗書百餘本遍布輦下似非一二
人能獨為之雖已下開封府出榜厚賞緝捉至今已是
多日未獲臣欲乞更賜指揮於南河北市要閙處樁垜
一色見錢并預出空頭宣勅示人果決必信所貴速得
敗露才候有人告首得實便仰即時給付充賞仍令有

司子細鞠訊根窮惡黨臨時取㫖法外重行處斷如此
施行則足以安輔臣惶惑之心沮小人隂賊之計中外
幸甚

　　奏状乞改差以次臣僚監䕶温成皇后葬事

　　臣伏以國家禮制隆殺從宜本緣人情匪自天降規模
法式中外觀瞻得之則取重朝廷失之則貽誚天下臣
伏覩温成皇后禮葬初命參知政事劉沆為監䕶之職
當時物論或未為非今沆爰立作相謂宜立須改差奈

何重惜更張膠固不變風憲論列陛下所宜留神相臣
懇辭陛下所宜開可上守祖宗之軌範下從臣子之讜
言念公相燮理之非輕俾后妃終始之如禮伏況自啓
&KR1148;祭窆制度繩墨一切辦集定無闕事其監䕶職除宰
相外欲乞速賜改差以次臣僚免使虧本朝之典禮取
後代之譏議臣寫誠瀝血所難盡言伏惟陛下思之慎
之特賜采納則天下幸甚

　　奏状乞不許虜使傳今上聖容


　　臣風聞契丹泛使堅求傳寫聖容歸示本國又云候同
去正旦使來亦齎彼主所傳神進獻朝廷雖未俞允臣
下豈能遑寧晝省夕思大為不可伏自南北和好僅五
十年然賜與萬數固多而華夏禮法猶在豈容渝動信
誓妄行干求深惟廟堂自有謀算如向時嘗借樂譜前
日將進夀觴陛下皆能照其譎詐沮彼狂率今之所請
益又可駭况非彼書語及只是黠使口陳伏望陛下宻
令館伴楊察以直詞拒之命中書宻院以常禮遣去庶

幾戎人之議無輕中國之心則聖神何憂臣子不辱中
外幸甚

　　奏疏論契丹遣使無名(十月一日)

　　臣伏見河北通和歳歴寖久使人徃復禮有常數近者
彼庭遣蕭德輩不時而來奏記旅實外又即别無事端
雖中外人心稍安然戎狄情偽難測或觀望釁隙或窺
覘盛衰桀黠貪惏自古無信昔漢文帝與匈奴和親厥
後繼入邊境故賈誼有太息慟哭之説唐德宗許吐蕃

盟㑹至時竊發平涼故渾瑊有狼狽奔遁之事初皆甘
言厚意終乃背約渝盟今契丹使來無名其勢未已僥
求不一詭詐百端稱息兵以怠我師幸重賂以困邦賦
其意不淺其可忽諸傳曰居安慮危又云有備無患不
可謂邊隅未擾即示晏安之懐不可恃風塵未驚遂為
苟且之計伏望陛下留神鑒古宻諭輔弼近臣講求捍
禦之策今沿邊急務者莫先乎擇將帥練士卒備軍實
擇將帥則才能者留疲懦者去練士卒則精勇者進驕

惰者退備軍實則邊氣壯人心安三者有禦萬一猝然
冦警我何懼哉頃歳西師未興之日士大夫有横議及
此者人皆竊笑鄙易之指為狂狷不祥之言烏肯動心
預為之防一旦延安驚擾臨時措置失次中外不勝其
弊臣今之言未必非當時狂狷不祥之言也至愚憂國
無所諱避伏惟陛下如天聽卑取千慮一得之説奮乾
剛之德發先見之明審思而力行之則宗廟社稷之福
也


　　奏状乞勘斷道士王守和授籙惑衆(十月四日)

　　臣竊聞有信州龍虎山道士王守和見在夀星觀内寄
居昨秋中曾糺集京師官員百姓婦女等一二百人以
授符籙神兵為名夜聚曉散兼近日此法寖盛傳布中
外沸騰街坊又欲取今月十五日夜於本觀登壇聚衆
作法希求金帛惑亂風俗豈宜輦轂之下容庇妖妄之
人深属不便臣欲乞特降指揮下開封府捉搦勘斷押
回本鄉免致勤民生事(下開封府押歸本州)


　　奏状論禮院定奪申明用空頭印紙

　　臣竊見自來朝廷凡所干涉禮典事並送太常禮院定
奪申明務令得體適中示不欲專也其本院知判官不
下八九員近日有司承授行遣多只用空頭印紙寫成
文字本院官或有議論未同或則未遍呈覆即不更候
簽圓只胥吏輩回書填名銜申發既虧國體豈恤人言
今來有禮生元介等見為代署事發逃避係開封府根
究施行次臣欲望聖㫖特賜指揮禮院今後但承准朝

廷定奪禮法等事不得更用空頭印紙並須知判官員
公共商確親署議定文書臨時用印申發免紊彜章所
是見今元介等公事亦乞嚴賜催促開封府早令勾追
勘斷結絶(下中書斷禮生等各贖銅放)

　　奏状乞差馬遵充發運使

　　臣伏聞許元奏請乞罷免江淮等路發運事緣元自授
本司判官至副使已及二年東南大計毎歳六百餘萬
上供未嘗有一闕誤今朝廷如以元久次多病允其所

請即須又得有才幹直如元者俾代其任以臣愚見能
繼元職任者莫如再用馬遵也遵亦自本司判官至副
使歴三四年無不通曉六路漕輓利害事事辦集其心
計才力不在元下今若使遵與王鼎協力並濟則制置
幹運號為得人况京畿輔近兵屯甚衆厫庾仰給率資
東南萬一朝廷失於擇人則發運司紀綱一隳軍儲誤
事至時雖復更張亦須更三二年整頓方得及舊伏望
聖㫖指揮如令許元罷免即就差馬遵充置發運使免

貽後悔

　　奏状乞減省益州路民間科買(十月)

　　臣竊聞益州路奏報恐為蠻寇侵軼雖已有禦備然臣
以愚見謂宜先寛民力使人心安和即無他虞也今具
本路有科配民間不便等事畫一如後

　　一毎年轉運司下益蜀等州科買官布毎一匹只支
與大錢三百至四百文其布實直毎一匹計大錢
八百至一貫文多是貼錢買納自慶厯以來毎歳

又更増添買納萬數民間困乏不易

　　一毎年轉運司准朝省指揮下邛蜀等州織買九璧
大綾毎匹支與絲并手工只共算計大錢二貫文
上下彼人户每匹却用大錢六七貫文轉買納官
累年亦是増添匹數科織民間大為騷擾

　　一毎年轉運司於轄下州軍用人户合納苗米毎七
八㪷折納官絹一匹毎歳米賤毎一㪷只直大錢
二百至一百三四十文以下官絹每匹直大錢三

貫以上州縣促限督責人户賤糶米貴買絹輸納
艱阻弊苦百端折納萬數益多民間轉見貧窘

　　右謹具如前臣昨知蜀州江原縣日備見民間科納之
際憂愁亡聊兼體問得寶元以前本無如此浩大數目
伏望陛下仁聖特賜矜恤下本路鈐轄轉運司共同體量
於折變科配買織疋帛萬數内減放一半以上庻幾寛
遠方之民

　　奏劄乞差填殿帥(十一月三日)


　　臣伏見自來殿前馬步軍各有帥副共六員今殿前只
許懐德馬軍惟范恪外又復兼管步軍其餘都指揮使
虞候見差出四員夫禁衛士旅衆多全藉忠幹有心力
帥副分頭部轄訓練精强以壯朝廷之威今來在京見
闕四員伏望特賜指揮抽還供職或别選差填補所貴
專各管勾軍政免致急闕誤事

　　奏劄論湯夏不合權開封府判官

　　臣伏覩已降勅差湯夏權開封府判官竊縁湯夏素無

士譽兼近患耳重浩穰之局須藉察獄聽訟以區别枉
直况上件差遣乃是職司鎡基如將來遂除夏職司則
外部州縣豈免受弊伏乞朝廷特賜指揮罷免仍别差
清强官權開封府判官(下理省府資序)

　　奏状論除吳充知髙郵軍不當(十一月四日)

　　臣伏覩已降勅差鞠真卿知淮陽軍呉充知髙郵軍然
以真卿曽有奏請惟充外補名則不正竊聞朝廷以充
近移牒禮院手分代署事情涉虚偽目為憸邪遂爾左

降伏緣自禮院有此用印紙代署公事以來臣即嘗論
列雖禮生等量行贖罰蓋是未經勘劾所以真偽不分
臣愚伏乞追索元初代署始末一宗公案差清强官置
司根勘如充等顯屬誑枉即行黜降未晚若禮生等公
然作過并乞依法條科决使罪状明白衆所共知則至
公之朝無濫罰之議

　　奏状論薛向酬奬僥倖(十一月二十二日)

　　臣竊聞近降勅差虞部員外郎薛向在京剗刷庫務閒

雜物色送賣場出賣候了與賣場監官一例酬奨緣向
嘗以鄜州水灾㣲效朝廷推恩已令指射知州差遣候
二年即與陞陟實為優異今未授差遣間若更理賣場
酬奨乃是重疊連併恩賞太為僥倖况見今朝行中多
有才幹不曽經陞陟之人未蒙差使似失均中臣欲乞
指揮所示薛向且依前降恩命外補其根括閒雜物差
遣特賜下三司别令舉差常朝官中有才幹未經陞陟
之人對替所貴賞典無偏或只乞改差逐部判官公共

管勾自可辦事(下三司别差官替下薛向)

　　奏状乞寝罷石全彬陳乞入内副都知等事

　　臣伏覩已降勅命除石全彬授宫苑使利州觀察使仍
與觀察留後請受寵數便蕃固已加等今又聞全彬未
即祇受别更攀援體例妄行陳乞職任竊緣全彬自管
勾温成皇后葬禮以來朝廷重疊賜與不少今其事畢
復乃優轉官序豈宜畧不知足尚肆僥求中外聞之喧
沸嗟駭臣愚欲望陛下特降聖㫖指揮石全彬且依前

勅處分所是今來别有陳乞入内副都知等事一切並
賜寢罷(罷副都知)

　　奏状乞下淮南路應人户買撲酒坊課利許令只
納見錢(十二月一日)

　　臣竊見諸路州軍係官監酒埸許人户認最髙課額買撲
趂辦送納官錢於公大為利益者以其能減省官中米
麯物料并監專兵夫請受一切費用而得月入淨利錢
獨淮南一路買撲坊埸最為浩瀚只自皇祐二年後本

路轉運司擘畫令酒坊人户將課利見錢變轉作米麥
毎一㪷於市價上明減下三二十文科折赴逐州倉送
納其所定斛㪷價利既巳大段虧損人户及乎輸納之
際不惟倍備脚乘例用加耗量入以此縻費幾及一倍
遂使近年真揚濠泗等州酒户破竭家産陪納官錢負
欠積壓須至閉罷不免官中却自開沽重成勞費此其
無他蓋向時漕司見一時之利而忘久長之計耳是則
前日所得者寡而今日所失者多矣臣愚欲乞朝廷特

降指揮下淮南路應人户所買撲官酒坊見今未曾閉
罷者許令依舊將課利只納一色見錢入官所貴公私
久遠利濟(下淮南轉運司免折)

　　奏状論宰臣從人捶殺婦人乞下開封府勘鞫(十二
月九日)

　　臣竊聞開封府昨有婦人一名被宰臣下導從人以他
物擊損頭骨自宋門街傳送出曹門外係所由謝成等
交割至䕶國院側致命身死已曽差官檢覆經今僅及

半年其本縣並不畫時追勘申解却只監勒地分耆壯
出外迤邐尋究顯是有所顧避乃欲拖延歳月伏縁性
命事重豈容京輦之下白日無故捶殺平人枉濫如此
官方不為理雪深可痛憤伏望陛下特賜指揮下本府
句追干連人送所司勘鞫庶幾寃命有歸以召和氣(下開
封府根究)

　　奏状乞罷孫惟忠充髙陽闗兵馬鈐轄(十二月十二日)

　　臣伏聞差孫惟忠充髙陽闗路兵馬鈐轄仍轉使名竊

縁惟忠歴官以來過犯不少一次勒停一次編管一次
衝替近自杭州都監又經體量降黜今來既得黄河都
大提舉差遣未久何乃驟&KR0574;陞陟任用又即優改官資
如此則是有過無功之人翻得不次酬賞通巧佞之路
開僥倖之門外議紛紜皆以為惟忠要結權貴宻行請
託此風遂熾大為不可臣愚欲望陛下特賜指揮寢罷
惟忠新授恩命亦沮惡勸善之一端也(詔只充都監差遣)

　　奏劄乞止絶高齊等出入權要之門(十二月十三日)


　　臣竊以司天臺之局其星辰變異氣候差殊歲時吉凶
人事休咎居是職者無不盡知國家固宜慎宻而防閑
之也近聞髙齊苖達等輩多於權要臣寮之門出入無
節深屬不便臣欲乞朝廷特賜指揮檢㑹司天臺元初
約束條貫嚴行止絶免致惑衆生事(下司天臺監常切覺察)

　　奏劄乞牽復陸經舊職

　　臣伏見大理寺丞陸經頃因鄉里借錢并與官員聚㑹
等公事勘斷止得杖一百罪又已該赦釋放當時有勘

官王翼於事外上言誣搆遂貶經袁州十年江淮六次
恩赦子母萬里今始生還同時被謫之人例各仍舊職
任惟經未䝉牽復前後累有近臣奏雪惜其遺才昨聞
已降聖㫖下審官院與除江南小處通判僅已涉歲本
院止今都未有闕食貧羇旅深可憫恤其人為性恬退
未嘗自陳臣若不言則至公之朝無由知此寃滯甚傷
和氣臣伏望聖慈特賜推恩牽復舊職或與江淮兩浙
路分一州郡合入差遣所以伸無辜勸自新也


　　奏状論三路選差

　　臣竊見審官院係選河東河北陜西三路親民差遣其
官員曽犯私罪杖以上公罪至徒者更不預選縁今京
朝官中員數至多其間有偶曽犯上項公私罪縱後來
能改過自新亦永不得預前路分任使或雖是鄉里必
也無由得歸情有重輕法宜矜恕臣伏覩明堂赦書節
文今後應係選差職任令主判官審擇人才參校履歴
不得以公私輕過便隔選差如須合立定選格即仰本

院别行詳定聞奏乃是朝廷欲得任官之法寛不遺才
後來審官院却指定上項刑名比舊益増阻礙臣愚欲
乞所係三路選差去處京朝官曽犯私罪徒以上公罪
至流方許隔下只是於原降指揮内移換公私過内杖
徒二字為徒流字外别不衝改前後條貫伏望聖慈特
賜指揮施行

　　奏状論宰臣陳執中家杖殺女使(十二月二十四日)

　　臣竊聞宰臣陳執中本家捶撻女使迎兒致命身死開

封府見檢覆行遣道路喧騰羣議各異一云執中親行
杖楚以至斃踣一云嬖妾阿張酷虐用他物毆殺臣謂
二者有一於此執中不能無罪若女使本有過犯自當
送官斷遣豈宜肆匹夫之暴失大臣之體違朝廷之法
立私門之威若女使果為阿張所殺自當擒付所司以
正典刑豈宜不恤人言公為之庇夫正家而天下定前
訓有之執中家不克正而又傷害無辜欲以此道居疑
丞之任陛下倚之而望天下之治定是猶却行而求前

何可得也頃中晏殊嘗以笏擊從人齒落陛下不以殊
東宫之舊而輕天下之法故即時罷殊樞宻院出知應
天府今執中連綿病告堅求乞骸進無忠勤退失家節
伏望陛下特賜宸斷允其所請罷免相位台鼎瞻望之
地宜擇有賢德宰相朝夕翊亮大政則陛下垂拱仰成
無焦勞之念矣臣不勝區區為國納忠之至

　　奏状乞勘鞫潭州官員分買客人珠子(十二月二十六日)

　　臣竊聞昨有廣州姓戢客人一名至潭州身死隨行有

珠子約重五斤元計價錢三千餘貫却是知州任顓及
本路轉運判官李章并潭州官員等只估作四百餘貫
分買入已後來客人本家經三司陳論本司行遣追索
到上件珠子訖所可駭者虧價違條買珠犯罪之人各
已轉官移任即不委所司将此一件公事拖延一年如
何至今尚未見根鞫結絶臣欲乞聖慈特賜指揮嚴切
催促勘斷施行以警貪猥之吏(下湖南提刑司差官取勘)

　　奏状乞罷周豫召試館職


　　臣竊聞召周豫試充館職緣豫素乏時才兼無士譽在
大名幕府日以阿諛昵狎結人之知故宰臣陳執中因
而舉奏夫朝廷待才用之地館閣是清要之局凢預選
者號為登瀛苟非其人則公議不許伏望陛下特賜宸
斷罷豫恩命以破邪僥之黨激知恥之風

　　奏状乞差替齊廊勘劾宰臣陳執中家杖殺女使
(至和二年正月一日)

　　臣伏聞已差太常少卿直史館齊廊勘宰臣陳執中家

杖殺女使本宅勾當人申報迎兒逃走病死不同等縁
廊近患心臓不安至今尚未痊損推辨寃獄須藉得人
臣愚欲望聖慈特賜指揮於臺省或常參官中别選剛
正强明有心力臣寮一員差替齊廊勘劾所貴得見人
命歸著人情不偏(改差張昇勘)

　　奏疏論灾異乞擇相(正月二十一日)

　　臣伏見自去年五月以來妖星遞見僅及周稔至今光
耀未退此谷永所謂馳騁驟步芒燄長短所歴姦犯其

為謫變甚可畏也又去冬連今春京東西路及陜右川
蜀諸郡旱暵不雨麥苗焦死民既艱食冦攘必興此京
房所謂欲徳不用兹謂張厥灾荒其為灾沴復可懼也
邇來岠嵎山谷驚裂有聲他郡數處地亦震動此伯陽
所謂陽伏而不能出隂迫而不能升盖土失其性其為
灾異益可駭也夫燮調隂陽者三公之職天戒若曰陛
下左右輔弼當得忠賢剛正之人為之乃可以召至和
之氣消未萌之禍不然何以妖星謫變也旱暵灾沴也

地震祥異也三者咎應粲明如是之著耶臣愚伏望陛
下謹天之戒應天以實取天下公議與天下瞻望之所
謂賢人君子者陟之使居廟堂之上責以三公四輔
之事業委注而仰成之若然則隂陽以和灾異以消
朝廷清明邊境畏服太平之風可翹足引領而待之
也臣朝夕思慮載惟擇賢命相係國家休戚治亂之
本伏望陛下慎重之然後發聖斷力行而不疑則宗
廟社稷之福天下生靈之幸臣無任竭節納忠待罪

屏營之至

　　奏状乞一就推究陳執中家女使海棠非理致命

　　臣竊見近者宰臣陳執中家杖殺女使迎兒事見於嘉
慶院勘劾次今又聞執中家有女使海棠一名亦是非
理致命今月八日已係開封府差官檢覆本人身上箠
决痕損不少道塗喧傳盡云因執中家嬖人阿張凌虐
致死然則臧獲雖賤其如性命非輕當與辯明以伸寃
濫臣職在彈舉不敢循黙以孤朝廷耳目之任伏望聖

慈特賜指揮下嘉慶院制勘所一就推究海棠身死不
明公事亦所以示陛下明聖仁恕不欲使一物失所之
意也天下幸甚

　　奏状乞下陳執中發遣干連人

　　臣竊聞嘉慶院推勘公事勾追照證厮役等輩宰臣陳
執中公然占據不即發遣緣詔獄之設朝廷所以示無
私於中外今若不攝干連之人執証照據則法不得立
事不得明寃不得伸情不得盡若然則不獨曲撓國政

亦何以表至公於天下也臣愚欲伏望陛下特賜指揮
下陳執中凡制勘所勾追合要照証干連人等須得畫
時發遣應付責免淹延詔獄騰沸人言

　　奏状乞正陳執中之罪

　　臣近累次彈奏陳執中家杖殺女使迎兒并海棠自縊
别有痕傷不明及家聲狼籍屢在假告占據奴𨽻違拒
詔獄等未䝉指揮施行今竊聞制勘院更不依條追攝
合要照証人便乃只據單詞隠忍而罷不顧公議但酧

私恩遂使衆口沸騰攸司舉駮且法者祖宗之所繼承
朝廷之所遵守小足以律愆謬大足以摧姦邪用是以
澄天下者久矣伏惟陛下以仁聖臨御不宜不慎惜之
也今執中身為輔弼手持權衡很愎任情殺虐無罪始
則得請制獄即差近臣終則黨占厮役遂爾中輟奈何
執中以一身之私恃陛下之節負陛下之寄屈祖宗繼
承朝廷遵守之法可不念哉可不痛哉萬一此後權臣
復有犯法者雖欲窮究推劾之設若引以為例則臨時

如何處置法不得立自今日始矣臣愚伏望陛下發乾
剛出聖斷正執中之罪決中外之疑示天下之法不為
柄用之臣所屈撓也至如執中不學無術措置顛倒引
用邪佞招延卜祝私讐嫌隙排斥良善此等事則天下
之所共聞陛下之所洞曉臣固不敢一一條奏慮煩宸
聰臣孤危之迹待罪憲府不識權要之難犯不知刑旤
之易招惟意乃心報陛下之恩一有補於朝廷雖死無
悔臣無任&KR0548;迫屏營之至


　　奏疏乞罷免陳執中(二月十二日)

　　臣近累次彈奏宰臣陳執中興廢制獄乞正其罪嘗言
執中不學無術措置顛倒引用邪佞招延卜祝私讐嫌
隙排斥良善很愎任情家聲狼籍之事伏恐陛下猶以
臣言為虚至今多日未賜省納臣若不概舉一二明白
條陳即是臣自為安全苟且之計既負陛下耳目澄察
之任又得憲臺瘝官失職之罪致臣偷生惜死不忍為
也臣嘗謂執中不學無術者輔弼之任須通古今寡識

少文則取誚中外至如去年春正以後制度禮法率多
非宜蓋執中不知典故惟務阿䛕熒惑宸聰敗壊國體
又祖宗朝除翰林學士素有定制豈宜過多今執中既
不師古又不詢訪博識之士惟愚暗自用遂除至七員
此執中空疎宜罷免者一也臣嘗謂執中措置顛倒者
朝廷差除動守規範執中賞罰在手率意卷舒至如劉
湜自江寧府移知廣州最處烟瘴重難之地而湜被命
遠行待制之職仍舊及向傅式自南京移知江寧府既

是優安近便之任乃轉傅式龍圖閣直學士又吳充鞠
真卿摘發禮院禮生代署文字等事人吏則贖金免決
呉充鞠真卿並降軍壘此執中繆戾宜罷免者二也臣
嘗謂執中引用邪佞者中外委寄當擇賢才館閣清官
豈容憸巧而執中樹恩私黨不顧公議至如崔嶧非次
除給事中移知鄭州鄭州尋罷而給事中不奪所以今
來嶧治執中之獄依違中罷以酬私恩又執中嘗寄嬖
人於周豫之家而豫姦諂受知執中遂舉豫召試館職

此執中朋附宜罷免者三也臣嘗謂執中招延卜祝者
夫宰輔事業聖君倚毗宜為國家廣納賢善而執中之
門未嘗待一俊傑禮一才能所與器者苗逹劉扑劉希
叟之徒所預坐者普元李寧程惟象之輩奈何處台鼎
之重測候灾變窮占吉凶意將奚為衆所共駭此執中
頗僻宜罷免者四也臣嘗謂執中私讐嫌隙者攸司之
法天下公共執中輕重出已喜怒任權至如邵必知常
州日詿誤決人徒刑既自舉覺復㑹赦宥又該去官遷

官執中素所惡必乃罷必開封府推官落館職降充邵
武軍監當後來有汀州石民英勘人使臣犯贓杖背黥
靣配廣南牢城本家訴雪悉是虛枉却只降民英差遣
以邵必比之民英則民英所犯絕重而斷罪遂輕邵必
所犯絶輕而斷罪反重縉紳議論至此無不嗟憤扼腕
此執中舞法宜罷免者五也臣嘗謂執中排斥良善者
夫正人讜議邦家之光執中隂險中傷欲人杜口結舌
吕景初馬遵呉中復彈奏梁適適既得罪出知鄭州吕

景初輩隨又逐去有行行及我之語馮京疏言呉充鞠
真卿刁約不當以無罪外黜充等尋押發出門又落馮
京修起居注使朝廷有罪忠拒諫之名者由執中也士
夫喧譁于今未息此執中嫉賢宜罷免者六也臣嘗謂執
中很愎任情者夫仁澤之及昆蟲不遺自陛下仁聖臨
御三十餘年常恐一物失所而執中人臣之家恣行虐
害雖臧獲甚賤亦性命不輕如女使迎兒纔十三歲既
累行捶撻從嬖人阿張之言窮冬裸體封縛手腕絕其

飲食幽囚扃鎖遂致斃踣又海棠一名因阿張打決逼
脅遍身痕傷既而自縊身死後來又女使一名髠髮杖
背自經不殊亦係開封府施行凡一月之内殘忍事發
者三名前後幽寃閉固不少因而興獄尋自罷之厚顔
復來無所畏憚三尺童子亦悉鄙誚此執中酷虐宜罷
免者七也臣嘗謂執中家聲狼籍者夫正家刑國明哲
所為非禮能言古今共恥執中帷薄醜穢門梱混淆放
縱嬖人信任胥吏而又身貴室富藏鏹巨萬視姻族輩

如行路人雖甚貧窘不一毫賑恤縉紳語及共所赧慚
道途喧傳相與嗟嘆此執中鄙惡宜罷免者八也今執
中有是可罷免八者奈何不識亷恥復欲居廟堂之上
其意非他是欲恩所未恩讐所未讐上損仁明下快私
忿而然爾方今天文謫見未退朝廷紀綱未立財用匱
乏官師衆多敵驕無厭河決未復兵伍冗惰民力疲敝
當此之時正是陛下進賢退不肖之時也臣不勝大願
願陛下留神為祖宗社稷計為率土生靈計正執中之

罪早賜降黜取中外公論天下之所謂賢而有德業者
陟在公台之位委以股肱心腹之寄同德一體謨猷出
納布號令宣風化俾四方元元洗耳拭目聞見太平之
政豈不善哉豈不盛哉臣非不知循黙顧避䛕佞迎合
者速致富貴危言犯顔干忤權要者立被投竄臣所念
者為身計則狂為國計則忠不愧古人之所用心不辜
陛下之所任使干冒旒冕甘俟誅戮臣無任待罪激切
屏營之至(詔邵必復職知髙郵軍呉充鞠真卿刁約吕景初馬遵召還馮京候修注有闕呉中復候

臺官闕牽復)

　　奏劄乞省覽彈陳執中疏(二月十三日)

　　臣昨日拜疏條奏宰臣陳執中可罷免者八事臣待罪
憲府不避誅竄者惟欲死節舉職論報主恩也伏以萬
機至繁朝廷至重宗廟至大生靈至廣故輔相之任係
國家休戚得其人則天下安不得其人則天下危矣伏
望陛下留神注意將臣所彈奏封章省覽數四然後特
賜聖㫖指揮施行則中外幸甚臣無任懇迫屏營之至


　　奏状乞禁斷李清等經社(二月十三日)

　　臣竊聞近日京城中有逰惰不逞之輩百姓李清等私
自結集至二三百人夜聚曉散以誦佛為名民間號曰
經社此風既盛則惑衆生事如昔年金剛禪二㑹子之
類伏乞聖㫖指揮下開封府嚴行禁斷以杜絶妖妄(下開
封府禁斷)

　　奏状論范鎮營捄陳執中(二月十六日)

　　臣近累次彈奏乞正宰臣陳執中之罪未䝉施行風聞

同知諫院范鎮妄行陳奏營捄執中縁鎮始自常調不
次遷陞小人朋邪不識恩出陛下但知率由執中今乃
惑蔽聽斷肆為誣罔伏望陛下開日月之明判忠邪之
路取内外之公議立朝廷之大法則天下幸甚













　　清獻集巻六

