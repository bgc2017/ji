







　　欽定四庫全書

　　清獻集巻二

　　宋　趙抃　撰

　　五言律詩一百四首

　　暖風

　　薄袂欹雲散輕盤舞袖低簾疎蕩樓閣塵暗逐輪蹄絮
亂垂楊道香流種藥畦春窓惱春思一枕杜䳌啼

　　芳草


　　翠密馴文雉叢深隠畫輪離披金谷曉寂寞茂陵春古
渡班荆客長堤走馬人芊芊似袍緑一雨一畨新

　　寒食郊園即事

　　城郭青烟散郊園彩日長鬭雞紅錦翅游騎紫絲韁有
蝶俱含粉無人不惜芳儘拚花下飲歸去醉成鄉

　　杜鵑

　　響亂書窓外人驚夢枕中江城啼曉月澤國愬春風栁
道盤飱緑桃園躞蹀紅年年來此地留恨任西東


　　溪山晚目

　　幽花連徑發驚鳥避人啼雨過晴虹上風清走馬嘶灘
平魚艇穏村小酒旗低誰及山翁樂號呶醉似泥

　　村居

　　午寢忘譏刺閒居杜送迎雨泥雙燕下烟壠一犁耕座
入山光迥門連野色平吟餘仍兀坐誰與戰楸枰

　　曲館

　　日華烘玉甃烟縷亘雕甍棗熟房櫳暝花妍院落明醉

輕春有味夢短晝無情欲識愔愔意囘文織已成

　　題九仙寺

　　墜果春三徑蒸雲晚一軒廊腰囘戰蟻山腹合啼猿泉
淡禽窺影苔深屐印痕自慚名利者聊免世紛喧

　　贈吉安院主

　　學佛之徒衆難能是向文唯師獨竒尚於我故慇懃詩
遇知音誦琴防俗子聞虚亭對明月長許到宵分

　　先與祠嶽續以權市征弗克往呈通判沈侯


　　裝懷成倥偬從事愧風流且𣙜征門利甘同倚市羞搖
心隨使斾極目望仙舟青玉靈壇逺終朝接上遊

　　沈侯見和再次前韻

　　舉目皆仙迹齋心遠俗流江山入詩助蘋藻為神羞去
矣登危嶠歸仍泛穏舟何勞嘆蕭索無惜話真遊

　　和沈侯叙别往祠嶽

　　席上歌驪闋風前嘶馬驕怱怱傾桂醑一一上蘭橈破
浪欣無恙依蓮愧不憀踟蹰重囘首雲翼自扶搖


　　言懷寄三兄

　　沿牒非吾土逢春憶故園于今佐犀帳經嵗别鴒原訟
簡仍開巻時平且屬鞬江鄉去千里凝睇一銷魂

　　送石秘校

　　擊汰泛輕艎離懐莫共傷去投方朔牘歸曳老萊裳在
昔名尤重于今道已光此行有新集一一錦裁囊

　　和何節判觀水

　　澄江扺練長極目路蒼茫烟芷差差緑風荷柄柄香西

流終古恨南浦鎮時忙擬待傳辭意離人在楚鄉

　　和蔡黄裳節推外邑見貽二首

　　只應登雪嶠疑是有丹梯雨後千山秀風前一笛嘶平
時空執弭樂土不鳴鼙目斷依蓮客君東我自西

　　冉冉成輕别遲遲想倦遊去應寛蕙帶行亦佩吳鈎訪
隠逢三徑尋真認十洲有人頻倚望何日大刀頭

　　和三兄見寄

　　棣萼遙南國蘇萱種北堂雪音何處斷風翼自囘翔送

目吳天濶傳辭楚水長通宵識歸路惟夢到吾鄉

　　江上白樂天祠

　　我愛白司馬有言來謁祠才名千古照忠義一生竒諫
切寧思禄讒行却罪詩如何江上客惟道琵琶詞

　　有虎

　　有虎競磨牙逢人事攫拏夜聲聞别塢曉跡印平沙迫
路奔驚大藏林噪亂鴉過舟無可奈極目是蒹葭

　　罾魚


　　生涯罾一架深浦勢并兼張目因知密游鱗不漏纖急
収防力跳輕語怕驚潛持去全家樂盈盤鱠縷甜

　　嵗暮感懷

　　早是窮冬逼那堪客思兼事嗟流水遠年愧入春添與
雪幸同操驚霜忽到髯晚舟前浦泊何處有青帘

　　寄任大中秀才

　　今我嵗將暮過橈鸚鵡洲憶君人少與買舍瀫江頭客
路書多絶吾鄉夢半遊明年誰到蜀能寄好書不


　　向晚

　　向晚立汀沙人閒目更賖林踈僧屋露風轉客帆斜幽
白孤飛鳥横紅數抹霞漁翁偶相問憐我宦天涯

　　又和三兄見寄

　　鄭重流芳信慇懃慰逺官已欣懷袖滿仍覺齒牙寒置
速傳辭易人遐結㑹難側身東望乆離緒轉盤桓

　　送鄒舜咨囘鄉

　　經嵗别親闈于今詠式㣲捐繻成後約拭袂重言歸脫

葉迷官道酸風中客衣新文滿珍笥去去有餘輝

　　送余林二生赴舉

　　並遊攀逸軌兩喜擅佳聲鵠志一千里鵬圖九萬程青
雲今共上白水舊齊盟聖主君堪羨連鑣去策名

　　送李運使學士赴闕十詠

　　懿識本天資長才繼者誰漕舟逾萬計實廩近千斯入
境喧輿頌還鄉結主知上方思柄用何惜告謀惟

　　下士無虛坐摛文有話言鎮浮賢者業襲慶相君門在

郡行車樂瞻天被詔温只應朝請日三接渙宸恩

　　睿簡從朝議僉俞協帝疇受釐延賈傅給饋美鄼侯㑹
府居功最朝廷錫命優思皇今在旦歸去賛宸猷

　　壓境號民蘇連甍競樂輸萬桑豐嵗計一節赴朝趨安
穏舟無恙雍容騎甚都贈言聊紀盛為頌愧非夫

　　傳姻聯世美振玉擅家聲南楚聊均逸東臯亦勸耕察
廉無遁物刺舉有能名宣室今前席寧庸羨賈生

　　早擅雲間譽嘗登月裏名十輪門襲慶萬石世傳榮待

繼開賓閤聊為擁使旌績成今第一歸作漢公卿

　　荆衡此駕軺封郡去相遼國廩矜流衍農疇喜富饒幾
時無協氣何處不讙謠漢室通糧道論功最後蕭

　　南榮來漢詔北闕近堯天懿績隆三嵗豐儲備九年威
嚴多摘伏薦籍幾登賢去去民思甚銷魂盡黯然

　　歌闋散雕筵膺舟是謫仙秦亭臨斷岸楚水浸遙天魏
闕瞻湖上長安指日邊綵旍隨目逺一向立風前

　　供帳楚江濱瞻言淚滿巾如何從事客曽作受恩人再

顧溝中物尤慚席上珍異時調鼎鼐應許與陶鈞

　　和戴天使重陽前一夕宿長沙驛二首

　　詰旦逢佳節今宵寓逺鄉且欣賓榻解休歎客亭長黄
葉臨風亂紅萸浥露香酒徒何處所空自憶高陽

　　楚館夜衾涼離人念故鄉逺吟只覺苦歸夢不成長壁
有寒蛩怨鄰聞緑蟻香登高在何處明日宴山陽

　　聞楊畋病愈

　　湖南楊叔武消息有人傳連嵗征蠻徼經秋臥瘴烟為

時天未喪勿藥病還痊雲水溶溶去慿詩寄此篇

　　入蜀舟中逢春

　　春到依羇旅懷開似發緘野禽鳴勝管春草緑於衫水
暖風㣲碎山明日半銜巴西寒極地冰雪尚千巖

　　入蜀江上對月

　　照不私毫髮波光上下浮明餘到琴淡清極入詩幽忽
認江湖晝渾疑天地秋閒雲勿輕蔽有客坐孤舟

　　春日陪宴㑹春園亭


　　為怕三春過因謀數刻狂醉輕欣射中歡甚惜歌長蹻
馬花間繫啼鶯栁下藏前旌歸去晚十里淡風光

　　月夜聴僧化宜彈琴

　　蜀國有良工孫枝斵古桐逢師冩流水為我益清風淡
恐時心厭幽蘄世耳聰坐來明月滿無語訟庭空

　　送蜀守賈昌朝水部赴闕

　　召節下英藩歸轅望帝閽中和刺史政孝友相君門去
聴塗歌美留瞻壁像尊欲知春色好元是百城恩


　　送曽交屯田赴闕

　　治多祥氣感(公為三江邑有甘露靈芝瑞草之異)名可信書褒詩有千篇
富才為兩蜀豪任誠時少與敦義世推高劍棧芳菲地
公行我亦勞

　　和范御史初出都門

　　牘奏辭三院鄉榮領百城帝恩山嶽重臣命羽毛輕風
月隨人好江湖照膽清須公贈金玉光照重行行

　　和韻前人初出鏁頭


　　奏懇初無飾天恩亦重違一麾新命下兩槳故闗歸淮
木林林脱霜鴻陣陣飛賢朋詩酒樂行矣自相依

　　和石澗寺龍潭

　　一遇湯王旱須為傅說霖只應蟠澗底濟物是初心昔
嵗苗將槁陽驕不和陰農夫望膏澤徒蟄爾何深

　　和通判范都官不赴賞春

　　幽郡少叢事名園邀上賓逢花有深意拚醉欲酬春僚
友同年舊郎官拜命新不來無此樂還似姓車人


　　續夢中作

　　邊寄今儒弁帷籌得將才甘辛均士卒號令走風雷驚
曉城&KR0911;急吹秋隴笛哀先聲羌膽碎聞道漢兵來

　　次韻吳充學士齋居冬夜書事

　　輪奐相輝映嚴扉聳畫楹霜空夜月午齋冷湛冰清縟
禮行神廟星華下禁城瀛洲有才士佳句見交情

　　和六弟抗江上書懷

　　一失已戚戚誠哉勿爾為因知賢者事不與衆人期别

浦客帆卸隔江漁笛吹同行兄弟樂還免動鄉思

　　驚濤

　　路半狂飇起江心巨浪横蒼茫舟子叫匍匐稚兒驚古
岸移時入新醪薄暮傾此宜無足道大抵似人生

　　别後寄表弟李定

　　之官雖異數行棹欲同仙忽覺清風逺因驚俗累牽子
留書得後我愧約乖前境上依依過江南水拍天

　　彭澤狄梁公祠


　　賢正屯䝉日陰邪㑹用時人從萬死過誰肯一言危毒
意囘天后忠誠薦柬之復唐三百載留得枕江祠

　　經鄱陽湖

　　捨陸事川程霜天曉色明長波萬頃濶大舸一帆輕静
唱村漁樂斜飛渚鴈驚雲披見樓閣隠隠豫章城

　　次韻何若谷賞花即席

　　朋心照舊明寧比葢初傾共惜花兼酒誰論利復名與
君如有約不醉似無情更遇詩勍敵周旋未易輕


　　紀雨

　　嵗始三日雨恩隨萬井春如何至和氣先被遠方人洗
濯山川秀霑濡草木新堯仁際天地調燮有臣鄰

　　次韻提刑蔡挺度支見贈

　　歴章初請外亡狀愧&KR1986;官為郡恩尤重斯民治素難訟
稀逢薄稔詩倡得清歡況復仁封接焉依簟與菅

　　次韻何若谷中隠堂觀棊

　　春晝僧房静楸枰戰氣豪斜飛沙塞鴈奔怒海門濤決

勝周旋乆陰謀計較勞豈知中隠士心不掛纖毫

　　送興國令徐師囘殿丞

　　報政方山下分攜贑水濱人䝉百里惠花見四年春親
志樂戲綵家聲高縉紳還期逢慶節慈宴拱嚴宸

　　登章貢臺

　　章貢東西𣲖并流作贑川奔湍出城曲離合向臺前把
酒來慿檻鳴鼙見放船滔滔歸底處滄海路三千

　　次韻周敦頤國博重陽節近見菊


　　為僚初自喜邀客亦逄嘉把酒須同樂分襟莫預嗟未
成登畫舸好共賞黄花試向東籬㸔秋叢映晚霞

　　題張果老洞

　　洞老夀松椿高名古絶羣亂山泉㶁㶁舉世事紛紛使
者持丹詔先生臥白雲方今莫招隱君徳正華勛

　　贈琴臺僧正

　　寺古傍郊坰門無車馬聲我來聞衆妙人少到師清錦
水金波静銀蟾一指明幽琴徐發響真不負臺名


　　留題修覺山

　　按行車暫尼身得止崢嶸江喜淙淙聴雲疑步步生春
鄰花縣好晴逺劍闗明買石鐫豪句高哉老杜名(老杜有數
章因令刻其上)

　　次韻孔憲山齋

　　訟簡嵗豐盈鈴齋竟日清窓排羣石怪簷擁逺山明古
木風千葉新髭雪數莖開樽向幽處餘論見髙情

　　送前人赴闕


　　正性歸忠誼名談見本原中丞有賢子宣聖得真孫解
職留民惠還朝拜主恩東方要安堵一為上前論

　　次韻吳中復龍圖題長橋鋪

　　山東去蜀右不憚客程遙酒酌杯中醁琴攜爨下焦故
人題大筆佳句刻長橋快讀離懐解如冰暖日消

　　寄衢僧惟簡

　　南禪衆所稱簡老是真僧法器聞雖古清風見未曾洪
爐中㸃雪大海裏孤燈七十休官近歸歟我得朋


　　寄謝毛憲

　　去贑八千里於今十二年(予嘉祐末破詔還臺)無縁乆東浙(自政府得
請錢塘半稔徙蜀)有命再西川(今再任成都府)吏散庭空訟(謂守䖍日)僧高
寺欲禪(䖍之東禪長老深悟理性)老來思舊治尤喜獲佳篇

　　送范憲百禄赴闗

　　泥書下紫宸公議協朝紳真主正圖治諫官今得人從
容陪國論憔悴恤天民大對如晁董公嘗素所陳

　　和榮諲學士按部過長濆闗所寄詩


　　叱馭窮邊壘還轅賞驛梅㣲香心旋吐清詠意尤瓌誨
墨䝉兼貺郵筒喜屢開錦官花更好翹望臈前囘

　　閔雨

　　閔雨詔復下傷農今四春潭龍從號懶廟鬼詎能神苗
槁塵生乆雲空電轉頻天公誠可問誰與主陶鈞

　　次韻李元方秀才秋日旅懷

　　節物奚為感秋懷不自任曉寒侵逺夢秋力助高吟薄
脱驚風葉疎舂隔水砧商絃調一曲惟子定知音


　　題靈山寺

　　我為靈山好登留到日曛巖幽餘暑雪鐘冷入秋雲篇
詠惟僧助塵煩與俗分明朝入東棹因得識吾文

　　寄題致政周洙屯田如詔亭

　　誥出義方語亭更如詔名為郎拜天寵有子擅家聲健
羨鄉評美光輝野史榮綵衣官亦重門外擁雙旌

　　致政都官宋兄言歸舊隠贈行

　　休官鎮浮俗眉夀冠同年恬養八十嵗苦吟三百篇乗

秋迓杖屨終日隠林泉我羡歸歟樂高蹤不可肩

　　游海雲山

　　縹緲齊雲閣遥聞摸石池物華春已盛人意樂無涯羅
綺一山遍旌旗十里隨花棚夾歸道驍騎看星馳

　　次韻程給事赴越任過杭相㑹

　　已乆論交契何妨醉别筵君宜歸大用我獨倦高年郡
印今分治科名昔共鐫離懷雖一水言逺似三川

　　題杭州雙竹寺


　　粉籜雙雙脱修篁兩兩高同心齊管鮑並節漢蕭曹寒
嵗霜威禦炎天暑氣逃此君真可異吟遶不知勞

　　送章岵少卿提舉洞霄宫二首

　　秘館紅塵外瑤京白日邊樽中不空酒琴面已無絃曉
上朝真閣春耕負郭田優游大自在何處更神仙

　　使節罄忠勤東南兩見春清宵多假寐白髮半憂民金
闕遙辭寵琳宫去謁真羨公誰最甚我是欲歸人

　　次韻趙少師寄别程給事


　　人生難㑹合天與此階緣逸駕來艱逺孤颿映後前吳
江阻潮汐越嶠望雲烟叙别情何厚新詩兩燦然

　　送六弟隨子之官毗陵

　　鴈序暫分飛毘陵動所思亷能真有子清白素聞詩船
泛西州逺(皆謂弟)山尋北蕩竒(自云)明春復歸㑹還是隔年
期

　　覽先祖太傅留題國清寺繼和

　　得謝殊狂客無言愧浄名心觀潭月白梵聴海潮聲曉

色開華頂秋暉照赤城公詩播人口冰玉未為清

　　抵永嘉題謝公巖

　　嶺路與巖坰池樓古郡城千年温俗意四榜謝公名(嶺岩
池閣皆榜謝公)寄傲留佳句遺思出至誠滔滔慎江水東注等
休聲

　　贈鄭𢋫高士

　　易有幽人象天垂處士星知音辭相府(杜祁公范文正公昔留門下予
以思親因辭而歸)歸養為親庭閒和碧雲句深窮白首經惟賢

二千石優顧眼尤青

　　早離温江夜泊白沙步

　　曉與諸孫别依然頗動懷去乗蘭棹穏行得綵衣偕漁
父遙連市村扉半掩柴夜來溪上宿夢已在高齋

　　次韻寄致政石牧之大夫

　　予退喜同休翻思慎水遊閒雲披逺岫明月在高樓送
目千餘里離懐三度秋爭如禪客子截斷衆江流

　　寄酬吳天常中散


　　仕契最敦厚夤緣絶儗倫同登甲戍第俱是戊申人把
酒曽四老分攜又五春新詩光篋笥珠寶未為珍

　　送毛寛任清流主簿

　　輕舟離曉岸涼氣滿秋空鸞枳從官况蟾宫繼父風榮
塗終頡頏清節愈磨礲今我所期子名當徹舜聰

　　西湖吳中允墳生芝草

　　中允夀齡尊人亡徳尚存無根彼芝草為瑞此松墳往
行稱鄉井遺榮付子孫靈苗豈虗設所應在髙門


　　送吳栢節推赴闕

　　簡刑憂俗困一境被恩私清極人知勸誠先吏不欺席
觴徒眷戀岸菊漸離披薦鶚有餘表横飛去指期

　　宿故梁子正得意堂有感示諸梁英少

　　遺訓素諄諄先生冢尚新門風競蘭玉鄉譽動簪紳户
牖宵排燭琴書晝拂塵子孫為學盛宜有起家人

　　外弟李定少卿輓詩三首

　　子舍競詵詵號天日月昏有綃傳秀像無藥反英魂右

棘官虚位西山墓閉門遣余衣上涙時復有啼痕

　　少列吾姑子懐能負俊良歌詩追李杜筆札出鍾王道
指三千逺(予時還朝道至南康軍奄忽)年踰六十亡嗟哉長已矣冠
劍失威光

　　福地生奚似喪人送幾何環環山水秀蟄蟄子孫多情
悼魂兮些辭慿挽者歌嗟余身在越西首涙滂沱

　　故吳丞相充輓詩三首

　　富貴三朝老公忠百辟師躋民復仁夀與國繫安危聖

意加優注榮途亦屢辭人嗟五福内獨不享期頤

　　論道尊三事登庸歴十年舜嘗咨爾岳說已濟斯川太
史書清徳高門繼象賢都人瞻繪像衮服冠貂蟬

　　純誠先徳行餘事著文章所予維中夀難謀彼上蒼旌
銘籠曉月挽鐸訴秋霜自愧居田里無緣奠柩觴

　　寄開化余遵道

　　野老余遵道人㣲徳義尊家居青嶂底身在白雲根盛
事傳閭里昌期付子孫不煩迂步逺此去自高門


















　　清獻集巻二

