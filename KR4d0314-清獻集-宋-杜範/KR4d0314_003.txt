







　　欽定四庫全書

　　清獻集巻三

　　宋　趙抃　撰

　　五言排律十九首

　　謝賜飛白御書宴羣玉殿

　　朝野歡和際君臣愷樂時聖謨天地乆睿藻日星垂内
閤羣編啓靈函衆寶披光華頒帝翰宻勿寵官師雨露
神毫洒風雲上意綏翺翔轉鸞鳯夭矯奮龍螭侍宴聆

清問銜杯拱睟儀御香䝉領袖和氣入肝脾言念宸恩
重曾非賤士遺天顔瞻咫尺臣職愧箴規補闕難言衮
傾心竊比葵養賢兼養正所願易求頤

　　同天節

　　土㝢歡呼日天家慶誕辰虹光流渚異電彩遶樞頻物
與薰風浹祥并協氣臻庭除交玉帛宴衎列簪紳丹穴
來儀鳯華封祝聖人小臣叨下列鼔舞頌堯仁

　　送韓丞相琦出鎮陜右


　　羌狄方懐徳朝家正右文邊城輕舉動天子為憂勤公
位三朝重威名萬里聞聊煩鎮西夏盡得護諸軍賜第
仍開燕傳觴命極醺陜民如望旱一雨壓塵氛

　　急帆

　　江濶北風長高帆盡幅揚勢能分巨浪力恐抜危&KR2499;鷗
鷺頻驚迫魚龍相助忙峯巒旋岸碧木葉走汀黄快似
登仙去輕於傅羽翔一程三百里晚泊未斜陽

　　初入荆江


　　迢逓辭宸闕遷延換嵗華舟纔入荆渚人覺在天涯浪
激多推岸流濡足沸沙勢盤帆小便漲淺路頻差横艇
义魚浦搖旗賣酒家山㣲思念越江窄止通巴烟色汀
蕪淡風光野燒斜蠻歌朝競唱祠鼔暮連撾渡口初逢
栁林邊未見花前程春始盛一一待詩誇

　　送昭文劉少卿移知南海

　　世緒傳英徳時才播令名錦裀終襲慶桂籍舊升榮仕
路登優績朝閨服俊聲風猷著臺閣操尚冠簮纓墳衍

方謀學冰霜未底清分憂膺閫寄頒教洽輿情㑹府資
謀計中闈念篤誠漢庭當繼好戎帳去修盟通幣旋君
節飛芻擁使旌舟車勤轉漕倉廩慶豐盈廉士祈甄用
貪官愧竄驚鳯書來輦轂熊軾鎮荆衡壓境無喧訟連
疇近力耕騰謠聞五袴行樂䕶千兵道路纎塵絶人家
協氣生渙思飛睿詔華序拜名卿更直羣書府于宣百
粤城祖筵徒戀戀仙舸重行行預想歌來暮前期報政
成上心方簡注元鼎佇和羮


　　送同年何推官

　　浹恩頒漢檢沿牒别熊川免作徒勞嘆聊為從事賢貯
文囊製錦賛畫幙依蓮志尚心非石標儀骨是僊贈言
驚去矣攜手覺淒然遠目渾疑斷離腸已似煎馬嘶楓
葉道人醉菊花天到日成優績宸綸佇九遷

　　庭楠

　　彼美庭楠植基培幾十年夜來全庇月曉去薄生烟萬
葉光齊動雙株影共圓幽棲疑有鶴清響為留蟬飲對

傳三雅琴依按七絃河陽花自媚彭澤栁空眠勢翳門
闌静陰清几案鮮不才逢訟簡吟遶强成篇

　　蜀倅楊瑜邀遊罨畫池

　　占勝芳菲地標名罨畫池水光菱在鑑岸色錦舒帷風
碎花千動烟團栁四垂巧才吟不盡精筆寫徒為照影
搖歌榭分香上酒巵主人邀客賞和氣與春期

　　寄謝雲安知軍王端屯田

　　舊邦逢朐䏰靈地接岷峨住嶺排烟火懸巖引薜蘿雨

花疑錦濯晴水甚藍挼逺地之官去孤舟走嶮拕出麾
無一事傾葢首相過幸不愚煩外欣承議論多春光千
騎駿天色百城和賞物樓新構鐫文石旋磨為時即慷
慨得友盛吟哦世重黄金諾人傳白雪歌投壺傾立馬
飛鏑屢鳴鼉局戰遲敲玉杯歡亂酌螺坐來風入袂歸
去月流波我愧才疎拙生㣲術揣摩主容勤勞徠行色
覺蹉跎匪用詩為好離懐可奈何

　　江上遇雪


　　凍雲交四隅飛雪滿江湖急勢團風轉閒容到水無並
遊漁喜唱失侣雁驚呼客棹沿灣泊村醪覔徑酤去程
方數蜀歸思正遙吳得句同諸弟余懐幸不孤

　　登望闕臺

　　江外三千里城頭百尺臺神都瞻寶闕星斗切瑤魁風
濶春襟快雲披曉月開山川増氣象欄檻出塵埃天際
横歸鴈林梢露出槐喜逢冠葢客半是日邊來

　　次韻何若谷别後見寄


　　言念分符日來逢别乗賢瘡痍求俗去風教為民宣吏
獄都無擾農疇屬有年歡嘗陪射的清不廢鳴絃避俗
尋蕭寺遊春醉畫船文楸坐帷幄詩敵肆戈鋋邂逅窮
江地淒涼落葉天代還公去矣佇立我依然乆契誠彌
固離憂不暫蠲高臺倚章貢時一誦佳篇

　　成大卿宅矮槐

　　手植踰三紀年隨矮勢増枝盤多蠖屈根轉欲虬騰宻
覆周遭地孤撑最上層風條低偃蹇烟葉碎鬅鬙顧我

來雖羨如公退未能溪園饒樂事時此㑹佳朋

　　遊青城山

　　三十六峯峻維岷在蜀竒方行刺史部重款丈人祠凍
雪諸蕃隔晴雲六面披訪山窮寶洞(山有寶仙第五祠昔投龍之所)勅
鬼覘豐碑泉落寒崖響蘿依古木垂良工存舊筆(青城觀壁
悉孫知微名畫)老叟琢新詩(句符台示岷山集)陟險齊雙屐逢幽鼔七
絲盤桓不忍去還作更來期

　　喜雨


　　火官施酷令曦馭肆炎威魃虐詩嘗刺巫焚禮舊譏神
將明徳應人用至誠祈有幸真天與先期不汝違四郊
雲靉靉三日雨霏霏色動田園喜聲無里巷欷終圖實
倉廩已足賤珠璣報彼民咨者恩斯帝力歸

　　引年自喜

　　乾坤報不得犬馬戀無緣請有再三瀆生踰七十年雲
山充素志霜雪滿華巔逺矣日邊地歸歟春暮天灘長
釣臺客棋乆爛柯仙去樂林泉下何勞一指禪


　　次韻程給事㑹稽懐古即事

　　東南杭與越形勢夾長川地占一方秀天生萬象全兩
城俱卓爾列郡豈加焉異世稱無間同時較有偏厥民
如貴簡彼國實居先大海収淮瀆羣山冠幅員古人蹤
欲見遊客目先穿況自醇風俗從來省朴鞭有年人既
庶樂教志彌堅毎得前朝事嘗由衆口傳土疆歸闕下
州宇闢湖邊未苦秦來幸先經霸擅權有賢思避世擇
地效高眠盤屈稽山勢嵯峨玉笥巔茂林侵碧漢修竹

掛青烟東浙潮聲近西陵草色鮮四明登陸顯五泄夾
溪沿漁浦從舟楫仙居遠市㕓山青難入畫花灼正如
燃石傘陰遮徑松潭韻冩絃千峯雲靉靆雙澗水潺湲
靈迹曽遊處清風可坐延龜浮山出浪龍去井迷年泉
湧尋源出蘿䌓附木纒屏危開石上星摘射巖前仙髻
傳今古峯形露醜妍法華初賜號釋子已超禪一感因
人異羣言可理詮遍隨高下賞潛解利名牽民室常盈
目城闉異及肩通幽雲底路朝接洞中天必有千年隠

都忘萬事煎嚴園烟水亂樊榭栁花顛聖閣迎仙母湖
樓望綵船越臺凌縹緲溪女鬬嬋娟野景誠無限遊人
豈獨専清虚宫刹古恍惚嵗時遷寶相靈猶驗雲門瑞
復還塵埃籠古壁章句列前賢醮禮因勤甚龍宫尚儼
然魚池乖本意僧罟觸輕漣鑿石成金像營庵對玉蓮
瑰竒天桂室瀟洒寶林篇歴歴森豪俊昭昭著簡編蘭
亭真翰筆桃谷舊神仙想像人堪慕淒涼物足憐公卿
誇道路父子遁林泉廢宅仙宫立還鄉世事捐嗟時徒

役役味道益乾乾種墓藏山穴叢祠闞水壖方干栖逸
地祖貫起英躔相隠今遺跡侯封昔見&KR0950;錦衣慚我得
車帳為民褰臣力難堪矣君仁未舍旃挺身徒盡瘁報
徳乏㣲涓所向知師古干時愧學圓璣衡中切冒條教
外頒宣毎慕黄居潁曽卑隗相燕有為懐黽勉無術可
収甄得請鄉邦便躬祠祖壠䖍耕桑初勸諭飢疫偶成
連賑發無深惠疲勞獲少痊闔封方富稔載路息迍邅
近幸同年代前符昔日緣一麾來鎮撫千騎為盤旋弊

政因民革煩文到日蠲恩隨和氣浹令比置郵遄美譽
皆騰實清香已勝羶善良陶静化姦猾洗前愆吏畏輸
心鑒民深入善淵課書人第一軺召里逾千身起侯藩
政班趨秘殿聯謀猷光帝座議論溢經筵道合風雲㑹
功高玉石鐫正宜禆日月未可問園田士論逾時望人
心曷月湔聲名加顯顯歌頌轉翾翾預喜明賢遇須知
直道便中宸深有眷外補實難銓行為山陰老聊収一
大錢


　　次韻程給事同孫覺學士楊憲景畧天衣謁禹廟
夜歸

　　梵宇近靈祠偕遊薄晚歸雲疎通日影風景作霜威博
約詩情健盤桓酒力㣲旌麾分頡頏戈㦸聳光輝左右
車帷徹周連燭炬圍湖流平杳杳泉𣲖濺霏霏却念觀
珪劍(禹廟)仍欣賞鉢衣(天衣)廟樓臨浩渺寺閣倚峩巍燈火
還城市烟波遠石磯鼓鐘初警動騶馭始分飛勝槩同
時遇賢朋共樂稀佳章蒙寄貺隣愧得仁依


　　次韻林希喜趙少師槩遊杭

　　維嶽生台輔於時正典刑我嘗同政府公早謝明廷官
貴躋三少身閒越八齡所難惟夀算豈易是康寧求舊
心猶壯尋幽足未停宋都俄暫别吳語喜重聴宗契今
逾厚交情乆可銘摛辭工詠物吐屑妙談經嵐色迎紅
斾湖光動綵舲游名多寫壁燕席旋張屏忽遇瀛洲客
新辭使者星承恩來玉陛涖事傍沙汀厭賞塵中景思
登野外亭愛忘嘉意重溢美雅章形叙遠才超絶搜竒

思杳㝠道山寧乆去歸路入雲青

　　五言絶句十九首

　　麓山十詠

　　真身湖(湖上有真身寺因以名)

　　曉光澄水月秋影顫風幡宛是真如地荷花護翠軒

　　升中古栢

　　雪挫更霜摧寒心未易囘庭前皆古意何必問西來

　　書院


　　雨乆藏書蠧風高老屋斜鄰居盡金碧一一梵王家

　　四絶堂

　　千燈傳靜刹四絶號虚堂已是金銀界仍為翰墨場

　　洞真觀

　　木老巖坰冷泉飛月殿寒栖真無一事清嘯倚欄干

　　抱黄洞

　　靈洞古壇基烟蘿接翠㣲日西春又晚不見羽人歸

　　嶽麓寺


　　古木與雲齊門前百丈梯我來煩想滌疑是過靈溪

　　白鶴泉

　　靈𣲖本無源因禽潄玉泉自非流異稟誰識洞中僊

　　法華堂

　　峯頂已崔嵬因高更築臺夜分僧定起咫尺見雲雷

　　拜嶽石

　　片石倚中天雲深鳥道間人多祝堯夀登此拜南山

　　過雲安軍下巖僧舍


　　幽寺倚巖阿雲扉掩薜蘿老僧中燕息誰問世風波

　　横溪洞飛泉

　　寒瀑落春巖天垂百丈縑更疑仙客宴不捲水晶簾

　　和范御史過陳州

　　灣盡疑無路堤囘忽見橋冬空仍水後物物稱蕭條

　　題魚闗

　　奔流出萬山亂石鎖孱顔彼躍龍門者何嘗懼此闗

　　男㞦生日


　　重九登高節陽秋稟氣和家家懽㑹日祺夀所宜多

　　次韻吳天常

　　塵事不留毫誰云夢寐勞因思四老㑹今復數年高(戊午
嵗余邀叔平少卿同行湖上時君與吳著作皆和詩號四老云)

　　書琴壇

　　制動必原静治人先正心風乎晝壇上退食鳴瑤琴

　　和范御史石倉晚泊

　　天迥旅懐濶風長野叫來(日暮江上有數十人連續長歌人謂之野叫)滄波

清可愛先為濯京埃

　　覺林寺

　　古寺無碑刻僧云不記年自餘安所問惟是愛林泉七言律詩一百首

　　禁籞見牡丹仍䝉恩賜

　　校文春殿籥天闗内籞千葩放牡丹風捲異香來幙帟
日披濃艶出欄干芳菲喜向禁中見憔悴憶曽江外㸔
剪賜從臣君意重數枝和露入金盤


　　次韻三司蔡襄蘆鴈獐猿二首

　　省宇屏圖哲匠成冩傳蘆鴈筆尤精斜依風葦叢叢裊
逺颺烟波渺𣺌平弋者定嗟何所慕鵬摶莫怪不能鳴
公㸔羽翼飛騰處有意青雲萬里程

　　獐狎猿馴遂性情恍然疑不是丹青豈憂夜獵林中去
只欠秋吟月下聴舉目便同臨澗谷此身全恐寄郊坰
山容野態窮㣲妙造化爭功六幅屏

　　憶信安五弟拊


　　臈殘鸚鵡洲邊過憶汝東吳住舊廬誦聖窮愁千巻外
覔官留滯十年餘也知失意能平氣底事多時不寄書
兄在松溪我荆楚别懐三處一欷歔

　　飲酒

　　江頭落寞窮冬日天末﨑嶇薄宦身休問世途千態巧
且貪杯酒十分醇顔間戚戚成何事醉裏熈熈即是真
梅雪半殘烟栁吐一畨消息又青春

　　和十二弟揚臈月立春


　　二十四日立春節六七千里孤舟行呼兒倒酒迎春醉
忽爾持詩屬我𢋫海上去年賓燕樂江頭今嵗客心情
興來極目尋春色岸栁汀蕪緑未成

　　除夜泊臨江縣言懷

　　縣封蕭索楚江澄旅沉吟懐冷似冰漏促已交新嵗皷
酒闌猶剪隔宵燈立身從道思無愧得路由機患不能
未報君恩踰四十青春還是一畨増

　　泊巴陵聞曉角


　　五更鐘後斗沈杓畫角三畨塞角調青草湖平無俗籟
岳陽樓迥有寒飇酒腸喚醒維舟静夢眼驚囘去國遙
我愛清餘起傾耳欲吟情思已飄飄

　　憶輦下寄同年楊子卿

　　一思平日禁城春直上青霄步步雲在月香名欣共得
掞天綵藻愧相聞滿頭競揷花千柄沒案誰辭酒十分
蓮水今為從事樂伊予無復嘆離羣

　　送交代楊推官


　　三載從軍績用成代還京闕黯離情亭長且作班荆飲
江迥愁聞唱棹聲前席去當囘帝問初筵今已號賓榮
交承㕘袂宜敦好莫惜殷勤重報瓊

　　早霧

　　山光全暝水光浮數里霏霏曉未収露彩乍凝迷漢殿
日華不透掩秦樓豈饒文豹遲留隠應有靈蛇取次遊
聖世妖氛已銷盡結成佳氣滿南州

　　寄里中親友


　　記得城南數刻懽破歡為别涙闌干間闗逺道初隨牒
寂寞長亭一據鞍郊外此時涼葉亂嶺頭平日臘梅殘
不辭頻寄南州信草檄無功楯墨乾

　　席上感别送桂倅

　　照人冰骨是真仙失臂江西僅十年子擁倅車袍著茜
我趨賓席幕依蓮今宵把酒方歡甚明日班荆又黯然
八桂到須多假日府中佳醑主公賢

　　和人清明有感


　　湖外清明物態䌓曉林鶯舌鬭闗闗枉緣春意無時盡
自是人心不暫閒舊隠東君曽藉草新官南郡亦登山
滿頭花卉盈樽酒且向東風一破顔

　　和三兄得書喜授掌庾

　　區區宦況逺南州長得歸鴻與寄愁已勝折腰嗟五斗
豈辭銜尾運千舟冰含白玉期無累路迫青雲愧可求
家有舊塤流韻逺勉將文藻賛宸猷

　　贈狄節推


　　唐嗣㡬危國步艱梁公忠力世難攀不辭鼎鑊君臣際
為正朝廷子母間今見裔孫仍白首去從幕府綰青綸
旌賢有後十二代轉覺勲名重泰山

　　勸學示江原諸生

　　古人名教自詩書淺俗頺風好力扶口誦聖賢皆進士
身為仁義始真儒任從客笑原思病莫管時譏孟子迂
通要設施窮要樂不須隨世問榮枯

　　送何孟侯先生之平原


　　束書攜劍出西州恩舊相歡事逺遊架上昔曽窮聖巻
幄中今好贊賔籌也知賢帥須青眼應念慈闈已白頭
到日欲慿歸信杳塞鴻成陣叫清秋

　　題杜子美書室

　　直將騷雅鎮澆淫瓊貝千章照古今天地不能籠大句
鬼神無處避幽吟幾逃兵火羈危極欲厚民生意思深
茅屋一間遺像在有誰於世是知音

　　春日雪雷並作


　　東君新用少陽時正月羣陰老未歸千里雪花鋪夜景
數聲雷皷作春威欲開桃李嗟寒勒尚蟄龍蛇恨力㣲
一挫芳菲一驚物惘然無處問天機

　　初入峽

　　峽江初過三遊洞天氣新調二月風樵户人家隨處見
仙源雲路有時通峯巒壓岸東西碧桃李臨波上下紅
險磧惡灘知幾許晚停征棹問漁翁

　　過嶺囘寄張景通先生示邑下同人


　　二年官役愧能名賢得斯人幸合并幾度孝廉交郡辟
一生文行出鄉評君廬皂水江頭逺我馬青泥嶺頂行
西首胡為書以贈欲持同邑寄諸生

　　下牢津

　　拖舟百丈苦攀躋一過牢津恍似迷花放亂紅迎彩斾
谷傳深響答嗚鼙避人幽鳥凌雲噪抱子驚猿走險啼
春岫重重春水緑却疑身在武陵溪

　　同萬州相里殿丞遊溪西山寺


　　使君呼客入山行曉徑前驅照彩旌蠻女背樵巖側避
野僧攜刺馬頭迎千層雲水迷三峽一閧人烟認百城
樓閣慿餘清我聴竹風蕭瑟澗泉鳴

　　送黄賁赴渭州機宜

　　我愧非才敢贈言告新今幸接英躔炎威滿路千山去
和氣流民百口傳就捧絲綸天子命到參帷幄主人賢
前籌要使邊陲静報徳銘功願兩全

　　次韻張著作贈講禮孫秀才


　　丈席横經事講評暫開雄辯五河傾十年素藴胸中吐
一日清風坐上生諸子授來疑頓釋先儒宗後業偏精
塵編古有多門學今喜公能為發明

　　酬楊鴻漸察判見寄

　　進不驚人退不藏朅來士術惠殊鄉踈餘益信琴多樂
拙甚方虞錦重傷顧我未能精俗事感公偏遺好詩章
懐間得勝千金直莫謂無人識夜光

　　送崔度推官任滿還長安


　　三嵗西州此效官幙中無事有賓歡瞻雲預喜長安近
歸騎還驚蜀道難分袂天涯逢臘盡入闗時候正春寒
前途應念朋從意回首秦亭一據鞍

　　謁青城山

　　背琴肩酒上青城雲為開収月為明觀宿有詩招主簿
(劉絳詩約同遊)廬空無分遇先生(張俞出山)牆留古畫仙姿活石載
竒文俗眼驚却念吾鄉山亦好十年孤負爛柯行

　　次韻孫直言正旦馬上有感


　　蜀國從官又見春物華人事兩俱新已推才力多餘地
更賦詞章妙入神要路我甘無俗迹夷途公自有通津
逢時得用看施設未止區區庇逺民

　　次韻僉判俞尚都官寄兄君然中允致政

　　勇退如公世少儔樂天知命富春秋峩峩去得寒宫桂
泛泛歸乗雪水舟舉目烟霞中有趣無心軒冕外何求
引高應笑朝閨客白首龍鍾未肯休

　　和淮上喜雪呈貫之


　　落雪紛紛甚羽毛相逢淮上繫輕舠壓低酒力威稜健
助豁詩懐氣象豪兩岸逺山供玉障一天長水盡雲濤
歸歟喜見豐年瑞南顧無煩帝力勞

　　和潁川見徐學士

　　臺閣官資屬二賢嵗寒相見潁流邊新醪喜泛千鍾蟻
永漏驚移數葉蓮致主聖神躋舜禹濟時功業企閎顛
故人清㑹俱高論肯事狂歌學少年

　　次韻范師道御史


　　昔如李郭去登仙今復東行並客船夾岸雲山千里路
滿襟風月九秋天持杯旋斫桐江鱠覔句頻賡蜀國箋
君到七閩佳麗地荔枝紅發欲殷然

　　和見雪

　　驚怪窮冬百物繁落梅狂絮逐風飜酒無戈甲争酣戰
詩似波瀾競討源且缷㠶檣隈斷岸好開屏嶂畫孤村
知音若問陽春曲待把琴調細細論

　　新定即事


　　泉髙終日聴潺湲花草纔佳爛漫看言念君恩得私請
敢於身計學偷安開元刺史名千古東漢先生釣一竿
賢迹勉尋余自愧牧民猶帶觸邪冠

　　初到睦州寄毘陵范御史

　　前日鵷鴻接羽儀平生風誼見施為蘇臺薄暮分襟後
嚴瀨逢佳佇立時歸棹豈能忘舊里去筒猶未寄新詩
寒泉繞石山環坐一㺯南風慰所思

　　和范都官述懐


　　人為閒郡我為榮僚友多歡事少生詩裏江山今共樂
籍中龍虎舊傳名逢時自可青雲致喜老休將白髮輕
垂世功名期力到上方求治急材英

　　勉郡學諸生

　　桐江為守愧顓䝉來喜衣冠好士風勸學重思唐吏部
教人多謝漢文翁濟時事業期深得落筆詞章貴不空
道有未充須自立莫將榮悴汩於中

　　和彦塗田曹見寄


　　自喜還家入郡閎乆無書簡到京城棊觀毎笑機心巧
琴斷還憂曲意生厚禄萬鍾身外薄冷泉千尺耳邊清
來詩詠歎陶然樂疑夢鈞天奏九成

　　送范都官

　　莫惜芳樽細細斟還臺詩句滿離襟海潮風駕漫幽渚
鄉岫雲開認故林八月氣涼歸棹快三年恩厚在人深
紫宸曉拜天光近宜有封囊悟主心

　　和前人重九日寄


　　丁字溪流甚箭奔忍㸔行色夕陽村三吳望逺迷烟棹
九日登高泥酒樽詩得瓊瑤今有意感充懐抱更無言
歸歟一曲桐江好西北通宵欲夢魂

　　新定獲龜繼得梓漕攜之赴官

　　買自桐江數嵗前潔中輕外欲巢蓮同麟薦世宜為瑞
邀鶴尋真定得仙肯示吉凶貽後悔祗隨呼吸到長年
主人幸不煩供養俾託軺車㸔兩川

　　過子陵故祠


　　帝念先生素所親殊恩終不顧絲綸圖勲恥預凌烟像
辭貴甘為擲釣人雲水孤高教適意俗風奔競使還淳
如今丘壑無遺士天子思賢號聖神

　　次韻石温之都官見贈

　　桐江得請上恩榮孤士慚無善可旌望闕天光驚已逺
到家春色喜先迎雲邉舊念青山隠鑑裏新逢白髪生
多謝賢朋遺佳句重於珍璧價連城

　　憶松溪三兄縣尉


　　憶别揚州六月中倐今三已換春冬烟帆去蜀七千里
雲嶺瞻閩幾萬重莫為沈迷嗟下邑要將清白廣吾宗
天遙最是書難得早倩來鴻寄一封

　　次韻鄭琰登睦州高峯塔

　　舊迹䝉君麗句誇昔同峯頂躡雲霞逢秋謁寺留詩筆
薄暮歸鞍照月華旋酌香醪浮甕蟻鬭烹新茗滿甌花
心餘更作儒官㑹帳内諸生擁絳紗

　　得守䖍州過郷邦贈别衢州太守高賦同年


　　俞請分符入贑川過家為幸獲於天桂宫舊有同年契
梓里今逢太守賢釃酒殷勤供去帳解囊分耀貯離篇
曉來頗覺思君夢烟水蒼茫隔畫船

　　守䖍過家登高齋即事

　　舊里徘徊忽四旬高齋高勝足懽忻當軒曉看山横黛
負郭秋成稼覆雲酌酒屢邀朋契樂弄琴真與俗喧分
䖍州莫訝遲遲去鄉便恩榮荷聖君

　　寄永倅周敦頤虞部


　　君去濂溪湖外行倅藩仍喜便鄉程九疑南向參空碧
二水秋臨徹底清詩筆不閒真吏隠訟庭無事洽民情
霜鴻已到衡陽轉逺緒慿誰數寄聲

　　䖍州即事

　　君恩山重若為酬補郡都忘樂與憂惶恐灘長從險絶
鬱孤臺迥足觀遊贑川在昔名難治鈴閤于今幸少休
人謂濶疎予自喜逺民安堵更何求

　　次韻何若谷都官燈夕


　　千門燈燭事遨遊車馬通宵不暫休幸免烟氛遮皓月
任隨笳皷雜鳴騶金壺漏下丁丁永玉斚霞生灧灧流
帝澤遠臨人鼔腹贑川宜有太平謳

　　次韻徐師囘殿丞捧詔亭聴琴

　　訟銗無譁去訪真並遊僚友若天倫庭存列宿仙壇古
堂啟先生詔墨新膝上揮絃清度曲席間傾耳静留神
泠泠不斷綿綿意追想南風解愠人

　　寄知福州范師道龍圖


　　十年游霧入蘭薰本末聊同出處均五嶺昔將巴蜀逺
(君漕南粤日予漕梓益路)七閩今與贑川隣(䖍福接畛)雪中始見松難改
火後須知玉是真事業他時公自任致君堯舜澤吾民

　　次韻何若谷寒食燕集

　　雨過江城絶㸃塵清明佳節正千門舞香撲坐花新戴
歌響盤雲曲旋翻幾欲為春留日馭直須同俗醉衢樽
因思老氏登臺樂若此斯民未足論

　　次韻錢顗喜雨


　　山川靈秀降豐穰十里油雲澤我疆為叩明神虞嵗旱
故飄甘澤助春陽征人共解江頭䌫遊女争誇陌上桑
令尹愛民形喜色作詩先已報豐祥

　　次何若谷上已遊江

　　祓禊追修宴集開山川聊為霽風雷衣冠愷樂觴傳羽
旗皷號呶笛弄梅畫鷁穏移隨岸曲珍禽驚避逐波頽
百城錦繡人如織笑㸔使君乗興來

　　次韻錢顗見贈入學聴講


　　文翁治蜀澤民深贑守無堪愧士林長育務先庠序教
講磨思見聖賢心今兹未肯孤毫善學者尤宜念寸陰
三百餘篇金石奏席間願聴得遺音

　　次韻何若谷寄提刑蔡挺

　　逺俗期年荷徳豐一麾烏足滯才雄朝簽寄任非輕外
聖詔丁寜果發中却念松楸還里閈再馳牛犢懇天聰
只應未遂歸歟興江右澄清已望風

　　次韻楚守孫直言職方見寄


　　間闗來贑會年豐十里農桑畫障中雨足山川多秀氣
暑消臺閣有清風人驚地遠還同近誰道江西不似東
琴酒從容隨分樂敢將身計事怱怱

　　次韻廣東轉運董儀職方同年見寄

　　贑守無堪出榜中日聞將漕稱才雄感公迢逓詩筒至
謂我優游訟銗空高㑹正遙千障月羇懷聊寄七絃風
何時把酒朋從樂也待醒狂學次公

　　次韻黄伯度虞部見贈


　　念昔相逢向上方别來驚已換星霜夢囘半是烟波阻
詩寄全篇篋笥光近喜嵗豐無劇訟更多雨足壓驕陽
施為自頋如何爾鳬鶴奚煩問短長

　　聞杜植移使湖南

　　去嵗南來幸守麾故人江上喜新睂十分勸我流霞酒
一曲聴公白雪詞此後拙踈真有賴而今談笑杳無涯
驚聞擁節重湖去慿仗西風寄所思

　　留題悅亭因簡何若谷都官


　　翠栢環庭數畝間蕭疎仍是枕江干都如君子憐松茂
半為主人諳嵗寒素壁留詩多健羨畫船過里暫盤桓
(公倅䖍代還)因公此景予心喜亦有高齋待掛冠(公嘗題高齋詩)

　　送前人過鄉還朝

　　景祐賢科昔共登長沙賓佐復交承三千里外今同郡
二十年前舊得朋贑水帆檣驚逺别玉峯欄檻到先慿
朝廷正是求材日欲戀仙鄉筭未能(公家玉筍山下有玉峯亭)

　　次韻董儀都官見贈(予嘗宰海陵踵公肅美政之後故云嗣英)


　　海陵余昔嗣英僚舊尹咨新治有條此别風波嗟各路
但聞名譽籍當朝美夫郡接瀕江地幸矣民多樂嵗謠
南國故人千里隔舉頭雲嶺鬱岧嶤

　　同周敦頤國博遊馬祖山

　　曉出東江向近郊舍車乘棹復登高虎頭城裏人烟濶
馬祖岩前氣象豪下指正聲調玉軫放懐雄辯起雲濤
聮鑣歸去尤清樂數里松風聳骨毛

　　南康公餘有作


　　道未中充氣未閎聖神遭遇本寒生廷中入愧言無補
嶺下來欣治有名世路計身焉用巧古人逢物要推誠
從容章貢臺前望贑水秋天一様清

　　次韻周敦頤國博見贈

　　蜀川一見無多日潮水重來復後時古栢根深容不變
老桐音淡世難知觀游邂逅須同樂離合參差益再思
籬有黄花樽有酒大家尋賞莫遲疑

　　和䖍守任滿前人香林寺餞别


　　顧我入趨堯闕去煩公出餞贑江頭為逢蕭寺千山好
不惜蘭船一日留清極徃來無俗論道通何處有離憂
分攜豈用驚南北水濶風高萬里秋

　　次韻衢守陳守言職方招遊爛柯山

　　賢侯九日去尋山牽俗無由得附攀(守嘗見約是日以事弗克同徃)換
世昔傳仙局乆登高今喜使車還平原豐稔農歡勸犴
獄空虚吏放閒從此爛柯光價起為留佳句落人寰

　　按獄睂山舟行


　　攜琴曉出錦官城千里秋原一望平放舸急流身覺快
披雲孤嶼眼増明農田雨後畦畦緑漁笛風前曲曲清
訊獄逺邦先滌慮䘏哉休戚在民情

　　次韻蔡挺提刑出巡將還

　　牓契推誠積有年天淵沖躍見魚鳶方欣友㑹為愚幸
又辱詩情著意緣庾嶺棠陰留逺俗贑川舟御若飛仙
明朝預想陪高誼滿座清風盛暑天

　　㑹新都孫直言于成都


　　同志同年分若親幸從天與豈闗人交情舊别江鄉晚
客宦今逢蜀國春酌酒强論賢否事畏塗休說利名身
鄰封却喜無多逺來往詩筒莫厭頻

　　題三泉縣龍洞

　　蜀道羣山盡可名更逢佳處愈神清初疑谷口連雲掩
入見天心滿洞明怪石磷磷蹲虎豹飛泉落落碎瑤瓊
嵬巔别有神仙路又得攀躋向上行

　　成都西樓


　　多暇朱欄倚望頻逺雲開即見峨岷昔賢初盡經營力
今我獨為優幸人勝閣簾高惟掩雨老臺民樂只登春
爭如蜀國西樓好四序風光日日新

　　張公二月二日始遊江以集觀者韓公絳因創樂
俗亭為駐車登舟之所

　　長橋東畔尼朱輪畫棟雕欄錦水濱子美浮槎傳大句
乖崖遊棹看芳春樽罍泛泛留佳客皷吹喧喧樂逺人
夾岸香風十餘里晚隨和氣入城闉(韓公絳嘗遊故云)


　　和交代韓公絳端明别後見寄

　　闗山晴曉過綿州兩蜀人思恵愛稠去路旌麾朝日下
駕空橋棧接雲頭初觀妙句離懐釋似酌清泉渴恙瘳
孤緒搖搖更東望西樓千尺止三休

　　寄謝䝉州守周源屯田

　　念公别後固依然蜀距炎方里數千劍棧過來纔一月
詩筒傳得已三篇胸藏忠誼堅於石口吐文章湧似泉
何日解符還闕去如今朝野不遺賢


　　運使王舉元兵部因談道惠詩次韻

　　初窮文字作階緣若得嘉魚即棄筌堪笑蚊蠅驚八月
豈知龜鶴夀千年無心是處非闗境有命由來不在天
自古君臣悉功行不然終未到神仙

　　送前人還都

　　蜀道將輸茂績成逺人安靖嵗豐盈發施號令岷山峻
除去貪惏錦水清一旦賜環來日下九秋乘驛度雲程
朝廷禮盛榮歸好親見吾皇講太平


　　榮諲學士按部未還因寄

　　欲見遐陬盡樂康沈黎囘即按嘉陽尋山舉屐三峨峻
度嶺驅車九折長塢栢正宜寒後悅驛梅多向臈前芳
錦川遨樂春期近早著鞭來入醉鄉

　　題天彭鮑郎中南樓

　　彭門於蜀最無雙人悅南樓重歎降㶁㶁鳴泉潄金玉
森森佳木擁旌幢仙飈出洞清來坐(彭門多仙山)巒雪排巖
冷透窓太守瞻雲日登向巴江迢逓隔吳江(公以親老數奏乞便

郷官)

　　贈玉局李垂應太師

　　坐觀山水地幽清恬淡沖虛樂性情跡混光塵宗老氏
術通仙俗似君平欣逢真侣論根本恥向權門叩利名
濟世金丹得傳授先生高隠在青城(張先生遨乃其師也)

　　成都轉運翠錦亭

　　羣木依亭翠錦開主人吟燕日徘徊青幃照坐初疑染
紺障鋪簷不是裁蟻酌對傾金斚滿鴨頭前引五溪來

勸公勿用遲留賞早暮須賢即召迴

　　提刑邢夢臣度支連理荔枝

　　嘉陽天逺被薰風荔子呈祥郡館中庇本莫將慈竹較
媚時寧與瑞蓮同並柯晝聳烟光動異幹霄空月影通
竒木幸逢真賞筆誰誇丹實一庭紅

　　送蘇寀刑部赴召

　　有詔西來亟治裝古今威望重癡牀不煩右蜀専飛輓
直為南臺正紀綱豸角風霜秋肅肅鶴形環珮曉鏘鏘

忠賢得用朝廷美禮法匡時事業光

　　次韻張唐民都官道中有懐

　　言念離情積有年朋心金石孰為堅殿廬未入承明直
郡閣先傳太守賢且向天涯行五馬不妨神液溉三田
聞公比悟莊生指於此紛華已泊然

　　再經江原縣有作

　　徙命乗軺入錦川岷沱寒霽好人烟彈琴舊治俄三政
持斧重來未十年欲去民憂同樂只敢孤朝寄獨恬然

邑城東望踟蹰乆魏闕天遙里數千

　　招運判霍交囘轅

　　自邛之雅漸高丘所過從容盡勝遊白鶴山頭雲裏寺
金雞闗外雨中州公今南按蠲民瘼嵗已西成輟上憂
江瀆荷花開似錦且同歸去採蓮舟

　　遊青城山

　　山到青城險復竒地平孤起壓坤維直通一徑岧嶤上
俯覺千山迤邐卑為訪隠賢題古壁因觀幽境過荒祠

白雲深處逢巖老醉酌松醪滿鬢絲

　　題張唐英祕校桂香亭

　　月中新得桂香清歸向斯亭立美名作賦仗前登第好
拜恩堂下到家榮曉羞蘭饍親心樂春照藍袍俗眼驚
跬步不宜輕自待青雲岐路坦然平

　　送蜀倅楊瑜東歸

　　倅郡優游得治聲代還東出錦官城一州和氣三年迹
萬里寒威十月行江外預通鄉信喜仗前歸拜帝恩榮

逢今僉用良材日好使明堂大厦成

　　送張唐英司理赴渝州

　　不用咨嗟愴别離聴吾持酒祝公詞少年得第人誰似
純孝於親里共推姓字已通丞相夢(今丞相文公因夢嘗以詩遺君)才
名須結聖君知獄情要在平生允容駟高門自有期

　　題運判霍交瞻岷閣

　　閣外風光滿意新諸公同上看梁岷蜀天六月雲如火
夷界千峯雪似銀巖叟近傳多得夀羽人曽此數登真

夫君不為神仙事早暮孜孜澤逺民

　　送張唐英太博

　　蜀卿榮耀跂光塵忠孝兼全到古人萬乘累年聞奏牘
雙親同日拜恩綸志侔鸞鵠風儀逺文得岷峨氣象新
聖政於今急賢者肯教留滯蜀江濱

　　寄酬梓路運使趙諴度支

　　東川使者駐前旌西念鄰邦眷舊情屐齒峻登雲頂寺
詩筒遙寄錦官城民間樂矣原田稔境上熈然獄犴平

聞説提封足和氣我心懽快為宗盟

　　次韻蔡仲偃都官南歸留别

　　留詩為别重依依春浪桃花曉弄暉柯嶺崢嶸何處所
蘭橈安穏送將歸與君志有雲泉約顧我身無羽翼飛
浮石仙今遺跡在吾廬江畔憶漁磯

　　次韻孫直言書懐

　　四十驚霜入鬢新道光休歎守官貧榮塗漸快青雲步
寵禄方酬白首親此日文詞誇世俗異時才術濟吾民

功名立去何憂晩要得相期到古人

　　青州勸學

　　學欲精勤志欲専魯門高第美淵騫文章行業初由已
富貴榮華只自天一簣為山先聖戒寸陰輕璧古人賢
沂公庠序親模範今日諸生為勉旃(學之始自王丞相興)












　　清獻集巻三

