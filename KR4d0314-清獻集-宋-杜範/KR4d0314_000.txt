







　　欽定四庫全書　　　　　集部三

　　清獻集　　　　　　　　别集類二(宋)

　　提要

　　(臣)等謹案清獻集十巻宋趙抃撰抃字閲道
衢州西安人進士及第歴官龍圖閣直學士
知成都神宗時㕘知政事争新法不合以資
政殿大學士出鎮越中再移蜀郡加太子少
保致仕卒諡清獻事迹具宋史本傳是集詩

文各五巻所載多有闗時事其劾陳執中王
拱辰疏皆七八上可以知其抗直而宋庠范
鎮亦皆見之彈章古所稱羣而不黨抃庶幾
焉其詩諧婉多姿乃不類其為人王士禎居
易録稱其五言律中暖風一首芳草一首杜
鵑一首寒食一首觀水一首謂數詩掩巻讀
之豈復知鐵面者所為案皮日休桃花賦序
稱宋廣平鐵心石腸而所作梅花賦輕便富

艶得南朝徐庾體抃之詩情殆亦是類矣乾
隆四十六年十月恭校上

　　總纂官(臣)紀昀(臣)陸錫熊(臣)孫士毅

　　總　校　官　(臣)　陸　費　墀














