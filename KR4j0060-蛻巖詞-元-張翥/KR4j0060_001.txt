蛻巖詞卷上元張翥撰
六州歌頭(孤山尋梅)
孤山歲晩石老樹查牙逋仙去誰為主自疎花破冰芽
烏帽騎驢處近脩竹侵荒蘚知幾度踏殘雪趁晴霞空
谷佳人獨耐朝寒峭翠袖籠紗甚江南江北相憶夢魂
賒水繞雲遮思無涯苔枝上香痕沁么鳳語凍蜂衙
瀛嶼月偏來照影横斜瘦爭些好約尋芳客問前度那
人家重呼酒摘瓊朵插鬟鴉喚起春嬌扶醉休孤負錦
瑟年華怕流芳不待回首易風沙吹斷城笳
瑞龍吟(癸丑歲冬訪游弘道樂安山中席賓米仁則用清真詞韻賦别和以見情)
鼇溪路瀟洒翠壁丹崕古藤高樹林間猿鳥欣然故人
隠在溪山深處住久延佇渾似種桃源裏白雲窗戶燈
前素瑟青尊開懷正好聯床夜語應是山靈留客雪
飛風起長松掀舞誰道倦途相逢傾蓋如故陽春一曲
總是關心句何妨共磯頭把釣梅邊徐步只恐匆匆去
故園夢裡長牽别緒寂寞閑針鏤還念我飄零江湖煙
雨斷腸歲晩客衣誰絮
多麗(為友生書所見)
小庭階簾櫳婀娜蓬萊恨匆匆歸鴻度影東風搖蕩情
懷不多時見他行過霎兒後依舊回來銀鋌雙鬟玉絲
頭導一尖生色合歡鞋麋香粉繡茸衫子窄窄可身裁
偶迴頭笑渦透臉蟬影籠釵憶疎狂隨車信馬那知
淪落天涯荳蔻初可憐春早菖蒲晩難見花開紅葉波
深綵樓天遠浪凴青鳥信音乖等閒是這番迷眼無處
可安排行雲斷夢魂不到空賦陽臺
又(清明上巳同日會飲西湖夀樂園)
鳳凰簫新聲遠度蘭橈漾東風湖光十里參差綠港紅
橋暖雲蘸鬱金衫色晴煙抹翡翠裙腰罨畫名園閙紅
芳榭蒲葵亭畔綵繩搖滿鴛甃落英堪藉猶作殢人嬌
漬羅袂莫揉痕退生怕香銷憶當年樽前扇底多情
冶葉倡條浴蘭女隔花偷盼脩禊客臨水相招舊約尋
歡新聲換譜三生夢裏可憐宵縦留得棟花寒在啼鴂
已無聊江南恨越王臺下幾度回潮
又(西湖泛舟夕歸施成大席上以晚山青為起句各賦一詞)
晩山青一川雲樹冥冥正參差煙凝紫翠斜陽畫出南
屏館娃歸吳臺游鹿銅仙去漢苑飛螢懷古情多凴高
望極且將樽酒慰飄零自湖上愛梅仙遠鶴夢幾時醒
空畱在六橋疎柳孤嶼危亭待蘇堤歌姬散盡更須
攜妓西泠藕花深雨凉翡翠菰蒲軟風弄蜻蜓澄碧生
秋閙紅駐景采菱新唱最堪聽一片水天無際漁火兩
三星多情月為人畱照未過前汀
蘭陵王(臨川寓舍聞箏)
晚風惡墻外楊花正落鞦韆罷人在瑣窗猶怯春寒下
簾幕多情倦繡作恰了棠梨半萼移金鴈應是自調盡
寄深情與絃索數聲白翎雀又歇拍多時嬌甚彈錯
新聲舊譜多忘却想紅香憔悴錦書遼邈匆匆前度見
略下甚如在天角霧閣閉銀鑰奈夢斷行雲青鳥難託
三生書記情緣薄記舊家歌舞那時行樂桃枝人面問
酒家負舊約
摸魚兒(送黃任伯歸豐城時任伯先故其妾還家故及)
正匆匆楚鄉秋晚孤鴻飛過南浦同來桃葉堪惆悵一
舸載春先去愁絶處問那曲闌干曾聽人低語今宵最
苦向楓樹溪橋蘆花野館剪燭卧聽雨吳霜髩破帽
西風怎護絲絲都是離緒舊情頓冷新愁重總付醉鞭
詞譜君記取待雪夜相思乘興柴岡路唱予和汝要欵
段隨車輕盈喚酒重為國香賦
又(臨川春遊連日病酒賦此止之)
過花朝淡烟疎雨東風還又春社客懷不斷還家夢只
泥酒杯陶寫孤館夜甚濃醉無人知道歸來也蘭燈半
灺任賦就魚牋絃抛玉軫誰念倦司馬長安市幾度
攜尊命駕空驚游興衰謝醉鄉天地無今古爭得一襟
瀟洒春縦冶便不飲從教團雪揉花打觥籌已罷笑蜾
蠃螟蛉吾今真止為報獨醒者
又(春日西湖泛舟)
漲西湖半篙新雨麴塵波外風軟蘭舟同上鴛鴦浦天
氣嫩寒輕煖簾半捲度一縷歌雲不礙桃花扇鶯嬌燕
婉任狂客無腸王孫有恨莫放酒杯淺垂楊岸何處
紅亭翠館如今遊興全懶山容水態依然好惟有綺羅
雲散君不見歌舞地青蕪滿目成秋苑斜陽又晩正落
絮飛花將春欲去目送水天遠
又(題熊伯宣藏梅花卷子)
記西湖水邊曾見查牙老樹如此水痕冷沁苔枝雪的
皪數花纔試天也似愛玉質清高不入間紅紫孤山處
士總賦得招魂煙荒雨暗寂莫抱香死春風筆休憶
深宫舊事添人多恨多思墨池雪嶺三生夢喚起縞衣
仙子仍獨自伴瘦影黃昏和月窺窗紙聲聲字字寫不
盡江南閒愁萬斛訴與綠衣使
又(王季培湖亭蓮花中雙頭一枝邀予同賞而為人折去季培悵然請賦)
問西湖舊家兒女香魂還又連理多情欲賦雙蕖怨閑
却滿簾秋意嬌旖旎愛照影紅妝一樣新梳洗王孫正
擬喚翠袖輕歌玉箏低按涼夜為花醉鴛鴦浦凄斷
凌波夢裡空憐心苦絲脆吳娃小艇應偷采一道綠萍
猶碎君試記還怕是西風吹作行雲起闌干漫倚便載
酒重來尋芳已晩餘恨渺煙水
又(賦湘雲)
問湘南有雲多少不應長是為雨平生宋玉緣情老贏
得髩絲如許歌又舞更一曲琵琶眤眤如私語閑悲浪
苦怪舊日青衫空流淚滿不解畫眉嫵空凝佇十二
峰前路阻相逢知在何處今朝重見春風手仍聽舊彈
金縷君且住怕望斷蘅臯日暮傷離緒新聲自譜把江
北江南今愁往恨盡入斷腸句
又(元夕吳門姚子章席上同柯敬仲賦敬仲以虞學士書風入松於羅帕作軸故末語及之楚芳)
(吳蘭二妓名)
記蘇臺舊時風景西樓燈火如晝嚴城月色依然好無
復綺羅遊冶歡意謝向客裡相逢還有思陶寫金樽翠
斝把錦字新聲紅牙小拍分付倦司馬繁華夢喚起
燕嬌鶯姹肯教孤負元夜楚芳玉潤吳蘭媚一曲夕陽
西下沉醉罷君試問人生誰是無情者先生歸也但畱
意江南杏花春雨和淚在羅帕
又(錢萬戸宜之邀予賦瑤臺景)
甚瑤臺翠鸞雛小風流占斷妍景數聲何處啼春勝簾
捲曉窗人靜天氣困梳未穏綠鬟妥堕臨妝鏡孄姍倦
整待鉸箇金花眉尖雙鴈還怯剪刀冷仙家好十二
行雲路迥牢籠芳夢不定多情正要人拘管無奈綠昏
紅暝乘酒興攜兩䄂天風飛上蓬萊頂闌干獨凭為喚
玉笙來霓裳按舞和月醉花影
金縷詞(送王季培還廣陵)
西子湖邊路看依然水光山色自宜晴雨天上歸來重
載酒惟有舊盟鷗鷺笑髩影星星如許公子華筵涼似
水更綠鬟窈窕歌金縷留晩醉看眉嫵三生書記真
豪舉把平生香奩軟語錦囊佳句君到淮南明月夜為
問崔娘安否翻作錦箏新譜只恐驚鴻花外起趁行雲
直過滄江去飛不到斷腸處
又(送上官子東之崑山州幕官)
煙草長洲苑渺姑蘇舊遊麋鹿歲華云晩多少吳宫花
月恨春去春來不管只付與行人凄斷君去風流賓幕
裡把今情古意供裁剪珠唾濕玉煙煖相逢儘看金
杯滿信人生好懷有幾夢長緣短白髮崢嶸三千丈底
用雪揉雨染且闢取尊前強健為問浮槎還到否便乘
之直上三山遠看瀛島水清淺
沁園春(讀白太素天籟集戲用韻效其體)
客汝知乎載酒輕舟看花小車勝炎州出使瘴海征旆
禁門待漏霜滿朝靴歲去堂堂老來冉冉瓶雀飛時手
怎遮平生事嘆山林跡遠霄漢程賒從渠夢蝶疑蛇
得放懶情還自在些甚天荒地老銅臺歌舞水流雲散
金谷豪華客問先生歸宜早計醉後之言可信耶鷗盟
在任漁蓑江上雨細風斜
又(泉南初度伯時時北歸諸友宴次賦此留别)
天上玉堂海外瀛洲山中蜕岩甚六十四歲出時持節
八千餘里來駐征驂香火緣深功名意薄夢覺歸家雪
滿簮桐花社喜酒邊鶯燕詩外雲嵐錦堂容我清酣
擁畫燭金鈎手屢探怪朗吟御史笑迴紅粉送歸司馬
淚濕青衫蜀魄春多塞鴻秋遠無限離情老不堪空留
意在水光山色江北江南
又(廣陵九日與劉士幹成元璋泛舟䢴溝)
何許登臨路遶蕪城岡連楚皋愛流雲低響歌催瓊樹
微波照影人豔仙桃松院移尊柳橋攜袖隨處蘭舟且
暫梢秋無際望空江鴈遠落木天高不妨左手持螯
更右把金尊送濁醪嘆鷄臺草暗凄然興廢龍山煙冷
老矣英豪白髮寧饒黃花任插要裹西風破帽牢劉郎
醉把吳牋笑擘試與題糕
又(次韻李元之聽董氏雙絃)
誰喚嬌嬈斜插雙絃華筵乍開愛玉纖輕軋半籠翠䄂
歌喉緩引暗點鴛鞋伶部新聲樂工巧製寫出龍沙馬
上哀哀何似似離鸞驚起白雀飛來丁寧擊節金釵
要細聽春風且慢催正宫商分犯拽歸雙調伊州入破
擬徧三臺畫扇香收羅巾汗濕愁是雲兜醉後迴花間
客任鸞綃纏髻更盡餘杯
蘇武慢(對雪)
凍雨跳空翔雲屯地陡覺夜寒無賴誰從蕊闕宴罷羣
仙一樣佩零珠解應喚馮夷起舞回風攪碎渺茫銀海
倚南窗清思盈襟看盡整容斜態君試問白羽鳴弦
青貂束錦千騎獵歸煙塞何如倦客蠟屐支笻乘興竹
邊梅外隨處堪尋賣酒人家春渚水香挑菜趁湖山晴
曉吟魂飛上玉峰瑤界
又(歲晩再雪仍用前韻)
歲晩江空雪飛風起老境若為聊賴家人解事凖備深
樽旋遣夜窗寒解萍梗孤蹤幻影浮空萬里喜還閩海
但囊中留得詩篇爛寫水情山態真比似一箇冥鴻
南來北去閱盡幾重關塞名韁利鎖絆殺英雄都付醉
鄉之外惟不能忘一舸吳松鱸膾豉羹蒓菜且今宵還
我冰壺天地眼空塵界
風流子(臨川歲五月祠神以中末二旬六七八日張燈游人特盛回憶武陵元夕)
荷雨送涼颷炎塵靜三市影燈宵看珠珞翠繩燄搖冰
盌綵棚花架光射星橋洞天好笑聲遮畫扇歌韻合鸞
簫瓊樹影中月窺端正雪羅香裏人鬭嬌嬈依稀元
夜影銅壺短還又露洒煙飄空遺酒懷搖蕩羇思無聊
想驄馬鈿車俊游何在雪梅蛾柳舊夢難招醉掩重門
半缸蘭燼紅銷
又(賞箏妓崔愛)
梨園供奉曲卿卿解寫入十三絃聽促彈寳柱暮催行
雨放嬌銀甲春繞飛煙可人處鳳聲啼玉碎燕尾點波
圓宜與畫看徽容妍麗欲裁詩寄鶯思纏綿多情曾
相遇歸舟字夢裡尚記游仙好請鈿床纖手移近樽前
儘何處教吹玉簫明月此情追憶錦瑟華年多少舊愁
新恨知為誰傳
疎影(王元章墨梅圖)
山陰賦客怪幾番睡起窗影生白縹緲仙姝飛下瑤臺
淡佇東風顔色微霜却護朦朧月更漠暝煙低隔恨翠
禽啼處驚殘一夜夢雲無跡惟有龍煤解染數枝入
畫裏如印溪碧老樹枯苔玉暈冰圍滿幅寒香狼籍墨
池雪嶺春長好消不管小樓横笛怕有人悞認真花欲
點曉來妝額
望海潮(丁巳歲清明日登定海縣招寳山望海)
扶桑何許蓬萊何處滄海一望漫漫精衞解填黿鼉可
駕淩波直渡三韓雲氣有無間只是天是水無地無山
贔屭鼇掀颶風俄起晝生寒從今不數鯤桓羨秦人
采藥龍伯垂竿槎信未來珠光暗徙羣仙約我驂鸞長
嘯壯懷寬且振衣絶頂釃酒長瀾揮手相招片帆飛趁
暮潮還
解連環(留别臨川諸友)
夜來風色歎青燈素被早寒欺客想寂寞人在簾櫳望
鴻鴈欲來又催刀尺秋滿關河更誰倚夕陽横笛記題
花賦月此地與君幾度遊歴江頭楚楓漸赤對離飲
淚尊難問消息趁一舸千里東歸眇天末亂山水邊孤
驛晼晩年華悵回首雨南雲北算今古此情此恨甚時
盡得
春從天上來(廣陵冬夜與松雲子論五音二變十二調且品簫以定之清濁高下還相)
(為宫犂然律吕之均雅俗之正不覺漏下月滿霜空神情爽發松雲子吹春從天上來曲音韻)
(凄遠余亦飄然作霞外飛仙想因倚歌和之用申勝趣是夕丙子孟冬十又三夕也)
嫋嫋和風聽響徹雲間彩鳳啼雄嬴女飛下玉佩玲瓏
腸斷十二臺空渺霜天如海寫不盡客情濃燭銷紅更
鏘金振羽變徵移宫揚州舊時月色嘆水調如今誰
唱誰工露葉殘蛾蟾花遺粉寂寞橘樹香中問坡仙何
處滄江上鶴夢無蹤思難窮把一襟幽怨吹與魚龍
又(同王繼學憲使賦)
十里紅樓問聲價如今誰滿揚州白髮書記此日重遊
聽取席上名謳擁冰絃斜竚更為我歛笑凝眸覓黃騮
看端端怎比楚楚風流殷勤砑綾小草寫不盡宫妝
一段春柔淡月疎花知誰消受幾度簾捲香收怕巫娥
歸去空惆悵夢斷情留把離愁付行雲行雨楚尾吳頭
南浦(艤舟南浦因賦此)
花落楚江流過西山雨漲漁村無路雙槳載愁來蘋沙
外唯有鷗盟相覻春波碧草送君曾是傷情處依舊朝
雲飛畫棟秋浦鶴汀鳬渚斜陽三兩人家青旗影裡
炊煙一縷絃索夜深船凄涼聽還似西風湓浦狂鴻去
盡夢回明月生煙樹如此山川無限都付一尊懷古
花心動(劍浦有感)
花信風寒綺窗深匆匆禁煙時節燕子乍來宿雨才晴
滿樹海棠如雪黛眉准擬明朝畫燈花剪妝奩雙叠負
佳期約鵲還悞噪燕應羞說寳鏡將圓又缺從澁盡
銀簧怕吹嗚咽一霎夢魂也喚相逢依然斷雲殘月古
來多少春閨怨看薄命無人如妾軟綃帕凴誰寄將淚
血
綺羅香(雨中舟次洹上)
燕子梁深鞦韆院落半濕垂楊煙縷怯試春衫長恨踏
青期阻梅子後餘潤留寒藕花外嫩涼消暑漸驚他秋
老梧桐蕭蕭金井斷蛩暮薰篝須待被暖催雪新詞
未穏重尋笙譜水閣雲窗總是慣曾聽處曾信有客裡
關河又怎禁夜深風雨一聲聲滴在疎篷做成情味苦
眉嫵(七夕盛事)
又蛛分天巧鵲悞秋期銀漢會牛女薄命猶如此悲歡
事人間何限夫婦此情更苦怎似他今夜相遇素娥妬
不肯偏留照漸涼影催曙私語釵盟何處但翠屏天
遠清夢雲去縦有閑針縷相憐愛絲絲空綴愁緒竊香
伴侣問甚時重畫眉嫵謾鉛淚彈風都付與洗車雨
喜遷鶯(瓊花)
東風吹盡但一片綠陰空畱春恨后土祠荒飛瓊謫久
還喜玉容堪認二十四橋夜月二十四番花信便載酒
怕芳菲易老陰陽難穏嬌困羞起晩佇立畫欄淨洗
閑脂粉沈水濃熏蜂黃淡染自有絶塵香韻也知世間
無對肯許浮沈相近鳳簫遠待數枝折與玉峰人問
石州慢(春日雨中)
烟雨輕陰庭院峭寒情意難凖社前燕子歸來恰換一
番花信春光全在杏花紅閙枝頭雙雙銜上金釵髩待
得到開時又臙脂成粉堪恨西園撲蝶人閒芳徑踏
青鞵潤簾影愔愔竟日瞢騰如困惜花中酒尋常過了
年年情多那得離愁盡翠被不成温滿薰篝蘭燼
又(題玉笙手卷)
仙去緱山燕羅武夷璚響吹徹叢霄舊樣親傳琢就玉
煙凝白悠揚彩鳳恰從雲杪飛來數聲又趁鴛鴦零落
碧桃花點春風如雪清絶更宜秦女銀箏喚取楚娥
瑤瑟旋炙嬌簧只愁夜深寒咽相看老矣剩須陶寫畱
連樽前遞把紅牙節歸去畫船時滿西湖月
水龍吟(賦倩雲)
無心却恁多情閑愁長向眉尖聚牢籠不定為誰留戀
為誰歸去半餉花陰霎兒月暝幾番日暮被東風攪散
離愁惹斷又還趁歌聲駐只恐佩環臥冷好重將綉
帷調護何人得似曉妝鬟髻春嬌態度縹緲樽前䑃朧
眼底非煙非霧把柔情一縷都隨好夢作陽臺雨
又(傅淵道宅上賞紫牡丹)
紫雲何處飛來仙家别有藏春洞刻繒紋縐鏤檀色膩
薰臍香重穀雨初晴榆煙新換楝風微動是花姑養就
韓仙染出還分與人間種好與密籠繡幄護玉環三
生妖夢只愁今夜綠叢月色珠房露凍便喚秋娘重澆
夘酒緩斟低送倩紅鸞與約韶華且住作尊前供
又(次韻王本中賦樓子芍藥)
寳樓十二玲瓏仙家只在雲間住金槃舞妙羅裙襞皺
乘風欲去畫檻移香青鸞銜信幾番延佇看釵頭叠萼
天然富貴妝臺近有人妬勾引廣陵遺恨倩流鶯為
花低訴年年長是芳菲時候滿城煙絮春色三分落紅
千片總成塵土向月明空羨雙雙睡蝶宿花房露
又(西池敗荷)
水宫仙子歸來為誰獨立西風背凌波夢斷可憐零落
一奩環佩雨葉敲寒露房倒影秋聲驚碎問西亭翠被
將愁何處空畱得餘香在(闕)
未老花應依舊約明年再
又(廣陵送客次鄭蘭玉賦蓼花韻)
芙蓉老去妝殘露華滴盡珠盤淚水天瀟洒秋容冷淡
凴誰點綴瘦蒂黃邊疎蘋白外滿汀煙穗把餘妍分與
西風染就猶堪愛紅芳媚幾度臨流送遠向花前偏
驚客意船窗雨後數枝低入香零粉碎不見當年秦淮
花月竹西歌吹但此時此處叢叢滿眼伴離人醉
又(鄭蘭玉賦蠟梅工甚余拾其遺意補之)
玉人梔貌堪憐曉妝一洗鉛華盡此花應是菊分顔色
梅分風韻萼點&KR0755;酥口攅金磬心凝檀粉甚女真染就
仙衣絶勝蜂兒重蛾兒嫩說與玉龍莫品怕宫波一
般流恨故人堪寄折枝代取江南春信沈水全薰蘗絲
密綴額黃深暈乍燕姬未識是花是蠟笑偎人問
又(聽房氏自然歌求詩為賦)
春風璚樹香中數聲恰似流鶯囀歌塵飛下落花起舞
驪珠脫串荳蔲珠簾牡丹雪嶺小桃人面是自然絶藝
天然書譜霓裳序六么遍獨占三分目色向樽前幾
番曾見賞音如此不辭墨醉為題紈扇浪雨閑雲剩香
殘黛莫論恩怨看穠華又老情緣未斷寄樓中燕
憶舊遊(重到金陵)
悵麟殘廢井鳳去荒臺煙樹欹斜再到登臨處渺秦淮
自碧目斷雲沙後庭漫有遺曲玉樹已無花向苑寺裁
詩江亭把酒暗換年華雙雙舊時燕問巷陌歸來王
榭誰家自昔西州淚等生存零落何事興嗟庾郎似我
憔悴回首又天涯但滿耳西風關河冷落凝暮笳
齊天樂(夜晏楊元誠山樓送陳子敬之三山瞿子誠之吳門)
闌干十二東風外春藏畫樓鴛瑣蠟炬光濃氍毺坐軟
寳鼎旋培沈火玻璃盞大但有酒須傾有歌須和劇飲
淋浪萬金良夜莫輕過中年情緒易惡風流青鏡裡
消減些箇閩雨程賒吳雲驛遠别恨料應如我先拚醉
臥任楊柳煙消海棠月堕明日江頭倩誰留畫舸
又(臨川夜飲滏陽李輔之寓所)
紅霜一樹凄涼葉驚鳥夜深啼落客裏相逢樽前細數
幾度雨飄風泊微吟緩酌漸月影斜欹畫闌東角只怕
梅花無人看管瘦如削江湖容易歲晩想多情念我
歸信曾約塵土狂蹤山林舊隠夢寄草堂猿鶴離懷最
惡是酒醒香殘燭寒花薄一段銷凝覺來無處著
桂枝香(賞桂楊氏山園夜飲花下有作)
天香萬斛盡貯入魏臺辟寒金粟誰喚仙娥睡起露妝
煙沐翠雲裙䄂黃雲襪倚秋風乍驚郎目恨無明月高
燒蠟炬分陰叢綠深照見涼禽並宿愛搖灔璚杯花
影堪掬寸夢絲緣舊約尚堪重續何時卜隠西湖上葺
緗荷芳杜為屋小山人遠魂招不來謾歌遺曲
木蘭花慢(次韻陳見心文學孤山問梅)
厭西湖千樹曾幾度為攜樽向柳外停橈苔邊待鶴酒
熟詩温瀛洲舊時月色悵荒涼惟有數枝存天上梨花
成夢江南桃葉移根如今憔悴客愁村難返暗香魂
甚歲晚春遲角寒笛曉雪暗雲昏登臨不堪寄目但青
山隠隠月紛紛再約與君同醉從他啄木敲門
又(題紅犀扇面)
記西湖送别曾共綰綠楊絲悵水去雲迴佳期杳渺遠
夢参差重來訪隣尋里愛卿卿不減舊風姿不著銀箏
清怨難題紈扇相思暗香銷盡合歡枝留在錦囊詩
又越北閩南秋隨鴈影花老鶯兒應緣采春情重便鑑
湖春色戀徽之扶起曉窗殘醉潮平月落多時
真珠簾(壽韓伯清提學時在平江)
銀蟾半露嬋娟影西風早次第中秋天氣涼透小簾櫳
乍夜長遲睡見說靈岩山色好甚也不濃如歸意歸未
趁西泠載酒南園尋桂還又客裡生朝把金尊綠酒
與誰同醉煙雨隔垂虹望美人秋水桃葉妝樓團扇曲
但小草鸞箋相寄傳示送白蘋一剪碧雲千里
蜕巖詞卷上
