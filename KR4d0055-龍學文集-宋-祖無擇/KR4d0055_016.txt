龍學文集卷十六
家集
提刑始末
朝奉大夫提點福建路刑獄公事兼本路觀農
使提舉河渠公事柱國賜紫金魚袋祖無頗贈
宣奉大夫
公諱無頗字夷甫喜讀書不事他好刻意為詩賦年十
一用父府君蔭補官試於京師其文中有司衡尺授河
南府永安縣尉到官一年用兄無擇為廣東轉運使過
嶺恩例奏乞家便授江陵府法曹移廣安軍渠江縣令
以廉幹稱改天平軍節度推官知福州寧德縣簿書民
事之暇讀書温習寢食不釋卷會是年舉進士鏁試中
格迴改大理寺丞荆門軍簽判數月移知化州治平四
年轉太子中舍又轉殿中尋監在京布帛轉國子博士
通判登州時熙寧初役法行為幹管官轉虞部員外郎
通判婺州攝治吳興郡元豐三年官制行換朝奉郎復
轉朝散郎為九江守有治狀為朝廷所知俄被召權開
封府推官三院獄空開封尹王存上表稱賀賜公奬諭
銀絹修京城用夫役十餘萬人為專一都大提舉官元
豐六年閏六月十三日公上殿奏修城事稱旨賜金紫
謝恩當殿兩拜河決陽武會北使亟至命公疊治道路
無弇浸之患特減年磨勘改朝請郎除駕部郎中自陜
西罷牧馬監其廢地多為民所占公奏請官根括皆如
公所請復賜帛元豐八年公上疏為亡兄無擇安葬事
乞補外任遂知潁州轉朝奉大夫移知邢州乞將合轉
官永不改贈父止乞改贈兄官所請不行而竟不下磨
勘就移提點利州路刑獄未逾年以西京蔡州族屬口
夥食貧乞宫觀以便撫恤授提舉西京嵩山崇福宫因
盡散所有以給不足公居蔡日以松楸為事終宫觀任
不離墳側芝又生於墳者數本蔡人異之以為孝德所
感秦觀紀述其事奬勸風俗尋授提點福建路刑獄諸
州斷案有宜輕而誤重應出而誤入皆原情糾正不動
州縣情輕者以減無辜者獲免屢司邦憲未嘗起獄以
沽時譽大抵明敏尤長於吏事其持已也嚴其治人也
恕見於行雖不為驚俗可喜之事人皆知其中實而不
華行於政雖不為振衆可懼之法人皆知其公正而不
倚自福建歸元祐八年正月二十日感疾卒於杭州餘
杭之江亭享年六十有五故死之日無不歎息皆曰天
奪吾善良其子球禮等扶護歸於蔡紹聖三年正月六
日葬從先塋也初府君常以蔡州土厚水深可以為他
日歸息之宅乃囑其子吾死當出祖於蔡及没至自鳳
州公與兄無擇能奉父之遺訓寶元二年冬十一月歸
葬於汝陽縣西十里岡定居蔡州自此始也公有子七
人長曰琚次曰球禮過房在龍學位曰珫曰德孫曰德
恭曰復曰德彰皆齒仕版女二人長適奉議郎前知蘇
州長洲縣李秠次適承議郎尚書司勲員外郎陳并孫
兒女二十人逐位仕宦南北昨經兵革之後惟有恭位
衍於紹興辛巳歲自蔡州歸正近已見之德恭叔祖也
終於朝議大夫知資州賜紫金魚袋紹興間卒葬於川
中富順監蔭補子孫官四人今在荆南府清溪居
祖氏先塋芝草記
秦觀字少游撰少游時為蔡州教官
大夫祖公無頗自西蜀使者得請以崇福祠宫燕居於
蔡將送朝謂高郵秦觀曰祖氏本幽州之范陽晉將軍
逖實我遠祖其後稍徙深州至道間始来居蔡今汝陽
縣陽安鄉十里岡之源則我先府君之墓也元豐初有
芝數十本産於塋中其後歲歲有之迨今不絶夫豈一
氣之運偶然感發莫詰其所以然耶抑天時人事之際
或有以致之也子其為我記之觀曰草之有芝猶鳥之
有鳳獸之有麟從古相傳以為瑞物今乃歲生於先塋
之中者殆汝南和氣之應祖氏方大之祥其非偶然決
也何以明之汝南在漢為佳郡陳蕃黃憲二許諸袁之
徒實皆郡人俗尚風節輕勢利士不守道則妻妾恥之
故天下號汝南為名士之區迨唐之世始建彰義節度
屯宿重兵而李希烈吴元濟秦宗權之屬盗有其地王
澤不流民甿無知父以弄兵詔子兄以殺人誨弟故天
下號淮西為盜之藪皇朝受命定都大梁蔡去京師七
驛遂為輔郡百餘年間良二千石接武而至興學校修
貢舉以宣布教化而盛德尊行魁竒俊偉之才相繼出
焉蓋唐之舊俗寖微而漢之遺風復起當此之時祖氏
一門顯者數人府君之仲弟士衡掌誥掖垣子無擇通
籍内閣大夫踐更中外為省名郎作時膚使行且登用
諸子森然多有植立其慶未艾也由是言之芝為汝南
和氣之應祖氏方大之祥豈不信然昔新豐民李興廬
於父之墓左有紫芝白芝二本生於廬上柳宗元以為
孝治神化隂中其心克致斯事矧今芝出於股肱之郡
侍從之家也哉宜得一時文學之士比物屬辭歸美於
上度為樂歌薦之郊廟追配元封齋房之篇觀也何足
以與於此姑承大夫之命論次其事以備作者採擇而
已元祐八年四月吉記(至道年號是本朝太宗末年)
勅書一十三件
一
勅祖無頗省所進奉賀尊太皇太后皇太后皇太妃絹
共一千三百匹事具悉朕嗣膺景命祇奉慈闈眷言共
服之良來效貢珍之慶顧惟忠藎深所歎嘉故茲示諭
想宜知悉秋凉汝比好否遺書指不多及二十一日勅
二
勅祖無頗省所進奉賀登位銀三百兩事具悉汝蚤分
邦寄具帥朝彝肆於涖祚之初爰有旅廷之貢載循順
節曷弭褎懷故茲示諭想宜知悉秋熱汝比好否遣書
指不多及十一日勅
三
勅祖無頗省權知開封府王存上來稱賀三院獄空事
開封典治畿甸稱為浩穰獄刑之蕃其來舊矣汝協心
帥職囹圄空虚載惟公勤良以褒尚今賜汝銀三十兩
絹三十疋至可領也故兹奬諭想宜知悉十七日勅
四
勅祖無頗朕總擥政綱力求民隠蠢茲多辟各在一人
屬當暑令之行尤念囚纍之苦汝出分憂寄寅布化條
宜體朕之哀矜以效天之長育益思明謹無使羇留勅
書到日汝可速指揮渥飾灑掃獄房常須淨潔每五日
一度差人就獄内監逐人力刷湯枷杻及逐日供給水
漿兼罪人内如有疾病者立便差人看承醫療其委無
骨肉者支與喫食有人供送茶飯者亦須畫時轉送不
得邀難減剋無使罪人或至飢渴所有合歸法者候處
斷之時給與酒食如小可罪犯便須逐旋決遣若是大
段刑禁事關人命亦須盡理速行勘斷不得淹延致有
冤枉仍散下管内汝宜常切提舉無令曠慢及候依此
逐件施行訖聞奏故茲示諭想宜知悉夏熱汝比好否
遣書指不多及二十七日勅
五
勅祖無頗朕臨御綿區輯和兆姓式届長嬴之序爰矜
庶獄之艱申飭攸司載懷欽恤汝職當寄任身奉詔條
宜察滯留益加敬謹勅書到日汝可速指揮渥飾灑掃
獄房常須淨潔每五日一度差人就獄内監逐人力刷
湯枷杻及逐日供給水漿兼罪人内如有疾病者立便
差人看承醫療其無人供食者官造給之有人供送茶
飯者亦須畫時轉送不得邀難減剋無使罪人或至飢
渴所有合歸法者候處斷之時給與酒食如小可罪犯
便須逐旋決遣若是大段刑禁事關人命亦須盡理速
行勘斷不得淹延致有冤枉仍散下管内汝宜常切提
舉無令曠慢及候依此逐件施行訖聞奏餘依條制故
茲示諭想宜知悉夏熱汝比好否遣書指不多及二十
七日勅
六
勅祖無頗省所進奉興龍節功德疏一軸事具悉穠歲
含祥誕辰屬慶嘉一忠之體國薦萬夀之對天勝集妙
緣誼形善祝精誠彌勵欣歎良多故茲示諭想宜知悉
春暄汝比好否遣書指不多及九日勅
七
勅祖無頗覽所進奉坤成節功德疏一軸事具悉節紀
誕辰慶均率土集貢乘之妙教演寶梵之洪音式將臣
子之誠同罄人天之祝眷惟忠恪良用歎嘉故茲示諭
想宜知悉秋涼汝比好否遣書指不多及二十六日勅
八
勅祖無頗省所進奉坤成節功德疏一軸銀軸頭事具
悉秋籥方更金行協應屬慈闈之盛德紀彌月之嘉辰
恭結勝緣祝延夀祉載惟勤至良厚褒稱故茲示諭想
宜知悉春暄汝比好否遣書指不多及二十二日勅
九
勅祖無頗覽所進奉坤成節功德疏一軸事具悉節屬
誕彌慶均中外集三乘之妙教祈百順之休祥眷若忠
誠良深嘉歎故茲示諭想宜知悉秋冷汝比好否遣書
指不多及二十六日勅
十
勅祖無頗朕惟教導之不篤俾無知之民横罹罪罟方
夏繁溽累繫狴牢朕甚憫之汝砥節首公出分憂寄宜
務矜哀勿令慘礉以時視獄副茲欽恤之懷勅書到日
汝可速指揮渥飾灑掃獄房常須淨潔每五日一度差
人就獄内監逐人力刷湯枷杻及逐日供給水漿兼罪
人内如有疾病者立便差人看承醫療其委無骨肉者
支與喫食有人供送茶飯者亦須畫時轉送不得邀難
減剋無使罪人或至飢渴所有合歸法者候處斷之時
給與酒食如小可罪犯便須逐旋決遣若是大段刑禁
事關人命亦須盡理速行勘斷不得淹延致有冤枉仍
散下管内汝宜常切提舉無令曠慢及候依此逐件施
行訖聞奏故茲示諭想宜知悉夏熱汝比好否遣書指不
多及一日勅
十一
勅祖無頗代天牧民欽哉惟刑之恤司政典獄罔不惟
德之勤官申飭於邦常以奉承於夏令萬方有罪孰非
朕志之哀矜一夫向隅豈助物生之茂豫肆吾孚號戒
爾在官事無變於明清心必存於忠恕惟察惟法勿替
朕言勅書到日汝可速指揮渥飾灑掃獄房常須淨潔
每五日一度差人就獄内監逐人力刷湯枷杻及逐日
供給水漿兼罪人内如有疾病者立便差人看承醫療
其委無骨肉者支與喫食有人供送茶飯亦須畫時轉
送不得邀難減剋無使罪人或至飢渴所有合歸法者
候處斷之時給與酒食如小可罪犯便須逐旋決遣若
是大段刑禁事關人命亦須盡理速行勘斷不得淹延
致有冤枉仍散下管内汝宜常切提舉無令曠慢及候
依此逐件施行訖聞奏餘依條制故茲示諭想宜知悉
夏熱汝比好否遣書指不多及十五日勅
十二
勅祖無頗朕若古御圖本天佈化永念編氓之衆靡勝
罹罪之蕃屬炎鬱之正興在係纍之良苦將導盛陽之
德尚虞庶獄之苛稽用舊章特頒矜詔勑書到日汝可
速指揮渥飾灑掃獄房常須淨潔每五日一度差人就
獄内監逐人力刷湯枷杻及逐日供給水漿兼罪人内
如有疾病者立便差人看承醫療其委無骨肉者支與
喫食有人供送茶飯者亦須畫時轉送不得邀難減剋
無使罪人或至飢渴所有合歸法者候處斷之時給與
酒食如小可罪犯便須逐旋決遣若是大段刑禁事關
人命亦須盡理速行勘斷不得淹延致有冤枉仍散下
管内汝宜常切提舉無令曠慢及候依此逐件施行訖
聞奏故茲示諭想宜悉知夏熱汝比好否遣書指不多
及二十四日勑
十三
勅獄者人命之至重也故刑罰不中則民無所措手足
方盛夏長養之時有司其蠲煩獄出輕繫以奉順天氣
夫以苛為察以刻為明豈稱朕所以哀矜之意哉勅書
到日汝可速指揮渥飾灑掃獄房常須淨潔每五日一
度差人就獄内監逐人力刷湯枷杻及逐日供給水漿
兼罪人内如有疾病者立便差人看承醫療其委無骨
肉者支與喫食有人供送茶飯者亦須畫時轉送不得
邀難減剋無使罪人或至飢渴所有合歸法者候處斷
之時給與酒食如小可罪犯便須逐旋決遣若是大段
刑禁事關人命亦須盡理速行勘斷不得淹延致有冤
枉仍散下管内汝宜常切提舉無令曠慢及候依此逐
件施行訖聞奏故茲示諭想宜知悉夏熱汝比好否遣
書指不多及二十八日勅
跋韓熙載夜宴圖
南唐中書侍郎韓公熙載後主時知國祚將廢放懷杯
酒間以自汙後主欲用為相而聞縱逸不檢每伺其家
宴令畫工顧弘中丹青以追其卷首即與公門生朱銑
紫微印粲狀元及教坊副使李嘉明并其妹按胡琴又
公自擊鼓妓王屋山舞六么王屋山俊慧非常公最憐
每醉須樂聒之乃醒幼令二婢出家號凝酥素質後主
復信小人之譖遂黜公以左庶子分司南京受命日盡
逐羣婢單車即路後主憐之留為尚書不數日羣婢復
集飲逸愈甚後主歎曰孤不得熙載為相矣既而薨於
私第後主泣之慟贈平章事諡曰文元豐已未孟夏二
十日洛陽祖無頗題
提刑第五子諱德恭字肅之乃德安府落雁朱
少師之孫婿也頃於宣政間待普州太守闕挈
家寓居安陸縣城北普光寺中與張金紫之孫
字宣卿者皆為親契因出葬賦挽詩今附之於
末云
德恭伏承致政安卿承事出葬有期不勝感愴
輒成輓詞三首以道追往之意范陽祖德恭上
一
孝養人誰及清修少比倫旋聞丹旐具俄見軸車存空
歎音塵遠猶思燕席温安然向窀穸感涕一銷魂
二
清白傳家舊天鍾間世才大椿宜更夀喬木遽先摧難
止交情淚空遺寶燭灰幽墟歸葬處慘慘暮雲堆
三
重歎張夫子神襟遽弗寧摧山傾嶽筭萎哲奄椿齡舊
室惟圖像新阡但刻銘何堪聽歌挽埋玉在幽坰
龍學文集卷十六
