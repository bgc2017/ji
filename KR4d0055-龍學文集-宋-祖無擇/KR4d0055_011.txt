龍學文集卷十一
名臣賢士詩一十六首附
司馬温公送龍學守陜(狀元吕榛榜龍學第三名温公第六名)
聲教空岩穴夫君集帝庭辭華動丹扆光價塞青冥峻
德争推轂榮塗易建瓴陸離寒水玉磊落曙天星得喪
誰先識艱虞困屢經蹉跎渥洼足漂泊鳳凰翎粉署疎
恩紀甘棠寄典型仁風思布濩疲俗待綏寧賤子良多
媿餘光每乞靈題名聯土版占籍備民丁種種顛毛白
蕭蕭壟柏青陌頭瞻皂蓋獨立涕飄零
梅聖俞再詠送龍學赴陜府
古來分陕重猶有召公棠此樹且能久後人宜不忘君
從金馬去郡在鐵牛傍山色臨關險河聲出地長尊無
空美酒魚必薦嘉魴天子憂民切行當務勸桑
王荆公和龍學登紫微閣(同為知制誥臣日)
漠漠秋隂護掖垣青雲只在兩楹間宫樓唱罷雞人遠
門闕朝歸虎士閒華蓋北瞻天帝座蓬莱東想道家山
却愁久此隨諸彦文采初無豹一斑
又
掖門相對敞銅鐶䡾䡾飛甍在兩間潤色平生知地禁
登臨此日媿身閒浮雲倒影移窗隙落木回飇動屋山
忽憶初來秋向早紫微花點綠苔斑
梅聖俞送龍學北使
燕山常苦寒漢使涉靈臘路長人馬愁風急沙霰雜宿
造穹廬閧行逢獵騎合獻鮮秃髮馳問驛華言答每食
冰生盤欲飲酒凍榼見其君長時國禮何勤納中朝厚
仁恩四海望閶闔乃知日月光照必蠻夷匝歸来易輕
裘賜對延英閣
司馬温公晩春病起詩呈龍學
風日正和柔身輕喜病瘳嬾抛殘蠧簡暖脫敝貂裘值
客開青眼逢花忘白頭家家好春色何日可同遊
朝議大夫上柱國致仕張徽聞龍學平昔曾遊
潁川西湖有詩以寄之
河勢横斜帶地形碧油具旆昔常經驛名未改風塵黑
碑字猶存雨蘚青薦福(寺名)園林僧杳渺擷芳(亭名)州渚妓
娉婷汝南一值賢人降分野於今占德星
張徽又送龍學和寄王元之郎中詩(是時龍學在西京)
未持雙節去朝元玉陛猶虚侍從班龜洛舊遊天直上
雞林新句海中間品流有日歸陶冶隠逸無時奉宴閑
鶴馭仙遊何處所軒皇冠劍在橋山
司馬温公送龍學分司西京御史臺
人生榮與辱百變似浮雲自有窮通定徒勞得喪分消
愁惟有酒娱意莫如文方丈常蕭散其餘何足云
康節先生邵雍字堯夫和龍學詩(是時龍學知開封府)
吾家職分是雲山不見雲山不解顔遊興亦難分日限
夢魂都不到人間煙嵐欲極無涯樂軒冕何嘗有暫閑
洛社交朋屢思約幾時曾得略依攀
邵康節又謝龍學詩(時在西京)
恩深骨髓為慈親義重邱山是故人歸過洛陽舊遊地
白雲收得薜蘿身
又寄龍學詩
三十年交舊相逢久白頭海壖曾共飲洛社又同遊脫
屣風波地開懷松桂秋兩眉從此後應不著閒愁
曹司勲詩呈恩府龍學
曹公諱輔字子方登嘉祐八年乙科官至朝
奉郎守司勲郎中號静常先生龍學出鎮杭
州日司勲為杭州司法嘗舉之
此生飄泊住乾坤南北東西豈更論萬里欲封防墓土
十年重到李膺門少驚人事時千變盡付羇愁酒一尊
主上思賢厚風俗如公終未老邱園
盱江李泰伯題袁州東湖呈龍學
萬象城東雅入詩半湖雲靄卷殘暉老龍惜雨慵離蟄
幽鷺逢人慣不飛岸僻自宜安釣石波清誰礙濯塵衣
使君公退便遊此却恐吾皇急詔歸
再呈
郡藏好景有東湖誰道蓬莱遠無路水底芙蓉謾託根
争如岸上甘棠樹客來坐見碧波中魚跳潑刺頳尾露
下釣不及吕尚賢明月清風又歸去
李泰伯寄龍學
衆人皆銳進唯我復幽居慮遠夢多亂身閒氣不舒干
求非禄位好尚豈詩書日夜又日夜霜寒鬚髮疎
龍學文集卷十一
