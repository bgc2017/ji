龍學文集卷八
宋祖無擇撰
序七篇
刻經效方序
洪範九疇皆以天時人事本於王化其九曰嚮用五福
威用六極夀康寧考終命居福之三凶短折疾居極之
二苟隂陽和寒暑時兵革不起畫象不犯則民夀康寧
且考終命矣三代之際仁政之行非他也繇是道也風
雨不時人多疾疫邊鄙不寧刑罰不中則民凶短折且
疾矣暴秦之際覆亡不暇非他也亦繇是道也噫為天
下國家者舍三代而不務則必暴君也汚吏也未見其
仁政所由興也求今之人能繇是道以行仁政其提刑
舍人彭城劉公乎公明白有材遇事輙斷奸貪下吏縮
縮不敢動如老婢病妾對明鑑然常自謂曰隂陽和寒
暑時兵革不起畫象不犯使民夀康寧且考終命者此
宰相佐天子之職之業我則不敢然念四海之廣民踰
億兆飲食之失餁寒暄之作沴為不少矣非有藥石之
良孰救腹心之疾因取家藏方書所經效者總三百七
十首且將刻石傳諸方來即出其本以示小子小子再
拜拜賜不覺歎服公之用心可謂有仁術矣往者太宗
皇帝集聖聖惠方凡萬餘首鏤之方板以廣流布今上
皇帝作銅人象按明堂法分布腧空示民不惑以我國
家四聖人豐功鉅德紹休天命永康民人仁政之行固
已比隆于三代也尚慮和氣或鬱人乘為疹乃以藥餌
之方鍼砭之法輔世所闕斯又過於禹湯文武之心焉
公則靡愛斯術用濟羣品有以見聖主賢臣同德協心
如此其至矣異日朝廷訪公以天下之利害民間之疾
苦公又將以仁義之藥禮樂之術醫時之病使鰥寡孤
獨有養黎民不飢寒至于海隅蒼生或仁或夀其為美
利萬萬於兹也小子不敏辱命為序區區之說願冠諸
首
羣公送潘君秘校赴潁上詩序
去年余遊上都隸太學會友人芸閣讎書潘君說自七
鬭赴三銓余以秋賦獲升名於禮部君以冬集勾稽於
潁上既而離羣索居望風懷想者三十旬于兹矣今余
抵潁謁舊參政貳卿蔡公屬君趨府且同傳食胥會于
此馭慰無量君乃出去年所得餞行詩繇内相晁公而
下暨予一十九人凡二十章其將籍不肖文以冠諸首
而刻諸石請不容遜可無辭乎君少步場屋為時聞人
沉此下僚固未充量而君累歲處之無一日戚戚于懷
抱如居貴仕享豐禄之為者事上官不少懈亦未嘗以
毛髮事取容於人非夫器之閎大塗之修遠尚不可涯
測則疇能如是耶貳卿蔡公以元老舊德暫解魁柄息
偃是藩薦紳之士延脰翹踵以覬奬拔矧如君者孰與
先焉余知君之脱塵土凌煙雲當在此時不在異日必
矣敢請題是辭于羣公之詩左以為序時景祐五年秋
九月十日也(是年十一月十八日改寳元元年)
河南穆公集序
積于中者之謂道發于外者之謂文有道有文然後可
以為君子道有用舍文有否泰然用舍否泰在命不在
道與文也君子不以其命之窮而輟于為道道之不行
而不廢于學文故雖身厄于當時而名顯于後世者繇
此也河南穆公諱修字伯長天平人少舉進士有名廣
場中真宗封泰山之年詔齊魯諸生以經明行修公實
在其選越三年就銓調補泰州司理參軍居職以直自
任無與合者人皆惮忌卒誣之罪遂貶池州再逢恩徙
潁蔡二州為文學掾卒不復用明道元年秋九月終于
家如公可謂命之窮道之不行也已而未嘗廢文大凡
有作莫不要諸聖賢而立言合諸仁義以為質平時所
見於簡策者殆踰數千萬言時人得之且愛且學及公
之歿無擇求遺文於嗣子熙得詩五十六書序記誌祭
文總二十與無擇所藏增多詩一十二書序各一又從
其舊友而求之往往知愛而不知傳故無獲焉姑類次
是以為三卷題曰河南穆公集云時慶歴三年春南康
清修閣中序
李泰伯退居類槀序
孔子沒千有餘祀斯文衰敝其間作者孟軻荀卿賈誼
董仲舒揚雄王通之徒異代相望而不能興衰捄敝者
位不得而志不行也苟得位以行其志則三代之風吾
知其必復嗟乎秦漢以來禮樂則不為而任刑以毆其
民將納於治適所以亂之也歴世寖久皆謂天下當如
是可以致治而不治者時耳故有奮筆舌為章句卒不
及于禮樂者末哉文也盱江李泰伯其有孟軻氏六君
子之深心焉年少志大常憤疾斯文衰敝曰墜地已甚
誰其拯之於是夙夜討論文武周公孔子之遺文舊制
兼明乎當世之務悉著于篇且又歎曰生處僻遐不自
進孰進哉因徒步二千里入京師以文求通于天子乃
舉茂材異等得召第一既而試于有司有司黜之嗚呼
豈有司之過耶其泰伯之命耶或者天徒付泰伯以其
文而命則否耶亦將謂得志行後有時耶吾不得而知
已泰伯退居之明年類其文藁第為十有二卷以寄南
康祖無擇且屬為序無擇既授之讀之期月不休善乎
文武周公孔子之遺文舊制與夫當世之務言之備矣
務學君子可不景行於斯慶歴三年冬至日序
連席秀才字序
名之於身必存乎義無義不足以為名故字者所以明
乎義之所存也夫春秋之法書字者貴之也書之為貴
則不書者賤可知矣噫字之用亦大矣古之人名而不
字者有矣字而不主乎名者有矣苟名與字存乎義甚
大而人不有其道又何所取焉上黨連君學賢人者也
學賢人者將有為也將有為則其思慮深其志意廣精
騖乎堯舜之道思慮不得不深心入乎堯舜之道志意
不得不廣連君學賢人勤且久而不渝其心允乎賢人
也其名席席之義亦大昔魯哀公問儒於孔子孔子曰
儒有席上之珍以待聘鄭氏謂席猶鋪陳也鋪陳往古
堯舜之善道以待見問也夫堯舜之道存乎典蓋百王
之所不可易之法也人苟能得其道而鋪陳之以事其
君不亦孔子之心乎今連君之名席豈無意哉無擇敢
請字之曰公珍惟公珍有可為之材當可為之時又將
居可為之位必能鋪陳善道以事其君亦朋友有望於
公珍也公珍其勉諸
進士魏舜元字序
男子冠而不字可以謂之闕禮予之友弟魏君舜元一
日訪予以未字為請且懼其闕禮夫父名其子士字其
友時乃古予不敢遜因稽其名所出循其義以取稱之
字曰善長在春秋傳舜有大功二十而為天子蓋言舉
十六相去四凶人也易稱乾有四德元亨利貞文言謂
元者善之長也在坤則曰坤元亨利牝馬之貞用知乾
有四德坤亦有之乾言君坤曰臣君臣之間皆備四德
舉十六相世濟其美天下之人謂之元凱其不善乎臣
於堯舜非坤道乎第以少年彊學篤作進之心苟道日
益修志日益固何患夫不為元凱也何患夫不為明天
子之舉也孟子不云乎舜何人也予何人也舜而可及
元凱其不可及乎第其勉之孟子又曰責善者朋友之
道也予既辱來請且訊其舜之功又緣其坤之德重以
孟子之言并而為序以畢其說不褒而勉者亦庶幾乎
責善之道焉
題宜春臺詩序
宜春郡有五臺號宜春者為甲蓋其據會要盡登眺之
樂自古迄今幾千百年遊於斯者幾千百人好事之流
覽景而賦詩者豈少耶今存於屋壁者不過近世三四
十人而已余意經久失其傳爾乃因暇日命工為巨版
總錄其詩凡三十首庶免散亡不以詞之妍&KR1126;不以位
之高卑惟以歲月次其先後或曰子其刪之如何余應
之曰非聖人之徒不敢爾為也請俟來者
龍學文集卷八
