龍學文集卷十三
家集
祖仙傳華山鄭隱撰
祖㞯字景山別字伯高其先深州安平人父諱仲儁任
許州觀察判官在職有能名開寳中太祖召拜右補闕
通判成都府知賀州廣南轉運使久之以疾免居於許
㞯幼喪母哀毁過於成人年十三讀書尤嗜易與莊子
及長徧覽劉向列仙傳葛洪神仙傳陶隱居真誥超然
有出塵之志乃白所親願不婚娶補闕卒㞯哭泣晝夜
不絶聲水漿不入口者七日親友強以淖糜乃不滅性
服除舉進士不利於春官氏一日有白衣書生詣之㞯
與語儒學之事相得甚歡終夜不寐他日復来書生謂
㞯曰觀子神氣秀異可以絶風塵凌煙霞無矻矻於儒
學當思脫世俗之累為佳㞯曰少有志焉病未能也今
日之遇先生非天之所啟耶書生曰子能從我遊乎㞯
曰父母既棄養矣内無妻孥之累何往而不可書生亦
未之信也言訖輒去或經旬或踰月一來㞯事之彌謹
書生屢與之期屺未嘗愆素書生見而益喜且曰神仙
惟有志者可學子能如此可以學矣㞯問書生曰先生
何居乎書生曰我所居非遠又問果何處曰王屋山㞯
初得辟榖之術不食者三年聰明強記日甚一日顔貌
潤澤見者異之後與書生偕入王屋山居數年從兄岳
通判河南府會王屋縣宰與補闕有舊因託訪之延致
公館見岳曲盡兄事之禮贈以衣服等物止取淨巾一
條餘悉不受每宴坐静室終日不語好為五言詩多述
神仙事巳而輒焚稿或問山中何以度日但笑而不答
住幾月不粒食惟日飲醇酒數升而已時岳方出㞯謂
門人令狐圓曰兄非晩當有内艱吾不可久處此今往
矣寄語吾兄善事太夫人無以弟為念纔三月岳果丁
母憂既去乃入華山時時有人見於懸崖峭壁之間如
履平地少年追躡不及遠而望之見其入石室中比至
其處則與石室俱不見矣景德初成都道士謝又玄遇
於峩嵋山下又玄善飲酒㞯相與詣酒家飲七日不歇
又玄極困憊㞯略不霑醉吟嘯自若俄覺異香氤氲襲
人遂探懷中出一物如碧玻瓈其大如橘以授酒保揮
手謂又玄曰爾其往哉吾亦逝矣又玄將別再三問㞯
名氏答曰吾祖伯高也俱出酒家行十數步又玄回首
已失之山下之人謂之祖仙後莫知其所終
熙寧元年春三月從孫無擇立石
跋一
予嘗讀九天生神章迺知為仙之道豈易然乎或名在
僊籍或骨象合仙或轉輪終歸仙道其致一也要在養
其氣存其神保其命固其根世人不知此故中道夭亡
深可憐者祖公宿種善根長而不娶又神氣秀異有志
於道豈骨象合仙者乎書生異人也故與同隠王屋山
絶風塵凌烟霞後入華山時時有人見於懸崕絶壁間
如履平地非神存而全者能若是耶予老矣每覽真誥
及神仙事跡未嘗不掩卷興歎但骨凡氣濁莫能繼踵
於前人所可喜者比遂退伏得放浪於山水間採芝餌
术以終天年亦無憾矣將仕郎祖護以高祖石刻示余
丐跋其後故書其略云時紹興癸丑季秋二十四楚山
道人蘇覺尹道書(川中蘇運使是也將仕是資州朝議大夫祖德恭之子㞯乃護之高祖也)
跋二
祖伯高少有超然出塵之志長與異人書生遊已而仙
去後從孫龍學公紀其本末刊諸堅珉以傳不朽今夢
傳宣教伯高從曾孫也遠示傳刻俾跋於後披卷仍覽
賢師蘇公先生題字歴陳為仙之道蓋亦盡矣濯晩生
後進性資凡陋徒仰祖仙之清風欽詠蘇公之辭翰又
安敢形容其萬一哉紹興癸丑初冬二十有五日雒陽
王濯再拜書(夢傳護之字也别字吉於)
跋三
世之譏學仙者以為繋風捕影是徒斥其末而不究其
本矣文成五利少君欒大矯誣怪誕者此固有之廣成
安期赤松羡門飛升延永者果可謂之無耶故瀨鄉記
記得仙之法凡三十六會真記論成道之門總二十五
顧性質學術積累功行如何耳孰謂仙不可致歟祖仙
傳懿行炳然固有明證足以間執譏議者之口俾世之
人洞然弗疑龍學祖公以其傳而刻之金石闡耀遠祖
之景鑠功亦懋矣紹興乙夘三月二十四日祥符李平
仲題
跋四
葛稚川著内篇論神仙事甚詳其門人滕升問曰先生
云仙化可得不死可學古之得仙者豈有其人乎遂歴
叙數十百人為之傳以告之則神仙之有無固不可以
臆度也觀祖伯高與異人遊且謂其神氣秀異可以絶
風塵凌烟霞其後卒以仙去此嵇叔夜所謂特受異氣
禀之自然非積學所能及者秦皇漢武終身求之而不
得又吾儒力詆其說有繫風捕影之誚皆中庸之論愚
於祖仙蓋有感也鄉人秋卿同官昌元乃伯高裔孫暇
日以龍圖公所書傳見示因識其末紹興己未二月中
澣日河南席登(護為昌州司理日)
跋五
道家言比干曾參並為仙官故知忠臣孝子誠貫天地
必享不亡之夀彼專以煉形服氣經伸之術求出世者
亦勞甚哉祖仙傳載其童子時居喪為聞孝至七日不
勺飲又以事親勉其兄龍圖公泰山先生之門人故其
所立石有補於世教海陵查籥元章書(荆南查運使是也)
跋六
世以儒道釋為三門殊不知仁義清淨圓覺其歸於一
揆特其所入之異耳觀祖伯高天性孝悌神氣絶塵盖
其根器深遠心與天遊故能躡虚超詣如此彼黃冠方
士朝夕整衣焚香區區於散藥書符呼吸吐納而流浪
於利欲者乃曰我欲學仙吾不信也紹興丙子三月十
二日莒山續觱宜都燕居軒書(續吏部是也嘗帥京南後為茶馬都大乃荆甫)
(狄密學之婿與祖護夢傳為連袵)
跋七
白居易有言以儒飭身以道養夀誠哉是言也祖伯高
幼嗜儒學及長脫俗遂為神仙中人飭身養夀始終如
此居易之言伯高其得之淳熙丙申正月十七日高平
范炳文晦叔書
跋八
安陸連&KR0034;恭檻淳熙三年季夏朔(連邵州是也安州應山縣人顯謨閣學南)
(夫之子庶之姪孫庶字君錫昔日龍學與歐陽參政嘗用薦舉焉)
跋九
祖氏素稱名族代生偉人至於君則為列仙盖其積德
有自來矣夫傲睨烟霞粃糠萬化夐閱千載猶一朝夕
此豈今日慕仙者所可得夢見哉伯玉自清溪載葉山
隠者所作傳来三復舊刻不能釋手俯愧塵滯感嘆交
作淳熙六年八月一日東萊蔡武子書於江陵城西羅
臺僧舍(伯玉奎之字也資州朝議之孫行之族弟也其奎之諸子今居荆南清溪)
龍學文集卷十三
