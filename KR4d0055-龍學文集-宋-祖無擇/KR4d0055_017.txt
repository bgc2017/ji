龍學文集并源流始末
祖氏源流
上世幽州祖於范陽為著姓(涿州三縣范陽固安新城)其後稍徙深
州而因家安平縣凡數世(幽州南一百二十里至涿州南又一百二十里至深州倚)
(郭縣曰安平)逮至皇朝曰諱(仲宣仲儁)者隨李丞相自深而
遷汴故相文正李公昉之婿則仲宣是也(仲宣)仕為都
官生侍郎諱(岳)貫開封府開封縣清河坊戶至道間始
來寓居蔡州(仲儁)遭際太祖拔擢為右補闕廣南西路
轉運使與其子諱(㞯)回居許州(㞯)以宿骨為仙侍郎有
四子伯曰(士良)無禄早世仲曰(士安)登天禧三年進士
科終銀青光禄大夫季曰(士龍)用弟(士衡)蔭補官終大
中大夫曰(士衡)狀元及第終知制誥
龍學始末
公諱(無擇)字擇之蔡州人王父尚書吏部侍郎諱(岳)父
銀青光禄大夫諱(士安)公寳元元年進士第三人及第
授承奉郎通判齊州年餘召試充直史館次知南康軍
海州遷秘書丞廣南東路徙荆湖北路皆為提點刑獄
加太常博士直集賢院改廣東轉運使時廣源州蠻入
寇陷嶺外數州公提兵𠞰逐未幾移典袁州自慶歷詔
天下立學十年間徒為文具無命教之實公下車首建
學宫置師生郡國絃誦之風由此始盛召除同修起居
注時封孔子四十七代孫宣愿為文宣公公言前代所
封在漢魏曰宗聖在晉宋曰奉聖後魏曰藻聖北齊曰
恭聖唐初曰褒聖開元中尊孔子為文宣王遂封其後
為文宣公是以祖諡而加後嗣非禮也於是下近臣議
改為衍聖公尋奉使契丹回數月出知陜府及湖北轉
運使入為中書舍人兼宗正寺修玉牒官判太府寺嘉
祐六年富相奏舉天下遺材詔從時王拱辰尹洛薦邵
雍仁宗命公行詞次後公與宰相英充復薦之嘉祐八
年假右諫議大夫充英宗即位契丹皇太后國信使還
見對以御書御篆四朝寳字賜之仁宗虞主至自山陵
英宗迎至集英殿公與諫官司馬君實奏請親虞下禮
院詳議以聞治平元年獻皇極箴司馬君實獻戰國通
志並賜詔奬之二年糾察在京刑獄遷左諫議大夫加
龍圖閣直學士權知開封府七月進龍圖閣學士知開
封府其後出知鄭杭二州神宗召知通進銀臺司初詞
臣作誥命許受潤筆物王安石與公同知制誥公為先
進安石辭一家所饋以其物置舍人院梁上安石憂去
公性端毅以安石沽矯虚名取為公用安石聞而怒之
後安石出使江東多招士謗公作書馳報可謂忠言安
石答書其言怒益甚至是安石當國密諭監司求公守
杭之事監司承風旨採以妄言聞於朝廷乃遣御史王
子韶按治終無所得子韶知安石意誣以送賓客酒三
百小瓶蘇頌鄭獬御史張戬等皆上疏力言其不可是
時公年六十不幸值安石專政司馬君實堅辭求出公
慨然乞分司提舉西京御史臺與文潞公富韓公司馬
温公數君子為真率會洛中謂之九老公分司十餘載
神宗厭薄安石出於外元豐六年復起公典藩賜玉帶
方大用公卒矣時元豐八年正月十五日士論惜之公
為人好義篤於師友少從孫復學經術從穆修為古文
兩人死力求其遺本彙次之傳於世以言語政事為時
名臣槩見於史冊公平生所作文甚多自兩經兵革之
後家藏并收拾止得十之二三今集為十卷名曰煥斗
集盖取公出之陜府日歐陽永叔餞行詩有曰西州政
事藹風謠右掖文章煥星斗故也又有名臣賢士詩與
文兩卷附之公之叔祖諱(㞯)為神仙叔(士衡)為狀元紫
微弟諱(無頗)為福建路提刑亦有傳記勑書與文其姪
惟有資州太守諱德恭者詩三首又作四卷亦附之公
之妻參政王舉正長女連𬒮梅堯臣韓繹李復圭范子
開紹熙三年九月吉日曾孫承直郎特添差袁州軍事
判官仍釐務范陽祖行頓首再拜謹題
龍學文集并源流始末
