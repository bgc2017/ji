海叟集原䟦
先司寇怡閒公守松日得袁海叟詩愛誦之後居東省
託矩菴陳公校刊今逾廿餘稔偶於南都又得叟全集
觀者謂宜重刻詵以板存手澤弗忍廢因錄遺别刻並
藏家塾嗚呼詩莫盛於杜至今無有號能選而敢易一
字者海叟宗杜有大名於國初輙為選者遺其半暇嘗
校評未見集中之遺者果皆弗如選也然則詩安可以
易選乎哉海叟風概詳見矩庵崆峒二公序兹不贅嘉
靖八年歲次己丑秋七月丙午南京鴻臚寺署丞致仕
劉詵䟦
