海叟集卷四
明袁凱撰
五言絶句
京師得家書
江水一千里家書十五行行行無别語只道早還鄉
寄家書
白髮時時脫(一作異)青山處處同人行千里外書到五湖
東
龍江夜行
細雨過(一作滿)江頭孤篷夜未休歸心與烟浪相逐下揚
州
江上二首
野屋藏春樹江隄將暮花買魚留楚客沽酒問吳娃
日暮江風急江花水上飛吳船三十丈載得夕陽歸
因何彦明賦八新效其體
新烟
覆堤初冉冉渡水尚遲遲一樹梨花色猶能似舊時
新水
柳外朝朝雨平添過舊痕往時桃葉渡今日更銷魂
新燕
乍拂芳池遠還窺繡幕重莫將花片蹴飛舞滿筵中
新草
水邊春尚淺沙際葉纔穿拾翠雙雙女迢迢度碧烟
新鶯
芳樹何年到西園夢裏驚不須重聽汝只是舊時聲
新柳
淺色初含雨輕隂未過池黃昏畫樓畔最是斷腸時
新蝶
怯露依芳蕙驚風入繡幃莫將羅扇撲更待滿園飛
新月
既從碧雲上復傍綺窗移願得長如此教人學畫眉
絶句五首(一作無題)
門外青青草今年更覺深前時玉釵堕侍婢不能尋
羊車行樂處歌吹隔蕭墻頼有隣房女時来說故鄉
月落長門去千門夜色濃夢間無限樂不道在宫中
春衣裁剪罷密葉間穠花縫到鴛鴦處時時線脚斜
海内雖無事朝中有諫書大家雖未省不敢候羊車
寄王九秀才
夫子久不見生涯今若何惟應江上水日日採菱荷
咏馬九首
生長月支國何年入漢疆猶懷水草意懶逐左賢王
將軍皆衛霍不復見韓彭馳騁沙場日時時意不平
玉汗通身濕牽衣陣陣香曾騎妃子笑疑是荔枝漿
穆王乘八駿此骨獨超羣繫向蟠桃樹飛花散滿身
雪落天山夜風吹瀚海乾駑駘俱凍死此骨獨禁寒
秦政無靈氣漢武非仙才當時若遇此一直上蓬莱
鞭策相驅急身心不自持悔當艱險地有巧不能施
荒郊還獨卧淚眼幾曾開歴歴經行路時時入夢来
老眼幾曾開荒郊獨往来誰能飽芻菽猶勝駕駑駘
六言絶句
江上二首
北固城頭夜雨(一作晚帆)西津渡口烟波白髮人人自老青
山處處還多
山下旌旗閃閃江邊楊柳依依騎馬將軍遠戍吹笛漁
翁醉歸
淮安道中
山陽城中細雨廣陵堤上飛花估客時時吹笛行人處
處思家
郊居三首
西舍槽頭溜溜南園鳥弄關關數觥香醪獨酌一樹梨
花半殘
日轉花隂傍戶雨餘山色沿堤一雙蝴蝶對舞幾箇鶯
兒亂啼
荒園處處閒步小閣時時燕居阮籍惟思飲酒嵇康最
嬾讀書
醉歸
北渚看花起早東隣醉酒歸遲為問臺中官馬别来幾
許人騎
閒步二首
春園偶爾獨往晚徑蕭然自還芳草烟中冉冉落花風
外斑斑
半雨半晴天氣半開半落山花半醉半醒遊客半村半
郭人家
七言絶句
題趙王夜宴圖
玉戶金缸夜未央邯鄲宫裏奏絲簧鄭姬已醉韓姬倦
誰拂君王白象牀
題吳王納涼圖
微月斜侵響屧廊芙蓉清氣滿金塘鴛鴦只傍闌干宿
也愛君王水殿凉
題吳宫衰柳圖
遠岸依依落日明吳王醉處少人行多情獨有垂楊樹
猶送深宫夜雨聲
遣懷
白髮三江一腐儒長年耽酒不耽書偶逢世亂無生計
落日烟中自把鋤
日莫即事
茅屋秋来破不勝野雲沙樹自層層老夫生理今抛棄
日日江潭去採菱
送王生還吳中
陸機宅畔送王紳泰伯祠西覲二親他日得書報知己
東門還憶種瓜人
訪張道士題壁
道士門前春日温千重碧草睡鵝羣山風忽送桃花雨
濕遍牀頭白練裙
歸来
京國歸来老更窮短衣蕭瑟怕秋風不知飢餓填溝壑
日日吟哦江水東
淮東聞張十二信
少年追逐共西東吳邁文章馬亮弓一自干戈零落盡
白頭淮海獨相逢
寄錢彦德
故人别我山東去千里長淮復大河此日題詩付兒子
白頭清淚不勝多
灌園
荒陂渺渺接連筒葱葉青青芥葉紅不道虞卿著書手
白頭衣食野人同
題張子正雪山圖
西嶺千秋凍不消人家窗戶總瓊瑶不知海上張公子
曾過成都萬里橋
口號一首(丁酉歲作)
白沙鄉裏今年熱清酒家家味頗醇明日杖藜行處醉
只愁齁睡惱比隣
杜彦清擕斑竹簫作數聲賦此以贈
杜家兄弟我相知兄既云巨弟亦衰留得瀟湘江上竹
夜深持向月中吹
蒼梧魂去巳難招帝子臨江雪未消白雪伶倫多古調
令人從此憶箾韶
送王御史東海監散竈丁工本
王郎五月赴監亭十丈官船酒滿瓶稍待凉風吹木葉
老夫東去下滄溟
贈歌舞女童
潼河女子薦良童名在先朝樂部中訪得教坊新隊子
江南江北舞春風
己未九日對菊大醉戲作四首(洪武十二年)
老夫愛此黃金蕊兒子須將白酒除直到殘陽下天去
更添燈火照欹斜
遮莫隣家酒已無教兒更往遠村沽老夫強健如平日
醉過三更不要扶
只今何處無黃菊醉著(一作看)茅茨有幾人賢婦稍能知
此意殺雞為黍莫辭貧
縦道今年杼軸貧乃翁才力不超羣明朝若賣(一作買)長
門賦還爾黃金一百斤
江上舟中聞笛
誰家吹笛倚江樓江上行人夜未休獨有思家兩行淚
為君揮洒下揚州
陪鄭明德倪元鎮遊天平山四首
官河春水綠悠悠水上人家盡畫樓買取吳娃三日酒
放船直到百花洲
高臺千尺對層巒只許吳王醉裏看山色不随勾踐去
遊人還得倚闌干
鄭監風流老不衰倪寬頭白更應痴吳越英雄已泥土
欲從江海問西施
百花洲上百花開花是吳王舊日栽吳王去後無消息
歲歲看花人自来
醉後口號二首
新書欲獻帝王家奈此家貧道路賒醉卧江村風雪裏
時時自比賈長沙
誰人更識賈長沙老作江南百姓家但使瓶中有春酒
不勞慟哭與長嗟
馬益之邀陳子山應奉秦景容縣尹江上看花二
公作竹枝歌予亦作數首
吳淞江上好春風水上花枝處處同得似鴛鴦與鸂鶒
時時來往錦雲中
水上花枝日日開行人頭白不能来請看門外東流水
流向滄溟更不回
江水東流更不回行人白髮苦相催只恐明朝風雨惡
夜深燈燭亦須来
千株雲錦照江沙沙上青旗賣酒家莫怪狂夫狂得徹
吳姬玉手好琵琶
吳姬玉手好琵琶少小聲名到處誇但使主人能愛客
年年来此看江花
江花紅白最堪憐莫惜看花費酒錢他時白髮三千丈
縦使頻来不少年
黃家渡西多好春看花須著少年人少年看花花自喜
白髮看花花亦嗔
松江水碧碧如(一作於)天水上行人坐畫船記得吳兒竹
枝調為君高唱百花前
日日花前金叵羅百年能得幾經過花開花謝還人老
狂客狂吟莫厭多
寄語看花江上人清明時節好来頻清明節後多風雨
風雨顛狂惱殺人
風雨宿蕭山
東来山郭晚秋時白酒黃柑興不衰欲倩山隂王逸少
為書風雨渡江詩
送賀九成歸浙東兼東王若水
賀老秋来憶鑑湖荷花楊柳正扶疎西過錢唐見王宰
東門今少種瓜圖
瓜步夜泊
千里長江雨乍晴江頭燈火夜深明為報高樓莫吹笛
故園東望不勝情
揚州逢李十二衍二首
與子相逢俱少年東吳城郭酒如川如今白髮知多少
風雨揚州共被眠
最憶東家水調聲花前檀板雜流鶯此時我醉君猶醒
舞到梧桐白露生
題老蛟化江叟吹笛圖
吳頭楚尾老髯翁千里烟波有故宫日暮江亭不歸去
猶將玉笛倚秋風
附顧禄和韻
千里神龍化作翁月明吹笛倚龍宫曲聲不許人間
聽散入重湖半夜風
閒題
相如真是小人儒只解人前賦子虚負却薄田三十畝
文君何用自當壚
城西送鄧生二首
千山風雪正霏霏君去金陵幾日歸鳳凰臺上還吹笛
東望滄溟淚滿衣
東望滄溟涕泗垂閨中少婦亦霑衣他時若有相思字
只寄春江燕子歸
夜至瓜洲
瓜洲人家燈火微瓜洲波上行人稀敲門買得雙清酒
船在西陵逆浪歸
寄謝蔡道士惠山水障
荆門道士蔡崑丘筆底丹青似虎頭寄我江南山水障
令人日夜憶滄洲
費夫人
官軍應賊著紅巾苗獠来時更不仁若道南州無節婦
請看東海費夫人
楊員外
羣盜南奔日月昏諸公臣節不須論白頭惟有楊員外
不負從来天子恩
寄錢德士修二國錄兼東主司業
錢翁父子教成均文章誰當繼後塵若見青箱老司業
還提江海釣魚人
朝天宫觀方道士所畫三山圖三首
東流弱水不勝塵漢武樓臺空自陳欲借横江孤鶴去
須憑南嶽魏(一作衛)夫人
巨魚出没浪波腥東望三山路杳冥安得秦皇射蛟手
為操強弩下滄溟
方壺少小學為仙筆底三山豈偶然見說麻姑頭總白
不知何用得長年
寄三江王六秀才
滄洲荷屋晚秋時橘柚青黃滿戶垂安得扁舟趁潮去
醉看江雨散輕絲
溪上諸友謂余終日酣醉寄此見意
好酒揚雄鬢已星案頭空有太玄經只道人来問竒字
寧知門外草長青
調馬益之
水邊欄檻早凉天荷葉荷花盡可憐安得人如趙飛燕
夜深燒燭舞蹁躚
調鄭老
鄭老曾為前代官江湖相見獨飢寒不道夜深霜露重
猶將玉笛倚闌干
送鄭老歸襄陽二首
春風回首古檀溪老子茆茨溪水西鳳皇臺上還相憶
烟浪無窮碧樹低
我愛襄陽老鄭虔高樓吹笛動秋烟他時若有平安信
即寄江東估客船
南京口號六首
君王觀(一作宫)闕倚天開畫出金山復壯哉率土再瞻龍
虎氣高臺還見鳳皇来
聖帝明王德業尊親為清廟國西門皇心自是超前古
況復貽謀及後昆
放牛歸馬靜塵埃地北天南道路開火雞馴象時時貢
不教周家白雉来
南夷潭水渥洼津幻出龍駒玉雪身笑殺公孫井蛙耳
天生神武是真人
春雨初晴霽色開天街風雨少塵埃白面郎官調御馬
雙雙騎過午門来
駕出東南正好春山中草木更精神揚雄老去才情減
羞見新来獻賦人
即事二首
洛陽大賈愛名姬富樂園中飲酒歸千步長廊好騎馬
不愁風雨夜霑衣
天街酒好不須言絃管春風處處喧舊傳北地鳴珂巷
得似南京富樂園
寄北山明上人
明公持律太精嚴一住空山歲月淹聞道新年結蓮社
還能酤酒引陶潛
重過黃渡有感
馬家宅畔無喬木徐氏門前芳草多留得白頭漁父在
年年長笛送滄波
題西巖精舍
西巖流水夜泠泠流出松根見茯苓八十老僧忘世慮
閒將佛法教山精
紅梅
江上千株雪未消别来渾是董嬌嬈揚州何遜頭先白
奈此春雲亂眼飄
徐子厚宅賞牡丹
巨室高門今已非當時臺榭總烟霏獨有徐家後園裏
金盂玉枕待人歸
名花朵朵擁雕簷畫燭雙雙出繡簾最是主人能愛客
高堂春酒夜厭厭
石頭城晚望
落日依依下石頭亂雲東望是蘇州人間何似歸思切
獨有春江不斷流
觀沙鷗
門外羣鷗我所知終朝相見不相離(一作疑)借爾橋東楊
柳岸明年春日更添兒
江上寄嚴八
一春不見嚴夫子底事城中不肯還門外白鷗三萬箇
幾時相對綠波間
江上寄書
湘南估客發西津東入姑蘇花正春獨有相思數行字
欲從江海問情人
醉書壁
芙蓉花開滿高岸還如杜老蜀江邊田夫野客頻来看
白酒黃雞不用錢
淮西夜坐
蕭蕭風雨滿關河酒盡西樓聽鴈過莫怪行人頭盡白
異鄉秋色不勝多
李陵泣别圖
上林木落鴈南飛萬里蕭條使節歸猶有交情兩行淚
西風吹上漢臣衣
題龍江酒家二首
金陵美酒玉光浮父老相傳最解愁安得身無官府事
長年高卧竺家樓
江上青帘(一作旗)映白沙壚頭美酒亦(一作玉)無瑕李白當
年曾醉此桃花落盡不思家
登閣
木落淮南秋色空閒登高閣送歸鴻白頭老婦痴兒女
盡在蕭條望眼中
客中夜坐
落木蕭蕭淮水長故園歸路更微茫一聲新鴈三更雨
何處行人不斷腸
賦得西施
當時生長苧蘿村山色無光水亦渾勾踐得時方自喜
吳王見後即消魂
憶南湖二首
我憶南湖春酒香百錢亦可解愁腸湖頭白藕猶堪賞
正似佳人玉臂長
南湖沈叟愛吟詩詩似當年杜牧之一自干戈不相見
令人雙鬢欲成絲
浦口竹枝(一作浦口飲酒)
浦上荷花生紫烟吴姬酒肆近人船更將荷葉包魚蠏
老死江南不怨天
村園露坐
暑氣消沈露氣濃倚天秋樹細含風誰家白鶴三千隻
飛過先生草屋東
調王生
門外桃花落漸多一雙新燕又来過寄語城東王貢士
今年春酒味如何
題妓展僧僧像
不見秋娘今幾年水光山色自悠然月明樓上天如水
猶憶梁州第四絃
寄瓢齋
不見瓢齋心自苦金陵又復上(一作向)金華茫茫春草兼
春水腸斷東風日易斜
寄顧文昭
最憶顧家池水湄千株苔石坐題詩如今又是三年别
白髮蕭蕭只怕垂
過潯陽
夜泊潯陽江上沙扁舟何處載琵琶西風不管水流去
依舊滿汀開荻花
諸公擕酒蘇臺餞别醉歸海上作此奉謝
吳王洲上百花開花下人人勸酒杯醉卧春江三百里
不知月過海門来
聞山東消息三首
王事私恩不共天益都城下枕戈眠鯨鯢戮盡為京觀
子孝臣忠億萬年
縦道山東柱石傾百方黎庶不須驚張皇國勢如平日
詹事新来總父兵
從今父老不須悲詹事英名四海知漢室中興吳楚破
條侯元是絳侯兒
江上逢鄭老
鄭老形容今已衰江頭相見涕漣洏自說琴書零落盡
獨餘吹笛似桓伊
登閣追憶北山張道士
閒登高閣看春雨忽憶空山聽暮鐘道士已随黃鶴去
北山依舊白雲封
海叟集卷四
