海叟集卷一
明袁凱撰
琴操
莘野操
黍苖之芃芃兮資雨露之功終歲在畎畝兮豐年之可
望堯舜去我兮日遠而心傷夏王有道兮吾於此而徜
徉
傅巖操
日之將出兮余趨乎築之所杵丁丁而不息兮汗淫淫
之如雨日既入而始休兮飯麤糲而不飽(叶補)嗚呼其命
兮余何辭乎此苦
陋巷操
父之生我兮斯為人類師之教我兮庶斯名之無愧簞
有食兮瓢有飲人惟我憂兮我樂滋甚
渭濱操
渭之岸盤盤兮其流湯湯我居其下兮於今幾霜朝飲
其水兮莫食其鯉與魴我日斯邁兮於余心以何傷
負米操
路之遥遥兮實百其止以兒視之不逾尺只道路豈不
遠兮我親實餒親之餒兮兒安得止親食飽兮兒心安
兒勞悴兮親胡為歡
樂府
門有車馬客行(客作路誤)
主人堂上坐門前車馬來車馬一何廣遠近生塵埃好
客不厭多惡客何為乎寄言主人道結客毋(一作何)草草
江南曲(集無曲字)
江南好流水中有鯉魚與雁鳬汝出取魚與雁鳬養我
堂上姑姑今年老鵶聲嗚嗚聲嗚嗚良可哀生而不能養
死當何時回死而不回嗚嗚良可哀
短歌行
昨日舊榖没今日新穀升壮年不肯(一作閒)住衰年日憑
陵日月行於天江河行於海海水不復回日月肯相待
日月不相待自古皆死亡死亡不能免安有却老方仙
人鄭伯僑於今在何方爾骨苟未朽螻螘生肝腸獨有
令名士可以慰情傷
雞鳴行(集無行字)
雞鳴雙戶間行人出門闌出門一何易入門一何難君
今遠行地妾欲置微意燕趙尚豪俠殺人為意氣鄒魯
多儒生彬彬守經義臨岐不感慨自古稱為明送子涉
遠遊聽我雞鳴行
紫騮馬
君騎紫騮馬遠上燕山去老母倚門啼淚濕門前路淚
亦何時乾馬去無回步前月附書還致身在郎署月賜
既已多取得尚書女身榮自可樂母死無人顧多謝隣
里人將錢治墳墓
從軍行
烽火塞上來發卒備行伍翩翩長安兒力未勝弓弩幸
蒙車騎念出入在幕府風烟一朝息歸来受茅土翻笑
李將軍血戰自辛苦
獨漉篇
仰天天無窮俯地地無垠天地自無盡誰為百年人百
年之中人復能幾汝不成人憂我父母
雨雪(一作苦寒行)
雨雪雨雪凄風如刀我行中野而無緼袍我寒我飢誰
復我知四無人聲但聞熊羆熊欲攫我羆復敓我我身
煢煢進退不可進固難矣退亦何止還望舊鄉遠隔江
海江波湯湯海波洋洋我思我鄉死也可忘
芳樹
芳樹生後園棘生芳樹傍蟲來齧樹根終也被棘傷棘
傷蟲即死樹葉自芬芳忠賢在君側四境敢陸梁不獨
君與臣亦有弟與兄兄弟宜相近不宜遠相忘相忘亦
何難外侮不可當君看芳樹辭辭短義則長
估客樂
大船峩峩來小船蔽江下借問是阿誰云是襄陽估襲
輕貨走四方衣美錦食稻粱可憐江南農無老與少終
歲力耕不得一飽
銅雀妓
流塵拂還集粻糒儼然陳歌吹自朝暮君王寧復聞松
柏有時摧妾非百年人願為陵上土歲久得相親
楊白花
楊白花飛入深宫裏宛轉房櫳間誰能復禁爾胡為高
飛渡江水江水在天(一作本無)涯楊花去不歸安得楊花作
楊樹種向深宫飛不去
遊子吟
遊子行萬里母心亦如之陸行有虎豹水行有蛟螭盜
賊凌寡弱風露乘寒飢誰云高堂安中有萬險危寄言
里中子親在勿遠離(詩品張東海云景文作遊子吟謂遊子行萬里母心亦如之盖欲人)
(子體親之心以自保甚有補於世教談者尚之)
四言古詩
荒園
莽莽荒園隂隂霧霾薙以灌木帶以蒿萊鼷鼠踸踔鴟
鴞嘯哀中有一士憔悴形骸三世不顯終身無媒冠裳
綻裂毛髮毰毸食無餘糝室有浮埃朝飡井李夕蔭園
枝亦(一作爰)有琴冊咏歌喧豗亦有流泉載沿載洄豈不
辛苦聊用徘徊昊天賦命如彼之材卑不可抗高其能
摧貴賤賢愚孰能遷推尼父天縱回亦竒材厄陳屢空
曾無歎唉(一作嗟)明明聖軌烈烈高懷景行先哲敢不欽
哉
蔣氏夀萱堂
湜湜黃河東流為莆維莆之陽季碩氏居維季碩氏夙
失其怙母氏是拊是復是顧是乳是哺燥濕易處不敢
笑語不敢恐懼母也勞苦既長而教出就扵校復因復
好克荷克紹母也其老嗟嗟我母如彼昊天何以報之
維以永年燁燁芳草樹之於隂翼翼高堂匪高且深維
此芳草其氣揚揚母氏覯止其憂乃忘既忘其憂其樂
悠悠無有灾咎維康維夀其夀維何如山如河不竭不
磨寢食具(一作且)宜(叶)水有遊鯉陸有秔米烹炙淅洗甘
膏(去聲)&KR0949;瀡酌此春醴於堂之北於堂之北旦旦若是曷
其有既我歌我詩置之於楣告爾後来告爾後来季也
可儀
陶節婦詩
維費榮敏江夏啓封何以世家戶侯縣公抑抑節婦實
維其孫始由舊姻遂此新婚翁亦大族内外百口爰覿
令儀具曰賢婦其賢維何孝扵姑嫜凡百之為敬恭是
將夫良妻柔敬之如賓雍雍閨門曾無間言姻親之間
歲時問遺榛栗棗修罔敢遺隨孰司其權降此後灾昔
如雨(一作兩)龍相随以飛如何中途羽翼忽乖又如黃鵠
雝雝喈喈一失其雄雌將疇依亦既逝矣(一作止)家亦
毁矣煢煢孤嫠將復何倚婉婉弱女索索空宇載枝載
梧越此寒暑維此寒暑厥維(一作實)艱哉人維我憂我寧
嘆嗟如彼之白湼亦不緇如彼之堅磨亦不虧蓬首布
衣多歴年所不懈不怠有進無阻天相厥德女既有家
庶幾其門不堕以遐昔聞共姜之死靡慝亦有孝婦終
養不惑人亦有言千載一時欲知古人視此後來山則
有杞隰則有芷温温淑人百福是履我歌此詩可配國
風實而不浮觀者是恭
賦耕隠
維古四民次二曰農雖及我私豈忘於公沮溺之徒始
為隠淪滔滔不歸乃潔其身温温黃生在彼原畛既耕
既芸遂名為隠其隠維何無與於世左饘右粥聊以卒
歲人亦有言可仕則仕苟非其時進退由己嗟嗟衆人
不惟其危朝趨夕犇終蹈禍機惟生之為彼善於斯悠
悠我心樂且無灾
徐氏建華亭學詩
渠渠新學徐卿始作伊誰克完季子仲寬維此新學始
亦甚隘爰斤(一作斥)爰構以就於大其大維何有門言言
有堂軒軒有廡騫騫有階平平高墉連連鑿池濺濺樹
木芊芊凡民之俊其来如雲小心鞠躬不堕以勤維昔
元聖訓言斯明百工居肆匪肆不成嗟嗟爾俊亦既知
止豈徒誦言厥有微旨其旨維何曰仁與義明明仁義
不遠甚邇爾求其方先我孝悌維此孝悌為仁之始始
於家邦終於四海昔為棫樸今則楩櫧昔為碔砆今焉
璠璵是蓄是儲邦家之需嗟嗟爾俊克就兹美誰其始
之徐氏父子徐氏父子可謂曰賢我歌我詩刻於學宫
(叶)以告後人以永其傳
賦許思敬真率軒(許作諸誤)
䆳古之初民性質朴不侈不靡燔黍捭豚汙尊抔飲取
足而已淳風既漓日趨於卑如彼流水食必方丈噐必
雕鏤蕩然無紀其或不然是有後言爭笑迭毁洛河之
南大賢是居思整其圮倡為真率以究其源以窒其委
真則無偽率則易成亦克為禮惟許敬氏恭儉和易深
用仰止大書於家朝夕是瞻庶蹈其軌悠悠之徒既沾
既濡曾不知此草木無章發為聲詩敬贊德美
送貢先生入閩(此首集不載)
日月異行川岳異途嗟嗟我人胡能並居衎衎夫子奕
世之儒不耽世華而味道腴伊余後生固陋荒蕪學匪
上達質為下愚既蒙不鄙通家視余朝趍函丈夕陪座
隅話言諄諄既霑且濡其霑如何如彼時雨膏液滲漉
萌芽翹舉庶幾有成實堅實好如何翩然遠邁於道肅
肅王命孰敢後之峨峨閩關載驅載馳湯湯江流汎汎
行舟睘睘僕夫負擔以趨悠悠長林蕭蕭逝波瞻望弗
及為之奈何昔為長葛松栢是依今為轉蓬蕩然無歸
山則有砠河則有渚嗟嗟我人獨行踽踽天高無窮地
長茫茫允矣夫子何時可忘
海叟集卷一
