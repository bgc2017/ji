海叟集别集類五(明)
提要
(臣)等謹案海叟集四卷明袁凱撰凱字景文
華亭人洪武中由舉人薦授監察御史以病
免歸事迹具明史文苑傳其集舊有祥澤張
氏刻本乃凱所自定歲久散佚天順中朱應
祥張璞所校選者名在野集多以己意更竄
如烟樹微茫獨倚欄改為烟樹微茫夢裏山
蓋以詩用刪山韻而欄字在寒桓韻不知洪
武正韻已合二部為一凱用官韻非奸韻也
故國飄零事已非改為去去悲秋不自知蓋
以凱已仕明欲諱其前朝之感不知據陶宗
儀輟耕錄是詩作於至正末乃用金陵王謝
燕事下句自明非為元亡作也至雨聲終日
過閒門改為羽聲隨處有閒門更不知其點
竄之意何居矣宏治間陸深得舊刻不全本
與何景明李夢陽更相刪定即所刊瓦岳集
既晦集是也隆慶時何元之得祥澤舊刻以
活字校印百部傳之萬歷間張所望復為重
刻此本乃
國朝曹炳曾所校以張本為主而參以何氏本
正其謬悞較諸本差完善焉凱以白燕詩得
名時稱袁白燕李夢陽序則謂白燕詩最下
最傳其高者顧不傳今檢校全集夢陽之說
良是何景明序謂明初詩人以凱為冠蓋凱
古體多學文選近體多學杜甫與景明持論
頗符故有此語未免無以位置高啟諸人故
論者不以為然然使凱馳騁於高啟諸人之
間亦各有短長互相勝負居其上則未能居
其下似亦未甘也陸深金臺紀聞載啟贈凱
詩曰清新還似我雄健不如他其語殊不似
啟殆都穆等依託為之(案二語啟集不載深聞之於穆穆聞之史)
(鑑鑑聞之朱應祥云)然深以兩言為實錄則頗不謬云
乾隆四十五年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
海叟集原序
海叟集雲間袁凱氏所著海叟其自號也會稽楊廉夫
嘗作白燕詩及覽叟作驚歎以為不及叟詩法子美雖
時有出入而氣格韻致不在楊下其耿耿於叟者要非
一日矣按集中白燕詩最下最傳諸高者顧不傳雲間故
吳地叟亦不與四傑列皆不可曉者夫毁譽可盡信哉
洪武間叟為御史上將戮一人太子固諫而止上以問
叟對曰陛下創業之義東朝守成之仁上意遂解未幾
以病免歸翰林陸吉士子淵叟同郡人間道前事令人
侃侃生氣夫斯亦足以傳矣而況於詩乎叟名行既晦
集亦罕存子淵購得刻本於京師士人家楮墨焦爛蠧
湼者殆半乃删定為今集仍舊名者著叟志也夫韓退
之唐之聞人也其文至宋歐陽公始暴於世然則如叟
者尚奚尤哉仲默謂國初詩人叟為冠故子淵表揚甚
力君子以為知言李夢陽序
景明仕宦時嘗與學士大夫論詩謂三代前不可一日
無詩故其治美而不可尚三代以後言治者不及詩無
異其靡有治也然詩不傳其故有二稱為理學者比之
曲藝小道而不屑為遂亡其辭其為之者率牽於時好
而莫知上達遂亡其意辭意俱亡而斯道廢矣學之者
苟非好古而篤信弗有成也譬之琴者古操人所不樂
聞又難學新聲繁豔易學人又喜之非果有自信孰不
就所易學以媚人所喜者也若是將使古道復至於無
聞焉而已矣景明學詩自為舉子歴宦於今十年日覺
前所學者非是盖詩雖盛稱於唐其好古者陳子昂後
莫若李杜二家歌行近體誠有可法而古作尚有離去
者猶未盡可法之也故景明學歌行近體有取於二家
旁及唐初盛唐諸人而古作必從漢魏求之雖迄今未
有一得而執以自信弗敢有奪今年罷官歸自以有餘
力得肆觀古人之言又取我朝諸名家集欲讀之然弗
多得其得而讀之者又皆不稱鄙意獨海叟詩為長叟
歌行近體法杜甫古作不盡是要其取法亦必自漢魏
以來者其所造就盖具體而未大耳噫其所識亦希矣
吾郡守孫公懋仁篤於好古其子繼芳者從予論學大
有向往嘗索古書無刻本者以傳予謂古書自六經下
先秦兩漢之文其刻而傳者亦足讀之矣海叟為國初
詩人之冠人悉無有知之可見好古者之難而不可以
弗傳也乃以授之而并繫以鄙言觀者亦將以是求叟
之意矣叟姓袁氏名凱其集陸吉士深所編定者李戶
部夢陽有序其履歴可考而知也兹不復述何景明序
海叟集舊有刻又别有選行在野集者暇日因與李獻
吉員外共讀之又删次為今集云先生多權竒有才辨
雅善談謔卒亦以此自免於難顧其詩乃雅重悲壯渾
雄沉鬱殊不類豈先生别出其餘以應世而中之所有
固自不可測耶深先生鄉人也恨相去遠無從考論姑
誦其詩以附孟氏私淑之義云正德元年秋八月八日
雲間陸深題
是編為海叟手定全集國初刻於張氏者久燬陸公儼
山因編次為别本盖急於流布也世所傳在野集者中
多朱張二公以己意更竄如烟樹微茫獨倚闌改為烟
樹微茫夢裏山故國飄零事已非改為老去悲秋不自
知盖淺於知叟者矣然郡中作者代起而鮮知叟何耶
其富有力者又多纖嗇無暇為先輩表章風雅每與西
谷張君論及深有感焉因出示此編漫識其實如此嘉
靖甲子春郡人董宜陽序
余少嘗讀李陵泣别一詩快暢千古忠義凛然不但其
辭之工也逮後在西城董氏獲閱全編而儼山諸老表
揚甚力尤見前軰風流雅致同聲倡和好古樂善之心
與是集並有光焉雖然詩豈易傳哉由漢魏以来浸滛
於唐盛矣以李杜之聖而尚有遺論何也盖文章者道
之精華而詩又其文之精而華者也獨玄才妙思神所
嚮往一遇知音聲施無窮耳此海叟之所以傳而至今
不朽也我朝文武開創之初元氣未漓至人迭作則所
謂聲音之道與治通焉其信然乎偶續前刻輒附數言
萬歷己丑三月既望後學王俞書
海叟集目錄别集類五(明)
卷一
琴操
樂府
四言古詩
卷二
五言古詩
七言古詩
卷三
五言律詩
五言排律
七言律
卷四
五言絶句
六言絶句
七言絶句
