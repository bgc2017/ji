蠛蠓集目錄别集類五(明)
卷一
書
卷二
啓
記
序
碑
檄
對
傳
讚
辭
誄
祭文
卷三
賦
卷四
四言古詩
五言古詩
七言古詩
卷五
雜體詩
樂府
五言排律
七言排律
五言律詩
七言律詩
五言絶句
七言絶句
(臣)等謹案蠛蠓集五卷明盧柟撰柟字少楩
濬縣人太學生負才忤縣令令誣以殺人榜
掠論死淹繫數年臨清謝榛走京師為稱冤
適縣令已罷平湖陸光祖代之乃平反其獄
得不死事蹟具明史文苑傳是集為嘉靖癸
邜柟所自編凡雜文二卷賦一卷詩二卷前
有自序稱蠛蠓者醯雞也取其潔於自奉介
於自守不如蚊蚋之侵穢彊噉又以事繫獄
類蠛蠓之阨燕吭罹蛛網振其音而喑喑者
故以名集史稱其騷賦最為王世貞所稱詩
亦豪放如其為人今觀其集雖生當嘉隆之
間王李之焰方熾而一意往還真氣坌涌絶
不染鉤棘塗飾之習盖其人光明磊落藐玩
一時不與七子争聲名故亦不隨七子學步
趨然而榛救之世貞稱之柟反以是重於世
亦可謂毅然自立無所依附者矣乾隆四十
三年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
蠛蠓集自序
蠛蠓者何醯雞也集何以謂之醯雞郭璞謂醯雞細質
喜羣飛亦蚊蚋屬也夫蚊蚋貪哺嗜臭敗逐溷厠&KR2820;咀
人一障惡之醯雞則入室窔&KR0034;幸於發瓿歠糟&KR2365;而甘
芳酸飛則叢薨止不渝啖此非潔於自奉而介於自守
者與其於蚊蚋侵穢彊噉者為何如此其蠛蠓也夫而
柟質戇材駑託跡兩間猶夫葉之於林杯之於海也竊
居蓬茨藜藿彌年無薦紳先生之交挹牧侯伯之遇舉
則一丘言則自偶此夫人之蠛蠓哉嘉靖壬寅柟以事
繫獄貫三木圜隂室待國家典刑發憤抒懷間有微詞
輒不敢令人見反復諷誦尋痛愍而焚毁之夫蠛蠓之
隘燕吭罹蛛網振其音而喑喑者何以異此是猶類之
至也夫蚊蚋狡汙柟所弗屑蠛蠓雖微柟不敢自外焉
視其類也嗟嘑鷹化而鳩雉流而蜃腐草而螢黿鼉魚
鱉皆有化若蠛蠓槁死盆䰝吾獨不知其化者何也此
豈造物篤於億類而嗇於蠛蠓也邪因摭錄舊作并獄
藁文若干首騷賦若干首雜體詩若干首搆成幾卷命
其集曰蠛蠓峕嘉靖癸卯春三月朔六日黎陽盧柟撰
