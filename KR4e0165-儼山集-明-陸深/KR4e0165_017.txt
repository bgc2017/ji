儼山集卷十七
明陸深撰
七言絶句(五十六首)
南窗試筆硯二首
紫閣花深吏散衙肘懸金印淨胡沙山中亦有閒勳業
搨得蘭亭上白麻
減却塵緣六十餘背山花木面山居爐烟茗椀春風裏
龍尾鸜睛自著書
即景
江門日日弄扁舟雨雨風風得自由昨夜桃花新水漲
鮆魚多在碧莎洲
水涯
一里二里過頭樹三株兩株着眼花東風一片閒心力
送綠添紅到水涯
中歲
中歲山林頗有情柳條花萼弄春晴目長無事江門外
獨立斜陽看水生
書扇寄楊朝敬
一夜江門春水生東風吹浪海雲輕從來不識王侯面
兩兩漁舟盡日横
和顧未齋韻寄鄭山人二首
暑雨初開江閣空水芳搖動棟花風新裁白苧明於雪
閒倚闌干送斷鴻
蕭蕭竹院午風微曲曲花籬宿雨稀人向此時初睡起
海潮正上白鷗磯
山間雜花
雜花冥冥嶺雲低紫豔紅芳各自竒最愛午風吹作陣
杜鵑枝颺海棠絲
三月三日與客一絶
城外青山翠可餐欲酬心約怕春寒美人肯伴雲中宿
為買青驄白玉鞍
至昌平與客月下看主人後園梨花
最愛梨花傍晩看月光如水漾輕寒為憐明日知何處
試借春風暫倚闌
書扇贈棋士褚子高
陣馬衝車次第行觸蠻蝸角總功名山中盡日無人到
臥聽松間落子聲
寄題張氏南莊
鶴坡南望水如天亦有人家似輞川蓴菜鱸魚無恙否
幾時來泛季鷹船
瑞應堂留别所知二首
世間好事一百一春日麗辰三月三此地故人還故國
他時江北望江南
四面有山皆入座一年無日不看花(此予山居春聮)如何又踏
朝天路春水樓船漾淺沙
南旺湖二首
愛此長隄夾樹行北來鄉土倍關情青山白水渾相似
只欠提壺布穀聲
遠水貼天霜破曉微風無力搖枯草青蠅不點爛銀盤
湖上無山湖更好
題扇
秋滿江亭生紫煙綸竿穩泛木蘭船多情只愛芙蓉水
便得鱸魚不賣錢
滿林風雨圖
山林何處無風雨不似人情翻覆間我有一區江上宅
幾回蓑笠夜深還
和趙類菴題畫魚
天池咫尺候龍飛荇帶荷錢出水肥神物自應多變化
長竿空傍釣魚磯
絶句
十年憂國鬢如絲一路看山到武夷信宿故園無限意
人情莫怪去遲遲
送陸生歸
天上青雲白玉堂子雲辭藻擅長楊因君併羡南歸鴈
海月江雲入夢長
龜湖
湖遶青山候客歸暖風堪着芰荷衣水中鷗鳥今無數
知傍閒人不肯飛
壽陽察院壁間次韻
無心隨處夢魂安古栢臺深五月寒自笑青山老居士
松窗閒殺舊蒲團
入晉南關
丹崖倒浸一溪影碧葉抽花十里香最是閩中留客處
不知春盡度遼陽
松隠為弋陽王
冒雪擎寒氣轉豪徧身鱗甲五雲高自從不受秦封後
風雨年年長翠濤
草萍道中
老懷病目向秋風江水西來湘水東可是青山知好客
淡雲疎雨翠微中
龍窟二首
江南澤國水風秋彭蠡西來是上游百尺樓船簫鼓發
和雲衝過百花洲
白鳥斜飛水拍天隔湖樹色見風船煙波只許漁郎慣
一任蓑衣枕月眠
偶成
曲曲筠闌雨乍乾拍湖風釀海棠寒不知鄉思添多少
寬盡黃金舊帶鞶
官署紅梅着花便傷於雪憮然有述因贈提學
張靜峯僉憲謫廣東提舉
臙脂的的照疎林蝶泠蜂寒春未深一夜無端風雨横
朝來多少惜花心
劉都閫送菖蒲
虎鬚戟戟映窗紗勁氣孤標露有華見說仙靈通九節
夜深清夢伴梅花
病愈
細煑參苓擁弊裘滿城風雪送春愁下幃強作還家夢
蝴蝶衝寒不過樓
病起獨坐東堂
斜倚繩床落照東一簾秋意捲西風金丹換骨誰曾見
欲起衰顔借酒紅
有數燕遞營一窠若人之伴工然者偶成
湖上雲開水漫波綠隂庭院晝清和梁間燕子如呼侣
相伴銜泥壘舊窠
乘月行定州道中有懷表弟顧世安
絶愛丰標玉有煙故園分袂已多年如何今夜春宵月
辜負金臺共被眠
黃河南岸見梨花二首
烟消露濕鬭輕盈梨花枝枝如有情分付東風莫吹盡
道旁留照夜深行
粉痕香暈雨初乾惆悵芳心怯曉寒憶向小樓吹鐵笛
湘簾十二捲朱闌
新野道中
隆中迢遰漢江濱輦路風吹陣陣春二十四番今第幾
莫將花信寄閒人
山居八首
十旬高臥畫樓東曲曲闌干面面通遠暝欲成梅子雨
晩涼初動楝花風
人間何處無風雨老去才情減十分半月不曾梳白髮
薰籠添火暖香芸
水雲烟月市橋西菱角荷錢已滿溪讀罷黃庭三百首
人家茅屋午時鷄
倚空樓閣枕西郊新築方塘漾柳梢忽有山童報竒事
一雙孫子鶴成巢
背山亭館跨山橋楊柳風多當舞腰一榻夜涼人不寐
隔窗疎雨滴芭蕉
一樓風雨獨離羣藥裹詩囊酒半醺漁浦一篙翻白雪
麥田千頃濕黃雲
熟梅天氣晝隂隂簾捲湘筠一逕深十二闌干閒倚遍
晩來多少水雲心
望中城郭故依依喬木千章水合圍風動海門聞鶴唳
鱸魚正美客南歸
西園四首
綠隂紅雨大江頭遠有三山近十洲花外畫輪蓮葉櫂
夜深燈火上西樓
新篁高過粉墻西野水通池欲滿溪坐久不知香穗燼
隔窗幽鳥盡情啼
三宿青山傍此君農歌時向雨餘聞牡丹芍藥俱開過
滿地槐隂湧綠雲
竹作闌干樹作軒菜畦正傍槿編門白雲滿地留春住
只對青山無一言
六月十三日夜雨作寒
人間六月火龍蟠秖道牀頭瀑布寒底事江南連夜雨
五更欹枕怯衣單
送汪思雲還徽州
秋風秋雨滿歸舟明發錢塘古渡頭西望石灘三百六
倚天雲樹是徽州
京口別黃甥良式
千里相隨論古今河橋風雨夜沈沈不知此日江頭路
何似當年渭水深
留題董子元紫岡別業
江流南下第三岡曲徑迴闌繞畫廊最是杏花春色裏
縠紋浮動木蘭堂
贈楊雲時望
揚雄與世漸無緣誰作侯芭守太玄今上好文先帝武
白頭空自感流年
儼山集卷十七
