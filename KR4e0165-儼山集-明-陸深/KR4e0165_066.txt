儼山集卷六十六
明陸深撰
墓誌銘五
將仕佐郎刑部司務黃溪孫公墓誌銘
嗚呼黃溪公遽至於是耶嗚呼黃溪公竟止於是耶自
余束髮與公交好同筆硯聯衾席以周旋於兩都之間
因以徧交當世名士自窮經考文求志講學以相與許
可期待於意氣之外者何如也余去國五七年公竟不
轉一資而卒訃聞哭之盡余哀乃復低徊輟泣誌其墓
曰大道既隠風流日靡士大夫馳騖於功利之區往往
處下以窺高而於出處進退之際蕩無紀限尚安知所
謂義命之歸者耶余大為是懼公才宜舉進士每向余
曰從鄉舉非出身耶既試天官名在第一得京官在第
九品則又曰苟事事非從仕耶余心是之嗚呼公今已
矣且恐朴厚之風從之以盡余又安得不悲嗚呼公諱
鶚字朝立姓孫氏故上海世家居龍浦之南因以姓其
地曰孫家灣云祖諱怡號節軒祖妣張氏考諱寅號愛
溪妣張氏公生六七歲讀書屬文已不羣節軒府君愛
之嘗指謂所親曰吾家世儒達者在此子節軒以文學
雄鄉郡有成集行世仕止賓州學正愛溪府君恒服賈
遠遊以為養而又以資公之學公弱冠出試有司輙優
等嘗師事今中丞東泉姚公公尤竒之弘治戊午領鄉
薦中遭愛溪府君張孺人之喪哀毁盡禮居閒教子姪
彬彬起科目正德庚辰始就選授將仕佐郎尚書刑部
司務公在刑部盡心職事時命獄吏清圄舍捐俸佐囚
食時其寒暑而矜恤之全活者甚衆諸司事有弗平者
輙平之僚友之際不為苟同而卒歸於理大為諸司寇
所器若見素林公而下無弗任之年五十七嘉靖丙戌
冬以早寒趨朝急遂得疾以二月廿六日卒於京師之
旅舍配王孺人有賢行先一歲亦卒京師之旅舍至以
雙柩南還遂合葬薔薇涇祖塋之次寔丁亥之十二月
壬申日云子男三長繼臣國子生娶沈方伯西津公女
次繼科縣學生娶劉氏次繼謙縣學生予表弟顧裔芳
壻也三子俱有文行將大發公之藏者女一在室與其
同年友嘉定沈僉憲東溟公長子聯婣云嗚呼系之銘
曰
絀於前將裕於其後年則不永而銘為之壽同室同穴
抑又何負視此銘詩以信我友
孫孺人胡氏墓誌銘
國子諸生孫世隆以予友張進士于漸之狀來為其母
氏乞葬銘予遂往弔焉還而誌之曰孺人姓胡氏孫君
朝用之配年五十以嘉靖五年丙戌六月廿有一日卒
先是朝用輸里賦京師留滯越歲不及視殯殮事既歸
而視竁窆事甚哀且哀其賢也卜以丁亥某月某日從
葬玈溪祖塋之次遵父命也按狀胡氏世居上海之烏
泥涇有諱鼐號耕隠寔生孺人孺人生八歲而孤奉母
吳事諸兄曲盡孝弟一溪孫翁聞之遂聘為朝用婦既
歸事翁姑尤極孝謹待賓客奉祭祀豐潔中度世隆既
知學補郡諸生資給之不乏至北遊國學間謂朝用曰
孫氏饒裕如胤嗣單弱何君胡不自為計朝用不可徐
謂之曰君視吾妬婦耶乃擇得夏氏舉一子愛之與已
子等兄文泰多女為養其季者厚貲以贅之其他鄰族
匱急罔不推濟故其卒也人尤哀之子二長即世隆次
世濟女一適張伯澄即于漸子也宜銘銘曰
百歲詎有五十亦壽夫稱賢婦子稱賢母奉之白首爾
姑爾舅承前啓後茲石不朽
散官北園唐公墓誌銘
嘉靖乙酉閏十二月六日庚申北園先生唐公之葬合
以孺人宋氏兆在金匯塘之東從祖塋也公壽七十有
六孺人之壽同卒之歲又同又同以是日葬蓋合德也
人尤賢之其子若孫益哀慟不任相率來問銘圖永終
也深按沈君愷之狀公先汴人也宋有將仕郎貴一扈
高宗而南至于松卜居于華亭金滙塘之上歷元入國
朝日以大曾祖諱璟字廷譯號東皋祖諱玉字伯堅號
耕雲皆有隠德父諱墉字景皋號勁節母周氏有内行
公其長子也後勁節府君以次子禎貴贈兵部車駕司
主事母周贈安人公諱祚字原德北園其别號也自少
嶷異異羣兒數歲知嗜學長以家産出督里賦遂至中
落猶閉戶讀書或勸之仕不應勁節府君謂之曰汝宜
總家政相汝弟成名吾兩子後唐各有立是吾志也公
曰諾遂一意幹蠱色養事二親凡所欲咸盡心力母病
久卧公夜未嘗帖席比其卒不渝喪居哀毁如禮與弟
西園友愛尤篤西園者即兵部君也字原善舉成化丁
未進士後官至禮部郎中聲績隆重公之贊助為多壬
寅應詔輸粟關中凡若干斛例授郎官冠服偉如也正
德戊辰饑公為作糜粥飯若干人死者為具棺又若干
人務樹德也今上登極尋被粟帛之賜鄉飲酒禮郡請
當賓位一時鄉邦之人推齒以德者未之先也配宋孺
人出望族松人稱蕭塘宋云父諱言號存耕母潘氏孺
人生有令質長有令德存耕翁為擇賢配得北園歸北
園公曲盡婦道孝惠敬肅唐之族人稱焉燕賓治具不
問皆中家塾教子弟晨夕饗饋皆其手出公嘗欲給錢
以勵勤者請於公曰利於子弟非所訓也宜以紙筆充
公深是之晩歲猶親女紅家人就寢中堂燈燭熒然刀
尺有聲衣飾雖敝不忍厭棄公嘗指所居示子孫曰得
承先人弊廬以至今日者宋氏之力也先公以八月九
日卒公後以十月一日卒子三長僎國子生先二年卒
次傅王府典膳次㒜縣學生女二長適國子生談壽次
適金山衛學生李煦孫男十長自誠次自明應例入監
自新府學生自謙早卒自道命後仲子傅自得自古自
立自守自持孫女七長適馮鳴殷次適王諶餘未行曾
孫男五以嗣以禮以文以德可大曾孫女四惟公承家
世之舊天賦精敏言動綽有禮度躬行孝友之道惟敬
惟勤以終其身故家日饒裕以副其好禮舉義之志詩
書之風彬彬然科第踵接起矣蔚為松之望族可謂光
前而啓後者哉嘗聞公戒諸子孫云凡事以豫為先小
事隔日思之大事隔年思之時以為確論云深初舉進
士讀書中秘時與西園公締通家之好茲以兒子楫議
婚於西園之孫與公之從子儒寔有婣誼今年夏與表
弟顧君定芳拜公於里第談燕浹日嵬然名德君子也
神觀修整有松栢歲寒之操詎意遽哭公孺人於一旦
哉為之銘曰
金匯之塘流湯湯東海沃蓄南浦傍氣聯派續者蕭塘
約束靈秀調隂陽中有異産德乃雙何殊梁鸞匹孟光
門戶宗祧興美唐潮汐草樹俱輝光尚有遺祉封若堂
金純玉采深以藏生世猶短沒世長請示茲文徵不亡
千代萬代其永昌
鄉貢進士錢公墓誌銘
鄉貢進士錢槐亭先生卒於華亭之里居寔以嘉靖己
丑六月五日即生亦以己丑六月五日得年六十有一
卜以明年四月二日戊子葬於徐家濱東祖塋之次其
子子才授狀於深以乞銘深與槐亭同舉於鄉乃今且
三十年矣不容辭按狀公諱恩字承之别號槐亭姓錢
氏錢出吳越武肅王至公蓋十六世云元直學公&KR0034;自
洛徙松遂家華亭望仙橋之東高祖壽祖號廛隱曾祖
行號竹屋散人祖敬號瞻筠考璋號友桂皆修隱德公
幼穎異就外傅時與趙少卿經同業書有名初友桂翁
與趙悅梅好一日各擕其子游别墅令默誦四書公誦
如流觀者驚歎弱冠值翁以鄉賦累其家日落公勉力
幹蠱出耕歸讀與僮僕同甘苦者幾十年遊邑庠與朱
御史昴周御史鵷沈教授暄輩爭相濯磨凡試必先一
時聲稱大譟從遊者日衆弘治辛酉遂領應天鄉薦高
等明年上春官屬翁微疾強之行既南歸極意為養親
計郡邑交聘為弟子師悉不應舊所受者亦罷遣之翁
嘗受誣郡守宜春劉侯幾不可辯翁籲天曰吾誠有此
事吾安得有吾子守問子為誰曰錢恩者即憮然曰恩
美器也汝能善其子而顧不能善其身耶遂釋之歲甲
子翁卒公喪葬如禮悉力營墓道人以為難一時門生
故友往往取膴仕以去公雖春官不售自如也益為敦
本崇孝之行修家乘建家祠設家塾置贍族之田整葺
上世諸墓有惟日不足之意丙子喪葉孺人如禮服闋
應謁選銓曹公意不屑也乙酉秋以舊患手足顫掉度
不能愈即預為後事營雙壙以俟己丑春命子才行親
迎禮已乃考終配趙氏賢勞克相側室尤氏包氏子男
一即子才包出娶陶祠部女女二長適侯侗次適監生
徐應奎皆趙出公平居性極儉勤敝冠垢服每不為恥
而灑掃纖瑣之役亦躬為之與人尤和易坦率不為高
岸矜炫之行稠人廣座中欣欣然不廢諧謔田父氓叟
有邀必赴雖蔬食漓酒為之盡歡處宗黨尤極篤厚與
弟惠白首相愛方病劇時出數金授惠曰我後事具矣
汝亦為之令及我目不諱可也侯氏女早寡以承繼為
後侯祚益衰俱無所歸先生為之收育于家復教承繼
有立為之娶于葉復為之割田以贍人尤以為難云深
與公雅相知厚蓋孝弟敦朴人也若夫諳練之才使盡
用于世雖古名卿輔亦何以譲乃止于是惜哉宜銘銘
曰
繄昔侯王必復其始公歛厥施將以遺嗣子蔚蔚槐亭
綠隂滿地精魄閟茲尚有徵於不死
喬母陸孺人墓誌銘
嘉靖十有二年春正月某日葬喬孺人陸氏於榆木涇
之北原以合於怡閒公之藏禮也怡閒公姓喬氏諱嶽
字鍾秀别號怡閒邑故大家公尤倜儻日蕃且大以弘
治壬戌之歲幾五十而卒明年成葬孺人躬親視塚壙
處墓所月餘後之三十年乃克從焉志也其子通判安
陸州事䆅問銘於陸深按孺人陸氏又故大家族於東
海之上父諱紳孺人生九齡而母某氏卒乃育於外氏
凌妗任即能以幼弟妹各一人同有立既笄歸怡閒公
俱以門第相高而男女比德為宗黨所稱逮事南圃府
君余孺人余又故大家也咸色喜曰吾此兒有此婦家
其有濟耶南圃府君嚴每有疾即不喜他人奉藥孺人
時親執藥進即喜為一啜南圃府君余孺人後先棄養
孺人治喪祭井井如禮乃總家政以相怡閒上下親疏
曲有恩義延師教子輸粟助邊怡閒公多所賴焉初有
慫恿訟事於怡閒公者公曰嚚且健矣獨不念後人耶
孺人撫安陸君於旁曰政為之地爾有奴逃且負或謀
抵死怡閒公曰計良耶孺人亟搖手怡閒乃置勿問邑
故大家以德誼聞者曰喬氏喬氏陸孺人有力焉孺人
生以景泰癸酉三月三日卒以嘉靖己丑十二月十二
日享年七十有七故卒之日上下親疎多為之涕淚云
子一人即䆅孝謹和厚以世其家娶馮氏繼邵氏孫男
四謨訓國子生誥縣學生說孫女一曾孫男二曾孫女
三予與喬世婣於孺人則為同姓與安陸君同學同場
屋者屢矣蓋通家云序而銘之紀實也銘曰
嫓美永世有相者存譬彼喬木隂遠益繁嗟嗟怡閒詒
厥子孫孺人相之以大其門其大維何家範國恩鬱鬱
高原豈曰後昆過而式者日遠日敦陵谷萬年以視斯
文
俞孺人墓誌銘
南京詹事府主簿唐君士儀以公便還葬其配孺人於
肇溪之塋者禮也時以歲辛未正月癸酉者吉也迺來
問銘於深按狀孺人姓俞氏諱永寧南昌丞俞公諱麟
女也天畀淑慎勤精女紅南昌公竒焉曰必以得佳壻
及笄歸詹簿君事都憲公尹夫人公夫人愛焉曰必當
佳婦公之去為牧伯守鎮也孺人每以不親養為歉歲
必製時物函獻公夫人在數千里外嘗之必曰是吾冡
婦所為也是故終公夫人之世獨孺人適稱順志焉詹
簿君績文種學雅量嗜義率於孺人焉是相賓從滿座
干請者沓至又孺人中贊之人之知譽之者詹簿君也
教諸子孫尤得其理富者進以義敏者勖之學幹者率
之以儉勤也其賢若此大抵稱其為唐氏宗婦也年六
十有五以正德己巳十一月十五日卒子三長隆義授
千戶娶姚氏早卒次啓縣學生娶梅氏次政娶沈氏孫
三紹宗繼宗承宗孫女二皆適仕族曾孫四官保秋魁
期元應魁深竊觀女德最隱其功最巨蓋不獨家之盛
衰由之也往往賢女多出於故家名族將其觀化者然
耶惟吾邑之俞最舊而以清白禮教傳者最遠誕毓孺
人言歸于唐唐又最顯族也式克承之身所於處為子
為婦為母考於詹簿君於諸子孫靡有遺悔焉懿哉孺
人之德所由來者焉可誣哉宜銘銘曰
美珠良璧所託者然名山深淵珠光璧器用斯允臧彼
被者昌小星易歌河清難俟珠糜璧毁韜珠瘞璧崇岡
斯厚以延厥胄
儼山集卷六十六
