儼山集卷四十七
明陸深撰
序十一
送大京兆江公赴南都序
瑞石先生江公之尹應天也自晉之右轄升升等矣而
榮尤焉蓋自藩而輔於格謂之内入故三司之在晉者
因公以為榮又榮也大方伯自楊公而下憲長自潘公
而下都閫則馬公王公咸屬贈言深又安敢弗是之榮
哉而謂公於此有榮焉則未也士大夫操内外之說一
切較量之故有一生仕宦不出國門者為幸且遇至春
時天涯之咏戀戀然不忍舍去二者皆過也夫仕事也
内亦事也外亦事也顧事事何如耳或曰居中清燕任
外勩勞獨非人情也乎曰知其勞逸而均之以為理此
用人之人之事也榮瘁焉吾何與公以經術魁天下進
士高第筮仕兵部既優拔之吏部既十餘年布政山之
東西亦既十年矣夫兵部吏部方今之貴要顯融司也
公未嘗以自逸山之東山之西亦今繁劇險瘠之地而
公未嘗以告勞是豈畱情中外者哉是行也公實有榮
焉而非是之謂也請為諸公言之夫堯舜禹湯文武皆
古之聖王也然而稱聖王者必以堯為首自堯舜禹湯
文武以至周公孔子皆古之聖人也然而稱聖人者必
以孔子為首又自漢高唐宗宋藝暨我朝之太祖皆中
國之皇帝也然而稱得堯之統者必以我太祖為首何
者堯之道欽明而已矣孔子之道時中而已矣我太祖
之神功聖德損益百王以還之仁孝而已矣今之應天
太祖之舊京也山之東孔子闕里在焉山之西堯之故
都也堯之故都公嘗治之矣孔子之鄉公又嘗治之矣
咸以最聞今將舉堯孔之道以復治我太祖之舊京
矣則凡創業之難與夫守成之不易者其在于今抑亦
有裨於神功聖德乎否也有裨於神功聖德以贊佐一
王之典顧不大榮矣乎諸公曰然因書為序
避喧菴詩序
避喧志隱也從而咏歌之成其志也凡人之情必有避
觀于避斯知其人矣是故避位者讓避名者賢避地者
哲避喧者隱夫喧讙聲也城市多喧山水則否大抵山
益高水益深則境益靜而喧益不到四方佳山水稱東
南東南之佳者稱天台天台一脉為黃巖黃巖又天台
之佳者也蓋天台東至黃巖窮矣其磅礴鬱嵂又鍾于
人故黃巖多著姓而以戴氏為佳戴故石屏後也恬隱
公又戴氏之佳者也避喧則公所名菴菴據黃巖之佳
曰太平㠐事見秦行人記中所謂善于慕陶者得之矣
公之子允大仕于朝為國子師以學行聞天下由是
避喧之名往往入于騷壇吟社中為咀嚼品題之具矣
深曩遊南雍辱允大先生賞識兹會都下别且三年矣
而所得避喧詩益多彙而授深序或曰公既隱矣焉用
文之若是者無乃幾于喧與而併為公所避與深曰不
然夫萬有相吹而聲出焉其在城市則車馬綺紈聲利
名位紛然擾者謂之喧其在山林則泉響谷應禽弄木
奏悠然適者謂之喧又其至也莊生所謂天籟焉自然
動者亦謂之喧苟自其本舉謂之喧亦可也苟自其末
則喧亦多端矣公之所為避者其城市之喧乎不然悠
然適者自然動者公方有冥會焉而又曷避為况詩書
之聲和雅洪澹諧韶鈞叶音吕與天籟等公方樂焉以
為兹菴助而槩曰避之是豈公之志哉或者喻而退既
廼錄為序
送賀君汝修赴内江令序
余往歲遊南雍取友於天下而湖湘實多士於武昌得
三人焉張君一卿胡君汝洪賀君汝修而汝洪汝修復
以同經講好時同經之士以數十輩而汝修年最少資
最敏余視之一日而千里也數年以來余最劣最先成
名而一卿尚需次于家汝洪令内鄉已迨一考汝修與
汝洪同得項城俄以家制去今庚辰之秋起今内江予
已轉官成均與汝修會于都門俯仰今昔為之慨然屬
其鄉士夫自少保陳公而下以贈言請而王大理實來
速之予於汝修豈得無言乎哉始汝修與數君子朝夕
服勤者先王經世之迹前賢已試之方不知於今果可
以見之行而無難乎兹得一縣去百里民社之責一時
風俗所關不知操縱張弛者果昔日之所講明而許與
者乎昔之所學不可施之今是徒勞也今之所履不皆
本於昔是忘其久要矣古之君子蓋有從容數言以槩
其平生於把袂之頃者余於汝修豈得無望乎哉昔與
汝修約曰人品必為諸葛孔明程伯子文章必如先秦
兩漢政治必效三代斯言未遠聊於内江乎卜之也内
江蜀之壯縣去京師萬里地險而遠且當兵革之餘民
弊而易怨又有中貴人將命在蜀供需歲以數百萬計
内江苟當一日之費且不能辭矣汝修能不以為難乎
哉汝修嘗遇至人聞大道為予講性命之說坐而聽之
浹日焉皆不異吾聖人之指即是而措之則曹參之所
以治齊欒巴葛洪之神化一邑者寧不大過於功名富
貴之所為圖哉汝修行矣聊於内江乎卜之也汝修文
章已成而博學未為世所盡知知之深者余不能多讓
也於是乎言
别聶文蔚詩序
余倀倀然無當世之交自罹憂患以來神情銷落尤無
當世之志而世亦將棄我矣獨雙江聶君文蔚不終見
鄙時枉山居惠而教我然文蔚來令華亭凡四年矣政
績為當世第一今年春天子亦以第一人召之深故華
亭家也方將託文蔚以自老於一丘一壑之間而文蔚
去矣文蔚去將陟華當軸以大發其胸中之所藏文章
政事卓為名家信當世之才也顧深方抱病不及一握
手别以謝知已賦詩送之
送張虞咨都事序
自古觀盛治必徵於世臣觀於世臣之家者必徵於子
若孫蓋積家而國積國而天下其化通也皇明世德
之臣於吾松有一人焉故贈太子太保南京兵部尚書
謚莊簡定菴張公是也公之學有本原不為言語文字
而其所自得者為多故敭歷中外餘四十年位至八座
皆有為有守晩就懸車蓋始終出處無少遺憾焉今之
稱公率以董學兩浙為盛殊未有及其學者深生也晩
嘗一拜公近讀公之文獲窺其一二故竊論人品於吾
松必當以公為首又意其不當以區區一郡論公也公
之子牧字虞咨復修公之道以公廕當補官吏部優其
材得為南京左軍都督府都事將赴任凡松之人有事
於京者重其為大賢之後而又賢也實光于松故咸有
贈而謂深為序乃進告於虞咨曰南都重地昔者先公
之所畱守也五府要司昔者先公之所參贊也其德惠
條畫固結於人心者方新一時之士大夫嘗登公門者
今且布列於庶位有與公同朝同事者三數公尚在聞
君之往也必私喜皆來觀于公之世焉使其父黨退而
歎曰清忠肅恭猶吾莊簡也其君子聚相慶曰公信質
敏猶吾莊簡也其小人匍匐而進鼓舞而退轉相告於
其父兄子弟曰是我公之子也猶我公也若是是能世
其德矣使后之人觀我治化本公父子其於吾松不滋
重與凡松之人惡得無厚望於今日哉夫人之生乏賢
父兄而外取諸人人或不足而尚取諸古之人是二者
蓄德均也難易則有間矣若虞咨者其蒞官其行已豈
待他取乎哉故於是行也備論公焉而不以為複者深
之私也初公之卒有司以聞孝廟悼之為賜祭勑工部
營葬事事既竣虞咨以太夫人之命入謝遂請贈謚今
天子正極之始首是之事下禮部既成請復疏乞終養
事下吏部例格不行授今職得便養乂成其志皆殊遇
也故序
南渠集序
南渠子三十舉進士四十為天子諫官之長有詩若
干首有文若干首詩諸體略具奏疏之文居十六七予
既編次為集讀而愛之為之敘曰有傳世之器有濟時
之具有行道之資傳世之器文章是也濟時之具功業
是也行道之資禄位是也三者之不兼也久矣君子惡
乎取舍哉或曰三者於人亦若是班乎曰皆君子之所
不容已者也雖然禄位者命之制也功業者分之畫也
文章者自致之道也是以君子安命守分而不敢怠於
自致故寧為此不寧為彼寧彼之失而或得之此也南
渠子為諫官數年有行道之寄焉其所論列皆天下大
計有濟時之心焉文章典則温雅有傳世之才焉是可
謂兼之矣由諫官而上愈進則道愈行由論列而上愈
行則濟愈廣文章雖無事焉可也今罷諫官佐遠郡將
有取於江山之助益肆力於自致而寧約取之非耶或
曰南渠子之道隨時也是故居位則道行當事則有功
身退則學進覽斯集者有考焉
陳江丁氏族譜序
此陳江丁氏譜也陳江之有丁氏自諱堇府君始丁氏
之有譜則始於毅齋府君繼之以養靜先生而大備於
文範君倅松之日也文範名某舉孝宗乙丑進士直道
雄才歷試郡邑敦本好古有天下之志此譜之作殆其
一也譜成而徵序於同年陸深昔者先王世禄故士大
夫氏族掌在國史井田故民庶具諸版圖雖歷世可按
也自封建廢而士大夫失其世世失而譜興譜者補也
亦所以補王政之不及者也漢以後中原多故士民遷
徙不常厥居號稱文獻之族者鮮有能保譜牒於不墜
魏晉及唐以門第用人至有昩冒神明之胄以為禄仕
之媒者而俗日衰矣今文範之為此譜也近倣歐蘇之
意以成一家之書其立法嚴其處意厚法嚴故闕其所
不可知而百世之傳覈意厚故篤於所當行而親疎之
制明丁氏族之人一展閱間某也祖某也禰某也兄弟
某也子若孫水源木本綿連續屬繩武肯堂之思&KR1799;鴒
棠棣之念有不油然興者乎昔人嘗謂由一人之身而
至於為途之人蓋不獨一家然也雖天下之大其始未
嘗不本於一人而其末也為九州四海萬里之遠推此
意也親親仁民之政厚本定分之業先王之制不以後
世而難者此文範君之志也故序
龍江春遠詩序
凡人情之有别也必歆艷之必期待之愛慕之甚者悲
之恨之攀畱之又跂望之而不已焉士大夫之能言者
乃從而寫其歆艷期待愛慕悲恨攀畱跂望之意而歌
詩之頌之諷之下至畫史則圖其事與其供帳冠裳車
馬山川風物之致以比於聲詩焉豈其居相漠然而情
至是乃始發哉夫君子之行重有事也事之大者莫大
於致君以及民孰不為君也而亦孰非民也是故歆愛
之情生焉甚或使絶域去治朝則梗鬱於其中虞變於
其外者不能不蓄而為悲恨洩之為攀畱攀畱之不得
則跂望從之矣是豈有所待哉蓋必居也有忠信之孚
而後出門有眷戀之色二者固相為也不然郵傳之送
迎等耳豈復有所謂情也哉龍江唐先生士絅既禫除
其先公之服矣卜日還朝邑之士大夫自南山瞿公而
下咸賦詩送之深亦有作既成復俾敘之深於士絅安
得無情乎哉曰始士絅以丙辰進士退而讀書龍江之
上者十年乃起而令東明有異政天子召為給事中於
兵科侃侃諫諍奮不顧身尋以璽書按事廣之東西勤
勞者三載矣還為權姦所怒斥判深州權姦伏誅始叙
遷為南京工部主事已而再進為刑部員外郎矣是行
也天子追念舊蹟必畱為侍從擢為卿貳是固士絅之
所宜有者士絅亦將有慰于今日作者之情乎哉因題
其首曰龍江春遠者期待也
行春畱愛詩序
史侯來攝上海滿三月而去去而人思之士之能言者
各寫其意之所到比律吕而可歌凡若干矣而侯未之
及知也浙士魏允升見而錄焉錄成而徵序於予予時
方卧病諾焉而未之及為也既閱歲將還于朝而民士
之思侯愈久愈稔歌頌將愈作而侯之政蹟愈美予之
觀感于侯者愈深乃作而言曰郡邑之政於今日難矣
細民知有恩而不知有制其難柔有如此者巨族知有
利而不知有度其難得有如此者監臨知有分而不知
有體其難事有如此者誅求知有給而不知有民其難
供有如此者弊怵於積勢利奪於羣咻其興革有如此
者侯之&KR0681;海邑也能廉故民悦焉而忘其勞也能公故
巨室憚焉而不敢怨也能禮故待之者易以感也能愛
故取之者隨以足也能權故推之則以變措之則以新
也五者天下之能事備矣而况於郡邑之政哉此侯之
才足以辦之矣天下非無才也彼以攝焉者郵傳寄耳
嗚呼能不以郵傳視天下之官守焉此古治所由興也
讀是詩者可以知侯矣侯名瑭字某
儼山集卷四十七
