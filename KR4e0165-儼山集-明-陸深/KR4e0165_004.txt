儼山集卷四
明陸深撰
謠(三首)
邊城謠(贈王司徒)
金木難丑之年大同六月風塵連將軍死綏戰士哭束
芻斗米當十千司徒受命出餉邊綸巾羽扇何翩翩指
揮捆載赴急援上山下山魚貫聯營中望見氣十倍抆
涕裹血張兩弮君不見丞相昔日下三川木牛流馬何
其便司徒之功相後先司徒之功相後先請觀渭上田
卧龍謠
龍卧不行天龍吟梁甫篇借龍何處所行雨遍三川三
川山勢常含雨北風不斷東風駛赤龍上天掉龍尾更
遣流星促龍起定軍山中龍骨藏龍光夜夜拂咸陽
石橋謠
一揮千黃金不如一石梁江水險不測人命薄於霜南
州十月水涯降臨流不渡愁褰裳家住江水北市在江
水陽朝渡給薪米暮渡攜酒漿有時浪急石齒齒對面
千里空斷腸東鄰周封君有子登玉堂一朝發私帑波
面流虹光方車結駟若坦道石可泐德難忘
辭(二首)
春山辭(贈别何舍人仲默)
登長坂望故都辭帝閽兮南騖渡河梁兮春波時一去
兮難再怨芳歲兮蹉跎赴山靈兮夙約返初服兮苧羅
林深兮春暮草靡兮雲和猿避席兮空谷樹開障兮崇
阿左蘭兮右芷牽芙蓉兮鞶蘿聊徜徉兮寤歎澹容與
兮嘯歌望佳人兮不可即眇千里兮傷如何
風泉竹石圖(為楊夢羽正郎賦)
啓玄圃兮纈羣芳淡容與兮翺翔望帝子兮極浦思美
人兮瀟湘幽篁兮怪石泉激風兮鳴璫神舒兮境寂開
葯房兮蘭堂冠切雲兮瑶珮飱沆瀣兮夜未央抱貞節
兮自媚日夏烈兮秋霜羌秀色兮可攬邈江山兮蒼蒼
遊夫君兮太清跨虎豹兮騎鳳凰
行(十五首)
沛水行(戊辰歲)
沛水東決如沸湯家家水痕強半墻麥苗不收棗樹爛
雞犬縛盡無糟糠河上丈夫七尺身插標牽女立水濱
自言豐年娶得婦結髮甫能勾十春隔年生女如獲寶
阿翁提攜阿㜑抱兩歲三歲學步行鄰里盡誇皮肉好
今秋糧限不過年縣官點夫夜拽船可憐此女八歲餘
決劵只賣四百錢錢財入手容易盡但願分投避饑饉
借問上船何處州異日經過煩附信答言家住越州城
綠樹青山好託生桑樹養蠶常着帛湖田種稻早炊秔
聽罷那禁雙淚流相逢只合死前休聞道越中多賦歛
父北兒南兩地愁
悲開河行
鄞張秀才翰林檢討常甫兄也北來省弟道死開河
作悲開河
丈夫乍可道路死揮淚聽我開河篇開河五月暑有毒
亢暵百日河無泉枯蓬赤烏汗如雨長夜白鳥雄似鸇
遊子去家三千里况復病體累十年秖知出門多歴覽
誰料來日當大難木皮束棺靈寄寺縣吏檢尸巫布筵
憶昔當時别家日父母挽畱妻子牽自言省弟到上國
自謂賦命天無偏地豈長沙人賦鵩道如陋巷鬢凋蟬
弟不及見親已遠奈此半路連棄捐重泉杳杳不復旦
遊魂黯黯何由還相逢親舊煩附信南到會稽北到燕
堂上老親嗔惡夢閨中少婦焚紙錢長安空悲聽雨約
旅館那得共被眠哭夫哭兄兼哭子呼神呼地復呼天
一死辛酸尚堪忍兩地嗚咽真可憐君不見封侯無成
向沙漠馬革裹屍猶是賢
重廿五行
子憂居海鄉寄生理於稼圃今歲壬午連遭天災前
月一風今月一雨咸為異常况值七八月之間傷農
特甚慨然遠懷命筆識之題曰重廿五行紀時變也
前月今日風若掣今月今日雨不絶頽垣敗壁補未完
注棟傾盆勢尤烈對床不辨兒女啼懸天但恐星河決
遥看密瀉同織絲復有大片如飛雪夜來霑灑愁圖書
似聞揮霍鳴金鐵昨聽父老指顧言目數羣龍迸空裂
海中沙縣全城翻邑裏譙樓半腰折皇天高照正森嚴
聖主中興自超軼豈伊玄化復偶然無乃蒼生自詒孽
擁衾轉輾苦待明四野茫茫混魚鼈禾頭生耳須浪傳
竈底産蛙幸虚設不然東南財賦區寧免宵旰勞符節
小臣幽憂才一家終歲饑寒詎堪說仰天端拜意獨深
捧日何能計應拙挽回光霽敢望多今夕明朝事終别
金陵行
鍾山鬱嵳峩冉冉朝出雲昔日秦始皇於此埋黃金埋
金空復爾千載悲歎深石頭遶其右長江亘其隂我祖
造帝業此地遂發靈雙觀切雲霄宫殿何森森下有高
樓臺甲第賁丹青縉紳羅其中白馬揚金鈴山川此都
會登眺亦崢嶸送君金陵去歌我金陵行
江南行(送鄧良仲尹崑山)
僕本江南士請歌江南篇江南佳且麗沃野多良田道
旁采桑女湖中木蘭船禮讓季札後文學言偃前崑山
産良玉自古盛才賢東通滄海波西接闔城煙既饒魚
稻利復當大有年登眺何鬱鬱井市互糾纏商賈競啓
關逋流願受廛使君楚邦彦敷治若烹鮮新從天上來
端坐理徽絃齊民本同性嗜好貴有先谷中自虚曠豈
曰聲難傳酌酒聽我歌我歌慎勿諼
傷哉行(挽何處士)
傷哉薤露日欲午昨日草堂辭故主黃梁已熟夢初回
百歲相將一柸土北邙山下紙錢風杜鵑聲中寒食雨
畱得功名上墓碑行人立馬淚如縷椒漿滿地不勝愁
日落玄猿為起舞流傳義事死不泯會有餘休大門戸
蜀山行(悲安處士)
蜀山何蒼蒼蜀江何湯湯江山相望鬱不改中有懷賢
淚幾行淚行灑向嘉州道嘉州高士忽已老高士墳前
四尺碑北風細雨搖白草至今人傳高士德侍母能吞
病回食讀書千卷老不忘白首猶能數行墨有文孫曾
振其武巍科逹官相次取千秋萬歲安家祠瓜瓞綿綿
稱始祖
駿馬行(贈别殷近甫)
殷子有竒骨昂藏若駿馬康莊在遠道伏櫪甘土苴長
安一朝别我去再三挽留不能住潞河新有下灘船到
家正及朱炎暮君家本在齊魯墟楓林瑟瑟臨前除小
樓畫檻蔭林樾中有先世千卷書北堂慈母髮垂領倚
門望兒悲短景小弟今年十四五弄筆時時學馳騁上
奉母顔下課弟日有餘功擬叢桂病骨偏宜秋氣凉藥
囊閒却參苓劑登高迴睇望泰山恍見仙人時往還翩
翩白鶴不可借流光日夜凋朱顔朱顔一往那再復惟
有功名留汗竹志士偏增日暮悲佳人易感窮途哭憶
昔虛堂坐論文辭鋒往往傾先秦談時屈指數漢魏歎
息六代何無人殷子竒氣鮮有匹人間八寶光耀日吳
郡徐卿吾畏友每每到君賞高逸君不見九方臯胡能
按譜索馬毛願子加飡善自愛天閑十二終當豢爾曹
畫松行(為鄭啓範題)
畢偃去已遠馬夏新有聲攜將秦大夫從事禇先生幽
篁壓枝兔絲颺雪後冰前儼相向淺紅膩紫多好顔端
合低頭丈人行蟄龍一夜聞雷起况復笙篁風滿耳縣
齋晝靜簾影重聊伴詩書當行李君不見前年營建採
山林竹頭木屑俱千金天南别有擎空樹迴巖疊嶂深
更深豈不中梁棟地僻誠難尋由來才大難為用始覺
良工真苦心
東家行
東家有女嫁西家不羞白璧倚蒹葭結髮初疑連理樹
牽情復比並頭花並頭連理願千秋夫壻今年輕薄遊
鬭雞遠過夷門市繫馬時從白下樓鬭雞繫馬聊應爾
可憐年華付流水月離三五弓下弦春當九十花成子
千疊關山音信稀傳言絶塞寄征衣身騎大宛烏龍去
手取將軍金印歸烏龍金印兩難成邊境蕭條不可行
黃沙萬里雙睛暗白雪千山五月明風月空閨難獨守
團扇絺衣豈堪久箜篌弦上公渡河羌笛聲中折楊柳
楊柳秋來滿故園良人何日返東門黃金繞身久離别
不如貧賤暫温存
西州門行
悵望西州路經年感舊恩嘗因石頭醉不覺至州門至
州門應慟哭輿疾歸來塵滿目羯兒江上兵八千黿子
車中年十六蒼生滿地終奈何一枕白雞春夢足中原
心東山志兩難憑俱不遂幾人能有羊曇淚
分金行
古人重結交何必千萬人一一苟知已安得各許身嗟
哉管鮑交跡遠心逾親後來相齊功寧令負分金
猛虎行
天生爾物何雄發咆哮一聲振林樾倀魂離離腥風動
山下行人竪毛髮乳子曾聞昔擾馴食牛誰料今搪突
太山啼婦那忍聞血肉縱横疊枯骨君不見東家近日
射生手彎弓百步能穿柳
射虎行
海壖饒稻粱日夕滿牛羊忽傳虎南下遠見目炬光腥
風獵獵振林木前村驚走後村哭南衙仙尉滇南才白
馬彫弓美如玉太平寺西日卓午一箭殺虎如殺鼠長
官迎勞吏歡呼負嵎長嘯今何處君不見南山白額長
橋蛟眼中此尉人中豪
擬飲馬長城窟行
密密墻頭柳凄凄野中露徘徊念遠人即目不成覩别
離誰不然相思逐流年日短願夜長夢中得相憐食荼
知味苦登高知路長耿耿懷隱憂雙輪繞柔腸客來異
鄉縣遺我一匹絹雙手認封題中有夫壻書上言紫貂
弊下言近瘦肥持刀欲裁衣仍將比殘機
四言古詩(四首)
䆳菴(為師相楊先生賦)
時惟文明篤生哲人若大厦斯搆巨木既掄江漢濯靈
于國之南來游來觀有兹䆳菴於穆䆳菴奠長安之里
先民有言人遠室邇仞墻既闢朗牖載啓邁心昭曠崇
志玄始承明既下遵此深閎耽耽渠渠以造爾後生孰
曰一室而匪八荒君子善居旁達煌煌凡此煌煌惟䆳
之功故嶽深則蓄川匯攸同誕求明德兹菴是出出則
外攘入則内謐庸是基程光我王室帝用勤止僉曰允
諧三事是寄以陟崇階對揚休命執德不回秉國之鈞
䆳兹弘開孰求勿獲胡致匪才以延我基緒於皇遐哉
修竹篇三章
孝子備物以奉親物取於備孝之至也
瞻彼修竹薄言睠之依依庭除託植在兹我悅我親以
况其儀竹之苞矣以慰我思
瞻彼修竹其色如玉眷言顧之豈曰空谷出則爾恭入
則爾復君子之居清風穆穆
瞻彼修竹鳳凰于飛歲聿云莫泥泥有輝崇是正直以
保中虚君子萬年神明所依
儼山集卷四
