儼山集卷八十一
明陸深撰
行狀四
勑封文林郎翰林院編修先考竹坡府君行實
府君姓陸氏諱平字以和别號竹坡松江上海人也以
正德七年勑封翰林院編修文林郎制詞有曰遠貽林
壑之光安享桑榆之樂府君讀之喜曰天語之榮若是
宜示子孫不敢忘因摘取以名堂間自稱遠安老人云
以正統戊午二月二十五日生于洋涇之里居以正德
辛巳二月七日終予正寢享年八十有四初娶同邑瞿
氏贈左軍都督府經歴晟之女有令德早世生一子曰
沔娶薛氏俱先府君二年卒繼娶嘉定吳氏戊辰歲卒
于京師以正德七年推恩贈孺人孺人賢婦道母道為
宗黨冠生一子即不肖深也娶梅氏妾高氏生二子曰
溥娶曹氏曰博娶曹氏孫四人梁棠栢楫陸出自華亭
洪武初竹居府君再自馬橋壻于浦東之章氏因家焉
竹居府君修隠操為鄉長者生筠松府君倜儻沈毅博
學好古聲望隠然重東南為人敬服配尤孺人出嘉定
大族嚴敬勤儉寔乳五男子府君其仲子也生有異表
身長七尺美髯覆胷雙瞳炯炯顧見左右耳音吐洪暢
談論往往驚一座人見之者皆以為偉丈夫也少從鄉
先生治經學大通已乃棄去事遠遊出入兩都北走三
邊諸關南泛於湘沅之間多從名公卿遊名公卿無不
愛之重之遇義事輒推百金成之不難也賙貧乏恤死
亡於鄉人尤多復嘗輸粟賑邊大司徒償以品官章服
長於理財積至千金輒復散施無餘既以此佐筠松府
君起其家府君甚愛之曰吾諍子也觀其貌類有後者
儻吾猶及見之筠松府君性嚴甚尤孺人相之極有家
法獨於府君之養雅意安之時吳孺人尤能承奉備適
筠松府君嘗曰吾吳氏婦不當有子乎時深在孩抱間
尤孺人與府君日娛弄其側於諸孫中獨憐愛焉竹坡
府君既築室黃浦之東輒事遊覽奉筠松府君尤孺人
以老弘治丙辰葬我筠松府君至于癸亥合葬我尤孺
人送終之備無不豐厚人稱其孝府君上奉伯兄下撫
諸弟至于垂白無一間言人稱其友平居勤慎誠恪思
致極精凡器物房舍一經其指授罔不造妙鷄初鳴即
起率家人事生産臧獲以數百指皆循循然在田畝間
有以土地求售者必與之高直其遠者收息數年復召
其主而還之性嚴重不喜人有過子姪行之犯禮者即
時形於顔色不少恕俟其改遷即驩然如舊儻有一善
則奬之亦不容口人故無怨之者待親故曲有恩禮歲
時祭祀必敬每及先世遺事未嘗不泣也奉賓客必盡
懽竟日無惰容所居去縣治二三里許以浦水為限未
嘗輕入公府達官貴人過門致存問者輒以疾辭強焉
再三一見即退未嘗敢與之抗禮即有致敬焉者亦但
唯諾而已若有一介之使必冠帶見之祖居百有餘年
皆自府君漸次充拓鑿池種柳鬱然成林泉之勝因田
高下以修水利皆為膏腴扶杖行阡陌間課耕觀植若
有至樂存焉歲以為常時或持酒一盂蔬果餅餌各一
筐以餉勤者遠近化之故一方無惰農至今環浦而東
鷄鳴犬吠與機杼桔槔之聲相間作人比之桃源焉風
日妍美則折柬速親朋相與為登臨之娛時殽野果取
具園圃或操小舟或乘短輿徜徉花竹之間望之者若
神仙焉晩年尤精明時時燈下讀細書或作蠅頭字滿
紙蚤善筆札真行草書皆有晉唐人風致其於我朝典
章條格習熟通練若素宦然循其言可以運掌而效而
不得少試深寔不能發其萬分之一焉嗚呼痛哉今不
可作矣昔庚午吳孺人之葬也當筠松府君之穆位先
是瞿孺人權厝在淺土餘三十年矣至是乃備禮遷焉
府君寔親臨視之遂營夀壙於其中曰他日得依我筠
松府君以左右予室人人以為達且合禮云今不肖孤
忍死南奔冀以成府君之志卜以某年月日大封云嗚
呼我府君教成之恩不肖孤即死無以復報矣深幼也
多疾疢吳孺人覆之勤故未嘗苦督之學每過必撫之
曰汝毋惰偷當以文學顯庸也吾家待此者凡幾世矣
既而為邑諸生輒為當道者所奬拔每聞之必曰汝寔
未嘗學何以躐此也每赴試都下必具舟楫與俱往殆
辛酉之揭榜也乃指之曰汝偶在是退而抆泣曰恨筠
松府君之不及見也已而上南宫酌酒送之曰今吾倦
游矣不能俱去戒之深既陸走乃乘春漲復操舟而來
壬戌下第忽從上東門入牽衣勞之曰吾固知有是也
故復來來與俱歸耳乙丑成進士乃真不來而以吾母
來復以一弟最幼者侍曰相之戊辰之秋先妣見背扶
櫬南還明年當調官主事于南都得報欣然曰資顧高
耳吾且近然籍籍得罪云何深跪謝無狀徐曰同汝者
皆我聞天下賢者名也抑又何辭明年庚午權姦誅殛
得復被詔起當貤封乃笑曰昔年吾行湖湘間日者計
吾是歲當蒙恩吾昨猶以為不驗也今曠蕩若此真有
命耶又明年辛未深入謝果成請留官翰林屢書速之
曰汝節之闊也而信人太驟其放言也輕而力善或不
終難乎免於世矣汝必歸毋以累吾也深是以有壬申
之役既得便道與告歸居久之曰汝齒髮長矣似也達
於事言將有擇也行將有畏也雖然不量力而居美又
趨逸而冒之是造物之所惡也必為人所指目乃持而
泣曰汝必去毋以吾累也深是以有丙子之行既來供
職獲與禮闈校文手書問所得士自後遺書但勉以國
事及官國子又戒之曰是亦責任也宜有以副人今縷
縷猶在耳孰知其乃永訣耶嗚呼我府君之恩即死無
以報矣其他懿德遺行荒迷之中不能盡述抆血具此
以備采擇惟先生當世宗工辱在榜末兼承枉顧先廬
識我府君儻賜筆削成篇則天下傳之萬世信之不肖
孤亦死無以報矣
先孺人吳母行實
母吳氏諱(闕)嘉定之清浦舊族父諱士實以信義服其
一鄉人閨闈斬然母姜氏生孺人甫(闕)歲而卒同乳姊
才長一齡耳相依而哭無時時大父吳府君尤憐愛之
孺人長而寡言笑獨心乃通解知古列女傳孝經等書
時或從姊氏講說姑姆輩聞之有告吳府君府君輒試
之輒謝不敢言府君心喜語其子曰此孫女耶必歸禮
門或當昌其族攻勤女工不肯廢一隙悲痛其母乃數
數茹蔬紈綺鉛粉之飾不好也嘗冬夜風寒率群婢紡
木綿居旁有積薪燎于火孺人乃指揮羣婢從下風堕
其薪于塘中風熾而火滅事定一族長老皆驚年二十
有二歸於竹坡府君為繼室前孺人瞿有子曰沔九年
矣孺人子愛之備極委曲事筠松府君尤孺人謹甚府
君孺人性極嚴有五男子婦少有違其教範者亟稱孺
人曰吳氏婦孝純而志慧惠博而性一是當有子有子
必當大吾門矣是時孺人累舉不育妯娌之子咸趨以
為母孺人撫之咸當或脱簪珥資之游學或聚而教之
家塾館榖惟厚筠松府君嘗升堂拊掌曰鄉居有讀書
聲與機杼之聲相間作不已樂乎此吳婦之勤也沔子
當授室悉推匳具與之竹坡府君時事遠遊或間歲歸
家務整整一不以累年近三十始舉深筠松府君尤孺
人以孺人故愛過諸孫孺人未嘗不嚴也兒時嬉弄必
不與之錢貝與之食必藏去其肥旨服之澣濯之衣出
入必謹深不得孺人一語必不敢去左右也夜或張燈
映月坐南軒手織作必坐之膝旁使讀書或背覆之不
得遺一字殆長娶婦為邑諸生猶未問所業聞售書者
必售之不問有無曰爾不見爾祖之鍾愛乎不勤學無
以酧也既而筠松府君棄養孺人竭力喪葬事畢乃諭
曰吾兒婦當自力吾且成吾幼子曰溥曰博蓋孺人所
為置高氏出也辛酉之歲深舉鄉試從竹坡府君歸拜
孺人于堂相向而泣曰恨筠松府君之不及見也明年
會試下第歸當攜家入南雍乃辭于竹坡府君隨之以
往在南雍見舉一孫命之曰繼恩喜甚致書速竹坡府
君來視驩如也時深有課業或應酬人學為文章孺人
顧曰不常見汝讀書而常見汝操觚是不為入者少而
出者多乎君子以為名言深一念及不覺涕泗之交集
也繼恩殀甲子之春奉以東歸乙丑深成進士是秋遂
迎來京瀕行掣博子與俱曰兹行不亦有所觀勸矣乎
來京師甚安適至於紡績之業尤勤于家間嘗勸之曰
吾少自習此一旦舍之吾無難無以遣吾日也惟汝勤
職事以報朝廷吾坐而養以祿不愈於往時田間乎有
過從者必問其人賢者曰汝獲與之游此汝父之志也
起從中饋治具惟恐後庚辰秋九月忽遘末疾終于旅
舍享年六十云深扶柩南還闔族之人無不哭失聲道
路奔迎者纍纍數十里外迨既葬猶有持紙錢裂而哭
之曰吾某日受孺人某惠吾某日受孺人某惠也葬之
明年辛未推恩封孺人賜勅命云嗚呼吾母之賢不孝
孤無以盡述亦無以盡報也獨其鍾愛前子復憐庶生
過於已出賙恤貧乏不問親疎至節口體從之猶恐不
及若是者勉焉一二猶足以為訓而勵世况吾孺人出
於至誠無所希冀而為之者哉乃若教成不肖叨以文
字起家雖曰至愛揆所由來殆若有相焉惜也辛勤於
強健糟糠之時而不獲少一待於桑榆之暮是殆不肖
之惡逆有以為之累也痛惟吾母晩年也似有所悟脱
然於死生之跡既將屬纊猶能了了知未來事又其生
平尤好典文皆其天賦之厚有足傳世者惟先生念有
門墻之義少見著述使得附於古賢母之列則不孝孤
之罪藉以少逭矣伏惟矜哀與之
遺事
年五十時目中嘗見旗影自上下醫者以為病既而
深舉于鄉有司置錦標于門一見而失
平生喜誦金剛經無間朝夕屬疾已甚時深適從慶
賀還母即曰吾兒來矣何今日衣緋也蓋深方歇馬
于門云既入與訣曰命也翛然而逝
先兄友琴先生行狀
先生諱沔字宗海封翰林編修竹坡府君長子也母瞿
氏贈左軍都督府經歴晟之女祖筠松府君祖妣尤氏
曾祖竹居府君曾祖妣章氏先生生浦東洋涇之里九
歲而瞿孺人殁即能哀毁思慕終身不替吳孺人繼室
竹坡府君教之學文理蔚然將事科第以總家政遂棄
去事筠松府君極其敬畏竹坡府君或遠出經歲先生
應門戶課耕織事皆斬斬有條目事伯叔處兄弟務止
於理每館榖名士以教子弟深少學時得今南京禮部
郎中張約齋先生為師先生時時至塾中視供張致殷
勤焉尤好賓客酒醴殽核非甚精潔不以享至於用財
未嘗妄費一金以上蓋其儉約天性也常居焚香掃地
尤惡蕪穢故雖容膝之室必使光輝溢目左右圖史咸
整然以理衣冠楚楚澣濯之服亦燁如也好鼓琴時時
閉戶撫弄風月之夕尋理古曲聲調清越有振木遏雲
之趣嘗得名琴抱曰此吾友也人以友琴先生稱之暇
日則澆花種竹治亭館修水邊林下之操架石為山窟
土為池以自適世俗華利不問也或時啜菽飲水蔬糲
者經旬或異之曰吾自安此吾欲使子孫讀書攻苦以
勵志則此固傳家耳故其教子尤力節縮他用以資束
修乙丑秋奉吳孺人就養來京邸留兩月接名士大夫
必歆慕移時得所遺片紙隻字皆藏以為寶先世所藏
法書名畫彛器掌視唯謹丙子之秋深起告時方病癰
瘥涕泣為别曰弟第去幸毋以老親為念吾且猶北來
視弟為我乞詞林諸名公詩歌為吾夀持歸為吾林壑
光至己夘春三月十九日竟不起云生於天順辛巳享
年五十有九娶薛氏同邑舊族父塤母談氏薛孺人慈
順孝畏克修婦道奉舅姑得其歡心處妯娌藹然和惠
工紡績刺繡脱簮珥以助子讀書之費宗人賢之後先
生卒一年庚辰六月十九日卒亦年五十有九云子男
二長梁娶吳氏繼吳氏次棠娶潘氏女三陳天衢王相
堯殷某其壻也惟我兄清修雅操好文而知禮吾宗上
承下傳皆於是乎賴而享年不永悲夫兹將卜葬於某
原惟執事名滿天下文工當朝兼有通家之好幸賜之
銘焉子孫百世之光也亦子孫百世之感也謹具狀以
備采擇
儼山集卷八十一
