儼山集卷二十六
明陸深撰
册
應制擬撰皇天上帝册文
伏以浩蕩難名萬物被生成之德高明在上一人嚴昭
事之誠蓋神莫尊於天而乾實稱爲父遹伸曠典適當
𦕈躬恭惟昊天上帝一氣感通四時成歲佑人家國每
形仁愛之心福我邦圻益致聰明之助左右列聖隂隲
下民迨于沖人特隆大庇爰自宗藩入繼臨御十有八
年迄今眷命維新坐受四夷萬國全付以君師之任宛
同乎父子之傳每荷元慈深慙克肖陽爲賞隂爲罰懋
成亭毒之功日重輝月重輪廣運中和之德勉圖報稱
莫罄名言惟是尊崇載揚大美彼清虛一大之說已涉
不經况郊禘六天之文僅成巫史慨自周家制作之後
沿於漢儒傅會之餘魏晉傷繁隋唐過濫自茲以降曾
何足云欲章無二之尊願洗千古之陋惟我祖考若未
暇於一朝顧此典彝如有待於今日是用請之九聖告
于百神恭上寳册曰皇天上帝庶明主宰之大義用極
尊親之至情裕後光前郁郁之文斯在居高聽下恢恢
之量維容伏願穹顥居歆羣黎徧德精誠仰達永承黍
稷之馨香明照俯臨尚冀牛羊之右享敢昭鴻號敬藉
休光
表
賀景雲表
恭遇嘉靖十七年九月十九日景雲見者臣等誠懽誠
忭頓首頓首稱賀上言伏以太平有象雲呈五色之竒
聖壽無疆雷動千官之祝惟皇天景垂霄漢由聖人德
至山陵事罕前聞人爭快覩茲蓋伏遇皇帝陛下道通
玄極德合神明奉三無私永爲民物之主宰應五百運
達觀禮樂之會通嘗謂敬莫大於享天乃若孝宜先於
嚴父爰求典則用究精微四郊九廟之鼎新二祖七宗
之對越崇禋太室肇啓明堂配享之禮將行感應之機
先動時維季秋之月日臨己丑之辰有雲自天浮空抱
日非烟非霧氤氲璀璨以爲章如囷如輪舒卷悠揚而
有氣適當丙巳漸向明離戢干戈於四夷如颺露布兆
子孫於千億蓋取雲仍矧王相悉合於土行廼休滋方
進於水德列詩書而無愧寫琰琬以增輝天亦何言人
皆有目雖傾海嶽難既揄揚皇上方且謙讓於未遑惟
祈默報禮官遂竭精誠而固請浹月始從此大聖人之
所作爲而古帝王之所未有者也臣等徒深踴躍莫效
㳙埃感覆冐生成之恩焉知帝力仰流通契合之妙粗
識天心堯望方隆企昭回於紛郁舜歌載續揚爛縵於
風聲瞻丹陛以蟻旋下彤庭之虎拜自天有命紀至瑞
於百僚望氣成文護眞龍於九五臣等無任瞻天仰聖
欣躍之至謹奉表稱賀以聞
聖駕廵幸承天恭視顯陵禮成賀表
伏以大孝統天旋轉法乾坤之運至仁御世晶華合日
月之明禮重山陵恩覃梓里茲蓋伏遇皇帝陛下聖由
天縱性本生知視四海爲一家運天下於掌上循憂勤
惕勵之道居不遑寧妙鼓舞作興之機身先率物德純
不已文王之所以爲文善取諸人大舜於是乎為大
有典有則無怠無荒永懷豐鎬之故都夙軫園陵之大
事禮詳法制義取廵行誕告多方爰攄獨斷下九天之
仙蹕蕭萬騎於雲屯士氣騰懽人心望幸旌旗聯駱總
列宿於北辰輦輅迢遥薄大江於南紀先驅響應屬車
景從故以三千里之郵程僅供兩旬日之足力萬靈擁
衞一德感通風伯雨師前清塵而後灑道嶽神川后高
降福而卑效靈少駐帝鄕載瞻王氣望鼎湖之龍已遠
悵華表之鶴方還堂隧來同橋山啓秘躬親卜兆何閔
曾之孝足云兼試省方舉舜禹之隆以續可謂一舉而
大備是誠千載之希逢者也臣等叨扈聖輿仰承彝典
漢高之過沛上惟侈歌詞光武之入南陽徒私親貴粤
遠稽於往牒孰有盛於明時慶協天人光增海㝢利見
龍飛於舊邸何啻衣錦鄕之榮式貽燕翼於名藩佇聞
湯沐邑之賚陽春白雪和簫韶於九成郢樹荆門震嵩呼
之萬歲益勤贊頌奚罄名言伏願帝治垂衣百代永金
甌之固皇圖磐石萬年延寳祚之長臣等無任瞻天仰
聖欣躍感戴之至謹上表稱賀以聞
大駕廻鑾賀表
伏以六飛告至大慰都人就日之心三台既平式符太
史占天之法禮隆仁孝功蓋乾坤茲蓋伏遇皇帝陛下
天與人歸聖文神武紹二祖七宗之綂得三王五帝之
傳鴻烈駿厖懋樹無前之績蘿圖寳籙方開有道之長
臨御十有八年邁德三千餘載父天母地尊祖敬宗握
天子之權以行天子之事居聖人之位而得聖人之時
誠大有爲真不世出四郊並建總條貫於百王九廟鼎
新煥文章於三代主鬯得託分茅有人比承慈闈之上
昇軫念顯陵之中隔躬行展謁親事卜征汛掃松楸敬
恭桑梓光賁飛龍之邸某水某丘詩陳鳴鴈之篇一遊
一豫蓋王度極於無外而天子必也有親爰自啟行旋
及竣事惜寸隂之隙粤有萬幾推一孝之端可徧四海
遹彰渙汗誕告廻鑾惟聖人以天下爲家然明主必宅
中圖大寢園載肅輿輅既匡號令速於風行歡聲鼔爲
雷動會諸侯於方嶽寔嚴後至之誅禮百神於行朝益
妙先天之用暨敷恩澤載沛德音復賦蠲租每自近以
達遠睦宗綏族蓋由親以及疎舉千古之曠儀無非事
者成一王之典禮有足徵焉馳道三千還期兩月念宗
廟社稷之重雨夜兼程忘舟車鞍馬之勞星霜並戴蜂
屯蟻附緣途見喜色之欣欣虎步龍行遠道瞻聖容之
穆穆揮毫落紙時有賡歌授几開筵常霑寵宴鄙周王
之歷塊八駿奚爲陋漢武之横汾三疊安取未有人君
之盛節乃若今日之大成者也臣等夙荷恩慈仰叨涵
育扈從多幸恭承帝賚之駢蕃居守何功欣覩天顔於
咫尺妥靈宗祏額手臣工虎豹九關儼高居之上帝雲
龍千載慶嘉會於一時伏願艮福咸和乾剛廣運無逸
乃逸用收位育之功日新又新以保雍熙之治臣等無
任瞻天仰聖欣戴踊躍之至謹上表稱賀以聞
應制擬撰請慈表
伏以昊天㒺極難名鞠育之恩日月不居永抱幽明之
恨屬嘉平之四日憶昇舉之初年情若茹荼叩地號天
之靡及事同逝水瞻雲愛日以何從今則倏届大祥再
移寒序園陵迢遞悵迷漢水之風煙几殿悲涼愴履玉
階之霜露雖禮有盡於先王之制而哀難窮於孝子之
心欽惟皇妣慈孝貞順仁敬誠一安天誕聖獻皇后聖
靈慈儉性成睿明天賦昔佐先帝德昭彤管之音肆佑
𦕈躬運啟蘿圖之祚俔天作合流淑化于二南儷極居
尊正母儀于四國詎意曜輪匿景月殿淪輝六宮莫覩
於風儀萬姓盡同於雨泣白雲千載仙遊之歲月何長
玄序三冬人世之光隂易邁以今特假昇玄之醮用伸
追遠之誠恭陳鳳座於玄堂肅迓虬軒于丹陛伏願白
蜺青駟並嚴駕以遥臨蘭殿椒房覽故宮而延竚咫尺
儼如存之日清虚登極樂之天瑶饌瓊羞少設崑丘之
宴寳燈華燭暫爲絳闕之畱鑒沖子之至誠洋洋乎如
臨其上眷諸孫之在鞠煦煦然若寘于懷遺庥誕集於
宮闈景福永綏於廟祏無任激切瞻仰之至謹具表祈
請以聞
儼山集卷二十六
