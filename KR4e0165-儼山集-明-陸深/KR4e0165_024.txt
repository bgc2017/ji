儼山集卷二十四
明陸深撰
詩餘(三十二闋)
念奴嬌(疊韻壽桂洲)
天下竒才算蛟龍終不是池中物妙小文章驚海内秀
氣降生東璧八柱擎天三長冠世節操逾冰雪神仙宰
相元來同是人傑同朝瑞靄蘢蔥蓬萊閬苑青鳥翩
翩發報道桑田還變海銅狄要看磨滅赤暑全消金風
初動進賢冠上髮况堪心事一片長安秋月
念奴嬌(同費鐘石宗伯再和桂洲扈駕南巡)
六飛南下大河上多少禎祥雲物紫氣平明浮水面向
晚更穿奎璧畫舫盤龍樓船綵鳳兩岸沙如雪開頭捩
柂長年也是人傑休誇碧漢銀潢天上人間一派靈
源發界斷華夷奔大海島嶼煙波明滅一曲一千三門
三級驚起冠中髮聖人康濟太史大書年月
念奴嬌(與甬川鐘石同宿楊園再次前腔)
半途微雨為灑淨滾滾風塵中物一帶青山如畫裏咫
尺層巒疊壁吏部副卿南宮少伯清映如冰雪白頭老
我三十年前争傑而今扈駕朝陵白馬銀鞍紫陌聯翩
發尋得山莊勞下榻共剪燭花明滅香霧撲簾茶煙隔
座相對頻搔髮同胞異姓真個渾忘歲月
念奴嬌(秋日懷鄉)
大江東去是吾家一段畫笥中物襟帶五湖吞百瀆說
甚黃州赤壁兩岸蘆汀一灣柳浪海湧潮頭雪蒼浪聲裏
漁翁也是豪傑明年准擬歸來輕舟短櫂兩腋清風
發春水穏如天上坐閒看浮漚興滅黃歇穿沙袁崧築
壘到處堪睎髮鱸魚蓴菜一任江天歲月
念奴嬌(秋日懷鄕再和介翁)
秋風客裏消不盡胷中許多長物瘦骨稜層才一把與
病戰成堅壁欲造河車旋營丹竈贏得頭如雪尋山辟
穀算來他是豪傑一生四海交遊浮沉聚散長嘯從
風發惟有鈐山嚴少保不共世情磨滅藜閣相輝木天
同上當日俱青髮綈袍戀戀多應念我寒月
念奴嬌(和錢文通公小赤壁)
江山闌入想安排真箇有那神物誰遣是非泥印定天
際一般赤壁馬援懷珠燕人抱石此意憑誰雪曹劉成
敗旁觀輸與豪傑謾說吳國山川陸家池館征鴈和
雲發紫岫丹崖高百尺落日淡煙明滅二俊才名長公
英邁一夜俱華髮天公堪訴照人惟有圓月
風入松(和桂洲内閣賞芍藥用虞文靖公韻)
絶勝國色帶朝酣偏稱膽瓶簮清嚴開向絲綸閣容誰
駐墻外遊驂笑靨露勻臙粉衣裳霞想羅衫黃金屋
角繡雲藍乳燕學呢喃試把一杯黃票酒倚闌封罷紫
泥椷一段太平氣象分明冀北燕南
風入松(再填前腔送桂洲)
離筵高興付餘酣暫得解朝簪路出齊封三宿晝未須
鞭快著征驂兩岸山横畫障一川水膩羅衫終朝不
采滿筐藍話别語喃喃一把相思無處著欲憑鴈足寄
雙椷自是煙霄有待怕飛不到江南
風入松(再和桂洲)
綠窗午枕睡初酣夢喜脱朝簪覺來猶是長安客垂楊
裏空繫歸驂戀主心依曉闕思親淚濕春衫玉河流
水碧於藍花外燕呢喃新詞譜就憑誰和重封罷親手
題緘欲待天邊鳴雁秋風寄與江南
木蘭花令二闋(初夏即事)
清明時候催花雨人早是紅英辭樹愔愔情思碧紗厨
睡起槐隂最深處衷腸沒箇人堪語屈指流年暗中
數無奈雕梁紫燕兒春社飛來秋社去
二
綠油擁蓋張槐雨繁英簇絳燒榴樹無限幽懷午夢餘
憶在江南水風處家書題後教傳語新種魚苗正堪
數荷錢竹粉更關心戀著君恩未歸去
減字木蘭花(新居雨後)
疎窗小閣銀燭搖紅簾影薄院宇深沈雨送新凉抵萬
金休休驀驀一任那知身是客茗椀爐薰雲裏更籌
次第聞
醜奴兒四闋(咏閣前芍藥)
紅芍開向絲綸閣裊裊停停人比花清倚檻揮毫九制
成不枉芳名呼近侍遶殿流鶯槐蟻初醒傍砌頻經
勑使行
二
白玉闌干紅芍藥黃閣前軒一朵嬋娟封罷詞頭仔細
看幾番過了風和雨避却塵喧紅紫將闌開向鈞天
倚蓋圜
三
黃扉紅藥翻階好要賞娉婷日暖風清幾闋新詞按譜
成莫道春光留不住尚賴啼鶯半醉半醒起向花前
緩步行
四
問花底事花無語倚徧南軒香沁瑶娟手撚高枝著眼
看養花天氣隂晴半雲翳風喧默默凭闌彈指年光
作轉圜
天仙子(咏雪)
閙夜冰花輕不定撲上窗兒如寄信灞橋橋外望青山
高一陣低一陣霎時白了詩人鬢是則是遠近都難
認路入藍關人嬾進青帘斜壓酒壚空描不盡題不盡
平沙留取飛鴻印
蝶戀花(和道州周希旦)
長安回首香塵杳紅日迢遥偏愛無情惱病鶻高風看
去鳥欲奮雲霄無利爪柳暗溪頭荷葉小淑景方濃
燕子雕梁遶彈鋏計程何日了萋萋官路王孫草
點絳唇(冬日懷鄉)
千尺京塵斜陽沒處西風弄小樓夜永鐵馬丁當動
襯貼愁懷那更寒籌送淚痕凍天涯不了遮斷還鄕夢
點絳唇(送縣侯張八峯行取進京)
縣遶清江桃花紅處春波綠畫欄曲曲風動簾紋蹙
鎮日鳴琴有个人如玉煩推轂鶴書高薦選入黃金屋
浪淘沙(寒夜齋居)
寒漏夜遲遲緊閉柴扉破窗風透暗絲絲半滅瓦燈書
滿案獨自支頥惆悵少年時沒箇人知紙屏剛有影
追隨滴滴淚痕彈不了一把相思
青杏兒(寒夜齋居)
爐燼更拈香小窗裏百結柔腸天涯踏遍塵千里仲宣
樓遠正平刺沒薄行襄王默默護新粧堪憐處花老
釀蜂忙萬事轉頭供一笑蕭蕭紙帳圓圓燈暈短短藤
床
謁金門(送縣侯曹孟輝行取進京)
秋正好一路西風吹早柳條折盡青山小咫尺長安道
此去蓬萊三島袖裏常懷諫草要看風神驚八表動
搖山嶽倒
踏莎行(二孫殤)
半捲湘簾落花時候六幅畫屏圍永晝天關目斷是江
南家書一紙開封後只恁蘭香堪憐玉秀一番愁絶
愁還又居人已鑄鐵心腸聽来却怕行人瘦
浣溪沙(都下思家)
綠送蛟冰出御溝黃回鵝柳覆朱樓一場春睡替春愁
蹤跡似鴻渾未定歲華如水只東流家住青山碧海頭
長相思二闋(次韻)
山悠悠水悠悠山水中間一段秋扁舟古渡頭過芳
洲又芳洲更好登臨散遠愁誰家竹裏樓
日悠悠月悠悠光景驅人春復秋驚看白了頭憶沙
洲夢沙洲無數鄉心無數愁天邊王粲樓
南鄉子四闋(馮延巳)
細雨濕流光芳草年年與恨長煙鎖鳳樓無限事茫茫
鸞鏡鴛衾兩斷腸魂夢轉悠揚睡起楊花滿繡牀薄
倖不来門半掩斜陽負你殘生淚幾行
二(擬)
細雨濕黃梅深院閒階處處苔抱得細筝防浥損慵開
為誰搊取早歸来有路到天台欲寄封書沒個媒窗
外芭蕉聲作陣可猜那有相如奏賦才
三(擬)
細雨濕秋風金鳳花殘滿地紅閒蹙黛眉慵不語情濃
舊恨新愁知幾重飛鴈過遥空歲月如流只向東簾
捲曲房誰共醉匆匆惆悵秦樓恁日逢
四(擬)
細雨濕同雲繡倦鴛鴦五色紋凝望天涯音信杳微矄
打窗風雪不堪聞倚徧舊籠薰淚痕空沁石榴裙自
捻腰圍牢約凖東君莫比今宵減幾分
南唐馮延巳細雨濕流光詞余蚤歲極愛之
因按腔廣為四首蓋四十年前之作也癸夘
梅月偶於小樓敝書中翻出才情減退老為
侵尋為之憮然者久之
風入松(山居冬曉和胡賾庵祭酒韻)
溪山如畫客初歸年近古來稀疎籬曲徑霜天曉江梅
早已放南枝近日過從絶少連朝臥起偏遲風從竹
裏弄漣漪宿鳥恰驚飛人生得意須行樂思往事幾墮
危機花外小車隱隱林間高閣依依
儼山集卷二十四
