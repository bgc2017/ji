儼山集卷三十
明陸深撰
頌(二首)
景雲頌
惟我皇明傳世九葉今天子嗣大寳之十有七年龍集
戊戌九月己丑景雲見於已位五色畢具爛然成文冠
日而興若華蓋之狀有目者之所共覩也于時天子方
修明堂講配位蓍兆既協詢謨僉同將以吉辰有事于
奠獻天意若曰文德至矣有如此雲萬口喧讙以爲希
世之奇瑞也聖德感格如影隨形而天子方退然不居
特下明詔歸於默報甚無以慰臣民仰望之本心也臣
聞之古記云天子孝則景雲出游伏惟聖上重新九廟
尊上徽稱追宗獻考奉飬慈幃本根終始之禮質文交
盡可謂孝之至矣又聞之德至山陵則景雲出伏惟聖
上春秋霜露親謁諸陵江南泗上葺飾備舉下至草木
鳥獸之微生成咸若可謂德至山陵矣又按天樞得則景
雲出夫天樞者北辰也居其所而衆星拱之斯得矣伏
惟聖上剏製圜丘密邇宸極禮樂修明效法圜運屹然
有居中馭外之尊萬世永賴則天樞亦云得矣遒是衆
美而眷祉方新有煥天章悉以類應豈一德一行偶以
希合致哉而歌頌不作後世無聞臣甚恧焉臣深無似待
罪詞林獲以文墨事聖天子輒敢忘其粗陋撰成頌篇
雖不足以揄揚盛美之萬一庶以明臣區區之職分也
頌曰
兩儀奠位惟皇繼天山川出雲有開必先明明我皇履
方體圓毓靈江漢比德蒼玄誕膺寳籙龍耀百川殷邦
靖嘉羲畫契傳撫世御宇何德弗全堯文舜孝禹烈湯
虔郊廟儼若山陵愓然尊親饗帝禮樂經權文成有煥
蹟邁無前祥由善致氣以理宣歲舍戊戌土德允堅時
維秋季離巽星躔太陽麗正風候暄姸有雲五色若抱
若懸爲章霄漢非霧非煙綵纈晃曜縹緲聫翩至和攸
萃積慶綿連萬目快覩衆口垂涎額手蹈足裾袂蹁躚
惟皇聖德克配彼天子孫千億麟趾闐駢皇風清穆九
有八埏詎曰昭鑒符瑞稱賢小臣作頌以告萬年
瑞雪頌
嘉靖庚子歲行將除皇帝禱雪於西内重民命也天意
若曰數有適符物以期致者非所以彰靈貺而答至精
也乃明年辛丑正月元日戊子之辰誕降瑞雪颺空覆
地爛若銀海明日己丑再降幾盈一尺于時萬國來朝
四夷畢至被冐掀舞於大庭之上稽首百拜咸稱萬歲
都城士女喜忭奔走於六街九衢之中歎未嘗有遠而
望之皜皜無際灼然豐穰之兆矣易有之隂陽不測之
謂神斯其神化也乎是宜頒瑞四方而頌聲作焉臣謹
按雪者五榖之精也尤宜三麥夫榖晩成而麥早早晩
咸宜民命厚矣其瑞爲大又按庚者更也辛者新也
是雪之降若更其舊而維新之從天貺昭彰我皇上必
且盡釋舊恙而迓續新休矣斯所爲瑞抑又大焉忝
文墨之司敬獻瑞雪頌頌曰
后惟玄聖道通于天風雨霜露無感不然爰念粒食惟
茲素雪協候應期以屇嚴節皇穹蓋高其聽則卑我后
明德響應是隨帝曰不遲三陽五始乃召滕六乃呼巽
二重雲密霰玉潔珠輝來牟之慶徧于九圍優渥霑足
黍稷穜稑遺蝗載驅愆陽盡伏我后明明既安且寧玉
樓瑶砌垂拱穆清增高益下踰尺盈丈與化俱融何物
不養瞻彼流泉聿成江河皇澤斯沛與潤孰多普天薄
海以遂俯仰一人凝和參三贊兩凡此雪瑞函自后衷
小臣作頌以表膚功
贊(十八首)
御史張公遺像贊
是爲御史張公之像前輩人物典刑猶存後生欲起爲
之執鞭何况升其堂而及其門一生忠義丹青炳然畫
史徒能工於着筆豈盡得其似而肖其全惟我聖明文
皇入繼風嚴度貞公寔遭際侃侃中臺鳳鳴鶻逝萬言
密馳重瞳屢霽一當其難衆疑太銳公曰遠違左右我
帝青驄繡衣凛凛百世再拜述言用告來裔
按察使林公像贊
此莆陽順齋先生林公總憲蜀司時小像也前史官陸
深爲作贊曰
即之也溫而有萬仞壁立之風退然若避而負四海蒼
生之望蓋才全者左右皆宜而内藴者形神俱王此將
來宰輔之儲乃方今執法之象是豈贊揚之所能宣亦
恐丹青之難爲狀也
朱允升像贊
紅日赤雲碧山如畫梧竹交加衣冠古雅殆居士逍遥
於鳳崗之下耶欲覽德輝方歎龍馬文彩聫翩風神瀟
灑豈居士校六書於既暇耶外臞中腴調高和寡圖書
在行辭翰滿把乃居士歸自東海之野耶金薤琳瑯出
其土苴鈞天虞廷以遂傾寫方將求居士於古之有道
者也
壽松贊
誰栽喬松是爲眞龍曾充禹貢不汙秦封棟梁斯具冰
雪攸從育苓化珀萬世之功有萬世功與天地同
黃靜菴像贊
髯鬢若沐咳吐成文儼然起敬卓爾不羣謙沖自持而
量包湖海之太籯金萬計而家以詩禮相聞置之廊廟
旂常銘勲如當折衝可奪三軍豈動中之靜常有得於
典墳抑亦人中之仙聊寄跡於塵氛耶
方棠陵豪像贊
斯人也其名豪其氣豪其文豪其骨亦豪所謂譽望翕
若丹青炳若者耶今之世孰爲相若而深之所畏若者
也
羅太宰整菴先生像贊
一代醇儒當朝大老内重外輕量大心小淵源聖賢之
傳異同必析雍容廟堂之上模範不少文明國華平格
天壽竹素傳芳麟鳳在藪門墻既入然後知宗廟百官
瞻望每勤豈惟東山北斗此蓋一時之趨蹌方當百官
之領䄂也
李百朋秀才像贊
前十年得子於文章之會後十年索子於丹青之外禍
福無端愛憎叵奈服求厥衷道不下帶噫吾將與子浮
沈於百年之内以静觀天地之大
夏桂洲像贊
此公大宗伯時耶年幾耳順睿作心思伊周鴈序夔龍
鳳池歷試底績一節何疑玉攻金冶彫範愈竒角麟在
藪海鶴同姿古稱骨鯁茲表風儀天子若曰此朕之五
臣士大夫望以百世之師
嚴介谿像贊四首
身居廊廟之上心存山水之間任當宰輔之權享有神
仙之樂衣冠儼然若在林壑退自南宮朝回東閣人言
介谿之風景或兼平泉之經營我覽黔岡之川原實帶
歐陽之鄉落天上飛龍九臯鳴鶴物色無邊丹青可託
又
龍章鳳姿巖廊在上高才古調清廟餘響猗與休哉大
宗伯像此文章禮樂之司而霖雨鹽梅之望也
又
望之甚癯其中則腴即之也温而多禮讓龍章鳳姿超
遥埃溘之中正笏垂紳雍容廊廟之上真金馬玉堂之
列仙抑胄監虎幃之退講經筵沃心木天藜杖不然將
典禮之敷陳與啟事之簸颺彼擅丹青者徒有得於影
響而工物色者方殷霖雨天下之望猗與休哉此介谿
尚書嚴公之像也
又
此公扈從南廵時耶恩袍晃耀雜佩陸離公孤雅望文
武兼資天子神聖省方以時公在左右如取如期六飛
晨渡單騎夕馳奔走先後詎一匪宜雙瞳炯然四時備
之一身攸繫八表是儀望之者曰此神仙中人以予度
之乃當代之名臣也耶
東方朔像贊
人中隱吏中仙多聞博識所全者天吐故納新聊用引
年微露編貝之齒驚倒一世之賢
胡大參像贊
此公大參時耶芝山之麓竹亭之上余以使事過饒適
及拜焉敬作贊曰
湖山所鍾朝野之望邈矣獨持卓哉自諒今之牧伯古
則輔相爵位遞升丹青成像乃有爵位之所未酬者經
綸之才亦有丹青之所難盡者高雅之量
友梅李錦衣像贊
此何遜之東閣乎豈林逋之孤山也彼美君子心跡雙
閒身依日月之上人在吏隱之間交結歲寒之契座挹
春風之還是其不恃金吾之貴而常有玉樹之顔當夫
破輕煙於耿耿恍乎麗壽星之斑斑者耶
林母王氏貞節贊
夫閨門之際可以觀化林母感憑箕之事堅栢舟之節
斯非所謂化與離形器超死生异哉乎其子文纘以秋
官顯致封勅并輝旌典天之報施於是乎在乃作贊曰
夫死君事婦死夫志事雖弗終志則靡愧有憑者箕孰
俾㒺迷陟降一致馭風騎箕道既粹矣風斯引矣子子
孫孫涕惟隕矣有旌在門封典斯存惟家之範惟國之
恩以慶于後昆
怡順汪翁孝義贊
捐生寧母未必即死爭死愛弟與弟俱理母心愛子豈
間彼此兩利雙完天寔鑒眎惟孝與義儉哉兼美世豈
乏賢乃見汪氏怡順之軒名垂千祀激昂高風贊者太
史
儼山集卷三十
