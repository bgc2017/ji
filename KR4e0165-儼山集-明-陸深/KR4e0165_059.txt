儼山集卷五十九
明陸深撰
傳一
季札傳
季札者吳壽夢之子也封於延陵故號曰延陵季子初
壽夢有子四人長曰諸樊次曰餘祭次曰餘昧次曰季
札季札賢壽夢欲立之季札讓不可於是立諸樊諸樊
已除喪讓位季札季札曰昔曹宣公之卒也諸侯與曹
人不義曹君將立子臧子臧去之以成曹君君子曰能
守節矣君義嗣誰敢千君有國非吾節也札雖不才願
附於子臧之義吳人固立季札季札棄其室而耕乃舍
之諸樊立十三年而卒有命授弟餘祭欲傳以次必致
國於季札而止以稱先王壽夢之意且嘉季札之義兄
弟皆欲致國令以漸致焉餘祭四年聘於魯見叔孫穆
子而說之謂之曰子其不得死乎好善而不能擇人吾
聞君子務在擇人吾子為魯宗卿而任其大政不慎舉
何以堪之禍必及之請觀周樂為之歌周南召南曰美
哉始基之矣猶未也然勤而不怨歌邶鄘衛曰美哉淵
乎憂而不困者也吾聞衛康叔武公之德如是是其衛
風乎歌王曰美哉思而不懼其周之東乎歌鄭曰其細
已甚其民不堪也是其先亡乎歌齊曰美哉泱泱乎大
風也哉表東海者其太公乎國未可量也歌豳曰美哉
蕩蕩乎樂而不淫其周公之東乎歌秦曰此之謂夏聲
夫能夏則大大之至也其周之舊乎歌魏曰美哉渢渢
乎大而婉儉而易行以德輔此則盟主也歌唐曰思深
哉其有陶唐氏之遺風乎不然何憂之遠也非令德之
後誰能若是歌陳曰國無主其能久乎自鄶以下無譏
焉歌小雅曰美哉思而不貳怨而不言其周德之衰乎
猶有先王之遺民也歌大雅曰廣哉熙熙乎曲而有直
體其文王之德乎歌頌曰至矣哉直而不倨曲而不詘
近而不偪遠而不攜遷而不淫復而不厭哀而不愁樂
而不荒用而不匱廣而不宣施而不費取而不貪處而
不底行而不流五聲和八風平節有度守有序盛德之
所同也見舞象箾南籥者曰美哉猶有憾見舞大武曰
美哉周之盛也其若此乎見舞韶濩者曰聖人之弘也
猶有慙德聖人之難也見舞大夏曰美哉勤而不德非
禹其誰能及之見舞招箾曰德至矣哉大矣如天之無
不燾也如地之無不載也雖甚盛德無以加矣若有他
樂吾不敢觀去魯遂使齊說晏平仲謂之曰子速納邑
與政無邑無政乃免於難齊國之政將有所歸未得所
歸難未息也故晏子因陳桓子以納政與邑是以免於
欒高之難去齊使於鄭見子産如舊交與之縞帶子産
獻紵衣焉謂子産曰鄭之執政侈難將至矣政必及子
子為政慎以禮不然國將敗去鄭適衛說蘧瑗史狗史
鰌公子荆公叔發公子朝曰衛多君子未有患也自衛
如晉將宿於戚聞鐘聲曰異哉吾聞之辯而不德必加
於戮夫子獲罪於君以在此懼猶不足而又可以樂乎
夫子之在此猶燕之巢于幕也君在殯而可以樂乎遂
去之文子聞之終身不聽琴瑟適晉說趙文子韓宣子
魏獻子曰晉國其萃於三家乎將去謂叔向曰吾子勉
之君侈而多良大夫皆富政將在三家吾子直必思自免
於難季札之初使北過徐君徐君好季札劍口弗敢言
札心知之為使上國未獻也還至徐徐君已死於是乃
解其寶劍繫之徐君冢樹而去從者曰徐君已死尚誰
予乎季子曰不然始吾心已許之豈以死倍吾心哉餘
祭卒傳餘昧及餘昧卒欲授札札讓逃去於是吳人曰
先王有命兄卒弟代必致季子今季子逃位則餘昧子
當代乃立餘昧之子僚為王公子光者諸樊之子也常
以為吾父兄弟四人當傳至季子季子即不受國光父
先立即不傳季子光當立又用專諸曰我真王嗣當立
吾欲求之季子雖至不吾廢也既而簒僚季子至曰苟
先君無廢祀民人無廢主社稷有奉乃吾君也吾敢誰
怨乎哀死事生以待天命非吾生亂立者從之先人之
道也闔廬命哭僚墓復位而待札長子死於嬴博之間
因葬焉孔子使子貢觀之其穿深不及泉其斂以時服
既葬封其壙左袒右旋號者三言曰骨肉歸復於土命
也若魂氣則無不之也遂行孔子曰延陵季子之於禮
其合矣札凡事吳七主年九十餘卒孔子表其葬曰嗚
呼有吳延陵季子毘陵之間尚有季札墓云
論曰司馬子長稱季子閎覽博物及觀嬴博之役又何
深於禮也信乎附青雲哉
重修伍子胥傳
伍員字子胥楚人也父奢兄尚其先曰伍舉以直諫事
楚莊王故世有顯名於楚楚平王有太子名曰建使伍
奢為太傅費無忌為少傅無忌不忠於太子平王使無
忌為太子取婦於秦秦女好馳歸報平王曰秦女絶美
王可自取而更為太子取婦無忌既以秦女自媚因去
太子而事平王恐一旦王卒而太子立乃因讒太子建
建母蔡女也無寵於王王稍益疏建使建守城父備邊
兵頃之無忌又日夜言太子短於王曰太子以秦女之
故不能無怨願王少自備也自太子居城父將兵外交
諸侯且欲入為亂矣王乃召其太傅奢考問之奢知無
忌讒因曰王獨奈何以讒賊小臣疏骨肉之親乎無忌
曰王今不制事成矣王且見禽於是王怒囚伍奢而使
城父司馬奮揚往殺太子奮揚使人先告太子建亡奔
宋無忌言於王曰奢有二子皆賢可質其父而召之不
然且為楚患王使使謂奢曰能致汝二子則生不能則
死奢曰尚為人仁呼必來員為人剛戾忍訽其勢必不
來王不聽使人召二子曰來吾生汝父不來今殺奢也
尚欲往員曰楚之召我兄弟非欲以生我父也恐有脱
者後生患故以父為質二子到則父子俱死矣何益不
如奔他國借力以雪父之恥無俱滅為也尚曰我知往
終不能全然恨父召以求生而不往後不能雪恥終為
天下笑耳謂員可去矣汝能報父之讎我將歸死尚既
就執使者捕員員貫弓執矢嚮使者使者不敢進員遂
亡往從太子建於宋奢聞員之亡也曰楚國君臣且苦
兵矣尚至楚楚并殺之員既至宋宋有華氏之亂乃與
建俱奔鄭鄭人甚善之建又適晉晉頃公曰太子既善
鄭鄭信太子能為我内應而我攻其外滅鄭必矣滅鄭
而封太子太子乃還鄭會從者告其謀鄭定公與子産
誅殺建建有子曰勝員懼乃與勝俱奔吳到昭關昭關欲執
之員遂與勝獨身步走幾不得脱追者在後至江江上
有一漁父知員之急乃渡員既渡解劒與漁父曰此劒
直百金父曰楚國之法得伍員者粟五萬石爵執珪豈
徒百金劒耶不受員未至吳而疾止中道乞食至吳吳
王僚方用公子光為將員乃因公子光以求見吳王久之楚
之邊邑鍾離與吳之邊邑卑梁氏俱蠶兩女子争桑相
攻至於兩國舉兵相伐吳使公子光伐楚拔其鍾離居
巢而歸員說吳王僚曰楚可破也願復遣公子光光謂
王曰彼伍員父兄為戮於楚而勸王伐楚者欲以自報
其讎耳楚未可破也員知光有内志而未可說以外事
乃進專諸於公子光退而與太子建之子勝耕於野五
年而楚平王卒初平王所奪太子建秦女生子軫及平
王卒軫立是為昭王吳王僚因楚喪使二公子將兵往
襲楚楚發兵絶吳兵之後不得歸吳國内空公子光乃
令專諸襲刺王僚而自立為王是為闔廬闔廬既立得
志乃召員以為行人而與謀國事楚誅其大臣郤宛伯
州犂伯州犂之孫伯嚭亡奔吳吳亦以為大夫前所遣
二公子將兵伐楚者道絶後聞僚弑而闔廬立遂以其
兵降楚楚封之於舒闔廬立三年乃興師與伍員伯嚭伐
楚拔舒遂禽故吳二將軍因欲至郢將軍孫武曰民勞
未可且待之乃歸四年吳伐楚取六與灊五年伐越敗
之六年楚昭王使公子囊瓦將兵伐吳吳使員迎擊大
破楚軍於豫章取居巢九年闔廬謂伍員孫武曰始子
言郢未可入今果何如二子對曰楚將囊瓦貪而唐蔡
皆怨之王必欲大伐之先得唐蔡乃可闔廬聽之悉興
師與唐蔡伐楚與楚夾漢水而陳吳王之弟夫槩將兵
擊楚將子常子常敗走奔鄭於是吳乘勝而前五戰遂
至郢已夘楚昭王出奔庚辰吳王入郢昭王出亡入雲
夢盜擊王王走鄖鄖公弟懷曰平王殺我父我殺其子
不亦可乎鄖公恐與王奔隨吳兵圍隨謂隨人曰周之
子孫在漢川者楚盡滅之隨人欲殺王王子綦匿王自
為王以當之隨人卜與王於吳不吉乃謝吳不與王初
員與申包胥為交員之亡也謂包胥曰我必覆楚包胥
曰我必存之及吳兵入郢員求昭王既不得乃掘楚平
王墓出其尸鞭之三百然後已申包胥亡於山中使人
謂子胥曰子之報讎其已甚矣吾聞之人衆者勝天天
定亦能勝人今子故平王之臣親北面而事之今至於
僇死人此豈無天道之極乎員曰為我謝包胥曰吾日
暮塗遠吾故倒行而逆施之於是申包胥走秦告急求
救秦不許包胥立於秦庭晝夜哭七日七夜不絶其聲
秦哀公憐之曰楚雖無道有臣若是可無存乎乃遣五
百乘救楚六月擊敗吳兵於稷會闔廬久畱楚求昭王
而王弟夫㮣乃亡歸自立為王乃釋楚而歸擊夫槩夫
槩奔楚楚昭王見吳有内亂乃復入郢楚復與吳戰吳
敗乃歸後二歲闔廬使太子夫差將兵伐楚取番楚懼
吳復大來乃去郢徙於鄀當是時吳以伍員孫武之謀
西破彊楚北威齊晉南服越人其後五年伐越越王句
踐迎擊敗吳於姑蘇闔廬病創死夫差既立為王以伯
嚭為太宰習戰射二年後伐越敗越於夫椒越王句踐
棲於會稽之上使大夫種厚幣遺吳太宰嚭以請和求
委國為臣妾吳王將許之伍員諫曰昔有過氏殺斟灌
以伐斟尋滅夏后帝相帝相之妃緡方娠逃於有仍而
生少康少康為有仍牧正有過又欲殺少康少康奔有
虞有田一成有衆一旅後遂收夏衆撫其官職使人誘
之遂滅有過氏復禹之績祀夏配天不失舊物今吳不
如有過之彊而句踐大於少康今不因此而滅之又將
寬之不亦難乎且句踐為人能辛苦今不滅後必悔之
吳王不聽用太宰嚭計卒與越平其後五年乃興師北
伐齊員諫曰句踐食不重味衣不重采弔死問疾且欲
有所用之此人不死必為吳患今吳之有越猶人之有
腹心疾也王不先越而乃務齊不亦謬乎吳王不聽伐
齊大敗齊師於艾陵遂威鄒魯之君以歸益疏子胥之
謀其後四年吳王將北伐齊越王句踐用子貢之謀乃
率其衆以助吳而重寶以獻遺太宰嚭嚭既數受越賂
其愛信越殊甚日夜為言於吳王王信用嚭之計員諫
曰夫越腹心之病今信其浮辭詐偽而貪齊破齊譬猶
石田無所用且盤庚之誥曰有顛越不恭劓殄滅之俾
無遺育無使易種于兹邑此商之所以興願王釋齊而
先越不然後悔無及吳王不聽使員於齊員臨行謂其
子曰吾數諫王王不用吾今見吳之亡矣汝與吳俱亡
無益也乃屬其子於齊鮑牧而還報吳太宰嚭既與子
胥有隙因讒曰子胥為人剛暴少恩猜賊其怨望恐為
深禍也前日王欲伐齊子胥以為不可王卒伐之而有
大功子胥恥其計謀不用乃反怨望而今王又復伐齊
子胥專愎彊諫沮毁用事徒幸吳之敗以自勝其計謀
耳今王自行悉國中武力以伐齊而子胥諫不用因輒
謝佯病不行王不可不備此起禍不難且嚭使人微伺
之其使於齊也乃屬其子於齊之鮑氏夫為人臣内不
得意外倚諸侯自以為先王之謀臣今不見用常鞅鞅
怨望願王早圖之吳王曰微子之言吾亦疑之乃使使
賜員屬鏤之劒曰子以此死員仰天歎曰嗟乎讒臣嚭
為亂矣王乃反誅我我令若父霸自若未立時諸公子
争立我以死争之於先王幾不得立若既得立欲分吳
國予我我顧不敢望也然今若聽䛕臣言欲殺長者乃
告其舍人曰必樹吾墓上以梓令可以為器而抉吾眼
縣吳東門之上以觀越之滅吳也乃自剄死吳王聞之
大怒乃取員尸盛以鴟夷革浮之江中吳人憐之為立
祠於江上因命曰胥山
論曰事豈不有天道者哉伍子胥本用吳以報楚乃謀
越以忠於吳初言既酧交疏隕命倒行而逆施亦夫子
果於自與也尚之死足以稱仁子胥終有功名可以不
死予往來江上未嘗不悲之
儼山集卷五十九
