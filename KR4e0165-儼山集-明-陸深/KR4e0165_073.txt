儼山集卷七十三
明陸深撰
墓誌銘十二
承德郎工部主事劉公贈安人趙氏合葬墓誌
銘
嘉靖十九年十月廿又一日亭湖先生劉公卒於番陽
之里第享年六十有五訃聞京朝其子洵自太博南奔
謀以明年十二月九日葬公於餘干旗峰之原將啟趙
安人之藏合焉安人公配也與公同生丙申先公二十
年以正德庚辰八月六日卒云洵以深知公也久乃奉
文選劉君梧岡之狀來問銘按狀公諱錄字景賢更字
世臣别號亭湖饒之番陽人也姓劉氏傳自漢世至宋
禮部尚書忠肅公摯寔起吉水家富田鄉五世孫夀可
翁自富田寓饒構積善堂以居夀可之孫雲樵翁諱琮
玉字潤芳博學精天文當元季望氣知高皇帝龍興與
友人决策歸附高祖聞而物色之翁乃隠跡於醫嘗師
會稽楊鐵崖先生與姑熟陶安主敬同學最相友善會
主敬守饒遂定居番陽著述甚富雲樵生教授澄字源
清教授生御史經字季權御史生參政諱烈字尹吉以
子中丞貴贈大中大夫資治少尹配詹氏贈淑人中丞
諱城字廷高以公貴贈通議大夫為本朝名臣配董氏
贈淑人側室尤贈安人者寔生公中丞年幾五十未有
子時為福建按察副使廵汀夜夢偉丈夫來謁詰旦得
王狀元祠葺而像之以祀遂夢抱一兒謝適公生閩官
舍中自幼教之甚嚴年十二而中丞以都察院右副都
御史廵撫河南卒於行臺乃奉尤夫人護喪南歸執禮
如成人尤夫人教又嚴遣就外傅從李用和先生學訓
成端重年十五補郡弟子員即購竒書攻古文舉弘治
辛酉江西鄉試明年卒業南雍與天下賢豪遊聲稱籍
甚凡七上春官嘉靖癸未始第進士出知贛榆贛榆海
縣也而貧荒盜相仍且一紀矣顧征求歲益增公至抗
疏免其繇十七屬淮北大饑乃即通衢設厰四十餘所
作粥飼之數百里内全活甚衆尚書席公署其考曰處
國事如家事視民饑如己饑會宿遷有疑獄屬公鞫之
夜宿郵舍恍見若婦人者按尻搴帷如訴明日檢格以
自經報公親濯骨驗之乃尻先折而後自盡法當坐者
咸伏罪又一日單騎謁府途中遇鹽徒數千一見知公
皆羅拜更為護十里行而散去乙酉以更賢調淛之平
陽時處有礦賊殺吏僣號勢甚張詔捕之重兵駐温師
老財費公請釋兵獨任其事近賊土民有葉光者家蓄
死士力能制賊公抵其家諭之光感泣用命乃道民兵
擊賊甚力城中有惡少數輩投賊公計敗其謀賊遂殱
焉光既成功因隨公并遷族於市居時上官有力者欲
攘光功文致光罪死公懇曰事由光請釋光願歸公功
第一又海寇艤十七艘將登岸公親禦之挽弓命中殪
一人又一矢貫篙工手賊相顧駭愕揚帆去而公初未
嘗習射也丁亥擢刑部湖廣司主事先是平礦賊宿榛
莽間夜三四徙遂傷右足至是以疾與告三年瘳補工
部都水司管徐州洪舊例洪需取辦於州繇人獻一金
以飾厨傳公至惟命人植三柳以固堤辛夘郊禮覃恩
進公階承德郎追贈皆如制公感且泣曰聖恩至厚且
褒及所生矣遂疏乞休再上乃允時年五十六云公家
居十年口不談外事日惟教諸子以文史為適自少倜
儻有竒節體貌修偉氣和而色莊孝友天至人尤稱之
趙安人出宋丞相忠定公之後父諱哲同知兩淛都轉
鹽運使司母恭人羅氏安人端靜恭儉能讀書結字年
十六歸公迨事尤夫人孝謹備至内範肅而惠視諸媵
尤夫人有愛女安人愛之倍於公嫁李榕榕故家也今
為鎮江府學司訓云子男九長即洵娶戴氏封孺人次
泌蚤卒娶楊氏次法娶章氏次沾中武鄉舉娶許氏次
治縣學生娶黃氏次泳娶王氏次沖聘嚴氏次沚聘高
氏次浚聘戴民女五長適余烋次適鄧西川次適祝奎
次適姚承訓次適張文質孫男五棐檠案渠葉孫女十
深憶在南雍時見公如鸞鵷五彩翩翩然正德間以史
官使淮公方績學著書滿家如殷盤周鼎龍文彌漫逮
予參政江西則見公于芝山之麓矣握手談議侃侃不
忘天下之大真當世之竒男子也時諸子庭列森秀若
蘭玉予得徧視之退而嘉嘆予既召還翰林為學士與
戊戌讀卷之列洵時以禮闈第二人對制文章高雅在
第一等封上御批為三甲第一人臚傳大廷於是天下
皆知劉亭湖之善教子而中丞公之有後也比洵出使
還朝予猶得問公起居縷縷詎意遽銘公之墓耶所著
有亭湖稿若干卷饒郡志贛州慶陽二府與萬年縣諸
志别有哲亭集梓于平陽蓋公之學甚博而正可方古
名賢惜乎其不盡用於世也稍稍見兩縣者固不勝書
予特志其大者系之銘銘曰
山川出雲以澤天下渥洼之産厥有龍馬雲之油油返
于太虚萬里逸駕羣龍並驅嗟哉水部前承後啟還珠
合劒豈曰居俟番湖浩渺芝山崔嵬用徵不朽視此銘
詩
沈母龔孺人墓誌銘
孺人龔氏以母德冠江東之沈有七丈夫子能以科第
臺諫振沈氏之宗者寔自孺人始孺人故上海家也系
出漢勝從宋南渡世多隠德皇明有尉井陘者諱某號
澹菴孺人之父也母陸氏年十七歸友松府君諱梁友
松父菊軒翁母瞿夫人事親如禮有司具聞孝宗朝以
雙孝旌其門時孺人為冢婦實有力焉既而長子炤舉
進士再遷給事中武宗朝奉使忤權閹重譴奪官會友
松訃聞還孺人倚門而泣以指數之曰汝父行誼厚且
善今不及享下夀棄而祖母背而祿養汝之目且不瞑
也言已而泣又曰汝父教汝立身成名起科第今復云
何乃爾耳則又泣炤拜慟而前微出聲曰兒無他坐不
能與時浮沉故爾今生還得見吾母如見吾父也孺人
乃揮泣曰誠如是是不失身即不辱親吾固知汝父將
含笑於地下矣則又泣曰吾非不能死汝父顧吾姑在
堂日且老諸子女幼婚嫁未畢吾恐累汝也乃相與扶
抱而泣失聲孺人幾絶會炤得伸白叙官由是此言稍
稍傳天下天下之人稱之曰賢母賢母云初菊軒公為
江南望族族甚蕃瞿夫人在堂時子姓析居有一二里
三四里者孺人侍夫人晨夕左右甘旨畢辦會卧疾牀
笫間孺人以一身周旋之幾二年如一日族人以此多
孺人享年六十有四以嘉靖戊子五月八日卒卜以乙
未正月某日葬戴溪之崇孝阡啟友松府君之墓封而
合焉孺人性至孝勤儉慈惠動有禮則七男三女皆躬
自乳哺訓誨至於成立人尤以為難云焰壬戌進士積
官至廣東按察司僉事次燿雲南永昌衛經歴次煾王
府典膳次煦太學生次炌次焃次燭俱引禮舍人其子
也典膳徐倬序班諸華監生秦文解三人其壻也孫男
十曰科曰思道曰自宜曰自立曰自正曰應奎曰應兆
曰應辰曰自重曰思義孫女十深母吳孺人之祖母瞿
與瞿夫人姑姪也僉憲君以深有世姻且通家也故使
為之銘銘曰
惟家之興粤有婦職子孫日昌乃視母德於惟孺人其
報斯食鬱鬱堂封過者必式
浙江按察司副使進階亞中大夫閻公墓誌銘
公諱睿字汝思别號三樂道人世居祁之會善里曾祖
孝先祖棟咸隠於農父静菴諱某贈文林郎永清縣知
縣母吕氏贈孺人公生而臞静菴委曲撫之每令於群
兒嬉戲公惟旁睨而已少從餘姚毛世達授孝經即了
大義諸童生當責世達課以句曰小水難為海公即應
曰鮮鱗解化龍世達異之初静菴明法律筮仕為通倉
副使有政蹟稍遷上海縣稅務大使故公從來上海遂
學於校官盧先生不踰年而通禮經貫穿百家豁如也
時上海令會盧於學宫試之謂静菴曰子嗣國器也汝
官雖薄有是子奚滿載歸耶會静菴卒於官公扶柩歸
葬如禮服闋補邑庠增廣生督學使竒其文期之遂領
弘治乙夘鄉薦登己未進士第授永清知縣永清素稱
難治公至治以誠信仁禮勸農聽訟俗為之變又雅意
學校修葺考校諸生若傅堯臣劉繼先相繼登科弘治
辛酉縣蝗公發粟易民捕之積蝗至萬餘石故永清獨
不災廵撫周公以事聞有銀幣之勞縣有夀府莊窪處
不成田居民歲代輸無從敢言公覈實悉免之時孝肅
皇太后有莊隣牧場幾為所侵公疏請還之乃遣中貴
人來按公力與抗復地百餘頃中貴人譛於太后后斥
曰此為國官也汝奚白耶有事於覇州州民願借以為
守縣人急往争之訟於撫臺都御史洪公曰是當作風
憲官耳非郡縣能留也滿一考進階文林郎例得推恩
贈及父母已而檄召當去永清民遮留不可得至欲建
生祠公堅卻乃止瀕行遺一履掛縣門從民願也正德
辛未流賊至郊賊首齊彦明者公舊禁卒也感公德繫
馬數匹於門望堂泣拜而去時巡撫毅齋李公寄詩云
強暴思恩曾繫馬市民懷德願留靴蓋紀實云既入朝
試陜西道監察御史巡視北城正德初元事務紛更公
直言無忌有侃侃風奉敕查盤甘肅諸鎮倉糧糧多虧
折官皆鬻妻子償之有自經者公革兜攬之人禁兌給
之弊設法取盈釋淹滯之官凡六十軰舊例官軍馬斃
所司責其人貧者至典妻貿馬以應因循成俗夫婦倫
乖公命屯地每頃出銀一錢以給買馬仍嚴典妻之禁
嘗經祈連暮宿山下夜分聞金鼓聲比曉雪滿地公詢
諸左右曰山徑冰滑非雪馬不可度山後有霍將軍廟
蓋神助云公入廟祀之廟下有池出冰若榴梨瓜果狀
衆咸以為公所感云暨復命疏邊務數條上皆嘉納諸
鎮至今行之遂命巡按陜西時逆瑾擅權凡公出者歸
必厚賂不然輒加譴謫公曰寧禍吾身不忍剝吾民也
寘鐇之亂寔遊擊仇鉞有功逆瑾欲歸功於鎮守總兵
曹雄雄瑾親黨也公上疏别白之瑾怒遣錦衣官欲假
他事逮之未及而瑾敗公獲免未幾陞浙江按察副使
奉敕巡視海道海接東南諸夷設憲臣為備自逆瑾裁
革之後倭寇乘時劫略勢要開洋覓利公既至水操艦
戰豪右歛迹海道為之肅清歲甲戌以疾致仕歸祁優
游田野之間芒鞋卉服號晉郊耕叟云暇日讀書猶不
輟視世務漠如也辛夘冬忽嬰痰疾既革亦從容談笑
殊無苦諸子請後事勗以勤儉耕讀福善禍淫之道賦
詩一章曰一輪明月照祁川虚度光隂七十年今日收
光歸去也海天皎潔十分圓端坐而逝寔壬辰正月初
四日也距其生天順辛巳五月五日享年七十有二公
性敦直宦遊二十年以清白自持家居衣食澹薄宅舍
僅蔽風雨人無少長賢愚皆誠心禮接凡族人親友貧
不能婚娶者輒出貲濟之友人王佑卒官於廣昌尹柩
還家貧子幼得公而葬其仁厚類多若此性少飲酒而
善吟咏有晉郊集若干卷配劉氏封孺人晉府百戶劉
鑑女有賢行子男五師善娶郝氏師賢娶陳氏師良娶
王氏師文娶武氏師德娶馮氏孫男十紹芳繼芳繩芳
聫芳緝芳纉芳綿芳維芳&KR0008;芳繹芳曾孫男五講論詩
談女二長適郝廷佐次適許登仕女孫一嗚呼公今之
古人也世豈多見哉歲戊寅為御史朱寔昌所薦嘉靖
丁亥今上推恩之詔進階從三品云深故家上海童子
時見公與先兄軰同學業既待罪史官有事於浙會公
憲臺出督學於山西公自祁來逆我于榆次情好藹然
予再適晉而公卒矣嗚呼辛丑之歲其子縣學生某走
京師以葬期告而乞銘乃按方伯郭公韶之狀誌而銘
之銘曰
晉山葱蒼惟祁孔良惟公祁産家瑞國光内臺外臬風
紀載揚挂冠何早脫屣何長援毫揮手與化偕忘是曰
君子之藏祚胤其昌
儼山集卷七十三
