儼山集卷六十七
明陸深撰
墓誌銘六
太學生竹溪唐君墓誌銘
嗚呼此竹溪先生唐君之墓蓋從其先塋金匯之阡以
嘉靖癸已十二月十有七日乙酉問予銘藏焉予始舉
進士讀中秘書僦居西長安里與禮部郎中西園唐公
實連屋是時吾松之宦于朝者故禮部尚書南山張公
為光禄寺卿直文華殿禮部尚書東江顧公方侍讀翰
林大理少卿中岡董公在刑部今肇慶守宜菴董公在
禮部故中書舍人沈公繼昌侍内閣鄉好甚洽無暇日
無相過從公長者也而會尤密予既近居復與公之從
叔宗禹同鄉舉故相好益歡公既病予候問益數數焉
公竟不起予哭之益哀且填其行狀而竹溪方自家來
奔以兩旬日行三四千里人愈憐之而予始識竹溪年
少又長者也予屢産子皆不育年且四十始得楫予早
夜心計之安得積善好修如唐禮部家者婚焉以延予
世會聞竹溪有女往請焉而諧乃大愜予既忤時再有
晉陽之役時竹溪搆疾矣還遽哭之尚冀或臨其葬及
是葬有日矣予復為豫章之役遂不得往相其紼嗚呼
吾尚忍銘吾竹溪哉竹溪姓唐氏諱儒字子魯尚書禮
部郎中唐公諱禎字原善號西園之長子也母劉氏贈
安人世居華亭之白沙里其先汴人系載少師大學士
東湖費公西園墓誌中西園多竹有水環焉竹溪因號
以識先澤自少穎敏動以禮閑服飾器御敦尚朴雅年
十四母劉安人卒毁瘠幾殆嗣喪陳安人如劉安人再
喪王孺人如陳安人西園公舉成化丁未進士家食久
被命入朝竹溪奉世父北園公總家事以居北園公特
鍾愛焉讀書郡城中攻苦淡學以大就每從郡邑諸生
試諸提學御史每優遇之每舉於鄉輙不售正德戊辰
應例入國監時弋陽汪雙溪先生為祭酒復優遇之自
國監再舉再不售迺卷懷以歸以家為政斬斬有法孝
弟之風洽於鄉閭先是西園卒二弟侃价幼竹溪撫之
各有立遂將建室植産以居之布散聯絡有恩有禮一
時端人正士咸重之樂與之交有勸之仕者則曰吾家
世受國恩吾敢忘吾忠藎顧出處自有命也乃即竹溪
之上修西園堂刻遺稿以庋之又築勁節之亭以見志
益樹竹數畆濬流其下時復徜徉若與漁樵為侣客至
則飲奕欵晤備有煙霞水石之勝故吾郡東稱舊家必
以唐為第一而唐之象賢亦必以竹溪為第一云家居
自奉甚約力田教子外絶無他慕四時享祀必敬必躬
嘗有六世祖塋就廢既卧疾耳語价曰成吾志者吾弟
也手數金使修復之乃完以嘉靖壬辰二月十有八日
卒於正寢享年五十有二云惟竹溪君天常甚厚無嚴
聲厲色嬉笑話言藹藹有旨趣飲酒至百杯而能不亂
倉卒應大事靜以鎮之觸物有可傷無間古今疎戚即
淚涔涔然下殆仁者與初弟侃早卒無嗣即以子自重
後之繼而自治生乃以自治易自重人以為合禮而自
重復殀竹溪委曲其間能使朱氏婦有所恃以完其節
人以為達權宋氏甥早失母竹溪撫之如女既長以歸
張進士鳴謙人尤以為難云配張氏賢而克相即南山
公之從孫子男一即自治聘沈進士服采之女進士中
舍之子而學士之世嫡也女四長適董希大於少卿太
守為從祖次適顧應雲即東江公之孫也又次適陸楫
又次許聘何應鰲按法宜銘銘曰
仁不必壽亦既有後厥所施張百不一偶有質有文且
創且守豈間家邦曰唯孝友東海所匯長江抱右生直
死哀自足不朽天道無私發豐蓄厚嗟嗟竹溪抑又何
負
唐處士夫婦合葬墓誌銘
徽有處士先生行誼在宣德正統之際曰唐邦仁諱禮
年四十卒在天順之壬午越五十年正德己巳之歲其
配仇孺人年八十有六卒其子封文林郎知縣傑卜以
某年啓而大封以究孺人同穴之志禮也其孫澤方事
今上為刑部郎中迺於京師乞銘於深深讀本朝御製
至五倫書顧見高廟駐新安時召耆儒與論理道有唐
仲實先生者以不嗜殺人對上悅賜尊酒束帛心竊慕
之至是受郎中君狀先生實處士曾祖也按唐本氏李
有諱虞號梅癯者後於唐遂姓唐本德宗之後或曰國
姓也世居汴宋南渡時諱承昈者守新安因家焉故今
婺源之嚴田有池曰飛龍橋曰太子云高祖諱元為關
洛考亭之學虞文靖公集以前輩風範稱之仕終徽州
路教授曾祖即仲實公仕終紫陽書院山長祖諱子儀
舉賢良知興國縣文廟選為趙府紀善父諱永吉以詿
誤謫戍卒於邊時處士年七歲張孺人母之少明敏能
讀書旁及星歴之學性孝友痛父之冤也故竭力養其
母如父事三兄禮如事其父後當析居地有右者術云
不吉處士曰吾也少當居是雖諸兄亦莫之能強也邑
嘗置監長平倉出納維允鄰有汪姓者匿其産於他戶
以欺之於異母之弟處士發其籍曰骨肉至是耶且使
百世爭也釐正如故友人有喪明當赴之薄暮雪深别
卜葬期來告處士已三鼓冐雪往矣居嘗曰吾唐世文
獻新安之稱必曰三唐先生至吾而遂微乎乃以為任
數年而姪行相繼取科第為監司郡守者三人處士有
力焉仇孺人諱誠歙舊族也處士卒時諸孤煢煢長才
八歲季猶在姙而貧窘甚父母憐之欲其就食於家卒
不往冬寒絺幃雪時綴裙布為被以體溫諸孤而環之
處士厝所僅百武而東雨時輙往庇淚與雨俱注張孺
人在堂方有幼子之戚損食復還泣事之聞者悲其志
云邊戍歲有征索甚嚴或勸鬻産自念曰吾所以不死
者守此以俟諸孤耳諸方營辦業竟無損季子禄客死
汴仲子瓉復死荆㐮二婦皆守節如孺人云嗚呼唐處
士之風槩使天假之年或得用於世其所樹立何如也
可謂刑于寡妻至于兄弟者矣惜也蚤卒而孺人乃後
五十年以扶植唐宗蔚為詩禮以成處士之志譬諸邦
國可謂得忠臣者矣子男三長即傑娶洪氏封孺人次
瓉娶張氏次禄娶王氏女二長適鮑璋次適方烈孫男
四溥澤己未進士任刑部郎中漢濓辛未進士任南京
太常寺博士孫女二曾孫男六銘曰
同室則短同穴則長惟丈夫之烈惟婦之良沈此雙璧
某山之陽綿綿奕奕以長發祥
誥封宜人陳母黃氏墓誌銘
陳母宜人姓黃氏世居餘姚通德鄉之竹橋里父諱海
字伯川仕至福建建寧府教授方正行古道世稱朴菴
先生母某氏宜人故中憲大夫湖廣㐮陽府知府虚齋
陳公之配也初虚齋筮仕河南彰德同知滿三載赴吏
部書上考封及兩世由是父慎菴先生諱某得誥封官
如其子列秩為大夫母某氏為宜人而黃宜人從夫貴
顯年六十有七正德乙亥考終於正寝既葬仲子熺奉
太史李君本之狀來請銘深往歲以翰林編修奉使過
浙江謁謝文正公于里第從其子今少宰學士汝湖先
生昆季間得聞虚齋之風既教國子熺肄六館每試諸
生熺必居首同年倪小野在禮部為予道熺之早服母
訓也復知黃宜人之賢熺遂以禮經舉應天鄉薦予閒
居海上熺輙來問學熺母之銘予曷敢辭按狀宜人生
而貞靜自幼孝敬動止皆有法讀孝經列女傳即通解
女紅中饋之事咸精工朴菴夫婦鍾愛之朴菴與文選
陳靜菴先生交甚契靜菴者慎菴先生弟也靜菴先生
復鍾愛虚齋一日請於朴菴曰吾猶子佳先生能以子
妻之乎朴菴曰諾靜菴以告慎菴乃命虚齋壻焉時朴
菴任江西樂平教諭明三禮為一時經師虚齋偕宜人
往事之因受業焉宜人内贊力且勤虚齋學成慎菴喜
每見靜菴必謝之曰得此佳婦吾弟之力也吾門其興
乎虚齋别籍於寧國之宣城以成化丁酉舉應天鄉試
捷至餘姚宜人曰差以慰吾舅姑望耳丈夫事寧止此
耶虚齋五赴南宮宜人復勸之曰此行勉之二親年高
得逮禄養進士第亦等耳况功業又不係此虚齋心是
之已而果就銓試高等得同知彰德府宜人從之官為
内治政門鑰肅然虚齋之政大有聲九載遷貴州思南
府知府宜人在任歲時必手製衣履以為舅姑壽既乃
聞宜人之訃從虚齋奔歸治喪如禮虚齋起復知湖廣
㐮陽府宜人始留奉慎菴於家益孝且敬事宜人尤極
委曲宜人兩目苦翳步履恒艱宜人出入必扶持之病
或增手調湯藥至忘寝食處妯娌間情意尤洽舅姑所
遺多譲諸叔伯同居三十年無間言歲時祭祀從虚齋
行禮潔修感慕無替虚齋好交游賓賢宴集恒脫簮珥
以佐飲饌之費性惡僧尼有募修梁道者必以錢米施
之不吝有來售産者慫惥虚齋厚償曰吾子孫且享之
此亦隂隲也僮僕輩事貿易戒勿取贏曰爾毋招怨也
日攻紡績事或勸之自便則曰處貴顯以事逸樂使子
孫效之敗不可救吾用以為戒也性不喜華侈至育子
女必節其服食曰吾欲為汝等積福耳教子睦族賙窮
恤匱義方尤多平生鄙婦人失節事若婦人即病或就
醫診視亦羞之故雖得竒疾亦不好藥石偶患足瘍七
日而卒寔三月某日也子男三長爟娶某氏興府引
禮舍人贈四川鹽課副提舉次即熺娶某氏沂普慶三
為知州俱有聲方向用未艾燦益府典膳女一適倪贄
即小野太守之子二皆庶生孫男七曰璋即提舉曰文
魁潼川州判官次曰垚曰莊曰垹曰垕曰完孫女五曾
孫四葬以某年月日卜吉於姥嶺山之陽惟宜人出自
名族歸于宦家培養之基素厚而師資之地固殊故善
譽叢焉以予所聞焉槩之良是法當銘銘曰
有菀者園其核實繁室家之詠采蘋采蘩禮始夫子棼
以從類子以母賢妻以夫貴懿哉宜人展也不朽夫有
賢婦子有賢母土深水厚鬱鬱芊芊視我銘詩後千萬
年
范時修墓誌銘
范光湖之上厥縣寶應有君子焉余不及識其人交其
弟不及見其生聞其死順以事親稱其子也文以起家
成其兄也澤以惠宗廣其仁也是三者皆適於壽之道
也而竟強年以死嗚呼悲哉君姓范氏諱新字時修大
父禮隱德弗耀父畬宣義郎母刁氏兄弟四人君最長
其季韶字時美者余之同年友也癸亥歲與俱遊南雍
挹其文學固疑有所從來也是冬訃至時美號哭旬日
不能仰視客余往弔焉竊怪其過於為禮也迺知時美
能詞章取巍科其師師之其友友之纖悉皆時修之力
也嗚呼兄弟之間人所難處也友于屬恩訓成屬禮禮
勝使人鮮歡恩勝將枉其才而廢之也君成弟之才而
致弟之感以恩以禮可謂兩得之矣由是觀之則其平
生可槩識也君性急而心坦能談論好以氣勝人識古
今器物頗留意法書名畫又工排律詩尤能幹家植業
佐其父致富然未嘗畜一錢私産也宗黨有貧乏者即
量給之或不及白其父父終不以為專也及死之日啓
篋笥惟存田糧驛站馬草數目父愈憐之嘗自歎曰不
知醫非子也由是博覽醫書又曰惟名與器可以榮人
重王命也會朝廷有納粟例即入貲拜其父為郎官雖
非父志以其孝而安之教他弟各業其業恩禮視韶其
為多類此初娶同郡張二守之女早卒繼娶張二尹之
女生一子曰嘉謨一女曰二姐俱幼疾已革父母問之
無所言強而後曰吾三弟奉吾親吾二息依吾親吾無
恨也獨眼中不見吾韶此為介介耳以某年月日卒年
至四十有一卜吉於某年月日祔於官莊祖塋之側余
不容辭時美之請遂按狀而銘之
有愧而生孰與夫死之寧無愧而殀曷害其表表嗚呼
時修魄秘靈遊
處士鄭可齋墓誌銘
鄭生舜功再至京師凡三閱寒暑往返萬餘里乞為大
父可齋銘其墓可齋予故人姓鄭氏名廉字宜簡可齋
其别號也為人磊落好義舉名卿大夫多愛之尤重然
諾雖千里之赴不失時日予之謫延平也可齋相予行
尤勤故予尤德之以嘉靖十八年正月十三日卒于家
得年六十有六云按歙之鄭族最盛最舊有師山先生
者諱玉以死節著名諱得韶者以行誼聞一鄉故歙有
善述堂可齋之高祖也曾祖孟寧祖文修父成大號鹿
門遺隱母汪氏可齋生有美質清修博雅操觚為文翰
不下儒者諸技能精巧要妙凡出其手者雖名家或未
及壯齡服賈遊吳淞不屑屑於刀錐之末而意氣豁如
也歙俗健訟以必勝人為能正德間為鄉人嫁禍郡太
守遂當以大罪而可齋寔他出無與亟走京師聞其事
於朝乃械繫赴御史臺種種白其事盡釋自姑熟馳三
旦夜抵家跪父母前曰兒無狀幾驚二親兒罪獲昭雪
矣人尤以是服其勇且能孝云配許氏有賢行子男一
思宏娶某氏先二年卒孫二舜功舜勛茲卜以某年月
日葬某山之原惟我皇明治安日久而津潤滲漉沃被
土膏故大江以南號稱殷富歙據上游山谷深固尤多
故家大族子弟之賢者習為容雅輕財貨好施與然咸
負氣英英然其過也往往䧟於剛折可齋能巽順以自
全不辱其親者矣可謂故家大族之子弟尤賢者非耶
予竟悲焉為之銘銘曰
千章喬木扶疎枝柯冰霜澗壑摧挫奈何貞士宜簡保
護寔多慶延於世其廕則那銘以永閟石也不磨
李先生墓誌銘
先生姓李氏諱文字尚文處之縉雲人也李氏之先出
溫之獨山自獨山而徙台之僊居曰李村又自李村而
遷縉雲則生一府君也府君於先生為六世祖元末時
為美化書院山長云祖諱襲字秉憲贈刑部右侍郎考
諱檜字宗堅妣湯氏方氏實生先生少有美質補邑弟
子員績學攻文綽有聲稱胡公某提學浙省以理學為
已任每試必加奬譽然每不利於場屋例當貢禮部遭
宗堅府君喪又遭湯夫人喪而生母方夫人又喪積哀
成羸適同宗人又以事挾制先生使卒不得志乃歎曰
吾命也夫當吾病與家釁會也遂理菊莊别居以自娛
日以教子孫為事而凡已成之學遂不及一見之行嗚
呼惜哉大江之南俗多貴其所生而以側出者為左雖
年之長在亦略焉必克自振立加人數等僅僅與嫡出
者比然亦背毁而心輕之甚弊習也初宗堅府君遘疾
彌年先生侍左右最謹府君曰汝孝敬如此吾死之後
必歆汝饗汝汝宜承吾祀事且以長宜亢吾宗也先生
泣受之後雖屢遭流言之變惟事包荒而兄弟之間恩
義日篤人以為難弘治間鄉人疫傳染甚酷雖至親莫
相援恤者乃為市藥嚢米哺之瘳之全活頗衆正德戊
辰歲饑又為出米穀賑之凡活數人有願出身傭作以
報德者為謝而遣之里人有負財者顧以他事見誣當
道得其情論如律先生憐其貧乃日給之食徐白公庭
而出之其行誼多類此以某年月日卒於正寝享年(闕)
配羊孺人出四川望族婦道克修為族人法以某
年月日卒享年(闕)卜以某年月日合葬於黃坑之
陽子男四曰需曰頥曰蒙咸克厥家曰升舉弘治辛酉
鄉試息女一適虞邦瑛孫男十四擢試昂直忠洪臣相
光選亨時元久孫女三深昔遊南雍得與李君升交愛
其文雅好學今十有五年矣深比起告至都而升亦至
試南宫乃以狀來乞銘誼不敢辭夫古之君子多負俗
累孔孟所以致意於里仁之美也教化之不明也久矣
若先生者明爽洞中樂善慕義豈所謂克自振立者非
耶其必有後矣宜銘銘曰
其成之難其尼之易胡為而致以承其前以啓其後孰
匪所有不愆爾相不琢而光君子攸藏太史勒辭以告
來者式車立馬
儼山集卷六十七
