儼山集卷七十五
明陸深撰
墓誌銘十四
省軒莫先生墓誌銘
壬寅冬十一月七日癸丑鄉貢進士省軒莫先生卒於
家嘉靖之廿有一年其子南京工部主事如忠予告歸
養之明年也又明年癸夘冬十月癸酉卜葬於二里涇
祖塋之次如忠率諸弟匍匐走上海乞銘予諾焉按狀
華亭之莫氏自正二府君始居胥浦鄉正二生慶一慶
一生真一真一生文通皆修隠操文通乃遷郡城之榖
水坊而莫氏始大文通生勝勝補庠生用歲貢授官北
京虎賁衛經歴滿考得敕贈及父母而莫氏始名郡中
矣勝生昂昂生昊昊字宗大號一軒以尚書學有聲一
時登成化癸邜應天鄉試第二仕東昌府通判卒配嚴
氏繼強氏生六子而省軒行第三諱愚字汝明别號省
軒省軒生而明秀長贅廣東僉事竹坡朱公昴内外咸
有師承名益起亦以書經登應天癸酉鄉試凡八上春
官年五十有六而卒配朱氏子男四長即如忠登嘉靖
甲午順天鄉試第二繼舉戊戌進士高等娶富氏四川
按察副使好禮女繼楊氏山東按察副使儀女次如信
縣學生娶姚氏工部主事參女次如德府學生娶韓氏
側室吳出次如爵陸出尚幼息女二長嫁王諤次唐氏
遺腹生孫三是龍是驥是騏嗚呼吾松素稱文獻多故
家舊族然三世兩魁中有啟承之士俱守一經宛然西
漢風誼信未有若莫氏之盛者也省軒嘗以經綸望其
後而如忠之功業方發軔康衢惜也省軒齎志以早世
吾郡斯文為之出涕况相知如予者哉予憶少時出見
郡先輩皆卓卓自樹立風儀學術足啟後來繼從諸生
為舉子業一時所與游者咸雅馴動遵經傳未有浮華
靡麗之習如竹坡公予同年友也及見省軒尤愛之而
予遽銘其墓耶嗚呼悲夫嗚呼悲夫省軒孝友天至事
親咸有禮度素以天下事自負諳練世故明習法律思
欲見之一世自倡義厚宗祀享交際之義内外親疎之
辯下至樹藝孳畜米鹽之細舉籍有經緯而又盡取古
今家訓門範可行者條列以示來軌其於天官星歴皇
極經世律吕書獨為深解策算了了故尤有心計而莫
氏益昌且繁矣嘗曰周官一書規模宏闊然至於羽毛
鱗介之微區處甚密是獨不宜於家乎又曰兒曹勉之
且夫君子得志則有民社之寄而憂不得志則有宗祊
之寄而憂孟子之論生道憂患為先使天運不積生人
之理息矣東南膏沃民易以逸故多不才以驕侈敗族
所習非也兒曹勉之又嘗喜誦老氏言聖人執左劵而
不責於人故處世多隂厚無求知於人故知者鮮矣予
故具見之比聞如忠泣道復如此此豈經生舉子所為
空談也哉予重悲之乃叙論其大旨誌之并系之銘銘
曰
家聲之舊於我乎傳世澤之有於我乎延海山左右若
封乎萬年
處士南溪朱公墓誌銘
處士諱暉字文采别號南溪華亭人也按朱氏其先出
亳之永城漢有朱詢者行相國參軍事傳至孝友先生
諱仁軌以德義聞于唐宰相敬則其弟也自宰相傳五
世為茶院制使諱華戍守婺源因居黃墩又傳九世諱
燾者宋徽國文公兄弟行也燾官饒州教授又為饒州
人自饒州又傳五世諱素者仕元為松江府推官乃樂
華亭風土居之故今為華亭人推官生祐之武舉進士
祐之生信國朝永樂中仕至工部營繕郎中郎中生迪
簡迪簡生宓號南莊有隠操壻於泗涇之李孺人寔禮
部員外郎宜散公之姑也生三子季即處士初南莊公
依李以外家業不當别業西居落落不屑家人事處士
奉之治㸑值歲饑斗米百錢處士有心計而孝凡奉養
畢具雖甘毳腆腴之物隨須而辦父母亦不知其所從
也南莊喜飲酒李孺人每止之處士内順母心外私釀
以進故雖以酒困乃其心㒺不頽然樂也弘治間詔令
民間葬及時適南莊以脾疾卒當盛暑勉力襄事如制
既乃廬墓而以所居讓其兄兄卒無後復養寡嫂終其
身鄉里稱之凡義舉必曰朱處士南谿南谿云南谿賦
性雅淡無所嗜慕獨嗜善慕義若不及處人不設城府
處己惟以理自勝好交海内名賢館待無倦當泗水之
匯擇勝作駐春堂復裒先世敕誥凡九通建寶敕樓近
樓闢圃蒔蔬種樹水竹翛然極盤桓之趣忽一日慨然
嘆曰吾憶廬墓時僅僅容膝今堂構軒豁畆鍾之田可
備魚菽之祭有子學文人生可矣遂不復事事以嘉靖
廿又一年六月二十日考終於正寢距其所生庚寅歲
十月三十日得夀七十有三配孫孺人無子乃懷仲兄
子子之名曰承順側室徐氏生三子長曰承益次曰承
緒季曰承祊承順以文學倡諸弟有能詩名承益以縣
學生上成均成緒總家政承祊舉應天丁酉鄉試出後
竹坡僉憲公既而攜歸著繼祀不繼産之說鄉黨是之
會巡撫陳公祥據禮曰昭穆也治命以愛竟立祊南谿
乃戒祊曰繼産母多取余志也承祊兩從之孫四人朝
賓朝賢朝賚朝質孫女二卜以某年二月廿二日葬于
顧宗涇從南莊兆域禮也承益等渡濤江走千里乞徐
奉化伯臣狀來問銘余嘗登九敕堂徵故家之文獻覽
觀于泗上愛之西環九峰若畫泗水匯其南澄碧映空
可酌焉忘饑此風人之所詠也加以勝國遺老隠逸之
區流風餘韻猶有存者是宜詩禮之胄託以引長焉故
處士以南谿自表見蓋素尚云宜銘銘曰
古稱仁里亦曰華宗有偉朱氏長發自公漢唐苗裔洙
泗會通地因人勝派以源同嗟嗟南谿有古人風既承
既啟乃衍乃豐詩禮文物允肇我躬席珍邦寶厥功則
崇百世貽燕孝友敬恭詎曰不試隠約為工抱璞孕秀
善始令終過者必式若堂之封青山翥鳳黃浦游龍示
我銘詩以閟玄宫
九槐喬君夫婦合葬墓誌銘
太學生喬大登諱禾别號九槐子上海人也上海舊家
稱山喬而喬後為盛大登喬氏之良也大抵南土喜工
文華而於世務若不屑其在門閥者尤甚獨大登自少
穎銳讀書業文之餘即留心治理故凡錢榖田賦書算
法律米鹽布帛等等精練雖居積貿遷竒贏十一咸能
操切至於土木基搆鐵石瓴甓之細尤善心計是故堂
室整潔園田部分悉有法一時號稱饒裕而喬氏益大
焉使得效一官當一職移家於國必有富庶之績不至
頽闒叢脞匱缺經費以妨公上固理治之才也年僅五
十有六未及注選而卒予旅食于外聞而惜之惜也才
如大登不一試以起鄉士之陋何耶予既歸田思見大
登而不可得矣嗚呼悲夫嘉靖癸邜冬其孤承嗣承慈
以葬銘請予諾焉乃發狀論其世善乎徐南湖御史之
言曰海上世望巨族不減百十至有鄙田舍翁過分溺
奢欲萬萬不恤也非舛也耶故人子能知難痛心者可
與述孝矣讀斯言也則大登貽謀端雅益可惜哉豈徒
有才云爾按喬之先有彦衡者自鶴砂遷于邑再傳而
為止菴翁諱巖字鍾良配徐氏生三子大登其季也孟
仲蚤世大登卓卓自樹立淬勵從師學成三試弗售時
止菴翁年且高援例入太學從太學試又弗售乃謂其
友曰吾屢蹶固知尺寸實應舉之式士不求合難以速
得志也娶湯氏雪懷君之女都憲公之孫也有賢行善
相起家初雪懷見大登所為文愛之而女焉因贅于湯
逮止菴卒乃攜湯孺人歸共止墓舍力苦以襄事時屋
止數椽身無重衣家産落落君笑且慰曰丈夫不克自
奮乃望先人之遺天下豈有徒享榮富者哉故止菴遺
蓄悉以讓諸大兄乃夫婦夙夜勤勞為之二十年始作
家祠揣溝洫營第宅為子孫經久計平生尚氣岸重大
節不下疆禦刺刺慨慷多作遠遊為忌者中傷遜避僅
免嘗語人曰君子修正不蘄立名名自歸不蘄遠毁毁
自去吾遑計焉海内縉紳聞而韙之家居整辨内外語
言不妄出入一以教子為事延師豐館程課尤嚴然以
有口忤當道竟得重譴踰年遂卒湯孺人繼亦卒鄉邦
悼之子男二長即承嗣娶朱氏尚書玈溪之孫次即承
慈娶朱氏御史青岡之姪孫業舉向學可世其家孫男
二長守約承嗣出次伯驥孫女一聘唐懋義皆承慈出
卜以十二月二十日合葬于沈家濱之原宜銘銘曰
嗚呼九槐瓊林一枝少予知之長予才之卒予銘之後
千百年尚有遺思嗚呼九槐其深藏之
處士西莊王公墓誌銘
正德庚午十二月丁酉望葬我西莊王公於高昌里之
北原其子太學生淮率其弟瀛洲踵門其孫相堯捧狀
泣以告曰先君葬有日矣願賜之銘深自冠年與淮友
善同攻進士業同寢處公時館榖之勖以大就既得官
京師數書候問不幸以憂還復來弔慰方圖所以報公
者而公不可起矣嗚呼銘非深誰為按上海王氏有諱
谷真者公之高祖考也妣孫氏諱璘者曾祖考也妣陳
氏諱翼者祖考也妣魏氏實生友號道正有行誼名公
之考也妣陸氏生公諱銘字敬言别號西莊初娶江氏
繼姚氏林氏子男四長淮娶郭氏宋氏為江出瀛娶康
氏洲娶孫氏姚出後弟鎧為林出女二嫁曹鶴蔡和孫
二長即相堯次相文以正統癸亥六月十七日生正德
己巳十月二十二日卒夀六十有七云公天賦厚厖涉
獵傳記詞貌清修以憲度自持尤善生殖手致者萬金
然能周人之急勇於出財宗族之孤寡貧乏待以衣食
者數家架梁築道焚劵如是者又歲數數為之為之者
必於義必不為者必不義也其行大都類此中歲厭㕓
居築西莊别業以游佚君子賢之曰西莊而不名嘗輸
粟賑邊得品官服非其好也惟教其子孫必以科第顯
行及矣而不待豈有數也哉為之銘曰
惟典好禮著魯論君子有榖貽後昆公蓄斯厚發必蕃
誰其舉之子若孫謂予不信視兹文
儼山集卷七十五
