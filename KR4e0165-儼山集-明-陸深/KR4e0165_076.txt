儼山集卷七十六
明陸深撰
墓誌銘十五
先孺人墓誌銘
嗚呼孺人天下之賢母也雖然哀吾孺人之不及於養
也孺人志不在養痛深之未有以養吾孺人也於京師
卒卒之日自少師閣老李公而下咸臨奠焉深即日解
史事扶柩還還之日自閭里能言而上咸迎哭焉既殯
殯之數日親戚之疏者遠者自百里外咸持紙錢來哭
曰以是報孺人之某惠某德也而人未之及知也嗚呼
斯非天下之賢母也耶孺人姓吳氏蘇之嘉定人父諱
寔母姜氏蚤失恃年二十三歸竹坡先生為繼室逮事
筠松府君尤夫人府君夫人性嚴整獨孺人時時可其
意閱三十年無間也前孺人瞿子曰沔甫九齡孺人即
子之時再舉子一舉女皆不育年二十八始生深又六
年生一女曰素英八歲死竹坡先生喜遊南窮湘沅北
走燕齊晉魏之墟或歲一歸再歸或間歲未歸孺人奉
府君夫人以居早作晏息課男耕田女織布農月僮婢
俱出親為之淅米於甑實薪於竈抵暮策其雞豚之入
命長老僕行籓外視牛圈縱犬鑰戶退乃坐南牖下張
燈或時乘月紡木綿坐深於膝旁使之讀書漏深乃罷
明早升堂視饌畢鄰之貧且急者族之不能衣者食者
有災者悉來告告則各如所欲給之不給則解裳衣捐
笄珥以繼故家雖饒而黃白綺縠之飾未嘗留也府君
有男五人諸孫無慮十數率聚而教之孺人從中館榖
束修筆硯費咸經理之如是者歲以為常是故過於勞
勩恒苦多病深年二十五謬舉鄉試明年壬戌會試下
第還業南雍是時孺人春秋五十餘兩少兒曰溥曰博
育之既長矣遂奉以往蓋思欲以江山巨麗之觀紓其
早歲勤劬之過也於是登巨艦道五湖遡長江以達乘
秋霽無風濤之險孺人喜津津曰吾願也然居南雍再
歲再病病輒殆乃甦甲子之春遂奉以還明年乙丑深
舉進士入讀書中秘例得攜家益思大其桑榆之樂又
迎之以最小兒博侍來京師居少間又病如南雍丁夘
冬深蒙恩授官翰林編修孺人得報曰是鮮政務當乞
一假還覲汝父吾從汝而南吾夢寐故土也涉春歴夏
日就羸憊既亟乃曰汝無冒時禁詒汝父憂吾雖病無
苦也竟不起嗚呼深之罪尚忍言哉實正德戊辰九月
二十四日也上距所生正統己巳十月二十八日適六
十云今卜以己巳十二月十五日奉窆於洋涇之北原
從祖塋也深不孝既未能徧走當世之鉅公以乞書孺
人之藏不敢私叙懿美以瀆孺人之終於是乃收血而
誌之不忍銘
京女誌銘
余客南都癸亥以七月哭吾女四歲者明年三月哭吾
兒兩歲者今丙寅客北都亦以七月哭吾兒八日者十
月未盡一日吾女京姐又死且三歲矣余又哭之三年
之間四哭子女於客舍生世果何如耶嗚呼將兒得於
天者素薄耶將醫藥失調耶將余之德不足庇兒耶將
生死禍福夀殀富貴物自取之而天不與耶其不然耶
先有人妄傳兒死抵家吾父亟以書來問吾發封吾母
聞而解之曰死當得生爾書後數日竟死是果偶然者
耶非耶兒聰慧百出已能誦五七言詩詞數十首每使
歌之蓋物之不長者大抵然也不欲悉識特識余之悲
而埋之天壇之南銘曰
父陸母梅家在海月生在酉死在亥甲子迄寅歲三改
瘡痘遍體紫蕾蕾宛轉可憐痛百倍南郊南原阜且塏
松棺布衾祭以醢速久深藏慎勿悔
清女權厝誌
女清年十三病痞死於京師痞凡歲餘更數醫竟莫能
治最先治者陳寵寵醫京師有名也當其時夏腸中有
聲乍寒乍熱寵診之以為氣虚有積以阿魏丸餌之既
微有形在左脇下以為痞也有胡某者都人也以治痞
名榜于通衢曰半日取效亟使視之曰痞良是是名女
得男疾法當下下之與之藥即阿魏丸自是常服阿魏
丸而病愈甚吻渴減食膚黃變幾殆是時也産醫者李
珪曰吾子齊傳秘方能治齊來按曰脈數甚内有積熱
服阿魏丸是謂熱濟熱也渴固宜法當健脾清中才得
服參术麯蘖等劑以正勝也或曰是在膜外藥餌不及
攻若以補助祗邪王耳何從勝嘗見一治法用朴硝填
患處火熨之令微熱若是數數為之愈矣乃依其方果
獲效在内經有之鹹以軟之者是也遂以朴硝治外而
以齊藥治内有間硝力遂頑而齊藥亦無大效也然日
羸弱自後來治者争言補脾胃矣或曰是必針灸不然
不止江西有秀才蔡登以針名登貢來致之登曰非痞
曷針我有成藥治之當起登謂痞男必左女必右今左
耳醫者蜀王坤以為登大不省耳遂受其成藥不用而
登猶以相貌云必無他坤遂治之專主於脾胃而以雄
黃白礬膏貼之然效愈遠矣晩又治於蕭正齋正齋名
某杭人也其說李王之間而加黃蓍為劑者彌月卒不
起嗚呼女果死於病耶抑失醫然也京師之醫盡之矣
所未及者針灸然言針灸者十一故常不可耳或曰是
疾成於水滯北方多有之若南還啖河中水迺有瘳訪
諸人人曰非便女偶聞之遂日夜促其母歸未及歸而
女死嗚呼女果死於客耶於是乎有遺憾矣自女患是
疾見余日夜憂嘗進曰大人無徒苦兒有吉兆自當無
恙其母扣其狀曰常夢之帝所隨一行人乞夀帝與我
脂傅唇覺而唇猶冷然唇者辰也是益我以辰矣又夢
人索病與他人兒乃捧腹向曰若是寶貨便當與之此
我腹中疾那得與人余聞曰仁哉果然當如女言無恙
乃相與破顔而女亦囅然每晨興常如何之女應聲曰
今勝於昨實不勝也察其意蓋見余頻年哭其弟妹姑
謾慰之爾至於死猶云無恙言語無少亂者比病中夜
嘗讀列女傳國風小學雜女記讀之間有未通即以意
屬讀即不爽余竊怪其如此病既加從余乞帖學書余
曰兒女郎也何用為此遂不復事然見書即曉點畫大
都與弟妹輩講說之未死前兩日猶坐誦詩時祖母吳
夫人衣紫花半臂適來視兒褰幃曰㜑㜑年時衣單夏
月得寒疾今當更衣之夫人背而泣曰兒何暇憂老身
耶其死夫人尤痛悼之不已女巧慧工藝不欲書聊叙
病醫時事以識余之痛云俟他日返葬銘而藏之女諱
清姓陸上海人父深母梅氏為初舉女許配鄉進士董
君懌之仲子以丙辰臘月望前一日生以戊辰五月望
後一日死余挈之走四方居南都者三載居京師者四
載云
不成殤女權厝誌銘
嗚呼吾女果死矣祭奠不得舉鄉邦水榖枕藉不得用
鄉邦草木瞑目不得悼祖父諸父諸母嗚呼痛哉女乳
名定桂上海陸子淵之第三女也母梅氏許配劉復之
子兆元生以弘治庚申之八月廿八日死以癸亥之七
月廿五日壬戌九月廿二日隨余來南都距來南都之
前一月十二日劉方問名至南都之三月十二月朔病
痘其二姊屢頻殆危兒獨不舉藥驩然就愈既愈二姊
癯然骨立兒獨豐魁日異私心喜以為厚於天者也孰
知其不足恃耶兒巧慧宛轉能得人懽心令人悼其死
不已死之日祖母臨焉余哭焉其母哭之慟且數曰不
來南雍兒或不死雖婦人之言不通於命要有傷予心
者乃抆淚誌之權厝諸都門之外謀返葬焉銘曰
歸寄有時勿震勿䀌優焉游焉終安故國
不成殤兒子誌
嗚呼吾年二十有七始生汝父母賴以有子祖賴以有
孫汝之生在南雍吾馳書歸報吾之故人慰之曰有子
内外族人賀汝之祖曰有孫嗚呼今復何望耶汝生兩
月遭汝季姊之殤吾恃汝而哭之不盡哀今汝之死也
吾何恃而不哀耶又二月汝之祖母母相對病甚汝呱
呱啼乳吾持汝哭而禱曰汝福德當重慶已而皆愈吾
甚喜豈汝能慶及其親而不能自庇其身耶甫半周汝
祖來視祖母於南雍懷汝而喜曰貌類我貌類我回顧
乳者屬曰避風節食無厚温也别又牽汝曰歸見汝學
步也今吾歸將何以慰汝之祖耶汝好眉目豐肌肉白
如瓠早善盻笑見者莫不懽喜提攜之汝亦不驚不懼
其親父母尤不同常兒故凡余出也目光射戶外懸懸
不見則號泣入則翼而附之如有知然弘治甲子三月
一日夜夢兒病痢甚苦求醫不來怪而覺之不敢發明
日而疾作果先腹瀉發疹不可藥九日死矣嗚呼能不
悲哉能不悲哉余將瘞汝郊之外自此去家甚邇且不
忍也汝尚未成殤不敢曰殯乃薄衾就木置諸寓舍之
外門之内俟返葬焉兒陸姓繼恩其乳名也是為誌
儼山集卷七十六
