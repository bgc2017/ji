儼山集卷六十
明陸深撰
傳二
重修蘇軾傳
蘇軾字子瞻眉山人也父洵母程氏軾生十年父時宦
學四方母親授以書聞古今成敗輒能語其要母讀范
滂傳慨然太息軾請曰軾若為滂母許之乎母曰汝能為
滂吾顧不能為滂母耶比冠學通經史善屬文嘉祐二
年歐陽修考試禮部進士嫉時文詭異之弊思有以救
之同考梅堯臣得軾刑賞忠厚論以示修修驚喜欲冠
多士然疑之乃寘第二復以春秋對義居第一殿試中
乙科後以書見修修語聖俞曰吾當避此人一頭地會
丁母憂五年調福昌主簿修以直言薦之秘閣試六論
軾始具藳草文義粲然復對制策入三等自宋初以來
制策入三等惟吳育與軾而已除大理評事僉書鳳翔
府判官關中自元昊叛民貧役重岐下歲輸南山木栰
自渭入河經砥柱之險衙吏相踵破家軾訪其利害為
修衙規使自擇工乘水進止由是害減半治平二年入
判登聞鼔院英宗自藩邸聞其名欲以唐故事召入翰
林知制誥宰相韓琦曰軾才自當為天下用要在朝廷
培養之今驟用之適累之也英宗曰且與修注如何琦
曰記注與制誥等爾不若召試館職英宗曰試之欲知
其能如軾有不能邪琦猶不可及試二論復入三等得
直史館軾聞琦語曰公可謂愛人以德矣會洵卒賻以
金帛辭之求贈一官乃贈光祿丞洵將終以兄太白早
亡無後嫁妺葬事屬軾軾既除喪即葬杜氏姑後推蔭
彭彭太白曾孫也熙寧二年還朝王安石執政以判官
告院四年安石欲變科舉興學校詔兩制三館議軾上
議曰得人之道在於知人知人在於責實使君相有知
人之明朝廷有責實之政則胥史皂隸未嘗無人而况
於學校貢舉乎雖因今之法臣以為有餘使君相不知
人朝廷不責實則公卿侍從常患無人而况學校貢舉
乎雖復古之制臣以為不足臣謂今之學校特可因仍
舊制至於貢舉之法行之百年治亂盛衰初不由此陛
下視祖宗之世貢舉之法與今為孰精言語文章與今
為孰優所得人才與今為孰多天下之事與今為孰辦
較此四者之長短其議決矣願陛下留意於遠大臣又
有私憂過計者夫性命之說自子貢不得聞而今學者
恥不言性命讀其文浩然無當此豈真能然哉蓋中人
之性安於放而樂於誕耳陛下亦安用之議上神宗悟
即日召見問方今政令得失安在雖朕過失指陳可也
對曰陛下求治太急聽言太廣進人太銳神宗悚然曰
卿三言朕當熟思軾退言於同列安石不悦命權開封
府推官會上元勑府市浙燈且令損價軾疏言陛下以
耳目不急之翫奪百姓口體之資願追還前命即詔罷
之時新法行軾上書論其不便曰願陛下結人心厚風
俗存紀綱軾見安石獨相因策進士以晉武平吳符堅
伐晉齊任管仲燕任子之事同功異為問安石滋怒御
史謝景溫論奏其過軾遂請外通判杭州高麗入貢書
稱甲子軾却之使者易書稱熙寧然後受時新法行軾
於其間每因法以便民徙知密州司農行手實法軾與
提舉官議其不可行未幾朝廷罷之有盜竊發安撫司
遣三班使臣來捕領卒悍凶至爭鬭殺人將潰為亂民
奔訴軾軾投其書曰必不至此潰卒聞之少安徐使人
招出戮之徙知徐州河決曹村泛溢于城下城將敗富
民争出避水軾曰富民出民皆動搖吾誰與守吾在是
驅使復入詣武衛營呼卒長曰河將害城雖禁軍宜為
我盡力卒長曰當效命率其徒出築東南長堤首起戲
馬臺尾屬于城城賴以全復請調來歲夫築故城增木
岸以虞再水朝廷從之徙知湖州表謝又以事不便者
託詩以諷御史李定舒亶何正言劾其語涉訕謗逮赴
臺獄神宗獨憐之以黃州團練副使安置軾築室於東
坡自號東坡居士三年神宗數有意復用嘗語宰相王
珪蔡確曰國史至重可命蘇軾成之珪有難色神宗曰軾
不可姑用曾鞏鞏進太祖總論不合遂手札移軾汝州
有曰蘇軾黜居思咎閱歲滋深人材實難不忍終棄軾
未至汝上書自言願居常朝奏夕報可道過金陵見王
安石曰今西方用兵連年東南數起大獄公獨無一言
以救之乎安石曰二事皆惠卿啓之安石在外安敢言
軾曰在朝則言在外則不言常禮耳上所以待公者非
常禮公所以事上者豈可以常禮乎安石厲聲曰安石
須說又曰人須是知行一不義殺一不辜得天下弗為
乃可軾曰今人争減半年磨勘雖殺人亦為之矣安石
笑而不言至常神宗崩哲宗立復朝奉郎知登州召為
禮部郎中軾舊善司馬光章惇時光為門下侍郎惇知
樞密院二人不合軾謂惇曰司馬君實時望甚重不可
慢惇以為然光少安遷起居舍人軾辭於宰相蔡確確
曰朝中無出公右者軾曰林希年且長確曰希固當先
公邪元祐元年軾以七品服入侍延和即賜銀緋遷中
書舍人初祖宗時差役法行久而弊編戶充役者不習
其役遭吏胥虐使之害多致破産狹鄕民有終歲不得
息者王安石相神宗改為免役使戶差高下出錢以顧
役奉行者過取以為民病司馬光為相欲復差役差官
置局軾與其選軾曰差役免役各有利害免役之害掊
斂民財十室九空斂聚於上而下有錢荒之患差役之
害民常在官不得專力於農而貪吏猾胥得緣為姦此
二害輕重蓋略等矣光曰於君何如軾曰法相因則事
易成事有漸則民不驚三代之法兵農為一至秦始分
為二及唐中葉盡變府兵為長征之卒自爾以來民不
知兵兵不知農農出穀帛以養兵兵出性命以衛農天
下便之雖聖人復起不能易也今免役之法實大類此
公欲驟罷免役而行差役正如罷長征而復民兵蓋未
易也光不以為然軾又陳於政事堂光忿然軾曰昔韓
魏公刺陜西義勇公為諫官争之甚力韓公不樂公亦
不顧軾昔聞公道其詳豈今日公作相不許軾盡言耶
光笑而謝之尋除翰林學士二年兼侍讀每進讀至治
亂興衰之際未嘗不反覆開導覬有所啓悟哲宗每首
肯之嘗讀祖宗寶訓因及時事軾歷言今賞罰不明善
惡無所勸沮又黃河勢方北流而彊之使東夏人入鎮
戎殺掠數萬人帥臣不以聞每事如此恐寖成衰亂之
漸軾嘗鎻宿禁中召入對便殿宣仁后問曰卿前年為何
官曰臣為常州團練副使曰今為何官曰臣今待罪翰
林學士曰何以遽至此曰遭遇太皇太后皇帝陛下曰
非也曰豈大臣論薦乎曰亦非也軾驚曰臣雖無狀不
敢自他途進曰此先帝意也先帝每誦卿文章必歎曰
奇才奇才但未及進卿耳軾不覺哭失聲宣仁后與哲
宗亦泣左右皆感涕已而命坐賜茶徹御前金蓮燭送
歸院三年權知禮部貢舉會大雪苦寒士坐庭中噤未
能言軾寬其禁約使得盡技四年請外拜龍圖閣學士
知杭州未行諫官言前相蔡確知安州作詩借郝處俊
事以譏太皇太后大臣議遷之嶺南軾密疏朝廷若薄
確之罪則於皇帝孝治為不足若深罪確則於太皇太
后仁政為小累謂宜皇帝勑置獄逮治太皇太后出手
詔赦之則於仁孝兩得矣宣仁后心善軾言而不能用
軾出郊用前執政恩例遣内使賜龍茶銀合慰勞甚厚
既至杭大旱饑疫並作軾請於朝免本路上供米三之
一復得賜度僧牒易米以救饑者明年春又減價糶常
平米多作饘粥藥劑遣使挾醫分坊治病活者甚衆軾
曰杭水陸之會疫死比他處常多乃裒羨緡得二千復
發槖中黃金五十兩以作病坊稍畜錢糧待之杭本近
海地泉鹹苦居民稀少唐刺史李泌始引西湖水作六
井民足於水白居易又浚西湖水入漕河自河入田所
溉至千頃民以殷富湖水多葑自唐及錢氏歲輒浚治
宋興廢之葑積為田漕河失利取給江潮舟行市中潮
又多淤三年一淘為民大患兼六井幾廢軾見茅山一
河專受江潮鹽橋一河專受湖水遂浚二河以通漕復
造堰牐以為湖水蓄洩之限江潮不復入市以餘利復
完六井又取葑田積湖中南北徑三十里為長堤以通
行者募人種菱湖中葑不復生收其利以備修湖取救
荒餘錢萬緡糧萬石及請得百僧牒以募役者堤成植
蓉柳其上望之如畫圖杭人名為蘇公堤杭僧淨源舊
居海濱與舶客通元豐末高麗王子義天來朝因往拜
焉會淨源死其徒竊持其像附舶往告義天亦使其徒
來祭因持其國母二金塔云祝兩宮壽軾不納奏之曰
高麗久不入貢失賜予厚利意欲求朝未測吾所以待
之厚薄故因祭亡僧而行祝壽之禮若受而不答將生
怨心受而厚賜之正墮其計今宜勿與知從州郡理却
之庸僧猾商為國生事宜痛加懲創朝廷皆從之未幾
貢使果至舊例使所至吳越七州費二萬四千餘緡軾
乃令諸州量事裁損無復侵撓之害浙江潮海門東來
勢如雷霆而浮山與漁浦諸山犬牙相錯洄洑激射歲
敗公私船不可勝計軾議自浙江上流疏鑿以避浮山
之險奏聞有沮者功竟不成軾復言昔蘇州以東公私
皆以篙行無陸挽者自慶歷以來松江大築挽路建長
橋扼江三吳多水欲鑿挽路為十橋以迅松江之勢亦
不果用軾二十年間再蒞杭有德於州民生作祠以報六
年召為吏部尚書未至以弟轍除右丞改翰林承旨轍
辭右丞欲與兄同備從官不聽軾在翰林數月復請外
以龍圖閣學士出知潁州先是開封諸縣多水患吏不
究本末決其陂澤注之惠民河河不能勝則陳亦多水
又將鑿鄧艾溝與潁河並且鑿黃堆欲注之淮軾始至
潁遣吏以水平準之淮之漲水高於新溝一丈若鑿黃
堆淮水倒浸潁州決不可遂為言於朝從之郡有宿賊
尹遇等數劫殺人吏以名捕不獲軾召汝隂尉李直方
曰君能擒此當力言於朝優賞不獲亦以不職奏免君
矣直方有母年九十與訣而後行手戟刺而獲之朝廷
以小不應格賞不及軾請以已之年勞當改郎階為直
方賞不從七年徙揚州發運司舊主東南漕法聽操舟
者私載物貨征商不得留難故操舟者以官舟為家補
其弊漏所載咸達近歲不忍征商之小失一切不許故
舟弊人困多盜所載以濟饑寒公私皆病軾請復舊從
之未閱歲以兵部尚書召兼侍讀是歲哲宗親祀南郊
軾為鹵簿使導駕入太廟有赭繖犢車并青蓋犢車十
餘争道不避軾使御營巡檢使問之乃皇后及大長公
主軾於車中奏之哲宗遣使齎疏馳白太皇太后明日
詔整肅儀衛自皇后而下皆毋得迎謁尋遷禮部兼端
明殿翰林侍讀兩學士為禮部尚書高麗遣使請書朝廷
以故事盡許之軾曰漢東平王請諸子及太史公書猶
不肯予高麗所請有甚於此其可予乎不聽八年宣仁
后崩哲宗親政軾乞補外以兩學士出知定州時國是
將變軾不得入辭既行上書言陛下聽政之初當以通
下情除壅蔽為急務臣日侍帷幄方當戍邊顧不得一
見而行况疎遠小臣欲求自通難矣然臣不敢以不得
對之故不效愚忠臣觀陛下之有為不患稍遲臣恐急
進好利之臣輒勸陛下輕有改變敢望陛下虛心循理
天下幸甚定州軍政壊弛衛卒驕惰軾取貪汙甚者配
隸遠惡繕修營房禁止飲博軍中衣食稍足乃部勒以
戰法衆皆畏伏諸校業業不安有卒史以贓訴其長軾
曰此事吾自治則可若聽汝告軍中亂矣立決配之衆
乃定會春大閱軾命舉舊典帥常服出帳中將吏戎服執
事副總管王光祖自謂老將恥之稱疾不至軾召書吏
使為奏光祖懼而出訖事肅然定人言自韓琦去後不
見此禮至今矣契丹久和邊兵不可用惟沿邊弓箭社
與寇為鄰以戰射自衛猶號精銳故相龐籍守邊因俗
立法緩急可使歲久復弛又為保甲所撓軾奏免保甲
及兩税折變科配不報紹聖初御史論軾掌内外制日
謗訕遂以本官知英州尋降一官未至貶寧遠軍節度
副使惠州安置居三年再貶瓊州别駕居昌化昌化故
儋耳地初僦官屋以居有司猶不可軾遂買地築室獨
與幼子過處著書為樂若將終身徽宗立移廉州改舒
州團練副使徙永州更三大赦遂提舉玉局觀復朝奉
郎建中靖國元年卒于常州年六十六所著有東坡集四
十卷後集二十卷奏議十五卷内制十卷外制三卷和
陶詩四卷論語說五卷書傳若干卷易傳則成父洵之
志而作别有中庸論咸傳高宗即位贈資政殿學士崇
贈太師諡文忠云三子邁迨過俱善為文邁駕部員外
郎迨承務郎過通判中山府孫符禮部尚書
論曰軾與弟轍皆師其父洵學嘉祐間父子兄弟並至
京師一日而聲名赫然動於四方世稱之曰三蘇然軾
文得之於天資幼好賈誼陸䞇之書既而讀莊子喟然
歎曰是得吾心矣謫黃州杜門深居馳騁翰墨其文又
一變矣嘗曰作文如行雲流水初無定質但常行於所
當行止於所不可不止故雖嬉笑怒駡皆有文章轍嘗
稱之曰自有文人以來未有若家兄之達者也君子不
以為過當時受知於歐陽公特深韓魏公富鄭公皆待
以國士一時文人如黃庭堅晁補之秦觀張耒陳師道
皆宗焉負當世之望甚重仁宗以宰相許之神宗復稱
為天下奇才忠規讜論立朝挺挺有大節每遭忌惡擠
排遷謫迄無寧居與王介甫議論始終不合復與程正
叔詰難禮文至分黨相攻或謂軾稍自韜戢亦當免禍
不至大用人皆惜之或又以不大用為軾幸也
儼山集卷六十
