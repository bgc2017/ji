儼山集卷十八
明陸深撰
五言排律(六首)
江湖覽勝
芳草天涯路乘潮舴艋輕三生今世業萬里一鷗盟山
送杯中影灘縈枕上聲微風采石渚圓月岳陽城賦就
漁燈讀詩成旅鴈驚滄浪甘世味瀺灂足浮名波靜安
三峽雲開見兩京逍遥湖海外吾獨羨吾生
挽王復菴錦
文藻王褒手年華賈誼才秘書天祿閣驄馬繡衣臺自
許溟鯤化終成市虎猜節旄頻奉使松菊早歸來門雀
無勞問巴猿益可哀大江流浩蕩勾曲聳崔嵬秦嶺重
逢雪揚州更詠梅性靈陶萬象魂夢繞三台鵩鳥悲斜
日昆池起劫灰平生山嶽動身後簡編開駿骨千金價
天章五色裁長抛綠野地高卧白雲隈掛劍人終到生
芻首重回傳家今有子他日兆三槐
追挽王愚菴
儀像風雲杳衣冠草樹稠行人收涕泗立馬拜山丘古
有隆中操今從地下遊空傳楊子宅尚憶李膺舟地亦
三槐古門惟五柳秋著書深擬易作賦過登樓鴻鵠雲
霄闊龍蛇歲月遒山川還正氣風雨泣中州俎豆千年
祀碑銘萬古留欲將椒桂酒一為酹眠牛
卄五日夜漏既嚴抵安德水驛有僕自北來遇
之得家書
已附還家信應知去國心一身還我有雙鬢為誰侵松
藥如無恙琴尊或可尋刪經存相鶴臨帖課來禽小閣
開蘆渚枯棋閟橘林遠山春雨靜新水夜潮深乘興客
移棹素心朋盍簪野情偏浩蕩秋意正蕭森自覺忘人
我何勞問昨今沙田緣海稔無藉雨為霖
春野
緲緲蕪烟綠依依柳日明好山圍畫幛細水咽琴聲心
遠江湖適身閒黻冕輕鞲鷹回夜獵攜鶴看晨耕藉草
遥憐色愛花時問名韶光偏屬我節序總關情蜜足蜂
羣倦泥融燕陣爭臨風一杯酒相與了浮生
詠雪(禁體)
虛館都門裏遥空雨雪時雲同山受鎖霰集地承篩初
對無還有徐看正復差霏霏旋布密陳陳漸成竒入瓦
猶飛&KR1543;披墻故累基蒼皇忙宿旅鼓舞走羣兒氣襲裘
功劣光搖眼力衰撲階登陛級打戸閣扊扅勢倍初昏
會威伸入夜期空林愁鳥雀曠野失狐狸古屋深藏脊
危城正没陴窗腰明敝紙字脚飽殘碑山勢勻肥瘠湖
聲帶嘯悲贅疣瘡竹節擁腫病松枝池沼甘居下郊原
苦厭卑當庭昏有影卧地險成夷田犬思馳逐鞲鷹欲
奮追四簷迷一色獨榻下重幃風過梅苞瘦陽回麥壠
宜墨池乾更掬茶鼎渴旋滋真足臨書卷應堪弄酒巵
樓臺誇富貴歌調競嗢咿座擁嬌娥鬢杯分俠士髭生
憐江上客困憶隴頭師帆濕橈迎凍兜膠馬礙馳豐年
昭國瑞聊復一題詩
七言排律(三首)
發谷亭
曉乘江漲下徐州秋氣侵人著眼浮小棹載青蓮子摘
甫田搖綠豆花收林蟬泣露鳴無節江鴈和雲去不留
時物每驚羈旅改江山未惬壮心遊乘槎欲奉張騫節
作賦思登王粲樓薪火千年湘水哭干戈滿地浣溪愁
良辰勝境難兼得久客窮途易併憂桂槳蘭橈輕日費
筆床茶竈遠風流吕梁山勢危奔馬邵伯波光蕩没鷗
雨蝕龍蛇殘石裏(徐州州治唐碑并子由黃樓賦刻)月明簫管夜橋頭
山連天闕遥通海帆帶風花故滿舟此日懸知真有助
當年自分總無求夢魂偏向家山入習氣難除書卷抽
寄語篙師休汗漫倚廬人老不禁秋
夀西安楊節推七十為其子孟鸞上舍賦
蚤歲青雲曾得雋中流綠髮已懸車眼看甲子年將亥
戒守庚申夜是除楚國江山空犴狴壺天日月付樵漁
白雲獻罷千年賦青鳥銜將咫尺書舊歴漸抛身未老
新陽纔復景初舒雲霄有子堪傳鉢滄海他年擬結廬
鼎鍊芙蓉丹已熟門填蘭桂慶方餘朝來七十遥稱頌
此是先生一度初
曲江歌(送趙天挺歸省)
曲江風日竟如何碧樹紅雲傍海多春暖瑶階留舞鶴
吟成白雪雜鳴鼉高堂會見重生齒舞袖新裁舊賜羅
石氏里門應却騎秦朝源水更通波天邊曉日牙緋近
浦上靈風彩鷁過真有神仙居陸地願將勲業帶黃河
遥持寶鏹臨桑梓重拜鸞封照薜蘿綺席味甘羅海錯
軟輿春暖擁琱戈還憑鼎養供期耄不負庭趨費琢磨
我亦有親歸未得因君聊賦曲江歌
五言聯句
席上限韻送沈仁甫憲副陜右
鸞坡新拜命栢府更乘驄(繼孟)别路風煙隔離筵臭味同
(縉)關河迴遠使冰蘗奏膚公(深)大華羣峯削昆明一鑑
空(孟春)長城韓范在麗藻古今通(繼孟)共羨恩袍紫何憂塞
火紅(縉)朱輪常帶雨玉節徧觀風(深)威動三邊士名傳
五尺童(孟春)往年資砥礪今日見英雄(繼孟)聖主方虚席王
臣仗匪躬(縉)
七言聯句(十五首)
雨中同嚴介谿張碧溪懷宋西溪地官
今雨懷人一水遥(深)小堂深竹坐蕭蕭江間去棹憐仍
駐臺裏緘書枉見招(嵩)剪燭無由聯夜榻裁詩還憶共
春瓢公餘漫有皇華咏(鈇)為寄相思趁落潮(深)
與石門介谿聯句二首
坐愛書聲起隔鄰(嵩)隨風和雨伴吟身杯深翻恨春宵
短(深)交好誰論白髮新匹馬衝泥歸路遠(鑾)隻雞高會
故情真詞林舊侣今南北(嵩)百遍相過莫厭頻(鑾)
載酒遥臨揚子居(深)寂寥春夜滿床書即看詞客非常
調(鑾)頼有高篇足起予細雨綠深庭下草(嵩)短檠清照
席間蔬十年無限綈袍意(深)猶喜同登白玉除(鑾)
餞别聯句三首
稽山白璧産來雙(喬)親向瀛洲沂玉淙(宇)家近蘭亭秋
正好(韋)夢回薇省醉初降(永)佛燈深照離筵菊(俊)詩句
頻催永夜釭(傑)江鴈有書還寄石(天和)寂寥慰我客邊窗
(深)
樓船南下乞靈風(深)白露横江水接空(縉)夢繞紅雲雙
闕迥(宗)心隨碧漢一槎通(宇)離觴照蠟情偏切(韋)授簡
催詩句未工(永)佳會良宵須記取(天和)不妨寫入畫圖中
(傑)
離筵高啓遠公堂(傑)漏盡何辭更舉觴(天和)光彩可憐雙
白璧(深)文章絶妙幾青箱(縉)飄飄仙躅丹霄下(宗)渺渺
鄉心碧海傍(宇)明日星軺當曉發(永)淡雲應護鴈天霜
(深)
丁丑六月二日與東江石潭未齋介谿餞别閒
齋司業於受公房聯句二首
十年蕭寺此重遊(清)一酌還同惜别留聚散無端庭樹
長(俊)隂晴未定海雲浮宦情莫問僧炊飯(鼎臣)詩興惟憑
客倚樓天末相望重相憶(深)欲攀江柳繫蘭舟(嵩)
芳樹移尊坐夕隂(嵩)清風為我濯煩襟天邊為别難今
日(佃)海内論交見此心池草夢回凉夜雨(嵩)江雲望遠
碧山岑謝家兄弟多才俊(清)共沐恩波玉署深(深)
道院夜酌聯句三首
月色虛窗逗客燈(深)坐疑身是玉壺冰仙源幾曲塵蹤
隔(孟春)雲路千重浩氣凌小鶴立庭渾似約(繼孟)清風入座
鎮相仍何當漏下催歸騎(恩)離合其如重友朋(縉)
深深簾幕晩風清(縉)滿座衣冠四海情宫漏隔花仙掌
近(深)月華如水帝畿平臯比有道憐張子(孟春)宣室多才
愛賈生紅燭燒殘詩興遠(繼孟)賞心誰復謂難并(恩)
月光剛照蕊珠宫(恩)對酒論文興正濃楚水昨憐何遜
至(縉)吳宗遠愧陸機同天連鄉國俱為客(深)地借山家
幸有公花雨坐深雲洞閟(孟春)共看彩鳳下梧桐(繼孟)
與介谿聯句
長安東陌復西城(深)十載并州客舍情寄跡不妨旋馬
地(嵩)歸心如負狎鷗盟遥山晴送城頭色(深)好鳥時聞
禁裏聲金馬由來方朔隱(嵩)日長門巷似冰清(深)
綠雨樓賞月聯句二首
淡雲疎雨弄清光(艾)尊酒南樓共晩凉燈影照窗人語
靜(嵩)烏飛遶樹漏聲長隂晴誰謂關離合(元)圓闕情知
是抑揚此夜萬金難買得(深)歸程休促馬蹄忙(艾)
綠雨樓前月色明(承仁)雨餘良夜似秋清市喧不到人初
定(深)鄰火新分漏有聲翠蔭滿庭驚霧下(承仁)黃花一樹
隱蟬鳴誰家喬木今傳我(深)莫遣三槐獨擅名(承仁)
願豐堂後隙地疊石作小山與張碧溪聯句
旋分泉石作溪山(深)圓嶠方壺在此間一柱擎天高卓
立(鈇)四時含雨細潺湲常疑虎豹穿羣去(深)更覺猿猱
費力扳斜嚲却如垂舞袖(鈇)娉婷復似綰雲鬟幽懷乍
對簾頻捲(深)佳興堪乘屐未還安石東山非久計(鉄)子
綦南郭偶偷閒敢言夙有山林骨(深)自分久違鵷鷺班
人事化工相勝負(鈇)酒尊詩卷日躋攀(深)
集句(三首)
舟中集杜句寄顧九和諭德二首
愛汝玉山草堂靜更有澄江消客愁竹葉於人既無分
微軀此外復何求穿花蛺蝶深深見長夏江村事事幽
安得仙人九節杖獨立縹緲之飛樓
爾家最近魁三象童穉情親四十年避地何時免愁苦
斷腸分手各風煙謝安不倦登臨費蘇晉長齋繡佛前
李杜齊名真忝竊封書寄與淚潺湲
再集一首寄徐子容侍讀
更為後會知何地想見歸懷尚百憂念我能書數字至
似君須向古人求三年奔走空皮骨萬里風煙接素秋
寂寞江天雲霧裏鶺鴒飛急到沙頭
儼山集卷十八
