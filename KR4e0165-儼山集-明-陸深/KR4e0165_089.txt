儼山集卷八十九
明陸深撰
題跋四
跋溧陽史氏族譜
江南世家實惟溧陽侯之冑蓋自漢盛也雖然戚畹相
王恩澤貴富前此史氏有之矣若也文獻之懿恬退之
操則於今光禄少卿知山先生不尤盛哉知山名後字
巽仲舉進士孝廟時給事中於留都忠貞安雅明於大
體不事裱襮奉身而退極山林泉石之趣若神仙然今
皇帝繼綂叙復遺舊乃陟卿寺先生陳謝之餘益堅初
志他日且當有光於國史况兹家乘所係哉暇日手自
編次成帙寄予江東讀之綂紀昭明義例嚴整善哉惟
魏晉以門第掄材隋唐尤重故氏族之書甚爲不輕當
時宰相皆帶知譜事而圖譜一局隸在翰林著姓望族
咸加一等近代稍弛可謂立賢無方而豪傑之興信有
不藉於文王者矣雖然神明之胄聖賢之後夷爲齊庶
而先人之功德參天地者至使其子孫不少蒙一班焉
吾於斯譜也有感
跋五賢像
深閒居鄭侯思齋致二泉書院新刻五賢像書畫文跋
皆在平生師友之間而五賢者又極力向往之地時一
展閱爲之悠然忘日而感亦係之矣忠武侯身逢末造
業不迨志吾家宣公手拓中興罪踵功來范文正始進
之日厄於時宰司馬公亦遭黨人之禍惟韓魏公始終
被遇無少間隙而相業遂爲近代之冠昔人論公不獨
材德之全而福亦備焉嗚呼又安得備福如韓公者濟
世哉思齋其藏之
跋九歌圖
楚辭九歌凡十一首蓋以九命篇非必取於數也自後
遂爲文章家之一體此卷九歌歌爲之圖才具十首而
禮魂一首闕豈亡其末簡耶太原宋進士應宿文明所
藏古之君子左圖右書所以取至近而游高明也此卷
合圖書爲一所取尤近文明尚因其奥雅高古之辭以
識夫鬼神祭祀之理不益有禆於學耶書作隸古不俗
首有西涯李文正公題篆尤可重云
跋解學士書卷
學士解公才名蓋世其翰墨奔放而意向特謹嚴如此
卷前軰正自可敬也姚文學文光攜示閱之累日不忍
釋手別有李文正吳文定王文恪三跋正爲此卷乃知
爲薛二守朝英物今爲南翔張子奇所藏可寶也
跋米元章書卷
右四帖爲一卷其首爲米海岳次二帖無名最後則名
而不姓皆元人書愧余之寡陋不能一一審别然遺文
舊事頼此以傳不但充玩好而已海岳書於晉人最有
功故其淵源高於宋一代此爲慧日峯錄一菴記惜其
起語處損闕數行行筆則規模聖教序而波法特佳識
者當自着眼也
跋東園遺詩二首
東園十三景賦詩者涿郡陶宗儀吳郡楊基富春吳毅
大梁董昇(闕)倪樞(闕)邵煥上海馬琬天台李垚嘉
興郭亨江右謝俊凡十人人十三篇凡百三十篇所稱
東園者蓋吾松陸氏景周云其人無所見觀之園池亭
舘幽絶雅致而風騷相流激計亦一時之勝也是卷今
藏王子貞中書皆當時手筆惜也紙墨焦弊首尾衡決
一時藻翰之盛計亦不止於此也因錄次爲一編以備
郡中故事在勝國時浙西人士沿季宋晏安之習務以
亭館相高而吾松尤號樂土四方名碩咸指爲避影託
足之區故衣冠文獻爲江南冠按十人楊基字孟載陶
宗儀字九成二人最知名餘詩皆有典刑可諷誦獨邵
煥者題曰里人意復孺之子弟群從云按復孺名貞亨
復孺之祖桂子字德芳號玄同自淳安來家小蒸後復
孺徙居潢泖之上號青谿居士詩中往往有青谿語則
東園者豈當潢泖小蒸之間與異日東還扁舟杖藜徘
徊其地時歌佳句慰昔人於山光水色之間而故家文
獻儻有無恙而幸存者豈非一快事哉正德十二年丁
丑夏五月廿五日書於長安寓舍
予既錄東園詩子貞復以餘卷來貺復得詩九十一篇
賦者七人曰曲江錢惟善曰扶風馬文璧曰竹素生衞
毅曰璜谿馮以墨曰薔薇洞隱者謝復曰吳郡傅著曰
平陽曹紹紹復有序一篇且曰附於思復翁所敘後思
復者惟善字也今曲江詩存而序豈逸與陸氏東園始
末世履尚無於考更當訪而求之此特一家事耳何與
於重輕之數哉顧彫殘放失之餘猶令人撫卷興嗟不
能無憾於其子孫之不肖况於文獻有萬萬於此者乎
此予輯錄之志也
跋所書陸放翁詩
古稱賦詩非必命意攄詞自已出也若左氏所載可考
已要之宣志敘事如自已出者爲快深少喜誦放翁詩
臥病山堂適檢渭南集文學姚時望以此卷要予書懶
惰之餘因相與共誦之每一篇稱快即爲泚筆書之不
覺滿卷昔人云莊周齊物故與蝴蝶相化果然正不必
異同意見也
跋絶句詩選
右詩離爲四類曰暢快曰婉約曰風調曰壯浪本以聲
選也而主於唐其有音節近之者亦兼取焉而辭義則
斷自山林諸合作者不與焉雖謂詩之一節可也
跋所書陳虞山詩卷
虞山與深同以詩經舉於鄉御史江石虚先生爲考官
連名薦錄各刻經義爲程文故與虞山兄弟也及虞山
爲諫官深爲史官然彼此出入若相爲就避每以爲恨
既而深謫南劒北轉晉臬虞山亦自葛陽遷浙憲相值
公館爲之劇談兩晝夜平生出處學術之詳爲之一快
因出是卷遂有此作夫人之會合不在榮盛之時乃多
出於流落之後亦猶孳嗣每殀折於華年而連見於衰
遲之候人事可勝道耶秉燭記此於懷玉山房
再跋虞山卷
己丑臘朔予自葛陽乘微雨上懷玉昏黑始到張燈寫
此卷爲明日早行計耳予今年五十三矣歲暮險途精
力倦憊詩文字畫之間極爲潦草回想南都待榜三山
街大中橋與虞山把臂論文時何如也古人所以有老
大傷悲之歎與是夜雨聲潭潭迨曉不絶遂不能成行
空齋瀟灑頗有餘暇復書此爲跋尾夫得子有遲速會
合有蚤晩豈獨人事盡然哉雖隂晴有不可必天道每
如此彼役役於妄境倒顛故步者果何爲耶虞山其審
之當有以復我二日重題
跋家藏韓幹畫馬
右八馬深家太史公竹坡先生購得之以呈先大父筠
松翁翁目之曰八駿圖最所欣賞長兄友琴先生受而
藏之深兒時影略記其如此蓋吾邑一士夫家故物倉
卒流落後有題識甚富尚藏其家正德戊辰南歸明年
理先世舊物友琴先生持以見畀是時筠松府君即世
餘一紀矣相與捧泣裝爲横卷每以自隨因誦東坡所
題韓幹十四馬詩按圖而索正爲是作是殆韓畫也惜
自後涉而下亡其六焉庚辰之歲因有損脫付之重裝
而先兄友琴亦復小祥矣感悼之餘乃錄蘇文忠公詩
跋其後以示子孫夫法書名畫果入神妙猶爲無益於
世而巧偷豪奪胎禍以累德者不少君子之所爲殷鑒
也徒以是卷繫吾家世澤所以重者有不在區區藝能
之末亦復以示子孫是歲秋七月朔日
跋所贈沈子龍詩
子龍自爲諸生時予識於一見蓋不特以其文也頃年
果能脫穎名場鄉里頗以予爲知人予他無所長獨於
鑒識天下士歴歴有奇驗豈多言偶中重予不幸耶今
歲庚辰會試予爲鄉郡士預卜呼盧成梟擬招至成均
東署聽捷廿六日爲會吾門有廖生道南者遝至遂留
與會予心賞廖然私望尚在鄉邦也既張燈小燕賦聚
奎亭詩各持片紙觴翰雜飛以候漏下三十刻各心動
有從座逸去者予諦視子龍意度閒雅若不介懷方與
客圍碁決勝既乃出古琴爲鼓一弄行已而報至廖生
果以詩經魁天下吳君與成亦占前列吾邑李君廷鳳
繼之子龍氣益和周旋益整飭余心益重之乃送廖吳
去赴公事復呼酒與子龍飲劇談古人道德之高懿文
章之升降與吾鄉風俗之轉移不覺曙光已動候吏速
予晨班矣遂與之别士之出處固自有時一第豈足爲
子龍多哉因贈以詩
跋忠賢遺墨卷
右師山鄭先生遺令一首凡八十六言嗚呼其事至烈
矣裔孫暘間以寄示江東陸深既命其族人廉與僴裝
演成卷併附以余忠宣公手柬一通元史列傳二通吕
旭鄭忠歌詩二通篆其首曰忠賢遺墨按史師山先生
名玉字子美歙人隱居教授徵召不起忠宣公名闕字
廷心廬人進士及第守安慶官至行省參政二先生鄉
郡交好考之柬中語知爲莫逆也顧其死節適亦同時
遺令所題戊戌者實至正之十有八年也忠宣死於是
年之正月師山之死後六七月耳豈既聞忠宣盡節與
忠宣之妻耶卜氏實從以死而師山之妻亦自許不疑
豈觀感者有素與何其道之相似也居嘗無事友朋麗
澤豈惟相敬愛相激賞以流聲引譽於無窮至於變故
之來死生之大而所以相信者益深使後之人跡其故
而論之疑若素講而夙諾焉者何其至也嘅惟元氏以
材力興非有豐功厚澤殆其季政弛縱不綱偏愛國族
而中原仁義禮樂之懿素無躬履允蹈之實至於南士
尤肆觝排醖成禍敗漫不可措忠宣眷深責重守當盗
衝明大節於孤城俱碎之日心安義得於兹爲正而師
山徒以布袍巖棲之士遭逢用夏變夷之師雅持定志
從容自裁視軀命如捐弁髦可以爲難矣南士獨何負
於元哉予旣悼二先生之節而因以附著深慨云爾暘
字廷賓受遺令者忠之世嫡也嗚呼尚慎藏之哉
跋秋錦堂卷
菊備四時之氣根歸於冬茁於春苗於夏有華於秋是
故芬芳爛漫足歴晦朔春妍之花則不俟旬日老圃云
然君子聞之曰菊以秋芳畢俟時也學以壯行懋進德
也時足於是乎有守德足於是乎有爲吾友許君達夫
種菊數百當秋盛開錯色若織遂顔其所居曰秋錦堂
或謂達夫學而才屢北場屋以自况爾余曰有是哉淺
之乎知達夫矣
跋顧九和宫諭海棠詩
海棠花中絶品不見賞於名公如杜少陵至東坡定慧
院之賦而世知貴重物之遇不遇固如此哉此詩吾友
顧宫諭九和所作爲二守吳侯敬夫寫之便面詞翰深
有晉唐風韻敬夫吾鄉佳士博學清才遊南雍時嘗試
第一進士業爲後學法式而竟不得進士試天官復爲
第一釋褐遂階大夫再佐大郡聲名藉甚起是亦海棠
也九和此書其偶然耶抑有意耶或未可知而事之相
類固如此哉
跋墨竹
墨竹起於李夫人其法具於與可答東坡書世稱與可
爲竹聖豈虚語哉國朝來最擅名者金陵王孟端中書
婁江夏仲昭太常婁江出於金陵其後略變然瀟灑絶
俗中書爲多精神氣力太常亦自至到此册余北上時
茂勲所惠者凡八幅晴雪風雨老少濃淡各不同要之
爲學仲昭者
跋所書瞿甥學召詩卷
予汎錢塘行嚴衢間溪山佳勝入閩關尤奇絶不可名
狀抵劒坐臥在畫圖中官舍據山椒一望錯繡復有小
亭池供登臨之適公事簡稀幅巾竹杖又畫工不能盡
也憩小閣弄筆寫南來詩滿卷不及半以寄瞿甥學召
知予老懷若是
儼山集卷八十九
