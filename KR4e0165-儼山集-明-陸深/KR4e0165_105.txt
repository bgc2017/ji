儼山續集卷五
明陸深撰
七言律詩(五十三首)
遊儲芋西園池乘月夜汎
峯巒巖壑俯中流何處三山與十洲新雨不妨泥滑滑
好風先送水悠悠鷗無機事迎人下客有高懷盡日留
向晚星河迷上下笙歌燈火木蘭舟
縣衙隨班
幄殿高懸綘節朝龍紋浮動瑞烟飄地當東海開黃道
仗倚中天切紫霄花縣千城臨禹貢華封萬口祝唐堯
年時正憶臚傳裏玉筍金鋪具百僚
歲暮風雨中發藏書示楫子
歲寒風雨合江樓燈火樓頭數夕留新命誤蒙吾己老
舊書多在子湏收星辰萬里趣關塞環珮三朝侍冕旒
抱得寸心終許國未應猿鶴怨林邱
三日雨後登儼然亭
蕭蕭竹樹夾溪深一雨初晴長綠隂真意倘違空老大
野芳雖少亦山林好風似舊穿高榻流水如知繞素琴
東去大江知到海為誰烟浪送歸心
寄黃希武提學
憶昔長安夾道居玉堂黃閣晚來初槐隂滿院或共賦
藜火隔忩時校書歲月悠悠成浪迹烟波渺渺正愁予
聞君咫尺騎驄馬病卧扁舟限所如
夏日樓居
小樓長日轉朱炎糚褁殘書手自籖性癖真成文字蠧
官清擬辦水晶鹽白雲出岫來當戶綠樹搖風送入簾
却喜到門塵事少始知吏隱信能兼
火花次楊東濱韻
巧憑銖兩結根芽暗裏機關頃刻花風火陣中疑帶雨
樓臺影裏半為霞催開始信由人力搖落寧須待歲華
文菊瓶梨俱爛漫好開懷處是還家
南溪
四面谿山如畫裏扁舟南下更悠哉薰風五月常先到
梅花一枝偏早開茅作小齋俱背水月臨午夜獨登臺
朝宗萬派俱通海遥向鄱陽一脉來
九日山居客至以大風不遂登高因次李空同
集韻
澤國風濤鬱未開長緣病骨懶登臺無期遠客還能至
有幾重陽得再來黃菊自應籬下看清霜如為鏡中催
當年空負凌雲氣獨把茱萸首重回
春日齋居對雪
盡日風雲掃不開雪花如剪下高臺幾家菜麥春猶淺
何處漁樵晩正來去路欲迷南過鴈餘寒尚阻北枝梅
病來辭賦渾忘却慚愧梁園授簡才
病中簷外石榴花盛開
病卧高樓傷客心隔簾花發晝隂隂朱房宿露輝朝日
碧葉穿雲映遠岑大椀移栽今滿地茂陵回首欲霑襟
一枝為插如年少愁鬢天涯不上簪
雨中宴莊氏東園留題山亭
洞中山石俯波光忩外林花薦野芳況有管絃相映發
儘教風雨佐清狂虚疑四老烟霞地正是三江雲水鄉
我欲卜鄰酬望想自應團社寄篇章
二日過唐橋莊
畫船如鷁水雲遥閒過南溪五里橋行人渡口出復沒
急鳥沙頭鳴更搖相携看菊留茅舍獨往尋源隨海潮
無限高情付江路林梢落日見漁樵
秋懷
斜風細雨滿蕉忩蘆花蘋花繞大江潮上水痕魚六六
秋隨天遠鴈雙雙破除俗累還高卧韜卷談鋒願竪降
物色若教供指點青山合比鹿門龐
甲申元旦待漏入縣齋隨班
樓閣參差一水西攬衣猶自候朝雞葭灰巳應三陽轉
帝座遥瞻北斗低步入花封和雪動聲傳嵩祝倚雲齊
太平有象君王聖天保詩篇手自題
春晴登樓
新晴樓館拂雲開萬瓦含風接上台短晷漸隨陽漏長
長江元傍海開來雲山疊疊春千里世事悠悠日幾回
倚遍闌干思無限黃金誰築最高臺
鳳岡書屋為寧波朱允升賦
鳳凰岡下結幽居能讀先人萬卷書手種碧梧深雨露
誰題凡鳥到門閭楚狂空有歌相和阿閣曾傳事巳虚
見說上林工奏賦白頭未必老相如
六日始晴
春日常隂到人日今年人日隔宵晴雍熙有象回天地
鼓吹無能荅聖明江上舊便高枕卧花間新辦小車行
東風又動吳波綠流過閒居獨有情
有拳石類靈壁嵌谾可愛作盆池貯之庭中
湖上青山得共分映空搖漾綠生文下蟠或有蛟龍窟
高踞疑空虎豹羣雨後愛看封碧蘚月明如見吐游雲
九華雪浪留題品願附蒼蠅次第聞
送何鴈峯郡伯入覲
六龍天上中興年五馬雲間早著鞭臺閣九霄圖畫裏
衣冠萬國冕旒前淮南卧治須台鼎宣室論才促御筵
試向王正占緯候風雲日月滿堯天
登南廣福鐘樓
百尺闌干圍暮鐘江流曲曲卧真龍望窮南畝棲禾黍
天放西風吹菊松落日樓臺俱渺渺浮雲舟楫自重重
凌空為盡悲秋興一上高樓興轉濃
晦日出城送葬曺啓東憲副
入雲城堞俯危闌石磴沙隄路幾盤滿目山光無近遠
一番人事有悲歡聊生政可三杯酒進步何須百尺竿
細柳幽花倍惆悵東風漠漠釀春寒
秋日無聊偶然作
問余何事每悽然尺璧光隂閱歲年舊讀書今存蠧宂
新縫貂巳剰鶉懸常餘孤枕還鄉夢頻乞東家買藥錢
自信英雄須到骨業身隨處了塵緣
贈别尤宗陽還吳門
臨岐莫怪恨喑喑投贈天涯紙半函澤國鄉音三泖北
江湖夜雨一燈南浮蹤去住僧留偈世味寒温佛飽參
歸去若逢人問訊文章何用學春蠶
懷都下友人
梅蒸懸榻晝慵開徙倚階除破碧苔短夢空隨蝴蝶化
尺書頻問鯉魚來迷人芳草偏留雨極目浮雲忽送雷
千里相思多少恨驅除無計且㘅杯
喬白巖太宰家山留題在邇亭
晉陽文物上卿家小作江山殿歲華望到白巖明玉雪
(相去十餘里)由來綠野鎻烟霞雲窗覆奕傳仙譜石室藏書
帶相麻同是登臨還在邇遠尋何用訪丹砂
廿四日曉發平樂白巖追送山行數十里中途
微雨有贈
山中秋色半隂晴上相肩輿許並行别有歲年悲短髮
(與白巖别廿三年矣謂予如昨但髯髮有白者)老無文墨愧諸生細談舊事兼
新事遥聽松聲共水聲珍重桑榆最名勝龍光咫尺是
神京
書院池亭忽有玄鶴下集因養于庭
横空一鶴下危闌隱隱丹砂變羽翰疑是歸鴻須繫帛
莫將野鳥誤稱鸞青田到後雲天遠北海從來歲月寬
(白鶴千年復化玄)飲啄漸馴宜試舞客衣偏感化長安
東阿道中對雪
天為山行借雪看路隨天遠更漫漫詩成驢背偏如意
病後狐裘少耐寒授簡有才懷帝子折梅無使寄長安
惟餘一片郊原興白馬翩翩兔窟乾
和陳中川秋燕東關寺
太原城畔東關寺合讓元龍獨倚樓回首風烟成隔歲
當時遊賞正高秋黃花破帽寒猶戀紫塞浮雲晩更稠
今夜燈前聞古調三巴最苦若為酬
發平潭
流年如水客程遥又是王正第二朝關塞極天三晉國
風烟入望五雲霄名山有副藏遷史擊壤無功頌帝堯
千里不妨隨騕褭一枝終自負鷦鷯
送胡汝載丞武昌
詩律從來徹骨清哦松端不負兹行星辰南斗占郎位
江漢西來抱縣城鸚鵡洲邊芳草合鳳凰臺上遠山晴
春眀門外衝寒别欲折梅花重有情
蕭海釣文明先生挽詩
朝野名傳翰墨餘白頭空有讀殘書南荒秋早逢搖落
四海人多問起居塞下當年曾失馬釣絲終歲竟忘魚
八哀此日還成賦慚愧先生識面疎
連日遲李獻吉不至有作
幾日都門長者車風塵不見正愁予只今對面還千里
何處相思有尺書秋色天涯催客暮山光樓外為誰舒
空歌枤杜回長嘯終愧緇衣歎索居
西堂分韻得新字
帝里風光屬小春橋門高燕集嘉賓城臨北斗看山近
人愛斜陽送酒頻憶昔圖南同作客相逢回首各傷神
情深渾欲忘歸去怕見樓頭月色新
安鴻漸贈詩兼惠紅酒狐裘途中和答
恭承帝遣出詞林珍重高懷抵萬金醇酒巳從心醉後
綈袍何止故情深秦關日月時分照遼海風雲忽送隂
一路畫圖隨馬首據鞍聊得繼高吟
寄曺孚若
憐予獨住神仙府憶爾清齋御史臺月近上元如有喜
賦成郊祀愧無才香飄御輦和雲度寒勒宮花待日開
巳覺歡聲連萬國更瞻佳氣滿三台
送何文徵赴開州
江東文藻竟誰如新綰銅章左佩魚天上風雲元咫尺
兵前草木正蕭疎烟樓夜遶三刀夢露冕春行五馬車
便欲修成循吏傳即看名滿薦賢書
番陽察院課種竹
偶來種竹當公事此去成林知好看春雨龍孫過墻起
月明鳳羽滿谿寒恍疑臺殿臨淇水旋着闌干護石壇
欲報所思頻悵望自將顔色比琅玕
宿常山集真觀
病懷自愛尋山憩面面芙蓉映遠峯向晩樓臺棲宿霧
報晴鐘鼓動秋風千重地脉閩關北八月星槎浙水東
懷國望鄉俱不極一龕燈火翠微中
途中見縣僚迎春
綵幡銀勝颭微風塵影人聲蹴踏中殘歲雪消江柳外
一年春到海雲東文明有象占天運草野無才贊化工
須信烟波通雨露輕隂催煖護真龍
遊武夷
清遊妙得此山中一度來過一不同泉石烟霞時上下
隂陽昏曉自西東溪流九曲層層去雲鎻千峯面面通
向晩天風墮仙樂月明知是武夷宮
秋曉汎九曲
縹緲烟霞曙色分蓬壺玄圃只徒聞丹崖倒射潭心影
錦浪初生水底紋合有仙靈藏蛻骨寧無富貴等浮雲
擢歌九曲應誰和獨倚秋風弔二君
遊歸宗巖
異境靈源閟復開直從一水接三台閩山形槩何如此
朋輩登臨有幾回片石隕空風出洞孤松架壑晝聞雷
白雲巳滿層臺下雲裏更尋高處臺
次韻荅萬石梁大參
得陪騶從出城遊况愛烟嵐向晩收楊子何心能頌莾
仲宣無計且依劉林間鳥並鵑聲急雲裏江分燕尾流
酒量近來因病減令人苦憶醉鄉侯
長至班罷
歲晩滄江客未還履長冠冕尚隨班五更漏水浮銀箭
千里籓封傍雪山舊典歲修知國體孤臣身遠憶天顔
新陽一脉湏調護環珮歸來學閉關
出北郊候客因入金繩寺獨坐
初過城隂駟馬橋緣溪水竹正蕭蕭得閑豈恨流年晩
愛客渾忘去路遥風捲旆旌驅陸海天寒樓閣霽烟霄
南中景物長妍麗囊底無勞歎皂貂
病後閉關
萬里橋邊萬里身西風摵摵鬢毛新天應憐我長為客
事到求名始累人滿院蒼苔行省宅一川黃葉大江濱
少陵老去多秋興且傍雲山結四鄰
次韻酧衞&KR1591;川
蒹葭真倚玉為林虚負知音愧此心世路百年風浪迥
天涯雙鬢雪霜深依依别思俱通夢藹藹春雲欲化霖
抛却簿書山水裏停驂時得和齊吟
遊烏尤寺
插天一柱障東南高下僧房共佛龕巫峽地靈勞鎻鑰
峩眉天險隔烟嵐常驚虎豹蹲蒼莽疑有蛟龍起碧潭
為問魚蟲箋爾雅景純曾此事幽探
閶門登城晩眺
雉堞雲平臨北斗橋門流水接西湖綢繆巷落縈鐙火
輸轉東南鎻舳艫西子館前多半夏越王臺下有蘼蕪
晩烟生暈溪風靜欄檻千家入畫圖
京師寄姚玉厓
十度書來九不酬遥傳賓館是蘇州文章合動羣公賞
山水真當萬戶侯未見故知能薦馬但聞東道暫依劉
相思又上金臺路滿地西風吹暮愁
寄汪思雲
白玉堂深午漏遲黃山高處倍相思人於鶴背腰纏貫
心似蛛絲手論棋聽雨樓頭眠較穩望雲天際立多時
十年萬里常為别獨對金臺一賦詩
夀汪思雲六十
黃山六六歲華新綺席宏開送入珍手揮千金作義事
眼見四朝臨聖人尋盟愛結煙霞侶躭奕偏宜竹樹鄰
天上長生先註籙共君華髮守松筠
夀汪思雲室余孺人七十
越山高處入青雲仙里華堂啓夀尊日映萱庭花晩翠
風含椿樹露朝新筵開綠醑重茵席簾鎻斑衣五色文
從此耋齡垂慶節會看花誥玉樓春
儼山續集卷五
