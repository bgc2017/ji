儼山集卷七十七
明陸深撰
墓表
玉壺阡表
嗚呼是為吳封君之墓蓋衣冠塚云其仲子昂以山東
提刑按察副使奉命養太安人于家迨終事遂合而大
封焉太史氏表之曰天道於仁人之家深矣其始也必
有摧殘拂逆之施以寓夫遺碩存仁之意然後付之毓
賢啟祚之祥以收其繁衍食實之報或自一世二世十
世以至百世罔弗獲者蓋積之愈久則入之愈厚出之
愈遲則成之愈大若封君者可以觀已封君姓吳氏諱
寬以某年贈承德郎(闕)部主事以德稱太安人姓鄭氏
諱某以節稱按吳氏之先浙東人洪武初因江圮徙海
鹽之城東今為海鹽人曾祖諱添二曾祖妣沈氏祖諱
繼宗祖妣姚氏繼宗厭市喧又自城東徙邑之擊壤里
築室買田將以耕世其業考諱顯字必達號恬菴老人
行誼為鄉里所服以高年賜章服妣姚氏出平湖名族
寔生封君封君敦樸和厚未冠時遭家多故幹蠱甚力
以順適恬菴之志恬菴矜嚴少不當意即命杖杖而受
之怡然鄉人皆曰今之伯俞也待三弟務極友愛終身
無間言處内人以禮斬斬有法度其於宗黨也恪慎謙
和與物一無所競有犯之者既不與校終亦不復言人
故未嘗見其忿厲之色與叱咤之聲意淳如也年三十
有三病瘵卒寔成化乙未臘月七日壬午也太安人姓
鄭氏出平湖望族年十七歸封君為繼室二十八而孀
居即屏華茹淡躬勤紡績以節自苦手撫二孤命之耕
讀各理昂受學於雲谷朱先生之門至以吉貝三端為
束修蓋手所成布云逮昂起甲科馴致通顯自宜城新
建咸分俸為養太安人曰祿以養廉宜留為汝助也昂
既轉官留都乃來就養已自閩憲再遷魯臬陳情得請
始備榮養人以為太安人善教之報越明年考終享夀
七十有八寔嘉靖乙酉三月廿二日也封君初娶于馬
逾年卒子男二長昇娶(闕)世其家傳次即昂娶(闕)學行
貞懿為時名臣女一適平湖陸滔孫男六綬紱纓緒維
(闕)孫女五曾孫男十嗚呼古記稱仁孝必曰顔冉然顔
以殀終冉以疾惡疑於天道若難知者然德成名立萬
世如新死生修短之間此正天道之所以為大也初封
君病狀殆方書所謂傳尸癆者俗傳妨後故尤諱之必
燬遺乃已當時憲副君才二齡耳太安人每語之故憲
副君必號慟攀慕浹日不能休歲時饗祀則躃踊再三
曰昂無父之人也聞者莫不悲之及兹同壙鬱成嘉阡
人皆曰憲副君之知禮也深故特表之使樹之隧上以
告凡世之遭變思復者若此太安人遺行復書之碑隂
以代銘詩曰甲令凡節婦有終應得旌門太安人及格
五清先生劉公瑞自翰林來督學政風有司具上太安
人聞之曰守志撫孤婦之道也已被封典敢邀再命乎
命昂力辭之每歲時必帥二孤上鄭公之墓為置祭田
紡績之工至老不倦每歸寧舟行往返必以木綿車自
隨衣必澣濯破裂必為之補綴一布被五十年猶存每
舉以示孫曾曰此阿㜑嫁時物也姚孺人有幼女曰菊
英卒時囑之曰新婦母之太安人撫育如已出長嫁之
如禮叔母韓暴卒後具索然太安人即檢自製者終之
其仁孝若此又曰此吳氏之世澤也凡吳之後人宜世
世知之宜世世保之作玉壺表
晉國夫人院氏墓表
蓋聞聖人御寓睦九族以展親君子好逑歌小星而弘
化是以乾坤之位列則歲功順成綱常之分定而家邦
並理斯古今之通義也乃若發潜隠之德而光以上行
屬綜核之朝而名匪例及孝敬之風翕然存殁之榮有
耀則未有若夫人之盛者也夫人姓院氏太原忻州人
父文舉母某氏今晉王殿下之淑媛也德工言容恩寵
佐贊俱為宫壼冠以嘉靖十年辛夘六月十一日卒享
年四十有三由蓐子不舉故也是時王世嫡尚虚尤痛
惜之即馳傳上言于今上皇帝臣母妃彭以宗支事重
博選名德親以院氏屬之臣曰是可助内也宜蕃胤嗣
以延我統系臣頓首承命惟謹暨臣母妃之屬纊也又
以院氏屬之臣曰是真孝婦也宜請封號以勵其餘人
臣稽首受命惟泣身在煢疚蓋有待也今不幸故於孕育
臣上無以副母妃之遺言下無以顯侍承之潜德敢昧
死以聞事下禮部禮部尚書臣某等上言曰禮緣人情
例以起義徵之典故宜有以慰王者章再上皇帝若曰
孝敬之道大可贈為夫人嗚呼蓋特恩云前後無是也
自今觀之名器所以彰德也恩澤所以辨才也死生所
以定論也雖然必有遭焉非天子之聖何以舉格外之
典非賢王之仁何以隆逮下之恩非夫人之賢又何以
懋交孚之應嗚呼休哉夫人賦性恬静英姿婉娩自少
寡默弘治十年禮選入府迨長事王恭慎有度上奉母
妃益加勤畏妃甚賢之妃屬疾夫人入侍蚤暮不敢離
榻前序進湯藥王親嘗之夫人亦親嘗之由是孝誠感
格宫中之務悉倚辦焉夫人益修秪恪手製冠服親調
飲膳下至茶果藥餌之類無一不致誠潔恒兢兢然而
外政了無干預人尤難之仙遊之日府中宫中無老無
少無賢無不肖無不&KR1077;嘘流涕以為夫人之惠未究於
世也弔者祭者持紙錢者以手加額者相屬於道而王
亦益悲思之嗚呼兹夫人之賢也而亦夫人之遭也可
無憾矣深昨備員晉臬有學政嘗以六月十有八日隨
三司後入賀殿下千秋之夀具見品儀則篚筐織纊之
文組繡鞶織之麗充庭耀目有指者曰是院夫人之勤
也相與稱歎既得罪去再至而夫人玄堂之期告矣嗚
呼悲夫既而左長史馬君朋奉狀來請文其實以備閫
範使後有考焉故特為之以侈皇上睦族之化以彰賢
王懷賢之德併以慰夫人之靈於不朽云
東石毛府君墓表
嗚呼我皇明之文盛矣徧海㝢皆知誦經摛文以起家
科第為賢父兄以是教其子弟子弟以是事其父兄匪
是則為愚為不肖為弱不能振其宗蓋自窮鄉下邑已
然而兩浙為盛浙之東寧紹為盛紹之餘姚為又盛彬
彬乎蓋十室而五六矣雖然顯揚經濟之志或不能勝
其富貴利達之心蓋又不獨一郡邑已然也予頃觀察
兩浙渡姚江得一人焉曰東石毛本之是已其子復成
進士名而東石即謝世復宴瓊林後二十日自京邸聞
訃蓋公不欲食其報於子而復為顯揚之圖者伊始况
具有經濟才如復者乎蓋其為學為訓已盡出風氣之
外顧非豪傑士哉予為題其墓曰餘姚毛府君云府君
諱明本之其字也别號東石學士大夫又推尊之曰東
石先生善有子也東石自幼力學甫成人即遭存守翁
之喪事母鮑孺人奉大母徐曲有禮愛諸叔少孤捐私
匳創田宅完然居之又撫諸弟以成立辛苦支吾遂廢
舉子學築室東石之麓鑿池養魚引水澆花自適也大
意教其子以明體適用不屑為世俗之學暇則觴咏為
樂復領鄉薦作詩示之其佳句曰開軒慕三益閉戶尋
九思辛夘秋忽不喜飲酒復私憂之作迎醫侍養計不
欲赴會試東石微知之復作詩示之曰孟子非大儒三
遷成底事復不敢留乃諭之曰人之生世有子為不死
有文為不朽汝能登第我即死必有海内能文之士表
我我可託之不朽矣汝勉之復奉遺言走東海以請兹
豈非豪傑士哉東石配貞懿孺人鮑先三十年卒子二
長即復娶錢氏次師繼室錢出娶陳氏女二樂安王燫
匡山羅袍其壻也孫十曰五采曰五美曰五英曰五倫
曰五善曰(闕)壬辰之冬合于貞懿而封焉墓在湖杭
渡山之隂予為論次其世而詳書其系以告後之人
金齒何氏墓表
予讀詩至瓜瓞作而歎曰古人之仁也何其明於本也
及讀世本史記諸書作而歎曰古人之義也何其嚴於
辨也夫不辨則不類不知所本則易於忘是生人之道
幾乎熄矣生人之初原於一人所居不過一方暨其末
也漸繁而漸遠又其别族變姓授氏錫爵已不能守宗
統之舊况於遷避流播之勢百出而無窮是故不特至
於途之人而已也金齒何生偉來遊太學卒業歸以先
世狀請表於墓予蓋重其知禮焉按何氏本出浙之烏
程國初編戎金齒故金齒有何氏諱迪字惟吉者寔何
氏始遷之祖有令德以書數稱配石氏繼沈氏生一子
諱滿字公退繼戎籍忠謹號稱長者配陶氏生三子曰
勝宗曰敬宗曰德宗勝宗字用光復以能書用於有司
多託於酒以自適配劉氏敬宗字用恭以孝友稱於鄉
配胡氏德宗字用本有膂力多巧思時金齒初設學用
本為諸生尋以養母歸與其配錢氏力豐其家而金齒
之何始大矣勝宗有子曰仲瑛敬宗有子曰璟德宗有
子曰瓛仲瑛輸粟拜官璟亦嘗為諸生瓛勤敏剛果益
充其家而行義亦益大偉其長子也偉舉雲貴庚午鄉
試勵行而績文何之後揚將於是乎在偉嘗請間泣而
告曰偉也幼先世之遺行美矣而不及知知矣不及詳
竊聞之先祖妣錢與伯祖妣劉孀居時與胡孺人同爨
處者餘三十載更相敦睦終始無間言三大母繼没又
十餘載以食指衆而析析焉而意未嘗不合也然得之
曾大母陶清範慈教為多云嗚呼此何氏之祥也自古
家國之所為隆替者其始也未有不由於女德其終也
未有不成於子孫其積累之難也動以世計其傾墜之
易也或以旦旬達於天下一也偉乎尚勉之哉使歸而
刻諸石以示永永
儼山集卷七十七
