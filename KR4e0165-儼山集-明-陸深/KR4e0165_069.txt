儼山集卷六十九
明陸深撰
墓誌銘八
勅封太安人趙氏墓誌銘
唐母趙太安人考終於上海之里第時嘉靖丁酉十一
月廿有三日上距正統丁夘閏七月廿有三日享年九
十有一江西提學副使錦之母也太安人以副使君貴
受勅蓋刑部郎中時推恩云副使君太安人季子也諸
子惟副使君侍斂含棺衾咸躬親惟謹人以為副使君
寔亢唐宗而太安人成副使君之賢寔有功於唐卒食
其報天道何如也深之女弟歸副使君逮事太安人習
聞太安人之風久中書舍人&KR2219;與共事館閣每泣向深
曰太母之歿非舅孰宜銘且父命也今葬有期乃奉副
使君所自為狀以請至勤深不容辭按狀安人之父曰
趙怡閒翁母潘氏皆儒家世居上海之南浦怡閒翁開
門授徒以師道尊一鄉無子晚舉安人與潘孺人鍾愛
之安人自幼陶染詩禮動合經訓不但工女紅已也既
笄歸封刑部郎中質菴府君以慈惠温淑稱府君前室
有子曰銳曰銑側室子曰鎰及二女安人子之逾於已
子皆成美才子若女亦德之如所生質菴府君事封衢
州知府容軒府君甚孝安人每先意承之奉養備至容
軒翁春秋高遘疾危甚醫禱弗效質菴偕安人不離在
右疾既革乃跪泣榻前翁舉手撫之曰汝夫婦孝誠篤
至願生子孫如是如是時安人適娠復向安人語之曰
吾此去當懇諸冥官乞一賢子畀汝逾月而副使果生
質菴好客賓朋常滿座講經考史鳴琴賦詩日以為樂
鮮入内室故内政悉安人主之媵妾童僕上下罔不得
其歡心平生不好積聚恒曰積財乃積惡耳故自日用
外輒以施人貧乏來告者必委曲賙貸之雖給者負者
相繼咸弗較曰彼不得已固當聞有建橋梁甃道路者
輒傾囊助之弗靳蓋其性然也弘治乙夘副使舉鄉試
明年登進士第安人自家以五經漢唐諸書寄京邸囑
之曰汝少年登科聞見未廣公餘宜從事於此為報效
之地母徒從朋儕日遊燕為也出知東明復以脯醢葅
鮓遺之曰以此佐汝滋味汝第飲官中水可也既為給
事中安人色喜曰此官必廉能得之已而為逆閹仇䧟
去判深州或來慰之則又曰士大夫當保名節官資去
來寄寓等爾正德壬申質菴棄世副使以刑部員外郎
守制還既禫除欲乞侍養安人微知之遂命長子錞赴
銓錞時盛文名乃授浙江布政司都事援例歸養安人
曰汝兄歸汝宜行以報國也始還朝遂轉郎中丙子奉
勅審錄湖廣竣事多平反冤獄安人復喜曰刑官當如
是尋遷江西按察司副使提督學校俄為逆籓詿誤罷
歸安人曰是非命耶時安人年七十餘矣日惟焚香瀹
茗集諸孫婦女講說閨房儀範或談善惡報應之事以
自娛至於服飾華麗不好也居常布素至浣濯不忍棄
間見侈麗輒戒之曰人當積福苟暴殄天物有神罰矣
字紙偶墮地者亟俯拾水火之曰此聖人所製寧可汚
賤耶其謹厚仁敬多類此年過八十猶聰明不衰惟齒
則盡脱予女弟躬視諸饌咸手成淖糜每為陸氏婦加
一飱又數年得痺疾歲輒發發輒殆副使君延致名醫
時以善藥扶養元氣少愈嗣後每月發治如前久之迺
月三四發即治不復效矣遂不復起而始終可無憾也
惟安人毓德於豐亨之世言歸於閥閱之家安享富盛
逾九望百而子孫滿前金紫在側歲時稱觴為夀則手
撫曾玄常百十人翟冠霞帔高堂中坐望之如神人而
懿德仁風内外人飲之不能盡大江以南賢母未之或先
也其子女盈十半出安人長銳工部司務取山氏次銑
娶杜氏次鎰娶陸氏錞即都事娶余氏俱先卒錦娶陸氏
封恭人千戶李棨士族周遲顧源清盛珊陳熊其婿也孫
男十六人長斆次徽次徹次文太學生次微亦俱先卒
次攷太學生次即&KR2219;中書舍人内閣誥勅房辦事次稷
鄉貢進士次致次敔亦卒次敏又次交燮斕贇衮皆太
學生孫女十四曾孫男二十五人玄孫十人深與憲副
有兄弟之誼視母猶母也顧旅食京華徒以空文為役
嗚呼尚忍言哉葬之日卜以己亥歲之仲冬三日啟刑
部府君之壙而封焉銘曰
厥家之興緣起以婦惟子之賢寔視其母孰克兼之世
則鮮有嗟嗟安人取之左右人亦有言惟德不朽關雎
閟宫風猷迺久嗟嗟安人式啟唐胄既惠既慈亦創亦
守鸞封自天翬翟在首百歲何遲同穴惟友慶澤之餘
以豐厥後太史銘之泉深土厚
黃良式妻陳氏權厝誌銘
太學生黃標之妻陳氏賢而客死死又無年三男二
女纍纍然逆旅也標將扶櫬歸攢而問銘於予標予
姊子也自幼從予問學人稱曰陸家宅相予愛之往歲
戊子予赴内召㩦家入都時標亦以家從梅淑人甚愛
憐陳氏婦數稱其賢嘗謂予黃氏甥落落有竒氣輒不
便委曲而陳氏婦低昂應之為能成吾黃氏姑之志也予
在成均淑人多病陳氏婦數來視如所生然既予南遷
黃甥陳婦復跋涉從之去國丁酉歲予召自蜀籓明年
標自故鄉來卒業太學陳氏婦再從之行又明年乃以
疾卒於崇文門東之寓舍年三十有九實嘉靖己亥十
有八年四月晦日也予方自扈從還揮涕哭之曰天乎
天乎何奪吾甥之賢婦之遽也標為書三千餘言以狀
其遺行予屢讀之不能終一篇乃撮其大者以叙之叙
曰陳婦諱香父金邑庠生母沈氏嘉定東鄉之采桃港
北人也黃陳皆蘇故大家相距百餘里竹泉先生為標
擇配凡閱數十家閱陳女賢好以龜卜于家祠龜不焞
而兆兆又吉遂納幣焉會標出繼大宗事所後母俞孺
人竹泉則相之成婚及期父母醮之曰兩姑之間難為
婦兒勉之逮事俞孺人極其誠敬時俞孺人寡居齋蔬
灰心歸依釋教常悶悶既而憮然曰早知有新婦若是
安用自苦為壬午歲竹泉先生暨吾姊孺人卲大母孺
人俞孺人相繼四喪家蠱紛紛起陳婦贊標内外事帖
然時病痘而産理家務無少懈迨己丑歸自京師每慰
標曰此行甚勞畏而君之志識殊進矣標首肯再四壬
辰六月以母沈孺人搆病急拏小舟江行中暑幾危坐
是遂病會重入都而醫藥不能效矣既屬纊猶以好言
慰標曰兒女事有君在當再世為夫婦矣標發其行篋
才有故衣三襲遂用以斂而標哭之極其哀云標又哭
向予曰吾婦貞淑勤儉出自天性其初入予室也妯娌
姑姊妹或相陵侮受之若騃既就枕簀間簌簌有淚聲
疑而問之輒對曰偶然念吾父母耳標少躁急當事有
動聲色者略不校徐俟氣平曰君怒解耶若此數數標
每愧而改焉標事夜坐臨文讀書或處分人事每至宵
分必以女工佐之未嘗先寢有時親友紛集或客從遠
來琴奕觴詠連留浹旬日從中治具甚辦親疎等數秩
如至撫兒女必加嚴標少假借之乃曰惜兒害兒也一
錢尺帛必留俟標用嘗曰婦人私蓄即皆夫財耳出入
之際人亦能挾之吾斷不為也會歲歉適場禾被毁家
繁食指不給乃日織布一疋晨令市米又不給至稱貸
又不給或盡脫簮珥標念之後豐稔償以數十金又不
願為粉飾費曰是可買田宅遺諸兒也嗣後服用皆淡
素有一青布幃施卧榻不易者十九年其賢多此類予
益不忍聞遽視標曰止止長子光次炎次熒女二人乃
為之銘銘曰
孰啟之賢而弗永其年孰傳若賢汝夫則然子以母賢
而嗣息緜緜身後身前定者彼天聊用掘泉盍虚左以
遲兮歸全
廣濟教諭周先生配朱孺人墓誌銘
孺人姓朱氏諱某湖廣廣濟教諭南池周先生之配太
醫院冠帶醫士同之母長洲耆儒東山先生之長女也
東山翁以師道重吳中故孺人通孝經小學大義攻女
紅復攻筆札能楷書翁鍾愛之自諸生中識南池曰是
可妻也既歸南池南池為郡弟子員每試必在首選文
章名籍籍起時世家大族争禮致為塾師歲留客館時
訥菴府君盧孺人具慶在堂每去輒囑之曰吾父吾母
得卿侍頗勝吾養也辛酉秋鄉試下第歸盧孺人遘疾
南池亦因以疾孺人竭力醫禱會盧孺人卒喪葬事殷
家遂中落然事訥菴公甘脆未嘗不具優游以至七十
有六乃終人以為難云南池凡八舉於鄉至己丑始以
貢選於廷授開化縣學訓導孺人從之九載叙陞廣濟
教諭在廣濟遂以疾挾幼子囿東歸至小姑山卒寔嘉
靖戊戌之十一月十七日也距其所生成化丁酉之五
月十五日年六十有二云子男三長即同娶盛氏繼徐
氏以精通醫術選視慈慶宫官匠次册吳學生娶陳氏
次即囿贅胡氏女二吕恩葛藟其壻也孫男四爻乂學
覺孫女二卜以嘉靖己亥十月初六日葬于胡搭村祖
塋之次予比還朝善病數飲同藥德之同固文雅往來
久始知其學有所自而孺人之賢可書者又每若此遂
按給事顧君狀而銘之銘曰
其生也五湖之隂其沒也九江之潯天一毓靈與大化
兮浮沈賢婦慈母尚有光于古今
碧溪先生孫公墓誌銘
公諱鵷字朝序號碧溪姓孫氏孫之上世蓋在前宋靖
紹之間來遷上海黃浦之南因姓其地至今曰孫家灣
云高祖諱昌高祖妣王氏曾祖諱善曾祖妣唐氏祖諱
怡字某别號節軒賓州學正祖妣張氏考諱寅别號愛
溪義授散官妣張氏生二子長鶚字朝立號黃溪仕為
刑部司務卒於官次即公也初愛溪府君之才兩子而
愛之也以宦業付黃溪以家業付碧溪故各有立而上
海之孫氏益以大黃溪領鄉薦公每周旋兩都間會愛
溪府君病風公侍疾特敬謹疾尋愈既卒哀禮兼至迎
張孺人于新居孝養具備孺人卒公哭之哀曰昔我迎
母圖報也苟私所遺為利也悉以供窆葬之費黃溪之
柩至自北都公號涕奔迎尤竭心力嘉靖壬午子繼祿
領鄉薦捷至公喜且泣曰吾自辛亥之歲受誣鄉惡幾
不能家明年妻亡旋已無室吾兒才八齡耳與兄妹零
丁㩦負人所不堪姑忍死植立課之讀書僅僅足自慰
辛巳之歲長子繼爵又折吾門書香無復望矣兒幸成
名豈天之報我耶乃撿括租利一切蠲之每事愈從寬
簡鄉人以為惠既乃築室當市區規制楚楚有祠有堂
有樓有寢悉比於禮義徐内翰少湖有文記之别築涵
虚亭于宅西吟嘯觴詠時閱古書其中儼然身在圖畫
居嘗誨繼祿等曰族人體異而派同者也臧獲分殊而
理一者也天若玉汝于成當立義戶以覆宗黨使無頼
者均有所庇築義塜以掩胔骼使無後者得有所歸此
吾志也汝等識之繼祿奉斯言以請銘于深深聞而歎
曰此盛德事嗚呼如公之志安得盡白於天下也深少
與黃溪先生同學為進士業或時宿食其家公必從旁
具殽羞撰筆硯咸精潔有條緒每戲作長者語慰之曰
此今日之佳子弟乃異日之賢父兄也顧黃溪相與一
笑公亦鼓掌若和答然宛宛如昨日事而遽銘公之墓
耶黃溪之葬深實銘之數載間人事果何如也公年僅
五十有五以丙申八月九日生以庚寅八月十日卒兹
卜以癸巳某月某日葬于薔薇涇祖塋之穆以合于張
孺人之藏張出舊族孺人有賢行繼配許氏能相子男
五長繼爵縣學生配朱氏俱蚤世次即繼祿有文行名
將起甲科娶胡氏張出次繼孝聘喬氏次繼儉聘陳氏
又次繼英許出孫女二惟公孝弟天厚綜理才周善能
以不足累致有餘故其起弊興衰之業視人人特易至
於安恬好禮不嗜勢利與人交克已而信議論無阿有
不合理者輒面折之尤人人所難云嗚呼如公之才安
得盡用於天下也宜銘銘曰
既起其家亦成其子前千百年曰此嗣美後千百年自
此而始吁嗟碧溪不朽在此
唐母梅孺人墓誌銘
予友思巖唐君世明既卒之十有八年其配梅孺人卒
孺人予室淑人之女兄也吾海邑唐以顯達梅以故舊
兩家並著姓而先世又同鄰閈烏溪之上督府都事桂
巖公為仲子擇配以告于都憲簡菴公公喜曰此殆天
合也孺人既歸思巖君君讀書好義有直聲學進士業
成累舉京闈不第寔孺人以勤儉孝敬佐之一族稱賢
然不能有娠屢為思巖置妾媵以好言温色御之竟亦
不育遂無子以承宗為之子孺人中歲病乳癰久之甚
苦承宗畢力醫治之少愈復作作復愈戊戌歲疾作如
初承宗忽夢具禮服走京師向予拜乞文字傴僂望見
予館几上樹金書牌額作闕字醒而怪之曰此何祥也
疑之而孺人竟以八月七日終于病癰及承宗緘書問
銘適予上疏乞歸田蒙上勉留詣闕謝唐生絳從旁道
其詳如此絳承宗之母弟也予始發書歎曰此豈有默
定者耶孺人諱某考悅清先生諱元妣張氏孺人少負
淑質事父母昆弟克盡其道歸于唐迨事都憲公公清
白歴四朝無厚遺都事公宦遊南都尤為淡泊孺人安
之惟蚤莫勤勞以取給奉姑余孺人于家更為委曲余
孺人素羸疾湯藥飲食不敢輒委諸人人會都事公訃
自南都還孺人相思巖力營祭葬居常治家咸井井如
禮賓客姻親無少失門戶日以豐潤既孀居恒處一室
以節自苦疾既革亟呼承宗語之曰兒固唐氏一脉吾
育之胎孩中黽勉作人毋墜祖業吾無子而有子矣此
汝父之心也言訖而逝上距所生成化癸巳之正月十
日享年六十有六云一子即承宗為邑庠生文翰方有
聲娶倪氏孫男三杜槐桂孫女三長適陸文禧餘未行
兹卜以某年某月某日啟思巖之葬而合焉為之銘銘
曰
夀不以年嗣不以身傳同歸及泉而世乃並賢藏焉息
焉於萬斯年
儼山集卷六十九
