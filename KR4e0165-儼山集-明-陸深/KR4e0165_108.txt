儼山續集卷八
明陸深撰
序(八首)
贈楊司封仲玉序
我朝兩都並建士大夫宦歴同謂之天子禁近之臣自
北乞南者著例輙聽其去非獨以便臣下之情亦以養
廉静之操也自南入北者必以薦拔遷擢論不得自乞
其法意微矣楊先生仲玉以桐鄉令五月調開化三年
政成入為刑部主事閱三月以養母便乞南改吏部主
事去子方卧疾于家聞而慕之及起告來先生之子兵
科給事中士宜以行卷請敘先生之行也予不及送願
有言焉及讀少宗伯東江顧先生所贈序稱楊氏之先
世積善于已獲報于天故先生兄弟父子之間科第人
物聫美並秀為一時郡邑冠昭乎天人之際可以勸矣
予何加焉惟昔往歲以使事過三衢方是時先生令開
化適羣盜發饒信間而開化當盜衝先生亟請城焉既
得命親閱版築屹然保障而開化可守矣嚴村者開化
之間道也先生眎其地曰僻而捷請守焉上官不以為
然賊竟由嚴村口入賊既入開化間先生據城不暇寢
食者凡六旬獨以恩信招集勇敢殺賊甚衆及上首級
歎曰殺人以成功名吾不忍也卒為有力者冐去以得
賞賊既退殺掠慘酷居民凋耗上官欲按舊籍定賦先
生曰亡者民也存者籍也亡者實存者虚以虚存徵實
役其何以堪吾不忍為之遂躬歴鄉鄙閱實口數以新
籍從事余採諸道路之言如此復訪諸士大夫皆然予
竊識之今得牽聫書諸簡末使後有考焉先生蓋勇於
為善而獨廉静於進取者耶楊氏之獲於天者宜益厚
矣則是行也果不足以盡先生而足以為先生賀先生
之兄伯玉憲副與予為忘年交憲副公直諫不喜人諛
佞年未及而身先退廉静之操尤為卓立夫屈伸進退
之間君子所以與道消息者也余無似不足以與於此
士宜幸有以質之
縣侯張八峯考滿序
嘉靖癸卯八峯先生令上海之三年今上皇帝中興之
二十有二年也仰惟皇上深仁厚澤浸漬海隅而綜核
之法精我侯以宏材碩學輔理赤縣而循良之政舉蓋
千載一時也侯舉戊戍進士有聲當道者器之試令於
海海東南壯縣素號難治侯之令海也先德教而後政
刑敦本實而汰浮冗嘗有言曰使吾有赫赫之名吾寧
徐徐之為愈也使吾為快心之舉吾寧遜志之為務也
是故一年而道行二年而信孚三年而化成海之為海
亦既改觀矣今獻績于朝當為治平第一侯自此升矣
夫君子學成而仕患無其時時矣患無其遇遇矣患為
他奪而業之不能竟也我侯身際聖明道合當軸而又
實以三年之俸歷志遂而業成上獲而下得可不謂千
載一時也哉卜日戒行邑之士大夫相與餞之江上有
為達才之論者曰侯豈百里所能淹哉司封駁持諫諍
以左右天子發舒輔相之業吾海上固桐鄉也有為留
行之計者曰天下一縣之積也使侯之道行必有轉移
感應之機風動阿衡猶運掌也兩者不能决以諗于深
深曰皆是也凡人之情有愛之者則不忍其去有望之
者則不願其留雖然大小則有間矣與其私於一方孰
若公於天下八峯其行哉昔王文正公子明宋之賢相
其送薛簡肅之為轉運也曰東南民力竭矣薛公一奉
其言為世名臣竊意當時文正深居廟堂之中未必親
覽東南之實且真仁之朝宋事將非矣顧宰相一言雖
百世猶頌之惟我聖祖肇基淮甸皇上龍飛江漢東南
氣勢豈前代所敢望哉况今天下一統幅員萬里又無
燕雲興靈之役中外臣工注意根本之地者謨謀迭出
海實東南之一邑固在袵席之上矣但今日之事則我
侯之所身親目擊者也侯亦有意於文正之言否耶今
制凡考滿自外入者先上其事於考功考功殿最之乃
上其事於朝天子親殿最之其高等則有錫宴賜勑之
典或有面對輪召之舉侯時在列倘以東南民力聞於
上事有所濟則回天沃日之功又當出王文正之右矣
是誠千載一時也侯唯唯相與載拜而别御醫顧君定
芳輩前趨以告諸士大夫曰古者行必有贈禮也斯可
以為八峯贈矣請書于簡
鯉庭雙夀序
嘉靖甲申歲秋九月未盡一日董徵君三岡翁初度辰
也實開六袠配孺人氏宋同焉翁孺人有德德翁與孺
人者咸以雙夀夀翁初翁屢舉子輙不育昨歲始得男
男甚偉長必後董人尤以為仁者之報進士董君羽用
既祝焉曰是宜稱鯉庭雙夀庶以彰天之報仁人乃手
書翁之懿行足以祈天永命者百十以告于儼山人陸
深曰翁子儀之伯父也子儀猶之子也知子儀者伯父
深矣伯父母之夀故子儀之慶尤深焉夫可慶者夀可
傳者文可文者情文以彰夀夀以徵德德以永世於有
道者望也此子儀之情也敢請予發書不敢當者久之
子儀之請至再而益勤因念今世號稱巨族世家者為
不少矣而詩禮甲科之盛則吾郡聞焉吾郡詩禮甲科
之家為不少矣而父子兄弟之盛則董氏擅焉乃若出
處之皆賢繼承之不替則尤盛於董氏予初登朝從廷
尉中岡公郡伯宜菴公之後而太守守菴公實有京闈
同年之好已復連婣曩歲拜太夫人於里第時與三岡
翁游處信宿醇然君子儒也方時年甚強氣甚壯偉貌
而玉晳真貴介公子也退乎其容縟乎其禮度謙謙乎
不示人以城府則名門之令器也聽其議論辯而理考
其踐履密而誠觀其運用出而不窮蓋練達經綸才也
游心物外不以世慮紛擾茂林修竹之間杖屨往來却
而望之又神仙流也予敬且慕焉頻年以來德義益聞
惠澤益廣充養益邃而春秋益以高矣承事諸兄間藹
然孝友之光為世矜式天眷明德俾有賢嗣翁殆今之
仁人耶傳曰仁者夀夫仁道之難也久矣千載一人若
猶接踵况於並世而雙一家所萃饗偕老之福如翁如
孺人者是又國家禎瑞之符而非董氏一門之慶雖羽
用愛深情至恐亦未得專而慶之也自是而夀愈升則
慶愈大慶愈大則傳愈永傳愈永則德愈深而風愈遠
古人所謂不朽者蓋若是深知翁故史官也庸書以俟
并以復羽用云翁名懷字世德御史介軒公之季子别
號三岡人稱之曰三岡翁亦夀也
夀沈西津方伯六十序
大方伯西津先生沈公既致蜀政歸歸數年年始登六
十今嘉靖辛卯六月九日實惟初度之辰僉謂公官至
二品矣用之尚未盡其才或者天將益之以算乎深曰
何但已也聖明圖治惟才是求惟求老成是事天子且
用公於六十外益之以算者庸知非所以盡其才乎僉
又曰然是宜賀且祝也相率先期登堂舉禮請詞為侑
沈氏之良有雲谿先生者明於大道善為盈虚之詞曰
榮名外也神明内也外益形内益生外厚矣而生無益
者有之未有趨於外而中之有也其惟核之存乎其惟
兌之塞乎惟聰之黜而明且闇乎以無為為為乎吾家
弟之所知也是故抗志物表獨超大原雖涉世多虞而
險夷欣戚之境藐焉不一槩於中是夀徵也有百戶侯
昌甫者志於大業善為康濟之詞曰文經武底治之道
也禮禁法防理之制也故變化消息與天地俱大人思
以一身易天下故曰安我所以亨天下也存我所以厚
蒼生也仁夀之效成而吾且與共其不朽吾家兄之所
辦也是故敭歴中外卓有政績居常未忍忘世於凡國
家理亂之原聞焉必議議焉必詳精神意氣之駿發日
盛而月新是夀徵也於是進士存肅捧觴趨而前曰二
父之言良是夫修身以至於永命為邦而迄於治安此
豈常人所能哉吾叔父實兼有焉雖然古君子之道放
之則運六合而有餘歛之則藏一身於無迹此豈有二
致哉吾叔父豈有聞焉顧吾叔父廉直自信動與時忤
耳順云及冢器尤虚天道於仁人何如也方今天子神
聖斷然為威福之主清問明揚使是非忠佞大白於天
下以究中和位育之化吾叔父葆真延祥誕毓多男以
衍螽斯瓜瓞之風存肅忝以詩書承公後歲歲當率宗
人如此一觴此存肅之志亦存肅之所為祝也光生以
為何如深聞之曰懿哉雲谿之言淵乎有兄道焉戶侯
之言秩乎有弟道焉進士之言藹乎有子道焉是可以
訓矣深少而鄙公有五年之長竊幸同朝猶兄弟也膏
馥所溉亦既多矣使公之道行與公之身夀方且恃以
為重寧非慰且願哉自惟沈陸世居海上百年以來迭
相婚婣先世長老皆淳檏和厚故多夀考至於今未衰
也又幸從公以科第起其家益有榮光焉一脉之承傳
又寧無望於公哉公將邁期耋閱歲寒巋然松栢之韻
使宗黨婣戚永有矜式庶幾人以道尊年以人夀此又
深之祝也是故特書為序以張之鄉邦且使兩家子弟
共聞焉世敦之抑世守之固有出於言語文辭之外者
不知公以為何如也
海國留春卷後序
右海國留春之詩凡若干首弁以海國留春之序一首
此鄭侯啓範自上海令赴召起而上海士大夫所為作
也蓋以留侯侯不可留遂以思侯云侯莆田名家弱冠
舉進士負竒傑之才博學而明於理令上海滿三年矣
惠政焯焯以百十計最其大者右文興學稽古䘏民有
丕變焉海環地六百里齒聚而易爭故好訟海地之所
産利薄而費穰故吝財訟之至也至於忘曲直而擾公
私吝之至也至於逋賦貢而喜怨誹二者海之難理也
甚矣自侯之來百事改觀固未嘗遣一介行境内又未
嘗輕取一介於人人故海之民甚安之其去也海之民
甚思之夫海之民能思之未必能言之海士大夫能言
之未必能傳之故彙而帙之并以贈侯將使天下後世
知侯者衆也衆謂深宜序其後深辱侯知且舊顧不文
未必能傳侯乃為之序曰環數百里而為縣壯縣也以
進士令壯縣擇而使之也進士令壯縣舉矣才也舉壯
縣滿三年得召才之著也召去且將為給事中為侍御
史當其才也夫縣令給事御史極内外之選也雖然縣
令給事御史品皆在第七自進士為之皆初階也自此
以往陟臺省與國政充其才也雖然其事則皆縣令之
事也縣令之事吏戶禮兵刑工古之六官也故縣令才
也然後為才給事才御史故初之難者縣令也上海視
他壯縣尤稱繁鉅侯舉之已無難矣而况于其他乎自
此而陟臺省聞國政特出其餘耳深病且老矣願拭目
以觀侯之進且以永海國之思也若侯之留於海者衆
矣故序
鄉同年會序
弘治辛酉南畿錄士凡百三十有五人正德丁丑之春
三月二十有四日會于京師與者凡二十六人越七日
再會前此甲戍之春嘗會矣凡四十九人至是則會愈
數人愈寡而情愈親嗟乎士方年壯志銳輙欲盡攬天
下之材傑而交之然嘗患乎不專及夫歴閱久而事變
更升沉散聚槩於中然常患乎不樂暢湮鬱之情以聫
渙散之勢是則兹會之意也朋友之道其來久矣惟近
世同年之交同升而臣有兄弟之義同師而出有几席
之親是故疏而密遠而近間有不識面目一問姓名而
情好已敦雖其子子孫孫猶將世世講之矣况於地鄰
人接生長千里之内為鄉同年者哉是則兹會之不容
以已也雖然情必附義私不勝公此古之道也諸君子
知所以會者乎以同年之好也亦知所以為同年者乎
國家設科以待天下之士固將以同文求之夫文同則
道同求同則進同然而出處顯晦中外遠近大小蚤暮
勢有不能盡同而同力同心以報國致志無乎不同者
是則兹會之光也深不敏敢以為諸同年告與會之士
某授某官行也因以為贈
歸田錄序
歸田錄者沙邑陳公詩一編也公在英宗之朝仕為河
南布政都事公既歸老之言也其後人錄之以昭公之
志公卒之餘三十年其孫璵始由閩省檄貢在今天子
之庭既留南雍又二年始歌鹿鳴於應天又二年始出
錄俾同年友陸深咏歌之既又屬以序頃嘗奉君語間
及先公嘗婉辭以避或中語則輟察其意蓋悼公之不
得志又重慮聞者之未悉也乃盡扣之曰先公士乎曰
士也治經讀史負不羣之志操筆摛文時軰退服曰先
公仕乎曰仕也廉明有識長於治治但以氣岸自高不
知為小官也以是為當道者弗容然窘孽百至竟亦莫
能加民譽日增焉曰先公歸乎曰歸也有田數畝以給
食課童婢以足衣讀書賦詩以終日英氣壯志常發於
酒酣耳熱之後深之得於公孫者如此及讀公是詩果
樸素英發古之風節人也徐考所至皆不稱公公有經
史胡為八舉皆北公有才政胡為官不再遷是豈皆遇
也乎由今觀之則天之報公也不必於其身將隆其後
靳於一時者流於百世高階通顯有與公同時者今其
鄉鄰子弟有不能舉其名尋其門戶亦就凋廢公雖一
命之士去於世也遠矣天下之士識與不識咸樂繹公
之美讀是錄也皆知於今有公也進而與公之孫交也
皆知公之有後也於公孰賢哉公諱某忠肅公之後璵
字良玉積學富文將盡發公之藏者是為序
夀唐母張孺人六十序
唐母張孺人以辛丑生今歲再行辛丑花甲重周而始
開七袠古稱中夀是已十月十有二日為初度之辰兩
族子姪暨郡邑婣婭相率登堂為夀而以侑觴之辭屬
予惟吾郡士族多舊家而張唐尤顯城東三節之門尚
書南山公擅焉孺人其女孫也唐氏居金匯者世世以
積善稱郎中西園公復以甲科起其家孺人其冢婦也
予陸氏亦望松郡忝列朝紳適從尚書郎中公後且敬
且慕辱兩家皆不予鄙子楫遂娶孺人之季女有婣好
焉故知孺人為詳復念竹溪君游締之雅故敬孺人為
最蓋有年矣予適蒙恩歸休楫時以廕卒業太學侍予
南還數請於予曰唐自西園公違世家遂中落頼我竹
溪公以詩禮纘家聲以勤儉保家業彬彬然日益昌大
孺人内贊之力居多兒將以此為祝予曰是婦道之常
爾未足為孺人夀也楫曰再自竹溪公違世家日益凋
頼我孺人周旋百蠱訓迪嗣子以有聲太學唐祚之衍
未艾兒將以此為祝予曰是母道之常爾未足為孺人
夀也惟孺人之大節在造唐其足以格天也必矣兹當
食報之秋吾知天之所以夀孺人也必矣孺人惟一子
自治方其早失怙也孺人憂其無以立夙夜訓誨身兼
師保今自治之學有成矣氣體充裕矣當俾西園公為
有孫竹溪君為有子而自治將多男則含飴錫類其所
造唐者比於安國運豈出忠臣良將之下哉今兹稱夀
正祝頌之始耳兒軰觴酒豆肉足為賢母榮哉於是楫
跽而前曰是兒之所欲言而未能者也請書為賀遂書
儼山續集卷八
