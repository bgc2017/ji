儼山續集卷四
明陸深撰
七言律詩(五十二首)
春分日大風
九十日春分一半四千里路長風沙寒衣欲變難為客
曉夢無憑數到家關塞每憐新過鴈山城深護未開花
向陽賸有閒庭院滿意東來吹帳紗
大風
昨夜雨沙今大風美人高閣怨飛蓬柳條萬結渾欲斷
梨花一株容易空豈是宋都過退鷁亦愁鄉信阻歸鴻
江南茅屋吾所愛莫教吹捲瀼西東
早朝
聖人勤政百工良鐘鼓聲嚴夜未央仗馬但聞嘶落月
朝鴉不見帶朝陽班成鴛鷺當堯陛影動雲霞護舜裳
緩步歸來綸閣静尚添官燭校文章
出北城與嚴唯中倪本端同行
天門積雨洗炎蒸日射西山紫翠層白髮先朝老供奉
青衫騎馬向諸陵幸陪鴛侣時相並欲挽龍髯却未能
流水稻田城北路去來吾記昔年曾
題函谷草堂為許廷綸
表裏河山故國西昔人曾費一丸泥逃秦客去雞猶唱
擬杜詩成手自題天際浮雲横紫邏夜忩燃火照青藜
臥龍未許終藏雨指點南陽是隔谿
對月
庭樹扶疎月轉隂烟銷畫燭候虫吟隔簾秋色三千里
伴影離人一片心門寂紅顔頻對鏡帳寒清夢尚揮金
去年燕趙今吳楚指點明年意更深
送黃子和主事赴揚州鈔關
潮弄船聲發建康計程明日到維揚官橋夜鎻初來客
輦道春摇故國楊傍斗五雲常捧日横空一劒獨飛霜
政成不隔來年路儒雅風流日繞腸
秦淮漁笛
桃花新水滿江流一棹波連白鷺洲網趁夕陽魚在柳
酒隨村店蟻初篘高懷閒弄江梅曉古調遥翻嶰竹秋
幾度曲終潮正落有人指點說東遊
題陶雲湖墨花水仙
淡妝高韻北風寒傍水猶宜月下看神女誤遺金約指
良工新製水晶盤綠羅帶引風初定碧玉璫含露未乾
細檢畫圖知苦意春光不愛染雲巒
子殤後一首
小巷深深日似年柴門寂寂掩風烟一川花柳春無賴
三五嬋娟夜可憐狼籍頭顱多殢酒飄摇魂夢但高眠
少年事業真堪笑囊有殘詩近百篇
苦寒歸心愈切次胡可泉韻
囊無楊震四知金手種桓温柳十尋殘菊傲霜如戀客
棲鴉帶日自投林間來曝背猶堪獻驚起衝寒苦未禁
夢繞故園春事裏烟波門巷落花深
晩泊
風濤滿目月黃昏晩泊澄湖獨樹村漁艇隔溪常宿火
茅茨臨水半開門夢從五夜多逢赦(古詩罪人多夢赦)人過中年
易感恩聖主如天司節候陽和須向歲寒論
閏月廿七日雨雹圓如龍眼書異
亂颭明珠玉不如兒童驚喜走階除拾來顆顆圓相並
望裏星星濕有餘造物自應工變化隂陽誰為管盈虚
為農復恐傷農事細檢春秋起例書
丹陽孫思和東遊每當山水勝處輒繪為圖冬
夕過儼山示我光福一段賦此
看君畫裏汛扁舟今夕披圖數勝遊水面青峯七十二
山腰黃橘幾千頭帆開遠影江湖闊天接中流日月浮
試問虎溪橋外水為誰烟浪下蘇州
次韻白鴈二首
秋傳孤鴈過瀟湘人在高樓望故鄉顔色總疑新變態
羽毛錯認舊隨行關山雪後寒無影禾黍風前夜有霜
贏得光輝照塵世久從靈沼近文王
來從星漢下瀟湘糚點楓林入醉鄉錦字傳情通萬里
銀筝移柱送斜行溶溶月色憐孤影渺渺歸心滯晩霜
堪歎楊雄頭盡白惟將羽獵奏君王
度太行而西多土壠層複風物都澹泊自沁北
行谿山間始見梨花道傍雜卉紅紫斑斑時四
月二日也慨然有懷京國舊游
一路尋春何處尋山中春色夏初臨依微楊柳風無力
惆悵梨花月有隂陶宂尚存三代制耦耕應抱古人心
舊游忽憶憐芳事雲路西南隔上林
夜集夏桂洲宅送崔後渠
無限高懷付酒邊燭花如為吐紅蓮雨餘殘暑消簾幕
月轉微風裊篆烟東閣大開留别客玳筵高啟列羣仙
不知今夕為何夕疑在珠林玉樹前
和荅胡汝載
瓊林珠閣不勝寒慚負時趨白玉闌獨抱琴書躭寂寞
誰從花竹問平安沈腰己瘦頻移帶潘鬢新添欲滿冠
相對長安同作客椷詩特地勸加餐
和張甬川臥月書懷
可憐三五月嬋娟度榻穿幃攪客眠只照長安情不極
共看千里意俱懸金波欲動江湖迥銀漢斜流殿閣邊
萬戶千門深夜裏清輝應為搗衣偏
謁曹九峯先生墓
清才巨筆更逍遥白玉樓成赴紫霄池上夢驚生碧草
碑前人到奠芳椒隂森氣候還松蓋摇落年華但柳條
多少漢朝金紫貴將軍只數霍驃姚
自天姥望天台
何處天台有石橋行人指點碧雲霄劉郎欲度何由得
隱士難迥枉見招齋磬出林春漏永征旗繞澗暖烟銷
仙凡咫尺空惆悵馬首東來客路遥
兩宿僧房病後身高情聊與白雲親青山似畫閒門少
紅日如輪世路新吳楚地連多客戶瀟湘天遠有騷人
南中歲晩饒風雨愛聽鐘聲報四鄰
雪後入禁中供事
瑶翻層雪護黃金天上清寒分外深山遶帝京開玉障
氣凝宫柳長瓊林鳳凰池畔風先合鳷鵲樓頭月有隂
雲物不須書異瑞秪占三白慰民心
郊壇演樂
金湧隄沙接鳳城西山晴雪照人明闤扉出郭依黃道
臺殿凌空鎻太清陽氣正凝南至日禮官頻展奉常牲
聖人制作親遭際身到鈞天聽九成
禁中齋夜
寂寂齋心夜氣濃玉河西下鳳樓東忽驚凡骨留天上
賴有仙僚共雪中蓮漏暗通風力勁𤨏窗斜映月痕空
大烹本為牛羊薦鼎鼐調和愧未工
臘日嚴寒新製狐裘服之
六十一回經歲寒狐裘初試向長安南人不識千金價
北地尤珍一腋看白盗己非前轍遠紫貂雖好策勲難
衰慵尚戀君恩重辦得朝趨候夜闌
丁丑除夕
門掩虚堂畫燭輝隔宵先自理朝衣冰霜遠道臨青鬢
星斗中天護紫微豈有㳙埃報知己且將身世付忘機
物情自與流年換今昨無勞論是非
别李時元下第
吳山蒼蒼共燈火潞河悠悠即去途乍可後期還磊落
莫因遠適悲江湖晴風浪摇四月麥宿雨帆輕十幅蒲
南國詩成須早寄風塵清夢客樓孤
和易欽之遊廣恩寺
春日忻逢水西寺入門無數香烟凝鄉園千里遠作客
塵土十年終愧僧風光每向閒邊見山色試憑高處登
未問西來栢子樹可憐清沼玉壷冰
視牲
向晩郊壇第幾巡願儲精意奉明禋去來路熟渾忘遠
西北山多欲礙春終見牛羊歌帝右未因鼷鼠變齋晨
東風又遍天街草御輦須憐碧玉茵
右廂齋居
槐影參差月滿空橋門雲館鎻重重齋心自覺春宵永
瘦骨偏承夜氣濃北斗旌旗驚閃爍南郊圭璧奠從容
相如最有凌雲筆恨殺文章草漢封
送陸良弼調楚雄
長沙才調賈生同古郡滇省楚更雄萬里驛程山共水
五更心事雨兼風極知駿骨臺堪築未為齊門瑟轉工
交契十年情不盡長安幾度别離中
分題燈下細書壽副憲盧師召乃翁
青藜火底坐揮毫猶有蠅頭滿薛濤似與黃庭傳妙訣
還將白練寫風騷懷人詩就石湖曉寄子書成劒閣高
見說方瞳今己碧更從天際送鴻毛
清明日半軒前丁香盛開偶題
小院迴廊曲曲深為誰頻結雨中心東風吹到第幾信
節序俄驚百五臨簇簇紫茸如可嚥蕭蕭華髮豈勝簪
故園買去開還早相伴溪梅水竹林
歸途再同林介立經行蓮塘
楊柳芙蕖一徑長未秋先己動新凉塵心到此消應盡
暇日來多儘不妨空翠拂衣山有氣柔芳過雨水俱香
千尋萬雉金湯地信有人開吏隱堂
送林以吉提學
泥封芝檢下青冥帝輔皇畿重典刑秋滿大江雙畫楫
風隨驄馬幾長亭滿蹊桃李含時雨到處篇章發地靈
更向斗南占氣象雲開五色見文星
食菱
一曲菱歌江上秋畫船歸近望江樓北來物色渾如玉
南望鄉關第幾州風味疑從仙掌墮水芳曾傍錦雲浮
歲寒獨枉佳人惠消得相如一片愁
食酥疊前韻
瓊花凝露拂高秋玳瑁筵前十二樓軟滑不須論北塞
温柔元自出南州夜寒錦帳笙歌細春煖金尊琥珀浮
慚愧清寒玉堂客得聞風味破新愁
謝顧未齋惠連實疊前韻
長卿病肺幾經秋藥餌頻須正倚樓忽枉新篇題玉井
渾如高誼借荆州細傾圓實珠璣亂尚帶清香玉露浮
見說功多心獨苦采蓮歌罷使人愁
疊韻荅柴德美黃門
藻思芙蓉露下秋遠過王粲賦登樓時焚左掖三千疏
曾定山東一百州獨客琴書殘臘盡中天臺殿瑞烟浮
夕陽無限憑高興興汝同懷北顧愁
和俞國昌食鱸再疊秋字
鱸魚誰送海門秋遠客思歸正倚樓張翰因風辭洛下
東坡乘月向黃州鱠成飛雪銀絲細目斷烟波釣艇浮
賸有詩筒報知己且憑斗酒慰羈愁
戊戌元旦早朝
曉日曈曨映彩霞先春欲綻上林花侯藩接履朝元旦
聖主垂衣御正衙楓陛天高嚴虎豹繡旗寒襲偃龍蛇
九重禮樂登三代四海車書正一家
早朝
宫井疎鐘曙色催五雲百和繞蓬萊優游萬國龍顔動
森列千官雉扇開寳鼎赤墀籠曉日玉音丹陛隠春雷
城鴉高拂扶桑景白玉橋頭侍從回
初試羊㲨予有一端藏笥中者十年兹教内館
始製為衣以禦北風感而有作
蕭颯頭顱感是非半生何敢愛輕肥相將歲晩看新製
指點年華亦故衣北郭嚴凝隨瘦馬西州辛苦到殘機
病來却恐渾憔悴且試休文舊帶圍
和宫端後渠玉亭賞蓮之作
玉亭清切五雲邊盆沼誰移玉井蓮來賞正逢初過雨
倚看須著半含烟何妨絶代稱君子准擬前身是水仙
四十年來同榜客一尊相屬醉花前
疊韻荅嚴介谿賞蓮
紅衣翠蓋玉闌邊一曲新凉聞采蓮芳潤似擎金掌露
清芬疑惹御爐烟主人元是瀛洲客勝賞真成陸地仙别
後難忘定何處一樓風雨五更前
恭謁顯陵二首
曈曨曙色映祥雲臺殿巖巒錦繡紋春氣正濃連王氣
人文逾朗應乾文水知宗海千川合脉是真龍五嶽分
願獻周原瓜瓞頌萬年長擁聖明君
龍蟠鳳翥有餘竒聖教皇情無盡時華表欲棲千載鶴
靈風常滿萬年枝橋山弓劍瞻雲閟寢殿衣冠展月儀
地接三都(中都祖陵南都孝陵北都七陵)元咫尺天開一統正雍熙
中秋月下懷高進之
浦溆虚堂欲暮秋故人青眼夜深留微風明滅漁舟火
四壁淒清戌角樓身世渾疑非幻境心期千載有神遊
庭前忽報中秋月踏碎花隂未肯休
送方矯亭赴南祠部
詞人南國古來多乂渡秋江渺渺波兩地客懷俱復爾
十年心契奈愁何鳥啼畫省常封印簾捲鍾山且對歌
後夜黃金臺上路鴈書頻望下星河
昨弘治辛酉南畿秋試獲識吳江錢廷輔廷佐
兄弟若聮珠駢璧文采映射心竊賞之既别去
無從晤言時時往來於懷今嘉靖丁亥夏廷佐
以扁舟訪予江村始知廷輔方應郡貢去而廷
佐先領正德己卯鄉薦矣轉盻三朝垂三十載
而予亦老矣為之感歎次韵奉荅
秋風一曲伯牙琴曾和鳴臯鶴在隂别後相思多夢寐
重逢今日是山林大鵬萬里須搏海駿馬高臺為築金
見說松陵富酧唱直從皮陸到如今(今吳江即古之松陵)
儼山續集卷四
