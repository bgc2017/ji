儼山集卷八十三
明陸深撰
誄辭
愚菴李府君誄
府君蜀内江梧溪李氏諱吉安字邦瑞仕至華陽王教
授年八十解教授歸梧溪居溪餘二年以弘治壬戌九
月晦日考終正寢州閭悲思朝野弔唁山川失色天日
改觀嗚呼悲哉府君幼懷淑慎長益明哲有蓉有守乃
武乃文抗師赤縣規輔親藩立訓作則流風餘韻靡得
而間然者矣遡厥華胄蓋自吉遷逮于皇朝世有聞人
故兵科左給事中諱蕃之子今太子太保工部尚書兼
都御史充嗣之父也初仁廟登極給事公自漢中訓導
上端本策十有六篇驛召見即拜兵科所言皆國家大
計剴切咸可施行具在國史尚書廵撫江南列職三事
適皇帝繼統首伸大義八事開列禆贊元化功在社稷
孫謀祖武父作子述抑亦有濟美者矣深故史官槩于
聞見况且密邇嘉定母族寓焉憶在童稚講說府君之
教訓嫓美蘇湖餘波所漸私淑有年兼以末路綴于尚
書公之後私藉帡幪大獲知遇夫息隂者顧木愛屋者
及烏矧夫府君之德履不朽可圖敢闕其文哉乃造誄
曰
於穆府君派姓自李粤有玄聖稱柱下史帝胄既降夷
于編里有鬱奮迹徙自吉水龍市載西内江梧溪瞿塘
地軸峨嵋天齊禎秀攸蓄俾也可稽蜀富文藻上當星
奎皇明御宇慶雲甘雨大科徵才以還隆古李氏鼎興
青紫俯取起家師儒陶鑄鼓舞逮于兵科漢中弦歌脱
穎奏書謂臣匪多十有六策帝曰汝嘉宜侍禁近徵起
傳車董生不錄賈傅痛哭魚水之投豈曰夢卜篤生府
君如玉斯璞如材楩楠萌于大谷至性夙成孝友鍾情
烝嘗既主慈顔獨承邈哉堂構遹嗣家聲詩書文藝疾
世無名賓興屢起卒升胄子科盈斯行學優而仕嘉定
惟南在海之涘既樹既柔生徒嶷嶷往與明揚陟傅華
陽主驕法棄罔念作狂有搖内閫亦效䦧墻府君束濕
既革既張明明祖訓縟禮大分有干者誅治遠自近至
恩無親孰曰敢愠深惟誨言追事懲忿既復既同府君
效忠日月云蝕君子之功無行不信有感斯通蓍龜傅
保式哉惟公有孤在疚負荷以手左之右之式先式後
養正以蒙可大可久危疑豁開茅土是有府君勤止倦
而還事挽留莫回祖餞成市兩疏贈金穆生設醴圖書
在行箕裘有子惟時弘才翰林秋臺垂翄州郡風操獨
裁府君色笑喜聞屢來台鼎之勣淵源始開大業有述
將食其實朱顔素領金相玉質湯湯浯溪杲杲愛日形
以外休心以内逸僉曰景賢於萬斯年如何不弔委蜕
而仙風木遺恨山水餘妍景藏聲逹生直歸全嗚呼哀
哉父子之間君臣之際授受之微進退之制緣禮則裕
得正斯斃豈惟哀榮且以厲世國乏典刑士喪法程孰
行不式孰涕不零東吳南楚尸像勒銘服有心喪囊有
廢經嗟予小子職在太史述德累行遑敢舍是生世何
遲聞風乃起緬託旒旂爰述兹誄嗚呼哀哉
哀辭
陳翁哀辭
廣陵陳翁宗瑞卒之及朞楊君鏞其異姓姪行也悲哀
思慕間走四方求文士悼之君子曰於是乎可以觀德
矣世有歿也有子弗父有孫弗祖弗可期也陳翁獨能
感及異姓之戚其於德可知已用終楊君之志作哀辭
曰
施殫君之系兮爰得氏於有虞㳙流之殿胄兮世弗靳
於賢儒漢曲逆寔蕃兮魏之琳與唐伯玉翳廣陵之一
派兮審未遠其裔屬誕毓靈於夫君兮𦕈千里之黃鵠
宇魁傑以跅弛兮慕陶猗之所處遵海濱以養晦兮挾
高貲而樂與端軌轍於室堂兮固閭廬之式也鼓螽斯
以振振兮亦好還之極也惟惠澤之未究兮心惄焉其
憂隠乃命女讓兮賑積倉於饑魯女諫暨女詳兮纉箕
裘乎女父孫曰鎮兮曰銓博敏古以征前衆紛若兮承
命合黽勉兮勵旃或侯封或幹蠱兮或頡頏於泮宫業
雖殊而志一兮咸副望於有終君懽欣而遂適兮弛負
擔於山之麓製綸巾被氅衣兮邀佺期而侶綺甪奈義
和之逸駕兮歲冉冉其在辰穴青山以窆璧兮如可贖
兮百身輯素履於兹生兮夫豈惟今之鮮伍思顔色於
彷彿兮涕浪浪以如縷誶曰已矣山空兮來悲風青猿
嘯兮丹楓日黯黯兮雲濃思夫君兮傷余衷感舊事兮
紀公趺贔屭兮碑豐窿揮淚眼兮將終思夫君兮首如
蓬𦕈杖屨兮將安從睇蘭桂兮森叢叢徵厚報兮蒼空
思夫君兮鞠躬
祭文
祭桴兒文
正德十六年歲次辛巳臘月辛夘日陸子自京師歸桴
兒櫬前日甲申葬我太史公遂舉而祔之殤位乃抆泣
為文祭之曰嗚呼予年三十有八得抱此兒一何遲也
汝才七齡棄予而殀又何早也汝之同胞兄弟姊妺凡
十三人是何多也今所存者一弟一姊抑又何寡也嗚
呼汝父汝母以此之故衰老侵尋使汝有靈尚何心也
往歲來京翩翩丰儀過客愛賞玉樹瓊枝何生之竒也
屢牽我衣勸我東歸謂兒孟浪斯言有違今乃歸矣何
昨之非也今舉汝櫬以從汝祖早識孝敬斯曰得所汝
復何苦也嗚呼
祭鄭可齋處士文
嗚呼可齋其可復起耶可齋之鄭寔出師山代不乏賢
作郡喬木至我可齋尤稱雅默克踵世範遠近推服少
事客游不妄交際而獨與予傾蓋相契予亦寡儔歡洽
無幾獨視可齋猶芝蘭玉樹也既而可齋以耿介受侮
予為白之而可齋之德予也獨深此亦義所不容已也
正德辛巳予還讀禮煢煢哀疚而可齋遠過慰藉矜恤
家居十載不煩屢訪每一聚首輒連旬日藹然骨肉之
誼也嘉靖戊子赴召北上明年遂自講筵左遷南劍可
齋遠自海上操舟送之自吴歴越不啻千里南抵閩關
繾綣難别每當祥風麗日之辰丹崖碧潭之上尊酒短
篇未嘗不與可齋共之也是歲予遷晉臬明年遄歸是
時可齋且病矣猶買舟騎驢訪余海上是豈世情交合
者耶既予入蜀萬里間關猶能聞問迨予再上玉堂而
可齋之疾不可起矣嗚呼哀哉感念今昔惟餘涕淚再
越歲年未酬掛劍嗚呼哀哉遺孤單弱庇護未加盟社
猶存尚念世好耶予且視二孤猶子若孫也忍忘吾可
齋耶忍忘吾可齋耶嗚呼九原有靈可齋其歆予之言
否耶尚饗
祭少師大學士邃菴楊公文
惟公一代偉人四朝元老出入將相丞疑師保蓋天之
生我公也固將以為世道計若乃公之所享實盛衰升
降之幾胡蓋棺之已定猶未辯乎是非嗚呼哀哉盛德
大業完器兼資謀斷並出公實多竒故渾厚宏博所以
養天下之元氣而變通神化足以繫斯世之安危豈道
大者難容而忠誠或以兆疑嗚呼哀哉本朝學術孰使
之昌前輩相業誰云最良昔三楊之藻潤共建績於渡
江逮李薛之醇正式以增復辟之光何我公之博逹兼
數公之所長嗚呼哀哉人亦有言萬里長城五百之運
賢聖合并縱后皇之孕育固不知幾年而後成儻求才
於夢卜亦將合千萬人以為英公今已矣百口難名九
京可作執鞭為榮此舉一世之所同悲而尤門生故吏
之至情也深早承陶冶遠大是期動輒得罪徒負教知
定芳晩登公門特荷恩慈幸託公之末照每相顧以得
師忽山川之還氣指天日以何私當輀車之在駕奠一
觴而陳詞嗚呼哀哉淚止於斯
祭少保吏部尚書白巖喬公文
惟公具經世才實天下士功施社稷名垂太史公孤卿
佐臺省部寺進退出處俱關國是文章翰墨六經諸子
人所難兼公則具美四海起居九重毗倚蒼生注懷詎
曰不起嗚呼哀哉深託交道誼屬公忘年一别十載相
見懽然公方謝政予乃謫遷慰之累牘贈以長篇約我
南下追隨莫前予方北征聞公棄捐百身奚贖有淚如
泉世道之慟豈曰惓憐嗚呼哀哉門墻如昨子孫有託
絮酒炙雞公如可作尚饗
祭張都諫外母文
於惟夫人出自名族皇皇大參中饋是瀆宦轍東西鳳
凰相逐居常應變一一可錄偕遊成均捐珮遺友策名
夏臺冰蘖助守出鎮大藩不變所有晩歸于田翟冠在
首歲臨己巳倉卒變起都城皇皇士女四徙屹然安居
誓以生死曰此君夫去將安止大參既逝門雀可羅強
奴滑幹所存幾何獨撫二女甘此機梭辛苦門戶心畫
手摩大參鮮後丘隴何主烝嘗四時涕泗如雨博選于
宗義成恩煦絶者復續以光遺譜殷勤相攸爰得佳壻
東海之子柱史之弟出司諫垣入讀中秘迎養于家甘
旨終世嗚呼哀哉惟我夫人世之碩師國之忠臣今不
可作哀我比鄰江風海月想見精神合葬有日柳轊于
征赫赫黃門纍纍扶行生有淑德歿宜有榮蒼天之報
終焉乃平深等涕雖有從足不能舉酒絮于尊殽&KR0008;于
俎千里臨風舉目凄楚洋洋如在鑒此心膂尚饗
祭封君誠齋崔公文
維公維海宿望商顔高風清時人瑞聖世伏龍脱穎藝
苑飛聲黌宫仕親民社志抗哦松不大厥施以成其子
華國有文直筆在史為天下師遂掌邦禮鸞封鳳誥公
竟不俟嗚呼哀哉深慕荆有日許劍未酬遽聞訃告悵
望十洲天風海濤若助隠憂尚有恩波永賁林丘嗚呼
人生所貴者夀公夀絶倫望百逾九埃溘塵寰與化為
友芳靈洋洋歆此絮酒嗚呼哀哉尚饗
祭閣老石齋楊公文
惟公兩朝師傅一代忠賢身騎箕斗氣作山川深禮闈
門生最辱知憐相從館閣餘二十年白頭萬里謬寄旬
宣過公鄉縣桑梓依然感念今昔有淚如泉嗚呼哀哉
萬世在後萬世在前誰為此謀悠悠蒼天嗚呼哀哉尚
饗
儼山集卷八十三
