儼山集卷九十八
明陸深撰
書
京中家書二十三首
周郁卿來嘗為致力置在高選知之知之昨有書附王
世美家人行日下要遣一二人回具細報恐皆先此紙
到也吾兒三場卷近稍稍出示館閣名公無不推賞已
令錄出細閱却有說理不透遣詞欠圓處秋涼得暇一
一批抹去要知時格泛濫殊不及前輩之精約也吾兒
感傷之餘須留意保養雖是讀書作文功夫忌過苦杜
元凱所謂優柔厭飫孟子勿忘勿助之間當熟玩味之
交游一節尤宜慎擇前示雖出於人言要處要處汝早
晩奉母多方寬諭慰解與汝姊共慫恿之作北來計此
自有深意餘須忍事養心七月十六日
聞得造牌樓一事出自當道意思亦是相愛相厚知感
知感但吾平生不喜作此等華耀事况無相應地方若
立在西街却犯白虎太盛且逼近約齋先生家無甚意
思吾欲造在浦東祖宅却稱四柱可與三叔四叔等酌
量必在街上益慶橋南有地步否棠姪回再作計較家
中事體緩急宜作急報來七日
汝母病餘汝宜勸慰我心亦欲一回南部闕亦可得但
朝廷聖明不敢言私近日品論廷臣各加優劣說如今
翰林都無人只陸深舉動好將來可以入閣且遲些遲
些前在山陵亦說陸深只是戇直天語如此聞之感懼
感懼汝不可多對人言未齋八月廿一日到任知之
昨廿九日得唐阿舅家人寄至書是五月廿五日發行
是日温託齋尚書改禮部代未齋詹事府到任赴公宴
晩回始得黃標處人寄七月中書併知一甥亦殀此間
廿六日庶女亦驚風而亡一時氣數如此無可奈何見
汝母子書中皆無悲哀過傷之情吾心亦泰然為慰此
等修短事在天地間自有一定之命吾人惟有修德以
應之古人云祈天永命是學問最難事吾兒勉之勉之
可向汝姐夫婦說可戒暴怒積隂隲利心放寬些以為
後嗣計至嘱至囑崔縣丞昨來見亦多言汝力學向上
勉之勉之朝廷恩典九月廿一日頒詔吾兒須來承受
要收束行裝别報九月初二日
昨日小倪滕六寄書同到即復得張蕃喜音為之豁然
計新生孫正及滿月想汝母子當具湯餅享客此亦人
間第一等樂事也乳名吾為命之曰聞喜予聞而喜也
况是唐時進士宴名亦以此䜟之推命章文排筭甚宜
養云是日主坐長生聞吾兒面生紅瘡此是心火過勞
傷肺金所致於後嗣難育之象此等調攝自養當寬所
謂寬者非弛縱頽靡之謂也凡事即從容順應要令無
迫促急躁意思便是此盡性至命之事到此方是學問
今日張文光亦到相見得書知汝行誼寡過足慰晚景
但風俗日壊海濱尤甚吾兒宜力行古道可也九月七
日
明堂禮已成文武官表慶大宴於華盖殿廿二日五更
入朝得旨免賀遂領燕今早謝恩還禮部送到廷試錄
即附莫主事回吾兒可分送尊長處初未能多陸續印
還可遍致也適又聞族中可笑事吾兒不必過為疑慮
亮青天可恃也陸棠二十日早下灣有備細書計與此
先後到也新孫滿月想吉康獨此意懸懸耳廿五日早
扈駕上陵還期不出月也百凡事宜包荒含忍是非言
語不必計較俟便再書九月廿三日
廿四雞初鳴即撰進太祖高后樂章六成入東閣候至
申時御殿下勑畢抵家已張燈矣連日夜身心寢食俱
不得遂六七十老人恐難堪吾家族中復有幸災樂禍
之心正所謂内迫外迫人生處此何樂耶唐&KR2219;甥到相
見未及細敘略道吾兒行誼亦加贊歎世道如此正要
吾人力挽回之齊家治國是一理只須順應切不可多
疑過慮致生疾病不得為仁孝也慎之慎之作惡降殃
天道不爽不願家門有此也奈何奈何冬至詔下恩典
吾兒作行計宜豫宜豫十月廿五日
吾兒論吾轉官事此自有定命斷非人謀可與也望人
薦引防人擠排此等意念一毫不可留置胷中便成妬
忌種子也吾一生官資十餘轉皆未嘗有所擇今官清
燕可以省事可以養生亦可以寡過吾未厭也知之知
之十月
處族之道當以孝弟為本而其尊敬當施之賢者至於
任用必量其才力過則有悔而恩義於是不終矣吾家
諸姪中惟標模可託可教外族惟黃標可與議論此外
非老耄所知也吾兒要須泛愛親仁始得
十六日有寄與陳岳糧長書十八夜宿翰林院之後堂
奚學山家人書亦到知汝母康健并孫兒易長心甚慰
悦中間所論遷轉事汝父一生不甚計較惟聽命而已
别有詳悉報汝今早入朝頒詔仰賴天地祖宗三代俱
蒙恩贈清卿學士叨冒逾分三十年來辛勤願望於此
足矣但願吾兒立志勵行為好人以全門祚傳之子孫
吾更有何事耶恩廕想待東宫册立吾兒可得也目下
須積學俟時治家睦族以慰予南望之思欲令一二人
回自作細報知之知之冬至晚燈下
吾兒不欲收買古董甚正當正當吾所以為之者欲為
晩年消日之資亦不可為訓也若是古來禮樂之器又
不可直以玩好視之今寄回鈞州缸一隻可盛吾家舊
崑山石却須令胡匠做一圓架座朱紅漆前寄回銀硃
兩包此出涪州俱是辰砂研成祗宜入漆不可雜用了
知之知之鈞州葵花水匳一副又有菱花水底一箇可
配作兩付以為文房之飾餘不再收可也玻璃瓶彩漆
架不佳可令蘇工製一烏木架可寶也
前有十六日附陳岳糧長書廿一日頒詔已有三代誥
命感謝聖恩無德可報伺有吏部手本當差一人回議
焚黃立祠堂禮春帖正門我欲題一方風教仁人里三
世冰銜學士家於汝意如何如何吾每懼海濱土薄不
勝重大只如此亦已為一時冠汝宜知此知此轉遷事
吾一生惟有義命不必過望惜福可也恩廕未有期汝
須静俟奉母讀書整頓家業開貢行學中淹滯得拔矣
明日是汝母生日且在此祝延喜孫亦是一百二十日
不勝南望感懷但不知學召行止如何王庫官行附此
此人來宜禮待之聽言斟酌後附信
十六日早入太廟陪拜至午方出天氣晴明聖容悦豫
親見夏閣老手持黃票似是詔書條件俱出御製也知
之知之此間事情盡出聖意如我轉遷皆朝廷自主張
無能為力但覺聖意眷注日加每有文字坐名撰次具
稿進呈並無點竄即此恐無以報答榮進事静以俟之
此亦吾素行也吾兒不必健羨當權實難實難所論儲
氏事甚當吾兒用為殷鑒可也府縣諸書只如禮酬答
老年覺事多非敢有慢也族人鄉里善處之大抵為主
者慈惠爾此古人所謂祈天永命者
初三日王侃庫官行附書四日遂遭章聖太后上仙舉
哀成服至十三日扈從山陵北去十五日三更還館往
來半騎半轎天氣極寒擁重裘雖勞幸無恙也連日有
顯陵遷合事宜議論未定廿四日申時奉御札與甬川
同於次日上議旨未下聖駕南行已止恐流言訛傳致
生驚惑吾兒須安静待之無事無事奚學山黃門奉使
行欲寄信忽張蕃朱貴等同到得書知汝母康強為之
慰喜但世道下移吾兒以謙忍勤慎處之此心灑然矣
陞遷事不必介介有命也十二月廿六日
汝所論交游事不必有促迫氣象海濱小邑風俗頽靡
之餘豈能便有豪傑之才可友吾兒且為衆所責望兼
得時名斷不可過高尊賢而容衆嘉善而矜不能此聖
賢成法也更少以惠澤濟之至囑至囑所記章文懿公
語非也乃劉忠宣公名大夏者是也
今早張文光來見我先謝他寫扁書字懸掛須擇名筆
楊文貞公新居須請楊仲舉先生先行過以仲舉長者
也汝輩宜體先賢此等意思吾意玉堂金馬非人間可
扁不若只用學士第三字為穏實耳有一對聯託姚霦
寄回到未八日書行後附
昨山陵之行賞銀八兩近為四川採木工成賞銀二十
兩紵絲二表裏此間日用須得家中每歲幇銀三百餘
兩方彀去歲用帳算清發回查照此等事不必報知汝
母可也汝母雖屢報好信來終是老年要調理加慎加
慎知汝在家處族極難要寬著心胷隨機應之李序菴
閣老十二月十六日故木不甚好可憐可歎四川寄回
板不知如何再可破價收買數副擇得一具佳者寄來
此不必諱常事常事切事切事十二月
東宫册立事准在新正吾當有廕子恩典吾兒前書欲
留與慶龍此亦吾意但念孫尚小吾兒成名自有遺廕
事例未晩也若舍子而廕孫恐於事體不便若命下吾
兒勉承之且免升散之擾况及汝母未老時了此兼可
入北監科舉也思之思之
舊歲廿六日有信附奚黃門是前後兩封却恐到遲今
因黃標家人行寫寄今年京中甚寒適從早朝退後河
凍忽憶離家四年足月吾未嘗别汝母子如此之久也
為之慨然奈何奈何吾今年六十三覺衰老不耐煩懷
抱多不樂每自排遣夜間不得熟睡日中世安標甥時
來伴話以為慰吾官至三品學士况遭逢恩典推及三
世計年來家計亦自豐足此心無他厚望惟汝單弱在
念事事鍾情汝既有志以聖賢事業自期不必與世俗
較短長但處事貴脱灑切不可留滯傷氣横逆之來孟
子比之禽獸方寸要令海闊天空可也己亥元旦
近日選古文凡有數家惟此為得中附回熟讀之自可
得文法也三祭文序事質實頗有好處故不批還大凡
作文須要從胷次流出方成作家細看兩漢韓文當有
自得處又須從與自已合處用工切不可隨人贊毁也
上科三場卷向暖得暇亦細細批回
扈從之行兼掌行在印信殊不得已但賴天地祖宗餘
庇及列聖在天之靈宗社綿長之福自可無虞遠方傳
說想作一番喧攘只以鎮静處之吾兒可加意安慰安
慰念吾家三十四年來享恩致榮顯富貴如此自合思
報况我隨事斟酌汝宜安心合族弟姪子孫略可以善
言勸諭之追封三代得兼清銜廕子入監皆吾邑建設
以來所未有不可不知感報十四日發京别差的當人
回細報學召想已到家收拾家事停當以待二月十二
昨十一日有書附黃標家人已行連日收束扈從買車
而發即得宫僚之報已蒙聖恩改遷詹事府詹事兼翰
林學士所謂宫端光學古今清美之秩甚懷慙懼此天
地降鑒祖宗積德所致不知所以為報也兼今日吏部
題奏廕子本上一兩日得旨留陸鼉領部文而還一日
兩恩並美兼得雖吾兒亦思所以為報也可向母親前
委曲開慰令其歡樂也三四兩弟便可出此告知明日
五更入謝恩即上車就道矣二月十四
聖諭禮部掌行在印御筆親寫作翰林學士矣故宫僚
之選得兼此銜介谿先生贈詩是實事實景寄回便可
懸之中堂永作家傳之寶有和章二首并示吾兒亦可
和作或求邑中文人才子和之成一小集亦可謄黃可
多抄分與各房藏之
儼山集卷九十八
