儼山集卷二十九
明陸深撰
青詞(一首)
應制擬撰追薦皇妣獻皇后青詞
伏以慈陵厭代載逢諱日之臨寒序凝冬彌切履霜之
感念劬勞之莫報顧愴惻以何伸世隔仙凡目極蓬山
之路寢畱風木淚添楚水之波嘗聞仙籙一壇可資冥
福天門九陛徑達帝聰以今肅啟皇壇恭陳醮事伏願
上帝垂仁羣真敷鑒詞通悃愊開函於玉扆之前恩布
祥光弭節於金庭之内蕊珠夜誦侍飈御以同遊青雀
西飛導慈輿而遠至慶流胤祚介麟趾千億之祥福被
家邦鞏金湯萬年之固無任瞻天仰聖激切祈請之至
讚頌(五首)
應制擬撰追薦皇妣獻皇后讚頌五首
伏以慈闈誕育萬年開帝世之勲仙馭遐征永日灑天
家之淚驚歲華之易邁期届大祥念母德之難酬恩垂
㒺極庸假熏修之典用資昇薦之因欽惟皇妣慈孝獻
皇后懿靈嗣任姒之徽隂教夙成於宮壼翊昌閎之運
聖功覃被於寰區受祉介祺正享彤闈之養乘雲厭代
竟爲蓬島之遊叩天地呼神明嗟何及矣在羹墻入夢
寐如或見之以今迓聖玄都敷筵紫禁供十華之道果
有飶其芬酌九醞之霞觴維醹且旨伏願洋洋肸蠁穆
穆居歆紫鳳臨軒羅梵氣於散花林表蒼虬翼駕現真
容於五燭光中仙吹停音雲篇奏偈偈曰
太皇雲駕去昇天霜霰玄冬已二年賴有聖真垂接引
慈儀來駐法筵前祥節逢初臘弘開欵聖筵慈馭引羣
仙香霧裏感華年
伏以圓景駿奔仰星回于碧漢浮光焱激躔日會于玄
枵憐歲序之將週矧祥辰之甫及終身永慕明發有懷
感與時來莫報三年之抱禮因義起聊伸一日之誠擬
罄丹衷敬資黃籙欽惟皇妣獻皇后懿靈孝慈成性恭
儉宜家荷眷命於三靈祥開華渚正儀刑於四國化始
汝墳懿範徽音允矣女中堯舜鴻名美號至哉天下尊
榮豈期遽棄人間自是僊游物外悵音容之莫覩路隔
西池頼精意之能通筵開北極伏願徐引靈班暫違温
席鳳輦逶迤霞裾容與出洞府以來臨雙成後擁玉女
前驅望瑶壇而戾止酌水獻花延羽衞於極樂世界考
鐘擊鼔接懽娛於清淨人天恭上明香併陳法部偈曰
髣髴慈輿度碧空瑞烟初裊上陽宮身居貝闕龍天上
心在兒孫社稷中慈皇徂二載霜露切悲傷寳座薦瓊
觴來肸蠁格洋洋
伏以寒威奄至益增風木之悲日月其除長廢蓼莪之
咏禮服以中月而禫仰報無階道範歴萬劫爲宗皈依
有在爰伸孝感仰借眞詮欽惟皇妣獻皇后懿靈端一
誠莊德配坤貞之厚安和恭儉道扶乾健之亨發螽斯
麟趾之祥昭卷耳葛覃之化介之繁祉方永承千歲之
歡乘彼白雲豈料棄萬邦之養以今恭修玄典罄瀝丹
衷飛雲章奏玉檢請命帝庭薦時食陳裳衣奉安靈瑣
伏願霞光燭地恍瞻華翟之儀月曜臨軒快覩鳴鑾之
駕鑒茲孝享回朗照以降洪恩賚我思成樂逍遥而登
霄漢偈曰
颯颯風烟傍禁城遲遲更漏轉寒更龍帷玉几三年淚
碧海青天萬古情碧落歌空洞鯨音動泬寥待曙想鸞
鑣思昔日寢門朝
伏以駟隙馳光塵世俄驚乎一瞥桂輪隱曜玉容莫覩
於二周禮制有終曷罄子心之報孝思無已難忘母德
之隆欽惟皇妣獻皇后懿靈積德興邦啟萬年之景祚
施仁翊化揚四海之徽音休徵應堯母之門淑惠協舜
妃之譽今則仙遊閬苑侍玉案以周旋駕返遙天騰綵
雲而陟降霜寒寳樹慈烏徹終夜之悲月滿遼城化鶴
引千年之恨渺龍胡而不見睠象服以猶存攀號莫罄
於宸衷昇薦特資夫道力伏願霞冠雲履暫離蕭鬱之
宮紫蓋緋輪少駐凝華之闕脯八麟而腊九鳳籩豆静嘉
酌桂醑而奠椒漿韶鈞合奏右享惟傾乎致敬來歆庶
慰於遐思載振琳琅式宣寳詠偈曰
螭驂鶴駕降靈關瑶樹琪花得暫攀禮罷上真哀更切
分明玉几見慈顔鳳吹和雲裊天香合殿飄瓊館斷塵
囂停法駕謾逍遥
伏以遡白雲於天際莫返真遊灑甘露於筵中式陳殷
薦禮虛皇而披寳籙潔珍饌而啟雲厨對揚罔懈于誠
將享必由其敬欽惟皇妣獻皇后懿靈言容莊敬性道
希夷貽寳訓於宮中紘綖是則正母儀于天下禕翟攸
尊方娛至樂於含飴俄結深悲於陟屺今者黑帝歸寒
蒼冥司令日晼晩而忽落夜綿邈以何晨撫景嬰懷歎
坤儀之益遠感時濺淚嗟慈矩之長違以今恭按玄科
肅陳淨供伏願鑒觀伊邇陟降有靈宴玉樓瓊室之天
式遊以息泛黃竹青尊之薦來格而歆讚誦宣揚宮商
合奏偈曰
蓬萊宫裏是天家青鳥書傳路未賖猶似當年稱壽日
鳳笙龍管醉流霞飛霰嚴冬候哀親思轉重遥睇紫霞
峯疑髣髴見慈容
右讃頌五首俱嘉靖十九年十一月進
讃饌文偈(四首)
擬中元節追薦皇考皇妣讃饌文偈四首
伏以節屇中秋灝氣應星樞之運天垂普度孝誠感霜
露之期覩大火以西流萬寳將隆而圖報儼英靈之如
在一心有象以思成謹運真香虔誠上啟欽惟睿宗獻
皇帝與天爲體陟降恒妙乎帝旁隔世如生音容每瞻
乎法座章聖獻皇后厚德承乾懿閫存萬年之鑒聖慈
裕後祥光延百代之長伏願雲馭同臨鑒孝子蘋蘩之
薦法音並聽享玄都花果之誠靈風倏俟於逍遥餘澤
尚資於解脱仰瀝丹忱用宣寳偈
龍髯天上不能攀鶴駕雲間未擬還玉几金爐香縹緲
秋光滿目儼容顔
伏以玄都寳盖人天共秋氣之澄鮮秘殿瓊筵水陸備
時新之芳馥聊表仁人孝子之至意肅肅遥將爰酬父
天母地之深恩洋洋如在敬運真香虔誠上啟恭惟獻
皇帝至德無名仙馭已升於天上玄通有感神遊尚接
乎人間再惟獻皇后誕育神堯過歴已占天定同符太
姒端闈式著母儀伏願頃刻來臨瞻霄漢龍鸞之駕精
誠上饗聞風雲環珮之聲隂功普濟於塵寰仙路超遙
於物表雙靈共慰萬法齊颺
碧天如水動秋光寳月初圓助晩凉金殿玉筵將孝享
雲衢仙路共微茫
伏以歷府授時亡月已過其半仙官校籍三元適會其
中慨光隂之冉冉牲鼎無期荷功德之綿綿椿萱有恨
謹運真香虔誠上啟恭惟獻皇帝歴數已歸遜大美於
南服天心彌眷鍾餘慶於眇躬再惟獻皇后作則坤儀
聿修内教儉勤行江漢之化慈寧覃寰宇之恩伏願龍
旂鳳輦少回雲表之遊玉振金聲暫聽人間之樂孝誠
勉竭於涓埃精爽潜孚於天地法侶宣音和聲敬獻
信有神仙白玉京芝軿羽翣彩雲輕遙瞻二聖雙旌引
無限人間孝子情
伏以閶闔風生又變炎凉之候盂蘭會啟式陳水陸之
珍劔履猶存恨音容之漸遠羹墻如見奈謦咳之難聞
俯竭孝誠仰祈神鑒恭惟獻皇帝聰明睿知之兼全每
懷玉韞雷電風雲之際會惟事龍潜再惟獻皇后育聖
鍾神久啟貫月繞星之瑞辭煩厭代暫遊瑶池閬苑之
都伏願並駕下臨於法座鑒明德之維馨九天暫駐乎
仙驅饗孝思之如見徹幽明而感格瞻雲物之徘徊敬
發瓊音恭呈玉饌
玉几香凝綺席張金莖露下碧空長珍羞寳饌依然具
且薦天厨一味凉
右讃饌文偈四首俱嘉靖十八年七月十五
日
儼山集卷二十九
