儼山集卷十九
明陸深撰
詩雜體(十五首)
和昌穀蓉菊圖(五七言)
誰傳徐(熙)趙(昌)手寫此秋一幅黃花得意香芙蓉映江
綠誰云搖落將滿林豔陽紅紫錦成村但令顔色不薄
惡春雨秋風總是恩
題曲江春杏圖(五七言)
北地春偏早長安二月中杏花凡幾樹金水玉河東綠
羅衣袂寒猶重九陌香多漾軟紅何用内園催羯鼔一
枝驚破喝聲雄
病起清河阻風因删次俚語(五七言)
十日灘頭坐一日過九灘去者得順風來者生怨歎人
心險不測對面九疑山一言悟主三冬熱半句傷人六
月寒
芳樹篇求友也(三四五六七言)
瞻芳樹渺何許本在海濱發育時雨秋風不可期流光
日夜馳歎息復歎息為樂當及時若有美人江湄贈我
瑶草一束臨流不度徘徊遥望紅顔如玉人生聚散那
有常白日苦短夜何長明月可以代秉燭清風可以薦
素觴丈夫四海皆兄弟何况對面同肝腸咄嗟胡為乎
東復西君不見青松女蘿自相依
後篇
登泰山望滄海俯視九州一何慷慨仙人王子喬飄然
遇雲端手把十尺芙蓉灝氣六月生寒嗟彼下土何啁
啾昨日綠髮今白頭胡不服食求大道永與元氣相為
仇海風蕭蕭吹海雨海若揚旗靈鼉擊鼓仙人一去冉
冉兮不可攀遺我一粒之金丹
雜言贈别李獻吉(三四五六七言)
爾丈夫志四海出門驅車半路莫改長歌雖激烈短歌
亦徘徊登高南望舊鄉山川一何纍纍别日苦短會日
長兩心對面不能當古來結交惟管鮑去之千載尚覺
流芳香我有瓊樹枝能令饑渴忘
南樓對鏡見白髮(長短句)
得一日過一日鬢邊白髮參參出有個知音教我染有
個知音教我摘摘染有何益世間多少少年郎要白不
得白
風木圖為長沙施可大題(長短句)
母生兒兒啼饑母乳兒兒未知兒今有知母何之悲號
形影覓不得却寫風木憑&KR0706;巇畫圖意有盡孝子心無
涯時復一轉輾聊以慰所思山頭風微日抱珥栖烏無
聲待哺子落葉深深井逕埋萱花魂銷招不起高臺鸞
去秋復春寒食新煙蝶飛紙孝子引領情内傷辛勤只
望揚姓氏鄉書甲榜次第來提攜此圖悲不止生綃半
是血淚痕不是丹青點山水
難言(長短句)
清流注燈望照耀鉊刀裁玉成圭璋捧土欲塞黃河決
隻手障盡日月光未若不相知對面隔絶萬里長
易言(長短句)
狂風驚葉柔條落順流一葦建瓴下束薪灌脂益火揚
彈指決機助矢舍未若同心人片言相要即盟社
李白對月圖(長短句)
老白愛月不愛身酒闌捉月秋江濱平生見月即舉醆
自道對影成三人采石深不測青天高無垠騎鯨一去
忽千載月與老白俱精神
鸚鵡洲(長短句)
鸚鵡洲邊水東南日夜流空傳鸚鵡賦千載使人愁榮
枯生死遭逢耳不在多言在知己汝衡既漫刺安用讎
阿祖老瞞志在傾漢室一時輔佐皆名士公爾繇卿爾
歆富貴夀考俱絶倫豈但作人語區區耀毛羽君不見
庖中鴈不能鳴亦能死
行路難(長短句)
行路難江南道何况十八灘江南何所難我試言請君
聽之勿復驚歎東南風吹舶䑲信五湖白浪排銀山欲
度不能前欲住不遑安有力不得出帆檣空好看船中
轆轤轉船尾撥剌翻淺虞豺虎多深恐蛟螭蟠昏黃復
月黑四顧何漫漫乘風巨艦快如馬相呼相喚不可攀
茫茫家何處萬里在寸端我言尚未竟君淚揮潺湲嗚
呼行路之難只如此仕路之難難未已
夢椿歌為冒廷和(長短句)
落葉不可復離離滿前除云是漆園樹嚴霜化枯株孝
子安忍問何如空堂清夜雙淚珠雙淚珠迸如霰靈椿
枝夢中見
春日書事用十二生肖體
磔鼠真慚獄吏詞飯牛甘結主人知己無虎頭食肉相
聊從兔穎策勲遲春風欲動神龍蟄酒影藏蛇不復疑
失馬有時還是福亡羊自古笑多岐沐猴竟誤韓生辨
函谷聞雞事頗危莫為侯封歎烹狗牧猪奴戱儘堪為
儼山集卷十九
