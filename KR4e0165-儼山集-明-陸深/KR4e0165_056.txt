儼山集卷五十六
明陸深撰
記五
沐齋記
黃子汝新顧名思義顔其所居之齋曰沐以問於東海
陸山人山人告之曰沐之義大矣哉按沐从水从木成
文又曰以木受水為沐山林之間萬木叢萃焉浹旬告
旱焦槁枯焚沛然雨之蔥蒨改色早夜滋露欣欣向新
勾者伸萌者達有不容遏之勢至於榮華果實以顯設
造化生生之妙迨夫水泉涸落然後歸根養困以迓維
新之會夫人心猶木也顧可無義理之沐哉易曰日新
之謂盛德屈木為槃凖以規矩挹水貯之時其寒煖以
湔澡人身之汚垢一新舊染用享上帝成湯之銘曰苟
日新日日新又日新夫利欲猶垢汙也顧可無沐浴之
功哉彼異端者流窺見元化之秘妄意時日之間亦嘗
以夘酉為沐浴矣鑿泉揠苗將襲取助長冀新新焉是
襲抑末矣非汝新之謂也夫水木曰沐以自新也木水
曰沐以新人也敬立而義行體周而用具斯義也孔子
之舊也汝新其究而一新之哉汝新之先人未軒先生
嘗以是道佐皇明之中葉顯而未融遂啓莆陽文獻之
傳過庭之餘厥有聞哉從子如英山人同年進士也交
舊而情新兹歸莆儻以質焉汝新曰願為記
怡怡堂記
歙據江南上游山愈高地愈狹是故境愈勝居愈密而
齒繁其人往往游寓而散處也夫境勝則難遷居密則
易争人散處則情常不聯其勢然也由其勢而忘其俗
之厚薄者恒民也夫難遷之至也鄙吝生焉争之易也
仇讐樹焉情之不聯也途人至焉君子將思變而通之
乎通之者豪傑也黃君緬字惟中世家於歙慨然念地
之故既以千金拓其宇又以若干金作堂若干楹工訖
進其二弟約經而詔之曰斯堂之成也豈曰予之侈乎
吾弟之相也抑亦先人之緒也昔之湫隘者今兹翼然
其有立乎昔之櫛比者今兹廓然其有容乎昔之互出
入者今兹驩然其有合乎桑梓森然其前後乎山林蔚
然其環衛乎吾與若安焉息焉迎和導祥以引嗣續于
百世也百世而下將復通之則斯堂也豈惟黃氏之堂
哉抑亦歙之堂哉且不朽矣雖然非予之所敢必也二
弟跽而俯曰唯唯於是兄作於前弟奉而趨兄止於中
弟列而侍寒燠以時風雨以除弦誦俎豆日相周旋於
堂隍之間蓋怡怡如也宗黨過而落焉共顔之曰怡怡
之堂以成惟中載拜謝曰不敏敢辱教介予友人楊君
伯立請記於予予交黃氏有日矣惟中懷清通之才篤
厚彝倫崇尚文藝約字會中抱珪璋之器誦說載籍醖
釀經綸經字守中勵高尚之操維持清門總統内範兄
弟若此固足以望於歙矣而况於兹堂之作哉貽謀端
本有出於風氣之外者豈豪傑士非耶予雖未獲登兹
堂以覽觀山川之會合稽騐土木之精工考紀歲月之
早暮以激引聲光於永永予獨愛惟中出於風氣之外
也一居室且然况有大於此者哉夫一家始於一人有
夫婦而後有父子有父子而後有兄弟有兄弟而後有
子孫子孫以至於百人千人萬人其始本一人也由一
人以至於途之人此古人之所以難也夫婦父子者恩
之屬也兄弟者禮之屬也恩屬則固禮屬則疎故兄弟
者恩之漸殺而禮之本始也恩以附於禮者兄弟也孔
氏之訓曰兄弟怡怡豈非以其難哉夫怡怡之謂也和
之至也和之至自兄弟始故曰致中和天地位焉萬物
育焉况於兹堂哉予與會中有麗澤之雅會中方將以
禮魁天下因取其義之合於禮者俾惟中歸而刻諸堂
以為記
鴈山圖記
古稱山河兩戒南戒盡鴈蕩山云山高四十里頂上有
湖方可十里鴈至棲之故曰鴈蕩袁采云鴈蕩山溫州
樂清東北山之通名也去縣九十里而遥山蓋純石而
土山不與焉沈存中云諸峯峭峻險怪不類他山當是
谷中為大水衝激土盡去而石獨立爾采復為圖序總
之云東西四谷西外谷有寺四曰古塔靈雲寶冠石門
其流水自大芙蓉港出纜嶼其路平夷西谷有寺七曰
能仁羅漢飛泉普明天柱華嚴瑞鹿其水自峽流筋竹
澗出清江皆峻嶺自石門來者曰東嶺自芙蓉來者曰
丹芳嶺自筋竹來者曰飛泉嶺達于東谷曰馬鞍嶺東
谷有寺四曰靈巖淨名靈峯真濟其水自峽流白溪溪
上有路通白溪驛東北有嶺曰謝公嶺達東外谷有寺
曰石梁自石梁東北至雙峯以達黃巖左有谷曰南北
閤南閤乃鴈蕩之北有崇德寺水自蕩頂分流焉鄭向
文云古樹老藤蔽虧天日林顛葉隙時見異峯餘波洩注
流為飛泉高自雲霓懸瀉數道鴈山之大略如此其雜
記一時之勝者石梁云月已沒白雲西來如流水風吹
橡栗墮瓦上轉射巖下小屋從瓴中擊地上積葉鏗鏜
宛轉殆非世間金石音靈峯洞云兩大石相倚如合掌至
掌中望見山嶨中青天如懸一片冰靈巖云巨石孤立
如人俯月出正懸東南角星象纍纍下垂四旁如游魚
噞喁以身為浮游在灝氣上夜色如霜雪諸峯相向立
儼然三四老翁衣冠而偶語能仁云鴈山西南一峯絶
高下視衆山猶當是大父行舟行南海月餘常望見直
西北有物如高髻亂髮纔一握大倚為指南西谷云出
南戶望屋上山山圍屋如城府或纍纍然如蜂腰綴下
而刳其中淫淫然如燕巢斜罥而部其戶䫜者窊者仰
者歕者羃者訛者傴者喙者掉者俛而窺者騰而上者
如人皆具耳目口鼻而無一相似又云從靈雲寺南入
山時時過絶險挽牽懸藤偃木以過日正中僅到山顛
望見永嘉城下大江如牽一線白李孝光云北從天台
來入古東甌郡境上望見西南有山相向立如兩浮屠
遊者咸曰此鴈山門戶也益深入其阻視羅漢洞東西
天柱大龍湫猶人有眉目十八寺皆其肺腑也文人之
所次第如此予聞之土人言秋遊鴈落有以哉南土溫
溽春氣氤氳故有毒螫至草木黃落毒去乃可入數百
里山皆在目中無毫毛蔽遮嗟乎遊貴及時也哉予將問
途焉有告余者曰鴈山循崖而南百里如畫自樂清道
白河芳林逾窑㠗過長&KR0008;原經古塔本覺寶冠石門諸
寺出白溪驛謂之右路自黃巖由白若嶺入石梁過靈
巖逾馬鞍至能仁出長&KR0008;抵窑㠗謂之左路馬鞍嶺蓋
其分界云東谷之峯五十有三西谷之峯四十有八謂
之百一峯有泉五有巖二十九有石三十三而石行廊
為勝有潭七而沐浴為大池一澗一曰筋竹峽一曰經
行門一即石門也有洞十二而道姑為古有溪四而四
溪之水為會有嶺七而丹芳為峻凡四十九盤有障二
而平霞為華有橋二有嶼二有閤二即南北也有菴三
而八扇為八菴有亭四而看不足為奇堂一曰資深遊
人之所有事也余性喜登臨中歲四方行萬里而勝處
必往蓋嘗至天台云獨於鴈蕩有眷眷焉今老矣乃畫
為圖聊以資臥遊之適爾因考論其槩為記近時陸文
量以藩參出遊具列形勢謂西湖諸峯為劣至登平霞
則獨立四顧疑非人間世也潘三峯御史加品隲焉謂
有勵拔有空洞有雄渾淵澄勵拔如介空洞如通雄渾
淵澄如旁行不流各舉其人類之則又出丹青談笑外
皆有關於兹山也因并記之
願豐樓記
歙據萬山之顛多舊家人務本而俗禮讓顧田狹而齒
繁也力畊或不足族聚而重遷也密屋而難容故其地
多樓居嘉靖丁亥汪氏之新樓成軒爽堅緻為一方望
蓋克尚之居也扁曰願豐而請記于余使再至會余有
遠役也克尚送之重申其請余叩之曰今世故家舊族
喬木日茂而手澤就澌矣其子孫之賢而力者往往以
更新室堂為繼述之大蓋其意亦欲傳之子孫以為燕
休生息之地耳至于支分泒屬則門戶各有掌握雖一
瓦寸椽之微必計爾我以為承傳之大雖至親有不相
假借者蓋一室事爾意至狹也杜詩之所謂願豐憂國
者之事卿大夫職業也於子何居克尚之言曰綺田野
人耳何敢與於國謀顧念穀粟桑麻生民之天也一遭
歉儉則骨肉有不相保者矣奚暇禮讓之圖且身處瘠
薄之地人力雖盡孰與天時衣食既充仁讓可廣是故
恒願時和年豐如唐虞之世綺得為堯舜之民而兹樓
庶可保之子孫矣予聞之曰是安得有道者之言哉夫
天人一氣耳志之所之氣必隨之願望所及天亦應焉
至其效之淺深遲速係其誠否何如耳是以咨嗟嘆悼
之聲或召水旱災戾之變而和平恬淡天日之所為清
明也此中庸之義而儒者之極功克尚其有聞於斯哉
一樓居而公心昭焉誠意萃焉仁澤寓焉將所謂庶幾
者非耶雖然稼穡王政也燮理相業也家國人道也兼
之者身也盡之者分也通之者一也克尚亦何負于卿
大夫哉因書為樓記
燕翼堂記
詩之雅曰貽厥孫謀以燕翼子蓋言圖遠也凡遠之圖
則近者始有所藉若乃圖近於近則尤近者或有所遺
而况於其遠者乎此古文武周公之志也夫文武周公
聖人之備者也其所圖維經畫匪徒用以造周而已實
以教萬世於無窮爾萬世而下有能師文武周公之志
而用之乎師文武周公之志而用之則利用安身動罔
不吉而况於其細者乎予故有愛於黃氏之堂也歙黃
氏之裔曰文晟父一旦顧謂其子壽貴積輩曰吾黃氏
自芮公避地於潭渡八百餘年矣先世思誠之堂燬吾
力復之今吾復抱孫矣合族之會不已難乎於是壽等
咸曰諾乃擇地於思誠之東復作一堂既成而軒豁美
麗據山水之勝扁曰燕翼父父子子祖祖孫孫世相踵
武於其上蓋秩如也積來徵記記曰君子之居室也非
徒以光門庭侈輪奐而已也蓋亦有義存焉是故先人
貽之于我承之是之謂傳世自我作之後人受之是之
謂永世傳世之謂孝永世之謂仁斯義也在身成身在
家成家在國成國神而明之無鉅細無精粗其究一也
昔周之興也卜世三十卜年八百既其終也咸過其歷
雖曰天命亦由文武周公相與經畫而圖維者以深長
之思為久大之計若詩之所詠者而黃氏之堂義有取
焉斯亦文武周公之徒非與則潭渡者固黃氏之豐鎬
而兹堂將不為魯之靈光也哉雖然詩之頌曰君子有
穀貽孫子蓋言祖宗之所以裕其後者非徒以基業為
也抑亦有善道焉夫善莫善於仁黃氏復以仁孝與斯
堂並傳焉則傳潭渡之族之盛豈可以世計哉於是積
再拜曰此家君之志也遂書為記
儼山集卷五十六
