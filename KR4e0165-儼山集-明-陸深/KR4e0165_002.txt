儼山集卷二
明陸深撰
歌一(十八首)
紅白蓮歌(白學士秉德池亭分題)
白家池館薰風裏恰在香山最深處池流曲曲暗通泉蓮
葉亭亭齊覆水花紅花白相間開香風香氣四邊來乍比
珊瑚出銀海還疑瓊蕊下瑶臺銀海瑶臺俱可憐仙舟一
葉渡晴川素心飽露秋同月豔質凝脂曉破煙歌罷江南
不知暑渚平沙暖新添雨江妃映日試紅糚楚客因風摇
白羽别有風光傍晩看遥山流翠入闌干四面畫屏相向立
一機織錦亂交攤主人个時玉堂退紈扇綸巾坐相對
静虚如此可論心芳韻于今應作佩論心作佩總堪誇
不愧名稱君子花記得金鑾送歸夜分明一朵隔籠紗
魯橋熱
赤日行空正當午老夫畏熱如畏虎計程歸路三千七
值我行年六十五昨過任城舊酒樓山川信美非吾土
仲宣太白俱仙才安得並載黃龍浦此日池塘楊柳風
此時庭院芭蕉雨牙緗架插餘萬卷衮鉞心傳破千古
滿座時看羽扇搖半酣起拂吳鈎舞已約清風成故人
更須霖雨歌明主回瞻殿閣憶微凉却向園廬依茂樹
秋水篇
江南潔修多水芳紫菱翠荇下銀塘銀塘遥接芙蓉渚
曉糚亭亭沐秋雨摘花美人雲錦裳鬱金香佩雙鴛鴦
家住湖南碧灣裏碧煙如紗拍湖水少年射策蓬莱宫
文彩隱映芙蓉紅珊瑚十尺空自好靈芝九莖何足道
一為君歌秋水篇濟川穩汎木蘭船若論顔色休嗟晚
竟堪持補君王衮
楊妃病齒圖
沈香亭畔催花鼓華清宫中翠盤舞瓠犀半啓櫻桃顆
可是玉魚偏作仵似將一掬黛娥顰翻取三郎斷腸譜
歸來南内情更多一曲霓裳淚如雨
石齋歌
少師楊公之以石名齋也學者稱之曰石齋先生蓋
有年矣客曰公博極羣籍尤深於易不俟終日取其
介也又曰公家本蜀竒偉秀拔之觀蜀實有焉著之
心目示不忘也門人陸深獲周旋齋中問學而退嘗
深思之夫道以濟時為上物以資世為賢故聖人不
寶難得不作無益遠觀近取凡以致用也今夫用石
者博矣其細者不論清廟明堂之建負荷而底定者
是曰柱石疲癃殘疾之人延起而安全者是曰藥石
盛德豐功之著刻畫以傳不朽者是曰金石盤石以
言其固也鐵石以言其斷也彼甲乙之品袍笏之拜
是玩物矣又君子之所弗論公碩德重望鎮物礪世
其取諸石也非深之所能知自今觀之相業柱石也
言行藥石也文章金石也使宗社有磐石之安處大
事決大疑確乎鐵石之操石之用大矣備矣作石齋
歌歌之
關西夫子今元老有石當齋齋更好疑從天上墮支機
似向瀛洲擘瓊島磨礪堪為百世師璠璵不數連城寶
星光璀璨太白精雲根崒嵂西川道早年充貢來明庭
玉堂紫閣靜儀刑擎天八柱開黃道障海千尋掣巨靈
有時條理振韶夏百獸率舞游魚聽孤標共仰積鐵壁
大手為勒磨崖銘授書空傳穀城叟漢室開基一培塿
何如五色補天材元付當年取日手石齋峩峩高入雲
四海蒼生共翹首萬年永藉聖朝安再拜為歌仁者夀
寶絲燈屏歌
鮫人夜織冰蠶絲不數細滑鵝溪絹或云并州快剪刀
剪此一叚澄江練乃是雲南之南萬山中雲腴石髓蟠
青蔥酒黃鴉紫祖母綠復有無價桃花紅遠人不貢車
與服持此射利如射鵠遂令長安富豪家下視隋珠賤
和玉瑣屑璀璨星宿同水碓火鎔俱有功短長曲折巧
應手無乃鬼幻神為工分經錯緯了不亂各以本色呈
絢爛霞蒸霧&KR0008;有無間遥看一道晴虹貫是中白膩若
可餐良工點染開林巒似嫌世上縑素弱頗有勁氣生
毫端製成屏風向燈夕聊慰風塵遠為客壯心豈解隨
物遷鄉書又送經年隔酒錢不愛典衣償要與明月爭
輝光但願明月長輝光
三松圖
可齋鄭宜簡抱負偉竒身通技能俱造精妙使推而
致之可資經濟之用而宜簡甘自隱約於農賈之間
不肯少露一斑往年游京師館閣巨公與諸學士史
官暨當世名流頗有知之者而宜簡益自韜晦嘗告
予曰道之精以為身也他非所望今年六十矣日修
孝義之行若以祈天永命然者使仁者必夀其殆斯
人與乃題三松圖夀之
三松亭亭高插天離立森爽含風煙棟梁廊廟似無用
撑架日月如有權渾疑無地着此物日觀其下天壇前
秦時大夫封不受漢家武皇來何虔潛龍卧龍差可擬
鱗鬛頭角俱依然懶為行雨六丁怒彩虬金電揮成鞭
有似高人傲一世寧舍富貴耽沈玄師山孫子今竒士
家住萬山蒼翠邊胷中惟儲秘書監囊裏不貯司徒錢
手種青松一萬樹如此三樹尤堪憐風雷掀舞山嶽動
歲華剥落冰霜偏古栢空傳二百丈蟠桃浪說三千年
有時坐石聽凉籟獨把黃庭金字編神仙官府總一致
朝中宰相山中賢題詩一寄可齋子會見滄海成桑田
蓉溪書屋為金司寇
蓉溪江山真畫圖蓉溪主人絶代無往歲西歸結書屋
風前月下聞伊吾牙籖插架幾萬軸雲錦照水三千株
有時谿頭風日好一叚秋波淨於掃水香花氣相氤氲
人間别有蓬萊島蜀道時歌李白難草玄甘抱揚雄老
只今身復上天衢太平經濟須巨儒尚書省裏少司寇
御史臺中上大夫共道孤芳持晩節還應廊廟憶江湖
别來幾度花開候每向西風重回首補成五色衮龍衣
元是當年摘花手復有階前蘭桂行相期歲暮松筠友
君不見南陽草廬綠野堂此溪此屋同垂芳
渡淮放歌
出門江南花無數行盡淮南春欲暮風霜添上鬢絲繁
頗悔從前好詞賦伊吕分明道可行孔孟咄嗟時不遇
故人衮衮俱公侯頻歲勸予勞尺素亦有封章逹姓名
曾傍重瞳屢回顧憶昨素冠成陛辭天子中興初踐祚
八年林卧心常懸一捧部符躬莫措玉堂天高舊夢回
青宫地切新恩誤萬分何補等涓埃五十無聞昩時務
憑將一出期遂初自保孤忠總如故長河濁流足風波
飛鷁揚舲競津渡攜家十口兒女情居安慮危在雲路
遥持一寸報主心時放歌聲和韶頀
吕梁洪
青山夭矯如渴龍墮地直走河流東岸崩谷應氣猶怒
其下必有黿鼉宫舟人估客盡回首篙師舵手俱神工
人言大險亦大勝如此江山須畫中宣尼南游鬼物出
伯禹東導神靈通天地何心世多故劉項曹吕皆豪雄
聖皇恃德不恃險萬里袵席歌同風我來其間正初夏
片帆遥映斜陽紅風旛前麾影接岸水檻下視波連空
肩輿十里據高坐始信靜處觀無窮
大風宿畱城
身世浮沈如一舸一日千里十日坐順風人喜逆風怒
我任天公何不可隨身所到一問津去者從右來從左
古今道路無不然自有亨衢自坎坷黃泥岸高綠樹深
遥望前船密如鎖爭先疾趨古所戒夜宿澄潭傍漁火
寶應湖翫月
我生愛月仍愛竒着意欲到西湖西不然具區三萬六
千頃坐此一色銀玻瓈今宵寶應湖南路桂魄皎皎風
凄凄水光四接上下合冰柱十尺雲天低樓船不渡南
北斷危檣密鎖烏鳶棲我攜二客恣清賞試選高岸成
攀躋弦光滿射白玉鏡斗柄倒浸青雲梯人間天上非
還是翻疑海外聞天雞瑶華臺殿雲母障水晶宫闕黃
金泥胡床老子興不淺揮手弄影沿長隄菰蒲何心爛
不起鮫鱷有恨蟠猶啼南中卑暑不耐冷况復風雨尤
難齊兹行所得差足慰未覺嚴沍欺袍綈人言春月勝
秋月春月花柳空萋迷爭如冬月有勁氣復此淮海冰
連谿酒懷逸興俱浩蕩霜明雪映工品題君不見漢家
中郎持漢節風槩凜凜海上甘牧羝
和王元章梅花為叚主事子辛賦
畫堂六月飛嚴霜客持此幅梅花芳乍窺疑浮初月影
細對忽麗繁星芒塞垣風高吹石裂嶺南天低不受雪
何似孤山處士家一叚西湖弄華月梅花此時殊有韻
青鳥遥傳海山信度水盈盈玉雪膚含風裊裊堆鴉鬢
萬種心情春酒缸起為花神酹一觴誰憐白賁元無價
空復紅芳號假王會稽山農骨已冷夢入梅花呼不醒
巡簷且索屋三間負郭何須田二頃
雪村晩酤圖(為温宫諭題)
崆峒萬木凍不僵瓊瑶一片埋夕陽雲安道上少行客
百花潭西封草堂橋回谿轉疑無路前村依稀後村暮
時見青帘獵獵招如聞白鴈翩翩度天涯搖落空歲華
翠微自有高人家林端紅葉飽茶竈梁上青蚨挑畫义
一斗鵝黃正堪買拍浮好懷同北海不來租吏渾無譁
夙約溪翁如有待川源窅窱古人風幸際車書萬國同
床頭何用紀歲歴門外但送郵詩筒憑誰致此好氣象
必有明君與賢相託齋先生素心人懸此一幅高堂上
畫家畫意不畫形當朝戴進最有聲未歌三白呈祥瑞
先兆六符開太平
南峯書院(為徐良節題)
南峯主人顔如玉更向峯前築書屋虹光夜夜貫斗牛
秀色冉冉連嵩祝復有家傳萬卷餘累朝諸父皆詩書
子雲寂寞空玄閣諸葛經綸有草廬南州高士元同譜
玉樹冰壺映千古風騷共許國無雙韋杜浪誇天尺五
孤標絶壁倚春晴風動芸香滿院生常畱雲氣從龍出
須種梧桐聽鳳鳴
龍江歌(夀唐士回憲副五十)
龍江東來萬里道遙接瀛洲與蓬島三江有水剪不斷
五湖無波淨於掃龍江先生江上生德器文章俱老成
胷吞雲夢已八九量比汪陂無濁清登科弱冠人如賈
辭源倒挽銀河瀉砥柱中流力有餘扶搖九萬風斯下
掖垣諫草避人焚憲節西持往校文多少魚龍隨變化
一天星斗浸寒雲雲間自愛歸來早蓴菜鱸魚舊盟好
閒看秋影澄道心坐見紅塵揚碧草碧草紅塵閱歲年
宣尼當日正知天終同渭水非熊兆會起浮空萬斛船
瀛海圖為李宗易諭德歌
天南咫尺帝城隅山靈水秀相盤紆中有瀛海接銀漢
吞九雲夢涵五湖太行西來走其下排列七十二朵青
珊瑚微風吹波縠紋淨明月照影驪珠孤汪汪千頃蕩
星斗上下一碧隨鷗鳬世傳神龍有窟宅霹靂驚起頭
角殊化為霖雨灑六合波濤壁立風雲麤須臾光霽變
天地荏苒花柳呈芳腴我聞弱流三萬遠隔扶桑外六
鼇三島空傳呼玉堂學士李太白家住瀛海真蓬壺水
心樓閣開雲母風外簾櫳蹙浪珠有時倚檻一長眺宛
見雲中五色清虚都心胷已着秘書省殿陛恭承子大
夫青錢萬選絶代有白璧連城天下無頻年文場拔董
賈昨歲武舉羅孫吳廟堂自當金玉器鼎鼐竟與鹽梅
俱周家申甫嵩嶽降蘇氏軾轍眉山枯大賢應運重得
地瀛海似也非其徒江南程生近好手點綴金碧工調
朱經營意匠入窅眇翻取商巖舊典謨玉顔丈人古冠
佩疑是退直金鑾趨手揮一籌探海水坐見清淺連桑
榆魯連高蹈帶俠氣仲子汗漫甘乘桴君不見張子房
借前箸為漢驅請看此籌一下能奠萬古之皇圖
題嚴介谿所藏何竹鶴畫
江南五月黃梅雨濕雲不斷生遠水風流太守竹鶴翁
家住江南水雲裏興來揮灑出畫圖高峯掩映雲糢糊
江迴路轉草堂靜雨崩沙塌谿橋孤鈐山堂中羣玉府
此幅遠淡尤足數憲使先生最愛才玉堂學士真博古
到處護持如有神攜来長安手澤新高人韻士千年蹟
孝子慈孫百代珍
儼山集卷二
