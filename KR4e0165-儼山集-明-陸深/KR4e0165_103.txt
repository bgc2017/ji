儼山續集卷三
明陸深撰
五言律詩(五十八首)
春早
春訊今年早東風隔歲來弄黃初上柳試白己傳梅高
閣消殘雪重淵動蟄雷好花臨水背應怪未曾開
東池
梅花白雪塢楊柳綠烟隄野曠春偏晩江深日又西為
尋彭澤宰如到武陵谿茅屋人家裏時時聞鳥啼
花朝
故園新甲子今日是花朝雨意含高閣風光到小桃隂
晴候農圃山水動漁樵夙有林泉癖淮南謾見招
曉發北津將過慶寧會鄭方齋通守
初破桃花浪遥過杜若洲禹功今尚在江水正東流浩
蕩蓬瀛路追隨李郭舟壯心何處極聊此付春遊
從丹鳳樓前渡江
春色臨江閣年光遍海城東風吹又轉芳草望還生天
路青雲迥鷗波白羽輕平生濟川意野渡更分明
江上登望
江流何渺渺孤帆澹秋暉遥知三山近復送百川歸蜃
樓横碧落龍湫臨翠微徘徊那可極返照上人衣
端陽
畎畆驚時序端陽復早晴遥知宣賜裏空有侍臣名舟
子漁龍渡騷人糈酒情千年渾舊俗地接楚江城
五月七日雨中宿觀瀾亭
溽雨江天暗通宵水氣多壯心驚歲月人語隔烟波舟
檝供高枕江湖付短蓑浮沉聊爾爾擊節自長歌
舟中
稍稍時雨歇悠悠午夢醒極知行更樂誰遣鬢成星草
長蛟龍窟風回鸛鶴腥滄浪聞孺子一棹過前汀
五月晦江上送宋義卿民部
重五月不至望六送行舟梅雨快初霽荷風如早秋天
涯俱宦轍江上倍離憂欲采幽芳贈因過杜若洲
初秋對月
今夜新秋月三江復故鄉龍歸行雨後蛩助擣衣長梧
葉三分變蓴絲十尺強人間自離别天上亦河梁
南翔寄姚文光
欲訪高人宅先為倒屣迎何如溪上路空復雪中情風
雅還千載雲霄近五城東流與歸棹曲曲大江清
别朱升之
淺交多别語情極易忘言送客風生舵懷人月到門夜
長偏旅榻秋早是江村復向論心地何年共一樽
秋齋夜聽雨
林屋意自愜雨交羣息初氣通琴幌潤聲斷畫簷疎獨
火明深竹方牀滿舊書夜闌清更徹豈敢少吾廬
夜宿清江浦懷夏公謹
懷人不能寐風雨滿船窗為問揚州勝瓊花解作雙河
流赴東海淮甸自名邦並有澄清志聯舟涉大江
薄暮放舟
金鼓送歸舟星河欲共流微霜初入夜落葉己辭秋人
語江聲荅漁燈岸影稠逍遥吾取足何處是滄洲
十一月朔與錢國輔江門觀漲
水檻漂垂釣江門不掩風望窮東海若身擬爛銀宫浴
日中流急浮天一葦通魚龍吾得免消息任虚空
與張山人夜渡
入夜水雲闊烟霏共渺茫遥空聞鴈陣遠火識魚榔野
渡虚舟楫寒更犯雪霜吾哀倦行役復此戀江鄕
雨夜
入夜簷花細迴風雪片輕歲寒如此候愁絶最關情燈
火虚齋永園林曠野平重門須及早波激大江横
微雪不成
尚臘猶應雪前春未謝寒入簾看片片隔竹聽珊珊旭
日含花動流雲帶雨乾來牟如失望誰續腐儒餐
臘庚申雨中步出西郊視葬先兄素菴
和淚北風雨傷心西郭墳江聲空逝水山色有浮雲未
起隆中卧先修地下文池塘春又到南鴈不堪聞
和荅黃勉之
國器推豪俊鄕評熟姓名風帆同偃蹇歌調獨淒清故
里層雲映長河片月生非君敦素尚老去若為情
題西青小隱
幽人肥遯處一片夕陽深入望連秋水横空帶晩林琴
書元寂寂門巷自隂隂雲路蒼茫裏鴻飛不可尋
乙酉歲際二首
燈火高樓夜人間歲又除團圞兒女會蕭颯鬢毛初椒
葉頻傳令桃符只自書百年強過半非是更何如
二
揚燎明連漢流星紫入烟千門俱守歲一夕共增年寒
勒梅香細春回竹葉前江湖身倘徤歌詠祝堯天
和劉仲素鷄鳴山
步入招提境下方秋水浮雪深枯壁定雲遶遠江愁鐘
伴黃昏去泉依白石流共僧分一榻十日不梳頭
十四日濟淮
雲霞開曉色舟楫亂黃流千古濠梁意當年帝業州地
靈山繞闕天近水環樓壮志隨丹檢芳春感勝游
湖泊阻風
風水一相激江湖因改形去來本無定恩怨空有情客
路遥山瞑漁燈極浦明卧龍何處所歸鴈自知更
過故城
㷼薊日巳遠薄行齊魯郊孔顔千古樂管鮑一生交無
復歌長鋏何心學觧嘲舵樓風水急落日掛林坳
長至入侍内殿遇雪(丁卯歲)
夙直通明殿雲空雪片飛履高防失足憐濕畏霑衣宫
蹕傳來遠期簪望不稀陽和通帝德瑞白滿皇畿
自朝天宫還經海子雪甚有懷顧未齋
密雲逗晨光澄湖抱上方混鵝聲轉細礙馬路偏長道
履三陽泰花添兩鬢蒼高樓正竒絶清宴憶春坊
再集五賢堂次至日登山韻奉荅嵩野
路向高峯入筵隨落日開客憐今雨到人擬古風回遠
暝含殘雪新陽動蟄雷愛君清徹骨不為看山來
題來青軒次韻
禪定無來往塵緣有送迎每於冠盖入先動塔鈴鳴天
近多仙氣山深少世情極知公為國未問水雲程
次韻何仲默别鄭山人兼柬李獻吉
歲晩同為客衝寒對别尊獨憐辭帝闕不羡曳王門行
計惟詩卷相思有夢䰟南還逢李白悵望幾黃昏
人日遇徐子容
積雪霽人日苦寒欺客襟相看一杯酒不負百年心劉
向俱中秘相如獨上林共君回首地十載賦春隂
三日雪中入内署
瑞雪三陽候祥雲萬里同鳳池留伴待鶴馭入羣空林
花猶怯凍宫柳未禁風老覺才情減梁園賦獨工
與盛希道太史談玄二首
愧乏山林骨欣逢大隐人時參言外意己識相中身斜
月前谿水微風别浦津青山誰可住春入柳條新
二
我有江南屋花叢掛月痕湘簾風不捲寶鼎火初温仰
面晨窺牖低頭夕掩門千言難易辯無語向君論
謝類菴惠山菜數色
戢戢雲能把盈盈露帶漙琅玕難比色苜蓿正虚盤百
事俱堪做千金欲報難偏慚名未識細撿國風看
自忻州還度石嶺關
北望沙場磧南來石嶺關遥山看圍合新水送潺湲短
髮蒼茫裏高情紫翠間曉隂渾未散暫此寄悠閒
予入晉以四月二日宿權店三日過南關抵盤
陀八月東巡還亦以二日抵權店是晩遂宿南
關三月午餉盤陀豈有定數耶
一飯盤陀驛青山是冄來登臨殊不盡節物苦相催樹
色庭除古秋衣篋笥開天涯俱作客去住莫驚猜
萬善驛小憩
西山初出險南日正隨陽客路逢殘歲人情懷故鄕河
流看渺渺雲樹入蒼蒼天地留形勝中州古帝王
望日觀冰
十里湖南路連空入望遲日華流寶氣風景接瑶池岸
谷人間事冰霜歲晩知揚雄工奏賦羽獵想當時
井陘道中遇雪
三白豐年兆連朝瑞更多巖阿皆入畫郢曲况聞歌點
綴乾坤好調停節候和青山如好客乘興遠相過
入平定州
雪擁頻回馬山寒少見人歲長不記歴風暖即知春泉
石謀生薄烟霞即事新此中有真隱能望豈能親
曉發包家集
殘月曉猶上清霜春正濃背山過疊疊前路去重重野
店客期集沙村人力農中原戎馬地開運憶飛龍
東鄕長至(去歲巡萍鄕)
至日復至日萍鄕更東鄕長途雙客鬢浮世兩年光水
轉谿無路林寒夜有霜天時與人事消息看相將
露坐
露坐消江夜開簾納水風十年常作客百計若為工星
斗三天上鄕園大海東南飛烏鵲侣未必羡冥鴻
自山南過宣妙寺復會周約菴小燕
深慰停舟待還承高㷼開雨中多寶樹風外妙高臺老
愛塵凝榻心驚夢破槐空門多意味欲去重徘徊
送顧頥齋進表
有美文章伯樓船出漢嘉萬年天子壽一統帝王家灘
下黃牛峽江回白鷺沙大官供賜酒湛露映流霞
習池
襄樊戎馬地山簡愛高閒勝事傳千古江流抱一灣碧
山羅戶牖翠篠漾潺湲東望增鄕思宸遊正北還
登祭江亭
春深羊傅廟江湧鹿門山一上孤亭望遥空獨鶴還浪
沙明浴日苔砌暈成斑耆舊登臨地高風乍可攀
轟廐驛乘潮順風北下
人生快心事風水送歸舟況復青山曲頻過碧樹洲草
深藏乳鴨波遠沒輕鷗苦愛觀風地終慙為國謀
上虞道中
山海無藏秀乾坤有奥區土風兼百粤習氣近三吳潮
落曹娥渡天垂賀監湖畫船牽錦纜時復下菰蒲
玉山西下換小舟乘月
平生愛山水清興此宵偏兩岸爭開畫中流獨進船星
河相隱映波月共嬋娟又向灘聲裏珠明練倒懸
次韻送李都閫
相望極天涯兹行况近家弦驚雲外鴈弓臥壁間蛇南
國收蠻霧重湖靜浪花宏開仁壽域那敢獻餐霞
常州道中遇雨
片雨江南路舟行幅畫圖樹頭勻著翠荷葉亂跳珠秦
望烟光晩晉陵雲氣孤所嗟舟子意霑灑與泥塗
荆門驛逢張常甫庶子
忽報荆門驛俄傳學士舟喜來狂欲舞起坐病俱瘳客
笥衣重改人家麥已秋風波自淹速意緒且綢繆
五言排律(一首)
夾馬營大風
不知遊子意正切故鄕情飄颻自南北颯飁亂噌吰撼
樹動地軸飛沙迷日晶急流江故逆去棹布頻横前途
勞問訊舟子重論評觸日白雲舞漫空紅雨傾燕啣泥
不度鵲託杪偏驚高閣心疑動危峯勢若撑人間因苦
樂天道任虚盈宋祖龍飛地高皇虎脱嬰百年兩陳迹
雙眼獨分明更發斜陽裏浮萍是此生
儼山續集卷三
