儼山集卷九十
明陸深撰
題跋五
跋文與可畫竹
老可畫竹妙在與竹傳神余家吳中有竹數畝當萬竿
搖月時余手持老莊書露坐其上四顧繁影每撫掌笑
曰此眞一幅文與可也及來長安遂與竹絶忽覩此紙
摩挲再三曰此余家園中分出一枝也不覺惘然
書輯跋
書一藝也忌者至於嘔血以傷生吝者至於發塜以禍
死貪者至於犯禮律而為盗賊之行雖以唐之文皇而
猶有蘭亭之舉措無惑乎其他也近世趙文敏公孟頫
每以已書倍易鮮于樞之書得即焚去既幸其早死又
惡其有身後名信然噫嘻亦甚矣惟巙巙學士子山之
於周伯琦可謂有大臣之度者昔至正間將改奎章閣
為宣文閣先時子山每令伯琦日篆宣文閣榜數十伯
琦殊不省識一日有旨命子山書宣文閣榜子山上言
臣能眞書非古古莫如篆朝廷宣文閣宜用篆書伯琦
篆書今世無過之者順帝如其言召伯琦書下筆稱旨
由是伯琦益見柄用古人於一事之微其委曲成就有
大體如此大抵君子之人其意遠其心仁知天下之大
非一手足之所為備也是故小善必容若將趨之而萃
以濟務斯不亦見者遠乎知器業之成非專工不至也
是故一藝之微終身不變而卒以傳世斯不亦存者仁
乎余輯書學成偶有感焉因識之
跋張碧溪詩
詩必窮而後工此特世俗論爾世俗者以饑寒為窮以
富貴為達爾殊不知舉一世之人尊銜大爵貫朽粟腐
者不少也而詩人則或曠代而僅見雖以唐學之盛終
三百年李杜兩人而止爾宋雖謂之無詩人可也由是
論之則造物者於溫飽之具舉以與人也若不靳而獨
於此事若深吝若秘惜若不欲令人闖覘者故吾必以
為詩工而後謂之達爾石季倫潘安仁之詩非無工也
終以富貴之極同盡東市彼二人者使知勇退早散之
方固將以詩人名在當時則以考終在後世則以免訾
矣故吾又謂詩人非徒可謂之達謂之安且尊焉亦可
也慈谿張碧溪先生字子威蓋近世詩人之工者也其
所為之累者正坐米鹽細事子愛其人賞其詩而不免
悲其窮間嘗舉酒向碧溪願以此而易彼何如碧溪為
余笑而不答此卷為鄭君宜重所書病起快讀因繫其
說如此俟知者信焉
跋宋人臨閣帖
右閣帖第九卷内大令書吳門沈辟之持示以為宋高
宗所臨蓋據印識云然秋雨樓居得細閱之紙墨皆非
近世所有但工力靜專而筆意婉媚殆類閨閤之製蓋
臨摹者手多羞澁故爾慨想思陵好文筆札為帝王第
一一時妃嬪多事毫翰若憲聖吳夫人輩各有攻緻豈
此乃宫闈中習倣之作其佳者乃復傳世耶聊記於後
以俟博雅君子
跋石鼔詩
右石鼔詩儒先辨論至多蓋風雅之遺云鼓今在北監
予為司業祭酒時慮其日泐也欲扃鑰之而不果别有
樹碑一元司業潘迪以今文寫之仍其舊闕潘碑與鼓
積有存亡矣潘仕大德間虞文靖公集助教成均時嘗
謂十鼓其一已無字其一惟存數字潘虞相去不遠其
言如此今去之又將二百年石可知矣詩之存者頗賴
諸家文字集錄以傳石顧足恃哉博洽之儒如王順伯
鄭漁仲又好古而搜訪訓釋靡餘力矣咸存斷闕焉歐
陽公集古所錄才四百六十有五字胡世將資古所錄
僅多九字乃稱先世藏本在集古錄之前孫巨源於佛
龕中得唐人所錄古文乃有四百九十七字視資古又
前矣乂前之則韓文公所見紙本已謂毫髮備盡復有
年深闕畫之歎韋應物亦謂風雨闕訛而杜工部直云
陳倉石鼓久已訛矣其上下世數如此近世吾衍子行
尤號博雅自謂以甲秀堂譜圖隨鼓形補闕字列錢為
文以求章句又參以薛尚功欵識諸作斯已勤矣亦僅
得四百三十餘字每鼓列行裁分為十而章句次第又
與諸家不同子行介士未嘗入燕止於畫中見鼓爾不
知近日何緣得此十詩完好乃爾耶此詩出於修撰楊
用修慎若所從來果有的據豈非千古之一快哉如以
補綴為奇固不若闕疑之為愈也予方選四言詩不覺
欣喜而錄之首簡
跋漢魏四言詩
右四言之製弊於東都幾為毛詩抄集矣獨曹氏父子
以豪雄之才起而一新之差強人意而孟德尤工猶恨
鹿鳴之句尚循舊轍余選漢詩以魏武終焉
詩大序跋
詩大序或以為孔子作或以為子夏或以為國史或以
為衛宏皆無定據考其文義蓋先秦古書云顧有錯簡
而窮經之士未之或知未免傅會牽合以成破碎決裂
之弊竊敢正之如左亦思以還之於舊也
校定詩大序跋
按古文皆漆書竹簡而韋編之韋易絶而竹易紊是故
古文傳世錯繆實多如此序者窺豹一斑爾安敢自信
間有闕誤亦復擬而存之以備一說且以求正於君子
云
跋石齋諸詩
右詩凡若干諸體咸備諸大夫士為我少師公而作也
深得而卒業焉作而歎曰人將託於物乎物重則人傳
人果繫於物乎人重則物亦傳石齋之義諸作盡之矣
獨於今之世上自廟朝之賢達下及庸衆之齊民隠而
暗室屋漏僻而深山大谷之間遠而至於四夷凡聞所
謂石齋者咸若親見公焉此豈有待於言語文字為哉
必有所本而非深之所能知嘗欲請質於公焉而亦未
能也敬書其後
跋雜詩與鄭大行
右詩舊新間出據所有者錄去昨歲西來邂逅吳門識
公吾兹寓榆關於野以使事至相從凡六七晝夜講學
論文無所不言言之而不入者蓋寡矣予畏避無當世
之交不知方今才俊如于野者幾人哉能使予驩然有
故舊之樂而忘羈旅之懷所得多矣因書末簡以識歲
月
跋淵明圖
此圖今華亭令聶君文蔚所藏陶令高節去之千餘載
得於想像影似者且猶然而况於親炙之者乎蓋有超
世而獨存者此類非耶文蔚起甲科負才局遭時得志
於此畫宜有不暇將所謂超世獨存者固出於筆墨之
外而臭味嗜好之同殆未易以形迹求耶跋其後還之
跋許㒜近田詩卷
我朝國祚靈長基本厚大故世臣之家實多象賢然未
有若靈寶許氏之盛者也深晩生猶及事襄毅公函谷
翁松臯翁則同為翰林官皆為尚書前輩父子尚書才
六七家然未有兩世三尚書者也若繼為太宰又古今
之所希有許氏之盛豈偶然哉松臯翁作近田詩以示
冢子參軍㒜參軍奉以為别號深得而讀之於是見松
翁之實學而許氏之家傳如是也是豈偶然哉參軍其
寶之
跋莫子良送行詩
中江莫子良舉戊戌進士予時叨充讀卷官得所對策
佳甚封上御覽親批第二甲第四人是秋天曹首選為
南虞衡主事賦此敘别異日清華之任終當有待也子
良之大父宗大舉癸夘鄉闈第二人子良甲午亦第二
人其父汝明省軒則起癸酉今需次禮闈又吾松文獻
第一家也子良其行矣
跋龍江泛舟曲
律詩變小詞詩餘小詞之變也詩餘變為曲子金元時
人最盛有腔有調有板謂之北曲南曲北曲之變也病
餘間一為之將令小僮歌以陶寫猶得詩人之意者風
土之音存焉爾所謂纏綿宛曲之辭綺羅香澤之態殆
南曲之謂與
儼山集卷九十
