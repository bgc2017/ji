儼山集卷七
明陸深撰
五言律詩一(六十首)
何舍人館中對雪
燕地春猶淺高城雪更明相逢為客處同有望鄉情棧
閣因風積樓臺入夜清不知梁苑賦何似蔡州城
過盧溝橋
野適意自惬逢春更可憐弄黃初試柳破碧已分泉馬
足騰晴霧雞聲隔午烟翠華巡幸日馳道直如弦
孝廟挽詞
帝座宵沈彩皇祇晝嘯風(時己午之間上賓申初有黑風從西北来括地揚塵咫尺)
(不辨)人懷三代治天忌萬年功衮冕丹青裏山河涕泗中
聖恩如可報精衛海濤東
下陵
片月青山外遥燈綠樹中馬蹄知熟路人語雜回風臺
殿參差出冠裳彷彿同穹碑猶入望揮涕憶神功
對月
連夜月色好此宵看滿輪金波惆悵裏碧海别離新冰
雪南征鴈關山北望人琴書照清影舟楫對通津
假寐
假寐依洄洑篝燈伴水雲晩潮隨月上歸鴈帶霜聞地
古三江合星移五夜分冥行吾豈敢露宿畏離羣
三日出大明門
日華麗高閣風光媚輕塵喧喧車馬動藹藹歲年新花
柳回芳甸關山念遠人履端逢泰運大饗卜明禋
賦得玉河煙柳
御堤新水上細柳織輕煙隱映金鑾外低回玉甃前曉
容横一抹春色試三眠地接天門近常霑雨露偏
得劉子書
念子不能寐中宵鳴素琴近聞衡嶽去遥望楚江深入
夢多岐路緘書有好音隔忩風雨横愁絶故人心
寄李獻吉
客到梁園者仍煩致起居夜来新有夢春去久無書綠
野深花徑黃河抱草廬迢迢千里道目短鬢蕭疎
和張玉溪山行
一徑出林坰四山開畫屏霜鐘度遠寺雪柳帶長汀路
轉城闉出雲深石洞冥千年埋玉處龍氣晝常扃
華蓋殿外候駕雪中有懷崔後渠嚴介谿上陵
此去西陵好花驄並轡行橋山瞻王氣禮殿肅精誠候
吏供宵飯歸鞭促曉程立殘金殿雪憶爾到昌平
分水祠漫成
江頭十日坐無日不吁嗟綠暗連天柳紅明委地花銜
泥新燕子傍水舊人家南望無終極青天又一涯
谷亭經舊寓
土屋曾為客朱炎夜見星棗林連驛路麥飯趁魚腥萬
里看雙鬢三年抱一經經行重俯仰楓樹晩冥冥
過清河煙霧不見山
春氣濃如酒沈沈醉遠山愛飛孤鳥没隨意片雲閒興
為尋芳發塵憐撲面還石橋流水漫立馬聽潺湲
徐州洪次韻
表裏山河勝東泉復上流斜陽明石佛古堞遶徐州谿
影尤宜月潮聲不待秋去来風雨横竒絶冠兹遊
月下抵彭城
險中不覺險家近轉思家世路元無盡人生故有涯鄉
音傳白苧秋事付黃花今夜彭城驛清尊對月華
寶應晩泊
天接湖光迥雲開塔影圓老漁明宿火客子傍歸船晚
市風聲静秋沙月色偏絶憐淨如練閒擬謝公篇
渡江
幾日江南路靈旗發畫船江流餘舊日山色入新年風
細蛟龍卧雲開虎豹眠夕陽京口閘吟興酒尊前
過丹陽
平明辭鐵瓮日暮過丹陽遠道初知客方言忽近鄉苔
封聯艇綠泥涴小車黃柳暗河橋下平分麥秀凉
遊金山次唐韻
過水金山寺真憐地脈分潮聲生絶壁江影墮孤雲凉
吹先秋到長歌入夜聞登臨殊不極斜日伴微醺
嘉定登圓通寺佛閣次王節推韻
酷暑宜高閣時花上檻紅水沈銷活火冰簟受南風鳥
背層霄外龍腥古鉢中晩凉頻徙倚村郭失西東
黃純玉之再遊龍華也予不及再陪悵然次韻
浦口橋西寺水深塵事稀重来黃叔度尚憶陸探微霜
後驚紅樹天南望紫微還將五色手歸補衮龍衣
遊昭慶寺
秋風昭慶寺初日滿迴廊地古松能偃山深橘未霜移
舟還傍麓著屐試登堂高閣凌雲表憑闌意自長
坐月喜易欽之見過
方庭兀坐久漏水静来聞雉堞孤雲補旗竿片月分鄉
心基遠夢凉意感微醺賴有同心者敲門慰藉勤
題竹送張鍾美待御按雲南
臨岐欲有贈贈此比琅玕南國多炎暑因君見歲寒風
雷山嶽動瀟洒畫圖看白雪真難壓青雲亦可千
晚過元明新居
歲暮天涯客相依願好鄰樓臺殘夜月梅柳隔年春契
誼憐知己馳驅愧此身浮雲終日事偏感異鄉人
苦雨
長安十日雨雨中孤客愁泥深妨著屐鄉遠怕登樓水
氣偏欺日雲隂每妬秋不知畿甸裏禾黍尚堪收
月下與張碧溪汎舟
微月墮止水空明漾淺沙放舟沿柳岸看竹過鄰家林
静一枝鳥溪喧兩部蛙不應張博望别自有仙槎
贈沈舉人銓
歲晩風江闊天空朔鴈孤君行自冰雪吾意且江湖驥
北千金價鵬南萬里圖文章關國運把酒對青蒲
儼山春曉二首
濛濛連夜雨曲曲帶溪山隔水分喧寂經旬斷往還天
連滄海近人比白鷗閒多藉東風力吹春到閉關
又
初有江山勝况逢花柳春曉雲含宿雨暖吹約輕塵樹
裏看孤櫂煙中辨四鄰幾年京國夢喚醒愛閒身
寄孫思和
竟負回舟約虚煩下榻留惟餘三畆宅遥望七峯樓天
接星文動江涵鴈影流煙花正無數老眼幾時休
雨中行史涇
江路西南永端陽亦不晴草堂松粉潤花塢蘚痕平橋
古行人跡田低過水聲兹遊自竒絶雲樹望中生
六日雨二首
郊居世塵少農月雨聲多暝色連葭菼繁隂動薜蘿歌
謠終帝力霑潤即恩波漠漠江天外時時白鳥過
又
長閒緣性懶愛雨為年豐入夜聲逾急因風勢轉雄燈
前欹病枕江上憶漁翁亦有滄洲興相期泛水東
南浦阻風
西風催逝水一片布帆輕渺渺江鷗去離離錦樹明興
高偏有恨秋老最關情咫尺谿南路天留訪戴行
留布金寺
宿宿俱投寺行行莫問津麥波搖落日花雨戀殘春水
國攻農事禪房清世塵鄉心與野意從此往来頻
秋齋夜聽雨二首
鸛鵲林棲盡秋窗細雨来野雲天共遠凉氣夜交催簷
溜斷仍滴燈花落更開幽人心賞足孤詠寄高懷
又
南畆苦刈稻秋風兼送寒老農舂舊穀紅女搗殘紈暗
響隨黃葉疎香消紫蘭物華知節改加意幾回看
宿碧雲寺
西崦碧雲寺天空近太微堂虚寒吹入簷宿暮雲歸聽
履仙卿集留僧錫杖飛偶因方外勝殊覺世情非
次韻嚴介谿上陵
帝遣修陵祀秋来得並行雨聲連日夜山色洗幽并遠
道防殘暑齋心冀晚晴敬皇弓劍地揮淚想西征
酌别何舍人兼問訊空同子
年少誰如子他鄉怯病身春風滿歸路幾日罷征輪塵
合青山遠河開碧樹新故園如見月應念未歸人
贈别王瑩中二首
孤舟連夜發客子念還家遠道多秋卷高城急暮笳一
身籠外鳥萬慮壁間蛇春色淮南路江蘺繞白沙
二
愛爾不能住高樓空暮思浮雲連日脚流水繞天涯未
有孫陽遇虚煩楚客辭故園江上好風詠况相宜
五塢山房為盧師陳賦
不是黃金地毋煩白石歌春風湖上路夜月鏡中波插
案圖書在緣階蘭桂多遥知梅雪後杖屨待經過
晚自西堤擕楫兒散步
夕陽江水外曲曲帶沙堤生意隨汀草閒心付杖藜漁
舟天上下人語瀼東西稚子偏憐我相㩦過竹谿
赴儲芋西少參中途過陳氏莊避雨
合下陳蕃榻真成訪戴行燕泥妨馬力花雨弄春晴十
里緣江路中年故國情不須團蓋擁風澹正雲輕
人日雪二首
院深勤掃地簾静愛聞香墮壑隨風力穿雲逗日光山
城閣道迥松徑石衣長欲試煎茶水丁寧近竹房
二
人日歲常隂今年雪更深天空山競出春早柳難禁四
海三農望孤城獨客心故園江上路梅塢有誰尋
看雲
筠簟瑩冰紋開簾卧看雲隨風還作陣映水復成文出
岫連綿起竒峰次第分更能呈五色持此獻明君
人日
春日復人日鄉心亂客心東山遊不到西嶺雪常隂城
郭林泉繞風雲殿閣深梅花臨水發抛事且須尋
月下行舟
水曲風帆渺雲開月殿圓金波千片動珠斗半空懸樹
影連山合歌聲入夜妍舵樓高似屋歸興坐来偏
蘭溪道中
朝日暉江路平林映遠山宿雲收不盡高鳥與俱還秋
草弄幽色寒松有好顔時時上高瀨隱几聽潺湲
教巖暮發
向夕秋山紫西風吹白雲納涼移榻屢待月引杯勤嶺
樹參差出漁歌次第聞去留俱有適吏隱欲中分
宿建昌縣公館聽雨和周玉巖都憲
五月溪山路水深雲更深溪梁連近麓帆影掠長林巨
浸愁農事重隂傷客心翻將經濟意時向簿書尋
鄱陽湖
家居滄海曲觀水入雲天斜日番君廟西風鄔子船草
封高岸没波合斷山連起擊中流楫秋光滿大川
望雲居
道遠山初近天長晚更晴水從星漢落舟在畫圖行擊
楫吴郎計乘槎漢使情難將物外意空博世間名
萬載冐雨曉發途中次韻
逢迎南至日上盡雨中山人過龍行處雲生馬度間征
旗殘畫捲弛擔隋樵還阮籍何心者予方索笑顔
二
曉行隨落月細雨暗前山天地隂晴裏風雲變態間遠
裝初覺重濕鳥并知還捲幔峯巒接丹青有好顔
儼山集卷七
