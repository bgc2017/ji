儼山集卷四十三
明陸深撰
序七
郊祀錄序
故事天子有事于南郊卜自正月上辛預於舊歲季冬
之朔備鹵簿法駕啟大明門南出郊壇太常奉犧牲天
子躬親臨視一一唯謹謂之看牲既還宫翌日命大臣
以次行詣中馳御道禁旅分隊夾從出入甚嚴明早盛
服入奉天殿陛前復命大臣以次歲一行焉正德十三
年已卯臣深備員國子司業忝預視牲之列是歲皇上
巡西北二邊大臣與視牲者才十有三人於是人遂輪
次矣又六飛未旋郊期再卜於是臣深遂至於六往返
矣蓋異數也將事之夕臣深得分獻風雲雷雨之壇各
以小詩識一時之感遇附以齋居之作題曰郊祀錄藏
之篋笥蓋曰禮謹於微榮以為懼云爾臣深謹序
李世卿文集序
本朝文事國初未脱元人之習渡江以來朴厚典易蓋
有欲工而未能之意至成化弘治間宣朗發舒盛極矣
然要而論之蓋有兩端以雕刻鍜鍊為能者乏雄深雅
健之氣以道意成章為快者無修辭頓挫之功故修辭
類於雕刻而雕刻者辭之弊也道意成章者近於雄深
雅健而雄深雅健又不止於成章道意而已大抵深於
學昌其氣然後法古而定體吾嘗持是以考焉而有愛
於李世卿之文也世卿嘉魚人名承萁與其兄承芳相
師友嘗遊白沙陳公甫之門舉於鄉年甚少遂不舉進
士而肆力於古文章是編也昔在翰林日假於崔同年
子鐘錄之一日發篋因敘而藏之以備一家言尚當訪
成集以考
借寇回天詩序
嘉靖四年夏四月十有一日庚子上海有災于市市據
邑中甍棟鱗次其西為縣衙其東為學宫而禮殿為近
是時日方下舂旋颷扶搖邑人喧呼烟熖滃翳莫測也
布政使西津沈公有屋去之丈咫而深之寓居亦值其
北風從南來融甚乃相與匍匐往救之議斷火衝然力
微勢重無與也通守松江府方齋鄭侯適署邑乃自西
來指麾倉皇水具火政畢備整襟再拜曰直攝令天降
重罰當抵直躬是邑焦土惟上鑒匪遠仰天眎雲物徘
徊則又再拜曰苟微直之故惟上帝霽威以惠下土敢
以身請乃端立不敢動屏竦以俟少焉風滅火熄其尤
異者太學生陳相之家火燎其棟矣止若畫木乍見創
觀厥惟神相士女填道沃燼拾爍變慟為嬉萬口一詞
咸曰我鄭侯之神力也侯方退然不居曰天庇斯邑予
亦何有侯既還邑政邑人愈神其事相與歌謠騰口積
帙渢渢有聲旁達四馳侯初不知也深既目覩身臨乃
聯而為什序之以傳曰災祥之來也玄哉邈乎昔鄭子
産之論火也歸於天道劉子政之傳五行也附之人事
二者豈皆通論也乎天道果遠人謀無能則曲突徙薪
之計輟矣徵驗著矣人心從之則巫蠱禱祠之禍兆矣
是其畔理以干政豈曰細故也哉故孔子之作春秋也
以備裁成合一之道災祥不忽事應不書若曰神而明
之存乎其人爾苟非其人變不虛生苟無其德福不妄
應是以君子之為道也至誠以格天責報不敢也勤政
以輔行非望不冀也存吾心於齋莊靜一之地以養此
氣於勿忘勿助之間夫然後天人之際一而位育之業
致矣易曰先天而天弗違後天而奉天時蓋是物也彼
有噀酒反風為者抑亦末矣侯之學有本原殆夙有聞
於斯與觀其一節可以知已侯向用伊始勲業鼎來異
日所以格天者尚有大於是因題曰借寇回天聊以慰
邑人士大夫之望侯名直字子敬别號方齋襄陽世家
與其從父吏部郎中伯與先生少相淬礪並以正學聞
于當朝云
送陳靜齋都憲巡撫南還序
今江以南蘇松常鎮徽寧池太凡八大郡首之以天府
附之以杭嘉湖三郡而財賦幾於國家之十六七矣重
以人才之進退利弊之興革凡地之故可以裨國而裕
民者悉以便宜從事至重也天子必用才德譽望之臣
寄以巡撫之任今嘉靖更化之始江西靜齋陳公以右
都御史為之公年壯而養深學純而志大敷施翕張與
道變通期月之間政用就理方欲為江南建不世之績
施行次第各有端緒議者謂天子斷然用公以贊維新
之政雖公亦奮起許國以天下之重自任僉曰兹惟為
宜何則今之巡撫以十數而必以江南為首江南之巡
撫以十數而必以文襄周公為首蓋江南地重文襄功
大故也公文襄公之鄉人也而才望奚啻蓋嘗畱意文
襄之江南者有年矣故議者謂天子用公之深意與公
所以副天下之望者又曰兹惟為宜雖然文襄江南之
功以久任成也識者竊恐公之一旦入為元輔不獲終
文襄之業盻盻然望之而不虞公之遽去江南也公謙
冲消息與道為體懇上辭章至于三四天子皆答以温
辭勉畱而以别旨遂公之去於是議者始兩疑之謂公
之未可以言去而天子未宜遂公之去之早也士大夫
願為畱行江南之民至欲遮道使不聽公之去屬下僚
吏咸相顧錯愕一旦失所以為師承稟受之規者松江
守何侯合其僚王君某以問于陸深曰天子固欲成公
之高公遂決去矣如國事何某等不能無惑於議者之
論非徒以藉奬拔共功名為也其義何居深鄙人也病
廢久不閑當世之務以深凖之凡公之所為去與天子
之所以聽公之去者皆古之義也何則自古聖君之御
世必有度外之舉措以待英傑之士故其意常恐異日
之乏才而所以為敷貽之地者無所不用其情自古大
臣之事君嘗以身繫天下之輕重而無心於去就故其
意常恐人主輕天下之士而所以自重其身者多主於
早退是故世有餘才而士多高尚所謂上下相與以有
成也公年甫五十經綸具在異日國有大事事有大疑
一旦起公於燕閒之中坐而濟之方今天子神聖睿略
蓋世亦知天下有難進易退之臣以堅其尊禮不遺之
志則所以宏鬯中興之業佐成嘉靖之化者遠矣比於
當一面舉一職何如也竊恐文襄之未足以與於此是
公之退乃所以為進今日之去乃所以為異日之來也
何侯聞之曰子之言然請致之公
大司寇立齋吳公七十壽詩序
大臣之進退繫天下之重輕往往當天下隆盛之會則
大臣多饗壽考福履之盛而其子孫亦必重賢疊肖出
膺世用以延續聲光贊佐國家昭熙之休者無窮若今
大司寇立齋先生吳公固其人哉公少登甲科典司内
外刑獄明允詳恕資階屢遷至按察使召為太僕卿入
輔孝廟邊圉蕃育之政績勩懋著進為少司空由少司
空又進為大司寇出總今上畱都之務攬憲持法侃侃
不回忤意權姦竟為所中退而家居未嘗以幾微自見
若是者其所繫何如也公之伯子山為刑部郎中奉命
按事江西仲子巖為工科給事中聲望照映實時名流
其重賢疊肖者何如也深比起告北來拜公於吳江里
第衣冠儼如瞻顧炯炯若泰山喬嶽滃鬱蔥舊之氣猶
足以出雲雨澤㝢内退而詢其所事事日惟教子弄孫
沃以詩書之澤吟咏登眺於湖山空曠之表而不知年
之與積也乃歎曰我國家涵育休養川嶽之氣完厚效
靈毓秀於一世之耆彦若此是豈非隆盛之極會哉故
曰非有喬木之謂也有世臣之謂也深既見給事君於
都下私以為賀而未敢告也明年正月八日公壽登七
十偕其繼室丘夫人之誕同焉給事君方當天子喉襟
聰明之寄稱觴舞綵未遑所私凡厥僚好謀為公壽且
以慰給事之心於是六科之長吕君道夫俞君國昌葉
君良臣潘君伯和王君存約石君巨瞻合而屬敘於深
夫大臣於國家無間遠邇至於所以幸其身之綿長而
安固者非徒為太平之符瑞聲容之敷張以震盪耳目
而已也古者憲老而不乞言漢養三老五更於國學宋
起文潞公於朝堂惟師尚父則亦以耋耄之年成開周
之績其於理化何如也深與國昌實鄉人謀為之壽與
所以為給事君慰者尤切是故推其所繫者尤大為諸
君子先焉頌禱之義則詩人備之矣
碧溪詩集序
科舉之業盛而此學廢仕進之心勝而此學微蓋彼有
所工則此有所拙嗚呼獨兹一事然哉慈谿張子威先
生自少時一再遊場屋即棄去學古人之道攻古人文
章學既成咸可試用會有推轂士欲薦之天子遭讒罷
去然胸中負挾益富練閱益深開口論天下事髯戟戟
若繅絲炙轂竟日而不竭也一座人皆驚服有弗當其
意者終席不能發一聲聞人之善千里赴之亦有隔屋
而斷請謁者然坐是落落今年過七十老矣而猶未有
所遇合也稍用其學為人修敘譜牒以自資歎曰是猶
能食吾力者苟非禮義之宗輒亦不往也正德十年自
粤來訪余一見語合明年再見論益合先生自謂晩獲
知已相從於寂寥枯淡之中久而樂焉一旦思歸出其
所為詩一帙曰子知我宜為我序予受而讀之曰此唐
人之格律而碧溪子之性情也先生之學其盡於是乎
盡於是則世人或能知之余宜無言且猶未也未也則
余不宜無言夫文章與事功難相兼而聲名與貧賤常
相值大抵安於貧賤以養夫聞望固君子之心詳於文
章而略於事功者豈君子之得已哉績學勵行存乎我
而功業所就因於遇不遇之間是故有難易焉姑以詩
人一節論之自古好文之主有聞于名篇佳句輒與宰
相議求其人而誦所作於直廬燕見之頃者顧以致斥
兹非難哉夫天作之君君立之相務於延攬一世之才
而用之操一善者無遺挾片長者畢達故宰相求之天
下天子得之宰相者職也先生宜自愛會當有夢卜之
舉舉於今日先生名鉄别號碧溪子因以名集云
壽路北村郡伯序
今天子興自郢邸改元之年即用汶上路公賓暘守松
由是天下咸際中興之會而吾松重沐維新之政矣乃
八月九日適天子萬壽之節而公亦届懸弧之辰天人
妙合君臣應期兹豈偶然者哉詩書所未有也郡之大
夫士相與詣闕上萬壽畢將次第登公之堂捧觴為祝
公既合郡之僚吏寓公鄉袞致詞拜舞退將次第以慰
邦人之意者忠愛之風行上下之儀辨君臣之義篤天
日開明禎祥協候一時之盛又吾郡所未有也太學生
王淮喬䆅顧定芳輩相與謀曰若此非常事而歌咏紀
次無聞焉不可吾輩將最其大者壽公以告於陸深曰
松郡介在湖海之間土沃民勤為天下先在司牧者安
定優畜之耳我公仁恕慎厚視篆以來無毫髮擾民不
復知有官府而桑麻禾黍被野矣願公至上壽以長養
吾松也又曰松實富饒而敦朴之風視昔少衰矣我公
明練嚴毅事集於庭者如蝟徐出一言無不立决而天
理民彝因之感格者多矣願公至上壽以長教吾松也
又曰我公才無不宜望則素養自舉進士時已甲天下
之選居郎署典大郡皆有重名故公之來松也望治者
跂如覿德者薰如被化者淳如漠如也願公至上壽以
長此風庶於松有所矜式也先生以為如何深聞之曰
君子哉之言也美不溢上愛不忘本禮不踰制三者備
矣是可以壽矣雖然古記有之安我所以寧天下也存
我所以厚蒼生也故古之仁人君子其志不在一方也
然自一方始天之付畀斯人也所責匪止一事也然自
一事始猶之千歲之日也然自一日始是故我與天下
常相通而安寧所繫者至近也而至遠也此華封嵩高
之意而聖人之所錄以示其微者若此若公之壽夫豈
吾松所可專哉殆將自松始耳自松而始以輔成今天
子嘉靖之治以措天下於安寧仁壽之中則吾松豈獨
後也况降生之始蓋已有默兆預擬之數矣諸君子請
因人以驗諸天衆皆躍如起曰是可以為公壽矣請書
為序
儼山集卷四十三
