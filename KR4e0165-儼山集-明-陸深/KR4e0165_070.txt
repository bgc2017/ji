儼山集卷七十
明陸深撰
墓誌銘九
誥封太恭人顧氏墓誌銘
徐太恭人顧氏以子洗馬階貴封寔贈中順大夫江西
按察司副使思復府君諱黼之繼室也以嘉靖十九年
庚子六月朔卒於華亭之里第饗年六十有八云己亥
歲今上皇帝建儲宫妙選中外直諒名實之臣充賓寮
時階奉璽書提督學校自江西召為司經局洗馬兼翰
林院侍讀仍以四品階秩供職是秋北上太恭人送之
郊亭命之曰聖天子錄汝于罪戾之餘躐處清華汝但
盡心事事老身幸能飲食毋我念也今年春再遣季子
陟學于洗馬牽其衣曰為語汝兄汝姊善事我幸無恙
已乃撫其背曰汝好取科第汝兄儻亦轉遷年時歸為
捧一觴正我七十夀爾及階自長安聞訃與陟相對舉
其辭哭甚慟則又哭曰母報已矣君恩咫尺可覬也即
具疏以情事請上特允之賜祭賜葬蓋殊典云既乃奉
太史趙君景仁之狀問銘于深按狀太恭人系出浙之
鄞以有戎籍于松江所故今為華亭人父振宗母駱氏
太恭人生有異稟謬以星家言其不宜子遂不欲嫁行
年三十始歸思復府君府君已再娶曰吾有子若女矣
術言果然然亦何傷吾聞難嫁女必賢庶以母子女也
是時府君丞宣平初娶于林生子曰隆生女嫁葉蕙繼
娶于錢生一女嫁趙輔太恭人入室果能視前産如已
生府君又有側室遺女亦育而嫁之蔣乾猶子六人復
撫視之無間府君自宣平移丞寧都皆迎母就養太恭
人奉姑惟謹丞時出署他縣或奉檄理公務别所十九
在外太恭人孝養姑愈謹又躬自紡絍以助丞廉是生
洗馬次生一女次生陳次生陟而術家之言窮矣鄉人
多以為美談洗馬風猷凝遠為諸生時已脱穎衆中有
天下之志府君目存焉因母喪自免不復遊宦家具益
落太恭人佐以儉勤至脱簪珥殆盡府君充然若不知
也嘉靖癸未洗馬進士及第明年府君考終以編修守
制還人以私干者太恭人率從中沮止之蓋不欲以家
累貽其子云既終制還朝以編修論輔臣建革非便謫
為延平推官稍遷為同知為僉事為副使太恭人咸裕
如也先是府君有妹歸姚氏者寡太恭人亦有姚氏寡
姊皆老而貧太恭人胥迎歸與共寢處衣食之甚恭二
媪謝再四太恭人慰之曰吾見吾姑如見吾夫吾見吾
姊如見吾母爾石氏姒暴卒太恭人有美材夀器即輒
與之其仁厚類如此他如訓愛内外子姪各有成立族
人待以舉火者尤衆蓋徐氏之賢母云以成化癸巳十
二月三日生兹將以卒之年十月二十七日祔思復府
君蔣涇之阡子男四長隆娶何氏次即階娶沈氏繼娶
張氏次陳早卒次即陟娶宋氏國子生女四嫁施文治
者為已出蓋奉以終養者云孫男四曰琛曰璠曰球曰
環環以後陳孫女三嗚呼女德繫人家世大矣諺稱蘆
花絮事託諸大賢而鶴燕之夢寔兆宰輔信然然則太
恭人完養厚畜殆天相之以昌徐宗洗馬君之所為發
祥而託始者夫豈偶然也哉是宜銘銘曰
大器兮小官貞女兮嫁晚二美兮匹難天作之合兮澤
遠蔚斯丘兮且吉完視我銘詩兮琰琬
太安人王氏合葬墓誌銘
皇明正德初有死忠之臣曰禮科給事中郄公夔字舜
臣嘉靖初今上特賜褒旌事具黃太史碑表中太安人
即公配也姓王氏父諱政平定守禦所正千戶母嚴氏
太安人生有異兆簡默沉静及笄歸公以儉勤佐公登
科第官京朝公既死事邊鎮太安人㩦長幼纍纍西歸
忍死竭力以經紀郄氏之家理荒修廢凡三年而始定
又數年而略備于時長子元深始仕為夀州守仲子元
洪始舉進士屬官司徒旋改御史得授勅進封中外迎
養太安人若少慰然既而元深歸自夀元洪歸自秦乃
率二季清澈左右承顔太安人益歡戊戌之春手自移
菊顧而歎曰萌芽既生本根就腐物理則然人可知矣
起去如不樂遂感疾以嘉靖十九年庚子十一月七日
卒於正寢享年七十有九四子二女孫男八人孫女九
人卜以明年二月二十日啟給事公之藏而合焉禮也
元深手自為狀遣弟元溟走京師問銘予昔有事於晉
陽識夀守文淵又自秦入蜀識少參文範復憶往年初
登朝時逮見給事公誼不容辭嗚呼忠義事關祚運而
感應必至者天也我朝養士有禮至於孝廟盛極矣是
故給事之節以報國也太安人之造郄以報公也子孫
多賢以報太安人也豈非天哉豈非天哉法應銘銘曰
國有忠臣室有貞婦家有慈母於人乎何負是曰不朽
合而封之昌厥後
中憲大夫湖廣提刑按察司副使張公墓誌銘
我孝宗敬皇帝臨御十有八年養成忠正直諒之風士
大夫不以言為諱以不酬所言為恥凡臺諫必極天下
之選布列有位蓋肅如也于時張御史鳴鳳則在南臺
武廟初權姦擅政鳴鳳等咸切諫有中旨下詔獄械逮
至京集于闕下杖臋人三十凡若干人而上海實有二
人焉曹御史閔與御史鳴鳳是也已皆重創幾死皆幸
不死民之深時出候才相顧涕泣而己庚午秋逆瑾伏
誅有詔叙復稍遷湖廣按察司僉事尋陞副使以父喪
解任服闋仍補湖廣今上皇帝既自興邸起適公以繼
母之喪還遂有寶鏹綵幣之賜者再蓋宜有受知焉而
公已不及矣嗚呼公之於時也抑亦遇而不遇者非與
嘉靖元年三月二十二日卒於苫次享年五十有八深
方在疚聞而悲焉卜以明年十二月六日壬寅葬于龍
華祖塋之次其孤寶仁等奉遺言以墓石見託衰絰走
百里拜且泣曰先君之棺已蓋矣世果有定論耶定未
定惟執事戟手曰此先君志也言已又泣深慰且辭焉
則又泣深知公淺嘗聞徐參政讃道公吏永康精甚己
夘庚辰之際京師見前文選萬少卿鏜稱公有治才都
給事中邢君寰謂湖湘之政公為最蓋當是時巳有飛
語聞于朝然坐是竟白諸君以深鄉人也質之然不謂
公止於是也已乃按狀狀出金華推府張公世和世和
名鳴鸞公之兄也當有據乃誌之誌曰公姓張氏諱鳴
鳳字世祥上海人也别號梧岡子狀稱張之先出南軒
後自汴扈從而南因家上海有諱楷之仕元至提舉楷
之生海運萬戶達之達之生詢詢仕我朝至貴溪知縣
貴溪生海寧教諭復吉教諭生雲林隠君述雲林生紹
字宗道别號晚節冠帶監生贈刑部主事公之祖也刑
部生應天府丞諱黼字仕欽别號養恬丁未進士配尹
氏贈安人寔生公公生未浹旬而尹安人卒鞠於大母
以成少穎敏與世和同領應天乙夘鄉薦登丙辰進士
知永康自永康召為南京山東道監察御史巡歴江上
下咸用安濟再赴湖廣時會使闕二年皆公署掌憲體
明慎按撫諸公交薦章六七上四川巡撫都御史胡公
世寧特疏其有撫綏御衆之才云武義有殺人獄久弗
決當道自永康檄公治之夜夢緋衣語之曰得王十一
乃了厥明物色其人獄遂成人咸神之公之器幹多類
此惜哉竟止於是也嗚呼初府丞公以公貴進階亞中
大夫母尹氏加贈恭人繼母瞿氏亦封恭人公事瞿務
得其歡心撫弟有恩曰毋忤吾母也娶余氏封孺人稱
善相子男五長寶仁娶葉氏次寶忠娶沈氏次寶訓娶
朱氏次寶賢又次寶臣側室林氏出也女二長適錢萬
選次未行孫男二孫女五嗚呼愛憎毁譽之情善惡是
非之故同行而異理古人所以有毫釐千里之歎也惟
臺諫執其公惟鄉邦存乎實公於權則必行近於實則
必信此世所以大同孔子曰斯民也三代之所以直道
而行也深於誌公重有感焉乃銘之銘曰
孔云必達在家在邦捐軀赴國世亦少雙孝弟之言罔
間内外目覩龍飛事豈有待待不以年拊髀懷賢古今
所歎秉彝則然千載萬載惟公惟德有考厥終視此銘
石
將仕郎景寧簿雪莊韓公墓誌銘
公姓韓諱綸字緡之别號雪莊上海人也韓於上海為
舊族至公始以文學登進初居黃浦之東華漕漣之上
有諱福四者生盛盛生允恭允恭生彦英彦英生呈呈
生十男子長諱永常號槐隠槐隠始拓市居謹愿長厚
修髯白晳如畫以輸粟授品官衣冠偉如也槐隠寔生
公母張孺人公少有大志為邑弟子員有聲成化丁未
例貢入國學卒業家居時槐隠年高家族豐衍命諸子
各理家政廼就公養養克以志頃之槐隠公張孺人相
繼謝世公喪葬盡禮廬居墓側因名雪莊遂以自號士
大夫題風木遐思卷表之正德丙寅謁選天官授浙之
處州景寧縣主簿景寧山縣也險瘠而民獷因礦而盜
公捕其尤者論法餘撫諭之皆貼服為良故多虎患公
設法以弭之縣每闕尹即公署篆以廉勤聞時鄰縣有
殺人獄三人悉論死處守梁公檄公鞫之公立釋其二
曰法抵死者一人耳處屬十縣多宿逋御史按者委公
辦理甚嚴公歎曰是徒驅窮餓於溝壑無益也曷若俟
秋成帶而徵之乃具申白會有詔蠲焉幾滿兩考諸當
道並皆奬勞偶以濕疾懇請而還民甚思之既還再營
雪莊以居稍稍搆亭榭闢園囿植竹種菊與鄉士夫結
晚香之社觴詠為樂優游其間幾二十年以嘉靖丙戌
十月二十日卒享年六十有九配談孺人諱原静同里
望族明慧孝敬及笄歸公閨門穆如也治家種種有條
緒尤以勤儉慈惠不妬聞從公於景寧内助為多及歸
道嘉興以正德辛未五月念八日卒享年五十有二兹
卜以某月某日合葬於趙溪先塋之次惟公出饒裕之
家際豐亨之運仕宦雖不甚顯非苟碌碌而尤以早退
為賢平生謹畏重信義繼室費晚舉一子甚愛之憫其
弟維之無後也即命為繼教子孫皆有法韓宗益大公
可無憾矣子男一恕娶顧氏知浙江都司印倜儻有文
女三長適縣學生余繼瑞次適山岳次許嫁趙希忭費
氏出也孫三藎臣國子生次鼎臣次俞臣予時將為延
平之役藎臣具狀以請希仁送予至武林要予為銘銘曰
仕以達云達豈盡仕一命苟共是曰致理嗟嗟雪莊况
也履止有淑者媛以續以似同穴而歸兹謂不死阡原
鬱鬱載蕃後祉
勅封承德郎南京祠祭主事趙公墓誌銘
公諱山字天秀姓趙氏曾祖諱鑑祖諱瑜考諱清妣施
氏上海人也公少孤長而玉立豐頥秀幹有治才能振
起其家義授散官衣冠峻整一時上官往往器之郡邑
有大役輒以委任敏而趣辦喜從賢士大夫遊家居黃
浦之上築精舍其濱蒔芙蓉映水每花時望之若繡幄
錦城故號東浦因以命子憲讀書其間時往課之觀潮
汐往來乃悟盈虚消息之理故持身淹雅人稱之曰東
浦翁云憲有聲文場遂起鄉科登嘉靖乙未進士丁酉
選授南京禮部祠祭司主事戊戌聖天子推恩詔下竟
以憲官授勅封鷺繡銀章光動閭里人以為此東浦翁
之食報也既而就養南都睇城闕之巍峩覩江山之佳
麗又聞諸當道大人鉅公論議歸益務謙抑儼然儒宗
長者所謂始笑終疑卒乃貼然服矣庚子憲遷儀制郎
中得考一滿便道省公於東浦之上時已徙居浦曲少
南因得寒疾每促憲赴闕曰人臣之義以勤勞見忠吾
老矣尚有厚望焉辛丑憲行行月餘而公卒於家享年
七十有三憲奔歸月餘亦卒人共惜之憲子逢吉煢然
治兩喪並葬而為公乞予銘公予韋布之交而逢吉則
外孫壻也誼不容辭逢吉手自為狀能道家世之詳且
拜且泣曰吾大父性至孝心地坦夷不設城府每當是
非曲直之際則務公言故人多忌之隂中以事搆成大
釁破家營救得免嘗歎曰吾受毒踰時則已彼施之者
能久貼席乎且我常受彼常施天之道固昭昭乎昔吾
父之未有子也往禱三茅君歸取家衆斗斛悉毁之曰
我得孫矣已而逢吉生予聞其言皆鑿鑿可誌公蓋不
但食子之報也已今卜以癸夘冬十二月三日葬于楊
塘之隂配吳氏系出清門淑慎善相與公同日受封為
安人子男一即憲娶喬氏息女二長嫁周易早卒次嫁
顧鳴鸞側室高氏出也孫男二長即逢吉娶王氏次迪
吉孫女一嫁陸文熺予仲孫也嗚呼公真儒宗長者哉
宜銘銘曰
澤之長兮江流湯湯風之遠兮其人不亡手所樹藝華
國發祥其胤克昌兮曰此封君之藏
儼山集卷七十
