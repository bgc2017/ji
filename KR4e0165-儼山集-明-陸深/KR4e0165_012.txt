儼山集卷十二
明陸深撰
七言律詩四(五十首)
八月十六夜渡江
天上金波影未闌人間已作隔宵看千家香霧籠銀兔
一派天風吹紫鸞夜色分秋當二八桂華作意讓團圞
不知高處還誰忌倚徧幽人十二闌
玉舜十八首
嘉靖乙酉八月晦曰予卧疴山堂木槿一株白
花千葉移植盆中與表弟顧世安文學姚時
望孫則夫把酒賞之為賦近體一首
曾聞鄭女詠同車更愛丰標淡有華欲傍苔莓横野渡
似將鉛粉鬭朝霞品題從此添高價物色仍煩築短沙
漫道春来李能白秋風一種玉無瑕
時望渡江去與世安坐對疊韻
冰肌素質雪翻車搖動秋光歲有華映水盈盈弄雲日
隔谿澹澹鎖煙霞野人酷愛編青鄣老圃先教擁白沙
聞道瓊花最竒絶揚州望幸却微瑕
九月朔晨起盆中再著數花適錢國輔自松城
至為余作儼山玉舜圖邑中數客繼集而世
安具扁舟西去矣即席再疊
月下風前宜小車令傳白帝斂繁華漫揮詞手填青玉
欲酹花神澆紫霞佳節正逢黃菊信高情分占白鷗沙
相如自保完歸去趙璧從来本不瑕
按毛詩疏舜華木槿也本以色取朝榮夕瘁
還以寓色衰愛渝之戒此詩人之志也予東
吳薄海壤沃宜槿每當臘月條而樹之無不
活至来歲即暢茂作花紅紫甚富往往村落
人家以編籬障不甚貴重也白色者予近始
得之葉似菊而榦類竹扶疎隱映頗有風韻
若幽人貞士混跡于樵童牧豎之間履素而
逸羣荒煙野草閴然有不願人知之意予甚
愛之昔離騷草木多以自况芳臭勁脆靈均
蓋三致志云百世而下覽其物者未嘗不為
屈子增悲焉何則物因勢殊情隨事感古今
同然此人心也予為賦玉舜詩將以傳之好
事君子兹花儻因予而見重是未可知也諺
曰女無正色物無定形顧其遭逢何如爾斯
言豈不信哉豈不信哉
時望一和得五首再疊一首為答
羨汝胷中書五車登高還共賦瑶華幾家籬落多秋意
一樹冰霜帶暮霞不是託根通閬苑即疑傳種自流沙
最憐未識東風面一見東風定有瑕
再疊答諸賢和章
日日詩筒走傳車山中草樹有光華花神讓雪三分白
文氣成龍五色霞肺病夜窗和玉露美人秋水隔江沙
無由報得風騷手白玉明珠總未瑕
秋日鶴溪明府過山居見和玉舜七首再疉三
首為答
門外頻勞長者車山中風物過繁華未成雪卧袁高士
已見仙才蔡少霞一任登臨留勝槩虚煩拂拭到泥沙
欲將花比河陽縣花似潘郎恨有瑕
羊裘曾起赴安車恨殺當年寵麗華木槿籬間好風露
芙蓉江上共煙霞移將一樹渾如玉老去閒居却枕沙
陶令閒情空有賦從来白璧忌微瑕
緣江路僻不容車開過芙蕖又舜華澹泊看花宜待月
風雲映水盡為霞正堪結社三江口何似封侯萬里沙
試把一杯重酹汝不須自獻玉無瑕
西津沈方伯屢和至十八首未巳再疉二首為
答
班輸妙具九攻車何似休文句最華曉日芙蓉出溪水
暮雲楊柳隔江霞曾聞南國甘棠詠須築長安宰相沙
劫火自驚山石烈不知白璧本無瑕
每向花前望小車詩成一一歎才華須煩妙手題黃絹
絶勝當筵賦落霞一任江天狎鷗鳥十年邊塞長風沙
晏嬰猶惜封書社衛國何勞怨子瑕
陳仲魯玉舜諸作予讀之悲其志焉再疉一首
慰之
凌波仙子下雲車想見銖衣濕露華萬種閒情偏隔水
一天佳氣半成霞緒風寒勒花間蝶落日晴銜江上沙
辦得素心終不改有人抵死保無瑕
再疊得七首
伐檀江上未成車獨立西風殿歲華誰復賞心同素月
自憐春殿隔紅霞前身合住瓊花觀託跡遥連杜若沙
不是風雲終少氣翻緣玉石共無瑕
疑是星精謫五車不隨紅紫領韶華疎籬野水誰成伴
淡雨微雲欲變霞為客緇衣驚歲月倩人團扇掩風沙
閒情脈脈秋江上玉面啼痕錯認瑕
顔如穠李不同車千古詩人詠德華凉信預教秋作伴
孤芳無藉錦為霞夢迴歲月梨花院望斷西風白鷺沙
攜向玉闌干畔種青蠅不放點成瑕
風雨無端懶稅車坐當秋水閱南華花開一樹臨重九
人倚高城望少霞顔色不隨游女豔心情常近狎鷗沙
絶憐何用頻攜酒霑醉姿容玉帶瑕
繞簷鐵馬驟鳴車花有清隂月有華江上水天同一色
望中臺殿隔西霞風隨秋遠聞香露潮識谿寒閣淺沙
無計可留搖落盡共梅開處鬭無瑕
水雲深處挽羊車尋樂尋芳濕露華花徑五風還十雨
江天孤鶩伴飛霞霜前已露全身白風外遥憐半面沙
愛殺臨流晴照影青銅如拭淨無瑕
看花每枉故人車花亦迎人帶露華是處倚闌憐夜月
幾迴攜酒泛春霞銀瓶手插新添水玉樹情親細碾沙
欲寄報章重閣筆墨痕翻惜繭光瑕
晚飲張虞卿舍西江泛月還舟
南鄰歸去夜如何鼓吹無風櫂有歌兩岸碧波潮力定
一身清露月明多天空星斗中流動家近舟航一水過
千古勝遊誰得似前須太白後東坡
九日
滿目雲山氣轉豪一年佳節又登高天連澤國西風遠
書寄秋懷北鴈勞三徑素盟頻問菊六經遺事且題糕
授衣時敘偏驚眼箧裏猶餘舊賜袍
九月望初寒獨坐
風迴野渡水雲空猶是江南九月中病後歲寒偏覺早
眼前心賞更誰同蕭蕭竹院詩初就曲曲山居畫未工
賴有夕陽西浦上殷勤留送半窗紅
十月朔與客汎舟遊静安寺
蘆子東西野渡邊前朝宫殿赤烏年夕陽逗林鐘磬響
湧泉墮地珠璣圓蕭然冠服豈傲吏偶爾賓從如登仙
三江禹蹟不可問一舸鴟夷非昔賢
十一月朔江門觀漲
渺渺煙波連海門長風吹浪晝為昏磯頭錦樹隨船出
天上銀河倒地喧便欲乘槎貫牛斗却愁斷梗失山村
新寒十月登樓望岸草汀花半不存
七寶鎮擬訪黃天章憲副寒甚不果
乘興何妨似剡溪故人只隔市橋西心情聊復同雲水
蹤跡真憐在雪泥白下館前時繫馬黃金臺下共聞雞
扁舟定有重来約来上春風細柳堤
遊東石山園
度壑穿巖窅窱通好山多在夕陽東望窮碧海龍宫近
踏破蒼苔鳥篆工花塢四時常帶雨洞門終日細含風
仙蹤法界如堪擬不是蓬壺即華嵩
乙酉歲除
細雨催春歲又除縣城燈火接郊墟百年到我強過半
萬事于人總不如弊齒病深抛酒醆安心法在卜山居
東風若問新消息多上蒲團少著書
丙戌元宵
上元燈火鬭嬋娟滿月輕風夜可憐人踏六鰲看海市
天連萬炬候星躔樓臺影裏疑無地歌吹聲中合有緣
管取一春多樂事試從今夕卜豐年
次韻楊伯立春興
江南地僻晝如年春與閒人别有緣滿徑落花風陣陣
一犁新雨水田田池塘草長詩成夢簾幕寒輕酒擅權
四壁已空諸業盡囊中剛剰買山錢
春雪
少年端策覲君王記得春隂賦玉堂今日閉門風雪裏
五更孤枕夢魂長薄田已就資生計省事初營却老方
尚有圖書抛未得教兒多種翠芸香
三月三日
一年一度春最好三月三日烟雨中花外小車停過客
山隂褉事想遺風高樓正繞長江去舊壘新看乳燕通
桃李成蹊總相似行人莫問午橋東
清明出行阡丘
病来廿日始勝冠花柳清明滿畫闌二月光隂半晴雨
百年塵世幾悲歡王孫芳草連天碧燕子東風作陣寒
萬事山頭一抔土麒麟留得後人看
清明後一朝見桃花有感(因誦楊孟載也無人折休相妬才有鶯啼)
(更可憐之句)
玄都觀裏到應遲前度劉郎鬢已絲燕語鶯啼有何意
石橋流水至今疑一枝帶雨比顔色千樹蒸霞勞夢思
莫遣漁郎重問路此中元少外人知
和郁潮州
欲從東海望蓬莱試上江頭百尺臺春色送將拚獨醉
好懷留取為君開詩成滿砌翻紅藥客去閒門長綠苔
寄語桃花休折盡劉郎應是不重来
五十生朝自壽
年行五十鬢猶青浪許前身是歲星三刖尚存和氏璧
一區初築子雲亭(予是歲始有居)人間好景中秋月世上浮名
五夜螢偏愛江山圍故國欲將非是問蒼冥
十四日晚渡
團圓寶月漾空明東去疑從不夜城風送潮頭回别浦
水兼凉氣弄新晴鵲填銀漢橋初就鴈布瑶空陣乍成
一櫂中流雙擊楫隔江時度紫簫聲
餞顧東江宗伯于禮塔匯留題
千年地勝湖山繞十月江寒樹葉稀人向别時身是客
舟從行處岸如飛舊家池館誰還念落日風帆我自歸
天北天南俱逆旅莫將去住與心違
山中歲暮得旨召還翰林兼許春坊供職志感
一首
玉堂金馬是重来新詔青坊許並開豈有涓埃報明主
虚煩聲價築高臺千年禮樂還周典一代宸奎陋漢才
直北長安天咫尺紅雲無數繞三台
平望阻風期友人不值
渺渺碧波連白雲期君不見重思君妬花信急春如許
折柳情多日又曛山色水光餘此地酒懷詩興憶離羣
陽侯若借東風便燈火樓船坐論文
嘉禾道中
畫旗搖曳午風多金鼓聲繁水漫波春色二分看正好
國恩千載報如何江天路接心逾遠花柳村深氣尚和
童冠相隨單袷具康衢時聽隔林歌
陳東祠堂
郵籖初下雲陽驛國士有懷陳少陽人世自應餘感慨
東風元不管興亾誰無一死寧須晚事到千年更有光
當日上書多輟報至今遺恨說汪黃
維揚懷古
輦道蕪煙江水流遊魂不載舊龍舟花開綵樹春光永
火煖沈香瑞氣浮絶域衣冠朝萬國拂雲宫闕遞千秋
可憐惟有東征役星散旌旗戰骨裒
三月晦登羊山望下邳
一年春色此登臨入望遥山紫翠深二水帆檣風獵獵
半空樓閣晝隂隂何當開鑿留形勝不盡煙花自古今
直北風雲最高處極天關塞築黃金
東昌懷古
旌旗簫鼓畫船過風送長河渺渺波水報郵籖朱夏晩
岸縈官柳綠雲和聊城不下遺書在泰岱乾封往事多
七十二君空有籙莫因秦漢問如何
端午自天津發舟入潞河與夏公謹給事晚坐
雲際高城萬國通端陽佳節旅行中蒹葭碧映潮頭月
楊柳隂依水面風天近北辰龍有氣地偏東海望無窮
蒲尊箬黍依然在楚調吴歌一笑同
七月七日以公事出城同林介立遊廣恩寺
年年七夕是秋期殘暑猶存感歲時未對天邊新月偃
先貪林下午隂遲城鴉殿鵲紅雲繞宿鳥鳴蟬碧樹移
兩月都門塵撲面偶同心賞一題詩
與顧未齋遊西山過海子橋有作
新水平疇逐馬蹄白鷗黃鳥瀼東西風雲天上身仍健
雞犬淮南路欲迷倒影樓臺含旭日送春蒲柳拍長堤
美人期我城隂曲已有風花入品題
和未齋韻寄徽州鄭珏山人
别後風煙去幾重思君多在鶴歸松椷中尺素雙雙鯉
門外黃山六六峯花發春深行對酒地偏日晩坐聞鐘
遥知十畆棲賢宅却比丹青韻更濃
十七夜待月
紫閣黃扉切九霄中秋待月第三宵天高易識龍文動
海近偏憐蜃氣消十幅秋光障雲母一簾凉影弄冰綃
欲憑絃管吹雲散忽有雲間起鳳簫
再出郊壇視牲王正十日早于華盖殿復命
九天風物麗春陽来自南郊夜未央龍馭遥傳香裊裊
鵷行時送珮鏘鏘步依玉砌雕闌繞立近珠簾繡帶長
華蓋極天懸法象此身真到白雲鄉
儼山集卷十二
