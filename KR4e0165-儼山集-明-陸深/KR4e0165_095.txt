儼山集卷九十五
明陸深撰
書
奉梅月伯父
陸資到奉教言深感至愛備審夀體康強細觀字畫皆
無異少壯足以占夀年綿遠不勝為慰所示弟姪入學
門戸之光皆嚴訓所及但須努力向前以期遠大姪之
所望於後人者此心更自切也老父仰望伯父大人時
賜勸譬得以頥養老境修墳造房等事一切當付與深
也如尚有過當處乞念深含容之深自入冬來舊病漸
除但新差司禮監教書雖則五日一往内臣有三百餘
人俱從教授兼出入步行十餘里極為辛苦職業不敢
憚也京中事體聖駕雖回在宣府祖宗法度具在人心
安然如故况關係甚大乞不勞過疑也家小春間須作
來計遲速之間伏望主張行裝粗能備辦也家人如教
禁治家小起身以後浦東大小事宜俱望教戒時世如
此安危未保不可自受累也餘惟順時保重以享上夀
奉東隠叔父
溥弟到京具審夀體納福并諸動静不勝欣慰家小及
兒女在路安寧四月廿二日自河西務起車抵暮入城
雖受辛苦幸無險阻皆賴叔父餘庇也姪居此守官粗
遣但監事煩冗早莫奔馳兼時下不測每懷憂懼爾家
小既來於姪雖便老親左右無得力人仰望叔父時加
撫問不至寂寞也今年科場兩弟考試未知何如當此
之日家門已大須防小人侵陵惟有子弟勉勵讀書可
以支撑今各房中惟有此一路可行叔父教子之心甚
切故敢及之餘惟順時保重為祝
與唐龍江三首
近趙國賢還曾具啓達伏審邇辰台候萬福夀堂暨賢
妹甥輩均安為慰深衰病日深思歸殊苦比兼攝湖東
奉咨裂紙將過信州差人云欲開局修八朝國史不知
會典結局未令郎聞已授官矣未有的報幸示知江西
科場吉安最盛有時名者皆不在牓昨觀南畿錄吾郡
之否亦開科來所無豈文體將一變耶江錄漫往不知
舊生徒有幾草草附瀆餘惟若時保愛不盡所欲言者
深寓蜀二載如在世外東望故鄉聞問為難兩辱手教
無任感慰比蒙恩出峽抵荆州取道北上復過安陸謁
陵徘徊山水之間念皆執事過化之地也為之慨然如
挹顔範方今天子思求耆舊而用之恐隆中未得高卧
少須勸起以慰蒼生之望深此行速為入謝將圖自便
然善後補過之方幸有以見教也至叩至叩兒女輩在
家過辱骨肉之愛非謝可盡行次草草不謹直齋芋西
公會間為道瞻企之私餘若時保攝為禱
疊辱教惠極感記存具審道候萬福為世師表足慰瞻
依邇聞海寇擾攘寒族高門唇齒相依倚執事為帡幪
也况老荆弱孫尤在咫尺幸垂清拂今日始知城池之
有用也留意留意兩甥失解南還及夀筵骨肉團圞人
間至樂楫兒多病且留過寒他不足道也深衰病侵尋
憂疑滿腹臨紙無任惘然世全甥蒙時存候異鄉骨肉
賴此與世安耳恐要知餘惟若時珍重
與表弟顧世安十六首
令祖詩云當門五株柳負郭二頃田此東歸景物如此
余既無田雖柳亦不可得近營别業以待東歸姑欲插
柳須乞五株種之乃可冬月將盡幸能惠我否久别欲
一話風日和暖時望過一宿至叩
本乾但知其善醫未知其好道也非昨見示幾為失之
此人博聞多藝夜來與陳生同榻往來辨論僕隠几聽
之自足為樂吾未暇究竟其淺深何如但其器根不凡
妙具圓融豈所謂湖海之達生者耶賢弟留作伴數日
未必無益齎持玩物吾第一見之足矣恐别有主者明
日止為郁直齋李南園二公天氣佳甚一來如何
深啓得夏間書甚慰昨見朝立乃郎云有書尚未送至
今早唐士冏憲副家人到及見孫廷圭問及頗道有一
二不如意事令人馳念不能已處今之世務須安静含
忍為上吾弟素有見處自能中節如劣兄者不待五十
而知四十九年之非矣舊病侵尋時事多棘老幼在念
奈何為懷敝廬薄田已足讀書待老頗悔此出之謬也
豈世緣尚未了耶身外事自可付之悠悠矣姑娘而下
想均納福粟例再開恐令弟亦須乘此會耳孫壻小試
優等不負美才聞之喜慰向朝立在京時曾有言欲求
自便計今尚在否從厚處之須令子母間各遂孝愛之
心與區區豢養又過一等也如何如何浦東兒女輩想
蒙顧愛非言謝可盡風塵渺然未緣骨肉之聚臨紙悵
然
兩日有遠客兼先隴事殷奔走不給奈何目下想已康
復不復致問承示病源正僕數年前舊犯須早圖之若
所謂積熱恐無之盖是肥甘釀成垢膩滯在脾間下虚
上壅為痰脾土受痰遂作沮洳濕蒸而熱耳非壯熱也
醫家用苦涼之藥最有近效浸成後患尤宜詳審積滯
感時氣必作痢宜用白芍藥澤瀉等劑分理之不可驟
服止藥今後須食淡省思為要訣此二件乃脾家内外
扶持之妙藥也園中晩菘菜肥白連根一截用甜水煮
成清湯極有自然滋味侵晨空心啜碗許最宜養脾利
膈白芥子時嚼數顆亦好
屢承骨肉之愛非謝可盡比日世芳藎臣二生入監又
辱厚惠所諭領悉久客天涯見此骨肉令人喜極而繼
之以泣也百凡不勞挂念近又得沈方伯家人寄到書
知老父移居北宅心背俱刺四弟失教以孝弟之道致
此狼狽亦深之不孝不德為之南望惟有痛哭而已委
曲情事亦惟有賢弟知之族中兄弟俱多離心而嫡血
子孫盡不可恃賢弟早晩幸為調護深生死不敢忘也
若有緩急之用可分付陸傑顧慶二人處之若再有重
大事賢弟權為處置亦生死不能負也桂魁奴狗狂蕩
如此深用人欠當豈亦窮秀才命中招注須發遣到京
終當重治緣無的當人始終其事須深來春自還可也
幸密之密之新府尊行時已嘗致囑去知之
深拜啓昨相姪還病目寄數字為信比家僮至頗訝賢
弟無書想即辰文候納福官事竟如何也聞九臯大諫
來署縣事吾邑之福欣慰無量近知治吾家作過諸奴
老懷遠客為之快暢已作書與子壻輩致感謝之私而
已深方慚恧未敢頌言謝之儻謁候便先為深致此情
至叩至叩
楫兒欲出就試深慮其體弱幸教以持心養氣之道不
知賢郎諸姪亦有出試否後生輩但不可留意得失以
長浮競之氣為佳爾崇明之變近如何當道諸公必有
撫禦之術便中幸示知餘不盡所言者
深冒暑出巡江湖之上得書如擁冰雪慰不可言楫兒
承教愛幸與觀場之末深甚慮其涉世之太早也賢弟
近聞出上金陵能攜楫兒為旬月之行深大願而非所
必也如何如何遣急足去揮汗數字到省别令家人還
修問也極草草
比還朝人事倥傯殊非老境所堪也奈何奈何會馮汝
學說賢弟事甚悉為之驚悸世道如此且安心耐之釋
氏以忍辱為修行第一義賢弟自能容受之不必芥蔕
可也甬川少宰特蒙留情知之知之秋間望賢弟入京
古人云金門大隠豈浪語耶燈下草草附此殊不盡
世具甥來縷縷道起居之詳令人遠想慨然走自夏初
入都門衰病之餘殊覺人事委積隨分應酬倦即撥置
世間榮辱毁譽事一毫不復動念但静中别起一段思
慮難遣即釋氏之所謂魔也當持定力勝之賢弟能北
來可共辦此功業如何如何
蒙恩内轉實出望外兼聞詔旨曠蕩雖三代恩典或可
得也故遂乘此春和入朝自荆襄北去勞勩亦不敢辭
也老境奔波乃爾唯賢弟亮之家事乞與楫兒一處楫
欲棄遠田甚好甚好吾當成此子之志但須賢弟酌處
不使有後累為佳住大江濱束裝燃燈作書殊匆匆賢
弟能以意會否賢弟有意北來秋涼能遂相見乎深北
去盤費人力俱欠亦望與楫兒議處不令荒廢學業至
叩至叩
老入劇局舉目萬里雖片紙數字猶難得寄雖寄亦未
知得達否况他乎亮亮聞賢弟亦時有啾唧此恐是少
年作用大過或時事不如人意動火耳吾此來每有所
悟亦有一二高人如何栢齋先生相質問目今通宵宴
坐青燈熒然頗有趣味但時有歸心作魔耳留與吾賢
弟盡之第未知世緣何如也還復慨然度人經此間有
印本寄一部去西樵别當覓便補之闔宅寶眷想皆安
世道日下得省一事且省一事餘付之老天而已匆匆
不盡所欲言
深昨别後入舟作小憩風水俱令人疑懼還入寺中避
暑見郁宗周來云見小輿道中知賢弟已入京受累極
懷感愧也夜來小女病作比常稍增鬱熱故應爾懷抱
轉無賴奈何舟人似催發南去三四公都到行止未定
深意欲俟一雨後解維前途任運而已此間無人商量
周一之望速之來同載也如張希周差事何時可辭朝
抑恐不能待煩一問之六弟汝由姪感渠意甚好世全
甥致謝不悉
見南載有發者歸心如飛欲隨意去耳入京人望促之
幹辦來不知周一之何日下灣也跂足而待附此見意
舊恙比之去歲稍減重裘絮帽枯坐一齋者六七日老
態時當如此爾忽聞有人入都力疾附此紙宅上俱安
諸郎皆玉立森森從德尤解事明敏夙成昨入學為提
學所稱許亦復作微語為教戒知之知之榮擢乏便修
賀兹致少物去引遠誠鑒入故鄉風俗日下亦欲攬回
顧忠信素薄奈何奈何得吾弟在朝老僕居鄉亦自遣
慰桂翁處每欲作書輒止以傳聞無真的信見間為致
傾向之私不盡餘自愛
灣下執别無限情感十七日午刻始抵河西風水淹延
皆竭晝夜之力前途任運而已去國之人不當作朝貴
書亦自老懶遂放舟去見桂翁為道此舟中眠食頗勝
惟此而已亮亮
與黃竹泉三首
令弟瑩卿至多承遠惠書物言謝不盡即辰伏想尊姐
甥輩俱安好也深自長兒亡後憂苦萬狀鬚鬢盡白兼
有老親之念忽忽如在囚繫中恨不一日東歸得見親
戚骨肉為樂也奈何奈何令弟淵卿書來說河弟李廷
益房基事深並不知其情但河之嗜利忘義乃其積習
必有不當人意處吾姊丈當教而改之可也至叩至叩
今日適有丁祭事忙因蔡晟行便草草附此雖七叔宗
潤兄處皆不及作書詩卷容别寄上也餘惟情照萬萬
承以胎仙一雙為貺與病骨争癯甚慰岑寂但飲啄無
豐腆恐戀故主乘長風而東耳珍謝珍謝
屢承厚愛不勝哀感竹泉卷納還頗恨諸作未足以發
揮高雅耳姑俟情事少伸當别圖之令弟淵卿與河弟
房産事想有善處之道幸早斷之恐惹别議也特人奉
請更瀆黃甲近當肥美兹欲遠餽煩為覓數螯佳者恃
愛干瀆不次
與黃甥良器二首
扁為書去四字易後二字以寓孝思易前一字以避俗
紙用礬重甚不宜筆只寫去一幅亦不佳可求佳紙至
當寫去聞新樓成東望在目余老矣何時一登以望大
海為快也昨承園果乳酥之惠感感俗事擾擾無一刻
閒暇病餘無可驅遣稍覺淹遲勿訝甃階卵石儻有剰
便中為致一二斛許不一不一
近日人來得畫卷多謝裝束之勞手柬亦作一卷極見
賢甥致意世誼令人感慰為寫跋語去藏之載來石題
一檀扇為謝大抵湖石須以無斧鑿者為甲老奴欠眼
孔非賢甥初意也絹畫一幅寫舊作其上樓頭秋色可
懸懸如見老夫也今春發痰火殊惡昨日始甦過山居
打坐須盡此月方接人事賢甥有暇可以扁舟來覓我
水石間也四軸已寫畢昶奴負不起俟别致之餘不盡
欲言者
與黃甥良式十二首
比聞舉得男喜慰不可言是日報至予坐南樓適傳秋
闈消息欲以應科名之如何連日匆匆未及作答知之
薄具少物充粥米幸收之餘留面悉
别來三年行數萬里棧道劍閣瞿塘巫峽水陸極天下
之至險而寔亦天下之至竒此生遊覽之興可謂饜飫
而予已老矣連年三月三日每有事今年以是日渡漢
江由襄樊而北四月初入朝遂履任隨分供職昨以孟
秋時祫始與聖主相授受盖八年鈞天如夢寐也承遣
人遠來欣慰無量得安南議見學識長進且有志也此
等事自有一副當人才當之予素不與聞其事此中非
紙墨可了北來且自見之知之入監已成就如此亦好
第愧無以助之當以逆旅主人為任也楫兒想蒙教愛
秋試聽之老天而已餘惟自愛
賢閫病何如恐是血虚畏燥耳與汝妗所患頗相類否
却好尋醫血惡寒而生於寒行於熱而畏熱要知之唐
詩絶句付來一閱明早望日須赴監當守法如是不具
知吾甥已入潞河得遂親桑梓亦是一樂吾欲更賦一
詩為别祗成一句云老懷旅思更逢秋後不復能續意
可想見得書感拳拳一之同此致意張宗之吾甥即道
吾意致書無不可者餘不盡
昨嚴照來得書具悉蔡老朴魯不甚知事本再上明日
當發抄工部西磐尚書面許為行却並乞築城事若一
舉兩得亦吾鄉邑中百世之利也昨家人至又得與小
兒書讀之得失固自有命爾且留了監事令渠從實地
做工夫賢甥歴事已辦但未知何日得見甥面也懸懸
聞汝老妗東來小莊不免有擾謝謝所論沙寇本吾民
有司失於撫馭遂至如此又不能無師老費財之慮事
當如何兹遣學召回欲移家北來百凡望周詳慎密處
之至望至望至託至託杭嘉避地之策與松城卜居如
何亦希酌量歲暮候報信也續絃成亦足喜餘不盡
近得書知有杭州避地之舉不審海上事情竟如何耶
令人睡卧不安不圖老景遭逢乃有此付之浩歎聽之
老天耳京師事勢又未易以一言了也奈何奈何又聞
河決鳳陽兩洪俱竭若春水可乘且攜家北來儻更有
阻則卜居松城差為穏便耳賢甥必能為我謀之草草
附此日下當别有的確信息也留意留意
日來屢承惠海鮮池魚甚慰病起但脾胃尚未開徤差
勝前日骨立耳知之知之刻書復成幾種可草草印來
一閱病餘因清出雜記略有數卷寫得十葉付去就煩
一校勘若雷同剿說抹去可也予此等文字大意欲窮
經致用與小說家不同幸著眼可命照入刻行欵寫一
本來有商量處也雪天殊無好况晴霽西來一敘懸望
懸望臂痛不減不多及
比復惠鱘魚感感連日病勢覺退但脾胃未開耳求醫
了無影響可怪可恨吾甥作事必精所刻書不下古人
計費亦不貲也篇名嫌不響可題作說海如何有緊要
與典禮書多入幾種為佳臂痛轉劇指不多及日下望
西出閒否亮亮
小說若刊須喚得吳中匠手方可發還九種檢入但訛
謬極多要校勘得精却不枉工價也予家所有俟天晴
清出農書麈史兩册頗便病目留一看
老懷為病困殊無賴昨許三府過訪慨然有築城之議
但其言太易耳說漳州賊圍定海致書寧波守稱老兄
索粮一萬三千其無忌憚若此時事可慮也又云漳州
賊每往蘇城市易崇明交通更不可測沿海一帶尤可
慮也近便處有得力人能覘候動静否煩一用心為之
不宜露消息也至囑至囑候報臂痛楚作字艱難不多
及
二文皆宜抄錄夜來樓居風雨不成寐却恐今年無麥
也奈何奈何痘疹書校勘得可寫便寫入刻早完亦一
件事了留意天晴過此
痘疹論已入刻未吾甥所作後序亦佳老懷殊為喜慰
劉栢山北行在近可促匠手早完欲送與一部以答其
意耳嵇中散集及麈史俱便病目連日雨中藉此消遣
尚未畢也松籌堂集聞是此老手編果精當否可細讀
三四過西來商議其中若有關係朝廷典故及可備郡
乘闕遺者另錄以藏此看書要法也志之志之夜來病
思甚不佳奈何奈何稍晴望即來夜話伺伺
儼山集卷九十五
