儼山集卷二十二
明陸深撰
樂府三(一百三首)
大賀詞八首(乙丑)
青宫潛德通元氣先帝深仁釀太和文武兩階初拜舞
應知寶歴萬年多
鹵簿前陳法駕高司晨燎火雜蘭膏千官曕仰新天子
五色雲中覆赭袍
巍巍帝德足光前寶歴中天第七傳聽得臣民私慶語
不須明日更勞煎
洞門法禁夜方中燈火煌煌動鼓鐘閣道淡隂連御幄
祥雲應解識真龍(時有淡雲曈曨斗月)
奔趨萬國歸新主次第千行列舊臣正值一陽初動後
(時登極正子時)和風甘雨遍青春
鴻臚聲肅漢官儀環珮珊珊滿玉墀黃道重開新氣象
齊歌天保答恩私
星星寶炬列高樓恩詔泥封在上頭忽聽半空宣讀罷
嵩呼聲裏玉闌浮
字字親將惠澤頒十分湔洗到愚頑先皇多少心中事
丹鳳銜來一紙間
丙寅元旦待漏
參横斗轉曉相將迢遞宫門漏水長不見滿朝環珮響
坐彈冰淚憶先皇
接駕
曉日曈曈劍戟森五雲宫殿鎖深沈侍臣候立頻回首
傳道鑾輿幸上林
素履齋
新裁紙帳木綿裘曲几圍屏事事幽明月射窗殘雪霽
夜深人在水晶樓
隋宫詞二首
螺黛朝朝吏散來糚殘猶展鏡匳開門前報道宫車過
不似輕塵拂面回
金鎖黃昏知幾重夢回疎影月簾櫳笙歌别殿承恩寵
半露春衫蜥蜴紅
端午詞二首
碧青艾葉倚門斜寂寞深宫有底邪幾度思量背同伴
暗分醎水引羊車
石青蜥蜴泥金虎五色綵絲長命繩白髮宫監催拜賜
含嬌時許未能勝
江東竹枝詞四首
黃浦灣灣東轉頭吳淞江下碧如油不用并州剪刀快
水晶簾下上西樓
二月春風滿地鋪茅針蘆筍一齊麤海門東來春潮上
春水連潮漫白塗
濱口航船一字幫櫂歌和起自成腔潮來上南潮落北
南到湖南北到江
明月垂楊獨樹橋橋西熟酒好良宵紅香細剥鶯哥嘴
嫩白鮮羹玉麵條
步虚詞四首
晴日暖風吹紫霞西巖開遍碧桃花仙家只住巖西畔
水水山山遮又遮
風露滿山深翠微暗塵不上芰荷衣夜來拄杖成龍去
斜倚枯藤送落暉
芙蓉花下石闌干茅屋空山生早寒養得一雙朱頂鶴
有時騎向碧雲端
谿後谿前路百盤白雲常護禮星壇麻姑使者傳書到
一派簫聲雙紫鸞
鼇峯草堂歌十首
閩山南去是鼇峯鼇峯草堂多卧龍春隨花路八千里
天鎖煙霞十萬重
谷口子真歸計成少陵老人歌北征五月南風吹海雨
碧山無數荔枝明
御堤楊柳春日遲折盡長條更短枝天上初抛祠部禄
山中誰送草堂貲
平生最愛方思道方外更交孫太初作吏隱居非我意
南巡新上萬言書
早年慕道世情疎乞得青山背郭居不為登樓賦王粲
文園真有病相如
北來京國住三年南去青山得似前試問孤猿與孤鶴
為誰消瘦為誰憐
新裁道服綠羅寒别有烏霞製作冠後夜相思長瑣月
酒徒詩伴滿長安
山公啓事孰當前宣室求才誰少年一路桃花春水漲
皂旗唯送得歸船
羣策先皇一網收虎頭高選重龍頭相知頼有倪寬在
與汝一時成去留
莫倚高歌莫著書秋風病骨夜窗虚海門近傍鼇峯起
錦字封題侯鯉魚
元旦試筆二首和柴德美
天門次第列中官御幄含風春尚寒拜罷兩班文共武
相逢屈指計迎鑾
帝德唯天仰日新聖經書法重王春青陽應律方東令
翠輦臨邊正北巡
書扇
露下瑶空鴈有期高樓凝望已多時隔江一片芙蓉樹
欲采紅芳寄所思
寄江都舊友
平山堂外蜀岡長十里樓臺隱夕陽更愛緣谿茅屋好
與君相約住維揚
節婦吟
深閨獨抱舊分銅淚逐黃昏怨曉風惟有五更孤枕夢
尚將膏沭到飛蓬
閨詞四首
背人憔悴轉迴廊試折花枝比淡糚不忍問春深幾許
芭蕉新綠過東墻
水閣看花怕到遲白羅團扇手忘持多情更向侍兒說
庭院深深稱賭碁
晚糚重整翠花鈿滿指蘭膏試碧泉欲向姮娥訴恩怨
人間天上共孤眠
薰籠百和曉糚殘起探隂晴遶石闌折得梅花無寄處
自憐纖指怨深寒
又閨詞四首
庭鏁繁花晝景長繡針刻晷記春光行天嫌殺金烏嬾
到得黃昏怯上床
池館殘糚坐晩凉自將金彈打鴛鴦打得鴛鴦各飛去
白蓮花度並頭香
簾下風來月影過蕭蕭梧葉下庭柯起看鳳歴論時令
夜刻如今未當多
嬌娥自畫曉鴉蟠獨對梅花拄頰看直到夜深眠不得
衾籠芸火鬭嚴寒
縣齋春宴
蓬萊方丈像三山舞象馴獅效百蠻人自東郊向南郭
春從天上到人間
清河東渡
乳鴨苗魚促刺稠紫茸翠帶弄輕柔渡船人語回風細
疑是江南小埠頭
王兵憲于澤以二力士送予遣還二首
雕弓羽箭爛銀鞶白馬朱纓錯繡鞍踏雪護行三百里
一行騎射萬人看
紅袍白面好兒郎燕趙豪華獨擅場贈汝長纓三百尺
樓蘭西去縛名王
臨城道中
寒雅成陣掠疎林晴雪峯頭弄夕隂憶向小窗茶竈下
李成一幅論千金
逢方仲敏侍御二首
花驄高載璽書行憶在華亭政有聲塵土相逢渾不識
聊從陌上各通名
依依把袂逐多情為問何時下玉京報道聖躬添萬壽
南郊大禮慶初成
沛縣二首
人言捧土塞黃河丞相開河怨亦多曉日卧龍岡上望
白沙如繡湧層波
山東列郡盡王臣漢室公卿俱負薪侍臣欲獻河清頌
天運中興屬聖人
南旺湖
南旺湖中水接天南旺湖上多漁船榔聲刮地風聲急
赤鯉烏魚不論錢
邃菴挽歌二首
出當紫塞入黃扉重去重來復暫歸今日竟從何處去
長江空遶萬山圍
金書鐵劵是何時空復人傳翰墨師唯有銘旌題道號
更無一字上豐碑
扈蹕詞三十二首
保定候駕四首
翼善衝天白玉絛團龍鞶繡赭黃袍山陵南去三千里
紫氣紅塵一騎高
乘鸞跨鳳貫魚隨日射行宫近午時密密柱頭黃幄竪
重重軒盖繡簾垂
師保公侯列署分勑書先下兩將軍清塵雨歇祥風動
抱日常瞻五色雲
畫衣楚楚間青黃僉點民間俊秀郎未到御前先教習
遞分班次列成行
吕堰道中
四際天垂夜氣凝平坡十里萬枝燈風迴遠戍三更漏
問訊行宫膳未曾
博望道中
天際紅雲捧節旄襄陽大堤三丈高宿雨平添漢江水
軍門傳向裕州朝
奉旨三品乘轎
車行歴碌騎行徐早晚誰來問起居聖旨分明優老大
特教三品用肩輿
南陽
金字黃旗隊隊過雲霓偏傍六龍多星聯火炬南陽道
不到黃昏渡白河
鄭州道中二首
宿雨豐泥燕子飛客心迢遞送春歸江河嵩少俱從幸
麥浪翻空柿葉肥
節物驚心去日多功名無奈白頭何中興天子思豐沛
一月官程兩渡河
候駕渡河二首
豹旛雉尾午風和萬乘時廵南渡河千尺樓船龍出峽
擢聲齊和太平歌
三月一日春水波縠紋苔滑送黃河六龍自有風雲翼
飛度中流一睫過
駕渡河二首
積雨新晴河水平龍舟鳳舸午風輕周王八駿空馳驟
大禹三門正告成
水闊風恬曉露濃半空雲氣盡成龍萬方無事君王聖
河伯陽侯次第從
恭和聖製渡河餘字二首
渺渺長河萬里餘昔年清澈見游魚太平天子南廵日
穩渡龍舟似板輿
天皇樓船百尺餘波神送喜湧蜚魚省方問俗勤王政
白叟黃童捧帝輿
曉過御茶房
扎下行廚按四方嫰黃幃幕下金床太陽出海高三丈
照見流蘇五色光
保安道中大風
漢王豐沛壯心多今上襄樊特地過花柳盡迎紅日近
山雲重起大風歌
博望道中小雨
驛路風塵去轉輕楚天雲雨近清明碧油衫袂三分濕
金縷旌旗一半晴
從幸顯陵三首
春深南國半隂晴輦路無塵御蓋輕旋著賜袍忙上馬
中官傳道駕先行
板轎㯶輿渡碧山澗花巖樹影龍顔雲中别有通陵路
䟎過前驅插大班
純德山前氣脉長太平天子盛還鄉從官文武拖犀玉
靠著青松列兩行
駕還
朝門南上紫坡陀燈火叢中玉輦過内侍雙吹金觱篥
教坊齊唱御鑾歌
迴鑾歌四首
雨餘江漢長波瀾日照山峯起鳳鸞九鼎已成勞駐蹕
萬方歡喜頌回鑾
謁廟辭陵不盡情從官有旨許先行獻皇開國分南楚
成祖遷都奠北京
御筆分程意最深相兼七日到河隂凡情亦有思鄉急
何况君王社稷心
舊路重經不厭多龍舟銜尾俟黃河天心却與人心合
若比來時氣更和
泊黃河二首
元帥旌旗護六飛河南河北盡光輝追趨侍從聯舟發
歡喜都人大駕歸
兼程通夕雨還風却望行宫信未通文武先行遵詔旨
好浮新霽鏡光中
趙州聞栢鄉駐蹕
迴鑾分日第郵程御輦常兼四站行聖旨特憐人馬乏
栢鄉駐蹕道欒城
良鄉行宫候駕
青山疊疊遶行宫萬騎千官四面風綵繡趨蹌燈影下
旂常搖曳月明中
發良鄉
紅日西飛白馬東錦袍織帶從官同親知相見如相問
日有新詩紀聖功
桂洲夜宴出青州山查薦茗色味佳絶
巖背山椒一萬株青州糖毬天下無火龍行雨歸東海
抛却紅明頷下珠
張家灣櫂歌四首
當年海運數朱張灣泊帆檣正渺茫幫着擢船愁水澁
隔艙相喚剝南糧
轉灣脫塹水生衣惆悵輕船載月歸約略寄居三百石
盡拈香紙禮天妃
百年漕運最稱能今歲河洪見未曾司馬中丞新領勑
聖神天子坐中興
張灣水出北山頭十里洪身九里洲惟有老漁知進退
深灘撒網淺灘揫
天津櫂歌六首
擘除軍餉顧長夫北上南來愁直沽十隻畫船如屋大
火忙飛票報前途
垂楊覆水晚湖平篛笠蓑衣一櫂輕何處官船初解纜
抄關給廩唱花名
滿船簫鼓載春歸燕子銜泥掠岸飛楊柳風多黃鳥健
桃花水漲白魚肥
拍拍襟懷潑潑身南來北去盡通津何如平地千層浪
無影無形愁殺人
船頭青雀碧紗幃檣上黃旗獵獵飛中貴少年紆蟒玉
南京差遣進龍衣
一溝黑馬百泉東萬里黃河五月終南運未離淮海岸
北船難上吕梁洪
送鶴池出鎮貴陽擬鐃歌二首
將軍開閫向西南文淵孔明今成三草綠轅門春晝永
磊落兵談如手談
漢武開邊到渥洼張騫奉使上星槎何如將軍今日去
蹀躞龍駒爛五花
儼山集卷二十二
