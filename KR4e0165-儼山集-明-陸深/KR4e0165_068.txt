儼山集卷六十八
明陸深撰
墓誌銘七
誥封太宜人楊母墓誌銘
楊太宜人氏蘇諱洵故無為州知州贈順天府治中靖
菴府君之配今南京太僕寺少卿陶園公亘之母也自
太安人加封太宜人自歸進士為婦為寺卿母為貢士
祖母為曾祖母為高祖母自正統丙辰生夀九十有三
以嘉靖戊子閏朔考終于正寢太僕卜以明年己丑某
月某日葬于某原以從靖菴府君之兆域其猶子吏部
尚書偲菴公為狀以問銘於前史官松江陸深深受知
太僕太宰二公間舊矣適兹道南辱厠弔客之末弗獲
辭既來延平太僕走二孫公輔公載以速而太宰之命
再至矣太宰之言曰旦母棄養十有一年幸吾伯母之
康猶吾母也今已矣有待于子是時太僕太宰並躋稀
年二母餘哀與訓俱積且太師之昭穆也有風化焉深
又安敢以弗著按狀蘇故建安望族竹坡翁配鄒寔生
太宜人太宜人幼端慧凡女紅皆早能父母愛之初太
宜人伯兄泰娶于楊故劉夫人時時過蘇氏家劉夫人
者貞素府君之配也一見太宜人悅之即為靖菴求配
蘇亦欣然諾焉劉夫人遂脫二金釵為定天順丁丑靖
菴舉進士奉旨歸成親迎之禮既還朝選授直隸無為
州知州偕之任在任數年内助居多靖菴剛而負氣甲
申考滿北上過淮竟忤當道坐失官太宜人自無為㩦
家從大江間關而還還奉繼祖姑劉夫人于堂克盡婦
道成化庚寅劉夫人養終靖菴始别居於所居之左壬
辰乃徙居焉太宜人内總閨闥外應賓祭悉綜理之處
妯娌待姊妹曲有禮意食指餘千撫御之咸當推恩衆
妾視諸庶生子等於已子不但不妬而已性又好施賙
窮乏助婚喪凡道路橋梁之役有聞無吝平居寬恕特
嚴於教子弘治戊午靖菴卒太宜人慟絶之餘躬親終
具太僕自天府奔還舉禮以襄事靖菴嘗擬作夀藏於
太平丘矣至是太宜人忽夢與府君各乘籃輿後先詣
吉祥僧寺徘徊四顧若有所屬者既覺以語太僕亟往
訪之蓋寺後有園府君嘗與見素諸公之所遊而意樂
焉者也見素者刑部尚書莆田林公俊也中有阜窿然
起風氣鬱盤林木華茂遂輸重購以營玄堂今太宜人
之所從以歸者即其地云過太平遠矣人以為默相辛
酉大僕起復天府遇恩典受勅推封乙丑轉治中再遇
恩典封贈皆如制正德丙寅上疏移疾以便養與誥俱
歸及門太宜人冠帔拜謝如禮遂命焚黃如故事明年
逆瑾亂政太僕勒停于家遂即所居少南闢園池構庭
榭歲時奉板輿周旋其中太宜人甚安之如是者三四
載瑾既伏誅太僕得召還叙用意猶戀戀然不忍即去
太宜人揣知之促之曰朝廷恩厚矣胡久不治裝耶毋
以予老故及今爾尚未老也翌日遂獨去壬申改南戶
部郎中然念太宜人不能置乙亥夏乞休不允冬疏再
上吏部覆奏宜奬恬退詔進一階授南京太僕寺少卿
致仕歸太宜人年逾八十矣清明康強如壯時每晨起
焚香誦佛即視諸女孫習女紅飯飽時或㩦諸孫遍歴
堂廡嬉遊以自適寢室外有盆花數本時抱甕灌之夜
則篝燈取故衣補綴以畀卑幼太僕每勸止之則笑曰
藉此以消夜不為勞也蓋其損已惜福者類如此嘉靖
壬午乙酉詔養老太宜人兩荷米肉綿帛之典人以為
異數安榮和豫如是者又三四載而後委順焉嗚呼高
夀懿德厚生令終宜為人瑞為家寳為太平之盛事太
宜人可以不朽已子男一即太僕亘字恒叔有德有文
娶鄒氏繼娶黃氏息女一適五經博士朱壆文公十二
世孫也庶子一暄娶張氏孫男三邁鄉舉士次選次適
孫女一未行曾孫四公輔公範公載公輿俱府學生曾
孫女三長適雷藎府學生次適周臣武舉署都指揮同
知次適范宣貢士玄孫三玄孫女三其楊氏世德具載
西涯先生靖菴葬誌西涯者太師李文正公東陽也靖
菴之葬文正寔銘之兹别為之銘銘曰
既以從夫復成子逾九望百再承旨母之懿範女之士
保大相門伊其始國有忠良家孝弟前千百年後萬世
我勒銘詩職太史
良沙范先生墓誌銘
良沙先生范公卒年八十有八蓋考終云既卜葬法當
銘其子戶部員外郎韶以屬之同年友陸深其外甥朱
應辰寔為之狀按狀公諱畬字耘夫别號良沙主人姓
范氏寳應人也范故寳應著姓時為之諺曰前徐後胡
左范右朱咸以貲稱而范尤樸直大父諱宗泰父諱禮
俱被服儒術未顯也公生特秀異然多智計父以其素
羸也使治賈公弗欲強之乃就治賈賈有贏凡增鏹若
干千凡拓地若干區凡買田若干頃日豐以大人曰范
氏子賢良賈與公聞之笑曰是賈吾也凡賈有道增羡
起責轉委駔儈非纖嗇筋力則不得贏昔計然用以興
越吾試于吾家吾宗鴟夷子皮非耶夫縣官食租衣稅
而已生無益於縣官雖贏何為會歲飢公輒輸粟若干
于官例授冠帶公屬其子韶曰吾將為漢卜式耶式忠
矣而非吾志孰若顯于儒術以佐于國家是當在韶乃
專教韶韶益奮于儒術起取鄉薦公喜曰兒固當亢吾
宗矣未幾長子新病卒未幾刁孺人又卒公用愀然韶
識公意弗敢去左右每歲計偕輒歸凡六往來公恚之
曰吾年且八十兒未顯尚誰待耶韶始往試天官名在
第一授禮部司務公乃悅韶竟念公每歲以便歸為公
夀辛巳今上皇帝入繼以頒詔歸某年武宗毅皇帝升
祔以頒廟號歸某年永福長公主下降以選婚歸某年
興獻皇帝上尊號則又充使歸歸輒張燕樂歡韶每侍
餐公故加一餐也韶得辭去去遷戶部員外郎階奉訓
大夫顯矣公遂病韶又以使職便歸公力疾倚門曰吾
固知兒必來也居閱月竟不起寔嘉靖七年五月廿八
日也配即刁孺人有賢行子男四長即新次翊次歆崇
府典膳次即韶女一適徐行孫男六嘉謨嘉禎嘉議嘉
祉嘉兆嘉愛議祉並縣學生孫女十二人曾孫男五人
曾孫女六卜以明年某月日啟刁孺人之墓合而大封
焉禮也公倜儻修正言行恂恂有規矩不事浮華事父
母有禮事兄有意度撫弟有惠育諸子有道父母没執
喪禮即儒者弗過處宗族有恩與人尚義信有心計故
常裕多交名人又喜談說古今稱先王人無弗知敬重
公也歲鄉飲為大賓詔下存問長老兩賜粟帛嘗聞公
與人言歲儉豐曰旱則資舟水則資車言貨殖曰貴出
如糞土賤取如金玉言農畆曰欲長錢取下榖長斗石
取上種皆善名理即儒者亦弗能過也深家故江南逮
壯北遊取道淮揚必式公廬且韶又兄弟行也以耳目
所睹記若此槩於朱君之言皆核可登載自惟以罪斥
過公門而不敢入哭得南郡遠又弗克會葬而言又無
徵重辱韶也咸可流涕云乃追為之銘納諸玄堂銘曰
同理異用觀厥會通君子之風彼蓄此施其出不窮君
子之功吁嗟乎范公淼淼良沙匯為若封異姓同宫過
者必式于邑之東
勅封徵仕郎刑科給事中龐公墓誌銘
丹菴先生姓龐氏諱能字大寬澤州大陽南里人也以
子浩參議貴章服第四品大夫徵仕郎刑科給事中其
實封也公資貌魁偉朴野慈良語言琅然然必依於孝
弟忠信乃已故未嘗與人忿争家嘗累百金仲兄欲專
之雖一毫不敢與也事仲兄甚恭時或遭撻辱罔弗敢
順嘗若恐傷其意者鄉人至于今稱之成化中山西大
饑人至相食大母王卒經紀喪葬甚力諸兄時適行賈食
指頗衆皆頼公以濟正德中歲又祲鄉人逋負積數百
金悉焚其券大抵公以勤儉起家而以隂德積行將古
所謂仁義人耶至老不入公府嘗舉為鄉飲大賓云享
年八十有二以嘉靖八年已丑十二月廿日考終於正
寢少參君自浙籓奔喪深適聞晉臬之命遇於大江之
南弔且哭焉既而請銘其藏按龐公於澤故家也七世
祖資資生淵淵生沛沛生濟安濟安生宏公之曾祖也
宏字彦隆洪武丙子鄉舉歴臨漳新安狄道安仁四學
訓導博通五經贈工部主事曾祖母趙氏封太安人祖
諱毅字克勤永樂丁酉鄉舉仕至兵部職方郎中祖母
陳氏袁氏俱安人考諱聰字至明妣王氏實生公配牛
孺人以賢稱子男三長即浩娶顔氏宦業駸駸有聲實
次澤娶王氏又次沐娶劉氏息女三長適縣學生趙伯
貴次適牛宿次適李時修孫男四曰敦曰敷曰教曰敕
孫女四以某年月日葬某山之原是宜銘銘曰
委蜕而遷誰則不然况也令問亦有高年厥所難者其
後允賢服哉雖衷絲綸載宣既順既安亦榮亦全過而
必式鬱鬱高阡於萬千祀左岡右泉視我銘詩以考承
傳
王母劉孺人墓誌銘
嘉靖七年春二月十有七日王母劉孺人卒於松江之
郡齋孺人安福王先生木軒諱秩之配也孺人有子曰
學孔學孔舉進士授推官于松孺人之所為來也蓋就
養云初孺人至自安福是時順德何公子魚守松以推
官之廉慎佐已也乃迎拜孺人于堂下退而喜謂諸僚
曰此真魯卿母也及是卒公親為之衾殮如禮灑之泣
曰魯卿之母猶吾母也已復雪涕為狀以告于陸深使
為之銘深前為國子司業時識魯卿于館下器之及孺
人之來松也復為魯卿為孺人夀且祝將以終惠吾松
也奈何遽至是耶深適赴召道松哭之魯卿迎拜且泣
且前又再拜曰學孔不天兹將奉柩歸以某年月日合
木軒府君之穴惟吾母不朽之圖敢以請乃受狀為之
誌曰孺人姓劉氏出櫟岡鉅族父公獻隐德弗耀母鄧
氏寔生孺人幼有異質長益修女德父母鍾愛之曰必
配良士年十九歸木軒公族人以為稱既歸克盡婦道
事舅姑孝敬備至家政巨細悉入綜理舅姑亟稱之曰
得此元婦家之福也木軒苦學孺人躬織布為助計日
三必成匹百費皆從中辦故木軒得一意於學遂有重
名于時為學者所宗師有兩子課之亢宗會仲業成而
夭木軒歎曰豈天不欲相王氏耶孺人抱魯卿于旁曰
是尚在造物者固有待也復何憂既而木軒下世家遂
中落孺人益勤苦為王氏門戶計賴以不墜嘗泣謂二
子曰汝復何望耶魯卿益勵于學或有外侮至抗聲曰
爾謂孤兒寡婦易欺乎天道好還請試思之聞者愧伏
會魯卿領正德丙子鄉薦登癸未進士孺人喜曰季子
成名矣則又泣曰恨汝父之不及見也至松每見魯卿
公退必問獄訟幾何何狀輒戒之曰務刻深文非王氏
家法吾不願聞有此子孫也及見魯卿槖中蕭然常祿
之入不暇給則又喜曰吾行時族人謂吾富貴矣今日
所見殊不逮吾始知吾子之能廉也在松未幾每西望
曰吾西日耳旦夕未可知也寧汝累耶行且歸矣愛民
為國須好為之所以報老身也煦煦為母子得無細節
乎先一月魯卿以公事過蘇母子别時笑言欣欣然無
恙也歸信宿而變作享年七十有八以天順辛未五月
十二日生云子男三長學閔娶李氏繼劉氏次學昌娶
彭氏次學孔即魯卿也娶劉氏女二長適彭育次適郭
某孫男二長世祿次世官孫女二嗚呼孺人出自名族
歸于故家其所聞見要之固有出凡異常者獨其茹辛
崇素以為王氏衍長文獻之傳甲科聫武若今太僕少
卿學夔進士學舜皆自孺人焉成之勤儉之風至老不
衰則於王氏可謂有百世功矣善乎太守何公之論曰
孺人蓋有丈夫所不逮魯卿政績丕顯而華要伊邇則
孺人之所以報食于天者固大受而遲發之耶是宜銘
銘曰
其來也歸如其全以歸也寄如其賢子而母也以屹如
奠如
陳母嚴孺人合葬墓誌銘
陳孺人嚴氏以嘉靖元年壬午六月五日考終於里第
越四年乙酉正月朔日庚申啟南疇陳公之竁而合焉
先是太學生文禎祈得一官為孺人榮謁選天曹自京
師聞訃哀慟匍匐走四千里還卒哭慘怛感動一鄉人
及是葬有日矣縗絰奉中翰王君世美之狀問銘於陸
深按狀海邑著姓稱嚴陳家世聲望故等夷也陳松巖
翁諱衡嚴怡蘭翁諱復又交好也松巖有子曰泰即南
疇公公幼偉竒卓卓能自樹立怡蘭見之曰吾有女真
若配也遂締姻焉及笄歸南疇公已不及事松巖(闕)
夫人備盡孝養及南疇蚤世事夫人益謹夫人每呼
之曰賢婦賢婦能使吾老忘吾兒也怡蘭無子孺人自
陳奉養之無闕事怡蘭以高夀終孺人與之訣曰吾父
無慮嚴氏之不食也即吾有子孫矣怡蘭曰果然吾瞑
矣故今陳氏祠嚴氏云成化丁未歲饑有賑貸之令孺
人慫恿南疇輸粟數百石應格自舉文禎後嘗從容謂
南疇曰自度吾再育難矣如君後嗣何乃為置側室詹
氏有子曰文祥陳數世皆單傳至是始繁人尤以此賢
之享年七十有二以正統辛未二月三十日生云子男
二長即文禎勵行績學娶王氏東溪少參長女次即文
祥以義授官千戶娶顧氏息女一嫁梅萱孫男六璨玠
理&KR0008;琮玘孺人仁慈有禮勤勞于陳甚大教訓子孫動
有矩範日給裕而機杼之工至老不衰歲時享祀未嘗
不澘然下涕也蓋其天常之厚如此梅氏甥嫁予家予
故知之尤悉宜銘銘曰
陳之大嚴之功下從其夫以夀終陸溪之南氣蘢葱後
千萬年胤嗣無窮徵我銘詩其由衷
處士思巖唐君墓誌銘
嗚呼此吾思巖唐君之墓君諱啟字世明世家上海南
京後軍都督府都事桂巖府君之仲子都察院右副都
御史拙菴府君之孫也祖妣尹氏封恭人妣余氏封孺
人君生而秀穎工進士業屢試場屋不遂而後棄去性
至孝兄兄弟弟親親賢賢各遵典憲余孺人素羸疾君
事之每飲食必謹孺人每飲食君必樂也都事公遊宦
兩都君自家經理資給惟力南都之訃至君徒跣千里
扶以歸喪葬如禮與人交不為畦町開口論事峭直無
面背人以此服之其於人情物態多所曉練卓有不羣
之志年四十七以正德十六年十月二十四日病下滯
而卒卒之日人愈哀之娶梅氏邑之舊族賢而能家與
君相敬友終身未有子也為置媵妾以俟君每歎曰吾
中丞公清白忠諒有功在國家將誰食之報耶吾都事
公猶未融也吾兄千兵公世昌唐之世嫡也而德厚卜
其一孫屬之梅曰母之且祝之曰庶以承吾志也遂名
之曰承宗承宗長而就學娶倪氏左右孝養君甚安之
及是葬有期矣乃手自為狀衰絰匍匐泣且告曰歲在
未月在丑辰值壬寅原在某溪謹奉以襄事焉敢以銘
請深不覺失聲以慟吾思巖君之重不幸也每憶少時
與君同壻于悅清先生之門歲時往來聫鑣共載翩翩
兄弟也同處庠校以文字交好甚密中間離合出處之
際期勉規誨者多矣方將恃君以老而不虞君之遽至
於此也俯仰今昔竟何心哉竟何心哉為之銘曰
桂茁蘭芽發不長珠沈璧隕竟誰傷傷哉衍裕弗可常
緣情起義後必昌粤有不朽垂耿光得羡為彭喟為殤
孔悼回學今則亡黃生不祿鄙吝萌為仁為夀孰主張
一氣茫茫繫彼蒼吁嗟思巖其永藏
儼山集卷六十八
