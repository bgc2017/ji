儼山集卷三
明陸深撰
歌二(二十一首)
節婦歌
憶昔敵人犯邊日先皇赫怒揮鈇鑕蒼天深意在戢兵
六龍暫駐隂山蹕古來勝負兵家常土木之變悲莫當
忠臣孝子畢誓死長纓徒手繫名王維時張公忠勇士
肉骨藁葬蠻荒耳隕星莫想諸葛生落日琱戈揮不起
中閨裁罷寄征衣征衣一寄不曾歸東海深深精衛苦
九疑淚盡山成圍折釵分鏡甘獨守寒影遺孤成左右
紅顔白髮須臾間長夜玄堂重執手遺孤無怙亦無恃
期以功勲光後祀星聯八座位中丞重譯威敷雪前耻
誰云綱常一日無嗚呼忠臣爲君貞婦夫憑軒涕泗聲
嗚嗚
開河待牐苦熱
長江無六月此語為誰傳筠簟紗廚裏何人不可憐我
家本在三江上竹樹成行更森爽畫閣含風蘸水開仙
槎到海隨潮長波搖雲夢通具區地接蓬萊與方丈何
似黃塵千尺高脫巾羣飲總稱豪銀床玉井無由覓赤
脚層冰何處逃徒聞東郡泉千𣲖不濟南湖水一篙臨
流欲渡還晞髮待看西巖吐新月萬貫誰纏鶴背輕一
蓬自笑鳩巢拙人間合有清凉方半捲湘簾坐超忽君
不見陶潛釀秫兩疏賜金罹此毒熱聽我吳吟
星月歌
元宵自戴子充冬官小酌還卧養菴夢中得詩憶其
首聯云大星無光月如水碧空無雲千萬里晨起櫛
沐頗用訝歎適小野春官見過遂舉似之小野今之
雅才首肯賞音云突兀不類常作因加竄足成為放
歌庸拓旅懷
大星無光月如水紫煙辟寒天萬里金吾木柝聲不驕
火樹星橋接空起恭承休假作上元滿目韶華帝城裏
團圞三五宵可憐淺薄一分春奈爾胡床浩興空昔年
秋色不似長安妍五鳳樓前迎萬乘六鼇海上擁羣仙
歡遊秪厭春更短欲挽空壺涵百川機中紅雨催花落
天上青娥妬扇圓九衢羅綺人如蟻五侯甲第黃金炬
底用還鄉作晝行真堪窮漢經年煑别有工夫巧奪天
製成二八當窗女迴紋暈采剪越綾五色含光漏湘楮
雲母琉璃俱有神銀河牛渚恍通津常抛金彈誇豪俠
獨抱明璫泣蜃人火具時時聞戰伐飛流一一繞勾陳
誰家簾幕留歡住幾處笙歌按拍新節物人情豈相待
後夜遲遲出滄海每驚舊髮羞鸞鏡却倚新聲填欸乃
仙人自古有羨期書生妄意圖元愷但祈燈月兩相和
歲歲年年常不改
秋日入佘山觀昭慶三栝松
雲間山水稱絶竒簡遠開豁無不宜村村花柳足佳麗
亦有落落蛟龍姿新秋晴日照古寺鳴絲偃蓋風離離
閣前兩株疎且瘦左右拱揖如佳兒獨憐衆草没曇院
不見十尺圍桐皮稍偏一株在東麓蓊翳拔起三虬枝
擎空似欲拏雲雨匝地更與成漣漪我聞佳樹以地貴
豫章赤水非人為雲間栝松重昭慶往往盆盎時見之
此來得共恣幽賞山深谷暝何遲遲未嗟才大難為用
頗恨地僻稀相知摩挲風霜有古意指點時代多遐思
東廊一僧最朴野導我屋角開重籬為言秋高八九月
風前落子堪萌滋邇來區賦要往役此事久廢從先師
山中歲月已如此世上風波紛路岐坐成三歎倚石壁
欲别未别空猶夷蒼髯戟戟老髮秃白雲冉冉游絲垂
此山九峯居第一誰為姓佘誰所遺或云種茶似陽羡
吳歈楚調聊相隨陸家放鶴還沙際張季思鱸今水湄
他日青松能待我茯苓琥珀總宜詩
悠然亭
濠梁有魚水莊惠無爾我吾猶恨多事忘言豈不可俯
仰天地同悠然魚忘于水水忘淵澄鮮一色月轉漢潑
刺數聲風起船封君本是方叔後老氣盤空薄牛斗長
嘯江湖范蠡書逃名松菊王弘酒庭中瀦泉泉上亭亭
外萬疊青山青有時出雲作細雨此際游小開南溟坐
來一日當千日未論他年百四十海棠花發春氣濃一
片臙脂鏡中濕
赤壁歌
我聞赤壁乃是曹劉之戰場襟鎖巴蜀喉控荆襄丹
崖插江幾千尺疑是煆爛半面之崑岡下有波濤走萬
里上有椒桂森衆芳紫苔斕斑伏虎豹紅雲縹緲遊鳳
凰當時烈烈南風發北岸舟楫灰飛揚蛟螭失勢易為
縛何奈太白多寒光時移連去疾流電江山如故天蒼
蒼平生好竒癖山水夢寐彷彿徒彷徨昔有蘇子瞻來
自白玉堂扁舟夜載七月凉月明把酒酹周郎英雄多
有恨涕淚徒浪浪爾來數百載勝事不可常陶子五月
使瀟湘殷勤請戒十日糧黃州弭節聊徜徉須凌絶頂
出上方翹扶桑兮俯八荒清風時來聲琅琅為我一誦
秋水章
子醇雨後陪宿道館有贈
春燈着花照春雨窈窕仙宫對床語龍池冥冥雜花寒
魚書鴈信多愁緒一百五日又已過二十四橋何處所
容臺美人錦繡腸能為楚歌歌白苧候我明光起草餘
更約城南看花侣長安風塵緇素衣故園魂夢牽春渚
三軍草露白鐵袍五侯宅第黃金炬聞雞起擊珊瑚鞭
共慰此身同逆旅
夜泊真州
前歲泊船真州江滿船明月搖船窗今年復向真州住
黃昏待月月欲吐明月照人無醜好來來去去令人老
一杯船尾得月多聽我試唱真州歌真州歌將奈何大
船如屋船船官鹺危檣插空飛不入鐵鎖鉤聯密如織
語音嘈唧了不分同是經商異南北居民大半趨四壩
倡女沿河晩糚罷短擔雙簷喚賣鮮小舠三槳輕如駕
連樓夾巷簇簇新家家許住異鄉人共道今年生意少
下客折本上客貧江南春山疊疊綠荆楚轉運遥聯屬
南京供奉日日過金字黃旗去還續君不見文信公幾
䧟虎口中但願路日通不怨東西逢逆風
雨後於都司分種紅蕉
今日不知來日事百年枉作萬年圖青青一種芭蕉樹
春雨敷榮秋雨枯憶昨歲晚雪飛白都閫門墻映紅碧
依稀記得建陽過南北東西總為客建陽縣令薛給事
開尊北堂邀我至對花云是美人蕉不怕風霜逞嬌媚
前月京師附書還為傳給事死諫官見花憐花為花惱
萬丈雪山毛骨寒都司劉郎舉武舉每以危言動天子
螭頭豹尾不肯畱獨鞚花虬行萬里萬里邊庭絶羽書
手種芭蕉三百株一宵蹄囓苦不戒粉碎玉人傷綠珠
共汝朝來有歸興細雨沈沈滿三徑攜鋤斸取舊根荄
且種窗前欹枕聽
題李蒲汀學士所藏趙千里射熊圖
王孫藻思錦繡紋點染青山縈白雲避鴈霜高錦樹出
射熊風勁角弓聞似是西原獵場下公子翩翩齊騁馬
捷如流電氣十倍滿彎明月神瀟灑沙平草淺石徑長
左馳右突不可當直前一發遂得雋豈但百步能穿楊
古來妙傳誇絶藝此幅摩挲今幾世周詩藹藹歌夢祥
漢館離離是何處蒲汀學士人中龍勘畫披圖最有工
致身本在霄漢上雅興時落山林中武功文事亦素具
細認丹青有竒趣尚父曾聞載後車宣尼尚且供先簿
試看更兆掌中珠雄風駿骨頭角殊他年隔座屏風裏
喚取良工搨此圖
南宫北郭踏雪
前夜維揚翫寒月今朝燕冀寒踏雪百年快事能幾迴
誰料兹行兩竒絶漠漠郊原一掌平紛紛珠貝綴難成
玉堂瑶圃隨行上縞帶銀杯逐步生復有軟輿和蓋重
何似漁翁一簔凍白馬翩翩千里驕紅旗閃閃長亭送
臂鷹走狗誰家兒頗憶東原年少時雙飛一箭穿雲下
九尾千年匝地馳壯氣老來餘白首熊裘貂帽鵝黃酒
掃竹尋梅何事無柳絮梨花隨處有東方又動朝日紅
耀色流光四望通矮屋欲埋孤出棟遥山先映最高峯
試問天公資發育前須巽二後滕六蒼生赤腹望豐年
黃扉紫閣尤驚目誰持堅白攻異同爕理調和唯至公
不見狻猊巧摶換消得東皇一夜風
文峯歌(為鄭正郎)
雲路東南永閩關紫翠重蓬萊宫闕近突兀見文峯文
峯拔地幾千尺巨靈夜卓凌空碧特立疑從五老分高
標正傍三山出三山秀色鍾異人文峯先生尤絶倫身
同砥柱障東海力挽華嶽開西秦二十明經取上第六
曹郎署稱無二作雨為霖本有期擎天捧日真能事當
今好手張平山寫出巉巖水墨間美人被服何雅素坐
看白雲相往還先生愛山兼愛畫風物江南兩竒邁停
驂駐節費追陪高堂素壁時張掛舊家門巷對山居共
道相傳百代餘開圖宛見文峯面若論連城玉不如
竹巖歌(為程時言侍御題其先君方伯號)
君不見程公竹巖重新安上有鳳雛雙羽翰下有龍孫
欲迸青琅玕嶙峋白璧連城價搖動清風六月寒美人
歲晚愛顔色身踞虎豹凭闌干秖今仙遊向湘浦唯餘
落月輝林巒調和六琯製大雅鎮壓百里成偉觀孟生
淚盡不復茁唐皇感之比二難江南程氏古司馬别有
伊洛分𣲖如波瀾誰云今人不如昔竹巖太中相應看
仲氏外臺握風紀儼哉伯子和氣端正公壁立幾萬仞
要比季子鐵豸冠四時正氣鬱不改東南秀色若可餐
掃除炎熱礪世鈍一為長歌天地寬嗚呼竹巖不可見
見此孤標遺蔭回風湍
西巖歌
君不見崑山産玉高嶙峋當年一片稱絶倫邇來幾千
載元氣醖藉含至淳乃有參天卓地壁立之西巖窅窱
洞府棲仙真春色桃花誤流水秋清桂樹當月輪紫芝
瑶草滿下界祥虹瑞靄往往早暮相鮮新箕山將讓許
武陵聊避秦遠觀田變海昔傳嶽降神自如先生古柱
史甲第華堂住其趾少年風彩真玉人陸家兄弟安足
齒滿門忠孝世所希江南數作鳴珂里狀元宰相應黑
頭季弟今為天下士大兒文學早作畿輔師直言忠諫
丹青裏小兒穎異似楊修已署門生拜天子有孫行年
十六七一舉鄉書衆中起珊瑚與珠樹過眼紛可喜先
生况是真仙才酒尊常對崑山開消除日月歸棋局舒
卷絲綸有釣臺屨杖登山疾於駕有時臨海望蓬萊玉
耶人耶兩難辨但見秋容秀色遠與鸞鶴相徘徊五千
道德閒常誦三度蟠桃手自栽只今七十逢初度剛是
浮生第一回山中好風日天末負趨陪短篇遥當長年
頌願借澄湖作夀杯參天卓地之西巖永與朱顔黑髮
相追隨
題畫
春風花柳谿橋路賸有韶華管送迎隔岸青山千尺起
聞歌多少别離情此圖點染還清潤似是錢塘戴文進
張公好畫如有神高築金臺同買駿内庭多暇日正長
湘簾半捲當華堂時時拂拭見古意欲效丹青比夢良
雨中汎舟聞座客琵琶
蘭舟急雨横銀塘水芳沙鳥滋暮凉煙雲彌望接蜃氣
樓閣失地含龍光于時披襟坐盤薄愛聽瀟淅鳴舷艎
座中有客偏好事獨把琵琶臨醉鄉一攏一撚有古意
欲彈未彈先斷腸四弦嘈嘈乍入手似與風雨隨低昂
曾傳青衫泣司馬豈是紫塞啼王嬙孤臣忠憤重離别
壯士感激多慨慷鵾弦鐵撥世希有此曲杳眇尤難當
誰裁無價紫桫欏乃有雙盤金鳳凰我生兩耳才具足
妙解那得如中郎老懷政爾苦冰炭試遣陶寫憑消詳
須臾返棹更東下雲物一空江水長
可泉圖(為胡大參)
我識可泉三十年今朝為賦可泉篇秦川蜀川渾漫爾
相憶相逢俱偶然君家去天才尺咫雲樹蒼蒼萬山裏
羲昊曾畱畫卦文陸郎未試煎茶水當年妙小富文章
春日承恩上玉堂客過每勞占劒氣人傳從此破天荒
一朝汨没青山下印月行風倍瀟灑遥從西郡夢三刀
又向南臺騎五馬皖城東下是蘇州銀色流璃萬頃秋
匡廬天外飛猶落楊子江心泥不流濟南突地七十二
錢塘江頭水西寺還將詞翰舊風流總屬參知新政事
一夜秋期夢故鄉某山某水暫徜徉如流車馬來阿曲
似水門庭復晉陽晉陽相看吾已老開圖宛聽泉聲好
白練横拖萬里長銀河倒挽三山小溶溶漾漾更逶迤
東流終向鳳凰池聊從漢使乘秋日正是商巖大旱時
滿地蒼生望霖雨天瓢一滴何如此由來鄒孟達逢原
安用蒙莊齊物理誰云嶓冢不勝舟誰謂崑崙最上頭
請看逝者無昏旦化作江河入海流
松鶴圖
遥空受秋萬里碧松露團團野花白藤梢橘刺紛陸離
細水涓涓遶雲石我疑此圖是玄圃中有雙禽鳴且舞
霜翎砂頂足生韻玄裳風輕月將午當家妙品在逼真
况是寫生須入神古來高人重圖畫欲令見者常如新
我聞胎仙三千歲摩挲此幅能幾世乃知丹青空爾為
别有不朽超絶藝
枯木竹石圖
人間何處真不俗雨後山前兩竿竹雪村老人幽興多
落筆龍孫削蒼玉離離亂石出澗底古木壓枝虬欲起
相思天際望美人月明一片湘江水君不見工師取才
伶倫裁管兼收並蓄截長補短開圖識苦心聽我歌欵
欵
次韻黃如英聽管生彈琴
逸人最愛馮虛閣手弄絲桐自酬酢清安身世甘寂淡
富貴交親供諛噱天空境靜初按譜掩抑悲凄更豐約
淙淙巖背墮春泉歴歴林梢下秋籜緩猱急引大可憐
含徵流商調相錯初聞古意三疊高旋見失勢千丈落
勇如壯士提戈戟靜似佳人洗丹堊吳山積雪開四窗
夜靜金爐火猶爍是時相對擁青綾頓使煩襟坐來鑠
中郎此意妙莫傳炊爨之餘尚堪鑿看君幽興正得意
我和險詩聊善謔須臾鼓罷陽春曲門外青山映寥廓
楝塘(為李封君)
甬東水樹清深處楝花風動黃梅雨喬木由來世澤家
清溪合有高人主主人本是種德人種成玉樹高嶙峋
青驄白豸風霜古紫誥金泥雨露新苦縣遥宗元姓李
今代聞孫還柱史彈壓爭知重有山門庭不愧清於水
繡斧銀章使節歸摘花釀酒映斑衣明堂正要求梁棟
墜子成林大十圍
和答張子醇索硯
容臺大夫古列仙謫向人間年復年當時正坐風騷客
今日猶為筆硯憐吳東片石青山裏箬裹藤封四千里
力微任重致不多空對知音慙未已看君筆陣何堂堂
真堪作史蔡中郎自須剪贈西湖水化作虹霓萬丈長
儼山集卷三
