儼山集别集類五(明)
提要
(臣)等謹案儼山集一百卷續集十卷明陸深
撰深字子淵儼山其號也上海人弘治乙丑
進士官至詹事府詹事兼翰林院學士事迹
具明史文苑傳是集為費寀徐階文徵明唐
錦陸師道諸人所論定而其子國子生楫為
編次而刊行之錦及師道並稱尚有外集四
十卷通此二集為一百五十卷此本不載外
集皆其筆記雜著又自别行也史稱深少與
徐禎卿相切磨為文章有名書仿李邕趙孟
頫賞鑑博雅為詞臣冠徐階稱深以經濟自
許在翰林院在國子監數上書言事督學於
晉參藩於楚旬宣於蜀則皆有功德於其士
民而惜其獨以文章見費寀亦稱其以剴切
不諛忤宰臣左遷以後略無感時憤俗之意
而舉其發教巖詩峽江道中詩證其無所怨
尤今觀其集雖篇章繁富而大扺根柢學問
切近事理非徒鬭靡誇多當正嘉之間七子
之派盛行而獨以和平典雅為宗毅然不失
其故步益亦可謂有守者矣乾隆四十三年
九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
