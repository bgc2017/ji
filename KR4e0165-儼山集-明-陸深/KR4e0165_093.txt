儼山集卷九十三
明陸深撰
書
與倪小野正郎
比日陳子新過江東承惠手教副以諸佳作欣喜無量
具聞起居之詳復以為慰聞有小恙想遂勿藥闔宅自
老夫人而下均享福履每作南望豈勝向仰之至自念
山隂海上扁舟之約彼此同期歲年之間歎此未能往
而彼亦未能來也奈何奈何深憂患之餘遂成衰老凡
諸外物等付悠悠收斂此身置之泉石竹樹之間是中
便自空洞絶無他慕惟有知舊時時往來于懷耳輒奉
遠書竟不測是何境界也數日前夢小野科頭對奕作
潦倒歌呼之狀如在長安旅邸便爾得報他亦每每還
復偶然爾一笑一笑山居多暇得與兒子楫對案讀書
或觀弄筆作字為樂想子新或能道之也
與何栢齋侍郎
伏計奉違之日倏忽十有七年矣自先人背養荼毒餘
生無復有望於世兼在羣疑積毁之中杜門待盡每一
念舊愛靦顔負心者或至旬日未易以語人也特蒙記
存賜之珠玉復以衰老為念此意尤未易以語他人也
感激何如比蒙收召實出望外即日當北渡瞻望甚邇
謹此具起居之敬儻不吝教言尤出望外也餘惟為道
保愛以膺大拜不宣
與劉子
介谿至舍下留兩宿奉所惠手書如獲瞻對聞起居佳
勝奉侍為樂去歲作衡嶽之遊想遂竒觀也深是後一
月亦遂起告比抵京勉供舊職但憂患疾病之餘遂成
衰退大業遼遠終負斯志爾計審召命已臨不審為斯
道能一出否古之君子其於山林廊廟不必專有所主
若其志之所存雖甚不得已未嘗一日不欲見之行也
足下充養完密義理精深非淺薄所能佐贊若以足下
之惠得奉顔色敘契闊考德問業有所矜式則區區鄙
私不能不眷眷也昨會劉憲副嘗與之細論計非筆墨
所能盡也相望萬里未緣參承惟為道自愛
答張君玉
深比方卧病杜門忽承令郎枉顧強起以野服奉見於
寓樓追念長者二十年之遊從知遇豈夢寐耶及拜手
教累幅委曲誠欵洞出肺肝具見長者風神精采真有
福有德之人無任欣慰深辱愛最早最深今老矣不自
量力輕犯世故憂患頻仍心志衰耗賴先人之業足以
自適近築一隠居當三江之合流頗有竹樹泉石之勝
又累土作三山遇清霽景候可以望海其下葺退居之
室榜曰静勝今年四十有九矣因命其左齋曰知非右
齋曰知還静勝之後復作一堂度明年可成成即當題
曰知命但不敢爾醫藥稍暇時時燕處其中大懼以筆
硯為累即辦一味枯坐耳何由得奉長者一經其處隨
意點染悉成勝槩跂想如何是中藏書滿架所欠者白
齋集耳往歲在京嘗決劵買一部念白齋當自寄到遂
輟又往往於友人家見白齋集輒復垂涎不意於今日
併與續集得之快事快事向晩到手自有滋味若此鄭
令君啓範嘗有場屋之雅間每一相見便問長者興化
事蹟啓範亦知向往者日赴召命去矣令郎不能久留
力疾附此以代起居之敬殊不盡所欲言者萬萬為道
保攝以躋上夀
與徐子謙郡伯
往歲卧病時極荷道誼之愛詞翰之教永以為榮永以
為感去秋起告近望節盖在京潤之間竟以追攀不及
為恨還京碌碌無足為報舊痾尚未得灑然每懷丘壑
之適此意渺然果能遂否即日郡政多暇起居萬福高
才夙學少試一郡敦本復古之政計已次第欽慰何言
望之來佐此邦想快人意也便中謹此修問餘惟保煉
以膺大擢
答方時舉少參
比日伏承遣使珍惠極感記錄奉展手教無任瞻企因
念契分如執事相望百里而二十年之間才一二會晤
人生竟如何耶即日具審尊候并闔宅萬福欣慰無量
但浙藩未赴此自新聞兩疏交陳殊為異事執事德望
才猷中外倚毗騏驥方發軔於康莊此豈回車時耶未
由面奉委曲為歉深今年四十九矣掃妄歸真力事猛
省豈特知非而已兼之衰病侵尋已成老醜春來一病
幾至委頓屬有婚嫁事了此便蕭然矣營小隠居在江
上頗有登臨稼圃之趣賤子自適恐非所宜聞於左右
也力疾奉復容圖頌謝不宣
與陳玉疇侍御
深留南雍時最辱厚愛感不可言自顧庸懦歲月如馳
而所以報執事者尚未有地不識執事之教繼今以往
猶可以覬得否也恭惟執事以碩學宏才陶鑄畿内文
風士氣一變近古顧以峻擢在邇士夫皆將為借寇之
舉而廟堂之議亦欲暫淹以慰士望或曰執事將薄而
不為深未敢以為必然也伏惟為道自愛以膺大祉
答朱世光侍御
深獲侍教範極慰瞻依蒙賜欵洽榮貴多矣别後審仙
舟尚留南浦無任欽企之至延佇為勞比承古經新刻
高辭妙翰若駢珠聫璧捆載而來把玩之餘真貧兒乍
富令人應接不暇慰浣之情如何可言是豈惟林壑之
光且將子孫世以為珍也不盡感謝深疎誕之蹤為世
鄙棄恭惟執事宏才正學清裁高風固宜激昂雲霄之
上而獨加禮於不肖拳拳若是非深所敢當也比日使
車至止物情肅然勸懲所及殆出於指使之外此豈他
人易以及哉一丘一壑藉之自安又深一人之私感也
時下溽暑仰惟行臺嚴凛保愛為祝新涼當攜拙作請
教高篇俟病間勉力追和深衰老頽情負知為惕臨紙
不盡所欲言者
與楊夢羽
久不得夢羽消息殊以為念想德業進益大為三吳出
色也欣慰無量姚玉崖東還過貴邑幸清拂一二聞虞
山之勝久矣有小山居可置否能結一草堂相待他日
扁舟往來為打乖窩如何如何費當自任也但吾夢羽
方將騰翀霄漢而鄙劣以此託之不幾於枘鑿耶遠當
一笑餘惟為道自重
與夏桂洲閣老
深無似衰病僻居自公之還南也可聞而不可見今既
在南矣又可望而不可親跂瞻寤想奈何為情邇辰恭
審台嚴棐相動定萬福高居賜第在丹山碧水之間感
念舊遊恍如再到初不知形骸之為累也此意未易以
言了惟公亮之比日徐御史宗魯還承示新刻試讀前
序目錄乃知文章家有人而公論自在所恨目力短澁
未即卒業還復恍然兹表弟顧定芳南使道當出門下
敬此布忱深杜門待盡無足為道感知之私與日俱積
亦未易言盡也冬和萬冀宣節保重以迓寵召不宣
與嚴介溪閣老
深無似受知至久至深前歲東歸重辱垂愛抵家之日
惟有北望感戀無已跧伏田野間側聞大拜之命聖眷
無前亦惟有舉手加額為祝而已恭惟台候萬福功在
鼎彛顧聞問無階益深瞻企江東舊居向承駐節每登
小樓恍如公之在闌檻也此意非他人所能知真切真
切深入春即抱病已成衰朽兹遣小兒楫北來補歴少
為門戸計爾幸有以教之老妻久淹病卧宛轉牀蓐間
特念尊夫人不置可憐此意亦非他人所能知也亮之
亮之特命楫兒託東樓兄轉逹之亮亮餘惟為國保攝
以慰中外重望不宣
答許松臯太宰
深無似誤辱知愛者踰三十年無任感激跧伏田野每
每念之側聞召命起自家山惟有北望為宗社稱慶無
階上記少敘鄙私方切感愧顧辱手教遠貽奬借太過
豈鄙薄之所敢當哉敬當珍藏以傳示子孫使知不見
外於大人君子永為世寶爾欽佩欽佩近田卷久淹歸
几兹因小兒楫北來補歴捧以請教幸原亮之餘惟為
國保攝以慰中外之望不宣
奉李蒲汀尚書
奉違門墻無階聞問跧伏田野惟有感戀表弟顧世安
還遠辱手教新詞捧以為寶頽惰之餘不知所以為報
也伏審台候萬福闔宅仙眷迪吉為慰霖雨之望日夕
跂踵此海内同情不但門生故吏之私已也深薄劣抵
家多病至今春尤劇小兒楫例當北來補歴因就秋試
少為門戸計爾顧此行父師之託端有望於門下念此
子頗淳謹曾辱青目想蒙與進此骨肉之感也伏惟留
神萬萬
與孫毅齋宗伯
自前歲東歸極蒙欵愛抵家多病不獲以時起居徒有
瞻望顧辱手教遠頒捧以為感伏審向來台候萬福聖
眷優崇霖雨之望日夕跂踵恭聞顯陵之行備承濃賞
即日有留用之命皆大拜之兆也黃扉伊邇鄉邦有光
其在鄙人尤以為慰深春來痰火大作醫藥無效俟命
而已小兒楫勉令北來將就秋試盖為門戸計耳念此
子孱弱又未立嗣依歸有人所賴執事耳幸有以教之
骨肉之感至叩至禱
與張陽峯宗伯
深不肖跧伏田野無階聞問忽辱記存特枉教翰副以
陵祀諸作舂容雅徤真太平宰相之言也每以誇示鄉
里襲傳子孫為寶繼聞内召聖眷優崇又當代之所希
有也喜慰之餘特深向往兹辰伏審入朝視篆大宗伯
矣金甌之覆計在旦日此亦海内之同以為望者也匪
佞匪佞小兒楫向辱顧愛兹來補歴敬令起居以近德
容尚祈終教之想蒙不外多病臨書不盡所言
與金美之太史
舊歲寓京邸姚生一貫來承手書名畫為惠甚渥屬時
南歸匆匆遂阻裁謝抵家碌碌多病多事益取疎外比
日姜明叔過舍具審起居佳勝德望遠孚但傳有枉顧
之信殆成虚耳如何如何昨少湖來相對兩日夕每道
高雅不置當時買山收租之語今日兩秃翁政可辦之
此豈亦畫餅耶表弟顧世安奉使道西湖之上恨不能
附青雲也聊布所懷目力日短殊不盡所欲言
答羅整翁太宰
深薄佑早衰卧病海濱者已再閱歲矣忽辱手書佳惠
感極而繼之以泣也豈勝欽向恭審台嚴棐相萬福自
違道範以來四易寒暑屈指明後年計登八旬念欲捧
觴道路匪遥而人事難必徒深瞻望伏惟安車蒲輪之
禮國典固存而天下之望所繫尤重萬惟為道保愛為
祝深手足俱廢託門生代筆以達無任皇悚之至
儼山集卷九十三
