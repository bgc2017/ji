儼山集卷十三
明陸深撰
七言律詩(五十首)
賦得禁中早春
重重臺殿護雕闌欲動春聲鶯尚寒旗影漸隨風力軟
凍㾗初映日華乾雲依紫蓋和香度龍抱黃金帶雨盤
世道正同陽道長午門朝下雜千官
南郊雪後齋宫候朝
雪片煙綃積漸和紫壇瑶殿接星河風行法駕塵颸盡
雲護眞龍雨意多萬乘旌旗環御蹕千官綵繡濕恩波
揚雄老獻河東賦何似明堂九德歌
禮成下壇時天宇朗霽
星橋閣道倚層霄一徑天關紫翠遥合殿椒蘭含瑞氣
九重煙霧鎻春宵萬年天子調元化四海諸侯奉大朝
天意直教明主識風雲盡捲雪全消
重登子陵客星亭望釣臺二首
萬古江山復此亭天邊自有少微星人生俯仰成今昔
客裏悲歡付醉醒誰為漢家延國祚欲從嚴瀨問山靈
浮雲逝水秋風闊極目遥空環翠屏
煙霞冉冉去還迷紫翠重重高復低雙柱插天擎日月
一溪流水隔東西騷人道路頻回首客子光隂覓舊題
悵望高風千仞外敢將容易事攀躋
蘭谿易舟愈小而北望愈遠
山峯疊疊水潭潭欲斷還開去始諳淨照波光深見石
遠分秋色半成嵐夢魂總不離天上身世虚憐是斗南
買得溪船如一葉茶煙頻颺酒微酣
自懷玉驛復行舟
行盡山程復水程水南山徑更須行攀高漸識浮雲薄
度險頻驚怪石輕到處一身眞逆旅傳來滿耳總虚名
隂晴未定秋將半忽聽松聲是雨聲
鵝湖曉發
稻田迤邐水潺湲不待黃粱已度關去路每看青嶂合
穿林時攬白雲還秋風午日炎涼裏牧笛樵歌楚粤間
惆悵平生最竒絶未應向晩過千山
遊武夷二首
武夷宫前九曲谿好峯多在夕陽西仙人飛度無行徑
過客躋攀有杖藜草樹隂隂連碧落風煙裊裊引丹梯
相傳亦是秦人隱何必桃源路始迷
日日溪頭風日清櫂歌聲裏鏡中行千巖萬壑不知處
芳草幽花苦問名照影碧潭憐我老分秋華月向誰明
山川如畫人如玉望闕懷鄉無限情
九月朔餞别過水南
年年席上看圖畫秋日人從畫裏行夾道古松飛蓋迥
漫灘竒石綵船輕依山别館雲封戶入市流泉竹遶城
回首夕陽無限好紫青如繡五雲明
十月十日雨
南州雨意萬山深毒霧蠻煙半月隂細草公庭秋淅淅
隔花宫漏夜沈沈溪流破白添新漲雲岫拖青失舊林
靜倚客窗聽不厭乾坤隨處望為霖
雨中發玉山
歲晩煙雲釀薄寒好山正向雨中看斷橋流水横漁艇
要路豐泥沒馬鞍初向玉山迎勑使(時初接勑)遠從閩嶺望
長安北來南去年光裏却恐盧生夢未闌
過草萍
山作重圍天共低一灘分水浙東西雲邊野菜挑冬筍
客裏行廚趁午鷄鶴背還霑瀑布雨馬蹄偏戀錦障泥
勝遊若許開晴照為借仙人一杖藜
桐江
北風瑟瑟灘悠悠行盡桐江興轉幽水西半天墮紅日
溪南諸峯偶白頭嚴陵自是高隱地錢塘從古帝王州
海雲不斷三山近時有青紅起蜃樓
和汪有之園亭之作
一區猶愧子雲才薄有茅堂傍水開遠信經秋憑雁到
問竒長日有人來好花隔岸飛紅雨新筍穿籬迸綠苔
同上玉堂俱出牧却從湖海望蓬萊
春日有懷王天宇嘉定
美人秖隔淞江水不待秋風首重回今日吳公居第一
少年賈傅最多才遥憐細雨催春到忽憶桃花對酒開
病骨幾時堪束帶紫扉青𤨏共金臺
清明前一日過毘陵
老去逢春春更妍杏花開爛柳含煙風旂金鼓頻過寺
石岸樓臺遠接天潮信有期通大海賞心如昨換流年
禁煙時節江南路畫裏山川行畫船
庚寅三月三日渡江
明歲行年五十五今晨渡江三月三鷗盟鷺渚他無恙
鵬海龍沙我所諳北固山前帆欲滿東風陣裏酒微酣
樓船簫鼓旌旗繞黃紙功名老尚堪
宿州道中
水郭山村不計程淮陽春晩更多情靈風常傍征旂繞
宿雨新添野潦明麥葉青青初覆雉柳條落落未藏鶯
風雩亦是尋常事陌上沙頭盡日行
憩驛亭晝夢
蕉鹿何心得失間如何連夜夢家山藥欄定為游人遍
水閣唯應送客關春日欲晴常帶雨客途雖好不如還
少年最愛河東問抽筆渾慚鬢已斑
睢陽禮月
金鼓聲繁夜向闌叩天無計路漫漫埋將桂樹三千丈
失却姮娥十二闌后羿彎弧空躩鑠玉川流涕正汍瀾
由來天上成虧事付與人間仔細看
行經隋堤有感
端委猶堪致太平龍舟錦纜竟何成空餘細水緣堤曲
别有垂楊帶晩晴社燕歸來如有恨閒花開遍不知名
行人誰管興亡事但說揚州接汴京
自清華西行村落間殊勝平疇流水果園竹徑
驟作鄉思
燕麥青青柿葉肥江南回首正依依千竿新竹消蒼雪
一帶遥山深翠微閒任野禽啼樾塢細分流水繞柴扉
那知身是乘驄客疑向花前跨鶴歸
淨果寺晩眺
權店驛前山晩晴天留高賞待西征北來形勝重關紫
春去鶯花幾樹明風物未緣懷故土文章終恐是虛名
紆從一徑過僧寺紅藥翻階憶五城
曉發權店行兩山間流泉耕牧漸觸見聞
山花紅映石泉流初見牛羊散古丘秦晉河山俱重鎮
唐虞風土此中州彫殘極目知生計慷慨何能與國謀
頭白官僚半文字東風又上皂貂裘
四月晦日盂縣試諸生
圍棘森森翠幄重清和時候日高舂魚龍隊裏波濤闊
桃李隂中雨露濃未為驪黃妨駿馬先從拱把養長松
風傳筆陣春蠶細繞郭青山鎻萬峯
自盂縣度石梯嶺
絶塞風多四望寬始知天上不勝寒依稀步入羊羣化
次第行隨鳥背盤撲面榆錢迎棧閣染衣山黛落征鞍
關門去雁無消息滿紙書成欲寄難
忻州試院雨中閱卷
江南五月黃梅雨帶雨滋花向晉陽映空游絲濕欲墮
赴壑細渠流未長重簷淅淅雜午漏畫寢冉冉凝清香
須女為霖佐明主莫將小技賦襄王
五月十八日代州籌邊堂同陳憲副汝正大閱
諸生因贈汝正
白馬翩翩綵鶴開牙旗行帳遶層臺一時得共關山勝
他日須收將相才鳳閣龍樓俱咫尺瘴煙蠻雨乍歸來
君侯亦是三湘客莫漫凌雲賦楚哀
繁峙率文武諸生較射
沙融草淺繞青山冠序童年各就班參合地承魚麗陣
崔嵬天險雁門關遥聞白羽鳴風調時向烏號抱月彎
金馬雲臺俱不薄文章功業古人間
南峪雨後取道上五臺
六月蕭然似晩秋登高重整木綿裘即看滿澗泉初出
知是前巖雨乍收碧嶂旋隨孤鳥沒白雲常傍古松留
幽芳一路無人采何處三山更十洲
入五臺
山水情多不自由白頭終作五臺游萬重雲樹高低出
千里滹沱背面流絶頂只疑天北極朝陽初見海東頭
共傳此是清涼地為洗煩心盡日留
遊五臺
五雲常覆五臺端天近清都特地寒澗道千年冰未化
林梢一夜雨初乾黃河紫塞依依見碧殿朱樓面面看
萬壑千巖青未了更從高處望長安
宿顯通寺
一榻空齋臥白雲青燈微雨夜初分無緣十日慚凡骨
有夢三台繞聖君别院鷄催山月吐迴廊魚咽澗風聞
青山亦是人間世自覺悠然隔世紛
竹林寺避雨
十里肩輿石磴深禪房瀟灑亂峯隂巖花笑裏饒佳色
山鳥倦餘懷好音下界風雷喧衆壑上方鐘鼓出長林
蒼生正有為霖望慙愧西來冐雨心
竹林擬宿
未為長歌行路難青山最愛雨中看圖書暫許淹塵榻
蔬蕨先教具午飡碧樹洗空千澗出白雲封滿萬松寒
天留再宿清涼境明日溪南十八盤
清涼石(石長一丈六尺餘闊僅及丈云坐五七百人以此見異)
炙手熏心事已多曉涼來撫石盤陀不爭可受千人坐
無事應須百遍過初日射林光歴亂嬾雲將雨濕嵯峩
夜深或有騎牛到堪和南山扣角歌
七月十一日雨後東巡過鳴謙驛
客居何似隱居閒城裏不如城外山澗水獨澄吟骨瘦
秋風又上鬢毛斑黃花信早高低路白雁霜前紫翠關
愛殺無心雲一片隨風飛去復飛還
廿日發晉定
秋風七月度榆關秋色千巖雨後閒不向此中添白髮
只疑無地着青山補天人遠留遺事(女媧煉石憲在東浮山)背水
功成合早還多少高懷付長嘯興亡元自落人間
九月將望始對菊
遥憐佳節過重陽疊疊青山近短墻忽見黃花和我瘦
不知白日為誰忙買栽自嘆居無地欲插先憐鬢有霜
擕向小齋風露背捲簾邀日伴秋光
分司院前植蓼雨後着花嫣然感秋懷土
我家本住江湖上獨客遠憐山谷中忽見庭花紅帶雨
恍疑浦樹碧含風此身去佳渾無頼隨地寒暄自不同
試問桑榆能幾許長途南北又西東
十二月重渡江東歸用前三字韻
江頭十二月十二憶昨開帆三月三山川南北俱經遍
氣候寒暄已飽諳月色下澄江更遠潮聲驚破夢初酣
君恩難報親廬近國事鄉心總未堪
辛夘三月三日再疊前韻三首
百年過半五十五一春最好三月三茂林修竹事可續
隨柳傍花予素諳暖愛遊蜂衙正放晴看行蟻戰方酣
士師何止三宜黜中散虛傳七不堪
陶令閒居愛重九故園今日是重三一觴一咏風猶在
江外江頭路總諳地僻仙家無歲歴花開國色帶朝酣
黃鸝紫燕渾相識舊壘新枝事事堪
江天十日晴無一花市殘時月過三賣困送窮方不驗
品茶鬭草事多諳新資恰有詩千首舊恨惟憑酒半酣
不是廣平心似鐡粉勻香沁更誰堪
八月九日月夜泊舟鳳凰橋
鳳凰山下鳳凰橋與客移舟自海潮中半秋光明月小
參差山勢碧波遥四時得意眞行樂一榻高眠慰久要
為問向陽多少地種梧栽竹老清朝
過北簳觀舊題自西嶺步歸
南山初下北山湄慚愧山靈舊有移看種松篁如昨日
來驚霜露已多時漫遊最好逢僧寺閱世無過與客棋
兩腋天風送歸袖野花開遍棘成籬
舟去速遂罷入寺從塔院西畔泛青龍故江
落日遥牽錦纜齊青龍江水故通西采藍斸藥多成市
颺網投竿盡繞堤一曲吳歌猶欸乃千年禹蹟半萋迷
勝遊回首驚秋鬢怕向紗籠覓舊題
登鳳凰山絶頂
南山佳氣鬱嵳峩特地扁舟百里過緩步暗扶筋力倦
高登偏覺海天多閨中素練衣初具天上風雲氣向和
却立許時慙大手磨崖欲寫中興歌
儼山集卷十三
