儼山集卷十五
明陸深撰
七言律詩(四十五首)
謁諸葛廟
武侯祠廟已千年過客何心盡可憐百里營留鳴鼔後
兩函表上出師前江流不轉餘灘石峽鎖猶聞哭杜鵑
自信英雄終有氣風雲常護舊山川
送客過昭覺寺
霜日江雲杳靄間聊憑酒力駐穨顔一冬天氣常嫌熱
幾度郊行暫借閒世上無情惟白髮人間有福是青山
山僧更住青山裏翻罷楞嚴獨閉關
暇日謁潛溪宋先生祠
華國文章報國身青山萬疊未歸人高皇最愛才無敵
學士應誇酒有神不向東方戀桑梓至今南斗避星辰
揚雄杜甫俱鄰傍落日祠堂采澗蘋
少宰學士温託齋赴召成都邵守作三詩送之
予覽其辭甚麗和韻一首
玉堂金馬退朝回常憶班行一字開東閣共推蕭相入
西川獨數子雲才瞻雲已識親幃近捧日頻勞御札催
六月扶搖眞一息十年魂夢繞三台
將過新都秋曉同衞&KR1267;川東行
昭覺鍾聲隔幔聞筍輿十里度秋雲山家歲計占農事
客子年光付吏文岐路軟紅隨馬去遠山晴翠過江分
聯珠倚玉多佳致此日同行頼有君
錦江
浪花如織遠黏天濯錦溪邊勝可憐五色文章初日裏
一川綺縠午風前東流到海通蓬島南浦逢春送酒船
若問乘槎霄漢事支機抱得已多年
冬日同&KR1267;川過范浣溪
曲徑疏籬路欲迷草堂歲晩浣花溪槐柯倒影醒殘夢
竹汗留青滿舊題暇日偶從南郭隱好山多在小窗西
高人未用逃名跡江上天空北斗低
發新津風日甚佳有述
江山偏覺此行多愛聽巴音入櫂歌錦樹微茫連岸脚
畫船掀舞出盤渦山雲欲起常迎日水鳥驚飛不離波
為客十年勞勝賞朝天萬里又經過
與余方池草池兄弟遊三巖
山下三巖逐二難春風初試杏花寒人情倦去方驚老
江面東來漸覺寬一代交遊論出處百年身世雜悲歡
浮雲本是山中事欲為蒼生起謝安
留題凌雲
凌雲殿閣倚江開三面江流抱石臺遠浪貼天成綺縠
舊題多日長莓苔下臨風雨空三蜀高處星辰接上台
一為賞心留勝槩還看秀色産竒才
兌陽書樓
面山花竹背山樓合着元龍最上頭雲氣隂晴常不定
江聲回合正東流九關清夢通霄漢八月仙槎貫斗牛
欲賦兊陽形勝裏山川元是漢嘉州
二月五日發長壽
隻隻樓船面面山磯頭石齒鬭彎環灘聲忽送蛟龍窟
雲氣常封虎豹關南去雜花渾爛漫西來晴雪正潺湲
櫂歌風起旌旗動時有漁歌互往還
春雨遊岑公祠
石門泉竇境尤竒紫暈蒼痕雨更宜信有神仙住人世
何妨遊宦向天涯盤崖一綫通銀漢滴乳千年長玉芝
流水高山俱望眼柳條花萼繫春思
卄六日雪後赴金太常南郊觀禮有述
三級圍環八柱擎碧青浮動日華明萬年禮樂歸眞主
一代彝章見大成天壓周廬元咫尺雪消馳道轉澄清
微臣將事依龍衮試向瑶臺最上行
仲冬晦過海印寺有述
萬歲山隂海子橋十年重到笑勞勞舊時風景依稀在
歲晩冰霜積漸高鐘鼓連天涵日月樓臺倒影蘸波濤
千重王氣盤龍虎常有紅雲覆赭袍
立春後一日午門宴罷有述
金殿&KR0686;樓白玉臺芳春風日暖初回千官簇擁雕盤細
萬國趨陪綵仗開黃道正中當御座碧空遥映入仙杯
兩階拜舞俱霑醉已有歡聲動蟄雷
丁酉除夜
十年除夕總天涯帝里今宵鬢已華歴盡苦心難報國
撥殘新火倍思家鳳樓縹緲回銀漢宫漏迢遥隔紫霞
閒倚畫屏清不寐獨將春信問梅花
歲暮旅館燈花異常有作
雪封虚館燭開花乍吐紅英暈紫霞四壁圖書看照影
一行兒女念還家金蓮恩重身難稱白玉堂高鬢有華
應是明朝當獻納坐聽宫漏隔窗紗
介谿宗伯榮賜麟袍和甬川少宰韻
白玉闌前紫獸鋪黃金臺下古燕都千年典禮開綸閣
萬里風雲護帝圖藜影木天時戰蟻鐘聲長樂曉聽鳬
由來此地文章海杯視三江與五湖
送沈大華下第還
舊業長楊滿篋閒春風燕市買驢還輕塵鳥背頻揮麈
曙月雞聲欲度關世味旋嘗隨路酒鄉心遥慰隔州山
憐君無計能留住草草詩成空厚顔
龜峯晩興
度壑穿巖興未遒更從燈火數竒遊風高八月寒先到
地僻千年事轉幽碧澗每逢春漲合丹崖疑共暮雲稠
平臨北斗長安近身在天南重倚樓
次韻白雁
波澄照影度瀟湘回雁峯高近帝鄉星陣望窮雲半沒
雪翎風急字斜行蘆花深處驚遥火木葉催時護曉霜
記得上林棲宿處每因&KR0686;矢識君王
登太白樓
夜郎一去幾千秋尚有任城太白樓身後功名空自好
眼前汶泗只交流當年狂客心偏戀近代風人誰與儔
拍碎闌干呼不起月明風細憶神遊
贈别鄭宜簡
扁舟五月大江東鮑管千年見古風天北天南三十載
聽風聽雨幾宵同閒來只愛青山好老去方知白髮公我
已倦游君作别相思多在月明中
和介谿賞蓮
雨氣自天香冉冉風光臨水碧颸颸移來玉井仙人掌
開傍金波太液池本為憐芳衙散早翻因解語酒行遲
新歡舊賞年華裏倚徧闌干有所思
送張懋勉之赴新建縣丞
雲間文獻舊名家藝苑馳聲幾歲華新捧除書辭赤陛
滿斟别酒對黃花東湖古廟餘塵榻南浦疎簾捲落霞
少府勝遊還勝地好將清譽徧天涯
送崔都尉奉使顯陵
雪中送客重徘徊白馬銀鞍畫角哀雲繞鼎湖龍臥起
月明遼海鶴歸來金符玉節山陵使戚畹侯封將相才
萬里皇圖元咫尺東風回首鳳凰臺
内丘大風塵
沙曲風塵冉冉高行行偏念聖躬勞九天日月懸平野
萬乘旌旗捲怒濤山勢遠隨馴象輦春光正滿衮龍袍
侍臣亦有揚雄賦欲奏河東愧二毛
送黃甥標東歸
送汝黃金臺下路西風多少渭陽情愁看世態如雲變
須遣鄉關似月評海内勝遊吾欲倦江東好事若為成
過家上塜俱如禮來趁鵬摶九萬程
黃甥良式博文好學予雅愛之相從南北二
十餘年患難之日多而安樂之日少予既不
能無愧而亦不能無望焉兹行也悵戚殊甚
賦此為别以期明年之會
送魏僉都伯深鎮汴
中丞玉節下承明風動中州數十程喬嶽一時瞻氣象
長河萬里為澄清旌旗號令新開府藩省官僚古帝京
若向周公舊臺下六符先候泰階平
五月十三日下灣始入舟居
淡雲微雨帶青山細柳新蒲水一灣人世百年眞夢裏
聖恩今日是生還來看海鶴迎風舞坐愛江鷗盡日閒
京國風塵能化白臨流偏詫鬢毛斑
和答陶南川兵侍
曉開畫鷁帶遥山夜泊溪漁細柳灣鴻雁逢時知北鄉
蓴鱸有約待南還虚傳海外千年藥且向人間一日閒
寄語隔船陶士雅故園新笋鹿胎斑
後樂堂家宴守歲
歌管聲喧餞歲除大江東下抱閒居夜筵椒酒元隨量
春帖桃符手自書老去何妨髫鶴髮歸來猶及饌鱸魚
十年萬里風和雨此夕團圞畫不如
客從海上餽杜鵑花甚佳薄暮移燈照之有作
穠綠深紅照夜明自從西蜀識佳名年芳不隔關山道
勝事新添洛社盟高閣捲簾看不足一春啼鳥恨難平
闌干六曲催花信芳草王孫空復情
壬寅中秋夜同姜明叔王元宷翫月
蓬瀛東望月華圓咫尺煙霄萬里天屏翳驅雲憐浩蕩
銖衣和露鬭嬋娟良宵嘉會俱難得天上人間各有緣
十二闌干須遍倚莫論風雨是何年
自潭山取道過玄墓
盡日湖山不厭多畫船初泊綵輿過路從鳥道衝黃葉
浪打漁磯濕綠蓑閒處風光巖壑占望中天氣水雲和
相逢莫問鴟夷事愛聽滄浪隔樹歌
雨後對花和答沈叔明
三逕歸來春水生送春初覺病魂輕名花舊種渾無恙
擕酒頻過倍有情十尺闌干圍紫豔一番風雨妬紅英
殷勤寄語憐芳客尚保丹心向日傾
中秋後二夜與姜蓉塘諸友登樓
月到中秋分外清共登江閣俯空明參差漁火遥通海
縹緲鸞笙欲近城滿目星辰分上下百年塵世半隂晴
一樽且盡今宵醉鄉國賓朋倍有情
東軒春興
笙歌院落養花天六十年踰七十前坐隱尚餘經國手
臥遊無藉買山錢江流東下饒鮭菜風信南來有雁箋
雙鬢不嫌搔更短老人心事愛隨緣
初夏移舟天馬山過嘉樹林聽僧道淨彈琴
城隂水木夏初臨十里來過嘉樹林乘興不妨靈運屐
賞心先到穎師琴望中海日依微見物外煙霞次第尋
欲上前山最高處扁舟應向五湖深
史涇西發
西去青山入望多棟花風信水雲和田家秧馬黃梅雨
谷口漁榔白苧歌星館宛如天上列畫船疑向鏡中過
人生合住江南老何處滄浪與碧波
喜雨次答鄭文峯正郎
使君本意為澄清先遣仁聲作雨聲百里望餘青障合
三農舞破綠蓑輕貪看䆉稏行來濕愛聽芭蕉坐到明
無數鄉心與時事每吟佳句候秋成
築堤
海門東啓護長堤小築江沙舊屋西十里蘆花依岸轉
一川月色向人低儘從鷗鳥忘機下或有龍孫挾雨啼
便擬種為桃李巷春風無語自成蹊
甲辰元宵後二夜觀市燈(效白樂天)
好懷佳節是鄉園歌舞樓臺開上元萬里團圞春正月
千家燈火水西村太平有象瞻天闕老大何心倚市門
但願年年同此夕田蠶花竹長兒孫
有草類藜而幹生其本多綠葉至末始敷為紅
紫經霜更絢爛可愛一名雁來紅俗呼老少
年山居小閣前倚闌一株尤茂密高可文餘
病起過宿相對甚適偶成一律
老去誰能更少年此來相對亦欣然人間白日無䋲繫
爐裏金丹有訣傳秋水蘆花三畆宅西風鶴唳五更天
曉來霜重紅於染伴我梅花紙帳眠
五言絶句(三十首)
初夏五首
野曠孤亭迥晝長花影遲蒹葭飛白鳥楊柳囀黃鸝
二
芍藥花初謝芭蕉葉已斜窗前一夜雨浮綠漲文紗
三
林日不到地溪風常滿船雨餘黃犢健天際白鷗眠
四
初日浮空動微風剗地涼苧衣人尚怯看竹過横塘
五
細草緣層砌幽禽語畫梁好風排戶入吹散午時香
和安鴻漸登樓曲四首
登樓覽春暉春暉可憐晩所思在天涯欲往道里遠
二
日夕倚樓望行人歸未歸斷魂與殘夢相逐雁南飛
三
雪後樓偏好青山破白看客衣無奈薄高處許多寒
四
樓頭紅粉糚樓下紫騮馬兩處總相思無言淚成把
與周適齋潮州過張龍山樊柳圃納涼
明月谷陽水長橋卧綵虹綠楊風不動人在鏡光中
我有江南屋
我有江南屋春深草映門湘簾低不捲寶鼎夜常温
西巖(為劉都閫)
我愛西巖好桑乾繞帝城黃金臺下駿細柳月中營
西湖
夜氣消殘暑天光浸曉星草青藏白鳥波綠泛紅菱
成晉驛庭槐繁隂戲為一絶
雨意將雲白山光隱樹青總看行蟻夢何日報鷄醒
暮至清源
積雪千峯白層冰十尺強吳兒渾不解只道為炎涼
疑冢
疑冢七十二冢冢渾相似春風草又青斜日牛羊裏
辛丑歸途中絶句八首
高鳥依依没長河淼淼流風塵隨短鬢去住任扁舟
二
弱柳風前轉新涼水際浮蓴鱸如有待歸日正逢秋
三
村村喜麥黃南風散初暑古岸綠隂中行人自來去
四
日落山煙紫林深暝色寒殷勤問前路今夜宿新安
五
曉行不知程夢醒聞細浪曙月逐雞聲櫂歌來枕上
六
水色拖蒼玉槐隂墮綠雲會心詩半屬得意酒微醺
七
目力耽書短歸心引路長深林喧鳥雀斜日下牛羊
八
海月和潮上風帆接畫船故鄉連夕夢景物正依然
碧雲寺
鳥道千盤迥羊腸一徑斜年年二三月紅杏碧桃花
過叢臺
青山不改色綠樹有新姿昔人歌舞地今見草離離
白槿
尋常紅與紫不及淡梳粧木槿籬邊過冰肌照拒霜
題小景二首
箬葉舟能大桃花水正新了知魚有樂袖手捲絲綸
二
自愛看秋水鷗閒我更閒蓼花洲渚裏隨意弄潺湲
偶成
蓬萊波浪淺汀洲杜若新暖雲不作雨閒殺釣鼇人
六言絶句(一首)
過淮隂
故堞初驚雨歇古祠高枕江流一抹霏微輕靄片帆歸
去清秋
儼山集卷十五
