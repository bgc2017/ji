儼山集卷二十一
明陸深撰
樂府二(二十八首)
聖駕臨雍詞八首
太平天子重斯文龍氣南來五色雲遥望雲中雙鳳下
須臾春在辟雍芹
南下旌旗曉日明廟門東畔百官迎亭亭繡盖隨風轉
萬乘君王却輦行
松栢隂隂御幄高尚衣跪進絳紗袍龍行虎步臨黃道
瑞氣祥雲捧節旄
聖道中天日月高不辭再拜聖躬勞侍臣獨有詞林重
盡許庭陪冠百寮
庭覆紅雲午日晴藍袍次第列諸生六龍不在煙霄外
馳道中間板轎行
寶座龍紋遶赭黃經筵相向列前堂尚書講罷天顔喜
又進西階大易章
公孤殊寵出千官偏得君王座上看階下太官承旨罷
一杯分賜小龍團
覆階黃土接長安白馬朱纓金縷鞍輦出橋門直西去
滿城士女看回鑾
經筵詞二十首
經筵開自祖宗朝按月逢旬第二朝今上春秋偏好學
三千年後見神堯
國初經筵無定日至英廟初朝始著為儀今用每月
初二十二二十二日寒暑及有故奉旨暫免多以春
二月秋八月舉行今歲實以七月二十二日上之勤
學也
編排御覽效精誠白本高頭手寫成句讀分明圈點罷
隔宵豫進講官名
凡進講先從内閣點題票示講官分撰講章送閣下
詳定勑房官用高頭白手本寫成二通講官預進東
閣用象管朱印成句讀科發隔日進呈其一在御案
展覽其一在講案供講
絲鞭聲肅退朝官名在經筵各整冠一字班行先出隊
中臣扶輦下金鑾
凡經筵例用勲臣一人知經筵事内閣或知或同知
經筵事九卿之長及學士祭酒等官侍班翰林兩坊
及國子祭酒每二員為講官詹事府詹事等官各部
侍郎出由翰林者仍為講官翰林春坊每二員為展
書官給事中御史各二員侍儀鴻臚寺錦衣衛堂上
官各一員供事鳴贊一員贊禮序班四員舉案侯伯
一人領將軍入直制勑房官書寫講章通謂之經筵
官皆得入銜每當鳴鞭退朝上將赴經筵則各從本
班略整衣冠以次先出分隊作一字行隨駕而南
金水河頭白玉橋上公寶帶侍中貂逡廵小立瞻龍氣
左順門高御幄飄
駕過金水中橋迤邐轉東各官俱候橋北南面小立
望駕升至左順中門進入然後度橋循行每望見御
幄迎風映日或時見小傘盖擎蔽朝陽
文華東啓奉天東滴翠浮青映碧空講藝談經頻設仗
太平天子坐當中
文華殿在今奉天門之東比諸殿制稍減而特精雅
用綠色琉璃瓦左右為兩春坊上之便殿所常御者
也今用為經筵之所中設御座龍屏南向又設御案
於御座之東稍南設講案於御案之南稍東入殿中
門當檻下白石一方純潔可丈許擡講案官置案當
其北二三尺地始稱講官拜起也
百官朝下殿門前仗馬雙牽七寶鞭黃道正中移步輦
侍臣班從赴經筵
上御奉天門朝罷百官皆北面拱立中使齊牽仗馬
過東上興下御座乘板轎由丹陛南下赴文華經筵
官執事官皆從
龍池鳳掖藹朝暾板轎初回轉角門聽唱官人來進入
講章默默又重温
各執事官於左順門之南門西以次相向序立定時
上已御文華闔中門各官東行下坡則板轎已回出
向西循河過小橋北入角門矣適啓文華中門内侍
唱官人每進來外門傳唱畢各官始北行將由兩門
以入是時輪講官各默誦所講之章敬慎之至也
殿陛森排劍戟重金貂玉蟒護真龍司儀起案雙雙過
御榻前頭取次供
今駙馬都尉游泰帶刀入直立東近壁諸將軍以次
侍立各執金瓜西亦如之諸内侍稍北東西分鴈翅
以次亦執瓜侍立諸司禮太監分東西班近御案
鴻臚贊曰起案序班二員舉御案置御前二員舉講
案置御案之南正中講案衣裙用純黃綺
横經几子赭羅裙小對團龍簇繡雲擡向御前安穩定
黃金鎮紙兩邊分
御案面衣青綠團花錦圍裙赭黃金龍小團花序班
舉案將至御前司禮二太監自東西來接舉至御前
近座上有金尺二條用以鎮壓講章
第三廳協兩坊官長跪拈書漚手攤幸對天顔剛咫尺
禮嚴不敢舉頭看
第三廳史官廳也又曰槐廳即今翰林院正廳之西
偏史官所居是也兩坊左右春坊也展書官悉從内
閣題定兼用坊院近時多以修撰編修檢討為之今
廖中允道南張贊善治仍供展書新遷故也每講四
書展書官從東班出每講經史展書官從西班出進
詣御案前跪出手展講章二太監接手攤滿以金尺
鎮定然後起至此則天顔真咫尺矣屏息以從事盖
人臣榮近之極而敬慎亦於此極矣漚手香名太醫
院每歲製此香以分餽各官
行出班東面照西臚聲高颺叩頭齊參差進講並(平)肩
立輪着周書孟子題
鴻臚贊進講畢講官一員從東班出一員從西班出
俱詣講案前稍南北向並立鴻臚贊鞠躬扣頭畢展
書官進詣展書畢起立則東講官一員進至講案前
立奏講某書畢稍退展書官復詣展書畢則西講官
一員進至講案前立奏講某經史畢稍退仍並立鴻
臚贊鞠躬叩頭禮畢故進講每至參差而拜起必用
比並故事先四書而後經史四書東而經史西也
兩行冠珮列金緋供奉諸臣盡繡衣步入殿門同磬折
諫官端拱靠南扉
經筵官分東西侍立各以職事服大紅袍講官雖品
級不齊亦皆服之展書而下官各服青綠錦繡惟給
事中御史與兩侍儀官傍南楹作一行東西各三人
俱北面立備觀察也
師保公孤儘上行元勲立近衮龍傍紅雲不動爐煙細
聽講虞書第幾章
時武定侯郭勛以太保知經筵事立東班首西班則
内閣一人首立最近御座餘序次立再立一行居後
金鶴飄香瑞靄濃寶鑪籠火擁蟠龍未曾暫免經傳旨
不怕嚴寒報仲冬
殿中金鶴一雙東西相向立盤中下有趺架飾以金
朱以口銜香香黑色如細燭狀外國所貢也其下則
以三山小銅屏風障金銅炭鑪兩展書官冬立其下
每冬則設是歲十月置閏節屇仲冬尚未傳免上之
好學可謂無間寒暑真聖德也
綠琉璃殿洞重門黼扆中陳擁至尊傳與太官供酒飯
兩班文武盡承恩
鴻臚出班中跪贊禮畢兩班官俱轉身北向拱伺玉
音官人每喫酒飯各皆跪承旨
白玉闌干與案齊一行殽核盡朝西珍羞良醖俱名品
指點開囊囑小奚
光禄寺設宴於左順門之北蓋奉天門之東廡也依
品級序坐作一行俱面西珍羞良醖二署名賜宴惟
經筵最精腆例得帶從官堂吏及家僮軰攜囊榼以
收餕餘
姿容霑醉總仙桃黃閣三公共六曹步出順門俱北面
曕天拜舞不知勞
宴畢出至順門之南分班北向叩頭謝恩而退
隔宿薰衣問夜闌齋心轉覺副心難不知言語功多少
到得君身保治安
凡進講衣冠帶履俱薰香退即以别篋貯之示不敢
䙝也必齋戒必沐浴演習講章以祈感動一念之誠
殆未易以言語盡也
齋辰服次聖躬勞淺淡垂衣寶座高昨日御批傳帖下
龍紋重整赭黃袍
上好學彌篤每當忌服輟朝之日即以變服御經筵
諸執事官俱烏紗淡服以從惟帶或用角或照品臨
期取旨今閏月廿有一日悼靈皇后發引傳帖經筵
官照舊服大紅其餘青綠錦繡皆如制是日始覩上
赭袍矣
朱衣司禮下東班風細傳言縹緲間暫倚木天西面望
聖皇親饗兩宫還
是日將下奉天門忽司禮一人下東班向内閣若有
宣示者始知上將西朝兩宫矣各執事官俱暫入史
館候駕東還行禮
儼山集卷二十一
