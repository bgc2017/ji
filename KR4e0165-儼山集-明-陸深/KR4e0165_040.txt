儼山集卷四十
明陸深撰
序四
北潭稾序
禮部尚書贈少保謚文毅傅公北潭先生遺文一帙嗣
子今禮部主事棨入梓以傳主事君謂深宜序深乙丑
禮闈公所舉士也愧無能報公之知久而未有以復雖
然公之文何賴於深此主事君之志也奚敢辭惟我皇朝
一代之文自太師楊文貞公士竒寔始成家一洗前人
風沙浮靡之習而以明潤簡潔為體以通達政務為尚
以紀事輔經為賢時若王文端公行儉梁洗馬用行輩
式相羽翼至劉文安公主静崛興又濟之以該洽然莫
盛於成化弘治之間盖自英宗復辟勵精治功一代之
典章紀綱粲然修舉一二儒碩若李文達公原德岳文
肅公季方復以經綸輔之故天下大治四裔向化年榖
屢登一時士大夫得以優游畢力於藝文之場若李文
正公賓之吳文定公原博王文恪公濟之並在翰林把
握文柄淳龐敦厚之氣盡還而纖麗竒怪之作無有也
公舉成化丁未進士弘治間列職坊院寔由三公之門
而一時同館以氣節相激昂者羅文肅公景明其人也
是其師友淵源之地已為夐異而涵養之深造詣之密
公所自得者尤多故其文章皆温雅典則如鉶金璞玉
不見追琢刻畫之工而光彩可掬斯稾所存豈惟家傳
爾已又嘗聞公言文章政事本出於一文章之可施行
者即謂之政事政事之有條理者即謂之文章盖公之
志必欲舉一世於禮樂仁義之中而不屑屑於語言文
字之末視韓退之歐陽永叔輩弗論也正德初公佐吏
部再遷大宗伯當朝正色有壁立萬仞之風每臨事謇
諤如正法王之號奪番僧之田阻監鎗之謀論兵老之
弊皆有大功於宗社而身始不安於朝廷矣既歸北潭
登臨咏歌超然形跡之外而天下之望日歸焉盖公之
隠見進退所謂華國而經世者煥然可述文章之大孰
過於是深故論次之以為序
送倫編修彦式歸娶序
倫君彦式以禮闈第一人天子親策之以進士第二人
賜及第既又出館閣近臣為之師俾積學中秘期大用
焉時彦式甫冠年未受室以故事請歸行親迎禮上若
曰禮成亟來彦式入廷謝廷辭既卜行冬官何先生汝
璧彦式師也請為彦式贈于深方是時天下之慕彦式
者衆矣學者師其文士大夫重其世宰輔愛其才同列
薰其德閭里榮其光也惟昔先諭德公以狀元及第雅
負重望為史官之長時予入院踵其後辱知愛焉丁丑
禮闈與有職事嘗旁從讀首選者紅卷擊節鼓掌謂天
下才也私為朝廷得人賀及拆曉主者宣名以訓也因
憶癸酉秋北上與冬官先生聯舟日獲晤語間稱其鄉
士之佳曰倫以諒以訓兄弟也則又諭德公子余故耳
熟焉已而廣東之鄉書至書首者以諒也予既重冬官
之精鑒及是按籍勘磨又知為彦式則余之欣喜慕豔
出於常情而欲為之助者亦衆矣雖然余何以加於彦
式哉惟我朝設科目以羅網海宇之士名公碩輔雖相
繼起而一家之中父子兄弟並以魁元策名當世如南
海之倫氏前乎未之有也今天下稱之曰三倫昔宋蘇
明允先生與其二子子瞻子由自西蜀來一旦名動京
師子瞻子由俱出歐陽文忠公之門天下稱之曰三蘇
程太中先生與其二子伯淳正叔自洛宦遊於湖湘識
濓溪周先生於邂逅俾二子受學焉遂成大儒天下稱
之曰三程夫三蘇氏三程氏之興當有宋極盛之世是
故論者以為匪止繫一家而已我祖宗列聖格天之功
敷文之化百六十年於兹盛極矣而三倫際興豈非國
祚之光與天下之光哉後世將以配三蘇氏三程氏僉
謂曰宜雖然明允晩起布衣已非諭德公之比至蘇氏
之學君子亦有遺憾焉記曰擬人必於其倫其三程氏
乎程氏之學得聖人之全而上繼孟氏以承孔子周公
文武禹湯堯舜之統其功萬世永賴今嶺南先輩身居
輔相以推極程氏之功用退而講明程氏之學以淑後
進者各有偉人自程氏後其道於今日謂之大行可矣
而况彦式承家學當嘉運負高資尚其益進於此學哉
汝璧曰吾志也遂書為序
壽王母趙太夫人七十序
浙水之東姚江之上有壽母曰趙太夫人先南京吏部
尚書龍山先生王公之配新建伯兵部尚書守仁之繼
母今鄉進士守文之母也行太常寺卿兼翰林學士陸
深於龍山公為鄉試座主亦嘗從陽明遊而守文則督
學時所校士視太夫人猶母也太夫人進封一品今年
壽七十守文自京闈取捷名在魁選春試畢歸及六月
十六日初度之辰謀捧觴而問夀於深深憶往歲癸已
之春持憲東巡拜太夫人於紹興之里第時太夫人出
坐中堂冠服雅靘肅然語家門三數事徐牽守文而囑
之曰是兒或可教以毋忘先尚書之德則又愀然曰守
仁遺孤幼老眼在望門戸事儻可經理以無忘新建伯
之功深唯唯乃退自後寢步履康和神情安裕有深思
長慮之風有凝和兆祥之氣深再拜堂下跂而俟其逾
閾出而歎曰此天下之賢母也亦天下之壽母也是時
蔡提學僉憲宗兗汪提學應軫鄭大行寅時尚為貢士
與徐貢士建俱以宗親侍郡守縣令軍衛黌校之士皆
從旁觀如堵一時感動摵摵有聲非太夫人之賢而能
若是乎初尚書公例當蔭子時守文有庶兄守儉太夫
人亟推與之曰恩當自長受坐是守文居鄉校者數年
不與薦名晚乃從太學得列天子畿内之英為翰林先
生之高第弟子使天下拭目而覩之曰是狀元冢宰之
子而會魁勲臣之弟不又將繼踵而起矣乎一時京師
亦復感動有聲非太夫人之賢而能若是乎閫德懿範
見於呂宗伯鄒太史姚學士之所敘述皆可咏歌又有
他人之所不及知者尚衆然即此二事亦可以為太夫
人壽矣今守文歸即深之辭以為祝太夫人聞之其有
不樂乎樂則壽不可量矣深又聞之賢於一鄉者必享
一鄉之福賢於一方者必享一方之福賢於天下者必
享天下之福今天下之廣不知如太夫人者有幾人乎
有之足以享天下之福矣夫享福莫大乎得壽使太夫
人得壽盖天下是享以天下而守文之心可慰也守文
行矣書以為
夏翁並壽詩序
郡教徐先生言於東海陸深曰丙家苕溪之上故有形
勝壯遊四方乃即大江之陽而愛焉水自嶓冢山自嵩
高者適會於六合沃土朴俗尤所賞戀耆士夏翁長者
也又聯之為婚婣故遂家於六合夏翁與其配某孺人
並年七十今辛卯之歲十月某日為初度願先生一言
以長六合之風且以表丙卜居之志予敬諾焉予昨調
官晉陽尋即奉詔南還半歲之間兩經六合南面長江
如白龍委蛇隔岸青山交戟若畫枕以園田帶以岡阜
橋梁衢路公府民廬咸秩秩整比而又挾之以濟通利
用厚生故其人熙熙無巧鑿狡獪之習意必有鉅夫偉
公出其間以當山川之秀亦或有高人韻士隠約混同
以薰陶斯人不然則壽考淳愿之人可訪也恨乏知舊
為之物色是時徐先生方丞太學守官京師遂無從聞
問蓐食去來意未嘗不眷眷兹土也徐先生所厚夏翁
者豈其人耶徐先生曰翁號虚菴朴茂敦素居家孝友
與人忠信尤好施予嘗修家譜以聯屬族人嘗捐金市
地以開廣學宫嘗出百金以修葺縣治嘗供粥藥以拯
濟饑病又嘗埋胔掩骼凡若干千縣大夫高其行舉為
鄉飲賓者廿餘年今精力清明鬚眉森秀夫婦之間嫓
美儷德予擊節曰翁固其人哉予覽古記桃源武陵以
為神仙所宅豐沛之間有朱陳村嫁娶不出其地傳數
百年以為世外異境若將趨焉自今觀之武陵不過谿
山明麗當時人避虐政相率以往久之長育子孫非必
真有沖舉羽翰之事而朱陳婚姻止於二姓必皆朴野
未知禮義文物之澤有如翁者生長太平之世名山大
川不出人間足以適體而樂志夫婦父子之倫藹然天
和碩士燁然文明道誼之交際方且葆和含真駸駸上
壽使真有神仙殆將過之矣庸非聖世之一瑞哉予與
翁同鄉愧未識翁而徵於徐先生者已若是固不必登
堂三祝而後為之壽也世當有善頌者播為聲詩以傳
之永永彼桃源朱陳圖畫又安足道也遂序其事以張
六合
送姚君謙夫赴象山丞序
今所謂親民之官者惟守與令而令為尤親令而下有
丞而丞為尤親大抵官資漸卑則其去民漸近去民漸
近則其與民漸親勢也與民漸親則其澤民漸易亦勢
也丞胡可少哉今之守非積數遷不至而令與丞多出
於筮仕今之令十七起甲科故常彊銳俊傑今之丞十
八起冑子率衰晚遲頓之人爾是故今之令往往樹特
達奇偉之政而丞有能配之者求其十一且不可得何
也將自畫於衰晚遲頓苟以具位而已故上之人以是
待之下之人亦以是忽之雖有可致之勢而特達竒偉
之政每在此而不在彼與信然兹豈國家官人之意與
君子自待之方乎吾邑姚君謙夫少穎敏以舊家子選
入邑校尋以資補胄子今上天官得丞象山縣其年方
壯志方勵視其外扣其中豈所謂畫於衰晚遲頓者哉
按象山古越地僻在海曲其民儉朴尚氣節號稱易治
其令即余之同年馬君懋聞所謂彊銳俊傑者耶其守
諸侯弘望則鄉前輩也謙夫將有所遇矣而特達竒偉
之政起矣於其行也序以送之
送沈子龍别駕之任汝寧序
國家進士之途闊矣惟科目為正途士大夫仕進之途
亦闊矣惟州郡為政本若夫出自正途而道行於州郡
以基政而崇化此當今之所以為榮貴而士大夫所履
之亨衢也由是以登藩臬躋公卿進而為名臣賢輔又
進而與古之名臣賢輔同傳焉皆可也惟有慕外之心
者藉此以為膏潤之地而失其職惟有非分之望者視
此以為卑𤨏之累而不安於其職是二者皆非也可菴
沈君字子龍去歲以通判原職謁選於吏部今年夏始
得補汝寧旅食京華寂焉自守無一毫非分之望兹豈
肯視汝寧為膏潤之地耶子龍與予同縣稱舊家世業
醫儒其祖若父皆與余通家故子龍亦視予為不薄嘗
與子龍論吾鄉風俗之概衣食饒洽人尚藝文居民得
以耕織自足而僻處海隅無通都竒麗之習盖淳如也
近年文風尤盛家詩書而戸筆墨秀民賢子弟起取高
科當顯任者亦可與天下争衡矣獨於所謂名臣賢輔
者二百年來未之或見能不於子龍之汝寧有望乎哉
子龍尚不以卑𤨏為略可也汝寧今之中原即古淮蔡
汝潁之地其民果敢強毅可率之以尊君親上之風吾
知子龍必能視汝寧之民如子弟而汝寧之民亦將愛
戴子龍如父母矣如此則名臣賢輔之功業又豈在勢
位間耶聊於是行乎卜之也子龍舉癸酉鄉薦屢試春
闈乃就教職秩滿遷南京國子學正又秩滿始判處州
既而以讀禮歸所至紆徐人咸惜之而子龍不以介意
也兹當捧部符而去吾鄉之仕於朝者咸賦詩為贈予
知子龍早且深是故望之最厚因以為序
儼山集卷四十
