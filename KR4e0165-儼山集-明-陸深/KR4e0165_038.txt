儼山集卷三十八
明陸深撰
序二
分寧周氏族譜後序
刑部尚書泉坡周公重修分寧族譜盖用歐蘇二家例
以譜十有三世之可知者於是分寧之周氏蟬聯葉奕
秩然可考既成又手分為内外二編内編以詳𣲖系外
編則文獻存焉公嘗授予讀之使序諸其後按周本以
國為姓所從來者遠矣其在于今則分寧之望族也昔
孟氏有言所謂故國者非有喬木之謂也有世臣之謂
也夫喬木歴數百年而後成干雲霄蔽日月蔚然百里
之望可謂偉也已而不足以重故國者謂其為物也然
則周氏之所為分寧重者寧非所謂有世臣耶今泉坡
公謇諤當朝有伊傅之望敭歴中外幾四十年位至尚
書典司刑獄天下倚以無冤自泉坡公而上則有來軒
先生其人風猷峻整文學深醇屢典藩臬入佐省臺贈
官易名屹然一代之碩輔自來軒公而上則有南山先
生其人器度閎偉才識敏達西邊北鎮樹大勲績晩受
知於孝廟甚深沒有僖敏之謚其他以科第奮庸德誼
稱譽傳芳踵武世不乏人皆兹譜之光也非一代之世
臣耶其於人國也重矣故曰有世臣之謂也豈徒分寧
之望已哉兹譜可傳也慨自宗法廢而姓氏之學微自
圖譜廢而述作之體雜是故高者過於文卑者局於質
文質得中如尚書斯作雖謂之良史亦可也此尚書所
以有功於續譜此續譜所以有功於周氏此周氏之譜
所以有功於分寧此分寧周氏之譜所以有功於世道
也何則土膏沃者産豐宗支蕃者積厚是故有世家而
後有世臣有世臣而後有世德若斯譜也抑亦可以觀
德也已於是乎序
大臣禄養圖序
嘉靖十有八年七月吉太子賓客吏部左侍郎兼翰林
院學士張公邦竒上疏言臣母沈就養京邸越兹六年
今八十有八矣親生之子惟臣一人乞送還鄉如例則
臣母子並荷皇上生成之恩而天下皆覩皇上仁孝之
治辭甚懇切上意若曰侍郎學士予丞弼之儲也况東
朝初建方有輔導之寄豈宜暫輟左右乃出御批答之
曰大臣禄養壽母自古治朝恒有之所請不允命下之
日朝士大夫相與慶之曰皇上之敬禮大臣而及其親
也如此人臣之孝奉壽母而格其君也如此固一代之
盛事也於是侍郎入謝退以復於太夫人敬宣德音太
夫人起望謝於庭肅拜如禮乃立侍郎於側舉手加額
而語之曰聖恩厚矣吾老偶思鄉耳幸無他吾兒身為
大臣宜視國如家吾有兒為大臣且視客舍亦如家心
甚安焉於是侍郎下堂謝曰謹如教鄞之士大夫復相
與慶之曰賢母之教其子而忘所懷也如此孝子之奉
其親而移為忠也如此又吾一鄉盛事也用繪為圖遵
聖諭題之曰大臣禄養以告于陸深請為太夫人壽深
視太夫人猶母也寔與侍郎同年交垂四十載聞太夫
人之賢舊矣太夫人出鄞舊族歸于贈少宰府君相之
道義至訓誨諸族人之言動與古聖賢合其教侍郎之
方尤為遠大盖張氏之師保當世之女丈夫也昨歲深
親拜太夫人於堂步履康健耳目聰明如壯歲人未嘗
不私為侍郎慶然於此重有慶焉雖慶以天下可也何
則古之所謂大臣者必以身繫天下之重而具有祈天
永命之業古之所謂禄養者雖畢備鍾鼎之物而恒享
於三從四德之賢故大臣有之然知己之主難逢也禄
養有之然京朝之貴難得也壽母有之然賢德之風鮮
聞也今太夫人以順厚之天和而夙成侍郎之器業以
侍郎之德望而遇知於今上之聖明此風教之所由盛
而雍熙之治可致也則太夫人一日之養固朝野一日
之福百歲之養則亦朝野百歲之福也豈非天下之慶
哉是歲之九月太夫人既留京師又膺改封之命翟冠
鳳誥輝賁高堂適及稱觴之旦一時君臣母子之際敬
恭雍穆天保行葦之仁關雎麟趾之化無以過此雖古
今同以為慶亦可也因併書為序
武寧縣志序
武寧為縣僻在萬山中當修江上游水泉灌溉之利峯
巒岑鬱之美亦望縣也其俗朴野其民力本榖菽布縷
之用流焉以資生為裕其地邊鄰省自寧州西來皆衡
沙境也故流移易為受納喜於生事而盜賊因之其土
著之人又皆負氣吝財顧其末也流於文勝而和厚之
風散矣亦勢也頗號難治司民牧者宜示之以禮節失
禮必有讓節則寡求而武寕之淳實可還也昔在癸巳
甲午之歲予參政江藩嘗守其地過焉接見士夫問縣
之故而以志事為闕會予遷去無暇然每每往來於懷
也唐君世惠來知是縣禮聘學諭徐麟修成此志凡若
干卷提綱緝目煥然可述雖不入其地者一展卷間猶
武寧之在目中也可謂有功於此縣矣予既歸田世惠
椷來請序予讀之喜喜以成吾宿志也近世郡邑作志
甚多多附麗於史法而藝文為工大抵史以記往志以
開來記往以存鑒戒開來者則經綸之業繫焉雖史家
猶以作志為難此體例之辨而名實之際也致用有間
矣是書簡質不失其故凡有事於武寧者可執此以為
政矣世惠名牧自鴻臚遷為國監典簿予嘗教國子於
世惠有契分且同鄉也因為之序
兩浙南關志序
南關今兩浙征𣙜竹木之所在杭城候潮門外故曰南
關定制歲命工部主事一人領之設自成化間未志也
志之者主事薛君尚遷也志成深適來視學而序之序
曰征𣙜國計之大而亦天下之大利也計大寔煩利大
近膩士大夫有避而不肯為有畏而不敢為者事至於
不肯為與不敢為其弊可勝言哉此尚遷之所為志南
關也志建始則永終之道得矣志關厰則體統之義明
矣志宦紀則交代之際慎矣志人役則小大之分辨矣
志事例則綱目之理該矣志課單則新故之跡詳矣志
淺船則資利之意深矣志條約則告諭之體嚴矣志因
革則經權之宜審矣志事宜則變通之方廣矣志器用
則愛養之心博矣志藝彙則性情之用明矣以是理煩
以是滌膩夫何弊之有凡此皆尚遷之志而此志之所
為善也尚遷名僑潮名家舉癸未進士明於體用之學
故雖小事不為潔已雖大事不為私已若斯志可以觀
已
庸玉集序
終南山人王堯卿與予相得之知甚深頗恨相從之日
猶淺也歲在辛未壬申之間遇於京當是時予為史官
堯卿為諫官也堯卿盩厔人每謂予之盩厔多異人於
是相約為物外之遊又約堯卿當過江南予當訪堯卿
於盩厔皆漫然語也不久堯卿棄官去已而堯卿果渡
江予時在成均昨歲過盩厔而堯卿之墓木拱矣追念
今昔為之出涕堯卿才甚高當時頗疑堯卿少自遜避
盖有待也不意堯卿坐交游之累下詔獄就逮至南都
甫脱以死死時事余聞而悲之亦天下之人所同悲也
堯卿之弟舜卿又與予有寮寀之誼今寓茂州以此編
見寄將刻梓以傳嗚呼使不識堯卿者讀此亦將一字
一涕况如予與堯卿者乎復抆涕為之序且手書之以
報舜卿
唐詩絶句序
昔東萊吕成公著卧遊錄以適物外之趣近時都太僕
玄敬亦有玉壺冰之作予嘗欲題其書曰山林經云丁
酉之歲赴召出蜀下三峽道荆襄而北河山鉅麗之觀
靡日不有時歌古詩以慰羇旅之懷因裁取若干首欲
為一編若輔二書而行者亦猶經之詩也予少弱而病
病益弱故每退焉思為葆藏之計今六十有一年矣竊
念自先人祥禫營域之日以其餘力剏為精舍鑿池種
柳栽花蒔竹當古淞江之上漸歴歲年蔚成林藪泉石
亭館之勝徒往來于奔走之日爾萬一聖明憐而賜歸
得有其適將命童子按聲習之以娱老景而消長日是
編也安知非予之鼓吹耶乃寓歸刻之儼山堂中
重刻杜詩序
自遷史班書而下杜詩韓文為世所流布宜無限也近
時杜學盛行而刻杜者亦數家矣余所蓄千家註者於
杜事為備間付汪諒氏重翻之以與學杜者共誦其詩
讀其書且以論其世也昔之君子稱詩人以來未有子
美豈不信哉雖然杜詩出而唐祚衰矣何者淳厖朴厚
之才審於體而知務弼成人國於肇基開業之會暨其
休養蕃息之已久然後士無所見往往悉其長於藝文
而於當務之急顧有所略積而至於弊且蠧焉此孔子
所為思先進也自周之季盖已然矣故曰文盛者實衰
末茂者傷本知者慎焉若夫子美沈鬱頓挫之辭忠義
激昂之氣或因於所遇而霖雨經綸之思唐虞稷契之
志至於一飯而不忘後百世而習之猶足以追想其沖
襟雅韻願起而從之遊是其哀樂之所寓尤為不遠於
情性者此或詩人之所未講也工既成因為之序卷帙
次第固無改於舊云
重刻唐音序
襄城楊伯謙審於聲律其選唐諸詩體裁辯而義例嚴
可謂勒成一家矣惟李杜二作不在兹選昔人謂其有
深意哉夫詩主於聲孔子之於四詩刪其不合於弦歌
者猶十九也宋人宗義理而略性情其於聲律尤為末
義故一代之作每每不盡同於唐人至於宋晩而詩之
弊遂極矣伯謙繼其後乃有斯集求方員於規矩槩丈
石以權衡可不謂有功者耶獨於初唐之詩無正音而
所謂正音者晩唐之詩在焉又所謂遺響者則唐一代
之詩咸在焉豈亦有深意哉旌德汪諒氏既刻杜集力
復舉此予嘉其勤也復為之序
送右方伯劉南泉赴任山東序
南泉先生劉公以四川按察使遷為山東右布政使憲
副沙谿龔公憲僉震軒蔡公輩相率屬深為贈深方居
是官而無能理於其職其何以應諸公之求耶久之未
有以復也顧南泉一世之才也無官不宜盖自丁丑舉
進士為戸部兵部兩郎署有聲出為河南開封兩大府
又有聲陟為參政憲使治行皆冠自此為卿為輔可矣
由臬而藩遷轉一階耳雖然吾不為南泉得是官而且
為是官得南泉也惟我國家稽古建官一遵周禮而於
布政使有左右之設盖寄之以古方伯之任而若將為
周公召公之分治者亦可謂重矣今布政之職於六官
無所不統而司徒司空之務為先右布政於左布政之
職無所不問而司馬之清理為專若兩手然故曰左右
左右手具而人之一身理矣左右布政協工而一省理
矣積一省之理而天下理矣其重有如此者大抵士君
子貴於行道而轉遷之次實關氣運諸司之為理則有
大體存焉左右協恭體孰有大於是者而南泉固優為
之自此以理天下可矣今之山東即古齊魯之郊而周
公太公之所為治孔子孟氏之教出焉兹將舉周官之
法度以行孔孟之仁義而有合於國家之治體非吾南
泉尚誰望哉吾故不為南泉得是官而且謂是官得南
泉也况山東密邇帝都據有海岱之雄北盡遼陽其物
産豐碩故其人富饒其土地廣衍故其人勇悍多知謀
其險塞阻山帶谷故其人易動而好為寇盜詰兵請戎
之務視他省為尤急故曰山東之理亂天下理亂之候
也其關繫有如此者以南泉之才為之又當為諸省冠
必矣此或當宁用人之深意而亦諸公寅協之忠告也
深識南泉最早而知南泉最深於是乎有言會代者順
齋林公至乃請郵致之
送中書舍人潘君致仕序
正德十三年秋八月國子監監丞臣潘援上言臣援久
司教事出入内外承國寵靈得表觀天下之英才有年
矣顧稟賦素薄疾疢荐臻願乞骸骨歸上下其事吏部
吏部稽援成蹟屢最議援抱沖退之節宜當奬拔之科
儻俯從其請即有故事超轉官階以風示天下國子監
風化之源而丞故重職也合處以文翰之地致其事覆
奏上上是之擢中書舍人以去深自翰林出教國子與
知其事時方求賢才與圖共理欲留之而勢有所不及
也丞既罷束書數箧至不能歸深目覩其事時方寒沍
留以俟春欲助之而力有所不能也明年二月朔成行
諸嘗與僚者咸作詩送之而請序于深援字匡善處之
景寧人故鶴琴太守公之從子今太常少卿南屏先生
之族弟前祭酒侍郎王甌濱先生之同年友也深聞匡
善賢久矣求其人而不得見得見矣而不獲與之處處
矣而不得久以盡其平生之所相與願為者以為快若
相避就然深於匡善其何以為情而又何說之能為哉
雖然動静者天之時也險易者地之理也勞逸者人之
事也出處者事之為也仕止者君子之道也匡善兹將
馭動以静在險即易舍勞就逸既出而處壯而仕老而
止仕以行道止以遂志久速消息一與道俱又焉往而
不得哉身進而志屈跡遠而徑捷言合而行違者不亦
甚弊弊矣乎視匡善何如也深又聞景寧佳山水有浮
丘仙之遺跡潘師正之隱居清泉喬松靈芝菖蒲茯苓
琥珀仙草名藥之産足以引年而已疾者無算匡善採
餌之餘舊疴盡脱遊逍遙之谷坐留鶴之亭詠諸父招
鶴之詞續甌濱留鶴之賦北望南屏從容臺閣之峻以
為門祚之榮三復塤箎之雅寄懷思於風雲霄漢之表
時時峩冠博帶侈天子超擢之恩歸來之賜感宰輔知
遇之殊念同時僚友之樂覽贈送之言或有門人弟子
遠致起居之敬而考德問業邦人晩生者彬彬乎門墻
之下則匡善於世輕重又何如也深多病早衰未能歸
而敘匡善之歸也若是以為諸君引
儼山集卷三十八
