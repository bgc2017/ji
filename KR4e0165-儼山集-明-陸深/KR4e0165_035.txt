儼山集卷三十五
明陸深撰
銘(二十五首)
白石硯銘
予假寓三義道院得白石破硯命工改小製陷之雕
匣中銘曰
毋謂玉毁寧止瓦完吾方有取於使過爾尚自新之勿
難
疊碎石作小山具有澗坡巖壑之勝刻銘其崖
萬仞雖巍一簣攸始咫尺之間乃有千里叢桂招隠淮
南邈矣潄石枕流子荆可起卓哉静壽為仁不已我銘
斯徵兹道甚邇
綠雨樓銘
客有出安福巷者見岑樓突起有槐覆于北簷問曰此
誰氏之居也應者曰松江陸子客乃紆轡訪焉及門主
人肅客而升隙光出入溶溶洩洩猥若積翡回薄衿佩
涼爽霑溽若霡若霂望之可掇即之無物客曰美哉此
槐之精也有似綠雨盍名其樓主人起謝曰善願揮厥
旨客曰夫本滋者末茂蓄豐者施廣昔人擇甘厚之壤
蒔尺寸之萌孰不欲資其身詒厥子孫然非十年不用
非百年不成亦難矣槐吾不知更若干主栽培灌溉之
力不知閱若干歲至于子之身而有之庸非天定乎且
綠蒼勝黃之間色木土之中氣雨天之澤而氣之和也
君子顧名思義以華國普施不亦可乎夫舍子其誰主
人避席曰若是則吾豈敢然亦不敢不勖以塞子之望
客曰夫木值秋則零非逆性也君子深藏若愚非貶行
也草木榮枯以順令君子行藏以正命主人於是憮然
若失瞿然若獲請客識之于壁客既敘其事復繫之銘
銘曰
嘉樹嶷嶷安福之里有樓言言與厥樹峙誰其有之雲
間陸氏古有哲士一衡一龍聯英闡葩光于家邦奕葉
承之載構載堂巋哉斯樓層城為屏西有玉泉(山名)東有
觀星(臺名)仰瞻帝閽庶司在下屋瓦鱗次廣陌膴膴葺其
上區以藏以修潛室素軒皆在斯樓名綠雨者厥掇其
竒勿謂固弗培勿謂崇弗治(平聲)汝茂汝施我言如蓍
娱永堂銘
進士范君韶作堂於范光湖之上軒豁爽塏抱負隂陽
取歡娱永日之義命曰娱永將以奉乃翁良沙先生堂
成而翁適壽八十韶之志遂哉韶凡七舉進士有聲南
宮徧交當世名公卿思得鉅麗偉特之辭又以為斯堂
永而樂與之者衆也韶之志遠哉按古之稱孝者二養
志為大身養次之兼之者謂之備物若夫娱永之堂游
耳目逸肢體有足多者而翁之志也喜文章尚禮義韶
復成之是舉也不亦備哉韶於是乎能孝矣其友陸深
為之銘以示永永
粤維先民觀象徵理上棟下宇奠厥攸處爰有堂構啓
之述之克諧人紀是曰孝慈伊其有作娱永之堂實維
范氏濱于范光范子之考范翁之居其中休休其外舒
舒澤國所匯天水空泂歲事維新日晷有永志以適遂
年以樂忘風斯引之而澤孔長翁來堂上櫂歌漁唱蒲
荷鷗鳬近遠趨向翁有孫子亦有詩書以手提㩦以口
吹嘘纚纚閭里衣冠杖屨憲德質疑周旋堂廡和明清
夷翁寔備善乃勤人懷乃承天眷春酒登堂翁則楚楚
風日載陽景物容與翁既醉止朱顔素領斕斑滿庭或
覲或請翁則撫之亦屢顧之有揚王庭以樹德基德基
維何黼黻雨露棟梁折衝取焉斯具孰啓之先譬彼流
泉翁實決之以會百川惟桑與榆翳翳丘園駟馬高盖
以大其門惟皇霈恩章服有耀翁敬承之乃食厥報淮
海攸鍾沃野千里有賁奎文自天上下君子之澤君子
之廬孰敢弗瞻有踧儼如惟德垂遠孝斯永世銘以介
壽萬有千歲
井井亭銘
夫利成於人而功配兩儀者井是也且霖雨之潤雖洪
或無及於亢夏江河之浸雖博或不救於沍寒井則有
恒焉有恒之道小而可大邇而可遠配厥兩儀孰曰不
宜哉吳郡之西天平山之麓有井焉𣲖自白雲泉甘冽
紺深故封編修吳公之所鑿也復亭其上以休役者榜
曰井井人實惠之陸深銘其旁曰
天平峩峩靈泉所畜有亭翼翼臨於其麓爰覆厥井虚
體淵光濟彼二儀燠寒甘涼伊其有俶自吳太史惟太
史公厥德肖是澤流生人實恒實宏太史有作永觀厥
成倦者來休渴者來飲注瓶挹罌滫髓烹餁朝井而西
暮井而東衆享其利莫知其功功之不知厥功之崇我
鑱斯銘庶永兹道式豐爾源勿以渫告
木和氏銘
昔卞和懷璧獻之楚王被則者三至今人悲之自和氏
廢而荆山之璞遂為世大寶或謂和氏急於求售以速
禍非不幸也夫和氏知矣用以自全顧不易易哉予重
悲之嘉靖己丑秋八月謫南劒道武夷天日清霽極登
臨之勝既謁朱祠釋菜於五曲明日任生鍇復要為九
曲之遊回舟焉有古木出於沙際泉噬水囓幻為人形
俯首交臂抱一石當胷若有所獻然時從遊者姚雲丘
雲霄程久中共諦觀之予太息曰此忠愛之化耶胡為
乎來哉睨其下一足若蹺又類刖者因目之曰木和氏
手為洗剔以付王羽士文賜藏之宮中表異也復系之
銘曰
和氏懷寶或謂乃石三獻而刖爾厲爾魄我行遲遲不
索有獲知遇何難銘以勸百
高嶺書院銘
今之高嶺古冠山也冠山有書院高嶺亦有之冠山以
吕左丞思誠著高嶺則自孫太守朝用作也前有倡而
後和基構琢鑿咸於教學有功不但一州之冠冕已也
於是東海陸深刻銘其巔曰
穹山峻嶺以配人文峩峩冠山其上干雲豈曰藏副羅
此典墳青青衿佩式歌采芹孔顔雖遠大道日聞羹牆
有見慰我同羣梵宮琳館一何紛紜闢邪崇正自我孫
君
正齋銘
都諫俞君國昌作正齋友人陸深為之銘曰
渴不飲泉息而擇木毋謂小閑罔敢弗穆負扆以朝兩
觀斯戮秉德不回神明所福高齋抑抑惠山之東於皇
先訓配兹棟隆過焉必式君子之功蟻旋則折龍德乃
中曲房複閣以貯歌舞結綺臨春速釁召侮陋巷稱賢
草廬頌武端居儼藏式是千古易云尚象書贊肯堂卓
哉位置負隂面陽豈曰室邇用表萬方太史勒詞以銘
勿忘
石涇銘(為陸方伯)
夫物之至重者為石水之至清者為涇惟重也足以鎮
廊廟惟清也足以别妍媸石涇之時義大矣哉陸深為
製銘曰
沄沄石涇大江之東伊其有俶華亭啓封溔淼演漾襟
喉洞空民生既奠人思禹功有煜偉人靈淑所鍾配德
比業循名考同厲齒可潄洗耳何工霖雨津澤與上天
通江河淮濟式由地中千齡永譽百川攸宗
白石印池銘
若質維素爾用則朱尚毋紫奪而涅之緇
鐘硯銘(為汪司業器之)
確然就礱鳴以叩從斯文攸宗含垢有容以坦厥中庸
昭帝躬
筆屏銘
保障萬里卓立四山斂而用之在几案間
几上廬山銘
予得此石於武寧谿谷中宛然雙瀑故道也因題曰
几上廬山刻銘其東崖曰
寰宇孤標匡廬雙瀑袖懷東海不有先淑小大之分伊
其劖斵静對一拳徧游五嶽
鼓枰銘
未齋宮諭德成藝游出新意製鼓枰其友陸深為之
銘曰
員象天方效地一動一静以闡斯義爾木斵之爾革張
之無所用心將鳴而攻之
洮河綠石硯銘
予得洮河綠石琢成硯銘其背曰
縝乎玉黯乎綠用斯郁郁儼乎君子若内足而不以汙
墨辱惟不辱壊不速幾哉福
芙蓉洞銘
瞻嵩仰衡實惟隠映繄石與丁詎曰人境爾之始華氣
澄秋靘爾之不華萬古常静常静常定以保爾正匪名
之榮惟爾之命歲寒乃心水雲成性臨高履危敢不益
敬
硯銘(夀鄭啓範)
文字之友毫楮為耦獨此最壽賦質近厚坦腹而受以
兹故久知白含垢君子之守君子之有
小康山徑銘
治靳小康君子思大唐風無已詩人示戒悠悠泉石夙
夜匪懈臨深履薄理欲作界理勝為樂從欲斯敗敢告
墨卿顧諟所屇
大象石銘
江之西海之東石為林桂成叢歌小山咏大風生有涯
樂無窮
屏石銘二首
雲卧壁立仁壽為徒可久可大以殿詒圖
二
完璧歸趙合劒于淵慎謀貴始後定者天
硯銘
陸氏之硯三世所珍用久而益竒質朴而無文古人所
重者以德不以形歲在已未贊者陸深
大理石屏銘
遠岫含雲平林過雨一屏盈尺中有萬里
玉華洞銘
山月如璧中天無雲人心朗然以顯斯文
醒酒石銘
昔以醒酒今以醒心難如蜀道勝比山隂
儼山集卷三十五
