唐詩鼓吹卷四
元郝天挺註
曹唐(字堯賓桂州人為道士太和中舉進士中第累為諸府從事因暴病卒於家有集二卷無傳)
暮春戲贈吳端公
年少英雄好丈夫(漢書或說陳平於漢王曰平雖貧美大夫如冠玉耳)大家望拜
從金吾閑眠曉日聽鶗鴂(揚雄傳注鶗鴂一名買䤥一名杜鵑一名子規服虔異)
(物志注鶗鴂一名鶗伯勞)笑倚春風仗轆轤(古詩腰中轆轤劒可直千萬餘宋武帝孝建)
(二年削弱王侯劒不得為轆轤形)深院吹笙聞漢婢靜街調馬任奚奴
(唐書奚東胡種漢曹操斬其帥冒頓即其祖也元魏號庫真奚與突厥同族逐水草畜牧其馬善登故奚人能)
(馭故也)牡丹花下簾鈎外獨凭紅肌捋虎鬚(吳錄朱桓奉觴於孫權曰)
(願一捋陛下鬚王推几而前桓進捋鬚曰今日真可謂捋虎鬚也吳王大笑)
和周侍御買劒
將軍溢價買吳鈎(吳越春秋闔閭命國中作金鈎令曰能為善鈎者賞百金有人貪王賞殺)
(二子以血釁金遂成二鈎獻於吳王吳鈎始此)要與中原靜寇讐試掛窗前驚
電轉略抛床下怕泉流(言劒之光瑩如水也)青天露拔雲霓泣黑
地潛擎鬼魅愁(唐李賀春坊正字劒歌云提出西方白帝驚嗷嗷鬼母秋郊哭)見說夜
深星斗畔(晉張華傳斗牛之間常有紫氣問雷煥曰此寶劒之祥也)等閑期尅月支
頭(後漢永元二年月支遣其副王謝將兵七萬攻班超超伏兵擊其將盡殺之持其首示謝謝大驚請罷月)
(支由是大震)
長安春舍叙邵陵舊宴懷永門蕭使君二首
木魚金鑰鎖重城(風俗通曰鑰施懸魚箱伏淵源欲令鎖閉如此也)夜上紅樓
縱酒情(英華作任酒情)竹箭水繁更漏促(漢魏故事箭漏箭也)桐花風軟
管絃清(晉安海物異名記刺桐花丹其枝幹有刺花附幹而生其葉如桐其花側敷如掌形似金鳳)
百分散打銀船溢(百分散打謂打羯鼓也此古詩頭如青山峯杖似白雨點盖意也銀船)
(酒杯也)十指寬催玉筯輕(英華作寬巡也言嘗策也)星斗漸稀賓客散
碧雲猶戀豔歌聲(列子薛譚學謳於秦青未窮青技而辭歸青餞於郊乃持節悲歌聲振林)
(木響遏行雲譚謝求返不敢言歸也樂府有豔歌行)
又
三年身逐楚諸侯(前漢賈誼過秦論項羽拔起隴畝之中三年遂將五諸侯兵滅秦分裂天)
(下而威行海内)賓榻容居最上頭(賓榻見徐穉註)飽聽笙歌陪夜飲熟
尋雲水縱閑游(杜詩雲水氣參錯)朱門鎖閉煙霞暮鈴閣清泠
水木秋(鈴閣見前注)月滿山前圓不動更邀詩客上高樓
病馬呈鄭校書三首
騄駬何年别渥洼(莊子驊騮騏驥纖離騄駬古之良馬也漢武帝元鼎四年馬生渥洼水)
(中)病來顔色半泥沙四蹄不鑿金砧裂(杜詩腕促蹄高如踣鐵又驄馬)
(新鑿蹄兮漢天馬曲足銀砧破層冰)雙眼慵開玉筯斜(玉筯淚也)墮月兔毫
乾觳觫(孟子曰吾不忍其觳觫)失雲龍骨瘦查牙平原好放無人
放嘶向秋風苜蓿花(前漢西域傳大宛人嗜蒲萄酒馬嗜苜蓿後漢使取其種種於離宫)
(别館蒲鮑防詩天馬長銜苜蓿花胡人歲獻萄酒杜詩漢馬驄肥秋苜蓿)
二
壠上沙葱葉未齊(沙葱草名馬宜之)騰黃猶自跼羸蹄(周書王會騰黃)
(神馬也一名乘黃一名飛黃似狐有五肉角一日千里漢書何乃局促如轅下駒)尾蟠夜雨紅
絲脆頭掉秋風白練低(顔子望吳關遠横白練孔子曰非也乃白馬之光)力憊
未思金絡腦(傳玄良馬賦曰金羈在首發以鳴珂鏤鞍采䩰織防含華)影寒空望錦
障泥(障平聲乾晉書王武子有馬癖且知其性嘗乘一馬著連障泥前有水不肯渡王云此必是惜障)
(泥使人解去便徑渡水)階前莫怪雙垂淚不遇孫陽不敢嘶(孫陽伯樂)
(也)
三
不翦焦毛鬛半翻何人别是古龍孫(别入聲之龍孫馬名青海傍馬多)
(龍種)風吹病骨無驕氣土蝕葱花見卧㾗(葱花青白色也)未噴斷
雲歸漢苑(前漢武帝天馬歌曰籋浮雲兮晻上馳)曾追輕練過吳門(家語顔回)
(望吳門馬見一疋練孔子曰馬也然則馬之光景一疋長耳故號馬為疋)一朝千里心猶在
(古樂府老驥伏櫪志在千里烈士暮年壯心不已)爭肯潛忘䬴飼恩
奉送嚴大夫再領容府(二首)
海風卷樹凍嵐消憂國寧辭嶺外遥自顧勤勞甘百戰
不將功業負三朝(三朝謂憲宗穆宗敬宗也)劒澄黑水曾芟虎(芟所銜切)
(謂殺虎也)箭劈黃雲慣射鵰(後魏秦王幹善弓馬嘗從太宗出白登有雙鵰幹以二箭俱下)
(之軍中號為射鵰都尉)代北天南盡成事肯將心許霍嫖姚(前漢霍去)
(病為嫖姚校尉註嫖姚勁疾貌也)
又
日照雙旌射火山(嶺表錄梧州西有火山下有澄潭無底山頂夜見火三尺如野燒之甚者)
(廣十餘丈或言水中有寶珠也燄如火山上産荔枝四月子丹以其地熱故曰火山)笑迎賓從却
南還風雲暗發談諧外感會潛生氣槩間(范曄二十八將論曰咸能)
(感會風雲奮其智勇稱為佐命志能之士也)蘄竹水翻臺榭濕刺桐花落管
絃閑(刺桐見前)無因得靸真珠履親從新侯定八蠻(靸音颯史記)
(春申君客三千人其上客靸珠履書旅獒遂通道於九夷八蠻)
贈南嶽馮處士二首
白石溪邊自結廬(陶潛詩云結廬在人境而無車馬喧)風泉滿院稱幽居
(文選王簡栖頭陀寺碑云崖谷共清風泉相渙禮記曰儒有幽居而不淫)鳥啼深樹斸靈
藥花落閑窗看道書煙嵐晚過鹿裘濕(晉郭文字文舉恆著鹿皮裘葛)
(巾不飲酒食肉)水月夜明山舍虚支頤冷笑緣名出終日王門
強曳裾(曳裾見前註)
又
寂寥深木閉煙霞洞裏相知有幾家笑看潭魚吹水沫
醉嗔溪鹿喫蕉花穿厨歷歷泉聲細繞屋悠悠樹影斜
(陶詩繞屋樹扶疎)夜靜著灰封釡竈自添文武養丹砂(文武修煉之火)
(候也)
勖劒
古物神光雪見羞未能擎出恐泉流(越絶書曰王取純鈎薛燭觀其光如)
(水之溢於塘觀其文煥如冰之將釋)暗臨黑水蛟螭泣(漢王褒頌曰清水淬其鋒越砥斂其)
(鍔水斷蛟龍陸剸犀象)潛倚空山鬼魅愁生怕雷霆號澗底長聞
風雨在牀頭垂情不用將□氣(□字疑誤别本作閑)惱亂司空犯
斗牛(晉張華為司空見斗牛之間常有紫氣與雷煥觀之曰此寶劒之祥也問煥曰在何郡煥曰在豐城)
(即補煥為豐城令到縣掘獄基得二劒雄曰龍泉雌曰太阿)
題子姪書院雙松
自種雙松費幾錢頓令院落似秋天能藏此地新晴雨
却惹空山舊晚煙枝壓細風過枕上影籠殘月到窗前
莫教取次成閑夢使汝悠悠十八年(三國志吳丁固為尚書夢松生其腹)
(上謂人曰松字乃十八公也後十八年吾其為公乎卒如夢焉)
羽林賈中丞
四十年前百戰身(前漢李廣結髮與匃奴大小七十餘戰)曾驅虎隊掃邊
塵風悲鼓角榆關暮(勝州東有隋林宫及榆林關秦蒙恬破胡闢地千里壘石為城植榆)
(為塞)日暖旌旗隴草春鐵馬慣牽邀上客(鐵馬介馬也)金魚多
解乞佳人(乞去聲金杜詩銀甲彈箏用魚換酒來)胸中别有安邊計誰采
髭鬚白似銀
送康祭酒赴輪臺
灞水橋邊酒一杯送君千里赴輪臺(輪臺西域地名輪前漢西域傳曰)
(臺渠犂皆有田卒數百人)霜黏海眼旗聲凍風射犀文甲縫開(犀革所以)
(為甲也左傳曰犀兕尚多丹漆若何棄甲則那)斷磧簇煙山似米(後漢馬援說光武破隗囂)
(之狀聚米為山谷指畫形勢道徑往來昭然可曉帝曰虜在吾目中矣)野營軒地鼓如雷
(三國志周瑜敗曹公於赤壁雷鼓而進北軍大壊李太白詩雷鼓嘈嘈喧武昌雲旗獵獵過潯陽)分明
會得將軍意不斬樓蘭不擬迴(前漢傳介子北地人時龜兹樓蘭皆嘗殺漢使)
(者介子謂霍光曰龜兹樓蘭數反覆而不誅無所懲艾於是白遣介子齎金幣至樓蘭其王貪漢物來見使者)
(壯士二人從後刺之斬首詣闕封為義陽侯)
南遊
盡興南遊卒未迴水工舟子不須催(詩匏有苦葉招招舟子人涉卭否)
政思碧樹關心句(文選江淹詩碧樹先秋落)難放紅螺蘸甲杯(嶺表異錄)
(云紅螺類鸚鵡殼薄而紅堪為酒杯白樂天詩一榼扶頭酒泓澄瀉玉壺十分蘸甲酌瀲灩滿銀孟)漲海
潮生陰火滅(王子年拾遺記曰西海之西有浮玉山下有穴穴中有水其色如火波濤灌蕩火不)
(滅名陰火冶木玄虚海賦陽冰不陰火潛然)蒼梧風暖瘴雲開(蒼梧秦時屬桂林郡舜帝)
(南遊沒於此野)蘆花寂寂月如練何處笛聲江上來
哭陷邊許兵馬使
北風裂地黯邊霜戰敗桑乾日色黃(桑乾水名屬雲中郡)故國暗
迴殘士卒新墳空葬舊衣裳(禮有招魂葬)散牽細馬嘶青草
(散上聲人太白詩二八佳細馬䭾)任去佳人弔白楊(古詩白楊何蕭蕭風吹愁殺人)除
却陰符與兵法(黃帝有陰符經)更無一物在儀床(儀床供靈之几筵也)
長安客舍懷蕭使君邵陵舊宴
粉雉丹軒畫障西(杜詩雉堞粉如雲)水雲紅樹窣璇題(揚雄甘泉賦盖)
(天子穆然珍臺閑館璇題玉英鮑明遠詩綉甍結飛霞璇題納行月)鷓鴣欲絶歌聲定鴝
鵒初驚舞袖齊(晉書王導補謝尚為掾有勝會謂尚曰聞君能作鴝鵒舞一座傾想尚便著衣)
(幘俯仰而舞令坐客擊節旁若無人)坐對玉山難甸線(晉嵇康醉倒如玉山之將頽)細
聽金石怕低迷(樂書有八音金石絲竹匏土革木此指樂聲也嵇康養生論曰夜分而坐則)
(低迷思寢)東風夜月三年飲不省歸時不似泥(李白襄陽歌傍人借問笑)
(何事笑殺山翁醉似泥失稗官蟲說云南海有蟲無骨名曰泥水中則活水則醉如一塊泥然)
宋邕(謹按以下遊仙詩一十一首出曹唐集中他集亦然今先生題作宋邕必有據矣)
劉晨阮肇遊天台(天台山名在台州真誥曰台州山上應台星故曰天台)
樹入天台石路新雲和草靜迥無塵煙霞不省生前事
水木空疑夢後身往往雞鳴巖下月時時犬吠洞中春
(淮南王安臨仙去餘藥在鼎中雞犬䑛之皆得飛升故雞鳴雲中犬吠天上)不知此地歸何
處須就桃源問主人(桃源見前注)
劉阮洞中遇仙人
天和樹色靄蒼蒼霞重嵐深路渺茫雲竇滿山無鳥雀
水聲沿澗有笙簧碧沙洞裏乾坤别紅樹枝邊日月長
願得花間有人出免令仙犬吠劉郎(漢永平間有劉晨阮肇入台州天台)
(縣西北二十里山中採藥失道食盡見桃實食之覺身輕行數里至岸滸有二女笑迎作食胡麻飯山羊脯甚)
(美後欲求去會集衆樂共送劉阮指示元路既出無復相識至家子孫七世矣)
仙子送劉阮出洞
殷勤相送出天台仙境那能却再來雲液既歸須強飲
(雲液酒名)玉書無事莫頻開花當洞口應長在水到人間定
不迴惆悵溪頭從此别碧山明月照蒼苔(淮南子曰窮谷之汚生以)
(蒼苔)
仙子洞中有懷劉阮
不將清瑟理霓裳(霓裳曲名唐葉法善引明皇入月宫聞樂聲歸但記其半會西涼府楊敬)
(達進婆羅門曲聲調脗合乃合二者製霓裳羽衣曲)塵夢那知鶴夢長洞裏有天
春寂寂人間無路月茫茫(左傳虞人箴曰茫茫禹跡畫為九州)玉沙瑶草
連溪碧流水桃花滿澗香曉露風燈易零落此生無處
問劉郎(問一作訪)
劉阮再到天台不復見諸仙子
再到天台訪玉真青苔白石已成塵笙歌寂寞閑深洞
雲鶴蕭條絶舊鄰草樹總非前度色煙霞不似往年春
桃花流水依然在不見當年勸酒人
玉女杜蘭香下嫁於張碩
天上人間兩渺茫不知誰識杜蘭香(墉城仙錄有漁父於湘江洞庭之岸)
(聞兒啼聲視之三歲女子漁父舉之十餘歲天姿竒偉真天人也忽有青童自空而來攜女而去臨升謂其父)
(曰我仙女杜蘭香也有過謫於人間其後洞庭包山降張碩家盖碩修道者也授之以舉形飛化之道久之碩)
(仙去漁父以學道不食後不知所之)來經玉樹三山遠(三山見前注)去隔銀河
一水長(銀河即天河也)怨入清塵愁錦瑟(錦瑟謂木紋似錦也)酒傾玄露
醉瑶觴遺情更說何珍重(遺一作多)擘破雲鬟金鳳凰(白樂天長)
(恨歌釵留一股合一扇釵擘黃金合分鈿)
張碩重寄杜蘭香
碧落香銷蘭露秋星河無夢夜悠悠靈妃不降三清駕
(太真科曰三清之間各有正位聖登玉清真登上清仙登太清)仙鶴空成萬古愁皓月
隔花追歎别飛煙籠樹省淹留人間何事堪惆悵海色
西風十二樓(漢書公孫卿言黃帝時為十二樓以候神人又崑崙山有五城十二樓皆仙人居之)
織女懷牽牛(續齊諧記曰桂楊成武丁有仙道謂其弟曰七月七日織女當渡河)
(諸仙悉還宫弟問曰織女何事渡河答曰織女暫詣牽牛世人至今云織女嫁牽牛也)
北斗佳人雙淚流(李元獨異志云秦并六國後太白星竊織女侍兒梁玉清衞承莊逃入衙)
(城小仙洞四十六日不出天帝怒命五岳搜捕太白歸位承莊逃焉玉清有子名子休玉清謫於北斗下當舂)
(其子休配與河伯行雨每至小仙洞恥其母淫奔之所輒回故此地常少雨)眼穿腸斷為牽
牛封題錦字凝新思(晉竇滔妻織錦字作回文寄滔故曰錦字)抛擲金梭織
舊愁桂樹三天煙漠漠(真人傳太真我所服太和自然龍胎之體適所授三天真人不)
(可以教始學者)銀河一帶水悠悠欲將心向僊郎說借問榆花
早晚秋(古樂府詩曰天上何所有歷歷種白榆謂星也)
簫史攜弄玉上昇
豈是丹臺歸路遥(南真傳曰九宫真人出入皆從黃闕丹臺中間為道)紫鸞煙駕
不同飄(玉清隠書上真則飛龍翼轅中真則紫鳳持節下真則太極驂轅)一聲洛水傳
幽咽萬片宫花共寂寥紅粉美人愁未散清華公子笑
相邀(大有經曰玉華清宫有寶經應為真人者授之)緱山碧樹青樓月(李白詩云瑶臺)
(有黃鵠為報青樓人)腸斷春風為玉簫
皇初平將入金華山(神仙傳皇初平年十五家使牧羊有道士見其良謹)
(將至金華石室中四十餘年不復念家其兄初起行索之歷年不得後見市中有道士問之道)
(士曰金華山中有牧羊兒皇初平兄乃隨道士得與相見因問羊今何在曰在山東兄往視之)
(但見白石滿地初平曰羊在此兄覓不見乃叱白石皆起成羊數萬頭金華山在婺州山有)
(金華洞第三十六金華洞元之天)
莫道真遊煙景賖瀟湘有路入金華溪頭鶴樹春常在
洞口人閒日易斜一水暗迴閑繞澗五雲長往不還家
白羊成隊難收拾喫盡溪邊巨勝花(廣雅云巨勝一名胡麻陶隠居云)
(莖方者巨勝圓者胡麻可作蔬道人多食之形類麻故名胡麻參同契云巨勝可延年還丹入口)
漢武帝思李夫人
惆悵朱顔不復歸晚秋黃葉滿天飛迎風細荇傳香粉
隔水殘霞見畫衣白玉帳寒鴛夢絶(漢武故事曰帝起玉堂基階盡用白)
(玉)紫陽宫遠雁書稀(靈書經曰紫微上宫有紫陽之觀)夜深池上蘭橈
歇(楚辭蓀橈兮蘭旌注橈小楫也)斷續歌聲接太微(太微星名)
李益(字君虞隴西人大歷中進士及第憲宗聞其才名召為秘書少監遷禮部尚書致仕有集傳於)
(世)
胡兒飲馬泉(酈善長水經曰余至長城下往往有泉窟可飲馬問之皆秦築城卒)
(取水處也)
綠楊如水草如煙(如水一作著水)舊是胡兒飲馬泉幾處吹笳
明月夜何時倚劒白雲天(宋玉賦長劒倚天外)從來凍合關山路
今日分流漢使前莫遣行人照容鬢恐驚憔悴入新年
鸛雀樓
鸛雀樓西百尺檣(鸛雀樓在今河中府)汀洲雲樹共茫茫漢家簫
鼓空流水(漢武帝秋風辭上幸河東而作辭曰横中流兮揚素波簫鼓鳴兮發棹歌)魏國山
河半夕陽(史記吳起傳魏武侯曰美哉山河之固此魏國之寶也吳起曰在德不在險今河中府即)
(古魏地)事去千年猶恨促愁來一日即為長風煙併起思
鄉望遠目非春亦自傷(宋玉招魂曰目極千里兮傷春心魂兮歸來哀江南)
賈島(字閬仙范陽人連敗文場遂為浮屠後舉進士及第有文集并詩格一卷傳於世閬仙學浮)
(屠來東都時洛陽禁僧徒不得出島為詩韓愈憐之因教去浮屠舉進士當其苦吟雖值公卿貴人皆不)
(之覺劉公佳詁云島初赴舉京師一日於驢上得句云鳥宿池邊樹僧敲月下門因欲著推字遂於驢上)
(吟哦引手作推敲勢時韓愈吏部權京兆島不覺沖至第三節左右擁至尹前具對韓立馬良久曰作敲)
(字佳遂並轡而歸自此名著又按類編故事島一日在法乾寺與僧談詩其卷在案上宣宗嘗微行至寺)
(見島卷取而觀之島不識帝怒目視之曰郎君何會此耶奪卷回明日島纔知入謝除長江司)
酬張籍王建
疎林荒宅古坡前久住還應太守憐漸老更思深處隠
多閑數得上方眠(杜詩上方重閣晚上方僧寺最深處)鼠抛貧屋收田日
雁度寒江擬雪天身事龍鍾應是分(唐裴度傳見我龍鍾故相戲耳)水
曹芸閣往來篇(張籍字文昌為水曹員外郎時同在長安與島為詩友芸閣指王建魚豢典略)
(曰芸閣辟紙蠧故藏書閣曰芸閣)
章碣(碣錢塘人孝標之子也進士不第竟流落不知所終有詩集行於世)
春别
擲下離觴指亂山趨程不待鳳笙殘花邊馬嚼金銜去
樓上人垂玉筯看(魏文帝甄后面白淚雙垂如玉筯)柳陌雖然風裊裊
蔥河猶自雪漫漫(蔥河謂蔥嶺之河也)慇懃莫厭貂裘重(戰國策蘇秦說)
(李兑兑送秦以黑貂裘黃金百鎰)恐犯三邊五月寒(三邊西方北方西北方此三處皆固)
(陰沍寒也)
送謝進士歸閩
百越風煙接巨鼇(吕氏春秋時君賢篇揚漢之南百越之際高誘注曰越有百種列子渤海之)
(東有五山岱輿員嶠方壺瀛洲蓬萊皆仙人所居五山之根無連著隨潮上下帝恐流於西極命策強使巨鼇十五)
(舉首戴之始不動)還鄉心壯不知勞雷霆入地建溪險(建溪屬建寧府源出)
(武夷至城外今東溪是也)星斗逼人棃嶺高(泉山記曰棃嶺在泉山郡東十五里因棃以得名)
却擁木綿吟麗句(閩嶺志南方多木綿土人競植之采其花為布)便攀龍眼醉香
醪(龍眼如荔枝樹但枝葉稍小殼青黃色形如彈丸核如木梡子不堅肉白而帶漿甘似蜜作穗如蒲萄然荔枝)
(熟後方出故名荔枝奴)名場聲利喧喧在莫向林泉改鬢毛
李頻(字德新睦州人大中八年進士調秘書郎擢都官員外郎除建州刺史卒於官有集一卷行於世)
湖口送友人
中流欲暮見湘煙葦岸無窮接楚天去雁遠衝雲夢雪
離人獨上洞庭船(洞庭見前注)風波盡日依山轉星漢通宵
向水連零落梅花過殘臘故園歸去及新年
杜荀鶴(字彦之早有詩名累舉不第大中中登科後遷主客員外郎天祐初卒自號九華山人有)
(詩集行於世)
雪
風攪長空寒骨生先于曉色報窗明江湖不見飛禽影
巖谷惟聞折竹聲巢宂幾多相似處(英華作溝壑本深無復滿)路岐
兼得一般平擁袍公子莫言冷中有樵夫跣足行(百斛明珠)
(曰貴公子被貂裘雪中飲醉臨檻向風曰爽哉此風左右皆泣下公子驚問曰吾父昔日以爽亡楚襄王登臺)
(有風颯然至王曰快哉此風寡人與衆共耶宋玉曰此獨大王之風庶人安得而共之惜乎今宋玉不在傍也)
崔顥(汴州人開元十一年登進士第累至尚書司勲員外郎有詩一卷傳於世)
昔人已乘白雲去此地空餘黃鶴樓(唐圖經費文禕登仙駕黃鶴返憩於)
(此)黃鶴一去不復返(漢蘇子卿詩黃鶴今遠别千里顧徘徊)白雲千載空
悠悠晴川歷歷漢陽樹(漢陽在大江北與武昌相對)芳草萋萋鸚鵡
洲(在江中魏禰衡為黃祖客大宴賓客有獻鸚鵡者令衡賦之後殺衡於其上名焉)日暮鄉關
何處是煙波江上使人愁
李頎(東川人開元中賈季隣榜進士調新鄉縣尉有集今傳於世)
題濬公山池
遠公遁跡廬山岑(南史周續之入廬山事釋惠遠彭城劉遺民遁跡廬山陶淵明不應徵命)
(謂之潯陽三隠)開山幽居祇樹林(開山疑作開士此祇垣林樹名梵云祇陀洹戰勝即太)
(子名須達長者施園祇陀太子施樹為佛說法處故後人曰祇園見金剛經注)片石孤峯窺色
相(菩薩木經佛者有大神力身紫金色三十二相前智無窮却覩無極)清池白月照禪心
(清池明月以喻禪心)指揮如意天花落(晉王敦嘗歌以鐵如意擊玉唾壺盡缺又高僧手嘗)
(持如意塵尾以資談興見維摩經時維摩詰室有一天女見諸天人所說法便其身即以天花散諸菩薩大)
(弟子上花至諸菩薩皆落至弟子便著不墮)坐卧閑房春草深此外俗塵俱
不染唯餘玄度得相尋(高陽許詢字玄度居會稽與高僧支遁從遊談老莊)
題盧公舊居
物在人亡無見期(劉向新序曰哀公問於孔子曰寡人生於深宫未嘗知哀孔子曰然人君)
(入廟門仰見榱棟俯見几筵其器在其人亡君以此思哀將安不在矣)閑庭繫馬不勝悲
窗前綠竹生閒地門外青山似舊時悵望秋天鳴墜葉
巑岏枯柳宿寒鴟憶君淚落東流水歲歲開花知為誰
趙嘏(字承祐山陽人會昌二年進士第仕為渭南尉有渭南集行於世)
長安月夜與友人話故山
宅邊秋水浸苔磯日日持竿去不歸楊柳風多潮未落
蒹葭霜在雁初飛重嘶匹馬吟紅葉却聽疎鐘憶翠微
今夜秦城滿樓月(秦都長安故曰秦城)故人相見一霑衣
曲江春望懷江南故人
杜若洲邊人未歸(杜若香草名文選汀洲生杜若)水寒煙暖想柴扉(杜詩)
(老恐失柴扉)故園何處風吹柳新雁南來雪滿衣目極思隨
原草遍(宋玉招魂目極千里兮傷春心魂兮歸來哀江南)浪高書到海門稀此
時愁望情多少萬里春流遶釣磯
寄歸
三年踏盡化衣塵(陸士衡詩云京洛多風塵素衣化為緇)只見長安不見
春馬過雪街天欲曉鄉迷雲樹淚空頻桃花塢接啼猿
寺野竹亭通畫鷁津(方言云船首謂之閭亦謂之鷁首郭璞注江東貴人船前畫青雀是)
(也轉梁庾肩吾詩云入徑金輿開橋通畫鷁)早晚粗酬身事了水邊歸去一
閑人
長安晚秋
雲物淒涼拂曙流漢家宫闕動高秋殘星幾點雁横塞
長笛一聲人倚樓(杜紫微覽此一聯賞詠不已因稱為趙倚樓)紫豔半開籬
菊靜紅衣落盡渚蓮愁鱸魚正美不歸去(鱸魚事見前注)空戴
南冠學楚囚(左傳晉侯觀於軍府見鍾儀楚囚而南冠者問其族曰伶人也與之琴操南音公曰)
(君子也)
憶山陽
家在枚臯舊宅邊(前漢枚臯乘之子也淮陰人也舊宅在縣南二百步)竹軒晴與
楚坡連(坡一作檣)芰荷香遶垂鞭袖楊柳風横弄笛船城礙
十洲煙島路(淮安志山陽城離海百餘里故云玄東方朔十洲記巨海之中有祖洲瀛洲洲炎)
(洲長洲元洲流洲生洲鳳麟洲聚窟洲並是人跡稀絶之處)寺臨千頃夕陽川可憐
時節堪歸去花落猿啼又一年
又
折柳磯邊起暮愁可憐春色獨懷羞霑襟正歎人間事
回首更慙江上鷗(江鷗見前注)鶗鴂聲中寒食酒(楚辭恐鶗鴂之先鳴)
(兮使夫百草為之不芳詳見前注)芙蓉花外夕陽樓(此聯思山陽春秋之景)憑高
滿眼送清渭(涇渭二水在長安渭清涇濁故曰涇水一石其泥數斗)去傍故山山
下流
東望
楚江横在草堂前楊柳洲邊載酒船兩見梅花歸不得
每逢寒食一澘然斜陽映閣山當寺微綠含風樹滿川
同郡故人攀桂盡把詩吟向泬寥天(泬音血高楚辭泬寥兮天而氣清)
(寂寥兮收潦而水清注蕭條無雲貌)
寒日新豐别故人
一百五日家未歸新豐雞犬獨依依(漢書地里志太上皇思東歸豐沛高)
(祖乃令巧匠於長安改築城寺街里以象豐盡徙豐中人實之雞犬識其家故曰新豐)滿樓春色
傍人醉(傍去聲)半夜雨聲前計非繚繞溝塍含景晚(塍音繩)
荒涼樹石向川微東風吹淚對花落顦悴故交相見稀
崔塗(字禮山光啓中鄭貽矩榜中進士及第有集今傳)
鸚鵡洲春眺
悵望春襟鬱未開重臨鸚鵡益堪哀曹瞞尚不能容物
黃祖何因解愛才(後漢禰衡字正平平原人也少有才辨而尚氣剛傲慢物曹操欲見之不)
(肯往後孔融言於曹使衡自謝衡乃手持三尺梲杖捶地大罵吏白操操怒謂融曰禰衡䜿子孤殺之猶鳥雀)
(耳顧此人素有虚名遠近將謂孤不能容今送與劉表視當如何於是遣人騎送之後以侮慢表不能忍以江)
(夏太守黃祖性急故送與之有獻鸚鵡於祖子射者時會賓客於洲上令衡為賦攬筆而就後在祖會上言不)
(遜祖欲箠之衡方大罵祖恚遂令殺之曹瞞操之小字也)幽島暖聞燕雁去曉江
晴覺蜀波來誰人正得風濤便一點輕帆萬里迴
過繡嶺宫(在驪山)
古殿春殘綠野陰上皇曾此駐泥金(五經通義曰易姓而王太平必封泰)
(山禪梁父以黃金為泥以銀為繩經無明文以義說之封禪儀注曰持禮三十人上發壇上十石䃭尚書令北)
(向跪藏玉牒畢持禮覆石䃭尚書令封上十石檢亦纏以銀繩泥以金泥四方各依其色唐明皇開元十三)
(年十月東封太山禮官學士賀知章為玉牒文)三城帳屬升平夢(唐開元二十一年春吐蕃)
(金城公主請内屬立碑於赤嶺以分唐境帝許之天寶元年突厥公主率其餘帳來降四載回紇可汗擊突厥)
(白眉可汗殺之於是北邊晏然十二載安禄山擊奚突丹破之虜其王今詩意謂吐蕃突厥契丹三帳也時三)
(城内屬天下無事安史之亂實兆於此烽韓國公張仁愿於河北築三受降城距各四百里置火一千八百)
(所突厥不敢南向)一曲鈴關悵望心(玄宗幸蜀雨中聞鈴聲遂令棃園製雨淋鈴曲)苑
路暗迷香輦絶繚垣秋斷草煙深(張平子西京賦云繚垣綿聯四百餘里植)
(物斯生動物斯止)前朝舊物東流在猶為年年下翠岑
春夕旅次
水流花謝兩無情送盡春風過楚城蝴蝶夢中家萬里
(莊子莊周夢為蝴蝶栩栩然蝴蝶不知周也俄而覺則蘧蘧然周也不知周之夢為蝴蝶與蝴蝶之夢為周與)
子規枝上月三更(寰宇記蜀帝名杜宇後亡去化為子規故蜀人聞子規鳴曰是我望帝也)
故園書動經年絶華髮春惟滿鏡生自是不歸歸便得
五湖煙景有誰爭(五湖見前注)
李郢(字楚望大中十年進士歷藩鎮從事拜侍御史有集一卷傳世)
送人之嶺南
關山迢遞古交州(交州楚之交地武帝既定百越以廣州為南海郡唐廣州領嶺南五府事)
歲晏憐君走馬遊謝氏海邊逢素女(謝端福州侯官人少喪父母鄰人養)
(之恭謹自守端於海邊得一螺如三升壺貯甕中端每耕作還飯飲湯火如有人所為端疑之早出從籬外窺)
(之見一少女從甕中出端入問之女倉卒欲入甕不得答曰我天漢中白水素女也天帝哀卿孤慎使我炊烹)
(君得婦我自當去端娶後天忽風雨翕然而去)越王潭上見青牛(南越志綏安縣北連山昔)
(越王建德伐木為船其大千石以童男女三千人牽之既而俱墜於潭時時聞附船有唱督之聲更有青牛與)
(船俱見神靈之至)蒿臺月照啼猿曙(蒿當作嵩六南越志嵩要有竦石廣十丈高三百)
(仞土人謂之嵩臺)石室煙含古桂秋(嶺南多生桂樹故云)迴望長安五千
里刺桐花下莫淹留(刺桐見前注又離騷經時繽紛其變易兮何可以淹留)
江亭春霽
江蘺漠漠荇田田(楚辭扈江蘺與薜芷兮蘺草生江中曰江蘺蘼蕪也)江上雲亭
霽景鮮蜀客帆檣背歸燕楚山花木怨啼鵑春風掩映
千門柳曉色淒涼萬井煙金磬泠泠水南寺(文選陸士衡詩山溜)
(何泠泠飛泉潄鳴玉)上方僧室翠微連(上方翠微已見前注)
友人適越路過桐廬寄題江驛
桐廬縣前洲渚平(桐廬今建德府)桐廬江上晚潮生莫言獨有
山川秀過日仍聞官長清麥隴虚涼當水店鱸魚鮮美
稱蓴羹(見前注)王孫客棹殘春去(楚辭云王孫遊兮不歸春草生兮萋萋)相
送河橋羨此行(李陵詩云攜手上河梁遊子暮何之)
秦處士移家富春發樟亭懷寄
潮落空江洲渚生知君巳上富春亭(建德府嚴麥山有富春亭)嘗聞
郭邑山多秀更說官僚眼盡青(晉阮籍能為青白眼見俗士以白眼對之見嵇)
(康乃作青眼)離别幾宵魂耿耿(毛詩耿耿不寐如有隠憂)相思一座髮星
星(星星髮半白也)仙翁白石高歌調(神仙傳曰白石生者嘗烹白石為糧就白石山居故)
(時人號曰白石先生)無復松齋半夜聽
暮春山行田家歇馬
雨濕菰蒲斜日明茅厨煮蠒掉車聲青蛇上竹一種色
(沙門贊寧筍譜曰赤玉脂桃竹也青蛇枝苦竹也)黃蝶隔溪無限情何處漁樵
將遠餉故園田土憶春耕千峯靄靄水潏潏(潏音決離騷九章云)
(汜潏潏其前後兮伴張弛之信期)羸馬此中愁獨行
江亭晚秋
碧天涼冷雁來疎閑看江亭思有餘秋館池亭荷葉歇
野人籬落豆花初無愁自得仙翁術多病能㤀太史書
(謂司馬太史公)聞說故園香稻熟片帆歸去就鱸魚
送劉谷
村橋西路雪初晴雲暖沙乾馬足輕寒澗渡頭芳草色
新梅嶺上鷓鴣聲郵亭已送征車發山館誰將候火迎
落日千峯轉迢遞(轉上聲)知君回首望高城
贈羽林將軍(百家詩作江上逢王將軍)
虬鬚憔悴羽林郎(應劭漢官儀曰羽林言其為國羽翼如林之盛也)曾入甘泉
侍武皇(漢武起甘泉宫故曰甘泉侍武皇)鵰沒夜雲知御苑馬隨仙仗
識天香(仙一作春也仗謂儀鑾)五湖歸去孤舟月六國平來兩鬢
霜(上比范蠡下比王翦俱見前注)惟有桓伊江上笛卧吹三弄送殘陽
(晉桓伊善音樂畜一蔡邕柯亭笛嘗自吹之王徽之泊舟清溪側素不相識徽之便令人謂曰試為我奏伊時)
(貴顯素聞徽之名便下車踞胡床而作三弄畢便去客主不交一言笛譜有梅花三弄)
上裴晉國
四朝憂國鬢成絲(四朝謂憲穆敬文也全本傳云度嘗為天下輕重四朝以德始終及歿)
(天下莫不思其風烈)龍馬精神海鶴姿天上玉書傳詔夜陣前金
甲受降時(唐憲宗以密旨付晉公討淮西晉公命李愬雪夜入蔡擒吳元濟降其衆)曾經庾
亮三秋月(晉庾亮鎮武昌諸佐吏乘月登南樓俄而亮至將起避之亮曰諸君且坐老子興復不淺)
(遂據胡床與佐吏談咏)下盡羊曇一局棋(晉書苻堅率衆百萬次淝水京師震恐加謝安)
(征討大都督兄子玄問計安曰巳别有旨又令張玄重請安命駕出墅親朋畢集而安方與玄圍棋睹别墅安)
(常劣於玄是日玄懼便為敵手而不勝安顧謂甥羊曇曰以别墅乞汝)惆悵舊堂扄綠野
(晉公於洛陽午橋南起綠野堂)夕陽無限鳥飛遲
故洛陽城
胡兵一動朔方塵(胡兵謂安史之亂也)不使鑾輿此重巡(鑾輿帝乘也)
清洛但流嗚咽水上陽深鎖寂寥春(深一作閑上陽宫名)雲收少
室初晴雨(嵩山有少室太室二峯)柳拂中橋晚渡津(中橋宫中橋也)欲問
升平無故老鳳樓回首落花頻
韋蟾
送盧藩尚書之靈武
賀蘭山下果園成(涇陽圖經曰賀蘭山在縣西九十三里山上多有白草遥望青白如駮北)
(人呼駮馬為賀蘭鮮卑日多因山谷為族氏)塞北江南舊有名水木萬家朱
戸暗弓刀千騎鐵衣明(古樂府云朔氣傳金柝寒光照鐵衣)心源落落堪
為將膽氣堂堂合用兵(詩曰擊鼓其鏜踴躍用兵)却使六蕃諸弟子
(唐書六蕃謂明威昆池番禾武安麗水姑臧也皆置府以領之)馬前不信是書生
薛能(字太拙汾州人會昌中登第累至都官刑部員外郎為京兆尹徙徐州節度使移鎮武昌為賊)
(所殺有集十卷并繁城集一卷傳焉)
秋夜旅舍寓懷
庭鎖荒蕪獨夜吟西風吹動故山心(山一作園)三秋木落半
年客滿地月明何處砧漁唱亂沿汀鷺合雁聲寒咽隴
雲深平生只有松堪對露浥霜欺不受侵
獻僕射相公
清如冰玉重如山百辟嚴趨禮絶攀(言其尊重禮與百官絶席也)強
虜外聞應破膽平人長見盡開顔朝廷有道青春好門
館無私白日閑致却垂衣更何事(書武成惇信明義崇德報功垂拱而天下)
(治注垂衣拱手而天下自治矣舉劉向新序云齊桓公曰王者勞於求人逸於得賢舜衆賢在位垂衣裳恭)
(已無為而天下治)幾多詩句詠關關(詩周南關關雎鳩在河之洲)
漢南春望
獨尋春色上高臺三月皇州駕未迴(唐僖宗廣明元年十二月黃巢陷長)
(安僖宗幸蜀時能為京兆尹)幾處松筠燒後死誰家桃李亂中開(晉書)
(史臣曰衞瓘撫武帝之牀張華距趙倫之命進諫則伯玉居多臨危則茂先為美松筠無改則死勝於生也)
(盖桃李止一時之榮松筠有後凋之節故以松筠比忠烈桃李喻小人時中原擾攘天子蒙塵斯誠版蕩識忠)
(臣故忠烈之士見危授命小人則貪生苟活與時浮沈者多矣此其微意也歟)姦邪用法元非
法唱和求才不是才(詩鄭國風籜兮剌忽也君弱臣強不唱而和也天子之職求賢而已)
(用非其才法必大壊既姦邪用法則所求和者非其才也)自古浮雲蔽白日洗天風
雨幾時來(漢陸賈新語曰邪臣之蔽賢猶浮雲之蔽白日也李白詩云自古浮雲能蔽日長安不)
(見使人愁)
清夜泛舟
都人層立似山丘坐嘯將軍擁棹遊(後漢成瑨為南陽太守委功曹岑晊)
(郡中謠曰南陽太守岑公孝弘農成瑨但坐嘯)遶郭煙波浮泗水(山海經曰泗水出魯東北)
(洛說文曰泗受東入於淮)一船絲竹載涼州(魏文帝與吳質書云每至觴酌流行絲竹)
(並奏水西域記曰龜兹國王與其臣庶知樂者於大山間聽聽風之聲均節成音後翻入中國如伊州涼州)
(甘州皆龜兹境也目明皇雜錄帝自蜀回夜登勤政樓倚闌南望煙月滿因歌庭前琪樹巳堪攀塞北征人)
(尚未還聞里中亦有歌此者謂力士曰得非梨園舊人乎遲明訪之果然其夜復乘月登樓惟力士及貴妃侍)
(者紅梅在傍命歌涼州涼州則貴妃所製帝親御玉笛曲罷無不掩泣因廣其曲傳之人間也)城中覩
望皆丹雘(書曰惟其塗丹雘說郭璞山海經云丹熏之山多丹雘文云善丹也)旗裏驚
飛盡白鷗儒將不須誇卻縠(左傳晉文公謀元帥趙衰曰卻縠可臣亟聞其言矣)
(說禮樂而敦詩書詩書義之府也禮樂德之則也德義利之本也君其試之乃使卻縠將中軍)未聞詩
句解風流
秦韜玉(字中明京兆人少有詞藻諂事大閹田令孜未期年官至鹽鐵保大軍節度判官中和間)
(放榜賜進士第令孜引擢工部侍郎有投知錄傳於世)
對花
長與韶光暗有期(春色為韶光取和暢之義)可憐蜂蝶却先知誰家
促席臨低樹(陶淵明停雲詩云安得促席說彼平生)何處横釵帶小枝麗
日多情疑曲照(易離卦云日月麗乎天)和風得路合偏吹(爾雅春晴日出)
(而風曰光風亦曰和風)向人雖道渾無語幾勸王孫到醉時(王孫見前)
(注)
貧女
蓬門未識綺羅香擬托良媒亦自傷誰愛風流高格調
共憐時世儉梳粧(唐文宗下詔禁高髻儉粧去眉開額)敢將十指誇纖巧
不把雙眉鬭畫長(魏宫人好畫長眉今人效作蛾眉)最恨年年壓金線
為他人作嫁衣裳(此韜玉傷不遇自況之意也)
長安書懷
西風吹雨滴寒更鄉思撩人撥不平長有歸心懸馬首
(左傳惟予馬首是瞻)可堪無寐枕蛬聲嵐收楚岫和空碧秋染湘
江到底清早晚身閑著簔去橘香深處釣舟横
鸚鵡
每聞别雁竟悲鳴却羨金籠寄此生早是翠衿爭愛惜
可堪紅觜強分明(禰衡鸚鵡賦云紺趾丹觜綠衣翠衿杜詩翠衿渾短盡紅觜強多知)雲
漫隴樹魂應斷歌按秦樓夢不成(唐李太白作樂府有秦樓月)幸自
正平人不識賺他為賦被時輕(後漢禰衡字正平有鸚鵡賦云顧六翮之殘毁)
(雖奮迅其焉如云云)
唐詩鼓吹卷四
