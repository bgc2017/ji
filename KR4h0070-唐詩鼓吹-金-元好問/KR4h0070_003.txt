唐詩鼓吹卷三
元郝天挺註
陸龜蒙(字魯望舉進士不第遂放浪山水間號江湖散人又號天隨子甫里先生後以高人徵不)
(就今有笠澤叢書三卷并詩文十六卷行於世)
憶白菊
我憐貞白重寒芳前後叢生夾小堂月朵併開無絶艷
風莖時動有竒香何慚謝雪中情詠(中情一作情才集世說謝安雪日)
(兒女講論文義公曰白雪紛紛何所似兄子胡兒曰撒鹽空中差可擬兄女道藴曰未若柳絮因風起)不
羨劉梅貴色莊(宋武帝女夀陽公主人日卧於含章簷下梅花落於額上成五出之花拂之不)
(去後有梅花粧武帝即劉裕也)更憶幽窗凝一夢夜來村落有微霜
别墅懷歸
水國初冬和暖天南榮方好背陽眠(榮簷隙也)題詩朝憶復
暮憶見月上弦還下弦遥為晚花吟白菊近炊香稻識
紅蓮(紅蓮稻飯)何人夀我黃金百(春秋後語曰邯鄲之北有蘇人侯蘇秦往說之人侯)
(送以黃金百鎰其家丞諫曰君侯與客無故舊而送百金其說可得聞耶人侯曰客天下之辨士立談之間再)
(奪我地而復歸之吾地雖小豈直百金也哉)買取蘇君負郭田(史記蘇秦嘆曰使我有洛)
(陽負郭田二頃吾豈能佩六國相印乎)
寄淮南鄭賓書記
記室千年翰墨孤(言鄭賓辭翰千年中一人而已)惟君才學似應徐(三國)
(志汝陽應瑒字德璉北海徐幹字偉長)五丁驅得神功盡(蜀王本紀惠王欲蜀乃刻五石)
(牛置金其後蜀人見之以為牛能便金乃使五丁力士拖牛成道置之成都秦王知蜀王好色獻美女五人蜀)
(王遣五丁迎女還梓潼見大蛇入山穴中一丁引其尾不能出五丁共引之山崩五女上山化為石李白大)
(獵賦云五丁摧峯一夫拔木下整高頽深平嶮谷)二酉搜來袐檢疎(圖經云穆天子藏異)
(書於大酉山小酉山之中方輿紀云秦人隠學於小酉山中石宂中所藏書千餘卷梁湘東王尤好聚書故其)
(賦曰訪酉陽之逸典酉唐段成式著書有異乎世俗故取諸逸典之意名曰陽雜俎孝經鈎命決曰邱掇)
(秘文詩意言鄭書記之文章如五丁之神功搜索遺編盡二酉之秘奥)煬帝帆檣歸澤國
(隋焬帝開通齊梁引穀水洛水達於河引河通於淮造龍舟鳳&KR0008;黃龍赤艦數百艘幸江都)淮王箋
奏入班書(班固前漢淮南王安獻所作内篇上愛秘之又獻頌德長安頌都門頌天子使為離騷傳)
清詞醉草無因見(文選曹植詩衆賓悉精妙清詞洒蘭藻)但釣寒江半尺
鱸(晉張翰見秋風起思吳中菰米蓴羹鱸魚鱠遂命駕歸)
小雪後書事
時候頻過小雪天(歷家以十月中氣為小雪)江南寒色未多偏楓江
尚憶逢人别麥隴惟應欠雉眠更擬結茅臨水次偶因
行藥到村前(鮑明遠有行藥至城西橋詩言服藥後行以宣導之)鄰翁意緒相安
慰多說明年是稔年(多一作曾)
鵁鶄詩(并序)
(客有過震澤得水鳥所謂鵁鶄者貺予黑襟青脛蠟爪丹噣色幾及項質甚高而意甚卑)
(戚畏人予極哀其野逸性又非能招累者而囚錄籠檻逼迫窗戶俛啄仰飲為活大不快)
(真天地之窮鳥也為之賦詩宜好事者和之)
詞賦曾誇鸀鳿流(鸀徒角反鳿牛欲反鴻李白大獵賦云墜鸀鳿於青雲落雁於紫虚)
(周氏雜字曰鸀鳿鳥似鳬)果為名誤别滄洲(謝玄暉既權懷禄情復協滄洲趣)雖蒙
靜置疎籠晚不似閑棲折葦秋自昔稻粱高鳥畏至今
珪組野人讐(左思珪組賢君盻青紫明主恩詩意謂野人畏珪組如羅網)防微避繳
無窮事好為裁書謝白鷗(杜詩白鷗波浩蕩萬里誰能馴)
二遺詩(并序)
(二遺詩者何石枕材琴薦也石者何松之所化也化於何越之東陽也東陽多名山就中)
(金華為最枝峯蔓壑秀氣磅礴數百里不啻如神仙登臨草木芬怪永康之地亦蟬聯其)
(間中饒古松往往化而為石盤根大柯文理具析盡在好事者攻而置於人間以為耳目)
(之異太山羊振文得枕材趙郡李中秀得琴薦皆茲石也咸以遺予以二遺之竒聊賦詩)
(以謝)
誰從毫末見參天(老子云合抱之木生於毫末之莊子秋水篇萬物莫不小知天地為稊)
(米也知毫末之為丘山也)又到蒼蒼化石年萬古清風吹作籟(莊子齊物)
(篇子綦謂子游曰而未聞天籟夫大塊噫氣其名為風作則萬竅怒號而獨不聞之翏翏乎翏音溜)一
條寒溜滌成川(川一作穿䋁前漢枚乘云泰山之霤穿石單極之斷幹水非石之鑽索非木)
(之鋸漸靡使然也)閑追金帶徒勞恨(異聞集吕公經邯鄲邸中有盧生自嘆貧困不達言)
(訖思睡主人方炊黃梁翁探囊中枕以授生曰枕此則榮遇如意生枕之夢自枕竅中入至其家未幾登高第)
(歷臺閣出入將相五十餘年子孫皆列顯仕金紫滿門貴盛無比年餘八十老病而卒欠伸而寤顧吕公在旁)
(主人黃粱猶未熟生起謝曰先生以此窒吾欲也敢不受教再拜而去)靜格朱絲更可憐
(格葛鶴反倡禮記清廟之瑟朱絃而疏越一而三嘆有遺音者矣)幸與野个俱散誕不
煩良匠更雕鐫
奉和襲美送弘惠上人(皮日休字襲美弘惠上人新羅人也日本國請)
(日休為靈鷲山周禪師碑事畢東歸以詩送之)
一函迢遞過東瀛秖為先生處乞銘(先生謂日休也)已得雄詞
封淨檢却懷孤影在禪庭春過異國人應寫夜讀滄洲
怪亦聽(言日休文驚夷狄動鬼神)遥想勒成新塔下盡望空碧禮文
星(望平聲謂空碧天也文星日休)
閑書
病學高僧置一床披書纔暇即焚香閑階雨過苔花潤
小簟風來薤葉涼(白樂天寄李蘄州詩云笛愁春盡梅花裏簟冷秋生薤葉中註云蘄州出)
(笛林薤葉簟)南國羽書催部曲(羽書檄也兵漢高紀吾以羽檄召天下應劭曰以雞毛)
(繫檄文心雕龍曰插羽於書以示迅也)東山毛褐傲羲皇(毛褐賤者之服孟子云皆衣褐)
(捆屨日曹子建云毛褐不掩形薇藿常不充上晉陶潛夏高卧北窗之下清風颯至自謂羲皇人)升
平人道無時節(人一作聞)試問中林亦不妨(詩肅肅兔罝施於中林鄭玄註)
(兔罝之人能恭敬則是賢者衆多也盛晉王康琚反招隠詩昔在太平時亦有巢居子今雖明世能無中林)
(士毛萇詩傳曰中林林中也)
白菊一叢呈一二知己
還是延年一種材(陶詩酒能消百慮菊為制頽齡)即將瓊朵冐霜開不
知紅艷臨歌扇欲伴黃英入酒杯(楚辭朝飲木蘭之墜露兮夕飡秋菊之落)
(英)陶令接䍦堪岸著(陶淵明愛菊言對此可著接䍦也接䍦色白故云)梁王高
屋好歌來(漢書曰梁孝王廣睢陽城七十里大治宫室連居於平臺四十里晉謝惠連雪賦云梁)
(王不悦遊於兔園乃置旨酒命賓友召鄒生延枚叟盖言菊花之白也)月中若有閑田地
為勸嫦娥作意栽
奉和襲美悼鶴
一夜圓吭絶不鳴(宋鮑昭舞鶴賦引圓吭之纖婉頓脩趾之洪姱)八公虚道得
千齡(漢淮南王賓客有八公之徒采藥於嵩山於石室中得王子晉所傳於李浮邱伯相鶴經曰鶴陽身)
(也而遊於陽因金氣依火精以自養金數九火數七故七年小變十六年大變百六十年變止千六百年形定)
(養晉鮑明遠舞鶴賦云守馴於千齡結長悲於萬里)方添上客雲眠思(杜詩雲卧衣裳)
(冷)忽伴中仙劒解形(解音賈解東鄉序葛洪曰陰君受鮑靚尸之法後死埋於石子岡)
(有人發其棺見一大刀冢左右有人馬之聲遂不敢取此劒解也)但掩翛毛穿古堞(謂瘞)
(鶴也)永留寒影在空屏君才幸自清如水更向芝田為刻
銘(梁簡文帝詩來自芝田遠飛渡武溪深名鎮江府江中有焦山後漢高士焦先隠於此山因焉有陶隠)
(居瘞鶴銘)
奉送浙東德師侍御罷府西歸
王謝遺蹤玉籍仙(王謝謂江東王導謝安二家也後聖列紀曰若斗中有玄玉籙籍皆為上)
(仙也)三年閑上鄂君船(說苑鄂君乘青翰舟越人擁楫而歌曰今夕何夕牽舟中流今日何)
(日與子同舟鄂君乃以繡被覆之)詩懷白閣僧吟苦(唐賈島為浮屠名無本嘗嘆曰知余)
(素心者惟終南白閣隠者耳嵩邱又有舊隠欲歸未得逗遛長生雖行坐寢食苦吟不輟終南有紫閣白閣)
(二峯)俸買青田鶴價偏(永嘉記青田有雙白鶴年年來養子而去)行次野楓臨
遠水醉中衰菊臥涼煙芙蓉散盡西歸去唯有山陰九
萬牋(晉庾冰曰王右軍為會稽謝公就乞牋紙庫中惟有九萬枚遂并與之桓宣武云逸少不節)
奉和褚家林亭
一陣西風起浪花遶闌干下散瑶華高窗曲檻仙侯府
折葦荒芹白鳥家孤島待寒凝片月遠山終日送餘霞
若知方外仙如此不要秋乘上海槎(王子年拾遺記堯時有巨槎浮於西)
(海光若星月十二年一周天名貫月槎又名掛星槎羽仙棲其上)
寒食同襲美訪寂上人
月樓風殿靜沈沈披拂霜華訪道林(晉高僧支遁字道林此意指寂上人)
(也)鳥在寒枝棲影動人依古堞坐禪深明時尚阻青雲
步半夜猶追白石吟(見寗戚飯牛歌註)自是海邊鷗伴侣(海鷗見前)
(注)不勞金偈更降心(佛西方人號金仙嘗作半偈示法)
江南道中(懷茅山廣文南陽博士奉和日休次韻)
一片輕帆背夕陽望三峯拜七真堂(三茅二許一陽一郭是謂七真三峯)
(謂大茅山中茅山小茅山有茅盈茅固茅衷即三君也)天寒夜潄雲牙淨雪壊晴
梳石髮香(雲牙雲根皆石也江爾雅釋草篇藫石衣注水苔也一名石髮東食之異物志云石)
(髮生海中石上長尺餘大小如韭)自拂煙霞安筆格(音閣)獨開封檢試砂
牀莫言洞府能招隠(招隠士者淮南王小山之所作也)會輾飈輪見玉
皇(集仙錄曰王母者龜山金母也居崑邱之圃閬風之苑非飈輪不可到)
二
壺中行坐可攜天(見前注)何向林間息萬緣組綬任垂三
品石(建康有陳朝三品石)珮環從落四公泉(謂茅許陽郭四仙人也以組綬珮環比泉)
(石語意佳)丹臺已運陰陽火(丹臺運火養其鉛汞也)碧簡須雕次第山
(景林真人曰勤感累世念真期靈皇鑒其用思太極注名玉札於是細書紫虚之宫朱書東華之閣刻石上清)
(丹文玉籍云也)想得雷平春色動(雲笈經云許穆子玉斧隠雷平山號雷平真人)五芝
煙甲又芊綿(芝有五色故云五芝山海經云赤芝一名丹芝黃芝一名金芝白芝一名玉芝黑芝)
(一名玄芝紫芝一名木芝榮天台山賦曰五芝含秀而敷)
三
良常應不動移文(良常山在潤州句容縣第三十二洞天周迴三十里名良常放命之天雲)
(笈經云李真人治之自秦始皇登句曲北垂山嘆曰巡狩之樂莫過於山海今以往良為常也乃改勾曲北)
(垂為良常山過南史宋周顒字彦倫隠北山後應詔出為海鹽令欲此山孔德璋假作山神意以却之名北)
(山移文)金醴從酸亦自醺(蓬萊公洛廣文以金醴四升待主簿主簿恨其味酸)桂父
舊歌飛絳雪(神仙傳桂父常食桂葉人知其神尊事之一旦與鄉曲别飄然入雲而去酉陽雜)
(俎云仙藥有青津碧荻龍胎醴九鼎魚玄霜絳雪)桐孫新韻倚玄雲(風俗通曰梧桐生於)
(嶧山之陽嵓石之上採東南孫枝為琴聲極清麗曰文帝使慎夫人鼔瑟上自倚瑟而歌漢武帝内傳西)
(王母降命侍女安法嬰歌玄雲之曲曰天象雖云寥我把天地戶披雲泛靈輿倏忽適下土古樂府有玄雲曲)
春臨柳谷鶯先覺樹蘸蕪香鶴共聞(蘸一作醮蕪香香名)珍重
雙雙玉條脱盡憑三島寄羊君(晉穆宗昇平三年仙女萼綠華夜降於羊權家)
(一月輒六過其家自言玄州以我仙罪未滅故暫謫降以償其過耳因贈詩一首火浣布巾一枚金玉條脱各)
(一條脱似指環而大慎勿泄我下降之事彼此獲罪三島蓬萊方丈瀛洲也)
行次野梅奉和日休韻
飛棹參差拂早梅強欺寒色尚低回(晉傅咸感别賦云入閴然而無依步)
(空室以低回)風憐薄媚留香與月會深情借艷開梁殿得非
蕭帝瑞(金陵覽古云晉孝武太元三年僕射謝安作新宫太極殿欠一梁有梅木流至石頭城下因取)
(用之畫梅花於梁上以表瑞焉因名梁殿)齊宫應是玉兒媒(齊東昏侯妃潘氏小字玉兒東)
(昏淫亂暴虐失道國為梁所取玉兒亦為武帝所誅殿為武帝所居竟應梁殿之瑞)不知謝客離
腸醒臨水應添萬恨來(晉謝靈運小字客兒太傅安之從孫文章江左第一襲封康樂)
(公宋武帝長安回奉使慰勞於彭城及宋受命降爵為侯文帝即位興兵叛逆為詩曰韓亡子房恨秦帝魯連)
(恥本自江海人忠義感君子萬文選任昉詩曰不忍一晨意十齡恨生)
揚州看辛夷花(正二月開花夏秋再花一名候桃人家園庭多種木高數丈葉)
(似柿而長初出如木筆故北人呼為木筆其子如相思子)
柳疎梅墮少春叢天遣花神别致功高處朵稀難避日
動時枝弱易為風堪將亂蘂添雲肆若得千枝便雪宫
(孟子見齊王於雪宫)不待羣芳應有意等閑桃李即爭紅
奉和襲美見訪不遇
為愁煙岸老塵囂(左傳湫溢囂塵注囂聲也塵土也詩意恐形神老於塵囂中也)扶病
呼兒斸翠苕(文選江文通詩青苕日夜黃芳蕤成宿楚)秖道府中持簡牘不
知林下訪漁樵花盤少墢晴初艷葉擁疎籬凍未燒倚
杖徧吟春照午一池冰段幾多消
閶闔城北有賣花翁討春之士往往造焉因招
日休
故城邊有賣花翁水曲舟輕去盡通十畝芳菲為舊業
一家煙雨是元功(史記太史公曰惟祖元功輔臣股肱後漢高密侯鄧禹元功之首)閑
添藥品年年别笑指生涯樹樹紅若要見春歸處所不
過攜手問東風
奉和日休病中孔雀
懶移金翠傍簷楹斜倚芳叢舊態生唯耐瘴煙籠飲啄
可堪春雨滯飛鳴(紀聞錄南人捕生者候甚雨往擒之尾沾雨重不能高翔又至愛其尾恐)
(人所傷不復騫翔也)鴛鴦水畔迴頭羨荳蔲圖前舉目驚(孔雀所出多荳)
(蔲故孔雀見其圖則驚喜)爭得鷓鴣來往著不妨還校有心情(有孔雀處)
(亦有鷓鴣)
次韻日休見寄
共尋花思極飛騰病帶春寒去未能煙逕水涯多好鳥
竹牀蒲椅但高僧須知日富為神授(陶淵明榮木詩云志彼弗舍安此日)
(富)秖有家貧免盜憎(家語盜憎主人民怨其上)除却數函圖籍外更
將何事結良朋
奉和病後春思
氣和靈府漸氤氲(莊子德充符篇仲尼曰日夜相代乎前而知不能規乎其始者也故不足)
(以滑和不可入於靈府使之和豫通而不失於兑注滑音骨亂也靈府心之神也)酒有賢人藥
有君(三國志魏略太祖禁酒人竊飲之故難言酒以清者為聖人濁者為賢人素問云藥有君臣佐使)
七字篇章看月得百勞言語傍花聞(爾雅鵙百勞一名博勞一名伯趙月)
(令仲夏之月鵙始鳴)閑尋古寺銷晴日最憶深溪枕夜雲早晚共
搖孤艇去紫屏風外碧波文(宋王招魂紫莖屏風文緣波些注屏風水葵也生於)
(池其莖紫色風起水動波緣葉而生文也)
次韻館娃宫(揚雄方言娃美也吳楚衡淮之間曰娃故宫有館娃之宫在平江)
(府硯石山山盖以西施得名今為靈巖寺)
鏤&KR0925;梢落濯春雨蒼翠無言空斷崖草碧未能忘帝女
(李白詩煙草如碧絲秦桑低綠枝女山海經宣山有桑其枝四衢名曰帝)燕輕猶自識宫
釵(洞冥記曰元鼎元年起招靈閣有神女留一玉釵與帝帝以賜趙婕妤至昭帝元鳳中宫人猶見此釵共)
(謀欲碎之明旦視之匣惟見白燕直升天去故宫人作玉釵因名玉燕言其吉祥)江山只有愁
容在劒佩應和媿氣埋賴有伍員騷思少吳王纔免似
荆懷(史記伍員字子胥諫吳王不聽賜屬鏤之劒以死今言伍員才不如屈原故不能作騷以諷)
襲美以紫石硯見贈以詩迎之
霞骨堅來玉自愁琢成物象古釵頭(硯形製也)澄沙脆弱聞
應伏(澄沙硯名也)青鐵沈埋見亦羞(拾遺記晉張華著博物志成武帝賜青鐵硯是)
(于闐國所獻者)最稱風亭批碧簡(碧簡竹簡也)好將雪竇漬寒流(雪一)
(作雲)君能把贈閑吟客徧寫江南物象酬
看壓新醅寄懷襲美
曉壓糟牀漸有聲旋如荒澗野泉清身前古態醺應出
世上愁㾗滴合平飲啄斷年同鶴儉(淮南王八公相鶴經云鶴一百六十)
(雌雄相視而孕又一千六百年則飲而不食矣胎化也)風波終日看人爭樽中若
使常能綠兩綬通侯總強名(漢書金日磾二子賞建俱為侍中及賞嗣侯綬昭帝)
(謂霍光曰金氏兄弟兩人不可使俱兩綬邪言侍中封侯佩兩綬漢通侯諸將)
奉和題達上人藥圃
藥味多從遠客齎旋添花圃旋成畦三椏舊種根應異
(本草次公高麗人作人參贊曰三椏五葉背陽向陰)九節初移葉向低(本草蜀郡嚴道縣菖)
(蒲一寸九節者最良服之輕身延年聰神益智)山莢便和幽澗石(孫氏瑞應圖曰蓂莢圓而)
(五色一名歷莢十五葉日生一葉從朔至望畢十六日毁一葉至晦而盡月小則一葉卷而不落白虎通莢)
(者樹名也)水芝須帶本池泥(水芝蓮也)從今直到清明日又有香
苗幾畚齊(畚筐也)
以竹夾膝寄贈襲美
截得篔簹冷似龍(興元府洋州有篔簹谷篔簹竹也)翠光横在暑天中
堪臨薤簟閑憑月好向松窗卧跂風持贈敢齊青玉案
(張平子四愁詩美人贈我錦繡段何以報之青玉案)醉吟偏稱紫荷筒(南史劉杳著紫荷槖)
(前漢張安世傳持槖簪筆之意而劉偉明乃以荷為芰荷之荷至後歐陽修亦以紅藥翻階對紫荷持槖何耶)
(姑待博識者)添君雅具教多著為著西齋譜一通
奉和夏景無事因懷章來二上人
簷外青楊有二梅(有青梅有楊梅别潘安仁閑居賦云三桃表櫻胡之二柰曜丹白之色)
(此其遺意也)折來堪下凍醪杯(凍醪須臘月釀其醅成冰澌入甕待春氣動成酒甚香美)
高杉自欲生龍腦小弁誰能寄鹿胎(小弁冠也鹿胎飾之宋何胤字子季)
(著單衣鹿皮巾)麗事肯教饒沈謝(南史梁沈約字休文吳興武康人也孤貧好學博覽羣書)
(聰明過人尤善屬文時謝玄暉善為詩約兼而有之然終不能過之也)微談何必減宗雷
(南史宋宗炳少文南陽温陽人也善琴書圖畫精於言理嘗入廬山就釋惠遠考尋文義雷次宗字仲倫豫章)
(南昌人也少入廬山侍沙門惠遠篤志好學尤明詩禮隠退不仕)還聞擬結東林社爭
奈淵明醉不來(高僧傳惠遠法師結白蓮社以書招陶淵明陶曰弟子性嗜酒許我飲即往遠)
(許之遂造焉陶攢眉而去)
奉和寄楊舍人
明時非罪謫何偏鵩鳥巢南更數千酒滿椰杯消毒霧
(海南嶺表多蠱毒食飲以椰子為杯有毒則裂)風隨蕉葉下瀧船(瀧閭江切湍也韶州樂)
(昌縣有瀧水名樂昌俗謂水湍浚急為瀧韓愈瀧吏詩云始下樂昌瀧)人多藥戸生狂蠱
吏有珠官出俸錢(十道志廉州合浦郡秦象郡後漢改為珠官郡)秖以直誠天
自信不勞詩句詠貪泉(晉安帝紀曰吳隠之字處默性廉操桓玄欲救嶺表之弊以隠)
(之為刺史州界有水名貪泉父老云飲此水者廉士皆貪隠之即至水所酌而飲之因賦詩以言志清操愈厲)
奉和夏景沖澹偶然作
蟬雀參差在扇紗竹襟輕利籜冠斜(昭潭志立山縣俚婦長於縷績能以)
(竹為衫充暑服也筍漢高祖為亭長乃以竹皮為冠師古曰竹皮筍皮謂上所解之籜耳今人亦有筍皮巾)
(古之遺制也)壚中有酒文園會(前漢司馬相如初與婦亡奔成都家徒四壁立遂之臨邛)
(賣酒令文君當壚相如著犢鼻裩滌器後獻上林賦拜文園令)琴上無絃靖節家(晉陶潛沒)
(諡靖節先生嘗蓄無絃琴一張人問其故答曰但識琴中趣何勞絃上聲)芝畹煙霞全覆穗
(離騷經余既滋蘭之九畹兮又樹蕙之百畝)橘州風浪半浮花(寰宇記橘州在長沙縣西)
(南四里江中大水洲渚皆沒此洲獨存)閑思兩地忘名者不信人間髮解
華
懷楊台文楊台鼎二秀才
秋早相逢待得春崇蘭清露小山雲(楚詞招魂光風轉蕙汎崇蘭些淮)
(南王安招集賓客内有大山小山)寒花獨自愁中見曙角多從醒後聞
釣具每隨輕舸去詩題閑上小樓分重思醉墨縱横甚
書破羊欣白練裙(羊欣字敬元父不疑為烏程令欣年十二王獻之時為吳興太守甚知愛)
(之欣嘗夏月著新絹裙晝寢獻之入烏程縣署書裙數幅而去欣書本工得此彌善)
和張處士詩(并序)
張祜字承吉元和中作宫體小詩辭曲豔發
當時輕薄之流能其才合譟得譽及老大稍
窺建安風格誦樂府錄知作者本意短章大
篇往往間出講諷怨譎時與六義相左右善
題目佳境言不可刊置别處此為才子之最
也由是賢俊之士及高位重名者多與之游
謂有鵠鷺之野孔雀之鮮竹栢之貞琴磬之
韻或薦於天子書奏不下受辟諸侯府性狷
介不容物輒自劾去以曲阿地古淡有南朝
之遺風遂種樹築室而家焉性嗜水石常悉
力致之後知南海間罷職載羅浮石筍還不
蓄善田利産為身後計死未二十年而故姬
遺孕凍餒不暇前所謂鵠鷺孔雀竹柏琴磬
之家雖朱輪尚乘遺編尚吟未嘗一省其孤
而恤其窮也噫人之假玩好不根於道義耶
懼其怨刺於神明耶天果不愛才沒而猶譴
耶吾一不知之友人顔弘至行江南道中訪
其廬作詩弔而引之屬予應和予汩沒者不
足哀承吉之道要襲美同作庶乎承吉之孤
倚其傳而有憐者
勝華通子共悲辛(即故姬遺孕也)荒逕今為舊宅鄰一代交遊
非不貴五湖風月合教貧魂應絶地為才鬼名與遺編
在史臣聞道生平偏愛石至今猶泣洞庭人(洞庭出湖石取之甚)
(難民多被其害吳融詩云洞庭山下湖波碧波中萬古生湖石鐵索千尋取得來竒形怪狀誰能識洞庭山)
(在平江府太湖中丹陽曲阿屬焉張祐嘗築室於此)
寄吳融子華
一夜秋聲入井桐(文選云寒井落梧桐又李白云梧桐落金井一葉飛銀床)數枝危
綠怕西風霏霏晚砌煙華上淅淅疎簾雨氣通君隠輪
蹄名未了我依琴鶴病相攻到頭江畔從漁事織作中
流萬尺葓(葓取魚具也)
中秋待月
轉缺霜輪上轉遲(轉上去聲下上聲)好風偏似送佳期簾斜樹
隔情無限燭暗香殘坐不辭最愛笙調聞北里(左太沖詠史云)
(南鄰擊鐘磬北里吹笙竽)漸看星淡失南箕(春秋元命苞曰尾九星箕四星為後宫之列為)
(南宫其庭太微此月明星稀之意)何人為校清涼力欲減初圓及午時
包佶(字幼王天寳六年進士累遷秘書監為刑部侍郎拜諫議大夫御史中丞卒封丹陽郡公有集)
(傳於世)
贈廬山白鶴觀劉尊師
蒼蒼五老霧中壇(五老峯在江州李白詩廬山西南五老峯青天削出金芙蓉九江秀色可)
(攬結吾將此地巢雲松)杳杳三山洞裏官(封禪書自齊威宣使人入海求蓬萊方丈瀛洲)
(此三山諸仙人及不老之藥皆在焉韓詩云上界仙人足官府)手護崑崙象牙簡(登真)
(隠訣云崑崙瑶臺刊定真經之所也刻簡記仙名國唐書王方慶累為廣州都督南海歲有崑崙舶市外琛)
(琲象牙犀角道崑崙人多積犀象齒角貨於中國今士章醮手捧牙簡也)心推霹靂棗枝
盤(上清經瓊文帝章刻書霹靂棗心之木受於絶巖之中)春飛雪粉加毫潤曉潄
瓊膏冰齒寒(冰去聲孝老氏聖紀曰吳猛字世雲豫章人性純夏夜在父母側不敢驅拂蚊蚋)
(恐去已而集親後猛登廬山見數人與猛語設玉膏終日道人亦以嚥潄津液為瓊膏)漸恨流年
筋力少惟思脱冕事星冠
鮑防(防字子慎襄陽人天寶中登進士第官至太原尹河東節度使境内大治有詔圖形别殿遷江)
(西觀察使從幸奉天封東海公授工部尚書卒有文集今傳)
送薛補闕入朝
平原門下十餘人獨受恩多未殺身(史記平原君趙勝合從於楚約與文)
(武備者二十人偕得十九人餘無可者毛遂自薦於平原君願以備員至楚平原君與楚王言利害日中不決)
(遂乃按劍而上合從乃定謂十九人曰公等碌碌所謂因人而成事者也此防自謂)每嘆陸家兄
弟少(梁陸瓊幼聰慧從祖襄嘆曰此兒必荷門基所謂一不為少也唐陸象先兄弟四人僧一行少時)
(皆與相善嘗謂人曰陸氏兄弟皆有士行今代少有古之荀陳無以加也)更憐楊氏子孫貧
(後漢楊震為涿郡太守不受私謁子孫蔬食步行故舊欲令開産業震不肯曰使後世稱為清白吏不亦厚乎)
柴門豈斷施行馬(周禮掌舍設梐枑再重注梐枑謂行馬鄭玄謂行馬再重者以周衞有外)
(内列行漢官儀曰光禄勲門施馬以旌别之也)魯酒那堪醉近臣(淮南子楚宣王朝諸)
(侯魯恭公後至而酒薄宣王怒乃發兵與齊攻魯一日與趙俱獻酒於楚王王主酒吏以魯薄酒易趙厚酒楚)
(王以趙酒薄遂圍邯鄲)賴有軍中遺令在猶將談笑對風塵(杜詩談笑)
(覓封侯)
皇甫冉(字茂政天寶中進士終拾遺左補闕有詩集三卷傳於世)
三月三日義興李明府後亭泛舟
江南煙景復如何聞道新亭更可過(金陵覽古云新亭在江寧縣十里俯)
(近江渚晉初過江僕射周顗與羣公遊宴坐中嘆曰風景不殊舉目有山河之異因而流涕王導曰諸公當戮)
(力中原以佐王室何至作楚囚對泣耶衆皆肅然)處處藝蘭春浦綠(楚辭藝蘭兮九畹)
萋萋藉草遠山多(孫綽天台山賦曰藉萋萋之纖草蔭落落之長松)壺觴須就
陶彭澤(晉陶潛為彭澤令解印而去賦歸去來辭曰引壺觴以自酌)風俗猶傳晉永
和(晉王羲之蘭亭記曰永和九年歲在癸丑暮春之初會於會稽山陰之蘭亭修禊事也)更使輕
橈徐轉去微風落日水增波(文選招隠云山嶄嵓兮水增波)
送李錄事赴饒州
北人南去雪紛紛雁叫沙汀不可聞積水長天隨遠客
荒城極浦足寒雲山從建業千峯斷(金陵又名建康)江到潯陽
九𣲖分(潯陽即江州書禹貢九江孔殷注江於此分為九道一烏江二蜯江三烏白江四嘉靡江五畎)
(江六源江七廪江八提江九箘江郭璞江賦源二分於崌崍流九𣲖於潯陽)借問督郵纔弱
冠(禮記曰二十而弱冠三十曰壯有室四十曰強而仕督郵比李錄事也)府中年少不如
君(賈誼年少通百家書文帝召為博士是時年二十餘最為少每議下諸老先生不能言賈生盡為之對)
館陶李丞舊居
盛名天下挹餘芳(杜詩盛名富事業無取愧高賢)棄置終身不拜郎(前漢)
(顔駟文帝時為郎至武帝輦過郎署見駟龐眉皓髮上問曰叟何時為郎何其老也曰臣文帝時為郎文帝好)
(文而臣好武景帝好美而臣貌陋陛下好少而臣已老是以三世不遇上擢拜會稽都尉)詞藻世傳
平子賦(後漢張衡字平子南陽西鄂人也平子擬班固兩都作二京賦永和初為河間相遷侍中)園
林人比鄭公鄉(後漢孔融深禮鄭玄屣履造門告高密縣為玄特立一鄉昔齊置士鄉越有君)
(子軍皆異賢之意也鄭君好學實懷明德今鄭玄鄉里宜曰鄭公鄉其門號為通德門)門前墜葉
浮秋水籬外寒臯帶夕陽日日青松成古木秪應來者
為心傷
送孔巢父赴河南軍(唐書廣德中李季卿宣撫江淮薦巢父為左衞兵曹)
(參軍故有此行)
江城相送阻煙波況復新秋一雁過聞道全師征北虜
更言諸將會南河(孟子舜避堯之子於南河之南璘唐書幽州有安史之亂南有永王之)
(變唐日以淮為南河黃河為北河)邊心杳杳鄉人絶塞草青青戰馬多
共許陳琳工奏記(三國志陳琳字孔璋廣陵人避亂冀州袁紹辟之使典密事紹死魏太祖)
(辟為典記室魏太祖先苦頭風陳琳作檄草成呈太祖是日疾發卧讀琳檄太祖翕然而起曰此愈我疾病比)
(孔巢父也)知君名宦未蹉跎(杜詩聞君已朱紱且得慰蹉跎)
同溫丹徒登萬歲樓
高樓獨上思依依極浦遥山合翠微(鄴中記曰山氣青縹色曰翠微)江
客不堪頻北望塞鴻何事復南飛遼陽古渡寒煙積瓜
步空洲遠樹稀(瓜步揚州古渡其狀如瓜謂之瓜洲渡真州亦有瓜步山鮑照文曰因迥為高)
(據絶為雄凌清瞰遠擅竒含秀)聞道王師猶轉戰誰能談笑解重圍(史記)
(趙被秦圍急魏使新垣衍於趙欲使趙帝秦魯連見衍陳帝秦之害衍遂詘秦兵聞之却五十里文選左太)
(沖詠史詩吾慕魯仲連談笑却秦兵)
秋日東郊
閑看秋水心無事(莊子有秋水篇)坐對寒松手自栽(寒松或作東林誤)
廬岳高僧留偈别(廬岳即江州廬山也僧頌曰偈)茅山道士寄書來(茅山)
(在鎮江即古潤州也)燕知社日辭巢去(燕春社來秋社去)菊為重陽冐雨
開淺薄將何稱獻納(前漢張衡傳朝夕論思日月獻納杜詩獻納司存雨露邊)臨
岐終日獨遲迴
宿淮陰南樓酬常伯熊
淮陰日落上高樓喬木荒城古渡頭浦外野風吹入戶
窗中海月早知秋滄波一望通千里畫角三聲起百憂
(毛詩曰我生之後逢此百憂杜工部詩有百憂集行)獨立宵分遠來客煩君步屣
忽相求
郎士元(字君胄中山人也天寶中進士後選京畿縣官歷左拾遺出郢州刺史有詩集傳於世)
寄韋司直
聞君感歎二毛初(二毛見前注)舊友相依萬里餘烽戍有時
驚暫定甲兵無處可安居客來吳地星霜久(杜詩星霜玄鳥變)
家在平陵音信疎昨夜東風還入戶登山臨水復何如
(潘安仁秋興賦憭慄兮若在遠行登山臨水送將歸)
盖少府新除江南尉問風俗
聞君作尉向江潭吳越風煙到自諳客路尋常隨竹影
人家大抵傍山嵐緣溪花木偏宜遠避地衣冠盡向南
(晉書懷帝永嘉五年時海内大亂獨江東差安中國士民避亂者多南渡江鎮東司馬王導說瑯琊王睿收其)
(賢俊與之共事睿從之)惟有夜猿啼海樹思鄉望國意難堪
酬王季友題半日村别業
村映寒原日已斜煙生密竹早歸鴉長溪南路當羣岫
半景東鄰照數家(晚景為半景)門通小逕連芳草馬飲春泉
踏淺沙欲待主人林上月還思潘令縣中花(晉潘岳字安仁為河)
(陽令嘗作閑居賦云信潘岳為河陽令植桃李花人號曰河陽一縣花庾枯樹賦云建章三月火黃河千)
(里槎若非金谷滿園樹定是河陽一縣花)
羊士諤(士諤貞元初進士累至宣歙巡官元和初拜監察御史坐誣論宰執出資州刺史有集傳)
(於世)
酬西川獨孤侍御見寄
百雉層城上將壇(左傳都城過百雉國之害也注方丈曰堵三堵曰雉一雉之牆長三丈高)
(一丈)列營西照雪峯寒(雪峯成都西北山也)文章立事須銘鼎(禮記曰夫)
(鼎有銘銘者論譔其先祖之德美功烈勲勞而酌之祭器自成其銘焉故衞孔悝之鼎銘曰叔舅子女銘若纂)
(乃考服悝拜稽首曰對揚以辟之勤大命施於烝彝鼎)談笑論功恥據鞍(後漢馬援據鞍)
(顧盻以示可用鞍杜詩傷時即據)草檄青油推健筆(青油將幕也詩意比陳琳耳)曳
裾黃閣聳危冠(前漢鄒陽諫吳王書曰令臣盡智畢議易精極慮則無國不可干飾固陋之心)
(則何王之門不可曳長裾乎)雙金未比三千字(淮南子古詩曰客從東南來遺我雙南金)
負弩應慚知者難(前漢司馬相如為中郎將使卭笮馳四乘之車至蜀太守以下郊迎縣令)
(負弩先驅蜀人以為寵)
竇常(字中行叔向之子也京兆人大歷中王儲榜登第累官水部員外郎後遷國子祭酒卒有集行)
(於世)
寒食途次松滋渡先寄劉員外(常兄弟五人牟羣庠鞏四人擢)
(進士獨常客隠毘陵因韋夏卿薦始入仕皆詩人也常歷武陵䕫江撫四州刺史將之武陵故)
(有此作)
杏花榆莢曉風前雲際離離上峽船江轉數程淹驛騎
楚曾三戸少人煙(漢書楚雖三戸亡秦必楚)看春又過清明節筭老
重經癸巳年幸得柱山當郡舍(隋開皇中刺史樊子盖以善卷常居柱山更名)
(為善德山今按方輿勝覽松滋在江陵府西北四十里有桂山疑柱誤作柱)在朝長詠卜居
篇(卜居者屈原所作也屈原哀憫當世之人習安邪佞違背正直故陽為不知二者之是非可否而將假蓍)
(龜以決之故為此辭)
竇牟(字貽周真元二年進士累至都官郎中終國子司業有集行世)
秋夕閑居對雨贈别盧七侍御(牟晚從昭義盧從史從史寢驕)
(牟度不可諫即移疾歸東都故有是作)
燕燕辭巢蟬蜕枝(詩曰燕燕于飛頡之頏之中楚詞淮南王安曰蟬蜕於濁穢之以浮游)
(塵埃之外)窮居積雨壊籓籬夜長簷溜寒無寢日晏厨煙濕
未炊悟主一言那可學(前漢車千秋為高帝寢郎衞太子為江充譖敗久之千秋上急)
(變訟太子冤武帝大感悟謂曰父子之間人所難言也公獨明其不然此高廟神靈使公教我立拜千秋為大)
(鴻臚數月為丞相封富民侯千秋以一言寤意旬月取宰相封侯世未嘗有也唐房琯贊曰琯以忠義自信)
(片言悟主而取宰相)從軍五百竟何為(從漢永元三年班超定西域以超為都護居龜兹後)
(置戊巳校尉領兵五百人)故人駿馬朝天去洛下秋聲恐要知
楊巨源(字景山蒲州人貞元中舉進士不中初為張弘靖從事遷太常博士太和中為河中少尹)
(有詩集一卷傳於世)
送人過衞州
憶昔征南府内遊君家東閣最淹留(東閣見前注)縱横聯句
長侵夜次第看花直到秋論舊舉杯先下淚傷離流水
更登樓(魏王粲有登樓賦)相思前路幾回首(回首一作千里)滿眼青山
過衞州
寄中書同年舍人
晴明紫閣最高峯(長安志終南有圭峯紫閣二峯杜詩云紫閣峯陰入渼陂)仙掖開
簾范彦龍(杜詩云仙掖高情客相招共一過牘南史梁范雲字彦龍居選官任寄隆重書盈案賓)
(客滿門雲應答如流無所壅滯官曹文書發摘如神)五色天書詞煥爛(五色天書見前五色)
(詔注)九華春殿語從容(洛陽宫簿有明光徽音式乾九華之殿)綵毫應染爐
煙細清佩仍含玉漏重二十年前同日喜碧霄何路得
相逢(有雲泥霄壤之興也)
酬于駙馬
綺陌塵香曙色分碧山如畫又逢君蛟藏秋月一片水
驥鎖晴空千尺雲(此一聯言駙馬居處第宅如此之麗出入騎從如此之盛在六義中比也)
戚里舊知何駙馬(前漢萬石君徙其家長安中戚里以其姊為美人故也注於上有姻戚者)
(居之故名曰戚里女三國志何晏字平叔尚魏太祖金鄉公主)詩家今得鮑參軍(晉鮑)
(昭字明遠為臨海王子頊前軍參軍杜詩憶李白云清新庾開府俊逸鮑參軍)陽和本是煙霄
曲(陽和見前注)須向人間次第聞
又
芳時碧落心應斷今日清詞事不同瑶草秋殘仙圃在
(杜詩相期拾瑶草)綵雲天遠鳳樓空(比王子晉)晴光曾送金羈影(金羈)
(馬飾也)涼葉寒生玉簟風長得聞詩歡自足會看春露濕
蘭叢(文選阮籍為詠懷詩云清露被蘭臯凝霜沾野草詳此意謂公主先逝而有子也六義中為興也)
觀征人回
兩河戰罷萬方清(漢順帝永建六年護羌校尉韓皓轉湟中屯田置兩河間以逼羣羌)原
上軍回識舊營立馬望雲秋塞靜射鵰臨水晚天晴(李廣)
(傳乃匈奴射鵰兒也)戍閑部伍分岐路地遠家鄉寄旆旌(詩曰悠悠旆旌)
聖代止戈資廟略(左傳止戈為武師漢趙充國傳誠非素定廟勝之策古注曰謂謀於廟)
(堂之上而勝敵也及晉張華傳羊祜疾篤帝遣華詣祜問以伐吳之策回將大舉以華為度支尚書量計運)
(漕決定廟筭)諸侯不復更長征
將歸東都寄令狐舍人
綠楊紅杏滿城春一騎悠悠萬井塵(周禮小司徒凡經土地而井牧其田)
(注司馬法曰十終為同同方百里萬井三萬家革車百乘士千人徒二千人)岐路未關今日
事風光欲醉長年人(長去聲)閑過綺陌尋高寺強對朱門
謁近臣多病晚來還有策洛陽山色舊相親
寄江州白司馬(唐書白居易字樂天王涯上言居易不宜治郡貶江州司馬)
江州司馬平安否惠遠東林住得無(高僧傳晉惠遠見廬阜清淨足以息)
(心始住龍泉精舍刺史桓伊乃為遠於山東立房殿即東林也)湓浦曾聞似衣帶(郡國志昔)
(人於此洗銅盆墮水取之化龍而去因名湓水城隋虢州刺史崔仲方獻平江南策曰賊雖於蘄口湓置船)
(不能立矣文帝謂高熲曰我為民父母豈可限一衣帶水而不拯救乎)廬峯見說勝香爐
(江州廬山有香爐峯)題詩歲晏離鴻斷望闕天遥病鶴孤莫謾拘
牽雨花社(雨去聲花梁武帝與雲光法師講經於金陵感天雨天厨獻食因築雨花臺樂天暮)
(節惑浮屠道尤甚自稱香山居士)青雲依舊是前途(揚雄解嘲云當塗者升青雲失路者)
(委溝渠器顔延年五君詠曰仲容青雲注言器識高遠也)
薛司空自青州歸朝(薛平薛仁貴三世孫憲宗朝拜淄青齊登萊五州平)
(盧軍節度使入朝拜檢校司空)
天眷君陳久在東(書君陳周公既沒命君陳分治東郊成周注成王重周公所營故命君陳)
(分居治東郊成周之邑里官司也)歸朝人看大司空黃河岸畔長無事
滄海東邊獨有功(青州濱海也)已變畏途成雅俗(莊子夫畏途者十殺)
(一人則父子兄弟相戒必盛卒徒而後敢出唐盧懷慎傅帝曰以卿坐鎮雅俗耳)仍過舊里揖
秋風一門累葉凌煙閣(唐太宗貞觀十七年圖贊功臣於凌煙閣)次第儀刑
漢上公(梁范雲讓吏部封侯表爰在中興儀刑多士司齊職儀云周以太師太傅太保為三公以大)
(馬大司徒大司空大司寇大冡宰大宗伯為六卿至西漢末師傅保之官崇其號為上公)
送章孝標
曾過靈隠江邊寺(杭州有靈隠寺)獨宿東樓看海門潮色銀河
鋪碧落日光金柱出紅盆(日出海中海水盡赤望日光如金柱捧出紅盆耳此最模)
(寫妙處)不妨公事資高卧(見謝安注)無限詩情要細論(杜詩何時一樽)
(酒重與細論文)若訪郡人徐孺子(後漢徐穉字孺子豫章人也陳蕃為豫章太守不接賓客)
(惟為穉特設一榻去而懸之)應須騎馬到沙村(沙村即孺子之居也)
述舊紀勲寄太原李光顔(二首)
玉塞含悽見雁行(張掖郡北有玉門關故云玉塞顔杜詩他日傍江樓含悽述飄蕩光與)
(兄光進俱貴顯故曰雁行)北垣新詔拜龍驤(沈括筆談學士院北扉者為其在玉堂之南便)
(於應詔姚晉王濬為龍驤將軍苻堅萇等亦嘗為之)弟兄間世真飛將(唐書太原李光)
(顔少隨兄光進馬燧救臨洺戰洹水有功光進遷御史大夫光顔亦至大夫故軍中號大小大夫後光顔拜司)
(徒河東節度使軍漢李廣號飛將)貔虎歸時似故鄉(光顔後為河東節度故曰故鄉)鼓
角因風飄朔氣旌旗映水發秋光河源收地心猶壯笑
向天西萬里霜(河源即黃河之源也唐書党項引吐蕃圍涇州光顔力戰破之以功鎮忠武忠)
(武吐蕃之邊也)
又
倚天長劒截雲孤(屈原少司命云竦長劒兮擁幼艾注司命持長劒以誅絶惡擁護少長各)
(得其命也長宋玉詩曰彎弓掛扶桑劒倚天外)報國縱横見丈夫(戰國時有縱横術蘇)
(秦為縱張儀為衡)五載登壇真宰相(登壇見前注)六重分閫正司徒
(光顔自元和至寶德初歷洛代陳三州刺史忠武深冀節度皆兼兵馬後拜司徒河東節度故云六重分閫)
(前漢馮唐傳曰王者遣將也跪而推轂曰閫以内寡人制之閫以外將軍制之)曾聞轉戰平堅
寇(轉上聲)共說題詩壓腐儒(前漢高祖罵酈食其曰腐儒幾敗乃公事)料敵知
幾在方寸不勞心力講陰符(梁任昉彈曹景宗云料敵制變萬里無差前漢霍)
(去病上欲教以孫吳兵法對曰顧方略何如耳不在學古兵法陰符太公六韜中篇名)
酬盧員外(按唐書盧簡求河中人盧綸第四子也簡求初佐牛僧孺鎮襄陽及僧孺)
(死入遷戸部員外郎)
謝傅旌旗控上游(晉謝安字安石為太保都督荆揚等州諸軍事薨贈太傅史記項羽曰)
(古之帝者地方千里必居上游詩意以牛僧孺比謝傅)盧郎樽俎借前籌(漢張良曰臣請)
(借前箸以籌之詩意指盧佐牛功也)舜城風土臨清廟(舜城河中也舜清廟茅屋)魏國
山川在白樓(河中北城有白樓)雲寺當時接高步水亭今日又
同遊滿筵舊府笙歌在獨有羊曇最淚流(羊曇泰山人為謝安所愛)
(重安薨後輟樂彌年行不由西州路嘗因石頭大醉扶路不覺至西州門左右白曰此西州門曇悲感不巳以)
(馬策叩扉誦曹子建詩生存華屋處零落歸山丘因哭而去時僧孺已死詩以羊曇比盧員外也)
贈張將軍
關西諸將揖容光(漢書李循曰關西出將關東出相觀其習兵壯勇寔過餘州)獨立
營門劒有霜知愛魯連歸海上(魯連見前注)肯令王翦在頻
陽(史記王翦頻陽東鄉人也為秦將始皇欲伐荆問李信用幾何人而足信曰不過二十萬人問王翦翦曰)
(非六十萬人不可始皇曰將軍老矣何怯耶翦遂謝病歸頻陽後信敗始皇起王翦用六十萬人遂滅荆頻)
(陽今京兆渭北美源縣也)天晴紅幟當山滿(前漢韓信破趙使人持一赤幟入趙壁皆拔趙)
(白幟立漢赤幟)日暮清笳入塞長(杜詩客淚墮清笳)年少功高人最美
漢家壇樹月蒼蒼(言漢將之登壇巳為陳迹不若將軍年少功高抑彼揚此之意耳)
古意贈王常侍
綉戸紗窗北里深(杜詩北里富熏天)香風搖動鳳凰簪(董巴輿服志曰)
(太皇太后簪以瑇瑁為摘上為鳳凰飾以翡翠毛羽摘音滴)組紃長在佳人手(禮記内則)
(織紝組紃)刀尺空搖寒女心(文選郭泰機詩寒女雖巧妙不得秉杼機衣工秉刀尺棄我忽)
(若遺)欲學齊謳逐雲管(漢書禮樂志曰齊謳員六人說文謳齊歌)還思楚練
拂霜砧(楚練楚國之練也杜詩越羅與楚練昭耀輿臺軀李白詩組練照楚國)東家少女
當機織應念無衣雪滿林(詩豳風七月無衣無褐何以卒歲)
唐詩鼓吹卷三
