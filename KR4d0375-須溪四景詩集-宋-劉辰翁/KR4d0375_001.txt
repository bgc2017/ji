







　　欽定四庫全書

　　須溪四景詩集巻一

　　宋　劉辰翁　撰

　　春景

　　花蕊上蜂鬚

　　擾擾課生涯蜂脾若似家看來鬚上蘂餐盡眼前花百
卉如修貢千門總釀葩露香沾掩冉風絮入槎牙飲硯
偷𤣥去沿簪著鬢斜粉痕驚墜處逺趂上畨衙


　　柳塘春水漫

　　柳外澹烟光芊綿去路長風花隨世界春水漫池塘手
種青青樹堤回曲曲香綠猶深舊雨流不動斜陽濠上
知魚樂橋邊看燕忙欄干風起晚人影皺羅裳

　　春來當早起

　　世事懽娛夢芳心老未灰每常須早起(缺)　　春來自

　　與韶光約長應倒載回久無朝馬動(缺)　　　　秧事
侵晨理花期昨夜開誤令圮上者見謂有心哉


　　杖藜入春泥

　　步出浣花溪兒童識杖藜逝將隨晚景獨自入春泥九
節閒堪愛百錢相與攜行從竹雞裏(梅聖俞禽言竹雞泥滑滑若竹岡)
徑到子規西屐弊猶須蠟壺傾可得提暮歸驚倒載笑
指白銅鞮

　　春草步步綠

　　何苦懐芳草無情綠又新年年生古道步步是青春愁
碧連分袂飛紅墮舞茵一笻當秀野萬里亦隨人蒼莽

城蕪楚芊綿路入秦長安紅紫陌羅襪已生塵

　　絶域改春華

　　絶域何堪久悠悠日又斜未能辭客況更自改春華故
國三千里荒村八九家一聲幽谷鳥滿眼故園花漸暖
回歸鴈餘寒倚暮鴉陌頭看過客歌吹擁毡車

　　又

　　絶域魂堪斷風煙不可遮至今疑夢事舉目改春華此
處吾為客何言國與家尚存他日泪又看一年花谷口

遷鶯語都城御柳斜茫茫皆漢土無地種秦𤓰

　　寒食月明雨

　　寒食娛清夜飛紅已滿城日懸春又暮月是雨中明漢
苑傳新燭鄜州憶故京柳稍睂黯黮花上泪縱横人立
斜河淡晨占上塚晴綿田烟泣露天老豈無情

　　落花香滿泥

　　春去如流水落花忙又忙晴泥空滿眼陳迹尚餘香無
計留枝上愁人踏路旁雨餘金谷土風動馬嵬囊(貴妃死於

馬嵬山下有得其香囊者)拾翠遺鴻爪飛紅入燕梁遥憐妝墮馬寸
步斷人腸

　　又

　　花落奏虞兮紛紛東復西舉頭無霽日滿地是香泥紅
雨愁如海絮風飄上堤和成文杏壘軟襯錦韀蹄妙舞
驚飛燕醉歸扶竹雞誰家採桑女陌上自相攜

　　空院落花深

　　綠沈空院雨依約舊誰家已廢惟荒草尤深是落花陰

陰迷燕壘寂寂失蜂衙數㸃埋香玉千枝委雪沙樓殘
金谷障路合玉鈎斜喚醒弓彎舞(酉陽雜俎有士臥見屏中所畫婦人自屏
而下至其牀前踏歌曰長安女兒踏春陽何處春陽不斷腸舞袖弓腰渾忘却素娥空帶九秋霜其中一人問
曰如何弓腰歌者又反首髻及地深如規士人叱之復上屏)天風即海涯

　　林花掃更落

　　花外愁如海持觴為掃林猶深猶可惜更落更難禁片
片春將盡三三徑莫尋青苔纔列席紅雨又沾襟不是
乗風去應如立雪深柳綿欺我老旋拂遍能侵


　　棊聲花院閉

　　棋聲何處起滿院寂無譁門閉雞鳴午庭空蝶繞花靜
中時落子髙處欲驚鴉枸杞籬根吠棠棃屋角斜客迷
柯下路人在橘中家此樂真難喻何愁著數差

　　禪房花木深

　　此處少人跡禪房淨客心殿廊常寂寂花木自深深面
壁看紅影蒲團對綠陰定回蜂欲逗香在蝶難尋棋響
驚青子茶煙出半林客來㕘話久隔屋聽鳴禽


　　新火起新烟

　　風雨暗綿田春愁百五天故人成故俗新火起新烟自
用青楓後何如墨突前人間寒食改天上蠟薪傳當户
三星出齊州九㸃連人心思漢徳猶望死灰然(蜀臨邛有火井
孔明觀之復然)

　　漢宫傳蠟燭

　　寒食誰家燭紅香蠟更鮮晶熒侯邸盛日暮漢宫傳永
巷花同閉長門柳又眠人間金谷火天上蜜脾烟食客

三千履皇恩四百年回思諸葛井流涕陣圖邊

　　寒食四隣清

　　寒食掩柴荆春郊無意行極知三日近并覺四鄰清緑
暗鴉銜紙晴明笛賣餳朱陳前社逺王謝斷烟横鶴表
憐城塚鯖盤冷客卿昭丘茅屋破千載見人情

　　寒食少天色

　　風雨待晴難人間熟食盤從來天色少偏向暮春寒宫
女斜偏冷家人火自鑽烟光籠綵索雲影壓欄干村落

花如紙風流絮作團不能韋杜曲見月憶長安

　　馬上逢寒食

　　寒食古來同鄉闗隔萬重天涯俱是恨馬上又相逢雨
雪皋蘭道弓刀苜蓿峯滿城看插柳分路入澆松繡嶺
開門日鄜州陷賊蹤年年聞改火雙泪下龍鍾

　　墦間

　　寒食應無見攜樽炙更燔墦間迷舊陌陌上乞吾墦麟
臥新華表鴉啼古墓門施施東郭客處處樂遊原冷眼

看鵞炙傳家自瓦盆若敖無麥飯過者更銷魂

　　介山

　　念舊情何及逃虛理不還不因求介子安識是何山公
子何恩怨羇臣自險艱嶺崖蒼莽外煙雨有無間就使
身豺虎寧當火蒯管年年寒食雨天亦為潺湲

　　疎簾看奕棋

　　道院無迎客疎簾縹緲垂未須驚倒屣共看奕殘棋日
透花陰午風摇竹影漪嘔心誰白黒袖手見安危别墅

塵難到南風管已窺仙凡終似隔彷彿記來時

　　碧山晴又濕

　　山色洗逾碧昏明水墨成轉看如許濕政似不曽晴翠
拂雙蛾起青如老眼横嶺雲才斂態峽雨復多情瀑濺
香爐紫煙銷石鏡明乾坤翻覆頃蘿月吐深更

　　作送春詩

　　春與公何厚公嘗惜盛時忍於臨别日不作送行詩自
覺同遲暮何堪賦别離衰蘭行客道芳草斷腸詞明日

成愁蝶殘陽又子規少年誰不省問我獨何悲

　　假日從時飲

　　假日故應稀逢春喜可知有懐長似海不飲亦從時孺
子新年喜公家謁告嬉悠悠聊復爾每每一中之對客
無辭罰看花少待遲何因似山簡暮暮習家池(晉山簡鎮襄陽
常遊習家園池)

　　潤物細無聲

　　何用雨聲麄分明潤物酥豈惟聽不得政自細如無九

陌塵難起千林澤徧敷怪如霑草露滴不到蓬壺但覺
花沈醉誰知柳索扶老龍空霹靂辛苦救焚枯

　　春來秪欠花

　　道是春來也春猶似未來亦知為日久秪是欠花開殘
雪依然在東風幾許回空令一杯酒更憶去年梅萬里
寒如信千林巧莫催詩成天一笑紅綠半爭魁

　　芳草撫野色

　　何處尋春色園林已斷腸居然臨野草惟此換年芳殘

燒回春早香泥去路長能令南浦碧未覺五陵荒拾翠
迷寒食飛紅臥夕陽遙思青塜恨南北兩茫茫

　　一雨百泉漲

　　故是春晴好冬乾已隔年一畨經過雨百道漲新泉破
屋移偏濕荒陂斷復連浮山通寺馹眢井出潮田地脈
天能續簷聲石亦穿仇池九十九(仇池有九十九泉夢到其處)蠟屐
去無緣

　　鳥散餘花落


　　風雨欺人後枝頭已自疎鳥啼因散去花落是驚餘衝
雨知何許流聲已瞥如不應紅顫雨猶似暗沾裾青子
疑彈雀紅桃借網魚開元宫更逺王母寄誰書

　　碧草生舊跡

　　花下同遊跡令人念舊驚如何春草碧盡向客愁生南
浦隨人色芳洲拾翠情凌波塵𣺌𣺌滿地綠菁菁塜上
何堪沒人間總未平池塘新夢破時復下階行

　　鶯囀謝娘慵


　　春似謝娘濃晴酣困未鬆鶯從何處囀人比向來慵啼
得嬌成曲聽餘恨滿胸閒看風柳絮更問綉花茸隔屋
琴三疊倚屏山萬重棋聲驚過鳥敵手不曽逢

　　詩人命屬花

　　紅落臙脂井香埋絳縷紗詩人工賦物吾命屬渠花心
嘔猶堪思山頽尚念賒閒尋錦官里醉倒玉皇家厨足
償春酒郊迷擇壻車江頭顛欲死已辦鬢生華

　　村村自花柳


　　御宿長楊館南山沁水園風塵猶日日花柳自村村王
謝人家逺朱陳里姓存飄零香澗水摇颺綠柴門杜曲
風和雨秦人子又孫細腰桃露臉脈脈竟無言

　　又

　　亂後新烟少村村自物華周遭溪上柳爛漫路旁花獨
獨人沽酒行行客賣𤓰絮迷三户曲香滿四娘家清汴
龍舟逺京師燕麥斜琵琶鞍路悄應念浣溪紗

　　去帆春色隨


　　春色終然别開帆豈有期飄飄從此去往往與之隨漸
可孤篷小能令絶岸移殢人愁碧逺到海落紅痴風自
無回理潮猶有上時離魂難可得飛絮滿天涯

　　寒食怕春銷

　　飛絮新烟外東風託信遥春猶有寒否寒盡怕春銷畫
閣圍紅獸行鞭裹黑貂便無三月雨也不再花朝倚翠
還輕扇飛紅共落潮少年宜秉燭莫負可憐宵

　　山歸萬古春


　　萬古山如此青青嵗嵗新自憐看到老未有不歸春雲
樹曽經别鶯花不棄貧自迎東太乙重作葛天民一燒
迷千仞三開見幾秦八公花下飲仍是少年人

　　池塘生春草

　　滿眼成新趣池塘午夢驚青春何日到芳草滿前生縠
縠東風起波波兩剪横翠鈿如可拾仙藥不知名轉步
玉鈎合幾時珠履行逺陂青似海無處認昆明

　　春風花草香


　　髙下花成谷芊綿草際空以香為世界吹長是春風駘
蕩蛛絲外顛狂蝶夢中汀洲仙藥市天地錦薫籠澧浦
遺餘綠昌州絶世紅(草之香者為澧浦花之香者為昌州)餘芳猶可藉應
恨更匆匆

　　閒院綠陰生

　　花院苔空積遊絲若有情斷無珠履迹閒見綠陰生縹
緲朱簾悄丁東玉漏鳴隔窓梅子落繞屋笋竿成幾日
墮紅雨數聲深處鶯午雞人睡起繞水看魚行


　　閶闔開黄道

　　閶闔祥光起班行好語催青郊隨候應黄道似初開夢
繞天門去風從地軸回東西行白日南北驗清臺暁殿
分龍角春城轉斗魁中天符四七(四七二十八也自髙祖至光武初起合二
百二十八年)人物萬方來

　　衣冠拜紫宸

　　萬古衣冠舊三朝厯數新青皇來逺道紫袖拜嚴宸花
日明簪冕槐雲舞佩紳昭容當檻曉宰相賀班春㳄序

分同列傳呼掖老臣漢儀當日事江漢四朝人

　　新年賀太平

　　亂向殘年定東風息戰塵太平如可待相見賀從新自
笑屠蘇老誰吹畫角晨幾人天寶舊重賞後元春(天寶唐𤣥
宗年號時安禄山叛後元漢文帝太平時也)賣釧猶堪醉簪花不恨貧淵明
今甲子猶是晉時人

　　又

　　相過賀新元干戈且息肩不圖垂老日還見太平年灰

向昆明盡春從待漏傳衣冠禾黍地簫鼓杏花天燈市
嬉遺老旗亭臥醉仙(旗亭市樓也)山林聞好語天下米三錢

　　明月逐人來

　　人影光相亂月明燈市開依依隨馬去故故逐人來勝
賞春三五流光酒一杯為君分綺席同我上瑶臺扶路
傾相就分襟逝却回玉山人醉矣倒載莫驚猜

　　風起春燈亂

　　故是春風起香塵暖未曽暮寒驚翠袖春影亂華燈冷

浸朱門月吹成碧海冰沙河三五夜火樹幾千層金炬
開蓮島銀花颭玉繩一聲清蹕逺冷落内前棚

　　溪壑回春姿

　　雪擁千溪斷霜摧萬壑衰自從回暖景依舊是春姿晴
日雲千疊東風水一池還他新嵗好似我少年時錦水
桃千障巫山柳十睂時同天一笑不敢恨衰遲

　　暗水流花徑

　　日出習池遊晴簷水不收幾回經草暗一逕帶花流汩

汩何從至青青自欲浮但疑紅雨漲不似御溝愁靜聽
鳴金谷行迷失玉鈎凌波羅襪潤大似斷橋頭

　　小水細通池

　　過雨山泉潤悠悠小水同未嫌來脈細更與曲池通花
徑頻違濕苔溝暗入叢却看萍破碧未覺葉流紅澗壑
千枝曲乾坤一鏡中所嗟𤓰地逺不得灌連筒

　　又

　　小小回堤水花陰寸步隨細難為灌圃長是曲通池乳

竇何從出雲根觸處滋又添晴滴瀝欲漲碧漣漪新綠
常如雨流紅未見詩昆明鯨背淺盡日御溝遲

　　仰蜂粘落絮

　　採採香無據遊蜂與絮兼輕吹無影落仰抱有時粘欹
蘂棲難穏垂跗採未嫌花鬚紛更辨柳雪誤相沾未礙
餐能飽貪看嚥欲甜吟安時失笑往往似吾髯

　　綠陰生晝寂

　　深院停春雨庭空鳥不鳴自然清晝寂盡是綠陰生滿

眼成青幄無人惜絳英輕風低鼎篆遲日上簾旌逺水
明鸂鶒平欄繞杜蘅小窓臨晉帖誤落剪刀聲

　　燕子家家入

　　燕子來何晚城春換物華逢人能語語隨意入家家故
宇何堪戀朱簾可得遮王門深巷悄謝墅夕陽斜是處
隨芳草無情似柳花興亡真閱遍盡是主人差

　　春燕巢林

　　燕子故依人重來跡已陳主樓空舞地林木自巢春無

復郊迎乙惟應語訴辛乾坤荒塚土風雨畫梁身荒草
歌塵逺頹松社屋新尋常空巷裏憶著舊家貧

　　浙江花木深

　　遊子江南老美人浙水陰風光何冉冉花木自深深蘋
渚藏妃怨蘭皋寄屈吟飄香迷去路種子約青林逺浦
歸帆興芳洲采杜心暮寒人倚竹目短去鴻沈

　　孤舟亂春華

　　天地孤舟客東風是處家偶然乗興逺不擬亂春華牢

落無茶具飄零自釣槎誤將青篛笠撐入碧桃花路斷
雲相覓溪深柳又斜忽聞雞犬近隨處有桑麻

　　又

　　罨畫來兼往孤舟自若耶悠悠信溪路籍籍亂春華今
古三高客乾坤一葉家泛桃衝雨過穿柳帶烟斜下水
隨飛燕移梢為惜花日斜歸興促何處見胡麻

　　又

　　晴日孤舟好溪流帶㟁斜浮㳺忘世慮爛漫亂春華朝

共漁穿港暮隨鷗宿沙却知桃有路惟見柳無涯蓑舞
村村酒罾歌處處花羣仙驚再見留宿武陵家

　　又

　　有客孤舟裏風平日又嘉未須憐嵗晚從此亂春華自
扣船三版相將水一涯前村隨柳色昨夜宿桃花鷗浴
波翻錦漁歌影入霞江頭稠杏暗子美四娘家

　　遊絲白日靜

　　靜似長門裏初晴未暑時悠悠銷白日冉冉上遊絲白

髪因風起青蟲映户垂牆陰雙蝶逺花影一簾遲新壘
乾泥絮晴衙散蜜脾鳥驚梅子落深院客爭棋

　　柳葉暗金溝

　　輦路垂垂柳昆明淰淰流近天髙翠葉映日暗金溝眠
起當前殿萎㽔拂御舟鎖成三閣暮流出六宫愁桐影
題難立楊花宕不收至今寒食雨墮淚曲江頭

　　花飛減却春

　　老子情如海花無醉後新飛來如許雪減却不多春輕

薄隨流水顛狂落近隣猶寒猶未晚半雨半成塵拾翠
危無路殘紅老得人清晨添酒量日日是芳辰

　　城春草木深

　　春盡不知暮城荒獨至今樓臺花下逺草木雨中深寒
食無烟綠頹垣有月侵荒苔隨意古落子又成陰鄰笛
殘兵泪胡琴故國心廢興天不語鐘鼓遍園林

　　春色在隣家

　　春色䦨珊去朱門嬾夢華悠悠看蝶翅往往在隣家暖

日明金谷光風媚浣沙似聞攜手笑疑有隔牆花望眼
穿銀漢香塵透綠紗是誰窺宋玉憔悴一枝斜

　　吹面受和風

　　寒曽欺我倒今日是和風吹面濃春酒開懐受化工未
知來暖律政似識癯翁大袖猶堪滿衰顔欲更紅鬢如
新柳動鼻與暗香通天上知何信千花一笑中

　　火樹銀花合

　　星炬亂林鴉火城標赤霞端門開璧月散樹合銀花光

燄摇千尺扶疎轉九華昭回三閣近(臺城三閣臨春結綺望仙)鑿落
萬枝斜玉李迷天象金蓮出内家龍光如海蜃猶有誤
連車





　　須溪四景詩集巻一

