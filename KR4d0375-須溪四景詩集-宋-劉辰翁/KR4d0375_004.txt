







　　欽定四庫全書

　　須溪四景詩集卷四

　　宋　劉辰翁　撰

　　冬景

　　冬日可愛

　　此日荷天公寧須挾纊重一寒偏更老可愛莫如冬不
恨乗駒隙猶愁閉燭龍身如花正午春入眼偏濃有喜
融霜鬢何堪借酒容至尊何處在流涕獻無從


　　負暄

　　雖霜晴可愛容我俯前軒縱是圍燕玉何如負趙暄自
憐台背癢敢負太陽恩巳覺曲身直尤勝挾纊温衰年
知潦倒造物足温存尚有葵心在何因獻至尊

　　地爐煨榾柮

　　片地為爐古長鑱斫雪來蒲團容膝坐榾柮向人煨鑿
破崑山璞方如煖閣開一根深雨露四壁漲烟煤光怪
浮螭吻零星撥芋魁朱門香獸擁何意早成灰


　　舟雪灑寒燈

　　舟雪那知重驚沙洒未乾暮雲千里合逺客一燈寒飛
絮漫空起推篷倚醉看風缸青閃閃水驛白漫漫隔岸
如漁火無人共釣灘閉門安道夢月黒泝歸難

　　爐存火似紅

　　向火火無功爐中本不空尤存尤自冷似有似無紅圍
共香團獸燒餘焰吐虹寒威侵鑠處光氣吐吞中尚覺
身成曲惟應笑是烘箇中明㸃雪萬古不曽融


　　孤舟蓑笠翁

　　泛泛水晶宫孤舟凜欲東短蓑并篛笠舉世一漁翁大
雪三千界輕舠尺八空無衣寒獨速皓首敗天公(寒獨連蓑
也敗天公笠也)乗鴈雙鳬外斜風細雨中羊裘差好事聱釣不
相同

　　獨釣寒江雪

　　一雪寒如此何人立釣矼不知身入畫獨自影臨江未
必魚吞粒惟應鷺作雙風吹沙皓皓天濶水淙淙歸去

村邊路看來纜失樁夜深誰訪舊推月倚篷窓

　　深山催短景

　　曝背無餘地冬晴直萬金是誰催短景正爾礙山深鳥
道空中小猿啼底處尋清霜經曉濕紅日半天沈隠士
三竿夢宫人一線心百年渾似此何處惜光陰

　　至後日初長

　　至後晴堪定陽來藹未央是雖年已晚最喜日初長自
報黄鍾動誰將弱線量荒寒無刻漏宿昔己昏黄天上

開南陸人間入夀鄉魯陽驚昨夢辛苦繫扶桑

　　繡紋添弱線

　　自取天章繡深宫漏不聞弱添今日線閒認舊時紋明
麗千枝錦蒙茸五色雲忽驚花様少不為女工勤縷結
期千載晴慳暖一分隔窓誰似醉睡冷篆爐薫

　　梅開不自覺

　　度度看梅來猶疑早計哉相違如有得不自覺全開每
念苔枝雪空臨玉鏡臺忽能同我笑知復為誰催有語

為春誤何心待月來老夫乗興耳不作剡溪回

　　疎影

　　梅影明於畫空階掃不除自然清意别比似衆枝疎冷
豔寒空裏孤梢落葉餘溪横殘雪久月暎碧窓虛竹暗
愁相並花寒瘦亦如臨流羞白髪似爾獨華予

　　梅蘂驚眼

　　又是梅新蘂寒凋季子裘撫時驚嵗晚滿眼使人愁江
路春如許䦨干泪不收别居從灞水舉目在揚州月已

成孤影花應怪白頭數聲羌笛弄忍見墜珠樓

　　官梅動詩興

　　官路行人老梅開客過時徘徊深動興放浪自吟詩水
驛兼山驛南枝更北枝終然無一句何以寄相思嵗月
題梁在風霜牧笛知北人休繫馬餘恨寄他誰

　　聊寄一枝春

　　故知花可惜聊以贈相思無子别多日先春有一枝荒
涼逢鴈過辛苦折瓊貽北客遥簪雪東風早驛詩吾衰

如雪白到日是年時若待青青子尋芳計己遲

　　漢節梅花外

　　十九年辭漢花如舊日開自持天外節誰寄隴頭梅死
恨垂旄盡生知仗信來春風横浦驛夜雪滿鄉臺負劍
人空老沈雲鴈未回何因香入月下照拂雲堆












　　須溪四景詩集巻四


　　東桂堂賦(附)

　　劉君端伯扁其教子讀書之堂曰東桂客有過而問曰
東烏指則應之曰胚腪發於仁氣之深厚事業方乎青
春之磨礱物所從始總名曰東豈以出乎震者然後顯
發生之鴻䝉然桂烏在堂即桂之宫人即桂之叢善根
培植莖葉青葱茅荄萬實皆一氣之充敢問秀氣之所
鍾曰吾之桂不待移栽於八盤之絶頂亦豈逺躡乎五
嶺之遐蹤其卓然於清虛之府者乃密蔭之所同及其

一日而來天闕者乃清芬之所從詠遊其間啟明發聰
暮而屬思膽靈肝通朝而運筆活兔生風其花也豈有
不摛而絶其香也豈有不薫而濃者乎言未既明輝澄
澈乎氷壺之内清影流入乎霞杯之中主人於是指而
示客曰人以為山河大地者非也婆娑婆娑其出也必
由析木駕蒼龍浴滄海之清潤沐暘谷之和融故其延
光舒彩薌滿璇穹郄生得其一而為瑞世之詞藻竇氏
得其五而為毓秀之陰功兹乎萃東堂之四而斯所以

為機㑹之逢是則名之所定也客乃整襟肅容而謝曰
君將以主乎性者為東而以根諸心者為桂且將梯丹
霄乗素魄以潄其芳於二十八宿之心胸君之志誠大
矣膏之沃者其光炫根之溉者其函穠君誠益修乎人
事兹乃大契乎天工然則斯堂也薫兩間之仁氣㑹合
璧之光重夫既以蜚騰英茂於爾嗣而且流芳垂耀於
無窮也猗歟盛哉













