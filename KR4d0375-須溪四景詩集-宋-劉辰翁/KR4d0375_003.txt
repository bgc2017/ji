







　　欽定四庫全書

　　須溪四景詩集巻三

　　宋　劉辰翁　撰

　　秋景

　　乞巧文

　　鈍拙吾無比髙靈昔有聞不知天下巧乞以世間文果
列空庭露香浮入漢雲天孫何冉冉柳子蓋云云有說
能要我無才可贈君絳衣持節後窮達竟何分


　　曬書

　　芸香天上宴不到野人居見說星期夕閒將腹晒書笑
人操犢鼻容我辟蟫魚小勿欺椰子中從著石渠從他
便是懶乞汝巧相如此日何堪負餘暄獻未疎

　　牛女年年渡

　　牛女是誰傳靈橋不待船昔年曽此渡每渡似初年此
夕須停織何人更服牽星期無了日河水尚依然嵗晚
長疎隔人間早棄捐瑶池人獨處搔首待君還


　　機絲虛夜月

　　不見機邊女當時獨月知坐令如此夜虛却理殘絲繰
得扶桑繭張成錦字辭弦光空到曉花影不侵帷尺寸
知何用須臾即别離小窓思婦懶不是恤周嫠

　　秋空日凌凌

　　最是秋空恝秋天訴不譍夜占常悄悄日出復凌凌何
似春工好端無地氣騰雙睂頻恨極八翼愈難昇其雨
全若此如雲亦未曽小心風不上涕泗日沾膺


　　吹笛月明中

　　何處吹長笛千年恨未終闗山人去後秋夜月明中曠
野參差久寒江滉漾通曲終郿縣塢(馬融獨臥郿縣平陽塢中聞逆旅吹
笛者悲而樂之作長笛賦)怨徹廣寒宫海外陰晴異天涯慷慨同江
南回首處歌罷水流東

　　清輝玉臂寒

　　待得清輝滿中秋兩地看丹心空自苦玉臂故應寒銀
漢成氷水金波滿露盤西風羅袖薄落月杵聲殘身世

誰知苦裳衣客最單闗山同杜老垂泪憶長安

　　月滿秋夜長

　　塵世如天海團團共月光一輪秋正滿百刻夜偏長端
正惟三五空明更十方莖臺猶卓午梧井欲飛霜箭漏
迷青海䦨干轉上陽雪痕留得在何用促扶桑

　　月色醉逺客

　　明月有佳色客中迷逺遊自應眠不得更似醉時留玉
屑涼堪吸蘂宫香欲浮頓忘鄉國恨如在酒家樓鸞鏡

驚相對霓裳卒未休天風扶我起不用典貂裘

　　又

　　逺客坐長夜纒綿月色留明知不是醉為爾更無愁玉
雪三千界金波十二樓謫仙迷采石小杜在揚州鴈背
如流水蛾睂也白頭一聲長嘯起滿眼故山秋

　　卿月升仙掌

　　卿在郎星上瑶臺第一層已如仙掌迥又得月華升近
與公相似清如貴未曽銅仙千尺表玉指一輪氷天上

名公子秋風老茂陵衰蘭千里道垂泪記觚稜

　　把釣待秋風

　　長夏如年日蕭然把釣終欲知臨水意正自待秋風豈
是羊裘者相從漁社中何心思覓鱠極目望來鴻天下
無知己溪邊自老翁六鼇閒入手不是學任公

　　秋風白雲飛

　　風起秋塵外山空海又圍疎疎黄葉外𣺌𣺌白雲飛掃
地驅殘暑林烟帶落暉空明仙仗過夭矯玉龍歸中野

悲親冷蒼梧迎帝妃回頭汾水上不覺泪沾衣

　　秋風思鱸蓴

　　秋風已如此游子復何為蕉鹿空形役蓴鱸繞夢思涼
天新鴈過旅思白鷗知雪色松江鱠銀光笠澤絲人生
歸去好鄉味寄來遲尚覺薑難致令人憶左慈(薑難致借意耳
亦如薑耳後漢左慈字元放有神術於曹公坐上以銅盤貯水釣得吳江鱸魚操曰恨無蜀中生薑慈曰亦易
得也語頃即得薑還)

　　閉門感秋風


　　世路故當窮興亡一轉蓬閉門羞俗子仰屋感秋風舊
日施行馬如今掩候蟲琤然一葉下從此萬山空嵗月
𤣥蟬槁乾坤白鴈通荒涼今又在吹笛月明中

　　秋髙風怒號

　　萬里秋風下還驚掃地髙不因茅屋怒全向樹梢號寥
廓歸雲盡荒寒晚吹豪黒摧淝水陣白卷浙江濤過耳
鳴飛鶻連山掣戴鼇空林無落葉拾得海鳬毛

　　夜雨更秋風


　　世事惟孤枕吾生尚轉蓬共誰堪夜雨何意更秋風已
是霖鈴苦何當刻漏終又聞飜溟滓不是滴梧桐哀壑
鳴蛩外寒燈落葉中忽明天似水萬里附㝠鴻

　　秋風生桂枝

　　又勝春風處秋芳宇宙清由來天路逺幾許桂枝生古
道寒雲色空山落葉聲忽看金粟綴如在蘂宫行香入
銅盤飲根愁玉斧驚小山人倚袖延佇不勝情

　　疎雨滴梧桐


　　疎雨兼長夜巴山信未通寥寥深院落滴滴在梧桐泪
與簷相續聽如漏未終寒飄金井上愁入碧階空楚水
孤篷暝吳宫落葉紅霖鈴南内曉今古此聲中

　　風雨近重陽

　　白髪驚秋晚青霜認故鄉乾坤愁老眼風雨近重陽吹
得沾衣濕寒添落帽狂未知明日是還憶去年將北闕
風流逺東籬世故長無人知叔子登覽自憐傷

　　于今九日至


　　九日各堪愛西風嵗嵗深長因思往事忽已至于今不
謂秋將晚其如老見侵籬邊成獨往天際起輕陰此㑹
知誰健明年肯重尋山髙休更上别自有傷心

　　窓空雨聲晚

　　枕上聞秋雨愁聲萬古同孰知殘夜曉冷侵一窓空窈
窕閒箏鴈交疏結網蟲臥聽千葉雨不似五更風渭北
人分後巴山客夢中山城清漏斷惟是滴梧桐

　　悠然見南山


　　異代羲皇上餘生晉宋間悠然無一事正爾見南山西
曲風流逺東籬意思閒吹衣涼浩蕩矯首碧孱顔雙蝶
來何晚白雲相與還是中秦博士相識少相闗

　　寒城菊自花

　　菊滿荒城道餘生一笑難地非行樂舊花自向人寒風
雨何登覽江山共屈蟠無人簪帽去有蝶繞籬看此處
尤堪賞明朝已是殘淵明生晉晚不及禊芳蘭

　　十日菊


　　一年看九九十日見炎涼菊有霜前操人無節後香就
令無宿酒也不似重陽一夜寒英老多情舊雨黄帽如
前度落蝶更幾時忙我不知何夕相收足晚芳

　　客愁連蟋蟀

　　梧桐驚客夢去住兩茫然曉覺雞鳴未愁惟蟋蟀連江
湖無漢地家世本秦川唧唧月共語涓涓人獨眠青燈
寒四壁衰髩織千年唐晉他人有荒涼故殿前

　　蛩響亂秋陰


　　蛩響何千百人情自不禁餘哀動隣壁最苦亂秋陰泣
盡相思夢驚殘勸織心露深蟲語語月黒鴈沈沈壊壁
嵗年逺長門日夜深手摩銅雀雨和汝一長吟

　　鶴唳清露垂

　　一葉寒金井惟應獨鶴知空山今夕淚清露滿空垂華
表歸來後琴心感慨時寥寥天不問湛湛夜何其富貴
朝田薤琅玕月地芝人間長似水搔首夢為誰

　　門掩候蟲秋


　　四壁可誰語一年將次休村行落葉晚門掩候蟲秋影
有斜燈吐貧無過客偷蚓號殘月冷蛩語故宫愁館驛
隣機歎闗山古戍留幽人推夢起江海有孤舟

　　又

　　候蟲鳴寂寂秋老獨何村怨語動行路居人臥掩門無
誰倚朱户隨意閉黄昏嵗暮已如此蛩聲胡與言孤燈
銷驛夢殘月落空垣白鴈來天地何由見泪痕

　　天清木葉聞


　　天意清如水何曽染世氛秋風何處起木葉朅來聞野
有牛羊下髙無鴻鴈羣涼驚枝上墜聲向靜中分霜井
嬋娟泪氷溝㝠漠君(宋彭城王修東府城得古塜名器祭而葬之號㝠漠君)斷腸
題柿濕一半是行雲

　　出逢危葉落

　　舉眼秋蕭索乾坤豈不容葉因危後落身是出時逢古
木猶當道西風小倚笻崢嶸如解羽零亂復寒蛩薄似
佳人命飄如去國蹤小山留我止香月自重重


　　又

　　四顧欲何之逢秋出自悲萬山青未了一葉落何危未
肯哀窮巷還因立别歧有風驚槁木如鳥墜髙枝梧柳
同如此江湖事可知月明疎影出踏踏露巢欹

　　逺客坐長夜

　　身是秋風客遊梁更賦梁(司馬相如客遊梁與諸侯遊士居數載乃著子虛之賦蓋
其未遇時也)此時家在逺獨坐夜偏長嵗月黒貂晚江湖白
鴈霜烏皮人兀兀蟾影海茫茫扣角餘三歎聞雞悄四

荒爐烟秋伏枕誰念侍班行

　　芙蓉紅岸濕

　　岸柳似衰客髙花忽數重紅光蕩人意清露濕芙蓉穠
麗秋深見攀飜木末逢便疑江濯錦不是隰遊龍寒倚
驚裾濺雲歸悄夢蹤霜風多意思殘月掛髙舂

　　庭榴剖朱實

　　榴壓空庭墜氷盤薦玉壺西風吹轉緑嘉實剖來朱摘
向䦨干近移除海外無微醺揎絳袖一笑燦明珠酸徹

隣機齒涼生浴錦膚冷思當日豔血色盛羅襦

　　鴈南歸

　　天濶鴈何之沈雲字字稀明知從北至又說是南歸兵
氣侵行急河聲背影微江湖霜信逺城郭主人非不惜
驚弦得惟憂繫帛違河梁人惜别似爾不能飛

　　鷺于飛

　　滄洲開晚景莽蒼更依稀有鷺從中起于天盡處飛數
絲風冉冉一片雪暉暉外路迷鄉國天風振羽衣逺遊

尋鶴侣近不為魚肥西塞山邊雨漁簔獨自歸

　　又

　　鷺閒如可語飛去復何圖但見振兮振不知于此于難
令公子濁似是列仙癯近逼孤雲小遥看㸃雪無滄洲
何爾我白髪自江湖風雨漁歌外元真逝與俱

　　時菊委嚴霜

　　論菊何心傲生時失衆芳未須多晚節正是委嚴霜北
地飛飛擊東籬冉冉黄屑氷和露下薄命有誰當客去

重陽逺花寒一夜長朝來有佳色未放早梅香

　　江動月移石

　　石是龍眠處終無石可扛未應江動月自是月移江本
似岷山雪今為嶺表瀧是誰驚兔杵失却釣魚矼投渚
尺為碎蹲磻影忽雙桂輪無側匿眼眼似窺窓

　　日出籬東水

　　雨以田為壑疎籬野水中憂天沈到底有日出其東或
謂扶桑巧誰知夢峽空忽朝蓬海白滿眼菊花紅屐響

初來客牆暄到老翁洗光吾鏡曲一笑弄丸同

　　夕陽如有意

　　又似欲昏黄髙髙上夕陽殷勤如有意遲暮起相望牛
背笛三弄桑榆錦一張向人添晼晚容我更疎狂過雨
天如改穿花日尚長魯陽三舎逺(魯陽公與韓戰日暮援戈而撝之日反三
舎)人世未須忙

　　山園細路髙

　　不是終南徑山中取遁逃小園何所有細路未應髙已

恨鋤荒菊何堪彈種桃(石曼卿謫海州以山嶺髙峻人迹少通了無花卉使人以泥裏
桃核為彈抛擲於嶺上二三嵗間花發滿山爛如錦繡)梯飇那可上鑱雪誤相遭
石臥當途虎藤穿汲澗猱天機分瀑布應念甕畦勞(漢陰
丈人笑子貢為槔桔之說以為機心藏於胸中則純白不備此云天機又逺勝於人力也天機不假人力爾之
抱甕灌畦不亦勞乎以槔桔對抱甕則槔桔為可羞以天機對抱甕則抱甕為勞而可歎矣)



　　須溪四景詩集卷三

