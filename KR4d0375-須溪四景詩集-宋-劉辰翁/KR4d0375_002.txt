







　　欽定四庫全書

　　須溪四景詩集卷二

　　宋　劉辰翁　撰

　　夏景

　　薫風自南來

　　當年唐殿閣何似道人庵閒日長如此薫風來自南清
香吹不斷大暑故如惔靜見花陰午涼添竹徑三客遮
西日去人臥北窓酣别墅棋邊急閒將赤壁談


　　夏雨生衆綠

　　入夏可曽晴陰陰衆綠成但驚春盡去誰信雨中生一
月須梅潤千林但葉聲荷邊蒲猗儺桑外笋崢嶸芳草
非無恨新條各向榮原田麥似浪滿眼幾時平

　　又

　　無人嫌夏雨衆木共欣榮已辦黄梅熟還將綠葉生送
春無物色盡日是簷聲處處桑麻長陰陰桃李成風飜
蒲水白煙共草天平山色沈㝠久朝來翠黛横


　　雨過苔花潤

　　雨過殘春逺晴天半入梅草根餘落照花潤只深苔山
共朱簾捲庭無蠟屐來翠錢流地滿珠靨向人開寂寂
承殘溜青青繞廢臺唾茸宫壁在殘月照餘哀

　　既雨晴亦佳

　　既雨失陰霾天憐萬竈蛙是雖猶暑潤亦自覺晴佳早
見瓢飜海今無漏透階但能開晚景粗足慰人懐山翠
光浮玉塗泥軟襯鞋一簾花露影醉眼為渠揩


　　樹濕風涼進

　　樹晚晴猶濕好風如故長翛然林下意進似雨時涼坐
覺茅容徙來看吕政忙飄蕭初似水淅瀝轉成霜倚袖
嵐添翠題秋葉欲黄不知兼露下河漢芰荷香

　　松涼夏健人

　　松影夏天雲涼開一院新若無如此暑何以健於人風
外潮聲起林間客欠伸自憐三伏日重得百年身鶴唳
如輕舉兒扶更怒嗔下山逢急雨為洗覆車塵


　　又

　　天地若為容涼陰何處逢畏人惟夏日健我是雲松雨
立三千丈風生一萬重如餐華嶽藕不藉葛陂龍脫帽
蒼虬笑披衣病鶴鬆月明天似水歸路踏芙蓉

　　露頂灑松風

　　野處闕過逢投巾仰露空蕭蕭松下老灑灑頂門風暑
不容章甫天猶念秃翁昻霄潮洶洶落雪鬢蓬蓬搔首
平生事忘形半醉中蓬萊歸去路潦倒笑臣仝


　　清風松下來

　　狹世清風少清風不受催惟應松下有肯向坐間來襟
袖元如水山林自少埃遂驚𢎞景宅不是楚王臺柳巷
無人掃柴門盡日開是誰前喝道空遣鶴飛回

　　林風涼不絶

　　不可居無竹清風動滿林長無如夏日涼不絶予襟安
得秋如許能令午正陰兩間何亹亹三徑自深深簞玉
翻如水簷氷語至今故人千萬里明月兩知心


　　喬木生夏涼

　　何可無喬木多年雨露成是間涼意别長夏綠陰生日
度雲旗影風含澗水聲能令霜六月不待月三更翠幄
宜琴枕枯棊就石枰五楸朝又暮故國可勝情

　　清室夏含霜

　　一室蘭香滿陰隂夏木成炎光雖熾赫霜意自含清珮
玉傳風馬鈎簾下水精燕臺無六月楚户忽三更冷袖
藏氷藕涼蟾滿露莖江湖無鴈信詩鬢自先驚


　　涼引簟先秋

　　八尺横斜簟寒光凝不流引教涼到我坐覺意先秋溽
暑收梅雨清風度竹樓湘紋殊似水班扇未應愁冷逼
金莖潤温便玉臂柔頗哀城市悄斗米換衾裯

　　盛夏火為日

　　日在天無二明明夏盛時到今難可愛非火孰能為漫
把薫風語難禁坐甑炊未應一杯水能沃九華枝王屋
飛猶在崑岡事可知未須頻夢竈倐忽看崦嵫


　　蓮房墜粉紅

　　蓮欲成房去三三兩兩空摘來中有子墜處粉尤紅己
鏤氷為藕誰將翠作蓬半妝摇越棹一水膩秦宫濯濯
含秋露亭亭立曉風么荷因見憶憔悴感青銅

　　竹影金瑣碎

　　竹可淋漓畫難將竹影臨寂寥誰布地瑣碎總如金密
處開為徑疎時舞又陰汗青銷作字翡翠屑成林弄月
平分破臨風鑿落斟鏘然聲入耳忽認是徽琴


　　炎赫衣流汗

　　暑綌衣能幾長流汗似痁惶惶何慄慄(世說鍾毓鍾㑹以年少見武帝
帝問毓何以汗曰戰戰惶惶汗出如漿又問㑹何以不汗㑹曰戰戰慄慄汗不敢出)赫赫更炎炎
安得三庚度猶如十日兼坐驚慚背浹不是泪襟霑湯
餅何堪試煎茶可更添何人嬌熨玉頻起立風簷

　　夢回蓮葉雨

　　萬葉勝花開蓮香雨送來欲知涼可愛正是夢初回未
擬華胥轉誰將繡户推棹歌摇别浦裙影濕陽臺天上

霓裳斷人間羯鼓催酒醒莖露濁狂引碧筒杯

　　衣冷欲裝綿

　　老厭人間熱單衣就冷泉不知清到骨故欲轉裝綿蘿
月滿襟雪松風半臂仙頓疎桃竹簟擬就柳花眠倚倦
思燕玉全生願蜀毡温湯無去路搔首聽潺湲

　　又

　　石洞元無暑泉聲洒面涼衣疑中夜冷綿欲此時裝洒
洒驚荷雨披披變葛霜擬將洴澼絖換却薄羅裳中道

憐班女温言憶楚王驪山在何許我更念温湯

　　褦襶子

　　俗子髙門走那知物意嫌婆娑中避暑褦襶早趨炎楚
楚朝衣格峩峩古帽簷夤緣三伏謁瞻仰上官嚴尚說
毛寒慄寧辭背汗沾寄言鄉里者貸我北窓眠

　　清泉潔塵襟

　　是事不堪聞清泉獨可親翛然攜鬢影聊以潔塵襟簾
瀉千年雨藍拖百尺紳能令肝肺雪更遣芰荷新京洛

昏沈夢江湖淡蕩身一瓢明月燕併洗脫鞾嗔

　　涉江采芙蓉

　　夢破芙蓉雨蛾睂鎖綠窓悠悠思逺道采采涉長江北
渚浮湘水西興渡越邦波穿紅錦亂影轉畫橈雙花路
迷相問菱歌逺失腔扣舷驚水鳥晼晚笑吳惷

　　公子調氷水

　　盛世佳公子明光避暑曽調氷初入水和水亦成氷鳴
佩朝儀鳳揚鞲夕臂鷹汲來金盌脫攪碎玉崚嶒一吸

風林壑重傾雪肺膺瓊姬持袖舉疑飲露盤昇

　　炙宵惡明燭

　　畏日纔宵匿誰教燭又添明雖無可惡看得故成炎漏
永風如禁膏殘飲未厭萬枝何用許一㸃有人嫌蛾命
那知惜蟲花懶復占吳牛應自笑何事畏銀蟾

　　行雲遞崇髙

　　自不容無雨行雲盡日勞來來方汗漫遞遞看崇髙一
氣埋飛鳥層陰壓戴鼇前驅淝水陣後至浙江濤羊角

天帆席龍身海桔槔鴻䝉驚久别握手重相遭

　　訟風伯

　　豈敢訟穹穹何堪敗屢豐雲乎難致雨伯也實司風長
是垂將合吹之使不同不思商怨後但霸楚稱雄已脫
知臣罪不誅無嵗功皇恩懲使悔終念小心仝

　　亭深到芰荷

　　十里高寒地亭空暑不侵能令塵土外更到芰荷深水
閣臨風迥蓮舟隔浦尋紅妝風四面翠倚月中心此處

閒搔首何人泣露襟拍浮宜有酒亂挽碧筒斟

　　蟬聲集古寺

　　此寺創何年人間幾變遷山空千萬古聲集兩三蟬振
木繰餘繭憑風咽斷絃助成騷國晚驚破少林禪喧寂
聞塵外炎涼落照邊客來悲世事蟲語暮鐘連

　　綠荷雨跳珠

　　荷外雨瀟瀟舟如泊斷橋忽驚紅粉亂又見綠珠跳萬
葉明蒼水輕風間步摇疎疎霑羽蓋㸃㸃濺鮫綃玉露

明金掌紅妝濕翠翹珮痕留不得立地使魂銷

　　扇枕涼生宇

　　千古一黄香庭萱晝日長枕閒非受熱扇舉欲先涼畏
暑侵衰髪摇風願滿堂恨無寒水玉琢在碧紗牀泉澗
心如棘瑶池鬢已霜如何荀奉倩只在玉人傍

　　雲雨覺虛無

　　天欲今朝雨雲如滿八區居然同願望如此竟虛無鵬
運風猶黑龍光電又驅遂成神女夢誤擬阿香呼酷吏

踰前憯餘民絶望蘇皇心終不測變化屬須臾

　　髙風動秋聲

　　萬竅忽爭號南風動地豪此聲何處起到樹覺秋髙草
木波頽靡乾坤暑戰鏖有人推户外無葉下庭皋寒扇
憐孤影征鞍感二毛豪鷹雙角聳無計剪蓬蒿

　　清風左右至

　　風於萬里外飛動故人情如許殷勤至居然左右清吹
潮成雪色入竹已秋聲珮玉丁丁起臺襟翼翼生玉川

從此去列子御之行邂逅浮丘老攜將上五城
















　　須溪四景詩集巻二

