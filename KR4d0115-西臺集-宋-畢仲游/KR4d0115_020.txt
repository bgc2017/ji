西臺集卷二十
宋畢仲游撰
七言律詩
興龍節
簪笏千官拱帝宸四方同日燕君恩五絃度曲南風應
萬夀稱觴北極尊金奏無譁覃雨露瑤圖有算比乾坤
願為善頌賡天保如日如山萬子孫
羅山即事
吏情臨老盍偷閒異縣人風倦往還古屋半摧元是塜
重岡相帶不成山昇平是處容餬口應接非心秪強顔
早晚騎鯨跨滄海欲抛簪笏寄人間
信陽軍筵設樂口號二首
談笑西州塞上春歸來不薄兩朱輪功名致主期三代
忠孝傳家第一人御史平生能許國將軍未老肯謀身
義陽今與淮陽比汲孺當年亦諫臣
曾將行事著成書前世嘗聞近世無帝闕天門辭禁近
蜀山秦塞任崎嶇殿帷昔用書囊染皮几今隨道帽烏
忠孝成名生計懶義田十頃近蘇湖
至曹州値羅正之著作部夫河上有阻會合以詩
見意
百里傳書浪有期到頭樽俎恰相違春回通沇花爭發
冰泮明河客未歸年老無成今世有身閒不飲古人稀
諸公憐我如相問為道因循未拂衣(原注榖熟羅仲元著作與定陶寧陵)
(下邑諸宰皆相識也時與正之同部夫河上)
内中考進士
北風吹雪舞長廊束帶三千筆陣忙地色不通金瑣澁
天香未散玉爐光龍墀暴漲詞源湧鶴駕迷空羽衛翔
三月漢庭重射策幾人彈幘待王陽
入内考進士同考官唱和三首
早歲成名地已尊徘徊五十始乘軒官同長孺寧居後
疏似王陽獨上言道氣鬱紆灊嶺秀詞源浩瀚峡江渾
研朱共較公孫策坐覺文風似建元
未得還家意不忙日斜人散傍修廊白頭已向新吟懶
青眼相逢舊話長高閣無聲沉晝漏側門有路想天章
聞公自謂忘懷者今日情懷豈昜忘
明光寓直偶然同八百儒衣度漢宫下筆春雷從地起
舉頭帝座在天中條陳不啻三千牘品藻今惟六七公
況是篇章容昜得好令編集附唐風
登瀛閣
穿池引水事清幽水有寒魚釣艇浮慣識蓬萊好風月
裝成滄海舊汀洲波涵弱柳雙行影露裛衰荷半頃秋
從此東州富賓客非才先得從公遊
余除鑄錢使者居厚除尚書郎俄皆銷印即事二
首呈居厚
出處平生大致同中間得失等雞蟲髠髦昔似晉羣謝
華髮今成楚兩龍握有蘭香為子祟御無銅臭坐余窮
善和舊宅殘書卷只合連牀聽曉鐘
病鴻垂翅噤無聲慣見虚弦莫浪驚二仲卜隣元不惡
兩生堅壁未嘗行出關誰識為周史入社猶堪伴洛英
都把首陽山占斷採薇到老沒人争
秦州道中
單車五月使西州行入秦關鳥鼠秋蘇季金多纔過洛
子房功大願封畱新詩欲報難開口舊物閒思若轉頭
邊戍移書謝妻子搗衣相寄不湏愁
别從事
從事歸來半白頭吾今便欲别南州穿花載酒知難得
散髮行歌且自由官小恰為黃綬吏興濃思共赤松遊
莫嫌潁上生涯少會向焦陂買釣舟
潁州道中有感
異鄉聞說潁人賢我到常疑地使然江泛五程無險岸
馬行千里盡平川新禾狼籍團團穟遠樹婆娑簇簇煙
寄語汝隂官長道會須日上泛湖船
臨潁道中値雨
野氣寒雲漫不收飄風送雨冷颼颼路長馬怯驚蹄滑
巢濕鴉飛打樹稠計拙甘為黃綬吏途窮空敝黑貂裘
閉門坐臥眞安穏吾道東西不自由
暫居河上獲從致政丈朝請之遊仰慕高風因成
拙句
葛巾欹側鬢毛疎安穏掦雄宅一區縱酒偶然因客至
行歌渾不用人扶穠花嫩蕊何曾歇小榭幽亭亦勝無
春曰出郊惟跨馬牡丹纔發到西都
清河閒居
書囊藥笈付妻孥解語嬌兒戲坐隅几淨飽看新印史
壁高親挂舊山圖待憑風月招佳客豈有功名屬腐儒
小睡接䍦巾自落未甘散髮號狂夫
望春宋公第
宋公池館舊相招人比青松更後凋但怪麒麟猶素壁
不知祥鳳已丹霄賓筵揖譲雖分散儒館風流未寂寥
不比填門並擁篲百年纔過卽聲銷
題崇因寺
閒遊偶此共攀緣勝事誰能為我傳山鳥無巢任來往
溪流有石更潺湲路迷空谷寒生霧目極平林遠自煙
便是瀛州與方丈不知何處有飛仙
過天清寺
收拾閒官作伴來百年懷抱為君開高標不數慈恩塔
迥眺如登單父臺料有神明扶岌嶪恍疑星斗接崔嵬
不妨痛飲相牽率待把生涯付酒杯
曹南貢父學士席上
眞珠花小帖顋垂不分蘇州說杜韋漢殿香新初著體
楚宫腰怯未勝衣風林巢穏鸎雛嫩水閣梁高燕子飛
欲作清詩答清唱恨無清思敵元暉
賀吕子進舍人告謝
金殿移班再拜歸門庭未冷又光輝百年相府風流在
三世詞臣際會稀應復異時當化筆莫畱同甲弊朝衣
似觀天上三階正又有文星入紫微
次韻和子思舅
聞說幽居傍北溪莫將歸思作新詩未為野客隨翁去
應被山僧笑我癡近日病中為酒敵(原注舊有戒酒之意方可為敵)他
年物外得禪師林泉漫有花開約借馬相從能幾時
和陳子思舅探梅
曉過東堂探早梅山翁指處一枝開只憐舊路無人到
誰為新詩有意裁晩雪欺凌空自怨春風吹拂似相猜
更須催問今朝客有酒有花宜早來
次韻蘇子瞻内翰入直鏁院賜官燭法酒
兼金作帶玉為郎夜步花塼拜賜忙綘蠟持來元未點
黃封纔破已聞香星隨燼落花猶在霜送杯深味更長
乞曉郤穿丹鳳入白麻宣對殿中央
和趙逹夫入試院
不帶書來倦日長詩傳新語似襄陽工夫不比唐風集
氣味如聞漢著香醉酒典衣吾已老賜袍奪錦子行將
憑詩更作騷人體為說幽蘭靜處芳
和趙堯夫晨起
畱連夜色城中月造作秋聲雨後桐殘燭有花非目眩
宿酲無病似頭風未從丹竈遊方外且對黃粱說夢中
三十萬家天欲曉非烟非霧氣葱葱
次韻和應之判官寵示之作
青衫補綻髮鬅鬆未信無文可送窮醉入南山題石虎
夢回西洛賦驚鴻君才特起如秋鶚我病微吟若夏蟲
場屋舊遊都老大可憐樂事轉頭空
和呂紀常奉使契丹
雪壓胡沙老上庭春華雖減使華增且看意氣並人物
未說文章與吏能鞾淀早行圍曉月滹沱還渡坼春冰
紅牙新下都司誥異日應須五色綾
次韻和錢穆父提刑九日登鄆州樂郊
酒面吹花點客衣茱萸採盡葉離離蒼苔不掃迷三徑
綠竹長生任四時文會難逢嗟已散清歡昜失郤成悲
北垣龕石皆陳迹賴有曹南慰我思(原注樂郊有劉厚父永叔聖俞貢父)
(同賦詩刻石而今惟貢父在)
和錢穆父舍人
簪笏三人共一班仙凡回首不相關連名花判圍宫硯
隔坐香焚暗博山紅藥對開階兩畔紫宸入侍殿中間
更知外省文書少草罷詞頭閣老閒
寄鄆州李常武兼簡王希才先生須城王敦夫
胡髯洛面少知音會愛清閒忙至今負郭買田元有意
上書論事已無心參軍近日詩情老居士從來理性深
若見須城王令尹為言憔悴白頭吟
寄歐蔡二家兄弟
人静身閒日月遲酒來誰共倒玻瓈吟如峴首山前過
醉似武陵溪畔迷新夢未曾離潁上舊交長是憶淮西
郡城到處頻行樂駟馬驢車理卻齊
和夷仲寄仲純叔弼
流水無聲凍未銷故人何日許相招霜花開徧城頭樹
月色應添淮上橋十載塵埃身碌碌百年杯酒意飄飄
弟兄已有東歸意早晚同來採藥苗
和河南尹上清宫祈雪
旌旄十里駐邙山夜醮琳宮太古壇寶殿降眞方隠隠
大田彌望已漫漫撫封和氣通為潤載路歡謠不避寒
瓊苑玉樓扄大内惟瞻銀闕在雲端
和董十二司戸見寄
官居破屋兩三間佳客畱連我厚顔一月俸餘纔有酒
十分地僻卻無山折腰州縣慵來久散髮江湖願未還
不是清朝甘吏隠偶因多病伏安閒
次韻魏承議
翠柏相交夾路深閉門憔悴白頭吟曉風駕月粘天去
宿雨堆雲接地隂酒伴畱連非北道交情珍重比南金
近來髮落牙仍缺惟有如丹一寸心
次韻和貢父學士遊左山歸泛北湖
帶郭湖山歸故丘使君把作醉鄉遊僧軒愛客長開戶
沙鳥迎人不避舟一塔清風來自遠三樓寒月影相畱
酣歌想見江南路野客溪禽好在不
次韻和裴士傑庫部對棋上貢父學士
吏散公堂訟已平東軒一局晚窗明風雲不動星辰燦
樽俎無聲玉石爭意外死生由巧拙手中舒卷乍隂晴
自憐小數非秋格坐久惟聞鴻鵠聲
次韻和褚恕通察推淮上有感
小牀高枕臥書空節物凄凉歲歲同錢在杖頭嘗自醉
花開門外為誰紅君閒好事棋成癖我病裁詩句不工
故國欲歸歸未得東風隨夢去匆匆
和梅德充見寄
前年離陜宴溪傍白髮蒼顔各老郎親意百年楊仲武
(原注楊仲武之姑嫁潘散騎所謂潘楊者也而某之外祖乃德充之大父也)友情千里晉眞
長(原注晉劉琰子眞長與王羲之雅相友善孫盛作昜論語簡文使殷浩難之不能屈帝日使眞長來固應)
(有以制之)論詩手出都官藁(原注聖俞為都官員外郎以詩名天下德充之世父也劉原父)
(嘗言唐有鄭都官今有梅都官)好事家傳侍讀香(原注德充之大父翰林學士侍讀在眞宗)
(為朝臣性善焚香其在官所每晨視事必焚香至今人傳梅侍讀香方)書到并州何處覓
柳溪高會正傳觴
和歐陽伯和見寄
自笑無能與世疎此身疑作野人居穿花載酒雖難得
散髮行歌許自如頼有兒童守門戶不妨賓客到階除
會須拂拭烏皮几準擬虞卿共著書
和李文叔寄虢州孫元忠學士
病懶逢春不似春已衰心力未閒身入關勝跡都題漢
度隴方言漫計秦人會一時親賈馬交情千里屬雷陳
漸知歸計無多事只待男婚女嫁人
次韻和榖熟徐仲元著作監倉之作
行見東州山外山卻回河上醉春寒新詩點檢畱心苦
舊事尋思覺鼻酸上疏未能同主父帶經猶得學倪寬
只今欲作歸休計淮上田園累歲乾
奉呈中叔仙翁覬永光和
兩君相得富家聲書字題詩别有名健筆九分張長史
苦吟再產謝宣城門閒掩月居人少木老凌風直舍清
顧我菲才空有願願同吏隠過昇平
和希魯四兄奉議陪蒲守景叔學士宴名閫堂書
事
大棟修梁城北樓使君冠蓋簇樓頭左山右水足清會
弔古懷賢非俗流月出長天猶未夕風來大暑頓成秋
登高能賦眞吾事未及相如死不休
和宋開叔韻遊風穴山白雲寺
人去人來半日間徘徊絶頂覺身閒風雲不動心猶恐
星斗相輝手可攀皂蓋遠如天上至籃輿曾記月中還
防身一劔今誰倚何必崆峒始是山
和僧圓益晚歸三峯
昨朝分路指溪泉今日憐師寄一篇歸去且看松徑綠
重來應見杏花妍風吹林杪聲初閙日曬牆陰影漸延
待得青春夜如晝卻煩相唤詠嬋娟
和夷仲兄嵩山嶽寺會宿
相迎終日踏泥沙行過山南路更賖雖有風光堪共賞
自憐詩酒屬吾家野僧好事招題壁稚子無端愛折花
官冷囊空不須問此身強徤自生涯
悲陳子思
别後悲傷今已休相逢淚散不能收遺書欲問難開口
往事尋思若轉頭李白才華都是夢淵明牢落幾經秋
草堂故地今存否畱作生祠記舊遊
輓歐陽文忠公三首
夜夢鈞天去不還送車千乘出長安醉翁亭遠名空在
會老堂深壁未乾墓草荒涼秋日暗松林蕭索晚風寒
北山有石誰能取四十年名不昜刊
少師盛德書生服居士高名數歲餘清潁歸來人事近
白雲乘去夜堂虚累朝舊籍刊成史集古新編滿載車
聞說使星來已晩茂陵應復進遺書
冠冕魁吾二府尊義緣宗社不謀身生前事業成三主
天下文章無兩人志與經綸埋厚地道懷正直作明神
未年七十身先退再使人間風俗淳
五言絶句
和陳子思遊靈泉山
婆娑盤石大狼籍野雲多借問山中客桃源路幾何
和十一舅題金蝦蟇
石窟昔蔵金蟾光射百尋今朝在何處山景正隂隂
和希之
幽禪吾不學靜處豈無心日轉眠雙樹風和散兩襟
月没
月没雲生障風和雪壓沙居家嘗似客行路卻如家
七言絶句
過泗州贈同行
往來不絶千竿繖頭尾相銜兩岸船安得樓高三萬丈
與君直上看雲煙
將次六邑讀子美詩有感
蘇嵐背日千盤曲淝渚迎風四面吹此水此山吾有恨
杜陵才子不同時
從霍邱赴六邑道中即事
野塘無渡水潺潺五月凉于八月間傳語弟兄今好在
有聲相唤卽西還
與信陽王君儀司理約遊首山寺不遂
渡河五里列南山僧閣連延半嶺間歲暮相招春晚去
出城風兩又空還
杜家溪
入山先到杜家溪溪水長流不住泥好作清新紀秋色
竹林深處為君題
江行
長航駕浪入煙空大醉高吟天地中快事平生未曾有
渡江才得一帆風
楓橋寺讀張祐詩碑云長洲苑外草蕭蕭卻憶相
從歲月遥惟有别時應不忘暮烟疎雨過楓橋是
夜與溫老語殊可人翼日又邂逅程夢良二人相
送寺門因畱一章紀事
茂苑春歸花信空黃梅漸熟麥搖風今朝門外分攜處
還是楓橋烟雨中
和陳子思謝見過
入城那復得逍遥酒熟花開卻見招從此相思不須說
只將詩句寫無聊
和陳子思宿陳家寺
詩老才多又好奇吟來直欲壓元暉惟予不奈思家意
夢逐山雲一夜歸
和陳子思晚出崇因
兩山夾路鬱崔嵬雲縷飛空似剪裁此日定須相别去
甕中殘酒待誰開
和陳子思馬上口占令益師攜茶紙赴會之作二
首
幾時曾買建溪芽小篋深藏品必嘉豫約今朝狂醉後
須煩同泛一甌花
早攜數幅過山隅明日詩情各有餘案上羅文如已少
金花銀葉也堪書
次韻陳子思
每到題詩偏得趣自憐把酒不能歌他時若有相思意
寄我千篇不是多
和陳子儀
臨行又探北園芳且欲相延伴酒觴不似春花少顔色
只看蜂蝶逐風狂
次韻陳子思畱别
上馬同尋舊路行風林日暖自無聲此時話别難為語
山水淙淙聒耳鳴
次韻十一舅畱别
莫說他時招我昜須知此日别翁難還家何似偏相憶
卻檢殘書獨自看
和子瞻題文周翰郭熙平遠圖二首
窗間咫尺似天邊不識應言小輞川聞說平居心目倦
暫開黃卷卽醒然
木落山空九月秋畫時應欲遣人愁因思夢澤經由處
二十年間若轉頭
和宋開叔監簿解榜
衣冠相見雖甥舅埸屋同遊若弟兄今日青雲皆有意
他時白首見功名
和夷仲兄舟次蒼陵
蒼陵每過怯舟還聞說蛟龍在水間今我到來都不問
一聲鳴櫓見青山
和宋寧道太祝簡陳濟翁
從吾坦率任吾眞每到花時得意新但恐詩人足離别
此生何處不逢春
某在洛中蒙朝請惠書促歸兼錄示賞家園芍藥
兩絶比離洛中芍藥已闌矣因次元韻追和二首
花開次第剪繁枝先後爭妍各是時謾和新篇隨尺素
何須親見始題詩
看花不覺過花時香草才餘十𢾗枝聞說殘樽猶可倒
曉風吹䄂已披披(原注韓退之詩何如不待報歸䄂風披披)
次韻和魏聖源
市朝雖近是閒官詩句清新酒量寬料得還家霜滿地
贈袍應有故人寒
寄潁川歐陽仲純兄弟
早來簷雨瀉空階投晚隂雲四向開最好西湖今夜月
不知誰在女郎臺
寄蔡州歐陽仲純
東西相去若比鄰肥馬輕裘有故人美酒如霞花似錦
莫令辜負汝陽春
寄成都宇文裘
春深相别已秋深日戴烏巾遶竹林斫得魚竿長十丈
無由同釣錦江心
次韻答楊二十器之簡後見貽之作
門外曾畱長者車醉如白也騎鯨魚恨無車騎堪生計
不得長安買酒壚
再次韻
散髮行歌意自如不須身作&KR1500;書魚相逢酌酒彈棋外
共杵丹砂試藥壚
戲贈濟隂令羅正之
飲酒不論彭澤令草書渾學右將軍更知近日詩為苦
未及襄陽有幾分
和僧圓益
山峯望處人難到草徑行來馬自知多謝山僧掃塵壁
我今有意不能題
戲畱僧圓益
城頭雲景曉漫漫未雪先驚特地寒明夜若能沽美酒
詩僧應不問歸鞍
和僧圓益先到靈泉
無煙遠數三千嶂有馬同驅十二蹄卻喜山前堪洗耳
水聲激激聽寒溪
飛泉
飛泉噴薄萬珠圓宛似驪山十月間好作湯池浴寒月
醒人心處是潺潺
神泉
神泉題字若魚鱗短句長篇數十人試向壁間尋作者
李師中後有黃莘
書軒
書軒東向木欄干寒食相招對酒盤日色帶隂春竟晚
幽花未落蝶成團
卽事二首
屋破風斜漏不休布衾無裏臥窮秋貧家未說田家苦
狼籍殘書濕自收
溪迴帶樹彎彎綠山遠迎人步步高春水滿塘頽岸去
也如江上見風濤
偶題
挂杖行行去路遥城荒樹老色蕭條潁州寺裏僧知否
夜夢常遊飛蓋橋
自嘲
箸下嘗來新蟹美甕中篘得舊醅渾只今醉倒君休笑
便是當時吏部孫
自憐
自憐貧病也為儒燈火相親十歲餘昔作兒童今已老
案頭猶有未看書
病中
閒後題詩醉後歌身名官業任蹉跎不知老境何形狀
但覺新來病痛多
五更有感
杯酒雖同興自殊夜來不寤自嘻吁五更月落窗還暗
愁聽山禽呌勃姑
放魚
續縵沉鈎釣水濱衆魚撥撥錦為鱗卻將鮮鯉池中放
待倩傳書付遠人
社鼓
社鼓鼕鼕南北村老人相倚話柴門自從嘉祐初年後
直至元豐有稻孫
天磨石
玉京傳詔下南山鐫鑿高崕使轉旋大匠不知人世用
未施輪軸便升天
金錯刀
傾囊倒篋皆珍怪中有如刀兩大錢不是美新能制作
為憐今近一千年
玉刀
鏡臺杵臼昔嘗有何人更以玉為刀已覺空堂走魑魅
卻緘虹氣授兒曹
西臺集卷二十
