西臺集卷十四
宋畢仲游撰
誌銘
登封縣李君墓誌銘
某曩以事留東州得拜右司李公而與其二子偁伉游
元豐八年十月偁自東州來語某曰吾有兄好學而文
嘗事先生姜潛先生以進士不足累吾兄弟勸學賢良
方正吾兄亦以其文自負昔鎮戎失守吾祖尚書坐貶
官先君年三十乃詣闕上書訟尚書之冤以為失守之
罪在帥不在禆將而帥韓魏公也得正其罪人以為孝
及吾先君為廣南西路提點刑獄四年不得代而魏公
適為丞相吾兄乃以書見魏公魏公曰非敢忘代也蓋
難其人也吾兄曰知公者以公為難其人不知公者以
公為復私怨也魏公深納之而先君始北遷矣人以吾
兄有先君之風方先君之守扶風也吾兄疾病且不起
及使河東召見神宗皇帝知而問焉先君以實對神宗
皇帝蓋亦憫之使吾兄而至于今可昜量耶今將以某
年某月某日葬吾兄于某州某縣某鄉某原從先君之
墓次敢屬子為銘曰不敢辭按君名脩字適道趙郡人
也曾祖克明仕虞部員外郎贈戶部尚書祖緯任西上
閤門使榮州刺史贈戶部尚書父師中任尚書右司郎
中而君右司之長子也以祖任試將作監主簿嘗任河
南府登封縣尉熙寧元年卒于官享年二十九娶王氏
生子一人曰暉為太廟齋郎早卒女三人長適承議郎
江敏次適進士范某一未嫁而君行事為人凡如其弟
偁之說銘曰
學美矣而未終乎志志美矣而未加乎民惟其生也仁
人之孫惟其游也君子之門世勇于孝少而有聞宜千
萬年與銘皆存
王彦明墓誌銘
清源王氏之先有諱維清者為處士居河陽處士之子
諱拯贈官至尚書虞部員外郎始自河陽徙家于汝為
汝人虞部之子諱綬官至殿中丞殿中之子即君殿中
生六子而君第四諱暕字彦明汝鄭許洛之間士多治
辭賦從科舉而君獨狹陋詞賦不肯學故以未嘗事科
舉專為長短歌詩以自娛多或數百言初若不經意及
成雖宿學不能過也為人敏學強記讀書纔三四過即
不忘輕財尚氣節遇人緩急雖傾囷帑以賙之不辭也
虞部君無恙時有田在其郭東雖稍治而未盡其地力
殿中君久宦不遂欲歸汝而郭東田一歲之入不足以
贍一歲之用乃使人謂諸子曰吾欲歸而田不治歸患
不足不歸非吾志也君年纔十八即奮曰是吾職也因
募人剪伐其榛棘墾除其蕪穢糞治力耕期年為上田
歲入十倍殿中君遂致其官事而歸日與賓客置酒高
會供帳食飲甚設皆出于田中殿中君乃喜曰使古人
為子不過力于仕以禄我而吾兒力于家以歸我豈少
也哉是時殿中君卒年五十八君年二十三紀家事惟
君之所為議論詞章日進而君忽病遂不起君卒後五
年殿中君亦卒然王氏居汝遂為大家内外幾干指而
郭東田至今不廢元符中余来居汝汝潁之間亦有田
可以糞治輔益吾生而患其力不足也故余雖閒而未
歸欲于門中求如君者從事于田以歸我蓋未見也及
君改卜有日其子霂屬余為銘余欣然為之有以哉君
卒熙寧二年五月壬子改卜于大觀二年二月甲申
與其室宋夫人合葬有二子長曰騊後君十年卒次即
霖也與余游汝人以為長者銘曰
山矗矗兮水洋洋中有人兮汝之良學不為仕兮言成
章履田如職兮親裕而康以一室兮信一鄉命雖不淑
兮家則昌新丘故里兮其銘其藏
奉直大夫千乘畢公師聖墓誌銘
千乘公畢師聖者諱從周師聖字也畢氏望出東平而
自唐末五代以來世居代之雁門為代人至太原文簡
公始葬其父太師于鄭之管城子孫從之者五世矣故
鴈門之畢今多為鄭人太師諱義林仕至澶州觀城令
以文簡公貴贈太師太傅文簡公諱士安嘗相真宗皇
帝薨于位贈尚書令兼中書令諡文簡文簡公之子有
仕至太府卿者諱慶長自太師而下至太府即公之曾
王父王父與考也太府生六子而公居季未長而孤伯
仲皆昜之已而伯仲出仕多病死或廢老于州縣而公
仕宦歷五朝無毫釐過失為武興洋州東陽岐衛太守
所至見稱贈其父太府為司徒贈其母趙氏為榮國太
夫人兄嫂姪及姪之子生養卒葬次為嫁娶者甚衆雖
不至高位而在吾門中以德稱者三十年豈昜有哉公
初以父任試將作監主簿十一遷至奉直大夫積勲上
柱國千乘縣開國男食邑三百戶歷漣水軍漣水尉滁
州司理參軍耀州華原縣令監青州酒知河南府河南
縣簽事判官太府主簿通判河南府事知洋州興州婺
州管勾西州嵩山崇福宫起知鳳翔府衛州判登聞鼓
院復請崇福遂致仕終焉平生為人長者質重氣和言
若不出諸口從遊者望而接之則知其有德性居家澹
然雖甚忤不愠雖甚適不喜而接遇人物無久近恭謹
之意常存不懈在官如在家人見其温厚而不苛以為
必有逋事然所治整飭吏民信愛興洋二州皆以課最
論晚為岐守會朝廷用兵湟鄯岐當孔道事劇于平日
十百亦以辦治遷初公為大理寺丞出守青州洒道遇
天章閣待制河北都運使韓公縝謂公曰賢者何自為
酒吾幸得出入朝廷為從官奉使于外若同諸公薦賢
于上則賢者宜在朝矣公曰食貧口衆親意以外官為
便願公止也韓公又曰北道州鎮相望中多大縣親意
既便外官欲以一大縣累賢者意不亦可乎公曰奉親
至此親意既已便矣而又更求便官願公止之也韓公
笑而去然嘉公引分陰重公未嘗忘也及韓公縝以觀
文殿大學士守京兆而故資政殿學士張公璪守河南
公適通判府事二人者嘗論公為人及上詔舉所知遂
同以公應詔故公仕宦四十餘年知交滿朝若階以進
取甚昜而公不為然人之知公者多此類也娶趙氏視
公爵為恭人生三男子兩女子男子曰仲淵儒林郎曰
仲文從事郎曰仲莊將仕郎兩女適昌黎韓公輔河南
趙倣而仲淵兄弟復有十一男子每歲時起居為夀公
坐堂上三子十一孫成列再拜於前公笑而頷之晩節
之慰可勝道哉公以大觀四年八月九日終養于西京
之里第年七十二以鄭之世墓無地可窆乃改卜河南
府河南縣洛苑鄉司徒之原葬公焉實政和四年正月
二十日也而豫屬公之族子仲游銘其墓仲游曰世亦
有族子而銘其叔父之墓者乎曰柳宗元銘其叔父侍
御史之墓而六一居士歐陽公銘其叔父成之墓仲游
曰然則叔父行事可紀而銘亦可為也銘曰
在昔冊畢克成厥終遐哉邈乎至于咸通咸通之相有
庸在史爰及景德文簡復起公何人乎文簡子子洵厚
且和克恭以濟不棘不求匪遷則最在漢有人家於陵
里舉號萬石公德是似多子多孫庶多受祉銘以永之
惟千萬祀
魏國王夫人墓誌銘
故觀文殿大學士右正議大夫中太一宫使贈開府儀
同三司高平范公之夫人王氏大名人也曾大父諱祐
為尚書兵部侍郎贈太師太父諱某為尚書兵部郎中
贈太尉父諱質為天章閣待制而宰相魏國文正公者
乃天章公之伯父也始天章公與范文正公相友善約
以兒女為婚姻夫人其長女也以歸高平公而以次女
歸今右丞公夫人生長于王氏貴盛之時天章公愛之
居處服用幾于侈而范氏自文正公起家即每歲減損
以為法雖貴不肯改居處服用甚約及夫人歸范氏人
憂以為不能安而夫人至則如未嘗生長富貴之家者
人始賢之其後高平公仕于朝益自菲薄以收宗族將
濟人之緩急而夫人行之于内亦均節有無于上下雖
族屬數百指無異言者高平公既貴有禄錫夫人更推
財以賙内外凡男女之孤無所歸贊高平公為之婚姻
者數十人洛陽衣冠家有女子因其家破為人所略賣
夫人聞之急推金帛以贖之為具衣衾資裝以嫁之于
是宗親内外益以夫人為賢而不可及也元祐中高平
公為宰相夫人以命婦入見禁中太皇太后聞夫人之
賢賜夫人坐問勞慰撫之尤盡至不用常儀張椅置足
牀賜夫人坐夫人不敢正坐太后揖之使正夫人不敢
登足于牀太后揖之使登是時高平公數求去位因詔
夫人勉高平公無求去且曰帝富於春秋大臣耆宿未
可去也高平公既終去位以論捄元祐大臣吕大防等
謫隨州繼以散官謪永州夫人隨至永州一年薨夀六
十八實元符元年六月三十日也夫人之子男五人曰
正民正平正思正路正國而正民正路先夫人卒女五
人適崔保孫莊公岳司馬宏蔡榖郭忠孝而崔氏司馬
氏二女先夫人卒歷封同安縣君同安郡夫人英衛燕
魏四國夫人夫人薨後二年高平公得北歸今天子乃
盡復高平公之官爵以觀文殿大學士中太一宫使歸
穎昌私第歸後五月高平公亦薨其子正平正思乃以
其年四月十日舉高平公與夫人之喪合葬于河南府
河南縣萬安山之原而以高平公之治命屬其門人畢
某為夫人之銘某從高平公二十年謂公以忠義世其
家得盛名于天下者公之所固有也及聞夫人之事然
後知公所以得名者夫人有助焉蓋夫人天性簡儉治
家嚴而以恩行之頗知出處進退之大致高平公為御
史諫官時數以言事斥逐家事益落夫人無儉昜若皆
安之時勉公以國事不及他也後居相府公不改平素
而夫人亦不事文繡衣服珠玉至於輕財樂施汲汲賙
人之急如恐不及則其性雅與高平公合故公一心國
事無所内顧行盛名于天下者夫人之助豈微也哉以
是而銘夫人可矣銘曰
夫人之出有閌其門皇祖伯父實惟相臣歸于范氏文
正公子亦為宰相二家之美夫人不顯淑德令儀合其
宗親仁以濟之宗親如一施及于外以成其家夫人之
志吾道既南靡不居晦夫人從焉雖歿而在歸祔夫子
孔安且正銘以昭之夫子之命奚以傳之必有餘慶
延安郡太君張氏墓誌銘
夫人姓張氏其上世嘗顯功名于建隆開寶之間號為
勲臣夫人年十有八歸王氏為故秦王審琦曾孫西頭
供奉官堯善之婦生二男四女而一尚皇叔故贈太師
尚書令荆徐二州牧魏王為潭國夫人因得召見禁中
賜冠帔元豐二年魏王有疾神宗皇帝與慈聖光獻太
后宣仁聖烈太后皆幸東宫視之疾少間潭國夫人入
謝詔問其世家贈供奉府君成州團練使封夫人延安
郡太君魏王亦為夫人起大第于里中而子溥又賢好
學通書為文章以從科舉夫人益自慰以捐金帛賙其
宗族及賑族中之不能自存者而居家則嚴飭不妄喜
笑縞衣疏食齋戒從浮圖法未嘗為戚里間事元祐九
年三月九日以疾卒卜其年月二十九日庚午葬于河
南府永安縣蘇村秦王之墓次溥之遭夫人喪也東平
畢某往弔之拜首稽顙號泣自去罪罰不孝以喪夫人
不自死滅尚惟後事之圖今葬有日矣事嚴而廹願以
誌銘為屬乞哀而許之按夫人曾祖諱繼旻左藏庫使
祖諱崇雋洛苑使賀州刺史父諱武仲三班借職世居
鄭州之管城夫人之男長曰涇先夫人卒次即溥也皆
右班殿直女長適皇叔寧遠軍節度使鞏國公宗祐
封永寧郡夫人先卒次適應天府虞城縣主簿趙彦次適
皇叔龔州防禦使仲憫封靖安郡君亦先夫人卒其幼
即潭國夫人潭國為神宗之弟婦今上之叔母宣仁聖
烈太后之子婦則其母亦不賤而夫人乃持麤菲食勉
其子以儒素賙宗族賑閭里以清淨自娛樂非賢夫人
能若是乎夫人年六十九一孫男三孫女其孫男名伯
鸞云銘曰
維王氏有造于國以基厥家侯王間起踵成其華夫人
何歸秦王之裔生子何從魏王之配子配魏王有煒其
芳英祖宣仁實為姑嫜夫人為母不泰而約匪車與是
憎以約為樂矧其有子敬恭朝夕夫人燕之既夀且懌
匪夫人是銘孰為兹石
田孺人墓誌銘
元豐五年九月故宣徽南院使郭公仲通之子忠諫戰
歿于永樂其室田氏孺人年二十七既終其夫之喪父
母欲奪而嫁之孺人守義不許事其舅姑及宣徽公薨
衛國太夫人寡居而老以嚴聞孺人事之弗懈鷄初鳴
則起昩爽而至衛國之所問安以侍不敢退食飲非孺
人所調視不舉衣服非孺人所紉製不服起居上下非
孺人扶承不適及夜振牀布席起衾篋枕几以告衛國
卧孺人俛而覆之乃退至鷄初鳴復起以為常衛國曰
是善事我乃使孺人主其内事方孺人之寡也其子體
仁數月以父戰歿得官及長調監南京楚丘縣酒税衛
國命隨其子之官孺人辭不可乃使體仁自之官孺人
但往視之三月而歸曰我去衛國之傍三月如三歲也
衛國益老孺人事之益盡不復歸其室夜分而寢不離
衛國之側張半嘗席不帷孺人既白首衛國尚無恙孺
人起恭起孝猶如初為婦時及衛國薨孺人哭泣思慕
二十一日而得疾七月而卒年五十八故洛城之人識
與不識皆曰田氏之子郭氏之婦其孝可稱也孺人之
望出鴈門自元魏至唐家于京兆今為京兆人故文思
使銀青光䘵大夫諱守度之女也年十六歸郭氏生二
男子四女子而寡未寡時長男已卒未名次即體仁也
今為從事郎澤州司戸曹事既寡而老始嫁始娶婦長
女適朝散郎尚書戸部侍郎王革幼女適從事郎河中
府榮河縣丞吕輔修而其中二女未嫁卒有四孫曰申
義好義與義和義孺人之卒在政和三年二月二十四
日其葬在閏四月二十二日其葬之地則河南府洛陽
縣金谷鄉郭氏世墓之次祔其夫之兆實南化張里之
原也孺人之初病也猶經理家事及病日侵乃手自疏
家事之曲折以告後人且曰我為嫠婦三十年事衛國
四十二年衛國之撫我厚故我不敢不盡曲折以告已
而曰我嫠婦之薄于命者也一子四孫是所有也他無
以累後人人憫我欲為一堂以居我可姑止我安于廡
下久矣奚以堂為遂以孺人手䟽從事云銘曰
柔令婉嬺洵穆且那有厥家兮警戒靜專誓而弗渝天
厥夫兮左右後先靡寧靡居燕厥姑兮姑之燕矣嫠之
愉矣姑之逝矣嫠之痛矣何痛不已嫠之盡矣維其盡
矣是以銘矣
清源王太君宋氏墓誌銘
清源王君之夫人宋氏者汝人也周顯德中太子太師
彥筠之六世孫也父諱輔臣祖諱寅曾祖諱文蔚或仕
或不仕夫人年十六歸王氏二十二而寡季父清臣嘗
欲奪而嫁之不可至五十九而病卒于汝城中之里第
初余來居汝與夫人之子霂兄弟游比今幾十年故夫
人之病也往問之卒也往弔之而霂因屬余銘夫人之
墓余雖知其賢未知其事以問霂里中有道者里中人
曰夫人之喪其君子也年尚少縕衣無飾以事其舅殿
中君姑長安君不怠舅姑有祀事簠簋非其所羞不以
祀舅姑有賓客籩豆非其所烹飪不以進雖舅姑没不
衰殿中君生六女皆嫁傍近士大夫家貧不給夫人調
護之甚厚不能自任則廩之舍止未定則為室廬以招
之有緩急則推金帛以賙之或致謝焉則曰此舅姑之
所以庇後人也不為諸姑費則異日無以見舅姑于地
下奚以謝為夫人之君子有兄亦蚤世娣姒之間相與
如姊妹故霂之從弟霖亦相與如親兄弟而凡在夫人
之門内者無小大皆誾誾如也遂為孝友之家至于整
比家事動有法則薄衣食而厚賓客雖僮御未嘗以聲
色使之則猶為夫人之餘事也余曰嘻然哉吾有聞焉
吾有見焉凡里人所道者余亦聞之而夫人之家内外
千指邸第稱是用以自厚無不可者而夫人之終無新
衣焉製衣而斂此余之所見也以所見而合所聞則夫
人之事無可擇者遂銘夫人之墓余銘夫人之墓在改
歲後六日去夫人之喪四十日其葬後余之銘二十七
日實大觀二年二月三日也夫人之君子諱暕二子七
孫其長子曰騊早卒次即霂也其孫一男子六女子孫
男二歲未名孫女以次適人矣其葬之里曰王道鄉曰
新豐在汝梁縣東十里云銘曰
夫人之歸灼其華簠簋籩豆孰與加緼衣恤緯矢靡他
燕及諸姑亦孔嘉里中之衆不汝瑕端以孝友名其家
雖不百歲庸何嗟
仁昌縣太君李夫人墓誌銘
曩遊洛孟之間觀書于慕容氏得會稽願臨所作隠君
之誌言隠君築室河上終其身不仕御家合族資生之
具一皆有法而上下均一不見聲色閨門之内整于公
府因廢書而嘆曰隠君治家之管仲也賢哉後吾以中
子娶隠君之季女頗知其夫人亦有賢操躬自減損而
調護門内之人小大曲盡始悟隠君以治家成名者夫
人有助焉及夫人終養而葬其孤泣血屬予為銘得所
書行事一卷觀之言夫人幼失父母而知哀長與兄嫂
而知順教子而子好學有成教女而女嫁人皆為賢婦
與其姊安福縣君同處陳氏之門而知相尊爱終安福
之身如一日兄喪嫂孤貧不能自生養夫人存問資給
而終嫂之身如一日則又廢書而嘆曰豈特隠君者治
家之管仲而夫人亦隠君之孟光也蓋夫人之性和而
有禮寬而有法平居未嘗與人忤而人忤之則嘿然不
知校也曰忤而校是與忤我者等夷也推此心于門中
門中其有不順者乎然陳氏自唐歴五代至今合食共
居者幾二十世家數千指非世世有賢子而又有賢婦
豈能也哉而夫人即吾所見之一人也是可銘也夫人
姓李氏故光禄少卿晟之子皇祐五年歸于隠君年十
七大觀元年以子恩封仁夀縣太君三年正月六日以
疾終于里第年八十即以明年正月丁卯歸祔于河陽
縣太平鄉北閭里隠君之墓子三人女四人孫男女八
人長子曰立之奉議郎通判齊州仲温之季至之皆為
名進士女長適朝請郎文維申次金部員外郎范域次
翼城縣丞李操次均州司理參事畢大亮而文氏畢氏
二女皆先夫人卒所謂隠君者名安禮字正叔以行義
居鄉可出而處故號隠君贈太尉諱貫之季子也銘曰
陳氏之系遠矣合百室而與居非子子婦婦而繼出安
能傳世十九而同廬隠君之賢吾所聞也既有誌之者
矣夫人之賢吾所見也其可不誌而舍諸少而知哀者
性也長而知順者義也況又能親其親而恤孤隠君之
阡比于皇姑夫人從之其安只且
畢氏墓誌銘
宋故尚書駕部郎中贈太常少卿畢公從古第五女生
而柔惠和厚女之賢者也蓋嘗許歸于人矣而以熙寕
六年正月十四日卒于汝隂之沈丘年十有八至元豐
六年八月十一日歸葬于開封府管城縣富戸鄉祖姑
李氏之墓次其母德興縣太君陳氏哀其未嫁而夭也
實使仲甫治葬而使某序而銘之曰
奚厚而質奚嗇而齡維家之矜其藏其銘
西臺集卷十四
