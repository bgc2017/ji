西臺集卷十八
宋畢仲游撰
五言古詩
雞鳴行
雞鳴問路行挾馬渡溱洧老樹勢突兀指點疑山觜茅
茨漸分明牛馬猶昏翳霜落路四平星沉天若水小民
幸安樂朝廷多賢士食禄乃強顔流連為妻子吾聞嵇
阮輩放蕩形骸弛而我小縣中區區又何理
自羅山入信陽再過金關道中作
陰林寂無風鬼火自明滅山泉怨何事耳聲入嗚咽青
泥濺馬腹黃葉沾人髮半夜渡前溪昏昏水中月
自山陽還至夀春道中有感
寒風切人骨晴日淡無色干里今又還何時許安宅此
身方齟齬此地尤反側安得羽翼生高飛離楚澤
穎河夜泛
提攜俯清流自適固閒燕深行豈不好路遠怯縈轉撑
舟上孤渚星月燦水面目力不自收随波起花眩誰家
種禾黍綠色壓秋甸樹密雲更深雲昏山不見杯盤任
狼籍起坐有餘戀幸偶東山儒况逢京國彦何人發高
詠滿坐清風遍顧我童子吟奚能愧雕篆
從范龍圖月下泛舟
年豐閭里安歲晩生事歇官池公載酒痛飲消日月迫
冬上青林山氣凋人髮坐若江海遊樓船中夜發冷光
飛太虚照我盤中蕨清影落潭心逃遁蛟龍沒如窮河
源邈相見崑崙崒怪石鈎我衣嵌空盡山骨上賓富佳
詠音動黿鼉窟涌溢詞有源倒恐三江竭公懷滄洲趣
一夕夢南越别有諫諍姿屹如韋補闕
五更(原注簡子思舅損之諸君)
五更不成夢起坐倚東壁曉月下中天照我西屋白路
行相衝衝林宿聞啞啞便欲就巾冠巾冠正狼籍
自靈泉晩過崇因寺口占
前峯竦而嵬後峯屹且峨冷月射溪水緊風平野火同
遊獨無語此意誰知我虎避無情人出門不湏鎖
宿崇因寺十韻
山大石巖巖平川沙莽莽深崖忽有路一寺何高敞彼
僧胡為知迎我共攀上夜深眺前峰百里如指掌詩翁
旋沽酒欲得詠今曩下筆皆珠璣嗟予豈能仰往來氣
益乘欲敵不敢往回笑塵埃人何殊在羅網吟哦不自
制逸韻彌清響便可書壁東留為異時賞
和子思舅氏晚出崇因之什
煙花寒已凝風色寒猶惡路雪愛縈綿簷凘訝垂籜途
行想前事數歲只如昨漸欲過陰崖愁看冰鑿鑿
留别陳子思舅
三載豈不長回念如轉燭南行在今夕何以圖欵曲朱
輪走岐路夫子駕牛犢權門聚冠裳夫子偃空谷甘貧
分始定樂道心乃足自怪離别間悽然悲滿目欲為商
聲操操變不可復欲為秦聲吟吟短不可續杯行竟無
語慷慨遶空屋别後兩如何秪應保饘粥
佳辰
春風雪中來吹我堂上茵斑衣次命服左右如卿雲芳
樽洗復酌再拜屬吾親親年如大家四子十二孫子孫
亦何事忠孝而能文請看今世願不必辭賤貧三牲苦
昜得軒冕秪榮身願以五百歲獻母為一春
再至兖州簡晁十二子履
送客客未至自作河梁遊清瀾浴曉日爛漫黃金浮蘋
藻飄不斷悵望蓮亭幽憶君古堞詩八月如轉頭
静勝軒
官居背西墉有居惟蔀室川原在其外指掌千里隔李
侯富天巧鑿壁盗山色清風灑面至竹蔭橫西北坐令
方丈地萬古遺勝蹟管氏南州來謂侯有静德朱輪走
岐路夫子駕牛軛權門聚冠蓋夫子偃空壁甘貧分始
定樂道心乃得自怪塵土人兹焉憩行役欲為居士操
聲淡不可識欲學幽人吟詞野不可昜忘懷古今混問
道乾坤窄此意竟如何青燈夜方寂
古寺
﨑嶇五六州夏行今欲雪亂山出已盡平地心目豁晴
日午未溫霜雲晚如潑蕭疎秦樹遠曠蕩周原闊徑竹
掩招提門庭苦凄颯廊低不可步壁朽何堪劄歲月驚
轉頭是非紛若櫛行歸聊可悲再出尤凛冽用此免饑
寒謀生一何拙
城中見山
塵埃埋馬足人事如鼎沸朝餔尚不厭何暇論身計北
山十里近雲色帶陰翳日日在目前無由謝城市
曹南席上分題警鶴
清風來九臯月出寒夜永故人聞鶴唳驚起同引領山
遥聲有怨樹暗飛無影不若君子言詩書日相警
熙州蔣穎叔侍郎席上
仗鉞出金門投壺開玉帳高秋沸簫鼓萬疊環青嶂白
雲襯湖底舟行若天上絶勝後將軍峽中惟四望
蒙晁美叔秘監召觀書帖繼示長句次韻
作官在閒地而我不得閒有懷南陽書三載願未還駕
言覲中郎踴躍心桓桓軟言慰孤寂芳樽潔晨餐詞妙
編簡動理惬心意安期為高人知匪效男女歡珍怪漸傾
寫寳墨來三韓内愧無衣裾靦面依門闌元匪白眉
者謬作青眼看古書羅異代千百猶未殫如何二王迹
到今紙墨完若獲摩尼珠寘在承露盤開緘龍蛇踴偃
蹇風濤寬熟視已收卷爱惜還重觀筆意不可盡始知
學書難永慙出納卑敢近華省觀珍重難再覿出門猶
據鞍
感興簡歐陽仲純兄弟
昔我來潁州繫馬西湖濱潁州絶褊小所爱民心淳中
間入南國八載寄夀春去潁無十舍土風已頑嚚從兹
重所處不敢擇要津遷徙雖未固常願為潁民今者伯
氏來得官邑相鄰民愚少鬭訟所訊由饑貧吏戇不識
字况復能舞文惟有租與貸未免勞躬親而我無官事
獨得頥精神日高偃空房睡足方欠伸日暮近燈燭誦
書忘冠巾懶來起復坐自在如閒雲憶昨遊京師交友
千百羣賢否未可辨正直惟仲純仲純年始壯氣槩雄
三軍文章不待學下筆如千鈞飲酒或一醉萬物如埃
塵近過潁州見顔色彌清醇兄弟亦相遇磊落皆竒人
邀我上書堂為我拂素茵呼奴正大案食飲羅甘辛論
議不惜口彼此從天真夜川月色黑笑語猶相聞丈夫
各有志大者思經綸其志苟未得不如安其身何時買
鋤犁耕鑿潁水垠潁鯉如可釣持竿就漪淪相逢俟頭
白不復思淮瀕
送王君儀北歸
不能送君行強題送君詩詩中有鄙語不是離别辭君
長不五尺氣若千丈蜺談經掩衆口論道驚羣兒况君
擅才華文若老吏為剛腸乏軟語面折不我隨人嘗論
君材照坐珊瑚枝疇能論君心清静如摩尼奈何三十
六未免州縣卑君裝赴國門僕瘦病馬羸太倉幸可糴
窮達慎所之儒冠昜感慨華屋難伸眉紛紛兒女曹足
令壯士悲工部貪採藥漢老甘茹芝不逢方外人勿吐
胸中竒
贈盧礪
東風吹大河北客思故鄉門前車且留念此道路長子
服儒衣冠其家有禁方非徒學之精而又心術良聞聲
辨生死昜臂知陰陽救瘵先閭里懶上王公堂子來視
余疾反側方在牀頭風應手愈珍重不敢忘遺我刀匕
藥三年用康強我家乏黃金我才非庾郎贈子不成禮
秃筆題藥囊
和孔毅夫學士題小閣
共坐既云隘出也欲何之晴&KR1084;日可負此地猜瑠璃朝
衣雖已穿襆被亦已遲緬思廬霍勝入手當何時
和孔毅夫省宿
拙學如拙商欲益翻折閱壯心消已盡况復形羸苶君
年雖不少面目猶冰雪漢署夜如何青燈兼白月
再和孔毅夫省宿
吾懶不閱書知書不我閱雙瞳瞀仍眵四體病如苶黑
鬚忽已蒼但未頭如雪空食驚何禆留連驚歲月
和晁秘校
牆濕生野蒿簷低脇嘉樹凉飈屋上過故以逃大暑念
彼遠戍人荷戈事軍旅而我幸安寧尚愧林泉主
和僧圓益題靈泉
我思靈泉遊不免去閭里山寒景更清觸目皆可喜兹
泉何潺潺宛若雲霧起酌之無淺深那再問泥滓盤盤
山為腹鑿鑿石為齒噴薄無四時其靈止如此斯言聞
于人豈得盡其理更喚山老來煩師問初始
夀李少卿
佳辰遡中元大弟羅燕席今歲共兹日冠蓋合佳客中
堂上夀遲喜氣生四壁男女燕雁行尊爼皆潤澤惟公
臺省舊况是文章伯明星在中天五福陰有力惟兹基
本厚未止家萬石共揖廟堂尊蒼生日安宅南園椿已
大悠久與之敵長看堂上兒白頭衣五色
希魯奉議四兄生日
畫工畫青松慘淡千年姿遼鶴俛不啄又有龜如綦丈
人坐中間白髮衣帔&KR0008;云是東方宿來為夀者師再拜
致此圖惟兄能似之骨強老于松心静靈于龜形健瘦
于鶴自與長年期從來事丹竈得道今已遲定應圖上
人適照生之時富貴雖常情在兄奚足為王侯金滿堂
不義乃滓泥豈如食舊德朝冠與朝衣况復源流遠後
昆未可知好看學行者恐是麒麟兒
讀縣父詩牓
縣地苦迫窄縣亭乃荒涼胡為君子來到此成詩章上
陳圖史樂次道為政方終焉戒昜足俾爾能自強荒亭
實何幸得此人不忘年深粉墨剥辭意彌激昂誰云官
冗小會有真龍藏其珠在人家門戶常有光余來誦反
覆感歎鳴中腸臨風亟欲和把筆猶徬徨安得杜陵翁
為我題屋梁
讀于濆詩
于濆詩不多遺藁數千葉緬觀作者意重歎今人拙雅
辭清我骨勁氣噴壁裂感激生亂亡辛酸更愁絶長城
句最苦三讀淚流血莫學蒙將軍功高家國滅
傷春
人傷春色老我傷春色深桃花未肯落半月羈吾心有
酒且斟酒無酒將奚斟有詩謾吟詩無詩將奚吟詩酒
兩不得坐媿桃花林咄嗟富家兒滿堂收黃金
苦雨
陰雲藏雨來風吼如海潮乖龍喜當路下雨連三霄平
河忽瀰漫不見城東橋蟄者灌其穴飛者飄其巢惟有
魚與鼈得勢饒腥臊雖聞雷霆震若有鬼神號禾豐不
得斂穗濕依生苗農家堵戶歎始覺虚勤勞乖龍莫之
悟自謂膏澤饒始知旱魃虐未得如雨妖
七言古詩
自羅山入信陽過金關道中作
村南聞鷄在村北土垡如堪竹臲卼野蒿誅盡露溪漘
山樹燒殘空石骨疾風吹蓬如卷裘河水夜凍凌割舟
但願黃堂賀新雪單衣布韈非吾憂
濟陰
東州女兒年十七身在風塵如在室紅腮綠領巧相宜
露浥海棠嬌滴瀝態濃意遠畫不盡對客無言却真實
濟陰縣令為留連樽爼相逢復相失我讀古人書又愛
斯人美既未能忘情亦未能忘禮以情敗禮禮之賊以
禮約情情有止上不與汝礙崆峒之山下不與汝隔滄
浪之水無山無水有城市只尺青樓三萬里東家酒香
噴蘭芷對客醉歌而已矣君不見魯國有男子拒戶不
開寧老死
送范德孺使遼
都門冠蓋如雲多馬頭匼匝金盤陀平明三節出城去
使華已過桑乾河桑乾地寒氈作屋冰霜滿野飛鴻鵠
道旁簫鼔動地迎鐵面蕃兒皆拭目金玦装成寳刀利
銀鞍半露貂裘燠日高賓館駐前旌饋客往來隨酪粥
河間未弛新亭障山後猶存舊風俗幽燕婦女白如脂
露面來覘漢冠服邊風吹雪罨氈城氈城在處為屯營
黃沙行盡到靴淀新年下馬單于庭庭中之人識漢事
而公赫赫傳家聲君臣把酒重相勸知有從來忠孝名
好言天子神聖武際天接地皆王土桑麻萬里富中原
制作千年還太古白日親觀丹鳳翔黃河近報神魚舞
不湏鐵甲屯大荒坐見長城倚天宇况君總髮懷剛腸
往年司直中書堂單騎走馬絶瀚海而今復使天一方
平時出入雖故事男兒舉足安可量鄙人再拜贈公語
北邊射獵雲雪岡平安烽火三萬日羽林超距閒金湯
年年蕃馬輸漢地後車碨礧牽元黃願持成效獻天子
歸來躍出尚書郎歸來躍出尚書郎鏘金鳴玉趨明光
送朱彦文通直從慶陽辟命
洛陽之人秀眉宇束髮從軍心自許南徹梁江西瀚海
萬里相從舊賓主慶州之險山作城青岡路狹如鬭鼠
我嘗與君馳大漠夜掘黃沙枕冰土君今重行計安出
羽檄攙搶待君處去年天狗墮地鳴今年擬破靈鹽城
男兒鞍馬是常事髀肉消盡湏重生况君到日春風發
行雲夜閉沙場月戰馬沾泥不用嫌功成便浴讐人血
君不見高平范公慶歷時往築大順人不知千金散士
得死力横山可取猶提携至今塞下呼老子關中使者
公之兒當年議奏千萬語攻守二策真可師勿云近事
不足道狄青之輩為偏禆
送田百里歸唐
田百里飄泊如雲心似水我每思之中夜起忽來訪我
黃河涘抵掌欣欣不能巳身形雖么麽胆大無與比兹
行若過汝水濆為寄新詩與陳子
次韻和歐陽季默觀書紀事之作
歐陽季默年三十處世雖艱心地吉居于頽敗壞屋偪
仄之巷而有倜儻&KR0008;慨汪洋之美質高才横騖若飛走
横野騰山漫罝畢吾懶居家病益生絮帽蒙頭造君室
兒童驚窺前復後笑我衰遲見風栗升堂發篋數百紙
爛錦繁華照初日怒生風雲與神會怪走龍蛇堪股慄
竒蹤雖在人已亡今也源流苦蕭瑟吾家綈囊亦三四
縱有名書未充實妻孥饑餓謂無用誶語如蛩常唧唧
黃籖青縹纔數種若比君家百無一後會慇懃定若何
人生聚散胡能必
次韻和晁秘校招飲
侯門公子桃花色岐路書生情反側羡君脱灑心坦平
交友如林真少得懷中有疏未肯上鄉里小兒空太息
黃粱甑冷且沽酒為客典衣無顧惜淳于道舊釂五斗
倒載不辭門戶隔共約他年江海遊醉斬鯨魚尋李白
依韻和祖休承議
吾聞明霞之綺良工造若比君詩工不到擲地方知作
者神補天非是常人巧放懷似覺乾坤小名節雖高心
事少君不見漢陰有丈夫脚踏空山樹芝草
蓋公堂歌
膠西丈人頭皓白避世不作諸侯客黃帝老子是其師
短褐補肩人不識嗚呼相國起文吏能解干戈謀社稷
諸田喋血腥未已封襄瘡痍與休息三齊儒生多說士
強讀詩書談治國席間衆口亂如髮鄉飲明堂盡陳迹
丈人西來貌甚野杖藜柴車面黧黑坐言治道本無事
要爾蒼生自安適爾能高卧知大體男子耕耘女蠶織
用之天下如掌上况爾區區城七十相君再拜受其教
舍以高堂奉顔色相君已死君不來千五百年人歎息
眈眈新堂作者誰密州太守文章伯太守高吟醉太白
年榖常豐無盗賊三牛倒曳九仙木大斤截落瑯琊石
脩梁巨柱屹如湧磊落巍峩稱公德太守思公公不見
闢戶張筵望南北詩成鬼神相對泣文就龍蛇驚辟昜
公今存亡詎可問况今自有神仙骨五嶷山高近城郭
太守有堂奚不宅我欲寫公之意于鳴琴又欲畫公之
容于四壁太守胡不置我于其側我欲奮飛無羽翼注
目高歌淚沾臆
鴻濛歌(原注范龍圖生日)
山川鴻濛火未流祝融羽衛行九州南方有氣纏斗牛
乃生之人宜公侯諫書十上辭不留繡衣夜過咸陽樓
清談玉帳羌戎羞羽林超距閒貔貅單車弭節溮岸遊
世間萬事公無求兹辰歌舞良燕休滿堂賓客來曹劉
再拜酌酒交獻酬文彩照耀珊瑚鈎願公夀考踰山丘
以八千歲為春秋
海内
海内儒生十七萬日誦詩書頭白半中有成名當路人
却視詩書猶弊劵猶弊劵可奈何勸君收淚莫零落古
往今來此輩多
古冢行
朝行古冢東暮行古冢西冢中古人骨已朽冢外遊子
今何之朝食古道南暮食古道北道傍古跡不可見道
上行人常役役古人居今人必愛今有古人人不識面
前和好兒女顔背後往往張弓射拂衣歸去非不會無
宅無田歸未得長靴短笏隨衆人斂首低顔為俗客深
居晏坐尚恐喧平路緩行猶恐蹶口中有聲未嘗吐嚥
入喉嚨化為血君不見谷口鄭子真又不見蜀中揚子
雲子真老死耕巖石子雲嗜酒惟醺醺丈夫窮達皆有
命萬事得失非由人街頭沽販味雖薄猶可賖來傾入
唇
提葫蘆行
提葫蘆竹叢裏鳴昔嘗見人學今乃聞爾聲草深山遠
徑路狹春盡日長花竹明往來行人竟何事足蠒縢穿
千里行離家去國已牢落况復饑渴貪前程是時聞爾
勸沽酒下馬解帶留長亭
花溪四松
君不見吾植四松樹多植六松非溢數高織筠籠避猛
風頻挑壤穴防根蠧直幹清音已可憐短長尺寸詩可
傳草堂舊客今安在錦里花溪四百年
觀文與可學士畫枯木
韋偃樹石名天下後日良工無及者任侯借我枯木圖
石氣蒼茫若唐畫畫時只用牀頭筆與可親題是真蹟
霜皮合抱隠不彰老蓋支離存半壁梢摧骨朽心已穿
幹爛龍鱗體猶瘠生意雖休根柢在崛強杈牙倚天黑
膠流斷節文理深笋枝剥落如針直坐久疑行古塞外
凌空慘淡千年色起身就視覺有神不見筆痕惟淡墨
豈徒揮洒無人似苦節清風貧到死任侯珍重竟何如
不獨畫好心君子若使與可為俗流枯木雖佳侯不收
楊照承議蘆鴈枕屏
畫師不肯傳風蝶故作枯乾逞竒絶清秋未合結繁陰
深戶何曾洒飛雪雪裏鴨兒苦耐寒眠沙枕浦白雲團
黃蘆槭槭枝葉乾江頭鳴鴨恰飛起恍如身到瀟湘間
瀟湘洞庭雲水隔山路坡阤斷行客從來冬景畫已難
况有翎毛似鶴白已覺冰漫稻粱少更疑水宿溪垠窄
生平有道付滄州今日牀頭行動色屏風主人家近便
我昔曾過潯陽縣田蘆野鴈嘗親見出門解榻定相逢
借我江鄉今對面
西臺集卷十八
