西臺集卷三
宋畢仲游撰
表
代范忠宣謝除給事中表
蘭臺典領已踰分以為譏𤨏闥深嚴更冒恩於不次牢
辭靡獲即寵何安伏念臣學匪多聞器惟近用讀書干
祿雖並進于諸生任職居官且無禆于大體曩分憂寄
自抵譴尤頼先帝之深仁許更生于盛世既獲安身之
地固無沒齒之言屬日月之繼明與乾坤而等施起從
廢放疊預甄收策府優游極儒林之盛選經闈陟降廼
臣子之至榮況未歴于歲時更驟升于侍從職繁且要
心感而慚此蓋伏遇皇帝陛下樂在得人急于圖治謂
低徊而多難亦樸&KR0554;而無他併示殊私更觀晚節敢不
勉疏蒙滯祗飭特操雖險阻之嘗更務激昂而自信仕
非為已知報國之可圖義重於身將捐軀而不顧
代范忠宣上太皇太后表
還朝甚邇忝職過優寵至心驚恩難力效莫避已成之
命深懷非據之慚伏念臣識慮戇愚藝文膚淺早丁昌
運自奮公朝隨事獻言既無關于得失臨民布政翻自
速于譴訶非曲貸其餘生安得已衰而復用圖書甚秘
參廣内之雋游經訓在前侍光華之正坐况屬右文之
代而聯左省之官榮幸併來心顔增悸直虞隕越豈特
僥逾此盖伏遇太皇太后陛下母道示儀坤元職載蓋
欲新民之耳目故還舊物于朝廷寬其既往之愆責以
後來之效非徒衰晩曲被便蕃對不以時嘗雅聞于典
故事知未正敢隂視于愆違
代范忠宣謝給事中兼侍講表
𤨏闥要官經帷異選自維衰晚猥玷清班既辭命以靡
從遂冒恩而居次伏念臣受材迂拙臨事闊疎祇由門
戸之相傳得與衣冠而並進謬更煩使寖陟清途志敢
望于有成言以狂而無補謗雖不免寵已繼來知無後
效之可圖每媿先朝之再造及陛下重離委照麗澤旁
流方悉力於乘邊敢萌心於處内既升要近復賜召還
新政方行已喜朝聞之道舊游如夢更叨夕拜之榮俾
入講于金華遂常親於玉色其為幸會遠絶尋常此蓋
伏遇皇帝陛下聖道生知孝思善繼纘正朝廷之大體
述成祖考之遺謀布政之初以人為急如臣不肖被眷
尤深父子遭逢雖在一時之内君臣際會凡叨四聖之
知施及衰年併蒙除奬内維白首殆種種以無堪顧有
赤心尚惓惓而思奮
代范忠宣上太皇太后表
去國彌年方載臨於西壘還朝不日遂升隸于東臺仍
參帝幕之游以待聖謨之及將何上稱第有中慙伏念
臣少乏異才長惟拙守在官論事既無經遠之謀為政
治民又乏可書之績徒以朝廷之樂善或緣家世以用
人已廢復興雖窮若達逮四方之承化與萬物以歸心
忽于鼓舞之中而被甄收之渥黃扉嚴近遽使叨居黼
坐燕閒獲從勸講材資甚薄職守太優豈聖代之乏人
乃公朝之念舊懇辭弗獲際會可知此盖伏遇太皇太
后陛下淵懿内充聰明旁燭酌民言而布政公天下以
為心致使衰遲亦蒙簡拔敢不寅思官守屏去身謀務
昭内外之情少發聖賢之藴腐儒已老雖非適用之才
善政日新姑盡可陳之力
代范忠宣上太皇太后謝同知樞密院表
渙汗難收忱辭遂格偶以衣冠之後得陪帷幄之謀俯
念庸虚大虞隕越伏以右樞之府雖非古官本朝以來
乃為重任出納萬務陪國論之機宜經畫四夷繫邊民
之舒惨必智足以周事之變德足以厭人之心然後上
無憂顧之勞下有乂安之俗因時得位雖可望于功
名以道觀能固不勝其憂責如臣者早逢亨運偶陟榮
塗幹蠱私家雖未忘于先訓服勞王事且無異于常人
而自大政清明衆賢登用亦從孤遠屢玷寵靈懷欲自
陳莫避三銓之要恩私洊降遂陪二府之聯席寵未安拜
恩尤異既榮且驟因駭而慚此蓋伏遇太皇太后陛下
至德誕敷隂功協濟丕冒幅員之内不違房闥之間欲
尊奬于前人故延登其後世敢不祗念祖宗之成憲更
參今昔之常情祈以聖謨施於國事庶無大譴以答鴻
私
代范忠宣辭登庸第一表
聞命震驚省躬隕越敢圖重位輕畀具臣竊以任官之
難莫如置位之重必有潛德方能濟時故隂陽事之
本也而責之調和賢愚物之情也而委之進退内總百
揆外懷四夷苟非學通至治之源則必不勝今日之任
況在盛世尤須得人若臣者道匪深知才難重任自陪
機要久乏勞能動迷取舍之方多失事機之會所以宿
兵在外邊境未安鄙俗不和盜賊間發論空陪於帷幄
智惟見于簿書方思引分以投閒何意誤恩之躐等忽
從右府進備宰司命既出于非常人或驚而不信苟懷冒
昧必至顛隮伏望皇帝陛下待以至公考于外議念臣斗
筲小器豈堪君子之經綸察臣口耳常談盡出古人之
糟粕已玷樞機之近敢超鼎鼐之崇非徒物論之由生
可懼民情之未厭特收成命改付大賢則百辟造廷不
失具瞻之體萬方觀德庶幾善化之成言出肺肝期于
得請
代范忠宣上太皇太后表
位與恩隆寵隨憂至豈待人言其不可固當自訟于難
安臣聞總天下而制治則要在得賢釐庶官而分職則
始于論相蓋量材授任要如衡石之公興化道民必有
經綸之具始可以宰制萬類圖回四方繫天下之安危
為朝廷之輕重欲副是選嗚呼其難臣外乏聲猷中惟
迂拙少而自勉雖聞長者之遺風老欲有為豈識先賢
之能事徒荷聖神之眷許陪機政之繁身已涉于再期
事蔑聞于一善功名不顯甘貽志壬之羞忠義未忘蓋
頼先臣之澤尚因循而竊祿以去就之須時敢謂旁求
更加大用超中臺之峻秩兼右省之隆名任既重而猶
增道欲休而更遠敢云辭寵蓋實自驚伏望太皇太后
陛下曲軫皇慈少矜危懇念自昔工師之衆尚選任以
艱難豈平時輔相之尊容假人于造次收還時柄更授
宗工則傳之將來始號至公之舉因人有作可成不世
之勲言欲必行詞非敢飾
代辭第二表
愚誠切至聰聽未回心欲盡而知難詞雖繁而不避竊
以宰相之望古人所稀蕭曹賢也第聞清淨之風房杜
才也猶愧禮樂之任苟匪盛世類皆假人或緣宗室戚
里而自私或以錢榖刑名而充位既以幸進未聞至公
朝廷之所以無成風俗之所以不振鑒是前載見于後
王方今中外晏安賢能輩出況屬兩宫之同德可謂千
載之一時尤須哲人以重宰事而臣材猷單淺道術空
疎徒以先臣之義方得備公朝之官使比更事任屢積
瑕疵晚預政機止因際會常欲逡巡而自弛正懷進越
以居前未蒙賜玦之仁更處持衡之重夙宵内省震悸
交興伏望皇帝陛下考慎其人明揚以道巖穴退處或
遺先覺之天民搢紳在朝宜有無雙之國士與之戮力
藉以興邦如臣至愚苟黜幽之未至于時無補尚假借
以為多悃愊之私徬徨以俟
代辭第三表
重寄難任可勝虞于顛覆恩言未許蓋不盡于精微敢
以淵冰再干旒扆竊以眷求碩輔師長百工繫華夏之
觀瞻為士民之擬議以所任之賢否卜其世之盛衰可
謂非常豈容虚受而臣智能甚短學問尤荒頃自乘邊
召令處内幾有九遷之峻仍叨三接之勤身則甚榮事
將奚補矧兩宫宵旰以求治而四海飢渴于太平宜得
名賢使當時柄顧如疵賤難爾僥逾廊廟論功雖匪沾
沾之易斗筲在位定為齪齪之人何假煩言始能辭寵
伏望皇帝陛下曲回睿眷大啟遠圖借使乏才猶難輕
用保祐盛世自應崧嶽之生賢敷求逸民宜有傅巖之
肖象還其前命復以故棲則臣雖被遇而無堪有以自知
而為解頗殫危懇拱俟俞音
代范忠宣謝登庸表
登筦事樞已出遭時之幸進聯鈞軸尤非經國之長知
重任之疾顛戒虚名之暴得冀誤恩之可復嘗昧死以屢
陳及奉訓詞莫追汗令天地之無私如是君臣之相遇
至難亦既超逾惟知震懼伏念臣行非高世才止中人
英祖好賢嘗叨于言責裕陵善貸復逭于刑誅逮初政
之清明方乘邊而鞅掌不圖白首謬簡清衷就假寵名
繼蒙收召曾無三月已預柄臣逮此二年遂尸相事仍
自二樞之列超升端揆之崇兼右省之隆名開侯封之
新國陪敦厥賦明告在廷近世未聞迄今猶恐所以拜
章瀝懇俟命居家卒不獲辭衆知非據此蓋伏遇皇帝
陛下仰承積累欲大施為悼風化之未淳思太平之可致
更緣虚位因使備官既無見於事功乃止論其家世所
虞朴學終累國恩行其所知幸斯民之安堵如有不稱
敢固位以妨賢授受之初詞情㒺既
代范忠宣上太皇太后表
材微易竭恩重難辭矧遭明盛之朝而戴崇高之位榮
非已稱寵實心驚臣聞自古聖賢之君有意治安之道
考慎其相允釐厥官必總制萬幾能成風俗之美協宣
一德以召隂陽之和可以經體贊元代工理物苟或無
能而當路則將循致于病民如臣者學本承家仕慚干
澤平時幸會被遇三朝晚歲間關竟塵二府方念煩言
之必至敢懷要地以為安舊職未辭新榮更集爰自中
樞之次超居論道之崇啟侯社之故封益爰田之真食
需章避命伏省遷恩終渙汗之莫回知眷求之虚辱大
踰分願殊極憂兢此盖伏遇太皇太后陛下圖任惟公
延登以恕念為國乃治家之道求忠臣于孝子之門誤
以象賢蒙慈注意聖謨在上敢愛力于明時免策未加
更悉心于大體庶無稗政以累後人
代范忠宣辭免明堂加恩表
侍祠太寢方成陟配之隆孚號公朝首濫褒升之渥事
雖循舊分實難安伏念臣力弱才微志迂質朽徒遭累聖
獲厠近司無報事機更尸政柄隂陽或愆而未明燮和
之理苗頑可格而不知鎮撫之方雖勉盡于孤忠但奉
行于成憲而屬肇稱宗祀考合上儀祇戒精專肅雍永
享内受百神之職外來四海之恭及釐事之告成在臣
力而何有敢圖睿睠曲霈鴻私增侈爰田重加真賦問
其禮則不越典章之舊語其勞則僅如陟降之儀乃分
之常奚功可錄實虞非據自揣無名伏望皇帝陛下函
覆比天照臨如日念厥誠之可憫鑒所說之由衷追寢
徽章俾安分守則兩宫在御知渙汗之無私百職造廷
庶強顔而安位
代范忠宣上太皇太后表
誠意冒聞俞音尚閟義可辭而難止心得請以為安敢
瀆高明再殫悃愊竊以祭而惠下雖出至恩賞不以能
即干公議臣位居衡弼職總官師乏嘉猷以濟事之艱
難無雅望以重人之觀聽苟更貪以褒賜將下啟于紛
紜非止累身固當體國惟兹毖祀厥有常勞上則由大
孝以感通下則以羣公之顯相用能成禮昭格殊休謬
典領于攸司實支離而即事幸免譴訶之及敢期敷錫
之蕃此蓋伏遇太皇太后陛下燭以至明矜其小節雖
加地進律為臣子之至榮而褒德顯功亦聖王之重事
願輟已行之命俾無妄予之譏則遂成蕩蕩之公朝豈
特取區區之私義
代范忠宣謝明堂加恩表
瀝懇露章留恩侍旨賦訓詞之申飭知汗令之難回竟
起拜嘉永慚虚受伏念臣學非自得道亦晩聞正以遭
逢塵于近要及兹晚節遂領繁機職雖冠于代工事未
忘于補過幸遇皇帝陛下靈承寶煦祇述燕謀迹嘉祐
之明禋復總章之並配禮文既輯孝感遂通款真宇以
薦誠包圓壇而兼饗比膺介福首睠近司第其夙夜之
勞益以陪敦之賦恩逾望表愧溢情涯祭澤方行始懼
支離而不稱命書既下猶知遜避之當然徒罄所聞卒
云不獲寵驚交至俯傴靡遑此蓋伏遇皇帝陛下以德
動天推仁及物念其輔政雖一善之無聞及此受釐欲
衆人之皆享故令孱昧首被褒優敢不見義則從惟忠是
力務獲公家之利敢懷私室之安
代范忠宣上太皇太后表
渙然出綍既成命之難稽惕若負芒知上恩之已過措
躬無地蒙施若天伏念臣本乏異能早尸榮祿謬入陪
于帷幄更冒進于機衡名隨器以兼尊任與憂而俱重
未聞一得可報萬分昨者考古定儀酌今崇饗奉一純
而致告備萬物以綏成適以官聯得專使範幸多儀之
親覯在嘉祀以奚功豈謂太皇太后陛下以道博臨因
天貺賜謂聖能享帝雖所出之由中而福降自天蓋可
均而及下反類功疑之重深慙邑入之多徒冒譴以固
辭卒叨榮而兼處誓罄夙宵之力别酧覆幬之仁
代范忠宣謝加恩表
熙事告成湛恩下霈曲頒寵數延及具僚遜避莫容兢
榮交集伏念臣生惟拙守學匪通方向以遭逢遂忝鼎
司之重及均出處猶紆衮紱之華屬大享之虔恭煥多
儀而明偹神靈燕格天地貺臨第聞諸福之沓來方誦
孝思之所感而明綸忽降恩紀增隆顧非執事之勞而
冒加田之賞大踰分願徒益震惶此盖伏遇皇帝陛下
燭以睿明矜其戇陋謂持衡當軸昔雖績效之無聞而
衍食增封蓋示朝廷之大體誓勤夙夜少效涓埃
代范忠宣上太皇太后表
祀典交修蓋由衷而致饗恩章下逮雖處外而不遺名
有故常實為榮遇竊以祭而惠下厥有常經賞必顧勞
則為公器而臣頃緣際會常處近司逮此保全猶叨郡
寄方承流而自勉屬丕事之有成曾微夙夜之勤亦預
便蕃之寵爰田增侈真食有加想煇翟以知慚顧絲綸
之已辱遂叨成命第訟㒺功此蓋伏遇太皇太后陛下
函覆比天照臨如日念其輔政雖一善之無聞及此受
釐與衆人而偕享期永堅于晚節庶少答于鴻私
代范忠宣辭免明堂加恩表
備殫愚欵雖曰報聞尚有忱辭期于必達大懼悔尤之
至非徒冒昧之慙蓋聞自昔盛王因時恤祀三代而上
畀煇翟以示恩兩漢以來及郊縣而霑賜惟本朝之有
作比振古以增隆凡備物以親祠則敷天而均慶蓋欲
奉承神貺祓飾治功而臣能薄位高才微祿厚介于坐
論莫紓宵旰之勤責以具瞻豈有儀型之美比進陪夫
禋享乃專總于使聯曾非任能已蒙善貸豈可更叨恩
典多取戶封掩澤物之殊私為持衡之假寵但由沿襲
實重僥逾伏望皇帝陛下深軫淵衷勉回鴻造念兹申
命雖已出而如綸收以待功則無譏于反汗庶幾疲苶
可盡糜捐
代范忠宣上太皇太后表
丕事繼成純禧方洽特均寵數先被宰司顧居位以無
能敢冒恩而招悔伏念臣器惟適用之小才乏兼人之
長出入四朝曾無一善周旋二府謬列三階雖兹大饗
之虔恭蓋亦備員而上下典章明著多士肅祗物有司
存禮惟斯稱至于被天地之貺格神靈之歡由聖德之
無為亦孝思之所感如臣匪敏惟戾是逃幸不至于顛
躋敢上煩于寵奬而明綸忽降恩典過隆曾無告后之
猷而預加田之賞大逾分願尤累聖知伏望太皇太后
陛下深軫睿慈曲矜拙守謂持衡當軸既實效之無聞
而衍食增封豈虚名之可受俾還廷號免紊邦彛
代范忠宣坤成節進功德表
天正紀候方膺來福之祥坤載儲靈適協誕生之慶合
朝綏而胥忭流宫壼以騰歡伏惟太皇太后陛下懿德
内融隂功默運輔先朝而允治翼聖嗣以成能加美王
猷坐隆母道星纏髣髴動軒陛以增華月夢流傳與帝
宸而參會徽音允塞景算延洪恩洽諸臣禮行中禁臣
久叨榮祿今遇休期迹雖厠于近聯詞實慚于善頌歡
誠激切倍萬常倫
代范忠宣再進功德表
伏以位正母儀慶流壼則爰臨誕日冒薦私誠繙鹿苑
之秘文集鷲峯之淨侣恭憑妙果申祝福祥伏願太皇
太后陛下功翊基圖道光房闥濬源有自資佛力以彌
深植福無疆畀夀祺而不既
代范忠宣再進功德表
伏以坤儀博厚式當誕慶之辰竺土流傳夙契真如之
理爰憑妙果式禱至慈繙海藏之秘詮發潮音之梵唱
伏願太皇太后陛下虔資佛力增錫夀齡太姒徽音益
光昭于千古帝虞孝養期永保於萬年
代范忠宣再進功德表
伏以蘭秋啟序方逾簡定之元沙麓開祥適協誕生之
慶敢申善頌妙結勝緣演清梵于魚山繙秘文于龍藏
伏惟太皇太后陛下道尊房闥功冒堪輿母儀三朝子
來萬國對上靈之純錫翼嗣聖於丕平爰丁震育之辰
敢罄延洪之祝伏願比明佛日等固金輪太姒徽音益
光明於千古帝虞孝養期永保于萬年
代范忠宣賀平河外三州表
平戎韜略靡用干戈克敵雄才自還里閈豈特疆場之
效順行知鋒鏑之可消患弭一方治形四海伏以善戰
之至初無勇功神武之行亦云不殺矧羌夷之不靖本
小醜之易除始非得已而用兵終則招攜之有道巢穴
可窮而不問邊陲安堵而自如情狀奚殫欵誠屢至遂
聞革面相與嚮風既内懾於威靈遂盡歸其俘獲殆非
力致純以德來矧是生還率常死節度湟伐木不煩充
國之謀謁廟賜田如見子卿之返此蓋伏遇皇帝陛下
上仁兼覆盛德惟新小兩漢之邊功盡三王之能事眷
惟士伍偶隔聲名鞮譯在塗既奉君臣之義裳衣改衽
復從父母之邦邊候告寧人情底豫豈異七旬之格是
為千載之逢臣頃預政機親聞睿算比分憂寄獲覩成
功再拜奉觴雖阻漢庭之列大書作策永為宋史之光
感頌之私倍萬常品
代范忠宣謝賜姊萬年縣君冠帔表
恩在令中方瀝肺肝之請寵由意外遂沾手足之私遂
加美於一身實增光於兩族叨榮為幸報賜何階竊惟
賦人臣以事而念及其前人憫公卿之勞而不忘其後
世求之在昔已曰稀逢而況事非出于故常澤遍加于
内外實為殊遇蓋異汎恩惟是女兄蕞然嫠婦佩紉即
事早悲託體之同恤緯在庭未被及身之寵私誠仰達
聰聽下臨特頒冠服之華不易衣裳之令恩由中出榮
可家藏此蓋伏遇皇帝陛下善與人同聖由天縱親奉
神宗之遺澤緬思仁祖之任賢念及寡居申惟華飾庶
家聲之不泯知德賞之有由惟是孤臣將何報國拜天
子之命幾顛倒于衣裳比大夫之妻更增華于車服
代范忠宣上太皇太后表
誠意冒聞睿慈下逮靡從改授曲示匪頒顧同産之遭
逢見異恩而特達伏念臣早緣中教寖服榮階尸祿已
多在公奚補雖兄弟之並仕顧姊妹之寡存偶因可請
之恩願易從中之賜敢圖聖念深軫私門遂使遺嫠坐
蒙華寵被之首服可慚圭竇之卑煥若霓衣如荷璇霄
之降榮逾所望感極何言此蓋伏遇太皇太后陛下體
道安民示慈愛物靡間幽微之賤兼存衣被之功更以
先臣賁其遺體寵均在笥置私室以光華徒有同胞望
公朝而感泣
代范忠宣謝賜生日禮物表
歲月云來方起劬勞之想雲天在望遽叨錫予之優雖
有故常殆由遭際伏念臣早承父訓鞠自母慈比知從
政之方已匪及親之祿迨兹榮遇僅可移忠適丁載育
之辰尤抱早孤之嘆敢期睿睠特賜匪頒厚以餼牢加
之醪醴屈王人而臨諭辱詔旨以申褒跼地知慙隆天
被澤此蓋伏遇皇帝陛下勤勞庶政體貌邇臣以將責
其事功故每同其憂樂知有嘉生之意曲推及物之仁
誓罄拙勤仰酬恩造
代范忠宣謝并州到任表
政兼四路地控二陲為襟帶於比方實股肱之重鎮置
帥之舊常須得人進職而居併為異數伏念臣本非聞道
但欲保家而被遇三朝效無毫髮蒙知二聖速若風雲
登筦事樞入司政柄第奉行于典故夫何有于經綸始
疑高位之疾顛更得价藩而為寵迨兹期月復濫恩崇
冠書殿之清班總邊機于祇省其在前者多名德之相
望自視缺然懼憂勞之難副亦既受任敢忘盡心此蓋
伏遇皇帝陛下治法禹湯仁如堯舜念嘗侍軒墀之末
是為心膂之臣爰曲加體貌之隆特委兵民之任尚有
唐之風俗承列聖之涵濡惟知愛人敢或生事庶幾一
得以報萬分
代范忠宣謝賜醫官章服表
私指冒聞蓋恃聖君之含貸特恩如請更窺天語之温
純曲被丁寧惟深隕越伏念臣頃緣遭遇過竊寵靈不
戒滿盈自取顛覆擠九淵而難拯視萬鬼以為隣此蓋
伏遇皇帝陛下纂服當天體仁澤物務為蕩滌施及尫
殘拔之於幾死之中還之于絶望之後官名悉復里閈
得歸因遣侍醫隨療沈瘵既更生而為德仍起廢以推
慈力盡出於公家心靡遑于私室輒殫危懇妄有哀祈
敢謂神聖重矜朽憊與期湯熨之速效且非藩服之常
恩併受訓詞示存眷待俾在桑榆之景更效芻蕘之忠
然臣外已支離中加昏耄但知感泣無復激昂伏枕待
終將何禆于君父捐軀報上更當勖于子孫
代范右丞謝再出知潁昌表
衮紱再紆尤積妨賢之咎錦衣未改還叨入里之榮復
書殿之隆名進治官之崇秩恩私曲被感涕無從伏念
臣以一介之庸愚遭千年之盛際立身寡與但遇聖朝
謀國何功遂階丞弼微勤勞之可紀徒内外以迭居一
昨召自鄉邦入司政柄氣與神而俱耗老隨病以交侵
瞻視不全識慮尤短逮以人言而自訟終煩聖度之含
容待其疲曳而不支然後逡巡而得請仍加異數付以
舊藩兼出入之恩輝盡始終之體貌益為僥倖有靦心
顔此蓋伏遇皇帝陛下惻以至仁包之大度念其充位
幸樸&KR0554;以無他雖或誤朝由衰遲之已甚不止奉身而
善退仍容假寵以榮歸然臣被遇三朝徧更二府壯年
遇事冀有補于萬分晚歲得君訖無稱于一善尚累撫
民之寄徒懷去國之慙誓以餘齡更酬洪造
代范右丞謝潁昌到任表
非材而居高位戚以自貽去國而守大邦恩由善貸感
慙既極恐懼益深伏念臣學匪通方仕緣遭際頃塵榮
近即抵譴訶已甘自屏于明時何意獲伸而任道比蒙
收召屢被旁求遂越稠人預聞機政而臣年齡已暮知
識久昏外乏建明中多忘忽有如物使初轉喉而不知
逮致人言雖齰舌而何及累奏封而自列伏砧鑕以是
宜敢謂上恩示之大度止令去位猶假輔藩不徒禮貌
之優更委撫封之重此蓋伏遇皇帝陛下堯仁廣運舜
道用中愛物如傷以仁觀過似矜晚節持屈明刑臣敢
擢髮思愆没齒自訟嘗叨重任況終賴于保全未盡餘
生當力圖於報效
西臺集卷三
