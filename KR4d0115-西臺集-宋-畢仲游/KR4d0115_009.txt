西臺集卷九
宋畢仲游撰
啓
謝召試入館啓
材如命薄初聯召旨之虚傳名與論卑敢意奏篇之誤
中蓋嘗辭而不復顧以得而為慙及此叨榮尤知踰分
國家以法理為治民之具而不失詩書之意謂文章非
取士之實而求兼行義之純由本末之相維故安寧而
大定矧是西崑之奥上連東壁之精圖籍具存賢豪迭
處非止沈涵于簡策固將際會于功名其選既高在今
尤寵而况二府之薦綿歲月而未聞三館之稱隨典章
而新復宜搜雋乂以應闊稀而某質性夲凡智能非遠
徒以公卿之裔得辭畎畝之勞屈首授書出于干禄潔
身為吏恩以及人然而災疢連仍風波顛頓塗可前而
自塞策將獻而還收枯稿為常邅迴益甚尚欲臨楚水
而弔湘纍之魄躡稽山而探禹穴之竒歸返故丘更無
餘願敢期將老而亦遭時謝太倉之鼷而接鴛鷺之游捨
下澤之駑而奉和鑾之駕姑慰母兄之平日敢論門
戶于他年顧薄技以何堪見厚恩之曲被此蓋伏遇某
官志潛方冊術富經綸厚德鎮浮純誠樂與深究昔賢
之事業欲定天下之人材故雖近于憃愚而陰為之引
重俾從中道改即榮塗蟠木何知偶應輪輿之斵汙潢
甚淺亦塵鼎俎之羞某敢不内正所聞勉行其志詎以
軒裳之可悦遂云藜藿之難甘寧信道以無成戒養安
而自棄庶少禆于國事乃圖報于已知過此以還未知
所措
謝司農董少卿啓
大人取士當擇雋良賤子何能遽霑品藻恩踰所望感
不容言伏念某植性本愚賦材又短&KR1131;以公卿之後得
辭農畝之勞屈首授書初疑有用潔身為吏亦欲及人
然而災疢連仍風波顛沛足將前而自郤言欲發而還
休久從簿領之卑蓋為衣食之計心隨俗改惟知縮手
以偷安事與願違不覺振衣而驚起姑彊顔而榮禄已
絶意于求伸敢期患難之餘而有薦論之寵循躬有靦
荷睠無涯此蓋某官厚德兼容純誠樂與謂支離而寡
偶或朴戇以無他借以重言俾之上進材如散木初虞
匠石之譏道異成風誤辱斵輪之盻敢不祗勤于事固
守所存雖出力以效官常收心而安分庶無貽辱以玷
已知
荅李客省謝舉啓
遠承使介臨貺牋圅兼聞鎮守之餘克協冲和之泰旨
辭甚縟愧忭交中某官沈毅敦方惠和迪哲早緣世德
自著忠勲惟邊寄之難材假使聯而撫俗良革吏民之
蠧備聆道路之謠仍忝外臺敢忘公議雖抗論于治最
顧有累于高明況匪專聞尤慙備數簸糠揚粃蓋偶濫
于居前捧土益山固自知其無補似緣親契曲示謙撝
詳禮意之過中第悚銘之不暇冬暘方滌齋館夐遥益
冀保綏下符傾頌
河東提刑到任謝兩府啓
罪罰之餘認故棲而方復鈞陶所被分刺郡以為優哀
未究而榮來感既深而涕隕伏念某性資本下志操不
強父兄教以讀書欲知行已朋友勉其干禄故學治民
名雖掛于衣冠身但縻于州縣因得習知于賤事未嘗
妄見于貴人昨預招筵殆由遭際道山寄跡雖同物外
之遊京邑為僚翻類幕中之辯自祈昜地姑欲便親未
容歲月之淹回遽失晨昏之奉養三年泣血每纏風木
之悲十日成聲俄迫祥禫之制零丁去里黽勉入朝都
忘意外之功名所患目前之婚嫁比塵聽見蓋出懇私
敢望恩憐過為器使既委按章之重仍無待次之淹非
惟不失其官資更欲速霑于露澤取知雖誤辱念已周
此蓋伏遇某官道輔兩宫智維萬世官人才而有法公
天下以為心軫及孤窮曲加成就然而名為刺舉責在
讞平釣取細故則不近于人情縱使被官則殆非其職
事要在刑章之無枉更圖和協于適中竊自揣焉烏能
稱是維勵當官之節勉酬宰物之私
到任謝鄰郡守啟
偶當承乏出剖藩符維是小邦適鄰善壤附德輝而云
始揣幸會以居多某官材業綽餘聲猷茂甚真忠許國
奮無不為膴仕在辰躐而如拾眷言巨屏之奥久輟公
朝之良寬大下書日究宣于上德中和樂職躬布諭于
民情顧兹疆埸之連獲締瓊琚之好懸旌在望但深覩
德之誠擊柝相聞宜有餘光之振薄寒屇候嘉績告成
更祈頤養天倪别需邦寵瞻望門宇下情無任
謝本路監司啓
伏奉樞密院宣命為本軍奏監酒稅待禁柴日宣與某
商量公事不和推勘得日宣理曲移監蔡州遂平縣酒
稅者謄書而上未懲狂謬之辭成奏以聞方驗詆欺之
實仰懷庇賴偶逭淪胥伏念某本乏異能粗知擇善十
年選調自哂蹉蛇三世門風舊傳清白故舌猶在也寧
卷而無聲途非迷也將前而自郤比叨屬邑惟仰至公
豈謂若人偶聯所事居常成市動欲咥人既弄法以厚
誣因剡章而薄愬敢煩衡聽折以片言曾是寒蹤遂逃
官謗再念某以至愚之拙守苟寸祿于異鄉由無詭遇
之心故甘窮僻之地動思退斂豈願發揚蓋横逆儻來
雖可不校而上下相視難于默然矧歲月之未賖聽風
聲而已惡市井晝廢坐成丘墟商旅宵行如避兵火至
于絶滅公道封植私家鄉曲椎埋雅習屠沽之技宦游
饕餮數為狴犴之囚敢爾狂邪蓋相嘗試比均從于吏
議已甘寘于刑科賴有主張卒無瑕謫此蓋伏遇某官
精求淑慝深辨廉汙憫寒士之數奇憤宵人之不逞謂
投鼠可忌雖戒前車而養虎不除其如後患劾而昜地
姑以便民某敢不恪奉官箴益堅士操本非利器幸根
節之非堅從此精心庶淬磨而有用過此以往未知所
裁
秦鳳提刑到任謝兩府啓
為郎累月殊乏才稱謝辟經年乃叨器使實踰分願徒
切兢慙伏念某性本戇愚學非通博窺觀往事雖涉蠟
以有年剽竊為文竟支離而無用少師心而已拙老涉
世以尤疎頃從外府之招頓辱中臺之選未違屬部即
入剡章四壁僅存殆不遑于灼桂一門多故仍久困于
負薪比再請而報聞始免居于官次甫終祔享輒復哀
祈蓋貧病之交攻而願誠之有素敢圖下聽深軫寒蹤
謂勤拙之可嘉期讞平之可仗故兹假寵兼使便私此
蓋伏遇某官如古伊臯致君堯舜先輔兩朝之治永存
萬世之功憐此孤貧待之輕約得于盛際不作廢人謹
當策勵疲癃淬圖頑鈍簿書刀筆為今日之賤工號令
詔條乃聖朝之實惠誓勤夙夜仰稱坯陶
永興提刑到任謝兩府啓
仰荷坯陶伏深感懼伏念某稟生素陋為學不強習聞
長者之風雖粗明于操守名出衆人之後蓋迂闊于事
情止祈引分于清時乃亦蒙榮于末路與游儒館頻假
使軺間從省府之繁誤被朝廷之選愧公家之無補悵
私累之交侵仍以養疴輒祈出守復遷延于歲月屢披
瀝于肺肝由不忍于棄捐故卒還其刺舉莅官未久昜
地更優既事之過于其前則人亦指以為幸此蓋伏遇
某官身為柱石道秉權衡雖擇取于異能亦銓量其已
試致滋庸賤亟預遷除謹當益勵初心務殫病力因循
隳事豈今日之敢言搏擊求名亦古人之不取惟仰遵
于詔令冀上稱于廟堂
永興提刑落權字謝兩府啓
宿官無聞久兹假器增秩有等就俾正名量分願之已
踰溢心顔而增愧伏念某頃叨試職即沗按刑拂塵蠧
于簡編曾無是正聽風謠于郡國殊乏建明間求自試
于方州乃復饒榮于劇部大懼望輕而招譴敢圖寵至
而為真此蓋伏遇某官道以康時誠而接物謂官師之
並建須法度之至公積歲月以為勞豈曰能堪其事存
資格而不廢亦云示勸于人故如妄庸猥蒙甄敘敢不
俯循拙守敬奉寬條責在讞平願職守之雖舊動思罄
竭仰命令之惟新感戴之私倍萬常品
回謝沂守劉大夫啓
比者叨被恩書召還郎位亦既籲天而自列可量跼地
之不遑敢意謙撝特貽慶問覘芳詞之溢目叢愧緒以
裝懷某官奕世名門清朝雅望服冉季藝能之美早有
賢聲振龔黃循吏之風適分憂寄幸此圭封之同域冀
蒙河潤之餘滋未遂合并遽成契闊趨九門而俟命顧
以縢裝指千里以論心遂乖望履區區之意喋喋奚殫
耀州到任謝兩府啓
授之使指殊乏建明畀以郡章實分憂寄未淹歲月已
見吏民恩厚莫量感深難狀伏念某𤨏才非敏樸學近
愚自誤使令動虞顛躓常亦區區而有志其如碌碌而
無聞任職居官第稍間于簿領循名責實漫不見于事
功矧肢體之疾日侵而肺肝之請屢竭奏封復上雖未
逹于闕廷成詔俄頒俾就分于民社既獲長人而為政
又容竊祿以便私此蓋伏遇某官斟酌萬微彌綸百度
真忠許國奮無不為盛德康時久而彌劭人人欲其知
勸事事幾于曲成特由平日之品題以記累年之誠懇
私其官序假以州麾某敢不率職在公軫民求瘼更殫
敬思于教條之内覬酬大造于埏冶之間悚戀依依實
萬常品
耀州與監司啓
比膺朝命叨領州符内惟委𤨏之才適在按章之地攀
希有日庇賴自今某官清德鎮浮美材周物文能輔實
敏以濟功由宸扆之注懷總使權而治劇屹當一道兼
刺百城風力斯加固不勞于施設猛寬相濟遂成化于
中和曾是孤蹤得依盛德屬驅車而就部思撇席以無
階未知為政之方徒結瞻風之戀春陽已煦使範有休
更祈上為廟朝精調寢餗
耀州免勘謝兩府啓
右某啓本州縣官吏昨因災傷開諭人戶出糶斛斗過
數承認不當准提點刑獄司牒備坐到朝旨特免勘者
罪難屈法方俟刑章恩出原情獲辭譴域望非所及感
不容言伏念某質薄地寒名微才下莅官非敏接物更
疎比沗承流適兹愆澤雖奉法循理要在安寧而捄災
恤荒殆成迂闊既人言之自取顧吏訊以難逃敢圖造
物之仁深體振民之務凡奉行而當職與奔走以在官
似憐用意之﨑嶇並得論心而矜貸遠在千里而蒙察
于朝廷之上賤比一介而見恤于廟堂之尊雖予奪之
無私亦生成之有地汗顔增靦淪髓知歸此蓋伏遇某
官躬贊大猷力康庶政攬萬情而同照勵百志以惟新
既陳法以防非亦本仁而觀過致兹痕累曲被保全某
敢不砥節在公省愆克己務求民瘼益謹官箴庶少利
于米鹽以上酬于埏冶謹奉啓事陳謝
耀州任歸别本路監司啓
比分符竹逖仰襜帷吏道非長官成無狀久不聞問居
懷偃草之風自視何堪敢意及瓜而代言歸已近論幸
則多此蓋伏遇某官德可鎮浮才方任重撫百城而兼
治公一道以為心未嘗求備于官僚止欲共成于職業
矧知衰薾最乏勞能殆由念舊以見存故得終更而善
去平居閉閣悵莫及于前人扶病出關知苟逃于大譴
尚冀後來之薄效少酬今日之厚知感戀之私倍百常
品
鄭州謝兩府啓
任之持憲已復故資昜以守藩仍居輔壤孤根粗立再
造知歸伏念某生也近愚長而多難嘗剽聞先生長者
之論而靡為通人逹士所知頃被招延謬更任使崎嶇
一節黽勉十年雖錐在囊中或疑其脱穎而金躍冶外
自畏于不祥是以冊府倦游每思襥被使軺屢駕輒欲
分符間嘗引分以投閒更欲為貧而居下刳心以道寄
命于人禠職還朝空類拔茅之薦調官還郡猶懷據蒺
之憂忽逢舜禹之嗣興偏得臯䕫而夾輔博延中外靡
間舊新故雖孱微而亦收用方取漢中之道叨移寰内
之邦矧嘗諳閭里之情而素有松楸之託使其自擇蓋
止如斯特出至公將何以稱此蓋伏遇某官權衡萬務
柱石累朝治惟急于人材心常公于天下既先已進退
其大者因施及孤遠而振之謹當勵節惟堅奉公不懈
悉心條教致力米鹽論任官稱職之差雖非能吏苟奉
法循理而治敢病細民冀收塵露之微上荅埏冶之及
京東謝兩府啓
溱洧之鄉為邦已寵齊魯之地改命過優被旨促行順
流至部靖言事任仰戴坯陶伏念某蚤以才微出于人
下雖在官而知勉實遇事而不強齒髮寖彫視壯圖而
已屈簡編盡擲悵俗狀之相仍比還常選以低垂僅得
偷生于隱約敢期再造屢賜曲成已復官資仍加器使
更欲激昂其晚節特遷將漕之寵名逮懇避以報聞因
自謙而遽受顧惟本道切近在畿包括青齊接連趙魏
民物既庶賦調亦繁用以赴功惟恐𤨏材之不逮使之
擇地乃幾衆好之所同此蓋伏遇某官道德内全聰明
上逹力持公議博盡人情謂虞翻之骨多屯本無足嘆
而安國之灰已冷偶此復然試假輝光更從驅策敢不
就為經畫常謹會期務少存觀采之紀綱亦不忽細微
于簿領身名晻黯姑自信于明時事業謬悠惟更殫于
病力
淮南謝兩府啓
仰戴坯陶俯深感懼伏念某技能單少名跡湮微偶遭
際于盛時許回翔于中外崎嶇七路屢沗使華出入八
年復塵郎選而病軀已弱難追朝路之簪紳食口甚多
更苦京居之桂玉矧素昩公家之務而動虞官謗之興
方期仰露于肺肝所覬服勞于郡邑敢圖任使復此僥
逾逐從臨遣之憂殆過由衷之請得專外計兼刺列城
苟非選于衆人豈輕付之一道此蓋伏遇某官圖回萬
化翊亮三朝坐秉國成分授天職特兹差擇畀以事權
敢不益務奉公常思盡節盈虚出入雖心計之非長奔
走經營須力疲而後止上酬天施次答鈞憐
上太師文潞公啓
某持服鄭里備聞太師居洛動止之詳以罪罰屏處人
事不通故無由更至誠懇于左右伏惟功在四朝身兼
五福人臣無出公右天下想聞其風載籍以來有未聞
者拘以吏役無由奉杖布席以聽謦咳之音下誠惓惓
見于夢寐惟願珍調膳飲精護寢興永究松喬之年長
為社稷之鎮下情無任懇到頌詠之至
上蘇頌罷相啓
比者伏審某官力援古義懇避政機不淹廊廟之榮惟
期風俗之厚章每郤而復上衆願留而不能進符天下
之公退為吾道之助某限以官守在遠不獲請謁門下
少布惓惓仰惟鈞慈俯垂亮察
上鮮于運使啓
比者恭被詔除改陪漕計瞻言明哲適在總臨得佽下
風實符厚願某官天姿偉茂國器宏深重可鎮浮文能
輔實宏材有裕如流水之發源嚴令所加若疾風之靡
草内慙疎迹得仰成規人獲所依天與斯幸肅霜初履
齋館夐遥更祈上為邦朝精調寢餗
問候熊舍人啓
庀職外司積有簡書之畏馳心齋坐曠無竿牘之修仰
明哲之總臨宜福禧之駢集某官躬服完行心包大猷
使煩而能與聖胥會設施風采實貯于廣朝論議建明
蓋行于素藴而自代言西掖董正九農炳雲漢以成章
阜邦財而美俗行膺大任此實便塗内惟悃愊之愚叨
預蔭私之厚希風有素託庇自今更祈上為廟朝精調
寢餗下情祝頌之至
問候判銓舍人啓
素冠終制簪筆還朝想法從之深嚴宜純禧之叢集某
官識窮倫類學造精微休有家聲挺為國器方贊政平
之策遽纏何恃之哀甫畢禫除茂膺恩典總三除之要
務仍五諫之清資竚告嘉猷入籌大致冬候方屇齋館
夐遙伏冀上體眷勤精調寢餗
回李侍制啓
伏審懇避州符寵提宫鑰功成不處身退益榮某官仁
厚持躬剛明待物鎮浮以靜應務不勞早聯侍從之華
洊委藩方之劇家聲籍甚風力凜然惟是營丘夙稱里
閈小棠聽訟新留蔽芾之陰大瓠為樽舊有逍遥之地
典司原廟偃息鄉閭高義可稱淳風斯復某違顔尚邇
庀職方虔顧剡牘之未遑辱縢書而先及旨辭並縟感
愓兼深寒燠氣交燕閒道粹更祈上為邦國精調寢興
回熊右司謝致仕啓
樂道辭榮抗章得謝退未六十時無二三洛社推高朝
倫共仰致政右司學士才資博美器識宏深雖早服于
榮階實内崇干時望勵操修于常日比得喪于浮雲皂
蓋朱幡每期閒佚真祠琳館又欲退休遽引疾以上聞
信高情之絶異孰為韁鎖遂脱屣以超然雖處戶庭猶
拂衣而遣去未奉在堂之慶辱頒記室之文何特起予
固將善祝林泉嘯傲日追園綺之遊壽考康寧永邁松
喬之算更須言面别布悰誠
回胡先輩謝登第啓
較藝春闈升華桂席坐追時彥將大家聲豈非我里之
有人足見公朝之得士先輩足下文詞贍逸經術該通
早並雋于膠庠久得名于場屋自比穿楊之妙果為入
彀之英鶴鳴九臯既升明而在選鵬程萬里期遠到而
可觀某正此窮居欣于及見方欲論交于異日遽聞得
雋于明時展慶謁以未遑辱牋縢之相及願如感臆言
述奚殫
回令狐皥如張大年謝及第啓
老病杜門雖倦游而屏處俊髦得路亦美事之預聞敢
謂不遺肯兹見顧副以牋圅而為貺爛然詞筆之可觀
伏惟先輩祕校業履端修藝文通博造廷待問雖指事
以獻言升舍右賢本窮經而謀道行且莅官而從政固
宜入里而榮家丹陛策名已致身于盛旦青雲在望當
拭目于異時祗造未遑占辭非命其如媿佩豈昜索言
回宿倅俞察院啓
比緣承乏獲遂同寅仍沗按章備聞國議雖抗論于出
處顧有累于高明豈謂謙撝遠貽牋問旨詞並縟感惕
交深某官懿行清規茂猷遠識學有淵深之奥名先臺
閤之英履道從容推誠惻怛似矜迂拙曲示誨存捧土
何知本無禆于高大斷金為好期永奉于周旋載欽禮
意之過隆第覺心顔之增靦素商在候雅履為休益冀
護持少符瞻禱
回鄰郡官啓
出藩淮服接境渦陽緬思未覲之賢適在相望之地方
圖請問遽辱題封鋪記室之芳辭敦鄰邦之嘉好禮雖
有素惠則非常某官術為吏師名出人表暫兹關決竚
俟劇遷迺忘友郡之偏誤慶長人之任載邀襃借如挹
話言冬律肇寒明神介福益祈清訓庸副陋誠
代范忠宣賀李肅之待制宫觀啓
寵被制書退司宫鑰已交藩節歸喜堂皇閭里均榮風
聲動俗伏惟慶慰某官資稟直諒學通本源出當萬乘
之知敵乃千人之傑設施風采實竦于廣朝論議訓猷
蓋行于素蘊而自參華延閣分寵价藩地與望隆譽随
恩渥甫兹報政俄爾退身領仙鑰于别都便錦衣于私
第安居自適不違竹馬之遊大厦未成猶恐鋒車之名
某簡書方畏竿牘罕修辱管記之移文撫情條而增恧
未遑拜慶徒爾瞻風益冀養頤别須登用
代范忠宣與兩府賀正啓
考象天官屬寅杓之順建審聲神瞽發鄒律之和聲某
官全德鎮浮至誠動俗雅際風雲之會親承日月之光
躋富壽于蒼生復太平于盛旦履兹元朔茂擁天祺某
承乏外官阻從中謁瞻顒禱頌實邁常倫
代范忠宣與兩府賀冬啓
臺雲浮瑞表日延輝當萬寶之履端實一元之令序伏
惟某官材膺帝賚望冠時宗奮直道以居前覺斯民而
自任嘉謨屢告善化方行坐成告遠之猷茂集履長之
慶顧惟儒品適庇下風頌詠之私倍百常品
代范忠宣謝兩府啓
比者祗膺告命獲貳樞庭越次而居殆非其分徒深形
于懇避終進冒于恩榮伏念某學古甚迂承家不競早
由際會亦預招延謀拙無成蓋乏適時之用跡奇不偶
殆由接物之疎空歷四朝未聞一善敢期晩節併被殊
私進以美官還之要地清塗入踐未逾三月之賖機事
預聞乃綴八人之列靜言非據靡自遑安此蓋伏遇某
官道可濟時心惟體國謂技能之雖少且事任之常更
隂借品題使階器用智謀非遠知難就于功名忠義在
前敢自羞于門戶庶幾少補永服下風
代范忠宣并州到任謝兩府啓
比膺外制就付中權仍超書殿之華倍荷門閭之寵辭
榮受任初劇震惶進職臨民率階忝冒伏念某由先子
之忠義受厚祿于朝廷澤及私門雖乘軒之可寵用非
公義愧覆餗之自貽猶叨守于輔藩就復更于方面併
加異數示及殊恩此蓋伏遇某官念舊為心代工有體
曲為道地得致便藩謂髮齒之雖衰顧筋力而可強初
臨邊吏惟祗畏于簡書仰恃仁人更上資于廟略瞻隅
感激實倍常情
代范忠宣到任謝前兩府啓
比者解官全許昜地晉陽愧無條教之有稱復沗兵民
之重寄仍叨進職殊出異恩敢謂記曹首貽慶問粲芳
辭而在目叢感緒以裝懷某官道德元臣朝廷夙望有
鎮浮之令德布利澤于生民告后惟勤聞嘉猷于在昔
至公來復覘虔位而及今顧是疎暌還叨率領驅車就
道報德無階益冀保調少符傾訟
代范忠宣回宗正留後賀冬啓
鄒管升陽魯雲紀瑞道協履長之序歡交亞歲之儀某
官毓秀皇枝參榮宗事由惠和而著美有信厚以潛中
爰及令辰茂膺豐祉曲煩記室前示慶圅感頌之深銘
藏罔既
代范忠宣登庸回謝兩制以下啓
比膺恩制登備台司顧幸位以多慙豈經邦而可用雖
懇辭之備至終成命之莫回遂階廊廟之崇如蹈淵冰
之懼敢謂某官義存體國心欲濟時方從機事之煩遽
沐記曹之問飭彝儀而有絢將厚意以無窮緬惟王室
之為心況乃本朝之倚重願收箴于不逮庶協濟于在
公
代范忠宣回謝制誥舍人啓
光被制書典司誥命豈特士林之推重固宜國體之增
華凡在見聞孰不歡愜某官生為人傑代有時名學問
精通性資絶異上下千載深窮治亂之源更歷四朝獨
作文章之主雖常任窮通于寒暑履患難之風波而志
氣不衰聲稱彌劭遂從散地入踐要途斷自上心擢升
外制不試而受其榮則多非徒代天子之言蓋可慰士
夫之望雖言語侍從未能究異日之功名而號令發揮
亦足以動斯民之耳目兹惟盛會可謂得人顧削牘以
未遑辱貽書而先及永惟欣感但切傾馳
代范忠宣回謝衆官啓
比者叨被詔除獲陪機要辭雖牢而靡獲心以寵而為
憂敢為仁私特貽誨翰荷恩勤之曲至加奬飾之過中
佩德之深非言可既
代范忠宣回安州蔡相公啓
近膺詔綍就昜州麾適去鄉邦已開尊府某官資稟渾
厚謀謨靜深親居上相之尊蔚有大儒之效友于之性
愛雖厚于門中進退之難患蓋由于意外比更郡寄益
味道腴任寒暑于窮通見古今之出處地連江海爰多
大國之風心在朝廷未害嘉猷之告竚聞召節復正巖
廊剡竿牘以未前辱緘縢之先及永言瞻禱莫既敷陳
代范忠宣回蘇内翰啓
近被制恩寵還詞禁人雖舊命實乃惟新某官志合道
源材高選首老于文學早從翰墨之游志在功名久屈
藩方之任比從節召入覲宸嚴賁國體以增華藹士林
而爭舉高文大策復階内相之榮興化道民行副上公
之選未遑修慶先辱貽書感頌之私實倍常品
代范忠宣回范蜀公進新樂啓
以律召和因時改作逮此充廷而來上始知攷古之惟
精允謂難能式符昭代伏惟某官志潛道術學富天人
知法數之未忘遡情文之所起以棟梁之舊聽妙鐘石
之和聲制作惟艱昔雖房杜而猶媿鏗鏘可紀今若䕫
襄之更生顧如備位之人叨侍在庭之奏方深詠嘆遽
辱題封感服之私非言可喻
代范忠宣回宗正謝起復啓
祗拜命書起還官次哀榮曲盡寄任增隆某官德協温
良身行法度夙倚宗藩之重兼司屬籍之尊逮奉親喪
動循禮制孝由中出雖存三歲之常事不辭難況廹兩
宫之命勉從抑奪大合權宜蓋許國之誠深故斷恩之
義重敢圖謙德曲示書詞感佩良多敷陳莫既
代范忠宣回李韋太尉啓
近奉制書榮分將節譽流勲戚懽動士夫伏惟慶慰某
官世德休明天資沈偉早預親賢之選久翔扃禁之嚴
有問學之裕推重于豪英無居養之移能忘于富貴故
聞眷遇迥出等夷果自廉車超受旄鉞激風聲而彌劭
仰勲閥之愈隆悚動朝紳增光天族東京戚里恩沛金
穴之家上將齋壇寵盛牙璋之寄雖聞異數莫造下風
剡慶牘以未遑辱書文之先及謙勤溢幅感激裝懷
代人冬節賀省寺啓
夏時觀象審正歲之闓端堯歷授人順新陽之用事某
官端方令德膚敏宏才阜邦計于中都告嘉猷于神后
屬兹元朔昭介殊祥某亢職自拘趨庭莫及瞻顒禱頌
倍百常倫
代人賀桂帥啓
寵升法從移領帥權多士交欣遠民有賴伏惟某官宏
材出類高義應時久更事任之繁綽有家聲之著惟兹
南服控帶百蠻距于中州來往萬里欲求人往僉曰公
宜遂超延閣之華就委桂林之重譽隨恩洽將以儒榮
敢謂謙私優示書誨禁途初踐如親日月之光幕府大
開宜禀雷霆之令竚聞碩畫以就上功
代人謝李檢正啓
冐干從事方懼于譴訶賜以重言亟沾于品藻寵隨驚
至恩與意優竊惟國家察舉之方本制士人進取之弊
司刀筆簿書而寡過或謂之常材語功名利害而勇為
又幾于干澤矧役乎人者皆可以修餙而得于内者或
鮮于始終故親臨長人之官遠統方伯之任率常刺舉
幸爾安全荷推保任之公已出僥逾之望而况中朝遣
發之大命天子臨策之信臣四面合趨百城動色頗望
風而震疊或希幸于矜容豈圖疵賤之人更被奬提之
力顧實人情之殊寵不同歲格之常文曾是孤平知難
報稱此蓋某官荷國重寄為朝偉臣親承日月之光躬
秉珪璋之望協新邦治增餙士林論輪囷之材猶有庸
于成器則樸&KR0554;之學豈無取以補官雖均進退語言之
間自有賢愚能否之辨若某者稟機至淺荷睠殊深不
徒平進之有階實與終身而為地誓圖薄效少答厚知
代人謝監司及郡官啓
中國而為之學所以尊命教于朝廷擇人而修其官固
欲副養材于士子知慎師儒之選兼明友教之求然非
粗貫于夲源何以仰成于禮意如某者志學甚晩操心
且愚不能委曲以自謀徒欲猖狂而進道與人幾于方
枘故不為世俗之知得官比于抱關猶未免簡書之責
為已如此教人已疎豈謂某官矜裕兼容純誠樂與模
範至大寸長取而不遺節制所臨小善嫌于不養䘏其
空乏而假之廩稍為其顓朴而受之規矩此庶幾先事
以備官將願以諸生而求益勉從嚴命尤負汗顔
代人上齊州待制啓
守職踰年被恩昜地瞻禁林之耆德擁帥節于全齊傃
名部以裝行撫懦衷而增抃某官躬服完行心包大猷
早被眷求寖階膴仕而自升華延閣寵殿价藩德與望
隆地隨人重内惟聞道之淺將聽大邦之謠遂獲所依
預欣且幸
代上運使劉學士啓
伏念某受材空疎學道迂闊安司官局託在使威惟門
牖之高未始得進故竿牘之獻無由自前若其依戀之
私常與震驚而並陽春已暮生氣頗暄仰盛德之所臨
宜神明之陰輔某官秉心剛實抱氣宏深諸儒之所賴
以為宗先子之所畏以為益義勇不挫忠精無瑕恢聲
廣朝闊步華省逮宣使指益悚民瞻凡逖聽于音徽皆
想見其風采輸將萬貨靡虚月以課勞殿最百城不期
年而肅治顧惟單𤨏亦荷蔭私謬述前人之功實虞後
進之僭先驅所令豈專屬部之為華將命弗辭庶比互
鄉而可見更祈順天降任以道嗇神需大庭之延登作
宗社之深福瞻企門下某卑情無任
代宰相回平章文太師求助啓
連上奏封懇還重任雖情詞之曲至顧體貌之方隆況
以協于康寧敢預聞于去就伏惟平章太師道行今世
名軋古人早有志于濟時晩未忘于憂國奇兵不再冠
鐘鼎之元勲大節可書作宗祧之盛福親輔三朝之治
曾為萬乘之師會初政之清明因上心之恭默爰起大
老以圖久安故天下想聞其風而廷臣無出乎右長城
在望坐消邊境之虞寶鼎復來自使朝廷之重偶罹霜
露殆浹晨昏和氣内生明神陰相不假蓍龜之卜遂聞
藥石之功遽辱誨音願從高退然而公旦雖老不離成
周山甫就封永懷王室蓋義之所在則雖出猶處道可
以濟則當止而行矧五詔之丁寧而兩宫之傾屬欲致
非常之效殆須不世之謀曾是備員徒煩委教再三加
命雖聞考父之恭九十為師坐繼鬻熊之美願回雅眷
永協太和
代樞密回平章文太師求助啓
屢形奏牘思避圖均惟大老之在朝致蒼生之安堵雖
浩然欲歸之已久其挽而願留者愈多過沐誨音但深
銘感伏惟平章太師有伊吕之道享喬松之年身相四
朝智周萬物方主上繼明之始與太皇臨政之勤蓋欲
仰成故須特起爰從洛汭入覲京師還以隆名畀之重
任疑謀未決復資蓍察之明大匠已臨自得埏鎔之正
遽辭廊廟欲返山林矧當夷夏之觀瞻實繫朝廷之輕
重名遂身退雖云今古之常行時異事殊殆見聖賢之
逹節願捐一丘之樂即成九鼎之安則蕩蕩王朝遂可
比隆于前古區區末路亦將永庇于下風
狀
賀冬狀二首
氣肇初陽星回長晷絢歡儀而交慶緣令序以儲休阻
守官箴莫趨賓次瞻顒禱頌實倍常情
觀雷之復見至德之本源望雲以書詔豐年之祲象恭
惟某官修能迪吉明德知常諒膺天統之休遂赫民瞻
之節宅奮庸之百揆無有後艱介太平于萬年永錫難
老某適叨遠使莫望通聯徒傾欣慕之誠亦薦熾昌之
頌
賀淮漕李學士狀
第功居最申命自中因漕節之尊榮直書林之秘奥凡
在朋游之舊率增慶抃之私運使學士毓德純時受材
博美用文輔實餙吏以儒抱濟世之忠嘉富家傳之學
問比臨大部益簡上心數試以煩資適于用遂疇績效
坐致襃升躐中秘之清資仍外臺之重寄由此而踐禁
林之地乃實便途不日而居計省之尊亦其固有豈特
增光華于本道固將致潤澤于斯民某昏老無堪摧頽
不振側聞休命第踴歡悰剡竿牘以未前拜書文之光
辱芳詞溢目感緒裝懷
賀開封尹王侍郎狀
光被命書寵臨天邑輟自保釐之要重還歸尹正之尊
崇凡在見聞孰不尊仰某官受材博敏抱器宏深兼問
學之該明與聖時而際會宣勞要劇致位深嚴屬營洛
之難材因奪情而援任事為蠭出夫率雲屯靡勞施為
坐聞肅治眷惟浩穰之衆尤資擊斷之長非假威名孰
能表正逮恭承于召命知不在于他人夜衣而行豈異
鋒車之速日終不俟遂傳輦轂之清仰繼趙張行陪丙
魏雖阻預在堂之慶實同傾賀厦之誠激節歡愉名言
罔既
謝范德孺舉自代狀
某惶恐再拜近覩進奏院狀報伏蒙經略侍郎不以其
迂闊無成久自棄于門下意欲推而挽之使就塗轍因
拜新命特有薦論以自代雅詞借重逾于丘山羞愧之
發不覺顔面之泚然也竊惟文正公後至丞相與公通
顯以來門下之士十百為輩其間號為有道而聞于時
者甚衆如某區區何敢比數而每蒙丞相公寵薦于朝
非惟愧于公之厚意亦愧于公門下之士謹當視窮如
逹粗堅拙守期不辱于左古感激論報之方若是而已
回發運先狀
奉計造朝方舟至闕永惟寡陋久以傾瞻矧聞譽之方
隆喜趨承之有便遽蒙緘貺益荷輸誠感佩之深文陳
莫既
路分到狀
行之官次甫及郊圻載惟軍務之要煩屬在路戎之并
護即諧參展愈切欣翹
司業到狀
被命分臺將車及境載仰師儒之重時惟臺省之賢即
遂參承愈深抃仰
留臺朝請到狀
取道之官將車及境比以縢書而請候嘗迂記室之報
音即遂參承愈深抃仰
鈐轄太傅到狀
將抵官次行及郊圻仰惟軍務之繁屬在兵鈐之重即
諧參展愈切欣翹
總管太尉到狀
將抵官次已及郊圻逖仰虎臣暫留龜洛分帥權于貳
衛待軍政以總臨即遂參承愈增欣抃
提舉親察到狀
被命分臺將車及境載仰廉旌之貴方昭營洛之功諒
有神休倍增福履即諧參晤愈切欣瞻
諸監司到狀
被命分臺將車及境逖仰使臺之重時維國佐之才方
擁神休行趨召節參承在即欣抃交申
都運顯謨到狀
被命分臺將車及境逖仰禁聯之重方隆大漕之權行
自禁途峻躋柄任趨承在即欣抃交申
留守大尹到狀
被命分臺將車及境惟保釐之靜治乃扃禁之王臣兼
隆綏撫之權端處居留之重趨承在邇悚抃交申
代范忠宣遠迎韓康公狀
肅驅旌旆將屇國門惟舊相之儀刑合士倫而竦動爰
當虚宁故此遄歸宫使太尉相公功在朝廷道垂方冊
堅如金石有格物之至誠炳若丹青皆可書之大節既
聲名之洋溢復進退以從容歸護真祠乃謀安宅朝中
新政且就問于是非都下舊民如得見其父母顧惟衰
喘久辱知憐既獲邇于誨音是求依于德庇瞻言際會
愈極歡愉
代范忠宣回蒲端明狀
肅馳旌旆行次郊圻跋履惟勞冲和方集矧是台躔之
舊爰趨屏翰之崇瞻符采之非遙傃德風而增憶更煩
記室迂示書詞感佩之深銘言罔諭
西臺集卷九
