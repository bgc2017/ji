西臺集卷十一
宋畢仲游撰
尺牘
上劉莘老相公
去歲蒙恩自陜憲移守虢州繼復昜耀待次中久疎進
記門下卑情馳戀雖寢不忘即日隆寒恭維燕處南州
鈞體動止寕福某比已祇赴官期九月初交割郡事苟
禄養疴勉盡心力而已無足賜念者未有參侍之便仰
冀順令調護保御太和無任南望引領區區之私
又
去歲自河中府遣人門下請候起居蒙某官台眷還賜
教筆曲示記存銘之心腑未嘗失墜比欲俟到今任再
遣人詣左右未離河清間忽于李宣德處領孫朝散送
到正月中所賜釣諭仰承顧遇愈久益厚其感激何可
勝言不敢悠悠附遞請謝故先作書禀問伏望台慈亮
察
又
某待罪關陜甫及滿歲即具累年誠懇剡奏乞東南一
州奏封未到闕間蒙恩移守三堂今春昜耀皆為善邦
出于忝幸然方離關陜之時四顧無所之惟洛城幹問
婚嫁良便而又欲避日費之廣遂退居河清間入洛城
由此頗得繙閱自學為文以來草藳有詩百篇欲求斯
文之主而投之少見區區固陋之所存且丐一語以發
平生之未悟者則舍某官將何之謹繕寫成一卷隨書
上塵几格如蒙燕閒無事曲賜觀覽譬食野人之芹而
留漿家之饋或可備庶羞殽䔩之末品蓋已幸矣歛秩
就函不任愧懼
又
中間人還伏蒙頒賜大小簟各一瑩滑藏節乃西北稀
有之物况某官所以惠及疎賤非與他物等謹寶而藏
用之不任感激
又
某啟因此般家人行輙敢附上羊&KR1571;四枚雍酥五觔咸
陽水棃五十箇河中五味煎七觔以關陜土毛無他物
又去人艱于負重故尤抱輕微凂凟之恐伏望台慈亮
其誠而赦其罪
與陳伯修學士
自去歲解官雍部即待次于西京之河清縣一向居閒
之便百為皆廢遂疎請問左右但積向仰之私冬候凝
寒伏惟布政之暇起居萬福某比及代期即挈家至華
原任所領事已累月矣東望館舍道里甚邇而莫遂造
請惟冀體國加護生理别須顯拜區區之禱不宣
又
乍到弊邑隨分公私多事久之方稍定疊故雖相去不
大遠尚未遑請問敢謂契爱之厚首墜教筆佩服謙眷
但深愧悚高才碩望乃兹屈臨支郡士論所鬱諒朝譽
益隆行聞褒召峻陟華要解梁事簡民淳卧治之餘想
多燕適想望無緣一奉教語不勝依戀
與司馬學士
嗣承書教一得附遞上問起居継以公私多事雖有區
區欲布之左右而力有所不及甚可恨也即日不審自
經祥除孝履何似某奉親官守如常末由奉教敢冀衞
重下情致祝不宣
又
待罪府中初無補益欲去甚昜而以嫌留此者餘歲常
恐見絶于君子之門每慨歎也近到鄭州焚黃見田明
之頗聞公休動止之詳外除當遂還朝乃士類之幸蓋
有望於左右者矣
又
向于令兄處領所賜先丞相温公墓銘及行状前書已
嘗附謝萬一更辱索向所撰輓章遲遲不敢附上者蓋
有說也今事日遠矣謹繕寫寄呈惓惓之私略在其中
矣伏惟亮察
與晁學士
夏序初熱伏惟起居萬福某比到汶上以守憲皆闕兼
領之又偶有過往紛紛已甚故雖懷仰道義日欲奉狀
請候而應辦目前遂成稽緩既悚且愧不昜盡言也即
日推遣職事幸免末由晤集伏冀上為朝倚精加保衞
以成大用區區之禱不宣
又
某到官守未幾遞中伏辱教筆累幅存撫之厚見于詞
旨玩味感戢雖寢飯不忘繼睹進奏院報状恭審有實
錄檢討之命繼又聞有史院編修之除二者雖未知的
然良史才難今遂屬筆于無咎有識之士所共喜也久
抑而奮此特其階爾俟問不次之拜别修賀于左右伏
惟諒察
與致遠學士
昨者還臺復供職館中與君子際會慰幸無量别來逾
年而問書不時至左右非曲加照悉未昜免責也氣候
凝凛伏惟尊履動止康寧方遠誨論謹奉前啟承問兼
布區區餘希保衞早登華要不宣
又
去德滋久傾慕殊深中間得履中學士書頗聞别後動
静并封示一簡乃知長者常有以見存下情感仰沈令
文字過年即發文學吏事自可愛河東别有幹幸垂諭
某行日蒙飲餞于啟聖領意之厚感戢不忘而修謝後
時惟有愧仰
上李少卿
夏序初熱伏惟起居萬福某才到東部值鄆守與西路
憲車皆闕官兼領其事頗紛冗多故用是未克奉状請
候門下敢謂記存先枉教筆兼獲近聞近日動静豈勝
感慰末由參晤伏冀體國加調寝饔以副大任下情區
區之禱不宣
又
積年之别未得一奉教語瞻馳藴結晨夕不忘比蒙記
曹之問尤深感仰某以兼局多故苟應辦目前未修謝
間已承拜命典領禮樂之司寄任清要前輩公卿多從
此途出竊欲併寓竿牘敘感致慶而偶朝旨取索財用
匱乏之計文書填委已過期限而提倉司會議本州役
法亦甚敦迫因此遲徊重成稽晚之罪尚冀仁明有以
亮察而已
與王元鈞轉運判官
平昔慕服之私無以自見昨者幸會得聯所事于都部
乃蒙眷存如舊相識深荷照亮因得展盡鄙意于左右
何樂如之苐游處未久遽爾闊别復深以為恨爾即日
伏想榮奉太夫人外眠食增勝某前月二十二日入閩
六月初供職文書衮衮更覺無補于外日以為愧使事
雖劇有暇時可貶教否豈勝馳情
又
解罷後以文書俗冗之多稍成遲留屢蒙晏犒雖辭之
而加厚感悚何可勝陳行日又蒙兩日出城至汶陽館
留連壴淺拙不似者所能當耶潛夫運使必已至東州
到京以來朝見未克請謁及見罷稍空欲往而已出城
即行遂阻會見深恨東州屢昜守而竟得岩起待制為
帥儒林老成民必受賜矣迓吏計非久到京近日除授
宜先此書皆聞之不復一二具陳
又
某自離汶上雖在伏中然晚凉方行食時即下程日色
炎極之時或偶驛亭或偶僧舍不甚困于暑暍到京未
居止權泊城東定安寺始覺大熱真若坐炊甑中寝食
幾廢都下以為十數年間未如是之熱不知别後汶上
天氣何如莫亦異于未别時否然廨宅寬凉自與京居
不同矣元度之母疾雖决知難起然不謂如是之遽元
度訃已護喪東歸哀苦中之况殆可想見也已作疏徑
往淄州慰之尚未聞除新官附及
又
拜違左右己未逾月區區悵戀猶如初别之時秋暑未
解伏惟起居清福某自到京困于天暑形神疲病幾不
能自持今稍定回思汶上之遊恍如一夢引領高誼何
勝渴饑未知後會之遠近伏惟嗇神養和行聽褒召下
情祝望不宣
上王尚書
不審近日台候履味何似濉陽當舟車孔道民物繁庶
公臨莅日久益簡而孚閉閣之餘諒多燕適某愚不肖
承乏于兹忽已逾歲州治本閒僻少事偶今歲關隴大
旱境内比他處尤甚夏災八九分秋復霖雨百餘日如
賑濟事時時並起非一無復閒僻之况殆其分也
上修史承旨
近者舟御經從泗上獲奏請謁遂得欵侍誨言累日感
激慰幸併集下情氣序漸熱恭想還奉禁嚴以来台候
動止萬福某區區營職在外實由庇賴苟免于罪戾初
遠言待日夕馳戀伏望順護生理延集洪祉就膺廊廟
之拜以慰中外遠誠惓惓之禱不宜
又
某官守淮甸因緣幸會得于道途望見顔色非特大慰
累年闊别門下之情而更蒙感念疇昔疑以舊言結戀
依仰之私雖寢食不忘即日恭聞大旆到闕日奉玉色
于燕見之間恩眷尤異宜遂入輔熙辰大快人望竚聞
除音之傳别當馳賀記室遞次謹奉前啟附承起居兼
布私誠萬一伏惟台慈亮察
又
自拜違舟次之後某遂離泗上途中遇濠倅林通直出
所賜教意累幅詞札粲然尤體眷予之厚收置巾箱其
感無窮是時竊料方在中途故約大旆到闕而上此記
今想新命匪朝伊夕當繼奉竿牘以助在堂之慶伏惟
台慈加察幸甚
又
伏審還長鼇禁進讀經闈釐正一朝大典舊物前效赫
然而或以為未足請賀門下蓋知大任之在即為可賀
也孤遠無似之人遂將從士大夫之後想望賢業而永
託帲幪之賜至幸至願
上范彝叟右丞
季冬極寒伏惟鈞體起居萬福即日某蒙恩營職之初
區區幸免末由参侍伏乞上為宗社之重對時順御永
鎮廟堂卑情惓惓祝誦之至
又
比者恭審某官以世德之盛與中外積年之人望進居
廊廟光輔聖時調制所傳輿情大快豈特上心之倚重
足明政路之閎開天下幸甚有識幸甚
又
暌違文館屢更晦朔去歲冬杪再奉啟状請問記室爾
後無事不敢屢進竿牘以浼聽覽其如區區傾瞻繋戀
之誠無日不在左右即日氣序苦熱恭惟鈞體起居萬
福某承乏淮甸仰賴蔭私以幸免于罪戾末由参侍伏
覬上為宗社精調寝餗垂副中外依歸之望卑誠且祝
且頌無任惓惓
又
伏審某官被膺制命出鎮北門暫辭機務之繁以就居
閑之佚忠貫白日道合明神進退之間其必有道某限
以官守在遠不獲從百執事攀辭都門之外引領行旆
神情飛越謹奉前啟請問起居兼布私誠萬一伏惟台
慈附賜亮察
又
伏蒙指揮編次孫家文字仰辱誨諭再三不敢以久棄
筆硯為辭但適以夏初出嫁之女子閒居窘困之中勞
冗久不定疊緣此稍稽上報數日來始撿閱所附至卷
冊不出秋間定得附呈左右先望賜察
又
三月末間于監稅宣教處伏奉所賜誨翰上體眷意感
激無已一向欲宿畱所編次文字畢日復布竿牘門下
而偶以私故冗迫寖成稽緩下情豈勝愧負不審涉暑
起居之況何如恭想燕處超然神宇泰定遞中謹奉前
啟上問且欲少布區區所欲言者仰惟台慈俯賜亮察
與歐陽學士
某啓自叔弼學士兄游浙江及還東潁數年之間都不
曾奉咫尺之書蓋交契之舊與精誠之相與知彼此不
以書問為事也區區勤仰老而益深即日初冬伏惟尊
候萬福某壬午年從淮南罷免歸汝妻室喪亡又徙足
河陽畱滯五年而後還汝今又五年矣其間兩嫁女三
為子娶婦喪次子于均州又喪次子之婦於西京行年
六十有五門中大小三十餘口薄田在潁陽與汝州宋
開叔守汝時不進尺寸成何生理然亦能任之不置不
足于胸中此恐叔弼兄欲知者其他種種不足道惟冀
順護眠食時惠音教以慰千里想望之懷不宣
又
不審自還東潁起居之況何如伯和仲純季默位下昆
仲與叔弼令嗣各守任何處今各何官也宋開叔寓居
在彼必日夕過從中間得呂原明書頗能道叔弼自浙
江還動靜原明請宫祠無報欲謀居陽翟去汝不遠此
甚望之曾得近信否紀常子進捐館已久矣孫元忠卒
于鄭里大可傷惻其子有疾後事可知也子進諸子丁
内艱在此時時相見口衆頗苦不給生事未定疊亦恐
欲知
與韓循之學士
竊惟丞相儀公雅言重德士大夫之所視效天下之所
誦說雖都元輔之尊更夷險之變而色不形于外心不
動于中其謀議之安國利澤之被民如兵家之善戰而
不見其智名勇功之所在非老于文學者孰能紀次而
蒙循之不鄙記及淺陋迂拙之人而屬之筆雖欲固辭
而言已在前豈勝愧恐但某自失子之後目昏體癯心
思彫落年齒衰淺舊學百不記一末知終能仰副大孝
之誠否也伏惟尊慈
上范德孺侍郎
三月到汶上即嘗修狀請候起居而竟不果者雖云多
故亦難免稽緩之罪愧懼瞻戀日夕馳情秋氣向中伏
惟台候萬福某昨承乏山東意欲久留而遽蒙恩召還
省為郎官見未可期惟祝順固生理早膺丞輔之拜以
幸天下西望惓惓不宣
又
不審改臨關輔以來鎮撫外起居何似伏惟忠義著于
朝廷威名暴于種落還帥雍部計于雅懷遠識無不足
者某之在省部無補于公家而于私計非便俟過大禮
即郤當請外若得近西一州經從大府少侍坐末然後
託庇宇下以竊食私願如是數日而待之也第恐聖上
眷求宗社想望拜輔大政不容久畱于雍爾
又
凡所賜諭委曲蓋嘗如是思之恐非豫定也但高居味
道享松喬之算而不累于事自是人間難有之福然事
之去來本不由已若功名之會當在晚年則公雖欲不
累于事何可得耶文周翰侍郎拜命之後一對遂留京
師門中大義因以獲伸其季亦得峻除計周翰一生未
有如今之亨快也然郤遽嬰中滿氣急之恙致妨語言
世之人有喜甚而得疾者周翰豈類此耶今必已向平
矣
又
昨在京師袞袞多故僅得一再造詣門下違奉誨言忽
已七八月矣居閒寡便多不知外事因成曠怠久不附
承起居悚仰愧戀豈昜勝陳即日冬杪極寒伏惟鎮臨
關輔台候動止萬福某待閬中之闕於汝州推遣伏冀
上體宸眷之重精調寢饔早膺柄任卑誠惓惓不宣
又
比審出鎮河内又聞保釐洛師又聞昜帥瀛關又聞鎮
守雍部逐次皆以閒居不知外事比知已後時竿牘之
問每每不獲至左右可愧可恨深矣比得西京親情崔
豫法曹書始知旌旆過洛之雍部已久而蒙愛存不異
平昔委曲問念如憫其老而無成實大感激伏惟撫封
之餘經畫素定阜民利國蓋跂而望之自關以西想已
蒙惠渥不淺矣窘居於此無由舉動一望見顔色何勝
引領向戀區區之私
又
某去門下寖久蹤跡不定而眷存不異故敢試以私懇
遠貢於左右耀州淳化知縣董戡者某向作河東憲時
戡在絳州監錢監已知其為人某守耀一年後戡改官
來作淳化令乃誠廉勤樂昜於公家孜孜不懈有足取
者遂復薦之然淳化至僻部使者之所不到今行將官
滿因緣冐聞聽覽之末欲望更加採察特輟一升陟文
字成就之使異日破筋絶骨自效於門下實某之至願
雖公總統一道州縣官吏震畏之餘幸公一顧而收採
之者比比是也而某於千里之外託書詞以薦戡非恃
公薄知某而憐之其敢如是耶無任引領俟命之至
又
前日覩報狀中所傳除目伏審宮使龍圖侍郎寵膺休
復之命還踐禁林識與不識者皆相告而歡慰則老於
門下者其歡慰之心宜何如耶在中外之士有以生民
為意願朝廷於老舊之間圖任得人者其歡慰之心又
宜如何耶第恨匏繋於此不獲同許下搢紳稱慶於門
下亦不敢作四六啓賀仰煩記室裁報而自取疎外輒
恃舊眷直露情誠之萬一伏惟台慈亮察
又
某禀賦在強弱之間而中年以前昩於生理又多疾病
故公頃歲尹洛之時某年纔五十于夏間侍坐輒須以
屏風闈之虚弱之證也自度不能久長遂漸學調養治
醫藥行氣導引以度歲月因知世間繫累之事損多益
少漸而疎之以便生理故自淮南罷歸之後杜門無營
專以調養醫藥行氣導引為事業雖不能如此期亦薄
似有效故在河橋汝海之時人皆以為貎與年不相稱
飲食筋力亦未苦衰減而夏月與人聚會於空堂大室
之中亦不須用屛風遮闈前歲來赴畱臺人亦謂其如
此而洛城當東西孔道留臺雖職閒無公事而朝謁禮
節之勞數倍於昔年人事應接與非泛送迎皆非昔年
之比飲食之外如醫藥調養行氣導引皆有所不暇重
以門戸多難一歲之中内外之喪四五人即今目昏耳
重聽心識健忘語言時有錯謬左臂無力冬月涕下不
自覺知大非在汝孟之時比雖云年逾七十而亦洛城
擾擾全廢調養所致也已令兒子於潁陽所在舊屋之
外增蓋二十餘間小屋約三四月之間復丐宮祠以歸
庶得專一調養雖不敢望如舊庶得更延殘喘三四年
了老年未了之事但公復居禁從圖任在即以某遊門
下歲月之久過慮有人問某姓名及筋力於公者願公
對以目昏耳重聽心識健忘語言錯謬左臂無力涕下
不自覺知則於某歸潁陽之計便矣于暮年調養之方
宜矣近作劉晦叔墓志輒假楊瓌大夫名字者蓋實不
願姓名復在人眼底也今則又甚矣併望台慈賜察幸
甚
與李門下侍郎
仲夏炎熱伏惟鈞候動止萬福伏自今天子即位起一
二大臣在外者入輔出政而某官以宗社之靈還位左
省制命疾傳大快人望豈特三執機政天下之所倚重
而儒林舊德行將正位廊廟别膺制作以趨太平中外
幸甚人物幸甚某待次在遠不獲造詣台屏謹奉前啓
上賀兼此承問起居下情無任區區想望歡忭之至
又
去歲歸自吏部授閬州闕還汝待次時某官將官洛師
一得奉狀請問起居其後以在孤危隠約之中百為皆
廢故亦不敢屢修竿牘以玷門下私心惓惓豈昜勝布
上賈明叔侍郎
久違門館下情瞻馳結戀幾形於寤寐而竿牘之問累
年不至左右者誠以某人在朝衣冠道否舉足有罪出
口成獄方公棲遲於江湖之上而某亦屏處窮僻寄命
他人含糞土而苟活知無益于左右而不為也諒如某
者非一則門下之義亦有以諒之而圖赦其罪否即日
春序極暄伏惟台候萬福未期造請之遠伏望調衛寢
饔早躋柄用遠誠懇禱不宣
又
去歲累聞休復之命更審異恩亟升法從即當上記以
助在堂之慶然人在窮約而不獲伸區區之義既利且
逹矣而竿牘之問先至則尤宜得罪非專如此也自去
年以來道路奔走移昜略無定日期以到官具述前後
誠懇贄於門下以自贖敢謂眷存不異平昔遠枉書教
以候問其死生開緘申紙騂發於面展讀三四意定而
後感激惟是拙戇之守甘貧忍賤百為俱廢偶全昔日
之蹤跡再望大君子之門庶幾未賜誅絶之罪其然乎
其不然乎
上周翰侍郎
前年間歐陽叔弼自吳中歸潁後嘗以書寄便人至潁
問動静得其回書云老年諸事不復論惟近失一六歲
孫兒情懷未能平其他來問某家事甚悉殊喜其康強
後聞其子調官得西京永寧縣是見闕叔弼必随其子
之官音問近便亦有可相見之地故不復作書豈意文
旆到後已屬疾只數日遂奄忽可痛可傷可駭公之書
言初雖病猶能握手道舊後三日遂化去不知是何疾
豈醫者用藥不審隂陽差錯而至此耶叔弼前所回書
深嘆子進元忠作昔人今叔弼又自為昔人矣傷痛之
外是真可駭也其孤未長成時識之二月扶護來新鄭
則今已不在潁矣當探候使人至新鄭就近祭奠而弔
其孤但公守潁有西湖而失叔弼能無悵然
上王子韶侍郎
伏蒙手示遷徙二賢堂本末開緘伸紙口誦心服至於
嘆息而無言昔曾聞文簡公開寶中為濟州團練判官
而王元之為民家子年絶少偶以事至推官廨中文簡
公知其賢畱使治書學為文久之文簡公從州守會後
園中酒行州守為令屬諸賓客竟席對未有工者文簡
公歸書其令於壁上元之竊後對甚工亦書於壁上文簡
公見之大驚因假冠帶以客禮見之(原注州守之令鸚鵡能言争似鳳元)
(之對蜘蛛雖巧不如蠶)由此元之寖有聲後遂登第進用轉在公
前及公除知制誥元之已為舍人其詞元之所行也世
以文簡公為知人其後元之謫黃州文簡公亦罷翰林
學士以兵部侍郎知潞州則立朝行道又可知矣此濟
人所以謂之二賢者也然二賢堂處非其地宿昔所患
乃遇太常少卿學士鎮守鉅野慨然想見其遺風特為
改作立堂於宣聖殿側遷二像其中春秋配饗郡人大
喜非宗工鉅儒樂與二賢同道者其肯出力以慰邦人
之望如此乎則兩家之子孫雖不振宜如何論報以稱
盛德伏惟亮察
上呂侍講
長夏酷暑伏惟尊體萬福某居汝以來又已四年汲汲
了婚嫁今春方畢惟是交舊阻遠無由合并而思向門
下中情耿耿尤深且劇也偶遣人往潤州尋問蘇家女
子消息道過儀真恐籃輿無出入且在令嗣官守因奉
此狀然遣人之意猝猝故書詞不能盡布惟冀順時倍
加保重
又
不審邇來起居何似交舊阻遠不得合并固常以為恨
而元忠學士為交舊四十餘年汝鄭相近時時通書而
感疾止數日遂至長逝合并之望獨於元忠絶矣痛可
知也恨可知也想惟聞元忠訃追往念舊慘愴尤深奈
何餘皆未暇及要須他日會面始可索言此心仲益通
直昆仲在制中皆康時往見之一向居處為人動搖不
定疊今卻定矣乞知
上門下相公
自違材館累更時序内惟官閒位卑與公府禮絶是以
不敢時奏記通下執事心係門闌無日忘之春晚暄極
恭想論道餘裕鈞體動止萬福某竊禄宮祠仰繄埏埴
之力以免填溝壑瞻望屏著趨伏末由敢冀順含天祉
冲用太和永乂王家無疆之休卑情且祝且頌不勝惓
惓
與范子夷
向知車馬已入京師上三侍郎問狀得侍郎批云郤已
還洛中不識曾轉附呈否入夏未熱伏惟足下起居清
勝眷愛兒女並惟康寧某待罪于此事屬過分而在公
家無補私計亦良不便材力單少不能任本路之事一
也河外邊報未息日與漕臺辦理錢榖孤迹逾差二也
子弟無所從學將成扞格三也僻遠不能了婚嫁四也
居大府之下種種難處五也欲候賑濟與應副泛差軍
馬糧草了當秋末冬初具誠懇于告朝廷丐一偏郡不
知是常事耶為復未免也試此諮度公以為何如未卜
會見之期馳情耿耿餘冀保愛
又
凡前書所載不復具道昨留京師必屢會應之文潛為
況各如何聞通鑑已有賜本不知板只留閣下為復送
國子監與諸書印賣恐子夷知爾賈正之必猶在鄭下
待次纔一通書何日當赴興元耶料其美材必别有差
遣
又
自子夷侍行東去某之職事亦冗新帥到後決日遂行
河外道路艱險風雪寒苦雖昔年從軍靈武亦不如是
極也比歸妻室卧病已逾月幾不救玉汝相公臨行一
醫官粗可用調理久之方差故雖請問留守相公啓狀
亦因此後時然聞子夷已入京且作子默書即日極暄
伏惟起居清福美授定在何處想非久出都未知再會
之期東望耿耿豈勝馳情伏冀倍加保重垂副欽祝
又
昨到太原欲與子夷昆仲為期月之遊而不累旬遂相
别恨悵之私今未忘也師載近方意思定疊可以且居
此矣應之文潛必屢相會皆以多故未曾修問至愧舍
弟服闋復大病去冬方至京迄今未聞有所授奈何有
可誨督者而語之可也往聞子夷車馬且留京師别上
狀次
與范子默
久不作子默書正以許汝相近得聞門中起居康寧則
老年更不復以書問往還為禮故也豈謂伯氏子夷文
林感疾遂至大故聞訃一哀涕淚不能自禁驚呼慘痛
之情言豈能盡則子默手足之間痛可知也奈何奈何
初見令嗣與寬之書中别紙所說已大可憂然同寬之
走人附書問候之後猶十八九望其痊平蓋子夷平生
吉履操行無瑕事親無所不盡仕宦雖未通顯而忠國
愛民之心已見于行事又所歴患難險阻皆他人所未
嘗經天若祐善及好惡相揜則如子夷者豈有不得七
十之壽而遂亡乎及附書問候人回子夷疾竟不起知
天理人事茫茫不可攷究累日飯不知味行不知所止
然忠宣公門戸至重今日仰望先在子默千萬抑哀忍
情無過為悲傷以損天和至禱至禱
回范十七承奉
某既辱書文如右又承惠示長篇詞意兼麗非癃無似
者所能當故讀之已盡而復讀之至于三四而不倦也
某治平中在陽翟學詩于靈泉陳子思是時年與足下
今日相若論其所得纔能操觚從子思之後何敢望如
足下今日之作也可尚十數年來齒髮衰殘更事亦多
舊詩數百首悉焚去擱筆不復論詩故雖辱厚意稠疊
而無由追和以見意但知感刻愧歎深藏而已
與劉朝散
某頓首區區愧恐之私與感慙之意略布之右方不審
即日貳政西州寢味何似某去歲三月中喪一子乃藉
以克家者老懷悲傷已甚而某年七月中又嘗遷奉力
不足而心勞復困于暑遂成大病癯不食而發痛于膁
脅之間洛醫治半年無效生意盡矣適遇今卭守史載
之經過託渠診候處方遂能判别病原服其藥數月方
似痊損又數月纔能執筆今猶有一二分餘證也故承
枉教之後幾歴二時方敢詳味教意剖謝萬一而至今
方成書附上想憐其老病而恕其逋慢之罪則司不爾
無所逃矣書到計已秋涼惟千萬保重不宣
與劉仲馮端明
中間附竿牘請問門下尋蒙台睠答賜誨翰所以撫存
之意甚厚區區感激良難具言即日氣候炎溽伏惟鈞
體動止萬福未請侍間伏望上為宗社順護寢興下副
惓惓之禱
又
不審近日寢味何似側聞舟御取道東來已次泗上方
暑遠涉竊想遵養有道鈞用冲粹始謂非晚道楚而南
遂可造詣行府少布積年之區區今聞郤欲泝流至符
離出陸復未知請見之日何勝悵戀蘊結之私
又
違去門下歲久竿牘之間缺然不至前者亦有年矣而
精誠之往不間遠近雖一飲一食未嘗忘之蓋嘗在左
右也即日夏序清和伏惟燕處東州神相萬祉某年五
十六自淮南罷任而歸今六十有七到汝卜居遂營菟
裘之地日前諸況粗免溝壑有顔承議者長道之子也
偶以事至汝今歸赴官登州當道過東沂故託附書啟
參問起居伏冀為國與民精調寢饔以永松喬之算副
中外士夫祝望不宣
又
伏聞宮使樞密端明自寓東沂以來台候康寧不異平
昔生民雖不厚足以補一歲之用居處之地雖不廣足
以待燕閒之逍遙想台抱泰然無事苐不知造請居下
與之晤語者何人奉杖几侍齋宴從琴趣奕旨者何士
若某者迹遠門下雖久而迂陋戇拙猶如二十年前引
領東望恨無翅翎飛去隨公之側爾前歲以事過潁昌
見范德孺侍郎無恙舊嘗苦臟氣不固今已良愈矣京
兆張芸叟侍郎亦每聞動靜或云自今歲來飲食差少
于前日似有脾疾亦未知其的恐欲知其他死生契闊
與在江淮之間者公必自聞之更有餘誠言不能盡
與呂觀文延帥
仲冬嚴寒伏惟鈞候起居萬福某頃在熙寧中同先兄
舍人應舉京師而出今浙憲學士榜下嘗獲請謁左右
殆今二十餘年假守山州適值某官再帥延安撫定邊
略道途謂遠則日聞起居動靜或時捧教檄以從事謂
近則無由造請門下以發積年暌違慕用向戀之私故
敢自比于下吏奉竿牘以布請問之惓惓伏惟台慈俯
垂亮察
又
不審近日鈞用何似竊以盛德遠業冠映當代而論議
訓猷誦于天下人之口宜魁廟堂以福休多士而為斯
文之主尚留方面總領邊吏豈以中國無犬吠之警而
西顧之憂在今日最重乎鋒車之召旦夕可徯佇聞爰
立别奉啓進賀于門下非獨某之私誠行道之人均有
禱焉
與林顯謨
自頃歲承乏淮甸公起治蘇州邂逅會于山陽距今十
有三年矣自山陽之後公顯列于朝政位深嚴而某罪
戾屏處喪妻亡次子患難流離苟活以至今日則書問
之不通于下執事諒公察其非忘門下之德而知處勢
當然也今某蒙恩出籍已數年近復蒙恩除西京留臺
待次汝州漸齒仕塗故方敢作前啓布私誠請候于左
右懷舊感往恨無翅翎墜公之前也伏惟幸察
與林材中大夫
昨者備員府僚得從材中之遊若天幸然而復過辱顧
念每蒙教誨之益使免罪戾何感如之違奉良久而思
仰德誼想見顔色纔若旦夕之近臘候苦寒伏惟頒政
多暇起居集福某近以目疾丐罷府事蒙恩歸館猶累
鼓司即日待親過城東諸况粗遣末由會合惟覬調順
眠食行復使範區區之懇不宣
又
昨車馭留城東深願少卜邂逅而辱來諭遂不敢前至
今恨仰無已也近傳材中謝表方審善達治部暨眷爱
郎娘萬福殊以為慰士大夫皆言謝表得體恐知某昨
在府中累足于疑謗之門幸得善免近日得請歸館若
在數月之前則人又以為會稽而發爾惟荷材中照悉
故間及之弋陽郡事如何土風人物有足樂者否右司
近緣公事至省中見之甚康亦話材中動静區區不宣
慰劉民質昆仲
某從先吏部游久矣蒙知之深辱念之厚逾三十年頃
歲先吏部將漕關中某謬得待憲本路先吏部作大漕
于東南某亦承乏淮甸及至晚歲又同歸于寂寞之鄉
今先吏部順化于大耊之年而某亦行將七十哀往念
舊情何以堪走筆及此不覺涕泗之横集也不審只于
百日内遂謀襄事為後别擇利年願聞之
西臺集卷十一
