西臺集卷五
宋畢仲游撰
議
學校議
天下之事有至近且狹偶得其道而行之則雖累百世
而不倦有甚大極重不得其道而行之則終無補于天
下今所謂律令臯陶之刑也增損隆殺近所以為治之
道遂成不刊之書學校之設欲以進賢養士為太平之
具不得其道至今設為虚器而已蓋甚可嘆也古者家
有塾黨有序國有學而養老習射讀書合樂行禮于其
中者蓋欲使知君臣之義父子之親長幼之節明是非
一好惡積道藝以為天下之用顔子不遷怒不貳過孔
子謂之好學而後世始治賦廩督課業嚴禁令以從事
豈古人所以為學之道耶其君臣之義父子之親長幼
之序所以明是非一好惡積道藝者猶未備也而又欲
麗師堂廣生舍衆徒弟以為盛其去道愈遠蓋聞熙寧
之初變詩賦為經義以取士增太學郡國學官設三舍
改定式令以布行之四方之人至京師者幾數千而是
非不明好惡不一道藝進取未有異也今復欲變經義
為詩賦退學官更定式令以從事則學士大夫之所以
自得者果安在耶試略言之三代鄉舉里選之法雖難
卒行宜亦倣其大者使學士大夫有以自得而後詔先
生博士卒以君臣之義父子之親長幼之序與夫是非
好惡道藝之正而詩賦經義則如古以射取士之法行
同能偶然後序之别為貢舉以待科舉之士存之而勿
論要使優游和昜而不廹化其心而勿強復其迹則庶
乎先王所以為學之道而久以歲月則遂將適于實用
不為虚器而徒設天下幸甚
經術詩賦取士議
事有求厚而得薄欲與益期而損至者熙寕之初患詩
賦聲病偶儷為學而破碎乎道也故以經術取士使人
治一經而立其說庶幾有補于道而十餘年間道之破
碎益甚治經者不問經旨之何如而先為附會之巧一
章之中有十意一意之中有十說至掇昔人之語言以
經相配取其諧而不問其理義反甚于聲病偶儷之文
有足嘆者楊墨之亂儒也其人則亂其書不亂楊自為
楊墨自為墨儒自為儒強相異而不相使也萬世之下
猶得聖人之全經今熙寧之舉子經旨不足以為竒反
破五經之正論而強納以佛老之說聖人之經旨幾蕪
没而不見是徒為經術以取士而不如詩賦之時聖人
之全經未破碎也則求厚而得薄欲與益期而損至者
可驗于此為今之策莫若復詩賦以取士而不累于科
舉以進治經之人復詩賦以取士則高才識達功名道
藝或可以兼至不累于科舉以進治經之人則聖人之
經旨庶不為科舉之所亂復之必得其術進之必得其
道析詩賦經義為兩科學詩賦者舉進士治經者舉明
經取明經常少取進士常多十數年間將自化而為詩
賦不以法制而漸復其舊術之善者也夫以經義取士
實雖不至而名近于古以詩賦取士實其至矣而名不
及于經義今區區者徒見朝廷罷經義復詩賦則以為
可復而已矣而不知經義之不可以累科舉也旣罷之
後當詔天下求窮經謀道不累科舉之人如仁宗之朝
孫復石介者置以為博士使傳道于諸生則今日之所
尚纔得經術之正而無破碎之患道之美者也蓋舊政
已廢而復之者戒于暴其名近古而昜之則民疑然則
設為兩科以取士使漸復于詩賦又詔天下求窮經謀
道不累科舉之人任之為師儒亦以為不暴而釋民疑
也
文議
世之謂文者不繫于德謂德者不繫于文夫文章之士
雖不繫于有德無德而無德者不能為有德之文有文
之人不皆有德有德之人不皆有文而有文者無德則
不盡其善奚以知其然耶今人之言文者其任蓋小矣
希名幸世取合當時而古之人言文者其任不小善惡
欲明是非欲辨久遠欲傳勸戒欲信非獨名位而已也
故雖有精金良帛沈器重物非車輿則無以輸遠雖有
竒功偉德元凶大惡非文章則無以取信車輿不壯則
雖載而必敗文章不著則雖傳而必惑故文章蓋美惡
之車輿也自六國以前孔子所定不敢輕議嘗竊觀六
國以後西漢之前號綴文之士者類皆過人而過人之
遠者賈誼董仲舒司馬遷相如劉向揚雄此數子之文
也蓋善惡能明是非能辨久遠可傳勸戒足信雖有議
論間未合于聖人然詞采條貫如親聽其談說而精神
意氣可以想見其為人使後世識者心知其所異而口
不能亟喻其何如此數子之文也然此數子者豈特文
而已事君必忠修身必正趨嚮必厚議論必公其所存
之德旣已過人則其發見于文章者豈不過人哉在唐
三百年韓愈號為文師而忠厚公正之德亦著于天下
自韓愈以來文章之德散科場之弊生使夫英雄俊才
老死不顯而寡聞淺識之徒乃始支離攘臂自奮于其
間私取近世之陳說而公為儌倖之論善惡不能明是
非不能辨久遠不可傳勸戒無足信言今則近陋議古
則近愚而其甚者鑿是為非飾惡成善借平常之昜事
為紜紛之轉詞以熒惑天下天下之人莫知其非故公
則見信于有司退則受知于朋友而彼也遂直以為能
此有志之士所以扼腕而太息也
青苖議
青苖之法本為民間不足而貸之則所謂下戶者理合
先貸而下戶憔悴苟活昜于結請難于輸納州縣之吏
阨以詔條與曩日監司之威既不敢不散又慮散而難
納故少俵下戶多與上等利其昜于催取州縣之吏人
人惰于散斂苟以塞責蓋散錢之理散而不斂則不問
等第高下散而斂之則必别其等差度其可以還官然
後敢與乃天下之人情稱貸之理不足怪者也故立法
則欲濟下戶散錢則多與上等下戶貧窮義當周恤而
勢不敢遍上戶自足無假官錢而強與之使出息若以
法禁之使不與上等而貸下戶則官錢十出九將不歸
又非散斂之理名欲厚民事乃剝下名為惠政實有利
心此青苖不便之大略也蓋古者四民不相昜業而農
為甚管子曰農羣萃而州處盡其四肢之力以從事于
田野少而習焉其心安焉不見異物而遷焉故父兄之
教不肅而成子弟之學不勞而能後世之治民者雖不
盡如管子之說至于耕田力作而禁追擾徭役之外稀
使至于城郭則近日之政尚或有之自散青苖以來非
請即納非納即請農民憧憧來往于州縣捨攻苦食淡
之志而漸起甘美之願辭耕田力作之業而習為游惰
之態亡淳朴寡欲之性而增長嗜好之事田野之民棄
南畝而就城市者舉皆有焉而縣令丞尉不復以條教
法令詞訟刑獄為意惟知散青苖而已坐而簽書者青
苖之行遣也起而議者青苖之本息也日中而授者青
苖之契劵也日暮而入者青苖之筦庫也夜半而銷算
者青苖之簿籍也錢穀縱横文書紛亂者青苖出納之
所也雖今日罷其官司廢其賞罰去其年額而抑取民
之情願然旣存青苖之名與本息散斂之法則異日緣
青苖之名而復建官司緣本息而復為賞罰緣散斂而
復為年額緣年額而復不取民之情願其勢甚昜孔子
曰放于利而行多怨要之聖人在上賢者當位如放于
利之事非所以示子孫遺後世則不當行爾故為天下
國家當論其體而後計利害之何如苟不論其體而單
計其利害則雖名為利必有害焉故曰畜馬乘不察于
雞豚伐冰之家不畜牛羊夫察雞豚畜牛羊未害也而
非畜馬伐冰之體則古人羞之而不為故為天子則有
天子之體為卿大夫則有卿大夫之體為士庶人則有
士庶人之體今有一郎官未甚貴也而食禄之外貸人
錢而取息則臣僚必言朝廷必逐之夫為郎官貸人錢
而取息未必害人也而臣僚必言朝廷必逐之者謂旣
已食禄為郎官矣又貸人錢而取其息則傷體故也為
一郎官尚有體況兼天下之廣有天下之富民旣已輸
税賦供徭役皆數十倍于古而又貸人錢而取息無乃
失為天下之體乎如不問失體不失體而惟息錢之是
務則人戶流亡盜賊興起乃馴致之事所謂必有害焉
者此也
役局議
役書之所未定者非無定法也無定心也熙寧之初改
差為募天下之人言不便者幾千萬數至元豐之初欲
復耆長戶長之役士大夫之聞者喜見于顔色及其卒
不能復也莫不咨嗟慨嘆如有求而不得則願差法之
復者豈一日也今朝廷鑒成敗攬是非為萬世之慮修
復差法而士大夫反有議差法之未善者豈未復之時
則為善而旣復之後則不善耶蓋嘉祐之間固嘗謂其
法有可更者矣輸將繁重而勞費不均貨賂公行而貧
富無别熙寧之初得其可更之論而并其不可更者更
之顧令人出緡錢以私其贏餘是以言不便者千萬數
今差法雖復而所謂可更者猶在則亦主嘉祐之書增
損之則差法定矣而十人十議百人百議以旬浹之功
爭至于期年之外既不知主嘉祐之舊書又不敢論熙
寧之新法泛泛然如人游于江湖未有歸宿不知其後
將如何耶故曰役書之未定者非無定法也無定心也
役錢議
古之為政雖隨時適變間有損益至于推強扶弱抑富
恤貧而惡兼并則不可昜之理也自商鞅變田即有兼
并之家富者田連阡陌貧者無立錐之地自古及今痛
心疾首同以為患者也限田之法旣不行于天下而富
家大姓終無廉恥厭足之心惟有祖宗差役能裁制兼
并雖其立法本不為兼并設而推數循理觀之乃有可
以裁制兼并之道蓋舊法雖分等差而實以田産富貧
定為上下有千金之産者支千金可任之徭役有五百
金之産者支五百金可任之徭役今有千金之産與五
百金者訟其役之先後輕重則千金者居其先五百金
者居其後或千金者任其重五百金者任其輕既有千
金産而又欲兼五百金則憚徭役之加重欲取而中已
者多矣其心非不欲兼并懼加重而不敢進也甚至有
隠寓田産于他人以避徭役而朝廷亦有隠寓田産之
禁則是祖宗差法雖不為兼并設而裁制兼并之道寄
在其間自改差為募富家大姓不知徭役而但輸緡錢
則兼并其下貧以為利何者募役之法下貧不利而大
姓不以為患今有一邑上者輸緡錢十萬中者輸七萬
下者輸五萬旣以等級輸緡錢蠲其徭役則斥廣田産
兼并下貧惟恐力之不逮自中戶斥廣田産兼并下貧
數十家至升而在上不過加緡錢三二萬爾而富家大
姓其等旣已在上則雖增半邑之田猶不加緡錢也故
治平以前大姓有破家之患而天下之人不至窮困熙
寧以來大姓無破家之患而天下之人往往窮困不能
自立蓋治平以前大姓破家者雖為不幸而破一大姓
則變為十中民或百下戶于損上益下之道未有害也
熙寧以來雖無破家不幸之人而大姓輸緡錢之外無
復徭役斥廣田産兼并下貧曾無忌憚故大姓兼中民
中民兼下戶流離散亡轉徙于四方所以然者斥廣田
産恣其兼并大姓之家所必至而歲損一萬二萬或三
五萬緡錢則大姓之家所昜為也
熙河蘭會議
天之生民初無中外之别以其不可以禮義治也然後
屏而遠之自漢以來爭取其不可治之地而治之是以
府庫空虚人民死亡僅能得之而還為外裔之地者多
矣昔太王之治邠狄人攻之事之以玉帛皮弊而皆不
免乃曰狄人之所欲者土地也君子不以養人者害人
因去之岐山之下夫以中國之地至于不可有者則猶
不欲強治之況欲強取外域之地而治之乎雖常為中
國之郡縣而本屬外地者則亦無所用之雖欲用之而
多不能有故武帝不能有輪臺元帝不能有朱厓光武
不能有西域而本朝亦棄靈武則今日熙河蘭會之計
議足以斷矣然事有旣得之復棄之而與未得同者有
旣得之復棄之而與未得不同者武帝棄輪臺則不耕
而已矣元帝棄朱厓則勿擊而已矣光武棄西域則謝
其質子而已矣本朝棄靈武則置之度外而已矣所謂
與未得同者至今日棄熙河蘭會則與未得不同徹舊
障而為新障棄之則新障已没而舊障未完一不同也
伐其山林平其道路棄之則無險阻而敵人將牧馬于
階城之境外二不同也立城郭置倉廩實以榖粟錢幣
而棄之則瘠中國而肥寇讎三不同也然此猶小小者
爾蓋熙河蘭會雖羈屬夏人猶非夏人之所有故尚足
以分中國之宼今舉熙河蘭會而棄之則將為夏人之
所有是以中國之力而為西夏驅除此大不同者也而
不棄之則歲運府庫之財以填黃河之磧又非中國長
久安寧之策昔西羌反叛如趙充國者可謂知兵矣而
曰難于遥度願馳至金城圖上方略其後烏孫圍都護
而陳湯于數千里之外逆知利害期以五日而四日至
非充國之拙而陳湯之巧也蓋烏合之兵昜為料而長
久之計難為功今熙河蘭會制之于未取之前則固無
事今已取之而復棄之棄之之利如彼其害如此守之
之利如此其害如彼則殆非遥度之所能盡必有馳至
河隴圖上方略者然後可決
禦契丹議
好文者論和親尚武者議攻伐處于文武之間者則為
羈縻之計自兩漢以來千二百餘年雖或盛或衰或得
或失禦戎之策不出此三者而皆非今日禦契丹之政
也蓋中國之待外域也必有可以禦之之道今有好辨
者將與人為辨則必陰自省曰我于義無傷乎我于法
無不直乎我之家室安我之子孫無累乎我之智力過
之乎凡我之所以與辨者皆有備乎力能加之也智能
過之也子孫無累也家室安也于法無不直也于義無
傷也然後與人辨則勝矣今中國之與契丹戰亦無異
于與人辨則不識中國陰自省者何事乎其名正乎其
于義理合乎其國富乎其民安乎其將可任乎其廟算
定乎凡我之所以待之者亦皆有備乎廟算定也其將
可任也其民安也其國富也其于義理合也其名正也
然後出而與之戰則勝矣以本朝之事言之太宗皇帝
乘太原之勝一舉而下易順薊三州范陽之民爭以牛
酒犒師而不遂取者餉道不繼也至雍涿之間選十八
將三道並入一出雍州飛狐一出鴈門兵涉其地而寰
朔應雲涿五州開門爭下而不遂取者諸將知勝而不
知敗也以祖宗取天下之兵用諸將定天下之智欲復
區區燕薊一事不應則未足以成功況今日之兵非祖
宗之兵今日之將非祖宗之將而所以待之者非直一
事之不應故欲為羈縻之計則歲絹五十萬雖厚于漢
之錦袍繡袷赤綈綠繒而比漢猶未敢有尚宗室之請
則羈縻之計亦未為全失如欲遠舉大功復周宣漢武
之事則願敕在位之臣先正其名使合于義理國富民
安而將可任五者備矣而後廟算定廟算定而後可以
進征討之計
兩漢可用之言議
事莫貴于適宜而言莫重于必用以必用之言為適宜
之事則天下之利無不興天下之害無不去也然以當
世之人言當世之事患在不信其言而以其事為不足
用以前世之言救當世之事患在信其言而以其事為
不可用不足用者不賢其人而謂無所補也不可用者
聖其人而以其言不適宜也故善為言者取于時則使
之信已取于古則明其適宜𫝊曰信而後諫又曰雖無
老成人尚有典刑是取于時取于古之道也今若策舉
兩漢能言之徒而問以適宜之說則仲舒鼂錯公孫宏
皆嘗策于天子之朝而梅福稚圭谷永亦數進其言至
于仲長統朱穆崔寔王符則雖立其言而不敢進然皆
有可取有不可取也故謂以郡守二千石宜歲貢吏民
之賢受禄之家不得與民爭業者是仲舒之言可用者
也謂政本于人情而天子宜躬親于上是錯之言可用
者也謂因能任官去無用之言不作無用之器廣推治
民之本有八者是公孫之言可用者也若曰聽言不求
其能舉功不攷其素天子之都宜先正因民之意減宮
室省靡麗謂酷暴之吏廢錮勿用者是梅福稚圭之言
可用者至于仲長統欲明版籍審什伍限夫田定五刑
之罪崔寔欲重賞深罰以存霸政王符欲省費役使之
愛日謂數赦贖則傷善人者亦皆適宜可用之一端也
然若賈山推人主求諫之意而大臣不得預遊宴則非
當今之有也朱穆稱世之厚簿而小人守正君子為邪
之驗則非便時之術也方朔欲燔甲乙之帳郤走馬而
不復用則非朝廷之弊也故鼂董公孫梅谷稚圭仲長
崔王之說善于古而合于今者也賈山朱穆方朔之說
善于古而未合于今者也合于今者可用也未合于今
者未可用也故以今言古者能取于為用可否之間而
不繫于言之輕重則可謂善言古者也
西臺集卷五
