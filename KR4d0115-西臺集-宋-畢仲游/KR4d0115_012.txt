西臺集卷十二
宋畢仲游撰
祝文
祈雨文
宿麥在田愆陽斯久野無潤澤癘氣相仍仰惟神明保
佑兹土不腆醪醴品物維時將之以誠庶格靈貺
取聖水文
自冬徂春歷時不雨並走羣望罔孚其應麰麥將槁徼
福祠下神不吝澤隨禱而至方夏旱暵秋穡可憂飢疫
已萌餒胔在道嗷嗷之衆匪神孰依謹蠲厥誠再卜靈
貺惟神之仁克終厥賜風雲勃興大雨時至有秋之望
則庶幾焉神實可為苟緩無救
謝雨文
祝史初陳已見油雲之布野神靈來相遂蒙甘澤之應
時非惟夏麥之少蘇固亦秋種之可入率循南畝庶幾
西成惠勝櫟陽之金功倍鄭渠之利含哺擊壤釃酒匪
惰游刃刲羊敢兹拜貺
又祈雨文
近以春旱之久謁欵廟祠迨今踰時未拜靈貺雖雲雨
之施屢作屢止有以潤枯槁屏塵翳而秔稻之種未入
于田其已入者稂莠坌生耘治不給不敢覬其成就維
邑西距義陽南走安陸其間無數舍而西南之田飽于
潤澤以為天之行則豈足跡之相接而飢穰之不同耶
以為令之罪則宜令自任其咎而民猥受其辜耶不然
豈請禱之方有所未至而如神聰明正直每祈每應而
今顧不矜其民耶時已失矣農事迫矣十日之間雲興
雨作霈然而為賜則猶可已去稂莠而布嘉種過此則
已矣無望于歲矣酒醴惟清耆耋惟誠再卜神休引領
而俟苟能鑒兹則當具牲牢備簫鼓盡禮致恭以謝廡
下
嵯峨山祈雨文
華原冬不雪春不雨嘗以民病告矣雖獲嘉應膚寸而
止今又兩月不雨宿麥淒慘已槁而無望地復磽确如
石田不可耕春候將過秋種未入民之流亡殍踣可立
以待詢諸邦人皆曰莫如我嵯峨聖母慈仁深厚威靈
溥博覆護兹土豈前日之禱誠未至而蒙應亦淺耶將
守臣有罪神未原赦而民反受其病耶故躬走祠下請
罪于神而致其誠庶幾膏澤之大應而法必有旨方得
信宿于外且懼後時不能回枯改涸以慰答斯民之嗷
嗷謹移文通判軍州事湯景仁代奉牲牢酒醴再此赴
愬三日至五日霈然浹洽周于境内則在田之麥猶可
望一二而秋種畢入徼幸不至流亡殍踣以遣神之羞
于斯時也敢不祇率邦人奉其歡欣鼓舞之心而昭報
嵯峨聖母之賜永永事神不怠
祈雨取聖水文
夏麰已槁大田方困于生塵秋耜未興比屋重憂于粒
食名山在望霑潤無窮北雍行祠威靈如舊敬以三農
之望求于一勺之多簫羽初來雲霓已布願霈滂沱之
澤少寬旱暵之憂庶幾有年毋庸罪歲聿懷盛德永浹
斯民
又祈雨文
麰麥未秀穀種不入雖憫然望歲如有飢渴而密雲屢
興霈澤未下是用以民疾苦赴愬子神惟神廟食兹土
民賴以生厥歲美惡神實司之願蒙嘉應以卒農事當
雨作矣即拜神休
耀州祭諸廟祈雨文
國家承天宥民期于靖治神為有道以相我國家水旱
之至憂實同之而自十月至于五月不雨麥槁在田禾
種未入道路流散非廪給之所能振天子聞而憫焉故
發德音下明詔俾郡國之吏徧舉常祀敢薦吉蠲以導
靈貺如應于三日之内則有秋之望尚得一半非惟免
民于溝壑而吏之與民其敢不上承天子之意永以事
神
就山請神文
天作高山奠于岐下靈湫湛湛神物在焉一勺之利澤
及千里邦人赴愬歷年兹多遘此驕陽麰麥將槁風馬
雲車有求斯應惟時雨若汔用小康敢蠲厥誠禱于祠
下
太白太湫神祝文
華原自八月至于二月不雨宿麥將槁秋種未入是用
赴訴恭致一勺之多以求千里潤澤之應苟非誠之不
至則神無難焉簫鼓笙牢從以耆耋惟神俯悼衆戚回
枯改涸油然興沛然下崇朝而鼓舞于境内則願率邦
人圖報太白太湫神靈之賜其敢不腆
禱華嶽湫文
自春徂夏災旱相仍咸秩郡神罔孚其應惟神之所居
淵深潤澤為我州之望吏民敬事誠有待于今日蓋夏
苗之槁十存一二黍田之耕方播種而未蘖流離之氓
已逃而復歸扶餒而力穡者猶有望于秋也今則炎暑
彌煩油雲尚遠粒食踴貴糠覈不充黔黎喁喁若墮于
燎出乎三數日之間則土脉焦爛禾穎弗生雖雨亦無
及矣今秋失望則重罹荒歉羸瘵之農坐為胔骼公私
殫屈所繫攸重陽之為盩未若此歲之劇蠲蘋蘩正祝
史以其所憂而籲于神者吏不敢後呼雲驅雨霶霈其
澤活斯民于將隕者神其速焉
祈晴文
霖雨踰旬久妨民事用涓吉日仰叩靈祠惟神威明廟
食兹土宜能覆護無使斯民交墊無糓無居神亦永有
降依
謝晴文
近者霖雨害田致禱廡下荷神降休俾獲開霽水旱之
餘或未至餓殍者以穡事粗存一二故品物醪醴薦之
以誠載涓令辰祇拜靈貺
又祈晴文
夏大旱麰麥不收一二秋稼雖可收一二而雨不止嘗
禱晴于神既獲嘉應未拜神貺而雨復作至于今不止
民已病矣災已甚矣苟復數日不止民將無以續性命
州縣之吏亦將無以事神惟神憫吏民之嗷嗷使風止
雨霽存其未收之稼一二則民庶幾有以續命而吏亦
永有以事神不敢怠伏惟鑒之
祭羅山府君祈晴文
大田甫成雨已復作繼此勿息則誤于有年是用率籲
民戚禱神之休惟亟獲霽止庶或毋害不腆醪醴神其
臨之
又祈晴文
近以霖雨過時害于穡事禱神之力覬獲開霽將拜神
貺而雨復作連五日夜不止穀之未歛者不獲歛已歛
者腐壊而宿種不入甚可憫也惟神自春徂秋保衛斯
民或烜或潤覆露長養其德深矣今甫成而敗之豈縣
令奉神不謹舉措非是而降之罰將斯民有流離餓殍
之期而為之災耶縣令之罰固宜而民終歲勤瘁上輸
賦役稱貸之煩下給父母妻孥之養雖大有年猶僅足
而無餘況甫成而敗之又宿種不入災無乃已甚乎惟
神圖赦縣令之罪哀斯民之失所收雲止雨使不轉于
溝壑則縣令敢不變心昜慮率受賜之民永有以敬事
謝晴文
乃月之初吉至于哉生明兹民惕然以霖潦敗田為憂
守土率僚屬躬至祠下述民之憂以請命于王王維降
歆攄陽滌隂豁然開霽如響斯答則王之孚惠我民其
有窮哉夫一牲之薦不足以報王德將俾我民歲歲蒙
王之休以奉王祀無有壊
祭風伯神文
惟神振發萬物功宣動植式崇明祀祇答靈休謹以䞇
幣牲齊粢盛庶品明薦于神尚饗
謝雪文
近以冬温不雪隂禱于神薄禮未薦嘉應昭格豈惟宿
麥之膏潤抑亦厲氣之銷伏功惠若此報當如何薰劑
醪醴將之至誠從以耆耋躬拜廡下
耀州開河祭諸廟文
漆沮兩河之為患有年矣至于今日其患已迫州縣上
奉朝廷作堤防以捍患豈得已哉公私悉力務為完壯
至水至輒齧敗使不得為全堤今因人之策别為簽堤
以殺水之怒庶幾餘堤得存不重費民力亦非得已也
堤欲成雨輒不止水輒大至若有物與堤競者守州以
事神養民為職既非人力所能勝則必禱神恊濟其事
以靖民禮雖不腆而誠至矣況神廟食此邦人所赴訴
得二十日之晴水不大至則堤可成民患可紓神苟相
之俾得如所禱敢不具牲牢而拜貺廡下使民永永事
神
刻漏告成祝文
立表下漏以考昏晝天之所以周也三百六十五度地
之所以升降也一千餘里皆不出夫五斗之壺三尺之
箭凡交于奎而合于角出于卯而入于西繭絲之水準
若權石而不差乎圭黍之候雖因物致用智之所創而
見于天地之情莫知其所以然者必寄乎神之所佑金
壺一新玉虬初溜用告厥成無斁于後
誌銘
司封員外郎令狐公墓誌銘
公諱挻字憲周山陽人也丞相彭陽公楚之六世孫好
學善屬文年十五時輒補尚書湯征一篇諸老先生見
而異之及長博極經史貫通諸子百氏而亦旁治天官
族姓地理鐘律之說尤喜論兵慨然有大志天聖五年
進士乙科為吉州軍事推官丁其父博士憂服除為荆
南府節度掌書記因朝廷用兵西方撰韜略策論五十
篇以獻詔藏秘閣而閭丘良孫者冒取公所獻書三篇
上之除為官歐陽公修知其事欲出秘閣本以正良孫
之罪而不果移監鄂州茶場改著作佐郎簽書節度判
官公事是時元昊數入盜邊西師未解上求方略之士
如不及諫官王堯臣薦公有方略可用召試對策數千
言故事策試優止三等而公策第二等遂擢通判延州
賜五品服丁其母王夫人憂其後契丹聚兵古北口北
方戒嚴近臣田況等薦公可任將帥詔但遣秘書丞通
判成德軍樞密副使富公弼宣撫河北亦薦公有文武
才可大用詔但擢知彭州而已遷太常博士移知蘄州
未行改提點兩浙路刑獄公事移江東路遷祠部度支
二員外郎皇祐四年廣源州蠻儂智高反陷邕管連陷
緣江九郡逼廣州公適罷江東至京師多從南方來者
問智高事頗得其要領而為之策未有云也會樞密副
使狄公青自請行天子以為宣撫使行有日矣公見狄
公勞其行因謂狄公曰蠻人阻深走險時出而戰者用
所長也如聞智高數勝去險阻而陳平地是自棄其所
長而從所短此正智者用竒之時也迺謂狄公曰步兵
利險騎兵利平地蠻人不知騎兵而又以謂中國之騎
不能到也可挾騎士以往誘致平地使步兵為正以擊
其前騎兵為竒以𢷬其後蔑不勝已狄公大然之因請
三千騎以行人讙言五嶺之地巖險霧毒中國之步兵
猶不可而況用騎乎及與智高戰歸仁卒以騎兵勝追
奔五十餘里蠻人死者幾萬計如公策馬公在江東時
嘗病及來京師病未巳因請為州罷監司職事詔知秀
州遷司封員外郎知單州病益甚遂致仕而卒矣嗚呼
士之強學而有志于當時者亦有也人莫知之則老死
不可用也如公博記廣覽獻言指事殆所謂強學而有
志于當時者矣名公大臣爭知之而官止員外郎任止
州縣務盡法意以寬民或拯民于已死𦕈然儒生而一
心于吏道者也及國家有緩急乃更能知其大慮觀敵
制變籌度萬里之外猶矢破的則如公者用于平日與
有事之時皆宜也雖死不遇亦可尚已曾祖諱某仕南
唐贈左千牛衛將軍祖諱嗣昌任供奉官贈右武衛將
軍父諱頌任國子博士贈光禄卿夫人丹陽邵氏生三
子長曰俅鄧州節度推官次曰僖中進士第潞州壺關
縣尉次曰俣先公卒女三人長適進士閔國均次適永
興軍右司理參軍周遠次適進士方奎孫九人曰勃早
亡相如進士第曰勛曰勸曰勔曰勉曰勣皆舉進士有
名二尚幼也公享年六十有七其卒以嘉祐三年三月
十二日其葬以元符某年某月某日其葬之地則某州
某縣某原也其書二十八卷藏于家所謂韜略策論者
在其中銘曰
公高之别有晉大夫曰文子頡始氏令狐秦記太原漢
著伊吾元魏之守侯于藍田藍田孫子為隋納言納言
六世相唐宣宗文麗行高周彭是封丕顯丕承施及于
公嗚呼公乎學力而淵志特且持少露其竒百牘是書
誰與敵遠決策坐隅翼之張之卒卷不舒貳延守蘄使
干江吳如是已焉其命也夫其命也夫
奉議郎令狐端夫墓誌銘
令狐端夫者諱俅山陽人也曾大父嗣昌贈左武衛將
軍大父頌贈光禄少卿父挻故尚書司封員外郎端夫
以父任試將作監主簿從福唐劉彛先生學左氏春秋
得其師法年十八時司封君知單州卒于官無舍業田
產惟餘槖中裝直百金為其族人遠來持去端夫不問
亦不追止及仕強于吏治必知民所便安與辛苦務盡
心力愛而利之嘗調守洺州曲周縣令漳水歲暴溢環
其城人無固志端夫乃經度為大堤以捍之曲州豪類
皆不欲而州守監司亦不欲端夫獨撓衆議而成堤人
始保聚為安久計後水至或齧堤父老必率其子弟相
縣官之役曰無堤是無曲周也汝州沙河同德有公曰
種稻置官洛南以民之民佃作歲久數罹水旱逋租至
三萬斛無肯為言免者往往脱身棄廬舍桑棗亡去端
夫時為稻田官適會故丞相富鄭公守汝乃為公分别
具言其狀上之朝廷盡貸所負民亡去者皆復較數年
之課為最元豐四年五路兵入界端夫以涇原轉運司
屬從軍走靈武行二十日至鳴沙會軍無見糧未知所
以取濟文吏從軍者坐軍中不敢出端夫遠望有野燒
曰豈敵人不盡窖而藏之反燒耶乃率蕃漢部兵棄大
軍數十里直詣燒所共救止之果得菽麥二萬八千斛
大軍因之遂至靈武如此類甚衆然端夫天姿峻整莅
官行已必得直而後已不肯為權勢撓故在鄆州為司
戶參軍知之者張文定宫保他人不知也在洛南作稻
田官知之者故丞相鄭公他人不知也而端夫每以職
事與監司辨卒以語言忤當時監司而坐廢蓋端夫自
鄆州司戶參軍濮州雷澤縣尉洺州曲周縣令監汝州
洛南稲田務遂廢而家居起為涇原路轉運司勾當公
事從軍罷守處州松陽縣令環州錄事參軍武勝軍節
度推官未行以疾致仕為宣德郎有子七人長勃次相
如次勛次勸次勵次正平次皥如皆通經樂善有立志
勃與勸先卒而相如勵正平皥如相繼由進士上舍登
第得官相如承議郎勵為河南府潁陽縣正平為陳州
州學教授皥如為河南府偃師縣主簿由此汝之士大
夫之子弟皆勸慕于學登第者亦衆于是閭里見端夫
而賀曰公雖廢不用而有子如是豈直慰公目前而已
哉端夫致仕後五年以子恩遷通直郎又以寶赦恩遷
奉議郎大觀四年閏八月十三日以疾卒于汝州即以
其年十月二十五日葬子州郭之北白雲山司封君之
墓次以夫人故崇德縣君李氏祔而葬之始吾從軍靈
武邂逅端夫于靈武城下是時端夫年四十及吾來汝
州而見家先在汝端夫自環州來省識其面目相與問
勞往還于里中有子登第有女嫁人而端夫年六十後
吾使京東淮南歸端夫已病見其次諸子相繼登第有
孫男八人孫女七人曾孫女一人而端夫年七十今又
見端夫之卒哭而銘其墓然則吾與端夫舊可知矣而
吾老亦可知矣銘曰
其義較然其惠藹然其勇矯然其仕跌然其門浡然命
耶非耶豈嗇于身者將大其後耶
常承議墓誌銘
故承議郎雲騎尉常君諱珪字粹夫河南洛陽人以父
任補太廟齋郎嘉祐中為鳳州司理參軍號稱詳明能
治獄河池遠鄉酒家殺人無左驗誣其旁近下貧小民
為殺人者縣吏受賂掠笞數千百不服乃背引其兩足
擢髮與手交縛于柱上布堅豆于地使膝之晝夜不釋
囚不勝痛誣服至州以為實殺人者下之獄而君為獄
官獨意其非是聽辭觀色徐導之使言囚不敢變乃更
反復驗問熟喻之使言囚亦不敢而涕下君既微得其
情乃逮捕告者别治之告者果自言無賴殺人囚非殺
人者獄既治河池縣令李撫辰懼得罪移書州將與君
辨州將疑之雖部使者亦疑不敢決君日抱其獄分别
其冤狀執不為疑者三月遂竟殺告者而出其囚熙寧
中為巴州恩陽縣令巴號險遠而恩陽又巴之遠縣至
者鄙夷其民多笞辱虐使之君獨以文法辨告教以親
愛和昜之道亦時時觀遊與士人講習為文章以順其
俗民大安業及滿受代且去民擁挽遮畱竟日不得去
至有臥路為兒啼者提點刑獄穆珣行縣至恩陽適見
之曰為吏者不當如是耶因問君何為遠宦幾攷矣薦
者為誰亦應改官否君言家貧急于禄食不能擇地來
恩陽書十攷薦者四人官未應改也詢曰君而不使改
官誰應改者即日薦君是時宣徽南院使郭逵用兵安
南失朝廷旨人人知其且得罪或謂君曰逵嘗薦君今
將得罪君疾行即改官徐行則無及矣君方間道走伯
兄朝請官所省其親畱月餘以盡親歡及至吏部逵已
得罪差十日不應改官而君怡然不介于心也君自劒
州劒門縣主簿五任而改宣德郎知汝州襄城縣事及
三遷而至承議郎以疾病請監華州鹽酒税而卒卒後
九年葬于河南府伊闕縣府下之原曾祖諱仁美祖諱
畫問尚書屯田員外郎父諱吉為尚書比部郎中贈右
金紫光禄大夫曾祖妣王氏封廣平縣太君妣陳氏集
賢學士越之孫封潁州郡太夫人妻寇氏建始縣令仲
簡之女封嘉興縣君四男子三女子男嘉猷遠猷徽猷
英猷徽猷中進士第為宣德郎知濰州北海縣事女嫁
李準次嫁張仲幼嫁薛籛皆進士也夀六十卒于紹聖
三年八月辛酉而于崇寧四年四月甲申將葬而銘之
銘曰
常氏遠矣太原之望漢惠自侯唐袞維相從于臨晉君
實其支以生代死君能相之人行騑騑君也遲遲孰不
欲遷實懷母慈為吏不遂為子亦宜不遂其宜銘以諗
斯
西臺集卷十二
