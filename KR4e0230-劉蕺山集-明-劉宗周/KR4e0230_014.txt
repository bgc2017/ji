







　　欽定四庫全書

　　劉蕺山集巻十四

　　明　劉宗周　撰

　　墓表　行狀

　　丁長孺先生墓表

　　記白沙先生傳羅文毅公曰倫必為君子不為小人無
疑私心訝之以文毅之賢而猶致審於君子小人之際
以定其品何也世有真君子必其能自别于小人者也

自别於小人而小人嫉之還以為小人則其負世俗之
疑必甚此在文毅且然而况後之君子乎白沙盖有感
於斯也後文毅百餘年有君子之榜曰東林于吾浙得
一人焉為丁長孺夫世有弱冠䇿名終其身不遑一席
煖于朝顧孜孜切切饑溺當世有物於中必欲一吐之
君父而後快雖刀鋸鼎鑊有所不避斯其為人則亦今
之文毅也嗚呼已矣宗周椎魯愧無能為役如白沙而
辱知頗深後死之責非予而誰請摭其平生大者表之

墓曰長孺先生丁氏諱元薦别號慎所湖州長興人生
而慷慨負竒氣遇事直前無所回互然一本之忠孝惻
怛嘗從無錫顧涇陽先生講紫陽絶學於東林書院先
生深契之又學於其鄉許恭簡公自此趨操日益髙明
夢寐先哲奉為矩矱及見世道陸沈慨然有矯勵澄清
之思於富貴利達視如敝屣不屑也少有異姿弱冠録
諸生髙等廩於庠即從顧先生授尚書已請益馮具區
司成遂擅經生業北遊太學舉萬厯乙酉京闈成丙戌

進士丁外艱家居八年以癸巳謁選授中書舍人甫匝
月上封事萬言極陳時弊可寒心者三可浩歎者七坐
視而不可救藥者二皆闗天下大計旹貞皇帝儲位未
定有三王並封之議先生封事中多責備婁江婁江惡
之尋請使事去還朝丁内艱己亥以京察鐫先生不赴
調者乆之積十二年庚戌起廣東臬司經厯尋召為禮
部主客司主事又踰年以辛亥三月之官時京察甫竣
大宰孫富平為反噬者所訐其黨和之舉朝鼎沸度無

能解之者先生乃起而抗疏臚諸姦罪狀并發其邪謀
害正凡數千言識者以為經世之文其黨轉攻先生先
生再疏以爭又發三疏皆反覆君子小人消長治亂之
機而攻先生者益急神廟並留中不報先生乃謝病去
家居不勝忿乙夘復馳疏闕下語多激壯亦不報丁巳
京察遂以不謹削籍是役也一網道學清流盡矣因刻
程朱道命録以見志天啟改元漸起廢籍諸臣至先生
獨以察典格士論不平乆之臺省交訟起刑部檢校尋

晉尚寳丞少卿而先生已病會小人復起用事挾中閹
大創門户先生病中輒扼腕旹朱元寧罷相歸詢及時
事故答以謬語先生怫然起口喃喃罵揮手而别前易
簣數日也卒未幾詔削先生新官諸正人坐門户者多
寃死詔獄獨先生先期獲免今上聖明建極反政由舊
而先生之言往往竒中人於是知先生昔之矢口而爭
其為世道慮至深逺也當先生之在禮曹也福清當國
且待以少卿先生不應丁巳之錮或謂稍通款要人可

免也先生曰此膝一屈可復伸乎及熹廟初沈烏程以
大拜趨朝向慕先生甚邀西湖邂逅謝不往再邀前㑹
江都先生笑曰豈有白首曹郎艤小舠於相公舟側者
乎沈怏怏去謂人曰丁儀部强項未易用也魏孔時給
諫還朝過髙梁溪先生在焉因請先生一交給諫先生
曰吾老矣不能涉嫌要津便飛棹而返後孔時奪官歸
方通尺素定交先生雖雅志世道而風儀介然恥為人
所援故晚年同志諸君子無不起彈冠者惟先生終老

林皋予常以為空谷音不虛也先生自謫秘書歸即小
築北山之華瀨溪時集同志讀書談道有終焉之志間
往來梁溪商訂學術是非陶然樂也而乃心實惓惓君
父晚年及神光熹授受之際每語及輒嗚咽流涕欲借
劍而無從齎志以殁識者恨之初先生考少叅公慮先
生以骯髒取禍輒加裁抑先生曰寧璧碎毋瓦全公臨
終執先生手曰勉之無忘前言其家庭相砥礪如此先
生事二親和婉備至雖貴而勞不色忤事繼祖母吳曲

有禮意忘其非吳出也母夫人歿而事外祖母陸如母
存林卧十年奉陸以終舅應奎非陸所出而渭陽之眷
彌篤又推少叅公意䘏及祖母之族蔣時時待以舉火
公有側室嚴無子而矢栢舟先生事之惟謹既歿力請
於當道旌之其推恩九族與故人子弟無所不厚也嵗
甲子元旦賊吳野樵等二十八人斬闗入縣署刼令君
庫獄不屈死之并殺徐主簿家人皇迫請避先生叱曰
義不共國無可避也且吾一舉足如全城何立召思義

等設殊賞殺賊且飛書告當道乃入縣撫令尸慟哭而
出丞若尉於頺垣積薪中相與灑血誓衆當擒賊首吳
野樵追至西門又擒殺數人餘黨走遁事甫定而城中
民訛言殺令者屠城自辰至酉竄匿殆盡有素憾令君
者因倡為報讐之説先生曉諭居民使各安堵而誦言
令賢無報讐事人情洶洶一夕數驚謂先生袒令君將
不利於闔城先生處之兀然不少動三日殮令君如禮
馮推官來署縣事益相協謀為善後計人咸頌先生之

功先生自少勵亷節所居郡邑謝一切造請以是為諸
大吏所嚴重有投以暮夜金者峻拒之或亷其枉而解
之亦不令人知也先生通籍四十年前後服官不滿一
載其廢與起必闗世道汙隆昌言勁氣一時諸君子爭
視為前矛而小人嫉讐之特甚其論婁江也於先生為
舉主則以為叛師辛亥之疏摘及其同鄉友人又以為
賣友身既廢矣復起而論天下事則以為懟君三者皆
不能無疑於天下而先生斷斷有以自信實本之所學

如是黨論初起元黄未判而先生抉之最蚤獨扶君子
之正氣于衆口謠諑之日使世道終賴以不墜則學焉
而見道之真其必為君子又何疑焉卒年六十六所著
有西山日記及奏疏雜稿若干巻藏於家其生卒世系
子女詳狀中配臧氏繼娶吳氏皆有賢徳嗚呼後之為
君子者尚有感於斯友人劉宗周曰初予於先師許恭
簡座中見先生抵掌談天下事神采溢發輒歎服謂非
當世士遂相與定交然間與師語及先生之為人必曰

意氣意氣先生聞之戄然夫子不得中行而思其次則
曰狂簡夫惟狂簡乃能卓然有立所由與浮沈當世者
異矣

　　資政大夫禮部尚書兼翰林院學士加贈光禄大
夫太子太保諡文介淇澳孫公墓表

　　今上御極之八年念前此置相不得其人無由建太平
之業也始大破資格進羣臣於廷親試才品拔其尤未
厭復用夙望即家起毘陵孫公屬公已嬰疾聞命力趨

間闗水陸疾浸劇抵國門上亟趣公陛見而公竟不起
上驚悼良乆下所司議䘏贈公太子太保祭葬如新銜
仍任子一人皆異數也易名文介識者以為稱情云予
嘗私慨謂今天下安得古之大臣以道事君者而用之
以致君堯舜坐奏昇平之業則心儀孫公一人當世士
大夫方推轂公無虚日而為之小人者獨害公致公前
後困折瀕死晚際聖明殷懐夢卜雖害公者不得不聴
公一出乃公卒不及大用以死天乎人耶公死而若後

先並命之文公震孟林公釺亦相繼死吾黨不禁人亡
之慟嗚呼公死矣予請尚論公大臣之道公起家詞林
厯編修中允庶子少詹事皆職在編摩不具論論其大
者方公之以禮部侍郎視篆也值神廟端拱乆諸典禮
廢弛公首疏闗治亂者數事遂及福王之國期當是時
福府挾母愛以有寵於上諸窺伺者乘之致東朝積處
危疑二十年廷臣爭册立爭並封爭出閣無虚日而坐
落籍永錮者半天下也既而廷臣屢以之國請至四十

一年癸丑始奉㫖卜吉明春貴妃猶日夜巧營上前至
莊田取盈四萬頃捜括數省曠日持乆不可得舉朝患
之公奮然曰此禮臣責也疏八九上輒謂人主當以大
信示天下不得以難繼之土田藉口輒奉㫖切責又連
請東宫出閣亦不報一日内降㫖更期後年且責政府
以必行無附和廷臣煩聒政府惶恐持未下公立率九
卿以公疏爭度不可得則舉朝伏闕而公方待命時出
入殿廷與諸大臣旅㑹辭氣慷慨曰今日是某死所還

揖諸政府曰今日是相公死所九卿相顧皆感激爭出
危言佐之聲朗朗徹大内政府乃得以前㫖反汗頃之
戚畹私人有偵公者公與之語所以為福王母子地且
曰自古國家何代不封王何王不之國而動煩過計留
千古不决之疑上聞之大感動于是貴妃令王自請減
莊田以行而大典如期告成是役也賴神廟始終英斷
不難割數十年椒房之愛奠國本於泰山而苟非公忠
誠貫天壤仰邀帝鑒亦何以得之于是人多頌公功者

公謝曰聊逭禮臣責耳又數年有妄男子張差闖青宫
梃擊事人愈推公為曲突徙薪而忌者遂曰居功其他
若慈聖太后廟號王貴妃遷主諸王選㛰皆闗聖孝聖
慈之大者公動持典禮爭屢忤上意乆之多得俞㫖公
遇事必核舊章杜僥倖風采肅然嘗有中官非例索内
供金錢至持駕帖坐需公執不可召役於庭而呵之中
官口噤而去一時直節聲震内廷故自天子以下皆嚴
憚公公于是得行其志焉楚獄乆寃賴公平反釋其幽

滯者數十人代藩廢長立少公念其事正與東朝類亟
正之以杜姦人窺伺者庚戌科塲之弊羣小熒惑乆滋
盈廷議卒按法持之又請從祀豫章延平皆報可在部
踰年請告去去八年繼為禮部尚書而鼎湖再泣矣先
是先帝疾大漸有鴻臚丞李可灼者因政府方從哲進
紅丸先帝連服之崩廷臣交章劾可灼聴引疾以去從
哲亦引疾去公以為未正厥辜甫入朝即抗疏劾從哲
畧曰春秋許世子進藥于父父卒世子自傷與弑不食

死春秋不少假借直書許世子弑父然則從哲宜何如
處焉伏劍自裁以謝皇上義之上也合門席藁以待司
㓂義之次也乃宴然傲然支吾紛辨至滿朝攻可灼僅
票回籍調理是可忍也縱無弑君之心已有弑君之事
欲辨弑君之名益難免弑君之實并及貴妃以遺詔封
后神廟擬諡恭例貶李選侍不蚤移乾清宫有垂簾之
漸皆坐從哲不能先事匡正為弑逆顯據語加峻切得
㫖九卿科道議議上詔奪從哲官而戍可灼朝野快之

當公建白時御史大夫鄒忠介首袒公以為即不殺從
哲亦當直筆書信史為後世戒於是公論翕然歸公獨
二三宵人不懌也頃之以爭秦藩封爵非例忤㫖又請
告去自神廟以來士大夫以學術持清議者積為羣小
所不容相沿有門户之説公既去侍郎值京察竟以居
功定䇿糾公坐永錮矣至是小人益嫉公如讐公去之
明年㑹逆閹魏忠賢用事聲勢灼天下羣小附之遂修
門户之怨抵誣正人無遺類又明年大起詔獄副院楊

公漣而下死且戍者若干人越丁夘公議戍得寧夏極
邊因以公論紅丸合之刑部侍郎王公之宷爭梃擊楊
公論移宫為三大案特修三朝要典頒布天下坐公等
皆罔上不道公得之欣然曰何不遂從楊公地下遂戒
行天祐皇圖其年秋今上以藩邸繼熹廟大統赫然正
始誅逆璫及其黨與乃詔䘏死事諸臣而公解戍復原
官其時璫孽猶布滿朝署多尼公出者獨詞林倪元璐
南銓臧照如發憤為公上疏既而廷臣交薦公戊辰改

元始以原官恊理詹事召公三辭不允璫孽閃爍尼公
八年如一日上不能無疑亦不强起公公已若將終身
矣晚年特召當羽書狎至聖天子齋宫引咎之日公義
不俟駕途次謁告奉温綸公捧而泣恨餘生不能報主
悲夫始公為侍郎方爭言國事而枚卜及公葉文忠當
國雅知公則私謂公曰少委蛇相矣公曰吾敢以一官
誤國家大事爭益力及公再出文忠再當國旦晚且相
公竟以討賊一疏而罷人多惜之公狀貌不踰中人而

性獨鯁介孤行岸立不可一世嫉惡既嚴即於賢者亦
未嘗苟同故人莫得而用之然一日立朝斷大事决大
疑動為國家樹典禮之極用是夾日兩朝功存社稷即
不相天下其聲施固已宏逺矣臨革謂子比部君士元
曰吾輩若將道理不讓與聖賢自然君父念重身家念
輕何事不濟又曰吾平生于出處最分明嗚呼公真凜
凜以道事君不可則止者與公諱慎行字聞斯别號淇
澳晚好石更號石齋以自况生有異姿母唐氏荆川先

生女也故淵源有自舉萬厯乙未進士第三人始入詞
林以文章負盛名獨扄户讀書不妄交與謝一切竿牘
非其義一介不取世咸稱為苦節至居家處鄉曲動有
坊表士大夫以此益髙之卒年七十二配封夫人李氏
無子子其兄之子即比部君生卒世系皆詳狀中始予
官儀曹嘗備公屬員引予知己追感同心之誼良用耿
耿遂因比部君之請據狀為之表諸隧道以示永乆劉
宗周曰予讀文抄而知公之學出入于辭章佛老無所

不博繼讀困思抄而知公之學一禀于正折衷羣儒克
繼絶學讀慎獨義百通而知公反約之功依乎中庸讀
一易二易三易四易而知公屢絶韋編探河洛之源心
存憂患與時消息於戯盡之矣及讀公奏議若愛梔愛
畫病龥里居曳尾諸記而知公于出處顯晦生死之際
無一不以言顧行子臣弟友歸之慥慥之地是謂禀龍
徳而正中志天民之所志後千百年庶幾有以尚論公
世與


　　亞中大夫江西布政使司右叅政誥贈太常寺少
卿養冲姜公墓表

　　今天下所急者事功所需者幹濟才而置理學行誼風
節文章于不問以為此皆啖名者之所務而亂天下之
嚆矢也數十年來轉相祖述積為驅除禁錮之術乆矣
乃今天下未嘗乏才也疎濶而取之狼籍而用之上之
人從而顛倒乎其間寵異而摧抑之者百方而竟無一
割之效可以備緩急致國事於累卵轉増乏才之嘆豈

非所用非所長所急非所習之故與宗周因而追感徃
事吾友有姜養冲者固所稱理學行誼風節文章之標
凖也而竟坐是不得大用以死後之人尊事先生亦止
知先生學養如是意者持論有餘而試之用或不足耶
即可以大用而不可䙝用猶然啖名者流耶乃先生固
有不然者先生筮仕為户曹主事也甫弱冠耳旋出而
司倉徐州徐倉以儲該衞官軍俸月糧及所至領運官
軍行糧故事僅支放而已先生獨留心軍民利弊計及

纎㣲放糧必稽日月為次第先是有預放因有壓放皆
至一二年至是通行平準夙蠧一清收糧則稽地方逺
近積逋不得藉口那借先是各地方坐派倉糧不載考
成先生特與申部題准入考成自此得按期征解解至
仍聴與候領官軍交兑無停刻而胥吏不得措其手又
徐左二衞之有軍便名色也扣軍糧為免役錢稱便軍
實以厲軍逺年逋役無可稽考遞相乾沒而衛官與部
使者亦染指焉一軍化為空籍至是一切報罷且永著

為令至舳艫往來𣙜課概與以寛政而嵗入反浮于前
異時收税聴左右縱横為市姦利者得以行其私先生
示畫一使不為行役者病其發姦擿伏往往老吏不如
則先生之用一效於錢穀者如此既而以按察副使視
學三秦先生念秦士朴厚可教也首肅憲範彰軌物有
以夤縁進者即入彀必擯置之以示懲風采凜然尤加
意士行既公覈之里舉矣又使就試諸生各舉所知合
之學博有司之所舉者以定優絀乃大啟秦中書院進

諸生之文行兼優者而深造之資以餼廩肅以規條主
以博士先生之賢者仍分立五㑹一曰經學二曰史學
三曰理學四曰古文詞五曰昭代典故聴諸生各占一
㑹或二三㑹㑹之日各以其學互相質難收麗澤之益
以底于成材又拔其尤立定性堂以處之儼然積分之
法時引其儁者從容凾丈以牖啟之如家人子弟又於
書院中立祠祀三秦名賢逺自蘇子卿而下近自靖難
死節張公紘而下各若而人凡所以示鼔舞激勸者備

至異時醇儒名世背項相望咸歸先生陶淑功實前此
所未有也於是壬辰大計詔録先生卓異為天下冠則
先生之用再效于風紀者如此其後即家起江西驛傳
當事者以供應不給議加編先生曰民困極矣居官者
苟能身視民家視事郵事亦何弊不釐于是一意奉功
令去汰去奢而立寢加編之議方神廟之以中貴人視
𣙜省直也所至擁傳而行例得専制不闗主傳者或水
陸兼支或溢額數倍莫可誰何先生曰吾職掌何事乃

不敢問傳客往來遂勅有司一概無私應而中貴人以
他事銜命者皆不得専制矣仍立循環二簿一給有司
一給夫馬户即乘傳貴人供應一夫一馬必以登候嵗
季查考懸以厲禁并夫馬折乾有禁額外需索有禁夫
馬工食之稽遲有禁掊克有禁一時津人候吏不啻出
自湯火而地方嵗省金錢以萬計遂用節省所餘免派
進賢十縣嵗供七千餘金次及各府州縣嘗一視學篆
舉祀其鄉之賢者南塘王公䝉山陳公専祠祀健齋曾

公孺東徐公又祀江右督學名臣黄公仲昭而下若而
人在江右二年江右人戴之如慈母嚴師則先生之用
三效於簿書期㑹間者如此而先生自此罷官歸矣初
先生通籍為郎即與海内名賢及同舍諸正人定交遂
慨然以世道自任會神廟始不視朝國家大計未定柄
人相繼工煬竈之術以籠絡天下諸言事者紛紜斥落
先生扼腕益與諸君子風義相期在徐倉疏列四事一
杜留中二延忠讜三舉召對四躬節儉自徐還部應詔

陳言請册立儲宫并請宥廷臣之言儲宫得罪者既而
以郎署起補則疏薦直臣鄒公元標吕公坤亷吏陳公
有年許恭簡先生而下各若而人至是以江右齎俸復
疏薦鄒忠介等而刺政府不能容賢娓娓數千言時李
晉江方新入叅知嫉先生疏語以王介甫刺已竟奉㫖
降廣西臬僉尋以御史宋燾疏救遂謫先生興安縣典
史歸田十五年㑹顧端文主盟東林先生率諸同心左
右之風期達于海内而先生每謂性命之學政無取於

髙談但四端中於羞惡辭讓是非不見譏于有道即是
真學問聞者韙之先生自少奉宗伯公家教既通籍益
以古人樹立自期孜孜問學其樂善慕義之懐尤得之
天性故人品日粹而物望亦隆隆起謂旦暮且柄用而
先生泊如也既守難進易退之操又念宗伯公及母賀
夫人年髙數請終養前後棲遲子舍者復十餘年以此
不盡究當世之用而識者謂先生前後諸論列皆闗係
國家治忽大機使其言次第用而先生亦以其身階衆

賢而進將躋一世于平康正直之路無難也則先生之
用而不用終不諱其大用又如此先生居家孝友兩遭
大故皆毁瘠至哀慕終身操履嚴潔不以一介自苟而
獨喜周人之急至捐宗伯公所遺産之半以贍宗戚故
人無所靳于此亦足窺先生學行一斑而先生用世之
畧其得之素所藴蓄者盖有本矣徃者先生督學秦中
適哱承恩反寧夏寧鎮則先生屬也聞變即驅車而往
㑹賊已闔城拒我師先生周旋營壘間以待事平既入

鎮城訪諸生之死義者優恤而旌之其學博鼠竄者立
罷去一時人心震悚嗚呼是豈可以聲音笑貌為哉今
日者誠得若人布之有位何至流㓂之警舉世望風盡
成巾幗此固先生所為幹濟才也即先生之理學行誼
風節文章也而世猶用是詆吾黨曰啖名曰亂天下亦
已過矣先生諱士昌字仲文宗伯公督學蜀中時夜夢
文星入室越日賀夫人舉先生于官舍故名長而丰神
秀朗濯濯如仙子讀書不再過蚤以制義擅名年十九

舉於鄉明年登萬厯庚辰進士厯為郎至副使叅政既
謫籍物望益歸晚以太常寺少卿推者再皆留中光廟
登極將録用先生而先生已即世熹廟初遂錫贈典如原
推士論以為未厭云卒于天啟辛酉年六十一配于淑
人名臣景素公女也子男四長志亷舉萬厯戊午舉人
次志潁志沂志濝皆世其家學宗伯公諱寶以嘉靖癸
丑進士第三人厯官南京禮部尚書加太子太保世家
丹陽宗周姑志其大者表諸墓使後之人知所矜式焉


　　勅封侍御磐石金公墓表

　　古之君子修之于家獻之于天子之廷豈其身獨優為
之盖所謂父兄之教不速而成其政不嚴而治也况又
重之以師友之薰陶乎後世父兄師友之際多曠于教
非豪傑士自命其能崛起大業一舉而聲施人國乎古
今人之不相及以此予比叨紀綱一席得與天樞周旋
一堂之上莫逆於心每至人才進退國是可否之際未
嘗不奉天樞為蓍蔡天樞亦不予棄也而時時匡予所

不逮方期艱難共濟仰佐聖明屬有中左召對之役予
以捄言官觸聖怒禍叵測天樞起而申救予甚力由是
兩人同罷天樞當外謫因數請終養而封公磐石先生
之訃至矣天樞徒跣歸以不逮含殮毁甚乆之將奉先
生之靈返葬于椒先生世椒人故從治命云於是天樞
緘書以先生墓道之石屬表于予予則何以表先生猶
憶天樞將發都門流涕為予言先生屬纊之際勉之以
言臨風北睇曰詩有之夙夜匪懈以事一人又曰既明

且哲以保其身兒勉之又進之曰上不負天子下不負
所學語不及私予為之咨嗟心折曰有是哉先生之言
醇乎醇允矣其為臣鵠也盖先生之學所以本諸身者
如此因以教于家啟其後人至倉卒不亂如臨師保如
式珙球聞先生之風亦足以興矣既又讀其門人方曼
公翰簡之狀得悉先生平生如約以褆躬儉以訓家惠
以和鄉里皆縷縷可述而大端一本之孝弟盖自髙祖
東園公以儒術起家再傳至存吾公稍進為教官及先

生昆季而日大先生遂授之天樞父子兄弟世以學行
文章相友入其門雍雍如也先生垂老猶手持一編率
諸子課業風雨晦㝠不輟金氏之興有由然矣先生雖
不遇以韋布終猶及得之天樞不啻其身親之也是為
施于有政嗚呼先生其古逸民之遺而中倫中慮者與
是宜䜿之豐碑昭示千古令過者矜式先生諱九殿字
承明配某氏享年七十有五天樞名光辰即先生仲子
而先生舊以光辰御史得晉封故又稱封公其他詳狀

中

　　表曰遡潛徳於東國以箕以裘五世而昌紹家聲于儒
術遞相師友再傳而益光蔚起中臺蹇蹇諤諤不負天
子不負所學庶幾夙夜永有譽於先覺

　　累封太恭人加贈淑人劉母貞節周氏墓表

　　予與去非同舉南宫三十年出處去就多歩去非後塵
稱同志去非少而孤育於母周太夫人以有成視予所
遭又有同者憶癸亥同官尚璽時去非每念太夫人年

髙欲謝去已而竟去將發聞艱予為之分痛相别六七
年又得聚首京師老而益親每論心道故忘其非同氣
也乆之去非遷南司馬行矣遂持太夫人狀而請墓道
之文于予予讀之復痛痛去非之母似吾母也嗟乎非
予又誰為去非道母徳者因特表之墓道曰劉母貞節
太夫人周氏女中鬚眉也有古孟歐之風焉生而端慧
父曰鹿野公擇婿得贈公于歸若干年而贈公奮自諸
生登隆慶戊辰進士世稱華江先生褎然儒者也未拜

命以疾卒于邸時太夫人偕來京師所舉二子長者十
四齡曰炅次五齡曰定國即去非也皆遘疾且劇二女
子又殤太夫人且顧且號晝夜不交睫而忍死以二子
扶櫬歸涉江遡河凌風濤不測中幾葬魚腹者數矣太
夫人輒拿他舟載二子而身依贈公櫬攀號以濟自此
稍稍病悸病中取女紅自力不輟乆之復病痿宛轉牀
褥三十年時誦佛號皈依淨土稱未亡人而已初太夫
人之稱未亡也撫棺而泣曰死非吾所難念君讀盡天

下書常扼腕當世之故頗欲有所發明而竟齎志以歿
吾姑留此身以待二子聞者哀之比二子頭角漸露則
次第授以父書誡曰在昔爾父坐一室披簡編如對嚴
賓耳目無他營卒底於成爾曹能如是吾亦何憂二子
益奮乆之長君以萬厯戊子舉于鄉去非則遲至辛丑
成進士太夫人為之色喜猶時飭二子曰幸有今日無
負爾父志可也其後長君自滕縣令考滿貤封積官至
同知去非敭厯中外遭時中廢㑹貞皇帝登極三起官

至尚璽丞猶不忍割裾太夫人曰三命異數也而忍傲
之如臣誼何且幸際覃恩進爾父清華亦慰吾志耳去
非跪受教上京師改官太僕少卿晉贈公如其官太夫
人垂病聞之含笑而逝乃者去非又以光禄卿晉贈公如
其官且推贈公所生如其官而去非自為令積至今官
所稱慷慨發明當世者亦已見其大概今而後太夫人
可以報地下矣嗚呼一婦人耳相夫有成矣又翼二子
有成以繼志不愧其言如握劵而償生賢于死多矣撫

棺一慟皎然志氣感天地泣鬼神世以為純貞其他婦
徳多可紀者太公即世時贈公方上春官諸含殮皆太
夫人身任之而衷于禮不遺贈公以所憾其教孝如是
贈公遊學昆季私析産太夫人持之不得僅取所析之
餘者示承祖意及煢煢撫孤之日昆季欲還所讓産不
可曰此夫子志也其教弟如是伯翁守泉公晚舉子而
有佚志太夫人身任母道閑之惟謹卒以成立其親族
子女之無依者往往收撫之繼以婚嫁其教慈如是方

歸贈公頗食貧則盡出其簪珥綺繒以椎布自前身操
井臼既寡貧益甚日以女紅給饔飱且佐二子束修從
師而口啖饘粥竟坐是以癯其教勤且儉如是節嗇之
餘又得羨金稍拓㕔事基曰吾後必大又喜周人急宗
黨中諸㸑火不能舉者病無醫者喪無具者率走向太
夫人為之經紀晚貴視二子禄漸厚益好施不倦未嘗
讀書識字而能辨古人大義或以事質者得其片言冰
解而去視二子所交客時從屏後偵輒知其端衰即端

士勉具飲食資麗益非是坐趣之去其種種才識如是
方之孟母歐母間當無所軒輊卒啟去非為時名卿宜
矣卒年七十八兩封太孺人進太恭人加贈淑人先是
督學使者錢公檟奉詔旌其門曰貞慈榮夀而太守盧
公復采懿行載之郡乘嗚呼視予在妊而孤長而不逮
一日養終愧顯揚其親者竟何如耶因灑泣而系之詞
附之碣後

　　古亦有言殉死非難孰解斯義乃笄者流生不讀書堅

持其志志之所之精以誠通鬼神可避之死而生肉我
良人重開國瑞厥瑞維何如璞斯剖瑚璉未試爰啓後
人善貸斯息一本雙穗靖共司馬承考軼兄曰母所畀
母今已矣若母吾母淵然雪涕

　　光禄寺少卿周寧宇先生行狀

　　明興二百餘年至神廟之世士大夫涵濡於道化日乆
爭自奮勵進之為功名退之為義節為理學文章彬彬
盛矣然考其時大抵猶矜聲名聲名盛而標榜隨之遂

有朋黨之禍君子惜之獨吾鄉周寧宇先生迥然自樹
於風氣之外雖屢進屢退率隨所至為表見而終不依
附當世獨完大道于渾樸之天可謂盖代典型後之論
世者尚取衷于斯先生諱應中字正甫寧宇其别號也
先世出宋相益公後自江右徙居睢入國朝再徙㑹稽
從戍籍也始遷祖曰徳轅公徳轅生二菴公二菴生朴
素公朴素生古愚公古愚生仁齋公則先生考也世有
隠徳而古愚公尤尚義好施人稱為長者仁齋公娶沈

氏生二子長曰岐山公次即先生先生生未彌月而沈
宜人殞於蓐育於伯母王宜人故伯考慎徳公遂子之
先生之生也沈宜人夢豸入室祥光迴繞而王宜人亦
夢日投懐以是卜先生他日必貴先生生而岐嶷弱不
好弄長勵志讀書至忘寢食屢應童子試不售而家貧
無繼晷資度讀書無成兩父强之改業時年已二十餘
矣有衛尉者以軍餘坐先生轉漕先生不應拘而庭辱
之乃不勝忿棄其家北上京師落魄日乆得給事少京兆

府中治簡牘少京兆邢公見先生氣貌異之呼而前曰
子嘗讀書乎曰然應舉乎曰然即試以文亟加稱賞立
進為館師以其子受業焉竟以邢公得占籍順天補博
士弟子員㑹予外王父章南洲先生以名儒開絳席都
下名噪公卿間先生從之遊三年盡得其所學又與閩
中名士林璠及北地李海石輩下帷窟室學益進隆慶
庚午舉順天鄉試明年辛未舉進士時先生年三十二
未有室也始聘里中陶氏奉㫖歸娶未期而陶殂繼娶

陳氏謁選授直𨽻元氏知縣先生起家赤貧十年顛沛
淬礪冰霜又得南洲先生指授蚤已立志不羣矣既下
車元氏則慨然慕古循吏之績亷潔自持留心吏治所
至與民興利除害無所撓避民以事至縣庭輒相與延
問如家人即受訊者多所恩宥所持三尺獨以繩豪右
不貸一切苞苴竿牘不得至門居一年政績偉然有巡
方使者駐元氏候代日乆先生以邑小供應不堪一日
饋進四菓曰棗梨圓柿巡方得之悟曰豈欲我蚤離元

氏耶即日移節去而心重先生遂舉以調真定真定𨽻
郡下衝繁特甚先生一意為民如元氏不以簿書期㑹
擾民其最著者為築城之役真定居京師右輔鄰邊徼
無城嵗遣防秋戍卒自别郡至者若干人則嵗有戍卒
金錢㑹承平日乆秋防祗文具而所設戍卒金錢多屬
文武吏士瓜分襲為故事先生曰莫若城真定也亟請
於當事當事爭難之度不效誰任辜者而太守某持之
尤力先生請身任其役即不效亦身任其辜當事不得

已姑聴之先生乃召邑中諸父老與謀計里而派役欣
然受命因起土為磚採石為灰其衡量度數與良楛之
品多先生手自監定乆之城工成萬雉巍然甲於三輔
僅取縣賦及防秋錢一嵗而足上官大慚先生又疏滹
沱河以通水利教民種稻田北方水田實自先生始其
後徐尚璽貞明踵而行之邑患盜先生以保甲法清之
有兄弟三人為盜者訊得情特貰一人以全宗祧其敷
政寛猛相濟多類此民有一亷如水萬井風恬之謠㑹

梁尚書有子怙勢横鄉里先生懲之以法中貴馮保為
其父母塋地樹崇楔先生獨不署名並憾之切骨而江
陵相於先生為南宫舉主又嘗移書刺其奪情在位亦
大恚于是向之爭言築城不便者咸以先生為贄當大
計遂誣以贓私過吏部堂堂上大呼曰周知縣貪先生
亦大聲應曰知縣不貪顧問真定守守曰委不貪苐坐
傲耳乃調湖廣崇陽崇陽巖邑也積弊相沿閭左民為
勢家供繇役苦不堪則逃亡轉徙邑乃大困時朝廷有

清丈天下户田之令有司多文具應之先生徧厯窮鄉
赤日中行隴畝揮汗如雨遂逐畝逐户一體起科人無
漏者而賦役以均小民如出湯火然勢家終病之有縉
紳招飲投蔓毒害先生歸至夜半毒發一嘔而解先生
亦不言苐亟著册而崇府審理之報至矣頃之上官已
遣署篆者亟索篆先生持篆弗與曰公事未竟時庭中
郎吏皆散去先生手自持篆印戸田册日夜以萬計目
不交睫者浹旬册成召主者一一給之又存册于官以

為永憲而先生乃行崇陽之人至今呼其田為周田先
生又著便民三苦論言言可涕也後入縣誌云庚辰大
計仍以諸權倖下石復列不謹坐錮先生旣歸田宦槖
蕭然時慎徳公已捐館而仁齋公遐齡在堂貧無以養
也先生率陳宜人躬執㸑以侍晨昏或時治圃與傭奴
雜作所以承懽者百方備至仁齋公亦安之忘其子之
在錮籍也越二十餘年都御史艾穆特疏薦先生時陸
莊簡公為太宰號憐才素知先生獨病察典二百年成

例難破及得中丞疏喜甚即㑹訪九卿科道百口訟寃
遂奉㫖起先生原官補直𨽻曲周知縣不數月陞河間
府同知連擢山西潞安兵備僉事故太宰王國光里居
坐不法有司多不敢問先生按治之王竟伏辜而其私
人在朝者百足擠先生復論調家居七年壬寅再起湖
廣荆南道荆地臨長江漕舟時虞覆溺先生酌為帮運
支收之法官民兩便之楚藩搆亂殺巡撫趙某獨憚先
生威名聞先生至拱手就縛先生復疏請為未然之防

在荆南三年于民生吏治無事不講求既一一得其要
領則著風憲録行於世而三年中所積鍰金以萬計悉
推以惠地方或設賑民倉備賑或疏沙市河便涉或所
在起義塚或繕城或建閘皆百世利也朝廷有知先生
者内擢光禄少卿將大用之而荆州司理王三善僉邪
士也先生嘗以法懲其胥役坐憾及先生去任竟以大
計中傷於史按君轉嗾南北交章復論調然公道愈彰
當事者方懸霸州兵備待先生需次巡撫先生曰吾老

矣不能事羣少年再辱也遂抗疏自理枉狀故事坐察
無自理者因奉嚴㫖歸先生雅負經濟之畧雖遭中廢
時時不忘當世及再廢再起益侃侃發抒思得一當以
展平生而竟為宵人所搆不䆒於用識者恨之瀕年時
事孔亟内地戒嚴真定人多追誦先生築城功朝士傳
之皆傾慕爭欲推轂先生而先生老矣杜門却掃不以
姓氏通人間亦絶口不道平生事即海内知己如北地
趙夢白吳中姜仲文及吾浙丁長孺數人間相聞問亦

落落間濶夢白起冡宰嘗移書先生欲為先生進一階
先生不答及夢白坐黨人禍遣戍始答書唁之其介如
此先生林居後終日危坐一編課子暇則覃思著述積
至數百巻皆道其胷中所得與身所經厯處一字不蹈
前人非文章非語録信手疾書其深處徃徃與圖書之
言相表裏一夕夢神人囑曰子著述盈箱盡洩天巧犯
造物忌自今當還之造物弗著一辭先生戄然悟遂絶
筆焉時戊辰長至前一日也明年冬先生年九十先期

語諸子曰吾將歸矣及屬纊家人忽聞空中車馬聲填
然而先生遂逝先生廣額豐頤神采英毅雙眸炯炯望
而知為正人其處心積慮動可質天日切切以康濟生
民為己任居恒抱拙自守若一無用於世者至臨利害
遇事變奮然肩承百折不挫自少厯艱苦敝衣菲食於
耳目玩好一無所庸登其堂凝塵滿座入其室殘書數
巻而已蚤年意氣豪舉不可一世中更困折深自動忍
一變為温恭矯輕警惰時時若將不及顧専用心于内

歛跡韜藏其深造自得有人所不及知者始先生以幼
失怙撫于王宜人非為人後之義也及縣令考滿頒綸
命先生曰育我者已矣非一命無以慰九原生我者尚
有待也遂貤封慎徳及仁齋即世且無後先生從里居
上疏歸宗并乞覃恩封典于所生朝廷許之因贈仁齋
亦光禄少卿異數也子三人女二人皆陳宜人所出長
惺例貢生後先生數月卒娶劉氏予族姑也生子熈乾
邑庠生次正國太學生娶陶氏繼娶趙氏生子祖清祖

獻次愰邑庠生娶秦氏生子熈咸祖茂女一適陶崇烈
邑庠生一蚤卒先生生于嘉靖庚午六月初五日卒于
崇禎己巳十一月十二日墓在破塘里之某山陳宜人
先先生卒葬已若干年自有狀至是啟壙以先生合葬
則庚午之十二月某日也正國輩既襄厥事乃手撰先
生行實造宗周而請狀焉宗周不敏以外王父通家之
誼辱先生愛最乆誼不得辭敬為之詮次如此宗周束
髪侍先生以迄于兹每見先生進道之力嵗異而月不

同晚年徳盛禮恭淵乎莫測涯涘窺其所得殆堯夫茂
叔之流近世儒者不足道也近復得其遺稿讀之益為
之歛袵顧予猶自愧管窺不足模先生萬一尚俟立言
大君子詳核其所未盡而誌之而傳之以垂不朽則世
道幸甚謹狀

　　先考誥贈通議大夫順天府府尹秦臺府君暨先
妣誥贈淑人貞節章太淑人行狀

　　不肖生不及見先君子長而僅獲所聞焉音容

行履總歸惚惚無端緒可紀重以茹痛之極即
在先慈膝下亦不忍致詢生平始末以故益不
詳向有短狀藉以請誌于大人先生如黄口小
兒作啼聲未有當也荏苒嵗華滋懼潛徳未彰
為千秋遺恨謹更端次序以及先慈太恭人如
左

　　先考秦臺府君劉氏諱坡字汝峻行第四十七位世家
山隂水澄里先世出漢苗裔始家山隂者曰縣幕公文

質五傳為贈兵部右侍郎怡軒公鐸怡軒生守直公濟
守直生茅山公槩茅山生兼峰公焞兼峰公娶陳氏生
三子長即府君府君生于嘉靖戊申十二月初三日丑
時越乙丑年十八補㑹稽縣儒學生戊辰娶我太恭人
又九年病卒是為萬厯丁且八月二十三日夘時府君
先舉一女既卒之明年正月而子宗周生又二十三年
辛丑宗周舉進士甲辰授官行人先是辛丑九月神廟
册立東宫覃恩宗周已身逢慶典至是授官例得貤贈

府君修職郎行人司行人盖異數也又十有七年今上
改元天啟辛酉宗周自廢籍起官儀曹郎復周登極恩
晉贈府君承徳郎禮部儀制清吏司主事又二年癸亥
宗周連擢冏寺卿復用皇子生恩晉贈府君中憲大夫
太僕寺少卿乙丑宗周即家起右通政辭遂奉嚴㫖削
籍并奪府君誥嗚呼家門之禍尚忍言哉府君生而瓌
秀弱不好弄大父延師教之授以舉子業甫齠而能文
年十二試童子邑令楊公賞之録名上府太守某公偶

顧府君則訝曰孺子乃得濫竽何令君之眊也即留侍
席間面試立就出語多警拔則又詫異曰果佳兒也然
不宜速成錫以楮筆而出頃之丁陳安人憂既免喪而
進膠庠則名籍籍起藝林矣嗣後三舉棘試庚午癸酉
皆為巡按御史識拔御史臨塲試通省士百不收一二
得儁者為殊遇人或賀府君曰劉君見小敵怯見大敵
勇迄于丙子竟未及聴鹿鳴而卒府君體素羸每入棘
闈輒眩憒日中乃愈一拭目操觚疾書不加㸃隻字而

文理豐美人盡以冠軍期之外大父南洲先生夙負人
倫鑑每射覆科名士十不爽一二而獨失之府君府君
之弗售殆命耶乃宗周讀府君遺書二十年而脱頴去
抑又何也宗周少多病嵗讀書不能以日月計自愧疏
略而每獲僥倖從天啟入棘闈若有神助人皆曰此先
公之靈也及宗周既第又不能入官數請告家居忽起
又廢又起未嘗及一考竟得以三命貤封皆覃恩異數
事若非偶然者人又曰此先公之靈也洵然哉府君春

秋僅三十而以所未盡者憑于遺腹子之身如取諸寄
即曰不于其身于其子猶二之也乃今者以宗周不肖
事明主自干大戮致上累府君嗚呼痛哉府君性至孝
喪陳安人時年甫十五六哀毁踰成人大父感之不再
娶以義夫終府君既失恃則恃于祖母茅安人及茅安
人歿府君哭之哀如喪先妣時有科舉之試縣已拔髙
等及府試遭喪輒告罷或曰國制無期喪不應舉者府
君泫然曰方寸亂矣豈能操筆作試牘竟不可奪府君

嘗讀書羅文懿公家乆之歸謂大父曰比處羅氏見其
父子兄弟皆有禮教不似吾門苟簡者兒願取以為法
大父聞而喜之府君素褊急自此力加矯治徳器日底
於和粹而家庭間風尚幾一變接吾太恭人相敬如賓
友無故不晝處于内見燭乃入即内處亦無不冠不履
時女兄育于乳媪府君未嘗手授提抱必自太恭人轉
相接也其矜嚴好禮如此府君褆躬岸飭動履必謹所
御衣冠圖史皆有常度無或即于䙝居恒閉户讀書目

不習浮薄之態意惟恐凂之所交里中長者里中人皆
愛而敬焉嗚呼天實鍾府君之徳以孝弟禮法為士林
坊表而竟嗇于年未試于用宜有後人起而藉府君之
靈以為身後之榮而今也佹得之宗周而又失之倘世
有憑而弔之者曰有是父乃有是子則宗周不肖之戮
永永不朽而府君之靈亦于是不朽矣乎

　　先慈章太恭人系出㑹稽道墟里父頴以學行為海内
士人師稱南洲先生母楊氏太恭人生有懿質自少閒

靜寡言笑先生鍾愛之因命名為淑且卜曰他日必貴
為擇配而難其人㑹先生教授吾族水澄里府君年方
舞象而&KR0570;于文客偶遺所作至先生所亟賞之問是誰
家兒曰吾擇婿如是可矣先大父因納采而楊安人有
難色曰奈無姑氏何先生曰嫁女嫁兒郎何姑之問意
遂决比歸府君則既遊膠庠矣太恭人肅雝以相有雞
鳴昧旦之風事大父及曾大父母咸得其懽里中人無
不嘖嘖稱賢婦者積十年而府君捐館舍太恭人年二

十七手抱一女子而宗周猶在姙也則誓以死殉先生
慰之曰兒即死奈爾夫無後天道有知假爾生男以報
地下死未晚因操文祭府君曰爾欲有後上叩帝閽且
哭且酹而太恭人勉稱未亡人以待既彌月宗周生當
是時大父之室罄洗矣先生素愛女而楊安人又懟先
生之擇婿也曰僅恃此藐諸孤慮誰為托命者因趣返
太恭人于家太恭人辭以舅氏在堂不得盡婦職嵗時
往來起居不遑頃之水澄之居舍又他鬻大父去而依

所親韓氏太恭人尚徃來韓氏家不絶踰年韓見却大
父挾兩叔氏投山莊遂聴太恭人大歸母家矣時楊安
人已殁伯仲舅敦手足之情無煩孤寡拮据太恭人顧
刻苦自勵躬操紡績習寒暑以為常迨宗周勝句讀出
則隨先生而入侍太恭人課讀機杼之間未嘗不篝燈
相向也太恭人竟坐是體日癯宗周年十二仲舅萃臺
公司教夀昌先生從之任太恭人慮宗周之失學也特
遣之夀昌從先生時酷暑徒步九十里至即病一足攣

中冬持病侍先生歸明年春足疾瘳復侍先生之夀昌
旋病目經年而愈又明年歸已復侍先生之夀昌又病
目又明年萃臺公遷官去任宗周隨之歸年已十六矣
五年中三上夀昌道千里而險太恭人無絲毫姑息又
屢攖疾不顧而宗周竟以是讀書有成年二十遊膠庠
是秋隨薦于鄉時劉氏不識所謂宗周也一孺子養外
家一日而成名人始知先生之教而推本于太恭人三
遣夀昌不啻孟氏三遷云然太恭人未嘗一色喜也意

若轉自傷者每諭宗周曰勉之無負爾父之志㑹女兄
嫁于章者復寡太恭人哭之奄奄成疾庚子冬宗周依
戀膝下不欲上計偕太恭人促之行明年辛丑宗周試
南宫得儁放榜之明日太恭人遽以一疾不起人方頌
太恭人之教不衰而又傷之曰子可以禄養而母不待
惜哉又有解之者曰此未亡人志也一日而立孤一日
而殉死者于地下足矣奚其待宗周聞是言而深痛如
不欲生也先是大父居山莊日乆兩叔父繼殀無依宗

周年且長太恭人數遣宗周迎大父至外家盡晨昏禮
大父處之不樂也旬日復去太恭人徬徨累日嵗時必
遺之甘脆太父每歎曰吾不能撫孤反以累婦時大父
年已暮且攖病及得宗周㨗音而霍然則謂宗周曰非
汝母吾安得有今日人又稱太恭人純孝云嵗癸夘御
史馬從聘按浙采其事上之朝奉詔旌表貞節之門而
浙東觀察使王公時熙特下所司豎坊于里中顔之曰
宇宙完貞辛酉以宗周官儀曹郎贈安人癸亥以宗周

官冏卿加贈恭人天之所以報太恭人者至矣惜宗周
之不能為子也始宗周宴鹿鳴而歸天且暮便服謁見
太恭人太恭人恚曰爾幸為舉子豈無舉子服而以䙝
服見也簡親棄禮恐自此始矣宗周急更衣謝罪終不
懌而罷一日宗周隨衆謁當途以賄聞太恭人又恚曰
爾母之為乎母則有舊飦粥在爾胡出此懼爾福祚之
不長宗周得而改之又見宗周氣宇輕浮則時時勅曰
無多言多言敗徳無多動多動敗事又常曰人須有剛

骨方能自立不然鮮有不敗者其他因事督責類此宗
周奉之兢兢不敢忘及違太恭人日逺致過日叢材日
薄為明時所廢家食二十年一日立朝思得當以報聖
明因上書論政事指斥權璫天子薄其罪不深坐㑹黨
人議起宗周投劾歸未幾黨禍作遂奉旨削奪上及太
恭人嗚呼宗周惟不克終奉太恭人教以至于此天乎
母之無罪也故宗周仍稱太恭人以志痛云太恭人幽
閒靜正得女徳之純居恒自操女紅外輒扄户靜坐終

日不移席動止雍容一中䂓矩步趨而裳襞不動謦欬
之聲未嘗聞㕔除處外家子弟往往不言而化有忿爭
者得太恭人一言即罷去太恭人喜愠不形每事有不
可于心惟終日不語而已笑不至矧怒不至詈其天性
然也宗周自少及長奉膝下有年見太恭人一言一動
無不閑于内則其處心積慮純乎坤道之隤然而剛方
之操凛不可犯方之古人栢舟而下不知于孟母何如
彼所謂得其子而名益彰以視宗周今日又何如耶昔

范滂以鈎黨坐戮其母謂之曰汝今得與李杜齊名雖
死吾亦無憾若滂母者世所稱賢母猶不免以聲名動
其子稍戾聖賢中道假令太恭人逮今日㑹見其子坐
鈎黨之戮知其智必出滂母上矣太恭人卒于萬厯辛
丑三月二十八日未時距其生為嘉靖辛亥正月初二
日夘時其卒之年偕府君合葬下蔣之原同邑陶文簡
公既誌其墓而徳清許恭簡公又為貞婦傳行於世










　　劉蕺山集巻十四

