







　　欽定四庫全書

　　劉蕺山集巻十二

　　明　劉宗周　撰

　　墓誌銘上

　　江西布政使司左叅議稷峯章公墓誌銘

　　予先外祖以經術行誼推重海内學者稱為南洲先生
蚤從族兄東偁公稷峯公遊才名辟易呼章氏三傑二
公先後成進士而先生卒老於行與二公為窮交自藝

文外尤以道義相成始終弗替先生晩年輒呼予小子
談平生縷縷足述也稷峯公病且歿囑先生曰知我者
弟也異日之狀非子而誰先生許諾憶先生作狀時予
以齠年受學每事筆札必命予脱稿距今二十餘年公
仲子持狀來請墓中之石而先生歿且八年手澤依然
能無感愴予雖非其任猶竊以終齠年之役也按狀公
系出福之建寧全城練氏之後子孫以世德顯於宋隨
駕渡臨安散處三吳兩浙間其卜居㑹稽偁山則自添

十九公始凡十二傳及公自宋厯元暨我明興二百年
間科甲相望族指萬人稱東越世家公父某號東山以
公貴贈某官母徐贈孺人遡而上曰某某某則祖父曽
高也東山四子其季為公生而頴異十歲能屬文為東
山鍾愛十三受業於從兄孝亷東稷東稷稱賞不置曰
他日當退舍避之則已嶄然露頭角矣辛卯丁東山憂
甲午補郡庠生乙未同先外祖及東偁㑹課於柴塢山
三人稱莫逆公尤深造自得肆筆成章出入秦漢韓蘇

間為學者歛衽無何東偁脱頴公獨與先外祖久困諸
生中自丁酉觀塲後連擯有司落魄垂二十年家日貧
齒日邁而自負日益竒曰世必有知予者巳未遊京師
假籍更名補順天生員尋為督學趙方泉識拔聲名蔚
起驚動館閣甲子遂登解額第一人成戊辰進士年已
五十七矣方公舉順天北人飛章攻詭籍㑹華亭當國
偉其文進呈請御裁肅皇帝嘉之破格完之華亭舊督
浙學政進公膠庠知公曲為公地遂荷先皇帝特簡葢

異數也釋褐授大理寺評事晋禮部厯精膳郎出為江
西參議司督儲公才識警敏遇事立辦所至輒稱其官
凡十年拂衣歸里又十年以壽終於家凡人困阨不極
則不奮彼蒼於豪傑之士所為苦心勞形而玉之成有
如此者公之為諸生也嘗客遊雲間有富家楊以馴善
聞㑹搆訪當道屬之邑丞丞以給舍左遷於公為梓里
公偶㑹丞所言及之輒為觧之事竟寢公去楊知其故
走金三十鎰為謝公却之更倍以進終不受曰辨爾誣

義也終之以利初心之謂何楊感嘆而去後楊子九華
貴締為世講公初出華亭之門繼更鄭州繼又館於江
陵為諸子授經不以為凂也華亭去鄭州代其後公見
鄭州為白華亭事侃侃不挫鄭州恚曰子獨不諱華亭
耶公曰非某誰當白華亭者鄭州義之江陵秉軸方初
政未底於壞公處以離合之間放意自若而論及國家
事匡救居多類皆引大體持長厚切中江陵膏盲如齊
魯開河之議罷犯禁連引之議寛蘇松大水之議蠲賑

雖得其首肯而心實厭之卒相矛盾出之外藩假星變
例左遷以去江陵敗公卒不罹清議人皆多其大節云
公性孝友蚤違東山徐孺人有孟母風公體其志勉承
其訓家貧授徒資館穀以養不違其懽比喪哀毁幾絶
皆以不及祿養為痛伯兄蚤世事仲兄叔兄怡怡友愛
垂白無間言嘉靖癸甲間連大祲二兄坐困公曰有弟
在忍遺同氣餒耶出所餘金益以稱貸而饘粥共之姊
蚤寡撫其孤恤其婚喪尤力姪婦寡而貧以姑老誓守

贍之以完其節宗黨告急輒應之不責其報捐貲新宗
祠助蒸嘗之禮其内行雅足法也公德度深遠脱略苛
細喜恢諧赴機如響與人油油然濶恩怨報施之情岸
幘垢衣人莫測其涯涘輒呼之曰愚公乃不愚以公之
才宜大有所建立顧蚤見遄歸不必盡究於用而有以
自完卒享令終之福葢有明哲保身之道焉嗚呼如公
者可為克全於其天矣公初名紹更名禮字某稷峯其
别號生於某年月日卒於某年月日享年若干娶齊氏

贈孺人生庠生某娶某繼董氏封孺人生國子生英娶
王氏繼董氏女許某許某某生國子生懷德娶某英生
某娶陳某聘某女一許葛一許龔懐德生某聘某塟以
某年月日兆以某里予生也晚不及知公姑據狀如右
愧於先外祖無能為役先外祖且為予言柴塢之㑹虀
粥畫斷不減長白卒相與有成公屢試屢北且老矣先
外祖不以為病曰子終必遇公之北上也先外祖實促
之公猶豫先外祖謬激之曰所不能決者徒以閨中繫

耶丈夫之謂何遂行他日公讀書勞苦得心疾棄家走
遡金華久之有甦乃返鄉人謗之坐以他故先外祖每
從士大夫力洗得白公貴先外祖猶偃蹇諸生踪跡相
失既罷官先外祖亦罷諸生為聚首如初先外祖每有
所不可輒面折曰爾忘貧賤之日乎公為改容知我之
誼深矣語曰觀人於其所友君子益以是知公也

　　銘曰嶢嶢易缺皎皎易䝉允矣君子令德永終大智若
愚至和掩恭援止而止委蛇羣公色斯舉矣羅者冥鴻

千金之介不違固窮展禽曰惠老氏猶龍我徵百世長
者遺風

　　江西寧州知州竹渠章公曁配俞宜人子孟嘉婦
何孺人兩世合塟墓誌銘

　　嘉隆間㑹稽章氏聨蟬起科第者六七公而雙渠公與
竹渠公從兄弟也其人皆有遠韻非一切羶情勢利者
比故一則以部郎中廢一則以州刺解組並杜門却掃
怡情山水間數十年以老竹渠公尤擅風雅之業所著

思魯齋集若干卷鄉之縉紳先生序而傳之至今行於
世則公歿已五十年矣昔人謂死而不朽以言立者公
其近之乎宗周固章之所自出於公為外祖行恨生也
晩不及事公一日其嗣孫冠叙公狀而問誌於予且贄
以遺稿予乃得次第卒業想見公之為人公詩長於選
體而得意處在和陶諸篇其和時運篇曰活活清流脱
纓可濯矗矗蒼山舉目可矚佳景無窮賞心易足班荆
坐飲物我同樂又曰旋自東郊憩我茅廬足雖倦矣心

實宴如宣尼嘆興㸃獨先余一時託興有古狂士風姑
借彭澤以自况而意若有不止於彭澤者此其命集本
指也如和遊斜川曰露凝衆芳落日入羣動休人苦不
知止輕身事浪遊和飲酒篇曰醉醒自有時一悟須脱
頴醉翁不在酒斯言婉而炳其和雜詩曰徇祿如涉江
探道如登嶺就岸始為安陟巔方覩景曝日豈不暄日
入依然冷莫矜一蹴功須悟前途永月彈有遠音燭照
無寧影何事離本根徒隨轉蓬騁一飽不須多羣動制

以靜又次雲門曰湖興移月艇山踪入雲林湖山如有
待雲月本無心繫艇月還在臥雲林更深難窮野遊趣
靜奏邱中琴皆翩翩逸興與昔人競爽近體不屑屑求
工而意指近是公自中歲謝事歸始為詩每於五更枕
上黙誦古漢魏詩數卷興至携朋舉酌或獨酌忻然放歌
一切戸外事鮮有以易其慮者獨與上虞山人葛公旦
為倡和友時時相過從已而嗣君孟嘉亦工詩父子間
又自相倡和並翛然有塵外之想一時詫為嘉事而孟

嘉詩跅&KR1375;自放多不逮乃公檢押故自稱為天籟云始
公弱冠補諸生年二十四以春秋舉嘉靖甲午鄉試七上
公車不售謁選為羅源知縣再陞真定府通判三擢江
西寧州知州所至有惠政去羅源二十年人猶立石頌
德公為人溫和簡曠大都如其詩故其居官落落少俯
仰卒為含沙以去晩年陶情詩酒間觧地深㣲居然揖
魯狂之堂洵其所養有過人者公諱秉中字性之竹渠
其别號卒年八十一旹為萬厯辛卯距生之年為正德

辛未考曰忭任建昌縣主簿妣王氏祖文泰曾祖以誠
任高唐州知州公之生也母王夢高唐公南向坐㕔事
既寤生公卒步武焉配俞宜人生於正德某年卒於萬
歴某年享年若干生一子二女子即孟嘉女長適張仕
脩縣學生次適何繼高以進士厯官參政孟嘉諱啓謨
别號太元蚤工舉子業不售雅好賔客所交皆一時名
流如徐文長董思白輩其為人高視濶步不可一世晩
以太學生選藩司首領方待詔而卒於京年五十五生

於嘉靖庚子卒於萬厯乙未配何氏生於某年卒於某
年側室劉氏金氏羅氏劉生一子即冠一女適沈伯霖
太學生孟嘉之卒也冠甫十齡而何已謝世使冠卒有
成立者劉等三慈母力也里人嘖嘖稱女丈夫云冠以
太學生授長蘆鹽運司知事歸亦工詩傳其世業娶薛
氏生二子觀廣觀庶廣娶某氏生二子陞階庶娶某氏
孟嘉始塟公於鑄浦施家嶼之陽以俞宜人合之後冠
復塟孟嘉於公穴之右以何孺人合之兹崇禎壬申七

月十有三日冠用日者言改塟公於原圲之上並改祔
孟嘉而又以金氏祔其側劉羅二穴相去稍遠從故圲
也

　　銘曰奕奕高唐華表連雲感夢來裔是祖是孫競爽流
芳亦有季昆乃季者何古之逸民三仕州郡不辱其身
蹇蹇羅源時揚海氛以征以繕拮据宵晨百年保障去
久逾新已倅三輔中外交訌未皇六師先詰兵戎肅清
雈苻買犢歸農晋而江右勞勩是酬秉心維一敷政優

優乘以貝錦公則倦遊慨焉懐歸東臯西疇眷眷良晨
交交好仇行行仙島泛泛芳洲以琴以書以倡以酬以
忘難老以消百憂緬懐狂簡彭澤其次彼丁運艱爾當
盛世胡為效之其心則似無懐葛天觧得其意百年高
風邈矣難嗣有其嗣之霏霏手澤一傳再傳珠璣拱璧
鑄浦之陽列仙是宅出谷遷喬有梓翼翼亦有閫儀葛
藟氷檗後千百年徵公遐則愧我勒銘高文典冊

　　福建布政使司右布政馬湖來公墓誌銘


　　予髪未燥即聞西陵有來公道之其於書無所不讀顧
落落狂簡類晉人人多異之以是不及交公晩一見公
於司馬郎署聆其議論破囊而出大驚以為經濟才既
别去又十年公懸車在里間一顧予里中適大㑹羣士
公欣然臨講席神情散朗謦欬間風生四座未嘗不爽
然自失恨知公之晩也無何而公捐館比塟有日伯子
彭禧來請誌於予予恨知公晩即晩知公有不盡知者
其何以為公役謝至再而彭禧頻申前命不獲巳為按

其族銓部君之狀而節畧焉公來氏諱斯行字道之馬
湖其别號也系出微宋之後傳至宋直龍圖閣學士屏
山公始自鄢陵扈駕臨安因家於蕭山厯五傳為潭居
公始卜居長河其後代有顯人為於越望族潭居凡七
傳而至公厥祖畏齋公某考靜觀公某皆以公貴贈廣
西按察使而靜觀公博綜羣籍稱通儒娶贈淑人沈氏
生四子仲即公公負異姿讀書不再過成誦自少即淹
貫經史百家言倚馬成文千言不加㸃總角補邑弟子

員遇試輒冠軍顧獨阨於棘闈凡七舉始以萬厯丙午
得雋明年丁未成進士丁靜觀公憂服闋謁選授主事
刑部著獄志四十巻代王子爭立朝議將立長鼎渭獨
公申濫生之例謂庶生者鼎沙有成命不可輕廢仍請
治渭訐父罪當是時貞皇帝在東宫處嫌疑之㑹外廷
恒切隱憂故公及之而實與立長之議相成其後卒從
公議壬子典試廣西事竣聞沈淑人訃歸服闋補工部
管理器皿盔甲兼督山陵竟以不行請託忤津要坐察

典論調補永平府推官旹邊事日亟備邊將帥多聚天
下勁兵而苦於轉餉公駐天津管南北二餉南北餉者
海運也由山海而進為北道登萊而進為南道公拮据
其間皆有良䇿然猶謂是未可以收海運之全也請復
元人膠河故道輓江淮之粟直達天津在今日為救邊
之急務即一旦中原有事漕渠為梗可恃以無困尤萬
世定鼎之訏謨因繪圖自南海芝蔴灣至北海海倉凡
二百四十里其間地形高下挑濬淺深與夫沿革便宜

皆種種如列眉而系之以説且課費不過十萬當事者
心韙之而卒不能决也漕舟守凍卒數千預索來春口
糧不得輒鼓譟赴軍門為亂公馳檄諭之即定隨縛首
事者正法秩滿擢兵部主事即陳備邊機要請屯兵海
外若月坨島馬頭營並居要害宜分宿水陸重兵以資
應援當事者頗欲用其説乃擢公監軍僉事整飭天津
公申前請期得當一面自効然亦終無用公者久之卒
報罷㑹山東蓮妖倡亂撫臣告急津撫檄公提兵五千

往援道過景州妖黨于宏志聚衆數千人將攻州城城
中人出遮留公殺賊公陽謝之而密署所部援兵一鼓
而進殱之白家屯遠近懽聲如雷諸士紳疏留公鎮餘
孽公不顧疾趨山東旹賊首張東白據鄒縣徐鴻儒據
滕縣相與犄角禦官兵殺傷無算而鴻儒尤黠桀公請
趨滕以孤賊勢㑹總兵官連戰克之鴻儒棄城走至弋
里兩伏山據險立營衆尚十萬我師躡之先是公遣子
燕禧焚其輜重於他所賊勢益蹙至是復迎戰弋里再

戰再捷擄其掃地王偽太師等鄒城聞之欲乞降鴻儒
憤甚乃自弋里入鄒城斬欲降者三百餘人為死守計
我師驟薄城下失利築長圍以困之穴城城破鴻儒潰
圍逃間道為燕禧所執械送東撫獻俘闕下山東平公
遜讓不尸其功循例陞參議仍備兵津門久之貴陽有
安酋之亂水西遠近諸苖長争附之而長田阿秧其魁
也所居田當偏頭辰沅上下扼我餉道當事議調兵十
萬駐平越即擢公平越道乃稍錄平妖功進級按察使

而以兵事聽公贊畫公曰是未可以兵威勝也適黄平
州吏楊政啓訴寃行間問之舊嘗習秧者公喜曰吾得
間矣密授以計令其叛而投秧不五日函秧首以還諸
苖震懾其後安酋卒就擒黔蜀間次第底定則秧之敗
有以啓之而楊政啓者公許事成賞以五百金官都司
當事者靳之公頗不平屬有微疾遂得請而還今上戊
辰起補鬱林兵巡仍用公靖土司公至而反側者以安
止用恩信招撫而已尋擢福建右布政可一載舊疾復

作公曰知止不殆此其時矣遂乞骸家居築梧栁園徜
徉其間編經摹史無虚日或與二三衲子深話無生或
從子弟論文講道又申宗法以訓族人遇月夕花晨一
咏一觴陶然自適終不聞有戸外事越癸酉之某月日
以疾卒於家距其生為隆慶丁卯享年六十有九公英
爽開霽率性自可居恒不脩小節而識畧偉然風馳電
掣故所至以功名顯其論道則出入二氏從宗門之㫖以
達於儒者家居師事海門先生講良知之學曩時所見

漸臻實際惜予性椎魯一席請事未足以盡之嘗讀公
書曰見太虚以内無一非知是為致知見太虚以内無
一是物是為格物又曰為善去惡善惡之念未除無善
無惡有無之見猶在其發明新建大略如此燕禧者公
仲子也為諸生不欲以文自見自少喜韜鈐之略膂力
過人年二十餘從公征廣川征鄒滕征水西皆横槊躍
馬摧鋒貫陣積以功次擢至遊擊將軍世襲外衞鎮撫
其生擒徐鴻儒尤稱壯烈當是時山東兩撫並以平妖

功晉司馬世爵錦衣實攘之公父子其後燕禧欝欝不
得志以死而公處之坦如也識者遂以窺公所自信云
公所著有經史典奥四書問答五經音詁經史淵珠槎
庵集燕語家乘等各若干巻行於世其小品曰宗談六
種皆以証學者在官中外封事若干首行間始末皆有
成帙配沈氏累贈淑人其他家庭懿節及子女婚嫁皆
詳狀中兆在某之陽而塟也以某年月日是為銘

　　銘曰神廟以來天步嵬東西羽檄紛如埃禁中頗牧人

爭推高旗大纛幕府開矯矯我公騰龍媒倐忽九天風
雲回提戈所至殱其魁金印斗大懸者誰儒子負㦸英
憤摧我公掉頭云何為(叶)滄江把釣白雲陪手編竹素
天人詼力絶千古跨九垓出聖入禪雄辯才公今一笑
遊蓬萊無生之㫖安在哉盍歸乎來姚江隈春風動地
轟如雷題此貞珉光夜䑓其不朽者惇史裁

　　刑部河南清吏司郎中日乾趙公墓誌銘

　　萬厯昌啓間吾鄉有日乾趙公者嘗筮仕為刑部郎間

一徙官已復為刑部前後三十年竟以刑部郎懸車又
十年卒於家世莫能知公之為人公常曰吾幸効一官
始終不負也刑部郎已矣又多乎哉時有唁公白首為
郎者故云嗚呼是可以知公矣公諱㑹禎字衷如一字
先之號日乾先世出宋燕懿王之後南渡始家於慈谿
曰某公十八傳而及公考宦橋公以公貴封如公官母
方贈宜人公生帀歲而方宜人卒因育於母家自少端
靜異羣兒嗜學嘗病目雖瞑坐一室指畫口吟無曠晷

故其學日進長補諸生久之以萬厯甲午舉於鄉再上
公車成戊戌進士起家刑部主事厯員外郎郎中凡十
一年所讞疑獄如巨豪李二者坐姦利殺人無左騐懸
案不竟已五年所矣公一訊立決起沉尸視傷狀如新
創也諸司傳以為神李素雄於貲能奔走權要人權要
人多為之請間公屹不動也其持法理枉無所回撓多
稱是出為福建參政道由漕河舟子與漕卒閧而誤斃
一卒公坐是左遷補祁州知州居二年政聲著三輔間

復入為刑部郎公旣久於法曹曉暢律意而本之以矜
慎故所治獄率麗於平㑹妄男子張差持梃入青宫所
當閽者輒仆羣起縛之下法司訊公適主曹判時貞皇
帝在青宫久違問視而福藩母鄭貴妃日有寵於皇祖
宵人乘之數進蜚語窺禁中事二三柄事者又坐戚畹
往還率多觀望於是䑓臣劉廷元有瘋顚之説而主事
王君之宷窮治差頗得其交通内官狀詞連戚畹鄭國
泰坐以主使請劍甚力公乃颺言於朝曰何物姦徒闌

入禁庭洵有主之者然執内䜿龐保劉成而城杜膽落
矣縱姦則下疑朝士株引則上疑宫闈疑而事愈有不
可知者因亟定爰書以上報可於是皇祖宣貞皇帝於
青宫奉聖母同御便殿見羣臣諭以兩宫慈孝無間意
甚切至人心乃安一時清議諸臣猶鰓鰓為國夲計争
袒王説與倡言瘋顚者水火益甚明年大計王削籍諸
邪臣益用事馴至魏璫借其説以定要典㑹王召用為
刑部侍郎尋罷歸逮死詔獄天下寃之而公亦遂罹清

議矣葢公持論類調停坐遇雨之嫌為王疏所摘方王
起召用公亦自劾罷刑部郎歸旣而邪黨用事搆殺王
君諸夤緣為姦者次第彈冠登要津獨公以刑部郎家
居如故迨今上龍興諸姦亦次第服辜卒無有引繩公
者而公以刑部郎家居又如故異時公車追訟之言曰
調停之與請劍議本相成特惡其以黨姦為調停至倡
大東之説敢於叛君父而不顧也懿哉斯言已足以白
公矣始公旣斷梃擊事尋以外艱去又起補原官平囚

江南所縱舎矜疑數十百人時張太宰問達頗知公欲
引用公不果公固未嘗數數也公為人簡素居長安二
十年率敝裘羸馬官舎蕭然與人落落不苟合至當大
任决大疑輒不動聲色得之予通籍後公三年與公同
朝每望見公穆如清風自顧以為不可及既而出處時
相左而公亦竟以前議不克竟其用惜哉㑹公旣沒之
三年其嗣孫重慶將塟公於某之陽而以其年家子馮
水部君之狀來請予誌予辭不文乃重慶從予遊有日

必假予言以為重也因為据其大者書之系以銘

　　銘曰此侃侃而爭者君子之朋何不附以矜名彼炎炎
而勝者小人之勢亦不乘以射利臣筆如山臣心如砥曰
臣二十年為郎不負爽鳩氏嗚呼庶以永而來祉

　　奉政大夫南京吏部文選清吏司郎中醒涵臧公
暨配誥封安人吳氏合塟墓誌銘

　　吾友丁長孺先生負一世人倫鑒不輕許可晩於懿戚
中得二臧伯曰存涵仲曰醒涵時以學問文章相切劘

並成國器因舉示予曰此吾鄉後起之彦也尤亟推其
仲云比予過苕獲接二君子皆相視莫逆予私識之曰
伯也當以經濟顯仲也當以志節著無何存涵起家大
行捐館矣醒涵則自大行稍遷南銓郎後伯不數年亦
捐館平日所期經濟志節或酬或不酬即酬者十不一
二因念天之生才旣不偶而又往往成之難而奪之易
如此悲夫仲氏旣卒之二年厥配吳安人亦卒又七年
嗣子基辰始以其季父照如之狀請誌於予以待塟曰

惟兹墓門之石以知己之賜予乃憮然讀其狀而節略
書之按公諱照如字明逺醒涵其别號也臧為長興望
族其先徙自無錫自公而上逮始遷者凡十七世而近
世七葉相仍皆顯於科第公之考靜涵公厯官廣西僉
事公又與其伯並舉南宫一時以為盛事公由萬厯己
酉舉應天鄉試越丙辰以南宫高第成進士連丁僉憲
公及母沈宜人憂服闋猶毁瘠久之熹廟改元辛酉謁
選行人厯崇禎戊辰今上改元轉南京吏部文選司主

事尋晉郎中己巳給假還里竟以病卒年五十有一君
子惜之郡士人因上公品行於學使者請祀鄉賢云公
少負異姿讀書一目十行下益攻苦自勵為諸生即名
噪一時顧獨有志於聖賢之學嘗掲夏正夫先生三言
於壁曰此生不學一可惜此日閒過二可惜此身一敗
三可惜識者以此占公志操時高忠憲倡道東林當世
方奉為龍門公心師之而獨不喜事交游附貴勢居恒
處之落落旣總憲席益引嫌及忠憲從容䝉難之後公

乃拜墓登堂執弟子禮而去曰不負吾夙心也其立志
較然如此公為大行凡八年四奉簡書所至以亷幹稱
㑹逆閹魏忠賢亂政大興鈎黨誅不附己者羣姦心惡
公乆不調無何有楊左諸君子之獄公於魏忠節同年
尤契厚下獄之日公已奉使節出都門復滯其行而
居停其子學洢輒觧槖中金以佐緩急已又毁産數百
金助輸其所懸坐賍及諸君子寃死公又各為文奠哭
聞者咋舌忠節之難獨周忠介締婚吳門與公破産都

下事最著而忠介竟坐是以死公偶不死耳逆閹建祠
都城自府部而下無不輸助公慨然謂諸僚曰此何等
事而碌碌隨人合署竟不行當是時舉朝附璫稱功頌
德者徧天下岌岌勸進而獨公一人正色山立以散僚
著臣節終始不移則公之幸而不死亦豈偶然已乎今
上御極誅閹方次第錄用諸舊德而秉事者猶閹私人
忌公居言路遂得南銓以去臨發念職猶在進賢退不
肖關中興大計因兩上書言國是反覆邪正是非之辨

若遣戍之孫公慎行削奪之文公震孟擬辟之惠公世
揚皆出之萋菲中並齒及予而若某某為一時遺姦公
又摘發之公論翕然歸公時方擬公北銓矣忌公者後
先接踵亟晋公郎中故事北銓無以正郎改故也公重
忤柄臣卒不為宵小容其立朝風節類如此此予所謂
志節之一班也公嘗建宗祠立義學以收族又分宅䘏
孤爰及親知脱驂觧綈動有古人風至或操數百金乞
公一竿牘不可得曰恨吾心不青天白日致疑乃爾亦

足以觀公之微矣所著有五經註疏諸司典則及詩文
若干卷藏於家配吳安人出自華族亦有賢行方沈宜
人病亟安人刲股以進人稱其孝年踰壯無子為公進
二室後生一子即基辰顧復備至不自知其非所出也
公生於萬厯己卯安人先公生二年為萬厯丁丑而年
得五十五其合塟也以某年月日兆在某里其世系子
孫婚配詳狀中嗚呼以公之志而得要其終以遠且大
迨於今日時事瀕危何啻孤棟之依明堂往者聖明初

政天下想望治平乃自先朝崇長中涓以來宵人氣類
剪而復蔓日浸月長醸成空國之禍又有不止於前日
者而公已矣試問公異時所推轂賢士大夫竟安在九
齡老矣韓休病矣獨愧予鹿鹿容容躑躅老病之間以
負知己予能無餘慨也乎系之銘

　　銘曰古人三可惜惟公服之無斁此生此學與此日廹
以律此身粹然完璧惜此世道陽九孔阨矢公之志未
竟公德公所自惜者百年已往而其為世道惜者亦吾

黨之責公也慰諸勒此金石

　　諌議大夫原任工科右給事中聚洲王公墓誌銘

　　諫議公既沒之七年而其嗣子開以范尚寳之狀來請
誌於予予既辱公同籍且同志寥寥吾黨晨星盡矣予
而不誌公又誰為公誌者公諱元翰字伯舉别號聚洲
先世鳳陽人自鳳陽徙滇則始祖珊也當高皇帝時從
征六詔有功授世官於滇遂家焉而厥後子孫散處他
郡邑已沒滅不傳獨其家於臨安之寧州近而可紀者

曰機曰暹曰鋭曰絅逓傳及宷是為贈公自贈公而上
皆隱於農畝而絅以行誼著於鄉至贈公奮起諸生益
磊落負竒氣王氏之興有自來矣配黄孺人生公有異
徵年十四補諸生時雖童子已傑然耻為凡兒萬厯戊
子舉於鄉即丁贈公憂當贈公病革公籲天請代刲股
以進人稱其孝屢上公車戊戌署竹溪教諭辛丑成進
士選庶吉士公氣骨英勁雖讀書中秘輒感慨天下事
不屑隨世以就功名因出為吏科給事中七閲月轉工

科右給事中領巡視厰庫時神廟方深拱不視事秉政
者以養交持祿為得計轉相授受羣邪附之致正人日
落舉世不知有清議久矣公慨然曰與其披鱗無寧借
劒㑹沈四明被言乞歸輒援王山陰自觧公劾其誣善
行私顚倒溷爚既而沈歸德並罷舉朝愕然公獨上疏
爭謂鯉賢不當與一貫並罷皇上一日罷兩閣臣其當
罷與否舉朝知之而不敢為鯉伸一辭夫是非可否能
使舉朝不敢言皇上不得聞大非有國者之福不報四

明去吾鄉朱文懿當國援李晋江公又上疏爭謂廷機
無相識無相才無相度徒小亷小勤似忠似信竊取大
柄他日必至僨轅至引安石禍宋以喻前後三四上語
多切直其後晉江遽出綸扉待玦者踰年而去公又念
時事之日非也上疏極諫列可痛哭者八事復因災異
疏論廖爕理無狀比周一貫廷機驅除正人汪若霖姜
士昌宋燾等即賢如鄒元標顧憲成趙南星高攀龍錢
一本方孔昭逯中立薛敷敎于玉立劉元珍龎時雍王

士騏黄正賔等皆不得大用傷割天心及兵部尚書蕭
大亨贓穢如山左副都御史詹沂柔媚無骨戸部尚書
趙世卿末路回邪均宜罷斥以應古者災異䇿免之例
當是時公直聲震中外數十年小人營窟賴公摧鋒力
抵幾幾乎勝之而國是小定其他建白皆通達國體至
摘晉江漏泄邊情自取辱國一事其論尤偉詳在國史
公益自負一往不反顧在省三年積數十萬言朝士視
公足左右為榮辱於是小人人人自危日思所以中公

矣一日詞林湯賔尹者託其私人進結於公為大拜地
公故不應其人怏怏去省中王紹徽尤恨公切骨與其
私人日夜謀遂揑公厰庫贓及暮夜之金至百餘萬嗾
御史鄭繼芳發之百足競起公抗疏辨且詈賴神廟心
知公皆弗問公益憤憤度無以自白乃集五城司坊官
役若干人於正陽門出其行李十餘擡家屬肩輿五乘
衆白之而公則向闕叩頭痛哭曰臣無能簪筆事陛下
矣遂掛冠出都門於是南北臺省交章訟公寃而銓曹

竟以擅離職守降公刑部檢校辛亥大計遂列公浮躁
公之視厰庫也數上條陳計所以節虚冒䘏商民者百
方且連章叅剝商中官楊致中李進忠吳進王道等請
逮問追贓至諸閹切齒亦造蜚語中公嗚呼墨者如是
乎公去國十五年而熹廟御極趙忠毅出為吏部尚書
乃起公湖廣按察司知事明年甲子晉工部主事未幾
逆閹魏忠賢竊國柄逐忠毅去御史張訥並論公奉㫖
閒住而向之讐公者爭起而附閹據大位王紹徽等復

理贓款讕詞兩疏論公必殺公為快遂奉㫖削奪又二
年今上繼統首誅閹及其黨皆罹刑書一時衆正彈冠
而公獨為冡卿王永光所扼不得召公曰已矣吾其汶
汶以沒齒乎因上書自理臣二十年孤踪前後為小人
所錮而張訥者復叅臣以東林黨臣與顧憲成諸臣師
友聲氣何黨之有君子以同道為朋小人以同惡相濟
君天下者弗問黨之有無當辨人之邪正永光益惡之
遂報罷其後有薦公者㑹己巳之變不果行而公已無

意於世矣越四年病卒初公之去國也既罄身以自白
而言者未已公以是不敢遽歸滇携其家僑寓蘓門言
者復謂輝縣腴田半入其手公乃去輝南下所至士大
夫皆匿影引避若將凂者獨年友劉靜之逆諸河滸而
勞曰知子有今日久矣因相與渡江謁顧端文諸君子
定交講性命之學意爽然自失也歲餘歸滇旣拜工部
之命行次江陵遭錮力不能返滇浮江而下暫止真州
旋入吾浙變姓名匿西湖中訪予山陰道上黨禁觧還

真州己巳自真如金陵為投老計遂卒於金陵而公自
被放以來所至輒縱情山水東躡岱峯西窮華巔中條
厯少室嵩高南入吳㑹渡錢塘泛東海禮普陀大士還
過金焦滯武陵問桃源善德之竒出巴蜀上峩眉登其
絶頂飄然有遺世之想還滇十餘年出沒大華昆池間
逺及㸃蒼雞足洱海無不窮其勝槩皆有記有詩常曰
吾平生以山水為家緣道義為知己持此自老足矣臨
沒槖無餘錢賴尚寳諸君之義以成殮至是百餘萬贓

跡竟歸無是公而公亦可以死矣悲夫予因追念公一
生出處之際有不勝其感慨者國家自神廟之季黨論
方興小人潝訿高張變白為黑正人君子之禍至熹廟
而極蔓延迄於今日元黄戰而愈雜天日朗而更晦國
事至此有莫知所税駕者而公實以其身周旋於四朝
之際每仰天發憤曰吾進之不得與忠介輩暫慶彈冠
退之不得與忠憲輩同歸化碧而猥被黨人之名黨乎
黨乎予聞而傷之朋黨之禍君子見詘於小人固也猶

幸吾為君子耳獨公並疑君子辛亥之察孫太宰丕揚
曹吏垣於汴皆借公以謝小人平夙怨而御史史記事
復下石焉故小人益得憑陵公蜚語悠悠終其身流布
海内每鼎革之際語及公輒擬議而不敢進雖吾黨猶
然卒使公躑躅於東西南北荒嵐野水之問以死迨公
死而公心乃白公之品磊磊乎掲日月而行舉天下知
為先朝名諍臣有功於世道不小也悲夫公卒於崇禎
癸酉年六十有九配趙孺人側室陸氏生一子即開應

天府學生英毅有父風而公即塟於江寧之太白鄉遂
稱江寧寓賢後之君子亦尚有以論公世云系以銘

　　銘曰何來乎天一方東西南北山水清狂死即埋我樂
彼帝鄉何以殉之諫草如霜何以永之知己徬徨梁溪
一席足千古不願芳名齊李杜

　　誥贈資政大夫兵部尚書原任南京刑部浙江司
郎中文源李公墓誌銘

　　今皇帝御極之十有二年時艱瀕亟流氛徧豫楚震及

陪京念無為之綏靖者於是特詔起吉水李司馬於陪
京凡所以為根本計至深遠也時司馬尊人文源公年
將九十矣再疏請終養不獲命公乃謂司馬曰老臣義
不忘國卹而乃以老臣故戀戀家園養志之謂何藉而
不就咎在老臣而行矣吾其偕往於是司馬奉公以行
公體與神康笑談甚適留三月思歸歸而司馬仍再申
前請不報無何訃音至矣司馬痛絶徒跣奔喪以不得
視含殮為恨識者曰天下喪亂忠孝道虧勢不得兩遂

獨公能以子之孝成臣之忠則非太公之敎不及此君
子謂是父是子洵能相與以有成也宗周請遂因而尚
論公方司馬為臺郎時國是日非元黄未判其黭者往
往墮小人之窟而不知獨司馬蚤見為衆正指南而異
己者百計咻之又遺書公咻之司馬弗顧也頃之公以
南國子學博報最入都見長安縉紳情態曉然謂司馬
曰始吾虞子錯趾今乃如是毁譽何常功名數定守正
而行即以賈禍吾亦何憾乎司馬得之志益堅既而羣

邪得路不利於吾黨㑹司馬方按浙公遺書曰磽磽易
折盍去諸吾亦從此休矣司馬遂去浙明年京計司馬
外調復以餘罸及公公恬然安之而司馬引罪不已公
曰吾乃不能為孟博母乎公坐是終身不起司馬一起
輒報罷至以身之進退為世道汙隆者垂四十年大抵
公啓之也始公偕司馬同舉於鄉年已遲暮矣而素操
卓然雖一衣一履不苟且謂司馬曰世人以科名為金
穴一日得志美服御盛騶從至不惜妄取以逞志終身

敗壊實在於此而其務淡薄為師以堅忍筋骨異時或
膺事任庶可上報國恩司馬奉命惟謹鄒忠介聞而喜
曰不意前輩素風乃見君家父子則司馬一生樹立固
有素矣公居恆謂司馬輩曰古人言行不愧影寢不愧
衾今世學者每易視之及徐觀其所為有不可以對朋
友質妻孥者小子戒之須從幽獨中細加檢㸃無嘵嘵
欺人又曰吾自少至老未嘗一日不在戰兢中從善如
登須時時刻勵操持一息少懈墮落何等他日見學者

言良知則曰天下豈有見成良知今人直説得本體如
澄潭止水乃利欲攻取敗名喪德不知所知何物鏡自
有光塵垢翳之不務刮磨而曰鏡不受翳吾不信也或
言及鬼神事則曰君子脩之吉小人悖之㓙吉㓙不在
天也如晝無妄營夜夢亦清一事仁義終身欣鬯此非
即吉乎小人肆行滅理無所不至即塗飾甚工人不及
知每到屬纊時怨家寃魂厯厯在目豈真有鬼心自為
耳其他格言不能盡載公其學焉而知道者與乃者司

馬方以忠介淵源振鐸仁文之堂為士類景從率本之
公指君子以是知公之善教也公少而孤奉其母夫人
盡懽遭家中葉鋭志力學學成九試始以萬厯庚子售
甲辰就廣德州學正戊申遷國子博士壬子量移大理
評事改刑部浙江司主事晉郎中皆南京冷署少所建明
而其在廣德也遇諸生如其親子弟勤勤督課未嘗有
倦諸生有以細故開詿誤於上官者公必為原情觧之
直指使者行部廣德與前守某有私議欲祀名宦公按

守在官無狀持不可曰公論出於學校吾其敢以一官
辱瞽宗大典事竟寢直指恚甚削其薦剡其在刑部時
有叔姪爭産累訟不决者公特亷其交搆者懲之徐諭
以天性語尤剴切各悔悟相持一慟以讓終人服其德
化保定劉督撫某之子詐為其同鄉官省郎者郵符往
來南都事覺為省郎所執送法司時省郎勢張甚督撫
遂請殺此子以謝省郎公謂父子天性何遽乃爾况所
坐不至是其子懼遂逃去省郎抗疏劾公骩法公曰殺

人媚人吾弗為也頃之其子復來卒擬城旦省郎以此
見擿於時而皆稱公為長者其他折衷情法往往類是
公性醇實居恒議論多本之平恕至臨大義決大閑則
凛然不可犯取予進退之際斤斤如也或勸之稍貶以
要榮則曰與其捷競無寧鈍處故前後在南都皆報最
不調既罷歸惟日以誦讀課其子孫而公亦手一編如
經生有以自樂也不治生産不邇聲色雖登臨山水之
興未嘗數數然亦不喜著書大都歸之質行跡公一生

自樹允矣前輩典型亦足託於世稱不朽云公諱廷諫
字信卿文源其别號也仕終刑部郎中晩以司馬貴累
封兵部尚書階資政大夫配周氏繼劉氏萬氏周萬皆
以公比部考滿封安人又偕公封進夫人考秀以公貴
贈刑部浙江司主事晉贈如公官妣周氏厯封同考先
世出自唐忠武西平郡王晟凡四傳至始祖唐始占籍
吉水又四十傳於今世為吉水鼎族至司馬益大子男
五人長即司馬邦華次邦英曲靖府推官次邦藻邑諸

生次邦著拔貢生次邦蔚邑廩生孫男十五人孫女十
一人諸子姓婚媾備狀中公生於嘉靖癸丑卒於崇禎
辛巳享年八十有八以無疾考終其塟也以某年月日
墓在元潭松林塘附十三世祖妣鄧氏側先是司馬既
奔喪即陳情請䘏例得祭塟司馬不遠數千里使命持
狀乞言於舊治宗周宗周遂節其大者書之貞珉以示
天下之為人臣子使得有所觀法焉復系之以銘

　　銘曰鬰彼林塘閟宫有姜文江之源大忠孔揚卜世卜

年再啓新疆是曰聞孫生而徵祥箕裘不替聯武頡頏
横經振譽洊厯曹郎誾誾執法白首馮唐景運嗣新象
賢彌光一命再命三命循牆以其教忠媚兹明王以其
治孝將父則遑弈弈留樞綱紀四方為宗社金湯惟厥
考肯堂豐碑載銘庶有俟於旂常



　　劉蕺山集巻十二

