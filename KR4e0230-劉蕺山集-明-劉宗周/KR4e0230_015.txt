







　　欽定四庫全書

　　劉蕺山集巻十五

　　明　劉宗周　撰

　　傳　贊　祭文

　　大司成芝臺陳公傳

　　天啓崇禎間有經濟名臣曰大司成陳公諱仁錫字明
卿别號芝臺吳之長洲人登天啓壬戌進士第三人授
翰林編修丁母憂服闋起補原官充經筵日講以忤逆

璫忠賢削籍歸今上御極用廷臣薦起原官尋晉春坊
中允改國子司業再補經筵晉諭徳謁告越二年即家
起南京國子祭酒甫拜命以疾卒是為崇禎甲戌年五
十六天子念講幄舊勞賜祭塟而鄉人仍祀公學宫錄
賢也公著述甚富其大者凢若干種各若干巻行于世
君子以是窺公夙抱之大云公生有異姿自少辨博屈
其宿老益務攻苦治舉子業蚤有儁聲年十九薦于鄉
明年下第父崇徳君謂公曰兒不患不貴顯正患知遇

早學殖不固他日無以報君父耳公唯唯乃大肆力於
古人之學首讀孔孟書曰吾向者所治帖括之説微言
大義不在是因日積所疑抉其指要乆之得數十萬言
于是有四書語錄已聞毘陵錢啓新先生倡道東南尤
喜與學者言易公復負笈從錢先生受易學乆之印可
錢先生恨相遇之晩也于是著淵天紹易羲經易簡錄
等書公既治經學有聞乃進而旁治史家言遂留心經
濟之學始公父為崇徳令公讀書署中習知民艱念東

南物力已竭而惟正之供不盡歸朝廷弊坐中飽因核
掌故紀見聞為吏治砭石于是為賦役一書以今而觀
吏道之汚抑又甚焉時公固經生也而熟籌天下事早
已井井及公既遇矣職在編纂益取史家言商搉古今
理亂興亡之故無不洞如觀火讀資治通鑑曰美哉辨
忠邪審治忽箴諫深切其啟沃之資乎于是有通鑑論
校綱目㑹紀二編一時傳者紙貴既晉經筵㑹魏忠賢
專國命時事日非公進講之下惓惓以博謀廣詢進賢

逺奸為言其黨聞而惡之一日忠賢以軍功冒爵上公
給世劵公當視草辭不可或怵以禍公曰死即死耳劵
不可草忠賢乃别屬所私而尋以朋黨謀報復坐公削
籍詞連文文起翰撰欲并殺文起公去惟闔門待死而
已顧乃心不忘當世復考經濟之説兼總條貫以類成
編于是有經濟八編每顧逆焰日張衣冠之禍不已輒
飲泣曰吾終無以報君父乎㑹今上臨御天日重朗次
第進用而公著通鑑一書上巳從藩邸蚤塵乙夜之覽

以是頗知公進用之公之晉司成也佐祭酒顧公錫疇
申飭祖宗積分法為儲才地而公則時進國子生諭之
曰吾所司何業德業乎學業乎功業乎教不行而敗若
類如曠官何聞者相顧色起㑹先朝餘孽猶時時布要
地錦衣某者忽蜚語中公禍不測未幾錦衣自敗獲免
公遂以官諭捧節周藩役竣請告還里公前後輶軒所
至若邊陲要害建置沿革及一切吏治民生無不得之
咨諏一日讀西山氏大學衍義好之已讀文莊公補義

猶病其漏也間取時務之要續補之于是有衍義合刻有
皇明衍義刻而公復囅然曰詳于古而畧于今艷記載
之空言而忽祖宗之成憲非所以昭法守也于是又倣
二氏之意為皇明世法一編紀髙皇以後累朝創守鴻
模于天德王道之間炳如也公一生著述之文莫大于
是然心神亦遂已殫竭猶力疾成書竟以不起至公所
扼腕于當世之故者一則曰重閣權則旁竊自杜閣臣
得人則閣權自重一則曰任將者刻于持議而寛于課

功故不能不事欺罔將兵者掣肘平時而責成臨敵故
不得不出而敗衂又曰天下事尚可為惟言路與閽人
隔絶雖劉瑾汪直不乆當自敗乃者中外之故難言之
矣流㓂交訌積十餘年不解聖天子經營禍亂之日乆
亟思得帷幄臣以責幹濟意未嘗不在公也即海内識
不識無不注意公一人旦晩且相而公已先卒不及待
豈非運㑹之阨使然乎始公既乆困公車念母吳夫人
老不欲應舉㑹神光二廟相繼賓天公泫然曰吾獨非

顯皇帝所錄士而廢草莽之義乃進請于母曰兒將此
進哭二陵乃圖終隱母頷之壬戌之役既上春官即䇿
蹇走西山拜二陵徘徊灑淚而去其至性天植如此是
年竟上第後公除母服正權奄肆虐彪虎縱横之時公
欲弗起因謀之文起諸君子僉日國事至此某等坐廢
無可為者子尚寄朝籍而圖潔身自便乎公感其義幡
然起當是時朝士稱上公勸進忠賢無虚日致伏謁稱
九千嵗宗社大命危于髪絲天下已無君臣之義矣劵

誥一拒凜然掲一代綱常還之君父卒啓今上中興之
祚可謂功在世道而識者終惜公之未大用也公束髪
以天下為己任又痛崇德君蚤世不竟所施輙奉其遺
訓一生孜矻大要歸之經術經世晩築無夢園讀書其
中公之自命居然逺矣而卒限于年稍讀公無夢初稿
亦足想見其先憂後樂之致云初崇德君蚤世而太翁
太母皆尚在耄年衰病公承懽昕夕代崇徳君終子職
者八年太翁毎嘆曰吾兒不亡及二人相繼謝世公哀

毁一如喪崇德君也母歿痛含歛不逮廬于墓所者三
年嘗出前後經筵所賜鏹及八年餘俸置莊田若干畝
贍族最後又推以及姻友及病亟猶勉裁成籍以示後
人于是有病中一念錄是為公絶筆公英敏博逹志氣
偉然濟之以學遂稱通儒其于出處去就間介然中立
不激不隨淵乎其近道則得之學易居多故公于錢先
生没輒製一主私祀之終其身其篤于友誼又如此予
生也陋不及交公然蚤知公為正人心相許也比公歿

而公子濟生偶顧予輒以公千秋之役見委予以不文
辭越二年公倩吳子守質又來而吾㑹邑周令君又代
為請者再誼不得辭遂夲經世之志以綴公傳補楊太
史所未備俟史臣兼採焉崇德君諱允堅萬厯乙未進
士仕終崇德令其他世系卒塟别見令君為公禮闈所
錄士來治吾㑹稽有聲予又因㑹稽以知公也

　　外史氏曰熹廟初海内正人自皇祖五十年培飬以來
一朝而畢聚于朝其間髙者談理學次之樹風裁下亦

不失為慷慨氣誼相與狎主齊盟共効澄清之志惟公
及文閣學最晩進已褎然壇坫而公獨一意&KR0758;光歛鍔
矻矻鉛槧間談經濟業人莫窺其際後諸君子次第坐
鈎黨或廢或死或鬱鬱牖下説者已為門户之禍諸君
子與有過焉公雖不倖免實愛其死以有為而所談經
濟業卒不顯嗚呼宋之衰誠正而迂矣即陳同父不能
開南渡之運公亦何負于清時乎

　　徴君辛復元傳


　　徴君辛子諱全字復元山西絳州人崇禎中廷臣交薦
學行以貢入京師待詔故稱徴君云徴君生而岐嶷丰
度玉立識者知其非常人九嵗入小學通孝經論語㑹
族人誣搆繇役事破其家徴君遂廢學去而治生或謂
其父小亭公曰而子千里駒也而局促轅下終乎遂聽
之竟學時徴君年十六矣則從塾師讀書太山祠偶及
程朱行實心慕之以聖人為必可學而至也遂焚香端
坐紀錄言行其立志如此顧猶未知所入年十九讀讀

書錄知入道必自敬始作主敬箴以自朂自此棄去科
舉之習一意聖學時人聞而笑之弗顧也未幾小亭公
卒以七戒名所居葷酒笑游歌咏燕㑹及諸吉事皆屏
絶著孝經闕疑年二十三門人始進徴君益深自期負
玩心髙明悟河洛之説因以契天名齋自稱天齋子郡
守張公某聞而異之叩其學大驚以為程朱復出即向
之笑者至是偵其敦篤嚴苦狀皆折服于是門人日益
進年二十七始就室于張補行冠禮于學宫之明倫堂

從學師曹公茂孺請也其年督學南公居益校士至絳
特延之就試而終不以舉業應因䇿以明體適用之説
則條對井然遂令冠多士餼廪之學官檄赴秋闈辭明
年巡撫吳公悌薦于朝不報又明年過關中執贄馮少
墟先生先生稱之曰辛子年少而知學充其詣薛胡不
足多也又踰年過安邑執贄曹眞予先生自此徴君之
學益有師承風動逺近所至登壇鼓篋答問如響同志
雲集嘗一㑹于垣曲再㑹于安邑三㑹于平陽四㑹于

長安五㑹于洪洞六大㑹平陽二十四郡邑士于明倫堂
皆從當道所請其守令而上有擁篲之風徴君則益以
名教是非為己任軺車所至必謁其里中先後名賢湮
廢者則請之當道表章之而於河津則謁薛文清于太
平則謁王文忠尤以寄景行之思仍錄其門人之賢者
配饗于嗣為舊典所未載云天啟中魏璫擅政屠戮忠
良則為文以告關忠義聞者裂眦流㓂渡河貢士盧若
水首建義旗攖難及婦女王氏等皆不屈而死為著存

烈編以哀之比歲凶饑殣載道徴君繪圖上之直指因
上聞得發帑行賑其惓惓不忘當世類如此母陶安人
卒哀毁如其考三年不入内室時徴君年四十六矣居
恒有感于當世之故嘗著衡門芹經世石畫二書擬效
龍門故事上書以獻既而不果嘆曰資格不除科目不
變而求人才飾吏治是却歩而希前人也先是巡鹽李
公日宣巡撫祝公徽又繼吳公後先薦于朝皆不報及
督學袁公繼咸亷訪所屬人才得徴君接以殊禮貢于

朝至京入胄監大司咸倪公元璐令講學辟雍聽者環
橋風動輦下一時薦紳先生皆折節下之㑹流㓂孔熾
震及鳳陽皇陵徴君痛憤著治平謀野擬上聞而上方
下詔命廷臣各舉賢良一人以備守令選遂中止而侍
御路公振飛首以徴君名應詔旋給假還里其後内閣
賀公逄聖上書曰辛全忠孝特根天性尚友古人所謂
窮不失義而得已達不離道而民不失望者全足以當
之非守令噐也今卽用為守令臣亦敢為得人慶矣遂

奉特旨召用而徴君卽以其年九月卒于里門則崇禎
丙子云年四十九疾革門人叩所學曰來時無一物去
時無一物復謂其妻張曰吾始終止此持敬語不及私
諡曰文敬先生因祀之養心書院即徴君講學地也先
是絳守笪公繼良擬為徵君建講院㑹選去則解所佩
銀帯貯庫為他日鳩工貲至是成笪公之志以祀徴君
亦足以表一時人心推服之誠矣所著書數十種而四
書説及養心錄頗行于世其他語錄復若干帙徴君既

殁之五年庚辰其門人賈黽來越請為之傳因慨然許
之

　　劉子曰予徃年赴召得接徴君於邸且讀其所著書數
種未嘗不嚮慕其人以為眞儒復出而徵君方急于用
世不惜援周流歴聘之風以自見意者大直若詘道固
委蛇及徐考其平日立志之卓制行之醇已足為吾道
建一壇宇則其于出處去就良非無據其眞聞龍門之
風而興起者乎自洙泗風微典型日逺士大夫溺于自

私自利之説不復知有天德王道之大全乆矣徴君不
由師傳蚤印聖矩遂毅然以世道為己任使得竟其用
由賜不足讓也而僅止于此乃其學則已升堂爾矣嗚
呼吾今不得而見之矣

　　文學沈本人傳

　　予蚤歲得交沈子相處頗落落而心實器之晩益加嚴
重引以為益友一日予卜葬内子犯人祖瑩沈子來解
予有難色沈子言未終而去予因自訟曰沈子竟以為

不可乎自後毎見沈子必内愧乆之而事解得竊附于
補過之列曰吾不敢負沈子也而沈子巳謝世矣悲夫
沈子性坦直與人交語必由衷遇意所不可輒侃侃陳
説或面折人短長當之者始若不能堪而卒亦亮其無
他也其在隣里親族解紛息爭多一言而决與人期雖
乆不渝遇急難輒多方周卹徃徃隂行其德而不以告
人夫沈子雖困諸生中已隱然為一方中正有逹官貴
人所不及者然居恒扃戸讀書絶不妄與人事其于聲

利之途岸如也故終身不揖見一有司識者以是稱其
有士行予所為嚴重沈子者此也沈子諱祖誠字本人
世家郡城西之霞頭鄉其王父龍津先生校以淳德見
稱父烈積學有聲配謝繼汪舉四子而沈子居仲為汪
出云少補諸生輒下帷攻苦數試有司不利年旣遲暮
而志不衰乆之子姓多鵲起者顧兆錦夢錦曰二子勉
之矣吾雖老當先爾著鞭及撤棘復報罷意亦豁如也
父卒事其母汪極謹汪晚年痼疾沈子湯藥必躬親隨

卧起以為常昆季並長于文學而壎篪和鳴友愛備至
伯兄謝出也先故無子為之定嗣且撫其所遺二女如
已出兆錦軰早孤亦撫如已出人尤難之歲庚辰吾越
告饑沈子獨率其鄉之人行賑里中全活者甚衆明年
饑益甚上官亷知沈子賢遂委以一鄉之政而沈子徴
發期㑹次第井井至措置粥厰事宜纎悉皆具逺近就
粥者歸之如投懷而沈子益出其私捆不貲以佐緩急
鄉人皆相感而勸時酷暑中沈子徃來經紀竟以勞得疾

既革猶惓惓言粥厰事不已鄉人感之多為望禱云年
五十六配章氏為予舅萃臺公為漢長女而沈子竟無子
既卒兆錦遂進為嗣子因思所以永其親也向予稍述
岸畧予喟然曰予志也具書之二錦皆從予遊有志操
贊曰仲尼論士首行已次孝弟次言行必於信果此外無聞焉
嗚呼上焉者吾不得而見之矣得見其次斯可矣後世
士風日薄髙者馳騁詞章下之奔走勢利至有名噪公
卿行同市賈以自誇詡于人曰名士而士亦争艷慕之

以為榮使世道卒受其敝當是時求一扃户讀書其人
已如空谷音况進而語士行吾乃于沈子有餘慕焉

　　外大父章南洲先生傳

　　先生諱穎字叔魯號南洲㑹稽道墟章氏章于㑹稽舊
為望族而先生家世隱約父信齋公樂善好義里中稱
長者先生生九歲而母林卒則刻苦讀書以承父志年
十四五從上虞孝亷狷齋謝公受易公噐之已又學于
徐公二公以易名其家後皆登進士第為名宦而謝公

風節更著即世廟間以御史四劾奸相嵩者也先生英
偉夙成長而漸被二公之教益挺挺自立傑然有塵視
珠玉銖視軒冕之志乃大肆力于經術乆之遂以易學
顯名于時發為制義追琢古致而多獨解一時知名士
無不願交先生毎邀先生聯講社得疑義必顧先生云
何先生徐出一解則四座嘆服因益奉先生為祭酒諸
文懿公累上公車不第一日過先生再拜請教先生具
言其故授以指南公躍然復再拜謝去尋登上第因終

身聯為金石餘所交知名士後先登第去者德先生不
忘類如文懿公也少與族兄少叅公禮僉憲公焕號章
氏三傑先生獨數竒以郡諸生試于省者連十一舉輙
報罷年踰艾矣乃去而從所好以處士終始先生困諸
生既乆一日以蓍卜遇蹇之謙其繇曰大蹇朋來則喟
然嘆曰吾其已矣將在及門二三子乎已而門人日益進
數十年間吾鄉以易顯名制科者多出先生之門先生
遂儼然為當世師無論識不識無不稱南洲先生云先

生之設科也量人材器而程之髙者抑之下者舉之其要歸於
彀率發必命中乃已至率作之際風雷迅厲又使人鼓舞忘倦
故及門多所成就始而教於族族之士無不爭延先生者其後族
孫如鋐以孝亷舉已教於鄉鄉之士無不爭延先生者若陶允
宜以駕部郎顯羅光鼎以比部郎顯沈校楊大成並以縣令顯
已進而教於郡邑郡邑之士無不爭延先生者若馮景隆以大
參顯趙璧及吾族祖烶並以州刺史顯宋某以縣令顯已進而
行教四方及京師則所至皆爭延先生者華亭徐文貞孫元春

以進士舉中州郭䝉吉以别駕顯順天周應中以卿貳
顯及其老而再遊京師則朱張二翰學陶宗伯爭延教
子弟而陶望齡以南宫第一人舉以司成顯朱敬循以
通政顯張汝霖以憲副顯張汝懋以御史顯巳申少師
瑶泉公獨延教其壻郭生頃之還家年已七十餘矣再
延陶氏陶允嘉以鹺運副使顯年八十而不肖宗周弱
冠舉進士則先生所手植而成者也及年幾九十猶為
諸孫授經周光祿聞之遣其子來學人以為伏生再出

其他後先及門者不下千餘人傳先生經學世其家者
又數十人乃先生雖不發于身而仲子為漢亦受先生
一經舉于鄉為名邑宰先生之道不終蹇矣始先生教
如鋐三年而有成曰鋐自此舉矣然艱于第得周光祿
曰竒士也但不宜遲暮則盡出其枕中秘授之曰熟習
之取科第如寄光祿唯唯一舉而連㨗得陶司成曰吾
非子師也行當大魁天下得朱通政曰子他日名位埒
望齡及周光祿數起數仆則誡之曰子病太剛終不能

大顯朱通政以先生九十來稱觴先生睇視其俯仰狀
私恚曰叔理不乆矣未幾死自少愛宗周曰兒必有成
宗周之舉于鄉也先生方隨任仲子有粤西之行舟泊
江干宗周出初塲以試巻呈喜曰甥必舉矣予何為事
萬里行遂辭仲子還而得宗周㨗報然猶以少年登科
第為不幸其負知人鍳一切竒中徃徃類是先生性豪
爽嗜酒毎晨起為諸生授經畢輙㑹客飲飲醉後輙罵
座不顧尊貴人尊貴人在座者次第竄匿去益逹夜飲

不休甚則推食案鼎肴狼籍委地主人不敢俯而視又
整席如初以進然此外不呼盧不射覆惟高談古昔稱
經史及當世人物賢否而已故聽者悚然忘倦酒罷復
考諸生課一一勸誡有差而諸生益日夜進于學館申
少師邸一日偶自他所歸夜深矣問郭生課不應先生
震怒命長跪不起聲逹内庭少師起而聽翌日躬捧夏
楚至謝曰願先生終教孺子自今不率則請撻之復顧
其壻曰世安得善教如先生者自此待先生禮益隆先

生雖日館貴人而語不及私未嘗一渉足勢利乆而𨽻
卒皆信之聽先生出入交遊蚤夜不問兩處師相家皆
長揖上座或曰不已倨乎先生曰師道然也先生偉幹
修儀丰骨峻整面浮赭彩奕奕望之如神人而剛正之
氣得之天授當其發揚蹈厲一徃而前能令千夫辟易
雖自謂賁育莫能當之先生常自稱曰使予得志楊忠
愍事業不足多也先生既有志不遇益憤嫉流俗徃徃
發之酒後既老而罵座益甚常自笑曰氣足以配道義

又曰吾生平嫉惡太嚴然人有片長輙頌不啻自其口
出與人交終身不替遇有德于己者一飯不忘友人朱
在川嘗助先生麥舟十金越數十年朱君物故其子落
魄京師先生酬以夙金且給道路費命之歸其子曰伯
何贈之腆也先生具道舊誼因拜謝而去又喜周人急
族子某某罹于遣戍皆藉先生援得解先生終不言德
也族弟某與先生比隣子孫思欲并其第以自廣一日
陷危法乃書劵納先生求援先生曰吾敢乘危以射利

哉還其劵而解之晩年家居里有遊手博塞鬭狠無賴
者必匿避先生即不及避必自縛悔罪乃去俗幾一變
云先生律已動循禮法雖造次不設惰容而心事磊落
如晴空胷次洞然無纎毫隱伏故所至人望而敬之年
八十命工繪青天白日圖小影曰吾平生以之則先生
所挾以師表一世者非偶然已又曰吾平生學行得之
謝徐二師居多益以知教之不容己如此也先生配楊
氏生二子一女長為雲次即為漢女為宗周太恭人二

子皆先先生卒而孫輩復世其家卒于萬歴乙巳享年
九十二疾革謂宗周曰此常事不足怖也先生所著易
解存河南郭氏故不傳而詩文雜稿藏于家宗周于先
生孫行也然不敢言戚屬而以師道事先生志不忘所
教也

　　贊曰師道之重于世乆矣語曰師道立而善人多先生
蚤傳謝公之學擁臯比談易數十年淵源所漸多成名
士宗周齷齪不足道如周光祿陶司成二君子皆卓然

樹立其出處有無為世重輕而一出自先生之門則先
生造就人才之功乃在世道矣周光祿嘗謂宗周曰吾
平生得之先生不啻先生之于謝公也嗚呼今亡矣夫

　　章端齋暨配先姊合傳

　　吾姊之嫁于章也其夫曰端齋處士有賢行而夭乆之
姊復夭因合為小傳以誌予骨肉之痛亦大略爾矣且
閲時既乆一二事狀恍惚胷臆間莫能吐也一日復得
其弟體衡君之狀而讀之曰有是哉乃復為著傳曰處

士諱養仁字完素而端齋者則處士既殁而其宗人之
賢者私贈之以當易名者也處士生而端方性至孝方
弱冠喪其母謝哀毁殊甚竟三年蔬食飲水終喪猶不
御綵服人多難之苫次中手書孝經一巻詳加考釋以
示幼弟妹讀之志所痛也處士既喪母其父賔峯翁欲
弗繼娶則泣而請曰弟若妹皆幼失母大人弗繼得母
以兒長致有他慮乎若此兒以一人兩傷父母兄弟心
將不得列于人賔峯翁感之卒娶後妻陶而處士奉之

惟謹得其懽且飭弟妹曰有異子無異母故孝必稱舜
弟必稱閔汝&KR1200;識之于是弟妹亦能宜其父母如其兄
庭無間言處士少讀書不甚慧㑹賔峯翁歲歲客都下
其兄某又隨入都下不歸以是處士稍長管家人鑰而
廢讀書然既長則向慕古人所傳懿行毎事輒取法至
所以檢身克己時時常若不及然嘗手署當户出入處
曰為善難作惡易一日之内三省乎身故其居恒坐卧
行止皆有尺度而遇吾姊尤莊姊于歸數年絶不聞有宴

昵嘻啞之狀處閨闔之中肅若大庭見者或迂之弗顧
也里婦有不潔者嫉之如讐即偶至其家去必浣其所
經几席以示絶遇裸者于途望望然避之家居聞里人
相詬聲輙掩其外扉如不欲聞翌日或召所詬者理繩
之其人亦慚服去以故隣有詬者輒曰不可使聞于執
方先生族某者其塾師也夫婦反目數年不解處士多
方解之卒悔過為夫婦如初毎曰吾賴此子得完一叚
天倫其漸為鄉里信服如此乃處士竟以母喪坐毁浸

病瘵瘵數年不起年二十四予外大父南洲翁處士族伯
也為易名端齋鄉人以為信處士貌甚寢賦質尫羸宜
無壽理然眇小丈夫而卓然至性過人雖未嘗學問動
律準繩有有道仁人之槩天假之年充其至曾閔可幾
也惜哉始予少不更事見人稱處士執方先生予亦曰
執方先生既别處士三十年予老矣自顧行履猶不能
當此稱使處士而在予將以畏友事之撫今追昔不覺
流涕泫然其所以感予懐者深矣嗚呼孰謂處士果不

壽乎

　　姊貞範劉氏姊之殁也宗人誄之曰貞順而弟宗周以
為未盡其美也改誄曰貞範云父贈公某母淑人章氏
始予母之稱未亡人也姊方週歲而予在妊鞠育甚劬
既而母子皆長養外家姊惟母之訓起坐相傍未嘗輕
出外家户性慧朗蚤工繡刺而體頎然倩雅外父為擇
壻于族得處士方抱廬中痛不暇問燕爾姊因之益修
婦道旦晚執饋以為常賔峯翁甚稱新婦賢既免喪處

士亦旋即病瘵乆之不起則姊年甫二十三遺一女一
子次第襁褓中時予母子皆沉痛欲絶即其家人亦無
不痛絶者且為姊難所處而姊擁衰終喪如禮哭泣之
聲未嘗過㕔除若不知人間有孤寡事者頃之孤子稍
長則奉賔翁指延師教之漸有成而拮据米鹽益勤時
賔峯翁家浸落矣又終不得于後姑遂與分庖又數年
病瘵以終時年三十八稱未亡人者十六年而病而支
離牀褥者將十年則姊心死于處士之日乆矣心死之

而心毁之以至于病而同穴之意又不欲見諸辭色以
為近于情而遠于義有傷處士之德也至此始以報處
士地下昔敬姜晝哭其夫君子以為知禮吾姊乃以能
為敬姜續者始能為端齋妻且不愧為劉氏女表以貞
範有以也夫貞範生于萬歴丙子少端齋一歲而死于
萬歴癸丑端齋生于乙亥卒于戊戌女適何光㨗邑庠
生子一匡邑庠生撫于予終姊托也後姊十年而匡又
死婦朱氏守節于今有姑氏風遺孤孫安民聘俞氏孫

女一未字

　　世父學可公傳

　　宗周近輯宗譜見先世有日渉翁者其行義為先少司
馬艮所先生稱述輙嘆慕不已以翁之德即託志圍林
如靖節宜必有福祚流于子孫可操劵而俟及夷考其
苖裔何寥寥也翁八傳而與予同輩稱孫枝者僅五七人
其世嫡曰應麒麒考曰學可公亦以行義聞宗黨而父
子間式微日甚伶仃一綫苟延門祚薄田不能給飦粥

敝廬不能蔽風雨一二期功之親又無論已予于是不
能無感于天人之故予先所自出曰遂安即翁之仲兄
嘗三上黔中脱父戍世傳孝子其後發予支千丁衣冠
聚族人以為有天道翁大節讓其兄成名而姱修篤行
不愧其兄至食報後人若霄壤豈天道有定不定耶抑
一乳而分挹于此注于彼耶公諱壯字汝男學可其别
號世為山隂水澄里人始遷祖曰文質公而日涉其曾
孫也公祖曰西橋公森蚤世配王安人勵節撫孤鄉里

稱之考曰列泉公庶配傅氏生六子二女祖考皆世有
隱德而公加耀云公生有介節于聲色貨利處之淡然
方盛年偶館於僻巷隣有婦殊色忽暮夜寢室壞婦覆
其下創甚大呼劉君救我公趨而掖出之時月色正皎
四顧寂無人婦啓公無遽歸請逮于旦府君辭之婦曰
非有他意處覆巢之下心神惶怖稍仗福人䕶持耳公
許諾對户而榻自鳴𠂻曲至曉不二婦乃謝曰古有展
禽氏君得非其後身願君世世受天之祐公曰某固願

學古人耳因自號學可自此公意欣然若有得也益以
向慕古人之道而學之因黙坐一室左右簡編經數月
不出檢身益嚴日遠于非僻之習自燕居幽獨推之大
庭無二履要在不欺此暮夜心而已如是者數十年人
未有知者家貧歲為人塾師資館糓以養未嘗有戚容篤
于事親及母病劇嘗刲股和粥以進母飲而甘之翌日
乃瘳及喪公方出遊在外忽一日心動趨歸父病革矣
踰日乃屬纊哀毁終喪猶以無財不能為禮為恨至飲

之終身遇諸弟妹友愛如孺子患難相恤不避湯火迄
今再世合食人無私財子無常父皆公之教公之學其
可見于躬行者如此雖未卜其道之有聞與否亦異乎
佔畢自侈繁多而實寡者矣公蚤業科舉業有聞及一
再舉不售輒棄去以處士終享年七旬卒于萬歴丙辰
八月二十八日而距其生則嘉靖丁未八月初八也配
顧氏生二女一子子即應麒頗能繩公志其後當有聞
焉吾知公之學行且日光而日涉翁之裔未嘗不積而

大也此予所謂天道也

　　族子宗周曰刲股而傷生逮婦于旦而至于凟禮皆道
之所不載而公安之正坐未嘗學問耳公有感于是始
有意于學而猶未卜其道之有聞則學亦難言哉昔孔
門論孝弟為求仁之本而中庸言上逹天德乃在屋漏
不愧始知乎此者雖謂公為知學可也

　　孝愍周氏傳

　　吾鄉故光祿少卿周寧宇先生立朝忠清一節有古社

稷臣風即吾鄉諸懿行未能更僕數鄉人多化之者而先
生又有令女孫曰周氏嫁于汪而死義君子哀之私諡
曰孝愍言不愧為先生孫也禮婦人謂嫁曰歸義重于
夫恩輕于父矣周氏之為愍也曷不從婦而從子曰為
義絶于夫不得為汪氏婦也不得為汪氏婦乃其為先
生孫也先生長子曰太學君惺蚤故遺一女一子女即
孝愍氏初太學君擇壻而得蕭山之汪某富人兒也先
生有難色曰吾家儒素非若耦㑹中冓有主之者竟諾

而歸汪先生滋不懌也已而先生亦謝世其舅姑雖知
先生亷苦猶覬宦門女不乏艶粧一日顧氏短褐椎髻
狀輒怏怏移侮母家姑趙又繼母也不恤其子益開釁
其婦時時詬誶不忍聞舅汪某時喜時怒喜則相爾汝
追隨㸑下如厮養習為嘻嘻怒則助姑為厲而已氏乃
還母家而雨泣也曰吾死不歸汪矣此豈可與乆居者
乎其母不解所以輒遣之如是者數年忽一夕縊死時
其夫方館于外亟走還視殮質明曳而葬之中野里人

愕然有訃母家者曰死之夕汪某有獸行焉氏方厲聲
逐之而某走挾乃姑爭持械來亂擊其頭額抱傷悶絶
因闔户自盡其弟熙乾訟之官閲三月起屍烈日中顔
色如生然當事者竟無能㫁斯獄也予嘗進熙乾慰之
曰舅不義而殺其婦還以舅抵是父子相殺也且氏固
念之矣天下豈有無父之國哉辱親之名以偷生殺人
之父以立節無一可者熙乾感之事遂已然而氏之志
愈不可以不白也即汪氏可無婦先生不可無孫因作

為孝愍傳俟採風者擇焉

　　外史氏曰予讀書至中冓之刺莊公而醜之衛竟以是
亡其國下及唐季高元之際何獨不然當是時假令宣
姜諸孽有秉孝愍之志&KR0972;然制人主之惡而不得肆國
亦奚底于壞方且三綱由此而明九法由此而叙其有
裨世教視栢舟一誓僅以從一終者節烈不更遠哉然
則孝愍固不特為先生孫也葢亦永為汪氏婦

　　章貞女傳


　　予母族章㑹稽望族也風氣岸直别于他著姓入國朝
以來貞臣志士代不乏人即簪笄女流亦徃徃以德操
著如先太淑人撫孤宗周尤其皎然者異哉于今又得
貞女焉其父曰太學生方揚母劉氏為予族兄先方伯
公女有賢行而蚤世先舉子曰英士女子二人貞女其
長也生而柔婉有至性母殁哀毁骨立既免喪遇忌必
慟工于繡刺暇則學書史稍覽詩易兼通釋典長而閑
于閨門之禮足未嘗輕置户外也初太學君之考司城

公方官京邸時王新建瑞樓公有子族壻也因以其孫
求配于貞女曰此其為文成後者也司城公曰吾女孫
得奉文成祀幸矣遂字之乃王氏之子固嬖人所生也
一日家釁作瑞樓公遽出其子曰螟蛉也且以其事聞
于朝太學君曰誰氏子也而稱秦晉乎因絶婚王氏瑞
樓報可然猶為族子所持未敢顯言絶之也至己巳貞
女待年二十矣王所謂螟蛉者自燕歸乘瑞樓公故而
隂覬世襲且來請婚時太學君方謁選都下託故謝之

女微聞所以心竊自傷適有議姻于妹氏者貞女疑以
為己也一日引佩刀自截其髪家人驚問故苐曰吾毁
容自廢得依吾父膝下終其身於願畢矣如其不可請
以死誓人孰無死者已而遂請疾不起疾數月時以不
一面父為恨臨革坐起持佛號而逝且謂家人曰吾死
命也幸弗悲悼時即己巳之某月某日也嗚呼女何為
而死乎以為死所天誰為天者以為死所暴又未嘗有
鼠雀之訟也一日陶石梁先生與予講居易之學人皆

指處患難之中為蹈險者而先生以里中二女子為證
曰只此是易二女子者其一為張氏女既聘于王而夫
死竟歸夫家易服守志其一即貞女此其事皆甚竒而
貞女所處為尤難云方絶婚之議未决也英士嘗謀之
于予予無以應既思而得之絶婚義也完姻禮也與其
廢禮無寧廢義葢亦為生女子地當出此耳不意女子
能誓死女子死而禮與義兩全無害又曲全于父子間
豈所謂居易俟命者與險易之數貞于道不貞于遇如

以遇而已苟且偷生動有完地何苦而以六尺從之無
乃行險儌倖之至乎則貞女辨之審矣英士有志于學
一日以其妹之狀來請因有感而為傳

　　共姑傳

　　共姑者王父兼峯府君之女而宗周之姑也姑生六歲
而陳安人卒育于大母茅年十九歸章立鎬時章門方
汰而吾家中微非匹也甫入門即失姑母懽姑沈侍御
女孀而悍視婦椎髻而服練則女奴畜之日開釁鎬亦

不禮焉沈乃錮姑别室聽鎬出而私外婦沈私其外婦
猶婦也而益虐其婦朝一盂飯夕一盂飯穴而入日不
飽姑處之惕然分也而恭順有加口無嘅息聲聞户外
且日理麻枲組紃之職以為常沈稍稍感動雖妯娌及
徃來隣媪見之無不泣下者由是出姑呼鎬前復行同
牢之禮頃之鎬坐外婦故復不禮其婦還開釁其母又
錮姑而虐之如前狀乆之解又出姑呼鎬為夫婦凡三
為夫婦而姑始成章門婦㑹沈且死矣自此鎬出入内

外姑浮湛而已姑羞之亦不禮鎬鎬不悛竟以流蕩破
其家姑操家政黽勉力嗇無可為者猶思以禮教延家
聲毎伏臘祀先歲時問遺親故皆有節姑取諸女紅或
脱簪珥佐之鎬不一問也聞之或反以為恚晚年益窘
竟憂悴以死猶手遺飦粥田十畝聽鎬一朝而盡之亦
死所遺三子皆側出姑撫之如所生所生者二女子宗
周少時從祖姨陳道先姑姑婦間憂釁狀甚詳姑之幽
囚而不死且不至終逐則陳有力焉及宗周既長侍姑

幾二十年絶不道平生一字晚年偶及之方一二大略
輒捫舌曰天擊我矣一揮涕而罷且曰吾平日不言而
今言之何怪也吾死矣夫已而遂不起嗚呼以予所聞
見我姑平生何異詩人之咏綠衣我思古人俾無訧兮
我姑之謂乎求之圖史蓋姜詩婦鮑女宗之流孰謂古
今人不相及宗周追感其事因私諡姑曰共而傳之祖
姨陳即陳安人之妹孝亷章孝泉公之妻而于鎬族也
孝亷死姨操方嚴以節行著云


　　張守齋像贊

　　行方而嚴制禮則謙學博而偉厥用則潛故所至望風
郡邑奉為師表而王公失其炎炎嗚呼先生不知其人
視其所自占曰守之云乎庶幾秉志不回古之矜而亷
也與

　　黄白安侍御像贊

　　金玉精神鳳麟儀止峩冠絳袍觸邪則廌凛正色于蘭
臺抗直聲而如矢及夫一死與日月爭光乆矣不愧男

子而惜公者猶存乎少試奉公八年以徃之音容儼然
臯䕫自擬初試虞廷讓九官而作士噫嘻曷齎公志以
爾茫茫千載伊誰後死(侍御遺像得之官司理時距䝉難之日八年所矣故云)

　　王聚洲年友像贊

　　嗚呼吾友以為館閣之英也而雅志錚錚願出入于禁
庭以為公輔之器也而慷慨自喜恥浮沉于聲利故上
書掛神武之冠去國收黨錮之籍為五湖長曳五嶽屐
終栖栖而皇皇奚喪家之足惜公且放比靈均而品則

矯矯北海之匹與

　　陳中湛總憲像贊

　　進而奉公之教也戔戔愧相與之淺退而聞公之風也
訢訢何慕用之殷一日得步公武而公其已矣凜秋稜
之肅肅標岳峙以膴膴我瞻斯像三嘆平生不有作者
云胡以興

　　祭趙儕鶴先生

　　嗚呼莫髙匪山厥宗岱華先生以之峯巔高跨莫浚匪

川其流河漢先生以之澄襟浩瀚偉哉先生曠世人英
卓犖不羈還就準繩子長之才希文之志北海風標東
山韻致蚤踐銓司孜孜品槩洞觀消長深維否㤗六計
是澄群小所睨滄桑幾更屈指癸巳晩年一出鋭意太
平激揚進退仕路以清庶幾慶歴君子滿朝旋開黨釁
席巻風飈辭連寮宷禍酷身家蕭蕭白髪萬里黄沙怡
然就道視險如夷執㦸待盡邱首何期卓哉先生始終
一節為國樹人歲寒冰雪胡不憗遺再逢明聖天網新

開秉銓誰競回思哲人愈增嘆息悠悠世道曷知其極
嗟予鮿生慕交英俊晚獲同朝惓惓後進登先生座光
風吹鬢叩先生音蘭芬玉潤退而惘然消吾鄙吝一日
歸田銀臺三晉昌言不足手書以訊國士遇我一官相
殉魂夢徒勞懨懨在疢雲山萬里遥聞旅櫬先生已矣
我來趨覲生死此心致君堯舜

　　祭孫淇澳先生

　　嗚呼君臣相遇自古難之蓋有有臣而無君者矣未有有

君而無臣者也我聖天子御極九年求賢若渴金甌徒
卜夢寐時殷竟無有一副其望者已乃物色及先生不
啻儀形傅巖之下特起蒲輪而先生已委頓不能就道
矣猶扶病抵國門遷延陛見竟爾溘焉虚九重延佇之
懷訃聞之日慇懃問故震悼靡寧同朝之士咸為嗟咨
失色若摧孤棟然噫嘻何天之未欲平治天下也以先
生之品之學而僅行其道于典禮一席或挽之或阨之
次且將十年而一片愛君憂國之心無日不懸之魏闕

也乃復佹遇而佹奪之撫今追昔人也天乎然先生之
道雖未行于揆路而千古綱常待先生而扶植者已在
典禮一席一時昌言偉議聚訟朝端九重為之動容羣
奸因而落膽傳之信史直與趙盾之書同嚴斧鉞而先
生不朽之功已在宗社矣乃者聖明昭鑒孤忠身後之
典悉從異數亦可謂生榮死哀而先生之目其亦少瞑
已乎宗周乆辱同心林臯相望千里迂迴晚而從先生
後塵復登朝右孰非先生餘庇所及而先生已不我顧

矣撫蘭臭于當年悵萍踪于帝里能無引紼心摧臨岐
膓㫁耶敬陳一奠附以生芻冀先生之顧我也

　　祭魏廓園給諫

　　茫茫宇宙萬古斯文闡為正學洙泗是尊爰及宋儒濓
洛關閩距邪放淫益嚴以謹道之將行小人所病是非
紛起邪或勝正偽學有禁偽黨有碑圍匡伐木先後一
揆世道愈降如導岷江亂臣賊子日以披猖後之視今
視昔尤甚煌煌大明而申學禁學禁伊何東林射的二十

年來飛矢孔亟一朝發難忠諫駢首詔獄株連積屍如
阜嗚呼哀哉人百其身卓哉我公度越人倫我公之品
冰寒玉潔壁立千仞轟轟烈烈蚤遊梁溪與聞正學守
學之貞信道之卓以此事親以此事君以此事師以及
友人戮力同心用補袞職遂忤權奸以中讒賊以進以
退以榮以辱以生以死惟此學鵠是學非學請折諸聖
是道非道請卜諸命致命遂志如此而已賢聖之學莫
大乎是嗚呼我公矢死靡悔臣罪當誅于學何罪講之

則明行之乃至抑之愈揚挫之愈厲世有升降道無汚
隆江河行地日月麗空所腐心者待罪友生千秋之誼
定有前盟生離不逮死别徒云臨風一慟仰叩帝閽

　　祭周海門先生

　　嗚呼士有曠世相感不啻一堂而或覿面而失之其為
人之賢不肖何能以寸乎有目而不覩辰星之麗謂之
瞽有耳而不聞鐘鼓之陳謂之聾士之于道也反身即
是而不知求幸遇其人矣示我以明白坦易之説而猶

不知求則亦聾瞽之夫而已嗚呼斯道之不傳于世葢
千有餘年而吾越陽明子以良知之説啓天下及門之士
于吾越最著者為龍溪先生又百年龍溪之門于吾越最
著者為先生先生于陽明之學篤信而謹守之由禰而
祖一嫡相承讀其書宗㫖有述宗傳有編一時學士大
夫又相與維持左右底于無弊懿哉先生其于道也可
謂辰星之麗天鐘鼓之在序凡有耳目者皆得而聞且
見而况其閔閔焉望道而趨者乎始先生盛講良知之

學徃來吾越予髪未燥也及稍有知頗欲澡雪身心為
受教地進而及先生之門而先生敭歴仕途雲泥相失
晩年懸車㑹遭學禁交遊盡謝一日際聖明表章斯文
首起先生為士紳蓍蔡冀天假之縁宗周不進而奉先
生于朝亦將退而奉于野而先生忽已逝矣嗚呼世有
覿面而失先生如宗周者哉先生之于道固如是其明
白而坦易也從之者徧天下而終不能得之于宗周此
予所為聾瞽者也世之不為聾瞽者葢亦寡矣猶賴先

生之學呼寐者而覺之自學禁以來諸名宿略盡正當
斯道絶續之候而又不少畱先生為後死者地則其所關
于世道之不幸為何如者予能無泫然于先生乎哉先
生捐館之時正宗周趨朝之日不遑走哭姑臨風灑涕
一誌平生仰止之私冀先生有知終不置我門牆外也
嗚呼業已聾瞽自廢矣而猶知先生之道之可尊非良
知有不昧者耶其先生之啓予耶其即先生之啓天下
後世耶尚饗


　　祭張二無副院

　　嗚呼孰有以一身之出處卜斯世與斯民且以一身之
存殁關斯道之亨屯俯仰古今罕儷其人何意出處存
殁交感一時獨繫之先生之身嗚呼傷哉惟先生鍾川
嶽之間氣生有異姿夙契道眞少而學羲文之易晩而
通河洛之神遂為東南學者領袖而舉世亦望之如威
鳳祥麟故先生雖雅志林壑視珠玉如敝屣軒冕如土
芥而世亦不能終廢先生之儒而醇紀綱一席幸予以

道契之雅參彚征之慶識者於此卜世運之維新夫何
予既罪放先生亦以病請後先去位席不及温吾道窮
矣爾生何辰陽九之阨一疾奄淪痛山頺而木壞在扵
平昔從㳺之侣安得不念此而愈殷于斯時也既人亡
而國瘁亦索處而離羣奕奕先生其重顧我于稽山鏡
水之間亦發宛委之鴻文予敢不踐兹夙訂請事逡廵
行過仙鄉惄焉如擣望靈輀之既返載生芻以遥陳敬
臨風而拜使恃肺腑之可申哀哉


　　祭丁長孺

　　嗚呼弟今永與兄辭矣平生之誼若何可言日者兄病
革猶切切念我二三友生以其子書來召而弟不果至
未幾訃聞匍匐來奔欲一見兄相與永訣而不可得豈
不痛哉弟之初與兄遇盖在許敬庵先師之門時弟初向
學見兄神氣骯髒幾不敢仰視乃輒有當于兄心相視
莫逆既别去將十年弟兄踪跡濶絶而兄私于士大夫
間推轂游揚無虚日一日緘書鄭重不勝其愛慕之

誠而弟乃辱與兄友其知我有如此者當是時廟堂之
上黨論初起兄首以直道見錮退而隠于合溪之上惓
惓乎世道之憂生民之計凡有所見必于弟乎發之弟
因得廓其䝉鄙以堅定其志出處進退惟兄之指是承
十餘年來不致以其身為小人之歸者皆兄賜也一旦
時事轉移弟與兄先後起官弟出而兄不出居恒輒念
曰吾愧長孺多矣遽投劾去㑹黨論復起兩人復相
繼削籍而兄已病且死兄死而二三友生禍日酷吾不

知當日垂死時繾綣深情更何如者猶憶黨禍之初起
也兄謂門人陳子曰劉師得無罹不測言已泣下假令
弟終罹不測兄真不難與弟俱死者惜乎兄死而弟莫
之從也嗚呼噫嘻彼蒼者天實生吾黨千秋上下寥寥
幾人其生也不偶則其出也有為孰是兄也學古人之
道抱當世之憂竟不能一日試於清時卒江湖憔悴以
死而生平肝膽徒激切扵二三友朋間恐其禍之不免
而莫之救也天乎人乎其吾道之窮乎兄既死而二三

友生遂已次第死于讒而殺于賊獨弟尚偷一日之生
亦倀倀如窮人終歸一死以報知己而已日月云邁我心
悠悠㑹弟有殤子之戚聊具尊酒遣一介之使進之几
筵用陳永訣之衷知兄必有以鑒我也

　　祭張慎甫

　　嗚呼三代以前士多尚行而後辭章三代以後士或尚
言儒術漸龎及其弊也以文滅質道乃淪亡聖逺言湮
人綱不振邪説披猖士生其間家置一喙如鼓如簧不

有哲人尊經翼聖曷挽倀倀猗與先生英姿卓立敦毅
剛方沉酣典籍淵源紹述直溯神潢擁臯談易師嚴道
尊朋來遐方爰及詩書春秋戴禮因略致詳進之四書
凡所折衷布帛稻粱非聖不讀非學不講夢寐羮牆九
經卒業伯仲之間康成紫陽詎云訓古實資羽翼斯文
耀芒生平大業盡在編摩入室升堂嗚呼老矣壯而不
試蓬蓽深蔵士命千秋區區青紫曷足短長矧其今日
道喪千載長夜茫茫得我先生如炳以燭日入之光功

存世道吾黨小子庶裁簡狂再窺先生實踐闇修玉質
金相非徒言之實允蹈斯為表為坊行年八十雙目已
廢黙誦不忘真積既乆豁然一旦覿體承當古云朝聞
又云聞知先生可方嗚呼可矣人誰無死賢者流芳彼
後死者悠悠天壤孰為韓張瞻望几筵言採江蘺以酹
一觴靈其鑒我飄然乗風鸞馭相羊

　　祭王生金如

　　嗚呼求友道于今日抑何寥寥乎葢勢利之溺人深而

講學論道之風絶不聞于天下也始金如甫弱冠而及
吾門負志不凡比聞已得所師承予姑逡巡謝之而處
以朋友之間自此徃還無間每相見必以學問相切劘
絶不及流俗一語至于患難則相恤徳義則相勸過失
則相規者匪一而足當是時予以為求友于天下而不
可得也乃得之於金如私心甚喜之金如亦不鄙夷予
而託為同志者幾二十年晚而相信益堅相切劘益摯
毎有所規益予必改容以謝而金如自鞭自䇿亦不少

恕也予輒因是以窺金如其超世之識過人之才隨處
傾倒之肝膽有非流俗輩所敢望其萬一者古所稱豪
傑之士非耶而世已有知金如者矣天假之年我知其
必有用于世即遺大投艱無事不辦而何意其止于是
乎乃予所尤憾于金如者金如有天下之識而不必印
之于古有天下之才而不必韜之以静有天下之真肝
膽而不必出之以養如是者凡以成其為金如之學而
止即質之金如平日所志宜亦有未副焉者金如遂肯

中道而止乎天假之年我知金如必有進也予猶記同
社之席金如偶舉立誠之説及省察克治之説予心喜
而目之曰金如自此進矣竟以同人意見相左不竟其
説而罷予即欲効一語于金如不可得以迄于今此事遂
成空谷嗚呼吾負金如矣若二三諸君子之辱交于金
如者其所取舍政如人飲水冷煖自知固不能一一而
要之百身之贖皆有同情古稱三益金如近之予于是
益知朋友之道不可一日不講于世也嗚呼今亡矣夫


















　　劉蕺山集巻十五

