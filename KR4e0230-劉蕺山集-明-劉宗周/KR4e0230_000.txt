







　　御題劉宗周黄道周集(有序)

　　比因彚輯四庫全書各省傳訪遺編以進裒聚旣廣
則甄别宜精而明末諸人文集内多有論列邊防兵
事詆觸本朝者館臣隨時檢出請燬理固宜然亦不
可不有所决擇因於幾餘披覽衡定之夫為明臣而
指斥我朝所謂吠非其主本無可罪其或人品無繫
重輕言事又剽竊無據及已入本朝苟活求生又謬
託為明遺民如屈大均之流者燬之誠不足惜若黄

道周之博物典彚劉宗周之疏稿則不可燬葢二人
當明政不綱權移奄宦獨能守正不阿多所彈劾至
今想見其風節凜然而且心殷救敗凡有指陳悉中
時弊假令當日能用其言覆亡未必如彼之速卒之
致命遂志以身殉國允為一代完人若因字句干犯
并其全書而棄之致使忠臣正士其言論不能並傳
不朽余豈忍為之㢤爰命廷臣就其應避之字畧為
刪改書仍録而存之使天下後世知余大公至正之

心維持名教而不苛小節重其人因及其書且為千
古之君若臣埀戒示勸不徒味其文藝而已旣以宣
諭並題詩各書其集端

　　搜羅四庫事磨研去取其間公道傳人各抒忠斯可録
言雖觸諱忍從捐寧同仲逹吠堯日不愧觀文報宋年
平日犯顔急盡節如之二者實堪憐













　　欽定四庫全書　　　　集部六

　　劉蕺山集　　　　　　别集類五(明)

　　提要

　　(臣)等謹案劉蕺山集十七巻明劉宗周撰宗
周有周易古文抄已著錄講學之風至明季
而極弊姚江一派自王畿傳周汝登汝登傳
陶望齡陶奭齡無不提唱禪機恣為髙論奭
齡至以因果立説全失儒家之本㫖宗周雖

源出良知而能以慎獨為宗以敦行為本臨
没猶以誠敬誨弟子其學問特為篤實東林
一派始以務為名髙繼乃釀成朋黨小人君
子雜糅難分門户之禍延及朝廷馴至於宗
社淪亡勢猶未巳宗周雖亦周旋其間而持
躬剛正憂國如家不染植黨争權之習立朝
之日雖少所陳奏如除詔獄汰新餉招無罪
之流亡議拊循以収天下泮渙之人心還内

廷埽除之職正懦帥失律之誅諸疏皆切中
當時利弊一阨於魏忠賢再阨於温體仁終
阨於馬士英而薑桂之性介然不改卒以首
陽一餓日月争光在有明末葉可稱皦皦完
人非依草附木之流所可同日語矣是集為
乾隆壬申副都御史雷鋐所刋冠以人譜學
言諸書至第八巻乃為奏疏然諸書本自别
行且宗周所著亦不止于此摘錄數種殊為

挂漏今並刪除惟以奏疏以下十七巻勒為
一編而他書則仍别著錄焉乾隆四十六年
十月恭校上

　　總纂官(臣)紀昀(臣)陸錫熊(臣)孫士毅

　　總　校　官　(臣)　陸　費　墀




