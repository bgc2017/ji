







　　欽定四庫全書

　　劉蕺山集巻四

　　明　劉宗周　撰

　　奏疏四

　　請禁言利疏

　　工部左侍郎臣劉宗周謹奏為㣲臣不敢懷利事君仰
祈聖鑒并勅禁天下言利以挽囘世道事先是聞冏寺
缺馬價嘗奉明㫖願捐者聽今大學士溫體仁等及勲

臣朱純臣各報捐助有差將遂及九卿以下臣乃不能
無説而處于此臣聞之為人臣者竭股肱之力濟之以
忠貞不聞其出于利也如以利即破家殉國亦利也故
卜式輸邉公孫宏以為不軌之臣不可以化天下今國
家禍亂相尋流寇四起日煩縣官拮据中外諸臣孰為
匪躬自効者即一嵗之中捐陵工捐城工又捐短牆以
及于馬價亦何當報稱萬一而時奉急公之㫖諸臣于
此無乃沾沾有市心與此臣所謂利也且夫輯瑞何典

也而亦議以捐助罷倘遂行之辱國滋甚傳曰國家之
敗由官邪也官之失徳寵賂章也皇上嘗禁天下以賂
矣數金見告重者辟輕者戍又嘗嚴贓吏之誅矣自滿
貫而上無不重者辟輕者戍一時士大夫方凜然勵羔
羊之節而今者賂自上開矣尤而效之又何誅焉凡此
一捐再捐三四捐勢不能不割之養亷之餘者也即内
廷之臣苟奉皇上約束亦豈有私藏而短牆之役率先
捐助又過從節省以為邀寵地終將取償於朝廷以足

之耳則亦何樂有此紛紛捐助乎哉臣于是而重有感
矣皇上自即位以來不邇聲色不殖貨利身衣三澣之
衣口食監門之養固將一意以恭儉化天下而屬者時
艱未艾水衡度支動詘經費思欲他圖以佐緩急之計
有出于萬不獲已者天下以為人主而務財用也競以
頭㑹箕歛之說進過此以往有極猥䙝不可言者益復
申法律之教尚介胄之能長遊説之習决乞墦壟㫁之
行率天下君臣父子兄弟懷利以相接釀成盜賊公行

之世而天下之禍遂日甚一日而不可救甚矣人主之
好尚不可不謹也臣聞之天子不言有無諸侯不言盈
縮大夫不言多寡誠有見于亡國敗家之禍未有不中
於利者故鹿臺鉅橋瓊林大盈千古以為炯戒即大學
言平天下不諱理財而生財之道不過生衆食寡為疾
用舒而尤惓惓於聚歛之戒且以為甚于盜臣乃知生
財之道即絜矩與民同好惡之道是以謂之大道故曰
國不以利為利以義為利今天下既以橫征之故日驅

民為盜中原赤地數千里已無生財之衆矣所望二三
有司多方招撫稍為農桑衣食之計以保此孑遺而又
輾轉困之以捐助試問此捐助胡為乎來哉語曰皮之
不存毛將安附若議食議用則請皇上罷得己之役停
不急之務事事從撙節愛養起見而不徒為粉飾太平
與倥偬苟且之計如近日城臺城牆城垜天壇諸興作
衡以標本次第孰非事在可已者又如軍需七項四項
嵗造各不下萬計因陳相積漸歸朽敗倘嵗省三分之

一亦嵗省金錢十餘萬其他可以類推軍前大計仍請
勅戸兵工三部通局籌算先定規模不得多兵多餉多
器械以自敝如此而亦無事屑屑於言利為矣然苟非
人主明大道之要先慎乎徳而出之未有不以利為義
以聚歛之小人為君子而用之者伏惟皇上洞觀治忽
之機明示取舎之準尊仁義而後富強特勅自今中外
各官弗復行捐助以長言利之習庶天下有正變之日
乎臣不肖竊有聞於義利之辨敢為推明其說如此願

與廷臣交朂之耳臣無任激切屏營待命之至

　　修陳錢法疏

　　工部左侍郎臣劉宗周謹奏為遵奉明旨仰佐錢法末
議事前者因錢法一事戸部欽奉上傳該錢法侍郎吳
國仕囘奏奉聖㫖是奏内疏官錢禁私錢廣收放俱於
錢法有禆至囤販立限收買嚴稽出入尤是疏通要法
著確實勅行有仍違禁私販收放作姦者内外各該衙
門嚴緝叅拏究治務期上下通行軍民兩利該部知道

欽此續該侍郎吳國仕叅處玩法經紀李八等奉聖㫖
李八等著送刑部問擬楊大併行緝究其責成坊官盡
收私鑄例行制錢及㕘罰事宜依議但不許衙役乘機
生擾在官經紀應否設立該部核議具奏欽此國仕尚
未經囘奏復於本月十七日見邸抄戸部接出上傳錢
法原取便民今新錢六十五文未見通行舊錢聽從民
便又稱苦無定數作何畫一至禁外錢原防低假若一
概禁絶是否足以周流通著戸部及錢法侍郎詳詢確

議速行奏奪欽此臣伏讀前後詔㫖皆責成戸部而不
及臣部然臣在工言工亦以提督錢法為專職者也前
接户部來文事理已該本部尚書劉遵憲劄行管理寶
源局員外郎許國楨遵行去後而臣時訪之民間俱不
便于新令至有因而罷市者臣念行法之初人情難于
慮始故靜聽彌月未敢遽有陳凟而不意聖明已再四
迴環猶以前議為未盡因有詳詢確議之㫖則臣其敢
無說而處于此乎臣聞王道本乎人情人情之所趨國

法之所不能强也况錢之為言泉也又謂之圜府本以
流通上下而成制未有不行於下而可行于上者大哉
王言錢法本取便民一語固已得其大端而曉然於王
者與民同利之德意矣今請就明諭之所及者而一一
為闡繹之如曰新錢六十五文未見通行臣謂不必强
之使行也聽其自行而已如曰舊錢聽從民便又稱苦
無定數臣謂不必强之使定也聽其自定而已如曰禁
外錢原防低假若一概禁絶是否足以周流臣謂不必

禁之使絶也禁之且以滋擾但嚴低假之防而已然則
何以使新錢常貴舊錢常賤低假錢獨常禁乎有法於
此請姑因人情之所便而利導之一在酌收法如收之
以二八銀錢也新錢有收舊錢亦有收而若事例若稅
糧若贓罰皆例收新錢若房號若門税若贖鍰皆例收
舊錢新者制自上裁舊者悉隨時估既分其貴賤而收
之民未有不從其貴賤者也一在酌放法如放之以二
八銀錢也新錢有放舊錢亦有放而若官吏師生俸廩

衙役工食皆例放新錢若三大營軍需特從優恤皆例
放舊錢新者制自上裁舊者悉隨時估既分其貴賤而
放之民未有不從其貴賤者也又一在酌行使法凡民
間交易估自一錢以上者許用新錢估自一錢以下者
許用舊錢新者制自上裁舊者悉從時估既分其貴賤
而用之民未有不安于貴賤者也于是禁濫惡之新鑄
臣查近日所鑄制錢視萬歴以前良楛懸甚而臣部近
用鉋銅一項為鑄本銅低而制益劣亦何怪民間之賤

值乎法宜加増銅料更定字様如萬歴時錢式且進而
視嘉隆則體質既殊新錢不期貴而愈貴矣於是禁低
假之舊鑄訪九門以外但有進低錢假錢者聽該部以
銅價收之訪舖戸中但有買低錢假錢者聽司坊官以
違制之罪罪之則私錢漸盡舊錢不期賤而漸賤矣于
是議設在官之經紀毎坊量設一人統領諸小舖必報
土著之有身家者聽其新錢舊錢分别兌換兌換分而
行使亦分可知且聽其低錢假錢一例收買收買盡而

行使亦盡可知是又所以通上下之血脈制新錢之低
昂而行之不以為擾者也至於舊錢絡繹捆入京師臣
頗聞之道路凡以外省直但行新錢不行舊錢故也其
但行新錢而不行舊錢則各省直官鑄太多故也官鑄
多而私鑄亦多不特舊錢賤并新錢亦賤矣官鑄多而
銅本益貴不特京鑄壅并京鑄亦艱矣今請除南京戸
工二局外盡廢天下官鑄因禁天下私鑄必使外省直
新舊兼行悉如京師例而外錢自不禁而漸絶矣臣非

不知隨產起爐取息饒而裕國便要之國家當權大體
不當較小利語曰國之利器不可示人况天地生財止
有此數注於彼者必挹於此故必於行法之中不礙人
情之所便所為因其勢而利導之絶無事於一切把持
之術此王道也臣敢以是奉揚天子休命若其他已經
戸部條議見在遵行臣不必縷縷及之臣識短才疎自愧
一得仰祈聖明採擇施行

　　請告疏


　　工部左侍郎臣劉宗周謹奏為微臣危疾陡發萬難報
効殊㤙仰祈聖慈俯容囘籍調理以終帷葢事臣叨中
萬歴二十九年進士授行人歴任禮部儀制司主事光
祿寺寺丞尚寶司少卿太僕寺少卿通政使司右通政
皆未任削籍恭遇皇上登極于崇禎二年起陞順天府
府尹叨任一載告病囘籍崇禎八年七月内特䝉欽召
來京本年正月内陞任今職伏念臣一介草茅荷䝉皇
上作養以來洊歴四朝屢進屢退遭際聖明前後起以

非常之典從此溝壑餘生誓許之君父以圖報稱於萬一
臣之分也乃臣福薄命慳動辜恩遇在京兆已然即今
一日受任輙不勝其支離困頓之狀有勢難終隠而不
以告者緣臣中年以脾胃受傷腹内遂成痞積百法難
攻攻之愈峻體亦愈羸以至血脈閉塞痰火怔忡其來
有漸一旦叨茲劇任黽勉在公疲勞日甚忽于前月二
十三日感冒風邪寒熱交作旬日以來或吐或瀉晝夜
不寧僅存微息醫生王宏科錢頴咸謂元氣在絶續之

交非一藥所能驟起則臣雖有區區狗馬之心亦不能
仰圖報稱可知為此伏枕百叩懇祈聖慈憐臣乆病未
痊復感新菑萬難供職特賜罷免仍鑒臣受事未幾負
恩深重姑許以前任府尹職銜囘籍調理臣雖死之日
猶生之年力疾惽憒不知所云臣無任激切控陳待命
之至

　　再請告疏

　　工部左侍郎臣劉宗周謹奏為臣病乆未痊再懇天恩

特賜罷斥以重官守事頃臣於本月初三日因驟感危症
具疏控陳旋奉恩㫖著臣供職臣感天恩義矢盡瘁㑹
逢郊祀大典職掌攸闗力疾見朝得與于執事之列幸
而事竣其間啟處不遑者連日夜而臣體復加憊矣臣
所謂驟感之症在脾虚暴下則驟感似可以驟止而孰
知臣症由來已三十年浸劇者復十年且毎年必劇于
夏秋兼之積痞如盤積痰如絮積火如灼致氣有升而
無降頭旋暈如坐雲霧中近自庚午得請以來無日不

與藥餌為緣而衰齡日逼療法日窮既而䝉恩起用一時
狼狽之狀臣後先披露御前未邀省察溫命重宣臣遂
不敢固請以違臣子之義而今也福過而災愈生任重
而力轉瘁至日病一日有不勝其瘝曠之虞者如臣職
掌在提督工程而一日不視事則工程之勤惰難稽又
管理錢法比較銅商而一限不比較則姦商之宿逋莫
問即皇上能優容一病臣在司空之堂而臣不敢以司
空負也頃臣見科抄有民本許瑚者論及於臣一則曰

才諝不足一則曰經綸無能視臣近狀可為實録葢瑚
為臣鄉人頗知臣而至其謬相引暱者臣亦不受也總
之臣才本薄而重之以多病故愈見其短臣于幹濟本
疎而處之以多病之身故愈覺其疎有臣如此又安用
之惟是叨冒逾涯終鮮報稱負國負恩且仰累聖明知
人之哲臣毎清夜魂消無以自遣何問煌煌三尺仰惟
聖慈鑒臣溺職罪狀憐臣不能供職之苦情量從罷斥
永錮田里倘臣得偷延餘息以終始天高地厚之造則

所為生當殞首殁圖銜結者也臣無任披瀝悃誠待命
之至

　　三請告疏

　　工部左侍郎臣劉宗周謹奏為微臣兩奉恩綸力疾萬
難供職仍瀝血悃以祈聖鑒事臣於前月二十八日具
奏為臣病乆未痊等因奉聖㫖劉宗周前已有㫖諭留
着即祗遵供職不必屢陳該部知道欽此隨該臣于私
寓恭設香案力疾叩頭外伏念臣本以夙嬰羸疾驟劇

一朝輙有引請實出萬難得已乃䝉聖恩前後両賜諭
留臣敢不仰體惓惓勉延朝夕繼而思之皇上之所以
諭留臣者固將責臣以職掌而非徒名位之虚拘也臣
而念及于職掌則司空固天下劇司佐理分猷並稱劇
任而臣自罹疾以來欝疾成眩既受困于神明積濕成
風復受攣於肢體其為日羸日憊之狀有萬難再試于
鞭䇿者使臣而勉留一日則曠職一日則臣之負譴日
甚一日而臣乃愴然于去留之際也以臣至愚極陋之

資浮沉善病將四十年曽無寸䜿可錄一旦荷聖明求
舊之典至以庶僚而躐九卿自初進而陵左席甚者不
由廷推徑取坐名皆故事所希有而臣輙不揣非分惶
遽承恩凡以生平有未効之犬馬至此兾得少酬萬一
耳及夫報稱無能種種殊恩總成辜負臣始不禁抱頭
鼠竄而况欲假聖明之屢眷以曲葢其溺職之辜則臣
義愈有所不敢出矣用是不獲已仍申前請仰祈終賜
罷斥倘䝉聖慈鑒臣曠溺未深姑從老疾例量與致仕

名色則極辨之朝終無倖位而曲成之徳不廢㪚材臣
雖從此溘先朝露亦將瞑目九原臣無任迫切惶悚待
命之至

　　予告辭朝疏

　　原任工部左侍郎臣劉宗周謹奏為遵㫖囘籍恭申謝
悃事該臣于六月十五日以微臣兩奉恩綸力疾萬難
供職仍瀝血悃以祈聖鑒事具疏間奉聖㫖劉宗周屢
㫖諭留覽奏情辭懇切特准囘籍調理病痊起用該部

知道欽此欽遵臣謹遵㫖囘籍未能力疾叩閽望闕徘
徊瞻天咫尺四朝犬馬豈無戀主之私一日首邱忍負
致身之節伏願陛下聖徳日新聖修日懋本之靜存動
察惟是分理欲而辨長消騐之出身加民乃在謹好惡
而端用舎繇知言以知人則遜于乃心終不若逆而求
道繇用人以行政則謀之新進亦何如卜之老成苐恐
偏聽生姦致解仁賢之體且慮積疑乘隙終開門戸之
爭此在先朝已成殷鑒至于匡勷中外之畧動闗廟算

則筦樞之責難輕更以勦撫順逆之權分任地方則邦
本之圖尤亟叅罰寛一分民受一分之賜更張多一事
吏增一事之姦倘能事事提其大綱自可種種詳于小
節乃者上下雷同徒習鋪張之治具焦勞日昃未聞交
儆于臣工惟明主獨鏡道揆之原而危時尤切泄沓之
戒臣雖奄息願效哀鳴忍死須臾庶見太平有日齊天
萬壽永隨草野呼嵩臣今拜表言行無任力疾屛營控
辭之至


　　身切時艱疏

　　原任工部左侍郎臣劉宗周謹奏為微臣身切時艱敢
因去國之轍恭申慰悃兼附芻蕘之獻事臣宗周因病
乞骸奉㫖囘籍于七月初一日辭朝出國門行次天津
始聞邉警臣不勝憂惶驚懼者乆之伏惟皇上上厪宗
社之憂下切萬姓之慮宵衣旰食當不知若何焦勞臣
又不禁痛絶囘瞻天表愈増馳戀敢以芻蕘一言為當
宁獻臣惟我皇上注意邉防無日不綢繆未雨而國事

一至于此追原禍始丁魁楚之乆以病請也業已自知
其非封疆之任矣乃朝廷不聽其去卒至敗事不聞吏
部有爭執張鳯翼小有才而器識不足久已溺中樞之
職矣朝廷又從而嘗試之卒至敗事不聞政府有主持
兵垣有封駁則當事諸臣尤有不得辭其責者且夫以
丁魁楚等之失事于邉也而與之戴罪何以服劉䇿之
死張鳯翼之溺職中樞也而與之專政何以服王洽之
死諸鎮巡勤王之師爭先入衛者幾人不聞以逗留䝉

詰責何以服耿如杞之死今邉庭有警國勢日蹙凡廷
臣之纍纍若若猶幸無罪者又何以謝韓爌張鳯翔李
邦華諸臣之或戌或去豈昔之小人一一為異已驅除
者今不妨以同已而互相䝉蔽乎其階之為禍愈有不
可言者矣臣于是而知小人之禍人國無已時也昔唐
徳宗謂羣臣曰人言盧杞姦邪朕殊不覺李泌對曰此
乃杞之所以姦邪也臣毎三復斯言為萬世辨姦之要
故曰大姦似忠大佞似信我皇上聪明不世出之主也

其於姦邪之辨何有不燭照數計然臣觀頻年以來皇
上惡私交而臣下多以告訐進皇上録清節而臣下多
以曲謹容皇上崇勵精而臣下奔走承順以為恭皇上
尚綜覈而臣下瑣屑吹求以示察凡若此者正似忠似
信之類窺其用心無徃不出于身家利祿而皇上徃徃
不察而用之則聚天下之小人立于朝而皇上亦有所
不覺矣人才之不競也非無才之患而無君子之患也
人人知有身家而不知有君父知有利祿而不知有亷

耻則亦相率為全軀保妻子而已矣此今日國事之所
以敗也夫今天下即稱乏才亦何至盡出一二寺人下
而皇上毎當緩急之際必倚以重任此在前日已成覆
轍方亟亟更絃之不暇而乃者三恊有遣通津臨徳復
有遣抑又重其體統等之總督將置總督於何地總督
無權將置撫按於何地撫按無權將置藩臬守令於何
地是率天下而奔走於中官也疆事必無幸矣且小人
與中官氣誼一類毎相為引重而君子獨岸然有以自

異故天下有比中官之小人必無合於君子之小人有
用小人之君子必無黨比中官之君子皇上誠欲進君
子退小人為今日决消長理亂之機奈何復用中官以
叅制之此明示天下以左右袒也當是時乃有明于治
理如御史金光辰者起而爭之亦天下之昌言也臣意
皇上即不遽用其言亦何至并逐其人而光辰竟以言
見逐若惟恐傷中官之心者尤非所以示天下也嗟嗟
言官亦何負於國哉乃者唐藩拜表而勤王亦有思徐

生之徙薪者乎大帥擁兵而不戰亦何問李勉之尊朝
廷者乎其他觸邪止佞請南昌之尚方者亦自不乏其
人又往往得罪以去遂至天下相顧為寒蟬之結舌平
居無犯顔敢諫之臣則臨難無仗義死節之士此天下
事之所以日壞一日而不可為也至于近日刑政之最
舛者成徳傲吏也而以贓戍何以肅懲貪之令申紹芳
十餘年監司也而以莫須有之鑚刺戍何以昭抑競之
典至於鄭鄤雖乆干鄉議而杖毋之獄欲以誣告坐亦

何以示敦倫之化此數事皆為故輔文震孟引繩批根
即向者驅除異已之故智而廷臣無敢言者皇上亦無
從而知之也嗚呼八年之間誰秉國成而至於是臣不
能為首輔溫體仁解矣語曰誰生厲階至今為梗體仁
之謂也仰惟皇上念亂圖存豁然永為皇極之主首以
進君子退小人為挽囘世道之根本於是植人才以資
幹濟開言路以㫁大猷仍請亟罷三協通津之使專以
責成中外諸臣各修職業不致再以人國為僥倖則宗

社生靈實式慿之而體仁所以為桑榆之收者亦庶在
此不然而徒計出于苟且舉動乖舛日甚一日天下事
尚忍言哉伏念臣羸病去國之身非不知緘黙可以自
全然熟念今天下安危呼吸之日雖江湖滿地總無投
身之路即臣不言又誰為皇上言之者臣寧言而冒斧
鉞之誅終不忍不言而坐視國家有危亡之禍臣無任
激切望闕呼天哀控之至

　　辭少宰疏(崇禎辛巳十一月二十四日在籍上)


　　原任工部左侍郎為民臣劉宗周謹奏為罪臣驚聞簡
命揣分萬難仰承謹席藁剖心懇祈聖鑒事本年十一
月二十三日臣於在籍接得本府公文内開吏部具題
為欽奉聖㫖事本年九月十一日奉聖㫖劉宗周起改
吏部左侍郎該部知道欽此欽遵偹咨到臣臣聞命自
天不勝戰慄該臣恭設香案望闕叩頭謝恩外伏念臣
於崇禎九年以工部左侍郎䝉恩予告甫出國門即聞
兵變臣因遷延通津之間拜疏陳悃隨奉聖㫖封疆重

寄朝廷委任邉臣何嘗不專奈平時一味欺䝉遇警輙
至疎虞特遣監守查飭夫豈得已金光辰姑從輕處前
㫖甚明乃謂恐傷中官之心是為何語且己巳諸臣各
有罪案此番失事正在議處有何異同黨比好生悖謬
成徳等貪酷鑚刺壞法蔑倫罪狀顯著反指為刑政之
舛又牽揑首輔尤屬不倫劉宗周明係比私亂政顛倒
是非本當重處姑着革職為民該部知道欽此欽遵臣
乃戴罪而南謝恩里門席藁於今幸保首領於牖下何

意聖明以求賢若渴之懷宏開使過之途誤及㣲臣驟
䝉特簡起自卿階晉以銓貳仰見聖明雷霆雨露真同
大造之無私即草木無知敢忘鼓舞獨念臣前日所以
得罪之故仍有萬不能自安者他不具論我皇上以孝
治天下所致嚴者在滅倫一案業已早懸睿照而臣猶
恐為輔臣溫體仁所賣故據律文謂杖毋之獄不可以
誣告坐則明㫖所指亂政之大者也其後詞臣黄道周
特以自謂不如鄭鄤終干嚴譴臣獨何幸罪同譴異反

䝉起廢之典豈部臣未有以臣前日罪狀明告之皇上
者乎果爾則事渉朦朧寧不轉甚微臣之罪臣為此凛
凛不敢不剖心自陳再聽君父之生死仰祈皇上收囘
成命容臣仍以薄譴在籍徐俟論定臣死且不朽如謂
臣罪委在可原不妨錄用則廷臣之以言事得罪者不
可枚舉倘䝉槩與甄别儘堪䇿勵將來亦何取於臣之
老憊無能最出羣臣之下者乎嗟乎君臣相遇之難也
經云將順其美匡救其失故上下相親我皇上忠孝作

人允垂萬古綱常之則而臣子轉以綱常之説掩君父
之美以是屡激聖衷致皇上不能容一狂直詞臣數起
重獄自此中外頗以言為諱積成暌貳之端甚非盛世
之福則亦臣子之罪也臣毎念及此未嘗不撫心内訟
哽咽隕涕幾欲籲天而無從輙不禁款款及之統祈聖
明矜宥臣無任激切悚惶待命之至

　　再辭少宰疏(崇禎壬午三月二十六日次淮安上)

　　原任工部左侍郎為民臣劉宗周謹奏為㣲臣遵㫖戒

途力疾萬難前進三瀝血誠仰祈聖鑒俯容還籍調理
事臣自拜殊恩旋嬰癃閉之症不得已具疏乞骸於本
年三月初四日接邸報奉聖㫖佐銓亟需貞品劉宗周
著作速赴任不得固辭該部知道欽此欽遵臣惶恐無
地思得一日以幞被上道冀少慰君父之惓惓柰前症
未瘥自出里門日増困憊沿途問醫行至淮安地方尚
圖舎舟登陸而臣勢難前進矣緣臣衰年患此劇疾積
百日而不解迨癃閉之久變為遺瀝日毎十數遺遺必

閟絶以至精血盡耗九死一生抱此纍然之骨臣即能
忍死輿疾至京亦萬不能得之服官之日臣姑無問佐
銓建䜿若何即今動履蹣跚試之朝叅公座且有不禁
其隕越者而溫綸鄭重有加無已不徒責之以官守抑
又勉之以品格至望臣如此之切則臣亦何以仰圖報
稱於萬一乎臣雖犬馬有心終不敢以一日未死之身
偃蹇家園委君命于草莾而至此已勢難竭蹶萬不獲
已敢仍申前請倘䝉皇上鑒臣踉蹌就道之本心并原

臣不得不繼請之故特賜矜全許還錮籍俾臣以骸骨
終邱首臣仰戴髙天厚地再生再成之恩真沒齒而罔
極也臣謹於途次候命臣無任迫切惶悚控籲之至

　　敬陳聖學疏(崇禎壬午四月初一日次淮安上)

　　原任工部左侍郎在籍臣劉宗周謹奏為㣲臣不能以
身報主敬竭報主之心終致主於堯舜事臣以老病誤
䝉聖簡拜疏乞骸旦晚溝壑長負聖恩死不瞑目即後
之人有以臣為口實者感兹不世遭逢思圖報稱然能

不益重其有君無臣之歎此臣所以腸一日而九迴者
也臣聞古之人耻其君不為堯舜若撻市朝故雖定哀
之衰庸齊梁之僣亂孔孟猶不忘惓惓之誼苟非若數
君者則伊尹之於太甲周公之於成王皆自中主而進
為聖人當日所謂市朝之耻如責左券然况有進于二
君稱大有為者乎臣不肖遭際聖明十五年於茲仰窺
皇上希堯軼舜之資前無千古即位以來孜孜訪落臣
嘗數以堯舜之説進而終愧所見之陋非擇焉不精則

語焉不詳亦何以仰禆髙深於萬一乃者時艱未艾交
警方殷幸以宵旰之憂勤稍起班僚之泄沓而治功猶
然未奏得無為之臣者猶是吾君不能之故習乎臣雖
不肖自被放以來深自懲艾毎因師友之講求熟念今
天下治亂之故斷然不能舎道而别為手援臣所謂道
即堯舜之道堯舜之道即皇上之道亦即臣工見而知
之之道而所爭止在學不學之間臣因偹述聖學三篇
謹為當宁獻少畢臣前日之志雖屬鄙儒勦説而當宁

苟或推其端以竟天德王道之大全則坐奏昇平之業
即此而在又何時艱之足慮臣且藉手效對揚之萬一
云謹力疾口占以聞如左

　　其一曰明聖學以端治本臣聞天下無無本之治本
一端而萬化出焉則人主之心是已虞廷之訓曰人
心惟危道心惟㣲惟精惟一允執厥中此萬世心學
之源也聖聖相傳迄於文武不離緝熈執競之説其
後孔門偹衍其㫖於大學首揭三綱表人心之道體

(舊言人心是人欲道心是天理非是)次詳八目示精一之全功而執中
之義已蘊於此矣至子思子直指喜怒哀樂未發謂
之中闡堯舜以來相傳之意其言未發之中即意誠
之真體叚(舊指正心義云知此則知未發之中非是)故皆以慎獨為本教
(正以本於誠意故曰本教知本者知此而已)而十六字精神盡括於此乃
知學庸二書相為表裏示後人以入道之㫖未有深
切著明於此者也慨自聖學不講而心宗遂晦言大
學者以把持念慮為誠意之功而道心竟溷於危殆

(念有克罔意無善惡以念為意何啻千里)言中庸者以靜觀氣象窺未發
之朕而中體或落於偏枯於是二書自相矛盾(未發為本
既以靜生動誠意為本如何又以動生靜)學術浸以支離從危則近於功
利偏執則蔽於虚無虚無功利之説昌而佛老與申
韓逓起用事轉相出入惑世誣民更數千年流禍未
巳則亦吾儒之説有以啟之也恭惟陛下以生知之
資建反身之極契聖歸宗得之心悟端無取於章句
之紛拏而正恐章句紛拏或得或失時有異同致陛

下之心反受其惑者有之往者臣頗得之傳聞陛下
崇信佛法退朝之暇口舉佛號徧及宮中又以天仙
菩薩等名並加聖母繪為圖像䖍禮齋供以表聖孝
一時得之所感甚摯因有三教一理之説而於道教
亦極其推崇特詔起正一眞人處之京師接以恩禮
益復佐以禍福之術轉相惶惑天下且有望風而奔
走者矣昔者楊墨禍仁義無父無君孟子辭而闢之
廓如也又千餘年而得佛老之説即楊墨之説之深

者於是有宋諸大儒特起而排之以為其害甚於楊
墨其説彌近理而大亂眞懿哉斯言乃者陛下表章
諸儒進以隆號補千百年之曠典為熈朝盛事聞者
莫不興起夫諸賢與佛老果何如者而曰三教一理
乎臣於是仰窺陛下之心矣忽焉而宗儒忽焉而佞
佛或合之或離之方搖搖而無定也豈陛下求之吾
儒而不得其説不免依傍於二氏至求之二氏而終
不得其説乃還歸之吾儒乎夫陛下而不求之吾儒

則已苟求之吾儒之正也臣請陛下先反而求之吾
心當其清明在躬之地炯然而不昧者得好惡相近
之幾此正所謂道心也致此之知即是惟精誠此之
知即是惟一精且一則中矣隨吾喜怒哀樂之所發
無往非未發之中而中其節矣此慎獨之説也而陛
下已一日而堯舜矣道豈遠乎哉事豈難乎哉臣觀
凡人之情大抵有喜怒而無好惡有好惡而無是非
是以任其情之所發無有不陷于一偏者感之以可

喜而喜喜而不已偏於喜感之以可怒而怒怒而不
已偏於怒偏則好惡或爽其則是非且失其衡用人
行政之間且有次第决裂而不自知者即今疆場之
禍三及宗藩而專閫之臣尚以恩典終帷葢奪情之
舉一無成效而斥邪諸論槩以朋比䝉呵譴豈非喜
怒偶偏之一騐乎而今且次第有事於轉圜矣喜怒
平而好惡之公乃出好惡公而是非之理自著此之
謂不遠之復天心見焉成湯所以改過不吝也葢上

聖猶是此人心下愚不能無道心故雖聖如堯舜卒
不廢精一執中之説者以此後之學聖人者亦曰慎
獨而已愼獨而知心之所以為道本一誠而畢貫愼
獨而知中之所以為執合四氣而交融所以卑之不
近於功利高之不入於元虚也故曰愼獨可以行王
道願陛下深信於斯而篤行之臣聞之君志定而後
天下之治成夫以陛下十四年講求治道之餘猶或
失之搖搖而無據甚矣定志之難也倘於此而遂求

之學問之要折六經之衷而宗孔氏紹百王之統而
祖唐虞則其於道也亦庶乎如農之有畔動無越思
乎而治功之奏度越千古有不待言者陛下遂為千
古集大成之聖主矣又何有二氏之説則夫九蓮智
上等號仍還彼法無以䙝九廟之靈齋醮之舉盡放
彼徒無以汙法宫之地宜亦不待臣辭之畢矣臣所
謂明聖學以端治本者此也統祈聖明采擇

　　其二曰躬聖學以建治要臣聞天下大矣而以一人

理非徒以一人理天下也有要焉此又本計中所為
提綱挈領以其至簡而御天下之至繁即其至靜而
宰天下之至動者也故曰君職要臣職詳不於其要
而泛焉以圖必至侵官溺職此虞廷所以戒叢脞也
昔者堯以不得舜為已憂舜以不得禹臯陶為已憂
考二聖人在當時竭一世之焦勞惟有得人一事而
絶不分於他務卒享無為之治則萬古扼君道之要
者莫有過於二帝雖然知人則哲帝且難之矣故舜

攝位首以四目四聰徹壅閉之門而其法在先能舎
已舍一已之聰明則雖邇言有所必察惡言有所務
隱以為用中之地乃稱大知焉此知人之學也而即
精一執中之實用力地也然則人主之聰明果不可
恃乎人之賢不肖未可以耳目盡也上用耳而天下
遁於聲矣上用目而天下遁於形矣耳目既窮於形
聲而吾猶察察焉務致其詳則神明之地愈受其疑
矣語曰明不至則疑生以疑為明何啻千里故君子

舎其耳目之用專求之道心之微不見之中而獨見
出焉所以明目也不聞之中而獨聞出焉所以達聰
也此明哲作則之至也陛下以天縱之聰明留心治
道事事躬親日所裁决萬幾動越羣臣意表羣臣奔
走受成之不暇則益相與觀望為自全之計致陛下
孤立于上而莫之與即陛下非不求賢若渴日進三
事九列而倚任之而前此卒無有一當任使者豈其
知人之學猶然未之或講與一畨黜陟有一畨是非

今日以為賢明日以為不肖者有之明日以為不肖
他日又以為賢者有之此無他任耳目而取數窮此
心先處其疑故也且陛下所積疑不化者非朋黨之
説乎率天下之人而樹私交以背君父豈非人主之
所甚惡而其事實有不然者君子以同道為朋能自
絶於小人為黨故十六相舉於虞而四賢集於宋古
今以為美談即顧厨俊及洛蜀紛紛皆天下名賢適
遭阨遇雖膺廢戮無負朝廷讀善善惡惡之論千載

而下為之破涕是故如其道則左儒可以死杜伯非
其義則酈寄可以賣諸吕朋黨亦何負人國哉若小
人安得有所謂黨者各營其私競濟其惡耳及其一
日見外于君子輙自謂之孤立而轉以惡名加君子
曰黨人主卒中其説而莫之省也且今之所稱懷姦
誤國罪惡貫盈者非首輔薛國觀乎國觀陜人也闗
中風氣近古異時士大夫雅多自好者獨國觀一人
敗羣為其鄉人所唾而朝士之為小人者正喜其能

立異也而引之進之惟恐不加諸膝一旦以僉堂入
政府果誰為之地乎而此輩遂得以驅除異已動激
陛下以黨人之説上自縉紳下自黌序紛紛籍籍日
以窺陛下之喜怒而中之至稍持正論者必使之削
跡于朝迄於空人之國而國觀猶然無黨也然則陛
下之聰明幾為若輩所罔久矣何幸離照當空魍魎
立殛聿開衆正之途漸卜太平之兆而臣猶不能無
虞於往復之數正恐一念之蓄疑不徹則羣隂之投

間未巳此君子小人進退之闗固宜辨之於蚤而知
人之地尤不容不致其力者矣仰惟陛下躬先聖學
法堯舜之明目達聰而推本於舎己亟舎其聰明而
歸之闇非徒舎聰明并舎喜怒舎好惡舎是非至于
是非可舎而後以天下之是非為眞是非斯以天下
之聰明為大聰明廣開言路合衆論之同建用中之
極即讒説殄行亦不至震驚朕師為衆正之阨繇是
以天下才任天下事首得人以處政本隨得人以處

六曹之地下及百執事無不得人乃愼守祖宗法度
次第布之有位仍不至以聪明亂舊章自此陛下端
拱無為而天下治矣雖然此非特人主之學也陛下
為天下而擇一相已足握君道之要自一相而下逓
有知人之責則逓有知人之學雖所學未嘗不同而
人綦衆而且詳職綦分而加變有未可以一端盡者
夫惟合天下明知人之學而事事皆得其要領下至
一卒之微亦無有不稱任使矣此今日救世第一義

也臣所謂躬聖學以建治要者此也統祈聖明采擇
其三曰崇聖學以需治化臣謹按大學所謂明徳至
終篇始指出仁字葢天地以生物為心而人即得之
以為心則曰仁仁者以天地萬物為一體視天下昆
蟲草木皆吾同氣顛連殘疾皆吾恫瘝無不有以扶
持而安全之渾然天也故徳曰天徳道曰王道天春
生萬物而秋以肅之莫非生也王者仁育天下而義
以正之莫非仁也臣又請追宗於堯舜史稱帝尭曰

其仁如天舜徳協帝則曰好生史臣實之曰臨下以
簡御衆以寛罰弗及嗣賞延于世宥過無大刑過無
小罪疑惟輕功疑惟重與其殺不辜寧失不經如是
止耳極其效乃至於變時雍四方風動二聖人以徳
化天下其盛有如是者陛下撫有成業承神光兩廟
積弛之後不難振之以明作庶幾得救時之權矣而
邪臣遂日導陛下以申韓之術致訟獄繁興犯者日
衆傳染海内徧為殺機兵刑交毒上干天和無歳不

罹災沴至此民生國命内治邉防次第决裂岌岌乎
有不可收拾之勢聖天子乃發憤更化舉十四年以
前一切繁苛之令一朝告罷臣民鼓舞懽若更生如
霜雪之後繼以陽春薄海内外業已重覩堯天舜日
氣象而臣猶以為未可徒求之政事間也必也求端
於聖學以明徳化天下乎化天下自廷臣始自先朝
學禁以來士大夫不知有本心乆矣陛下復用重典
以趣之益習為苟免之計因而心術愈壞今誠欲使

天下囘心而向道莫若先以手足腹心之誼養天下
之元氣不特寛之以文綱而且樹之風聲令天下爭
自見其本心焉惻隱之心勝而君父之戴堅矣羞惡
之心勝而身家之計奪矣辭讓之心勝而進退取與
之界審矣是非之心勝而成敗利鈍之幾晰矣合此
四者斯可與事君矣而仁其大端也未有上好仁下
不好義者也乃者陛下隆三五之業不難進股肱大
臣隆以殊禮一時風動中外計無不洒然易慮者而

苐恐禮貌之虚拘無以遽作其腹心之報臣請因是
而推之如詔獄之典祖宗以來固所不廢然亦借以
懲大姦大逆而未嘗概及士類也今者東厰之譏呵
雖罷衛尉之煆煉猶懸請自今廷臣有犯一切下之
法司永除詔獄庶不至以非刑辱士而至于廷杖一
節原非祖宗故事辱士尤甚士可殺不可辱仍願陛
下推敬禮大臣之心以及羣臣與厰衛一體並罷還
天下禮義亷恥之坊禮義亷恥之坊設而惻隱之良

愈著矣繇是化羣臣以化兆民流宼之徧天下也原
其始禍之日皆由朝廷嚴刑重歛威暴其下使之偷
生無路悔罪無門以有今日即陛下非不下哀痛之
詔特與此曹以自新而所司莫承徳意卒未有以天
地父母之心相感喻者一撫再撫毎同兒戲惟其恩
信不立是以負固愈堅自此廷議一意用兵日驅數
十萬生靈於鋒鏑之下無不玉石俱焚更堅天下從
賊之心而今者勦與撫而兩窮矣計莫若有以化之

而化之術仍本之陛下父天母地之心推誠而致之
乘此中原殘破之餘亟議撫循之法特遣才望大臣
捧朝廷尺一詔書宣示徳意一面經理農田因悉捐
天下勦餉金錢改為牛種廬舎之資聽有司設法招
徠聫以保介進以鄉約乃罷所在督師等官明示天
下休息而專責兵事於巡撫俟賊勢既窮賊徒漸㪚
渠魁未有不授首者也且賊之攻城不已凡以求食
耳掠而得食猶之朝廷食之也莫若遂來而食之曰

吾以父母食赤子可乎至誠而不動者未之有也此
化之之説也化兆民之衆使之鞏戴一人而天下之
勢安於磐石矣臣願陛下及今蚤定廟謨躬修明徳
至此見大聖人本身出治經緯萬端真如天地之無
不覆載舉一世而甄陶之歸之至仁此真學問之極
功盡性之能事所繇與申韓之效天淵異已而臣謂
此固非可以旦夕幾也王道無近功至治非小補若
規小利圖近功不旋踵而害已隨之臣願陛下從事

慎獨之學先去其欲速見小之私而日就月將以卜
化成將隆古絶業不難再見于今日矣臣所謂崇聖
學以需治化者此也統祈聖明采擇

　　辭總憲疏(崇禎壬午八月二十六日次臨胊上)

　　原任工部左侍郎為民臣劉宗周謹奏為㣲臣連叨寵
命揣分更難仰承懇祈聖明俯容辭免以肅憲紀事臣
䝉聖恩起陞吏部左侍郎該臣屢告在途未䝉俞允行
至山東臨朐縣地方接邸報吏部為缺官事奉聖㫖劉

宗周陞都察院左都御史著星催到任欽此欽遵臣不
勝惶悚無地隨該臣恭設香案望闕叩頭謝恩外伏念
臣草野孤踪荷聖明使過之仁寵以非常之遇佐理銓
衡處非其據已不勝進退狼狽之狀乃臣既未經受事
再躐榮階進叨憲席揆諸分義有萬萬非臣所敢仰承
者臣聞明主官人必循資而考績人臣受事務揣分以
盟心故事都察院以侍郎轉者絶少而以一日未任之
侍郎躐轉者自皇上御極以來亦未之見也而始見于

臣臣豈敢冒昧自處以辱官常且仰負聖明如不得已
之盛心乎夫都察院風紀之司也百司庶府于是乎資
彈壓一切政事于是乎贊可否海内民生吏治于是乎
行激勸當此中外多故聖政維新之時所係得人良非
淺鮮一旦俾臣越次而處之將壞法亂紀實自臣始又
安望其有展布之地乎如臣學本迂疎資兼菲劣素無
一割之長可奏匡時之畧而其為中䑓覆餗懼尤有不
待言者矣仰祈皇上收囘成命别簡賢才如同推尚書

傳淑訓而外資望多度越臣者以充任使容臣仍以骸
骨請得賜首丘則所全於臣之分義無幾而所禆于官
常國紀實大伏望聖明鑒允臣無任戰慄惶恐之至





　　劉蕺山集卷四

