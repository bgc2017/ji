青霞集卷一
明沈鍊撰
序
贈蔣君冠帶序
士民入粟而冠服制也邑之里蔣君實以是官而同黨
咸榮之謂當有詞命所以嘉重事而揚光輝俾余述之
夫冠服者名器之章也一命之爵懸於天憲被而服之
既與韋布異矣不寵榮之可乎知其榮而已矣美衣裳
而菲德義都名器而薄忠信瀆王之章而慢天憲焉是
同黨之所辱也而何榮之有夫玄豹不飲而澤文章所
以榮百獸也鳳凰之有羽毛所以異衆禽也無謂其爵
微名器不殊焉負名器於其身則思寵榮知寵榮則思
分守矜莊肅穆儼然而章采之以與忠信並美以重王
官之黼黻以揚士民之德義以對鄉閭之嘉命以光昭
明之法服然後其事嘉其輝長大夫以為能鄉黨以為
榮動容而德尊可以弗辱矣詩曰彼其之子不稱其服
言貴於副之也不然則衣裳弁冕緇素而玄黃之獨何
以美焉而被服之為美豈其與童子之餙侏儒之戲等
乎德足以副服則服以益光義足以思寵則寵以益揚
故古之美德者象服以江河文章以雲漢言弗辱也今
之君子服其服而駕焉愼弗辱而已矣
贈東沙公拊揗四川序(代作)
世有名山大川則必有名公鉅卿其光輝符采足以相
映發云記曰陜以東周公主之陜以西召公主之夫陜
之東西與周召之豐跡豈不與日月並明哉海岱之雄
於齊也則有太公管仲函谷之壯於秦也則有由余百
里奚廼其明德茂功聲名之昭灼可以勒鼎彝而垂竹
帛歌金石而舞之羽毛也然後其精氣發於星辰之上
而芳華曜於岳瀆之間施及於當年而横流乎來世無
紀極矣吾蜀古梁益之地而蠶叢魚鳬開自初古岷峩
之崔嵬巴峽之潺湲與夫劍閣之固瞿塘之險而錦城
之垣闕天下稱峻焉夫亦曰沃衍之府而金湯之奥區
也而吾東沙公實秉節鉞往撫揗之公懷溟海之英而
振九牧之表其衣裳之矩度帶珮之鈎衡足以羽儀百
寮而剛柔之質應乎四時文武之材宜乎五土天下人
士聞風聲而景慕談名號而悅者何可勝數以是明德
而發之於文獻其起凋瘵之民而登之又服之地撫全
蜀之衆還至仁之域所以輯綏土宇而震寧其山川延
其永世之澤而不朽之鴻烈不與岷峨巫峽並峙於天
壤不已也事有所感合而理有所相符巨闕莫邪天下
之利器也則以之割犀兕而成威伐明月之珠夜光之
璧世之所謂竒寳也則以之連城而照乘自古稱蜀之
難治非漢之諸葛孔明宋之張忠定公則不能稱治蜀
之功而與蜀並傳公之在今其名德何讓焉其名世之
跡當與周召比隆而以私於吾蜀僕本蜀人也固願書
之以貽從者
贈兩松鄭君五十序
歙兩松君彬彬然其可謂有德君子也家於邑之巖鎮
里桑梓翳乎若縈雲烟子姓昆弟聯室而比居於是人
稱鉅族矣挾數千金負劍馳良馬遨遊吳會間人且稱
鉅商矣然而兩松君衣冠不殊有文雅之辭而無誇榮
有揖讓温恭之行而無所毗麗處於韋布而不流交於
縉紳先生而不隘又將其子若諸子宦遊而學處弦歌
而吟諷日鏘鏘然盛於詩書矣今年且五十某月某日
為其生之辰諸君子懷其德義樂其登年也則相與奉
觴為壽而屬余辭以祝之余固獲與兩松君遊而兩松
君之諸子則方挾策處於余之門余知兩松君之賢昭
明矣余惟琴瑟無求而良工調焉為其有雅音也君子
不言而衆好焉為其有明德也明德之光譬之於星辰
而曜形無有定質故木不必其梁柱而後為良材玉不
必其瑚璉而後為美器君子不必其黼黻也而後為明
德始余讀貨殖傳余有異於司馬氏之言以為君子服
道而登庸被仁而處義以彼之程工計材豈所施於禮
樂之際哉廼今觀之不然物各足其所受而英華發人
各順其所能而懿美昭故敬仲交能於經國孫武展竒
於論兵王爾奏巧於運斤白圭奮財於居積其為術不
同而用則一也至陶朱公以處國則伯天下以處家則
累千金又超然遠矣乃其盛節令文復不在於材技之
間乎故夫兩松君之壽可以觴之矣夫樂其容止將贈
之髮齒懷其聲音將不忘於其心故進之以旨酒者所
以俾永久流之以歌詠者所以洽燕和然則江湖之遊
其廊廟之適而五十之齒百年之祥也族姓將日以蕃
昌而子若諸子將日浚明使其衣冠車馬之盛聲華文
物之美里宅遨遊之樂黃耉鮐背之徵昭然若行日月
而索星辰固明德之光曜也詩曰南山有臺北山有萊
樂只君子邦家之基樂只君子萬壽無期又曰南山有
枸北山有楰樂只君子遐不黃耉樂只君子保艾爾後
諸君子之所以祝兩松君者將無是之言乎
贈懷德陳君六十序
余與懷德君固有通家之誼云昔君之子子仁為邑弟
子員負笈從余遊獨久其意氣恢恢也直欲薄於霄漢
其行義輕金石也余至今懷思之其二季子中子寳亦
因是歲時往來叙殷勤不廢曩歲余驅車馬過君家飲
酒連日夜樽罍引滿握手相與交歡余見君之顔貌豐
澤風義之敦厚而嘆君之福履未艾也君外家之子戴
子雍亦余之諸生愛且重之不讓子仁而戴生固請余
文辭以為君壽雖然微戴子請余余亦為之矣夫丘壑
之人之與廊廟之士其趣舍殊也韋布之澤之與冠蓋
之義不同也然而其德施均焉天之於有德若降嘉穀
然既與之美質又欲其峻茂而條成也則雨露以滋之
風日以暄之於是種美者則穎穗全德厚者則福祕備
詩曰瑟彼玉瓚黃流在中愷悌君子福禄攸降夫惟玉
瓚之麗密而後黃流載之非君子愷悌福禄何以降之
乎曁之流風率多以氣力相凌不因循於本實而惟其
末流之為勝則自以為多智能矣而君獨不然雍容以
寡言斂袵以退讓其容色温然若處子也人以非意見
凌固安受之故君未嘗求勝於人而人亦莫能負之也
君蓋質成於自然所謂天之生嘉榖非耶記曰嘉榖之
生則和氣成之矣懿德之鬯則福履盈之矣
送鄭梧野序
夫人之遨遊與其周覽也豈非達性命之理然乎世之
齪齪者安土而重思吚嚶兒女之歡睠懷桑戶之内至
於老死而不離曁其委頓沉冥復歸於無有則疇昔之
宛戀而不能已者亦奚啻萬里哉故達人高士恒寄跡
於山水托意魚鳥以攄其無窮之思誠識絶於塵俗而
機見於隱微也廼若莊生濯纓於濠水之上子長振屣
於齊魯之間向平肆武於五岳之巔鄭子抽筆於吳會
之際斯可謂異世同遊殊地而合轍者矣始鄭子梧野
自歙來伏讀典記好竒而貴博余一見伏其才氣所謂
奔軼絶塵而不與世同其閫域者也既乃慨然感虎林
龍井與吾會稽禹穴雲門若耶之異從其友望洋劉子
海樵陳子上下巖谷往來洲渚凡山名而水勝者必窮
日而矚眺徘徊徬徨顧懷而不能去又恒必賦詩相與
唱和酣歌以發其感慨而纏綿其悲嘯夫古之大夫取
其登高能賦而懷古之士必於是稽之乃鄭子之賢達
觀於萬物窮源於性命則有出於登高懷古之外者矣
矧足喻其詞翰之美乎雖然詞翰者所以見志也傳信
者所以砭俗也彼齪齪者得是而詠之又烏覩其不浩
浩者耶
慶愼子得子序
愼子之舉子也同黨之俊髦相與悅豫抱熊羆之豐兆
持弧矢之棻器比圭璋之休德以薦幣帛之好以合慶
辭於是沈子載爵而興曰愼子於是乎可以慶矣夫慶
禮之重者三而冠昏不與焉得年而慶所以樂壽考也
得爵而慶所以加志也得子而慶者所以重嗣續也道
莫大乎嗣續簠簋不珍君子燕之故古者男子生而謁
於廟陳俎豆之容歌生民之詩祭用少牢乃以男子升
於席端食以粢盛被以遺衣以為嗣續成則蒸嘗無廢
而以其宗嗣之故也其為宗族也以暨鄉黨朋友亦莫
不宴且樂之宗族之樂者樂其孝也鄉黨之樂者樂其
義也朋友之樂者樂其有仁也孝義而能仁可以有後
矣慎子雍揚夷雅被禮義而佩詩書率以所響足以嫓
是三德而又承以奕世之澤發以方升之光萃以川輿
之秀綿以文理之緒如是而有子宜不廢慶而况嗣續
之道古之所重者哉故慎子之燕不得為靡而諸髦士
之薦不得為渝禮矣諸髦曰君子之言義則毖於鐘鼔
而又奚以熊羆弧矢珪璋幣帛之為然加其始必懿其
終要其福必彙其從揄揚之既卒也斯何以祝之於是
沈子續生民而登歌曰擊鼔湯湯其泣喤喤鞠之育之
其頎其康其頎其康穆哉蒸嘗再歌曰吉月良辰日維
以生君子令德以莫不昌爾福禄之茀相考無疆卒歌
曰吉事維熙其來孔多被美好爵君子是縻又曰壽考
燕樂如之何詡兮詡兮以莫不庶兮於是歌之三終舞
之三成反爵致辭稱禮而後已焉
贈戴將軍漕運序
將軍被甲承胄率校士數十人卒三千餘擢樓船漕運
軍儲粟米十餘萬斛由會通河直逹都城數千里而囷
廩無狼戾之粒什伍罄壼漿之歡洋洋乎將協鼔吹而
歌載金石而頌也豈不盛哉於是民部嘉其廉平督府
紀其勞勣既其還也縉紳逢掖之士又相與揖讓而贊
嘆之美其尚文而服武處乎諏而懷遠猷也沈子曰古
所謂將帥之明略者豈獨矢石之間乎余於戴將軍徵
之矣昔三代之選其育材也同方其舉士也齊術征伐
禮樂無所分而至於兔罝之徒足以干城采樵之夫足
以謀國豈其習成於妙算更事文墨之際乎其道貫則
其機會足以相通其源本一則其枝流無二也余讀漢
任宏所述兵法諸書喟然異之然未嘗不恨其說之延
蔓博而寡要勞而少功夫揚威不在乎擊斷而服遠不
在乎誅討設機不因乎戰陣成功不係乎凱旋折衝樽
俎之間制勝帷幄之内何必梁麗然後攻城洞黃以當
遠哉將軍囊槖典籍不採一錢此與古之將租不入幕
府者併肩矣而威嚴不弛慈惠先之所謂一言被下而
三軍懷挾纊之仁者非耶乃復甲士三千貫魚而受約
樓船百斛駢踵而西馳嘉績茂昭而頌聲大作此其與
將帥之成功又何以異者方今邊境驛騷套寇竊發詔
書且數下求將帥矣夫寳劍以試縷然後可以割犀鳬
矢以穿楊然後可以貫石以將軍之略如此豈獨稱嘉
米鹽之書紀勞飛輓之地乎二三執政行且運籌發策
聖明天子奮斧鉞之誅封狼居之山繫賢王之頸以勒
燕然之石乘時以立勲席運以章德者夫亦有恒軌哉
將使聲名昭於鼎彝光華宣於竹帛固可立而候矣
贈祝君新居序
余緬想古巢居之世何寥廓也哉既以人文之交錯棟
宇之制既備而臺榭之室煩興剖劂精於化工彫華縟
於繪事於是土木文繡之譏發而匠作之禁行焉乃若
人倫之揖讓衣冠几筵琴瑟之攸錯惟其欂櫓修而後
登降舉則家室者是禮樂之所以成其何可廢之詩曰
定之方中作于楚宫揆之以日作于楚室夫陰陽之渺
而彼泉流也風人何取焉夫衛公之能振其光烈而禮
樂之將興非耶余結姻於鳳山而鳳山暨古峯君為金
石交余以是知古峯君之賢而君之父某君又賢於是
率其諸子新營第宅親交賓黨將修辭令而往頌禱之
此亦古之道也余高古人之風見四方璠璵瑰瑋之士
則願傾蓋交歡之又往往於賓友間聞君倜儻精微容
與於俊髦魁梧逢掖而其文藻之選邁有足稱其意氣
余固時時願往候之而君亦不鄙余之固陋過從里閈
語移日而不厭固知君心之所向往將頡頏雲霄之上
揚歷燕秦之舊壘抽筆過乎三都憑軾經乎許下而不
止於田舍之間也乃若楨幹之壯麗甍飛之崔嵬世之
人猶然羡之而哲人高士亦固日憂俎豆之無所蓋藏
車馬之莫旋而不免乎崇飾斧斤恢弘其宅宇由是禮
樂載興而玉帛弦頌交辟乎其中然後豪彦争馳於四
域而聲名光昭惠澤遠施德成於天壤功勒於後世然
則室家之修明豈獨在於桑弧蓬矢之後乎故夫君父
子之心有光於衛公而諸君之頌禱亦庶幾得風人之
義矣余愧夫齪齪者以為懷居安土示熒熒於土木而
不察夫鴻鵠之志者因是著篇焉
壽火孺人六十頌并序
余友李直夫客維揚余以是得聞文津君與其從子周
卿元卿之賢余信直夫之重質且多藻才相從過頓丘
直夫出盛大卿所謂火孺人壽篇屬余踵其意重為之
頌火孺人周卿元卿之母氏而文峯君之配文峯君文
津君之弟也余赴選部時道出維揚又間得與周卿元
卿遊余詎能無言哉余讀劉向烈女傳至姜后之脫簮
永巷以諫宣王也為撫卷而太息宣王中興之美昭明
乎日月至於車攻吉日方叔召虎之徒翺翔皇路而誕
布於四海藹藹乎盛矣原其本始於房闥之間而閨帷
之際也暨春秋以來若冀缺饁田致譽樂羊斷機成業
薛宣挽車耀美而梁鴻以舉案揚名皆有淑懿之婦愼
修而翊贊之而後數君子之德誼宣於閭里光輝著乎
方域然後知室家者昭著之原也簮珥者冠纓之範也
綢繆不飾則鞞琫不莊輜軿不矜則輅車不肅婦道之
顯融譬之乎九鼎幾其重矣而世有鴻筆鉅藻之士多
揚勵乎外庭而率略乎中饋摽明俊髦而希聲乎燕婉
是以哲婦之風烈鮮聞焉余覽盛大卿之文夷考夫人
之行而知火氏之所以興也其言夙夜兢兢之節昭矣
其相文峯君砥礪文義而克昌乎家道母儀諸子皆明
習詩禮而周卿元卿風義恢恢又能佐其伯父文津君
章明其閥閱而火氏之聲光彌著謂非夫人之賢有以
相助之於其先而表儀之於後其克然乎琴瑟之音不
調則鐘鼔之聲不得宣越蘭蕙之芳不烈則荆棘不除
物性固如此矣夫人踰春秋六十而率履若朝夕福祉
榮乎晩節而華曜結於末路縉紳先生又為之發揚其
盛美而登諸黼黻將與古之淑妻賢媛克贊君子之義
而章美其家國者比潔而並傳藉令其德之不備而辭
之不可繼也疇能為之哉然後知婦道之重而夫人之
頌之不可已也頌曰蘭之榮矣其蕙其馨孰云哲婦而
不成城閨閤潛曜庭宇孔芳抱質而老靡雪靡霜瞻彼
日月其烈彌揚下壽臻矣上壽用將德之嬋嫣家室明
光
贈王龍山五十序
王先生客遊京師數年既通籍於太醫氏比今年且五
十若某月日是懸弧之辰所與同遊諸君子謀為之舉
觴稱壽而徵言於余余惟王先生之意思忱忱乎賢哉
固宜稱之壽云余固好賢居有才人賢士則聞流風而
太息覩色澤而踟躕不遑飲食寢寐願與翺翔上下其
間誠發於中心而不自知其故余夙知王先生之賢惟
好之與之往來不下數十年既熟覩其為人而聞其論
議彬彬乎是雅達君子也則又重為之太息而踟躕曰
世有若人俾仕不通於其志位不稱於其才而徘徊蹇
連不得脱迹於風雲之上豈獨是命乎哉若古昔賢豪
瑰博之士懷志等於金石噴氣薄於江河精明貫於日
月不遇知己﨑嶇於險阻沉寞於下等斂文抑華與流
俗者伍誠何可勝數也乃於今悲之或曰王先生學不
為章句仕不為榮達其客京師亦將遊觀都邑之美歷
覽文章之盛頗發其幽沉慷慨之㮣終京去而江海居
何必金馬玉堂然後為適也余曰馬不為千里之馳而
伯樂從之不釋玉不為珪璋之飾而和氏寳之不遺士
不為必聞於人而知已者睠睠不已天之生美才令質
固曰於世用之豈獨有輝光隱於昧奥聲嚮沉於淵泉
已乎王先生非獨其賢之足尚固多材藝暇時流觀於
典籍聆覽於篇圖至其所得與其憤憤之懷各精能於
吟詠翰墨繪畫之間又非獨擅岐氏之業而已若兹者
自當俾之驅馳王路輝飾盛時而一展其能猷既不為
過而一太醫氏之職槩其美可不太息於知賢好士者
哉故子能發機於衛霍曼倩感慨於儀秦揚雄幽憤於
玄經退之羡榮於二鳥是則用不用者才也遇不遇者
命也知不知者人也於王先生誠何憾焉兹足以揚歷
諸君子之雅矣諸君子曰古稱百金以為酬千金以為
壽王先生之賢鬱鬱而子且耀之何以千金為榮吾且
以吾子之言稱焉王先生名萬春字子久世居山陰之
王家湗其尊君名榮字世榮雅尚於鄉邑乃其賢有自
云
送常州焦别駕考績歌詩序
常别駕焦公將以考績上天官而郡邑之士大夫為歌
詩贈之宜興進士湯君屬其事於余為序余入境觀常
之風俗又讀諸大夫之歌詩而知公之績遒美矣昔者
商周之際乘軒車而仕者其時冠裳皆有成紀長貳參
輔皆有成職金穀師賓皆有成度歲月旬時咸有成要
君子率皆守職因循奉憲掌職無所改轍施令以張美
姓號於四方以炫爚百氏之耳目以逞竒衺之跡而令
德懿道不言而入於民心者無為而自然如雨露之膏
於萬物也如喬木之蔭久而恩澤布矣於是乎有街衢
之謠輿校之頌於其往來征行之際又有大夫士贈送
之什於是諸侯陳之天子采之而百官之令績章焉公
之參於常見諸守其攝於宜興也無所改於其令而大
夫士之頌美咸輯焉知其不言而入於民之心者深也
夫績也者假絲縷為言也考者徵諸其實行也故官師
之績譬如絲縷然日積於民心然後為績乃若稽時日
之程累米塩之數鈎朱墨之故計胥吏之言此具文矣
乎不可以徵焉者也然則何徵徵諸其歌詩已矣夫民
心之藴積動而為咨嗟形而為頌美發而為歌詩傳而
為金石乃今觀諸士大夫之歌詩洋洋乎濟濟乎皆嘉
樹之咏羔羊之風義聲仁澤流被乎篇籍夫令譽不率
成美言不虚襲衆好不佞得嘉禮不妄招然則公之令
績不懋著矣乎公為政之年無所受獨受諸大夫之歌
詩嗚呼此其為歌詩徵矣
送鍾少府赴黃陂序
曩余令溧陽識未菴君余既改令他邑者再今又以薄
宦遊京師君歲時訊問不絶知君之篤故舊不忘人倫
也君舊以三舍生釋褐為長沙縣簿被服去服闋謁選
補黃陂過從道别索余贈言余詎能無言贈之哉雖然
余何以贈之余自惟束髮讀書以至於今未有聞者往
往竊伏而思之以為人之生在義義當於人心則從義
不當於人心則否夫吹竹彈絲敲金戞石非獨其宫商
中音疾徐應節取適於耳也乃其憂苦悲思必有義存
故能令聞者惕然動心而况其大者乎孔子曰君子之
仕也行其義也夫君臣其大焉者乃其細故米鹽簿書
拜迎鞭撻猥𤨏而齷齪又孰非義世之仕者大官則據
高位而為邪小官則靡靡不振效為鼠竊其畏縮甚矣
曷由明義而達道乎君之往為黃陂也無若是靡靡者
君之篤故舊不忘於人倫其於義甚昭昭也其才足任
然欲君之明其大者其在上者有好義者我則盡誠而
事之竭股肱之力而奔走之其有所建立猶諸家之為
之者我則樂之也有悖義而行者我不失其節免禍而
已不能為之使也今之為郡縣者無幾為上官之役徒
矣為上者居然役之而不讓為下者甘心役之而無所
辭夫為郡縣與之併肩而為王臣安能為之役哉記曰
其驕大人也常以浩浩推此又其細可知矣非君之篤
於義余曷為是推明之若榮華其辭說取適於人之耳
目而不悅於心亦非贈言之義也
送沈江村使君入覲序
後世之學士大夫論南面之道者每發憤於古封建之
難而茅土自紆也夫指掌論事至攘臂慷慨徒追軼先
王之遺風若獵雲霧然豈不見謂迂闊不根者哉然世
之守宰奉檄而為政對百姓若賓旅視官府如傳舍莫
有矢心精白為朝廷當事者則以分土之寄不專而典
籍不長也嗟乎使天下之為守宰者皆如使君之在郡
則不封建何害焉夫國家之於官司百吏星區而林立
各有分職焉分職盡而無覬覦之心則功校得而名譽
章矣使君以刑曹郎受命而守兹土始至則延縉紳而
布進於庭而問之繼之以思惟濟之以法令而校逢掖
以文喻介胄以武未明而披衣夜分而解帶操符按牒
日月其靡閒晏焉於是誠心内開而公道外布下車廓
然久而彌昭百物叙其章程四境安其封樹而三農秩
其黍稷天應以時雨地湧以流泉而民動以歌謠此其
竭於職事大昭明顯融者乃若鞭朴之靡峻壼漿之不
入於使君又何稱焉何哉以其心懸百姓而誠著乎國
家也此豈不知分土之不專耶而矢心精白如此雖古
之諸侯何以加之矣故曰天下之為守宰皆如使君則
不封建可也今者入覲之期將束圖籍而就道予會之
羣寮曰使君之行余黨不可以無言而屬余序其意如
此嗟乎如使君者可以入覲矣
送周橫山大尹考績序
先民之言曰學於古訓所以有獲也至於懸令以從政
蓋不能廢典籍焉是以懷志負奇驅馳四方之士未嘗
不枕席六藝衣被於百氏詠歌先王之風發憤經世之
略而遊覽八極之表蓄積而思微識深而慮遠然後以
臨民出憲也若素鍊而夙成取其懷抱而麾以與天下
是故其光猷駿發而鴻業日新者固學術之流裔而德
義之所昭爚也昔者子産布譽於南鄭言偃宣歌於武
城文翁振言於蜀郡韓愈廣校於潮陽皆其英華鉅麗
有以潤色於政事而發藻於元元文教之大洽耳横山
使君少有英聲奮起於三吳躬覽載籍俯仰宇宙之内
彬彬鴻博之君子也登進士第出宰山陰山陰稱文物
之邑山川之襟帶宇觀之縈組而章縫之士煥然以氣
色相尚惟使君入按符篆董租賦出載圖籍與諸彦揖
讓鬱然風聲之流四境争向其蒞事不煩而獄訟寖息
鞭笞不行夫山陰本號易治而使君又綏之以文教宣
之以德義與古之賢豪相望於千載之上下豈非海内
之名宰而循良之異等者哉於是知學之於政事要領
矣使君之考績行余黨將屬言以送之然而計使君嘉
績之不勝書也而敘其大意於此
鄧玉亭文集前序
玉亭公翩翩綰綬判吾越臨聽之暇則據案諷誦抽筆
而歌詠有古君子之風焉其所著記序論歌詩殆十餘
萬言邑博陳君率諸逢掖之士將摭次之而屬余說其
意余於文辭之道固心嚮往焉乃古之君子則非獨其
言之崇飾也其心造乎道研究禮樂之精微感慨時事
之得失考覽載記遊冶於風雅日月藴蒸而累積至於
有所遭遇若水之波横流噴薄發揮於毫素之間此豈
曜色澤於美觀希聲於逖聽哉本夫義博而旨深情往
意隨沛乎自然達之乎不得已形之乎論議而宣之乎
詠歌由是著之竹帛則明白而光輝發之管弦則風流
而洞達令聲布昭矣後世之學士詞人要領失據不明
夫禮義之崇本而流連音響之末炫爚榮華之際苟以
漁獵名字縈迴於耳目而已此於道術何取焉乃使篤
厚之流以為比興之謭薄而鉛槧可廢而不知簡書之
用固流並於山河辭命之發越而禮樂之所以興如之
何其廢之故夫文辭非劣也謂其不出於道不可也余
讀玉亭公之文大之泛濫乎千言小之飄搖乎數詞皆
傷今思古生於其不得志而出於其隱憂至其温厚以
為之風和平以為之節有若揖讓古人而㱆欷之者不
煩於繩削而不踰於矩度有漢魏之流風者與流水之
洋洋必有源泉鴻鵠高翔而獨舉其志意遠也謂公之
有得於道非耶詩曰吉甫作頌穆如清風夫惟文武之
吉甫而清風形於歌頌俾公之馳騖於文辭凋傷大雅
而與學士争能則公之志意衰矣余獨以為有合於己
而悲之故余厭世之繁縟蓋往往思卧而於公之文獨
諄諄焉
送許近山使君考績序
方今之時綰符而被綬仕宦為守令累日計時以至於
三歲考績豈亦非難也哉余覽昔之官儀蓋燦然可考
焉漢興法制疏闊使者以六條按二千石而二千石得
檢察縣令如是而已而其時風俗渾龐淳厚斵彫為樸
民庶喁喁然有攀車擁道荷戴其官師之意是以為守
宰者秉法以從政率其意而行之文篆不煩而檄書相
諭夏革靡崇而租賦之鏹不絶也乃今不然監臨刺舉
之司並馳而錯發官府煩於次舍法令密於秋荼昨是
而今非甲行而乙改其孰從而信之甚者以屬寮為私
黨以郡邑為下秩繩墨其壼漿道里以程勤惰有拂意
者則曰若為官顧於我獨無禮耳於是憎惡起而謫譴
行傳曰守令者民之師帥也師帥而或撓之可乎百姓
見其然不知守令之尊固與當塗之卿矢心戮力並為
王臣而云實有軒輊遂側目之有拂其意者則曰若為
官顧於我獨無恩耳於是怨讟起而謗毁興矣如此則
守令者不能以朝夕而况於三載乎近山使君射策高
等與余為同年友出宰兹邑余一見信而喜之既乃攄
以明哲之心布以忠信之德加之以操履之不貳而才
藻殊倫上下之人喟然而稱服者彬彬矣然而有不信
者若余所云二者之難為公亦無所奪也夫操守官職
在我順辭逆令在人而君之瑰珸廣博處交錯澆漓之
會偏迫之中而能自拔於泥塗之上日月之表不為異
同者之所動搖久而交信之豈非車異之賢軼羣之彦
與古之循良者等耶乃今三載上計車馬陳矣大夫之
艱難䟦履非一朝夕之憂而寮友縉紳韋布之心慨然
其不置也於是會稽之士大夫相率送之屬余言贈之
余歎息使君之賢而固重發憤於今之守令之難為也
為之序
贈袁節推考績序
定山公之以考績行也總戎戴翔海君過余曰古之人
言富者贈人以財仁者贈人以言如定山公者贈之以
金則辭贈之以言則受余黨之德公也微君之言蔑以
贈之矣嗟乎余之言何以贈之哉余惟公之不忘於兹
土也夫君子之服官從政莫難於其筮仕之日釋褐而
受之操牒而從之簿竹之委積而檄書横至耳目有所
未嘗經與其平生所未嘗涉者固莫不欲中繩而應節
履道而通俗將君子於是觀而小人於是望又况於地
有交錯而時之有險難乎在越之風聲多覬利而自營
緣物而遷轉惠之所及則懷法之所施則畏德之則馨
香發怨之則荆棘生傷夫風俗之移人而私心爛然譬
之於琴瑟必以道如商宫之弦錯置而並發其孰能調
之而公以弱冠之年射策高等出掌刑獄之司以弼方
牧之職吏之籍交馳援筆而斷若懸河而注之也靡不
率服焉懸之以純白之守昭之以絶敏之才而公之持
操蓋未嘗不兢兢已所以俾圜土無滯囚胥吏無遺令
而閭巷無冤民者豈有他術也哉以精微之思投劇難
之中乘初試之時而成是休嘉之績其孰能忘之俾公
之不忘之也其在他日為材御史為名卿為賢相固不
必改弦而移轍奪規矩而易準繩天下之蒙福膺祉者
衆矣何越之難為管敬仲願公之不忘帶鈎臣之不忘
檻車也夫帶鈎之與檻車猶之其不忘而况於服官之
土乎翔海君曰然哉越之不忘而又奚忘於余黨願書
之以贈公從者
送袁節推考績序
士大夫剖符從政敡歷日月俾冠蓋里巷田野之民争
羡慕之而不忍忘者豈非其惠澤之昭著而明德之徵
曜乎古之君子正襟以端已慎令以行之徒以不失人
心以洋溢其教化光宣其令譽是以望其容儀而敬承
之聞其聲名而歆艷之來則争迓之去則争送之此不
能飾觀矯聽以阿逢其私好由其中心之懿美而肝膈
之感歟記曰士或遮道而願留攀轅而不釋或留犢以
見愛或操表以從之然後足以軾嘉令而著遠猷否則
嚴威以夏革峻文以鈎鉅非不儼然畏服及其去也若
霜霰之遇風日渙然離析矣余郡推袁使君之蒞吾越
束帶而視事庭宇肅然懷私望幸者股慄而退縮含冤
茹苦者不言而昭露片辭發口而羣噪奪魄垂墨在牒
而舞文之吏束筆也是以不出堂序而廉平之化布於
窮谷使者争薦揚之以為啓事之榮縉紳先生争談頌
之以相慶慰百姓争歌謠之以共嬉遊今使君之以上
計行也莫不愁思争期出送之余親聞之士大夫之言
曰仕宦而離兹土而人心翕然動搖若此者惟袁使君
一人耳以此而比之古之君子是耶非耶余邑令君又
以書來屬余曰余辱使君之清風以無負於兹百姓今
使君之行其能釋然於車轍乎願為我一言以告從者
乃余感於人心而著論之若此云
送張石洲入覲序
余邑令石洲使君之將入覲也余姻友胡仕東甫束書
屬余曰使君之戒車馬也縉紳大夫餽玉帛以書致慇
勤不敢達於外庭父老遮道攀援願遺一錢而不受然
則蒙被恩澤不幾無階以上答乎惟幸為余屬文辭以
獻諸行李余考圖牒將論述往代之與當今其有卓異
之政德澤傳於遺老故事載於銘碣而名字並於山河
蓋如晨星然至會稽開邑自唐被組綬臨民者不知其
幾而循良之名映照千載惟李曾二人然而往蹟茫然
有如墜霧其所存於簡書者亦又幾何余不知其德澤
之於民其於今使君之為政何如也余歴五雲諸山棹
出若耶溪上親聞之父老之言曰自生髮以來見惠政
動於山川而仁澤加於愚民者惟今使君一人耳然則
稱卓異之政章明於撰述上功於計府無踰於使君矣
使君之為政非有科條之繁密而禁令之苛察視民如
子援帶而撫摩之民憂之則憂民樂之則樂其心在於
為民其道在於為己如是而已耳詩曰愷悌君子民之
父母夫愷悌者豈人之所不能哉心營夫室家則志遺
乎邦國意篤乎妻妾而恩奪於元元使君惟無私圖於
已是以有誠愛於民美功盛烈風動於海宇烏得不謂
之卓異乎哉遂以是而復諸仕東甫東甫曰斯言也非
但以獻諸使君之行李而已
送周明府入覲序
書之言允恭克讓昭明矣恭言允讓言克言以其篤誠
之心而布光明之德洞達無内外也後世之以守令循
良著聞於史牒者往往而是然率多皎皎潤色於廣庭
之中修明簡牘之上而中心不然甚者澆偽日滋廉隅
充斥算計沉密馳騖於利害毁譽之間而體國愛民之
心茫然如涉烟霧飄搖而不切於是蒲鞭涕泣以示寬
和敝車羸馬以徼廉潔薄故捐親以露公道鈎鉅設伏
以見才明昭昭然真若揭日月而行星辰百姓亦莫不
目覩而指數然而有道者恒竊疑之余於是低回於今
使君之為政軼於古之循良又多也其中心之深切優
於彼文貌之繁縟故也詩曰愷悌君子民之父母管子
曰聖人者貴夜行者也夫操心以自營而飾觀於白晝
欺民如嬰兒而不顧國家之任托者此與盗賊何異焉
使君則誠痛乎彼而快於此此其故何也使君非為爵
禄而仕宦非為聲名而潔修受命以來則若重負之在
肩背也其視百姓則若赤子也視逢掖之士則若其子
弟也視縉紳寮位則若其昆弟朋友也其肫肫朝夕而
圖維者惟其功之是飭而禍之是防惟其罪之是憂而
善之是導若營家室然其勤民夙夜出於其性而行乎
其不得已進不求譽退不避毁出不邀利入不防害其
自為計則疎於秋林矣然而聲名以光昭而福履日崇
所謂寬和而廉潔公道才明使君備之而使君不自知
也風雨調於嘉榖山川效於俊民功烈載於道路而使
君不自以為竒也可謂誠至而道篤矣此其為愷悌君
子者非耶懸法以臨民者不為此而為彼又何也嗟乎
此與古之稱述者殊矣使君將入覲諸生褚效良等屬
於余願為一言以獻使君之行李也余曰子之義則然
而余之言不謬可矣若崇禮以侈觀美辭以徼衆又非
使君之所樂聞者歟
贈峯泉馬大夫還東魯序
余少讀書於世道興衰及士大夫智愚賢不肖之際未
嘗不留意覽觀深思其故云是以稍稍得其梗概雖心
術之密微殆可以得之於千里之外矣今之汚壞世道
者不過二三人而其流風餘習足以鼔盪一世其立心
最薄而其操術為最邪也示之以奉諛之路道之以自
便之私自中人以下少無骨鯁未有不雲從而霧靡者
故其未事之時某人賢可以知其必去某人不肖可以
知其必留以其心之有相違順意之有便不便故也然
則余鄉之諸君子於峯泉大夫之行當以為榮不當以
為辱大夫産中州發賢科魁梧碩大謇謇諤諤視當世
之士鮮足以當其心者其始至郡進諸生而訓之曰若
等為學從仕當以古之賢豪自期無若今之若人今之
若人其所指斥皆當世之顯融宦達者於是當路之人
切齒矣余獨聞而心壯之及為郡專事擊強刓弊以撫
綏疲民不以一毫之財貨徇於當道况可自為其囊槖
者余以為大夫之風誼當以夷齊比論其不能容於今
之時必矣已而人竟擠之而去城守李君鄉大夫及太
學生蘇葛諸生托於弟子李思得以書幣屬余為文贈
之余曰大夫之行光明於日月而僕之文辭竊自比於
春秋微諸君子之言僕且黽勉為之矣而况於嘉命乎
序之如此云
送别駕&KR1267;濱劉君考績序
記曰大司馬辨論官材書曰三載考績夫考績之與論
官異矣論官語其心術之邪正考績記其功庸之多寡
然惟有道者能知之自秦漢而下政理衰而官方敝學
士大夫之出處莫有通於君臣之義其視詩書記載之
言曾不比於絲竹之悦人耳也日夕之所持論皆不過
全軀保妻子奉頭鼠竄者之所為極其所往遂至於欺
君父若嬰兒殺生民如草菅僴然自以為得計而人莫
予知也殊不知自高明者觀之譬若日月心術之壞至
於糜爛天地凋落萬物有何功庸之有耶故夫有豪傑
之士能奮然於百世之下以是而知&KR1267;濱君之於考績
之為難也余以言事謫邊陲且三載每闔戶不欲見長
官及聞&KR1267;濱君之風烈所願握手論交而恐不得焉班
孟堅曰痛乎風俗之移人也黃金之貴貴於泥沙松栢
之貞貞於桃李言植之不易也君以僉判之官當錢榖
之任而處於邊境驛騷之時固非不知流俗之遷轉而
抱其體國憂民之具融雍而行之屹然如磐石縉紳先
生語廉明之吏者非&KR1267;濱君無稱云非其心術之正不
可得而亂烏覩其難之若彼易之若此所謂豪傑之士
奮然於百世之下者非耶故聞君之政不言而陰化者
多矣此其為績豈特簿書米鹽之間而已哉參軍毫水
君與余為金石交因君之將以考績行而屬予文以為
贈余固不辭而序之亦惟毫水君知余言之非諛也
贈馮參軍學道序
青霞子之謫居於保安也進二三子而講學焉青霞子
之言曰二三子之謂道也何居高明而覆者天也故知
人之謂知博厚而載者地也故愛人之謂仁仁固周於
天下而有等知故别於萬物而無方然則闇而不分者
流於愚隘而不溥者陷於不肖其必小人為之也小人
者之於天地逆矣君子順天地而與天地俱昌小人逆
天地而自取滅亡使後世而有作也舍孔孟何之矣二
三子既有聞於是學者日歸焉北橋子於參軍繘井以
救陷散粥以賑饑有愛人之仁二焉青霞子亟稱之於
是北橋子贄而學道於青霞子二三子曰某子之賢也
夫子之所珍也而又知來學不將揚勵之乎青霞子曰
然今夫仕者之以為無用於學也其於上官也諂諛以
為能其於下官也掊克以為事其聞人之為善也方且
逌然笑之流汚下而習鄙俗聖賢之言益遠而無聞究
其所往將日入於滅亡而不能返也豈不哀哉北橋子
志定而氣和有學道之才質直而好義有學道之器居
官而任職有學道之資故曰君子學道則愛人又曰一
日克己復禮天下歸仁焉充北橋子之志日與就而月
與將由是功立於當年名垂於後世而富貴壽考軼出
於等倫其與今之仕者遠矣烏在其官卑而禄薄哉昔
者老子仕於柱史而學慈儉莊子仕於園吏而學清虛
荀卿仕於邑令而學王道故君子之仕也所以為學也
非以章服也學也所以為仕也非以呫嗶也求仁而得
仁天地照焉萬民服焉克念焉而已矣是故法象莫大
乎天地立極莫大乎聖人垂訓莫明乎孔孟體道莫先
於愛人愛人莫切於從仕從仕莫先於致知致知力行
窮神知化莫大乎克念書曰克念作聖此之謂也
陳氏族譜序
余行方域之内見衣冠之士輙考問其世胄云夫昔君
子之造家浚明基緒也莫不欲流布於奕世昭明於四
海然使嗣續之弗振而典法不修聲名文物墜如雲霧
將安所覽觀焉故家之譜牒等於國之記載所以標揚
先業而垂信後裔譬之水道之源委紀之圖經將沿流
而可得曾復漫漶離析之憂乎顧自周以來雖有氏族
之志而其書不傳至唐中葉有之如敘述崔李諸族不
過追其賜姓之源紀其著望之大者若所謂譜牒則往
往又起於後世祖軼而為之其流滅而不傳者亦多矣
豈不惜哉孔子曰文獻不足徵也乃余讀陳氏族譜而
有感焉夫陳氏之先始於虞思而其後流散於天下其
世系豈能具一二疏明之今之譜則自藎齋君據宣德
舊草而增定之者乃其述金紫公療康妃之疾愈承恩
賜宫扇事甚焴爚後世之子孫因遂刻木記之錢塘之
陳氏實權輿於此矣故縉紳韋布里巷之人咸稱之曰
陳木扇云蓋以其近世擅專門之業其名譽光照而嗣
續之賢又能修其典記故撰述之如此若自唐以前則
藎齋君雖欲一二具疏明之有不可得也余嘗及見藎
齋君其衣冠言貌彬彬然博雅君子也其醫術能奮九
世之遺烈恢明廓大之著書見於諸家乃又為此譜什
襲而藏之斯亦以竒矣昔子雲述揚侯之績孟氏紀豕
韋之功而馬遷追周室之軼皆發明其先胄俾其姓字
懸諸日月有不滅之光曜然則如藎齋君之推明宫扇
以章鴻藻斯豈獨里黨之賢豪而已哉君以其子&KR0008;賢
命嗣守之而&KR0008;從余遊余為序其大較如此
刻五花判語序
五花判語者山陰陸君子健之所撰次也觀古典禮於
讀法之際詳矣大者以歲其次以時以日夫先王之心
固昭昭象魏之設而孜孜於族黨之訓者何也非曰疏
文以尚弼捐德義而任刑誅也所以教導乎百姓者不
可得而置與教之以禮而俾民知從教之以刑而俾民
知禁世率疑晉鑄刑書而孔子譏之以為政理之本在
寬而科條之未可廢不知聖人之意徒恐流辟滯於金
石鞭笞束於文字而民不知變也然則學士詞人考覽
於載籍而不通乎法律之意亦幾於墻面矣隋唐以來
置律學又斷獄者多為判辭以剖析疑獄決定名法而
本朝乃以校士於是陸君採集諸髦俊之所作而撰以
成篇夫學於政而入官習於法而知道余固以為得乎
先王之遺言而有取焉乃若道以博成辭不以寡廢而
况於示民乎故非引類不足以徵大義非比偶不足以
成令辭非章法不足以蔽名罪觀於兹篇而三者備矣
宜刻之以傳學者陸君子健名乾元博綜有才藻其聲
稱著於黌校間暨余有姻連云
送朱縣丞赴尤溪序
余表弟北橋朱子候選曹者數年今得除為尤溪縣丞
將行問計於余何以丞尤溪者余詎知尤溪之所以而
告之其道乎哉昔人之言曰一年之計在於樹穀十年
之計在於樹木終身之計在於樹人皆詡張其辭說以
為名言讜論可以服行而有餘播流於無極余以為不
然人皆貴自樹也夫托根蓁莽之間振起山林之表至
於枝葉扶疏參青霄而蔽白日物莫能禦之者草木猶
然而况於人乎故古之君子其生而飲食居處與百姓
同及其久也德澤加於海内功名流於千載豈其夙行
稟受若是哉其所以自樹於人者異也能自樹而後可
以樹人不能自樹者人將仆之矣如之何其樹人也哉
夫自布衣起家而為丞裒衣束帶矜莊堂序之上百里
之民瞿然而望之此其於樹立必非碌碌者矣余知子
之心不以其丞自足也則固不以官府為營家之資而
汲汲於妻孥者國家張設官師以其赤子而付之撫摩
之而人固惟其妻孥之是恤此其於中心忍乎哉然後
上賤而下慢之矣上賤而下慢之則仆之者至矣然則
非人仆之自仆之也君子固懼夫人之賤且慢乎我也
而自尊且貴之自尊且貴之者則莫如不以家自營而
盡其心於民事拒絶苞苴之門而垂意於鞭笞之際上
下之人莫不凜然重之矣然後德澤流而功名章雖欲
以丞自足豈可得乎此其為營家之道固有大於彼者
故能自樹則抱關之徒榮於柱國不能自樹則公卿之
貴不如匹夫朱子少窮經能達於世務者必以余言為
可服也
送朱梅泉赴東鄉縣博序
太史公曰余讀功令至廣勵學官之路未嘗不廢書而
嘆也蓋余亦然夫學官博士官不至軒輿禄不踰百石
周旋俎豆之際而躡足黌序之間其修明怠弛算效而
計功離於民事遠矣而天子以陳諸詔令學士大夫之
所以搤腕而太息者何哉夫人之薄識淺見謂學校之
疎於郡縣官司之散於守令而章縫之士之不如耒耜
之徒也而不知先王之意微農夫之在猷畝手足之腁
胝而耳目之不精明也何以率導哉故學校者先王之
所以導民之耳目也班固敘述儒林傳其所著記大率
多明於經術居博士之官其時博士如高堂生夏侯父
子鄭玄孔安國之徒弟子率數千人鼔篋而問道用能
至大官名秩建著勲業而諸公亦名聲垂於竹帛赫然
至今可謂光榮矣何則庠序之尊而校官之分置重也
梅泉先生余鄉之篤行有道君子也弱冠明春秋教授
於鄉四方之來學業者戸外之屨滿焉顧久不第以歲
貢士赴京師迺領鄉薦乞恩為學職於是將赴東鄉也
諸所遨遊縉紳冠帶之流相與出而餞之或為先生不
滿余固惜先生之别而樂先生之有兹行也夫豫章之
材不必以建明堂施宗廟然後能盡其用驊騮綠耳之
馬不必歷險阻馳峻坂然後能致千里也士固有遇不
遇然遇而驕凌不如不遇而震奮况未為非遇者哉弦
琴而諷誦鋒鏑之端消弭於道路揖讓之雍容五官之
政令從之而順序校官分置之重亦以昭明矣先生之
往東鄉也諸弟子釋菜而後見鴈集魚貫朝而升諸堂
序之間相與研六藝之指歸究三墳之大道極天人之
分際顯皇王之正誼令典章而道業煥然光明如日月
之在霄漢由是風教行於諸俗羣材顯於大庭珪璋令
猷而顯飾王路民事之要領孰大於此則先生之功名
節槩固且與游夏並驅况孔安國之徒哉夫不易時而
進德者志義之士也不越位而成名者通達之材也詩
曰多士克生王國之楨惟先生幾之矣
壽趙孺人七十序
詩言采蘋采蘩其詠婦人之德昭著矣夫蔓草之道不
遠傾筐之職易為而歌謠之不置者風人何取焉淑媛
之德不縟於典禮而閨門之化不出於里巷能勞於祭
祀而勤於家室斯已矣故丈夫之業恒患其不足而婦
人之操則患其有餘何也鐘鼓之音欲其響越而琴瑟
之音不能及於外戶令絲聲之踰於金革則聞者不已
怪乎余讀劉向列女傳而疑之向所載如無鹽之事皆
涉浮誕不近於矩度令後世簪珥珮玉者希艷於此是
内外之道已離而王化之基壞也然則趙孺人之賢勤
儉而慈愛與詩書之所稱何以異焉而古之人則傳今
之人則否豈誠婦人之道有所炫爚而瑰琦如劉向之
記述者哉孺人之德不言而喻於家室而黃髮鯢齒安
有髦期之壽鮮衣美食享其子孫之奉此誠非有竒異
之名而術算之選固自然之徵應福履之所成也乃今
年七十矣而某曰為其誕辰朝値婚姻黨里之家相率
為束帛壽之余同年友禹衡陳君以書屬余曰孺人克
相其夫簡齋君已有簪組於王國能訓其子其伯能飭
其庭宇不墜其家聲其仲發藻儒林被薦為國家髦士
斯以難矣宜托諸簡書以宣揚其光耀與余仲氏思渚
君嘗遨遊余固心異其風標當翔萬里而立偉業於國
家者不辭而為文以祝之如此云
送文使君入覲序
秦漢以來罷侯置守矣乃方域而授宰自春秋有之如
宓子巫馬子阿之倫其輝光奕然昭爛於史牒若觀日
月也至後世起官儀始易以令又易以尹名實與古之
稱宰無異然則縣令之官其綰符被組古今不殊而今
之宣猷布化得民甚難者何也兩漢書記敘述循良之
傳率多二千石以令著者自魯恭卓茂之外不能一二指
數豈固階級之未崇聲名散軼耶夫天下之金穀車馬
期會簿書皆倚集於鄉里之民而當塗發憲者意恒與
之殊異寧獨意之如此哉將法亦然矣租稅之供與犯
科條者不能不治之鞭笞恩惠未崇而怨咨易集色康
和燕壼漿而使之則威令不樹而姦軌生故曰良劍出
於歐冶以試玉石如斷縷然至盤錯之處不能不紆徐
而後入驥馬日千里追及風電遇羊腸之塗九折之坂
蓋垂轡而能進事固有難有易不可得而強也永寧之
開縣自永樂以來至於今其昭明有顯跡者上下數百
年而其人甚稀至使君為政下車不匝月而民風藹然
頌德歌功如出一日夫得民從古難之而永寧處邊境
之際兵荒相繼民悍差煩頗號難馴乃使君如此之易
者又何也以其德意明而誠信著也夫聰明精於衡石
廉潔嚴於干將愷悌温於尺帛不輊於下而亦不軒於
上俾民不怨而又不犯雖欲不畏而懷之其可得乎然
則使君之才利於良劍矣俾夫父老傳之史氏述之以
與古之循良頡頏而上下於使君何愧焉於是使君之
入覲也縉紳先生相率而送諸路岐蘇君與余善屬余
為文以贈之余固序之如此云
刻劉揮使詩藳序
沈子曰藝文之與韜鈴豈遠也哉昔曹氏父子驅馳四
方往往於鞍馬間横槊賦詩余嘗壯其氣槩彼雖非德
義君子其才藻殊絶淹通廣騖亦足稱也其後有劉越
石遭晉室倥傯之時慇勤險阨之間猶抽筆據鞍詠歌
以見志乃其意氣博遠横於霄漢其呻吟調笑慷慨悲
歌時時奮發於方簡之上比之書生學士揣摩聲韵之
末流研練於章句者既自不同而後世專名之家亦復
不能過余見今世武胄之士多不習於藝文以為被甲
躍馬無事於鉛槧而不知典籍之不通則精微缺矣雖
有方員牝牡亦安從究哉余友梅野君家世萬戶侯生
有雋氣力足以驅虎射足以中命及紓徐委蛇游意於
翰墨工圖梅畫又好吟詠步驟晉唐之風流余每披觀
之見其名章纍成而秀句疊出為之嘉歎不置此可謂
超乎今世之俗而軼乎古人之風者令其效節邊塞擊
刁斗珮印綬封侯萬里要亦非天幸耳今其詩且傳余
為序其大意如此
贈孫明府考績序
夫豪雋之士處方域之中遨遊四海其所交遊簮紱當
其離别之際嬰情於岐路徘徊眷戀古今豈有殊哉余
見春秋大夫士相贈縞紵或陳詩以詠歌往往㱆欷伏
軾而思之夫鄉閭里閈林立而丘聚有連屋比居不相
往來而海内賢豪千里相望至相見則如塤箎之和而
骨肉之好何哉其意氣同也余郡孫明府組綬臨吾土
三歲其所頡頏揖讓珥蓋而相接者如雲霞之興鬱然
蒸於海甸而顧於余節齋君暨余之不肖益惓惓焉每
時節過逢臨眺山水之際容與翰墨之間相與超焉寄
言於八表若有冥契焉者此非意氣之相感然耶夫君
子之意氣非徒兒女之仁又非獨撫劍引觴相然諾而
已懷志之士欲感會風雲鞠躬王事斥惡除奸澄清海
宇立忠貞之節成不朽之功以與天壤並存故望旌旗
則壯夫動色聞鐘鼓則義士沉吟而况同儔一志俱懷
萬里者與公蒞政持操若金石而風猷卓然百姓發清
明之謠當塗布廉平之譽遠近齊聲以為異等其所樹
藝昭明矣余黨之所以響往者豈固當世之情而燕好
之私乎然則今之行軒車翳然有離别之色亦非獨戀
儔懷侣依依於色澤而已聚散之際而慷慨之義焉
青霞集卷一
