青霞集卷五
明沈鍊撰
歌
題東方朔圖
我即是東方朔王母蟠桃手曾摘三千年開花結實不
為遲銀箭壺中方一刻黃金白玉夢境迷世間那有偷
桃客
偶成
淮陰小兒欺韓信跨出市中不自禁須臾西馳謁相公
築壇拜將生威風千金相召輕薄子膝行蒲伏驚欲死
昔何倨傲今何恭將軍顔色非不同世態悠悠久自知
天下多少淮陰兒
長相思
思君祇欲見君面君在天涯那得見可恨東風入畫堂
捲簾惟有雙飛燕愁雲溟溟晝不開孤月娟娟夜長怨
日暮無端飛雪霰消落梅花不盈片對此長題尺素書
何因得借春鴻便
題鵝山小像
嗟余本是茹芝客見君芳華婉若蘭石交非因斗酒結
寸心那用尺書殫意氣相歡綰雲霧白日奉以朱絃彈
知音會賞陽春曲寡鵠誰舒萬里翰知君四海意相鄰
見君畫像情亦親緗素披觀本遊戲丹青貌出猶風神
龍章鳳姿意夭矯虎頭燕頷生殊倫長康正喜傳瞳子
元亮何妨頂葛巾詎憐風骨比雲霞自羨高才盛五車
手校六經心獨醉神遊八極氣偏賒更將餘事工詞翰
猶使聲名冠永嘉長握明珠歸合浦恨持寶劍隔張華
人生窮達豈能期弦望從來自有時伏櫪應知心不已
封侯那得數偏奇獻策十回曾遇合揚鑣九折在驅馳
莫信今日書生相麟閣圖形未可知
送張玉亭慮囚淮陽
今代張衡屬省郎三年粉署盛輝光入曹永日花侵篆
劍佩飄搖坐未央晝習文書承禁漏夜開墳典炷名香
寶刀久久生星宿綵筆時時詠鳳凰既逢鵷鷺承清切
復道芝蘭比芳潔草書寫罷落飛雲奇畫題成舞流雪
聲華世重為八龍藝苑人稱讓三絶當世誰先鄭廣文
生前恐是王摩詰方傳麗藻盛西京又秉旌麾出鳳城
使節從來天上發公車疑自日邊行將垂訊伐先揚命
欲效馳驅敢問程滿月漸隨征蓋去海雲正逐鼔鼙生
競識諸卿車馬過共臨祖道振鳴珂十行布席花如錦
百處傾壺酒似河誰羨陽阿為楚舞必宣大雅入驪歌
郎官出按征夫盛才子將行送者多嗟余本是同鄉郡
蜿蜒山河心彌近十年為宰世所嗤累日驅車獨相問
人生所貴心相知斗酒綢繆永投分臨岐不必嘆分飛
赤霄羽翮時能奮
送張甌江符卿
張公子佩玉環意氣凌雲體自閒玉環連蜷若明月盈
盈三五無虧缺衣邊結響勝鳴璫劍裏回容輕佩玦半
面初辭鈎弋宫全身正奉咸陽闕婉婉規中度悠悠象
外懸玉以銘文德環以喻周旋丈夫纓組横九州心似
明珠爛不收璇璣斗宿光常滿鍾鼎江河意欲流九蓬
遼叟乘風轉韋約西門繞指柔非是馳情懷尺璧直因
托意在千秋
送吕子出遊宣大
吕子生來有竒氣結髮讀書恒念邊千金覓劍星文動
百金買馬生骨全陰符一卷手自注關山片月心常懸
五陵豪傑盡傾蓋談笑驚座如流泉朅來仗策遊燕京
黃閣鉅公知姓名吐哺走迎談世務指揮如意煙雲生
抵掌伊吾坐揮霍出門擁盾思河朔夢想龍沙白骨迴
黃塵萬里難遥度慷慨登塗若舊遊風沙颯颯近邊秋
弦歌不似聽刁斗飲酒心思血敵酋誰羨今宵意氣雄
明朝走馬學飛鴻隴邊弱草疑天外塞上閒花隔世中
朔漠懸心雲半黑長安迴首日偏紅羽檄曾傳鐵騎多
胡沙連箭入黃河將軍盡日愁披甲戰士經春出荷戈
曹郎度支籌不足指大憂懸在心腹樞臣按籍欲徵兵
天子宵衣願推轂自識中朝有申甫詎言四海無頗牧
余亦滄江學劍人十年為吏在風塵請纓自羨凌雲客
投筆曾無出塞辰聞君將發意婉娩手握軍書夜舒卷
非是羌戎善騎兵自因邊塞無關鍵道勝魚龍或可馴
令深虎豹猶堪偃奇功正好斬樓蘭名馬行能徵大宛
人將筆硯薄書生世以麒麟驅赤坂去去雙旌已及秋
行行六轡毋令晩男兒會自策勲名詎識不為班定遠
古樂府
聖人出
聖人出應運期黃河水清丹鳳儀五星連珠光聚奎鐵
樹璀璨花紛披五雲扶日中天垂山谷發祥金陸離陰
黍不待陽管吹龍蛇夭矯熙盛時熙盛時聖道昌手育
黎庶登泰康仁聲義聞八表揚奸軌震疊潛消藏金石
絲竹調文章聖人出禮樂興櫜弓矢陳六經
上之回
上之回馭六龍雲霞布日當中敬日躋予心恫展德澤
揚仁風穆以愉麗寰區露為馬雷為車林有鳥河無魚
憂與樂惟所須光旦旦玉燭爛常明明禮樂燦上之回
所中閨靡出入亘九垓
戰城南
戰城南傷乎悲將軍隻手安可支豺虎當路人饑疲雖
則饑疲朝廷恩安可虧海宇茫茫誰惟思我為忠臣人
不知忠臣死時心轉足力盡筋衰堪瞑目聲名非是身
外傳人心動處神靈宣光明可以耀日月九原何處非
青天血肉之軀何足憐捫心念之安得眠
長門怨
玉殿疑天上珠鈿在鏡中怨多偏望月恩斷不隨風細
草留承輦飛花送出宫若心倘回轉妾貌尚丰容
天馬歌
天馬權竒禀靈骨横空萬里思超忽赤驃本是房星精
飲水由來經月窟天馬嘶鳴心膽雄山驚虎豹海躍龍
吸風嘘霧不受秣意氣常欲吞溟濛天馬復天馬獨立
襄陵野過都歷塊安足為世間未有齊驅者
箜篌引
公乎公乎聽我言河流洶湧波瀾翻斂身收足莫西渡
渡河而死誰煩冤河流何太濁發源高山邊山崩川竭
等閒事渡河死者真狂顛
青草歌
草青青兮春意多牛羊下兮思若何哀薄世兮涕滂沱
壯士憤兮摧江河雨不澤兮風不波年歲逝兮成蹉跎
望夷門兮日來過嘗有客兮居山阿
天涯曲
來牛去馬運方興兮天涯草昧誰平定兮盡節盡忠臣
道貞兮一匡天下垂令名兮時哉難得秉元精兮
邯鄲少年行
邯鄲城中俠少年從來意氣凌雲烟拂拭琴樽擬文士
飄揚劍珮比神仙交遊洛下三千客詎念城南二頃田
心知象緯時常玩手展龍韜夜自研曾習春秋魚麗陣
兼通風后握機篇未能報國心先許不遇輕生意已捐
黃金祗為酬知已赤驥將來獵酒泉席上弦歌教出塞
室中圖畫盡三邊鳴笳每憤邊戎入折戟常輕漢將權
安得一懸金印出長驅萬里勒燕然
報國吟
長安近兮我所思決壯猷兮日孜孜龍有翼兮鳳有文
驥悲嗚兮思其羣世路隘兮誰當闢撫長劍兮凌青雲
火燃曲
火光煌煌從中起烟塵直達重營裏班超奮臂鄯善愁
誰令定遠不封侯
將進酒
將進酒一飲千鍾未停手豪華倜儻傲公卿酣歌擊筑
衝牛斗我不是高陽舊酒徒亦不肯買醉黃公壚劉毅
家無卓椎地何用袒跣而呼盧仲尼大聖飲酒無量哺
糟六籍生風雲醉裏乾坤何曠蕩玉壺金爵雅容禮樂
門牆桃李發陽春道上魚龍起瀺灂正君臣序父子萬
世人心原不死絃歌一曲雅鄭分五色文章辨朱紫世
人皆醉我獨醒醉醒詎在樽罍裏君不見董卓專權築
郿塢黃金積多賤於土王允潛謀結布兒一朝事成如
縛虎又不見寵臣禄山入帝閽九齡識相輸忠言直至
天子幸蜀後方有詔令思文園又不見韓家亭榭連天
起賓寮獻納如流水宵分秘計出内庭虎臣拉殺輕如
鬼眼中富貴如春夢萬古綱常華岳重折腰俛眉事權
貴不如美酒當筵送
劉生
劉生尚遊俠結束似從軍綠酒通宵飲黃金對客分驅
車遊五岳秉燭讀三墳帷有不平氣時時干白雲
出自薊北門行
高秋宛馬肥鐵騎犯邊陲披甲挽弓矢大半漢中兒擾
田擁雙騎攻堡挾長錐揚言今歲入定欲寇京畿將軍
既傳檄士卒亦聞知李牧急收保從古有良規然聞仁
義士救患不踰時禦強能設險以寡在懸竒亦言將帥
勇不憂行伍疲孫武教宫嬪一朝能死綏何為坐偃蹇
終歲不出師寶劍匣中泣無乃久精思
君子有所思行
匡坐百日晏遨遊風物遷一朝丹疏入六載常在邊中
心不自分生世寧有偏患無經濟才食禄何足專養馬
念馳逐按劍思握權心若醉六籍目若營八埏射書聊
城將問策安期仙推食不充饑解衣難覆寒君子有所
思所思在仁賢
五蛇吟
五蛇從龍晉葉昌乘車跨馬遊四方知機決策心所藏
日引月長生明光念兹夙夜不可㤀
傷歌行
淡淡浮雲生颯颯秋風來客子坐愁思抱劍久徘徊中
朝授官爵本以恤民災時俗競繁華棄置不復懷朝遊
過上苑夕宴登高臺絃歌滿堂下旨酒盈樽罍富貴豈
不樂貧賤多渴饑以言推所欲均半育羣黎
將苑謠
將苑琅琅編簡多自憂邊塞沒銅駝三關兩鎮思經過
匡時濟世義不頗金聲玉節流江河
升天行
劉郎本是神仙客鍊就金丹生羽翼雲水千重恣遠遊
洞文霞笈流篇籍洪厓拍肩赤松笑玄素二女呈窈窕
才輕九宇未足奇道洽三真始為妙不離平地已升天
日月星辰齊照耀
白馬篇
白馬青絲轡寶刀束馬頭朱衣錦繡裾意氣若雲浮經
過鬭雞陌出入凌雲樓跨馬意何如男兒舊學書聞說
君臣義仗節欲征誅虎豹蹲九關豺狼參兩隅生民何
擾擾諸將復籧籧東方水流血西土還報捷匡世缺雄
才欺君有心訣馬首奮如龍噴沫立竒功馬蹄輕似鳥
八面振威風人馬兩相宜何如八駿馳行空九萬里躍
馬定邊陲
寄懷
蛾眉將駿骨總是千金姿難教雙麗絶并取一朝隨躊
蹰心所重慷慨淚横垂歡愛倘再得功名去莫追
結客少年場
寄身燕趙間服食駐朱顔琴書室中滿車馬門外還送
客復迎客投壺兼對奕飲酒不論觥看山來着屐葛巾
文六角珠履雲五色論道洽伊周談兵恥韓白門下客
三千一朝去衝敵
自君之出矣
自君之出矣不復理容粧思君如寶鏡耿耿照空房
自君之出矣蟾光幾盈缺思君若連環綿綿不可絶
自君之出矣車馬無回聲思君若春草除去復還生
射虎行
問君何為好射虎虎能食人人受苦人家積粟養牛羊
牛羊食粟喂虎狼食羊猶尚可食人愁殺我牙爪夾妖
魔貪嗔急於火人失智虎有威說着射虎人驚疑有客
驅車過山麓力高卞孟心機足張弧挾矢設網羅虎亦
聞之生觳觫嗟哉嗟哉虎本愚天帝念之為愁吁虎若
不食人客亦無所嗔
古從軍行
從軍本為報國恩跨馬出遊古塞門召募三河忠義士
一日團結如雲屯男兒從來通六藝不分塵沙雜邊騎
劍磨流出射斗光賦成常有凌雲氣軍中多少豪俠徒
相共飲酒歌且呼寶刀金甲披掛就萬里長驅西破胡
古塞上曲七首
其一
胡笳渺渺度關門旅鴈飄飄過古村獨有蘇卿愁至骨
一聲哭盡九邊魂
其二
土營沙寨半荒塘漠漠平川暗夕陽笑殺公孫為布被
有何繡幕障邊疆
其三
漢軍大半懶征行零落軍書不記名昨夜邊人傳鐵騎
依稀又到古龍城
其四
都護將軍性氣和葡萄美酒奏弦歌折衝樽俎非無謂
遮莫沙村走駱駝
其五
紫禁昭君生入胡琵琶千歲唱蘼蕪向來北去紅顔婦
多少良工作畫圖
其六
摩笄山頭烽火紅須臾照見數營空賊來不解傳刁斗
何况雲臺論戰功
其七
古來大將運機謀指畫軍符夜未休可怪紅粧連甲隊
欲將歌舞覓封侯
長安道三首
其一
來往都城道探知朝士心若聞身世事定肯却黃金
其二
一日再三往奔馳十二時郊原芳草意惟有馬蹄知
其三
長安九門路車馬不曾閒借問驅馳者何人謁帝關
江南曲二首
其一
江南好風物猶似舊時不春雲回塞鴈不帶漢川流
其二
一去數千里詎知行遠近道上有征人怕問江南信
塞下曲五首
其一
沙色上侵天匈奴數犯邊將軍好歌舞不肯勒燕然
其二
居鄉愁敵騎入郭怕官軍商量何所定愁坐日斜曛
其三
無錢難倚市有酒且傾巵邊塞窮通事惟憑天意為
其四
昨日聞弦管今朝是土堆人生不如葉猶得趁風回
其五
野老談時歲何時見太平生來知日月不肯暗中行
五雜俎
其一
五雜俎天上雲往復還紅日曛不得已諫周君
其二
五雜俎綺繡裳往復還明月光不得已誅王郎
其三
五雜俎秋漢星往復還春夜螢不得已脩六經
去邪蒿曲
博士邢恃名光北史六經淵源授太子廚人但知進甘
旨邪蒿滋味只如此名惡物必賤何用奉玉齒至哉邢
子心弼亮以終始珍饌不進不休邪蒿不去不止
楊柳枝詞四首
其一
楊柳嫋嫋任風吹心要欺風風不知引得塵沙滿堤岸
朝來壓折柳條枝
其二
生憎楊柳性柔邪纔見東風舞未涯土長根生何太易
豫章七歲始萌芽
其三
楊柳夾帶杏花開妸娜鮮妍不自裁絮落水中飛不起
烟迷岸上坐徘徊
其四
斬楊植柏是生涯列映樓臺帝子家萬歲千秋垂古色
春風曉日繡雲霞
古離别
江月湛清夜皎日當及晨陰暉復陽曜照見離别人借
問遠行客何為輕青春答云有所以邊塞多風塵男兒
急君父時世良苦辛心高悲俗緣義重辭所親佳人收
淚拜脱釵致慇勤功名千古義情昵一日新君行為邦國
何須戀妾身
出塞曲
邊塞苦殺傷將軍多怯懦天驕迅電馳宛馬流星過借
問食肉徒何人貽此禍翩翩遊俠子仗劍出閭里忠貞
白日懸機關當時起挽弓不在強騎馬不在良所貴寸
心白烈烈如秋霜我生知有死生死皆前定何用苦低
徊從人學邪佞
古風
詠懷三十首
其一
麒麟不踐生鳳凰百鳥依乃知聖人出蒸庶同所歸濟
世寰海服營已妻孥違明德麗日月燭照通萬微齋居
含淳質九牧生光輝逢饑願推食遇寒思解衣禮周本
由智恩洽還重威有如龍變化一日乘雲飛
其二
天地疑彈丸日月烏兔飛一氣渾且噩運轉無停機大
聖觀元化端冕垂裳衣神融通萬方精理識九圍三才
一以貫六合同其歸名教本自然有無兩無依誰哉語
至道釋然分是非
其三
淅瀝西風生素秋團白露中天淡輕雲金波皎蟾兔客
子理裳衣循階旋矩步秉燭開芝房展書闔朱戶緬想
百代雄矯首屬欣慕延思緝長懷達觀披廣度精微自
心得談辭非所厝
其四
其五
浩浩穹壤内一氣常感通山河獻靈秀生有百代雄龍
蟠抱三辰虎踞經八戎風雲隨指顧日月回掌中手提
屬鏤劍目送塞上鴻豈無聲色資慚愧海宇空男兒不
命世何用懸朱弓
其六
其七
大道運廢興機緘密於網聰明憲天文妙用在指掌正
邪各相勝陰陽互來往炎劉本籍羽光武還資莽陰曀
不晦冥陽靈何由晃升沉理固然鏡燭非外奬
其八
始吾七齡時宴息思天道精慮入窈冥玄夜漫浩浩因
念死生情劃焉動中懆人生既有終神仙詎私好所期
訪真訣煉藥駐玉貌焉知五十秋未得展懷抱彈劒將
遠遊沉憂徹蒼昊
其九
伏義畫八卦軒帝調宫商聖心造人倫一日萬世長運
精超無始含思垂未央蕩蕩寰宇内寸衷俱藴藏彼哉
夸毗子營已淆圓方雕琢混沌竅以為食肉腸家國既
坎壈爾身亦淪亾
其十
吾在大方内流觀玄化初天地本一竅日月雙流珠清
濁分山河五緯不並居大象極虚靈萬物燦焉殊中有
聖人立神明為其徒包絡無内外精明超有無元理所
不釋誓將規輿圖
其十一
形成别上下貴賤理自然所以成萬物惟在君臣權大
道既陵夷叔季彝倫愆毫髮一為差倒置躋天淵堯舜
不可作湯武亦已偏大哉管夷吾匡世日月懸仲尼春
秋書秉筆以精研
其十二
川流赴東海涓涓無止息君子秉明義夙夜常警惕道
在日用間變化非可測神龍乘雲翔精理亦綿歷顔回
雖生知學履復純密功業道所生聰明心自得
其十三
大舜居東夷耕稼承二親傲弟不為咈中心但安仁一
朝遘王歷得之河水濱天命既有赫覃思安萬民四岳
一以舉鳴珮為王臣敷言共光被純德無緇磷委順同
大化千古稱其真
其十四
昔余夢仲尼提耳命我言王道莫蓁蕪行義貴達權河
海儼聖容千載誰可諠謭劣秉遺訓匡坐求其源中歲
遭嶮巇世道為籠樊淳風倘未凋心意哀元元
其十五
大海無擇流春林無委枝明德包宇宙逆順皆善辭君
子抱宏略俯仰祈良規責已有餘暇與人無怨思箴銘
古人誼吾獨求輕肥
其十六
大言人所怖小言人所嗤所念唇齒劣不能為朱絲蘭
蕙雖馨香因風吹庭幃哲人秉明志啟口多微辭衷情
倘未和誰能沃心脾
其十七
玉沉當自見珠去有時還劉曜乃何人隠居管涔山童
子持寶劍再拜揚玉顔致辭且敬獻留珮聲潺潺一歲
換五色三尺當重關寄物不虚得亦復排羣蠻
其十八
越客遊燕趙歲久若故鄉被服多氊裘挾彈戎馬行顰
眉憂國難揮涕悲民殃有酒非不飲所適非豆觴展書
自低回撫劍多慨慷終焉奮羽翼六合為鷹揚
其十九
浩浩北風起邊聲颯已聞蕭條轉幽谷慘淡生黃雲敵
騎三五輩突至如驚麕豈無塞上卒什伍曾不分王猷
先訓練六籍皆兵文鄰鄰比閭士誰謂非三軍何不作
内政安居已策勲
其二十
天道生混沌一氣妙萬方廢興理所定誰能易其常造
化本無言賢聖持天綱孔明不㤀漢仁傑還造唐日月
暫薄蝕倏忽回重光神靈護明哲小人物所戕彼哉莽
卓徒澌滅何由長
其二十一
藹藹珪璋士特達懷内方步趨出矩矱蘭蕙生馨香華
心仰芳躅一德超衆行如何松柏資委質桃李場陽春
不自保嚴霜折其光宛轉入邪徑黽勉遊曲梁哀哉繞
指柔無復百煉剛
其二十二
混沌薄元化大道生廢興五運相終始人倫有分并灝
氣迴日月山岳以峙凝大哉天地機乃在一念精伏羲
畫八卦妙契萬物靈聖哲神所啟時俗誰能攖
其二十三
人心包天地私意安所容區區營身術咫尺生劍鋒方
其拘攣時一介不可通忤心當路排合意千里逢一人
未成仇萬千憎其風譬如蒸沙粒何由覩成功
其二十四
門牆啟尤釁人心生寇仇上下本同根身世非兩謀如
何全軀士肉食㤀所憂黃金充私槖白役破公州徒營
一家計横使萬姓愁羌戎覘人國狐兔經荒丘誰哉召
其侮晨夕空誅求及至謀身日終亦非嘉謀
其二十五
時俗藉津梁英雄自依據倘執禮義權縱横有何懼白日
泛陽波六龍誰能御流沙逝西沉扶桑莫東駐天命無
短長人心有來去
其二十六
姑射有神人冰骨為其姿被服天機錦玉屑充渴饑窈
窕處金閨蘭蕙方葳蕤孤操凛霜雪抱瑟含微辭獨立
萬物表恥與姬姜隨視世若塵土擇對安足為
其二十七
仙子悟長生鍊元積真道一氣含太虛寶鼎手能造衣
裳翳白雲雞犬嗚丹竈玉帝校尺籍紫書方命召韓衆
擕竹冠盧敖奉金誥濟世有丹砂冲舉何足好
其二十八
玄女蓬其首感悟軒轅辭降世示兵訣精微誰能知糟
粕遺六韜孫子何支離天地有妙略黃石非吾師冲虚
契真際車馬八極馳大道自底定嘈嘈徒爾為
其二十九
伊尹昔幽沉遺世在莘野負犂帶雨耕懸釣垂雲把諷
書味三謨展詩研大雅詠歌合匏弦達觀何瀟灑終焉
膺三聘為世驅六馬左相位不卑先覺道應寡一朝居
阿衡四海憂患寫因知畎畝中詎是㤀情者
其三十
孟軻本吾師輔世遊齊梁談辭霏玉屑曠蕩仁義場一
言已有餘千言猶未央借問此何為楊墨充四方邪說
塞皇猷詖行成梯航禽獸食人肉世道兩以喪君子心
不忍齒舌流否臧為道立赤幟照灼日月光是非以析
然邪偽安所藏多言鬼所嫉無言安能詳
任節婦吟
白楊多悲風蕭瑟生曲房二十解簪珥白首謝容妝兩
髦若日月矢死抱輝光嗟彼陌上燕歲歲棲我梁君子
奉高蓋駕言逝何方哀怨比琴箏絃促柱以傷君命一
何短妾命一何長願以妾贖君君在不可望祗因斑采
衣緝君珠珮裳
孫同府以不得迎養母夫人為繪像事之因賦白
雲篇贈之
白雲何靡靡瞻望在故鄉迢逓越萬里云何别高堂婉
戀慈母歡伊鬱不可㤀歌彼陟岵詩旨酒盈我觴達道
莫能致沉思迫衷腸托之丹彩箋寫兹明月光日夕承
高隅髣髴流珮裳庶言結遐思耿耿明德旁
寄岑匡阜山人
蘭舟日行邁河關多苦辛遠與親交别曠望立風塵是
時春向暮冉冉柔條新余行獨逶迤留滯京洛濱千里
困長道十載為羈臣駑馬厭驅策委蓋愁逡巡惟是心
慮煩未能釋朱輪鉛刀雖黽勉豈無一割勤綺琴中自
理詎念知音人寄言同心客屈曲聊以陳
送海濱公八十詩
佳日湛清俎北堂弦管多侍子奉鳩杖國老意皤皤冠
蓋溢街衢尊俎四座羅列帛等丘山傾酒若江河齊童
三五行挾瑟振安歌流雲轉長袂陳舞屢婆娑俯仰凌
七盤飄搖切陽阿歌舞詎云畢高宴方嵯峨凉秋白露
垂芳飈動池荷矚此帝城隅甲第馳鳴珂皇路穆清塵
庶僚願如何玉樹齊萬年千秋沐恩波
奉和春崗翁怡椿軒韻
朱軒赫弘敞珍木鬱葳蕤芳條歷年祀手澤猶未衰緬
想趨庭日冠珮肅容儀文侍陽景邁朝植玉露滋楨榦
方石起柔葉漸雲披端知歲華改飄搖芝蓋移奕世登
榮峻章服正差池清階既克類嘉樹仍在斯徘徊感疇
昔睇盼適今兹物色固常競奇名亦永垂
臧烈婦詩
白楊當隴間落葉萎以黃君子弭高蓋中道多徬徨自
悲妾命薄不如鳳與凰雙棲不及年飄搖獨先翔君命
若秋露不能晞初陽妾命非春華安得隨風揚腃懷連
理木並蒂在高岡但願同心死不願異域芳縱妾愛賤
軀為誰飾容妝及時整衣帶臨逝結鳴璫慷慨就泉路
從容辭曲房身將蔓草萎名與蘭蕙香光明燭八埏日
月為披攘
五言排律
四戒示諸生
戒博奕
余作四箴言偏攻博奕門人財那可得已禄已先奔一
擲能傾産千呼會爽魂嗔痴尋苦業貪欲是迷根外負
鄉閭誚中傷父母恩黃金孤注盡白晝五時昏禮樂妨
綜理詩書廢討論何如謝徒輩吾道凛然尊
戒鬭狠
軻書規不孝鬭狠有明條克讓惟堯頌温恭是舜謠負
荆登第宅納履在圯橋遜弟從來有乖離竟所招禮儀
恒不密血氣更難調暴横聞千里危亾起一朝災殃遺
父母喪亂及朋僚自反修仁術爭心早已銷
戒逸遊
獨有衣冠士偏宜戒逸遊一朝輕失足終歲起包羞敗
德疇人賤傾貲智者憂狎山多餌虎玩水必翻舟妲己
興危亂妺姬結釁讐瓊臺今作市金谷已成丘色相為
空戒歡娛是水漚勸君升孔室無復向秦樓
戒飲酒
衞公陳抑戒小子作箴文飲酒無明德修身有令聞酣
宫猶反道醉市更非羣麯孽偏傷性壺觴不立勲千鍾
王業喪一旦霸圖分阮籍何須羡劉伶不足云清風行
處散白日坐來曛請謝杯中物還圖閣上雲
送田參將
中原持節士誰不識田郎啓口嗔權貴捫心議廟堂復
官新破例出塞舊開疆志吞三峽水氣逼九秋霜五星
占驗熟六甲陣圖詳我亦留濡客聞君意慨慷
步虚詞二十三章
其一
青簡鳥傳來金書花共開悟真融碧落探妙上瑶臺浮
名念裏盡樂意靜中回玄漠明如電沉深響若雷春風
行折柳太極坐觀梅遊戲三千界懸知上聖才
其二
曾上青天極能驅白日輪目中輕世界足下蹵星辰元
氣回千古真風亘八垠青牛披綠甲白馬滚紅塵待掃
欃槍去方知億萬春
其三
瑶天迴不極杲日麗常懸道器知宗本心機會轉旋吸
精蟬飲露換骨鶴凌烟空法聲聞悟金心色相宣五神
融五嶽三脉配三川一入長生路慈航理白筌
其四
五福宗洪範三靈會洛書璿璣迴氣馬華蓋轉雲車法
象臻玄理神光合太虚陽春生螮蝀陰魄長蟾蜍精衞
知填海奸雄會剥盧星官垂劍術按法早行誅
其五
大言驚宇宙小隠適山林觀世壺中靜知機象外深洞
文開萬卷絳嶺歷千尋雄心沉白水銳氣煉黃金謁聖
玄宫裏尋仙蒼木陰未能揮寶劍聊用撫瑶琴
其六
浩浩虚無裏巍巍象帝先玉臺凌萬丈琪樹歷千年已
識龍車邁還逢鶴駕翩凌神遊桂嶺當夕下芝田嘯月
開書坐乘雲抱笛眠歡情饒物外本為世中憐
其七
曾跨青霄鶴來聽碧樹雞蓮花從火發桂葉與雲齊目
曠乾坤小身高日月低壺中雙鳳隠劍外六龍迷藥性
因明啓丹功自敬躋崆峒何用訪於此識端倪
其八
懺悔從心起修持自道生七籖書日展六甲義時明伏
虎風常寂降龍電自横金箱圖北嶽玉局運南征造化
壺中轉星辰掌上行神仙無所語一曲頌升平
其九
道士鍊真文天機隠白雲神兵朱火出聖化玉泉分鑄
鍊昆吾劍驅馳太乙軍四蹄齊馬隊兩翼奮鵝羣靈氣
千秋震威名萬里聞旄頭星氣薄雉尾日華曛祕法參
玄妙誰能獻聖君
其十
一法齊王化千靈肅聖筵莊嚴安宇宙變化轉山川玄
圃人間闢神洲陸地旋玉麟心出世丹鳳氣冲天藥自
玄中得兵從象外傳足摩三島窟手拂五雲鞭八極遊
無碍縱横狎水仙
其十一
道自心靈悟機因物象生玄風流日用妙理在常行神
氣超無極精微合有情玉藏山自潤珠在水還明松子
非難學王喬本易成何人寄丹訣白日試飛昇
其十二
非無金鼎訣自少碧山遊韓生騎白鹿老子跨青牛余
亦邀玄鶴相將訪十洲遐哉尋玉洞邈矣度丹丘因笑
陶貞白何須不下樓
其十三
大聖摛言密神仙立意高明心神不變知命意先豪要
領參麟角精微入兔毛三才披道奥六籍悟真韜世泰
登金馬時危命寶刀文章藏石室不必著離騷
其十四
軒黃方好道我本列仙才每過蓬萊島曾上凌雲臺非
無遠遊意自多塵世哀眷風迴玉管夜月隠金罍將軍
營細柳宰相調鹽梅丹砂即經濟寶鼎誰能開
其十五
將門應學道仙法自通兵寶劍神靈授真符虎豹行仁
風隨後殿浩氣是先聲義動三光合機深五嶽傾本心
期濟世誰羨列侯名
其十六
神仙應治世輔弼自須才玉殿重門啟丹宫複道開三
花明戶席八桂隠樽罍堯讓夔龍入軒聰后牧來知人
千載備得一萬方回南極星光見遥知接上台
其十七
九州通水府八寶麗金華洞門飛紫氣此是上仙家濟
世皆真訣安民即道葩琴書消日月衣帶結烟霞蕭史
堪乘鳳張騫久泛槎年年飡玉粒幾日發三花
其十八
龍馭皆英傑麟驂即大賢訪丹先得道問藥可成仙敬
士開雲館迎賓敞日筵二桃非祕術五鼎是長年元聖
寧無德垂情渭水邊
其十九
神藻生常識玄機即邇言聽聰通四耳懸解徹三門畫
璧圖仙史彤簫折道論真風平地起妙理匹夫存野鴿
猶傳法遊魚亦訊諠音從萬象起觀世得心源
其二十
上界非無事中天亦有人一元通大象萬品不離塵馭世
多龍女璇璣並斗身法華開玉樹心鏡轉金輪何用求
方外惟須念玉真
其二十一
誰誦洞靈文朱篇綠字芬龍蛇象外隠科斗畫中分蒼
頡精研得軒轅睿思聞殺機天地發祗用建人羣
其二十二
玄化垂真訣仙機在席端至人心洞達妙道日盤桓應
世神無碍調身理自安冲虚神氣守澹蕩百靈歡變處
風雲起開來宇宙寬凌霄持一劍誰為辟邪難
其二十三
真人怡寢息灝氣日流行萬方心不挂一貫理真明宇
宙機偏合烟霞夢不驚道摩疴自去服食骨先輕寶鼎
風烟正金壺滴漏清華山曾羽化留得五龍名
青霞集卷五
