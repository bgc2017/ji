青霞集卷四
明沈鍊撰
賦
籌邊賦
粤有五陵遊客懷鳳翼之書挾魚腸之劍南步荆吳北
登燕甸策馬居庸之關方舟上谷之塹捧心如星營目
若電於是造塞上老翁而問焉曰伊昔高祖肇造區宇
妥歡歸順縱其北處暨我文皇開拓土疆三犂鼠穴徑
去銅梁此皆驅中土之人搗遠方之衆若六轡之馭馬
孰違余之控縱迺若己巳之變則起侵凌之漸王振貪
而中搖喜寧狡而外炫震驚土木之川彈壓清風之店
然而郕王監國太傅提兵望翠華其既遠飛礟石以長
征遂使驕子狼奔敵人鼠散慟哭成羣殺傷過半三千
里外動覺無人五十年來不能窺漢此豈非今人之著
聞往事之昭爛者哉弘治乙丑魚臺不守遊兵六千連
臂而剖駸尋日警狡焉浸猛怍子屍淹沙泉骨冷草垜
縱橫土棚不整誰生厲階至今為梗由此言之憑恃之
勢不殊也昔何其衰而今何其盛戍守之人不削也昔
何雄強而今何退聽願丈人熟慮而籌其宜劇談而究
其竟僕將委心而從命矣老人越席而拜撫膺而嘆曰
嗟乎嗟乎迺者學士束筆笑涉兵鈐縉紳緘口不言邊
患何哉容身之趣卑而憂國之心誕也不知天之生人
一體同氣性命之中萬物皆備是以黎庶有並生之仁
宇宙皆當為之事乾坤等上下之交日月煥君臣之義
普天均照有外有中率土胥歸無巨無細主憂臣辱上
安下利一家則父子之心常齊同舟則胡越之人共濟
故利有所不得獨專而害有所不得獨避唐虞師師九
官交箴成周穆穆三后協心伯益升而夏烈傅說命而
商霖一夫不獲則伊尹以為已罪六羽初獻則宣父書
之至今故告老而請討陳恒之逆作經而數稱小白之
功相魯而重揚夾谷之會獲麟而深嘆吾道之窮是以
為生民立命為天地立極合中國於一人通萬古於一
息古之君子曷嘗以閨閤之奉自崇血肉之軀結策嗟
忠孝之道衰兮人懷私而自異視君父若途之人兮曾
不滿夫一睇榮寵汝其何為兮蔑秋毫以介意想九重
之皇皇兮念中夜而不寐彼藐藐方自營兮曰非余之
所致冀上帝之察九土兮懷忠藎其有幾人嗟匹夫猶
戀主兮况纓紱之在身幸高位之難得兮日汲汲以謀
貲感夫人之竭誠兮曾不顧百姓之流離有司斂財以
結納兮三軍救死而不暇自官方之多錯兮雖嬰孺猶
挾詐朝結託之有門兮夕遷轉之如響恒人不以為恥
兮訴親交而欣賞將無心而血戰兮士無力而效死要
豎子之不適謀兮何軍容之能盛客曰子其無論公卿
之議而談將帥之略無先廊廟之言而定邊陲之畫可
乎老人曰事有本源物有紀綱不先知人何以安民不
有内治何以外攘周公思而白狼貢虞舜讓而河鳳翔
蕭何内調而淮陰之謀展魏相中協而充國之計揚亦
有至難知人之哲齊威檻管仲而未諳五伯之材桓温
遇王猛而猶憶三秦之傑倘忠亮之不行雖巖谷之影
絶彼朝遊而夕叩顧辭卑而禮厚若夫人之高翔等浮
榮其若臭弓旌招之不來况肯穴其圭竇椒胡有窮黃
河猶漏重益蹇連空增虚謬憑所薦則恩惠不由其門
從所言則功名反出其右故千金而未罄衷情一言而
輒生戮辱得路而組綬蟬嫣失勢而形容踡□寧使生
靈被塗炭之苦無寧使門下隔當衢之軸寧使朝廷負
四海之憂無寧使寒士享一朝之禄此其為病已成而
為慮已熟矣雖有將帥之材邊陲之計何由而矚哉客
曰鹽鐵論興文學議公卿之貴輪輿說成王侯屈野人
之對子之言誠明矣然則今之為公卿者宜何如老人
曰主上明聖承天恭命道極精微德循中正深惟社稷
敬戒時行睠此小民憂心日競方聞備患之烽遂下求
言之勅警爾三公諭爾百辟禁中揮洒雲漢昭回仗下
傳宣雷霆赫奕誠濬發於九重迨風行於八極曰朕夜
分而不寐展中心之規畫俾大小之盡言破羌戎於絶
域孰高居而端拱實睠戀於幽側臣子而敢欺君父日
視朝其何益天語琅琅雲容歷歷萬姓攄心千官變色
小臣聞之涕淚潛滴有君如此誰忍不力於是誅怙慝
之臣開僨軍之赦搆大將之材較團營之射輸穀粟以
東西選良材以日夜表率神明之風躬行玄默之化恩
不報而常施罪已形而常藉體帝堯之至仁在伯鯀其
猶借暨九載而方殛詎一朝而報罷望庶幾其改之何
螻蟻之足跨欲招俊傑且安韓信之邪志重循良豈昧
王成之詐由此言之陛下不曾負人而人自負於陛下
凡今公卿保傅之臣率彼文武臺郎之士同操厥心各
礪其志夙夜孜孜有死無二苟有利於社稷吾何愛於
髮膚苟有傷於百姓吾何畏於權貴聞一善則同聲而
推見一惡則并力而擊扶持國是有如日月之明摘發
羣邪不讓秋毫之析賢材進而流俗屏公道行而私交
息如此者固陛下之所側席而思而百姓之所延頸而
軾者也以父事君何所不悅以家視國何所不决竊有
一言不踰四字科道者耳目之官吏兵者股肱之寄耳
目達而羣枉昭股肱宣而百為治然後虎豹奔命而入
林狐狸望風而投穴貿遷轉則鑽刺而無門售擠排則
窺伺而無隙故許歷一言而破秦馮讙三計而安薛包
胥慟哭以成名魯連匹夫而仗節豈有五等之風行而
三軍之政闕哉將帥承指授而成功士卒感温醇而激
烈若是而邊陲之地不守烽燧之患不息僕則受妄言
之殛不知者謂其為老生之常談其知者以為聖人不
能易且夫逐世議而衰興隨流風而披靡此其駁乎不
足議已固有豪傑之材高明之調仰屋梁而竊嘆展往
籍而悲嘯人士依其令聲海内望其芳蹈然後徘徊猶
豫長慮却顧欲翺翔而斂翼幾高舉而促步蓋默成以
潛處不顯著其名譽諒深衷之有為但恐年歲之日去
琴欲調則軫為之回病欲療則藥為之劑事荏苒其日
生法轉展其滋弊強敵沃而不休蒸人渴而思濟此老
人之所拭目以流盻傷心而雪涕者也客曰本源足而
後枝葉生紀綱正而後法令行是則然矣乃若張良著
軍令别為三教任宏校兵略分為四種豈可以仁義而
無節制恩威而無系統者哉角勇力則先技藝鬭智勇
則尚謀猷與天則陰陽順與地則險阻修故風后撰握
機之文太公垂金匱之鉤李靖演六花之陣趙德算九
宫之籌此雖近而莫廢又何深之不求老人曰適已言
之詳矣世未嘗無技藝而不聞好技藝之士世未嘗無
謀猷而不聞任謀猷之將迨忠孝之化流各興心而慕
尚安得至公之言推擇有道之士築壇而重其名授鉞
而隆其意有關閫外之言悉聽將軍之制受命而行仰
天而誓臣之此身既已許國有不竭忠何異為賊然後
合賢豪以詢謀集參伍以宣令既三令而五申復周言
而密訂將有欺於三軍軍有欺於百姓父不得而赦子愚
不得以讓聖賞不負心誅不奉命削成廉礪何殊百鍊
之鋼照破寒邪有若千年之鏡豺狼震疊甲帳星稀烏
雀低回轅門風靜威行秋霜惠流春陽保之如子視之
如傷中心貺之念投醪猶其外飾肝膈是布知挾纊幾
於色莊君禄無窮請謝苞苴之客臣心可鑒那愁萋菲
之郎惟愛人之一德無營已之多方欲得人之死力詎
借生全之厚欲破敵之精微焉辭訓諭之詳法無時而
不練令無往而不張仁至而後智全精專而後巧出矧
神明之有機詎戰攻之無術往軒轅之殷憂感玄女之
答述發揮至一之源推明變化之律從五人之初布積
伍伍而漸舒象常山之蛇勢結首尾而同樞由教明而
方定遂心合而志符起一元之精練極億兆而不殊云
此道之非遠順自然以為居雖萬勝之無折亦一戰而
有餘先聖運之而出竒後賢因之而作遁老氏演生三
之文廣成操得一之論計然託越嶠而智恢孫武藉吳
宫而謀奮鬼谷挾押闔而譊譊黃公持牝雌而悶悶雖
孔門焉不學蓋猶存乎冉求之問不見日月之相盪乎
月掩日而近恒以朔日掩月而遠恒以望故小人之攻
君子也恒以力而凌君子之攻小人也恒以智而放君
子之於小人猶鷹鸇之於鳥雀鳥雀之避鷹鸇以智而
鷹鸇之勝鳥雀以力又不見人與虎之相競乎虎噬人
以爪牙人搏虎以陷穽况六合之雄豪制方隅之死命
譬一丸之在掌中誰復得而馳騁惟三代之盡善未嘗
廢夫車戰駕駟牡之彭彭被介甲之彫焕肅先偏以後
伍鬱魚麗而鵝鸛閱衞青之武剛訊馬隆之鹿角載輜
重以不虞嚴周營而難薄相風雲而進退步原隰而前
却隨險易而能驅稱大小而斟酌昔李賢之議戎贊斯
藝之詳曲既揮霍其箭鋒又憑陵其馬足任彼勢之遠
近由我軍之行止藏火器之煌煌鏬神鎗之齒齒縱以
九龍之烟發以百鳥之矢上有無極之將軍下有纏綿
之細子游兵翼出若九天之飛下伏兵潛發若九地之
突起本中堅之純一密部伍之經紀納謀士之如雲驅
勝兵之若水渾渾淪淪誰知八陣之門繩繩跿跿莫測
五行之理人人為伍伍伍同行馬則同隊車則同廂步
兵翕散各各為方車馬步以為三經奇正伏以為三緯
星宿陰陽明天之時山水剛柔察地之軌望遠知微有
間牒之所未詳隨機應變有圖書之所未紀此則懸於
一將之權運於一心之妙參神氣之玄同齊臂指之相
掉發之為機權之宜存之為仁義之要知二物之不明
而後明先王之至道客曰此足以明戰爭之略而未極
夫攻守之常從變化之膠轕雖千言其靡央騁辨博則
枉摩乎丘索競文詞則徒切夫宫商子何不於其制禦
之恒理姑略言其大綱老人曰善哉斯言僕若卷舌復
將誰宣乃今積弊相尋法令不一究其深患則在於入
粟而轉輸調軍而更出公有養軍之費而軍無受恩之
實將有調兵之煩而兵無破敵之質所以致軍與民之
交害而攻與守之兩失何為轉輸之弊飛輓千里憔悴
萬夫出入之際吏緣為徂三十其鍾僅致一石樵蘇後
㸑士有饑色迨臨邊而給散有無方之虧爛屯田子粒
歲破幾千軍士衣糧月銷過半稽勾則案驗難徵告訐
則株連莫算又有公罰私科前催後呵備邊晨起防邊
夜過賊何時了腹何時飽居為纍囚行為餓莩憂苦日
多歡娛日少借問邊氓幾人能老何為更調之弊生長
東塢驅馳西土一作軍夫長年愁苦恨别妻孥生離父
母敵在何方戰在何所元日出征晦日歸處他鄉之亂
我則何與暨其涉渡關河經過州縣望門投止竊席休
倦婉轉則主者不容憑凌則閭閻積怨官軍一過雞犬
皆愁客糧支而恨少馬草散而還偷挾少婦而逼辱持
弱肉而強留信地將臨中心愁懼筋力已疲誰不猶豫
官軍正來敵兵正去况其生齒日煩生計日促彼名王
之梟豪挾天驕之遺躅兼狼虎之雄強濟蜂蠆之螫毒
多羅張拳畏吾頓足潛若蛇行突如羝觸結合諸部講
和釋怨勢若風雲烏合鳥散重兵壓境險易偏知細作
乘虚服色難辨東擾遼陽西侵寧夏南寇固靖北犯宣
大而我東勝不收河套遺憂外脫朵顔内殘應州西北
疲於戰鬭東南困於誅求致猖披於九鎮本沿邊之二
仇累歲築邊一捧可穿山林古木斬伐盡焉欹弓欲折
羸馬不前形勢未合魂魄先捐選鋒向道本用漢兒相
去五尺教使射馳何獨吾民片甲不施倉皇窘廪束手
無為則彼衆何往而不勝我兵何恃而不疲哉為今之
計莫若及今春融墾田勸農緣邊千里荒土無窮聽其
開植任其播舂能興千頃之田者授以千夫之將能均
一境之土者令當一面之衝小大參差遠近齊同效公
瑾之省餽法李絳之置營規晁錯之募民塞下模重華
之列徼西東民不改籍軍不授糧公不起稅私不别倉
器甲自造車馬自將内連堡落外接邊疆漸穿溝洫增
裨垣梁且耕且練行戰行防鄉鄰即其什伍耒耜即其
劍鎗強寇者即其私門之盜邊城者即其私室之牆家
有給足人有樂康妻孥連袂親戚合堂吹笙彈瑟烹牛
庖羊貲産易戀恩義難㤀况有明訓忠孝結腸不同心
而堵絶欲去此而何方人心既籍經制遂密千人合堡
十堡聯柵夾以偃月之垣伏以井欄之宅聯絡不疎聲
援相值魚出遊而並肩鳥將飛而比翼高山之下隠以
絶壑並土之傍多其閫域棧&KR1761;石之嶔□培松榆而漸
植既謹屬其烽火又多設其險阨一夫當關萬夫莫敵
土著成兵屯田成積民無怨嗟官無譴責此謂以子弟
而守盗賊迺有附近之部舊為羈縻之屬欲精心而撫
馭令羈靮之相逐棄其往日之非示以將來之福譬蒐
人之養鷹飲食之而馴熟飽不致其飛揚饑不煩其蹢
躅亦選擇其狡獧頗牢籠其機曲密調遣之差池善語
言之翻覆就我術而不知窺彼奸其如燭散和好之日
銷結怨讐而還讟故陳湯驅烏孫以滅郅支班超假北
庭以凌西域奉世諭諸國以攻莎車耿弇連鄯善以摧
河北彼衆心之易猜終猶豫而狐疑一豪首之或亂即
部落之易離本依人而就食欲去此而難辭其有望風
納欵叩關請和便煩省諭鬱絶來過必欲貢汝所有求
汝所欲不用名馬不煩寶玉但生繫單于之頸反縳郅
支之足臨徼塞而决胷向關門而刳腹我則計首馘而
給繒因功勞而致禄彼遠來而疾速我近出而遲迴彼
狃勝而小翫我决戰而大摧下馬卸鞍臨風鼓瑟輕車
突圍反幟攻壁金鼓雜聲旌旗亂色機以因生權由變
得鎻鑰不開游刃常擊賊徒倒戈鳥巢自拆氣勢潛移
風聲暗易種類凋零誰為我敵此謂以盜賊而攻盜賊
由是天子建中和之極聖人垂參贊之功文章充蔚禮
樂大同聲教訖於四海仁恩洽於九戎越裳之白狼盡
入肅慎之□矢方窮太史作王會之圖史氏陳吉日之
風極霜露之所墜放舟車之所通頌率土之浩蕩配麗
天之穹崇太平之業固王者之化隆遊神華胥訪道崆
峒抱元守一體妙思冲與二儀而並夀又何有乎喬松
客乃援琴而歌曰涉塞上兮寒霜河冰流兮中央言連
踡兮有極道杳渺兮無方鴻南飛兮以北鳳凰鳴兮淒
惻睠日月兮行邁為夫君兮太息老人從而和之曰時
不來兮安憂聊偃蹇兮河洲縱心志兮恬愉橫八極兮
遨遊與鸞鶴兮為羣等富貴兮浮雲道之行兮有命寧
惆悵兮夫君於是相與陟眺高山盱衡積雪酌酒徘徊
既醉而别
文賦
竊以綜學無方修文有術一篇既就應知陸子之才千
賦難淹永愧揚雄之筆爾其援題布目託始造端析理
則精微洞達遣詞則毫末俱完展器宣歌似瞽師之奏
樂陳軍出令若大將之登壇運一心之精妙揚萬物之
波瀾源流兼達首尾並攢算無遺策思有餘歡然後抽
毫擬議揮翰沉吟循規按矩據律諧音結篇章則如雲
如漢練句字則如玉如金單行如元氣之獨馭雙發如
日月之並臨亦有三分象鼎足之列四通類駟馬之駸
五馳六驟七縱八擒愈出愈竒禀生生以不息有源有
委流渾渾以益深起而承之若珠就貫而不輟轉而合
之若蛇顧首而還尋引援則因文以證義譬喻則即物
以會心是以文必有為而作義必有益而箴或慨嘆於
往古或諷切於當今苟不關於世教曾何貴於詞林亦
如天文以星辰顯象地理以山水成章華實相副名實
並揚故能發揮理義比合宫商悲歌則聞之者凄切警
策則聽之者慨慷剪截則整齊而不亂貫通則流轉而
無疆精明則如四時之順序藻麗則如五色之煇煌沉
雄則萬夫之勇典雅則三代之良稽之於度而長短不
爽較之於量而多寡相當非夫悟出巧心習成妙手曠
耳婁目錦腸繡口總流略於百家徹精微於萬有德富
五廚才踰八斗孰能闡妙理於無窮垂竒名於不朽嗟
夫伏義觀馬圖而畫卦蒼頡察鳥跡以制文神農知醫
於草木軒轅造陣於風雲既興丘索爰有典墳暨周官
之列六職司馬之序三軍雅頌不作禮樂既分時有孔
子大聖不羣亦有孟軻克振舊聞迺上追夫渾噩始一
正乎紛紜三代既往六籍荒蕪雖焚燒於秦火亦淆亂
於漢儒蟲雕虎觀鳥跡鴻都崔蔡才劣班馬道徂文章
正於韓柳道術訂於歐蘇於是諸生斂袵而進張翼而
趨曰聖不可作矣文不在兹乎君子遂撫膺而踧踖還
掩卷而踟蹰
玄武祠香賦
欲通玄理必爇名香原夫兹香秀采結成竒材鑄出緘
藏玉笥已苞雲物之精顯露金爐遂嫓日華之鬱丹心
一點火熒熒灝氣千尋烟茀茀辟邪不分何讓通天之
犀抱道自珍竊類河洲之橘但願感通紫極散滿青霄
神垂善祉聖樹清標玉燭光華笑飛蛾之自滅金甌體
正知磐石之難摇萬歲千秋長祝堯王之夀三經五典
大明軒后之朝
祥蓮賦
太歲壬子玄冬季月宫保東湖陸公不遺荒野寄以書
札乃得展和應之圖覩祥蓮之牒感念斯事為之賦列
傳曰人無所不至惟天不容偽假令黃金千鎰能以彼
人工羈致哉粤有鶴駕之圃龍驤之庭滙盆沼之敷采
種荷花以發榮一幹下植三葩上成慨斯祥之殊絶超
往記之醇精故蓮者花中之傑草中之英三者參連之
象台鼎之形想其含和抱中融神會氣合日月之光靈
符乾坤之秀異應昌運而挺生托名都以流寄翠質亭
亭丹膚棣棣初發泥中菡萏分垂旋浮水上芙蓉錯麗
仙掌削出其斗標天機織成其品字華嚴淨土尊如大
士之居窈窕清宫粲若諸姬之醉風飄子夜香茀郁其
川迴霞爛辰朝影翩妍其簇峙奇之又竒誰談般若之
天妙而愈妙恐在方壺之地於是五官競覩七校驚傳
相公臨賞寮寀肆筵都人奔而集市文士嘆以操篇考
瑞慶之圖未聞前有索異名之境當作新編唐苑雙頭
良愧合歡之頌華山千葉空慚羽化之仙道子牡丹之
圖未能模其綽約風人芍藥之詠不足喻其芳妍惟古
忠孝皆有美祥心與神合道隨福昌周公還而偃禾起
張君惠而岐穗芳中林化白鵲之印洞室吐紫芝之房
未若斯花驚世絶倫雲霞失豔黼黻非新音聲俱絶色
相難陳造化搆巧玄靈吐真天上人間初逢此事桃源
杏塢豈得長春楚客詞中永謝湘川之女陳王賦裏羞
稱洛浦之神蓋聞天有三辰人有三老道有三才物有
三寶函三為一統運成元起一生三從子達卯時逢大
雅玉泉發盛德之華世際中興卉木舒太平之藻迺由
君子禀才文武立節忠孝潛贊聖謨密襄王教精粹内
融光輝外曜接武夔龍追蹤方召轉一心於法華協三
后於同道所以感物而嘉生得天而明照不然禹貢洪
都堯天燕㝢水澤萬方土膏千處雖有金蘂之祥何必
錦衣之署過客投緘野人揮翰意切貞良辭謝雕焕念
往昔之曾遊眩當今之有爛希瞽史之誦言備王臣之
巡翫
青霞集卷四
