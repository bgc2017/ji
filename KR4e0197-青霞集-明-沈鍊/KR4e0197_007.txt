青霞集卷七
明沈鍊撰
舊稿
感懷
夢闕心猶在懷鄉意已賒月光明萬里空自照京華
寄張符卿
别離非不有薄宦更悲辛不共尊中夜徒逢馬上春彈
冠投世務仗節謝交親誰念飄零客無書信最頻
遊巖屋
烟霞洞口聽樵歌欲待青春長薜蘿借問長安朱紫客
一生車馬幾迴過
送蕭别駕赴雲中
馬上相逢道别離據鞍抽筆一題詩總令萬里滇南去
只記連鑣薊北時
送袁明府北上
冉冉青雲客來驂五馬䧺訟庭懸日月賓館春清風魏
闕非天上青山在鏡中還題羽獵賦馳獻鳳凰宮
北上
帝鄉紅日近冠蓋白雲遊心似黃河水朝宗日夜流
乙巳赴京師留别諸親友
一宵春雨送行舟花滿千秋霽色浮乍解薜蘿趨北闕
試聽簫鼓急中流十年江海逃名地萬里雲霄奮翮秋
欲報君恩輕遠别不勝清淚憶松楸
千金裝桂楫
千金裝桂楫來往五湖濱寄謝長安客空勞車馬塵
送蘆洲李君還燕京
無復黃金可贈君但將斗酒叙殷勤天涯故舊知難别
長憶茅亭一片雲
其二
薄遊驚見客鄉人一别河橋又隔春那似阿翁扶上馬
揮鞭己望屬車塵
次徐時亨贈行韻一首
一杯春酒故情牽江溆花枝照别筵身上紫霄攀日月
語傳黃鳥各風烟柳條欲折韶光暮雨脚初收霽色鮮
慚愧吳山相送遠不知歸棹是何年
宫詞
未得蒙恩最苦辛朱顔歲歲惜陽春何須久望鑾輿幸
但看昭陽失寵人
春日
春日湖容麗天高雨氣舂逢時多感慨獨睡萬山中
恭聞東宫殿下初冠出閣開講之報書此志喜
鳳輦朝看出紫宸加冠遥慰萬方臣千秋定繼無為治
十葉真稱有道孫春殿氣和雷出震夜廷天皎月重輪
不須祗羡長安近教養應將賈疏陳
偶書寄張子中
湖海關心慵跨馬塵寰失淚暗沾巾誰知終日昏昏者
不是雲臺打睡人
輓吕徵君
徵君嗟已老當卜少微躔鳳鳥悲人世龍蛇入歲年清
笳空外咽丹旐夢中懸誰為書彤管風詩永世傳
得高省菴消息
離别向漳臺秋風恨莫裁暫因春夢歇何苦寄書來
題鹿圖夀火紹峯
閒花盡與青禽去幽草生憐白鹿來乞取神仙飡玉訣
他年騎爾共徘徊
漫興
學道自將周孔擬題詩未許孟高齊雲裝羽服桃林下
風落綸巾杏塢西
為王陽史司丞賦得玉女潭詩七首
盤玉嶺
遥憐盤玉嶺應是玉人行日月旋瑶島雲霞轉赤城劍
含秋浦色琴和石泉聲趺坐蓮花發千年卜道成
玉女潭
澄潭宛輕冰鬱拂凄露重委蛇淑女姿素絲揚五縱下
有青蓮玉容成手能種舒藻鳳鳥回沉精魚龍恐曜日
自光靈為霖本神用明發藉風雲膏流八埏共
玉陽山房
方嶠緣丹壑雲房結綺里戶牖隠星辰琴瑟麗文梓披
紛燭六龍朱閤瞻弧矢奉日本懸心枕泉非洗耳朝躋
睇八荒夕宴歌皇矣風光九道生雲霧從中起明月升
簾櫳疊嶂陳朱几方契千載期被髮虛皇裏
梅竹隩
鬱伊北山阿雲木自披朗映日文彌昭因風氣逾爽芳
馨潛金罍重隂幕朱幌鼎實方藉兹佩玉懸和響天桃
徒艷陽文杏那能彷比德取平觀會心成獨往
虬鼉峽
磐磐象石分靈物來稽首陸離潛精英蜿蜒成並偶雲
氣應時生流泉噴其口連卷若九回映帶雙懸瀏日月
并光曜雷霆鞭不走元氣結於斯天地固同朽
玉樹湍
琪樹生澗壑流湍布涯涘芳華繞雲霓朱葉亦繁止百
尺振柯條千齡拓元始先民詠風詩彤管輝太史秀色
飡神仙拍袂洪厓子飛蓋相追隨清觴復伊邇謝彼桃
李顔抱琴來就此翺翔以永年振衣崇燕喜
玉陽洞
伊鬱北山阿階庭氣色多畫欄雲物近芳榭月明過搗
藥依巖洞題書蔭薜蘿不須尋石室緱嶺聽笙歌
簡友人病起
憶昨藤床抱病幽短籬蕭瑟不勝愁復憐雲樹留青眼
不恨江山對白頭新製道衣仍侣伴舊盟耶水有孤舟
更增藥餌開藜杖春日春風恣遠遊
送鮑元英太學北上二首
平生鮑子最相知無奈河梁送别時臨水慇勤說不盡
明朝斗酒共相持
其二
北去京華路幾千憐君獨上木蘭船逢人早寄平安信
莫使離心對月懸
題畫贈王太醫
飛花作埒石牀安身在烟霞夢亦閒多少白頭車馬客
不如高卧駐朱顔
贈葛儀封堤成二首
為政一年馴鳥雀築堤千里障魚龍他年傳說儀封令
只有淮陽葛長公
其二
鄭國渠成千里完葛公堤就萬人歡魚驚淺浪穿花度
鳥羨微波隔葉看
送趙少府
莫以才䧺騎從偏驅馳隨地策風烟丈夫自要報明主
何用黃金鑄馬鞭
吳中春興
江雲漠漠低沙樹山雨霏霏集苑樓入夜圖書看燭坐
逢春尊俎傍花愁
孫明府自命有春山之篇屬余次韻
南國名山福地真煙花長發四時春東隅采日方鳴鳳
温谷條風為襲人蘭蕙平林還結珮雲霞滿地即成茵
會憐仙客披襟處和氣氤氲拂紫宸
送施敬之還武昌
扁舟初發若耶溪歸夢先能到浙西行李惟餘一吟卷
經過山水盡留題
昭君怨
琵琶清影月中迴彈盡宫商恨不開漢苑笙歌今夜别
番城車馬幾時來
春夜懷張平山
仲春正值桃花節夜憶仙郎谷口居耿耿明河瞻氣色
悠悠旅鴈隔音書
遊五泄山五首
流泉五道吐竒芬秀色遥憐少室雲名境未能逢一賞
何須夜夜隠星文
其二
七十二峯雲外重削成片片似芙蓉山靈自愛多標格
容與青山碧漢中
其三
巖明島秀並回芳何羨天台有石梁神氣自多懷藴結
白雲悠處發輝光
其四
巖壑盤旋萬仞餘金樓玉戶並仙居不教俗士迴塵駕
祇借高人著道書
其五
珍木千章與世殊瑶花一半近精廬方今金馬多才雋
好向名山結隠居
濟北甄文學有䧺才自題名號數十為書問余余
定以一鶴歸之因作一鶴吟二首
山河百道擁亭臺獨對仙禽夜舉杯解說繁音崇縹緲
不如清影共徘徊
其二
調鶴鳴琴意出羣此身長自伴孤雲若非騎馬咸陽道
那遣華亭唳不聞
題李進士扇圖
千卷自於花下發一尊時向竹邊開門前車馬如流水
别有高人策杖來
勸民歌
爾我心高氣岸浮自誇伎倆舌如流天公早已安排定
用盡機關不到頭
子仁子漸兄弟載酒遠來愧以疎庸相廢遂用憮
然祗今東還復有日月之别又以旅泊無將以詩
贈焉
楊郎鼓棹出江城江日江波紫霧明細雨欲霑行處濕
長風應解别離情
其二
孤舟曉向三吳發白帽宵從五泄分飽浴江山俱是學
坐摛雲霧總成文
其三
江鷗沙鷺久無疑可是談經愧爾師秖說江雲可相贈
白頭青眼對前期
其四
青樓細雨玉簫生聞道諸郎下楚城我有憂心憑慰藉
短蓑何日更江亭
其五
暨陽山水總流傳越女吳姬濯錦邊便從五泄攀竒勝
須向楊家泊酒船
班婕妤
莫以容顔麗偏忘明主恩當年不召幸辛苦在長門
贈祝古峯新第
城作屏風水作簾更多雲霧結為簷君家第宅佳如此
誰遣停杯日未淹
送趙子敷母
芳筵羅綺夜初成山閣逶迤絃管清既是白頭同日老
猶懸高月照人明
送劉子臣
年少披裘隠中野月光正射茅簷下照見懷中五色毫
能圖百戰蒲捎馬
送門人鄭子英還浦陽
蘭舟六月蕩南征道上炎風苦未平我有離琴單鳳軫
為君彈出玉壺冰
宿浦陽戴氏九靈山房
青樓伊鬱白雲隈曲巘重巒四面開水石自多塵外景
烟霞猶向夢中來
遊洞壑山莊
幾處山川近世中向來車馬不曾通今宵攬轡烟霞裏
何異神仙馭玉龍
過茀複嶺
山川歴亂五雲鄉磴道盤旋萬樹行只恐愁來看不得
分明曲似九迴腸
春景感遇
碧柳青松並道迴千林桃李一時開熳爛裁成五色錦
春風疑是蜀江來
出塞曲五首寄季彭山郡侯
黃雲千里雜邊塵今歲悲笳更犯春一片菱花猶未結
青青愁殺隴頭人
其二
征人刁斗在龍堆校尉初傳瑪瑙杯若遣官軍長結束
何憂不報捷書來
其三
獷騎陵城氣若風兵機那取寶刀䧺君看韓信囊沙日
百萬貔貅在掌中
其四
朝朝暮暮檄書聞歲歲年年度隴雲莫道邊城兵馬怯
懸知只少霍將軍
其五
鴈門太守今隠居桃李春風自結廬藩墻幾處留彤管
那能不著定邊書
贈柳文學
只今並棹訪庭闈秋日揚鞭達帝畿遥知早佩黃金印
終然不脱芰荷衣
其二
若為楚曲凌辰發猶抱音塵向明月人言窈窕非玉鳬
公自徘徊結羅襪
其三
嗟余亦作燕山遊懷公意氣如清秋狂歌未足為公贈
貌出蘆花江上愁
其四
遥憶春風數千里祇啜江亭一杯水山隂父老溪畔來
未見使君清若此
贈柳文學新居
卜築新城大道邊樓居何必讓神仙知君綵筆充廷宇
莫學楊䧺只草玄
飲童氏山樓
芳筵歌舞夜徘徊莫厭慇勤勸酒杯滿目江山君試數
幾家絃管在樓臺
和張有功聞馬孟河中禮闈消息
十上封書事始成杏花園裏最馳名還知馬上看春日
應有新詞和鳳鳴
賦得著論准過秦作賦擬子虚
芸閣臨芳苑韶光屬令辰三餘珍日月七略謝風塵鴻
藻能齊漢䧺詞解屈秦含毫方子夜流曜在千春
送李使君考績之京
三年佐郡節旄䧺四海聲名在鏡中今日驅車就岐路
何人不奏管絃風
渡江
江上春風暖復輕春雲淡淡碧波平海門日湧蛟龍動
城上山連劍戟明飛鷺巧迎帆影疾鳴鼉遥答棹歌清
中流獨有中原志莫遣勲名愧祖生
其二
一卧江東已十年重聽笳鼓泛樓船春潮聲細江流穏
夜雨痕多柳色鮮佛寺午鐘驚鶴起神州遠岫見龍纏
䧺圖王氣俱堪賦釃酒臨風思渺然
過高郵
宛轉舟行逐岸斜短篷細雨正思家春湖渺渺春蒲綠
兩兩鴛鴦戲淺沙
送吳刑曹出淮陽
方秋金氣肅主上遣曹郎仗策臨䧺郡驅車出漢疆草
承魚蕳白花入隼旟黃祖帳祥雲動兹行憲節光
其二
白雲飛皂蓋正值帝鄉秋劍珮離郎署驂騑駐陌頭誰
將吏作隠自藉宦為遊弭節蘭臯上還經芳杜洲
晩軒詞為蘇山人題
莫厭回軒敞暮雲且將絃管醉斜曛長安甲第青霄客
白首飄搖未及君
遇陸竹石御醫父子
燕土三年别相逢楚水潯絲蘿元石友橋梓總蘭心倚
蓋春風裏維舟古木隂慇勤不忍去望望夕烟深
任節婦歌
古往今來不盡年一人旌節萬人憐曩時孟婦吳中怨
今日任姬越上傳
其二
閨中此意誰解知遥憶秋山連理枝孤鸞别鶴雲中操
躡鳳攀龍未是竒
其三
獨抱幽蘭八十秋遺孤此日賸孫謀百年清節開藜杖
一寸丹心映白頭
其四
舊事連翩接會稽他年典錄著芳菲身看王母庭花結
名與曹娥廟樹齊
沈玄齋贈劍以詩酬之
寶劍相持贈關河意氣多題書懸日月開匣隠星河學
武心先壯談邊色未和因君奉韜略揚臂願麾戈
題青谷卷贈姚道士
谷口青枝縈石雲雜花交綺藹晴芬潯陽道士幽棲處
蘿月松雲長念君
又
月閟霞宫綵雲回羽客文谷青蘿樹合沙白澗泉分山
僻欹猿嘯天深下鶴羣遥見春葩結丹成獨有君
寄文司徒
京國看搖落芳條此地新非能不折贈但恐坐傷春戀
禄頻飡水懷交強謝鄰自知書斷絶翻覺苦干人
和劉春岡侍御怡椿軒
綺榭長榮玉樹春光輝奕世自怡神朝攀濯露枝偏舊
夕對流雲葉併新天上襲香薰委珮日中重采映垂紳
北堂南殿恩俱切莫遣揮毫賦詠頻
送張刑曹奉使䘏刑
漢庭鴻藻屬鄒枚丹筆還教握憲臺却見洛陽乘傳出
何如博望泛槎回城邊候氣知流昴馬上題詩問棄灰
若遣河東多覆奏揮毫更展掞天才
賦得柳亭篇贈葉内翰
柏梁侍臣花滿纓却向烟霞懷柳亭應憐宫苑千年樹
詎念江湖萬里萍朝回騮馬知曾繫春入黃鸝許縱聽
何懼綵毫無獻納永瞻日月耀光靈
送屠直翁赴南都工部尚書
司空冠蓋映海濱南望金陵併作春玄綬拂林花氣發
隼旟接岸柳條新中朝餞别千官出夾道絃歌九敘陳
珍重留都根本地只今水土是經綸
送翁夢山拊循四川
結髮交遊今壯年相逢朱蓋只依然並探禹穴非無棹
一眺津亭别有筵歡意自憐花鳥近歸心徒畏簡書傳
使君且莫停車騎蜀國山河已在邊
贈答張心厓
江離幽郁滿城阿之子臨風雜佩過寶劍獨懸秋氣肅
綺園時集野芳多不教明月分光采更有清風出詠歌
今日相逢君記取他時勲業在山河
送張大綱受職之京
公子文才出將門賦詩長日坐江村青雲曉合三軍策
華月晴開萬里樽長路關山贍北極壯遊江漢問真源
憐君早佩封侯印玉帳題書入故園
簡弟子京
北征冬盡下揚州積雪疎花散石樓此日飄零遥憶汝
長江浩蕩不勝愁倉皇鄉土殊相慰潦倒風塵總未休
安得萬山深隱處披雲倚壑共冥搜
寄駱容山
江樹浹辰歡奉覯江簔轉棹逐人哀君今獨嘯王郎宅
我亦長歌伯禹臺世上風雲誰可擬山中物色盡興猜
祇令共結蘭亭社醉倒花前白玉杯
山遊會周張二大尹同宴飛來山得峯字
交遊時節幸過逢更有仙臺碧樹重地迥不厭傾斗酒
眼眀偏是見高峯雲移隔浦開千嶂人倚青天似二龍
聞道縣庭公事簡暫教軒蓋一從容
贈馮子哲五十
仙客看花五十春玳筵星發燕佳辰玉杯斟酌長生酒
錦席昭回上德珍舞近南山同獻夀歌隨夜月總娛賓
願君手植千章柏記取年年祝頌新
賀岑山人新居
匡阜山居卜築新石樓雲館抱陽春南州物色逢徐孺
谷口桃花對子真馭氣乘風元得駕揮金吐玉底言貧
蜀都幸有揚雄賦即遣朱車並日輪
贈袁定山明府北上
羽騎登途本拔羣朱絃那用惜離分三秋佐郡懸明月
千里趨庭奉白雲宛戀壺漿陳祖道飄搖劍珮出河濆
祇令草就長楊賦青瑣遥持獻聖君
送葉子肅文學遊廣陵
臨分握手且躇躕雪驛寒暉尚未舒君仗才名客吳地
好迎春律向江都斗間氣合雙龍劍夢裏神符五嶽書
别後瑶琴疎古調可堪凉月夜堂虚
題越望亭呈篤齋湯郡侯
重巒鬱嵂俯崇城綺榭初依巘道明珠翼依空雙鳳起
玉螭承露九華生上游日月攀將近四面山河削不成
幸得歡遊陪燕賞秖將歌咏頌昇平
新稿
夜坐
冬夜銀河永清光入座頻遥知經絶域不為照離人
聞角
寶劍連星礪龍韜帶月尋數聲清角裏多少塞垣心
淮隂
哀飢曾進沙邊飯伏跨還輸市上豪舉足重輕因戀漢
區區榮辱等秋毫
題孫君月池卷
明月照池邊澄平夕景連山人臨泛處不異鏡中仙
詠司馬文正積德之什兼弔菲泉憲伯
佩符元祐日弭節中興年司馬多竒服攀龍不異天傳
家文未墜省墓劍常懸方駕成俱往臨雲一愴然
輓錢子道
仙翁回鶴駕一日馭風歸為息人間轡還忘月上機上
賓冠劍釋郎尹羽旄飛盛德烏棲樹清光月照扉獨憐
遊子恨還濕老萊衣
題沃洲吕侍御畫四首
江山歲晩
北風翻送鴈南翔辛苦時時一望鄉莫為無書遠相憶
已將高節徹冰霜
春江垂釣
春渚垂綸日出餘落花流水濺衣裾吕公既入非熊兆
猶向滄江憶釣魚
溪塘秋晩
溪水泠泠玉露天笛中聲泛木蘭船莫教吹出陽關曲
不為悲秋已黯然
輞川積雨
王維習静更能詩興在空林積雨時不厭苦吟生白髮
自教隂木囀黃鸝
寄張有功十六首
五花騮馬出龍城一葉蘭舟獨自行誰道維揚江上月
清光翻對水波平
其二
君今騎鶴上揚州我是從軍出隴頭何異濟川河曲水
一時南北各分流
其三
明月娟娟横玉鈎御河西畔不勝秋本因楊柳牽風動
誤遣桃花逐水流
其四
支機織女渡河難獨有張騫去復還近日乘槎河漢否
好傳消息到人間
其五
朝看玉魄繞枝柔暮對清光傍葉流何事樓頭楊柳月
長年只在保安州
其六
何人見謫九江城病裏劉郎入骨驚燈影徘徊心欲折
不堪風雨夜來聲
其七
與君同作逐臣行宣室終當召賈生我似夜郎流李白
何時吹笛過江城
其八
解道秋風隔岸吹早先吹斷藕中絲不曾看得郎騎馬
何事能題驄馬嘶
其九
邊城楊柳路傍垂折取長條欲贈誰不若寄將明鏡去
為曾照我鬢如絲
其十
桑乾河曲水潺潺好送征人雙淚還帶葉隨風千里去
又愁隔斷萬重山
其十一
五鳳樓邊一疏來含香抱玉夜徘徊自甘書記還題竹
誰道司丞去詠梅
其十二
平生膽略好封侯夜讀隂符曉未休為問張華龍劍在
借余一斬月氐頭
其十三
閣老宅中花樹盛會同河上酒巵香歡遊已共烟霞謝
意氣知隨山水長
其十四
三歲歡娛曾不足一朝離别己傷多海棠花畔聽絲竹
無奈風光入眼何
其十五
自君之出不鳴琴流水高山萬里心復道思君若流水
隴頭嗚咽到如今
其十六
阮籍驅車空放達賈生搖筆已滂沱芙蓉枝上傾珠露
不是仙郎涕淚多
書懷二首
山城六月草青青萬里羈人正獨行壯士不歸頭漸白
四方戈戟幾時平
秦關百二岸成池旋轉乾坤在此時方叔壯猷元老卧
何人早賦中興詩
送朱子南還
十年辛苦在京華夢裏何時不見家一到若耶溪畔月
始知楊柳隔天涯
送張汝道
曾為縣令氣難馴一卧豐城幾樹春今日幸逢張僕射
肯將寶劍贈他人
春日
風光二月柳垂絲秖愛簾櫳日影遲寄語海棠休亂發
看花不是少年時
賦得濯足萬里流贈謝憲伯
長江淼淼接銀河仙客乘秋濯素波回首風烟如夢裏
只教明月照漁簔
聞角
誰將清角月中吹格調分明出塞回莫遣征人聞此曲
翻嫌邊騎不窮追
感懷
割生獻馘古來無解道功成萬骨枯白草黃沙風雨夜
冤魂多少覓頭顱
邊詞
烽火何曾不暫驚人民安堵太無情鴛鴦繡出全無樣
要與他家帖畫屏
其二
十面埋兵擒項籍三分割據憤曹操忠臣報國心無盡
肯為家貧賣寶刀
其三
塞上烟塵一萬重霍家營陣自從容健兒夜半偷胡馬
留作秋來奪獲功
其四
鐵甲將軍奮臂呼一時箭鏃滿頭顱羌戎不是偏梟勇
知道無人捄郭都
其五
垂老軍人髮墜肩焚香夜夜告蒼天願留守將多年歲
省得重科見面錢
其六
邊陲本是宰臣庄漫道年年散俸糧但使將軍科罰少
儘留衣食養兒郎
休貪百姓錢
世上江河流日下官人索錢勢可怕吏兵二部日夜開
手裏無錢口無話權門賄賂已成渠算來到底為癡愚
削皮喫血人受苦瘦國肥家彼自如聰眀男子不愛錢
天生地化福無邊請君但看燃臍報可是黃金塢内填
莫割平人首
邊塵浩浩風吹急塞上遷臣長淚滴毛頭星明太白高
朝來又報羌兵入羌兵入來猶云可漢兵殺人愁殺我
借問官軍羞不羞口裏誇功心裏憂魂驚魄懼夢像惡
只為貪心強割頭曾不見荆軻義借於期首猶死秦廷
血迸流
塞上曲
萬里風雲入虎牙千金生縳夜鳴笳誰知大將輕竒術
只是摳衣一左車
其二
匈奴百萬未須憂斬將搴旗在運籌束髮由來憎李廣
不將辛苦覓封侯
其三
龍争虎鬭海波翻燕息干戈只一言曹操小兒何足數
敢將輕騎獵中原
賦得駕馭必英雄
漢高神武沛中興大沛風雲欲上蒸劍發赤精蕭相舉
書留黃石子房升
送任子入都城
君去逢人在帝京道余辛苦二毛生夢中不覺為遷客
猶抱封書入鳳城
漫興三首
雪葉霜花二月天春風知不到三邊寒威直射重裘裏
白髮征人未拆綿
其二
彗星夜見卜何祥寶劍磨成雜耿光不分匈奴長犯塞
誓心擒滅左賢王
其三
丹心戀主歲華驚鏡裏飄颻白髮生誰為畫成憂國恨
關西一片月長明
寄陸道菴
雲樹烟花隔水南仙人羽服坐龍龕丹書昨到斜陽裏
正憶衡山陸道菴
題金門候對圖贈濟川蔡進士
蔡澤應知晩出身終當躍馬走西秦畫工不是毛延夀
肯遣娥眉錯嫁人
憶高伯函
刀州一夢十年強搔首關河淚幾行知已從來無覓處
天涯更欲斷人腸
憶于山人
知已難逢最易分朝來一片嶺頭雲雖然書札時常有
猶向衡陽憶鴈羣
遊子吟
堂上老親垂白髮天涯遊子淚斑衣何人解道山河險
夢裏猶能夜夜歸
憶昔
河洲客夢思氤氲畫角聲中曉色分回首春風將十載
至今啼鴈不堪聞
出塞曲
中年曾作羽林郎誰怕横飛塞上霜自羡當年班定遠
能將十騎斬賢王
其二
生懸寶劍報君恩自許青萍氣不凡若遣海波清未得
玉顔何用立乾坤
遊仙詩
曠世棲靈岳希心躡大羅手中元氣合足下白雲多洞
口留丹色巖深隠薜蘿猶聞塵世上金鼓雜鐃歌
其二
好生明帝德兼濟是丹心辟惡懸軒鏡調風鼓舜琴皇
天憎白髮大地足黃金聖智參玄化精研萬古深
其三
玉液生真宰金丹本緝熙聖人悲獨往大化有真知寶
劍龍雙合瑶琴鳳九儀高臺延綺燭恒恐朔風吹
其四
時哉聖所寶氣化錯毫釐真訣乾坤應隂符日月隨壺
中元化轉鼎上八風吹惟有修真客精誠永不移
其五
采薇西山客即是紫芝仙觀世心不忍入山身自然大
還周八極小隠亦千年誰云饑餓死本以薄閎顛
其六
巍巍秋梁子靈氣在人間混世安金鼎和光駐玉顔鳳
驂誰與並龍駕詎能攀擬落周唐際真能煉九還
其七
延生非寶鼎濟世是金仙煉就壺中藥遨遊物外天一
身通宇宙萬化合人烟區區龜鶴算何足羡長年
其八
寶劍神仙製寰中灝氣多雙飛齊日月一意斬妖魔國
紀乾坤正軍威將士和從來太阿出瀚海湛無波
其九
領得真靈訣剛風掃世氛嚴威凌萬仞正氣肅三軍有
道威時鳳無心出岫雲中虚純一德渺渺似離羣
其十
明自虚無谷光生篤實天壺中懸大象鏡外麗長川堯
舜非無術伊周即是仙雍熙調玉燭和氣正芊妍
憂懷詩(其間專指嚴氏也)
北風烈烈動征旗南國悠悠感我思屬玉宫中香氣滿
黃金臺畔漏聲遲舊從丹闕陳書疏憶向金吾别帝畿
遷謫已無王國相薄遊猶有習家池肝腸最苦人難識
名姓空為衆所知馬援去家長作客少陵生已不逢時
近聞邸報頻搔首又遇邊聲早着眉虎帳兜鍪懸未得
柳營笳管夢堪疑將軍掛印空如斗節制談兵正似碁
骯髒征夫心不分凄凉士卒色常飢鐵衣自苦飄搖恨
綵繒誰爭獻納儀馬骨清高踰水岸弓弦斷絶挂林塒
狼烟已作匈奴堠鳥道斜張漢將旗幕府報功誰氏首
衰衣空泣道旁碑平生所學知何事一日當塗迺爾為
心畏權門蹲谷虎意輕朝命薄霜枝敗兵南詔翻稱捷
失節東隅倒是竒總為人臣輕節義遂令世道缺綱維
懷姦自忍忘恩澤結黨何須及叛離甲第熒煌分苑樹
登歌杳裊雜宫詞南曹北館皆門下東賈西商盡指頥
大内交游親似水禁中消息密於絲心希董卓黃金塢
手受留侯白玉巵尹氏世卿門赫奕田蚡吏禄路逶迤
揣摩幾事惟林甫竊弄威權傲李斯新進郎君榮曲宴
舊游將帥秉旌麾曹瞞為計如狐豕司馬之心在路歧
曾受清朝三載祿不甘邪黨一毫欺春秋討賊宣尼筆
宋室誅姦石介詩安得當朝忠義士早除君側九層危
山遊
石如懸磬四邊成泉似流珠萬壑生若遣孫郎清嘯發
中天併作鳳皇聲
明妃曲
平生矜艷色不得侍君王獨為黃金客凋零白玉粧出
宫多夜月上馬盡秋霜一奏琵琶曲征人總斷腸
又
愁聞邊塞近不厭馬行遲賤妾徒多怨君王豈得知南
看非寢殿北望是旌旗寄謝丹青使黃金有盡時
把劍憶諸生陳松山
陳生贈我劍今復幾春秋眉目隔河隴恩情在枕頭
戲咏鸚鵡
不妨籠檻裏綠羽且蹉跎稍待能言日機關更覺多
送張使君考績之京
嗟余還印組三歲别方城每憤諸邊動長懷萬里行聞
君將上計愁望不勝情
青霞集卷七
