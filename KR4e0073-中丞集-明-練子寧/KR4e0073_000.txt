練中丞集别集類五(明)
提要
(臣)等謹案練中丞集二卷明練子寧撰子寧
名安以字行號松月居士新淦人洪武乙丑
進士建文時官左副都御史燕兵入殉節死
事迹具明史本傳當燕王簒立之初誣建文
諸臣為姦黨禁其文字甚嚴宏治中王佐始
輯其遺文名曰金川玉屑故徐泰詩說有金
川練子寧玉屑無多為世所寳之語此本乃
泰和郭子章重編附以遺事一卷其裔孫綺
復增輯之黃溥簡籍遺聞嘗記集中可疑者
三事一曰送花狀元歸娶詩謂洪武辛亥至
建文庚辰狀元但有吳伯宗丁顯任亨泰許
觀張信陳䢿胡靖七人無所謂狀元花綸綸
乃洪武十七年浙江鄉試第二不應有奉詔
歸娶事一曰故耆老理庭黃公墓誌謂子寧
及第在洪武十八年此誌後題洪武丙辰三
月之吉乃洪武九年不應結銜稱賜進士及
第授翰林院修撰一曰集後雜考引葉盛水
東曰記載長樂鄭氏有手卷練子寧賦張顯
宗跋稱顯宗狀元及第洪武時亦無此狀元
其言頗核蓋子寧一代偉人人争依託因而
影撰者有之然終不以偽廢其真也乾隆四
十二年六月恭校上
總纂官(臣)紀昀(臣)陸錫熊(臣)孫士毅
總官(臣)陸費墀
