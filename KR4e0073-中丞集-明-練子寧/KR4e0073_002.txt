中丞集卷下明練子寧撰
書跋
與葉知縣書
正月二十一日子寧謹奉書大尹執事僕罪惡深重天
降之酷主上矜其烏鳥之情慨然俾歸田里以盡夫送
終之制扁舟南上哀戚日深自以身為天子侍從之臣
今又斬然在衰絰之中義不得與百司私接用是杜門
自守於執事之來心竊為吾邑人喜之而未敢一日接
執事之論也雖然君子之於事也非所當言而言之謂
之僭於所當言而不言之謂之吝僭與吝皆非君子之
所為也今既有當言之義於執事矣豈敢拘牽常制而
終默默而已耶執事以天子之命出宰玆土一邑之治
否執事榮辱係焉執事其可謂職止於簿書期會之間
而昧於消禍救冤之遠慮耶諺曰盗賊起於饑寒禮義
生於富足夫惟君子而後能不動心於饑寒苟非其人
則無所不至矣曩者草昧之初聖人未出梟頑之徒假
燒香誦佛之名以嘯召無賴而無知之民亦紛然而從
之蓋其初也惑於妖怪之說而冀免於禍災而其終也
卒剽掠攻劫而為盜賊之計故有國之興必草薙而禽
獮之而郡守縣令尤嚴於日夜督察以去夫生民之大
害比聞鄉落盛於彌勒之說而私奉其名號者間有之
矣此豈非賢守令之責歟僕不幸居於兹土而又食天
子之禄以為王臣其可忽於未然之禍而不相告耶雖
然言之者僕之責也聽而行之者執事之責也今為執
事之計者無他焉亦曰明朝廷之禁以徧喻夫鄉邑之
民使之曉然知禍福之所在然後嚴其各鄉之里老使
之更相檢察以去姦邪之輩敢有容匿者以其罪罪之
而命巡檢諸司各於所隸廉捕苟得其實許諸色人得
以風聞其有邀受財賄私相縱釋及懷挾私讐誣執平
民者皆坐以罪擇其兇惡之尤者一二人置諸法以明
示之則奸猾破膽而自散矣語曰滔天之浸始於涓涓
燎原之烈延於細微杜漸之不可不早也今竊聽於鄉
邑之間其勢亦可謂滔滔而燄燄矣執事其亦少加意
焉夫移風易俗使斯民隂受其福非俗吏之所能而賢
良之吏所以見稱於史籍也執事起身文儒其必素以
古人自期矣奚待於僕之喋喋哉僕於執事有不當私
見之禮而有當公言之義故不敢㠯哀迷之故而忘一
邑之大憂至於條目之委曲則尤賢哲令之所當盡心
非尺牘之所能具陳也惟執事察之
書松風江月圖
世之處喧雜者未有不寓意於恬曠以為高以余觀之
是特慕其名耳非真樂夫恬曠者也懷千金之璧無矜
衒之色千金之璧固吾所有何待於外哉故不踐其實
而苟取其名皆非真有所得者也若夫方外之士則不
然脫屣勢利之塗翛然塵埃之外其於山林之樂宜若
無羡者矣今吾東舟上人乃以松風江月扁其所居之
室而且繪為圖以見諸詠歌亦肻有所待於外哉雖然
士苟無累於世凢物皆有所樂者東舟果能如水鏡以
一攝萬則松風江月何往而不足寓其適也區區塵俗
之餘披卷三復悵然久之
書醉遊圖
右楊貴妃醉遊圖鄉先生劉仲脩題以為周文矩真蹟
新淦鄧氏世寶蓄之間以示余求著其語世之可畫者
衆矣而於玄宗遺蹟畫者尤善於其形容豈其有意於
垂戒而致然歟抑其荒淫之風有以入人之深而將以
為遊玩之具也雖然古語有之賢賢易色使玄宗移是
心而施於韓休張九齡諸賢則開元之丕績庶其有終
而安史之徒日累千百亦何患哉不此之圖而宴遊之
是務固末如之何也已矣然文矩之畫精神意度溢於
目中豈世俗所可彷彿耶
書彭聲之先生所題杏林書屋圖
余友李用升以其先人所藏杏林書屋圖并詩訪余求
識其後余觀書屋之畫自足名世而又侈之以匏菴先
生之詞翰豈非古人所謂三絶者耶用升以先人之故
而欲装潢之以傳永久可謂能世其家聲也用書卷端
以識歲月云
跋山隂遺墨
仲脩先生詞翰之美獨步江右先生初不自貴重有求
者輙予之世俗亦不知其可寶先生沒後數年而擅新
美者殆不多見矣故片楮寸墨士大夫莫不秘襲之以
為久遠之玩焉嗚呼文章翰墨自有定價固有忽乎近
而貴乎遠者矣矧先生之節行有足以高世者耶然則
區區字畫之工蓋其淺者爾邑庠錢伯淳氏得先生所
書蘇文忠雜說二而無題識懼歲月之久而或冺其自
也謁余識之余因慨慕先生之風而恨其不可作者遂
不辭而書其後亦以見先生之可貴者此特其萬一爾
跋笑隠遺墨
笑隠禪師文章節行卓立方外余家有所贈張清夫詩
一幅筆力詞氣甚有蘇文忠公遺風兵後流落田家余
一日偶見之則已為老嫗履樣之用矣亟命完之僅失
一二字遂以錢易之以歸因思文與可所謂襪材豈獨
絹素哉西山即休上人少遊江湖嘗見知於師者也聞
余所藏而悦之因以遺焉
跋饒自然畫
玉川之清致昌黎韓公已見諸詠歌矣宜後人景慕之
至也吾淦饒自然深得馬遠筆法觀其作先生據床隠
几之狀長鬚赤脚滌身附火之態情意可想真名筆也
友人朱德輝氏寶蓄之啜茗一觀亦何必與流俗對也
跋水竹居詩序後
洪武七年子寧始從竹庄先生游見先生為明德作水
竹居詩序且曰諸生試為賦之子寧詩有云千山暮雨
石泉通一夜春雷籜龍長先生甚竒之曰此子後必有
異於人因令書之卷尾後三年先生卒于邑庠而子寧
以諸生入鄉校入成均當天子偃武脩文之秋以科舉
取天下士而子寧荷父師之訓獲在第二於是方慨然
有志於斯文以求不負朝廷奬擢之意而不幸以家艱
歸孤窮困踣倏踰禫服明德手是卷重徵序於予追憶
往事為之㱆欷感愴者累日非不能更作不敢僭齒先
生之次也遂書之而併記此語於後以見子寧之不敢
負先生之期望者不止於是而將有徵於他日也
跋十二尊宿圖後
為佛氏之學者曰戒生定定生慧余有取焉蓋人之一
心譬之明鏡止水苟無塵埃之蝕泥滓之泊則事物之
去留起伏逆來順往旁見側出舉不能外吾照燭之内
是是非非無所施而不可夫豈偶然之故哉亦必有以
致之爾新淦百花智上人出十二尊宿問答圖示余求
為著語余觀夫古之得道之士臨機應敵雖百千萬億
問答不能窮其說苟無事焉一已多矣何必十二哉智
上人弱冠棄家克意浮圖之學清苦堅忍雖同門之士
莫不畏服焉是固深知所戒矣然則定與慧豈難致哉
固不必於十二尊宿中強行他解也余非知佛氏之學
者然其理則不外是智上人其以余言為然乎
賦
耽犂子賦
閩粤之區有先號耽犂者耕於寬閒之野而老於熙皥
之鄉以告松月居士曰吾拙於進取而惟犂鋤之是耽
安於蹇窮而惟稼穡之是務方吾犂之在手也茫乎其
無思熙乎其自怡不啻執圭秉璧之榮而運斤遊刃之
適也夫是以取而自名子其為我賦之居士曰嘻子知
所以得遂夫耽犂者乎天生蒸民紛然有欲強則凌弱
衆則暴獨非聖神之首出孰克為之司牧藹德禮於春
生凜威刑於秋肅夫婦以别父子以屬彛倫是惇風俗
返朴夫士得以遂其詩書商得以通其販鬻工得以措
其巧於方圓農得以盡其力於重穆昔者堯舜在上皥
皥熙熙康衢擊壤幼恬老嬉湯武革命應天順人漸仁
摩義頌聲以興洎戰國之爭雄遂下逮夫秦楚開阡陌
而廢井田窮干戈而凟威武民生斯時何所控訴漢祖
大度文景無為光武明章世紹丕基藹黎民之醇厚幾
刑措於斯時魏晉以降南北分争壇坫迭主干戈日尋
偉唐室之開基繇太宗之神武感魏徵之仁義歎封彛
之莫覩曾未幾何藩鎮跋扈更歷五季民困常主及乎
宋室之興削平僭亂開文明之景運幾跨唐而軼漢休
養生息三百餘年彼番番之黃髮咸沒齒而無怨元氏
之衰群雄奮起鹿逐鯨吞瓜分鼎峙哀蒼生之紛藉轉
溝壑而未已赫焉大明如日之升欃槍渙其冰釋魑魅
匿而無形接統乎千歲受命於穆清偃武脩文坐致太
平出斯民之塗炭化愁怨為歡聲是以四海之内無一
夫之不獲皆女織絍而男農耕向使世途方難真人未
出於斯時也救死而恐不贍又何暇耽犂鉏而樂溝洫
自今知之服膺勿失雖畊田而鑿井皆歌詠夫帝力貧
窮相資患難相恤租必先公食必先粒耕必讓畔以同
歸乎吾皇之極於是耽犂生仰而謝俯而揖請書諸紳
服之無斁
五言古詩
題黃彦成雲林小隠
有客素肥遯幽居愛林閭結屋依陋巷種樹繞城隅浮
雲南山來清隂覆其閭老柳帶寒色芳蘭露春腴窗深
不知曉樹密室自虚甘貧意自適守道樂有餘娛賓非
旨酒飽食但園蔬流水赴大澤翔禽戀高株物性各有
遂誰能常晏如所㠯古人隠為時而卷舒商嶺豈高蹈
渭陽非遠漁惟有巢由子千載烈丈夫山鳴谷尚應已
獨不受呼嗟我眼中人孰不為利驅睠此雲林下蕭然
塵鞅疏車馬塞里巷何能顧窮居寄語抱關者當識其
賢愚
七言歌行
駿馬歌
君不見穆王八駿遊天路跡遍寰宇尚無度樂同王母
宴瑶池賴得君牙挽周祚又不見明皇幸蜀八馬龍天
寶不及開元中漁陽鼙鼓烟塵黑玉環妖血鞍韉紅君
看玉蹄三十二莫是天閑舊騏驥殘陽一片雨餘天芳
草何年牧掃地雄姿逸態汗血新風鬃霧鬛騰踏勻一
嘶一齧各有趣或行或止森同羣奚官控出塵飛動豈
是造父王毛仲麒麟雖在地上行光價合為天下重摩
挲猛氣猶騰驤出世即論周與唐吾皇不受千里獻黃
金樂施涓人方駿兮駿兮渥洼種際會風雲擅才勇還
君此畫歌我辭閶闔風生毛髮竦
水竹居詩
高人結宇脩篁裏軒戶玲瓏瞰流水庭臯月轉翠隂生
溪上風回青浪起翠隂青浪映窗扉曲徑臺深客到稀
林下移床揮麈坐沙頭繫艇釣魚歸柴門無事臨流敞
高卧支頥聽清響千山暮雨石泉通一夜春雷籜龍長
几席清幽俗事疎波光盡日映圖書何年得遂辭塵埃
杖策相從此卜居
待月歌(并引)
昨夜露坐東山停杯待月俄而桂香西來皓
月東上清興灑然殊有塵外之想遂成短歌
一章馳寄一二同志
天風吹桂香夜久露華結清興誰與同停杯待明月明
月須臾海上來青天一望無塵埃人看明月皎如昨月
照人間知幾迴人生何用嗟與歎月本無心尚圓缺玉
兔搗藥能長生不管麻姑鬢如雪月既照我飲我且為
月歌舉杯勸月月亦喜清樽歷亂揚金波願把紫鸞笙
雙吹向寥廓直上蓬萊第一峰坐聽霓裳奏仙樂
樵谷歌為雙峰饒子弘賦
金川南上佳山水翠壁丹崖相對起玉山三十六芙蓉
都入樵翁笑談裏藤蘿縛屋薜茘衣朝往青崖曛暮歸
松隂遺世時高枕谷口行歌日看棋昔年我作金門客
素衣半化緇塵黑當時柱笏望西山始信漁樵不輕得
今年奉勑又朝天手展詩囊索贈篇移文未許山靈誚
伐木終期友道全丈夫出處須知命軒冕山林總天定
他年我亦謝官歸遲爾長鑱綠蘿逕
三月望日與饒隠君子宏遊玉笥山謠
我懷謝康樂獨往遊名山身同虚舟繫心與浮雲閑清
風淡蕩洒六合令我興在雲松間玉山高與南斗齊雲
錦照耀廬山低三十六峰凌虹霓飛湍噴雪臨迴溪長
松掛月青猿啼上有梅仙採藥之幽栖下有蕭雲讀書
之故基洞天石扇杳莫測瑤草謾長三春荑我欲因之
覽八荒手拂青蘿眠石床回飈吹散碧天霧清冥倒瀉
澄湖光作為玉山謠寄之雙峰客興來攜妓秋復春笑
殺東山謝安石
贈人
憶昔先人辭玉京君家父子來相迎開軒岸幘耽松雪
酒酣落筆滄溟驚周南留滯有遺命剪薄濫欲追羣英
明當盡節報天子從此雲間吹玉笙
玉山謠贈時憲
我所思兮玉山之岧嶤&KR1662;夫容兮凌青霄謫仙一去已
千載至今誰續廬山謠熊侯家住劍江側慣掃秋山之
黛色聞余此興為寫之彷彿梅仙舊時宅梅仙兮何在
邈清風兮滄海蹇夷猶兮孤舟弔遺跡於千載舟中所
載非凢流羌故人兮李與周按玉笙兮明月下黃鵠兮
清秋洞天兮石扇蒼崖兮路轉横余劔兮視八荒訪蓬
萊兮幾清淺張侯兮昂藏驂白鶴兮青霓裳窺玉梁之
寶笈醉石髓之瓊漿千岩萬轉路莫測酒酣一笑三山
窄待得君王賜鑑湖錦袍重訪山中客
五言律詩
輞川釣者圖
家住黃溪上金川似輞川凉風垂釣坐明月棹歌還綠
水雕胡飯金鱗縮項鯿鑑湖如可乞相與誦堯天
與謝伯大會宿石溪寺次日贈竹隠上人
高僧號竹隠開寺大江邊如意懸書室袈裟上釣船樓
臺開世界龍象接人天記得連床處松風夜不眠
贈魯生師德東遊
羡子多才藝臨風感慨深琴彈别鶴操聲作老龍吟落
落平生志悠悠太古心東遊萬里道到處遇知音
贈郡庠張允真作蘭卷
楚楚張公子山林興甚長行舲思澧浦隨筆寫沅湘劍
戟青雲濕衣裳夕露凉伯英書法在奕葉繼遺芳
戲簡文儀歸郊居督工刈稻
丹桂映秋風江村九月中思歸緣穫稻憂國願為農霜
薄蒹葭渚秋高鴻鴈風齊眉如有饋應不愧梁鴻
周子林讀書樓
藏書貽矩誨僻地起高樓月露連書蓄星河拂戶流蘭
膏長照夜竹簟正宜秋窗迥伊吾遠簷高緯絡愁分隂
思積學暇日坐消憂芸閣歸來日相期共校讐
七言律詩
廷試作
天子臨軒策治安近臣如雨侍金鑾百年禮樂成周典
一代威儀陋漢官文氣夜連奎壁動龍光晴射斗牛寒
董生莫負天人策學術須期百世看
早朝二首
銀燭光中烏夜啼棘闈清徹候晨雞西窗聽雨參同赴
上苑看花憶舊題王氣曉瞻雙闕上文星夜貫五雲西
明朝珂珮朝天去金殿春風玉筍齊
紫陌行來曙色微姓名催喚入金闈静鞭響徹鴛班肅
贊禮聲高虎拜齊珂珮共聆天上語文章特赴御前題
朝回日晏長安道風送飛花襯馬蹄
元旦
扶桑枝上曉雲紅玉歷頒春斗柄東龍虎風雲千載會
衣冠玉帛萬方同柳芽轉暖晴光動花蕊迎暘淑氣融
自是昇平開泰運相期吾道永興隆
讀書臺
閑抱瑤琴訪百花上人還與論三車能分香積厨中飯
慣煮孤山雨後茶洗墨池荒秋草合讀書臺古夕陽斜
壁間正好題詩句留取他年護絳紗
杏林清隠
傳家三世總能醫不獨長桑授上池董奉林香丹杏熟
蘇耽井在綠苔滋城中賣藥人同識谷口行春鶴慣隨
我亦欲傳丹鼎訣洞天石扇擬同窺
小姑山
姑石嵳峨不可攀粧臺更在白雲間丹梯下壓龍蛇窟
鐵鎻高懸虎豹關使客未鳴蒼玉珮江妃先嚲綠雲鬟
江南莫道無形勢笋立天門第一班
送人之官
雨霽清流玉滿川錦衣簇簇立沙邊旋沽南石橋頭酒
聊送東風江上船行色一枝春在柳去程千里水連天
待看考績歸來日細聽鶯聲奏管絃
送花狀元詔許歸娶
三月都門鶯亂啼郎君春色上朝衣潘生况擬供調膳
張敞仍須學畫眉南陌酒香銀甕熟西湖月朗畫船歸
極知身負君恩重莫遣心隨粉黛移
牡丹為黃公器詠
不將紅紫競芳菲似與天公别有期金縷織成雲外錦
珊瑚長出海中枝一欄國色君須記滿䄂天香我所思
陪賞喜同諸俊彦醉歌渾似洛陽時
淦江書屋為李宅賦
故人家住大江邊又踏鷗波已七年養鶴亭深栽竹地
讀書窗裊煮茶烟論交有道慚垂顧推轂無能與薦賢
莫道相從忘夙昔梅花冰雪歲寒天
乙丑三月訪子白兄於秦淮橋
五月南風水倒流秦淮橋下問扁舟穿花燕子羽毛濕
隔水人家門巷幽心憶庭闈瞻楚樹身陪冠冕侍瀛洲
吾兄歸去如相問衣綵終期慰白頭
王子逸見寄韻簡百寅昆季
荆揚文物冠南邦詩作長城擬受降漢氏菑畬今有幾
陸家兄弟舊無雙窗聽夜雨消銀燭簾捲秋山倒玉缸
為謝歸來陶縣令幾時揮棹到滄江
謁余忠宣公祠
將軍忠節冠荆揚千載精神日月光血戰孤城身已殞
名垂青簡汗尤香殘碑墮淚空秋草折戟沉沙自夕陽
我亦有懷追國士為君感慨奠椒漿
送人之京
松華金粉落春衣有客過門索贈詩司馬豈無乘駟日
終軍又是入關時新豐樹色雲中露長樂鐘聲雨外知
好去風流三語客恩波咫尺鳳凰池
泛湖
霧捲黃沙浪蹴天衣冠同載泛湖船香爐倒影凌銀闕
瀑布無聲落紫烟秪可吟詩招五老那堪接武厠羣賢
袖中亦有凌雲賦願借長風到日邊
近郭産瑞蓮二枝同鄒孟彰楊德顯何仕璉賦
羅襪香塵太液池凌波化作玉蓮枝始知秦虢承恩日
不似皇英望狩時翠袖相攜誇窈窕銀屏雙倚鬭腰肢
明年獻頌甘泉裏朱草嘉禾未足期
賦得孟義科斗送監生楊仲文歸台州親迎
孤石巉岩出紫烟雲根遺墨尚依然文章豈在龜疇下
形質還存鳥跡前汲塚秋風思汗簡魯堂春雨悶韋編
郎君歸去和鳴後織作機中錦字傳
送周望往四川
駟馬橋邊秋水波郎君此去意如何衡陽鴈陣驚寒早
巫峽猿啼入夜多一水東來通漢沔衆山西上接岷峨
少陵祠宇清溪曲為瀉椒漿試一過
贈醫士習以質
藥爐丹火映晴霞見說桐林是習家衣拂松雲窺石髓
瓢分崖瀑飯胡麻豈無董奉林中杏亦有安期海上瓜
待我蟾宫通桂籍從君金液鍊金花
送人之京
天子龍飛辟俊才金灘江上錦帆開龍泉劍自豐城出
明月珠從合浦來王氣曉浮鳷鵲觀文章宵應鳳凰臺
錦袍公子仙舟侣金榜東風取次催
贈侯伯俊
侯家妙墨異人方蚤歲曾供白玉堂樸&KR0554;霜花收兔葉
淋漓天藻動龍香文章敢謂抽金匱圭璧仍煩出錦囊
留取松楳千斛在蘭亭高興屬流觴
灞陵樵牧為謝伯大賦
新築茆堂面翠微灞陵風景更依稀拾薪路險莓苔滑
放犢林深笋蕨肥卜式肯將金換爵買臣安用錦為衣
他年斤斧相尋處牛角懸書候夕暉
郡庠胡子温以楊侯所題弓求賦遂為書此
七寶雕弓鵲血紅使君高誼孰能同鼎湖猶憶軒轅墮
蛟浦徒誇漢武雄空谷扣弦驚夜月上林飛箭待秋鴻
桑弧自有平生志未數麒麟第一功
次孟子温贈之什
銀箭銅壺促曙暉論文未覺故人稀連床風雨三年别
百里星河兩地違人物數推黃叔度文章誰似謝玄暉
高岡莫道無鳴鳳舊種梧桐已十圍
解嘲
秋來晚興浩如雲閒拂霜華看劍紋莫怪風流謝安石
未應憔悴沈休文驊騮神駿寧論肉鵰鶚身輕更出羣
千載征南不穿扎至今猶作晉元勲
愛日堂
巚山之陽親所居游子愛日將何如寸心耿耿過葵藿
暮景皎皎垂桑榆階前綵服弄鸚鵡堂上金盤行鯉魚
丈夫忠孝須努力期君日夕思居諸
送周子澄之歷城
難兄佐邑扶風裁令弟辭家篤友于風雨幾年疎共被
關河千里轉征車天垂鉅野河流急秋盡江南木葉疎
他日到官煩訊問琴堂詩思夜何如
次答本素上舍
滿城車馬自相求高卧衡門四壁秋翡翠蘭苕差後識
蒹葭玉樹媿同遊葛洪峯下山連屋陶侃臺西月滿樓
不有故人能見問此中高處有誰儔
橘林精舍為醫陳植德賦
千株仙橘倚雲蒼聞說陳家有草堂密葉連村滋霧雨
疎枝垂實礙衣裳井頭洗藥紅泉煖花裏懸壺白晝長
我與蘇躭曾有約願分丹實駐顔光
杏林書屋為姜思彦賦
萬卷堆中樂有餘年來種杏繞階除開花每見蜂環屋
結實嘗聞虎守株窗下簡編勤肄習籠中藥物富收儲
朝廷政在需材急安用藏名好學居
寄同窗諸公
十載相逢在泮林幾回握手共論心䕫龍禮樂經綸久
班馬文章慷慨深五色蓬萊青鎻闥一樽風雨白頭吟
丈夫不灑臨歧淚安遣芳名照古今
寄曾得之(諱魯舘陶人任禮部侍郎)
高鳥知還久倦飛分甘萬里遠王畿虎頭食肉侯何用
雞舌含香事已違博望尋源經月去長卿為蜀暫時歸
寄言玉笥雲中客終擬相從採蕨薇
送總戎出征
天子龍飛定朔南知君此去定呼韓班超自信輕投筆
馬援仍能老據鞍飲馬窟春泉脉煖射鵰風急雪花寒
同行王粲吾知己應有音書早寄看
挽黃德淵
瀟湘西下水雲鄉每憶相隨醉夕陽黃壤頓埋醫國手
青囊猶貯養生方紫芝歌絶猿啼怨丹杏林空虎跡荒
掛劍獨來松柏下炙雞絮酒幾沾裳
洪武庚午元日試筆
扶桑日轉曉曈曈千樹梅花雪未融酌酒吟春瞻北極
升堂賀歲遇東風天垂華蓋青雲近地接仙源玉圃通
二頃石田今廢盡獨持書劍望年豐
柬金秀才幼孜
令譽常從早歲聞麟經學問獨超羣篝燈寒聽清宵雨
覓句晴看白晝雲未向月宫攀古桂先從泮水採香芹
交遊幸遂論心樂尊酒常同坐夕曛
送淦城百花寺僧竹峯請度牒南歸
鳳閣岧嶤紫禁長五雲垂影絢天光緇衣素識龍鸞氣
墨板新承雨露香杯渡海門秋渺渺錫飛淮甸月茫茫
賜還有待南歸日來訪支公卧石床
早朝和友徐子權韻
曈曈旭日上東山金鎻齊開虎豹關霧藹爐烟當鳳扆
風傳臚唱肅鵷班呈來八駿花前簇朝散千官柳外還
回望蓬萊猶咫尺薰絃奏徹五雲間
和韻答傅彦武
放逐南還孺子鄉扣舷誰與泛滄浪有懷採藥尋方士
無復聯班侍紫皇夜雨桐花當戶落春風蘭茝隔簾香
讀書未了平生志深愧雲林卧石床
五言絶句
漁樵問答
明月蘆花被秋雲槲葉衣相逢兩相契談笑坐忘歸
罷直圖
草詔下金鑾宫槐白露寒紫騮驕不控明月在闌干
為百華寺竹峰上人題梅四首
粲粲珠璣服娟娟玉雪姿東風庾嶺路春色在南枝
又
老樹餘生意疎花發故枝平生心鐵石正在歲寒時
又
仙子六銖衣翩翩月下歸洞簫吹紫玉春色醉如泥
又
勁節傲風霜出花粲瓊玉春滿九霞觴羅浮新酒熟
七言絶句
山水小景
玉笥諸峰翠接天鶴汀鳬渚近相連老翁日暮不歸去
釣得槎頭縮項鯿
達泉圖
一夜春雷動石泉桃花新漲已連天幽人悟得朝宗理
興在滔滔百折前
題墨梅
姑射仙人玉珮環瓊簫和月上青鸞素衣不受緇塵染
留與江南歲晏看
郭子成入關詩卷
岳翁乘棹章江日曾約先人泊畫船若問周南留滯事
不才金匱守遺編
先人交契若雲烟最說君家外舅賢我有愁心似征鴈
隨君千里到秦天
柬式菴索紙
通籍金閨愧不才扁舟又自望蓬萊聞君素楮光於雪
願借文章動上台
秋日作
水精簾動桂花風湘簟凉生八月中魄落西窗銀燭裏
烏絲雪蠒寄秋鴻
中秋日答曾仲和
桂花凉露瀉涓涓秋滿銀盤月正圓不是庾公無此興
祇因病酒妬婵娟
訪李彦澄不遇戲題
過門不入非我心贈言敢擬瑤華音澄江八月淨如練
玄暉有約來相尋
射卷
新開射圃鳳岡前手挽雕弓滿月圓記得楊侯飛羽日
泮池楊柳葉皆穿
重午日答友人
青鳥新傳錦字詩高情非是故相違歌鐘滿坐風流客
不稱山人鶴氅衣
寄友人胡子温重午日作
海榴花裏簟紋疎五月清凉八月如遥憶故人家慶處
綵衣壽酒獻菖蒲
題匏菴所藏畫
鶴羽翛翛弄月明篔簹谷裏暮寒生憑誰截作參差玉
吹出伶倫嶰谷聲
百尺長松石上栽紫雲深護碧崔嵬綠簔坐釣盤陀石
細雨斜風不肯回
題梅四首
月逄三五光纔滿梅遇陽回始着花禪定湛然忘色相
不知疎影上袈裟
老禪心跡本來空却與寒梅臭味同昨夜苦吟清不寐
雪花開遍月明中
歲寒百卉凋殘盡自信孤芳映雪清相對老僧禪坐處
一輪明月正三更
曾向孤山占早春肯同桃李媚時人暗香疎影黃昏月
應共禪心不涴塵
續集詩文附
寄問小木醫士陳植德
玉笥之峯三十六夫子茆廬處江麓明朝騎虎來相問
白髮壺公酒應熟
識廖永年所藏靈隠寺碑册葉(公諱申任太常寺少卿)
右靈隠寺碑一卷金華石塘胡先生撰吳興趙文敏公
書夫藝者士之末耳然非其中有絶人者則其緒餘亦
不足以超出乎一時而取重於後世吳興公風流篤厚
庶幾西周麟趾之風非特末世之佳公子而已而石塘
在元清脩苦節最為諸君子所推服余嘗聞諸其邑人
有富人欲誌其父墓者素聞先生名漕粟三百石以請
先生以其人品非雅馴笑謝曰吾弗能諛墓中朽骨以
取貲也士論亦以是多之則其所立固有過人者况其
文章簡而不刻無季世苦窳之氣而吳興用筆之玅直
與李北海相上下蘇靈芝張從申之流不論也則文墨
之藝又曷可少耶顧世之無得於内而徒區區以盡力
於外者不足以語此也廖生永年葆愛此卷不啻拱璧
求余識之故為書此
贈吳嘉静(公號拙庵西庄人任吏部員外郎)
簷花細雨廣文氊不到江城又十年投筆謬曾先俊傑
横經深喜得才賢乾坤一氣鳶魚外風月無邊杖屨前
遠大相期須努力宣尼三絶在韋編
送大將出征(皇明館課)
九重飛詔紫泥新帝命南征遣大臣宫路迴傳銀瓮煖
江花初報錦袍春蠻烟瘴雨驅車遠朔雪燕雲送捷頻
汗馬功成催入覲汾陽勛業照麒麟
題徽宗草蟲(皇明舘課)
蟲豸薨飛異卉芳宣和點染自君王當時不省觀無逸
對畫令人感慨長
大一統詩(皇明館課)
聖皇御極天眷隆四海一統車書同鴻圖寶歷協昌運
玉京金闕觀成功析津自昔稱天府千里邦畿蒞中土
疊巘盤回海嶽崇重闕列峙森貔虎宸居奕奕當天中
王氣五色皆成龍星辰北極共環繞萬方入貢梯航通
庶民歡呼工效職天心昭格人歡懌瑞光揚彩絢瞳朧
寶花呈祥分的歷滿目光輝錦綺張慶雲煥發摛天章
咸傳聖德致斯應頌歌載道聲洋洋頌聲洋洋中外溢
聖德如天重謙抑屢宣明詔敕羣臣共答嘉禎期盡力
小臣日侍金階前華封三祝瞻堯天永祈聖壽齊天地
聖子神孫萬萬年
贊邑司訓黃南谷像
(先生長湖人洪武間徵為本邑司訓中丞公曾出門下親筆載遺像)
郡之名儒邑之司訓大道遠探木鐸宏振所存者恕用
罔弗臧所積者善後宜益昌
中丞集卷下
中丞遺事附錄
忠祠議
謹按故左副都御史練公子寧名安以字行係臨江府
新淦縣人今分峽江縣則公峽江善政鄉二都人也公
父伯尚洪武間為起居注直言忤旨出為廣德州同知
調臨汀鎮安二府通判卒於官其烈節家風有自來矣
公少與金幼孜友善嘗謂幼孜曰子異日為良臣我必
為忠臣洪武甲子舉于鄉明年對大廷極言近日朝廷
用人徇名而不求實小善驟進小過輙戮因歷陳古昔
教養任用之道言甚剴切上親擢第二授翰林修撰未
幾内艱杜門屏迹力行喪禮服闋復除翰林陞副都御
史工部侍郎建文初改吏部與蹇義為左右侍郎以賢
否進退為己任多所建白又改御史大夫辛巳改都察
院為御史府子寧改御史中丞靖難兵起子寧與卓敬
等畫策防禦極論李景隆隂懷異志屢敗召還子寧執
景隆于朝數其罪請誅之不聽子寧憤激叩頭大呼曰
此賣國賊臣備員執法不能為國除奸請先伏誅遂罷
朝靖難兵既渡江靖江府長史蕭用道衡府紀善周是
修上書論大計指斥當事者誤國書下廷臣及兩人議
用事者怒詬二人子寧曰禍難日迫我輩謀國之臣實
尸其咎事已至此尚不能容人言乎詬者愧而止文皇
即位縳子寧至語不遜斷其舌曰吾欲效周公輔成王
子寧手探舌血大書地曰成王安在遂族其家姻戚逮
死者百五十一人戍邊者又數百人惟吉水錢氏得免
及錢習禮仕於朝為鄉人所持以告少保楊榮榮乘間
以聞文皇欣然曰使子寧尚在固當用之况習禮乎昭
皇踐祚詔稱方孝孺綀子寧等俱是忠臣宸章褒愍心
迹愈明竊念練公力挽綱常志扶天地以身殉國何慙
荀息之言見義忘家遂赤要離之族精誠貫于金石大
節振于古今固宜隨在表揚者也况追蹤故土實光靈
降陟之鄉而肇建新邦又風化激揚之日大饗崇祀誠
為要典該縣城西有廢廟一所近議拆毁合改為祠宇
以祀練公俾冤䰟有託餒鬼來歸不惟可以慰泉下之
忠抑足以作後來之氣云爾又有自靖祠詩云中原龍
戰起萬國撼雷風天意别有主人心獨在公青山無斷
骨白日見孤忠到此看臣節羞言靖難功(出海鹽錢琦臨江集)
史傳
練子寧名安以字行父伯尚洪武初任起居注以直言
忤旨出為廣德同知調汀州鎮安二府通判卒于官子
寧性英邁不凢幼從鄉長者竹莊先生游竹莊命賦水
竹村居歌有千山暮雨石泉通一夜春雷籜龍長之句
竹莊大竒之後游邑庠與金幼孜相善常謂之曰子後
必為良臣我當為忠臣洪武甲子領鄉試明年對大廷
極言朝廷今日用人徇其名而不求其實以小善而遽
進之以小過而遽僇之因歷陳古人所以教養之道言
甚剴切不顧忌諱太祖嘉之擢第二名進士及第授翰
林脩撰子寧益以名節自砥礪由是聲望蔚然中外咸
以文學行誼稱之滿三載丁母憂杜門屏跡力行古喪
禮服闋仍除脩撰建文帝立用廷薦拜吏部左侍郎子
寧進賢退不肖多所建白辛巳罷都察院典刑獄改為
御史府如唐宋御史臺故事職專糾察子寧初任左副
都御史中丞靖難師起曹國公李景隆奉命出師至北
方密通欵藩府賣國喪師謀祕未露子寧一日于朝班
内執景隆陛前數之曰景隆以功臣子兼至戚為上公
奉命出師朝廷何負于汝汝迺敢謀叛姦邪不忠請速
行誅建文不聽子寧叩頭大呼曰賣陛下者必此賊也
臣備員執法不能摧姦請先伏誅是日遂罷朝北師渡
淮廷中倉皇失措靖江王府長史蕭用道衡王府紀善
周是脩上書論大計指斥用事者之誤國書下廷臣及
兩人議用事者見之大怒盛氣以詰兩人子寧從旁沮
之曰國事至此吾與公輩當均任其咎尚怒言者乎顧
所論吾過有則改之無則加勉耳詬者愧而止太宗即
位詔治姦黨李景隆于上前必欲殺之子寧不屈遂族
誅姻戚被逮論死者百五十一人戍遠方者又數百人
吉水錢習禮以子寧姻戚未及逮既官中朝恒為鄉人
所持心懷疑懼以告學士胡廣楊榮乘間為上言之上
忻然曰使子寧今日尚在朕固當用之况習禮乎即日
下令禁止子寧與侍講方孝孺同朝孝孺嘗稱其多學
而甚文後同知王佐輯其遺文一帙序而名之曰金川
玉屑(即練公文集)提學副使李夢陽始命有司梓之(出革朝遺忠錄)
(與金聲玉振集表忠錄備遺集國記同)
練子寧初名安以字行自幼志趣不凢與金幼孜相友
善常曰子異日必為良臣吾其為忠臣乎洪武乙丑舉
進士第二人拜翰林脩撰久之陞吏部侍郎革除間多
所建明與方孝孺同見親信改御史大夫靖難兵起日
夕畫策防禦李景隆敗還極論其姦邪於朝班中執請
誅之時靖江府直史蕭用道衡府紀善周是脩上書指
斥用事者誤國之罪齊黃怒詬之子寧曰國事至此尚
不容人言乎詬者愧而止北兵渡江景隆開門迎附子
寧不屈遂伏誅
外史氏曰子寧請誅李景隆此制勝之長策也而時不
能用此其所以亡歟他日太宗嘗謂侍臣曰使練子寧
尚在朕固當用之聖君惜才之心可想矣(出羣忠事略)
文皇即位指揮劉傑縛練子寧至語不遜斷其舌曰吾欲
效周公輔成王子寧手探舌血大書地曰成王安在族
其家(出遜國臣記遺忠錄同)
練安字子寧以字行父伯尚洪武間為起居注以直言
忤旨謫廣德州同知後遷臨汀鎮安二府通判卒于官
安性質英邁志操不凢幼從鄉長者竹莊先生游竹莊
命賦水竹村居歌有千山暮雨石泉通一夜春雷籜龍
長之句竹莊甚竒之後游邑庠與金幼孜相友善常謂
之曰子後必為良臣我必為忠臣洪武甲子領鄉薦明
年入對大廷極言今日朝廷用人徇其名而不求其實
以小善而遽進之以小過而遽僇之因歷陳古人所以
教養任用之道言甚剴切不顧忌諱高廟嘉之擢第二
名進士及第入翰林為脩撰安益以名節自砥礪於是
聲望蔚然中外咸以文學行義稱之未幾以母喪去位
杜門屏跡力行古喪禮服闋陞吏部左侍郎時革除君
初嗣位安進賢退不肖多所建白與方孝孺等特見信
用尋遷左副都御史庚辰罷都察院典刑獄改為御史
府如唐宋御史臺故事專糾察靖難師起安極論曹國
公李景隆奸邪不忠喪師賣國一日朝班内執景隆數
其罪過奏請誅之上不聽安憤激稽首曰敗陛下大事
者此賊也臣備員執法不能除奸請先伏誅上素柔弱
為之不樂遂罷朝師既渡淮靖江府直史蕭用道衡府
紀善周是脩上書論大計指斥用事者罪過書下羣臣
及兩人議用事者怒盛氣以詬兩人安謂之曰國事至
此吾與公等罪不可逭乃尚不容言者乎顧所論吾過
有則改之無則加勉耳詬者愧而止壬午六月有詔治
奸黨安不屈遂族誅之姻戚被逮論死者百五十一人
戍遠方者又數百人惟吉水錢氏得免及錢習禮仕于
朝為鄉人所持恒懷不安以告少保楊榮乘間以聞文
廟忻然曰使練子寧今日尚在朕固當用之况習禮乎
即日下令禁止後同知王佐輯安遺文一帙序之曰金
川玉屑集(即練公文集)提學副使李夢陽命有司梓之(出小史)
洪武乙丑殿試前一日高皇帝夢三絲墮地至鴻臚寺
唱名丁顯第一練子寧次之黃子澄又次之及放榜丁
巳物故乃以練為第一黃次之二甲第一花綸又次之
簪花遊宴姓名旁各有絲實符夙夢上甚喜之故當時
有丁練黃花練丁之謠(出野史)
建文五月甲辰遣刑部侍郎金(闕)禮部侍郎黃觀往安慶
翰林脩撰王叔英往廣德都御史練子寧往杭州分道
徵兵入援各奮不顧身(出憲章錄)
靖難初齊黃方練上觸天怒俱罹赤族之誅於是建文
遺臣有行遯者題詩娥眉亭云一箇忠成九族殃全身
遠害亦天常夷齊死後君臣薄力為君王固首陽(出敖英雜)
(言)
中丞遺事附錄
