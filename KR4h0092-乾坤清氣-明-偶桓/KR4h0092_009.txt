乾坤清氣卷九
明偶桓編
古樂府
送别曲察伋士安
曈曨出扶桑照見大黑洋直升中天上萬國蒙清光三
山樓閣蓬萊東丹霞翠壁金芙蓉鴻濛凝結古元氣我
欲往遊從赤松剡郎朝玉京船開南風生海頭撾鼔人
起舞椎牛釃酒祈神明遠寄平安書十日到直沽阿翁
髮半白莫醉黃公壚
履霜操(并序)楊維楨廉夫
琴操有履霜謂尹吉甫子伯竒為後母譖而
見逐自傷而作也其詞曰朝履霜兮采晨寒
考不明其心兮信讒言何辜皇天兮遭斯愆
痛殁不同兮恩有偏誰說碩兮知此冤使是
詞果其出伯竒則伯竒不得希於舜矣
霜鮮鮮兮草戔戔兒獨履兮兒宿野田荷之葉兮葉易
穿采楟花以為食兮食不下咽嗟兒天父兮天胡有偏
我不父順兮父寧不兒憐履晨霜兮泣吾天
鴻門會
天迷關地迷戶東龍白日西龍雨撞鐘飲酒愁海翻碧
火吹巢雙猰㺄(范增項莊)照天萬古無二烏殘星破月來天
隅座中有客天子氣左股七十二子連明珠軍聲十萬
振屋瓦拔劍當人面如赭將軍下馬力排山氣卷黃河
酒中瀉劒光上天寒彗殘明朝畫地分河山將軍呼龍
將客走石破青天撞玉斗
蕭杖歌(為永嘉璣天則道人賦)
空心勁草琅玕節瘦如筆枝赤如鐡壺公手中曾擲之
黃公石上飛星裂璣天道人雙眼青見之不减九節藤
神丁未窺混沌竅中有萬壑銅龍聲道人親鑿崆峒玉
九漏玲瓏尺度足黑蛇飛來膝上横道人髯中嘯鸞鵠
自言竒音不敢作寒星墮地風折嶽去年臺山解虎鬭
今年狼山敲豸角鐡崖相見洞庭東腰間笛佩蒼精龍
湘江雨脚吹雌風相呼道人木上座杖陂水拔鬚眉峯
蹋踘篇二首(為劉娘賦)
江南女兒花娟娟五花繡出葵花圓蹋花上下雙文鴛
雙文鴛玉連𤨏髻斜斜馬初堕
金鞭齊停馬上郎落花旋風掃毬場繡輪擲過東家墻
東家墻噪雙燕平頭奴搖便面
苦雨謠
去年雨坍鹻土今年雨没竈釜竈釜三月青無烟官家
火程不問雨胥靡移來坐監主旬申虧官走插戶
大風謠
大風起不終朝如何三日夜日日夜夜旋扶搖卷水覆
我舟卷土覆我窕嗚呼太平玉琯將誰調五日一風不
鳴條
五禽言
喚起喚起東方明門前巳如市上林有鳥解司晨苦殺
蕭娘睡方美
提胡盧提胡盧沽酒何處沽烏程與若下美酒高無價
小姑典金釵勸郎醉即罷君不見城中官長胡盧提十
日九日醉如泥
姑惡姑惡姑不惡妾命苦姑有孝女姑為慈母妾亦甘
為東海婦
子規子規子不歸白頭阿㜷慈且悲子弗歸待何時君
不見西江處士章九華十年去赴丘園科母死妻啼未
還家
行不得哥哥我不行奈我何西山有豺虎西江有風波
風波尚可壺豺虎尚可羅弩兒關平地多行不得哥哥
地震謠
至正壬午七月朔地震如雷民屋㐳□上出
毛如白絲紀詩一章章十三句
四月一日南省火七月一日南地震地積大塊作方載
豈有壞崩憂杞人如何一震白毛茁泰山動搖海水洩
便恐崑崙八柱折赤子啾啾憂地裂唐堯天子居上頭
賢相柱天如不周保國如甌馭民如舟吁嗟赤子爾何
憂
金溪孝女歌
唐敬宗時撫之金溪有金銀場銀戸葛佑者
輸銀不足監官黃慷榜佑垂死佑二女投銀
冶中化銀二錠事聞遂罷銀場金溪與二女
立廟至今血食危太樸有卷求余詩為賦孝
女歌云
金溪石石生銀鑿石石有盡銀令無時磷昨夜銀官下
山頭點銀戶葛家父無丁惟二女葛家父苦楚苦椘與死
鄰二女痛父關一身駢首跳冶烈焰闇烈焰焚二女不
焚二女心天慘慘神森森化作雙白金雙白金盛龍錦
願作萬壽巵以奉天子飲一飲銀鬼泣再飲銀令寢
箕山操為許生作李孝光季和
箕之塚兮白雲幽幽箕之陽兮其木樛樛夫世之人兮
孰能遺我以憂雖欲從兮其路無繇朝有人兮來飯其
牛
采蓮曲為魯子翬作
采蓮復采蓮蓮生隔江水不愁無舟楫但恐風浪起
采蓮復采蓮水深不得歸兒饑須母哺當令阿誰飴
茅山謠送證上人
道人兩髩青如蓮大醉上山捫青天青天蕩蕩玉盤出
引手舉盤天上懸銀河顚倒挂桂影長風吹香落丹井
地上小兒沾賸馥玉兔急𢷬玄霜熟仙家十二白玉樓
夜半起看踆烏浴手招茅君呌列仙帶劒上立紅雲前
茅君騎虎上天去道士乞我明霞篇
吳趨曲送薩天錫
四座竝清聽聽我歌狹邪狹邪不可聽聽我為爾歌吳
趨美人珠衱貂諸于美人寶釵有九雛美人投我明月
珠
采蓮曲送王伯循
采蓮江之南采蓮江之北采蓮何所有但采蓮中薏早
聞别離苦當爾不願從前作相識縱令别離不復相憶
長干行
秋風從西來吹我庭前樹聞歡在揚州却向姑蘇住估
客離長干教儂寄書去
太乙眞人歌題蓮舟圖
銀河跨西海秋至天為白一片玉芙蓉洗出明月魄太
乙眞人挾兩龍脫巾大笑眠其中鳳麟洲西與天通扶
桑乃在碧海東手把綠雲有兩童掣嬲二鳥開金籠
歙硯歌
渴龍夜飲天池水六丁揮戈斷其尾黑風吹落歙山深
化作玄精石中髓山深夜夜飛神光良工盜發天所藏
鑿開蒼崖斸寒玉磨礲秋水歸文房元氣淋漓翠光濕
松花香碎蟾蜍泣醉掃郇公五色雲倒鳳顚鸞秋瑟瑟
誰能持此歸玉堂經天緯地成文章月中老兔吹寒芒
與君同上青雲鄉
浣紗曲張天英南渠
溪頭浣紗女素足弄清波綠窗費纖手鳴機不停梭織
成絺與綌貴之如綺羅持此寄遠客思君心緒多
烏夜啼
城頭烏夜啼月白薊門時朝陽借光彩翺翔鳳凰池春
風黃金樹結巢在高枝中心懷返哺還向故山飛
貞女吟
嘗聞漢宫人恩深妬還重自憐冰雪姿肯戀金屛寵春
風吹倒山妾心初不動羞死王昭君玉顔没青塚
久别離送韶之西安
久别離長相思溪頭楊柳樹十見黃金枝枝長花飛如
白雪心期暗結東風知東風吹花化為萍一夜浮游滿
溪水滿溪水到天池萍亦因之幾千里何時萍實成與
君乘舟泛蓬瀛
胡波斯引為丹陽氏作查居廣廣居
紫鳳檀瓢剖鳴玉□斒鏡面蚺蛇腹銀絲四索挂寒冰
中有驪珠三萬斛丹陽老人今樂師當筵一曲胡波斯
太宰新聲變哈失曹綱縮手昭君悲捩軸抽絃彈曳樂
歴亂金盤撒飛雹貝宫月冷泣雌蛟瑤漢秋清呌孤鷟
玉壺水咽銅龍哀繞指忽作盤空雪劒光迸火玉斗碎
馬蹄飛蹴河冰裂洪牙促羽調聲轉壯士氣酣毛髮立
蹋歌起舞勸一觴不惜花袍酒淋濕老人波斯技絶倫出
入侯門三十春銀鸞半臂紫貂帽光動主翁筵上人繁
華轉眼成今古獨技波斯向誰鼓歸來醉卧錦氍毺高
樓一夜梨花雨
夜寒怨張天雨伯雨
貞白眞人擬古樂府夜寒怨山學弟子用末
語擬一解
夜寒生羣獸驚寂兮寥兮栖遁情隂宫漫漫落葉平岡
頭霜月耿微明寒漏澁寒絃緊愁腸斷愁語盡人生異
木石思來誰能忍
奔月巵歌
甓社明珠奔入月脫殼政似風蟬潔漁䋞出之不敢視
滌盡含沙光不滅文昌四星呑在腹一一金晶大如菽
蜃物還來作飲器日夜雄虹亘茅屋一扇桃核寬有餘
半葉蕉心卷未舒飲非其人躍入水怪雨盲風生座隅
置之天上白玉盤斗柄挹酒長闌干李白跳下鯨魚背
持勸我飲相交歡幽宫馮夷為予泣酌盡海水百怪立
還我平生老蚌胎許君醉卧鮫人室
玉笙謠(為鐵門笙伶周竒賦)
我有紫霞想愛聞白玉笙懸匏比竹無靈氣昆丘采此
十二莖鳳咮銜明珠鳳翼排素翎金華周郎妙宫徵子
晉仙人初教成月下吹參差羣雛亦和鳴緱氏山頭白
雲起七月七日來相迎長謝世人一揮手飄下滿空鸞
鶴聲
月氐王頭飲器歌釋大訢笑隠
呼韓欵塞稱藩臣已知絶漠無王庭馳突猶誇漢使者
縱馬夜出居延城我有飲器非飲酒開函視之萬鬼走
世世無忘冒頓功月氐強王頭在手帳下朔風吹酒寒
凝酥點雪紅斕斑想見長纓繫馬上髑髏濺血如奔湍
手揮欲回斗柄轉河決昆侖注尊滿酒酣劒吼浮雲悲
使者辭歡歸就舘古稱尊俎備獻酬孰知盟誓生戈矛
斬取樓蘭懸漢闕功臣猶數義陽侯
明鏡詞贈傅秀才楊鑄季子
亭亭青銅鏡似月雲端缺無復照花顔輝光暗消歇憂
來不欲近坐恐生白髮(時傅方悼亡)
木綿花歌胡(缺)艾山
吳姬織綾雙鳳花越女製綺五色霞烟熏麝染臙粉氣
落落不到山人家蜀江橦老鵠銜子種我南園趁春雨
淺金花細亞黃葵濃綠苞微壓青李吐成秋繭不用繰
回頭春箔眞徒勞烏鏐笴滑脫茸核角弓絃緊翻雲濤
挼挲玉筋光奪雪紡絡冰絲細如髮津津貧女得野蠶
軋軋寒梭緯霜月布成不異白㲲氊價重唾取青銅錢
不須坐卧壚火上便覺挾纊春風前衣無美惡煖則一
木綿裘敵天孫織飲散金山弄玉簫風流未遜揚州客
鴻門宴周權衡之
項王高宴鴻門北風雲奔走天為黑椎牛刺豹酒三行
談笑戈矛生頃刻豈知天命非人謀玉玦三提事何益
興亡楚漢兩干將開闔乾坤雙白璧喑嗚謾說萬人敵
隆準天人竟誰識玉斗聲中霸業空烏江江水還流東
明妃曲
逝水無逥波去箭無返筈十載昭陽春萬里龍荒月塵
沙滿宫衣慘淡餘香歇哀絃濕絲淚淚盡絃亦絶寄語
漢飛將此計誠太拙蛾眉豈長好不久為枯骨
長相思
高堂炯菱花鑑貌不鑑心何以寫貞素調彼綠綺琴初
成别鶴操再作離鸞吟悵然邈佳期桃李青春深
湘中吟
離思溢冲抱遊子感年歲長洲藹芳杜湘雨濕行旆青
林動江色杳杳白鳥逝歌騷佇高風誰與奠椒桂
輕薄篇陳肅伯將
華駒細犢小香車城南陌上問倡家倡家窈窕可憐妾
石榴帬裾飛蛺蝶零陵酒熟正宜嘗嬌歌一曲雙斷腸
斂笑含顰背花燭眼意拂君君暫宿
相逢行
吳王城上啼春鴉吳王宫前多落花粉翠三千掩佳麗
珠貂十萬歇豪奢昔余好遊錢塘里亦復結客來吳市
炙魚插匕嗟盜雄下馬投金想公子浩歌長嘯出閶門
逢君意氣在一言解余芙蓉之寶劒勸君葡萄之玉尊
余從山東入燕趙身歴河陽抵豐鎬當時然諾激肺肝
今日還過盡懷抱風塵澒洞生干戈世上英雄本不多
男兒愼勿憂富貴富貴逼人將奈何
夜闌曲陳樵君采
碧宇星回夜漫漫靈蕪烟煖重薰薦冷翠香銷青桂枝
冰荷蓋光光繞帷花樓豔舞金萎蕤吳羹蜀酒精瓊糜
酒闌半解龍綃衣春朝曲渚聞鵾鷄
七夕宫詞
内人拜月金鋪戶鳳宿梧枝秋葉下露華入袂玉階寒
織署錦工催祭杼月下金鈿照骨明同心絲繪紅生縷
素瓜碧實上華樓夜闌飈馭下銀州
海人謠
海南蠻奴髮垂身朝朝采寶丹崖裏夜光盈尺出飛魚
柏葉收珠寒蕊蕊幽箔連錢生綠花切玉蠻刀如切水
九譯來朝萬里天北風不動琅玕死
出塞曲(為戍潼關李總管賦)
鐲鏤夜啼光屬地將軍一出欃槍死行塵不動人歸市
帶甲如雲自天至取君甲兵為君洗分明袖有銀河水
手中遺下泥一丸不封函谷封泰山
長安有狹斜行
長安有狹斜方駕秦中客云自牛丞相來自薄家宅薄
家萬戶侯朱門暎椒壁長楸車馬來賓客御瑤席金屋
貯尹邢阿嬌淚沾臆燕燕慵束妝繁華照春色轉蕙光
風翻趙帶徘徊月到班姬牀班姬輟芳翰紈扇從風揚
明妃鬭百草玉環御雲裝向來溫柔地盡入白雲鄉何
以慰王孫琵琶隨驌驦何以奉燕燕罷舞歌慨慷何以
奉明主綠珠奏清商嫫母挾無鹽搔首愛宫粧
公莫舞項炯可立
龍蟠錦帳金奕奕虎旗無際人馬立肉林垂&KR0954;陵阜赤
萬甕行酒晴虹濕大蛇中斷狂魄滅重瞳無光射寶玦
雷憤風愁三尺鐡河山未必如瓜裂老荒捽珥語公莫
頭上青天懸日月
吳宫怨
繡楣洒黃粉椒壁漲紅青倚檐樹如鬼深草蛇夜鳴髑
髏巳無淚古恨埋石扄
鶴臯辭贈張鍊師吳克恭寅夫
吹笙王子晉鍊鼎茅初成清秋金穴遊白羽雲中行五
烟隨露掌太霞乘火精高歌落渺茫逸氣凌紫清時飲
玉池水朝餐珠樹英追隨神雀舞低昂威鳳鳴如何九
臯上託子以脩名
楚人弓陸居仁宅之
楚人弓懸兩石五十萬矢陷強敵綘人弓箭三隻長歌
入關成偉績多箭不如少箭力制敵若在弓矢間鳴條
牧野高如山
春華蛺蝶謠鄭元祐明德
花魂迷春招不歸夢騎胡蝶江南飛碧蕤粉香飛不起
卧帖芳茵唾鉛水痴娥眼嬌錯驚顧解裙撲蝶濕寒露
折釵搔首笑相語何人芳心共栩栩頽雲流光空影寒
冰絃結恨啼闌干
鬻石篇張簡仲簡
山中學仙人斷穀自有方泌水生石精鬻之以為糧候
火中夜起松林襲馨香切以昆吾刀間以瓊華漿長生
尚服食玉體生光芒一朝凡骨換白日淩風翔
周郎玉笙謠
我嘗躡輕鴻浮雲度瑤闕醉看碧桃花吹笙弄明月仙
人王喬董雙成為作春水流花聲昆侖十三鳳飛舞相
和鳴曲終飄然上鶴去逸韻散落天風清自從失脚堕
塵世飛夢尚繞芙蓉城浮丘公今不見白玉龜臺走雷
電雲和妙曲杳無閒萬壑松風洗清怨
鴻門歌夏溥大志
大風揚兮赤雲屯楚人望氣皆龍文當時吾甚笑亞父
幸至彭城疽背死誰云沐猴竟遭烹汝乃盛怒咍孺子
嗟哉拔山之力不可得扶義而西取天下者以三尺君
看項王重瞳舜重瞳天命乃在隆準公
吳山謠和廉夫
中興過江笑諸人二十三表哀老臣倡和國事可斬檜
馬上青衣竟何在采石未靖瓜州驚戰功今乃歸儒生
第一峰前誰立馬夜箭射血來帳下
妾薄命宋无子虛
雲母屏琢春冰鮫女織綃蟬翼輕比妾妾薄命比君君
薄情紅綿拭鏡照膽明還疑妾貌非傾城傾城從來有
人妬况復君心不如故故人心尚峰九疑新妾那能無
故時補天天高填海海深不食蓮菂不知妾心
古硯歌
神媧踏雲補天去遺下一團蒼黑天千年萬年乾不得
長帶盤古青紫烟玉工割天天化石石内星精有餘魄
琱光發炯成禹璧海王川后輸玄液帝青呵霧坤倪濕
匣月不開太隂泣破天殘缺無人補一穴繰絲漏春雨
空藏老石磨古今補天何時興天語
櫻桃詞失名
江南四月春歸早紅紫千枝迹如掃枝頭新綴纓絡珠
一樹櫻桃爛晴昊菱花照見白家娘一顆胭脂相鬪好
青樓遠客迷芳草三食櫻桃送春老鳳凰在何方銜將
飛遠道
乾坤清氣卷九
