乾坤清氣卷一
明偶桓編
五言古詩
有大如天地劉因夢吉
有大如天地日夜常乾乾有小如螻蟻營營誰使然我
亦形跡中豈得獨安閑萬物相為用錯綜盈兩間如身
百骸具少一為不完有形無虛生豈予獨贅偏森然氣
分内既有不可鐫蝮蛇誰宥之生生亦能延安有人道
尊堙滅獨不傳乾乾以為師餘者一聽天
晨起書事
蒼星彗明河三月麗朱方兩月忽散落一月留中央下
有五星連西近東少張仰面東北隅流星墜彩芒誰令
月有癭飄搖及吾窗須臾日東生有星環四旁一星當
日中佇視搖晶光自北忽西旋老陽已榆桑西北雲一
絲翠暈揚清芳嫩雲生碧蘚得句聲琅琅俄見雲有魚
其大丈許長火繩紛繞之昂然欲飛揚呼友與共觀此
境已茫茫靈樞夢為病周官夢為祥寤言札諸闥庸俟
知者詳
燕歌行
薊門來悲風易水生寒波雲物何改色遊子唱燕歌燕
歌在何處盤礴西山阿武陽燕下都歲晚獨經過青丘
遥相連風雨墮嵯峨七十齊郡邑百二秦山河學術有
管樂道義無丘軻蚩蚩魚肉民誰與休干戈往事已如
此後來復如何割地更石郎曲終哀思多
馮瀛王道吟詩臺
林壑少佳色風霜有清秋為問北山靈吟臺何久留時
危亦常事人生足良謀不有撥亂功當乘浮海舟飄飄
扶搖子脫屣雲臺游每聞一朝革尚作數日愁朝廷乃
自樂山林為誰憂視彼昂昂駒奈此汎汎鷗四維既不
張三綱遂横流坐令蚩蚩氓謂此聖與儔蚩蚩尚可恕
儒臣豈無尤不有歐馬筆孰能用萬牛太行千里來瀟
洒横中州今朝此登臨孤懷漲嵒幽何當剗疊嶂一洗
他山羞
翟節婦
兵塵浩無際烈士難自全婦人無九首志欲不二天燕
山翟氏女既嫁夫防邊一朝聞死事健婦增慨然生有
如此夫蚤寡非所憐求尸白刃中負土家山前事去哀
益深義盡身可捐無兒欲何為所依惟黃泉鄉隣救引
决烈日丹衷縣誰辨節孝翁重賦睢陽賢我昨過其鄉
山水猶清妍聞風髮如竹飄蕭動疎煙千年吟詩臺峨
峨太寧巔為招馮太師和我節婦篇
和陶詠荆軻
兩兒戲邯鄲六國朝秦嬴秦王鷙鳥姿得飽肯顧卿燕
丹一何淺結客報咸京當時勢已危竒謀不及行政使
無此舉寧免繫頸纓如丹不足論世豈無豪英天方事
埽除孰禦狂飈聲我欲論成敗高歌呼賈生乾坤有大
義迅若雷霆驚堂堂九國師誰定討罪名一戰固未晚
何為割邊廷區區六孱王山東但空城孟荀豈無術乘
時失經營今雖聖者作不救亂已成酒酣發羽奏亂我
懷古情
古意劉祁京叔
庭前有佳樹綠葉尚離披秋風動地起飄零將安歸高
飛入青雲下飛落汙泥貴賤既偶爾孰為喜與悲
秋江有芙蓉顔色好鮮潔褰裳欲采折水深不及涉嚴
風下飛霜芳豔空凋歇悵望一長歎臨川無桂楫
懷長源
涼月夜如水秋風吹紫蘭獨立悵無聊佳人阻河山河
山邈千里相望何時已雲横鴈影沉露下蟲聲起烽火
照中州西南殺氣浮君居劉山下果若向時不人生有
離别但惜知音絶匣内卧青蛇光芒射秋月汴水碧參
差葉飛空樹枝如何相憶處還值莫秋時
送雷伯盛
朔風起天末落木鳴空山冰霜正凝沍遊子百里還出
郭送將别徘徊上高原如何暌離情對此芳歲闌壯士
志四方不須涕汍瀾人生非山海會面亦不難願子崇
明德餘功振文翰長因東南鴻惠我金玉言
送鄧善之提舉江浙盧亘彦威
離離天星高皓皓雲月光候鴈過楚澤蟋蟀鳴中堂天
時諒難測徒然多感傷念子去意遠深憂結中腸憶昔
初奉歡露白春蘭芳清尊罷新製妙趣深濠梁飛景急
西匿川流浩湯湯玄髮淒歲晚木落天雨霜蔓草豈容
惜松栢在高岡
春思趙孟頫子昂
春柳黃如鵝春江皺綠波美人在何許忽若阻山河攀
條弄白日常恐成蹉跎懷思鬱不舒佳期將奈何良辰
難驟得臨風空浩歌
出都
都邑何雄麗車馬日喧喧雞鳴趍蘭省日夕不遑眠兹
晨奉明詔馳驛東南奔雪積原野白路修煙塵昏馬鳴
朔風起壯士慘無言還顧望帝京更覺勞心魂我今無
家客斷蓬離本根願為雙飛鶴奮翅入青雲
擬古
長夜何漫漫寒雞胡不鳴我行在中野霜露上沾纓虎
豹夾路啼熊羆復縱横我前鬼長嘯我後啼鼯鼪四顧
寂無人北斗高且明天道誠幽遠吾心空屏營
古風
詩亡春秋作仲尼益苦心空言恐難託指事著亦深大
義炳如日萬古仰照臨鳳鳥久不至楚狂乃知音愁來
不得語起坐彈吾琴
絶代有佳人被服綺與紈蛾眉秀聯娟吐詞芬若蘭清
歌啟皓齒瑶琴發哀彈一彈再三歎聽者涕汍瀾借問
誰家子為言本邯鄲
讀伯庸學士止酒詩貢奎仲章
今晨不可出大風吹我帷陋巷泥沮洳空牆雨淋漓研
硃課兒書冥思解群疑敲門童子來袖有止酒詩讀之
至再三擊節喜且悲若飲以玄酒揖讓陶唐時峩峩古
冠裳執彼璋與珪短褐纔掩脛藜藿空忘飢風雅久已
衰作者微君誰嗟我重景仰老大將何為
月出古城東虞集伯生
月出古城東海氣浮空濛車騎各已息宫闕何穹窿牧
馬草上露吹笳沙際風帳中忽聞雁傳令彀雕弓
出直次韻
月下白玉階露生黃金井疏條棲鵲寒衰蕙流螢冷戀
闕感時康懷歸覺宵永晨鐘禁中來白髮聊自整
寄陳衆仲助教上都作
學省足清晝詞垣驚早秋美人隔河漢落月在高樓持
衣未成曲吹笛不勝愁還趨鳷鵲觀别製鷫鸘裘
茅山道士雲松巢
昔年李太白廬山思結巢褰雲自天上和鶴止松梢道
士潘文遠高居古大茅誦經門卧虎看劍石眠蛟飛步
脫鳬舄長吟吹鳳匏九江攬秀色許爾作神交
送張兵部孟功巡河分題得屋上烏
花發上陽春門開未央曙城柝起羣棲流光散朝羽息
景須近簷結巢願當戶轆轤轉金井終日灌嘉樹
送張道士歸上清
白雲旴水上自古多仙人手擕綠玉杖頭戴白綸巾袖
中出風雨天上禮星辰歸來庭戶静芳草自生春
送張鍊師歸武當范梈德機
張君瀛洲人來作武當客始來武當時祗着謝公屐弟
子百數輩稍稍來服役誅茅立萬柱空中現金碧辛苦
三十年夜卧不側席以之律鬼神故亦如短墨元年踰
冬旱朱火燒四國野谷方焦熬六月畿甸赤朝廷亦不
愛犧牲與圭璧僵巫暨憊史歌舞無消息君時待詔來
公卿初不識一朝傳天語問以濟旱策君云臣鄙愚造
化非所測隂陽有開閉此實智者責公卿復致辭物生
今孔棘已敕京兆尹取足輸粟帛此如解倒縣祀事惟
所擇君聞猶固讓心實内憂惕飛章白玉闕瀝膽殫悃
愊臣實才淺尠臣實學迮塞臣有一寸心願輔后皇德
后皇本愛民民今旱為厄或者罪有由皇亦重開釋祈
謝各有方咒禁各有式上堂薦明水下堂考金石夜分
請命既昧爽大施設為壇東市門經紀法靈册庭中玄
武旗飄飄墨黍黑君臨一揮手怒髮上霄直指揮東方
龍卷水東海側指揮西方龍卷水略西極北南暨中央
各以方率職某日某甲子漏下五十刻我在壇上伺不
得忤區畫豐隆與飛廉列缺與辟歴汝將汝風馳汝遣
汝雷擊汝雲馮勿漓汝雨必三尺汝不從誓言不畏上
帝勅至期果響畣動蕩七日澤常時人所難君若不以
力公卿奏天子是必有褒錫可以寵號名可以蕃服裼
君曰天子聖卿從誠所格臣敢貪天功况在歸計迫昨
得山中書至自青溪宅向來百弟子遲歸在朝夕暾時
冬序半霜下木葉積明當課剪伐結搆西巖壁山田晚
報熟芝术及采摘獮猿長如人夜夜盗柹栗隄防苟不
豫六時盡蟊賊公家事既己私事容棄擲方知用世士
遺世等糠籺所過如虚空焉知去留迹我持一杯酒欲
以贈遠色歲暮不見君悵望空山翮
贈馮鍊師歸岳陽
王子吹笙侣精神如九秋暫擕碧山屐遨歗帝王州江
湖未識面寄語旋鳴騶夏雲逼幽澗春鳥啼芳洲行色
當及時景氣適惠柔眷眷將歸客勝日懷林丘何時謝
燕闕亦得西南游洞庭木葉下期爾岳陽樓
贈安西王提舉别
車聲何軋軋我去亦翩翩借問車中人幾時到秦川秦
疆數千里西與雲棧連行人秣馬過猿啼上青天長安
古帝州宅土腴不偏聞君畣平昔宦游秪晏眠十齡涉
文史十五懷家氊二十學壯游五十綴朝聯奉常老掌
故今已二十年功業晚何就蕭蕭髮垂肩天子念縫掖
錫官頗静便紫衣綰墨綬此是車中緣飄颻上都門白
馬錦連乾舉案招青山孟光老猶賢大兒坐車軒小兒
調馬鞭中兒又絶好國語荷珠圓旦夕俟君至買舍清
渭壖此皆足慰意日食官俸錢俸錢足養親親自有圭
田人生慕富貴富貴翻受憐不有鍾鼎食亦無膏火煎
前日三市事目擊心凛然當時氣凌人不得呵烏鳶觀
君浩蕩去萬事當棄捐孔子不西行及河軌再旋今君
涉河流西路方綿綿終南與嵩華是中多神仙仙掌出
浮雲上有三峰蓮真人玉柱杖掛在明月弦便當往從
之吸月升太玄金鼎交龍虎使我神貎堅奈何二三月
百憂集離筵空花如錦機野色相交鮮楊花亂愁思萬
條散青煙我不酌美酒敬讓故人先椎碎琥珀杯獨洒
春風前春風澹無言徒以别慮牽别亦無所慮所慮應
當宣願及相思時中腸鬱紏纏為吹雙紫燕銜書到君
邊矯矯蕭徵君珠貝藏龍淵一别如列星隨天夜移躔
鳳有五色瑞時下岐山巔請君問起居歸來定何年
順昌道中
冉冉秋序高勞勞客程促如何霜霰交不見原野肅顛
崖絢夕紅古澗漾寒綠非惟藤蔓敷亦復芳氣馥物生
固有常氣候殊過續以兹羸疾身動往居瘴毒念彼閩
村人田稀口如粟耕種上青雲妻孥力寒燠吁嗟公私
弊羣需待其熟安得廉恥吏俾之食常足上以承恩光
下以厚風俗丹心映皓首我何自拘束
麻姑壇揭徯斯曼碩
嵯峨仙都觀遥望丹霞天後有千歲松前有百頃田風
日夏颯□煙雲晝葱芊羣彦一時集安知非列仙持觴
起相酬罷琴抗高言天道信悠邈人情何拘牽靈君不
可致落景詎少延仰雖慚冥冥俯亦憂元元主人顧座
客此中可忘年
春日薄書
朝出西城門孤墳何穹窿雄狐竄其西修蛇出其東云
昔有狂士七尺才且雄平生無所頼屠狗涉春冬一朝
際風塵身貴位益崇死生好悪間咄唶生秋風氣驕日
憑陵家國兩蒿蓬子孫分散盡空有牛羊蹤
奉同柯博士甘内掾下直賦
暮出閶闔門解鞍坐前庭泠泠草露白華月隔林生蟋
蟀奮哀響鴻鴈流遺聲常恐芳景晏不知寒節并萬物
肅將歛孤懷徒自盈捉襟激長嘯棲泊諒難徵
題江道士清虚觀
遺紛極玄覽宴坐白玉京日月朗朝夕河漢流無聲冉
冉兩玉童雙吹紫鸞笙下視九九州浮以四大瀛萬劫
猶一瞬逍遥樂太清
贈淳真子
蕩蕩白玉京超超淳真子十一求神仙服事丘與李嵩
洛二十載結茅白雲裏飡是晹谷霞飲是玉池水鬼神
莫能識百念吹不起一朝忽騰化徑去不可遮飛駟服
五龍角巾搖三花朝發扶桑國莫宿河漢槎朝食千歲
桃莫食五色瓜長揖青牛君高歌渡流沙還憩金陵邸
調笑許史家日食五侯鯖安得厭胡麻春風長安陌落
日邯鄲道迎人上青天送人入秋草竦身八極外天地
忽亦老寄謝區中人全真以為寳
過江州
遥瞻九江樹已踏西江土落日照庾樓驚風滿湓浦寒
鷗迎棹起遠岫依城吐悵然感羈游澹爾成賓主白頭
釣魚叟赤脚浣紗女未識居者歡安知行者苦
春日雜言
羃歴楊柳枝蒙茸春草齊天天誰家婦采桑臨路岐零
露沾其裳蛛絲罥其衣樹高身苦弱蠺饑行復遲辛苦
事姑嫜宿夕减容輝見者皆嘆息此心知獨誰良人日
莫至醉問爾何為
我有琅玕草欲贈江東客出門道路長卷袂空嘆息靈
苖世所尚良士予所惜神仙無千年耿耿誰復識
雪軒楊載仲弘
北風海上來大雪何壯哉上下九萬里洗淨無纖埃君
家十二樓軒忩洞然開吹笙擊鳴鼓呼賓與銜杯名言
落四座大笑聲如雷舉頭望長空高興驚冥鴻仙人五
六輩飛下白雲中粲粲明珠袍相從萬玉童問君何所
事未就丹鼎功翩然却擕手共入蓬萊宫
太古雪為楊友直賦
往時天大風能吹華山裂墜此一卷石或云太古雪粤
自開闢初雲氣所凝結已經六萬歲變化同&KR1005;嶫望之
色正白表裏共澄澈塵土不能涴光彩耀日月願君勿
愛此持以獻金闕回中避暑時特用消毒熱
江上竹王士熙繼學
蕭蕭江上竹依依徧山麓晨霞屑明金夕月擁寒玉梢
梢綠鳳翼葉葉青鸞足深叢疑立壁高節折垂纛荒凉
含雨露歴亂同草木不求笋煑羹不求椽架屋褰條作
長笛吹我平調曲
青青河畔草
青青河畔草江上春來早春來不見人思君千里道千
里君當還夙昔奉容顔青樓獨居妾含情山上山白鴈
歸塞北一行千萬羣團團月出雲却使妾見君
次韻呈周儀之虞伯生袁桷伯長
英英雲中君含思歌太乙迴鸞舞天葩流粲曉莫述報
之不成章玉雪耿素質臨風發長謠庸以永今日
道逢學仙人御氣不飲酒我笑初無言彼已嗔我否哀
哉守其愚繫石猶在肘冥化隨悲風淪淪骨不朽
竒樹生南薰清坐彈五絃凉風邈永古白雲赴蒼煙世
故日已偷俯仰隨歲年折腰倘為酒猶足青簡編
少年恣青雲歡至無復戀一為關河行常恐不得見新
鴈雲中來飛飛落南遠歸心耿未寐寒更促浮箭
送邵元道
梅生一尉微喋喋正天紀洗心洞元化削跡無妻子龍
變孰為馴蟬蛻乃真止松迴風泠泠水落石齒齒
大明宫早朝胡寬則大
蓬萊拂曙色曄煜舒祥光九儀肅清蹕日月開旂常聖
人握金鏡繡衮臨玉堂咸英偹雅奏圭璧輯羣方懽宴
洽湛露敷恩奐龍章謳歌罄率土豈樂逢時康典文極
藻繪聲烈昭前王巍巍纘鴻緒萬年斯無疆
感寓滕斌玉霄
宇宙忽空闊飲馬萬里流平生負兩眼及此行寓州天
清健鶻運木脫饑鷹投長風吹海雨濯我紫綺裘相逢
半游俠把酒髯如虬慷慨說史記歴歴山川秋向來衣
帶水目斷河無舟
吾愛李太白玩世如游龍自知天上謫何必人間容海
風吹綠髮蕭蕭卧雲松我昔夢見之遺以金芙蓉清輝
恍在眼月落蛾眉峯
西風桂花落我上天台山仙子扶我手泠然蒼水環乘
鸞者誰子飛煙渺難攀三生此游戲弄影銀河灣空山
忽風瀑四顧鳴潺湲長揖馬子微此豈非人間
春風吹綠波淡蕩洛陽柳高樓語錦瑟落花泛綠酒何
人白鼻騧蒙茸紫貂袖一字或未識銀菟縣兩肘煌煌
貝宫珠迺落緯蕭手爰居偶鐘鼓犧牛竟文繡終然同
一盡豈復論好醜誰知草玄者窮巷閉白首
步出湧金門所見土花碧徘徊衣上月感此美人夕美
人胡不歸月落江水白寒潮已復去海馬曉無迹萬弩
射鯨魚駭浪接天赤空聞魯仲連孤感横八極哀哀精
衛石填海竟何益
贈客黃金羈勸客白玉巵昔我亦為客得此慨不辭小
草戲其出檳郎笑其饑相識何所無所樂心相知平生
數公子腰下珊瑚枝冥冥或相隔寤寐恍見之無絲繡
平原無金鑄鍾期秋風山陽笛淚落不自持
贈我火浣布報君吉光裘一笑結意氣呼酒黃鶴樓神
交豈待語與子為天游擕手閬風觀濯髮扶桑洲下視
俠少年笑嬉藏怨尤世無羊左烈風雪且自謀東井不
可酌天駟豈服輈
送李茂叔以酒字為韻杜本清碧
樟江水逵逵民俗多雜揉李君專檄來號令肅廵棷遂
令萬家邑安集日豐厚春風有歌姬夜月無吠狗築堤
捍水災皆自將軍手至今此邦人稱謂常在口我來自
京師始得一聚首經過日以數言論竟開剖有如濟世
方乃爾困升斗孰云勞積多反使歲月久方今天子聖
賢知在左右銓曹每推擇往往雜瓊玖此行看薦進直
入紆組綬莫負平生心要使斯民夀豈敢為贈言裁詩
侑杯酒
擬古寄京師諸知已雅勒呼正卿
中天縣高臺上有仙人家雲忩織流月石磴凌飛霞簾
縈翡翠絲壁粲芙蓉砂羣仙恣遨游青鸞驂羽車左擕
若木枝右折蟠桃花斡旋雨露功吞吐日月華願蘇顛
崖氓天瓢浩无涯草木悉沾濡遂及蒹與葭
閬風接玄圃紫禁連西清扶桑浴朝暾縹緲見層城海
水幾萬里誰能計修程東皇司造命廣庭延羣英中有
三五君生平想儀形賡歌諧都俞論思贊高明菲菲藹
春華翕如鏘鳳笙而我抱幽獨幾年適蠻荆瘴癘肌肉
消盗賊夢寐驚種種履憂患誰能念伶仃願假刀圭妙
白日羽翰生微眇得攀附相將還帝京
畊雲鋤月寄貞居周馳景遠
買山靈山下石多如羊羣造物為我畊種之皆白雲洶
湧初鬱勃散漫還氤氲收歸方寸間吐作五色文一笑
顧妻子未用愁空囷
石田不生禾何以養吾拙中宵披白雲自起鋤明月明
月無根株滿地散霜雪吾鋤不妄揮要使蕭艾别惜無
植杖翁相對同此潔
送馬伯庸南祀嵩衡淮瀆薛漢宗海
總章盛金德齋明赫當宁皇皇遣天使肅肅承詔語三
熏禮岳瀆萬里涉梁楚祀釐歸堯舜降神出申甫南斗
迎文星西風起儀羽樂張洞庭月旆濕湘岸雨壯吟鄙
騷怨高談洗儒腐過家猿鶴喜攬轡鴻鴈聚青闈閔賢
勞黃屋深記注歸騎慎勿徐席虚玉堂署
和鄭應奉雜詩
淳風散已久青黃陋窪樽婉孌争媚好役智空自昏豈
知葛天民無言道彌敦我有白雲操泠泠寄桐孫調古
識者寡幽探萬化源
驅車涉遠道日晏不知疲一見嵩華高始覺培塿卑吾
道麗天壤昭昭匪難知千金買刀圭但為方士欺贏糧
往問道去結汗漫期
志士方盛時危冠怒衝髮猛心石為開壯氣山可拔安
知横江鯨中路螻蟻狎所以巢居子商歌竟不輟歌竟
寂無言坐聽天籟發
發大都黃溍晉卿
辭親獨行邁遥遥抵京國胡為突不黔驅馬更遠適至
尊有時巡樹羽隠阡陌宿衛必近臣顧問須耆德陋臣
亦何知冗從同執戟草深原野青雨暗關塞黑寥寥盛
年意眷眷游子色一身萬人中敢不思努力
同王待制校文上京八月十五日宿龍門驛
凉風墮黃榆萬馬皆南馳而我方北首度關及鳴雞石
路幽且阻僕夫慘不怡徐驅待明發泱漭窮烟扉貂裘
者誰子怪我縫掖衣為言霜露多皇皇獨何之我非不
自愛簡書今有期憶昔州縣間折腰向小兒荏苒二十
年白首初登畿同袍如燕鴻去住常相違悠然慨平生
與世何參差暗投龍門驛高館臨迴溪青崖拱白月水
木含餘暉秋色故瀟洒我行殊未遲相從况魁彦炯若
珊瑚枝衰莫奚足云一觴聊共持
浮雲蔽白日
浮雲蔽白日羣動何喧喧嗚呼麒麟兒化為猴與猿登
高望四荒但見黃河奔誰哉泝其流與我歸崑崙葳蕤
青林花霜霰日已繁歎息復奚道山中桃可餐
古詩
悲聞臨廣路南北何多岐躑躅顧所從吾今信安之故
山豈不佳亦有平生期且復回吾車勿受塵世欺
清晨掩書坐忽忽有所思所思非親故千載多異時南
山何峩峩上有青桂枝吾將折其榮歲晚庶自怡
居庸關
連山東北趨中斷忽如鑿萬古争一門天險不可薄聖
人大無外善閉非楗鑰車行已方軌關吏迭擊柝居民
動成市廬井互聯絡幽龕白雲聚石磑清泉落地雖臨
要衝俗乃近淳朴政須記桃源不必銘劍閣僕夫跪謂
我無為久淹泊山川豈不好但恐風雨惡
送林彦清歸永嘉柯九思敬仲
鴈蕩接銀漢翠湧生高寒芙蓉散秋錦飛落秋雲端我
昔造絶頂天闊路漫漫遥瞻廣寒殿素娥正憑闌白兔
𢷬月魄指顧成神丹因招宋成公吹簫乘紫鸞俯視九
萬里元氣清團團别來知幾時弱水如平灘忽遇鴈山
客霞佩青蓮冠還入鴈山去玉髓供晨餐報我舊遊者
久待凌煙巒吾患為有身南望空長歎
春日病起看花走筆呈座上諸友
幾日不出門花開已如許錦繡薄流霞胭脂透疎雨煖
生蝴蝶夢風淡鴛鴦浦底事遠游人鷗邊蕩柔櫓
秦長城
驅車出長城飲馬長城窟翔雲黃浩浩萬里見秋鶻白
骨渺何處腥風卷寒沙蒙恬劍下血化作川上花祖龍
一何愚社稷付征杵長城土未乾秦宫已焦土千載不
可問似聞鬼夜哭矯首武陵原紅霞滿川谷
次韻答京師友人陳旅衆仲
百金買駿馬千金買紅妝長安畫樓上飲酒吹笙簧夭
夭園中桃鬱鬱陌上桑美人越山下白髮生雕房
涼風振高梧繁露集幽菊攬衣起徘徊殘月照我屋曾
襟鬱孤清日日塵眯目銀河在天上手短不可掬
哭陳元麟
阿麟能讀書八歲貢京國翺翔公卿間聲譽頗藉藉我
家越山南汝家越山北及我官橋門見汝長五尺翩翩
丹穴雛五彩作毛翮昆侖有瑶樹上有實可食汝胡不
此留而去不可即乃翁擕汝來為汝頭盡白辛苦擕骨
歸江蘺黯愁夕可憐東門吳任達乃強釋
鄭子經下貺名篇勉強續貂
秋山何稜稜秋樹亦莽莽游子中夜吟凉風在林戶予
將薊北行與子同歲莫誰能客荆州登樓悵非土功名
果何物我欲取而撫酣歌弄吳鉤破屋虹氣吐
潭上花方積叔高
幽潭太古色上有千樹華深根溉甘泉衆實結丹砂食
之可長生千秋顔若花縹緲潭上仙種此遺其家安期
日往來時乘紫雲車
田中爵
家爵不入山埜鼠不戀屋爵來食我苗鼠來食我粟一
日食一斗十日食一斛斗斛日空虚鼠爵焉得足
衡門有餘樂台哈布哈兼善
衡門有餘樂初日照屋梁晨起冠我幘亦復理我裳雖
無車馬喧草木日夜長朝食園中葵莫擷澗底芳所願
不在飽頷顑亦何傷
八月十一日夜直省中甘立允從
凉風生廣除白露墮銀漢沉沉夜氣集皎皎月光爛門
深棨戟嚴庭寂兵吏散柝鳴棲雀起階濕吟蛩亂俳徊
久不寐感慨輙興歎非才直承明弱冠弄柔翰遭逢愧
終賈漂泊類王粲名臣鎮大藩從事乏良筭
晚出西掖共柯博士賦
薄莫出重門逶迤望雙闕輦路猶輕塵上林已初月悠
悠文書静去去車馬絶小草慚長松承恩亦無别
瓊林臺為薛玄卿賦
西山有崇臺上與雲氣通仙人紫霞珮導以青雙童逍
遥琪樹林盤礴瑶華宫積石象玄圃連岑搆崆峒纚纚
駐遥景泠泠度天風丹鳳刷羽儀絳節飄曈曨矯首不
可及滅沒凌飛鴻願言采靈藥與世終無窮
和揭曼碩兼懷武昌名勝楊(缺)信可
親友日以疏江漢日已深孤雲懷海嶠倦翮思長林終
然念所知沿流動悲吟豈無後日期邈若隔千岑安得
好風來泠然入中襟日與親友會微言自規箴
和盧子儀寄懷盧肅政上巴陵王侯
人生有知遇永懷不可忘俯視萬丈淵仰睇千仞崗青
山何其高江水空自長忽憶石潨叟别我半載強昨者
從湘中歲晏歸朔方孤舟渡淮水遺歌滿滄浪迢迢天
際雲青青陌上桑
用謝玄暉入朝曲分韻得收字送馬中丞赴南
臺傅若金與礪
金陵鬱迢逓行旆曖悠悠蘭臺清露集松庭積靄收白
鷺迴脩渚朱鳳矯崇丘離離曳青綬曄曄振彤騶遠甸
芳風散神都旭景浮臨軒結沖想還車寧久留
雪中送宋上舍仲敏歸滑州省親
北風何烈烈雨雪亦雱雱游子去成均將往古靈昌詩
書豈不樂歲晏懷我鄉我鄉伊可懷父母在中堂休告
亦有時定省焉可忘浮雲踰大伾白日照宣防子行日
以至送者各盡觴當歌念遠游令我愧中腸
四月十日發京
六龍西北馳羣鳥東南翔感我客游志心神隨飛揚迢
迢踰大河恍若越崇岡已驚時序易復念道路長驅車
出東門浩歌慨以慷燕薊豈不樂吳楚為我鄉父母久
違離兄弟不在旁當兹遂歸去聊可慰中腸
送吳寅可之揚州薩都拉天錫
青楊吹白花銀魚跳碧藻落日上江船三月淮南道渺
渺春水涯悠悠雲樹杪安得快剪刀江頭剪芳草
同幕府楊子承李伯貞避暑烏石山晚酌
晚凉上烏石置酒天章臺日夕下山去海風吹月來豪
氣吐千丈朗吟動三台白露洒仙掌銀河瀉金杯誰識
芙蓉仙飛身在蓬萊
高臺在層霄肩輿上絶壁露下酒尊涼月出海門白坐
拂衣上雲醉卧林下石西風吹鬢毛南斗在肘腋題詩
向天閽奎光射瑶席
寄鉛山别駕完顔子忠
我識顔别駕風度修且閑近持五色筆輝光動南蠻甘
飲石井水卧治鵝湖山玉峰露洒洒風林佩珊珊表表
臺閣姿豈久州郡間相思不相見可望不可攀海風吹
夜月飛度七閩關
河上納凉有懷吳子彦貢師泰泰甫
天風吹海樹瑟瑟秋氣凉河漢西北流衆星耿微光昔
我同袍友遠在水一方相思不可見展轉清夜長遥聞
鳴笳發攬衣月蒼蒼
贈蒼梧縣尹
朝觀扶桑日莫望蒼梧雲重華去已遠神氣猶氤氲遺
黎在山下飲食而畊耘懷哉賢大夫彈琴詠南薰胡為
不我即使我心殷殷秋風洞庭水綠竹愁湘君
古意
黃金本何物舉世相紛争賤者可以貴死者可以生既
解平城圍亦散六國衡神用信莫測萬寳孰敢嬰亦有
高世士唾視瓦礫輕寧為凍餓殍不受汚辱名斯人倘
可見吾將與同盟嗟哉首陽薇千載有餘清
乾坤清氣卷一
