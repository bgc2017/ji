乾坤清氣卷十四
明偶桓編
五言長律
元日朝賀趙孟頫子昂
閶闔曙光生觚稜瑞氣横治朝春有象嚴蹕物無聲簮
笏千官列簫韶九奏成彤墀簇仙仗翠樹拂霓旌絶域
梯航至遐方玉帛盈皇圖天遠大聖德日高明兵息知
仁布民熙見化行耄倪齊鼓舞率土共昇平
正月十一日朝回即事虞集伯生
宫樹春隂合霓旌拂曙來天光臨閣道雲氣轉蓬萊晝
漏沈沈鼓晨尊灔灔杯香霏簾底霧樂殷殿前雷祥瑞
儀曹奏珍淳尚食催舞庭分鷺序效獻過龍媒融雪微
生草輕風不動埃老人南極至王母上方回玉色何多
喜金華得重陪裁詩賀新雨西閣待門開
送南宫舍人趙子期宣詔交趾
三年頒正朔五月向南交將命方離闕陪臣巳在郊衣
裳鴻羽漸干戚虎皮包瘴霧衝風散瀧湍急雨捎朱鳶
窺土室白雉下橧巢夜浦鮫停織陽岡荔拆苞初筵紛
㲲罽後騎列笳鐃諏日修王貢兼時眡客庖方言書仄
理海錯藉菁茅漢柱苔侵篆秦林樹拂旓括囊無薏苡
當戶有蟏蛸即見還英節毋煩筮六爻
贈李兄提舉之官豫章范梈德機
公孫閣下士多似魯諸生昨者聞高誼茲行起盛名文
亭南斗近征旆北風輕余亦懷鄉郡今猶滯帝城關河
驚半面霰雪念孤征芳宴絲簧咽新詩錦繡成長途心
果怯令節眼增明渺渺飢鷹度嗸嗸旅鸛鳴露凝秋浦
白雲散夕堂清是物關流動何階計合并會須縈桂楫
相共啜蓴羹徐孺亭前水因之幸寄聲
贈翰林宅山水圖
敏絶丹青手驅馳翰墨場力能移地軸藝直破天荒素
壁清風起蒼厓旭日光喬林支混沌巨石偃滄浪鶴背
芙蓉影牛頭薜荔香參差殊不謬奔峭亦非常仙去遺
真館人來倚釣航向知萬里近不費一生忙擬乞丹砂
洞長尋碧草鄉松喬如可及結友更何方
題桃源圖龍虎山南者揭徯斯曼碩
桃源非一處龍虎畫難同内外關踰鉄高低石作叢黃
幡青劒北紫蓋白雲東蟾影當霄迥蛾眉抱月弓千重
藏曲折四面削虚空地戶吟風黑天池浴日紅雪霜翻濺
瀑雷雨瀉崩洪暗識猿啼遠晴聞鳥語工危龕三井秘絶
澗九橋通江合仙岩怒山連鬼谷雄劉王開闢後秦晉
有無中時見看桃侣頻逢採藥翁丹臺寒漠漠琳宇氣
熊熊濟勝非無具緣源恐莫窮烟霞俄變滅草樹杳蘢
䓗四序何勞誌羣愚倘擊蒙誰言武陵近十里上清宫
贈周景遠學士楊載仲弘
朔易回元氣人才起俊流聲華當翰苑文彩冠中州振
佩趨臺閣抽毫侍冕旒人傳鸚鵡賦家有鷫鸘裘式覩
黌宫立恭惟祀典修一朝虞或缺六器俾旁求爼豆俄
成列蘋蘩遂可羞中朝方有道下士實同休已及歸鴻
候姑為食蟹謀朋簮多繾綣使節少淹留曉日花間酒
春風柳下舟篇章微品藻山水愧清幽鄭璞曾先辱隋
珠不暗投考槃雖自引闚觀亦吾憂簡册銷長日蓬蒿
憚凜秋論高非縱誕興遠托賡酬尚憶駒千里胡能貉
一丘何當把君袂相逐馭風遊
寄王繼學二十韻
聖主敷皇極元臣建上台虚心求俊乂削跡去奸回拜命
超凡品知君秉大才淳風隨日播公道應時開負鼎資烹飪
操刀貴剸裁銛鋒行肯綮異味合鹽梅廟議常參决朝班復
共陪艱難須佽助豁達遠嫌猜遺佚聞風起英雄接踵來
經綸非董賈詞藻亦鄒枚在野思羅致盈庭想轂推既將
龍作友惡假鴆為媒走也今留此公乎可念哉執竿猶海
上扶耒即岩隈自守幽人意寧虞俗子咍舊遊辭玉府故
事憶金臺落魄江湖阻蒼茫歲月催丹心徒耿介素髮巳
毰毸勿謂交如水能忘恥及罍飛黃當駕馭猶足異駑駘
贈黃伯中從臨川吳先生卒業因之奉簡
柳貫道傳
天子祠垣舊巴山闕里門具瞻誰可竝友愛益宜尊往
卒諸生業行穿百谷村亂流黃濁湧迎宿錄隂繁想到
趨函丈承聞服緒言心將經義洽理竝聖詮存藻繢終
迷質條枝實自根須無遵近輓會有企前轅伊闕如堪
攬河汾欲併呑道初由巳致舌豈要人捫正要薰陶學
全希笑色温歸裝當捆載館饋且盤飱羨爾方朝旭慙
予未夕昏仰懷駒皎皎深感兔爰爰搖席今承問緘辭莫憚
煩庶幾薦鳳觜兼得嗜熊蹯鯁膳何勞祝因茲寄不諼
上執政四十韻雅勒呼正卿
聖主飛龍日求賢似拾珍典謨皆故老登用必元臣日
月當黃道風雲擁紫宸華封歸帝力夀域囿吾民旭旭
時將旦熙熙物自春唐虞風未遠鄒魯俗還淳往者三
靈墜扶持賴有人斬鯨清海沸煉石補天迍工鯀趨刑
辟臯䕫起隠淪明公辭政久首詔趣裝頻渴慰蒼生望
饑怜赤子貧朝陽先覩鳳春籟正書麟總代天成化俱
為政入神五朝居輔弼三世掌經綸皇眷恩波闊玄功
德澤均房謀兼杜斷蕭律繼曹遵歷法羲經秘書文頡
篆新山河由秉筆社稷在垂紳衆水宗南渤諸星拱北
辰濟為舟楫重任託股肱親玉燭調元氣金樞運大鈞
都俞聞密贊諫論喜重陳聲教流沙外謳歌碣石濱烏
臺分繡斧鳳沼繼華茵練達時無匹公忠世絶倫棟梁
支大厦柱石表重闉天下皆桃李人間盡棘榛中台方
正席東閣又延賓有客懷吾道無媒致此身窮經甘寂
寞抱拙忍酸辛虎榜叨前列鴛墀接後塵郎潛嗟咄咄
吏隠嘆逡逡十口長為旅三年屢卜隣稻粱猶不足抱
負豈能伸養母留甘旨居官守誨諄正言期董賈枉道
恥儀秦草芥難終棄芻蕘尚可詢修途多駿足沍轍有
潛鱗未遂風雲信猶沾雨露仁天瓢能一滴咫尺是通
津
寄李冉黃溍晉卿
有美維仙李孤標見碧梧高雲留雨露短褐混泥塗姿
悍寧為小機深或類愚洗心須貝葉游藝及摴蒱政爾
難蔵穎幡然獨(缺)竽從容觀近效黽勉事難趨稍廢琴
心曲能操犢背書誰將窮罔象莫使避珊瑚他日逢何
暮清談動至晡醉醒勞問我喜怒得今渠契闊江湖迥
飄零歲月徂青雲悲捷徑白日仰亨衢秋社枌榆外南
包橘柚初飛騰如借順能勿哭蟾蜍
題趙子昂詩卷三十韻柯九思敬仲
江漢龍舡下東南王氣收求賢垂睿略為治訪嘉猷使
者班纁幣王孫覲冕旒未央凝掌露東序薦天球顥氣
凌風上祥光近日浮看花陪雉尾視草近螭頭清曉還
聞履嚴寒或賜裘宋公周有客項伯漢諸侯人仰文章
貴身承禮數優五朝通内籍九命擅清流昔滯京都久
時從几杖遊通家怜我慧對酒慰羈愁妙墨時相贈新
篇不厭酬風流追鮑謝文彩駕枚鄒心慕歸來好官因
老欲休倚闌秋待月擕客煖經丘歌罷聞啼鳥機忘玩
狎鷗苕溪今寂寂松雪自悠悠馬鬛遺封在龍驤待詔
不斷縑人共賞隻字世争售揮翰能兼美評量此莫儔
調高鏘玉管筆健映銀鉤江海蒼烟暮湖山碧樹秋賈
充能誤國王粲謾登樓花落渾無賴春歸不自由蜀牋
臨别墅英穎勝他州揮洒真成癖吟哦可解憂鍾王多
韵度李杜極深幽入室能攀踐趍隅恨阻修錦標連玉
軸把卷共綢繆
寄王祕書王沂師魯
佳士欣相識吾宗不乏賢齋房芝曄曄太液鵠翩翩得
意同濠上論文到漢前偶因諧陸鐸直欲斸龍泉我巳
輕平子君何念伏虔未成臨鍜竈且復寄漁舡跡忝乘
槎客心疑化鶴仙長歌洞簫賦好寄角弓篇丘壑終忘
返泥塗肯自怜别來南菊再信斷北魚傳豹隠千峰雨
鴻飛一握天吳江元自白燕月幾回圓阮籍能忘飯揚
雄解草玄風標勞夢想秋色正澄鮮欲問支機石空畊
種玉田遙遙望銀浦應與鳳城連
翰苑薦為應奉文字二十韻謝大司徒并呈諸
學士
天上金鑾客人間第一流贄名唐内相禹拜漢光侯鯤
海三千水龜峯十二樓月寒紅燭夜風淡紫微秋鳳誥
窺姚姒麟篇振魯鄒珮隨宫漏遠衣染御烟浮淑氣騰
奎壁祥光射斗牛焜煌青𤨏闥縹緲紫霞洲瑪瑙濡堯
瓮珊瑚耀漢鉤駞蹄中禁釡豹尾尚方騶僕夲師黃卷
生惟伴白鷗親庭雙鶴髮家事一漁舟偶預天官選来
為帝里遊綠章蒙獨薦青史許同修故郡驚王勃新豐
異馬周隊隨魚圉圉角喜鹿呦呦勢似飛三鳳功如挽
萬牛桑榆終有望葑菲未為愁國士恩難報書生志未
酬誓堅冰雪操五色贊皇猷
送葉天根南還陳旅衆仲
我識天根子于今二十年吹簫來翠嶺鼓櫂入丹淵日
出扶桑底雲生建木顚人間方夜半海上得春先老我
江湖迥徵官歲月遷荒泉流竹里冷雨浸芝田髮短何
為者君歸重惘然飛霞浮夕景定在石林邊
南山詩
山在龍虎山南張宗師藏劒之地曰丹丘有
小洞門玉津澗月橋天鑑池金沙井躍雪泉
潄雲亭山雲閣丹桂塢桃花源云
江左羣山囿仙丘倚太霞上清分亢爽南谷抱谽谺臺
觀黃瓊宅林巒赤虎家天池開寶鑑日井射金沙桂霣
秋岩粟桃烘曉岸葩泉香通美竹雲液潄靈芽俯澗松
偏潤緣崖徑自斜幽亭宜水遶晴閣喜嵐遮神舄丹扄
秘玄關紫氣賒石橋留月色銀浦渺星華願解延陵劒
終乘博望槎臨風一邂逅食我棗如瓜
陪幸西湖台哈布哈兼善
北都冠蓋地西郭水雲鄉珠樹三花放鸞旗五色翔雞
翹翬鳳渚豹尾殿龍驤駕擁千官仗帆開百尺檣屬車
陪後乘清道肅前行河漢元通海湖山遠勝杭經綸屬
姚宋制作從班揚瑞繞金根動聲搖玉珮鏘春隂飛土
雨曉露挹天漿御柳枝枝綠仙葩處處香葵傾惟日向
荷偃借風張寶馬鳴沙路華舟迥石塘金吾分禁籞武
衛四屯箱小大濡深澤仁明發正陽皇皇星斗闊落落
股肱良朝野崇無逸邦家重有光賜租寬下國傳詔出
中堂布政親巡省觀民或怠荒麥禾連野迥桑柘出林
長樂歲天顔喜回鑾月下廊
送達兼善典僉傅若金與礪
聖治尊儒術賢才翼帝躬立朝防觸豸行路避乘驄復
道河南去先愁冀北空激揚元自任出處豈謀同地遠
看持節天長惜轉蓬繡衣今日把尺素幾時通别酒花
開裏征帆木落中薊門懸夜月梁苑度秋風古縣藤蘿
碧霜林菓蓏紅咨詢行每徧閒暇賦能工白日明高岳
黃河繞故宫登臨興何限題寄北飛鴻
題索士岩詩卷薩都拉天錫
憶昔登天府文章萃帝鄉俊才魚貫列多士鴈成行寶
鑑懸秋水驪珠耿夜光三場如拾芥一箭已穿楊上策
師周孔蜚聲陋漢唐鳳池開御宴虎榜出宫墻賜笏丘
山重恩袍雨露香天花皆剪翠法酒盡封黃冠蓋遊三
日聲名滿四方歴階趍宰輔捧表謝君王第甲分三級
名碑勒上庠曲江嘉宴會合席盡才良契誼同昆弟比
和鼓瑟簧誓辭猶在耳離思各驚腸弟出丹陽郡君登
白玉堂雄文超賈董直筆走班揚臺閣需才器儒林作
棟梁超遷烏府掾輝映繡衣郎廹宴封機事平明出奏
章日披文典舊時念簿書忙檢討趨經幄論思近御床
聖朝稽古道日昃下迴廊羈旅燃薪桂長吟出錦坊弱
妻貧且病羸馬瘦仍僵窮巷迴車轍空厨乏酒漿故人
傳奏日請使促行裝皇極三臺重燕南各道張承恩辭
魏闕攬轡入衡陽曉幕芙蓉露秋空栢樹霜諸司循直
矢羣吏肅宏綱漢水浮神馬岐山出鳳凰行須冠獬豸
巳見走豺狼慚愧蓬蒿翼乘風亦下翔
上京大宴和樊時中韵貢師泰泰甫
一元開大統四海會時髦畿甸包幽薊天門啟應臯羣
黎皆屬望百辟盡勤勞蕃國來琛獻邊陲絶驛騷劒韜
龍尾匣弓屬虎皮櫜列聖尊皇極元臣異節旄宗盟存
帶礪世胄出英豪歲駕嚴先蹕居人望左纛平沙班詐
馬别殿燕宗毛鳳簇珍珠帽龍盤錦繡袍扇分雲母薄
屛晃水晶高馬湩浮犀碗駝峯落寶刀暖茵攅芍藥涼
甕酌蒲萄舞轉星河影歌騰陸海濤齊聲纔起和頓足
復分曹急管催瑤席繁絃壓紫槽明良真曠遇熙洽喜
重遭化類工成冶聲同士赴鼛隆恩雖欵洽醉舞敢呼
號拜命榮三錫論功恥二桃重華躋舜禹盛業繼䕫咎
燕饗存寅畏游畋戒逸遨乾坤春拍拍宇宙樂陶陶争
獻公車頌光榮勝衮襃
元日靈臺官以初四日巳酉時享遂以歲除日
受誓于中書免朝紀詩八韻張翥仲舉
清廟當春享彤庭放早朝扈鳴更歷正龍集轉寅杓瑞
日開黃道卿雲映絳霄八方周象譯九奏舜簫韶爐煖
香生术杯紅酒泛椒新符鬱壘換候琯女夷調有待寬
書下行看戰甲銷衰年今可引歸老故山樵
送廉公亮僉事江西李孝光季和
除書下北闕使牡指南州暫輟紫霄顧遙瞻畫閣秋官
清持玉節天近見珠旒報政民安作聞謠雨不愁梅花
當路發月影入江流定有登高賦應將勝日酬
吳山清暉亭與坦之仲舉聯句
張天雨伯雨
吳山秋色裏(坦)倚石望滄江日脚霞侵戶濤頭雪濺窗(雨)浪
奔沙岸叠(翥)山夾海門雙(坦)有客愁新隠(雨)于兹感舊邦(坦)
憑高乘險絶懷古黜紛龐(翥)雜沓書連屋淋漓酒滿缸(雨)聯
詩搜月窟(坦)擘阮瀉嵒淙(翥)龜殼冠將墮(雨)龍文鼎可扛頗
諧幽事熟(坦)未覺壯心降(翥)滿月孤金柱(雨)叢筠亂碧幢(坦)
晴峯俄默默夕磬巳摐摐(翥)歸路風塵表酬歌不用腔(雨)
送鎦文美知事赴燕南釋大訢笑隠
江陵初扈蹕忠義可回天代邸朱虛重南陽鄧禹賢揮
毫當白日舞劒動華筵宫錦紅雲暖金盤玉露圓古來
三語掾今代孝廉舡無薄燕南幕相期日九遷
金陵奉餞趙公子去疾理問侍平章魯公世延
入蜀歸秦次龍翔大中韻丁復仲容
平章向三峽公子奉雙親祖帳聯裾盛官船發棹新屋
墩誰較謝宫井自餘陳劒閣當西極刀州遠北辰魯公
加上爵趙氏洊名臣死節褒賢嗣生榮溢老身渚風開
鷁尾江日湧龍鱗夾岸觀如堵中流望若神埋金陵樹
遠濯錦水花勻前纛仍踰蜀先墳宛在秦布帆知到日
繡斧拜新春亦有羅貔虎無非聚鳳麟川將天作限山
入海為濱從騎遥通棧安車緩度輪晨調珍翠釜夕侍
妥文茵雛弄娛依坐鷄鳴服伺隣所期長夀考莫或後
嘉賓倘有星回使惟應日問人
和許集賢春夜寓直陳肅伯將
通籍趨香署分曹隸𤨏闈金泥疏奏簡珠檢藴朝衣竹
静憐鐘迥花深覺漏微絳河低綺綴紺斗入羅帷薄夢
先鷄發閒情信馬歸幸因披艷藻謬用接清輝
送董副樞鎮益都
推轂選才雄分符寄摠戎鐃簫驚海上旌節耀山東百
將乘黃道三軍出絳宫營開知偃月陣轉識偏風龍躍
蓮花劒烏號棘竹弓旄頭天苑斃鑿齒地隅空奏凱青
春外飛書白晝中誰當采金石願紀太平功
送戶部員外郎張君師允銓選于立彦成
聖主當陽宁文星冠甲科經綸彌宇宙帶礪誓山河荆
楚藩屛大番禺職貢多銓衡須遴選郎署得逶迤夙拜
天書寵俄聞使節過後塵雲擁騎前隊鼓鳴鼉五領初
消瘴三江漸息波柴桑訪遺逸廬阜入吟哦地遠雲雙
翼天空海一蠡庭闈情最切鼎鼐味應和還直青綾被
重鳴白玉珂歸來宣室夜前席問如何
六言
黃清夫秋江釣月圖趙孟頫子昂
塵土染人衣袂烟波著我船窗為問行歌都市何如釣
月秋江
孤山放鶴圖
昔年曾到孤山蒼藤古木高寒想見先生風致畫圖留
與人看
題王子慶所藏大年墨鴈
鴻鴈棲棲遵渚黃蘆索索鳴秋羡殺承平公子筆端萬
里滄洲
題江山烟雨圖虞集伯生
千村春水方生萬里歸帆如羽不知誰在層樓卧看江
南烟雨
柯博士竹樹古石
江潭木葉盡落巫峽竹枝更長剪取微風疎雨横吹殘
月清霜
石帶苔而蒼翠竹垂雨以珠璣藉玉五紋之組析旌六
羽之翬
趙承旨蘭石温日觀葡萄
天人潄凍芳潤野老沉吟屈蟠南國烟生玉煖西凉酒
熟霜寒
趙承旨畫松
洒霏烟之餘馨見蒼龍之一體森紫髯之如戟激清風
而直指
題聶空山畫扇
客來山雨鳴澗客去山翁醉眠花外春雲藹藹竹邊秋
月娟娟
題王孤雲界畫山水柯九思敬仲
滿地山河如繡迴巖樓閣淩風幾度春花秋雨不知秦
苑吳宫
過何得之先生故居揭徯斯曼碩
可憐古井門外依舊鐘樓屋西何處高吟痛飲黃花翠
竹都迷
心事巢由以上文章陶阮之間千古高墳保下白雲明
月青山
頭上烏紗分贈篋中縞楮相酬不道别時長别誰知愁
是眞愁
屋上青天未老門前白日常新他日咎夔稷卨安知不
是斯人
題雲林畫張天雨伯雨
歴歴溪山欲暝離離草樹長春風雨綠蓑歸去苔磯一
向無人
雜咏三首郭翼羲仲
一卷北窗周易五絃南風舜琴自是無心富貴從教遁
跡山林
仙人杏花滿樹處士楊柳當門白髮烏紗棋局綠水青
山酒尊
朝汲橘泉丹井莫耕蕙圃芝田肘後長生有訣一笑曾
許相傳
鸚鵡瀛國公
毛羽自然可數仙禽不受凡籠銜得梧桐一葉中含無
限秋風
乾坤清氣卷十四
