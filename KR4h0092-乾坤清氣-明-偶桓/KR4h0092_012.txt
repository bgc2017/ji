乾坤清氣卷十二
明偶桓編
五言律詩
鄢陵經進士李伯昭墓雅勒呼正卿
激烈山陽笛淒凉祖逖鞭才高天不惜命薄世空怜故
里一丘土荒城五畆田雖云有宿草寧忍不澘然
雲溪眞館
眞館雲溪上孤高逼太清江山環几席星斗拂簷楹樹
古成龍去篁疎作鳳鳴仙遊始可接我欲謝塵纓
送趙宗吉編修代祀西岳
北上函香去西南致禮勤蜀山千丈雪秦嶺萬重雲驛
騎鳴金勒宫袍粲錦丈白頭抱關吏自羡識終軍
送李唐卿御史黃溍晉卿
去去紅塵外秋風滿華嵩故鄉歸衣錦行路避乘驄未
覺長安遠真成冀北空燕山一枝桂回首正西風
含香道中
殘日亭猶遠輕風帽易斜稻畦低没鶴草徑曲行蛇經
世知無策謀生會有涯殷勤理黃菊留眼待秋花
陪仁父存博登石頭城
談笑逢諸老登臨失故亭薄遊成汗漫高步覺竛竮江
近通淮碧山遙失楚青平生一杯酒及此慰飄零
送達兼善僉憲河南王沂師魯
袖有新封事囊無舊賜金兔園司馬賦魏闕子牟心秋
菊誰同来燕鴻好寄音故人如問我為誦白頭吟
送蕭九齡赴淮西
漢將傳華胄蘇卿弊黑貂曳裾非我事置醴遠相招楚
甸春多草淮流日兩潮空吟小山賦叢桂影蕭蕭
越上早行
青鞋三十里草露惹衣斑潮落曹娥渡雲昏夏禹山秋
聲黃葉裏天影白鷗閒欲問錢塘路漁家半掩關
瓜洲
烟際繫孤舟蘆花滿櫂秋江空雙雁落天闊一星流急
鼓西津渡殘燈北固樓商人茅屋下沽酒話揚州
金陵
六代帝王州宫烟滿石頭星河天北轉江漢水東流步
絶金蓮雨歌殘玉樹秋白頭有漁者猶說景陽樓
度三花嶺
絶壁三千丈荒烟八九家黃茅青草瘴黑質白章蛇橄
欖高懸子芭蕉倒吐花嶺南一回首何處是京華
杭州汪元量水雲
有客腸迴九無人髮握三關中新約法江左舊清談鉄
騎來天北樓舡過海南一枝巢越鳥八繭熟吳蠶
天也今如此人乎可奈何臺邊西子去宫裏北人過玉
樹歌方息金銅淚已多旌旗遮御路舟楫滿官河
送項鍊師還天台陳旅衆仲
不學東方朔歸尋馬子微人間無藥賣海上有雲飛谷
暖金鵝大溪深土鴨肥當年種桃樹高過石樓扉
張書巢畫圖
萬里青城叟歸尋江上山瀑喧春雨過汀暗暮雲還駐
馬白沙曲懷人綠樹間薊門有巢父幽興最相關
青漳黃氏北别墅
聞說黃家墅開門入翠嵐細岑依舍北流水出城南雨
煖蘭抽笋霜晴樹落柑千年讀書地更莫乞羊曇
送謝仲連小鹿巡檢
小鹿謝將軍前朝宰相孫故家巳為庶今代得承恩笳
鼓鳴沙月旌旗樹海暾送行車幾兩回首躍龍門
史局懷柯監書方積叔高
每日明光殿傳宣看畫圖姓名呼我寫識監古人無賈
傅俄辭漢張生竟入吳遂令風雨夜長憶在江湖
想君滄海上夜夜夢皇州母子三千里君王一萬秋修
書期力盡報國入神遊賴有年光識青春照白頭
閣下鈔書作
待漏趨青閣移書近紫霞竹光翻野草硯影落宫花學
士春承宴中官晚進茶君王思四海朝退欲棲鴉
送友還家台哈布哈兼善
君向天台去煩君過我廬可於山下問只在水邊居門
外梅應老窗前竹巳疎寄聲諸弟姪老健莫愁予
賦得上林鶯送張兵曹二首
春隂花樹合日出見黃鸝圓聲度繁木流羽拂高枝時
節苦易換况經多别離君子貴求友勿懷幽谷悲
春日陽關道鶯聲滿上林來從金谷曉飛度玉樓隂柳
嫩難分色歌停稍辨音明朝空解語人去落花深
秋雨夜坐甘立允從
風雨夜窗急庭幃秋思多蕭蕭聞落木洶洶度驚波階
濕吟蛩亂簷深宿鳥過青燈挑不盡無奈客愁何
七夕傅若金與礪
耿耿玉京夜迢迢銀漢流影斜烏鵲樹光隠鳳凰樓雲
錦虚張月星房冷閉秋遙怜天帝子辛苦會牽牛
即事
目斷虞淵日心傷魏闕秋霍光元在漢周勃固安劉廟
社多佳氣公卿足遠猷宸居終不改羈旅莫深憂
詰陳宗道酒不至淹留高劉諸公坐
酒許今晨送燈從昨夜花遣人聽繫馬留客過栖鴉高
適邀同坐劉伶興轉賒不成投轄飲悵望隔風沙
賦得天際舟送張孟功治河
日下行人發春晨去鷁催䌫侵斜月解帆向斷雲開度
鳥窺詩卷垂虹映酒杯尋源不可近奉使幾時回
隠居圖
聞說幽栖處遥連郁木天徑開移竹地渠引灌花泉座
客留傾釀隣人訪草玄京華遠遊子那得共盤旋
柳先生祠
江抱零陵郡山藏鈷鉧潭古人如水去祠樹與天參述
作籠諸子風騷廹二南後來竊時譽吾軰得無慚
六月二十八日至京
使節違雙闕天書下百蠻雨蒸歸日路雲合去時山嶺
表兵猶動灤陽駕未還安邊數策在不得犯龍顔
仰山寺張(缺)蒲澗
僅一袈裟地師今第幾傳寺當初建日國是太平年風
起山如湧佛閒花自妍早遊天竺勝晚及四藤禪
江樓蕭(缺)周遠
憑闌聊望遠天外白雲飛江静沙㽜月樓高風動扉山
川入夜闊鼓角出城微又報鄉村警兵戈未解圍
寺橋
古刹傳清梵横橋雨歇時年華流水去春事落花知宇
宙遺陳跡江山本後期向來多薄命今日信枯藜
顔子中池亭劉聞文廷
池淨天容湛窗虚水氣通遠山來戸外飛雨洒亭中薜
荔含朝景蒹葭集晚風平生江海念相對與無窮
種樹年年長開窗面面凉雨苔生砌綠秋葉堕池黃得
句閒拈筆抛書懶近床旅懷隨所至誰復計行藏
蠟燭高(缺)孤雲
取質蜂甜後融春火力深直中元有骨明處本無心花
吐燒空日龍盤照夜金剪殘更漏永樓月度高林
寄李道復平章郝(缺)新齋
聖主尊賢輔明時仗老臣策勲分二陜錫土列三秦邊
徼風塵息乾坤雨露均遙知黃閣下得句更清新
憶王成之高(缺)志翔
北望烟雲隔東風草又深身安輕客路書到重鄉心自
許寧論晚相知遂有今平生種桃李幾樹不成隂
送石民瞻過吳江訪友薩都拉天錫
老友吳江去吳江水正高一尊斫鱸膾四月過櫻桃矍
鑠綠玉杖風流白苧袍西窗故人夜應是對揮毫
和虞伯生見寄韵
白鬢眉山老玉堂清晝閒聲名滿天下翰墨落人間才
俊賈太傅行高元魯山獨怜江海客尊酒夜闌珊
投宿龍潭道林寺
倦遊借禪榻客意稍從容落日江舡鼓孤燈野寺鐘竹
雞啼雨過山臼帶雲舂半夜波濤作長潭起卧龍
鳳凰臺望祭鄭復初錄事
巳矣鄭錄事功名與願違鬚翹如插戟體弱不勝衣白
日長江去青山何處歸崇臺三酹酒目斷雁南飛
夜宿昇龍觀
舊日宸遊地珠簾護輦紋龍飛九天雨鶴夢一龕雲神
火丹砂見仙音客枕聞殷勤謝道士深夜禮茅君
秋日雨中登石頭城訪珪白岩不遇
石頭城上去紅葉雨紛紛半日不見路四山都是雲魚
龍隨水上鐘磬滿江聞遙憶南庄叟天寒補衲裙
鹿角站阻風楊(缺)信可
風送洞庭沙維舟隠荻花水枯魚上□秋老燕移家日
暮長河急天寒去路賒故鄉三十驛歸夢繞天涯
送泗州同知偰世南赴任郭(缺)君彦
夢喜三刀驗之官正少年龍纏倚天劒虹繞載春舡淮
泗名先振湘潭政可傳門闌多喜氣屢見出英賢
錦衣臨泗水仙境足吟哦烟樹連淮遠雲山入楚多濟
川功不小經世意如何會見沙堤上春風響玉珂
西山道院
幽居絶瀟洒深院鹿成羣山色開窗得泉聲隔竹聞猿
啼臨水樹風送渡溪雲客至渾無事談詩到夜分
贈方外閑人貢師泰泰甫
白日青天外壺中别有春江湖萬里客宇宙一閑人采
藥雲歸袖看花月滿身何時重會面醉拂布袍塵
台州寄楊子秀
路轉千峰合溪通一帶斜飯炊黃渡雪酒染赤城霞未
訪仙人宅先尋博士家近聞歸隠處盡種碧桃花
將干嶺
絶頂低南斗重關壯北門隴雲浮地白谷水帶泥渾宇
宙神功大山河帝業尊小臣叨載筆華髮感深恩
宫中舞隊歌詞張翥仲舉
十六天魔女分行錦繡圍千花織步障百寶貼仙衣回
雪紛難定行雲不肯歸舞心挑轉急一一欲空飛
鑿海行龍舸憑山起鵠臺天池神馬出月殿舞鸞來六
合妖氛净羣生夀域開吾皇樂民樂願上萬年杯
白玉琱釵燕黃金鑿步蓮簫吹鳳臺女花獻蕊宫仙香
霧圍銀燭歌雲撲錦筵請將供奉曲同賀太平年
禖臺
嬪御親弓䪅祠禖有古臺瑤池今寂寞玄鳥自歸來鼎
再移支子星俄坼上台興亡關歷數祇遣後人哀
遊石頭城清凉寺用天錫題壁詩韵
捫蘿上絶頂嵐氣濕繽紛日色不到地樹隂渾似雲僧
歸過嶺見樵唱逆風聞更待詩人醉狂書白練裙
大駕時廵千官𨗳送至大口
萬乘廵行遠三靈佑護多旌旄隨大駕鼓鐸襍鳴駝初
日浮黃繖微風送玉珂臣心如草色不斷到灤河
寄雲門僧
聞道耶溪叟高年出寺遲眉毫長幾許布衲破多時挂
錫鶴移樹繙經花滿池相望一江水歲晚赴幽期
發富陽段天祐吉甫
遠海初曦動長林積霧開山從吳會起潮向富陽回野
飯松毛火村醪樹癭杯風吹黃葉度偏傍馬鞍來
發嘉興
明發嘉興縣扁舟宜向東天寒待伴雪日暮打頭風遠
寺明霞外孤城練水中等閒作離别不擬見歸鴻
夏夜
向夕南風起開窗散鬱蒸草間車水鼓松下捕魚燈山
壑雲填雪河流月走冰城樓更五鼓車馬逐晨興
題蘇武牧羊圖楊維楨廉夫
未入麒麟閣時時望帝鄉寄書元有鴈食雪不離羊旄
盡風霜節心懸日月光李陵何以别涕淚滿河梁
送吳生良之金陵
五月秦淮去南風水接天雨晴梅子後人近鳳臺前雲
樹連春驛星河落夜舡金陵佳麗地遲子廣新篇
送曹生之京
十載辭京國常懷玉笋班鳳麐遊壁水虎豹啟天關海
樹分秦雨江雲隔楚山壯遊須努力况子正紅顔
送李五峰召著作
聖主徵遺逸郎官老謫仙青山蔵古史金馬得時賢吾
道推先路恩光照晚年宣丈忙視草銀燭賜金蓮
送用上人之京陵
東土帝王州高僧汗漫遊衲衣收夜雨洗鉢度江流草
發金銀穴花飛霹靂溝擕詩見短李應下讀書樓
送楊生琰歸溧陽
之子吾同姓相逢已道南春衣彫白苧佳樹長黃柑雨
淡潛龍寺天清漂女潭蒲公讀書處白石有新庵
留侯廟李孝光季和
感慨留侯廟曾聞客下邳手扶仁義主身是帝王師興
漢功居最存韓志可悲如何劫高后反使夘金危
馮秦卿藏書
榮中富貴傳賓客盡能文屬世方櫜武無人學解紛劒
成猿接水圍合鹿號羣官作清時好長吟坐白雲
送公子趙去疾二首
綿綿萬里道利涉有方舟城郭通吳會江源起益州圖
經開白帝祠祭過黃牛他日浣花老猶能作勝遊
辭吳向三楚送遠指秦川高鴈憂離罟輕鷗不避舡天
青微露下江黑大星懸郢曲長多怨聞歌祇自怜
秋岑
更覺秋岑碧能尋勝日躋樹凉來鸛鶴山斷見虹霓釋
子行相問幽人去不迷雨餘天姥出吾欲涉丹梯
燕粟總管玩芳亭薛玄曦玄卿
粟氏林亭好飄飄借馬遊藥闌當戶密花逕近城幽未
許朝參懶聊為逸興留使君行樂處風物為春柔
湖寺湧碧泉張天雨伯雨
喧寂一塵隔湖濱出寶坊荷隂分補衲水氣雜燒香書
勘烏皮几茵敷白㲲床從來已公屋詩客許徜徉
歲暮
忽忽歲云暮徒興白首嗟山留待伴雪春禁隔年花把
卷因遮眼分餳且膠牙自緣身懶堕莫遣送窮車
送張仲鼎遊燕南釋大訢笑隠
天上知名久由來漢客星江湖歌白雪風露滿青冥巴
蜀須傳檄燕山待勒銘壯夫期遠大不獨抱遺經
次韵寗宣慰
將門三葉貴古劒削霜硎霧卷烏蠻淨風生碧海清投
壺驚甲帳飛墨動雲屛未愜清遊興松房聽雨聲
送薩天錫照磨赴燕南憲幕
蕭寺留詩别高懷不負公江聲元自急山勢古來雄下
榻疎鐘雨登臺落木風重來無幾日除道避乘驄
答王子長宋无子虚
病後得書頻情知未立身孤燈風雨夜兩處别離人乙
鳥歸來社辛夷開過春如逢元白問莫說為詩貧
銅陵萬松山中
樵聲聞遠林流水隔雲深茅屋在何處桃花無路尋身
黃松上鼠頭白竹間禽應有仙家住避秦來至今
乾坤清氣卷十二
