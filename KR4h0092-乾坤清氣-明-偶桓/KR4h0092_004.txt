乾坤清氣卷四
明偶桓編
七言古詩
送華山隠歸西湖王士熙繼學
方士求仙入滄海十二城樓定何在金銅移盤露滿天
琪樹離離人不采軒轅高拱聖明居羣仙真人左右趨
青牛谷口迎紫氣白鶴洞中傳素書珊珊鳴珮星辰遠
寂寂珠庭雲霧虚修髯如漆古仙子玉林芙容染秋水
九關高塞不可留歸去江湖種蘭芷山頭宫殿風玲瓏
玄猱飛來千尺松閒房誦經鐘磬響石壁題詩苔蘚封
欲向君王乞祠禄安排杖履來相從
送蘇公赴嶺北行省郎中
居庸關頭亂山積李陵臺西白沙磧畫省郎中貂帽側
飛雪皚皚馬韁濕馬蹄雪深遲遲行冷月凄雲塞垣明
銕甲無光烽不驚萬營角聲如水清明年四月新草生
征人賣劒隴頭畊思君遥遥隔高城南風城頭來鴈鳴
贈廣東憲史張漢英之南臺掾
生平不願為傭書亦不願作章句儒酒酣詩成吐素霓
意氣凛凛吞千夫前年排雲呌閶闔出門一夜車四角
去年海嶠席未温一舸乘潮又催發大江之西日本東
廬陵文物常稱雄决科歲占十八九君當努力提詞鋒
才高不用長嘆息四海彌天豈無識壯年懷居亦何有
著眼帶礪開胸臆巖巖柏府凌高寒豪士傾蓋宜交歡
我知屠龍不屠豨食馬政欲食馬肝吳姬壓酒飄香絮
謫仙神游歌白紵敬亭惟有孤雲閒欲雨人間亦飛去
離京夜抵潞陽賦詩遥慰匡廬隠者併以寄金
門諸公為一噱云李泂溉之
野馬脱羈鞅倏疑天地寬臨風一長鳴風吹散入青冥
間頗如魯仲連蹈海不復還又如安期生長留一舄令
人看江南浩蕩忽如海落日照耀浮雲關既不能低眉
伏氣摧心顔詭遇特達驚冥頑又不能抱書挾策干萬
乘調笑日月相回盤匡廬迢迢接仙山仙翁泛若秋雲
閒長松之隂引孤鶴望我不見空長歎采鉛天池津飲
醁桃花灣蒼梧倒影三湘寒赤城霞氣生微瀾鯨鯢翻
空海波赤曉色欲上扶桑難人間之樂兮誠不足恃何
如歸卧棲巖巒棲巖巒卧巖穴夜半天風吹酒醒猶有
青溪萬年月
題丁氏松磵圖鄧文原善之
天目之峰凌紫煙下周林壑紆長川清池斗絶涵倒影
神運直自疏鑿先彼美幽貞廬閑房曲奥辛夷荃蒼松
手植經幾年靈虬夭嬌今參天門前朝流莫流水但聞
激石瀉瀨鳴濺濺山人養真衡茅下有書可讀琴可絃
意行清澗曲長嘯松風前山月出林高山花弄春妍仙
人歌來夜將半天空鶴唳山淒然飈塵大笑狂馳子口
誦丹訣傳真玄我欲從之結隣屋待疏藥圃謀芝田
送友之官江西胡寬則大
花間乳鶯啼曙色送客驅車上南陌陌頭芳草綠萋萋
今人古人滅行跡明發吳儂燕尾船江卷寒潮飛練白
鸞童乘月吹紫笙不似琵琶怨秋瑟滕王閣中歌舞闌
一望雲林謝公宅
題周晹明皇水中射鹿圖雅勒呼正卿
開元天子奮神武一矢成功定寰宇飛騎營中墮牝雞
妖星散落紛如雨邇來校獵渭城東姚崇發蹤指顧中
馬前十論效驅策君王已賀獲雋功波濤澒洞真龍立
應見波間老蛟泣畫師盤礴筆有神千載英姿如昨日
君不見天寶年來事事非宫中行樂晝游稀可憐野鹿
銜花去猶向樽前按舞衣
送御史王伯循之南臺
京華歲晏饒風雪況復知交遠相别金貂貰酒燕市傍
官柳殘條未堪折客心戀戀不忍發離歌莫唱陽關叠
羡君年少蚤致身文章德業追古人繡衣驄馬向南去
江湖草木含青春
杭州送兒姪歸里黃溍晉卿
空江月滿潮聲怒二兒勇踏潮頭去故園天末渺予懷
夢中識汝歸來路起向江樓遥望汝江上青楓正霜露
凉風䬃䬃吹汝急櫓搖背指龍山渡翩然一葉舞中流
嗟汝童心得無懼自我西游歴三紀舉目交游半新故
下車相揖何紛紛白頭朝士猶徒步玄都觀裏舊桃花
見我重來能幾度緬思疇昔仍念汝徙倚闌干日將莫
前潮將斷後潮續層波複浪無重數魚龍出沒相後先
疾雷槌山雨如注隔岸巒峰空復多沙際冥濛但煙霧
計程知汝已登陸息肩弛擔今何處明朝過我三釜山
能勿徘徊起哀慕近聞旱魃肆為虐殺吾手植千株樹
且須為我語比隣莫遣牛羊上丘墓
贈俞觀光
東窗讀書吻正悲坐聞剶啄走啟扉衝風踏凍至者誰
俞子訪我由剡溪相逢把臂語移時婦人驚笑羣兒痴
俗物疾我不可鑒眼明求此珊瑚枝朝來贈我天馬詩
忽然掉頭去莫羈鼻頭氣息干虹霓詎能折腰向小兒
文章技痒聊娛嬉策勲聖處今毋遲繄我愛子莫助之
臨岐躑躅徒嗟咨
題李坦之學道齋詩文
神仙中人世莫識政以文章為戲劇李生也復可憐人
手種蟠桃待春色山空歲寒誰念汝青楓墮影霜露白
遠游賦成一朝去翠盖雲旗莫可適蓬萊煙霧秋冥冥
鄧君白鹿無消息袖中驪珠三百顆夜深勿近蛟龍宅
金華山高青矗天山人看山忘歲年黃精芝草幸可食
安得與子巢其顛石床醉聽松風眠無為長歌怨如哭
使汝惻愴凋朱顔
半月樓柯九思敬仲
峨眉山色凝秋碧山下雲連鏡湖濕萬里青天月半規
十二樓頭夜吹笛滿庭桂樹仙人家玉兔𢷬藥來紅霞
青蓮居士下東海祗在蓬萊掃落花
跋南岳夀寧觀碑後元明善復初
朱陵靈臺天柱巍太虛空洞綠煙扉上館赤帝朱鳥飛
祝融宅南參與旗羲娥兩曜愁蔽虧象緯冷逼嗟位迷
四觀燕吳與秦齊恒嵩泰華孰崇卑五氣順布百志熙
流祥阜物宣后祗雨風露雷豈其私惠爾下土尸者誰
中有異人餐玉芝夜眠秋霞晝天倪衣以青雲裳白霓
風車八極参兩螭七十二峯足幽棲琳宫貝闕輝陸離
潛光煉魄如嬰兒大丹入咽無渴飢誰其思之吳宗師
神變倏忽方張施泠然御風渺何之太君歲晏嘉予期
千秋萬歲受鴻釐皇圖景運永以丕手持芙蓉朝紫微
旋飈天闔此來歸彰靈荅貺達爾垂磨崖䥴我瑶華碑
出門别親友陳孚剛中
停君漢水浮鴨之翠杓聽我嶧陽棲鸞之綠桐男兒拂
衣出門去龍泉三尺光如虹君不見磻溪鶴髮釣魚者
偶擲漁竿來收野白旄揮開炮烙煙桓圭朱芾侯青社
又不見南陽卧龍人不識一朝佐漢□狠石羽扇輕搖
蛇鳥驚火精熖熖天西極旗亭四月柳如藍紫騮嘶風
黃金驂豈無扣牛歌亦有捫蝨談天生巉巖崒嵂骨蒿
萊槁死誰能甘我欲登泰山扶笻欵天關東溟若木如
可攀手弄日月青雲間我欲渡黃河赤脚凌秋波水仙
樓閣銀嵯峨徑叱海若笞蛟鼉停君翠杓聽我綠桐真
人開天六合同風騶虞鳳凰飛舞鎬宫有線五色獻於
重瞳補舜衣裳山龍華蟲虎豹九關兮不可以達吾則
脱冠歸來兮丹丘之青峯長揖二三子目送西征鴻
常州
毗陵城西漁火紅家家夜香燒碧空荻花離離季子塜
楓葉索索春申宫鷄聲人語三十里大船小船浪相倚
鸂鶒一雙飛上天人在柂樓弄秋水
居庸關
車稜稜石确确車聲彭彭鬭石角馬蹄蹴石石欲落不
知何年鬼斧鑿僅與青天通一握上有藤束萬仞之崖
下有泉噴千尺之壑大行羊腸蜀劍閣身熱頭痛懸度
索一夫當關萬夫却未必有此竒巘崿吾皇神聖混地
絡烽火不紅停夜柝但有地險今猶昨我扶瘦笻息倦
脚欲扣往事雲漠漠平沙風起鳴凍雀
送鄭子經游霞城陳旅衆仲
子經與我真弟兄海風十二吹青萍桐花影裏忽相見
美人為奏青樓笙酒酣氣盛欲飛起謂可戾契圖功名
樓前雪惡鴈欲墮寶鞭笑指丹霞城人生聚散亦何有
歲月與子相峥嶸金臺有約不可爽春船擬破滹沱冰
泰定元年秋八月七日書於龍溪校宫時劉能
静亦在坐
去年送君歌此詩今年我亦同羈棲年年離合誰所使
握手一指秋雲低我今歸矣子勿遲桐花落盡青樓西
題天台桃源圖
天台一溪綠周遭溪南溪北都種桃東風吹花開復落
游人不來春水高錢塘道士張彦輔畫圖送得劉郎去
昨夜神雀海上來洞裏胡麻欲成樹
和蕭秀才歌風臺
歌風臺前埜水長王媪賣酒茅屋凉酒邊父老說劉季
頭戴竹冠歸故鄉山河霸氣已消歇颯颯老柳吹斜陽
臺前小兒更擊筑筑聲更似三侯章
太玄子祈雪歌傅若金與礪
至元二年冬不雪天子夙夜憂黎民宫庭擇日詔方士
臺觀通天求百神留侯之孫住龍虎世領祠官列圭組
鳬舄經時謁紫微鳳章半夜飛玄武皇天憂民祈可必
臘雪依微應三日望拜還聞在竹宫受釐忽報臨宣室
天地杳然韜玄功賜予紛紜恩數隆請和六氣輔元化
常使九州歌歲豐
憶昔行送雅勒呼歸武昌待高郵闕廣亦除静江
同知皆未任
憶昔文皇御天歷知君已是青冥客寶氣經年動斗牛
璇光徹夜通奎壁比來蹇剥人所歎當路宣昭氣斯直
忽聞除書雙及門老親白髮生顔色秦郵近水足秔稻
桂林只今多盗賊待次且食武昌魚擕家不過湘南驛
王祥舊來驅别乘賈誼未久遭前席此時父老怨來遲
他日攀轅忽霑臆麒驥那愁九州大鳳凰早恨三山隔
秋浮江漢雲木清夜過淮河月波白新詩屢成知自誦
遠道即見何由得黃鶴樓前遇故人因君為致長相憶
邯鄲行
邯鄲城高下白日邯鄲市上風蕭瑟故壘空餘鳥雀悲
荒垣只見狐狸出何王墳墓對山阿尚憶諸侯争戰多
趙客歸來重毛遂泰軍老去畏廉頗黃塵白草宫前道
鬼火如燈夜相照公子秋來不見過美人月下那聞笑
當時冠盖激浮雲撾鐘考鼓宴青春只今惟有郵亭樹
還送年年行路人
和題吳閒閒京館王本中醉作竹石壁
薩都拉天錫
硯池花落丹水香步虚白日聲琅琅江西道士愛瀟洒
新粉素壁如秋霜王郎酒酣衫袖濕醉眼朦朧電光急
玄龍雲重雨脚斜白兔秋高月中泣倦游借榻日觀東
恍惚夜夢三湘中鷓鴣啼斷江路遠青林雨暗春濛濛
題喜夀里客廳雪山壁圖
一年在京口雪片深冬大如手獨騎瘦馬入誰家四面
雲山如戶牖大江東去流無聲金焦二山如水晶瓜州
江口人不渡時有蓑笠漁舟横一年在建業臘月梅花
滿城雪五更凍合石頭城霜風號寒冰柱裂秦淮酒樓
高十層鍾山對面如銀屏鷺洲不見二水白天外失却
三山青一年在鎮陽燕山積雪飛太行滹沱冰合斷人
跡井陘路失迷羊腸長空萬里絶飛鳥卷地朔風吹馬
倒狐裘公子獵城南茅店酒帘縣樹杪今年入閩關馬
蹄出入千萬山瘴煙朝莫氣藹藹石泉日夜聲潺潺雪
花半落不到地但見晴空湧流翠海頭鼓角動邊城木
末樓臺出僧寺何人蹇驢踏軟沙出門何處不梅花江
潮入市海船集水煖游魚不用义良工寫此雪山壁過
眼令人憶南北玉京銀闕五雲端待漏何年鳳池側
送左祥卿之香山縣尹貢師泰泰甫
九星排玉雙門開抱旗石鼓青嵬嵬帝子城邊跨龍去
仙人海上騎羊來禺南燕北天萬里五月河邊青雀起
鸊鵜膏煖射晴虹海月光寒烱明水宓子琴中化已成
吟得新詩字字清立馬街前待衙退刺桐花裏鷓鴣鳴
分題得姑蘇臺送吳元振赴江浙省左丞
姑蘇城外江水綠姑蘇臺是吳王築吳王宴罷越王來
館娃夜冷宫門開落花飛去春無跡江邊却起姑蘇驛
馬頭旌節何皇皇候吏傳呼謁道傍孤山梅白堤柳黃
相君入坐中書堂
送涇王府蒲司馬西還
重弓滿引鳴鏑和翻身躍馬渡長河日高射獵王半醉
軍中司馬功最多白狼西來獻天子腰間玉龍鱗甲紫
寶書緘奏動宸京黃封御酒貺邊城弦蒲汭鞠幾千里
芳草萋萋春似水鳥聲山色不勝情枚生作賦才難比
送張介臣伴讀歸省濟南
白天迷濛日脚消雪花散落風飄蕭重裘著體如壓鐵
呼酒不來寒正驕東風匹馬去千里仰視王屋當雲霄
到家方慰母心喜入門更聽兒啼嬌華燈夜照舞衣熱
彷彿鳴鳳和笙簫暗黃著柳垂長條虎闈春信趣還鑣
一杯遲子城南橋
題蘇武李陵泣别圖歐陽檢伯恭
浚稽山前箭如雨渤海岸邊羝不乳同是肝腸十九年
白髮君歸朝故主臣心有血一斗許亦欲隨君歸釁鼓
五千健兒五千母臣若獨歸魂魄苦空將老淚寄君歸
歸洒茂陵墳上土
題金宣孝太子墨竹張翥仲舉
少海神光射天起中有蟠龍龍有子混同江聲何處來
卷作琳琅墨池水蜿蜒歘起鱗甲張蛻骨立化千篔簹
一朝侍臣抱髯泣鶴駕不歸雲路長百年梁苑陵谷變
流落人間能幾見明昌内府應秘藏小字親題保成殿
吁嗟帝子真天人此君亦作天人真君不見洋州老太
守揮洒雖工無此神
題李白觀泉圖
玻瓈杯中春酒綠醉墨淋漓牡丹曲平生合置七寶床
白苧烏紗美如玉阿瞞荒宴百不理寧計宫花銜野鹿
何物老嫗生此兒偷向金鷄帳中宿高將軍纔奴隸耳
誤使脱靴吾所辱要留汗襪踏鯨魚鼠子何堪煩一蹴
尋常溝瀆不可濯何處容伸遭汚足翩然却下匡廬雲
五老峰前看飛瀑
周昉按樂圖
美人按樂春晝長綠鬟翠袖雙鳴璫玉簫高吹銀管笛
二十三弦啼鳳凰後來知是調筝手窈窕傍聽曾誤否
梁州徧徹六么翻此曲惟應天上有行雲不動莫雨生
流鶯瞥目飛鴻驚宫馳羽疾争新聲花月六宫無限情
君不見後庭玉樹棃園譜日日君王醉歌舞一朝鼙鼓
動地來禄兒危似韓擒虎丹青縱復工何益由來嗜音
必亡國田家機杼人不知好寫豳風勸蠶織
綠玉連環歌為邢從周典簿作
于闐河頭夜光發赤髯賈胡采明月中有美璞凝寒晶
惟有鬼工能琢成伊誰得此邢公子示我綠玉雙連環
怳如空碧虹氣垂半隠青瑶蟾一規展之兩環不盈尺
叠作團團小蒼璧縠文錯落映雷文宛是昆吾寶刀刻
廬陵學士癖好竒辨古重以瓊琚詞珊瑚佩鉤詎可數
我疑制自金源時集賢仙公丈人行鳳閣舍人文有樣
請君留束錦宫袍待看揮毫玉堂上
入京危素太朴
春風浩蕩吹江南危子行年二十三長謠空谷天蕩蕩
劍倚白日風潭潭氣高却怪星象動身在肯為飢寒貪
宫中聖人朝萬國臣抱犂鋤在山澤中年讀書空自勞
三島求仙豈能得齒牙未落心未摧欲奏長策天門開
周公仲尼没已久麒麟鳳凰去不來世無忠臣與孝子
四海風俗何由回
徐人歌
季子有劍秋水色徐君見之惜不得徐君墓上荒草寒
季子解劍挂樹間一生一死見交義嗟哉延陵吳季子
乾坤清氣卷四
