乾坤清氣卷五
明偶桓編
七言古詩
望嶧山鮮于樞伯機
東方巨鎮宗岱宗羣山列侍臣妾同西南崛起一萬仞
却立不屈如争雄何年天皇下星宫墮地化作青芙蓉
外如刻削中崆峒閬風玄圃遥相通我昔東游訪青童
羣仙招我游中峯悔不絶粒巢雲松失身誤落塵網中
如今可望不可到&KR0712;舟空羡南飛鴻神仙可學事已晚
安用屑屑悲秋蓬吾聞嶧陽有孤桐鳳凰鳴處朝陽紅
安得斵為寶琴獻天子為民解愠歌南風
木牛歌劉詵桂翁
吾聞景升飬牛千斤肥椎之不了士卒飢王生號牛八
百里徒瑩蹄角將何為此猶虚名乏實用負任毫末了
不支何如武侯象其似獨化枯槁為神竒平生憂人不
自食餉運常飽千里師刳心俯首竭筋骨氣象深穏人
誰疑中多抱負外遲鈍論功猶勝狂犢馳雖無奮勞效
畊種尚以微力禆興衰自期中道可不廢雖有捷徑寧
能追惜哉清渭不可渡未得束載四海隨我常讀書論
成敗魏不足控為吳持江陵蹶羽子規衂郿南衰髮秋
風知前謀既輕後過重天意蹉跌長如兹浩歌木牛感
豪傑空有遺恨供人知
天馬歌贈甲寅進士陳所安
房星夜墮滎波中驊騮奮出如飛龍昂頭星宫逐枉矢
振鬛雲闕追天風漢家將軍三十六分道出塞争竒功
當時一耀萬里盡蹴蹋少海霓旌紅韓哀謝輿伯樂去
蹶塊誤落奚官庸十年皂櫪食不飽雖有駿步難争雄
春隨錦韉北陵北秋卧衰草東阡東時從駑駘飲沙澗
未免泥滓沾風鬃夜寒苜蓿山谷迥長嘶落月天地空
時平文軌明蕩蕩萬里穹荒無虎帳交河不用踏層冰
褁足山城學馴象吾聞天子之廐十二閑驥騄並收無
棄放金根雲䍐出都門喚取雍容肅仙仗
送劉玉成之杭
錢塘之景天下無我昔未游知畫圖吳王闌檻神仙壺
沙河燈火錦繡衢四城翠翹上靈隠萬家畫舫游西湖
孤村梅花白雪廬大堤楊柳黃金株百年風物未盡改
遊子那得聞其初錢王觚稜墮秋蕪趙家宫殿佛鼓喧
朝晡西風吹潮落越嶠夜角呼月沈姑蘇劉郎妙趣世
希有五色粲爛披珊瑚請君一往覽古昔酹以千斛之
酒鵝黃酥寫以文考賦魯城之筆千萬字吹以東坡弔
孟德之簫聲嗚嗚歸來錦囊壓蹇驢與君共簸明月珠
題文山衡陽躍馬圖和須溪韻
將軍紫綬馳燕然丞相白髮祁山前重瞳悲歌泣虞美
伏波眼穿鳶墮水英雄相望千萬年西風荒草迷五原
延秋王孫折金鞭女墻明月銅駞閑衡山春濃風日好
紫韁電轉人未老豈知蹶塊追海横海天如雪狂瀾倒
玉樓十二春衣妍流雲却月争取憐落花金谷獨一死
蒼旻不語丹心傳劉家的盧空識意金粟龍媒俱久逝
少年相對那得知掩圖醉倚南風睡
銅雀硯周霆震亨遠
柏梁仙掌辭深殿西晉銅駞棘中見魏臺片瓦閱興亡
流落人間還作硯無情漳水去不回西陵罷望餘蒿萊
分香賣履俱寂寞獨此微物留餘哀客卿子墨辭滂沛
管城中書鋒課最銷磨不盡建安年照見姦雄心膽碎
按頭拂拭塵土昏幾劫冷灰藏燒痕不足文房收薄用
斷磚殘礫復誰論
杜鵑行
我不暇自哀古帝魂春來却念今王孫王孫馬蹄去何
處但見黃鶴落日故宇煙塵昏我昔蜀帝空名存絶憐
王孫玉牒尊春宫天鵝壓酥酪凝香夕帳貂皮温紫茸
吳姬河西曲白馬怯薛鷹絛捫居民只尺甚天上冠冕
臣僕羣趨奔漢川一炬寇飛度四海寒食如荒村暴骸
泣霜關月老恨血埋雨江波渾投鞭七寶委道側落花
送客慚春恩勸歸我亦久流落幾欲出口聲復吞莫道
人生歸去好江南無處弔王孫
驥羣空
幽燕之馬毛骨殊龍種肇自崐崘墟百年帝業振長策
玉帛萬國同車書明堂大開武庫列白日矯矯升天衢
昨來毫穎吐芒角赤祲光怪干斗樞河流䪺徙渥洼竭
天廐十二駑駘居中原塵起遂鼎沸御者撫轡空長吁
盛衰反覆古來爾誤國致此其誰歟英雄緩急何代無
惠養汗血由攻駒五陵佳氣毓神雋往問伯樂今何如
代北鷹
隂山角鷹距如鐵天壓穹廬飽霜雪御前校獵誇遠揚
海口朔風吹地裂凴陵殺氣隘原野走馬身翻臂韝掣
秋飛鴻鴈春燕鶯分寸躋攀勢縣絶山東一夕塵沙黃
狐兔根深豺虎穴古臺寂寞呼不聞坐使荆榛徧城闕
嗟哉爾曹既不能訴冤口流血又不是造天逢翼折上
林供奉濫君恩架上錦絛長綰結偷生忍恥獨何心天
下滔滔同一轍
哀余淮南
昆侖烈風撼坤軸日車歛轡咸池浴六龍飲渴呼不聞
赤螘玄蠭厭人肉荆襄弗支廬夀孤江東埽地如摧枯
忠臣當代誰第一七載舒州天下無東南此地關形勝
天柱之峯屹千仞當年赤壁走曹瞞天為孫吳産公瑾
我公千載遥相望﨑嶇恒以弱擊強孤城大小二百戰
食盡北拜天無光當關拔劍蒼龍吼盡室肯汙姦黨手
摧鋒闔郡無生降羣盗言之皆稽首堂堂省憲羅公卿
建官分閫日募兵哀哉坐視無寸策遂使流血西江平
向來不曉皇天意大將南征死相繼一時貪暴聚庸才
玩寇偷安饕富貴河流浩浩龍門西燕山萬騎攢霜蹄
英雄暴骨心未死去作海色催朝鷄玉衣飛舞空中見
太息孤忠鏖百戰五陵元氣待天還睢陽誰續中丞傳
哀李潯陽
蜀川會漢投匡廬潯陽之厄江西樞李侯伏節忠貫日
存歿誓與城池俱夫何郡將弛練卒世禄忍負私其軀
寇來談笑啟關遁坐使邑井成丘墟侯時力疾短兵奮
臣首當血心當刳魂歸謁帝慟伏闕塗地肝腦民何辜
臣衷願瀝付渠荅臣首欲飛宜僕姑誓堅洪壁殱衆醜
却埽淮蔡匡全吳黃塵四低黑風淡赤豹騰駕蒼虯呼
山川幾劫鑄英氣上遡古昔誰其徒平原汗馬河北重
江淮安堵睢陽孤顔張凛凛心未死迥立千載誠相孚
况聞有子殊激烈義在從父輕頭顱石頭之袁姑孰卞
兩間忠孝何時無紛紛賣降與棄甲仰視汗喘呀長吁
惟公蓋自元氣立顧盻所取皆詩書當年射策首多士
已分一念金無渝勖哉謀國慎所託古今大勇惟真儒
哀張千戶
貫楊將軍年十九祖父死邊功不朽虎符前月始蔭官
衆議南征推好手奮身萬衆首搴旗偏鋒再進深履危
瘴煙毒霧晦白日飲血拔箭輿尸歸閨中青年美如玉
昨夢夫還兒在腹兒生夫死時日同忠在王家三世哭
隂山之虎出文彪海鷹抱雛霜角遒雄心九死知不悔
散入鼓角邊城秋堂上老姑髮垂縷帳底兒啼淚如雨
淒凉部曲舊營存千里魂歸投幕府幕中大將坐封侯
生平不識青海頭
贈鐵脚劉道人馮子振海粟
道人鐵脚更鐵冠山人鐵面仍鐵肝道人山人兩相值
面色脚色俱蒼寒道人鋒稜厓骨削山人劍氣星斗干
山空人去夜猿别一葦北渡黃河乾盧溝月濕波蕩潏
太行雲皛峰㠝岏古來豪傑數燕代長轂騕褭榴花鞍
呼鷹射鴈逐鷄狗脱手柘彈排金丸璧門雙闕照燕碣
虎豹蹲踞蛟龍盤布衣一語動萬乘不識宰相為何官
雲飛風起對紫檀血指瀝瀝衷如丹尚方百奉謟骨裂
山人九死聖度寬萬里放還真墮甑回視歲月驚流湍
南山清渭一夢覺但見落葉吹長安道人搥札未棄置
欲刻朽骨為榮觀野麋豈是麟閣具滄海自分終魚竿
窮林尺鷃無處著豈意思想南溟搏人間新貴奪紈綺
曲眉婉孌浮山巒為渠向作白玉盤眼耳鼻舌渾熱瞞
劉郎他日高眼看歸來取鋏歌馮驩
送彭丙翁胡復初采詩吳(缺)原可
君行為我觀海潮淛江亭下風蕭蕭君行為我泛湖月
蘇公堤上楊花雪只今何處不聞詩南音寥寥君得知
海風吹寒翡翠尾秋露滴老珊瑚枝山川光怪豈敢閟
采之采之盡君意願君勿學梁昭明是非未定輕閑情
願君但似吳季子四海之風定誰美馬蹄跌宕輿地開
幽燕浩浩風雲來丈夫西游今可矣前日江南數千里
别廣西憲史張漢英陳(缺)渙翁
長吟不了秋階蛩君飲不盡春江虹涓涓泠泠仙掌露
落落穆穆長松風少年憲幕廣西去意氣倏忽超鴻濛
御史行部玉花驄南度瀚海君與同日出鰲頭指若木
月明鵬背看芙蓉有時調笑却蛟鰐赤手得珠龍伯宫
君才一似列蕃貨明犀色射珊瑚紅象牙鶴頂世所有
桂蠧盛以玻瓈鍾歸來老母怪方朔何事紫薇衣袖中
劍光差差不可狎寧教小蟄全其鋒願君此行好自愛
雲氣蓊蓊東崖東
題徽宗織錦圖楊(缺)子承
君不見文君白頭吟冰絃撥斷鳳皇琴又不見明妃離
漢闕馬上琵琶青塚月争如深宫白晝長美人睡起慵
梳妝能將千條五色線織成一片雲霞光一姬織罷春
纖困香軟東風扶不定雙蛾淡淡遠山横嬌羞未醒梨
花夢一姬辛勤不下機機聲軋軋穿梭遲都來半軸秦
川錦不知補衮當何時行雲隨影肌凝雪斜軃烏絲寶
釵滑桃花瓣脱芳塵中壓碎環兒馬嵬襪道君玩物何
拳拳黃金博得芙蓉仙尚期千秋萬古傳玉書圖記宣
和年金戈南下闞&KR2143;虎中原白骨埋黃土青城赴約落
姦謀江山如錦誰為主一龍北狩不復還我今聞之心
猶酸豈料人間存此卷相逢依舊春風面
哭女醜行叚天祐吉甫
叚家五歲花枝女繡帽彩衣嬌楚楚全家看作掌中珠
不但阿爺憐惜汝阿爺官滿常熟州移家來杭年未周
無心偶得汝懷抱使我䪺解平生愁自從生汝三月後
喚汝醜哥要長久阿爺正因憐汝深命名剛以好為醜
蘭芽玉樹春照映綽約身材好情性易得易養不藉人
最喜生來不知病一年二年長精神三年言語字字真
舉頭四面候人意識人懽喜知人嗔四年行履輕且便
堂上來往如春燕阿婆房裏索梨栗大姊床頭覓針線
眼明望汝到成人門楣之秀閨房珍斯須不見情緒惡
逡巡或來顔色新至元戊寅月窮紀江上竒寒寒墮指
家家兒女病痘瘡十家之中九家死阿爺適奉差遣行
臨行顧汝難為情舟中一見九回首道上半旬三寄聲
明年正月初七日忽得家書知汝疾置書案上不忍看
便道多凶還少吉良久殷勤問來者荅言勢惡君當舍
瘡頭黑䧟苦爬搔目瞑口噤如盲啞爾後三朝書再至
知汝繼世即遐棄遡風南望淚闌干十日如痴復如醉
汝生汝死都在天與汝聰慧不與年含靈蠢動保夀命
造物不能天兩全華亭官舍寒栗烈簷雨淙淙燈暈結
一時往事到心頭誰道阿爺腸似鐵(原缺)官事得容與
江橋明日風帆舉到家剪紙作金錢桂酒椒漿當酹汝
題胡修撰金華雜興小藳黃清老子肅
吾聞金華之山東南峯石壁巉絶如飛龍滄溟盤礴幾
萬里但見扶桑日影倒挂金芙蓉山中仙人古愚老青
霞落落雲間松翩然獨去游無窮謁帝西上昆侖宫春
苔染水碧于酒輦路人家插楊柳金莖露瀉明月珠散
落人間作星斗君不見西山日上紫氣横花下有人調
玉笙太平擬進九成樂五雲樓閣生秋聲
上繼學王公
大風卷地沙塵昏十日不得一出門胷中俗子浩于海
思欲一見雲中君雲中之君玉為節廌冠峩峩照晴雪
振衣驚落琪樹花片片人間作明月有時霹歴生風雷
松聲曉失青崔嵬衆芳收雨作春色瑶草綠徧三蓬萊
有時筆端吐光怪干將生花五龍蛻廣寒天上聞步虚
萬壑千崖度秋籟嗟予困學無所成仙家幸識黃麒麟
願從輞川覓詩法白鷗吟入南山春
丁夘及第歸和揭經歴見賀詩
兒時見月欲上天昆侖獨往三十年山深染得秋水綠
所思忽到梅花邊螢燈照雪心炯炯危坐空齋似禪定
落花啼鳥意不驚澗瀑松風自相應書成上謁天帝君
半夜掣起扶桑雲麒麟峥嶸列萬戶虎豹屭贔縣千鈞
翠盤八珍為君薦劍珮鏘鏘揖羣彦木天日上五色雲
知有百靈護經傳春城如海花滿園狂吟中有白與元
至今風雨飛動意垂揚起舞花能言銀潢東流幾時了
松下夢回秋又曉蒼蒼此意誰得知蟾闕佳人霜雪皎
送海東之
海東之玉關之人奈子何一朝趨試當大廷搜竒抉秘
如縣河胸中二三策發憤精研磨中山兔毫渴濡染綠
文巨硯出大沱御卷足揮霍如見山之泰華江之番紫
髯長戟凍不折濁流鼓枻冰峩峩得官固好好東之情
最真遂使吾儂日相親不誇文字雄退與寒士相推尊
滛哇鄭衛非所云闔閭城邊種楊柳柳江柳子子亦聞
我有刻玉書願與窮朝昏子若修之可凌雲不廢世間
功與名況聞子弟功策勛一門科第凡五人瓊林之中
翺且翔如此文文而章章所以青城樵者有歌曰海東
之兄弟三人如鳳皇我歌曰二雛亦復鳴朝陽再歌曰
二雛亦復鳴朝陽
王鐵槍像楊維楨廉夫
鐵槍兒五代傑滑中歸來義尤烈捷聞三日破南城鐵
槍竒兵果竒絶鐵槍折河北裂唐家又移梁日月阿巖
雞狗何足尤虎豹一死皮須留烏乎痴頑老魅老不死
朝梁暮晉復歸周誰復拔劍知相仇
王粲登樓圖
臨洮水涸銅人毁西園青青草千里秦川公子走亂離
瘦馬疲童面如鬼俊君威命誇漢南虎視走鹿何耽耽
可憐膝下盡豚犬誰復大厦收楩楠落日樓頭髀空拊
目斷神州隔風雨平生不識大耳公座上客歸丞相府
春深銅雀眼中蒿攬涕尚復思登高江山破碎非舊土
版圖何日還金刀荆臺高棲已荆棘丹青寫賦工何益
君不見袁家有客能罵賊將軍頭風重草檄
漁莊
君不見裴家之莊在子午臺池已作張家墅又不見李
家之莊在平泉花石亦入陶家園不如漁莊在崑之所
官不得奪人不得取或言投長竿蹲會稽釣嚴灘隠蟠
溪彼數子者逃名而名至孰能索我于東溪之東西山
之西春江冥冥春水瀰瀰桃花亂流跳魴與鱮會稽丈
人本釣徒釣竿手拂珊瑚株浩歌小海入東去大魚鱗
鱗來媵予子知我我知魚濠梁之樂樂有餘
二喬讀書圖
喬家女兒雙芙蓉一代國色江之東亂離惟恐埋百草
豈料一日俱乘龍江東子弟孫郎策同住周郎道南宅
弟兄不减骨肉親喜作喬家兩嬌客明年策死鏡中妖
銅雀春深愁大喬自是阿瑜能了事黃星一道隨煙消
小喬初嫁有如此天下三分從此始風流顧曲本多才
風雨雞鳴戒君子喬公教女能詩書豈比小姑持刃為
帳中草檄名漢賊已知事屬方頤兒君不見阿瞞晚贖
蔡文姬博學才辨何所施天下羞誦胡笳詩
題錢選畫江山萬里圖
神禹劃天塹横分南北州祗今天不限南北一葦航之
如丈溝洪源發從瞿塘口險峽中擘分黃牛括漢包湘
會沅澧二妃風浪兼天浮青山何罪受秦赭翠黛依然
生遠愁洞庭微波木葉脫有客起登黃鶴樓老瞞横槊
處釃酒澆江流江東數豪傑乃是孫與周東風一信江
上發從此鼎國曹孫劉吳南晉北後倏忽開六朝江南
龍虎地山水清相繆渡頭龍馬王氣歇洲邊鸚鵡才名
留新亭風景豈有異長江不洗諸公羞宫中金蓮步方
曉後庭玉樹聲已秋何如一杯酒錦袍仙人月下舟解
道澄江淨如練醉呼小謝開青眸鐵崖散人萬里漚拙
跡今似林中鳩不如大賈舶江山足勝游腰纏只跨揚
州鶴樓船不問蓬萊丘平生此志苦未酬眼明萬里移
蒼洲烏乎楚水尾吳江頭山河一髮瞻神州孰使我戶
不出兮囚山囚
題馬文壁弁山圖
七十二弁一弁高而孤兩雷相望有如大小姑我昔攀
蘿上孤弁曾見碧眼胡浮屠生綃一幅在下地三萬六
頃鴟夷湖湖山開圖一嘆息胡僧幾歲寄我空中書
淵明漉酒圖
義熙老人羲上人一生嗜酒見天真山中今日新酒熟
漉酒不知頭上巾酒醒亂髮吹蕭屑架上烏紗洗糟蘖
客來莫怪頭不巾巾冠豈為我輩設故人設具在道南
老人一笑猩猩貪東林法師非酒社攢眉入社吾何堪
家貧不食檀公肉肯食劉家天子禄頽然徑醉卧坦腹
笑爾阿弘來奉足
送人之浙省幕官潘純子素
東家老人語且悲衰年恰憶垂髫時王師百萬若過客
青蓋夜出民不知巷南巷北痴兒女把臂牽衣學蕃語
高樓急管酒旗風小院新聲杏花雨比來官長能相憐
民間蛺蝶飛青錢黃金白璧大宛馬明珠紫貝西洋船
繁華消歇如翻掌官中賦歛年年長里巷蕭條竟不歸
華屋重門結蛛網語中嗚咽不堪聞飢狼餓虎方紛紜
麒麟鳳皇那復得使我益重髯參軍參軍在官僅一考
素髮蕭蕭坐成老上官掣肘下吏罵賴有閭閻獨稱好
杭州公事天下繁大材取决無留難參軍累官日益貴
何術可使斯民安
乾坤清氣卷五
