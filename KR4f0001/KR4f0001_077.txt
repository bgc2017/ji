欽定四庫全書
聖祖仁皇帝御製文集卷三十六
古今體詩三十八首
東巡二首(幷序)
八年征動喜見澄平緬想
祖宗功德禮宜躬謁
陵廟以告成功爰於二月十五日命駕東巡是日天氣
晴和微風動旆從者溢路觀者夾途顧瞻遠邇莫不
懽躍賦詩二首
昆池不習戰寰宇已銷兵鴻業承匪易膚功久乃成威
靈昭
祖德展謁慰羣情迢逓關山路寧辭千里行
其二
順動因時豫東風引翠旗鳴鑾萬騎出執事百僚隨日
暖草初茁煙輕柳未絲春光無限好應有上陵詩
玉田
徐無山下水涓涓幾道横流灌玉田驅犢荷鋤農事作
五風十雨卜豐年
駐蹕豐潤城西
旌門鐃吹發雲璈行漏聲傳帳殿高欲向山頭望明月
(豐潤縣有明月山)恐驚霄漢避龍鑣
夷齊廟(幷序)
永平府治西古孤竹城夷齊廟在焉灤水經其前清
風臺峙其後倚巖俯流足以登眺夫夷齊孤竹君之
二子也能讓侯封不食周粟採薇首陽山獨行其志
孟子以聖之清稱之盖人惟能立節自可垂名夷齊
之去國潔身不求人知而廟貌千古迄今猶存吁造
詣其可忽乎哉
灤河水清駛荒山屹然峙上有孤竹城亂石半傾圮堂
廡既具觀廟貌亦儼爾緬惟商代末天下漸披靡兹地
實藩封人民差可恃兄弟以義讓富貴如敝屣叩馬諫
周王數語昭青史遯跡首陽山薇蕨何其美萬載挹高
風頑懦聞之起蒼蒼臺下松湯湯臺前水勁節與澄流
不媿相比擬停鑾碧山阿懷古未能已
灤河泛舟
平沙漠漠接長河天際浮雲落照多兩岸蒼山相竦峙
扁舟一櫂任清波
經永平城南
三代幽偏地秦時右北平川原緜大陸形勝借堅城晴
日初迎輦春風暗拂旌龍山遥入目縹緲白雲横
撫寧
輦路平鋪孤嶼東日華升處海雲紅忽聽百舌春啼巧
盡在蒼條古木中
山海關(幷序)
連山據海地固金湯明時倚為險要設重鎮以守之
我朝定鼎燕京垂四十年關門不閉既非設險還慙
恃德偶賦數言聊以紀事
重關稱第一扼險倚雄邊地勢長城接天空滄海連戍
歌終歲苦插羽不時傳作鎮隆三輔征輸困百年笳寒
龍塞月甲冷雉樓煙歷數歸皇極綱維秉化權漫勞嚴
鎻鑰空自結山川在德誠非易臨風更慨然
蒙恬所築長城
萬里經營到海涯紛紛調發逐浮誇當時用盡生民力
天下何曾屬尔家
姜女祠
朝朝海上望夫還留得荒祠半仞山多少征人埋白骨
獨將大節說紅顏
曉過寧遠
孤城臨巨野舊烈憶西征破壘荆榛滿邨雞向曉鳴
行殿夜覽章奏
飛逓傳来奏牘多旌門莫問夜如何銀燈毳幕春寒重
恐是陰陽尚失和
呂翁山是
聖祖太宗文皇帝擒洪承疇處
旌旗直捲陣雲沈濠塹遺蹤尚可尋十萬健兒皆解甲
一時大帥此成擒民情效順當年事王業維艱
聖祖心遂使關西如破竹至今戰氣晝陰森
松山
鳴笳伐鼓速兵機百勝謀成夜合圍月黑風高神鬼泣
金戈白馬識天威
杏山晩眺
野日荒荒蔓草平孤邨雞犬寂無聲山中獵罷殘陽晩
時見高原夜燒明
憩小凌河
河水流不息晝夜去涓涓昔為征戰地今是豫遊年駐
馬孤岑外移舟古岸前殘陽下新柳約略見春妍
錦州道上
野徑臨官驛炊煙出杳冥地連榆塞紫山列錦屏青城
郭知何處旌旄只暫停版圖歸大業堠火罷林坰
駐蹕大凌河
歸騎雲屯向晩過昇平笳吹動鐃歌光摇幕火繁星燦
影暗旗風野霧多兵氣已銷沙右所軍聲猶壯大凌河
豐京老將還能說曾記前途自倒戈
途次逢寒食
何處来春風澹蕩開晴旭不見杏花紅纔逢柳梢綠
十三山
迤邐峰連大道間憑空青削十三山敵樓人散堠臺廢
終日茸茸草色閒
過廣寧望醫巫閭山
名山插霄漢朵朵青芙蓉連亘數十里隱現千百重迢
遥不可極黛色堆竒峰窈窕復岝㟧鬱鬱多蒼松中有
桃花洞杳靄常雲封萬古鎮幽州秩祀同岱宗盻望生
引領瞻顧停六龍何時一登覽盪滌疏心胷
渡句驪河
野岸春蕪發青蔥一色齊皇輿連近遠地軸别東西日
送霓旌影風催駿馬蹄山河緜帶礪回首重低迷
過永安橋口占
夾路飛塵宿雨消十年曾此駐龍鑣春風城闕知非遠
幾處輕寒變柳條
盛京遣使請
太皇太后
皇太后起居夜書奏疏畢偶成
雲山遥隔萬安宫定省心懸午夜中孺慕經時書不盡
微誠憑仗與東風
三月初六日告祭
福陵恭述十韻
瑞靄鍾靈闕晴煙繞閟宫萬山皆拱北百水盡洄東夭
矯盤峰秀紆廻磴道通俯看環衆象遥睇極高崇松柏
丸丸直岡巒面面同恢弘思
祖烈建樹本神功戰術無前略謨謀啓後衷揮蛇曾握
劒定鼎有遺弓展禮威儀整申誠俎豆豐車書叨繼統
藐爾媿微躬
初八日告祭
昭陵恭述十二韻
盛德兼三代威名定四方文謨真顯赫武烈實飛揚包
幷收羣國虚謙集衆長網羅来俊彥締造闢洪荒卜世
周垂歷開基漢啓疆靈山佳氣迥
寢廟瑞雲張曠遠臨平陸幽深逼上蒼汗嘗趨石馬歌
欲奏芝房洱海銷兵戰炎陬絶叛狂功成昭默佑告祀
肅誠將微念通層構含情望兩廂千官遵大典進退盡
鏘鏘
盛京舊宫
雙懸鳳闕隱金鋪想見龍飛握瑞符殿列丹霄崇大政
宫開紫極接神區君臣際會風雲日版籍留存山海圖
堂構有懷追往事土階儉樸示規模
告祀禮成宴諸臣於舊宫
閶闔門開玉座春金支徧插綺筵新鏗鏘劒珮千官集
曼衍魚龍百戲陳功定舞干歌靖亂恩留過沛樂同民
大風猛士何煩憶仗下班聯絳灌臣
三月十一日雪中詣
永陵告祭
峰巒疊疊水層層王氣氤氲護
永陵蟠伏諸山成虎踞飛騫衆壑佐龍騰雲封草木橋
園古雪擁松楸輦路升一自遷岐基盛業深思遺緒媿
難承
薩爾滸(幷序)
太祖高皇帝嘗駐師於此以五百人破明四路兵數十
萬衆殲杜松於鐵背山遂有遼東實
帝業之所由基也
城成龍躍竦重霄黃鉞麾時早定遼鐵背山(一名洼轟木)前
酣戰罷横行萬里迅飛飇
柳條邊望月
雨過高天霽晩虹關山迢逓月明中春風寂寂吹楊柳
摇曳寒光度遠空
望祀長白山
名山鍾靈秀二水發真源翠靄籠天窟紅雲擁地根千
秋佳兆啟一代典儀尊翹首瞻晴昊岧嶤逼帝閽
松花江放船歌
松花江江水清夜来雨過春濤生浪花疊錦繡縠明綵
帆畫鷁隨風輕簫韶小奏中流鳴蒼巖翠壁兩岸横浮
雲耀日何晶晶乘流直下蛟龍驚連檣接艦屯江城貔
貅健甲皆銳精旌旄映水翻朱纓我来問俗非觀兵松
花江江水清浩浩瀚瀚衝波行雲霞萬里開澄泓
江中雨望
煙雨連江勢最竒漫天霧黑影迷離掀翻波浪三千尺
疑是蛟龍出沒時
經葉赫廢城
斷壘生新草空城尚野花翠華今日幸谷口動鳴笳
鐵嶺
雨餘塞草自綠日出山花更紅轍跡神州近遠驥鳴廣
陌西東
雜咏
古戍行来日落孤邨坐對月明漠漠龍沙千里桓桓虎
衛三更
聖祖仁皇帝御製文集卷三十六
