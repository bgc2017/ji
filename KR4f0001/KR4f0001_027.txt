欽定四庫全書
聖祖仁皇帝御製文集卷十一
勅諭
諭大學士勒德洪明珠李霨杜立德馮溥
朕萬幾餘暇留心經史時取古人墨蹟臨摹雖好慕不
衰未窺其堂奥歲月旣深偶成卷軸卿等佐理勤勞朝
夕問對因思古之君臣美惡皆可相勸故以平日所書
者賜卿方將勉所未逮非謂書法已工也卿等其知朕
意康熙十九年六月二十七日
諭翰林院掌院學士庫勒納等
卿等日侍講筵夙夜匪懈啓沃之暇每以朕書為請朕
萬幾餘閒時取古人墨蹟臨摹雖好慕不衰實未窺其
堂奥何可示人卿等既為文學侍從之臣即有成就德
業之責故因所請輒以頒賜朕意其悉之康熙十九年
六月二十七日
諭侍郎宜昌阿
尔等所行事宜俱各得當甚為嘉悅朕意所及數事特
行密諭一尚之信雖經犯法伊等妻子不可令卑賤小
人凌辱應查明嚴禁遣人護送来京一廣東所有大市
小市之利經藩下諸人霸占者無算可會同廵撫詳察
應歸百姓者題明仍歸百姓則廣東人民得霑無窮之
惠矣一聞藩下所屬私市私稅每歲所獲銀兩不下數
百萬當盡充國賦以濟軍需一各省商販人等欲藉藩
下行勢投入者甚多皆須查明應斷出者即行斷出其
不應斷出者宜盡行遣發来京勿致逃亡隱漏一尚之
信等所有銀兩盡行查明用充軍餉已有諭旨務須詳
行稽查毋致有遺漏侵剋等弊康熙十九年八月三十
日
諭兵部
目今四方悉已蕩平惟滇黔餘孽尚未殄滅前經會議
各路官兵俱於八月内進剿兹師期已届士馬飽騰正
宜分路竝進奮勇長驅埽除殘寇以靖地方尔部作速
傳諭湖南四川廣西大將軍將軍督撫提鎮等官整搠
兵馬星馳進剿勿得借端推諉躭延時日有逗留不前
者即行重處又聞各處綠旗兵丁將帥不恤軍士令其
為滿洲大兵蓋房割草餧馬及私行役使恣意虐害以
致兵丁苦累如桑格標兵潛逃一千有餘皆由於此不
思為將者與士卒甘苦相同加意愛養方可責其用命
今罔恤卒伍惟便私圖貽誤軍機深為可惡尔部即通
加嚴飭以後有仍蹈前轍者即行察參從重治罪特諭
康熙十九年閏八月初九日
諭盛京將軍安褚護
自古身任封疆節鉞重臣不避小人疑忌惟計有益於
國有利於民耳為君者視其事之可否折衷而行之未
嘗偏執意見過寬過猛也凡事不一有創始則難行之
久而乃定者有自始至終不可變易者有現行似乎未
便而日後稱便者有目前行之雖善久而弊生者固不
可執一而論也據尔奏疏所稱請發嚴旨將尔原議欲
行鹽引乃又不能禁戢兵丁以致搶掠衆怨沸騰未經
陳奏等處一併聲明從重處分等語朕旨昭如日星設
無明白實據所係匪輕今若如尔等所請遂有議處之
旨是無實據何以服人又疏稱凡關鹽法諸犯盡行赦
宥領引諸商盡行革除被搶諸物交與盛京刑部酌量
令其賠補則遼東諸人咸戴皇恩如天如日等語但差
往大臣察審將竣是非當有定論正水落石出黑白分
明之時矣無故遽改前旨恐衆意以為法令更張厭苦
煩擾致生疑惑難與遵行將軍所奏雖是此事結案在
邇不便更有諭旨兹因將軍密陳故不逐款批答擇其
要者將大意手草密諭康熙十九年九月初六日
諭吏部
言官職司耳目必學識優長練逹政務乃克勝任近以
科臣孫纘條奏行取考𨕖應加考試因將見任科道各
官俱行親試觀其才品以昭澄敘姚締虞王曰温李迥
條奏詳明可稱言職并張鵬等俱著留任其益加勉勵
殫心職業以副任用傅廷俊和鹽鼎孫纘才識庸常不
稱言職俱著降三級調用不准以加級紀錄抵銷尔部
即遵諭行特諭康熙十九年十月二十日
諭三法司
帝王以德化民以刑弼教莫不敬慎庶獄刑期無刑故
讞決之司所關最重必聽斷明允擬議持平乃能使民
無冤抑可幾刑措之風近覽法司章奏議決重犯甚為
繁多愚民無知身陷法網或由教化未敷或為饑寒所
迫以致習俗日偷愍不畏法每念及此深為憫惻在外
督撫臬司及問刑各官審理重案有律例未諳定擬失
當草率完結者有膠執成見改竄供招深文羅織者有
偏私索詐受囑徇情顚倒是非者有一於此民枉何由
得伸以後著嚴加申飭内外大小問刑各衙門洗心滌
慮持廉秉公凡問理刑名務期原情準法協於至當不
得故縱市恩亦不得苛刻失入痛改積習加意祥刑以
副朕尚德好生欽恤民命至意特諭康熙二十年正月
二十八日
諭翰林院
日講官敷陳經史日侍顧問贊襄典學職務繁多宜廣
其員以彰右文之治見在滿官足用漢官尚宜增添著
即開列應用各員職名具奏康熙二十年正月二十八
日
諭吏部都察院
國家設官分職各有專司必勤勵辦事乃克勝任近見
各衙門官員有虚糜俸祿懶惰不上衙門者有老疾孱
弱不能任事者應分别勤惰以示勸懲堂上官員尔等
開列具奏所屬官員會同各該堂官分别議奏康熙二
十年正月二十八日
諭都察院
祭祀以承上下神祇理宜敬愼近見陪祭各官跡涉慢
易班行不整笑語自如殊失執事有恪之道尔衙門職
在察劾未見指名參奏所司何事其嚴飭之康熙二十
年正月二十八日
諭大學士明珠
太皇太后駕幸湯泉頤養甚宜起居萬安朕體佳善扈
從諸臣亦皆安好聞在京新滿洲患病者多朕在内時
賜醫調理常奏速愈今者無人照看此後上三旗新滿
洲有抱病者尔須不時詢問即傳旨令在内良醫調治
便中時將患病與全愈之人明白奏聞尔身佳否為此
特諭康熙二十年四月初五日
諭大學士明珠
朕聞京城左右亢旱農事堪憂尔可傳諭禮部著行祈
雨再傳諭内務府總管噶禄照前祈雨例於西山等處
虔行致禱朕體甚佳皇長子亦安尔近佳否為此特諭
康熙二十年四月二十二日
諭戶部
比年以来宣府大同疊罹饑饉而邊外蒙古亦復凶荒
故發宣大存貯米石盡用賑濟朕思邊境糧儲所關最
要古稱九年六年之蓄蓋合侯甸藩畿通為之計豈僅
謂公廩之充盈已也養人足食道貴變通可發京倉米
二十萬石前運宣大備用其運送米石用就近地方驛
站車夫不致糜費尔部核議具奏康熙二十年五月初
十日
諭戸部
宣府太原大同等處近罹災傷人民困苦所徵房號銀
兩應與除免尔部議奏康熙二十年五月十二日
諭大學士勒德洪明珠李霨馮溥學士噶爾圖希
福格爾古德李光地張玉書
聞蘇尼忒人所有米糧止能支至六月應預運米或數
千石或萬石送至宣府備用其運送米石著用兵部馬
車并大内以下八分公以上酌捐車輛大臣等亦捐車
輛速運尔衙門會同戸兵二部議奏康熙二十年五月
二十五日
諭戸部
前因大同等處地方自去歲饑荒百姓無食流離失所
已經發銀二十萬兩遣官賑濟又將應徵房稅悉與豁
除務期小民家室復完不失故業今復差官各處察看
閭閻尚多逃亡田土仍然荒棄耕種無資衣食奚頼朕
心深為憫惻所有本年應徵地丁各項正賦并歴年帶
徵拖欠錢糧盡行蠲免但小民困苦已極猶恐無濟目
前此外有何應行事宜可以速拯災黎俾得存活者尔
部即行詳議具奏以副朕軫恤百姓至意特諭康熙二
十年五月二十七日
諭禮部
奉聖夫人朴氏保育
先皇恭勤克著護朕沖幼淑惠彌昭提抱之殷靡間於
夙夜恩勤之篤久歴夫歲時朕眷念前勞已錫封典兹
聞奄逝軫悼良深應得恩卹宜從優厚尔部即詳察定
例具奏特諭康熙二十年六月十五日
諭侍講高士竒
尔在内以来勤慎盡誠夙夜匪懈近日聞尔偶得暑病
朕甚憫之每日問醫方知少痊兹特遣内使往視并賜
頤養之資尔當安慰自怡省思慮專精神輔以醫藥可
也特諭康熙二十年六月二十七日
諭兵部
在外武職官員有未經從逆效力行間勤勞日久者枕
戈臥甲躬冒矢石建立功績雖經敘錄加銜加級但不
能即補實缺仍留該標投閒置散虚糜歲月或赴部候
補又因無缺守候遲延資斧匱乏俱深可憫此等軍前
效力之人應令本身赴部驗明原劄即行推補其作何
錄用尔部確議具奏特諭康熙二十年七月十七日
諭吏兵二部
大同地方連年旱荒百姓困苦以致流離失所就食他
方因而田地荒蕪生計不遂今已屢行賑濟蠲免各項
錢糧又聞雨澤霑足秋成有望但饑饉之後安養生全
必須廉能官吏方克加意招徕留心撫字見任府州縣
衞所等官貪劣不職者照常參處外其才具平常者該
撫酌量更調本省簡僻之缺仍扵通省見任官員内選
擇清廉愛民者調補大同所屬地方若果撫循有能戸
口充實田地開墾著有成效該撫特行舉薦該部從優
敘錄以副朕奬勵循良愛養百姓至意尔等即遵諭行
特諭康熙二十年七月二十二日
諭戸部
積貯為國家大計歲運漕米充實京倉最為緊要旗丁
人等輓運勤勞宜加存恤朕頃巡行近畿至通惠河一
帶見南来漕艘旗甲人丁資用艱難生計窘迫深為可
憫若不預為籌畫恐其苦累難支以致沿途遲滯貽悞
倉儲所關匪細前以軍需浩繁漕運額設錢糧節經裁
減今應作何酌復款項尔部詳議具奏特諭康熙二十
年九月二十日
諭戶部
頃者朕巡行近畿至霸州地方見其田畝窪下多遭水
患小民生計無資何以供納正賦其該州見在被淹田
地應徵本年錢糧著察明酌量蠲免以示朕勤恤民隠
至意尔部即遵諭行特諭康熙二十年九月二十日
諭大學士勒德洪明珠
漕運遲速關京庾盈詘國用之本也今年糧船稽滯逾
期勢必守凍明歲漕運恐致後時朕思臨清德州見有
倉座欲將後幇米石分貯彼地速令空船南回明年著
用山東河南船隻發所貯臨德諸倉之米轉運抵通庶
今年漕艘得以早歸而明歲輓輸可無貽悮尔等同戸
部及倉場侍郎會議具奏康熙二十年九月二十日
諭禮部
古帝王敦重倫常推恩勲戚生則被以顯榮沒則必存
優䘏歷稽前代舊典昭然今仁孝皇后之父領侍衛内
大臣公噶布喇簪纓世裔宣力累朝恭謹持身忠勤奉
職忽聞奄逝深軫朕懷應作何恩䘏著察例從優議奏
特諭康熙二十年九月二十二日
諭戶部尚書伊桑阿侍郎額庫禮
今歲漕船必致守凍運船旗丁悉係南人既貧苦可念
又北地寒冷非其所習應作何處置不致有饑寒之累
尔部議奏康熙二十年十月初七日
諭禮部
朕恭奉
聖祖母太皇太后慈諭自古帝王慎簡淑德備秩宮闈
以襄内政歷稽往制典禮攸隆貴妃佟氏温惠端良壼
儀茂著今進封為皇貴妃鈕祜盧氏恭和淑慧令範克
昭今冊封為貴妃惠嬪納喇氏宜嬪郭羅洛氏德嬪吳
雅氏榮嬪馬佳氏秉質柔嘉恪勤内職今進封惠嬪為
惠妃宜嬪為宜妃德嬪為德妃榮嬪為榮妃尔部即選
擇吉期開列儀注具奏特諭康熙二十年十月二十五
日
諭吏兵二部
總督哈占蔡毓榮統領官兵進剿逆賊直抵雲貴地方
著有勞績其所革原官俱准復還尔部即遵諭行特諭
康熙二十年十一月初七日
諭禮部
逆賊吳三桂背恩反叛煽亂地方罪惡貫盈已服冥殛
逆孽世璠敗遁雲南竊據省城今大將軍貝子章泰等
遵奉成命統兵進剿世璠窘迫自刎逆黨咸伏厥辜偽
官軍民人等革心来歸疆域大定念數年以来大兵征
剿士卒勞頓轉運糧餉民生困苦今逋寇既已蕩平兵
民得以休息此皆仰荷
天地
祖宗眷佑已命行
告祭禮仍應布告中外與民更始以昭維新之化尔部
即擇吉具儀来奏特諭康熙二十年十二月初五日
諭奉天將軍安褚護
今雲南等處俱已底定海㝢清平告祭
天地
太廟
社稷畢即於
陵寢行告祭禮盛京者
祖宗開創根本重地朕時思念不忘今值天下宴安意
欲躬詣
山陵告祭前幸盛京時未至
永陵致奠迄今尚歉於懷兹若果往當身歴其處仰瞻
祖宗發祥舊址尔可密遣副都統穆泰暨賢能官員將
所行塗程與駐蹕及應行之處自興京通烏喇徑路詳
看繪圖於同往章京内擇通曉者一員来奏恐踏看未
周不能詳記道里山川也因無定期未行明示若俟定
後商酌恐不及矣故爾密諭將軍身體佳否康熙二十
年十二月初八日
聖祖仁皇帝御製文集卷十一
