欽定四庫全書
聖祖仁皇帝御製文集卷四
勅諭
諭禮部
壇廟祭祀國家大典必儀文詳備允符禮制乃可肅將
誠敬昭格神明其致祭時辰齋戒處所稽諸往代各有
定制尔部詳察典例酌議妥確具奏特諭康熙十二年
八月二十日
諭吏部
向來定例外官告病不准起用原以防其規避但其中
或有才品優長政績素著者廹於一時至情引例告歸
終身棄置不錄深為可惜應令地方督撫確行諮訪果
有才品堪用者據實保奏以憑擢用其作何舉行尔部
詳議具奏特諭康熙十二年九月初五日
諭吏部等衙門
國家致治首在崇尚寬大愛惜人才俾事例簡明易於
遵守處分允當不至煩苛乃符明作惇大之治向來各
部衙門俱定有處分條例已經頒行但其中款項太多
過於繁密以致奉行者或以膠執為守法或以苛察為
詳明或例所未載援引比附輕重失宜徒據成規罔原
情理大小各官稍有過誤動觸文網雖具才能弗獲展
布深為可惜著該部各衙門將見行處分條例重加訂
正斟酌情法刪繁從簡應去應留逐一分别詳議具奏
特諭康熙十二年九月十八日
諭刑部
自古帝王欽恤民命務期獄無枉縱讞决明允以成刑
措之治朕每於秋決重犯特為詳慎惟恐一夫有冤以
傷和氣向來朝審之例先期進呈招册然後九卿科道
會審覆奏完結乃外省秋審奏本内止有節略觀覽未
能明晰又有屢經續到之案為期甚廹以致過期復俟
來年殊為不合以後外省秋審應令預期照在京朝審
例造册進呈亦著九卿科道會同覆核奏請定奪其造
進招册及奉旨結案行咨俱應限定日期尔部一併詳
議定例具奏特諭康熙十二年十一月初一日
諭戸部
自古國家久安長治之謨莫不以足民為首務必使田
野開闢蓋藏有餘而又取之不盡其力然後民氣和樂
聿成豐亨豫大之休見行墾荒定例俱限六年起科朕
思小民拮据開荒物力艱難恐催科期廹反致失業朕
心深為軫念以後各省開墾荒地俱著再加寬限通計
十年方行起科其該管地方官員原有議叙定例如新
任之官自圖紀叙故掩前功紛更擾民者著各該督撫
嚴行稽察題參處分尔部即遵諭行特諭康熙十二年
十一月初五日
諭吏兵二部
國家用人宜尚恬靜之風人臣服官首重廉耻之節邇
來文武官員或因不得陞遷或因不與差遣輙稱冤枉
紛紛控告不過圖便已私原非從公起見即使果係應
陞應差自行辨白希求榮利廉耻之道已虧豈能修舉
職業克副任使理宜嚴加禁止以肅官常尔二部通行
申飭遵行特諭康熙十二年十二月初六日
諭吏禮二部
致治之道首重人才儲養之源由於學校必衡鑒得人
釐剔有法乃能革除積弊遴拔眞材以彰文治之盛近
聞直省學差沿襲陋規隳廢職業營私作弊考試不公
以致真才淪棄文治不光今應作何整飭差遣何官磨
勘考核之法何以盡善務期永革弊端著九卿科道會
同詳確議奏特諭康熙十二年十二月十八日
諭吏兵刑三部
吳三桂背恩反叛其原係伊所屬之人見在直隸各省
文武官員人等恐因三桂反叛心懷疑畏致罹法網有
負朕撫育好生之意已有諭旨槩從寬宥雖有父兄子
弟見在雲南者亦不株連其見隨吳應熊在京及職任
部院官員亦應寬宥著議政王貝勒大臣會同確議具
奏康熙十二年十二月二十三日
諭兵部
近因逆賊吳三桂背恩反叛已遣大兵前往征剿聞彼
處百姓有預先驚避者輕離家室恐致失所朕心深為
憫念向來大兵紀律嚴明所過並無騷擾今寧南靖宼
大將軍啓行朕復面加戒諭務令秋毫無犯安輯地方
逆寇煽亂不過一隅大兵到日立見蕩平該地方軍民
人等俱係朕之赤子遣發大兵原以衞民何必妄生驚
恐著該地方官廣行宣諭俾其各安生理勿致流離以
副朕定亂安民之意尔部即速行湖廣督撫提鎮等官
通行曉諭遵行特諭康熙十三年正月十八日
諭兵刑二部
近因逆犯楊起隆詐稱朱三煽惑愚民潛謀不軌陸續
緝獲俱經審明正法其株連者業行省釋除逆首楊起
隆張子房金玉環鄭得勝仍嚴緝務獲外其餘黨與一
槩從寬免緝以後著改行從善恪遵法紀勿得自干憲
典軍民人等俱宜各安生理不得聽信訛言自生疑懼
旁人亦不許妄行搜拏首告借端嚇詐擾害善良尔二
部即出示通行曉諭特諭康熙十三年正月二十三日
諭兵部
陜西提督王輔臣久歴戎行勞績素著近舉首反賊吳
三桂所送逆劄遣子奏聞堅守臣節益見忠貞朕心深
為嘉悅前已有旨事平之日從優議叙今應即行加恩
以彰激勸及其子作何叙用尔部一併速議具奏特諭
康熙十三年二月初四日
諭吏兵二部
陜西邊陲要地西控番回南通巴蜀幅員遼闊素號巖
疆茲逆賊吳三桂煽亂滇黔四川從逆秦省地處鄰封
恐有奸徒搖惑以致人心不寧雖有督撫提鎮等官各
盡乃職但軍務繁重必須專遣大臣假以便宜相機行
事方可綏靖中外保固邊疆刑部尚書莫洛前任秦督
深得軍民之心諳曉地方情形茲特授為經略率領滿
兵駐劄西安府會同將軍總督而行廵撫提鎮以下悉
聽節制兵馬糧餉悉聽調發一切應行事宜不從中制
文武各官聽便選用吏兵二部不得掣肘隣省用兵當
應援者酌量策應如有軍機將軍總督領兵而行俟湖
廣四川地方底定即命還朝應兼職銜及應給勅印尔
二部會同速議具奏特諭康熙十三年二月二十七日
諭吏部
大兵進𠞰逆賊指日蕩平地方恢復之後即應設官撫
綏民生料理事務頃以需人甚急已將漢軍堪用人員
照該督撫所請發往軍前候用其漢人中素有清操及
才能堪任煩劇者不拘資格著漢官大學士以下三品
堂官以上據實保舉發往軍前與漢軍官員一體並用
務期虚公舉薦有裨地方以副朕廣攬人才之意尔部
即遵諭行特諭康熙十三年三月二十日
諭兵刑二部
逆賊吳三桂値明季闖賊之變委身從賊尋以父死賊
手窮竄來歸
世祖章皇帝念其投誠優封王爵授之軍旅委以事權
異數殊恩振古未有爰及朕躬特進親王倚任等於腹
心恩禮加於勲舊方期其感恩圖報殫竭忠忱詎意三
桂以梟獍之資懷狙詐之計隂圖不軌自啓釁端藉請
搬移輙行叛逆煽惑奸宄荼毒生靈極惡窮兇神人共
憤已經遣發大兵進𠞰剋期蕩平諸王大臣會議反逆
子孫理應誅戮以彰國法再三奏請朕尚冀其悔禍自
新束身待罪未忍即行加誅近覽三桂奏章詞語乖戾
妄行乞請諸王大臣咸以三桂怙惡不悛其子孫即宜
棄市再難寬緩朕思亂臣賊子孽由自作刑章具在衆
論僉同朕亦不得而曲貸之也本當照廷議將吳應熊
吳世霖并其餘子俱行凌遲處死但以應熊久在近侍
朕心不忍故將應熊及子世霖處絞其餘幼子俱免死
入官應坐人犯分别正法所有干連人等情罪稍可矜
原者勅所司槩行省釋以昭法外之仁尔二部即通行
曉諭内外軍民人等俾咸悉朕意特諭康熙十三年四
月十三日
諭兵部
逆賊耿精忠庸懦無能癡愚寡識祗緣伊祖耿仲明航
海來歸
太宗文皇帝念其投誠之功特封王爵寵眷優隆
世祖章皇帝定鼎燕京復加委任令其統兵鎮粤中道
殞身其子耿繼茂叨恩承襲兩鎮巖疆恪共職守朕惓
懷勲裔恩禮有加及其病亡尤深軫䘏特遣部臣頒賜
勅諭俾耿精忠襲封王爵自伊祖以及伊身受恩三世
四十餘年在精忠賴祖父之餘勲冒朝廷之崇秩自宜
感恩圖報殫竭忠忱不意其包藏禍心潛謀不軌乘吳
逆之變輙行反叛煽亂地方罪惡昭彰國法難宥今削
其王爵遣發大兵進𠞰指日蕩平但念其所屬官兵及
地方官員軍民人等或被逆賊廹脅雖懷忠義莫能自
明恐大兵一到玉石難分有能擒斬耿精忠投獻軍前
者優加爵賞或以兵馬城池納款者論功叙錄或力有
不逮能自拔來歸者亦免罪收用其原係所屬之人直
隷各省文武官員人等槩從寬宥雖有父子兄弟見在
福建者亦不株連勿得心懷疑畏自罹法網負朕好生
之意尔部即作速通行曉諭遵行特諭康熙十三年四
月二十七日
諭禮部
皇后黑舍里氏作配朕躬已經十載上事
太皇太后
皇太后克盡誠孝佐朕内治尤極敬勤節儉居身寬仁
逮下宮闈式化淑德彰聞茲於康熙十三年五月初三
日崩逝惓懷懿範痛悼彌深宜有稱諡以垂永久著内
閣翰林院會同擬奏其應行典禮尔部詳察速議具奏
特諭康熙十三年五月初八日
諭兵刑二部
蔡禄係福建投誠之人念其來歸加以宫銜給之世職
復從優擢用補授河南河北總兵官理應殫竭忠忱力
圖報效不意其潛蓄逆謀欲應吳逆披甲練兵約期煽
亂經驛遞所設筆帖式密行報部奏聞差内大臣阿密
達前往察訊已近懷慶令人喚彼乃并不出城迎接及
入城往伊衙門輙敢放砲射箭拒敵因其叛形顯著俱
行擒拏奏請正法朕以人命關係重大恐有冤枉復令
詳加究審據其兵丁家人口供稱蔡禄製造鳥鎗買騾
馬與楊來嘉差人往來同謀要迎吳逆謀反情眞即將
蔡祿父子併伊姪蔡鼎席及同謀罪犯人等俱行正法
其餘投誠墾荒弁兵事無干涉者槩不株連叛逆法所
必誅良善務加綏輯國有成憲軍民無得驚疑尔二部
即通行曉諭俾咸悉朕意特諭康熙十三年五月十一
日
諭兵部
平南王尚可喜累朝勲舊久鎮巖疆勞績懋著近吳三
桂等叛逆以來復能篤守忠貞殫心籌畫屢抒謀略保
固地方事平之日從優議叙已經有旨其藩下官兵及
該省文武官員兵丁俱能協力同心克效忠順防禦逆
賊勞瘁行間朕心時切軫念事平之日俱著一併從優
叙賚尔部即速行傳諭俾咸悉朕意特諭康熙十三年
五月二十六日
諭兵部
曩者耿精忠之祖耿仲明於
太宗文皇帝時航海歸誠優錫王爵效力行間勞績茂
著及其身故墨勒根王不令承襲
世祖章皇帝追念舊勲特准其子耿繼茂仍襲王封令
其兩鎮巖疆為國藩屏爰及朕躬惓懷勲裔恩寵有加
後覽其病終遺疏有地方兵民凋敝賊宼未滅死不瞑
目等語忠義肫篤深切軫念且因繼茂之子精忠自幼
曾為近侍准襲王爵仍鎮閩省朕以精忠必能紹伊祖
父遺訓殫竭忠猷無沗先烈乃不意近為逆賊吳三桂
誘惑煽亂地方棄累世之忠貞搆一旦之狂舉既干國
法復墜家聲朕猶念其祖父前功諒精忠必係一時無
知墮人狡計與吳三桂不同故將三桂子孫正法精忠
在京諸弟照舊寬容所屬官兵並未加罪今湖廣遣寧
南靖宼大將軍順承王統領大兵由湖南進勦雲貴吳
逆指日授首鎮南將軍尼雅漢統領大兵由廣西進勦
雲貴四川遣安西將軍赫業及西安將軍民尔喀等統
領大兵已攻克七盤朝天等關直抵保寧刻期底定全
川並勦雲貴安南將軍希尔根統領大兵由江西進𠞰
福建平寇將軍耿特巴兔魯統領大兵由廣東進𠞰福
建又遣揚威將軍阿密達鎮西將軍席普臣安南將軍
華善鎮東將軍喇哈達等各統領大兵駐劄江南京口
等處調度征𠞰精忠殲滅在於旦夕但念其祖父宣力
累朝洎精忠之身遽至覆亡宗祀斬絶朕心深為不忍
且吳三桂乃本身投誠之人背恩反叛自取誅戮精忠
祖父以來受恩三世四十餘年非素蓄逆謀首倡叛亂
者比尔部即傳諭精忠果能追念累朝恩德及伊父忠
藎遺言革心悔禍投誠自首將侵犯内地海賊速勦圖
功即行赦免前罪視之如初朕以至誠待天下必不食
言俾其善自審度勿負朕保全勲舊之意尔部即遵諭
速行傳知特諭康熙十三年六月初一日
聖祖仁皇帝御製文集卷四
