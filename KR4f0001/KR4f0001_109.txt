欽定四庫全書
聖祖仁皇帝御製文第二集卷九
勅諭
諭内閣
蒙古稟性怠惰不能深計生業往歲小旱即致饑窘初
意賑贍乏食之人所需有限及觀散給米穀之數至多
凡人生業各自勤勉必籌畫終歲之計撙節用度方可
不致窮困若每求賑贍終於生聚無日今正當暄和之
時遣通曉蒙古事務重臣會同外藩之諸王貝勒貝子
台吉等作何逐家教諭令其各勤生業旗内貧人作何
養贍俾安樂利凡此數者當令其規畫久遠詳細商酌
可下議政王貝勒大臣會同確議以聞康熙二十九年
四月十六日
諭大學士伊桑阿阿蘭泰學士朱都納邁圖西安
布顔圖郭世隆王國昌
汝等行文諭倉場侍郎凱音布原任總河靳輔曰山東
河道自分水龍王廟以南流入運河之水不一而足舟
行無阻分水龍王廟以北匯入運河者惟河南衞水而
已並無别渠相濟南旺所蓄之水又不能多常致淤淺
阻滯今將駱馬湖之水不令其自禹王臺流入沭河俾
駱馬湖之水蓄貯毋洩於運道有無裨益至駱馬湖與
南旺等湖相距地勢高低抑復如何山東東阿縣之鹽
河及别河有可通入運河者否河南衛河之外有别河
可資以疏入運河者否著凱音布靳輔訪其地諳練之
人委曲諮詢若有可措施之處親加詳閱繪圖來奏康
熙二十九年四月十七日
諭大學士伊桑阿阿蘭泰學士朱都納邁圖西安
博濟布顏圖郭世隆王國昌
太常寺鴻臚寺等衙門鳴贊官原擇其聲音弘亮者選
用論俸陞為主事若等歴年未久乃由捷徑反越年久
筆帖式先陞其聲音不善者取為鳴贊閱數年並未贊
禮一次者有之可下旨太常寺鴻臚寺等衙門察現任
鳴贊等官將聲音劣者題參革其鳴贊以筆帖式補用
如將劣者不行斥革朕察出并治罪焉康熙二十九年
四月二十四日
諭
三朝國史館總裁大學士伊桑阿等
朕惟帝王肇基垂統綏御萬方駿業弘謨必勒諸簡冊
傳示無窮所以炳耀豐功宣揚至治甚盛典也我
太祖高皇帝誕膺寶籙鼎命維新締造丕圖規模宏遠
太宗文皇帝道隆作述運啓休明式廓禎符燕貽景祚
世祖章皇帝統一寰區化成治定中和懋建聲教遐敷
惟
列聖之相承冠百王而首出鴻猷峻德巍煥難名緯武
經文昭垂無斁舉凡戡亂安邦之略立綱陳紀之宜用
人行政之方牖民成俗之本布於方策歴久彌新創制
顯庸燦然明備即當時勲舊諸臣翊贊王室宣力四方
亦莫不託附風雲懋彰勞績惟從龍而應運信昭代之
多才朕夙夜紹庭思闡
先烈爰命儒臣恭修
三朝國史兹特命尔為總裁官尔其督率在館諸臣薈
萃琅圅博蒐掌故折衷至當裁訂成書毋尚浮夸而乖
情實毋徇偏見而失公平毋過質略而意不周該毋務
鋪張而詞多繁縟務期事歸確核文極雅馴勤以董成
敏而竣事庶幾垂型萬世傳信千秋以覲耿光以揚大
烈稱朕意焉尔其勉之毋忽欽哉康熙二十九年五月
初一日
諭内閣
河道所關至為重大一二年來雨水稀少管河官必視
河道為常事矣今年景象似多雨水可馳諭總河嚴飭
該管官晝夜防視務保河隄無虞特諭康熙二十九年
五月二十二日
諭内閣
所派漢軍一千五百鳥鎗兵每名賞銀十兩如兵不遣
發亦免其追取即與之可耳出征人員之外凡漢軍内
外現任及候缺堂官以下筆帖式等官以上各令捐一
馬以給軍士康熙二十九年六月二十一日
諭戶部
朕撫育蒸黎勤求民瘼務期休養漸致阜安閭閻間有
疾苦朕衷時切軫念近見廣東高州瓊州等府所屬州
縣丁地各項錢糧歷年每致逋欠此内係官役侵漁及
豪強頑梗抗納者自應嚴究追取如果因丁缺地荒不
能輸納儻仍行征比照例考成小民既困追呼有司復
罹參罰徒滋擾累終無裨益著該督撫將實係戶口稀
少田畝荒蕪一切徭賦無從辦納州縣歴年所欠錢糧
數目詳加察明具奏尔部即遵諭行特諭康熙二十九
年六月二十八日
諭和碩裕親王福全等
喀爾喀厄魯特原屬同修職貢之國因伊等交惡搆兵
朕不忍民生塗炭曾遣使與達賴喇嘛使人偕往厄魯
特諭令仍尋舊好乃厄魯特噶爾丹陽順陰違反侵擾
我屬部掠奪烏朱穆秦四佐領兹用遣發大軍聲罪致
討特命尔和碩裕親王福全為撫遠大將軍皇長子允
禔為副與内大臣國舅佟國維内大臣索額圖眀珠阿
密達公蘇努都統國舅佟國綱公彭春都統諾邁護軍
統領楊代前鋒統領邁圖等籌畫善策協議舉行勿謂
自知而不納衆論勿當事會而致失機宜勿恃兵強而
輕視逆宼嚴偵遠探罔或疏虞其統領蒙古兵丁前来
之王貝勒扎薩克台吉等亦與共相商確酌量而行所
調盛京烏喇官兵到時尔一併統率調遣有能擒斬噶
爾丹来歸者分别陞賞尔須約束將士申嚴紀律凡經
過地方毋得騷擾百姓歸順良民加意撫恤務體朕定
亂懷遠至意其行間將領功績及重罪俱察實紀眀彙
奏各官有犯小過者當即處分至於驍騎校護軍校以
下無論大小罪過俱商酌徑行處治務將厄魯特殲剿
廓清安靖邊圉斯稱委任尔等宜殫竭心力蚤奏膚功
欽哉故諭康熙二十九年七月初五日
諭和碩恭親王常寧等
喀爾喀厄魯特原屬同修職貢之國因伊等交惡搆兵
朕不忍民生塗炭曾遣使與達賴喇嘛使人偕往厄魯
特諭令仍尋舊好乃厄魯特噶爾丹陽順陰違反侵擾
我屬部掠奪烏朱穆秦四佐領兹用遣發大軍聲罪致
討特命尔和碩恭親王常寧為安北大將軍和碩簡親
王雅布多羅信郡王鄂札為副與都統喇克達阿錫坦
前鋒統領班達爾沙護軍統領繆齊納等統領官兵前
往征剿行間諸事尔與和碩簡親王雅布多羅信郡王
鄂札都統喇克達阿錫坦前鋒統領班達爾沙護軍統
領繆齊納等籌畫善策協議舉行勿謂自知而不納衆
論勿當事會而致失機宜勿恃兵強而輕視逆宼嚴偵
遠探罔或疎虞其統領蒙古兵丁前来之王貝勒扎薩
克台吉等亦與共相商確酌量而行所調盛京烏喇官
兵到時尔一併統率調遣有能擒斬噶爾丹来歸者分
别陞賞尔須約束將士申嚴紀律凡經過地方毋得騷
擾百姓歸順良民加意撫恤務體朕定亂懷遠至意其
行間將領功績及重罪俱察實紀明彙奏各官有犯小
過者當即處分至於驍騎校護軍校以下無論大小罪
過俱商酌徑行處治務將厄魯特殲剿廓清安靖邊圉
斯稱委任尔等宜殫竭心力蚤奏膚功欽哉故諭康熙
二十九年七月初五日
諭戸部
朕撫育黎元勤思治理足民之道宜裕盖蔵從来水旱
靡常必豐年恒有積貯庶歉歲不憂饑饉如康熙二十
七年頗稱豐稔誠使民間經營撙節早為儲偫何至二
十八年偶遇旱祲室皆懸磬總因先時無備遂致餬口
維艱比蠲除正賦特發帑金分行賑濟所在官司悉仰
體朕懷竭力從事被災之衆始獲安全倘非拯救多方
則煢黎必流移失所今霖雨時降黍苗被野刈穫在即
可望有秋惟恐愚民不知愛惜物力狼藉耗費秖為目
前之計罔圖来歲之需縱令年獲屢豐亦難漸臻殷阜
應行直省各督撫嚴飭地方官吏家喻戶曉務俾及時
積貯度終歲所食常有餘儲用副朕軫念民依綢繆區
畫至意尔部即遵諭行特諭康熙二十九年七月初十
日
諭大學士伊桑阿阿蘭泰學士朱都納西安博濟
王國昌
今軍士年少者衆不諳戰陣聞日者用師士卒步伐止
齊皆未嫺習春秋二季應加訓練可下旨議政大臣具
議以聞康熙二十九年七月十一日
諭大學士阿蘭泰
驛務所繫綦要巡撫于成龍可親至京師前往綜理驛
站其標下所調士卒著委賢能官随後統率往至遵化
天津總兵官標下士卒不必調赴保定即委賢能官自
天津啓行徑往遵化著兵部差善馳馬官一員往諭之
康熙二十九年七月三十日
諭戶部
盛京兵丁全恃南畝耕穫及月給糧餉以為資生之計
昨歲盛京禾稼不登貧困兵丁艱於粒食曾以所有屯
糧頒發賑救頃值軍興遣一等侍衛齊蘭布往調盛京
兵丁随發諭旨令無馬匹者給以官厰馬匹無行糧者
給以莊屯糧米而官兵因踴躍遄征倉卒之際置辦一
切軍&KR0724;遂支領明年二月分應給俸餉又預支五箇月
錢糧刻期進發比厄魯特噶爾丹敗遁盛京官兵雖未
經接戰而奮勇敵愾深可嘉悦今若將預支俸餉復行
抵扣則窮乏兵丁必致生計艱窘朕心殊切憫惻所預
給明年二月分應支俸餉及增給五箇月錢糧著免抵
扣仍照常支給俸餉以示朕愛養將士軫恤疾苦至意
尔部即遵諭行特諭康熙二十九年九月初四日
諭内閣
邊外捕賊被殺者䘏與身價被創者以受傷銀兩給之
守關口之章京守備把總等官及軍士皆勉效勞勩亦
賞賚之可諭兵部康熙二十九年九月十四日
諭大學士伊桑阿阿蘭泰學士朱都納西安博濟
王國昌
盛京軍士皆能挽強但其地雖有筋與弦而無牛角所
以軍士難得良弓盛京既有筋弦及工匠而戶部庫内
現貯牛角今年即發角二千對運至將軍公署將軍等
可監視造弓散給軍士自明年為始每年以角一千對
發往盛京將軍可也康熙二十九年十月初四日
諭大學士伊桑阿阿蘭泰學士朱都納西安博濟
王國昌
吳爾泰自主事優陞郎中差往福建審理時朕曾以所
審情事明白訓諭吳爾泰至彼妄滋事端將衆知府盡
令解任州縣各官槩取供狀聲言夾訊巡撫恣意嚇詐
以致福建百姓驚惶罷市數日違朕諭旨而行此等之
人不加懲治則後之獨奉差遣審理事務者㒺知儆戒
矣吳爾泰著革去郎中發往黑龍江效力尔等可傳旨
諭彼罹兹罪戾今誰能援救而護蔽之也康熙二十九
年十月初五日
諭兵部
京師為輦轂重地人民商賈四方輻輳京城内外統轄
必有專責務俾稽察奸宄消弭盜賊然後商民得以安
堵今城内地方既屬步軍統領管理城外巡捕三營又
屬兵部督捕等衙門管轄内外責任各殊不相統攝遇
有盜案反難察緝嗣後巡捕三營亦令步軍統領管理
京城内外一體巡察責任既專則於芟除盜賊安輯商
民庶有裨益其三營事務作何歸併管理著九卿詹事
科道會同確議具奏尔部即遵諭行康熙三十年二月
初一日
諭都統瓦岱等
兹以厄魯特噶爾丹去歲雖經大敗立誓陳請但伊性
生奸狡或乘我不備突来搶掠近邊歸順喀爾喀等亦
未可定故遣發大兵特命尔都統瓦岱為定北將軍前
往張家口駐劄防備凡事尔同都統喀代王永譽護軍
統領洪海副都統方格科爾代喻維邦商酌而行駐劄
張家口將兵丁馬匹飼養肥壯務須整搠器械嚴肅官
兵不得騷擾民間其一應錢糧聽有司各官應付地方
事情不得干預至於官兵俱有部頒紀律如有違犯尔
等會同商酌照依定例處分不得姑息以致紀律懈弛
若有出口應行機宜另頒諭旨尔等其慎之故諭康熙
三十年二月初一日
諭都統郎談等
兹以厄魯特噶爾丹去歲雖經大敗立誓陳請但伊性
生奸狡或乘我不備突来搶掠近邊歸順喀爾喀等亦
未可定故遣發大兵特命尔都統郎談為安北將軍前
往大同府駐劄防備凡事尔同都統公宗室華善都統
李正宗護軍統領宗室輝蘭副都統委署前鋒統領碩
鼐副都統馬齊田象坤郎化麟商酌而行駐劄大同府
將兵丁馬匹飼養肥壯務須整搠器械嚴束官兵不得
騷擾民間其一應錢糧聽有司各官應付地方事情不
得干預至於官兵俱有部頒紀律如有違犯尔等會同
商酌照依定例處分不得姑息以致紀律懈弛若有出
口應行機宜另頒諭旨尔等其慎之故諭康熙三十年
二月初一日
諭大學士伊桑阿阿蘭泰兵部尚書馬奇學士邁
圖西安博濟南塔海
八旗滿洲蒙古漢軍以至内府佐領其護軍校驍騎校
小撥什庫護軍及另戶披甲孤子寡婦之家僕披甲者
所借債負本銀所賣餉銀糧米俱令清察實數察核時
若本無債負而假為稱貸取與本未賣餉銀糧米而假
為買賣互相造謀虛誑作証將詐偽及妄保之人即行
正法斷不姑貸也康熙三十年二月初七日
諭大學士伊桑阿阿蘭泰
八旗中貧乏之人令清察其債負此事情前降諭旨甚
明若稽遲時日必滋弊端叢生令迅速察奏内府佐領
令各該都統詳悉嚴察康熙三十年二月十二日
諭大學士伊桑阿阿蘭泰學士邁圖西安博濟南
塔海傅繼祖
八旗兵丁債負償還之後若又遇有不得已之事必需
稱貸者向部借貸則事體煩擾應於各旗派出部院堂
官與該都統及副都統公同酌視其所遭之事以官銀
借貸逐月於錢糧扣除如此則兵丁斷然不致困乏每
月餉銀糧米得以自贍而不至有稱貸之苦將永永裨
益矣應派堂官戶部列名具奏康熙三十年二月十六
日
聖祖仁皇帝御製文第二集卷九
