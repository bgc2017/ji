欽定四庫全書
聖祖仁皇帝御製文第三集卷四十六
古今體詩三十首
三渡齊河即事
淑氣霓旌繞光風拂濟川曾經三次渡未若十年前疾
苦勞宵旰深恩賴保全頗知民食重安撫責臣賢
趵突泉留題源清流潔四字
突兀泉聲湧淨波東流遠近浴羲和源清分泒白雲潔
不慮浮沙汙水渦
夜登泰山
日斜登泰岱嶺腹隔層霄深夜回鑾處便忘石磴遥
新柳
畿内柳絲未出黃江南柳色已成行鬱金枝上啼鶯早
積翠河邊待夕陽
覽淮黃成
殷勤久矣理淮黃幾度風塵授治方九曲素稱天下險
四來實為兆民傷使清引濁湏勤慎分勢開疏在不荒
雖奏安瀾寬旰食誡前善後奠金湯
登金山望長江
煙雲清處曉霞飛萬里滔滔暎紫微靈液渺茫浮淑氣
孤峰峍崪照晴暉花翻浪湧疑天色風動帆張共德威
晝夜如斯莫間歇體乾勉已識璿璣
虎丘
秀壁名吳水懸蘿接紫霞仁風期大吏厚俗止紛華停
輦輿情問開軒畎畞賖笙歌陳勿用意使盡桑麻
雨後見梅花
新雨濛濛宜五沃蒸霞始放見錢江初春錦繡鋪千樹
落日微吟坐北窗
過雲栖憩竹林下令人劚筍劚蘭
尋春二月幸雲栖滿目天光入品題密林布蔭樵漁樂
幽柏成行蕙芷齊浴手臨泉開籜筍傍巖倚石選蓬藜
餘杭風景西湖勝未若山中待竹迷
雲栖歸途遇雨
錢江風雨促前旌竹樹繽紛細草萌夾岸黎元瞻拜切
頻施膏澤惬民情
錢塘江潮
相傳冰岸雪崖勢滚滚掀翻擁怒濤風靜不聞千里浪
三臨越地識江臯
西湖夜月
月照清漣靜不波鸞簫象管夜來多輕舟豈羨江湖勝
欲寫無私屬棹歌
岸側桑葉初碧
夾岸青青遶御舟濃桑初茁滿村謳省方遍問蠶家苦
春雨連綿盡日憂
癸未春二月二十日自杭回至蘇州是夜雨二十
一日朕欲北行地方大小官員百姓留住二十
二日雨甚冄留不能起行二十三日雨晴又欲
留故書懷以示
躊躇星夜兩河工又至吳鄉泊趠風春雨姑蘇留豹尾
黎情江浙戀青驄翠華景從無雲蓋徧覆時廵有折衷
不意龍蟠虎踞勝豈因景物雜謙沖
廵省江浙見閭閻有起色示諸臣省刑愛民
廵方不用駕樓船白舫蘭橈問市廛和氣成春知歲稔
清風布物愛時妍齊民但示蒲鞭辱報國應同竹節堅
莫恃才名輕庶政冥冥中自有青天
船泊無錫
掦帆百餘里警蹕惠山泉竹倚青松外藤懸秀嶺巔垂
楊初匝幔新藻寫澄淵惟愛此清潔開言點素箋
至江寧百姓歡迎遮道志喜
童叟欣迎步輦前春風潤雨萬條煙若非念切軍民久
爭得歡聲祝八千
行宫春雨作書竟日
離宫暫駐輦竟日檢牙籤自愧書家奥臨池正筆傳
江寧道上口號
白下回程傍竹林平山水溜似鳴琴星馳不為隂晴阻
瓜步城南念舊吟
清明麥秀
清明前後麥花香遍野氤氲暎驌驦湏認秋成春雨密
隔溪村落飲斜陽
下長江舟中作
一鷺蘆中起雙鷗沙上鳴翠煙含碧嶂瑞靄覆瓊英洲
轉牙檣亂江流大塊橫智仁山水德動静也移情
自江寧至京口
輕綃初霽引江干隔岸蘆洲暎水寒吳會人文因氣秀
金焦巒勢起弘觀往來客旅千重艗上下波濤萬里灘
逝者綿綿無歇息利名今古視艱難
登焦山
風帆戰艦入沙洲不動雲煙一豫遊只見晴光安水面
潮聲靜裏卷潭湫
維揚雨霽
二十四橋夜雨收蜀岡阜下水西流禪心欲定沾泥絮
不為繁華紫綺裘
見泰安等數州縣饑民亟命設法賑濟
東路行輦到人食正薦饑呼庚兒女盼宸遊衆所依村
中皆菜色散去掩柴扉救荒先發穀轉漕迅如飛兩旬
無多日有司報民歸地丁既已責私泒務全希盡力專
邦本留意欲國肥麥秋猶可望黎命其庶幾
東八牐舟遇順風志喜
千里程途數日還岸迴轉轉抱清灣雲帆不用荃橈力
喜志恩從大内頒
閱兩河告成事畢因有恩詔星夜回京至天津書
懷
閱河臨南國飛旆轉金臺不畏中宵困豈因華祝催千
秋明鏡鑑萬夀鄙霞杯沐雨櫛風緊恩從渙汗開
前過江浙桃花已放今回鑾至津門復見桃花盛
開(調寄點絳唇)
再見桃花津門紅暎依然好回鑾纔到疑似兩春報
錦䌫仙舟星夜盼辰曉情飄渺豔陽時嫋不是垂楊老
詠各種牡丹
晨葩吐禁苑花蒔就新晴玉版參仙蕊金絲雜綠英色
含潑墨發氣逐彩雲生莫訝清平調天香自有情
詠杜鵑花賜高士竒
石巖如火本天台秀質丹心日月催移根禁苑清詩句
朱夏山林惜茂才
聖祖仁皇帝御製文第三集卷四十六
