欽定四庫全書
聖祖仁皇帝御製文第二集卷二十九
表
上
太皇太后萬夀表(康熙二十五年二月初八日)
伏以
壼教垂仁得一綏永寧之慶
母儀示範含元彰至順之符
徽音播於三朝弘開岳籙
聖澤敷於萬國備斂箕疇宫禁胥歡臣民咸喜恭惟
聖祖母昭聖慈夀恭簡安懿章慶敦惠温莊康和仁宣
太皇太后陛下道優貞吉德協化光懿則承天文母啓
興王之業嘉禎誕
聖堯門弘裕後之模慈惠聿著含飴聲揚彤管恭儉嘗
先服練美備瑶闈徽稱冠今古之尊仁夀迓升恒之祉
兹值夾鍾應律正蓂開八葉之辰更逢奎宿迎陽恰桃
結蟠枝之實指蓬萊而獻瑞環長樂以稱觴臣幼荷
深恩長資明訓孝養難酬㒺極尊崇聊展承歡伏願景
命彌新純禧益茂叶八千歲以為春
東朝永蒞錫億萬年而成算西母常來(臣)踴躍懽忭之
至
奏書
奏
皇太后書
謹奏
聖母皇太后(臣)違
慈顏日久所以未敢專使請
安者軍中來往人頻則語言淆雜於事機無益且臣意
若仰荷
天佑迅成大功將同捷音竝奏以此藴結於懷恒於夢
寐之中屢候
聖母興居不勝瞻仰兹故再拜恭請
萬安伏祈
聖母手諭示知之此間水泉清而地氣寒臣體中甚佳
諸皇子諸王皆各安善大小諸臣以至軍士俱好臣所
統兵無有滯誤咸整肅以至糧車亦接續而來但以待
伯費揚古之兵遂多需時日耳噶爾丹所在距我師甚
近彼聞(臣)親帥兵來必爾竄逃今但(臣)一路進兵則恐
其途徑既多彼將從他處奔突總之此行
天心眷顧似有可憑伏望
聖慈寬舒以待之五月初旬若得事竣我軍之馬得草
已壯及六月初十日可以還京為此特具奏章自瀚海
内察罕布喇克地方馳
聞康熙三十五年四月二十七日
奏
皇太后書
謹奏
聞行軍班師始末仰請
慈安事(臣)自出京畿軍行在道日惟訓習軍士愛惜戰
馬周防哨瞭申明賞罰計程行四十日可抵其處因待
伯費揚古期會之兵沿途駐師殆及一月以此遂致遲
緩至於
上天仁愛事事默垂眷佑水泉乏絶之地倏爾清流沸
湧克魯倫地旱甚噶爾丹馬畜瘦斃自正月以至於今
求雨不雨草枯如冬我兵甫至而雨草遂茂生且來降
之厄魯特問我軍云此地三日前青草曾無一莖今何
以忽焉而生汝師中誠有善於求雨者乎又見我師於
河中捕魚彼云汝師捕之輒爾多獲我等捕之一無所
得於此見我等口禄絶矣我軍追逐厄魯特凡五日見
其所遺佛經帳房所自殺婦人稚子及疾病之人釜鬵
釀具網罟甲胄鞍轡衣服食用木器竝在釜之羹在革
之酪盡其所有貧窮度日之物率皆委棄其垂首鼠竄
之狀殊不堪觀矣比問蒙古及喀爾喀等曰如此捐棄
逃竄汝等視之以為何如皆云此不但棄其重器物雖
輕物亦棄之度日之資咸盡矣惟倉皇求生竝其所屬
之人皆不暇顧又喀爾喀之言曰此即我等當日情形
我等叨蒙聖主恩養得以有生否則盡委溝壑矣今噶
爾丹誰復豢養必窮困盡絶而已其言如此以臣觀之
果然噶爾丹雖經逃遁料其斷不能復來因灼見其情
形蹤跡如此遂酌遣將士窮追往迎伯費揚古之軍蓋
此行也臣統大兵深入賊望風遁逃全師凱旋者誠大
慶也誠大幸也且蒙古之性情地方之水草兵法之宜
守宜戰宜招徠宜遣使宜㷊燎及斷其道路防禦堵截
難易機宜目所洞悉身所經歴咸已知之自兹以後亦
甚易易矣(臣)於六月初十内可至京師(臣)此行乃國家
福祉
上天眷佑為此不勝欣喜惓切具
奏以
聞康熙三十五年五月十三日
奏
皇太后書
謹奏為報
聞大軍所指一切機宜咸奏膚功
上天協應至於已極仰請
萬安事(臣)君臨萬邦撫御天下於兹三十餘年數經擾
亂俱已削平惟此厄魯特噶爾丹自烏瀾布通遁逃以
來悖棄誓言希圖報復摇動外藩桀驁已甚凡此皆(臣)
所灼知此賊一日不滅我國家一日不寧是以前後周
悉思維不憚一身勞苦大漠沙磧多方跋涉自古迄今
軍旅未行之路冒遠徂征出其不意以此強寇肝膽為
之破裂不戰而逃(臣)窮追五日見其沿途將所用器物
盡皆委棄已經遠去更欲前追以今年克魯倫地方草
未發生頃始萌茁軍糧漸至短少再四籌度徒勞師衆
故度量敵人蹤跡遣兵進追於所遣兵補給二十日口
糧班師而還業經馳奏以
聞荷蒙
上天垂眷俯協人心伯費揚古之兵適至戰於特勒爾
卽地方剿殺噶爾丹賊衆子女駝馬牛羊盡皆俘獲厄
魯特今已殄滅矣(臣)不獲定省
慈安奉侍左右者凡八十日盡剿賊衆奏凱而旋於六
月初十内可以抵京此皆
上天默佑凡在師中人等㒺不踴躍歡忭(臣)之福慶駢
集所向有成(臣)誠不自知也不勝懇切屏營謹
奏以
聞康熙三十五年五月十八日
奏
皇太后書
謹奏為報
聞(臣)進邊口日期恭請
聖安事臣違
聖母定省日久惓切之忱靡間時刻遠塞徂征荷
天篤祐誕奏成功凱旋已於初五日進邊口於沿途見
蒙古生計阿巴哈蘇尼特等旗駱駝皆健馬匹較少牛
羊饒裕察哈爾八旗御牧地方較前頗覺殷富我上都
馬羣因途次經過臣咸視之甚充盛孳息今年塞草蕃
廡四種牲畜咸皆肥碩家家皆有湩酒乳酪充牣其中
隨臣從軍中來者彼皆挽持其轡勸飲勸食且途中進
獻駝馬牛羊不可勝用從軍之馬皆壯故大半遣留於
口外馬羣每日來迎於道旁者男婦幼稚約略一二千
人(臣)旋鑣甚速其追隨不及者且將隨至京師途間趨
迎拜舞者無算甚覺烜赫有光口内禾苗暢茂為此謹
具
奏
聞康熙三十五年六月初五日
奏
皇太后書
謹奏為遥祝
慈夀事(臣)自離紫闥數隔晨昏瞻企
彤闈日依
左右頃當小春應律
令誕欣逢(臣)身歴關山未獲捧觴介夀神馳
禁籞聊思作頌呼嵩謹遥拜行禮所有年例進祝儀品
交皇太子(允礽)呈上仰希
俯鑒兹偶得野物附使申獻一味旨甘用達微誠於鴈
塞
千秋有慶正昭景福於鸞階伏願
聖母夀歷靡涯與歲華之竝永嘉禧茂集比山岳以增
崇(臣)不勝懽忭翹切之至康熙三十五年九月二十八
日
奏
皇太后書
謹奏為謝
恩事十月二十七日頒示
慈旨賫到裘服外衣不勝歡欣但此間河尚未凍帳房
中不湏置火天無風雲時而暖燠間或一日思就清涼
之處與
皇太后違離遥遠意者念如前此之征行過為縈慮也
兹時此衣且不服俟再加嚴寒即歡忭而服之二十八
日至黃河此即鄂爾多斯部落之境雉兔充盈徧於原
野鄂爾多斯之衆預為儲備而迎謁者甚為恭肅至彼
當再奏鄂爾多斯去歸化城約百餘里以䋲度之未竟
其事在此行圍遣懷
皇太后可寬思念之心也康熙三十五年十月二十七
日
奏
皇太后書
謹奏為奏
聞噶爾丹必來降順確實情形事自今夏以來(臣)脗知
噶爾丹必窮困投降故乘兹時會躬出邊外欲收服噶
爾丹所屬之人翦其羽翼窮其所往而招降之再為區
處以此而來自出塞垣即遣師於哈密布隆吉爾地方
堵截又於喀倫一帶各處堵截俘獲中有願回者皆重
加賞賚屢次遣往招降一切行事皆與意相孚合自啟
行以至歸化城來投降人口三百有餘阿南達等所俘
獲之人并計五百有餘噶爾丹力窮計盡稱欲投降遣
其格壘沽英杜拉爾寨桑至此人先曾計議來投沙克
肫土謝圖諾爾布等亦知之是以外則仍佯為使臣而
私密問之則皆以實情告與來降之人無異言自土謝
圖諾爾布來後噶爾丹自知破壞已極集丹即拉衆寨
桑同議衆人言今目前窮蹙已至知必破壞我等為首
之寨桑等屢往投順所屬之人逃亡者無日不有今若
不往投聖主其將何往若有可往之地及能養贍我等
之人指示一處則我等隨之而往若無則我等不能相
從居住矣噶爾丹更無計策不得已遣我來來時噶爾
丹丹即拉呼我近前避人而面告之曰我向來所行乖
戾以致如此汝至看彼處大臣情狀若有留我之意我
即投奔等語我因請問屢次為使臣前往對答言詞當
稍剛直乎抑謙遜乎噶爾丹丹即拉云我等今無所往
惟乞活命言詞稍有違拂可乎諭旨如何即當遵旨不
可有違拂之言既出丹即拉私向我言汝之此行我等
所餘厄魯特數人生死之命皆係於汝當黽勉敬慎又
阿巴寨桑車凌奔寨桑執我之手而告之曰汝速往速
回我等候汝消息即往投聖主汝妻子我等照看之問
彼處何所食答云薩克薩圖胡魯克地方野獸多我等
無多人得野獸則食野獸不得野獸則殺馬以食今鳥
鎗藥盡設弩機以捕之地甚寒冷凍死者往往恒有我
來時九月十二日今且凍死者益多矣我等厄魯特應
受罪孽故遲死以至今日因嗟歎淚下又噶爾丹向衆
言曰天下之人各不相同仁聖太平皇帝洵為竒異其
愛養人民敵國皆被其澤故我國之人盡皆歸往矣因
歎息不已以此觀之投降真實(臣)荷
天心眷佑意謂此事可以觀厥成矣為此恭聞之
皇太后亦同喜悅并請
萬安特
奏康熙三十五年十一月二十六日
奏
皇太后書
謹奏為恭謝
慈恩仰請
萬安事夲月十六日駐營鄂爾多斯之境同噶拉克水
泊
皇太后慈旨以(臣)生日賜金銀茶壺二執賫到(臣)懽忭
拜受仰惟
母后於二千里之外常為思念寄以如許之物(臣)非不
知縈懷之切也去年自春中之月至夏之中自秋杪之
月至冬之末今復春將盡矣遠在原野不克侍
左右而問安者亦祗為此一噶爾丹耳今賊子就擒其
下離散乘此之時不可不盡去其根株此蓋斷不容已
之勢(臣)至寧夏相機會而行為此謹具謝
恩以奏康熙三十六年三月十六日
聖祖仁皇帝御製文第二集卷二十九
