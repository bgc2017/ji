欽定四庫全書
聖祖仁皇帝御製文第四集卷十二
勅諭
諭大學士馬齊等
河南總兵官高成標下兵丁因查拿賭錢人等至知府
署内争閙將知府沈淵帶至教場看守三日廵撫業已
奏聞御史楊汝糓一聞即行題參甚是聞此等之人俱
非食糧兵丁謊稱營兵夥同二三百人詐擾平民不獨
河南一省他省俱有之其行文各省督撫提鎮伊等地
方有無不食糧謊稱營兵合夥妄行不法之人查明據
實奏聞如此嚴行稽察此等謊稱之匪類自不能歸入
兵丁之内其作何嚴查令督撫提鎮保奏並作何禁約
治罪之處交九卿議奏康熙五十七年七月二十七日
諭大學士馬齊
聞今年安徽所屬地方出蛟發水甚是傷民前日曹頫
家人來奏晴雨錄問說是實總督廵撫雖未曾啟奏朕
既聞知心切軫恤京中有安徽地方官員着交與九卿
速行問明回奏康熙五十七年八月二十四日
諭戶部
朕臨御五十七年凢師行轉餉及災祲偶見即厪懷殷
切蠲免賑濟之恩靡不下逮盖治安天下惟期民生得
所而欲民生得所必以敷恩寬賦為急也三年以來因
策妄阿喇布坦狂逞跳梁遣發大兵屯駐西邊一切軍
興征繕皆動支正供錢糧不使累及閭閻而轉輸輓運
陜西百姓雖勉力急公勞苦實堪憫恤又莊浪等處地
震隨經特遣部院堂官星馳前往察賑而用兵之後宜
格外加恩用綏黎庶應將陜西廵撫甘肅廵撫所屬通
省各府州縣衛所錢糧米豆草束俱行蠲免目今係有
軍務之時除米豆草束外其康熙五十八年應徵地丁
銀一百八十八萬三千五百三十六兩有竒併歴年積
欠銀四萬七百五十七兩有竒着一槩蠲免爾部速行
文該督撫通行曉諭實心奉行務俾均霑德意以副朕
篤念民勞拯恤災傷至意如有不肖官吏朦混私徵澤
不下究者該督撫嚴察指參從重治罪爾部即遵諭行
特諭康熙五十七年閏八月二十三日
諭吏部尚書張鵬翮侍郎李旭升傅紳湯右曾
考試月官令做八股時文大都鈔錄舊文苟且塞責而
已嗣後不必作八股時文止令寫履歴以三百字為限
觀其字之妍醜文之工拙則人之優劣自可立見矣康
熙五十七年十月初十日
諭内大臣巴渾岱等
四川廵撫年羹堯自軍興以來一切辦事熟練明敏又
能度量西去進剿之兵會同青海公丹仲之人運食物
米糧接濟殊屬可嘉竭力急公而漢仗亦好從前四川
地方亦有總督年羹堯係廵撫止理民事無督兵責任
現今軍機緊要將年羹堯授為四川省總督如明年大
兵前進則由松潘一路進發而在成都之二千滿洲兵
甚少將荆州之滿洲兵再派一千令在成都預備駐劄
此滿洲兵俱令都統法拉管轄所派一千兵之空缺挑
選餘丁一千名令其披甲充補着議政大臣速議具奏
康熙五十七年十月二十日
諭吏部尚書張鵬翮侍郎李旭升傅紳湯右曾
部院衙門滿洲官員及在侍衛班行走漢官每遇奏事
派六員引見科員及御史無論廵城與不廵城奏事日
令滿洲三員漢人三員侍班翰林亦派出五員侍班此
侍班人員内如有不得來者其數不必補足即聽其缺
少如此伊等可得認識矣康熙五十七年十月二十日
諭議政大臣内大臣等
每旗都統副都統或有起家微賤專意徇庇一應補放
官員併佐領等事恒有遲至數年或十年不奏者或一
官病故已久數年尚仍給俸者一切事件漫不稽查甚
是曠廢近聞都統石文英不出門戶亦不見人有事來
奏每不俟事畢祇圖早歸亦不瞻仰朕容甚屬不堪正
藍旗滿洲都統顔信前往出兵其滿洲蒙古漢軍三旗
之事着七阿哥辦理正黃旗都統巴賽署理將軍事務
其滿洲蒙古漢軍三旗之事着十阿哥辦理正白旗滿
洲都統何禮差往雲南其滿洲蒙古漢軍三旗之事着
十二阿哥辦理如此辦理别旗各相效法自必發憤勤
事也康熙五十七年十月三十日
諭大學士馬齊松柱蕭永藻王掞王頊齡學士勒
什布常夀穆爾泰阿克敦德音額赫納張廷玉
蔣廷錫
陳璸居官甚優操守廉㓗清官朕亦見之如伊者朕實
未見恐古人中亦不多得也前在臺灣道任内其所應
得銀三萬兩並未入已俱於修理砲臺等公事動用署
總督印務時應得銀兩亦未分毫沾染前來京陛見時
曾奏稱貪官不在取之多寡取一錢即與取百千萬金
等必一文不取乃可謂之清廉人所以貪取錢財者皆
因艱於用度臣曾任縣令看來一行作吏即可不至窮
苦即不取一文衣食亦能充足等語今觀其居官實能
踐所奏之言誠清廉中之卓絶者似此不加表揚賜䘏
朕殊不忍着追授禮部尚書凢祭葬立碑與謚之處皆
照尚書銜給與并蔭一子入監讀書以示朕優禮清廉
大臣之意康熙五十七年十一月初十日
諭大學士九卿大臣科道
朕從前屢諭諸臣及科道官員各省有應行奏聞事件
隨聞隨即繕摺具奏者非令其糾參不過欲知之早耳
朕即聞之亦不肯聲明或未詳確亦不肯治罪也即如
去年河南兇犯亢珽等擾害地方妄行不法朕他有所
聞即特頒諭旨差遣大臣拿獲審結今歲聞江南地方
起蛟即傳諭詢問陜西地震即差大臣散賑彼處人民
咸謂皇上注念小民加意軫恤少有災眚有聞即便施
恩不令失所近日湖廣所屬兩州縣地方有奸宄之徒
捏造妖言煽惑愚民放火刦掠曾經總督滿丕奏聞朕
即諭令審結此皆因朕聞知方遣人傳旨如無所聞何
由降旨料理耶且各省地方兵丁空糧甚多五十二年
大賞天下兵丁時曾諭散賞諸臣逐一按名散給其遣
往諸臣因不認識兵丁不能稽查頂冒以致所有空糧
數目未能清楚不獨遠隔京師地方之兵丁即直隸近
處空糧亦不勝數豢養兵丁特為備用而設平時將空
乏之兵不行補足不行訓練臨時欲用縱有募補之兵
累萬亦何濟乎即如漢文臣遇敵明義理者亦不過捐
軀報國而已此事朕甚慮之前歲朕以往赴呂宋噶囉
吧之人甚多恐其生事曾諭查明作何設法召回内地
自從議奏之後聞於來船附回者頗衆此係外洋於内
地毫無關涉而朕留心訪詢者並無他故不過欲知地
方情形人數多寡以便防備耳朕料理諸務皆藉爾等
諸臣如不將爾等信任混行詢問微末之人斷然不可
盖詢及微末人等必至紛擾生事也且各省文官私派
加耗武官空糧等事朕頻得聞知則人皆知畏懼可以
悛改於事大有禆益此等有關地方事務及官員賢否
諸臣何嘗不知即鄰省大吏亦未嘗不知或係師生親
友或係同年或因子弟親戚在伊省居官故爾彼此掣
肘不肯具奏彼此相隠不以上聞何以防微杜漸殊不
知朕聞之苟未詳確必不即行治罪也亦防患於未萌
之意耳嗣後衆九卿大臣科道官員凢有關地方事務
及官員賢否有聞即繕摺具奏若所聞未確不妨即以
所聞未確之處一併聲明爾等會同九卿議奏康熙五
十七年十一月二十四日
諭大學士馬齊松柱蕭永藻王掞王頊齡等
各省監禁緩决及秋後處决人犯甚多已經緩决斷不
至死遲至年久仍然得釋若久行監禁不但患病死亡
且使獄中人犯亦漸增多爾等會同九卿將直隸各省
緩决及秋後處决人犯情罪作何分别完結之處詳加
確議具奏再被毆受傷至保辜限外身死部内奏明緣
由兩行請旨者無庸議外有當時不曾殞命逾數日或
因傷風或因他病而死仍將毆打之人議抵情有可矜
此等並未有定例亦會同九卿確議定例具奏康熙五
十七年十一月二十四日
諭大學士馬齊等
參將員缺部内將小銜參將大銜遊擊開列具奏此定
例不可更變但參將補授參將該提督總兵官等每每
奏請留任故雖補授亦不能赴任甚屬無用嗣後參將
員缺着將就近地方應陞小銜參將大銜遊擊并應陞
官員等察明職銜大小及補授參遊或越銜不越銜越
銜者越幾等之處詳細開列具奏如此朕亦易於揀選
補授矣凢題補武職官員俱照此甚善爾等可明白交
部康熙五十七年十二月初四日
諭大學士九卿等
今歲元旦日食日食雖係一定而交限可以推算且被
隂雲微雪未曾得見但别省無雲之處必有見者况日
值三始人事不可不謹現今封印諸臣無事時事或有
闕失之處應商酌確議朕意謂隂氣似覺稍盛京師地
方從來每多地震已經隔有年歲今歲至春秋時或稍
地震亦未可定也康熙五十八年正月初六日
聖祖仁皇帝御製文第四集卷十二
