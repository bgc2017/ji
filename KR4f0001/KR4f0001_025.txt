欽定四庫全書
聖祖仁皇帝御製文集卷十
勅諭
諭戸部
前者大兵進剿四川已破朝天等關直至保寧恢復在
邇因周有德張德地席普臣駐劄廣元不將糧餉極力
轉送軍前陜西總督廵撫亦不將糧餉極力運送以致
大兵糧餉不繼難於久駐遂爾退回貽誤軍機關係重
大此數年以來使逆賊逋誅封疆未復兵民苦累休養
無期皆周有德張德地席普臣陜西總督廵撫怠玩遲
延之故每念及此深可痛恨目今大兵分路進取已經
恢復漢中府不日前抵蜀疆相機剿撫底定可期軍前
糧餉最為緊要著陜西總督廵撫大小文官殫心料理
設法運送務令兵食無匱士馬飽騰早奏捷功以副朕
定亂安民至意如該督撫等官漫不經心泄泄從事致
糧餉缺乏有誤軍機將督撫以下誤餉之官俱以軍法
從事決不饒恕尔部即速為傳諭遵行特諭康熙十八
年十一月初十日
諭禮部
本月初三日太和殿災變出非常朕心深切警惕兹欲
詔告天下尔部即擇期具儀以聞特諭康熙十八年十
二月初五日
諭九卿詹事科道
君臣誼均一體分勢雖懸而情意不隔安危欣戚無不
可相告語者堂陛之義固宜如是也邇者朕體初平忽
遇殿廷不戒被燬於火尔諸臣因朕偶恙復睹此災愛
主心切必謂朕當過於憂慮朕披閱經史頗明大道朕
之一身上受
祖宗之付託下繫臣民之瞻仰為任匪輕寧不自愛惟
是今秋有地震之變又各處饑饉洊臻宼盜未息此朕
早作夜思中心惶懼寢食靡寧者至於殿廷告災乃
上天致警敢不夙夜祗畏循省厥愆然其所關止屬朕
躬臨御之所但得海宇清宴置斯民於衽席之上則朕
今所居較諸前代茅茨土階尚或過矣豈至以露處為
慮哉朕自五齡即知讀書八齡踐阼統蒞萬方
太皇太后嘗問朕何欲朕敬對曰臣無他欲惟願天下
乂安生民樂業共享太平之福而已當時左右實共聞
之自兹迄今謹持此心兢兢業業恒如一日可以質諸
寤寐儻有政治失宜皆朕躬之咎從不諉過臣下惓惓
之意兹與尔等悉之特諭康熙十八年十二月初六日
諭康親王傑淑
王所奏據實指參事已經覽悉朕思凡行一事必前後
計慮果有裨於國家始可舉行若輕率妄動必致舛錯
今廣西湖南漢中興安等處俱已底定逆賊餘黨引領
以冀歸正者不止百千若將耿精忠即行正法不但已
經投誠之人以為後日亦必如此聲明其罪即未經投
誠之人覩此寒心亦未可知關係實重前朕手諭欲令
耿精忠來京者盖掣回福建一半滿兵之意非使即行
處決俾王先來也如王善能勸諭令至京師諸事皆得
平妥王但當加意開導之不可輕舉彼如必不赴京再
行詳悉密奏候旨特諭康熙十九年正月初六日
諭大將軍安親王岳樂
褒德賞功國家之令典安内攘外社稷之崇勲王連年
以來遠蒞巖疆親經百戰&KR0808;風沐雨歷暑逾寒競揚貔
武之雄克清梟獍之孽湖湘諸處已見蕩平滇黔餘氛
俱成坐困更體朕軫念窮荒之心廣示招徠深加撫恤
王師所至遐邇來歸捷奏屢宣中外稱慶朕既嘉碩畫
益篤親親爰命班師副朕懷想頃者聞王已抵武昌奏
凱可期特遣使臣慰勞兼賜駱駝良馬以示優眷王其
按程而來朕將計日以待特諭康熙十九年正月二十
一日
諭九卿
科道官内陞外轉原以示勸懲也今見才優者猶知憚
於外轉其或才力不及不稱言職之人安於外轉道員
者甚多是但以示勸非所以示懲也故令九卿詹事科
道會議務期得當魏象樞等奏稱恐天下不肖之輩不
識朝廷慎重道員之意疑為厭薄言路之端等語邇年
以來姚文然李之芳施維翰等内陞未久即任以大僚
督撫亦因其克盡言職才能素著之故也此無論天下
智愚不肖當亦知朝廷無厭薄言路之意矣其外轉者
或係素無建白或係昧於事理或係任臆妄言或係才
力不及原非因其條奏而外轉也又稱近年外轉之科
道並無貪汚溺職之一人而五部郎中俸深陞道如范
永茂高恒豫盧元培程汝璞等贓私纍纍劣蹟彰彰者
不知凡幾等語科道外轉者豈並無溺職之一人乎五
部俸深陞道員者甚多豈盡係貪劣之人乎如陳丹赤
等優者匿而不言獨舉范永茂等四人不辨賢否而槩
言之可乎魏象樞去歲七月内曾於朕前面奏科道官
所行皆係徇私有負朝廷耳目之任罪皆應死今甫數
月復言歴年外轉者並無溺職之一人前後參差何其
速耶尔等所奏理不宜批答因註語内有以存國體之
語故令諸臣知之至若外轉科道以小品官員用遂至
有傷國體朕殊不解故特諭諸臣示以朕意康熙十九
年正月二十一日
諭大學士索額圖明珠李霨杜立德馮溥
雲南貴州係邊疆重地苗民雜處總督關係最為緊要
必得才謀超衆之人方克勝任將軍趙良棟勇略甚著
操守清廉雖係武弁通逹文義著改授雲貴總督仍兼
將軍必能蕩平地方撫輯兵民著議政王大臣九卿詹
事科道官員會議具奏康熙十九年正月二十九日
諭戸部
前因各省地方多有饑饉已經遣官賑濟今見京師附
近之地四方饑民流移在道朕心深為憫惻若不急行
安插令其得所將來必至鬻賣子女難以生全作何設
法令其各歸原籍著該地方官加意撫綏安集復業以
免流離著九卿詹事科道詳議具奏特諭康熙十九年
二月初七日
諭戸部尚書伊桑阿
朕聞宣府等處歲值大祲吾民乏食鬻賣妻子以自求
活夫人孰不愛其室家哉至欲延一朝夕之命割其所
親憯惻莫甚焉其遣尔部郎中明格禮馳驛速往會同
地方官賑濟急拯艱厄以紓朕懷康熙十九年二月二
十六日
諭大學士索額圖勒德洪明珠李霨杜立德馮溥
學士噶爾圖希福徐元文李天馥
頃者年復不登饑民就食多聚京師故令增設各厰煑
糜救饑今四方失業之民聞而來者愈衆反致流離道
路有轉徙溝壑之虞且天氣漸向炎熱老幼羸弱聚之
蒸為疾疫轉益災沴朕甚憂焉作何設法令其各歸原
籍不致失所仍令各該地方官拊循周恤毋致流移饑
民内有疾疫死亡者令五城作何給以藥餌醫治拯救
去歲三冬無雪今春無雨刑獄淹禁恐有冤抑應即行
清理乞食饑民向不許入裏城今應聽其出入用兵地
方殉難諸臣卹典原候事平定議今應即與舉行陰陽
不和盖由人事失當思欲感通未得其方以上數事皆
朕意念所及尔等會同尚書侍郎左都御史副都御史
詳議具奏尔等國之大臣所宜極慮深思以答委任應
行應革關切時務者其各抒所見一併議聞康熙十九
年四月初一日
諭大學士索額圖
五城賑濟饑民可各將姓名籍貫問明造冊交與總理
賑濟僉都御史高爾位彙送戸部康熙十九年四月初
一日
諭刑部
去歲三冬無雪今春雨澤愆期天氣亢暘農事可慮朕
念切民瘼夙夜焦勞或因刑獄淹禁中有冤枉致干
天和亦未可知兹特遣明珠杜立德希福李天馥等會
同三法司將已結重案逐一詳加審鞫如有罪可矜疑
者即與察明事由開列具奏務期情法允協有枉必伸
以副朕欽恤獄讞至意康熙十九年四月初二日
諭吏兵二部
自吳逆叛亂以來各用兵地方文武官員有矢志忠貞
克篤臣誼抗賊不屈捐軀殉難者幽忠難泯大節可風
彼時即宜錫以卹典但以各處尙未蕩平其中有情節
未確者有應行察者有正在招撫未便遽行者不得已
而緩至今日朕每念及深為惻然兹各路會剿大勢底
定餘氛指日殲滅其殉難各官應加褒卹以慰忠魂尔
等即詳察議奏特諭康熙十九年四月初三日
諭吏部
朕萬幾之暇留心經史雖遜志時敏夙夜孜孜而硏究
闡發良資講幄之功日講起居注各官俱以學行優長
簡備顧問講解明晰奉職勤勞所纂講義典確精詳深
裨治理侍讀學士張英供奉内廷日侍左右恪恭匪懈
勤慎可嘉高士竒杜訥學問淹通居職勤愼供奉有年
應授為翰林官尔部俱一併從優議叙具奏以後著益
殫心職業佐助典學以副朕崇儒重道稽古右文至意
特諭康熙十九年四月初八日
諭禮部
農務為國家之本粒食乃兆姓所資必雨暘時若而後
秋成可期自去冬以來雨雪未降今時已入夏甘霖尚
稽久旱傷麥秋種未布農事深為可虞且失業之民饑
饉流移尤堪憫惻或因政治未協致干
天和朕用是夙夜靡寧循省儆惕兹當虔誠齊戒躬詣
天壇親行祈禱為民請命尔部即擇吉具儀來奏康熙
十九年四月十一日
諭吏部等衙門
致治安民之道首在懲戒貪蠧嚴禁科派而後積弊可
清閭閻不擾近見街道衙門蠧役詐索害民又聞提督
步兵衙門五城司坊街道廵捕營等衙門各官不能潔
已奉公恪遵法紀縱容衙役朘削小民或沿習陋規科
斂行戸或借端挾詐官役分肥肆意横行無辜受害種
種弊端深可痛恨向來雖經嚴禁定有處分之例但恐
小民未能悉知仍被奸徒擾害應再加嚴飭務令家喻
戸曉以副朕安全生民至意著各該衙門通行曉諭遵
行特諭康熙十九年五月初二日
諭大學士勒德洪明珠李霨杜立德
向以亢暘齋居虔禱雖雨澤薄降四野田疇尚未霑足
今兹不雨為時又久旱魃為災朕甚懼焉意者政事之
失宜者多歟不然天心仁愛下民何其宜雨而久不雨
也日者以政理之故勤求言矣而言者文繁無益其集
九卿詹事科道掌印不掌印各官問今有何事當行何
事當革悉意以陳毋有所隱康熙十九年五月十五日
諭内閣九卿詹事科道
朝廷致治惟在端本澄源臣子服官首宜奉公杜弊大
臣為小臣之表率京官乃外吏之觀型大法則小廉源
清則流潔此從來不易之理如大臣果能精白乃心恪
遵法紀勤修職業公爾忘私小臣自有所顧畏不敢妄
行在外督撫各官自應慎守功令潔已愛民乃大臣等
每自謂清正無私粉飾空言至其所行往往營私作弊
有玷官方深負委任之意科道係耳目之官凡有弊端
自當據實參奏且居處甚近如此情弊豈無見聞乃瞻
徇情面緘默不言即有條奏多係繁文言官職掌殊為
未盡如肯從公糾舉孰敢恣行無忌朕以為目今之弊
莫大於此近因天氣亢旱朕夙夜焦思念慮所及無不
舉行感格之道猶恐未盡故特召尔等各面陳所見因
宣諭朕意令尔等知之康熙十九年五月十五日
諭恪純長公主
公主被反叛所累屢年困頓朕每念及未嘗不為惻然
不意深染時症遣乳媪暨親近侍衞往視及回轉奏公
主之語不勝感歎又聞病勢危篤即命該部院衙門將
服飾執事等項星夜製辦今公主體中大愈將此各項
盡送公主處以示朕惓惓注念之意但慮製辦期廹不
甚佳耳康熙十九年六月初七日
諭大學士索額圖勒德洪明珠李霨杜立德學士
噶爾圖希福李天馥
凡試職官員一年果係稱職者方准實授其未能稱職
者或仍令再試或作何另用著吏部定例議奏康熙十
九年六月二十日
聖祖仁皇帝御製文集卷十
