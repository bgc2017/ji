欽定四庫全書
聖祖仁皇帝御製文第二集卷四十七
古今體詩二十八首
暮秋重出居庸關
亂榆叢柳未經霜峻嶺崇巒曉色蒼峽裏細泉流不竭
仍聞太古韻鏗鏘
登雞鳴山
鳥道盤空近塞垣羊河如帶繞山根停鑾欲覽沿邊勢
石上藤蘿手自捫
遥祝
皇太后千秋
臨風懷繡扆佳氣望瑶宮月首蓂三葉冬遲菊萬叢(十月)
(十二日始立冬)夀尊浮碧螘箋奏託雲鴻景祚綿綿永南山頌
不窮
蒙古老穉来迎咸勞遣之
塞閱雞延建羽旄常因國計不辭勞蒼頭黃口紛然至
天地為心示覆幬
閱馬牛羊羣
邊境地閒敞畜牧多蕃滋掌理各有職水草實咸宜疆
輿裕驅策享宴豐牲犧日給大官庖歲供内廐騎不煩
畎畞力生息頻在兹偶来歴塞垣按轡省所司千羣牝
牡壯萬隊雲錦竒暖就陽坡眠驕向秋原馳非獨充犒
賚兼得佐熊羆夏五破狡虜挂弓天山陲甲士歸伍閒
休養正此時庶物詎云細國用恒相資嘶飲適其性覆
載本無私
山行
古木荒山落葉稀寒流幾曲漾斜暉馬蹄行徧龍堆路
總是金湯戶外扉
厄魯特之衆相繼来歸咸詢其父母兄弟妻子為
陣前所獲者覓令完聚
締宇莅八表一視貴同仁苟有不得所此中常肫肫荒
裔乃異類猘驁性頑嚚横戈臨朔漠窟穴頓淪湮將士
俘擒衆竄遁僅及身逋亡日来投稽首心誠諄念彼骨
肉離咸為加撫詢廣諭命尋識使得完天倫歡聲繼感
泣寒塞生和春綏柔寓大權萬物歸鴻鈞
塞外初冬
隂山南去雁行多渺渺沙原六御過報是初冬新律改
依然霜曉氣暄和
駐蹕歸化城
一片孤城古塞西霜寒木落駐旌霓恩施域外心無倦
威懾荒遐化欲齊歸戍健兒欣日暇放閒戰馬就風嘶
五原舊是烽煙地(相傳舊屬五原郡地)亭障安恬靜鼓鼙
古寺
入望香臺迥巡行陟歴遥磬聲清靜夜旛影颺晴霄梵
相金泥古經廊畫壁凋登臨縦遐矚紫塞接岧嶤
賜宴諸蒙古
羽林列隊宴行宮内外綏懷一體中霜仗煇煌明塞日
晴斿宛轉捲邊風人霑挏酒羣情洽樂合羌笳率舞同
卉服狨裘無老幼歡然盡識化鈞公
歸化城夜月
此際殊方月關山遠近看清輝臨玉帳皎色耀金盤煙
野照逾闊霜空夜未寒坐消行漏永沙塞絶風湍
昭君墓(并序)
匈奴梗化邊陲自周秦漢唐無代不有頃朕於春夏
親統六師破厄魯特噶爾丹於克魯倫河西北復於
秋九月西巡由張家口出塞撫察我邊鄙厄魯特敗
殘之衆降者踵至其頭目来歸者咸予近職開誠示
信絶無猜疑冬十月十三日至歸化城為我兵屯戍
之所城南十餘里土阜突然傳為昭君墓即志所云
青冡也昔有不得志於功名或身遭遷謫往往託昭
君怨而為詩以寫其抑鬱則在當日之怨極而悲又
不知何如此冡之留兹土適足為漢譏焉我國家輿
圖遠大遐邇諸部落世世臣屬奔走不暇凡有驅策
如臂之使指甘為僕婢而不辭恒自緬懷前烈敢不
慎修思永夫昭君墓何足詠也因之有感於治理遂
成八韻
南北分天地存亡見廟謨含悲辭漢主揮淚赴匈奴目
睹當年冡心懷四海圖葆旌巡遠徼藩落效馳驅欲笑
和親失還嫌餌術迂(漢賈誼策言用五術以餌匈奴)開誠示異族布化
越荒途漠漠龍沙際寥寥雁塞隅偶吟因有觸意獨與
人殊
塞外寒夜書懷
帳殿深沈夜未眠靜思籌略聽羌絃金甌更闢千千里
瀚海無波萬萬年露冷宵寒凝翠幕塞高風定歇征韉
旁人莫道行兵遠自有單于首到邊
黃河(并序)
河源發於塞外流經萬里餘始由中土入海曩曾遣
使探流窮源河之為利為害莫不洞悉近以巡省邊
隅駐蹕湖灘河朔一水瀠洄自西北来流不甚濁而
波緩岸隘而土堅白草蕭蕭黃沙彌望其中環抱約
地千二百餘里草豐水美便於畜牧明弘治間淪於
外彝地逼秦境時相寇擾故諸臣每言不宜棄此衆
議紛然人多不察恒惜其言之未用然使當日即用
其言加兵塞外揆理度勢豈遂能驅而遠之亦必徒
勞士馬耳朕嘗以收復河套之論謂其心忠於國則
可謂其灼見事機言之可行則未然也國家威德所
布龍荒大漠與河套盡入版圖諸蒙古歲修賮貢奉
職惟謹非務德意綏柔詎兵力之所可致耶故臨流
增思詩示永久
洪流遠且長迢遥逾塞垣旋繞幾曲折沙雜波濤渾漸
下漸開拓建瓴勢迅奔所經雖緜邈脈絡自有根東南
藉輓輸疏瀹頻討論昔歲省隄防淮濟親臨軒今兹歴
大荒羽衞成雲屯崚嶒兩岸間天寒落漲痕冰澌斷更
續晶晶耀朝暾此中地沃饒水草佳且繁昔人議收復
斯舉誠難言觀俗撫幽遐老幼爭攀援殊方亦蒼赤咸
施沐浴恩期令歸化意来者如河源晝夜入滄海包括
彌乾坤
十一月三日泛舟黃河流凌始下舟行之頃河水
瑩潔波浪忽平
黃濤何洶洶寒至始流凌解纜風猶緊移舟浪不興威
行宜氣肅恩布覺陽升化理應多洽囂氛頃刻澄
脫脫城
土墉四面築何堅地壓長河尚屹然國計思清荒服外
早將糧粟實窮邊
冰渡
雲深卓萬騎風勁響千旗半夜河冰合安然過六師(時河)
(冰未合師行之頃忽報可渡次早如行平地)
鄂爾多斯行圍雉兔甚多
地敞沙平河外天合圍雉兔日盈千籌邊正欲勞筋骨
時控雕弧左右弦
曉寒念將士
長河凍結朔風攢帶甲横戈未卽安每見霜華侵曉月
最憐將士不勝寒
河套西望
往代存虚議今為我外藩河環沙磧暖境闊草灘繁錯
落綏延接迷離朔漠吞時巡曾不到特示撫柔恩
噶爾丹遣人乞降示議政諸臣
醜類蠢頑思負固干矛指處朽枯摧空勞狡計營三窟
卓有深機布九垓窮犬始為摇尾策奔狼聊作乞生哀
無私何靳恢湯網未必真誠款塞来
途中長至
關塞經時蹕未回律逢葭琯暗飛灰遥知日晷添宮線
暖閣前頭放早梅
示大將軍伯費揚古
仗鉞親驅寇分麾扼要先戰能遵指授動輒秉機權鴞
鳥巢全覆妖狐命苟延樓蘭須共滅功勝勒燕然
入沙虎口
秋末巡沙塞冬深六轡還野廻千澗水雲掩百重山獵
獵寒風勁駸駸班馬閑勤勞因國事計日對
慈顔
右衞駐蹕
西陲古鎮雄土俗亦唐風邊候年催箭遥天月似弓干
戈分禁旅控制接雲中細柳新營舍精嚴面面同
經大同府(并序)
大同古之雲中外與五原隂山相接内連雁門朔代
最為要地自昔軍旅之所屯戍商賈之所往来雖厥
壤寒瘠俗實佻靡明武宗託言巡邊每来遊幸留輒
數月為後人所議朕撫輯龍荒一歲之中再行塞上
由大同至歸化城路稍遠而地暖由張家口至歸化
城路稍近而地荒前獨取道張家口者蓋有故焉兹
以將士久露於外候寒草枯人騎糗芻非内地不便
遂入沙虎口過右衞經大同城念民徭役蠲除明年
租特勅六軍一宿而過曩朕兩幸南省惟以察民疾
苦興利除弊為務其山川風土隨意覽觀而已此行
不辭勞瘁親冒霜雪期欲早靖沙漠又非南巡可比
朕平日凡涉一境歴一事必慎思而審行之庶得古
人翼翼之意
塞行初返旆止蹕偶城闉帝典尊明德湯盤鑑日新時
巡惟濟物敷政在安人特豁雲中賦軍需供億頻
汗血馬
驊騮應產渥洼中骨相昂蔵汗血紅星角晶熒如掣電
霜蹄蹀躞已追風
聖祖仁皇帝御製文第二集卷四十七
