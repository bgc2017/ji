欽定四庫全書卷
聖祖仁皇帝御製文集卷三十三
古今體詩三十六首
恭謁
孝陵
玉殿寒松秘秋霜落樹枝緬懷文武業創立太平基曉
色星辰動晴光日月垂望陵愁不斷孝思起深悲
太皇太后駕到温泉
温谷神丹力不窮五雲暖溜繞行宫
聖躬喜得今康豫宇宙歡忻舊日同
雨後經明總兵戚繼光所作八角石亭
華清雨後問安回徐步山椒到水隈秋木荒池今白草
寒花故壘舊青苔精靈銷散人何處功業留傳志未灰
為將當年堪拊髀亭開八角尚崔嵬
清晨入盤山二首
日出入盤山宸遊草木閒村莊人盡望處處水潺潺
其二
當年乘輦到今日復来遊山水不同色泉聲還細流
古中盤望蓮花峰
中盤遥望蓮花峰日映山林氣色重老衲吟詩渾半偈
翠輿臨發又從容
盤山絶頂三首
上盤絶頂俯神京九月登山積翠晴荒寺日高人少至
野林煙靜鳥無聲道中勒馬觀風景澗下留鑾愛水清
縱目徘徊猶不盡氤氲縹緲海雲輕
其二
四顧清標高逼天風雲塞上歛寒煙遥觀沙漠宣威遠
近控州城作鎮懸紫盖山中獨竒秀雙峰嶺外更綿聯
九秋朗耀幾千里落葉蕭條滿目前
其三
薄暮東峰来返照遊心怡曠動揮毫題詩數句林光晩
作賦初聯雁陣高盤道崚嶒難步躡危巖嶻&KR1110;恐身勞
欲歸帳殿還傳語引路山僧度遠臯
晩過李靖菴二首
兩崖石壁出秋雲野草寒林有鹿羣古刹斜陽人寂寂
香煙飄處雜紛紜
其二
蒼茫絶頂樹參差落日還營過竹籬念及凌煙留姓字
獨於古壁一題詩
星出歸營
皎皎星河路向西將歸玉帳渡山溪羽林扈從皆雄將
掃靖煙塵萬馬齊
奉侍
太皇太后臨御温泉因孟冬享
廟暫回京
金風肅郊甸秋光瀰顥穹曉鐘出長樂羽衛臨新豐
重闈慶康悦遊豫温泉宫鳴鑣玉輿側侍
蹕清塵中晨夕奉
慈顔婉愉承歡衷原野陪登覽瑞靄光熊熊應鐘忽届
節霜露霏空濛夙興感時序廟祀宜欽崇饗獻薦圭璧
對越必微躬暫辭瓊島月還御瑶池驄殿闕欣在望齋
祓明禋通眷言整星駕依戀心靡窮
夜半覽本
初冬夜靜正三更宵旰清心勉勵精自愧事繁機不敏
細披章奏察民情
山中曉色
星漢參差曉色開高峰初日射莓苔閒来駐蹕山村靜
坐愛明霞入酒杯
由鮎魚池出關咏瀑布水
巉巖瀑布挂前川樹冷煙寒羃碧天關外黎民風俗厚
涵濡威德已多年
登景忠山
景忠遠上日方闌巖壑層層生早寒嶺腹凍雲凝玉仗
山中瑞氣接仙鸞鳴鐘澗裏經聲近擊鼓樓前樹影殘
繚繞旌旗縈石道六龍行處萬民觀
灤河
寒邊遠繞至灤河徹底清明不見波駐輦徘徊千萬里
石鯨兩岸影嵯峨
冬至回京齋戒夜坐
一陽初發便知天暫别
慈顏日日懸午夜齋明湛心志夢中猶自侍温泉
登邊城作
冬月荒山落日斜岧嶤野景幾千家邊城戍色雲煙靜
綠水清河走白沙
温泉行
温泉泉水沸且清仙源遥自丹砂生沐日浴月泛靈液
微波細浪流琮琤初經石竇漾暄溜烈勢直與炎曦爭
瀠洄碧澗落花駐掩暎翠巘霜林明汀迴溪轉入欄檻
甃以文石何澄泓方壺圓嶠時自暖紫芝朱草冬常榮
殿啟披香溢石髓盤低承露浮金莖冲融太和蓄元氣
炎德利物功難名氤氲沆瀣結紫霧縹緲雲霞連赤城
高秋九月天颯爽鸞旂鳳節紛相迎
慈寧琱輦度閶闔絳霄帳殿開蓬瀛神泉淑景供遊賞
流金潄玉堪怡情時廵豈必瑶圃遠對此心意皆和平
華清繡嶺杳寂寞鯨魚鳬雁徒縱横曷若兹泉獨標異
萬年勝蹟環神京歲時来往護
仙蹕點筆為賦温泉行
温泉流杯戲作
曉霜早落滿池清一氣涓涓愜勝情偶坐浮杯幾暇日
君臣對景論平生
南苑橋上大風
南苑霜華點翠旗嚴風臘月斷流澌已知朔氣催寒盡
橋跨長虹湧溜遲
雪
細玉輕盈下碧霄和煙飛霰上寒條片纔落地濺濺濕
羅綺花紋處處飄
景山積雪侍衛下趨如飛
憑高縱遠覽積雪明山峰直下數千尺飛騰跨玉龍
元旦
慈寧宫行禮
太蔟初分来萬國融融淑景動青陽曈曨翠盖祥雲覆
縹緲蘭宫瑞氣揚節遇三元開寶歷時逢四始奉霞觴
山呼拜舞臣民樂願頌千年正未央
春
旭日含新淑春光覆滿屋東皇轉歲華融氣雜山谷
上元幸萬善殿戲作
雪霽寒輕景物鮮上元臨幸遇參禪方文無人般若靜
天花虛落古松前
收復岳州作(幷序)
逆賊吳三桂既經天誅之後不數月而岳城恢復良
由三桂背恩倡亂荼毒生靈經年以来死者相望於
道路生者逃竄於四方積尸遍野民不聊生皆朕德
之薄不能撫綏之故也今賴
皇天之眷佑
祖宗之威福羣臣盡力將士用命前後恢復閩海兩粤
以至湖南岳陽諸處擒斬賊魁殆盡望風歸正不可
勝數所餘小醜勢如破竹解吾民之倒懸行有日矣
特賦長歌以舒其懷
聿予凉薄莅洪荒遂使巨慝亂天常東南黎庶苦紛擾
幾年戎馬蹂疆場臨軒重簡親藩出軍威萬里風雷疾
肆伐原因討不庭專征大義昭星日臥榻安容有悖狂
太阿豈好弛紀律再勅元臣佩虎符戈矛剗地生寒栗
鐵騎驍騰擁楚雲霓旌閃爍連江濆七澤三湘據衝要
樓船璧壘屯諸軍一時將士盡忿激人人都願成功勲
懸知叛逆衆所惡直須吹氣清妖氛顧此生靈負何罪
流離轉徙多饑餒處處田疇蕪不耕年年桑柘無人採
聞說荒榛遍野廬還傷老弱填江海每念邊陲一憮然
立身天地慙主宰未忍加兵戕我民深宫宵旰勤五載
五載躊躇常恭默會當滅此乃朝食旗捲閩疆甲士降
陣開百粤堅城尅已見懷光伏冥誅更看元濟成俘䤋
鼙鼓旌旄定岳陽琱戈金鏃清區域指顧能收六詔煙
宣恩早布招徕德書奏傳来慰
兩宫乂安社稷開鴻濛翼翼小心恒敬慎敢㤀繼述在
朕躬期與宰司百執事共相砥礪克厥終
恭上
太皇太后萬壽詩二首
和風瑞氣滿簾櫳
慈壽無疆祝上宫喜得萬方同孝養千秋福德竝蒼穹
其二
透戶卿雲接御香彤墀新柳拜韶陽
宮中堯舜兼文母恭捧南山萬壽觴
賜大將軍安親王岳樂二首
大開册府紀元功伐罪安民將略雄佇見天潢蒙上賞
明光高宴賦彤弓
其二
洞庭南嶽盡提封九伐勲名勒景鐘眼底窮荒皆赤子
早銷金甲勸三農
賜護軍統領桑格
百戰威名已早揚頻年秉鉞在巖疆素知果勇兼韜略
應著弘圖肅鬼方
春夜月
晩来風景麗初晴月色輝朧朧穿竹樹照耀滿宫幃
題周文矩畫說劒圖
鵝溪尺幅衣冠古貌出蒙莊辯論新劒客滿前毛髮動
須知繪事亦通神
聖祖仁皇帝御製文集卷三十三
