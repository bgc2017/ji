欽定四庫全書
聖祖仁皇帝御製文第二集卷二十七
北征勅諭
諭議政大臣等及大學士伊桑阿阿蘭泰
今噶爾丹之勢窮蹙已極若天與不取是坐失機會矣
又格壘沽英杜拉爾寨桑已限以八十日遣去先所遣
吳爾占扎卜之母齊巴哈戚其信亦將可至今不整繕
甲兵預為之備必致有誤兹者出師亦分兩路而進每
一路兵三千二路之兵不必互相期約視其所遇以為
進取此次軍旅綠旗之兵多調亦屬無濟惟少發士卒
而多攜馬匹其馬匹量給士卒則可與禁軍一同征行
矣今兹用兵所需糧米仍如常隨運附近邊疆購買牛
羊尚為易得可支用正帑每一路買備牛羊二萬攜去
大有禆益至輓運軍儲駱駝最要駝與馬俱應廣備此
購買駝馬驢騾牛羊等畜當遣賢能官往肅州寧夏二
處採買其具議以聞康熙三十六年正月初三日
諭大學士伊桑阿阿蘭泰
三千軍士伊等盔甲器械釡帳等物所重斤數若干百
日米石之數及所重斤數若干䭾載需用牲畜若干至
牛羊二萬可供軍食者幾何時也部院大臣其會同詳
議以聞此次軍士行裝可較去歲春間者酌量稍輕省
之康熙三十六年正月初六日
諭議政大臣班第等大學士伊桑阿阿蘭泰
行兵者以道路為至要朕已召嚮導萬舒克博洛等來
若輩到時遣嚮導親近一等侍衛僧圖等同現駐大同
之護軍參領車克楚前往寧夏選西安官兵内勇健者
百人率領直至古爾班賽漢地方閱視道路計自寧夏
而往去來約需四十日伊等於途間或遇噶爾丹之人
則生擒之力儻相敵即殺之若與伊拉固克三胡圖克
圖相遇亦并擒之康熙三十六年正月初六日
諭大學士伊桑阿阿蘭泰
寧夏地方採買駝馬驢騾牛羊著交西安副都統阿蘭
泰肅州採買著現駐宣化府之侍郎席米圖去皆支正
帑以時直購辦毋得減少其價著選部院賢能司官遣
至阿蘭泰席米圖處會同督撫及地方官監買伊等其
勸諭地方官量所有駝馬驢騾共佐軍興尔大學士等
會同部院大臣將司官中之素有材能而曾奉差遣又
家道不匱乏者選擇引見毋得徇情又大將軍伯費揚
古今若有征行仍率前鋒統領碩鼐等預備之兵前進
若無征行而大同養馬之兵或有遣發則碩鼐率所部
先鋒會師而進又黑龍江之兵既以器械不足來奏難
以遠發應遣往右衛屯駐豫備其再議以聞康熙三十
六年正月初七日
諭大將軍伯費揚古
駐扎肅州副都統阿南逹報稱噶爾丹之子塞卜屯巴
爾住爾於哈密地方擒獲正月十六日之夕正觀燈視
煙火於暢春園西門諸蒙古及降來厄魯特男婦聚觀
其時奏章適至衆皆歡忭汝坐鎮邊荒離朕左右欲汝
聞知令謄阿南逹奏章遣往當在新年燈節之時舉國
老幼共皆歡娛相聚適興優游汝在絶塞苦寒荒凉寂
寞之地甚切眷懷爰賜胙肉鹿尾遼魚包瓜諸物問汝
安好為書以喻意朕躬甚安於汝昔見時無異也汝安
好否至噶爾丹當如何殄滅不失機會朕與議政諸臣
議定再降諭旨為此特諭康熙三十六年正月十八日
諭領侍衛内大臣公福善等
頃當春時馬不可即令飲水略拴少時先飼以草然後
飲之諸臣及侍衛執事人員部院衙門通行曉諭康熙
三十六年二月初六日
諭領侍衛内大臣
輜装行時約束最為緊要若照常專令大臣管理視為
故事嗣後著大臣二員每旗侍衛十員護軍校三人管
束大臣職名每日開列具奏朕親閱派遣侍衛不論新
舊輪班派出管轄輜装䭾載或偏即扶助之一遇險阻
之地照看管束朕躬時或在輜装之前或在輜装之後
廵視查問若違誤必行治罪決不寬恕派出大臣等所
管轄日期每日記之康熙三十六年二月初七日
諭理藩院
差往達賴喇嘛之主事保住及往尼麻唐胡圖克圖之
員外阿爾必特呼所差往事情及所聞信音皆詳悉書
寫交與驛站筆帖式星夜迅速馳奏保住在後速來康
熙三十六年二月初七日
諭大學士伊桑阿
今遣一能言大臣帶領瑚瑚腦兒之渣西把圖爾台吉
之使臣温布波碩克圖即農之羅壘厄木七波碩克圖
即農之姪厄爾德尼台吉所屬納木喀拉木扎木巴等
前往瑚瑚腦兒之地說瑚瑚腦兒台吉與之偕來令會
議具奏康熙三十六年二月初十日
諭大將軍伯費揚古
朕以二月六日出京於十一日前至宣府觀此時情勢
噶爾丹窮困已極雖欲歸降自彼至此亦豈易易寧夏
地方與噶爾丹所在薩克薩圖胡魯克格隔特哈郎古
特相近已令參領車克楚親近侍衞僧圖等領西安寧
夏兵一百人前至伊克敖拉偵探伊等報稱於二月初
三日起程矣欲令知此故爾遣諭朕意欲令將軍孫思
克博濟領兵三千人為一路出嘉峪關或取道哈密或
取道巴爾庫爾前進車克楚等還時所偵路可行則以
三千兵為一路出寧夏進所新偵路設不可行以兩路
併為一路定所向前進事宜可濟朕今往寧夏親視大
兵糧餉地方情形汝意更復云何特為商略故諭遣往
諦巴主事保住所奏報付去令知康熙三十六年二月
十一日
諭副都御史努赫
汝親身日率科道官各一員留行於輜重之後沿途跟
役人等妄行之徒若有掠奪民物相攘鬭者汝等察拏
指名參奏如汝等不行察拏有在朕前叩閽者於汝等
必不姑容每晚無事則具揭送大學士所康熙三十六
年二月十二日
諭大學士伊桑阿
修治道路若委地方官員則必致太過遣嚮導官法保
布達照朕往哨鹿可行一車之路修治之其山西省道
路著按察使巴錫道員王輔前往董領夫役閱視修治
令侍郎常綬前往於每宿處預備草豆柴薪其後尚書
庫勒納等帶來騾駝所需草豆柴薪亦令伊等預備渡
黃河後陜西道路甚寬無庸大修或有宜略修處亦未
可定常綬法保布達等閱看應修之處指示地方官修
治尚書馬齊所擬宿處太近法保布達照現今我軍移
營於五六十里擬定宿處若道路過為修治以致累民
與地方官無涉皆係法保布達之事著明白曉諭康熙
三十六年二月十四日
諭大學士伊桑阿
自古帝王廵行凡所過地方前代帝王陵寝先賢墳墓
及名山大川皆行致祭此甚盛典也朕今廵行沿途所
經其有古帝王陵寢先賢墳墓名山大川皆詳察具奏
應致祭者祭之康熙三十六年二月十七日
諭領侍衛内大臣索額圖大學士伊桑阿
大同養馬新滿洲護軍二百人自京隨來新滿洲護軍
一百人其中有馬匹倒斃人材庸劣者留一百人於大
同其餘護軍一百人由邊内隨行一百人令自邊外前
往留於大同護軍百人之馬有肥壯者各取二匹給與
隨行護軍二百人人各一匹黑龍江將軍所領兵既經
遣行其大將軍伯費揚古所需兵不得不預備令撥右
衛兵七百名以備調遣右衛兵馬匹缺少侍郎多竒所
飼之馬又甚羸瘦前所撥兵二百名其馬六百匹已預
為飼養今增撥五百人以上駟院馬一千二百五十匹
右衛兵在大同飼養之馬二百五十匹共馬一千五百
匹令飼養以備後撥五百兵之用共計兵七百預備馬
二千一百匹大同養馬委布喀為首領有馬少不能前
隨之司官留二員以副之黑龍江將軍薩普蘇所奏請
充跟役之兵五十名照兵丁支給兩月錢糧一同支給
康熙三十六年二月十七日
諭戸部
沿途既有米糧計行至寧夏日程照大同時價折給銀
兩聽其自便糴買較駝載而往甚為利益其會同議政
内大臣大學士等具議以聞康熙三十六年二月十七
日
諭理藩院
著傳旨諭貝勒松拉卜噶爾丹已將擒獲其子塞卜屯
巴爾住爾已為阿南達俘獲解送旦夕將到今聞噶爾
丹在薩克薩圖胡魯克之南格隔特哈郎古特之地賊
黨僅餘四五百人又瑚瑚腦兒台吉等俱已投降現今
請安之使已至朕躬親往寧夏右翼三旗具勒公台吉
等共派兵二千人預備尔等蒙古於䭾載牧放之事素
為練習可預備以待朕躬至寧夏向何處進兵著候旨
行侍衛綽克拖前往傳旨諭左翼王貝勒貝子台吉等
尔等聞朕往寧夏其由徑路請安俱著停止尔等有願
效馳驅者俱赴松拉卜貝勒處等待聽候指示以行康
熙三十六年二月十七日
諭領侍衞内大臣索額圖等
侍郎多竒於去年九月飼馬其後始遣侍郎阿爾稗飼
馬多竒所飼之馬既多數月較之阿爾稗所飼之馬羸
瘦著交與領侍衞大臣大學士嚴加議處具奏康熙三
十六年二月十七日
諭領侍衛内大臣索額圖大學士伊桑阿
觀衆所乘之馬腹皆不飽買草弗得亦未可定邊内行
走官員侍衛護軍執事諸人所乘馬匹察眀數目沿途
有草則給草束無草則給銀兩具議以聞康熙三十六
年二月十七日
諭右衛將軍偏俄山西廵撫倭倫
頃給發右衛官員兵丁米豆草價值較時價減少以致
窮兵苦累亦未可定又詢察大同府所屬州縣衛所之
民運送右衛官兵馬匹所用草束苦累可將兵丁之馬
各留一匹於右衛餘馬發附近州縣衛所酌派官員兵
丁看守飼養小民可免運送之苦此後每草一束應作
何給價傳諭議政大臣大學士及在事官員尔等亦同
會議具奏康熙三十六年二月十八日
諭侍郎安布禄
朕自邊内往寧夏可令尔衙門司官一員住沙虎口有
來請安貢獻者向伊等言皇上起程去遠矣尔等雖往
亦無益俱令之回朕行至寧夏令此司官由邊外來赴
寧夏康熙三十六年二月十八日
諭大將軍伯費揚古
汝二月十四日所奏事於十六日晚至朕於十七日抵
大同兵馬俱分派眀晰朕躬於十九日啟行從邊内往
寧夏黑龍江兵丁俱率之而行派右衞兵七百人各給
以御馬羣等處現餧馬匹令其預備俱明白交與右衛
將軍偏俄今噶爾丹困蹙情狀如此斷然不致用兵萬
一噶爾丹有前來消息速致信來朕由寧夏進兵以襲
其後今或噶爾丹所屬之人來降或遣使來皆洵問詳
明即速奏聞少其人數陸續遣來又汝軍前所有察哈
爾兵及黑龍江兵之米若盡于成龍等所運米且勿支
動將歸化城米儘其足用取來給與此米若移取太艱
則於一千五百石内以五百石撙節給用其千石不可
輕動特諭康熙三十六年二月十九日
諭山西廵撫倭倫陜西廵撫黨愛甘肅廵撫郭洪
朕比年出師剿寇總期乂安邊徼永輯民生兹厄魯特
噶爾丹業已勢蹙力窮畏死悔罪遣使具奏乞降朕特
親統六師再臨邊塞相機剿撫因欲乘便循覽邊境形
勢竝察視軍民生理遂遣發禁旅取道邊外朕自大同
從内地前赴寧夏一路地方見緣邊州縣地土瘠薄軍
民生計艱難朕心深切軫念一切御用所需皆自内廷
措辦不以煩民扈從人員俱極簡少市易之物悉依時
值誠恐有強取抑價等事已令都察院及科道官逐日
稽察糾劾其經過城堡衢市輒多結綵亦殊覺擾累嗣
後著通行停止乘輿廵幸本為安民豈可反勞民力尔
等務嚴飭有司不得借端妄行科派仍張示曉諭俾窮
簷編戶咸悉朕曲體民依至意特諭康熙三十六年二
月二十日
諭領侍衛内大臣索額圖
頃因雨雪或在邊内或在邊外馬騾拴住皆用氊蓋不
可怠忽可通諭衆人知之康熙三十六年二月二十四
日
諭領侍衛内大臣及嚮導官
來日駐蹕於李家溝其地但有一小泉一井已駐水三
百甕豫備作何料理分給著議奏康熙三十六年二月
二十五日
諭領侍衛内大臣
今年雨雪凡駱駝及馬騾之鞍皆勿卸善為遮蔽可以
此通諭衆知之康熙三十六年二月二十六日
諭山西巡撫倭倫
朕撫御區宇念切民依故不憚勤勞親歷邊境惟孳孳
以靖寇安民為急兹簡約扈從人員從大同一路緣邊
地方進指寧夏因徧察閭閻生聚及土壤肥瘠收穫豐
歉之狀見邊氓生計維艱朕心深用軫惻雖一切供御
之物纖毫不以累民而乘輿巡幸經臨宜特敷庥澤以
示恩恤除大同府額賦已有諭旨豁免外其經過岢嵐
州河曲縣保德州所屬地方竝各衞所康熙三十六年
應徵地丁銀米著通與蠲免尔即行令該管官員張示
遍諭務俾窮鄉僻壤均霑實惠以稱朕子育黎元至意
特諭康熙三十六年二月二十七日
諭兵部
朕觀綠旗營馬皆肥壮伊等現無調遣俟至神木將隨
行瘦馬易營馬一百匹至榆林時易營馬二百匹果係
瘦者方令更易每馬貼銀五兩令各馬主增給則隨行
馬之瘦者可乘肥馬綠旗兵又皆得銀交為有益易馬
之人竝旗分佐領其所易何營之馬與綠旗兵姓名馬
之數目明白開寫奏聞著領侍衞内大臣大學士會同
兵部詳議具奏康熙三十六年三月初一日
諭侍郎安布禄
選尔衙門賢能司官一員令出神木邊由邊外至榆林
道路幾程水草若何可詳悉問明俄爾多斯蒙古仍至
神木候旨康熙三十六年三月初二日
諭員外郎薩哈連
汝即前往出榆林邊詢問蒙古自榆林由邊外至寧夏
道路來至榆林候旨康熙三十六年三月初四日
諭議政諸臣
將軍孫思克博濟之兵進剿則噶爾丹勢迫逃奔而東
亦未可定今派寧夏所有西安兵八百名綠旗兵一千
名京城前鋒兵二百名令攜帶百日口糧遣往郭多里
巴爾哈孫駐扎偵探堵禦其所運送之米自寧夏載之
舟中由黃河順流而下至河干分路時然後以駝騾負
載隨營運送駝騾自寧夏閒散趕赴其隨營運米之處
著將軍馬思哈會同于成龍等議奏康熙三十六年三
月初五日
諭議政諸臣
朕至寧夏始調遣甘肅之兵恐致遲誤正當噶爾丹困
迫之時西安滿洲兵二千名綠旗兵一千名備於甘肅
日久馬已肥壯機會斷不可失宜速令進兵於薩克薩
圖胡魯克一帶搜剿各攜百日口糧薩克薩圖胡魯克
距嘉峪關不遠米糧不必隨運噶爾丹若遠行逃遁則
進剿之兵計米而旋凡進剿滿洲綠旗官兵皆令賞銀
十兩儻另有可行事宜及奏請之處孫思克博濟阿南
達等商酌議奏自哈密擒送俄木克圖哈西哈遣赴將
軍孫思克軍前有可進兵機宜即宜進兵剿滅則俄木
克圖哈西哈不必差往若噶爾丹逃遁已遠則遣俄木
克圖哈西哈往噶爾丹處令言我軍非事征戰實來撫
汝汝宜來降其寧夏之兵駐於郭多里巴爾哈孫令其
堵禦之處亦應行文知會孫思克等著會議具奏康熙
三十六年三月初五日
諭大學士伊桑阿
州縣已各論其地方大小積貯米穀兵丁所駐沿邊衛
堡亦屬緊要其榆林等處衞堡亦照州縣大小中積貯
之例將捐納米穀積聚預備著交與該巡撫康熙三十
六年三月十一日
諭大學士伊桑阿等
今日驛程甚遠致馬疲苦其間增設一驛明日所宿中
途亦增設一驛每驛設馬二十匹他若較此為近或四
十五十里者則不必增設驛程康熙三十六年三月十
一日
諭大學士伊桑阿
安邊磚井鹽城舖莫布拉等九處水泉不多應豫遣人
增添掘井尔與兵部會議遣嚮導一人前往康熙三十
六年三月十三日
諭兵部
前鋒侍衞竒薩穆長史庫即根著委為首領併侍衛進
木巴護衞穆渣哈兒嚮導護衞阿那達老卜臧席拉布
西喇卜及寧夏所有新滿洲三人竒薩穆挑選帶往伊
克敖拉巴漢敖拉觀看地形此十人各隨人役一名各
乘肥馬三匹所需之馬不必動用官養馬匹令總督吳
赫等將伊等肥馬與之乘騎無弓矢撒帶腰刀鳥鎗者
俱料理全備令其前往康熙三十六年三月十四日
諭議政諸臣
寧夏之兵於三月十九日起程暫令停止馬匹臕力如
何米糧作何料理竝未明白奏陳著行文詢問之康熙
三十六年三月十五日
諭大學士伊桑阿
可行文寧夏諸臣毋得勞頓馬匹遠道來迎大臣等惟
本身於黃河彼岸迎接官員兵丁俟朕到寧夏之日於
近城地方步行迎接康熙三十六年三月十七日
諭護軍統領托倫等
今日天雨且寒駱駝馬騾但得草飼秣或在營中或在
城内各從其便其在野牧放之駱駝馬騾善加遮蔽可
以此諭衆及内府佐領咸令知之康熙三十六年三月
十九日
諭領侍衛内大臣
今日駐蹕之地井泉稀少其有力者不必言其貧微者
不獲飲馬亦未可定原派四人一夥明日各親看飲馬
管轄之官亦加詳察若違朕旨不行飲馬朕若知之決
不輕恕以此通行曉諭執事人員咸令知悉康熙三十
六年三月二十日
諭大學士伊桑阿
趙良棟乃為國宣力建功之人今已身故不必以其躁
急性褊為意來朝經過其門欲遣皇長子及部院諸臣
往視致祭一次陳福曾為國效力適至此地亦應致祭
一次可與議政大臣滿漢大學士部院諸臣會議具奏
康熙三十六年三月二十五日
諭大學士伊桑阿
朕躬親至此地寧夏陣亡官員兵丁宜察明加恩陣亡
官員有遣官奠酒之例如有陣亡官員應遣官致奠康
熙三十六年三月二十六日
聖祖仁皇帝御製文第二集卷二十七
