欽定四庫全書
聖祖仁皇帝御製文第四集卷二十五
雜著
七詢
體元主人膺期運撫寰海紀星次者垂七十年臨雲陛
者周六十載常以薰風應律梅雨戒塗駐蹕興州之域
棲神無暑之區追疇昔感居諸意怫鬱乎其不舒也自
冲歲承基弱齡親政敬天明威察民視聽夙寤晨興慮
慚前聖更歴多艱無忘執競有若三藩叛命尾大必芟
氛連海嶠烽起西南選熊虎鉏豺豻驅以雷掃以電神
弧彎而天狼落枉矢飛而妖鳥𣪚覩六幕之塵清費八
年之廟算黃淮并溢決岸潰茭波漂百室道阻千艘翠
華頻省橇□周遭然後息桃花之怒浪平竹箭之驚濤
人歸廬井帆接亭臯安知候之寒暑而躬之焦勞也西
戎跳踉窺我藩籞張皇王師陵厲禁旅再歲三征雲屯
飇舉越瀚海度磧鹵忘渴飢均甘苦夫乃馘冒頓服侯
㹪紫鷰徐入朱鷺凱還雖守成而述事等締造之囏難
也至於戸口繁滋禆瀛表裏地震天灾習聞前史豈有
遐遺痌瘝在已晝膳弗甘宵眠屢起恩不踰晷澤必下
行牂羊靡歎鴻鴈輟鳴民咸安其居而後釋然於中情
也躬不遑息心不自逸於兹五紀常如一日内則畏天
閔人勤身恤物外則沐雨櫛風衝霜犯雪擾靈府損精
和榮衛結轖神氣消磨年芳冉冉星髮皤皤勞稍涉而
輙倦步方跬而慮蹉思每短於再審事旋忘於既過來
日不可期去日已苦多矢乾乾以時行恐菁華之莫繼
彼曦輪之既中異東隅之初麗將息意而燕游凛鴻業
之攸繫誡一簣之功虧寧始勤而終替疲形竭智永思
長吟歴年久而慮愈遠閱事多而憂彌深冀家給而人
足財未阜於虞琴語風移與俗易化未致夫儀禽慕視
履之元吉知上佑之難諶其何以寬無窮之煩念發垂
老之歡心於是左右侍臣文武有位二氏緇黃九流方
伎奔走輦下負曝獻暄願言舒志錫福元元主人乃博
采不遺從容顧問俾無忌諱各攄厥藴
近侍之臣進曰竊聞帝王之為樂也祕苑閒宫遊宴有
所班輸是營千門萬戸閣通往來樓迷去住亭名臨月
臺稱黏雨黃金作屋玳瑁為梁文榱繡栱漆瓦雕牆間
以沉檀飾以璿璫曉日照而後庭流影微風起而數里
聞香則有夏宫妹喜殷室有蘇異扇摇其丹鵲嬖人獻
於赤烏龍漦褒豔驪戎晉姝修明辭越夷光貢吴戚姬
偏寵邢尹並都協律女弟謳者子夫帳中妝若月之蛤
枕前分不夜之珠機絶巧工鍼神善製蟬飛薄鬢星熒
高髻思香競媚點膏逾麗羊車戀竹葉之扉馬射簇芙
蓉之騎舍利穆婢小憐馮家蓮上玉兒桂邊麗華長蛾
賜果憨女司花太真之鮮葩觧語窅孃之新月乍斜莫
不秀發穠姿横生逸態顧影有䨇當時無對别有班姑
偼伃左妹修儀蘭英獻賦上官評詩采蘋樂府花蘂宫
詞咸摛華以待詔或稱美於占辭爾其熊毛席綠象牙
簟白時窺綺窗遥暎紅壁鈿綴金蟲釧裁琥珀袍飛瓊
以流翠衰纖綃而染碧時則蘭苕纔露梧樹未霜紛瑶
臺之窈窕度釦砌以徜徉喜方隅之晏清感節序之廻
換貴人生之行樂及良時而酣醼爰有龍膏始釀馬乳
初來翠濤百榼紫霞千杯麒䏖麕髓猩脣豹胎雲鶬澤
鵠淵鱗江鰓錯窮四海珍貢九垓蓐收動桂勾芒調梅
於是衆伎俱陳八音齊舉笙鳴鳳翼筝移鴈柱鄷琅折
柳之笛朋肯催花之鼓篳篥則桃皮含商琵琶則檀槽
促羽雜沓繁會激揚清謳新翻水調唱徹凉州韻細而
脣朱微粲聲凄而眉黛暗愁隨紅牙之緩緩協赤玉之
悠悠彩雲仙隊素霓舞列長袖吸華輕裾廻雪釵潛摇
以逐步珮徐鏘而應節翩鸞影以遥瞻希龍顔之豫悅
及乎銀釭既爛銅漏猶遲惜餘歡之晼晩顧綵筆之葳
蕤授簡尚宫歌以繫之歌曰拂巾接槃曲既揚妖姬素
面華月光上為衾幬衛風霜下為履綦願同行日車永
永駐扶桑千秋萬歲樂未央若此乎徵新聲選麗色蕩
樂娛心不知所極今主人乃欽欽翼翼勤而不息富有
萬國而寸隂是惜泊然無以為歡臞然類於山澤盍釋
萬務擷衆芳暫取以為消憂之術怡神之方乎主人曰
昔嘗覽乎沫水故墟驪山荒殿姑蘇之臺瓊花之觀金
粉埃塵喟焉長歎階厲召旤敗德累名宜鑑傾城之轍
母招伐性之兵年之少也不留聰明今垂七十矣寧復
溺志於色聲
文學之臣進曰清明在躬聲色不邇惟聖右文請陳皇
始龍馬示象庖犧作圖繫辭贊翼三古同符邵演希夷
程刊輔嗣朱集厥成推本占筮事濟民用理洩天秘百
篇嬴燼及漢稍傳濟南則属讀詰屈闕里則科斗聫蜷
照乘猶遺連城斯得執簡皆聖人之徒嘉言實王者之
式齊韓暨魯各以詩名毛受子夏鄭繼其聲序由衛宏
䟽緣劉焯自西晉以孤行至南宋而啟鑰春秋五家鄒
夾無聞公榖口說左據舊文洛閩未遑張胡齊轡莫參
筆削之功誰炳衮鉞之義郁郁周禮制自元公書成定
鼎官補考工儀禮為經禮記為傳河間之逸者已多小
戴之存者未半至若史家之體祖於典謨編年記事左
氏遺模遷承談基固纂彪業振古流芳將來取法范刪
衆籍陳紀三方漢之仲季何其煒煌晉書天文淳風妙
解沈約詞人宋志博采伯起撰魏子顯著齊自兹厥後
僅而有稽梁陳齊周志皆無述隋書效宋五朝咸悉索
頭島夷交相詆誣延夀後出南北部區唐書新修歐宋
分庀視劉之舊最得統紀五季自鄶蕪而弗理卓哉廬
陵庶追腐史司馬通鑑甲子是編搜積卷於秘閣陳炯
戒於講筵猗綱目之大義揭羲娥以高懸均左右史之
舊職續書春秋之薪傳若乃南薰作歌晨露流詠池上
答白雲之謠沛鄉起大風之興憂民魚而瓠子功成喜
天馬而流沙道夐帝京十首雄氣無儔東堂三傑睿藻
偏優太和之古調清峻大中之曲宴唱酬莫不包含黼
黻敲戞琳璆溯敕幾之命意同卷阿以來游至於穗啟
神農鸞徵少昊禹碑甚竒湯鼎為寳周穆紀日漢章名
草宋文規模於子敬齊高吐納夫僧虔孝建之翰墨馳
譽永明之筆力象賢梁帝觀鍾繇之意陳主品嗣真之
篇逮夫貞觀妙入羲域瞻屏風而歎草書登御牀而取
飛白睿宗則五雲紛飄明皇則八分英特是皆鴻鶱鶴
舞虎卧龍跳寄閒情於緗素絢殊采於珠韜今主人躬
上聖勤下學體太極超先覺折中四府等量百王乙夜
未嘗停於覽酉山無所秘其藏爰申石渠之論載廣虎
觀之議考代葉之隆汙較簡冊之同異固理熟而神融
非玩物而喪志也聖又多能道兼衆藝體工六文詞高
五際逢風景之清暢矚川岫之澄幽拂宣毫之圓健試
剡藤之剛柔月露吟而意遠烟雲落而勢遒韻金聲而
玉振象日字與奎鉤豈不興酣情逸俾彌性而優游乎
主人曰經觀大義母為華葉史貴徵信匪誇涉獵入聖
之階梯具在臨人之鑑戒斯憑允平生之所好慮垂耄
之弗勝未免披吟亦事楮墨不争文士之長寧詡書家
之則聊抒寫於一時何余情之可釋
介胄之臣進曰文以飾治武乃申威雕蟲之技壯夫不
為請論我國家軍容之赫赫戰功之巍巍也風后握竒
力牧為將蛇鳥連營貔貅列仗殳執星廬戈環玉帳扛
鼎誇雄翹關示壯甲胄則飾貝齒綴朱綅精皆浴鐡麗
悉縲金百疊之蛇鱗護臂重鐶之鮫鎧當心劒戟則蘭
葉凝霜蓮花舞雪龍訝津騰鯢驚水截雍狐之鍔千攢
湛盧之鋒萬列弩矢則燕山之角朔漠之蓬削夏箭規
唐弓鯨牙耀日鶉尾迎風羽横空而蝟黑鏑捲地而塵
紅若乃驥産烏孫駒來赤水坰滿丹髦谷量綠耳六印
聯珠三花散綺駕茲白於輈轅豢乘黃如鹿麂貢道通
戎政理芻牧攸宜蕃庶莫紀爰分錦埒並鞚金羈珊瑚
之鞭霞舉玫瑰之轡星馳左御周輿右陳殷輅樊纓則
五色紛垂闟戟則重牙畢駐於時塞樹初丹沙茅盡白
彤雲籠帳殿之高素月吐邊墻之隙八校清塗九斿照
陌旆獵獵而穿林馬蕭蕭而度磧萬騎密布兩翼斜張
火明迥野角轉遥岡陣合而潮聲乍捲圍圓而虹影何
長車邊獒猛縧畔鷹蒼脛隨草偃瓜挾風颺毛飄飄其
漸下足趯趯而全僵於是武士奏能烝徒雄發或拉豹
以摧斑或拳貒而磔骨哂狼顧之尾疐喜熊挣而掌滑
飲鏃而蒼鹿羣呼投罟而銀麞早蹶至若芳洲日霽春
渚冰消狩南畿之廣澱按五花於輕橈舟聯鵝鸛之形
浪蹙翼箕之勢弋必待飛繳無及細習水戰之神機授
澤虞之節制家秘珠玉之鈐士擁戈矛之銳既令一而
力齊亦恩深而忠勵且我皇朝拓宇紘極來同羅地天
之上下包日月之西東絶漠在藩籬之内荒服盡庭廡
之中蠢兹孽醜恃其遐逖蛙謂井寬螳張臂力我軍乃
經無皂歴不毛水名寒暑山號鏖鏊瘴烟晝密訛火夜
燒然而勇思敵愾義奮同袍度危輕於飛鳥攀險捷於
懸猱歡聲動油幕和氣逐星旄刀刺而甘泉涌旗展而
毒氛消驚從天而忽下紛穴地以潛逃俯瑶池之浩蕩
陟普陀之岧嶤渡金沙而拔幟定三危以鳴鐃是則域
絶梯航名遺圖史昔阻殊方今為同軌六師告捷萬方
送喜功高涿野化嫓虞階扈征不逮殷武莫儕寧不足
以鳴億代之愷樂釋一人之憂懷乎主人曰天有雷霆
功同風雨聖作弧矢道濟干羽安不忘危訓兹貔虎率
由周禮歲有蒐苗搏犀兕以作氣冒風雪以習勞羽林
兮親率琱弓兮手操垂老兮不懈匪樂此兮遊遨感唐
宗之殪豕猶技癢而自豪何雄心之欲逞而英武之難
韜八荒在闥七德有征不得已而後用計萬全而謀成
雖屢聞於露布長戚然其靡寧固不恃太平而弛偹亦
非矜遠略而佳兵
釋氏之流進曰佛道崇虚不以威力常生歡喜之心必
在清淨之域粤自日升法界雲散梵天古來證聖今劫
當賢善慧夙願羅衛因緣夢占白象胎置金蓮徒衆則
䧏生百億光明則遍燭大千發念四門凝神十地脫屣
王城披緇林際安步而青雀環飛跏趺而火龍戢勢當
明星之出時應執月而度世其為道也戒行為本禪那
為趨精進何勇忍辱如愚惟一真之自在忘色相之有
無懸靈臺之澄鏡出濁水之明珠誕先登於慧岸乃永
超乎迷塗離欲塵而皓潔變苦海為懽愉其為教也大
拯羣生普濟萬有三乘可階六度是牖雷鼓揚聲霜鐘
虚受灑甘露以息心聞妙音而稽首意樹生夫善果情
田薅其害莠照暗室以芳苡擢汙池之瑞藕禆王化之
淳和躋黎元於老夀爾其騰輝周室皎像漢庭蘇由識
兆傅毅通靈天竺寫範石室緘經法顯於邁遍覺遐征
訪鷄足之故跡啟鹿苑之舊扃竹簡誌其周歴松枝感
其專誠則貝文自兹盛出金字於焉流行矣又有伊存
初授迦羅始輯趙地宗澄秦都禮什宣譯大藏淵思秘
笈䟦陁栖蹤於少林難提摹影於洛邑此則法雨之東
被而禪風之西入也然乃律論雖著心印未承達磨遠
屆爰示真乘珈棃轉付機契斯憑北宗神秀南𣲖慧能
花開五葉燄發千燈是皆默悟妙圓深通聖諦受如來
之法眼嗣大士之苗裔夫其超九劫而授記繼六佛而
仰瞻現白毫之功德顯紫色之莊嚴天上天下其尊無
對世出世間此道為貴是以帝釋皈依人王崇事元魏
則一萬三千所江左亦四百八十寺莫不塔規雀離宇
肖鷲峰花林藹藹蘭若叢叢須彌巍殿兜率净宫盤承
團露鐸和高風六牙殊狀九級神功升堂則月容霄表
躡梯則人語天中亦有翦綵刻檀雕銀鏤玉香刹之金
翠二丈幡幢之珍寳百斛龍鱗敷席鳳毛隠褥薦瓊膏
而乳融焚瑶髓而烟馥現路衢之慶雲耀坊市之華燭
洵佛事其煥儼轉法輪於大覺熙萬年之鴻祚頌五位
之茀禄今主人無量夀相種大福因修成億劫弘濟兆
民隨喜法喜能仁當仁邁應聲之前迹猗感運而䧏神
願闡真如之教永綏極樂之身主人曰釋氏之道湛然
虚净脫離六根明心見性無惡無善豈達性命義之不
存又安能敬順動静以循環匪偏枯於寂定包理數其
紛羅何談空而作聖雖了徹乎三生亦奚禆於國政既
塵芥夫山河寧存心於萬姓捨身同泰迎骨鳳翔垂鑒
前史曷云其臧敬而遠之聖言孔彰
道家之流進曰釋開覺路老合儒宗直窺元奥大啟仙
蹤原夫有物混成冥冥窈窈先天地生字之曰道隂陽
互根坎離相抱本氣祖於太虚藴谷神之至寳綘宫爣
烺玉房逶迤木公金母姹女嬰兒龍虎森列昴畢交馳
神資澡雪妙合希夷維導引法為飬生主樞動不蠧水
流曷腐摇天柱擊天鼓熊經鷮息猿攀鳥舞戲五禽而
榮昌祛三蟲而輕舉六齋清净十戒精嚴元關自扃尺
宅長緘澄空鏡皎活水波恬戕身之斧㒺觸爽口之味
奚沾心欲葆真鼻先視白息由意調氣緣思積抱一兮
探珠守中兮拱璧存想而槖籥開内照而津梁闢爾乃
納新吐故吞景含光絪緼太始呼吸元陽丹田鬱鬱炁
海泱泱紫霧騰於上谷黃芽茁於中央迺有華池旁流
璇露寳液瀠洄瓊漿布濩六府潛䟽百骸畢注汲醴井
而難枯灌靈根而永固若乃九三列鼎六一和沙烟浮
金竈乳吐瑶葩刀圭散雪鉛汞蒸霞充糧而煑白石擲
米而成丹砂别有冰園之瓜玉文之棗瀹术同調茹芝
共𢷬籛鏗啜桂以緜齡務光哺薤而夀考偓佺食松而
飛行南岳采苓而助姣王興換骨於菖蒲鳳綱咀華於
卉草餌八石而方瞳服一丸而紫腦所以至人稟二氣
運三真按七候具五因保戊已守庚申朝噏鬱儀夕采
結璘内則九還毓性外則寸匕回春煉形為氣化氣成
神烈焰莫灼弱水難淪金玉其色日月為身綠毛不槁
赬頰長新則有赤松雨師崆峒親訪作歌黃竹授書河
上笙吹緱嶺䄂挹浮邱竇令乘龍而上下琴高控鯉以
遨遊時而矯舉層霄遥征瀛海眺員嶠之崚嶒憩方壺
之爽塏九色之鴻蹁蹮三素之雲靉靆霓旌荏苒以排
烟螭衣陸離而絢彩芝童導舞桂女擎觴雉羹箸膩麟
脯盤香鶴奏延年之曲鸞吟益夀之章揮三千之琅簡
騁十二之文凰縣圃之景光自愛蕊宫之娱樂偏長今
主人體乾元握太乙凝剛健之精造冲虚之室簡幾務
之焦勞導皇躬以寧謐元始道合澹穆無為飬一心之
和暢致八極於雍熙固性命之真樂仁夀之良基不得
謂太上道妙與聖治而兩岐也主人曰道法自然為天
地根老氏之學能飬其真流而成弊刑名放蕩長生久
視語益惝怳况神仙之杳渺氣歴劫而難聚縱白日兮
飛昇與世道乎奚補慨秦漢之往事求方藥而何愚用
清净而獲效寧化美於皇初飬身夀人儒者有道保合
太和何取黃老
醫術之臣進曰衆家紛綸各有所宜導和釋結常守惟
醫雖方技之小道誠親切而神竒自古炎農始宣藥品
形色必區性味攸審亦越軒轅繼作内經運氣惟叙部
候聿明岐彭扁俞振揚輔導君臣佐使之相須神聖工
巧之畢到勒諸玉版典在靈蘭遭嬴禁而無恙嫓羲易
而永傳爾乃鸑鷟鳴岐姬公制禮職領天官務寧王體
調和食飲滋息本根精神欲其内守政事先乎理身左
氏作傳載秦和之診視馬遷述史序倉公之證治備演
鴻術兼表竒事嗣是長沙賢守垂金匱之要句漏仙令
集玉函之妙華陽别錄太白千金遞相授學不輟披尋
猶復從壺中之幽叟搜肘後之秘藏門帶杏林而霏雪
宅留橘井而浮香三世之名著十全之實彰以臣愚管
仰揣聖躬非有隂陽勝負侵其外喜怒嗜慾伐其中特
以懷萬古之永圖鍾四表之遥情憂慮太遠則費神智
計過周則耗精默識成性偶難憶於忽遺通微必睿時
不属於思維得上藥以為助自壯盛而不衰西土浮陽
作甘美草式和羣品首資國老瑶光散彩人葠具形恒
騰紫氣亦聞呼聲彤絲上布皓苓下生松腴不朽伏莬
通靈苗名小草本為遠志醒心是頼出處非異堯韭天
䧏昌陽引年百隂感氣九節蟠根隰産惟芐地髓凝黃
從下會意沉者尤良令應金蘂族辨苦薏齡延妙用露
裛佳色藷藇修脆月盤煮糜生則膩滑乾收乃宜龍眼
繁實粲若驪珠密脾無滓益智有餘斯皆可以開心安
神填精輔志久服輕身近騐強記他若忘憂樹之丹棘
合歡贈以青棠猶以力微效淺未敢貢於尚方也至於
筋力小勩血氣異候樂不疲而覺強足容重而嫌後固
無事於按蹻更靡假於鍼灸虋冬蔓茂經騐紫微日行
三百有過鶱飛天精地骨枸杞還壯吠尨隠叢仙人作
杖交藤如斗山翁成瑞髮重鬒黑步逾便利伊仙靈&KR0008;
輔足最神柳詩所歌不越盈旬穗象郗蟬性著逐馬丹
參曾試蕭炳非假以之湯液去患若風之吹雲醪醴取
益若寒之回春凡臣所陳氣擇其平味簡其良品無迂
僻用必經常屏金石之多悍捨蟲獸之微毒先嘗奚待
乎九折奏御方迓乎百福煩悁渙釋動作輕安加由繹
而思彌永循端末而記益全襟舒兮懷暢色澤兮體胖
何必高居深念鬱悒心顔乎主人曰古帝垂經以原其
本良師立方以使之平能回氣化有禆生生止祛疾疢
匪駐年齡食惟榖味滋以薑桂若服藥之過多反五藏
之為累况乎出産殊地採造愆期質同效異物是時非
試不獲應久愈失宜嘗探求者歴載猶影似而未真欲
綜覽以著書恐貽誤於後人思邈有達言飬性先自慎
寧以憂畏為本勿惟藥用是信
於是有巖阿一老皓髯樸貌擊壤行歌韜華閟耀稽首
山莊之門上獻芻蕘之言曰諸臣所論惡足以知主人
哉昔者唐虞三代之治也堯德曰欽君道之大虞廷交
吁動色儆戒夏后克艱其政乃乂成湯慄慄臨淵是慨
文王烝哉敬止不懈武受丹書戸牖銘誡謨誥雅頌歴
古相傳於赫天命明徵聖言匪四海之為富將康濟夫
黎元匪九重之為貴將仰荅夫蒼旻理庶官而無曠躬
萬幾而必勤思艱鉅之負荷雖細微而靡捐不以天下
為樂惟知為君之難今主人稽正學披往牒溯百世之
緒繫億年之業撫幅員之廣博覩民物之繁稠日方中
而恐悚雨未至而綢繆譬朽索之馭馬喻洪波之載舟
覽青史以申鑒紆黃屋之深籌何一夫之可勝何一事
之不可憂乎乃若内外建官賢才是樹用牧閭閻用治
軍賦廢耳目而任心豈英髦之可遇爰詢訪於羣僚曷
由消夫黨附或顯名於卑秩逮位高而改度倘審察之
未精將輕信而成誤又若蠲租賙食益下之經先時峙
偹廪庾宜盈本常平之良規参社倉之遺軌非綱紀之
得人徒名存而實詭及臨事而設施貴周密於條理苟
奉行之不臧竟何禆於井里法惟禁暴德在好生律令
不用道化以貞自親民之守令已莫必其得情况受讞
於槐棘憑案牘之權衡罸雖薄而求當乃克慎乎祥刑
每登中於歲杪占貫索之空澄若此者自非主人離照
不遺乾綱獨運則何以肅官方解民愠作元命申清問
百工允釐有條而不紊乎主人曰隠者之言美矣然終
奚以釋吾懷耶對曰王者之道父乾母坤嚴恭寅畏罔
間晨昏維天之怒風烈雷焞側身修行言省其愆維天
之喜景星慶雲婉容愉色以承其歡視無形而若見聽
無聲而如聞儼精禋於二郊通志氣於兩間命變化其
靡定福不可以倖干恒跼蹐而齋慄敢戲豫以自寬代
天治物綏御遐邇睠此蒼生實吾赤子彼鞠育之慈恩
固疴癢其一體崇責任於元后曾何分乎毛裏縱遥隔
於帝閽如號啼之在耳果誠心而求瘼斯致頌於樂只
宜乎舉膳踰昃求衣待旦苦身勞形耄期忘倦卜天行
之泰否審人情之萃渙善罔小而祥基惡罔大而旤臶
履虎尾以操心涉春冰而慮患笑與嚬其不假處閒燕
而齊莊恐潛移夫威福杜窺伺之在旁治與亂其倚伏
迨明盛而思防炳幾先以遠照用鞏固夫苞桑信盈虚
之有數修人事以為常筮艱貞以旡咎豈宴安之可嘗
感晩節之易改永垂警夫怠荒期初終以如一運不已
之陽剛雖齒髮之就衰尚黽勉以自強縱精力之漸耗
詎愓厲之可忘是則主人之憂勤也天高地下與之偕
極日往月來周而無息舉天下之人莫可與分其責而
又何術以自歡何時之能釋主人曰隠者之言實獲我
心有志未逮我思益深夙披誦夫尚書攬帝王之金鏡
君子所其無逸裕大猷以立政又觀玩夫周易綜微言
於四聖能恐懼以致福兹得中而履正殷憂勞勩習與
性成學於古訓不敢荒寧前途之計後世之寄疇勤疇
恤繄余是視兢兢業業不知老之將至
聖祖仁皇帝御製文第四集卷二十五
