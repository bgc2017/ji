欽定四庫全書
聖祖仁皇帝御製文第三集卷三十九
雜著
古文評論
歐陽修
勸學詔
斟酌得宜意頗近古
弛茶禁詔
慮周細事言復仁藹
論刪去九經正義中讖緯劄子
漢儒於經學表章微緒最為有功而間引讖緯未免駁
雜此論自是卓識
論臺諫官唐介等宜早牽復劄子
於氣度舒徐中見其爽直論事極中窽會
乞補館職劄子
清言如屑可謂其風肆好者矣
論杜衍范仲淹等罷政事狀
從四人事跡顯然處一一引証更不自立議論遂爾警
切
上范司諫書
情義諄篤文思安雅大家中有數文字
代人上王樞密求先集序書
有起伏有開闔氣雄而筆宕
本論
揭出禮義二字見歐陽為學有本領處以此繼昌黎之
後武倡濂洛之先聲扶翼名教厥功非小
為君難論上
文氣峻決是極有斷制之作
為君難論下
議論與故實相經緯機法略似上篇
縱囚論
以緊峭之筆發深摯之思故持論甚堅而有力
唐書兵志論
源流得失洞然指掌
唐書禮樂志論
綜次淹洽而妙有鎔鍊
唐書藝文志論
振宕中却寓舂容之概自是歐陽本色
唐書食貨志論
正議被以雅辭渢渢可誦
五代史前蜀王建世家論
目光遠矚於治道極有維繫
五代史馮道傳論
文既高妙而寓意特深
五代史周臣傳論
偉論出之閒淡是歐文獨勝處
五代史唐六臣傳論
興會淋漓無意不暢
五代史宦者傳論
筆愈轉則勢愈緊勢愈緊則意愈切如千巖萬壑洑流
迴瀾豈非文章極觀
五代史伶官傳論
抑揚頓放中無限烟波文之神似龍門者
朋黨論
敘述最詳論斷最緊故能淹通事理剖決嫌疑集中傑
作也
送徐無黨南歸序
自待甚重故立論皆高人一層
吉州新學記
格局闊大波瀾老成
王彦章畫像記
錯綜開闔自然入妙與柳州段太尉逸事狀神理相合
豐樂亭記
歸美國家太平以為豐樂之由立言有體而俯仰處更
多閒情逸韻
胡先生墓表
安定教士之法規條最詳篇中專舉此事殆所謂論人
必於其大者也
瀧岡阡表
敘述先德情文深婉令謦欬千載如生可謂仁孝之言
周惇頤
太極圖說
拈一靜字是周子教人為學喫緊工夫然湏是仁義中
正始為有本之學否則淪於空寂矣此可見先儒之言
毫無滲漏處
張載
西銘
孔子嘗有言曰仁人事天如事親西銘精奥確切深有
以發明孔子之意程子以為仁之體盖有見乎此也
與呂微仲書
佛氏之說不可窮詰此專就道理上一一辨駁直使之
無說自解
程顥
論君道
純儒之學實際之言
論王霸
識論皆不落第二層可以見其生平學術有原本處
論十事
十事皆切當時之務儒者之效優於經濟乃爾
論新法
據理駮論不屑屑勘及利害所見獨超
答横渠張子厚先生
動亦定静亦定顯微一致是徹上徹下之功若離絶外
物以求静此釋老之學所以别於我儒也明道此書最
為明白的當
晉城縣令題名記
義存法戒即一記亦不苟作
程頤
上仁宗皇帝書
所學既純故規模自爾正大
代彭思永論濮王典禮
引喻甚明持論極正可以折羣喙之紛紛矣
上太皇太后書
程子自任之重隱然有堯舜其君之意殆與伊訓說命
之篇後先光映者也
論經筵第一劄子
總在本原上著意發為議論故純正宏闊絶無偏駮
論經筵第二劄子
匡輔翼贊之道略盡是篇
易傳序
言理精要包舉全易
春秋傳序
先聖作經之意後人以揣摩穿鑿之見求之則滋晦矣
三復此文始知先儒為學精慎如此
答朱長文書
言貴立誠文以載道此能闡發其旨覺善誘之心殷然
無已
顔子所好何學論
備舉學聖工夫語語自親歴中得来故無一切影響之
言
明道先生墓表
在伊川言之無溢辭在明道當之無媿色
楊時
論王安石邪說疏
安石學術深為宋世之害龜山得統程門辭而闢之其
功偉矣
答陳瑩中書
疏解精奥足以發揮易理使學者渙如冰釋
范育
正蒙序
正蒙一書廣大精微無所不有學者欲探溯道源此其
津筏乎
王安石
范鎮加修撰制
詞指鄭重
高旦可著作佐郎制
語有典據
德妃沈氏姪孫獻卿可試大理評事制
婉愜可誦
磨勘轉官制
得古人考課遺意
王伯恭轉官制
莊重得體製
甘昭吉入内副都知制
古人言正於羣僕侍御之臣此猶得其義
崔嶧刑部侍郎致仕制
遒古之篇贊勉交備
上時政疏
詞極嚴勁氣則浩瀚
論館職劄子
以窮理知人為本立言有要
禮論
論禮原於性能條暢其說而文亦具有古雋之氣
周公論
論雖翻新而不入於深刻辨難之文此為雅則
三聖人論
聖各詣其極非必有意矯世而文勢組舞自奕奕動人
上田正言書
書意從昌黎諍臣論得来筆自伉爽
虔州學記
論議却自醇正文章極其疎古
度支副使廳壁題名記
守法者吏即有治人無治法之義文亦筆筆入古
慈谿縣學記
此與虔州學記皆借一州一邑發揮大議閎闊重厚之
文
復讐解
極意論駁自成一家之言
給事中孔公墓誌銘
敘述清疏善於裁制
廣西轉運使蘇君墓誌銘
敘次中能備輕重淺深之法文亦抑揚盡致
泰州海陵縣主簿許君墓誌銘
情辭相稱
王深甫墓誌銘
通篇純發議論格調自異而文思倍加沉鬱
王安國
後周書序
借周書發論識意矯矯迥别庸音
蘇洵
上仁宗皇帝書
反覆數千言於天下事瞭然心目自爾快切明透
上富相公書
左縈右拂極文章之勝入正意處隱躍不露更覺深婉
修禮書狀
思深慮遠故能為此嚴正之論
春秋論
持論最得要領用筆更沉著精鷙具此識力始可以論
斷古今
明論
辭義精核處自鑿鑿不磨
管仲論
正意全責仲不能舉賢自代獨見其大而行文極有法
度
辨姦
識見明到要從學問中得来非億中也
用間
通篇皆說間不足恃而始終不脱却間字開闔縱横文
之能事備矣
六國
稔悉情勢步步深入歸到大意如千鈞一發壁壘皆新
張益州畫像記
不屑屑述益州治狀措詞高渾而精采光芒溢於毫楮
上韓昭文論山陵書
忠告之情直諒之言
余靖
正瑞論
涉筆開爽可以正緯書之妄
姚璹論
論史官職守能中事理不徒資掌故備蒐考也
聖祖仁皇帝御製文第三集卷三十九
