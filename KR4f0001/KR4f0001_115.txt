欽定四庫全書
聖祖仁皇帝御製文二集卷十二
勅諭
諭大學士伊桑阿阿蘭泰學士席喇傅繼祖温保
戴通安布禄
聞厄魯特噶爾丹無所得食困迫已極仰食於其所屬
番人而有來哈密之信哈密於我邊塞相去最近可發
寧夏駐防滿兵令往甘肅提督孫思克處為之預備孫
思克所轄官兵亦當令其整頓豫備此外本省附近地
方官兵有宜調發預備者令孫思克一面調發一面奏
聞又貝子察汗巴爾之弟班第自瑚瑚腦兒來時由西
喇塔喇於邊内行來遇伊拉固克三胡圖克圖亦由邊
内行往如此潛行來往邊塞官員何以不復稽察耶此
亦當檄孫思克邊塞官員令其嚴加戒飭汝等會同兵
部密議以聞康熙三十二年正月初二日
諭内閣
日者盛京招民有議叙之例今西安等處流民尚有未
歸本業者兹西安等處流民招復幾戶復歸本業助給
牛種等物令之耕種收穫一季者其宜議叙吏戶二部
察例以聞康熙三十二年二月初一日
諭内閣
西安米價尚爾翔貴戶部可招募身家殷實各省富商
給以正項錢糧竝照驗文據聽其於各省地方購買糧
米運至西安發糶所得利息聽商人自取之如此往來
運販待西安米價得平之時但收所給原銀大有裨益
也其具議以聞康熙三十二年二月初一日
諭内閣
騎射乃我國家振興要務朕深悉其由於三旗内府佐
領中幼稚特命官教之皆各嫺習騎射由是以觀騎射
之優劣繫於教與不教耳凡兹稚子不自幼時教習則
騎射之事漸至衰替今於八旗官學生及佐領中閒散
稚子亦當專官教習之汝等會同八旗都統議以聞康
熙三十二年二月初五日
諭内閣
廣東省鹽丁鹽課自康熙二十二年於原額外加銀一
萬四千二百四十六兩此所加銀今歲可免其半康熙
三十二年二月初八日
諭内閣
宗族之始皆一祖所生當極致親睦共相愛䘏扶持以
為生也今見諸王以下互相讒害樂禍幸災略無親睦
之誼凡若此者朕知而不言誰復言者吾宗室中如此
於我人民得無愧乎以親九族九族既睦書有之矣且
或者同為宗室以他祖父之名名其子若孫者有之今
吾宗室之中不定為親睦以相愛䘏扶持之道長此安
窮無所底止朕意此後入八分公以上諸吉凶事會集
之禮依向所定者行之如未入八分公以下至於閑散
宗室其吉凶之事亦宜定會集儀式此皆令八旗會集
則不勝其繁矣其令本翼會集焉喪事則一旗之中為
之服别旗惟去其纓又閑散宗室中有極貧者一有吉
凶之事則稱貸而為之致有窘迫者凡若此類諸王以
下閑散宗室以上各以其意出助銀一兩或數星出者
旣不以為難而得之者良有所益庶不至苦於債負矣
其會集自其身之品級以下者而會集之閑散宗室無
品級者則視其父之品級會集凡會集不至者有司者
察參如此則皆相識而親不惟是也有為不善者遇之
亦可教以正若貧宗室亦不困於為生此欲我宗室和
協優游以安處之意也又宗室中今名有犯者宗人府
悉察改焉自兹以往歲所送名亦卽詳察其有犯者駁
之令改焉朕此旨汝等同滿洲尚書侍郎宣示諸王及
閑散宗室令其會同定議以聞康熙三十二年二月初
十日
諭大學士伊桑阿阿蘭泰尚書馬竒顧八代索諾
和圖納薩穆哈班第都御史沙海侍郎温逹滿
丕學士席喇傅繼祖安布祿
聞噶爾丹艱於食窮困已極來就食於哈密哈密近在
塞下若不豫為設備乘隙事生其時不及防矣今雖於
甘肅令滿洲綠旗兵預備而兵力尚單可自京師每佐
領出兵二人由邊外往寧夏就提督孫思克處預備陜
西總督標下火器營兵出二千人馬兵出千人亦遣往
孫思克處令其預備汝等可同議政大臣領侍衞内大
臣索額圖郎談副都統阿南逹議以聞康熙三十二年
二月十四日
諭内閣
往年山東旱遣故尚書蘇赫禱於泰山今歲陜西郡縣
雨澤雖布而往者數罹旱災矣夫華山關中名山也宜
遣大臣祀之卿等同禮部諸臣議以聞康熙三十二年
二月十五日
諭大學士伊桑阿阿蘭泰王熙張玉書李天馥學
士席喇傳繼祖温保戴通安布禄王尹方李柟
李應廌
衞旣齊本降級調用一州判耳以其素有虚名特復其
原官以檢討又超擢為布政使未幾内陞府尹累加遷
擢至副都御史遂又授為貴州廵撫受國家恩可謂至
矣為府尹時其條奏疏中自詡比之召伯君陳假若其
所行者一二符其所言猶有可恕者乃初至貴州遂私
動兵革妄生邊事殺無罪苗民詐報軍功種種欺謊凡
此惡行雖常人所不為而彼以古人自况反不知忌憚
而為之蓋於彼所言者略不相顧而大負國家之恩矣
彼平昔但務虛名妄稱道學委之以事毫無實濟若此
欺罔世人沽取虚名之輩不得不重加懲創為欺世盗
名者之戒汝等同九卿於午門外召旣齊問之康熙三
十二年二月二十七日
諭領侍衞内大臣郎談等
近聞厄魯特噶爾丹得食甚艱有來哈密地方覓食之
信哈密逼近甘肅邊界若不預為之防恐彼乘隙生事
一時不及設備致失機宜故遣發禁旅特命尔領侍衞
内大臣郎談為昭武將軍前往尔統領大軍赴孫思克
處駐劄防備一切事務尔同西安將軍博濟振武將軍
提督孫思克商酌而行簡閱兵馬餵養肥壯整搠器械
務嚴束官兵不得騷擾百姓其一應錢糧聽有司各官
應付地方事情不得干預至於官兵俱有部頒紀律如
有違犯尔等會同商酌照依定例處分不得姑息以致
紀律懈弛尔等須會商不時遣人遠探消息儻噶爾丹
有犯邊情形尔等有出口應行機宜一面奏聞一面施
行毋失事機尔等其愼之故諭康熙三十二年三月二
十一日
諭内閣
山陵掌印郎中古塞邁圖桑額員外郎阿布喇彼皆效
力於
山陵年且久矣竟不得遷良可憫也可兼太常寺卿銜
視其兼銜給之俸汝等議以聞康熙三十二年三月二
十六日
諭内閣
見各省觧送物料其中亦有無用者亦有此間購買價
輕而可得者其下戶部詳議其當解不當解者具以聞
將以紓吾民焉康熙三十二年三月二十六日
諭内閣
聞自黃河逆流而上船運粟至朱仙鎮自朱仙鎮陸輓
數里逹於黃河以小船載運可抵潼關若此輓運可歟
否歟又不涉黃流而他河有可輸運者歟抑果無歟其
勅于成龍令擇才敏者往審視之悉以逹内閣卿等以
聞康熙三十二年四月初六日
諭領侍衞内大臣伯費揚古
兹以歸化城乃邊外各部落扎薩克總要之地凡西北
蒙古地方有事皆可預為防禦現在雖有土墨忒兩旗
官員兵丁但隊伍紀律素不嚴整今又增蒙古兵甚多
不可不特設將軍管理總率兩旗都統副都統訓練新
舊官兵整理器械法制初定關係甚重兹命尔領侍衞
内大臣伯費揚古前往管理安北將軍事務俟一年更
換尔駐劄歸化城統轄兩旗官兵及新增兵丁務須申
明紀律謹練士卒整飭隊伍修備器械革除積獘勸課
耕種廣儲糧糗不時偵探各處消息一切事宜與兩旗
都統副都統計議而行凡有軍機事務卽時奏請候旨
施行尔受兹委任須殫心竭力宣布德威操練官兵一
如禁旅斯克稱委任尔其愼之故諭康熙三十二年六
月十五日
諭内閣
聞陜西雨水最多山東雨水亦多此兩省雨多則黃河
之水必大惟此之故朕時縈於懷殷殷慮之可遣戶部
員外郎伊巴里再擇司官一人往見于成龍詳問水勢
及堤岸情形來奏康熙三十二年六月二十一日
諭内閣
朕於各省往來者及請安而至者必問其地方情形雨
澤應時與否頃自江南浙江來者問之云江浙間今年
甚旱戸部其擇司官二員一遣往江南一遣往浙江詳
詢江南總督浙江廵撫雨水情形來奏康熙三十二年
六月二十八日
諭戶部
朕撫御寰宇早夜孜孜惟以實惠及民俾登康阜為念
廣西四川貴州雲南四省俱屬邊地土壤磽瘠民生艱
苦與腹内舟車輻輳得以廣資生計者不同朕時切軫
懷歷歲以來屢施恩䘏廣西省康熙十六年通省錢糧
十七年十八年民欠錢糧貴州省二十二年秋冬及二
十三年春夏地丁錢糧又貴州四川二省二十五年未
完及二十六年應徵錢糧雲南省二十七年以前屯地
積欠錢糧俱經次第蠲豁兹念育民之道無如寬賦矧
邊省地方非再沛優恤之恩則閭閻無由充裕所有康
熙三十三年四省應徵地丁銀米著通行蠲免仍行文
該督撫徧加曉諭令人霑實澤以稱朕加惠遠省民生
至意如有不肖有司借端朦混私自徵收者該督撫指
名奏劾從重治罪尔部即遵諭行特諭康熙三十二年
八月初三日
諭内閣
江浙二省今年夏旱雖不成災秋收量必有限若漕糧
照常徵收起運恐民食將至匱乏朕為此常切軫念除
浙江漕糧已經改於今年蠲免外其江南漕糧今年或
三分免一或免一半俟至該省應蠲年分將今年所免
米石照數補徵起運於漕糧旣無缺少官民大有禆益
著滿漢大學士等會同戶部堂官倉場侍郎等作速確
議具奏康熙三十二年九月十六日
諭内閣
前尚書科爾坤諳練事務在戶部時著有勤勞被參之
事殊不明晰以其年邁不復任用可復其尚書銜又米
漢雯被參之事亦不明晰供奉内庭勤勞有年可復其
原官特諭康熙三十二年十月初十日
諭内閣
聞山東今年田收之後九月中蝗螟叢生必已遺種於
田矣而今歲雨水連綿來春少旱蝗則復生未可知也
先事豫圖可不為之計歟乘時竭力盡耕其田庶幾蝗
種瘞於土而糜爛不復更生矣若遺種即有未盡來歲
復萌地方官即各於疆理區畫逐捕不使滋蔓其亦大
有益也命戶部速牒直隸山東河南山西陜西巡撫等
示所領郡縣咸令悉知田則必於今歲來春皆勉力耕
耨蝗螟之災務令消滅若郡縣有不能盡耕耨其田者
蝗或更生則必力為捕滅毋使蝗災為吾民患康熙三
十二年十月初十日
諭戶部
陜西西安鳳翔二府地方連被災傷朕多方賑救轉粟
蠲租又招集流移散給牛種然後四方仳離之民漸次
復還鄉井今歲雖雨澤霑足百穀阜成而人民甫脱饑
寒未饒生計若明歲應徵錢糧卽令輸納誠恐閭閻儲
蓄終難充裕西鳳二府屬被災州縣衞所康熙三十三
年糧米照舊徵收外其地丁銀兩著通與蠲免尔部卽
行文該督撫嚴勅各屬徧加曉諭務俾均霑實惠以稱
朕愛養休息至意如有不肖有司濛混私征者該督撫
指名劾奏從重治罪康熙三十二年十月十二日
諭戶部
朕念切民生時厪宵旰或在宫禁之中或經廵省之地
務以編氓疾苦備悉諮詢其從各省來京陛見官員及
往來奉使人等亦無不以該省雨澤曾否應時田畆有
無收穫竝閭閻資生情形一一體訪比年以來因國家
經費尚充遂將各省地丁額賦及舊欠錢糧節次蠲免
卽從前未經停征之漕糧亦逐年免徵總欲使海隅蒼
生培固元氣庶臻於家給人足之風今歲畿輔地方雖
禾稼未獲稔收初意小民糊口之需猶足資給未必生
計遂致艱難頃者展謁
山陵沿途察訪民隐見今歲雨水過溢田畆被渰没者
甚多穀耗不登米價翔貴又聞順天河間保定永平四
府所屬皆然目前米價旣貴將来春夏之際時値益昂
小民必艱粒食此朕目所親覩若來歲錢糧仍然徵收
朕心實有未忍順天河間保定永平四府康熙三十三
年應徵地丁銀米著通行蠲免所有歷年舊欠悉與豁
除行文該撫曉諭各屬務令人霑實惠以副朕子育黎
元至意尔部卽遵諭行特諭康熙三十二年十一月二
十五日
諭大學士伊桑阿阿蘭泰學士傅繼祖温保德珠
戴通沈圖常書
行間被創及殘廢者雖已給身價之半而不食錢糧則
貧者無以為生此人皆奮力兵陣至於殘廢良可憫惻
兹後若此殘廢中尚可支持者充南苑門甲倉庫諸地
老人缺給以錢糧前為護軍校驍騎校而有可支持者
諸舘之首領及其副缺用之康熙三十二年十二月十
四日
諭兵部
本朝滿州官兵從來精銳驍勇遇寇必克所向無敵前
厄魯特噶爾丹之役官兵不能悉體朕意卽行剿滅致
失機會罔奏膚功朕每念及時恚於懷故比年以來簡
閱官兵歲凡兩舉朕躬臨指示訓誨頃閱武時見諸士
卒行列整齊隊伍明晰進退嫺熟嚴肅無譁所有軍令
無不遵守該管官員號令約束旣嚴且善此皆官兵協
志同心各加奮勵所致朕心深為嘉悅八旗前鋒護軍
撥什庫驍騎兵等各賞給一月錢糧閒散官員照護軍
給一月錢糧火器驍騎兵亦照護軍賞給有管轄職掌
官員悉賞給内庫縀疋其賞賜縀疋戶部會同總管内
務府衙門議奏這次閱武時官員内有降級罸俸者俱
准開復以示朕體恤將士申明賞罸之至意至八旗步
軍官兵有察緝盗賊廵理道路等役甚多極為勞苦步
軍亦各賞給一月錢糧管步軍官員亦各賞給縀疋奬
勤恤勞用稱朕意尔部卽遵諭行特諭康熙三十二年
十二月二十日
聖祖仁皇帝御製文第二集卷十二
