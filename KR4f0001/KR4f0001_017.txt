欽定四庫全書
聖祖仁皇帝御製文集卷六
勅諭
諭吏兵二部
撫遠大將軍都統大學士圖海器識老成才猷練達贊
襄機務宣力累朝以文武之長才兼忠愛之至性勞績
茂著倚毗良殷前察哈爾布爾尼背恩反叛命圖海為
副將軍統兵征剿運籌决勝克振軍威未及一月捷功
立奏逆賊殱滅疆圉敉寧近以平凉等處阻兵日久屢
命剿撫㒺有成效特簡圖海為大將軍總統大兵節制
各路果爾謀略淵深調度得宜軍鋒所至一戰克捷更
能體朕好生之心宣布恩威開誠招撫遂使平凉慶陽
固原等處文武官員兵民人等傾心向化悔罪歸誠生
民免於塗炭地方得以安全數日之間關隴悉皆底定
皆由籌畫周詳布置神速剿撫並用克建膚功圖海以
心膂大臣膺秉鉞重寄實心為國克副倚任朕心深為
嘉悅於軍功議叙外應從優加恩以示朕眷注忠勤酬
答勲庸至意著議政王貝勒大臣會同議奏特諭康熙
十五年八月二十日
諭禮部
帝王克謹
天戒凡有垂象皆關治理故設立專官職司占候所係
甚重一切祥異理應詳加推測不時具奏今欽天監衙
門止於尋常節氣尚有觀驗至今歲三月初間霜霧及
以前星辰凌犯等項應行占奏者並未奏聞皆由該監
官員蒙昧疎忽有負職掌尔部即行察議具奏以後欽
天監所奏占候本章内閣照例票擬批發特諭康熙十
六年三月十三日
諭吏戸兵三部
自逆賊吳三桂煽亂以來各用兵地方文武官員或矢
志固守勢窮莫支盡節封疆或身陷賊中堅貞不屈横
被慘害或從容就義全家殉難視死如歸此皆為國捐
軀克全忠節深為可憫其有骸骨未能歸葬妻子尚寄
遠方孤苦無依更堪軫惻宜加恩䘏以慰忠魂著各該
督撫察明凡殉難文武大小官員骸骨妻子俱准動正
項錢糧資送歸里以昭朕優䘏忠節至意特諭康熙十
六年三月二十七日
諭禮部
朕恭奉
聖祖母太皇太后慈諭冊立妃公遏必隆之女為皇后
尔部即選擇吉期開具儀注來奏特諭康熙十六年五
月十一日
諭管侍衞内大臣
海澄公黃芳世舉家殉節被慘至極芳世坐次曾入内
大臣班中已後凡有恩賞皆與内大臣一體頒賜坐次
仍在舊列伊或有奏事幷請安人來俱照外省漢藩等
例著内班侍衞代為陳奏康熙十六年五月十六日
諭海澄公黃芳世
卿父子功烈素著復全家殉難每念及此朕心㒺不傷
悼况卿由粤東進剿忽遭廣省兵變孤身涉險而出可
見忠貞不貮顚沛不改其守今仍襲海澄公鎮守福建
水師提督總兵官卿愈加訓練鼓舞將士以靖海氛使
地方秋毫無犯百姓安堵方為不負封疆重寄特諭康
熙十六年五月十八日
諭日講官起居注侍讀學士牛鈕
尔考中進士正宜黽勉學問之時抑且年富力強自當
大有進益誦讀之功固不可廢躬行實踐尤為至要務
時勤職業也康熙十六年五月二十日
諭禮部
朕恭奉
聖祖母太皇太后慈諭稽古帝王宮闈之制必備妃嬪
以襄内政今冊封佟氏為貴妃李氏為安嬪王佳氏為
敬嬪董氏為端嬪馬佳氏為榮嬪納喇氏為惠嬪郭羅
洛氏為宜嬪黑舍里氏為僖嬪尔部即選擇吉期開列
儀注具奏特諭康熙十六年五月二十四日
諭翰林院掌院學士喇沙里陳廷敬侍讀學士葉
方藹侍講學士張英
卿等進講啓導一一悉備皆内聖外王修齊治平之道
朕雖不敏㒺不孜孜詢之每講之時必專意以聽但學
問無窮不在徒言要惟當躬行實踐方有益於所學卿
等仍愈加直言毋有隱諱以助朕好學進修之意康熙
十六年五月二十八日
諭刑部
邇者農事方殷天氣亢旱朕念切民依夙夜憂惕或刑
獄淹禁中有冤抑致干
天和亦未可知兹特遣巴泰明珠孔國岱項景㐮會同
三法司將已結重案逐一詳加審理凡有罪可矜疑者
即與察明事由開列具奏務使情法允協有枉必申以
副朕省刑恤民至意特諭康熙十六年六月初二日
諭新委西勒圖部落首領喇嘛墨爾根噶布褚
此廟係
太宗皇帝建立令滿習禮胡圖克突喇嘛居住嗣令諾
門汗喇嘛居住嗣令尔叔西勒圖綽爾濟喇嘛居住後
因徒衆揭告革退屢經更換喇嘛管理俱貪蒙古市利
止以蓄飬蕃滋家計殷厚為念求其能明梵教之理勉
力課誦者甚少積習漸深至蒙古額木齊之軰學騎射
鎗法當察哈爾叛時依附惡黨同抗大兵後叛逆盡除
仍念尔叔西勒圖綽爾濟原係大喇嘛可以約束復令
管理今已物故以尔為滿習禮胡圖克突之親選委管
理部落尔到彼即將喇嘛陋習盡行釐革務遵本業克
守清規絶去欺妄梵教佛法咸宜闡明若踵行前弊則
上負
太宗皇帝建刹之意下實有愧於諸名喇嘛也欽哉康
熙十六年六月十四日
諭平南親王奄達尚之信齎奏參將羅思漢
尔王素懷忠藎思報效國家朕已知之舉廣東全省歸
誠民免湯火之患深為可嘉據今時勢剿滅吳三桂甚
為緊要大兵進取務貴神速吳逆近在湘潭其意盖以
大兵必從衡永廣東進攻故據此為備今廣西若能反
正尔王即宜率兵三路進剿滿洲大兵亦令各路遄發
前此吳三桂率領偽將軍十八人賊兵十萬屯聚長沙
挑濠立樁僅可支持旦夕若大兵數路並進吳逆斷無
如許偽將賊兵隨處備設濠樁以與大兵相抗其滅亡
可翹足而待矣尔到彼即傳朕諭康熙十六年六月十
四日
諭遣往將軍莽吉圖軍前侍講學士顧八代
將軍莽吉圖於指授之處克奏成功深為可嘉宜益加
勉勵以副朕委任之意用兵之道以神速為上從前稽
遲以致岳州漳州廣東全省未收捷效伊所親見此後
凡有徵調俱宜剋期迅發尔顧八代以内閣職掌前往
檔案冊籍須逐一詳明無預外事以盡乃職康熙十六
年六月二十七日
諭平南親王奄達尚之信齎奏回粤張永祥
近來逆賊俱偏在廣西一邊奄達宜親率將士進剿以
圖功效尔張永祥既授總兵官俟有專汛應勉勵職守
安戢兵民整飭地方剿除賊寇可也康熙十六年七月
十三日
諭禮部
世祖章皇帝乳母朴氏保育
先皇克昭敬慎朕躬幼時殫心調護夙夜慇懃撫視周
詳情實等於顧復提攜備至時㒺怠於寒暄襁抱曲體
乎性情勤渠彌切於啼笑恭謹抒匪懈之忱淑惠盡慈
愛之義每懷疇昔時厪於衷封典宜加用彰隆眷今封
為奉聖夫人頂帽服色照公夫人品級尔部即遵諭行特諭
康熙十六年七月二十五日
諭吏禮二部
自古帝王統御寰區首在敦崇孝治既已追尊母后揚
扢慈徽尤必推恩外戚優加封爵展孝思於靡盡昭發
祥之有源甚盛典也緬惟
慈和皇太后奉事
太皇太后克盡誠孝佐助
皇考夙著敬勤誕育朕躬纘承鴻業每懷顧復深慈不
勝本源永慕恩推所自允符彛章原任都統精竒尼哈
番佟圖頼
慈和皇太后之父也勲舊世裔宣力累朝厚德鍾祥篤
生
聖母念劬勞之㒺報宜恩禮之隆施特晉崇階以昭典
制佟圖頼著將精竒尼哈番加封為一等公妻焦氏封
為公夫人給與誥命世襲㒺替尔部即遵諭行特諭康
熙十六年七月二十五日
諭吏部
内閣機密重地事務殷繁需人贊理尚書勒德洪明珠
著補授内閣大學士應兼職銜著議奏尔部即遵諭行
特諭康熙十六年七月二十九日
諭大學士明珠
卿才能素著久任股肱特簡絲綸重地贊理機務因卿
夙稽典史曉鬯古今責難陳善之理文獻通考等書皆
致君澤民至道所係特以賜卿退食之暇可時觀閱以
副朕虛懷求治之意特諭康熙十六年八月初一日
諭大學士巴泰
卿以年邁請休情詞懇切准以原官致仕以遂其志念
卿效力有年清端勤慎今將所御衣冠帶靴特賜與卿
用旌老臣以昭朕始終眷戀至意特諭康熙十六年八
月十四日
諭廣東提督王可臣
卿久任巖疆聲名素著故特簡禁近兹因廣東要地授
為提督尔至地方撫戢兵民剿滅賊寇奠安疆圉以副
朕委任之意康熙十六年八月十五日
諭大學士索額圖
卿首膺機密之重素著輔弼之猷讜言屢進每得其效
竭力無餘恒見其勞誠為股肱心膂兼之藴蓄淵深博
聞廣見想翰墨餘事博物品類必了然心目朕於萬幾
之暇貯有試筆墨字五幅珍玩玉器二具特賜與卿瞻
觀之時即知隆眷之意特諭康熙十六年八月十八日
諭吏部等大小各衙門
向來各衙門事件關係重大者雖有定限赴科道稽察
但事有易結者即宜速結必俟限滿方行題覆多致壅
滯更有各項呈狀不係註銷者任意耽延借端拘提人
犯數月不為審結無辜牽累殊堪憫惻以後題覆本章
俱著速行料理不必盡拘定限至於審理事件亦速為
完結著照註銷欽件例定限每月造冊赴都察院科道
稽察具奏尔等各宜力圖振作體恤民隱以副朕孜孜
求治之意特諭康熙十六年八月二十三日
諭河南廵撫董國興
尔前任廵撫雖無善狀未有過端因病求罷遂爾解任
今復簡尔廵撫河南宜以愛民為要徵收賦税慎勿煩
擾百姓委曲勸輸以資兵餉務期竭盡心力以副特用
之意康熙十六年九月初二日
諭遣往廣西廵撫傅宏烈軍前筆帖式噶爾西拖
洛
傅宏烈自歸正以來盡力報效綏定地方朕深嘉焉傳
諭知之尔等亦宜殫心勉勵凡伊所司檔案之外他事
無得干預康熙十六年九月初八日
諭大學士署禮部索額圖
所賜外藩蒙古廩食數原充足所飼馬匹亦皆肥壯粟
肉草豆未曾核減近聞供給不足馬匹瘦羸此皆司事
幷看餵馬匹人員作弊侵剋所致此後著禮部堂官親
身嚴察康熙十六年九月初九日
諭工部尚書馬喇侍郎温代
尔等俱係特簡工部近見工部事務弊端甚多各宜勉
盡乃職釐剔積弊以副朕委任之意康熙十六年十一
月初二日
聖祖仁皇帝御製文集卷六
