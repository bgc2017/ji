欽定四庫全書
聖祖仁皇帝御製文第三集卷三十三
雜著
古文評論
宋
武帝
與臧燾書
武帝以振興人才為心歸重於經師勸誘可謂知夲荆
玉幽蘭之喻清越可誦
文帝
與江夏王義恭書
誡弟之文責以親賢下士改過節用詳盡婉曲復以審
慎聽斷為訓亦猶康誥所云明德慎罰之義也
又誡
親切相喻簡而不浮
賜南郡王義宣中詔
家庭之文朴而雅彌見古致
孝武帝
審貢賦詔
審辨方物非其土者不貢非其時者不貢自是仁言文
復簡峭有色
始安王休仁
皇太子車服議
義取謙約辭近古核庶資參考
傅亮
為宋公至洛陽謁五陵表
寫洛陽舊宫景物有詩人禾黍之慨
何尚之
陳庾炳之得失
叙事磊落有法見古人奏章簡質處
出庾炳之為丹陽尹答
覆論勁直嫉惡之義甚嚴
范曄
後漢書皇后紀序
引周禮兩漢間事又歴陳監戒之言辭婉而義深有國
家者當與尚書牝雞無晨之句參看庶不至椒房近戚
之累歟
吳蓋陳臧列傳論
文儷而嚴意以偃兵為重
中興二十八將論
光武以封爵待功臣而不責以吏事故保全者多文獨
扼此發議
孔融傳論
文有嚴毅之氣肅穆之容
周黃徐姜申屠列傳序
引數事以成文亦是一格
黨錮列傳序論
叙黨人始末詳盡從四豪任俠立論其源起於氣矜其
弊成於羅織可謂論世之識
宦者列傳序
東漢之末宦寺流弊已極斯文能痛切言之
逸民傳序論
叙述潔已之士文亦簡裕
齊
高帝
賜張融衣手詔
數語意致深雋
答劉善明
古調清音
又答
謙冲和易見延佇之忱
答蕭景先詔
命意弘長詞亦近雅
武帝
禁婚葬奢靡詔
切中風俗之弊
勅廬陵王子卿
謹侈靡是訓宗藩第一義故言之惓惓
勅晉安王子懋
以世務為根夲片言居要
豫章王嶷
上世祖啓
大指以敦大易繁𤨏自是篤論
竟陵王子良
諫遣臺使疏
叙臺使擅威福擾吏民之弊曲盡情狀
陳時政啓
六朝文尚駢麗此獨簡潔峭勁有裨民隠
孔顗
鑄錢均貨議
圜府泉法始於周禮而論列體製於此為詳
顧憲之
牛埭稅𣙜議
析理既明言事亦&KR1065;
孔稚圭
上撰定律章表
大意與路温舒尚德緩刑疏相近
梁
武帝
詳立條格令
意在去奢返樸興於厥躬史稱武帝豆羔糲食克儉於
身於此可見
禁祝史祈福詔
傚古人責躬之義語亦簡當
檢括封事詔
念切民事而出以古腴之辭
勅外司明加聽採隨事舉奏詔
洞盡物情言之懇懇
與謝朏勅
求賢若渴如讀白駒空谷之詩
與何點詔
敦故舊重隠逸叙述疇昔情緒深婉儼然光武之待子
陵
徵何胤手詔
何點何胤史謂其居貞物表縱心塵外故武帝優詔敦
勸之如此
又勅
勤懇之情形於簡牘
又勅
遣弟子就東山受學武帝禮賢可謂篤矣
輔政上銓序表
六朝九品中正法類登世族而抑寒畯故言之獨切
簡文帝
請賀琛奉述毛詩義表
敦崇詩學敷言雅令
答徐摛
詞語輕雋有致
邵陵王綸
與湘東王繹書
史稱綸聰警有才學忠孝獨存觀此書信矣
沈約
宋書良吏傳序
論宋吏治得失却夲奢儉以立說亦探源之識也
孔羊沈列傳論
以常平積榖為扶災利農之夲有裨民瘼
恩倖傳論
言情事皆曲折盡意文亦華實相副
任昉
天監三年策秀才文三首
策問三事阜民化俗納言皆切會治理文亦贍美而有
逸韵
為卞彬謝修卞忠貞墓啓
叙先世忠孝有棐篤之思
上蕭太傅固辭奪禮啓
文生於情不湏賁飾自然雅健
蕭子顯
南齊書倖臣傳論
摹寫情况入微前代多用宦寺典兵故言之尤切
陳
文帝
脩前代墓詔
睠念忠烈加恩丘墓藹然仁厚之音
徐陵
奉使鄴都上梁元帝表
駢偶之文緯以經史故麗而有則
宣示諸求官人書
意在澄叙官方文亦簡而有韻
沈炯
請歸養表
詞婉而意廹詩曰將母來諗此亦庶幾風人之言
北魏
太武帝
辟召賢良詔
平粹之音不為覈急
頒制詔
森然尺度之文亦復機神流暢
文成帝
遣使巡行詔
遣使之辭如此詳括殆非具文
孝文帝
條禁州牧詔
意在禁防而辭多沖挹要當使牧守内愧革心不專以
法令相廹也
決遣民獄詔
月令孟夏斷薄刑决小罪出輕繫即此詔之意
復靈丘租調詔
語樸而摯
免租算詔
有勤恤之實心故能有丐貸之實政非汎然仁心仁聞
也
求直言詔
刊煩華存簡實兩言已得體要
文明太后喪服詔
其言惻怛可以興起
答有司卜祥日詔
卜祥而筮永吉似非禮意此能折衷至當
孟月廟祀詔
斟酌古今可垂禮典文亦有淵穆之氣
徵王肅詔
情文嫻雅濃至可感可誦
與彭城王勰書
教先宗族王化之原彭城親賢無慚德舉
任城王澄
諫高祖幸豫州
有敦樸之質無枝蔓之辭
請修繕國學奏
言裨教典情自纏綿
北海王詳
定律令奏
課吏自當以公清為重此奏得之
元暉
論御史巡行䟽
遣使巡行公私煩擾誠不若委任牧守慎選而嚴課之
之為得也
張普惠
與任城王澄奏記
稱古昔引經義嚴毅之論典確之文
韓麒麟
陳時務表
此表可以厚生可以維俗古今通義也
韓顯宗
上時事書
切於事理言雖多而不覺其長
孫惠蔚
請收校典籍表
言似緩而實切未可以疎闊目之
崔光
答宣武帝雞異表
明確無浮響故當使人傾耳
災異表
質實良具至理不以字句見長
甄琛
請弛鹽禁表
弛禁固為善政苐湏有實心實惠及民始為無弊耳
邢巒
再上伐梁表
洞晰利害如聚米如借箸似趙營平屯邊諸䟽
高謙之
請復縣令面陳舊制䟽
為畿縣令不可少此風裁足使權貴歛手避之
聖祖仁皇帝御製文第三集卷三十三
