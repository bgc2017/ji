欽定四庫全書
聖祖仁皇帝御製文第二集卷十六
勅諭
諭勇略將軍趙良棟
頃尚書馬齊自寧夏回奏卿臥病不能動履用是深軫
朕懷念卿師旅舊勞諳悉邊務耆年里居正可時與諮
訪乃抱疴日久頤養為要特賜以人參鹿尾馳示存問
尚其善加調攝俾夙疾頓痊副朕眷注至意特諭康熙
三十六年正月十七日
諭大學士伊桑阿等
揚州淮安徐州等處被災錢糧該總督廵撫奏請蠲免
疏至卽與全蠲康熙三十六年正月二十二日
諭吏部都察院
國家設立都御史及科道官員以建白為專責所以逹
下情而祛壅蔽職任至重使言官果能奉法秉公實心
盡職則閭閻疾苦咸得上聞官吏貪邪皆可釐剔故廣
開言路為圖治第一要務近時言官條奏參劾章疏寥
寥雖間有入告而深切時政從實直奏者甚少此豈委
任言路之初指乎自今以後凡事關國計民生及吏治
臧否但有確見卽應指陳其所言可行與否裁酌自在
朝廷雖言有不當言官亦不坐罪自皇子諸王及内外
大臣官員有所為貪虐不法竝交相比附傾軋黨援理
應糾舉之事務必大破情面據實指參勿得畏怯貴要
瞻徇容隐卽朕躬有失亦宜進言朕决不加責其有懷
挾偏私借端傾䧟者朕因言察情隐微自能洞悉凡屬
言官尚各精白乃心力矢忠讜以無負朕殷切責望至
意尔部院卽傳諭行特諭康熙三十六年二月初四日
諭吏部等衙門
朕頃以狡寇噶爾丹未滅調度軍務親蒞塞外因念民
依廵歷邊境所至咨訪目擊山西陜西緣邊一路地皆
砂磧難事耕耘人多穴處類鮮恒業其土壤磽瘠固已
生計維艱而地方遼遠疾苦無由上聞大小官吏不能
子愛小民更恣横索遂使閭井日漸虚耗比年用兵以
來一應軍需芻糗俱動支正項錢糧儲偫供應從不取
辦閭閻乃各府州縣官員借端私徵重收火耗督撫布
政使等官又不仰體朝廷恤民至意糾察貪汙禁革加
派反多瞻徇曲庇又或督撫庸懦懈弛因而筆帖式及
衙門人役無所忌憚擅作奸獘以致民生滋蹙朕心深
切軫惻今外寇已經蕩平惟以綏乂地方拊循百姓為
急務山陜兩省關係緊要應作何撫恤休飬著九卿詹
事科道會同詳議具奏特諭康熙三十六年五月十九
日
諭大學士伊桑阿阿蘭泰學士三寳楊舒羅察席
爾登
尔等可傳諭兵部選擇少壯而善馳騁者或司官或筆
帖式一員馳驛速往山西廵撫倭倫處問伊招撫之事
已經若何幷沿途田禾及天時雨水協和與否詳閱以
還康熙三十六年五月二十三日
諭大學士伊桑阿阿蘭泰
尔等傳諭工部或司官或筆帖式選善馳騁者一員馳
驛前往閱視黃河今年水勢若何河上工程若何興工
者何處明白閱視幷諮詢河道總督而歸歸時沿途田
禾及雨水情形悉閱看以聞康熙三十六年六月初七
日
諭提督江南學政學士張榕端提督浙江學政侍
講張希良
自古帝王治天下率以興賢育才為首務稽察前制各
省學政皆用詞臣董率之任至重也近來士習未變文
事未彰良由督學各官不能仰體朕意兹特命尔前往
江南浙江等處提督各府州縣學政尔尚端軌儀崇經
術勤勸課嚴坊刻振維新之典革積衰之獘毋炫華而
遺實毋避怨以市恩俾士有眞材國收實用南土人文
所萃尤宜加意作新多方鼓舞以稱朝廷培植人材至
意所屬司道府州縣及提調等官凡關係學政者聽尔
據實考核及禮部題准申飭事宜俱當著實舉行向有
傳諭嚴禁考試情獘尔當恪奉遵依至於本處督撫各
有攸司不得互相干預如遇公事交接曁文移往來俱
照平行其布按都三司接見禮儀往來文書有干係學
政者俱照巡撫衙門例行尔受兹委任務嚴絶情面一
秉虚公振拔孤寒澄汰汙賤教士有程取文有法俾士
風丕變時惟尔功如或蹈常襲故違命曠職亦惟尔罸
尔其慎之故勅康熙三十六年六月十五日
諭明史舘監修大學士伊桑阿張玉書李天馥吏
部尚書熊賜履總裁戶部尚書陳廷敬禮部尚
書張英原任左都御史王鴻緒
朕惟百禩之成模備於載籍而前代之信史定於興朝
故事具存允關鉅典粤若有明受歷二百七十餘年其
間創守之規盛衰之勢人物之臧否制度之損益與夫
天官地輿兵刑食貨諸大政莫不散在簡冊歴歴可稽
顧歲月寖久聞見異辭附會旣多錯迕益甚使非折衷
至當何以垂示來兹朕萬幾餘暇於有明實錄諸書屢
厪披覽當洪永開國之際創業垂統綱舉目張立政建
官法良意美傳諸累葉雖中更多故而恪守祖制足以
自存又十六朝之内宫禁毖嚴而女主不聞預政乾綱
獨御而權奸不敢上侵統論一代規模漢迄唐宋皆不
及也惟是晚近諸君生於深宫之中長於婦寺之手不
能接對羣臣巡省風俗以致民隐壅於上聞軍務日益
弛廢迨末季朋黨滋繁一時大小臣工悉固私交而行
欺罔遂使國是淆亂盜賊恣猖役重賦煩邊腹交困而
明祚馴至衰危矣直道在人公論難冺史書至重傳信
為宜朕數召儒臣面加訓諭自開局纂修以來歲久未
告竣事欲期速蕆宜專責成兹特命尔為監修總裁官
尔其董率分纂諸臣旁採舊聞時勤討論事當核實議
必持平毋膠已見而意涉偏私毋狃積習而語鄰矯激
務使褒貶適中是非有凖綱立而條不紊言簡而事不
遺用成一代信史以副朕委任至意尔其勉之欽哉康
熙三十六年八月十四日
諭内閣
陜西山西兩省文官缺出可令吏部奏聞朕親選賢能
者調補之康熙三十六年九月二十日
諭宗人府禮部
國家樂育人材振興文教將使海内英儁之士莫不蒸
蒸蔚起矧宗室子弟繫託天潢豈無卓越之姿足稱令
器允宜甄陶奬勵俾克有成考諸前史以公族應制舉
入仕者代不乏人今屬籍所載日益繁衍除已授爵秩
人員外閑散子姓素無職業誠恐進取之途未闢嚮學
之意漸隳嗣後八旗宗室子弟有能力學屬文奮志科
目應令與滿洲諸生一體應試編號取中如此則賦質
穎異者咸服習於詩書而學業成就者不阻抑於仕進
凡屬宗支人人得以自效而於朕興賢睦族之至意亦
用是以允愜焉尔等衙門卽遵諭行特諭康熙三十六
年九月二十八日
諭兵部
軍政大典五年一舉所以黜陟將弁砥礪官方使賢者
知勸而不肖者知儆關係甚重每見督撫提鎮不能實
心奉行輙向所屬需索部費恣意誅求因而將弁以下
節次朘削重為兵害至於所舉所劾或瞻徇情面或曲
庇私交扣剋額餉虚冐兵糧濫受餽遺虐取規利眞正
貪酷及衰懦闒冗不能騎射之員不行糾劾止將微員
細事草率塞責以致貪酷庸劣之輩無所戒懲而守法
奉公宣勞盡職者遏抑不彰無所激勸殊負朝廷旌别
淑慝之至意尔部可卽通行各省督撫提鎮這次舉行
軍政務矢公愼力破積獘俾舉一人衆皆以為賢劾一
人衆皆以為不肖庶激揚咸當而國家允收得人之效
儻因循陋習不加悛改後有發覺定將上官一倂從重
治罪特諭康熙三十六年十月初十日
諭大學士伊桑阿阿蘭泰
去歲中路大兵遣車克楚祁薩穆往探噶爾丹營盤伊
等身抵其地偵視而歸因此曾將車克楚祁薩穆俱授
拖沙喇哈番之職與伊等同去之蒙古亦俱授以官職
矣但彼時未曾示諭該部今勅兵部議之幷令移會吏
部康熙三十六年十月十二日
諭内閣
下河地方久罹水患朕心時切軫念前命挑濬白駒岡
門等口原欲使水盡通流田皆涸出今見興化泰州等
州縣積水尚多田仍淹沒民生甚屬苦累著行文總漕
總河親往會勘將下河積水何故壅塞不能迅流應作
何盡令歸海涸出民田之處一一詳閱議奏康熙三十
六年十月十五日
諭戶部
比年出師討寇總為中外生民永圖休息故不惮軍興
征繕之煩遠歷邊塞其一切飛芻輓粟皆動支正供額
賦不使累及閭閻獨是大兵牧養馬匹及三次師行出
入皆經山西地方緣邊各州縣衞所固屬勉力急公其
餘諸郡雖非師旅所經亦有協辦轉輸行賫居送之事
又該省歲屢不登穀價翔貴民間生計甚屬艱難朕乘
輿頻臨目所親覩軫念殷切未嘗一日釋懷昨歲曾有
諭旨俟噶爾丹殄滅之後誕布德音渙敷庥澤今寇氛
盡滌邊境輯寧是宜格外加恩用綏黎庶康熙三十七
年山西通省地丁銀米著一槩蠲免尔部移文該撫令
遍飭所屬實心奉行家喻戶曉務俾深山窮谷均霑朝
廷德惠儻或借端征派澤不下究事覺定行從重治罪
尔部卽遵諭行特諭康熙三十六年十月十五日
諭大學士伊桑阿阿蘭泰
右衞屯駐禁軍原因噶爾丹之事預為之備也今噶爾
丹之事已畢此兵仍令全駐則供給芻秣轉運維艱可
留滿洲驍騎一千其蒙古分編佐領駐防之兵全行留
駐此外護軍及驍騎火器營兵俱應調回四十九旗之
貧乏蒙古有令沿邊居住者俱察出遣至右衞歸隸蒙
古佐領下作為甲士此駐防禁軍應卽撤回抑候時氣
和暖後撤尔等與議政大臣會議以聞康熙三十六年
十月十七日
諭方略館總裁大學士伊桑阿阿蘭泰王熙張玉
書李天馥吏部尚書熊賜履禮部尚書張英
朕惟自古帝王御宇欲億兆永底於時雍必遐荒無間
於聲教故攘外乃以安内盪寇斯可寧人理則相因事
非得已我國家肇造區夏混一車書功業懋昭聲靈遐
暢朕纘承丕基孜孜圖治惟期海宇嚮化使世登熙皥
時慶諴和乃厄魯特噶爾丹者恃其險遠輙肆跳梁藉
喀爾喀搆怨為名擾我邊陲侵我内地屢經懲創而頑
黠不悛疊布恩施而負固自若朕思邊徼一日弗寧則
民生一日不靖與其每歲遠防曷若一勞永逸爰親總
六師三臨絶塞踰越險阻衝冐炎寒深入不毛之域直
窮大漠之鄉仰頼
天
地
祖宗之靈
社稷之福克殄巨憝掃清蟻聚寰海自此昇平人民得
以休息是用益切勵精勤求化理而諸臣咸謂進剿機
宜悉出朕躬指授一時稟命密議罕傳諸路行師勞心
最久若非宣付史館無以垂信將來再四懇陳勉從所
請於康熙三十六年八月二十二日開局纂修特命卿
為總裁官卿其督率在館諸臣次第詮訂資衆手之編
摩蕆三征之令典豈曰鋪揚簡冊用張撻伐之威庶幾
昭示來兹不忘艱難之自卿其勉之欽哉故諭康熙三
十六年十二月二十二日
聖祖仁皇帝御製文第二集卷十六
