欽定四庫全書
聖祖仁皇帝御製文第四集卷四
勅諭
諭大學士等
光禄寺先前每年需用錢糧六七十萬陸續節省核减
一年止用四五萬兩且工部先前每年需用錢糧百萬
有餘亦經陸續節省核减止用十五萬餘兩以致琉璃
窑石灰監督舖戸等各所司之事不能承辦此雖云節
省核减戸部錢糧反多致缺欠着九卿詹事科道將庫
帑作何設法填補舖戸如何能辦伊等差使之處一併
詳議具奏康熙五十二年十二月十八日
諭大學士温逹松柱李光地蕭永藻王掞等
此前往臺灣換班人等乘坐船隻遭風擊碎部議照例
着落武官賠補海面風勢險阻倉卒之間豈人力所能
馭若與賊對敵失䧟被其焚刦應令照例賠補似此遭
風損壞者並令賠補殊屬冤抑自後除遇賊不能剿捕
損失船隻或因船被賊搶捏報遭風者議罪外仍照例
令其賠補如果不幸遭風沉溺賠補應從寬免其船上
溺死兵丁皆係因公殞命即有沒水幸得登岸者九死
一生亦可憐憫地方大吏宜酌量恩恤以示鼓勵着九
卿會議具奏康熙五十二年十二月二十日
諭大學士松柱左都御史兼翰林院掌院學士揆
叙
近見翰林等官告假者甚多庶吉士給假三年考時復
來如此去來任意所學安有進益此後除丁憂終飬外
凡翰林庶吉士告假者應與致仕知縣一例現今教習
進士内有告假者亦應照此例再科道官員職任甚重
亦有任意告假回籍者爾等會同九卿一併議奏康熙
五十三年二月十四日
諭戸部
甘肅一帶地方去年春麥失收秋田亦歉經該督撫奏
報甚明其地俱係山田稍遇旱暵易致災荒是以舊歲
特沛恩澤蠲免租賦現在雖據該督撫設法賑濟借糶
資給牛種此外更應作何籌畫使小民得所永有禆益
著遣工部右侍郎常泰大理寺少卿陳汝咸到彼會同
該督撫詳察地方百姓情形確議具奏康熙五十三年
三月初四日
諭禮部
朕惟治天下以人心風俗為本而欲正人心厚風俗必
崇尚經學而嚴絶非聖之書此不易之理也近見坊間
多賣小說滛詞荒唐俚鄙凟亂正理不但誘惑愚民即
縉紳士子未免游目而蠱心焉敗俗傷風所繫非細應
即通行嚴禁其書作何銷毁市賣者作何問罪着九卿
詹事科道會議具奏特諭康熙五十三年四月初四日
諭大學士松柱等
兩淮鹽課先欠一百八十餘萬兩自將李陳常補授運
使所欠銀兩俱各賠完李陳常做官甚好實能效力鹽
務將李陳常授為御史廵視兩淮一年鹽課江寧蘇州
織造二處應觧銀兩仍照曹寅李煦觧送餘剰者將曹
寅李煦商人欠有銀兩俱令清補李陳常原係九卿舉
出之員此運使員缺着九卿必如李陳常之人揀選保
舉具奏康熙五十三年五月初八日
諭領侍衛内大臣等
朕想喇藏汗一子前往策妄阿喇布坦處娶親一子現
在青海地方駐扎在策妄阿喇布坦處娶親之子策妄
阿喇布坦若託詞愛壻留住數年不令之歸再如駐扎
青海之子朕復憐愛留住伊處總無人矣豈不孤危况
且喇藏汗年已近六十自當為其身計纔是伊之人少
土伯特人甚多又兼秉性兇惡可保得常無事否喇藏
將兇惡第巴殺死朕加褒奬封為扶教恭順汗伊真傾
心内嚮不但朕知之即各處人亦皆知之但伊等厄魯
特秉性猜疑又甚怠惰倘或事出不測朕雖憐伊伊雖
倚朕此間地方甚遠相隔萬里救之不及事後徒貽悔
耳即朕亦無法也朕此想甚屬遠大伊亦係曉事之人
身後事若不深謀防範斷乎不可朕為喇藏汗時常留
意特諭康熙五十三年六月初五日
諭刑部
朕避暑口外駐蹕山庄素稱清凉之地還覺煩熱想京
師自然更甚朕時以民生疾苦為念今天下承平農商
樂業惟有罪人拘繫囹圄身被枷鎻當兹盛暑恐致疾
疫軫念及此不勝惻然應將在京監禁罪囚少加寬恤
獄中多置冰湯以觧鬱暑其九門鎻禁人犯無論奉旨
亦着减其鎻條至枷號人犯限期未滿者暫行釋放候
過暑時照限補滿爾部即遵諭速行以副朕法外施仁
至意康熙五十三年六月十五日
諭大學士九卿詹事科道
朕聽政年久深悉民生利病凢國家要務無時不預為
籌畫有奏摺人來朕皆詢問咸稱江南暵旱江浙米價
亦不甚賤今春山東河南田麥歉收交冬米必騰貴彼
時即亟為料理亦不能及徒空勞爾朕詳悉思維將漕
糧撥三十萬石江寧府十萬石蘇州府八萬石淮安府
揚州府共五萬石杭州府五萬石河南開封府二萬石
着漕運總督親身閱兊速行運至令其加謹照數收貯
有此米石軍民心安而米價自不驟貴且與通倉無甚
關係較之一年所缺之數亦屬無多至豫省漕糧該部
亦應預行詳議今若雨澤及時田禾豐收則此項米石
由水路撥給他處亦可也康熙五十三年七月初十日
諭刑部
朕聽政多年勤求民瘼刑獄之事尤所留心詳閱直隸
及各省題奏命盗各案自審結以至題請或踰時或經
歲部議又間有覆駁再令詳審者案内牽連之人雖笞
杖輕罪不免羈禁以需完結淹歴歲時離家失業至於
饑寒病斃者往住有之朕軫懷民命深用憫惻嗣後直
省刑名除重犯案内軍流徒罪仍應候旨完結外所有
杖罪以下輕罪著各該督撫於審結日即行發落不必
羈候部覆只於䟽内逐一聲明務使無知罣誤之民早
得脫身寧家以副朕哀矜體恤至意其不關題請各督
撫應自行審結發落者仍著照依舊例爾部即遵諭行
康熙五十三年十月十九日
諭南書房翰林
向來陞殿所奏中和樂章皆仍明朝所撰句有長短體
製類詞後因文理不雅命大學士陳廷敬等改撰其章
法皆以四字為句而奏樂人未易聲調仍以長短句法
上下凑合歌之是雖文法易而聲調未易也今考察舊
調已得其宫商節奏甚為和平必得歌章字句亦隨詞
調則章法明而宫調諧此事所關最要著南書房翰林
同大學士等詳考定議務使章法與聲奏恊和方為允
當再察明朝諸樂是何人創立規模法度一並詳明具
奏康熙五十三年十月二十一日
諭大學士松柱李光地蕭永藻王掞
朕無時不以民生為念廵撫係地方專責大吏理應實
心籌畫禆益民生年來浙江各府屬地方或有歉收之
處小民頗苦每覽廵撫王度昭所奏事宜未見盡心於
民生真有禆益河南廵撫鹿祐所奏事宜亦未明當爾
等傳問九卿康熙五十三年十月二十四日
諭戸部
朕撫御寰區勤求民瘼凢地方水旱災傷必詳加諮詢
先事預籌其有荒歉上聞蠲賑頻施務令得所五十餘
年來夙夜孜孜如一日也前因甘肅靖遠衛等處年歲
不登民艱粒食已多方賑濟本年錢糧或蠲或停而山
地嶢瘠民鮮盖藏若不大沛恩施目前已自艱難來歲
更何倚恃這被災二十八州縣衛所康熙五十四年額
征銀九萬七千八百七十兩零糧二十三萬九千四十
石零草二百五十三萬七千八十束零俱著通行蠲免
行文甘肅廵撫實心奉行務使比屋均沾實惠用副朕
撫䘏災黎至意爾部即遵諭行康熙五十三年十一月
十二日
諭戸部
朕臨蒞多年無時不軫念民瘼每歲於直隸及各省凢
民間暘雨期候豐歉情形莫不留心訪察雖在僻遠必
務周知偶值一二處災傷蠲免賑救不惜重費倉帑以
蘇我民困也近思賑濟災歉以速為貴必待督撫奏報
往返候命使小民嗷嗷待哺何如豫備積貯於平時則
所在有可恃之資糧而臨事免轉移之勞費今漕輓通
行太倉充裕江浙地方年來頗有歉收州縣應酌量截
留糧米分貯各處江寧原留五萬石今再截留十萬石
蘇州原留八萬石今再截留二萬石安慶截留十萬石
杭州原留十萬石今再截留十萬石皆於本年起兊内
就近截留令地方官加謹收貯至應動用之時著該督
撫題請爾部即遵諭行康熙五十三年十一月十七日
諭大學士松柱等
直隸各省州縣等官或革職或被參觧任或身故者妻
子尚能回籍其縣丞主簿典史驛丞等微員革職觧任
身故者無力回籍羈留異鄉不免凍餒甚至有全家死
亡者即使犯罪致死亦與妻子無涉甚屬可憫且如各
地方鰥寡孤獨不能度日尚設立飬濟院以育飬之此
等微員理應撫恤自後將伊等作何令回原籍爾等與
九卿會議以聞康熙五十三年十二月二十日
諭大學士温逹松柱李光地蕭永藻王掞
朕觀宋儒周程張朱之學與四書相表裏為六經之階
梯平易精實有禆學者嗣後鄉會首場題宜减去經義
兩道改為性理兩道並用八股體式俾人士知所誦習
遵守以崇實學爾等會同九卿詳議康熙五十三年十
二月二十二日
諭理藩院
今年蒙古地方雪大先曾聽見下雪不知近日如何着
理藩院派善於馳驛好司官三員令其馳驛出張家口
古北口喜峯口三處直至哨地盡頭處回來牲畜被雪
倒斃傷損勿得隠諱因雪大特差看伊等牲畜即以此
意告之凢經過旗分俱着問明回來康熙五十四年正
月十七日
諭大學士九卿詹事科道
科場出題關係緊要鄉會經書題目已有旨不拘忌諱
斷不可出熟習常擬之題朕常講易及修定天文律吕
筭法諸書人人皆知必以此等書擬題爾等皆係應點
考試之官雖未派定何人然斷不可以此諸書出題表
題亦不可出修書賜書等類不然則人皆可以擬題倖
進真才何由而得張鵬翮為主考所出經書策論題皆
主理學意義相同彼雖無情弊而所取之人甚多僥倖
人殊怨之趙申喬所取觧元係倩人代作畏罪逃竄以
致人皆不服趙申喬亦無言可以自觧然彼不過觀其
文章耳其中情弊何由得知故知出題乃大有關係之
事再房官亦屬緊要如房官有弊主考亦無如之何今
每一房卷可令不同省房官二人同閱如一人有情弊
發覺二人並坐則各知畏懼互相糾察矣部院衙門司
官凡進士舉人出身者皆係例應分房之人若學問不
堪不識文字何以衡文取士伊等亦宜考試或有非進
士舉人出身情願考試者亦令考試再五經中式甚屬
無益十七八歲之幼稚皆能之不過手敏多寫字耳殊
無實學至於表判諸士子皆是平日讀就現成文字進
場惟有抄寫並未搆思或可易之以詩頭場文字七篇
亦太多或用六篇爾等公同議之康熙五十四年正月
二十七日
聖祖仁皇帝御製文第四集卷四
