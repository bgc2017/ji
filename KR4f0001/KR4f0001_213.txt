欽定四庫全書
聖祖仁皇帝御製文第三集卷八
勅諭
諭江南總督阿山巡撫宋犖
朕為兩河告成楊家莊新河建閘故來巡視因爾等同
地方士民所請過江而南見百姓雖不能家給豐裕且
幸安居樂業而無菜色朕心少慰矣編氓皆吾赤子數
十年休息培養民雖至愚皆已深知所以扶老攜幼日
計數萬隨舟擁道歡聲洋溢者降衷之誠也但人多路
隘菜花麥秀徧地青苗不能保其無損朕甚惜焉爾等
即出示曉諭萬勿蹋壞田苗有負厪念特諭康熙四十
四年三月二十六日
諭江南督撫
百姓隨船擁道日計數萬恐人多路隘菜蔬麥苗彌漫
田野不能無踐損之虞朕甚惜焉可出示曉諭令勿蹋
傷康熙四十四年三月二十八日
諭内閣禮部
原任侍郎勵杜訥供奉南書房三十餘年謹慎勤勞無
有過愆以品級不應與諡但從前沈荃曾經與諡勵杜
訥亦應與諡以示優䘏著會同議奏康熙四十四年三
月二十八日
諭扈從大學士張玉書陳廷敬翰林查昇陳壮履
錢名世蔣廷錫汪灝勵廷儀等
朕萬幾餘暇臨摹古人書法於明董其昌眞蹟尤加欣
賞兹來松江特書芝英雲氣四大字扁額並於前後書
評贊十數行可命提督張雲翼將扁製就往懸於其家
又其昌曾孫候選州同董建中家貧可憫著吏部遇就
近省分州同員缺即與補授康熙四十四年三月二十
九日
諭扈從大學士馬齊張玉書陳廷敬
頃山東巡撫趙世顯奏三月初三日全省俱得雨二十
州縣雨微小七十州縣俱霑足朕時時以農事為念曾
問京師來人云三月十六二十四日兩日俱大雨想畿
輔地方已皆霑足矣康熙四十四年四月初四日
諭扈從内閣吏部
翰林侍讀徐倬年踰八十學問淵博可特授侍郎銜以
示奬進儒臣之意爾等會同議奏康熙四十四年四月
初六日
諭浙江福建總督金世榮浙江巡撫張泰交福建
巡撫李斯義
朕頃因親閱河工濟江而南至於浙省見民間生聚殷
繁菜畦麥隴遠近彌望農事可冀豐穰朕心用以稍慰
凡車駕臨幸之地必大敷膏澤以下逮黎元而各省錢
糧屢次遞蠲浙江本年地丁銀米又經全免無可加恩
惟是刑獄為民命攸關朕每當重罪奏讞之時常深切
矜恤今乘輿所至父老子弟夾道歡迎而身陷囹圄之
人獨自新無路朕甚憫焉浙江福建兩省康熙四十四
年四月初八日以前凡犯罪詔款不應赦者不赦外其
餘死罪以下已發覺未發覺俱著減等發落四十三年
秋審奉旨監候緩決者一併減等發落仍開具人數奏
聞爾等其體朕為民巡省布德好生之意即詳慎察明
遵行特諭康熙四十四年四月初七日
諭江南總督阿山江寧巡撫宋犖安徽巡撫劉光
美
朕念切民生凡巡幸所經之處諮詢利弊訪問官方未
嘗少懈向因江浙人情好尚詞訟因而傾家敗業者往
往有之邇來習俗頗覺淳厚詞訟已減大半生聚稍加
繁殷雨暘有時麥田茂美朕心甚慰念江寧安徽錢糧
已經節次蠲免今車駕親臨特頒沛澤將江寧安徽所
屬地方人犯亦應照浙閩加恩概從末減可將康熙四
十四年四月二十六日以前凡罪犯詔款不應赦者不
赦外其餘死罪以下已發覺未發覺俱著減等發落四
十三年秋審奉旨監候緩決者一併減等發落仍開具
人數奏聞使普天赤子咸在化育之中縲絏愚民亦有
自新之路爾等其體朕矜恤黎元慎重民命之至意即
詳恪察明遵行特諭康熙四十四年四月二十六日
諭扈從大學士馬齊張玉書陳廷敬等
宋明之時議馬政者皆無善策牧馬惟口外為最善今
口外馬厰孳生已及十萬牛則六萬羊則二十餘萬若
將此馬與牛羊驅入内地牧養即日費萬金不足口外
水草肥美不費絲毫之餉而馬畜自然孳息因定額以
馬十萬牛六萬羊二十一萬為限向年疫氣盛行蒙古
馬畜多倒斃而官厰與彼同在一處毫無傷損前巡行
塞外時見牲畜彌滿山谷間歴行七八日猶絡繹不絶
也康熙四十四年閏四月初一日
諭吏部
土司苗人即准其考試用為牧民官亦復無幾部議不
准行何所見之淺耶如吳越初不奉中國之化迨後從
風服教俱同為中國之人以此例觀即可知矣著俱照
該撫所請行康熙四十四年閏四月初一日
諭河道總督張鵬翮
高家堰石工完者准先與銷算保固三年免其賠修堤
根下廢地可諭河兵試令種稻其餘除留取土搶修之
地外令捐栽蘆荻以資工料照例議叙康熙四十四年
閏四月初十日
諭扈從諸大臣及河臣等
朕留心河道親閱者屢矣河之形勢必身歴其地始知
成功之次第朕每至河上必到此惠濟祠以觀水勢三
十八年以前黃水汎濫凡爾等所立之地皆黃水也彼
時自舟中望之水與岸平岸之四圍皆可遥見其後水
漸歸漕岸高於水今則岸之去水又高有丈餘清水暢
流逼黃竟抵北岸黃流僅成一線觀此形勢朕之河工
大成矣朕心甚為快然向年自寧夏回曾走黃河察看
彼處河勢亦甚險水面有與此相等者有更大於此者
張玉書亦曾見之河在口外原走邊地因木難山是一
整石山黃河至此觸石而回遂流入中國不然中國寧
有此河患耶康熙四十四年閏四月十一日
諭河道總督張鵬翮
惠濟祠前植標杆處可建挑水壩祠後埽灣處亦宜建
挑水壩以保淤灘但此二處挑水壩俱不宜太長恐逼
水盡向北岸有礙楊家莊口門卞家汪舊壩修建甚佳
再略加寬長更善康熙四十四年閏四月十一日
諭河道總督張鵬翮
河工積弊汛官利於堤岸有事修建大工得以侵冒河
帑又希圖修橋建閘興無益工程於中取利著嚴飭各
官痛改前非加謹修防儻有故違定行正法以示懲戒
其地方有司官員膜視河工致有貽悞者爾題參到日
將地方官亦行正法河官平時須預備物料以為不時
修防之需若料物不備遇工程險要倉皇無措雖將該
管官重處亦屬無濟康熙四十四年閏四月十三日
諭河道總督張鵬翮
九里岡堤工修理得法不似從前直埽不能挑溜令修
魚鱗埽逐段挺出逼溜開行使窪處漸淤此法甚善其
埽工釘樁處可再建挑水壩二座若恐水深則先建磯
觜壩形出水俟其壩下漸淤層次加修則料不加多而
功易成康熙四十四年閏四月十三日
諭山東巡撫趙世顯
朕因四方無事車駕南巡得訪民情深知利弊回舟山
左見麥秋大熟民無菜色朕心甚慰凡鑾輿所臨加恩
宥過企望刑期無刑也東省前歲儉收衣食惟難所以
犯法者衆嘗念臨下之道惠化為先原情之仁含育在
宥是宜悉除愆咎盡起枯沉可將山東所屬地方人犯
亦照江南浙閩恩例槩從末減自康熙四十四年閏四
月二十日以前凡罪犯詔款不應赦者不赦外其餘死
罪以下已發覺未發覺俱著減等發落四十三年秋審
奉旨監候緩決者一併減等發落仍開具人數奏聞但
山東人性強悍輕生為盗者頗多爾等不時訓誨教養
以副朕愛惜人命之至意頒示六府曉諭闔省特諭康
熙四十四年閏四月二十日
諭河道總督張鵬翮
山東運河轉漕入京師關係緊要不可忽略朕來時閱
視堤岸不堪今回鑾時計期兩三月而堤工修理甚屬
堅固嗣後當照此加謹修理不可因朕已經閱過致有
懈怠爾宜識之運河各閘照依漕規啓閉有勢要官員
經過不許徇情擅自開放洩水以致漕船稽遲違者朕
決不宥康熙四十四年閏四月二十一日
諭河道總督張鵬翮
高家堰每堡設立防險人員關係最為緊要現在防險
各員俟秋汛後察明分别去留至簽釘救生樁木全活
人命甚有禆益但釘過六處係險要之地其空處尚多
全湖俱釘救生樁木約需銀五六千兩朕於内帑節用
之銀發往修建務期救濟民生不動部撥錢糧爾即估
計具摺遣人奏聞康熙四十四年閏四月二十一日
諭河道總督張鵬翮
戴邨壩遏汶水出南旺分濟南北運道關係緊要總河
巡撫應各差官前往看視康熙四十四年閏四月二十
一日
諭内閣
開科取士以能明經義為重若增入詩賦則士子攻習
詞章反於經義疎淺甚非國家磨厲實學之意今闈試
届期俞化鵬妄請更張成法大不合理該部覆議允行
亦屬不合可下旨通行嚴飭康熙四十四年五月初五
日
諭戶部
聞廣平縣地畞被淹百姓苦累輸納額賦甚屬艱難著
該撫察明停徵俟田地涸出之日開墾起科以紓民力
康熙四十四年五月初五日
諭大學士馬齊席哈納張玉書陳廷敬等
本内請免帶徵拖欠錢糧一事最當斟酌凡免來年錢
糧必於歲前傳諭者特使百姓預知蠲免不為有司所
欺耳今於免賦之年仍令帶徵舊欠則不無朦混徵收
之弊此事行自何年爾等察明具奏康熙四十四年五
月初八日
諭戶部
凡撥餉應就近撥給將直隸錢糧撥與江寧該部原撥
時即誤矣今又將直隸應解部錢糧發往俟秋收後方
得起解則遲誤益甚著另議具奏兵餉關係緊急此後
撥餉務於就近省分撥往勿致有悮康熙四十四年五
月十二日
諭戶部
嗣後蠲免新年錢糧如併免積欠則帶徵俱免如止蠲
本年錢糧無免舊欠之旨則所有舊欠錢糧俱於次年
徵收蠲免之年概不得開徵永著為例康熙四十四年
五月十九日
聖祖仁皇帝御製文第三集卷八
