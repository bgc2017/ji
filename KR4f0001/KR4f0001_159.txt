欽定四庫全書
聖祖仁皇帝御製文第二集卷三十四
碑文
重修闕里孔子廟碑
朕惟大道昭垂堯舜啓中天之聖禹湯文武紹危微精
一之傳治功以成道法斯著至孔子雖不得位而贊修
刪定闡精義於六經祖述憲章會衆理於一貫為往聖
繼絶學為萬世正人心使堯舜禹湯文武之道燦然丕
著於宇宙與天地無終極焉誠哉先賢所稱自生民以
來未有盛於孔子者也往歲甲子朕巡省東方躬詣闕
里登聖人之堂祗將祀事覩其車服禮器金石絃歌蓋
徘徊久之不能去焉顧聖廟多歷年所丹雘改色榱桷
漸圮用是惄然於心特發内帑專官往董其役鳩工庀
材重加葺治經始於辛未之夏事竣於壬申之秋廟貌
一新觀瞻以肅蓋深惟孔子之道垂範古今朕願學之
志時切於懷每考天人性道之原修齊治平之要思以
遠紹前緒牖廸生民凡所以尊崇褒顯者靡不隆禮竭
誠以將景行仰止至意而况廟庭之地尤為聖人神明
所憑依者哉今者登堂而陳爼豆入室而習禮儀營構
既堅采章彌煥庶幾於朕心深有慰焉用是特遣皇子
胤祉敬展禋祀以告落成凡我臣民瞻仰宫牆倍增嚴
翼尚益思敦崇德義砥礪倫常以不負朕尊師重道之
意豈不休與因勒貞石系以辭曰
麟書啟瑞素王挺生上律下襲玉振金聲範圍百代陶
甄萬類道備中和德參天地立型垂訓師道昭宣象懸
七曜海納百川曩巡東魯臨河登岱峩峩尼山羹牆斯
在虔恭展謁至德是欽宗風溥博教澤閎深洙泗之陽
殿寢翼翼上棟下宇神靈安宅冬官特飭締造維新宏
規大啓肅奉明禋聖人之居永以觀德千載傳心四方
式則
平定朔漠告成太學碑
惟
天盡所覆海内外日月所出入之區悉以畀予一人自
踐阼今蚤夜殫思休養生息冀臻熙皥以克副維皇大
德好生之意庶幾疆域無事得以偃兵息民迺厄魯特
噶爾丹阻險北陲困此一方人既荼毒塞外輒狡焉肆
其兇逆犯我邊鄙虐我臣服人用弗寧夫蕩寇所以息
民攘外所以安内邊寇不除則吾民不安此神人所共
憤天討所必加豈憚一人之勞弗貽天下之逸於是斷
自朕心躬臨朔漠欲使悔而革心故每許以不殺彼怙
終不悛我師三出絶塞朕皆親御以行深入不毛屢涉
寒暑勞苦艱難與偏裨士卒共之迨彼狂授首脅從歸
誠荒外君長来享闕下西北萬里灌燧銷烽中外乂謐
惟朕不得已用兵以安民既告厥成事迺蠲釋𤯝灾潔
事禋望為億兆祈昇平之福而廷臣請紀功太學垂示
來兹朕勞心於邦夲嘗欲以文德化成天下顧兹武略
廷臣僉謂所以建威消萌宜昭斯績於有永也朕不獲
辭攷之禮王制有曰天子將出征受成於學出征執有
罪反釋奠於學以訊馘告而泮宫之詩亦曰矯矯虎臣
在泮獻馘又禮王師大獻則奏愷樂大司樂掌其事則
是古者文事武事為一折衝之用具在樽爼之間故受成
獻馘一歸於學此文武之盛制也朕嚮意於三代故斯舉
也出則告於神祗歸而遣祀闕里兹允廷臣之請猶禮光師
以告克之遺意而於六經之旨為相符合也爰取思樂泮
水之義為詩以銘之以見取亂侮亡之師在朕有不得已而
用之之實或者不戾於古帝王伐罪安民之意云爾銘曰
巍巍先聖萬世之師敬信愛人治平所基煌煌聖言
文武道一禮樂征伐自天子出朕臨域中逾兹三紀
嘗見羹墻寤寐永矢下念民瘼上承帝謂四海無外
盡隸侯尉維彼兇醜瀆亂典常既梗聲教遂窺我疆
譬之於農患在螟螣秉畀不施將害稼穡度彼遊魂
險遠是怙震以德威可往而取朕志先定龜筮其依
屬車萬乘建以龍旗祝融驂鸞風伯戒途宜暘而暘
利我樵蘇大野水涸川瀆效靈泉忽自涌其甘如&KR0812;
設為犄角一出其西一出其東中自將之絶域無人獸
羣自掩五日窮追彼狂走險大殲於路波血其孥翦其
黨孽俘彼卒徒衆烏晝號單馬宵遁恐久駐師重為民
困慎固戍守還轅於京自夏徂冬雨雪其零載馳載驅
我行至再蠢兹窮寇昏惑不悔我邊我氓以休以助爰
寧其居爰復其賦藩落老稚斯恬斯嬉歲晏来歸春與
之期春風飄翩揚我旆旓我今于邁如涉我郊言秣我
馬狼居胥山登高以眺閔彼彈丸天降兇罰孤雛就羈
三駕三捷封狼輿尸既腊梟獍既獮豺貙大漠西北解
甲棄殳振旅凱入澤霈郊卜明禋肆赦用迓景福昔我
往矣在泮飲酒陳師鞠旅誓屈羣醜今我來思在泮獻
功有赫頌聲文軌來同採芹採藻頌興東魯車攻馬同
亦鐫石鼓師在安民出非得已古人有作昭示斯旨緬
維虞廷誕敷文德聖如先師戰慎必克惟兵宜戢惟德
乃綏億萬斯年視此銘詞
開國佐運勲臣武勲王揚古里直義公蜚英東弘
毅公額宜都碑
朕惟我國家創建丕基開無疆之景運既篤生神聖英
武之君以翦除亂逆啓闢疆宇戡定諸邦一統之烈肇
於東土其時則有一德一心之佐殫忠戮力經營四方
以翊鴻猷而成大業蓋天實挺生異才鍾山嶽之靈挟
風霆之氣貞誠不二毅勇無倫名高百戰之勲位超五
等之爵垂聲竹帛配食
廟廷以與國家共承休祉子孫世衍其澤是豈偶然者
哉當我
列祖之龍興也一時人材蔚起猛士如雲戰將如雨以
藝勇稱以功名顯者不可勝數而功冠諸臣為一代元
勲則有開國佐運忠勇王揚古里直義公蜚英東弘毅
公額宜都尤為傑出焉朕嘗恭覽
列聖實錄考三臣行事折衝行間則戰必勝攻必克平
居則矢忠直贊謀畫豐功偉績至今焜耀簡編未嘗不
緬想英風興懷往蹟昔人創造艱難枕戈擐甲櫛風沐
雨之勞恒留連往復不能去於懷也歲在戊寅朕巡行
舊京展祀
陵寢追維
祖宗功德隆盛竝及當時佐命之臣丘壠所在皆遣官
致祭而於三臣之墓特親至奠醊以示優崇仍復專官
祭享蓋功在社稷以死勤事古人爰有明禋之典朕篤
念勲庸用申異數幷為文勒諸貞石以昭示於無極焉
賜一等公内大臣都統國舅諡忠勇佟國綱碑
朕惟自昔勲舊之臣乃心王室平居恪勤職事左右宣
勞一旦奉揚威命忠不辭難勇不避險鴻名駿烈焜耀
無窮史冊所書良足嘉歎尔佟國綱賦性貞純秉心淵
塞親居元舅而敬以持身位列上公而謙能服物入則
虔共宿衞出則筦領禁軍偉量夙重於巖廊令聞允孚
於寮寀迺者小醜搆爭近逼邊圉三軍聲討簡佑元戎
尔乃慷慨厲兵紏桓敵愾屬賊鋒之既挫將棄壘以潛
奔尔猶擐甲直前提戈獨進銳志彌堅金石壯氣逾薄
虹霓誓埽陸梁永清朔漠豈期上將遽殞師中夫尔以
肺腑之親心膂之寄秩崇望峻勞久勲高假令偕衆旋
軍亦可從容奏凱而義存憤激甘蹈艱危人盡如斯寇
奚足殄易曰君子以致命遂志傳曰殺敵為果致果為
毅惟忠生勇尔實兼之循行易名斯無愧矣嗚呼典禮
加隆榮哀悉備英風震於邊徼勁節炳若丹青九原有
知應無遺憾惟朕睠思懿戚篤念老成身後追褒久而
益痛特命所司勒文墓石昭朕無已之懷亦俾後人知
所激勸焉
賜江南江西總督傅臘塔碑
朕惟國家所以資封疆之大吏者固在乎操履潔清正
已率物又必優幹濟之才具通明之識斯足以振肅下
僚綜理繁劇綏靖兵民以無負乎簡任之重古人所謂
有猷有為有守兼之者實難其人也尔傅臘塔秉性貞
誠賦材敏達朕屢經拔擢出典屛藩入為卿貳稔知其
品行端廉謨猷恢裕念兩江幅&KR0695;遼闊事務殷繁彈壓
保釐亟需偉略爰畀尔總制之任俾展其經理之才尔
能精白一心坊表庶職風清弊絶輿論翕然更能寬嚴
互用咸綱舉而目張教養兼修亦害除而利溥軍民輯
睦里井乂安斯其才守兼優豈非國家之楨榦臣工之
模楷者與倚任方殷遽爾徂逝吏民謳思至於流涕且
籲請尸祝觀愛戴之弗諼知德施之未泯朕用是深軫
於懷馳賜奠醊䘏典加渥諡曰清端製文以褒美之嗚
呼人臣能奉宣德意以嘉惠一方生膺顯秩殁有榮名
勒之貞珉傳於奕世寧不休與
天津海神廟碑
朕昔巡歷天津詢知直沽海口去盛京數百里舟航泛
涉實利轉輸迺者奉錦兩郡歲穀不登兵民乏食深厪
朕懷而陸運之程踰山越谷曠日為勞厥惟創興海運
斯足拯濟民生爰命學士陶岱往蒞其事酌撥倉粟運
以巨艘出直沾之口東指遼海篙師櫂卒幷力一心波
濤不興天日清皎祥飇遄送帆槳如馳甫三日即達盛
京賑給所暨周徧窮檐俾此京輔之邦咸與遂生樂業
則惟尔海神有靈克相朕以寧兹兆庶也朕惟望秩之
典國有常祀而非常之功尤宜報享天津東舊有海神
廟今特命工庀材重加營建朱甍碧瓦規制崇宏庶幾
鑒兹悃忱益加祐助豈惟予一人惠鮮之意藉以有成
將盛京世世軍民皆得邀神貺於勿替也是用揭諸穹
碑表神之功德以垂示永久焉
金山江天寺碑
大江之中有山岌峩嶻嶪湧波濤而傑出者無如金山
山之上高閣飛棟軒然四列凡夫日月之蔽虧風煙之
噴薄帆檣樓堞鳬魚之出没隠見於其中者舉可俯而
有也夫岷山之源其始濫觴及乎建瓴而下近縈巴蜀
遠跨荆揚數千里而歸墟於大壑滔滔南紀昔人目之
天塹當六代時偏安建業江之左右遂為重鎮是山以
卷石屹乎中流引淮泗苞吳會可不謂天下之雄觀形
勢之極勝者哉今四海一家書同軌合纖塵不揚斥堠
無警舟車則萬國霧會筐篚則九域星馳是山也信足
以為登臨之美蓋異夫昔之憑藉江山以為險者矣朕
南巡過此停憩山寺撫長江之安流見水天之相接曠
焉興懷書江天一覽四字留之寺中爰命葺而新之不
以勞吾民事竣請額其瑰壯巨麗當益足以增江山之
奇矣因憶舊觀浩淼澄泓空闊無際猶可心會遂名之
曰江天寺云
射虎川臺麓寺碑
五臺峙京邑之西綿亘晉代數州地是為天下靈區奧
境以壯固神京癸亥春二月朕巡省民俗言陟兹山而
觀覽焉去臺懷數十里適有虎隠現叢薄間朕偶御弧
矢一發殪之里人皆歡呼曰是為民害久矣今鑾輿臨
幸而此獸用殛殆天之所以除民灾也因號其地曰射
虎川且相率為浮屠之宮以表厥異既成襟帶山澤面
勢爽塏重櫨巨棟鳥革翬飛與臺上諸名刹相暎帶稱
勝槩焉邦人重其事請朕制文勒碑以垂永久夫事雖
微而苟有利於民則皆可紀以示後嘗觀周禮特命官
掌設弧矢以攻猛獸蓋虎豹鷙戾能戕人害物者必殄
絶之仁民故也朕乘輿所歴偶接於耳目之前爰發一
矢斃一獸事則適然而羣心咸悅流傳以為嘉美其有
合於先王服猛之義也夫故俯順其請因勒斯文用志
巡歴之歲時云爾
菩薩頂大文殊院碑
夫坤輿九壤厥有名區方志所標莫之勝紀若其巒隴
綿邈巖岡崇阻縈紆窈窕悠然遠望列峰競秀壁立霞
駮不可殫視則惟清凉山之五臺為最勝五臺竝高數
十里如覆盂如懸棧閣如鶻摩天如鼇脊出海飛崿穹
岫飄渺超忽而風高氣寒土脈深陿遠近如一至夫鬱
盤迴薄斥為廣衍之地藴真萃異信為靈跡之所棲託
者惟臺懷為最勝臺懷居五臺之中左襟右帶前頫後
仰若在懷抱其地陽陸平林舊多梵刹有菩薩頂文殊
院者相傳文殊示現於此其殿廡尤莊嚴弘邃殆福地
之精藍神坰之奧蹟也我朝建鼎以來歲有賜給為國
祝釐蓋其境域過清不可以業四民故於禪棲為宜雖
寥迥深岨介於無何有之鄉巾瓶施乞遠莫能致然象
教所感伊蒲之供率集於四方居其地者亦類能謹教
律嚴心行致其潔虔以一歸於慈氏之訓庶克稱國家
優厚之意焉朕西巡駐蹕兹地因劖詞於石列之院中
以垂示無極云
萬壽寺戒壇碑
西山地接神京嶺岫綿亘林壑深美中多精藍古刹考
其歴年久遠建置自唐以來者則萬壽寺戒壇為最古
寺在唐曰慧聚明正統時始易今名其地渡渾河而西
山徑盤互紆回而入中復豁焉宏暢壇殿軒翼猶見古
遺製深山長谷烏可少此清嚴之宇以眺覽名勝哉朕
以時巡偶至斯地輒為駐輦顧近寺諸山為產煤所居
民規利日事疏斸念精舍之側鑿山採石良非所宜爰
命釐定四止而禁之俾梵境常寧舊觀弗替於以葆靈
毓秀山川當益增輝澤爾
弘慈廣濟寺碑
蓋聞堂開鹿苑誇祗樹之香林境闢鷲峰傳寳華之勝
地若其清風盈丈室亦豈在於離羣皎月暎禪心初何
嫌於近市正以琳宮伊邇瞻龍象者知尊精舍非遙聽
鼓鐘者易肅兹弘慈廣濟寺夙稱名刹舊住高僧梵宇
莊嚴峙鳳城之兌位唄音宣朗接紫陌之西隅古木垂
蔭於階除皓鶴聞經於戺戸境幽塵隔如在山林心遠
地偏焉知闤闠蓮花幢内常明日月之燈柏子香中深
入栴檀之海六時禪誦鐸鈴響徹丹霄四海緇流鉢錫
雲依法界藏經閣敞珠聯貝葉之文說戒壇高石點雨
花之偈是以駐蹕常臨於淨地揮毫特賁於禪扉睠此
幽恬賞其清曠僧湛祐心通釋典志勵虔脩葺陳構而
維新率羣衲以遵禮住持僧然叢克襄厥事庭宇秩然
蓋其教以利益羣生為本其事以修持戒律為歸朕嘉
其同善之心挹彼廣慈之義俯俞敦請爰錫斯文振寳
筏之宗風宏金繩之覺路用垂貞石以示来兹
五臺殊像寺碑
蓋惟清凉福地拱紫塞以標靈臺頂名山矗蒼穹而聳
秀文殊飛錫之所夙號神臯吉祥闡教之區舊多精刹
况龕留古佛為法海之殊觀壤接中臺乃香林之勝境
創琳宫於自昔葺紺宇以維新兹殊像禪寺開基臺畔
結宇山阿谷邇鳳林環千巖之紫翠堂臨鹿苑俯萬壑
之煙霞峰曰梵仙望層巒於天際泉稱般若落清澗於
雲中殿有金容因名殊像天人肅穆羣瞻龍象之尊儀
度莊嚴共禮狻猊之座青蓮妙相琉璃光暎於林端碧
樹幽棲鐘磬聲聞於嶺外迺以歲年歴久陳跡都荒風
雨所摧僧寮非舊慨此丹楹畫壁無非蛛網塵封朕為
慈闈祝釐故爾法駕戾止憫兹頽廢爰命締修梵宇再
興唄筵如故祗園金地依然多寳之場佛頂珠光重現
牟尼之瑞招提既肅緇衲咸歸室可頼以安禪用勵清
修之衆事有裨於勸俗聿宏覺善之門式勒貞珉永垂
奕禩
五臺碧山寺碑
原夫園成祗樹聿標鷲嶺之竒香滿栴檀定據琳宫之
勝况山雄雲代宇結清凉文殊演教而開基天龍八部
迦葉瞻容而頫首螺髻千身繄朔塞之名區實梵王之
法界經馱白馬覩貝畫之常新地布黃金喜薝林之重
燦兹碧山寺棟搆臺阿翬飛巖畔牓傳普濟化城之玉
磶猶存谷號華嚴德水之青蓮時現銀龕珠洞暎三藏
之神光疊嶂層巒萃五方之靈秀浮煙罨翠迥接蒼穹
含藹流清旁分綠澗何羣峰之凝碧繞丈室以增幽鴈
塔崚嶒朱夏帶陰山之雪鶴林高下白毫連紫極之雲
兹因歲月遷移川陵委寂禪枝忍草侵榛蔓以交蕪寳
鐸雕甍歴風霜而黯色朕親來佛地藉祝
慈禧爰整金繩丕施珠網啓琉璃之淨國寳樹攢香燦
瓔珞之紅樓曇花四照相輪自備巧傍新幡丹鳳飛來
還棲舊刹苾芻競集宏參不二之宗象力攸崇衆證無
為之果用鐫貞石永煥名山
聖祖仁皇帝御製文第二集卷三十四
