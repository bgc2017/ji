欽定四庫全書
聖祖仁皇帝御製文第三集卷二十九
雜著
古文評論
賈山
至言
文氣排盪思致遥深既脱戰國策士捭闔之習已開西
京賈董渾茂之風
賈誼
陳政事䟽
誼之大計在遏亂萌而厚風俗上下古今目光如炬負
此異才惜乎厄於絳灌而不能用也
請積貯奏
王道之大不外教養兩端賈生惓惓於當時者如此所
謂王佐之才非晁錯之策可比
封建子弟䟽
亞夫所以能平七國者恃梁為之扞蔽也誼言已先執
左劵矣顧不謂之天下才耶
諫封淮南四子䟽
前疏請以淮南地益淮陽意盖不欲文帝之分王淮南
諸子也恐帝不悟故訟言之
諫民私鑄錢
此奏與唐臣劉秩之議前後同指七福與四美亦略相
似古今異宜方資博採耳
過秦論
文勢一步緊一步如廻風激水蹙蹙生漪末乃其歸墟
處也
薄昭
予淮南厲王書
四甚厚八危亡暗暗相對射言帝之待王如此而王之
負帝乃如彼也古人文字針線細密而不露痕跡如此
鼂錯
上言兵事書
錯學刑名而精於兵事如此可知古人兵家法家同原
異趣班固作刑法志首言兵制特詳得其指矣
請募民實塞奏
首一節舉秦事以為鑒中一節言遠戍之不便後一節
言徙民塞下之利末仍收歸前二節意矩矱森然
請立邊民什伍法奏
是時帝已從錯言徙民塞下矣故錯因前奏而更詳言
之
重農貴粟奏
重農貴粟之道在於抑末作禁游惰敦儉樸斥奢靡若
以粟為賞罰農人之粟有限適所以便利商賈而究無
勸於夲業也
請入粟郡縣奏
郡縣入粟以備用遂可勿收民租誠根夲至計可謂名
言碩畫
賢良對
以帝王覇配合策問似亦偏駮視賈董邈然河漢矣然
文甚古勁
枚乘
諫吳王書
是時吳之逆謀跡尚未露故諫辭隠躍如此
董仲舒
賢良對一
致知力行學之要也不彊勉則功無由入仁義禮樂治
之具也不更化則治無由成篇中立意如此深得綱領
賢良對二
設誠於内而致行之聖功王道不外乎此
賢良對三
諸不在六藝之科孔子之術皆絶其道勿使並進非學
有夲原見得真切者安能遽為是言
限民名田奏
名田之弊宋臣葉適蘇洵馬端臨論之詳矣斟古酌今
事未易言也
淮南王安
諫誅閩越書
明暢雅健辭能達指
嚴安
上言世務書
此書特為窮兵而發前言禁奢侈是引端後言郡守權
重是餘波文家賓主之法也
徐樂
上言世務書
與嚴安意指略同而造語竒鑿
司馬相如
諫獵䟽
相如文類春華此則秋實矣
主父偃
諫伐匈奴書
文有紀律亦極嚴整
東方朔
諫起上林苑書
論上林宜與民公利即文王芻蕘雉兔之意
化民有道對
朔此文與諫起上林苑書及拒董偃事可稱謇諤豈得
以滑稽目之
吾&KR0588;夀王
禁民挾弓弩對
說得事理透徹安得不令平津心服
司馬遷
五帝夲紀贊
好學深思心知其意是讀書法亦是論世法
十二諸侯年表序
諸家所著書見藝文志鐸氏虞氏春秋家呂氏雜家公
孫固儒家
秦楚之際月表序
受命之亟是疑辭一統之難是斷語兩意相反又互相
發方透得出受命正意文之有開闔者
漢興以來諸侯年表序
周以形勢弱而衰漢則形勢強矣立意特微婉
高祖功臣侯年表序
末一段盖因漢法少密坐罪者多頗致慨惜之意却能
以深婉之筆出之
禮書
先王制作之旨雖未能盡得其精微而文采斐然可資
論討
樂書
古樂之亡久矣漢去古未遠宜尚有可論次者豈冺滅
於燔書之後耶讀此令人有遐想焉
律書
六律之學史遷論之頗詳
平準書
漢興民物凋敝至於武帝初年人給家足網疎而民富
則文景以來休養生息之實從可知矣
孔子世家贊
只至聖二字千古贊孔子者何以復加
伯夷列傳
表章伯夷實始孔子故此傳專以孔子為據怨字即從
孔子語中拈出又從怨字生出天之報施意從天道生
出一叚議論逐節相生錯綜變化
孟子列傳
漢人推崇孟子者多與荀卿並稱此傳如仲尼菜色陳
蔡孟軻困於齊梁等語直以孔孟並舉不為無見
儒林列傳序
詮次井然詳雅文勢逸宕是史遷夲色
太史公自序
觀史遷以述往事思來者自任處殊感慨淋漓
王吉
諫昌邑王䟽
王式以三百五篇諫豈若此書愷切
上言得失䟽
以禮字為骨自是經術讜言
路温舒
上尚德緩刑書
凡為法吏者皆宜朝夕省覽庶可上宣德意下安黎氓
魏相
諫伐匈奴書
案今年以下真宰相語也丙吉問牛喘視此不太迂闊
耶
條便宜奏
二十三事及相傳中所云漢興以來國家便宜行事即
賈誼董仲舒所言也惜未臚悉
隂陽月令奏
漢儒說易每流於術數觀相此奏可以類見
趙充國
陳兵利害書
充國堅持不撓其公忠之節則然亦由此書明白曉暢
切於事情故當時委心以聽耳
上屯田奏一
罷兵留屯為經久之規老臣謀國忠智即此可見
屯田奏二
屯田之利粲若列眉可以折盈廷之議宜乎宣帝之聽
從也
屯田奏三
計慮深遠字字擘肌分理
鄭昌
請定律令䟽
任法不若任人才難不若平法二義兼舉方為無弊之
論
張敞
上霍氏封事
末後一叚已知霍氏之必為逆特以千里騰書不敢宣
露故微啓其端張敞真能臣也
劾黃霸奏
霸相業夲無足觀所劾二事亦甚苛
自請治盗賊書
敞能治盗而不純用刑罰所以可取
賈捐之
請棄珠崖對
遠稱三五良規近述祖宗已事援古証今深識體要
匡衡
政治得失䟽
辭理醇正而字字警動
治性正家䟽
治性則強其所不足正家則防之於未然自是不刊之
論
戒妃匹勸經學䟽
乾坤肇易理之原關雎開王化之始䟽中暢發此義洵
經術名言修齊要道也
貢禹
循古節儉奏
因事進言達意而止若無意於文而一種矯拔處自不
可及
言錢幣書
以布帛及穀為幣法雖近古恐於民俗未便何
言風俗書
痛斥風俗之弊千載下讀之慨然
蕭望之
入穀贖罪議
守經持正之言
王褒
聖主得賢臣頌
語既絢爛氣復深渾自是斧藻潤色之文
諸葛豐
謝上書
豐有仗節死義之志故言自伉直
劉向
條災異封事
辨而裁雅而贍淵然經術之氣不徒以侃正見長
請封甘延夀陳湯䟽
延夀湯雖有矯制之罪而其功自不可冺中間比較功
罪處明爽動人
諫起昌陵䟽
既博稱賢聖又指切亡秦益見始皇之昏暴厚葬之非
宜可為後世園陵奢侈之大戒矣
極諫外家封事
雖雜引古事而言理則晰毫解縷故爾卓犖不磨
定禮樂䟽
當成帝時所急誠不在此然論自不可易
聖祖仁皇帝御製文第三集卷二十九
