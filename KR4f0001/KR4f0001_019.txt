欽定四庫全書
聖祖仁皇帝御製文集卷七
勅諭
諭巴林長公主
淑慧長公主體中安否公主孝敬性成諸事無不周詳
即至微之物皆極精美每年各種油凝乳餅并羊腊等
件進奉
太皇太后及朕者尤極誠恪故
太皇太后聖祖母時增匕箸朕亦為之加餐念姑常從
遠處賫送思特製衣相寄未有式樣因將薩哈爾察貂
皮外褂貂&KR0008;袍并鈕扣又製帽黑狐皮一張文綺内縀
表裏各十端付之來使若不以輕微可製衣服之天氣
嚴寒遣人未便故詳布朕意附札以往康熙十六年十
一月二十五日
諭傅宏烈賫奏道臣劉曉
將軍傅宏烈為國忘家黽勉效力所奏諸事俱係當今
急務區畫周詳朕甚嘉納尔歸傳與傅宏烈此後益當
整頓師旅速滅賊宼以副朕出民湯火至意康熙十七
年正月十一日
諭内閣傳諭平南親王奄達尚之信賫奏人
昔尔老王在時果品細物無不誠潔二年以來粤東事
變道路阻塞信使不通念及尔老王素日忠貞不貮為
國忘家㒺不憫傷今王能承先志恢復粤東使人遠來
請安兼進橙子可嘉但用兵之秋非比無事之時况見
此物不勝思念尔老王王當安戢地方恢復粤西湖南
以全尔老王未盡之意朕心甚為期望此等細務勞人
費事勿復為念已後暫止康熙十七年正月十二日
諭吏部
自古一代之興必有博學鴻儒振起文運闡發經史潤
色詞章以備顧問著作之選朕萬幾時暇遊心文翰思
得博洽之士用資典學我朝定鼎以來崇儒重道培養
人材四海之廣豈無竒才碩彦學問淵通文藻瑰麗可
以追蹤前喆者凡有學行兼優文詞卓越之人不論已
未出仕著在京三品以上及科道官員在外督撫布按
各舉所知朕將親試錄用其餘内外各官果有真知灼
見在内開送吏部在外開報於該督撫代為題薦務令
虛公延訪期得真才以副朕求賢右文之意尔部即通
行傳諭遵行特諭康熙十七年正月二十三日
諭將軍穆占
尔所密奏事宜朕已悉知前議政王大臣所議因無接
濟之兵令尔前進今賊將韓大任窮蹙來歸諸處俱已
尅復江西全省將士皆有餘暇故著簡親王與尔會同
酌議移文想尚未至尔是以先為陳奏耳在廷所議乃
合諸路情形統籌全局覽尔將軍等所奏各執已見者
甚衆此皆無濟於事嗣後須當同心勉力無負委任將
軍身體如何彼處諸將士佳否原奏發回特諭康熙十
七年二月初四日
諭戸部
錢糧關係國家大計年來各處兵馬需用糧餉最為浩
繁在外總督廵撫及經管錢糧各官俱宜潔已奉公殫
心料理一應支放開銷務須嚴加稽核詳慎節省方於
軍國有禆近見各處奏銷或製備物料並不先行題明
藉口軍機緊急濫請銷算或不行察核重複支給又不
為扣抵或朦混重領希圖利已致滋糜費以及侵欺浮
冒種種弊端難以枚舉以後應作何嚴行禁飭處分尔
部會同吏兵工三部詳議定例具奏特諭康熙十七年
二月初九日
諭禮部
皇后鈕祜盧氏端懿夙著作配朕躬奉事
太皇太后
皇太后恪恭婉順殫竭孝忱正位宫闈節儉寬仁克襄
内治芳型伊始淑德彌彰兹於康熙十七年二月二十
六日崩逝追念壼儀良深痛悼宜有稱諡以垂永久著
内閣翰林院會同擬奏其應行典禮尔部詳察速議具
奏特諭康熙十七年三月初二日
諭吏戸兵三部
朕統御寰區孜孜圖治期於朝野安恬民生樂業共享
昇平乃副朕宵旰勵精之願不意逆賊吳三桂背恩煽
亂各處用兵禁旅征剿供應浩繁念及百姓困苦不忍
加𣲖科斂因允諸臣節次條奏如裁减驛站官俸工食
及存畱各項錢糧改折漕白二糧顔料各物增添鹽課
鹽丁房田稅契牙行雜税宦戸田地錢糧奏銷浮冒隱
漏地畆嚴行定例處分用過軍需未經報部不准銷算
以上新定各例不無過嚴但為籌畫軍需早滅逆賊以
安百姓之故事平之日自有裁酌各省督撫提鎮大小
文武等官俱宜上體朕意下念民生潔已奉公愛惜物
力務期早奏蕩平與民休息以稱朕乂安海宇至意尔
三部即通行傳諭遵行特諭康熙十七年三月十二日
諭撫蠻滅寇將軍廣西廵撫傅弘烈
覽卿所奏安人心固内地𠞰賊之策一一悉備疏内頒
旨及部議不甚如意又一時更換撫院藩司心甚疑畏
暫允其請俟廣西平定再為更易未為遲也等語以後
朕自有裁酌疏内河南綠旗兵三千北邊綠旗馬兵一
千福建藤牌手一千或江西贑州鎮標挑兵一千著前
營遊擊管天祥帶領迅赴臣營臣得此添兵五千便可
獨力前征等語但調北邊綠旗官兵途路遥遠不能無
慮近省綠旗官兵但有可調務允所奏疏内用其弟帶
領官兵來守梧州等語此人離粤日久難以復回又恐
其兄有疑心也密陳之疏留中其廣東布政司一事高
州官兵一事滿洲大兵一事已有密旨著部議卿國爾
忘家勲猷夙著恢復潯梧斬賊巨魁屢屢有功因賊負
固踞險一時不能即效卿愈加勤力𠞰撫粤西掃蕩逆
氛以副朕倚任至意特諭康熙十七年三月十六日
諭吏兵二部
向以閩省海疆要地雖經恢復海逆未平民生凋敝撫
綏防禦全藉文武大吏殫心料理方於兵民有裨今總
督郎廷相提督段應舉自簡任以來為時已久山谷之
伏莽未靖閭閻之困苦未蘇吏治未見澄清營伍漫無
整頓宼警頻聞地方騷擾更有甚者海賊侵犯内地事
前不能防禦事後不能堵𠞰皆由該提督庸劣無才職
業不修殊負簡任之意豈可仍令在任貽誤封疆著大
將軍康親王參贊大臣靖南王及鎮平將軍會同嚴加
確議密行具奏尔二部即遵諭行特諭康熙十七年三
月二十四日
諭掌院學士陳廷敬侍講學士張英侍讀王士禎
中書舍人高士竒
朕召卿等編輯適五臺山貢至天花鮮馨罕有可稱佳
味特賜卿等使知名山風土也康熙十七年閏三月二
十一日
諭對秦吳默納等
尔等聞有皇后事欲以告祭長白山事畢將所委諸務
暫停來京固是但來已無及且烏喇等處未可頻行遣
使可將大小事宜逐一料理完結從容歸來朕於二三
月間體稍違和今已安善尔等佳否康熙十七年閏三
月二十五日
諭大學士撫遠大將軍圖海
卿向在機密重任澡德浴身志節高潔奉命西征早清
巨宼宣布德意兵過之地秋毫無犯舊德老成可謂社
稷之臣前者拉都戸來知卿平安朕心良足慰也今因
拉都戸復回汛地故示朕意特諭康熙十七年四月初
五日
諭吏部等衙門
國家設法定例原期章程盡善垂之久遠上裨軍國下
益民生必藉内外臣工精白乃心恪恭詳慎實心奉行
方克永遵而無弊近見各處章奏凡於現行之例或借
端營私巧為掩飾或推諉卸過冀免處分或徇庇情面
曲為彌縫凡行一事每滋弊端以致良法美意澤未下
究而累已及民揆諸立法初意殊為未符此等情弊科
道官雖有風聞因無確據難於指參朕雖洞悉緣由期
其自行改悔不加深求遂爾因循以為僥倖之路以後
在内部院等衙門在外督撫各官俱著滌慮洗心痛改
積習於有益國家民生事務籌畫擔當不避嫌怨務期
法行無弊恩被閭閻以副朕立法定制愛飬斯民至意
如視為故事仍蹈前轍事經發覺定行嚴加處分決不
饒恕著通行申飭遵行特諭康熙十七年四月二十三
日
諭兵部
提督九門步軍統領費揚古自任事以來夙夜勤勞殫
心料理緝獲盜賊搜捕奸宄使里巷寧謐輦轂肅清向
來效力有年今尤克稱厥職應行議叙以示鼓勵作何
加恩著議奏特諭康熙十七年四月二十七日
諭中書舍人高士竒
尔在内辦事有年凡密諭及朕所覽講章詩文等件纂
輯書寫甚多實為可嘉特賜表裏十疋銀百兩以旌尔
之勤勞特諭康熙十七年五月初十日
諭刑部
刑獄重地人命攸關天氣炎熱亟宜清理雖熱審定例
每歲舉行但已結大案見在監禁者其中各犯或有無
知而罹法網小過而陷重辟株連無辜淹禁日久朕心
每思及此深為惻然兹特遣索額圖勒德洪杜立德屯
泰等會同三法司逐一詳加審理凡有罪可矜疑者即
與察明事由開列具奏務使情法允協有枉必申以副
朕欽恤刑獄至意特諭康熙十七年五月十三日
諭禮部
朕惟天人感召理有固然人事失於下則天變應於上
捷如影響豈曰㒺稽今時值盛夏天氣亢暘雨澤維艱
炎暑特甚禾苗枯槁農事堪憂朕用是夙夜靡寧力圖
修省躬親齋戒虔禱甘霖務期精誠上達感格
天心尔部即察例擇期具儀來奏特諭康熙十七年六
月十三日
諭吏部等衙門
時當盛夏亢暘不雨酷暑經旬藴隆未解又於是月十
二日有青氣竟天之異因朕凉德布政不均㒺克昭事
上帝協叙陰陽
上天垂戒良有其由朕夙夜徬徨循省思咎兹已躬親
齋戒虔行祈禱因念國家立綱陳紀分職宣猷政務繁
多易滋闕失或用人未當賢否混淆以致庶績未熙事
多叢脞内而部院總天下之樞機或條例有未盡善外
而督撫繋生民之休戚或吏治有未澄清以致朝廷德
意不能下究軍民疾苦無由上聞召兹災眚譴告良殷
凡今有應行應革事宜關係政治得失者著在京三品
以上堂上官及言路諸臣各抒所見切實直陳朕將採
擇施行用以上迓
天和綏乂蒸庶勿得浮泛塞責負朕求言圖治至意特
諭康熙十七年六月十三日
諭將軍穆占
尔等近來行兵致有大臣陣亡聞之不勝傷悼兼之兩
將軍彼此推諉以非已汛為辭恐於事機有誤深為憂
之尔等争執雖屬細事但尔前此欲將簡親王兵與尔
相繼前進止畱將軍和善額附希福鎮守陳請前來朕
未之允盖以江西地方所關甚鉅且無接續之兵此將
軍等所悉知務令江西不生事變兩將軍商確萬全保
其無虞屢有諭旨何至尚厪朕懷今簡親王留鎮在彼
尚有此事尔復藉口非已汛地倘如所請遣簡親王繼
尔進兵今此賊衆又將何兵禦之滿兵之勢貴聚聚則
處處攻戰始克有利若無用空城使滿兵分駐以寡力
而遇賊輕戰有志氣者盡殁行陣無頼之徒俱行敗北
如此則實為可惜滿兵關係極為重大利戰則戰利守
則守宜合全力以破賊衆若將所復賊棄之空城固執
分守似乎不可今福建廣東情形亦不甚妥尔等益當
同心協意保固地方特此密諭康熙十七年七月初二
日
聖祖仁皇帝御製文集卷七
