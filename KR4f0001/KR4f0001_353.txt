欽定四庫全書
聖祖仁皇帝御製文第四集卷二十六
雜著
康熙幾暇格物編
星宿海
黃河發源星宿海後人以星宿之名疑黃河從天上來
非也朕嘗遣侍衛西窮河源至星宿海蒙古名鄂孰他
臘(鄂敦即星他臘即野)地上飛泉雜湧成水泡千百從高下望大
小圓點燦如列星故名星宿耳朕親征厄魯特時於寧
夏回鑾出横城口自船站登舟順河而下至湖灘河所
二十一日皆前人未施舟楫之地波流起瀚水色黃濁
日光摩盪熌爍如鎔金船中上下人員無不目眩也
蒙氣
蒙氣離地甚近四十度以上即不用蒙氣表矣故地方
高朗清處皆無蒙氣近有測量地里圖人早行晨雞未
發忽見天際如日方升林木村舍依稀辨色湏臾昏黑
如故移時東方始明盖日在地平之下光暎蒙氣而浮
上也正如置錢碗底遠視若無及盛滿水時則錢隨水
光而顯見矣
方音
朕廵歴七省土俗民風皆留心體察凢各省分界處其
土人語音即異如直隸各府所屬聲口間有不同而亦
不甚相遠若一入德州界便是山東語音一入固關界
便是山西語音以至江浙無不如此盖分隸各省故也
蒙古部落雖多其語言總無大異以咸在郭畢也(郭畢即瀚)
(海其地多砂石少草木)至其地者一見而知其為郭畢猶至窩集
者一見而知其為窩集也(窩集者密樹叢林冬夏不見天日)
窩集
窩集東至海邊接連烏喇黑龍江一帶西至俄羅斯或
寬或窄叢林密樹鱗次櫛比陽景罕曜如松栢及各種
大樹皆以類相從不雜他木林中落葉常積數尺許泉
水雨水至此皆不能流盡為泥滓人行甚難其地有熊
及野豕貂鼠黑白灰鼠等物皆資松子橡栗以為食又
産人參及各種藥料人多有不能辨識者與南方湖南
四川相類
鳥鼠同穴
天地之大竒異甚多經典所載必有證據後人因未親
知實見故疑而弗信如禹貢導渭自鳥鼠同穴孔安國
傳云鳥鼠共為雌雄同穴而處蔡沈謂其說怪誕不經
此特蔡沈未嘗身至其地耳張鵬翮奉命往俄羅斯經
過地方見鳥鼠同穴事朕曾面詢之知禹貢之言不誣
白粟米
粟米(本草粟米即小米)有黃白二種黃者有粘有不粘本草注
云粟粘者為秫北人謂為黃米是也惟白粟則性皆不
粘七年前烏喇地方樹孔中忽生白粟一科土人以其
子播穫生生不已遂盈畆頃味既甘美性復柔和有以
此粟來獻者朕命布植於山莊之内莖幹葉穗較他種
倍大熟亦先時作為糕餌潔白如糯稻而細膩香滑殆
過之想上古之各種嘉榖或先無而後有者槩如此可
補農書所未有也
使鹿使犬
赫真飛雅喀鄂羅春其稜四種地方在東北海邊其人
不事樹藝惟以魚為食以魚皮為衣其地不産牛馬家
畜赫真飛雅喀使犬鄂羅春其稜使鹿以供負載皆馴
熟聽人驅策往日歸化者甚衆前歲遣人至彼又有無
數野人投順其土俗約略相同也
哈密引雪山水灌田
哈密地方終歲不雨間有微雨沾土即止亦無霧露惟
冬月有雪而每年庄田豐熟無旱乾之慮者以引雪山
之水大者為渠小者為溝足資灌溉非如内地必仰藉
雨澤也又其地多暑往歲有回子二百餘人朕因噶爾
旦事發令居杭州常念水土不同恐其不能耐熱及回
京時無一人疾病詢之云哈密土魯番之熱更甚於杭
州但土地高燥有凉水可以觧暑杭州至三伏時則井
泉河水皆温不能觧炎暑耳
榖穗變蚊
策妄阿喇布坦地方多種水田頗無旱潦之患惟或一
年榖穗變蚊而飛撚視之為水或為血朕曾遣侍衛到
彼親見其事嘗閱嶺南異物志云嶺表有樹結實如枇
杷每熟即拆裂蚊子羣飛土人謂之蚊子樹此與榖穗
變蚊之事相類程子曰天下之物必有對即此可見矣
土伯特
今之土伯特地方想即唐之回紇也德宗時嘗以公主
妻之至今其地尚有下嫁時物以此考之知為回紇舊
地無疑
石鹽
石鹽産於回子地方每高山罅隙處多有之嶮峻不能
至土人多用箭射取之色潔白眀朗略似水晶性温入
火不爆者乃真可以療病與中土之鹽&KR1199;異又有紅色
石鹽産於平地水澤中色微紅可愛土人飲食用此不
聞入藥也
冰厚數尺
漢書有云積隂之處木皮三寸冰厚六尺後人未必深
信不知近北極之地冰雪經冬夏不消結冰有至數尺
厚者即今黑龍江以北皆是如此古人之言不為無因
亦地土嚴寒之所使耳
察哈延山
黑龍江西有山名察哈延穴竅中白晝則吐燄晚則出
火經年不熄近嗅之氣味如煤其灰燼黃白色如牛馬
矢撚之即碎亦内地所未聞也
南無字義
佛經南無二字世人不知西域音義妄以私見穿鑿注
觧纍帙盈篇究無一語歸著朕嘗問西土人知彼中以
合掌稽首為南無音讀如那摩故經典凡諸佛號皆有
南無二字盖云稽首某佛也此說最簡當因思每見宋
元人柬帖其致僧家者題紙尾云弟子某和南和南為
頓首猶南無為稽首也
達發哈魚
達發哈魚黑龍江寧古塔諸處皆有之每秋間從海而
來銜尾前進不知旋退充積河渠莫可勝計土人竟有
履魚背而渡者
地絶處
黑龍江以北地方日落後亦不甚暗個半時日即出盖
地之圓可知也近北極太陽與地平週掩無多也朱子
云唐太宗收至骨利幹置都督府其地夜易曉夜亦不
甚暗盖地當絶處日影所射也又云通鑑說有人適外
國夜熟一羊脾而天明此是地平之處日入地下而此
處無所遮蔽故常光明以此知古人紀載皆有確據非
好為新竒之說也
南方物性
南方梅杏桃李之類開花結實皆早於北方及至果熟
或與北方同時或且有後時者其麥苗二月即已繁茂
吐穗亦早宜乎成熟先於北方及較其收穫之期南北
䆒無大異即如野草初春雖已長成而結子必待秋令
總之南方風土柔緩物性亦復相似故米麵果實之屬
食之常難運化朕屢次南廵親加體騐乃知之甚詳彼
土著者皆習而不察也
山海關
山海關澄海樓舊所謂關城堡也直峙海滸城根皆以
鐡釡為基過其下者覆釡歴歴在目不知其幾千萬也
京口之鐡甕城徒虚語耳考之志冊僅載關城為明洪
武年所建而基址未詳築於何時盖城臨海衝濤水激
射非木石所能久固昔人巧出此想較之鎔鐡屑炭更
為竒矣
哈密瓜
哈密古瓜州近域其瓜較内地甜美體甚鉅長尺許兩
端皆銳彼國中徧種之每熟時人惟啖此以代榖食遂
覺氣體豐腴有逾平昔剖晒為脯芳鮮歴久不變自彼
國臣服以來每歲常充供獻中土始嘗此味前此所未
有也
三門砥柱
四十二年西廵過陜州觀三門砥柱盖砥柱一山屹立
河中禹鑿之三穿使河出其間有似門狀故曰三門也
俗云南為鬼門中為神門北為人門三門之險鬼門為
最唐開元時陜郡太守李齊物更鑿砥柱以通漕燒石
沃醯開山巔為輓路代宗時調巴蜀襄漢麻枲竹篠為
綯以輓上陜運舟至今山上篾索深痕明顯如指前人
作為總非後人所能及也
雷聲不過百里
雷電之類朱子論之極詳無復多言朕以筭法較之雷
聲不能出百里其筭法依黃鍾凖尺寸定一杪之垂線
或長或短或重或輕皆有一定之加減先試之銃砲之
屬烟起即響其聲益遠益遲得凖比例而後筭雷砲之
遠近即得矣朕每測量過百里雖有電而聲不至方知
雷聲之遠近也朕為河工至天津駐蹕蘆溝橋八旗放
砲時值西北風砲聲似覺不遠大約將三百里以此度
之大砲之響比雷尚遠無疑也
海魚化麅
黑龍江一帶地方每冬令則有白項野麅從海邊來盈
千累萬不可勝數形比内地者微大肉亦肥但其味稍
腥想海魚化生之物故與山林所産不同月令云雀入
大水為蛤雉入大水為蜃想此類乎
石魚
喀爾沁地方有青白色石開發一片輙有魚形如塗雌
黃或三或四鱗鰭首尾形體具備各長數寸與今所謂
馬口魚者無異揚腮振鬛猶作鼓浪游泳狀朕命工琢
磨以裝硯匣配以松花江石誠几案間一雅玩也嘗讀
水經注及酉陽雜爼言衡陽有石魚山石具魚體宛若
刻畫又池北偶談述汧陽縣有石魚溝取石破之兩兩
成魚可以辟蠧故宋人石魚詩云相傳此石能辟蠧功
在琅凾并玉儲然未有如斯之纖悉克肖者也其與石
俱生耶抑魚之化如零陵之燕海南之蟹耶物理之不
可全窮又如此
山氣
海市見之於書人皆知之不知山巒之氣亦然塞外瀚
海早行春秋之際空闊之處望之亦有如城郭樓臺者
有如人物旌旗者有如樹木叢生鳥獸飛舞者遠觀景
象無不刻肖逼視之則不見是皆山氣之所融結可與
海市並傳也
秦達罕
秦達罕産於興安外如索約爾濟等地方即兔類也其
形倍大肉味鮮潔春夏時毛色與兔略同至秋末冬初
則變白如雪惟耳尖黑穎四時不改足上氄毛甚長盖
彼地嚴寒非此則不足禦冬每當春二三月孳生二次
今畜於熱河山莊其毛色更變及孳生之時與在出産
之地無異
聖祖仁皇帝御製文第四集卷二十六
