欽定四庫全書
聖祖仁皇帝御製文第二集卷六
勅諭
諭禮部
大行太皇太后聖德母儀昭示萬國昔奉我
皇祖太宗文皇帝贊宣内政誕育我
皇考世祖章皇帝顧復劬勞受無疆休大一統業暨朕
踐祚方在沖齡仰荷我
聖祖母訓誨恩勤以至成立晨昏依戀三十餘年方期
洊享遐齡茂膺繁祉詎意適遭違豫奄忽
上賓朕哀疚之深五中摧絶昊天罔極報德實難緬惟
厚澤深仁信足炳傳簡冊非薦隆號莫展哀誠宜恪遵
彝憲恭上
尊諡垂示無窮以慰朕尊親之意著内閣翰林院詹事
府會同擬奏其應行典禮尔部詳察議奏特諭康熙二
十七年正月初七日
諭學士舜拜
朕心切哀慕不與羣臣接見日久九卿會議有一二重
要事朕心甚為不安新授兩巡撫又未啓行來日強出
令其領取訓旨各速之任又此時諸曹重事亦令入奏
康熙二十七年正月二十二日
諭宗人府
自古帝王展親睦族列爵錫封原欲選賢建能旌别淑
慝俾咸知勸勉慶流奕世此國家之常經奬勵之至意
也朕篤念親親恩禮㒺替年至十五即行授封但誼屬
本支必皆飭躬砥行端良醇謹益自刻勵動不踰則始
無忝於宗潢今親王以下奉恩將軍以上年至十五不
問賢否槩子封爵以致視為故典罔知激勸嗣後親王
以下奉恩將軍以上子孫應俟其年至何歲作何辨其
賢否定其品級等第始應授封著議政王貝勒大臣及
親王以下奉恩將軍以上會同確議具奏特諭康熙二
十七年二月初九日
諭内閣
朕躬不逮往時自
太皇太后聖體違和以來深覺迷憒極切憂勞頃所言
者旋即遺忘昨一二要事折票簽付與筆帖式後竟遺
忘反覆思之不復記憶為何事輾轉不寧至於中夜忽
復憶得乃大驚惕以謂已批發矣急呼筆帖式問之奏
云已折票簽尚未批發於是心始稍舒或念所及數欲
降旨令召其人至而所念及之事所思之言乃皆遺忘
無如之何此所書勅諭乃朕所自為而昨所更易者今
日視之似有遺漏爰加增益更訂雖復更訂仍覺未盡
其意似有遺缺者以此之故因念凡諸奏事朕見所未
到者亦未可知凡部院事皆於國家關係重要所奏聞
之事大臣庶官益當敬慎大學士學士亦宜詳加看閱
此旨宣示九卿此所書不必别謄有所更易即於此增
入奏聞康熙二十七年二月初十日
諭吏部
國家建官分職經理庶政必須矢志精白大法小廉各
守職業實心任事庶無負拔擢簡用之意朕親理萬幾
歴有年所於尔部院大小官員行事無不深知為臣子
者既儋爵受禄榮及父母庇其子孫家能自給便當知
足無致隕越前已屢頒諭旨嚴行申誡又復諄諄面諭
訓誨再三今在廷諸臣自大學士以下有職掌官員以
上全不恪勤乃職惟知早出衙署偷安自便三五成羣
互相交結同年門生相為援引傾陷商謀私事徇庇同
黨圖取貨賂作弊營私種種情狀確知已久九卿詹事
科道皆朕委任之員凡遇會議自當各出已見公同商
酌乃一二欲行倡率之人持議於前衆遂附和於後雷
同草率一意詭随又其甚者雖在會議之班茫無知識
随衆畫題希圖完結廷議如此國是何憑又有當集議
時緘默自容及至僨事巧於推卸朕深惡此等推諉苟
容之輩亦屢加嚴飭至於用人關係重大羣臣賢否難
以周知故遇緊要員缺特令會同推舉原期為國得人
實有裨益亦欲令被舉者警心易慮恐致溺職累及舉
者因而勉自刻勵九卿諸臣宜體朕心從公選舉方為
不負委任乃歴來所舉官員稱職者固有而貪黷匪類
往往敗露此皆瞻顧情面植黨納賄所致凡兹情弊朕
非不知前者班布爾善阿思哈等身為大臣所行悖亂
致干憲典遂行正法至今猶耿於懷是以比來大小官
員背公徇私交通貨賄朕雖洞見而不即指發冀其自
知罪戾痛加省改庶可終始保全詎意積習深錮漫無
悛悔如審擬蔡毓榮一案庇護挽救瞻徇黨類百計營
求因朕具悉其奸私謀未遂近差色楞格往審張&KR0648;所
參事情朕面諭色楞格張汧居官貪穢尔宜嚴行審出
迨差回時詢問色楞格奏稱臣於此案盡心研鞫若有
失實甘受誅戮及覽其奏案惟恐累及保舉張汧之人
竟為庇護朕知内閣原擬票籤將保舉張汧官員并未
議及業行折出又念張汧審結定罪之後自然發露因
仍用原籤票發又靳輔下河工程屯田之案朕早已察
其情弊特遣佛倫等前往勘議今所議殊屬偏私且凡
會議之時科爾坤佛倫等務執已見持論好勝苟非懷
挾私情何以力排衆議朕亦曾面加誡諭未見畏悔如
此積弊愈久愈深物議沸騰輿情憤激以致言官列欵
參奏本應發明其事以肅官方因不忍遽行加罪大臣
且用兵之時有效勞績者故免其發明勒德洪明珠著
革去大學士交與領侍衛内大臣酌用李之芳著休致
回籍余國柱著革職科爾坤著以原品解任佛倫熊一
瀟等著解任於河工案内完結嗣後大小臣工各宜洗
滌肺腸痛改陋習潔已奉公勉盡職掌以副朕寬大矜
全咸與維新之至意尔部即遵諭行特諭康熙二十七
年二月十一日
諭大學士伊桑阿梁清標學士齊穡舜拜趙山拜
里阿喇密石文桂盧琦
近見科道官參人之疏甚多果有大貪大惡何不早為
參奏有等人聲言糾參妄行嚇詐希圖利己以致各官
不能自安此等嚇詐之人許即行首告吏部都察院通
行曉諭康熙二十七年二月二十日
諭大學士伊桑阿王熙梁清標學士凱音布趙山
拜里阿喇密朱都納薩穆哈石文桂王封濚
盛京寧古塔沿途驛站往來官員多索車馬鞭撻苦累
驛站人役所在多有嗣後如此苦累驛站者管理驛站
官即行報部驛站官瞻徇情面不報事發並驛站官治
罪其下兵部令定例議奏康熙二十七年三月十五日
諭内閣
今時略旱矣而欽天監所上章四月朔日食甚應行應
革之事當何如耶九卿詹事掌印不掌印科道官集議
焉朕面見令奏之康熙二十七年三月二十三日
諭大學士伊桑阿王熙梁清標學士凱音布拜里
朱都納薩穆哈吳什巴石文桂王封濚
夫死而殉日者數禁之矣今見京師及諸省殉死者尚
衆人命至重大而死喪者惻然之事也夫修短壽夭當
聽其自然何為自殞其身耶不寧惟是輕生從死反常
之事也若更從而旌異之則死亡者益衆矣其何益焉
此後夫死而殉者當已其旌表王以下至於細民婦人
從死之事當永永嚴禁之若有必欲從死者告於部及
該管官具以聞以俟裁定議政王貝勒大臣九卿詹事
科道官會同確議奏焉康熙二十七年四月初六日
諭大學士伊桑阿等
朕荷
太皇太后撫育深恩罔極難報追思悲痛不能自已應
行慎終典禮務竭誠敬式展哀衷朕今躬送雖已奉安
從兹不復再覩
梓宫思慕之忱更為靡盡尔等以大禮告成懇請所奏
已知之康熙二十七年四月二十日
諭都統瓦岱
兹以湖廣督標裁兵鼓噪特命尔瓦岱為振武將軍馳
驛前往江寧尔到江寧帶領江寧滿兵京口漢軍兵丁
京口鎮標水師營兵江南江西督標火器兵丁戰船酌
量帶領水陸并進星速前往湖廣與荆州將軍侯巴渾
德江寧將軍博濟副都統烏黑商酌而行務須平定亂
兵撫安黎庶毋得遲延致令滋蔓仍宜剿撫並用嚴加
偵探毋得疎虞大兵一到抗拒不順者戮之有先被賊
脅從即時迎降者俱免誅戮有能擒殺賊渠投誠者分
别陞賞須嚴禁兵將申明紀律經過地方毋得騷擾百
姓歸順良民加意撫綏以副朕定亂救民之意其行間
將領功績及重罪俱察實紀明彙奏各官有犯小過者
當即處分至於驍騎校以下無論大小罪過俱商酌徑
行處治務期速平鼓噪兵丁安定地方尔受兹重任宜
殫竭心力早奏捷功欽哉故諭康熙二十七年六月初
十日
諭大學士伊桑阿學士薩穆哈石文桂
近日科道官無條奏者建言乃科道專職祇在不存私
心耳可傳諭科道官有條奏事赴暢春園面奏康熙二
十七年六月十一日
諭大學士伊桑阿尚書阿蘭泰紀爾塔布侍郎額
爾赫圖
喀爾喀與厄魯特互相攻戰我邊塞地方宜加防守翁
牛特巴林克西克屯四子部落等旗皆當酌量遣兵以
防守我蘇牛忒之喀倫地方可令議政王貝勒大臣會
議具奏康熙二十七年六月十九日
諭大學士伊桑阿學士凱音布薩穆哈吳什巴石
文桂
襄陽總兵官兵南陽總兵官兵可酌量調遣取道孝感
縣向武昌進發又將軍瓦岱兵及荆州兵亦宜兩路夾
進王貝勒大臣會議以聞康熙二十七年六月十九日
諭湖廣巡撫丁思孔
楚省督標裁兵煽亂無知兵民或被迫脅或為招誘一
時倉猝入其夥黨官兵一到若不分别加誅朕心深為
不忍應速行開示此等亂兵原係食糧營卒各有室家
均屬朝廷赤子乃為一二倡亂奸徒煽惑自新無路情
屬可憫今特開一面以廣好生如有悔罪投歸即行免
罪仍准安插務令得所果能將倡亂賊首擒獻軍前或
殺賊來歸者仍與論功敘錄毋得心懷疑畏自失事機
致罹大法尔奉勅諭即刊刻告示通行曉諭務令翻然
悔悟爭先投首蚤平鼓噪夥黨奠安民生副朕寬大矜
全至意故勅康熙二十七年七月二十三日
諭學士凱音布吳什巴石文桂
荆州大兵防戍專備不虞滿兵往已多日矣並未殺賊
立功而綠旗兵數經大戰破賊此後提督徐治都所上
破賊章疏擬嘉奬温旨議敘票簽以進滿兵破賊章疏
擬照常票簽以進令大學士知之康熙二十七年七月
二十四日
諭學士凱音布吳什巴石文桂
頃驛站筆帖式等所報我兵近抵武昌賊渠以三人遁
去武昌城中民羈賊渠妻子獻城降由此觀之城中賊
皆已降餘賊略盡地方提督總兵綠旗官兵自可追擒
撫輯江寧京口荆州諸路兵仍赴武昌則轉輸供應民
力維艱滿洲漢軍及調集綠旗兵皆令各歸本汛又遇
難官民之妻子或恐株累可令其地巡撫察明奏聞汝
等傳旨大學士頒諭焉康熙二十七年七月二十四日
諭内閣
徐治都兵數經大戰其被創者陣亡者必不少矣且皆
自諸營鎮調集者若歸本汛則清察必稽時日其速遣
戶兵二部賢能司官會同提督巡撫察明即武昌賞賚
之庶窮乏兵卒得沾實惠不致後有為多為少遲延時
日之弊矣康熙二十七年八月初二日
諭大學士伊桑阿學士凱音布朱都納薩穆哈邁
圖索諾和
兵部考武官射合例者方記冊錄用或有前在行間顯
著勞績若以考校不合例之故遂不得見用事屬可矜
已屢有諭旨且射而中者人材皆優射不中者人材皆
劣不可以此一槩論也若執此用人則人材優而有勞
者終身不得見用實可憫矣又聞兵部閱射有以中者
為不中以不中者為中諸情弊其飭兵部堂官自是以
後其嚴之其慎之康熙二十七年十一月初二日
諭大學士伊桑阿王熙梁清標學士凱音布朱都
納邁圖索納和彭孫遹李振裕郭琇
祀事所關重大凡在執事官皆先期習儀昨者祀
天壇時光禄寺卿達蘇喀既預行演習乃於進福酒時
先期誤跪而復起後於獻酒杯時又復錯誤今日啓奏
時詢彼衙門事務所奏甚屬朦昧其人庸劣著解任員
缺速擬具奏康熙二十七年十一月三十日
聖祖仁皇帝御製文第二集卷六
