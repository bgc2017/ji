欽定四庫全書
聖祖仁皇帝御製文集卷三十九
古今體詩四十二首
玉河春水
春回凍解玉河清㶑灩晴光繞鳳城翠嶺雪消新漲闊
綠楊風動曉波平派分星海千重遠色映銀潢萬里明
欲挽朝宗無限水徧流膏澤慰蒼生
後苑漫興
佳氣青蔥繞苑牆紅泉紫岫勝雲莊雕闌細草經春滿
綺閣繁花入午香雨露生成隨品類鳶魚飛躍自低昂
閒亭久坐渾無事靜對琴書覺意長
倣二王墨蹟
春暮芳菲滿禁林鸞箋暇展學来禽銀鈎運處須師古
象管揮時在正心案上露凝銅雀潤簾前花照墨池深
却思隸篆原羲畫精理圖疇細討尋
紫光閣
政閒多豫日别館偶留連草綠含春氣花紅帶曉煙鳴
禽聽繞樹新水看浮船物理何曾息從容憶撫弦
玉泉春曉
郊墅初晴後芳春曙色旋孤鸞堆畫障細穴吐新泉浪
靜鮮鱗躍風恬紫菂姸怡情看萬象浩浩思無邊
夜
良夜觀圖史渾㤀刻漏深月流金殿影花轉玉階隂追
琢崇民則居稽長道心緬懷皇古治四海遍謳吟
玉蘭
瓊姿本自江南種移向春光上苑栽試比羣芳真皎潔
冰心一片曉風開
觀苖無意到潭柘詠時景
晝永薰風至清泉決決長芳年添景色遲日換流光舊
竹隨堤發新花滿澗香觀苗不覺晩微雨點衣裳
櫻桃
禁籞朱櫻曉露勻不須驛騎拂紅塵芙蓉未賜千官會
寢廟春殘早薦新
流杯亭晩眺有懷
霽宇開初夏臨池晩景鮮流觴觀宇宙列籍念桑田飛
絮緣窗起閒花傍檻姸讀書新月下講道勉堯篇
曉起再賦
勝地堪修褉斯亭乃得名頗饒松竹趣無待管絃聲一
水涵天象三陽暢物情政餘耽靜賞吟罷聽流鶯
夏日水雲榭聞梵聲
水榭周遮積翠苔薰風拂處午雲開忽聽梵誦驚殘夢
疑是金繩覺路来
偶成
石岸衆芳靜斜陽柳色邊揮毫意獨遠魚躍在深淵
瀛臺
歲序開炎節離宫繞翠微蓮香聞講席柳色映垂衣物
阜風光好時清奏牘稀罷朝鵷鷺散花下珮聲歸
塞外省覽風俗
莫道巖關險要荒總一家戍樓無鼓角戰壘是桑麻野
靜知民樂時清見物華林中歸徑晩旌旆滿煙霞
再至紅川避暑
塞外留鑾蹕長林帳殿幽乍看南火歷已動北山秋露
冷輕葵箑花寒御綺裘重来欣勝賞斯地即丹邱
紅川秋興
俛視八方盡高天峻嶺分秋風起孤韻日色下溪雲
曉發虚谷
帷宫雨後納新凉虚谷風来百草香萬里晴雲任舒卷
憑高但見碧天長
回鑾至鰭鬛口秋雨初霽對月
纖月高林動輝輝古塞長冰輪初濯露桂影欲飄香烏
鵲聲頻起關河色共凉旌門吟眺遠萬國自清光
咏史四首
鴻鈞運元氣萬彙無私恩上德貴醇悶容覆如乾坤熙
熙康衢老作息循晨昏耕鑿食其力安知帝德尊在宥
物自理巧歷難為言下覽商周際頌聲亦已繁
其二
三田歲畢舉用以薦明禋聖王戒暴殄郊藪遊麒麟虞
羅張復解原野氣已春六合豈不廣一面何逡巡亳都
百里間曠如天地仁寬政逮毛羽况乃蚩蚩民
其三
軒皇訪后牧相道光璿樞精誠契冥漠在古豈有誣巍
巍興王佐竟與夢寐符天意靖殷邦豈為榮一夫緬彼
耕莘叟後有版築徒試觀說命篇典則追三謨
其四
尚父抱竒略壯齡運不偶一竿清渭濱經綸在其手志
欲網九州吞舟非所取卜兆示先幾龍彲載車後白旄
師既陳青社符還剖偉哉八百基肇自一釣叟
仇英青綠畫
流鶯百囀起煙槐細雨油雲點翠苔松竹青青山色靜
遊人倚杖尚徘徊
東巡出都作
閶闔来天風玉仗排雙鳳喬嶽聳高標巡方翠華動
晾鷹臺集蒙古諸部落慰勞遣之
秋盡高原霽景清遠人馬首頌巡行九經自重懷柔意
欲使遐陬識治平
河間即古瀛州地
新霜来朔氣納稼滿西疇省歛因農暇觀風廓遠猷箕
躔分冀野輿地古瀛州駐轡郊坰外斜陽下堞樓
景州觀開福寺塔
湧塔高凌漢穹隆拱法筵虚鈴含遠籟密宇繞寒煙不
問三車法空勞七寶懸偶過成小憩漫比布金田
次德州即事
近郭人煙集遥天月上初新寒添夜漏不寐坐看書
九河故道
野樹迷深岸荒荆露淺沙還思乘四載豈效泛浮槎
平原
冬晴柳葉未落潦盡寒潭初清龍鑣千騎萬騎雁隊一
聲兩聲
渡濟水
曉渡更臨濟水野風時捲霓旌幾曲寒流蕩漾十月輿
梁始成
巡幸東省黎庶擁馬瞻拜命訶警者弗禁得以察
其疾苦
東来端為重民生不事汾隂泰畤名井里儼存齊國俗
田疇還憶歷山耕暫寬羽騎鈎陳衛一任村童野老迎
敢道邇言勤訪察止期治理得輿情
趵突泉
十畞風潭曲亭間駐羽旂鳴濤飄素練迸水濺珠璣汲
杓旋烹鼎侵階暗濕衣似從銀漢落噴作瀑泉飛
登濟南城望華不注
百雉城臨濟水隈雲山環拱接青莱更看瘦削孤峰色
獨立亭亭秀作堆
登岱
巖巖岱嶽高無極攀陟遥登最上頭路轉天門青靄合
峰迴日觀白雲浮振衣嶻&KR1110;凌千仞騁目蒼茫辨九州
欲與臣鄰崇實政金泥玉檢不須留
百丈崖觀瀑
懸崖千尺響奔湍澗道嶒峵動石瀾仿彿清天有風雨
松陰漠漠逼人寒
岱頂對月
夜宿喬岳顛縹緲近雲闕孤高絶塵翳天外見明月不
聞城市喧惟聽空籟發開軒肆遐覽萬象爭突兀對此
心悠然清夢自超越
汶水吟
汶水潺潺清似玉石澗縈紆行躑躅連山百里入莱蕪
松栢綿蒙冬尚綠
蒙陰曉雪
一片寒雲向曉封雪花應候慰三農馬蹄碎踏瓊瑶路
隔斷蒙山頂上峰
沂水
板橋緹騎度沙岸野舟移想像二三子浴沂春暮時
渡黃河
河流九曲迅飛鴻千里能施潤澤功疏鑿遠懷神禹蹟
乘虚快覩滿帆風
聖祖仁皇帝御製文集卷三十九
