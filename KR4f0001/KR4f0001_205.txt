欽定四庫全書
聖祖仁皇帝御製文第三集卷四
勅諭
諭河道總督張鵬翮
此間邵伯更樓地方舊日被災形状與山東饑民無異
豈朕今日觀此地安居景象而忘山東之饑民乎朕念
運糧賑濟事不可緩乘今日順風爾作速回清江料理
轉運截留漕糧差官前往山東散賑至距揚州十五里
沙壩橋河道情形朕自細閱回鑾時面諭爾知之康熙
四十二年二月初七日
諭偏沅巡撫趙申喬
湖南地方介在邊遠之境聞向來官吏積習相仍無藝
私征種種不一計每歲科派有較正供額賦增至數倍
者有司徵收錢糧加取火耗又視别省為獨重百姓窮
蹙不支致多流離轉徙非將宿獘逐一剔除無以砥礪
官方大甦民困除從前已往諸事姑免察究外爾到地
方嚴飭大小屬員痛改前非洗心奉職力減加耗盡革
私徵務使流移者復返鄉閭守業者獲安隴畞庶副朕
軫念遠省民生至意如仍有藐法不遵重為民害者即
據實糾參從重治罪決不輕宥特諭康熙四十二年二
月十二日
諭扈從大學士馬齊張玉書學士色德里劉光美
趙申喬分文不取信然但朕至杭州諮訪百姓言趙申
喬好收詞訟民多受累大凡居官固貴清廉尤必和平
乃為盡善如果好收詞訟刁民興訟者必多縱使即為
審理其被訟之人一家産業已蕩然矣如此民何以堪
聞阿山亦喜受民詞總之為督撫者務以安靜不生事
為貴耳康熙四十二年二月二十日
諭扈從大學士馬齊張玉書學士色德里劉光美
起居注揆敘滿保
凡人告訐之言未可盡信朕所見事多矣試舉一事爾
等共聽之昔年朱瑪喇奉命往擒于七時阿哈碩色曾
以司官同往忽有一人出首于七隱匿在彼邨中大兵
即往圍其邨邨民不納知縣窘甚祼體入邨謂衆人曰
以爾等隱藏于七是以大兵來圍爾等可速將于七送
出邨人曰邨中實未藏于七如不信試遣人入搜之大
兵入邨徧搜果無于七首告之人即指邨中一生員曰
此即藏于七之人也朱瑪喇遂執而殺之首告之人乃
笑而言曰此人並未藏匿于七實與我有仇是以告之
今既殺之我願畢矣縱殺我亦無怨朱瑪喇憤極又執
首告之人殺之人情之可恨如此彼時知縣身亦受傷
無辜百姓亦有被殺者阿哈碩色曾向朕泣奏此事夫
害人者身受顯戮宜矣而無辜之人橫罹荼毒曾謂告
訐之言可輕信乎康熙四十二年二月二十二日
諭河道總督張鵬翮
王公堤關係運道民生最為緊要堤岸單薄樁工漸朽
應再加幫以資捍禦不可因淤灘可恃而忽之也康熙
四十二年三月初二日
諭河道總督張鵬翮
高堰工程關係重大保守最為緊要朕今日乘舟由洪
澤湖閱視見有殘缺石工以葦草鑲填儻遇水發危險
堪虞至六壩見新修石壩堅固方慰朕懷其殘缺石工
著即興修乘水未長之前完工用資捍禦至高家堰防
險之人用候選縣丞經歴等微員此不過例監書辦出
身家産微薄儻有疎忽干係不小須於候選官員内擇
其職銜稍大身家殷實者委令防險如此則彼知自愛
身家又有選用之望自然盡心防守有禆工程康熙四
十二年三月初三日
諭河道總督張鵬翮
王家營對面鮑家營應開挑引河洩黃河汎漲之水以
保障清江淮安地方著即行興工仍兩岸築堤以衞民
田康熙四十二年三月初三日
諭河道總督張鵬翮
清口西壩乘此水淺時再加長數丈有益又半路劉河
流埽灣堤岸單薄應築挑水壩康熙四十二年三月初
四日
諭内閣九卿等
朕此番南巡徧閱河工大約已成功矣曩時總河于成
龍不遵朕指授修築故未能底績今張鵬翮一一遵諭
而行是以成功向來黃河水高六尺淮河水低六尺不
能敵黃常患淤墊今將六壩堵閉洪澤湖水高力能敵
黃則運河不致有倒灌之患此河工所以能告成也朕
自御極以來無時不以民生為念雖纖悉之事不肯怠
忽今四十餘年矣四海乂安民生富庶河工適又告成
朕欲頒詔天下大加恩賚故星夜回鑾詔内款項爾等
可會同詳閱有應增入者即議增入康熙四十二年三
月十六日
諭内閣
頃朕往察河工原任侍郎任克溥於山東途次迎駕見
其年將九十現在諸臣未有如其久者朕深為眷念著
加刑部尚書銜以示優遇老臣至意可諭吏部知之康
熙四十二年四月二十三日
諭工部
王起元等工程既竣著令回京張鵬翮疏内稱高承爵
工尚未完朕今歲南巡徧閱河工見高承爵所修工程
水深成潭難於修築高家堰所關甚要儻工程有悮縱
重治高承爵罪於事何益著移文總河張鵬翮如此處
可修則另派委賢能官修築如不可修則宜另築越堤
所用錢糧仍令高承爵發給康熙四十二年五月初四
日
諭禮部
國子監文廟現勅廣善庫官員動帑修理順天府學尊
經閣等處亦著一併督修用宏文教康熙四十二年五
月十九日
諭内閣
各省督撫俱係朕簡用之人今以督撫所舉劾人員復
行更張令九卿詹事科道逐一稽察能保九卿詹事科
道比督撫盡皆公正耶若此反多夤緣將益增紛擾許
志進條奏必有情獘所請不准行下所司知之康熙四
十二年五月二十三日
諭戶部
洪澤湖水勢洶湧更甚於大江黃河之水這失風漂沒
漕糧准從寬豁免嗣後糧船經行洪澤湖失風者著照
大江黃河漂沒例定議奏聞康熙四十二年七月十五
日
諭大學士九卿詹事掌印不掌印科道等官
六月内因有二王之事朕心不勝悲慟至今猶未釋然
又兼災祲頻告愈加憂鬱身體不安頃往坐湯泉始得
稍解仍未全愈至於饑民救養之計未嘗時刻不厪於
懷近有李煦人來詢知郯城至泰安田穀稍有可望由
泰安至德州被災甚重今歲口外田穀大收口内各處
田禾俱屬平常合共計算所糶之穀必不能多今應將
漕糧多行截留於山東沿河州縣邨鎮有名馬頭俱各
存貯其捐納事例雖廣行無濟於事且日後必至紊亂
東省人民現今乏食總使行此數事民有大半至於逃
亡朕意八旗滿洲蒙古漢軍佐領一千有餘每三佐領
下共出一人可得三百人每三佐領借與銀三千兩餘
外捐助車輛駱駝頭口分派各州縣仍照前去人員養
至來年七月及今八月内可以到彼况前往撫養地方
民人甚有禆益今雖疊被災傷民人仍帖然未動此即
有益之效也這事情爾等可確議至東省今歲錢糧漕
米俱應速行停徵著議奏為此手書特諭康熙四十二
年七月二十七日
諭戶部
賑濟東省饑民事關緊要應差大臣分為三路每路差
大臣一員將先派去人員一併往返巡察於事有益自
泰安至郯城為中路著穆和倫去自濟南至登州為東
路著辛保去自德州至兖州東昌濟寧為西路著卞永
譽去截留漕糧關係緊要總漕桑格現今無事令作速
前來親看截留其賑濟饑民人員所領雖係公物而勉
力自效有濟於民事成回時著一併議叙康熙四十二
年八月初二日
諭戶部
邳州等處地方屢被災傷不減於東省但尚有水路可
通著該督撫親往察閱應作何速行拯濟一面頒賑一
面奏聞俟具題到日將應蠲豁錢糧另議具奏康熙四
十一年八月初四日
諭東省在京官員
朕四次經過山東於民間生計無不深知東省與他省
不同田間小民俱依有身家者為之耕種豐年則有身
家之人所得者多而窮民所得之分甚少一遇凶年則
已身並無田畞産業有力者流移於四方無力者即轉
死於溝壑此等情状爾東省大臣庶僚及有身家者亦
當深加體念似此荒歉之歲雖不能大為拯濟若能輕
減所入田租以各贍養其佃戶不但深有益於窮民即
爾等田地日後亦不致荒蕪如果民受實惠豈不勝謝
恩千百倍耶這奏謝已悉所司知之康熙四十二年八
月十一日
諭兵部
現今頒發特旨遣養饑民則閭閻小民斷不致有復為
盗賊肆行搶掠之事今若特撥兵丁增設於各要路則
兵丁食何糧饟以資防守兵丁無糧仍必致於擾民爾
部並不詳加籌畫即議將李登瀛條奏准行殊屬草率
况地方設立官兵原以衞民其地之遠近衝僻分晰甚
明今並未議撥何地兵丁駐於何處又稱官兵應不時
出海巡察防緝盜賊並未指令坐何船隻用何處水師
殊屬糊塗著再確議以聞康熙四十二年九月十一日
諭内閣部院等官
朕因山左災荒勞心殫思屢行諮訪山左歲歉非止今
歲為然地方官歴年隱匿不報今春朕因閱視河工親
見災黎情形始行籌畫賑濟今歲田禾雖云失望尚有
薄收之處巡撫布政使為伊等素有欠缺欲巧圖完補
故甚其詞以奏報又夤緣科道紛紛急奏言盗賊蜂起
人民相食私冀或開事例或撥銀兩因於其中侵蝕託
言賑濟而實欲完補虧空以施鬼蜮之謀也朕幾墮其
術中今京師遣往三路賑濟人員俱掣簽派撥州縣並
不分成災與否一槩散賑遣去人員未奉有稽察諭旨
惟視巡撫布政使所指地方賑濟應將此事交與三路
大臣加意稽察至於條奏盜賊蜂起人民相食之員亦
當明白詢問如盜賊蜂起必有殺人放火搶奪財物糧
米之處與失事之人如人民相食亦必有被傷之人與
食人之人如有不實即為巡撫布政使急請設發銀兩
而言也大學士九卿諸臣會同議奏言官並不實心為
民專為巡撫布政起見不誠可愧乎康熙四十二年九
月十四日
聖祖仁皇帝御製文第三集卷四
