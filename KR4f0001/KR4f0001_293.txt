欽定四庫全書
聖祖仁皇帝御製文第三集卷四十八
古今體詩三十七首
元旦朝罷
四十三年瞬息間㒺知自惜鬢將斑晉秦豐裕羣情悦
齊魯調饑萬姓艱經史保懷分善惡古今吏治辨賢姦
一生終始此心在何卜新春樂解顔
甲申春謁
陵回鑾路經盤山有僧智朴呈接駕詩即用原韻二首
廿載常輕步年華去莫從古松分遠近老衲自舂容問
及當時景猶疑隔嶺重山高勞脚力來往徧雲峰
其二
鈴鐸鳴山下田疇雨露恩(是日微雨)經聲連静舍法語閉柴
門隱跡安無意清思禮世尊春風來拂面依舊是乾坤
春雪晴望(調寄點絳唇)
積素飄颻和風欲度千門曉冷時盡了禁苑梅花繞
妙舞鶯聲歌詠清平調殘臘杳青春偏矯日影寒松杪
康熙四十二年夏秋間恒雨為菑山左尤甚朕夙
夜靡寧宵旰焦勞減膳撤樂坐不安席自冬至
夏自夏至秋未嘗晷刻少安雖設法拯救幾乎
難保幸四十三年二麥大熟秋成頗佳饑者未
轉溝壑窮者皆得衣食實非朕之凉德所感賴
上天之所鑒祐也故喜而不寐作長歌以示
璇璣玉衡齊七政祇懼敏德天眷命百志惟熙亮天功
六府三事湏主敬天地無私本至公人事有違失五正
水旱從來不可測全賴有司勉安定癸未夏秋恒雨頻
二麥秋禾皆沒淪州縣無策萬姓逃父子流離呼蒼旻
奏疏紛紛連早夜手書的的察憂貧蠲賦蠲賑詔數下
民食維艱豈不詢截漕施惠恐不及遣官分飬誡沾均
人力雖盡惟時難唯天至仁不絶食甲申春夏風雨調
麥隴翛翛衆喘息夏苖徧野雙穗多輿情顔解去菜色
山左編氓閒且樂畿南黎庶喜而康從此休息湏謹慎
防灾備患豈有傷閑邪存誠勉官吏清廉奉職守封疆
民脂民膏供爾祿痛癢莫知悮籌量宗子家相同胞義
勿使叢脞述職方
山莊書懷賜大學士
待旦勤勤望雨晴京南塞北察安氓已知雲歛無霪潦
未卜田間有稲稉八月秋成歡宇内四方風景解春卿
大川舟楫同憂慽更覺凝承信洛英
詠醫
神聖豈能再調方最近情存誠慎藥性仁術盡平生
山菊藍雀花
雨過初凉至山花徧野馨雖無紅紫豔能使屬車停
靜坐偶成
靜中危坐忘機巧無覺有空色相消渾似太玄非可道
利名終始定難摇
賦得霜葉紅於二月花
塞鴻初度驚霜信楓葉流丹樹樹紅最喜山林清俗念
故應暫却世塵風
看運河建壩處
十月風霜幸潞河隔林疎葉盡寒柯岸邊土薄難容水
隄外沙沉易漲波春末淺夫忙用力秋深霖雨失時禾
往來踟躇臨淵歎何惜分流建壩多
題邊景昭鳴禽圖
青綠繽紛巧畫工鳴禽對對繞芳叢黃鶯能語吟高樹
白燕低飛喜惠風騷人紙上貪春晝客旅邨中知氣融
無意篷窗真偽辨枝頭猶帶豔林紅
翰林魏學誠該直命大學士陳廷敬出題考得四
方無事太平年朕喜其句而偶成四韻
太平久遠湏憂慮無怠無荒即樂天教化原從風俗起
觀瞻祇係廟堂堅精心可畏先賢語守法勿更大義全
問道愚民何為願官清省事便豐年
立冬微雨雪偶成
朔風拂戸牖梅蕊報門闌頒歷小春候同雲十日寒瓊
花連雨潤侍女怯衣單念彼窮簷苦還思盤石安
冬月微雨聞落葉
寒條晳歴被風催霜葉紛紜雜雨來節届元英冬氣暖
恐傷物性豈悠哉
燈月文房戲作
缸花冷月並爭光書幌牙籤御墨香先識薛濤盈淨潔
揮來毛穎賦瓊章
園中十種葡萄味甚甘美戲作近體一律以示南
書房諸臣
休誇大宛貴莫訝漢宮傳十種標名異千條帶葉鮮隨
班命内侍分賜列忠賢飽食和心胃歸鞍賦木天
乏良醫
長息上池水偏疑夀世書七診理不再九候勢全虚肱
折知良術身輕辨病除名醫非取利滌臟足心舒
冬晴
秋雨連綿道不通冬晴少雪喜清宮階前瑞草呈長至
盆内梅花報色紅閉戸點文燒蠟短垂簾靜思萬緣空
願言一善猶心定總覽經書衆慮同
題閩粤進貢小香荔枝
閩粤山川産綘囊味參崖蜜色含香大官先散詞林客
捧出瑶階和玉漿
題墨竹(原韻)
濃墨叢篁寫意生風枝欲動不聞聲虚懷還待寒松友
記與瑶篇識重輕
詠燈
寒冬秉燭不成章欲解先賢命意長經史預分知善惡
詩吟自辨性情良
賦得梅雪爭春
梅花十里香猶在雪白千山嶺益眀盈尺預知秋麥壯
爭春豈不讓生生
臘日(調寄風入松)
衝寒待臘雪花飄詞意並琴挑嘉平歲暮春光近朔風
冽裘暖狐貂湏曉民間衣薄那知宫裏寬饒隆冬氣
慘綘香燒披覽共仙韶氊簾軟幕凉還透微雲一抹散
瓊瑶聽得梅將開也先看綠萼清標
季冬南苑十首
鑾輿出禁門前隊已臨苑威德如風行感恩似草偃
其二
麥叢還待雪苑靜那看風平野無塵蹟寒條遠近同
其三
講武不忘威勞農亦預知回看止輦處盡是歲寒枝
其四
武職皆熊貔沒羽穿楊力所向任干城挽強視道德
其五
三驅一面網雉兔正堪肥弦響無虚落日暮即收圍
其六
驥德鄙千里飛黃汗血傳臨風嘶遠路蹋雪意貞堅
其七
赤精長耳速撮獸&KR2021;麋鹿迅捷欺飛騰戀主犬為獨
其八
雄飛恥燕雀受緤志凌雲闊臆驚禽鳥鷹揚冠不羣
其九
罷獵歸鞍早樂施命大官分餐不畏冷祇恐夜間寒
其十
離宫乙夜靜堪將歲月除懸燈覽奏摺終始復如初
南苑晩雪
七月傷多雨三冬少問天晴開逾至日雲作近新年獵
雪宜岐麥銀花潤早田心勞催短鬢憂樂驗誰先
總兵劉漢業補授肅州因地遠職重特書御製詩
截句一首賜之以奬武職惜兵愛民之意也
此去陽關路八千總戎遠鎮磧沙邊欲知營伍精兵法
遐邇懷柔似御前
除夕晚宴
辭舊迎新歲事終未知來日與今同平生惡酒難堪飲
一世勞心不計功滿座兒孫教樂善數班鵷鷺勸和衷
此宵家宴逢除夕湏遣紛紜靜守中
聖祖仁皇帝御製文第三集卷四十八
