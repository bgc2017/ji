欽定四庫全書
聖祖仁皇帝御製文第三集卷三十五
雜著
古文評論
崔融
諫税關市疏
毋擾是此篇大義文則陸離璀璨色澤彌古
張東之
請罷兵戍姚州書
荒徼絶域古有羈縻之義不欲以勞罷中國也兹篇論
情事詳核有識
宋璟
封還詔書奏
經稱諸侯之孝曰制節謹度滿而不溢斯文殆相發揮
張說
梁國公姚崇神道碑銘
詳整鉅麗敘功紀行皆舉其大故要而不煩
宋公遺愛碑頌
古質有鼎彝之色頌辭跌蕩岸異迥非恒徑
蘇頲
開元三年處分朝集使勅
誠勵則嚴注望彌切足以令人勗勉
諫鑾駕親征表
攄瀝欵誠不煩彫飾而自然精采唐文之絶無俳偶者
張九齡
開元三十一年處分十道朝集使勅
語勁而氣彌舒詞腴而旨益切可識九齡風度矣
請重守令慎選舉疏
唐時重京秩而輕外任特甚故九齡極言之至語人材
以清議名節為重則古今之通義也
上姚令公書
昔人論唐諸臣謂姚崇尚通此可謂藥石之箴矣
張均
宗廟加籩豆議
孝思無窮而常典有制範圍古今所以安人情而順天
道也斯文殆發明禮經之義
劉秩
貨泉議
論錢法源流利弊極詳終之以禁銅為策亦救弊之一
道也
孔璋
請代李邕死表
邕固奇士斯文與人皆奇較谷永訟陳湯疏更為激昂
柳芳
氏族論
臚次歷代族氏詳核淹通足以為考古之助
顔真卿
論元皇帝祧遷狀
論祧遷義正而詞確
論百官論事疏
磊落英爽真卿多勁節故文亦似之
諡號狀
禀經義以立言所見亦超
郭子儀
辭太尉疏
汾陽有功而讓忠誠貫於始終故其文亦絶無勦飾乃
爾
請乘輿還京師疏
陳昌言決大計扶危定傾汾陽可謂社稷臣矣
楊綰
條奏貢舉疏
論貢舉情事皆切中古今流弊意在黜抑浮競崇奬實
學良為有本之言
賈至
議楊綰條奏貢舉疏
推原治理所由豎議鴻壯與楊綰條奏足相發明
元結
辭容州表
情既懇惻詞復悽楚元結文在唐諸家中極稱峭拔此
尤其傑出者
劉晏
與元載書
探古人之遺跡陳當時之利病晏於治河轉漕可稱勤
懇故關中卒賴其利也
常衮
減徵京畿夏麥制
制詞瑩淨誦之猶能感人
大歷四年大赦詔
誠懇所至筆能曲折赴之深得哀矜勿喜之意
大歷六年放京畿丁役及免税制
蠲賦省役以憂百姓中多愷悌之言
大歷十四年減徵京畿丁役等制
音節詞句皆能取澤於古
馬璘神道碑銘
擷左國之菁華兼兩漢之雋腴恢奇英岸光氣熊炳
獨孤及
唐景皇帝配昊天上帝議
議禮之文貴確不在枝葉繁蔓此文近之
上疏陳政
清言疎朗足見當時冗兵糜食之害
李華
中書政事堂記
直起直收義存鑒戒文有剛果之氣如風雨驟至集於
筆端
李翰
進張廵中丞傳表
張廵孤忠拒宼實有功於唐之再造斯文激揚忠烈聲
光飇舉殆足以發抒其氣
陸贄
興元元年奉天改元大赦詔
誕告之文仁音如此故能使當時之民聞詔書而感泣
也
興元元年命馬燧渾瑊招討河中制
止罪狀懷光一人無一語及朔方將士所以離散黨與
收拾人心妙有機權足徵廟算
興元元年命李晟制
國家優重功臣奬其前勞正以策其後效此制得之矣
論治亂之略疏
篇中前言事後言理敷祍而談最為融浹
論徵税疏
權衡於先後之間酌量於緩急之際於國無損而於民
所益滋多此疏之大指也
論納諫疏
矚理於微論事舉要
論關中事宜狀
深識遠算之言不特以閎通擅美
論前所答奏未施行狀
補牘而陳忠懇之情溢於行墨詞義茂美直餘事耳
請罷瓊林大盈庫狀
涇原軍士之變以二庫為兵端故贄立言如此
請兩税以布帛為額狀
此論與徵税疏立言互相表裏而更為詳盡
請罷兵狀
當獻捷之時原兵革之始暢發其意可謂偉辭
權德輿
兩漢辯亡論
尊道重儒君臨之極軌若張禹胡廣輩致身寵榮苟貪
禄利使後世指目可謂士林之羞矣
答柳福州書
太學人材所自出唐宋以来以名賢處之造就多士德
輿此書可謂知本之論矣
陸贄翰苑集序
陸贄為文閎博流暢委折盡致謀畫能中機宜誠奏議
之傑搆也臚述生平論次條達序文之似傳體者
高郢
魯議
魯不得用天子禮樂自是正論而篇中疎密得宜濃纖
合法文章之有圭臬者
柳冕
再答張僕射書
文甚簡淨而欵篤之意獨至
與權德輿書
敘歷代人才得失之由最為明確
復杜相公書
謂文章由於風俗風俗根於人心卓然探本之言
梁肅
補闕李君前集序
文章有王霸之分立論恢奇前此未有
代太常答蘇端駁楊綰諡文貞議
義以典而能確詞以恕而能公持此核人可以論世而
不爽矣
沈既濟
論行辟召之法疏
立論巖巖清峙可為衡鑑之資
于公異
收兩京露布
辭鋒邁達筆陣韶舉西平故是元功得此庶能相配
裴度
諫用皇甫鏄程异為相疏
度身更患難故雖欵欵忠愛而出之有危迫之音
論魏宏簡元稹疏
是時度以使相討河朔而惓惓不忘忠謇所謂爾身在
外乃心罔不在王室也
李絳
請崇國學疏
文致爽朗高舉
論裴均進銀噐狀
挺勁之辭一往峭邁
聖祖仁皇帝御製文第三集卷三十五
