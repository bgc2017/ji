欽定四庫全書
聖祖仁皇帝御製文第四集卷五
勅諭
諭大學士温逹松柱李光地蕭永藻王掞等
部院滿洲漢軍及漢司官皆有辦事責任必謹慎勤敏
始克稱職如有懶惰昏庸輕浮躁妄生事招摇疾病疲
癃者豈容姑留又外省地方官内有大臣子弟及大臣
保舉陞任之人恃伊父兄及保舉大臣更或倚藉師生
恣意妄行督撫掣肘俱不能約束即如居官清廉之人
亦應素位而行謹慎自持豈可自恃清廉徧僻固執乎
爾等會同九卿詳議具奏康熙五十四年二月初三日
諭吏部尚書張鵬翮等
張伯行着暫停革職看守審理伊䟽内有不欺君并張
元隆夥賊甚多將蘇州米糧買去等語廵撫係地方大
吏管轄文武官員且有調兵責任若海中有賊即應率
領官兵親身察拿况盛京山東江浙閩粤等省沿海地
方設立將軍督撫提鎮水師官兵原為海防而設張元
隆等銀兩雖多沿海一帶官兵豈能盡行賄賂鄭盡心
陳尚義等本係海賊頭目朕久已招撫拿獲今張伯行
將伊等支吾搪塞希圖完事與伊不欺君之語殊為乖
舛張伯行必深知賊巢始奏稱海中有賊務將此賊察
拿審明具奏康熙五十四年二月初三日
諭直隸廵撫趙宏燮
朕嘗讀無逸篇留心稼穡久矣去歲臘前瑞雪盈尺時
届陽節細雨連綿輿情怡悅早得布種矣所慮者起發
太盛則收穫之際恐有二疸之虞爾等徧示民間時值
耘耕即令苖稀䟽預防風霾朕以民生為念勸農為本
已有所知不得不示特諭康熙五十四年二月十三日
諭直隸廵撫趙宏燮
朕每年春間行幸水淀近見民生雖不能家給人足比
之往時似覺差勝但村莊之中誦讀尚少朕思移風易
俗莫過讀書非此無可上進况畿輔之地乃王化所先
宜於窮鄉僻野皆立義學延師教讀以勉勵孝弟可望
成人矣爾即徧示莊村皆知朕崇文好學之深意特諭
康熙五十四年二月二十二日
諭吏部
趙宏燮簡任直隸廵撫已届十年勤勞供職實心任事
旗民輯睦盗案稀少京畿重地趙宏燮着加總督職銜
仍管理廵撫事務特諭康熙五十四年三月初四日
諭吏部尚書張鵬翮副都御史阿錫鼐
張鵬翮等係特遣審理此案大臣欽交事件應盡心審
明原委具奏這事情屢經前往審理並未將原委審明
海中如果有盗賊張鵬翮等應同張伯行親詣賊巢查
拿審明若海中無賊張伯行前奏不欺君之語乖謬顯
然如此則事之是否自明其有應行請旨之處宜具奏
候旨審理乃屢次前往未能徹底審明希圖苟且完事
蒙混結案今又請將張伯行革職嚴審繕摺具奏殊玷
官箴這事情仍着張鵬翮阿錫鼐前往徹底審明具奏
康熙五十四年三月十五日
諭大學士温逹松柱李光地蕭永藻王掞
自昔帝王敬天勤政凢遇垂象必實修人事以答天戒
今歲四月朔日蝕望又月蝕凢關係國計民生或有應
改應行之處爾等會同九卿詳議以聞康熙五十四年
三月二十七日
諭吏部
凢月選官員與民最親有關地方故令九卿騐看今僉
云未聞並未將不好者舉出若薦舉賢員數人同薦更
好至舉劣員一二人即可舉出嗣後月選官員有出身
不明係人家僕或捐還原職官員内從前居官有劣蹟
者九卿各據所見即行指出與其到任參劾不若初選
時黜退地方亦不受害如此則吏治咸修民生大有禆
益九卿諸臣務須留心詳酌將此傳諭九卿康熙五十
四年四月初五日
諭議政大臣
八旗馬匹俱已出厰着照出厰馬數令佐領下殷實之
家並該佐領人公派拴養照常給發錢糧目下雖稍覺
煩難後來䆒竟有益如有行動則從此騎馬前去一到
口上彼處之馬又到諸凢便益着詳議其拴養駱駝之
處一併詳議以聞康熙五十四年四月十五日
諭議政大臣
總兵路振聲現率伊標兵前往路振聲係諳練行間之
人朕所稔知策妄阿喇布坦人少此兵足以制之若彼
全力齊來似覺不足必湏倍加籌畫相度機勢而行着
速行文提督爾等所議三處之兵派一大臣總統調度
此兵乃西安將軍所管之兵將軍親往不便又令大臣
管轄應派一能辦事大臣與將軍公同商酌而行着尚
書富寧安去派新滿洲侍衛十員前往效力現派法腦
隨富寧安前去祁里德原係大臣着授為散秩大臣前
往推河亦派新滿洲侍衛前去着派出呢牙哈出婁鄭
格令帶侍衛翎前往厄魯特巴爾虎之侍衛官員亦令
挑選帶去富寧安等馳驛前往進兵之時令從總督廵
撫取馬匹牲口此二處派理藩院章京各一員西安總
督料理軍務糧餉甚屬諳練廵撫亦好爾等議令廵撫
料理糧餉甚是康熙五十四年四月十五日
諭議政大臣
昨日所議之事朕再三尋繹策妄阿喇布坦作何謀略
雖不知其實其到我哈密地方便不可為虛若彼傾國
而來勢有萬餘我一總兵之力微有不足不可不預為
週備也應着右衛兵即刻預備八旗查哈兒厄魯特巴
爾虎兵内挑選千名發往歸化城如用右衛兵時令其
一同前往鄂爾多斯阿寳額駙之兵亦應令預備一同
前去着詳議康熙五十四年四月十五日
諭議政大臣等
澤卜尊丹巴胡土克圖處着善於馳驛賢能司官一員
速去諭胡土克圖云有策妄阿喇布坦二千兵前來被
我哈密徊子厄敏並遊擊潘至善等領二百漢兵盡行
殺敗殺死厄魯特九十人生擒厄魯特三人將此情由
令胡土克圖速派人前往策妄阿喇布坦處去云中國
至聖皇帝大沛仁恩欲天下共享太平安逸過日爾無
故發兵被駐扎哈密二百漢兵並幾箇徊子盡行殺敗
今既被殺敗如何過日何不速遣使至皇帝聖前跪請
伏罪若不如此懇求必至盡行剿滅衆生靈亦遭塗炭
現在滿洲蒙古漢人並喀爾喀厄魯特各處之兵盡行
預備我係出家人但為衆生憐惜性命兼念舊好差人
指教於爾當作速跪請伏罪等語將此書稿繕寫呈覽
具奏發往康熙五十四年四月十九日
諭喇藏台吉察漢逹席
喇藏汗因與朕如一家相好先前將噶爾旦丹津發往
策妄阿喇布坦去時朕曾降諭以為不可伊不聽朕諭
今策妄阿喇布坦似覺難於發回又現有我兵攔路朕
若彼時強將噶爾旦丹津力阻不許發去豈不好來今
朕亦不能無悔辟如朕將蘇爾札誆哄帶來不發回去
亦何不可但既為大君似此等事斷乎不行也如今爾
汗部下無人勢力微小蘇爾札多帶人去甚好今策妄
阿喇布坦無故前來將我邊境之哈密侵擾被我二百
漢兵幾箇&KR0624;子擊敗令不堪當策妄阿喇布坦以哈密
青海人等視為容易而來而不知者且謂我忌憚策妄
阿喇布坦豈知朕欲普天下一切大衆安享太平之至
意耶先前朕原欲與策妄阿喇布坦在和卜圖烏蘭古
木等處親身來會閱有言爾汗及策妄阿喇布坦不過
在偏僻居住幾人耳祈聖主憐愛衆生奏請從寬朕遂
中止先前剿滅噶爾旦時噶爾旦之骸骨並伊之女凖
齊海并屬下人等我俱應收取方是後來因策妄阿喇
布坦將噶爾旦之屍首伊女凖齊海觧送前來其餘俱
賞與策妄阿喇布坦伊等俱被我數次殺敗心寒膽裂
此人盡知之現在喀爾喀厄魯特陜西四川松潘打箭
爐雲南貴州等處俱已備兵爾汗可放心安居矣在邊
口周圍居住爾等湯古忒之人等無知勿得妄生懼怕
致有亂動我兵斷不擾害於人也其將此情由告爾喇
藏汗康熙五十四年四月二十日
諭議政大臣
如今預備兵馬方好派黑龍江兵五百名並打牲索倫
打虎爾兵五百名又三處喀喇沁兵一千名每人俱着
各帶長鎗鳥鎗此二千兵内打牲兵丁黑龍江兵索倫
打虎爾兵着從口外往歸化城去喀喇沁兵着即騎伊
等牲口自本處起程其口糧到湖灘河所再支領倉米
倘口糧短少着支領唐三營倉米於八旗出厰馬匹内
給與喀喇沁兵丁每人馬二匹如同歸化城查哈爾並
右衛預備之兵發往推河地方駐札則不拘何處俱可
去得矣交與議政大臣議奏康熙五十四年四月二十
二日
諭議政大臣
喀喇沁之兵着噶倫兒帶去將他布嚢色白派出侍衛
色楞放為副都統前去喀喇沁兵丁乃係用車裝載口
糧如車上另行派人甚屬費米着將趕車之人即充入
一千兵丁數内索倫打虎爾兵着總管保住並哈忒虎
之子衣里布帶往康熙五十四年四月二十三日
諭大學士松柱兵部尚書孫徵灝等
遊擊潘至善率領綠旗兵丁二百名擊敗策妄阿喇布
坦侵犯哈密之賊衆二千人殊為可嘉非尋常可比前
雖諭令賞給朕心猶為未足今再加賞給此二百名兵
丁各給與把總劄付其中陣亡兵丁十餘人亦給與把
總劄付准伊妻子食俸今昇平日久兵革休息倉卒間
仍能如舊奮勇直前朕深為嘉悅因手書特諭着速議
具奏康熙五十四年四月三十日
諭戸部
趙申喬同戸部堂官等具摺面奏時不勝氣忿躁急奏
稱朝廷庫内帑銀商人等侵蝕二百餘萬現今銅斤不
能接續作速停止伊等採辦仍交與各關差官員方好
等語朕亦可其所奏思設法補完缺欠銀兩故將商人
所欠之銀俱清還戸部停其採辦其所缺銀兩現今内
務府追補與戸部無涉今䟽稱皇上神謀睿慮無微不
照朕治天下惟寬仁是務此等細事素不縈懷且非不
知為君者無庸干涉部院司官筆帖式辦理之事祇緣
此有關係故耳九卿所議甚是今又何必好勝以圖更
改䟽内又稱現有買來銅鉛五百五十六萬三千觔交
完寳泉局五十四年銅額有餘等語既有一年有餘之
銅鉛前面奏時何不明白陳說為何如此躁急以致前
後互異錢法事務係戸部專責爾部仍湏平氣屏私再
行公同逐一明白議奏康熙五十四年六月初二日
聖祖仁皇帝御製文第四集卷五
