欽定四庫全書卷
聖祖仁皇帝御製文集卷三十七
古今體詩三十九首
駐蹕南苑遣使恭進
太皇太后鮮果
日永離宮節候新薰風早已獻嘉珍赤瑛盤内甘鮮果
奉進
瑶池第一人
南苑元靈宮是
世祖皇考建
傑閣横霄峻清都與漢翔規模開壯麗星宿燦輝光碧
瓦浮空翠金鋪映日黃門當啼鳥靜戶有異花香細草
沿階發新槐拂檻凉紆迴疏輦路藻彩繪雕梁警蹕臨
仙境瞻依問谷王敬欽崇太昊繼述憶
先皇歲月碑文古乾坤事業昌茫茫扶大造暭暭體穹
蒼恭己身無倦齋心念不忘時廵非逸豫幾暇豈遊荒
衛騎驂驔列華旄宛轉颺南薰披萬物北斗起千祥瑞
氣庭前見佳辰晝正長休歌白雲曲吾道在惟康
南苑行圍
苑中閒教陣無事靜論邊不廢時苗典思周天下先
德壽寺
持身崇孝理清淨契真如歲久開金寺時来降玉輿
南苑晩景
薰風南苑翠斿回處處連雲暮色催夜火輝煌盈帳幕
離宫長待萬幾来
瀛臺偶作
蟬鳴槐葉綠魚躍芰荷風太液臨斜景參差更不同
咏水禽
水禽遥泛雪池卉迥披紅桐葉翩翩舞迎薰景未窮
雨
稼穡憂勤在建章油雲灑落滿巖廊凭窗喜雨雨方足
五穀秋成樂萬方
臨城望
城高千仞衛山川虎踞龍盤王氣全車馬遥看雲霧裏
民間休戚在當前
夏日有懷
木槿花開夏日長時摇清扇倚方牀三庚不輟臨朝政
盛暑常思守戰場
内苑
晩凉内苑看槐花依檻臨池日欲斜龍戲清潭娛夏景
片雲生處足桑麻
立秋前一日晩同左右閒坐進鮮果
初到金風天氣晩微凉雨後畫簾垂九重迥出白雲遠
三殿高臨北斗移珍果滿盤新獻節碧梧一葉報秋時
漏深不寐題詩句月色煇煌照鳳墀
秋蘭(幷序)
殿前盆卉芳蘭獨秀昔人稱為王者香又以方之君
子因題四韻
猗猗秋蘭色布葉何蔥青愛此王者香著花秀中庭幽
芬散緗帙靜影依疎櫺豈必九畹多侈彼離騷經
初秋幸西苑觀荷命小船採蓮
命駕来西苑初秋向晩天芰荷池沼滿鷗鷺夕陽邊頻
使移輕舫時来獻採蓮離宫闌檻外風動碧翩翩
臨池觀魚有懷
臨池魚躍白雲連太液東邊問小船一色水天明似鏡
風波銷滅在何年
夜至三鼓坐待議政大臣奏事有感而作
午夜迢迢刻漏長每思戰士幾迴腸海東波浪何年靖
日望軍書奏凱章
七夕
爽氣三秋早仙期此夕經針樓連萬戶機石動䨇星玉
露交珠綴金風度綺軿天文在雲漢流影照彤庭
沙河途中作
煇煌明輦道將曉漏聲殘秋月西山落金風北野寒望
陵悲樹色就景盼雲端每念芳華日溥溥露未乾
清河荒亭
楸葉晩蟬鳴荒亭蟋蟀聲露凝新樹色日出滿林明蛺
蝶從枝舞蜻蜓點水輕欲看秋景好歸路且徐行
初秋景山
新凉樹色向金天御輦遥停蔓草邊盛暑已過銷夏日
清風纔到有秋年高臨三殿九重闊下看千家萬戶連
薄暮山亭觀射畢回宫複道起蒼煙
題日精門古硯
古硯何年斲雲箋寫御章宫門秋雨濕内殿晩風凉夕
景鑪煙動晴光燭影長文房友筆墨灑翰起龍翔
待曉
閶闔餘殘暑夕籟鳴高秋曖曖月始出泠泠露初浮遠
色淡河漢新凉灑裀幬夜氣倍澄寂庭宇彌清幽眷言
希古則羲軒詎可儔不寐定天保昧爽思旁求往軫雖
緬邈来途非阻修低徊待申旦治理今何由
賜奉命大將軍傑淑二首
卷旆生風壯氣揚早持龍節定炎方秋毫無犯民心悦
盡掃欃槍奏凱章
其二
旄鉞纔臨父老迎樓船一舉海波清金甌已定千年業
銅柱須標萬古名
秋日咏刀
七寶刀光耀斗牛建章佩帶向初秋清流越砥方知力
截兕剸鯨斷不愁
海子北紅門秋雨後行圍戲作
晝漏稀聞紫陌長霏霏細雨過南莊雲飛御苑秋花濕
風到紅門野草香玉輦遥臨平甸闊羽旗近傍遠林揚
初晴少頃布圍獵好趁清凉躍驌驦
晾鷹臺
清晨漫上晾鷹臺八駿齊登萬馬催遥望九重雲霧裏
羣臣就景獻詩来
南苑閱馬
渥洼龍種雪霜同毛骨天生氣格雄八駿齊觀南苑裏
豈誇當日玉花驄
中秋望月
坐望中秋月正圓玲瓏丹桂植當天無私普照八荒外
皎潔清光雲漢邊
賜輔國將軍俄啓詩(幷序)
内大臣輔國將軍俄啓侍從帷幄勤勞茂著百步穿
楊發矢如電因賜御章以旌其射
觀德由来上古風手持滿月綠沉弓鷹揚虎視流星遠
中鵠穿楊為世雄
秋日晩景有懷
寒鴉秋景集南林遥倚屛山綺樹陰丹闕遠砧鳴午夜
玉壺清漏起遐心衷情靜裏無人識外象閒中有物尋
憶想千般聞落葉且須持筆漫微吟
大將軍報吳逆暴死其下賊衆潰散無餘大兵指
日進取恢復封疆
遥天今日捷書来萬里歡聲動地開從此黎民皆樂業
軍威應振凱歌迴
康熙十七年九月初十日奉
太皇太后臨御温泉恭紀五言排律八韻
慈寧方曉日掖輦幸温泉羽騎清塵道華旗衛御前九
重雙闕迥三輔萬家連蔥鬱東臯樹蒼茫北嶺煙問安
頻色喜侍膳每心懸孝養尊
親重時巡法
祖虔村村施化溥處處得恩光更慮民情隱深慚撫八
埏
駐蹕平家灘
鑾輿駐蹕近滄浪行殿崔嵬對夕陽郊外村莊時極目
秋成處處有風光
潞河曉起至
太皇太后行殿問安
曉色方明在潞河孤山遠影鬱嵯峨(孤山在潞河之東)寝門恭
問
慈顏喜還愧無能作賦歌
見雁南飛
歸雁南飛有數行南飛度嶺向衡陽欲將信息傳軍士
早報成功返故鄉
駐蹕薊州城南遠眺山村
萬騎驂驔擁薊城風行雷出遠天清微霜細草野狐懼
寒露荒煙山鳥鳴捲幔浮凉侵帳殿倚牀明月似都京
欣隨
聖母遊情曠深夜還思勉愫誠
山中獲野禽恭進
太皇太后
吹笳清輦道大地雜旌旂萬壑来秋色千巖散落暉鷹
隨山雉遠箭帶野禽歸遣使呈鮮味須令馬迅飛
曉起山路口號
荒屋山中月色闌秋高邊塞正風寒羊腸石道臨泉水
已靜人聲足曠觀
聖祖仁皇帝御製文集卷三十二
