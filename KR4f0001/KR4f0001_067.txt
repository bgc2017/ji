欽定四庫全書卷
聖祖仁皇帝御製文集卷三十一
古今體詩五十二首
元旦
廣廷揚九奏玉帛麗朝光恭已臨四表垂衣馭八荒
上元
月華連晝色燈火雜星辰彩仗移雙闕瓊筵會大臣
覽貞觀政要
春陽淑以嘉流雲灑几案及此聽政餘縑緗獲披玩寥
寥三古後載籍亦炳煥俯仰千年餘盛治數貞觀修德
偃干戈措刑空狴犴海外奉車書臣民登燕衎事往迹
尚存流風照觚翰洋洋四十篇可以一辭貫仁義有明
效非由事擊斷鄙哉封倫言相去邈河漢
慈寧宫問
太皇太后安
定省深宫曙氣催承恩獻壽捧霞杯晨昏敬覩
慈顏豫不盡歡欣踴躍迴
月
影送樓臺照水明金波蕩漾遠含清西山色淨雲初散
南苑風和令正行
昭仁殿
雕梁雙鳳舞畫棟六龍飛崇高惟在德壯麗豈為威
春夜
玉鑪煙靄盡夜靜百花香曙氣浮丹陛春光拂象牀
賜舊時講學
几前燭下長談論今日忽為垂老人憐尔林泉安淡薄
因思疇昔侍楓宸
賜撫遠大將軍圖海二首
兩朝密勿重元臣秉鉞登壇西定秦鐘鼎功名懸日月
丹青事業畫麒麟
其二
威名萬里作長城壁壘旌旗壯遠征綏靖邊陲馳露布
凱旋立奏泰階平
春日
佳氣山川浹地行物隨節候變初晴雪消樹底花爭發
冰泮池頭草欲生
夜半
覽書銀蠟短觀象玉衡長夜半無窮意心為念萬方
琴
嶧陽桐百尺斲為鳳凰琴調絲坐石上宛若松風吟希
音合太古貴以鍊予心
晩春遊幸感懷
岸花芳且落樹木含春光思賞腸應斷長懷萬古傷
河
春風野水穠花發一道帆檣帶柳煙影動長橋横螮蝀
岸鋪芳草近南川
白洋湖
遥看白洋水帆開遠樹叢流平波不動翠色滿湖中
船獵
萬人齊指處一鳥落晴空攜琴鼓櫂返樂與大臣同
水村
孤村綠塘水曠野起春雲槐柳勝南苑青莎有鷺羣
鄚州河道
藻密行舟澀灣多轉楫頻帆懸風正處煙火近通津
喜雨
暮雨霏微過鳳城飄飄灑灑重還輕暗添芳草池塘色
遠慰深宫稼穡情
賜寧古塔將軍巴海詩(幷序)
鎮守寧古塔等處將軍巴海豐沛舊臣疆場重寄宣
威布德招徕遠人朕甚嘉焉爰賜篇章以旌乃績
夙簡威名將略雄高牙坐鎮海雲東旌麾到處銷兵氣
壁壘開時壯武功盡使版圖歸化日遠教邊徼被皇風
酬勲世錫丹書重勉尔長思報國忠
橋望
郊原浮麥氣池沼漾青蘋夏日臨橋望薰風處處新
郊外即事
初蟬鳴暑氣雀噪滿林枝蜂蝶花間舞有情人不知
郊外偶作
乳燕銜泥花影靜鳴鳩喚雨樹林深豫遊不獨題詩意
要識熙熙暭暭心
馬上口占
夏日橋頭望遠山兒童戲水水潺潺煙雲數里方知異
野樹汀花白晝閒
複道口占
深深複道遠停輦問宫官内苑薰風起榴花滿御闌
夏日登景山同翰林張英高士竒作
日暮登山覽八荒翰林隨輦進辭章君臣同樂松陰下
時雨將来入未央
夜靜讀書
九重夜靜御鑪香墳典披觀意味長為念兆民微隐處
孜孜不怠撫遐荒
内廐閱馬
龍種齊嘶御廐旁追風逐日似飛翔蹋塵不染凌霄志
箇箇真堪號驌驦
夏日同大學士明珠暨諸侍衛過黑龍潭途中作
駿馬駸駸蹋綠蘋羽旗豹尾映龍鱗暑中荷鍤方知苦
停輦觀苖問稼人
黑龍潭
暗通山下草流出澗邊花空潭深靜處灑翰動龍蛇
由廣泉寺至臥佛寺
巖邊青竹低臨水雲外嵐峰半入天僧舍無人常寂寂
山門洄繞是寒泉
山寺晩景
岸積青苔厚藤抽紫蔓長徘徊風景異翫賞對斜陽
詠臥佛寺古樹
喬木婆娑陰正肥夕陽相對嶺崔巍薰風拂樹凉雲起
暮景蒼然送輦歸
駐蹕碧雲寺
山寺通幽境鶯啼綠樹枝旛虹迎玉輦刹鳳駐雲旗翠
麓三乘闢佳辰萬騎宜松陰輝落景遊豫近臣知
碧雲寺臨泉望月
碧雲夜望月初圓星斗輝煌照九天滴溜涓涓無止息
此心長使若清泉
碧雲曉起
山中曉起聽蟬鳴遥對峰岑霽色清洞壑有年竒樹老
夢回疑是在蓬瀛
再賦碧雲曉景
夏早日方長南風草木香清凉飄御扇荒刹得恩光
洪光寺盤道
白雲飛夏日斜徑盡﨑嶇仙阜崇高異神州覽眺殊
来青軒臨眺二首
摇拂煙雲動翠旗登臨翰墨每相隨山河景象無窮意
俯瞰人情因物知
其二
来青高敞眺神京斜倚名山澗水清此日君臣同覽賞
村村雞犬靜無聲
法海寺瞻
皇考御書敬佛二字
重来瞻御筆懷感動心神丕烈邁前代鴻休啟後人興
文盛禮樂偃武息兵民法則光華遠千年照佛輪
坐法海寺偶吟
縱目西山宜永日開襟五月似高秋萬幾偶暇因遊豫
期與黎民藥未休
賜聖感寺僧海岫
翛然老衲淨塵緣臺殿參差起瑞煙馴鴿簷前應受戒
遊鱗花下亦參禪
駐蹕石景山
駐蹕荒亭日欲斜潺湲石溜滴雲霞鸞旗飄動連香草
龍騎驂驔映野花巖洞幽深無鳥跡峰崖高處有人家
青山綠水誰能識懷古登臨翫物華
石景山東望
車書混一業無窮井邑山川今古同地鎮崚嶒標異秀
鳳城遥在白雲中
登戒壇
樓閣高低樹淺深山光水色日沉沉碧墀靜照寒松影
清晝蟬聲響綠隂
下戒壇將至潭柘馬上同士竒聯句二首
嶺腹層層小徑斜(御製)
穿雲陟盡石㟏岈(臣高士竒)
澗中草屋流泉繞(御製)
萬匹龍驤擁翠華(臣高士竒)
其二
蟬鳴草木動薰風(御製)
蛺蝶雙来引
御驄(臣高士竒時有雙蝶飛導仗前)
潭柘幽深聊駐輦(御製)
省方不與豫遊同(臣高士竒)
潭柘寺偶作
怡神水樹清襟洽滿目竒峰入夏雲微起凉風響萬籟
山中鶯囀奏紛紜
詠潭柘寺竹
翠葉纔抽碧玉枝經旬清影上階墀凌霜抱節無人見
終日虚心與鳳期
石景山望渾河
石景遥連漢渾河似帶流滄波日滚滚浩淼接皇州
聖祖仁皇帝御製文集卷三十一
