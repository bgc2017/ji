欽定四庫全書
聖祖仁皇帝御製文第二集卷四
勅諭
諭三法司衙門
朕惟自古帝王撫御羣臣百姓政教修明治化洽暢與
其䋲以刑罰使人怵惕文網苟幸無罪不如感以德意
俾民蒸蒸向善不忍為非書稱恊和萬邦黎民於變時
雍又稱臨下以簡御衆以寬唐虞盛時從欲風動其效
章章如是朕嘗心慕隆古力行教化冀以感發天良偕
之蕩平正直之道而人情囂偽風俗頽敝明罰勑法國
憲不可以已雖嘗屢行矜恤絶去煩苛終思尚德緩刑
乃為至治之極軌自康熙元年以来中外臣民習染澆
風爭事詐偽公行賕賂貪冐營求因緣請托作奸犯科
頑鈍者恬弗知恥奸黠者愍不畏法以致是非乖謬綱
紀廢弛朕親政以後洞悉奸弊加意釐剔振飭憲章務
使骩律干紀之衆莫能匿慝法無旁貸人無遁情庶幾
禁遏頑豪杜塞僥倖近見罹於罪罟者漸覺減少但革
面未能革心畏罪不如知恥原夫立法之意夲欲使人
難犯今因法令嚴密輙思苟免苟免之心切則彌逢之
弊深羣心日夕恐懼不寧巧偽滋多亦未可定今欲崇
尚德化務存惇大蕩滌邪穢一切令之自新除前經審
擬完結各案及關係宫殿陵寝河道工程侵欺正項錢
糧不議外内外現經發覺一應枉法得贓行賄與受人
員仍革職止免擬重辟照例定罪追贓其此等未經發
覺者悉與寬免有以諭前事參奏訐告者一槩不准自
諭以後中外臣民湏洗心易慮省改前非守法奉公敦
厲廉恥以副朕使人寡過之至意再有干犯自難曲宥
至於旗下閒散官員人等及民間豪惡黨類並無職任
乃攬說公事交結衙門妄行訛詐賄囑關通實繁有徒
朕皆稔悉嗣後益當恪遵法紀勿蹈故轍如怙終不悛
發覺之時從重治罪決不寬貸尔法司即通飭内外大
小各衙門八旗及内府佐領曉諭知悉一體遵行特諭
康熙二十五年五月初一日
諭一統志館總裁勒德洪等
朕惟古帝王宅中圖治總攬萬方因天文以紀星野因
地利以兆疆域因人官物曲以修政教故禹貢五服職
方九州紀於典書千載可覩朕纘紹丕基撫兹方夏恢
我土宇逹於遐方惟是疆域錯紛幅員遼闊萬里之遠
念切堂階其間風氣羣分民情類别不有綴錄何以周
知顧由漢以来方輿地理作者頗多詳略既殊今昔互
異爰勅所司肇開館局網羅文獻質訂圖經將薈萃成
書以著一代之鉅典名曰大清一統志特命卿為總裁
官其董率纂修官恪勤乃事務求采蒐閎博體例精詳
阨塞山川風土人物指掌可治畫地成圖萬幾之餘朕
將親覽且俾奕世子孫披牒而慎維屏之寄式版而念
小人之依以永我國家無疆之曆服有攸頼焉卿其勉
之欽哉康熙二十五年五月初七日
諭三法司衙門
近因天氣炎熱特遣部院大臣會同三法司詳加審鞫
將罪犯已經減等發落其直隸各省問刑衙門罪犯雖
經詳慎始定爰書但内外原屬一體有情可矜疑者亦
未可定著各直省督撫將已結案内現在監禁者逐一
詳加審理果可矜疑開明具奏尔三法司覆加詳核照
例減等以副朕慎刑愛民至意特諭康熙二十五年六
月初七日
諭大學士勅德洪明珠吳正治宋德宜學士禪布
蔡必漢噶思泰吳興祖徐廷璽韓菼郭棻
各省輿圖載入一統志事殊重要或一省有大圖而無
小圖或一省有里數程途而無疆界或一省有疆界而
無里數程途各省皆不一例何也可詢之曾為總督廵
撫者康熙二十五年六月十二日
諭工部右侍郎孫在豐
朕前因廵幸爰至江南見高寳興鹽山江泰等處積水
汪洋民罹昏墊朕甚憫之應行開濬下河疏通海口俾
水有所歸民間始得耕種特發帑金拯救七邑災民屢
集廷議兼詢輿情允協僉謀事當釐舉兹命尔前往淮
揚所屬下河一帶車路等河幷串場河白駒丁溪草堰
場等口挑濬事務耑屬於尔監修尔宜往来親歴多方
經畫講求源流脈絡次第興工督率帶去司官等務實
心任事勿得怠忽擾害其司道府廳州縣等官如有違
玩貽誤及勢豪紳衿妄行干預包攬生事阻撓工程者
指名參奏濬過工程丈尺用過夫料數目造冊畫圖貼
說具奏尔受兹耑委湏竭忠盡力悉心區處速竣大工
使海口疏通水消田墾蒸黎復業以副朕救民至意如
因循怠忽虚費財力責有所歸尔其慎之故勅康熙二
十五年七月初四日
諭刑部
刑獄民命攸關聽斷雖貴精詳而案牘務無留滯庶事
得速竣民免株累向来凡朔一二日及齋戒等期不理
刑名尔衙門一切奏章俱行停止因而案件間有停積
恐聽審人犯久候拖累覆核案件遷延滋弊嗣後遇前
項日期除循例不行刑外其餘照常章疏事件仍行審
理啓奏務期獄無稽緩案得早清以副朕明慎用刑之
至意特諭康熙二十五年七月二十三日
諭大學士勒德洪明珠王熙吳正治宋德宜學士
禪布蔡必漢吳興祖徐廷璽李光地韓菼郭棻
每月朔初二日及凡齋戒日刑部所上常事照常發科
刑戮重罪事關人命者勿發可併數日章疏齋戒畢發
之或留中或發之内閣者皆如之康熙二十五年七月
二十三日
諭荷蘭國王耀漢連氏甘勃氏
朕惟柔遠能邇盛代之嘉謨修職獻琛藩臣之大節輸
誠匪懈寵賚宜頒尔荷蘭國王耀漢連氏甘勃氏屬在
遐方克抒丹悃遣使賫表納貢忠藎之忱良可嘉尚用
是降勅奬諭并賜王文綺白金等物王其祗承益勵忠
貞以副朕眷欽哉故勅康熙二十五年七月二十七日
諭大學士勒德洪明珠王熙吳正治宋德宜學士
禪布蔡必漢噶思泰吳喇岱吳興祖徐廷璽李
光地韓菼郭棻
各省駐防人員有授世職者令其來京道路遼遠生産
苦於遷移此後不必令其来京官則令其仍留原任撥
什庫兵丁則以品職相稱之官弁及驍騎校缺用之康
熙二十五年八月二十六日
諭内閣
遣兵防戍所繋最要兵部堂官可速往會同盛京將軍
副都統今所議防戍可行與否詳議以聞康熙二十五
年九月初九日
諭戸部
自古帝王撫馭九有軫念民依凡鞠謀生養為計甚周
猶以賜復蠲租為布德行仁之要務朕嘉與海内元元
共圖樂利弛征減賦時厪於懷惟頻渙恩施俾萬姓得
沾實惠念直隸畿輔重地天下根夲寬租之詔屢沛往
年但順永保河較之畿南諸府差役倍多供億尤劇應
加軫恤又湖廣湖南福建四川貴州地方昔年為賊竊
踞民遭苦累今雖獲有寧宇更宜培養以厚民生應一
體蠲免用昭愷懌直隸順永保河四府及四川貴州兩
省所有康熙二十六年應徵地丁各項錢糧俱着蠲免
二十五年未完錢糧亦著悉與豁除湖廣湖南福建兩
省所有康熙二十六年下半年二十七年上半年地丁
各項錢糧及二十五年未完錢糧亦與盡行豁免尔部
速行該地方通行曉諭務使人民均被恩膏以副朕愛
育蒼生至意如有不肖有司官役借端朦混反私行重
徵者該督撫指名題參從重治罪如該督撫徇隱不行
糾舉或經參奏或被告發定行一併從重治罪尔部即
遵諭行特諭康熙二十五年九月初九日
諭大學士勒德洪明珠王熙吳正治宋德宜學士
禪布蔡必漢噶思泰吳喇岱齊穡吳興祖徐廷
璽李光地韓菼郭棻
錦州鳳凰城等地方人民稀少頗有曠土可令如墨爾
根黑龍江耕種之例為之其下所司康熙二十五年九
月二十四日
諭大學士勒德洪明珠王熙吳正治宋德宜學士
禪布蔡必漢噶思泰吳喇岱齊穡吳興祖徐廷
璽李光地韓菼郭棻
逃人刺面所以禁逃也而捕逃緝獲者事仍如故且刺
面之逃人贖身為民者亦有之此後逃人其主有願免
其刺字者宜聽其免刺九卿詹事科道於會集之便議
以聞康熙二十五年十月初二日
諭大學士明珠
諭俄羅斯察罕汗勅書中情事前命曉諭其使兹曉諭
時以勅書槀曉諭之若授勅書時則跪受之禮宜令其
知之康熙二十五年十月初六日
諭禮部
朕惟敬
天奉
祖郊祀廟饗必精白厥心竭誠致慎庶幾有孚昭格用
洽明禋朕於祭祀
壇
廟每躬詣行禮未嘗不齋明祓濯實圖感通凡從事於
祀典者皆宜表裏精誠虔盡職掌近見執事陪祀各官
間有因循怠忽視為具文不能盡志致慤共效昭事之
忱殊為非禮嗣後務俾各秉誠心克恭祀事凡行禮儀
節始終整肅毋得慢易用副朕敬奉
天
祖至意作何再加通飭永可遵行著九卿詹事科道會
同詳加確議具奏特諭康熙二十五年十一月十六日
諭戸部
朕惟自古帝王撫馭寰區勤宣德意必軫恤民隱加惠
閭閻俾黎元樂業比戸豐盈而後化協時雍治登隆理
朕念切民依鞠謀生養欲使羣生樂利幹止寧成惟頻
行減賦蠲租庶萬姓得沾實惠前念直隸畿輔重地王
化所宜先大沛恩膏用培邦夲而順永保河四府地方
人民較之畿南差役倍多煩苦故將康熙二十六年地
丁各項錢糧同湖南福建四川貴州四省錢糧盡與豁
免比慮兵餉或有不敷真順廣大四府地方未經一體
蠲免今聞此四府人民間有艱苦朕心深為軫念宜速
施渥澤均示仁恩著將此四府康熙二十六年地丁各
項錢糧盡行蠲免尔部速行地方官通行曉諭務使人
民均沾實惠以副朕愛育蒼生至意如有不肖有司官
役借端朦混私行重徵者該撫指名題參從重治罪如
該撫徇隱不行糾舉或經參奏或被告發定行一併從
重治罪尔部即遵諭行特諭康熙二十五年十二月
諭大學士勒德洪明珠學士禪布噶思泰吳喇岱
齊穡吳興祖額爾赫圖
日者遣部員自幾林烏喇至黑龍江以蒙古席白逹呼
里索倫等人力耕種田榖大獲夫民食所關至重來歲
仍遣前種田官員以蒙古席白逹呼里索倫等人力耕
種郎中博竒所監種田地較諸處收穫為多足供驛站
人役之口糧又積貯其餘榖博竒效力視衆為優其註
之冊此遣去諸員可互易其地監視耕種博竒又復大
獲則議叙焉康熙二十五年十二月初六日
諭大學士勒德洪明珠學士禪布噶思泰吳喇岱
齊穡額爾赫圖
聞有運盛京糧米於山海關内者又泛海販糶於山東
者多有之糧米所繋最為緊要况今防戍官軍人口衆
多糧糈可適足不致缺乏耶未可必也宜止其販糶糧
米其下所司密咨移盛京將軍副都統戶部侍郎以己
意禁之康熙二十五年十二月初六日
諭大學士勒德洪明珠學士禪布噶思泰吳喇岱
額爾赫圖吳興祖徐廷璽
京師重地所關鴻鉅盜賊兇棍察緝宜嚴其在步兵尤
為專責前步軍統領費揚古在任嚴於廵緝其所管轄
屏絶情面今現任步軍校席特庫亦於情面能為拒絶
廵緝管轄甚嚴若步軍統領總尉皆如席特庫盜賊兇
棍畏罹法網自當歛跡京師庶得肅清左翼總尉穆呼
逹年老衰弱右翼總尉沙木布為人庸懦皆令解任二
等侍衛逹漢泰其人堪用可任管轄其代沙木布為總
尉穆呼逹缺選擇以聞俟此總尉之缺既補之後可令
步軍統領總尉等會同於現任步軍副尉步軍校等員
中察其不克任管轄庸劣者罷之其下兵部康熙二十
六年二月初二日
諭大學士勒德洪明珠學士禪布吳喇岱額爾赫
圖吳興祖徐廷璽
昨夜正陽門外失火漢官皆不事撲滅但袖手旁視今
八旗都統副都統五旗護軍統領向不預直宿可於要
地分班輪直若偶遇火即為撲滅儻有傳集之事亦易
齊聚方今時際昇平竝無效力之地分班直宿以盡勤
勞分所宜然令滿洲蒙古漢軍都統副都統五旗護軍
統領會議以聞康熙二十六年二月十二日
聖祖仁皇帝御製文第二集卷四
