欽定四庫全書卷
聖祖仁皇帝御製文集卷三十
賦
春雨賦
神籥絪緼化機和煦元氣上融醲膏下聚首五行者曰
水潤萬物者惟雨于時蒼祗蒞節青鳥司晨餘寒未斂
禁火方新風輕颺以習習雲密布而鱗鱗垂九霄之嘉
澍飛四野之甘津始觸石以吐液旋彌空而散澤初曳
縷以吹絲繼緣霤而滴墀乍密還疎欲斷又續拂宇披
檐挹川注谷既磅礴而淋漓亦瀰漫而滲漉戛綺埒之
明璣流銅池之文縠木欣欣以向榮草萋萋而如沐若
夫徂畛徂隰是蓘是穮塍麥漸秀田禾始苖廣地道之
發育資土脈之沃饒雖霑體而塗足幸渥葉而濡條况
乃灌溉神州濊汪赤縣無遠弗届靡幽不遍灑郊牧而
歡呼浹寰瀛而舞忭慶玉燭之長調喜豐年之屢見夫
惟天地之德廣大無私春生夏長雲行雨施寓栽培於
無意普美利於不知植品物以咸若含細大而莫遺所
以解澤旁皇湛恩深厚覆被民生惠鮮隴畞興有渰於
三陽敷仙霖於千耦世竝享夫豐亨俗咸登於仁壽洋
洋乎造物之弘功予一人乎何有
梧桐賦
撫萬彙之生成攬植物之暢茂見藹藹之梧桐為良材
之僅覯當綺閣而結柯臨玉階而吐秀既託根以得地
亦含靈而迎候扇淑景於春陽振英華於清晝揚蕤瑶
樹布葉金鑾碧滋密綴翠纈深攢散澄暉於幃幄濯鮮
色於琅玕被光華於日月耀羽儀於鳳鸞迺有釀雲上
覆瓊泉下浸長浥潤於丹穹永敷榮於紫禁雨滴疎聲
風吹籟鳴乍饗迴於環珮已樂合於竽笙若夫新條始
引清露初流如潔清之士邈焉而寡儔挺節無撓陵虚
欲上如謇直之臣介然而不黨菶菶者其陰可以矢卷
阿之頌音離離者其實可以廣湛露之雅什韻虞氏之
文琴絙軒皇之素瑟信天地之嘉生非凡材之能匹彼
夫桃李之佳蔭松栢之貞心甘棠蔽芾於南國玉樹青
蔥於上林雖留詠於在昔詎埒美於斯今至於嶧山孤
立之姿龍門百尺之榦或擢本於邱樊或漸色於巖畔
豈若兹樹之曜穎朝陽植枝霄漢負聳壑之遐標增麗
城之榮觀也哉
弩賦(幷序)
弩之制昉於有熊氏周禮掌之稾人後世寖失其巧
爰命工人規古遺制而神明之省度悉合迺為賦曰
觀五材之利用美四弩之超羣法軒轅之天巧象枉矢
之星文關施牙列樞合機分爾其勢若迅雷形如規月
雪鏃騫騰霜鋩激越邁白的之神竒埒黃間之飄忽墜
百石於三連引千鈞於一髮若爾秋原蕭颯春草縈茸
長楸獵馬甫草軍容既省括而命中亦裂眥而洞胷弋
封狐於巨壑射飛隼於高墉至於魚麗六師龍驤萬騎
羽箭霆鳴雕弧雨厲踰貫蝨以呈能軼穿楊而逞藝彼
夫黑矟朱戟玉劒金鋋或收功於後勁或制勝於中權
雖宣威而克敵未届遠而乘堅豈與夫夾庾唐大之制
同垂烈於戎旃
夜亮木賦(幷序)
塞上古木夜視有光遇雨益明移置室中即之可以
燭物嘉其有異故賦
猗嘉木之迥異垂四照之華英蜿輪囷於川壤萃盤錯
於柯莖外禀㢲德内藴離精煥然夕皎灼爾宵明晼瑞
星之初麗炯璧月之漸生既騰輝於山谷亦揚彩於檐
楹若乃靈根濯雨榮枝浥露芳澤加鮮澄暉遠布方隱
之而彌耀旋即之而如晤洵昭質之無虧何冥行之是
懼爾迺金膏灺蕊鶴燄韜光獨飛熛而振采長煜煜以
煌煌吐瓊文於赤水懸瑶景於昆岡非朝華而夕謝殆
積闇以能彰於是列之桂宫置以椒室流映金鋪近燭
緗帙豈浮豔之為容亮靈竒之足述庶含章之可貞雖
在野而靡失
西苑芙蓉賦
惟澤芝誌於爾雅菡萏詠於風詩繄金塘之麗草允柳
沼之朱儀夫其的爍輕莎翩蹮清瀨玉節蟠根翠羽襞
盖縷黃作鬚跗紫成蔕蔭太液之漣漪蕩昆明之霧靄
爾乃幽房晨折芳葩夜舒前迎丹殿後匝瑶除高披直
道斜嬝周廬萋萋川碧淼淼天虚光留錦鶩陰唼文魚
葉漾珠而錯落影翻月而軒渠若夫黛罨如烟華濃似
綺藻采横洲霱雲被沚或雪沁瓊英螺含碧蘤桃倩紅
&KR1929;菊分金蕊競秀揚輝爛兮出水如仰如俯似低復昂
亭亭交倚田田並將宛若瑶林之四映矯如朱鷺之載
翔至於萍合橋痕蒲牽波縠溪静禽喧臺高樹複梅雨
滴而浮馨麥飇扇而散馥氤氲於講席之書郁烈乎侍
臣之服間命沙棠之楫駕芙蓉之舟似搴華峰之種無
待汾水之謳宴羣工於在鎬聊悦豫以凝庥盖其擢素
挺生拔泥不滓外直中通花榮實旨潔比高人清同君
子是以廬山則淵明届焉濂溪則惇頤樂只余願賢士
之釋荷裳乃睠幽姿而不自己
松賦
猗歟喬松鍾靈上苑柯百尺以如搴盖千年而欲偃散
積秀於蓮峰蔭孤芳於蘭畹標豔冶之不矜抗風塵其
獨遠若夫盤根泰岱聳幹匡廬涵貞温岫映彩嵩衢比
德則質符君子授秩則名榮大夫三眠遜其勁節百木
讓為仙株爾其綠玉抽鍼黛蛾攢葉夭矯虯鱗騰趠龍
鬛謖謖離羣森森爽睫碧駕嶧桐翠增堯莢至十圍蓊
鬱連抱巃嵸濤乍驚而疑雨聲既遠而猶風弘景聞之
於牖比陶潛撫彼於籬東更若招栢為朋呼筠偕響白
兔頻遊青牛時往蘿蔦旁牽芝苓暗長落氛霧於瓊階
藹菁蔥於書幌或俯垂紫磴或斜倚清池鷺獨鶱而啄
實鶴載舞而巢枝日騰照兮光蔚薈月流素兮隂紛披
繄符邱之神王羌偓佺所心怡是以茂姿式詠於雅詩
貞修表揚於戴禮箕山則棟欲生雲石室則脂堪作餌
非幽品之可懷曷詳美於圖史至若皂衣迎氣白草迷
煙雪霏千里冰凝萬川橘柚罷色杞梓藏妍獨斯樹之
不改歷歲寒而蒼然凉飇至弗移其操沍陰積彌著其
堅信國家之楨幹而表德者所取焉
玉泉賦
若夫天產瑰竒地標靈迥融則川流峙惟山靜撫風壤
之清淳對玉泉之幽靚信芳甸之名區而神臯之勝境
也爾其洞壑厜㕒巖阿叢複源出高岡溜生寒麓瑶竇
濺珠瓊沙歕玉控以翔螭引之鳴瀑初噴薄以飄絲旋
瀠洄而曳縠既瀺灂於澗谿遂渺瀰於陵陸侔色則素
纈無痕儷質則纖塵不屬挹味則如醴如膏揣聲則為
琴為筑於是長輸遠逝澶漫演迤曲之為沼渟之為池
拭一泓之明鏡瀉千頃之琉璃排玲瓏之雁齒跨蜿蜒
之虹鬐拓澄湖而西匯環仙籞而東馳當其春日載陽
惠風潛扇草綠初芽柳黃欲綫捲百尺之湘漪拖十重
之楚練蔭遠樹之芊緜泛落英之蔥蒨及夫長嬴届節
新漲平堤林霏夕斂嵐彩晨飛抽碧筩以徐引綴丹的
以紛披展含風之翠葆搴裛露之紅衣若乃炎歊既回
鮮飇疎豁泠泠桂間嫋嫋蘋末見鳬鴈之沉浮望煙雲
之出沒掬晧魄於晴瀾散清暉於深樾至於凄辰中律
水樹蕭騷木葉盡脱微霜始飄耿冰雪以流映擁貞萋
而後凋攬六宇之曠邈寄余懷於泬寥是其為狀也何
時不妍何妍不極境近心遠目營神逸有林坰之美而
無待於攀躋有亭榭之安而無勞於雕飾豈所語於入
華林者擬濠濮之遊涉太液者象蓬瀛之域也耶
行殿讀書賦(幷序)
東廵十有餘日矣寒夜初永行帷清肅取大易尚書
及前代史籍探索披覽夜分乃休侍臣高士竒每以
過勞為請然朕勤政愛民之外惟涵泳乎詩書心契
古人寤寐勿倦非此何以自樂耶乃作行殿讀書賦
以示之
紹
三后之令緒兮撫曩代之遺蹤爰省方而設教兮言時
廵於兖東軫予懷於蔀屋兮息予駕於蒿宫發圖書於
行笈兮窮墳典之淵通溯帝王之餘烈兮勤效法之深
衷昔唐虞之詢岳兮闢四門而明目禹泣罪而下車兮
湯解網以致祝文獵渭以求賢兮武邁邦以問俗景列
聖之芳模兮睎千秋之懿躅庶咸五而登三兮亦覲光
而式穀惟時商秋甫謝寒律初尋風日高肅雲物蕭森
陳羽衛之清約兮憩帷宫之靜深愛三冬之暇景兮惜
萬幾之餘陰於是心曠情怡氣恬神攝玉虯書嚴銅蠡
宵歇望山海之崇深兮凛載登而載涉詎博洽之自矜
兮何菁華之足獵鄙虞初之屬車兮陋河東之遺篋冀
文教之永敷兮播風聲而四浹
竹賦(幷序)
江南修竹成林森如綠玉見輒愛之昔人所以歌君
子也舟行閒暇偶作賦曰
攬嘉生之植物美修竹之㛹娟振葳蕤以擢地結蒼翠
而參天吐碧鮮於原隰含玉潤於山川拂丹霄以煥采
濯晨露以增妍爾其體本貞堅性惟高孑欵欵虚中亭
亭秀越居遠俗以無塵生自然而有列游必集於鵷鸞
色不渝於霜雪抱君子之德生豈凡姿之可埒至於汗
青為簡截管成聲文章彬郁律吕和鳴流兩間之元化
開萬古之菁英亦有簜材敷布箭括叢生鏃礪作器規
矩中程或垂美於九府或程能於五兵斯其為致用之
廣遠尤不可以一得名也至若淇澳見稱於衛國夾池
作賦於梁園詠千畞於渭上想一葉於湘潭罔不絶羣
標傑意殊態嚴况爾闕北秋高江南地潔見衆茂之咸
凋知孤貞之自結巨榦凌風修莖映月豈徒覽夫清陰
實興感乎勁節何當植根綺殿布影彤庭彩鸞下集丹
鳳載鳴將曉餐夫珠實亦暮託於紺莖迺其峭蒨之容
檀欒之美繁條綴青芳筠孕紫散夏景於瑶林蔭春華
於仙沚戞素籟以風疎被青暉而雲委影入戶而窺簷
聲含宫而嚼徵亦足以怡情適性娛目賞心徘徊晨夕
抒寫高吟響蕭蕭而隱几飇颯颯以開襟披十重之緗
帙鼓五弦之雅琴聊濡毫以成賦寄予思於遥探
闕里古檜賦(幷序)
孔子手植檜在杏壇之側金貞祐間無復存矣元至
元三十年再茁故處明弘治間又燬於火今所遺者
不枯不榮屹立霜露而秀色獨異撫摩久之迺作賦
曰
維槎枒之靈質實鈞化之所鍾標扶輿之竒特峙先聖
之故宫涵元氣以不朽與至道而俱崇爾其黛榦蒼蒼
孤柯濯濯鶴骨初扶霜鱗未作儼茁軋以方舒類鴻荒
之忽鑿謝縟采於春華完淳風於太樸夭矯拂勃星臨
露滴枝無取於樛樛葉全稀於摵摵夕飇度兮弗驚朝
旭烘兮如滌伊間氣之潛滋惟神爽之咸集徘徊延却
宛轉斷連蟠屈兮若佾羽之在列聳削兮若簨簴之待
懸則有築以崇封沃以膏壤方以周闌角以文磉足縮
心歔目給神賞蘿煙奪翠松籟失響於是楷因之而擢
穎蓍感之而抽莖爭葳蕤於弦誦之里齊扶疎於禮樂
之庭朝菌慚兮一旦大椿讓兮千齡上泝真宰之功遠
契無為之代均雲行兮雨施等乾始兮坤載疇則出混
茫之中而居耳目之外與三才以竝植緜歷禩其長在
亦有扶桑海表若木山顛東瀛西極揭日摩天迹雖誇
於神異植非出於文宣宜瞠乎其後矣邈無得而稱焉
聖祖仁皇帝御製文集卷三十
