欽定四庫全書
聖祖仁皇帝御製文第四集卷九
勅諭
諭貴州廵撫劉蔭樞
軍機事務關係重大一言可以鼓勵士氣一事可以退
縮人心國家大事無有似此緊要者本朝自
太祖高皇帝
太宗文皇帝
世祖章皇帝迄今百有餘年所向成功事事上應天心
以正討逆廵撫劉蔭樞乃讀書之人年已八十非無知
少年可比初以朕為中主有不能忍怒之語及至軍前
無可奏對又稱邊地雪深三四尺糧何以運駝馬何食
於此愈知其無能矣外藩蒙古共有百餘部落甲兵數
十萬人無糧餉馬無草乾自古以來及本朝百餘年如
此極寒之地何以各安生業耶觀其一經雪後驚惶失
措忘其身為廵撫秉節鉞以轄文武如敵稍強勢必致
以曹申吉羅森方光琛之徒為師也朕三統大兵曾當
嚴寒盛暑久行沙漠不毛乏水之地於軍機事務以至
喂養駝馬之方無不熟悉然後知古人論兵不得其道
多無成功每至敗事深為歎息朕中路統兵至上都波
羅河屯於三月十六等日遇雨雪風霰自京師運米出
口馬匹肥者倒斃反多而滿洲兵丁馬匹不甚傷損蒙
古馬匹如常於此可知軍前馬匹當看喂飬之能與不
能古人乘春以圖蒙古者之為失策也朕近訓兵校獵
至烏里雅蘇泰八月十六日嶺巔雪深尺許至行營中
只有七寸駐蹕二日至十九日雪便全消此地去京師
七百里即已如此劉蔭樞如見黑龍江東海北海等處
之雪江中冰結八尺必奏請毁城郭棄地方盡行移徙
矣古人云雪盈尺表瑞過尺成災劉蔭樞今稱巴爾庫
爾地方雪深三四尺係伊親見抑或係何人告語並未
聲明仍交劉蔭樞往看三四尺之雪果屬親見着據實
直奏倘復聽信他人妄誕之語驚恐無措冒昧奏陳亦
着據實直奏康熙五十五年九月二十一日
諭大學士馬齊松柱蕭永藻王掞學士蔡升元王
之樞渣克旦彭始摶星俄特顧悦履薩哈布常
鼐等
張伯行條奏社倉之事前李光地為廵撫時曾奏請立
社倉開水田嚴保甲禁小錢朕諭此等事言之甚易行
之甚難爾且試行幾年再看其後試行終無成效民亦
受累設立社倉遇年歲豐收止可行一年耳不便久行
也倉糧庫帑設官專理尚且虧空此所收榖石交與百
姓收貯寺廟公所虧空又何待言耶其間有果否可行
之處爾等會同九卿商酌詳議并詢問張伯行具奏康
熙五十五年十月初一日
諭戸部
朕統一寰宇無分中外皆欲久安長治共樂昇平宵旰
孜孜五十餘年未嘗頃刻去懷也策妄阿喇布坦前曾
頻行請安遣使來往近忽狂悖侵擾哈密哈密係我編
置佐領之部落與内地無異若不遣發師旅置之不問
斷乎不可故特徵兵備邊一切飛芻輓粟悉支正供毫
無累及閭閻然而行軍置驛及諸凢輓運皆由邊境今
歲山西陜西二省雖屬豐收喜登大有獨念邊民效力
轉輸無悮急公固其常分而民勞亦所堪恤若非格外
施恩何以昭示鼓勵兹特大沛膏澤加意培養着將沿
邊一帶運糧地方自山西大同府屬前衛右衛大同懷
仁馬邑朔州保德等七州縣衛直至陜西延安府屬府
谷神木安塞綏德米脂安定吳堡保安榆林保寧常樂
雙山魚河歸德嚮水波羅懷遠威武清平甘肅屬山丹
高臺古浪莊浪西寧肅鎮寧夏左屯中屯平羅中衛靈
寧平凉固原鎮戎西安慶陽阜城甜水河州蘭州洮州
等四十二州縣衛所堡康熙五十六年額徵銀八萬六
千一百兩零糧米豆榖三十一萬七千七百二十五石
零草二百七十六萬五千九百束零通行蠲免並將從
前積年逋欠銀糧草豆亦悉與蠲除諭旨到日該督撫
即遍行張示使遐陬僻壤莫不周知仍嚴飭所司實心
奉行以副朕加厚邊民至意其或陽奉隂違澤不下䆒
該督撫題參從重治罪爾部即遵諭行特諭康熙五十
五年十月初七日
諭兵部
朕惟國家綏靖邊圉剪除賊寇必湏士馬飽騰行間奮
勇乃克立奏膚功則恤兵之道宜亟講也朕御極五十
餘年無時不以愛飬士卒為念内而八旗禁旅外而各
省綠旗視同一體或代還私債或遣官犒賞或嚴禁尅
减或察覈虛冐所以體恤之者惟恐不至近策妄阿喇
布坦狂逞跳梁侵我哈密故特徵兵預備既已轉輸糗
糧又復頒給馬駝籌畫倍周加惠尤渥而山西陜西綠
旗兵丁曾奉調遣裹糧遠涉資用維艱每預借公帑例
應扣餉抵還而始終從軍兵丁披堅執銳戮力戎行又
責以還帑償補之事朕心深為憫惻是必特沛格外恩
膏乃足鼓勵士氣除回汛兵丁所借銀兩外其始終從
軍之綠旗兵丁所借帑金四萬八千八百二十兩有零
咸與蠲免凱旋後弗復扣抵再嚴飭統轄將領實心奉
行倘有仍行私扣者該督撫據實指參從重治罪以仰
副朕軫恤邊兵至意爾部即遵諭行特諭康熙五十五
年十月初七日
諭大學士馬齊等
朕令大臣皆奏密摺最有關係此即明目逹聰之意也
前古帝王行之者少朕臨御五十餘年凢臣下奏摺細
加體察殊有禆益設若浙江廵撫摺奏秋成八分其福
建從浙江過者詢之或云十分或六七分一有参差便
可知其虚實矣摺奏之或公或私朕無不洞悉如果屬
有益即當酌量施行倘有徇私報復害人者即時發出
令衆知之彼之真情有不畢露者乎凢一切奏摺皆朕
親批人不能知内中亦不存稿如張鵬翮為總河時其
所奏摺有一非朕親批者乎既許摺奏諸王都統大臣
等不能測摺中所言何事自然凢事皆戒謹恐懼在今
日開言路之法莫善於此凢為小臣時大都願開言路
及為大臣則又不願而不知摺之公私朕一見自悉不
能掩也爾等可傳諭九卿特諭康熙五十五年十月初
八日
諭大學士九卿
設立社倉止一年可行若年久便不能行朕甚留意此
事李光地為廵撫時曾試行之因難行至今尚未具奏
張伯行謂知府謝賜履稱永平府屬州縣從前俱有社
倉今年春間乏食將倉糧借出民甚頼之既然如此永
平府所屬地方民人緣何流往盛京幸將軍撫恤乃得
給與口糧養贍耳今年直督趙宏燮具題常平倉米石
及庄頭等糧米俱已用完請借銀買米賑濟朕發通倉
米二十萬石遣大臣官員分路賑濟今張伯行及知府
謝賜履既稱設立社倉於民大有禆益着交與張伯行
謝賜履二人於永平府屬地方舉行五年如果有益再
於各處舉行爾等會同九卿詢問張伯行議奏康熙五
十五年十月初八日
諭内閣九卿
人命案件關係重大不可少有疎忽朕御極以來凡奏
讞刑獄及秋審朝審等事必極其慎重細察情罪反覆
披閱俱可成誦如此詳勘毫無疑竇方分别輕重批發
施行閱今年朝審情真人犯無多止有七十餘名迨三
次覆奏後勾决時正法者不過二三十名朕勞心政治
從前微有怔忡久已全愈今年於口外水土好處調養
朕躬較往年頗覺康健並無他恙近日舊疾又微覺發
動若朝審事件復加詳閱稍屬煩勞除緩决人犯細加
分别將年久者多從减等發落外其朝審情真人犯朕
意今年處决仍着停止康熙五十五年十月十二日
諭吏部
劉蔭樞前奉旨親赴軍前並未周閱營盤即稱患病不
候旨下回至甘州且云入冬後雪深數尺恐懼奏陳今
令伊親閱彼處積雪情形據實直奏又不遵旨往閱仍
托病求回原籍若伊意欲乞休久當䟽奏乃未奉旨之
前顧戀官職不請休致及至軍前少經寒雪即舉動失
措違旨退縮奏請回籍理應從重治罪但伊年老聞訛
傳之虛言遂輕信妄奏且自起用以來居官頗優操守
亦清文武官員稱其寬平兵民亦多感戴伊奏摺情辭
甚屬可憫諭旨到時即着回貴州辦事從寬免其議處
康熙五十五年十月十六日
諭大學士九卿科道
天下事未有不由小而之大小者且不可忽大者益宜
留心爾等在衙門或能辦理事務或以清白自持亦止
在一身耳其關係封疆大事思深慮遠往往不及講究
即如海防乃今日之要務朕時加訪問即下至水手亦
常詳詢故具知曲折外間雖督撫提鎮亦或未能周知
也朕南廵過蘇州時見船厰每年造船出海貿易多至
千餘回來者不過十之五六其餘悉賣在海外齎銀而
歸朝廷造海船數十隻便湏數萬金民間造船何如此
之多聞得海船桅木龍骨等皆中國所産海外無此大
木所以商人射利偷賣即加查訊彼但捏稱遭風打壞
此最叢弊作何禁絶海外如吕宋噶囉吧等口岸多聚
漢人自明代以來有之此即海賊之根也官兵出哨或
遇賊船四五隻官兵船止一二隻勢不能敵舵工又不
肯奮力向前將領亦無可如何不過尾追趕逐而已何
能剿滅耶又張伯行奏江浙間米俱出海販賣朕聞此
語亦未盡信然不可不為預防出海貿易海路或七八
更遠亦不過二十更所帶之米使足敷口食而止不應
太多海中東洋可使貿易若南洋商船不可令往第當
如紅毛等聽其自來耳若出南洋必從海壇經過此處
截住不放豈能飛渡乎又沿海礟臺足資防守明代即
有之應令各地方設立往年差往福建運米廣東所僱
民船有三四百隻每隻約用三四十人通計即數千人
聚集海上當為久長之策即臺灣之人時與吕宋等相
通亦皆湏預為措置凢福建廣東及江南浙江等沿海
地方有人在京師者爾等可加細詢又如策妄阿喇布
坦其初甚微老臣皆請翦除不則後且生變朕以地遠
姑留之又其部下大半皆朕賞賜今渠衆稍集輙行跳
梁如劉蔭樞一見提塘輩小抄便驚懼乃爾恐四方訛
言流傳如福建廣東邊海地方奸徒倘或生心是宜防
患於未然也朕令浙閩總督及兩廣總督來京陛見亦
欲以此面諭之海外如西洋等國千百年後中國必受
其累此可以逆推又漢人心多不齊如滿洲蒙古數十
萬人皆一心朕臨御多年每以漢人為難治以其不能
一心故也國家承平日久務湏安不忘危爾等其一一
詳議康熙五十五年十月二十五日
諭議政大臣等
噶斯路之兵應於來年換班駐扎其冬間去換之人既
住四個月應領四個月口糧着將馬飬肥前去其春間
去換之人既住八個月應領八個月口糧前去西寧之
兵派出一千一同發往不需運糧軍實自固康熙五十
五年十一月十二日
聖祖仁皇帝御製文第四集卷九
