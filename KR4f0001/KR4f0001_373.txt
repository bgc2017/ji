欽定四庫全書
聖祖仁皇帝御製文第四集卷三十六
古今體詩三十八首
千叟宴
百里山川積素妍古稀白髮會瓊筵還須尚齒勿尊爵
且向長眉拜瑞年莫訝君臣同健壯願偕億兆共昌延
萬幾惟我無休暇七十衰齡未歇肩
朕自幼不喜厚味今年登古稀深知粗食軟𬞞足
以頤養天和有人進蔞蒿苦麻者因而書懷
淡泊生津液清虚樂有餘鬢霜慚薄德神&KR0629;恐高譽苦
好山林趣深躭性道書山翁多耄耋粗食並園𬞞
題新安道上
滿目平川映遠空身形少健一衰翁社前荷鍤争春暖
隴畔扶犂趁晩風雨澤深邀天地德耕桑還頼穡人功
京南每出同村叟總得陽和一氣中
示平藏將士
去年藏裏凱歌回丹陛今朝宴賞陪萬里辛勤瞬息過
歡聲載道似春雷
六十一年春齋戒書
性理參天地經書輔國朝勿勞民力盡莫使俗氛囂不
悮農桑事須輕内外徭風高林鳥静雨足路塵消視察
焉能隠行藏豈可摇桑榆雖景暮松栢後霜凋長養春
容盛寬嚴君德調倦勤應不免對越愧明昭
園中無處無花觸目皆是故作此自嘲
無花無酒亦氤氲况有清香到處聞萬紫千紅雖瞬息
古稀吟詠忘辛勤
端陽
春夏連年旱魃災雖逢令節免流杯清和幸得甘霖霈
競渡蒲樽覽一回
久旱無雨夙夜徬徨夏至前方得普霑
喜雨雖云快豈無久旱由望雲待旦起問夜數更愁霹
靂偏稽候(雷遲小滿後方有聲)風霾任作尤西成登榖後方慰憫
農憂
豐登者朕之獲福歉收者朕之失政出此入彼不
能自恕故作近體一律以自遣
喜雨人同我不然鰓鰓宵旰待豐年千村時若千村慶
一日恒暘一日愆率土盈寧難並得普天恩澤豈兼全
先憂後樂何能遂衰景殘齡秖自憐
避雨聞鐘
雨阻端陽湧翠隈荷香瀑水點新苔午鐘忽送曇花曲
那得閒心笑幾回
同老侍衛
龐眉經歲月憶昔舊人稀少小兒童戲年高親故違歎
無手足力偏有友朋譏膝下曾孫事怡情待晩暉
佛桑花
木槿層樓號佛桑新移遠道愛芬芳開時先占榴花艷
留日還同菊蕊香
京中報到霖雨普霑
亢陽愁久旱霖雨滿溝渠倏忽枯枝潤須臾卷葉舒千
村勤襏襫萬頃促犂鋤企望收成後欣看榖賤書
夏至
山莊逢夏至齋戒禁中同翠渚萍先綠荷池花未紅葛
衣求體便𬞞食養心功偶得因幾暇偷閒碧樹叢
山莊晩眺
島嶼堪圖畫溪橋宛自成池邊樹影接峰外月華生衆
鳥巢簷穏羣獐伏地平無知知德化推擴至民情
登四面雲山
雲梯石磴逼巃嵸倚杖傍觀衆壑同更上一層圖遠望
奈何樹雜與烟籠
夏日山莊百花齊放
咫尺雄關一線墻景風已拂尚芬芳近都愛此清凉地
逢草逢花莫不香
題山水畫
嶺岫嶔﨑路渺茫畫工摹寫各舒長雲峰四起添山色
竹樹重隂致夏凉最愛蕭疎隨意筆可稱流動賞心方
依稀岩洞神仙住那得閒情問草堂
山中自詠
一生何事不斟量老至偷閒自可傷倦體每思依石憩
俗情且喜對山忘舂容無計尋方便荏苒誰能駐景光
濯足滄浪清水在企思歸詠舞雩傍
山居
迎薰避暑駐山莊四顧重重邱壑長雨後雛鶯歌密樹
風前練雀舞斜廊静觀得趣無非景佳興涵虚可致凉
烹茗汲泉清意味箇中誰觧有真香
戲作廻文
年豐足雨和時榖賤家家展眉專意民安物阜先為德
廣恩施
題畫
敞懷瀟灑馭風仙散慮逍遥不記年名利牽情忙若輩
方知憂樂豈兼全
早御稻
紫芒半頃綠隂隂最愛先時御稻深若使炎方多廣布
可能兩次見秧針
題畫
隔溪隠隠見窗紗幾度呼童問酒家尺幅林巒分遠近
畫工濃淡最堪誇
輓總督趙宏爕
四十餘年撫近京旗民稱善政和平保全終始君恩重
奄逝悲凉衆涕盈不畏刁頑持法紀久司鎻鑰務精明
官方仍在歸泉壤節鉞空懸攬轡情
自笑古稀
月宇啟窗紗身閒興轉賖龐眉臨事暗垂老厭人譁懶
惰心惟静精勤目已花臨池慚手澁無復競龍蛇
立秋在六月
庚伏雖云盡依然六月中歊蒸臨水榭溽暑望金風未
變楸梧色還舒菡蓞紅杖藜西顧意數問奏邊功
憶陜西
長安城闕昔曾遊黃水名山宛在眸清渭東流流自在
陽關遠去去何休民稠地險人難化榖賤年豐信有收
衰老無能再一覽緬懷西顧愈添愁
其二
秦嶺河西風俗淳尚餘剛勁氣難馴寬嚴相濟毋偏執
教養兼施在體仁官久每聞滋反覆吏新未曉作陶甄
小詩自覺乏文麗可盡衷腸對士民
月來香
月色東升候晩明金風初到吐芳英忽聞香撲紗帷近
更覺游仙夢轉清
膳酒自述
盈餘休說帝王家儉樸身先務戒奢盛饌醇醲應有損
野𬞞風味亦堪嘉罇中旨酒無能飲案上珍餚勿過加
淡泊寧心和五味養身得正勝丹砂
樹葉扇
葉綠存生氣香清却暑風輕摇能夏&KR1065;巧製見人工
惡繁華
村野無知太古風心依先進是吾衷不湏問到繁華樂
願與生民遡受中
書懷
不逮精神老愈愁銀鬚鶴髮更何求艱難世事危心力
履薄臨深豈自由
中元日同僧語
夙夜焦勞白髮盈愁腸一日幾廻縈偷閒暫向山僧話
可掃塵緣愛憎情
喜嶺外水土
露凝肥草净無塵處處泉源漾碧津食少事多宵旰老
暫偷閒暇養吾身
六十一年秋出哨
歲歲經行處山川照舊時峰巒不改色髩髮已如絲勝
地清凉適衰年水土宜非因躭逸豫實借憩神思隔嶺
疑圍闊聞聲呼鹿隨歸營常早歇撫景自堪怡行伍原
齊偹屏藩任指麾薄來厚往義遠近普恩施
回鑾
獵罷回鑾塞冷時旻天今歲落霜遲圍人競帶甘肥脯
田叟争收高下&KR1265;榖賤共知欣有食物多湏記守長規
西成盈野倉箱滿關内依然是所思
聖祖仁皇帝御製文第四集卷三十六
