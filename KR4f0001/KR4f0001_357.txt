欽定四庫全書
聖祖仁皇帝御製文第四集卷二十八
雜著
康熙幾暇格物編
文章體道親切惟有朱子
朕自冲齡留心載籍嗜讀古人之文選秦漢以及唐宋
諸名作彙為一書逐篇親加評論名曰古文淵鑒旋授
梓頒賜以廣其傳於天下邇年來常置案頭以備溫習
茲於避暑山莊萬幾之暇繙閱經史性理諸書復取古
文披覽一過其中氣韻古雅辭藻典贍各擅所長固極
文章之能事至於體道親切說理詳眀闡發聖賢之精
微可施諸政事騐諸日用實裨益於身心性命者惟有
朱子之書駕乎諸家之上令人尋味無窮久而彌覺其
旨此朕讀書嗜古閱歴數十年之後有得於心特為拈
出善讀書者當必能知之
回子地産絲
西北回子地方産絲綿以之製甲其堅固勝於中土大
約四十層可敵浙江之絲八十層向來不知外國出絲
也
蒙古居處有定
塞外情形不可臆度必親履其境然後能知之古稱蒙
古遷徙無常但逐水草而居似乎無一定之所可以任
意栖止矣不知塞外地雖空曠亦有水草不能相兼者
若有草無水雖欲駐牧於此其勢斷有所不能是知氊
廬毳幕常有不定之形而其實則不越乎平日所居之
故址也又古人嘗謂春月蒙古馬瘦朕北征時正值春
月未見蒙古不能移動倘遇寒風雨雪内地所騎馬騾
之類在京中毛已換盡故有倒壞口外地寒其馬冬毛
猶在所傷者皆内地之馬蒙古之馬依然無恙此亦古
人未親履其地而論之也
白龍堆
白龍堆古沙磧也漢時為樓蘭姑師地今蒙古部落敖
漢奈曼等居其東阿霸垓阿霸哈納爾鄂爾多斯等居
其西巴林等居其北四十九家半界於龍堆考邊衛志
云龍堆沙形如土龍身高者二三丈卑者丈餘東倚三
危北望蒲昌為西極要路朕時北廵親履其地見所謂
龍堆者長者十數丈短者亦三四丈形蜿蜒如龍非可
以高卑論也土人云龍形皆頭向東南尾朝西北騐之
信然又其形無定處今日隆然而起者明日已為平沙
而或左或右之間又隠隠聚成龍形矣是非僅風力所
能𣪚聚蓋其靈氣凝結變化無方真似龍耳史志所記
未能詳也
水多伏流
尚書疏言濟水三伏三見水經注言黃河三伏三見桑
乾黑水亦伏而再見以為水之脉遠性厚者乃然不知
天下之水伏流者甚多不足異也朕每見口外諸小川
流而忽隠隠而復流者在處有之故杜甫詩云塞水不
成河言其斷續不成通川耳今京師暢春園之萬泉莊
平地湧泉匯於丹稜沜循沜而西至西勾注為小溪又
南為陂者五六至東雉村(東雉村今名慈家務)水入地中伏行至
六里河重源濬發合聖水龍泉東注拒馬此可按地脉
而求者也世人不能隨地考騐故少見多怪眀王嘉謨
海淀記但云丹稜沜水忽顯忽隠而未究其隠歸何處
魏土地記述當時諺云高梁無上源清泉無下尾夫有
本之水放乎四海寧有一發即竭有源而無委乎是知
凡渟而為淵瀦而為澤必有經流潜通暗注故能久而
不涸也以類推之海西所謂地下有海亦理之所有者
同聲相應
審音之道理極平易而闇者不識皆由習焉弗察耳即
以人聲論之喜怒動於中聲音達於外當其情動聲發
聽者不必觀氣採色可以知其情之為喜為怒也又兩
人對語其發聲高者則應之者亦高其發聲卑者則應
之者亦卑反是則不和矣此即同聲相應自然之至理
也惟樂亦然發於何音止於何音為某調為某宫為某
字是猶聞人聲而辨其情之何屬也取琴瑟之類置二
噐均調一律鼓此器一絃則彼噐虚絃必應推之八音
之屬皆然莊子所謂以陽召陽以隂召隂鼓宫宫動鼓
角角動音律和矣是猶人聲相感高卑相應也夫天地
精微之理皆在現前而人不能格物窮理朱子所謂愚
者不及智者過之也至若清池之方響應蕤賓而躍光
宅之塔鈴應姑洗而鳴志籍所載或驚為怪異或疑其
虛無此雖皆耳食者然亦因前人之說過於高遠也朕
故以人聲之感應明之亦近取諸身之一端耳
回子多元子孫
西北回子種類甚多當日元太祖征服回子諸國悉有
其地因命諸子分統之是為部落之主歲月既久語言
行事及服食噐用遂習回子風俗無復蒙古之舊而其
實皆元之苖裔也
阿霸垓鹽
鹽之種類不一南方所用海鹽井鹽皆湏煎熬烹煉山
西觧州鹽池如耕者之䟽為畦隴引水灌其中俟夏秋
南風一起即結成鹽印故昔人以為海鹽井鹽資於人
觧鹽資於天也獨阿覇垓部落及張家口外牧圉之地
有鹽一種出水澤中不待煎熬而自成亦不待南風而
後結土人就近取之其塊大小不等色青黑味甚佳不
减於中土所産者始知天生百物以備民用隨在各足
禮記所謂天時有生地利有宜也
絫黍
絫黍之說羣儒辨論紛紜而終無定凖李照以縱黍絫
尺而太長胡瑗以横黍絫尺而太短房庶以實千二百
黍為黃鐘之長而馬端臨譏其非通論是皆止言黃鐘
為九寸而不知此九寸為何代之尺也朕親絫黍測騐
今營造尺適符縱黍一百之數而横黍一百止當縱黍
八十一而以千二百黍實之黃鐘亦無不合特古者二
十四銖為一兩今二十四銖僅半兩耳此猶古之一石
乃今之五斗也是知所謂黃鐘九寸者乃周尺之九寸
若以今尺九寸求之則失矣而後人各以時尺論之不
亦謬乎又古者論黍以上黨羊頭山産者為貴而猶疑
歲有豐歉則黍有大小必求一稃二米者是大不然朕
今隨地取黍檢擇大者絫尺為縱為横為銖為兩不爽
毫釐蓋得其根本則自無差忒因知昔人之定分寸度
空徑獨有取於黍者五穀惟黍粒均齊餘則不能無大
小之故也
溫泉
溫泉可以療疾蠲疴人盡知之而不知尤宜於年長之
人若四十以内者初浴湯池時反覺氣弱必久而後復
蓋人至四十以外筋骨少衰氣多收歛得溫和之助自
然情神怡暢若少年血脉方剛更以純陽之氣蒸逼之
汗液越泄精氣外𣪚不無少損李時珍曰入浴後當大
虛憊此未分老少之論也又浴湯池必以七日為期湯
之功力始到再静養七日調攝心志導和引元則一身
之氣脉充足諸疾自愈張說溫泉箴云若入溫泉居食
失節動出輕躁莫之或益傷之者至矣故君子慎微此
至言也
熬水
泉水所發其源流清遠及色味少異者下必有金石之
物而溫泉尤顯而易見者也然古人往往不能辨如泉
志所載云新安黃山是硃砂泉春時水即微紅故也或
云硃砂雖紅而不熱當是雄黃臨潼驪山是礜石泉或
云礜石不香應是硃砂本草云溫泉下有硫黃氣味雖
惡而可愈疾然有一種砒石者與硫黃相似浴之有毒
不可不慎夫以一二有名之溫湯千百年來尚不能確
指為何泉若遇荒山窮谷之中又何以辨乎是盖未得
熬水徵騐之法也朕每遇溫泉即以銀椀盛水隔湯用
文火收煉俟椀水乾觀水脚所積或為礜石或為鹻鹵
或為硫黃等皆判然分曉且視所積之輕重而水性之
清濁及浴人之損益皆可知矣較之昔人懸虛擬議辨
之於色香味而究無捉摸者不實可據而足憑乎
朝鮮紙
世傳朝鮮國紙為蠶繭所作不知即楮皮也陸璣詩疏
謂之楮桑又曰江南人𢷬以為紙光澤甚好蓋以其形
似桑也朕詢之使臣知彼國人取楮樹去外皮之麤者
用其中白皮𢷬煮造為紙乃綿密滑膩有似蠶繭而世
人遂誤傳耶
飛狐
飛狐産於口外密樹林中形似狐肉翅連四足及尾能
飛但能下而不能上續博物志云飛狐亦名飛生今山
陜有飛狐嶺飛狐口當時必以物産得名而名勝志曰
有狐食五粒松子遂成飛仙其說荒誕皆因未知天下
有所謂飛狐也口外又有飛鼠與飛狐相類特頭尾似
鼠形體小於狐荀子所謂鼯鼠五技而窮也此種荆楚
間亦多有之惟飛狐獨西北乃有耳
馬口柴
眀時宫中用馬口柴俱取給於山西蔚州廣昌直隸昌
平諸州縣其柴長四尺許整齊白净兩端刻兩口以繩
縛之故謂之馬口柴康熙初年炊㸑還用此今惟天壇
焚燎用之故近世人見之者甚少且有不知其名者
聖祖仁皇帝御製文第四集卷二十八
