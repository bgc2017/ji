欽定四庫全書
聖祖仁皇帝御製文第二集卷五十
古今體詩五十首
示江南浙江守土諸臣
宇宙方清寧吏治尚端廉農使樂耕鑿民使適里閻大
寮總其要小吏毋苛纖紀綱不可弛隨時酌寬嚴為上
能自愛羣屬必畏鉗訟惟善得情操守時警砭勿恃才
妄作勿以媚自忺務令比戸豐膏澤遠近霑朱轓與彤
騶萬姓所具瞻臧否道有碑防口難可箝不見廣厦材
聳榦從幽潛不見冲霄鶴飲啄本靜恬告誡示勉勗保
護兹庶黔
再過鷲峰
愛此清幽一徑深馬隨泉響入雲林蒼苔古洞何年鑿
脈脈韶光自賞心
登吴山
重經層巘暫停鑾天日晴和覽眺寬城市萬家煙火近
念兹莫遣有饑寒
望錢塘江
江流幾折勢灣環指點遥岑是越山南朔東西無一事
春風浩蕩奉
慈顔
虎跑泉
靈泉涌地寒侵骨勝跡名高著虎跑似恐被人頻汲取
一泓清迥出山坳
由淨慈寺經南屛諸山
紆曲南屏路欣隨步輦来(皇時奉觀覽太后)鳥飛驚玉仗花
落點經臺邃閣聞松籟疎籬逬竹胎雙峰高不極更在
白雲隈
孤山放鶴亭
處士人何在山前夕照来亭空不見鶴磴古尚留梅楊
柳縈煙嫩棠棃過雨開今朝閒繫艇還自愛賢才
玉泉有五色魚賜名清漣寺
錦鱗游泳漾池紋隠藻穿蘋暗作羣濠濮會心原不遠
清漣題額與傳聞
西湖再作
面面山容澹盈盈水態清流文縈傑閣波影蕩高城燕
舞知迎櫂花低解避旌乘春弘沛澤隨地稔民情
浙省道上書懷
徧野農桑繞翠旌畦邊童叟帶雲耕江山盡是昇平日
寸晷難忘終始情
桑林乍綠蠶事方興詩以嘉之
彌望桑林吐葉垂枝嫩碧初勻竹舍正殷蠶務天工雨
露維均
曉發嘉興
數里城依水千門路向田菜塍無近遠桑岸互緜連土
沃勤為最年豐儉欲先雲開林野秀初日上行旃
花山
警蹕来初地青山鳥道深風生松澗合雲暗石苔侵靜
晝飛閒蝶餘春噪晩禽空留支遁跡物外託宸襟
支硎山
龍池東北古支硎石室寒泉句可聽(支遁詩云石室可蔽身寒泉濯温手)
想得雨餘懸瀑布飛流界破數峰青
回鑾復過惠山
是誰妙筆點巒容藴藉迎人四五峰堪挹山泉烹雀蕊
併添新黛入甌濃
舟行野望
惠風萬頃下芳畦遠水拖煙曉狀迷河上草新纔覆地
林間花堕半沾泥翩翾弱燕穿船入宛轉芳鶯隔樹啼
若問撫闌端坐意默思豐裕洽羣黎
駐蹕江寧偶述
雲覆輕隂雨淨塵南巡又隔十經春山河舊數陪京重
士庶今看沐化淳古巷烏衣人已換芳洲白鷺跡成陳
元元億萬咸安樂教養休和屬大鈞
修報恩寺塔初畢登之
塔勢摇晨旭憑陵上九霄琉璃莊淨域金碧啟香寮地
俯三山近江環匹練遥隔窗雲霧起戸戶瑞煙飄
過明太祖陵有感
拔起英雄草昧間煌煌大業豈能刪玉魚金盌雖如故
煙霧低迷獨愴顔
月夜登燕子磯
石勢疑飛動江濤足下看天空来皎月風定斂奔湍綠
樹燈光亂蒼厓夏夜寒經過睹形勝往往駐鳴鑾
江行
風帆来往亂江流樓艣縦横拍浪浮只在艄工持柁穏
曾將為政喻操舟
憶暢春園牡丹
曉雨疎疎薄灑午風習習輕吹忽念暢春花事正當萬
朵開時
金山雨望
煙樹重重兩岸間流雲著水水漫漫江煙江樹無窮盡
不讓蓬瀛島上山
山中晩霽
返照開澄景餘霞作綺流夜深明月出隔岸見蘆洲
中泠泉
靜飲中泠水清寒味日新頓令超象外爽豁有天真
望焦山念已已曾登其上
大江日夜波汪洋金山焦山兩相望金山樓閣蕩丹碧
焦山竹樹多鬱蒼境深流廣人罕至往年曾一登其岡
頃者放舟仍北渡壯哉滉瀁雲低昂青巖翠壁幽且蒨
圖經名著傳焦光何時瘞鶴在山足遺銘剥蝕存華陽
(山下有瘞鶴銘為華陽真逸撰止存六十餘字)葭洲白鳥忽飛出江花冥冥江
草芳是日雨餘氣清淑夏首晴晝欣舒長倚艦四顧暢
襟抱好風豁達来天閶
念淮揚居民特留漕糧二十萬以濟之回鑾之日
復諄諭所司使布實惠
廣厦豈不樂何事駕飛艫意惟悉民隠遑問歴道途淮
揚皆巨郡地本號饒腴居人百萬家土狹濱衆湖禾麥
苟不登老幼日待餔恩意宜渥沛拯濟留天儲實惠布
州邑遠邇均有無諄諭嚴再三毋徒飽吏胥茅屋有起
色比戶充黍稌願兹瘠壤農皥皥躋唐虞
泛洪澤湖偶詠
積水空明浸太虚輕舠閒泛進徐徐菰蘆絶岸柴門小
終歲生涯業捕魚
漁舟夜泊
漁父不罹世中形任意飄流夜泊汀惟有長閒心靜處
何如名利係朝廷
渡河北歸
三吴問俗罷旋蹕渡洪流微日籠華蓋輕飇送御舟水
能安汎濫堤遣護田疇自此民休息紓予南顧憂
宿遷
行過江南水與山柳舒花放鳥緡蠻明朝重至邳徐路
鳳闕龍樓計日還
過八牐
宛轉河形一線通瀦流疊石賴人功天庾歲歲關飛輓
全在隨時啟閉中
仲子廟
河口孤祠在千年祀典存當階松半偃繞碣蘚堪捫懷
古題新額遺風想聖門行舟清晝永岸草採芳蓀
途次端午
蕤賓逢夏律午日俯澄流黃鳥林中變新蒲岸外稠宮
筵傳綵糉僊酒泛丹榴遥憶蓬莱上垂楊蔭御溝
山左道中
鳳艒南巡往復歸夏禽拂水避雲旂川平桂櫂何須舉
風正蒲帆疾似飛雞犬滿邨人足食繭絲入市戸充衣
閑閑陌上晴曛好暇覽時光暢萬幾
望岱憶舊
青天竦峙翠雲濃端坐船頭眺岱宗憶上崇嶐最高頂
非探芝檢效東封
闕里重脩思欲一往以天氣日暑急奉
慈輿北歸未得瞻視紀詩八韻
廣殿丹青煥飛甍黼藻新思排僊馭往却奉
翠輿辰仰慕尼山側興懷泗水濱存心惟志道勉力事
依仁望斗知非遠升堂念每惇廡松應鬛長階檜益苔
皴過魯時逢夏歸帆罷問津迢迢曲阜路沿泝幾勞神
見途中夏麥將熟志喜
江滸淮壖道已周歸看東省麥盈疇雨滋膏潤苖多秀
早慶今年大有秋
北境
曈曈曙色上帆檣野水波添滿路光應是皇畿程已近
林風吹送棗花香
候兄裕親王
花萼樓前別已經春夏餘平明挂錦纜日暮傍樵漁吴
越當年景江湖各自如留心民事重隔月信音疎
江南風雨阻回程二十天近京又是微旱五月二
十五日霖雨如注喜雨
雨阻回鑾二十天近京又旱意懸懸若能南北皆無慮
惟賴青蒼大有年
賜峨&KR1453;老僧
名山越徧未到天涯欲得真印勤修離家雷音雖拜那
見拈花知此無益再遊中華八旬老矣行履不斜言語
忠厚一字弗遮觀爾樸誠朕意甚嘉峨&KR1453;峍崪直逼雲
霞明心見性靜守毋譁
察永定河
源從自馬邑溜轉入桑乾渾流推濁浪平野變沙灘廿
載為民害一時奏效難豈辭宵旰苦須治此河安
巡子牙河建壩
暫别宮槐幸子牙近邨處處少人家清和微暑浮畦麥
綠樹初隂接岸沙隄外草荒艱籽粒淀中水淺捕魚鰕
黃童白叟望霖雨霖雨先施莫自賖
盛夏晚偶成
蟬聲急處秋將近緜雨過時暑漸微樹色渺茫憑遠閣
雲峰掩暎罩斜暉西成平野年當稔煙息關山事不違
披覽牙籤心自得揮毫乙夜勉羣幾
七夕觀千葉蓮
玉露初分水殿凉滿池紅白雜芬芳香飄隨座皆秋色
細月朧朧挂未央
暢春園觀稻時七月十一日也
七月紫芒五里香近園遺種祝禎祥炎方寒北皆稱瑞
稼穡天工樂歲穰
詠桐老圖賜裕親王
丹桂秋香飄碧虚青桐迎露葉扶疎願將花萼樓前老
帝子王孫永結廬
為考試歎
人才當義取王道豈紛更放利来多怨徇私有惡聲文
宗濂洛理士仰楷模情若問生前事尚憐死後名
禁園秋霽
樹冷催蟬咽荷疎表影長深秋殘暑氣微爽待高陽戶
外遠塵蹟園中多蕙香溶溶新雨霽吟乏愧成章
聖祖仁皇帝御製文第二集卷五十
