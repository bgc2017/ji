欽定四庫全書
聖祖仁皇帝御製文集卷二十五
贊
至聖先師孔子贊(并序)
蓋自三才建而天地不居其功一中傳而聖人代宣其
藴有行道之聖得位以綏猷有明道之聖立言以垂憲
此正學所以常明人心所以不泯也粤稽往緒仰溯前
徽堯舜禹湯文武達而在上兼君師之寄行道之聖人
也孔于不得位窮而在下秉刪述之權明道之聖人也
行道者勲業炳於一朝明道者教思周於百世堯舜文
武之後不有孔子則學術紛淆仁義湮塞斯道之失傳
也久矣後之人而欲探二帝三王之心法以為治國平
天下之凖其奚所取衷焉然則孔子之為萬古一人也
審矣朕巡省東國謁祀闕里景企滋深敬摛筆而為之
贊曰
清濁有氣剛柔有質聖人參之人極以立行著習察舍
道莫由惟皇建極惟后綏猷作君作師垂統萬古曰惟
堯舜禹湯文武五百餘歲至聖挺生聲金振玉集厥大
成序書删詩定禮正樂旣窮象繫亦嚴筆削上紹往緒
下示來型道不終晦秩然大經百家紛紜殊途異趣日
月無踰羹牆可晤孔子之道惟中與庸此心此理千聖
所同孔子之德仁義中正秉彝之好根本天性庶幾夙
夜勗哉令圖溯源洙泗景躅唐虞載歴庭除式觀禮器
濡毫仰贊心焉遐企百世而上以聖為歸百世而下以
聖為師非師夫子惟師於道統天御世惟道為寳泰山
巖巖東海泱決牆高萬仞夫子之堂孰窺其藩孰窺其
徑道不遠人克念作聖
顏子贊
聖道早聞天資獨粹約禮博文不遷不貳一善服膺萬
德來萃能化而齊其樂一致禮樂四代治法兼備用行
舍藏王佐之器
曾子贊
洙泗之傳魯以得之一貫曰唯聖學在兹明德新民止
善為期格致誠正均平以推至德要道百行所基纂承
統緒修明訓辭
子思子贊
於穆天命道之大原靜養動察庸德庸言以育萬物以
贊乾坤九經三重大法是存篤恭愼獨成德之門卷之
藏密擴之無垠
孟子贊
哲人旣萎楊墨昌熾子輿闢之曰仁曰義性善獨闡知
言養氣道稱堯舜學屏功利煌煌七篇並垂六藝孔學
攸傳禹功作配
老子出關圖贊(趙孟頫畫)
修身養夀古隱君子掌藏室書為柱下史清靜自正是
其大旨宗周式微羣雄龍戰逝將去此八荒周徧徐甲
負笥青牛服韅關尹望氣物色候門和光抱一目擊道
存少留著書虚無是論元文旣宣解人亦寡入於無垠
廣莫之野去住兩忘物無害者吳興學士繪事肖神旣
寫道德又貌僊眞高古肅穆髣髴伊人神龍見首變化
莫同乘雲上下孰知其終至聖所名斯言我從
畫馬贊
大梁韓幹古之筆精寫此駿足千載如生紅光耀脣紫
豔承睫削玉霜蹄團花霧鬛乾維叶象房宿效形體中
儀式法合圖經鵠起鸞停風猋電駛不遇九方孰致千
里我聞在昔文德誕敷飛黃服皂騕褭駕車覽物心怡
披圖神往曾是權奇曾是俶儻南浮滇水北絶玉山利
兹地用充我天閑
陳所翁畫龍贊
雲龍騤騤衆物之靈暫行萬里少息千齡飛潛應候變
化無形乾爻九五取象君德時乘六位周流八極雲行
雨施品彙生殖爰有哲匠絹素經營僧繇䑛筆董羽研
精蜿蜒夭矯巧若天成嗟此好手聲價超越得水能飛
點睛斯活波濤騰涌煙霧滅没遠宅江海亦遊名都夏
王遠駕虞舜受圖命官紀年用表禎符德至泉水神物
乃下馴擾可豢奚俟摹寫祕藏斯卷以驗眞者
筆贊
文犀之植中山之毫絢以藻采潤以蘭膏翡翠其牀玉
璧其匣濡之隃糜翰染八法若墳若典若史若經奉以
撰述逸於汗青時維休昌誕敷文德弓矢載櫜彤管競
飭遐哉八表車書其同結繩云邈永資爾功
箴
講官箴
予企至道覃思簡編朝夕討習禮茂講筵詩人有云顯
示德行啓沃惟賢庶幾金鏡尔列詞苑峨峨在廷細旃
廣厦論史談經體之行之朕躬是力載獻載替尔職宜
飭毋務勦說毋苟雷同毋繆於正毋悖厥中在昔大儒
稱先則古臯䕫是師言規行矩誼貴翼勵先正其心尔
苟勿欺吐辭足欽詎曰名義可以塗飾詎曰聖賢可以
蠡測關閩濂洛炳矣心傳撰述大旨庠序宗焉用昭儒
修用弘教澤尔其勉兹尚無攸斁
督撫箴
芒芒方域分理需人岳牧之選實惟重臣寄以封疆千
里而遠地則星羅令猶風偃控攝文武統馭官司繩違
糾慢宣德布慈廉善是旌貪黷毋宥小眚是矜吞舟毋
漏彼昏而墨日削月朘或市徇縱以恣撟虔澤不下殫
民隱罔恤政廼不和為時蟊賊曾是源濁而流則清曾
是表正而景則傾職汝之由是曰曠墜軫我元元保釐
奚賴天命天討我不敢私勗哉有位敬聽箴辭
祭酒箴
予敷文德式禮辟雍允維祭酒多士攸宗在昔有虞命
䕫教胄洎於成周升彼孝秀撫今區夏遵路陳常海域
遣子願齒膠庠尔長廼司表率匪易木繩斯直玉琢斯
器烝烝譽髦尔儀是型濟濟橋門尔訓是聆惟廉持躬
惟慎率屬佻達其懲戒董其勗皇矣謨典如鏗金鏞闡
揚罔盡則傚奚從毋矜而華導之誠正毋詭而趨範之
孔孟王化丕盛視乎成均苟隳厥職曷明人倫儒行克
臧汝績廼效黽勉詔媺助宣聲教
給事中箴
咨尔給事實專言職厥地惟親禁闥之側入納奏劄出
奉綸章清勤斯稱敬愼斯臧六曹有失汝其正之百僚
有邪汝其諍之予懷邦直謇諤足多庶兹有位胥用濯
磨罔逞已私小心乃集罔見近利不阿乃立勿流於黨
而苟為同勿懾於威而戾夫公道貴毋欺論尚執要棄
佞勵忠令聞始劭尔之無忝寵錫是承尔之弗率譴罰
是膺憲典丕昭視尔賢否靖獻克誠國恩孔厚毋曰秩
卑補闕拾遺夙夜匪懈勗哉攸司
御史箴
柱下一星列曜太紫其象維何今也御史淬厲風裁檢
齊霜紀下飭官方上參國是肅肅柏府峨峨豸冠其職
清要簪筆朝端百司有闕是繩是彈民澤或壅是宣是
殫汝不自克何以懲墨汝不自正何以糾慝毋畏強禦
毋縱殘賊庶幾夙夜邦之司直昔之法吏正色臺中為
我耳目效彼股肱馳聲簡册流美無窮敬之敬之罔不
克恭
守令箴
五等封建古今異宜郡縣之制百王同規壤地磐牙提
封棋峙大者一州小則百里有社有稷有民有人守令
何職職兹拊循勸農課桑宣條設教偃風以德從星惟
好毋營筐篋毋急簿書悃愊之治歲計有餘莫高匪天
而卑其聽莫愚匪民而智其性民不可掩天不可欺一
之不愼而戚自詒稽古治效嘉禾瑞麥勉能其官紹休
前迹
銘
硯銘
鳳咮之姿龍尾之質雕焉琢焉登翰墨室如珪之方桓
信是率如璧之圓蒲穀是匹或巉而巖芙蓉崒嵂或潤
而泉玉膏湓溢腹坦而容目仰而出外斂其華中堅其
實端溪伊何縝密以栗銅臺伊何澤黝以桼靜兮不佻
動兮不軼研之隃糜運之不律磨礲性情發揮道術厥
功懋哉允惟迪吉
鼎銘
庖犧作鼎尚象太乙神禹鑄金九鼎崒嵂皇哉鼎義易
稱元吉㢲濟以離烹飪何飶享帝養賢位命凝一初象
維陰利其否出二克剛中是為有實陽居廼腹和而悔
失苟或比陰覆餗莫恤厥鉉伊何金玉其質大德保之
守以無逸
屏風銘
維爾卓立巍然嚮離亦稱斧扆亦名罘罳動而有則靜
而不欹端廉方直藩翰攸宜繄昔漢殿圖畫載披永言
好德納彼良規洎乎唐室十漸用裨大書作障釋兹念
兹予懷上聖治企無為南面聽政垂拱於斯云何敢逸
廣列訓辭儗諸士史以獻典詩
鳥鎗銘
範金為質石火中蘊體約用弘宣威制勝潛發其機愼
持其柄摧堅擊遠聲光震迅翼我武功式臻耆定
鳥鎗銘
一器也體類戈戟功逾矢礮當機迅發則星馳而電激
落雲霄之勁翮殲林莽之軼材洵武功之良具更無所
施而不宜
弩銘
珍木自南其理則直省括有度用以觀德
弩銘
夾也柔克唐也剛克不剛不柔兹器維則
聖祖仁皇帝御製文集卷二十五
