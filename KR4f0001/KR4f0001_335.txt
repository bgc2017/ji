欽定四庫全書
聖祖仁皇帝御製文第四集卷十七
勅諭
諭大學士九卿等
朕於河務留心最切經歴最深往年屢次閱河時精力
尚強親乘小舟不避水險各處周覽凢水泉原委皆知
之甚悉山東運河全賴衆泉蓄洩微山諸湖以濟漕運
今山東多開稻田截湖水上流之泉以資灌溉上流既
截湖水自然無所蓄瀦安能濟運水在地中如人身之
有血氣血氣有餘方可用渗泄之藥若血氣不足正需
滋養安可再加渗泄乎地方官未知水之源流一任民
間放水灌田以為愛惜百姓不知漕運實因此而悞也
若不許民間偷截泉水則湖水易足湖水既足自能濟
運矣今不講究本原但見湖水日少河身日淺徒事開
濬假使河身日深泉水不繼雖費百萬帑金終歸無用
且古人所置南北諸閘更將何以處之古人置閘其遠
近疎密皆因地形高下水勢緩急以為蓄洩或一地二
閘或一二十里一閘確有一定丈尺不可更易分水龍
王廟閘座尤關緊要當時宋禮用白英老人之策築戴
村壩以遏汶水導之出鵝河口入南旺湖然後分流南
北以分水口為水脊盖山東登萊諸山之脉自關東來
結為泰山是北幹分支之一在黃河之東而黃河之西
山脉自終南太一南屆淮汝為中幹分支之一黃河行
乎兩支之中故昔時河自天津入海以後漸徙而南至
淮安入海而登州以上馬谷山以下從無黃河之跡者
山脉限之也分水口之水脊又為泰山分支之分脊處
白英積數十年精思確有所見定為此議宋禮從之因
勢均導南得七分北得三分增修水閘以時啟閉漕運
遂通此等膽識後人斷斷不敢實亦不能得水平如此
之准也今此二閘最宜斟酌啟閉若淺於南則當閉北
閘使分北之水亦歸於南淺於北則當閉南閘使分南
之水亦歸於北湖泉並注南北合流雖有旱暵亦無慮
矣豈若徒事開濬勞費而無功乎往年山東百姓欲開
新河朕恐其下流泛濫降旨弗許今廵撫請開彭口新
河此地一面為微山湖一面為嶧縣諸山更從何處開
鑿耶張鵬翮到山東將朕此旨詳諭廵撫申飭地方官
令其相度泉源蓄積湖水俾漕運無悞特易易耳黃河
關係最大自元至明歲有衝決未有安瀾二十餘年如
今日者然圖治於己治保安於己安河工雖已告成尤
當時加廵視不可疎忽今春多風而少雨恐秋間雨水
必多地方官宜加意堤防張鵬翮去看山東運河由臨
清起至韓庄閘韓庄閘離邳州不遠并去看邳州低窪
之水曾否洩出太行堤曹縣至單縣亦當往看有賢能
司官多帶兩員去地方有用着之處即留彼料理康熙
六十年四月初十日
諭大學士九卿等
去冬雪大所以今春雨澤甚少大約冬雪多則春雨必
少春雨少則秋霖必多此非有占騐而得知者也朕六
十年來留心農事較量雨暘往往不爽且南方得雪有
益於田土北方雖有大雪被風飄𣪚於田土無益今歲
山東得雨河南山西陜西未甚得雨備荒最為緊要不
可不預為籌畫若直隸山東河南料理已屬非易至山
西陜西其補救尤難古人云三年耕則有一年之蓄九
年耕則有三年之蓄言雖可聽行之不易如設立社倉
原屬良法但前李光地張伯行曾經舉行終無成效至
於各省積貯榖石雖俱報稱數千百萬實在存倉者無
幾即出陳因新之法亦不為不善第春間僅有所出秋
後並無所入州縣官侵蝕入已急則即以折銀掩飾此
等積弊朕知之甚詳其報荒之真偽虛實朕亦無不洞
悉如熱河所積榖石每年减價平糶秋收糴補還倉數
目無多稽查頗易所以每有餘糧耳語云大兵之後必
有凶年昔征剿三逆時豐收足以供給並無一州一縣
貽悞及平定以後亦間有歉收者雖然綢繆未雨不可
不為預慮也邇來稍覺暵旱政事或有缺失應行改正
之處爾等會同詳議具奏康熙六十年四月十九日
諭戶部尚書孫渣齊
朕覽京城所報米價殊屬騰貴將京通倉米石交與侍
郎張伯行比時價减五分糶賣内務府庄頭所交榖石
現在州縣收貯亦派滿漢賢能司官照此糶賣正值榖
價騰貴之時恐有偷盗倉内米石者着提督等不時緝
拿照此速行康熙六十年四月二十六日
諭大學士九卿
今年入春以來見天氣不調曾經再三面諭諸臣尚能
記憶否地寒麥晩之處猶可望三四分收成山左河南
山陜麥盡已無用矣屢次祈雨為日頗久若更展期祈
禱反屬不敬不如停止至
天壇遣官祈雨之例朕非忘懷令朕躬違和不能行走
所遣官員豈能如朕之誠敬徒邀遣官
天壇祈雨之虚名朕心何安目今所望惟秋禾耳康熙
六十年五月初十日
諭大學士九卿等
朕御極六十年自冲齡之時惟以黎庶為重故不惜身
命勤勞至今今春朕之子弟暨六世孫與舉國官兵人
民請行大慶典禮在朕固所應受衆亦咸以為宜朕意
以上則係
皇考賓天之年下則西陲用兵凢陣亡病故者功罪尚
未明晰今年非好歲也幸彼時堅辭不受以今觀之若
受慶典則私議朕之過者不可枚舉矣朕躬自四月違
和五月初旬又復感寒遂覺病甚以致面色消减或稍
行動或多言語便不勝倦乏目今直隸山左河南山陜
麥已無收民多逃散屢令大學士九卿議奏茫無頭緒
似此尚忍而不言將來不知作何底止也諸大臣皆受
高爵厚禄應視萬民如一身一家各抒拯救之法若謂
朕必降諭旨推委於朕則諸大臣所任何事耶今朕躬
甚弱心思亦短易倦善忘惟諸大臣是賴救民之策不
可不急為籌畫應速行詳議慎勿輕視倘再遲延時日
被災之民不能待矣康熙六十年五月二十四日
諭大學士馬齊等
朕因陜省歉收雖將錢糧蠲免動給倉糧又發庫帑特
差官員散賑百姓尚未安堵今施世綸亦束手無策此
俱係地方官員不切實留心為民設法綏理以至百姓
流離聞得山西陜西富戶積藏米石甚多若得好官勸
諭糴買可以多得着將内庫銀發出五十萬兩作速帶
赴山西陜西買米散賑左都御史朱軾丁憂因浙江廵
撫時居官好令在任守制近啟奏要往軍前效力伊讀
書之人前往軍前如何行走似此等地方當往效力着
派左都御史朱軾往山西光禄寺卿盧詢往陜西再挑
選部院賢能官員隨往每處帶銀二十五萬兩勸諭富
戸照時價糴買米石庶乎易得將此傳示九卿詹事科
道即令朱軾等帶銀作速前往不必又來奏請訓旨特
諭康熙六十年五月二十五日
諭臺灣衆民
臺灣衆民據督臣滿保等所奏并伊等進摺家人所言
臺灣百姓似有變動又奏稱滿保等於五月初十日領
兵起程等語朕思爾等俱係内地之民非同賊寇或為
饑寒所廹或因不肖官員刻剥遂致一二匪類倡誘衆
人殺害官兵情知罪不能免乃妄行強抗其實與衆何
涉今若遽行征剿朕心大有不忍故諭總督滿保令其
暫停進兵爾等若即就撫自原諒爾罪倘執迷不悟則
遣大兵圍剿俱成灰燼矣臺灣只一海島四面貨物俱
不能至本地所産不敷所用祇賴閩省錢糧養贍耳前
海賊占據六十餘年猶且剿服不遺餘孽今匪類數人
亦何能為耶諭旨到時即將困廹情由訴明改惡歸正
仍皆朕之赤子朕知此事非爾等本願必有不得已苦
情意謂與其坐以待斃不如苟且偷生因而肆行擄掠
原其致此之罪俱在不肖官員爾等俱係朕歴年豢養
良民朕不忍剿除故暫停進兵若總督提督總兵官統
領大兵前往圍剿爾等安能支持此旨一到諒必就撫
毋得執迷不悟妄自取死特諭康熙六十年六月初三
日
諭宗人府
平逆將軍顔信朕親伯之孫朕之姪也此番統領滿洲
蒙古綠旗兵丁過自古未到之烟瘴惡水無人居處之
絶域殱滅賊寇平定藏地允稱不辱宗支克展勇略深
屬可嘉相應表揚以示奬勸爾衙門即遵旨議封公爵
具奏特諭康熙六十年六月初六日
諭大學士馬齊等
聞得米從海口出海者甚多江南海口所出之米尚少
湖廣江西等處米盡到浙江乍浦地方出海雖經禁約
不能盡止福建地方正在需米之時又派浙江兵二千
往閩駐防恐米價益貴米到乍浦價值必賤交與浙江
廵撫提督先備海船嚴禁私賣不許出海動帑買米三
萬石載於船上提督派官兵押運從海運至厦門收貯
自福寧州直至福州府不過十數日之内即可逹厦門
斯事甚屬緊要嗣後出海米石交與江南浙江總督廵
撫提督總兵官嚴行禁止方好其福建販賣米石不必
禁止爾等將此旨錄出奏聞交與九卿閱過速行可也
康熙六十年六月十四日
諭大學士馬齊等
朕觀各省官員内或有一員欲避繁劇具呈告退不數
月另行捐補他省兹陜西省係用兵之際正在辦理錢
糧重務或因聞訃丁憂以致遲悞辦理事件知州王珏
令在任守制知縣王志深亦令留任如嗣後有此等呈
稱丁憂告退人員作何料理着九卿詹事科道會同議
奏康熙六十年閏六月十五日
諭吏部
捕盗同知員缺將未滿三年人員揀選補授以後即照
同知缺陞補調用在任既不能久陞遷亦覺太速將伊
等俱留三年俟過三年再以原俸推陞調補康熙六十
年閏六月十六日
諭吏兵二部
總督滿保提督施世驃調遣官兵施世驃親身數次大
敗賊衆攻取鹿耳門安平鎮七日内即克復臺灣府可
嘉總督提督以下在事官兵着議叙具奏守備陳策擒
殺作亂奸民范景文鼓勵平民為兵恊力堅守淡水營
又同大兵進剿殊屬可嘉陳策着從優加為左都督補
授臺灣總兵官與伊同事官兵着從優議叙具奏康熙
六十年七月初十日
諭浙閩總督滿保等
臺灣府文職官員平日並不愛民但知圖利苛索及盗
賊一發又首先帶領家産棄城敗回澎湖殊屬可惡道
員以下文職官員俱着提拿總督滿保提督施世驃會
同審明即發往臺灣府正法將伊等家産查明賞賜效
力有功之人康熙六十年七月初十日
諭大學士等
自古黃河遷徙無常每有衝决堤岸淹沒田廬之患昔
黃河會九河從天津入海後漸遷徙以成今河約計遷
徙之處已千餘里矣漢武帝塞瓠子口嗣後代有衝決
朕留心河務屢行親閱動數千萬帑金指示河臣修築
高家堰石堤及凢應修築之處奏安瀾者幾四十年於
運道民生均有禆益前廵幸在湖灘河所保德州横城
潼關孟津徐州宿遷邳州桃源清口等處俱曾渡河自
横城順黃河下流歴人所未經行之河套凢舟行二十
二日直逹數千里所至之處無不詳視惟孟津渡河時
因淤沙不能直渡因委折而行彼時朕即慮及沙淤則
流滯堤岸必致衝決今據報黃河衝決流入沁河自直
隸長垣縣至山東等處若今冬即行堵築堅固可保無
虞倘不能堵築堅固自決處以下黃河勢分沙壅河水
陡長則堤岸之危非此即彼矣朕知之最為明切這所
奏衝決之處或在瓠子口之上或在瓠子口之下並河
道情形着詳細問明九卿暨河南省官員具奏此事不
可輕視康熙六十年九月初六日
聖祖仁皇帝御製文第四集卷十七
