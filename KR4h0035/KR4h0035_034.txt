歲時雜詠卷三十四宋蒲積中編
重陽
奉和聖製重陽節宰臣及羣官上夀
王維
四海方無事三秋大有年百生逢此日萬夀願齊天芍
藥和金鼎茱萸插玳筵玉堂開右个天樂動宫懸御柳
疎秋景城鴉拂曙烟無窮菊花節長奉栢梁篇
九月九日憶山東兄弟(時年十七)
獨在異鄉為異客每逢嘉節倍思親遙知兄弟登高處
遍插茱萸少一人
九日孟浩然
初九未成旬重陽即此晨登高聞古事載酒訪幽人落
帽恣歡飲授衣同試新茱萸正可佩折取寄情親
九日龍沙寄劉大眘虚
龍沙豫章北九日挂帆過風俗因時見湖山發興多客
中誰送酒櫂裏自成歌歌竟乘流去滔滔任夕波
途中九日懷襄陽
去國已如昨倏然經杪秋峴山杳不見風景令人愁誰
採籬下菊應閒池上樓宜城多美醖歸與葛彊遊
和盧明府九月九日峴山宴馬使君崔員外
宇宙誰開闢江山此鬱盤登臨今古用風俗歲時觀地
理荆州分天涯楚塞寬百城今刺史華省舊郎官共美
重陽節俱懷落帽歡酒邀彭澤載琴輟武城彈獻夀先
浮菊尋山或藉蘭烟虹鋪藻翰松竹挂衣冠叔子神如
在山公興欲闌常聞騎馬醉還向習池看
九月九日登峴山寄張容
北山白雲裏隠者自怡悅相望試登高心隨飛鳥滅愁
因薄暮起思是清秋發時見歸村人沙行渡頭歇天邊
樹若薺江畔舟如月何當載酒來共醉重陽節
九日陪潤州邵使君登北固山
張子容
五馬向山椒重陽出麗譙徐州帶渌水楚國在青霄張
幕連江樹開筵接海潮凌雲詞客語迴雪舞人嬌梅福
慙仙吏羊公賞下僚新豐酒舊美况是菊花朝
重陽日陪元魯山德秀登北城矚對新霽因以
贈别時元兄屢有挂冠之意蕭穎士
山縣遶古堞悠悠快登望雨餘秋天高目盡無隠狀
綿連滍川迴杳渺鴉路深彭澤興不淺臨風動歸心
賴兹鳴琴暇傲睨傾菊酒人和歲已登從政復何有
遠山十里並一道銜長雲青霞半落日混合疑晴曛
漸聞驚栖羽坐歎清夜月中歡愴有違行子念明發
僅能冺寵辱未免傷别離江湖不可忘風雨勞相思
明時當盛才短伎安所設何日謝百里從君漢之澨
宣城九日聞崔侍御宇文太守游敬亭余時登
響山不同此賞醉寄崔侍御(二首)
李白
九日茱萸熟插鬢傷早白登高望山海滿目悲古昔遠
訪投沙人因為逃名客故交竟誰在獨有崔亭伯重陽
不相知載酒任所適手持一枝菊調笑二千石日暮岸
幘歸傳呼溢阡陌彤襜雙白鹿賓從何輝赫夫子在其
間遂成雲霄隔良辰與美景兩地方虚擲晚從雨霽歸
蘿月下水壁却登郡樓望松色寒轉碧咫尺不可親棄
我如遺舄
九卿天上落五馬道傍來列戟朱門曉褰帷碧嶂開登
高望遠海召客得英才紫綬歡情洽黃花逸興催山從
圖上見溪即鏡中迴遙羨重陽作應過戲馬臺
九日登巴陵置酒望洞庭水軍(時賊逼華容縣)
九日天氣清登高無片雲造化闢川岳了然楚漢分長
風鼔横波合沓蹙龍文憶昔傳遊豫樓船壯横汾今兹
討鯨鯢旌旆何繽紛白羽落酒樽洞庭羅三軍黃花不
掇手戰鼔遙相聞劒舞轉頽陽當時日停曛酣歌激壯
士可以摧妖氛齷齪東籬下泉明不足羣
九日龍山飲
九日龍山飲黃花笑逐臣醉看風落帽舞愛月留人
九日
今日雲景好水綠秋山明攜壺酌流霞搴菊泛寒榮地
遠松石古風揚絲管清窺觴照歡顔獨笑還自傾落帽
醉山月空歌懷友生
九日登山
淵明歸去後不與世相逐為無杯中物遂偶本州牧因
招白衣人笑酌黃花菊我來不得意虚過重陽時題輿
何駿發遂結城南期築土接響山俯臨遠水湄胡月呌
玉笛越女彈霜絲自作英王胄斯樂不可窺赤鯉湧琴
高白龜道冰夷靈仙如髣髴奠酹遙相知古來登高人
今復幾人在滄洲違宿諾明日猶可待連山似驚波合
沓出溟海揚袂揮四座酩酊安所知齊歌送清觴起舞
亂參差賓隨落葉散帽逐秋風吹别後登此臺願言長
相思
九日藍田崔氏莊杜甫
老去悲秋強自寬興來今日盡君歡羞將短髮還吹帽
笑倩傍人為正冠藍水遠從千澗落玉山高並兩峰寒
明年此會知誰健更把茱萸子細看
九日楊奉先會白水崔明府
今日潘懷縣同時陸浚儀坐開桑落酒來把菊花枝天
宇清霜淨公堂宿霧披晚酣留客舞鳬舄共差池
九日陪淳侍中宴白樓
露白菊氤氳西樓盛襲文玉筵秋令節金鉞漢元勲說
劒風生坐拍琴鶴遶雲謏儒無以答願得備前軍
九日奉陪侍中宴後亭
玉堂傾菊酒一顧得淹留綵筆徵枚叟花筵舞莫愁管
絃能駐景松桂不停秋為謝蓬蒿輩如何霜霰稠
九日奉陪令公登白樓同詠菊
瓊罇有仙菊可以獻留侯願此三花秀非同百卉秋金
英分蘂細玉露結房稠黃雀知恩在銜飛亦上樓
九日同司直九叔崔侍御登寶鷄南樓
把菊歎將老上樓悲未還短長新白髮稠疊舊青山霜
氣清衿袖琴聲引醉闌竹林唯七友何幸亦登攀
和趙端公九日登石亭上和州家兄
洛浦想江津悲歡共此晨採花湖岸菊望國舊樓人雁
别聲偏苦松寒色轉新傳書問漁叟借寇爾何因
九日奉寄嚴大夫
九日應愁思經時冒險艱不眠持漢節何路出巴山小
驛香醪嫩重巖細菊斑遥知簇鞍馬迴首白雲間
九日贈司空曙李端
我有惆悵調待君醉時說長來逢九日難與菊花别摘
却正開花暫言花未發
重陽宴集(同用寒字)張登
錫宴逢佳節窮荒亦共歡恩深百日澤雨借九秋寒望
歲人謠洽臨風客况難座移山色在杯盡菊香殘欲識
投醪遍應從落帽看還宵須命燭舉手謝三官
九日宴集唐德宗
朕在位行將十載實賴忠賢左右克致小康是以擇
三令節錫兹宴賞俾大夫卿士得同歡洽也夫共
其慼者同其歡榮有其初者貴其終始資爾羣寮順
朕不暇樂而能節職司其憂咸若時則庶乎理矣因
重陽之會聊示所懷
早衣對庭燎躬化勤意誠時此萬機暇適與佳節并曲
池潔寒流芳菊舒金英乾坤爽氣澄臺殿秋光清朝野
慶年豐高會多歡聲永懷無荒戒良士同斯情
重陽日中外同歡以詩言志因示羣官
爽節在重九物華新雨餘清秋黃葉下菊散金潭初萬
寶行就稔百工欣所如歡心暢遐邇殊俗同車書至化
自敦睦佳辰宜宴胥鏘鏘間絲竹濟濟羅簪裾此樂匪
足躭此誠期永孚
重陽日即事
令節曉澄霽四郊烟靄空天清白露潔菊散黃金叢寡
德荷玄貺順時休百工豈懷歌鐘樂思與君臣同至化
在亭育相成資始終未知康衢詠所仰惟年豐
豐年多慶九日示懷
爽氣肅時令早衣聞朔鴻重陽有佳節具物欣年豐皎
潔暮潭色芬敷新菊叢芳樽滿衢室繁吹凝烟空惠洽
信吾道保和惟爾同推誠致玄化天下期為公
九日絶句
禁苑秋來爽氣多昆明風動起滄波中流簫鼔誠堪賞
詎假横汾發棹歌
奉和聖製重陽會聊示所懷李泌
大唐造昌運品物荷時成乘秋適令節錫宴歡羣情俯
臨秦山川高會漢公卿(闕一韻)赤松子且泛黃菊英賡歌
聖人作海内同休明
奉和聖製重陽日百寮曲江宴示懷
崔元翰
偶聖睹昌期受恩慙弱質幸逢良宴會况是清秋日遠
岫對壺觴澄瀾映簪紱炰羔備豐膳集鳳調鳴律薄劣
厠英豪歡娛忘衰疾平臯行雁下曲渚雙鳬出沙岸菊
開花霜枝果垂實天文見成象帝念資勤恤探道得玄
珠齋心居特室豈如横汾唱其事徒驕逸
奉和聖製九日言懷賜百僚權德輿
令節在豐歲皇情喜乂安絲竹調六律簪裾列千官烟
霜莫景清水木秋光寒筵開曲池上望盡終南端天文
麗慶霄墨妙驚飛鸞願言黃花酒永奉今日歡
奉和聖製重陽日中外同歡以詩言志示羣臣
玉醴宴佳節拜恩歡有餘煌煌菊花秀馥馥萸房舒白
露秋稼熟清風天籟虛和聲度簫韶瑞氣深儲胥百辟
皆醉止萬方今晏如宸衷在化成藻思煥瓊琚微臣徒
竊抃豈足歌唐虞
奉和聖製重陽日即事
佳節在陽數至歡朝野同恩隨千鍾洽慶屬五稼豐時
菊洗露華秋池涵霽空金絲響仙樂劒舄羅宗公天道
光下濟睿詞敷大中多慙擊壤曲何以答堯聰
奉和聖製豐年多慶九日示懷
寒露應秋杪清光澄曙空澤均行葦厚年慶華黍豐聲
明暢八表宴喜陶九功文麗日月合樂和天地同聖言
在推誠臣職惟匪躬瑣細何以報翾飛淳化中
嘉興九日寄丹陽親故
窮年岐路客西望思茫茫積水曾南渡浮雲失舊鄉海
邊尋别墅愁裡見重陽草露荷衣冷山風菊酒香獨謠
看墜葉遠目遍秋光更羨登攀處烟花滿練塘
九日北樓宴集
蕭颯秋聲樓上聞霜峰漠漠起隂雲不見攜觴王太守
空思落帽孟參軍風吟蟋蟀寒猶急酒泛茱萸晚易曛
心憶舊山何日見併將愁淚共紛紛
歲時雜詠卷三十四
