歲時雜詠卷九宋蒲積中編
晦日(古詩)
晦日泛舟應詔盧元明
輕灰吹上管落蓂飄下蒂遲遲春色華晼晼年光麗
同前魏收
裊裊春枝弱關關新鳥呼掉唱忽逶迤菱歌時顧慕睿
賞芳月色宴言忘日暮遊豫慰人心照臨康國步
月晦唐太宗
晦魄移中律凝暄起麗城罩雲朝盖上穿露曉珠呈笑
樹花分色啼枝鳥合聲披襟還眺望極目暢春情
晦日高文學置酒外亊(并序)
陳子昂
夫天下良辰美景園林池觀古來遊宴歡娛衆矣然
而地或幽偏未覩皇居之盛時終交喪多阻昇平之
道豈如光華啟旦朝野資歡有渤海之宗英是平陽
之貴戚發揮形勝出鳳臺而嘯侣幽贊芳辰指雞川
而留宴列珍羞於綺席珠翠琅玕奏絲管於芳園秦
箏趙瑟冠纓濟濟多延戚里之賓鸞鳳鏘鏘自有文
雄之客撫都畿而寫望通漢苑之樓臺控伊洛而斜
一臨神仙之浦溆則有都人士女俠客游童出金市而
連鑣入銅街而結駟香車繡轂羅綺生風寶盖琱鞍
珠璣耀日於時律窮太簇氣淑中京山河春而霽景
華城闕麗而年光滿淹留自樂翫花鳥以忘歸歡賞
不疲對林泉而獨得偉矣信皇州之盛觀也豈可使
晉京才子惟推洛下之游魏室羣公獨擅鄴中之會
盍各言志以記芳遊同探一字以華為韻
首賦高正臣
正月符嘉節三春翫物華忘懷寄杯酒陶性狎山家柳
翠含煙葉梅芳帶雪花光隂不相惜遲遲落景斜
又崔知賢
上月河陽地芳晨景望華綿蠻變時鳥照耀起春霞柳
搖風處色梅散日前花淹留洛城晚歌吹石崇家
又陳子昂
尋春遊上路退宴入山家主第簮纓滿皇州景望華玉
池初吐溜珠樹始開花歡娛方未極林閣散餘霞
又韓仲宣
欲知行有樂芳樽對物華地接安仁縣園是季倫家柳
處雲疑葉梅間雪似花日落歸途遠留與伴煙霞
又王勔
上序披林館中京視物華竹窗低露葉梅逕起風花景
落春臺霧池侵舊渚沙綺筵歌吹晚暮色泛香車
又周彦昭
勝地臨鷄浦高會偶龍沙御柳驚春色仙笻掩月華門
邀千里馭杯泛九光霞日落山亭晚雷送七香車
又張錫
雪盡銅駞路花照石崇家年光開柳色池影泛雲華賞
洽情方遠春歸景未賖欲知多暇日罇酒漬澄霞
又高球
温洛年光早皇州景望華連鑣尋上路乘興入山家輕
苔網危石春水架平沙賞極林塘暮處處起煙霞
又弓嗣初
上序春暉麗中園物侯華高才盛文雅逸興滿煙霞参
差金谷樹皎鏡碧塘沙蕭散林亭晚倒載欲還家
又高瑾
試入山亭望言是石崇家二月風光起三春桃李華鶯
來上喬木雁往息平沙相看會取醉寧知還路賖
又王茂時
勝餞尋良會乘春翫物華還隨張放友來向石崇家止
水分巖鏡開庭枕浦沙未極林泉賞參差落照斜
又周魚鈎
早春驚柳穟初晦掩蓂華騎出平陽里筵開衞尉家竹
影含雲密池文帶雨斜重情外亭晚上路滿煙霞
又徐皓
綺筵乘暇景瓊醑對年華門多金埒騎路引璧人車蘋
早猶藏葉梅殘正落花藹藹林亭晚餘興促流霞
又長孫正隱
晦晚屬煙霞遨遊重歲華歌鐘雖戚里林藪是山家細
雨猶開日深池不漲沙淹留迷處所巖岫幾重花
又高紹
嘯侣入山家臨春翫物華葛絃調綠水桂醑酌丹霞岸
柳開新葉庭梅落早花興洽林亭晚方還倒載車
又郎餘令
三春休晦節九谷泛年華半晴餘細雨全晚澹殘霞樽
開疎竹葉管應落梅花興闌相顧起流水送香車
又陳嘉言
公子申敬愛携朋玩物華人是平陽客地即石崇家水
文生舊浦風色滿新花日暮連歸騎長川照晚霞
又周彦暉
砌蓂收晦魄津柳競年華既狎忘筌友方淹投轄車綺
筵廻舞雪瓊醑泛流霞雲低天上晚絲雨帶風斜
又解琬
主第簮裾出王畿春照華山亭一已眺城闕帶煙霞横
堤列錦帳傍浦駐香車歡娛屢晦節酩酊來還家
又高嶠
飛觀寫春望開宴坐汀沙積溜含苔色晴空蕩日華歌
入平陽第舞對石崇家莫慮能騎馬投轄自停車
又劉友賢
春來日漸賖琴酒逐年華欲向文通徑先遊武子家池
碧新泉滿巖紅落照斜興闌情未極步步惜風花
正月晦日書事李郢
業無家釀致隣翁得擬新温引頰紅准擬片言能悟主
復求一飽定傷弓詩書奴婢晨占鵩鹽米妻兒夜送窮
早晚郊原莫零涕動搖葵麥有春風
正月末再來渡石橋見桃花盛開有感而賦
小桃弄色仍千本流水飄香又一年何必人如花灼灼
但教情似水㳙㳙
晦日重宴九首高正臣
芳辰重遊衍乘景共追隨班荆晤舊識傾盖得新知水
葉分蓮沼風花落柳枝自符河朔趣寧羡高陽池
又周思鈞
綺筵乘晦景高宴下陽池濯雨梅花散含風柳色移輕
塵依扇落流水入弦危勿顧林亭晚方歡雲霧披
又高瑾
忽聞鶯響谷於此命相知正開彭澤酒來向高陽池柳
葉風前弱梅花影處危賞洽林亭晚落照下參差
又陳嘉言
高門引冠盖下客抱支離綺席珍羞滿文場藻麗摛蓂
華彫上月柳色藹春池日斜歸戚里連騎勒金羈
又韓仲宣
鳳樓先吹晚龍樓夕照披陳遵已投轄山公正坐池落
日催金奏飛霞送玉巵此時陪綺席不醉欲何為
又弓嗣初
年華藹芳隰春溜滿新池促賞依三友延歡寄一巵鳥
聲隨管變柳影逐風移行樂方無極淹留惜晚曦
又陳子昂
公子好追隨愛客不知疲象筵開玉饌翠羽飾金巵此
時高宴所詎減習家池循涯倦短翮何處儷長離
又高嶠
駕言尋鳳侣乘歡俯雁池班荆逢舊識斟桂喜深知紫
蘭方出徑黃鶯未囀枝别有陶春日青天雲霧披
又周彦暉
春華歸柳樹晦景落蓂枝置驛銅街右開筵玉浦陲林
煙含障密竹雨帶珠危興闌巾倒戴山公下習池
和晦日駕行昆明池(四首)李乂
玉輅尋春賞金堤乘晦遊川通黑水浸池𣲖紫泉流晃
朗扶桑出綿聯樹把周鳥疑離海處人似隔河秋劫盡
灰猶識年移不故留汀州歸棹晚簫鼓雜紛謳
又蘇頲
炎歷事邊垂昆明始鑿池豫遊光復聖征戰罷前規霽
色清珍宇年芳入錦陂御杯蘭薦葉仙仗柳交枝二石
分河瀉雙珠代月移微臣比翔泳恩廣自無涯
又沈佺期
法駕乘春轉神池象漢迴雙星移舊石孤月隱殘灰戰
鷁逢時去恩魚望幸來岸花緹騎繞堤柳幔城開思逸
横汾唱歡承宴鎬陪微臣凋朽質羞覩豫章材
又宋之問
春豫靈池會滄波悵殿開舟凌石鯨渡香拂斗牛迴節
晦蓂全落春遲柳暗催象溟看浴景燒劫辨沈灰鎬飲
周文樂汾歌漢武才不愁明月盡自有夜珠來
晦日滻水侍宴應制(三首)宗楚客
御輦出明光乘舟泛羽觴珠胎隨月減玉漏與年長寒
盡梅猶白風遲柳未黃日斜旌旆轉休氣滿林塘
又沈佺期
素滻接宸居青門盛祓除摘蘭諠鳳野浮藻溢龍渠苑
蝶飛殊懶宫鶯囀未疎景移天仗入歌舞向儲胥
又張說
千行發御柳一葉下仙笻青浦宸遊至朱城佳氣濃雲
霞交暮色草樹喜春容藹藹天旗轉清笳入九重
晦日詔宴永穆公主亭
望邑山林美朝思晦日遊園亭含淑氣竹樹繞春流舞
席千花騎歌船五綵樓羣歡與王澤歲歲滿皇州
晦日
晦日嫌春淺江浦看湔衣道傍花欲合枝上鳥猶稀共
憶浮名晚無人不醉歸寄書題此日雁過洛陽飛
晦日宴遊杜審言
月晦隨蓂莢春情著杏花解紳宜就水張幕會連沙歌
管風輕度池臺日半斜更看金谷騎爭向石崇家
桂州陪王都督晦日宴逍遙樓
宋之問
晦節高樓望山川一半春意隨蓂葉盡愁共柳條新投
刺登龍日開懷納鳥晨兀然心似醉不覺有吾身
晦日湖塘孫逖
吉日初成晦方塘遍是春落花迎二月芳樹歴三旬公
子能留客巫陽好解神夜還何慮暗秉燭向城闉
晦日與盧舍人同諸補闕城南林園
芳年正月晦假日早先迴欲盡三春賞還須二阮才柳
迎郊騎入花近掖庭開宛是人寰外真情寓物來
晦日遊大理常卿城南别業(四首)
王維
與世淡無事自然江海人側聞塵外遊解驂&KR2475;朱輪平
野照暄景上天垂春雲張組竟北阜汎舟過東隣故鄉
信高會牢醴及佳辰幸同擊壤樂心荷堯為君
郊居杜陵下永日司携手仁里靄川陽平原見峰首園
廬鳴春鳩林薄媚新柳上卿始登席故老前為壽臨當
遊南陂約略執杯酒歸歟繼微官惆悵心自咎
冬中餘雪在墟上春流駛風日暢懷抱山川好天氣彫
胡先晨炊庖膾亦後至高情浪海嶽浮生寄天地君子
外簮纓埃塵良不啻所樂衡門中陶然忘其貴
高館臨澄陂曠然蕩心目澹澹動雲天玲瓏映墟曲鵲
巢結空林雉雊嚮幽谷應接無閒暇徘徊以躑躅紆組
上春堤側弁倚喬木弦望忽已晦後期洲應綠
晦日尋崔戢李封杜甫
朝光入甕牖宴寢驚敝裘起行視天宇春氣漸和柔興
來不暇嬾今晨梳我頭出門無所待徒步覺自由杖藜
復恣意免值公與侯晚定崔李交會心真罕儔每過得
酒喫二宅可淹留喜結仁里歡况因令節求李生園欲
荒舊竹頗修修引客看掃除隨時成獻酬崔侯初筵色
已畏空罇愁未知天下士至性有此不草芽既青出蜂聲
亦暖遊思見農器陳何當甲兵休上古葛天民不貽黃
綺憂至今阮籍等熟醉為身謀威鳳高其翔長鯨吞九
州地軸為之翻百川皆亂流當歌欲一放淚下恐不收
濁醪有妙理庶用慰沉浮
陪王閬州晦日泛舟(二首)
山豁何時斷江平不肯流稍知花改岸始騐鳥隨舟結
束多紅粉歡娛恨白頭非君愛人客晦日更添愁
有逕金沙軟無人碧草芳野畦連蛺蝶江檻俯鴛鴦日
晚煙花亂風生錦綉香不須吹急管衰老易悲傷
晦日陪侍御泛舟北池得寒字
岑參
春池滿復寬晦節耐邀歡月帶蝦蟇盡霜隨獬豸寒水
雲低錦席岸柳拂金盤日暮舟中散都人夾道看
晦日在橋池亭作儲光羲
温泉作天邑直北開新州未有菰蒲生即開鳬雁遊六
亭在高岸數島居中流晦日望清波相與期泛浮西道
苦轉轂北堤疲行舟清吟紅木隂纔可遣我憂
江陵晦日陪諸官泛舟錢起
節物堪為樂江湖有主人舟行安更好山趣久彌新樽
酒平生意煙花異國春城南無夜月長袖莫留賓
晦日益州北池陪宴司空曙
臨泛從公日仙舟翠幕張七橋通碧沼雙樹接花塘玉
燭收寒氣金波隱夕光野聞歌管思水靜綺羅香遊騎
縈林遠飛橈截岸長郊原懷灞滻陂溠瀉江潢常侍傳
花詔偏禆問羽觴豈今南峴首千載播餘芳
晦日與苗員外發同遊曲江李端
晦日同擕手臨江一望春可憐楊柳陌愁殺故鄉人
和李相公勉晦日蓬池遊宴(同字)
戴叔倫
高會吹臺中新年月桂空貂蟬臨野水旌旆引春風細
草榮斜岸纖條出故叢微文復看獵寧與解神同
晦日馬鐙曲稍次中流作常建
夜寒宿蘆葦曉色明西林初日在川上便澄遊子心晴
天無纖翳郊野浮春隂波靜隨魚釣舟小綠水深出浦
見千里曠然諧遠尋扣船應漁父因唱滄浪吟
晦日處士叔園林集讌韋應物
遽看蓂莢盡坐闕芳年賞賴此林下期清風滌煩想如
萌動新煦佳禽發幽響嵐嶺對高齋春流灌蔬壤罇酌
遺形跡道言屢開奬幸蒙終夕歡聊用税歸鞅
月晦憶去年與親友曲水遊宴
晦賞念前歲京國結年儔騎馬宣平里飲酒曲江流形
影隔天末空園傷獨遊雨歇林光交塘綠鳥聲幽凋畦
積逋税華髻雜新愁誰言戀虎符終當還故丘
晦日呈諸判官韓滉
晦日新晴春日嬌萬家攀折渡長橋年年老向江城寺
不覺東風換柳條
奉和顧況
江南無處不聞歌晦日中軍樂更多不是風光依柳色
却緣威令動陽和
晦日陪顔使君白蘋洲集東字
釋皎然
南朝分古郡山水似湘東堤月吳風在湔車楚客同桂
寒初結佩蘋小顧成叢時晦佳期促高歌聽未終
晦夜李侍御宅集懷潘成湯衡海上人飲樂得
開字
晦夜不生月琴軒猶未開墻東隱者在淇上逸僧來茗
愛傳花領詩看卷葉裁風流高此會晚策屢徘徊
晦日宴遊嚴維
晦日湔裾俗春樓置酒時出山還已醉謝客舊能詩溪
柳薰晴淺巖花待閏遲為邦久無事比屋日熙熙
省試晦日同至昆明池泛舟朱餘慶
故人同泛處遠望色中明靜見沙痕露凝思月魄生周
迴餘雪在浩渺暮雲平戲鳥隨蘭棹空波盪石鯨劫灰
難問理島樹偶知名自省曾追賞無如此日情
晦日送窮(二首)
年年到此日瀝酒向街中萬戶千門看無人還送窮
送窮窮不去相泥欲何為今日官家宅淹留又幾時
歲時雜詠卷九
