歲時雜詠總集類
提要
(臣)等謹案歲時雜詠四十六卷宋眉山蒲積
中編初宋綬有歲時雜詠二十卷見郡齋讀
書志晁公武謂宣獻昔在中書第三閣手編
古詩及魏晉迄唐人歲時章什釐為十八卷
今益為二十卷而此書前有紹興丁卯積中
自序稱宣獻所集允稱廣博然本朝如歐陽
蘇黃與夫半山宛陵文潛無已之流逢時感
慨發為辭章不在古人下因取其卷目而擇
今代之詩附之名曰古今歲時雜詠鋟板以
傳蓋積中特因綬原本增入宋人之詩而目
類則一仍其舊惟晁公武載綬原本詩一千
五百六首而此本二千七百四十九首比綬
所錄增多一千二百四十三首而卷數則廣
至倍而有贏疑其於舊卷次第亦略有所分
析也其書自一卷至四十二卷為元日至除
夜二十八目其後四卷則凡祗題月令而無
節序之詩皆附焉古来時令之詩摘錄編類
莫備于此亦頗可以資採掇云乾隆四十三
年七月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
