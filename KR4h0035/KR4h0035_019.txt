歲時雜詠卷十九宋蒲積中編
春盡日
三月晦日郊外送客雍裕之
野酌亂無廵送君兼送春明年春色至莫作未歸人
春晦日沐髮寄三友(韋功曹李錄事王少府)
戴叔倫
朝沐敞南闈盤散待日稀揚梳髮更落攬鏡意多違吾
友見常少春風去不歸登臨取一醉猶可及芳菲
三月晦日會李員外座中頻以老大不醉見譏
因有此贈令狐楚
三月唯殘一日春玉山傾倒白鷗馴不辭便學山公醉
花下無人作主人
望驛臺三月盡元稹
可憐三月三旬促悵望江邊望驛臺料得孟光今日語
不曾春盡不歸來
三月三十日程氏館餞杜十四歸京
江春今日盡程館祖筵開我正南冠縶君尋北路廻構
身誠太拙從宦若無媒處困方明命遭時不在才踰年
長倚玉連夜共銜杯涸溜沾濡末餘光照死灰行看鴻
欲翥敢憚酒相催拍逐飛觥絶香隨舞袖來消棃抛五
遍娑葛&KR0008;三臺已許樽前倒臨風淚莫頽
送春歸(元和十一年三月三十日作)白居易
送春歸三月盡日日暮時去年杏園花飛御溝綠何處
送春曲江曲今年杜鵑花落子規啼送春何處西江西
帝城送春猶怏怏天涯送春能不知惆悵莫惆悵送春
人冗員無替五年罷應湏准擬再送潯陽春五任炎凉
凡十變又知此身健不健好去今年江上春明年未死
還相見
三月三十日題慈恩寺
慈恩春色今朝盡盡日徘徊倚寺門惆悵春歸留不得
紫藤花下漸黃昏
酬元員外三月三十日慈恩寺憶見寄
悵望慈恩三月盡紫桐花落鳥關關誠知曲水春相憶
其奈長沙老未還赤嶺猿聲催白首黃茅瘴色换朱顔
誰言南國無霜雪盡在愁人鬢髮間
三月三十日别微之於澧上明年春夜遇微之
於峽中停舟夷陵三宿而别言不盡者以詩終
之因賦七言十七韻以贈且欲記所遇之地與
相見之時為他年會語張本也
澧水店頭春盡日送君馬上謫通川夷陵峽口明月夜
此處逢君是偶然一别五年方見面相携三宿未廻船
坐從日暮惟長歎語到天明竟未眠齒髮蹉跎將五十
關河迢遞過三千生涯共寄滄江上鄉國俱抛白日邊
往事渺茫都似夢舊游零落半歸泉醉悲洒淚春杯裏
吟苦支頥曉燭前莫問龍鍾惡官職且聽清脆好文篇
(微之别來有新詩數百篇麗絶可愛)别來只有詩成癖老去何曾更酒顛
各限主程須去住重開離宴貴留連黃牛渡北移征棹
白狗崖東卷别筵(黃牛白狗皆與微之遇峽中地名即别之所也)神女臺雲漫
繚繞使君灘水急潺湲風淒暝色愁楊柳月弔宵聲哭
杜鵑萬丈赤幢潭底日一條白練峽中天君還秦地辭
炎徼我向忠州入瘴烟未死會應相見在又知何地復
何年
和微之三月三十日四十韻
送春君何在君在山隂署憶我蘇杭時春遊亦多處為
君歌往事豈取辭勞慮莫怪言語狂須知酬答遽江南
臘月半冰凍凝如淤寒景尚蒼茫和風已吹噓女牆城
似竈雁齒橋如鋸魚尾上&KR1343;淪草茅生沮洳律遲太簇
管日緩羲和馭布澤木龍催迎春土牛助雨師習習洒
雲將飄飄翥四野萬里晴千山一時曙杭土麗且康蘇
民富而庶善惡有懲勸剛柔無吐茹兩衙少辭牒四境
稀書疏俗以勞倈安政因閒暇著仙亭日登眺虎丘時
遊預(望仙亭在杭虎丘山在蘇)尋幽駐旌軒選勝廻賓御舟移溪鳥
避樂作林猿覷池古莫耶沉石竒羅刹踞(劒池在蘇羅刹石在杭)
水苖泥易耨畬粟灰難鋤紫蕨抽出畦白蓮埋在淤萎
花紅帶黯濕葉黃含菸(楚詞云葉菸色而就黃)鏡動波颭菱雪廻
風旋絮手經攀桂馥齒為嘗梅楚坐供船脚欹行多馬
蹄跙聖賢清濁醉水陸鮮肥飲魚膾芥醬調冰葵鹽豉
絮(勑麗反)雖微五袴詠幸免兆人詛但令樂不荒何必游
無倨吳苑僕尋罷越城公尚㩀舊游幾客存新宴誰人
與莫空文舉酒強下何曾箸江上易優游城中多毁譽
分應當自盡事勿求人恕我既無子孫君仍畢㛰娶久
為雲雨别終擬江湖去范蠡有扁舟陶潛有籃轝兩心
苦相憶兩口遥相語最恨十年春春來各一處
三月三十日作
今朝三月盡寂寞春事畢黃鳥漸無聲朱櫻新結實臨
風獨長歎此歎意非一半百過九年艷陽殘一日隨年
减歡笑逐日添衰疾且遣花下歌送此杯中物
三月晦日日晚聞鳥聲
晚來林鳥語殷勤似惜風光說向人遣脫破袍勞報暖
催沽美酒敢辭貧聲聲勸醉須應醉一歲唯殘一日春
春盡日天津橋醉吟偶呈李尹侍郎
宿雨洗天津無泥未有塵初晴迎早夏落照送殘春興
發詩題口狂來醉寄身水邊行嵬峩橋上立逡廵䟽傅
心情老吴公政化新山川徒有主風景屬閒人
歲時雜詠卷十九
