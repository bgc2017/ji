歲時雜詠卷二十三宋蒲積中編
立秋
立秋日題安昌寺北山亭孫逖
樓觀倚長霄登攀及霽朝高如石門頂勝擬赤城標天
路雲虹近人寰氣象遥山圍伯禹廟江落伍員潮徂暑
迎秋薄凉風是日飄果林餘苦李萍水覆甘蕉覽古嗟
夷漫凌空愛泬寥更聞金刹下鐘鼓晚蕭蕭
同諸公立秋日登琴臺高適
古跡使人感琴臺空寂寥靜然顧遺塵千載如昨朝臨
眺自兹始羣賢久相邀德與形神高孰知天地遥四時
何倏忽六月鳴秋蜩萬象歸白帝平川橫赤霄猶是對
夏伏幾時有凉飈鷰雀滿簷楹鴻鵠將扶搖物性各自
得我心在漁樵兀然還復醉尚握尊中瓢
立秋日雨院中有作杜甫
山雲行絶塞大火復西流飛雨動華屋蕭蕭梁棟秋窮
途愧知己暮齒借前籌已費清晨謁那成長者謀解衣
開北戶高枕對南樓樹濕風涼進江喧水氣浮禮寬心
有適節爽病微瘳主將歸調鼎吾還訪舊丘
立秋後題
日月不相饒節序昨夜隔玄蟬無停號秋燕已如客平
生獨往願惆悵年半百罷官亦由人何事拘形役
立秋日劉言史
商風動葉初蕭索一貧居老性容茶少羸肌與簟疎舊
醅難重漉新菜未勝鋤才薄無潘興便便晝偃廬
立秋
兹晨戒流火商飈早已驚雲天收夏色木葉動秋聲
立秋日司空曙
律變新秋至蕭條自此初花酣蓮報謝葉在柳呈疎澹
日非雲暎清風似雨餘卷簾凉暗度迎扇暑先除草靜
多翻燕波澄乍露魚今朝散騎省作賦興何如
王太常立秋日即事
秋宜何處看試問白雲官暗入蟬鳴樹微侵蝶繞蘭向
風涼稍動近日暑猶殘九陌浮埃滅千峯爽氣攅換衣
防竹暮沈果訝泉寒宫響傳花杵天清出露盤高禽當
側弁遊鮪對凴欄一奏招商曲空令繼唱難
又盧綸
山高雲日明潘岳賦初成籬槿花無色階桐葉有聲絳
紗垂簟靜白羽拂衣輕鴻雁悲天遠龜魚覺水清别絃
添楚思牧馬動邊情田雨農官問林風苑吏驚松篁餘
盛茂蓬艾自衰榮遥仰憑軒夕惟應善宋生
立秋日與陸三原於縣界送鄒十八
武元衡
風入宜陽池館秋片雲孤鶴兩難留明朝獨向青山郭
唯有蟬聲催白頭
立秋日悲懷令狐楚
清曉上高臺秋風今日來又添新節恨猶抱故年哀淚
豈揮能盡泉終閉不開更傷春月過私服示無縗
立秋日
平日本多恨新秋偏易悲燕詞如惜别柳意已呈衰事
國終無補還家未有期心中舊氣味若校去年時
立秋日曲江憶元九白居易
下馬柳隂下獨上堤上行故人千萬里新蟬三兩聲城
中江曲水江上江陵城兩地新愁思應同此日情
立秋日登樂游原
獨行獨語曲江頭迴馬遲遲上樂游蕭颯涼風與衰髩
誰教同會一時秋
立秋夕有懷夢得
露簟荻竹清風扇蒲葵輕一與故人别再見新蟬鳴是
夕涼飈起閒境入幽情迴燈見棲鶴隔樹聞吹笙夜茶
一兩杓秋吟三數聲所思渺千里雲外長洲城
立秋夕涼風忽至炎暑稍清即事詠懷寄汴州
節度使李二十尚書
嫋嫋簷樹動好風西南來紅釭霏微滅碧幌飄颻開披
襟有餘涼拂簟無纖埃但喜煩暑退不惜光隂催河秋
稍清淺月午方徘徊或行或坐卧體適心悠哉美人在
浚都旌旗繞樓臺雖非滄溟阻難見如蓬莱蟬迎節又
換雁送書未迴君位日寵重我年日摧頽無因風月下
一共平生杯
奉酬樂天立秋日有懷見寄李紳
深夜星漢静秋風初報涼階篁淅瀝響露葉參差光冰
兔半升魄銅壺微滴長薄帷乍飄卷襟帶輕搖颺此際
昏夢清斜月滿軒房屣履步前楹劍戟森在行重城宵
正分號鼓互相望獨坐有所思夫君鸞鳳章天津落星
河一葦安可航龍泉白玉首魚服黃金装報國未知效
惟鵜徒在梁徘徊顧戎㫋顥氣生東方衰葉滿欄草斑
毛盈鏡霜羸牛未脱轅老馬強騰驤吟君白雪唱慙愧
巴人腸
華州周侍郎立秋日奉詔祭嶽聊寄是詩以申
誠恐李景讓
關河廓靜曉雲開承詔秋祠太守來山霽蓮花添翠黛
路隂桐葉少塵埃朱幡入廟威儀肅玉佩升壇步武回
往歲今朝幾時事謝君非重我非才
酬李常侍立秋日奉詔祭嶽見寄
周墀
秋祠靈嶽奉樽罍風過深林古陌開蓮掌月高珪幣列
金天羽衞鬼神陪質明三獻雖終禮祈壽千年别上杯
豈是瑣才能祀事弘農太守主張來
立秋後自京歸家李郢
籬落秋歸見豆花竹門當水岸橫槎松風一雨宜清簟
小閣孤燈對絳紗盡日抱愁跧似鼠移時不動懶於蛇
西江近有鱸魚否張翰扁舟始到家
歲時雜詠卷二十三
