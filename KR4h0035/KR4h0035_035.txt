歲時雜詠卷三十五宋蒲積中編
重陽
奉陪李大夫九日龍沙宴會(遲字)
權德輿
龍沙重九會千騎駐旌旗水木秋光淨絲桐雅奏遲烟
蕪斂暝色霜菊發寒枝今日從公醉全勝落帽時
酬九日
重九共嬉娛秋光景氣殊他時頭似雪還對插茱萸
和九日從楊氏姊遊宴
秋光風露天令節慶初筵易象家人吉閨門女士賢招
邀菊酒會屬和柳花篇今日同心賞全勝落帽年
奉和聖製重陽日即事武元衡
玉燭降寒露我皇歌大風重陽德澤展萬國歡娛同綺
羅擁行騎香塵凝曉空神都自靄靄佳氣助葱葱律吕
金石暢景光天地通徒然被鴻霈無以報玄功
奉和聖製豐年多慶九日示懷
令節寰宇泰神都佳氣濃賡歌禹功盛擊壤堯年豐九
奏碧霄裏千官皇澤中南山澹凝黛曲水清涵空金玉
美王度歡康謠國風睿文垂日月永與天無窮
九日小園獨謠李吉甫
小園休沐暇暫與故山期樹杪懸丹棗苔隂落紫梨滿
叢新菊徧繞樹古藤垂受露紅蘭晚迎霜白薤肥上公
留鳳詔冠劒俟清祠應念端居者長慙補衮詩
奉酬中書相公九日小園獨謠以元衡致齋禁
省見寄六韻
齋沐限中禁家山傳勝遊露寒潘省夜木落庾園秋蘭
菊回幽步壺觴絶舊儔位高天禄閣詞異畔牢愁孤思
琴先覺馳暉水共流明朝不見客清祀在圓丘
奉和相公省中宿齋酬李相公見寄
鄭絪
高閣安仁省名園廣武廬沐蘭朝太乙種竹詠華胥禁
靜疎鐘徹庭開爽韻虚洪鈞齊萬物縹帙整羣書寒露
滋新菊秋風落故蕖同懷不同賞幽意竟何如
九日廣陵同陳五先輩登高歐陽詹
客路重陽日登高寄上樓風烟今令節臺閣古雄州泛
菊聊斟酒持萸嬾插頭情人共惆悵良友不同游
九日廣陵登高懷邵二先輩
簪萸泛菊俯平阡飲過三杯却惘然十歲此辰同醉友
登高各處已三年
九日皎然
重陽荆楚尚高會此難陪偶見登龍客同遊戲馬臺風
文回水疊雲態擁歌迴持菊煩相問含情愧不來
九日菊花詠應制廣宣
可訝東籬菊能知節候芳細枝青玉潤繁葉碎金香爽
氣浮朝露濃姿帶夜霜泛杯傳夀酒應共樂時康
重陽夜集蘭陵居與宣供奉聯句
蟋蟀催寒服茱萸滴露房酒巡明刻燭籬菊暗尋芳(李益)
新月知秋露繁星混夜霜登高今夕事九九是天長(廣宣)
九日黃白二菊花盛開對懷劉二十八
西花雖未謝二菊又初芳鬢雪徒云白腰金未是黃曙
光凌露彩宵艷射星芒日正開偏足風清發更香山椒
應散亂籬下倍熒煌泛酒遙相憶何由共醉狂
奉和相公九日對黃白二菊見懷
劉禹錫
素萼迎寒秀金英帶露香繁華照旄鉞榮盛對銀黃琮
璧交輝映衣裳雜彩章晴雲遙蓋覆秋蝶近悠揚空想
逢九日何由陪一觴滿叢佳氣在未肯委嚴霜
九日言懷令狐楚
二九即重陽天清野菊黃近來逢此日多是在他鄉晚
色霞千片秋聲雁一行不能高處望恐斷老人腸
奉和嚴司空重陽日同崔常侍崔郎中及諸公
登龍山落帽臺佳宴
謝公秋思渺天涯蠟屐登高為菊花貴重近臣光綺席
笑憐從事落烏紗萸房暗綻紅珠朵茗碗寒供白露芽
詠碎龍山歸出號馬奔流電妓奔車
九月九日登高劉禹錫
世路山河險君門烟霧深年年上高處未省不傷心
九日登西原宴望(同諸兄弟作)白居易
病愛枕席凉日高眠未輟弟兄呼我起今日重陽節起
登西原望懷抱同一豁移座就菊叢餻酒前羅列雖無
絲與竹歌笑隨情發白日未及傾顔酡耳已熱酒酣四
面望六合何空闊天地自久長斯人幾時活請看原下
村村人死不歇一村四十家哭葬無虚月指此各相勉
良辰且歡悅
九日登巴臺
黍香酒初熟菊暖花未開閒聽竹枝曲淺酌茱萸杯去
年重陽日漂泊湓城隈今歲重陽日蕭條巴子臺旅鬢
尋已白鄉書久不來臨觴一搔首座客亦徘徊
禁中九日對菊花酒憶元九(元九詩曰不是花中唯愛菊此花開)
(盡更無花)
賜酒盈杯誰共持宫花滿把獨相思相思祇傍花邊立
盡日吟君詠菊詩
九日寄行簡
摘得菊花攜得酒遶村騎馬思悠悠下邽田地平如掌
何處登高望梓州
同崔員外綦母檢九日宴京兆府
今日好相見羣賢仍廢曹晚晴催翰墨秋興引風騷絳
葉擁虚砌黃花隨濁醪閉門無不可何事更登高
九月八日酬皇甫十見贈
君方對酒綴詩章我正持齋坐道場處處追遊雖不去
時時吟咏亦無妨霜蓬舊鬢三分白露菊新花一半黃
惆悵東籬不同醉陶家明日是重陽
九月八日司空圖
已是人間寂寞花解憐寂寞傍貧家老來不待登高看
更堪殘春惜歲華
九月十日即事李白
昨日登高罷今朝更舉觴菊花何太苦遭此兩重陽
九月八日送蕭少府歸洪州皎然
明日重陽今日歸布帆微雨望霏霏行過鶴渚知堪住
家在龍沙意有違
九月十日
愛寄柴桑隠名溪近訟庭掃沙開野步搖舸出閒汀宿
簡邀詩伴餘花在酒瓶悠然南望意自有峴山青
九月十日即事嚴維
貧家惟種竹時幸故人看菊度重陽少林經閏月寒宿
酲猶落帽華髮強扶冠美景良難得今朝更盡歡
又陳羽
漢江天外東流去巴塞連山萬里秋節過重陽人病起
一枝殘菊不勝愁
九月十日郡樓獨酌羊士諤
掾吏當授衣郡中稀物役嘉辰悵已失殘菊誰為惜櫺
軒一樽泛天景洞虚碧暮節猶賞心寒江鳴湍石歸期
北州里舊友東山客飄蕩雲海深相思桂花白
歲時雜詠卷三十五
