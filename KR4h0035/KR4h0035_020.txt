歲時雜詠卷二十宋蒲積中編
端午(古詩)
五日望採拾王筠
裁縫逗早夏點畫守初晨綃紈既妍媚脂粉亦香新長
絲衣良節命縷應嘉辰結蘆同楚客採艾異詩人折花
競鮮彩拭露染芳津含嬌起斜眄歛笑動微嚬獻璫繫
洛浦懷珮似江濱須待恩光接中夜奉衣巾
五日魏收
麥凉殊未畢蜩鳴早欲聞喧林尚黃鳥浮天已白雲辟
兵書鬼字神印題靈文因想蒼梧郡兹日祀陳君
端午武成殿宴羣臣唐玄宗
端午臨中夏時清日復良鹽梅已佐鼎麴蘖且傳觴事
古人留跡年深縷續長當軒知槿茂向水覺蘆香億兆
同歸夀群公共保昌忠貞如不替貽厥後昆芳
端午三殿宴羣臣(并序)
律中蕤賓獻酬之象著火在盛德文明之義燀故
以式宴陳詩上和下暢者也朕宵衣旰食緝聲教
于萬方卜戰行師摠兵鈐于四海勤貪日結憂忘
心勞聞蟬鳴而悟物變見槿花而驚候改所以賴
濟濟朝廷視成鵷鸞桓桓邊塞責辦熊羆喜麥秋
之有登玩梅夏之無事時雨近霽西郊靃靡而一
色炎雲作峰南山嵯峨而異勢正當召儒雅宴高
明廣殿肅而清隂生列樓深而長風至厨人嘗散
熱之饌酒正供陶暑之飲庖捐惡鳥俎獻肥龜新
筒聚練香蘆角黍恭儉之儀有序慈惠之意溥洽
諷味黃老致息心于真妙抑揚游夏滌煩想于詩
書超然玄覽自足為樂何止栢枕桃門驗方術於
經記綵花命縷覩問遺于風俗感婆娑之孝女憫
枯槁之忠臣而已哉歎節氣之循環美羣臣之相
樂凡百在會咸可賦詩五言紀其日端七韻成其
火數豈獨漢武之殿盛朝士之連章魏文之臺壯
詞人之並作云爾
五日符天數五音調夏鈞舊來傳五日無事不稱神穴
枕通靈氣長絲續命人四時花競巧九子糉爭新方殿
臨華節圓宫宴雅臣進對一言重遒文六義陳股肱良
足詠風化可還淳
端午三殿侍宴應制(探得魚字)張說
小暑夏弦應微隂商管初願齊長命縷來續大恩餘三
殿褰珠箔羣官上玉除助陽嘗麥彘順節進龜魚甘露
垂天酒芝花捧御書合丹同蝘蜓灰骨共蟾蜍今日傷
蛇意銜珠遂闕如
張相公出鎮荆州尋除太子詹事余時流夜郎
行至江夏與張相公千里公因太府丞王昔使
車寄羅衣二事及五月五日贈予予答以此詩
李白
張衡殊不樂應有四愁詩慙君錦繡叚贈我慰相思鴻
鵠復矯翼鳳凰憶故池榮樂一如此商山老紫芝
端午日賜衣杜甫
宫衣亦有名端午被恩榮細葛含風軟香羅叠雪輕自
天題處濕當暑著來清意内稱長短終身荷聖情
端午日恩賜百寮竇叔向
仙宫長命縷端午降殊私事盛蛟龍見恩深犬馬知餘
生儻可續終冀答明時
端午日禮部宿齋宿中有衣服綵結之貺以詩
代書用申還答權德輿
良辰當五日偕老祝千年綵縷同心麗輕裾暎體鮮寂
寥齋畫省欵曲擘香牋更想傳觴處孫孩徧目前
競渡曲(競渡始武陵至今舉檝相和之音咸呼云何任斯招屈原之義事見圖經)
劉禹錫
沅江五月平堤流邑人相將浮綵舟靈均何年歌已矣
哀謠振楫從此起揚枹擊節雷闐闐亂流齊進聲轟然
蛟龍得雨鬐鬛動螮蝀飲河形影聯刺史臨流褰翠幃
揭竿命爵分雄雌先鳴餘力爭鼓舞未至銜枚顔色沮
百勝本自有前期一飛由來無定所風俗如狂重此時
縱觀雲委江之湄綵旗夾岸照蛟室羅襪凌波呈水嬉
曲終人散空愁暮招屈亭前水東注
端午日伏蒙内侍賜晨服楊巨源
綵縷纖仍麗凌風卷復開方應五日至應自九天來在
笥清光發當軒暑氣廻遥知及時節刀尺火雲催
端午文秀
節分端午本誰言萬古相聞為屈原堪笑楚江空浩浩
不能洗得直臣冤
五日觀妓萬楚
西施漫道浣春沙碧玉今時鬭麗華眉黛奪將萱草色
紅裙妒殺石榴花新歌一曲令人艷醉舞雙眸歛鬢斜
誰道五絲能續命卻令今日死君家
歲時雜詠卷二十
