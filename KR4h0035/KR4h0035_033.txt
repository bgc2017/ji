歲時雜詠卷三十三宋蒲積中編
重陽
九日作(并序)陶潛
余愛重陽之名秋菊盈園而持醪靡由空服九華寄
懷於詩
世短意恒多斯人樂人生日月依辰至舉俗愛其名露
凄炎風息氣結天象明往燕無遺影來雁有餘聲酒能
袪百慮菊解製頽齡如何蓬廬士空視時運傾塵爵恥
虚罍寒花徒自榮斂衿獨閒謠緬焉起深情棲遲固多
娛淹留豈無成
己酉歲九月九日作
靡靡秋已夕凄凄風露調蔓草不復盛園林空自凋清
風澄餘澤遙然天界高哀蟬無歸響&KR1244;雁鳴雲霄萬化
相尋異民生豈不勞自古皆有沒念之使心憔何以報
我情濁酒且自陶千載非所知聊以永今朝
九日從宋公戲馬臺送孔令謝瞻
風至授寒服霜降休百工繁林收陽彩密苑解華叢巢
幕無留鷰遵渚有歸鴻輕霞冠秋日迅商薄清穹聖心
眷佳節揚鑾戾行宫四筵霑芳醴中堂起絲桐扶光迫
西泥(音似)餘歡宴有窮逝矣將歸客養素克有終臨流怨
莫從歡心歎飛蓬
又謝靈運
季秋邊朔苦旅雁違霜雪凄凄陽卉腓皎皎寒潭潔良
辰感聖心雲旗興暮節鳴葭戾朱宫蘭巵獻時折餞宴
光有孚和樂信所缺在宥天下理吹萬羣芳悅歸客遂
海隅脫冠謝朝列弭棹薄枉渚指景待樂闋河流有急
瀾浮驂無緩轍豈伊川途念宿心愧將别彼美丘園道
喟焉傷薄劣
侍皇太子九日玄圃宴(四言)
王儉
秋日在房鴻雁來翔寥寥清景藹藹微霜草木搖落幽
蘭獨芳眷言淄苑尚想濠梁既暢旨酒亦飽徽猷有近
斯悅無遠不柔
九日賦韻梁簡文
是節協陽數高秋氣已精蟾芝逐月啟帷風依夜清遠
燭成歌黛斜橋聞履聲梁塵下未息共愛賞年并
九日侍宴樂遊苑正陽堂劉苞
上郡良家子幽并遊俠兒立乘爭飲羽側騎競紛馳明
珂飾華眊金袍映玉羈膳羞殫海陸和齊視秋宜雲飛
雅琴奏風起洞簫吹曲終高宴罷景落樹隂移微薄烝
嘉惠飲德良不貲取效績無紀感恩心自知
九日王修己
霜威始落翠寒氣初入堂隋珠爛似燭縣黎疑夜光
九日酌菊花酒劉孝威
霜花疑始摘羅衣似適薰餘杯度不取欲持嬌向君
九日侍宴樂遊苑(為西臺侯作)何遜
皇德無餘讓重規襲帝勛垂衣化比屋眷顧慎為君翾
飛悅有道卉木荷平分神襟動時豫歲序屬凉氛城霞
朝晃朗槐霧曉氤氲鸞輿和八襲鳳駕啟千羣羽觴歡
湛露佾舞奏承雲禁林終晚宴華池物色曛疏樹翻高
葉寒流聚細文日斜迢逓雨風起嵳峩雲運偶參侯服
恩洽厠朝聞於焉藉多幸歲暮仰遊汾晴軒連瑞氣飛
惹御香芬
九日宴樂遊苑應令庾肩吾
轍迹光周頌巡遊盛夏功鈎陳萬騎轉閶闔九關通秋
輝逐行漏朔氣繞相風獻夀重陽節迴鸞上苑中疏山
開輦道閒樹出離宫玉醴吹花菊銀床落井桐御梨寒
更紫仙桃秋轉紅飲羽山西射浮雲冀北驄塵飛金埒
滿葉破柳條空騰猶疑矯箭驚雁避虚弓雕盤濫杞梓
花綬接鵷鴻媿乏天庭藻徒參文雅雄
九日從駕王褒
黃山獵地廣青門官路長律改三秋節氣應九鍾霜射
馬垂雙帶豐貂佩兩璜苑寒梨樹紫山秋菊葉黃華露
霏霏冷輕飈颯颯傷終慙屬車對空假侍中郎
五言同管記陸瑜九日觀馬射
陳後主
晴朝麗早霜秋景照堂皇榦慘風威切荷彫池望荒樓
高看雁下葉散覺山凉歇霧含空翠新花濕露黃飛禽
接即影度日轉鈹光連翩北幽騎馳射西園傍勒移瑪
瑙色鞭起珊瑚揚已同過隙遠更異良弓藏且觀千里
汗仍瞻百步楊非為從逸賞方追塞外羌
衡州九日江總
秋日正凄凄茅茨復蕭瑟姬人薦初醖幼子問殘疾園
菊抱黃華庭欄剖朱實昨以著書情暫遣他鄉日
奉和九月九日賀敳
商飈凝素籥玄覽賁黃圖曉霜驚斷雁晨吹結相烏寒
花低岸菊凉葉下庭梧澤宫申舊典相圃叶前模玉砌
分雕戟金溝轉鏤衢帶星飛夏箭映月上軒弧慶展簪
裾洽恩融雨露濡天文發丹篆寶思掩玄珠承歡徒聳
忭負弛竊忘軀
九月九日贈崔使君善為王績
野人迷節候端坐隔簾埃忽見黃花吐方知素序迴映
岩千蕊發臨浦萬株開香氣徒盈把無人送酒來
又崔善為
秋來菊花氣深山客重尋露葉疑涵玉風花似散金摘
來還泛酒獨坐即徐斟王弘貪自醉無復覓楊林
九月九日
九日重陽節三秋季月殘菊花催晚氣萸房避早寒霜
濃鷹擊遠霧重雁飛難誰憶龍山外蕭條邊興闌
又唐高宗
端居臨玉扆初律啟金商鳳闕澄秋色龍闈引夕凉野
淨山氣斂林疎風露長砌蘭戲半影岩桂發全香滿蓋
荷彫翠圓花菊散黃揮鞭爭電烈飛羽亂星光柳空穿
石碎弓虚側月張怯猿啼落岫驚雁斷分行斜輪低夕
景歸旆擁通莊
奉和九月九日應制許敬宗
爽氣申時豫臨秋肆武功太液朝光發層城佳氣融繁
霄寒暑麗黃山極望通講藝遵先軌覩德暢宸衷鷲嶺
飛夏服娥魄亂雕弓汗浹鑣流赭塵生埒散紅飲羽驚
開石中葉遽凋叢雁殫雲路靜烏墜日輪空九流參廣
宴萬㝢抃恩隆
江令於長安歸還揚州九月九日行微山亭賦
江韻
心逐南雲遊形隨北雁來故鄉籬下菊今日幾花開
擬江令
本逐征蓬去還隨落葉來菊花應未滿許待詩人開
又擬
遊人倦蓬轉鄉思逐鴻來偏想臨潭菊芳蘂對誰開
九日懷封元寂王勃
九日郊原望平野遍霜成蘭氣添新酌花香染别衣九
秋良會少千里故人稀今日龍山外當憶雁書歸
蜀中九日
九月九日望鄉臺他席他鄉送客懷人今已厭南中苦
鳴雁那從北地來
九日
九日重陽節門門有菊花不知來送酒若箇是陶家
九月九日登玄武山旅眺邵大震
九月九日望遙空秋水秋天生夕風寒雁一向南飛遠
遊人幾度菊花叢
又盧照隣
九月九日眺山川歸心歸望積風烟他鄉共酌金花酒
萬里同悲鴻雁天
和九月九日登慈恩寺浮圖應制
張錫
九秋霜景淨千門曉望通仙遊光御路瑞塔迥凌空菊
彩揚堯日萸香遶舜風天文麗辰象竊抃仰層穹
又蕭至忠
天蹕三乘啟星輿六轡行登高臨寶墖目極遍王城神
衛虚中遶仙歌雲外清重陽千萬夀率土頌昇平
又解琬
瑞塔臨初地金輿幸上方空邊有清淨覺處無馨香雨
霽微塵斂風秋定水凉兹辰採仙菊薦夀慶重陽
九月九日宴江隂杜審言
蟋蟀歸期晚茱萸節候新降霜青女月送酒白衣人高
興要長夀卑棲隔近臣龍沙即此地舊俗坐為隣
湘州九日城北亭子張說
西楚茱萸節南淮戲馬臺寧知沅水上復有菊花杯亭
帳憑高出親游自遠來短歌將急景同使興情催
九日陪登高隂行先
重陽初啟節無射正飛灰寂寞風蟬去聯翩霜雁來山
棠紅葉下岸菊紫花開今日桓溫座空媿孟嘉才
岳州九日宴道觀西閣
搖落長年歎蹉跎遠宦心北風嘶代馬南浦宿陽禽佳
此黃花酌酣餘白首吟凉雲霾楚望濛雨蔽荆岑登眺
思清景誰將眷濁隂釣歌出江霧樵唱入山林魚以嘉
名採木為美材侵大道由中悟逍遙匪外尋參佐多君
子詞華妙賞音淹留洞庭觀望古意何深
九日進茱萸山詩五絶(五言)
家居洛城下舉目見嵩山刻作茱萸節情生造化間
黃花宜泛酒青岳好登高稽首明庭内心為天下勞
菊酒攜山客萸囊繫牧童路疑尋大塊人似問鴻濛
九日重陽數三秋萬寶成時來謁軒后罷去坐蓬瀛
晚節歡重九高山上五千醉中知遇聖夢裡見尋仙
九日侍宴賦(得時字)蘇頲
嘉會宜長日高游順動時曉光雲半洗晴色雨餘滋降
鶴因韶德吹花入御詞願陪陽數節億萬九秋期
九月九日望蜀臺
蜀王望蜀舊臺前九日分明見一川北料鄉關方自此
南辭城郭復依然青松繫馬攢岩畔黃菊留人籍道邊
自昔登臨湮滅盡獨聞忠孝兩能傳
九月九日登龍山張九齡
郡庭常窘束凉野求昭曠楚客凜秋時桓公舊臺上清
風明日好歴落江山望極遠何蕭條中留坐惆悵東彌
夏首闊西拒荆門壯夷險雖異時古今豈殊狀先賢渺
不接故老猶可訪披弔傷昔人揮斤感前匠自惟本疎
散未始忘幽尚際會非有欲往來是无妄為邦復多幸
去國殊遷放且泛籬下菊還令郢中唱灌園亦何為於
陵乃逃相
歲時雜詠卷三十三
