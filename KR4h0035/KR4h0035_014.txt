歲時雜詠卷十四宋蒲積中編
清明
清明早赴王門率成李嶠
游客趨梁邸朝光入楚臺槐煙乘曉散榆火應春開日
帶晴虹上花隨早蝶來雄風乘令節欲吹拂輕灰
清明日龍門游泛
晴曉國門通都門藹將發紛紛洛陽道南望伊川闕衍
漾乘和風清明送芬月林窺二山動水見千龕越羅𬒮
罥楊絲香撓犯苔髮羣心行樂未唯恐流芳歇
清明日詔宴寧王山池得菲字
張說
今日清明宴佳境惜芳菲搖揚花雜下嬌囀鶯亂飛渌
渚傳歌榜虹橋度舞圻和風偏應律細雨不霑衣
清明日宴梅道士房孟浩然
林卧愁春晝褰幃覽物華忽逢青鳥使邀我赤松家金
竈初開火仙桃正發花童顔若可駐何惜醉流霞
清明即事
帝里重清明人心自愁思車聲上路合柳色東城翠花
落草齊生鶯飛蝶雙戲空堂坐相憶酌茗聊代醉
清明杜甫
此身飄泊苦西東右臂偏枯半耳聾寂寂繫舟雙下淚
悠悠伏枕左書空十年蹴踘將雛遠萬里鞦韆習俗同
旅雁上雲歸紫塞家人鑽火用青楓秦城樓閣煙花裏
漢主山河錦綉中春去春來洞庭闊白蘋愁煞白頭翁
清明(二首)
著處繁華矜是日長沙千人萬人出渡頭翠柳豔明眉
爭道朱蹄驕齧膝此都好游湘西寺諸將各自軍中至
馬援征行在眼前葛強親近同心事金鐙下山紅粉晚
牙檣捩柁青樓遠古時喪亂皆可知人世悲歡暫相遣
弟姪雖存不得書干戈未息苦離居逢迎少壯非吾道
況乃今朝更祓除
朝來新火起新煙湖色春光淨客船綉羽衝花他自得
紅顔騎竹我無緣胡童結束還難有楚女腰支亦可憐
不見定王城舊處長懷賈傅井依然虚霑焦舉為寒食
實藉嚴君賣卜錢鐘鼎山林各天性濁醪麤飰任吾年
清明日自西午橋至瓜巖村有懷
張繼
曉霽龍門雨春生汝穴風鳥啼官路靜花發毁垣空鳴
玉慙時輩垂絲學老翁舊游今不見惆悵洛城東
清明後登城眺望
風景清明後雲山睥睨前百花如舊日萬井出清煙青
草無空地江流合遠天長安何處是遙指夕陽邊
清明日青龍寺上方(得多字)
上方偏可適季月況堪過遠近人都至東西山色多夕
陽留徑草新葉變庭柯已渡清明節春愁如客何
清明日送鄧芮還鄉戴叔倫
鐘鼓喧離室車徒促夜裝曉厨新出火輕柳暗飛霜傳
鏡看華髮持杯話故鄉每嫌兒女淚今日自霑裳
清明賜公卿新火史延
上苑連侯第清明及暮春九天初改火萬井屬良辰頒
賜恩踰洽承時慶亦均翠煙和柳嫰紅熖出花新寵命
尊三老祥光燭萬人太平當此日空腹賀陶鈞
又
玉騎傳紅燭天厨賜近臣火隨黃道見煙繞白榆新榮
耀分他室恩光共此辰更調金鼎膳還暖玉堂人灼灼
千門暎輝輝萬井春應憐聚螢者瞻望獨無隣
又王濯
御火傳香殿華光及侍臣星流中使馬燭耀九衢人轉
影連金屋分輝麗錦茵熖迎紅蕊發煙染綠條春助律
和風早添鑪暖氣新誰憐一寒士猶望照東隣
同顔使君清明日游因送蕭仇香皎然
誰知賞佳節别意忽相和暮色汀洲遍春情楊柳多高
城戀旌旆極浦宿風波惆悵友山月今宵不再過
清明日登城春望寄大夫使君
王表
春城閒望愛晴天何處風光不眼前寒食花開千樹雪
清明日出萬家煙興來促席唯同舍醉後狂歌盡少年
聞說鶯啼却惆悵詩成不見謝臨川
清明節郭侍御偶與李侍御孔校書王秀才游
開化寺卧病不得同游賦詩十韻兼呈馬十八
郎丞公(得岫字)崔元翰
山色入層城鐘聲臨複岫乘閒息邊事探異憐春候曲
閣下重階迴廊遙對霤石間花遍落草上雲時覆鑚火
見樵人飲泉逢野獸道情親法侣時望登朝右執憲糾
姦邪刊書正訛謬茂才當時選公子生人秀贈答繼篇
章歡娛重朋舊垂簾獨衰疾擊缶酬金奏
自蜀詔還清明日途經百牢關因題石門洞
昔佩兵符去今持相印還天光臨井絡春物度巴山鳥
道青冥外風泉洞壑間何慙班定遠辛苦玉門關
和黃門相公詔還題石門洞趙宗儒
益部恩輝降同榮漢相還韶芳滿歸路軒騎出重關望
日朝天闕披雲過蜀山更題風雅韻水絶翠巖間
同前鄭餘慶
紫氛隨馬處黃閣駐車情嵌壑驚山勢淋灘戀水聲地
分三蜀限關志百牢名琬琰攀酬郢徵言鼎飪情
和清明日裴閣老招城南遊覽口號時以疾故
有阻追游權德輿
紫禁宿初迴清明花亂開相招直城外遠遠上春臺諫
曹將列宿幾處期子玉深竹與清泉家家桃李鮮折芳
行載酒勝賞隨君有愁疾自無悰臨風一搔首
清明日次弋陽
自欲清明在遠鄉桐花覆水葛溪長家人定是持新火
點作孤燈照洞房
清明日后土祠送田徹楊巨源
清明千萬家處處是年華榆柳芳辰火梧桐今始花登
祠結雲騎遊陌擁香車惆悵田郎去原迴烟樹斜
洛陽清明日雨霽李正封
曉日清明天夜來嵩少雨千門止煙火九陌無風土酒
渌橋市春漏閒宫殿午游人戀芳草半犯嚴城鼓
清明日漢上憶與樂天輩游元稹
當年寒食好風輕觸處相隨取次行今日清明漢江上
一身騎馬將官迎
清明日送韋侍御貶虔州白居易
寂寞清明日蕭條司馬家留餳和冷粥出火煮新茶欲
别能無酒相留亦有花南遷更何處此地已天涯
清明日觀妓舞聽客詩
看舞顔如玉聽詩韻似金綺羅從許笑絃管不妨吟可
惜春光老無嫌酒盞深亂花送寒食併在此時心
清明夜
好風朧月清明夜碧砌紅軒刺史家獨向迴廊行復歇
遙聽絃管夜看花
清明日登老君閣望洛城贈道士
風光煙火清明日歌哭悲歡城市間何事不隨東洛水
誰家又葬北邙山中橋車馬長無已下渡舟航亦不閒
冡墓纍纍人擾擾遼東悵望鶴飛還
同綿州胡郎中清明日對雨西京讌
張籍
郡内新開火高齋雨氣清惜花邀客賞勸酒促歌聲共
醉移芳席留歡閉暮城政閒方宴語琴瑟任搖情
清明日題一公禪室李郢
山頭蘭若石楠春山下清明煙火新此日何窮禮禪客
歸心誰是戀禪人
清明日温庭筠
清蛾畫扇中春樹鬱金紅出犯繁花露歸穿弱柳風馬
驕偏避幰雞駭乍開籠拓弹何人發黃鸝隔故宫
禁火日
駘蕩清明日儲胥小苑東暖衫萱草綠春鬢杏花紅馬
轡輕銜雪車衣弱向風又愁聞百舌殘睡正朦朧
清明日園林寄友人賈島
今日清明節園林勝事偏晴風吹柳絮新火起廚煙杜
草開三徑文章憶二賢幾人能命駕對酒落花前
湖寺清明夜遣懷李羣玉
柳暗花香愁不眠獨凭危檻思悽然野雲將雨度微月
沙鳥帶聲飛遠天久為饑寒抛弟妹每因時節憶團圓
餳飡冷酒明年在未定萍逢何處邊
長安清明言懷顧非熊
明時帝里遇清明還逐遊人出禁城九陌芳菲鶯自囀
萬家車馬雨初晴客中下第逢今日愁裡看花厭此生
春色來年誰是主不堪憔悴更無成
清明日與友人游玉粒塘莊來鵠
幾宿春山逐陸郎清明時節好煙光歸穿細荇船頭滑
醉踏殘花屐齒香風急嶺雲翻迥野雨餘田水落方塘
不堪吟罷東回首滿耳蛙聲正夕陽
鄂渚清明日與鄉友登頭陁山寺
冷酒一杯相勸頻異鄉相遇轉相親落花風裏數聲笛
秀草煙中無限人都大此時深悵望豈堪高境更逡巡
思量費子真仙子不作頭陀山下塵
清明日江南作鄭凖
吳山楚馹四年中一見清明一改容旅恨共風連夜越
韶光隨酒著人濃延興門外攀花别採石江頭帶雨逢
無限歸心何計是路邊戈甲正重重
歲時雜詠卷十四
