歲時雜詠卷三十二宋蒲積中編
中秋下(今詩)
中秋月(二首)王禹偁
何處見清輝登樓正午時莫辭終夕看動是隔年期冷
濕流螢草光凝宿鶴枝不禁雞唱曉輕别下天涯
明可鑑秋毫供吟屬我曹隔年方得見終夕敢辭勞冷
向天心白清臨露掌高霜臺相照處寒色滿藍袍
中秋待月夜分乃見范百禄
十二周流數經行自不遲長圓非物理暫晦亦天時人
欲終宵玩雲纔逐簇移祇應逢此景無足累心期
中秋月夜林光朝
玉露金風滿桂枝清光因此更華滋一年月色最明夜
千里人心共賞時萬古傳為新景象幾人能出舊歌詩
吟觀莫厭終遙夜來歲如今再一期
中秋不見月戴復古
誰上青冥掃晦霾桂華遼望獨徘徊停杯試問杳無所
對景欲歌終不來肅氣乍浮三五夜騷人枉費幾多才
明年會有清輝在猶此遲疑徧繞苔
中秋月
六幕淨如水空騰海上波輝增金氣至圜肖玉規多極
滿祇如此將傾誰奈何向明若霜皎今古暗消磨
中秋待月通夕隂晦偶書吳淑
待月西樓上平秋氣象分輝光唯此夜遮掩奈浮雲紅
燭燈交爛清香篆自薰明年好景在何處更多聞
中秋待月同賦何宗正
金波未見吐雲端已覺蕭森夜氣寒桂子人間空杳杳
冰輪天外想團團宫袍詞客方裁詠錦瑟佳人且侑歡
不減風流庾公興登樓誰復畏盤跚
中秋月楊繪
素月玉寒空乾坤灝氣通光華一夕滿節候九秋中萬
里天衢峻四方人望同妖邪無匿處方顯照臨功
中秋感懷(二首)
去年今夜此堂前人正清歌月正圓今夜愁來人且散
不如雲霧蔽青天
雪彩冰光似去年去年人月兩嬋娟今霄不辨連明坐
拚醉抽身黑處眠
中秋夜醉
醉過中秋夜慵招七步才月華翻有意自入小忩來
中秋月陶崇儀
四時三五月皆圓誰道孤光此夜偏涼樹暖光清雪上
素娥姿質不嬋娟
中秋錢易
天慘嚴霜厚神清宿雨微枝空蟬擬脫巢冷燕謀歸白
日蓮塘夢紅紗水國衣錦書知未了軋軋弄鳴機
中秋夜守讓南廳玩月
秋氣元清切明蟾千里心金盤上河側玉水浸樓隂閨
怨有消歇客愁無淺深關山今夜裏星斗共沈沈
中秋館宿劉筠
餘歡驚社過(是月命社)獨直奈宵長月向蓬山滿風來桂殿
凉睡輕同警鶴吟苦伴啼螿耿耿迷遙思殘星下建章
中秋夜不見月孫復
長記去年中秋玩月出草堂冰輪直可鑑毫芒是時家
釀又新熟呼童開席羅清觴纖埃不起零露下對此陶
陶樂未央自顧時逢堯舜世上下清明無穢荒吁嗟今
夕何不幸正逢屏翳恣猖狂浮雲左右爭擁蔽愛而不
見涕沾裳嫦娥無語縮頭何處坐胡不開口走訴上帝
旁立召飛廉舉其職驅除擁蔽揚清光瑩然高照遙天
外免教萬國如瞽空倀倀
中秋歌
明月一歲中影圓十二回如何今夕裏爭賞羅樽罍既
愛盈盈色更上高高臺人心莫如此試為君言哉月者
水之精秋者金之氣金水性相生五行分其事則知天
地間相感各以類水得金還盛月因秋更清氣類使之
然人誰不有情可憐别夜色一一皆銷聲自昔詩家流
吟皆不到此徒能狀光彩豈解原終始冥搜詎有得燥
吻真何以請看退翁歌其的能中矣
中秋月
度度思真賞幽期邈始還金行分此夜桂子落何山座
席清風裏人家灝氣間飲懷與吟興徹曙兩非閒
同范秘閣賦八月十四日夜月
銀漢無聲露暗垂玉蟾初上月圓時清樽素瑟宜先賞
明夜隂晴未可知
又賦十五夜月
清賞年年恐失期人人不覺望中衰素娥須信多靈藥
長見嬋娟似舊時
中秋月
十二度圓皆好香就中圓極在中秋前峰獨上還吟翫
高興多於庾亮樓
中秋月夜席上作李建中
宴張東閣賓方盛雨過西樓晚覺寒凉夜清輝雲乍斂
中秋嘉氣月初圓誰人解飲千鍾酒開口能談數刻歡
但外形骸求醉倒任他紅粉笑蹣跚
同前張左藏
夜長蟋蟀青燈苦歲晚蒹葭白露寒陶令齋中新酒熟
庾公樓上舊蟾圓不知客在誰同樂無奈漳濱獨湛歡
此夕任他紅粉道深藏辟笑足盤跚
中秋月(八首)許棠
月月勢自圓中秋朗最偏萬方同一夕到曉是經年影
蔽星芒耀光分物狀全唯因吟苦者目斷向瑤天
同前潘綽
古今逢此夜共異泬寥明豈是月華别祇應秋氣清影
當中土正輪對八荒平尋客徒留望璿璣自有程
同前釋可明
登樓仍喜此宵晴圓魄纔觀思便清海面乍浮猶隠映
天心高挂最分明片雲想有神仙出迥野應無鬼魅行
曾向洞庭湖上看君山半露水初平
同前李堯天
棲禽疑盡向空飛林麓虚明月照扉萬國仰瞻當此夕
片雲爭合閉清輝羣妖始覺神通小列宿應慙照耀微
達曙何人最關念庾公樓上獨忘機
同前許晝
應是蟾宫别有情每逢秋半倍澄清清光不向此中見
白髮爭教何處生閒地占將真可惜幽忩分得始為明
殷勤好長年來桂莫遣平人道不平
同前釋齊己
空碧無雲露濕衣衆星光外湧清規東樓莫礙漸高勢
四海待看當午時還許分明吟皓魄肯教幽暗取丹枝
可憐半夜嬋娟影正對五侯殘酒池
同前
高河瑟瑟轉金盤歕露吹光逆凭欄四海魚龍精魄壮
五山鸞鶴骨毛寒今宵盡向圓時望後夜誰當缺處看
何事清光與蟾兔却教天下少留難
同前
凉宵烟靄外三五玉蟾秋列野星辰正當空鬼魅愁泉
澄寒魄瑩露滴冷光幽未折青青桂吟看不忍休
中秋遇雨感懷呈世澤彥直唐庚
初遊東都年二十清歡趁得中秋及高陽會中酒徒集
惠和坊裏綉鞍入蟹螯嘗新左手執雞頭未光搓玉粒
杯行到手不待揖明月清風供一吸纏頭不惜傾箱給
倚賴決科如俯拾誰知得官反拘縶此景此歡那復緝
今歲中秋雨如泣窮山牢落秋光濕孤燈熒熒照書笈
屈指流年如箭急
八月十五夜月
應緣人望望故爾出遲遲幾歲一相見浮雲幸别時吟
餘雞腷膊玩覺兔迷離此夕登樓興非關有所思
次韻張子文中秋夜月韓駒
平湖下明月湛如奩濕銀遙憐鍾陵客臥看繁臺雲我
欲故山去向來車已巾淹留屬中秋顧影愁單身停杯
問青天誰駕此玉輪分光到蓬屋慇懃月夫人張郎嗜
讀書呫嗶聞比隣胡為歎今夕長歌擊匏尊似君豈終
窮努力逢休辰他年此唱和寄我東南濱
八月十四日夜作
三更欲眠燈挂壁被冷何曾雙脚直西風一雁枕中鳴
令我下牀三歎息君莫悲秋且自悲朱顔白髮來相隨
天公造作悲懽亊要令百歲如狂癡達人大觀無不可
豈合坐受天公欺我慙無處看明月一掌荒庭秋草沒
去年憶上黃公臺笑看萬里清光發
八月十五日夜小雨同二弟作
去年看月思君處醉後狂歌和影舞今年與君待月時
金樽未盡雨催詩樂事良辰難並有一生費詩仍費酒
君不見綠幕朱簾蠟炬香何須拂地覓孤光
次韻至完中秋日泛湖(五首)崔正言
西湖八月稻花繁孤鳥冥冥下水天臥聽金盤鳴玉子
不知風雨到漁船(世美中孺下棋)
西北樓高清潩邊一篙秋水淨如天鴛鴦見客移深渚
蛺蝶尋香入畫船
半空虚閣閒看鳥百頃平湖下瞰天今夜使君歌舞歇
箇中不禁野人船(是日持國私忌不宴湖中)
孤花照晚紅欹水萬竹舒空翠拂天欲問西湖分月色
莫教風浪打篷船
彩鷁逶迤過竹西文魴尾尾透清漪一年一夜中秋好
應月停杯問月時
清暑堂中秋夜月蔡襄
江國初凉夕漏均青天無翳地無塵蓮花剪綵燈煌合
蕉葉傾金酒味新時節暗遷應不用懽娱難得莫辭頻
明年今夜中庭月依舊寒光照别人
中秋獨坐望月
萬里凄凝魄幽深在處通清流河漢盡寒入水雲空踰
久方全白彌高適正中開書還自捲把酒復誰同泣葉
傳霄露吹衣變暑風更看庭樹影漸過粉牆東
中秋寄姪世材
林葉響金風半黃復半紅微凉蕩殘暑塵氛淨高空翛
然天氣清况復當其中金盤上雲際燄燄飛林東蟾彩
照清罇玉露凝蘭叢念汝縈半禄三事嗟何窮大河隔
驚波海水無來鴻此夕各千里惟將風月同
八月十五夜清溪舟次
清溪水底月團團因見中秋憶去年旱海五更霜透甲
郴江萬里桂隨船昔看故國光常滿今望天涯勢似偏
祗恐玉娥能笑我還將隻影對嬋娟
和中秋對月楊齊
素籥中分漏箭遲玉盤飛上絳河涯自緣人意誇今夜
豈是蟾光勝舊時千里放開天地景一輪題盡古今詩
吳剛樹下遙相許來歲秋風此處期
中秋不見月
八月露沈天氣秋霜輪何事苦淹留一宵老兔不成魄
幾處詩人却下樓水部階前聞細雨袁宏渚上見歸舟
明年未必無仙桂何用厭厭此夜愁
西歸中秋夜宿三泉寄仙芝公南
白子儀
日涉征途信馬前鴻飛時節幾懷賢青山漸向故園近
皓月更臨歸驛圓四乘光榮慙太子一簞窮陋本顔淵
江臯上客紅蓮幕猶荷明恩未棄捐
景孫八月十四日惠酒
金甕蘭英見貺時桂輪猶惜一分虧未知望夜誰同賞
先喜醉鄉今有期飛蓋正懷曹子建登樓何待庾元規
薄帷長簟忘秋興且洗清塵舉綠巵
寅卯二年中秋夜皆不見月
趙崇蟠
萬里不自照清光隨雨休可堪幽魄死還似去年秋有
笛悲遥夜無人在遠樓共誰高枕臥相與夢滄州
玄雲蔽月行李新
惆悵中秋不見月太隂垂雲兔藏窟我欲上天掃玄雲
桂露團團漬冰闕中天放出千里光層樓翠閣遙相望
一杯一杯重相勸今年償汝中秋願上天高高末由到
玄雲愈濃不可掃空庭蠟炬落寒光宫裘起舞秋風老
中秋夜宿穆陵關
羇旅情懷不自禁清霜岐路馬駸駸一年明月最圓夜
千里故人長别心幸有酒沽除是醉更無人賞又如隂
寒蛩似識風騷意伴我凄凄到晚吟
八月十五日過逢谿書淨戒寺
瓦冷雲埋殿燈長墨暗紗藥靈閒草木壁走古龍蛇石
佛隨山老松梯轉路賖門前谿水淺無處問仙槎
中秋月沈遘
陽饒隂乏亦常情平日蟾光每忌盈節到隂中今夜等
月乘時正一宵明數成地表羣形足(二四六八十隂數也故屬地而成物)
物阜人間市價平朱戶只知觀賞樂不知休戚係蒼生
中秋無月
月在青霄久矣夫十年今夕九年無也知天把良宵晦
貴使人知此景殊畫燭有光終是俗浮雲無限不勝誅
只饒疎散田文客掌上唯私照乘珠
中秋書亊
紅葉秋容動殘蟬暑氣歸朝箱收故扇熨斗帖寒衣籬
竇㨟捎補蔬畦角屑肥斗筲貪活計詩史老光輝
中秋望月余安行
冰輪今夕是圓時雲掩清輝照我遲賴有金風一披拂
須臾蟾影浸瓊巵
中秋三夕對月
三夕月俱好清光唯望多風應落桂子露恐減金波念
昔歡娛極如今羇旅何窮居不相棄夜夜伴吟哦
和解生中秋月
不為人間意居然節物清銀塘通夜白金餅隔林明醉
客樽前倒棲烏露下驚悲歡今古事寂寂墮荒城
中秋夜寄克道運使張無盡
不見柯山客中秋月又圓夜分清滴露天末淡收烟念
遠情非俗凌虚骨欲仙素琴明此恨相與對嬋娟
中秋望夕不見月宋祁
異時凉月好常爾惜嚴更此夜浮雲惡胡然溷太清狂
歌王粲牘業對景山鎗海蚌猶能滿城烏更不驚裴回
循北牖暗澹倚西楹蛩杼逢時急缸花得暗明桂高應
自秀蟾遠太無情坐想瑤輪轉孤懷悵未平
中山中秋對月
圓期壓秋半飛影破雲端明極翻無夜清餘遂作寒桂
繁團露濕輪駛度河乾且置窮邊思何殊故國看
中秋夜不見月
天上浮雲不肯歸憑軒坐惜桂華西一年此夕無窮恨
只是城鵶得穏棲
萬里重隂晦玉輪兔孤蟾遠託霄垠世間未必皆同恨
亦有居心不靜人
中秋前二日
一歲中秋只一迴年前曾記共銜杯蟾光是夕知人意
雲脚多情為我開隔闊幾番經晦朔笑談三月阻樽罍
佳期屈指無多日清賞應須許再陪
中秋不見月
浮雲四合暮秋天萬里丹霄頓黯然渡口袁宏舟未䌫
樓頭庾亮眼將穿桂華已負經年約鑑影虚沉半夜圓
自是嫦娥懶粧束捲簾空只待嬋娟
中秋月
噀雪噴香滿玉虚王孫公子翫相呼從來天匠為輪定
自是人心此夜殊静入萬家危露滴清埋衆象呌鴻孤
坐來唯覺情無極何况三湖與五湖
歲時雜詠卷三十二
