歲時雜詠卷三十宋蒲積中編
中秋
中秋月白居易
萬里清光不可思添愁益恨遶天涯誰人隴外久征戍
何處庭前新别離失寵故姬歸院夜沒蕃老將上樓時
照他幾許人腸斷玉兔銀蟾總(一作遠)不知
中秋夜湓亭翫月
昔年八月十五夜曲江池畔杏園邊今年八月十五夜
湓浦沙頭水館前西北望鄉何處是東南見月幾回圓
臨風一歎無人會今夜清光似往年
荅夢得中秋翫月見寄
南國碧雲客東京白首翁松江初有月伊水正無風遠
思兩鄉斷清光千里同不知娃館上何似石樓中(其夜余在)
(龍門石樓上望月)
中秋夜同諸客玩月
月好共傳唯此夜境閒皆道是東都嵩山表裏千重雪
洛水高低兩顆珠清景難逢宜愛惜白頭相勸強歡娛
誠知亦有来年會保得清明強健無
次韻
光彩遍空輪欲滿青霄映出皎雲端縦饒喚得姮娥下
引向堂前子細看
秋暮憶中秋夜與王璠侍御賞月因愴遠離聊
以奉寄鮑防
前月月明夜美人同遠光清塵一以閒今夕坐相忘風
落芙蓉露疑餘繡被香
中秋夜月裴夷直
去年此夜在商州還為清光上馹樓宛是依依舊顔色
自憐人换幾般愁
同樂天中秋夜洛河翫月(二首)
清洛半秋懸璧月綵船當夕泛銀河蒼龍頷底珠皆沒
白帝心邊鏡乍磨海上幾時霜雪積人間此夜管絃多
須知天地為鑪意盡取黃金鑄作波
不熱不寒三五夕晴川明月正相臨千珠競沒蒼龍頷
一鏡高懸白帝心幾處凄凉緣地遠有時惆悵值雲隂
何如清洛如青晝共見初升又見沈
中秋夜君山臺望月李涉
大堤花裏錦江前詩酒同游四十年不料中秋最明夜
洞庭湖上見當天
中秋夜玩月姚合
亭亭千萬里三五復秋中此夕光應絶當時思不同九
霄微有露四海静無風惆悵逡廵别誰能看碧空
中秋夜洞庭圓月
素月閒秋景騷人汎洞庭滄波正澄霽凉葉未飄零練
彩凝葭菼霜容静杳冥曉棲河畔鶴宵映渚邊螢圓彩
含珠魄微飈發桂馨誰憐採蘋客此夜宿孤汀
中秋玩月張祜
碧落桂含姿清秋是素期一年逢好夜萬里見明時絶
域行應久高城上更遲人間繋情事何處不相思
中秋夜杭州翫月
萬古太隂精中秋海上生鬼愁緣辟照人愛為高明歴
歴華星遠霏霏薄暈縈影流江不盡輪曳谷無聲似
鏡當樓曉如珠出浦盈岸沙全借白山木半含清小檻
循環看長堤蹋陣行殷勤未歸客烟水夜来情
中秋夜翫月許渾
待月東陵月正圓廣庭無樹草無烟中秋雲静出滄海
半夜露寒當碧天輪影漸移金殿外鏡光猶挂玉樓前
莫辭達旦(一作曙)殷勤望一堕西岩又隔年
中秋夜寄大梁劉尚書
汴人迎拜洛人留虎豹旌旗擁碧油刁斗嚴更軍耳目
戈鋋長控國咽喉柳營出號風生纛蓮幕題詩月上樓
應念散郎千里外去年今夜醉蘭舟
中秋夜對月馬戴
隂魄出海上望之增苦吟冷搜驪頷重寒徹蚌胎深皓
氣籠諸夏清光射萬岑悠然天地内皎潔一般心
中秋月朱慶餘
自古分功定唯應缺又盈一宵當皎潔四海盡澄清静
覺風微起寒過雪乍傾孤高稀此遇吟賞倍牽情
中秋翫月無可
蟾蜍天地静三五對階蓂照耀超諸夜光芒掩衆星影
寒池更澈露冷樹銷青枉直中秋半長乖宿洞庭
中秋夜隴州徐常侍座中詠月
隴城秋月滿太守待停歌典鶴来松杪開烟出海波氣
籠星欲盡光滿露初多若遣山僧說高明不可過
中秋江驛示韋益
莫惜三更坐難銷萬里情同看一片月俱在廣州城淚
逐金波滿魂随夜鵲驚支頥鄉思斷無語到鷄鳴
中秋越臺看月
海雨洗烟埃月從空碧来水光籠草樹練影挂樓臺皓
耀迷鯨口晶熒失蚌胎宵分凭欄望應合見蓬莱
中秋月彩如晝寄上南海從翁侍御
海静天高景氣殊鯨睛失彩蚌潜珠不知今夜越臺上
望見瀛州萬丈無
中秋夜君山脚下看月
洶湧吹蒼霧朦朣吐玉盤雨師清滓穢川后掃波瀾氣
射繁星滅光籠八表寒来驅雲漲晚路上碧霄寬熠燿
遊何在蟾蜍食漸難棹飛銀電碎林映白虹攅水魄連
空合霜輝壓樹乾夜深高不動天下仰頭看
中秋夜南樓寄友人
海月出白浪湖光射高樓朗吟無綠酒賤價買清秋氣
冷魚龍寂輪高星漢幽他鄉此夜客對酌幾多愁
中秋翫月劉得仁
塵裏兼塵外皆期此月明一年唯一度長恐有雲生露
洗微埃盡光濡是物清朗吟看正好惆悵又西傾
中秋宿鄧逸人居
偶與山人宿吟詩坐到明夜凉躭月色秋渴漱泉聲磵
木如竿聳忩雲作片生白衣門自貴不揖漢公卿
中秋旅懷尚能
所蓄惟騷雅兼能得固窮望鄉連北斗聽雨帶西風稼
穡村坊遠烟波路徑通宜搜清絶句恰似有神工
中秋夜月栖白
尋常三五夕不是不婵娟及到中秋半還勝别夜圓清
光應有露皓色更無烟自古人皆翫年来又一年
中秋夜寄李溟薛能
滿魄斷埃氛牽吟並舍聞一年唯此夜到曉願無雲待
賞從初出看行過二分嚴城亦已閉悔不預期君
中秋旅舍書懷
卷盡庭雲月逗空一方秋色草鳴䖝是時兄弟正南北
黃葉滿階来去風
中秋夜翫月劉滄
中秋朗月静天河烏鵲南飛客恨多寒色滿忩明枕簟
清光凝露拂烟蘿桂枝斜漢流靈魄蘋葉微風動細波
此夜空亭聞木葉蒹葭霜磧雁初過
中秋夜不見月元凛
蟾輪何事色全微賺得佳人出綉幃四野霧凝空寂寞
九霄雲鎻絶光輝吟時得句翻停筆玩處臨樽却掩扉
公子倚闌猶更望懶尋紅燭草堂歸
中秋月直禁院鄭畋
禁署方懷忝綸闈已再加暫来西掖路還整上清槎恍
惚歸丹地深岩宿綘霞幽襟聊自適閒弄紫薇花
荆渚中秋夜值雨寄李嶼鄭谷
共待輝光灼翻成暗淡秋正宜清路望潜起滴階愁棹
倚袁宏渚簾垂庾亮樓桂無香實落蘭有露花休玉漏
添蕭索金樽阻獻酬明年佳景在相約會神洲
中秋夜思鄭延美有作孫緯
中秋中杪月世說慴妖精顧兔雲初蔽長蛇誰與勍未
追良友翫安用玉輪盈此意人誰喻裁詩寄禁城
天竺寺中秋夜桂子皮日休
玉顆珊珊月下輪殿前拾得露華新至今不會天中事
應是姮娥擲與人
次韻陸龜蒙
霜實常聞秋半夜天台天竺堕雲岑(垂拱中天台桂子落一十餘日方止)
如何兩地無人種却是湘灕是桂林
中秋夜寄友生
秋来一度滿重見色難齊獨坐猶過午同吟不到西疎
芒唯斗在殘白合河迷更憶前年望孤舟泊大溪
中秋待月
轉缺霜輪上轉遲好風偏似送佳期簾斜樹隔情無限
燭暗花殘坐不辭最愛笙調聞比里漸看星淡失南箕
何人為校清凉力未似初圓欲午時
中秋夜禁直偶書寄同職吳融
中秋好月竟相尋獨入非烟宿禁林曾恨人間千里隔
更看天上九門深明涵太液魚龍定静𤨏圓靈象緯沈
目斷枚臯何處在欄干十二憶登臨
中秋夜陪熙周學士禁中翫月
月圓年十二秋半每逢隂此夕無纖靄同君直禁林未
高知海闊當午見雲深衣似繁霜透身疑積水沈遭逢
陪視草歸去憶抽簮太液池南畔相期到曉吟
中秋禁直韓偓
星斗疎明禁漏殘紫泥封後獨憑欄露和玉屑金盤冷
月射珠光貝闕寒天襯樓臺籠苑外風吹歌管下雲端
長卿只為長門賦未識君臣際會難
中秋夜月李頻
隂盛此宵中多為雨與風坐無風雨至共看雪霜同抱
濕離邊海傾寒向迥空年年如可值還似道難通
中秋對月
秋分一夜月隂魄最晶熒好是生滄海徐看歴杳冥層
空疑洗色萬怪想潜形他夕無相類晨鷄不可聽
中秋月
四十五秋宵月分千里毫冷沉中嶽短光溢大河高不
寐清人眼移栖濕鶴毛露華臺上立愁望一年勞
中秋對月曺松
無雲世界秋三五共看蟾盤上海涯直到天頭天盡處
不曾私照一人家
中秋月
九十日秋色今秋已十分孤光吞列宿四面絶微雲衆
木排疎影寒流叠細紋遥遥望丹桂心緒更紛紛
中秋夜同知己看月秦韜玉
常時月好賴新晴不似年年此夜生初出海濤疑尚濕
漸来雲路覺偏清寒光入夜蛇龍起静色均天鬼魅驚
豈特坐中堪仰望孤高應待鳳池明
中秋月裴說
一歲幾盈虧當盈重此期幸無偏照處剛有不明時色
淨雲歸早光寒鶴睡遲相看吟未足皎皎下疎籬
中秋夜月酬頋道流孫蜀
不那此身偏愛月等閒看月即更深仙翁每被姮娥使
一度逢圓一度吟
中秋夜有懷許郴
趨馳早晚休一歲又殘秋若只如今日何難致白頭滄
波歸處遠旅食向邊愁賴見前賢說窮通不自由
中秋夜不見月羅隠
隂雲薄暮上空虛此夕清光已破除只恐異時開霽後
玉輪依舊養蟾蜍
中秋
閒吟清景外萬事覺悠悠此際若無月一年虛過秋
歲時雜詠卷三十
