歲時雜詠卷十五宋蒲積中編
清明
清明前一日韓子華以靖節斜川詩見招游李
園既歸遂苦風雨三日不能出窮坐一室家人
輩倒殘壺得濁酒數杯泥濁道路無人行去市
又遠索於篋筐得枯魚乾鰕數種強飲疾醉昏
然便寐既覺索然因書所見奉呈聖俞二十五
兄歐陽修
少年喜追隨老大厭諠譁慚愧二三子邀我行看花花
間豈不好時節亦云嘉因病既不飲衆歡獨成嗟管絃
暫過耳風雨愁還家三日不出門堆灰類寒鵶妻兒強
我飲飣餖果與瓜濁酒傾殘壺枯魚雜乾鰕小婢立我
前赤脚兩髻了軋軋弄雙絃正如擄嘔啞坐令江湖心
浩蕩思無涯寵禄不知報鬢毛今已華有田清潁間尚
可事桑麻安得一黃犢幅巾駕柴車
清明賜新火
魚鑰侵晨放九門天街一騎走紅塵桐花應侯催嘉節
榆火推恩忝侍臣多病正愁錫粥冷清香俱見䗶煙新
自憐慣識金蓮燭翰苑曾經七見春
清明輦下懷金陵王安石
春隂天氣草如煙時有飛花舞道邊院落日長人寂寂
池塘風慢鳥翩翩故園回首三千里新火傷心六七年
青盖皂衫無復禁可能乘興酒家眠
和君貺清明與上已同日泛舟
繁華兩佳節邂逅適同時雅俗共為樂風光如有期曉
煙新里巷春服滿津涯已散漢宫燭仍浮洛水巵占花
分設席愛柳就張帷華轂爭門出輕簾夾路垂一川雲
錦爛四座玉山欹疊鼓傳遙吹輕橈破直漪清談何衮
衮和氣益熙熙想見周南俗當年逸少詩
次韻酬文忠公梅堯臣
春候倏已和林上鳴鳥譁前日是清明驟雨霑梨花初
聞結客游愛此物景嘉歌舞未宴夕日暮各興嗟所嗟
歸路暗嘶馬自知家公家八九姝鬒髮如盤鵶朱唇白
玉膚參年始破瓜幾日苦霖淫當道跳魚鰕閉門飲濁
醪鞦韆繫樹了羣姝莫要劇為公歌啞啞公當是日醉
歡適不可涯孔氏有高弟内自戰紛華我公豈其然東
直异蓬麻果效歸田去願從招隱車
依韻和三月十四日清明在席呈
太守風流甚吟牋寫蜀麻尋春何處客暎柳阿誰家蠟
炬傳新火朱欄發舊花月光將欲滿特地照鉛華
清明日卧病有感(二首)張耒
支離卧病逢佳節漂泊西游寄洛城重帽畏風惟益睡
青笻扶步不禁行紅飄疎萼知風惡綠滿新枝聽鳥聲
不見賈生遺宅處容留金谷舊園名悲歌身世驚將老
悵望古今空復情笑看人家競時節爭持新火照清明
又
飄萍著處即為家伏枕悠悠對物華處處鞦韆競男女
年年寒食亂風花藥囊侵坐勞頻檢酒甕生塵亦可嗟
未若會尋吳市卒也須學種邵平瓜雲煙南望羣山會
水樹東浮去路斜行止此身應有命不須辛苦問生涯
清明日卧病
鶯花零落(一作亂)清明日巾葛蕭條老病翁烏鼎相親
勤煮藥素屏深坐怯當風愛花未免呼兒摘畏雨還成
對客慵自歎年來怨清鏡衰顔換盡少年容
近清明(二首)
斜日去不駐好風來有情江城過風雨花木近清明水
樹閒照影山禽時引聲吾年行老矣淹泊蹇何成
冉冉春光老昏昏日復斜鮮懽常止酒不睡更烹茶旛
起煙中刹鷄鳴樹外家陳王鬭鷄道風柳不勝斜
清明日船中書事(二首)
清明不到旅人家乞火隣船自試茶弄柳好風低作舞
夾船春浪細浮花
巢烏噪處綠楊村寒食人家晝掩門隴麥晚風收宿潤
煙林午日漲春昏
清明值雨宋祁
有渰興芳序餘寒惜慘悽遠山沉向盡雜樹望先迷天
闊都成暝雲昏本自低漂灰禁餘火浮棗祓殘溪檻篠
風爭亞汀鳬夜不棲蓬聲攅釣渚蓑滴擁煙畦積潤浸
重襺長嚴壓曉鼙游人盤馬路獨漉逐春泥
答友人清明雨思
楚雲朝暮蔽前峰佳節尋芳已半空三日薰爐沉蕙綠
一星春火迸榆紅文鱗對擲回塘水賀燕交飛翠幕風
悵憶沈齊題句罷碎英無響墜華桐
山中清明
一雨東郊卷夕雲山中坐對寂寥春高低桃綬紅相倚
輕重榆錢綠不勻杯冷羅門抛午案簺殘(原闕)晦流塵
漢鯿漸美關魚禁已約溪公下釣緡
清明
曉日東南欲照梁藏鵶密柳暗横塘行庖束蜜停晨爨
别館薰衣冷夜香陌上鮮風横去幰陽濱翠㶑泛行觴
獨嗟楚客流芳晚淹卧愔愔殢眼長
清明日集西園
日日西園春思催携觴結客上高臺正緣從事青州至
更許書生洛下來(時州醖既美又命座客賦詩)早葉已成花半落新
巢未定燕千(應作初)回芳辰物物皆堪愛併作高陽倒載
媒
和三司尚書清明
隂岑晚樹飄花外冷落晨杯擣杏餘喉舌官崇無晤賞
一軒筠粉伴刊書
途次清明
漠漠輕花著早桐客甌餳粥對禺中遙知闕下頒新火
百炬青煙出漢宫
奉和聖制清明(二首)
璇杓臨乙位羲御届婁初碧浪桃花湧珍叢錦段舒輪
蹄晴縹緲鐘漏夕虚徐穆穆宣温殿披文日有餘
嶰律調元品彙春陽青右个啓初辰庖煙息禁農畊盛
蠶器增修歲務新遲日東門催柳色微寒南陌歛車塵
栢梁侍從瞻天什拜手賡歌軋思頻
清明日獨酌王禹偁
一郡官閒惟副使一年冷節是清明春來春去何時盡
閒恨閒愁觸處生紫燕黃鸝誇舌健柳花榆莢鬭身輕
脫衣換得商山酒笑把離騷得自傾
清明感事(三首)
無花無酒過清明興味蕭然似野僧昨日隣家乞新火
曉窗分與讀書燈
日轉鞦韆影漸斜忍聞絲管在隣家兒童不慣貧滋味
剛拾榆錢索買花
榆錢零落麥開芒魂斷南軒蝶影雙多謝東風相𬋩顧
解將花片入書窗
清明日赴玉津園宴集(五首)王安國
清明春律十分回草色連雲花盡開禁籞幸隨諸彦入
安車仍賜上師陪百壺未許都門餞九奏先從帝所來
魚鑰恩留方賜勸柳邊遲日莫相催
又蔡㐮
春風盎盎水濺濺南苑清明雨後天門外遊人聽玉筦
席間使者勸金船定須歸路燒紅燭還有新詩上采牋
舊老戀恩方燕喜看花應不憶伊川
又章惇
南園高照寵師臣盛事仍隨節物新勸餞滿傾仙室酒
(崑崙山下有仙室出酒)賜花分得漢宫春三朝注眷優元弼五福
天教萃一身自昔雲龍如此少因公感激涕霑巾
又韓維
白髮三公覲禮成上林花木照清明金錢賜會當佳節
玉斝流恩异聖情永日春風延&KR0008;樂千齡熙事屬昇平
叨陪盛集均餘瀝敢惜歸鞍醉弁傾
又安德裕
帝眷三朝輔弼臣詔頒禁籞燕慈均已驚貴老恩榮厚
重歎優賢禮意新使至屢聞天上語(上屢傳宣令勸語相酒)酒酣想
見洞中春太平無事忘情久更接人間事了人
清明孫永
每年每遇清明節把酒尋花特地忙今日江頭衰病起
神前新火一爐香
清明日書諤公房魏野
城裏爭看城外花獨來城裏訪僧家殷勤旋乞新鑚火
為我親烹岳麓茶
清明連上已
上已歡初罷清明賞又追閏年侵舊歷令節併芳時細
雨驚飛重春風酒到遲尋花迷白雪看柳折青絲淑氣
如相待天和意為誰吁嗟名未立空詠宴游詩
清明闕下寄弟汶
清明帝城景若何柔花媚草矜陽和風塵九陌車逐馬
人事萬態哭與歌白雲故山杳何在朱門俗客慵相過
空思吟嘯遂高興會須瀝懇歸煙蘿
清明示弟姪唐庚
歲華忽忽又清明憶與諸生試集英金鎖掣雷開右掖
紵襴披雪照升平立班雉尾身疑夢茂對龍顔目乍驚
百拜起居分左右十年胷臆展縱横愧無長策禆千慮
敢昧初心苟一名三道豈能窺董傅乙科今復媿匡衡
始吾進取恬無意看汝光華便是榮他日當求田二頃
玻瓈自足過浮生
清明日許聖傳召飲不赴(二首)余安行
流年衰老不堪誇懶向風前共戴花賴有故人知我意
許教閑處岸烏紗
清明天氣實堪佳薄薄春隂蔽日華多少异花呈國色
未應臨賞醉流霞
清明(三首)沈遘
春色三停驀兩停五陽充滿發精英年光迅速追難及
風景清明畫不成錦被堆中蝴蝶夢黃樓子畔鷅鶹聲
眼前蟲蟻皆如意我輩何愁不稱情
上隴歸來日未西滿頭姚魏間荼䕷杯盤曲水招蘭葉
鬵釡清泉蔭柳枝舉世儻須新火用寒灰還有再燃時
窮愁海戶填將滿不負韶光賴有詩
池館連金谷杯盤奠栢城賞心須窈窕佳景只清明院
落含花氣風光快珮聲誰家疎小徑携手即同行
清明後書事(四首)
鶯啼夜合花香散燕語江南柳色鮮蠶市共娛叢帝魄
火官初換介推煙半愁半喜閨闈景輕暖輕寒子弟天
可惜男兒經社力為他紅粉送鞦韆
禱蠶崇廟香煙集歐癘儺師佩服鮮池荇牽衣獨曳帶
海榴火樹欲生煙江花野草離騷景水榭風亭祓禊天
春女為憐紅欲落輕盈不忍動鞦韆
巴賓舊國江都樂徵角新腔墨色鮮趁水酒家春糯碓
順溪園戶焙茶煙柳隂花影盤桓地裠帶鞋頭掣拽天
遊罷不知蠶事廹寤言猶自悦鞦韆
跳山穀雨大如拳靜洗林巒畫色鮮芸戶社開分漏鼓
畬田燒起順風煙懷沙暮暮朝朝賦步屐三三兩兩天
遊妓不知簮珥貴爭高徒伴賭鞦韆
清明日感春
花前曾作探花行爛漫於今祗自驚春色將衰猶炫目
人頭向白更多情鳴禽難喚東君住飛斝須追野馬傾
但趁生前開口笑豈圖身後有虚名
清明晚步書懷
暖風寒力退遲日午隂長草色迂清步花香糯醉腸春
非私大信人自惜流光俗骨無仙壽遨遊待鬢黃
清明日湖上呈秦少章釋道潜
水邊花霧曉氤氲春入西湖兩岸深冶葉倡條他自媚
朽株枯木我何心鞦韆索轉朱樓角博塞聲喧碧柳隂
年少故人分慷慨(一作㮣)未應從俗強浮沉
東欄梨花蘇軾
梨花淡白柳深青柳絮飛時花滿城惆悵東欄一枝雪
人生看得幾清明
清明後二日同諸公飲趙道士東軒以日暮天
無雲春風扇微和為韻(得和字)
司馬光
寂寥清明後餘春已無多閒軒賦佳致不惜載酒過水
木晚尤秀風煙晴更和臨樽不盡醉奈此芳菲何
清明日道中馬上口占
江上晴沙沒馬蹄梨花樹樹匝江湄田家誰道無寒食
門外鞦韆簇小兒
歲時雜詠卷十五
