歲時雜詠卷二十二宋蒲積中編
夏至
夏至避暑北池韋應物
晝晷已云極宵漏自此長未及施政教所憂變炎凉公
門日多暇是月農稍忙高居念田里苦熱安可當亭午
息羣物獨遊愛方塘門閉隂寂寂城高樹蒼蒼綠筠尚
含粉圓荷始散芳於焉洒煩抱可以對華觴
夏至日作權德輿
璿極無停運四序相錯行寄言赫曦景今旦一隂生
夏至日衡陽郡齋書懷令狐楚
一來江城守七見江月圓齒髮將六十鄉關越三千褰
帷罕游觀閉閤多沉眠新節還復至故交盡相捐何時
羾閶闔上訴高高天
和夢得夏至憶蘇州呈盧賓客
白居易
憶在蘇州日常詣夏至筵粽香筒竹嫩炙脆子鵝鮮水
國多臺榭吳風尚管絃每家皆有酒無處不過船交印
君相次褰帷我在前此鄕俱老矣東望共依然(予與劉盧三人)
(前後相次典蘇州今同分司老扵洛下)洛下麥秋月江南梅雨天齊雲樓
上事已上十三年
夏至張耒
長養功已極大運忽云遷人間漫未知微隂生水泉生
殺忽更柄寒暑遂成年崔嵬千雲樹安能保芳鮮幾微
物所忽漸進理必然韙哉觀化子默坐付忘言
伏日
懷縣潘岳
南陸迎修景朱明送未垂初伏啟新節隆暑方赫曦朝
想慶雲興夕遲白日移揮汗辭中宇登城臨清池凉飈
自遠集輕禁隨風吹靈圃曜華果通衢列高椅
伏日
平生三伏時道路無行車閉門避暑卧出入不相過今
世態&KR0008;子(按態字一本作態一本作悲皆所未詳)觸熱到人家主人聞客
來嚬噈奈此何謂當行起去安坐正跘跨所說無一急
&KR0689;唅一何多疲&KR2921;向之久甫問君極那搖扇髀中疼流
汗正滂沱莫謂此小事亦是人一瑕傳誡諸高明熱行
宜見歌
和長孫秘監伏日苦熱任希古
玉署三時曉金羈五日歸北林開逸徑東閣敞閑扉池
鏡分天色雲峯減日輝游鱗映荷聚驚翰繞林飛披襟
揚子宅舒嘯仰重闈
同李吏部伏日呈(元庶子路中丞)
火炎逢六月金伏過三庚幾度衣裳澣誰家枕簟清頒
冰無下位裁扇有高名吏部選開甕勤勤二客卿
廣州王園寺伏日即事寄北中親友
王言史
南越逢初伏東林度一朝曲池煎畏景高殿絶微飈竹
簟移先灑蒲葵破復搖地偏茅瘴近山毒火威饒裛汗
絺如濯親床枕竝燒墮枝傷翠羽萎葉惜紅蕉且困流
金熾難成獨酌謠望霖窺潤礎思吹候纖滌旅恨生烏
滸鄉心繫浴橋誰憐在炎客一夕壯容銷
伏日就楊評事湖上避暑皎然
大火方礫石停雲晝所收從容賞心膂畏景難遠游擁
几若炎火出門望汀洲廻溪照軒宇廣陌臨梧楸釋悶
命雅瑟放情思亂流更將無生論可以清煩憂
和潞公伏日讌府園示座客
司馬光
盛陽金氣伏華宇玉樽開眞率際煩禮耆英集上才炎
蒸疑遠避流景忘西頽幸忝後遊竝仍慙右席陪蒲葵
參執扇冰果侑傳杯相國方留客如何務早回
初伏休沐宋祁
伏日詔休偃閉門謝朋儕羲和挾升陽曉氣紅崔嵬炎
林鬱歊霧焦原横赭埃怒甚崒崒雲見始隆隆雷況我
庇茨宇煩襟安得開因拘訢巾㡚仇怨避酒杯湯沐未
及具返為襟蝨咍北風殊杳嘿羲人安在哉
中伏日永叔遺冰梅堯臣
日色若炎火正當三伏時盤冰賜近臣絡繹中使馳瑩
澈消冰玉凛氣侵人肌近日多故友分貺能者誰信都
頋貧賤物物義不遺念我老且病赤疿生枯皮巨塊置
我前凝結造化移畏冷不敢食有類夏虫疑雖然已快
意何必咀嚼為天子厚扵公不使熾毒欺公亦厚扵我
將恐煎&KR1582;隨我有䑛犢愛自憐小子龜
太尉相公中伏日池亭宴會得山字
何言避徂暑清晏水軒閑竹氣隂池鳳雲&KR0146;照衮山玳
簪方暎座綵服亦承顔樂奏寒波上杯香綠芰間瓜浮
五色爛簾捲半鈎彎今日賓裾盛袁劉豈足攀
和中道伏日次韻
伏日每苦熱古來亡事侵嘗聞東方朔割肉漢庭隂百
職當早罷將畏赫日臨我無歸遺人懷念空霑襟
中伏日陪二通判妙覺寺避暑(時有僧鼓琹于座上)
紺宇迎凉日方牀御綌衣清談停玉麈雅曲弄金徽高
樹秋聲早長廊暑氣微不須河朔飲煮茗自忘歸
伏日暑甚七月八日(立秋是日風作)張耒
西風吹淡白窗戶含凄清炎凉一朝變徂暑逝不停山
堂曉瀟洒病更衣褐輕平時齊雲樹芳草亦復零苦熱
逢三秋西風飈然起金行入草木傷夷從此始盛極衰從
之循環固其理老翁復何事新凉欣酒美
初伏大雨呈無咎
初伏炎炎坐湯釡長安行人汗沾土誰傾江海作清凉
玄雲駕風横白雨補陁真人揮露手能使闕乏厭膏乳
且欲當風展簟眠敢辭避漏移床苦清貧學士卧陶齋
壁上墨君淡無語翰林但解嘲苜蓿彭宣不得窺歌舞
聯詩得句笑出省策馬涉泥歸閉戶床頭餘榼定何嫌
窗外石榴堪薦俎
入伏後一日
老火熾而熖端能流弱金清秋有微警西風生薄隂日
中無停暉俛仰忽已沉齊紈不足玩流景逝駸駸盛衰
寧獨行中吴密相尋蓬茅有佳處亦足慰人心
出伏寄潘十
伏盡熱随盡古語當有憑淮南歲苦旱秋暑欝方蒸老
火熾而熖弱金融未凝火雲大江沸烈日羣山頳平生
白羽扇揮拂何功能蓬頭卧永晝起冠汗沾纓柯山屢
空子貧病復相仍衡茅未可詣作詩問寢興
出伏後風雨頓凉有感三首時已立秋
西風振秋曉萬境一凄清幽草䖝鳴急高葉露華凝戢
翼鳥尚宿引吭雞屢鳴淹留變華歲悵然難為情
三伏如湯釡熏煮理亦足西風半夜雨窗戶一清肅那
能惜搖落可喜過炎燠老人亦晨起稍進杯中醁
殘暑肩中盡清凉枕上歸微雲起平遠空碧上朝晞稍
感夏衣薄漸傷高葉稀來鴻飛集喜卒歲稻粱肥
伏暑日唯食粥一甌盡屏人事頗逍遥效皮陸
體
烈日炎風鼓大鑪藤床瓦枕閉門居屏書居士持齋日
掛壁禪僧問法圖鄰汲滿携泉似乳新舂旋糴米如珠
飽飡饘粥消長夏況值饑年不敢餘
末伏日五更小凉
幽人短夢不終宵起步星河望寂寥缺月掛簷鷄一唱
露華秋色滿芭蕉
山中伏日
蕭然水曲與山根洗鍊丹靈絶垢痕世上炎炎三伏熱
難教熱到不爭門
初伏後偶書呈抑之白子儀
炎天三伏經初伏火烈石焚疑此時鈎帶已逢瓜入座
扶疎還愛樹成帷良田廣宅富家事萬壑千巖逋客期
顧念宿心俱未適但慙種種鬢絲垂
暑伏偶書呈端祖仰之
歲時三伏每相承雨汗居人困不勝況是五絃均長養
何須六幕苦炎蒸中乾願沃仙盤露上賜堪加凌室冰
安得天風破煩溽釋然羣動返清澄
歲時雜詠卷二十二
