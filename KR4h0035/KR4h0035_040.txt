歲時雜詠卷四十宋蒲積中編
冬至
冬至日贈安節蘇軾
我生幾冬至少小如昨日當時事父兄上夀拜帨膝十
年閱凋謝白髮催衰疾瞻前惟兄三顧後子由一近者
隔江濤遠者天一壁今朝復何幸見此萬里姪憶汝總
角時啼笑為梨栗(陶潜詩通子垂九齡但覓梨與栗)今來能慷慨志氣
堅鐡石諸孫行復爾世事何時畢詩成却超然老淚不
成滴
和過子冬至與諸生飲酒
小酒生黎法乾糟瓦盎中芳辛知有毒滴瀝取無窮凍
醴寒初泫春醅暖更濛華夷更樽合醉笑一歡同里閈
峩山北田園震澤東歸期那敢說安信不曾通鶴髮驚
全白犀圍尚半紅愁顔解符老夀耳鬭吳翁得榖鵝初
飽亡猫鼠益豐黃姜收土芋蒼耳斫霜叢兒瘦緣儲藥
奴肥爲種松頻頻非竊食數數尚乘風河伯休夸若靈
昌自舞馮歸途䧟泥淖炬火燎茅蓬膝上王文度家傳
張長公和詩仍醉墨戲海亂羣鴻
冬至日獨遊吉祥寺
井底微陽回未回蕭蕭寒雨濕枯荄何人更似蘇夫子
不是花時肯獨來
次韻仇池冬至日見寄蘇轍
身如草木順隂陽附火重裘百日強漸喜微和解凝烈
半酣起舞意倉忙吾兄去我行三臘千里今宵共一觴
世事只今人自解苦寒湏盡酒如湯
進賀冬至張無盡
燭滿天街曉漏長杜門牢落歎臺綱金吾六卒閒私第
玉笋千官守未央五貴訏謨除盗賊一朝新事劾風霜
堯天咫尺横雲霧遥慶南山萬夀觴
冬至梅堯臣
銜泣想慈顔感物哀不平自古九泉死靡隨新陽生禀
命異草木彼將羡勾萌人實嗣其世一衰復一榮
依韻和吳正仲冬至
流光冉冉即衰遲物趣回環似轉規長景已知今日至
孤懷不比少年時阻陪上閣鴛鴦後且與南州父老期
况有春禾新酒熟百分休放手中巵
冬至日得謝師厚宋次道中道書
水國欲爲雪野冰將合河人同一陽至淚向十行多朋
意今猶在年華悵已過看看四十九應笑此蹉跎
宣城至日謁天慶觀呈郡僚張耒
溪山慘殘歲况乃値新冬凌晨率其屬肆禮欵琳宮漠
漠冒原霧淒淒隔水風南方異氣候霜葉未全紅忽憶
簪史筆且趣闢蒼龍拜舞上東閣佳氣欝葱葱談笑出
右掖交游盡英雄老大心已矣依然夢魂中
冬至後(三首)
寒着添綿衲朝燒折足鐺何勞問榮辱便足了平生理
自隂陽運吾寧口舌爭深居玩吾寳不遣世人驚
水國過冬至風光春已生梅如相見喜鴈有欲歸聲老
去書全嬾園中酒屢傾窮通付吾道不復問君平
梅柳有情態江鄉逼歲除山村見霜橘江市出寒魚謫
久衣冠懶身閒故舊疎傍籬挑菜甲憶我故園蔬
至後早赴館
紅臘粧梅冷未粘柳條偷暖乍纖纖高樓殘月誰家雪
盡日天寒不卷簾
冬至二絶呈阿璉念六
荻籬茅屋柯山下賣餅歸來也做冬不見長安競時節
車如流水馬如龍
五更人起語江城笑語喧喧天欲明酌酒夀君但一醉
百年珍重是人情
冬至
紫壇曾從奠琳琅親被天人玉冕光今日黃州山下寺
五更聞鴈滿林霜(余元祐七年南郊曾與捧冊在泉池衹席左見上冕玉簮白如雪爲燭所)
(照光數尺)
和至日北園讌集晏殊
清曉融風肅桂堂郡僚多暇舞筵張(是日太守命賓)臺高已騐
雲容媚日暖懸知刻漏長溪子弩寒千(闕)命蘭英酒熟
(闕)傳觴官曹事集神都近預拜需函慶一陽
奉和聖製冬至
吉序冠三正民時恊順成歲穰千畆實氣爽六符平肆
樂遵年律迎長藹頌聲雲濃燕鴈度雪霽楚蘭榮異域
梯航集諸侯篚貢盈堯仁敷萬有同此一陽生
冬至夜發峽州舟中作范成大
舟中萬里行燈下一陽生不減在家好都忘爲旅情霜
乾風愈勁雲淡月微明况有詩兼酒樽前莫問更
冬至王安石
都城開博路佳節一陽生喜見兒童色歡傳市井聲幽
閒亦聚集珍麗各擕擎却憶他年事關商閉不行
長至(二首)石敏若
陽和散逐管灰浮節物那知人倦遊無可奈何霜後冷
急推不去眼中愁康衢結束新裳雜飛蓋追隨賀客稠
猶有禰衡漫一刺侯門如海未容投
筆墨如山寧療飢謾勞紅日一絲遲濁醪有理貧難醉
坐客無氊寒見欺占歲豐凶雲物動漏春消息管灰知
江南梅使無恙否腸斷隴頭花一枝
冬至夜旅懷楊萬里
亂霜如葉撲窗寒愁到心如欲斷絃鳳管陽纔一聲起
蟾輪月已九分圓擁爐酌凍酒相對欹枕背殘燈未眠
乞得曉鐘西拜望露中香爲祝親燃
長至日念應求(三十日)余安行
純隂歸盡一陽來鬱鬱襟懷此日開早晚天恩到巙峽
整裝應得趁時廻
和任普州冬至日作李新
詩成椽筆一何工元有英聲妙洛中已是少師扶日手
更看公子釣鰲風書雲寳策開新瑞脱木香山堕晚紅
經濟通才猶補外與騎星鶴問圓穹
南至日過塩埧官亭
堕衣黃楓香着鬢青霜濕江山如故人到眼類長揖客
行先飛蓬不肯擬馬立時節當書雲相將何太急我本
芻牧兒家有舊蓑笠勤辛朱墨間銷減耕耨力欲歸倒
虚嚢追赴村社集傳言東鄰翁但空西向席梨栗隨所
有大白更增一勿復問市朝與翁醉終日
冬至夜宿顒口市
寧辭舉棹頻不覺又黃昏有感逢冬節無聊宿水村客
心愁待旦杯酒強開樽共祝同歡慶亨途莫我論
歲時雜詠卷第四十
