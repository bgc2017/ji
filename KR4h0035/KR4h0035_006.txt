歲時雜詠卷六宋蒲積中編
人日(今詩)
惠州人日二首蘇軾
曉雨暗人日春愁連上元水生挑菜渚烟濕落梅村小
市人歸盡孤舟鶴踏翻總堪慰寂寞漁火亂黃昏
北渚集羣鷺新年何所之盡歸喬木寺分占結巢枝生
物會有役謀身各及時何當禁畢弋看引雪衣兒
庚辰歲人日作時聞黃河已復北流老臣舊數
論此今斯言乃驗(二首)
老去仍棲隔海村夢中時見作詩孫天涯已慣逢人日
歸路猶欣過鬼門三策已應思賈譲孤忠終未赦虞翻
典衣剰買河源米屈指新篘作上元
不用長愁挂月村梹榔生子竹生孫新巢語燕還窺研
舊雨來人不到門春水蘆根看鶴立夕陽楓葉見鴉翻
此生念念隨泡影莫認家山作本元
雅安人日次舊韻(二首)
人日滯留江上村定知芳草怨王孫題詩寄遠方揮翰
扶杖登高獨出門柳色忍看成感嘆花前歸思自飛翻
浮陽披凍雖才弄已覺春工漏一元
似聞高隠在前村坐膝扶牀戲子孫自賞春光攜桂酒
喜逢晴色欵柴門屏間帶日金人活頭上迎風綵勝翻
蓬鬢扶疎吾老矣豈能舊貌改新元
人日獵城南者十人以身輕一鳥過槍急萬人
呼為韻得鳥字
兒童笑使君憂愠長悄悄誰拈白接䍦令跨金騕褭東
風吹濕雪手冷怯清曉忽發兩鳴&KR0008;相趁飛蝱小放弓
一長嘯目送孤鴻矯吟詩忘鞭轡不語頭自掉歸來仍
脱粟鹽豉煮芹蓼何似雷將軍兩眼霜鶻皎黑頭已為
將百戰意未了馬上倒銀瓶得兔不暇燎少年負奇志
蹭蹬百憂繞回首英雄人老死亦不少青春還一夢餘
年真過鳥莫上呼鷹臺平生笑劉表
人日宋祁
綵勝香羹樂上春我懷前事悵佳辰瞿曇尚笑浮生假
况鏤黃金假作人
人日唐庚
人日傷心極天時觸目新殘梅詩興晚細草夢魂春挑
菜年年俗飛蓬處處身蟇頥頻語及髣髴到朱津
人日立春舟行寄福州燕二司封
蔡襄
渚溪潮上送行船回望高城隔曙烟景色似看名畫展
醉魂猶憶夀杯傳春盤食菜思三九人日書幡誦百千
南國逢君惟道舊後時何處笑今年
又寄興化徐虞部
梅花狼藉拂輕舟人日溪行動客愁上國去程初北首
故山歸思滿東流垂垂朝雨隨雙槳草草春蔬送一甌
不獨懷鄉便多感看人難似府君侯
人日書事沈遘
四十三年夢寐間夢中之夢不堪圓閱來世事同歸盡
得箇人身似可憐分有窮通非我病天教畜產在吾先
(自一日至六日雞犬猪羊牛馬皆畜產)藜羹一啜君休笑猶勝家無種藿
田
人日得人字韻五首
隂陽而上更無神密斡元樞運化輪齒髮變來雖故我
羽毛閱過乃新人口冰幽鳥初調弄腰局寒蛇學欠伸
受得吾身靈萬物毋因萬物役吾身
薺椀黃錢醮戸神戸開朝日涌銅輪覺來高枕五更夢
别是新年一箇人脚騁勝遊無賽健眉逢樂事即時伸
身名與貨分差等誤認親疎即誤身
開花一掬漂精神井上牙機轉轆輪煎餅露庭薰上帝
妝梅覆額惱佳人香蔬七種美甌爽瑞象雙趫體叚伸
舉世有身斯有患能知無我便無身
生涯耕學自頥神不羡紆朱駕兩輪戴命六牲皆統日
更新七晝别成人海棠雨過胭脂潑池皺風平越縠伸
萬物逢春猶振動肯將局蹐束閒身
一盞勾芒酹種神禾田轉動碾禾輪花間老少中分景
壠上閒忙折半人門館有春貧不富林泉無位屈而伸
兩巵樽酒詩千首不負東皇不負身
歲時雜詠卷六
