歲時雜詠卷二十四宋蒲積中編
立秋
立秋日禱雨宿靈隱寺同周徐二令
蘇軾
百重堆案掣身閒一葉秋聲對榻眠床上雪霜侵戶月
枕中琴筑落階泉﨑嶇世味嘗應遍寂寞山栖老漸便
惟有憫農心尚在起占雲漢更茫然
自立秋後便涼詩示秬等張耒
暑别齊紈知有日秋生簟竹果如期月明半夜似相覓
角怨五更知為誰風露滿天河轉後江山千里雁來時
短檠莫倦親燈火又見槐花黃滿枝
立秋日二絶
西風嫋嫋水颼颼身在湖湘北岸舟自古楚人詞賦好
為君重賦竟陵秋
對酒聊同楚人醉我詩惟聽越吟聲洞庭北岸孤城下
落日西風聽晚鶯
六月二十三日立秋夜行泊林篁港口
淅淅晚風起孤舟秋思生蓬忩一螢過岸草亂蛩鳴老
大憐為客風波難計程人家夜深語應念客猶征
吳楚封疆接東南澤國寬江流秋日淨山霽暮雲閒嚢
有離騷賦頭餘騎省斑新秋聊把酒一笑且開顔
立秋日書懷王景彛
一歲中分氣序平夫何猶有感秋情已饒健鶻凌空翮
肯作寒蜩抱樹聲桐葉旋愁經雨墜桂枝還喜得風生
夜涼頻惬山居興天澹銀河徹曉清
山中立秋宋祁
峰雲曉影破孱顔萬里風生結早寒人在兜零煙外走
歲從鶗鴂口中殘槽花併滴添新酎笥月兼輪掩故紈
白髮光隂誠可惜五年搔首問長安
立秋會監司張無盡
桐葉飛空忽報秋玉醅浮蟻恰新篘相逢昂飲聊乘興
萬事從他一日休
立秋後有感楊齊
一雨助涼天氣醒夜來殘葉報秋聲人歌曼倩書同發
客笑相如賦不成驚破鶴心霄露重送他鴻翼晚風清
功名未了男兒事爭遣心頭繫得旌
立秋書懷沈遘
立秋通夕雨如繩一霎微寒犯葛衾金氣凄涼悲肺腑
樹聲蕭瑟帶商音稲田在處雲連野楸葉何人髻可簪
自惜茂陵多病客感隂惆悵盡孤吟
歲時雜詠卷二十四
