歲時雜詠卷五宋蒲積中編
人日(古詩)
和人日晚景宴昆明池庾信
餘春足光景趙李舊經過上林柳腰細新豐酒泛多小
船行釣鯉新盤待摘荷蘭臯徒税駕何處有凌波
正月七日登高侍宴楊林之
廣殿麗年輝上林起春色風生拂雕輦雲廻浮綺翼
人日思歸薛道衡
入春纔七日離家已二年人歸落鴈後思發在花前
七日登樂遊故基盧照隣
四序周緹籥三正紀璿耀綠野變初黃暘山開曉眺中
天擢露掌匝地分星徼濮寢睠遺靈秦江想餘吊蟻泛
青田酌鶯歌紫芝調柳色搖歲華冰文蕩春照遠迹謝
羣動高情符衆妙蘭游澹未歸傾光下岩窈
奉和人日清暉閣宴羣臣遇雪應制(六首)
李嶠
三陽偏勝節七日最靈辰行慶傳芳蟻升高綴綵人階
前蓂候月樓上雪驚春今日銜天造還疑上漢津
又宗楚客
窈窕神仙閣參差雲漢間九重中葉啟七日早春還太
液天為水蓬萊雪作山今朝上林樹無處不堪攀
又劉憲
輿輦乘人日登臨上鳳京風尋歌曲颺雪向舞行縈千
官隨興合百福與時并承恩長若此微賤幸昇平
又蘇頲
樓觀空烟裏初年瑞雪過苑花齊玉樹池水作銀河七
日祥圖啟千春御賞多輕飛傳綵勝天上奏薰歌
又李乂
上日登樓賞中天御輦飛後庭聯舞唱前席仰恩輝睿
作風雲起農祥雨雪霏幸陪人勝節長願奉垂衣
又趙彥昭
出震乘東陸憑高御北辰祥雲應早歲瑞雪候初旬庭
樹千花發階蓂七葉新幸承今日宴長奉百年春
人日清暉閣遇雪應制李嶠
千鍾聖酒御筵披六出祥英亂繞枝即此神仙對瓊圃
何湏轍迹向瑶池
人日玩雪應制趙彥昭
始見青雲干律吕俄逢瑞雪應陽春今日迴看上林樹
梅花柳絮一時新
人日侍宴大明宫應制(九首)李嶠
鳳城景色已含韶人日風光倍覺饒桂吐半輪迎此夜
蓂開七葉應今朝魚猜水凍行猶澁鶯喜春聲弄欲嬌
愧奉登高搖綵翰欣逢御氣上丹霄
又趙彥昭
寶契無為屬聖人琱輿出幸玩芳辰平樓半入南山霧
飛閣旁臨東野春夾路穠花千樹發垂軒弱柳萬條新
處處風光今日好年年願奉屬車塵
又劉憲
禁苑韶年此日歸東郊道上轉青旂柳色梅芳何處所
風前雪裏覓芳菲開冰池内魚新躍剪綵花間燕始飛
欲識王游布陽氣為觀天藻競春輝
又蘇頲
疏龍磴道切昭廻建鳳旂門繞帝臺七葉仙蓂承月吐
千株御柳拂烟開初年競貼宜春勝長命先浮獻壽杯
是日皇靈知竊幸羣心就捧大明來
又李乂
吉旦行春上苑中憑高却下大眀宫千年執象寰瀛泰
七日為人慶賞隆鐵鳳曾騫搖瑞雪銅烏細轉入祥風
此時朝野歡無算此歲雲天樂未窮
又鄭愔
瓊殿含光映早輪玉鑾嚴蹕望初晨池開凍水仙宫麗
樹發寒花禁苑新佳氣徘徊籠細網殘英淅瀝染輕塵
良時荷澤皆迎勝窮谷晞陽猶未春
又沈佺期
拂旦雞鳴仙衛陳憑高龍首帝庭春千官黼帳杯前夀
百福香奩勝裏人山鳥初來猶怯囀林花未發已偷新
天文正應韶光轉設報懸知用此辰
又李適
朱城待鳳韶年至碧殿疏龍淑氣來寶帳金屏人已帖
圖花學鳥勝初裁林香近接宜春苑山翠遥添獻夀杯
向夕凭高風景麗天文垂曜象昭回
又閻朝隠
勾芒人面乘兩龍道是春神衛九重綵勝年年逢七日
酴醿歲歲滿千鍾宫梅間雪祥光徧城柳含烟瑞氣濃
醉倒君前情未已願因歌舞自為容
人日賜王公以下綵縷人勝(三首)
崔日用
新年宴樂坐東朝鐘鼓鏗鍠大樂調金屋瑶筐開寶勝
花牋綵筆頌春椒曲池苔色冰前液上苑梅香雪裏嬌
宸極此時飛聖藻微臣竊抃預聞韶
又韋元旦
鸞鳳旌旂拂曉陳魚龍角觝大明辰青韶既肇人為日
綺勝初成日作人聖藻凌雲裁栢賦仙歌促宴摘梅春
垂旒一慶宜年酒朝野俱歡薦壽新
又馬懷素
萬宇千門平旦開天容辰象列昭回三陽候節金為勝
百福迎祥玉作杯就暖風光偏著柳辭寒雪影半藏梅
何幸得參詞賦職自憐終乏馬卿才
人日雪臺觀打毬應制(二首)武平一
令節重遨遊分鑣戲綵毬驂驔回上苑躞蹀繞通溝影
就紅塵没光隨赭汗流賞闌清景暮歌舞樂時休
又沈佺期
今春芳苑遊接武上瓊樓宛轉縈香騎飄颻拂畫毬俯
身迎未落迴轡逐傍流祗為看花鳥時時誤失籌
軍中人日登高贈房明府宋之問
幽郊昨夜隂風斷頓覺朝來陽候煖涇水橋南柳欲黃
杜陵城北花應滿長安昨晚寄春衣短翮登兹一望歸
聞道凱旋乘驛騎看君走馬見芳菲
人日登高喬侃
僕本多悲者年來不悟春登高一遊目始覺柳條新杜
陵猶識漢桃源不辨秦暫若昇雲霧還似出囂塵頼得
烟霞氣淹留攀桂人
人日兼立春小園宴蘇頲
黃山積高坎表裏望亭邑白日最靈朝登攀盡原隰年
灰律候動陽氣開迎入烟靄長薄霧臨流小涇澁實明
莫我異詞賦當春立更與韶物期不孤東園集
在蜀州人日寄杜甫高適
人日題詩寄草堂遥憐故人思故鄊柳條弄色不忍見
梅花滿枝空斷腸身在遠藩無所預心懷百憂復千慮
今年人日空相憶明年人日知何處一卧東山三十春
豈知書劍老風塵龍鍾還忝二千石愧爾東西南北人
追酬故高蜀州人日見寄杜甫
開文書帙中檢所遺忘因得故高常侍往居在成都
時高任蜀州刺史人日相憶見寄詩淚洒行間讀終
篇末自枉詩已十餘年計存没又六七年矣老病懷
舊生意可知今海内忘形故人獨漢中王瑀與昭州
敬使君超先在愛而不見情見乎詞大歷五年正月
二十一日追酬高公此作因寄王及敬弟
自枉蜀州人日作不意清詩久零落今晨散帙眼忽開
迸淚幽吟事如昨嗚呼壯士多慷慨合沓高名動寥廓
嘆我悽悽求友篇感時鬱鬱匡君略錦里春光空爛漫
瑶池侍臣已冥莫瀟湘水國傍黿鼉鄠杜秋天失鵰鶚
東西南北更堪論白首扁舟病獨存遥拱北辰纏寇盜
欲傾東海洗乾坤邊塞西番正充斥衣冠南渡多崩奔
鼓瑟至今悲帝子曳裾何處覓王門文章曺植波瀾闊
服食劉安德業尊長笛誰能亂愁思昭州詞翰與招魂
人日言懷
此日此時人共得一談一笑俗相看杯中栢葉休随酒
勝裏金花巧耐寒佩劍衝星聊暫拔匣琴流水自湏弹
早春重引江湖興直道無憂行路難
人日剪綵余延夀
閨婦持刀坐自憐裁剪新葉催情綴色花寄手成春帖
燕留粧戶黏鷄欲向人擎來向夫婿何處不如真
酬郭厦人日長河感懷見贈(此公比經流竄親在上都)
劉長卿
舊日歡猶在憐君恨獨深新年向國淚今日倚門心歲
去隨湘水春生近桂林流鶯且莫弄江畔正行吟
和汴州李相公勉人日喜春戴叔倫
年來日日春光好今日春光好更新獨獻菜根憐應節
遍傳金勝喜逢人烟添柳色看猶淺鳥踏梅花落已頻
東閣此時同一曲翻令和者不勝春
人日城南登高韓愈
初正候纔兆涉七氣已弄靄靄野浮陽暉暉水披凍聖
朝身不廢佳節古所用新交既許來子姪亦可從盤蔬
冬春雜樽酒清濁共令徵前事為觴詠新詩送扶杖陵
圯址刺船犯枯葑戀池羣鴨廻釋嶠孤雲縱人生本坦
蕩詎使忘倥偬直指桃李闌幽尋寧止重
人日送房十六侍御歸越權德輿
驛騎歸時&KR1301;馬蹄蓮花府映若耶溪帝城人日風光早
不惜離堂醉似泥
人日立春盧仝
春度春歸無限春今朝方始覺成人從今克已猶應及
願與梅花俱自新
人日陪宜州范中丞傳正與范侍御傳真宴東
峯亭鮑防
人日春風綻早梅謝家兄弟看花來吳姬對酒歌千曲
秦女留人酒百杯絲柳向空輕婉轉罘山看日斷徘徊
流光易去歡難得莫厭頻頻上此臺
人日即事李商隠
文王喻復今朝是子晉吹笙此日同舜格有苗旬太遠
周稱流火月難窮鏤金作勝傳荆俗剪綵為人起晉風
獨想道衡詩思苦離家恨得二年中
人日梅花病中作李羣玉
去年今日遊西寺獨把寒梅愁斷腸今年此日江邊宅
卧見瓊枝低壓墻半開半落臨野岸團情團思醉韶光
玉鱗寂寂飛斜月素豔亭亭對夕陽已被兒童苦攀折
更遭風雪移馨香洛陽桃李漸撩亂回首行宫春景長
人日代客子陸龜蒙
人日兼春日長懷復短懷遥知雙綵勝併在一金釵
光啟三年人日逢鹿司空圖
浮世仍逢亂安排頼道書勞生中夀少抱疾上昇疎日
暖人逢鹿園荒雪帶鋤知非今又過蘧瑗最憐渠
乙丑人日
自怪扶持七十身歸來又見故鄉春今朝人日逢人喜
不料傷生作老人
歲時雜詠卷五
