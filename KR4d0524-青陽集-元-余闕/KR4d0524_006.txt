青陽先生文集卷之六門人淮西郭奎子章輯
銘
濟美堂銘
觀夫封建之命攸貴象賢考室之詩奥蘄朱芾盖人以人
而競家以材而興情之所願孰大扵此濟美堂者丞相賀
公所居之正寝也自公之先奕世載德忠貞以茂功而基
業惠愍以厚澤而亢宗名冠庶僚勲配名族故能保其富
貴世守兹堂蕭何之第不爲势家所奪晏嬰之廬當守先
人之奮念兹多懼思貼無窮故取文子之言以爲扁表所
以昭先烈示後昆庶幾持盈之戒不忘扵侑坐良相之業
可續扵箕裘某忝登公之堂知公所以命名之意謹爲銘
曰皇慶有極析木之津孰爲林匹作我世臣烈烈賀氏祖
孫承德肅肅崇構奠兹王國厥兹有室爰考斯堂儉不至
國質乃逾章前檐翠觀後䴡玄武荣並棲鵉制惟旋馬䟽
承但嶺閾鏡瑶泉&KR1343;&KR1343;文井塵筵惟公先王克濟厥
美其美維向黃中通理忠貞法相我世皇啓兹陪輔爲
時廪京惠愍肯構樹立有茂惠農商工澤深仁厚兩公之
懿後先相望故㞐不斥䟽爵弥光礼賢扵館䴡族於室廟
寕鬯貞庭具鍾食出有旌棨入有圖書龍光載錫戚里通
車德及累世至扵今公奮庸扵位開誠布公登
選㑓良挈彼宇寰隮扵平康天子是君民命是頼敦功盤
石垂裔河帶小心寅畏念兹厥初欲其曾玄眠此渠渠百
尺之木其本必倍混混源泉其流無既惟忠惟孝爲本爲
源勉師元凱相我皇軒
青陽縣尹袁君功銘并序
紅軍起穎六縦掠江淮之南南方之地雄都鉅鎮諸侯王
之所封藩臣臬司之所治高城浚隍長戟強弩之所守環
輙碎之鮮有固其國者青陽小邑也非有山溪之險兵甲
之利貔貅熊虎之衆以爲之固也昔者行戍過之其邑屋
無所燬敗其民安生樂亊無桴鼓之驚其館人具酒肉芻
粟迎劳使者無喪乱窮苦之態如治平時問其所以全則
皆其尹袁君之功也君初遊太學舉茂才五轉而尹兹邑
爲人端敏精強重知人情里俗與其所疾苦而其心一以
愛人爲主本民有閗訟從容召逮不數言折之庭中未嘗
有留獄也邑有積患吏之所不爲理者悉薅&KR0808;治一切與
之道利之冗吏悍卒不敢入縣門以干其公大家武人不
敢肆虐其鄉與其過人其治既巳張矣乃以其睱日作伏
羲神農黃帝祠祀之俾民知所本始吉月望日衣深衣角
巾拜謁孔子廟退坐講席横經析義進民觀聽其左以習
知立身行巳之大端扵是上下相率惟君言之爲聽張弛
禁止無抑其教者其治如此故民德之而無畔心及(盗入)番
君即委家野處令民爲保伍自守其地而身往来督㫝之
相民之良者收其豪以爲已用其無良而起應者誅磔無
遺有(盗至)率民&KR0647;戰如武夫徤將然其勇如此故民恃之而
有競心卒能外捍憑陵内固根本至扵今日休也余出入
乱中以觀南方之民或(盗至)而乱或未至而迎降撞搪譎怪
有如鬼蜮豈獨異性人哉由吏政不足以淂民心勇不足
以振民氣民興而善者亦莫之能守也使夫天下之吏皆
得如君者用之則亦何至如今者之事㦲不幸有之則亦
易治不至若是極也今亂而甫定也湖湘之間千里爲虚
驛馳十餘日荆棘沒人漫不見行跡青陽之民扵是益以
君爲有德扵我也平㞐稱謂皆曰我君而不忍名字君邑
之故老與其學士願銘貞石薦君功德垂扵無窮而使儒
生程孔昭請辝扵余余故史氏也扵志義無所譲乃爲之
銘君名俊字孟敏富州人也辭曰
元受天命并臣萬邦如山如澤或生蛇龍馮淮逾江殘吳
嚙楚信嘯厚兇邑無完者徂兹青陽番人所毗君治有政
民亂無階亂民来既俾民爲伍君先以勇衆繕厥武民以
爲城治以爲兵大邦攸畏小邦攸愾相彼亂邦裒骨如麻
尔父尔子耕稼嘯歌亂之所定棘生有■尔室尔家䆒爲
安宅君功在時民亂弗知既克底靖功爲君歸載其肥羜
及其旨酒祝君無歸亦戒難老念之謂之易由卑之至扵
孫子懷允無止南山之華其媺如英嫓扵君功民說無疆
勉學齋銘(爲汪民作)
飛黃之疾一日千里駑馬弗輟十駕可至聖源扵學不以
其才或利而勉殊塗同歸人十已千人一巳百孰云余愚
而聖可作行百里者其半九十十里弗勉不入扵室尔祖
好脩厥有令名勉兹學者聿觀其成
鎦府君墓銘
元至元戊寅八月十六日鄱鎦君殁既葬而天下兵亂不
克立竭墓左今海宇晏夷冢子昺始刻銘以昭厥志君諱
斗鳳字友梧毋李夢鳳翥北斗間而生故名君疎髥偉度
倜儻負竒氣嘗攻舉子業屡試不利監郡馬公某舉茂材
部使者主公都中賢之復交薦授集慶句容校官既而慨
然曰大丈夫坐廟堂佐
天子出號令以保丈庶民不然仗節出萬里外氣懾夷狄
耳奈何棲棲服章逢鄕井耶逐絶江渡淮遡河濟過齊魯
之邦遨遊燕趙間週迴秦漢故都南還吳楚登高酌酒弟
古豪傑遺跡發為謌詩皆磊落魁竒當時虞文靖公集揭
文安公奚斯札部郎中具公師道皆咸交君愛其材雄贍
争言扵中書擢應奉翰林文字未上而卒年三十二以卒
之年十月十五日葬鄱義城東潘超之源遺詩文若干卷
燬扵兵父諱環岫字傑夫两浙塩運提舉大父安朝宋國
子生君家世簮纓光奕史牒宋贈檢校太尉中書令左僕
射封穎川王浩八世祖也君克継詩書有志弗獲顯庸惜
哉配朱生昺昱爕三男子昱爕亦夭昺復業儒文聲動縉
紳間銘曰猗鳳鳥昧靈兆壽曷少氣則浩跖而老顔而夭
匪天道兮
