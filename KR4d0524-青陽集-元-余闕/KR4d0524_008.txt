青陽先生文集卷之八門人淮西郭奎子章輯
雜著
題宋頋主簿論朋黨書後
先生之時上與下同患故國家之政夫人而得言之召康
公所謂士獻詩史獻典瞽獻書百工諫庶人傅語近臣盡
規親戚𥙷察故凡事之得失政之利害國之治亂上無不
有以全知而慎脩之而至扵無敗盖天下之勢如操舟舵
師失利豈特棹夫之患哉而凢同舟之人患也故有憂天
下之心者無不有以盡其言不盡其言者是不憂天下者
也有憂天下之心者由有以知其得失利害治亂之故不
憂天下者是不知所以得失利害治亂之故者也夫天下
之大患在扵人之不淂言而淂言者不以言與雖言之而
不用其甚者至以爲俗雖有憂天下之心之人而知天下
淂失利害治亂之故者亦不敢言而國遂以亂亡如秦季
世盖可監見而世主終不以爲戒何哉三代而不若宋之
一代人心世道猶有近古内而宰執侍從臺諫有奏䟽卿
監以下不得日奉朝請則有論對朝臣上殿則有奏劄皆
與天子酬酢扵殿陛之間如家人父子之相與外而監司
郡守几所職亊皆淂以䟽聞天子親御筆劄以報之目有
書至萬言者若亊大体重言者不以言則大學京學諸生
與凡韋布之士皆淂詣闕上書言之至其晚年權臣執命
士益探䁀鑊冐刀鋸而論亊不可壅遏其下與上同患如
此故能外捍強國内脩民亊傅緒三百餘年而後亡雖先
王之世人心之微亦何以過此也予昔與圭齋諸先軰脩
宋史嘗愛德祐時有蕭規者前論丁大全黔面貶嶺南既
舍還又與京學生葉李論賈似道又再貶似道罷陳宜中
當國得詔還學猶伏闕論事竒氣櫟櫟如平時宋亡我世
祖皇帝追大臣物素當時言者淂葉李用以爲執政而規
獨不見盖當時率諸生論賈者規也李特因以成亊者耳
惟李應時掩以爲名而規遂不見知扵世欤扵是時規巳
老死或伏溺而不出耶予屡𣣔傳其人扵史以不能詳而
止至今惜之永嘉頋仲明謁選来京師示余以今大宗伯
逹公所書其先世主簿君與蕭侍郎論朋黨書言論慷慨
而激烈時秦檜柄國方以威權銓制天下士大夫罹其禍
者甚衆而君言若此此予之所素歎以爲人心世道之&KR0839;
者故爲之書逹公昔予局之監也其爲之書亦必重歎扵
斯焉
題孟天暐擬古文後
秦燔燒詩書百家之言漢興稍掇拾之諸子後出然頗襍
以依倣之說如國策諸篇多蒯徹之流所撰甚至竊取他
書以足之如見秦者豈盡短長之舊哉孟君天暐善模倣
先秦文章多能似之其讀國策當能辨之知予言爲不妄
也
䟦揭侍講遺墨後
豫章揭先生好稱奬後斈人有片善即誇道之不去口况
扵通家之好故人之子有可誇道者耶故世称先生爲忠
厚(先而生子)㳂亦克樹立世其文行此忠厚之報書曰人之有
善若巳有之以能保我子孫黎民信哉彼竭疾者聞先生
之風亦可媿矣
題凃穎詩集後
凃君叔良来京師與余同寝處凡兩載羔藜飯糗之餘相
與論古今人詩皆有造詣尤長扵五言其精䴡有謝宣城
步驟平淡閒適不减孟浩然叔良年甚少將来何可量耶
余嘗論學詩如鍊丹砂非有仙風道骨者不能有所或也
叔良殆有仙風道骨者耶旦晚余將有越中之行與叔良
同處不知又在何日臨別殊難爲情讀此尤不𣣔舍吾叔
良也叔良勉旃他日聞大江之南有謝宣城者必吾叔良
也此亦足以名世豈待區區外物哉
御書贊
今上皇帝潜邸廣西時書方谷字賜臣毛遇順謹贊曰皇
德淵靚泊如大虚海上浴日惟書爲娱穆穆玄雲垂若脂
素神馬登河驚鵉游霧臣順霑賜今益造玄雲漢在上湖
可寳焉
灊岳禱雨文
具官余闕謹告扵南岳灊山之神曰凡列扵天地之間者
吏食君禄以治其争訟神享君祀以禦其灾患無非事者
也自盗之興同安之民農失其耕工失其業商失其資吾
吏日夜孜孜以啚利之安集之以思報君食然自去歲以
来田苗屡旱雨澤不時百姓饑死此則非吏之所能爲而
神之責也夫所謂神者以其聦明正直而能福善禍淫者
也昔者凶盗燔尔宫廟既尔粢盛而吾民紓忠迪義以殄
滅之而神乃禍民而弗禍盗所謂福善禍淫者安在吏或
不職以干天和神乃降灾扵民而弗降灾扵吏所謂聦明
正直者安在夫群神雖舉各有攸職能興雲致雨者惟山
川之神耳尔神受命作岳司命之寄在東北西三神之上
又吾同安封内之神也水旱之責不扵汝而奚歸今白露
將近雖雨無及兹與神期三日大雨田禾熟成將率吾民
修尔宫廟奉尔祭祀不然將與民啚變置汝其無悔
勉勵葉縣尹手批(名伯顔)
告青田縣尹葉承事聖天子憂憫黎元而承宣者不能道
揚德意反以厲民君蒞邑之初即有政平訟理之譽若漢
黃覇魯恭皆可師法詩云靡不有初鮮克有終君尚宜益
脩美政以追配扵前人固不偉欤公堂酒二樽專人奉劳
西海祝文
維兊爲澤奠位宅西翕輸隂彙蕩泊金天我有駿&KR1179;肇域
兹澨祀事惟常扵皇無替
后土祝文
媪靈旁魄合德扵天食扵汾睢爲古方澤有嚴毋事殷薦
齋明蘄我亟生永沐光化
西岳祝文
節彼靈岳荒扵華陽二儀鍾秀三條分方興雨祈祈嘉祉
耿耿以報以霾神休惟永
河瀆祝文
水伯之德稱自前古肆予寕神罔有弗至粹庙伊嘉况載
薦閔兹瘝人以翕暴横
江瀆祝文
水德之靈神寔位長鴻紀六州澤施三壌秔稌允殖飛潜
資飬我報以祀神哉昭享
中鎮祝文
岩岩大岳為望扵冀宣德禀神作鎮中土唯中是建四方
之極神祐我民列岳所眡
西鎮祝文
天作高山典司雲雨作福扵下秩配君公有嚴崇鎮奠我
岐下惠扵西土民人所薦
湖廣省正旦賀表
二儀啓曆申逢首祚之期四海登圖誕際朝元之會普天
均慶庶物皆春中賀運撫休嘉功深對育與民同始須觧
網之寬條属吏在延布畫衣之新憲光輝縟典益固皇基
臣等猥以凡庸叨陪亮采身江湖而心魏闕遥陳晉錫之
詞内君子而外小人願介泰来之祉
正旦賀箋
㐲以青陽煥景丕陳元會之儀&KR0686;史表年申告履端之慶
和薰率土喜治岩宸合德無疆徽音有馥六宫進御人涵
樛木之恩九廟烝嘗(時謹)采蘩之事茂臨蒼律益介鴻禧臣
等遠任旬宣阻趋朝覲椒盤獻頌仰瞻玄武之光桂殿迎
春早應高禖之瑞
聖節賀表
㐲以華渚效祥光臨首夏大廷行慶忻對上儀凡四表之
尊親同一心而舞蹈功超振古仁治含生竭智附賢特
重合衡之選輕徭薄賦屡預綸紱之思德與氣游夀宜川
至臣等旬宣江漢企望蓬莱承露絲囊遥獻無疆之頌齊
天寳命願符有道之長
書合魯易之作穎川老翁謌後續集
至正四年河南北大饑明年又疫民之死者半朝廷嘗議
鬻爵以賑之江淮冨民應&KR1179;者甚衆凡得鈔十餘萬錠粟
稱是會夏小稔賑事遂已然民罹此大困田莱盡荒蒿藜
沒人孤兔之跡滿道時予為御史行河南北請以富民所
入錢粟貸民具牛種以耕豊年則收其本不報覧易之之
詩追憶往事為之惻然
濟川字說
濟川者熙寕張子瑞之號也子瑞世以活人為功聞扵時
其艱於衞生若川險者咸以舟楫濟之乙未春避地来歸
䄂卷求予字并說予方𣣔濟時艱得其人亦可尚已而言
曰濟川者司命之謂忠惟&KR1179;弗罹扵險弗嬰扵疾卑終其
天者為正嬰扵疾罹扵險廼戕其生為夭夭也者靡有司
之者也嗚呼惟天生民有欲汲汲扵民孜孜扵利蛟龍黿
鼉之澗風濤險濬之所阻車馬限往来罔知禍厲者唯病
夫涉情蕩扵中氣戾扵外膏肓蠱瘵之府疲癃殘疾之基
賊脉理伐夀齡罔重攝飬者唯病夫身此醫藥之利扵人
猶舟楫之利扵天下二者固相若已雖然巨君正國爕隂
陽以利天下其道其術亦不外扵是說&KR1179;曰若濟巨川用
汝作舟楫此子瑞之志也此其所以為號也此濟川字之
說也
贊晦
父前子後大帶長裾人仰其名家誦其書盛哉若人是謂
用譽
