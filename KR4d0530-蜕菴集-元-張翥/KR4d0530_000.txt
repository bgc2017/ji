蜕菴集别集類四(元)
提要
(臣)等謹案蜕菴集五卷元張翥撰翥字仲舉
晉寧人至元初用隠逸薦召為國子助教分
教上都尋退居淮東會修宋遼金三史起翰
林國史院編修官累遷翰林學士承旨致仕
加河南行省平章政事給俸終身事蹟具元
史本傳案金明昌承安間亦有張翥字曰仲
陽劉祁歸潛志記其矮窗小戶寒不到一爐
香火四圍書西風了却黃花事不管安仁兩
鬢秋諸句稱其浮艷諸書援引或誤為一人
非也翥嘗從學於李存傳陸九淵之說詩法
則受於仇遠得其音律之奥其詩清圓稳貼
格調頗高近體長短句極為當時所推然其
古體亦伉爽可誦詞多諷諭往往得元白張
王之遺亦非苟作王士禎居易錄曰蜕菴元
末大家古今詩皆有法度無論子昂伯庸輩
即范德機揭曼碩未知伯仲何如其論當矣
史稱翥遺稿不傅傳者有律詩樂府僅三卷
王士禎則稱蜕菴集四卷明洪武三年錫山
郎成抄本此本乃朱彛尊所蔵明初釋大杼
手抄本前後有來復宗泐二人序跋蓋大杼
與翥為方外交元末翥沒無嗣大杼取其遺
稿歸江南别為選次而錄存之考元音乾坤
清氣集玉山雅集諸書所錄翥詩尚有出此
集之外者則亦非全本也乾隆四十六年十
總纂官(臣紀)昀(臣)陸錫熊(臣)孫士毅
總校官(臣)陸費墀
蛻菴集原序
嗚呼詩豈易言也哉大雅希聲宮徵相應與三光五嶽
之氣並行天地間一歌一咏陶冶性靈而感召休徵其
有關於治教功亦大矣然自刪後至於兩漢正音猶完
建安以來寖尚綺麗而詩道微矣魏晉作者雖優不能
兼備諸體其鏗鍧軒昂上追風雅所謂集大成者惟唐
而後有之降是無足采焉逮及於元静脩劉公復倡古
作一變浮靡之習子昂趙公起而和之格律高深視唐
無媿至若德機范公之清淳仲弘楊公之雅贍伯生虞
公之雄逸㬅石揭公之森嚴更唱迭和於延祐天歷間
足以鼓舞學者而風厲天下其亦盛矣哉河東仲舉張
公生於數君子之後以詩自任五十餘年造語命意一
字未嘗苟作至正丙午春其方外友廬陵北山杼禪師
以公手藁選次而刊行之來徵言為序余猶記公之言
曰王者迹熄而詩亡詩未嘗亡也而所以為詩者亡矣
善賦之士往往主乎性情工巧非足尚盖性情所發出
於自然不假雕繪觀公之詩知公之所蓄厚矣春空游
雲舒歛無跡此其冲淡也崑崙雪霽河流沃天此其渾
涵也灝氣横秋華峰玉立此其清峭也平沙廣漠萬馬
驟馳此其俊邁也風日和煦百卉競妍此其流麗也寫
情賦景兼得其妙讀之使人興起誠為一代詩豪矣顧
余謭材何足以鋪張盛美然託契於公非一日而又重
北山之高誼不得辭始僭叙之以冠篇首云豫章沙門
釋蒲菴來復序
蜕菴集原序
