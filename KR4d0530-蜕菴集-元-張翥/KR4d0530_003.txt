蛻菴集卷三元張翥撰
七言律詩
無題
見時略略望遙遙有月闌干待袖招得巧蜘蛛絲縷細
傳聲鸚鵡舌關嬌仙家絃管寧無譜天上星河亦有橋
雲雨或時消息斷不如朝暮石城潮
聞笛
何人吹笛傍江干木落淮南夜色寒三弄水邊人艤棹
一聲雲杪客凭欄梅花&KR0609;&KR0609;吹應落楊柳依依折欲殘
惆悵綠珠何處在綺忩深鎖月漫漫
臺城
運盡黃旗晉祚開天星俄復坼三台方驚掘地雙鵝起
已見浮江五馬來草暗離宫碑仆土雨殘戰地骨生苔
當時一掬新亭淚猶帶寒潮日暮廻
冶城
此地先皇駐六龍鼎成龍去杳無蹤御牀羅帕塵空暗
輦道朱門草已空題榜侍臣留帝勅築亭真士記天容
自憐不及窺弓劍愁絶寒城響暮鐘
鹿苑寺
千古南朝幾劫灰蕭梁寺額獨崔嵬化蛇妬婦餘空井
刺虎將軍有舊臺江口山紅寒照没石頭樹白暝烟來
滿衣落葉西風急更為凴高送一杯
瓦棺寺
脩竹長松晝寂然梵宫高閣起中天虎頭妙畫空餘刻
鴟吻名書竟不傳石柱至今標宿莽瓦棺何處葬寒烟
凴高更盡闌干曲及取江山未暮前
石頭城用薩天錫韻
逶迤石路帶城遙古寺殘僧蘚半凋一自降王歸上國
空餘故老說前朝壊陵鬼剽傳金盌畫壁仙妝剝鳳翹
更欲留連盡竒觀夕陽江上又生潮
秦淮晚眺
赤欄橋下暮潮空遠火疎舂晻靄中新月半天分落照
斷雲千里附歸鴻嚴城鼓角秋聲早故國山川王氣終
莫訝時來一長望越吟荆賦思無窮
八月十六夜對月
蟋蟀梧桐秋滿庭浮雲散盡見疎星仙人修月渾無跡
使客乘槎自有靈一道銀河通碧海三更白露下青冥
西風忽起吹黃鵠夢斷瑤臺醉未醒
七憶
憶錢塘
平湖十里碧漪風歌舫漁舟遠近同天竺雨餘山撲翠
海門潮上日蒸紅傷心花月隨年換回首閭閻委地空
白髮故人零落盡浮生悵望夢魂中
憶姑蘇
讓王城外暮雲黃忍使行人哭戰場臺上麋遊香徑冷
陵頭虎去劍池荒竹枝夜月歌仍怨蓴莱秋風興漫長
不是不歸歸未得五湖烟水正茫茫
憶會稽
千巖秋色徹層霄憶昔來乘使者軺翠袖屢扶蓬閣醉
籃輿時赴寶林招山隂客已無春會溪上風猶送暮樵
此恨古今銷不盡西陵寂寞又回潮
憶維揚
蜀岡東畔竹西樓十五年前爛漫遊豈意繁華今劫火
空懷歌吹古揚州親朋未報何人在戰伐寧知幾日休
惟有滿襟狼藉淚何時歸洒大江流
憶金陵
昔年曾上鳳凰臺二水三山眼界開六代繁華春草歇
千年興廢暮潮哀燈忩禪坐時聯句山館仙遊幾引杯
最是令人愁絶處夕陽雙燕自歸來
憶吳興
憶汎苕華溪上船故人為我重留連半山塔寺藏雲樹
繞郭樓臺住水天白榜載歌明月裏青帘沽酒畫橋邊
計籌山下先塋在欲往澆松定幾年
憶閩中
漫漫漲海際天涯萬里曾乘使者槎梓澤重尋仙客洞
草堂頻醉故侯家人多熟酒燒紅葉市有生蠻賣象牙
安得夢中真化蝶翩然飛上刺桐花
中秋次友生玩月韻
華月光浮玉色醪涼颸時拂紫□袍河通閣道流雲急
星繞天樞出地高按舞豈無仙跨鶴縱吟聊放客揮毫
扁舟近憶樟亭下曾看魚龍送夜濤
閏九月遊錢塘南屏諸山
山僧領客興何長慧日峰前俯大荒舊俗尚傳三令節
人生難遇兩重陽丹楓換葉隨秋老黃菊留花過閏香
更與摩崖訪陳跡西風吹冷薜蘿裳
閏中秋是日白露節
河漢雲消溢素光重開樽酒據繩牀嫦娥斟酒猶前夕
老子婆娑且醉鄉風信兩番生綠桂年華一寸入黃楊
怪來詩思清難忍早雁聲中露欲霜
七月望對月
新秋月色初圓夜遠客樓中獨坐時却數只驚身老大
相看聊與影栖遲神仙宫闕開三島牛女星河淡兩旗
不是吳剛頻伐樹西風應長出輪枝
中秋廣陵對月
散盡浮雲月在東白蕉衫冷小庭空星河夜影樽罍裏
城郭秋聲鼓角中落葉有光時墜露鳴蛩無響不含風
此生五十三回見只遣嫦娥笑秃翁
上元宿通州楊原誠寓宅
禁城東下一川平杳杳烟蕪淡淡晴風滚暗塵羊角轉
水披殘凍鴨頭生離居有酒春堪醉小市無燈月自明
還憶故園今夕賞玉人花底共吹笙
丁亥元日
梅花院落雨聲中忩外春寒淰淰風臘酒撥醅浮玉螘
夜燈挑燼落金蟲星環甲紀驚身老雪解寅朝騐歲豐
還喜驛書催上路寸心長在日華東
中秋玩月崇真萬夀宮
西風吹月出雲端松柏流光繞石壇上國山河天廣大
仙家樓觀夜高寒似聞玉杵鳴玄兔疑有瑤笙下翠鸞
只把酒杯供醉賞不知零露滿金盤
四月旦日雨中送春
苦筍櫻桃次第來雨餘官樹綠連街白纓蚯蚓歌幽草
赤幘蚍蜉穴古槐短髮欲星愁有效幻身如電事無涯
人間恩怨何須論團扇清風又入懷
述古真人夀席為賦
龍虎山中有洞天長生見此老彭籛羽衣小作金門客
玉籙元書紫府仙藥竈夜光丹似日夀尊春色酒如泉
未須便覓雲林隠更閱人間八百年
春日泛湖陪李旻德融席上作
春來渾不到湖邊偶逐東風上畫船花氣暖流黃鳥岸
水光晴展白鷗天綠尊興極頻呼酒銀管聲高正輥絃
我比放翁應更放看花不獨海棠顛
雪後苦寒
雪後北風尤苦寒燎爐起擁懶頭冠謾懷學士酴醿酒
仍對先生苜蓿盤戎馬尚驚塵滚滚客槎空望海漫漫
向來事是今朝夢底用悲吟且自寬
喜雨(久旱苦蝗)
日氣如焚土氣腥黑雲當午忽冥冥雨工分下旗千隊
神姥攜來酒一瓶牛馬長河迷渚涘龍蛇平陸起雷霆
快看一洗飛蝗盡猶及秋田晚稼青
清明日到陳莊
出郭東門古道斜獨騎欵段穏于車春纔三月已兩月
村舊百家無十家山徑低飛鬼蛺蝶野塘競噪官蝦蟆
東風不奈晚愈惡吹散滿身楊白花
東西馬塍春行柬平湜伯容
清明時節每多隂楊柳人家花滿林侵晚乍收連日雨
賞春常負百年心鳬翁一一蒲塘暖雉子斑斑麥隴深
為報能詩平處士剩攜芳酒共幽尋
暮春有感次劉監丞
二鳥寧容一處囚能鳴何似不鳴休來今往古無窮事
剩水殘山總是愁欲識碧雲須麗句擬裁白雪欠名謳
強顔未得投簪去一濯塵纓萬古流
上京大雨驟寒飲周從道所
莫年已卜田園去豈意猶歌行路難且復酒杯同旅次
不堪人事總憂端山林茒屋三生遠風雨氈裘六月寒
吾友有家應此住老夫何地挂吾冠
遊鳳凰山故宫至高禖臺鴻雁池
衰草寒烟老木風南朝佳氣落秋空璧來山鬼遮秦使
盤泣仙人出漢宫壊埒尚傳祠乙鳥荒池曾見射飛鴻
騷人自古多離思長在登臨感慨中
春日偕監中士友遊南城
樓閣參差紫翠間微風不動綵雲閒柳垂禁籞絲千尺
水繞宫溝玉一環春樹鳥鳴圓似筦夕陽駝影兀如山
醉鞭緩緩吟歸去燈火城東未掩關
上京秋日三首
山前孤戍水邊營落日無人已斷行甌脫數家門早閉
轒温千帳火宵明白摧野草狼同色秋入榆關雁有聲
最是不禁横笛怨海天秋月不勝情
水繞雲廻萬里川鳥飛不下草連天歌殘勅勒風生帳
獵罷閼氏雪没韀紅頰女兒花作隊紫髯都護酒如泉
時巡歲歲還京樂别換新聲被管絃
遠山平野浩茫茫曾是當年古戰場飲馬水乾沙窟白
射雕塵起磧雲黃中郎節在仍歸漢校尉城空罷護羌
今日車書逢混一不辭垂老看氊鄉
三月二日賞杏花光岳堂分韻
柳色初青草漸茸春寒猶勒杏花風新煙院落清明後
過雨園林罨畫中洛社衣冠今日再蘭亭觴詠此情同
吾年最老身仍健更向尊前借酒紅
臘日飲趙氏亭
城上高亭一再過每看風物費吟哦近詩頗效寒山子
往事徒成春夢婆賸買十千燕市酒閒聽二八越孃歌
梅花枉報春消息祗遣今年别恨多
秋日偕成竹居秦景桓遊蜀岡萬花園
九曲池平帶蜀岡吳公臺遠隔雷塘閒尋遺跡懷千古
迥立高丘望八荒黃落山川秋廣大青冥風露日凄涼
一尊不慰登臨地朔雁南雲恨更長
春日遊王公亮南墅
人家星散住村墟第二港頭潮水初蛺蝶一闌花院落
烏犍千畆雨鉏犂養魚已得陶朱法種樹還抄汜勝書
興熟不辭歸路遠醉扶斜日上柴車
秋日陪吳興諸府公宴魯公池上
芙蓉池上會羣公滿意華筵笑語中虹影連蜷山外雨
荷香澹蕩晚來風歌催銀甲箏逾急涼入金樽露易空
我亦玉堂揮翰手題詩合在水晶宫
刊史局雨涼陪韓左丞叔亨小集
斷煙疎雨散秋虹古木高堂納晚風青史文章千古上
紫微星象五雲中前朝無似於今盛羣彦難期此會同
涼思滿簾宜解帶好懷寧放酒杯空
中秋張外史招賞月失約賦以謝之
明月中天霧氣消酒醒涼思正飄飄星河不動秋空闊
鐘鼓無聲夜寂寥露下遠山皆落木風來滄海欲生潮
仙家玩事無緣到虛負瓊樓聽玉簫
辛巳二月朔登憫忠閣
百級危梯遡碧空凴闌浩浩納長風金銀宫闕諸天上
錦繡山川一氣中事往前朝僧自老魂來滄海鬼猶雄
只憐春色城南苑寂寞餘花落舊紅
早發潞陽驛
征車如水轡如絲望入金河欲曙時萬里山川環拱抱
九天宫闕起參差風林泥泥秋多露野淀稜稜曉有澌
三十餘年觀國願白頭今日到京師
上京即事
灤河東出水瀠洄叠坂層岡擁復開金柱鎮龍僧呪罷
玉輿馭象帝乘來中天星斗朝黃道塞漠雲山繞紫臺
欲擬兩京為賦頌白頭平子愧無才
舟發浙江夜泊廟山驛
風帆東上浪冥冥鐘鼓山前近驛亭江海秋生河漢白
魚龍夜没水雲青誰從三島求仙藥自信孤槎應客星
好喚吳兒扣舷起浩歌呼酒月中聽
豫章山房為見心復公賦
劍江寺裏古樟樹百尺如盖青童童山靈長此護林壑
雷電不許藏蛇龍掃石僮來秋葉後談經僧坐晝隂中
題詩禪房更瀟洒便與王城祗樹同
上清山中
煙景空明石路微千年草木駐光輝山中觀闕金銀氣
天上神仙黼黻衣赤石大溪魚欲化青雲玄圃鶴長飛
只今浩劫頻來往未信滄洲與願違
四明寓居即事
郡城重鎮浙江東徼道荒蕪雉堞空於越山川星紀外
故王臺榭水雲中船來蠻賈衣裳怪潮上海鮮鱗鬛紅
不向旗亭時一醉行人愁殺柳花風
郡樓晚望
全晉山川氣象開滿城煙樹擁層臺土風舊有堯時俗
人物今無楚國材千嶂晚雲原上合兩河秋色雁邊來
昔賢勝賞今陳迹落日登臨畫角哀
雁自代過晉嶺客中感興
雁行初自雁門來遠度平沙陣勢開光禄塞空霜氣冽
受降城廢水聲哀烏孫公主歌難和猿臂將軍射未回
今日客中腸易斷不須更上最高臺
茌平道中
風起征塵滿鬢鬚頻呼驛卒緩前驅已悲白骨多新鬼
尚說黃巾半畏途麥老大田鳴乳雉草深荒徑竄妖狐
停驂思飲瓜園井欲倩鄰翁放轆轤
宴四明江中醉卧及醒舟已次車廏站
使節重來省昔年舊遊零落一凄然山川在眼空陳迹
歌舞催人又别筵風捲潮聲全海起雨分虹影半空懸
酒醒惟有斜忩月偏照姚江獨夜船
發樂清縣岑山亭
百尺新亭起碧岑長藤古木鬱蕭森山重山掩分吳越
潮落潮生自古今飛鳥去邊浮海色夕陽明處散秋隂
五雲長近仙臺上時聽鸞簫月下吟
石門書院瀑布
飛泉噴薄下靈湫疑有龍居最上頭長日風雷穿石起
半空河漢抉雲流青牛隠去神宫在玄鶴歸來洞府幽
弭節名山諧宿願築居終羨昔賢游
西峽渡
江上日高寒霧開渡頭風順早潮廻中流白舫翩翩下
兩岸青山滚滚來蠻媪浣紗衣似雪驛夫到岸鼓如雷
舍人起揭篷忩坐笑割羊桃薦酒杯
湄洲嶼
飛舸鯨濤渡渺冥祠光壇上夜如星蛟龍筍簴縣金石
雲霧衣裳集殿庭萬里使軺游冠絶千秋海甸仰英靈
乘風欲借天風便彷彿神山一髮青
次福青宏路站州守林清源邀飲治所
酒家籬落隔青棕更在輕煙細雨中繞郭好山横野碧
緣溪芳樹立春紅故人雪鬢年年老太守風謠處處同
十載相逢又相别不堪迴首海雲東
浮山道中
處處人煙有酒旗楝花開後絮飛時一溪春水浮黃頬
滿樹春風呌畫眉入境漸聞人語好看山不厭馬行遲
江蘺綠徧汀洲外擬折芳馨寄所思
北山苦雨待程繼先舟行
老態已成便早睡呼兒更與助深杯半忩風雨催秋到
一夜湖山入夢來潦水無根殊汎濫蛩聲多事為悲哀
不知明發緣何喜滿意燈花落又開
寄龍翔訢公長老
古笪橋邊夾道斜老禪方丈梵王家山人宴坐時分芋
天女飛來或散花護法神龍蟠結構定巢春燕避袈裟
此生已悟空無住欲就莎房借鹿車
登嚴先生兩釣臺
兩臺有徑可躋攀老樹長藤薈蔚間漁釣自忘天子貴
風雲何似客心閒鐘催夜月來孤寺帆挾春濤過亂山
寂寞羊裘軒下路幾人攜酒酹潺湲
滕王閣晚望
岧嶢傑閣起城皋尚想君王結構勞楚國山川推壯麗
唐人文賦擅風騷天開彭蠡連江闊山向番禺入嶺高
萬里登臨一懷古朔雲秋興正滔滔
南山蓮社偕韓友直伯清昆季游龍井寺
長憶東林遠法師三生張野有前期經書貝葉繙重譯
漏刻蓮花禮六時長老布金多滿地高僧卓錫自成池
不妨隨喜諸天上扶得風篁玉一枝
天竺山中訪項可立不遇
葛洪川畔千年寺路繞長松一澗分潭影青移行處岫
嵐光白散望中雲猿公吟樹應思侣鹿女銜花不亂羣
常羨山僧專勝概水聲林下百無聞
游萬松菴
黃塵撲馬出西城忽見雲林眼倍明竟日寂無山鳥語
滿嵐純是澗松聲石幢花雨何時灑禪榻茶煙特地生
客自去來鐘梵外老僧於世已忘情
扈從之上京過龍門
兩崖高立色冥冥俯視空光一罅青石兀馬蹄危不渡
水漂龍氣暗聞腥山川壯自開天險風雨隂疑來鬼靈
我欲重尋舊題處濕雲寒蘚滿巖扄
游武康禺山留宿昇元宫
白石西邊山更青杖藜塵外得經行鳥翻夕照落空翠
人逆松風聞澗聲道士煮茶留夜話田家燒草起春耕
也知真境多佳境擬約衡茅寄此生
四月護三喪渡江之宴塢
亂雲散黑收殘雨落照浮紅滿大江煙際小星添箇箇
沙頭宿鳥下雙雙文章爛漫工何補膽氣崢嶸老未降
新喜仙翁與釋子買山容作讀書忩
天竺北峰行香汎舟湖山堂
肩輿直過上湖西泱漭晨光遠欲迷風起澗松清不暑
雨乾石路淨無泥泉分絶壑流邊續雲到高峰盡處低
投老寧能數來往把杯洞口聽猿啼
聽松軒為丹丘杜高士作
長松千樹擁前榮虛籟還從樹底鳴一片海濤雲杪墮
幾番山雨月中生茶香夜煮苓泉活琴思秋翻鶴帳清
安得南華老仙伯相隨軒上說風聲
玄圃為上清道士周静脩題
路上仙巖最上溪仙家住處有丹梯瑤臺鶴下天風冷
靈鎖花深曉日迷五色芝房團紫盖千年石髓裂青泥
羽人即此宜高隠豈在崑崙萬國西
梅雪齋為紫霄宫楊逢賓題
雪樹生香滿佩巾紫霄最上集仙真苔荒鶴跡渾無路
花暗笙聲不見人瑤圃月寒通白曉丹臺雲暖駐長春
莫教流水山前去恐似桃源客問津
犀山凝翠臺為上清道士劉伯達題
仙館深居寂寞濱千巖濃翠濕無塵築臺一日臨風雨
驅石中宵使鬼神潭上晝游魚聽瑟花間春醉鳥銜巾
山靈不是藏真境留待雲棲學道人
愛松亭為嘉禾三塔寺寬海雲賦
檇李灣頭窣堵波種來松樹繞庭多碧粘老甲渾苔蘚
黑入秋隂半薜蘿古刹每聞龍捨宅神僧常似鳥為窠
無人訪得韋侯筆與作山堂障子歌
冰雪菴為衡岳北山上人賦
衡嶽山中老道人一龕一衲足容身禪林出定雲生室
詩境行吟清入神瓶水不凝霞氣暖石門長埽虎蹄新
只應煨芋燒茶外乞火時時到寺鄰
雲松巢為翰林學士王公儼作
高人自昔愛雲林擬作幽居寓素心遁世每懷箕叟隠
題詩聊效謫仙吟幾番白鶴迷秋夢半樹青蘿補夕隂
獨坐天風灑毛髮高寒何似玉堂深
醉月堂為萬聲遠作
月有秋期醉有鄉虛堂中夜挹流光九天零露濺尊俎
萬里高風扶佩裳白鳳飛回聲縹渺玉笙吹徹夢清涼
醒來却覓神遊處狼籍中庭桂子香
不繫舟漁者陳子上自號
本來無繫亦無舟隨意江湖可漫遊縱遣西風吹水外
不妨明月爛沙頭人情平地波瀾起身世虛空日夜浮
安得從君歸把釣只將吾道付滄洲
浮雲道院(在吉安)
百年身世與雲俱日看紛紛變態殊江雨欲來龍氣黑
天風忽散鶴聲孤行藏與道同舒卷富貴何心較有無
此意高人還盡解數椽營在楚山隅
石田山房為毛叔達作
犖确初開百畆荒四明山麓有丹房種來玉子雙雙白
鑿破雲根寸寸方赤水洞天宜避世全椒道士可休糧
會尋瀑布聲中去一洗吾生浩劫忙
雪巢為上清劉道士賦
團團茒盖一巢輕雪滿千山虛白生象外乾坤還太古
望中樓觀盡通明雲藏宿鶴渾無迹水落長松暗有聲
人在寒空最高處羽衣瑤佩不勝情
次韻劉伯貞與金山即休了長老唱和
老禪居處水雲重此地纖塵不可容潮色平鋪無際海
日光先上最高峰踏花佛馭紅牙象獻寶神騎白耳龍
第一江山第一座幾時來聽講時鐘
北山禪房次危太樸韻
一簞小寄青蓮宇尺土巍臨白玉京名藥曬庭分草木
好詩書壁雜真行劫塵息後心源淨僧臘高來頷雪生
我住巷南師巷北相過談到暮鐘聲
游金山柬即休了公
八十了公如古佛禪心已久會真如飯供南海浮來鉢
經鈔西天譯後書持咒降龍秋雨歇焚香迎客晚潮初
此生終擬依蓮社猶苦塵緣未破除
寄越寶林别峰嘉禾水西仲銘
越絶千峰有别峰老禪宴坐梵王宫願中結習三生熟
機外忘言萬法空錫影夜飛天姥月鐘聲曉度禹陵風
孔淳自許游方者須覓巖居竺法崇
劫灰不到爽溪亭珍重堂頭老仲銘朝暮鐘魚仍梵唄
虛空龍象自神靈幽禪定後燈懸壁清盥閒來水在瓶
草座麻衣亦吾事會尋臺上共繙經
寄越能仁用章俊禪師
晚節叢林道欲孤喜公赤子服於菟千巖萬壑平安否
淡飯長齋飽得無坐觀山童闚止水講經龍女獻明珠
沃洲勝會還堪繼豈獨東林有社圖
寄清遠渭禪師
自聽龍翔寺裏鐘劫餘金碧更重重天王按劍踏魔女
羅漢弄珠降老龍蒲室千鐙誰繼照渭川一𣲖自分宗
未知今日西岡塔留得荒寒幾箇松(西岡乃笑隠塔)
寄四明定水見心復禪師
聞公近住慈谿寺今是璘師第幾鐙笑我在前圖作佛
只今投老欲依僧瓶中舍利藏來長忩外獼猴喚得譍
會拂塵衣上方去天香樹底乞花蒸
寄平江開元寺雪忩光公(蜀人)
獨木山寮晝不開禪餘香印已成灰寺分麋鹿臺前住
人向魚鳬國裏來佛鉢供多光類玉祖衣傳久色如苔
一枝得箇卭州竹拄到雲居不擬回
送西江賢古愚上人
山僧新自豫章回千里還乘渡水杯問法諸天龍象繞
談經半夜鬼神來西風夏解江雲變南國秋歸野菊開
欲叩心宗塵外侣白頭今日已成灰
送範準堂住天台法輪寺
白首南屏坐不回偶提佛法住天台幽禪有味風生磬
瘦影無塵月滿臺羅漢山中飛錫過鮫人海上獻珠來
不知萬壑煙霞底何處尋師撥芋煨
送道存師游方
故人去作遠遊僧千里關河付脚縢壊衲秋縫慈母線
空山夜别祖師燈王城乞食應持鉢岳寺棲禪暫挂籐
何日諸方參叩徧一菴歸老白雲層
送絶宗繼講師住大雄寺
大展三衣古道場真人高拱殿中央曼陀雨散天花落
薰陸煙生石乳香纚纚風雷飛講舌耽耽龍象繞禪牀
師行不廢宗雷社會覓籃輿到上方
送泐季潭還龍翔(時笑隠已化)
曾將小品問支公真是人間學道雄弟子不須悲滅度
禪師久已證圓通長懷石上三生舊無復溪頭一笑同
想見西岡歸禮塔神光時遶夜壇紅
送至上人還金陵(卷有笑隠丁仲容詩)
朱雀橋邊白下門舊游回首不堪論令威未返遼東鶴
圓澤難招石上魂金刹火餘灰已冷錦囊詩在墨猶存
南來邂逅逢師話老淚臨風墮酒尊
聞雲海寬寶林同二師寂音悼之
久别吳寬與越同近傳歸寂故禪宫葛川有日尋圓澤
蓮社無人寄遠公亭外松焚雲海静井間鰻化寶林空
只留一點詩燈在長照殘山剩水中
答復見心見寄
蓮花峰下天香樹吹老西風幾度秋僧寶真同洪覺範
詩窮我亦孟參謀文章宇内千年事身世江湖萬里舟
甚欲相期石橋路更須同訪羽人丘
重寄水西新公道場渭公三塔寬公
我恐前生老法華退居清淡即僧家禪師有道常騎虎
侍者通神自辟蛇已負法身來震旦終抛塵網覓提奢
洞庭春後多風水准擬南歸買釣車
道場山頂千年寺迥出雲林最上層師已新聞出世法
我今渾似在家僧書遲不到秋風雁詩苦長縣夜雨燈
蚤晚南歸有船(闕)
籌峰真館追松瀑黃石翁尊師
月色今宵恰滿規有山如此愧來遲金堂石室不到處
澗水松聲無盡時麻姑凌寒或送酒木客入夜同吟詩
匡廬老仙去已遠悵望雲間笙鶴期
送張惟善使還上清宫
驛騎翩翩萬里歸上清山下是巖扉金銀宫闕神仙館
河漢文章織女機赤羽頻縣行處節青霞自剪醮時衣
使途邂逅還相别廻首江雲朔雁飛
送道士張一無還安仁省親
南楚東吳一草亭道人元不歎飄零幻身在世真如露
客鬢經年漸欲星招隠山中猿鶴怨話禪石上鬼神聽
殷勤此别須回首不忘君家桂樹青
贈别句曲外史張伯雨
玄洲别島鬱巃嵸滿谷蜷雲護萬松外史編圖瓊笈秘
隠居留誥玉函封丹池雨見龍無角藥圃春肥鹿有茸
擬借一龕為洞吏與君來往大茅峰
壺隠為滁州徐仁則賦
匏繫深知固蒂難飬生聊托一壺間仙公賣藥曾藏市
逸士操瓢只在山千里江湖浮處遠百年日月貯來閒
底須狡獪驚凡目剖破輪囷别築環
懷計籌山通真館純一雲峰高士
彫年短髮苦駸駸只益孤懷歎惋深老比師丹渾忘事
死無鍾子絶知音哀猿易下三聲淚獨鶴長存萬里心
漫憶雲峰凌羽士故山無夢可相尋
送匡山王濟遠朱弘道南歸
萬峰蒼翠繞舒城中有琳宫似上清俠客劍寒騰虎氣
仙人笙響作鸞聲到山定及朱桃熟歸洞應多白鹿迎
好在丹房保玄極九還金液待君成
幻寓菴用虞芝亭學士韻
暫寄微軀在世塵此菴名亦強為鄰了知百歲旦暮事
豈泥三生前後因非假日明那有目忽隨空壊本無身
要知枯坐環中者别是人間不死人
送述古彭大年真人
袖有神方煉紫荷幾年璚籙著功多仙人海上騎黃鶴
道士山中認白騾棗木斗盤藏霹靂楊枝瓶水灑天河
只應小閱開皇劫一劍秋空處處過
大年仙人樂天遺雷符一卷為題
一夕空飛解劍形先生神氣即風霆已還天闕朝羣帝
别寫雷符使六丁遼海鶴歸雲邈邈葛陂龍化水冥冥
只今有子能傳業來奉祠官篆檄靈
題閑閑吳宗師徒孫丁自南卷
羨君學道上清宫親得先生早發蒙枸杞未逢朱孺子
丹砂須問葛仙翁忩前點易寒研露壇上焚香夜禮空
化鶴歸來定何事從師千載住崆峒
送劉彦基奉宗師命訪求道德經註
北風霜霰日冥冥送子南歸出廣庭上國幾年陪賜履
名山隨處訪藏經藜光照夜時燃火龍氣衝寒直射星
却憶冲虛觀前路豫章雙樹更青青
壺洲為上清張道士題
錦水溪頭觀闕青仙家原不隔滄溟鳳麟洲渚寒凝碧
雲霧衣裳夜降靈金醴浸花留客醉玉笙吹月使龍聽
看君福地容蕭爽長與曾孫宴幔亭
送上清道士李自賓歸山
歸去青溪點易忩仙林如子世難雙丹藏虎豹千山雪
劍度魚龍萬里江别洞苔花分石路古壇松子落巖淙
道人不用尋煙火术煎經冬正滿缸
送陳復齋歸婺之武義清寧觀
武川道館白雲間蕭散真宜羽客閒丹侣有情開藥竈
青童應在守蘿關岡頭叱石成羊起花下吹笙馭鶴還
歲晚相思擬相覓只愁落葉滿空山
送胡道士還豫章舟居
道人船子是行窩如此東湖煙水何寶劍攜將叱雷雨
錢符埋得鎮蛟鼉雲盤仙篆朱文細海浴神丹絳氣多
應與匡廬桂風子山中騎虎夜相過
送薛鶴齋南歸吳中
老鶴幡然憶楚皋南來直渡浙江濤千年故國悲城郭
萬里晴空見羽毛候館夜吟飛綵翰靈壇秋醮振琅璈
隃麋白屋山中路留得仙家舊種桃
雲臺真館為上清周用章作
突兀中天積翠遙層臺宛似鬱羅蕭清池曉浴丹如火
白石春耕玉有苗此地來龍如可築他年歸鶴底須招
只應月夜游仙侣時復吹笙下紫霄
送方玉壺羽士之京師
學道武夷還上清羽人毛骨鶴同輕丹留别室生虹氣
歗隔空山作虎聲劍外鬼神來叱咤畫中河嶽入經營
緱山合在飛廉館會見祠光徹夜明
輓張伯雨宗契
一夕星壇蛻羽衣山靈何許散靈輝書留真誥陶弘景
名在丹臺馬子微海上青驘應遠去罏中白兔想潛飛
風篁後夜還成韻猶似簫聲月下歸
鹿巾曾入紫宸朝歸向名山駐綠軺龜脫生筒無俗累
鶴存瘦骨有仙標三元饑飯杯猶在五色香烟火已消
應復神遊易仙館人間楚些若為招
童稚情親到白紛真香幾向鵲爐焚丹成自浣天壇雨
劍解空埋月磵墳山友分將石刻帖門人唱得錦飛羣
他時會續君前傳刊作青瓊板上文(月磵葬所)
正一冲和宫楊弘道以虞學士詩求和
玄都桃是舊時花曾駐春遊送客車翰墨尚看延閣老
松蘿長護羽人家丹砂鍊得仙翁術白絹封來諫議茶
文采風流徒想見九霄無佩乞飛霞
往事真成過眼花前王俱此走降車鶴歸華表千年郭
燕入烏衣百姓家雨壊苑墻生野薺雲殘候館老山茶
欲將弔古無窮意高倚披雲賦落霞
廣東帥府掾林德恭餉藤簟
韜向筩中一握輕風漪八尺勝桃笙文編黑白蚺皮滑
漆透丹黃虎魄明隖上卷將滄海色嶺南寄與故人情
竹牀柟枕山忩下從此酣眼夢亦清
鐵笛為孟天暐賦
愛此輕圓鐵鑄成何須楚竹選孤生年多化作青蛇色
夜静吹如彩鳳聲繡出碧花凝錯落冷含金氣發鏗清
最宜攜向君山去一聽仙翁奏月明
給事以馬乳貺就索詩
挏官載出槖駝馬分得官壺給事家代飲酪奴寧許敵
蒸豚人乳不成誇肥凝曉露䲭夷革香帶秋風苜蓿花
長與詩翁消酒渴肯辭為客住龍沙
仙娥玩月圖為野雲陳氏題
仙娥微步下高寒獨立長松月滿山汝影透明金背鏡
佩聲飛動玉連環洗空碧海銀蟾冷舞罷瑤階白鳳閒
不是丹青寄顔色行雲無夢到人間
陳子平寄所作瓊花答謝
鳳在陽岡鶴在臯相思空遣夢勞勞簫吹夜月江橋酒
槎泛秋風海市濤故國山川吳分野美人詞賦楚離騷
瓊花新製人爭寫應使揚州紙價高
周漢長公府臨安故城二圖(今開元宫)
主家樓觀鬱參差想見當年全盛時宫草細侵行輦路
苑花深覆泛舟池瑤臺仙去塵生海甲帳神來風滿旗
好在畫圖留勝蹟五雲長護鶴笙祠
南渡君臣建業偏不堪喬木黯風煙豈知白馬興王後
又到紅羊換劫年三輔黃圖空郡國六朝王氣渺山川
白頭開府歸來日應覽遺蹤一愴然
海樓為宛丘秋藏用題
不著闌干百尺高難容此客卧雲濤深連厚地三千軸
迥壓神仙十五鼇日影夜生浮畫棟珠光秋孕射霜袍
醉來白眼看餘子未許元龍氣獨豪
太古樓為豫章傅道士題
羽客棲玄紫極宫樓居三景自玲瓏游雲宛在洪荒世
探道元居恍惚中忩白夜生南浦月簾高時卷上江風
如何宴坐忘機者千劫塵緣一息空
半村為傅處士賦
半距城闉半距村煙霞咫尺少塵喧小車出市僕先路
斜日下山人到門兩岸花隂連第宅一川草色散雞豚
田家數里將迎慣時復相留醉酒樽
李克約餉臘梅并詩用韻答之
空谷佳人縞袂單淡黃衫薄護春寒色欺隠者山中桂
香逼騷靈畹裏蘭鳥吐粟金妝處巧蜂留蜜滓鍊來乾
數枝乞與吟忩供温水銅瓶自插看
霍丘孫游武林湖山之勝詔之
千頃平湖繞郡城畫船小槳盪春聲紅酣花港風荷密
玉照梅岡雪樹明煙月長留歌舞地山川不改古今情
君行須到峰南北為覓蒼苔石上名
懷臨川舊游賦以贈别戈直伯敬
擬峴臺前汝水流因君還憶舊曾游故人零落半為鬼
賤子蹉跎今白頭詩思入江楓葉冷鄉心隨雨雁聲秋
北齋居士知強健為覓新篇慰别愁
暮春偶作
瞢騰睡思酒頻中潦倒吟懷語不工燕子人家春復夏
楝花時候雨兼風青林脫蝨成蝴蝶白水鳴蛙抱活東
甚欲相從問丹訣頂間朱橘幾時紅
草堂為胡晉仲題
姑孰城中林壑竒幽人愛此結茅茨垂忩已著盧鴻畫
繞壁惟書杜甫詩花氣晴薰燒酒火潮痕晚上釣魚絲
數椽有此真堪隠不待山靈重勒移
贈相士陳巨山
老我寧甘徹骨貧多君見與掇皮真乖厓本是無情者
若水終為勇退人機外驪黃難著相眼中青白自如神
華峰太極圖猶在何日相欈問隠淪
贈地理家何玉泉
芒屩笻枝興渺然知君曾得異人傳經探玉髄青囊秘
山隠金精鐵鎖縣腹有丹光飛日月眼窮地脉入雲煙
幾時把袂神州路共看華嵩翠插天
贈易學李所翁
易學如翁近所無藹然聲問動江湖著龜凶吉占如繇
爻象縱横畫有圖三卷秘書傳句曲百錢卜肆隠成都
相逢欲問平生事何惜春醪滿眼沽
贈箏工任禮
牙牀銀甲不勝清錦席瑶箏無限情第一部中當絶藝
十三絃上有新聲齊宫蟬怨時時咽湘浦鴻來箇箇驚
宜向教坊供國樂要須名似郭無名
玉笙為陸國瑞賦
曾聽仙人白玉笙飛瓊有譜學初成碧桃半向露中落
采鳳忽來雲際鳴瑟響洞庭空寫恨磬浮瀛海不傳聲
何如吹上扁舟去秋滿西湖月正明
長至日題
佳節蕭然無過賓餕餘觴豆自相親斗垂西柄半入海
梅發南枝先得春平日以文為事業老來惟酒是精神
莫論炊熟邯鄲未巳是山翁一欠伸
元夜獨坐
九衢花月萬家燈憶在錢塘與廣陵過去豪華春似夢
老來心賞冷於冰蘇耽仙後還為鶴房琯生前本是僧
喚取家人多置酒只將寂寞付瞢騰
夜起
雞鳴不鳴山四更月落未落霜滿城起看北斗寒挂地
俯聽長河流有聲今夕何夕耿無寐千古萬古難為情
欲持心事出門去哀歌坐待東方明
秋懷
山人底事縛微官來對闌干首蓿盤匣印少開經雨澀
篋衣多敝入秋寒勞生沙漠隨征轂入夢江湖有釣竿
歌罷中庭待明發起看星漢正漫漫
世事
世事紛紛在目前故園無復可歸年吳東城陷仍為沼
滄海塵生欲變田鼠穴詎容銜窶藪豨膏聊解運方穿
臣心有血才盈掬擬向天公罄一箋
蛻菴集卷三
