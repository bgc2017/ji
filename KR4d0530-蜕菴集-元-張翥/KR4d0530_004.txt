蜕菴集卷四元張翥撰
七言律詩
殿試翥與讀卷官
老臣載筆侍金鑾自愧三叨讀卷官進士擢科從古盛
大臣考策得才難芳年荏苒聞鶗鴂花事從容到牡丹
明發禁扃當徹鏁文光高動五雲端
翰林三朝御容戊戌仲冬朔把香前宫
嘉禧殿前初日高瑞光先映赭黃袍雲間瑞露收金掌
仗外微風颺彩旄黃鶴仙人周子晉碧雞使者漢王褒
禁園尚覺餘寒在未放春紅上小桃
甲午禮闈
白雪青天映日紅樓臺高下瑞光中佳辰正際新春晦
薄冷猶吹向曉風萬國衣冠朝北闕一時文獻集南宫
吾皇方此求賢俊載筆寧慚奉至公
九月朔迎駕大口
大駕今朝至上都期門䍐罼已前驅錦衣照日環龍衮
翠蓋凌雲覆象瑜萬里山河開白道兩京宫闕入黃圖
縱觀父老心應喜知有天恩免過租
庚辰十月朔奉迎明宗册寶至石佛寺明日壬
辰迎至太廟清祀禮成賦以紀事
寶册香輿出法宫非烟御路曉濛濛仗齊劍佩千官裏
金奏簫韶九廟中宣室鬼神徵賈誼太常禮樂屬孫通
下臣有幸逢熙事散作恩波四海同
圜丘禮成改直翰林敇書告廟祝版
捧冊先期籲太宫聖孫翼翼孝心同霓旌曉絢香輿日
鶴駕晴薰仗外風一代皇猷昭黼黻萬年寶歷卜濛鴻
舞階行見干戈戢並在穹祇叶相中
黼黻青城煥景光紫檀黃道藹天香鳳韶曲變初終奏
龍衮衣明上下章共喜聖時修曠典更從春享議明堂
吾皇飲福神靈畢却進公卿萬壽觴
直延春閣
蓬萊海上第三山仙掌雲間十二槃雞樹煙深殊窈窕
鳳樓天近自高寒銅壺傳箭聲相應紫詔封泥墨未乾
願祝君王千萬夀坐施雄斷濟艱難
送太傅丞相出師平徐方
南征諸將久無功丞相親勞出總戎虎士嚴兵屯玉帳
龍庭大宴賜彤弓萬年社稷收長算百戰旌旗得勝風
幕府如雲盡才彦荆徐指日捷書同
初度日
八十一翁烏角巾尊前才放自由身病須善藥休離手
衰借佳醪可飬神誰謂仲連為俠士或傳方朔是仙人
行當小築西洋墅種杏栽桃作好春
癸酉初度真率會分韻
杏花風暖破春隂一笑幽齋喜盍簮人事萬端相聚少
酒杯百罸不辭深生辰值月方傳斗故國觀星正在參
多謝諸君為我夀滿牋佳句敵南金
乙亥初度是歲仍改至元
此生重見至元年白髮垂垂已滿顛仕愧買臣無印綬
歸思靖節有園田菜挑渚雪冰茸滑柑剝吳霜玉腦圓
終結一庵湖上去老來閒送佛前錢
病痁
肉黃皮皺髮毛枯一病支離困壯夫痛要小奴搥臂膝
冷尋破帽聚頭顱隣翁教誦禳灾咒道士來書禁瘧符
車轍馬蹄勞客問藥囊糜椀乏吾須
炎火寒冰忽暗投肺腸日與藥為謀擬尋畫史圖獅子
安得詩人咏髑髏月色自如閒度夜蟲聲無賴亂吟秋
便當一起幽憂疾濯髮西風萬里流
自喻
狎鷗不下解知機蟋蟀先鳴能表微人海無涯俱泛泛
佛天有相亦非非試論前輩今誰在欲問何山老可歸
嚴瀨磻溪各求志豈關出處在漁磯
憶山中
買山晏塢近天根遙憶春深正灌園一樹爛紅櫻著子
滿林鮮碧竹生孫少陵只擬還韋曲安石端宜得謝墩
歸老會尋凌道士采芝燒藥了晨昏
感興
從來豪傑願風塵奮臂干戈肻顧身司馬諸王祇亂晉
祖龍二世竟亡秦祠旁鬼火狐鳴惡橋下天寒鶴語神
千古汗青留感慨山中輸與種桃人
憶廣陵舊事(乙未)
君王昔在鎮南年賓客風流日滿筵上國旌旗分一半
層臺歌舞宿三千豪華遽盡悲離黍形勝空存慘暮煙
多少楚魂歸未得江流無際海連天
寄寶林同别峰定水復見心
寶林老子虎耽耽定水道人蒲作庵歸老尚須游越絶
尋師先儗到精藍越江碑在當重讀禹穴書藏會一探
我亦三生學環者定從佳處結禪龕
懷清源洞遊(時方兵後)
漫漫漲海際天涯萬里乘來使者槎紫澤重尋仙客洞
碧山常醉故侯家人多熟酒燒藤葉市有生蠻賣象牙
安得夢中時化蝶翩翩飛向刺桐花
寄副樞董摶霄孟起
王師前後壓瀛河萬里風雲入盪摩晉帥先宜謀郤縠
趙人終欲用廉頗枚銜突騎宵傳令鼓發轅門曉擁戈
共待將軍白羽扇歸來幕府上功多
寄野菴察罕平章(時攻淄鄆)
聖主中興大業難元戎報國寸心丹軍中諸將驚韓信
天下蒼生望謝安露布北來兵氣盛樓船南渡海波寒
擬將舊直詞林筆細傳成功後世看
大軍下濟南
總戎十萬鐡鷂子殪賊一雙金僕姑白日照開華不注
亂雲飛盡大明湖數年父老回生氣千里山川復舊圖
已喜武威平汴兖可傾東海洗兵無
哀孝子夏永慶(沒海救父父出慶死年二十)
翁已生全兒殞軀投文我欲詰天吳一時肝膽寧知死
萬頃波濤視若無骨葬夜泉鯨穴冷魂歸故國蜃雲孤
自今孝子流風在直與扶桑水到枯
雲州龍門鎮韓母劉孝節卷
韓家門外立雙楹丹染旌書照路明此媪何如陶母傳
諸郎具是董生行春泉躍鯉饒佳味曉樹啼烏有喜聲
孝節從來貧始見秦臺那用築懷清
真定王節婦習氏
青春忽掩鏡鸞悲大節生全死不辭夫目九泉無瞑日
妾身百歲有歸時天高地厚心如石女嫁男婚髮已絲
東觀只今多直筆為書青簡配桓嫠
上京睹陳渭叟寄友書聲及鄙人賦以答之(其詩)
(曰紫雲編已刊四卷)
忽憶江南古莊叟(自號)釣竿歸去拂珊瑚藥爐已熄勾
庚火書篋閒抛遁甲符欲與陳陶同啖鮓祇令張翰遠
思鱸不知别後詩多少刊到雲編戊己無
不見故人今十載平安喜得上京書顧我真吟紇干雀
羨君閒釣富春魚山房夜雨青燈外紫塞秋風白雁初
終儗攜琴隱湖曲一官垂老欲何如
授鉞
天子臨軒授鉞頻東南何處不紅巾鐵衣遠道三軍老
白骨中原萬鬼新烈士精靈虹貫日仙家談笑海揚塵
只將滿眼凄涼淚哭盡平生幾故人
左丞傅夢臣歸老汾曲賦以夀之
六朝名德仰巍巍未許家園久息機霖雨帝方思汝作
衮衣人更望公歸南山一柱標中土左轄三星拱太微
欲向賓筵頌眉夀寸心遙與白雲飛
王繼學廉使遷南臺侍史詩以賀之
天上歸來錦作袍幾陪春色醉仙桃銀河有路惟通鵲
碧海無山不戴鼇卿月又臨仙掌動客星偏傍釣臺高
廣陵此去金陵近擬拂塵埃望節旄
送西江胡允中之桃温萬戶府學正
遼水窮邊牟蓋東鎮人今始識儒宫詩書直化三韓遠
文軌須令萬國同隼度塞雲秋有雪鼇翻海浪晝多風
知君回首神州路一髮青山落照中
余伯疇歸浙東簡郡守王居敬
四明游客住京都旅舍青燈照影孤家信十年黃耳犬
鄉心一夜白頭烏却攜長鋏辭金水直挂輕帆到鑑湖
為問蠡吾王太守别來安稳有書無
寄達兼善經歴柯敬仲博士
心憐旅寓各西東長憶樽前笑語同故國魚龍滄海上
仙家雞犬白雲中百年人物無多見一代文章有至公
等是不禁惆悵事鬢絲黃葉共秋風
宗人鳴善將還武昌詩以叙别
武昌城中官柳陰廣陵行客動歸心衣冠南渡悲豪傑
江漢東流變古今多病馬卿游已倦能詩杜老律尤深
洞庭明月如相憶為寫清愁入楚吟
次倪元鎮張伯雨錫山倡和之什
鶴在青林鳳在阿騷人行處有吟窩西風落木秋來早
南國浮雲入暮多欲賦朱華臨鄴水可堪白芷怨湘波
期君不負湖山約來聽吳儂欸乃歌
答謝看雲宗師夀帙綺段之贈
自信平生有道緣頻煩白鶴寄瑤箋錦分帝子機中織
詩入真人誥内編(余詩亦在刻中)弱水蓬萊三萬里慶雲閶闔
九重天擬抽玉刺從颷御一到環樞問列仙
送涂茂才北游
黃河十月已流冰暫解行&KR1149;駐廣陵逆旅壯懷銷北斗
故山歸夢入孤燈千金燕市方求馬萬里天池欲徙鵬
曾是公卿有知已孝廉船上覓張憑
答韓伯清練溪見寄
久慚簮紱趨文館擬問田園歸武林慷慨謾論當世事
衰遲空負壯年心忘機白鳥何妨狎投老青山不厭深
聞道練溪春酒熟期君苕上共登臨
醉鄉
半屬華胥半酒泉封君惟有麴生權觥籌席上無多地
風月壺中别有天千日夢醒如隔世四時春盡不知年
從來此處藏身好容我神遊太古前
送曹鑑克明自浙省員外遷湖廣
上流形勢控荆揚撾鼓飛帆過武昌幕府一時登傑俊
朝廷今日際明良南樓詞翰題鸚鵡北斗旌旗下鳳凰
好折楚芳遙寄與美人秋水遠相望
越僧無涯號棲雲乞賦
上方何處但聞鐘深護林扉翠幾重卧冷衲衣侵片石
行隨錫杖度千峰松晴每下安巢鶴潭暮時留聽法龍
更欲移禪沃洲去微茫巖洞不曾封
懷上饒祝蕃遠時為建康學正
聖王端拱致時平妙選羣才屬汗青一代彌文縣日月
萬方同軌走雷霆敢希太史抽金匱更待中郎寫石經
出處與君俱有道不煩猿鶴謝山靈
送歐陽遜老從謙之湖閫照磨
白雲親舍在湘東懷牒歸來晝錦同賓幕盡趨元帥府
朝班舊引大明宫劍横巖客南樓日瑟罷湘靈北渚風
何處登臨最相憶江蘺秋碧畹蘭紅
送王季培還揚州兼述所懷
遠憶淮南后土祠君歸今已發瓊枝好尋月下吹簫處
猶及花前把酒時錦瑟金錢餘舊伴烏絲紅袖有新詩
故人相見如相問老盡當年杜牧之
江兖州叔志去思碑
使君有道是民師惠政長留去後思秀麥不專稱漢史
甘棠直欲繼周詩馴桑有雉童俱化攫肉無烏吏絶欺
東魯自今應紙貴一時争打兖州碑
臨川留别宜黃樂杞楚材
當年攜酒杏花春同是江西榜上人歲晚異鄉為客久
夜來歸夢到家頻鴈聲孤館迢迢雨馬影斜陽漠漠塵
悵望與君江海别幾時高誼復相親
寄答張五丈師夔明府(時在莆田)
舊令龍陽有去思移家喜與土風宜人傳張籍妙樂府
我識王維真畫師火米夏收畬稻早海椒春放瘴花遲
客槎不到天無鴈賴有輶軒可寄詩
寄歸學士彦温(時寓夏縣)
老筆文章史漢間喜聞華髮映朱顔司空舊隱王官谷
開府今稱庾子山一色黃茅丹竈火十年清夢紫宸班
與君歲晚須相見久辦歸思疏乞還
寄韓文璵與玉
自驚六十八年身老病蹉跎又見春京國歲寒稀雨雪
江淮兵久尚風塵鄉書屢絶親知遠官俸常空僕馬貧
只憶練溪韓與玉封書寄與重傷神
春闈和周伯温韻呈同院
鼓角聲中漏未終衣寒官燭屢銷紅百年海嶽回元氣
一代文章有古風仙掌露溥金沆&KR1197;觚稜雪散玉玲瓏
祗慚白首河汾客得與羣賢此會同
正月九日夜雪甚寒
雪後西山照眼青早寒微霰又飄零昨非未必今皆是
衆醉何由我獨醒學篆每朝臨碧落存神長夜養黃庭
若為喚得瀛臺侣相與吹簫上杳冥
長至後一日小集張氏小軒留題
金殿當頭是廣寒闌干高倚五雲端山銜落照虹光闊
海蹙長冰玉氣乾僊客上昇惟控鯉月娥來舞每乘鸞
更須載酒春晴日萬里風煙快一看
十月望夜食既(戊戌歲)
翳翳冰輪漸欲無滿城鐘鼓競喧呼明銷魚腦渾應減
食盡蟇腸正可刳后羿藥靈知不死臣仝心切望全蘇
夜闌失喜清光滿一片霜風凍玉壺
闕題
席上屠蘇歲歲同只憐最後飲衰翁半生客路江湖裏
十月春愁雨雪中黃道雲消晴見斗青陽氣轉曉占風
欲題采帖無佳句思繞蓬萊最上宫
寄郯九成即事自述
豎儒無術善飛鈐鏡裏形容亦自嫌憂世不堪才力弱
告歸方畏簡書嚴風沙慘淡寒吹帽星斗光芒夜近簾
此際思君倍愁絶何山容得老夫潛
寄成居竹(時張寇已受詔而隂襲揚州)
戰骨填溝塵滿城尚書歸說使人驚方期渤海民沾化
豈意平涼賊畔盟何日皇天知悔禍中原故老望休兵
傷心揚子洲邊月忍聽江流是哭聲
高沙失守哭知府李齊公平
高郵自昔號銅城一旦東門委賊兵殺氣倉皇迷野色
怨魂嗚咽泣江聲廣陵瓊樹春仍在甓社珠光夜不明
白首故人悲趙李臨風唯有淚縦横(參政趙伯器死秦州)
潼關失守哭參政舒嚕杰存道
十月三日天地昏將軍扼賊死轅門火飛華嶽三關破
血浸秦川萬馬奔望越伍胥方抉目戰箕先軫不歸元
北風吹盡英雄淚倚劍悲歌一愴魂
寄答翟彬文中時避慈溪
往年使過慈湖上風景依稀可畫傳紅葉樹藏秋水寺
白頭僧渡夕陽船竹林雨後山多筍漁浦潮來海有鮮
藉是縣公能愛客不妨酬倡酒樽前
静對孤燈思往事偶聞疎雨落寒窗愁邊白髮三千丈
夢裏青山十四雙蜀魄有聲疑訴國楚招無些憶沈江
只因詩思緣君去吟斷遙鐘已曉撞
食粥
病齒入冬便食粥瓦瓶煑豆給晨庖鄰人新酒賒來醉
道士奇方借得抄鴈喜隨陽還北鄉鵲知避歲已南巢
故園我亦無歸計且作齋居蓋白茅
聞歸集賢遠引奉簡一章(時吕左丞歐承旨司尚書繼亡)
故舊相看逐逝波思歸無路欲如何將軍每嘆檀公策
朝士徒悲穆氏歌南海明珠來貢少中原健馬出征多
先生自說將高舉不遣冥鴻到罻羅
題馮士啟士可藏書堂
不惜黃金為買書要令絃誦被鄉閭聖賢事業千年上
經史文章萬卷餘借送詎論鴟有酒收藏長愛蠧無魚
他時許下成精舍嶽麓匡山恐未如
分韻瓜步送司執中之江西憲府照磨
山前古驛草蕭蕭候吏沙頭候畫橈采石晚風人渡急
歴城煙樹鳥飛遙時平烽火沈江戍市早魚鹽散浦橋
目送征帆慢相憶祇將離恨寄回潮
分題投書浦送沙彦文架閣之江西
高人豈作置書郵盡棄函封向石頭故迹不隨煙草沒
遺風長與大江流悲臺鷹下川雲暮别國龍回岳雨秋
君過渚傍須艤棹題詩相寄莫沈浮
分題若邪溪送别胡一中允文錄事之紹興
五雲溪水碧縈灣純浸蓬萊郡裏山金躍冶罏龍已化
箭空仙的鶴長閒棹歌洲渚芙蓉外人在樓臺罨畫間
吟賞總輸賢錄事樵風日暮送舟還
寄題睢陽張文照存齋
之子山房結數楹静無塵累已攖寧此心炯炯同千載
吾道煌煌有六經雨後儀型山更好窗前意思草長青
工夫要在存存熟便是齋居座右銘
題四皓商山圖
兵塵澒洞遶函關不到商於六里間赤幟頻傳秦楚蹶
白雲自與綺園閒龍蛇陸起知何在鴻鵠冥飛竟不還
千載高風無復見空餘芝草滿空山
玉山墨工魏元德名一時贈之以詩
魏郎應得庭珪法未數松泉與雪堂萬杵熟膠香入劑
一螺點漆黑生光掄材合致圖書府留價爭傾翰墨埸
我有詩囊須剰襲草玄歸去老山房(松泉林嵩號雪堂吳宇號)
山友為金閣山田道士作
山人愛與山為友住得山前地幾雙為納白雲長掃室
欲延青嶂别開窗嵐中笻跡粘苔磴風外琴聲瀉石缸
應是烟霞數仙侣月明時復下旌幢
望江(是歲合越飢)
寒潮已退大江空不見來鷗與去鴻半嶺綵霞纏落日
一川紅樹照西風魯連蹈海英靈遠王粲登樓感慨同
徑欲投竿會稽石得魚為飽浙河東
歲晏奇寒
癡坐氍毺類凍蠅霜風吹折布衣稜爐翻宿火隨灰陷
杯覆燖湯到地凝虎豹凍埋山盡雪魚龍寒宿水連冰
濁醪最解強人意吟短西窗一寸燈
寄答莫維賢景行
故人音問久相疎忽寄新詩良起予半卷長箋欹枕讀
盡拈佳句繞窗書此生館閣嗟留滯何日兵戈見掃除
歸覓南屏山下隱酒杯茶竈共閒居
答馬易之編修病中作
喜君近疾已平安楮帳綿衾且避寒飯顆任嘲詩骨瘦
糟丘能遣客懷寬天街鐘動朝初罷海國書回歲又殘
忽訝衰翁不相問北風吹雪正漫漫
寄成居竹黃舜臣
歲月崢嶸春又來歸心遙在故園梅十年厭見風塵惡
萬事徒增耳目哀大漠平鋪沙雪去遠山直枕海雲開
近懷欲報成夫子強起題詩對酒杯
一見君詩倍黯然薊南湖北各風煙故人漸似星將曉
塵世真成海變田桂在謾吟招隱曲鶴歸還記去家年
虎丘山水知無恙有待先期置酒泉
至日微雪家人盡上冢獨步小酌
忽忽又逢長至日此心寒似琯中灰尋思一日老一日
得飲數杯還數杯鵲知太歲改巢去雨被北風吹雪來
醢兔羞鴽良不惡餕餘聊遣凍顔開
送布延彦仁都事還蜀兼東時文可郎中
送君一騎發長安王事方殷肯避難使者好尋巴道路
詩人多勒蜀巖巒江來灌口聲初放雲接峩嵋翠不乾
為報郎中勉勛業遠音時遣破幽端
題栝士朱榘方畫五松
隱君業在栝溪東種就長松倚翠空一夕蛟龍起春雨
滿山鱗甲動天風也知造物生來異未許煙霞畫得同
想見青田舊巢鶴時時來唳白雲中
吾廬
吾廬幽似野人家時倚南軒玩物華亦有君臣槐腹螘
也能鼓吹沼中蛙隣翁來送新篘酒堂吏求抄舊草麻
早晚乞骸尋舊隱不妨高卧傲烟霞
歙汪希仲罕代自雄新二州還都話其風土為
賦
越鳥巢南漲海東地兼夷夏氣惟雄洞深屋壘層厓上
瀧險船行亂石中春樹濕雲生桂蠧瘴茒經雨落沙蟲
宦游最數蠻荒惡羨子歸來面更紅
病起偶題(丁未)
閱世悠悠八十餘此身天地一蘧廬季鷹只愛生前酒
司馬空留後世書野散未歸鳴澤鴈水煩徒噞在淵魚
可堪濩落風塵裏兩鬢霜毛頓覺疎
飲故相國宅
相君池館舊撝訶今日還容野老過裂地商於真已矣
積金郿塢竟如何胡僧漫演寅朝偈女鬼空悲子夜歌
起向春風酹杯酒青蕪滿地雨紅多
監中暮歸(時廣帥獲鰐魚放之潞河滿林木皆梟鳴日夜不止己亥歲也)
扶桑銅柱若為標南望兵氛久未銷秋水漲河初放鰐
晚煙籠樹盡鳴梟枕戈未睹棲於越舞羽曾聞格有苗
河北諸侯總戎翰好宣忠力佐皇朝
次韻閩僧秀嵓寄竹溪僧
峰北峰南法界中杖藜來往夕陽鐘時過花洞逢游鹿
夜呪珠臺放釣龍七字詩才清似水三生骨相古於松
羨師方外全無事只箇蒲團又過冬
望入南雲無去鴻凴誰持餉一瓶空詩來萬里燕臺下
寺在三山冶縣東戲瓦空中惟見水挂旛窗外自搖風
我今也擬辭簮紱去作巖居三老翁
送監生聶讓省兄山後(生父死王事)
書劒翩翩送子歸原頭相見脊令飛北風關路雪雲暗
落日客亭烟火微血立忠臣頭上髮線留慈母手中衣
老夫唯有銷兵望早遣平安到虎闈
東坡淮口墨蹟卷後有黃策詩(策號隨緣子)
潮落潮生沙岸頭布帆來往幾經秋山川如故人何在
天地無情水自流敗壘荒墟非昔畫野煙寒照總新愁
只應千古清淮月曾照東坡此喚舟
壽許集賢可用(予同年少七月)
圭塘諭德真夀星斑衣戲舞滿中庭同年笑我雌為甲
上夀看君老復丁壺有仙公新授藥廚留長史舊傳經
他時若許相依住願割西山一半青
看君才氣夐無雙往往賓賢鎮海邦未報美人青玉案
且乘壯士碧油幢喚船椰葉迷蠻驛對酒椒花映客窗
别後平安須越便鴈飛不過嶺頭瀧
送貴溪彭伯時教授之高州蒙古學
都門柳色綠紛紛惆悵南園此送君䫈海驛程須給傳
國朝字學要同文鼓來野廟迷蠻鬼火燎山田落瘴雲
藉有梹榔與藤酒冷官聊復送朝曛
樂平劉復初隱居四詠
東皋南畆雨新晴杏花欲開菖葉生田婦蒸藜來午餉
鄰翁荷鍤趁春畊烏犍引犢村村出布穀催人處處鳴
歸與兒孫共閒夜一窗燈火讀書聲(右耕田)
泱泱寒流底處尋但傳幽響出空林石根雲竇元多罅
松籟風簧共一音醉夢䀨醒春枕熟詩懷清徹夜窗深
中郎别有清溪曲更寫潺湲入素琴(右聽泉)
釀法傳將道士家春醪一味采松花常時野坐開新瓮
幾度山行載後車忤客有誰焚醉日學仙何處飲流霞
明朝又覓南鄰伴還汲清泉洗石窪(右飲酒)
漾漾清波浮紫鱗一笻閒倚樹邊身我疑濠上漆園老
誰識江頭漁丈人細草留連還可藉野鷗來往自相親
此中正得悠然樂何用扁舟把釣綸(右觀魚)
成居竹有詩見寄因郯九成行用韻答之
歸隱山林嘆未能強支世故力難勝少狂欲作追風驃
老退還如被凍蠅客賦有愁逾萬斛兵廚無酒可三升
與君為結東家社珍重衰年護寢興
送燕山楊文周之汾州教授
關河迢逓入汾陽暑雨初收陌樹蒼名士多為文學掾
此州今有狀元坊鴈來霜塞秋聲急鳥去煙臺野色荒
試問西河讀書處因君石室重輝光
送草窗講師周善京還九江太平宫
萬叠匡廬紫翠開太平宫館即瓊臺九天使者雲間下
五柳先生社裏來杏樹春隂渾滿院桂花涼露不盈杯
遙應鶴侣相望久吹取樓頭鐵笛回
許編修克敬歸平水奉寄王秘監先輩
憶昔先生致政時至今留在十圖詩古來賢達知幾早
此日山林問舍遲故國衣冠多草莽中原郡縣半旌旗
白雲汾水秋風外目送歸鴻有所思
九日燕允孚森玉軒醉中感懷
不見江南信使來菊花應傍戰場開風塵渺渺家難問
節物匆匆老轉催把酒多無今日醉(坐中客此語有足動心者)登高
只益寸心哀白頭一覺湖山夢誰料繁華有劫灰
會試院泰甫兵部既答和拙作且示以佳章僕
以汨於校文遂稽貂續仍韻見趣所考既就
格輒綴四首錄奉一笑
堆牀朱卷考初分衞士傳呼夜鎖門覂駕已多東野馬
摶扶應有北溟鯤熟衣乍換寒猶薄倦枕纔憑睡易昏
願向斯文求俊乂大廷行對帝王尊
樓頭叠鼓已三嚴起聽秋聲滿四簷山葉落頻風繞樹
露蛩吟苦月當簾煙寒銅獸催香換漏促金壺報箭添
笑我原無食肉相只思蓴鱠薦吳鹽
勌眼空花漫不分偶隨羣彦集金門扁舟只擬追張翰
一壑還期置謝鯤楓葉舊詩多冷落梅花歸夢幾黃昏
與君此去如休暇莫厭相過共酒樽
詩律輸君敢鬭嚴強摩老眼傍風簷鵠袍夜散遙持燭
席舍朝開盡撤簾久悟物機忘出入時存神火騐抽添
明當喚取彈箏手與唱新聲阿鵲鹽
故御史王楚鰲元戴為臨川王伯達三畫求題
(王館賓也)
雙鳳仙人茅作屋五雲閣吏繡為衣寫將瀟洒滄洲趣
留待風流二老歸歲月無情遺墨在江湖多事宿心違
寒藤古木江西道惟有當年白鴈飛(右雙鳳山居圖王山在臨川五里)
(自奎章典籖為豸使故云閣吏)
罨畫溪頭春水波美人蘭棹遠來過杯如賀老稽山酒
曲有吳兒小海歌樓館雲晴空翠濕汀洲花暗夕陽多
只今粉墨餘高致愁絶樵風冷薜蘿(右山陰春霽圖時憲巡行越州)
小吏堞前煙水空淮山無數直叢叢使君援筆寫秋色
舟子唱橈乘晚風幾處漁家依落木半汀殘照下飛鴻
白雲望斷仙遊遠應在蓬萊碧海中(右萬港秋汎圖時為淮西僉憲)
雪中梁師孟叔原餉渾酒小飲閒忩偶成一章
歲事蕭條雪擁門家人隨分具盤飱竈頭餅軟團團白
缸面醅新盎盎渾萬竅風聲皆地籟一窩春意自天根
老夫只待干戈息歸問西湖水竹村
送偰元魯降香南岳南海
天開朱岳奠炎方地入南溟接大荒使者肅修時典禮
神明宜護國封疆仙臺雲散峰巒碧瘴嶺春回草木香
珍重詞臣致誠禱願消昏癘降休祥
送景初漕史還平江各賦一詩寄吳下諸友
怒浪蹙天摧漕舟疾風吹雨黑中流海神躍馬火明滅
龍伯釣鼇山蕩浮安得靈槎通漢使斷無奇藥采瀛洲
丈夫政事經艱險不負平生亦壯遊(景初押糧至成山遭風既沈米六萬)
(石得小舟以免)
我憶栝山老徵士卷霧飛談那可當高致何如漆園吏
幽居真是鄭公鄉未能即去楚氛惡每一相思雲樹長
欲覓雙魚問消息越來溪遠水茫茫(鄭德明)
匡山道士軀幹小豪氣直壓香爐峯池邊呪劍出金虎
峽頂放船飛白龍老我每推詩俊逸何時相見話從容
散仙萬一煙塵外為報巢雲若箇松(于彦成)
近報崐岡亦被兵知君撫劍氣崢嶸夫差強弩風生海
姑蔑戰旗雲繞城天詔屢傳寬宥下王師行見掃除平
草堂無恙玉山好我欲南轅尋舊盟(顧仲瑛)
汶上早行圖上清張道士寫
絳節前驅海日生川迴已見汶陽城數峰曉翠和煙濕
千樹春紅照地明原隰使華來煥爛河山風物入經營
憑君更寫千巖月與聽鸞笙夜夜聲
白鷹
愛此精神顧盼雄扶輿遙隔海濤東儁含金氣翎如雪
直上秋雲骨有風絛鏃五方禽獻後錦貂千騎獵圍中
平原側目多狐兔安得真拳一擊空
九月二日揭曉僕以朔旦始得閒復成二詩錄
奉泰甫侍郎思齊御史本中都事道明敏文
伯崇有志諸寮友
解送諸君藻鑑分棘圍明發喜開門荆人自許山多玉
莊叟虚談海有鯤過鴈風高秋索索護霜雲薄曉昏昏
鄉來曾預春闈考猶記君王賜上尊
西風漸急早寒嚴曉露俄晞日在簷滿鼎松聲烹活火
半鈎花影捲疎簾菊黃又報秋期近髮白空驚老態添
未得山中覓茅屋去修丹竈養紅鹽
庚子元日早朝大明殿小飲自述
玉殿齊班對正衙退朝冠蓋滿京華青天徹曉無雲氣
黃道回春轉日車閒染彩毫題帖子喜將綠酒泛椒花
老身只待承平了攜取來書問故家
仙興
鶱林樹樹玉成圍皓鶴彩鸞中自飛玄石山人千日酒
上清仙子六銖衣道心不動方歸樸物化無方總入機
自炷蕪香明月夜露壇東向禮靈威
自悼
十二樓空月自明一圓一缺總關情每從畫裏瞻瓊在
復向詩中記受生魂不歸來悲楚些夢還驚覺厭秋聲
遙知别鶴離鸞思只在芙蓉海上城
夢中常苦不分明天上人間各有情桃葉竹枝無限意
靈芝瑞草可憐生若蘭謾織回文字鸚鵡猶傳響板聲
欲得近音何處問風煙遮斷武林城
病中
小兒舞袖學齋郎大女笑看傍鼓簧狂客有時來獵酒
老夫無事坐焚香前家後家雜歌哭南斗北斗相低昂
病卧經旬不出戶牆角青青春薺長
遣興
七十蛻翁衰病餘一室儼若維摩居孔方無神可使鬼
毛穎已秃不中書江湖天遠道塗斷鼓柝衝寒風雪初
糠籺明年恐未飽欲求何地托吾廬
至後暴日
火煖氊牀擁病翁遣懷篇翰底求工悲歌學士徒能壯
學坐禪僧要自空鶡旦猶鳴天有雪爰居已去海無風
只留一段思鄉意不見詩中見夢中
悼亡日(是早題畫梅一幅夜夢梅花盛開有感)
剪水裁雲聚作花直教顔色冠芳華一雙仙子玉條脫
三尺天家香辟邪南國好音將過鴈西窗殘夢已啼鴉
年年此日傷春思忍把歸心賦落霞
九日書似北山上人(先夜雷雨)
老年尤惜過芳時籬下黃花值閏遲夜雨有愁如濕絮
秋風無髮可吹絲勞魂數數還鄉夢往事茫茫感興詩
滿腹精神渾減盡一杯誰與共襟期
中秋望亭驛對月代祀北還
月色滄波共渺茫驛亭襍坐看湖光仙家刻玉青蟾兔
帝子吹笙白鳳凰蘆葉好風生晚思桂花清露濕空涼
回槎使者秋懷闊倒瀉銀河入酒觴
春日小軒獨坐
江南椶筍正時新滋味還思養病身暮雨過雲初有電
老鶯啼樹已無春虚名晚合徒多累同輩生存僅數人
淨掃虚軒炷香坐只將篇什擬心神
清明日杏園獨坐
底事東風大放顛為花渾廢夜深眠賞心不有閏三月
老眼應虚春一年歌舞盡傳天上曲笑談同是酒中仙
歸時更愛東城道月在秋千影外圓
長至日偕諸友遊故宫
皇天有數混南邦組練長驅萬里江内井龍沈軍檄在
西郊鬼泣帝車降河開故道穿宫籞殿鎖秋塵暗佛幢
欲問興亡遺老盡晚風鈴語自摐摐
中秋雨明日晴明玩月有作
今夕清光不負公更無雲氣礙虚空晴遲一日秋纔朢
看到三更月正中蟾兔影寒天下露魚龍魄動海生風
故人别有蕉杯約未放扁舟一鶴東
蜕菴集卷四
