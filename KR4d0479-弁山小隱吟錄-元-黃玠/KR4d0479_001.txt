弁山小隠吟錄卷一元黃玠撰
古體五言
擬古
龍馬負靈圖八卦開人文天運當寅中民時方大昕制
字乃未多所言為典墳一往數千載懷哉聖神君
翳林無陽土暗谷多下泉登山履衆險險盡見杪顛人
居物物中物物能蔽天將身出物表萬象始昭然
一氣成歲功孰為四分之遂使春木榮不知秋葉萎天
道自有初物命亦有司任運得吾性無為無不為
天高九萬里疾若弩矢馳白日猶在下況爾衆物為翾
羽刷俊彩強欲凌空飛去人苦不遠但使見者疑
感懷
積陰不可掃積懣不可道君子所可道小人以為嬲世
事終渺茫物情慢衰老歸來日未昳自去庭中草
仙人大還丹可用更凡胎舉世不謂然逝矣誰能哀萬
事唯有醉奴子抱琴來十倍李供奉一飲三千杯
矩步恒彳亍捷走能千迴感彼元髮化聊復少銜杯陰
草夏即苑陽花冬亦開天序自有定不是偶然來
有酒可用醑無酒我當酤天運歲益差人事日不如羽
蟲何多言木葉已無數凄其衆草晚樂與佳菊遇
物蠧豈有極造物難為工我將剔除之刺芒銛若鋒小
枝食已盡大枝旋復空蟲多飽即死花落為枯叢
盆中梅樹子為爾可憐生寒泥不五斗勿與大塊争移
置池水頭照影池上冫和冫嚼花蘃天地無餘清
娼鳥不可馴娼女不可親野性自難定豈知愛其身千
金買少妾屬託在他人譬如道旁花竟是為誰春
駑馬少良駒淑媛多令子大易重咸恒關雎明謹始橘
樹生南州渡江即為枳地氣使之然如何論天理
江左言風流王謝為稱首謐既坐姦回澹亦虧節守清
談本廢事何物非芻狗不忍書義熙侃獨有佳後
子雲投閣生綠珠墜樓死事主心弗移不若一婢子哀
哀莽大夫千古穢青史草元數萬言焉用識竒字
燔肉既不至孔子輒去魯醴酒復不設穆生亦辭楚古
人道義交政在慎出處寥哉聖賢心夫豈餔啜故
花開君勿折花謝君勿掃掃花傷花心折花畏花嫐但
令尊有酒中懷得傾倒從花自開謝開好謝復好
上客有馮驩故吏有任安二子久已死益見交道難軟
語相媚悅顛倒若轉丸孰云是可忍怒髮為衝冠
南州辮髮兒相從事觚槧陳遵好尺牘暇日聊口占悠
悠歴歲年寒暑若病痁道德負初心誰獨受鍼砭
客有千金兒過我十尺舍狹隘不可留飛丸出彈射腰
下雕玉螭粹好絶釁罅信美非所珍聊足以相詫
朱絃有遺音琅然動清氾自喜若弗勝入耳何渢渢君
子道吾常哤俗多雜儳但念賞人稀不知聽者厭
白日何瞢瞢人中有梟獍酖毒不可懷猶將恣酣醟司
命主督察雷公布天令慎爾恐自戕微我相詬病
儒有席上珍把玩足無厭梅花雖苦寒其中自清贍冨
貴如燎毛炙手方炎炎貪戀之謂何仰天一長欠
昂然三尺松種之五斗盎俯身就嵌石毛髮如鬼狀雖
蒙華屋居故性終木強誰當宣其鬱使彼得疎暢
久客念還家還家復如客行李未及安期日相促迫勿
匆問衣襟草草篋書册終歲恒若斯幾何頭不白
題吳季良東明軒
朝日出暘谷照我軒東榮煌煌天光發湛湛旦氣清定
志息喧雜澄心養虚靈八窗啓扄鑰萬象生光明
賦顧梅西煑雪
摇竹取殘雪松聲動寒吹金懷少餘歡石鼎作雅事極
清超水品至淡出天味行過梅花西唤起幽人睡
采蓮女
川日出已高江霏散如霧但聞采蓮曲不知采蓮處雙
雙相思鳥飛上相思樹幽人空爾懷欲往畏多露
寄胡伯衡兼呈叔父元理元美
憶昔少年日慷慨賦遠遊晨起攬白須始知天地秋寒
雲去鴈斷落木窮猿愁親故各異方誰當慰淹留此邦
非吾土悵望登兹樓長歌動幽憤汗漫不可收
陽鳥尚謀食候蟲猶念衣口體見驅迫使我遠别離歷
歷路半千迢迢江兩涯悠悠去鄉邑往往見縶縻年衰
酒況惡引飲不滿巵形影相嘅惜恐為時所悲弁山非
故山愴然寄幽期餘生苟木隕猶及爾東歸
題章德𢡟蘭
竹樹何蘙薈蕙蘭自竒芬水墨寫清影猶疑見湘原欲
持一巵酒酹此千歲䰟但恐醉中意難與醒者言
賦傅伯玉來青軒
兩山送青來與人終日閒爽氣逼眉宇不似在塵間仰
觀天中雲擾擾去不還始知静者佳取琴當戸彈
南堂偶成似衞畊間先生
倚闌看池水池水清若空煙沉樹色底日行雲影中翾
羽晞薄霧游絲汎光風躍魚自幽潛豈望能為龍才劣
不任官力弱不任農清世有華民我辰非不逄
賦陸子敬舊時月色亭
古月即已舊今月乃更新解后見顔色梅花如故人挽
彼簷下枝掛我頭上巾摘花不插髮踏月走千巡橫笛
且勿吹良夜亦易晨恒恐明日至使我跡復陳願因白
免公託根冫雪輪結子近瓊樓永與桂樹親
月下獨酌似謝季初叔久兄弟
風休露欲下雲過月如走一尊良夜初萬事中年後大
白真仙人俗客匪其偶孤斟不成歡引影作三友我今
笑問影頗亦解事否既能隨我身胡不開爾口傾杯月
入懷停杯月在手此月豈真月不飲復何有
寄衍上人索畫蘭
薄言采蘭蘤蘭葉(闕)人遠僻處荒山原崇
炫非素心澹泊性所存亦同桃李春不同桃李繁
衆芳非不佳蕙茞尤楚楚亦荷雨露私如何在榛莽庶
將展微勞攬置羣玉府時我方未遑臨風獨延佇
漁子蕩兩槳來從湘水濱手抱青蘭枝言報山中春問
我日日醉恐貽楚叟嗔獨醒不在酒舉手謝野人
日出躋北林日入下西澨幽芳隔遠水水寒不可厲歸
來看畫圖瀟洒美風製萬事何必真聊與爾同世
遊幻住菴留贈月千江上人
出郭動柔櫓春花始班班俯舷照清流正見衰病顔形
影自相笑浮沉人兩間胡能即有定波蕩不得閒
村雨農事殷溪晴客衣暖佳人同綵舟沿洄繞芳甸吳
蠶近三眠魯桑連百畹相將采白蘋日與春俱晚
既雨天復佳鳴鳥聲故故前溪春已深勸我脫布袴刺
篙亂清漣艇子入浦溆我袴不用脫汝自顧汝婦
維時桃始華野眺欣有睹沿洄度桑隰迤邐見榖土山
虚龍出雲谷暖鳥鳴雨來耨良足勤力薄奈何汝
謝長源為余言燕子事有感
舊雌有衆雛新雌來殺之蒺藜刺中腸並死無一遺持
筸逐娼鳥惡土汙人衣彼雄誠不才怨心當語誰祥覽
令我懼伋壽令我思物態尚如是世情良足悲
慎勿買良田
慎勿買良田良田有豺虎豺虎不汝食官司推剥汝公
廩多急輸里正遭箠楚肉盡即見骨家破無死所茹蔊
何必辛茹荼何必苦傷哉浙水民困此一犁土
與戴彦季張和倫游南山玲瓏洞
放舟出清苕鳴㯭聲了牙歷歷覽勝絶行行入幽遐玲
瓏洞穴古疑有仙人家清風石上起吹老良薑花
與韓介石聞人梅磵遊黃龍洞
龍君所幽潜嵌空若眢井投石風轉雷股栗怯深迥僮
奴夸捷走嘯呼已絶頂升高只自危聊復罷吾興
次韻孫尤實言詩
佳詩如飲泉一寒乃清真妙趣欲無我寧復有襲因學
之三十年同光猶隙塵擾擾共高下未足輕衆人多忤
言可忘薄奉氣乃醇羲黃復何心適當天地春
與梁邦彦對雪飲酒禁體
五精闡嘉瑞一白徧林藪飄洒集衆妙點綴出羣有覆
蔵失垢汙摧壓見節守歲華乃爾清夜色不得黝僮奴
掖醉歸跡足没已厚人生幾兩屐素髮一搔首
移舟
移舟發江夕遠浦入雙樹烓竈動煙火野宿在中露波
月光鱗鱗川霏雜輕霧濯手亂繁星水禽忽飛去
素菴旅次
積雨斂溽氛光風開日華先生澹懷士結屋如蘭闍庭
下昌歜根門前射千花(闕)香聞煑茶
似海雲使君
佳雲滿蓬萊常具五彩色溟涬一氣浮空濛萬川積合
散自有時變化忽無跡念彼霖雨功宜使蛟龍得
示男曾
昔别甬上居薄遊吳中郡恥從俗子言恐失名家韻生
兒似阿堆頗亦存軌訓常疑習氣遷思與學宫近
當湖早行
離離海氣分皛皛晨光發舟楫遠相呼川途正紆折翕
目聊假寐涼飈動毛髮客路繞天涯人家在林樾
題畫山水似盛子昭
冉冉山上雲纍纍水中石梢梢林莽高黯黯崖谷黑東
岡特秀絶拔地起千尺突兀衆峯間猶是太古色
連山根插江江碧石齒齒層顛高出雲老樹下壓水巖
扉俯深迥磴道陟紆委欲持一壺酒慰彼幽棲子
前山如立矟後山如倚較遠近千萬山斗絶入牛角礬
頭積磊砢石面鬭磽确是中無征徭民俗猶愿慤
回峯危欲墮峭徑深可入縈紆度壁隖杳窕去井邑泉
懸淨練明崖擁積鐵澀緬懷貞白君相從負雲笈
題商山圖
美宦少寧居良田多賦率曼膚白如瓠仍防汙鈇鑕所
以商山翁深逃入堂密蔽芾皆美樅不覩長安日揚揚
大逄衣翦翦小第室門巷既荒寒器具猶古質渴即引
井泉饑或餐木實微我異梟鸞從人自鳬乙平生紫芝
曲久不屈此膝鬚眉各皓然一為天下出
自贊并贈寫真陳伯玉
有形本皆幻聊與影相從於兹未能忘更欲求其同我
神夫豈遠故在阿堵中靈景合内外逍遥方未終
張伯壽煑石窩清坐
客主心兩忘清坐對荒寂吹火出青藜拾薪煑白石倚
闌荷氣涼移床竹陰夕素髮共飄蕭風期似疇昔
黃一峯莫莫齋
莫莫重莫莫車輪生四角岐路滿天涯歸人已林壑若
華能照夜蓂草知合朔物有秀而靈唯吾貴淳朴
寒夜
寥寥遥夜清霍霍流景急餘生若斷緒棼糺不可緝屋
高寒影孤窗虚雨聲集僮奴懶欲休獨背殘燈立
稱大人壽
大人心坦坦大人貎雍雍凡此故宜壽始是八十翁左
雄多後福卓茂本寬中遂當享耄期妙顔若芙蓉
曹繼善安雅齋
山行常蹇蹇水行夷且宛輕舟逐流水晨色猶漫漶雅
道樂安恬幽人有園館竹素紛委積軒楹颯閑遠微官
厭卑渫餘日甘冗散衣食豈餘饒菅蔴與蒲&KR0008;生兒似
江革辭氣尤愿欵清吟楷法書作字特遒婉嘅彼雲海
禽毛羽何豐滿去去迷所休恒憂百年短
聽劉希孟琴
公子青藜客寄懷在兹琴歌吟雜操弄將老嗜益深愔
愔古大雅如玉復如金下指舒以徐三歎有遺音虚堂
初夜涼相為洗煩心小甕酒可得與君留月斟
答韓廷玉問詩
學詩自有律才流必經通詠歌成文章譬若水與風茫
茫沃雲日衮衮吹魚龍觸激從所遇萬變何可同恬淡
有餘韻竒崛難為工恒存言外意趣味斯無窮
竹亭用本韻
繞霤竹萬挺晝日起暝色允矣幽人貞懷哉君子德淡
食度清朝微吟答佳夕遺我青琅玕報之雙水碧
題韓介石所藏盛子昭畫
隆隆大谷深挺挺嘉木秀崇岡拆陰壑懸水落長霤槎
牙松顛迴側塞石角鬭來者豈阮生尚爾冠服舊清嘯
滿空山高人在危構胡不從之居分瓢飲雲竇
章俊甫水心亭
羽客惡塗&KR0146;鮫人樂水居亭子在中沚清漪㴠四除隔
花聞好鳥俯闌見游魚悠悠川上意雅詠時相娛
與璉市巡檢楊德新
觟䚦徒有角用鷙不如鶚麒麟豈無趾走險不如猎看
君好眉宇蘭臺瑩而博子雲識竒字安能效巡捉盗律
如牛毛民風日偷薄彎弓欲誰擬聊復動鳴柝煙疎榆柳
村水深萑蒲澤代者久不來淹留竟何樂
重來吳興有懷松雪齋
采芳須得蘭斬堅須得檀懷哉古君子感此歲欲單青
山如韎韐逶邐起林巒文立早有正氣一何鬱盤盤雲來
松雪春雲去松雪寒藻翰雖不絶門樾今稀殘尚思燈
火夕舛譌見砭彈厚意何以報抱志空長嘆
贈毉士葉古齋
昔者帝軒轅駕言師赤松相教服水玉問道崆峒宫文
字盡科斗故是開天功顧謂鬼臾區妙契將無同靈樞
發奥旨元氣春融融山川入攬挹草木臭味通懸壺隠
東市愧爾賣藥翁上下數千載猶在一日中
聽周子固琴
周郎妙音解矑子光射人山水有雅曲徽音得其真神
閒應接暇氣和節調勻魚鳥亦飛躍雲風忽輪囷令我
不能去永懷願相親
擬送張子長赴史館
陳志稱穢史漢緒遂中絶不如誦杜詩忠槩何慣切我
將操玉斧騰飛入明月斮彼白兔毫製為董狐筆送子
萬里行聊用資作述大義或有乖慎爾寧勿勿
邵復孺映雪齋
邵子書有癖一寒四窗静舉手倒執經夜映雪色冷側
睨生墨光天地無遺景希功厚積餘思與古人並
俞子昭山月軒
山月出未高爛如大銀槃及其當天中小於冰一丸我
將問鬱儀青冥風露寒遠近且莫解況爾闕與摶兹軒
特可喜倚闌終日看常疑猛虎嘯驚起女乘鸞
大雪有懷北中親友
南州三日雪墮地為堅冰念我骨肉親束書向幽并馬
寒車折軸歲晚不得寧仰觀浮雲馳緬焉寄深情
雪壑海雲使君所自號也
雲來雪壑陰雲去雪壑明未見雪壑面已聞雪壑名豈
謂衆皆濁常使我獨清
雲去雪壑明雲來雪壑陰不從雪壑游不知雪壑心家
世本鐘鼎志願在山林
農舍
農舍如雞栖稚子煦簷隙陂田不作壟野水深及壁樹
老夕照黃草枯寒煙白魚罛設處處民有食菜色
題郭天錫雲山圖
翹翹山有木翳翳林有谷雨氣作深雲新陰如膏沐夫
豈無居人誅茅結溪屋幽栖不出戶野塘春水綠
張子英閑止齋
築室依甘泉蘭若滿中沚采掇子為誰雜珮玉橤橤擬
步即市門行行行且已西山有爽氣朝來眉睫裏塵土
一振衣城郭清風起餘習久未忘篇帙故紛委方床十
尺舍亦有烏皮儿彈琴碧雲合飲酒白日靡時時盍朋
簪森然會羣理領悟不必多凡百苟今是潜也何人斯
良猶慕之耳既醉旋復醒逍遥爾閑止
聞人梅磵堊室
堊室生白光方廣逾一丈真元不受采太素寧有象端
居静衆念納氣入晃朗翛翛塵尾拂濟濟鶴羽氅高燈
石月懸濃熏暖雲上深雪擁梅花思致足寫倣
璉市有雙桂廟里父老云嵇司徒女墮井死樹
有靈怪人家喜慶歌樂之事必祭之如喜神云
廟前雙桂樹柯葉恒蓊蓊不知何王世司徒嵇氏塜女
郎井中死靈怪相嗊恐自謂得水仙誰當覺羣懵
題李紫篔墨本竹枝
鄭谷愛吟詩夜聞巖竹折至今石上影猶帶山中雪刻
彫妙入神餘情寄乀丿永懷貞白君終身惟素節
月食
彼月有食之死魄無遺光至陰自肅肅豈曰敢亢陽天
中有闇虚無乃俄相當奄忽就滅没見者為憐傷幾欲
張威弧舉矢射天狼恐非聖人意佇立但徊徨
贈禱旱彭生黃仲珍家僮也
旱魃忍為虐祠龍拜靈星踉蹡作禹步符攝有依憑神
官與鬼吏霍霍見使令雷從儿上起雲逐劒口生一雨
滂若注多稼勃已興自彼元氣神惠答如響應
題吕德常所蔵雲西雪山小景
前岡嶄如削後巘旋若顧溪寒&KR1443;嵊晚雪没剡中路將
無乘興人過彼幽棲處應待月華生却棹扁舟去
水枕
水枕欹獨眠涼波蕩柔㯭仰觀天宇高默默心自語清
雲不蔽日濁雲乃多雨造物本無為一氣異消聚
華亭教諭張伯元歸錢塘
惻惻重惻惻舟舵動行色歲晚念尊親華亭有歸客琴
清孤月白酒盡衆山碧樓閣倚高寒江空帆影側
次韻曹教諭見寄
涼風發秋夕落木振疎陰相思在咫尺兩契同一心徽
弦不下指寧我有遺音梧桐生下澤幾時成鳳林
蹀&KR1923;雙遠遊獨繞庭中樹與世欲並臧行行迷所遇有
客吹洞簫如泣亦如訴花月滿良宵如何此虚度
僮奴山中歸
僮奴山中歸為言山上松昔日摇鼠尾于今如穉龍結
根依崇阿秀色排霜風可待生茯苓持以壽吾翁
石塘觀魚似謝伯昭伯禮
嘈嘈冰戞川濊濊魚在罧潜逃欲無所漁罟來闖闖鱗
鬐見蹙迫首尾相藉枕猨窮不擇木鹿死不擇音爾魚
自有神胡不游廣深
五仄體思衞立禮作
我友衛伯子履道坦若砥瞪目視薄俗足不涉市里客
至設雅飲屢屢不可已重爾意愛篤使我獨仰止夢寐
若有覿寤歎隔遠水落月照屋梠睟面玉色起
次韻章俊甫訓子
前朝名宦孫承家以清白五繅玉有光百鍊金出色升
堂奉慈親甘芳極娛適推歡及司氣兄弟仍翕翕平生
子孫念況肯勤戒飭叔郎烱雙矑器量牛可食伯郎作
大字日費三斗墨怒罵静不聞舉步垂軌則穊種必厚
收譬彼農力穡通才識細務至理明大率洪罏萬石鐘
重自銖兩積衆口所稱歎天心為忻懌每憐機巧徒何
殊沐猴棘較智三十里百失希一得晤言籬下英留芳
待秋夕晚節將益佳于公有陰德
王官谷聽泉
援琴俯寒泉琅然動幽聽寫彼石上流寄此山中興耵
聹喧雜空潺湲清響應翻將羽衣曲更作龜兹詠
與趙都事初心
白日照素商朱草合秋朔參旗久未起舉頭見晨角南
中有佳士風度甚高邈願生雙羽翰旦莫往數數
與衍上人道原
樹本連百圍蘿蔓絲成結迴川繚崇構欒櫨隠深樾湍
駛泉響急徑險石色滑可容許詢輩清心共禪悅
陳益之壺中
仙翁不知年一壺懸太空晨朝出賣藥日夕入其中雖
與市人處不與市人同時有采芝客來自蓬山宫
琴士王彦輔
八音各殊器可貴在絲屬弦歌皆雅調清廟特於穆斯
人久已逝唱詠不可續似聞漢中葉猶傳鹿鳴曲舊譜
今盡非虚聲以相逐琵琶馬上啼箜篌水中哭弛張異
所宜弦高哀響促庶子一洗之高彈繼遺躅
吳中湯孟實余聞之衍師道原同居七世矣能
率正其家人庭無間言室無私藏諸舍少有不
律輙晨起盛服至其寢門引咎自責必改而後
止天子賜復以表孝義之門館閣名臣皆為詩
歌美之余雖未見君子中心藏之矣遂為之詩
所謂不必寄元也
麋鹿尚羣聚鸞鳳自孤鶱請書湯氏事願使薄俗敦其
人字君實其貌肅且温推孝達本始同居及諸孫聚食
近千指何曾異一門弟兄盡廉士娣姒多淑媛室中無
私藏堂上絶忤言賣藥隠東市共知齒德尊佳氣日充
閭五雲鬱屯屯九天降雨露自葉將流根賜復以終世
舉家蒙厚恩
陳允齋樓居扁曰可以
大樓高百尺青紅半空起小樓二丈餘適事亦可以時
節會親婣伏臘供祭祀左方治杼柚前列考圖史覽觀
雲水寬玩悅風日美玲瓏豁四窗吾心正如此
陶與權南園别業
瓊田無惡土玉樹多好枝鼎角匿犀者自是名家兒應
門有暇日頗作佳園池朝臨二王書暮吟三謝詩花邊
迎小車竹下理殘碁賓至可命觴親在志無違
陶氏子竹居
幽居少隣並野竹遶舍生秀色染篇帙疎陰洒簷楹物
亦有竒節人將垂令名須裁十二律吹作鳳凰鳴
與韓仲實九日登涵山有懷韓伯清
涼氣薄莫商時菊委多露兹辰足相娛舟楫旋且具往
日豈復來新人已如故百年幾兩屐更踏㴠山去穿空
上危級身高鳥飛處江天入遐眺暝色起煙樹始昏見
橫參歲與秋俱暮君子殊未來役車在中路
無雲而雪時在謝氏
白日天無雲雪花明昒昕僮子走相詫箇箇瑶花文饑
人尚糠覈寒士方緼黂豐年望先兆無乃為妖氛欲持
一書札問彼玄精君中情自激切神聽遠不聞
聞舊館人高斯和之喪弔其子德淵
川谷掩靈氣門戸有喪氛栖神託微息變滅歸無垠時
過不再春日昃不再晨諸生尚華髮何況我與君昔者
搴芳芷研席遺清芬輸心結分好無乃太悁勤嗷嗷霜
下鴻猶知念同羣幾日弔遺孤哭酹青山墳
浙江觀潮似介石兼呈陳守中
朝看潮水生暮看潮水落大江日東流自繞青山郭長
瀾駕歸風秋氣正蕭索萬雷鼓騰趠百鬼凌噴薄蛟龍
窟宅移蓬梗共漂泊況爾鼃黽微碕岸所栖託浩蕩天
地間一氣同槖籥吳兒踏浪遊自許平生樂
送黃少監晉卿還金華
惟我宗人兄早登南宫試當時太極賦可使紙價貴文
章有餘勇一鼓作士氣旋收成均譽遂發蘭臺秘迎親
來遠遊禄仕見初志懸車不及晚重是愛日意桓楹樹
阡表彛鼎銘祭器哀榮兩無忝子道兹蓋備昔往弗可
追今歸復何亟江皐冠蓋集潮水舟楫駛能無英瓊瑰
持用答嘉遺回首望金華草樹亦增賁
寄介石索寒菊
時菊晚逾好金彩照微霜庶爾同歲寒解后不得將寤
寐忽有覿道人冠幘黃入夢還出夢顧影但空房天地
生萬物淹速自其常甘苦亦隨化樂彼未渠央
介石遺余翁鞵歌以為謝
衰年足趺冷火缶不少離投我雙青鞵針跡勻且緻跫
然試幽步蹈履必雅地出戶復入門徘徊感嘉遺將非
尚方舄飄飄有仙氣歲晚動行色遠道隨所至南北岐
路多邅回來不易庶將黃石書報君圮上意
寄胡伯衡
陽元外家兒衡也獨爾雅昔同丱角遊今各為老者蹉
跎江海上䟤䟦風塵下餘生復幾時短髮不盈把久思
比園廬猶將弄杯斝飢鴻遠相呼積雪徧中野
弟瑋來奔父喪寫憂四首
弟從江東來沉痾僅能起慟哭我先人旅櫬在千里喪
期豈無數傭力方有俟人命終若倚吾衰復如此墮淚
下承睫覽鏡拂鉛水
昔者母教兒過於我嚴君至今清夜中夢想見勞勤深
恩久未報白髮紛如耘揚名不及顯痛恨思遺訓
孝養豈有足促促歲月駛承歡順顔色萬一有不至靖
言念前非良悔亦已遲更敢責後人聊使後人知
去年被羣偷終歲不得寧訖今覬小康大憂重相仍蒺
藜不可據荼蓼不可茹兹事未易了興哀欲誰語
奉呈乙十一叔父
骯髒復骯髒零露霑草莽親癠當此時憤惋恒獨想孤
喪寄旅櫬未知所歸往匪人神曷依闇室有靈響諸從
與父同重我心鬱怏五茸阻長谷寒水白漭漭疾憂迫
衰暮貧辛似疇曩夫豈無他人相依在宗黨
過小長安
已行上河舟初入小長安路逄市中兒相邀買羅紈羅
紈非不佳此物生饑寒山中大布衣歲晚聊獨完
賦竹居(春夏秋冬琴碁書畫)
好風從東來吹我石上竹取琴竹下彈希聲不成曲桃
李正無言世人自相逐繁華此何時所貴君子獨
殘碁久未收竹涼成小坐樵蘇冷不㸑所設惟瓜蓏風
吹碧雲動時有蒼雪墮焉知人間世赤日如焦火
遠過幽人居支笻立良久竹影落秋波照面綠於酒俗
士不必來屐齒蒼苔厚案頭二王書妙不數顔柳
好畫不厭看奈此風淒洌翠禽雙飛來翻枝落殘雪竹
間見石友歲晚共貞節淡如君子交冷面炙不熱
惜花
花開顔色好花謝顔色衰顔色不可久惜花枝爾為不
如惜樹木樹木多好枝君看新雨餘鬱鬱生華滋
贈相士薛如鑑
松檜角嶄若瓜瓠腹果然貴者自有相畸人休怨天班
超本燕頷馬周亦鳶肩苟非眼若電便應面如田我昔
不自知憒憒三十年頭顱忽潦倒眉目徒清妍論心在
擇術斯言心可鐫何疑子荀氏嘗作非相篇
感興
松栢非不凋其凋異常木故蘀猶未黃新荑生已綠先
生貧亦甚饑吟撼空屋衰謝分所甘但使來者續
壽張南石宣慰
留侯自人傑功名聊復爾既見黃石公更從赤松子神
仙好樓居逍遥遠塵滓囊中餐玉法于今幾刀匕碧桃
三月花照影瑶池水阿母紫霞杯睟面紅光起西山青
鳥使書來道蕃祉宜爾壽千春朱顔常韡韡
題曹雲西桂根圖
何人操玉斧夜半緣青冥斫去月中樹千秋傷我情無
根亦云已有根當復生但笑吳剛者負此不義名
寄陳守中
刁刁霜下枝爕爕風中葉迢迢良夜深恍恍佳夢接雅
懷東里君清心進玄業樓居似仙人逍遥遠囂雜天辰
不可攀海水不可涉吾獨走塵間風雨書一篋手把昌
陽根誰能便衰颯湘也幾日來看花引杯榼
送禮絶學上人還下渚
西遊五天竺東上三神山相去各幾許悠悠生死關我
欲往從之㤀世良復難大道固無為此身要勿閒乾坤
性吾德父母形我顔壯志方未酬努力更加餐
落葉飛清霜長颷薄林樾青山頻夢歸夜半孤舟發寧
無金錯刀呼酒與君别歘來語匆匆徑去心孑孑清溪
今夜寒梅花滿篷雪相思曲未終凍琴絃欲折
贈沈梅隱
玉衡指幽朔山川方涸陰萬木盡刁脫一德悶天心孰
令得氣先孤花耀陽林此意識者希謂易彈吾琴
哭彦實叔祖
恭惟曾祖君三子各才諝伯仲既蚤亡宗事叔是怗當
時師道尊戸外列賓屨諸生盡顯庸夫子但環堵幾年
充賦歸風雨西陵渡捷音久不聞乃今得哀訃驚怛五
内傷苦淚墮如雨偭思童丱初侍母拜膝下今兹三十
年吾亦喪吾母本支百世親不絶僅如縷慟哭復奚言
哀哉繩祖武
感事
絺疵諫智伯范增說項羽豈不懷盡忠所事非其主明
哲思保身見幾常遠去毋為守汙辱白骨怨黃土
送胡伯衡歸慶元
朝看江水平暮看江水傾江水朝暮流游子東西行與
子同自出相依在飄零君歸逝不復我行乃睘睘上有
白髮親下有黃吻嬰晨餐累百指日食幾無贏風霜所
匽薄憂患況靡寧舊學旋廢遺豈足希世榮買田臨清
流築室依近坰繞園蒔果蔬親戚有合并此樂何渠央
此志終莫成勿為苦悲歌悲歌愴人情艱難望骨肉歲
月如奔星悠悠南去雲跂踵懷先塋
感事
堂堂美髯公神姿凜如昨多財竟何為本支遂交惡欲
令弭紛争此心甚精白人其謂我何我思逃鬼責
大人生日
惟我文潔公起家二千石至今江左士猶能誦遺德及
余父祖孫四世嗣宗嫡生為貧所驅束書常旅食近聞
甬上州地有十畝宅庶幾蒔松菊晚節奉娛適大人心
坦夷善行久已積眉壽定可期我辰在箕翼
湖上醉歸似吳季良
湖上天已秋城中汗如雨喧寂稍不同炎涼亦何遽始
知物外遊拔足風塵去高臥南山阿不踏東華路
吳友之得男
醴泉非無源芝草非無根乃翁樹陰德令子生高門汝
今為人父汝亦有父存汝能念汝父汝子復汝孫
顧德玉萬竹軒
日出塵未動清坐傍疎簾簾影帶深竹風漪摇四簷花
時甘澹退寄懷在碁奩舉手屬有念食子乃久拈
壁間椶毛拂窗下漆棐儿一塵飛不來竹色淨於水賓
退日更長清風亦時至蘭亭脩禊辭硬黃臨蠒紙
白日何促促秋燈動華屋所思浩無端開軒坐幽獨涼
月出東楹琴聲隔深竹欲問彈者誰童子睡正熟
江晚雪初集翠竹聲珊珊曉超當南榮飛舞萬玉鸞愛
此不能去豈知雙袂寒欲招丹淵子寫作圖簇看
趙初心坐中贈中上人一元
敲冰作硯水題詩亦何急山僧亟欲去童子庭下立問
訊前村梅猶帶雪花濕惜别空躊躇折贈不可及
春寒
長風西北來動盪不能寧塵沙亂白日草木變秋聲陽
德久未舒繁霜況相仍苦寒衣裘薄酒且屢屢傾
湖上似濮樂閒吳季良
湖水碧於玉湖船深似屋銀罌供奉酒金縷新翻曲花
濃春亦醉波淨雲可漉當為故人飲但畏白日速
自怡齋
晏晏秋日晶倚闌魚樂時雲煙生遠思水木涵清暉田
父肯見邀家兒可言詩如斯亦云足幽偏得自怡
寫愁似胡伯亮
陽元外家兒生世何酷似兩翁幸無虞二母俱已矣青
雲難與期白日非可恃動止見羈束晨昏闕娛侍鳴雨
清夜長野蔌剪畦翠苦語出肺肝屢飲成惡醉
兀兀雞在棲惴惴狐涉水處身百不可在世一何累平
生結髮妻疾勢方未止芝苓籠中物傾倒已屢試無寧
作鰥夫兒女欲何恃哽咽不得言殘燭泫風淚
題松石圖
毫端水墨影紙上松石神老節委地盡怪態與時新寫
物要有似開卷知其人
月出
月出寒木杪照我軒東榮悵然下玉琴彈作離鸞聲夜
久強就枕孤燈如秋螢紙帳不自暖一片梅花冰
昔者
昔者瀛洲客侍宴宜春苑佳禽忽翾飛咫尺天顔近内
人急傳呼畫師閻立本俯伏池水頭研吮弄丹粉仰視
虞褚儕愧死氣欲盡
有客
有客過陽城親喪極哀毁乞貸蒙厚資辛苦葬薶已他
日乃復來感激淚如水願為三年傭報君千古意爾行
誠獨賢吾心寧忍此可從諸生列學詩作佳士何啻百
倍功朝夕相礲砥一解終不通愧負自經死乃知大化
中所同唯是理初氣各有殊振勵徒為耳
至後書懷
月色不自暖霜氣生寒芒臥内無美飾床頭但菰蔣誰
家合歡帳四角懸香囊芙蓉隠綉褥文綺雙鴛鴦起坐
獨寤歎迢迢深夜長梅花自清苦乃將慕姚黃
梁邦彦王官谷見訪
伯鸞不願仕叔度亦無官葛越製隠服竹皮裁小冠所
求年榖成斯人獲苟安庶有一畝宫可以歌考槃
蚤起理素髮良朋來合并拂床正書册整襟候門衡無
忌酷似舅季方難為兄朝陽雙鳳凰文彩生光榮
石門張氏園幾二百年事見語溪志南石先生
既宣慰河東退而家居每與賓友觴詠其中聞
之里父老公之曾祖君為郡太守而歸有指而
詈之者閽人執以請命公曰彼安敢詈我與之
酒且有以贈之責門者曰吾豈以貴勢凌人哉
汝不待教令而拘繫之是揚吾惡名以為子孫
累也逐而易之噫斯其所以嗣世益昌而此園
之所以弗廢與
八月薺麥生四月靡草死昌榮在一朝衰謝閱千䙫德
人慎所積力善樹深棋寧不履貴盛終無憂患遺世人
昧理道但愛金玉好忽焉如燎毛性命不自保我從石
門遊乃有張氏園閱歲已二百池舘似當年
大宅行
大宅何渠渠昔時良宴同當戸垂碧柳夾道種青桐層
軒不見日高臺還避風鴛鴦啑華沼鸚鵡語雕籠傷心
玉壺缺過眼金谷空蘼蕪怨春綠舜華悲夕紅衰草臥
僵石寒雨泣故叢人生意氣得惆悵難再逄
留石門待内弟子經不至
乘舟駕言邁長夜方曼曼蒼涼物華老趢趗年景換顧
予遠適子庶與同舘粲近行乃未來久别良足歎
飛鳥有遺音啁鳴念故鄉長風鎩羽翮回薄空翺翔顧
我日衰邁樂子年富強飄零豈不遠死生貴勿忘
舟中奉陪南石宣慰雙陸
達人忘勢分握槊肯相娛相對兩新月華星匝四隅朽
骨如有神歸馬念遠途食子久未下罰飲當滿觚
送訓道村上人游淛東
芒鞋徤如馬别我向江東已過雲門飯還聞雪竇鐘青
山入幽遐碧海浮空濛揚帆及彼岸更有𣑽王宫
鑷白似胡伯亮
夜半不能寐曉起鑷霜髭失手及無辜覽鏡還自悲兩
目遂眵昏當復何法施寄言向賢兄老於去年時思歸
不得往零落將誰依悠悠浙江水忍此長乖離
張如㯉東齋雨詩并似其子翔南
邀客坐清晝兩酌遂終夕雙壺交屢退傾歡入中臆捋
鬚見詩班舉手問酒白不有佳友朋何以慰孤寂
洪主敬掃月軒
明月不可掃客愁不可道親老家益貧長饑對萱草稽
首玉蟾君立身苦不早庶爾藥長生使母顔色好
梅花
相見漢皐晚相思湘水春若非捐珮者定是解珠人
根頭春已動枝面雪渾消稱是黃金屋尋常貯阿嬌
南枝已先暖北枝猶苦寒笛中吹不盡畫裏得相看
故人不可見梅花如故人相思隔明月獨吟逄早春
送婦喪歸弁山
結髮念舊歡撫心常忽忽餘生復何求白日待西没藥
裹三年病蓬顆千歲骨兒女遠相送悲風繞行紼空閨
鎻今雨不見舊時月豈不念東歸臨事有倉卒
寄呈揭曼碩
古人不可見即欲見今人蘭桂各異物臭味自相親峩
峩白玉堂遥遥紫宫隣風雲集羣彦四海望光塵客星
入牛斗劒氣横秋旻能無一日雅慰我暮江濱
賞芍藥似衞立禮
四月見紅藥若與春光遇兩人可對酌群芳此孤注微
風不動塵餘熏散成霧談諧遂終夕聊用慰遲暮
錢季山方寸地
大田亘阡陌厚積多憂虞治生方寸地種德自有餘忠
厚為畛畦學問乃菑畬書中有珍味子孫焉得愚
多雨
多雨問庚日推窗看卯雲積水連巨漲沉煙翳初昕荷
鋤雖無力亦知農事勤高居但坐嚼寧不愧盤飱
聞蛩
嘖嘖復嘖嘖候蟲催織作少婦對秋缸淚逐燈花落向
來陌上桑根株盡漂泊綀衣恐不完尚敢望紈帛
讀唐史
汾陽國大臣堂堂負才器獨馬不衷甲氣壓天驕子鬼
貌且藍色顧獨畏盧杞
劉晏工理財國用得無乏凡皆屬士類吏獨抱成牒政
要在養民其事故可法
昔者馮瀛王始事沙陀君延緣入漢周常為將相臣每
當革命日必有勸進文
元載既伏誅胡椒八百斛錢圜以函方善走固無足不
聞古宥巵既盈終必覆
常聞阿犖山竊弄梨園部其中有馴象寧死終不舞遂
與雷海青垂名照千古
婁公有盛德與物澹無忤狄相才獨雄可用安國步我
其舉所知不必知我舉
沈德中蒼筠軒
平生我知竹竹豈不知我澹然萬慮空竟日林下坐一
一青珊瑚時時蒼雪墮翠羽何處來清夢忽驚破
莊仲文梅花兜
昔日梅花兜今作梅花莊儒有一畝宫滿屋梅花香珠
樹動春色玉林浮夜光悠悠歲月晚貿貿天雨霜平生
無俗情結交多老蒼獨有林君復意思可相當
東齋似沈德方德中
日出東齋明扶桑弄朝暾皜皜曙色起湛湛夜氣存倦
客雙遠遊蹀足來清門徘徊戀光影妙契可忘言
邀月
團團丹華樹香繞十二闌徘徘不能去樂此清夜閒舉
杯和月呑已覺非人間杯空酒更酌明月去却還
沈玉泉芳遠堂
休文有裔孫門樾千歲陰盤根踞厚地芳澤遠且深雨
露所沾溉日月有照臨彌久將益㮊連雲起森森
雪隠山人詩為沈伯玉作
朝雲適如車夕雲忽如馬變化方未窮詎是無心者卷
舒自有宜膏澤自有時幽棲在林壑或者夢見之
憶瑶山故人
瑶山一為别悠悠三十年至今清夜夢猶在瑶山邊美
人不可見世故來縈纏能無咫尺書慰此心悁悁
訪南山沈彦之采金罌子
塵襟心不怡駕言采藥去木顆摘金罌刺手不盈筥石
齒滑行屐齧足畏側步山雨秋正深落葉沉已腐
辛已歲將遊江陰君山墮馬傷腕既乃扶病而
往作是詩似陳希文
上上黃君山瞰茲大江陲一展萬里觀悠然千古思正
北仰岱嶽稍西望淮沂計彼俯視此小於水中坻朝來
扶桑暾已掛弱木枝江盡即入海山行復何之我馬雖
云跌我車猶可脂人世若轉丸適心苟相怡
醫士馬德正此山中
鄉里馬少游神仙葛稚川結廬此山中手披白雲篇藥
草滿畦埒松枝為屋椽饑食夫容砂渴飲枸杞泉寧與
塵事疎勿貽俗子憐借問此何山但笑終不言
送錢若虚遊武當
北方龜與蛇列舍應天星陰中有伏陽在地為水靈祠
宫嵩嶽西高露何亭亭析褫走萬里香火不得寧阿師
亟欲去江柳猶未青贈子詩五言持用叩神扄
寄呈虞伯生學士
今代虞夫子自是瀛洲仙撫編誦竒文西顧心如懸我
昔曾大父蓋嘗治臨川手澤幸尚存桐宫幾百年前賢
不自譽所望在後賢褒嘉作美語聲光同爛然寸心此
區區去鴈春風前白雲不可寄但有白雲篇
送醫僧有空海
舉眼空四海大地豈無人爾佛慈憫故疾患纏其身槖
有千金藥可回萬化春稽首耆婆尊永言濟斯民
贈顧梅軒
客來不問梅但問軒中人爾面冷如鐵爾心獨陽春冰
霜太古操水月平生真亦在塵世間不染世間塵
惠山紀遊
跨馬北郭門尋僧南朝寺青雲珠樹林碧草金沙地危
徑緣磥砢寒泉寫蒼翠星垂析木光月墮方諸淚含暉
白日閒動影清風起解瓢貯冷冽臨流浣塵滓
九龍發靈淵下作梁溪水文采多清流波瀾有源委我
本乘興來歲事亦徂只汲此山中綠寄彼城居子
用吳寅甫韻似吳子善
浮雲見白日照映玉色春去去重留戀行行畏參辰狼
子多野心蛾眉能妬人振袂臨清流誰與爾同塵
白雲窗
故人廬山來寄我山中雲山雲豈可寄寄此意殷勤平
生錯料事所見異所聞開窗拆封題飛鳥白紛紛舉頭
生慚愧稽首雲中君庶以自怡悅寧當混塵氛提携歲
月久掛向扶桑暾與爾從龍去化為五色文
語溪夜泊
語兒溪上柳日暮生春愁昔年侍阿母曾此繫行舟孝
養苦不足生理非故丘臨風洒客淚付與水東流
冷泉亭呼猿
俯石瞰寒東飲之不盈升照影忽自笑相看面如冰摇
摇松樹枝山猿呼欲應漸老筋骨疲愛爾解飛騰
呈余峻山
先生中朝彦早逄聖明君井絡降英氣奎光動星文束
晢詩四言蔡邕書八分多士起瞻慕諸生賴濡薰鄙也
少庸劣力學終無聞意謂經品題欲超凡馬羣師道吾
豈敢屢染成緅纁厚德何以報寸心中沄沄
吳興雜詠
石林精舍(在弁山之南參政葉夢得所作)
精舍青山曲石林雲氣寒夔龍方滿朝誰不愛王官歸
人獨有見聊復此盤桓
佑聖宫白玉蟾壁上留題
仙人白玉蟾題詩留素壁筆勢来翩翩矆睒不可測將
飛蛟龍影或是風雨跡
何楷讀書堂(一在何山寺)
昔賢讀書處今為梵王宫世事有翻覆人境誰能同唯
應姓何氏與山相始終
汙樽亭(唐相李適之飲于此)
汙樽幾千載長在峴山碩何必有杯勺聊為飲一杯落
葉墮西風奈此天地秋
碧瀾堂
碧瀾堂下水浪波何沄沄遠愧六客詞有感在斯文迴
舟唱歌去弄影前溪雲
白蘋亭(唐刺史楊漢公所建)
城郭俯寒碧水木摇青華雙雙翡翠羽低拂白蘋花如
何楊刺史不向此為家
浮玉山(在城南碧浪湖中)
渺渺碧浪湖中有浮玉山相期采蘭若佳人殊未閒舟
楫忽已晚乘風聊獨還
顔魯公祠
恭惟顔太師名節天下無身首可異處貞心終不渝客
来拜祠下豈愛干祿書
墨妙亭(在郡庠中東坡作記)
古来貴書蹟莫如淳化年千金購遺帖墨妙生姿妍誰
其作亭子宋人蘇謫仙
清風樓(在郡小城上)
褰裳涉危樓倚檻對雄州山横太湖口溪出少城頭闌
干十二曲清風如涼秋
碧巖(在弁山頂)
擕酒上碧巖挈壺松下飲憑高數千尺雲水白淰淰六
月生夜寒山眠不成寢
蜚英塔
孤塔倚晴霄下瞰萬頃陂升高欲望遠未至足已疲懷
哉尚方舄䨇鳬正齊飛
白鶴廟
越俗好巫鬼白鶴乃有神廟享非一朝山木已千春客
行亦少憩焉知偽與真
黃龍洞(在弁山之北)
旱日赤如火黃龍呼不應摇石動雲氣聽松作雨聲悵
望但空歸何以慰深情
顧渚茶(因吳夫槩王得名)
夫槩名王渚西山紫筍茶水磑生綠塵小角裝金花盡
從天使去供奉内人家
栖賢里
客來栖賢里願斸栖賢地秋來多晚菘脆美敵羣餼聊
將遺子孫庶能知此味
題高晦叔牧松齋
山中拾松子種作庭中樹亦有牧養恩異彼牛羊豎結
構豈在多政為讀書故銅爐(闕)棐几蠒紙石硯具松影
掃更合松聲吹不去坐此歲月長當知茯苓處
章榖仲蓮洲
結屋水上居息影洲中地誠為愛蓮者當知楚蓮意涼
風生綠香旭日吐紅媚向來無極圖玩索有深味
次韻韓明善贈竺景淵
先生已高蹈翰墨有遺香學者走四方斯文茲濫觴景
淵吾所親意思何深長純純不自衒餘子空陸梁我行
日已邁歲月墮渺茫向來絲竹音猶在孔子堂勉爾思
益勤振翮高飛翔
弁山小隠吟錄卷一
