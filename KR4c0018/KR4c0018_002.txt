分門集註杜工部詩卷第二
四時
古詩一首律詩四十首
春日戲題惱郝使君兄
使君意氣凌靑霄(趙次公曰北山移文公干青霄而直上)憶昨歡娱常見
招細馬時鳴金騕褭(鄭卬曰騕於皎褭於了切杜修可曰盧照隣詩漢家金騕褭)佳
人屢出董嬌饒(王洙曰嬌饒名姬也朱子侯有董嬌饒詩〇汪革曰董妖饒妓名也)東流江
水西飛鷰可惜春光不相見(趙次公曰此句以興見招之後不復見其姬也故下句有願携)
(之請焉句法則古東飛伯勞等歌曰東飛伯勞西飛鷰黃姑織女時相見)願携王趙兩紅顔(汪端夲曰王趙)
(亦通泉有色之妓)再騁肌膚如素練通泉百里近梓州請公一來
開我愁(蘇軾曰王戎與公破悶開愁)舞處重看花滿面樽前還有錦
纏頭(王洙曰唐王元寳冨而無學識嘗會賓客明日親友謂之曰昨日必多佳論元寳曰但費錦纏頭爾杜田曰唐明)
(宴于清元小殿自打羯鼔曲終戲謂八姨曰樂籍今日有幸約供養夫人請一纏頭八姨曰豈有大唐天子阿姨無錢用耶出三百)
(萬爲一局爾師古曰前軰詩云不能文字飲惟解醉紅裙甫之戲惱郝使君盖一弛一張君子之道此亦君戲謔者矣)
正月三日歸溪上有作簡院内諸公
野外堂依竹籬邊水向城蟻浮仍臘味(王洙曰酒也周庾信謝賜酒詩)
(曰浮獵對春開)鷗泛巳春聲(王洙曰南越志鷗水鳥也在漲海中隨朝上下三月風至乃去蘇軾曰耿异曰門前)
(池水巳有春色客曰如何异曰今日鷺浴鷗泛漣漪灔灔)藥許鄰人斸(趙次公曰公之不吝如此師古曰)
(子美詩有天寒斸茯苓之句言以鐵椎斸地而得之也)書從雉子擎(趙次公曰言文書多任稚子也)白
頭趨幕府深覺負平生(趙次公曰公嘆老而猶仕耳公與嚴故人故顯言之别无指旨舊注非)
奉酬李都督表文早春作
力疾坐清曉(趙次公曰晉載記姚弋侍求見石虎虎力疾見之師古曰力疾言雖病猶力起坐也)来
詩悲早春轉添愁伴客(蘇軾曰王當避地江表徒步唯有愁恨仲遂無情悰作文字後醉作放步)
(行)更覺老隨人紅入桃花嫰靑歸柳葉新望鄕應未
巳四海尚風塵
春歸(趙次公曰此言歸當春時非謂春色之歸也)
苔逕臨江竹茅簷覆地花(趙次公曰言花倚簷而覆地也古燕歌行桃柚覆地春花舒舊注謂)
(花落在地非也)别來頻甲子(王洙曰見甲子混泥塗注)歸到忽春華(王洙曰忽輕忽也師古)
(曰甫避崔旰乱適東川後復以春時歸草堂見江竹無恙唯落花覆地故下文云别來頻甲子甲子記時節也如甲子混泥塗皆言)
(歷時之久及歸到草堂倏忽又春華也内翰不明春歸草堂謂春色歸去遂以忽爲輕忽悮矣)倚杖看孤石
(蘇軾曰謝安所居有石一株安常倚杖相對吟嘯終日忘歸北齊謝洙名之爲玉笋峯唐柳公權榜其亭曰獨秀峯)傾壶
就淺沙遠鷗浮水静輕鷰受風斜(余葵曰詩眼云工部有所喜用字如脩竹不受)
(暑吹面受和風野航恰受兩三人輕鷰受風斜受字皆入妙老坡尤爱輕鷰受風斜以謂燕迎風低飛乍前乍却非受字不能形容)
(也至於能事不受相促迫莫受二毛侵雖不及前句警策要自穩愜尔)世路雖多梗吾生亦有
涯(王洙曰莊子曰吾生也有涯)此身(王洙曰一作且應)醒復醉乘興即歸家
暮寒
霧隱平郊樹(王洙曰鮑明遠詩風断隂山樹霧失交河城江淹詩千里何蕭條白石隱寒樹〇趙次公曰言霧遮)
(掩其樹)風含廣岸波沉沉春色静慘慘暮寒多戍鼔猶長
擊(趙次公曰吐蕃之乱至今春尚防戍也)林鸎遂不歌忽思高宴會朱䄂拂
雲和(王洙曰古詩今日良宴會周礼春官大司樂雲和之琴瑟注雲和地名也玄謂雲和空桑龍門皆山名東京賦孤竹之管)
(雲和之瑟鮑明遠五侯相餞送高會集新豊趙次公曰漢祖置官高會周礼大司樂雲和之琴瑟注地名也以其産良材而中爲)
(琴瑟故後人承用直以雲和便當琴瑟名朱䄂紅䄂也用字新竒矣)
春水生二絶
二月六夜春水生(王洙曰孫權傳春水方生)門前小灘(王洙曰一作籬)渾欲平
鸕鷀鸂䳵莫漫喜吾與汝曹俱眼明(趙次公曰二禽見水生而喜公語之以与汝曹)
(俱眼明則公可謂與物委蛇而同其波矣)
一夜水高二尺強數日不可更禁當(趙次公曰禁當蜀中俗語)南市
津頭有舡賣無錢即買繫籬傍
漫成二首
野日荒荒白(王洙曰日一作月荒荒一云茫茫趙次公曰王褒送葬詩塵昏野曰黃)春流泯泯
清(師古曰泯絶也言其絶清)渚蒲随地有(趙次公曰梁簡文帝晚春詩渚蒲變新節)村逕逐門
成只作披衣慣(師古曰披衣以示疎嬾也)常從漉酒生(王洙曰陶潜以葛巾漉酒)眼
邊無俗物多病也身輕(蘇軾曰全紹獨居一小室前後種松竹䆫下列圖史燒香默坐語曰眼前)
(無俗物撓雖病身亦安穏杜田曰世說嵆阮在竹林酣飲王戎後往阮步兵曰俗物亦復來敗人意則知子美無俗物宜其雖病)
(而輕身也)
江臯巳仲春(王洙曰謝靈運歌白日麗江臯又詩仲春喜游遨楚詞朝馳予馬兮江臯師古曰臯緩也江岸其)
(土性緩故云江臯)花下復清晨仰面貪看鳥回頭錯應人(余葵曰上)
(蔡謝氏語解或問言動非礼則可以止視聽如何得合礼曰四者皆不可易易則多非禮故仁者先難而後獲所謂難者以我視以)
(我聽以我言以我動也仰面貪看鳥回頭錯應人視聽不以我也胥失之矣)讀書難字過(師古曰言老年)
(讀書但識大義不能逐字經意也)對酒滿壼頻近識峨嵋老(石敏若曰峨嵋山在蜀)
知余懶是真(王洙曰東山隐者)
春遠
肅肅花絮晚菲菲紅素輕(趙次公曰兩句通義紅所以言花絮所以言素也)日
長唯鳥雀(蘇軾曰周素山居風暖日長不謝賓客俯簷把琖但聞鳥雀啁秋亦足爲幽人之樂)春遠獨
柴荆(趙次公曰言無往來之人故獨柴荆而巳)數有關中亂何曾劒外清故
鄕(王洙曰一作園)歸不得地入亞夫營(趙次公曰此指言長安屯兵乃公之故鄕而爲軍營矣亞)
(夫營在長安其事則文帝單子入寇三分將軍軍棘門灞上與細柳而細柳營則周亞夫之所軍者也)
春水
三月桃花浪(趙次公曰韓詩於溱與洧方渙渙兮注云謂三月桃花水下時也鄭卬曰桃花開時水乃漲云桃)
(花水)江流復舊㾗(王洙曰言復漲也)朝來没沙尾碧色動柴門(王洙)
(曰古詩春水似挼藍)接縷垂芳餌(王洙曰水深可以垂釣)連筒灌小園(王洙曰連筒以)
(引水)巳添無數鳥(趙次公曰古詩寄語故林無數鳥會入羣裏比毛衣)爭浴故相喧
春望
國破山河在(王洙曰劉越石云家國破亡親友凋殘)城春草木深(王洙曰春一作荒)
感時花濺淚恨别鳥驚心(梅聖俞曰花鳥常時可娱之物今覩之濺淚心驚其憂可知)烽
火連三月家書抵萬金(蘇軾曰王筠久在沙場得家書抵得萬金顔師古曰王筠意思真堪笑却)
(把家書抵萬金趙次公曰考此作於天寳十五載之正月蓋禄山反於十四載之十一月至則烽火連三月也)白頭
搔更短渾欲不勝簮(王洙曰司馬公曰牂羊墳首三星在罶言不可久古人爲詩貴於意在言外使)
(人思而得之故言之者無罪聞之者足以戒也近世詩人唯杜子美最得詩人之體如國破山河在城春草木深感時花濺淚恨别)
(鳥驚心山河在明無餘物矣草木深明無人矣花鳥平時可娱之物見之而泣聞之而悲則時可知矣他皆類此不可徧舉杜修)
(可曰鮑照行路難云白髮零落不勝簪蘇軾曰張茂先謂子曰利名縶鎻未遂山林之興短髮搔白渾不勝簪矣史臣不載何也)
絶句漫興九首(趙次公曰題名漫興蓋言眼前之景而漫成耳别無譏刺)
眼見(王洙曰一作前)客愁愁不醒無頼春色到江亭即遣花開
深造次(趙次公曰言愁如睡醉而不醒也言即遣花飛去此所以爲春之造次也)便覺(王洙曰一作教)鶯
語太丁寕
手種桃李非無主野老墻低還是家(趙次公曰野老公自况也)恰似春
風相欺得夜來吹折數枝花(趙次公曰言方藉見隣家桃李以爲翫而春風相欺吹折數枝)
熟(王洙曰一作耐)知茅齋絶低小江上鷰子故來頻㗸泥點汚
琴書内(王洙曰一作困)更接飛蟲打著人(王洙曰已上皆傷爲客見欺趙次公曰此篇專言)
(鷰也只道實事别無所譏師古曰巳上甫自傷爲客而爲小人見欺也)
二月巳破三月來(杜田曰沈佺期度安梅入龍編詩云别離頻破月容鬢驟催年)漸老逢
春能幾回莫思身外無窮事且盡生前有限杯(王洙曰張翰詩)
(使有身後名不如即時一杯酒)
腸断春江欲盡頭(王洙曰春江一云江春盡一作白趙次公曰此王維所謂行到水窮処也)杖
藜徐步立芳洲顛狂柳絮隨風去(蘇軾曰嵆叔夜見豪少年上巳游恣嵆榰頥長)
(嘯久乃作柳篇云有傱其輕薄兮飄舞隨風)輕薄桃花逐水流(洙曰柳絮桃花非久固之物欲隨風)
(逐水無有定上此詩亦譏以勢利相交趙次公曰實道其景别無所譏)
懶慢無堪不出村呼兒日在掩柴門(趙次公曰乃嵆康性疎懶而有七不堪是)
(也陶淵明歸去來云門雖設而常開)蒼苔濁酒林中静碧水春風野外昏
糝逕楊花鋪白氊點溪荷葉疊(王洙曰疊一作纍)青錢筍根
雉子無人見(鮑文虎曰說者引唐人食笋詩云稚子脫錦棚謂稚子爲笋贊寕雜志竹根有鼠大如猫其声類人)
(名竹豚亦名稚子今按稚即雉字字畫小訛爾若以笋爲稚子則鳬雛復是何物笋詩雖以稚子脫棚喻笋非便謂稚子爲笋也)
(蘇軾曰笋是稚子乃竹根稚子葛琰云竹根數稚子喜無人見採送阿洪爲早饌阿洪乃葛洪也琰洪叔也趙次公曰是稚雞子)
(子耳西京雜記太液池其間鳬雛稚子布滿充實稚子性好伏沉其身小在笋之傍難見緣近世本誤作稚子故起紛紛之說近世)
(洪覺範以稚子爲笋名夫旣謂之笋根稚子則稚子别是一物豈仍是筍耶)沙上鳬雛旁母眠(師古)
(曰稚子說者不一或以爲竹留或以爲雉雛或以爲笋皆非也殊不知子美多借爲對偶其語句相混後人多不曉其義稚子乃甫)
(之子宗文也甫有二子一曰宗文字稚子二曰宗武字驥子如云驥子春猶隔鶯歌暖正繁乃憶幼子之詩也借驥子以偶鶯歌正)
(似此以稚子對鳬雛之類是也甫詩云老妻畫紙爲棋局稚子敲舡整釣鈎又云晝引老妻乘小艇晴看稚子浴清江又云鄰人有)
(美酒稚子夜能賖則稚子乃宗文也審矣筍根稚子无人見此尋兒不見忽於竹叢下得子遂有此句復何疑乎殊不看下句沙上)
(鳬雛傍母眠以禽鳥猶知爱其子可以人反不如之乎盖謂小兒戲於竹邊偶尋不見遂至感物以興已意其理灼然)
舍西柔桑葉可拈(趙次公曰其葉繁茂可引手而拈之)江上細麥復纖纖
人生幾何春已夏(王洙曰魏武短歌行對酒當歌人生幾何)不放香醪如蜜
甜(蘇軾曰巴子歌香醪甜似蜜峽魚美可鱠)
隔戶(王洙曰一云戶外)楊柳弱嫋嫋(杜修可曰宋鮑明遠詩嫋嫋柳垂道)恰似十五
兒女腰誰謂朝來不作意(杜修可曰琅邪王歌云新買五尺刀懸着中梁柱一日三摩挲劇於十五)
(女)狂風挽斷最長條
傷春五首(師古曰時避寇在蜀作)
天下兵雖滿(趙次公曰謂廣德元年吐蕃䧟京師車駕幸陜)春光(王洙曰一作青春)日自
濃西京疲百戰(趙次公曰吐蕃留京師聞郭子儀軍至驚潰子儀復長安)北闕任羣凶
(蘇軾曰除符北闕震蕩羣凶肆威若不誅鋤恐逼洛汭〇趙次公曰指言程元振魚朝恩之徒按史記柳伉䟽吐蕃犯順罪由元振)
(請斬之以謝天下)關塞三千里(趙次公曰公在閬中望乘輿所在有三千里關塞之隔矣)煙花一
萬重蒙塵清露急(王洙曰見至尊尚蒙塵注)御宿且(王洙曰一作有)誰供殷
復前王道(王洙曰商之中宗高宗能復前王之道)周遷舊國容(王洙曰平王東迁於洛邑)
蓬萊足雲氣應合揔從龍(趙次公曰豈言蓬萊殿乎蓋言羣臣當尽隨駕易雲從龍)
(也雲以比羣臣龍以比天子)
鸎入新年語花開滿故枝天清(王洙曰一作青)風卷幔草碧
水通池牢落官軍速蕭條萬事危(王洙曰憂時之心切故於万事未見其安)
(也)鬢毛元自白淚點向來垂不是無兄弟其如有别
離(王洙曰言雖有兄弟而爲喪乱阻隔不得相保爾)巴山春色静北望轉逶迤(王洙)
(曰巴山蜀山也北望謂長安在蜀之北也師古曰甫謂憂時之心切故於万事未見其安也)
日月還相闘星辰屢合圍(王洙曰屢合一云亦屢漢天文志五星所行合散犯守陵)
(歷闘食彗孛飛流日月薄蝕韋昭曰星相擊爲闘高祖七年月暈圍參畢七星)不成誅執法焉得變
危機(王洙曰天文志南宫南四星名執法中端門〇趙次公曰廣雅曰熒惑謂之罰星或謂之執法今指熒惑而言則指)
(程元振之熒惑人主也)大角纏兵氣(王洙曰天文志大角者天王帝座廷其兩旁曰攝提魏都賦姦回内贔兵)
(纏紫微趙次公曰京師兵又滿矣故曰纏兵氣西都賦云兵纏紫微)鉤陳出帝畿(王洙曰西都賦周以)
(鉤陳之位注鉤陳王者法之主行宫也)煙塵昏御道(王洙曰黃道也)耆舊把天衣
(王洙曰一云固無牽白馬幾至著青衣蘇軾曰煬帝幸維楊朝廷耆艾把天衣諫不止趙次公曰父老不欲車駕之出皆索挽)
(帝衣)行在諸軍闕(蘇軾曰漢帝諸軍闕食四掠居民〇趙次公曰言軍士稀少)來朝大將
稀(王洙曰吐蕃䧟京師天子幸陜諸鎮畏程元振魚朝恩讒構莫肯奔命朝廷所恃者郭子儀一人而巳趙次公曰言藩鎮不)
(朝)賢多隱屠釣王肯載同歸(王洙曰賢者避地自隱於屠釣王能爲文王載吕望事否任彦)
(昇爲蕭楊州薦士表隱鱗卜祝藏器屠保蘇軾曰&KR1108;元自古賢人哲士或抱關擊柝或隱迹屠釣或雜魚樵師古曰日月相闘)
(星辰合圍言天示變異故盗賊興執法者大將之權也不命將以誅之則危機不得息大角纏兵氣言禄山䧟京師天王之位尚妖)
(氛所纏繞也鈎陳者天子之仗出帝畿言帝出幸耆舊把天衣言父老皆攀車駕)
再有朝廷亂難知消息真近傳王在洛復道使歸秦
(王洙曰歸一作通謂傳者不一也)奪馬悲公主登車泣(王洙曰一作哭)貴嬪蕭關
迷北上(王洙曰漢武行幸雍祠五畤通回中道遂北出蕭關迷北上謂東行陜故下句有欲東廵之句)滄海欲
東廵(王洙曰秦始皇東廵海上銘石勒功)敢料安危體猶多老大臣豈(王洙)
(曰一作得)無嵆紹血霑灑屬車塵(王洙曰晉書忠義傳紹以天子蒙塵承詔馳詣行有所值)
(王師敗績於蕩隂百官及侍衛莫不散潰唯紹儼然端冕以身捍衛兵交御輦飛箭雨集紹被害於帝側血汚御服天子深哀歎之)
(及事定左右欲浣衣帝曰此嵆侍中血不可去司馬相如諫獵書云犯屬車之清塵師古曰吐蕃再䧟京城代宗幸陜故云再亂)
(滄海欲東廵言代宗幸陜如始皇之東廵勞民動衆也敢料安危體言朝廷老臣猶多國體未遽危也豈無嵆紹血言艱雞之際衛)
(帝者豈無忠臣義士如嵆侍中者乎)
聞說(王洙曰一作道)初東幸孤兒却走多(王洙曰宣帝紀注取從軍死事者之子養羽林)
(官教以五兵號曰羽林孤兒少壯者令從軍也〇趙次公曰此篇聞官軍逃亡之詩却走退却而走也)難分太倉
粟(王洙曰漢太倉之粟紅腐不可食〇趙次公曰言其旣走則雖有太倉之粟而難與之也)競棄魯陽戈
(王洙曰魯陽公與韓遘戰酣日暮援戈而揮之日爲之反三舍〇趙次公曰言戈乃魯陽之戈可以麾戰而反棄之爲可痛矣)胡
虜登前殿(王洙曰吐蕃䧟京師也)王公出御河(王洙曰出奔也)得無(王洙曰一作忍爲)
中夜舞(王洙曰晉春秋曰祖逖字士稚與司空劉琨雄豪著名時與琨同辟司馬州主簿情好綢繆共被而寢中夜聞)
(雞鳴起舞曰此非惡聲每語世事或中宵起坐相謂曰若四海鼎沸豪傑並起吾與足下相逐中原耳劉琨與親舊書曰吾枕戈待)
(旦志梟逆虜常恐祖生先吾着鞭)誰(王洙曰一作宜)憶大風歌(王洙曰漢高祖作大風歌云大風起兮雲飛揚)
(安得猛士兮守四方發沛中兒教之歌酒酣上擊缶而和之趙次公曰此又見公之忠義深矣師古田代宗出幸禁軍皆逃竄)
(也難分太倉粟言國用乏也競棄魯陽戈言兵敗北也英雄之士於斯時豈無覬覦如劉琨者故曰得無中夜舞誰憶大風歌言無)
(人守四方也)春色生烽燧(王洙曰見悲青坂詩注)幽人泣薜蘿(王洙曰猶賢者泣於草野)
(爾趙次公曰幽人公自謂也方春之時而惟有烽燧此薜蘿之中幽人無如之何所以但泣而巳)君臣重修德
猶足見時和(王洙曰巴閬僻遠傷春罷始知春前巳收宫闕趙次公曰尤見公之經濟矣)
春日江村五首
農務村村急(王洙曰農務田事)春流岸岸深乾坤萬里眼時序
百年心茅屋還堪賦(王洙曰秋興賦僕野人也偃息不過茅屋茂材之下)桃源自可
尋(王洙曰見欲問桃花宿注)艱難昧(王珠曰一作賤)生理飄泊到如今
迢遞來三蜀(趙次公曰蜀郡廣漢郡犍爲郡爲三郡也師古曰蜀吴魏分爲三國故曰三蜀)蹉跎
又六年(王洙曰又一作有〇趙次公曰公自乾元二年冬到蜀至今乾元七年凡六年矣)客身逢故
舊(王洙曰得嚴公薦舉也)發興自林泉過懶從衣結(王洙曰董京威衣百結衣)頻
遊任履穿(王洙曰東郭先生履穿行雪中着地處皆足迹)藩籬頗無限恣意向
(王洙曰一作買)江天(師古曰言江天恣意賞眺不費錢買也)
種竹交加翠栽桃爛漫紅經心石鏡月到面雪山風
(王洙曰石鏡雪山皆蜀中故事巳見前注)赤管隨王命(王洙曰漢官儀尚書令僕丞郎月給赤管大筆一雙公爲)
(檢校尚書工部故云赤管也)銀章付老翁(王洙曰見霧雨銀章澁注〇趙次公曰銀章方賜朱朱服也故次篇)
(有垂朱紱之句也)豈知牙齒落(蘇軾曰李笴有子在江南久不至語其妻曰阿陳豈知我牙齒豁落如桑榆倒)
(景何與子相見耶)名玷薦賢中
扶病垂朱紱(王洙曰紱古蔽膝也象冕服以韋爲之曹矛建俯愧朱紱鮑文虎曰公謂檢校工部員外郎賜緋)
(也)歸休步紫苔(王洙曰休沐也漢制五日一下休沐沈休文客位紫苔生)郊扉存晩計
(王洙曰顔廷年側同幽人居郊扉常晝閉衰暮之計也)幕府媿羣材(王洙曰見幕府秋風日注趙次公)
(曰衛青傳云開幕府蓋設幕以爲府也)鷰外晴絲卷鷗邊水葉開(蘇軾曰阮籍詩)
(浴鷗開水葉戲蝶避風絲其語冲淡子美往往尤盡巧妙書示任師中)鄰家送魚鼈問我數
能來
羣盗哀王粲(王洙曰見久客詩注趙次公曰王粲避乱客荆州)中年召賈生(王洙曰見過故)
(斛斯校書莊詩注〇趙次公曰文帝召賈誼至宣室)登樓初有作(王洙曰王粲在荆州思歸作登樓賦)前
(亮性器𥚹窄才術無能肉食非我所宜幽棲林泉平生心足矣趙次公曰謝靈運詩買此永幽棲)門逕(王洙曰一作逕)
(没)從榛草無心待(王洙曰一作走)馬蹄(蘇軾曰崔豹讀書尚無暇誰有心待輪蹄來往〇師古曰)
(花鳥逢春皆爲可娱但不合客於異方轉使人傷心也三年落日低言爲客已涉三年嗟己之衰暮也畏人言避宼也甫自言性𥚹)
(與物相忤今宜隱居以畏人而成此築室殆非功成名遂而身退也門逕從榛草將息交絶遊也)
可惜
花飛有底意(趙次公曰謂有甚㡳事)老去願春遲可惜歡娱地都
非少壯時寬心應是酒遣興莫過詩(鄭卬曰過古禾切)此意
陶潜解(鄭卬曰胡買切唐韻曉也)吾生後汝期(王洙曰陶潜性好琴酒一撫一杯笑詠而巳)
(趙次公曰淵明所樂詩酒而巳公恨不與同時師古曰陶潜以早悟弃官而歸今甫當衰老而困於羈旅故云吾生後汝期)
落日
落日在簾鈎溪邊春事幽芳菲緣岸圃(王洙曰楚詞芳菲滿堂〇)
(趙次公曰言芳菲之圃緣岸而爲者也)樵爨倚灘舟(洙曰應璩樵蘇不爨〇趙次公曰言樵爨之舟倚灘)
(而泊者也)啅雀爭枝墜(王洙曰啅噪也)飛蟲滿院遊濁醪誰造汝一
酌散千憂(王洙曰一酌一作酌酒一云一酌罷人憂東方朔曰夫積憂者得酒而解沈括曰東方朔列傳武帝幸)
(甘泉長平坂道中有蟲赤如肝頭目口齒悉具朔曰此謂怪氣必秦獄處也夫積憂者得酒而解乃取蟲置酒中立消故云云)
絶句二首
遲日江山麗春風花草香(趙次公曰爲春日所照景象佳麗也)泥融飛燕
子沙暖睡鴛鴦
江碧鳥逾白山青花欲燃(杜修可曰出孟子如火之始然余葵曰孟子若火之始然)今
春看又過何日是歸年(師古曰北齊陽松玠談藪云吴均有才氣嘗爲詩云秋風籠白水鴈足印)
(黃沙沈隱侯曰黃沙語大儉均曰亦見公詩云野棠開未落山櫻發欲燃均曰我始欲燃卿巳印訖)
絶句(趙次公曰或云江邊踏青乃成都事每以三月三日出郊言踐踏青草故謂之踏青)
江邊踏青罷廻首見旌旗風起春城暮高樓鼔角悲
(杜修可曰唐李綽歲時記云三月上巳有錫宴羣臣於曲江傾都人物於江頭禊飲踏青)
即事
暮春三月巫峽長(王洙曰盛弘之荆州記巴東三峽巫峽長)皛皛行雲浮(王洙)
(曰一作无)日光(鄭卬曰皛胡了切趙次公曰陶渊明詩云皛皛川上平)雷聲忽送千峯雨花
氣渾如百和香(鄭卬曰和胡卧切王洙曰古詩博山炉中百和香欝金蘇合与都梁蘇軾曰解濟遊楽游)
(園云日烘花氣如百和香惹衣雅然宜數數行樂趙次公曰梁孝元帝巴陵詩花氣尽薰舟)黃鸎過水飜
廻去燕子㗸泥濕不妨飛閣卷簾圖畫裏虚無只少
對瀟湘(趙次公曰雖眼前之山水如畫圖而其所虚无只欠少瀟湘爲對也)
暮春
卧病擁塞在峽中瀟湘洞庭虚映空(趙次公曰言瀟湘洞庭之景虚在彼)
(処映空而我卧病於此不得見之也)楚天不斷四時雨(蘇軾曰蜀卭𤏡山後四時常无晴曰梁益稱爲)
(漏天古詩地近漏天經歲雨)巫峽長吹千里風(洙曰巫峽多風趙次公曰地理志黎州之西有漏)
(天四時常雨今公借字以言楚地耳)沙上草閣柳新闇城邊野池蓮欲紅
暮春鴛鷺立洲渚挾子飜飛還一叢(趙次公曰叢聚也言鴛鷺与子叢聚也)
夏
古詩三首律詩四首
夏日歎
夏日出東北陵天經中街(王洙曰中街黃道之所經也薛夢符曰右按前漢書天文志日有)
(中道月有九行中道者黃道一曰光道光道北至東井去北極近南至牽牛去北極遠東至角西至婁去極中夏至至於東井北近)
(極故晷短立八尺之表而晷景長尺五寸八分冬至至牽牛遠極故晷長立八尺之表而晷景長丈三尺一寸四分春秋分日至婁)
(角去極中而晷中立八天之表而晷景長七尺三寸六分此日去極遠近之差晷景長短之制去極遠近難知要以晷景晷景者所)
(以知日之南北也日陽也陽用事而日進而北晝進而長陽勝故爲温暑隂用事則月退而南晝退而短隂勝故爲涼寒也故曰進)
(爲暑退爲寒若日之南北失節晷過而長爲常寒退而短爲常燠此寒燠之表也故曰爲寒暑)朱光徹厚地
(趙次公曰楚辝云陽杲杲其朱光)鬱蒸何由開(王洙曰晉天文志夏至極起而天運近北而斗去人遠日)
(去人近南天氣至故蒸熱也張景陽大火流坤維白日馳西陸漢書昴畢爲天街應璩書曰処凉臺而有炎蒸之煩招魂朱明承夜)
(注明日也張孟陽朱光馳北陸浮景忽西沉翰曰朱光日也陸士衡功臣頌朱光以渥楚詞杲杲光光)上蒼久無
雷無乃號令乖(王洙曰易傳當雷不雷陽德弱也郎顗傳雷者号令其德生養号令殆廢當生而殺則雷反作)
(其時无歲趙次公曰言君令之不時)雨降不濡物(趙次公曰言彼相之无澤)良田起黃
埃(王洙曰易潤万物者莫疾乎雨濡滋也蘇軾曰隋煬帝時大早任安曰上蒼久不降甘雨良田黃埃勃起)飛鳥
苦熱死池魚涸其泥(王洙曰鮑昭苦熱行身熱頭且痛鳥墮䰟家歸又曰晨禽不敢飛)萬
人尚流冗舉目唯蒿萊(蘇軾曰鮑昭賦上古壘望蒿萊尽目力沈括曰晉灼曰蒿萊荆棘)
(㪯目皆是)至今大河北盡如虎與豺(王洙曰言大河之此民皆飢餓相吞如豺虎也)浩
納微凉(王洙曰謝霊運不怨秋夕長常苦熱夜短)虚明見纖毫(王洙曰陶潜凉風起將夕夜景)
(湛虚明)羽蟲亦飛揚(蘇軾曰李靳雜感月華滿院寒飛揚羽虫乱)物情無巨細
自適固其常(王洙曰詩熠燿宵行羽虫也)念彼荷戈士(王洙曰詩候人荷戈与祋荷下可切)
窮年守邊疆何由一洗濯執熱互相望(王洙曰无方切言荷戈之士久)
(苦於炎熱但相望而巳未能一先濯也師古曰兵革以來雨暘失序甫苦於旱熱因覩羽虫夏夜飛揚而適其性乃念彼荷戈之)
(士執熱而不得一濯君天下者不能推好逸惡勞之心与衆共之豈所謂爲民父母也哉)竟夕擊刁斗(鄭卬)
(曰刁音彫)喧聲連萬方(王洙曰李廣傳程不識正部曲行伍營陣擊刁斗至明軍目便孟康曰刁斗以銅作鐎受)
(一斗晝炊飯食夜擊持行名曰刁斗今在滎陽庫中也西域傳斥堠七百餘人五分夜擊句斗自守師古曰夜有五更故分而持)
(之也)青紫雖被體(蘇式曰韓耀雖青紫被体鍾鼎列前皆非吾所欲也但得衡山一峯笑卧雲間吾心足矣)
不知早還鄕(王洙曰李白蜀道難云錦城雖云楽不如早還家韋賢取青紫如俯拾地芥也)北城悲
笳發鸛鶴號且翔(鄭卬曰胡刀反〇王洙曰豳詩鸛鳴于垤)况復(王洙曰一作懷)煩
促倦激烈思時康(魯訔曰張茂先詩煩促每有餘蘇子卿詩長歌正激烈)
毒熱寄簡崔評事十六弟
大暑運金氣(王洙曰暑一作火五行相生以成四時夏火也秋金也金當代火而畏火故金氣伏而火流所以熱)
(也)荆揚不知秋(趙次公曰大暑當作大火詩曰七月流火月令曰孟秋之月盛德在金大火流而運金氣所以)
(爲七月矣旣巳七月也而荆楊楚地是爲炎方故獨不知秋也)林下有塌翼(王洙曰陳孔璋檄垂頭塌翼莫)
(所憑恃蘇軾曰王子渊文夫兒失志如鵰鶚損羽翮豈塌翼垂頭於林下乎〇趙次公曰鳥以熱而難飛也)水中無
行舟(杜修可曰書云罔水行舟)千室但掃地(蘇軾曰李篆赤眉盗過千室掃地俱尽也)閉
關人事休老夫轉不樂旅次兼百憂蝮蛇暮偃蹇
(王洙曰蝮蛇毒蛇也往往在人居室中〇蘇軾曰宋純嶺南行云蝮蛇偃蹇於道周客子悲辛而躑躅)空床難暗
投炎霄惡明燭况乃懷舊丘(杜修可曰鮑照結客少年場云去鄕三十載復得還)
(舊丘蘇軾曰戴深秋風巳動歸思况更懷舊隱林丘如此一洒令人心折)開襟仰内弟執熱露
白頭束帶負芒刺(蘇軾曰葛殷昨日束帶見人卑折躬揖如負芒刺吾欲裂巾毀冠偃仰林下)接
居成阻脩何當清霜飛會子臨江樓載聞大易義諷
興詩家流藴藉異時輩檢身非苟求(薛夢符曰右按前漢孔稚圭等論曰咸以)
(儒宗居宰相位服儒衣冠傳先王語其醖藉可也又唐權德輿醖藉風流自然可慕)皇皇使臣體信是
德業優(趙次公曰指乎崔評事必爲使也)楚材擇𣏌梓(王洙曰𣏌梓楚之良材也薛夢符曰右)
(按春秋左傳楚令尹子木問声子曰晉大夫与楚孰賢對曰晉卿不如楚其大夫則賢皆卿材也如𣏌梓皮革自楚往也唯楚有材)
(晉實用之趙次公曰唯楚有材晉實用之舊注模稜乃云𣏌梓楚之良材非是)漢苑歸驊騮短章
逹我心理爲識者籌(王洙曰爲一云待孔融附此短章聊神我心素趙次公曰驊騮所以美崔言)
(漢苑則漢有天馬之苑識者盖指評事也)
熱三首
雷霆空霹靂雲雨竟虚無炎赫衣流汗低垂氣不蘇
乞爲寒水玉願作冷秋菰(汪革曰寒水玉水精也菰蒲也成於冷秋二物皆凉故願爲之)何
似兒童歲風凉出舞雩(王洙曰冠者五六人童子六七人浴乎沂風乎舞雩詠而歸)
瘴雲終不滅(師古曰瘴雲乃炎瘴之雲)瀘水復西來(鄭卬曰瀘龍都切孫僅曰瀘水出)
(瀘州属蜀道)閉戶人高卧(蘇軾曰黃起雨中見竇朴朴家貧雨中揜蓬門高卧長笑自若起歎曰袁安卧雪人)
(俱稱賢竇夫子雨中高卧的不譲古人也)歸林鳥却廻(趙次公曰人高卧而但睡鳥不安而又飛以見其熱)
(之甚矣)峽中都似火江上只空雷想見隂宫雪風門颯
踏開(張孝祥曰宫中暑月積雪爲山取其隂凉)
朱李沉不冷雕胡炊屢新(王洙曰魏文帝書浮甘瓜於清泉浸朱李於寒水沈休文長祕屢以)
(拂朝胡方自炊)將衰骨盡痛被褐(王洙曰一作暍)味空頻(趙次公曰暍於歇反傷暑也夏)
(禹扇暍武王亦扇暍)歘(鄭卬曰許律反)翕炎蒸景飄颻征戍人十年可解
甲爲爾一霑巾(王洙曰憫其經寒暑而不得休息也蘇軾曰孫約征伐十年不解甲兵師古曰彫胡即菰)
(米被褐言其賤也身賤而味重併享此寧不傷征戍者十年不得解甲乎)
多病執熱奉懷李尚書
衰年正苦病侵凌首夏何湏氣鬱蒸(王洙曰古詩首夏猶清和敲蒸欝凌冥應)
(璩書曰處凉臺而有欝蒸之氣)大水淼茫炎海接(鄭卬曰淼弭沼切)竒峯硉兀
火雲昇(王洙曰硉郎兀切選詩夏雲多竒峯淮南子旱雲煙火蘇軾曰岳齊火雲亦如竒峯不能致雨空來空去)
(趙次公曰賦選狀滔天以淼茫郭璞江賦巨石硉矹以前却)思霑道暍黃梅雨(王洙曰京房傳)
(暑有暍者漢武紀暍死暑中熱死也趙次公曰暑病曰暍思道暍之人以黃梅一雨霑之此武王扇暍之意公之爲仁可見矣)
(鄭卬曰暍於歇切傷暑也)敢望宫恩玉井冰(王洙曰後漢書琅邪有冰井厚丈餘魚豢魏略明帝九龍)
(殿前玉井綺欄趙次公曰唐制百官賜冰而公嘗爲左拾遺當預賜冰之列今旣遠矣故有是句)不是尚書期
不顧(王洙曰前漢陳遵嗜酒每飲賓客滿堂輙閉門取客車轄投井中雖有急終不得去時北部刺史奏事過遵值其方飲刺)
(史大窮候遵霑醉時突入見遵母叩頭自白當對尚書有期會狀母乃令從從閭出去應休璉與滿公琰書曰當此之時仲孺不辝)
(同産之服孟公不願尚書之期)山隂野雪興難乘(王洙曰王徽之嘗居山隂夜雪初霽月色清朗四望)
(皓然獨酌酒詠左思招隱詩忽憶戴逵逵時在剡便夜乘小船詣之造門不前而返曰乘興而行興盡而返何必見安道)
秋
古詩五首律詩二十首
七月三日亭午巳後較熱退晚加小凉穩睡
有詩因論壯年樂事戲呈元二十一曹長
今兹商用事(蘇軾曰應瑀秋日燕山隂序云商飈用事金帝持權羊弘云商帝行令草木摇落)餘熱
亦巳末(洪覺範曰末無也餘熱將無也)衰年旅炎方(王洙曰炎方南方趙次公曰公時在夔爲楚)
(地故云旅炎方)生意從此活亭午減汗流(杜修可曰梁元帝纂要云在午曰亭干)北
鄰耐人聒晚風爽烏匼(洪芻曰烏匼不舒貌風爽人烏匼之懷)筋力蘇摧折
(薛夢符曰右按子美曰馬頭金匼匝所謂烏匼即烏巾也)閉目踰十旬大江不止渴退
藏恨雨師健步聞旱魃(主洙曰雨師行雨神也退藏不用事也神異經曰南方有人長三二尺走)
(行如風名曰旱魃所見之國大旱也)園𬞞抱金玉無以供採掇(趙次公曰言其貴而難得)
(如金玉也)密雲雖聚散徂暑終衰歇前聖眘焚巫(鄭卬曰眘古慎字)
(王洙曰魯僖公欲焚巫而臧文仲止之)武王親救暍(王洙曰武王見暍人王自左擁而右扇之見世紀)隂
陽相主客時序遞回斡(王洙曰隂陽相推而用事則四時斡流而為寒暑)灑
落唯清秋昏霾一空闊蕭蕭紫塞鴈南向欲行
列(趙次公曰言清秋則昏霾一掃空矣塞鴈是時南向之行列不必以熱為念也)歘思紅顔日霜
露凍階闥胡馬挾彫弓鳴弦不虚發(王洙曰弦不虚發中必决眥〇趙次公曰)
(此思少年乘寒射獵之事而感歎年老也)長鈚逐狡兔突羽當滿月(薛夢符曰右按家語子路)
(白羽若月赤羽若日趙次公曰鈚音批韻書云箭也突羽又所少言箭其羽奔突而疾故曰突羽當滿月言挽弓之滿箭當其挽)
(滿之間也薛注所引大非也師古曰秋月光滿故曰滿月)惆悵白頭吟(王洙曰古楽府有此吟疾人相知以)
(新間舊不能至白首也趙次公曰祖出卓文君以相如置妾之故以其不能至於白首而爲此吟故公借用耳張詠曰此句傷)
(衰老也)蕭條游俠窟(王洙曰游俠豪傑也前漢有游俠傳杜定功曰郭景純遊仙詩京華游俠窟舊注)
(引前漢游俠傳即非窟字出処矣)臨軒望山閣縹緲安可越(張天斍曰縹緲高遠貌)
高人鍊丹砂(張天斍曰高人指元曹長也)未念將朽骨(王洙曰世說舟砂可以駐年)
(薛夢符曰右按抱朴子曰臨氾縣有廖氏世老壽後移子孫輙殘折它人居其故宅復累世夀乃知是宅所爲不知何故疑井水赤)
(乃掘井左右得古人堭丹砂十斛丹汁入井是以飲水而得壽又楽府但使丹砂就令億万年)少壯跡頗疎
(王洙曰疎縱誕也)歡樂曾倏忽(王洙曰倏怱不可留也)杖藜風塵際老醜難
翦拂(王洙曰翦裁也拂拂拭言老醜難可矜飾也蘇軾曰北史盧思道翦拂吹嘘長其先賈〇趙次公曰劉孝標絶交)
(論言翦拂使長鳴)吾子得神仙本是池中物賤夫美一睡煩促
嬰詞筆(王洙曰周瑜蛟龍得雲雨非復池中物也張華湏促每有餘趙次公曰言我非若子之得神仙俱美一睡而)
(巳〇師古曰言其癖於文章也)
秋風二首
秋風淅淅吹巫山上牢下牢修水關(王洙曰上牢下牢皆峽内也名水關關津)
(也鄭卬曰与上牢相連荆州記峽江突起最險処山複陡下名下牢闕師古曰水關乃關津也春夏多雨水秋冬多旱乾修水)
(關必在秋時)吴檣楚柂牽百丈(王洙曰檣柂百丈皆舡上器用也薛夢符曰右按今湖湘間行舟)
(以竹相續為索以引上水舟謂之百丈以謂其長可百丈今州峽尤多用之)暖向神都寒未還(趙次)
(公曰楚南方暖久而寒遟)要路何日罷長戟戰自青羌連百蠻(趙次公曰有羌)
(蛮之戰則長戟滿矣舊本作百蛮善本作白字極是盖嶲州以而有烏蛮白蛮也公於䕫詠懷詩云絶塞烏蛮地)中巴
不曾消息好暝傳戍鼔長雲間(王洙曰戍鼔戍楼鼓也)
秋風淅淅吹我衣東流之外西日微(王洙曰東流言逝而不反也日微言迫遟)
(暮也趙次公曰此寫眼前之景死轉含蓄道不尽悽感之意)天清小城擣練急(王洙曰為征戍)
(者爲寒衣也)石古細路行人稀(王洙曰以商旅未通也)不知明月爲誰好
早晚孤帆他夜歸會將白髮倚庭樹故園池臺今是
非(王洙曰時經喪乱也師古曰百川東流其勢順然也喻天下當效順于天子月臣道也日君道也月微乃其常日不當微西)
(日微喻京師為賊所䧟代宗出幸擣練急謂婦人送征戍之衣行人稀謂商旅不通也故園池臺今是非傷故里為宼焚蕩也)
早秋苦熱堆案相仍
七月六日苦炎蒸(師古曰甫詩有元年建巳月如此云七月六曰皆以年月紀時使後世事可以考其行止)
(不然何以謂之詩史乎至德二載甫目賊竄歸謁帝帝授左拾遺房琯云敗陳濤斜帝怒甫上䟽論其罪帝貶甫為華州司功郎軻)
(元元也是年七月任華州西北地早寒於七月六日猶苦熱故甫託意以譏羣臣不時賀蘭進明譛琯於帝併及甫甫被逐)對
食暫飡還不能(趙次公曰蔡琰詩曰飢當食兮不能飡)每愁(王洙曰一云常愁)夜中
(王洙曰一作來)自足(王洙曰一作皆是)蝎(鄭卬曰許竭切趙次公曰蝎者螫蟲中原有之南中无有韓退之謫南方及)
(其歸也有詩云照壁喜見蝎則每以得歸為念雖蝎之螫而見之反喜也)况乃秋後轉多蠅束帶
發狂欲大呌簿書(王洙曰唐書切於簿書期會)何急來相仍南望青
松架短壑(趙次公曰江文通擬謝光禄郊遊詩風散松架險注云松枝可以為架故因謂之架焉)安得
赤脚踏層冰(蘇軾曰馬融夏夜直館是夕蒸燠倍常如坐甑中謂同舍曰安得披襟赤脚踏隂山之層冰洗滌塵熱)
立秋後題
日月不相饒(蘇軾白王献之覧鏡見髮顧兒童曰日月不相饒村野之人二毛俱催矣汝等何不汲汲為斈寸隂)
(過而不可復得也)節叙昨夜隔玄蟬無停號(鄭卬曰胡刀切)秋燕巳如客
(蔡伯世曰古詩秋蝉鳴樹間玄鳥逝將適宋玉燕翩翻而辝歸蝉寂寞而无声蘇軾曰張衡寓旅洛汭生計无聊有命駕之心顧)
(梁上鷰曰秋風巳至想如客㒷斯難久留也)平生獨往願惆悵年半百罷官亦
由人何事拘形役(王洙曰歸去來旣自以心為形役奚惆悵而獨悲淮南王莊子略要曰江海之士山谷之)
(人輕天下細万物而獨往司馬彪注曰獨往自然不復顧也陶淵明誰謂形蹟拘也〇師古曰甫此二篇詩作於乾元元年至二年)
(果棄官之秦州)
立秋雨院中有作(李泰伯曰此詩在嚴武書院中作)
山雲行絶塞大火復西流(王洙曰張景陽詩大火流坤維閑居賦望流火之餘景〇薛夢符曰)
(右按春秋左氏傳哀十二年冬十二月螽季孫問仲尼仲尼曰丘聞之火復而後蟄者畢令火猶西流司歷過也又尔雅云大火謂)
(之大辰注大火心也在中最明故時候至也)飛雨動華屋䔥䔥梁棟秋(王洙曰謝玄暉)
(詩朔風吹飛雨䔥條江上來旣洒百常觀復集九城臺)窮途愧知己(趙次公曰指嚴鄭公也)暮齒
借前籌(王洙曰張良願借前著以籌之左太冲壯齒不恉居歲暮常慷慨杜修可曰言其晚年而得預節度府參謀)
(也)巳費清晨謁(李希声曰甫言曰過武廳謀府事)那成長者謀(趙次公曰又自謀之)
(辝)解衣開北戶高枕對南楼(趙次公曰北戶南楼自是當時實事舊注所引徒紛紛矣)
樹濕風凉進江喧水氣浮禮寬心有適(趙次公曰言嚴公待以寬礼)
節爽病微瘳(趙次公曰時節清爽乃題所謂立秋曰公素有肺疾惟氣爽則少蘇也)主將歸調
鼎吾還訪舊丘(王洙曰主將謂嚴公也言公還朝秉政曰吾當遂歸計也鮑明遠詩去鄕三十載復得還舊丘)
軍城早秋鄭國公嚴武作
昨夜秋風入漢關朔雲邊雪滿西山更催飛將追驕
勇(王洙曰漢匈奴號李廣爲飛將)莫放沙場匹馬還(王洙曰吐蕃常入積石軍取麥哥舒翰殺之隻)
(馬无還〇李修可曰春秋僖公公羊云匹馬隻輪无返者舊引哥舒翰事何干嚴公乎)
奉和
秋風嫋嫋動高旌(王洙曰九歌嫋嫋兮秋風洞庭波兮木葉下高旌旌旗也)玉帳外弓
射虜營(蘇軾曰賀若弻征可汗夜分勁弓射虜營皆破継而追殺大捷趙次公曰帳大將軍之帳)巳收
滴博雲間戍(趙次公曰滴博城名雲間戍以言其高也)欲奪蓬婆雪分城(王洙曰滴博蓬)
(婆皆西山地名趙次可曰蓬婆吐蕃城名以其遠在雪山之外)
秋野五首
秋野日𬞞蕪(王洙曰謝玄暉邑里向蕪𬞞)寒江動碧虚繫舟蠻井絡
(王洙曰蜀都賦岷山之精上爲井絡趙次公曰楚在春秋為蛮夷)卜宅楚村墟(王洙曰䕫古楚附庸)棗
熟從人(王洙曰一作行)打葵荒欲自(王洙曰一作旦)鋤(蘇軾曰左思曰鋤園葵客問其勤如此左曰去)
(其猶草耳)盤飡老夫食分减及溪魚
易識浮生理難交一物違(王洙曰物不可違其性也)水深魚極樂林茂
鳥知歸(王洙曰見林茂鳥春歸水深魚知聚注)吾老甘貧病榮華有是非(趙次)
(公曰吾衰老矣自安於貧病而无它念正以榮華非不美也而有是与非焉)秋風吹几杖不厭北(王洙曰一)
(云此)山薇(王洙曰夷斉隱於首陽山採薇而食之蘇軾曰殷竦晉宣帝兩徵不起里人勸其仕竦曰老子不厭此山蕨薇君)
(其如予何人皆服其量)
禮樂攻吾短山林引興長(王洙曰嵆康書済類見寬不政其過又云至為礼法之士所繩疾之)
(如言又云有入山林而不反之論遊山澤觀魚鳥心甚楽之也趙次公曰漢史所謂山林之士入而不能出也)掉頭
紗帽側(王洙曰莊子在宥篇爵躍掉頭紗帽見管寧紗帽静注)曝背竹書光(王洙曰竹書古簡冊)
(也趙次公曰所謂竹簡之書也暗用郝隆曬腹中書也)風落收松子天寒割蜜房(王洙)
(曰蜜房蜂房也趙次公曰班固終南頌曰蜜房溜其㒹)稀疎小紅翠(趙次公曰言秋花也)駐屐近
微香
遠岸秋沙白連山晚照紅(王洙曰海賦波如連山)潜鱗輸駭浪(王洙曰海)
(賦駭浪暴洒驚波飛遊趙次公曰言魚以深爲樂而峽水之深則輸寫駭浪)歸翼會高風(王洙曰魏文帝)
(適與高風會李修可曰張翰曰如歸翼得高風翶翔投林中古詩云翩翩歸鴈翅更得高秋風趙次公曰乃翼乎鴻毛遇順風)
(之義)砧響家家發(王洙曰謝惠連櫩高砧響發楹長杵聲哀)樵聲箇箇同(王洙曰峽)
(中樵人常唱大昌歌以弔柳青每聲闕即呼柳青然不知所爲也)飛霜任靑女賜被隔南
宫(王洙曰淮南子云霜神青女注云青女天神青天王女主霜雪後漢樂崧嘗直南宫家貧無被帝聞而嘉之詔大官賜尚書郎)
(巳下食并給帷被公雖爲郎而在位故云隔𡭗)
身許騏驎畫(王洙曰見今代騏驎閣注)年衰鴛鷺羣(王洙曰公晚方登朝籍)大江
秋易盛空峽夜多聞逕隱千重石帆留一片雲兒童
解蠻語(鄭卭曰解佳買切識也)不必作參軍(王洙曰世說郝隆爲南蠻參軍上巳日作詩曰)
(娵隅濯清池桓温問何物荅曰名魚爲娵隅温曰何爲作蠻語隆曰千里投公始得一蠻府那得不蠻語也趙次公曰趙壹居漢)
(中一日兒童作褒音壹歎曰仲尼之道衰遟夷言蠻語習成風俗乃挈子弟歸中原也)
秋興三首(䕫州作同作八首餘見宫殿門)
玉露凋傷楓樹林(王洙曰李密詩金風蕩佳節玉露凋晚林)巫山巫峽氣蕭森
(王洙曰張景陽荒楚欝蕭森趙次公曰巫山以言山巫峽以言水也)江間波浪兼天湧塞上
風雲接地隂叢菊兩(王洙曰一作重)開他日淚(趙次公曰此句含蓄蓋公於夔州見)
(菊花者二年矣方叢菊之兩開皆是他日感傷之淚)孤舟一繫故園心寒衣處處催
刀尺白帝城高急暮砧(王洙曰郭泰機皎皎白素絲織爲寒女衣良工秉刀尺棄我忽若遺)
䕫府孤城落日斜每依南斗望京華(趙次公曰蓋長安上直北斗號北斗)
(城也舊本南斗非)聽猿實下三聲淚(王洙曰見雨晴有猿揮淚尽注)奉使虚隨八
月查(王洙曰見查上以張騫注)畫省香爐違伏枕(王洙曰見遂阻雲臺宿注趙次公曰畫)
(省以粉畫之謂之畫省初學記載應劭漢官儀曰尚書郎入直臺廨中給女侍史二人執香炉燒薰以從入臺違伏枕則違去)
(畫省香炉者以伏枕之故也)山樓粉堞隱悲笳(王洙曰堞城堞也粉謂飾以堊土也胡人卷蘆葉吹)
(之以爲笳趙次公曰指言白帝城也)請看石上藤蘿月巳映洲前蘆荻花
(趙次公曰想像扁舟之景如此北山移文云秋桂遺風春蘿罷月)
千家山郭静朝暉日日(洙曰一作一日)江樓坐翠微(王洙曰見熊羆守翠微注)
(趙次公曰樓在山間也爾雅山欲上曰翠微以其氣然也)信宿漁人還汎汎(趙次公曰詩汎汎楊)
(舟)淸秋燕子故飛飛(趙次公曰江揔别詩黃鵠飛飛遠)匡衡抗䟽功名
薄(王洙曰匡衡傳有日蝕地震之變上問以政治得失衡遂上䟽上悅其言又傳昭儀及子定陶王爱幸寵於皇后太子衡復上)
(䟽衡爲少傅數年數上䟽陳便宜言多法義上以爲任公卿由是爲御史大夫)劉向傳經心事違(洙)
(曰劉向傳會初立榖梁春秋徵更生受榖梁講論五經於石渠更生後改名向趙次公曰漢初立穀梁春秋徵更生受榖梁講論)
(五經於石渠公其心事欲如劉向之傳經于朝而乃違背不偶也)同學少年多不賤五陵衣
馬自輕肥(薛夢符曰右按文選范彦龍贈張徐州詩田家採樵去薄暮方來歸還聞稚子說有客欵柴扉儐從皆珠)
(玳裘馬悉輕肥軒蓋照墟落傳瑞生光輝又劒騎何翩翩長安五陵間云蘇軾曰劉嵩謂兒童曰若等不見我同學少年皆衣錦)
(食肉若等不力學復何爲終身之計耶趙次公曰五陵衣馬言貴公子也西都賦北眺五陵言長陵安陵陽陵茂陵平陵高貴家)
(傑之家所居舊引嚴陵與光武同學何相干耶)
登高(新添)
風急天高猿嘯哀(王洙曰宋玉云天高而氣清潘安仁勁風凄急)渚清沙白鳥飛
廻無邊落木蕭蕭下(王洙曰江賦尋之無邊楚詞洞庭波兮木葉下又風颯颯兮木蕭蕭)不
盡長江衮衮來(王洙曰謂不舍晝夜故云不盡)萬里悲秋常作客(王洙曰宋)
(玉悲秋)百年多病獨登臺(王洙曰相如多病卧於茂陵)艱難苦恨繁霜鬢
潦倒新停濁酒杯(王洙曰嵆康曰酒一杯潦倒麄疎)
傷秋
林僻來人少山長去鳥微高秋收畫扇(王洙曰一云藏羽扇班姬詠扇)
(詩常恐秋風至凉飈奪炎熱棄捐篋笥中恩情中道絶)久客掩柴扉(王洙曰范彦龍云有客欵柴扉)懶
慢頭時櫛(王洙曰嵆康書懶與慢相成)艱難帶減圍(王洙曰謝惠連腰帶准疇昔卜知今是非)
將軍思汗馬(王洙曰見收京詩注趙次公曰吐蕃未息)天子尚戎衣(王洙曰見社稷一戎)
(衣注)白蔣風飈脆(鄭卭曰說文蔣菰也唐雅曰蔣菰其末謂之彫胡)殷檉曉夜稀(王洙)
(曰白蔣茭草也殷檉檉柳也鄭卭曰殷烏閑切赤黑色檉丑成切可柳爾雅曰檉河柳)何年減豺虎似
有故園歸(王洙曰王仲宣七哀詩西京亂無象豺虎方遘患南登灞陵岸回首望長安張孟陽七哀詩季葉喪亂起)
(賊盗如豺虎)
悲秋
凉風動萬里羣盗尚縱橫家遠傳(王洙曰一作待)書日秋來爲
客情(王洙曰此二事皆情意之極者)愁窺高鳥過(王洙曰高鳥言東西南北猶得所適)老逐
衆人行(王洙曰老者尚爲衆人亦悲時之不與也)始欲投三峽何由見兩京
薄遊
淅淅風生砌(王洙曰柳惠連淅淅振條風)團團月隱牆(王洙曰班婕妤團圓似明月)遥
空秋鴈滅半嶺暮雲長病葉多先墜(王洙曰秋興槁葉多隕)寒
花只暫香巴城添淚眼今夕復清光(趙次公曰公以薄遊之無定見月而)
(添淚也)
搖落
搖落巫山暮寒江東北流煙塵多戰鼓風浪少行舟
鵝費羲之墨(王洙曰王羲之傳羲之性愛鵝會稽有孤居姥養一鵝善鳴求而未能得遂携親友命駕就看姥聞)
(羲之將至烹以待之羲之歎息彌日又山隂有道士好養鵝羲之往看焉意甚悅因求市之道士曰爲寫黃庭經當舉鵝相贈耳羲)
(之欣然寫畢籠鵝而歸甚以爲樂)貂餘季子裘(王洙曰史記蘇秦說季兊兊遺之黑貂裘蘇秦游秦秦不)
(能用於是貂裘色敝趙次公曰戰國策蘇秦仕趙趙王負貂裘黃金使說秦書十上而說不行黑貂之裘弊今云貂餘季子裘言)
(貧如蘇子矣)長懷報明主卧病復高秋
季秋江村
喬木村墟古(蘇軾曰孫陽云重到樵溪喬木蔽日村墟故老無一存者)疎籬野蔓懸
青(王洙曰一作素)琴將暇日(趙次公曰言將琴往江村當暇日也)白首望霜天登爼
黃柑重(王洙曰鷦鷯賦肉不登于爼味)支牀錦石圓(王洙曰史龜策傳南方老人用龜支牀足)遠
遊雖寂寞難見此山川
大曆二年九月三十日
爲客無時了悲秋向夕終瘴餘䕫子國(王洙曰魚復古䕫子國)霜
薄楚王宫(王洙曰楚王遊蘭臺之宫)草敵虚嵐翠花禁冷葉紅年年
小摇落不與故園同(蘇軾曰同素塞上行云八月嚴霜邊岸白風光豈與故園同隂鏗云秦川風物)
(異不與故園同)
秋清
高秋蘇肺氣白髮自能梳藥餌憎加减(王洙曰謝靈運詩藥餌憎所止)
(衰疾忽在斯)門庭悶掃除(王洙曰陳蕃不事一室志掃除天下)杖藜還客拜愛竹
遣兒書(趙次公曰王子猷愛竹凡遣兒書則題字於竹上)十月江平穩輕舟進所如
秋盡
秋盡東行且未廻茅齋寄在少城隈(王洙曰蜀之張儀城也趙次公曰公將)
(往於東蜀矣姑寄草堂故成都也少城城内小城也)籬邊老却陶潜菊(王洙曰陶潜詩采菊東籬)
(下悠然見南山)江上徒逢袁紹杯(王洙曰典略曰劉松袁紹於河朔三伏之際晝夜飲酒至於無知以避一)
(時之暑故河朔間有避暑之飲)雪嶺獨看西日落(趙次公曰西山謂之雪嶺)劒門猶阻
北人來(王洙曰阻一作旦言京信尚阻)不辭萬里長爲客懷抱何時得
好開
冬
古詩四首律詩九首
前苦寒行二首
漢時長安雪一丈牛馬毛寒縮如蝟(王洙曰芒刺也杜修可曰西京雜記漢)
(元封二年大雪深一丈野中鳥獸皆死牛馬踡縮如蝟鮑明遠出自蒯北行疾用衝塞起沙礫自飛揚牛馬縮如蝟角弓不可張)
(鄭卬曰蝟千貴切蟲似豪猪者)楚江巫峽冰入懷虎豹哀號又堪記秦
時老翁荆楊客(王洙曰公杜陵人乃秦地也)慣習炎蒸歲絺綌玄冥
祝融氣或交手持白羽未敢釋(趙次公曰以楚地多熱故也白羽以言扇矣)
去年白帝雪在山今年白帝雪在地凍埋鮫龍南浦
縮(趙次公曰此言水涸少也)寒刮肌膚北風利楚人四時皆麻衣(趙次公曰)
(楚地多熱故四時麻衣以雪爲訝也〇師古曰楚峽地暖從來無雪今乃如水入懷虎貂之類哀號此又足堪記也歲絺綌謂歲暮)
(猶衣絺綌玄冥冬伸祝融夏神冬夏之交常持羽扇是以知楚峽之暖也)楚天萬里無晶輝三
足之烏足恐斷羲和迭送將安歸(王洙曰言隂盛陽弱日不能破羣隂也蘇軾)
(曰管寧久雪隂霾謂友人曰吾恐凍断三足烏脚寕不吾憂人皆變色趙次公曰日中有踆烏注云踆趾也謂三足烏也羲和日)
(御也以雪而烏断則羲和馭日車失其所歸矣皆以形容雪深之意也)
後苦寒行二首
南紀巫廬瘴不絶太古以來無尺雪(王洙曰世說南州謂之炎方地常温无雪)
蠻夷長老怨苦寒崑崙天關凍應折玄猿口噤不能
嘯白鵠翅垂眼流血安得春泥補地裂(蘇軾曰孔文舉語友人曰今地)
(軸輾然裂安得東君汲海作泥而補之)
晚來江門(王洙曰一云間)失大木猛風中夜飛白屋(王洙曰白屋見甘林)
(詩注)天兵斷斬青海戎殺氣南行動坤軸不爾苦寒何
太酷(王洙曰疑殺戮太過也)巴東之峽生凌澌彼蒼回幹人得知
十月一日
有瘴非全歇爲冬不亦難(趙次公曰時巳十月矣而瘴尚未全歇所以爲冬候之難也)夜
郎溪日暖(王洙曰夜郎西南夷也犍爲有夜郎溪)白帝峽風寒蒸褁如千
室(王洙曰後漢贊一夫得情千室鳴絃峽俗以蒸褁爲節物)燋糟(王洙曰一作糖)幸一柈(薛夢符曰右按)
(元微之詩雜蓴多剖膳和黍半蒸菰此與蒸褁无異燒糟皆荆楚人所食者柈與盤同又抱朴子曰士柈瓦胾无救朝飢趙次公)
(曰以糖爲止蒸褁燋糖皆十月一日之事如此一柈史多用此安字書乃俗槃字之真者也鄭卭曰柈簿官切王注音盤與盤同)
玆辰南國重舊俗自相歡
初冬
垂老戎衣窄(王洙曰垂老臨老也戎衣窄爲作簽軍謀)歸休寒色深(趙次公曰時方戍屯)
(以防吐蕃)漁舟上急水獵火著高林日有習池醉(趙次公曰陪嚴公出)
(也山簡在襄陽習氏有佳園池簡日醉焉)愁來梁甫吟(王洙曰見得兼梁甫吟注趙次公曰公以諸葛亮)
(自比也師古曰甫云此句其志厭唐室之乱可知)干戈未偃息出處遂何心
孟冬
殊俗還多事(趙次公曰公中原人而流落巴䕫故指爲殊俗也)方冬變所爲破甘
霜落爪嘗稻雪翻匙巫岫寒都薄(趙次公曰楚地煖故也)烏蠻
(王洙曰一作黔溪)瘴遠隨(鄭卭曰梁益記嶲州嶲山其地接諸蛮部有烏蛮秋蛮)終然減灘瀨
暫喜息蛟螭(王洙曰南都賦憚夔龍兮布蛟螭又云或藏蛟螭趙次公曰水盛滿則蛟螭横旣冬則水日落可)
(以暫息蛟螭之憂也)
至後
冬至至後日初長(王洙曰周禮冬至日在牽牛影長一丈三尺夏至日在東井影尺有五寸長短之至)
(也晉魏間宫中以紅線量日影至後添長一線趙次公曰漢時宫中繍工以線量日影冬至後添一線也舊注所引周礼乃是立)
(表求地中之說非此也)遠在劒南思洛陽青袍白馬有何意(王洙曰公止服)
(九品服尔)金谷銅駞非故鄕(王洙曰金谷園銅駞陌皆蜀中故事鄭卭曰皆在漁陽師古曰金谷)
(園銅駝街皆不及故鄕之樂)梅花欲開不自覺棣萼一别永相望(王洙)
(曰棣萼猶兄弟也公前有詩云干戈猶未定弟妹各何之)愁極夲憑詩遣興詩成吟詠
轉淒涼(蘇軾曰庾子山云本託詩遣㒷詩成反使旅思淒凉)
冬深(王洙曰一云即日)
花葉隨天意江溪共石根早霞随類(王洙曰一作戾)影(趙次公曰言其變態)
(不常隨所類之影而呈現也)寒水各依(王洙曰一作流)痕易下楊朱淚(王洙曰楊朱泣歧路)
(謂其可以南可以北趙次公曰公之流落困於歧路故云爾)難招楚客魂(王洙曰宋玉哀屈原憂愁山澤)
(魂魄飛散其命將落故作招魂欲以復其精神延其年壽外陳四方之惡内崇楚國之美以諷于君)風濤暮不穩
(趙次公曰古詩風濤暮不止幾日到瀟湘薛夢符曰公欲南下以歲暮而未成行也)捨掉宿誰門
十二月一日三首
今朝臘月春意動雲安縣前江可憐(鄭卭曰十道志雲安在䕫州本漢朐)
(腮縣也)一聲何處送書鴈百丈誰家上水船(蘇軾曰古離别曲百丈牽舡上)
(水遟郎去瞿塘幾日歸鍾會呼挽舡索爲百丈今舟子皆呼之爲實故事〇趙次公曰百丈者牽舡篾内地謂之宣音彈)未
將梅蘂驚愁眼更取椒花媚遠天明光起草人所羡
(鄭卭曰長安志明光殿在東内)肺病幾時朝日邊(王洙曰明光殿名也漢王商借明光殿起草作制誥)
(也相如病肺多渴遂卧疾于茂陵趙次公曰晉明帝云只聞人自長安來不聞人自日邊來其後人遂以日邊爲帝都)
寒輕市上山煙碧日滿樓前江霧黃負鹽出井此溪
女打鼔發船何郡郎新亭舉目風景切茂陵著書消
渴長(趙次公曰晉王導傳洛京傾覆中州士人避乱江左十六七每至暇日邀出新亭飲宴周顗中坐而嘆曰風景不殊㪯目)
(有江山之異皆相視流涕惟導愀然變色曰當共戮力剋復神州何至相對作楚囚泣耶衆收淚而謝茂陵著書乃司馬相如事)
春花不愁不爛漫楚客唯聽棹相將
即看鷰子入山扉豈有黃鶯歷翠微短短桃花臨水
岸輕輕柳絮點人衣(蘇軾曰張麗華遊園有柳絮點衣謂後主何能點人衣王曰輕薄物試卿意也)
(笑而不荅〇趙次公曰十二月一日作詩而有鷰子桃花之類何也此義在末句所謂也日一杯難強進者也此盖逆道其事耳)
春來凖擬開懷久老去親知見面稀他日一杯難強
進重嗟筋力故山違
歲暮
歲暮遠爲客邊隅還用兵煙塵犯雪嶺(王洙曰煙塵兵氛也趙次公)
(曰此篇全言吐蕃之乱也西山近接維松上有積雪經夏不消人謂之雪山也)鼔角動江城天地日
流血(王洙曰謂多戰闘)朝廷誰請纓(王洙曰終軍願請長纓以係狂虜)濟時敢愛死
寂寞壯心驚(趙次公曰公自悼其有濟時之志而壯心巳消故也)
分門集註杜工部詩卷第二
