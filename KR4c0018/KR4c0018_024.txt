分門集註杜工部詩卷之二十四
花草竹木
花古詩律詩共十六首
早花(新添)
西京安穩未不見一人來臘月巴江曲山花巳自開
盈盈當雪杏艷艷待香梅直若風塵暗誰憂客鬢催
花底(新添)
紫萼扶千蘂黃鬚照萬花忽疑行暮雨何事入朝霞
恐是潘安縣堪留衛玠車(蘇曰潘岳爲河陽令植桃李花人號曰河陽一縣花衛玠在群)
(伍中有異所至看者如堵號爲璧人常乘白羊車)深知好顔色莫作委泥沙
風雨看舟前落花戲爲新句(趙曰此全篇言落花)
江上人家桃李枝春寒細雨出疎籬影遭碧水潜勾
引(鄭曰勾古侯切趙曰古樂府薄命篇云豔花勾引落)風妬紅花却倒吹吹花困
癲旁舟楫水光風力俱相怯(趙曰庾信畫屏風詩水光連岸動劉孝儀渡吉陽州詩曰)
(噪鼓揚風力)赤憎輕薄遮入懷(趙曰赤憎方言也公嘗云輕薄桃花逐水流是巳遮之爲言輒也如)
(遮莫鄰雞下五更之遮)珍重分明不來接(洙曰一作折〇蘇曰劉公幹居鄴下一日桃花爛漫值諸)
(公子進賞久之遂去公幹問僕曰損花乎僕曰无但愛賞而巳公幹曰珍重輕薄子不來損折使老夫酒興不空也遂飲花下作放)
(歌行見玉堂别集)濕久飛遲半欲高縈沙惹草細如毛蜜蜂
胡蝶生情住偷眼蜻蜓避百勞(師曰是時甫在舟中覩江上佳景春風細雨碧水紅)
(花相映帶不勝喜樂因戲爲新句以歌詠之雖眼前之事皆可樂然猶有輕薄可憎者但惟珍重謝之分明不來相接以至從物猶)
(能縈沙惹草蜂蝶尚生情性况人而不能無動情乎蜻蜓避百勞百勞惡鳥恐爲所害言人豈不如蜻蜓尚能全身遠害乎)
江梅(趙曰江邊之梅也如在嶺曰嶺梅在野曰野梅官中所種曰官梅而後之斈者凡見梅便謂之江梅)
梅蘂臘前破梅花年後多絶知春意早最柰客愁何
雪樹元同色江風亦自波故園不可見巫岫鬱嵯峨
(洙曰陸幾樂府云山欝嵯峨潘安仁崇崗欝嵯峨陸又云崇山欎嵯峨)
和裴迪登蜀州東亭送客逢早梅相憶見寄
東閣官梅動詩興還如何遜在楊州(洙曰梁書何遜傳不見楊州事蘇)
(曰梁何遜作揚州法曹廨舍有梅花一株花盛開遜吟詠其下後居洛思梅花再請其往從之抵揚州花方盛遜對花彷徨終日)
此時對雪遥相憶送客逢春可自由(洙曰春一作花)幸不折
來傷歲暮若爲看去亂鄕愁(洙曰鄕一作春)江邊一樹垂垂
發(蘇曰吴防雪梅賦照寒溪之豔豔帶冷雪之垂垂想子美雪中見梅作也今梅花中用垂垂字但可雪中梅花即用之)朝
夕催人自白頭
江頭五詠(彦輔曰王筠有才名沈約重之約於郊居作齋閭請筠爲草木十詠書之於壁皆直)
(寫之辝不加篇題約曰此詩指物呈形無假題署)
丁香
丁香體柔弱乱結枝猶墊(鄭曰都念切下也洙曰尚書注墊溺也)細葉带
浮毛疎花披素豔深栽小齋後庶近幽人占晚墮蘭
麝中休懷粉身念(洙曰言丁香結實則墮於蘭麝間而有粉身之患也)
麗春
百草競春華麗春應最勝少須好顔色多漫枝條剰
紛紛桃李枝處處惣能移如何貴此重(洙曰一作稀如何貴重)却
怕有人知
梔子(魯曰漢書曰梔茜園注梔支子也本草曰支子一名木丹晉宫閣名曰華林囿者梔子五株名山志曰)
(樓石山多梔子斉謝眺有墻花梔子樹詩梁簡文帝有詠梔子花詩)
梔子比衆木人間誠未多於身色有用(洙曰蜀人取梔子色以染帛)
與道氣傷和(洙曰梔性絶令)紅取風霜實(洙曰實經霜則紅)青看雨
露柯無情移得汝貴在映江波
江畔獨步尋花七絶句
江上被花惱不徹無處告訴只顛狂走覓南鄰愛酒
伴經旬出飲獨空牀(洙曰斛斯融吾酒徒)
稠花乱蘂畏江濱(洙曰畏一作褁)行步欹危實怕春詩酒尚
堪驅使在未須料理白頭人
江深竹靜兩三家多事紅花映白花報荅春光知有
處應須美酒送生涯
東望少城花满煙(洙曰梁益記云少城張儀城〇蒼舒曰右按左太冲蜀都賦亞以少城接乎其西市)
(㕓所舍賈商之渊則遂百里羅肆巨千賄貨山積纖麗星繁注少城小城也在城西市在其中)百花高樓更
可憐誰能載酒開金盞(洙曰盞一作鎻揚雄以免復召大夫家素貧嗜酒人希至其門時有)
(好事者載酒從遊斈)喚取佳人舞繡筵
黃師塔前江水東春光懶困倚微風桃花一簇開无
主可愛深紅愛淺紅(洙曰下愛字一作映)
黃四娘家花满蹊千朵萬朵壓枝低留連戲蝶時時
舞自在嬌鶯恰恰啼(蘇曰斉魯大臣史失其名黃四娘者獨何人哉因託是詩以不朽)
不是愛花即欲死只恐花盡老相催繁枝容易紛紛
落嫰葉商量細細開(洙曰葉一作蘂)
歎庭前甘菊花(洙曰此詩譏小人在位賢人失所也)
簷前甘菊移時晚(洙曰簷一作階趙曰菊以移晚而花遲故爲失所尔)青蘂重陽不
堪摘明日蕭條盡醉醒殘花爛漫開何益籬邊野外
多衆芳采擷細瑣升中堂(鄭曰擷突結切捋取也〇洙曰芣莒薄言采之薄言擷之趙)
(曰此詩盖刺餘子碌碌皆得貴近言芳則非不謂之才也特細瑣而已言升中堂則貴近之意公之言傷時細碎微瑣者用而出類)
(者廢也)念兹空長大枝葉結根失所纏風霜(洙曰古詩結根太山阿〇)
(薖曰南史劉彦節子㑨詩城上草植根非不高所恨風霜早〇趙曰言枝葉長大如人文采之秀發而託根不得地反爲風霜所埋)
(也師曰甘谷名漢武帝西置甘涼瓜沙等州其谷産菊可以入藥移晚謂失其時也尽醉醒者人尽泛菊而醉唯我無菊可泛但)
(醒而巳殘花雖開巳無况味夫復何益此正与屈原不遇其時而云㪯出皆醉唯我獨醒同意甘菊喻君子衆芳細瑣以喻小人君)
(子不遇時不見采擢小人反獲起升登于廟堂之上此与隰桑詩小人在位君子在野無異也然賢者所&KR0636;飬雖大柰何結托不得)
(其人故至於失所而尽没乎風霜甫作此詩觀其辝意含蓄其情可知矣)
草古詩律詩共三首
除草(洙曰去&KR2282;也蘇曰&KR2282;草蜀中謂之毛&KR2282;毛芒可畏觸之如蜂蠆治風疹以此草點之一身失去葉)
(背紫者入葉&KR2282;山韮也)
草有害於人曾何人阻脩(洙曰言草之毒者不必生於阻脩之処雖平夷之地亦有之也高)
(曰阻脩謂脩遠險阻之地)其毒甚蜂蠆(洙曰左傳猶蜂蠆有毒蘇曰梁凖小人之言行甚於蜂蠆蜂蠆尚可去小)
(人不可去故也趙曰蓋&KR2282;之上皆芒刺觸之能螫人也)其多弥道周(洙曰道周道兩傍也)淸晨
步前林江色未散憂芒刺在我眼(朱曰霍光驂乘上内嚴憚之若有芒刺在背)
(蘇曰馬援見謟佞輩如芒刺在眼中師曰草喻小人彌道周喻居王之左右君子疾之如芒刺在眼求其去之之術)焉
能待高秋霜雪一霑凝(洙曰一作衣)蕙葉亦難留(師曰春以喻賞秋以喻罰)
(焉能待高秋急於去小人也蘭蕙香草以此君子今與蘋草同殺喻政刑無辨善惡莫分)荷鋤先童穉(洙曰)
(陶徵君荷鋤稚有倦劉曰先者以身率)日入仍討求(修可曰莊子日入而息)轉致水中
央(晏曰禮薙人掌殺草有水火之化以釣舟載而致之水此水化也)豈無雙釣舟頑根易滋
蔓(洙曰左傳無使滋蔓)敢使依舊丘(洙曰鮑明遠復得還舊丘〇師曰小人立黨其黨滋盛敢使依舊丘)
(謂小人不可近也)自兹藩籬曠更覺松竹幽(洙曰草去則幽芳之物伸矣此詩有)
(所傷而云)芟荑不可闕疾惡信如讎(洙曰隱六年傳周任有言曰爲國家者見惡如農夫)
(之務去草焉芟荑藴崇之絶其本根勿使能殖則善者使信之矣師曰松竹有操君子自守之象小人旣去則君子道長而松竹得)
(遂其生飬之性也此篇大有含蓄詳玩之頗有味矣)
庭草
楚草經寒碧庭春入眼濃舊低收葉舉(趙曰言舊低㪯附而收斂之葉)
(以春而㪯也)新掩捲牙重(趙曰言新掩蔽而韜卷之牙以春而重也)步履宜輕過
開筵得屢供看花隨節序不敢強爲容
蒹葭
摧折不自守(洙曰生質衰脆不能自守)秋風吹若何暫時花載雪墮
木葉沉波(洙曰言非歲寒之質也)體弱春苗草叢長夜露多江
湖後搖落亦恐歲蹉跎(洙曰亦一作只)
竹律詩三首
嚴鄭公宅同詠竹(得香字爲韵)
綠竹半含籜(洙曰謝靈運詩初篁包綠籜)新梢纔出墻色侵書帙
晚隂過酒樽凉雨洗娟娟靜風吹細細香但令无翦
伐會見拂雲長(洙曰此詩公之措意極爲深遠以意逆志觀者當自知矣)
從韋二明府續處覓錦竹三數叢
華軒藹藹它年到錦竹亭亭出縣高江上舍前无此
物幸分蒼翠拂波濤(蘇曰阮籍居家有竹欲分蒼翠但數箇而巳粗欲𥙷闕也師曰華軒則言韋)
(明府下車來種錦竹巳成矣故就韋乞)
苦竹
青冥亦自守軟弱強扶持(鄭曰強其兩切〇洙曰猶強自振立也)味苦夏
蟲避叢卑春鳥疑軒墀曾不重剪伐欲无辝(洙曰欲一作亦)
幸近幽人屋(蘇曰崔浩菜賦種近幽人之屋藏當野客之䆫)霜根結在兹(洙曰言此竹質雖疲)
(軟然得其所託亦足以保其生矣〇趙曰言在幽人之家方有保護結根之理)
木古詩七首律詩八首
古栢行(洙曰傷有其才而不得用也)
孔明廟前有老栢(洙曰見武矦廟注前一作階廟在成都先主廟西院)柯如青銅根
如石霜皮溜雨四七圍黛色參天二千尺(洙曰曹子建荆棘上參天)
(蘇曰古制以圍三徑即一圍者三尺也沈存中謂霜姿溜雨四十圍黛色參天二千尺四十圍乃是徑七尺元乃太細長也黃朝)
(英謂若以古制論之當有百二十尺圍有百二十尺即徑四十尺安得云七尺也若以人兩手大指頭相合爲一圍則一圍是一小)
(尺即徑一丈三尺三寸又安得云七尺也孔明廟前栢當以古制爲定〇趙曰孔明爲蜀相成都則先主廟而武矦祠堂附焉䕫州)
(則先主廟武侯廟各别令詠栢專是孔明廟而巳豈非䕫州栢乎公詩集中其在䕫也屢有孔明廟詩於䕫州十絶云武侯祠堂不)
(可忘中有松栢參天長以絶句證之則此乃夔州之詩明矣正敏曰沈内翰譏子美此句以謂四十圍配二千尺爲太細長不知)
(子美之意但言其色事巳猶言其翠色蒼然仰視高遠有至於二千尺而幾於參天也若如此求疵則二千尺固未足以參天而詩)
(人謂駿極于天者更爲妄語善論詩者正不應𡭗)君臣巳與時際會(洙曰蜀先主孤之有孔明)
(如魚之有水也)樹木猶爲人愛惜(洙曰宣九年思其人猶愛其樹况用其道而不恤其人乎劉歆)
(曰思其人猶愛其樹况宗其道而毁其廟乎)雲來氣接巫峽長(洙曰宜都山川記曰巴東三峽)
(巫峽長)月出寒通宣山白(尹曰范元實云形似之言盖若詩人之賦䔥䔥馬鳴悠悠旆旌是也激昂)
(之言盖若詩人之興周餘黎民靡有子遺是也古人形似之言必實錄是事决不可易故老杜所題詩往往親到其處益知其工激)
(昂之言孟子所謂不以文害辝不以辝害志初不可以形迹考然如此乃見一時之意如古栢詩柯如青銅根如石視之信然雖聖人)
(復生不可改此形似之語霜皮溜雨四十圍黛色參天二千尺雲來氣接巫峽長月出寒通雪山白此激昂之語不如此則不見古)
(栢之大也文章故多端然警策處往往是此兩體𡭗范蜀公云武侯廟栢才十丈而杜云二千尺以謂詩人好大其事沈存中又云)
(蒼皮四十圍乃是七尺徑而長二百丈無乃大細長乎王立之云論詩正不當尔二公之言皆非也趙曰巫峽在䕫之下巫峽之雲來而栢之氣)
(與接雲山在夔之西雪山之月出而栢之寒與通皆言其高大者也)憶昨路繞錦亭東先主
武侯同閟宫(洙曰詩悶宫有侐趙曰此乃追言成都先主廟之栢盖杜公近方離成都而來䕫故止可言憶昨)
(也)崔嵬枝榦郊原古窈窕丹青戸牖空(趙曰上句又以言成都栢之亦)
(老也盧獻卿夢人贈詩曰十築郊原古)落落盤踞雖得地冥冥孤高多烈
風(洙曰七發冬則烈風之所激〇趙曰杜篤首陽山賦曰長松落落沈約高松賦曰鬱彼高松栖根得地)扶持自
是神明力(夢符曰右按孫興公天台賦嗟台岳之所異挺實神明之扶持〇蘇曰劉禪自是神明扶持非人力能致)
正直元因造化功大厦如傾要梁棟(洙曰大厦將㒹〇尹曰耿恭謂岑彭)
(曰方今漢基頽圯英雄寒餓如大厦傾求天下之義士要爲梁棟子何如此寒餓不乘時取萬戸侯復俟何時邪)萬年
廻首丘山重(鄭曰重去聲)不露文章世巳驚未辭翦伐誰
能送(洙曰甘棠勿翦勿伐)苦心豈免容螻蟻香葉終經宿鸞鳳(趙曰)
(謝靈運後漢書曰方儲遭母憂種松栢鸞棲其上)志士幽人莫怨嗟古來才大難
爲用(洙曰莊子吾有大樹人謂之樗其大本擁腫而不中繩墨立之塗匠者不顧今子之言大而無用衆所同去也蘇曰張)
(華志士蓄怨幽人含嗟朝廷雖下哀詔誰肯出松蘿嵓穴)
四松
四松初移時大抵三尺強别來忽三歲離立如人長
(趙曰禮記離坐離立師曰甫詩云賤子且奔走二年望東吳則知甫去草堂及歸時凡涉三歲)會看根不拔
莫計枝凋傷幽色幸秀發(趙曰王褒曄曄而秀發)疎柯亦昂藏所
插小藩籬本亦有隄防終然掁撥損(鄭曰上直庚下比末切〇洙曰謂有)
(所觸動也師曰道曰掁廢觸撼兒)得愧千葉黃敢爲故林主(師曰甫傷兵亂民尙不保)
(其故居况吾敢爲故林之主而欲保四松之無損乎)黎庶猶未康避賊今始歸春草
满空堂(蘇曰嵆紹一日復一日篇云去日畫樓歌管沸歸來春草满空堂詩語因即借句今杜工部往往全用古人語)
(斯亦不害詩人之工也)覽物歎衰謝及兹慰凄凉(洙曰前詩有入門四松在)清
風爲我起洒面若微霜(趙曰張茂言穆如洒淸風陸機連珠云秋風夕洒)足以
送老姿(洙曰一云足爲送老姿)聊待偃蓋張(趙曰抱朴子云天陵偃蓋之松)我生無
根蔕配爾亦茫茫有情且賦詩事迹兩可忘勿矜千
載後慘澹蟠穹蒼
病栢
有栢生崇岡(洙曰琴賦惟倚吾之所生兮託峻嶽之崇岡)童童狀車蓋(洙曰車一云青)
(魏文帝西北有浮雲亭亭如車蓋陳琳柳賦象翠蓋之威蕤十明曰蜀志先主舍東南角籬上有桑樹高丈餘遥望童童如小蓋)
(往來者皆怪此樹非凡謂當出貴人先主少時與諸兒於樹下戲言吾必當乘此羽葆車蓋又齊書太祖宅有進武南有桑樹狀如)
(車蓋上年數歲遊於其下從兄敬宗謂曰此樹爲汝生也)偃蹙龍虎姿(洙曰神仙傳麒麟客有龍虎之姿)
主當風雲會(洙曰乘風雲之會)神明依正直故老多再拜(蘇曰)
(王褒歸蜀過寳稽父老遮路再拜餉以壷漿桃李餅餌之類)豈知千年根中路顔色壞
出非不得地蟠據亦高大歲寒忽無憑(洙曰歲寒然後知松栢之)
(後凋)日夜柯葉改(洙曰禮器如松栢之有心貫四時不改柯易葉〇趙曰本有歲寒之姿今栢病之故云日)
(夜顔色改也)丹鳳領九雛哀鳴翔其外(洙曰建康實錄鳳將九雛再見於豐城衆鳥從)
(之洞簫賦孤雌寡鵠娱優乎其下春禽群嬉翺翔乎其巔琴賦翔鸞集其嶺蘇曰東海何承天除著作年巳邁諸佐郞並年少荀)
(伯呼爲妳母承天云卿當言鳳凰將九子妳母何言耶)鴟鴞志意满養子穿穴内(洙曰)
(詩有鴟鴞篇)客從何鄕來(趙曰倣古詩客從何方來)竚立久吁怪靜求元
精理浩蕩難倚頼(洙曰穿一作窟無精一作無根趙曰字出後漢元精所生王之佐臣師曰之罪)
(耶物實有以侵之此詩寓意傷郭英乂也英父鎮成都爲人端直蜀人重之不幸爲崔旴所殺其諸孤哀泣若無所訴故有丹鳳領九)
(雛哀鳴翔其外之句鴟鴞惡鳥喻崔旰崔旰旣害英乂竊據成都故有䲭鴞志意满養子穿穴内之句然正直之人神明祐之父老敬之)
(今反罹其禍豈非歲寒無憑乎客甫自稱英乂在蜀甫爲客以依之今旣遇害是以爲之吁怪細思天理茫茫不足倚頼盖嘆禍淫)
(福善之理若乖戾不可考信故也)
病橘(洙曰此詩傷物天所而至於困悴也)
群橘少生意雖多亦奚爲(洙曰羣一作伊)惜哉結實小(洙曰一作)
(少)酸澁如棠梨剖之盡蠧蟲(洙曰剖一作割)采掇爽其宜(洙曰)
(其一作所詩芣苢薄言采之薄言掇之)紛然不適口(洙曰莊子柤梨橘柚皆可於口也)豈止
存其皮蕭蕭半死葉(洙曰七發其根半生半死冬則列風飄霰飛雪之所激)未忍别
故枝玄冬霜雪積(洙曰劉公幹自夏涉玄冬)况乃廻風吹嘗聞蓬萊
殿(蘇曰唐太宗蓬萊殿九月八日宴群臣酒行遍賜湖南新橘宰相以下有詩謝)羅列瀟湘姿(洙曰瀟湘)
(有橘田橘洲世說江南爲橘江北爲柚)此物歲不稔玉食失光輝(洙曰失一作少天子)
(王食周禮共食玉謂入貢玉府也)宼盗尚憑陵當君减膳時(洙曰天子徹樂减膳)汝
病是天意(師曰陵謂史思明未平天子嘗膽每遇凶年禍乱則必减食徹樂示自刻責今橘病不貢無乃天意使吾)
(君减徹乎)吾諗罪有司(洙曰諗一作愁)憶昔南海使奔騰獻荔枝
百馬死山谷到今耆舊悲(洙曰唐書貴妃嗜荔枝必欲生致之乃置騎傳送走數千里其)
(味未變巳至京師也田曰漢和帝紀舊南海献龍眼荔枝十里一置五里一堠奔騰險阻死者繼路時唐羌上書帝下詔曰遠國)
(珍羞本以薦奉宗廟苟有傷害豈爱民之本敕太官勿復受獻謝承漢書云唐羌字伯游辟公府補臨武長縣接交州舊貢荔枝龍)
(眼驛馬晝夜傳送至有遭虎狼毒害頓仆死亡不絶道經臨武羌乃上書諫和帝曰臣不以滋味爲德下不以貢膳爲功故天子食)
(太牢爲尊不以果實爲珍伏見交趾七郡獻生龍眼等鳥驚風發南州地土惡虫猛獸不絶於路至有觸犯死亡之害死者不可復)
(生來者猶可救也此二物升殿未必延年益壽帝從之羌即弃官還家不應徵修可曰公借其事以譏楊妃舊注引唐書其說非)
(唐所負乃涪州荔枝由子午道而往非南海也〇趙曰此用獻荔枝事比之竒矣)
枯㯶(洙曰此詩傷民困於重歛也)
蜀門多㯶櫚(洙曰㯶一作栟南都賦其木則㯶櫚結根竦本垂條嬋媛布綠葉之萋萋敷華蘂之蓑蓑鄭曰櫚)
(力居切栟櫚木名有葉無枝)高者十八九其皮割剥甚雖衆亦易朽
徒布如雲葉青青歲寒後交横集斧斤凋喪先蒲柳
(洙曰說文云楊柳即蒲也詩蒲柳之木二種一種皮正青一種皮紅布一作有夢符曰右按北史韋世康與子弟書曰耄雖未及)
(壯年巳謝霜早楸梧風先蒲柳又晉書顧悅之與簡文同年而髮早白帝問其故對曰松栢之姿經霜猶茂蒲柳之質望秋先零)
傷時苦軍之(洙曰律乏軍興)一物官盡取(鄭曰取此苟切)嗟爾江漢人
生成復何有有同枯㯶木使我沉歎久死者即巳休
(趙曰猶㯶之旣剥多而枯死也)生者何自守(洙曰何一作能趙曰猶㯶之未剥者終復遭剥也)啾啾
黃雀啅(鄭曰啅竹角切又作啄)側見寒蓬走念爾形影乾(鄭曰乾古寒切)
摧殘没藜莠(洙曰蜀人取㯶皮以充用惟軍興誅求尤急師曰蒲柳之爲物望秋先零㯶其皮可用軍興)
(之際割剥殆盡譬若江漢之民困於重歛然掊刻之吏刮削苦毒何異斧斤交集而民不得保其生邪啾啾黃雀啅蓋傷其無所托)
(也蓬逐風飛喻甫爲客飄蕩甫旣痛嗟割剥之虐復自悼飄蕩如飛蓬恐亦堙没隨藜莠而巳)
枯柟(洙曰此詩傷抱材者老死丘壑而不材者見用也鄭曰柟那含切葉似桑子似杏而酸俗作楠)
楩柟枯崢嶸(洙曰蜀都賦楩楠幽藹於谷底劉曰崢嶸高皃)鄕黨皆莫記不知
幾百歲慘慘無生意上枝摩皇天(洙曰魏文帝脩條摩蒼天)下根蟠
厚地(洙曰易坤厚載物)巨圍雷霆折(洙曰七發夏則雷霆霹靂之所感)萬孔蟲蟻
萃凍雨落流膠衝風奪佳氣(趙曰郭璞曰今江東夏月暴雨呼爲凍雨引楚辝使凍雨)
(洒塵衝風隧風也楚辝以司命曰衝風至兮水揚波)白鵠遂不來天雞爲愁思(洙曰謝靈)
(運天雞弄和風七發獨鵠晨號乎其上唐曰天雞雉也)猶含棟梁具無復霄漢志良
工古昔少識者出涕淚種榆水中央成長何容易截
承金露盤裊裊不自畏(洙曰西都賦抗仙掌以承露擢雙立之金莖西京賦立脩莖之仙掌承雲)
(表之清露師曰喻君子負大材不遭明聖之君而至於困頓失所小人以柔脆嵬瑣之姿反俾之居廟堂以承重任其不傾危不)
(可得矣昔漢武帝爲金人承露植以脩莖榆柔脆之木賤而易長今用以承露盤裊裊而危可不寒心乎小人貪位慕禄雖處重任)
(不知自畏必至於傾覆而後巳此詩所以傷大材老死丘壑而小有材者居重任其顚倒如此)
海棕行(鄭曰棕字以意逆之當作子冬切〇趙曰海棠記載李贊皇公云花木以海爲名者悉從)
(海上來)
左綿公館淸江濆(師曰綿州涪水所經涪居其右綿居其左故曰左綿)海棕一株高
入雲(修可曰古樂府高城上入雲)龍鱗犀角相錯落蒼稜白皮十抱
丈自是衆木亂紛紛(趙曰王長元吉古意云况復飛營夜木葉乱紛紛)海棕焉知
身出群移栽北辰不可得時有西域胡僧識(師曰北辰喻君)
(也夫大材生非其地人無識者其欲衆木紛乱何以異乎中國無人識而胡僧識之正仲尼欲居九夷之意)
柳邊(新添)
只道梅花發那知柳亦新枝枝揔到地葉葉自開春
紫燕時翻翼黃鸝不露身漢南應老盡霸上遠愁人
高柟(鄭曰那含切木名葉似桑子似杏而酸俗作楠𡭗雅云梅柟)
柟樹色冥冥江邊一蓋青(洙曰劉先主所居籬角一樹遠望若車蓋)近根開
藥圃接葉製茅亭落景隂猶合(趙曰言枝葉濃茂也)微風韻可
聽尋常絶醉困卧此片時醒
嚴鄭公階下新松(得霑字)
弱質豈自負移根方爾瞻(洙曰民具𡭗瞻)細聲聞玉帳(洙曰聞一)
(作侵)疎翠近珠簾未見紫煙集虚蒙淸露霑何當一百
丈欹蓋擁高簷(蘇曰此詩公之措意極爲深遠以意逆志觀者當自知矣阮瑀松賦擁高簷碧似欹蓋〇)
(趙曰欹蓋抱朴子云偃蓋之松也)
憑韋少府班覓松樹子栽
落落出群非櫸柳(洙曰天白賦蔭落落之長松)青青不朽豈楊梅(洙曰)
(莊子受命於地惟松栢獨正故四時常保其青青)欲存老盡千年意爲覓霜根數
寸栽(洙曰栽一云來)
憑何十一少府邕覓榿木數百栽
草堂塹西無樹林(洙曰樹一作木)非子誰復見幽心飽聞榿
木三年大與致溪邊十畝隂(洙曰蜀人以愷爲薪三年可燒)
樹間
岑寂雙甘樹(洙曰鮑明遠舞鶴賦去帝鄕之岑寂)婆娑一院香交柯低几
杖垂實礙衣裳滿歲如松碧(趙曰言歲寒如松也)同時待菊黃
幾㢠霑葉露乘月坐胡床
惡樹
獨遶虚齋徑常持小斧柯幽隂成頗雜惡木翦還多
(洙曰陸士衡云熱不息惡木隂蘇曰王筠野中吟云蘭薰種而不茂樗猶翦而還多此明君子道消小人道長也趙曰管子云)
(士懷耿介之心不蔭惡木之枝惡木尚能恥之况與惡人同處)枸𣏌固吾有(趙曰以惡木敝障而枸𣏌不生)
(因公翦去雜隂而有也)雞棲奈汝何(洙曰汝一作以趙曰翦去木枝似妨雞棲故云師曰枸𣏌嘉䔫)
(也雞棲嘉木也惡樹旣翦則枸𣏌雞棲遂得生長故云因吾有柰汝何猶小人旣去則君子斯道長矣)方知不材
木(洙曰木一作者)生長漫婆娑(洙曰莊子言櫟社之樹匠伯不顧弟子問之匠伯曰彼散木也無所可用)
(故能若是之壽也)
分門集註杜工部詩卷第二十四
