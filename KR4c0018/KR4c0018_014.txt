分門集註杜工部詩卷第十四
時事上
古詩三十一首
兵車行
(洙曰春秋有兵車之會語不以兵車管仲之力也王深父云雄武之君喜驅中國之衆以開邊服遠爲烈而不)
(寤其事乃先王之罪人耳此詩蓋號於漢以刺玄宗云師曰律詩拘於聲律古詩拘於語句以是詞不能逹)
(夫謂之行者逹其詞而巳如古文而有韻耳自唐陳子昂一變江左之體而歌行暴于世行者詞之遣無所留)
(礙如雲行水行曲折溶洩不爲聲律語句之所拘但於古詩句法中得增辭語耳此行爲唐玄宗所作玄宗承)
(太宗米斗三錢之後國家豐冨侈心一動遂貪邊功初用張九齡爲相開元中號爲賢君其後罷九齡用李林)
(甫楊國忠之徒從事吐蕃訖唐之世吐蕃爲患者玄宗實開其釁而巳)
車轔轔(鄭曰離珍切〇洙曰秦國風有車轔轔有馬白顚注轔轔衆車聲也列女傳衛靈公與夫人夜坐聞車聲轔轔)
(至關而止夫人曰此蘧伯玉也王元長曲水詩序暢轂埋轔轔之轍)馬蕭蕭(洙曰車攻詩蕭蕭馬鳴悠悠旆旌注)
(言不讙譁)行人弓箭各在腰(蔡伯世曰行人行役之人也)耶孃妻子走相
送(彦輔曰杜元注云古樂府云不聞耶娘哭子聲但聞黃河之水流濺濺)塵埃不見咸陽橋
(何覬曰咸陽橋即長安城外橋兵行塵埃坌起故橋爲之不見也)牽衣頓足欄道哭(鄭曰楚人)
(與蒲騷戰兵行父老牽衣哭于道〇修可曰前漢楊惲報孫會宗書頓足起舞彦輔曰魏文帝見挽船七兄弟辭别詩妻子牽衣)
(𬒮落淚沾懷抱王温舒頓足嘆後漢書百姓遮道說文曰欄門遮也師曰頓足者足踊於地而爲之困頓)哭聲直
上干雲霄(洙曰孔德璋干青霄而直上蜀都賦干青霄而秀出)道旁過者問行人行
人但云點行頻(師曰點行者漢史謂之更行以丁籍點照上下更換差役玄宗數出兵故頻行之法頻)
或從十五北防河(師曰防河謂築堤備河水泛決)便至四十西營田(洙曰)
(防河營田皆役也顔師古曰營田如漢趙充國献營田之策無事則耕有事則戰寓兵於農之意)去時里正(洙曰)
(里正一里之長高荷曰里正即今之保正也)與褁頭(鮑曰蜀亂兵戈不止東川咸用老弱俱戰亡又括鄕里少)
(小爲之里正與褁頭擐甲〇彦輔曰按律䟽里正掌追呼催督)歸來頭白還戍邊(洙曰還一作猶明)
(遠東武吟少壯辭家去窮老還入門〇韓駒曰古者及丁方裹頭少年裹頭行役及歸來頭已白還又屯戍邊疆蓋言役使無巳故)
(也)邊庭流血成海水(洙曰後漢卧鼓邊庭主父偃傳古之人君一怒必伏屍流血書血流漂杵楊子)
(川谷流人之血賈誼過秦論伏屍百萬流血漂鹵〇彦輔曰王隱晉書荀晞爲青州刺史曰斬千人流血成川)武皇開
邊意未巳(洙曰武一作我嚴助傳武帝好征伐西夷開置邊郡文選云選將開邊班固曰武帝廣開三邊)君
不聞漢家山東二百州(彦輔曰按十道四蕃志關巳東七道凡二百一十一州)千村
萬落生荆杞(洙曰通典周文帝西魏計州二百十有一隋文帝改州爲郡凡郡百九十唐天寳初改州爲郡刺史)
(爲太守大凡都府三百二十有八老子師之所處荆棘生焉大軍之後必有凶年選阮嗣宗詩堂上生荆𣏌蔡琰詩城郭爲山林庭)
(宇生荆艾王粲從軍城郭生榛棘〇唐曰落部落也趙曰此記漢以言之舊引通典置天下州郡誤矣然言山東者太行山之東)
(也昔言山東即古之晉地今之河北杜牧所謂山東言不得不王是也彦輔曰阮籍詩堂上生荆杞〇師曰甫意以武皇喻玄宗)
(是時楊國忠專權引安禄山爲將領漁陽突騎生事邀功于四夷其後反叛山東二百州皆䧟于賊無復唐有玄宗殊不悔悟豈不)
(若武帝開邊不知止乎)縱有健婦把鋤犂(彦輔曰健婦耕則夫被征戍可知古詩不能同沮溺相隨)
(把鋤犂)禾生隴畒無東西(蘇曰漢末喪亂禾與莠俱滿壟畒人多迷昏東西莫辨〇趙曰古詩隴西)
(行健婦持門戸勝一大丈夫師曰疆埸不修禾生壠畒不成倫理故曰無東西也詩云衡從其畒謂一從一衡各有東西之辨傷)
(今不然)况復秦兵耐苦戰(鄭曰耐奴登切又奴代切〇洙曰秦人勇於攻戰趙充國傳土地寒苦漢)
(馬不能冬屯兵在武威張掖酒泉萬騎以上皆多羸瘦師古曰能讀曰耐蘇曰白起曰燕趙勇敵秦兵勁銳耐戰戰苦不怯陣陣)
(皆克勝故關中不可不取也)被驅不異犬與雞長者雖有問役夫敢
伸恨(洙曰文元年傳江芊怒曰呼役夫賤者之稱)且如今年冬未休關西卒
(洙曰關一作隴一云役夫心益憤如今縱得休休爲隴西卒彦輔曰杜前言山東後言關西明無不用兵處也)縣官
急索租(鄭曰索急責切〇彦輔曰舊本云縣官云急索洙曰霍光傳縣官天子也宣元六王傳不敢指斥天子故謂)
(之縣官嚴助傳租稅之收足以給乘輿之御前志衣食仰給縣官)租稅從何出(蘇曰孔文舉曰兵革未止)
(久旱苗槁民實瘦乏州縣苦於徭役民旣空虚租歛復何從出〇師曰唐置租庸調法租出榖庸出絹調出兵縣官索租甚緊欲給)
(關西之師民戶消耗无所從出况耕夫出征田萊多荒將何以供其求乎)信知生男惡反是生
女好生女猶是嫁比鄰(鄭曰比音毗〇洙曰王粲詩万里猶比鄰〇趙曰曹子建詩万里猶比鄰)
(舊引爲王粲誤矣陳琳詩生男愼莫㪯生女哺宜脯杜公以役夫之苦故云生男惡也)生男埋没随百
草(師曰生男人之所喜生女人之所賤此常理也今以生男爲惡生女爲好盖男兒充丁驅之戰埋没草野曾不如生女尚)
(得嫁毗鄰或時相見此皆有所相感而激爲是言)君不見青海頭(洙曰哥舒翰傳築神威軍於青海上)
(吐蕃至攻破之又築城於青海中郭元振傳青海吐軍密迩蘭鄯趙曰時有事于吐蕃乃青海之地哥舒翰所立功処也彦輔)
(曰隋西域傳吐谷渾城在青海西十五里)古來白骨無人收(洙曰蔡文姬詩城郭爲山林庭宇生)
(荆艾白骨不知誰縱横莫覆盖潘安仁關中詩肝䐉塗地白骨交衢王粲七哀賦出門无所見白骨平原滿趙曰公言古來者盖)
(託之以興也)新鬼煩冤舊鬼哭天隂雨濕聲啾啾(洙曰声一作悲)
(文二年傳吾見新鬼大故鬼小王元長策秀才云肺石少不冤之民棘林多夜哭之鬼山鬼云猿啾啾兮又夜鳴雷填填兮雨冥冥)
(劉安蟪蛄鳴兮啾啾彦輔曰鬼言新舊傷死者未巳也修可曰陳寵爲廣漢太守先是洛陽城南每隂雨堂有哭声寵聞而疑)
(其故使吏按行問還言世乱時此地多死亡者而骸骨不得葬寵尽收葬之自是哭声遂絶彦輔曰隋文帝歲暮登仁壽殿宫外)
(又聞哭声左右報曰鬼哭趙曰啾字王逸楚辝注曰鳴声也閑居賦管啾啾而並吹〇師曰青海軍迫近吐蕃此邊地郡也昔文)
(王殯枯骨當世歸其仁今玄宗屡与吐蕃戰于青海兵敗死者不復收葬使新舊之鬼或冤或哭无所依歸其視文王之仁爲如何)
(哉鬼神依人而作有所主則有所歸故不爲病葬者藏也謂鬼神依藏于此鬼以新舊言之則知戰闘相仍死者相継踵也)
悲陳陶
(彦輔曰唐書房琯傳琯奉使霊武立粛宗因請將兵誅寇孽收復京都琯分爲三軍遣楊希文將南軍自宜壽)
(入劉悊將中軍自武功入李光進將北軍自奉天入琯自將中軍爲前鋒鮑曰天宝十五年十月辛丑房琯)
(及禄山戰于陳陶斜敗績癸卯琯又以南軍戰敗績公故有是詩蘇曰琯之敗唐傳作陳陶斜杜詩作陳陶)
(未知孰是琯旣敗猶欲持重有所伺而中人促戰遂大敗故後篇云焉得附書与我軍忍待明年莫倉卒)
孟冬十郡良家子(洙曰漢趙充國始爲騎士以六郡良家子房琯傳十月庚子師次便橋辛丑一軍先)
(遇賊於咸陽縣之陳壽斜接戰琯軍敗績)血作陳陶澤中水(洙曰時琯用春秋車戰之法以車二)
(十乘馬步夾之旣戰賊順風揚塵鼓譟牛皆震駭因縳芻縱火焚之人畜燒敗乃中使刑延恩等督戰倉黃失據遂及於敗)野
曠天清(洙曰曠一作廣清一作晴)無戰聲四萬義軍同日死(洙曰爲賊)
(所傷殺者四万餘人存者數千而巳)羣胡歸來血洗箭(洙曰血一作雪)仍唱(洙曰一云撚箭)
胡歌飲都市都人廻面向北啼日夜更望官軍至(洙曰)
(一云前後官軍苦如此王深父序云至德元年宰相房琯以車師戰禄山之黨而陳陶敗績趙曰此言朔方安西回紇大食兵相)
(助討賊然夷狄之性不无殘擾故房琯雖喪兵矣都人不願胡兵討賊只望官軍至也師曰禄山焚劫暴虐都人怨之而思唐德)
(遂有望官軍之句粛宗一㪯而復兩京豈非因民謳吟思唐之心乎)
悲青坂(彦輔曰王深父序云孔子行三軍好謀而成謀之未全而敢戰所以速敗)
我軍青坂在東門天寒飲馬太白窟(魯曰在歧州郿縣去長安三百里)
黃頭奚兒日向西數騎彎弓敢馳突(洙曰匈奴傳上力能弯弓尽爲甲騎)
(〇趙曰前篇悲陳陶則辛丑之敗也此篇悲青坂則癸卯之敗也以兩敗各散而歸所以言曰向西其餘散騎猶敢馳突以言其暴)
(掠不改也)山雪河冰野蕭飋青是烽煙白人骨(洙曰舞鶴賦冰塞長河雪)
(滿羣山)焉得附書與我軍忍待明年莫倉卒(趙曰房琯戰於陳陶斜不)
(利猶欲持重而牽於邢延恩所促戰故敗而公詩有忍待明年之戒所以重傷之也)
新安吏
(王深父曰乾元二年郭子儀等九節度之師圍安慶緒于鄴時不立元帥以中官魚朝恩爲觀軍容宣慰使師)
(遂潰于城下諸節度各還本鎮子儀保河陽詔晉守東都此詩盖哀出兵之役夫古者遣將有推轂分閫之命)
(今弃師於敵也虐至於无告如詩之所憾其君臣豈不刺哉然子儀猶寬度得衆故卒章美焉師曰從新安)
(吏以下至无家別乃乾元元年所作粛宗於至德二載改元乾元時九節度兵圍安慶緒于相州大敗而還朝)
(廷調諸郡兵益急雖次丁尽行秦之謫戊无以加此惟郭子儀能撫恤士卒有詔晉守東都故甫於首篇諷朝)
(廷重困民力未章美子儀善飬士卒惜夫肅宗任之不專權分于九節度緫統不一以至于敗也)
客行新安道(洙曰新安地名)喧呼聞點兵(洙曰古木蘭詩昨夜見軍帖可汗大點兵)借
問新安吏縣小更無丁府帖昨夜(洙曰帖一作符夜一作日)下次選
中男行中男絶短小何以守王城肥男有母送瘦男
獨伶俜(洙曰潘安仁寡婦賦少伶俜而偏孤伶音零俜無成單子貌修可曰古猛虎行曰少年惶且怖伶俜到他鄕)
(鄭曰俜普丁切伶俜行不正貌)白水暮東流靑山猶哭聲(洙曰猶一作聞木蘭詩不)
(聞爺娘哭子聲但聞黃河流水鳴濺濺)莫自使眼枯收汝淚縱橫眼枯却
見骨天地終無情我軍取相州(洙曰取一作至時九節度圍相州而師潰也)日
夕望其平豈意賊難料(蘇曰吴起出兵不可輕戰賊勢難料)歸軍星散營
(趙曰乾元初詔子儀率李光弼等九節度兵二十万討慶緒於相州圍之慶緒求救於史思明王師不利南潰諸節度引還故公今)
(詩云云)就粮近故壘練卒依舊京掘壕不到水牧馬役
亦輕(洙曰牧一作看世言子儀保河陽詔留守東都)况乃王師順撫養甚分明
送行勿泣血僕射如父兄(鄭曰郭子儀也)
潼關吏
(王深父曰安禄山反哥舒翰以潼關擊賊翰敗禄山遂䧟長安其後收復長安頗增飾餘險此詩蓋刺非其人)
(則舉關以弃之得其人雖舊險亦足以恃不必衆而持無益也孟子所謂也利不如人和也)
士卒何草草築城潼關道大城鐡不如小城萬丈餘
(薛曰右按潤州圖經城号鐡瓮城吴孫權所築杜牧潤州詩城高鐡瓮橫強弩文世說曰若湯池鐡城無可攻之勢)借問
潼關吏修關還備胡(洙曰脩開一作築城)要我下馬行(鄭曰要於宵切)
爲我指山隅連雲列戰格飛鳥不能踰胡來但自守
豈復憂西都丈人視要處窄狹容單車(蘇曰李左車云井陘之道車不)
(得方軌騎不得成列)艱難奮長戟千古用一夫(洙曰匈奴贊厲長戟勁弩之械劒閣)
(銘一人荷戟万夫趑趄蜀都賦一夫守隘萬夫莫向淮南子一人守隘千夫莫何)哀哉桃林戰百萬
化爲魚(洙曰武成牧牛桃林之野注桃林在華山東西京付左有崤函重險桃林之塞陸士衡春言懷桑梓無乃化爲)
(魚光武紀决水灌之百萬之衆可使爲魚)請囑防關將愼勿學哥舒(洙曰唐哥舒翰)
(突騎施首領哥舒部落之裔也蕃人多以部落稱始以爲氏翰至潼關次于靈寳縣之西原與賊交戰官軍南迫險峭北臨黃河因)
(爲兇徒所乘三師自相擠排墜于河翰與數百騎馳而西歸爲火技歸仁執降於賊禄山僞署翰司空諸將光弼等皆爲書罪翰不)
(死節後爲安禄山所殺〇師曰今肅宗旣收復兩京儻不更選賢將事之成敗未可知也故甫有愼勿學之句)
石壕吏
(鄭曰壕胡刀切王深父曰驅民之丁壯尽置死地而猶急其老弱雖爲閭左之戍不堪也嗚呼其時急矣哉)
暮投石壕(洙曰石壕地名鄭曰澠池有二崤東壕土崤西爲石崤石崤即石壕矣)村有吏夜
捉人老翁踰墻走老婦出門看吏呼一何怒婦啼一
何苦聽婦前致詞三男鄴城戍(洙曰江淹飛蓋遊鄴成王粲歌舞入鄴城魏都也)
一男附書至(洙曰一作到)二男新戰死存者且偷生(吕曰李陵曰陵豈偷)
(生之士)死者長巳矣室中更無人所有乳下孫孫有母
未去出入無完裙(洙曰一作孫母未便出見吏無完裙)老嫗力雖衰(洙曰文穎)
(曰幽州及漢中皆謂嫗爲媪)請從吏夜歸急應河陽役(沈曰河陽東都也)猶
得備晨炊(洙曰史晨炊蓐食師曰時三節度屯兵於此以禦慶緒兵敗無丁可抽故老嫗請起河陽之役以)
(洪炊㸑而已)夜久語聲絶如聞泣幽咽天明登前途獨與
老翁别
垂老别
(王深父曰軍興之甚至於老者亦介胄則又甚於閭左之戍矣)
四郊(洙曰一作方)未寧靜(洙曰曲禮四郊多壘卿大夫之辱也)垂老不得安子
孫陣亡盡(蘇曰衛隆吾宗世業儒值此離亂子孫不慣操戈陣亡皆尽)焉用身獨完投
杖出門去同行爲辛酸幸有牙齒存所悲骨髓(洙曰一作)
(肉)乾男兒旣介胄長揖别上官(洙曰左思詩長揖歸田廬酈食其長揖高祖)老
妻卧路啼歲暮衣裳單孰知是死别且復傷其寒此
去必不歸(蘇曰主父偃此行斷當不復歸矣吾吐詞與物多忤)還聞勸加餐(古詩努力加餐)
(飲古辭上言加餐食)土門壁甚堅杏園度亦難(洙曰史思明傳李光弼出土門收常山郡)
(郭子儀以朔方蕃漢二萬人自土門而至常山軍威遂振趙曰時土門杏園設備以待史思明時思明巳殺安慶緒自立爲帝矣)
(與天寳十五載潼關旣潰之後思明爲安禄山攻王門䧟常山時事皆相遠)勢異鄴城下縱死時
猶寬人生有離合豈擇衰盛(洙曰一作老)端憶昔少壯日
遲廻竟長歎(洙曰鮑昭臨路獨遲廻)萬國盡征戍(洙曰一云東征)烽火
被岡巒(洙曰蜀都賦岡巒糾紛盧諶詩岡巒挺茂樹鮑昭烽火入咸陽)積屍草木腥(洙曰晉天)
(文志太陵中一星曰積尸明則死人如山蘇曰衛紹累年兵戈不解積屍偏野草木皆腥狐驕鳥肥)流血川原
丹(洙曰楊子川谷流人之血原野厭人之肉西都平原赤)何鄕爲樂土(洙曰詩適彼樂土)安
敢尚盤桓弃絶蓬室居塌然摧肺肝(洙曰曹植詩哀哉傷肺肝又顧念蓬)
(室士王仲宣喟然傷心肝列子曰北宫子死其蓬居若廣厦之蔭蘇曰張約過金陵回首淚不能止心肝摧折師曰痛念國家)
(急難征戍烽火何鄕不有吾豈能獨安不慮哉不敢盤桓義也塌然傷别者仁也詩之意不忘仁與義此甫幾乎風雅之作矣)
無家别(王深父曰先王子惠困窮苟推其所不忍逹之於其所忍則天下無敗亂之兆矣此詩何)
(爲作乎師曰甫詩言無家者蓋離别不成家計爾)
寂寞天寳後(魯曰天寳明皇年號也)園廬但蒿藜(洙曰喪亂園廬殘破也)我
里百(洙曰一作萬)餘家世亂各東西存者無消息死者爲
(洙曰一作委)塵泥(蘇曰梁竦賢愚貴賤一死皆爲塵泥造化豈有彼此之異)賤子因陣敗歸
來尋舊(洙曰一作故)蹊久行見空巷日瘦氣慘悽(蘇曰王齊累日)
(飢腸慘悽覺瘦)但對狐與狸竪毛怒我啼(洙曰若寒行熊羆對我蹲虎豹來路啼言)
(田里荒蕪人跡罕少惟狐狸爾)四鄰何所有一二老寡妻(洙曰四鄰所居之鄰近也人多)
(死于征役所居者惟寡婦爾孟子老而無夫曰寡)宿鳥戀本枝安辭且窮棲(洙曰)
(安一作敢人情之戀故鄕如宿鳥之戀本枝也雖窮棲且安辭矣言人情之安土也唐太宗爲太原父老曰飛鳥過故鄕猶躑躅况)
(朕少小所遊之鄕里乎王正長人情舊鄕客鳥思棲故林顔延年刻意藉窮棲)方春獨荷鋤(洙曰陶潛雖有)
(荷鋤倦鄭曰荷下可切負荷也〇蘇曰潘勗見陸機曰今天下三分兵戈騷屑吾當獨荷鋤山谷采芝木養此衰朽不復有意於)
(世間事也)日暮還灌畦縣吏知我至召令習鼔鞞(洙曰張景陽人間鼓)
(鞞聲〇鄭曰府移切又薄迷切鞞助鼓節)雖從本州役(曾曰盧諶詩肯謂鄕曲譽謬充本州役)内顧
無所擕近行止一身遠去終轉迷家鄕旣盪盡(鄭曰盪徒)
(沆切劉曰謝靈運家鄕皆掃盡)遠近理亦齊永痛長病母五年委溝
谿生我不得力(蘇曰陳涉人言父母生我不得力吾試憑三尺逐秦鹿使羣兒洗目看享富貴見函谷碑)終
身兩酸嘶人生無家别何以爲蒸黎(洙曰傷不得養父母師曰昔宣王)
(中興勞來還定安集之而鴻鴈之民獲安其居今肅宗中興使民無家而至於生無以養死無以葬其視周宣之安民不亦厚顔也)
(哉觀甫詩持政之美惡皆可得而知也)
留花門
(鮑曰按唐志甘州有留花門山堡東北千里至回鶻衙帳是年八月廣平王爲元帥以朔方吐蕃回紇諸兵討)
(賊公逆知其害故言麥倒桑折卒曰花門旣須留原野轉蕭瑟言其爲農桑害也〇趙曰花門即回紇之别名也)
北門(洙曰一作方)天驕子飽肉氣勇決(洙曰門一作方前漢匈奴傳單于遣使遺漢書)
(曰南有大漢北有強胡胡者天之驕子也不爲小禮以自煩今欲與漢闓大關取漢女爲妻歲給遺酒糵萬石稷米五千斛雜繒萬)
(匹它如故約則邊不相盗矣又匈奴居北邊君王以下咸食畜肉衣其皮而已矣)高秋馬肥徤(洙曰前漢匈奴)
(漙秋馬肥大會蹛林課校人畜計趙充國曰秋馬肥變必起矣李廣以臨右北平盛秋師古曰盛秋馬肥健恐虜爲寇也)挾矢
射漢月自古以爲患(洙曰贊曰書戒蠻夷猾夏戎狄是膺春秋有道守在四夷久矣夷狄之爲患也)
(嚴尤曰匈奴爲害所從來久矣未聞上世有必征之者也侯應曰周秦以來匈奴爲害暴桀寇侵邊境漢興尤被其害四子講德論)
(夫匈奴者百蠻之最強者也天性蹇驕習俗桀暴賤老貴壯氣力相高業在攻伐事在獵射兒能騎羊走箭飛鏃云云詩人所歌自)
(古患之如此也)詩人厭薄伐(洙曰周懿王時王室遂衰戎狄交侵暴虐中國被其苦詩人始作疾而歌之曰)
(靡室靡家獫狁之故豈不曰戒獫狁孔棘至懿王曾孫宣王興師命將以征伐之詩人美大其功曰薄伐獫狁至於太原言遂出之)
脩德使其來羈縻固不絶(洙曰語遠人不服脩文德以來之贊曰其慕義而貢獻則接之)
(以禮譲羈縻不絶使曲在彼蓋聖王制御蠻夷之常道也揚雄書曰然尚羈縻之計不顓制也應劭漢官儀曰馬曰羈牛曰縻言四)
(夷如牛馬之受羈縻也)胡爲傾國至出入暗金闕中原有驅除隱
忍用此物(洙曰王莽贊曰聖王之驅除云爾蘇林曰王莽爲光武驅除也驅逐蠲除以待聖人也)公主
歌黃鵠(洙曰西域傳烏孫使使獻馬願得尚漢公主昆弟天子問羣臣議計曰必先納聘然後遣女烏孫以馬千匹聘)
(漢元封中遣江東王建女細君爲公主以妻焉賜乘輿服御物爲備官屬侍御數百人贈送甚盛烏孫昆莫以爲左夫人匈奴亦遣)
(女妻昆莫昆莫以爲右夫人公主至其國自治宫室居歲時再與昆莫會置酒飲食以幣帛賜王左右貴人昆莫年老言語不通公)
(主悲愁自爲作歌曰吾家嫁我兮天一方遠託異國兮烏孫王穹廬爲室兮旃爲墻以肉爲食酪爲漿居常土思兮心内傷願爲黃)
(鵠歸故鄕天子聞而隣之趙曰乾元元年肅宗以幼女寧國公主嫁回紇可汗故云歌黃鵠)君王指白日
(洙曰詩大車謂予不信有如皎日皎白也我言之信有如皎然之白日指白日以爲誓盟約)連雲屯左輔
百里見積雪(洙曰三輔故事馮輔也翊佐也左輔馮翊郡也趙曰此指言回紇留左輔之爲害也)長戟
鳥休飛(蘇曰吕布曰長戟霜戈鳥亦不能飛度吴人何患耶)哀笳曉幽咽田家最
恐懼麥倒桑枝折(洙曰講德論收秋則奔狐馳兔穫刈則顚倒殪仆驚邊杌士屢犯芻蕘哥舒翰傳吐蕃)
(至麥熟時率部衆至積石軍穫取呼爲吐蕃麥趙曰時殘害麥與桑故田夫懼之)莎苑臨清渭(洙曰)
(莎苑馮翊郡界)泉香草豐㓗(蘇曰王臻至渼陂愛其泉香草木豐秀遂編茅讀書精通三傳)渡
河不用船千騎常撇烈(洙曰一云滅没)胡塵踰太行(洙曰太行山名古詩)
(驅車太行道也)雜種抵京室花門旣須留原野轉蕭瑟(洙曰丘希)
(範書姬漢舊邦無取雜種王深父留花門序云肅宗之復兩京籍回紇之師助焉雖幸成功而朝野更被其毒語曰人無遠慮必有)
(近憂以天子之尊推誠仗順集中國之智力滅一狂賊豈有不足哉不忍須臾之遲顧引勍虜入於腹心之地卒不危禍其社稷者)
(僅耳所謂飲鴆救渴此詩蓋憂其事其後陸䞇賀吐蕃抽軍不助討洙泚亦此云)
塞蘆子(王深父序云徹其西備而爭利於東非所以固國者也)
五城何迢迢(洙曰沈存中云延州今有五城說者謂舊有東西二城夾河薱立商萬典郡始展南北東三關乃知)
(天寳中有五城謂商始展非也鮑曰唐志延州延昌縣北有蘆子關又夏州注長慶四年節度使李祐築烏延宥州臨塞隂河陶子)
(與塞蘆子蓋五城名也)迢迢隔河水邊兵盡東征(洙曰文六年知秦之不復東征)城内
豈荆𣏌(洙曰阮嗣宗詩堂生荆𣏌)思明割懷衛(洙曰史思明雜種胡人也天寳十四年隨安禄)
(山反河陽懷衛盡䧟於賊)秀巖西未巳(洙曰高秀巖哥舒翰麾下將也後爲思明僞河東節度使降肅宗帝)
(也)廻略大荒來(洙曰山海經曰大荒之中有山名曰大荒之山日月所入是謂大荒之野)崤凾
蓋虚爾(洙曰項藉贊秦孝公據崤凾之固師古曰崤謂崤山今陜縣東二崤是也凾谷今桃林縣南洪溜澗是也虚言)
(其無備禦爾)延州秦北戸關防猶可倚焉得一萬人疾驅
塞蘆子歧有薛大夫旁制山賊起(洙曰歧一作頃)近聞昆戎
徒爲退三百里(蘇曰蕭銑與衛人戰日退三一日里)蘆關扼兩寇深意實
在此誰能呌帝閽胡行速如鬼(洙曰時官兵止知東討收復河洛而不知蘆子之可)
(塞公懼有乘隙而起者故有此作滕曰揚雄甘泉賦選巫咸弓叫帝閽)
洗兵馬(洙曰收京後作)
中興諸將收山東(趙曰山東河北也安禄山反先䧟河北諸郡至二京巳復慶緒奔于河奔北之後史)
(思明等降而諸郡漸復矣故公今詩云中興也)捷書日報淸晝同河廣傳聞一葦
過(洙曰衛詩誰謂河廣一葦航之)胡危命在破竹中(洙曰晉杜預傳今兵威巳振譬如破)
(竹數節之後迎刃而解無復著手處也)秖殘鄴城不日得獨任朔方無限
功(趙曰指言郭子儀也素爲朔方節度使時專任子儀故云)京師皆騎汗血馬(洙曰汗血事見前詩)
廽紇餧肉蒲萄宫(洙曰張耳傳如以肉餧虎何益三輔黃圖曰漢有蒲萄宮趙曰汗血馬出大宛盖)
(胡馬也皆騎汗血馬以言回紇騎胡馬之多沈曰餧肉出張耳傳如以肉餧虎何益則視回紇爲虎以言強暴爲患也〇孝祥曰)
(蒲萄宮見景龍文館記云中宗召近臣宴東蒲萄園奏以宫樂謂此園耳)巳喜皇威淸海岱(洙曰)
(禹貢海岱惟靑州)常思仙仗過崆峒(洙曰玉元長策崆峒有順風之請廣成子在崆峒山黃帝)
(順下風膝行進而問道)三年笛裏關山月(洙曰虞蕩胡笳關下思羌笛隴頭鳴〇黃曰風月者平時)
(可娛之物臨風對月足快人意關山者家鄕所在也)萬國兵前草木風(修可曰周王襃燕歌行云無復)
(漢地關山月唯有漠北薊城雲也蘇曰趙肅萬國兵革振動如雄風偃草木其悲聲非一)成王功大心
轉小(洙曰文王小心翼翼時成王爲元帥鮑曰乾元元年徙封俶爲成王)郭相謀深古來
少(洙曰郭子儀也)司徒淸鑒懸明鏡(洙曰言李光弼)尚書氣與秋天
杳(洙曰指言僕固懷恩〇蘇曰晏子歸謂諸大夫曰司寇氣論杳若秋天明月誰可量其遠近高下趙曰尚書指言王思)
(禮本傳長安平思禮先入淸宫收東京戰數有功遷兵部尚書江子之以尚書爲房琯非是劉曰按至德元載十月琯用車戰以)
(敗二載琯罷相卒貶琯邠州刺史舊注作懷恩非是秦曰據本傳復雨京懷恩雖有功止詔加鴻臚卿其後乾元二年方召入爲)
(工部尚書今公詩是收復兩京後豈却是懷恩耶)二三豪俊爲時出整頓乾坤濟
時了東走無復憶鱸魚(彦輔曰張翰見秋風起乃思吳中蓴羹鱸魚遂命駕東歸吳時人號)
(爲江東步兵矣)南飛覺有安巢鳥(洙曰古詩越鳥巢南枝曹子建詩願隨越鳥飜南翔趙曰曹)
(曰運籌帷幄之中吾不如子房謝宣遠張子房詩婉婉幕中畫)張公一生江海客身長九
尺鬚眉蒼(蘇曰謂張鎬也蕭嵩薦之曰用則帝王師不用則窮谷一叟耳〇十朋曰東坡云久困江湖不見偉人昨)
(在金山滕元發以扁舟破巨浪出船巍然使人神聳好个没興底沈曰唐舊史云蕭昕與鎬友善表薦之曰如鎬者用之則爲王)
(者師不用則幽谷之叟爾玄宗擢鎬爲拾遺不數年出將入相)徵起適遇風雲會(洙曰二十八將)
(論咸能感會風雲)扶顚始知籌策良(洙曰語顚而不扶)靑袍白馬更
何有(定功曰庾信哀江南賦曰青袍如草白馬如練)後漢今周喜再昌寸地尺
天皆入貢竒祥異瑞爭來送不知何國致白環(洙曰丘希)
(範書白環西獻楛矢東來顔延年歌亘地稱皇罄天作主月毳來賓日際奉王世本曰舜時西王母獻白環及佩)復道
諸山得銀甕(洙曰禮運山出器車注器車謂若銀甕丹甑)隱士休歌紫芝曲
(安石曰皇甫謐高士傳秦世道滅德消坑黜儒術四皓於是退而作歌曰莫莫高山深谷逶迤曄曄紫芝可以療飢唐虞世遠吾將)
(何歸駟馬高蓋其憂甚大富貴之畏人兮不如貧賤之肆志乃共又商洛隱地肺山秦滅漢高帝徵之不至深入終南山不能屈也)
詞人解撰河淸頌(歐陽曰鮑昭字明遠元嘉中河濟俱清當時以爲美瑞昭爲河清頌趙曰公詩言)
(此者是歲旣收京而於七月嵐州合關河黃河三十里淸如水蓋收京之祥實事也)田家望望惜雨乾
(鄭曰居乾切)布榖處處催春種(洙曰布榖鳴鳩也趙曰楊惲云田家作苦故對布榖催耕之)
(鳥)淇上健兒歸莫懶(眺曰時思明餘黨未殄故衛相等州尚留兵屯故甫有淇上健兒之句)城
南思婦愁多夢(洙曰東山詩三章言室家之望女也婦嘆于室)安得壯士挽天
河(洙曰梁沈約詩安得壯士馳奔波後漢李亢九歌安得壯士翻日車〇蘇曰蜀相劉文静曰方今鼎足宇宙鑊居黎氓烏)
(得五丁壯土挽回天河洗滌天下之甲兵車書一同凶器長不用皇天后土豈不知區區之誠哉孔明賢之)淨洗甲
兵長不用(洙曰武王伐紂大雨洗兵)
往在
往在西京時胡來滿彤宫(魯曰胡禄山也)中霄焚九廟(洙曰天子)
(九廟〇趙曰彤宫天子之宫也天子七廟而王莽增爲九廟今云九廟以其盛者言之也此篇首述明皇天寳十五載安禄山䧟長)
(安也)雲漢爲之紅解瓦飛十里繐帷紛曾空(洙曰繐帷廟中素帷)
(也)疚心惜木主一一灰悲風(洙曰疚心心如有疾也木主神主也史記武王伐紂載木)
(主而行)合昏非鐡騎清旭散錦&KR1042;(洙曰一云幪〇鄭曰&KR1042;亡東切驢子也〇修可曰古)
(樂府紫騮馬曲玉鞍繡纏騌金鞍覆錦幪錦幪鞍帕也)賊臣表逆節相賀以成功是
時妃嬪戮連爲糞土叢(洙曰王昭君辝昔爲匣中玉今爲糞土英)當宁䧟玉
坐(洙曰玉坐帝坐也時禄山及吐蕃兩䧟京也天子出奔〇趙曰天子當宁而立謝玄暉銅萑臺詩玉座猶寂寞舊注言吐)
(蕃䧟京邑則代宗事非是玉座帝座也時禄山及吐蕃兩䧟京邑天子出奔也)白間剥畫蟲(定功曰何平叔)
(景福殿賦皎皎白間離之列錢晨光内照流景外埏張詵注曰白間牎也以白塗之畫以錢文猶言綺䟽青瑣之類師曰白間黼)
(扆也畫蟲畫雉以飾之)不知二聖處(洙曰玄宗肅宗)私泣百歲翁車駕旣
云還楹角歘穹崇(洙曰代宗自陜還先修九廟楹角廟楹也魯丹楹刻桷也〇趙曰此述肅宗至德二)
(載復京師也舊注又以代宗廣德元年十二月事亂之矣左傳丹楹刻桷也師曰歘忽也穹崇高貌)故老復涕
泗祠官樹椅桐(鄭曰椅於宜切梓類〇師曰守祠之官種此木將以興禮樂)宏壯不如
初巳見帝力雄(洙曰時屢臻喪亂國力凋敝雖未及未焚之前而巳見帝力之雄矣)前春禮
郊廟祀事親聖躬(趙曰此述乾元元年朝享于太廟有事于南郊也)微軀忝近
臣(黃曰甫爲拾遺諫官得以親近天子故曰近臣)景從陪羣公(鄭曰景於景切從才用切洙曰廣德元)
(年吐蕃䧟京師代宗幸陜是年子儀收復帝還京二年春享廟及郊新舊唐史皆不載甫官〇夢符曰右按文選東都賦云天官景)
(從祲威盛容)登階捧玉冊(洙曰玉冊冊文也)峩冕耿(洙曰一云聆)金鍾(趙曰)
(聆舊本作耿非也聆盖言聆金奏也峩冕聆金鍾則奉祠者具法服也)侍祠恧先露(鄭曰恧女六切慚貌)
掖垣邇濯龍(洙曰侍祠之官恧暴露猶假濯龍門即宗廟未至全備爾夢符曰右按後漢桓帝祠老子於)
(濯龍宫以文罽爲壇飾黃金爲卸器設華盖之座〇趙曰得預其事者爲榮其有合預侍祠而不幸先露所以慙恧矣史有先朝露)
(以言臣之不幸也紫垣者紫掖之垣也濯龍池名也薛綜注載洛陽圖經曰濯龍池名故歌曰濯龍望如海河橋渡似雷)天子
惟孝孫五雲起九重(洙曰韓愈賀慶雲表按沈約宋書云慶雲五色者太平之應又據孝經援神契)
(曰王者德至山陵則慶雲出〇昱曰選恩幸論九重奥絶)鏡奩換粉黛(昱曰奩音廉盛晉器又鏡奩也)翠
羽猶䓗曨(洙曰光烈隂皇后名麗華崩葬原陵明帝性孝愛追慕無巳時當謁原陵夜夢先帝太后如平生歡旣寤)
(悲不能寐即按曆明旦日吉遂率百官及故客上陵其日降甘露於陵樹帝令百官採取以薦會畢帝從席前伏御牀視太后鏡奩)
(中物感慟悲涕令易脂澤裝具左右皆泣莫能仰視〇趙曰鏡奩乃供后廟神御之物也翠羽乃飾神御之物也出曹子建詩或拾)
(翠羽)前者厭羯胡(洙曰明皇禄山䧟長安)後來遭犬戎(洙曰代宗吐蕃䧟長安)
俎豆腐(洙曰一云臠)膻肉罘罳行角弓(鄭曰罘房尤切罳新慈切〇蒼舒曰漢書)
(文帝紀云七年夏六月未央宫東闕罘罳災崔豹古今注云罘罳屏也罘者復也罳者思也言臣朝君至屏外復思所奏之事於其)
(下顔師古注云罘罳謂連闕曲閣也以覆重刻垣墉之處其形罘罳然一曰屏也又禮記云䟽屏天子之廟飾也鄭注云屏謂之樹)
(今浮思也刻之爲雲氣蟲獸如今闕上爲之矣按唐蘇鶚演義稱罘罳織絲爲之輕疎浮虚象羅網交文之狀蓋宫殿簷戶之間也)
(乃引文宗實錄云太和中甘露之禍羣臣奉上出殿北門裂断罘罳而去又引温庭筠𥙷陳武帝與王僧辨書云罘罳晝卷閶闔晨)
(開爲證皆非曲閤屏障之意反以崔豹師古之徒爲大誤又按叚成式酉陽雜俎稱上林間多呼殿榱桷護雀網爲罘罳其淺誤也)
(如此乃引張揖廣雅曰復思謂之屏又王莽性好時日小數遣使壞渭陵延陵園門罘罳曰使民無復思漢也又按魚豢魏略曰黃)
(初三年築諸門闕外罘罳爲證反以鋒網之說爲大謬余謂二說皆通以罘罳爲網則結繩爲之施於宫殿簷楹之間如蘇鶚之說)
(是也以罘罳爲屏則刻木爲之施於城隅門闕之上如成式之言是也然就二說之中叚氏之說爲長按五行志注云罘罳闕之屏)
(也玉篇云罘罳屏樹門外也又曰罘罳罟也但屏上彫刻爲之其形如網罟之狀故謂之罘罳音浮思則取其復思之義耳漢西京)
(罘罳合版爲之亦築土爲之每門闕殿舍前皆有焉于今郡國廳前亦樹之)安得自西極申命空
山東盡驅詣闕下士庶塞關中主將曉逆順元元歸
始終(趙曰言令始終歸順爲王之臣也)一朝自罪已(洙曰見思聞罪已詔注趙曰禹湯罪已)
(其興也勃焉)萬里車書通(余曰記中庸天下書同文車同軌後漢光武車書共道)鋒鏑供
鋤犂征伐聽所從(趙曰供鋤犂則以兵器爲農器也聽所從則不復拘留之以爲征戍而聽其所從或)
(爲農或爲民也)冗官各復業(蘇曰黃忠放冗官瑣材盡歸農業免虚耗府庫)土著還力農
(鄭曰著直略切〇趙曰當用兵擾攘之際有冗監爲官者各令復業土着戸口前日失耕種者今還力穡以爲農也)君臣
節儉足朝野懽呼同(洙曰呼一作娱食貨志安民之道土著爲本張景陽詩昔在東都時朝野多歡)
(娛)中興似國初繼體如太宗端拱納諫諍(蘇曰趙襄了清穆端拱開)
(納諫諍計直之臣)和風日冲融赤墀櫻桃枝隱映銀絲籠千春
薦陵寢永永垂無窮(洙曰薦桃言奉宗廟無所窮極也定功曰月令仲夏之月羞以含桃先)
(薦寢廟注櫻桃也漢惠帝出離宫叔孫通曰古者春秋嘗菓方今櫻桃可獻願陛下出因取櫻祧獻宗廟唐李綽歲時記四月一日)
(内園准櫻桃寢廟薦訖頒賜各有差)京都不再火涇渭開愁容歸號故松
栢(歐曰使京師奠枕涇渭之民頓豁愁容得以歸號墳墓也)老去若飄蓬(趙曰庾信燕歌行云千里飄蓬)
(無復根歐曰惟甫衰老若飄蓬然不獲還故鄕故自傷也)
靑絲
靑絲白馬誰家子(洙曰樂府有白馬篇梁吳筠白馬黃金羈梁元帝宛轉青絲鞚〇趙曰靑絲所以言)
(鞚也南史侯景傳初大同中童謠曰靑絲白馬壽陽來及景之叛乘白馬靑絲以應䜟)麤豪且逐風塵
起(洙曰風塵喻亂蘺也鮑曰豈懷恩之反有從亂者也趙曰風塵多以言征戰言盗賊而云逐風塵則乘此爲盗者)
不聞漢主放妃嬪(洙曰誅貴妃也)近靜潼關掃蜂蟻(趙曰此公戒約)
(麄豪子之辭)殿前兵馬破汝時十月即爲韲粉期(韲祖稽切洙)
(曰韲粉言破碎若韲粉也趙曰告以必破亡之證也韲粉出莊子云宋王之猛非直驪龍也子能得車者必遭其睡也使宋王而)
(寤子爲韲粉夫韲之爲言若以爲韲粉之爲言散全物爲屑舊注謂破碎若韲粉非是)未如面縳歸金
闕(洙曰如又作知欲其歸降天子也左傳克許許子面縳銜璧)萬一皇恩下玉墀(洙曰)
(時降者皆受節鎮河北之患自此起矣〇趙曰教以悔過歸命而庶幾皇恩寬宥之也此篇蔡伯世曰以爲五谷盗賊事其說是)
(按通鑑廣德二年吐蕃入長安諸軍亡卒及鄕曲無頼相聚爲盗丁巳以太子賓客薛景仙討之所以有殿前兵馬破汝時之句也)
(〇師曰靑絲爲絡頭麄豪且逐風塵起謂禄山反不逞之徒皆起附爲亂漢王放妃嬪喻肅宗誅楊貴妃斥宫人也近靜潼關掃蜂)
(蟻哥舒翰守潼關爲賊所破遂䧟兩京肅宗鳩義兵收復兩京如掃蜂蟻然殿前兵馬乃神策軍天子親征羣盗望風而敗恐碎若)
(韲粉不如前期背縳歸降京師尚有見赦之理時賊黨來降帝復授以節鎮終唐之世藩鎮䟦扈者蓋由此也)
近聞
近聞犬戎遠遁逃(洙曰說文解字曰赤狄本大種也故字犬子匈奴聞漢兵大出老弱奔走歐畜産遠)
(遁逃蕭望之白狄遁逃竄伏〇趙曰犬戎此指言吐蕃也)牧馬不敢侵臨洮(洙曰臨洮郡名也賈誼過)
(秦論胡人不敢南下而牧馬〇蘇曰班超鎮西醜虜屈膝不敢南向牧馬〇趙曰今之洮州也)渭水逶迤白
日淨隴山蕭瑟秋雲高(趙曰選有紆餘逶迤蓊茸蕭瑟)崆峒五原亦無
事此庭數有關中使(洙曰言通知也趙曰突厥通好也或云回紇等不附吐蕃亦遣使中國其說)
(亦是)似聞贊普更求親(洙曰贊普吐蕃也〇夢符曰右按唐吐蕃傳其俗謂強雄曰贊大夫曰普故號)
(君長贊普今西域有籛逋者即贊普之聲訛而爲籛逋也趙曰先帝昔嘗和親以公主嫁贊普矣吐蕃本西羌屬其俗謂強雄曰)
(贊大夫號君長曰贊普)舅生和好應難弃
漁陽(彦輔曰時禄山平以雍王遥領范陽盧龍節制而不出閣趙曰按通鑑十月以雍王适爲天)
(兵馬元帥舊注以雍王受節制而不出閣非是)
漁陽突騎猶精銳(鮑曰光武曰吾聞漁陽上谷突騎天下精兵趙曰此指雍王所統之兵〇修可曰)
(引漢光武謂馬武曰吾聞魚陽上谷突騎欲令將軍將之又引唐六典注蔡邕曰冀州強弩幽州突騎天下之精也其說是)赫
赫雍王都節(洙曰一作前)制猛將飄然恐後時本朝不入非
高計(洙曰禄山巳破而朝廷不能革其積敝復以盧龍授蕃鎮故李懷仙朱滔之屬得以跋扈竟不爲朝廷所有也蘇)
(曰李靖西羌犯塞若不深入虜庭擣其巢穴實非高計〇趙曰按編年通載十月雍王适大敗史朝義將以汴州降十一月薛嵩等)
(皆以五州降是歲公在梓聞雍王之勝尚聞河北猶未有入朝者故告諭諸將等飄然而來巳爲後時而乃不入本朝豈高計乎舊)
(注殊不考按乃云禄山巳破而復以盧龍受藩鎮故李懷仙朱滔之屬得以䟦扈非也按朱滔反乃是德宗建中三年李懷光反乃)
(是德宗興元元年以雍王适爲雍王遥李懷光爲懷仙此皆顛倒錯亂疑悮學者此不得不辨也)禄山北築雄
武城舊防敗走歸其營繫書請問燕耆舊今日何
須十萬兵(洙曰按新書言禄山計天下可取逆謀日熾遂乃築壘范陽北號強武峙兵積榖趙曰魯仲連繫書約)
(矢以射聊城中也此篇上兩句舉往事以懲警之也言禄山初爲走計而竟不保耳)
黃河二首
(鮑曰黃河北岸海西軍胡人高鼻動成羣謂吐蕃入宼舊注謂禄山非也黃河西岸是吾蜀鄭公軍也謂當狗)
(之戰舊注謂明皇肅宗非也)
黃河北岸海西軍椎鼔鳴鐘天下聞鐡馬長鳴不知
數胡人高鼻動成羣(洙曰禄山之反皆漁陽突騎及所養同羅降奚契丹曳落河并誘置諸蕃)
(皆胡騎也趙曰黃河之北大海之西則河北一帶之州郡也此篇言椎鼓鳴鍾體面如此至使胡人動成羣而來縣乃罪其不能)
(致力於禦之乎李陵重報蘇武書云吟嘯成羣聽之不覺淚下)
黃河西岸是吾蜀欲須供給家無粟願驅衆庶戴君
王混一車書弃金玉(洙曰時明皇在蜀肅宗起霊武〇趙曰此篇憫蜀人困於供給而終之以願君)
(王之無侈靡也如傳云不寳金玉之義)
自平
自平宮中吕太一(洙曰吕太一代宗時爲廣南市舶使逐刺史張休而反蘇曰自平宫中吕大一世)
(莫曉其義而妄者以謂唐有自平宫偶讀玄宗實錄有宫中吕太一叛於廣南故下有南海收珠之句定功曰宫中當作中官見)
(舊唐史帝紀)收珠南海千餘日近供生犀翡翠稀(洙曰時太一反)
(賦不上倛也)復恐征戍干戈密蠻溪豪族小動摇(蘇曰蘇漸今黔)
(旋蛮皃小有搖動亦須數年不止兵革日平)世封刺史非時朝(洙曰時溪洞蛮酋歸順者皆世)
(授刺史)蓬萊殿裏諸主將才如伏波不得驕(趙曰言汝軰才如馬伏波)
(可以辦征南之事而輒不得驕悍也〇師曰東坡嘗云讀杜詩不識太一之義及覧拾遺見有吕寕爲太一宫使領廣南市舶逐刺)
(史張休而叛乃曉太一非人名宫號也廣連蛮洞守官者不務懷輯則羣蛮相率而叛珠璣犀象翡翠之類所以不來貢也自平吕)
(太一之後節制者得其人是以南海收珠几三載矣近來供貢稀少復恐鎮守者不能懷柔妄舉兵征誅羣蛮此羣蛮不復來貢矣)
(唐太宗之時應溪蛮來歸者皆封刺史不以時朝不比内諸侯姑務羈縻而巳是以蛮洞畏威懷德盖太宗時諸將之才率類馬援)
(故不敢驕慢悖命傷今不然昔漢馬援爲伏波將軍羣蛮畏服)
歲晏行
歲云暮矣多北風瀟湘洞庭白雲中漁父天寒網罟
凍莫徭射鴈鳴桑弓(定功曰隋地理志長沙郡雜有夷蜑名曰莫徭自言其先祖有功常免徭役故)
(以爲名)去年米貴闕軍食今年米賤大傷農(洙曰榖貴則傷民榖)
(賤則傷農)高馬逹官厭酒肉此輩杼軸茅茨空(洙曰言在位者不知爲政)
(但厭酒肉而巳詩大東小東國困於役而曰杼軸其空注言其政偏失砥矢之道然也)楚人重魚不重
鳥(洙曰一作肉〇蘇曰風俗通云吳楚之人嗜魚塩不重禽獸之肉)汝休枉殺南飛鴻况
聞處處鬻男女割慈忍愛還租庸(洙曰唐制授人以口分世業田凡授田者丁歲)
(納粟稻謂之租用人之力歲不過二十日不役者日爲絹三尺謂之庸時民力困故於是有鬻男賣女以還租庸調者)往日
用錢捉私鑄今許(洙曰一云來)鉛錫和靑銅刻泥爲之最
易得好惡不合長相蒙(洙曰唐制盗鑄錢者死没其家属至天宝間盗鑄益甚雜以鐡錫無復錢)
(秦王旣平天下乃銳意經籍於宫城之西開文學館以待四方之士於是以杜如晦房玄齡並以本官兼弘文館學士圖其形狀且)
(顯爵士命褚亮爲像贊藏之書府號十八學士給五品珍繕分爲三番更直宿干閣下預入閣者時人謂之曰登瀛洲)青
襟胄子困泥塗白馬將軍若雷電(洙曰時方貴武而賤文也〇定功曰魏寵德每)
(戰每䧟陣与關羽交戰射羽中額時德常乘白馬羽軍時謂白馬將軍若雷電則言馬之駿驟大意言武人之寵幸故其威勢如此)
千載少似朱雲人至今折檻空嶙峋(洙曰朱雲請上方斬馬劒以斬佞臣張禹)
(帝怒將雲下欲斬之雲攀檻檻折後欲理檻帝曰勿理故以旌直臣也〇修可曰左太冲魏都賦造文昌廣極棟宇之規榱題黮&KR2649;)
(階&KR4036;嶙峋注嶙峋高也鄭曰嶙離玲珣思遵切深崖皃)婁公不語宋公語尚憶先皇
容直臣(洙曰婁師德宋璟也言互以正救爲心張嘉貞代璟爲相閱堂按見其危言讜議未嘗不失声歎息也)
天邊行
天邊老人歸未得(蘇曰陳秀漂泊西平秋月自嘆鴻燕皆歸天邊老人尚困逆旅悽愴)日暮
東臨大江哭隴右河源不種田胡騎羌兵入巴蜀(洙曰)
(大曆中吐蕃三道入寇誡其衆曰吾要蜀川爲東府連䧟郡邑而士庶奔亡山谷趙曰廣德元年吐蕃䧟隴右而河源不種矣十)
(二月䧟松維保三州則八邑蜀矣)洪濤滔天風拔木(洙曰洪濤滔天言民罹昏墊也項王圍漢王大)
(風拔木)前飛秃鶖後鴻鵠(趙曰鶖音秋水鳥也)九度附書向洛陽
十年骨肉無消息(師曰甫客居天邊遣兵馬之亂歸鄕不得寕不悲傷時吐蕃分爲三道入寇一自隴)
(右一自河源一自巴蜀田畒廢而不耕蜀中騷動故甫思欲附鶖鶬鴻鵠奮飛以歸鄕蓋有所不得也洪濤滔天風拔木喻天下兵)
(革不寕民罹墊溺之患也鶖鶬九頭鳥)
大麥行
大麥乾枯小麥黃婦女行泣夫走藏(洙曰見崆峒小麥熟注)東至
集壁西梁洋(洙曰集壁梁洋皆蜀地州郡谷)問誰腰鎌胡與羌(趙曰此又言吐)
(蕃与向紇也鮑明遠東武吟腰鎌刈葵藿倚杖牧雞豚)豈無蜀兵三千人(洙曰一云千人去)部
領辛苦江山長安得如鳥有羽翅託身白雲還故鄕
(師曰古詩云小麥青大麥枯誰當獲者婦与姑大夫何在西擊胡集壁梁洋四州名時吐蕃入宼四州之民皆奔竄山谷腰鎌穫麥)
(惟羌与胡而已時杜鴻漸以蜀兵三千遏賊衝突江山險澁士卒至有介胄生䖝而不得休息者故云部領辛苦江山長)
苦戰行
苦戰身死馬將軍自云伏波之子孫干戈未定失壯
士(蘇曰牛繪戰死張光嘆曰天下未安兵戈尚𡭗遽失壯士仰天悲悼趙曰伏波漢馬援也吐蕃去冬䧟松維保三州則干戈)
(豈便息邪)使我歎恨傷精魂(蘇曰山濤曰嵆中散就誅使我失精神歎憤而巳)去年江
南討狂賊臨江把臂難再得别時孤雲今不飛時獨
看雲淚橫臆(鮑曰謂叚子璋戰遂州時公与此事送別江上今其人死矣故有感而作遂州在涪江少南故云江)
(南也〇趙曰倣李陵与蘇武詩曰良時不再至離別在須臾屏營衢路側執手野踟蹰仰視浮雲馳奄忽互相踰師曰漢馬援爲)
(伏波將軍嘗云大丈夫當死邊野以馬革褁尸而歸唐馬璘讀漢書至此嘆曰使吾祖勲業墜地乎時馬璘与吐蕃戰没失國家壯)
(士甫是以傷之去年江南討狂賊謂於涪江之南討叚子璋之乱也時甫与馬將軍訣別把臂今傷其死狄仁傑嘗望白雲孤飛曰)
(吾親在其下甫悵望去年別処見雲飛故思其人而淚下横胷)
去秋行(魯曰時段子璋反於東川)
去秋涪江木落時臂搶走馬誰家兒(蘇曰王宏見陸景曰彼陣前臂搶走)
(馬往來返逐者誰家小兒得如此俊偉)到今不知白骨處部曲有去皆無
歸(洙曰見部曲異平生注)遂州城中漢節在遂州城外巴人稀
(鮑曰上元二年四月劒南節度兵馬使段子璋反䧟緜州遂州刺史嗣號王巨死之節度李奐奔于城都故詩云遂州城中漢節在)
(蓋傷之也趙曰意兵敗績而死亡者多故有巴人稀之實)戰場冤䰟每夜哭空令野
營猛士悲(師曰部曲行伍部有曲昔漢蘇武使匈奴凡十九年留匈奴中行卧常持漢節時馬璘死於吐蕃持節而)
(死巴人屯守遂州城外吐蕃兵攻遂州巴人死盡故云巴人稀)
光禄坂行
山行落日下絶壁西望千山萬山赤(洙曰山一作水謝靈運日落山照曜)
樹枝有鳥亂鳴(洙曰一作棲)時暝色無人獨歸客(洙曰謝霊運林)
(壑歛瞑色)馬驚不憂深谷墜草動只怕長弓射(鄭曰食亦切)安
得更似開元中(洙曰一云開元年鄭棨傳信記云開元初上勵精理道不六七月天下大治安西諸國悉)
(平爲郡縣行者不囊糧上猶楊厲未巳)道路即今多擁隔(洙曰白日賊多翻是長弓子弟〇鮑)
(曰按崔寕傳寳應初蜀亂山賊乘險道路不通與此詩合)
北風
北風破南極(洙曰北隂也南陽也北風破南極喻小人道長而見君子道消也)朱鳳日威(洙曰)
(一作低)垂(洙曰喻君子不得志)洞庭秋欲雪鴻鴈將安歸(洙曰喻小人道)
(盛而君子無所歸也蘇曰諸葛瑾曰方今南北鼎沸東西兵革不止冥冥之鴻鴈吾与汝將安歸〇趙曰南極所以言楚地北風)
(破南極而鳳威垂洞庭秋雪而鴻鴈安歸此言值時如此於是乎失所也威垂無氣象之貌非惟舊注穿鑿而近有東溪先生云北)
(風悲燕謂寇來自北故以爲况不知此詩乃大曆三年作也言吐蕃則可豈可更言燕寇之亂王室乎又豈有寇自北來之事乎恐)
(惑後斈不得不爲之辨)十年殺氣盛六合人煙稀(洙曰言碊敝也蘇曰劉述曰強秦)
(旣衰鹿走中原劉項並起兵戈沸海人煙稀少)吾慕漢初老時淸猶茹芝(洙曰漢初老隱)
(者也蘇曰漢初老四皓之徒也龐德公云時淸物阜吾亦茹芝木〇趙曰自天寳十四年至此十三年矣而云殺氣盛則舉其大)
(數耳商山四皓避秦之亂方漢之初可以出矣而猶茹芝焉則以畏禍之心未能巳也)
客從
客從南溟來遺我泉客珠珠中有隱字欲辨不成書
(趙曰此言珠從來不易得其中若自言之者蓋泉客珠事任昉述異記海南鮫人室水居如魚不廢機織其眼泣則出珠鮫人即泉)
(仙也又名泉客)緘之篋笥久以俟公家須開視化爲血哀今
徵斂無(趙曰必用泉客珠言其珠從眼泣所出也至於化爲血矣猶慮公家之徵斂而無以供之頃與蔡伯世同定此)
(詩乃爲潭州作而東溪先生以爲安史之際不知安史至是巳滅七年矣大非也〇師曰此詩寓意公家徵斂而索其所無有之物)
(詩云俾出童羖是也)
白馬
白馬東北來空鞍雙貫箭可憐馬上郎意氣今誰見
近時主將戮中夜商(洙曰商或作傷)於戰(蘇曰張儀欺楚止以商於之地〇鮑曰商州也)
(崔屬楚楚世家注在今順陽郡南鄕丹水二縣有商城在於水中乃知商於爲商州即張儀欺楚王之地也〇趙曰此篇記事之作)
(〇蔡伯世曰乃潭州詩主將謂崔灌也公自潭州如長沙而逢亂按九域志衡州北至州界乃潭州以公自南而北言之則所見之)
(馬爲東北來矣東溪先生誤以主將之戮爲禄山之亂而又以白非戰馬昔侯景之亂舉軍皆白馬青袍而謂非戰馬可乎)喪
亂死多門嗚呼涕如霰(趙曰商於當作傷於按商於山名在虢州與此潭州之亂无相干断)
(不可取屈原九歌哀郢篇云涕淫淫其如霰〇師曰江文通雜體詩云日暮浮雲滋握千淚如線梁簡文帝述覇賦孟夏守節雄風)
(吹甸晚解䌫乎鄕津涕淫淫其若霰商於楚地此詩殆爲永王璘叛於楚而作故有中夜商於戰之句)
三絶句
前年渝州殺刺史今年開州殺刺史(鮑曰崔寧傳所書山賊也前年渝州)
(殺刺史謂叚子璋䧟綿遂今年開州殺刺史謂徐知道之反有乘亂者開去成都遠不知其故史不書失之)羣盗相
隨劇虎狼(趙曰張孟陽云賊盗如豺虎)食人更肯留妻子(師曰步將吳璘)
(殺渝州刺史劉卞以反杜鴻漸討平之又部卒翟封殺開州刺史蕭崇之以叛楊子琳討平之兩川盗賊乘隙而發虎狼喻盗賊也)
(劇甚也甫疾其亡上下之分以爲甚於豺狼是以有吳楚之遊)
二十一家同入蜀唯殘一人出駱谷(蘇曰十道至云駱谷道西南界入洋)
(州路蜀將姜維出駱谷圍長安即此也屬盭屋趙曰魏至姜維出駱谷圍長安即此谷道也)自說二女齧
臂時(洙曰世說趙飛燕姊弟少貧微及飛燕見召與女弟齧而别)廻頭却向秦雲哭(帥曰)
(禄山亂百姓隨玄宗入蜀凡二十一家後出駱谷但存一人飢困蜀亂勦盡甫聞其說自傷妻子皆幸免是以回頭望蜀而哭痛斯)
(民之不得其所也)
殿前兵馬雖驍雄(鄭曰驍堅堯切)縱暴略與羌渾同(洙曰時神策軍)
(恣横)聞道殺人漢水上婦女多在官軍中(師曰吐谷渾西羌之種也殿前)
(兵馬乃王師王者之師奉辭伐罪以吊其民秋毫無撓時天子命睦璀以三千神策軍彈壓蜀中之亂奈何神策軍横恣虜掠婦女)
(其殘暴更甚於羌渾百姓怨之甫傷朝廷政治不明縱使殿前之兵搔動良民若此豈所謂王師吊民伐罪者乎)
分門集註杜工部詩卷第十四
