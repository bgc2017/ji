宗子相集卷十三明宗臣撰
文部下
明甌寧縣令胡公德政碑
增城胡公在孝廟時知甌寧凡九年既去六十年而公
之孫督學君行部至則甌之父老垂白而杖者數百人
逆之于郊嘆曰此我胡令公之子之子也已乃跪而持
督學君衣泣曰老人自兒時事令公今六十年矣而令
公之愛之著於諸老人猶一日也今得見公猶見令公
焉於是督學君亦泣而邑之學士大夫因上書請專祠
祀公督學君起辭曰諸大夫其毋以予故而私予先人
諸大夫遂狀其事曰謹按禮凡有功烈於民者則祀之
古之道也公之廉之明之勤之惠姑不論論其大者即
其革焚屍而示之孝禁溺子而示之慈法淫者而示之
倫察田屍而示之法舉釋奠而示之禮則何者非功哉
今甌之民雍雍而綸綸斤斤而井井以惠于家而不墜
其身者是誰之遺也即不祠何以解諸父老悲思敢固
以請以附於古者有功而祀之義督學君嘆曰諸大夫
既以先君子為無罪於百姓敢不從大夫之請以慰諸
父老之心於是以某月某日附公於名宦祠秩祀如故
事而因命余采其實以詔來者余則安能知公顧獨觀
於公而有感於古今治道人心之幾也夫天下之治繫
民民繋令所從來長遠矣余讀漢書循吏傳所稱述咸
守與令而卓魯諸君最著跡其政蓋若慈母之於赤子
寒而絮餒而哺蹶而持痛而撫非夫文章之飭而禮樂
之華也然當時為之君者至下璽書勞苦錫之章服即
萬世之下亦莫不握牘而嗟何故哉則其政之感人心
深也夫感而至於心斯古今一矣今公去甌六十年而
父老悲思而祀之則安知萬世之下不以卓魯並公哉
故曰吾觀於公而知古今治道人心之幾也夫公既以
政而繋甌之父老之思督學君又以教而率甌之子弟
以趨於善世有令德照于八閩炳炳如日也斯又漢臣
所缺者督學君則又具言公之持身肅也其儼而居家
人莫敢闚焉遇鄉之子弟輒教之而公之門人由公之
教以儒起家者如林矣嗟夫然則公之可紀獨政哉獨
政哉公名璋字資禮鄉進士督學君名庭蘭字伯賢則
與余同舉庚戌進士
西門記
戊午四月既望余至自汀是時都御史阮公被逮北去
島寇直犯閩安省中人惶急走而諸大夫日議守城事
遂以余守西門城凡七門而西門者芋原橫塘南臺之
所取道也先是有司悉部勒諸父老子弟守陴余登陴
則悉罷諸所貧者疾者孤而懦者留其壯與之約曰晝
則家夜則陴擊柝鳴鐃而懸火陴外不如約者以軍法
從事會明日報寇將至六門咸閉矣而城外人數十萬
大呼祈入余遂日闢西門入之晨起輒坐城上列徤兒
數十于門人詰而入而牛馬雞豕羣羣薄吾坐不問也
客有言闢門誠善獨奈何不虞奸人哉余曰客休矣余
辨此矣即有奸人者吾任之於是為檄召城外百里所
蓄薪穀悉徙之城中不徙者吾縱亂兵焚之而壯夫有
不肩薪穀而入吾門者不得入於是城外薪穀日以萬
石塞門矣城外人食城中者不下十萬城守凡五十日
而斗米不增一錢蓋以多故而議者謂城外民廬逼城
者恐賊至焚之以攻吾門於是凡有廬而近者輒命焚
之烟裊裊四起廬者還泣不止也余則止西門之外之
廬不焚下檄曰寇至五十里爾其自焚吾不忍為爾焚
也其有樹于城側者議者恐寇至登樹闚我於是下伐
木之令護戎者持斧環城伐之至西門余偕護戎出視
棗百株梨百株垂垂實矣護戎請斧余止之曰毋伐即
寇至何能登此柔幹哉凡城不屋其上而閩城則屋蓋
其城故於沙不屋則雨浸善壊而議者謂城而屋不便
擊寇也於是每楹輒毁其一路寇至則立之屋上擊寇
余笑曰兵不能雄之行間而能雄之屋上哉且一雨而
千楹何恃也遂止不毁而外郡以援兵至凡二千人咸
余所部兵也余令護戎日督之野習射夜則分屯之堞
間五人一爨十人一人下堞取薪不取薪而下堞者以
軍法論以是兵戢不擾而邵武部兵之出守西夾江也
至則咸病卧村墟中余命楊生急馳而人劑之遂起是
時寇已陷福清福清人攜孥息至者日以千計而鎮東
之於福清近也寇既去復攻鎮東鎮東人善守以故不
可拔别分一寇寇興幾拔會當事者提兵至遂解興之
圍而寇之寇泉也巡臺被戎督守遂解去往往出游兵
伏擊有所俘獲以歸當是時興泉之寇已南而鎮東者
尚屯海上意揚揚甚也會督府馳至則檄兵數千連數
十大䑼要擊之寇輕我輒駕大䑼逆我而我兵奮怒弩
礮亂發乘風大呼寇䑼反出其下遂大肆擒獲餘者沉
之海中捷至悉罷諸所守陴之卒與外兵入援者余亦
解榻還署而父老羣然别余泪下霑衣焉時五月二十
三日也余懼往事放失無以詔來遂書而存之
七月西征記
戊午五月海寇既平於是悉罷諸所入戍者先是粤兵
三千以丁巳十月徵至戍省中督府至亟下采金牛酒
勞之已而寇至檄其往不往也匿之民間而督府既已
檄閩兵勦賊歸矣於是粤兵慙會其酋長以千金為其
二子取婦欲去遂日夜請之督府督府業已厭之因請
上罷去而檄余督之西時七月六日也故事客兵餉金
咸頒之酋長酋長輒匿其半而半給之以故任其掠不
問余於是召其酋長跽之庭誡之曰而提三千人食我
四萬未聞其逐一賊也若後匿羣酋金任其掠者吾且
縛而千金婦致之闕下於是酋長大懼出則嚴戢其羣
毋掠余至延平聞其不掠也輒又厚遺其酋長牛酒是
時汀守徐君使使來問粤兵狀余報以尺牘其詞曰歸
自建安則有護軍之檄矣其人咸虎而戟日夜繩之僅
不掠塗然亦其塗之人徙其雞犬孥孺而内之他所故
免足下幸傳檄塗居者毋縱雞犬不收毋不能一時去
其孥孺以為護軍使者憂也再二日至將樂羣酋之至
也咸舟至將樂則陸是時秋炎羣酋畏炎不日馳而夜
馳余與之共馳輿不雞鳴不停也蓋十日而至石牛石
牛去汀百里其地故有塾云塾師聞羣酋至輒匿之山
中而獨留其學子而髫者守笥酋睨其笥不知其書笥
也持刃劈之見其為書則又碎其書於是學子頓足而
泣亡何酋又網其池魚學子者業不知畏酋也既已忿
已又闚其網魚輒大呼曰客兵作賊因裂其網投之於
是酋大怒即手縛之而訴之酋長曰是子竊吾刀也酋
長信之既已縛之一夕明日驛吏入言狀余怒命從事
往讓酋長酋長懼而詰人安在則已繫而去之三十里
矣於是追釋之又二日至汀徐君又大勞其酋長及羣
酋以去自省抵汀蓋千里而二旬始至其所經雖少焚
劫然雞鴨魚鼈門屏廬灶蕭然矣出瑞金遂益大掠而
余間從輿中問父老父老輒為余泣曰吾民之苦客兵
甚於盜也夫當事者走千里召外兵擊賊豈不至急民
哉及其至乃不肯發一矢徒攖金而歸也歲費帑金數
萬即道塗牛酒又半之矣卒乃使其民憂嗟怨嘆若覿
賊焉嗟乎後之談客兵者慎念哉
九月西征記
余以八月二十八日出闈則泰寧報粤賊急余即下檄
邵延各郡邑兵夾勦而身與數騎星馳而西至延則賊
已殺泰寧簿又擄其衛使楊余曰事迫矣於是檄歸化
兵截其西邵武兵防其北將樂兵阻其東而謝倅時視
事永安則檄謝督兵截其南馳至將樂會顔使君顔使
君留將樂防賊之東而余督數百騎徑趨歸化至白蓮
驛則賊已遁紫雲臺矣臺去白蓮六十里歸化永安沙
縣各百里而歸化又賊入汀歸粤之要塗也余以是夜
馳至檄其邑兵五百粤兵二百付李丞蘇簿及豊從事
馳之紫雲兵急不及餐而余取邑父老米三十石令徤
兒數十肩隨之賊是時已據紫雲數日延平衛使劉周
率其衆與賊戰賊佯敗衆逐之賊伏起環戰遂殺我兵
數十人已乃聞歸化兵至輒驚走先是賊過歸化歸化
人善弩輒射殺數人賊遂遁至語人曰吾遇延平兵卧
而戰遇永安兵坐而戰遇歸化兵立而戰蓋懼之也賊
既遁而歸化兵追之遂逼永安永安在萬山中而積穀
寮人最悍於是謝倅檄積穀寮兵三百出戰擒數十賊
獲大旗追至百里不及而歸而賊遂夜從上杭歸粤會
上杭兵又追擒之謝倅馳報余於是勒回所遣歸化兵
罷豐從事還郡明日遂發歸化至白蓮其丞廣陵人也
老而被創覿余流涕余詰其狀則曰賊從泰寧來乃徑
至驛云其鼓而登堂而朱衣者蓋少年美丈夫也是時
驛中人惶急走而丞負廩金匿之暗室中少年問丞安
在於是羣賊四索曳出之欲鞭之而少年止之曰丞老
矣速取金來宥女於是驅而之賊中少年獨坐上坐見
丞跽輒以手扶之起曰此官人也遂呼之官人與之坐
而列所掠諸婦于旁諸婦而抱兒者輒自乳其兒其兒
啼少年輒啖之果代抱之而諸婦如對其家人不懼也
少年謾言曰公以我為賊乎我非賊聊與二三兄弟訪
故舊此中不免取牛酒為諸父老費而何當事者以我
為賊而勒官兵捕我也公不聞泰寧簿與衛使之事乎
即口不畏兵然時時遣其從外瞭聞兵至輒錯愕耳語
起矣余曰女奚策而歸曰賊既已解去腰間廩金而丞
之子復以十金跽進遂釋丞然初索之暗中時已被三
創矣而諸婦之家亦各進金放去余因太息曰嗟乎世
言賊難圖者豈不惑哉夫丞卑官耳而畏不敢縛止利
其數金此其志非雄桀可知矣且賊號千人實不滿二
百又多老穉其間方初入寇時使有司者僅得中智之
士率徤兒善射者數百人扼其要而伏以待之可一鼓
而擒也乃張簿以輕進斃楊帥以貪功縛劉周以失險
潰此何說哉此何說哉余又聞賊之初至泰寧也泰寧
故無城而簿遂率諸徤兒出戰簿亦衣健兒衣賊不知
其簿也已殺始知其簿遂駭而走而楊善之逐賊也會
有部兵獲一賊級善奪之兵噪而散而賊遂禽善以去
然則楊之罪甚矣甚矣世人覩賊殺簿禽使以為桀不
可禦是豈賊桀哉余還將樂與顔使君大怪之而因采
掇其事以見賊不足慮而當慮所以禦賊者嗟乎是亦
余之罪也夫
遊滴水巖記
余讀汀記歸化東北五里蓋有滴水巖云往徐君日與
余談茲巖大竒也戊午九月余督兵西征馳之歸化而
揭君謁余曰君將出師紫雲乎則請於滴水駐餐焉於
是明日以數騎東行踰嶺稍折而北已又折而東凡三
折至巖巖壁陡絶外墜逕而上揭君遲之逕既上有宇
故名迎仙余曰遲仙不愈迎仙哉堂後有亭亭題余怪
其腐語而因與揭君解於其中遂易之曰振衣已乃聞
垂垂而雨則滴水巖在焉其水有三一出垂石如蓮者
二從石隙中下盛之石盂揭君曰巖人咸飲此於是嘗
之甘已烹為茶尤甘余曰蓋天漿乎蓋天漿乎其石乃
蜒而曲若龍足戲雲中而則隱則見者余怪焉稍前斗
石下垂類蓮而華者因名之垂蓮水石亦蓮不名者從
水也又俯而睇其右偶僧在焉其爐烟隂隂上也余曰
何僧揭君曰此記所稱賴僧者也其既化而坐數日矣
乃巖人始知之則大異之而因繪其軀以祀之此即其
軀也旱而禱輒雨舁之而禱更大雨則嘆曰有道哉有
道哉夫人者宜顯者也佛者宜幽者也今暴其身於明
白四達之區而使豎商牧子拊其面目而嬉焉即僧而
靈固殷殷怒也於是命藏諸幽者幽之者神之也洞凡
三門其中而豎者類柱遂名之曰天柱而柱有三則又
名之曰中天柱左天柱右天柱云右天柱有石類獅而
門者其上更有石如斗外懸中繫甚微若蒂焉故名蜂
窩又眺而左有二門左者逕右者乃橋斷石橫其上而
又虚其上如黿焉遂名之黿梁黿梁之左而上纍纍若
珠又若垂楊之裊裊條條而冰者仰睇其右片石突而
下久之嘆曰此墮猿也其左右五色為祥雲雲之下為
虚明二洞篲擊輒應虚谷則鳴也又一洞狹險旁曰天
鼓篲擊之彭彭鼓聲焉余訝之又有泠然磬而幽者余
曰此何聲也揭君曰所謂石磬者也在右洞洞又有床
火乃入不火不入入者床而擊磬若履禪室焉余益駭
而揭君已命余觴乃令侍子左鼓右磬颯然天籟滿山
也有巨石整而偉依余右睨之不得其名久之曰冕哉
遂呼為冕石冕石者即磬而床者洞門也其洞最邃名
曰鴻濛又起而環視鯉石鷹石龜石鼇石翔躍肘腋矣
神奇哉神奇哉變化總萃幻鑄緯錯煌煌磷磷潭潭亭
亭則槩名之曰小崆峒云余於是仰而嘆曰嗟乎余恨
不與徐君同遊哉揭君曰何徐君思也曰余往歲與徐
君蓋遊華陽洞云洞自陶隠居來赫赫盛矣乃宋帝又
丹書之其洞故不可入即入無奇也使隠居而覿此宜
何以稱焉且茲巖之奇天奇之也既奇之矣乃置諸荒
山僻壤亂莽野草中不以奇稱也世之以片石假山稱
奇耳目者何限嗟乎巖嗟乎巖余又安知其解乎揭君
曰華陽顯以陶故安知茲巖不自今華陽並名哉於是
罷酒徐君名中行汀守與余友善先余三日遊遺余書
揭君名鴻則與余同薦畿中者
登平遠臺記
平遠臺在省城中東南閩志三山此即所謂鼇峰山也
山故奇在城中尤奇宗子入閩十朔未登也蓋以戎故
而客有好宗子者乃召宗子登焉凡幾折始上又折而
東登鼇石亭天風高揚萬象蕭瑟宗子於是仰而思已
俯而嘆也客曰大夫何嘆宗子曰嗟客乎嗟客乎客問
其說余恐客之投觴于地而莫余飲也夫閩者豈非記
所稱東南巨麗哉家纓弁人詩禮農嬉于疇而商歌于
塗也當是時而登厥臺焉高山大川遊雲芳草罔弗觸
吾目也則罔弗快吾心也今何時也吾見茲臺三駐軍
矣客亦東眺大海乎樓船組練隠隠起也南睇於江故
里媍日濯錦漂絮其中者今徤兒飲馬矣西瞻烏石蓋
有鍛甲礪刃鼓笳鐃吹之聲焉北闚閭井則父老子弟
被戎執戈者怨讟盈道也且千里之内亡者未葬瘡者
未起流者未歸繫者未釋吾念之吾不知汗之淫淫至
于踵也昔何以驩今何以悲昔何以靖今何以擾斯其
故難言哉難言哉夫君子之謀人國也上憂主憂而下
憂民憂者也今帝心常在萬里而民瘼充充之在吾前
也方請纓枕戈不暇餐沐矣客乃欲吾覩高山大川游
雲芳草而嬉乎此吾所為嘆也昔元臣據閩之險以抗
我旅皇祖乃命樓船將軍從大海徑搗其穴空之帝謨
燀赫日月同炳也乃今策事之臣顧不能設一奇制敵
而使醜夷往往截海闚我此視皇祖諸臣何如哉吾嘆
之實愧之也客於是起辭曰吾不能解大夫之嘆而大
夫又安能飲吾之酒請大夫為客記之以示後之登斯
臺者毋徒嬉此高山大川游雲芳草而忘厥民憂也宗
子於是采客之言以為之記
二曾夜談記
督儲曾君以戊午十二月二十三日至延平分巡顔君
與余夜觴之而余因問君曰君自天津來則聞諸相君
談南事哉君曰諸相君言不聞其他則聞厭客兵云余
曰天津故稱北兵者亦畏兵乎君曰何畏顧其心驩甚
矣蓋有鬻其婦而南者人曰婦而鬻歸安取婦則曰去
鬻一婦耳歸尚獲二婦奈何不鬻哉余曰唐太史奉命
視江南戎事也何談君曰蓋嘗揖太史西湖之上矣則
言言客兵不宜調宜罷也會有客兵過江西之洪路白
日攖市市人逐之遂格殺市人數十人而有司懼亂至
不敢問則太史之不予客兵也有見哉有見哉君既去
而余因與顔君累嘆蓋是時閩已往檄湖兵四千故云
而侍御曾君奉其尊公諱歸泉也道出延余與顔君謁
慰而君衰麻悲戚問之他事不談獨談兵事至揮涕而
問曰湖兵至未吾懼閩人之被禍深也余曰何曰余之
至玉山也蓋遇粤兵云粤兵屯玉山者六日家掠戶殘
會有嫁其女於人者其夕將遣而粤兵聞其有女而遣
也則持刀闢門舁其女以去及他闚有少婦輙舁之而
又囑之曰塗問為誰則曰兵所攜來粤婦也有敢言狀
者殺而輿中人嚶嚶泣塗之人聞而悲之不敢問也而
玉山簿流涕言曰兵再一日屯此吾將逸矣而閱之塗
中血盈盈滿路其戎戎若絲而黑者蓋人髮也而雞豕
牛馬皮毛被道矣余與顔君因太息曰天乎天乎何蒼
生多難至此乎是日建寧舒君遺余書慮所以防客兵
者余為書以報其詞曰曾侍御至具言粤兵狀可為隕
涕來諭更詳仁人君子之用情殷矣嘗謂客兵之禍甚
於盜寇何者寇之害猶有方也客兵者無不及之矣寇
之至也人猶得持梃逐之客兵者殺人而人不敢怒而
訴也即有訴者反益之禍矣今之論者輒云客兵客兵
而不知數千里間父哭其子夫哭其妻母哭其女主哭
其僕者耳不忍聞也血塗野草四體毁殘雞犬牛馬戶
牖門屏俄然一空者目不忍見也然有聞言客兵之禍
則反勃勃怒其言者斯何心哉斯何心哉今已無可奈
何則其策莫急於清野矣近者檄其城中預税一廬稍
遠者檄其三十里之外預税一廬客兵訊至則徙其妻
孥老穉而避之庶幾其可免乎不然持刃大呼若羣虎
而翼即號令何施也區區之愚敢再拜以獻既緘書以
授使者而因采綴所聞作二曾夜談記以俟後之談客
兵者觀焉時己未正月十四日也督儲君名于拱號文
泉泰和人侍御君名承芳號龍山泉州人分巡君名嘉
會號衡厓長沙人建寧君名春芳號徤菴鄱陽人
明封承德郎刑部山東司主事東皋徐公墓誌
銘
嘉靖戊午十月二十日長興東皋徐公卒於家先是八
月汀州君時為余言心怔怔怦怦動也面炎炎赤乃其
夜又夢公騎而西馳已又雪滿塗也徵何哉余怪之亡
何汀州君北覲既逾月貽余書曰先君遂棄不肖鄉者
之夢蓋徵乎蓋徵乎敢乞不朽於足下已俞氏狀來余
持牘為泣曰嗟乎不一覯公而銘公哉公名柬字敬之
其先鳳陽人洪武初詔徙淮西豪杰江南而進五公者
遂長興家焉至亨六公凡四世俱微不著及農隠公始
以高義聞里中農隠者亨六公子也里人有負租售畝
而易其金簮珥歸者醉遺之塗農隠公夜獲之則俟其
人旦來委之而走其人倉卒起謝公不及公乃仰天嘆
曰厚德厚德農隠公故貧已又生五子愈益貧而東皋
公在五子中最少又盡讓其兄産而獨以其身依姑錢
氏居間則盡發錢氏書讀又喜為文詞蔚然駿茂矣而
里父許有女二十未嫁間從錢氏覩公嘆公才遂以女
妻公公是時年三十矣客有風公應有司辟公笑曰吾
已稱人父顧奈何執簡躡跡從羣豎游乎於是構草堂
苕水之東自稱東皋隠者然時時下帷授諸生經諸生
執經候門者屦常滿矣居頃之許夫人蓋夢日墮懷中
也於是汀州君生公大憙僅髫則走會省盡購六經百
子秦漢以下書歸草堂命汀州君讀又時時為誦說賢
豪高士孝廉異行者流輒嘆曰嗟乎吾乃不得與斯人
同游哉至有不快其人者則怒髮隠隠上指冠投書起
矣汀州君才又公成其才以故卓犖博偉尤敦高節云
汀州君既舉進士居長安則為書請公及許夫人來長
安公謝不往汀州君日夜念公既已補司寇尚書郎乃
上書曰臣中行頓首頓首死罪死罪臣有父柬在江南
年七十有六不得視臣邸中臣又為陛下守囹圄不得
歸省父陛下如以臣為亡罪則請徙臣留曹冀得咫尺
家廬慰臣區區書入不報公聞之怒曰而翁尚徤善飯
奈何以家語溷上甲寅汀州君上功考功上封公視其
子是時汀州君會有使淮之役於是製冠袍帶舄珮黻
各一具貯以華笥誡蒼頭負之先趨既至淮則又身自
負制勅而並馳之苕上邑令以下郊迎謁公公於是出
笥中冠袍帶舄珮黻服之北鄉稽首已揖令入盡召邑
之賢豪長者與飲而令以下咸起為公壽公驩既已謝
客還内召汀州君前勞之曰女衣錦矣乃老人亦復被
此主恩哉鄉者讀女疏不益我顧令我憂稍洗沐休矣
趣入侍上已顧許夫人取吾褐衣來即又褐衣而行游
市中市中人喧言徐封君至已窺其衣褐也則竊嘆曰
徐公不錦而褐哉汀州君既還朝明年丙辰上又勅郎
中中行充江南恤刑使者公聞之則移書誡汀州君毋
歸而汀州君業巳取間道急還謁公公訝曰女歸耶夫
使者奉簡書而南而諸所纍纍械繫者日夜望使者至
且吳越相去不百里而女獨奈何不念衆人耳目乎女
亟行矣不竣使不訊於是汀州君宵發而公遂稱病甚
謝絶賓客誡門下蒼頭有敢為通一刺者鞭之百客有
謁者竟歲不得見公遂去亡何汀州君奉檄出守矣歸
謁色稍困公曰小子薄二千石不為乎老人自束髮諸
所覩記二千石及邑令以下無慮數十百人吾不憶其
他而貪者吾不能置之懷也皇祖時手戮貪吏甚衆以
故吏畏不貪已又著為大誥今貪者即不戮獨奈何不
盡其賄没入之而使之魚肉其民揚揚盈槖歸也諺云
守俸如泉小子識之即他日立枯苕水之上吾甘之矣
以此汀州君治汀一年苦節最著而公聞之嘆曰是稱
吾兒也公故長者然遇事輒勃勃英氣少時蓋從許夫
人兄弟居云夫人兄弟以貲雄里中故巽懦里中少年
日讙其門也公怒立起即少年數之少年懼蒲伏請罪
不敢出一語又亭長暴里中人人憚也公又面詰之遂
畏不敢暴交驩而去公雖隠顧善畫天下大計時為邑
長吏言長興至重至重者不水利哉歲水暴至走數百
里田而山者立涸其下者又壊堤決阜無巳時也胡不
多其陂池而厚其隄隄高二丈廣十之長百之又多植
桑柘橘柚竹梧隂隂叢叢其上也歲且獲木千章橘千
簏笋萬箇蠶萬頭絲千兩魚千石何問暵潦哉長吏畏
隄繇衆議格不行然自是窺公才時時咨覯矣客被構
求解於公公謝不應而心悲之私為長吏言不令知也
公雅好神仙黃老家言老愈甚日誡家人毋殺覯攜魚
筥者必市而放之湖中也間從黃冠得精方輒欣欣藏
之故人病即千里必具藥餌果脯遣訊里中疫作輒煮
膏數十斤人給之已又揭其精方於里門以故里中負
痾而起者咸曰徐公徐公云公即家徒四壁立歲時必
誡許夫人手為羹召所與遊大醉道故舊笑樂而公晚
年尤好鼓琴每攜斗酒從二三舊游過湖上為一再鼓
琴泠泠楚絶從者若涉殊庭焉公七十五六時頭骨隆
隆起公故長髯盡白矣己又生黑鬚數十莖雜其中乃
更毿毿斑也里人異之而汀州君之郡時裴回不忍别
公公笑曰女念吾老而獨不見吾骨及吾鬚乎而女何
慮焉汀州君日為余言乃今竟未百年而殁悲哉歿之
日公猶晨興與舊游驩語頃之疝作公自脉之顧家人
曰吾去矣其為我冠即逝公起布衣經學才行岳立鳳
舉摧強濟困千里誦義而忠孝大訓克成名世之子此
其犖犖大者至於晚歲沈陸玄言又超然遠舉矣可不
謂有德仁人善始善終者哉公生於成化乙未三月初
七日至卒之日得壽八十四配許夫人少公(闕)歲同公
封子三人長中孚娶高氏先卒次中和娶殷氏繼娶錢
氏次中行即汀州君娶楊氏女二一適姜一適楊孫男
二人詠邑諸生談孫女(闕)一適錢一適(闕)一適許一聘
周一聘蔡汀州將以(闕)月(闕)日卜葬於(闕)麓云銘
曰
徐氏之宗肇自濠梁林麓疇畝累世乃昌玄英公哉
載芬載揚義固金石才匹琨璜産異彪華日燦星芒
天目窿窿苕水湯湯巍而脩阡龍峙鸞翔嗟公室斯
以永以藏以引以繩以莫不臧玄石率如閟矣無疆
吳叟傳
叟蓋吉安人忘其名其里中有大猾家徒數百暴行里
中里中人大患之然不敢上其狀于有司即上狀者有
司亦怵怵焉恐變不敢問會流賊逼里中而叟遂間詣
其廬說曰公之暴行上下之所知也即有司懼不敢問
假令部使者督千人捕公公能終拒之乎曰不能叟曰
吾固知公之不能也公既不能何不因事自解亡論自
解且令里人德公其人跽曰唯父命之叟因執其手曰
方今流賊四劫誠危急存亡之秋也公當此時誠能率
其子弟擊賊賊必潰則里中莫不驩公公得以長豪里
中無懼矣其人遂掀髯而起曰公無言吾當為公擊賊
於是勒其子弟最強者百人人持梃急馳之而叟騎一
驢從二蒼頭往贊一遇賊輒奮鬭自己至未凡數戰殺
數十人猾者稍倦矣輒命左右取水而叟心計賊既已
殺數十人可無慮賊矣獨念此猾暴里中無己時也不
若因其機滅之遂從旁大呼我兵且退賊遂乘勝逐之
悉殺猾之父子兄弟叟乃跨驢從二蒼頭揚揚歸也宗
子曰嗟乎若叟者奇士哉奇士哉夫賊内外應至變也
叟不用一兵不費有司一米調三寸舌取二賊若探之
囊假令叟得時雲變設奇制敵豈復測識哉而顧巖藪
老焉惜矣惜矣郭黃門與余言余懼其逸故為之傳
福建鄉試錄序
嘉靖戊午秋八月天下復大比登雋維福建巡按御史
某飭憲揚紀貞度章教聿崇厥典悚息而臨焉先是馳
書函采聘四方文學之官既至則以教諭某某總試事
以學正某某教諭某某分試事提調則左布政使某左
參議某監試則按察使某副使某御史既已率百執事
而羣之闈中懔懍惕惕相誡也於是進提學僉事某所
遴士三千七百有奇三試之得九十人焉已又錄其文
之可傳者以獻故事有序某宜序序曰某嘗讀閩記采
故事其以儒術相業著名者何其表表星列哉乃今眺
其疆得徧觀人士所為文詞則又未嘗不倚席而嘆也
蓋可以徵聖化焉唯我皇上道洽三才化被萬類文明
之治炳朗昭融以故薄海内外罔不仰慕聖人之光華
而竊其一二以自表見於世猶之日月在上萬物象明
非彊之也今觀諸士所為文詞其論天人性命禮樂刑
政財賦兵戎之繇固各井井綸綸枚枚秩秩至章矣諸
生何以得是語而稱之某固知其泳濡於聖化者深也
雖然某之亟讀而亟收之瞿然喜也已乃憮然以懼則
何懼也士之論政也猶農之論耕也主人而田者則必
取其善論耕者問焉耕者以其言言之主人以其言信
之而遽厚其直而畀之以田然求其所謂耜畚之類則
茫然無具也其主有不厭而去之者乎士之執空文以
應世也何以異於是故某懼諸生之以空文而見厭於
世也且諸生束髮受書負郭窮巷食芋菽而處蒿萊至
微細矣乃今一日而登其名於天府薦紳大夫贊之於
朝其鄉之人相與欣艷誦說於野由是而被章服秉笏
垂纓乘良刺肥褎然顯也則何莫非上恩哉故某願諸
生之重念之也某等被聘而來也守臣郊勞御史諸大
夫咸盛儀而須之其所授館具徒獻餼致餐陳芻監燎
者又皆諸生鄉之父老子弟也夫以諸生之故至使御
史諸大夫率其父老子弟以隆某等某等且不能有以
負諸生諸生又何可以受上恩而不知報哉皇上神聖
文武千載一遇頃者島夷不逞闚爾閩疆皇威振肅一
鼓而殱之此固忠臣義士所願負戟而先驅者也諸生
微時無不勃勃英氣喜談天下大事今且事事矣何不
及其鋒而用焉上之翊贊帝猷下之彌綸世業内之保
釐勤恤外之振厲廓清庶幾哉與先達之儒術相業星
列者並軫争塗也斯稱報主之忠乎天下之人將指是
錄而亟稱之曰得人得人則某所為憮然以懼者釋之
矣不然執空文以應世而一或不酬某之懼將日甚焉
而不可解也諸生者重念之哉重念之哉是舉也總督
軍務右都御史某耀武靖氛崇文綏化巡撫右僉都御
史某武功丕振文教彌光提督南贑汀漳右副都御史
某化理維新士風胥賴監察御史某觀風弭節敷訓作
人右布政使某左參政某副使某某右參議某僉事某
某某署都指揮僉事某咸贊襄于外弼成盛典右參政
某僉事某署都指揮僉事某則以表賀行副使某則以
遷秩行雖不與其事與聞其事者也例得書書之
福建武舉同年錄後序
嘉靖戊午十月巡按福建監察御史樊公既已登武之
儁五十人錄之矣先是文而錄者輒又私序其齒勒之
書於是武諸生亦以是請公嘆曰嗟乎文武等之士耳
文則齒武則不齒哉則檄齒諸生且梓其上第者文於
末簡毋令章縫者竊笑其人以為挾矢者流也公且為
諸生辨文武之樞申經緯之略勤浮靡之誡篤忠貞之
軌固亹亹煌煌日燦霞列矣諸生乃復委予以言予又
何言則嘆公之致望諸生者至深而諸生不宜自負且
負公也方諸生翔集轅門而布鵠其中也戎繡斐錯鐃
鼓震疊公睹之嘆曰盛美哉已乃睹其馳而射射而中
則喜立而數中則尤喜已又讀其文曰豈屈章縫語哉
故事有讌既讌而導之市市人不譁也其明日則仍衣
其敝衣躡敝履而羣趨市中市中人至目笑之曰是昨
讌者公則下檄曰讌宜樂宜采諸生其人給一衣且給
之騎五日於是諸生始騎而游而市者嘆息武華矣今
且為諸生紀其年齒鄉閭而諸生之父母兄弟妻子即
至微細不足稱述者咸炳然並列也公所為勤意諸生
者豈徒以微技片語足采哉予聞之方冬而炙火非愛
火也謂其驅寒也盛夏而飲冰非愛冰也謂其奪暑也
夫火為寒謀也或因以剥指冰為暑謀也或因以損中
則寧寒暑甘焉而不敢冰火之近何者畏之也天下之
畏武甚矣今此諸生果能投筆請纓靖氛捍難南標銅
柱北勒燕然則誠無負於公之期者天下之人亦將指
是編欣艷之曰某某之子也某某之弟也或某之兄也
而某之子弟不及之矣不然而或紈綺寡識甲胄鮮功
甚者急私緩公以遺天下之禍則無論公之怒之即天
下之人且將執是編而竊罵其父母兄弟妻子是使天
下之益畏武不談也然則諸生睹於是編其能以無懼
乎懼則思思則奮奮則決如風之馳如雲之沛無所不
之矣嗟乎諸生誠不欲負公則懼之哉則懼之哉
重刊大學衍義合補序
宋端平中翰林學士真公德秀上所著大學衍義一書
當是時其君理宗方急戎事不之讀也後三百年而國
子祭酒丘公濬當我孝宗皇帝時又著衍義補一書上
之帝讀其書大喜賜黃金采縠詔大宗伯頒祭酒書於
天下已又召拜尚書無何持其書入相孝皇至聖公亦
稱名輔云二書故列在學官薦紳先生類能誦之而前
侍御吉公按閩檄合梓二書以便誦者侍御斗山樊公
繼至讀其書則檄臣手校而序焉序曰予讀故牒而得
二氏之書則嘆聖學之關乎天下者至切也今夫天不
能自理則以天下國家之責付之君君亦不能獨理則
以天下國家之責分之臣故君者代天者也臣者承君
者也天之生才也上之則君下之則臣無一人無責焉
者也則亦無一人不學焉者也其說蓋莫詳於大學之
篇予嘗覩于耕織而有感焉夫所謂格致誠正者不猶
田而耕機而織哉所謂齊治均平者不猶耕而得食織
而得衣哉故夫耕者所以為食謀也耕而不食則無所
事耕矣織者所以為衣謀也織而不衣則無所事織矣
學者所以為天下國家謀也學而無補於天下國家則
無所事學矣後之儒者有三弊焉其曰吾惟求之身心
而天下國家非吾責也則是耕石田織空機而不知其
饑與寒之且不免也其曰吾惟求之身心而天下國家
將自理也則是談耕以療人之饑談織以禦人之寒而
不知穀與絲之猶未覩也三代而下天下國家豈盡不
齊不治不平哉而又指其齊治平者病之曰不聞道則
是食其食衣其衣而又追論其耕與織之有未善也皆
非聖人之論也今觀二氏之為是書上采唐虞三代之
隆下及春秋戰國漢晉唐宋六朝五代之際凡英君賢
相謀臣策士所以經理天下者大之崇言宏議小之片
詞隻語無遺善焉即聖人而覩是編不易之矣且大學
之篇不云楚書秦誓哉曷嘗以其秦楚之語而棄之以
此見聖人之論學不若後世之固也二氏之書蓋庶幾
窺聖人之心哉獨真氏書嚴於格心略於議治而丘氏
書則紀綱法度財賦兵戎禮樂刑政之具靡不井然碁
布燦然星列也其視四海之内若家至而人覿之矣此
兩公之别也然其為天下國家慮則無兩心嗟夫真氏
不能以其書售之君至我皇祖始揭其書於壁屢顧而
嘆丘氏書無論孝皇異之即如我皇上中興神化益茂
謀國者凡有大典禮大征伐大興作輒取是書斟酌焉
豈兩公之書有切有不切哉何用之者殊也方今北構
敵南構倭主上之念未嘗一日不在萬里為之臣者所
宜請纓投筆負弩枕戈日夜謀所以安攘之策以上報
明主顧奈何博衣緩帶深坐微吟日談寂感動静以為
名高也則所以捄時之弊者丘氏一書尤切矣斗山公
之按閩也貞憲揚紀逐貪繩豪毅然以天下自任其於
無庸之談惟恐接之獨二書則亹亹懃懃不置也意蓋
深乎意蓋深乎予故具論二書之可傳者如此以俟後
之君子得以取裁焉
讀太史公杜工部李空同三書序
余采藝林抽繹千古蓋史遷其至哉詩則工部余束髮
而讀二書今十五年矣寒可無衣饑可無食陸可無車
水可無楫而二書不可以一時廢也辟之手足耳目焉
余誠何心哉怒讀之則喜愁讀之則驩困讀之則蘇悲
讀之則平徐而讀之則萬慮以澄百節以融耳目以通
腑肺以清急而讀之則蘭桂倏馨雲霞倏生鳳鳥倏翔
蛟龍倏鳴遠而讀之則天以之青日以之明江以之流
海以之停洸洸洋洋總總鱗鱗二書何書哉余讀李獻
吉書蓋次二書焉夫周則左丘明楚則屈宋漢則董賈
蘇李長卿枚叔班固揚雄魏則曹劉應徐六朝則潘陸
江鮑唐則太白長吉陳杜沈宋盧駱韓柳非不采厥英
華而日誦之顧不若三書者時餐與餐時櫛與櫛時几
與几時榻與榻寒暑風雨南北飄零未嘗一時去吾之
手也字究句硏積歲累月楮凋墨故大類童子時所受
書矣余為吏部郎蓋與張君助甫同舍云張君好余絶
甚余故置三書小笥命侍吏日挾之行一日張君睨余
笥意其有奇也迫而察之果得杜李二集即攜去讀連
日夜不休貽余書曰足下所讀兩公書無論數千萬言
乃言為之筆筆又精蓋千載奇覯矣即兩公復生寧不
北面為足下稱謝者輒命其吏數十人錄成二書而以
原書歸余時丙辰冬十一月既望也己未余在閩而余
君德甫以臬副至余君余故好也夜召余君酒酒酣余
君請觀余所讀者余笑曰子長不可得見矣即李亦難
唯杜乎唯杜乎遂出杜集觀余君余君且讀且嘆蓋類
張君語云夫余以十五年之心而讀三書未嘗以覩世
人也兩君一覩而咨嗟嘆息有同詞焉則所謂知己者
豈在古今遠近哉千載神交對面萬里蓋自昔嘆之矣
雖然余於三子何有哉張君名九一上蔡人余君名應
舉豫章人
重刊中庸一助叙
中庸一助者余曾大父别駕公為諸生時所著書也公
幼有雋名身長八尺雙目烱灼蓋勃勃英氣矣年二十
游邑諸生間則諸生靡不望其光避之獨司徒楊公者
與公同舍驩甚楊文有奇氣而說書則讓公精每御史
行部視學則諸博士輒舉公說書公說書人既偉秀又
議論清辨文理御史以下靡不洒然動容者輒嘆曰宗
生宗生云後督學御史視學命諸生說書而楊當說書
於是楊跽請曰果故不能說書而說書無逾宗生者御
史乃命宗生代楊生說書於是公又代楊說書而御史
以下又靡不洒然嘆也後楊舉進士第二為選郎擢南
僕卿歸而公遇之塗也則避之道院中拊膺呼曰天乎
天乎楊生今若此矣獨不憶跽聽宗生說書時乎公既
久伏草莽則時時下帷授諸生經諸生顯者甚衆而余
叔祖福寧公家君比部公皆束髮授業無外傳云公後
被選入京師尋授山東登州别駕公念既以其才不售
而復不忍以其生平懷之官則以苦節著中丞徐公間
得公中庸一助讀之嘆曰理精而詞簡有見哉有見哉
遂序而梓之以傳今二十年矣家君閒居則嘆今學子
莽莽華言安得如我别駕公精義者小子識之他日苟
有所就則無忘吾祖矣余既懼先人之業不彰而且無
以為二三子先也則復梓而與二三子共之亦使敦本
崇實無湛浮華云
贈督臺王公平倭序(代巡臺譔)
余讀往牒至島夷内闚鮮有能奮長策而制其命者未
嘗不投牘而嘆也曰嗟乎豈島夷視華顧雄哉賈生云
匈奴雖彊不足以當漢之一縣夫匈奴猶其大者也乃
今島倭者史絶不書其衆且不及匈奴什一而數年以
來持戈内寇當事者至縻千萬走千萬里徵四方精兵
屯之海上組練垂雲勢至盛也乃倭以數騎薄之輒惶
駭棄戈而走轉相枕藉以赴鋒鏑而倭遂大呼長驅墮
名城殺長吏虜士女焚宫室而吳越淮揚甌閩之間大
困矣此其視匈奴何如哉余誠不解其事每談之未嘗
不髮上指冠也歲丁巳余以上命按閩先是倭入閩大
掠而去會戊午春倭又來上采言官言乃以方湖王公
代督閩戎事余是時行部汀州也倭寇泉即馳之泉走
之而倭既已陷福清空其城鎮東莆田之間急矣余方
決策北鄉會公至則檄兵數千要擊之海中沈其大䑼
數十擒斬俘獲無一東還者余聞之則嘆公之斯捷也
有四美焉主上神明英武忿師久無功卒無一戰可當
上心者時時督責詔捕更置師帥至急民也公走一騎
奏書闕下上覽書大悦羣臣稽首奉觴上壽豈不愉快
哉是公以一戰而解主上數千里南顧之懷何其忠也
且倭之來也殺人之父兄虜人之子弟辱人之妻孥毁
人之廬冢不下千萬其野哭巷呼者蓋聲塞天地也一
朝而懸其首於塗令世之孝子慈孫孤婺弱稚咸目攝
而手碎之且泣且罵且悲且嘻以為亦足以報其地下
人無恨矣是公以一戰而解千萬人幽明之憤何其仁
也自有倭變以來我兵即號稱精銳者未嘗得志於一
戰無論倭之笑之即華人亦甘之矣今乃一朝而擒其
數千以歸鳴鐃擊鼓揚揚入國門即皆前日之惶駭棄
戈而走者也鄉也何怯今也何勇謂不自公倡之哉天
下之人且將曰吾華無不可勇者也而猛氣英風勃勃
雲起矣是公以一戰而振中國之氣何其義也無論倭
恃其悍以易我即我之覿之蓋如神鬼魍魎焉鄉也不
敢覿其面而今則手縛其軀鄉也不敢聞其聲而今則
刃碎其骨天下之人由是知倭之不足畏也即倭且將
轉相誡語不敢問渡矣是公以一戰而挫倭方張之志
何其武也故曰公之斯捷也有四美焉漢臣云將不識
兵以其卒予敵也公之初至乃能以其未識之卒而成
厥偉功難倍之矣公且不以為功日勤勤講武以待倭
之再至倭不至大善即至公功當益奇且天下之大患
惟南倭北漠倭漠類也南可以挫倭北不可以絶漠哉
余所謂奮長策而能制其命者其在公乎其在公乎余
樂公之功故為一言以紀其事且以天下之大計俟公
蓋握管待之矣
贈憲長莓厓周公入粤叙
鄞周公往以上命來督閩儲無何謁上上以公當返閩
而粤於閩最近會粤憲使奏缺上遂以公為粤憲使命
至閩而方伯楊公嘆曰公何復出即出何粤也以謂宗
子宗子曰斯上意哉楊公曰上意何者宗子曰余讀秦
漢之際而知粤之難治也乃無逾今者昔之難在有其
粤者也而不在粤也今之難在粤矣而尤在乎使其粤
者也當漢盛時吕嘉背王太后之議持粤之強不内鄉
一夫耳而天子至命伏波樓船戈船三將軍統數十萬
下蒼梧牂牁往討然而君臣上下之畫毅然毋撓者則
以吕之故而無與於粤也今島夷者何為者也乃能以
其一朝異域之人而與我粤人驩粤人日釀美酒烹大
肉以待其至即不至且操大艇載酒肉及絮繒遺之有
司稍稍詰問輒走夷中令其持刀大呼攻城野掠率格
殺數百人而去有司上書言狀上非不欲命大將軍統
百萬盡捕殺諸所昵夷者顧念此皆吾赤子也與其亟
而兵也不若且飭而憲故以三尺付公上意深矣楊曰
公之奉上命以往則嚴乎宗子曰余知公之不欲嚴也
夫三尺者法也天下未有法而不嚴者也公獨奈何不
嚴也嗟乎粤人之昵夷也豈真其父子兄弟哉毋亦夷
持其所以生之之具而招之而治粤者輒又嚴刑酷罰
以趣之死夫好生而惡死者情也生之而不趨死之而
不避天下無之為今之計不若緩其所以死之之具而
漸示其所以生之之路寧使之稍肆於其内以玩吾之
法而不使之法密而不勝以求快於其外而至於絶吾
之法則其視吾之所以生之者不殊於彼也彼又安得
而奪之斯弭亂之術也若朝論殺一人焉暮論殺一人
焉則其心愈駭駭則疑疑則亂即遣使大將軍統數百
萬盡捕殺之何忍哉故曰公者不嚴者也其亦上之意
也公念之矣故事同采諸公遷去輒有贈言是時公徑
趨粤而書來問所以贈者楊公因命宗子言宗子於是
以其與楊公言者報公公上首所擢士為御史忤貴臣
斥去已又為縣官為藩臬臣今四十年矣非上念粤甚
豈復令公南哉今且召公矣
贈方伯楊公之廣東序
胥江楊公事今上幾三十年始來為閩藩右使又一年
擢左使於粤且去諸大夫不忍别公取祖道焉於是宗
子仰而嘆曰嗟乎予觀公之治閩而知天下之政也諸
大夫曰則何說也宗子曰夫天下之患莫大乎兵冗而
食匱民已困而盜不止是閩粤共之矣公蓋從戈戟中
至閩也閩藏故虚自夷來闚我而三軍之士坐而虎餐
金盡矣當事者非不知金盡而亦不能令戰者饑則時
時下檄曰某予之百某予之千某予之萬而護戎將軍
日率諸所部兵遮道索餉公歸索之餉無餉也則嘆曰
是安從得金哉吾誠不能以三軍之故而令此瘡痍者
復出一錢也於是起而之藏中盡計其所積出之庭已
又取諸郡邑之故積者計之曰是可餉數月輒喜曰是
可餉一年輒又大喜辟之十金之家一朝而召百客其
主之兄弟懼主之無以驩客也乃至質衣貰醑脱釧買
鮮焉苦心哉苦心哉夫不忍加賦於已困之民何其仁
也既不使其民困而又不使其兵饑何其智也無論兵
即諸部使者日奉王命而臨之其館宇井厨舟航薪米
公靡不目覩口畫悉當其念且日率諸大夫而羣禮之
無間缺焉間則解帶坐堂上命羣吏抱牘來握筆而散
之如馳也己覿之墀空無人乃始還内餐沐何其勤也
藩政故稱瑣屑是在出納之間矣公則下檄曰毋重而
入毋輕而出吏有故為高下手者輒鞭之甚者逐之以
故納餉者靡不人人喜而公方湛然匡坐其間辟則石
之必堅而玉之必粹也何其潔也且一日之間情偽紛
錯巨者如輪微者如髮高者如天深者如淵公則心維
利害而毅然予奪出入之老吏大猾兀兀不敢出一語
也何其明也公既長者又重拂人故凡具衣冠而來謁
者靡不恭而遣之即不甚當其請不怒也即萌隸胥徒
至微賤者公亦不忍輒以惡語相詬厲以故君子感其
愛小人懷其惠辟則鳳翔于郊麟游于野而天下之人
靡不欣欣争覿之也何其德也斯古之所謂大臣者也
公而入柄天下之政與天下之人感公也蓋類閩矣夫
何有于粤故曰予觀於公之治閩而知天下之政也諸
大夫曰公之又粤也無乃勞乎宗子曰公之必粤者乃
公之必握天下之政也夫公蓋嘗展采豫章衡岳齊魯
河洛之墟矣然而兵冗食匱民困盜熾為上所最急者
則無踰閩粤故俾公閩復俾公粤非勞之蓋嘗之也上
知公之嘗閩粤且又嘗豫章衡岳齊魯河洛之墟也則
必召公而咨之政斯授之矣公而握政則閩粤者尤急
乎尤急乎諸大夫謂宗子之言知公遂書其言以為公
贈且謂公曰公行矣幸毋忘宗子之言公笑而收之曰
即忘宗子之言獨奈何不念諸大夫哉
贈大參劉公之浙江叙
夫今時所最稱難治者則孰逾閩越哉閩越故稱雄天
下而薦紳先生往官其地者靡不沾沾喜蓋薄書期會
之外高卧矣自島夷内闚而二藩諸郡邑遂大構戎事
當事者日棘棘焉徵兵集餉雲湧風馳甚者被戎而壘
提戈而逐日驅手足耳目以從之蓋髮不遑櫛而垢不
問沐矣以故官其地者日冀代去而從他方調至者靡
不悚然動容誠畏之也嗟乎君子之所貴於才者貴其
急時也時易而易時難而難時勞而勞時逸而逸誠畏
之則勞與難者何恃也乃今觀於又洲劉公則嘆才焉
方公之初至閩也夷雖遭創去而當事者懼其復來則
無逾會城至重者於是下築臺之議而又以諸所調客
兵集省中不别之營廬則擾於是議郊外創之二營是
時内外戍兵數千日遮道索餉而當事者以為餉而不
練徒餉也日覩公才遂一以屬公而有司内外凡以戎
事至者輒曰劉大夫劉大夫云公是時既已攝臬憲矣
日晨起坐堂上羣吏以憲牒至者已散之輒勒諸有司
環城而計曰若何而臺若何而營若何而廬若何而石
若何而木悉畫而付之有司而日趣之而又勒内外戍
卒間日練之射所教之以擊刺進退左右奇正之節而
鐃鼓之聲日殷殷彭彭聞城中也頃之當事者召諸大
夫登陴則諸臺山峙矣覩之營廬楚楚而翼翼矣閱之
兵鄉也不能持戈今縱橫矣鄉也執弓而射矢飄飄數
步止也今八十步中矣鄉也手持礟色顫也今弄而發
之如持杵矣於是當事者輒目公而嘆曰斯大夫功哉
斯大夫功哉無何越藩參政之命至而諸大夫相與私
言曰閩方恃公長城矣公而越如閩何宗子曰不然公
之才辟則裘絮之可以禦寒而饘飴之可以療饑也一
室而寒且饑者既瘳之矣即外而又有寒且饑者亦何
忍私其裘絮饘飴而不急之也然則閩安能私公予竊
有聞天下之事以其耳聞之不若以其目覩之以其目
覩之不若以其心經之以其心經之不若以其身營之
公舉進士餘二十年矣始為邑已而為郎署已又為郡
為藩臬臣天下之大政靡不身營之也異日者公入而
登樞履要贊翊聖主經綸區宇何殊閩越哉越且不得
私公何況閩也諸大夫曰宗子知公哉宗子曰何哉斯
言予之嘆公之才者觀公之外也乃其内則皇皇於仁
禮之塗而斤斤於義命之防其心之慎也辟之履深焉
其守之潔也辟之懷冰焉其性之謙而度之遜也辟之
抱繩焉此又公所以居才而出政者也才則安能盡公
諸大夫不知其言之尚不足以盡公也公之入越也而
遂以其言為贈宗子於是仰而嘆曰不能知公何以贈
公哉
贈左方伯趙公入覲叙
皇制凡三載則天下藩臬郡邑之長咸入覲稽首闕廷
因而大計吏治蓋鉅典也歲己未復覲於是閩藩左方
伯趙公乃以戊午九月先期戒輛北鄉而右方伯楊公
率其僚祖道西疇車馬轔轔矣則命余以言余何言則
嘆公之處閩者至難而知閩之有以徼福于公也夫藩
政之所為稱難者豈非以其理賦哉辟之家焉則其主
倉窖筐笥糈酏絲縷者也饑者需食寒者需衣一或不
應怒目而起是天下之至難也而況益之兵兵之於食
若左右手矣緩則並緩急則並急者也猝而兵紛而食
萬變緯錯羣情翕忽耳目手足莫能主之而況執其不
足當彼有餘哉往歲島寇逼關三軍雲集公徵發區畫
卒固其疆乃今歲羽書交馳賊壘千里勢至急矣公則
日夜謀所以守陴之策而授之諸大夫皇皇數數殷殷
偲偲至暴日行輿冒炎書牒汗未嘗不垂垂下也斯不
謂難哉斯不謂難哉然而公甘心焉且以著績則何也
余聞公之舉進士也蓋讀中秘書云其於天下大政大
計固炳炳其中矣已而展事滇越蜀閩之間視學視兵
視憲視賦其所建立表著固盡天下之政也夫天下之
政即多端孰逾禮樂人材刑政財賦兵戎事公既事履
之而事精之且公閎博端雅英朗卓爍固世之所稱名
賢也且今入佐聖主握樞履要垂紳緯治彯纓展謨則
四海之人咸賴焉又何問閩哉公之在閩按察矣右使
矣已乃左使其於閩之利病休戚險易因革固家喻而
戶察之也而今之所最急者莫如兵賦則公其能忘情
於閩哉以公之不能忘情於閩知閩之有徼福於公也
楊公曰子之言其小小者也公者福天下者也奚以公
私閩也子之言其小小者也嗟乎余誠不能知公然公
之心則閩哉則閩哉
贈徐子與入計叙
子與既以比部郎中出治汀矣亡何余亦出為參議乃
又守汀豈不數哉余以戎至汀子與蓋三觴余碧雲朝
斗之上其秋余與子與從事闈中則又擁衾而談者浹
旬也是時子與治汀已一年而明年當覲於是以十月
戒塗余乃臨岐而嘆曰嗟乎子與余二人何以别哉往
余與子與為郎時鳴珂授簡翺翔古道一何盛也一歲
之間咸拔茅出矣世言恒難外吏李王二君並臬余乃
藩吳至微為從事而守者獨子與也夫郡提封千里乃
其兵戎財賦禮樂教化咸紛然總於守之一身日一束
帶坐則餒者凍者繇者租者甲者羽者餉者纓者牒者
檄者雜立其庭蓋蟻附蠅集也而乃又以一人之心知
耳目緯錯其間固難哉固難哉子與始至汀會粤寇犯
汀關吏告急子與則提戈躍馬督精銳三千走之而賊
至逃匿深山中竊相誡毋出恐為徐使君所苦汀故事
貧者匿其賦以售田而富者恒收其田不收其賦以故
富者不賦賦者不田而子與乃下令曰其有不賦而田
者吾收之民遂不敢不賦而民之有控者子與立召之
前與語輒遣去而一日之間牘隆隆山起子與握管而
散之如馳焉而老吏大猾不能得一錢也間則召郡諸
生談大事而子與乃又闢碧雲朝斗二巖讀書其中余
登厥臺裴回焉子與無論精意政事即其温恭德容懃
懃煦煦靡不感人之心以故郡父老輒語其孥息至泣
下曰彼徐君何愛我也且又不費我一蔬自老人為兒
時希覯之矣而閩之學士大夫亦靡不慕子與光采輒
曰徐使君徐使君云余讀漢書其吏有治行則其君下
璽書勞苦今子與之政何如漢者今且北謁帝帝廉其
狀必大異子與子與奉璽書被章服出都門揚揚行使
觀者咸嗟曰若輩不可以外吏困豈不愉快哉子與歸
且過齊魯吳越之墟李君耕矣而王吳二子吾知其不
困於吏也政使為吏所困奚言困二子哉子與不信予
言則請問諸耕者
贈巡臺斗山樊公序(代督臺譔)
斗山樊公在臺中及觀風畿甸時諸所上封事余讀之
嘆曰是古之所稱埋輪攬轡者流也無何公以上命按
閩乃予亦撫命至予之至蓋後公六月也覩公所為治
閩者乃益悚然而嗟焉鄉也吏斯者輒武視其民而魚
肉之金錢綺繡槖靡不巍然高也今也吏兢兢懍懍不
敢需民矣即需弗予矣何也則公之逐之者嚴也鄉也
邑而勢者暴其邑郡而勢者暴其郡視人之便利田宅
輒恐奪之至榜笞其人于庭而甚遂殺之也且田而不
賦租吏莫敢闚其門焉今也巨者帖首小者潜跡田宅
者稍稍還其人矣即不還亦酬之直矣其逋而内也少
者百金多者千金何也則公之鋤之者嚴也鄉也囹圄
纍纍然大辟未論報者戍未籍者徒未遣者贖亡金者
税亡租者骨立其間也今也獄空無人矣即有之桎梏
簡鮮矣獄吏不能索一錢也何也則公之論訊之疏滌
之者嚴也鄉也市人以其絮繒米鹽而鬻之市也官市
之則半其直市人怒而譁甚者則思以其絮繒米鹽而
售之夷也今也官之直等民矣即不等不鬻矣市人驩
洽無夷心矣何也則公之繩之者嚴也鄉也諸貴人至
傳舍既已大餐而輿馬筐笥去矣已又索傳舍長金不
予則鞭予之而理賦者又破其所予貴人金不報傳舍
長日啼而逸也今也諸貴人不敢索金矣即索金傳舍
長目攝之矣何也則公之約之者嚴也鄉也監司二千
石以下時時走道路供帳飲食至勞民也今也上下顓
精于簿牘非行部不出矣即出不費矣何也則公之誡
之者嚴也鄉也里父老之役於官也官者百索之胥者
十索之徒者五索之蓋日糜之百金也至不任輒棄其
家而走今也祭祀飲射之外不用一蔬矣胥徒至有空
腹而立者何也則公之察之者嚴也蓋公之明之罔不
洞也公之威之罔不摧也公之澤之罔不周也即古之
埋輪攬轡者僅僅焉著空名於天下比功而推何能及
公也閩父老閒居對其孥息誦公者輒蘇蘇隕涕恐公
代於是率其子弟數百人詣闕上書固請留公天子覽
其書異焉詔下御史臺議而臺臣以為故事無久巡者
又重違民請於是故遲其代二載始代父老子弟罔不
驩語若更生也斯見民心哉斯見民心哉雖然予之心
蓋甚于民焉夫盜賊之起莫不由於吏貪而豪肆獄冤
而市擾事繁而財匱今吏廉矣豪繩矣獄平矣市理矣
傳舍清矣里甲節矣則民又安肯以其父母妻子所仰
賴之身而棄之於盜則今日盜之所以漸弭者非公之
功而誰也方公與予共事戎馬之際也兵而予調也餉
而予予也公不以為忤也何者予之心公之心也兵而
公或莫之調也餉而公或莫之予也予不以為異也何
者公之心予之心也心一則事比志合則勣彰以故羣
校雲翔三軍虎視兩平大寇如射隼焉然則盜之所以
平者非公之功而誰也故曰予之心蓋有甚於民焉雖
然公之入也簮筆侍上北而遼代南而甌粤公以其目
覩之者從容為上言俾封疆之臣得以仰承廟謨而展
采錯事天下之民將靡不受公之賜何況閩也海上之
捷公惠之言且以南北大計期予意至厚也予則以為
今日大計蓋在公矣即古之所稱埋輪攬轡者誠不能
盡公哉誠不能盡公哉
贈袁憲長之雲南右方伯叙
夏四月閩省被寇而立山袁公奉掌憲命至不得入駐
邵武則檄邵武兵數千入援也是時省城被圍已四十
日而外援之兵乃無先邵武者則公慮遠哉公慮遠哉
寇既解去公始至至則訊俘清牘鋤奸繩豪如電之迅
如飈之馳日皇皇焉思以起百年之弊而新之老吏大
猾心悚色顫也未浹旬滇藩之命至矣客謂閩數被兵
法紀稍弛如公者正宜久持三尺以衛蒼生何遽遷去
又何滇哉宗子曰嗟乎聖人之防患也微而知者之慮
事也遠公之滇命蓋廟謨乎蓋廟謨乎方今西北急邊
馬而淮揚吳越閩粤之間禦倭日嚴民稍稍安枕者僅
晉洛楚蜀之墟而滇者又楚蜀之外障也其地錯夷而
居嚚訟好鬭一言不相中則持刃而起輒相斃殪所謂
寬之則治急之則亂者也今距京師且萬里而法網日
益疎闊貪官汙吏往往暴征橫斂以怒其民是可懼也
公今奉主上德意而往臨之緩而征薄而賦輕而繇勸
而耕咨而疾苦瘳而瘡痍俾貪官汙吏不得暴行其間
則夷心益附夷心益附則西北之障益嚴楚蜀之間如
金湯而四維之矣故夫公之滇命非故緩閩而急滇也
所謂防患於微而慮事於遠者也當漢時孟獲擁衆據
滇而孔明五月渡瀘七縱而七擒之豈兵力哉蓋南人
稱天威焉今其營壘固隠隠在也公試披荆而問之其
神略秘謀不可得闚矣而江山川谷草木風雲尚有可
以心悟其經畫之幾者今海内日講戈戎而公又孔明
故所治蜀人也才高而識卓譽洽而望隆他日秉鉞建
旄立功萬里何愧蜀相哉何愧蜀相哉公昔守秦郵時
嘗有惠政流於下邑今江淮之間苦兵矣而重有冀於
公之復臨之也故於公之往也又言戎焉
移郡邑學官弟子文一首
竊惟天下之治繫才才繫學學繫教自昔隆之矣我國
家黌序星布儁乂雲興治化昭明炳焉與黃虞並茂則
教然哉職不學上采銓臣言被以豸繡賜之璽書命督
爾八閩學事豈不甚幸甚幸者與乃職之拜命也則悚
容而懼何也上之所急諸生者非文也將求其才而用
之也使職之所教諸生異日者稱上任使不用者亦不
失為文儒則何用懼萬一上需之無以應之用之無以
酬之則將數職以不能教誨之罪職奚請而釋焉用是
上繹皇綸下程聖訓遠采昔典近稽物情作閩學約言
總約八篇分約三十七條夫約之為言誡也又言省也
士不可縱則誡之又不可以腐詞碎語亂其耳目則省
之是故稱約焉既約之矣其或有不遵吾約者則憲章
炳炳在也學官弟子及二三大夫其亦思所以共守之
慎念哉慎念哉文到亟下所屬毋忽
再移郡邑學官弟子文一首
職惟拜命以來未嘗一日釋念於二三子亦以二三子
有跂予之心焉將以旦夕戒輿上塗巡行郡邑以宣教
事顧念世偽日滋人性易淆不嚴制而大為之防則不
才者得闚竊以揜其陋而才者反無以自見其美夫試
者將使才而美者用勸不才而陋者用懲也今或使才
不才混而勸懲之道微則安用試故今所為試規者至
嚴然惟求無負於二三子非有他也文到有司亟下之
學官學官亟以日教諸生而滌慮以候焉夫法之行也
如金如石如江如河敢爾布告惟百執事實共圖之
總約八篇
遵帝第一
我聖祖高皇帝何為而作卧碑哉誠念學者之棼棼綸
綸而無以一之於正也是故師長而戒其眇視以崇敬
也有司而戒其挾制以敦厚也公門而戒其輕入以培
節也戒勿建言戒勿唆訟戒勿訐過以養恥也保身惜
行以遠禍也含情忍性以却咎也大哉皇言其示天下
以教學之大綱也皇上賜以璽書則視碑尤著焉曰心
曰敬則學之本也忠信禮義孝弟廉恥則學之實也毋
尚浮誕則文之規也夫膳而復其身家之繇則學之資
也選其賢而退其不肖者則學之紀也諸司不得預學
事則顓其柄也貪酷利病得以封事具聞則重其權也
大哉皇言其示天下以教學之全功也故夫有所繁訓
於諸生者非凟也帝訓詳矣不可得而遺也有所切飭
於諸生者非刻也帝訓嚴矣不可得而縱也才則進之
非私也帝之所予不可得而靳也不才則退之非忍也
帝之所奪不可得而庇也然而奉法者則常患於不明
不公夫不明者辟之日不知夜月不知晝猶可言也不
公者則是廢權而手為之輕重廢度而口為之短長不
可言也奉法者不敢不公矣不敢不明矣乃或撓之則
將奉璽書而從事又撓之則將題尺疏上請明主而委
綬去之以謝諸生安能局促偃蹇而徒擁空名於二三
子之上為也且窮達人之所必有也而惟上不負帝下
不負諸生一任之矣
辨學第二
夫學難言哉夫學難言哉非學之難言而學之難辨也
聖人作六經以明道辟之日月並曜江河並流萬世之
所共睹也今之學者乃偲偲切切感容拊掌而嗟嘆斯
道之不明則是以六經為矇也自諸儒表章六經以詔
天下辟之披浮雲而覩青天決隄障而走大海羣心之
所共快也今之學者乃猶懃懃亹亹撰異標奇而自稱
發千載之秘則是以諸儒為妄也自昔名卿偉人賢豪
高士功被宇宙名垂竹帛忠貫日月義動鬼神乃所謂
天下不可一日無此人者也今之學者乃鄙之曰不聞
道則是以道外有功也自昔宏言崇議嘉謨遠謀上紓
主憂下闡民瘼近持國是遠垂世經乃所謂天下不可
一日無此言者也今之學者乃鄙之曰不聞道則是以
道外有文也嗟乎學術之不明也豈惟裂道哉道裂則
士志惑士志惑則士習乖士習乖則人才迂僻厖駁而
無當故吾願諸生之慎辨之也六經以經之羣儒以緯
之百子以廣之史傳以徵之毋異而冠毋緩而帶毋迂
而談毋闊而行毋瞿瞿而視毋隂隂而吟毋徐徐而貌
毋罔罔而動以子則孝以臣則忠以士則修之家以官
則修之國以庠序則教以郡邑則政以禮樂則文以兵
戎則武以邊疆則坐銷敵人之氣不敢南嚮而牧馬以
朝廷則目營四海之安危而身負宗社之休戚此學之
正也亦道之正也諸子慎念哉聖人曰惡莠恐其亂苗
也夫雜學之亂道甚于莠故願諸生之力鋤之而毋俾
為苗害也
宏志第三
夫功崇惟志昔談尚之矣蓋志之於人也辟之於木則
根焉辟之於田則穀焉辟之於射則的焉蓋一時立之
而一世成之者也故天下未有不志而成者也孔子尼
山之布衣也而其言曰老者安之朋友信之少者懷之
何其大也伊尹有萃之耕氓也而其心曰匹夫匹婦有
不被堯舜之澤者若已推而納之溝中也何其偉也禹
稷唐虞之羣工也而其心曰天下有溺者由已溺之也
天下有饑者由已饑之也何其急也且尚父以漁釣興
周傅說以版築隆商管仲以檻車匡齊孔明以躬耕佐
漢數公者拔之萬人之下置之萬人之上而崇功令名
遂爾顯著者非一朝一夕之故也彼其初固嘗志之也
今夫觀之家而或臧獲餒凍則必立謀所以起之天下
之人之顛連而莫之告也亦何以異於家也今夫人之
一身而或手足沴結則必立謀所以蘇之天下之人之
危苦充充吾目也亦何以異於身也主德何以宣之民
故何以達之外患何以弭之内瘼何以瘳之國賦何以
充之戎備何以飭之天時何以若之地利何以闢之凡
此皆經緯其宜整齊其緒而需用焉固以治吾之家而
理吾之身也故曰天下一家中國一人者非意之也彼
其竭一心之知慮而萃之於繁華利達是自卑其志者
也白首佔畢而斤斤然自附於古之儒者之流是自窮
其志者也溺神握管畢志抽詞而徒以華言亮語誇天
下後世之耳目是自隘其志者也嗟乎天之與人以才
也將責之以天下國家之任也吾之志而僅以三者卑
焉窮焉隘焉其如天下國家何哉諸生誠有天下國家
之志而日講之庶不稱腐儒且治天下亦安用腐儒為
也
慎履第四
余聞之蘇子辦天下之大事者有天下之大節者也則
斯語豈不誠甚當哉是故吾未見夫居則憒憒出則炳
炳者也吾亦未見夫居則井井出則汶汶者也是故古
之君子其持已也辟之持璧焉全則璧不全則瓦矣其
戒慾也辟之防川焉一決則潰敗四出而不可收拾矣
其忍性也辟之滅火焉不以水沃之則炎炎而上其勢
將至於燎原矣是故君子慎之也今夫上書公府獻策
當塗稽首乞恩掃門求謁非高士之風也險心側目日
伺有司之短而持之而因以行其私不得則肆言訕謗
轉相煽惑非元吉之履也假借名器逋賦侵畝儒服跽
立雜之胥徒甚或代書訟諜以需賄食其視有司之署
若履其家焉非大雅之觀也狎暱徵逐巵酒歡噱朝酩
夕酊蒱博大呼而或游戲倡優淪溺簮珥非端人之習
也日夕衢市凌雜米鹽一言不相中輒張目攘臂折肢
敗面桎梏囹圄且甘心焉非居身之珍也歲暮途窮一
志苟得餼稟出納飲祀擯相需賄里胥代庖而竊非長
厚之道也多士戒之哉今有言麟鳳之游于郊也人靡
不争覩之鵂鶹之鳴而聞之者揜耳而走客之山行也
松栢則敬之桃李則悦之荆棘則思以鋤之矣夫閩不
稱彬彬鄒魯哉諸生生其間而日有感於先達大儒名
卿之為者其為麟鳳松栢之儔明矣萬一而有鵂鶹荆
棘者出焉亦何面目以見爾之先達長者乎況又有惡
而鋤之者在也
勤業第五
夫天下之事未有不勤而成者也是故理之在人而不
學不明不勤不獲也辟之泉之在山不鑿不流也辟之
絲之在蠶不抽不見也時之在天而勤者得之惰者失
之也辟之人之老而不可復少也辟之水之東而不可
復西也是故古之君子之貴時也貴時者貴勤也寢懷
鉛筆寤誦詩書何其篤也讀書五行俱下何其敏也採
薪負販投閒百遍何其切也織牛衣以自給而好學不
倦何其誠也帶經而鋤下帷而誦流麥而編蒲焠掌而
穿膝何其勇也若而人者居則鴻士出則名卿古今共
嗟焉然猶中庸之士也夫孔子者非所謂至聖至聖者
哉即使不勤猶當萬倍於學者然而發憤忘食何其切
也好古敏求何其銳也韋編三絶何其久也而予也晝
寢求也自畫賜也願息則毅然以言擢之不少假焉是
聖人之惡夫不勤者如此其甚也今此諸生方其始也
結髮束脩誦詩讀書何嘗不彬彬稱才哉其卒也乃有
大繆不然者其上也乃有翺翔六藝之囿縱橫百氏之
林而著書立言萬世稱雋者乃有讎懟墳典茫昧訓誥
即試以常言庸語至曳白不能對者其次也乃有抱圭
璋之才奮金碧之文而結綬彯纓致其身於青雲之上
者乃有歲晏途遥髮黃衣白悲嘆窮閻落莫舊廬而父
母妻子不免饑而啼者又其次也乃有淵岳其心麟鳳
其采而名章鉅篇為學士大夫之所贊嘆欣慕者乃有
身被夏楚奪其衣衿而垂涕潜歸慙見其鄉之父老兄
弟者何故哉則勤與不勤之驗也今夫耕者不勤則饑
織者不勤則寒學者不勤則困饑寒者猶可貸而起之
困者不可以請而解也諸生急學哉毋以百慮自棼毋
以羣動自撓苟至於困而後有省於吾言則晏矣
談藝第六
夫六經而下文豈勝談哉左馬之古也董賈之渾也班
揚之嚴也韓柳之粹也蘇曾之暢也咸炳炳朗朗千載
之所共嗟也然其文馬不襲左而班不襲揚也柳不襲
韓而曾不襲蘇也何也不得不同者文之精也不得不
異者文之迹也論文而至於舉業其視文既已遠矣文
而襲者舛也況拾世俗之陳言庸語而掇以成文又舛
之舛者也今夫人性之有文也不猶天之雲霞地之草
木哉雲霞之麗於天也是日日生焉者也非以昔日之
斷雲殘霞而布之今日也草木之麗於地也是歲歲生
焉者也非以今歲之萎葉枯株而布之來歲也人性之
有文也是時時生焉者也非以他人之陳言庸語而借
之於我也是故古之言文者得之心而發之文也其理
之瑩也如金之精如玉之粹而天下之人莫之敢損益
也其詞之溢也如長江如大河魚龍黿鼉縱橫出没而
不可揜也其清通也如月之秋如江之澄如潭之寒而
千里一碧泠然内徹也其古雅也如太羹如玄酒如周
之彛如商之鼎令人覩之而裴回太息棲神千載之上
也其明達也如青天如白日而有目者之所共覩也其
飄逸也如珮玉鳴琚乘風御空可望而不可即也其鏗
鏘也如金石相宣絲竹並奏而聽之者靡靡忘倦也其
葩麗也如芙蓉秋水之上而真色充燦不假雕飾也其
嚴正也如達官貴人端冕而立乎朝廷之上見之者懍
然動容也其雄渾也如鉅鹿之戰以一當百人人戢伏
不敢仰視也斯文之極也以之闡經則道德性命之精
章矣以之論史則治亂興衰之繇達矣以之辯事則得
失安危之機判矣辟之天之雲霞地之草木無所假焉
者也左馬諸子之所不能易也尚何以陳言庸語為哉
文賦云謝朝華之已披啟夕秀於未振諸生其舍爾糟
粕茂爾精華吾將悚而覽焉
端範第七
夫師儒者士之範也故曰師嚴然後道尊道尊然後民
知敬學所謂嚴者非特自嚴之而人亦嚴之之謂也余
觀世之有司類以勢自崇而士或頑敖不恭其命而為
之師者方且上畏有司下畏士日惕惕焉惟恐遭之而
不能安於其位也是可嘆也辟之父兄之教子弟既巳
召塾傅傅之矣顧乃不恭其傅子弟又從而侮之而傅
且求以自容於父兄子弟惟恐棄之也則子弟之不淑
何怪哉余求其故則非父兄子弟之過而師之過也今
夫非其義也非其道也一介不以取諸人師嘗誦之以
教士矣而覘其自為乃失諸君皆文學高第誦說先王
翺翔禮樂之區出入仁義之途為日久矣安至如若所
為者而予不得不舉而言之亦即耳目所覩記者而懼
諸君之萬一也假令萬一有之亦何面目以立二三子
之上亦何怪乎有司之輕之而二三子之侮之也諸君
慎之哉誠能以禮自持以義自固敦學而勤誨嚴規而
貞度若是則有司悚然恭之二三子有不懍懍受命且
侮之者吾得以法繩之矣吁師難哉
誡俗第八
夫禮者所以維俗也而俗之所趨一往而不可復則反
至於廢禮嗟夫禮不能維俗而反為俗所廢可畏哉可
畏哉其他不論論其大者今夫冠而字之聖人教天下
以成人之道也今髫而學者輒字矣頃之號矣未及勝
衣而己巍然大人長者之稱矣及其冠也父既無以命
子甚至竊仕者之冠冠之何謂乎昏禮者聖人教人以
人道之始也今也不擇德不論才富則昏之貴而富者
亟昏之鬻田聘婦殫家遣女佩環盈路繒綈滿車不然
者夫厭其妻而舅姑輒怒罵其婦昏姻論財古之君子
夷之而今乃甘心焉喪禮者聖人教人以厚終之孝也
今也苫塊未視布筵勞賓飲食相藉破涕為笑召僧供
佛吹竽伐鼓衰絰而居展采姻聘富有貲者泥堪輿之
說而暴露其親以求利後人貧者至以其親骸而付之
水火滅之是仁人孝子之所驚悼而不忍言者也而今
之人何心哉祭禮者聖人教人以追遠之孝也今也大
厦廣室高臺曲池少者千金多者萬金而為之先者乃
不得咫尺之地而受享焉貴人之臨供帳治具烹羊炰
羔羞醑雲縟而為之先者則尋常羹豆之設而無所加
意焉且歲時墓祭又多男女之戲而耳目之觀也何視
其先不若其身與客哉文中子曰冠禮廢天下無成人
矣昏禮廢天下無家道矣喪禮廢天下遺其親矣祭禮
廢天下忘其祖矣蓋傷乎蓋傷乎世俗者而為之非也
諸生者而亦復為之非之非者也且諸生之所最尊隆
效法者非朱子哉其所輯家禮固天下信之而萬世傳
之者也諸生内以諭其父兄外以諭其鄉之長老子弟
而稍稍習其說行之雍雍磷磷斐斐翼翼而遠近觀則
焉則古禮雖不可盡復其禁俗之不至於廢禮也有餘
矣是在二三子哉是在二三子哉
宗子相集卷十三
