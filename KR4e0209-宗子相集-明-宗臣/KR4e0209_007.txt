宗子相集卷七明宗臣撰
七言律詩
春日
帝里頻看柳色新那能金馬坐沈淪誰家羌笛吹明月
無數梅花落早春羣盜烽烟時更急五陵冠蓋日相親
故園歲事滄江上腸斷孤舟起釣綸
送人還楚
薊門搖落朔雲秋爾去千山落日愁白髮行藏孤劍在
青楓舟楫大江流楚人昔有懷沙怨湘水今還鼓瑟留
念我好傳鴻鴈曲月明應醉庾公樓
寄趙山人
别久音書何太稀塞南日日秋鴻飛青山一去誰消息
白髮雙垂今是非歲月秪窮詞客路薜蘿難負楚人衣
故園剩有滄浪水寒雨江楓吾賦歸
省樓春集
朝來鳴珮散長安漢署千花覆石欄把酒逢君歌北鴈
上書有客泣南冠萬家芳草悲春暮三月高松過雨殘
欲寄愁心與白日浮雲滿目不勝寒
午日同于鱗子與集公實時值雷雨
薊門芳草逐人來午日新蒲對酒開沈陸摠為方朔侣
懷沙獨惜楚臣才人間魍魎雷堪走海上蛟龍雨不回
夜半浮雲難去女更堪孤角鳳城哀
秋日寄袁二丈
清秋何處問吾廬落日他鄉淚滿裾邊馬頻年為客計
塞鴻八月故人書白蘋江上共誰把紫蕨山中好自鋤
只恐凌雲稱賦者漢家久矣待相如
送施明府之蕭山
馬上秋風吹客纓送君千里越中行芙蓉落日憑誰語
楊柳寒江非世情羣盜羽書仍北向頻年將相議南征
白雲茂宰今看女莫問飛鳬向帝京
二月三首
二月春華滿鳳城萬家楊柳共愁生烽高紫塞愁都護
詔下甘泉議北征昨日羈縻邊市馬西風蕭瑟漢臣纓
瓊衣玉札殊恩澤早把勲勞答聖明
薊門芳草滿長衢是處黃金不可無西入羽書三輔急
北方龍氣七陵孤天王按劍思臨塞大將觀兵豈備胡
報主憂時今更切敢將心事問江湖
聞道元戎出帝畿即看遠道燿軍威漢金百萬朝通使
突騎三千夜解圍塞上烽煙何日定山中麋鹿計全非
由來天意高難問徒自燕雲滯客衣
寄許殿卿
聲名歴下共羊何海岱秋雲幾度過燕市黃金圖駿少
齊人白石飯牛多山中夜賦深風雨醉後春衣泣薜蘿
聖世才賢俱近幸碧池芳草待鳴珂
寄沈二丈
長髯短鬢近何如湖北湖南定卜居琴裏瀟湘中散曲
池邊風雨右軍書秋來雙逕誰看菊月下清尊自摘蔬
舊日綸竿還好在豈能終負楚江漁
寄懷子培舍弟
故園春草日依依别後池塘今是非明月江楓頻憶弟
清秋塞鴈一沾衣病多客枕餘芝术書去名山問蕨薇
聞道滄洲新水闊可憐鷗鷺滿漁磯
省中齋居貽于鱗子與公實元美四比部
向夕停珂省閣幽吏人猶自進春裘蓬萊雙闕金莖遠
閶闔千門紫氣流明月在天難命駕白雲垂戶好登樓
明朝獻賦甘泉者漢畤秦祠非昔遊
送熊守之太倉因便省覲
羨爾新分刺史符南方千騎亂平蕪瀟湘天闊春歸楚
震澤風高曉入吳父老幾年憂戰伐使君到日問樵蘇
薊門舊侣能相憶八月雙鴻起太湖
吳明卿席上有賦
陌上黃金俠者遊薊門春草暮堪留一尊破爾青山夢
萬里懷人落日愁鸚鵡昔悲湘客賦鷫鸘初典漢臣裘
酒闌忽聽孤笳起腸斷邊雲出塞秋
望蜀
華髮蕭然寄一官于今蜀道更艱難北來戎馬應看劍
南去蓴鱸好掛冠楊柳豈堪巫峽暮薜蘿空對錦江寒
東山舊日饒書札夜夜燈前拭淚看
送冒明府謫教杭州
匹馬天風聽暮笳南歸尚醉故園花尺書在袖逢江鴈
萬里揚帆似漢槎帳下談經餘苜蓿湖中對客半蒹葭
錢塘歲歲春堪卧莫憶漁竿返玉華
送方行人使魯還蜀
仙吏朱衣下紫霄天書親捧翠微遙梅花一夜飛羌笛
明月千山護使軺魯甸王程逢鴈盡劍門鄉思聽猿銷
送君雙淚悲游子白髮清江正寂寥
得黃山人書
昨日傳書到漢京幾年為客向江城懷人夜雨孤尊在
聞爾秋霜兩鬢生半世行藏頻倚劍各天消息一沾纓
何時共逐華陽侣手把芙蓉對月明
寄馬明府
秋雲何處寄相思華髮知君滿面垂去國柴桑陶令醉
還家薏苡漢臣悲竟無尺素傳朱鯉或與仙人種紫芝
一自滄江分折柳十年搖落鹿門期
客舍新遷有賦
如何一别淮南桂竟日淹留冀北花九塞烽煙仍抱病
三年京洛屢移家人間歲事催黃鳥江上春衣阻赤霞
骨肉音書常不斷白雲依舊是天涯
送陳使君還楚
使君匹馬向河梁此去江鄉即帝鄉楚客多才見鸚鵡
漢旌何日渡瀟湘山中杜若迎新綬渚上芙蓉念舊裳
京洛交游俱近幸遲君秋色賦長楊
寄陸子和
江門一别又秋分何處風煙不憶君久客衣裳鶉自結
舊游尺素鴈為羣十年世路彫青鬢三嘆斯人卧白雲
羽翼南溟最相近未須重勒北山文
送陳生南還因寄江鄉游好
薊北秋高起夕峰送君南去楚雲重市中五斗新豐酒
醉後三年長樂鐘耕隴未須悲燕雀涉江何處採芙蓉
寄言舊日飱霞侣曾否天台訪赤松
送李虞部之杭州
一尊晨散帝城遊萬里江雲擁去舟楚國芳荃難汝别
薊門朝雨為誰留萬家烽燧塵纓夕八月蒹葭海戍秋
使者無須頻北顧浮雲何處不堪愁
除前錢惟重夜至
朔雪千門擁騎過西風搖落罷鳴珂愁邊鴻鴈中原去
眼底龍蛇畏路多關塞豈無邊馬策江湖真負楚漁歌
衣裳歲暮吾將換好與青山長薜蘿
旅懷二首
遠塞風高暮角哀浮雲終日去燕臺百年駿骨逢時晚
十月鴻書隔歲來錦水即從巫峽出青山定向劍門開
獨傷人事多留滯萬里停雲日幾迴
客計年來尚卜居楚江漁父意何如茂陵肺病長卿賦
漢帝心知賈誼書天地一身惟報主烽烟雙眼正愁予
秋風萬里吹南國叢桂花開滿故廬
寄陸長庚
天涯一自失論文豈有同心不憶君孤客逢秋悲薊草
尺書經歲阻江雲清時易别煙霞路明月難隨鹿豕羣
便欲投簮滄海去兵戈消息不堪聞
韋氏池亭四首同于鱗子與元美賦
城上春山並騎來曲池芳草好停杯鸕鷀水淨窺人立
燕雀風高逐岸回(闕)玄草在帝京三見紫薇開
吾將(闕)賦怪爾臨岐候吏催
雨過林塘花正飛高松細石俯漁磯扁舟明月堪長往
萬里滄江胡不歸猿鳥經秋分客淚薜蘿他日只吾衣
相逢未可輕相負一到紅塵事事違
重來韋曲解春襦碣石華陽望不孤萬里天風吹短髮
千家涼雨颯高梧青山秪負漁樵問玄鳥深知日月徂
一醉磯邊濯吾足却疑身世即江湖
出門駐馬飲平川為爾徘徊下夕煙捐珮不堪芳草暮
沾衣吾得紫霞篇漁陽戍鼓今何急易水悲歌昔所憐
更欲開尊待新月浮雲容易妬嬋娟
寄陳使君
春日春風太可憐憂懷别緒俱茫然江南涕淚望松梓
冀北花鳥空雲煙鴛鷺暫解仙子珮蓼莪應廢門人篇
袖中尺素向誰寄不見雙鴻飛暮天
西來
西來秋色滿燕山昨夜平邊使者還白羽書傳閫外捷
黃金詔賜殿中班竟何漢卒屯青海難信班生老玉關
聞說單于頻出獵相逢馬上看刀環
送王參軍之横州
中原落日怨離羣萬里關山路又分亂後誰為驃騎使
征南吾憶伏波軍湘妃斑竹行秋雨帝渚蒼梧起暮雲
銅柱高標猶在眼好將勳業答明君
諸子夜集
鳴珮朝來散紫宫相逢意氣為誰雄一尊醉憶江湖上
三月春殘風雨中消渴文園卧司馬題書碣石問冥鴻
青山南北吾將往肯向人間泣路窮
雨中得家書
走馬歸來稍自寬愁邊蕭索漢庭冠葵榴不落千枝淨
風雨頻生六月寒客到庭階驚自出書傳兄弟淚難看
兩鄉白髮關河阻日日江鴻愧羽翰
再寄袁二丈
高秋搖落薊門城萬里相思對月明人在蒹葭歌白苧
病中風雨望金莖關山尺素時堪寄南北孤鴻暮不征
聞說子雲能獻賦長楊羽獵古今名
人日柬楊子
游子頻年棲漢庭又看春事落階蓂乾坤雙眼逢人日
江海孤槎是客星病起鬢毛知汝白愁邊楊柳為誰青
風烟況復音書隔向夕征鴻不可聽
寄懷趙子隆
當日相攜十二橋寒江東接廣陵潮青雲客計龍門策
明月誰家鳳女蕭久别書來愁鴈鶩故園秋盡憶蘭苕
長安新柳黃金色遲爾看花匹馬驕
送人歸淮南
燕市六月芳草斑落日忽驚游子顔騎發邯鄲逢趙璧
雨來桐栢近淮山黃河日夜去仍急滄海東南浩不還
秋到正逢叢桂色王門諸客共誰攀
春興八首
往歲含香紫禁東千官環珮散天風茂陵病逐樵人去
淮海春殘桂樹叢宦計雲霄惟敝舄主恩日月在冥鴻
簡書使者江亭滿可得相逢問漢宫
滄洲生事起垂綸蜀使西來淚滿巾萬里書傳巫峽雨
幾時歸摘楚江蘋青猿知在關山聽白髮應催日夜新
人世百年堪俯仰薊門一别五經春
遙傳塞上又徵兵使者飛書入漢京邊馬不歸青海戍
朔雲常斷玉關纓七陵松檜今開府三輔河山夜勒營
自是羣公能策敵即看赤羽莫深驚
建業春雲咫尺看雲中宫闕舊長安壽陵只在鍾山上
紫氣遙憑白日寒劍珮千秋還鳳吹關河西顧自龍蟠
至今父老談神武匹馬傳書定契丹
石門草色曳春裾愁裏春花滿舊廬計吏徵求那太急
蒼生顦顇竟何如黃河北注魚龍泣赤壤終年稼穡虚
天上近傳優恤詔可能一夕起樵漁
中原五子送將歸十二峰頭拾紫薇别後何人鸚鵡筆
書來念我薜蘿衣邗溝明月行將問鴻鵠天風高自飛
南北岐途兩無賴江門烽火照漁磯
高楊亂石把雕弧有客頻過問壯圖落日中原停萬騎
悲風萬里下三吳臺前麋鹿秋相泣海上鯨鯢夜自呼
聞道中丞新授命急將戎馬捄姑蘇
司馬提兵夜渡河羽林諸將擁雕戈青山一戰殘鼙鼓
落日千家泣綺羅盜賊似聞皆壮語東南何地不哀歌
浮生轉覺江湖窄難把衣裳任芰荷
江村
西風朝散漢臣班萬里江村一夜還題柱聲名空畫省
採芝歲月有青山烟開曲水頻垂釣日卧蒼梧不掩關
直欲天台拾瑤草何人遲我白雲間
寄顧純一時客于揚
自君去矣湖之濱日夜湖南生白蘋江雨千家任伏枕
潭雲百尺堪垂綸書傳孤鴈正明月病起空山愁暮春
桃花流水可避世武陵樵者今何人
寄袁二丈
孤鴻不到海門煙别後音書動隔年江上暮雲空復好
湖南新月為誰圓懷人竟負看梅曲卧病長歌采蕨篇
咫尺山隂飛早雪可能一上剡溪船
九月寒花照客杯故人何處獨登臺霜華好與青楓落
秋色能堪白鴈催鼓角孤城猶自急干戈雙眼共誰開
知君近有江南賦千古深知庾信哀
同子與使君登文游臺臺在高郵
何處星槎使者迴孤城寒吹共登臺湖間明月雙珠出
雨後青山萬井開鍊石汝從天目到觀濤誰更廣陵來
越吟楚曲俱搖落江左新驚鼓角哀
趙山人至
千行垂柳暗江村江上何人到石門倚杖年華垂素髮
登樓雨色滿清尊驟雷似有蛟龍怒落日愁聞豺虎喧
只此漁舟堪結侣未須楚水問桃源
贈凌文學
有客問予青鷺洲當年遇汝蕪城秋一尊樓閣短簫發
十里芙蓉片月留别後素書不肯寄袖中白璧何所投
明朝江路嘆遊子莫遣霜華盈敝裘
拱極臺
高臺此日眺中原臺上空驚夜色繁人在千峰明月裏
天垂列宿紫微尊秋衣薜荔真吾計早歲漁樵亦主恩
即擬尋仙向五岳烽烟猶自滯江門
萬里
萬里青楓悲素秋千門風急楚雲流江南涕泪重城急
海上親朋暮角愁西入戰烽迷漢騎年來漁父失江鷗
寄言諸將須深策早把新軍駐石頭
待元美不至
書來有意問滄波曉起柴門撫舊柯孤楫中流揚子暮
白雲西去秣陵多雙龍一别各風雨五斗相逢今薜蘿
寄語湖邊垂釣者好尋蝦菜待君過
誰傳消息到湖西欲來不來空杖藜昨日石門開枳橘
早時孤艇散鳬鷖愁人碧草戎戎短候客清尊夜夜攜
二十四橋今寂寞未應重為玉簫迷
真州
十月孤城鼓角哀悲風搖落此登臺山形西轉千虹立
濤色東驅萬電開日下白雲鐘阜起江南紫氣漢陵來
臨流怪爾鮫人語一夜乘潮能百迴
寄茂秦
與君秋别薊門鐘每見秋雲不可從雜佩相貽仍蕙芷
美人一水隔芙蓉月明江上歌梁甫病卧山中擬蜀龍
盡道漳河成獨往十年高咏在青松
送人南歸
楚天搖落欲何之把酒青門泪並垂漢署昔題金馬賦
淮南秋問桂花枝還家客夢寒蟬急去國君恩白髮知
歲晚衣裳仍好製扁舟隨處有江蘺
贈吴子
廣陵城西江可憐廣陵城北草芊芊余看鴻鴈歌明月
爾客崑崙今幾年湖上一尊開橘柚人間雙泪堕嬋娟
相逢揔是淮南侣莫負秋風桂樹篇
寄李順德于鱗
憶爾狂歌滿帝京春來紫綬寄專城漢庭詔下二千石
良吏人傳卓魯名日落盧龍寒朔騎風高涿鹿斷塵纓
褰帷定有江門思碣石青天是舊盟
暮春
莫向桃花又問津只今已是武陵人經旬芝术還欹枕
細雨林塘不住春一入青山疎故舊千秋素業在沈淪
湖邊似有漁舟路急與秋風長綠蘋
江上秋高有懷京洛舊好李王南北梁謝飄零
獨子與明卿在焉俯仰傷情賦此寄臆
荆高一去燕市虚獨留爾輩空躊躇黃金匕首今安在
擊筑悲歌忍自疎千古英雄堪俯仰一朝聚散有樵漁
江山南北秋華闊腸斷孤鴻八月書
寄袁三子敬
去年握别楚江流一夜新霜擁去舟人隔蒹葭滄海暮
書來風雨白蘋愁茂陵消渴還稱賦明月聽砧獨倚樓
知爾詞華千氣象于今莫厭鹿門遊
雨中聞島夷消息太劇
一雨滄江起杖藜愁邊芳草正萋萋天門石裂雙雷下
海國烽高萬象迷百戰蒼生鮫室裏頻年赤羽鳳城西
謝安莫負東山望昨日徵書到會稽
二月五日
今年春事何太遲二月五日寒如絲細雨忽見芳草色
晴雲猶護梅花枝鼓吹長江日夜急羽書匹馬東西馳
天時人事且如此忍向青山歌紫芝
送太史李公還朝
楚江二月送朱輪江上千家長白蘋宫錦尚留叢桂色
仙舟不住廣陵春雲間鳷鵲含香入日下䕫龍佩玉新
一自周南歸太史石渠視草更何人
北去樓船向紫垣長途芳草日開樽漢庭秋問仙人掌
方朔才高金馬門羣盜兵戈無上策蒼生顦顇滿中原
安危將相須公等宵旰于今獨至尊
酬沈二山人
夜夜西風吹客纓江湖咫尺有離情高秋伏枕黃柑盡
明月懷人白髮生雨後桑麻頻入寇年來畎畝只談兵
亦知已作漁樵伴未必深山好避名
顧一丈夜集
江上草堂開夕陽寒波十里即滄浪西湖客到扁舟雨
故國鴻歸昨夜霜一别鬢殘邊馬後兩秋書隔楚雲長
相逢斗酒且沈醉莫惜餘歡對舉觴
懷公實
梁鴻一䟽向樵漁予亦歸來掃敝廬青笠孤舟空自遠
黃金大藥竟何如桂殘淮海秋移病草碧羅浮夜著書
三十六峰明月裏相逢亦有紫霞裾
席上贈劉一丈墀石
滿目垂蘿青不收何人日日問羣鷗尊前細雨千峰暮
天外明星萬樹流歲月豈能殘楚佩行藏且莫問吳鈎
憐君空抱蒼生策一卧江門四十秋
早春寄明卿舍人時以使事還楚
湖北湖南春氣鮮渚鷗沙鷺何翩翩梅花千嶂暮不落
芳草雙江寒可憐漢使近持金馬節楚漁難别洞庭船
醉來偃蹇三湘裏更是何人白雪篇
過揚州
湖上行吟落日邊高秋蕭索倍淒然蕪城舊識參軍賦
玉樹空傳帝者篇隋苑雲殘楊柳色邗江夜斷荻蘆煙
可憐白舫青蓑者尚有漁歌似昔年
青楓滿目生悲涼二十四橋空石梁明月玉簫何處聽
寒江秋草為誰長西雲獨照崑崙紫古道頻吹杜若香
世故客愁那有極欲憑尊酒問垂楊
真州謁文丞相祠
文相祠前楓樹丹真州城外送波瀾千秋不盡中原泪
此地真成故國看一自燕雲孤騎入至今龍氣大江寒
客游莫聽寒笳起白日青天處處殘
春日
春風冉冉吹山亭春日娟娟迴翠屛淮浦又見桂枝發
江洲重入蘼蕪青落花流水去杳杳石泉飛雨寒泠泠
愁來甘卧茂陵病寂寞雲霄空客星
冬至夜高子明陸子和子培舍弟集小館
孤夜羣星聚此筵寒梅細石晩相鮮兩儀消息還長日
雙鋏追隨自昔年人世歲華空鬢髮江門戎事正風煙
哀時詞客無今古久矣吾悲庾信篇
得元美書
江上孤槎憶送君薊門消息阻秋分驚風萬里吹邊鴈
錦字千行墜楚雲北極頻頒龍武詔東吴新挫伏波軍
漁樵舊業無須問處處青山泣紫氛
懷余德甫比部
一别垂楊秋又分楚材原自豫章聞七陵寒吹歌明月
列署秋衣生白雲病乞薜蘿空復遠日看麋鹿遂為羣
尺書未報燕南使何處聽鴻不憶君
諸子夜集因寄長庚
萬里西風吹急湍茆堂幽事起憑欄客尋玄草頻捐佩
醉倚青松不著冠漁父暮歸雙艇急鮫人夜語一江寒
聞君已作飡霞侣石上瑤華只自看
七夕
今年七夕又山家散髮孤吟到暮霞天上雙星罷機杵
湖南斗酒出蒹葭白雲中夜來江色紫蕨清秋長石華
萬里天河寒在眼何人咫尺問仙槎
寄錢惟重時以使事還吴
使者持節瀟湘回三吴消息愈堪哀蛟螭盡飲太湖水
麋鹿又上姑蘇臺組練徵兵已百戰艱危報主須羣才
君看眼底紛紛者躍馬卧龍安在哉
得方山人書
憶昔同登冀北臺黃金識爾入燕才三秋消息邊雲斷
十月音書楚使來落日中原猶作客扁舟滄海負停杯
青楓莽莽孤鴻暮何處臨高首重回
子與投書約訪山中賦此以待
聞君遙别薊門樓錦纜牙檣漢使舟昨日書來桐栢水
西風病卧廣陵秋霜前鴻落驚相問江上龍歸空復愁
昔者淮南招隠後幾人能問桂枝幽
病起
病起蕭然一鶡冠年年春事鹿門看長堤芳草愁邊綠
落日梅花笛裏寒吴使傳書多戰伐楚人貽佩只椒蘭
武陵稍隔滄浪水遲爾秋風把釣竿
頻年
頻年客淚滿蓬蒿是處生涯半羽旄漢詔北來戎馬急
楚江南去陣雲高三軍歲晩悲蘆角諸將秋深損戰袍
百計艱危君莫問宵衣此日聖躬勞
袁二丈夜訪山館劉一丈偕集二首
湖北湖南落日斜誰來題竹野人家自言海上多秦石
始信河邊有漢槎斗酒共聽今夜雨江梅曾對十年花
别來玄草今何似容易秋風老歲華
石門寒雨永兹宵多病文園起寂寥已分白頭仍進履
相逢青眼自垂髫時來蕭艾偏多色歲晩魚龍何太驕
偃蹇揚雄終獻賦西風莫問赤城樵
得明卿還京消息却寄
憶爾孤帆落日遥洞庭秋色莽蕭條幽蘭雜佩湘君贈
暮雨高唐楚客驕方朔已歸金馬詔枚乘空賦廣陵潮
悲歌舊侣相逢日何處妖姬醉紫貂
孫子升過訪
四海賓朋舊不疎可憐蹤跡斷樵漁白蘋客到秋江雨
赤鴈吾愁隔歲書湖上一尊停夕吹山中十日把寒裾
知君即草明光賦空有相思到敝廬
蜀道
蜀道之難自古今豈令華髮獨能任思家多少玄猿淚
解綬徘徊赤子心秋落舟航巫峽險人言風雪錦江深
坐來萬里誰消息明月關山處處砧
渡河
孤舟東望淮水潯長空搖落千樹林關塞蕭條紫極遠
魚龍浩蕩黃河深中流羯鼓起遐色萬里天風吹夕隂
懷抱鬱鬱復為客白石滄江違寸心
舟夜夢顧一丈
吕梁之水青石磯中天寒月何霏微梅花寂寞有誰賦
芳草飄零胡不歸江海故人忽入夢英雄白首空霑衣
明朝懷袖有尺素安得雙鴻雲際飛
登景山落霞亭
雪後登山落木繁朱霞猶自出天根奇峰斷石頻停馬
絶壁枯枝亂掛猿桂樹千秋懷舊國浮雲何處望中原
蓬萊東去未為遠吾欲乘風叩日門
搖落青楓此上臺石門雙磴倚崔嵬河流南注崑崙折
龍氣西看芒碭摧十月衣裳寒杵急孤城睥睨暮笳哀
故山麋鹿還誰主楚水淮雲首重回
南旺湖夜泊
落日孤舟下石梁蒹葭寒色起蒼茫青天忽墮大湖水
明月長流萬里光中夜鸕鷀迴朔氣南來鴻鴈亂邊霜
他鄉歲暮悲游子涕淚時時滿客裳
宗子相集卷七
