宗子相集卷九明宗臣撰
五言排律
人日謝茂秦李于鱗徐子與梁公實王元美偕
集席上口占得風字
雪霽燕山北梅殘漢苑東客星開夕燕人日聽春鴻綠
鬢愁堪短青雲計未工年華雙鳥去歲事一尊同湖海
烽烟裏乾坤聚散中金花遥對月玉樹迥含風筆共江
淹俊途俱阮籍窮中原携數子去矣上崆峒
樓中閒望家君報已赴蜀矣即悵然有賦焉
登高心易折望遠思難窮萬柳風新碧千花雨較紅亂
山吹夕燧絶壁墮晴虹蜀道西南入荆門灔澦通獨將
華髮意長歎錦江中抱玉頻甘拙辭金久失工宦情摧
白眼歸思滿青楓早晚音書到關心碣石鴻
傷春四首
歲華何荏苒芳草又参差雲斷關河色烽連楊柳枝羽
書千里急鼓角萬山悲紫陌紛相問黃塵失所之邊陲
頻聚散大將總安危多少關心事空將涕泗垂
雁塞燒焚後孤城水旱餘荒凉自戎馬戰伐且閻閭赤
子瘡痍滿黃金貢賦虚星辰開將壘風雨急軍儲聖主
憂方切羣公計莫疎振衣空太息慙愧賈生書
北闕平臨漢西山迥接秦風塵偏作吏梅柳畏逢春盜
賊滄江起征輸赤縣頻生涯俱浩蕩世路正艱辛日月
餘愁鬢乾坤有病身何能遂倚劍祗自失垂綸
野闊時仍鳥山寒晝不花最憐簮冕客何事管弦家馳
馬去朝日登樓起暮霞青門懸萬里白髮阻三巴天地
方戎服江湖况使槎獨將留滯色惆悵對春華
同茂秦于鱗南溪泛舟
昔賢悲曲水今日俯長河路險難車馬橋荒先薜蘿亂
青來澗草新綠散渠荷千嶂尊中落孤槎天上過醉餘
燕市酒狂識楚人歌鴻雁飛何急琵琶恨與多雲留仙
客履日落野漁蓑風雨蕭然至吾如幽思何
送沈儀部子文之留都
送君春雨後把袂暮雲前綠鬢同禁日青袍共住年人
言能拾紫吾意在談玄漢苑長楊賦吳門折柳篇才名
時輩重世俗宦情偏梓里今垂綬花巖昔問禪橋從烏
鵲入臺是鳳凰傳早晚貽瑶草雙鴻遲北燕
病中二首
浮世豈非昔長愁直至今風塵游子病藥草故人心白
日銷危坐青山入苦吟簾窺新竹細臺惜落花深畏路
甘名隠浮生肯陸沉獨將酬主念久矣負投簮
茂陵消渴夜漢圃倦遊年日月愁中惜形骸病後憐鄉
心時萬折客淚晚雙懸人老猶西蜀春歸尚北燕音書
嗟白雁歲序怪玄蟬獨抱無窮事徘徊玉漏前
送朱郎中使浙
鳳書天上至龍節日邊催兩越乘槎使三都作賦才路
經芳樹斷心逐暮江廻綠水樵人宅青蘋釣客臺山寒
金粟落巖静玉華開月照方窮谷春深已劫灰觀風尋
禹穴題石向天台多少長安侣看君奏草來
午日同李于鱗游天寧寺
得爾逃名者今辰又少林山高楊柳細路險薜蘿深古
塔已凋翠祗園曾布金談經羣鳥下聽法一龍吟舍利
光難滅菩提跡豈沉空虚能悟性清淨不依心雲竹窺
禪相風篁度梵音僧來看果結酒至對蒲斟世事形骸
苦浮生日月侵慈航如可渡同此謝朝簮
賦得邊馬有歸心
萬騎下青海三軍赴紫荆浮雲朝出塞細柳夜歸營漢
劍繁星墜邊笳落月驚千金投筆吏百戰棄繻生駿骨
凄烽火雄心老甲兵長堤遍芳草何處識咸京
病中茂秦見過
兩月文園病千門落葉聲客能携杖至誰復倒衣迎日
月朱顔失行藏短髮生芙蓉消渴採蟋蟀向愁鳴几上
分芝术江間憶杜蘅青編妨吏事白雪損時名久卧知
朋好何才答聖明未應滄海路終負野鷗盟
寄魏山人
誰識忘機者當年削跡人羊裘寧負漢龍劍不游秦明
月青藜杖秋風白鷺巾江華能自主世故久相賓玄髮
三千丈浮生六十春少微久寂寞今復在垂綸
聞陸子携家之金陵感而有賦
聞君棲海上何意赴江東况復青袍舊其如白髮窮龍
蟠天府壯鳳去古臺空日月悲歌裏關山涕淚中賦成
三楚遠名並兩都雄書已留懷袖春難問雁鴻相思南
去苦多難向來同漢苑摛詞者看君慰轉蓬
送王中丞巡撫山東
聖主開皇極明公翊帝謨朱衣持節苦紫詔錫恩殊涕
淚思酬國艱難任㚄胡兵戈千嶺急保障一身孤豹略
雄三輔鴻聲照八區燕幽方整轡齊魯復長驅地入關
河迥春廻草木枯雲霄迎劍舄日月擁師徒臺静惟聞
鳥山空不見狐功名懷吕尚道術陋夷吾海外寧干羽
天邊望斗樞還看麟閣上早晚列新圖
送宗四道大南歸
如何避世者對此薊門烟賈誼浮湘日長卿授簡年畏
途殊惨淡末路遂迍邅雙鬢莽垂白孤悰惟問玄逍遥
疑悟道清净類逃禪跡豈漁樵隠名將鹿豕全紫霞隨
意好明月向人圓不得從君去羈愁倍可憐
送胡比部之留都
吾憶同遊日君今獨往悲朱華聿云暮綠酒不堪持雙
劍看星動孤槎卧雨遲才名青瑣客吏隠白雲司鳳去
仙臺古龍蟠帝宇垂三山天浩蕩六代草参差(闕)張
衡賦澄江謝眺詞芳蘭如可折千里慰相思
湖上晨起
碧石高成削江流直浸園鸕鷀猶渚宿鳥雀已枝喧北
斗青天墜東溟白日翻秋聲起橘柚曉色出雞豚玉露
凄松逕高霞落石門漁舟忽停棹髣髴是桃源
喜雨劉沈許李四丈偕集
千家迷曉日萬壑下秋隂地迥浮雲直亭高驟雨侵羣
鷗寒自立一水坐能深波動魚龍氣天流鴻雁音榮枯
芳草色憂喜故園心長嘯無賓主高談失古今開尊憐
阮籍作賦見陳琳豈作商霖望聊為梁父吟
趙山人再訪溪南
思鱸來釣者題鳳向山家樓入千村樹池開六月花停
杯去黃鳥掃石散朱霞白髮便幽事青袍駐歲華病惟
求杞菊語必及桑麻江水秋方闊還期泛夕槎
冬夜沈李陸禹盧潘諸文學同徐山人集芙蕖
館分得前字
客到孤城暮亭開萬水邊晴虹標野渡巖雪動平川吾
愛滄浪曲誰聽白石篇羣鷗驚落木孤雁下新烟楚澤
樵漁在吳雲涕淚偏一尊聊永夕雙鬢任催年春入寒
衣後歌停夜漏前出門看嶺月任爾妬嬋娟
通州顧國子訪山中臨别成篇
相思曾漢苑相見此江城楊柳春山細蘼蕪夜雨生鳳
題今日字龍卧昔人名世事孤心在霜華兩鬢驚艱危
吾抱病流落爾何情作賦看霞墜開尊坐月明雙鴻睥
睨暮尺牘廣陵行莫忘滄浪水紅塵滿客纓
出訪陸長庚不遇
出郊頻繫艇築室不依山樵者千林下人家一水間巖
花春更碧渚草夕仍斑汝謂長逃世吾將共閉關豈乘
黃鶴去何意白雲還龍劍斗邊色漁竿石上閒玄芝應
自摘叢桂好誰攀惆悵當年語丹書次第刪
同何侍御遊大雲寺十二韻(寺在清源)
驄騎中原下招提絶域邊黃金原布地青石正参天齊
魯停杯外蓬萊落雁前沙平樓閣直路僻斗牛偏法有
玄猿聽經知白馬傳慈雲千嶺合慧日萬家懸樹結空
中果池開定後蓮晨鐘飄積雪夕梵度輕烟羣鳥頻窺
偈雙龍欲護禪隂陽悲莢砌今古慨桑田岱色東無盡
河流西可憐問君逃苦海何似賦甘泉
送萬彦和僉憲之廣東
為郎依北斗作賦重西京雲裏金莖詔愁邊滄海行星
文開鳳節秋色動羊城桂葉雙旌轉梅花列戟迎按章
孤島入攬轡曲江平紫氣朝看劍蒼梧夜勅兵廻風五
嶺振飛雨百蠻驚潮起魚龍偃珠來日月明羅浮高可
立溟渤遠能清吳楚干戈淚乾坤竹帛名縱横粤王壘
慷慨漢臣纓萬里還相憶寥寥今古情
省中夜直
紫微朝𣪚署玉珮夜分曹明月天河白晴雲漢闕高春
知催蓂莢寒未却衣袍羽檄心恒折關河首重搔世途
趨水火兵氣𣪚蓬蒿流血滄江滿燃眉赤縣勞誰人甘
馬革諸將豈龍韜嗟爾平夷略空予賦楚騷
余德甫吳明卿夜至賦得虛字
羨爾荆高輩頻年燕市居悲歌人不問擊筑意何如愁
得尊前緩春從柳上舒庭飛梁苑雪吾憶楚江漁寂寞
思玄賦蕭條諫獵書誰其鴻鵠志俗已鳳麟疎兵革中
原滿星辰北斗虛相看千古色涕淚滿長裾
秋夜張園遇談玄者有贈
萬里秋雲下雙峯夜月初空梁寒蟋蟀曲沼亂芙蕖仙
路青芝隔玄亭古木疎浮生俱客計斯意久吾廬白雪
爐中藥黃庭石上書簫聲何處起髣髴紫霞裾
夜過明卿遲元美不至得今字
楚客如看昔燕歌遂至今羣情宜鹵莽斯意轉蕭森狂
甚憐吾在愁來獨爾尋雙珠明月動一酌暮鐘沉天地
逢人少冠裳避世深窮途惟白雪失計自黃金詞賦偏
生色風塵易折心不知王子晉何處夜抽簮
秋夜高伯宗徐汝思李伯承汪正叔張子畏况
吉夫來集賦得難字
羣公何處至鳴珮各珊珊繋馬秋雲落張燈夕吹殘賓
筵惟苜蓿客贈有琅玕月照千門白星垂九塞寒雙鴻
迷碣石斗酒自邯鄲巖菊今逢紫江楓昨憶丹誰家龍
出笛吾計鶡為冠蟋蟀尊前度芙蓉句裏看吏情同去
住世路異悲歡他日思瑶草乾坤此會難
將發京夜别峻伯得湖字席上賦
握手殊不盡論心日轉紆更誰憐鳳鳥為爾繋驪駒明
月惨相照浮雲寒不徂客塗從浩蕩帝里只須臾豈為
蒼生出寧言壯士圖安危羣貴在去住二人俱君莫嗟
齊瑟吾將下楚巫椒蘭徒自結魍魎作人趨漁父何方
去靈均未可呼宦情餘棘莽生計久菰蒲黑髮從今變
黃金自昔孤敝裘辭北斗短棹入西湖倘遇尋秋色悲
歌問玉壺
宗子相集卷九
