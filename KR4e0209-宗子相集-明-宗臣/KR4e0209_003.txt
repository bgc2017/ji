宗子相集卷三明宗臣撰
古樂府
雉子斑
雉子斑斑乃游水湍朝游水北暮游水南五色其羽文
何翩翩嗟彼王孫來游江干須臾盻之忽焉見殘雉子
向言有鳥在天爾胡我殘有鴻在沼爾胡我殃嗟雉子
爾無言爾懼我殘爾懼我殃誰令爾斑
君馬黃
君馬黃臣馬青二馬並進臣馬停臣馬停君馬行飛塵
走電過龍庭一鞭邊騎驚再鞭邊塵平錦泥玉障垂勲
名吁嗟乎荆棘滿山山路黑君王未可馳八極
戰城南
戰城南望城北城北陣雲紅城南陣雲黑生當封侯死
當廟食一戰天門青再戰天門赤揮金戈擁雕戟馬走
韁人失魄百萬熊羆一時仆歸來麟閣名觀者坐太息
戰城南望城北
上陵
上陵何所見但見栢與松栢枝一何盛松枝一何青白
楊在其上秋風蕭蕭鳴金為闕玉為楹石為馬銅為龍
重泉一以閉萬古不可磷悟彼泉下仙喟然動中情今
日樂且樂延年萬夀春
巫山高
巫山高上摩千層之青天下渺萬丈巫峽之重淵雲胡
為哉生其巔朝飛去暮來旋登山步雲令人神飛白日
可摩玄龍可騎下視浮世千萬里蒼茫浩蕩空煙水
丹鷺
丹鷺丹鷺不在天不在渚飛君堂為君鼓倡君歌起君
舞玉戟升朱矛舉燕明堂耀神兵享有道征不庭棲鳳
羽布龍城一人慶四海寧
有所思
有所思乃在大海南海路一何長海水一何寒迢遙千
萬里上有蓬萊山山中有真人顔色如渥丹青霞為君
衣紫霞為君餐桂枝夾道旁上長青琅玕羣仙三五人
游戲青雲端赤螭為前驅蒼龍護其關月下散瑤步玉
聲何珊珊我欲往從之道路阻且難中心悵有違慷慨
起長嘆
思悲翁
思悲翁悲何極朝相思暮相憶今者華昔者黑白日難
東黃河難北思悲翁悲何極
臨高臺
臨高臺高臺何崔嵬南望羅浮東望蓬萊恒兵與泰華
颯颯雄風來一顧青雲飛再顧白日摧三顧天門忽以
開仙人三五輩冉冉霓宫迴仙人向我言君胡來君胡
來
聖人出
聖人出應昌期龍來游鳳來儀天地並日月齊統六合
化九夷産朱草芬玄芝延年夀萬歲期寄謝許由與巢
父及今不出待何時
艾如張
艾如張張而羅羅在山鳥則罹之羅在地鴻則罹之翩
翩者鳳萬里一去千年來過艾如張張而羅奈此鳳者
何
上之回
上之回駕雲車格皇心隆帝圖上之回來甘泉仁聖德
萬邦傳上之回臨三關走九夷服八蠻上之回歸明光
千萬年樂無疆
長歌行二首
秋風蕭索百草斑黃沙飄颯青海灣良人昔從征西班
一去十載不知還驚飈傳檄雲霄間邊塵渺浩難重攀
昨日寄我雙玉環萬里相將道路艱我欲為君整雙鬟空
閨顦顇摧朱顔心如車輪不暫閒不覺涕淚衣斒斕征
人一一歸故山爾獨何辜阻玉關
秋山搖落秋夜長皋蘭寂寞被凝霜中夜起視明月光
蟪蛄蟋蟀鳴我房良人遠遊在他方道路一望阻且長
聞君有期歸故鄉為君旭日修新粧鏘鏘珮環曳鳴璫
盈盈移步來中堂望君不見心彷徨不覺淚下霑衣裳
忽見雲間雙鳳凰長天萬里同飛翔安得羽翼同頡頏
延頸悲鳴到君傍
出塞曲
壯士懷慷慨高義貫長虹甘心報國讐自矢忘厥躬遠
望邊塵起萬里揚悲風拔劒出門去驅馳遠從戎昔為
千人英今為萬夫雄單于來接戰殺氣衝蒼穹黃塵不
可見白日忽以蒙一戰雁塞清再戰龍庭空歸來報天
子獻捷甘泉宫
長相思
涼颸起高閣凝露被華滋庭前有玉樹冉冉寒風吹搖
落愴中懷芬芳難獨持嗟彼隂陽速嘆此顔英衰攬衣
起太息惆悵令心悲君心妾不見妾心君詎知尺書不
我將何以慰别離俯視清川流仰視白日馳願隨白日
景照君見光儀
孤鳳篇
紫庭有丹鳳羽翮何翩翩朝游華山雲暮宿蒼梧烟一
朝失其凰嗟哉相棄捐彷徨四海求何當待來旋采采
琅玕實顧影徒遷延豈無鴻鵠羣而非情所憐悲鳴入
赤霄翺翔不計年千載覽德輝來儀聖明前
鳳笙曲
翠管參差明月弄高臺忽起雙飛鳳彩雲縹緲華山洞
華山洞華山磯朝同出暮同歸
江南曲
碧草萋萋籠紫烟蘭橈桂楫清江邊吳歌越吹太可憐
太可憐復可妬飄深紅曳輕素
龍笛曲
高樓縹緲流玉音梅花零落寒江深江中隠隠雙龍吟
雙龍吟吟未已朝霞紅暮霞紫
採蓮曲
紅粧翠袖歌採蓮三三兩兩鬭嬋娟欲行不行落金鈿
落金鈿垂玉指發青蘋照綠水
採菱曲
湖上菱花落復開蘭舟桂楫去復來妖童艷女行相催
行相催不可住羅衣寒碧水暮
遊女曲
翠鬟玉珮遊春風百花拂袖來湖東朱顔灼灼驚飛鴻
驚飛鴻耀明月人不見心如結
朝雲曲
朱雲縹緲來神霄人間天上俱迢遙欲來不來巫山高
巫山高高無極夢相見晝相憶
趙瑟曲
邯鄲美女顔似玉翠袖朱絃理新曲寒月泠泠江水綠
江水綠江雲停誰為此湘妃靈
秦筝曲
翩翩羅襪明珠光抱得秦聲上高堂調絃促柱移清商
移清商翻翠袖滿滿斟曲曲奏
陽春曲
春華燦灼春月明朱唇玉頰揚哀聲凄凄切切動君情
動君情得君悦流青雲飛白雪
關山月
良人一别妾長劒遠從戎涕淚青樓裏音書紫塞東關
河秋色動機杼月華空亦有寒衣在年年望北鴻
出塞
青海傳烽燧黃沙入鼓鼙單于屯塞北大將出遼西落
日胡笳慘悲風漢馬迷燕然有竒石勒筆待君題
寄遠曲
秦塞君投筆章臺妾倚欄雁書何寂寞龍劍有艱難烽
燧春華暮琵琶曉淚寒自知容色落不忍對花看
其二
青海風煙迥黃沙信息稀徘徊空夜月顦顇任春衣漢
將頻營壘邊兵未解圍近來常涕淚不獨為郎揮
自君之出矣
自君之出矣消息阻風煙桂嶺花頻落榆關月自圓
其二
自君之出矣幾度寄春衣春色年年老良人歸不歸
江南曲四首
瑟瑟江上風密密山前雨風雨莫少停留得郎舟住
其二
春江君自去春閨儂自愁儂心似江水日夜伴郎舟
其三
綠忩春鳥聲思君淚如雨人來淚不收却道思家苦
其四
歡比堤上絮如泥亦如雪儂比鏡中花可見不可折
寄衣曲
征人夜度遼寒衣今去洛妾恐如寒衣春來不堪着
採蓮曲
蓮花比妾貌妾貌花不妬蓮子比妾心妾心應更苦
相逢行
昔與汝相逢今與汝相别相逢萬山雲相别千山雪
清夜曲
明月期故人相對坐清夜濯纓綠水前散髮青松下
梅雪曲
山上雪如梅山下梅如雪寂寞對空山幽香其誰折
月下曲
月下吹紫簫雲間整玉珮顧見鴛鴦鳥一一自成對
水中月四首
嫦娥三五月玉露千萬秋久居天上苦暫向水中遊
其二
嬝嬝青山雲湛湛清江水中天落玉鈎魚龍驚不止
其三
雲歛波還淨雲開影自隨綠萍與青荇相傍桂花枝
其四
南山亦有羅北山亦有羅玉兔滄波裏羅兮奈爾何
採蓮曲
採蓮莫採蒂蓮蒂絲難吐採蓮莫採子蓮子心中苦
江上曲
青波遠泛舟碧石朝逢雨不見江上人惟見江上樹
長相思
昔與汝相思今與汝相見相見已秋鴻相思又春燕
江南弄
簾櫳上夜珠闌干倚寒玉客子在天涯相思春草綠
江南曲
客去悲江左書來滯隴西相思若春草無路不萋萋
春閨曲
華枕為誰施華衾為誰卷妾腸非道路日夜車輪轉
楚陽曲
官府一開倉含情向兒女公者猶可遲私者不可已
東村有客到相留問烹雞婦言且莫烹租吏到河西
昨者娶新婦布裙止兩褶租吏呼典衣婦在窗前泣
賣花曲
長安買花者數株千萬錢道傍有饑者一錢不相捐
子夜吳歌九解贈李順德于鱗
于鱗上計上都余以職事直省中凡再易朔不
得通一語輙為之賦時命侍子歌之以通其恨
恨焉
出門望所歡零雪忽盈尺豈曰沾吾衣畏此雪上跡(一)
(解)
與君生别離三年參與商誰謂三年久不如兹夜長(二)
(解)
夜半倚梧桐明月何歴歴梧子在其上可見不可摘(三)
(解)
芳草五驊騮熠熠朝元者不分黃金鞭出入依君馬(四)
(解)
自幼能採蓮蘭楫蕩前渚如何蓮子心于今更覺苦(五)
(解)
聞君有瑤琴來自崑崙域雖未聽其聲時時白雲色(六)
(解)
玉樹抽新條炎炎困赤土日望天上雲不得階前雨(七)
(解)
自與君相别剪刀日夜利君有雲錦裳吾當為君製(八)
(解)
手中珊瑚枝光華掩白日恐君一見之疑作君家物(九)
(解)
宗子相集卷三
