宗子相集卷十明宗臣撰
五言絶句
題畫四首
山徑度青波石門遲白日客到不披衣春風理瑶瑟
暮嶂遠含青春江空帶碧細掃風前花抛書枕蘿石
冥冥沙上鷗潔潔雲間鶴秋風厲羽飛空山驚寂寞
雨落千山南月照千山北山上把芙蓉蒼蒼動秋色
春望
聞道春可憐春今竟何許石竹萬家烟海棠三月雨
送吳山人
黃菊故人杯青山游子路匹馬向垂楊回首燕雲暮
聞雁憶子培弟
秋雨千峯𣪚寒雲萬里開不知天際雁幾日故園來
雪山
急雪冥冥至玄雲黯黯垂青山亦白髮莫怪鬢成絲
聽笛
客有羌中笛十月吹楊柳楊柳不可見春色在君手
寄陸子
白鷺三洲遠青山萬樹低相思惟夢到夜夜鳳臺西
郊行六首
連騎出孤城揚鞭一相語楊柳遍春山應從何處去
去去城南路我馬忽以停知爾不行意春原芳草青
不識南溪路借問道傍子答言從此去桃花隔春水
昔聞南溪名今識南溪路去城不十里今我來何暮
溪上有雙橋一一龍鱗石白髮倚春風愧爾樵人色
高柳與新松鬱鬱滿前渡故園春不見見此故園樹
贈人之河汾
鳥道下層雲龍門倚積石太平上書者曾是布衣客
送人還江南
行藏新白髮歲月舊青袍又向江間去秋風荔薜高
湖上雜言二十首
冥冥江雨飛冉冉江雲細何處見春華蘼蕪滿幽砌
人自湖南卧春還湖上看桃花千樹落柳絮萬家寒
白髮持竿者江華坐晨日垂鈎勿太深恐落蛟龍窟
白雲有樵者携酒至山家春風好同來為吾掃落花
散步至西園草莽充庭際稚子好為除恐有草中蕙
荷芰滿横塘出水一何長風雨莫太驟吾欲製吾裳
熠熠草間螢穿楊復入柳誰取向山房星辰四壁走
赤日涸大江家家泣禾黍如何千峯雲不作千峯雨
百花耀朝日日中常五色君看向日者惟有葵心赤
清風下滄洲泠然六月秋錯疑白石走乃是夜行鷗
山前摘松子山頭拾桂花月明聞玉笛秋色在誰家
幽人夜不眠松下倚寒石秋月落江潭千里湛空碧
千澗起秋隂萬山驚夕暝松風何處來悠然飄夜磬
明月下大川孤鴻依淺浦不見舟中人但聞舟中語
秋江一夜雨鱸魚處處多漁人走相約晨日理青蓑
秋雲下斷鴻暮雨鳴叢竹湖上一尊酒共酌寒波綠
風起萬林寒月出千峯白門外蒼松影疑是卧龍跡
寒飈暗夕林中夜忽以朗晨起開石門雪花大如掌
冉冉山上梅皎皎山中月月下摘梅花幽香滿肌骨
白雪滿湖村夜深仍出門湖邊千樹林一一玉龍蹲
得余德甫書
使者自南來投書報江渚把讀滄波上蛟龍作人語
白紵好裁衣長短與身稱豈無舊所着貴自故人贈
古意簡伯章
美人隔江洲咫尺不得渡不畏石上霜但畏草間露
懷高子明
作客清江遠傳書白雁遲山中有芳草遲爾把春巵
夜立
秋風天外聲明月江中影幽人把桂枝露下衣裳冷
遲養浩不至
山中白日遲湖上青春早美人不我期誰與玩芳草
寒夜同助甫訪子畏見盆草有歲寒之感焉遂
同賦之
長安十丈雪寒色滿荆榛惟君咫尺地留得故園春
十月見蘼蕪青青似春浦豈子歌陽春春色不敢去
百卉皆零落如何爾獨存豈無冰雪苦一意遲王孫
自與美人期芳草日轉碧今日凌寒者豈獨松與栢
已訝雪中在况逢燈下看酒闌相把贈疑是翠琅玕
席上送朱主客得蕭春青西四字
朔雪尊前亂西風馬上驕寒笳中夜起不似廣陵簫
孤柝那堪夜垂楊不肯春白雲何處至吾欲贈歸人
雙樽行北斗一騎望南星春色隨君去蘼蕪日夜青
君到滄江上桃花亂馬蹄相思知有路明月薊門西
張助甫席上同吳峻伯白伯倫再餞朱主客南
還賦得江飛競渡日草見踏青心十韻(席上)
(賦詩成三更矣)
為惜美人去看梅到曉窗明河忽倒地疑已入滄江
朔雪寒無賴邊雲凍不飛海門波浪急莫使近春衣
夜夜歌陽春青皇失其柄君携瑶草歸蘼蕪孰敢競
君來楚水寒君去燕關暮黃河十丈冰孤槎未可渡
郢客何方來為君鼓瑶瑟席上走楚雲杯中落湘日
孤鴻碣石西匹馬長安道王孫及早歸綠遍江門草
寒飈晝相憶悲歌夜相見斗室豈天台落盡桃花片
停杯問明月明月不能答相隨下江潭夜把蒼龍踏
一酌寒仍綠千峰夜失青逢君能幾日摘盡薊門星
北風送君去吹我故園心直掛廣陵樹春來亂鳴禽
臘月十七夜月同峻伯助甫席上賦
寒霜日夜驕吹破薊門月月色幾時圓待爾照春髮(得)
(月字)
西風裂天荒銀河翻巨浪殘月東海頭至今不敢上(得)
(上字)
寒飈蕩月華桂樹漸無葉一葉落人間變作階前莢(得)
(葉字)
既喜明月來復惜明月去吾欲破青雲坐爾月行處(得)
(去字)
白伯倫儀部移居夜偕助甫司封訪之席上賦
得卜居赤甲遷居新兩見巫山楚水春十四
韻(席上賦登卷漏下三鼓矣)
客子騎明月主人開石屋銀河即爾家豈待成都卜
卧君白雲床讀君紫霞書桃花亂墜酒疑是武陵居
童子摘松枝敲冰煑白石萬里天風來吹作珊瑚赤
龍劍削芙蓉十載閉其匣壯士為爾開滿地走鱗甲
醉爾華陽館如登崑崙巔白雲一長嘯青山日夜遷
君試探玄草吾能把素書問竒頻載酒真作子雲居
朔雪不肯去客衣何處新尊前歌綠草愁殺薊門春
聞君佩玄珠明月中夜朗莫作江湖遊白日愁罔兩
美人隔江干咫尺不相見終日望秋鴻忽己來春燕
客言湘水至綠雨泣蒼梧恐是懷沙淚雙垂問大巫
問君何所愛庭戶滿西山夜夜仙人至時時拾珮環
夜呼洞庭君明月破三楚開門拾楚雲片片作人語
主人出家醅千酌葡萄紫不問江南人知是江南水
落月頻催酒羣星低送人句中楊柳色不是五陵春
贈吳張二子
望君白雲邊逢君明月下明月豈銀鞍去住隨君馬
自我遣明月終夜照君屋嬋娟未解情只在階前宿
宗子相集卷十
