宗子相集卷十五明宗臣撰
書部下
報肖甫
鄉携二三子游足下至驩也足下而去實勞我心春中
王徐各使吳且罷為從事以南長安中遂不能出片語
矣憶足下登武夷羅浮南窺大海弔梁生之廬而綴其
遺文以歸時時快之不意足下乃奉尊君諱返蜀也則
吾數人者鈞窮途矣足下讀禮之暇上綜千古采其英
華時復濯錦江之波登巫峽之巔揖杜甫草堂而俯仰
焉則與二三子飲燕市中何殊也王生近遷齊憲視戎
事徐卿留滯江南而明卿雖適乃能日抱白鹿卧獨使
僕偃蹇時氛鬱亡頼行將拂衣長往南游吳楚西窺巴
蜀訪足下之廬為十日之飲足下其飾巵而待焉使者
歸因授一言以報道遠情長臨楮軫結
報子與
别來半載僅得足下二紙每啓函輙淚淫淫下七月間
緘一書數詩松江舊吏往候足下雖在姑孰計亦能西
來相見矣讀足下諸篇悲壯竒爽大快人意每一相思
輙為披弄則亦稍慰于鱗竟得關中掾王生大不愜于
貴臣幾禍已乃差解得戎使去足下雖困刀筆乎孰與
明卿困每一念至則欲裂冠而走我輩數人大不理于
貴臣之口恐足下與僕俱不免作吳生狀也其說頗長
不欲為足下誦之恐足下大恐昨為足下賦金山大自
竒特古劍二華匡廬諸篇僕之為諸君作語至矣非諸
君顧不足當僕語也足下登金山月明酒酣取僕語歌
之當得山靈夜泣孫張諸豎子敢以庸詞辱此山乎
報元美
足下駐通咫尺耳乃不得單騎往候千里命駕其人如
何愧矣愧矣粤掾决意足下乃更他得之黯然心折我
軰本不宜復預人間事即于鱗稍伸已不免忌者之口
直湏散髮漁樵庶人已亡病耳昨得明卿八月二日書
既已抵家一月其新詩慘淡殊可念也足下以詩為司
馬公憂恐司馬公見我輩詩生怒是以屢作復輟今方
入構即寄足下置之足下在通更得幾晝謹遣一介往
候不腆之儀幸命膳者收之
報元美
冬間得足下一書知東事甚悉使者竟不至未有以報
僕已逐為閩吏矣僕遂不難拂衣第以大江以南天台
武夷素厪意想者亦何可不目倘有餐霞茹芝者乎即
脫屨而逝耳昨會太宰公稱足下非謂一豸袍慮也行
間辱尊公賜訊兼惠之夫廪愧負長者幸為我謝焉今
已放舟南下秋中方得渡江足下向負我詩今武夷者
亦何辭也川塗逾遠音告頗艱願為斯道自愛于鱗處
倘有便札其致區區冗極不盡鄙悰東望扵邑
報姜使君
往歲幸奉干旄足下觴我西湖之上一日論心便足千
古使僕耳目駭嘆如登崑崙閬風從羣仙遊也含嘆而
北未幾即聞拂衣僕往從無繇日增太息每與縉紳先
生談人倫之高致必首足下至於吾黨猶數數焉自王
道陵夷士風日隳世之學士大夫命視簪組仇遇泉石
一聞足下之風不笑其迂輙議其狂然未嘗不瞿然驚
赧然愧也則足下所為拂衣高蹈雖若恝然於天下之
蒼生其足以愧夫沉溺于富貴而不知返者功偉矣功
偉矣昔潛恥折腰五斗賦歸去來詞萬古嗟誦焉即足
下所為文辭詩歌何莫非歸去辭也則潛以來足下一
人而已嘗欲為足下賦繼潛之篇第以身游塵中乃作
塵外語是以展筆心愧握翰屢投又以佳稿三帙金石
罔渝恐托非其人有所遺悮日月云邁遂至於今顧所
耿耿于足下者未嘗一日去念也貴鄉人來輙問起居
咸云足下謝客高卧經歲閉門僕則以為足下將上采
千古旁綜百家玄草時抽丹書日握俯仰宇宙何所不
得哉鄙人慙負足下不能先時掛冠今逐為閩吏矣鄙
人不難長往獨念大江以南名山大川賢人隠士神仙
靈異皆生平神遊未覯者亦欲假此以酬宿抱行當泛
西湖登會稽窺禹穴入天台鴈蕩以及武夷順江而下
則先訪足下之廬因與足下尋匡廬之白鹿撫洞庭之
蒼梧南泛瀟湘西窺巫峽然後傍帝子之高閣訪彭澤
之故墟結廬而隠以畢愚志胡不可也足下其有以許
我乎今當發舟而南因緘數語托萬考功轉訊情長詞
簡不盡區區願言自愛以慰饑渴臨楮無任悵結
報子與
郵使歸凢再題尺䟽往報重之片詞書來乃責我疎違
豈使者俱化為殷生耶毋怪足下怨苦也僕昨移書武
夷君日遣白雲候我當事者重違其意乃出僕參議閩
藩明月南呼黃鶴来問恐山中之環珮珊珊矣朝覩朝
牒足下乃又出守汀州豈亦武夷君意哉名山久埋沒
羣公句中萬古精靈待我二子足下八月遲我苕霅之
上登天目泛西湖然後聯舸而進豈不可也李王絶無
消息明卿時有書来乃得高卧白鹿竒矣竒矣僕已勒
馬待發口授數字往報握手有期不盡覼縷
報明卿
所往訊尺書足下已讀之不僕今逐為閩吏矣所不能
拂衣者不分足下獨擅匡廬亦欲登武夷之顛庶其有
餐霞茹芝者乎則吾將脫屣而從焉為装將發任司理
攜足下書來開函讀知足下果坐五老家日騎白鹿走
也既而讀諸篇雄渾悲壯當與廬山爭高已又會宋柱
史大稱足下吏隠雅度不為此官所苦足下豈僕所稱
東方先生哉僕已放舟東下秋末渡江若越氛未靖則
當徑赴九江與足下踐烹鹿之約足下須豫作武夷之
歌以待我不然我當驅五老而南令足下落莫無主也
此行得足下高篇復得子與属友之差足快意舟次數
語托劉武庫轉致握手有期願言自愛
報吴峻伯
自王吴諸子去國耳目久廢得足下再至為我起之握
手以來無間日夕停杯展翰投筆高歌金石琳瑯紛然
四座竒句險語驚絶今古萬象爭趨三才失色風雅
以還鮮見其儔矣造物忌盛鄙夫當之故人憐我時時
召我為别偃蹇流落之人無所比數然而神遊八極心
雄千古此足下所知即使重之放逐愈益助我長往耳
將發之夕寸心欲裂展筆數十韻皆從涕泪中來他
人讀之靡不悲絶况我兩人哉花下停觴便成萬里含
凄東馳滿目搖落回睇金莖白雲障之數日即聞東魯
之命輒為喜慰非一學掾便足為足下重得假此聚首
廣陵天目之間殊一大快耳刻下解䌫吏歸授數語往
謝足下既出助甫益孤其將謂何祈為斯道自愛臨楮
扵邑
報張助甫
鄉者從二三子游以為大快矣不謂又得足下山陵數
語便足千古握手以來邊霜朔雪青山白雲日日候吾
几席一呼不至輒怒目而叱咤之俾之亂趨倒走盖自
風人以來上下數千年所未覩紀者今日之别盖造化
忌之矣武夷之命下雖不得足下日談之知足下日日
念我也紫霞念切紅塵計疎歸請家君倘遂五岳之志
則武夷天台之上有丹竈在焉朝握黃庭暮餐綠雪足
下能早遂初服則僕將遣白龍而候之浮世紛華已盡
耳目即使白頭于此亦何佳况草木同腐壯士恥之故
人知我當不訝其言之迂也吏歸尺楮往報不盡區區
世路風塵強飯自愛
報白伯倫
潞河授數語使者往報不盡區區解䌫而南春水正綠
蒹葭楊柳夾道相迎散髮高歌舉觴自快恨不與故人
同之又念高誼輒又黯然罷歡矣幾兩旬始達清源閘
水甚澀而家君適有書來日夜候僕一面始之留都以
此孤騎先馳小舟賤眷徐往令僕二人馴謹勤篤屢以
刀剪之役勞之盖如事其主矣尊公佳稿袖之輿中讀
之至徐可得卒業疎淺不能深窺然不敢不效其愚也
魏生善書馴謹事僕一年未嘗聞其一語僕真不能置
之兄既留用幸賜寬惠如何臨發草草布候
報元美
鄙人發京時留一書數詩史鴻臚傳報當不至作殷生
狀也方渡淮島夷環至自戈戟中一覲老母即日夜從
諸父老負矢石坐睥睨而賊從揚寇郵已又寇寶應縱
火燒千萬家風烟亘天連十日不滅孤城咫尺如坐甕
中此其抱怦怦怔怔難制矣賊幸大掠徑東方問枕簟
而健兒乃又持足下手書來啓函大笑樂已又讀放歌
行辟則太華諸山突起几席蛟龍大呼風雨驟至非鄙
人當之幾至顛倒足下别後乃作如此竒怪而感懷諸
篇悲壯慷慨一言一淚使後世讀之其謂此時何也塗
聞北鄙警甚為尊君作苦此自百年恒跡乃致峻責固
足下遺之矣昨覩灾詔令人驚恐誰其召之獨遺主上
之憂孤臣萬淚無地可著閩吏至為言春三月勁夷二
千直抵閩省焚千家滿載而去乾坤生事竟作何狀鄙
人稍稍可舟即渡江一覲家君便束衣南下川塗隔絶
音告漸疎所幸者朝夕子與及武夷諸君不大落莫于
鱗稍足自慰明卿久卧白鹿洞中書来意氣更可憐耳
使者促歸且方寸中俱為羣盗所據不得出片語往報
聊附此申謝放逐之人何可稱賀遠謝故人祗增太息
報子與
政為明卿懣懣間足下二歌忽飛來一字一泪也更復
作鮫人一泪一珠耳宛轉慷慨靡所不極快心哉快心
哉夜鼔動取足下歌朗誦之泣浪浪下已呼酒一斗伸
楮倚和倏忽成篇出看楣間星斗来親人也時未盡三
鼔故不能如足下政復以氣頡頏耳
報顧一丈
垂髫侍誨誼並金石長安繋馬芳草醉人握手胡床舉
白引滿便宛然如從公武陵游也自公挈毡而南遂使
數月惘惘昨奉手書大用懽慰我公負金馬才暫屈之
此且得與羣豪共研大業出而眺中嶽俯大河悲伊洛
之長往慨北邙之多故則寄之雄詞以志偉勝斯司馬
之壯遊而古今之極盛也我公何戚焉鄙人糜禄恒抱
忤時之慨故人知我何以為教梁明府將南鄙人親詣
其家備述我公德業刺刺不休知此公不負斯語矣
又報顧一丈
冬初具寸楮托梁明府報入省遣發而梁之車馬晨馳
矣吏復持歸令我悵息浮沉笥篋中竟無便羽顧所為
抱悵者若蘼蕪被春日日長也我公不棄又以手書辱
之而重之以詞啟封涉句感愧彌抱書中意旨勤厚佳
篇詞逸情真統之可為隕涕至於諸篇之雄渾清麗則
尤詞壇之上構也我公高才純德人世麟鳳固羣情快
覩鄙人何力焉家君稍遷南曺鄙人尚竊微禄鈞辱遠
念何可為報第迕俗之狀益多拂衣之念益切恐武陵
春色暫為我公作主耳内人全無消息薄命固宜非我
公通家至愛何以時厪筆石乎雨田旬間方到把袂悵
然念歲月之不留慨容鬢之各變每念我公未嘗不徘
徊長想也
報子與
華陽一眺千古失色白雲迷人風雨颯搖山靈見妬遂
令分袂别後即稅駕白鷺洲上兩朔足下既去無可措
語惟明月高雲青楓白鴈勸我開尊耳至采石得懷白
十歌使白起而聽之未必戢心黃鶴也蕪湖遇鳴野山
人山人極道足下其人風采談笑殊可人意酒間立綴
二章贈之此生狂生乃膽落矣道新安登翬嶺萬峰亂
插大快耳目出嚴陵為嚴陵一賦今且至武夷矣不得
與足下尋九曲而醉焉奈何哉半載江山遂有鴻鵠之
志今又逐逐折腰矣當今華陽諸君為我輩何人也明
當謁武夷君謀焉輿中草緘餘悰待面
報元美
夏中蓬萊之使既歸則子與召我有華陽之役相與高
醉白雲中凡三四日各得詩二十餘章蓋自貞白先生
以來稱竒覯矣每一停杯放歌何嘗不念足下及李吳
二生也既别子與即展謁家大人於金陵稅駕白鷺洲
者兩朔燕磯牛首雨花諸臺時以斗酒臨之天風北來
念足下方飲馬東海耳九日始得整輿向閩采石懷李
青山憶謝望齊雲登釣臺十月入武夷夢足下握手謔
贈覺而悲之一視吏事便亟亟折腰生平意氣蕭瑟都
盡每不自堪輙欲掛冠去閩去齊幾六七千里亡論握
手即欲一書何可得哉昨有齎周督儲璽書者自稱足
下之使進問亦稍能言之謹附尺楮往訊斷事君來謁
尚憶足下與我談之此即我兩人郵也使去急不得作
于鱗書足下為我致聲何可負我二華不酬也開府公
小札幸托之健兒
報李子藩
暮春握别便迫歲殘日月如馳良可軫慨秋杪渡江訪
華陽登采石望謝眺之青山睇嚴陵之釣臺既而入延
平眺武夷則諸高人之遺跡在焉便欲掃石餐霞闢茅
結宇長住白雲畢此玄業北望同心渺在萬里滿目江
山秪生嘆恨小吏回足下幸然以華牘珍貺辱遺之開
函涉句黯然心折且備聞陳情之舉豈以山公雅度亦
慕中散哉足下跡繫纓冕心在烟霞不特僕知之即天
下之人信之矣茲請未遂豈羅浮武夷之間猶有宿業
未洗也載披名篇章章驚嘆腥膻烏鳶痛哉言乎鴟夷
魯連之懷彼此同之矣感興三章寄心高遠末章古健
詞不渝心歌律諸什則並雲流霞布至所謂冥心卧崑
丘寂照觀無始誠有悚乎其言也所幸者大人見諒苦
不以纓冕束其子有間即欲掛冠近則華陽遠則鴈蕩
雖不能著書立說藏之名山以待後世至於枕席白雲
几杖明月歌淮南之桂叢佩湘江之蘭&KR0581;則猶愈於逐
逐折腰向人而不知止者也知足下之蓄此念久矣寥
廓之期幸毋相負
報徐中丞
夏中還廬一意展覲干戈烽燧環起厄之頃之又謁家
大人于金陵江上淹留遂廹南邁登龍之願既孤尺鯉
之書復缺長者其將謂何顧僕之念深矣入閩莽莽幸
令公子日教之且垂念通家意殷殷厚也清才雅度欣
然有當於諸大夫之心僕則何為唯不忘明公之盛德
而使諸大夫知明公之有子也庶愜鄙心矣謹貢素牘
因令公子以聞倉猝未有以效尺寸唯明公為蒼生加
愛
報子與
崇安之使歸授之數語昨又小緘置郵牒中也數時折
腰意氣都盡方咄咄齋閣中又讀足下語黯然内折昔
我二三兄弟在長安時停杯賦詩何曾有一日别乃今
飄零偃蹇散之四方李吳經歲未通一書王生消息又
半載斷矣即足下與僕又幸從事于兹且不得一圖握
手也何問數子哉情難矣情難矣汀賊起督府且檄僕
統戎而西今又遁僕便返檄足下何時東乎極令人饑
渴别後豈無一語可寄案牘中何可著此等語也幸早
出之毋令兀兀不腆之儀非所以酬足下聊寄耿耿惟
侍史内焉
報子與
累札郵中計次第可通掌記從事來又辱遠書開函涉
句輙欲飛動何時與足下散髮大王之峰濯足九曲之
溪一傾倒也令(闕)
高卧郡齋且得郡中佳山水主之名章竒句乃不使
鄙人一聞豈懼我顛倒哉即此後甚廹郵亭風雨胡不
一示令我饑渴至今也折腰之燕月滿庭梧憶我二三
兄弟寸心如割且荆媍久病室中寥寥俯仰鬱悵輙欲
裂冠耳尊嫂亡恙美人中亦有麟兆者否昨托足下為
我覓一楷史果得精者愛我多矣鄙草統容楷史至書
之
報子與
歲晏廹歸竟阻握手計足下方躍馬臨戎何嘗不西望
厪念也入春得郵緘知寇被創去足下英氣哉護軍來
久辱二札兼以大賚念厚矣念厚矣顧歲時例不敢内
饋極不欲負足下高義又不能不為衆人耳目慮也輙
歸之顧心藏之矣其二臺約議亦當寇起時語今遁矣
而督府又方急海鯨何暇西轅哉足下趨郡即手干鋋
且國貧苦征調僕時為督府譚之督府為言何不便宜
從事此確語也而督府亦時時亟稱足下所論當更為
轉語天涯歲時大有江河之感白雲在吳公等又復散
處秦齊汀楚之墟也奈何不令兀兀哉廵臺行有延汀
之役而僕以職事共西暮春三月定得與足下高醉齋
閣中破此積恨耳
報明卿
四月出薊留尺牘荒詞劉武庫邸中計楚騎曰南可扣
白鹿也今歲暮矣足下曾無片言隻字訊我豈忘我哉
夏中還廬幾為島奴所苦秋渡江遇子與共醉華陽三
日已又登燕磯眺鳳臺稅駕白鷺之洲呼月采石之巔
西睇楚雲心神飛越十月抵武夷掃石門蘿放歌長嘯
青楓萬里白雲滿衣苦憶狂奴寸心如墜耳子與日坐
烽燧中却有佳句元美贈我長語竒麗動人足下久負
武夷詩不報何也吾將遣白龍而問之江上聞足下量
移南康大令人生妬豈白鹿遂作君家物也昨有人言
足下與王督學徧廬山游二美並藻江山生色可使遠
人得聞乎貴鄉姚文學奉其尊人北歸便訊起居更數
日僕與子與有顓使於足下其束笥草而待
報子與
數日兩奉手書懽喜無量兼得大篇二幅讀之見懷二
章竒偉卓絶元美峻伯德甫諸篇更覺無采矣足下方
日手戈戟安得作此竒語昨從摠臺西征羽書稍緩停
軺劍水之上西望汀雲有懷萬結所諭戎事日為摠臺
談之亟稱足下善為理也繕城練兵二者莫先之矣書
史至稍稍熟亦得顧所為勞足下慮至深也持牒者歸
先此附謝鄙言一幅聊答來美
報曹明府
公之南也僕蓋渡江有華陽之役矣及之金陵乃知公
曾以使來取吳書也兩念俱負悵不可言公非百里才
也且星子又百里下其治蹟當炳炳蒼赤矣吳公知公
于僕為先輩行則必異目焉
報明卿
别足下日月頗遠顧時時念之至於登眺江山雲霞莽
互不得足下楚歌放之為念更深矣然足下坐廬山中
即得五老白鹿日相酬酢恐未盡解足下語也則足下
之念如何僕之入閩也日手戈戟從健兒游然坐卧青
山差極快意子與相隔千里雖阻面談郵書甚勤足慰
離索獨足下與李王二子經年不得片言然二三君子
豈容一日忘我哉昨貴鄉姚文學歸附尺牘荒詞往訊
兹遣乃子與及僕顓使也敬問楚客楚妃楚公子起居
亡恙其洞中詩自春以往者悉函授使者歸也即與足
下枕石而醉不殊矣玉華一篇用寄遠臆武夷片碣遲
君久矣
報子與
西抵歸化去汀咫尺耳乃以家念廹歸竟阻握手謂何
哉謂何哉足下解戎衣持栢酒與徐夫人醉齋閣中也
豈復有念鄙人鄙人顧不能忘情足下耳吳生之使先
在順昌遣之歸昨途又值遂留以待勒啓到即可遣矣
篔簹片石聊寄遠臆足下倚醉而歌恐白雲莽互驚擾
諸姬也督府公心最汀治口亦時時言之軍書微詰時
僕正議事府中聊亦爾爾非有他念此公豁達持大體
即有急先發後聞可也待命而後從事晏矣聞前盗俱
已歸穴春中謀大舉一空之何如哉
報阮中丞
奔走以來凡所受至眷者心藏之矣日者抱關報急及
馳至郵則公已揚舲而去北望流涕余襟浪浪時炎兼
急驅恨不得身代之聖明在上當遂表白利害禍福惟
所命之臣之誼也公之講此舊矣又何俟乎僕之言僕
之必言之者亦憂公之深也餘者僕難言之矣
報子與
塗中累札往報望日抵省即島寇揮戟四野破福清圍
鎮東大將且南冠北去日從諸大夫抱關思足下碧雲
洞真在天上正仗策臨戎使者持緘書至開讀之泠然
濯我清風哉鎮東之圍益急而福清長樂惠安同安之
間無非賊壘温州之賊七千餘今且逼福寕矣省中止
廣兵二千驕不可使鄉戍者強則黨賊弱者善奔天下
事不知作何狀耳汀雖有盜當不廢足下嘯歌使歸附
報明卿書致上廬山之使歸未
報子與
前二日平子之使便附訊起居健兒奉軍書至乃知足
下之勞於戎事甚矣且足下空國而來使山賊猝起何
以應之前督府下檄時急不可以請今稍靖矣當具言
汀不可亡兵狀請罷其聽調二千如何昨所擒賊者咸
閩卒也乃廣兵二千餘人日食省中驕不可制白日攖
市中婦女稍詰之則抽刀相向乃賊至又不肯發一矢
也僕談斯事怒髮上指冠乃今覩閩卒成功首稍稍垂
矣而歲費帑金蓋三萬可恨哉僕意言之督府請罷去
廣兵而歲捐萬金練賴兵二千人戍省其可恃盖不下
廣兵且延邵之間其悍夫猛士盡可兵也足下其以為
如何
報子與
累奉遠牘知足下之為閩慮至深也前使者以軍書至
僕即進言督府即傳檄汀兵還汀矣督府雖罷遣歸猶
欲立之帥長亡事則農有警即舍耒而刃僕因極言汀
不可一日亡兵兵餉復匱乃云非即欲餉之姑羈之耳
且言二千石善為理也足下其竟如何哉武平報山寇
復起信有之則汀何待焉吾輩既不能長驅中原飲馬
河洛乃使持戈負矢周旋羣醜羞談之矣海寇大都多
華人華人狡善紿夷福清之䧟也蓋華人先其夷於睥
睨間守陴者覿其夷也遂驚而逸既䧟華人乃又先之
紿夷以獄此帑蔵也夷遂呼其類數千人闢門以入見
其纍纍然繫者以為守帑卒也詰帑金何在不得則縛
而刃之乃華人已羣入藏中負其數萬金走矣夷窮亡
獲遂環山而掠即敗絮腐糈亦喜而内之囊中人言此
何窶而貪也不知華人負之矣及其敗也其俘咸夷華
無一夫被創者華人亡論負其國乃又負夷今且各持
其金驕其妻子沽酒啖肉嬉遊閭巷矣此何稱編氓哉
為今之策先策華人夷可不策而定不爾者亂無巳時
也而策華人即僕亦罔知策所從出足下謂勿詰其漁
商者誠是也但今之漁商者有司何能詰之詰亦亂不
詰亦亂其意以為漁商者猶勞且費也不漁不商不勞
不費持大刀走數十里便可得黃金數斤狎美婦人數
十揚揚而去我兵畏睨豈不愉快得意哉此華人之心
即蘇張復出不能移易之矣而欲一有司召號之僕固
知其難也假使諸葛司馬諸君復出不知亦作何狀足
下所使代謁督府者僕命之察之羣屬咸無一人至者
惟足下裁之吳生何詩寄我一讀
報太僕黃公
仲夏既望尺牘薄將托宣城麻戸部寄候計咫尺渡江
矣夷亂甚千里塗絶幸天滅之乃我卒得以裂其䑼沉
之海中其獻俘者日紛紛也省城闢門僕輩始得去矢
石休衙矣知太夫人諸公子大恐急不得訊茲乃得謀
一介之使少效區區我公南顧之懷得無日殷殷乎請
今釋之矣黃先生之便素緘申候客塗暵甚唯公自愛
不勝大願
報李于鱗
自鄙人去之閩閩去秦萬里亡論尺䟽難題即有夢思
亦荒荒汶汶迷不識二華峰嶂也日覩仕牘知有代足
下者乃足下遂謝病去則投牘而起太息彌日僕故有
去志聞足下去即起還内誡婦理裝會島寇急日夜負
戈逐寇不得請然此心已落海岱間矣足下歸携王郎
登日觀坐天門東闚滄渤南眺閩楚悵仙人之後期憐
逐臣之未返則蕭然有風雨之心哉明卿日卧白鹿不
大落寞子與視郡戎馬者半矣鄙人明春幸不罷即亦
上書自罷三四月間定得與足下握手長嘯醉蔡夫人
酒耳曾君以徵兵入齊敬謁足下其歸也請束秦草遺
我向所贈足下二華之篇不可讀則已可讀則足下何
能忘情于武夷哉太夫人公子無恙謹再拜以問
報吳督學峻伯
自與足下握别紫薇而南也日遲足下廣陵消息斷絶
乃遂赴子與華陽之約然未嘗不談足下高雅至惆悵
罷酒也足下停車泰岱覿周孔之故墟采管晏之遺事
且得近携王李遠睇蓬渤壯遊哉鄙人以往歲十月入
閩即厪山海之役夏中負矢抱關凡兩越月不休衙矣
今且護蒼梧軍三千以歸足下視鄙人何人哉而今乃
若是鄙人即非忘情人世者顧覩此五斗實不勝其身
稍過計吏之期則題尺䟽上求明主乞湖上扁舟以去
二三子其坐日觀之峰待我相與大醉十日作千百佳
語因之短笻五岳不返矣足下以為斯事何如折腰奉
懷數言聊以代面
報王元美
入閩十朔矣僅得足下一書北風雙泪時時欲盡春中
會子與汀州而明卿亦時以郵書至獨足下與于鱗相
隔萬里言之痛心耳北塞烽高司馬公盖大勞苦足下
提兵東海千里盗息顧不能亡北顧之憂也于鱗乃遂
掛冠竒士哉竒士哉僕為鄉人彊之南至則日夜悔是
日聞于鱗去輙勃勃誡裝待發會島寇急負矢抱關不
可請今可請又廹計吏矣春罷亦去不罷亦去足下幸
坐日觀諸峰掃片石待我也曾君選兵入齊幸足下曲
賜周旋即部下健兒亦幸分之以解閩急使僕得以從
容携二婦出武夷無塗警者非足下明惠哉鄙言一章
用寄遠情
報李吏部一元
往歲公上書言事時鄙人方竊伏草莽中也則已知時
時嘆息之矣後鄙人為郎居長安而公乃留滯兩越已
又聞賦歸去詞焉世路多歧竟不得奉明公顔色而承
其緒論固命哉固命哉偃蹇閩南遇曾子愛其竒氣疎
節而深交之其以戎事行也因託鄙言以寄遠意鄙人
不諧于世甚矣乃為五斗不即去今且去嵩山之陽能
容我小築乎唯公有教言
報子與
歸自建安則有護軍之檄矣足下乃又以使來足下文
顧不文乃令不文文哉重幣兼之箑毫又何說焉休沐
信宿冒暑而馳宜怨不者實以足下故奪之我二人握
手碧雲洞時以為斯地無復會理今三月耳乃又得坐
崑崙片石嘯咏也豈不天作之合哉鄙人督蒼梧軍西
也其人咸虎而戟日夜憂之亡策唯厚勞其酋長酋長
喜遂戢其下不敢掠塗然亦其塗之人徙其鷄犬孥孺
而内之他所故免足下幸傳檄塗居者毋縱鷄犬不收
毋不能一時去其孥孺以為護軍使者憂也今將樂矣
再五日入汀足下其勑徐夫人煮天目茗荈待我寄明
卿二詩竒哉竒哉每讀足下寄吳生詩且佳且多恨不
得作白鹿逐客也足下上計事歸問之趙伯趙伯云業
已議汀大夫入計矣悔不早言之贑府漳道咸有留詞
便須上書以請不得之此則得之彼僕亦以為免上計
便蕭生幸即命之恐生他端為僕累也咫尺不悉言
報子與
先是二日二健兒歸付之尺牘是時羣酋戢不掠已發
書乃聞其在順昌道中要葉氏姬于輿中而羣辱之已
又掠其髻金以去其姬名家女也媿觸石而斃僕聞之
怒髮上指冠已檄從事廉狀以請其酋長亦恐恐待罪
僕誠不能愛此一官而令匹夫匹婦之仇不報也為此
星馳而西五鼔抵歸化目不交睫者兩夕矣蓋恐塗氓
不即徙其孥孺鷄犬故家至而坐徙之蕭生及從事來
兩辱書知足下之遲我深也僕即不念碧雲獨不念足
下哉且羣酋不出瑞金僕之轅未可東也其勞軍諸例
已具公牒中西報十日矣咫尺握手心神飛越
報顔使君
夜月聯舟秋雲登閣寸心獨結片語相雕金石有銷此
誼難泯矣足下竒氣疎節鄙人何幸得以挹其光采而
欣艷之而足下視我又骨肉而加焉則何報哉則何報
哉玉華一别冒暑西馳古驛夜蛩孤笳兼發四顧寂寞
誰與為歡是時足下已捨舟劍江之濱飲馬金陵之渚
矣奈之何其亡妬也今已幸過清流羣酋頗戢再五日
抵汀月朔還轅矣屯署行空可無斗酒待我乎
報子與
屢厪使命禆將來又辱書抱讀臨風碧雲秋色侵人矣
足下湏命毛穎先生數百坐石上待我二人題石也羣
酋數日頗戢又費郡中牛酒以為父老憂使君有罪哉
漳南君既未到干旌便不勞遠出遲我碧雲可矣
報黃黃門
自足下釋承明之歡而鄙人遂亦南播窮途之嘆彼此
鈞之矣在遠日結于衷乃今咫尺顧未及貢一言往訊
者征軺軋軋餐櫛關山實奪之非敢忘之也足下不加
讓責顧惠我好言重之采綺其感其愧紛然交錯何以
請而解焉足下金馬上彦抑之雲霞無論蒼生不能釋
之即所譔述炳炳千古無疑也鄙人即不肖可使竊聞
萬一乎謹因使者以請
報阮中丞
自公北行泪未嘗一日不垂垂下也道塗遼遠驛使希
闊日遲北音不得時時軫結道經樵川得報乃知聖明
果察公之冤而薄遣之歸矣是夜徙倚嘆慰營營至曙
我公辛苦戎衣日月長矣乃得暫卧東山一蘇息之是
聖主之恩深也謹遣一介恭訊起居
報顔使君
别公一月矣在闈中日會徐使君則未嘗不日口足下
高誼至竟其酒也心搖搖嘗依劍津之上即廣陵明月
反疎之矣此其故何哉督臺還轅而足下尚未議事則
九日烏石之會可破積悃昨出手足耳目俱紛紛矣燈
下扶困具數語惟公諒之
又報顔使君
昨題尺牘往訊待發矣乃公幸惠然遣使辱之瑶札累
函情意深厚俯仰人世交如我輩者誠難哉誠難哉即
出示徐使君未嘗不嘆息彌日也金縠華履愛我愛我
敢不永佩微躬以表長者之賜使旋謹北鄉再拜寓言
奉謝督臺談城事冀公速臨惟公留意焉
報查太常
僕之南也即去我公萬里且暑寒兩易衣矣顧公愛之
著於鄙心猶一日也日對唐公即對我公而公之書来
輙目召而竊觀之未嘗不齒我而骨肉我也則公之於
僕乃亦不一日忘哉僕自入閩日困戎事櫛蓐關山餐
沐風霧盖未浹旬休衙也以此耳目手足靡不被病髮
亦稍稍短矣偃蹇不自得輙欲裂纓走公何惜片言而
不使麋鹿之性得望豐草而嬉乎昨讀越書知令姪高
列因嘆公家之德澤長也二公子試燕闈當更得意恨
不得燕書讀之徐使君往致區區北望軫結
報汪水部
别而南再授衣矣北睇金莖白雲芒芒念諸故人並馬
鳴珂聯席抽藻何啻壺嶠也萬里之外日睹戎戟櫛沐
關山兼之風露漸成病子矣子與入燕羣公聚首故人
亦有遐心乎艸艸附訊道遥緒長臨風悵惘
報諸吏部
客冬奉報牘便宛然從公游也顧此萬里之外又黯然
增結矣䕫龍並列榮問日新宇内頼之何問僕者入閩
以來櫛沐風露且時時負戟矣天上知己曾有遐心乎
歲事漸搖落附訊起居唯為蒼生加愛
報李明府
臣束髮學語時則嘆公之於家君何驩也雖未得執經
几杖亦辱庭教之矣公雖去敝邑日遠顧其遺教猶炳
炳在目也則臣之幸竊章服非公遺哉人事參差缺然
訊問客秋道左又未獲展覲龍門公不棄乃以遠書厚
貺辱之啓函拜命意沾沾喜也已而把讀廻環憮焉興
念公今白髮僕亦壯夫二十年間宛然陳迹矣因與叔
氏道舊談往俯仰長嘆公起居勝矣即又有諸公子奮
翼青雲豈不愉快得意哉僕偃蹇乖時不即引去恥為
公談之他日卜築西湖幸有公作主當不大落莫也家
祖家叔薄遊名邦朝夕於公者至深矣叔歸附此具謝
兼佈積悃會有遠役詞不宣心
報學士李公
徐從事回閩辱札兼之雲綺再拜啓函油然骨肉之念
至過敝址而有懷則知公之於僕未嘗一日不置諸念
也感激徘徊潸然隕涕矣自惟幸侍長者之側辱忘年
俯交微言驩語動及心腑獨愧僕疎愚鄙拙雖自諒無
他然有負長者之愛至多也而我公猶委曲成全垂情
僻遠草木尚可德感况愚父子亦嘗聞長者一日之教
乎此僕之所為拊心而增結也頃者上眷日隆異當有
新綸詞林盛美區宇被華何問桑梓哉遠方小吏日就
沉淪唯公餘光拂之甚幸甚幸
報學士董公
一别載離寒暑雖天上金莖高遠寥廓鄙陋之心則固
日依依焉盖唯知我公之念我不自知其分之卑也張
使至我公不棄辱以緘書文采巨麗厚念盈楮三復長
嗟蘇蘇隕涕夫薛高諸子所為偃蹇流落卒成其名者以
其才也無其才而有其累世莫不笑之而公何取焉公
又以漢時諸公莫不外歷藩郡其意若以喻臣者益令
人悚悚愧心也然而公之委曲念我至矣至矣苟被齒
髮何能一日忘我公哉公以命世之才受知聖主寵綸
日新繁錫雲縟天下之士莫不快之辟則鳳翔于郊而
百鳥振羽各欣其類也然則臣之偃蹇流落而得幸覿
詞林之盛歌頌鼓舞亦足以自樂矣唯公終念之
報余德甫
僕之登釣臺而南也問足下方視牘天台咫尺缺覯固
數哉足下何日復之長安昔者素衣今復何似知五陵
氛垢不能上足下衣袍也之子沉淪時時為人誦之足
下勉之矣子與入燕夜談時倘念二三子萍散也得無
長嘘罷酒乎僕之狀子與盈抱矣足下毋須問之恐益
令足下嘆也便訊起居歲寒自愛
報方武庫
别公而南歲月豈尠哉顧自入閩戎軺日棘即手足耳
目靡不從之尺牘難題寸心獨結公不棄我二遺我書
七言二章情詞兩絶令我讀之泪淫淫下矣即欲具一
書謝公會無入燕者即有之僕且以戎事日驅萬山中
不相當也顧此心何曾一日不念公乎八月郎君顧我
翩翩青雲之器也欣握之如覯我公焉且携四絲遺我
出公書裏中意悚悚甚也僕自十月視事即入汀歲除
還邸過元旦則又從御史行部五月還邸島夷苦之七
月復入汀一歲之間征衣不旬解矣以此不能為訊尊
公非忘之也今且遣一介上夀惟公憐察
報何中丞
僕不才每不敢自棄於當時之賢人君子如明公者既
幸竊省署之誼得奉履舄之光明公不棄其愚而時時
教之斯稱竒覯矣世路多歧未能卒教關山無極嘆仰
徒勞明公不棄逖儼然辱之以書三嘆高深况之海嶽
日台垣出鎮開府西江風采謨猷沛然雲布大業炳蔚
豈不與日月並垂哉竊在下風何勝鄉慕僕之碌碌偃
蹇無所比數不足為明公言之獨南康司理吳君者僕
之同志交也其人高雅取忌唯明公留意焉
報顔使君
日來雖時奉教談終為俗格所泥者心恨之矣昨意公
必謁院晚出頃之門卒報干旄出城矣乃益悵然公急
金陵之約乃棄我哉連苦夜讌令意汶汶不快計公是
時方醉吳酒抱郎夜嬉也使來奉牘知公念我見懷一
章情詞精絶即老杜暮雲春樹之句何加焉行當奉和
以申遠臆吏語因院牒促先公行二日進矣
報顔使君
昨往二緘方以疎訊為懼累奉手牘果言言讓我矣興
少府一牘更急豈遂棄我哉令人手兢兢不能持也兩
歲盗發而他藩悉委之閩即其言行逐吾官耳方當再
拜謝賜公僅當今歲之盗即他藩報軍書不似往急也
公又何勤勤切切乎萬生所闚寂無耗或難僕言之足
下其毋苦責
報子與
鄙人之再西也豈不甚幸哉名山片語便垂千祀至於
深夜握手不忍鄙人之即去而曲計全之其誼骨肉為
淺矣獨畏左右耳目未展兄嫂之恭此我兩人之外内
固無所不至也但以鄙人之來令足下病至蹙容而去
鄙人有罪哉馬首漸東孤懷欲結回首汀雲無任悵惘
報薛刑部
曩者覲家君金陵之墟則具言足下與游至驩即骨肉
無易之也令人仰屋竊嘆政以為高誼如足下者宜何
所稱報乃以外吏不敢進謁諸京卿長者即夜移棹去
而不得蒲伏門屏一布下悰顧所耿耿深矣入閩日提
戈逐賊餐沐萬山中遂欲為一書北訊不得秋會象南
君以華牘辱之握而談如覯足下焉已乃讀足下所賜
書言言振我也即至不肖敢不夙夜象南君出其文詞
示僕第為一誦輙動色而起既已大竒之時時為人誦說
此金馬才也今果上第矣亡論足下之快之即僕之快
不減足下也足下懷瑾握瑜摛詞談道為一時表重乃
今又得象南君繼起益章顯覩于今世固難哉固難哉
象南君當覲足下邸中骨肉榮華樂何可支也謹附小
狀申悃唯足下不棄有教言
報子與
已發石牛得手書知足下恙且甚令僕意忡忡而東也
此乃夜坐積困稍卧閣蘇之當可勿藥矣漳南意懃僕
何以當之謝書幸遣護戎速訊前途再為具述足下語
往謝也軍儲所費幸即具牒一投僕可藉手歸省邵延
之間倘得握手甚幸顧恐無此竒也朝斗一章足下和
之
報子與
樵川遣健兒入汀後二日抵順昌聞足下棘闈之檄此
何足云顧沾沾喜者以握手之難也故事聘博士至關
則守臣護入之既已延平而巡臺復檄往杉關入諸博
士馬蹄不穿難矣如此宦情柰何令鄙人甘之足下建
寧之役不必特馳月晦便謁過朔趨闈至順也前議倘
諧所遣偕使其抵省僕當具楮待之鄙事大勞足下然
非我兄弟一體者安可措片語也李司勲書幸付長汀
君其護吏回仍取報書寄我
報子與
别足下十日方得抵省風雨泥塗備嘗之矣遥想茂陵
肺病未嘗不西望增結也金陵書到始知足下賜訊大人
大人且怍且感亡論大人即僕復何當之哉謹西鄉再
拜因使者以謝入棘近矣謹誡小奴理𬞞煮醑以待足
下周宋督府迎送二牒幸命一護戎急馳之大人有家
報二函附使者蚤寄幸甚鄙悰前緘已詳唯足下圖之
報子與
二使次第遣歸有報言矣宋督府視事例有賀且上之
吏語鈞以托之長汀黃君蓋足下既東捨斯人不可金
陵使者至未已遣一介遅干旄玉華足下既至則請留
使者一二日待僕與足下面遣之未晏也
報子與
抵省遣健兒西歸寓之訊言已又三健兒至奉手書知
足下時時念我深也碧雲一章稍易數字更稱竒絶周
中丞歸山二章精麗俊偉逸氣翩翩薄雲矣周幸哉周
幸哉知嫂東歸使者取道北鄉鄙心炎炎如火第歸後
日厪棘闈之役奈何哉胡從事受足下重命歸即請之
趙伯伯云督府已有成命難中奪之而楊伯佳大夫也
乃云徐使君既有公牒請以易胡生者易之便與顧使
君又亟言胡從事乃王黃門姻也因起請再三趙伯者
乃拂髯不答趙幸有役棘院楊伯署司僕當極力周旋
之可矣(闕)
四懷詩併王生者竒哉竒哉我二人亦胡可少此詩也
嫂歸矣聊為内侍者易數衣而不腆之儀因以獻諸伯
翁
報子與
前是二日具訊一役歸矣二役尚留意欲有所遣一役
病兹復遣之聞足下二十日同嫂夫人東也則大喜計
是時干旄已指九龍矣楊伯顔憲時念足下僕更時時
道足下感仰情胡從事不能以一日遣諸懷日言之楊
伯楊伯遂具牒巡臺易其人牒今日且下楊伯者佳伯
哉佳伯哉幸報胡從事毋悶也更一二日則顓遣一介
之使候足下劍津之上矣
報子與
足下之枉辱敝署也即如崑崙之上遇羡門焉駐馬數
巵竟為衙官促去何物浮名乃能籠人如此意芒然甚
也已乃從臺史廟謁遂留齋沐庠中罷祀鷄鳴矣晨起
軋軋入從諸大夫折腰也欲啓鑰展謁足下則足下能
一出乎左國二種偶涉鄙筆幸足下藏之左逸其一錯
簏中當擕足之也
報子與
聞足下北轅十日矣長安車馬雲翔而舉目無一知己
者足下得亡短氣乎昔顧華玉以開封謁帝獻吉諸公
祖道陳詩而朱升之報績還亦有章園别紀足下何人
哉乃不得並二子游也萬里之外令人怏怏耳臺使便
附訊願言加飯以慰遠臆
報周憲長
八朔奉陪末議明公折節而心交之持杯灑翰動則顧
我令鄙人顛倒如醉若涉殊庭從安期先生啖棗遊也
豈不甚幸甚幸哉荷亭笑别盖心旌搖搖與公共翔燕
薊之墟矣從諸公時誦春闈王伯之句未嘗不拊掌大
噱如公在筵也知公已謁帝歸鄞日遲音告乃百粤掌
憲之訊至矣羅浮先生日夜望公至豈知武夷使者乃
大怨别也異日公持大中丞節來督八閩戎事鄙人
蒲伏轅門公毋恐我哉敝司有不腆之將敢附一言以
賀
報尤憲長
别足下久矣每念足下高誼私心如渴也秋中令公子
貽書知足下北謁帝不敢報言冀得廽轅展晤不知足
下乃枕苫而廬也伯翁何故哉驚惻驚惻遵岩東臺二
公狀故聞之足下之言尤詳矣弟何能為不敢辱命草
此先復顓遣奉慰不任區區
報德甫
吏回奉手書知足下念我深也即閩越咫尺未通一訊
何妨長憶哉萬寇環省城焚劫者今六十日矣昨稍殱
之海上餘者尚屯山南轅門羣校專擐甲勒馬以待足
下幸足下蚤至以長纓繫而鞭之以謝蒼生豈不可也
明卿亦通問否門隸再迓草此代候客途溽暑願言加
愛
報方武庫
十月之朢既已奉訊言北鄉矣則又以為公之念我勤
而僕之報公疎也無乃門者嗔不内乎然僕非敢疎
也長安中書盖自昔難之矣恃公諒我不然者僕何
觧焉公為郎久胡不調以公之不調知僕之折腰
無已時焉幸計吏萬一罷去為快即不罷亦上書自
罷耳他日五岳志成公其就我百花洲上讀之昨具
不腆之儀起居尊公長者夏官大夫之題俟僕登
龍而揭焉
報莊吏部
仰山君至再辱賜書環讀累嗟公之念我何深也夢我
諸篇詞翰竒絶盖雲霞亂墜矣我明稱名吏部則無逾
蘇門西原少海諸君顧其詩可得而言也公謂高詩玄
淡而乏風骨佳談哉佳談哉方公與高游時何不以言
振之令後世有詞也然諸君俱竒蹇淪落不俯諧于世
足稱名流矣公雅意鄙人期之華地甚幸甚幸願不欲
負諸君豈負公哉仰山君看花長安大君三君飾羽待
奮公之樂甚也尊公名德高齒鄙人宜有言顧願得生
平而綴誦焉公其教之
報白伯倫
去冬辱遠書憶懽歎别並見情悰把讀廻環不知涕
泪之浪浪余襟也每睇北雲便欲心折征軺軋軋缺
然問訊顧其心何嘗一日不殷殷哉足下彯組仙署
弼亮彛典功名盛美貽寵遐僻甚幸甚幸鄙人南徙
日厪山海之役眠餐櫛沐半在風露間矣足下雍容
鵷鷺曾復流念遠人乎閩使奉鄉書入都事在足下
惟含容而速遣之即鄙人之願也吉夫念我厚宜訊恐
以不遍取罪且為我謝之子與至當致耿耿耳外錄二
帙裁教
報子與
自足下出關日忡忡怦怦不能一日釋足下意獨怪之
不知足下乃奉尊公諱痛哭歸越也書来把讀一泪盈
裾矣諸大夫靡不喟然興嘆即臺史且亟亟言斯人去
是汀之厄也尊公何恙何竟不起太夫人得亡過痛乎
是皆助足下悲也第尊公八十餘老矣又得被章服游
里中數朞不愈焚麻松丘哉足下可無恨足下杖而讀
禮上奉太夫人高年以其餘掇采千古卒成大業是又
報尊公地下無已時也僕擬春暮拂衣闚鴈蕩訪天台
解笈天目之墟濯手苕霅之上展謁尊公之墓上夀太
夫人於堂而因與足下探禹穴歷西湖弔閶闔之舊宫
采鍾蠡之遺事斯僕之上願也足下其埽徑而待之頃
以職事從臺史行部駐節延平日飲顔公之廬未嘗不
談足下至欷歔罷酒也不腆之奠敢聞左右唯足下彊
為太夫人加飱臨楮於邑
報周憲長
别後凡三拜華牘則黯然悵情哉春中事辟如驚飈迅
發而江山草木靡不改色者及其定也則江者自江山
者自山草者自草木者自木飈不得終持之矣公之遭
之亦公之未定之天也及其定也公者自公文章政事
峻節雅度誰得而終揜之也公之擢粤也胥江公命僕
言綉錯而函之自歲暮淹留至今矣盖以戎故公其諒
焉叔言文思當亦駿發恨道遠不得讀而快之公當何
日出山所馳情於左右者如饑如渴也唯惠然有教言
報顔使君
公去閩三月乃僕之心累期矣盖骨肉之情然哉公何
日至楚何日發楚何日渡江何日渡淮何日抵燕也風
雨朝夕若僕任之矣門者一書吏者一書咸戈戟中語
今亦不記云何要之皆歷歷寸心也自公去僕不復措
一語公至長安當即拜新命斗酒相藉何地何年哉言
之悲嘆諸所舊從纍纍如雲僕目之未嘗不黯然悵情
也健足入都聊附數語代訊三郎君近有音至否僕念
之絶甚何問公也(闕)
春中凢辱書委我尊公志豈以僕亦能不辱命哉四月
奉部檄視事臬臺時夷大舉入宼集省城者萬也又劫掠
六十日始去數百里白骨山起林廬一空父老泣曰自
有閩以來無若茲慘者僕守西陴乃賊即日日攻西陴
僕遣精銳數千走之奪得巨螺二隻五采爛然可作觥
他日五湖當與足下大醉此君一笑耳足下教言教諸
生古語諸生遇害者五六十人其為虜未歸即歸而折
支敗面者又纍纍也此自僕命哉卧陴上與賊終始昨
方解戎衣休沐正理前草使者復至不敢辱命謹下帷
三日勒成鄙言一采足下實錄唯少年數十金亭長四
十斤鐵椎僕削焉夫尊公儒者也即有之亦少年事不
足重公况直書朱亥郭解語槩公生平也二子自竒顧
與公無當政如左馬李杜並佳然不可以左即杜也足
下以為如何
報子與
紹生去附志序二首書一首計中元抵越矣顔生來又
奉手書沾沾喜顔生不遠千里訪足下足下乃又深愛
而極念之也兩難哉顔生才又深沉有度汀館徐圖之
不敢負委也家大人書來具言足下馳特使於金陵且
有厚賚焉足下於我父子之間深矣顧安所報顧安所
報唯心藏而口占之無已時也昨謂蕭生遂遣北訊元
美會其病且僕亦日苦憲牘不得一間為書聞元美尚
在青州何也其於去就苦矣吏有事越臺附此往訊秋
炎甚想天目亦如之捐痛自愛
報光禄黃公
春中聞勲輔之召竊意師必歸謁封樹用日日北佇也
後會戎事急冉冉至六月而都運公來奉師彭城書乃
知節旄徑自滁陽北也悵深矣書中念不肖絶甚而别
諭懃切尤見師骨肉無已之情環讀之不知泪垂垂下
也今世愛我念我者孰逾師哉使者又辱賜賀感德愈
深謹北鄉稽首附言申謝不肖鄙陋叨此重任悚灼久
之盖恐無以副師知己之明也唯師益教之有至望焉
報趙太僕
春初附尺疏黃公子具訊未盡區區入夏夷亂急矣遂
久缺音告我公不棄乃惠然以遠書華幣辱之唘函奉
教厚念盈楮抱佩悚灼罔所措之滁陽天下之勝而今
古名賢之所萃止也我公名章麗藻雲霞並流即所列
會編中者鄙人言言窺靡不洒然而快也公謂心力可
到齊驅古人者盖自謂乎盖自謂乎江山詞賦並峙千
古鄙人願得請益而卒業焉唯公諒之使者北歸謹裁
具謝臨發數語聊布下悰公毋以詩讀之也秋氣漸高
公其為蒼生加愛北鄉無任馳情
報明卿
曾參戎二月來致足下書知官舍寥寂日惟瞽師語也
蓋黯然矣讀足下詩又沾沾喜昔謂詩必窮而後工有
味哉有味哉三月朔覩計吏牘則足下乃又有謫命矣
是日為足下頓足旁皇泣數行下天乎足下何罪而再
遭之也即欲走一介訊足下武昌會倭遽至而環之蓋
三月道塗始闢遂冉冉至今也顧此心何嘗一日不念
足下足下再謫子與苫居元美近遂家居乃李生又久
耕矣而獨僕折腰五斗不即去豈理哉日夜謀所以去
狀不得則移痾耳陳大參公入楚附此一訊
報方駕部
往歲九月具尺牘付徐汀州代訊已而聞其奉諱歸吴
也訝而恨者久之乃使鄙人别來感佩私悰竟不能一
布之左右謂何哉謂何哉嗣是又值夷亂其狀難言之
矣而道塗阻絶北使希闊遂不能脩一詞道此恨恨尊
公遣使投之三緘啓封而讀言言感言言愧也時事一
書尤覘遠略行將為二三大夫誦之我公坐籌九邊邊
馬不敢南牧矧茲醜夷固宜其宏策炳炳也鄙人不學
辱諸公以貴鄉二三子付之鄙人何有哉幸公遠惠至
教敢不夙夜尊公復有厚賚於鄙人鄙人雖不敢拜命
顧心藏之矣郎君雋朗固麟鳳之儔也鄙人何敢以諸
生視之謹附數語奉謝鄉者一書併致以見區區唯公
諒焉
報謝山人
一别八年矣人生幾何堪此暌隔每與二三子持杯對
月未嘗不念我公即公高居獨吟當亦不能忘情二三
子也于鱗久耕明卿再謫子與元美並奉家諱南歸時
已逾數朞矣獨僕以五斗不即去然念念漁樵恨不旦
暮往也近家君卜築金陵之墟將遂家焉公能渡江而
南而僕因解綬從公闚天台眺鴈蕩下西湖登虎丘西
睇匡廬南浮瀟湘以盡平生之所卧游而未覩者何如
哉公既老僕之髮亦稍稍短矣嘉時不再唯公圖之槐
亭李公與公有傾蓋之雅謹附尺牘代訊懷公之情一
見之詞惟公一一為我酬焉
報子與
隔旬臬吏有事于越附尺牘命之天目訊足下書及家
大人訊語啓函讀乃知足下有顓使于金陵而家大人
數數感足下高誼無已時也足下念我戎旃戎旃即苦
顧不若二三弟兄放逐驚憂種種甚也每一念之不覺
泣下莽莽宇宙安所投足哉足下以太夫人故不出僕
不敢謂足下語非也家大人以倭故近日買宅鳳臺之
東將定居焉而二媍諸所從者行將盡歸之則僕之進
止便也柰何以一學掾而負此千古足下以為如何元
美處日夜念之無一介可任黃少府疾足謹遣之代訊
足下足下如以為可任則北之且令歸塗東之齊一訊
李生也昨覩王生病䟽痛心哉痛心哉百凢足下裁之
宗子相集卷十五
