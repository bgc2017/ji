宗子相集卷五明宗臣撰
七言古詩
水頭遇雨
滄海何年落南浦芳草碧盡綠苔古我携春色帝城來
共駕長虹擊鼉鼓青山拂袖玄猿呼白波搖空怪龍舞
黑雲一片落吾杯馬上行人怨風雨
秋夜吟
炯炯晨星稀復稀明月滿天垂紫微靈瑟風生帝女至
金莖露冷仙人歸漢庭朱鴈去已遠昆池碧雞竟誰依
仰天長嘯好自去十年吾負山中衣
明卿夜過各賦長句
驚飈亂捲星如雨予歸淮南君去楚明月浸冷廣陵船
綠蘋愁絶瀟湘渚尺書在袖數鴈鴻美人中夜怨砧杵
乾坤日遠欲問誰閶闔天高重遇女一笑浮雲墜青天
五斗金莖聽白苧萬片龍鱗江上來為爾直取天河煮
共向天門騎白螭肯向人間問腐鼠醉來高卧北斗旁
無數松篁月下語
二華篇(有序)
嘉靖丙辰九月濟南李君攀龍由順德守擢為
陜西提學副使余為之賦二華之篇夫二華西
北巨鎮也往歲秦地大震山缺河溢壞廬仆人
二千里人煙幾絶則二華之故乎君往矣即二
華猶有不若者君何辭焉
我聞西極之精忽墮地化為巨石如天長孤根倒插黃
河底竒峰直聳天門旁天門牛女不敢渡斗域羲龍那
得翔上帝聞之惡其彊擘為二華遙相望太者在西少
者東千崖萬嶺盤晴虹東來不得數泰岱西去那復誇
崆峒中有紫髯白晳三五公手持綠玉披芙蓉有時踏
天跨白鹿鎮日鞭石揮青龍零露不斷仙人掌古雪常
吹玉女峰忽見悲風萬里來蒼螭赤蛟何雄哉金鱗乍
開似飛電怒角並鬭如奔雷驚沙飄忽天柱動狂飈迅
急坤軸摧玉女散髮亂峽走仙人赤脚滄海回地顫山
愁千萬里竒峰片片下沈水黃河直上峰頭坐忽散人
家室屋裏往往屋上遊赤鯉千門萬戶半作鬼廣厦高
宫盡成土白日不聞父老哭青天唯見魍魎舞二華二
華誰能主我聞李侯佩玄珠截日飛霜天下無侯今躍
馬函關去豐隆招搖為前驅千峰明月亂相逐萬里白
雲驚且呼侯之往矣何為乎為我停車華山隅手挈蛟
螭山下趨仗劍一一數其辜山之摧者叱其立黃河在
手如持盂山上芙蓉色不枯仙人玉女復來吹玉竽侯
也與之長相須千秋萬載同歡娛侯向二華去聽予二
華歌二華未到歌先到石走龍吟侯奈何
春日姚園同德甫明卿元美讌集分賦得下字
帝遣春風來薊門吹作蘼蕪綠遍野我本商山采薇客
遇爾瀟湘佩蘭者鞭龍直上碣石宫披雲高卧崑崙下
袖裏瑶華寒不開洞口新松翠可把一酌滄江破几筵
片語青山墮杯斝君不見長安意氣五陵豪笑殺文園
病司馬
秋塞曲
塞雲垂天邊草肥邊兒牧馬向金微赤城刁斗日夜急
黃沙羽檄縱横飛漢皇立下明光詔將軍起披金鐵衣
熊羆百萬夜出塞驃騎尋常朝解圍捷書一日走千里
試問三軍歸未歸
送王判之裕州
使者金羈佩紫貂高楊繫馬寒無條勸君為我且停杯
朔雲滿地西風驕與君結交非一朝君方綠鬢予垂髫
父子兩世共蘭芷英雄二十猶漁樵山中蘿薜日携酒
江上芙蓉夜放橈愧予已上長楊奏今君亦結河陽綬
浮雲回首有窮通丈夫得志無先後只今南北講戈矛
至使瘡痍盈宇宙東吳未見淨江氛中原且復憂山寇
知君久抱青雲志乘時即把蒼生捄憶君先子大
夫才每每逢予青眼開冀北聲名昔無比劍南父老
今猶哀青天白日同崔嵬君之往矣何愧哉冨貴秖
如天外雲功名應比庭中槐循吏漢詔下蓬萊遲君躍
馬黃金臺
金山篇送徐子與奉使江南
昔日秦王鞭石過東海大者並立小者卧東風一夜拔
扶桑片石怒走江中坐千年海若呼不回一線滄江從
此破滄江之水何處來瀟湘洞庭蒼梧開驚濤巨浪幾
萬里排空拍斗如奔雷吁嗟此山何雄哉白日不動天
崔嵬下攬吳越荆楚之秋色上標鍾山渤海之朝虹竒
峰三百倒懸水青楓碧樹搖玲瓏金刹瓊宇不知數一
一亂插馮夷宫有時黿鼉逐麋鹿鎮日魚鼈追鳶鴻忽
然相遇不相識莫不駭訝狼藉號天風白日滚滚去不
窮明月復爾臨高空萬頃珊瑚碎江水鮫人龍女紛然
起以手捉之不可得嫣然一笑滄江底怪龍忽上崖頭
舞似聽山僧讀禪語龍珠上與月華争明月不得復為
主當時赤手縛龍珠夜半空江驟風雨一自此龍失其
珠日日江頭怒且呼金山晝夜呌猿鶴丹陽南北愁菰
蒲徐卿仗節往三吳渡江先上金山途江中怪龍遠相
避山前明月高自孤妙高臺上千江秋千江直與天門
浮峰頭明月能我留與卿同為汗漫遊上令星辰不敢
收下令江海不敢流龍兮龍兮遁去不知幾萬里即有
明珠還自投金山金山慎莫愁
薊門春望
薊門春望春冥冥黃鸝交坐啼不醒尊前楊柳洒人綠
江上蘼蕪愁自青楚人瑤瑟怨湘雨漢室漁竿垂客星
誰其採藥向滄溟遲我巖前紫石屏
同峻伯助甫賦得春月(席上賦)
瑤天霜白綵雲歇東風吹出海門月紫微仙人醉相逢
摘來掛在黃金闕千頃琉璃散萬家直從燕趙望吳越
白榆浸濕天孫衣蒼梧泣冷湘君髮玉兔高啼驚夜烏
青挂低垂碍春蕨何當捉爾泛溟渤夜夜老龍哭深窟
古劍篇(有序)
嘉靖丙辰十月吳郡王君世貞由比部郎中出
為山東副使督戎青州其友人廣陵宗臣贈以
豸衣一襲腰帶一束古劍一口又為之賦古劍
以遺之其詞曰
赤堇使者昆吾子碧眼炯炯虬髯紫手持雙劍下山麓
上有蛟龍缺其齒道上相逢忽相贈怪雲悲風生席几
胡僧為製珊瑚鞘南海琅玕襲其裏佩之朝夕不離身
北遊燕趙南江汜江上秋風倚劍行波濤上沸如山峙
老鯨毒螭數千尺金甲火鬛中流起刺來一一烹其髓
鮫人終夜泣瑜珥況復山中豹與兕又況人間鹿與豕
自吾佩此二十年處處江山半戎壘明時不得抱鼓旗
腐儒空復談簠簋國讐未報壯士恥永夜高歌常拊髀
劍乎劍乎吾負汝吾今有友吳郡生紫豸朱纓乘騄駬
青天開府泰山巔落日飲馬蓬萊沚吾解一劍贈生去
星辰亂落莽不止生乎生乎吾語汝左挾圖書右弓矢
豺狼只在大道傍魍魎豈必深山裏生乎此劍一在握
上天入地任君使只恐風雷日日生海上千關盡掩耳
天吳海若俱遠徙真宰聞之或不喜嗚呼古來神物有
離合斗間紫氣無終始他日中原倘相遇雙劍雌雄各
相砥與汝並驅千萬里世上風塵空復爾
送白明府之汝南
昨日逢君薊門東千家楊柳春雲碧今日送君薊門西
匹馬翩翩夏雲白白雲一去二千里君亦隨之渡汝水
汝水照人明月寒君家心事亦如此聞君昔綰瀟湘符
風流文雅寄蒼梧黃金燕市大如斗遲爾雲霄雙玉鳬
寒夜偶過吳峻伯讀其山中諸篇分得天字(席上)
(賦)
北風吹折西山巔長安有酒斗十千下馬逢君輒成醉
北斗倒插闌干前主人為我開瑶編讀之一一山中篇
滿地巃嵸走白石四壁紛紜行紫煙天目之峰幾千萬
忽然並掛金華箋泠泠屋上鳴飛泉滚滚杯中注百川
使我對此心茫然當時我有百花洲垂楊十里滄江邊
織女為我栽白榆太乙為我栽青蓮狂時上抱明月舞
醉來忽枕浮雲眠有時赤脚踏龍淵蛟龍窟宅時時遷
只今一别三四年風塵車馬徒相牽梅花歲歲怨其主
芳草日日私自憐欲歸不歸誰之愆何時與君同上江
門船二十四橋歌嬋娟直從白浪尋青天千秋萬載凌
飛仙
歸嘆
薊門春盡雲隂隂倚杖出門愁暮禽千金裘馬只自好
萬里江湖誰復尋武陵一别桃花深欲歸不歸傷我心
青楓未老楚月白吾將長嘯投吾簮
廬山歌寄贈吳明卿時以黃門謫豫章從事
南斗日夜敲太白化為五老八萬尺並跨古螭下九江
猛風吹作倚天壁手懸石鏡照天門日月東西亂相射
香爐之峰插其南星辰燒作珊瑚赤青天忽墜金芙蓉
九十九峰破江碧峰頭白鹿銜紫雲紫雲片片大如席
石梁瀑布天上來百折寒濤瀉琥珀玉虹雙夾孤電翔
急雷長鬭銀河坼佛手巖前石鼓高有時擊鼓天烏號
三五仙人驚且起東方先生騎紫鼇帝前大醉黃姑醪
復向瑶池三竊桃手把瓊枝雲中翺下視八荒如秋毫
帝也聞之惡其豪一朝謫下廬山去九華之冠赤霜袍
腰間雜佩金錯刀彩霞捲地飄組練蒼烟控馬排旌旄
直上峰頭呌五老五老却立呼其曹客來餐之白鳳膏
醉持龍角如持螯江間古龍聲嘈嘈倒鞭白鹿滿山走
白鹿夜夜哭且吼赤松不敢與之遊黃石不敢與之友
樹杪九江如一線織女抽來紉吾綬東折扶桑煮天潢
白露金莖日五斗西方之彗摘為箒掃盡閶闔萬古之
浮雲攬盡瀟湘萬里之秋色一一掛之千楊柳我欲白
日借羽翰尋爾彭蠡之左鄱陽之右不然爾跨白鹿來
北極又恐封狐嘯君前雄虺跳君後我亦竟不去爾亦
竟不來袖中彩繩十萬里直繫廬山入酒杯竒峰峻嶺
收崔嵬白鹿暫卧玄圃臺與爾共醉三萬六千日池上
蟠桃十度開五老隨之日日哀長跽求歸日百迴然後
放爾廬山大江去東方先生還蓬萊共駕燭龍遍九垓
他日倘過廬山側江頭拳石何有哉
湖上幽棲四章為沈二丈賦
主人結屋楚江曲身披薜茘坐空谷青天雙眼望鴻鵠
春風一夜開石門萬里蘼蕪散新綠
白雲莽莽行山阿北忩疎簟高枕多赤日紅塵將奈何
天風忽送千江雨為爾巖頭洗薜蘿
瑤天露白彩雲没細掃青松烹紫蕨中夜星華濕秋髮
波間古龍忽啾啾人在滄江弄明月
三五幽人踏月華湖南湖北尋梅花相逢疑到赤松家
中流一曲寒江笛吹落崑崙萬片霞
武陵歌(有序)
武陵者顧子别業也顧子讀書溪上二十載今
歲始薦于鄉鄉書至時余夜偕諸省郎直省中
也一覩顧子名則頓足起命侍子舉白援筆成
篇時嘉靖乙卯冬十月朢日
武陵倒插西湖邊明河吹碎瑪瑙圓桃花千樹墜紅雨
垂楊十里排蒼煙中有紫髯白晳之神仙手抱明月湖
上眠玉華樵者時送酒綠蘿漁子歌採蓮檻外星辰大
如石床頭蛟龍細似蟬秋風吹出紫霞去赤手駕鰲滄
江前忽向月中拔青桂千枝萬枝泣嬋娟三五仙人騎
古雲北斗錯落衣翩翩坐令相揖不敢先捷書一夜飛
天門漢家天子坐甘泉朱衣侍者人一編我得聞之心
茫然武陵之卧二十年昔者何為與世遺今者何為與
世憐十月冰霜塞大川長安美酒斗十千黃金絡馬白
玉鞭遲君鳴珮共朝天只恐武陵春色怨其主落花千
尺啼曉鵑令君欲歸歸不得楚江楓冷釣漁船明月來
移北山篇
伯倫席上遲峻伯不至戲贈
銀河凍裂明月哭君胡獨抱浮雲宿我遣明月坐君屋
屋下浮雲亂相逐縱有仙人渡銀河明月不出君奈何
為君呼月還上天君胡不來愁嬋娟
送施子之豫章
我聞李白遊江海西愛匡廬東九華九十九峰江上青
五老香爐飛紫霞今君家在九華住時與仙人數落花
一日拂袖起為吏復得廬山對官衙人生出處貴適意
區區冠蓋何足誇唯得名山共朝暮翠屏錦障天之涯
豫章之牘紛如麻君其理之勿怨嗟只今海中之寇數
百萬日日江門喧鼓笳西望豫章僅千里一朝可以飛
浮槎紫薇羣貴芙蓉夕君其豫言勿復惜九華匡廬動
顔色
寒夜偕助甫集方懋藩邸中各賦放歌分得陽
字
驚風吹破明月光琉璃片片成邊霜邊霜落地幾千尺
白虹亂走凍且僵今夕何夕登高堂入眼拳石裂崑岡
搖星勺水流瀟湘相逢意氣何飛揚為君呼明月坐君牀
叱白虹飲君觴床頭魍魎不敢哭杯中江海波顛狂三
五仙人歌春陽欲下不下愁霓裳忽然夜半呌鸚鵡恍
疑天外趨鳳凰明珠乍落三石梁奔龍飛電鳴干將明
月不肯住白虹且欲藏吾將直跨白虹去青天手抱明
月翔他時訪我天河旁與汝散髮抽扶桑
張園同高伯宗諸君餞别朱主客子价得山字
君握瑤華來天關天關夾龍振金環掀髯大呼夾龍走
星辰亂落供奉班金莖拔倒仙人掌零落吹亂玉女鬟
手持北斗呌閶闔足踏銀河弄潺湲河邊白榆不敢發
海上青鳥那得閒君乎胡為忽歸去邊霜日夜彫朱顔
唯有明月可贈君隨君直到江門山江門之山千萬峰
春風吹出百草斑百草那比青桂枝千秋萬載誰能攀
君乎君乎何時還至今方朔遊人間
再餞朱主客得動字
北風倒天天河凍長安萬戶走虹蝀使君且莫據雕鞍
主人復爾開金甕四嶽同懸平子愁五餌久抱賈生慟
謁帝聊與千鷺翔乘雲誰把羣龍控杯外星辰寒不收
江南楊柳春先動我有秦時白玉簫仙人寄我華陽洞
仙人一别幾千里今日臨岐為君送君去清江時一弄
為君白日下雙鳳鳳兮鳳兮胡不來白雲愁殺金陵臺
長安行寄人
長安客子傷春情出門愁聽朝啼鶯關山作客胡不去
梅柳向人春又生江頭蘿荔懷楚佩席上䕫龍愁漢纓
邊馬至今日夜急塞鴻何事東南征人生去住不得意
愧爾山中餐石英
元美將之青州書來約會已乃徑去悵然席上
賦此得寒字
天風吹落九塞寒使者高標切雲冠夜半騎馬如跨龍
白玉之鞭黃金鞍馬首明珠聲珊珊赤髯綠眼光走電
提戈百萬俱材官忽然紫氣逼長安聞君已到使君灘
望而不見空長嘆朝趨碣石暮邯鄲何當白日生羽翰
尋爾直上青雲端雲中吹簫弄紫鸞仙人授我金液丹
洗之天河吹波瀾波瀾一洗天河乾支機之石日夜殘
縱有女媧不得完手持明月如弄丸下照人間千琅玕
人間天上長交歡永無離别摧心肝君不見雙劍精靈
千萬丈至今人向斗牛看
小除夕偕馬太史吳駕部集助甫宅分得源字
(席上賦)
自吾高歌踏紫垣邊霜朔雪愁天門玄冥走天愬上帝
帝遣青皇下雲根放爾霜雪歸故山手携春色來乾坤
寒雲咫尺即相别春風已坐千門喧人生三萬六千日
日日催人白髮繁青皇暫且停高軒吾將乘槎上河源
天河在手星辰翻夜半雲間泣天孫九烏不敢上扶桑
六龍空復怨崑崙主人今夜開金樽樽中北斗明黃昏
來朝栢葉不須辦遠天椒花那足飱春風苦意不相放
吾其遲爾桃花園不然待爾楊柳村楊柳學人舞桃花
作人言願君留春似留寒千山萬山啼曉猿
除夕放歌行同助甫賦
北斗沈天海雲黑羣星亂落化為魊萬丈寒光忽相逼
碧眼小兒驚且惑邊霜朔雪高如山入門長跽泪沾臆
一自逢君坐天門夜夜為我生顔色今夕辭君歸故域
何以贈之寄相憶霜華雪片五千石留君篋笥充君食
令我聞之長太息床頭雲白天地開青春已駕雙龍翼
吁嗟東風一何力一夜吹破扶桑國走天直把青春縛
携之懷袖光如拭蘼蕪叱向杯前生楊柳只在手中植
翩翩春衣雲錦章呼爾天孫為予織明月為車虹為軾
駕之可以凌八極何問江南與冀北
新春二日同助甫過峻伯夜酌共賦洽字(席上賦)
青皇日與青春狎酒星夜勸青皇洽斜抱金烏日觀歌
倒騎玉鰲天柱壓下視九合一何狹斗柄為鋤箕為鍤
楊柳萬樹天河插風吹新葉落人間織女為我裁春袷
着來與爾上崆峒何人不訝蒼龍甲
湖上行
湖南湖北雲隂隂石門曉開千樹林日月雙摧綠髮短
江湖獨與青春深楊柳垂絲為誰結蘼蕪千里傷予心
落花流水去不返武陵桃源何處尋道路只今亂赤羽
乾坤何處非黃金日暮聊為楚澤吟慨慷流涕霑衣襟
桃源古城
桃源城頭萬木秋桃源渡口黃河流黃河一去不復返
天風萬里吹古愁荒郊莽蕩走狐兔石棟曲屈盤龍虬
天下英雄曹與劉虎臣矯矯何所謀中原未復壯士去
至今精靈耿耿光神州千秋桃花不復發卧龍何處聲
啾啾秦人到此不須住野燐夜夜吹枯樹
何侍御為予談泰山蓬萊東海之勝令我飛動
輒賦長篇
三年不見金門客走馬相見清源陌自言前上泰山巔
東海蓬萊皆所歴人傳泰山高比天層崖曲蹬路轉窄
振衣直上最高頭恍然一嘯天門白天門東西相對開
星斗髣髴落吾額悲風搖落吹骨寒雖着重裘似絺綌
三峰插入青雲中巉磊突兀倚天壁日觀峰頭望晨日
晨日沈沈起深澤須臾忽上如奔馬天地四方俱色赤
破竹裂木不可當恍惚半空飛霹靂杖策携壺行復立
一一詢兹今古迹漢皇尚留封禪碑秦人猶剩紀功石
蓮花桃花千百峰隠隠四出如列戟南望吳越西望秦
萬里青天起寒色迴駕又登蓬萊山蓬萊迺在東海側
東海一去何終窮浩蕩微茫湛空碧仙人共把珊瑚枝
白日觀潮夜觀汐忽然長風振天末兩儀不辨海雲黑
驚波巨浪排空來怪石竒巖怒且激蛟龍奮起不可制
神魚動尾幾千尺左右大呼東西走令我欲歸不可得
廣陵狂客心頗雄聞此意氣滿胷臆長劍欲摧玉女峰
短鈎直下鮫人宅海中魚龍手可摶山中虎豹力能射
何時拂袖謝塵世與君散髮步天極坐看萬古乾坤自
開闢
五月歌
五月淮南尋舊廬百花洲上楊柳疎故人朝對白蘋渚
健兒忽傳赤羽書千山烽燧照蘆荻滿地干戈盡樵漁
孤舟江海欲何之雙眼乾坤空泪予東南半作豺虎窟
閭閻忍使蛟蜃居蒼生之血淮水赤請問將軍意何如
江上行
浮雲壓地烏夜啼家家人聽作天鷄王孫何事復遠遊
江南芳草春萋萋陶令亦有五柳宅秦人常憶桃花蹊
英雄偃蹇何不可顔色肯為時人低君看眼底相逢者
誰似江流不肯西
山中夜坐
朔風亂掃江雲飛山人為予開石扉一斗胡麻煑未熟
散髮千峰歌采薇吳江楓落客已遠楚塞秋聲鴻未歸
明月墜地白如水濕爾巖頭蘿薜衣
登江門諸山
山頭日白雲英英千峰倒插千江明手把芙蓉步石壁
蒼翠亂射猿鳥驚誰其雲外吹紫笙欲來不來空復情
天風吹我佩蕭瑟恍疑身在崑崙行
江上訪朱氏
黃雲墮地秋離離西風搖落千楊枝白蘋已老暮汀遠
滿目丹楓塞鴈悲孤舟一夜相思發寒江明月吹參差
天末佳人猶未歸江頭解佩欲遺誰
白氏園亭别袁戶部
石門斗酒開夕筵桂花欲開秋蘿鮮崑崙片碣插眼底
滄溟勺水流尊前落日千江送蜃氣高樓百尺搖寒煙
今夜共醉廣陵月明朝又上丹陽船人生聚散若萍梗
相思寄我停雲篇
江門别歌
千山白雲吹暮晴江間古龍啾啾鳴山人乘虹出石屋
贈我萬片秋菊英令我餐之霜雪清何以答之千杜蘅
風塵半世滿鬢髮愧爾煙霞凌太清長波東去有萬里
吾欲乘風濯吾纓
吳關吟
孤槎昨夜叩吳關天風吹度茱萸灣人生聚散忽如雨
更開斗酒秋雲間山中細草綠於髮江上驚波高似山
使人對此愁朱顔勸君何事不早還君不見赤城明月
白可掃夜夜仙人吹珮環況有瑶草可同攀君胡自令
雙鬢斑
江上行
揚子江頭春雨殘廣陵城外暮潮寒美人不見空捐珮
極浦逢春誰采蘭山中碧草有何意江上梅花只自看
一片孤帆掛河漢直須尋爾洞庭灣
夜歌
萬片浮雲墜江白江上青楓愁楚客天風忽送明月來
為我山中掃蘿石醉把長簫石上吹散盡長空秋一碧
湖上遇子與舟中夜酌放歌
射陽湖上逢徐卿揚旌走馬來江城袖中慷慨出新詩
異哉擲地金石鏗海内交游别離久一一感嘆詢其名
為言謝生白髮甚李生慘淡違世情梁鴻尚滯羅浮南
王吳跋扈馳西京西南忽有一二子世人往往傳先聲
文章不朽之盛事肯使此輩相持衡瓦缶紛紜塞天地
英雄負慨何時平徐卿徐卿且莫嗔與君今夜開金罌
一斗百篇不足數喑啞叱咤雄風生長空日落波浪黑
匣中神劍鏘鏘鳴忽然一躍太湖去天門日月雙珠明
倉卒波底走毒鯢須臾天外飛長鯨鯨鯢搖曳幾千尺
搏來一一烹作羹徐卿徐卿未可行東吳戰鬭勤天兵
閶闔擬上賈誼策轅門欲請終軍纓男兒苟不封侯食
萬戶區區富貴何足榮不若與爾西極上訪長庚精扶
搖萬里來蓬瀛醉時一酌滄溟枯狂來一嘯華山傾更
須共挽天河水洗盡紅塵千古清徐卿慎勿忘斯盟嗚
呼徐卿慎勿忘斯盟
酌洞口
華陽洞前秋如霰華陽洞裏光走電聞道寒雲深復深
石壁一竅細如線吾來大呌石壁開綠眼仙人夜相見
留之三日不出門咽盡桃花千萬片
貞白祠
華陽山前貞白祠貞白先生騎赤螭白雲茫茫去不返
天門秋冷雙虹垂吾來山頭尋紫芝紫芝蕭索令人飢
出門白石爛如泥切來好煑青松枝與君大餐各五斗
千山萬山隨所之
江上送别胡國子北上
建業城南江草碧揚子渡頭江雨白青山雙屐曉逢君
明月孤帆夜催客英雄四十困樵漁於今謁帝承明廬
燕市黃金大如斗袖中一片賈生書
上亭夜讌放歌
仙人好乘白鹿車相逢要我飯胡麻石壁千尋掃落花
落花萬片下人世一一凝結為紫霞只今已到赤松家
山頭瑶草如蒹葭采之兩袖白如雪須臾五色生天葩
滚滚床頭走白沙為我種棗大如瓜銀河千尺墮几席
取之石鼎烹為茶門外蛟龍時一吟恍若春江聽鳴蛙
醉來直走萬山頂吸盡瑤天明月華與爾天漢凌仙槎
既别子與憶之一首
(闕)
白鷺洲夕泛
楚客扁舟晩何適千峰萬峰秋欲滴一尊落日墮歸鴻
萬片斷虹隨暮鷁美人何處摘蘭苕白鷺千行起蘆荻
明月偏思廣陵簫梅花又落江城笛與君一醉大江頭
醒後天河掛東壁
燕子磯
燕子一去滄江濱燕子之磯石磷磷滿江波浪近愁客
永日蛟龍常傍人白雲對酒不知晩高蘿盈砌今幾春
洲邊芳杜還憶楚洞口桃花未識秦吾將買爾磯頭一
片石歲歲孤舟垂釣綸
登方山
短笻匹馬迎天風千山萬山江之東秋飈一夜起大壑
白雲無數吹晴空幽人石路贈瑶草楚臣江上愁青楓
高歌明月聽湘瑟斗酒寒霜飛塞鴻王孫何事不歸去
搖落淮南芳桂叢
牛渚歌
采石磯頭問牛渚渚上虬螭作人語賣鮹歲歲泣鮫人
弄珠夜夜悲龍女太真一去雲離離至今秋色天門垂
我行亦有赤犀在明月照君君不知
新安道中
天風吹落千楊柳晴虹萬丈垂鷁首水中亂石怒且待
大者虬螭小蝌蚪六尺榜人雙胡髯直掛孤帆石上走
長風破浪勢若舞崑崙碣石繫兩肘何當駕此去八溟
直至蓬萊酌南斗
山中夜行
明月在天明星稀仙人夜半歌紫薇黃鶴一去無消息
崑崙玄圃將安歸四野寒光透人肌千山蒼翠濕吾衣
下山忽遇天風起一一化作浮雲飛
浙溪曉起
天門不關飛早霜晶晶水簾浮日光水面雲華濕不起
魚龍吹沫穿石梁波間石苔綠於髮裊裊漾之千尺長
微風千里湛空碧孤槎疑是來瀟湘
嚴州山行
處處青山雲萬重山前駐馬春茸茸手持芳草不知晩
踏破嚴州千萬峰峰頭新月起長笛洞口流泉隨短笻
吾欲金華訪赤松與爾雲外騎雙龍
月夜
嚴州城南秋雨繁嚴州城外波濤喧兩岸人家住楓橘
千門秋色分蘭蓀楚臣正愛薜茘佩秦人莫愛桃花源
相逢今夜開斗酌千山蒼翠流空樽醉來高卧明月裏
猶有白雲來候門
山行
大江以南山作野客子況復愛山者日日山巔弄流泉
百丈銀河向人瀉蒼龍翠虬滿山立近之迺是梧與檟
怪石千尋聳欲墮往往游人下駐馬
真州夜泊
江頭明月白浩浩江上行人怨芳草長波風急龍卧遲
遠塞霜飛鴻到早誰家砧杵衣正單十里芙蓉秋未老
玉人吹簫向何處扁舟愁絶廣陵道
寄懷長安舊游
殘春匹馬辭建章天南冀北遙相望游子衣裳滯江雨
故人劍珮鏘寒霜王程忽訝芳草暮客心有似浮雲長
安得雙鴻起天際相思寄爾明月璫
期黃山人不至
誰其蘭佩三十秋華髮蕭然卧滄洲晴霞常護釣者石
明月買斷長江流白露泠泠下梧楸美人不來生我愁
一曲樵歌起天末白雲搖落萬山頭
湖上行
湖上人家開夕陽湖南漁者歌滄浪蒹葭一雨遠江白
楊柳千條秋浦長松逕夜掃遲幽客石門高啓流玄霜
天末浮雲莽不止慎勿蔽此明月光
宗子相集卷五
