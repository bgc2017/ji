宗子相集卷十一明宗臣撰
七言絶句
送王比部元美使江南六首
薊門秋草萬山青送爾天風下渤溟紫氣從今蔽南斗
何人更識使臣星
千門羽檄正紛紜搖落西風此送君匹馬關山秋色裏
胡笳吹斷萬峯雲
北斗天門高自看銀河錯落滿闌干何當折贈秋江去
白露青楓夜夜寒
使者金羈控紫騮月明瑶瑟共登樓酒酣一鼓湘靈曲
天外星辰忽倒流
袖中雙劍削芙蓉到處秋雲幾萬重南去不須頻出視
恐令白日下蛟龍
大江中斷是金山山上瑶華爾獨攀明月天高秋萬里
何人不作弄珠還
塞上歌十首送王侍郎赴薊鎮
司馬頻年西破戎詔書又下九華宫親提萬卒如風雨
一夜來屯紫塞東
塞南塞北盡烽烟邊騎縱横二十年報道今秋須遠徙
漢庭司馬日行邊
千里關山擁帝京萬村烽火照連營天高玉塞朝催戰
日落黃河夜勅兵
榆關北望陣雲高五月天風吹戰袍共說總戎王相國
十年身佩舊虔刀
揚旌出塞擊樓蘭把劍冰天萬里寒紫氣憑陵邊月色
兩軍驚傍斗牛看
躍馬提戈佩紫貂漢關那數霍嫖姚護軍飛將龍庭滿
縛得名王不敢驕
塞外羣山落日登黃沙縹緲白雲層天連睥睨盤三輔
地坼龍蛇奠七陵
悲風搖落大荒迷白草黃雲散鼓鼙直遣漠南無隻騎
燕然不羨漢臣題
白羽親成露布文滿天愁色結寒雲三軍盡賞葡萄酒
九塞傳歌虎豹羣
山前漢使尺書飛山外邊兒匹馬稀擊鼓吹笳醉霜月
今年無事著戎衣
再送王元美四絶
漢使朱衣塞上行燕關落日照長纓酒酣忽嘯青天色
坐使浮雲不敢征
吳鈎錯落白如霜腰下龍珠夜月光今日贈君春草去
一天風雨下漁陽
春風千隊簇芙蓉白馬長驅似白龍君到榆關歌出塞
萬家明月泣邊烽
太行斜壓萬峯低北斗天門咫尺迷爾去高歌逢五馬
白虹雙掛石梁西
送葉令之蒲圻
錦水曾傳茂宰名分符又向武昌城瀟湘春色隨君到
千里蘼蕪一夜生
停車無限楚山青芳草春雲接洞庭縱有瑶琴君莫鼓
萬家風雨失湘靈
贈余德甫奉使兩浙四首
天風匹馬向西湖明月千家醉白榆莫上釣臺聽夜笛
霜華吹破客星孤
赤城霞起是天台明月簫聲落早梅昔日胡麻君莫問
桃花不放石門開
秋雲鳴珮入金華綠眼仙人掃落花無數石羊餐古雪
知君已到赤松家
雁蕩千峯插斗墟彩雲終夜護丹書月華萬片寒相逐
拾得天人白玉裾
得顧洛陽書却寄四首
長安風雨怨離羣何處看梅不憶君使者青函天外至
開書片片落嵩雲
七月垂纓出建章薊門秋草怨邊霜相思化作長堤柳
一夕春風遍洛陽
洛陽城北春雲稠洛陽城南伊水流伊水泠泠去不返
千山萬山明月愁
青天直渡大河津河上傳經煑白鱗回首千峯桃李色
知君愁殺武陵春(顧子别業在武陵溪上)
送袁令之䕫州
送君何處折梅花南去關山多暮霞漢吏由來能化蜀
馬前春色動三巴
春風二月到瞿塘白帝城邊春草長不必桃花滿千樹
他年人亦比河陽
寄陸長庚
江上茅堂倚石孤清尊紫菊歲相呼别來千里看鴻雁
明月愁心落五湖
得明卿書却寄二首
逐臣西去楚雲長猶有音書到帝鄉莫訝開函龍氣滿
知君六月過濠梁
憶爾秋風滿敝裘計程應醉百花洲如何徑作瀟湘去
洲上芙蓉日夜愁
酬朱丈得蘿字
射陽湖上春水多射陽湖北長青蘿君歸莫向湖中卧
恐有蛟龍不得過
酬峻伯得屋字
山人十載出山屋手把瑶枝騎白鹿風雷一日走千里
雙龍夜夜愁天目
酬助甫得送字
白雲忽向黃河送黃河至今不敢凍盡道河中走蜀龍
只今席上行秦鳳
相逢曲
千騎東來紫電生西風吹雪滿華纓將軍且莫干恩澤
聞道單于未罷兵
酬助甫二首得楚拆二字
君昔驅龍下三楚湘妃漢女愁江渚豈有高歌𣪚白雲
至今老樹作人語
赤珠射斗牛欲拆相逢疑是鮫人宅忽然灑酒作江湖
明月長吹千里碧
題方懋藩邸中小石
仙人鞭石過滄溟片碣千秋落此亭昨夜白龍驅不去
天風吹出武夷青
明月曲同峻伯助甫席上賦得深字
飛來明月掛千林滿地霜華吹客心故國魚龍何處卧
白雲愁殺楚江深
得歌字
露下金莖吾自歌與君中夜踏天河可憐一片長安月
曾向江門照薜蘿
得書字
吾欲驅龍走太虛為君赤手摘蟾蜍天台三十六峯裏
何限仙人把素書
得虹字
薊門朔雪亂天風風落千家走白虹馬上月明揮不去
知吾夜夜醉新豐
新春贈李司封子藩用助甫韻
李白逍遥供奉班高歌白雪向人間未須採作長安曲
恐有青春不入關
綠玉仙人截海過石梁千尺駕黿鼉相逢贈我金光草
處處青山愁薜蘿
鳴環踏月拾嬋娟雙劍驚逢北斗前紫氣朝來垂馬首
何人不作五陵烟
海南巨浪抱羣星海上愁雲日夜停豈謂芙蓉春不度
短簫吹破萬峯青
春風走馬玉華東腰下明珠浸碧空疑是羅浮山上月
為君終日控長虹
夜月懷明卿
逐客音書久不聞天風吹斷楚江雲相思惟有長安月
拾得嬋娟難寄君
處處青楓急暮砧萬山秋色怨瑶琴美人只隔湘江水
江上浮雲愁我心
正月十二日夜同助甫過李子藩賦得湖西二
字
杯中明月醉屠蘇南去晴雲夜可呼聞道五陵歌玉樹
家家拾得紫珊瑚
紫簫吹𣪚夜烏棲萬戶春星濕馬蹄玉女霓裳知有曲
春風莫到帝城西
得子與書寄贈四首時子與駐節句曲
聞君遥住三茅峯峯上傳書遺白龍携得江南春色到
開函飛出紫芙蓉
春雲控馬入華陽千尺晴虹跨石梁倘遇赤松歌夜月
知君十日醉玄霜
何處高歌踏紫氛袖中瑶草白紛紛夜深忽弄崑崙笛
驚破仙人五色雲
貞白祠前掃赤霞大江明月走晴沙天風吹落陽春曲
𣪚作千門楊樹花
寄贈方隠君六首
隠君家在九華山夜夜春風吹佩環雙袖白雲留不止
化為龍氣滿天關
碧溪之上何者磯銀河倒夾青天飛中流短笛弄明月
驚起玉鰲無處歸
日日騎雲向武夷芙蓉千尺插天池池邊白鹿春無數
叱向高巖耕紫芝
山中高卧六十霜青雲為珮霞為裳南溟六月赤虹起
羣仙跨之來翺翔
九鯉湖邊黃石家安期之棗大如瓜割來釀作崑崙酒
醉殺桃源萬樹花
洞簫吹破嶺雲高玉女峯前採碧桃三十六天風露冷
臨行解贈赤霜袍
峻伯夜過遲助甫不至各賦嘲之
邊雲片片亂邊霜匹馬東吹明月光何處美人期不至
漢家歌舞在平陽
席上留别高伯宗四首分韻
仙人掌上别金莖露冷千家醉月明天外武夷君莫問
春風無限薊門情
萬里江花拂石橋孤槎去弄廣陵潮雲中倘遇崑崙子
寄爾秦時碧玉簫
大江南去片帆輕江上浮雲日夜征回首帝鄉春色遠
萬家楊柳為誰生
振策天風下七閩當歌愧爾楚江人夜深忽鼓湘靈瑟
處處梅花愁遠春
月夜再别諸君二首
何處簫聲墜月明天風吹亂武夷情嬋娟萬里秋如水
吾欲乘槎問太清
露下金莖鳷鵲愁銀河倒逐綵雲流携君一片長安月
去醉千江白鷺秋
華陽明月曲同子與賦
月滿空山青不流仙人來贈紫雲裘一尊高卧藤蘿上
醉殺華陽萬里秋
百尺銀河叱作橋看予直度赤城標雲中雙鳳翩蹮下
秦女何方弄玉簫
無數星辰檻外看月中環珮近珊珊天風忽送霓裳曲
搖落千峯翡翠寒
青天倒插石門高夜半仙人獻碧桃萬頃烟雲蕩松檜
為君山上起江濤
玉露清秋啼夜烏高空明月萬山孤嬋娟忽墜珊瑚影
處處幽人尋白榆
月華萬片𣪚天門拾得清光滿客尊醉起白雲如可駕
吾將乘此去崑崙
華陽道中奉别子與
三日高峯坐碧梧西風明發問驪駒袖中一片華陽月
贈爾揚帆過太湖
共持瑶草下天關萬里秋風吹别顔馬上白雲晴不𣪚
知君到處問青山
蕪湖遇陳山人鶴席上分韻贈之
江雲萬片落胡床斗酒高吟明月光一自逢君出玄草
滿天霜色似華陽(得陽字)
白雁青楓楚客悲相逢猶及桂花枝萬山明月孤帆色
送爾江湖隨所之(得悲字)
相逢秋色起蕪關明月千峯未可還莫怪征衣霞氣滿
知君家在會稽山(得還字)
過采石懷李白十首
閶闔天門夜不關酒星何日謫人間為君五斗金莖露
醉殺江南千萬山
憶君乘月下金陵何處吳山不夜登一曲瀟湘秋萬里
至今疑在白雲層
楚水秋風薜荔高千帆明月大江濤峨眉亭下芙蓉色
猶似當年宫錦袍
夜夜銀河倒不流長虹西掛彩雲愁醉來江底抱明月
驚落天門萬片秋
到處孤槎秋萬重滄江終夜卧魚龍天風驅盡瀟湘色
秪為仙人破醉容
秋山萬仞落秋潭無限青楓好駐驂君跨長鯨去不返
獨留明月照江南
采石磯頭坐白雲歸來瑶草亂紛紛夜深吹笛江亭上
明月窺人恐是君
楚江南折是天門江上蛟龍日夜喧為爾片帆開暮雨
至今秋色鎖雲根
短笻踏破楚山青日日蒼梧醉洞庭何事淹留姑孰水
千秋風雨怨湘靈
西望匡廬接九華當年醉色傲烟霞可憐一片寒江月
猶為千峯護落花
聞張山人在蕪湖不得見懷之
采石磯頭秋雨晴蕪湖城外暮潮生美人只在江波上
十里芙蓉愁月明
懷海樵山人
海樵山人雙紫髯道上相逢開石函贈我芙蓉千萬片
至今秋色滿江南
涇縣望桃花潭(即李白題詩贈汪倫處)
桃花潭水近陵陽潭上春風滿石梁流水不隨仙客去
秦人何必渡三湘
仙人石
秋風夜渡仙人石百尺竒峯掃天碧我欲捫蘿枕石眠
明月偏醉廣陵客
王子夜半來過席間有贈走筆相答
秋雷一動蛟龍走王生夜半尋五斗把酒向天天忽開
星辰錯落亂吾手
夜召明卿報言病目畏燈火走筆戲簡二絶
秋雲落盡瀟湘曲更有何人抱寒玉堂前銀燭豈黃塵
相逢不肯開君目
昨日見君雙眼青今日見君雙眼赤江南百戰天地摧
豈應欲化萇弘碧
人日大雪峻伯助甫來過賦得榆愁門陽四字
七日之春春可呼相逢斗酒醉屠蘇却疑金勝天門墮
把向階前成白榆
已知青帝坐青陽玄冥使者猶飛揚不是春風吹不去
知吾欲跨白虹翔
春色尚閉楊柳園楊花柳絮何翩翩髯奴繋馬庭前樹
疑是玉龍來叩門
凍雲裂破青春流天門牛女争春愁剪碎銀河幾萬片
一宵白盡青山頭
席上酬助甫
檻外春雲控紫騮腰間明月冷吳鈎酒酣把贈天風起
吹作湘江白鷺秋
助甫宅見盆梅同子藩賦之得東愁二字
徑尺蒼虬墜碧空天風吹作玉玲瓏尊前明月争相拾
恐逐仙人過海東
斗室梅花玉笛愁相逢疑在赤城頭何當擲爾瀟湘去
處處鮫人驚白鷗
白雲樵者
赤城花落掃春氛夜夜仙人弄白雲雜佩幽蘭何處得
洞庭明月問湘君
十日峯頭摘白雲月華相逐夜繽紛曉來片片晴虹氣
恐是仙人素練裙
青霞樵者贈助甫
何處樵人拾古沙石門風雨閉桃花相逢為製秋江笠
摘盡峯頭萬片霞
宗子相集卷十一
