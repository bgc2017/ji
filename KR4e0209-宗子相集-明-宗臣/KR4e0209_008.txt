宗子相集卷八明宗臣撰
七言律詩
同余德甫王元美夜集明卿得何字
長安花落奈春何夜夜春亭載酒過駿去難逢燕市骨
鳳衰重聽楚狂歌青天短鬢垂今古明月孤笳散薜蘿
醉後莫言歸騎晚浮雲猶自滿關河
天夀山一首
匹馬千峯曉度關相逢俱是紫宸班帝宫閶闔開今日
天柱華夷見此山萬里鴻歸滄海路七陵龍護白雲間
漢家原廟松楸古夜夜西風吹珮環
送劉武庫使雲中便道還楚
使君西問玉關遊關吏應知紫氣流三晉暮雲停漢節
七陵斜日攬吳鈎馬廻塞北青楓老人到湘南紫橘秋
一醉洞庭明月裏可能不動薊門愁
送黃先生之江西
帝城楊柳何隂隂送客城南傷客心片帆斜掛九江碧
明月一眺三楚深叔度西遊竟何意梁甫日暮空苦吟
高原忽憶美人遠愁見滿山楓樹林
寄贈子培赴試
秣陵佳氣即蓬萊湖上孤帆幾日開謝草常生康樂賦
吳雲重見士龍才鷫鸘新翼江風起鴻雁天書秋色來
萬里風烟頻極目遲君匹馬郭生臺
張肖甫初至七夕同諸子酌之張園
細雨林塘花氣流長安片碣即丹丘羣公解佩山雲起
七夕開尊桂樹幽玉杵聲殘河漢語紫簫吹落薊門秋
乾坤此會誰能負吳楚兵戈日日愁
同元美夜集明卿值雨
秋雲此日滿長安那肯相逢不夜闌風雨驟隨雙騎到
薜蘿况對一尊寒愁心獨有中原在俠氣君從北斗看
戎馬關山餘涕淚十年空負漢庭冠
送嚴博之浙
憐爾頻年任道塗又携雙屐下江湖向人白髮時時短
作客青山夜夜孤賦裏秋雲廻雁蕩愁邊明月失龍珠
燃藜起草聲名在未許嚴陵問釣徒
送張肖甫奉命督租閩粤
高天落日照中原匹馬凌風出薊門赤羽頻年荒稼穡
蒼生何處問雞豚七閩雨雪王程急百粤樓船帝使尊
長孺不妨仍矯詔寬租曾識漢庭恩
武夷西望即羅浮南斗雙垂寒不收使者珮環青桂色
山家鐘磬赤霞流投鞭滄海龍堪起掃石天門鹿並游
知汝未能深結隠乾坤烽燧使人愁
答明卿齋居見贈
紫微夜燦建章開聖主親祠太乙廻禁月千門龍馭肅
宫雲五色鳳笙來金莖秋落仙人掌白雪歌殘楚客才
莫謂汾隂能獻賦漢皇當日問蓬萊
寄于鱗
請郡當年意若何使君猶自滯關河客游五馬黃金妬
書去盧龍白雪多千堞戰烽迷碣石萬山落木下滹沱
建章遲爾朝天者芳草春雲聽玉珂
與明卿對月得山字
與君共拾長安月照我千秋壯士顔中夜玄猿猶自泣
西遊黃鵠幾時還玉關戍客仍刁斗石室仙人空珮環
便欲乘風凌汗漫浮雲何處是天山
送許先生之任
南去孤帆逐塞鴻一尊寒雨薊門東曳裾鄒客明珠在
作賦梁園白雪工日落瀟湘尋太岳秋高荆楚過新豐
長沙不必嗟留滯賈傅聲名自漢宫
送人之河南
匹馬翩翩不可留垂楊醉色滿神州千年詞賦人遊洛
十月關山雪滿裘翠壁天開中嶽色黃龍日抱大河流
知君萬里中原思不到長安舊酒樓
送朱邑博之滎陽
當年赤帝困滎陽使者黃金計獨長一自關山盟白馬
千秋楚漢只垂楊君今忽向大河曲懷古行歌明月光
華髮傳經知不恨相如詞賦重遊梁
徐子與至京夜集
去年握别贈江蘺今日相逢又桂枝越使樓船羣盜出
漢家簮紱五陵悲關山烽起秋仍急鳷鵲雲寒夜不垂
莫向天門歌白雪人間楚曲正堪疑
再集子與得山字
匕首寒霜照客顔相逢俠氣滿燕關荆軻西去此其輩
易水東流不可還天地只今飛赤羽江湖何處問青山
悲歌忽憶行藏計為爾雲霄愁珮環
寄贈姜使君二首
搖落西風舊紫貂一朝歸去逐山樵郡中旌旆愁相失
道上豺狼任自驕三楚白雲停涕泪九江秋月卧蘭苕
北來父老頻相問或有徵書自聖朝
傲吏當年罷節旄西風卧病廣陵濤空亭獨對開名酒
落日相看贈佩刀彭澤千秋樵徑在匡廬昨夜客星高
爾家最近瀟湘渚莫為時人著楚騷
送卞從事之廣東
長安落日照華纓君去才高從事名匹馬關山衝薊雪
五羊人吏識江旌署中夜嘯芙蓉暮海上春衣翡翠明
驛使廣陵如可到梅花今滿粤王城
送唐參政之山西
搖落西風舊漢冠當年奏草並琅玕朝辭燕甸清霜闊
春到龍門朔雪殘行省紫薇羣吏夕嚴關赤燧萬峯寒
使君頻擁旌旄出多少瘡痍夾道看
同諸子夜集德甫
華陽之館雲参差誰其召我金屈巵出門寒月一何白
握手明星莽欲垂有客自負鸚鵡筆為君獨把珊瑚枝
相逢今夕且意氣世路風塵安可期
送玄陽山人歸吳
高楓搖落薊門遊把酒青天夜倒流世路百年孤鳳曲
霜華十月滿貂裘去燕寧為黃金盡過趙誰能白璧留
君到故園春草暮姑蘇麋鹿正堪愁
同子與明卿元美席上賦别于鱗得雲字
使者衣冠凌紫氛五陵春色坐紛紜中原獨灑蒹葭泪
落日相逢猿鶴羣永夜列星垂薊野西方千騎亂邊雲
太行咫尺愁風雨何處晴虹可贈君
送王比部之吕梁
南望黃河亦壯哉吕梁之水如奔雷飛流萬里崑崙下
急峽千峰日夜摧漢署君為滄水使徐方人識濟川才
登臨莫作觀濤賦恐有魚龍處處哀
席上同明卿送孫子升得春字
二月逢君帝里塵一尊且為駐征輪長卿白璧誰留趙
季子黃金又去秦短劍不開閶闔雨孤舟猶及廣陵春
江門十里垂楊色莫把時名負釣綸
送趙子隆下第南歸
閶闔天高急暮笳一尊芳草又天涯短衣孤劍且辭國
駐馬聽鴻日憶家淮浦當年曾桂樹楚江三月正桃花
君歸好擬長楊賦豈向西風問釣槎
送李僉事入浙
送别都門金屈巵使君去矣問青驪劍分紫氣星辰在
裘上霜華日夜吹南去羽書猶未息中原豺豹爾何為
江頭諸將勞相訊百戰勲名孰肯垂
席上同子與德甫伯倫送别明卿給事赴謫豫
章得書字(席上賦)
柳色千門照别裾片帆西去是匡廬洞中白鹿知誰待
醉後青雲任爾疎落日蒹葭三楚客高秋風雨九江書
漢廷多少䕫龍在獨有文園負子虚
元美自塞上歸暫駐城西携酒出視
重來握手薊門城落日悲歌淚滿纓使者關山愁綠草
人家霜雪暗金莖尊開片石雙蛟下電走長松萬馬鳴
此夕相看不成醉明朝白髮為誰生
同李伯承比部夜過况吉夫膳部得真字(席上)
(賦)
陌上鳴珂散紫宸相逢意氣轉相親清尊細菊堪銷夜
走馬傳書易隔旬九月衣裳同在客千江烽燧遠愁人
憑君莫灑憂時淚無數秋風白髮新
答方懋藩見贈
十年裘馬薊門烟一日逢君北斗邊念我遥傳秋夜曲
開函半是白雲篇歲寒蘭芷猶堪結雪後琅玕倍可憐
聞說詞臣俱近幸揚雄何日賦甘泉
九日陪祀山陵二首
九日山陵木葉丹北來秋色抱長安天開紫極羣龍起
月照蒼梧萬騎寒絶壁正當邊馬路西風不落漢臣冠
青萸黃菊年年事誰擬今從北斗看
捫蘿直上最高頭萬里蒼茫生客愁白露衣袍千嶂夕
紫微環珮七陵秋月明遠塞知師遁風急長楊恐帝遊
天末彩雲如有意至今常傍翠華流
大雪張助甫席上同子畏賦得胡字
一夜西風吹大都相逢朔雪滿長衢衝泥匹馬時時立
入座寒雲片片孤萬里長途驚白髮千山一望斷蒼梧
可憐漢卒無衣者猶自持戈拂曼胡
送萬公子歸豐城
青袍綠鬢儼琅玕歲晏趨庭去住難帝苑佩聲天外盡
豐城劍氣斗間看尊前明月雙鴻暮江上梅花一騎寒
共說甘泉能獻賦春風明日滿長安
和朱主客冬至雪後早朝
兹年兹夕又春陽千騎朝天總建章金馬並搖蒼佩入
銅龍高傍紫微翔斗間雲氣垂鳷鵲池上星華滿鷫鸘
何處詞臣歌白雪知君此曲自三湘
寄贈王侍郎時總戎薊鎮
相國提兵驅紫氛年來羽檄罷紛紜千峯夜戟吹邊雪
萬里秋笳斷薊雲驃騎長呼遼左戍單于三折漢南軍
麒麟錯落尚書省青鬢歸來奉聖君
待元美不至同吳峻伯席上賦
塞上音書胡不傳遲君明月幾嬋娟袖中芳草寒相負
馬首梅花春自憐孤角千家滄海戍故人雙鬢薊門烟
褰帷莫訝星辰亂知我行吟入斗邊
况吉夫席上留别高伯宗吳峻伯汪正叔李伯
承張子畏諸君得西字
相逢春草忽萋萋何限離情落大堤楚客朝來歌白雪
奚奴星下問青驪一尊明月愁環珮孤棹晴雲入鼓鼙
縱有武夷秋可寄天風不到薊門西
上已夜汪正叔宅留别諸君得寒字
三月三日開春盤入門解珮聲珊珊晉人曲水空芳草
楚客征衣自澤蘭明月萬家沉鼓角銀河千尺墮闌干
酒酣莫遣離歌起滿目江湖風雨寒
答子與見贈
建章風雨怨春芬即有梅花難寄君客計艱危羣盜在
主恩流落七閩分古來詞賦悲玄草亂後江山斷白雲
莫羨幔亭霞石曉恐應先駐伏波軍
扁舟憶爾阻江濤江上憑誰問楚騷碣石空摧雙鬢短
武夷曾憶片雲高芙蓉歲暮堪垂綬魍魎山深有佩刀
聞說烽烟今滿眼可能一慰聖躬勞
夏日得袁二丈書
浮雲望斷滄海邊尺書西來誰與傳眼前盜賊至今日
賦裏江山非昔年清世何人洗兵馬孤城有客愁烽烟
紫芋黃菊漫消息秋風欲上湖東船
又得袁三子敬書
别君已是三載餘歲歲梅花空泪予千江盜賊偶停騎
六月鼓鼙還寄書窮途青眼憶阮籍茂陵病肺愁相如
天時人事且杯酒他年遲爾承明廬
與徐養浩湖泛
湖上扁舟今又歸湖南生事日且微白蘋盈把客携酒
青薜滿山吾製衣烽燧秋高淮海路兵戈天急射陽圍
滄江何限垂綸者搖落西風舊釣磯
短笛長簫何處船草堂只在太湖邊蒹葭十里吹晴雪
蘆荻千村生紫烟世路關心羣盜在茂陵多病一尊前
子雲自有長楊賦肯向青山獨草玄
贈陳隠君
有客有客歌采薇六十翩然華髮稀桃花千世憶秦水
蘿薜滿山裁楚衣石上黃精歲歲長爐中白雪時時飛
崑崙玄圃好同往鴻鵠天風歸未歸
句曲道中值雨時赴子與之約
垂楊孤騎出江門西望鍾山帝極尊萬里浮雲摧短劍
千峯秋色起中原及時風雨一何急入夜蛟龍任自翻
不分南州徐孺子華陽三日獨開樽
少文自昔耽卧遊徐卿東來何所求穿雲潄石不知暑
碧草青蘿今始秋大風欲拔衆山去驟雨如決千江流
明日峯頭弄笛者高歌能不生我愁
積翠亭子與晚酌
華陽風雨晝冥冥一日登山秋滿亭洞口高松垂地暗
尊前古壁插天青千巖積雪照吾酒萬片浮雲吹客醒
莫怪烟霞莽搖落峯頭今夜卧雙星
與子與登茅山絶頂風雨驟至
並騎華陽踏紫氛振衣今日謁茅君石門曲閉仙人掌
天柱高留帝女雲萬里江湖秋不斷二儀風雨晝難分
山中瑶草如堪問吾欲常隨鹿豕羣
既别子與憶之
華陽十日醉不醒華陽一别天冥冥眼底烟雲失萬象
向來風雨迷千靈捫蘿到處坐石壁走馬忽然開翠屏
江國美人去已遠誰與玩此芳草青
登觀音山
一上孤峯破大荒吳山楚水共蒼茫雲間棟宇垂天渚
江上黿鼉吹石梁絶壁晝開風雨色斷虹秋掛薜蘿長
吾將從此尋瑶草黃鵠天風好共翔
登俯江亭
帝城秋色逐人來吳楚東南首重回風起大江龍抱石
日高天柱客登臺一尊芳草晴相媚十里芙蓉秋未開
酒罷忽歌湘水曲浮雲何處不堪哀
過涇訪王九江二首
二十年前讀子虚茂陵今得謁相如秋來萸菊頻携酒
病起江山獨著書四海蒼生憂戰伐中原高士困樵漁
武夷有約休相負歲晚芙蓉日夜疎
一尊秋色起蒹葭涇水東流走白沙黑髮孤臣悲去國
青雲兩世見通家幾人江上貽芳草九月山中問桂花
安得淮南賦招隠與君終日弄烟霞
宗子相集卷八
