彭城集卷三十二
宋劉攽撰
記
直講題名記
自三代以上教學之官為重其在周師氏保氏是也漢
世以四科辟士一曰德行高妙志節清白此三公之任
師賓之材也其二曰經明行脩能任博士温故而知新
可以為明正已而物正可以為修蓋所謂德選者至于
文能案章勇足決斷非不切且重矣任為御史三輔縣
令非不劇且要矣然而三輔得及之焉其重輕先後豈
虚言而已哉夫治起觕就事以趣辦由武夫崛興文吏
一切莫不言材計功者當是時也人謂學校無所用及
夫治世隆平既庶而富武斷無所施其謀強固無所售
其力在上者方使百姓興行幼學孝弟耄期稱述修其
胷中之誠以應事物俯不怍于人仰不愧于天然後知
教學之為逹材成德也是故學官之重輕繫世法之上
下非強有所左右也賤生于無所用貴由于不可得已
爾宋有天下百有餘年庠序之教遍于四海乃京師太
學之盛近古未有朝廷法號施令名臣建議興事未嘗
不以為先由是觀之其為太平至治不其然乎唐制博
士三科上為尚書其次出為部刺史其下不通政事者
悉以補諸侯王師傅是故公卿之選由博士升者最多
自建隆末學官之至相府侍從者盖嘗班班焉惜其未
嘗紀錄無以詔後問于耆舊老人得某甲巳下若干公
故必作記刻石具列名氏遷徙歲月不知者盖闕俾来
者得嗣而志之焉
羣牧司題名記代韓龍圖作
國馬之政周以校人中大夫漢以太僕中二千石掌之
則國朝羣牧使之任也周禮天子十二閑馬六種以給
齋道田戎之役周之制也約漢京師有六廐五監邊郡
則三十六苑以盛武事漢之制也侈大本朝監于前古
國馬之政由舊至于熙寧大新制度綜覈名實以監牧
之在郡縣者寒暑暴露不能致息而惜其土田之良寧
以與民于是盡斥賣其地聚其賦以市馬而以芻秣度
支移之三司馬不復在牧餼秣以時蕃庶維嘉益輸金
帛以與西戎市馬之来束者躡迹銜尾千萬不絶費不
出于大農而國馬大備于是内供郊廟之祀外儲軍旅
之用義勇保甲之士當受馬于公者及近臣之賜予使
車之驅馳無不給足昔者魯僖公有明德詩人頌之其
序曰務農重穀牧于坰野國人宜之夫馬固武備雖諸
侯不可闕也而牧馬者或以妨民及魯侯之善在不妨
民不妨民是之謂務農重穀而遂稱之曰儉以足用寬
以愛民其不信乎魯雖諸侯小邦而頌詩所褒尼父有
取焉尼父之所取則我朝之所用夫聖人之治四方風
動何遠之有故國馬之數兼于周漢而宜民之善存焉
駉之詩曰思無邪思馬斯才夫以區區之魯諸侯之事
必當思焉無邪而馬斯才況以天下之大法駕之奉居
其官者豈易為之哉某年某以某官領羣牧使事適當
更制立法之始思之無邪豈敢自謂能庶幾于古人惟
前日之在官者戰戰兢兢猶吾志也于是刻石作題名
而著其語于敘端漢書公卿表太僕名氏歷歷可攷今
之題名猶班氏之志于以備史官之採可以無遺自某
年始從某人以下凡得若干人來者可繼而書也
開封府南司判官題名記
舊京府皆置少尹二員及他官領尹事則少尹更為判
官與推官二員通掌府事四員者名品雖小殊無分職
也國家太平日久生齒增息京師至三百萬家盜賊獄
訟文移簿籍十倍于初故府官力有不暇給矣治平三
年始詔增置判官一員領使院事民間謂之南司自是
府事始分盜賊獄訟北官主之南司惟文移簿籍是察
于是事舉無留而官得休息暇逸云好事者或侈大文
書之多猥云日一更筆其實不然其最盛時在朝晡以
二辰決之無遺然來事源源不絶迨昏黑而後止彊敏
者有餘不及者不足理之常也初置官孫坦領之至熙
寧十年凡若干員某得承諸賢之後因錄以為題名記
并敘其端來者得嗣而書之于是某視事歲適朞月日
無餘實元豐元年九月四日也
曹州脩城記
曹與鄭滑故皆為輔郡今二州地入于王畿維曹白若
夫曹固古之成國也故振鐸文王之昭定陶濟隂二漢
帝子之封以至于今董三軍之衆建牙揭節為東藩首
而親賢領之其亦重矣哉古之制禮者貴其稱是故諸
侯臺門門阿城雉之數皆有常制所以為威重不踰國
家承平歲久天下之民日服禮義白首之老不見兵革
自邊圉城守之固或外戸而不為修曹之壁壘隳頓不
如古制亦何怪焉雖然是亦長民者之過也易不云乎
王公設險以守其國以為可得已而不為者不智者也
以為不可得已而直重勞惜費而不為者不仁者也百
姓之議如是其可不畏哉于是命工板築而更新之營
室之中立栽亢事朞而告工休凡周九里有畸其高二
十尺其厚上殺下什七度以尋焉益為四門門皆有亭
既成擇令名名之夫古者作器能名以為德音之音四
方之賓至者將以觀政焉宜乎其名之必可言也可無
慎哉自曹西行二百里則至上都間無異州郡上都東
北門亦曰曹故名西門曰陪京亭曰承流見風化之所
先被也詩曰薈兮蔚兮南山朝隮今南山雖庳實曹之
舊薈蔚雖微足以澤物故名南門曰隮雲自南門行百
里則至商丘衞風曰誰謂宋遠跂予望之故名亭曰跂
望河水東過定陶而為汎謂之汎者欲其汎愛之道不
可不廣故名東門曰廣汎古稱陶為天下之中陶多富
人故名亭曰既富自曹東北三百里則至岱宗高山仰
止景行行止非泰山吾誰仰止乎故名北門曰岱陽朝
日之所自出故名亭曰賓日昔衞文公之城楚丘豈得
其時制詩人歌之大雅亦云溥彼韓城燕師所完王命
仲山甫城彼東方春秋築城皆書于經重興事先民務
也記新城之役蓋春秋風雅之旨云于是書之
河南府密縣新作縣學記
密古侯國也在周天子時為王圻惟洛陽處四方之中
天地温仁之氣始乎東南肅殺之氣肇于西北氤氳磅
礴起而相接至于地中而大和會故四序節于是風雨
時于是降而在人其温仁肅栗蓋均有焉以學則逹以
從事則明是其履中氣而不偏者也先王之所以建都
豈特取其道里遠近均哉亦因人之易化而政易行也
密于洛陽為近在周時賢君聞人固多事久不傳去周
三百年而卓公始治之勞心愛人教化興行百姓至不
忍欺焉由卓公至今千餘歲矣其上遂無善政可述其
鄉遂無聞人可稱豈天地之中氣更于前乎抑化之者
失其術耶七年友人楊君始為此邑楊君儒者好古而
甚詳故其從政知所先後既至則平辨曲直誅其無良
而拯其無告豪猾大姦始畏威而知有刑罰焉曰此足
以制獷民矣所以惠善民者未也革簿書均貧富籍丁
口田畝桑柘廬舍馬牛民人之數一毫不以任吏上有
賦役視其財力而等差之百姓始得其職兼并者不獨
逸鰥寡者有以自活曰此足以惠善民矣所以興秀民
則未也于是始為學因仲尼之廟而權輿焉財不出于
府而木石塼甓之費備農不失其時而樸斵塗塈之役
饒其顯敞足以行禮其儉素足以為法益求經籍增置
廩米迎明師而居之身為執經以先諸生于是里人舉
欣欣然慕從夫縣令南面而治有人君之道焉其于化
民風下足以移易又況因天地之中先王之教素著乎
孔子曰三年學不至于穀不易得也縣令雖亟遷固嘗
三年淹此楊君之去吾見密人之學而成德者多矣邑
多賢者則百姓興行忠信相與于以繼卓公不忍欺之
政不其然乎故為作記刻石以示來者以風鄰鄙以識
密政之可法以知吾言之信也
汝州推官廳記
天下之命官鮮有以賓稱者凡賓者主所與敵體而亢
禮者也是故酒醴幣帛之養莫厚于賓進退周旋升降
之禮莫隆于賓諮諏聽受議論可否莫嚴于賓道合則
從不合則去莫逸于賓天子無客禮以先代二王之後
為賓諸侯以其國相賓卿大夫士以位相賓至于鄉黨
宴射以其賢者老者為賓賓之貴通于天下若夫百官
官府之治有正有貳有參有師有旅上之所以待下下
之所以奉上督責行焉攷察用焉是無預于賓者獨州
郡從事位下祿薄無列于朝顧其稱曰賓職何哉凡州
郡之治非兵戎則盡農事獄訟簡書也縣治民于内將
治戎于外獄訟簡書則諸曹分治之而從事居于其間
出入風議周爰咨詢無所適主無所不察將順其美拯
救其惡是誠有賓客之道焉謂之賓職也固宜雖然朝
廷之命稱甚詳既予其名則不可無其實名實之間士
大夫之所當辨也將由夫守道好禮之君子乎則端直
其身深謀而遠慮使其語言必見信居處必見嚴其主
又能優游敦尚之如是則兩得之矣將由夫好利冒進
之小人乎則將倍力為巧侵取百吏之治以為已勞其
語言不信其居處益溽其主又且迫切督促之如是則
兩失之矣是故為賓職者不可不察也皇祐四年予為
汝州從事始事衞尉卿林公其後資政殿學士吳公又
尚書郎王公又太常少卿張公郡小無事四公皆賢予
固優游竊幸於賓焉自昔官府皆有題名記書其所嘗
為吏者郡獨無有求於簿書歲久漫不可省他日尚書
屯田員外郎張君景伯過汝君亦嘗為州從事為予言
之自張至予凡若干人予取以為記而載其說張君恬
厚信士也其為從事蓋良賓客矣故自張君始
泰州玩芳亭記
楚辭曰惜吾不及古之人兮吾誰與玩此芳草自詩人
比興皆以芳草嘉卉為君子美德無與玩者猶易井渫
不食云爾海陵郡城西偏多喬木大者六七尋雜花桃
李山櫻丁香椒棣數十種萱菊薛荔莎蘆芭蕉叢植穭
生負城地尤良朱氏居之益種修竹梅杏山茶橙棃異
方奇卉往往而在清池瀠洄多蔆蓮蘋藻於是築室城
隅下臨衆卉名曰玩芳於是乎喬木森聳百歲之積也
衆卉行列十歲之植也雜英粉糅終歲之力也俄而索
之不易得也天施地生非為己設也能者取翫焉能主
客也惠而不費莫相德也非易所歎渫而不食為心惻
也於是刻石亭右以記歲月云
兗州美章園記
魯泰山二郡國四千石所治今合為兗州都督東方大
府也自昔典城剖符皆達官鉅人吾問於耆舊老人其
遺風餘烈蓋罕傳焉獨府舍園池亭榭得二三公之遺
事李丞相鑿池為濟川擷芳亭孔中丞名嶽雲亭傅侍
郎新柏悦堂李右司作蒙觀綠野三亭凡此遊觀皆爽
塏而高明邃深至今以為美用是觀之惟諸公曩昔之
治其亦若此固多愜於人心者矣夫教令因民而設施
者也賓僚與時而聚集者也方其時以為善既過則泯
默寂寥然古人有言目前之事或存或廢千不識一況
此數十年之久其能勿忘乎自予從宦四方閱州郡園
圃如此府者蓋鮮而無令名以顯之亦可惜也座客聞
吾言而請之為其多喬木焉因目之曰美章夫珍章嘉
卉所以逞顔色娛心意者可一日而具也今此長林美
蔭高十尋大連抱非千百年之積不能至此以謂有老
成畜德君子之風資以定名不亦宜乎乃命除道南出
闢大門揭榜書之既又刻石廣其說以示後曰凡塗塈
梁棟梓匠之所可勉也戒勿隳廢而己良幹豐本受命
於天非人力所能及戒勿翦伐之爾北望岱宗南眺鄒
嶧巖崿蒼翠洩雲興雨天下之壯觀能者面之明耳目
就空曠以逹其胷中之氣不能者面之亦何隳廢翦伐
之虞乎
象山縣西谷記
在五季之世州郡兵事為重吏以武猛威暴能取民者
處右是故縣令養民之任益輕所用多非其人人之相
嘲每靳愧者皆以縣令為諺及宋興始以廷臣行縣事
於是大縣劇邑稍得良吏矣然僻陋窮遠之鄉尚略如
舊方此之時象山絶處海上官無令尉獨主薄為治其
重者一切為簡易吏民酒食相通繇是士大夫莫不以
為諺云慶歷初詔書益重縣邑之選使州郡以令舉才
而用之象山亦增置令一員自爾至今且三十歲所更
九人象山今遂有善政見紀於民遂有聞人見用於朝
夫民無近遠莫不可以興治而為吏者安可以不審擇
如此吾又以見太平之世其治詳而賢者衆多也舊說
徐福為秦皇帝以千童子求神僊遇海道此古事未必
盡信今其民魚鹽粳稻歲時自足不待求於外外亦阻
海水雖求莫致也為之長者能母擾而安之此豈老子
所謂至老死不相往來者耶縣令長樂林君旦次中以
文學為政邑民宜之令嘗大病民有割股肉以療者令
之所以重見愛於人其亦不擾使之然乎昔仲由居蒲
子賤治單父夫子入其四境見其成效而後稱之惜象
山遐遠士大夫莫之往令之善不盡傳也然吾聞令通
西沙港以道利涉海者板築縣城而正社稷夫子位堂
宇壝埓皆應古典既可謂之知所務矣脩治西谷益植
花卉因其老木脩竹築為亭榭以眺望滄海而相蓬萊
非其有餘力而暇及此哉雖吾未嘗往而令之善固己
信矣於是為作記刻之而谷中自林君以前令有顧方
者始有治迹踰年而死民哭之哀祠之又任永德治石
碶以禦海潮郎某濬河畜水以待旱歲民皆賴之皆林
君告我者吾因以著之且以見林君樂道人之善焉耳
寄老庵記
勞而求休久客而願歸人情所同也惟賢者知所休知
所歸嗟負擔之勤肩赬足繭其色焦然有益以十鈞之
重貪受而不避去家越鄉漂搖異域衰老疾病將復夸
為胡粤之游則人皆笑之古今之士縻於爵祿之重任
騁於功利之修途力竭矣愈多益而不辭歲宴矣方馳
鶩而不己則何以異於是惟賢者不然未嘗不量已而
受任未嘗不畏滿而知止舊史遺文所稱道者略可得
而見矣於陵仲子辭三公為人灌園邴曼容仕不過六
百石輒自免去蓋為是爾廣陵孫莘老以文章經術顯
於朝廷嘗為諫官右史出領大州郡者七八年甫五十
自以多病遂有歸休之志嗚呼賢矣平日士大夫歸常
患其無所寓止其志落落難合獨莘老有以素具又可
信其必往也始時莘老嘗至烏江浴於野之湯泉而樂
之泉出山中其源大温大凉適平凡三等至平地為池
青石八角道人浮屠師主領辦治浮屠精舍甚盛莘老
於其旁得勝地羣峯四合紫翠萬狀洩雲鳴禽娓娓昏
旦登高而望大江洶涌千里不極長松二本對峙崗上
下有奇石十數石有窊樽可以酌飲莘老歎曰此地去
人不遠而眺聽曠闊超脫凡濁是其為勝乎於是薙草
築居以二松為門命曰寄老庵噫山林泉石之勝必待
賢者而後出或曰天為賢者而設之大不然今夫韶夏
濩武之作衆人聽之或以不知而不愛或一心以為有
鴻鵠至將繳而射之雖近而不聞故山林泉石之美未
始無有也惟知者為能得之好之故獨見之樂之故安
居之莘老名庵曰寄老吾又有以知其志也矣凡居地
上者莫非寄也知此則吾所攀戀固無往而不逍遙嗚
呼寄老於軒冕富貴之間者危殆傾敓之患日至寄老
于山林泉石而人莫與之争可謂知所寄矣不亦仁且
智哉
太原府資聖禪院記
惟元聖以神武撥亂出民塗炭之域所乘者時也惟大
雄以慈悲衍法濟民生死之海所會者因也夫治道陵
遲彝倫斁敗方隅幅裂聲教否隔運極數還迺復壹統
故西伯崇壘再駕而後服武王牧野一戎而大定聖人
不能先時而亟其欲焉四生異稟五藴殊感空性迷沒
邪法肆行德非宿殖莫聆真謗故舍衛吃食肇允一音
毗耶問疾乃至不二如來不能無因而唱其端焉在昔
偽漢竊號盜有汾晉資魏氏河山之寶倚并州兵馬之
盛曰實夏隸蘄亢劉宗及衆正龔行小腆負固藝祖無
𠞰民之念神宗收卒伐之功而後氣祲清蕩書軌無外
遷商餘民用誥多士本堯舊俗謂之唐風自是里閭逸
居田畝昏作中外一體遐邇禔福世歷三紀重熙累洽
邑具五民既富而教明則禮樂幽有鬼神習豆籩而率
職者必惟新於後生袵金革而強死者或未悔於前日
益茲象教用照大迷上以儲二后之冥祐下以副兆姓
之洪願蓋資聖禪院是始權輿焉然則元聖建功循斯
教於休命大雄妙覺繇信向於方來乘時會因不其然
乎故知弁冕端委莫匪帝力塔廟莊嚴則為佛土於是
中外虛心甿庶就義崇茲勝果底於日新詔發秘藏申
錫舍利既而肇建茲廟儀形天表軒臺靈威懍懍如在
帝梵極樂亹亹現前嘗試揚㩁以告比丘惟此晉國始
封叔虞疆以戎索啓之夏政孰若清淨寂滅至於無爭
闕鞏密鼓分器之薄孰若示現靈蹟持以堅固九宗五
正域民之陋孰若四衆招提十方無碍而況有先王之
别廟實曰都城稱使者而侍祠付之官守兼是數者其
亦盛哉自禪院初建敕選名行僧二十八以充供養歲
度學者并錫命服暨舍利之降始創鴈塔劫火變壊更
置寶閣及太宗神御落成輪奐蜎蠖金碧照爛中人營
辦冠蓋相望爰田上腴之錫蠲其國征邸舍廛絘之布
厚厥緡算上恩賚予至於再三歲計會最始盈千萬其
餘則元臣巨公競加外護里豪居士樂輸檀施於是高
閎大廈長廊邃宇經行禪誦香積宴座各有攸處矩模
畟然鱗次翼舒星陳棋布始由工度儼若化城自天聖
初元至元豐紀號垂六十載能事斯畢總若干間以殿
名者幾所鐘樓經閣香壇廳事凡若干名於以資薦純
佑弼成鴻化豈特憂深思遠之俗益知用禮權變縱横
之士舍其業結抑自實沈曠林悔懺尋戈之咎負貳盤
石解脱囚械之苦矣丞相韓公某樞軸均逸開封作牧
分閫秉鉞威憺殊俗惠孚小民禮賢下士常若不及博
古求舊未之或遺僧正檀江總特淨衆綿歷歲月緣化
積累之勤經營卜築之盛不愆於素率與有勞求刻珉
石以垂不朽公嘉允其意樂道人善以愚有志鉛槧見
命刊述某晩聞道要無所折衷能讀書史豈曰多學為
之歌唐竊季子見微之妙其若有佛愧靈運先成之知
辭不獲免因直書云爾
重修廬州蜀山廟記
昔先王命祀山川之神神能興出雲氣以致雨則祀之
言泰山之尊亦曰觸石而起膚寸而合不崇朝而雨天
下是故神靈之動民者莫如時雨百姓之歸依於神者
莫如旱禱夫惟民神之相與非有真宰者主之其孰能
應而不貳蜀山廟載于祀典景德二年太守相國陳公
始新治之去後五十三年今太守趙公復修舊而侈大
之前太守所以新廟者旱禱而應也今太守所以新廟
者為致雨而報也用是推之茲山之神靈動民其前無
始其後無卒其於廟祀不亦宜乎然茲山之高不逾里
大不盈百頃四平無附以蜀為稱而自舒肥之民方數
百里咸奔走望祀之固天地鍾粹神靈之區不在大而
威靈著焉百川之交也而濟為四瀆列星之多也而觜
昴序於西陸事猶此矣趙公字某以嘉祐元年至郡明
年某月去郡治民事神恭順不懈前後凡三禱歲以有
年新作廟若干楹餘合舊修之
彭城集卷三十二
