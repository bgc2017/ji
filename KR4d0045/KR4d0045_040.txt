彭城集卷四十
宋劉攽撰
雜著
設常侍郎對
漢景帝用晁錯為御史大夫帝過郎署見常侍郎問曰
吾以錯為三公人以謂何如常侍郎曰幸甚陛下之知
錯也以錯為大忠焉爾陛下之用錯也以為錯大材焉
爾帝曰固然常侍郎曰錯不變更高皇帝約束陛下不
以為材錯不别疏人骨肉侵刻宗室陛下不以為忠然
則高皇帝約束雖仍舊不可得矣諸侯雖欲無罪不可
得矣帝曰何哉常侍郎曰錯潁川男子也文學不能以
出衆容貌不足以動人使居鄉里勢不過得為掾功曹
錯不願也錯峭刻為忠而陛下信之錯菲苦為材而陛
下用之錯今為三公富貴榮顯然則極錯所欲盈錯所
願漢安得無事諸侯安得無罪乎帝曰吳王詐疾不朝
久矣其罪大今削之亦反不削亦反常侍郎曰先賜吳
王几杖不朝數十年矣吳王漸漬恩德雖圖不善不忍
為也陛下今使錯發之吳由錯反而謂不削無錯吳何
為有謀乎帝默然常侍郎曰語有之曰變古亂常不死
則亡是天道也階下雖固愛錯不能違天錯將有大怨
侍郎謝死罪居三月七國起兵帝憂懼要斬錯以謝七
國然後知常侍郎為賢者也
書李廣傳後
李將軍英毅果鷙謙讓不入可謂名將矣然而功不至
封侯者非其人之智失也又非時人之勝已也幸不幸
有命也已矣世之君子全道極美而功名不顯者亦何
可勝紀哉然君子之道得於人必反諸其身違于天必
復諸其心故禍福之至曰已有以致之是以上無怨而
下無尤也李將軍追咎殺降者以使己不封能自訟矣
嗚呼可謂非篤厚君子哉
連珠一首
蓋聞詭道取勝得以暫用懷惡致討未有能克是故以
桀詐桀可容于徼幸用燕伐燕不足以相服
進士策問
問古者藏冰以禦雹災禁原蠶以蕃馬四時改火以救
民疾出土牛以送寒氣夫天人相感皆以其類凡此數
者其說謂何且其說皆春秋周禮月令聖賢之記非鄙
近淺陋所傳述者諸生母以不通而輕沮毁之也
問古有宗子者以管領族人今不知其說如何為之者
何人分大小者何故領族人之狀何若累世之後有所
斷絶否今世亦可行之乎當為明說焉
問古者議事以制不為刑辟今國家憲章完具毫髮以
上皆存約束而言治者嘗曰不盡人情其為吏者皆便
文自營無惻隠之實以故政事多不及古或以為宜簡
節而疎目求忠信之士敦龐之人以付之夫人不易知
恐未獲議事以制之美而矯虔吏舞文以害民矣二者
宜何從願與諸生議之
旱禱文
伏以賞功罰否率由陰隲之權旋時過期實繫至誠之
感臣自惟淺器濫預長人政術弗修德馨蓋闕間者旱
氣為沴穡夫鮮功閔焉雲漢之憂遂及肅霜之序農畝
弗墾宿麥過期懼粢盛之不供而鰥寡之重困是用反
身思咎潔誠謝愆闢靈場之謹嚴誦仙章之秘奥庶兹
悃愊仰逹高眀伏冀降鑒自民上德生物拯此焦勞之
患畀其膏潤之恩霖雨以時豈特雲霓之望黎庶無憾
更知芻狗之仁
太清宫旱禱文
伏以洗心首過情衷可以必聞旋時過期昭鑒未嘗無
報臣濫膺朝寄黍職郡符刑政弗修疵癘為閔粤從春
序時雨愆期顧彼農民衆心失望密雲屢布而復褫疾
風亟發而若驚宿麥就實而弗登嘉榖當種而弗入民
罹饑饉之苦于此累年家乏儋石之儲鮮不萊色大懼
流移道路荒棄田萊是用躬造殊庭歸依鴻造守土無
狀或許其悔過而自新比屋可哀必冀于加惠而孚佑
霖霪滂浹萌實茂堅幸昊天之弗渝亦神祀之無乏
中嶽禱雪文
今兹冬多愆陽雨雪不時雲氣數布風飈暴起宿麥枯
瘁人且疵疫守土無似刑政失中不能自媚于神實致
此咎洗心自新是用乞靈于百祀神祇惟天子之所命
敝邑之表望莫如在廟之神矜其淺智不逮之罪軫百
姓將絶之憂惠澤以時嘉榖無隕蒙賴靈貺其何有極
敢告
謝雪文
蒙神之賜致此甘澤疵癘不興濡土潤麥匪我精誠所
能昭格在神聰明庇民大德潔粢豐盛陳列邊豆左右
僚屬載拜稽首是用為報率我常職神其格之以饋黍
稷尚饗
吳山禱晴文
吳嶽在隴州去鳳翔僅百里其山秀特磅礴與
五嶽相類不輿凡山等其神甚靈其禍福於民
如答于是秋苦雨故予為文禱之
判渾茫以融結兮肇川嶽于坤輿五山峙而相望分兹
綱紀乎中區慶西荒之遼夐分邈萬里而有餘伊帝命
以主民兮曰喬嶽而惟吳峻千尋而直上分亘西方而
不極叢巖嵬嵬而干霄兮白日過而如匿睨玄雲之漫
漫兮夫豈知乎懸崖之孤石氣清淑而淳粹兮嫗陽春
之膏澤忽變色而震恕兮何風霜之慘戚諒好善而懲
惡兮兹天威之咫尺彼下民之喜仁而畏欺兮夫孰非
神之幽隲歲困敦而隂霖兮秋既成而弗穫氣昏昧而
弗離兮雨滛泆而互作川谷浩乎為淵兮高原墟而為
壑彼下民之無辜兮曾弗究而弗度雲闐闐而不收兮
鬼嘻嘻而為虐疑聰明之惑蔽兮何帝令之沮格不然
跼炳靈于百里兮又明神之所怍扣帝閽而且遠兮不
若吾神之可以獻忠縛笞屏翳兮放誅豐隆揚百川使
清露兮詔蜚廉使來風掃除昏翳兮天地清通白日揚
光兮悠悠太空田有嘉榖兮穡人成功我民欣欣兮報
祀其豐神之德兮長無終窮
禱晴文
霖雨為沴越月歷日麥既秀矣隂不得育前歲饑阻民
或菜色奈何復之鰥寡愈蹙百姓非神主邪水旱非神
職邪神將弗聞我是用告翕息雲隂日光照赫尚庇黎
甿以敷大德敢告
王深甫哀辭
嗚呼深甫嘗自以為不壽亦亟為予道之揆六物與五
辰迺言命而稱詩神峻清而骨單吾固亦以君焉為疑
何兹言之竟果其夭閼而止斯吾固知夫天命之默定
非賢哲之可移強學問而力仁義彼蒼蒼焉冥默而莫
知夫神之不可滅精之不可虧莽太空之浩蕩君孰往
而疇依審與夫顒顒兮異矣復何怨而何悲夫死生其
猶夜旦之常邪顧有合而必離彼修短胡足言乎計彭
祖之與嬰兒念至理之昧晦知之者不如信之以誠之
為愈也然固望之而未至聞之而弗窺此顔生之不幸
猶壹慟于宣尼矧吾徒之缺然宜為君而涕洟
祭陳相公母某夫人文
嗚呼五福之先莫重于夀夀者雖多鮮克貴富或身顯榮
親不待留夫人之福四世之祐以賢為子名譽長懋國
相之養萬石其厚黃髮兒齒踰八贏九詩頌魯侯慶云
壽母馮勤胡廣在漢稱首夫人況之彼焉何有命乎考
終靡憾靡疚某等備位小邦皆有官守喪車來東不敢
奔走恭陳薄奠藉詞為侑
祭亡弟縣丞文
前年四月汝來見我念汝當官才高志果于以求名往
無不可故我别汝思而不傷汝行無幾報汝婦喪十旬
未半汝繼以亡何辜如此不淑不臧豈我不德底此咎
殃我心猶疑謂汝在官後來不歸一别終天我年向衰
六十有幾前喪汝嫂兒女失恃我矜汝孤誰與撫視我
重傷悼髮白目翳日月流速爰及祥祭几筵將徹在禮
有制招延淨寺廣作佛事益乎無益自盡人意奠汝以
詞靈其髣髴
祭亡妻潁陽縣君韓氏文
嗚呼日月不居節序代逝傷悼如昨忽焉周歲追惟話
言衎衎令德帷袵未更宛然餘澤情懷摧割有涕漣洏
泉壤冥漠詎復我知素心依佛覺悟至理超生淨土想
必去此禮制有經明當變服奠觴陳詞祔筵以哭
祭王景彛文
惟公忠以衛上簡以正已節惠之光兼此二美生榮沒
哀前聖攸臧僉論所同公也不亡歲月之吉歸葬舊封
宰木有嚴天子之公某朋舊之好執紼是宜守官鄰邦
遠莫致之恭陳薄奠告公以心靈實有知庶亦來臨
為人祭唐給事文
惟公之生志氣潔修清不可渝如川之流博學贍辭既
以周用尺牘之珍又衆所共金華深嚴多聞是資出入
兩朝天子器之胡天降年福不售德修途方騁脱軸煩
軛嗚呼哀哉某夙以姻婭得從儁游哲人之委使我心
憂觴豆雖陳公豈來臨文以叙悲公知此心
祭張龍圖文
惟公亮直自躬儒術映時緣飾彬彬動為吏師大邦維
屏天子是毗所居赫赫去而見思金陵都會朱邸始封
大新城宇百堵穹窿洛師汶陽周魯遺風二邦美化于
古比崇龍馬近臣柄輔儲偫將哉相哉故事多矣天不
憗遺公胡不俟殱我良碩奪兹重器嗚呼哀哉某昔以
庸虛預居下僚從事别都匪夕匪朝親際軌範躬服教
條薰而炙之德音孔昭奄承訃聞震悼曷已守官小邦
去公千里欲奔不能疚心如燬酒肴匪馨恭致常禮
為衆人祭王十八學士文
嗚呼君以文章奮志發身施于為政寬而利人凡出從
事傅古則迂便文自勞又非遠圖君實精心處躬不疑
所居可紀去而見思南亳之都全吳之疆饑饉薦臻民
卒流亡田萊既闢百堵還定問誰之勞復此完盛上嘉
成功亟降命書東暨海邦北維參墟膂力方剛經營是
宜金印紫服爛其有暉傳車在門揭節諏日旦不能朝
君忽卧疾賓來問君笑言自怡揆此吉人何慮何疑沴
疹發中變若翻水晨夕俛仰君遂已矣福善之說古或
不信導引而壽君復自慎莽然臻此不可推測豈天有
命雖聖不釋君齎所懷不得盡施以生者懷重君之悲
某等辱從君游交契攸久豈伊異人兄弟甥舅哭君之
傷情鈞意同丹旐有翩君喪遂東怳然語言晳然眉宇
不見不聞邈然夐古潔饌豐盛清酒在罇一别長絶寫
心此文
祭邵龍圖文
嗚呼昔公之西擁節部符千騎上頭籣弩前驅邛郲之
險其足言歟賢賓去門弔者在廬禍福倚㐲一盈一虚
今公來還丹旐首途素幕蕭然斂衣塗車天理何常不
亦悲乎鳴乎哀哉惟公志節清修早自挺立儒官詞林
栗階躋級司言右垣袞職補緝遂主邦計畡賦經入蜀
城會繁民俗輕急清德鎮浮有命既集百里之塗半于
九十公實中絶車摧馬縶凡我僚舊皆昔朋執朅來存
公易笑以泣陳觴叙誠惻愴於邑公實臨之誰謂弗及
祭賈中丞文
嗚呼詩書所稱君子正直廉端隅方以近有德古今材
良勉懋自力孰與天資不為外飾維昔宣尼隕涕叔向
史魚兩如潔修莫尚矧惟公賢時所仰望殄瘁之悲為
國悽愴嗚呼哀哉公在中司懍其毅氣如玉之瑩廉而
不劌表正衆物彼曲吾避陳善責難致君無貳神之聽
之景福謂何曰仁者夀公在則那淮陽卧治汲直病多
公復不能獨寐無吪鳴呼哀哉昔公之門居無雜賓貧
賤之交在我數人情以義鍾哀以志申有涕沱若沾袍
隕紳喪車于南邈焉千里有泗有淮壽母稚子奠公國
門公歸已矣公不我忘顧此肴醴
祭吳中散辯叔同年兄文
慶歷之六同荷名第四十年間怳如暫寐逝者所餘一
才三四見公荆州以是為嘻為百老圖如公存意别公
無幾公復不諱天命有定固不可避惟公夀算官爵名
位雖不大逹方古無愧克有令子門戸不墜交朋之情
既老必異追公昔遊忼慷隕涕喪車北還丹旐曳曳撫
棺一呼引紳抆淚奠酒伸詞公乎來既
為三省密院祭中書相公長男新婦文
帷靈作嬪清門慎德習訓積善在躬罔不信順日及隕
芳弱草棲塵如何不淑失此令人殽饌佳好清酒嘉旨
靈乎不遐歆此涼菲
汝州判司等攷詞
襄城縣主簿張堯卿第一攷
前件官久更事任頗積吏材迨此朞年亦無官謗其攷
可書中中
襄城縣尉寇仲閔第二攷
前件官勤于追捕濟以公廉卒徒服從器甲犀利其攷
可書中中
葉縣尉常琮第三攷
前件官追胥竭力教習有方帷其鮮萑苻之姦是以寡
鷹隼之效其攷可書中中
司法參軍王辟疆第二攷
前件官明辯足以亭法詳慎不以便文既久于官益勝
其任其攷可書中中
司理參軍王整第三攷
前件官操心近厚鞫獄正清其攷可書中中
梁縣尉兼主簿高韙第二攷
前件官莅事再稔取盜四人窮淵藪之姦可謂能矣貳
子男之課不亦多乎其攷可書中中
國子監補監生牒詞
國家以詩書禮樂教育諸生以德行道藝應選上下相
待如此其重雖未列于爵禄而士子已貴矣然國家與
人不求備故占小善者皆不遺之焉而諸生有志于古
人則共自任者宜勉之耳
曉示州學榜
據州學教授狀諸生不遵規矩及侮玩師長毁
壊曉示者
蓋聞入孝出弟鄉黨之常節恭業樂羣庠序之要道諸
生秀才結髮從學屈首受書大則希揚名而顯親次亦
將干祿而筮仕何乃甘心佻逹極意慢游以侮玩老成
為高以抹摋箴規為逹負固不服過涉至凶不足成名
秪其敗德古者大學之教嚴師為先或收檟楚之威或
重寄𤏡之謫非不能道德而齊禮蓋將糾繆而而䋲愆
興言及兹良弗獲已為學至此不亦恧哉然而朝過夕
改君子所予先迷後得大易攸尚畏罪可以強仁克已
而後復禮特願勉親弦誦恪居朝夕勿重前咎以貽後
悔告示各令知悉者
濟寧總管府敦請武子先生主善本路學校疏
竊以化民成俗舍學校以奚先以善及人惟賢哲之自
任某等叨寄兹土俯愧菲才顧惟郡邑之氓素乏絃歌
之教雖泮宫之攸宇虛絳帳而無人幸遇良師克堪主
善武子先生德望足以服鄉里文藝足以為模範雅重
足以鎮輕浮安恬足以化僥倖有叩即應無問不知超
然天爵之尊允矣國人之式某等敢攄悃愊仰瀆高明
珠在淵而淵光玉處石而石潤物且乃爾人益能然與
其獨樂乎一身曷若兼善于萬衆謹同願學之諸子不
勝延竚乎清光願薰陶禮義之鄉謹佩服文明之訓異
日而為天下之名士不言而知先生之門人為國儲材
有教無類贊襄唐虞得賢之盛再清洙泗絶學之源千
載流芳一時稱慶在後學多感多幸于先生不為不光
罔敢多言敬備奔迓謹疏
修暨陽學宫疏
本學正殿雖新戟門未備樓危欲壓堂圯弗崇欲議增
修何從取費非助我者孰能為之伏以天地之覆載皆
知有帝王之師風雨所漂搖遂不見宗廟之美睠我暨
陽之學創于慶歷之朝來者皆視如傳舍之人去者無
必葺墻屋之計車不容而門壊廉太近則堂卑盡戟弗
修丹楹未備舍路寢孔碩之外皆朽木不彫之餘固知
子騫之言舊貫何必改作恐如安石所論後人將謂無
能本欲經之營之成之庶幾合矣完矣美矣然則欲毁
鄉校豈不為鄭國之羞僖公能修泮宫未必非魯人之
助用勸爾士各肩乃心(原註謝安石欲修宫室王彪之曰豈可大興工役勞攪百姓耶)
(安石曰宫室敝陋後人將謂無能)
彭城集卷四十
