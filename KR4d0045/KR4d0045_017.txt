彭城集卷十七
宋劉攽撰
七言長律
送王相公
白麻詔出鳳凰池金節銅符副錫珪故事周公不之魯
是行山甫亦徂齊百年禮樂更檮杌萬國車書載狄鞮
開闔乾坤容海運斡回樞極寄杓攜故都形勝餘龍虎
開府文章盛璧奎列坐諸生親絳帳縱談禪伯得金篦
四山嵐氣連松梓二水波濤亂鼓鼙里老傍車看畫鹿
江靈低首避燃犀鴻河帶地長餘潤蟠木開花亦有蹊
躍冶空慙折鉤喙在鈞仍似落巢泥苦心刻鵠纔成鶩
卑意函牛祗洎鷄早晚重開丞相閣為公嬴馬踏沙隄
和楊褒早春二首
雪色留寒風弄和新陽淺淺故隂多池冰漸盡泉初潔
徑草猶微菊未莎歸鴈聲音矜久客晴雲意態似妖娥
杖藜窮巷貧非憊隱几衡門嘯也歌身外閒愁從撥棄
眼前詩景得遮羅亦知白髮非春事老伴相尋奈我何
少年意氣屬時和春入青門樂事多試著青衫迎暖日
閒騎駿馬踏青莎御風直欲從仙子奔月猶能及素娥
鴈鶩陂前來膾鯉芙蓉園裏去聽歌舞狂相屬揮如意
醉起馳歸擲叵羅寄語子雲天禄閣新書尚白竟如何
寄齊州李學士并呈蘇密州
濟水由來徹海清兩州偕得水南名遺人頗記睢陽曲
(原註濟隂本分梁國)說士猶談歷下兵碧落羽翰俱失路白頭章
綬偶專城東秦表海知君重左輔陪京莫我輕賓客此
邦多長者(原註漢語云梁多長者)詩書前古聚諸生不知高密何
如彼試仗西風問子卿
送王兖州
卧閣偏州獨老夫三年化盡白髭鬚故人始得班荆語
督府相觀剖竹符舊學翰林君子澤雄文策府列仙儒
蛟龍莫作池中物老驥幾為轅下駒腰底印章馳傳乘
道傍冠蓋棄關繻黃金上冢家相樂文弩迎官吏疾驅
甲子可憐同步武光隂稍覺近桑榆掛車正爾思前路
畢娶由來異壯圖笑謔會須矜此酒分飛何必待長塗
側身東望艱梁甫猶冀君家有隻鳬
次韻宋職方新修廳事
事從梁棟拯隳頽民有餘工庫有財不待公輸洎玉繭
肯論新甫與徂徠經營結構無遺巧壯麗宏深要必該
廣砌水平鋪淡碧應門風過絶纖埃雲山噴墨文屏合
金獸銜環洞戶開勢似名翬飛夭矯喜知巢燕到裴徊
陳平社宰非無意薛惠郵亭信不才會道曹風如魯衞
輔州元作帝京陪
再和宋職方
萬緣冥數有興頽不為勞民與費財常怪丘淵猶改舊
足令蓍蔡可知來黃圖左輔今仍重甲令名藩此正該
過去英賢聯踵武幾多能事悉塵埃僝工匠石三農隙
唾手公堂一旦開妙選棟梁虹宛轉觸新廊廡雁徘徊
落成幸有羔羊酒能賦欣逢錦繪才衰老專城無異術
祗將勤拙任家陪
次韻酬李推官
少無風力致雲霄老寄東藩愧節旄涉境已憐清濟涸
開門猶喜岱山高智微黑蟻穿珠竅術異游魚出鼎膏
思古循良深自歎視身尸素欲何逃流光去去車馳轂
過事新新海駕濤屈指家聲歡上客惬心風什幸詩豪
青春小圃饒佳卉遲日芳樽付濁醪傾蓋強君留一醉
相看前路釣連鼇
答鄭秘丞見寄長韻
鄭公真率故難攀夙昔相期季孟間晝錦鄕閭嗤拓落
藉糟官局壓清閒飲腸縱逸巵無當詩句清新玉作環
屢舞自矜能舉袖少歌誰復顧酡顔南金不足償棋進
魯酒頻聞輸罰鍰豪忤里儒連束矢狂侵醉尉欲翹關
婢勤織衽幾無欲男飽詩書僅有鰥疲馬踏泥如得絆
弱弓支肘不成彎權材未恨原中秘領邑那知寄百蠻
說將正憐胡越異問津空復鬢毛斑江連楚蜀無窮水
路繞巴渝不盡山青嶂呌猿寒寂寂亂泉衝石暝潺潺
有生誰得辭羇旅良苦遙知冒險艱高興由來向人盡
尺書仍喜不吾慳
雨後小園
雨多三逕似荒郊處處秋隂紫翠交照水白蓮霜雪朵
倚天喬木夕陽梢池光俯見游魚窟樓角遙臨宿羽巢
倚杖移時看蟻鬭操舟繚岸試杯膠墻隂静色憐甘菊
垣上懸藤識苦匏老圃不須譏抱罋野人無事伴誅茅
五言絶句
終南山
終南際滄海千里張屏風落月沈山西朝陽生嶺東
火浣壇
天游神不虚火解形復見明明學道心不與刦火變
許真君祠
舊怪神仙事燕齊得浪傳丹青此堂上想像為依然
酒舫
美酒留人飲乘風縱客槎秋潭夜深月春&KR2317;雨餘花
竹岡
夤緣映層阜蒼翠復春苔君知愛霜雪若个是龍材
寒食後聞雁
後雁來何暮春風萬里情江南多燕子無處覓同聲
丹井
古井玄泉色仙人玉鏡寒照來知骨相作意就金丹
初夜
栖雞已登屋宿羽復歸林不語聽鐘坐默默千里心
郡樓晚坐同陳掾
雲來湖外雨樓倚樹梢風不惜清凉意持將與子同
人日立春
花勝已宜春剪綵更為人風光今日好顔貌一時新
送韓玉汝司封奉使兩浙聞諸公先分題用池塘
生春草園柳變鳴禽字合為十章章四句
赤驥脱馵羈軒然視瑤池公持漢使節不減豸冠時
三江亘東南波浪浮日光峽中起奔濤積錢僅成塘
吳帆若飛鴻千里長風生組練白玉粒一月來上京
利術析秋毫心計遊無垠亦有甘棠蔭蔽芾如舊春
忽為嚴霜誅慘戚動秋草狐狸不足問豺狼詎横道
諸公惜分手置酒倚名園長廊蔽修景晝無車馬喧
露光洗高花風力曳垂柳上客請賦詩主人起為壽
春濃芳菲雜日夕境氣變望望檣上烏去去令人羡
壯年吳會遊常有懷遠情想見瓜步南草長鸎亂鳴
驛騎傳梅花書牒封來禽何以慰别愁遲此瑤華音
花嶼
孤絶池心嶼高低水面花若無舟楫到應似隔仙家
池上
罷客棋仍在留書卷未終荷喧知過雨萍聚見來風
嘯臺
高臺見百里長嘯海風生為問塵埃耳能聞鸞鶴聲
鼎池
仙去遺金鼎年深認劫灰懷人何限意時向鼎池來
故人謝師厚刻唐賢淳于先生墓詩于善謔驛系
語其後刻石後二年師厚去世明年余過善謔驛
讀詩悲之因作淳于墓詩又題二韻追悼師厚平
生忘形善謔莫逆惟師厚為然也
故人墳宿草翰墨想遺風善謔知君意何傷睿武公
與持國約游環溪大風不果往又過曾氏值主人
之病
人事不如意出門安可期終須賞春物那問主人為
蓮池
蓮花水底紅荷葉岸邊風五月蟬鳴後君應愛此中
東樓
樓前淮水上遠樹似魚鱗來帆與去櫂腸斷倚欄人
長門曲
凝笳來鳳輦玉宇開深殿君恩春風廻那向秋時怨
君心似明月月缺應再圓但令黃河水到海還上天
書堂對雪
幽居遠人境竹柏映吾廬滿目山林意今晨霰雪初
積風寒玉折驚鳥落花餘定有麕麚迹環林未掃除
雨後回文
綠水池光冷青苔砌色寒竹幽啼鳥亂庭暗落花殘
旅舍不寐作回文四句
定雲浮黑月驚風觸巢鳥暝燈客單寢短夢恨遲曉
彭城集卷十七
