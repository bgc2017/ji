彭城集卷二十一
宋劉攽撰
内外制
御史中丞孫覺可龍圖閣直學士提舉醴泉觀依
舊兼侍讀制
吾以風憲齊邦法而用經藝求多聞儒臣之任是者異
事而同功此皆有益於朝者也具官某資性樸茂學問
該達有子政之博識兼叔向之遺直近者擢置中司以
從民望未得聞生之竒論乃固以疾而來觧知其不欺
在所從欲擢龍馬之峻秩仍虎門之詔徵兼總殊庭之
事增重講闈之寵祗服休命母怠初心
中散大夫天章閣待制知鄧州陳安石可龍圖閣
直學士差遣如故制
朝廷嚴侍從之聯待通博之士惟其器足以大受知可
以重任望所歸者而後畀之延閣相望左職維叙眷兹
遴柬義靡虚受具官某材實周用名允副實迨迫耆齒克
成壯猷内參藻鑑之司外總藩宣之寄率有可紀不替崇
譽宜示甄擢以疇義最惟河圖之所藏居石渠之右地學
士之選儒者為榮寵數亟加懋恩思報勉力無怠對揚休命
故鎮江軍節度使檢校太尉守司空開府儀同三
司致仕康國公韓絳可特贈太傅餘如故制
股肱之臣社稷是衞生則體貌盡禮以示老成之貴没
則哀榮稱情以著云亡之歎非其盛德曷膺異數具官
某大器有容直道自任舉厝見乎事業忠厚發於性情
再登上宰稱為賢相周公師保萬民惠澤浸廣召伯弼
亮四世嘉績維多者老里居乃心王室風猷所竪毗益
仍遠天不憗遺奄至淪喪朕用傷悼莫可逭贖宜加愍
策進崇贈典躋帝傅之寵名賁袞章之禭服泥書蜜印
以光泉壤靈其有知膺是休命
皇城使昭州刺史郭忠紹可差知岷州制
先帝斥廣邊圉控制西戎惟三軍之師與連城之守訓
兵治民文武並用非有兼智曷嘗輕付以爾效力洮隴
克有善譽屬他部引嫌以汝易地勉勤職業用副光寵
朝請大夫新差知邠州蹇周輔可差知廬州朝散
大夫知廬州史宗範可差知邠州制
朝廷建官分職無有遠邇皆務以利民者也度材而任
之以示大公至於從人之欲小濟其私是以天道無害
於治以周輔耆艾久吏使莅豳土而以情自上求所便
安惟宗範合肥之政課最可稱命總邊𤨏益用觀能易
地而處俱謂宜允思所報效母孤任遇
知滑州劉珵可知湖州知唐州王得臣可知邠州
制
壤地不齊南北殊俗吏治何先法令惟一智者足以興
事敏者莫不有功顧惟大邦每擇良守以某悉為久吏
亟更符守吳興南方之都會新平西道之要衝分以付
之思所報效
朝請郎試大理卿杜紘可直秘閣知齊州制
漢制列卿郡守通為二千石其在朝會中都則見惟月
之重矣夫其屏翰千里乃知連城之寵内外之别夫奚
足云以某器術通博法律精明執事輦轂歲月逾久致
位廷尉任遇亦重而勤勩己&KR1224;黽勉弗任思從息肩顧
得補外朝廷俯從人欲付之郡章昔人以卿秩出守用
為寵榮今汝貼職中秘臨治稷下恩數兼渥思所報效
寶文閣直學士正議大夫謝景温可知鄆州制
機衡之任内則八座為重方嶽之寄外則十連稱貴愼
選攸屬周材是膺將明所資出處奚異具官某立性挺
特遭事開敏白黑明辦予奪時當擢領秋官之長實處
文昌之要朕惟鄒魯舊壤皥濟奥區賦政之優變道惟
允輟聽履之妙選付連城之重寄敬服崇寵益其善最
朝散郎孫賁可知邵州制
湖湘之南蠻獠雜居乃或不虔邊圉肆為侵暴夫豈足
勞吾剪薙也莫若擇良守就而撫之震讋其姦猾存育
某柔服斯無事矣以某健於為吏幹譽頗著付之連城
其思遠略不孤寵命
新知河中府葉康直可知秦州制
先帝穰却胡狄斥大邊圉秦亭之地僅若内郡然其襟
帶隴阺門戸巴蜀小戎車甲之盛夷漢走集之要方之
前世固自若也擇帥之重尤所愼焉以某前奉使指臨
安陜服智之所及事乃無曠至其攝莅漢陽頗歴時序
士服熟其訓練民便安其簡易審羌虜之情偽觧山川
之要害因而任之成效宜速俾易蒲中之寄以究隴上
之治貼職龍馬寵命在先勉服恩榮益思盡瘁
侍御史杜純可知相州制
向繇卿寺擢貳臺憲以某讞獄先帝常有確論乃兹登
用實冀毗益而議者言其處事堅完持心近薄又臺中
故事非繇科第不登是選重為不宜觧白筆之重權付
赤惟之優寄三臺舊壤千騎殊寵公朝未嘗棄材能吏
思所報國
西京作坊使知岢嵐軍王景仁可知原州制
西方諸郡與羌戎接者皆為要衝五原其一也為其守
者愛養士卒宜得其死力遠置斥堠使前知虜情將略
之最莫先於此以某久習邊𤨏因付重寄益務自勵不
孤恩寵
温州刺史提舉萬夀觀公事向崇回可知蔡州制
吾求循良之吏以付郡州之治才無所遺則不限文武
之異功有所勸亦初無戚賢之别以爾謹身奉法強力
從事其以為政宜無曠職汝南大郡生齒繁夥聽訟察
獄愼而母怠服我休寵母致民謗
龍圖閣待制知河中府王震可知鄭州制
介二都之浩穰承千里之風化陪京之重是惟鄭邦擇
守之愼非材莫處具官某寬裕容物豈弟信己治民之
效所至見稱付東里之奥區按緇衣之舊俗務崇民譽
以稱上恩
中散大夫燕介可知棣州制
齊之北境是曰無棣魚鹽之饒俗以富庶其於為治易
使安輯以其更練民事通逹人情付之專城益觀成效
知宿州呂温卿可知湖州承議郎王鞏可權知宿
州制
有地千里而長百吏發政施令良民足以訓養猾民足
使畏服有志之士知其可以有為莫不願之矣以某等
通敏用務付之專城之寄符離吳興又東南之奥壤也
思所建置以副休命
知汝州邢恕可知襄州制
江漢之域襄陽為大鳳林以為阻鹿門以為望呰窳之
甿獄訟亦寡然隄防弗固則有昏墊之憂竹屋相比或
致延燒之患往之良材以兹為先爾以敏材愼慮試於
為郡旣歴一邦頗有能效付漢陽之奥壤增符竹之寵
榮祗服茂恩益期善政
西上閣門使重种古可知鄜州制
治民訓兵文武異道惟其兼才乃能適用西方諸郡疆
圉羌狄鄜為次邊實當走集軍旅士馬之訓金榖獄訟
之劇為守為將是以重矣以某久更吏職益閑戎略付
之左符屏兹要郡竭力盡慮副吾選擢
朝議大夫馬淵可知泝州制
束髮從仕至于耆老近臣之稱薦者章數十上是其有
以過人者海沂大邦民物繁富庸付章韍以期善最夫
治人之術譬猶養身母暴其氣正心以存之則有康寧
之報汝愼之哉
朝奉郎守鴻臚少卿黃隱可權知泗州朝奉大夫
宋彭年可權知邢州制
九寺之貳是為要官前以鴻臚大農用隱彭年而議者
謂處非其位不可虚授朝廷重於失士乃復試之民政
右河左淮二郡為大邢兼趙衛之俗泗當舟楫之會有
所施為易致功譽益務勤恪以稱付委
朝請大夫韓晉卿可光禄少卿朝奉郎知相州杜
純可知徐州制
卿寺總集邦事州郡在宣王化二者之重非有左右豈
其以内外而為輕重乎以晉卿純敏識強力通習律令
試郡未幾民譽有在擢貳光禄徙治西楚度材而處來
效是期勉力愼修母敢豫怠
知潤州朱服可知福州制
閩嶺以南長樂為大生齒繁夥其養不足則獄訟易興
風俗刓弊其教不篤則禮樂罕聞為之治者抑亦難矣
以某既更吏事因付邦寄思所以裕民生敦禮與義庶
無負委任矣其勉之哉
朝奉郎邢平可知衡州制
郡縣之遠於京師者其能使上恩宣布賦役均平民無
愁歎之音惟守長之材爾衡山之陽湘水之左厥民呰
窳為生甚薄生齒繁夥占數至廣命汝莅而撫之勉力
思效上謹詔條下盡民情夙夜匪懈斯得之矣
右騏驥副使王良可權知黔州制
西南諸蠻馴服聲教而黔中之地當其衝要内則嚴徼
塞之走集外則總羈縻之琛賮郡守之寄朝選為重以
某知慮有取武略己效宜試連城剖符之任以觀治戎
訓民之術
皇城副使王鑒知莫州制
邊郡鎮守兼有民事以威武震憺戎落以律令聽察獄訟
其亦難矣可無選者某累更任使常著能效帥臣稱其
材敏薦之於朝因而用之吾無推擇之煩其勉勵幹力
勿負恩渥
中散大夫裴士林可知同州制
法令所以平民也得其情則文無害賦役所以用衆也
處其中則下無怨是二者州郡之先務非良吏不能及
之以某智慮詳敏達於從政薦歴繁劇常有稱述惟左
馮之奥區自二漢而稱重付兹連城之寄用觀下車之
效平民用衆汝宜愼之
權發遣廣德軍邵才可權知滁州制
凡工人之事習慣則其巧倍初學為政者亦若是矣爾
前守軍壘卒戍無曠今復用汝為郡屬城生齒其數愈
廣汝以習慣莅之事將無難勉之愼之以集民譽
朝散郎熊臯可知泰州制
海陵故江都之屬邑也居江海之會民占魚稲之饒雖
曰小邦實為沃壤以某前守辰陽克有善譽兹故付以
虎符之重粤當麋㽭之墟察訟督賦期以裕民無怠爾
心以集來效
朝奉郎賈種民可知濮州制
冉求政事之材也而曰如五六十求也為之此邑宰之
任也賢者之於民事豈易之哉今州郡之寄總列城之
富長郡吏之治利澤足以及物雖曰小邦為榮遇矣濮
實古郡邇於王畿汝自請而得其有以幹固稱職乎
供備庫使侍其瓘可知祁州制
邊徼之郡戎馬所集將守之任文武兼用内輯民務外
察虜情求其宜稱其亦難矣以某屡更繁使頗著能名
付虎符之權當鳶鞮之境益勤遠略以就來效
朝奉郎張徹可知沂州制
山東諸郡臨沂為大其民雜有桑麻之業其田兼備魚
稲之饒為守之貴仕宦之美推擇付汝寵光斯在聽獄
察訟勤民急吏母有怠惰以就功緒
殿中侍御史孫升可權知濟州制
為耳目之官當風憲之任惟其直亮乃所稱職曾不是
思輒敢誣上置廷臣鄙倍之愆既莫繩正肆己志朋比
之素仍事詆欺義所弗容法其安舍宜奪蘭臺之職俾
分竹使之符尚體寬恩無重前悔
知京帥張祐可知隴州制
隴阪之西為國門戶羌戎向化而服内漢兵屯戍而禦
侮宜得良材任為守帥以某練集軍事懷韞智略俾付
左府之寄以總連城之固其克勤藎用副推擇
皇城使郭祥可知龍州制
邊徼之地夷漢雜處訓兵以律治民以政文武兼備乃
為宜稱朝所愼選異於内郡今江油闕守推擇用爾勉
務勤恪以就功緒
司農少卿韓正彦可知滄州制
卿秩出而為郡古之寵數也矧南皮奥壤渤海巨鎮魚
鹽之饒則知編戶之富邊圉所寄復見專城之重惟爾
久從吏職嘗宣使指悉著能績迄無官謗是用付之左
符虎竹之榮當此一道兵民之務實因往效以蒙新寵
勉思職業用永休譽
知濟州王廷禧可知登州制
負海之邦文登為大肅愼是鄰遼碣在望烽火之警太
平弗忘擇守之難其亦奚易以爾名臣之裔素風自脩
比守列邦皆有善最付爾之罘之城恪守嵎夷之奥勉
循詔條以致民譽
商州盧某可知台州制
有地千里列城三四社稷人民之奉仕宦之達者也商
於天台皆古名郡易地迭處汝榮多矣布宣上澤勤䘏
民隱母違詔條母爽夙譽汝其愼哉
朝散大夫天章閣待制楊繪可知杭州制
訓農養民之務聽訟察獄之要在於得情而居厚不可
便文而趣辦兹所以儒生貴於俗吏法律輔以詩書我
擇良守以是為凖具官某心慮端直學術純固接物而
為簡易從政而號豈弟前守南邦亟聞治最輕揚善鬭
之民機巧趨利之俗懷惠不舍去思迄今是宜復假左
符以當一道其亦力崇來效嗣續前美夫飾廚傳以稱
使客志逍遙而忘政治前史以為譏風詩以示刺汝愼
之哉無孤寵命
供備庫副使魏公旦可知嵐州制
樓煩要地戎馬走集震憺邊陲宣明漢德守將之任其
亦重矣爾以武人之俊久經驅策付之連城實固吾圉
思盡權略以酬恩遇
新差知單州鄭佾可知懷州朝散郎安宗奭可知
單州制
昔子賤巫馬之為單父勞逸不同而皆稱治能者之於
民事固常有為而非一道也然此衰周列侯之國小邑
寡民之政何足為盛世言乎今列郡田閭富庶法令完
備太守官儀之寵巍然千騎之長於以施教布政則加
易而不難矣河内漢為大邦單武今則名郡以付爾等
其亦有子賤巫馬之志副吾委寄乎勉之愼之勞逸無
怠
權兩浙轉運副使韓晉卿可知徐州制
漢制刺史居部九歲乃為守相夫惟專城之重豈減傳
車之寵爾奉使二浙即更歲月爰付左符俾臨西楚豈
弟以裕民俗精察以平獄訟農畆無擾盗賊知畏勉而
行之勿孤寵命
通判滄州趙澤可權知商州制
昔虞詡之治朝歌也方其盗賊之盛以盤根錯節而喻
已為利刃者也後卒成功如其志焉有為者當若是矣
今吾以商於大邦寇攘充斥思其弭安在於能吏汝以
幹略素譽可當推擇拔於郡貳付之專城分虎憑熊其
寵多矣宜有顯效以堅補報
朝散郎李機可知華州制
關西之郡華隂為大居二周之衝道兼三輔之浩穰風
俗豪盛獄訟繁多擇人付之乃得稱治以爾幹力可述
付茲重委勉思自效用荅休命
新差知越州熊本可知杭州制
良二千石朝所甚貴也夫其總千里之寄當一道之重
平賦察訟行善備政使下不畏吏閭里無愁歎之聲可
以言股肱之美宣力四方者矣具官某早以儁材躋於
法從愷悌而濟之屢斷悃愊而至於無華薦假左符率
致善譽今賦税出東南二浙為盛舟車之所走集餘杭
居要推擇付汝往哉惟諧夫事無劇易之辨民靡南北
之異惟既乃心斯有成勣夙夜恪居以副休寵
新除吏部郎中章楶可知越州制
出宣使指入居郎臺朝廷之選二者偕重而東南之邦
會稽為大督輸財賦平治獄訟使閭里無歎聲農桑得
其職長民之所寄又宜擇焉吾不以重外為嫌而忽共
治之意以是命汝往惟欽哉
知亳州李䦎可知明州中散大夫吕希道可知亳州制
朝廷治民之具備于法令守帥以情視民而用法令輔
之則獄訟可使無撓賦税可使樂輸不然徒文具無惻
隱之實無益也惟亳暨明皆為重鎮所置守臣未嘗輕
授以某與某悉更久吏咸有能稱是用付兹二郡以期
善效勉力就緒無沗成命
朝奉大夫曹振可權知恩州制
世稱龔遂之為良吏以其乘饑饉之餘安輯齊地也今
夫河決水溢汎濫㴞陸瀕河之蕩析離居貝邱為當其
衝擇守付治汝丁是選其亦以古人為法帥而行之冀
佇成效
朝奉郎李察可知濟州制
朝廷之用材未嘗有遺收其來效不追既往期於便安
元元從茂風化而已某向承使指兼預戎亊雖成勣無
聞而宣力為劇既畢親勤肇還籍版是用付委連城之
寄亟居千騎之長東州列壌濟陽為富禹貢鉅野之名
浸漢志昌邑之建國勉崇政術用副寵任
觀文殿學士知河南府孫固可知鄭州制
老成之臣體貌所重殿邦作屏雖曰共治優賢尚德抑
維乃眷具官孫某器度深博謀謨醇厚事上以道正心
不回治民以信善化維敏自均逸於宥密亟報政於蕃
宣惟東里之舊邦實名都之比壤輟司管籥更付郡符
間于二京相望千里河潤之喻冀皆蒙福矣
光禄少卿杜常可集賢校理知梓州制
朝廷之化所以周浹里閭而民情不隔者惟郡將之材
良詔令之宣布也而遐陬之地遠於京師雜有夷貉其
任尤重矧巴蜀之左梓潼為大擇守付委何宜弗愼以
常器局夷曠材術寬裕於以靖安遠俗鎮服荒人其不
為難處之宜矣既更郎曹之峻屬貳卿寺之聯疇其久
次貼以要職麗正之選儒者所榮勉思自效用副精選
皇城使孫昭諫可差知隴州制
總金革之事專民社之寄非有兼材不可两任以某武
足以守固疆圉文可以聽察獄訟是用付之郡符西當
隴阪專城之寵實為美遷思勤績效以稱推擇
龍圖閣直學士王克臣可知鄭州制
二都相望千里而近介兹舊鄭實曰大邦馮翊王畿屏
翰甸服宜得良守用壯右輔具官某俊德耆明通材強
濟歴試文昌之重雍容龍馬之嚴咨其老成足宣風化
爰付左符之寄俾當東里之奥惟汲黯之臥治洎方叔
之壯猷思與厥齊勉從休譽
朝奉郎韓宗古可知曹州制
人為臺郎出分郡寄受朝廷之精選為儒者之榮遇爾
歴職華省久次自言眷為東藩曹實左輔分以符竹試
其治民蓋二漢之典丞郎滿秩自占大縣以示優異今
爾為二千石其寵多矣勉其民務求稱詔恩
泰寧軍節度使觀察留後李珣可知相州制
朝廷愛民求治之意付之牧守高爵重禄國所尊禮委
之為政上之可以專達下之可以有為於以崇豈弟之
美乃無難矣具官某敏智通徹強力幹濟踐歴周行率
致民譽惟鄴城之故壤實朔塞之要衝民務兵權且將
且守選擇而用元寵貴隆思所副稱以報恩遇
左藏庫副使紀昱可權知廉州制
合浦之地古為珠官琦珍所聚掌握致富宜得廉吏為
之守長且蠻蜑荒遠難馴易擾非夫武壯知略不能鎮
服以是數者推擇用汝祗莅恩寵益思善效
提舉西京嵩山崇福宮范子竒可知晉州知婺州
王彭可知濟州制
昔賢守之為郡或以臥治報政者為其清淨為理責大
指於丞史是以事無不辦此其為竒察繳繞厪身苦志
僅能自既者相千萬矣子竒嚮者屢宣使指陳力甚久
疾病言上求得自便既己數月惜其退處今以臥治之
事付爾大邦晉陽會繁思所報稱惟彭臨莅婺女民務
自如稍令内徙實為寵命
知晉州郭茂恂可知密州制
長民之官不宜驟易送故迎新之勞簿書變易之弊前
世良史固嘗記之矣茂恂治晉纔數月爾當使之久任
遂其成績者也會商利者言高密海陼宜置市舶以来
賈人收其贏餘惟茂恂精力勤恪可膺器使是用易地
付之以觀智略勉崇善術副吾推擇
朝奉大夫通判定州胡及可權知吉州制
南州之民穎慧輕急習于文墨易于興訟為之長者明以周
知其情重以鎮抑其浮如是則豈弟之政無愧于古矣某智
慮詳敏更歴數事是用擢自倅貳付之郡符江介都會廬
陵為右爾其謹心詔條強力民務思有可紀以副遷寵
朝議大夫充集賢殿修撰提舉崇福宫范子竒可
知鄭州制
陪京之右圃田為大當二都之衝道為三輔之繁會加
以郡治初復民務至衆宜得良守以興善治惟某精于
吏術屢宣使指向以辭疾退就散地盖昔之能者或卧
而為治是用付之左符俾居東里勿以淮陽為薄所期
東海政清也
西浙提刑張詢可知越州知濠州林顔可知虔州
唐坰可知舒州制
列郡之治皆以承流宣化為事雖分地有大小處民有
南北朝廷以為共治其重均焉以詢嘗為省郎出分使
指以疾自上求得所便察其餘力固足卧治是以付之
會稽當一都會以顔與坰率更劇任可以繁使惟虔暨
舒皆今名郡好訟之稱被於俗諺列仙之遊或在名嶽
各務悉心以集民譽
少府少監鍾離景伯可知夀州中散大夫李棻可
知耀州制
昔叔敖之興芍陂鄭國之溉關中民獲其利用無饑歲
今夀春華原其遺蹟具存何古人用知之廣而流澤無
窮也後之人見賢思齊不然守其舊規亦足以稱善矣
某久更吏職禄秩崇重今付以二邦之事汝其盡心以
就課最
龍圖閣直學士知鄆州滕元發可知瀛州制
敦詩說禮趙孟之言帥足食與兵宣父之言政朕惟河
朔列鎮將閫攸寄所以外宣國威内輯民務折衝樽爼
收功千城非得材良曷稱付委具官某學古輔志汎愛
容衆臨義而知勇為遭事而能不惑迴翔中外所至可
紀兼資文武每著成效是用移此中都之政付爾河間
之治夫訓士以威則其愛允濟養民以惠則犯難無怨
是乃詩禮之要道兵食之本原爾其勉之母孤寵命
資政殿學士知杭州蒲宗孟可知鄆州制
海岱舊邦皥濟崇祀承伯禽之善俗有中都之餘化臨
按百城控制一道是用舊德以副民望具官某智慮深
廣樞機周密達於從政之方實備老成之美自輟綱轄
之任屢更股肱之郡善最可紀餘力深壯輟此全吳之
治付之東平之重夫江湖魚鹽之地其民呰窳而輕鬭
爾能馴服之齊魯桑麻之墟其民樸重而好學事將無
難矣勉崇終譽以副休命
新差權發遣泉州朱服可知婺州朝散郎胡宗師
可權發遣泉州制
南方之劇郡泉山婺女並為稱首其民機巧趨利故多
富室而訟牒亦繁其為守者常擇健敏而付之服前以
便親為請今以泉易婺而宗師久吏習亊真可以治泉
矣祗服休命思所以稱
河東運副井亮采可知滑州朝奉大夫張璹可知
唐州制
外計之任表率一道邦用莫重於金榖民務莫先於調
度智弗及之矌職甚矣爾等前假使傳往莅東土不知
輕重之要曾無取予之術以致民饑而無以賙賑糧絶
而勞於發輸責其無狀宜有罰懲黜守一邦是惟寬典
右諫議大夫梁燾可集賢殿修撰知潞州制
詩云敬愼威儀維民之則蓋庭有變色則下多悖詞道
民之愼何可忽也自古戒之義所不取具官某職在諫
列地參法從不思朝著誾侃之美而忘公門鞠躬之愼
敢肆倍言侵詆同列驚駭物聽虧損國體宜寘深罰以
儆在位稍奪諫垣之秩出守上黨之地尚從貼職以示
厚恩勉自省循母重愆讁
承議郎侍御史王巖叟可直集賢院知齊州制
朝廷樂聞讜議登進端士其言可用行之無疑如有弗
及亦當忍貰吾之樂善盡美其亦信於中外以某自參
邦憲頗著風論方將稍遷以示襃漸而某猶自以不得
其言引喻請去進取不為元聖所與不及中行未倍直
道吾既不汝責備完乃素守付民社之重寄分虎竹之
左符貼職麗正專城歴下汝榮多矣思所為報
新差知濟州王彭可改差知撫州制
前守東陽孽火為沴使災眚應政汝宜民媚神者淺矣
虐㷔流及廬舍延燒救護之術亦無聞焉有司議法適
會恩降俾從薄懲以儆有土不失專城之任當思省已
之效
知明州李萃可江東運副制
財賦之人所以豊國用郡縣之治在乎甄人材監司之
任柄是二者民樂輸而無憾吏服職而畏罪而後稱按
察之最具將明之美矣以某通材濟務強力任術既崇
豈弟之積加以老成之風是用付之漕臺總兹江介其
使民無浚恒之歎吏去刻覈之怨而邦用流衍士心知
勸是為稱職汝其愼之
彭城集卷二十一
