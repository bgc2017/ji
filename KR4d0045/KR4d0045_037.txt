彭城集卷三十七
宋劉攽撰
墓誌銘
吳公墓誌銘
公諱奎字長文姓吳氏居齊州之禹城五代之亂徙濰
州北海自徙至公不知其幾世而公曾祖考皆未嘗仕
至公生而聰敏好學始授經藝祖母李氏因其篤志而
強教之年十六業成州郡舉以充貢明年遂中第與傅
卞于大問同時三人者皆以年少既命以官而許其歸
養親公時授施州清江縣主簿不赴後數年年二十始
調福州古田縣主簿歷開封府長垣縣主簿權廣信判
官宦官楊懷敏興河北屯田懷敏矜功專事盛氣自用
無敢與之抗者公獨上書論其不便時知保州事王果
亦與懷敏迕屢爭不從懷敏使人訟果它姦利事詔置
獄推劾公又為果辨其事曲直果竟得免而公始以強
直著稱矣河北轉運使以令舉監便糴故事糴中率者
得改京官倍之則為朝官公糴倍常數纔為大理寺丞
朝論以為未售乃除簽書武寧軍節度判官事前後守
將事無大小皆以委公監司有疑獄求清強官治之者
又多付公其為公所決平者無不愜服始公為小吏晝
則治公事夜輒讀書自六籍諸子史無有正偽無不觀
覽嘗不寐者積二十餘年性既開敏彊記不忘作為文
章覈實有法度由是中外大臣交口稱薦求得校書三
館中或侍講經筵其他稱其才能可任以事者章疏相
繼也公遷太子中舍殿中丞自以朝臣得以抗言明白
是非於是上疏論取士貢舉之法及時政得失九事又
欲召見口論事仁宗深器之會舉賢良方正翰林學士
葉公清臣等四人以公應詔對策高第拜太常博士通
判陳州遷尚書祠部員外郎入為右司諫直集賢院明
堂覃恩以起居舍人同知諫院事公始對策極論内降
恩澤之為蠧政也及在諫官遂專以禁切左右於是近
臣有承用中旨而不言者坐而下遷及羣臣有因事僥
倖雖已得官皆褫奪之朝廷為肅然御史有言事非其
實者詔許問從誰受公奏言御史擇於風聞以言事朝
廷用之以救過失使其擇之不詳朝廷能容之不能罪
之可也若求主名則後莫有以事告御史者矣是自蔽
塞其耳目也上立罷不問是時郭承祐有以舊恩為宣
徽使知應天府事數妄作不中法度又張堯佐以後宫
戚屬自三司使為宣徽使公連上疏極諫終之承祐奪
宣徽使堯佐雖不去位出知河陽是後遂不復遷官上
又著令后妃之家不得為執政官云其他排擊非義救
解過失條舉善政顯用才士巨細疏密苟為有知必言
言之不從未嘗但已也時因天變為上推致休咎而舉
人事消復之應上嘗聽受之賜緋衣銀魚頃之出知密
州徙兩浙路轉運使未幾召還判登聞檢院糾察在京
刑獄同修起居注遷兵部員外郎知制誥賜紫衣金魚
奉使契丹契丹羣臣為其主加稱號相與行禮喝公使
入賀公自以使事有職賀無預也不為往契丹主畏其
守義甚重之及還中路與敵使遇敵人衣服以金冠為
重而紗冠次之其與漢使接衣服重輕皆有以相當至
是敵人紗冠邀漢使盛服公不許亦殺其禮坐是二事
出知夀州召還同判吏部流内銓知審官院同知通進
銀臺司兼門下封駁事吏部審官銓能否銀臺主司出
納公所至綱目修舉其所建言改更糾正雖至於怫上
意不憚為之兼判集賢院尋為翰林學士權發遣開封
府事公明於從政前後歷兩郡皆著治稱人知未盡其
能也及領京師獄市浩穰公應事敏速吏不敢欺富人
孫氏京師大豪專𣙜財利負其息者至評取物産及其
婦女公發其宿罪奏徙逐其兄弟於淮南福建而羈管
之豪猾畏威斂手居三月聲聞赫然遷端明殿學士兼
翰林侍讀學士知成都府公以父老苦辭改知鄆州凡
四月復召為翰林學士充羣牧使兼史館修撰遷左司
郎中復權知開封府兼畿内勸農使嘉祐七年三月拜
左諫議大夫樞密副使初仁宗皇帝春秋高而皇嗣未
立公自為諫官即為上言天下大計願早有所係其後
因大水日月蝕之變又以為言天子察其至誠及為學
士因奏事上留語曰將有所置以維大本公再拜賀因
復進勸已而皇子遂定英宗即位公遷給事中再遷禮
部侍郎公辭不拜詔報不許曰卿在西掖有儲貳之言
人乃知公嘗密謀定計也時樞密使富公張公舊皆嘗
薦舉公而與同列時人榮之會丁父憂去既卒哭天子
必欲起之再使内臣往又召公子男璟上殿諭旨故事
所未嘗有也公固請終喪上不得已許之召給半俸用
璟為鄆州判官公又辭俸許之公性至孝居喪毁瘠甚
廬於墓側終喪不飲酒食肉不至城邑既服除先帝升
遐即吉然後赴國哀召臨梓宫今上見其羸瘠驚閔之
甚諭使自頤養時方藉卿復以為樞密副使時四年二
月也月餘除參知政事又月餘改資政殿大學士知青
州事兼京東東路安撫使居二日上復留之九月以公
疾遂復行前命公至青十日疾病上疏求徙兗州不許
七月二十七日薨於位年五十八初公為學慕韓退之
及有疾謂子璟曰吾年既過退之矣已而竟不起若知
命然上為輟視朝一日贈某官謚曰某積階至金紫光
祿大夫勲至上護軍爵開國公食邑二千戸實封四百
戸賜號推誠保德翊戴功臣考諱某以公貴初為將作
監丞致仕稍遷及公拜樞密至太子賓客耆耋夀終後
公歷二府累贈金紫光禄大夫太師祖諱某贈金紫光
祿大夫太師中書令曾祖諱某贈金紫光祿大夫太師
曾祖母王封某國祖母李封譚國前母王封莒國繼母
王封安國皆號太夫人初公遷三世葬於鄆州東阿縣
盂栅里公從祔焉時熙寧元年某甲子也公初娶趙氏
父名立為遂州遂平令再娶張氏父名輿為郊社齋郎
張封延安郡夫人仁宗明堂公求為趙氏追封亦得贈
信都郡夫人公五子長則璟為大理評事環祕書省校
書郎瓊琯皆未仕幼未名女五人長適都官員外郎胡
稷臣早卒次適大理寺丞王孝寬次適太常寺奉禮郎
呂元淳三尚幼公初與鄉人王彭年善稱道其能為致
名宦彭年客死於京師公使長子主喪事周恤其家嫁
其二女焉及他姻族有不能自存者為畢嫁娶數人以
錢二千萬買田北海號曰義莊以賙親戚朋友之貧乏
者公自謂學韓退之此又其次者也故其終家無餘財
諸子無宅以居嗚呼可謂篤義君子矣可無表哉銘曰
矯矯吳公矢言正色是曰諫臣國之司直提綱絜維補
&KR1094;苴隙或謀於幾密焉無迹祿不獨豐推以施遠位不
獨享俯以進善公睎古人心慕身踐言長課多彼古亦
鮮其志獲伸而年則那其夀不遐而名不磨即宫於泉
公乎奈何勒銘不忘如山如河
贈兵部侍郎王公墓誌銘
公諱嘉言字仲謨翰林尚書元之之次子翰林以文章
正直著名兩朝而公幼好學未嘗嬉戲翰林最愛之人
亦以為宜其家兒也生十三歲而丁翰林喪哀毁過甚
有成人之風事母福昌太君以孝聞翰林之亡遺言不
為子孫乞官真宗聞而嗟悼賜公同學究出身後數歲
公益成人貧無以養調官於吏部而年未及格判銘事
周起以聞於朝特授鄂州司戸參軍祥符五年舉進士
第改揚州江都尉七年上閱書龍圖閣得翰林奏疏愛
其切直因訪後嗣孰賢近臣以公名聞而曰能世其家
遂遷大理評事監海州稅天禧元年用薦者言徙知廬
州舒城縣兼𣙜茶稅丁福昌憂服除知蘇州長洲縣縣
既翰林舊治而公年與官又皆同士大夫賦詩榮美之
遷大理寺丞仁宗即位遷殿中丞徙知南雄州代還遷
太常博士通判齊州工部侍郎李及薦御史以公洎張
錫二人應詔故事當擇用其一而上謂執政曰及清慎
少許可此皆時俊也遂並用之召為監察御史遷殿中
侍御史判三司開拆司奉詔案信州獄還賜牙緋明年
出為福建轉運使賜金紫明道元年恭謝禮畢遷侍御
史入為兵部員外郎三司鹽鐡判官景祐二年出為京
柬轉運使夏四月感疾卒於廣濟軍之官舍享年四十
七公性厚重宏深不妄喜怒外嚴内恕善於為治守南
雄時開大庾嶺故道往來便之郡當二廣之衝行者交
錯去水即陸易輿以舟有至者輒滯留旬浹公一皆善
視之以已俸給費未嘗亳髮擾人通判齊州時郡守性
剛烈視僚佐蔑如也公正色持法不為少屈郡事賴以
平允守後徙治他郡坐事下獄每嘆曰同僚得如王御
史無此咎矣其為御史所論列必時政大體未嘗掇拾
小過抉發隂事天聖中洞真宫夀寧觀災兩宫有意修
復公力諫止之信州鉛山富民程氏獻石綠數萬斤詔
蠲本戸徭役公爭以謂所獻有限而所蠲無窮天下豪
族皆以貨得蠲則貧民將獨受其弊上用公言復程氏
三歲而已為轉運使部吏有過失屏人面數之皆慙服
悔謝得自改郡縣大治其薦舉士尤推精鑒故參知政
事吳公奎初調福州古田主簿天章杜公杞以廷尉評
監建州茶公皆薦之其後顯達人謂公知人平居閱書
史為辭章以嗣續前烈為志手寫翰林小畜集三十卷
藏於家獻翊政論十篇究切世事仁宗嘗錫宴苑中時
得唐明皇刻石山水字使羣臣賦之皆不能下筆奏篇
纔十數上令宰臣銓次之公第為優初丁晉公舉進士
時翰林為推挽延舉卒使成名及其當國嘗語公曰先
正引薦之德未有以報公曰相公逢時得位當以直道
報國無恤私恩也晉公不悦公亦不復至其門逮朱崖
之貶捕治黨人公獨不預焉豈所謂上交不諂其知幾
者邪惜其藴蓄未及大施中年而隕其命矣夫朝廷聞
其喪賜一子官又命其長子自大名尉易右班殿直監
曹州稅使不以喪去有祿以濟其貧云公娶周氏先公
亡公卒後三十餘年以子貴累贈兵部侍郎周夫人追
封僊居縣太君以熙寧二年七月二十一日葬於開封
府開封縣宰輔鄉鳳池里先塋之次公四子長曰延度
前潭州觀察使次曰延禧庫部員外郎通判荆南府次
庚庾未仕二女長適故夀州錄事參軍杜襄次適進士
張誘孫七人鴻浩淮汴漸淑沇浩為廣州東莞尉餘未
仕公之葬公從孫度支員外郎集賢校理同知太常禮
院汾實與襄事集賢君以某同官使來請銘某叔父祕
書監往為建州從事公薦之升朝是某世有舊乃為銘
曰
翰林之生正直自信驟進無愧屢黜不愠宜有後人嗣
守其訓譬彼川流其源已濬公幼而學守其家法天子
矜之始優以禄文施於謀智效於職果其世賢罔有不
克遂司風憲奉使察舉施未及光業其有緒天奪其年
有藴有貯四方馳驅躓於中路公歿餘慶覃後昆矣贈
官貳卿由子恩矣祔於先塋屹其墳矣請銘惟誰公從
孫矣
故將仕郎郡守太子中允致仕賜緋魚袋蔡君墓
誌銘
熙寧四年秋銘塘蔡子難將葬其親中允君請銘於彭
城劉某某與子難為同年進士又同省郎官又同守海
陵其於子難哀喪恤憂所宜述也孝子之事莫重於葬
葬而垂名後世者莫重於誌銘是其深長思勿之有悔
焉爾某其何辭雖然中允君潛德遯時不顯其光功不
於人於其家吾將何言以表之尚書屯田郎吳君君平
以狀告曰君孝友惠和人也曠遠有識慮幼而好學家
貧無以自給乃始勤力治生十餘年間家事給足贍及
鄉里施予不倦族人與君别籍既復求分財君亦推與
族人後貧不能自存又收養之君之家疎遠而聚居者
百餘人存撫教導凡五十餘年始卒如一鄉里宗族於
君無怨尤而更稱譽君殿中丞盧君中甫曰凡富而多
怨者專利而不顧也愈富則愈纖嗇剝刻徼射人與為
仇蔡君則不然其於鄉里視貧下者愈矜之厚施而薄
責故遠近歸心秉常為錢塘官終三年中允君未嘗以
豪髮見求可謂善人矣秉常為君拜鄉里之仕宦者莫
不屈下之君凡二子長則子難君教子難讀書恣其與
賢士遊費用不計子難成名才學幹力見稱於時有位
於朝出為郡守及君存見之善人報施之效歟某曰二
賢士之言可以信後世吾其何辭蔡氏木望陳留自司
徒謨過江子孫散居吳錢塘之蔡未有顯者蓋自君父
子始君諱某字某子難初登朝英宗即位推恩君始命
為大理評事其後郊祀及今天子即位郊祀三遷至太
子中允子難當賜五品服又推以授君享年七十二以
葬前一年十一月某甲子卒子難時為職方員外郎知
泰州事次子曰詵亦舉進士君四女子皆嫁名家京兆
宋緽潁川陳惟億太常博士葉昌言餘姚縣主簿錢堯
卿其壻也君聚余氏追封錢塘縣君先三十歲卒君卜
葬於吳山鄉吳山里斥廣其地衆為兆城曰兄弟子孫
葬而相從死生之義備矣有告曰是於隂陽之說為不
利請徙之君不許刻石墓門戒子孫母以妄求福及君
之葬祔之某日某甲子也銘曰
蔡君不仕而家事治宗族歸之疎遠不棄鄉里親之愈
下愈施克生賢子以振其世郎官郡守實顯實遂天祐
君年宿留待遲命官四遷於朝有位朱衣魚符帝以更
睗古云五福獲以備四黃髮歸全靡悔靡愧卜葬吳山
君往戒誓宜於後人是固是利
右侍禁江君墓誌銘
君諱某字某姓江氏祖某父某贈某官季父某為度支
郎中君少讀書善寫古篆字用筆精健有法士大夫家
多葆玩之用季父蔭為三班備職五遷至右侍禁歷州
郡官亦五任一監漳州龍巖銀銅又監荆南白沙鹽酒
其後三任皆在廣南為兵馬監押始居容州遷化州末
在雷州遂終於官年六十九異時仕宦嶺南者常患其
地荒雜惡草毒蛇海祲山霧鬱蒸蓄積中人為病或以
為死不得盡其天年而君居之且二十歲夀幾七十與
齊州中氣無以異然天命固有所制也而君亦可謂果
於從事而知命矣君凡三娶夫人魏氏林氏陳氏皆先
君死男子二人曰沛魏出也曰潛林出也女子三人其
二人與潛同母一人魏夫人所生沛早死潛舉進士女
皆嫁士人江氏自君祖以上占數南劒州度支始葬江
州德安度支之孫懿叔於君為從父兄弟之子君殁後
諸孤幼懿叔皆養視之迨其長大為畢㛰嫁又迎君喪
祔葬德安去度支墓若干里以林氏夫人從君殁于慶
歷某年月日後若干年得嘉祐某年某月日襄事懿叔
時為衛尉寺丞銘曰
江本小侯見於春秋其後以國為氏名數遷徙或以官
為家乃不可紀延平之江遷於德安自君季父始季父
之孫再世而相䘏厚生周死稚&KR1137;有立宅兆用完不知
其遠矣納銘墓中萬有千年母有壊毁
内殿崇班康君墓誌銘
内殿崇班康君諱某字某生二歲失父三歲失母育於
大父及長大孝謹詳慎事大父竭力盡子職念慮之所
及筋力之所能無不備具器皿衣服飲食藥餌必躬進
之如是者二十七年未嘗一日離也大父官職難劇亦
未嘗不隨及大父將求致仕君預為營居處計生事什
物纖微必具如大郡大府始至官矣大父終君哀毁逾
禮卜葬陳州宛丘縣松柏皆手植刻石誡子孫無毁伐
者初大父愛君育為己子十歲蔭為官君讀書書好學
善為詩人多傳誦之者賈丞相文元公見而悦之謂曰
我薦士可得進士出身君謝不願曰兄弟皆已出仕吾
親以我獨留為恨吾懼其戚戚也方衣道士服而講養
生事以示無仕宦意而吾親安之其可以從公辟乎文
元公嘆息稱善既終喪乃出仕初監亳州衛真縣鹽酒
稅會縣令闕州使君攝之田訟有十餘年不決者君為
辯明之歲凶賑恤其餓者疾病予之醫藥民以不流殍
咸願得為真都水使者辟君巡惠民河河水貫京師秋
夏漲溢則為虞前此者都水為木閘尉氏西為水暴至
則將閉隔之既又懼其衝激敗壊遂不敢閉君使治水
澾以殺水勢是歲水漲數丈閉閘以禦之閘安固自如
而京城無水患云官滿留再任有欲薦君治大河者君
辭曰官卑利害不專在已大河事非小川比也陜西都
轉運使奏舉君為鳳翔府監押兼買馬未行定州路安
撫使辟勾當廣信軍𣙜場𣙜場在軍城外有障壘而無
防兵不置兵器會北寇十餘夜襲軍城箭射𣙜場如雨
時君宿場中安存北客之在者率直兵與守門卒自壘
堞上投磚石擊賊賊遂散去官滿辟管勾順安軍順安
寨此兩薦皆安撫使樞密直學士薛向力也其後西方
用兵樞院選軍赴涇原路準備可為邊守初權原州後
威勝軍其在原州計漕給軍内嚴守備存撫老弱招集
流散事皆濟辦後以國有營造程督技藝使者按視旁
午急甚君戒主者不得過為鞭朴百姓安之有嘉禾隔
五壟合穗者民以為善政之祥既二年有餘君自以老
厭事願退而就閒求管勾中嶽廟詔許之時君甫年六
十二云未除以疾終君自爲借職凡八遷官三以覃恩
一以大父遺表餘皆磨勘年勞勲騎都尉初大父既以
君為子君念父甚至為傷大父意未實敢言及身登朝
可以追榮先世君益自悼恨遂言於朝求改正昭穆未
報詩集十卷藏於家君父某大父某某官曾祖某某官
君娶閻氏封長安縣君生三子長曰倚某官次曰位進
士及第某官少子佾亦舉進士君以某年某月日葬宛
丘縣受節鄉東原祔果州之塋康氏世河南洛陽人自
果州葬陳遂占籍宛丘銘曰
孝友篤行是施有政顯允康君為孫之令生集休譽沒
將餘慶東原砥平卜亡其應表泉作塗種柏為廷宜爾
後人嬩嬩其盛
故宣德郎守大理寺丞知隴州&KR0648;陽縣事王府君
墓誌銘
君諱伯先字孝公其先系出於琅邪五代之亂自太山
徙江東至君曾祖德輝仕李氏為羽林參軍江南平徙
居六合君祖諱可則以孝謹聞州里兩世皆隠不仕至
君父綸以進士舉中第官至太常博士告老致仕以令
得一子官君補太廟齋郎初調通州司戸參軍始至官
有告婦罵姑折其齒者獄既具君獨能察之以直其冤
郡守悅服因使攝海門縣事校戸籍第其高下君以術
參伍知之貧富無差由是益有聲以父憂去服除為錢
塘縣主簿用使者薦再遷潤州金壇縣令縣多陂澤民
以漁釣為生而豪富人規占陂湖各有分地自擅入其
中者則執以為盜君悉使表識顯其疆畔於是豪富人
名占有限而細民漁釣有所後莫相犯而獄訟衰息矣
會郡守有求於君不能得恨甚時獄有囚病死者即奏
抵君坐去官吏民人人冤惜之初君伯兄名某不喜為
吏故以官與君而閒居海陵及君免歸亦自以剛特寡
合遂將退㐲不出家族故舊人人敦勸久之乃復為商
州錄事參軍諸公交薦其才三年代還猶以金壇事纔
得應天應推官然上旨許其遷矣自應天府還遂除大
理寺丞知隴州&KR0648;陽縣事君性端厚亮直為文敏速遭
事明辨名公鉅人多知之者勢可顯仕於朝而中以文
法齟齬躓踣似有命者然君奮迅自振而名公鉅人終
相之以出於厄窮滯淹與夫遭命而顯仕者不辨也君
年若干伯氏年若干其將往&KR0648;陽縣歸省其兄至家之
五日無疾而終熙寧三年十二月十一日也君娶江氏
故某官某之妹生子彭拜為密州觀察推官女嫁某官
江夫人前君若千年終葬於六合王丞相誌之君合祔
焉以君卒之明年二月某甲子鄉曰永福里曰梅原王
氏祖墓也銘曰
君敏從政事稱其賢惡吏困之乃仆而顛善人佑君咸
竭其力如滌垢取白如伸鈎取直其卒有成而緜以歲
月迨君之遷年則耆耋於生無厭於殁無悔誌銘泉宫
萬世勿壊
彭城集卷三十七
