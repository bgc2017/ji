彭城集别集類二(宋)
提要
(臣)等謹案彭城集四十卷宋劉攽撰攽字貢
父號公非與兄敞同登慶歷六年進士第官
至中書舍人事蹟具宋史本傳稱攽未冠通
五經博覽羣書沈作喆寓簡亦曰國朝六經
之學自賈文元倡之而原父兄弟為最高司
馬光修資治通鑑自辟所屬極天下之選而
任史記前後漢書者攽也其知兖亳二州以
不能奉行新法黜監衡州鹽倉哲宗初起知
襄州入為秘書少監錢勰草制極稱其詞藝
其後以直龍圖閣出知蔡州孫覺胡宗愈蘇
軾范百禄交薦之言攽博記能文章政事侔
古循吏身兼數器守道不回乃召拜中書舍
人蘇軾草制稱其能讀典墳邱索之書習知
漢魏晉唐之故其歿也曾鞏祭文有曰彊學
博敏超絶一世肇自載籍孔墨百氏太史所
錄俚聞野記延及荒外陰陽鬼神細大萬殊
一載以身下至律令老吏所疑故事舊章盈
廷不知有問于子歸如得師直貫傍穿水決
矢飛一時書林衆俊並馳滿堂賢豪視子麈
揮云云蓋一時廷評士論莫不共推即朱子
於元祐諸人自洛黨以外多所不滿而語錄
云貢父文字工於摹倣學公羊儀禮亦復稱
之豈非攽學問博洽詞章奥雅有不可遏抑
者乎史載所著諸書有文集五十卷五代春
秋十五卷内傳國語二十卷經史新義七卷
東漢刊誤四卷詩話二卷漢官儀三卷芍藥
譜三卷今所存者自詩話以外惟東漢刊誤
散附北監本後漢書中未見孤行之本芍藥
譜亦僅而不亡文集則宋史藝文志文獻通
考俱作六十卷明文淵閣書目有彭城集十
五冊不列卷數今所傳三劉文集僅有公非
集一卷凡詩四首文二十三篇蓋掇拾於散
佚之餘多所闕漏即宋文鑑所選者且不盡
載其他可知至以劉顔之輔弼召對序誤屬
之攽舛繆尤屬顯然珠不足據今檢永樂大
典所載篇章尚富蓋即據彭城集收入謹掇
拾排比釐為四十卷較之原書所少不過十
之一二與新編其兄敞公是集鉅製鴻裁舊
觀幾復在北宋諸家中可謂超軼二孔而憑
陵兩宋者矣乾隆四十九年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
