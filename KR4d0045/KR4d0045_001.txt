彭城集卷一
宋劉攽撰
賦
鴻慶宫三聖殿賦(并序原案此賦見宋文與永樂大典本互有差訛今校改)
臣㐲見陛下追述祖考崇奉明祀新作三聖殿
以昭孝明功于天下臣以文學中第太常試官
祕書目覩盛事不敢以鄙薄自絀輒作古賦一
篇以歌詠盛德昔靈光景福之作世稱其美麗
然其所謂壯大不出雕刻畫繢文彩之煌煌而
已又盛道工人之巧民力之衆材木之多金玉
之偉臣以謂王者有作則必智者獻其巧壯者
輸其力山林不敢愛其材府庫之聚皆所供億
也是物理之常不足以夸大臣愚竊陋之若夫
天命廢興之際聖王授受之符非敏智通達未
有能究知其始終者固難為寡見淺聞者道也
臣竊大之是以略所陋而張所大不敢仰希風
人雅頌之列庶幾有其志云爾
蓋上帝之所以選建明聖命以天位者乃所以享德而
報功焉未有德盛于前功播于後而其子孫寂寥千載
無聲者也賢哲所談六籍之云德莫著于有虞功莫隆
于五臣禹平水土夏姒以家司徒后稷是教是食肇商
興周歷載數百臯陶大理五刑以明於其苖裔乃興于
唐若夫董淳耀以攸司奏庶民之鮮食焚山烈澤害服
妖息鳥獸咸若草木允殖固伯益之力焉天報以位俾
秦周繼於其子孫誣祖不紹去火即水叛禮尚刑法以
慘急然猶并六國一天下而不知變于初二世以斃非
天不相朕虞之後乃其否德得罪于祖而斷棄也惟伯
益之功未報是以大命復集于趙氏焉五代喪德九土
分裂海水横流民用墊溺鳥獸昌熾黔首失職滔滔惑
惑蓋若洪流之未闢於是太祖乘火而帝繼益之功天
胙吉土曰惟商丘是為星火大辰之居亦曰明堂布政
之由出潛離隠或躍在淵以有九有百度正焉削禍戡
亂出民塗炭風揮日舒天地正觀荆燕吳蜀楚越梁冀
懾威懷仁奔走失氣崛強者執服柔從者加賜太宗承
之真宗成之登封降禪矢直砥平巍巍乎邈三五而儔
儷彼漢魏之瑣瑣曾何比京夫伯益始掌火而底績茂
宋以火帝興于火墟天之報施豈不昭昭可推而類也
哉且夫積功以凝命而創業因物以胙土由土以建號
樂以反初禮不忘其本是故作于原廟建之别都三聖
鼎列大厦以居以答景貺以昭成功俾子孫知厥所由
億兆仰德而不窮也厥後烈風雲雨電雷震曜儆戒于
下濫炎流燒天子怵于大異反已正德伏念七年乃其
有得曰天以德訓予而以威震予依類託諭予敢不信
夫政不變不足以日新禮不修不足以化民天之示人
若曰政禮之敝雖祖宗之為猶當勿憚乎改更於是詔
三事飭九卿和布揆于舊政載損載益以承天誡以舉
聖職夫既天行而日白矣乃復閟宫奬夫神衷三后在
天對越上穹經之營之不日成之閎偉竒麗所以使宫
寢之勿踰也清閒窅密又鬼神之所都也絜百圍而置
楹兮度千仞以架棟擇一木于萬章兮顧餘羨者猶衆
般倕&KR1725;人之儔獻巧而林立兮莫不心競而賈用亘長
廓其如城兮闢重門其似洞欒栱粲其如星兮侏儒屹
其承重如翬斯飛如鳥斯革兮誠可慄其將動闔隂房
之密靜兮雖六月其必寒闢陽榮之敞麗兮蓋中夜而
已旦涉廣除而徑上兮每百盡而一級歴青珉之瑩滑
兮曾不得而側立顧風雨之在下兮足以避夫燥濕良
非人力之所為兮宜鬼神之攸集於是使夫設色之工
後素之巧想像形容圖寫必效夫其龍顔日角天質之
顒昂兮臣乃今知真人之異表於是駕鑾輅登玉虯千
乘萬騎雲動而景附兮想平生之豫游旂常繽紛以赩
翕兮鐘鼓軒轟簫管發而啁啾雜魚龍之竒技兮蜿蜒
曼延於道周百神紛而並迎兮出閶闔而御夫龍舟爾
乃川后靜波屏翳息風舳艫相銜若複道之延屬兮亘
千里而相通百工備官而夙設兮棹夫讙呼而奏功惟
吉行之五十兮餘日力而靡窮既届既止威儀若初以
幸夫夀宫乃即前楹以修祀事威神如在望之可畏殫
金玉以備用罄飛潛以薦味帷帳筦簟之安肆几杖筆
硏之儲偫靡一物之蓋闕兮所以廣孝思而盡心志也
守臣侍祠罔不肹飾既事而旋閟而莫覿列仙之儒偓
佺之倫迎神頌祇於其側若夫祝融重黎相土閼伯固
已喜動乎魄情見乎色護清蹕而睎盛德也巍巍大哉
不可得而記巳且夫天命之不忘人主之大寳也祖宗
之有繼子孫之勿替也茲聖王所以正統垂業超商邁
周䘏嗣錫羨貽厥孫謀使萬有千歲得以晞風而承流
也遂作頌曰
崇崇商丘大火主兮曰宋之興道是配兮建邦設都以
有九土兮有皇上帝明德輔兮伯益之功邈不可忘兮
三聖承承有烈光兮奕奕寢廟神翺翔兮胥千萬年尚
無疆兮
葺所居賦(并序)
治平三年秋京師大雨涌水出民舍多墊壊者
予所居獨完整無恙及雨止加葺其垣墻因為
小賦
賾至理之茫昧兮同寓形于一區任所遇之則然兮夫
孰賢而孰愚彼每正而或禍兮亦用拙而自如雖背阪
而向隍兮將愈乎廣厦之宴居歲荒落之淫雨兮涌雖
出而為災汩波流之罔極兮浩潺湲而無涯棟梁圯而
弗支兮堂壇蕩而為溪何昔日之高明兮今直委而汙
泥彼攜持之與抱負兮或耄耋之與孩嬰念獨不保其
闔廬兮亦有朱戶之亡其閈閎將鬼瞰之使然兮固天
理平其不平也愧予居之僻陋兮豈擇處而淹留四鄰
聳而逋逃兮恨衆人之我尤福莫大於無過兮顧舍此
其何求葺垣墻而圬墁兮其托喻以監予曰全生之近
道兮念無厭其所居云爾
寫憂賦
悲四序之驟失兮哀逝者之不復春與秋其幾何兮霜
與露其俱續稚呱呱而既食兮墓積草而已宿追音聲
而在耳兮悼容色而記目願一見而無期兮情可殺而
逾毒徵圖書於疑似兮索夢魂於因想雖可得其髣髴
兮嗟暫覯而復往盻黃鵠之怨别兮余猶㤞其單飛雉
朝雊而泄泄兮牧犢子感而陳詩心鬱悒而怊悵兮何
使予懷之不夷昔聞道於賢者兮雖忘而未信謂生為
勞役兮謂死為歸人今吾百憂之叢中兮既積月而累
辰何重負之如是兮願脱去而奚因彼冥然而無知兮
獨甘寢於巨室天地覆墜之不聞兮諒絶世而愉逸伊
聖言之可徵兮悼吾學之不競不窒隙於未兆兮顧飲
藥而加病遂迷途而不反兮非智士之能竟排多慮而
去妄兮引至理而自鏡雖既往之不追兮庶來今之能
定
不寐賦
忳鬱悒其馮中兮何鑒寐其弗夷方永夜之未艾兮廓
靜處而長思悼既往之弗及兮慨來今之曷知緒將絶
而復續兮精發越而淫移倏四海其再撫兮冺萬期乎
須叟武勝殷而歸周兮天保定其千億叔旦兼乎三王
兮仰勤思而有獲孔潛精於好學兮致憤懣於無益樂
好善而用魯兮孟見喜乎顔色仁弗遇於衛頃兮願奮
飛而不得繄視氛而見祥兮獻肇謀乎虞虢彼遠慮之
與近思兮智與愚皆從其職良民生之多艱兮嗟以心
為形役君子有不安其命兮小民有不度其力非蚊虻
之噆膚兮曾内懷於大棘惟昔夢之蘧蘧兮既悵然而
獨寤亮伐柯之不遠兮何内韄而罙固睎聖人之大覺
兮緜萬世而不遇幸曲肱而自怡兮度無迷於初度
鬭蟻賦
邈乾覆而坤載兮固悠遠而無極叢萬族於厥中兮既
生生而息息雖至大之可倪兮猶至精之可識諒擅已
而自用兮羌是非之增積嗟子駒兮何為諡公字小兮
紛紛而離離好惡利害之發兮誰其尸之憑怒積怨兮
交戰而在斯何矜很之若是兮怙恃凌弱之不移欲一
究其端而不得兮聊索數而推之夫其列壤分國穴垤
重襲碩鼠之所不容兮蜉蝣不可以徑入豈天壤之偪
隘兮曾分土之汲汲化飯以為子兮祝腐以為民其生
孔易兮其衆實殷夫其子孫千億兮固鮮愛而靡親又
豈有珠玉皮幣兮肇乎禍亂之因若是則鬭其可已羣
嬉散游足以已矣奪微篡寡何足美矣豈樹之君而患
亂甫起抑天之有時兮故將雨而不能自止也嗟子兮
汝獨何誅觀世之有鬭兮曾何足以爾殊饕他人之有
兮慊已之無妄刦於無用兮矜多於有餘一已之不保
兮顧有志於九區夫豈無大人之旁觀兮諡之陋而名
之愚也嗚呼
秋懷賦
世量力以為智兮孰不自師其成心不強短以被修兮
亦各濟其所任蓋周任之明清兮予嘗服於德音性專
直其似愚兮遂底滯而廢沈惟古人有不遇兮亦奚慨
於斯今昔既冠而從仕兮冀陳力而帥職何日月之不
淹兮亹亹至乎不惑世與我豈其異衷兮增余懷之默
默數廢日而倍參兮願自竭而安得將奔而及事兮愧
初心而變色譬游者之無術兮念愈躁而愈没荷衆賢
之并容兮曾介善之不遺辱興廉之末舉兮遂以造夫
攸司君之門不可以徑入兮既待詔而歷時惟褊心之
狷狹兮曾繩墨其自持誠詭遇其猶獲兮雖得獸而恥
之信天命之有在兮非知勇其孰勿疑時既秋而凉風
兮草木落而變衰日月麗於西廂兮蟋蟀迅而鳴悲閱
四序之代謝兮既逝者之如斯悼我心之弗獲兮起惆
悵而稱詩
射豹賦
悲抗獨之難立兮何有用之必害不信孚於弗爭兮雖
忘懷其獲罪齒恒足以自保兮而隕奪於多輩彼南山
之珍獸喻變化於君子或隠霧而不食亦胥疏而視履
猛毅資於天成文彩蔚乎自已伊麋鹿之強圉與麏麚
之儗儗雖騰趠其不羈固指掌之所昧何衆吠之㹞㹞
兮羌朋很而曹戾競張目而涎吻兮衆遮道而覷伺諒
勇怯之不敵兮非乃心之攸畏忽機辟之潛發兮遂解
脰而喪精爪牙曾不得而少用兮貽獫猲之成名吾固
知夫皮毛之為患兮而黨與之足懲嗟物類之相召兮
必機數之潛用非明哲之周萬兮未有不隳於衆故曰
刳心去智萬人不謀和光同塵乃與道俱彼形諜而成
光與飾慧以矜愚材愈大而增累雖微末而可圖
崆峒山賦(并序)
臨汝西有崆峒山其下即廣成澤按莊子黃帝
聞廣成子居于崆峒之上故往見之莊子雖多
寓言無實然此崆峒廣成適皆同處意其真有
所謂廣成子者也又大隗居具茨之山黃帝至
襄城之野而迷皆與崆峒相近事未必皆虚也
予因作崆峒山賦
馳平原之曠曠兮登隱弅之高丘林蓁蓁而雲茂兮樹
參天以相繆鳥哀矜而思侶兮獸銜草而羣遊即崆峒
之舊址兮訪成子之所留烏乎服天下之為至美兮夫
豈知聖人之緒餘獨修身為妙本兮窈靜默以玄虚何
軒轅之徇齊兮而猶特室白茅三月而閒居順下風而
稽首兮曾南面而晏如彼非至人不能以下人兮信崇
高之叵娛謂莊生之寓言兮羌林麓其未改瞻具茨之
髣髴兮知大隗之所在嘗迷道於襄野兮七聖偕而無
悔得要道於牧馬兮稱天師於再拜悲世俗之狹隘兮
疑至言於否躗航汚瀆之淺狹兮僣瀛海之浮匯守穾
奥之熒燭兮昧白日之輝曬追古人之不可及兮獨臨
風而悲慨彼六相之輔治兮曷四海而弗寧名百物而
垂衣裳兮雲門用而告成尚紆思於荒澤兮勉聞道於
長生豈在野之不可蔽兮固前修之所營眇抽思而成
章兮庶來今而作程
棋賦
惟夫太樸之未判兮圓方渾而無際倏物生而有象兮
迺置同而立異迨數起而滋生兮紛萬彙而多事此奕
棋之始置器也於是乎經緯縱横封畛遠邇包穹昊之
度數兮極厚地之疆理局有上於方罫兮信宇宙之異
此念巧歴所不能究兮兹古今所以丼心而不已也咨
白黑之相反兮譬寒暑之進退寧我盈而彼虚兮況生
殺之與成敗智詐殽然而並用兮莫不矜多而務大有
一言可以行之者兮惟見幾而得先衆蚩蚩而我隨兮
乃收功於萬全伊昧者之弗察兮雖服膺而拳拳暨應
變而赴敵兮常操末而寘顛或敗形已兆力鬭未悟忽
焉顛仆兮乃悔其辨之晩暮與覆車以同軌兮孰若易
轍而遵路或狃快小利死生契闊雖得雋於錙銖兮而
外勢其已奪或決機兩陣間不容思彼多算其泰然兮
既先據于便地謂戡敵而致果兮顧自戕而隕斃論兹
藝之微眇兮奄衆技而首出語之有道兮用之有術誠
巧拙其天予兮莫可得而齊一貴不能得之於賤兮义
況老耆而不屈太上貴德服不以力審布置以隂陽兮
謹裁度於繩墨故攖之者無抗詐之者必北其次狙詐
詭為奮其祕算或見易而守難兮或取近而先遠雖僥
倖而全勝兮亦蹉跌而事反靡精心而極意兮每隨手
而應疾貪彼虚之可乘兮忘已力之未實竊冀幸於弗
覿兮故雖獲而逾失何度量之相越兮乃倍蓰而十百
甘受責而無辭兮雖三五而不敵或騰口而攜詐兮或
匿智而叵測或同行而習熟兮或旁觀而少得或乘勢
而亟捷兮或衒利而加惑故每譬於用兵兮擅廟略於
籌畫必知已而知彼兮保常勝而有獲
詆風穴賦
背崧右洛兮維汝泱泱左界韓鄭兮前關魯陽陵丘曼
延兮土膏脈良生植遂茂兮厥夭且長咨飄風兮胡很
而狂乘冬肆威兮怒號以常通晝亘夕兮日月奪光宇
宙昏惑兮顛倒玄黃折枝排根兮松桂毁傷衝空動楗
兮披戶登堂獸亡其曹兮鴻鵠失翔問誰尸之兮底此
不祥曰兹穴之詭異兮竊神之機幽嶮窮竒兮狹中不
夷鼓舞蜚廉兮招搖南箕平居無事兮淫樂而爾為歴
九州而遐觀兮孰樂土其若此獨蠻夷之僻陋兮乃自
古記之矣邈炎州之荒忽兮汩大海其千里上霧下潦
兮墊隘瘴癘魑魅羣遊兮樂人之死蓄為颶風兮㿊毒
疵癘扶濤駕山兮舟航麋毁歴日旋時兮然後得已西
極曠蕩兮隂磧無垠流沙不波兮瀚海無泉五穀不生
兮蓬棘蓁蓁熱風之來兮天地翳昏觸肥為痏兮四肢
若燔亦幸有老駞之先知兮嗚呼而告言歸命野獸兮
厪焉得存彼鬼方之幽昧兮固宜以然慨中土之與鄰
兮不僻不偏胡穴神之忍兮固蔽以頑用夏變夷兮至
于髦蠻外百里而不同兮兹邑獨為匪民帝之高居兮
臨照在下虎豹服仁兮九閽莫阻巫咸上愬兮帝命斯
許巨靈夸娥兮幹其絶膂拔山投石兮北海之渚大野
夷爽兮八風攸叙號令專一兮莫予或侮蒙常聖時兮
維民所取穴神雖悔兮夫孰閔汝
彭城集卷一
