彭城集卷三
宋劉攽撰
五言古詩
擬古六首
南轅適郢都日與冥山背重生與徇名夙昔不相待藜
羹采薇蕨芰製蘭為佩遊樂天地間安知一身外麒麟
鬭大荒日食星見沬夷齊餓西山咨嗟爾胡罪
澤陂生芙蕖映此蒲與荷彼美不可逄憂心涕滂沲行
樂在及時株林起酣歌歡宴未渠央國門擁干戈巫臣
視不悟室家嬰禍羅謀已既不忠孰能為君多
趙王飛龍駕翺翔羾天關塵土暫反顧金玉高如山自
喻固適志超遙亡愧顔安知馬服子軍破不得還前亡
四十萬後復圍邯鄲虛盈固天理循環乃無端覺寐已
不殊何況百歲間嗟嗟道傍子萬金非所安
秦昭登西山慕與火帝游頽林刊喬木詔世為博籌富
貴良未厭夸謾豈知尤投龜詬蒼蒼楚靈輕九州塗窮
乾谿旁衆散不可留徘徊餓山澤覺失涓人疇新王固
有命玉衣被纍囚
嵯峨三神山浩蕩仙聖游金臺冠絶景玉果垂千秋龍
伯日已侵巨鼇幸無憂波濤各一隅但見雲氣浮跂予
望可及隠約清淺流大帆交問津長風輒回舟不怨道
路邅所悲到無由世主自甘心仙者非有求
老萊隠窮楚因與時世隔暮歸怪車轍夜起避山澤若
人不可見況肯低顔色安知叢臺下一旦三千客西邊
竟不還嗟哉少良畫
讀黃寺丞十月十三日寄原甫詩因同作
寒日流短明凉風起秋色嗷嗷鴈晨翔悄悄蛩夜織節
物悲旅人天地亦行客心事已如翁但知頭未白黃公
青雲氣疇昔振六翮成紀獨不侯長沙嘗遠謫賣瓜青
門外種豆南山側浩歌寫窮愁我預聞損益外事來無
涯開口笑不得惟當林下遊相存度阡陌
續董子温詠陶潛詩八首
佳魚樂潛深智鳥不遠飛逹人避形役逝與風波辭逍
遙彭澤下聊然三逕資
好酒豈恡情讀書不求解天真任自我淳白忘機械鼎
鼎世上名百年竟何賴
嘉樹每交蔭時鳥初變聲欣然環堵居自覺軒冕輕予
亦葛天民千歲同此情
馬隊待賢士久知喧且卑周生自晩悟徂謝仍響隨豈
若田畝間尊酒時賦詩
時命昔大繆賢傑同隠淪陶公晉卿族晩節恥屈身躬
耕抱羸疾嗟哉畎畝勤
道術既分裂人人得其偏丹青照千載始覺真檢全爾
時揚仁風到今猶慄然
貴生未必全徇名良自賊區中共兹患形影相與惑神
釋乃超然道真於此得
籃輿適山野葛巾傲賓客既無軒冕拘詎可形骸索富
貴能畏人千秋但慙色
偶作
時命有通塞百齡皆謂然流行自非我底滯亦在天人
知信百齡隂定不可遷苟云有所繫朝旦猶億年天地
無窮期百齡未為緜朝旦不可期人事皆具前所以賢
達人放心無所縣萬塗以一究會理寧復偏六月淮水
深南風阻歸船客行厭滯淫親朋限長川至言莫與聞
達理誰為詮無以謝羈愁聊作言命篇
效白公詩
不得起厭心厭便住不得不得作戀想戀即去不適厭
生憎疾業對面為怨賊戀結貪著因轉脚落沈惑上士
體自然知慧金剛力中人勤埽除補闕塞瑕隙行莫到
門返饑莫看人食欲驗齊死生且覷居官職
默坐念遊者身存至頭白起行觀病者身健有餘力出
門視勞者身閒免事役入鄉閱貧者身足飽衣食寓形
天地間幸已不失職奈何不自休汲汲復戚戚大鵬彌
九區轉動恐偪窄鷦鷯巢一枝隨意翻羽翼馳光無停
留駟馬方過隙君看北邙山貴賤一真宅
效韋蘇州古調詩
於人無舊新相見常為歡本不作崖岸中亦非斷刓賓
僚自了事縣邑無曠官豈惟競勉力退亦絶間言觀者
以為稀不自知其然吾聞西方說夙世常有緣將此會
中人厚德無讐怨文人諱異術且以儒事論孔聖不可
及孟氏固所尊軻云創業易成功則在天乃知古今士
無有能與賢達人同衆人不肯妄自專
古意
牛刀割雛雞未足為深恥奈何狐父戈資以斸牛矢魯
人稱家丘會計當而已郢匠不揮斤其質久已死
秉心若松柏潔志如雪霜松柏摧為薪雪霜晞春陽乃
知丈夫勇萬物無以方賜兮不受命棖也安得剛
雜詩
重生世所同徇利良獨愚嗟彼緯蕭子安事千金珠沈
身九重淵脱死驪龍胡得失覺寐間危哉悲矣夫九方
焉知祥梱也終奚如雖同國君倉乃在渠公衢餒也命
使然顔原亦多娛
荆山有奇璞貴乃和氏儔連城詎云多一視以為優擕
挈向都市光彩傾天球雖無指瑕累顧得千金售驚詫
遽自反閉匿成千秋豈忘待時意欲往仍遲留凡目陋
至寶後生異前修蒼蝇矧多變珉石仍先收萬一人我
欺永為神物羞
樊遲請學稼尼父已深愠安知連城守𣙜酤殿最問周
公無彝酒用是垂大訓願得烹弘羊耕織始安分
龍伯釣鼇時連六方自快事緣貪餌起上帝獨何罪土
疆日侵削形軀仍𤯝殺纔餘數十丈尚足令人駭寄言
諍畢人努力事機械何當大荒野與爾競行邁
齊有梁丘據晉有樂王鮒據能愛晏嬰鮒欲殘叔譽二
臣嬖兩朝事君為悦豫景有尚賢志據逆以為助平失
宥善心鮒乃速其去母以據為賢易地則同趣丈夫處
世間必有遇不遇豈無覺者乎正色君亦悟區區嬖幸
徒何忍就朋附
伯夷餓首陽太公封營丘同時海濱人將老歸西周世
故莽難量後王異前修徒讓千乘邦不如畜隂謀良知
命分然何怨復何尤塵埃采薇詩益使夸者羞自茲姦
雄人日日希公侯
虛舟適誰迕飄瓦殊暫然忮心自無怨豈必絶世賢握
火欲提人唾空不至天一心抱區區萬事長可憐
佚女處瑤臺豐肌艷皎皎端令鴆為媒告我以不好猶
豫令人悲自悔辯不早如何問雄鳩佻巧豈可道
野人構茅茨櫟柱樗作棟不意豫章材一時同見送拓
手百尺長連軫萬鈞重斤斧欲安施棄置因無用本是
絶世姿胡為與衆共
臧孫被惡名魯侯失其位軒冕非不尊家富馬千駟不
用子家羈而棄柳下惠末儀諒何為矧論仁與智竊位
良足羞乃復為君諡
雜興
阿嫫年八十睢盱事粧飾仍夸少年日自謂美無敵與
子不同時寥落復異域人事雖萬殊近者猶可測頽顔
與白頭何日好顔色
讀李某詩(案題為讀李某詩而詩止叙李某之事疑有脫誤)
李某崆峒人生長西北蕃赤鬢如蝟毛僅能為漢言筋
力勇自負馬上帶兩鞬作賊十數年身有百刃痕泳河
不用舟羊革隨輕軒危厄輒自脫天幸尚得存過壯忽
自悔翻然歸漢恩徙家汾水陽百口蒙輕温拜官隨立
功俄列上閤門封侯未可量專城誰復論已見狄將軍
堂堂樞府尊由來功名際鵰鶚勝皇鵷富貴百惡除詎
問鉗黥髠豈與詩書士履䋲不敢奔終身蹈薄冰衆口
猶喧喧
王四十處見舅氏所錄外祖與日本國僧詩并此
僧詩書作五言
滄波浩無涯泱漭際朝日安知鮫魚淵而有邑居室便
風送來颿夙昔多人物始信天地間見聞豈云悉惆悵
蓬萊說胡為浪自黜夷倭與侏離九譯迷彷彿書問顧
已同紙墨存落筆俛仰六十年舉指不任屈好事見君
家聞詩初未失杜鄴富小學平通知祖述鄙老獨何能
執書幾涕出
偶題
旦出輒暮歸終年長役役自顧若有營誰言了無益少
小不如人老大轉衰僻昏忘復相仍十事不一憶勞心
非所長但覺安坐食使我忍媿羞不如學勞力勞力當
自耕自耕還自織百畝為已憂雖憂乃易釋
喜雨和任判官奉呈太守(原注先是司天臺上四月朔日食及是大兩不)
(見)
愆陽歷冬序入春日光赤原野為之焦無復青青麥明
廷䘏農功詔旨懷愍惻誰能共此憂惟良二千石禱祠
遍羣望百神潛率職迅雷出深淵密雲會將夕應龍不
無神女妭罪所極滂沲浹宇宙變化纔瞬息矧茲顥窮
意豈獨垂沛澤嘗聽君平言以茲消薄蝕周宣成陽事
往往在簡籍不聞二美具介福逾萬億三農耒耜出自
此豐黍稷使君憑熊軒勸耕駐阡陌上客歌吉祥清文
綴環璧我豈擊壤翁不能知帝力斐然遂成章聊用同
悦懌
贈周員外鼎
束髮去鄉里白首還舊丘曾無高蓋車顧為夸者羞歲
晏東臯田躬耕方薄收知君近有道足以無外求
次韻和王平甫贈張舍人(原注王時在城東佛舍讀書將應舉張與吕推)
(官過之)
通物樂自任濟時常後安戢翼思迅風騰鱗慕驚瀾天
書進廉良大罟綱目寬頃來中林士繼踵青雲端王侯
經緯氣錦繡羅肺肝念當五鼎食肯甘一瓢簞著書成
揣摩脫劒横鏌干孟明已焚舟廉頗方據鞍閉門謝塵
軌釜魚朝未飱竟完稽古力己使同學歎鳳池響鳴珮
芸閣峩高冠忘年義已深踵門情更歡縱談劇流輠處
畫逾轉丸廣廷來風清落日微雨殘涼泉為濯溉佳樹
聊盤桓長歌斕篇軸大盟粲珠盤寧為端木子矜此道
旁觀
閔兩
山上田萬頃江中水千里東流自瀰漫旱苖日焦死惜
哉不能救地勢正如此雲雷未興潛蛟龍困泥滓昭回
雖在天歎息真已矣
君子行
君子貴自然不為時俗觀升車不廣欬即席不變顔疾
驅不駷轡高張不急彈塵埃視流俗中立何可干顔生
處陋巷求仁得所安簞食一瓢飲孔聖推其賢
雨中
丹桂更束薪白璧償斗粟況茲風雨朝泥潦壊牆屋敗
竈方生魚并日能薄粥始知簞瓢人陋巷夲自足寧見
子桑詩若歌復若哭
游景靈宫
漢家祈年宫玉宇黃金階回廊起層城高閣横蒼崖觚
稜拂星斗廣除霽塵霾清渠寒泉交盛夏涼風湝大雲
赤宇宙道途若燔柴幸茲清涼遊復此朋友偕前殿朝
衆靈瑄玉茲禋柴顧予塵土姿進拜增慄齋掃庭有餘
潔酌水欣素懷並坐俯堅珉長吟翳高槐丹青四壁盡
權輿自軒媧千年羽化人志怪非齊諧始知慕神仙自
顧輕形骸聖賢幾吹吷寒暑一病痎學道賴遠復養生
知有涯悟真覺理勝適志忘事乖伯陽推谷神莊叟稱
安排英風摩蓋壤遺躅欣吾儕飛雲肆冥鴻拘井嗤沈
蛙虛心自茲得歸去顔色佳
惠州豐湖
昔在葛稚川求為勾漏令丹砂頗易得羅浮聚仙聖窮
荒非人情適已自無競千歲若須叟斯人已遼夐忽聞
惠州守修舊有佳政漲泉作豐湖百頃湛明鏡芰荷爭
秀發魚鳥恣潛泳新疇日已多耕者樂其盛高齋面空
闊寫影窮綠淨長嘯來清風炎蒸亦無病勤憂本劭農
爽豁賴怡性寧須學神仙豈必謝朝請明珠還合浦夙
昔人相慶君有近郭田足繼甘棠詠
柘湖
南海浮柘山嘗試問水濱桑海變未久婉孌茲為神昔
聞仇池穴上有牛女津物理寧可窮空驚舟檝人
東關山水
青靄望不極連峰如置關不知清溪水漾漾出其間孟
夏江水深溪流正西還崕根亂石多散激聲潺潺雜樹
色相映密竹不可刪造幽覧衆妙撫事清心顔洄洑自
多魚網罟羅前灣幽人閉上方繚逕纔可攀疇昔新安
江寤寐龍門山目擊暫有遇絶勝猶班班客程非趨時
淹泊寧所艱少留盡餘興更伴浮雲閒
坐嘯亭納涼
長嘯振林木半空鸞鶴聲清風蘋末來孤月海上生坐
久物色改如有神仙迎
束芻
束芻食騏驥斗水活蛟龍轅下雖可哀泥蟠未必窮解
驥就衢路借龍起雷風寥寥四海廣去矣君安從
題常寧黃令灑然堂
叔度萬頃陂清濁誰能料割雞用牛刀吾亦寄一笑示
我林下詩筆力勇奔峭故知才者心玩好必同調岑岑
青玉竿千百壯非少清風掃埃塵日影金色照環墀發
寒泉霜劒初脱鞘枕流不枕石俯仰窮聽眺上堂梵唄
聲空寂總衆妙茲亦忘言徒領理會其要翔禽竟來集
狐猿遠相嘯不作問鵬翁刻意湘纍弔
十月一日
十月西北風肅肅天雨霜節物感人多客子心内傷心
傷鬒髮變引領望故鄉故鄉多喬木丘壟生白楊柏葉
自宜翠草根今已黃旦思歸陽陂暮憶栖後岡況此佳
辰朝都邑事有常平明重城開車馬如飛翔貴賤同一
丘蒿艾連石羊慟哭朔風悲一豁沉痛腸奈何守微祿
局促限一方隳官固非孝捧檄固已狂黽俛聊自抑涕
流浩沾裳
吹臺
梁王遊賞地喬木空白雲無復歌吹響況乃麋鹿羣梵
刹擬化出山河如綺分北望十二衢佳氣正絪緼賢者
而後樂固如孟軻云感此多遠懷因之濯塵紛聞君已
先我攜手皆能文置酒臨滄流披窗遡南薰由來登此
臺寂寞誰獨聞慷慨作歌詩悵然哀古人千載豈不遼
忽如波沄沄適意正在飲無為惜酣醺
送歐陽永叔留守南都
白水帝舊里大火天明堂王都異豐鎬原廟崇高光畢
命繼三后商邑正四方保釐自古貴僉曰朝論昌前旌
鳥隼旟左佩麒麟章阨途亂鐃吹先路交壺漿風物盛
山東令人憶游梁緬然嚴鄒徒賦筆嘗慨慷廢池掃清
冷舊苑開荒凉終留相如坐一伴鳬鴈翔
竹牀
炎光裂厚地江漢如燖湯閉戸樂甘寢婉孌在一牀問
我何獨爾愛此編竹光側身照琬琰熱手循雪霜有時
萬里夢倏往浮湖湘遂令傲軒冕彌日慵下堂昔聞負
暄老意欲夸天王我亦悲世人觸熱趨道傍
南窗詩
習静覺自逸養恬遂忘儉始知一席安不比千乘忝微
風觸喬木清氣襲珍簟心空物莫喧神超夢無檢簞瓢
敢望回絃歌欣與點彼哉晉楚富吾道安用慊
抱書南窗下日午天光亮隂隂夏木長翽翽巢禽鬯因
之省疎慢亦喜就閒曠散帙寄忘懷曲肱從所尚臨文
眩今古撫事雜歡悵勞形竟何為有心得非妄釋卷忽
自娛收視己神放遠從華胥遊却立鈞天上萬緣倏皆
空至樂了無狀悲哉俗學徒頭白迷歸向
登慈佛寺(原注宋大師造號宋芒兒者)
清溪淺褰裳嘉樹大盈抱古寺向百年地幽景罙好連
峰拱蒼翠秋雨洗窮昊客至登高樓西風動衰草雄豪
昔未遇飰粥殆將老豈知風雲期草昧及天造杖箠城
下邑傾囷載金寶良知積困約固不慰枯槁銘勲久猶
存餘烈漫浩浩空餘祗樹園常此伊蒲禱階除稍蕪沒
梁棟乍傾倒顧覽為徘徊物化那能道
築室種樹
築室非我鄉種樹非我廬未嘗三年淹勞力豈不虛遠
嘉叔孫子去故情若初此意人不知嗟哉賢大夫
和王絢道贈高七植竹
人言植物中唯竹類有德虛心道所存外勁禮自飾風
霜不改隂一何金玉色丘澤無變根還如古人直繁花
豈無實所待鵷鸞食卑枝亦可栖不許鴟鳶息為君裁
管籥於此諧金石為君度短長於此齊尋尺(原注律歷志十丈為)
(引用竹為之)濟川倚巨檝扶老杖輕策大厦莞簟安射侯弓
矢力乃知天材美固待君子識飽聞崑崙秀盛說瀟湘
碧豈曰生不遷念當厚封植惟君傲聲利心遠地更僻
擇交獨此君開逕如三益清風共忘言明月為莫逆還
當掃塵榻會待遺名客
涉伊水宿寶應寺
日夕車馬煩路絶臨清伊雲光與水色極望相逶迤飲
馬清泠泉涼風吹人衣白石可歷數遊魚仍俯窺淺瀨
乍褰裳榜舟亦遲遲古木號亂蟬白鳥時獨飛上方兩
高閣向水雙朱扉迢迢際煙霞安得青雲梯暝投中峰
宿四山凝夕霏鐘鳴衆禽寂孤燈明翠微
彈烏
夷羿射赤日霍然落天衢獨成萬世名皆曰摧九烏偪
仄慨時俗臂射妨四禺誰能鶵&KR0034;間計校死與枯孰謂
黨頻頻莫黑相為徒何用知雌雄攫肉爭讙呼控弦非
百鈞投丸匪明珠棄捐不俟時詎比墉隼誅矯翼似知
機回空如改圖但使庭戸清何必殘爾軀念無網羅禍
寧當怨除驅吾廬正深沈嘉木多桐梧萋萋映朝陽會
待鸞鵷鶵
雪中退朝與諸同舍登秘閣
密雪晦空曲天作白玉京都城百萬家漠漠浮雲生束
帶聽鳴鷄謁帝開承明脱身塵埃外自覺肌骨輕歸從
諸仙子笑語來蓬瀛仰望策府高天祿鬱崢嶸步登雲
蜺表俯視朝日晴寒門杳無涯珠宫聯五城珍木皆後
凋冥鴻亦同聲還因閶闔風共此夷曠情
清漣閣
平湖侵危臺天水相竸入縈迴古嶼間空闊衆境集大
邦屏東南開府記百十勝遊雖日來面勢忍遺葺能聲
紹豈弟敏政常暇給喜聞棟梁新甫見規模立横空眩
藻麗構迥愁嶫岌居然心意會似匪人謀及草樹亦增
華神明非舊習青凝夕霏翠冷激迴風濕去鳥指暝飛
潛鱗視幽蟄達生貴夷曠外物辭妄執臯壤正欣然蒼
波仍可挹雖云吏隠最世復登賢急徒使棠樹詩千秋
意相襲
歲寒谷
高松含悲風綠竹帶凝雪碧落翻怒濤深崖墮寒月蕭
條非人境合沓隱城闕爽氣露草木精神立毛髮初無
隠居迹似為吾人發世事誰得捐相從理營窟
長松過千尺好餘萬丈材上有積雪翻下有清風來四
時景常好六月凍不開何事吹燕律獨令陽氣迴
過開元寺
晨霜聳喬木初日明廣庭俯巢鳥鵲馴步逕莓苔青即
心百慮擾造境衆獨醒安禪到無悶看畫匝已經梵音
騰潮波幡影垂流星天花雨貝葉帝樂飄鳴鈴勝緣此
邂逅法界俱清泠世喧暫回首但覺塵冥冥
久旱
山城帶嵩高常候嵩高雲雲興似焚柴兩注如翻盆田
萊數百里下澤猶平原雖有耕鑿勤不如霡霂恩哀此
民生微所賴芻狗仁乃知丘陵外獨有五岳尊今春苦
淫霖宿麥纔厪存過夏乃不雨窮秋氣如燔象龍杳無
藝巫鼓空屢奔豆苗落為萁藜莠乘冬温黔首困粒食
或有茹草根賣牛供租賦不忍聞此言此事亦神羞誰
能叫其閽登高望連峰正見朝煙昏
彭城集卷三
