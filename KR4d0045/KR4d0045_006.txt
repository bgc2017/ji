彭城集卷六
宋劉攽撰
五言古詩
作假山
幽意難具陳静境可因就遠求澗側石置彼窗中岫前
為嵩華高側構衡霍秀巖崿倏天成風煙若神授他時
看圖畫應接頗意究氣色形似間人人輕宇宙嘗聞山
林士既往又不復此語我知之衡茅非所陋
暑行
憩馬道傍舍解衣仍佇立四簷庇隂涼蕭蕭風氣入雖
云茅茨陋枕簟亦自給已勝鞍馬間筋力苦倦急田野
歸去來餘年猶可及
赤日成畏途相與逃熱行中宵寢不安兩舍雞初鳴據
鞍寢夢間墮策忽自驚官身跨官馬倦&KR1224;奈有程愧負
田野翁安穏眠到明
傷胡二
古人雖千歲我見如接迹今人雖比肩我視猶異域乃
知相知情心識非貌識所以識胡君不得同硯席今朝
滿衣淚哭君寢門側
傷逝二首
去水不可還逝者日已疎悲憂若沈痾百藥無能除英
英韶華子夭夭昔同車令德其芬芬佩玉聯瓊琚舟移
悼藏壑天祝嗟愁予蕙蘭秀不實徒見荆棘墟含悽撫
衆稚弔影還室廬高天杳茫茫日月空居諸
我昔曾遠遊歲晏不得返又嘗懼而夢百怪紛亂眼迨
今疑若人虛實未敢辨促駕逝將歸驚呼寤何晩百年
非淹期愚智俱不滿彭聃與顔殤究竟同是短愁憂浪
無端衷腸若湯涫
巢父井
訪古慕高遠回首笑流俗千世得巢父蕭然慨遺躅古
來知生民滿腹所願足何為讓天下牛口信為辱高風
渺不嗣世態日局促至今西山翁恥甘首陽粟愛此盈
尺泉百尋瑩寒玉遷陵復改邑缺甃常湛綠君懷浮雲
志塵埃茲可浴君有冰炭憂清泠相為沃長塗接周楚
軒蓋密相續能令貪夫廉更使賢士勗豈如漢隂叟抱
甕傷窘束我遊阻勝槩長謠慰心曲
題李白祠
舊聞謫仙人多以我為似三生去來今惟獨變名字泊
舟姑熟溪風月不如意舉頭望青山酌酒聊一醉漢宫
三十六當時各自貴昭陽與華清究竟誰為愧奴輩不
自省脫靴更誰避而令棄賢材孤負青雲器
宿蔡口
竟日鑑寒水泊舟復新月浮光鏡上下空寂照毫髮華
星湧波際人語自天末潛魚躍相聞去鳥飛漸沒明生
思慮盡清入心源豁洗耳事誠非濯纓情愈闊
立春
歲隂已暗去春色復潛動嘉樹欲芳華歸鴻雜清哢乾
坤自長久節物厭迎送濁酒歡我愁浩歌為誰縱古人
盡流水世事皆宵夢白日少借留青春亦公共舉眼向
高天吾謀不能用
次韻和楊叔恬贈鄭秘丞
緯蕭棄明珠龜手安絣漂浮生每殊塗吹萬亦異竅傳
劍不成顯談舌無與掉圜冠豈誤身儒術真寡要歲時
不我與壯年更稚少白髮綠鬢多班班已盈照安排慕
無悶推命獨孤笑趨愚甘就迂遣累稍夷峭嵯峨天門
開事業寄周召登賢如弗及得士故頗料乃知古猶今
孰有賀隨弔寸善曾不遺有功輒先調驊騮自西極翠
羽出丹徼黃鐘陋巴歈文鼎嗤畚篠況聞邱園秀得以
虛名釣唯憂有道卷莫敢後時誚食苹鹿相呼在鶴雞
羣呌飯牛歌何哀築巖貌惟肖顧予乃迷方黥劓誰與
療章甫期適越風帆欲踰嶠敦敦樂瓢簞耿耿甚熒燿
聊讙龜曳塗猶畏犧入廟同聲邈難期僻陋常耳剽逢
君獨欣然夙昔共明詔屢聞諸侯辟復見尚書召奈何
竟棲棲塵土翳光曜西山悲采薇鼎食歸洒削飛將不
得封重侯付嫖姚新篇一何工大巧全衆妙上言道路
勤山海窮聽眺次述疇昔遊弁髦迨冠醮下云厭屢空
藜藿甘咀嚼英賢困奇蹇為善誰復劭譬如飲洪鍾偉
量乃能釂鄭公亦全材大厦方䆗窱珉瑤謝尺璧絲管
讓清歗同當鵠翻雲肯為魚在&KR3348;千里由咫尺西城始
春燒吾聞天祐賢柞棫民所燎胡為沮溺儔躬耕老蓬
藋
寄劉道原秘丞
君家廬山南雲水當戸庭丈人懸安車鯢齒頭髮青吏
隠粟三釜繙書十二經胡然辭羇旅大江急揚舲太史
司馬公老成兼典刑周南歎留滯武庫森長扄叩關起
九州授簡歡真詅自茲訪都邑乘興及郊坰清洛湛寒
玉嵩高環翠屏宫觀想舊躅叢祠記遺銘俗物不挂眼
俚言誰載聽畢事黃鵠舉翩然問長亭念昔始相從子
少予壯齡定交自傾蓋結好深鶺鴒放懷脱羈馵高論
窮杳冥縱博恣叱梟極飲常虚缾後會十五年見子雲
龍廷官書職讎校舊簡同編硎瓠落無所容柘彈緣蜻
蜓河梁一分手南北如漂萍歲月不肯留瞬息無暫停
跳丸指飛鳥急雪看凋蓂壯懷益漫漫衰鬢成星星勞
生百年間所恃七尺形從衰得老病詎足稱最靈而君
復何為疲茶非康寧目視亂白黑奇瘡出潛丁飲腸日
以狹永夜甘獨醒南方多奇藥芝术餘芳馨引年亦多
術何必非豨苓往昔志讀書苦心過聚螢期以怪幻聞
豈秪辨文鼮班白乃自悟有為皆濁腥古來豪傑士蒲
廬祝螟蛉埋骨蒿艾間鬼火猶青熒孰知出宇宙浩蕩
浮滄溟翳昏照白日幽蟄驚迅霆道心不可傳法語容
親聆懷君意無涯永望幾涕零寄書南飛鴻矯矯雙翅
翖
送楊秘丞
結髮仕明世四十列朝籍漢庭殊多賢向子每歎息羈
旅間何闊相逢頭已白車馬故匆匆復為北州客蕭條
大河渚疲瘵空城域思得愛人長而君著吏迹去思常
藹然所居不赫赫推此化百里坐當致繁殖常服子路
言有志千乘國饑饉師旅餘可使義且力由來騁騏驥
歷險始盡識尚恨此中小頗復拘繩墨太平進取難子
雲嘗執戟金張許史間無所用奇策不如課農桑絃歌
樹風績無由之武城贈詩慰相憶
題孫昌齡歸來亭
丈人髮如漆筋力不知老七十置官歸時人以為早多
公逍遙志所向豁懷抱雖云容膝安不减專城好忘機
睨雲水寓興植芳草世故不經聽塵軌從却掃壯子官
瀛洲濟美擅詞藻親歡適為主家事意承考古云陶淵
明避俗非達道息交以絶遊自處何枯槁公為鄉先生
里邑每傾倒一言可鎮浮不啻千金寶宦遊失門戶駑
蹇悲棧皂祝身得如公每食心再禱
江南田家
種田江南岸六月纔樹秧借問一何晏再為霖雨傷官
家不愛農農貧彌自忙盡力泥水間膚甲皆痏瘡未知
秋成期尚足輸太倉不如逐商賈游閒事車航朝廷雖
多賢正許貲為郎
寄題蕭山歲寒堂直已亭
我兄昔高第時論推捷敏由也政事科五人實親近古
者邦諸侯今之縣令尹試材非不難善政知所藴投虛
刃若新利刜鐘已泯遂馳能者聲肯作俗士窘高堂久
頽挫往者嘗隠忍即事新棟梁開軒凌隠嶙後凋拔天
材破的見標準山川濯襟塵藥餌紆客軫嗚呼九州間
勝事豈有盡向觀松檜姿稍欲死蒿堇始知巖穴士自
古須汲引願賦嘉樹詩為公廣招隠
與亭
搆亭彼為誰高士自相與與遊皆可人與言是真語與
醉不獨醒與歌從和汝與忘形骸迹與偕同出處實與
不待求久與非強許世塗異冰炭咫尺或齟齬開此與
者風寧當轉棄予
次韻穆父送仲至使北
結束大使車張旜理輕策八荒已信浮萬里無直責由
來昆弟歡庸非一日積冠帶引弓民長城限疆埸邊人
安晝眠老不逄鬭格將帥剽甲兵褒衣垂韍縌金繒出
王府百萬載書籍候館如魚鱗相望交國客外門名家
駒長大儼且碩誦詩三百篇豈減崔亭伯斯焉思無邪
羣書矧探賾指掌幽冀州左右皆阡陌皇華一何遠區
脱為我役前驅弩在䪍郊候抹紅額天聲暢無外不必
關塞斥但看書同文依然具點畫夷羞珍湩酪胡舞喧
匏革獵圍得孤兔割鮮亦奚擇儒生自古貴忠信行蠻
貉雖令博望侯何敢輕逢掖
西都大内作
太紫異垂象河洛殊出符卜食綿往祀宅中雄别都旋
宮千萬門層城十二衢佳麗帝王州爽塏神明區過位
思自飭簷闕在必趨瑠璃映瓦翼瑲琅耀金鋪白日互
蔽虧凉風倏來蘇仰視制作雄疑有神物扶始知壯麗
功不使來世踰擇材自千章衒巧非一圖儻無日新美
何以除規摹西賓尚餘諭望幸猶踟蹰何當樹翠華萬
玉趨赤塗
慈孝寺送顧待制㳄韻和孔舍人
丈夫老益壯鬢毛豈知秋多君志慷慨不避千里遊躍
馬過黃河北視三四州要官在東序河圖間天球古來
功名人未就不肯休譬如鑿空使尚致安石榴況今南
畝民往往東西流還定安輯之千倉仍萬輈
新作西池呈王守
清源注長波縈回十里内泓澄鑒羣物雜細分毛介旱
歲未嘗減隆冬方可愛傳云五龍舊疑有神物在惜此
去人近久隨荆棘廢賞心一朝同版築四面會鑿池兩
漢集抗榭羣山對種花漸成蹊栽竹俄自倍荷芰入四
鄰鷗鳥盈千輩魚遊明鏡中人語紅塵外眷茲仁智樂
況乃登臨最滄浪歡濯纓藥餌勸飛蓋訟閒固材勝神
逸自形泰願言載筆間屢得從公邁
泛舟
出郭已清思浮舟暫長嘯水雲兩涵泳青翠相照耀賞
心隨值遇物色相顧召逍遙忘迴期頃刻攬衆妙白鷗
亦知機潛魚不可釣飛沉信樂然迴首寄一笑
和黃節推陪王守泛舟
清池堪百畝珍木多十圍灌泉昔未盈移樹今更肥境
豁自心匠宴游及韶輝居然坐高齋不減臨郊扉青旗
貰凍酒春服成單衣游人半童叟好鳥偕鳴飛彤䄡照
銀章賓從相因依置觴面高軒密坐羅芳菲清笳急鳴
鼓紅粧耀遲暉澄潭止可鑑畫檝相與揮曳裾載筆簡
自顧才也微之子傾蓋賢賞心諒云稀長歌善必賡舊
令繁勿違徒令夕陽暝不醉終無歸
舟行
川形直如線川水疾如箭扁舟急鳴㯭頃刻異州縣晤
語不及聞注視目己眩川后扈予橈黃鵠莫我先客行
自超越快意令人羡寄語幽并兒勿誇鞍馬便
題卞大夫西湖所居
獻玉晩見售刺虎有餘勇宦游四十年老髮成種種乘
軒非不榮半刻未為冗而有田園歸末路益光寵平湖
澹空闊古木俱秀聳樵斧間漁舟稻畦連麥隴田舍易
所求達生厚自奉晏眠勝飲冰一笑異將恐予亦濩落
人不知物外重賣書問東家此計行接踵
重用前韻贈卞大夫
辭滿苦不早獨往始為勇聞君湖上田二頃容五種力
農有休期雜費寧謂冗歲事副夙心素封彌假寵若人
夀者相眉豪耳秀聳陶公請息交林類歌面隴諸侯非
得友明詔期不奉叢茂鳥所安淵深魚勿恐由來浮雲
志九鼎未加重胡為突不黔憔悴摩頂踵
江行
移舟次北渚風水亦有說隠几見羣山昂頭看新月田
舍煙微茫江舡火明滅夕陽歸鳥盡入夜人語絶勞生
間憂虞各自有怡悦趣取一時歡誰能問蠻越
題劉羲叟著作澤州園亭
王屋連太行重關束其左自古悲摧輪多君識高卧鑿
泉深百尺養竹成萬个詩書滿高屋談笑驚四座人常
求贏餘世每敝名貨看君逍遙風陶阮不遠過
次韻
落泉無時休洩雲常自還居然萬峯秀共此亭戸間擘
華力何壯鑿隴巧已艱造幽非近規會心寧愧顔朝扉
面蒼蒼夜枕聽潺潺蒔以松桂藂葱翠皆可攀長歌發
真賞錦繡先斕斑座客齊起予清玉聯玦環夙齡慕遠
遊未能遍人寰學仙理茫昧遁俗事間關風波天一隅
不到三神山終當振衣往對境聊自閒
賀吳九
儒術喜迂闊學官每留滯君侯誠百一才智兩自異新
書三十章慷慨天下事每聞一篇奏左右稱萬歲峨峩
蓬萊山冊府上帝祕紬書必英才念子方歷試前此三
數公致身自容易心知青雲路已識翰飛地豈獨鉛槧
間是正瓊瑤字顧念傾蓋交寂寞彈冠意
盆池
覆杯坳堂上兒戲種蓮芰自憐守甔石及物功己細蟲
魚共涵泳蘋萍生自恣清澄照毛髮列宿鎮三四炎風
久無雨淮海日騰沸豈不潛蛟龍莫肯救憔悴惜哉萬
里波貽此升斗愧人當問能否何必嫌小器
贈黃安期推官(案攽本傳從知兗亳二州吳居厚代為轉運使奉行法令致財賦乃)
(追坐攽廢弛黜監衡州鹽倉詩内言我來衡山陽當即監鹽倉時也)
退之謫陽山始得區生喜其後遷揭陽頗復稱趙子窮
荒非人境瘴海絶涯涘親識久去眼此言不到耳所歡
誠易為未必盡泃美諭如逃虚空聞人足音爾我来衡
山陽情況本異此一意等萬殊何嘗分遠邇四海皆兄
弟蠻貊固州里而於擇友間頗戒不如已乃得黃夫子
風韻淡如水為學本之性言文貫於理遺我累幅書磊
落字盈紙不詭亦不矯不華仍不俚胡為連城珍韞藏
匵與匭賞心一何快區趙非所擬昔我在朝廷嘗得二
三士聲名未振發自任以為恥於今復何能有志而已
矣譬將助飛遷身方在泥滓作詩寫吾心詞殫意未巳
同韓持國遊五嶽觀時原甫暨諸公先在因寄江
鄰幾梅聖俞
簡服車馬輕出郭塵埃遠況兹偶同好慵惰重推挽夀
宫如屯雲重門謹關鍵五城十二樓瑤池芙蓉苑境深
日遲永天近春纖婉異花秀的的弱柳垂宛宛初從鈞
天游列帝皆龍衮俗骨已屢驚凌虛翻自忖却逄桃源
客笑語何繾綣尚留樵叟棋競勸胡麻飯金醴泛餘杯
芝英餌豐本平生此遊勝餘恨相知晩重來恐己迷盡
興仍忘返羣公謫神仙吏隠亦肥遯尚平夙昔志讀易
明益損寧知五嶽期不待越崖巘何當謝羈束相與同
息偃
夏夜露坐
林卧霄露清仰觀衆星暉上天垂光彩樓觀何參差閣
道絶銀漢華蓋臨紫微凝神雲霓表忽與汗漫期整衣
閶闔門濯足牛女磯酌酒援北斗鼓箑招南箕極意謝
囂煩塵世良喧卑
雨後
雨後炎氛減空堂起清凉蕭蕭野風聲淡淡孤月光晩
睡夢亦短常苦秋夜長停燈覽羣書坐以待未央鷄犬
互争栖鄰里舂黃粱中夜寂無喧蟋蟀嗚我傍
送福州范文學兼寄張宜
山林忍長饑君門不易入今時行路難自古志士泣范
生岷峩秀學古名字立流沙萬里駒未恨晚羈縶一命
吏甌越扁舟去鄉邑文學亦備員海禺更卑濕揚帆下
三峽南斗安可挹問津頗浩蕩蹈險實蹇澁吾聞養賢
俊不但糠籺給乃知黃金臺始隗衆士集送行勿惆悵
人夀期七十古來功名士白髮亦可及因君謝張老青
紫未易拾且當黃鵠舉不爾玄蛇蟄
送孫巨源
衰老不擇交傾懷未嘗悔非吾相知心亦有中獲罪誰
能若楸柏雪霜不變改自念孤劔心炯然鎮長在識君
始恨晩及此將十載相與忘形骸依然見樂愷翔鳳刷
羽儀天真輝文彩清泉濬長源濫觴己自倍乘間輒相
過慰我胷傀礧使我意軒昂脱我中心痗今君官南州
揚帆盡淮海腰綬盤青緺兒衣閒繒綵蘭羞當及時倚
門方有待一值歸飛鴻寄聲尚無怠
登城望山
城隅見連山蒼翠横座中白雲卷霄漢千疊張屏風此
地有佳致望望情不窮忽如出塵寰相對前後峯古墻
有石色草樹仍蒙籠樵隠事不一養痾方易容
同謝二兄弟游城南王氏園坐竹中水上
昧旦從吏役中昃既休閒慨然田野興策馬從近關謝
公雖朝裾雅意存東山相期物外游待我季孟間晴陽
煦烟郊藹藹春氣還南溪已浮冰亂石聲潺潺意得境
彌好形勞心詎艱名園得暫息奇樹多可攀去水貫林
竹脩篁夾澄灣波光龍蛇行微風鳴佩環窄徑偶深入
交柯存勿刪並流一長嘯照影清心顔勝事豈有盡向
此同蒯菅發興自我輩忽如遠塵寰嚴城迫歸鞅夕陽
稍朱殷後游期不忘秀卉春斕斑
潁州始居
伐樹聖不憂奪鬲賢不羞士生志四海外物非預謀乘
流既孤逝擇廕方暫休俱非田園歸而媿鄉黨投卜室
遠人境開門面良疇車馬寂不喧水火仍易求主人邦
之良高義逾九秋傾蓋仍舊交食薇亦願留如何千旄
詩千載令更酬
春葺所居
貧賤智不遠終年謀一身北堂甫成冬西軒已送春開
窗納清風掃地祛凝塵今是覺昨非會意成日新一悟
蓬蓽興寄言當世人時事亦寒暑無為迷舊津
寄傅推官堯俞
三川帝王宅二周官蓋都上公釐德化多士盛中區是
年詔有司使獻賢能書傳納事匪易吾與夫子俱率馬
仰騏驥治玉慙礛䃴同舟共艱難傾蓋聊歡娛浮雲儼
高冠白雪紛長裾馳辭若波濤掌握皆明珠詆訶詎敢
然倚辦實有須從子驂之靳相與步驟趨棘圍似南宫
大暑臨通衢不遺老成人頗多君子儒丞相顧而歎里
閭共稱譽狂士或妄談衆人皆揶揄至今頗自矜快意
勝過屠不言世所無請問誰弗如微官苦繩墨離别天
一隅向風願相從不及單飛鳧雲中多賓鴻河中多鯉
魚契闊誠未忘寄聲當勿疎
和原甫同諸公飲郇公園
車馬何籍籍相從城南陌大第鏁名園朱閎間素壁即
事覽勝㮣撫舊歎陳迹零落歸山邱慨吒西州客春風
幾時還顧盻生顔色雜英綴初紅宿荑吐新碧故池無
還波喬樹實自昔賞心及兹辰緬想締構力十千置尊
酒玉斗雪霜白飲醉半歡哀浩歌懷感激天地亦旅人
川谷故變易歡娛瞥過目百年猶暫覿即令西馳暉稍
復向禺昃我輩不盡興將為後時惜
穎州和永叔
羈鳥能擇木游魚知赴淵飛沈豈異志行止私自憐玩
世本無術辟人庸得賢卜居幸樂國負郭依良田心與
地俱遠我徒共熙然生涯亦何有聊以忘吾年
送謝大城南還遊集禧觀寄謝大得箕字
驟雨墮河漢烈風振南箕秋隂變蕭爽重此田野期森
木蔽嚴籞交流會清池幽鷺起豐草鳴蟬嘒喬枝客車
忽已遠樽酒難重持誰令語言適罙作别後思夕霽歸
馬輕叩戸仙真祠羽人披衣笑宫殿涼參差黃鵠自飛
來青竹方可騎相從豈無術望君隔前陂
書懷
幼學慕高遠讀書不求解志為逍遙遊恥以聲名賣寧
從子桑簡不願伯夷隘未常憂瓠落豈復顧機械遯時
良無悶涉俗適得怪但使心休休那論行夬夬世塗劇
坎穽人理甚蜂蠆低顔費將迎非意成睚眦鐵冠喜彈
畫法吏樂罥絓洗濯出瘢痍丹青恣描畫抗言畏不傷
奉職謂匪懈指擿本無瑕銷鑠緣鼓韛羣嬉更嘯呼鬭
巧逾狡獪抵巇加捷翻取必期稱快上恩初優假一𤯝
猶縱解雖蒙三面寬未免六翮鎩全生愧液樠有道羡
瘖聵失馬未必悲墮甑何足喟后皇物羣生大塊為之
噫在盈或時虧有支那可壊行葦無踐履甘棠勿翦拜
猶將采葑菲詎有棄菅蒯寧當置韶濩始欲薦任韎厭
飫椒與蘭玩惜饐而餲宿名守枯槁知命遺芥蔕猖狂
蹈大方屈服嗌若喝腰舟雖云慎吹虀亦已憊既往誠
無追有來當自戒蕭蕭鬢毛改杳杳歲月邁愚謀向千
失晩悟猶一灑龜手世絣&KR0008;支離保鍼繲鬻渡學操舟
閉肆從問卦念皆賢者為亟聞古人話有田倚江湖往
歲成畝澮還歸豈無圖緒業顔未敗采菰仍得魚種榆
因及薤小屋蔽蓬茅大囷輸精稗逄迎具壺漿稱貸償
私債暑從泉流濯寒有簷日曬何苦事明經區區矜地
芥
剥棗
棗下人不行四旁生蒺藜秋來見成實粲粲青紅垂敲
樹落碧瓦濺石投赤磯紛紛競口實聊混兒女為樹上
已空枝樹下亦有蹊人事但如此桃李真自欺
彭城集卷六
