彭城集卷二十五
宋劉攽撰
表
謝神宗御集表
伏惟宸章下賁蔀室為榮祗荷寵靈不任榮抃伏以神
宗皇帝聖繇天縱道隆日新受命穆清饗國之歴緜永
儲思參兩稽古之事著明亦猶唐堯之煥乎文章夏禹
之躬于律度睿藻奮發聖謨精深寫河漢之昭回暴陽
秋之和粹此蓋伏遇皇帝陛下孝惟善繼文極化成明
發徽猷繼承祖武不獨祕河圖于東序嚴策府于春山
乃眷具賚錫之副本承宣室之顧問嘗耳訓言畏軒臺
之威令恪遵遺法感慕往遇炫燿新恩企聳怔忪罔知
所措
兖州謝皇弟授泰州節度使表
伏奉詔書以皇弟顥進封雍王特授司空仍舊充鎮海
泰寧軍節度使告諭軍民存問父老者臣卽時奉行宣
布訖天慈深厚民望悅隨伏惟皇帝陛下仁撫萬邦愛
先九族並建明德用啟金路之封加等懿親申錫袞章
之賜眷齊魯之奥壤餘聖賢之舊風俗本詩書地崇藩
屏以元帥中權之任兼上公賜履之榮自我熙朝備茲
典策臣猥以蕞質叨持左符寅奉德音側深鳧藻
為馮參政久旱待罪表
臣聞精祲交感盛王之所以面稽陰陽失和代工者乃
宜蒙責惕思天職博究輿情其敢飾辭以祈免咎伏念
臣等噐識淺近智術迂疎濫叨調鼎之司獲預貳公之
寄上之不能將順德美睎萬一于清光下之未嘗進顯
材良資參贊于善化曠日逾久竊位旣彰足以感動顥
蒼乖戾恊氣是以亢陽為沴閔雨歴時宿麥秕稗而莫
收首種萌芽而復瘁陛下憂勤民瘼寅畏天明避正寢
而不居貶常珍而弗御簡賦已責議獄緩刑詢芻蕘之
片言走圭璧于羣祀何聖心克已之至此而善應旋日
之漠然豈其有他凡在臣等乞從故事以正刑書策告
咎殃退遷士位益從夢卜之舉庶格股肱之良于以上
當帝衷下慰民望
又
近以旱暵為災爕和無狀需章自請罪斥是甘聖恩含
容尚加宿留靦顔踧踖彌用戰兢臣等聞應天之理必
先實而後文行法之要常始近而略遠以臣等厠迹公
輔預聞幄謀不能廣宣上思導迎善氣惟天人之際悖
理者旣多故風雨之節咎徵其有在致陛下躬雲漢之
憂閔甚桑林之禱祈重祿所私何心自處然則推應天
之實責臣等之尸曠實亦至矣論行法之近顧臣等之
忝竊近何加焉伏冀淵衷垂奮英斷敕從罷黜以戒負
乘闢賢路于方將恊天威于陟降輿情旣洽吉祥遽臻
臣等雖復退迹于編氓固亦蒙恩于鴻造
謝中書舍人表
處非所據榮以為憂命屬己行辭不獲免祗膺寵渥内
集靦顔臣聞憲度著明帝虞則二典之制號令温雅炎
漢有三代之風是皆鼔舞羣黎丹青醇化覃渙汗而莫
返騰英聲以無窮洎于本朝尤當茲事彛訓皇極筆舌
天常爛乎河漢之章擴黃風霆之運是以贊書之任稱
曰材難代天之工率由德與豈容膚淺得預柬求伏念
臣文謝天成學非師授窺陳編而竊取迨暮齒而益衰
可以小知詎為逹士闇于大較是謂鄙儒方踐迹于鳳
池必貽譏于鵜翼而况上恩深茂睿旨稠重置衡石之
程書異臺郎之近例所以待老成碩學之士欲全其難
進特逹之風愚敢望回事同始隗此蓋伏遇皇帝陛下
神謨妙萬聖度惟幾九德敷施旣能哲于多士一善兼
取無求備于匹夫致是蠢愚猥承甄擢敢不洒濯狷志
磨厲下材出身加民必愼樞機之正極天蟠地用期䡚
軏之行
謝太皇太后表
右垣司槖内史贊書世謂殊榮士惟愼柬内惟虚薄默
懷戰兢臣聞仲尼養徒别言語文學之第鄭國為命舉
討論潤色之工蓋人材各有所長而邦事急于先務言
而文則行之遠仁所厚則覆己周何况帝統當天海㝢
多士風動而黎甿從欲雷行而渙號必孚所使演綸每
皆籲俊賦政而四方爰發馭臣而八枋贊襄未嘗乏賢
豈資代匱臣早以無庸之質得陪中祕之聯文不能出
衆而效奇志不過循常而執一遂從吏役浸易歲華迷
簿領期會之繁廢經術翰墨之事敢期選掄所及么麽
弗遺召使遄歸不待三年之計免其課試無拘一曰之
長苶然蕞軀倏躋華貫駑蹇何補衰憊愈羞此蓋伏遇
太皇太后陛下聖總幾深治先本要心用若鑑效以形
者莫我遁逃與物為春因其生而曲加覆露不忘承學
得預代言謹當行其所聞強所不迨韋絃並用愼何至
于十思寢寤周防幸無違于四禁
賀克復交趾表
伏聞安南將帥充復交趾李乾德請降以廣源州置順
州者廟勝萬全方隅底定闢地千里申威四夷伏惟皇
帝陛下仁育羣生化周無外以乾坤之覆燾在跂喙莫
不涵容而陰陽之慘舒施雪霜致其肅殺是以豫順之
舉爰整惟時乃眷海蠻敢侵徼堠譬蟁蝱之螫在所驅
除而介鱗之微何煩經畫先聲臨境醜類望風破膽殞
心折馘係頸尚游魂于頃刻復徼幸于萬分露布轅門
歸死軍政帝虞之苖民逆命志實昏迷周宣之蠻方不
回蓋同常武土田全歸于王府縣邑樂輸于地征無鬼
方三年之淹包越裳九譯之廣論我功德邁于右初臣
限守郡符阻陪朝列亟聆吉語罙極歡心
京東運使謝上表
臣禀生窳薄為器渫卑志在詩書本求名于稽古耳剽
律令亦有意于治民竊自深思嘗試勉力不知足而為
屨是匪難能懲于羹而吹虀乃非適變顧惟内恕濟以
敢為務合人情儻究吏術向者叨付連城之守迨及三
年之淹資是愚忠謹行壹意得免下中之課以逃負乘
之羞豈徼幸之可常或不虞之致譽今乃驟叨持節乃
寄典州爰暨海隅必宣使指覈名實之臧否則吏員至
繁商功利之重輕而民賦逾廣揆茲孱弱何足堪任猶
用乂聞以希来效伏惟皇帝陛下幾深成務俊乂在官
股肱備于惟良輪桷周于末用兼聽疎遠無棄妄庸臣
冰淵寘懷犬馬圖報勤將補拙必無餘終食之間力不
辦心但冀免素飱之愧
賀公主生日表
星婺儲精椒風介祉誕彌伊始溥率同歡臣聞周宣中
興詩詠維蛇之夢帝乙盛德易贊歸妹之休盖王化大
成仍備肅雍之美景命孚佑必多蕃衍之祥恭惟皇帝
陛下仁育羣生道濟無外體淳素以正德躬文思而保
民華夏蠻貊之區罔有後服風雨寒暑之節未嘗不時
日監在茲天休斯至均序貫魚之寵驟聞就館之期然
則千齡之符屬當于盛際百斯之羡甫驟于將然臣假
守外藩阻陪廷列預聞休慶喜不自勝
為唐參政讓加恩表
陽郊受職獲與祭以為榮綈檢推恩顧空官而自愧仰
慙虚授敢憚責言伏以聖王謹用人之方嚴馭貴之柄
爵不嫌于遴簡賜不誤于無勞未有駢繁寵光赫奕休
命驟以一旦併集非才今臣備位宰司無補國論徒以
從泰壇之毖祀霑大賚之餘休慶出不訾動知非據賁
有功之名號增陪敦于土田階叙己崇勲策兼茂雖三
錫之命殆不過茲而四海所觀將致竊議伏望皇帝陛
下矜匹夫之小諒開愚臣之自知收渙汗于繆恩息怔
忪于悸魄使負乘之刺少弭于多言則乾坤之私更深
于鴻造
謝郊祀加恩表
危誠自竭冀悃愊之聞天聖造曲成示艱難于反汗進
被休寵俯慙厚顔臣聞靈承帝事哲后所以保鴻名錫
予善人有國所以均大賚盖德所覆者大則其仁廣禮
所用者重則其度深伏惟就陽上儀本朝盛節凝顥穹
之駿命揚列聖之丕圖宜其霈澤九垓進律在位而臣
猥以斗筲之器屬當輔弼之聯非籲俊之素材無圭璋
之美譽迨茲褒賞顧所積重承命若驚措躬無所此蓋
伏遇皇帝陛下道隆覆載禮備股肱顧體貌之所存推
慶賜而加重用是朽鈍亦叨顯庸敢不夙夜永圖彌綸
衮職庶盡致君之願以無假器之憂
為韓侍郎讓加恩表
崇丘蕆事均景貺于黎元多士盈廷濫徽章于蕞品仰
慙非據輒控危誠伏念臣志謝肅雍器殊膚敏巢穴寡
見非機衡之可居樸&KR0554;短材豈薪槱之宜及徒以厠幄
畫之餘論陪郊畤之上儀進慙籲俊之求退乏秉文之
美豈意叨蒙渥澤超越等夷疏功號而策勲增階叙而
進律事盈三錫寵集一時不俟人言知其虚授雖徼天
幸敢或自安伏望皇帝陛下矜悃幅之愚衷察滿盈之
至戒許還休命特寢豐恩下以遂微臣揣己知分之誠
上以隆聖朝酌言聽卑之要外息曹謗内寧陋軀戰兢
之餘跼蹐以冀
謝封彭城縣開國男食邑表
威顔咫尺惠澤自天弱植負乘措躬無地伏以合宫毖
祀上帝眷懷廼惟逆釐于三神是用大賚于四海宜得
膚敏奉璋之髦士肅雍在廟之藎臣顯相有嚴同福惟
允臣智術譾薄宦閥闊疎身綰符章心馳象魏曷嘗仰
瞻度筵之邃宇親覩燔燎之升煙遽沐豐思猥加寵錫
命以開國殆其曠職此蓋伏遇皇帝陛下德施無頗誠
心兼覆如春陽之播物勾萌弗遺譬大明之麗空容光
必及以茲多幸無棄瑣材敢不勵心冰淵謹身檢柙或
千慮而有得亦十思而後行庶竊微勞仰酬鴻造
封開國男謝太皇太后表
禮成宗祀慶及溥博厚澤所霑孤生蒙與伏以爵列非
一皆號諸侯臣職雖微亦在五等本朝崇馭貴之典制
開國之榮雖曰虚爵曷嘗輕授臣學術無素功緒罕聞
以積日之微勞厠寘行之近列詳其位著稍異等倫迨
茲釐事之成非有裸將之助上惟畀胞翟之賤不忍見
遺收薪槱之微足期廣照率循舊典爰假寵章夫何錫
命之榮濫及妄庸之品此蓋伏遇太皇太后陛下幹維
鴻造綜輯化原九德事而後乂在官五氏修而天地並
位况所賚予無間邇遐乃眷憃愚曲從甄錄竊聞羲昜
所戒勿用小人商書有言罔及惡德臣頗知自省敢弗
盡心益修衰朽之資無負生成之賜
賀平西南夷表
得進奏院報伏聞經制瀘州夷賦公事林廣奏己至羈
縻歸徐州破蕩蠻賊班師奏凱告語上功威震鬼方慶
通寰宇臣聞玁狁匪茹周宣出征昆明不通漢武致討
先王之于四海雖亭育焉不殊中國之于百蠻亦驅除
之而己是以荒服崎嶇之域容致龔行豫順之師暫費
永寧一月三捷伏惟皇帝陛下道周無外仁濟有生德
業著于日新神武臻于妙算自跂行喙息之類皆得陽
和而雕題被髮之甿率知面内何乃𤏡僮潤蠢瀘水不
毛鴟梟未知于革音蜂蠆潛懷于肆螫實王愾之所不
赦宜天討之所必加命將修戎槎山除道成算出于帷
幄選士奮于豼貅穴處巢居不悟震霆之至草薙禽獮
如經燎火之餘于小醜足以深懲在憬夷莫不畏服邊
徼斥廣戍堠晏安廷議僉同固無屈朔方之策琛獻麇至方
謄上槃木之詩臣官忝魚符身遥象闕預聞嘉慶喜不自勝
謝授官表
豐恩驟委遜請弗從袛服寵休特深戰栗伏以聖王與
人不求備故裕于任能有功而見知故樂于行賞是以
鉊刀一割之用駑馬十駕之勤以為成功悉均懋典如
臣者智乏觀物之節材無出類之竒臨衆治民不暇乎
繩墨之外奉令承教亦幸其塵霑之增悉由洪恩僅免
官謗乃復宥其不逮藉以為功增秩中臺參聯近禁是
實逾涯之寵抑多彼己之羞此蓋伏遇皇帝陛下化盛
陶鈞仁兼天造循名責實以周務記功忘過于用人底
是孱姿過叨霈澤謹當服勤無怠浚明自修羔羊素絲
之風所期于正直深淵薄冰之戒增重于戰兢誓以愚
忠仰酬至德
賀破滅儂智高表
得進奏院報蠻賊儂智高已行破滅者蠻區荒忽容有
不庭王師飛騰古稱無戰天威振而電掃凶巢劋而霧
除臣聞帝虞至明苖民後服商宗盛德鬼方弗賓或三
年而有成功或七旬以之来格盖恃險與遠敢干霆電
之誅而取亂侮亡何損乾坤之化伏惟皇帝陛下常德
立武至神燭幽聲教暨乎朔南德澤被于夷夏唯是反
復烏合之寇其敢盗弄潢池之兵丁策墮鳶微暉吹蠱
得以倔強漏刻創病黔黎陛下進厥虎臣授之廟算豫
順而無遺策節制以嚴靈威醜惡殱夷遐陬砥厲反戶
之俗既安于震驚重譯之甿無隔于琛賮臣濫分符竹
祗畏簡書懷請纓之心不得顔行而自效聞獲嘉之慶
無任鳧藻于私衷
賀擒儂智高母表
寇魂假息頃延漏刻之期天威照臨旋殄鯨鯢之類伏
以智高介鱗同類蛙黽與居主一女子之狂謀興數十
百之羸衆晏然自得如側貳之復生少焉稽誅勞方虎
之復出而後鴟張斂迹鼠竄祈生陛下威信浹乎乾坤
刑賞揭于日月士或請纓以思奮人皆剚刃而争生果
聞覆妖梟之巢窮狡㕙之穴係頸来獻漏罟盖微方將
淑問辟雍之庭釁鼓稾銜之邸大明中典以示憬夷臣
濫守郡符幸聞戎捷欣愉之至啟處不勝
為宰相賀擒鬼章表
伏見蘭會安撫司奏今月某日某人領兵至洮州擊敗
鬼章軍活捉到鬼章者天威照赫師律訓齊罙入妖巢
生致渠首伏以鬼章裔夷小醜獷獸為心蒙被國恩不
知報覆侵犯邊圉數有震驚遂敢交通種羌結為黨與
解仇合意伺隙成謀賊傷屬國之人竊據乘障之地先
朝所不忍貰聖算嘗此留心至于罪稔禍盈天棄神怒
偏師繼出元惡就擒昔商宗鬼方至于三歲漢元郅支
遠在萬里而皆斬馘血刃之功率非係頸獻囚之事矧
其淹積歲月勞勩師徒豈加廟略無遺虎臣思奮會未
信宿已報翦夷吉語亟聞戎捷交上雪邊人夙昔之憤
奪諸羌前却之心追視古先莫可倫比伏惟皇帝陛下
神武天縱睿謀日新任衆材而責成因常德以立事運
陶鈞而獨化其易轉圜覃上仁于大同既思率服仰繄
睿斷迨此成功臣等叨預弼諧無禆鴻造奉承嘉慶徒
切歡愉
知蔡州謝上表
伏奉誥命授臣直龍圖閣知蔡州軍州事已于今月某
日到任訖疲瘵之質力不迨于戡蟬濛涌之恩滎復叨
于分虎未知補報徒積慚羞伏念臣賦性迂疎禀生竒
薄偶不遺于昌世幸得寘于周行驅馳歲深心慮日耗
脱身藩郡貳職祕書本以文章蘄見收于鈞冶至于遲
暮竟獲寵于蓬山質之常情實為厚願而臣結轖遘病
羸苶弗支闋庭之儀每不勝于蹇步圖書之府敢不安
于素飱歸誠所天冀息餘喘果蒙從欲仍獲長民擢陪
東序之華付委連城之寄失馬致福有如塞叟之言受
粟獨多何減離疎之疾此盖伏遇皇帝陛下欽明天縱
聖敬日躋留睿意于其難必代工之無曠中外一體法
廉並修以茲孱愚不獨捐棄謹當精劭農務隠賾詔條
推巳病有瘳之心用察民瘼廣天眷在安之訓庶格人
和
為馮内翰讓官表
伏奉勅命授臣尚書禮部郎中充羣牧使者撥煩治劇
念非已長陟明黜幽迺維邦典尚蒙增秩仰愧鴻私臣
聞賞不當功則重爵禄無以勸下名不責實則雖愚暗
可以保身是以聖王考覈至精翕受有度其所頒爵未
嘗假人伏念臣智術冥頑機靈檮昧懷愚忠而自喜挾
斷技以無他驟玷官職遂司京邑惟輦轂之重有獄市
之繁以今所聞謂為浩穰難治雖昔良吏或以毁傷失
名内愧妄庸益虞尸曠需章亟請睿眷曲從䘏其累日
之勞申以自天之命俾更廐尹驟正臺郎徒重高門已
極息肩之幸上應列宿敢蒙假器之羞是用端已若驚
白心自列伏望皇帝陛下察其知量憫似無華特還繆
恩俾全小諒使彼己不稱之刺母叢于蕞軀則有恥知
格之風益明于聖世
彭城集卷二十五
