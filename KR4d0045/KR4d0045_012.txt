彭城集卷十二
宋劉攽撰
五言律詩
平山堂
吳山不過楚江水限中間此地一回首衆峯如可攀俯
看孤鳥沒平視白雲還行子厭長路秋風聊解顔
伯父挽詩二首
遂有終焉志纔成智者居戸庭連水竹几杖接舟輿愛
客樽中酒傅家篋裏書疏公知足計不益舊田廬
民思常在去令德久猶存慟哭新阡樹遲疑舊里門大
招聲斷絶丹旐影翩翻後日談随會人知歎九原
挽刁景純二首
承明通佚老仁智遠歸居門下無留客燈前不廢書舞
筵交履舄倚杖及田廬以此為家事忘年八十餘
延陵君子墓南極老人星自古稱遺愛斯文重典刑一
生隆許與五福最康寧逝矣俱陳迹臨風祇涕零
挽孔經父二首
鄉里東南秀衣冠伯仲賢先鳴俱中雋競爽故無前朔
雪凋華萼炎風急逝川斗間占紫氣應復在龍淵
往昔方聞策中間五諫書直繩無廢墨利刃必投虚任
重生何薄年長恨有餘悲君雖視草不及馬相如
挽丁元珍
顔駟縻三省君山困六安宦遊俱邂逅行路正艱難去
水爭還壑凝霜苦敗蘭唯餘青簡在時為拂塵看
挽蘇明允二首
季子才無敵桓公義有餘空悲武儋石猶得茂陵書郢
路營魂遠江源氣象虚康成宜有後正使大門閭
漢儀綿蕝盛周諡竹書存益以春秋法因知皇帝尊百
年當絶筆諸子謝微言詩禮終誰及賢良萃一門(原註蘇增)
(諡法又修纂禮書成而卒)
聞雷
過臘山微雨開正两震雷漸南風土異傷早歲時催放
逐漁翁問淹留漂母哀餘寒附煙火尚有復燃灰
和孫宣德中秋不見月
便有倚天劒决雲殊細微清光自無蔽絶境轉知稀雲
重蟬時落風高鴈已飛嫦娥苦幽獨會載客槎歸
和中秋對月
星稀如有避雲卷不辭勞露已深秋白天應為月高幽
懷向誰盡詩興更何逃勿負盈樽酒須營千兔毫
十月四日離都歸陳州
南浦三篙水歸人五日糧寒沙晨起鴈古樹夜經霜久
客復去國有情知望鄉鬢毛渾欲變鳴笛不須長
去陳二首
近關蘧舍衞接淅孔違齊今日思狂簡儒生自滑稽歸
歟那愠見去矣約輕齎潁水清如鏡風波定弗迷
禮賢齊相國(原註平仲)愛客鄭尚書(原註崇)徐孺曾懸榻馮公
預食魚甘棠勿剪伐客館遂邱墟長鋏還相語冥鴻幸
起予
端午
萬里荆州俗今晨採藥翁浴蘭從忌潔服艾已同風泛
酒菖蒲細含沙蝘蜓紅沉湘猶可問角飰畏蛟龍
嘉祐大行皇帝挽詩十首
七月期先遠三泉異卜征悲憂同軌事遏密兆人情晩
出蒼龍駕真游白玉京稱天騰茂實厚德始能名
北發聲名遠西城劒戟銷萬靈潛受記百獸樂聞韶昧
谷迷升日璇霄失建杓仙遊那可問賦諷已飄飄
盛德終無逸元功孰間然啟疆神禹績著記帝虞年桑
變旋觀海弓遺杳望天霸陵無石槨不改故山川
盡禮三神事齋居五日朝綈衣仍澣濯禁籞亦芻蕘汾
水遊何往華胥夢轉遙美藜與環堵無日不思堯
屬車全鹵簿寶玉煥渠眉萬國瞻龍翣三辰會素旗雪
迷帝鄉望風動海隅悲今日西巡守仍非八月期
清光非可望天道亦難聞策府開羣玉賡歌續慶雲一
經皆賜復九譯尚同文會盡南山竹成書紀帝墳
陵闕儼因山明中恍下天燃魚常照夜耕象自成田鴻
洞深投玉莓苔密瘞錢涕流昭德舞無復柏梁篇
帝車旋北斗馳道繞青松銀海浮雙闕虞淵頓六龍深
思傾杞國遺恨泣華封述作無憂事靈臺與辟雍
車書共文軌律度出聲身明白垂中典優容禮直臣熊
羆渭川叟風雨越裳人更想攀髯士猶知不犯鱗
哀挽千人唱崇岡萬歲居呼關想傳警羡道法周廬晚
日塗車静深山灌柏初谷神知有術猶欲信前書
次韻和麻直講題楊直講所種三樗樹
誰能知散木封植亦無心歲月如視蔭棲遲還息隂宦
情移柳在詩興愛棠深定有歸飛翼懷音似泮林
神宗皇帝挽詩四首
制作夸三正規模壯百王自然推大略誰得望清光東
樂來蟠木南琛過越裳白雲那可測應復向汾陽
綿宇正歡心虞韶驟遏音戴天憂杞國就日悵崦岑貫
朽三泉府方輸九牧金斯民已仁夀至理更難忱
四塞聯初郡千官僅代工舟車逾漢迹臺省變唐風賢
傑程能際戎夷率服中軒威百年在何必畫周公
晚駕嚴仙御西巡即舊都天寒餘鶴語弓墮脱龍鬚白
髮孤臣淚清湘萬里途無由宣室問回首叫蒼梧
大行挽詩二首(原註劉熙說大行云大行受大名)
受名從大行復土自因山秋草龍髯墮宫煙淚竹斑不
知汲水遠猶與化人還寂寞崦嵫日空瞻咫尺顔
謳歌前授啟桑穀遂興商恭已朝無事優賢禮亦莊那
驚同軌至方奏萬年觴西望歸雲白悠悠指帝鄉
又二首
萬國依無外三登頌太平樵夫亦談道耆舊莫知兵雲
去仙鄉遠龍來寶鼎成西風動閶闔哀涕不勝情
供張連三輔梯航會九圍屬車疑晩駕清蹕望來歸草
雲凄金闕松風颺玉衣舊傳當脱躧遙見五雲飛
日晩
清秋來早晩落日正蕭然稍見林外水獨聽風際蟬牛
羊暝知道墟落遠生烟歲事看禾黍方知沮溺賢
挽杜祁公太師二首
孤童迨耆老仕郡至三公任重仍長道材全信永終時
推子房智人識伯夷風存殁哀榮禮千秋誰與同
赤舄三師貴諸公百里封舊勲兼注意餘事寄明農哀
動襄陽市悲殘鄭國舂空餘靈夀賜無復見臨雍
秋雨四首
冷雨黃昏暮秋聲衆葉喧濯煩天宇闊流惡楚江渾鼃
黽煩當道魚龍稍在門一樽聊自勸還欲笑臧孫
漠漠清秋雨蕭蕭萬宇寒蛟龍移窟宅江漢急波瀾瘴
霧深蠻洞旌旗濕漢官南征愁失道后土若為乾(原註時方)
(誅湖南蠻賊)
海風吹暮雨淮上始秋聲點滴潛滋潤隂沈未放晴林
塘雲似密水鑑鏡來清無事看魚鳥飛沈體亦輕
炎天常畏酒秋興憶開觴海面孤雲黑林端一葉黃島
夷歌似楚村笛語如羌更覺非吾土豋臨思舊鄉
有懷北歸
江漢不宜秋羇人北望愁帝鄉從此去楚水正東流竟
日悲鶗鴂長歌倚蒯緱天邊兩黃鵠那肯為人留
秘閣梅花
始知丹禁密獨見早梅新天上應常雪人間未有春亂
香交砌草疎影媚庭筠浪作瀛洲客催成白髮人
雨中晩涼
落日浮雲暝滄江雨氣来風燈殊未定洞戶故頻開秋
意梧桐急宵征蟋蟀哀客心聊洒濯天地久塵埃
始涼
秋風來幾時客病不相宜搖落令心苦虛涼益氣衰生
涯貧更拙交態卧尤知安得千金贈䲭夷與爾期
送張直温主簿赴南陽
張君年少予冠歲聚公車留落成強什聲名就子虚穰
橙千戶富潭菊萬家居吏隱何為樂優游不廢書
黃知錄園池
劫火無遺者靈光獨巋然寒池清照日古木碧參天細
雨來幽鷺涼風急亂蟬頗知魚樂意仍得離鈎筌
游李氏園池二首
從人問喬木繫馬得名園柳帶晴先綠禽聲暖更喧臨
池照清水拂石置芳樽不畏歸侵夜嚴城未掩門
樹密渾成塢花深更有蹊來游春尚淺重到客應迷已
近無人境深憐快馬蹄風光不負約樽酒會長擕
春隂
峽雲春易雨水國暮多風原草萋萋綠林花淡淡紅清
江晩寒外落景半晴空物色憐新燕歸懷目去鴻
秋雨
南國秋常暑涼風起自今洩雲無白日度夕亦層隂搖
落梧楸意蕭條蟋蟀音窮愁抵衰病坐作老翁心
樹隂二首
清隂方丈得暑氣乍來無塵榻從箕踞前賢亦鍛爐晩
蠱多黑羽秋草半青珠安得遺方客玄談似給孤
避世長梧子居貧五柳生清秋葛衣薄晚日濁醪傾雨
蝶輕(原註去聲)猶舞風蟬涼不鳴淮南搖落早倚樹不無情
夜坐
積雨凝涼氣疎林滴露華流星占使者斜漢挹浮槎喜
近天流火回看斗轉車秋風下閶闔消散萬人家
飲酒城南門贈高子中
蒼山際碧霄綠樹及山腰青靄照殘日白雲縈麗譙偶
然成勝賞長嘯隔塵囂少駐飛鳧舄吾無獨酌謠
酬晁單州二首
九載一相逢侵尋頭已童喜君真傲吏老我未成翁簡
易文書省悲歡酒盞空平生懷舊意盡見醉醒中
彈琴君子邑賢守智逾多不作長沙賦仍傳白雪歌解
酲應用酒成佛却須魔正買千金骨何憂驥跋跎
送呂國博知常州
計然餘半策賈子就新書屈意銀青綬之官鳥隼旟丹
楓千里遠秋興二毛初最可羞晨膳蓴絲雜膾魚
李公擇自滑州移知鄂州
黃河魴與鯉不及武昌魚好去連城守翩然雙隼旟諫
官仍重外天祿不成書可待三年最歸來侍赤除
朝回
朝回還閉戶講徹復觀書重祿爭消得微軀且自如俗
情矜不及生理付無餘寂嘿懷張摰淹留苦魏渠
同宋次道飲王史館園
珍館掃塵埃賓階餘綠苔涼風知廣厦清唱急行杯修
竹端藏日交流静殷雷歡窮有餘恨不及壯年來
同韓持國飲城東俞氏園
貧家常汲汲一飲自難營不笑烹雞黍因之同耦耕林
花含秀色谷鳥變新聲歸馬無庸疾郊扉最近城
泛舟城南二首
清溪亦多曲窄地頗宜花出水游魚樂驚人白鷺斜孤
城舊郢樹三戸楚人家歸興仍風雨蕭然睠物華
風逆湍聲急雲酣雨氣豪川蜺垂飲近江鶴去飛高洗
藕還餘味操舟未覺勞蒹葭彌極望秋意晚騷騷
早行
山烏相呼曙檣烏自指南健看帆席滿坐數舳艫銜水
闊蛟龍舞魚肥鸛鶴貪陣雲濃似墨送雨向湘潭
晩行
天闊西曛久風多客語聞九江秋落水三峽暮歸雲飲
啄鷗相並歸飛鶴不羣湘潭早搖落稍稍悵平分
次韻酬錢少卿
簿書非力學何事不窺園乘興緣心賞忘懷到酒罇露
蟬凉寂寞風葉静翩翻少駐東方騎前盟豈可温
送楚南
心寄江湖上樂聞遊子歸送君從此去脱葉正秋飛雲
水聊破浪風塵今振衣山僧不善飲定負蟹螯肥
送袁生
巴蜀窮天險驚君便向西長年勞賈勇懸度約輕齎行
止千金子艱危萬丈梯自憐傾蓋舊即事復睽㩦
送劉四畋二首
四海皆兄弟吾宗加老成好書如子政飲酒勝公榮今
日鱸魚膾羡君乘興行秋風峽中度快意聽潮聲
肥水不能遠秪今行子東高秋千里月暮景一帆風時
節迎黃菊汀洲下早鴻江天多勝事無術與君同
山陽送王中甫
弱扇避風瀾卑飛歲復單君行反閶闔人望接鵷鸞齋
日容臺峻書籖策府寒誰言今昔異王貢本彈冠
送某
詞曹大府掾誰謂詔恩輕遺愛念諸父司存從汝兄男
兒貴壯志子弟習家聲努力自勉勵吾衰觀爾成
送王同年殿丞知鄞縣
結愛愧同年君先予著鞭稍遷鈎盾省歷試武城弦越
嶺霞明日南溟水浸天微官等不遂欲治子猷船
江亭後池
清江長望極餘興曲池深俯視游魚族仰嬉喬木隂通
津厭離會勝地有登臨暮雨寒潮急歸飛聞水禽
送胡因甫知湘鄉縣
雲水長沙國銅章邑大夫俗傳鶚似鵩仙化舄為鳧卑
濕加飱飰絃歌豈壯圖洞庭見歸客書信不宜無
季夏雨過小有秋氣
雨過猶長夏秋深從洞庭江涵郭門白山到戍樓青天
意憐卑濕吾謀有醉醒柴門夜不掩高枕看流星
觀雲
江上秋多雨山中晝出雲太虛終日曀疊嶂不時分半
覺蛟龍氣皆成虎豹羣微風動閶闔暫喜見西曛
山行
危塗煩側足積水向吹襟雲樹參天直風湍殷地深翠
香秋後草巧語霽來禽信美非人境無為久滯淫
泛舟
野境尋不盡幽歡良自如猶疑夢為鳥誰謂子非魚岸
樹綠已合渚蒲長且疎逍遙此中意何減漆園書
初夜
海氣三隂早秋宵一刻長凉風吹樹動疎雨過雲忙寂
寂庭槐落微微逕竹香蛩聲畏人寢故故近眠床
夜三首
積水浮南極流沙聚客亭暄聞漁父曲秋揖老人星初
月霜華薄孤山石黛青天高多影響髣髴見湘靈
凉風吹素月深夜欲眠時露自入秋白漏從前日遲河
光如劍直螢影似星移多少流年感聞蛩輒易悲
流雲卷殘雨初月净中宵秋色河漢白凉風星斗搖暗
螢猶弈弈高樹獨蕭蕭客鬢非松柏何時得後凋
寄題康州陳氏連理木詩
陳家聚德星累世若同生天事知常象林珍獨應誠相
傳殖嘉樹不復羡名卿坐使炎荒化何如谷口耕
哭吳道粹學士
結束并州騎雍容使者車乃心長象闕稱旨得金魚熊
鳥空遺術龍蛇有讖書平生一笑樂回首涕盈裾
次韻酬盛秘丞黑桃二首
度索方殊域崑崙起素封幾人曾白眼吾子幸先容晦
迹煤炱暗含滋沆瀣濃上林求異木詔使會尋蹤
春華各自媚秋實頓能殊悴貎從黎黑丹心固碩膚榴
花隨使者荔子賜匈奴寄語玄都客相疑失味腴
雨夜三首
急雨吹喬木孤燈瞑小軒神傷徒隠几夢極不招魂老
淚悲朝雉摧腸怯夜猿舊惟眸子亮一月遂全昏
孟夏樹木長夜凉風雨時明燈掃塵榻散帙坐書帷曠
野波濤合中宵虎豹悲形骸吾喪我隠几向為誰
雲闇黃昏雨風凄九月秋老便安坐久用即置書休知
命應無念虚心自不愁三年同此興中夜一燈留
季夏雨夜
烈暑殊未艾更籌初少添電光金作屋雨氣瀑吹簾巢
燕密誶語闇蛩争出潛何由掃氛翳試使祝蜚廉
靈壁張氏園亭二首
落帆楊柳渚步屧松竹園叢石千巖秀凉風萬葉翻主
人昔傲吏燕翼此衡門略看題詩客空令悲九原
密竹換啼鳥清池添放魚懸藤林下坐響石洞中居興
趣自無盡傳聞那得虚如何仲長子刻意但成書
重到謝氏園亭寄裴博士俊叔王主簿宗傑時裴
往淮南王出京師
徘徊遠林下幽草為誰芳前日同游客今朝俱異鄉東
風雖淡蕩陳迹似凄凉何用江千里春心故易傷
八月十五日秋分是日又社
秋分當月半望魄復宵中難得良辰並仍將吉戊同高
樓連卜夜濁酒任治聾注想乘槎客何如擊壤翁
送裴太博
萊子頭垂白斑衣歡過人官知為親屈祿足代家貧歸
鴈江南遠芳蘭雪後新仙舟興不淺致意越鄉春
夕陽
驟雨無多潤殘陽不復遲隂凉庭樹老點綴石苔滋鬭
雀輕投地懸蟲賸倚絲林櫻供口實美味及童兒
馬氏中隠庵
千歲知名士文淵與少游平生欵段馬晚歲伏波侯鄉
里足稱善功名仍可收聞君事中隠歎息此孫謀
望荆山
宿雲收疊嶺初日上危岑黤黮千重黛光芒一線金秋
高怨搖落野曠快登臨誰怪欣然樂山林慰此心
送李太博知梓州郪縣
亦有飛鳧舄那知蜀道難峽山從劔盡江水向浯寬近
邑輸鹽井連城接錦官清風足富俗唯寄七弦彈
送邵中允知華亭縣
一登丈石陛立拜紫泥書省戶方通籍絃歌想下車飛
鳧來不遠唳鶴聽何如莫作陶彭澤田園與世疎
晦日自薦福汎舟泊女郎臺下又汎東湖
雪解寒生水平湖照眼新扁舟徐送客絶境漸無人逕
草芳菲淺沙禽羽翼馴佳辰數攜酒晦日已疑春
晨興
宿露寒猶重升曦旦尚昏高秋凋衆木百里見平原水
涸看魚族田收長稻孫冥山不可望那復更南轅
將遊吳中寄原父
久宦减仲産行歌非五噫歸來問長鋏習水看吳兒弱
喪殊可恨儻來今自知江山不我厭有意卜居之
彭城集卷十二
