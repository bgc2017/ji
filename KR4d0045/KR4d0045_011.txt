彭城集卷十一
宋劉攽撰
五言律詩
遠信
清秋萬里夢久客一封書長日看鴻鴈呼兒問鯉魚涼
風郢路遠落葉洞庭初無限歸鳧翼南飛最跂予
金沙花
苒弱金沙樹花竒名字珍移從今日晩恨失去年春嫩
綠藤垂架深紅棘刺人東風會入手照眼萬枝新
贈鄰翁
與彼茅茨接看渠卜築初丈人真耄矣孺子復何如翁
且勤杯酒兒教讀道書衡門來往近時為過吾廬
初晴贈某翁
雲隨夜色改日與曙光升已變前除雪猶餘北戶冰鴻
飛知適意鶴語若矜能天事寬羇旅幽人亦有朋
晨起
斷角續鳴鐘惜時春已空曉星猶伴月早雨不禁風眠
食須頤老衣冠強自公庭隂全綠色無復見殘紅
挽胡元夫母夀安縣太君二首
應嫗金琛社桓釐邑致膰母儀真盛德祿養現興門尚
想君羹遺那悲口澤存蒼山松梓暮弔鶴去翩翻
清德畏人知傳家賴母慈何時丹桂擢相戒白華詩戲
綵歡無極藏舟事密移千鍾已不暨後日可勝悲
孟冬
十月江南暑居人尚葛衣秋花看不絶沙鳥聽忘歸氣
鬱愁成瘴霜輕嘆失威異方羈旅思歲事每多違
午睡
浮雲蔽白日風雨近秋天車馬欲安適尸庭方閴然世
塗高枕外身事曲肱前似覺松生腹迢遙不記年
古槐二首
地有藏丹井人傳不死鄉南柯經腊李黑葉勝枯楊甲
錯龍鱗斷花明鼠耳黃離宫緣望幸仙檜儼相望
仙人鍊形骨枯槁不知年秀色倏還觀陽和仍宛然今
古山川異乾坤雨露偏東陽無歇息生意會綿綿
復和前韻二首
遺履事悠遠白雲飛帝鄉潛真社寄櫟觀化肘生楊秀
葉髮垂綠雜英牙變黃犧尊與溝斷俗骨爾何望
父老見枯朽皆從童稚年孫枝復秀色仙事故依然
巢鶴千齡異源泉一溉偏頗笑海棕陋崎嶇留在緜
秋暑呈馮守
秋律何時效炎雲莫肯隂烈風長鼓鞴去水亦流金藿
食無求飽單絺不自任開懷幸寬政事省得清心
宿荆門
山行厭曲折小邑正讙譁流水纔一帶居人聚兩涯池
偏饒草木山晩聚雲霞郢路定未遠夢魂還到家
西湖水決
平原出大水蟻壤潰長汀舟檝疑藏壑波濤駭建瓴蛟
龍隨過雨魚鼈問滄溟聞道蓬萊水桑田亦屢經
素屏
陋室避塵雜深居惟此屏虚空自生白樸素擬忘形畫
手山林迹先生几杖銘長來師絶學未肯事丹青
燒殘樹
異時龍起蟄一夕鳥焚巢摧落殘孤幹荒涼委近郊莓
苔深蟻穴風雨詫神交尚想知音遇空心或遠庖
避風
南風多疊浪逆水暫回船畫鷁秋相對沙鷗靜獨眠微
明見雲樹孤絶問人煙吾道常如此聽歌枉渚邅
同原甫詠秘閣詔藏古器圖
昔占金寶氣天瑞告成功繪事今時絶書文自古同剖
鈎記巫錦按刻異桓公塵世無由覩崑山策府中
王廣淵郎中挽詩
家本秦川貴舊傳淮水占省郎時望在公族主恩兼
轉燭風何急棲塵草正纖襄陽今罷市涕淚萬人霑
劉彝學士挽詩
傳聞四君子同是五經師獨以功名誤空思俎豆為不
成宣室召長負鴈門期賴有銘泉室千秋無愧詞
重過觀音精舍舊讀書房
往作關東客來携一束書旅人觀所主野性樂玄虚過
事都如夢精廬宛若初空憐兩蓬鬢蕭颯十年餘
過雍熙院興師房
習靜未離解悟空猶著禪齋居性所近古寺境蕭然缾
水寒生凍爐香暝裊煙老僧眉雪白晏坐已忘年
夜雨
天暝龍蛇化風高鳥獸呼塵囂一洒盡暑病暫時蘇電
火將焚野雷車若隘塗坐疑陵谷變明發蹈江湖
江上夜雨
江黑暮潮生雲深驟雨傾風波兩舟語燈火一川明短
夜苦難曙羈懷方未平空憐夢中路依約盡歸程
慶壽挽詩二首
史占書五鹿世德活千人孝養東朝盛徽音赤管新濯
龍虚望幸繭館不知春歷數姜任事寧如復辟辰
鹵簿嚴仙仗笳簫去掖門晝閒長樂衛春寂灞陵園壹
德詒謀地羣生顧復恩神遊餘仿像日入際崑崙
營冬二首
羇旅殊多事崩騰欲老身連年俱異邑幾地愧鄰人
板屋秦詩舊衡門泌水新何時仲長子卜築離風塵
薙草元畱徑開窗祗近簷成冬須少有為客未嘗淹朋
舊看都絶詩書賸欲嫌自知疎懶劇決意老幽潛
思歸
扁舟到北郭屣履向東門不改蓬蒿陋猶憐松菊存因
秋動歸興值物愴離魂早晚城頭月呼兒坐小軒
楊花
不分春色晚楊花意氣驕吹嘘輕一羽容易點層霄細
細穿簷隙姍姍學舞腰暫來幽僻地還復去人遙
移居觀音寺
棲息避城市塵埃將凂人虚空見佛性簡傲得吾真霜
過草木改齋餘鳥雀馴席門常晝閉誰與駐車輪
題陜西圖三首
干戈今日事關塞此圖看白日長安近蒼山壠坂寒由
來名百二自古有艱難指以安西道凝情意據鞍
萬里靈州地他年漢朔方山河從割棄關輔急隄防轉
益豺狼窟㻣嗟禮義鄉拔胡須壯士看晝意蒼茫
河源來積石天馬涉流沙耳目成千古丹青在一涯荒
涼都護府斷絕使臣槎安得山河將收功似漢家
五月二首
五月黃梅熟江邊晝雨初鏽痕侵匣劒潤氣蠧囊書
亂恐翻銀漢喧愁洩尾閭時時雙水鳥往往上吾廬
榻移隨樹影杯側見山岑白鳥渴求水玄蟬清噪林道
書無近語天籟有遺音向北新開逕行苔過竹隂
江上雨中
江雲似無信山雨易翻盆鵬起天形黑龍驤水面渾大
舟纔弱纜孤樹小前村濯熱吾知慰風波勿重論
和王待制湘東王故苑
故園悲帝子高興復清秋密竹娟娟靜通波細細流
干戈餘魯殿池沼似滄洲魚鳥應無恨山公肯醉遊
冬暖
南瘴無消息玄冥為失威水深鴻鴈宿霜薄鷓鴣飛處
處憐喬木人人慣祫衣生涯卑濕地日飲自知機
忝官
忝官東北藩老拙復何言曹事輒付外客車稀到門臨
池看魚樂倚杖聽禽喧莫恨三年最從今長子孫
雨中
沈隂連日雨六月似高秋凉冷宵眠稳泥塗晝事休塵
昏舊銅鏡朽蠧敝貂裘賴有盈樽酒能為懶病謀
雨後
積雨黃梅後多風夕景天少隂回玉燭秋氣變薰弦
孤鳥爰居外殘雲螮蝀邊羽陵書蠧盡數怪絶韋編
欲雨
久晴驚礎潤信宿候風回仰月光如瓦燒雲色變灰讙
鼃疑自得青鷁競飛來正想江南地清涼接過梅
北窗聞雨
庭梧不隱響秋入意蕭條過雨喧天籟高風會海潮寒
侵知洒近氣豁想雲遙歲晩看搖落無衣恥敝貂
雨
繁隂晝漠漠日雨暝紛紛鬭蟻仍移市乖龍亦過雲泥
塗休不出鐘鼓遣相聞願得辭昏墊長風破宿氛
酴醿軒雨中二首
小雨疎隂響高風綠幕斜冷吹能却暑細滴不妨花輕
濕苔痕滑連隂草色加路長車馬少暫喜息飛沙
病身常自力杖屨及比鄰繼日傷霖雨深居若避人隂
苔無數綠秋草一番新入夜添涼冷書燈頓可親
巢湖阻風二首
重雲迷日月異縣失西東苦畏連天水何須竟夕風微
明分白鳥搖落望青楓久客嗟留滯吾生事事同
四月風猶北湖邊氣似秋天時如反置吾道信淹留望
遠還吹帽憎寒更擁裘無由開白日晦瞑使人愁
安河阻風
隨湖寄漁浦村戍起孤烟水色連天黑沙禽亦晝眠柘
田春種麥客渡晩爭船盡日無他事尋村聽野泉
凝翠堂
聳聳排修竹蕭蕭拂蠧簷秋聲送凉雨晚影碎寒蟾居
處貧非病生涯智養恬著書聊自守非欲效幽潛
留張十二宿
靜外塵土息故人從我遊襟懷已瀟洒杯酒聊勸酬大笑
呼五白浩歌遣四愁勞生如此少歎息為君留
王太傅河北閱馬
豐草河壖地平沙冀北區離宫連苜蓿舊苑半騊駼夫
子深詩者無邪頒使乎寧令漢馬少不議擊匈奴
庶幾堂
碧草衡門裏涼天過雨初驚秋數甲子隱几讀殘書近
郭多鳴鶴坳堂可釣魚異方無到客非是故人疎
歲除立春乾祜縣獻梅
除日應無歲新春不待年風光生意裏梅信客情邊冷
豔來冰谷疎風暎雪天不逢江上使相與競芳姸
挽胡太傅二首
州來推博物伯始貴中庸論道宜黃髮銘功遍景鐘龍
門餘舊客馬鬛悵新封後世瞻遺德南山萬丈峯
路車申伯去白馬庾公歸殄瘁人相弔哀歌露易晞石麟
森立木密印鏁泉扉絮酒慙徐孺回看旅鴈飛
挽西京左藏使石太保二首
勇擲諸生筆終乘使者車家聲唯孝謹將略亦詩書鶴
髮遺榮始瀧岡卜兆初謬承公叔薦曾未撇衣裾
青綬股肱守毳衣方伯監威名真落落碩望自巖巖道
遠年如待才長志尚緘家多二千石會見集門凡
挽宋司空丞相二首
斗樞齊七政鼎鉉象三公文武兼人際安危注意同規
隨餘故事止足暢高風他日雲臺畫依然想竇融
密印加泉室哀簫去國門降龍嚴冕服畫鹿並車轓山
甫中興業臧孫既殁言定應天壤内長與日星存
月夜吹簫
長路見秋月空江連夜明吹簫不能寐舉酒遞相傾賈
客或垂淚羇人多失聲湘絃苦沉絶曲盡一含情
秦國公主挽詩
渭陽追舅氏婺女嫁天孫平日諸姑問當時赤綬尊烟
波空北渚荻竹自長門後夜秦樓月哀簫閟九原
宿峴山寺二首
睠予倦羇旅坎壈林壑間落日投古寺秋蟲吟亂山月
明露已白風定雲方還王事殊未暇悵兹清夜閒
蒼山若無路落日聽鳴鐘旁舍適眠虎古潭微見龍空
窗向雲月高枕聽風松幽境昔未遘仙游如可逢
觀虎翼士戍宜州
虎賁王爪士銅柱國南門魑魅非人境蠻夷盡鳥言瘴
烟旗纛黑霧雨劒鋩昏即路皆無色何時見北轅
再見士卒戍桂陽
驛書頻插羽漢士遠征蠻四月天將暑三苗舊阻艱悲
笳背城邑苦霧濕關山後夜東南望妖氛翼軫間
悼楊公緼二首
得君雖恨晚白髮幸前期分手遂陳迹晤言成獨悲隙
駒得未久風燭不勝危詎有修文選高天可易知
寄書曾未報題墨宛如新長路歸丹旐孤兒泣晝輴
江湖餘氣概星月聚精神冥漠九原上空將萬鬼鄰
秋懷二首
搖落看秋色淹留倦郢城登臨想自昔風圡最含情白
露黃橙熟清風綠桂生異鄉隨衆醉須爾析朝酲
蒹葭晚巳變天宇向來高風露一瀟洒江湖久欎陶鱸
魚越人膾白露廣陵濤歸興憑三烏悲秋嘆二毛
夕霧
日落山氣改汀洲寒霧生深沈轉墟落迢遰失重城樹
裏迷人語沙頭見火明商帆宿何處髣髴棹歌聲
簽判承議携官酒并具殽炙晩飲檜下二首
煩攜光祿酒愧舉使君觴伏盡轉秋熱月明纔夜涼暗
蛩聲蕊蕊古檜影蒼蒼衰老淡薄味殽蔬猶徧嘗
風月近秋好君來蒙十觴塵勞我休息炎暑此清涼
玉露衣襟爽金波鬢髮蒼知心一為足何必似原嘗
送儀父清溪縣丞
雖方六七十皆有萬千家贊府亦製錦到宫殊及瓜
山苖甘筍蕨溪飰飽魚蝦為爾傳清白遺黎每歎嗟
次韻和周承議登仙源宫樓
屏星駐真境喬木盡蕭森野曠日偏永山寒雲更深
九皇容盡信萬事盛來今回首靈光殿飛鴉起暮林
送從兄思甫尉富陽
南州吏數千尉事獨神仙平日稀桴鼓端居數醉眠
潮聲雷出海山色劍横天會盡登臨興淹留昔計年
送劉誼先輩尉涇縣(原註先輩補監生予定為第三人)
詔除芸閣吏名屬太常書高第余無愧同宗誰不如鄉
情歡賜服壽酒慶安輿正復秋風起滄江厭膾魚
周節推移曹州(原註此君凡換五幕府)
珠履幕中客行行亦倦游勞歌一長鋏歷聘五諸侯
捧檄為親喜問程輕族愁遙憐在陳士無友重悲秋
送張益宣州法曹
謝守宣城句偏矜呂法曹郡齋應似舊廷掾不徒勞
東北歸流駛空虚去棹高木瓜因贈客并擇兔千毫
韓康公挽詞三首
初還丞相印併授上公封門戟交行馬衣章雜繡龍
策書休命畢拜老未臨雍遺愛無時息淒凉在輟舂
八龍歸濟美四輔號無官魯衛聯三夀韋平屬二難
大勲流竹帛盛事絶衣冠今日哀榮禮賢豪共永歎
乘輿錫臨弔朝士盛班辭笳鼓千人仗輼輬數仞旗壊
梁蕭畫在藏壑說舟移無復龍淵劔空傳禹甸詩
傷王都官正鄉
巍然積德門識此貴公孫譬彼芝蘭秀行看鴻鵠軒誰
令武子死無復孟嘗言寂寞繐帷暝流塵空酒樽
傷胥平叔都官
欲為大招賦期子入修門昔爾南宗學慙予莊叟言清
樽湛凝綠丹旐杳飛翻晨夕高堂念此情難重論
傷楊元明都官(原註知國子書學判吏部南曹晏相外甥)
傳家推德祖似舅識劉牢刻意鴻都學精心常侍曹
萬金酬六體一字秃千豪詎有修文事蒼蒼空自高
歸鴈
楚水幾時綠歸鴻前後聞江湖久漂泊南北忍辛勤意
氣融融日聲音漠漠雲青冥易凌厲況復未離羣
雪中聞鴈
四海困横絶經年長往來雪霜空盡力道路有餘哀水
宿稻粱薄雲深羅網猜北方有殺氣緩緩及春迴
新雁
南飛洞庭鴈稍復過衡陽宇宙同為客春秋各異方邊
塵猶處處殺氣苦蒼蒼恐有傷弓翮哀鳴少稻粱
觀南戍士
膂力三軍士由來百戰經舞旗翻鳥隼疊鼓會風霆殺
氣過銅柱驩聲塞洞庭九州防盜賊儒服媿青萍
彭城集卷十一
