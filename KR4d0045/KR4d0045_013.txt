彭城集卷十三
宋劉攽撰
七言律詩
次韻和梁郎中詠太一碑(原註御篆額呂舍人撰文孫密學書)
翠琰盤螭近王題芝書光彩賁雄辭方從薄忌真如在
事絶鴻都豈易窺幼婦色絲輝錦組銀鈎金錯照琉璃
暮年無望青藜燭時就祠官效祝釐
次韻和郭固太保留别長句
關西兵馬盛車鄰君向吳門望緹羣聚米山川都掌内
折膠天氣及秋分大將軍令窮青海三受降城起拂雲
壯士不甘文學老應須一劔取功勲
年三十三
年光過眼日復日世事無成三十三尚子幾時當畢嫁
倉公殊恨不生男老知尚白書無益貧作歸田計不堪
傅劔由來笑逢掖簿書何必減清談
晨起汴上口占寄韓玉汝
戍鼓鄰雞催啟關繁星未墜重愁顔雲含雪意朝寒外
河帶冰光曙色間去遠不堪登灞涘言歸時復念東山
梁臺客在文章盛修竹何當復共攀
謝霍丘静樂亭
河陽種花春已滋彭澤釀酒醉無期宣城家聲故未泯
單父絃歌方爾為會知丘壑潛高興新作池塘出夢思
多慙嵇呂相思意空寄羊何共和詩
海陵
楚江葭葦帶青楓小市魚鹽一水通度日冥茫吹凍雨
欲晴撩亂起凉風秋花舞蝶蒼烟裏古木啼鴉返照中
扶杖階除搔白首可憐卑濕負衰翁
寄陳和叔内翰
六十衰遲秖自寬讀書無味細書難一麾已愧腰銀印
百選何由及治官潮過石城如雪白山從鍾嶺似虬蟠
元龍豪氣踰堅壯投牽能同客醉歡
寄楊元素内翰
四世清名悉上公看君羽翮勢陵空戲成爐鼎誇方士
妙奪蓍龜執鬼中家有秦聲居自樂書非尚白智無窮
華光講罷承明直墨客無煩賦射熊
同諸公晚游開寳寺福聖院
微雨吹凉晚更清老人牽強逐君行縱談灰燼疑燒刦
指顧樓臺似化城盤屈庭槐為狡獪扶持山薜喜縱横
偷閒光景易侵夜十二街頭坊鼓鳴
奉詔再任諸掾曹有詩因次其韻(案題再任下疑有脱字)
天下英雄將相才自銘重石畫雲臺老夫不薄淮陽守
明詔幸緣黃霸來豈有豹文容霧隱更慙鵬翼待風培
諸卿相與望此府詩筆縱横武庫開
感事
誤以雄名薦九重天書待詔未央宫白衣不召崔亭伯
賦筆猶殘亡是公魂驚晩出芙蓉輦淚墮春生楊柳風
衰鬢邇來元自白可堪回首望遺弓
建業華藏院此君亭(原註王介甫先有此君亭詩予因繼後)
何可幽棲無此君層軒高下絶囂塵金聲玉色三千士
雪戟蛇矛丈六身定有霜飈驚長夏兼疑寒谷近比鄰
阿戎風味真難得好事由來我輩人
答張屯田朝退過閣下諸公
紫宸歸路接銀臺複閣重門相望開浮俗共譏惟寂寞
高賢獨肯少裴回照人珠玉驚塵骨落筆塤箎寫逸才
白日自嫌天上樂不應滄海隔蓬萊
衰羸
衰羸因底病相和留滯俄然去日多却是天憐令夀考
任從人會作風波寬心總與歡欣受述意無妨慷慨歌
更有南華書數紙鵬聲蝸角奈渠何
途次馬上晨起寄章運判
去年候客燕趙魏今歲述職青兖徐無窮道路不相捨
將老光隂仍暗除官燭鄰雞常曉色林花巢燕總春餘
未知前古才士意為底願乘萬乘車
傷梅聖俞直講都官
論兵自負縱横略獻賦端從遲暮年筐篋成書莫知數
田園生計獨無錢郎官列宿為時貴博士三科不待遷
已向九原悲蔓草尚疑吳市有神仙
送劉長官桂府掌機宜
桂林風物舊宜人雪片梅花五嶺春心喜大江流瘴霧
眼看南極異星辰軍中羽檄時無警徼外明珠日獻珍
酒量問君能幾許越猿蠻鳥易傷神
雨後向景亭
春泥軟熟步成黏水外風光一頓添境為偶來生喜色
情緣久住失憎嫌黃鸝慣習沙鷗野古木麄疎徑草纖
更向樽中得真趣天然柔旨不因甜
酬送吳潛朝奉
衰翁同歲喜相收同病同心同白頭委吏除官俱逆旅
瘴烟香草等荒州六千里外抛機略二十年來謹校讎
工拙是非無會處下陂紅日若為留
酬送羅朝奉
二年流竄逐卑棲歸奉蓬丘顔向低病到鈞天都是夢
老如濛汜已平西雨轓更沗魚符寵䨇鬢誰憐鶴髮齊
相愧清詩無以報回將燕石塞縣黎
老去光隂若電驚此身已復愧扶行歸田悔不如元亮
畢娶猶能似尚平曩歲薦賢終未效太音從古竟希聲
最憐閭里人相語北部威名動帝城
冬至登樓
澤國風光早早催陽生已復似春回不妨野史書雲物
會伴南公進壽杯塵世光隂俱短日客心冥漠過潛灰
此心未厭隆中卧亦任東風起蟄雷
送高士敦成都鈐轄
使君出守腰銅虎東第歸來上濯龍四姓禮容均馬鄧
三刀形勝夢巴賨軍中樂事隨談笑徼外威聲待指縱
壯歲勲名當自致舅家恩澤不成封
留别蘇安上
高閤横霄梧十尋回廊曲檻晝隂隂期年不就長楊賦
晩歲空為梁甫吟童稚相親俱白髮風波失所更情深
滄溟極目雲濤壯相見胸中快病襟
與顧子惇同為秘書少監今年余以病求守汝南
子惇亦除河東漕作詩紀事亦用送别
蓬萊閣下枕書眠一日除官不後先并土山河多馬地
汝南秔稻濯龍淵壯心自喜談兵策暮齒長慙守乘田
别後天中相望處參旗横注太行邊
郡樓望雪
遶郭蒼山高復重東風朔雪曙雲濃層樓已出紅塵境
到客寧知羣玉峰萬樹羽儀翔白鷺四原鱗甲動真龍
玉尊清酒留終夕更看山明霽後松
和通判裴庫部城樓雪後
數刻又移半日閒倚樓朝雪正怡顔委蛇原色蒼龍甲
宛轉城隂玉帶環曾是茵憑偕出處聊於木鴈得中間
傷春一振曹風陋不羡淮南大小山
復雪
九江舊瘴冬無雪三峽悲風近有冰山岳出雲寒處處
樓臺倚玉照層層不憂鴻鴈飛無力直畏蛟龍病莫興
凍酒一杯還自勸夜窗飄灑讀書燈
次韻宋職方雪
梵天銀界談非想仙府瑤臺恨隔塵何事同雲移絶境
不知高讌即良因林芳散漫裝珠蘂粉面光輝照玉人
别舉一樽邀老伴迎春送臘秖三旬
次韻裴庫部雪二首
小雨駐雲風借威回眸千里玉山輝塗人竟比麻衣色
野老時驚白鴈飛梁苑正應延上客齊宫遙想闢重闈
誰云自鄶無譏者一曲陽春可見微
似薄凝霜不振威端凌愛日奪光輝變成鹽浦風沙亂
卷起濤江海上飛西望屯雲瞻魏闕正思鳴佩賀端闈
孤城牢落無來客坐待山明見翠微
太一宫奉安後得雪
八通除道接層霄五日同雲映泬寥靈貺那從天馬下
積隂疑有海神朝潤生塵陌無窮遠甘入原田不待消
陋巷苦寒方晝卧静無人迹到瓊瑤
雪中呈通判庫部宋職方
冬雪并今早兩回無風韻膩白皚皚麥根得潤萌芽綠
瘴氣逢寒霧露開官為勸農知我喜心緣愛客望君來
城頭甚有登臨境羣玉排峯銀作臺
錢穆甫楊康功使高麗還為中書舍人書此為寄
天子邊人二使星滄波一笑已揚舲大明照海陽烏近
黑霧迎潮水怪腥北貊左肩輸策略西垣右掖付儀刑
授詩三百成專對更看黃麻似六經
酬狄奉議
病臥湘濱面嶽山每聽鳴鶴憶蘇仙三苗地闊横千里
五嶺泉分會一川門有雀羅甘棄置人今舞袖足廻旋
梁公孫子丹青似傾蓋歡然秀句傳
酬張伯常朝議
郢人蘭雪有餘風盡在君家七字中白髮塵纓深念我
青郊藜杖不如公鄉心正想千年鶴老計終湏一畝宫
不諱求田幷問舍景山何必晚為通
酬黃朝議
自無籌略預材難非有文華聚筆端涉歷羊腸迷坦坦
穿聯魚目愧珊珊嶽猿聽久堪頭白林實嘗來厭齒酸
葵藿傾心由物性日邊依約見長安
蘧公四十九年非萬事當湏向老知材者不如愚者樂
前人多作後人資羡君黃髮初傾蓋矜我迷津數贈詩
聽話朱陵仙府事慨然清嘯一伸眉
酬魏朝議
鸎谷相從列俊英四朝容許濫虛名忍將百老言存没
乍喜三人詠合幷春入芳菲皆意思酒隨衰朽即心情
新詩不怪煩先唱猶向君前畏後生
贈黃朝議
黃公八十健精神遠近推為五福身樽酒不曾輕賤士
爐丹時復遇幽人晩夸鄉里拖金紫早見兒孫列搢紳
一事世儒難學處弟兄歸老樂相親
次韻和孔朝議
自愧專城無到客今晨錫晏喜君同詩言泮水始可與
酒勝邯鄲長不空但有葵心傾日下待看雲瑞起封中
高車清興底易盡怪似林間束緼翁
和張給事喜雨
勿驚四野連宵雨盡是諸山觸石雲雷響透空如欲墜
電光劃暗總成紋祝官陳信無虛語梵宇凝香不斷薰
帝力由來人莫識始知延譽屬夫君
次韻韓康公
行馬門闌與古同客車連軫響隆隆定知醉飽能容士
常信康寧盡屬公剽得新聲夸耳性傳將佳句愈頭風
文人桃李多無數珠玉旁邊愧此翁
次韻韓康公二首
疊石疏篁淺藥苗淡雲清雨意寥寥酇侯僻地規摹别
荀令西濠步武遙繞砌芝蘭歡内集滿蹊桃李慰佳招
原情獨恨飛鴻遠悵望三秋詠采蕭
清汝泱泱紫邏深綠車紅旆付重臨聖朝不逆原鴒意
逹士俱存塞馬心日赤報衙容晏枕夜闌留宴縱清斟
鳳池何必全勝此薄暮歸休客萬簪
王史館園
鳴泉傍舍水翻車修竹連雲曲逕斜謝傅東山非獨往
酇侯避地此傳家丹椒紅桂隨時實綠芰緋薇觸處花
到客可能忘外事斷年相與玩芳華
過柏林院僧吉長老有古殿吳道子晝維摩居士
又有斷碑是寳歷年中記義岑襌師住院事
靈光歲久獨巋然峴首遺碑亦未遷會向三生記前佛
暫從方丈識諸天篆香徐刻黃金印梵宇時開貝葉篇
門外霜風正搖落庭前翠柏自安襌
館宿有懷平甫
銅壺上水掖門扄岑寂回廊起獨行日下屋山三面赤
月臨天井四方明校經燈火初無禁汗簡文書不計程
坐憶故人清夜語淡雲飛去隔層城
曲阜宣聖廟夫子手植檜二首
秀色拏空四十圍問年今已倍千斯移根信假杓關力
息蔭寧無煖席時文字魯恭經改觀履綦鐘意想攀枝
季孫亦自譽佳樹漫負甘棠蔽芾詩
伐樹商丘去被圍似於庭檜特勤斯禹腰堯顙應遺魄
柏葉松身異曩時恭梓二三千學士愛棠四十六孫枝
(原註孔氏今為四十六世)攝衣下馬低回久更就清風一誦詩
城濠泛舟同畢長官
綠水環城十二里茅茨帶郭百餘家侵雲柳影不見日
過雨荷香全勝花幽事圍棋翻局勢清歡煮雪試茶芽
眼前景物自蕭散何必青溪向若邪
次韻酬姚都官時會堂見寄
百里崐岡半草萊畫梁危棟一朝開清川去水縈回渚
喬木濃隂映綠苔子獻人琴俱不幸武侯營壘信竒才
斷鴻牢落情愁絶聞笛那堪賦七哀
遊船
太液滄波北下流依然清淺可勝舟浴鳬鳴鶴輝輝日
折葦衰荷澹澹秋勝境陳前終不厭機心去盡了無愁
宋生善賦登臨興華髮相從免獨遊
和晁金部感秋
秋來無悶亦無悲世味年華老徧知黃葉暮蟬擕杖處
斷霞鳴鴈倚樓時淮陽汲守容多病水部何郎最解詩
咫尺音書那度歲春風已復柳垂絲
雙檜
雙檜森森高出簷憶昨卜鄰逢吉占清風似主我為客
冠蓋相向何凝嚴愛棠不能如召伯種柳自覺勝陶潛
春暉漸永羣芳麗翠影看花一寸添
題王金吾園亭
烏衣里巷接城隅東第名園冠上都家事從前貴公子
宦游當世執金吾舊蹊桃李春相續滿地芝蘭德不孤
故有鼎彝傳盛烈况聞圖史自為娛
負暄
聞道帝師仍負暄遙知愛景滿維垣鷹揚肯顧踆烏逝
龍衮尤憐夸父奔赤舄正宜隨步武白駒那敢離庭軒
野人皆欲獻天子他日期公助一言
陳通議園亭
聚星休沐事依然社臘安車不計年五福何妨兼第宅
一壺元自有神仙種來珍木如人立移取名花奪地偏
聞道都城曾問卜始知機石不虚傳
杜介供奉園亭
側逕羣芳經荷鋤小窗明日喜觀書下床便得山居樂
深巷仍多長者車省事即知長脱灑養生元不待贏餘
客來一醉聊相向莫問經年甔石儲
酬黃安期推官見寄
郴江清澈照毫毛吹笛平陽舍有蒿鄉信不嫌無過鴈
宦遊正復長兒曹青楓雨後如人立南極秋來出地高
齊難楚稱何日就釣竿元自欲連鼇
酬黃推官
既將魚目换驪珠富潤囊箱足賈餘顧我能知天下馬
呼兒藏作篋中書老羞流輩為千諾狂守初心付兩如
相助飛鳴竟何力秪宜空手講玄虛
予所居本章丞相舊第他日友人楊彥文為余道
丞相時事因作一篇予楊丞相以郎官始卜此宅
不出都門二十餘年遂至台衮故末句及之
酇侯常以儉為師僻地依然草滿蹊却指舊池曾浴鳳
更攀喬樹憶棲雞清泉惡石皆吾有樽酒囊書得自擕
誰道為郎多白首已看霖雨出蟠泥
與成太博九同年會飲成四韻(原註博士成黼李之純崔度秘書丞)
(戴莊著作佐郎張于光禄寺丞高士綸觀察推官侯利建司理王該高陵主簿張公岳)
江海分龍不計年異方傾蓋意歡然壯夫白首驚相問
濁水清塵默自憐萬事過前都是夢一杯相屬獨非天
得朋正復同心士賦詠能忘垂隴篇
游玉仙觀寄王四十
紫府仙真冰雪顔丹梯岑寂試來攀翠鬟濯玉交團扇
濃霧噴香闇博山不信異人能到此正憐春意已歸還
吹笙化舄知君事猶恨來遊先後間
京北流人
嗟爾流人亦可悲白頭老叟抱中兒不羞遠作投荒客
自恨生遲外戸時魚失江湖相煦沬鳥囚籠檻苦啼饑
鄉原日日生荆棘說似旁人猶涕垂
觀灌園偶書
一叟汲泉搖轆轤老妻分水亦擕鋤青青宿草知春入
浥浥蒼苔過雨初勞力不應嗤強勉養生何必待贏餘
白頭當作於陵子身教兒孫種樹書
和宋次道三館曬書
天禄圖書一歲開五雲遲日近蓬萊後生得見靈蘭策
貴客都傾内外臺不似羽陵殘蠧簡正如金谷聚英材
論詩老去無情思况是陽春未易陪
送張器判官
平吳舊族仕中朝湯樂徐馮已寂寥吾子白頭趨幕府
同年黃綬亦雲霄着鞭跨馬湏争道奮臂呼盧更叱梟
顔駟馮唐俱晩遇不妨青紫老垂腰
次韻和張舍人北使歸
飲冰重見古人心絶幕仍當暮雪深朝出穹廬隨拜日
夜鳴刁斗候横參胡兒射鴈爭娛客羌女聽笳却走林
聞說敵情親博望一言珍重萬黃金
兩府新第(原註張横侍郎先作用開字韻戲次之是時缺昭文不除)
聖世諸公起草萊君恩東第一時開排門畫戟交行馬
轉肘沙堤接上臺衞國名亭緣伐叛平津虛館為翹材
猶分長史待天下衰老詎能忘儻來
乙巳早春再遊玉仙觀贈陳道士
十里平郊不值人解鞍依約記前春問年已復驚身老
遇境猶能發興新泉漲池冰舒鴈爪霜團庭檜疊龍鱗
種桃道士長無恙自愧劉郎病滯身
新廣柏悅堂後軒作七言
南榮曝日足娛客北牖來風亦在予聊以維摩開丈室
便知陶令愛吾廬神龜大蔡昂頭際澤雉名翬矯翼初
戲問庭前雙古柏閱人無算我誰如
立春謝賜幡勝口號呈子瞻冲元内翰子開器資
舍人
立春幡勝紫宸朝正以金璫插右貂便覺陽和生暖律
俱承慶澤下層霄竒零雪片依樓角容易風威轉柳條
七十無能不歸去強將衰白向顔韶
和前韻
雪寒常怯月邊朝乍起東風拂敝貂銀勝綵幡分節物
宿雲晨霧凝璇霄君為特逹千金璧我是衰遲百尺條
叩缶烏烏聊快耳寧知報響得咸韶
王正仲林子中聯舟西上過睢陽寄書率爾成詩
為報
大帆如翼畫江來鼙鼓聲乾虺虺雷洛水登仙惟李郭
兔園延客得鄒枚寄書上有加飱飯傾蓋何時數舉杯
想到石渠尋舊境秋花著子遍庭槐
呂舍人北使
漢德舟車萬里通赤心持節復平戎空同氣色連窮髮
當戶君臣聚引弓馬酒禦寒朝伴凍貂裘衝雪晝禁風
清蒲固有安邊畫可待甘陳傅鄭功
仲馮北使
極北空同戴斗星越疆猶有短長亭漢朝正朔原無外
邊地山河不見經雪擁旃裘綿欲拆冰生湩酪酒初醒
我家四世俱持節送爾皇華却涕零
王仲至使北
朔雪如沙萬里程幽隂戴斗正嚴凝終軍何必功横草
沈尹無煩夕飲冰茗粥邇來誇湩酪氈裘仍自愧綿繒
歲寒拜日穹廬外想見東南瑞氣昇
早春郊外
滿城塵土無窮極出郭風煙頓掃除春淺暗泉流脈脈
日長歸鴈影疎疎強將拙計仍謀野等復勞生愧荷鋤
安得面山臨水地種花移竹一茅廬
贈楊次公秘丞
莫將陽九歸時數自為乾封致吉祥必若中興待雲漢
枉教流議及桑羊相望冠蓋交馳傳躬作犧牲屬奉常
膚寸崇朝看變化吾農從此萬斯箱
酬潘及雨同年秘丞
困學那知三代英定交良愧十年兄斷鴻陳迹悲朝露
喬木孤飛念友生樽酒相逢開口笑風波遠别使人驚
海邊春色青青柳淚落陽關最後聲
彭城集卷十三
