彭城集卷四
宋劉攽撰
五言古詩
寄題漢中三亭(原注時伯父守漢中)
梁山屏西南漢水相縈帶古惟千騎居今亦一都會守
邦多偉人按節森大旆治聲我家貧能事斯亭最蒼峰
上盤雲清川近瀉瀨隅分地俱勝鼎搆勢争大扶危新
棟梁增舊加粉繪功成人不勞事得文無害長塗擁行
輈高宴羅羽蓋開筵攬錦繡勸客喧竽籟陪遊慙望回
請賦嗟自鄶安得凌風翰徑厲褒斜外
養生
世自不乏我我亦安慕時形骸與軒冕冉冉相背馳守
約道可學戰勝心自知雖無一朝樂亦免終身悲
崑山
茲山本無玉而有崑丘名若人東南秀遂馳終古聲藍
田亦若初荆山高不傾嗟嗟九原骨千年不重生
正月四日燕飲江氏
獻歲發春陽青煒煥城邑羣公三朝暇冠盖如雲集主
人高陽老(原注江氏北人)饌客素豐給開門陳壺觴從使來者
入春盤具柔蔬香稻進玉粒高談劇傾波縱飲甚啜汁
戰碁效軍實度曲儷風什歡窮罍不空顧惜馳景急東
風卷初雨泱漭天地濕震雷動龍蛇稍復離幽蟄而我
獨何為無聞既三十人生行樂爾身外非所及
五行王相詩
長生不我欺幼學每自堅沐浴蕙蘭芳呼吸朝霞鮮冠
帶謁紫皇左右賓列仙臨官太清上拜賜玉案前帝王
固陳迹聖智不足甄衰容了成稚白髮倏更玄病笑留
侯晩妙許成子賢死者不復作塵埃殊可憐墓隧侵人
居海水為桑田絶跡自此遠飄颻周九天胎化兩珍禽
羽翼為我先養志幸有成眷言慙自然
自蔡河至陳州
舟行過林樾密樹相排擠仰視青冥天飛鳥猶不移臨
流方浩歎照水分鬢眉三十有二毛中腸默興悲
除日得王深甫書因寄
除日令休吏官曹停簿按深居念馳光忽忽自興歎七
十稱夀翁我今已過半時命豈不知胡為此羈宦況茲
山野性放蕩破崖岸應接人事間何時無謗訕屢誦小
雅章懼為朋友怨忽傳故人書遠道情不問上言久别
離下有加飡飯贈我新詩謠金碧光凌亂鵷鸞不鎩翮
龍虎謝鞿絆乃知韝上鷹不及蒿下鷃往事那復追來
今猶可諫終當潁水濱躬耕為爾伴
之官廬州初至儀真寄原甫
家居非不歡祿仕亦豈急愧身無所勞而茲養生給方
剛幸未艾黽勉冀有立譾智無遠圖挈缾庶云及聖教
非一方吾愚寧妄執所慙鷦蝘微不過枝與粒悠悠我
之思去去異鄉邑大江浩東流客悲莽交集登船眺洲
渚暝色際日入鬒變誰昔然悵焉寄茲什
將之官清水李廷老來會探韻得光字
四十身無聞忝官省中郎未嘗學治民繆假銅墨章置
我所讀書低心課農桑況此戎馬間屬國皆軍羌隴山
一何高緹羣正相望聚糧三月過始厭西路長故人矜
我勞置酒客滿堂固知後會艱慨慷俱畢觴天弧射狼
星旄頭爛垂光分我一漢節繫取穹廬王
江南曲
江南多芙蓉水綠看最好輕舟浮江來白露秋意早露
白秋已晞游子行未歸采香欲誰贈但見羣鷗飛鷗飛
不避人思我平生親當親而返疎悵望空水濱
題歐陽永叔新鑿幽谷泉
江南多名山少有瑯琊比琅琊盛泉石晩得幽谷美將
非造物者留以待君子乃知智且仁必好山與水公有
高世材此山共森峙公有濟物心此泉共清泚泉始居
地中隠塞未如此今為萬丈流近自一勺始東浮滄溟
廣下益松檜喜奈何公之惠及更局千里安得從公居
曲肱偃吾几安得從公遊枕石洗吾耳是非付天壤塵
事如脱屣當為谷中叟肯為軒冕起
張六至
君居衆人裏有如珠玉然世疑假渾沌我識眞神仙獨
抱瀟洒意不為勢利牽少留衡門下談笑忘吾年
題園樹
看花前日雨吹葉昨來風羈旅淹留際年光瞬息中今
朝雪消後重見樹梢紅
先泊龜山夜聞後來者
秋鴈去極浦寒星落遠山太虛混茫外羣動有無間中
夜數聲㯭孤舟何處還
次韻和蘇子瞻贈王仲素寺丞
龍虎不受羈鸞鳳不啄泥仙人雲濤觀俗子閭巷迷念
昔喜讀書五車號輕齎東瞻識津涯西顧分町畦博物
辨鼮鼠誦賦嗤雌蜺軒冕不克求舌在徒問妻世事莫
相告慕虛但攀稽賴有逍遙篇爾來頗思齊道真本微
眇至言乃筌蹄壹氣中夜存大方刓角圭勉從赤松子
定有青雲梯非若朝市門強力相排擠晩友王子喬如
得照水犀因之喻蘇耽衰暮母噬臍緬思灊天柱雲白
風淒淒築居留四鄰與子參杖藜
次韻和原甫登禪智寺上方院二首
訪舊起廢境賞心如此回平川似曲沼崇岡象層臺前
騶經林藪飛蓋凌崔嵬漏遲日向永景照春已來即事
有餘勝懷古常興哀寥落江都宫壯麗安在哉方昔盛
歡娛寧知名已頽一詠宜春賦悵然為停杯
夫子信與點賜也敢望回遙知成春服復此登春臺一
水近清淺衆峰遠崔嵬林端白雲暝竹下清風來谷深
鶯徐囀川迥鴈仍哀賓至賦樂胥觴行詠康哉詞鋒與
醉墨餘響若底頽何以喻珍奇繁露將玉杯
次韻和張屯田新年六十九
春風數盡九節物都非舊幕府省文書階除減奔走慵
憐啼鳥喚老藉高花誘前林通杖屨小榭勤箕帚喜逢
張公子七十健少有解吟長韻詩不避盈樽酒囷倉年
穀實鄰里均石斗樊圃畦隴成餘力到花柳長為子孫
主擊壤歡百口
人日同弟姪會賈夷叔遊射東園和仲馮以退之
弄字韻次用
宦情本羈旅節物猶戲弄歘見林下風初開水濱凍登
高舉遺俗剪綵隨衆用暄和暢四體杖履率羣從觴酒
從我來林塘復君共捷奕判死生勁弓嚴縱送新荑綴
高柳潛穎發枯葑天空鴈相喜泉潔魚始縱馳光若漫
漫來事常偬偬君看飛雲隂既去不可重
從劉園至澄心寺
春泥稍已熟鸛鳴天氣新野竹自有徑空林不值人悔
將車馬來鷗鳥未可親
獻歐陽永叔
毛生重九鼎劇孟雄敵國布衣未易輕壯士多感激遍
讀近古書仰求當時人膠絃非工聲直釣良苦辛舉世
無與游行且三十春豈乏富貴士相視猶埃塵屈指東
諸侯側聞廷中臣霜毛九臯鶴絶足大野麟往者移太
常正氣横蒼旻連翩少垂翼浩蕩俄縱鱗天衢自茲亨
要路實有津諫疏必焚草王言粲如綸雲霄入顧眄方
牧寧逡巡豈惟國憂賢固是材致身南金一銷鑠荆玉
成&KR0008;磷少留股肱郡不廢廊廟珍道悠任逾重文雄聲
益振指掌五代論藻鑑盈門賓信陵虛左乘程子傾蓋
親意氣已然諾許與忘舊新孤劔雖蒯緱丈夫不羞貧
願言敝縕袍試託狐貉鄰往無鮑叔知那識夷吾仁母
令箕山客洗耳茲水瀕
初冬晨起作四聲詩
霜風吹簾櫳天高明星晞鄰雞三號呼林烏皆驚飛嚴
城開重門危冠馳輕肥疎慵徒安眠隆冬方無依
右平聲
營居依蓬茅在我頗顯敞陽暉餘朝溫野景有遠想年
華無淹停俛首已古往全生誰為賢偃仰與鞅掌
右上聲
山林何時歸陋巷似好遯通衢皆高軒竟歲謝訊問行
歌聊逍遙衣敝信命分殊勝蒙塵埃勢利強自困
右去聲
開門誰頻來設榻得逸客明窗容棋枰日昃熟藿食叢
蘭香襟裙雪色覆轍迹忘形非無緣拙直獨莫逆
右入聲
舟次淮隂寄張郎
風波不可測夷險繫所遇泊舟淮南岸始知散千慮高
秋風蕭爽日夕稍寒霧漠漠烟水深翩翩飛白鷺值景
信所貪有懷勞反顧何時見歸艎嘯吟成一助
記夢
光彩曜白日笑語凌高風冥漠分永訣夢想如暫同當
寐詎知覺視色旋成空達性悔不早百憂坐相攻
夢楊十七
昔游梁宋都偶與夫子並爾來各分飛豈獨歲月永往
事若有亡魂交幸俄頃如從杏山宴坐弄南湖景置酒
腸已開論詩心為領君言此會難驚悟卧南郢人生日
月丙覺寐誰能省適心故為歡好夢亦所幸自吾客遐
方塵事久幽屏乃知逃空虛終日思咳謦
張君以六十九作詩自道其康寧余時年五十九
感而自詠
新年五十九處事覺陳舊敲石火難停下坡日如走詩
書本拙畫孔老徒善誘誰為萬乘器謬享千金帚爾來
專城居遲暮亦何有此邦白髮人夫子稱祭酒貧居玩
一瓢健飲輕五斗愧君十年長顧己甚蒲柳方將外形
骸餘事勿掛口
送汾西高長官
堯風遠以深千載殊未央寥寥蟋蟀詩在晉謂之唐今
君試宰邑正復汾一方民社非不榮腰有銅墨章安得
六七十而非諸侯邦翳翳桑麻區雞犬音相望因俗固
易治學古子所長勿蚩儉以勤葛屨從履霜朞年會有
成坐見鳴鳳翔吾知尹翁歸治迹由平陽遠道悵分手
游子懷故鄉離羣以索居愧慚參與商(原注參商魯子子夏名也二子)
(皆居西河故云)
送陳同年遊固陵
送君固陵遊勿憶炎漢初天地不中裂雄傑争錙銖追
兵下陽夏百萬風雨俱鴻溝不可恃平分知厚誣叱咤
梁齊君王業成斯須鬭智不若諼小信良區區爾來數
千歲英氣存信書山川未改舊壁壘皆丘墟寄心阮嗣
宗撫掌當踟蹰
汴上二首
渾黃下湍流地勢東南瀉潛石激隂怒烈風鎮相假客
行何艱哉極力無可者永路未遽央扁舟安得捨端思
九衢塵快意堅車馬
客從江湖來風水畏難測行行汳渠上牽挽意不適驚
湍卷前灣怒浪潛亂石至柔動必剛況使相推激隨波
歎異心枉道復退尺顧思掛高帆勇往逾箭射行險何
足憂萬事亦天力
望九華山
初行江南道山水皆可愛忽見九華峰瑰竒又堪怪去
之百餘里青翠若無類羣山特微茫屹起視其背初疑
楚人劔真能倚天外快意入浮雲恥令白日晦又如羣
游龍垂胡飲江瀨俯仰令人驚頃刻千萬態未知灊與
霍何能配嵩岱得無失其真吾為古人悔山中多良田
泉源得灌溉頗思藏其間將家事耕耒塵氛未決往暫
若觀畫繪日暮飛鳥還臨風久佁儗
晩春登樓
川原自不改春事已疇昔衆芳生晩綠遠樹森重碧流
鸎歇復歌乳燕飛暫息對酒獨慷慨惜無同心客
和謝師厚鴇詩
君為田鴇吟哀彼田鴇艱無舌以自鳴銜恨安所宣我
徵古人詩得之唐國篇苞栩何足哀悲在不得言君看
鶗鴂鳴衆芳為不蕃黔雷詎有知奮此亦已偏萬生詎
可窮孰能厭多聞頗識鳥獸名從子求諸田
邾園水閣煎茶
溪梅已爛漫溪水方綠淨惜春聊插花愧花還照影淹
留待烹茶初覺晝日永
登瓜步魏武廟
隂崖不見日側逕劣容步鬼神宅冢奥與物随繪塑惟
惜飲馬初想見投鞍處木落山勢高潮平洲渚露
華山隠者圖
六王昔崩蕩秦帝按劔興虎争四十年方隅為之平豪
氣竟未已用民如不勝因河既為池起洮復堅城嘉哉
諸老翁擕手西山行避世往不返逍遙塵外情明星備
灑掃巨靈為友朋饑食玉井蓮手擕三秀英世事一朝
變龍蛇復縱横石火咸陽焚蟻聚成臯争致身青雲外
顧視不為驚萬朞乃須叟安知谷為陵爾來見圖畫真
氣猶冥冥世人但蓬蒿安知鴻鵠征桃源迷去路蓬萊
浪知名異時三峯遊會當慰平生
詠史
原嘗四公子養徒各三千金玉棄如沙快意當目前好
士要盡心安知悉英賢雖非霸王資豪氣故翩翩生為
戰國雄死亦名千年晉重未反國曹鄭方接連靳惜糞
土間不能捐一錢宗社幾不食惡名高屬天山樞刺昭
公死矣悲宛然如何萬乘邦徒為人所憐
秦兵謀大梁決河灌夷門百萬皆為魚閭里無一存不
用無忌謀人人皆有言天方縱秦毒蕩滌乾與坤雖得
阿衡佐誰能救崩奔政先趣嬴禍指鹿遂亡秦翟義為
漢謀攝省因即真為忠豈不難殺身亦已仁天道良悠
悠成敗難重陳不見商山翁采芝樂全真羽翼安儲皇
天子不得臣
晩歸望月
落日隠城頭深林已微暝相擕步明月詰曲穿繚徑稍
稍歸鳥栖四風亂鐘磬
六月七日大熱及曉微雨
宿雲晦城闕曉雨生微凉綠縟草木潤清虛塵土香宇
宙暫掃除胷襟豁軒昂忽如沉痾去飄若凌風翔適物
能須幾執熱每相望永愧江上翁終歲浮滄浪
苦熱登樓
高樓亦炎蒸况乃樓之下念彼生民微纍纍盡蝸舍上
天無清風何以逃永夏顧余更縕蠖眇然用悲吒火流
暑當反日暝天欲夜我躬且自閱於此猶閒暇
秋熱
蒸暑淹南國季秋如長夏炎涼亂平分天地錯常化短
日迴朱光六龍頓其駕暵似山澤焚憚我如不暇反思
歲聿暮却顧旦輒夜寧忍窺昆蟲干時事矜詫
夏夜月中
静夜收衆響南軒卧虛寂繁星粲文具初月懸星璧流
螢急自照露華重已滴鬼神頗虛無觸事生慘戚兒童
戲相驚庭有玄冠客夜久待不來微風動松栢
苦熱
生長自吳會北遊逾十朞來還遂衰老衰老何用知六
月江湖間煩炎若蒸炊疇昔不憚暑今者殊畏之纖絺
置如仇羽扇常自隨對案不得飡膾炙成蒺藜憶我童
稚歲烈日猶奔馳鬭草出百品承蜩睨喬枝頳顔不待
濯流汗始為嬉自憐筋力便豈謂天序移往聞終南間
盛夏含冰澌將家就高寒長與卑濕辭
酷熱
堅冰念陽和廣莫思柔風天事有馴致星火俄復中飛
烏炎千里羲叔頓六龍焚林墮翺翔沸鼎愁噞喁路傍
在家田傴僂頭白翁惡木不得息百畝為已功如何富
貴人方借明光宫
秋熱
百里異風土我行豈蠻越中星正常象未與京洛别肅
霜乃温風授衣甫絺葛林蜩沸如羹芳草香未歇天令
不可推有時倒生殺九土皆若然蒸灼何由豁憶昔過
秦隴連山看秋雪隂風鴻鴈號積凍松檜折驅車渡河
洛反顧尚明滅大笑咫尺途居然異寒熱
次韻以道月中作
月從海底出素景天外來解道千里共斯人安在哉洞
庭木葉脱未央簾幕開顥氣徹霄漢炯炯不受埃羣居
笑李白獨與影裴回願言常相親無使手停杯
和孫少述雪
同雲晦天地浩然自生明蕭條喬木風斷續過鴈聲袁
公卧深巷意得神亦清豈知長沙客漂泊萬里行餓隠
賤祿仕乃見終古情
别黃子溫
田園不遇歲羈旅常苦心問君長沙客幾年陳武吟白
髮映青春天涯一相尋傷弓雙折羽遲暮多哀音平原
客如市珠履玳瑁簪擔簦義何勇歸䄂贏黃金世事不
足道丈夫多陸沈何以慰别離春酒方獻斟
别王深甫
四海不易遇各自東西人那知汝潁間三歲為比鄰愛
君故清真有以敦薄鄙亦作酒客難調笑鴟夷子一旬
輒擕手曷日不寄聲相期此胸中無若平生情士貧非
農商敢憚抱關役經術又不如空愧上書客飛鴻羈旅
懷流水離别心長因東南風一冀子徽音
與孫巨源蘇子瞻劉莘老廣陵相遇蘇請賦詩為
别各用其字為韻每篇十韻
都城每過從車馬動逾衆分飛無此歡會合杳如夢薄
霜作微寒淺水未成凍秋花正爛斑幽鳥雜清哢此邦
人事稠南北屢迎送以茲信宿間得與數君共遂將結
吾廬念有用餘俸稍營負郭田畢力輸賦貢百齡欲過
半來日頗自縱冀君數相存詩酒尚足用
本為東方生避世不避喧仍慕管夷吾畏事復畏言外
物不可期高風難重論我辭金馬門君來西掖垣淮瀕
一相見握手雙淚㾗矜我鬢雪多歲月何崩奔默然念
既往所遇皆籠樊恨不值羽人拂衣入桃源腰間銀青
綬車上朱兩轓專城自不惡相思徒種萱
因言浙江潮憶上吳山尖八月天地空千里澄圓蟾海
水為羣飛迅雷發幽潛壯士懷惴栗怯夫竊窺瞻春風
潮水平青玉開鏡奩輕舟載花女翠髮腰纖纖勝事冠
東南君行獨能兼吾以狂自名將老無所嫌會當從君
遊不計歲月淹鱠魚必令鮮釀酒勿使甜
嗷嗷南飛鴻羽翼何莘莘哀鳴衡山陽落影湘水濱歲
晏道路長雪霜多苦辛豈無稻粱謀畢弋如魚鱗此鴈
欲誰比正若羈旅人古來瘴癘地常有忠直臣扁舟慎
自將勿重蛟鼉嗔鵬鳥惡似鴞端能伺承塵東風發衆
芳宿莽熙陽春鴈歸君未歸悵望汀洲蘋
季孫肥
季孫事顓臾禍起蕭墻内秦皇築長城滅國乃胡亥蒙
公不正諫地脉豈其罪戰國尚權謀阿諛彼何怪親為
聖人徒鄙陋曾莫解龜玉毁櫝中危顛竟誰賴鳴鼓詎
可攻菹醢死無悔
約謝師直出獵師直小疾不行作詩戲之
雪後原野空風高弓矢勁歲時有隂殺自古順天令躍
馬徑豐草呼鷹下空夐烈火生鼻端割鮮矧餘興此亦
壯夫樂不與兒女並苦無枚叔辨試起夫子病
觀獵
立冬殺氣凝清霜會晨朝滌滌原野空烈烈荆棘燒鷹
饑肯為用馬寒意逾驕旌旗帶林莽笳吹含風飈突圍
狡獸怒得雋壯士囂老狐屈變詐文雉輸英翹討伐順
天時未許窮姦妖翩翩馬上兒弓箭各在腰意矜百戰
雄巧鬭更相招控弦落明月飛鏑來九霄雖虐終無傷
為樂固已饒晩臨清汝濱寒水如落潮揮壺酌美酒醉
歸遺皂貂
雜詠四首
衆樹日改色凉風下蕭森喬柯無定枝存葉非舊隂白
露變凝霜百芳從此侵代謝不暫稽盛衰理相尋懸蟲
自包藏棄巢絶來禽徘徊蒼苔地萬籟成哀音
短日不能永月華代揚輝暝暗來四隅稍復清影隨迢
迢河漢章天畢前南箕簸揚蹇無成掩兔今亦時
蒼蒼城隅草地勢元有在凉風西北來搖扤色己壊天
運正消殺高明彼先罪安見中國葵淺智亦足賴
疾風吼籬端嘯呼隨叱吸翻翻走地葉衮衮強相及重
門忽開扉窸窣如有入飛蓬自無根邂逅暫相集萬生
共馮寓智愚因妄執區區古今士陳迹更綴緝是非竟
何常得一已漏十歲晏莽無成白頭抱書泣
廣陵蔣生死十四年尸猶温有妻子存嘗有書自
遠與其家(案公是集亦有此題)
三徑積荒草玉棺不上天初疑青竹葬有值吳門仙妻
子同脱屣衣冠如蜕蟬何年獨鶴歸悲歌城市遷
曹司封詩
自我勝冠帶日聞鄉黨議意嫌風俗衰長老俱喻利緬
懷千歲士未謂今昔替果哉曹大夫高度跨一世人皆
競錐刀趨走候形勢強能弋公侯弱或丏奴婢而公獨
長往亦豈惡富貴顧當拯頽波且以伸吾義昔在天聖
中太后猶稱制桓桓諫議公正色風憲地王室依老臣
蕭墻屏姦計一麾竟謫守襃贈身後事至今誦遺烈每
雪義士涕天倫見霜標粲粲真難弟大雅貴老成春秋
有凡例吾將編野史著述二公志直清先伯夷退静後
季次願為得者規不使達者愧
驟雨
山川近淮秀風雨向秋急初為空曠游頓喜清凉集鳴
蟬斷復續沙鳥飛還立平生耽勝事未暮俱可及
馳道
秦皇侈心極登眺窮阻修言從峽中度復欲滄海遊車
轍去不反馳道缺每留君看鼎湖人尚畏軒轅邱
樹下
百芳與春違嘉樹成密葉上枝下相副朝影暮還接徐
風氣清凉重露香浥裛關關變鳴禽杳杳飛孤蝶神仙
彼何有静境我心愜萬期猶視蔭寸景疑度劫何用窺
蟠桃滄溟憚舟楫
過薦福寺
下馬喬樹隂雪霜寒未晞重門開相當廣殿晴日暉問
僧亦何事荷鋤殊未歸勞生每多役向此情依依
分題李花得香字
尋幽興不淺佳木梢己芳積雪春未融明玉仍自香赤
日照未好會待清月光念無瓊玖報聊復進雕觴
夏雨
邑居苦囂塵洒掃長不給蕭條一雨餘草木遍青濕静
無浮埃生清有凉風入媿慙天地功人力那能及
馬死答劉先之
馬惡憂敗羣馬死遂徒步始知惡有用但愧非善御未
能棄山野不得事藍轝猶當謀欵段尚取州里譽
顧亭林
逝者如去水賢逹無復居朅來顧亭下但見林木疎魚
鳥樂深淵風煙迷舊墟徒幸百世名歷歷存緒餘
齊魯
齊魯大儒師專門盛章句應物非己長何以責成務乃
其忠孝心足以事君父不如商利徒反道趨詭遇剝床
以及膚泉貨山嶽聚賜金稱百斤封邑成千戸若無天
事變豈不厚且固商鞅既誅夷桑羊亦刀鋸寄言逢掖
人施施幸安步
彭城集卷四
