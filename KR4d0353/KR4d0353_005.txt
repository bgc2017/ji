秋崖集卷五
宋方岳撰
詩五言律體
挽曹侍郎
諸老各凋零公乎獨典刑草堂春得句雪戸夜談經歲
月頭從白江山眼共青斯文今已矣天亦自冥冥
一角玉麟寒何心獬豸冠滿腔秋沆瀣披腹玉琅玕講
入經三昧書成義不刊陽城遺碣在老淚不勝彈
筆槖上嚴宸真為侍從臣袖中周禮在言外孔堂春亟
草閒居賦寧慙勇退人空餘文作塚書帶已成塵
我昔識平川初鳴偃室絃議題春雨夜探榜晚秋天兩
柳今安在枯梅畫不傳向來詩酒地獨立意茫然
先生宰吾鄉時相期甚至秋闈徹棘步至南門橋
接榜而某適黜於有司良負盛心縣有兩柳一梅
特竒先生歎賞不已以爲行半天下不嘗見也今
皆戕矣有懷角弓之什歎息久之
齋宿學宫
竹外一燈青殘書伴古廳葉乾聞雨急山近覺嵐腥多
病身為累無心夢亦靈明朝有癡事須到采芹亭
山居十首
我愛山居好林梢一片晴野烟禽誶語春水柳閒情蘚
石隨行枕藤花醒酒羹吾詩不堪煑亦足了吾生
右一
我愛山居好紅稠處處花雲粘居士屩藤覆野人家入
饌春焼筍分燈夜作茶無人共襟抱烟雨話桑麻
右二
我愛山居好閒吟樹倚身田園無事日天地自由人野
外窮三逕山苖草八珍醉歸渾不記黃犢自知津
右三
我愛山居好林霏曉未開龍蛇松薜荔虎兕石莓苔太
古雲猶在常時雨亦來暝巖眠處冷不記到蓬萊
右四
我愛山居好堆豗忽坐忘草塘銀潑刺庵戸鐡琅璫只
道雲藏塢那知市隔牆人嫌吾寂寞吾亦笑人忙
右五
我愛山居好躋攀繚暝烟偃松祇可坐横石劣容眠菊
徑重陽酒梅花雪後天一笻吾事足與世自無緣
右六
我愛山居好乾坤自一丘牡丹新富貴楊柳舊風流婦
喜醅新熟兒誇麥有秋人生行樂耳身外更何求
右七
我愛山居好新篁欲上竿草蕃侵路狹地闊占雲寬山
響棋聲濕堂深樹影寒柴門底須掩非意不相干
右八
我愛山居好遙岑碧四圍雲沈平釣石草蔓亞樵扉野
水喧姑惡春陰怨姊歸坐來還失笑吾道是耶非
右九
我愛山居好畦蔬手自耘鳥聲穿戶過鶴唳隔村聞石
溜渾如雨溪船盡是雲煩君謝逋客不用北山文
右十
意行
小彴通幽徑半山生夕陰鳥聲花外急春意柳邊深人
事雲無定吾生日已沈不知松作麽也換去年心
送章監丞守廣信
近世無佳郡中朝第一公再三疑壊症第一是貪風野
雪深耕耒春苔蝕缿筒龔黃只如此為問玉山翁
勇去何為者尋&KR0576;何可人雁聲江國曉梅蕊雪籬春同
舍誰如子為州獨有親月巖吟處碧物物是吾仁
社日次韻
社日神林鼔豐年處處祈水痕深浸穀野燒暖生薇農
務相尋急吾詩不療飢夜長閒扣角亦喜飯牛肥
又
邂逅治聾酒春風免破除燕來雙鬢雪花覆一床書野
碓生茨草山盂飽飯蔬宰平無此手自覺老懷紓
五月初四大水
山雲一夜雨溪漲疾於飛小市通為壑幽居半及扉木
披龍有迹牆斷鶴無歸書帙方狼籍誰看舊釣磯
不寐
不寐何為者幽居事更稠怯風思鶴冷聞雨為花愁草
合妨遊屐沙崩壓釣舟春蓑故無恙欹枕數更籌
其二
不寐何為者閒人最號忙釀方傳得法詩未足成章藥
草霜多損寒蔬雨半荒幸無天下責夔卨在巖廊
次韻林同年
歲月半行李與君荆蔞間十年場屋夢何日道家山征
棹江千里雩壇月一間豈無經濟意生世政多囏
次韻話别
一雨桐江滑佳哉月一篷歸猶慙怨鶴悔不蚤冥鴻涉
世書無用尋山酒有功諸人如見問貧耳却非窮
程伯茂尊公挽詩
雨昏先友記猶復有斯人周易相傳授唐衫自隠淪翳
桑秋廩共結草夜臺春為酹月塘月何年琢石麟
知瑞州羅大夫挽詩
汙俗狂瀾倒公平今獨賢折腰慙為米絶口不言錢筆
槖名臣後簞瓢素士先只消廉吏字題作墓門鐫
用趙尉韻寄題約山樓
可人期不至樓外有佳山幾點寒林畫一簾秋水環只
煩詩五字相與月三間貴賤交情薄何妨自往還
阻風
佳處何妨住江晴倚落暉野船穿樹過沙鳥帶雲飛寺
有唐碑古山羞漢鼎非長安多過客留墨滿苔磯
知郡陳告院挽詩
舊隠真僊宅論詩得老干雲沈海屋古書擁雪燈殘一
棹横秋色九華生暮寒空餘青眼在肯作故人看
次韻酬戴式之
山房秋蘚滑吾亦為詩來家遠雁初到邊寒菊未開貧
知心事古老覺鬢毛催能共清談否呼童急洗杯
再用韻約式之
已掃秋庭月蹇驢來未來一官連我俗雙眼向誰開書
癖工為祟詩窮不受催是中惟酒可到手莫停杯
寄姪
爾亦為貧驅忩間硯欲枯自從村墅别曾到陜山無寒
圃應肥菜秋霖怕損租有書供夜讀時一喚吾雛
送吕提幹併簡謝泉
山雲一夜雨稳放過閶船坑發寧遺壙民貧不為錢范
碑秋寺古楚觀暮江前寄謝東山老靈砂併欲僊
送劉子範倅宜春
一念到吾親人間萬事輕鄰州纔半刺行李只諸生問
路重陽雨迎家兩日程笑談燈火夜邊雁自秋聲
送應武諭倅廬陵
乞倅廬陵郡予為第一人天慳終未肯人好自相親諸
老詩書在平園草木春鷗朋嘲薄分山屐蝕京塵
敬亭道中
小謝曾臨郡山應自識詩空餘春草夢無復敬亭碑暝
色如相覓秋雲不受吹買魚尋宿處烟水有茅茨
宿奉聖寺下
幽事隨人撰兹行亦屢逢飯多依釣艇宿喜近僧鐘野
水連秋暝溪烟急晩舂誠齋題石老細讀得從容
舟次當塗
一似餘杭路寒洲半是蘆客依秋泊岸漁帶晩收罛遠
樹齊於薺平蕪雜以鳬可憐沙上月相見又當塗
七夕鄭文振席上姬有楚雲者為作三弄
帝子經年别秋風遠客情斷雲含宿雨古木落寒聲河
漢低逾潤江潮夜未平巫雲莫吹笛吾意正凄清
次韻王尉
雪屋誰堪語惟愁鶴共居夢靈山有分門冷客無書詩
豈於人癖吾元與世疎窮知書作祟牽率費春鋤
寄湯卿
書冊依官屋何如自在身且無山得看猶有竹相鄰性
野回書懶詩癡易藁頻便歸吾已俗往往白鷗嗔
舟次嚴陵
人語山相應舟行岸自移魚因寒越雋鷺到晩猶飢歲
盡難為客江晴易得詩渺予烟水闊何以此行為
與雁分洲宿連雲做夢清江風人事老夜雨客心驚潮
急仍吞瀨更寒不過城子陵吾所韙蓑外底須名
送别史僉
二月寒如此君胡不少留夕陽隨水去春草泥人愁江
上三年别詩邊兩鬢秋折腰貧尚爾天地一扁舟
熱甚有懷山間
終是山間别寒泉在脚邊戱魚爭美蔭啼鳥破佳眠山
寂夜如水僧閒日抵年欲來來未得戽斗救枯田
寄魯山兄
搖落山城暮行人返照邊亂蟬鳴古柳獨鶴下遙川秋
事無多日寒花又一年故應深夜雨重憶對床眠
次韻王尉天寧晩飯
借得山房住清溪帶晩林雲應隨鶴宿詩亦對僧吟杯
滑知能雋忩深苦易陰劇知歸思浩吾亦識琴心
煑茶
瀑近春風濕松花滿石壇不知茶鼎沸但覺雨聲寒山
好僧吟久雲深鶴睡寬詩成不須寫怕有俗人看
猿
三峽巴江水何年離爾羣艱難俱未免清切不堪聞羈
旅仍春浦愁懷况暮雲尚思靈澗冷蘿蔦月紛紛
觧榻
觧榻留雲宿山居事事幽長貧吾道在多病此生浮野
色連溪暝蟲聲滿院秋那知一丁字蚤白十年頭
聽雨
竹齋眠聽雨夢裏長青苔門寂山相對身閒鳥不猜客
應嫌酒盡花却為詩開莫下簾尤好恐妨雲往來
初秋
殘暑何時退秋風日夜生已嫌湘簟冷稍覺楚天清山
路晴猶濕星河夜自明時聞梧葉落一似打門聲
晚興
山淡長疑雨看山自撚髭暝雲延晩逕秋蔓亞疎籬院
靜涼於水人閒瘦似詩移床眠對竹莫與俗人知
送子用弟遊學番易
頓覺溪流滑番湖草欲春船輕攜硯易家近寄書頻山
雨同離别寒忩自寵珍但於燈火夜報子倚門親
唐律十首
雲木上蒼冥行藏只草亭雁隨秋到早山入市來青投
老餘漁具能詩例鶴形髮根風露入肺渴喜初醒
盡日此徘徊青粘兩屨苔鳥聲穿戸去暝色過溪來象
齒劙鞭茁銀刀罾繪材空山人自老醉眼向誰開
有客共攢眉蠶叢事可悲渡瀘諸葛表哀汴老韓詩誰
又青冥鉞吾方白接䍦神謨自堅定豺虎莫恫疑
松露滴深幽山寒草逕秋蔓藤行伏兔野竹上牽牛日
月雙車轂乾坤一傳郵功名成底事何苦覓封侯
捲雨對遙岑詩寒不自禁猿猱三徑小虎豹九關深道
眼虛空界閒身自在心荷鋤今亦倦年與病相尋
老去脚猶輕吟邊不杖行孤亭深野色高木易秋聲歲
事纔中熟山居亦太平不辭遭泥飲謹勿殺能鳴
經月魃為妖連宵雨似潮山田禾側耳野漲樹平腰古
語天難做民生日不聊忍飢吾亦慣古色一簞瓢
寂寞斷過從行山又一重烟村秋色畫茅屋夕陽舂得
句多題竹觀書半倚松心閒身已老悔不早歸農
谷口豈其卿胡然朝市爭遠山長晩色幽鳥乍春聲老
覺人情薄閒於世累輕早紅香可飯何必又魚羹
吾亦愛吾貧樵山採墮薪百年雙短鬢九職一閒民秋
蔓茶僧老春泓酒母淳兩生誰可致此外不關身
挽彭制機
場屋崢嶸氣雖平豈易干江湖雙鬢古師友一燈寒戍
柝猶傳檄漁烟自釣竿極知書有種吾道未凋殘
山中亦云樂蔬甲手耘芟面熟鳥窺戸眼生雲穴巖樹
蟠根可坐路礙石休劖每笑陶弘景猶將隠結銜
簡杜子昕節邠
買屋湖邊住湖光入酒巵向來多說劒老去只躭詩時
序寬衣帶年華上鬢絲肯收湖海氣了事覺兒知
出關
江雨正冥冥江鷗聚晩汀雲深城闕麗潮落海門青宇
宙雙蓬鬢江湖幾驛亭不須關卒邏吾亦厭銅腥
泊歙浦
此路難為别丹楓似去年人行秋色裏雁落客愁邊霜
月欹寒渚江聲驚夜船孤城吹角處獨立渺風烟
重陽
古岸維舟夜蕭蕭秋葉丹野烟連竹暗江雨灑燈寒亦
喜重陽健誰知行路難吾親應念我更把菊花看
九日
逢人提菊賣方省是重陽山曉雨初霽江秋樹亦涼年
華猶故我烽火更殊鄉有客那無酒令人憶草堂
秋曉登山
發興在丘林其如老見尋身餘持蟹手脚負看山心秋
色蒼厓暝曉籬黃葉深惟應負苓者來往古松陰
蘭溪晩泊
岸岸蘆花白空江多月眀一簾秋色老千里暮雲平寒
入霜前韭香傳雨後橙煩詩題品看此酒舊知名
八詠樓
郡古低臨水城荒早閉門岸沙分路細江雨帶雲昏山
豈緣詩瘦樓應厭市喧前朝碑尚在半已蝕苔痕
次韻趙尉
括山隨處好况復有詩人粘壁多詩藁看山少訟塵夜
寒琴伴月香冷硯生春鶴亦能留客敲門不厭頻
次韻陳湯卿
括蒼烟雨頂客木晩巑岏家遠書難到雲深夢亦寒僧
邀携茗試客許借詩看琴冷梅花月何時為一弹
其二
野逕漁樵共霜寒江上村亂山横紫翠孤笛送黃昏滿
壁題詩暗連墻貰酒渾往來今已熟稚子又譍門
次梁倅錄囚上饒
此老清如許寧求使節知檄分風憲重山到月巖竒秋
色深宜雨寒花併入詩聖朝本仁厚鼠軰亦吾兒
陳帳管尊公挽詩
不獨於書癖論邊語亦竒丘園身竟老場屋世誰知客
下陳蕃榻人傳竇諫碑九華山翠外煙草正離離
道中連雨
老屋村舂急歸鴉半暝煙斷厓留宿雨野水没春田昨
夢山須記幽情鳥不傳也知晴更好草木已争妍
其二
蚤晏逢人問荒村店亦稀竹輿穿雨過沙鳥帶雲飛野
渡疑無樹春山儘有薇不緣詩是伴誰與倚荆扉
其三
塵蝕貂裘敝吾生奈爾何雷聲春蟄怒山意暮寒多窮
不彈長鋏歸應負短蓑自知機事淺或可共鷗波
次韻汪少卿贈别
一詩傳戟外春亦肯隨行老不論圭瓚寒於嚼水晶夢
驚池草合香泛墨花輕立盡沙頭月鷗清睡不成
次韻詶其乂
心事一鷗輕郵籖夜卜程春寒眼對雨别久語連明硯
有詩能秀山於夢亦清歙溪多老石一一待題名
再用汪卿韻
畢竟春晴好楊花也送行驛程寒冉冉江樹曉晶晶水
長船能駛詩多擔轉輕江湖吾倦矣茅屋幾時成
次韻别元可
帆帶春風夢鷗知遠客心暮愁隨雨做逸興與江深書
不厭頻讀詩須放淡吟絶憐寒食酒與子不同斟
次韻趙尉
昨過騎驢尉香深茗一杯杏寒春且住芹老燕初來山
自相知甚僊今安在哉晩洲分鷺宿了不受嫌猜
送别薛丞
肯為祁山住晴浮草木春溪晴隨硯轉心遠與鷗親幾
佐弦歌舊寧矜硎刃新蕭規元好在傳語憩棠人
其二
題遍南牆玉與春相伴歸花眀晴岸闊帆轉暮江肥鵑
老催紅藥雲香近紫微檣竿兩燕子也帶笑聲飛
灼艾
人生不滿百憂患况中年藜莧工為祟參苓那得錢不
虞波及晉聊復火攻燕一笑遭秦厄殘書累腹便
次韻程兄見寄
舊日曾來處廳寒雲月閒坐忘無局務起晏不朝班苔
竹關幽事湖山怪老顔一生憂治世今轉覺多艱
被盜
鼠輩真成誤吾墉底用穿近詩貧有藁舊物冷無氊輦
路沈秋柝干掫老禁堧故應萑葦外薄暮不堪船
山墅
竹逕裹茅茨荒烟晩未炊氄禽爭灌木吠犬守巴籬涉
世終於拙歸田已自遲老親頭白盡眠雨話吾私
其二
山沍雪雲低荒蕪略有蹊逢人多說虎隔塢忽聞雞寒
剖蜂房戶晴分麥町畦邇來神亦健薄飯厭羹藜
其三
且莫嫌窮僻山居儘自竒候樵分玉簟熏穴得香貍杯
雋明冰片崖寒孕雪芝不遺吾一美慙爾野人為
其四
近况居然野稱呼只墅民有詩供課最無債惱比鄰性
亦無嫌懶人多不觧貧每過田父宿吾自認吾真
其五
牛背夕陽暖沙頭霜葉寒酒生寧可薄橘老尚多酸友
昔幾相賣山吾素所歡牆陰有茅茨留得菊花看
趙尉催築秋崖
只爾三間屋吾貧未易云與山先定諡有客屢移文竹
喜今年活梅從隔塢聞猶嫌灌園力多為讀書分
送王尉歸覲
喜有吟詩癖吾儕得往還客惟依竹語官只似僧閒夜
雨燈誰共秋厓藁未删柴門黃葉下别後正須關
其二
不以登朝急歸歟有母慈新炊甘野薺秋思老江蘺薄
宦惟琴在孤征與月隨幾時湖上去吾欲報鷗知
次韻縣圃即事
鳬鴨能閒暇相依睡淺波海棠經雨過楊柳受春多未
必詩窮在其如酒病何閉門春草長吾亦斷經過
阻雪
客飯江豚美仍須滯此留竹深通酒舍沙冷歇漁舟專
與詩為地眀將雪作愁此行乘興耳吾亦儘風猷
其二
風烟兩不借此嶺復南崗陰石無霜滑寒梅未雪香逢
山貪看畫得句不成章月下門須掩多應說短長
其三
猶及乾淳舊廬山一老儒典墳行楚蜀科目不臯䕫秋
迥人何在江空樹欲無重陽風雨近誰與束生芻
題宋氏小赤壁
自有梅花賦何煩苦覓詩鶴能嗔客俗山亦忌人痴岸
斷流春急峰高吐月遲吾詩不須刻萬一老坡知
題湯郎中玉峽
平擘蒼厓破晴空雪溜湍雙湫嵐氣重一派雨聲寒自
有雲相伴只消僧共看括芽春可煑移鼎對巑岏
離括日子安湯卿子貫同宿天寧
數月蒼州住山猶有故情雨如知去日詩亦了行程官
柳因寒損僧茶帶雪清怕無書信便一夜語連眀
次嚴陵
二月寒如此楊花不受春路生尋店早家近夢歸頻白
鳥無塵事青山自故人幾時茅屋下卜與爾為鄰
入歙
野竹吾鄉路逢人似故知社寒催燕早夜雨勒花遲草
入思連夢山邀到歙詩客中春一半煞是負春彛
到家
路遠都無信燈花亦未知晴看寒食近歸及牡丹時親
却俱差健兒猶不觧痴在家貧亦好雪夢幾相思
寄曹雲臺
尚記梅花否相看只有君肯辜清夜夢去管華山雲帆
到知何日詩今瘦幾分惟應問安處曉角月中聞
其二
難得宜春便經時不報書雨多花較損雪盡草頻鋤燈
火貧如故山林拙未除有詩無話處一向閉門居
訪僧
夏氣仍清美疎林綠未交舊移花亞竹新乳鳥爭巢池
地多宜箭山寮只盖茅每思分一榻從客借書抄
次韻王尉致香
客有知吾癖能分一雪涼只將詩意思自與夢商量竹
密雨聲雋忩深山意長研朱對周易老鼎亦英揚
挽孏庵處士
萬事從吾孏庵居隠者家酒深牽率月詩辦事治花健
犢閒耕具輕鷗憶釣槎歸來誰晤語野艇渡寒沙
漫題
投老自山林灰寒寸寸心鶴眠漁屋小僧語雪籬深夜
讀貧如昨春犂懶到今松根有蒼石抱膝一長吟
次韻羅制幹投贈
中秋眀日是雨色半蒼厓無月可吾子有詩傾老懷人
間棋局面身外酒生涯莫及邊頭事誰知濁與淮
送石孫赴童科
聖澤被卷阿髫童亦置科兩蝸從小競三豕至今訛亦
漫為官耳其將奈若何豈關門戸事翁已老漁蓑
澆花
籬落花無賴春寒手自治但留根本在終有發生時雨
露曾何擇山林未易移吾知勤抱甕一任化工為
徐仁伯侍郎挽詩
諸老遺書在情親獨考亭學卑時俗陋文起衆人醒壯
筆扛周鼎危言聳漢庭羣公俱避易吾道未凋零綸綍
泥封璽蓬萊月鎖廳冰霜寒挺操霄漢倦梳翎有碣留
南劒無心徙北溟一襟梅野雪半世草堂星晩對螭㘭
墨親探虎穴猩豹關傳曉蹕蟄戸動春霆彼相隳人紀
臣言準老經綱常通宇宙機阱駭朝廷躔宿驚宵隕乾
坤為晝冥囊封爭論切詔勑費丁寧憤極空流涕時平
竟失刑憶曾歌楚些忍復弔湘靈光蝕星奎璧冤沈古
鼎鉶茫茫千載恨不盡月巖青
新晴
久雨村仍暝新晴物自欣蝶翎穿戸過禽哢隔溪聞野
徑忙穿屐山泥儘濺羣柳垂春寂寂花落雪紛紛半月
風雷雹四郊烟水雲畫圖寒不捲林壑遠難分好在魚
蝦侣甘同鳥獸羣塢深藏曲折竈冷鬱氛氲野碓多舂
藥山庖少膳葷瓶儲徵士粟澗煑野人芹美可冰甆茹
香惟瓦甑醺鷹芽長一寸貓笋重兼斤淡泊諳貧味熹
微策睡勲意行隨遠近高卧送朝曛原隰桑麻沃衡門
卉木薰隠居捐世累處士應星文詩憶春池草書忘秘
閣芸桐孫涵古色柏子吐竒芬載籍悲千古枰棋憗兩
軍烏藤同寢飯黃犢了耕耘目為蠅頭眩肱緣鸛觜皸
一科曾不補四體正須勤陋巷瓢供飲文窮硯待焚剛
腸猶木彊皺面自靴紋夜帳猿孤憤山籬犬怒狺怪哉
空復咄老矣尚何云我亦輕餘子人誰愛此君避喧方
匿影走俗枉勞筋日月雙飛鳥江湖一聚蚊相攜聊醉
去酒不到劉墳
秋崖集卷五
