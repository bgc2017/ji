秋崖集卷二十六
宋方岳撰
簡劄
回余義夫
某與義夫别之明日孤篷泊枯葦中夜半微風過之聲
策策如雨明發不寐凄其懷人以為從軍三年乃不能
執鞭弭於戱下以效尺寸使有志之士唶曰國家飬兵
三十年今日之功乃成於一儒者顧不韙歟徒手而來
鄧禹笑人寂寂至此則見中朝士大夫道義夫不去口
蓋曹吕两豸其尤也合肥之圍已觧浮光之失已復義
夫豈不能為端明老子出氣使吾曹幕下士面目增光
惟義夫勉之某前者見昭文具言淮東兵數矍然而駭
竊意吾言為不然此何事也廟堂乃不知底藴如此可
發横槊賦詩之一慨也霜寒惟萬萬自愛以為吾國之
鎮公子
回陳教授
某伏以歲亦莫止山沍雪寒共惟某官鋪繹遺經新&KR0839;
多士吾道幸甚台候動止萬福某乃春奉碧琳之帖如
話故情時則知重越席於三鱣之堂鏗古磬於九龍之
簨思欲寄聲為鄉友賀而吾父病吾兄殃三數閱月殆
無以為生也又何心事筆墨治書尺於舊交新識間哉
日數歸期幸及瓜熟梱公不察其故泣數行下留之苦
口以辭直欲返吾屠羊之肆耳乃未至在所已報新差
堂帖既頒進退維谷執事知我亦復不能憐我而以賀
我非所望於執事也新安山水郡俗故多儒師友誾誾
舞雩之詠歎可想會且歸矣盛之玉堂歲寒惟葆御篝
彛式遄殊綍此有凡委惟所命之
回趙端明
某拜十二月二十日所賜書猶念旅食京華餉錢五十
萬伏讀泣數行下時當多事正將士效死以報知已之
秋乃今緩急臨危一籌不畫徒使先生負謗議於天下
則如某軰書生又何所倚仗而先生睠睠不忘一至於
此客之負先生者多矣先生乃猶待客不衰盛德固有
光為門下士者獨無愧乎此某所以泣也李察使之在
亡議者籍籍審已脫命至招信猶是先生不幸之幸不
然家置一喙何以自明某竒蹇之蹤懷抱日惡正以老
親疲羸轉甚啓處良囏欲仕則侍疾有妨幾於不孝欲
歸則有辜知遇幾於不忠進退两難天實臨鑒
回鄭監丞
某拱拜翰灑紳佩盛心麾下好賢如緇衣表厲先哲揭
閣而祠之峩冠于于聿來觀禮而某方饕風虐雪趼足
數百里而歸病未能也高山仰止景行行止某也敢不
自勉維桑與梓必恭敬止某也敢不自訟惟麾下紆鑒
焉
回史制置
某廼者伏聞當宁西望而歎以為吾臣有䄂太平之典
足以寄天下安危者盍歸乎來玉我王度飛馹而召當
已不俟駕行矣嘗奉咫尺之書敬候前馭未幾日而拜
所惠翰則猶舊題也申之以兄弟之情誨之以軍國之
務某受賜矣饟遺珍腆錯落璀璨所以昭睠予而將慇
懃者何其盛也時適多故而以不肖似如某者當此風
寒得無有北顧之憂乎再章乞骸天未從欲亦惟相公
良圖之
回郭提幹
某伏以榆火春新霽景韶秀共惟某官典司國貨與世
作鹹有棐靖共台候動止萬福某乃秋試浙漕適在選
中客有箱榜貼指盛名者曰此赤城聞人今之郭有道
也自是姓名耿耿胷次間者八年不圖今兹共此淮月
而两地相望又在邊城吹角水茫茫之外也天落雲錦
字偕華聲乃知以洪範八政佐常平使者柳子厚所謂
可以利民非民利者其不在吾儒乎異時金張許史連
光雲日固有傲睨一世以相誇詡而執事者退然山澤
之癯竊鄙粱肉於此可以覘其不凡矣何時佳晤傾倒
所懷遡風凄其有嘅其歎
回吴參贊
某伏以維暮之春霽景韶秀共惟某官卷懷高退冲想
自怡篤棐有嚴台候動止萬福某夜籌軍書率漏下十
數刻比明則策馬箠馳四郊矣以故聲問缺然者移時
忽奉書函發我深省不規而頌抑非所望何某聞李牧
守鴈門匈奴不敢近趙邊者十數年蓋老熊當道之勢
如此今兹誰實顓閫而淮流上下草木震驚西援淝河
所謂奉漏罋沃焦釜不足以喻其急敵騎宵遁亦將士
三軍之勞耳書何力之有焉帝有恩言授以大司寇印
綬已上免櫝期必得請而後已勤勤慶問某惟避之三
舍古今言禦戎者必曰戰守和然則和固非所諱也使
日壺觴春風棋局自謝康樂以來纔有此遇也試嘗登
敬亭之山遡江而北亦慨然念南嶽耕夫衣裾化戈
甲之腥夢寐驚羽書之忙而竟與噲等伍乎亦憮然悲
竹西歌吹非復杜牧十里之珠簾隋家九曲之迷樓而
二十四橋明月今亦莫知處所乎塵埃迷人江山愁予
倚筆臨風可為太息事會無極未知竟何如也今春築
一小圃與民樂之大谷之梨小山之桂東籬之菊江南
之梅亦略略具非是苦中作樂要欲使景象不至葦然
而揚人之遊者亦足以少解其一日之顔耳某嘗有惡
詩云化工不解時人意江北江南緫一般蓋是時道夫
有蔬茹過江之禁戱以為化工不解其意何為亦遣春
風到此也試與毅夫言之想見一笑絶倒迅筆情話惟
毋責以世俗竿牘之恭則幸甚
回吳提幹
某去冬里人不戒於火延及敝廬老人無所於居始肯
來此鬱鬱不樂中行歲晚之路適又風雪寒苦感疾良
劇某馳至在所幸已小愈迎侍至止知執事亦以冐風
卧舟中然勢不得往省也已而得所惠翰憮然久之俗
下應酬微頃刻暇竟使子家之執訊亦無殷浩之空函
我軰襟期誰復計此書寄香茗云厚禄故人得之天上
者魏仲先所謂山林野人豈識堂食之為美殆類此也
趙龍學前两日饟陽羡茶為汲蜀井對瓊花烹之作數
語代書併奉一笑
回陳撫幹
某維年丈四年於淮身在孤雲戍角之外邊沙塞磧黯
其愁予廼今丕奉帝俞妙籌帥略開莫府於長安之日
娱庭闈於杜曲之天造物乘除固應爾也敢願發揮素
藴共濟時艱盡展儒猷式遄殊渥使同年進士相與稱
頌以為吾榜得人最盛顧不韙歟刊委批書嘗為道所
以然者得報則林僉已書之印紙矣然諾之不重如此
便當眡如墮甑而紀綱之隸必欲歸白其主人謹以徐
守書與之俱惟台慈垂亮
回王通州
某墮在塵土蓋局促如轅駒卑汚如井蛙平生老硯知
有錢榖甲兵之問耳共此明月海山蒼蒼聲問缺然於
今又幾何時矣有來琅畫發我深省異時金張許史連
光雲日固有傲睨一世以相誇詡未聞與一介士相酬
酢退然如山澤之臞者豈粱肉自怕腹中書固應爾耶
風日初暄伏惟福履綏之式遄環召某無能為役倚筆
拳拳
回方幹
某為天所不貸鍾釁於我先君骨立瞿然去死不能以
髮又何悰記故交於千里外耶一書遠來哀慟何已夫
以軍謀入帥幕仕寖亨矣而歸榮其親壽觴舉而慈顔
和安輿動而華塗近何樂如之而某也方抱終天之恨
奈何奈何余義夫書甚勤行李亦既敬道雅意矣惟執
事勉之以副僉曯
回鄭省倉
某頃於書後奉乳棐入夜始覺其竟達空函蓋俗物之
敗人意如此老走及門執事者之愛存厚矣如罪逆何
多難之身去死不能以寸亦惟戸門墳墓之故苟存眠
息始生之日几筵在堂方當灑血於蓼莪之章銷骨於
霜露之感而平生知心乃遠遠致香幣若相慶然此所
以不敢啓封而瓌畫琳琅亦不敢綈藏於箧衍也玉延
雪顆則既祗貺矣來春能踐言否憂患之跡其能必此
於執事者乎
回潘宰
某以貧故食無魚以旱故羹無蔬日煑澗泉飯脱粟耳
海物惟錯半含蒼潮所謂眼中頓有两玉人也珍感珍
感
回趙子淵
某自為諸生試場屋時已聞子淵有能賦聲而某方以
經學之糟粕干有司不得與子淵上下其論議蓋於今
幾何年矣不圖過聽寄所謂讀詩擬脉者始知子淵時
文外亦復有意於此甚盛甚休嘗鼎一臠則牆茨諸詠
似若以人倫之逆自相報復者此殆不可以訓孔子刪
詩何取乎刪也傷風敗俗之辭不可以明示天下來世
者則刪之耳牆茨諸詩所謂言之則汚口舌書之則汚
簡牘蓋父不敢以訓諸其子師不敢以淑諸其徒者也
某意其决在刪例何以言之記禮左氏諸書所引逸詩
其辭皆雅正而夫子猶刪之則淪三綱斁九法如牆茨
諸詩刪之决也夫子之言詩曰思無邪若諸詩者其然
歟某决以為黷亂如牆茨之比滛奔如桑中之類皆夫
子所刪之詩也刪之矣則曷為存秦火之燼漢儒亂之
也漢儒奚其亂之火於秦者不能盡記而孔子所刪之
詩流傳習熟於人之口耳者猶在也亡者不可復則取
其在者以足之耳此漢儒之罪也秦禍之酷惟易以卜
筮得存其他散亂而無存者不獨詩也書傳於伏生之
口而百篇之義亡周官補以考工記而土方列於夏官
職金列於秋官如此等者皆錯簡也然則何獨於詩某
輙誦所懷以禆稽經之萬一不識子淵以為然否
回程務實
某與務實居同鄉習同業而生又同甲子久願一識未
能也忽枉長句陳誼甚高而某非其人良用邑邑斬然
襄絰去死不能以寸溪雲月石商略古人殆非憂居者
之事敬與甲乙藁併藏箧衍以待他日兹未敢措一辭
也惟足下亮之
回王監門
某伏枉誨畢與鶴山詩故俱某方疲精神於應酬老歲
月於犇走而朝陽鳴鳳落孤響於百鳥喧啾中亦略窺
竒胷國子監矣坐看歲龍度丑戌幾見秋月弦虛危此
两語恐不謂分野也孤蓬煙雨解䌫遂東恨不能盡讀
未見書耳
回程直學
某維此霜晴梅意孤峭伏想撚吟髭於山翠之外䄂閒
手於明月之邊貧味故佳漁樵分席此歲晚行路人之
所徤羡夢杖屨而憶杯勺也一官亦何好乃問舍於逆
旅主人者忽忽两月何如相與踞地爐煨榾柮火以談
近詩耶淺溪欲雪寒稍入簷當有清新慰此愁寂
回程會稽
某伏以麥之秋矣初暑已暄恭惟某官妙彈單父之清
平挹若耶之翠有宣有翼福履穰穰某起從牛衣知通
德之里近在枌榆而王謝家玉遠哉遥遥莫之得而即
也不圖天幸華表之鶴來歸竹所飛談猶在寒夢忽枉
晉帖始悮舉手而謝盧敖又餘二百日矣越山水妙天
下蘭亭春禊剡舟夜雪可以想見諸賢一時勝韻執事
相與醻酢興固不淺然崑山片段寧久不在萬玉中耶
某郤行而前仍眡故府田舍翁得此不翅足矣有來慶
櫝其若愧何祗事之初犇走擾擾謝言不能既也
回史監丞
某拱拜緹函伏讀竦敬士學不古習鄉尚齒之誼幾廢
賢侯崇厲風化嘉與二三子身親之爼豆之間容某觀
禮麾下所以屑教之意勤甚某也幸抑廢放之人方當
杜門省過而乃洋洋然與聞禮樂之事某也懼東望堂
序有嘅其歎
又
惟藝皇肇造區夏之二日實維今上震夙之祥華渚流
虹其永永萬年無疆維休喙息跂行膏潤帝澤某雖在
畎畆蓋嘗隨縣尹大夫斑舞於琳宫瑶坊三上華封人
之祝矣不圖小巨寒薄尋苦筋攣拜起不良恐不得與
鎬燕瞻言振鷺方歎竒窮爾乃邦君諸侯布宣德意肆
兹湛露延及巖邑之一介臣甚盛舉也某雖欲輿曳丕
承寵光而病不能興大懼失儀於天威不踰顔咫尺之際
以累司士除已别狀申聞外伏乞台察
回方宰
某廢放田里日與耘夫蕘子相過從自相牛經種樹書
外不談也得故人一紙驚喜過望伏讀方知義夫已遡
峡方知執事已還里山深林密與世不相聞固應爾追
數交訊恍然涉四甲子矣是豈堪把玩耶某本田家扶
犂之手故在願歲大稔邊候不聳耕汙萊以給伏臘貧
不負子不能作子公帝城之書復犯世議為我多謝義
夫蜀雖荒殘紫&KR1104;老子有不亡者在两吴而下不論也
高山仰止義夫勉之西笑何時當過我烹瓠壺飯脫粟
而去
回劉教授
某伏以袢暑如惔水花自碧共惟府博懷斯文之正印
主吾黨之會盟行矣横經芹藻於躍某去違清嘯於今
幾何年塵埃迷人江山愁予夜月凄其嘅不盈咫小奚
排闥入乃得賢於十部從事之書廢放田廬人所不齒
獨拳拳乃爾其與隨世炎凉者蓋相萬也感甚感甚夷
陵雖今兵衝然以爼豆洗甲兵之氛端在我軰謁黃牛
廟摩挲闕耳石馬亦可以省悟百事前定無容人力其
間問之奚奴瓜期在年歲不甚遠也某處非其據自速
人言歸而荷鉏要亦不識故我久知薄命帝城子公之
書决不敢作也書貺錯落而某食貧多時無以為謝所
謂山中白雲不堪持贈其敢將愧面對靄尖空翠耶石
渠寳書風日不到恐非鄭老寒氊所能留也敬竚敬竚
回游參政
某自未脫民伍已知世有程伯淳蓋陳和仲司成時時
為道一世名卿大夫公相其首也某也賤執御無繇於
今十七八年司成之言故在適有天幸起從田間會正
人登庸善類幸甚然曳裾門下者於再於四未得一望
末光退然懼且慙莫知所以敢圖夾袋收錄俾上名氏
某極知其僣而盛心其敢不承惟鈞慈貰之
回吳丞
某伏以庚暑之袢綠氣深窈恭惟某官仁聲載道蘇醒
吾民彧彧蓁蓁台候&KR0978;止萬福某敢不引領先驅之塵
某嘗讀藍田丞壁記以為鴈䳱行䈤紙以進丞涉筆惟
謹而老槐鉅竹吟哦其間蓋有無限生意手提家傳之
文印與斯民熙皡於林霏巖瞑之外則氓既賜矣某竊
以自幸
某辱老先生門下士所謂進見北平王猶高山深林龍
虎變化退見少傅碧梧翠竹鸞鵠停峙者也然而别京
江之雨遡敬亭之雲於今又幾何年仕學之優嶄嶄出
頭角某敬以為老先生賀
某憂患摧剥去春始有掌故之命處非其據自速人言
歸而荷鉏政自不失吾故一室環堵依吾東閣郎君我
有二天某也請事斯語
某惟祈在萬山底恐非仙輯之所翺翔水佩冰裳或者
其不從後乘乎非某敢僣
回米權郡
某伏以春霖開霽農事方殷共惟某官有剡題輿譽處
休洽嚴嚴翼翼台候&KR0978;止萬福某謹上名氏以祗貺於
典記者
某惟君子用易之泰康濟吾身以及其吾民蓋爐峯
之雲玉淵之雪與有職焉隂凝陽和某也其奚黷
某生晩不學然於米家書畫之船亦嘗窺見其冰雪胷
矣所謂地上書星皇朝宋人者今不可復得得見其聞
孫則元祐故家之餘風遺俗猶幸扣請一二獨非其遭
與
某聞之道路執事者更嘗久而識見明流傳正而典刑
在使之趨彤墀立文石與薦紳大夫談两蘇公之遺文
四學士之故事亦足以駟玉蚪而登玄圃矣星言夙駕
半刺濠梁無乃爾是狹歟雖然子非魚安知我不知魚
之樂
某一生骯&KR1507;與世少可丐祠得壘返吾屠羊魚鳥相忘
自不知歲月之老忽傳縮戍起視茫然濂溪在前晦庵
在後大懼貂續者之難也何敢曰夫滕壤地褊小
某亦既重尋香火緣矣玉音弗俞於是戒官訝治之修
上厪執事某其得不面熱以慙竊伏田廬惟訝士所以
命書先焉則罪也不自意駢瓊玉而貺之某言不盡謝
某諗大婘則晉粤啓凡役則妄庸惟蚤夜敬戒以求從
誨規有如江水
回馮憲
某維春以雨霪農事未競共惟某官以書平凖民所宅
生篤棐斯皇台候&KR0978;止萬福某謹拜手修名於典史氏
某聞康廬天下勝處生其間則高者為隠逸又高者為
神仙不得獨當竒也必有提一筆福蒼生者飜然出此
山中咨爾山靈其敬乃職
某維天方祚宋所以眷命用懋者政在屢豐年一詩耳
故雖百脉皆病元氣猶存此執事者高枕而卧也乃歲
比不入民方采西山之薇嵐翠軒窗豈公獨樂時耶鮮
于福星為爾一出自江以西其何幸
某嘗竊有嘆謂何蕃為六館諸生時聲名已獵獵北斗
南矣一經科目卧餘子百尺樓下使騎麒麟翳鳳凰而
上顧獨不得與上界官府等伍耶時來則為之寧不我
與
某兒時學於里之東臯識厚齋癯然山澤之儒也壯歲
仕於淮浙之東西識二季軒然湖海之豪也於名門獨
不見最良白眉耳假守來此則已揭節而西尚徼福賢
父子令兄弟間惠然教我
某與世少可所至賦歸去來始裴晉公督九節度之師
擇廷臣自從而某在其選莫之可以推意本朝也至然
後請置散造化者不得已出麾鄭公之鄉歲月幾何不
自意及惟愛其桑梓以施及其謬守某知免夫
某惟霄漢之臺冰玉之御非疎賤者所得問起居何如
也若此山之左花右竹則護眎無敢不謹
回陳尉
某維秋其兊書大有年恭惟某官有籍仙漕天惟相只
台候&KR0978;止萬福某謹拜手上典史氏
某聞之吾身之易嘘陽吸隂上際下蟠同此一泰某奚
其燕羞之問
某廼者解后西笑幸甚披雲一車以南一車以北蓋至
今栩栩然竹籬茅店間也某敢無引領
某惟揚子雲不一二數雕蟲篆刻悔不肯為一旦抱二
百四十二年之經獨䆒終始亦可以略窺所學矣某請
問竒字
某平生聞三峽之雪五老之雲囊書一來忽忽數閱月
樵夫談道必有議然否者某願以告
某維書林藝圃無適非閒燕天之祺有衍勿艾
某謬庸耳何足以奉使令則亦唯命
回饒宰
某維亭臯木落山意寒青共惟琴聲函和民以寧一有
嚴有翼台候曼福某誤隨弓刀落塵土忽忽三年晉公
督九節度之時擇廷臣自從不可以莫之出也人間世
之事不如意者十常八九不可以莫之歸也拂衣徑去
返吾屠羊林密山深與世隔絶於是與年丈不惟不相
親亦且不相聞矣敢圖五老峯下得劉公一紙書去之
不盈咫而不予知也塵埃迷人乃如此今天下無可為
之縣矣浸之以詩書之澤洗之以絃歌之聲不於吾黨
之望而誰望勉旃素履有上縣最而璽書召者其必吾
年盟也夫若某則已皤然一翁非復故我廬山招我以
竒勝亦不知其大繆不然也終當駕黃犢賦歸去來耳
何時佳晤傾倒欲言
回劉師幾
某維江城霜曉梅不多寒伏想徤筆獨提望此一府有
嚴有翼某平生聞三峡之雪五老之雲來游來歌意必
有竒人勝士相與登雲錦之屏誦芙蓉之謠而玉淵老
仙乘赤豹從文貍而去之久矣空山明月悠悠我思乃
寄一編書惠幸泉石安得吾松之下潄飛瀑而讀之塵
埃迷人有嘅其嘆某本農家子無他技能吴霜滿頭惟
思黃犢眠夕陽耳不得與於斯文也相望千里駕言欲
飛
回袁吏部
某維日史君之廬山而東也秋風撤棘為地主者方陪
主司諸公重客在門禮多違者江臯一别鴻宿之春藹
如賀上籖房今猶未能也不圖狼畫翩翩挾蘄竹之霜
而至矣感何可言太微二十五星豈久為沙上留者會
且歸矣儀我玉斑思皇召綸日月以冀
回黃權郡
某伏以天地既春草木欣豫共惟某官翶翔則半刺史
嘯喏則真徹侯仁澤所濡民以寧一台候&KR0978;止曼福某
敢不三肅於執訊者
某聞延平之津有寳劒之精氣在焉榮光燭天飛動牛
斗蓋張雷所不得有而鍾秀其人了齋龜山以來今見
吾州治中矣某是以願其式如玉
某重惟天之生材也不數有如執事者而不跨一角麟
於青冥不鞭九苞鳳於碧落政恐上界官府亦將慊然
於此賫閥來上方且趣治装朝紫宸矣幸以戒門下舍
人
某誦樵溪之詩閱武陽之志以為山川夷秀如在碧玉
環中蓋其勝如此芻牧之任忽去忽來惠澤之漸吾民
者亦寡矣山陿之阻猶有往時佩牛買犢以盗弄鋤挺
者乎鑄頑成仁君侯事也願安承教
某一生骯髒不能圓言圓行以應圓物其戅然也假守
廬阜乃乂榜湖廣綱梢之横吾境者秋壑以不存體統
劾之廟堂似不以為然曲與两易抑人有言同州亦陛
下百姓安可以其累廬山之民者累樵夫也某無任恐
恐
某命下之日遄歸草廬亦既尋平生老鋤徑為早菘晚
韭計矣丐祠丐罷於再於三或謂薄淮陽滋罪也某其
惟君侯所以命
某敢拜手函書以謝典史氏之辱而告之曰某山巖之
與處木石之與居無能為役也交承子孫之契興居堂
序之問則無敢不謹
回趙簽判
某維春暉韶霽草木欲言恭惟某官有婉其籌式金式
玉台候動止曼福某一生歴落山林之日固多其於當
世士大夫蓋狙猨於西家施也雖瓊裾玉珮哦松旁近
邑未嘗得一讀藍田壁記以寫我心不圖今兹幸會聯
事某其得所從矣有如天潢之秀自與人殊射鵰疊䨇
聲撼文藪駟玉蚪而上夕予秣乎崑丘猶以為晩芙蓉
之幕顧足屈為數旬客耶某頑不可䥴所至輙撑觸人
易地之命蓋以榜湖廣綱梢之横吾境者為所劾也丐
罷之章再四上語亦良苦下土蟣蝨天高弗聞其止其
行則惟君侯之所以命某引筆行墨巋然仰高
回李宰
某伏凖公移讀之無任慙悚蓋温國文正之居洛里中
人有為不善者輙相戒曰司馬端明無乃知之而某也
素行不修無以率化遂使一族之内叔姪相敺兄弟為
讐毫毛之間而至於絶天理滅人倫以争之亦可羞已
而某其罪也然某之在敝族其行最卑垂髫之童悉是
長上雖目擊其為不善徒為之蹙額太息而已前曰岱
之子自明者至其說云云某曰某於六三叔姪也其將
如斯何哉然夜闌矣雖聞惡聲又何必開關延敵二叔
公不為無過也而又可訟乎頃之武興者至其說云云
某曰某於二叔公姪孫也其將如斯何哉然尊叔嘗貸
與其孤姪錢乎曰然某曰其姪既孤尊叔何為貸之曰
皆非妄用是假之以償束修等類其手筆具在也某曰
是固非妄費也其家獨無親房尊長乎尊叔盍教之曰
此當從爾叔擘畫不當與外人交關豈不大誼且有四
叔公在也尊叔安得私錢貸之彼不白其尊而借此不
白其尊而與於法皆為謾昧禮曰父母在不有私財使
某為有司則坐以不孝而乾沒之矣初不問借貸之是
非也武興曰此則武興之過某曰尊叔知過幸甚而又
可訟乎今凖移文乃知皆不以某之言為然竟以玷明
有司之聽也二人者皆尊行某亦安敢寘是非然皆嘗
讀書號為學者而所為若是春秋之法責賢者備當自
愧縮羞赧不待區處不敢復至明有司之庭矣欲乞以
某回申判委本宗族長戒諭今後有貲産交關者以干
照白尊長評直之尊長不能與之評直則白之有司止
許直訴見事如涉非毁數謗則併與見事並不受理或
至相詈相敺不分尊卑則更不問事之是非惟卑幼者
坐之庶幾稍革乖争之風漸知長幼之序取自台旨
回奚朝瑞
某當歲除窮忙忽奉墨妙首之以邦君諸侯之禮貌申
之以諸老先生之題品二陸入洛寧復過此朝瑞一日
聲名霸吾州矣泥塗曳尾惟有徤羡獨所謂舌本瀾飜
者得於夜觀一語此某之所縮頸掩耳而疾走者也某
雖無識豈敢誤人以瀾飜者哉士之垂世恐自别有所
立不在文字况後世之詩文字之靡乎歐陽子稱尹師
魯之文簡而有法其家子弟請益子曰簡而有法惟春
秋足以當之某於師魯不薄矣不圖今者朝瑞亦云爾
嚴子陵謂侯覇之史曰賣菜乎求多也敢以是箴某學
不足以窺朝瑞之藩援引非據簡而有法出詩幾頭地
博逹如朝瑞當自知之某之此言其為自謀信有罪矣
其為朝瑞謀也忠不識能受之否乎
回鄉郡謝守
某入山之深入林之密雖一裘一葛安樂棠隂龔黃之
仁罔間幽谷惟日與芸夫蕘子嘯歌夕陽襏襫之間而
莫之敢書者屏廢之人法當如是也属有客謂某曰史
君方上政最進郎秩子奚賀之後某應之曰史君將躋
極品踵相接也奚賀之先語猶未寒緹騎來下不圖吾
邦君之撫存其一介氓如此其厚也慨思前載其棄置
寬閒之野流落寂寞之濱者不為時所&KR1011;藉則亦幸矣
至訪問其窮獨慰勞其腁胝所謂此事今無古或聞也
某敢不整其黃冠拜手以謝
秋崖集卷二十六
