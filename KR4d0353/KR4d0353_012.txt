秋崖集卷十二
宋方岳撰
詩五言古體
小集垂絲海棠下
春風定何物所至成芳妍牆隂樹憔悴寧識歲月遷今
晨步吾屧珠纓粲紅鮮餘酲不勝扶背面低晴煙風日
不貸人坐恐隨翾翩強起從吾遊一笑俱嫣然
又
酌我紫金盞醉此紅玉蕤為經老天手元氣之所滋萬
生有不齊時至俱紛披一一得自性亦豈造化私君看
枝上花榮落方自兹所可必者性不可違者時
南窗偶書
吾徒例迂疎與世自少可不工口囁嚅正坐胷磊砢折
腰迂人情高論常轗軻歸哉夜窗雨喜不失故我琴尊
日多暇未覺此計左秋風挾佳月流光侑孤坐持觴酹
伯倫彼豪真蜾蠃
其二
西風忽凄厲皎月流素光客從何方來蘭佩芙蓉裳揮
琴發哀彈夜寂山蒼蒼可人者麴生挽我無何鄉醉中
𦕈萬物拄頰歌滄浪
其三
毛穎輕俗子孔方疎吾曹未須奴事錢正可僕命騷持
此將安之聊足以自豪向來與諸儒尚論䕫與臯此言
終當酬時命不我遭欲語恐驚紛卑之無甚高
夢方飲藥或告之曰攻伐太過斯傷天和覺而
識之
過恭為足恭過敬為繆敬禮猶不可過況以毒攻病甚
毒傷沖和一快喪軀命萬事有厥中毋使血氣横子姑
小徐徐亦或見自性勿輕夢中語克念可以聖
和三四弟韻
清明乍佳遊適與元已并但有松葉醪寧須杏花餳漁
篷半篙綠煙雨涵幽清𬗟懷蘭亭人高冡亦已平空餘
數行墨日月老送迎不知狂李白醉面騎長鯨宇宙曾
幾何一笑吾詩成
用韻還學者詩卷
製芰以為衣緝荷以為屋樵水秋夜寒悲風入琴曲不
怨山澤癯有道式金玉百年肘屈伸萬事手翻覆拙哉
富貴人胡椒不論斛何如遺編詩自足寄幽獨貧者士
之常前言炳如燭
畦菜
踏雲課園丁趁雨鉏菜甲土甘春繞畦煙重曉攜鍤毋
令蔓草滋旋拾枯篠插詩腸風露香碧脆已可搯誰言
庾郎貧未覺三韭乏那知世有人猶嫌萬錢狹
丐祠不獲
老馬倦長路歸鴻愜深林廬山共江左久已費越吟樵
川邈何方豈解操南音三書光範門香火盟初心頗聞
丞相嗔竟欲煩窺臨寧知新種梅條□雪霜侵誰與旋
移竹藝此十畆隂所嗟飯不足未能決投簮出處方兩
難搔首成孤斟
亨道至能對棋月下文振聞後堂歌聲逃席而
起
高梧動凉吹月色如新磨吾儕冰雪胸如此良夜何二
客信不凡一局欲爛柯中庭人語寂玉佩鳴相摩勝士
何灑落俗子誰譏訶安得玉跳脫酌我金叵羅昭華不
露面獨蠒抽長歌徑令鄭子真飛夢巫山阿
泊釣臺
落帆鸕鷀步倚策羊裘軒紛披穉篠閒森欝古木尊幽
蹊石齒齒醉袖風翻翻𬗟懷臺上人老蘚雙骭存寧知
天九重不博月一㾗咄哉侯君旁坐受富貴吞先生無
乃誤肯與癡人言吾詩亦贅矣視舌不可捫
牛屋
苫以連茹茅編以帶葉篠俾予繭栗犢安卧煙雨曉架
犂初學耕敲扑固不少我廩何時高爾室勿嫌小半山
月荒凉四壁雲繚繞相期一飽外短笛秋渺渺黃鍾忽
滿脰聲欲撼林杪豈歎不耕人華榱上雲表
山行
山欲窈而深路欲繚而曲向來始開荒惟恐日不足松
行四五里雲繞上下谷振衣千仞岡邀月噴横玉於今
曾幾何此興不可續一笻筋力疲籃笋或更僕平生愛
山心安得兩黃鵠昔如鴻翩翻今如駒局促盛衰固其
常細甚太倉粟付之琉璃黃澆以葡萄綠
又
吾州固多士霞珮相上下懿哉考亭老伊洛與並駕清
廟薦鼎彝黃琮加繅藉遂令晉之鄙嗜學如嗜炙豈徒
挾老筆秋風趁雄跨竒文吐寒芒明月夜相射要當抱
遺經與帝陳廣厦平津二三策夫我則不暇士以器識
先蘭鮑在所化行矣其勉旃勿為子虛詫
寄陳國錄
秋宵一何長客夢一何短坐為識丁累彈鋏落孤館所
思渺寒江苦惜會面罕豈無相攜人情話誰與欵昔為
㸑下桐今為溝中斷江風搖青燈几硯塵欲滿不慣事
典籖與子書亦嬾傳聞教辟雍如樂得嶰管諸生聲利
塵頗欲一湔澣何時夜雨床共話晴雲盌
感風謝客
閤閤官蛙鳴齁齁老牛喘政坐一朝喧作此十日沴天
公信難料氣候隨手轉吾貧了目前遽脫春衣典寧知
昨夜雪縮若蠶作蠒坐令鼻流沫客邪閉關犍畏風甚
防秋畏酒甚把淺呼童語之故有客姑謝遣使吾早自
覺安得訛謬舛乃知天下事以謹失者鮮
採菌
溪行近里所雪菌朵寒蘀久晴危欲枯抱甕日商略可
怜書生愚為口不計脚龜腸慣饑虛雞肋忍饞嚼獨竒
白雲芝風露專一壑自尋墮樵歸遠掬飛泉瀹此豈不
足歟更嫌村釀薄世塗語百車官倉陳一龠胡為犯譏
彈而負兩芒屩甘餐自當肉石鼎香漠漠寧憶武昌魚
況復揚州鶴
有以晦庵真跡見寄者乃寒栖精舍詩也因次
其韻
富貴不可期貧賤未易驕山人乃爾昩過眼風煙飄鷦
鷯一枝足不知有層霄我知古之人千載俱寥寥寒栖
訪精舍野綠搖輕&KR0657;一屏直聳聳萬里直蕘蕘至今空
堂雲巾屨遺高標笛聲横者誰有些不可招却後五百
年容我摩青瑤尚憐沈東陽燕雀空喧囂(謂劾翁者也)
夢有饟予寳器一奩者曰僧某甲入寂奉以别
也一念不敢受當與善知識作供耳顧視僧在
傍恢然偉岸與之揖甚野劃然笑曰我不管也
因墨格上筆書云老藤一枝孤雲萬里如是我
聞我聞如是放筆趺坐而逝既覺因作偈言焉
知僧非異人與予宿有緣契庶幾聞之
何師何許人何用與世絶向來修何行於今得寂滅復
以何因緣夢與老夫訣是身如虛空而有何差别云何
作我相饟别何屑屑彼分香賣履何者謂豪傑老師出
世間亦復何戀結我法一切無何以此寳訣問寳何從
來豈為我輩設師今何方去更吐廣長舌
燕來巢
吾貧自無家客戶寄村疃槿籬月三間荒寒天不管燕
亦何所聞乃於我乎館豈以菊未莎而有竹可欵不叩
富兒門寧為老夫伴此意殊可人然亦佀吾懶所須半
丸泥不費一秉稈云胡及風薰相宅無乃緩勉哉爾翁
姥坐席寧暇暖主人當賀成落以晴雲盌
次韻久雨
老我不解事束書别溪堂寧知十日雨換此兩鬢霜苔
滑螾争席雲蒸蝸篆梁移床夜避濕仰見天隙光長安
亦何好肯墮聲利場人情愛吾廬對此良自傷蚤知一
官誤悔不三逕藏沙觜竹萬箇屋頭木千章晴當相與
屐雨亦可以觴毋令鼃黽曹張王喧我傍
客有致鸂䳵者
沙禽有鸂䳵偕老矢靡他語語浴晴渚處處眠春莎三
生愛欲牽不避弋者羅雙籠致厓下窮蹙愁相睋吾將
逸之歸如此紅裳何方池尺有咫亦足供逶迤眷言樹
之柵結屋如漁蓑相攸奠爾居謹勿思江河豈但林外
鳩晴雨不我訛人斯其視斯妻柔而夫和
答吳尚書
今夕復何夕翠籠蒲艾香明朝做端午節物追楚鄉客
從何方來寄我錦雲章江山渺何許宛然挹清揚忽憶
老先生方上千歲觴北園竹萬箇想見清簟凉安得子
列子御我蘚古傍劇談坐抵掌一吐冰雪腸當時寫巴
曲本擬書數行筆閣不得下聊與歌慨慷迺今亦復爾
歌短意則長
社日以旱蔬食
驕陽挾融風合力為此旱南山膚寸雲六合望彌滿怒
吹不待族赤日行火繖幽窗幾長身玉立拯蕭散中乾
不自持槁項何足算以兹占西疇可想一本稈社公亦
耐事水舊不渠管方勤玉食憂下令屠牛坦坐令宰平
手無肉醉町畽但聞寬大書已責寧使緩龍湫有潜鱗
欝屈睡欲嬾移文頌風伯九關誰可欵
秋熱
衰老不耐暑喜甚秋咫尺秋來幾何時炮煮乃爾劇老
夫大失望亦自媿兩屐青山吾故人可想不可覿農家
請言田使我舌屢唶六月瀦為泥七月稿為腊十無一
二存政昔蝗(音横)狼藉吾饑不能臘子熱不能夕子熱
猶可凉吾饑那可常
又
殘暑何姦雄酷烈不肯退穉秋太君子斂避不敢對薰
風來無期民愠良憒憒吳牛方喘月渴想蓐收代金行
既用事炎赫乃故在於今幾何時秋夏終晦昩畏熱如
畏虎悸汗流浹背南山殷其雷崛起雲霮䨴誰當牋老天
與世思盥□風雨一洗之此熱不可再
與至能夜話
吾生如征鴻歲月如脫兔江上煙雨寒花老春已暮肯
辭白髮親我盖坐貧故文章未得力儒冠豈余誤至能
我輩人未隨時俗惡青燈竹窗底健論時一吐風雷萬
馬犇滄溟百川赴策名藉奉常顔色若有迕堂堂湖海
豪豈供折腰具欲於我乎館西山美無度謹勿袖笏來
恐犯西山怒
山莊書事
晨興抹兩屨為口見駈迫課童督秋刈野穫夜彭魄田
翁適過予繿縷黑而瘠具言土力貧年登苦囏阨一飯
不自期未議了穪責昨者耆長來名復掛欠籍截絹入
官輸官怒邊幅窄抛擲下堂階退字印文赤賣牛重買
絲篝燈不停息明當扣東鄰假牛下牟麥久貧少人情
恐復不見惜既去重感傷行行猶欠息我歸不能眠草
根鳴蟋蟀
八月十四夜對月
澄空四無雲明月如凝霜岸巾南窗下領略今夕凉鴟
夷渴生塵風味不可㤀欲上排九關箋此世故忙百年
幾今夕今我持空觴竹君自可人清影飛度牆挹彼風
露姿浣此冰雪腸明當醅甕熟春溜翻糟床良夜難虛
拘當復會此堂所不償予言有如明月光
明日雨再用韻
竹君頗介特高節凌秋霜朝來雨聲寒意色俱凄凉此
豈子敗盟而不能相㤀秋色雨亦佳遣我冥搜忙離騷
日在眼捃摭方濫觴安得靈運屐共窺公幹牆涉世三
折肱悲秋九迴腸脫巾漉浮蛆醉卧六尺床竹意亦自
持儼立何堂堂會當有良夜披戶延寒光
讀白詩效其體
我貧良亦囏未老生白鬚策名奉常第年已三十餘半
生苦無幾寧不欲疾驅山麋野而僻所至皆﨑嶇一登
督視府兩駕太守車意見有不合索去不待炊所以二
十載同一優侏儒豈如雲水身自適瓜芋區夕吾酒一
瓢朝吾飯一盂貧賤與富貴本自無差殊寄語劉伯龍
毋煩鬼揶揄
人生有窮達不係才不才造物所付與聖賢不能回君
看孔孟氏遇世何如哉豈其有不如王驩與桓魋以兹
自忖度所遭已踰涯前瞻固不反後顧又可咍同時第
進士或未離蒿萊歸來亦云幸瀟散月下杯山池芰荷
過野岸芙蓉開幅巾一笻竹適可眠秋厓
左耳聽比鄰哀哀哭其夫家破肉未寒欲與死者俱右
耳聽嫠婦呱呱哀其雛夫亡僅一女不自禁毒痡攬衣
夜向晨鐃鼓何喧呼誰何過喪車送骨荒山隅中年自
多感人世何所娛聞見又如此坐歎歲月徂明朝計安
出痛飲真良圖
寄題朱塘晦翁亭
吾州斷雲邊山水則大好不知幾何年有一晦翁老去
為考亭人草樹日枯槁兒時所釣遊豈不槩懷抱歸來
乎令威杖屨費幽討寒綠翁家塘昨夢幾傾倒田田君
子花籍籍書帶草誰其月三間聊以寄吾浩翁今為飛
仙落葉紛不掃滕侯所書紳歲月略可攷諸郎表章之
三峯倚晴昊藐予抱遺書生世恨不早至今章句間兀
兀首空皓𬗟懷草堂雲春風動芹藻
簡劉尉
秋風昨夜起碧宙已澄穆肯乘鷄栖車遠過蝸殼屋縱
無二頃秫亦有兩窗竹喜逢諫議面未負將軍腹燈寒
一夜話夢破十年讀貧味故自佳柔蔬雨中綠
藝蘭
猗蘭杳幽茂深林自吹香何必九畹滋一枝有餘芳春
鉏斸寒煙渺渺懷江湘靈均㤯未死憔悴歌滄浪
夏日珠溪賦八音體
金篩薜蘿月玉戛琅玕風石根一睡美幽尚誰與同絲
棼俗士懷顛倒崔烈銅竹笻肯俱來獨予兩詩窮匏瓠
亦纏藤永日閉梵宫土花侵道碧晩翠初空濛革華共
徘徊愛此山叢叢木犀約重遊小待香玲瓏
再賦
金谷已塵土珠履如飈風石崇與平原癡處正爾同絲
毫挂世網空錮南山銅竹窗理殘書久已不諱窮匏樽
吾秋人許訪青蓮宫土甘蔬亦香小摘空濛濛革革有
鳴禽留我幽花叢木屑落飛談煙霏晩葱瓏
與胡子安眺雲林
共搜括中竒邂逅瘦笻兩溪甘茶自香雪盡梅更爽硯
寒了佳娛林迥答幽響日暮僧不歸山雲自來往
嬾庵
坐兀㤀晝長睡熟苦夜短一衲六十年肘見不渠管華
鯨撼林樾飯香雲子盌欠伸起卧堂云何師不嬾
夜夢至何許巖壑深窈石上苔㾗隠起如小篆
有僧謂予曰楊誠齋范石湖題也明日續洪舜
俞登玲瓏詩有幾人記曾來老苔蝕琱鎪之句
恍然如夢因次韻記之
大楊風日春小范林壑秋去予幾何年各已如雲浮誰
歌黃金縷共醉白玉舟夢中到蓬萊名字留巖幽寧知
地下郎草記天上樓老石翠嵐濕古篆蒼蘚稠摩挲踞
虎兕欝屈蟠蛟虬想當得意時落筆不自休江山有二
老文字照九州神物儼護持剥蝕吾奚憂是間定何許
玲瓏窈相綢雲根與僧憩雪罅如神鎪欲呼古時月為
洗今人愁夢耶其非歟起坐搔白頭
題陳叔茂二亭
觀瀾
噴騰浙江潮犇放吕梁水人情駭竒觀所見濤浪耳見
浪不見瀾滔滔者皆是天晴風日佳試叩二三子
弄月
月從東峯來豈但千里共四天本無壁誰不得受用而
彼山中人塞向以自擁徑煩子陳子普請作清供
秋崖集卷十二
