秋崖集卷二十五
宋方岳撰
簡劄
與余緫郎
某亦既倩張君房藁草上慶櫝矣過不自料乃復脱春
臯之襏襫觧夜澗之笭箵為山一來政以晦翁藏書在
焉耳知我者少又不圖揚瀾左蠡洪濤巨浪日夕之相
舂撞也抵掌而談天下之事扼腕而嘆世間之人不識
猶記金陵語乎古詩有之山上羣仙司下土地位清高
隔風雨某敢不以賀安得知百萬億蒼生命墮在懸厓
受辛苦某敢不以請
與葉殿院
某下土蟣蝨臣也視天子之中執法等威截然無時而
書焉兹敬也祗所以為慢也某則不敢乃朔日邸状殿
院以人才薦進於吾君者二十四人而某亦在選中謂
殿院為公於人才耶則某也場屋骳骫之文何觀乎高
古謂殿院為私於榜下士耶則玉立臺端一言而為天
下法何物小子可以曲春秋之筆也求其說而不可得
乃盥薇露焚玉蕤東望再拜謝而敢問其所以然者
與廟堂
某至愚極陋於光範未嘗有一日趨承之舊也大鈞坱
圠同然一春雨露所濡甘苦齊實蓋於是遭際者三矣
始某不容於督幕抗章丐祠鈞灑陸離自天來下當是
時方欲以著庭還郎曹一也假守廬阜意者以是名其
歸耳前守為或者所枿去徑與畫旨趣行二也抵治所
八閱月事事風波而白鹿洞其最甚者也取晦翁之田
於盗寳玉大弓之手久知其有今日事曲為易地密庸
而善汰之三也此恩如天無所論報方寸感激政此崔
嵬忽拜十月間所賜鈞翰中有親灑片幅榮光燦然乃
知鈞陶深欲汲引而其間有委折焉自非化冶甄鎔素
知愚戅則或者之逞憾某其靡矣感大恩之莫報歎直
道之難行惟有拜手稽首而已某見具申都省丐賦叢
祠欲望鈞慈迄賜大造某山林深密沒齒無忘干黷鈞
嚴無任祈扣
又
某孤危之蹤大造之所曲成者至矣始之聞两易之命
茫然不知所以然自以治洞學田謗熖未熄適會鈞翰
有委折之訓意其此故之以也今乃聞得罪秋壑仰累
生成南康當揚瀾左蠡之衝網船凑集多者百十少者
數十羣軰横逆挺刃頡頏居人騷然市井晝閉當陸宗
卿出守時蓋有殺人城中而莫之敢嬰者某之初至實
以為長此不已是生亂階痛䋲治之委曾擒制數軰而
湖廣其一也於是方有忌憚略成官府東西行者必有
能言其故而此軰顓為征税地激怒緫使却不知其本
無統攝也以秋壑之按劾誰其回之不圖洪鈞乃一轉
至此恩斯難報無所容聲某謹拜稽首以謝而具錄本
末乞賜罷斥惟大丞相所處分某不勝皇懼祈&KR0548;之至
與吳參政
某治郡無狀蒙恩易麾即日觧印綬歸以臘之八抵牛
下乃聞先生誕膺顯冊再秉事樞海隅蒼生日夜望此
久矣堯言鼓舞不獨一老門生也息肩方始未能治筆
墨以賀在門墻豈欠一通啓事而以此為恭慢哉某敬
略某两易之命初亦不知所以然汎汎丐祠未凖行下
已乃聞為秋壑所劾亦已具錄本末乞罷斥矣去郡之
日幸無得罪於士民呱泣之聲填街溢衢兒戱綵旗所
至以千百數皆謝遣之獨有一旗遣之不肯去曰不願
得錢願一過目試取觀之則云秋崖秋壑两般秋湖廣
江東各不侔直至南康尋體統江西自隔两三州亦可
發一笑也獨山家南康其姪司戸君所目擊先生嘗試
舉似之惟某摧頽不振之蹤每費造化前所賜鈞翰所
謂極吾力所之者今可以自用吾力矣或謂冬享之日
嘗有進擬應先生以為未可乃爾中止某自受知於應
先生不薄嘗於辭免詞掖稱引而薦之督參告詞蓋特
筆也所謂大筆鴻文當不在韓愈氏下某雖非其人然
時時持以自矜於是同幕怒生癭矣審如所傳則又是
䜛忌之入也天之所以命我者如此某其何尤
與邵武同官
某本耕田夫耳夫湏襏襫固亡恙也起牛背上為吏素
自不辦一張君房而執事者况之以䨇鯉魚之書借之
以孤鳳凰之譽某宜如何答也歸卧林壑方手苫一草
廬决意不出山矣再三辭不可而訝士突如其來將飭
固陋之辭而復之不惟不能亦不暇謹奉函櫝上之受
書謁者而告之曰古所謂同寅恊恭和衷者非若後世
恭至於足敬至於謬焉而已也設施當何以條教當何
先民瘼當何瘳吏奸當何戢敢願一二熟數之至於某
之所以來則有故矣始某在廬山有餫舟横吾境者榜
之百亡何而荆州牧詰怒之曰吾人也爾之榜也奚其
可某復之曰吾境也彼之榜也奚其不可公牧荆州某
列戍江東郡惟是風馬牛不相及也而具析之是鄙我
也鄙我不如斥牧愈益怒舉劾之夫是有今者之命然
則某之此行將改前之為耶則魚肉吾民者無適與為
主也不改前之為耶則所至撑觸人得罪又無日矣何
以教我敢無書紳
與李編修
某於莫府無能為役納草屩歸里田行有日矣會王兄
以翰墨來自笑曰某命窮所遭固如此某試嘗為籌之
能相與荷鋤畦蔬分粗共糲於煙雨之外乎曰不能能
挟兔園策與童子一二人吾伊茅屋下乎曰不能如此
則有復見荆溪主人耳朝士奉一嚢粟食客坐常滿豈
有為二千石顧令子彈馮驩之鋏耶勉旃行矣其母以
于思自沮惟執事者肯可之
與廟堂
某不避嚴誅輙陳危&KR0548;某山林鄙朴之士無他技能初
筮滁陽校官遂得事今樞參督視已而叨入帥幕似若
以國士遇之於是知無不言頗相采聽一時中外推稱
東梱者翕然蓋其所親近猶是鄙朴無能之人耳當某
垂滿督樞泣下留之未至修門已有掌故贅幕之命某
雖不肖然嘗為教授又嘗為幹官故事不復贅幕矣李
昭文留供掌故之職而某感激督樞知遇竟復過淮既
至則容貌辭氣之間若與疇昔異者某知䜛間之入也
亟謁告以歸不圖中塗遭罹艱棘服闋則史集賢當國
矣顧又坐東淮一書斥逐四載歲在乙巳濫塵末班未
幾督樞坐廟堂而某遠䜛畏謗不敢時節造請惟自處
於無能而已乃四月十八聽宣布督樞忽呼召之話言
從容俾從賓客之後某不勝恐&KR1576;辭控者累日亦嘗告
急於两樞密參政宛轉一言今王先生可覆也朝命既
出督樞手書鐫諭且有某庸鄙不足以辱門下之助則
有矣若謂其不可保則高見誤矣之訓某再三熟念以
為辭必不獲命惟當丐祠又恐朝廷謂大臣視師既許
其擇廷臣以從矣丐祠之請必不見允如此則有委之
而歸耳事苟至是不幾太相形迹乎督府宏開取一人
士而掉頭不肯許是羞督府也某則不敢然則某之此
來蓋專為賓主之交耳居無幾何忽忽不樂隠憂成疾
䄂手無可為者遂以八月初五謁告初十就道而督府
眷留不已訓告勤拳既乃戒其帳下為挈行李以回必
不容去所以寬貰之者至矣今督樞行邊西上某誼不
可以不告而歸惟是衰疾轉增難於久待朝憂夕慮敢
盡布其腹心大鈞無垠不遺微小使某苟有以藉其口
不至得罪於當世之士大夫則林密山深無非雨露謹
具劄子申尚書省外某不勝俯伏竢命之至
與王參政
某仰恃門墻之舊敢喋喋布懇悰蓋以廹切之懷不能
自已而戅直寡與非先生無以為歸初某此來不可謂
不翔而集者矣所頼先生坐廊廟必能拔之衆濁之外
使之潔身而去少湏之未晚耳事有大繆不然者殆不
可以頃刻留也乃八月初五某已戒行李入江將以初
十丐去得請與不得請行矣未及請而督樞聞之以參
贊尚書來諭鈞意已而又以其東閤内幾來遂戒其帳
下挈行李以回某非不能挺身逃也適會荆妻疽作於
背勢不可耳仰揆督樞鈞抱不過以某决從此逝恐負
不能相容之名莫若犬馬蓄之而二三人者所為愈益
乖將使督樞之名愈益損幕下之客其亦何以為容他
日二三大臣如有問焉則將何辭以對再三熟念只得
告廟堂丐祠耳如先生念其無罪與一小壘固所願也
異時得上不得上蓋未可知然且以得去為佳又不然
則直與之祠亦一快也其禀丞相劄子謹錄申呈某之
區區蓋求去而非求進先生知之丞相未必知也故願
於聚精會神之頃為道所以然某不勝祈&KR0548;俟命之至
又
某政此拜狀置中秘凖鈞翰跪誦不勝感刻督樞以某
决去恐於行府不甚好看必欲安排一處使之善辭事
既不諧而先生之所成就則又有大造化焉所謂騰倒
一館職喚回郎省此豈某所敢請哉抑某之愚以為先
生之所鈞陶固所願也然又竊有憂焉督樞以某此來
謂疎之耶則以之為參議矣謂親之耶則事有不爾者
此必當時有告之者曰留之在朝不若挈之出外以此
為納忠耳萬一某得綴末斑而此間事體朝廷或不謂
然則多言者必指某藉口矣恐非某之福奈何涉世之
難如此併惟先生教之
與蔡編修
某脫襫襏起民伍中朝士之相知者落如也獨明執事
一見輙器許之若將以為可與驅馳斯世者而不知其
愚戅疎直與人枘鑿適可着之頽簷敗瓦下耳始某為
督樞招致方日日詣府辭行不暇與明執事道心曲也
不得已來此無幾何日矣輙忽忽不樂自度無一事可
為報效蓋嘗束擔徑歸田矣督樞不以為罪挽留之再
三今又西行邊某誼不可不告而去重以老妻疽作於
背姑謁告以俟其還讀執事興懷當世之書三復感歎
自此山深林密無相見期田家作勞或與黃犢對視時
不能不一思高致也某臨紙惘然
與樓大監
某惟敬之至者禮不煩情之真者辭不費蓋某之於節
下至疎遠也未執李膺之御而徑逹殷浩之函莫窺子
貢之墻而驟言曾點之志其嚴其謹當何如而某也束
冠裳而還襏襫閣筆研而事犂鋤竿牘之敬固非山林
之事也然則盍已乎生斯之世不能高飛遠舉脱離人
間亦未能免俗耳某請言所以閩漕鄭幹名江少時嘗
師之不遠數千百里以書走耕舍下者再前既辭不敢
今殆不敢辭也蓋其言曰節下嘗歴歴道賤姓名似不
以凡子待者予既以關陞辱門墻矣子能為道我意則
今兹尚餘一京削必我與也某不識其審爾否然觀七
八月之間旱苖則槁矣造物者一溉而滋之亦既蘇醒
何惜遂霈然使有秋乎明執事之心造物者之心也某
敢借以諭而惟節下恕其僣
與族人
某輙有所懷不敢泯嘿某於宗𣲖其行最卑尋常雖有
區區之愚何繇吐露今兹族人互訟見非於邑大夫令
某諭之用略陳其梗概夫一族之内有貴有賤有富有
貧有賢有不肖固自不齊而長長幼幼正不以貴賤貧
富賢不肖論也其人雖貴雖富雖賢然而有卑幼焉其
人雖賤雖貧雖不肖然而有尊長焉貴者恤賤者富者
憫貧者賢者諫不肖者以此為尊長則卑幼敬之以此
為卑幼則尊長愛之是為衣冠之族是為詩書之家是
為禮義之鄕豈不甚美而乃有相虞詐者相扇誘者相
吞㗖者相數謗者今日一詞曰幼悖其長也明日一詞
曰尊欺其孤也是為大亂之俗是為盗賊之行是為饕
杌之宗豈不堪惡某以為族人相與實利害則當求直
而不失其和閒是非則當委曲而毋逞其忿宗盟不可
内叛家醜不可外揚若人慾熾然天理澌盡則賭博惡
少也而我為之矣争訴譁徒也而我為之矣闘敺兇人
也而我為之矣汚穢獸行也而我為之矣為人類而至
於此則亦何所不至也苟利吾居或圊其祖之墟苟葺
吾屋或赭其墓之木一念之舛而人倫庶物之分何啻
天淵哀哉某承命於大夫敢為族人誦言之如不以卑
鄙而垂聽焉宗族幸甚
與程尚書
某惟吾鄉諸老不登政事堂者有年於此矣明公清忠
粹學主知日隆猶以柱下為執法之官不若近侍論思
之密勿也渙發大號四方顒顒跂而望之莫甚於耕野
之老蓋以明公一日登政事則前日之所取而薦進者
吾今自陶成之矣然則某之賀也上以為天子賀下以
賀其私也
與蔡尚書
某之於明執事非有門族瓜葛之親與夫州鄉履屐之
舊也一見傾蓋便為知己某雖刻在肺肝間猶世俗悠
悠其斯之未能必也乃者不勝嗣續之私妄意祠請歴
思中朝之士豈無交游之事契里閈之情分某敢有有
適而不敢書者焉亦有有書而不敢言者焉竊揆明執
事必無面從必無色授可則可不可則不可而已耳慨
然重諾如響應聲一燈之傳不絶如綫是則明執事之
有大造於我家也某謹北面以謝吾君而西面以謝明
執事抑某於此亦不能無疑焉夫子之言曰富而可求
雖執鞭吾亦為之如不可求從吾所好某之守此訓久
矣故其詩曰與世無求竿牘少對人可語笑談多又曰
看人面孔有何好如此頭顱只麽休亦不可謂信道不
尊者繇今觀之四年而無求四年而無得也一旦而求
之則一旦而得之孔氏之訓亦殆有不然者乎然則某
將何從雖然不敢不自守也
與程戸
某之於明執事非有葭莩之親與夫燈火之舊也談間
傾蓋固亦無幾見耳以故明執事之擢高科登膴仕某
方自慊其疏也而莫之敢書明執事之疎之也宜牛下
四年誰念流落不自意宜我疎者之獨我親也每得鄭
提管及程朝陽信具言提掖之盛心某其何以得此抑
某居山間久偹見草木之榮枯凡其自本自根元氣流
溢則條逹暢荗各遂其天若根本中乾而強加之力焉
亦徒搰搰耳然則愛助之意古人所謂銜感則有之知
己則未也某謹再拜道其所以感者幸其所以知者
與寗尉
某維江鄉霜熟安樂有年共惟以文章家試神仙史山
意於穆某老矣然於明執事後一軰也觀書之眼如月
作賦之聲摩空聞而知之亦久其日低頭一耐僅隔武
亭之片雲莫吾面焉惟有曕悵異時為此官者能使村
無明月之吠人有綠野之耕斯亦竒矣明執事又復與
二三子者誾誾侃侃咏沂舞雩不吏而師以教為政獨
憾某入林之密是正無繇注深仰焉敢問執訊
與杜監丞
某卧雲牛下與世了不相聞西淮長城倚公為重適以
憂去兵民驚嘆而山中之人其勢無繇遽知也久而知
之則貧與病俱終不能絮酒千里以見平生兄弟之情
耿耿此心有如皦日伏惟日月綿邈號慕如初為國為
家願少裁抑某投棄既久不復知有人間事矣草廬之
北已鑿片山携鍤自随死便埋我嘗有句題其處云云
此便是有宋秋崖老樵墓誌銘也山深林密無相見期
西望安淮如在天外臨紙惘惘不勝下情
與丘文昌
某辱在門墻於今餘二十年豹尾神旗建號大梱草廬
耕鑿適隸二天豈不願依倚末光壮此流落而山林屏
廢之迹漁樵疎散之人固不能奉咫尺書以自附於門
籍也伏惟育人材如詩菁莪拔彙征如易茅茹聞某此
言必將動心焉而奚其逋慢之罪恃此無恐有如青天
某一斥五年不復知有人間事矣里人有廣德倅劉姓
而騏其名者苦欲介一書於轅和某辭之不能也劉君
自太學取高科垂三十年甫得副簉斯亦可念也已敢
告先生澤之以霖雨之手包之以雲夢之胷如某受賜
某不自抑畏輙敢為一布之惟先生之函蓋也而恕其
僣
與程提幹
某維丈丈治中之過予廬而歸也容澤極豐腴音吐極
洪暢留之飯不可曰親戚族人之候予者多日矣然聞
子卜地大好予欲觀焉必從容乃可耳他日至栢溪先
壟當率爾詣子為半日客某以治中至誠長者語不妄
日日竢秋風之凉儻未造朝必來矣忽有異傳不敢信
乃聞常所用漆匠則祈門人亟呼訊之為之驚呼失聲
夫以未艾之年當嚮用之日天不與我而止於斯為人
子者無窮之痛固與天地相終非言語所可觧也惟提
幹式克負荷治中翁為不亡所覬以窀穸為心以顯揚
為孝毋或致節貽憂九原
與廟堂
某何物么微不两月之間而以區區姓氏黷流電之光
者三矣西曹地忍某獨無&KR1576;於此乎惟是木石之與俱
鹿豕之與遊未嘗得自履屐之間几研之下也不圖一
旦遂為已知平生遭逢蓋所未有恭惟凝命吁咈之英毅
洪鈞轉移之妙密可謂極天下之難矣使某終身不齒
已載洪私况如屢却屢前迄回淵聽此趙韓王所以為
真宰也某殘骨易朽大恩難忘方寸之微有如皦日謹
具啓事一通如左亦固世俗禮耳惟鈞覧而知其心之
所存則某雖在荒山野水之濱如侍衮衣繡裳之側矣
與程朝陽
某自聞牓帖為之喜不自持屏居山林一字不入帝城
所謂此膝不屈於人若干年今為公屈矣伏惟大對昕
庭遂魁天下不惟居家積累有此盛事而成吾宅相亦
與光榮先公有知豈不含笑地下夫是以不得不一書
為賀也中外兄弟不同它人徒賀而已焉者古人有言
盛名之下難居猶願賢表留之意此則不肖者區區持
贈之心耳時方袢暑惟珍愛自厚
與葉殿院
某方出而仕時未嘗敢以函書至王公大人之門雖篤
年盟如殿院重交情如殿院某猶守愚分敢答書而不
敢奉書也退處林壑伏隩潜深姓名愈不得入帝城矣
讜言鯁論天子動色未幾而聞為左補闕又未幾而聞
為中執法某皆不敢以書賀蓋洗長鑱於牛下繫短艇
於鷗邊法不當爾今兹廹不得已輙犯不韙上書臺端
鄭運幹辱一日之知所以望殿院者不啻老農之望歲
責某以羽言者至於再至於三矣其說以為秋初得两
台翰俱墮覆蕉兩使者必日以適孤盛心懷此慊慊殿
院幸而再屬之為春請當遂得之闓端於前時就緒於
今日某同此拳切敢願與一書趙憲一書樓倉孰謂齊
飢發棠殆不可復將前日之雉者所以為今日之盧也
某不勝皇悚引領之至
與樓提舉
某惟世之所藉以干請者二曰勢也曰情也今某將有
謁於節下其勢耶則節下一道使者而某投閒之匹夫
也抑情歟某固未嘗得一日望末光節下其以某為何
如人哉二者無一可而猶昧昧焉猶喋喋焉則亦有廹
不得已者矣始某為鄭運幹以秋削請有司者曰後今
其伻來以書則臘矣得無愈後乎齊饑發棠皆曰殆不
可復不知仁賢襟度與流俗相百儻然而予之則夢鹿
也而真失馬也而得所謂特逹之知也以勢者挾貴以
情者挾故無所挾而言意者惟某為可乎起古道於寂
寥薄世態之冷暖非節下之望而誰望其若以某為僣
越而斥絶之者某不敢辭
與榮王
某伏以甘雨既足薰其以風共惟以周姬公之親為漢
宗室之表有赫王社泰山四維天其篤棐我家某生於
穹林長谷之間長於窮櫩敗瓦之下蓋魚蝦之與侣麋
鹿之與遊而已耳不自意乃歲得授經於朱邸講道於
絳帷其迂闊之談可厭也而王不之厭其鄙朴之狀可
憎也而王不之憎楚元之詩河間之書固亦不專美於
前人矣潜觀嘿察則易之謙撝貧賤者所不能也詩之
温恭富貴者所未有也以故每進其狂瞽之說盡殫其
愛助之忠望大王為史冊英賢為國家盤石為天下之
鎮公子不但曰漢表之諸侯王徒以上貴介弟為劉氏
祭酒而止也切磋之心雖至講習之樂幾何而裴晉公
督九節度之師擇以自從於是詩書而戎行爼豆而軍
旅遠藩房不九萬里翅矣方是侍大王出餞於楊柳橋
之驛謂載於水雲鄉之舟道傍咨嗟觀者駭動故其心
事之磊落胸次之崔嵬不能不一二吐之獨不知大王
能記憶否也蓋其翔而後集不可以莫之行色斯舉矣
不可以莫之逝言猶在耳而屠羊說返吾肆矣拾墮樵
而煑瀑布駕觳觫而耕荒煙若將終焉豈意其真在廬
山也瞻望太息書不盡言惟鈞慈垂亮
與廟堂
某惟禮絶之地峻極於天僻壌遐陬一介之蟣蝨吏其
敢以人間書䟽塵滓太虛顧某疎庸蒙恩假守蓋以今
月十二日領郡事初見吏民具宣君相仁愛元元之盛
心與夫統盟學道之至意雖郡如垂磬塵土不遺而紫
陽之藏書故存白鹿之講學無恙如使得從簿書期會
之外揚厲儒先之緒餘推以及民是亦報稱謹具啓事
一通如左敬道其所以然者經邦論道之暇試垂&KR1104;電
之末光焉某不勝大願
與陸中書
某惟天子之從臣位貌隆重而某向也窮居而野處幽
探而澗飲其棲息固不同也人間書䟽自非林壑事蓋
於是掃迹於典籖者矣起家為郡則棠隂蔽芾相去纔
年歲耳蕭規如在願聞其所以為教者謹具啓事一通
如左惟垂紳正笏之暇少流觀焉
與王起居
某束書鄭鄉於今不十年翅一時交舊凡相與看雲於
竹溪吟雪於梅塢者猶可一二數飄泊湖海清夜之夢
栩然塵埃迷人江山愁予其間了不相聞者不獨於左
右也表姪承學宇下足見義方靈潤演迤及人甚盛甚
休外舅一生刻苦僅領鄕書乃不克試春闈賫志下世
其家書種幾絶今得與王謝家子弟遊或者蓬生麻中
耳願少垂情
與吴緫卿
某適讀邸報切知召還嚴近三節在涂正人登朝吾道
幸甚恭惟聖天子厲精之始獨運&KR0790;謨乾端坤倪軒
豁呈露如一元之氣閉藏磅礴剥極而復明陽以升將
使玉藻瓊敷在帝左右精神聚會謨明弼諧以復端拱
咸平之盛烈此上意也某至不肖亦知從臾故其身雖
草土不能測識然切以為天運神化固已在風飛雷厲
中而所以持之者定力耳某私有以卜所為上言者
與滁學士友
某伏拜書教懇懇勤勤頌而不規抑非所以玉我也學
校非官府比要相與講切箴規以無愧於士而已彼儷
語何為者而師弟子間胥為不情哉某嘗從諸老遊願
與諸君一發揮之大梱不知其愚留之幕府非其所樂
也特以天寒歲莫未可以勞吾親春且和矣從二三子
於林霏&KR1104;瞑之外有日矣勉旃涵飬某敢不修容以和
與吴侍郎
某伏想召節在行士之上謁於贊賓削櫝於筦記蓋將
應接不暇而某獨不能致一書於庭者無他廼者四輩
趣還輿情歡豫以謂主上更新萬化於今三年邊祲日
以騷國論日以非兵日以驕財日以匱聖君賢相蚤夜
訏謨而效猶邈如此非得經濟之學起而棐翼之政恐
補瀉雜下於沉痼之際隂陽錯繆於壊證之後其憂未
艾也禁塗政路虛席尚多四方顒顒引領望先生之入
以刻為歲庶其有瘳今何為者乃以小司空出為湓江
守也某固以為未足為朝廷賀耳非慢非慢
又
某以先生洗濯於碌碌盆盎中僥倖一第然祗事以來
其意自覺欎欎有不樂者歲月老於奔走精神荒於應
酬亦可哀已婁上丐歸之請臺梱皆不以為然打包徑
行則恐大拂制侍意前日曾又入一劄謹錄呈似金山
胥會敢告從容及之
與趙制使
某忽聞羅致師幕司令已具辟書此固他人睥睨而不
可得者第區區愚見以為自領教事於今纔八閱月耳
登山有道徐行則不跌頻歇則氣舒惟台慈更少緩之
與吴集撰
某昨侍制槖坐切知先生實主會盟將以區區姓名列
剡聞於上山公啓事則又大手筆親為之伏惟一世膺
門少所許可某復何者乃辱題評敬取以觀其間無一
字敢當者謹再拜以祗佩樂育之盛心而告於涓隸曰
筆削之間盍少貶焉庶幾聞之朝廷誦之朋友傳之子
孫先生無愧辭某無愧色不亦可乎
又
某欲丐一嶽麓祠官而去此興已久人若肯為山林長
往計打包便行可也何必繚繞如此獨念制槖知遇不
薄其去不可不委曲不圖轉以呈似又勞訓飭讀所與
制槖書大增弊帚之重然適以堅其繫匏之意也如此
則區區之請不知者以為邀利知之者以為邀名徒負
不韙耳
與胡司直
某宓諗壽母尊夫人鏘佩瑶池旦日初度而某也司直
之同年生也東坡與王定國書云吾兒即公兒謂當䄂
手版而前與子姪列堂下以舞老萊子戱綵衣之斑舉
潘安仁和慈顔之觴抑官盛近諛或者其不謂年家子
法當如此謹道其所以而自附於五君詠云
與吴緫侍
某比者伏凖照牒蒙紏合諸司猥以姓名聞於上會某
初入帥幕日與司帑者唱籌較錙銖而老人又欲治歸
日以衮衮於是竟不得奉一書道謝惟易之咸感也感
不言感而言咸兑說也說不言說而言兊蓋無心之感
天下之真感不言之說天下之真說也然則先生奚以
某之必謝而後為感且說哉某行侍老人歸敬當晉謁
於賓贊矣
與魏參政
某惟泰階六符躔次在望日夜引領以為元老盍歸亟
正鈞軸庶幾傳說之輔台德山甫之補衮闕而乃浩其
捲懷不可回奪遡月峡而上山高水長傲睨風煙問訊
白鶴則先生之退信勇矣抑周公明農在鳬鷖既醉時
然猶終不得遂其志今何時也公獨拂衣高卧乎如使
一念及天下蒼生殆將蹙然以悲幡然以起不得為泉
石計也某遡風歸艎此意悽斷
與别制置
某屬耳贄書於籖府意謂敵為不道荐食上國夷我關
隴殘我漢沔敢於憑陵無厭者正以諸公䄂手於綠野
之閑冥心於墨縗之慘而上流是用急也使星西行芒
寒色正彼雖倨傲自恣然仗我國威亦既讋膽而奪之
氣矣梁襄王問孟軻氏曰天下惡乎定曰定於一孰能
一之曰不嗜殺人者能一之伊彼敵人惟殘惟忍負戎
馬足所過無噍類焉彼蒼者天寧不蹙額於此禍盈之
極不能終日伏惟鉞下一世聲名草木震疊乃敵王愾
殱此鞠兇使邊境永清復見平世則旂常鼎鼐有不勝
載者矣惟為國家勉圖之
與何滁州
某遡風和門苒苒春莫未嘗不引睇三嘯也敵為不道
入蜀入荆上流數千里間有可痛哭流涕者襄州僅以
城免濠湟之外莽為暴骨矣不知時事竟何如也伏惟
籌幄多暇深為吾圉良圖之
又
某本冷曹掾若與二三子相從於琅琊山水之間則必
終日翛然超出塵外其得挹史君之談笑而舉觴以酹
山川者當無虛月此樂詎可涯涘廼今投之膠擾之境
界強以叢脞之簿書閱日彌長且不得以頃刻暇問起
處麾下以某為樂乎此耶否也乃六月既望聞制槖以
帥幕辟懇辭者無慮數十日日丐一嶽麓祠官而堂帖
下矣非麾下奬進而游揚之亦何以至是然而非區區
之心也或者不察其謂制槖為私於某矣使此聲在梁
楚之間無乃適所以為累進退維谷麾下其何以教之
與潘侍郎
某屏廢山林於今三閱歲矣耕雲鉏雨一字不入帝城
所謂此膝不屈於人若干年今為公屈耳平生久要蓋
異姓而兄弟也乃今一居九天之上與吾君講論唐虞
之際一居九地之下與芸夫蕘子櫛沐風雨之交於是
乎莫之可以兄弟云也雖然今日而不敢於兄弟者某
之說也今日而不屑於兄弟者豈明執事之心哉謂明
執事而有此心是淺之為待明執事也某則不敢始履
齋相客有相勞者某答之曰本自滄浪一釣竿秋風還
我舊沙灘未論表聖宜休去只作劉蕡不第看書授我
猶慙取履位因人莫便彈冠不然林下何曾見靈澈能
拈作笑端不知竟其去不沾一點化筆也明執事方大
用前客又相勞云云未知吾詩復何如耳久不奉談笑
不覺覼縷惟尊明恕之
與吴相公
某自至廬山每見五老之雲三峡之雪未嘗不喟然太
息以為蘇李不作二三百年無有以筆墨之竒氣發山
川之英靈者安得吾履齋翁酒酣興逸一吐出胷中之
磊砢而使老門生得以地主梯青壁而鑱之猶可張吾
軍傳後世也思而不可見則奉晦翁之藏書與其遺墨
之在山巔水涯者上之燕几而諗於左右御者曰吾先
生寧一水一石無不可意而愉愉怡怡乎將一寢一飯
不吾暇遑而戚戚咨咨乎寧太虛為室與往古之人神
交於冲漠之機乎將大川作舟與當今之世心兢於風
波之險乎寧舍者争席煬者争竈而天地萬物之莫我
知乎將飢者求食寒者求衣而形骸爾汝之猶我譏乎
老先生必有見於此矣
與陳司業
某惟習菴方以斯道化辟雍而權衡天下士凡士之好
修者以不得出門下為羞某用敢以士白蓋吾鄉有胡
兄嵩屢為有司所推擇而每見輙忸怩曰是區區者何
足云人乃以堂上不我知意者吾行不稱其文乎非鄉
評何所信某是以輙言之而非敢謁以私也
又
鄉友林金陳鼎新以薦書試禮部盛名之下久矣服膺
兹願登龍聞一言以自壯教之以大道之要語之以當
務之急使得發揮於寸晷者固寒畯之所欲聞而國子
先生成就之盛心也
與黃漕
某以舴艋從斷港中來奡盪之勞苦未蘇醒也雖欲奉
咫尺書話疇昔止或尼之竊恃寬涵敢徑率請事滁之
胡僉同年進士也襟度磊磊政自不在餘子後沙上草
創豈但出無車食無魚如彈鋏者所嘆而已某不勝大
願願大漕分一枝棲之他日檄筆當自知其不凡耳某
輙以士薦無任主臣
與謝少監
某仰惟明執事佩二千石印綬開府之初百函而通爵
里者紛如也講習不情之繆敬揆時無用之空談亦既
飫聞而厭聽之矣某敢略惟某祈下之鄙細人也木石
之與居鹿豕之與遊而已矣詩不堪煑起而餬其口於
四方乃以草茅不除與世少可所至撑觸往往炊不及
熟而去之蓋自竊第奉常於今二十又三年計其在官
不過五合六聚成七考耳牛衣無恙山林日長每歸田
廬一字不出柴荆外也如有明執事之至仁聲載塗方
將父母吾邦而某則氓也又奚其書之敢謹自道其所
以然者具啓事一通如左惟戱下垂覧焉
秋崖集卷二十五
