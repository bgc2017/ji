秋崖集卷三十八
宋方岳撰
題跋
趙景山村田集
宋魏諸王孫率以詩名後世至唐盛矣賀白其巨擘也
怒鯨横鶩捲海倒流而其盛止於詩夲朝出其才與天
下共麟趾之彦滋盛獨詩乎哉四靈清語不枯秀語不
迂抑紫芝其尤也續遺響於寂寥發妙弹於孤曠將從
村田叟問之
程務實詩集
夏六月務實寄甲乙藁予時未暇讀也自意登斷崖酌
窪樽與務實招雲月而話襟期在此行矣至則務實病
子春之足予又病退之之瘧不知溪煙沙草真愁我軰
耶子璋觸髏血糢糊手提擲還崔大夫只此兩語瘧鬼
辟易三舍今當寘君詩床頭試觀定何如也
吴晞之家集
醫而世十一世而藝百一藝而儒千一不藝世耳不儒
藝耳奚其醫晞之之醫自其祖曾七八傳而所謂隠微
處士南薰老人者率有集方志所書宜信晞之勉之涪
翁評畫謂使其胸中有數百卷書下筆當不減文與可
矧醫乎哉晞之勉之予以掌故過都之年道病晞之投
方七劑立蘇醒因書以附家乘
王周卿註鶴山詩
前軰詩多矣周卿獨為鶴山故鶴山詩亦多矣周卿獨
為其在渠陽時故風雨凄凄雞鳴喈喈鶴山以之他山
有石可以攻玉周卿以之淳祐二三十九歙人方某書
于桐廬舟中
董同年先生所得仁皇御書刑政二字
此神文之所以聖也慶歷之際於斯為盛臣某恭書
董仲鈞所藏晦庵殘帖
淮南王安丹成其遺餘于杵臼間者猶能使雞犬皆仙
此瑶殘帖意與甚哉董氏之好學也後學方某敬觀
李氏唐告
往年泊吕城尋竹巷李氏求觀王仲言所謂唐告百餘
軸者主人翁入城府辭焉他日舘丹陽客有携咸通中
大花綾告相示者問之大鄭王之胄家金壇西岡又非
仲言所見也唐家三百年冠盖誰有詩書到遠孫盖范
文正公道吾宗事嘗為客誦之甚恨不曾作衛公故物
記也後十年客復來請余記當時語客名夢得連取薦
書為名進士歙人方某
朱祐之詩
余義夫稱祐之與其季書一筆萬頃讀之不能休今觀
此集乃蘇長公所謂收捲波瀾入小詩者耶秋崖人方
某
竹所主人所藏余詩
竹所主人謂汪君正已也其師面目嚴冷出語輙撑觸
人君每每以樂易左右之屬聞其師亡為藏劍履問政
山能使其徒竭力無幾微見于顔面此李將軍不擊刁
斗法也李廣程不識皆為漢名將然士卒苦不識而樂
從廣吾未知其孰是君歸見所中青士問之
程少章文藁
少章少時挾老筆場屋間大略如李將軍與匈奴左賢
王戰時漢矢且盡吏士無人色而意氣自如軍中服其
勇也既不得與諸妄校尉等伍輙棄去更為表啓箴頌
以從諸公貴人遊則又似東方曼倩與郭舍人戱為隐
所謂伊優亞獮吽牙漫不知為何等語而應對鋒出莫
能窮者今老矣見予辟雍視其謁官人矣亟屣履迎謂
之曰飛將軍迷失道天也非有先生得無嘗給騶朱儒
乎何其恩澤侯也少章曰士有桑樞甕牖矻矻窮年而
莫之與者有高冠侈袂放浪江湖而莫之返者要之亡
羊等耳予家筆峰下有田一壥予將駕黃犢其中時或
作勞酤老瓦盆以醉雖與子州里吾將洗吾耳也况諸
公貴人哉予笑曰少章今又一變為漢隂丈人耶書以
為别
奚朝瑞詩
月夕坐叢桂下鼓歸耕一再行有伻以詩卷自休陽至
明日有客以詩卷自黟至喜吾鄉之多詩人也倒屐亟
迎客沽斗酒相勞苦醉語客曰吟安一箇字撚斷數莖
髭詩可以苦而攻學詩如學仙時至骨自换不可以苦
而悟也優而柔之使自得之吾見子蟬蜕矣
韋御帶論孟集語
國朝有以論語為相業者矣兊戈和弓属鞬左右而用
心鄒魯之書則四姓小侯所絶無而僅有也予不及識
韋侯而有道其子閣門君之意者他山之石可以攻玉
乃翁以之惟其有之是以似之君其𢡟哉
胡氏乞米詩
鄉人有胡君者夲衣冠子奮空拳與窮餓敵幾為所得
者數矣盖其計有三左去筆峰下而家行在所以寂易
喧一左也脫夫湏襏襫而衣縫掖以實易虛二左也不
能拾墮樵煮瀑布而㸑桂炊玉以有易無三左也繞腹
之篾如束濕而驚雷怒號亦難乎其為情哉間嘗自作
乞米帖與里中人世無監河侯將如子何也他日予訊
之曰士有朝不食夕不食而使饑餓于我土地吾耻之
周之是也然為所識窮乏者得我而為之孟軻氏亦謂
之失其夲心已之亦是也繇前之說子窮其瘳乎繇後
之說子窮未渠央也雖予亦將如子何哉淳祐六七九
里人方某書吕左史所與詩後
程達原字訓
始逹原邀予半道班荆相與語偶及世所稱謂曰官人
者予嘗離以為謔人而不官者盖有之官而不人者滿
天下也達原憮然笑曰非謔也因出字訓示予為題其
後曰史宏肇不識字固也張禹孔光學為帝者師不識
止字謟王鳳柳河東文如五緯麗天芒寒色正不識正
字䧟伾文黨屈原離騷與日月争光賈誼痛哭流涕之
書漢廷無出右者皆不識命字一斥不復至於憂愁悲
&KR1273;不得其死然則古今大儒不識君字訓之字者盖多
謹毋曰小學家
思齋說
客有䄂思齋說以來者曰願有謁也予讀之曰思固有
說乎此心天也至神至明至虛至靈意見之萌重淵風
行適波其澄念慮之興太空雲生適滓其清故寂焉而
凝不將不迎閴焉而精靡為靡營此之為無思無為此
之謂何思何慮此之謂不思而得盖天命之謂性也奚
其思然而均一物則此何為而堯彼何為而桀均一隂
隲此何為而回彼何為而跖是知弗慮胡得惟其慾之
窒否則鑑明也而墨有物之食弗圖胡獲惟其義之集
否則蹊南也而北有茅之塞故曰思無邪故曰思則得
之故曰心之官則思盖率怪之謂道也奚其勿思哉嘗
語子周公待旦之思此思也所思者何事楊子深沈之
思亦此思也所思者何謂子歸思齋而思之如火斯然
如泉斯達則謹思其在我者勿思其非我者可也客曰
唯請筆之
代題同銓小錄
淳祐五年春皇帝下明詔嘉與士大夫更始一時羣彦
魚魚雅雅集闕下于是國之貴遊子弟銓于有司者與
觀光焉何其幸也越四月甲子合凡與推擇者若千人
集于依光叙同盟侈殊遇也酒行有執爵起祝者曰吾
儕頼上恩藉祖父澤今茲幸且仕有敢負爾君辜而祖
父者乎有敢黷于貨荒于政者乎有敢以麒麟之楦而
狠如羊貪如狼者乎皆曰不敢審不敢則為我釂此其
所以識也坐者皆釂旅酬而進曰吾儕勉之毋使人謂
徒讀父書澤祖笏以庶幾祝規某既書紳遂輯以為小
錄題辭
郭氏種德庵記
水心挾老筆名一世至為種德翁記庵大似辭費翁家
槖駞種樹之說曰其夲欲舒其培欲平其土欲固其築
欲密此種德說也君其問諸槖駞水心猶落第二歙方
岳
忠烈劉公遺事
比有上功幕府讕以陣歿為死節者予書其牘云死事
與死敵異死敵與死節異意以為驅馳戎馬之間邂逅
鋒鏑之下未得謂死節耳議不合則為一筆勾倒嗚呼
吾獨不得如忠烈劉公事使執簡從太史公牛馬走後
顧使此筆為一殺死健兒辱也耶天寳時誰實富貴以
疽潰天下而不識面之顔真卿死之此可為忠烈公六
太息也淳祐丁未良月晦歙人方岳書于金陵
林君詩卷
予耕祈下自五月至于七月不雨搰搰然與隣翁井隧
而甕灌之苗則槁矣歸卧蝸牛廬有寘一卷書床頭者
取讀之如挹高人勝士而忘予之與芸夫蕘子伍也如
藐姑射之飄飄吸風飲露而不知門外火雲之蒸肉山
也如三日之霖沛然建瓴而下之不自意山田之生煙
而澤田之飛塵也嘻其甚矣予所謂藜藋拄乎鼪鼯之
逕聞人足音跫然而喜矣敢無順下風以立淳祐八七
廿四秋崖人方岳書
潘君詩卷
潘德久詩不宫不商自成音調水心謂永嘉言詩皆夲
德久意其傲兀試席如深叢孤羆一第溷渠耳顧乃鶡
其冠為老閣門士固有不遭如此今君與之同姓也同
里也同鶡冠子也而窮于詩又同豈其苗裔耶何酷似
也雖然毛錐子安用哉
徐貳卿與彭監帖
巢元修間關萬里訪兩蘇公嶺海之南意斯人不復可
見而何人毒徐仁伯彭君自臨川絮酒會其葬于玉山
斯亦竒士矣仁伯斃時盖司成也予以博士與辟雍諸
公日日守光範門白其冤天子為下中執法治詔獄而
竟鶻突不得賊時豈無許孟容吕元膺等軰哉然則唐
之中葉強藩悍鎮疽裂癰潰猶為有紀綱也因讀彭君
事寄此歎息
跋人會稽詩卷
予未嘗絶胥濤而東得功甫詩真可卧遊然禹穴自是
後人一疑獨喜吾家老于墨池無恙耳
書景獻府講詩終篇
某猥以疎蕪濫塵講席起采芑止殷武凡百二十有九
篇雖不能析微闡幽該貫融徹而依忠依孝未嘗敢不
謹焉惟尊聞不貴博而貴精惟行知不貴敏而貴力邇
之事父遠之事君豈但多識草木鳥獸之名而已者一
字之訓一事之義盖有先儒之書在承宣為學日益其
自得于遺編者久矣某敬略
跋月潭净照詩
予平生喜從山僧野老遊而出世間者抗塵走俗又有
甚於世間者以故所見多是畫庫門鑰匙色净照師出
詩卷為讀之竟如盤饌春多筍厨薪濕帶苔能道當家
風致雲歸大似諳風勢水咽多應恨世情有味乎言之
也雖然政使如貫休齊已於子法中猶是六十四種口
業未知與畫鑰匙僧孰愈子歸扣碧潭秋月而問之
跋謝正夫論語言仁
謝正夫出此編三復敬嘆盖亦知學者所用心矣至請
為下一轉語某則不敢孔門惟一顔子三月不違然其
於仁也敢問而不敢言也若宰我子貢開口便遭鉗錐
矣君歸見堂下老斵試以予言問之
跋岳武穆帖
王之討楊么也過師吾里留題東松庵壁上老墨飛動
忠義之氣煜如所謂因邀後軍王團練者盖後來告變
之王貴號王鵰兒者也天兵濯征偏禆之在行者多矣
獨邀斯人者飯其愛之必異於餘子孰謂其報知已一
至此極哉司馬文正公之邢恕王荆公之吕惠卿世固
不少而逢蒙殺羿孟軻氏顧舍蒙而羿之責又何也淳
祐九年六月朔敬觀于廬山郡圃之愛蓮堂附此歎息
跋崔菊坡洪平齋與高守帖
崔丞相所至幕府極天下選觀此諸帖亦可想一時賓
主之際矣天目之老猶及以鴻文大筆行端平元二間
而臨卭史君特麾屢麾不一麾而歿則天也自我得二
士意氣横九州菊坡於此信不凡主家十二樓一身當
三千之二客者抑豈今世之周旋獲笑顛倒逢嘻云爾
哉三復感歎淳祐第九重陽歙人方岳觀于江東道院
則史君令子為脩水尹云
題朱兄文
晦庵諸孫訪予秋崖下適會昭武之役不能烹伏雌為
半日留但相與苦話一頓因歎曰夜來與泉使言吾軰
遂為世之狼籍人矣東邊去撑觸人了歸西邊去撑觸
人了歸已自可笑今日只與朋友談文又不能道妙道
好真狼籍人也然竹坡喜誘進後軰見詩即李杜之見
文即歐蘇之後軰不解其意多是顛了至有自號詩壇
復古者然則予狼籍人不狼籍矣他日見竹坡出予此
紙必撫手曰前言戱之耳君歸盡取晦庵書讀之予無
以贈君也
䟦徐衡伯詩
始予與衡伯别祈山時未有能詩聲也亡何而寄詩維
揚已非吳下阿蒙不數年見予辟雍則詩又進予曰此
脫殼之雛也離混沌矣又數年見予樵溪則詩大進予
曰此泛駕之馬也籋空虛矣雖然雛之脫殼也啄菢之
馬之泛駕也羈靮之子謹焉而已抑予所望于子者非
詩也不知子之進于學亦有如子之進于詩者乎試嘗
問子學者之學至于孔孟而止矣孔子删詩不自作詩
也孟子言詩亦不自作詩也孔孟之所不作而今之學
者窮日夜廢進修而學之高者曰選詩吾師也下者曰
唐詩吾師也學唐學選者幾何人矣不能唐不能選不
論也苟選矣鮑謝諸人而已耳苟唐矣劉柳諸人而已
耳况又不劉柳不鮑謝而曰某磵某某磯某云者詩乎
哉不學孔孟之不作而學唐選之作不學唐選之不苟
作而學某磯某澗之作予憂子之詩之進而子之學之
退也於其歸也不敢以頌而以規
跋金尚書奏藳
誠齋䟦尾之明年某實始生然則於尚書公猶未得為
互鄉童子也其所論著某何敢贅一辭顧無以復命臨
川史君則拜手而筆之曰蘇長公有言問世之治亂必
觀其人問其人之賢不肖必以世考之共惟阜陵之聖
自堯以下無譏焉一時從臣適相會聚有若我尚書公
者四人而小官之謁吏部銓避而窺屏間者盖楊誠齋
也五人者皆千載人而同出于一時嗚呼盛哉此阜陵
所以聖也寳祐改元除日後學方某敬書
跋李君蜀議
漢騎城䕫仲謀懼艾氊入劍孫吳平素船倒峽長江一
昶俘入朝江南下無蜀則無吳李君之論偉矣然猶是
余毅夫未入蜀前議論耳前救敗棋之着固應爾今日
活死棋之着當何如王積薪軰幾無措手處矣使遇驪
山老母必自别有一着寳祐二閏廿二方某書
跋許兄桐嶺書院本末
某之生也後不逮識所謂桐嶺者然觀一時師友之盛
可以知主人翁矣他日識其再世孫簡于廬山問書院
無恙乎曰嘻是十年前猶巋然魯靈光而今其無是公
矣予曰廼翁之以貲甲其鄉孰愈裴晉公之以勲高天
下也夫以勲高天下不能永綠野之存則夫挾貲以聘
士云者又烏能必書院之不亡也哉盛衰之難常而富
貴之易及固如此雖然綠野晉公一身之所遊處私之
也書院廼翁與四方學者之所藏脩公之也功業不冺
則雖一身之私而強藩悍將為之興懷孰謂義理在人
心而象山翁季瑟書册之所捷乃翁羣六籍萃百氏以
與四方學者共之之處顧獨無一嘅于角弓之詩三復
於甘棠之章者耶子其識之淳祐甲寅臘七新安方某
書于荷嘉塢中
跋陳平仲詩
雲谷謝公使治鑄之年過予崖而西也手其友陳平仲
詩若詞三鉅篇示余讀且評曰夲朝詩自楊劉為一節
崑體也四瑚八璉爛然皆珍乃不及夏鼎商盤自然高
古後山諸人為一節𣲖家也深山雲卧松風自寒飄飄
欲仙芰荷衣而芙蓉裳也而極其摯者黃山谷詞自歐
蘇為一節長短句也不絲不簧自成音調語意到處律
吕相忘晏叔原諸人為一節樂府也風流藴藉如王謝
家子弟情致宛轉動盪人心而極其摯者秦淮海山谷
非無詞而詩掩詞淮海非無詩而詞掩詩若西麓君所
謂奄有二子成三人者與窺豹一班則娥眉不及宫前
柳一度春風一度開唐人得意句也白露横塘一片孤
山幾夕陽真情順下風而立矣因筆其語集中明當𠻳
白山水焚不乳盡觀之
䟦趙兄詩卷
予非知詩人趙公廹而與言詩過矣然予觀世之學晚
唐者不必讀書但彷彿其聲𠻳便覺優孟似孫叔敖掇
皮皆真予每嘆恨夫晚唐之不昌也君其肯之則以吾
之不可學柳下惠之可寳祐甲寅良月中休秋崖方某
書
題命書後
已未戊午為天上火術家以日月配之固非凡木之所
能生凡水之所能尅也胎元卯為震辰時午日而拱已
是為巽離之方子月為坎盖出乎震齊乎巽相見乎離
勞乎坎也坎□也其于人也為加憂則其大略亦可想
矣冬夜月明寒入澗水使人肌骨凄冷毛髮為竦胸中
有丘壑者多受之而王公大人金玉其身者以為澗月
皎㓗清寒逼人凛乎其不可近也日出離明正當亭午
容光所及纖毫不差所以幽林邃壑之魑魅魍魎隂崖
寒谷之冰霜雪霰人所畏而仰也日西沒而月生月西
沒而日生周天三百六十度盖無一息之暫停故其為
人勞已未數至戊午六甲包藏然自丙辰而已未連珠
逆而上行故其為人拗日煜乎晝月煜乎夜坐離照子
至清至明而風雨足以晦之已有風夘有雷雷風相薄
而日月之清明隠矣
跋趙漕元文藳
吟嘯翁謂秋崖人曰予詩既参諸方受記於吾鄉内相
證印於劉後村諸公不假餘人更下注脚獨所謂文者
子試言之予曰子濯孺子之言曰庾公之斯學射于尹
公之他尹公之他學射于我夫尹公之他端人也其取
友必端矣今子之先君子學于汪太初太初學於紫陽
夫子遡桐柏之源濫岷山之觴有以知子之文矣博者
不雜約者不陋子所知者予何言哉
跋吳兄詩卷
予嘗于何人卷中見左史公稱說著梅花定說君之句
不知為竹洲後人也意王愷之珊瑚扶疎二尺美止此
矣比賢君過予崖下出其寳則高三四尺者六七株如
燕未成家寒食雨人如中酒落花風者尚多也子其秘
之母使荳粥韮蓱韲為帳下人所賣彼愷軰者那得與
君争長
跋師紹書華嚴經
乃歲壬午予學星於九龍山識優婆塞亡何得度號曰
智仁别三十年如一弹指忽生億念不厭疲勞自其山
居來詣予所瞻仰作禮而白予言仁者我於别後不敢
懈怠于我末法妙飾莊嚴堂殿齋廬非復曩昔有徒師
紹庵於高環誓願精勤而作佛事以大海墨及湏彌筆
積日累月書華嚴經推仁垂慈同一贊歎予聞言已生
大歡喜思昔大父在家出家嘗書是經作我鎮寳予嘉
爾紹慨念我祖合爪西向為說偈言
我聞昔有善知識發大勇猛精進心
欲書諸經了無有但握爪為書空相
其人既去其處存雖無是經經不滅
天龍護持此處所自然嚴净兩不濡
彼刹塵中所見聞無不贊歎罕有事
而一比丘獨撫掌乃言止是半藏經
是知一切有為法受想行識皆為累
世主妙嚴及行願豈可色見聲音求
揮毫徑入佛三妙人人清净華嚴經
我觀經卷八十一卷凡幾品品幾字
一字一畫一心具心心修習盡未來
於一毫端能放光一一普現法界性
稽首吾翁大長者所成就非寫經故
為我問訊彼上人云何了證真實際
百一十城無可参陶泓毛穎俱成佛
淳祐壬子七月下澣居士方某見聞隨喜併此妄語一
懴悔之
秋崖集卷三十八
