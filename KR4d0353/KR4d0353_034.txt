秋崖集卷三十四
宋方岳撰
上梁文雜文
淮東制司儀門上梁
揚州都督府表裏江淮制梱小朝廷鎮安中外乃考臺
門之典禮重新戟衛之威儀雲麗崇閎春生列棨時則
捷羽連飛于凱奏綸函誕布於恩言嘉我藎臣進班端
相偉棟梁之倚重適梓匠之落成神旗豹尾而長魏師
增煥古邦君之制琱戈凖旟而寕涇俗有嚴大元帥之
居咨爾戟神聽茲輿頌
東東華瑞色曉曈曨無雙花對無雙士暖入春皇
一信風
西西平有子氣虹霓新塘煙草連京觀欲與平山
一樣齊
南南面垂裳萬化覃兵祲已清淮左右君王咸五
更登三
北北敵何勞戎馬力待取鯨鯢瀚海清萬里車書
今混一
上上界星辰開治象兩兩台符夾泰階夜草黃麻
拜端相
下下視雲臺麟閣畫戟衛重新漢舊儀耽耽氣象
傳區夏
伏願上梁之後棨戟風清塞垣塵静關河萬里重開有
宋之乾坤文軌一家盡沭吾皇之雨露相茲同德迄底
丕平
招信軍譙樓上梁
淮南第一山盡揵金湯之勝樓高數百尺新傳鼓角之
雄俯峭壁於雲中浮孔壺于天上咨爾山河表裡政湏
更漏分明巍揭麗譙雄跨堅壘秋風蘆葉敵騎聞之而
引歸夜月梅花[門@里]井熙然而高卧少停鼉鼓待頌虹梁
東五雲扶日曉瞳曨鯨歸海嶼波濤静虎視淮山
氣象雄
西角聲吹月浸玻瓈長淮蘸碧馮夷舞遠漢森寒
太白低
南宫闕雲深萬象涵夜奏捷書今混一秋成樂歲
又登三
北劒氣巳凌秋月窟誰取中原四百州喜有惟良
二千石
上天與渾儀無兩樣待挽銀河净洗兵見說玉階
催放仗
下浮嵐晚翠鱗差瓦弓彎曉月落雙鵰劍卧秋風
無匹馬
伏願上梁之後月冷夕烽雲沉秋柝山龜對峙堵安玉
壘之畫圖淵魅不波家樂銅壺之晝夜一聲鼓角萬里
車書
工部草堂上梁
折腰五斗米未寒鷗鷺之盟盖頭一把茅聊作龜魚之
主浩然卜築雅矣倦遊秋崖老子夲自犂鋤誤親筆硯
朋友相過而問字勸趨文石之班君王頗說其能詩每
與儒臣之選政爾抽書于册府誰令贊畫于軍門如彼
同寮可羞噲伍退而問舍孰與仲多引歸䄂而拂天星
携束書而卧雲壑百十年相公牌下久矣寂寥數日間
工部眼前忽焉突兀山林有味花柳無私鍾山之英草
堂之靈當識秋崖之此意太虛為室明月為燭未問康
廬之主人咨爾工師聽予謠誦
東朝暮祈山望眼中霜韭雪菘供夜話磚爐石鼎
煮春風
西彌勒同龕石路低自挹長庚吟皓月曾經太乙
照青藜
南白石尖如碧玉簮小小浣花工部屋粼粼吹綠
相公潭
北政與乃翁松檟直山雪行鞭竹子孫溪煙破蕾
楳消息
上心與太虛元一樣良辰樂事不難并明月清風
無盡藏
下不用風亭連月榭行春白鹿底湏忙耕雨烏犍
儘堪借
伏願上梁之後青山無恙白日自長早韭晚菘不欠園
官之菜把左花右竹更添工部之草堂蟻甕之春易熟
牛衣之暖難忘物外乾坤廣大胸中星斗光芒
福星門上梁
天下廬山江東道院重湖千里直朝畫戟之居上界一
星下作名邦之福獨城關之庳陋覺襟抱之虧疎乃伉
高門以賓勝勢諸侯七雉可以弹壓風煙一壘萬家可
以包羅氣象始陳工載巳兆薦書諸縣豐登適是久無
之樂歲十年生聚方知此老之用心咨爾司關聽予輿
頌
東五雲扶日上曈曨神林浦静蒲萄醁松口渡晴
楊柳風
西福星下照碧玻瓈滿城和氣春三月到處豐年
雨一犂
南正與芹宫共碧涵此去鳳城纔尺五秋來鶚表
已魁三
北王京路與湓江直絲綸夜草巳封泥劒履曉班
新就日
上一晴兩月惟天相築岩星宿夜光芒抱日雲煙
春蕩漾
下城郭鱗鱗差萬瓦家誦詩書亦盛哉民歌𥜗袴
無貧者
伏願上梁之後福星所照化日如春庠音序聲無負周
朱之訓家給人足使為堯舜之民五老之風雲長在重
湖之水鏡無塵千里盡歌𥜗袴九天飛下絲綸
歸來舘上梁
鼻吸三斗醋方是能官眼空四海人故應歸隠還家屬
耳築館終焉秋崖老子道踦蹺來又無踦蹺合懡㦬處
不肯懡㦬真一強項動是撩虎頭而編虎鬚凡三折肱
幾欲寝吾皮而食吾肉曾不沮悔或相驚嗟比在康廬
汲黯之戅復妄發縱移邵武淵明之醉胡不歸徑穿半
塢之雲高卧一床之月自謂羲皇上飽諳杜宇之啼此
聲梁楚間孰愈式微之賦無梁可舉有句堪傳
東有宅十弓盍歸乎來春韭秋菘
西有田一畦盍歸乎來煙簔雨犂
南有竹兩三盍歸乎來暝靄晴嵐
北有池數尺盍歸乎來枕流潄石
上有霓千丈盍歸乎來雲觀月賞
下有書滿架盍歸乎來酒徒詩社
伏願上梁之後花無短折竹自平安一日一回能幾費
生前之屐百人百意不煩憂郭外之田卿自用卿我寕
自我但辨風煙娱老去莫抛簔笠出山來
繭窩上梁
老蠶作繭聊以自藏健犢扶犂依然故隠南宅北岡之
比近左花右竹之見成樂哉斯丘癡絶此老盖以其等
彭殤于一視冥顔跖而兩忘世亡是翁未覺乾坤之空
缺吾有大患何為造物之贅疣知蟻窠昨夢之非問蜩
甲幾時而化便為死計是處佳山只銷紫翠之間為留
詩卷安用青鳥之子更說葬書生前獨愛其寬閒夜後
豈無于唫嘯不量綿力小築繭窩軒冕犂鋤畢竟百年
渾似夢壺觴杖履未到五更猶是春咨爾山靈聽予野
頌
東祈山横展玉屏風丁寧牧笛并樵斧新甕春泥
十八公
西石山壁立與天齊鑿開蒼翠藏詩卷留與秋猿
夜月啼
南春入層巒滴翠嵐借與繭窩供上簇知渠已是
大眠蠶
北龍躍雲津相拱揖老夫誤脱舊芒鞋底用晴潭
出靴石
上只有老天堪倚仗平生百事付無心作劇得山
麟鳳樣
下莫與山翁翻地卦自有乾坤有此山付與詩人
不論價
伏願上梁之後松篁茂密山水清深尚有吟情且作龜
魚之主縱埋醉骨無忘鷗鷺之盟
瘞牛伯耕銘
牛氏之先盖出宓犧氏為風姓宓犧畫卦為坤說者曰
坤為牛其繇曰魁然而形牟然而聲乃庾乃京三登其
泰平此其利子母牛之貞乎子孫因自别為犧為牛氏
帝炎斵木為耜揉木為耒始教民播種于是牛氏功在
百世矣至伯耕不知其幾傳也其可考見者丑生弘農
太守特因占名數為弘農人特生犂積勞至農都尉大
司農奏課連最犂生伯耕伯耕雅不肯仕獨喜與芸夫
蕘子同卧起夫湏襏襫間旦暮從事于田農觸隆曦陥
霖潦甚苦嘗輟耕之隴上嘆曰吾何為若是哉人生長
短相除亡慮二萬五千日日飯二百籥凡五百萬籥自
籥以登則為斛五百鱻薧菜茹塩醯稱是顧不能有毫
分於世則是五百斛者盗天之時殄地之財以養區區
塊然無用之臠也則又等而上之為千石為二千石為
萬石顧有貪如狼者有狠如羊者有不忠孝如梟如獍
者則是千石二千石萬石者盗天之財殄地之財以養
狼養羊飬梟獍也是率獸而食人也而吾芻豆不飽吾
何為若是哉無何墜崖死予不忍其尸解也□土為竁
而封之以其功在天下而不得保其生利及後世而不
得食其力法應銘銘曰
有貂其冠有螭其碑匪韓侯柳金玉厥辭而於伯耕亦
或愧之不稼不穡視此銘詩
後義倡傳
義倡者何秦郵之下賤優也倡則奚其義端平乙未秋
秦郵軍亂斬關劫守將陽以鼓吹導臨其營嗾悍兵露
刃先後烹其客於前以嘗之視奄奄不敢喘則放兵四
掠捍城以拒王師日驅子女城上高會羣賊淮東兵攻
未下朝廷遣使者以武翼郎招之賊偽諾降乃縱酒大
言議干使者頭當是時一城之倡優與凡良家子皆在
無一人敢出聲氣優獨前折賊酋營其姓與王安者曰
始謂太尉降方將歌以進酒為太尉更生賀今欵降而
閉關不納使猶賊也抵其觴于地曰倡雖賤不能事賊
羣賊怒斬之越三日都統制李虎誘開其門明日帥入
撫定以其干使者之干干渠魁而賞罰其從亂不從亂
者予時在行得優事謹上之幕府曰古之以忠義奮發
罵賊死者有之矣其尤大彰明則顔杲卿罵安禄山死
孫揆罵李克用死張廵許遠罵尹子奇死姚洪罵董璋
死皆卓卓可稱道然杲卿廵遠為一時士大夫儒服儒
言講聞古烈士之操其為國死忠則宜姚洪起行伍固
巳度越餘子而所謂倡者天下之穢賤歸焉平時所為
不知封髮斷臂為何等事一旦慷慨引大義折逆賊乃
一城士大夫所不能而發于其口優可謂倡名而士行
者矣請封土表其死以愧天下之士名而倡行者師還
作後義倡傳
揚州勸農文
乃二月壬寅守廣陵趙某誕進其州之父老而告之曰
淮海惟揚州厥土惟塗泥厥田惟下下矧廣陵越在邊
圉曩則亦有繹騷以患苦吾父老荒而敷菑用不遑於
厥家爾父兄子弟亦惟艱哉今天其佑我宋歲仍大熟
伊彼勍敵自速斃于㐮州有逋虔劉宵遁窮北爾父老
其修乃疆畆濬乃澮洫簡乃錢鎛榖乃鋤耒無敢不良
以敬迓天之大豐美守閱再寒暑罔不一念在爾民東
作俶興用咨爾一二父老惟田里熙熙以董泰和時則
有豐年毋訟惟仰父俯子勤勞于厥躬時則有豐年毋
游惟不滛于非彛以慆乃心時則有豐年毋博惟不狎
于甲兵以寕爾婦子時則有豐年毋狠惟爾一二父兄
念哉其無斁
又
捍邊所以衛農也淮左東盡漣海北控宋永幸無一塵
之驚而北敵自西而東擾我疆圉俾爾父兄子弟蕩析
流離竊為爾農痛之故凡安集勞來無敢不盡其心民
徙則官賑廪焉牛飢則官予芻焉此爾農所知也今茲
敵以敗遁而東作興矣爾農其歸而田里葺而室廬簡
而鋤耒正而疆畆以修稼事有欲給種者給之貸牛者
貸之爾毋憚以告我
秋崖集卷三十四
