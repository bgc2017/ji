秋崖集卷二十三
宋方岳撰
啟
回朱尉
伏以傳吳氏之隐梅讙然旁午倚魯宫而采藻幸甚
同寅辱魚腹之遞緘喜馬蹄之壓境占辭已晩有靦謂
何恭惟某官筆下波瀾之老成胸中丘壑之灑落將軍
百戰胡為看市人之先封兄弟二難頗亦怪大夫之後殿
黃絹吐辭之絶妙青衫入手而未甘謂當綴天上星辰之
班乃復墮人間神仙之吏鼠輩相目此其聰明尉耶鵷
序有言且為清望官矣某泥古之學背時而馳讀賢於
十從事之書知同臭味賦不願萬戸侯之句快覩光塵
回劉學錄
某得劉公一紙書知為畏友笑邊生五經笥敢曰吾師
願從山水之間共尋文字之樂伏惟某官刊落訓故深
繹典墳歲貢鄉曲英已快雲天之横鶚妙在言語外當為
學海之老龍若徒擷其葩華恐自枯於根本正不必泥
古人之糟粕甚至於以箕子為荄滋言觀訓誥誓命
之文要識唐虞成周之際庶乎有得奚患無聞某技
止黔驢朴如鄭鼠鏘晦庵之遺響敬佩贈言訪醉翁之
舊遊倚需投分尚邀傾倒相與發揮
回趙學正
某問訊二三子雅聞趙日之温緬懷六一翁遄奉郇雲
之麗士氣振矣我心寫兮伏惟某官蘭猗猗而自香
菊鮮鮮而獨秀少日雕蟲之賦慨壯夫之不為今者伯
魚之詩幾古人之可到靖惟吾道匪在陳言蓋此心即
堯舜之心其所學必周孔之學儒之為貴君豈苟云
若徒疲精於摛章繪句之間何以得意於含英咀華
之外斯文關百聖之統覬明辨之盛名題千佛之經特餘
事耳某了無器局奚以範模人之患在為師其惟斂衽古
之學者為已當共書紳深幸得朋無㤀規我
回張學正
某與滁人遊瑣瑣愧一經之陋有賢者在琅琅記三篋
之遺蔚然秀峰得此益友伏惟某官鄙家傳於黃石换
仙骨於赤松兩上鄉書每為子大夫之首幾年侯類久
傾衆朋友之心惟領袖之非難必紀綱之自肅子帥以
正何嫌乎同隊之魚人得而輕則必有敗羣之馬欲覘
所學奚止於文願言淡墨之題式快飛黃之迅某自知
其拙見謂之迂冠者五六人遄共詩書之樂山行六七
里喜聞翰墨之香不頌而規乃予所望
回曹直學
某采芹藻之香何幸相從於衆楚挹芝蘭之秀孰云無
缺於百參睠然裁緘喜甚折屐伏惟某官妙六義四始
之旨遺一唱三嘆之音獻賢能之書于王有嘉薦鶚
升俊秀之士於學增重堂鱣惟此子衿言觀領袖必操
履之正者豈辭章而已哉識字幾何驚巽言之太甚持
身惟謹喜兊說以相資式遄甲乙之科少售辛勤之志某
早遊諸老自守一癯學不講德不修敬佩聖言於洙泗
年相若道相似每慚師說於昌黎何以見規竦然改聽
回周學錄
某遡瑯琊之深秀行矣鱣堂玩瓊玉之菁華如聞豹略
有士若此我心則夷伏惟某官蔚乎傳太公望之書浩
然投班定遠之筆策勲汗馬固嘗登灞岸而望長安疲
精蠧魚要當由河汾以挹洙泗必有胸中之兵甲匪徒陌
上之弓刀時時以古今澆之豈無識者區區為利禄計
耳亦安取斯會有恩言丕視功載某枵然無學奚以為
師緬懷六一翁每歌豐樂之記願與二三子共守文昭
之箴如切如磋勿迂勿泛
回周糾彈
某辱教之及荷意甚厪糾豈易然是謂一學之風憲身
率先耳毋羞諸子之月評跂相觀於俎豆之間要自得
於翰墨之外功名入手何哉足以為重輕歲月到頭勉矣
擇之於賢否匪伊胥晤共話所懷
回戴學諭
某辱間勤懇發緘恐慚擬人必於其倫奈何孔孟予
也遜汝求諸非道奚以籍湜輩為靖言吾黨之交情可
略世俗之駢語勿憚改過繼今畫鍼砭之辭在好為師
正有不範模之患友直友諒是究是圖
回蔣學諭
某辱書感甚啟牘竦然見一刺史即周孔之曾何幅尺
非大丈夫無趙孟者枉以直尋其孰敢當抑子之過求
之方册願無忘燈火之一寒安得圓機亦欲扣風煙之
三逕言之喋喋意則拳拳
回徐齋諭
某濫塵經席端奉書函患在好為師已切式微之嘆未
有不須友敬歌伐木之章敢致贈言因以報貺挑逹而
云挑闥豈真誤與弄璋而寫弄麞恐貽譏矣幸毋憚
蠅頭之細更詳稽馬尾之訛
回湯掌儀
某猥辱長牋備聞高誼師道不古今直章句之云儒行
無他亦曰綱常而已嘉與吾黨深企前修抑抑威儀子
勿俄於側弁衮衮臺省吾何歉於無氊少須拱揖之間
覘見藏修之益
回蔣齋長
某未奉匿犀遽勤傳鯉文以會友敢陳古學之緒餘患
在為師安有國人之矜式子則曰用力之銳吾正憂見
道之難優而柔之當如江海之浸嘅其歎矣初無山嶽
之高心之精微語則粗淺
回葉教諭
某交龜屬耳烹鯉跫然謂王通講太平之書不過專於
泥古然賈誼陳治安之策乃以直而迕時甘為獨冷之
官墮在極寒之塞仰韓公之斗恐負深期披樂廣之雲
或傾高論勉㫋自力毋逸乃心
回翟齋諭
某簪盍有期牋題甚寵倚博士之席其何以堪見縫掖
之衣云胡不喜佳哉山水容此圖書詩有六義焉當共
話爐亭之雨子来幾日矣徯詠歸沂浴之風勉爾好修
無忘忠告
回薛集正
某幸甚論交睠然辱問師道不立久矣以我奚為人心
所存者何惟子之勉如但優於分數正恐失之毫釐見
所見聞所聞是之審耳德其德道其道亦焉取斯不曰
文乎又其細者
回徐學諭
某兹辱乃翁彈冠有書啣䄂得賢父子而與語寫我心
兮遡佳山水而共遊則吾道在咨爾青衿之樂豈惟黃
絹之辭鳳閣絲綸於予奚取鯉庭詩禮期子無忘勉
哉惟時行矣胥晤
回奚監酒
粤起鱣堂小留虎帳談笑青油幕安用腐儒飛墮碧
雲牋甚慚鄉友此豈醉翁之誤我政恐空山之怨人不曰
師乎何厭廣文之冷拔其尤者孰云處士之良尚邀枌
社之春毋靳藥言之益
回許察推
騎鶴記揚州之夢曾話辛勤烹魚得故人之書喜同寅
協君子至止我心寫兮恭惟某官飽鑑湖一曲之秋詠
剡水三更之雪要是放翁宅相詩𣲖有傳得非許遠
家兒邊城獨勇佐大梱芙蓉之府尋平山楊柳之春飛
書塞北之風沙特餘事耳欹枕江南之烟雨寧久此乎
某别去幾何傾翹已甚倚博士之席甘老鱣堂着從
事之衫苦留烏幕歎毛錐子之安用笑田舍翁其盍歸
問訊黃花坐想馬蹄之疾笑談清夜願聞麈尾之餘
回王高郵
伏審銅符分虎金印視龜登堂而宣上德音重見太平
之官府下車而問民疾苦第行簡静之文書邊壘宴然
㕓氓歡甚恭惟某官老成而其慮定重厚而其材宏惟
軍旅俎豆兼聞之自得詩書之趣謂太尉丞相尊等耳
奚分文武之岐乃投筆於蟲魚注爾雅之時自立幟於
貂蟬出兜鍪之句丕視功載越有戰多塞草秋黃防萬
鷹之遐擊淮山暮紫勞五馬以再来訊之甓社之珠隐
若長城之寶遄觀偉績式對褒綸某翹想匿犀猥勤
傳鯉今將軍計安出其遂洗天河之兵雖書生無能為
或可作浯溪之頌願言凱奏於赫皇靈
回沈宰
伏審雲飛鳬舄春洽雉郊事大夫之賢坐想彈琴而治
去父母之國何當騎竹而迎遠哉遥遥於以負負恭惟
某官毫端苕霅之秀胸襟湖海之豪孤嘯風烟未覺
休文之詩瘦獨醒塵滓寧甘東老之書貧縱不盛之
白玉之堂奚至屈此青山之縣民瘼極矣吏奸奈何如
使倒持太阿而授之焉用若發新硎之為者一牛横笛
第令安雨外之耕五鳳塗芝政恐有日邊之召願言
公尹留惠疲氓某起從田間寘之幕底邊城吹角毛錐
顧安用哉茅屋生苔老生亦欲歸耳自笑儒冠之誤每
思農畝之荒望美人兮一涯庶幾玉我共明月於千里
翹企金相
回趙漕
搴車帷而巡所部固嘗瞻韓斗之光遺幕府而人為書
久不報郇雲之妙豈有使者撝謙之至此而為掾曹偃
蹇以自如政使病風喪心之人猶知矜已傲物之禍况
以賤而事貴亦何恃而敢然請具陳之在所貸矣伏念
某比聞親老道感風寒亟馳至於都門遄奉迎於官舍
幾廢人事第親方書幸兹喜懼之年纔有夀考之望
惟是晨昏定省之不暇莫知日月往来之寖深每吐舌
以自驚屡濡毫而復止念韓愈亦人耳心敢傲於翰林
抑茅容有母焉禮未遑於重客深愧子家之執訊竟
無殷浩之空函時惟不韙之辜所恃有容之量敢望
某官待人以恕及老以慈察其承顔接辭已懷慕藺
之志何至掃影滅迹自取簡驩之誅輙布其愚幸垂
之聽
回丘憲
某昨以行告宜若禮然乃勤界玉之題遠致兼金之贐
可以予可以無予此奚為司府之頒謀之臧謀之不臧
或正坐浮家之請噬臍何及拜手彌慙蓋以郤之不恭
夫豈受之而是泛剡曲夜深之雪已借一帆遡江東日
暮之雲莫殫萬緒竢趨輦轂用羾緘幐
回朱制幹
思鱸解去奈何主金耀之書騎鶴復来奚以贊玉垣之
畫獨喜衛寮之君子率皆冀部之故人夙已會心歡其
晤語恭惟某官辯足以折五鹿忠足以集千烏幕府翺
翔信有瓊花之詩債邊城騷屑小迂玉筍之仙班誰言
官閣之梅幾老山莊之橘頼吾此客增重元戎小郤盛
之白玉堂聞且召矣古云樂者青油幕寧久居乎某曩
搴芙蓉味同草木許身何愚而自比稷契恐貽笑大方
之家同官盡俊而偏善柳劉不妨回俗士之駕豈其久
要而我遐遺
回李簿
青山擁縣有嘉棲枳之鸞綠水護田誰記去家之鶴聿
来瑶宇如見玉人恭惟某官輩行則魯靈光器韻則禹
神鼎蓋謫仙人之苖裔無敵於詩何飛將軍之聲名不
侯如故安有學者之北斗屈於進士之南廊帝曰嗟哉
公等何見晩也仕其漫耳高人亦主簿耶第聞鄉曲之
誦言少紓田里之愁嘆幸無㤀於鐵硯許重對於金鑾
立登政塗厥有故事某起從襏襫幾化兜鍪多病每思
故廬曾莫逐畢方之祟此曹宜束高閣何當低太白之
芒乃司金耀之書仍贊玉垣之畫其誰歸我所欠識公
萬戸韓荆州今之視昔一詣習鑿齒秋以為期斷金則
同報瓊焉有
回張制幾
公車飛剡帥閫借籌人物渺然竊嘆四郊之多壘時事
如此孰為萬里之長城兹得一賢重增九鼎恭惟某官
以燕公大手之筆傳榖城父老之書儒者乃知兵乎用
能决千里之勝丈夫當為真耳豈惟記三篋之亡試嘗
慨披輿地之圖固已&KR0836;考邊疆之勢彼烏乎強吾烏乎
弱戰何為勝守何為堅了然胸中殆猶燭照而龜卜運諸
掌上寧慮秋高而馬肥有偉弓旌之招式徯甲兵之洗政
恐青油談笑雖賀得賢主人然有紫禁烟花詎久稽天
下士某逝言已去于思復来前度劉郎絶嘆桃花之老
我秋風張翰終懷蓴菜之可人又將賦歸去来兮之辭
亦姑作居無幾何之計功名付公等相期久遠之看煙
水有吾廬倘遂寬閒之適願言載色共話此心
回士友
某自揆何人有来秀句我輩畏名如畏虎欲捲錦鯨而
還之書生得句勝得官復貪黃絹之妙甚雖愧衮褒之
誤敢輕綈笥之藏
回鮑上舍
某昨辱高軒過予逆旅適千里見似人而喜况復鄉枌
得一紙賢從事之書第嘉辭藻乃苦嘆儒冠之誤恨
相逢客路之寒因索笑於梅簷欲賦歸於茅屋視吾舌
在雅無取縱横之家與予目成當有識離騷之妙
回黃宰
伏審齊飛五鳳趣駕雙鳬相傳紫槖之家直聽履而上
耳不鄙青山之縣欲彈琴而治之覺松竹之自矜與草
莱而相賀恭惟某官家聲江夏人傑洪都左圖右史之
往来無虛名下南浦西山之朝暮盡在胸中故嘗出其
緒餘所至為之特立謂且破拘攣之格便當趨禁近之
班蠒絲乎保障乎方軫垂旒之念野馬也塵埃也亦煩
製錦之材然而四轄六院之除多在一同五月之最民
望攸屬公行勿遲某自塵一科不啻十稔拙於涉世曾
掌故之幾何放以還山煩惠文之彈去今既久於耕雨
亦無復於問天但得縣公如漢吏之循則與里老共滕
氓之幸看山無笏或容野服而迎種樹有書倘遂岩棲
之託其非公事寧敢私陳
回衆官
某瓦礫先廬久燼王參元之火蓬蒿舊逕僑遷張仲
蔚之居不堪上雨而旁風豈但仰天而見月爾乃灌蔬
之暇略加生草之茨雲住半間還是玉川之屋談傾四
座寧容金谷之車何誤聽聞肯幸臨况不特小人之環
堵莫當長者之移尊且聽琴宓賤之堂尚煩郤去詎載
酒揚雄之宅而獨偃然庸敢固辭嗣殫深謝
又
某薦拜連璧之翰極佩斷金之心雖微突兀眼前瞻烏
之止誰屋而乃推敲月底下馬之氣如虹不圖至于再
三夫豈容於執一如自坐東鄉肯為風月之主人當掛
起西忩留作雲山之佳話
回趙尉
伏審趣舍人裝隐神仙吏一琴一鶴故有家風八人八
龍雅聞譽處胡欎刺䲔之手小煩射鴨之弓恭惟某官
冰雪照人風烟滿抱衢故太末也盡覧爛柯之棋尉其
真仙乎式瞻喬木之古雖溧水欠孟郊之句顧吳門有梅
福之書奚事弓刀少迂塗轍高眠田里北部已守熊羆
重酹江山西臺當有鸂鶒某拙於涉世放以還山杞未
棘而菊未莎吾耕勞止荷為衣兮蘭為佩公望久之得
無修容則降既見
回趙縣丞
伏以藍田千竹喜入吟邊揚子一㕓適在宇下雖若燕
鴻之避雅聞笙鶴之音恭惟某官胸有層巒身為磐石
提筆秋風之戰鵰已疊雙袖笏樵溪之遊鴻方漸陸脱或
肯排雲而叫閶闔安知不跨海而望蓬莱資歴拘之嘆
息久矣世豈舍我姑徐徐六月之飛丞不負予寧欎欎
千山之底式遄薦墨不次除綸某久卧秋崖偶塵璧水
開緘見諫議之面三印斜封論文敵開府之詩一尊何
日有懷注仰無斁戢藏
回景獻邸
某平生大繆纔脱小銓青衫半荷葉之枯不勝歴落白
髮盡霜蓬之茁亦笑宜敖茫未控於謝言遽有采於慶
牘今殆可去矣敢稽講部之留此何以賀與已後賓榮之敬
回榮王
倚席賢關久慙衿佩横經公族何取範模極知北海之
疎無補東平之樂恭惟某官受系宗祏挺生神明建母
弟以屏周有韡棣華之鄂錫純嘏以保魯誕開茅土之苴
雅聞密勿於縉紳留意討論於載籍文昭武穆信知龍
種之自殊沛易楚詩寧許豹窺之時見夫何朴學仰稱
盛心某懷刺未漫辱書良寵謙卑以自牧也乃能無獻
子之家貧賤者驕人乎豈在設穆生之醴
回程學諭
白雪千莖吾生行且休矣陽春一曲遠道胡為来哉迥
如清曉南枝之花更是大江東去之調把玩不容於釋
手摧頽亦復以驚心有蓼者莪誰無犬馬之養維桑及
梓寧勿蓴鱸之思况當大學虀鹽之時敢作生日湯餅
之夢美人青玉案真是暗投小奚古錦嚢第當重襲
回景獻邸
我年如此已驚蒲柳之秋人夀幾何又見桑蓬之旦乃
重煩於後騎終不棄於前魚講堂之昨夢恍然書卷之
故情甚厚五十學易笑屈指之無多八千為春愧贈言
之何有
回南康軍舉人第一名熊東之
藉甚文名老熊當道褎然舉首凡馬空羣得聖人筆削
之心重鄉老賓興之選恭惟妙探絶學獨抱遺經誰不
黜伯而尊王是陳言耳或者褒子而貶父如名義何放出
一頭了無衆手以此戰何不克得臣將寓目焉惟不矜莫
與争晉霸在此行矣
回第二名陳大猷
衆人逐鹿何有何亡老手射鵰每發每中雖曹參之第
二知李廣之無雙恭惟熟講中庸卓為茂異許孟容有
禮學典章多所裁之公孫弘舉賢良郡國無以易也迄
援枹而再鼓又拔幟以先登鹿洞古而聘君来莫如之
子鼉洲圓而狀元出其在此行
第三名劉震酉
項羽敵萬不亦壯哉荀伯在三幾少屈矣歎伏老蒼之
筆驚嗟英妙之年恭惟賦聲摩空詩才論斗文章有氣
意其與廬山高學問藏身乃亦如椰子大於此見士之
秀何必曰老而成勉㫋此行逐鹿斫廣寒之桂毋曰得意
躍馬看長安之花
第四名于震龍
經窮羲畫妙在函三帝謂晉公合居第四真是射鵰之
手又登薦鶚之書恭惟風雲軒軒燈火兀兀文章則有
若司馬早負雋聲郡國無以易公孫每先賓貢在此行
矣其必勉之聲圓而神已作連茹彙征之兆氣剛以直
無為看花得意之詩
第五名于方
失李方叔五色已迷得曾南豐一言可决亦喜窮波斯
之識寶要是古戰場之驚人恭惟能讀三墳之書自成
一家之學衆人固不識也幾為㸑下之棄遺小子不知
裁之真似暗中之摸索忽驚傑作足張吾軍其必勉之
奮修鱗於春蟄毋令或者笑老眼之冬烘
第六名段夢賢
登楼王粲賦自有聲入洛陸機年不可及遂占易爻之
六獨當筆陣之千恭惟譜傳甲族於文昌學富酉陽之
雜俎八义手頃已成擲地之竒五色目中頓有摩空之
想是收英妙賓貢賢能三薦一門可想詩書之盛重
闈雙慶又觀袍笏之歸
第七名王桂
詩有六義大肆厥辭作者七人適當其數偉横秋之健
翮遄擊水以雄飛恭惟筆墨無塵詩書有種千人小異
嘗識君賓退之交三年不鳴果驚人文戰之捷勉圖遠
業亟奮修程今伸舒何如古仲舒但喜姓名之似杜子
夏自為兩子夏不妨科目之同
第八名何德新
太冲妙思賦必十年荀鶴異才名高第八要是摩空之
手不孤擲地之聲恭惟修水之英弘齋之學垂髫穎異
孟母之賢可知落筆老蒼何蕃之歸夐别果鏘文響勇
拔薦書有客點頭不負平生之燈火為君燒尾頓驚一
夕之風雷
第九名陳道可
周有六官雅聞作者陽為九數屈使居之聿登天府之
賢書知是年家之子姓恭惟志在姬旦學於河汾我思
伯兮有一千佛名經之在人言今者當十九年繼覇之
時名果不虛書寧無種苟明經取科第豈惟家世之
相仍以是編致太平罔俾古人之專美
第十名彭夢文
老彭世家故多學者伏生口授類以書聞是興大比之
賢適在就盈之數恭惟廬山之秀弘齋之宗怪怪竒
竒遂入不雷同之眼渾渾噩噩更湏極潜聖之心願鼓
行於南宫必改圖而東轍文章官樣自是朱衣之點頭
衣鉢家傳豈但青衫之入手
第十一名李鑣
廬山之陽居多人傑弘齋之後今見聞孫遂以伏羲之
書来羣鳴鹿之彦恭惟夢吞三畫辭闢九師爾尚迪前
人探花開庚戌之榜式克至今日齊芳適甲子之周若
有數然厥在此矣山房九十卷難藏文字之光臚傳
第一人當入衣冠之盛
第十二名劉夢六
精神之接非想非因文字之祥不五不七豈以音同於
袍色宜乎名在於薦書恭惟早有賦聲信為人瑞翁
忍窮而教子書豈窮人文得助則通神居吾助汝蘧然
有蝶訊以化鵬插翮九霄以其數則然矣連鰲一釣將
與子其成之
第十三名陳(闕)
名登薦書勲在翰府十三卦之取象正得異才二千石
之觀光亦驚老眼恭惟秀出玉峽鏘為金聲泉石地靈
况是鹿鳴之諸子文字天巧難稽鵾化之脩程維其勉
㫋在此行矣文惠公之衣鉢毋曰遥遥臚句傳之姓名
自當表表
第十四名凌鼎龍
上林司馬氣欲凌雲北溟有鯤風斯運海快矣天池之
徙飄其月府之登恭惟擲地文聲補天賦手雕蟲篆刻
何恨中眉之三薦鶚横飛遂聯科目之一幸甚觀駕勉
㫋着鞭亦步亦趨我則慚為於雞口必勝必取君當勇
跨於鰲頭
第十五名利卓
泮水采芹雅知能賦秋風撤棘相賀得人足為鄉校之
光未覺廬山之老恭惟人今而心古齒宿而意新白髮
無情每嘆中眉之屡青衫有種未嫌入手之遲竟擅名
場觀光上國衛靈之第十五牛後何居莊冥之擊三千
鵬飛訊矣壯哉晩節其在此行
代回趙簿
伏以麟黌分夜雪之燈未寒草夢魚素遞春風之訊適
近枳棲跂重論疇昔之心喜不隔同年之面恭惟某官
聲光如斗氣韻欲仙小奚佩古錦嚢吟盡風檣之騷句
太乙燃青藜杖讀殘寶苑之秘書久已騰淡墨之暉何
至試勾朱之最雲深曉殿盍隨鴛鷺之行花動春城式
快鸞凰之翥竚頒瑶札儀我銀潢某拙則未除貧亦不
改弓韜一尉樗櫟之材何堪硯老半生虀鹽之味故在
抵掌豈甘於俗吏折腰猶迕於世情羣然尨吠之狺中
以蜂蠆之毒官事未易了也無已太癡吾道其果非耶
奚為敢愠延覬金蘭之好惠垂玉薤之規野梅吹江路
之香尚夥佳晤山雨話爐亭之舊重挹清芬
代回范侍郎
某本乏修能誤膺重寄敵敢窺邊而凌中夏端由顓閫
之非人[婺-矛+牙]不䘏緯而憂宗周竊憤長淮之多壘粤覘淝
水幾震江流此吾君丙夜不安枕之時豈我輩旁觀而
袖手之日奉漏罋而沃焦釡敢姑徐徐出險道而援孤
城蓋亦岌岌雖幸解西陲之急殊未寬北顧之思胡驟
發於詔函乃誕躋於憲部退揆君臣之誼殆猶父子之
間幹蠱者分職之當然能家者功勞之奚有已陳免櫝
期得俞音跋朝而飛賀書慙誦昌黎之聯句圍棋而聞
捷奏願同謝傅之雅懷其若心藏難於言既
代回丘提刑
伏審誕將繡斧仍在錦鄉諗已滌龜敢忘傳鯉恭惟某
官珠寒甓社玉潤秦郵有胸中百萬兵早煩漕輓畫河
朔十三策妙有帷籌惟帝思祖宗立國之仁謂誰識天
地好生之德還觀當世無若吾儒趣六轡而東之聳兩
臺之屹爾山川如故不移前日之棠隂歲月幾何遄下
春風之芝詔某誼同手足喜見面顔願言快著於祖鞭
已戒先馳於鄭驛心之所藴言莫能殫
代回史參政
伏以護師外閫五年無補於宵衣進職中臺一札俾司
於秋典正此循墻之避莫遑記室之恭辱灑玉以先之
感斷金而愧甚伏念某猗無他技徒有壯心久在兵間
而父教之忠深忝西平之子横行徼外而歸無以報適
勤北顧之憂惟不勝忠憤之懷思欲濟艱難之會惟兹
邊圉大擾兵戈既摇毒於豐黃復垂涎於商亳如使老
熊之當道孰能侮之殆將困獸之鬪泥盡成擒矣今縱
驚於風鶴猶未靖於煙塵夫何罔功悞此僣賞兹蓋某
官招俊乂以列庶位同心德以興太平當我公之歸兮時
事罄金鑾之論有為王而留者人材參鼎鉉之調雖東
陲微横草之勞而南面念采薇之戍端由密啟曾靡遐
遺然叙勤者國家之懋恩惟盡忠者臣子之常節敢叨
睠賚以辱已知某昨已力控巽章冀收渙渥魯仲連天
下士豈甘市道之為諸葛亮王佐材其樂成人之美有
言欲吐因謝以祈
代回史督相
伏以邊城分梱曾微赤羽之勞書殿通班忽峻紫宸之
寵無因至此何德以堪豈有方辭太常伯之除而乃驟
躋真學士之冠已控陳於免櫝滋愧負於賀言伏念某
本乏脩能誤膺重寄敵敢窺邊而凌中夏端由護塞之
非人[婺-矛+牙]不䘏緯而憂宗周竊憤臨淮之多壘使宸扆莫
安於丙枕趣兵符亟下於庚牌如有老熊當道之威安
得佛貍窺江之事興言及是厥咎安歸顧雖遄走於蛟
螭抑已大驚於鴻雁嘅烟火萬里之氣象幾不聊生撫
山河兩戒之輿圖可為痛哭思欲自拘於司敗孰云薦
被於贊書躐登麟趾之華愈重狐冰之懼兹蓋某官潤
澤以霖雨之手包涵於雲夢之胸以其介圭入覲于王自
任天下之重得諸傅巖爰立作相每嘆人材之難微如
腹背之毛亦玷齒牙之論然端殿所以昭異數而大梱
所以重中權顧惟何人敢當兹選某抗章之懇得請為
期人欲天必從之諒無勤於再命波及君之餘也覬力
贊於一辭是謂玉成敢忘環報
代回丘漕
揆予初度頓驚潘鬢之霜惠我好音忽墮郢歌之雪厥
有嘉篚爛其盈門誼則重於斷金榮更深於倚玉屬兹
多事繄我何心豈有邊檄之飛馳正此師干之征調而
乃尚記垂弧之日不為解甲之圖今何如時但欲捲錦
鯨而還耳辭不獲命勉其烹素鯉而藏之
代回趙文昌
校中元之籍近在浹旬揆初度之時適臨巧夕敢圖藻
翰猥記桑弧多儀於粲於珍投盛德未知於瓊報敢無
拜手寧勿銘心尺素書雙鯉魚媿加餐之雅意千金裘
五花馬歎换酒之何悰
代回項祕書
某端奉英題尚憐初度吾年今已如此政慙弧矢之垂
遠道胡為来哉更委瓊瑶之貺此皆某官交同金石誼
薄雲天春入講臺未忘書帶之草香凝燕寢忽夢筆
頭之花滋感歎於歲寒猥記存於生晩歌麟趾之什自
慙子佩之青青得魚腹之書但感綈袍之戀戀
秋崖集卷二十三
