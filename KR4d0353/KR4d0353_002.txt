秋崖集卷二
宋方岳撰
詩七言絶句
次韻謝兄立春戲擬春帖子
泉脉晴融太液池内人初曉玉參差東風認得農祥正
吹作豐年御製詩
天家觀闕玉重重逼入東皇一信風生意無邊青欲動
微茫淡靄暖烟中
天地春回萬夀杯宫雲留雪玉崔嵬曉供帖子瓊幡重
攜得韶風下殿來
天與君王共一仁只將仁與物為春要令率土無枯槁
未賞冰池皺玉粼
青旗簇仗賜銀幡共以昇平奉至尊閶闔千官花底散
紫泥香熟詔書温
春思
烟草茸茸匝岸齊晴天鳬浴喜清溪一春造化花開盡
大欠渠詩共品題
春風多可太忙生長共花邊柳外行與燕銜泥蜂釀蜜
纔吹小雨又須晴
春詞
翠鼎香深旋作茶餘酲牽夢幾還家夢中記得春池綠
曾共丁寧下番花
花不知愁句又塵晩寒獨自倚欄頻一分心事一分雨
春負予耶予負春
剪得春詞不忍看雨深怕近碧闌干春無些力吹成雪
未必杏花能耐寒
草色將寒上客衣柔情只了得花飛湘簾不隔社公雨
百姓人家燕未歸
一春直是柳風流只恁風流只恁愁客又不來寒食近
碧蘅紅杜滿芳洲
道中即事
春泥滑滑欲濺裾肯為梅花顧草廬喚作詩人看得未
兩籉笠雪一肩輿
家人不寄扊扅詩直恐藁砧官尚微到了不過相愛耳
未論此語是耶非
十日山寒雨不休僕其痛矣得無愁老夫自愛歸程好
肯為春泥怨鵓鳩
梅已飄零尚典刑斷魂籬落野烟青靈均憔悴廼知此
到老可人寧獨醒
犖确連雲路不分雲侵衫袖白紛紛亦知雲自青山出
不見青山只有雲
衡雨衡風莫管渠晨炊蓐食便巾車能無幾日到茅舍
睡到日高相折除
對竈何妨客燎衣溪翁且莫鍵柴扉日之夕矣樵風冷
觳觫一牛將犢歸
上到春山頂𩕳頭更攜烟雨入吾州梅花便作鄉人看
飛落酒杯相勸酬
畫中亦愛雨中山連雨山行却厭看一夜東風吹作雪
問誰畫我訪袁安
野漲平溪已斷橋悔將辛苦上岧嶤朝來雨斷纔堪厲
依舊綠楊山逕遙
晨光漏日鳥深春况此泥行雨宿人夜半瓦鳴驚夢覺
悔將蓬笠當勞薪
田翁不省雪糢糊緊閉柴門擁地爐自許小厖分席坐
是間寧復着吾徒
剡溪船後㶚橋驢着我荒村一筍輿却後幾年俱作畫
未知雪句定何如
農謠
春雨初晴水拍堤村南村北鵓鴣啼含風宿麥青相接
刺水柔秧綠未齊
問舍求田計未成一蓑鉏月每含情春山樹暖鶯相覓
曉隴雨晴人獨耕
小麥青青大麥黃護田沙逕遶羊腸秧畦岸岸水初飽
塵甑家家飯已香
雨過一村桑柘烟林梢日暮鳥聲妍青裙老姥遙相語
今歲春寒蠶未眠
漠漠餘香着草花森森柔綠長桑麻池塘水滿蛙成市
門巷春深燕作家
觀天井
雷斧何年鑿翠成老龍吟苦雪濤驚霜晴未用為霖在
留與春蓑作太平
上已遊顯親寺題其壁
一犂初試繭栗犢兩岸對鳴晴雨鳩搖落碧桃花片片
石闌干下釣魚舟
其二
松房小小雨留客竹逕深深鳥喚人爛醉不知三月暮
等閒又是一年春
其三
芳草垂楊水底天半晴半雨作春妍幅巾道服篷船坐
不是詩僊即酒僊
其四
屬玉雙飛水滿塘石爐柏子掩山房一瓶瀑煑春風濕
只聽松聲意自長
胡登仕送花
一年春是牡丹時不負花時只有詩老去自知才思盡
枉分風月到山籬
其二
紅酣紫膩不勝春肯上先生墊角巾芳草醉眠今老矣
惜花心在怕花嗔
題八士圖
雅聞八士春俱秀未覺三賢迹已陳投分不論曾識面
此圖到手便情親
飛絮遊絲芳草路淡烟疎雨落花天偶然畫出尋詩意
未必新詩待畫傳
次韻酬率翁
戍樓夢不到中州杜牧新愁亦倦遊留得荷鋤雙手在
山寒芋栗要人收
但得清溪裹草堂溪頭山色有炎涼秋崖一出四年矣
想見松花滿石床
山樊
只有江梅合是兄水僊終似號夫人季方政爾難為弟
每恨詩評未逼真
竹屋寒無石鼎烟春風吹作白龍涎平生竒處何關染
字以山樊亦自然
重宿儲文(乙已)
只有詩囊澹似僧却嫌官屋冷於冰桃花儘賴春風笑
慣與劉郎面熟能
次韻别友
長汀草色恨連天一片飛紅漲綠川寒入湘簾君又去
只隨燕子過年年
有客
河漢微明星乍稀碧蓮香濕襲人衣夜涼如水琉璃滑
自起開忩放月歸
山家
午陰蒙密路縈紆兩兩麗黃對引雛自可曲肱驚短夢
南山叢薄有於菟
明月相看未厭貧好風無價一披襟苔簷不掃少来往
兩部鳴蛙草自深
夜大風
一夜東風太放顛草塘打破釣魚船賴渠自任脩船費
無數亂堆榆莢錢
夜雨屋漏
莫怨乖龍横見治滿床詩卷盡淋漓人間書疏何為者
徑挽天河一洗之
重午
重午無人肯訪臨竹低沙淺綠連陰倚松自讀離騷坐
一笑獨醒江水深
茉莉
閩雨揉香摘未稀鈎簾頓覺暑風微只應雪外梅花笑
肯與兒曹入枕幃
素馨
雪骨冰肌合耐寒怕寒却不離家山老夫懷土與渠等
一钁移來得許頑
次韻楊梅
筠籠帶雨摘初殘粟粟生寒鶴頂殷衆口但便甜似蜜
寧知竒處是微酸
方紅
炎蒸官屋如樊籠安得雪嚼郎官紅海山僊人隔千里
忽到眼中宗派同
羣仙南遊三神山親留冰丹祛暑袢蘂珠侍宸輙分似
我其詩之累百番
次韻至能湖上
春山如染費人詩驟馬新堤拂柳絲杜宇一聲春欲暮
海棠睡去未曾知
楊柳枝
綠陰深護碧闌干拂拂春愁不忍看燕子未歸花落盡
一簾香雪晩風寒
拗盡青青恨未消春風一夜長新條多情也似相欺得
愛惹釵頭翡翠翹
晴日遊絲亂入簾夕陽更忝酒家帘粥香餳白清眀近
鬭挽柔條插書簷
小橋風定綠烟垂幾送行人此别離蹀躞玉&KR1301;嘶草去
啼鶯寂寞雨千絲
幾日春寒怯上樓樓頭烟縷拂簾鈎相看瘦盡渾無奈
一種風流各自愁
觀山
一層雲放一層山小市人家翠欲環檢點只疑低數尺
一層山向隠雲間
過湖
纔出城来便不同綠楊微拂藕花風過湖船用百錢買
卧看雲歸南北峰
暑中雜興
一刻之間值萬金苦無人可共幽襟幾年不作西湖想
聽得啼鶯不自禁
不慣山中夜月寒滿忩樹影蘚花乾移床近壁不敢卧
恐是龍蛇之屈蟠
今年不上一竿竹渠豈於人亦世情風雨尚餘千个在
結巢吾欲聽秋聲
白鷗吾有一日雅疇昔見之相與親滄浪忽欲從此逝
嗔我手揖無詩人
是非不到野溪邊只就梧桐聽雨眠睡熟不知溪水長
鷺鷥飛上釣魚船
平生多可曹修士說我唐詩最逼真不道蹇驢風雪裏
何如黃犢過比鄰
俚謂革鞾烏脚鬼吾尊毛穎黑頭公與鞾作傳何為者
穎則萬世文辭工
只鋤蔬甲亦妨閒久與溪雲斷往還今日偶來僧却在
共煎茶喫話廬山
立秋
秋日尋詩獨自行藕花香冷水風清一涼轉覺詩難做
付與梧桐夜雨聲
書元可扇
南薰殿上薰風老雨便飛來占取涼書帶香眠愁杳渺
雲侵清簟竹方床
記畫
閒雲古木山藏寺野渡孤舟水落磯秋色無人空黯淡
竹門未掩待僧歸
漁父詞
晩晴鋪網占鷗沙各自分魚就酒家洞口醉眠船正暖
碧桃流出兩三花
陰陰深樹晩生烟雨急歸來失繫船白鷺不驚沙水淺
依然共在綠楊邊
烟波渺渺一輕篷浦溆生寒蘆荻風昨夜新霜魚自少
滿江明月笛聲中
沽酒歸來雪滿船一蓑撐傍斷磯邊誰家庭院無梅看
不似江村欲暮天
龜巢夜宴
落日鴛鴦睡淺波荷花初醒水微波玉簫吹斷晴雲濕
最覺池寬得月多
送劉子就試
竹雨梧風滿袖涼踏槐仍逐衆人忙一觴共滴蟾蜍露
併遣五千書傳香
小技文章道未尊入時新樣更難論鵠袍纔脫須重讀
六籍久為場屋昏
羹蓴
烟雨中間幾白鷗藕花菱葉小亭幽紫蓴共煮香涎滑
吐出新詩字字秋
鄭文振席上
香篆燒殘小玉虯荷花深處浴鳬鷗談詩未了催行酒
忽送清歌淺黛愁
寄越友
茂竹脩林已陳迹禹穴剡溪俱勝遊秋風倘未理歸夢
我欲買船官渡頭
湖山掩映信樂國烟雨凄迷非故鄉青燈何日一杯酒
江頭極目吳山長
跋至能所書西湖洞天事
西湖天下竒絶處定有老僊時下觀重來俯仰已陳迹
但見孤山烟霧漫
圯上老人親墮履衡山道士共聯詩向來此事亦多矣
我故於君了不疑
陪劉提察少集四聖觀
江山於我故眼青我亦輙以詩酬之東華昨夢已塵土
千萬勿令鷗鷺知
詩人胸次倒磊塊試澆之酒將何如作詩不壓林逋倒
正恐湖山亦厭余
宿芳潤用壁間韻
只為梧桐怨夜長不知楊柳老年芳林梢一片過雲雨
便作秋聲占取涼
次韻牟監簿
幾攜筆硯傍書林吟到更寒月未沈有客忽從天禄至
人間便隔五雲深
秋聲滿院有誰來亦欲從君話老懷隔竹已敲茶臼雪
不知何日又清齋
夢放翁為予作貧樂齋扁誠齋許畫齋壁予本
無齋亦不省誠齋之能畫也
晴忩欲曉鳥聲春喚起藜床入定身老去不知三月暮
夢中親見兩詩人
早春山中
空濛山翠濕烏紗逗密穿深一逕斜誰畫秋厓滿頭雪
石檀倚竹看梅花
其二
竹邊門自不須關留與山雲共往還芳草初齊梅點點
綠絲茸地鹿胎斑
其三
蘭未曾芽柳未絲是渠春早是春遲草塘尋見春風處
問訊如何自不知
其四
吟入梅花倚樹腰不知聲撼雪飄飄山翁只道春無力
半日黏鬚未肯消
其五
同時乞得杏花栽一樣高低一處裁自是春風不齊整
半零落盡半胚胎
元夕
團蒲曲几雪鬅鬙寒入青燈澹似僧只有梅花一林月
酒杯詩筆已無能
其二
去年人老已蒼華野蔌山醪辦咄嗟到得今年人又老
也無筋力看梅花
其三
莫道山家不挂燈脩身寳月一團冰清寒照見諸人膽
却問諸人見未曾
其四
老去歡悰久已無病來瘦骨不勝扶山居幸自依青士
身事何曾問紫姑
入村
十日春霖一日晴打包作意辦山行月明夜半雨聲急
不道老天無十成
其二
山深未必得春遲處處山櫻花壓枝桃李不言隨雨意
亦知終是有晴時
其三
閉門覓句每無悰句在茅茨烟雨中和雨和烟收拾取
等晴却寫與東風
其四
宿雨初晴曉日晶彌川滿谷白雲平爛銀堆裏素螺髻
畫出江潮萬里横
雁來紅
是葉青青花片紅剪裁無巧似春風誰將葉作花顔色
更與春風迥不同
其二
秋入山籬葉正丹老天渾誤作花看不知宋玉今何似
雁欲來時霜正寒
月下
月明正午一聲雁山静如秋兩袖風鶴與蒼頭齊睡着
無人知我此山中
其二
春風不到莓苔石山月自隨烟水身窮是世間常事耳
不知顛倒幾多人
買蘭
幾人曾識離騷面說與蘭花枉自開却是樵夫生鼻孔
擔頭帶得入城來
秋崖集卷二
