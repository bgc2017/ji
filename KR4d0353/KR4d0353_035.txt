秋崖集卷三十五
宋方岳撰
榜祝文
宗學
某祗事之始敢自布其愚鄙某四方草茅士未嘗一日
得處庠序也永惟公族有學訓齊親賢國之宗盟異姓
為後豈可過自貶損于太武兩學哉郡國之學士大夫
進而望三學之彦如在洙泗退然不敢鴈行而某偹員
西雍歲且有半耳目之所覩記頗乖舊聞倚博士之席
者可以痛自刻責矣有如乃日杯酒之失澒洞一時流
傳四方往往發策以相姗笑豈有堂堂帝學顧為偏方
下國場屋之所敢予侮如此然則盍自重而巳某不學
無識奚其師之敢然竊思諸君之所以輕千里而會聚
于此堂者父母之心為何如哉其大者固望以坐進斯
道窺見羣聖賢之心以成其德而其小者亦望以博極
羣書稱雄於二三子之間以成其名然則問學不可不
專工舉子業亦不可不精習也一念到此則奉父母之
遺體而儻蕩以取輕于天下不惟不敢亦不暇奈何以
不貲之身忍自輕哉學校非他有司比如一以三尺法
從事嘻巳薄矣凖䋲規矩不在有司之法而在聖賢之
書不在聖賢之書而在諸君之一念故曰惟聖罔念作
狂惟狂克念作聖聖狂相去何啻天淵一念差殊遂至
此極某不自揣度輙道其區區如此惟諸君幸教
南康諭俗
此邦久被先儒之化同與他處不同所以正士端人項
背相望執經問道遺俗猶存政應家家詩書人人禮遜
入孝出弟洙泗同風古所謂鄉之八刑要非此邦所宜
有也盖古者不孝之刑未有若後世子而悖其父者也
晨昏定省禮有愆違便是不孝古者不睦之刑未有若
後世少而凌其長者也九族之親情意不接便是不睦
姻婭而乖争則有不婣之刑兄弟而暌異則有不弟之
刑朋友不相信者謂之不任鄉鄰不相賙者謂之不恤
至于造言以惑衆亂民以敗常皆古者有司之所必刑
也此邦人士習聞前賢之訓語親見先逹之典刑固自
不至此如使父子有親長幼有序夫婦有别朋友有信
雖使晦庵復為此郡方且敬之慕之而况於某有如非
才假守去此不能五百里桑隂接畛實同鄉邦盖長老
其父兄而幼少其子弟也亦豈忍以三尺法從事哉不
勝大願願懲忿以息争窒欲以省事改過以遠罪力夲
以安生守之所望於邦人士者甚厚也守固無足道其
幸毋負晦庵以重此邦羞惟父老時其告教之毋忽
南康軍免設醮
拙守此來有道士謁于路文書銜䄂出視之則提督官
申請入宅醮例也問之曰為官乎為私乎曰欲婘輯之
安斯寝為是禱也拙守曰嘻福不如是祈也昔象山先
生守荆門歲有醮以祈民福先生為講歛福錫民之說
以代醮事其言曰此心若正無不是福此心若邪無不
是禍而今茲之醮又不為民此心果安在哉拙守不學
不敢講經敢誦所聞以諗邦人士彼詩不云乎上帝臨
女毋貳爾心謂上帝只在此心不必他求也人人有此
心則是人人有此上帝若念念是善念事事是善事福
固不待祈而得也所謂作善降之百祥也若念念是惡
念事事是惡事禍固不可禳而去也所謂作不善降之
百殃也然則福從何來哉從此心來也禍從何來哉亦
從此心來也禍福無不自巳求之此之謂也苟使拙守
草芥其民蠒絲其郡貨賄其獄嚢橐其家上帝方將譴
怒之固非一瓣香所能回也世之士大夫有以苞苴變
黑白者人皆賤之孰無上帝而受人之私乎拙守不敢
以私凟上帝也惟當不昧此心對越于上下福禍之來
非所敢知也修巳以俟天命而巳邦人士之所以求福
而避禍者盖亦不過如此父慈子孝兄愛弟敬夫和妻
柔姑慈婦聽上帝臨之福莫大焉父子不親夫婦不别
長幼不序朋友不信上帝臨之禍莫甚焉因併布之煩
提督官鏤榜曉諭是所謂撰述詞䟽者矣
南康大比勸諭
某惟廬山多士之邦異材傑出適茲大比謬守得以勸
駕與寓目焉豈非甚幸輙不自揣度敢以其身之所親
歴者為諸賢告此雖齷齪者之事然而一試至重事體
則同諸賢其幸聽之某家夲窮空無力就學父兄攻苦
食淡遣之從師以故每至秋闈所以自愛其身者無所
不至惟恐不得盡心于一試以負父兄率先衆人入城
數日盖恐暑涂之衝突亦憂狹路之喧争既至邸中杜
門跧伏未嘗追逐同隊一出城闉深慮玉石不分或遭
毆擊精神散逸何以為文如此而見黜有司不可一歸
之命也每記辛夘淅漕試林大卿介為臨安尹與陳司
業塤為姻家司業廳待試于江漲橋臨安供帳如逹官
居一時朋友凡十七人某寔與焉十四日尹送酒殽甚
設邸中主人適又以桂花來朋友之豪者作興劇飲某
固不得辭也薄暮乘醉相携出遨止之不可則逃之幸
邸中主人閉予于其他室諸人者久而不返勢亦難尋
夜半待試者四起矣方見洶洶百十人擁入邸中則朋
友皆為群小所傷流血被面臨安卒護之以來者也向
使非司業之客是亦安保性命者耶匆匆入場氣息不
属有永嘉方兄者匍匐棘門外曰吾不能試矣欲歸邸
如何某時怒之曰君但自去場中斷不到得尋老兄不
見將合千人杖一百也旁觀者莫不大笑是十七人者
亦有三四人筆端極高盡在孫山之外惟某僥倖耳盖
為人毆擊如此雖有百二十分文章亦自一辭不措矣
諸賢固不至此而區區愛助之意不敢冺嘿盖學者不
可以一日之樂易終身之憂而三年燈火之勤亦常敗
于頃刻間血氣之使可不戒哉夫公卿大夫繇此其選
知讀書之苦識作文之難者豈肯以其可以為公卿大
夫之身而輕儇以為閭閻市井之行意者鼓噪場屋喧
閧街衢必不知讀書不能作文不望為公卿大夫者也
謬守雖不肖不得不代其父兄教之苟至於此不惟非
其父兄之所望亦豈謬守之所欲哉鄉曲之英相觀而
善其胥教誨胥保惠以仰稱國家選舉之盛心毋忽
邵武軍勸諭
太守夲深山農夫不習為吏閩中風土尤所未諳誤恩
此來再三辭不獲君命所在勉巳祗承盖以前在廬山
斷决湖廣總所綱梢之強横者至勤總使舉劾廟堂無
以處之姑與兩易若所易之郡地望稍高則可以終于
控辭堅定不出今邵武與南康無以大相過而又以近
移遠宜若貶然此太守之所以不得不來也太守愚鄙
一生草茅但知有公是非不知有實利害今至邵武豈
能改前之為惟爾士爾民頗哀老子諒其拙直毋犯有
司太守得之所聞未知信否不敢不以告也此邦山水
峭刻土騂以剛人生其間負氣而好勇甚者相劘相刃
讐殺為常佩犢帶牛習于陵暴此豈太平之世所謂王
民者哉太守以為風土之剛夲是天賦之美爾民自繆
用之耳李忠定公生于此邦亦禀此氣中興事業只是
剛氣中做出來今爾民却把這好底剛氣做出無限不
好底事豈不可惜諸人氣禀與李忠定公氣禀一般若
養此氣勇于做好事則為功名為節義載在史册千古
馨香若縱此氣勇于做惡事則為兇人為刑徒傳之鄕
曲千古臭穢所謂惟聖罔念作狂惟狂克念作聖即此
之謂也人心天理夲自不相遠只是一時忿氣不能少
忍耳太守今勸諭爾士民不過懲忿兩字忿心忽起即
忍之頃刻間有終身受用不盡者若刻核太甚則有不
肖之心應之矣若一朝之忿忘其身以及其親不得謂
之考終命矣生為頑民死為狠鬼亦何樂而為此自今
其無闘毆無陵犯無嚚訟無生傷將使俗厚風醇入孝
出悌鄉隣有義宗族有親則豈惟此邦大守與受其賜
幸聽無忽
帥幕謁夫子廟
某祗惟先聖之言曰軍旅之事未之學也而某何人敢
贊籌幄其敬率聖訓勉哉惟忠
諸廟
某未學軍旅何以畫諾帥藩懇辭不獲亦既祗厥事矣
敢不以告境内之典祀
代督視府謁廟
乃四月辛丑皇帝制詔臣某敵國強悍窺我邊陲汝往
視師以張我夲朝之大烈惟某力綿任重夙夜不敢康
誕將天威既巳建牙于江表於赫王愾普天丕承爾明
神與有責焉敢告
代督視府拜學
某待罪二府不能宣皇威遏寇虐以上勤天子之憂顧
乃發大號俾出視師任重力緜夙夜懼弗克勝任惟古
者受成於學獻馘于泮兵固非司馬法也聖門大訓具
在六經昔者嘗竊聞之某不敢諉曰軍旅之事未之學
南康到任祝文十首
先聖
某從諸生假守未知所以為政永惟道千乘之國聖有
大訓某雖不敏請事斯語豈敢曰夫滕壤地褊小
兖國公
某惟聖門有仕者矣四代禮樂獨先師得聞之克已之
功用固如此某敢不三省思所以為邦者
鄒國公
某假守康廬郡雖其壌地褊小亦固諸侯國也惟先師
之訓諸侯一言以蔽之何必曰利某敢不奉以從事
社稷
某惟有社稷者其惟曰雨曰暘曰燠曰寒曰風曰時祗
事之始敢不敬率國典蒞視壇壝爾明神克相之䘏哉
有土
二賢
斯道之傳至我有宋元公濛鴻之開闢也文公絪緼之
訢合也而皆嘗辱臨郡繼之者何人哉雖然遺書具存
某也童而習之白矣苟負明訓遺像在堂
西祠
某惟五先生之傳與周子朱子合堂而處禮也師友淵
源之所自顧退然西廡下或者其不謂禮某祗謁之始
徘徊太息方將下博士諸生議所以敢不以告
東祠
廬山天下勝處也士之高者為隠逸又高者為神仙不
隠不仙偉哉五賢
谷源
某互鄉童子也生三月而公騎鯨白雲之鄉假守此來
聿既老矣猶幸遺書在焉講切而揚厲之學者事也某
其與夫二三子者敢不力
諸廟
某蒙恩假守盖與爾明神分職于是邦使曲如鈎濁如
泥而貪如狼某則罪矣爾明神其亟去之時雨暘平寒
暑使物不疵癘而年榖豐熟則將誰責而可某亦不敢
不以告
三聖
惟三大士發慈悲心雖一小邦頼饒益故敢于入境致
此瓣香願出普光迄成樂歲
邵武詣學
某自近移遠宜若貶然不得以終辭也祗率聖訓其敢
悔前之為
諸廟
某治郡無善状寬恩此來其臨政猶廬山之某也若夫
時雨暘弭疵癘則有此邦之典祀在敢不以告
祈晴
春秋書六月雨志喜也然時則民喜過則民憂神寕以
向之甘霖為今之苦雨而害于有秋乎敢告
歲荐飢矣吾民之望此麥盖中流一壺也麥既穗而雨
滛之神豈棄吾民為溝中瘠乎某敢拜手以請
謝晴
常雨為罰憂民之憂端笏以告伏隂以收歛氛戢雲相
我有秋尚其相之時若維休
麥欲蛾而得晴蠶欲蟻而得暖刈雲繅雪有望矣某敢
拜手以袛明神之休
祈雨
中夏大雩月令也相彼南畆維其龜矣有芃者苗亦既
萎矣吁嗟雩兮雨其時矣
謝雨
田龜矣而雨耕之秧艾矣而雨插之此則爾明神之有
大造于吾民也令敢不端笏歸貺
祈晴
某入境則霖雨于今不三日翅矣意者山川之神不以
某為可乎抑民之望此麥盖中流一壺也某不可則去
之尚毋以某累斯民
土潤暑溽而禱晴某則罪矣然禱者再晴者亦再晴固
以黷雨固以溽歟今茲雨又晴某敢薦拜以謝而以請
某宿聞雨翻九河而下之勢未渠央也亟起盥頮私有
禱于境内之典祀盖夜寐之不暇遑也且朝視之如飛
將軍漢矢且盡突然解甲其小休如公輸般攻械已窮
忽焉銜枚以退而無亂行也爾明神之應如響矣乃率
僚吏並走羣祀尚劃劙其隂雲而軒豁其陽光也
焚黃
乃秋九月天子禋祀合宫誕錫靈釐薄海内外士自八
品以上同休其親于是先府君秩親衛尉匠丞而妣則
嘗封孺人矣不肖子官未至員郎法無以加是曰姑俟
之則某假守康廬掌訝者適至過家上冡古以為榮敢
奉先府君贈宣義郎告以白而焚其副瞻言善慶臨發
涕零
秋崖集卷三十五
