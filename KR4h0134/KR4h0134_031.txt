漢魏六朝百三家集卷三十一
魏劉楨集題詞
魯國孔文舉廣陵陳孔璋山陽王仲宣北海徐
偉長陳留阮元瑜汝南應德璉東平劉公幹魏
文所稱文人七子也文帝云劉楨章表書記壯
而不密又稱其五言詩妙絶當時今公幹書記
傳者甚少知其物化以後遺失多矣集詩大悉
五言詩品亦云其源出古詩思王而下楨稱獨
步豈緣本魏文為之申譽乎近日詩選痛貶建
安亦度已迹削他人足耳未若南皮觴酌公讌
贈答當時得失相知者深也劉公幹贈五官中
郎將詩有云昔我從元后整駕至南鄉過彼豐
沛都與君共翺翔王仲宣從軍詩亦云籌策運
帷幄一由我聖君嚴滄浪黜之謂元后聖君並
指曹操心敢無漢大義批引二子固當叩頭伏
罪然詩頌鋪張詞每過實文人之言豈必盡由
中情哉公幹平視甄夫人操收治罪文帝獨不
見怒死後致思悲傷絶絃中心好之弗聞其過
也其知公幹誠猶鍾期伯牙云
目錄
賦
魯都賦
大暑賦
遂志賦
黎陽山賦
瓜賦(冇序)
清慮賦
書
諫平原侯植書
又
答太子書
又
碑
處士國文甫碑
詩
公讌詩
贈五官中郎將
其一
其二
其三
其四
贈徐幹
贈從弟
其一
其二
其三
襍詩
鬭雞
射鳶
失題
其一
其二
漢魏六朝百三家集卷三十一目錄
漢魏六朝百三家集卷三十一
明張溥輯
魏劉楨集
賦
魯都賦
昔大廷氏肇建厥居少昊受命亦都兹焉山則連岡屬
嶺曀□峡北紫金揚暉於鴻崖水精潛光乎雲穴岱宗
邈其層秀于氣霧以高越其木則赤桋青松文莖蕙棠
洪幹百圍高徑穹皇竹則填彼山陔根彌阪域蒙雪含
霜不渝其色夏簜攅包勁篠並殖翠實離離鳳皇攸食
水産衆夥各有彛倫頒首華尾豐顱重斷戴兵挟刅盤
甲曲鱗且觀其時謝節移和族綏宗招歡合好肅戒友
朋蛾眉清眸顔若雪霜插曜日之珍笄珥明月之珠璫
舞人就列整飾容華和顔揚眸眄風長歌飄乎猋發身
如轉波尋虚騁迹顧與節和縦修袖以終曲若奔星之
赴河及其素秋二七天漢指隅民胥祓禊國於水遊緹
帷彌津丹帳覆洲蓋如飛鶴馬如遊魚應門巖巖朱扉
含光路殿巋其隆崇文陛巘其高驤聽迅雷於長除若
有聞而復亡其園囿苑沼駢田接連渌池分浪以帶石
垠文隅瓊岸華玉依津邦乃大狩振揚炎威教民即戎
講習興師絡幕包括連結營圍毛羣隕殪羽族殱剥填
﨑塞畎不可勝錄
大暑賦
其為暑也羲和總駕發扶木太陽為輿達炎燭靈威參
垂步朱轂赫赫炎炎烈烈暉暉若熾燎之附體又温泉
而沈肌獸喘氣於玄景鳥戢翼於高危農畯捉鎛而去
疇織女釋杼而下機温風至而增熱歊悒慴而無依披
衿領而長嘯冀微風之來思
遂志賦
幸遇明后因志東傾披此豐草乃命小生生之小矣何
兹云當牧馬於路役車低昂愴悢惻切我獨西行去峻
溪之鴻洞觀日景於朝陽釋叢棘之餘刺踐檟林之柔
芳皦玉粲以曜目榮日華以舒光信此山之多靈何神
分之煌煌聊且遊觀周歴高岑仰攀高枝側身遺隂磷
磷䃹䃹以廣其心伊天皇之樹葉必結根於仁方捎吴
夷於東隅掣畔臣乎南荆戢干戈於内庫我馬縶而不
行揚洪恩於無涯聽頌聲之洋洋四㝢漠以無為玄道
穆以普將翼儁乂於上列退仄陋於下場襲初服之蕪
薉託蓬蘆以遊翔豈放言而云爾乃旦夕之可忘
黎陽山賦
自魏都而南邁迄洪川以朅休想王旅之旌旄望南路
之遐修御輕駕而西徂過舊塢之高區爾乃踰峻嶺超
連岡一登九息遂臻其陽南蔭黃河左覆金城青壇承
祀高碑頌靈珍木駢羅奮華揚榮雲興風起蕭瑟清泠
延首南望顧瞻舊鄉桑梓增敬慘切懷傷河源汨其東
逝陽烏飄而南翔覩衆物之集華退欣欣而樂康
瓜賦(有序)
在曹植坐廚人進瓜植命為賦促立成其辭曰
布象牙之席薰玳瑁之筵憑彤玉之几酌縹碧之樽三
星在隅温風節暮枕翹於藤流美遠布黃花炳曄潜實
獨著豐細異形圓方殊務揚暉發藻九采襍糅厥初作
苦終然允甘應時湫熟含蘭吐芳藍皮密理素肌丹瓤
乃命圃師貢其最良投諸清流一浮一蔵析以金刀四
剖三離承之以雕盤羃之以纖絺甘逾蜜房冷亞冰圭
清慮賦
結東阿之扶桑接西雷乎燭龍上青雘之山蹈琳珉之
塗玉樹翠葉上栖金烏
書
諫平原侯植書
家丞邢顒北土之彦少秉高節玄靜澹泊言少理多真
雅士也楨誠不足同貫斯人並列左右而楨禮遇殊特
顒反疏簡私懼觀者將謂君侯習近不肖禮賢不足採
庶子之春華忘家丞之秋實為上招謗其罪不小以此
反側
又
明使君始垂哀憐意眷日崇譬之疾病乃使炎農分藥
岐伯下鍼疾雖未除就没無恨何者以其夭毉至神而
榮魄自盡也
答太子書
(太子初賜楨廓落帶其後師死欲借取以為像因書啁楨楨答之楨辭指巧妙皆如是)
楨聞荆山之璞曜元后之寶隋侯之珠燭衆士之好南
垠之金登窈窕之首鼲貂之尾綴侍臣之幘此四寶者
伏朽石之下潛汚泥之中而揚光千載之上發彩疇昔
之外亦皆未能初自接於至尊也夫尊者所服卑者所
修也貴者所御賤者所先也故夏屋初成而大匠先立
其下嘉禾始熟而農夫先嘗其粒恨楨所帶無他妙飾
若實殊異尚可納也(衆士一作衆女)
又
肅以素秋則落
碑
處士國文甫碑
先生執乾靈之貞潔禀神祗之正性咳笑則孝弟之端
著匍匐則清節之兆見齠齓以及成人體無懈容口無
愆辭兢兢業業小人畏忌勤讓同儔敬事長老雖周之
樂正子春漢之江都董相其飭躬力行無以尚之是以
長安師其仁朋友欽其義閨門稱其慈宗屬懷其惠既
乃潛心窮巖游心載籍薄世名也初海内之亂不視膳
羞十有餘年憂心泣血不勝其哀形銷氣竭以建安十
七年四月卒于時龍德逸民黃髮實叟綴文通儒有方
彦士莫不拊心長號如喪同生咸以為誄所以昭行也
銘所以旌德也古之君子既没而令問不忘者由斯二
者也銘曰
懿矣先生天授德度外清内白如玉之素逍遥九皋方
回是慕不計治萃名與殊路知我者希韞櫝未酤喪過
乎哀遘疾不悟早世永頽違此榮祚咨爾末徒聿修歡故
詩
公讌詩
永日行遊戲歡樂猶未央遺思在玄夜相與復翺翔輦
車飛素蓋從者盈路傍月出照園中珍木鬱蒼蒼清川
過石渠流波為魚防芙蓉散其華菡萏溢金塘靈鳥宿
水裔仁獸遊飛梁華館寄流波豁達來風凉生平未始
聞歌之安能詳投翰長嘆息綺麗不可忘
贈五官中郎將
其一
昔我從元后整駕出南鄉過彼豐沛都與君共翺翔四
節相推斥季冬風且凉衆賓會廣坐明鐙熺炎光清歌
製妙聲萬舞在中堂金罍含甘醴羽觴行無方長夜忘
歸來聊且為太康四牡向路馳歡悦誠未央
其二
余嬰沈痼疾竄身清漳濱自夏涉玄冬彌曠十餘旬常
恐游岱宗不復見古人所親一何篤步趾慰我身清談
同日夕情盼敘憂勤便復為别辭游車歸西隣素葉隨
風起廣路揚埃塵逝者如流水哀此遂離分追問何時
會要我以陽春望慕結不解貽爾新詩文勉哉修令德
北面自寵珍
其三
秋日多悲懷感慨以長嘆終夜不遑寐敘意於濡翰明
燈曜閨中清風凄已寒白露塗前庭應門重其關四節
相推斥歲月忽欲殫壯士遠出征戎事將獨難涕泣灑
衣裳能不懷所歡
其四
凉風吹沙礫霜氣何皚皚明月照緹幕華燈散炎輝賦
詩連篇章極夜不知歸君侯多壮思文雅縱横飛小臣
信頑鹵僶俛安能追
贈徐幹(是時徐在西掖劉在禁省故有此詩)
誰謂相去遠隔此西掖垣拘限清切禁中情無由宣思
子沈心曲長嘆不能言起坐失次第一日三四遷步出
北寺門遥望西苑園細柳夾道生方塘含清源輕葉隨
風轉飛鳥何翻翻乖人易感動涕下與衿連仰視白日
光皦皦高且懸兼燭八紘内物類無頗偏我獨抱深感
不得與比焉
贈從弟三首
其一
汎汎東流水磷磷水中石蘋藻生其涯華葉紛擾溺采
之薦宗廟可以羞嘉客豈無園中葵懿此出深澤
其二
亭亭山上松瑟瑟谷中風風聲一何盛松枝一何勁冰
霜正慘悽終歲常端正豈不罹凝寒松柏有本性
其三
鳳皇集南岳徘徊孤竹根於心有不厭奮翅凌紫氛豈
不常勤苦羞與黃雀羣何時當來儀將須聖明君
雜詩
職事相(一作煩)填委文墨紛消散馳翰未暇食日昃不知
晏沈迷簿領書回回自昏亂釋此出西城登高且游觀
方塘含白水中有鳬與雁安得肅肅羽從爾浮波瀾
鬭雞
丹雞被華采雙距如鋒芒願一揚炎威會戰此中唐利
爪探玉除瞋目含火光長翹驚風起勁翮正敷張輕舉
奮勾喙電擊復還翔
射鳶
鳴鳶弄雙翼飄飄薄青雲我后横怒起意氣凌神仙發
機如驚猋三發兩鳶連流血灑墻屋飛毛從風旋庶士
同聲贊君射一何妍
失題
其一
昔君錯畦畤東土有素木條柯不盈尋一尺再三曲隠
生寘翳林倥偬自迫束得託芳蘭苑列植高山足(後闕)
其二
青青女蘿草上依高松枝幸蒙庇養恩分惠不可貲風
雨雖急疾根株不傾移(後闕)
漢魏六朝百三家集卷三十一
