漢魏六朝百三家集卷一百三上
徐陵集題詞
陳世祖時安成王任威福徐孝穆為御史中丞
彈之下殿高宗議北伐孝穆舉吳明徹大將裴
忌副之克淮南數十州地周昌強諫張華知人
殆有兼稱非徒以太史之辭干將之筆豪詡東
海也評徐詩者云如魚油龍罽列堞明霞比擬
文字形象亦然迺余讀其勸進元帝表與代貞
陽侯數書感慨興亡聲淚並發至羈旅篇牘親
朋報章蘇李悲歌猶見遺則代馬越鳥能不悽
然夫三代以前文無聲偶八音自諧司馬子長
所謂鏗鏘鼓舞也浸淫六季制句切響千英萬
傑莫能跳脱所可自異者死生氣别耳歷觀駢
體前有江任後有徐庾皆以生氣見高遂稱俊
物他家學步夀陵菁華先竭猶責細腰以善舞
余竊憂其餞死也玉臺一序與九錫並美天上
石麟青睛慧相亦何所不可哉
目錄
賦
鴛鴦賦
詔
陳武帝即位詔
梁禪陳詔
陳公九錫詔
進武帝為長城公詔
乂帝登祚尊皇太后詔
封始興王詔
策文
梁禪陳策文
陳公九錫策文
璽書
武帝下州郡璽書
梁禪陳璽書
表
勸進梁元帝表
讓五兵尚書表
讓散騎常侍表
讓左僕射初表
讓右僕射初表
為王儀同致仕表
為始興王讓瑯琊二郡太守表
移文
為護軍長史王質移文
移齊文
檄
檄周文
啓
安成王讓錄尚書表後啟
謝敕賚燭盤賞答齊國移文啟
謝敕賜祀三皇五帝餘饌啟
謝兒報坐事付治中啟
謝賚麕啟
謝東宫賚蛤蜊啓
謝賚蛤啟
書
為貞陽侯與太尉王僧辨書
為貞陽侯答王太尉書
為貞陽侯重與王太尉書
為貞陽侯答王太尉書
為貞陽侯重答王太尉書
又為貞陽侯答王太尉書
為貞陽侯與陳司空書
為貞陽侯重與裴之横書
為貞陽侯與北齊荀昂兄弟書
在北齊與楊僕射書
在北齊與宗室書
在北齊與梁王太尉書
與王吳郡僧智書
答李顒之書
為陳武帝作相時與北齊廣陵城主書
為陳武皇作相時與嶺南酋豪書
為陳武帝與周宰相書
為陳主與周冢宰宇文護論邊境事書
為陳主答周主論和親書
在吏部尚書答諸求官人書
同前
答周處士書
與章司空昭達書
重答朝臣書
漢魏六朝百三家集卷一百三上目錄
漢魏六朝百三家集卷一百三上
明張溥輯
徐陵集
賦
鴛鴦賦
飛飛兮海賓去去兮迎春炎皇之季女織素之佳人未
若宋玉之小史含情而死憶少婦之生離恨新婚之無
子既交頸於千年亦相隨於萬里山雞映水那自得孤
鸞照鏡不成雙天下真成長合會無勝比翼兩鴛鴦觀
其哢吭浮沈輕軀瀺灂拂荇戲而波散排荷飜而水落
特訝鴛鴦鳥長情真可念許處勝人多何時肯相厭聞
道鴛鴦一鳥名教人如有逐春情不見臨卭卓家女秪
為琴中作許聲
詔
陳武帝即位詔
五德更運帝王所以御天三正相因夏殷所以宰世雖
色分辭翰時異文質揖讓征代迄用參差而育德振民
義歸一揆朕以寡昩時屬艱危國步屢屯天維三絶肆
勤先后拯厥横流藉將帥之功兼猛士之力一匡天下
再造黔黎梁氏以天禄永終歷數攸在遵與能之典集
大命於朕躬顧惟菲德辭不獲亮式從天睠俯協民心
受終文祖升禋上帝繼迹百王君臨萬宇若涉川水罔
知攸濟寶業初建皇祚維新思俾惠澤覃被億兆可大
赦天下改梁太平二年為永定元年賜民爵二級文武
二等鰥寡孤獨不能自存者人榖五斛逋租宿倩皆勿
復收其有犯鄉里清議贓汙淫盗者皆洗除先注與之
更始長徒勅繫特皆原之亡官失爵禁錮奪勞一依舊
典
梁禪陳詔
五運更始三正迭代司牧黎庶是屬聖賢用能經緯乾
坤彌綸區宇大庇黔首闡揚鴻烈革晦以明積代同軌
百王踵武咸由此則梁德湮微禍亂荐發太清云始見
困長蛇承聖之季又罹封豕爰至天成重竊神器三光
亟沈七廟乏祀含生已冺鼎命斯墜我武元之祚有如綴
旒靜惟屯剥夕惕載懷相國陳王有命自天降神惟嶽
天地合德晷曜齊明拯社稷之横流提億兆之塗炭東
誅逆叛北殱獯醜威加四海仁漸萬國復張崩樂重興
絶禮儒館聿修戎亭虛候大功在舜盛績惟禹巍巍蕩
蕩無得而稱來獻白環豈直皇虞之世入貢素雉非止
隆周之日固以效珍川陸表瑞煙雲甘露醴泉旦夕凝
涌嘉禾朱草孳植郊甸道昭於悠代勲格於皇穹明明
上天光華日月革故著於玄象代德彰於圖䜟獄訟有
歸謳謌爰適天之歷數實有攸在朕雖庸藐闇於古昔
永稽崇替為日已久敢忘列代之遺典人祇之至願乎
今便遜位别宫敬禪於陳一依唐虞宋齊故事
陳公九錫詔
肇昔元胎剖判太素氤氲崇建人皇必憑洪宰故賢哲
之后牧伯征於四方神武之君大監治乎萬國又有一
匡九合渠門之賜以隆戮帶圍温行宫之寵斯茂時危
所以貞固運泰所以光熙斯乃千載同風百王不刊之
道也太傅義興公允文允武迺聖迺神固天生德康濟
黔首昔在休期早隆朝寄遠踰滄海大拯交越皇運不
造書契未聞中國其亡兵凶總至哀哀噍類譬彼窮牢
悠悠上天莫云斯極否終則泰元輔應期救此將崩援
兹己溺乘舟履輂架險浮深經略中途畢殱羣醜洎乎
石頭姑孰流髓履腸一朝指撝六合清晏是用光昭下
武翼亮中都雪三后之勍讐夷三靈之巨慝堯台禹佐
未始能階殷相周師固非云擬重之以屯剥餘象荆楚
大崩天地無心乘輿委御五湖薦食競謀諸夏八方棋
跱莫有匡救彊臣放命黜我冲人顧影於荼孺之魂甘
心於寗卿之辱却按下髻求哀之路莫從竊鈇逃責容
身之地無所公神兵奄至不日清澄惟是孱蒙再膺天
禄斯又巍巍蕩蕩無得而稱焉加以仗兹忠義屠彼袄
逆震部夷氛稽山罷祲番禺蠡澤北鄙西郊殱厥凶徒
罄無遺種斯則兆民之命修短所縣率土之基興亡是
賴於是刑禮兼訓㳂草有章中外咸平遐邇寧一用能
使陽光合魄曜象呈暉棲閣遊庭抱仁含信宏勲該於
厚地大道格於玄天羲農炎昊以來卷領垂衣之世聖
人濟物未有如斯者也夫偹物典策桓文是膺助理隂
陽蕭曹不讓未有功高於㝢縣而賞薄於伊周凡厥人
祇固懷延停實由公謙撝自牧降損為懷嘉數遲回永
言增歎豈可申茲雅尚久廢朝猷宜戒司勲敬升鴻典
且重華大聖媯汭惟賢盛德之祀無忘公侯之門必復
是以殷嘉亶甫繼后稷之官堯命羲和纂重黎之位况
其本枝攸建宜誓山河者乎其進公位相國總百揆封
十郡為陳公偹九錫之禮加璽紱遠遊冠綠綟綬位在
諸侯王上其鎮衛大將軍揚州牧如故
進武帝為長城公詔
德懋懋官功懋懋賞皇王盛則所謂元龜司空公南徐
州刺史長城縣開國矦諱志華夤亮風度弘遠體文經
武明允篤誠曩者率五領之彊兵誅四海之讐敵固以
勒功彝鼎書勲太常克定京師勤勞自重自鎮撫扮榆
永寧豐沛東凉既息北蔡無歸代馬燕犀氣雄天下裹
糧坐甲固敵是求方欲大討於秦崤敦修於輿睦叶謀
上相爰納朕躬思所以敬答忠勲用申朝典可進爵為
長城縣公
文帝登祚尊皇太后詔
朕以虛薄才非弘濟竊守藩維常懼盈滿豈圖蒼昊不
吊國步艱難皇嗣元良藐在崤渭二臣奉迎川塗靡從
六傅還朝淹留永日今國圖無主家業事隆上奉父母
之嚴規下逼羣公之廷諍遂以庸質升纂帝基對揚大
化彌增號懼今宜式遵舊則奉上皇后尊號為皇太后
御慈訓宫一依前典若中流靜晏皇嗣歸來輒當解紱
於箕山之陽歸老於瑯琊之國復子明辟還承寶圖若
問與夷無媿園寢
封始興王詔
漢祖天倫伯叔追封晉元世系瑯琊傳國仰惟二后重
光率由前典朕昔因蕃次蒙繼本宗分在要荒久離寒
燠天嘉紹祚别命皇枝歸自崤函禮隔登獻每至霜庭
可履曯垣寢而懷悲風樹鳴條望章陵而增感今嗣王
乖德獲罪慈訓永言主奠宜自朕躬但國步時艱皇基
務切復奉家業升纂帝圖重違情禮言深哽慟可以第
二皇子升陵為始興王
策文
梁禪陳策文
咨爾陳王惟昔上古厥初生民驪連栗陸之前容成大
庭之代並結繩寫鳥杳冥慌忽故靡得而詳焉自羲農
軒昊之君陶唐有虞之主或垂衣而御四海或無為而
子萬姓居之如馭朽索去之如脱敝屣裁遇許由便能
捨帝暫逄善卷即以讓王故知玄扈璇璣非關尊貴金
根玉輅示表君臨及南觀河渚東沈刻璧精華既竭耄
勤已倦則抗首而笑唯賢是與䜎然作歌簡能斯授遺
風餘烈昭晰圖書漢魏因循是為故實宋齊授受又弘
斯義我高祖應期撫運握樞御宇三后重光祖宗齊聖
及時屬陽九封豕薦食西都失馭夷狄交侵乃臮天成
輕弄龜鼎惵惵黔首若崩厥角微微皇極將甚綴旒惟
王乃聖乃神欽明文思二儀竝運四時合序天錫智勇
人挺雄傑珠庭日角龍行虎步爰初投袂日迺勤王電
掃番禺雲撤彭蠡揃其元惡定我京畿及王賀帝弘貿
茲冠履既行伊霍用保沖人震澤稽隂並懷叛逆獯厥
醜虜三亂皇都裁命偏師二邦自殄薄伐獫狁六戎盡
殪嶺南叛涣湘郢結連賊帥既擒兇渠傳首用能百揆
時序四門允穆無思不服無遠不届上逹穹昊下漏深
泉蛟魚並見謳歌攸屬况乎長彗横天已徵布新之兆
璧日斯既實表更姓之符是以始創義師紫雲曜彩肇
惟尊主黃龍負舟楛矢素翬梯山以至白環玉玦慕德
而臻若夫安國字萌本因萬物之志時乘御宇良會樂
推之心七百無常期皇王非一族昔木德既季而傳祚
於我有梁天之歷數允集明哲式遵前典廣詢羣議王
公卿尹莫不攸屬敬從人祇之願授帝位於爾躬四海
困窮天禄永終王其允執厥中軌儀前式以副漙天之
望禋祀上帝時膺大禮永固洪業豈不盛歟
陳公九錫文
大哉乾元資日月以貞觀至哉坤元憑山川以載物故
惟天為大陟配者欽明惟王建國翼輔者齊聖是以文
武之佐磻溪藴其玉璜堯舜之臣濙河鏤其金版况乎
體得一之鴻姿寧陽九之危厄拯横流於碣石撲燎火
於崑岑驅馭於韋彭跨蹍於齊晉神功行而靡用聖道
運而無名者乎今將授公典策其敬聽朕命日者昊天
不弔鍾亂於我國家網漏吞舟彊胡内贔茫茫宇宙惵
惵黎元方足圓顱萬不遺一太清否亢橋山之痛已深
大寶屯如平陽之禍相繼上宰膺運康救兆民鞠旅於
滇池之南揚旌於桂嶺之北懸三光於己墜謐四海於
羣飛屠猰窳於中原斮鯨鯢於濛汜蕩寧上國光啟中
興此則公之大造於皇家者也既而天未悔禍夷醜荐
臻南夏崩騰西京蕩覆羣胡孔熾藉亂乘間推納藩枝
盜假神器冢司昏撓旁引寇讐既見貶於桐宫方謀危
於漢閣皇運已殆何殊贅旒中國搖然非徒如綫公赫
然投袂匡救本朝復莒齊都平戎王室朕所以還膺寶
歷重履宸居挹建武之風猷謌宣王之雅頌此又公之
再造於皇家者也公應務之初登庸惟始三川五嶺莫
不窺臨銀洞珠宫所在寧謐孫盧肇釁越貃為災番部
阽危勢將淪殄公赤旗所指祅壘洞開白羽纔撝兇徒
紛潰非其神武久喪南藩此又公之功也大同之末邊
政不修李賁狂迷竊我交愛敢稱大號驕恣甚於尉陀
據有連州雄豪熾於梁碩公英謩雄算電掃風行馳御
樓船直跨滄海新昌典徹偹履艱難蘇歷嘉寧盡為京
觀三山獠洞八角蠻陬逖矣水寓之鄉悠哉火山之國
馬援之所不届陶璜之所未開莫不懼我王靈爭朝邊
候歸賝天府獻狀鴻臚此又公之功也自寇虜陵江宫
闈幽辱公枕戈嘗膽提劒撫心氣涌青霄神飛紫闥而
番禺連率本自諸夷言得其朋是懷同惡公仗此忠誠
乘機勦定執沛令而釁鼓平新野而據鞍此又公之功
也世道初艱方隅多難勲門桀黠作亂衡嶷兵切池隍
衆兼夷獠公以國盜邊警知無不為䘏是同盟誅其醜
類莫不魚驚鳥散面縛頭懸南土黔黎重保蘇息此又
公之功也長驅嶺嶠夢想京畿緣道酋豪逓為榛梗路
養渠率全據大都蓄聚逋逃方謀阻亂百樓不戰雲梯
之所未窺萬弩齊張高綳之所非敵公龍驤虎步嘯吒
風雲山靡堅城野無強陣清祅氛於灨石滅沴氣於雩
都此又公之功也遷仕凶匿屯據大臯乞活類馬騰之
軍流民多杜弢之衆推鋒轉鬭自北狙南頻歲稽誅實
惟勍虜公坐揮三略遥制六竒義勇同心貔貅騁力雷
奔電擊谷靜山空列郡無犬吠之驚叢祠罷狐鳴之盜
此人公之功也王師討虜次届淪波兵乏兼儲士有饑
色公回麾蠡澤積榖巴丘億庾之詠斯豐壺漿之迎是
衆軍民轉漕曾無砥柱之難艫舳相望如運敖倉之府
犀渠貝胄顧蔑雷霆高艦層樓仰捫霄漢故使三軍勇
銳百戰無前承此兵糧遂殄兇逆此又公之功也若夫
英圖邁俗義旅如雲湓壘猜攜用掩戎略公志唯同奬
師克在和鵠塞非虞鴻門是會若晉矦之誓白水如蕭
王之推赤心屈禮交盟人祇感咽故能使舟師並路遠
邇朋心此又公之功也姑孰襟要崤函阻憑寇虜據其
關梁大盜負其扄鐍公一校裁撝三雄並奮左賢右角
沙潰土崩木甲殪於中原氊裘赴於江水他他藉藉萬
計千羣鄂坂之隘斯開夷庚之道無塞此又公之功也
義軍大衆俱集帝京逆豎兇徒猶屯皇邑若夫表裏山
河金湯嶮固疏龍首以抗殿揃華嶽以為城雜虜憑焉
彊兵自若公回茲地軸抗此天羅曾不崇朝俾無遺噍
軍容甚穆國政方修物重覩於衣冠民還瞻於禮樂楚
人滿道爭覩於葉公漢老銜悲俱觀於司隸此又公之
功也内難初靜諸侯出關外郡傳烽鮮卑犯塞莫非沮
渠當戶中貴名王冀馬列於淮南胡笳動於徐北公舟
師步甲亘野横江殱厥羣羝遂殫封狶莫不絓木而止
戎車靡遺遇濘而旋歸驂盡殪此又公之功也公克黜
禍難劬勞皇室而孫寗之黨飜啓狄心伊洛之間咸為
虜戍雖金陵佳氣石壘天嚴朝闇戎塵夜喧胡鼓公三
籌既畫八陣斯張裁舉靈鉟亦抽金僕咸俘醜類悉反
高墉異李廣之皆誅同龐元之盡赦此又公之功也任
約叛渙梟聲不悛戎羯貪婪狼心無改穹廬氊幕抵北
闕而為營烏孫天馬指東都而成陣公左甄右落箕張
翼舒掃是欃槍驅其獫狁長狄之種埋於國門推髻之
酋烹於軍市投秦坑而盡沸噎濉水而不流此又公之
功也一相居中自折彝鼎五湖小守妄懷同惡公夙駕
兼道秉羽杖戈玉斧將揮金鉦且戒祅酋震懾遽請灰
釘爇櫬以表其含弘焚書以安其反側此又公之功也
賊龕兇横陵虐具區阻兵安忍憑災怙亂自古蟲言鳥
跡渾沌洪荒凡或虔劉未此殘酷公雖宗居汝潁世寓
東南育聖誕賢之鄉含章挺生之地眷言桑梓公私憤
切卓爾英狀承規奉算戮此大憝如烹小鮮此又公之
功也亂離永久羣盜孔多浙左兇渠連兵搆逆豈止千
兵五校白雀黃龍而已哉公以中軍無率選是親賢姦
宼途窮漼然冰泮刑溏之所文命動其大威雷門之間
勾踐行其嚴戮英規聖迹異代同風此又公之功也同
姓有扈頑兇不賓憑藉宗盟圖危社稷觀兵滙澤勢震
京師驅率南蠻己為東帝公論兵於廟堂之上決勝於
罇俎之間寇賈樊滕浮江下瀨一朝揃撲無待甸師萬
里澄清非勞新息此又公之功也豫章祅寇依憑山澤
繕甲完聚名歷歲時結從連横爰洎交廣吕嘉既獲吳
濞已摐命我還師征其不恪連營盡拔偽黨斯擒曜聖
武於匡山回神旌於蠡浱此又公之功也自八紘九野
瓜剖豆分竊帝偷王連州比縣公武靈己暢文德又宣
折簡馳書風猷斯遠至於蒼蒼浴日杳杳無雷北洎丈
夫之鄉南踰女子之國莫不屈膝膜拜求吏欵關此又
公之功也京師禍亂亟積寒暄雙闕低昂九門寥豁寧
秦宫之可顧豈魯殿之猶存五都簮弁百僚卿士胡服
縵纓咸為戎俗高冠厚履希復華風宋微子麥穟之歌
周大夫黍離之歎方之於斯未足為悲矣公求衣昧旦
昃食高舂興搆宫闈具瞻遐邇郊庠宗稷之典六符十
等之章還聞太始之風流重覩永平之遺事此又公之
功也公有濟天下之勲重之以明德凝神體道合德符
天用百姓以為心隨萬機而成務恥一物非唐虞之民
歸含靈於仁夀之域上德不德無為以為夏長春生顯
仁蔵用忠信為寶風雨弗愆仁惠為基牛羊勿踐功成
治定樂奏咸雲安上治民禮兼文質物色丘園衣裾里
巷朝多君子野無遺賢菽粟同水火之饒工商富猗頓
之旅是以天無藴寶地有呈祥潏露卿雲朝團曉映山
車澤馬服馭登閑既景煥於圖書方葳蕤於史牒高勲
踰於象緯積德冠於嵩華固無德而稱者矣朕又聞之
前王宰世茂賞尊賢式樹蕃長總征羣伯二南崇絶四
履遐曠泱泱表海祚土維齊巖巖泰山俾侯於魯抑又
勤王反鄭夾輔遷周召伯之命斯隆河陽之禮咸備况
復經營宇宙寧唯斷鰲足之功弘濟蒼生非直鑿龍門
之嶮而疇庸報德寂爾無聞朕所以垂拱當宁載懷慙
悸者也今授公相國以南豫州之陳留南丹陽宣城揚
州之吳興東陽新安新寧南徐州之義興江州之鄱陽
臨川十郡封公為陳公錫茲青土苴以白茅爰定爾邦
用建冢社㫺旦奭分陜俱為保師晉鄭諸侯咸作卿士
兼其内外禮實攸宜今命使持節兼太尉王通授相國
印綬陳公璽紱使持節兼司空王㻛授陳公茅土金獸
符第一至第五左竹使符第一至第十相國秩踰三鉉
任總百司位絶朝班禮由事革其以相國總百揆除錄
尚書之號上所假節侍中貂蟬中書監印章中外都督
太傳印綬義興公印策其鎮衛大將軍揚州牧如故又
加公九錫其敬聽後命以公禮為楨幹律等銜策四維
皆舉八柄有章是用錫公大輅戎輅各一玄牡二駟以
公賤寶崇榖疏爵待農室富京坻民知榮辱是用錫公
衮冕之服赤舄副焉以公調理隂陽燮諧風雅三靈允
降萬國同和是用錫公軒縣之樂六佾之舞以公宣導
王猷弘闡風教光景所照鞮象必通是用錫公朱戶以
居以公抑揚清濁褒德進賢髦士盈朝幽人虛谷是用
錫命納陛以登以公嶷然廊廟為世鎔範折衝四表臨
御八荒是用錫公虎賁之士三百人以公執茲明罰期
在刑措象恭無赦干紀必誅是用錫公斧鉞各一以公
英猷遠量跨厲嵩溟抱一車書括囊寰宇是用錫公彤
弓一彤矢百旅弓十旅矢千以公天經地義貫徹幽明
春露秋霜允恭粢盛是用錫公秬鬯一卣圭瓉副焉陳
國置丞相以下一遵舊式往欽哉其恭循朕命克相皇
天弘建邦家允興洪業以光我高祖之休命
璽書
陳武帝下州郡璽書
夫四王草代商周所以應天五勝相推軒羲所以當運
梁德不造喪亂積年東夏奔騰西都蕩覆蕭勃干紀非
唯趙倫侯景滔天踰於劉曜貞陽反簒賊約連兵江左
累屬於鮮卑金陵久非於梁國自有氤氲混沌之世龍
圖鳳紀之前東漢興平之初西朝永嘉之亂天下分崩
未有若於梁朝者也朕以虛薄屬當興運自昔登庸首
清諸越徐門浪泊靡不征行浮海乘山所在戡定冒愬
風塵騁馳師旅六延梁祀十剪強寇豈曰人謀皆由天
啓梁氏以天禄斯改期運永終欽若唐虞推其鼎玉朕
東西退讓拜手陳辭避舜子於箕山之陽求支伯於滄
洲之野而公卿敦逼率土翹惶天命難稽遂享嘉祚今
月乙亥升禮太壇言念遷桐但有慙德自梁氏將末頻
月亢陽火運斯終秋霖奄降翌日成禮圓丘宿設埃雲
晩霽星象夜張朝景重輪泫三危之膏露晨光合璧帶
五色之卿雲顧惟寡薄彌慙休祉昧旦丕顯方思致治
卿等擁旄方岳相任股肱剖符名宇方寄恤隠王歷惟
新念有欣慶想深求民瘼務在廉平愛惠以撫孤貧威
刑以禦彊猾若有雈蒲之盜或犯戎商山谷之酋擅彊
幽險皆從肆赦咸使知聞如或迷途俾在無貸今遣使
人具宣往旨念思善政副此虛懷
梁禪陳璽書
君子者自昭明德達人者先天弗違故能進退咸亨動
靜元吉朕雖蒙寡庶乎景行何則三才剖判九有區分
情性相乖亂離云起是以建彼司牧推乎聖賢授受者
任其時來皇王者本非一族人謀是與屈已從萬物之
心天意斯歸鞠躬奉百靈之命謳謌所往則攘袂以膺
之菁華已竭乃褰裳而去之昔在唐虞鑒於天道舉其
黎獻授彼明哲雖復質文殊軌沿革不同歷代因循斯
風靡替我大梁所以考庸太室接禮貳宫月正元日受
終文祖但運不常夷道無恒泰山嶽傾偃河海沸騰電
目雷聲之禽鉤爪鋸牙之獸咀齧含生不知紀極二后
英聖相仍在天六夷貪狡爭侵中國縣王都帝人懷干
紀一民尺土皆非梁地朕以不造幼罹閔凶仰憑衡佐
亟移年序周成漢惠邈矣無階惟是童蒙必貽顛蹷若
使時無聖哲世靡艱難猶當高蹈於滄洲自求於支伯
者矣惟王應期誕秀開籙握圖性道故其難聞嘉庸已
其被物乾行同其燾覆日御比其貞明登承聖於復禹
之功樹鞠子於興周之業滅陸渾於伊洛殱驪戎於鎬
京大小二震之驍徒東南兩越之勍寇遽行天討無遺
神策於是祖述堯舜憲章文武大樂與天地同和大禮
與天地同節鼓之以雷霆潤之以風雨仁霑葭葦信及
豚魚殷牖斯空夏臺虛設民惟大畜野有同人升平頌
平無偏無黨固以雲飛紫盖水躍黃龍東伐西征晻映
川陸榮光曖曖已冒郊廛甘露瀼瀼亟流庭苑車轍馬
跡誰不率從蟠水流沙誰不懷德祥圖遠至非唯赤伏
之符靈命昭然何止黃星之氣海口河目賢聖之表既
彰握旄執鉞君人之狀斯偉且自攝提無紀孟陬殄滅
枉矢宵飛天弧曉映久矣夷羊之在牧時哉蛟龍之出
泉革運之兆咸徵惟新之符並集朕以欽若勛華屢回
星琯昔者木運斯盡予高祖受焉今歷去炎精神歸樞
紐敬以火德傳於爾陳遠鑒前王近謀羣辟明靈有悦
率土同心今遣使持節兼太保侍中尚書左僕射平樂
亭侯王通兼太尉司徒左長史王瑒奉皇帝璽綬受終
之禮一依唐虞故事王其時陟元后寧育兆民光闡洪
猷以承昊天之休命
表
勸進梁元帝表
臣聞封唐有聖還承帝嚳之家居代惟賢終纂高皇之
祚無為稱於革舄至治表於垂衣而撥亂反正非間前
古至如金行重作源出東筦炎運猶昌枝分南頓豈得
掩顯姓於軒轅非才子於顓頊莫不因時多難俱繼神
宗者也伏惟陛下出震等於勛華鳴謙同於旦奭握圖
乘鉞將在御天玉縢珠衡先彰元后神祗所命非惟太
室之祥圖畫斯歸何止堯門之瑞若夫大孝聖人之心
中庸君子之德固以作訓生民貽風多士一日二日研
覽萬機允文允武包羅羣藝擬茲三大賓是四門歷試
諸難咸熙庶績斯無間而稱也自無妄為象鍾禍上京
梟獍虔劉宗社蕩墜銅頭鐵額興㬥皇年封豨修蛇行
災中國靈星所宅下武其興望紫極而行號瞻丹陵而
殞慟家冤將報天賜黃鳥之旗國害宜誅神奉玄狐之
籙尅李軼於河津征陶謙於海岱滕公擁樹雄氣方嚴
張繡交兵風神彌勇忠誠貫於日月孝義感於冰霜如
雷如霆非貔非虎前驅效命元惡斯殱既挂膽於西州
方燃臍於東市蚩尤三塚寧謂嚴誅王莽千剸非云明
罰青羌赤狄同畀豺狼胡服夷言咸為京觀邦畿濟濟
還見隆平宗祀愔愔方承多福自氤氲渾沌之世驪連
栗陸之君卦起龍圖文因鳥跡雲師火帝非無戰陣之
風堯誓湯征咸用干戈之道星躔東井時破淆潼雷震
南陽初平尋邑未有援三靈之已墜救四海之羣飛赫
赫明明躬行天罰如當今之盛者也於是卿雲似盖晨
映姚鄉甘露如珠朝垂原寢芝房感德咸出銅池蓂莢
伺辰無勞銀箭重以東漸玄莵西踰白狼高柳生風扶
桑銜日莫不編名屬國歸質鴻臚荒服來賓遐邇同慶
其文昭武穆跗萼也如彼天平地成功業也如此久應
旁求掌故諮詢天官斟酌繁昌經營高邑宗王啓霸非
勞武德之侯清蹕無虞何事長安之邸揚龍旂以饗帝
御鳳扆以承天歷數在躬疇與為讓去月二十日兼散
騎常侍柳暉等至鄴伏承聖旨謙冲為而不宰或云洛
陽未復函谷無泥旋駕金陵方膺天睠愚謂大庭少昊
非有定居漢祖殷宗皆無恒宅登封岱嶽且署明堂廵
狩章陵時行司隸何必西瞻虎踞乃建王宫南望牛頭
方稱天闕抑又聞之玄珪既錫蒼玉無陳乃棫樸之愆
期非包茅之不貢雲和之瑟久廢甘泉孤竹之管無聞
方澤豈不懼歟伏願陛下因百姓之心振萬邦之命豈
可逡巡固讓方求石戶之農高謝君臨徒引箕山之客
未知上德之不德惟見聖人之不仁率土翹瞻蒼生何
望昔蘇季張儀違鄉負俗尚復招三方以事趙請六國
以尊秦况臣等顯奉皇華親承朝命珪璋特達通聘河
陽貂珥雍容尋盟漳水加牢貶館隨世汙隆瞻望鄉關
誠均休戚但輕生不造命與時乖忝一介之行人同三
危之遠擯承閒内殿事絶耿弇之恩封奏邊城私等劉
琨之哭不勝區區之至謹拜表以聞
讓五兵尚書表
臣聞仲尼大聖猶云書不盡言士衡高才常稱文不逮
意臣比衰痾日積思緒茫然頻託朋遊為裁章表雖復
陳琳健筆未盡愚懷孫惠辭人頗加煩飾所以高天緬
邈弗降昭回瞻拜絲綸更增憂憊臣雖不敏弱冠登朝
伊昔承華豫遊多士晩逢興運爰濫寵私爾時四郊多
壘七雄分爭國家制度日不暇給趙宫論受命之宜隨
邑奏升壇之禮而參聞秘計弗解單于之兵飛箭馳書
未動聊城之將不期枚乘老叟忽降時恩馮唐暮年見
申明主擢宰京邑朝坐棘林遂致洛陽無雨非比長安
多盜其宜屏錮用寘嚴科猶處名僚久為叨竊但著書
天禄雖如劉向朔望登朝轉同王隠於其朽劣尚可從
容司會文昌邈然非據
讓散騎常侍表
臣聞五十知命宗師之格言六百辭滿通賢之高槩昔
墨子諸生褰裳捄楚魯連隠士高論却秦况乎謬蒙知
己寧無感激洪私過誤寘以通班司憲文昌遂諧常伯
今者昆吾小器諦視不見玄黃鈞天並奏靜聽能聞鐘
鼓雖神農分藥岐伯提針冥衆因緣難可匡救陛下嗣
臨寶歷光闡大猷屬意銓衡留情槱棫燕臺装玉儻不
精真齊客吹竽諒宜澄簡南郊奉乘當求鄭默之才西
省文辭應用羅含之學
讓左僕射初表
臣聞七十之歲揚雄擬經六十之年平津對策若斯強
壯無歎耆老臣勵則胄華軒冕才允卿相出納流譽朝
野具瞻臣弘正國老儒宗情尚虚簡玄風勝業獨王當
年臣種氣懷沈密文史優裕東南貴秀朝廷親賢並見
壯猷皆宜左執若漢武好少則微臣已老若周文愛老
則有此羣才伏願天明更謀梓匠求其妙選稱是能官
讓右僕射初表
加以言尋盟好仍屬亂離先零盜其牛馬烏孫竊其印
綬子卿茹雪叔向為凶雖復東歸備罹此厄昔李廣遺
恨不值漢初寗戚自悲不逢堯禪臣隨望聖運實在權
輿時參決勝之籌頗奏發兵之䜟當塗錫舍非無董昭
之誠典午禪文不降張華之實
為王儀同致仕表
尺波歸海恒歎不居爝火為薪猶悲假續况復星迴日
薄通人有乞告之言鐘鳴漏盡前史有夜行之誡五陵
鼎族家傳軒冕四姓卿侯榮由恩澤虚名靡實世官非
才年力方強不能辭退今三元肇慶六吕司春得奉萬
夀之杯豫參百辟之禮便釋朝衣謹遵初服同孔光之
杖載遊戶庭廣德之車方懸私館
為始興王讓瑯琊二郡太守表
甫離懷袖裁脱綺紈適荷隆私使膺珪組執玉不起摳
衣未勝自甘泉通火細柳屯兵旁帶戎臣頗同疆埸言
瞻漢草迺曰中州遥望胡桑已成邊郡誠復居藩體國
應思馬駿之功論地惟親宜慕曹彰之勇
移文
為護軍長史王質移文
比金風已勁玉露方團宜及窮秋幸踰高塞當使孤旌
不反隻騎無還非止湯羅豈知堯德其承比年民墊仍
歲藴隆粒粟貴於隨珠分糜乏於齊鼎且氐羌旅拒己
跨伊瀍胡羯憑陵方踰汾潞刺虎之勢時期卞生拾蜯
之機彌驗蘇子但國家體茲明信有同皎日豈惟風雨
之旦猶救匹夫宵夢之言無欺幽壤賊華皎近以臨蕃
有譴作牧無章既懼檻車之徵便憂齊斧之戮遂乃治
兵楚夢竊載干戈傍引西戎共謀東夏偽周遣其衛國
公宇文直等總統獯獫為其羽翼醜徒濟岸來攻郢城
逆豎浮舟同趣夏浦王師艤棹素在中流羣帥爭驅應
時殱蕩羌胡寶馬縱横七澤之中荆楚樓船彌滿三江
之上俘禽所獲水陸無遺華皎擢自芻微叨居藩翰情
慙犬馬罔顧恩靈翻執干戈自圖家國聞諸間諜具彼
鄰謀乃授冬官即為鄉導雖傷仁義之俗非敢有私期
和與之情猶冀無失
移齊文
獲去月二十日移承羯寇平殄同懷慶悦眷言隣穆深
副情佇夫天綱之大固無微而不擒神武之師本無征
而不克至如戎王傾其部落逆豎道其鄉關非厥英圖
殆難戡戮况復洞庭遐曠兵食殷阜西窮版屋北罄氊
廬聲冠苻姚勢兼聰勒庸蜀寶馬彌山不窮巴漢樓船
凌波無際我之元戎上將協力同心承禀朝謩致行明
罰為風為火殪彼蒙衝如霆如雷擊其舟艦羌兵楚賊
赴水沈沙棄甲則兩岸同奔横尸則千里相枕江川盡
滿譬睢水之無流原隰窮胡等隂山之長哭於是黑山
叛邑諸城洞開白虜連羣投戈請命長沙鵩鳥靡復為
妖湘川石燕自然還儛克翦無算縲禽不貲欲計軍俘
終難巧歷所獲龍駒驥子百千其羣更開苜蓿之園方
廣騊駼之廐於是衛霍甘陳虬髭瞋目心馳隴路志飲
河源乘勝長驅未知所限豈如桓温不武棄彼關中殷
浩無能長兹羌賊方且西踰酒郡抵我境而置邊亭東
略咸池為齊朝而反侵地此政亦剪妖氛未窮巢窟便
聞慶褆愧佩良深
檄
檄周文
主上恭膺寶歷嗣奉瑶圖既禀聖人之材兼富神武之
略乂安兆庶共靖戎華用戢干戈永銷鋒鏑况復追惟
在楚無忘玉帛之言軫念過曹猶惑盤餐之惠年馳玉
節之使歲降銀車之恩庶使懷音微悟知感而反其蔵
匿招我叛臣翊從瀟湘空竭關壟荆梁左右漢沔東西
籲地呼天望停哀救夫一人掩泣猶愴滿堂百姓為心
彌切宸扆大都督吳明徹台司上將德茂勲高威著荆
湘化聞庸蜀叱咤而平宿豫吹噓而定夀陽席卷江淮
無淹弦望
啓
安成王讓錄尚書表後啓
臣聞間平就國乃盛漢之常儀郕霍無官實宗周之明
典何則皇季之重非待歷階王爵之隆自高羣辟况臣
戢翼要荒亟離寒暑進慙趙勝能定楚從退匪齊文馳
免秦厄固以内切皇心外貽家恥甘輸重餌降禮單于
迾城十五如請和璧市鄉三十聊同寶劍武夫力而獲
諸原微臣還而反諸敵瞻言馬駿著隴右之功追念曹
彰克烏丸之虜前王子弟若此勲庸偏其反而豈可勝
愧
謝勅賚燭盤賞答齊國移文啓
昔班彪草移阮瑀裁書馳譽當年遂無加賞非常大賚
始自今恩雖賈逵之頌神雀竇攸之對鼮鼠漢臣射覆
之言魏士投壺之賦方其寵錫獨有光前官燭斯燃更
慙良吏宵光可學乃會耆年臣職居南史身典東觀謹
述私榮傳之方策
謝勅賜祀三皇五帝餘饌啓
竊以甘泉之殿舊禮羲軒長樂之宫本圖堯舜自東京
晩世曠代無聞西漢盛儀復覩今日金壺流十旬之氣
玉案備千品之羞昔絳羅為薦既延王母紫盖為壇允
招太一同斯爽號理致衆星臣以餘年豫聞清祀如陪
瑶席遂飲瓊漿
謝兒報坐事付治中啓
夫拾金樵路高士所羞整冠李下君子斯慎兒報不能
謹潔敢觸嚴網右趾鐵繫事允法科左校論輸實繇恩
宥老臣過庭之訓多謝古賢折笄之杖有愧前達
謝賚麕啓
臣昨既陪羽獵仍宴上林固謝長卿之文彌慙子雲之
賦預割鮮禽已同監浦頻蒙大臠更異梁王詰旦歸來
猶為飽飫虞衡所獻復降命恩賜細君以為歡非屠門
而大嚼
謝東宫賚蛤蜊啓
船俗嚴戈漁人資設于彼海童冐兹水豹望樓闕之氣
得波潮之下
謝賚蛤啓
鴻化(闕)雀入猶新纔變秋成己聞冬獻
書
為貞陽侯與太尉王僧辯書
昔自天狼炳曜非無戰陣之風參虎揚芒便有干戈之
務至於夏鍾夷羿周厄犬戎漢委珠囊秦亡寶鏡彰於
史籍可得而聞未有國家殱危遂若當今者也我大梁
膺龍圖而受命御鳳邸以承天軒頊比於諸侯湯武方
於兒戲三光有乂四海無波靈貺咸臻表裏禔福非日
非月蒼生仰其照臨如雲如雨天下蒙其恩蔭而屯亨
有數剥極為災梟獍豺狼肆逞兇逆後主誕資上聖光
啓中興大剪仇讐方平宗社雖復瀟湘舉斧庸蜀彎弓
凡厥兇徒誰不殱撲豈圖天未悔禍喪亂薦臻羌虜無
厭乘此多難虔劉我南國蕩覆我西京奉聞驚號肝膽
崩潰雖復金行版蕩火政淪亡綠林青犢之羣黑山白
馬之卒八王故事曾未混淆九州春秋誰云禍亂昔隆
周徙播皆憑晉鄭之功彊漢阽危終假虚牟之力今者
武皇之子無復一人藐是孤孫還同三叛等子頹而為
暴同劉芳而入關乞命諸戎勢何支久孤宗室之長爰
自布衣皇運之初彌承天德何則據鞍輟哭雖紹霸圖
獨居掩涕終討家怨孤二三昆季方矢戴天被此恩慈
如何酬答所以徐彭之役不吝輕軀哀荷之誠久聞朝
聽况復邦家不造至此横流宗社無依何所逃責因以
提戈負劍卧泣行號言念荆巫志雪讎恥大齊觀書有
洛輯瑞榮河功格蒼旻德滿天地慈孝之道通於百靈
仁信之風覃於萬國是以日月所照舟車所通候海水
以來賓瞻蒼雲以奉貢昔自軒農炎昊曾無宣國之規
虞夏商周非有伐戎之略豈知華夷仰德遠近同心榖
價無堯湯之憂糧儲同水火之賤精兵利器勢勇靁霆
天馬龍媒量比山谷斯固開闢以來未之有也至於親
鄰之道夙契逾深無改曩懷增感彌篤以為興亡繼絶
事昞前經推擇庸虛命守宗禩方欲仰憑神武清我寇
讎旨喻難違諸懷更恧明公誕膺時運光贊本朝勒瑞
姜璜書名何鼎故以通期管樂冥契風雲戮不世之渠兇
殱滔天之巨寇重以三湘放命七國連從征旅東西必
翦妖逆雖復棧道木閣田單之奉舊齊綰璽將兵周勃
之扶隆漢中宗佐命俱畫丹青光武功臣皆懸星象非
貔非虎之封同心同德之勞校彼功庸曾何髣髴但與
存與亡期於體國喪君有君寧容無主夙承所立猶則
孱蒙天步方難寧可弘濟自淹留大國志荷恩私朝夕
宫闈預奉顔色黃河白日亟亶誠言分災卹患事非虚
旨但善相小國終資大賢定我邦家繄公是賴淮流不
竭豈獨瑯琊望能喻此衷懷思之無忽近陸居士有
啓陳其禍亂朝旨即命河東王岳等勤率羆熊便相抵
赴道阻且長雖無之及所聞西浮夏首便當險隘之衝
南捍巴陵方拒窺窬之寇上黨王皇齊寵弟是號宗英
親御戎軒遠于將送裵侍中英起淮南貴族兼事戎行
躍冀馬者千羣披燕犀者萬隊來自河陽曾不旬日持
節徐武潼三州諸軍事散騎常侍明遠將軍東徐州刺
史始興縣開國侯湛海珍等並前朝舊將夙著勲庸推
轂海邊屬是喪亂雖復拔身有道志雪朝怨咸預戎行
共指鄉國江淮舊隸悉已招攜方禀英謨共翦讎難去
月將晦便届夀春已具舟師將臨江浦使人入境行陳
所懷撥日覘光遲在還牘當使宗祊有主余同小白之
勲家國無虞公保阿衡之貴何其美也豈不休哉言念
此私但以號咽
為貞陽侯答王太尉書
姜常侍暠至復枉去月三十日告具公所懷良以慨息
孤雖庸薄不及通賢猶曰生民寧無心識自皇家禍亂
亟積寒暄九州萬國之人蟠木流沙之地莫不行號卧
泣想望休平何况于孤預在宗室家荷報雪之恩身蒙
鞠養之愛者先皇之慈也蒸嘗不絶於私廟子弟得嗣
於南藩者後主之惠也朱方之地建業之都誰家丘陵
誰家宫廟豈有為人臣子荷此恩靈親執干戈自殉家
國公之忠孝信感人神公之盟誓事同懸象雖復宗盟
不造骨肉為讎安可相期盡如蕭詧耶古者天子六軍
是為萬乘今日凶荒致闕斯禮偏禆將校尚握精兵州
郡官曹各有武吏未有居稱扆座行曰乘輿遂無五尺
之童高謝千人之長於公明允意復云何國家凋荒既
乏屯衞皇齊與睦幸惠優矜何乃自起趦趄苟違鄰德
克勘禍亂欲立功名咸自軍師豈在芻隸湛海珍等前
朝舊將差匪齊人分給羸兵即是梁甲非云背信豈曰
渝盟朝野羣雄何所攜貳且公天資命世再造皇家梁
代之桓文蕭宗之伊管誰其遠近不禀英謨如有姦回
正速齊斧尚何憂於共工何畏於有苗哉所覽來書既
為疑難上黨王恭承朝旨不敢相同方篤鄰和不容全
異如須減損更遲行人張廷尉種等所具此無多及
為貞陽侯重與王太尉書
席威卿等還枉此月十四日告披覽未周良深慨息昔
長平建策猶聞蝕昴之徵疎勒效忠時致飛泉之感豈
在余凉德書不盡言遂使吾賢猶迷所執斯故銜哀掩
淚仍復披陳者也孤以庸薄寧有霸圖侯服于周常懼
盈滿豈望身居黃屋手御青綸揖讓而對三靈端委而
朝百辟詢諸圉牧莫不皆知援誓神明固自無爽但大
齊仁信之道關於至誠睦鄰之懷由於孝德遂蒙殊奬
歸嗣本朝拜首陳辭敦誘彌廣既而仇讐未殄方憑大
國之威宗祏阽危尤仰親仁之德僶俛恩寄號靦惟深
而勑諭分明信誓殊重乃云邦家有乂社稷無虞凡廣
陵歷陽皆許見還白水黃河屢奉然諾至於夏藩衝要
控遏上流且命強兵為我臨據若其自有精甲能捍醜
徒並用還梁皆如前旨以孤頻經忝竊屢守淮淝門生
故吏遍於江右凡諸部曲竝使招攜投赴戎行前後雲
集霜戈雪戟無非武庫之兵龍甲犀渠皆是雲臺之仗
文物以紀之聲名以發之斯實不世之隆恩寧曰循常
之恒禮則公固天所授弘濟本朝曲阜同功營丘等烈
若夫伊尹庖厨賤宰霍光階闥小臣諸葛亮無應變之
才管夷吾非王者之相論其世業較彼勤勞書契己來
罕有明德且程嬰之義自古為難荀息之忠良以喜慰
但先朝乘玉鏡之符御金輪之寶菩薩之化行於十方
仁夀之功沾於萬國兇人侯景遂殄邦家何况於今亦
有吳會江東如掌差匪虚言淮揚在面方此非局不稼
不穯多歷歲時大東小東全無機杼關中醜虜寧非冒
頓之鋒齊國強兵便是軒轅之陣西南當扼喉之勢東
北承撫背之機首尾交侵華夷俱騁而沖人數歲復子
方賖德未感于黎蒸威不加于將帥斯等怏怏非少主
臣安有碌碌因人成事公之才具雖復明允勢何如于
天監時何若于大同乘與國之隆恩當滔天之猛寇匡
救之德翻未有從忠許之謀誰其相曉卧薪待火方此
弗危繫草從風儔之非切若能思其上策審此英圖見
引軨獵之車還向長安之邸一則二則惟在大賢外相
内相終當相屈正當攜諸舊隸率我賓遊朝服簮纓直
拜園寢梁人望國俱登赤馬之舟齊師臨江仍轉蒼鷹
之旆分袖南浦揚鞭北風民不疲勞軍無怨讟如其執
事尚秉前言將恐戎麾便濟江表何則西浮夏首己據
咽喉東進彭波次指心腹廣陵京口烽煙相望魯柝聞
邾方之尚遠胡桑對薊匹此為遥水陸爭前龍虎交至
則揚都蕩定功自齊師江左臣民非關梁國豈不追慙
後主崇寄之恩還負齊朝親鄰之意東門黃犬固以長
悲南陽白衣何可復得立兹幼弱非曰大勲滅我宗祊
何所迯舋今復遣前吉州刺史馬嵩仁至彼更具往懷
想不遠而復無貽祗悔也若英謨有在方興祀夏之功
明監如違便等過殷之歎存亡社稷一在于公臨紙崩
號不復多及
為貞陽侯答王太尉書
姜暠至枉示具公忠義之懷家國喪亂于今積年三后
蒙塵四海騰沸天命元輔匡救本朝弘濟艱難建我宗
祏至於丘園板築尚想來儀公室皇枝豈不虛遲聞孤
還國理會高懷但近再命行人或不宣具公既詢謀卿
士訪逮藩維㳂泝往來理淹旬月使乎届止殊副所期
便是再立我蕭宗重興我梁國億兆黎庶咸蒙此恩社
稷宗祧曾不相愧近軍次東關頻遣信裵之横處示其
可否答對驕凶殊駭聞矚上黨王陳兵見衛欲叙安危
無識之徒忽然逆戰前旌未舉即自披猖驚悼之情彌
以傷惻上黨王深自矜嗟不傳首級更蒙封樹飾棺厚
殯務從優禮齊朝大德信感神民方仰藉皇威敬憑元
宰討逆賊於咸陽誅叛子於雲夢同心協力克定邦家
覽所示權景宣書上流諸將本有忠略棄親向讐庶當
不爾防奸定亂終在於公今且頓東關更待來信未知
水陸何處見迎夫建國立君布在方策入盟出質有自
來矣若公之忠節上感蒼旻羣帥同謀必匪攜貳則齊
師反旆義不陵江如致爽言誓以無克韜旗側席遲復
行人曹沖奉表齊都即押送也渭橋之下惟遲叙言氾
水之陽預有號懼
為貞陽侯重答王太尉書
王尚書通至復枉示知欲遣賢弟世珍以表誠質具悉
憂國之懷復以庭中玉樹掌内明珠無累胷懷志在匡
救豈非劬勞我社稷弘濟我邦家慙歎之懷用忘興寢
晉安王東京貽厥之重西都繼體之賢嗣守皇家寧非
民望但世道喪亂宜立長君以其蒙孽難可成業成昭
之德自古希儔冲質之危何代無此孤身當否運志不
圖生忽荷不世之恩仍致非常之舉自惟虛薄兢懼己
深若建承華本歸皇胄心口相誓惟擬晉安如或虛言
神明所殛覽今所示深遂本懷戢慰之情無寄言象但
公憂勞之重既稟齊恩忠義之情復及梁貳華夷兆庶
豈不懷風宗廟明靈豈不相感正爾回旆仍向歷陽所
期質累便望來彼衆軍不渡已著盟書斯則大齊聖主
之恩規上黨英王之然諾得原失信終不為也惟遲相
見使在不賖鄉國非遥觸目號咽
又為貞陽侯答王太尉書
周尚書弘正張廷尉種姜常侍暠等至枉此月二十六
日告并遣賢弟子世珍賢子顯等具忠欵之至公養孤
之恩愛甚鄧侯少子之懷情深張禹豈非憂勞社稷用
忍肌膚天下含靈誰無悲愧余遭家不造敬累吾賢言
念忠誠益以號咽但皇齊大德過見憂矜微借輕兵以
垂將送意謂江東凋弊累積寒暄供膳資儲理當多闕
輒白上黨王止請三千人二百疋而己凱衆人殊尚有
疑難將恐諸士未喻雅懷今復命周尚書及姜常侍還
彼具陳一二夫以受為寇非有晉邦不送為譏終無楚
國五千步卒既謝李陵三千羸兵亦等無忌公之明義
理不為嫌行人失辭尚停然諾臨江總轡企望音郵惟
遲來書此不多具
為貞陽侯與陳司空書
軒轅既作遇蚩尤之兵顓頊為君阻共工之亂雖復搖
山蕩谷驅電乘雷殘厥兇渠曾靡遺孽未有時當至治
世在欽明元惡滔天遂陷邦家者也我大梁開金繩之
寶牒紐玉鏡之珍符功烈與造化相侔德施與風雲俱
遠戴日戴斗何向不賓太平之基無思無届逆賊侯景
殱亂本朝釁重聰彌凶逾羿浞後主天經地緯義冠人
靈驅馭熊羆遂剪勍盜少康祀夏何可對揚太戊興殷
彌無等級不圖天未悔禍喪亂薦臻羌賊憑陵侵蕩荆
漢乘輿幽辱既陷兇徒黎獻崩騰莫不淪没故以哀窮
兆庶痛極蒼旻者也夫諸侯釋位寧非亂禍之朝宗子
維城本濟殷憂之日武皇遺胄皆陷虜庭乞命偷生何
能支久孤宗室之長爰自布衣辛癸之朝容身靡託追
惟先業大庇生民既雪伯升之怨仍紹桓王之霸孤二
三昆季情禮獲申等預藩枝偏承皇德近歲彭都之役
得備戎昭鞍甲之勞庶訓天寵况復邦家不造至此横
流凶狡猶存何所迯責固以提戈負劍卧泣行號言念
荆巫志雪讐恥大齊德竝天地明符日月隆禮詔俗張
樂被民義感華夷仁侔造化玉羊銀甕嘉瑞必彰澤馬
山車禎符總集若夫中原猛士本自無窮沙塞精兵斯
何有量是以家國之富文景所未儔兵馬之強秦漢所
未敵但親鄰之道既篤夙私明發之懷彌孰先好以為
興亡繼絶聖典通規爰命無庸嗣守社稷既方憑大國
庶討仇讐恩喻難違諸懷慙哽公體兹懋德毗奉中興
歸自番禺志在討亂至於雲行電邁谷靜山空扼鵲尾
而定王畿登牛頭而掃天闕漸臺偽帥將傳首於帝京
郿塢元兇皆横屍於軍市高庸茂烈振古希儔承此欣
然深所嘉歎今者殷憂未己禍難相尋宗社無依奥主
宜立夙承所眷尚在冲年王室猶難何以康濟董侯幼
弱終覆漢朝馬業童蒙仍傾晉室所謂前事之不忘後
事之龜兆也孤過荷恩靈預奉帷幄黃河白日亟降誠
言分災䘏患事非虛旨但當小國之禮無失敬恭闔境
人民俱勞寤寐方窮人爵之重以報非常之功惠覽今
書希能留意也上黨王文高劉德武冠曹彰爰降宗英
遠于將送裴侍中英起贊奉師德俱事戎間月壘連營
雲旗蔽野同集江淮翼我歸旆湛海珍等竝前朝舊將
夙著勲庸江左氛妖投身齊國今者皆蒙恩奬竝在戎
行歸附明公共剪讐難去月將晦便留夀春己具舟艫
將臨巢浦若公為内主方同國子之勲余以定家得免
臧孫之歎豈不功名富貴共保無疆前望鄉關惟增號
哭
為貞陽侯重與裴之横書
張佛奴昨還得去月二十九日書覽以增慨昔桓公始
反管仲親射其車重耳初還吕郤終焚其室頃家國多
患頻遘閔凶前事不忘便為龜兆所以皇齊大德禮秩
兼常威武紛紜洪恩汪濊况復旌旗照日鼓吹從風文
物俱華羽衛相鬱書契己來斯未有也卿天監之始門
宦有成承聖之初身名俱泰正應勤王效命酬二后之
恩憂國如家報三靈之寵何有方規異志苟樹童蒙阻
地險於長川忘天討之應及孤昔忝藩維非無游士平
原之館乃乏如錐田文之家差有彈鋏雖李廣麾下莫
不封侯衛青故人多懷彼此豈可文辭簡略禮等平交
披封伸紙益多歎異相鼠無儀表詩人之作茅鴟刺傲
彰魯史之文宿昔相期不應如此衆軍即便頓江關相
見在近不復多及
為貞陽侯與北齊荀昂兄弟書
張佛奴至未枉還告但以勞悒夫興亡繼絶往帝之通
規分災恤患聖王之恒典自敦龐既散詐偽萌生時託
親鄰信有澆慝大齊道冠三皇風高九代仁信之本關
於至誠言與之恩由於孝德孤謬蒙殊奬還嗣本朝勑
諭分明言誓殊重若使邦家克定境内無虞凡廣陵歴
陽皆許見還白水黃河屢奉然諾彝章禮數莫不優華
斯乃不世之殊恩寧是悠常之恒事王太尉勲踰吕望
德冠伊衡凡厥英謀筭靡遺策豈容當滔天之巨寇違
大國之隆恩計彼賢明必當不爾卿維兄及弟莫非雄
才江外風塵不染兇寇賈氏三虎豈獨貴於前修荀家
八龍信服在於今日近者州司不道或致流言朝聽矜
明己如前及想謀元宰善保良圖南道主人以相付也
見所答東海徐湛書粗具來意昔桓憑莒衆文用秦攻
是假鄰國之威以備非常之變若使江東宰匠具領齊
恩時命封疆遠相迎接故當攜諸舊隸率我賓游朝服
簮纓直拜園寢梁人望國自合水而浮舟齊師言歸指
滄江而迴旆如其彼相未悟良機將恐戎麾遂踐京邑
若其求成取敗豈謂和風龍馬雲旗差不相涉一二復
令張佛奴口具相見在近此不多及
在北齊與楊僕射書
陵叩頭叩頭夫一言所感凝暉照于魯陽一志冥通飛
泉涌于疏勒况復元首康哉股肱良哉隣國相聞風教
相期者也天道窮剥鍾亂本朝情計馳惶公私哽懼而
骸骨之請徒淹歲寒顛沛之祈空盈卷軸是所不圖也
非所仰望也執事不聞之乎昔分鼇命鳸之世觀河拜
洛之年則有日烏流災風禽騁暴天傾西北地缺東南
盛旱坼三川長波含五嶽我大梁應金圖而有亢纂玉
鏡而猶屯何則聖人不能為時斯固窮通之恒理也至
如荆州刺史湘東王機神之本無寄名言陶鑄之餘猶
為堯舜雖復六代之舞陳于總章九州之歌登于司樂
虞䕫拊石晉曠調鐘未足頌此英聲無以宣其盛德者
也若使郊禋楚翼寧非祀夏之君戡定艱難便是匡周
之霸豈徒豳王徙雍朞月為都姚帝遷河周年成邑方
今越裳藐藐馴雉北飛肅眘茫茫風牛南偃吾君之子
含識知歸而答旨云何所投身斯其未喻一也又晉熙
等郡皆入貴朝去我潯陽經塗何幾至於鐺鐺曉漏的
的宵烽隔溆浦而相聞臨高臺而可望泉流寶盌遥憶
湓城峰號香罏依然廬嶽日者鄱陽嗣王治兵匯𣲖屯
戍淪波朝夕牋書春秋方物吾無從以躡屩彼何路而
齊鑣豈其然乎斯不然矣又近者卲陵王通和此國郢
中上客雲聚魏都鄴下名卿風馳江浦豈盧龍之徑于
彼新開銅駝之街于我長閉何彼途甚易非勞于五丁
我路為難如登于九折地不私載何其爽歟而答旨云
還路無從斯所未喻二也晉熙廬江義陽安陸皆云欵
附非復危邦計彼中途便當靜晏自斯以北桴鼓不鳴
自此以南封疆未壹如其境外脱殞輕軀幸非邊吏之
羞何在匹夫之命又此賓遊通無貨殖忝非韓起聘鄭
私買玉環吴札過徐躬要寶劍由來宴錫凡厥囊装行
役淹留皆己虚罄散有限之微財供無期之久客斯
可知矣且據圖刎首愚者不為運斧全身庸流所鑒何
則生輕一髮自重千鈞不以賈盜明矣骨肉不任充鼎
俎皮毛不足入貨財盜有道焉吾無憂矣又公家遣使
脱有資須本朝非隆平之時遊客豈皇華之勢輕装獨
宿非勞聚柝之儀微騎閒行寧望輶軒之禮歸人將從
私具驢騾緣道亭郵唯希蔬粟若曰留之無煩於執事
遣之有費於官司或以顛沛為言或云資装可懼固非
通諭皆是外篇斯所未喻三也又若以吾徒應還侯景侯
景兇逆殱我國家天下含靈人懷憤厲既不獲投身社
稷衛難乘輿四冡磔蚩尤千刀剸王莽安所謂俛首頓
膝歸奉寇讐佩弭腰鞬為其皂隸日者通和方敦曩睦
凶人狙詐遂駭狼心頗疑宋萬之誅彌懼荀罃之請所
以奔蹄勁角專恣憑陵凡我行人偏膺讐憾政復葅筋
醢骨抽舌探肝於彼凶情猶當未雪海内之所知也君
侯之所具焉又聞本朝公主都人士女風行雨散東播
西流京邑丘墟葌蓬蕭瑟偃師還望咸為草萊霸陵回
首俱沾霜露此又君之所知也彼以何義爭免寇讐我
以何親爭歸委質昔鉅平貴將懸重于陸公叔向名流
深知于鬷篾吾雖不敏常慕前修不圖明庶有懷翻其
以此量物昔魏氏將亡羣凶挺爭諸賢戮力想得其朋
為葛榮之黨邪為邢杲之徒邪如曰不然斯所未喻四
也假使吾徒還為兇黨侯景生於趙代家自幽恒居則
台司行為連率山川形勢軍國彝章不勞請箸為籌便
當屈指能算重以逋逃小醜羊豕同羣身寓江臯家留
河朔春春井井如鬼如神其不然乎抑又君之所知也
且夫宫闈秘事竝若雲霄英俊訏謨寧非帷幄或陽驚
以定策或焚藳而奏書朝廷之士猶難參預羈旅之人
何階耳目至於禮樂㳂革刑政寬猛則謳歌己遠萬舞
成風不知手之舞之足之蹈之也安在搖其牙齒為其間
諜者哉若謂復命西朝終奔東虜雖齊梁有隔尉侯奚
殊豈以河曲之難浮而曰江關之可濟河橋馬度寧非
宋典之姦關路雞鳴皆曰田文之客何其通蔽乃爾相
妨斯所未喻五也又兵交使在雖著前經儻同徇僕之
尤追肆寒山之怒則凡諸元帥竝釋縲囚爰及偏禆同
無翦馘乃至鍾儀見赦朋笑遵途襄老蒙歸虞歌引路
吾等張&KR0950;拭玉修好尋盟涉泗之與浮河郊勞至於贈
賄公恩既被賓敬無違今者何愆翻蒙貶責若以此為
言斯所未喻六也若曰祅氛永久喪亂悠然哀我奔波
存其形魄固己銘兹厚德戴此洪恩譬渤澥而俱深方
嵩華而猶重但山梁飲啄非有意于籠樊江海飛浮本
無情于鐘鼓况吾等營魂己謝餘息空留悲默為生何
能支久是則雖蒙養護更夭天年若以此為言斯所未
喻七也若云逆豎殱夷當聽反命高軒繼路飛盖相隨
未解其言何能善謔夫屯亨治亂豈有意於前期謝常
侍今年五十有一吾今年四十有四介己知命賓又杖
鄉計彼后生肩隨而己豈銀臺之要彼未從師金竈之
方吾知其訣政恐南陽菊水竟不延齡東海桑田無由
佇望若以此為言斯所未喻八也足下清襟勝託書囿
文林凡自洪荒終乎幽厲如吾今日寧有其人爰至春
秋微宜商略夫宗姬殄墜覇道昏凶或執政之多門或
陪臣之凉德故臧孫有禮翻囚與國之賓周伯無□空
怒天王之使遷箕卿于兩館縶驥子於三年斯匪貪亂
之風邪寧當今之高例也至於雙崤且帝四海爭雄或
搆趙而侵燕或連韓而謀魏身求盟於楚殿躬奪璧于
秦庭輸寶鼎以託齊王馳安車而誘梁客其外膏脣販
舌分路揚鑣無罪無辜如兄如弟逮乎中陽受命天下
同規巡省諸華無聞幽辱及三方之霸也孫甘言以嫵
媚曹屈詐以羈縻旍軫歲到於句吳冠盖年馳於庸蜀
則客嘲殊險賓戲己深共盡遊談誰云猜忤若使搜
求故實脱有前蹤恐是叔世之姦謀而非為邦之勝略
也抑又聞之雲師火帝澆淳乃異其風龍躍麟驚王霸
雖殊其道莫不崇君親以詔物敦敬養以治民預有邦
司曾無隆替吾奉違温凊仍屬亂離冠虜猖狂公私播
越蕭軒靡御王舫誰持瞻望鄉關何心天地自非生憑
廩竹源出空桑行路含情猶其相愍常謂擇官而仕非
曰孝家擇事而趨非云忠國况乎欽承有道驂駕前王
郎吏明經鴟鳶知禮巡方省化咸問高年東序西膠皆
尊耆耋吾以圭璋玉帛通聘來朝屬世道之屯期鍾生
民之否運兼年累載無申元直之祈銜泣吞聲長對公
閭之怒情禮之訴將同逆鱗忠孝之言皆應齚舌是所
不圖也非所仰望也且天倫之愛何得忘懷妻子之情
誰能無累夫以清河公主之貴餘姚書佐之家莫限高
卑皆被驅略自東南醜虜抄販饑民臺署郎官俱餒墻
壁况吾生離死別多歷暄寒孀室嬰兒何可言念如得
身還鄉土躬自推求猶冀提攜俱免凶虐夫四聰不達
華陽君所謂亂臣百姓無冤孫叔敖稱為良相足下高
才重譽參贊經綸非豹非貔聞詩聞禮而中朝大議曾
未矜論清禁嘉謀安能相及諤諤非周舍容容類胡廣
何其無諍臣哉歲月如流半生何幾晨看旅雁心赴江
淮昏望牽牛情馳揚越朝千悲而淹泣夜萬緒而回腸
不自知其為生不自知其為死也足下素挺詞鋒兼長
理窟匡丞相解頥之說樂令君清耳之談向所諮疑誰
能曉諭若鄙言為謬來旨必通分請灰釘甘從斧鑊何
但規規默默齰舌低頭而己哉若一理存焉猶希矜眷
何必期令我等必死齊都足趙魏之黃塵加幽并之片
骨遂使東平拱樹長懷向漢之悲西洛孤墳恒表思鄉
之夢千祈以屢哽慟增深徐陵叩頭再拜
在北齊與宗室書
陵白臨淮負海是謂徐州顓頊高陽世有明德自興王
啓霸無勞委劍之鋒開國承家實饗彤弓之賜其後金
柯玉葉霞振雲從耆舊通人茂才多士或以天下之貴
負石自沈王命之尊拂衣高蹈或熊衣雉製青組朱旗
儒盛江東文高河北或復分齊處魯移魏居燕瓜瓞雖
遥芳枝無遠昔有王如王莽無關控鵠之宗劉曜劉淵
彌非偃龍之族又有朱家别錄邾子之苗何氏殊源韓
侯之胤三烏五鹿時事無恒東郭西門遷訛非一吾宗
雖廣未有駢枝咸自駒王同分才子正以金衡委御玉
斗宵亡胡賊憑陵中原傾覆我則供犧牷於東國載主
祏於南都二百餘年家于揚越此則盧諶不去裴寧仍
留高宦燕秦遲迴鄉壤山河有隔叙覯無緣望冀馬而
增勞瞻賓鴻而永歎昔竇公累世光武稱其外家許都
遥遠靈王思其舊宅其言雖大可以喻小况在宗親寧
無停眷比月應雩龍星移殷鳥天明和煦體中何如願
百年之老興居多福萬石之君寒暑清豫其外族忠孝
比屋連甍信義勇於干戈詩書甘於酒醴或有漁獵三
史紛綸五經都講開黌詩生負帙邦君佇德寧無掛榻
之思州將欽風應有題車之命南陽坐嘯寄以共治東
海行歌資其主弼梁竦不好徒為大言鄧禹平生惟望
如此若棲遲偃仰因事丘中桃果三名粟園千樹持竿
而釣徵聘不來負耒而耕公侯靡屈何其高也盖復休
哉如脱推延或遲竝問吾階緣人乏叨簉皇華王事無
淹公禮將畢既而揚都蕩覆方離獫狁之災越界風塵
復蹈輶軒之禮屏居空館多歷歲時舋犯靈祗招延禍
罰號慕無窮肝膽屠殞煩冤胸臆不自堪居無心奈何
無狀奈何自徘徊河朔亟積寒暄風患彌留半體枯廢
折臂為公雖非羊祜跛足而使無慙郤克固以形如槁
木心若死灰匍匐苫廬纔有魂氣夫迷山之客遲遥響
於巖崖窮海之賓望孤煙於洲嶼况乃宗均魯衛地匪
燕吳車騎相望舟艫朝夕三條不遠五達非難信乃闊
然遂不蒙問昔桃花之峽長避秦嬴芝草之山遥然滄
海猶復漁船可入何况平途不兼旬月勞懷既積輒命
行人弦望之間遲枉歸翰儻二三兄弟能敦昭穆之詩
求我漳濱幸開劉楨之疾陽春改節竝念將宜扶力為
書多不詮次陵白
在北齊與梁太尉王僧辯書
太清六年六月五日孤子徐陵頓首昔者雲師火帝非
無戰陣之風堯誓湯征咸用干戈之道至於搖山蕩海
驅電乘雷殱厥兇渠無虧皇極若夏鍾夷羿周厄犬戎
漢委珠囊秦亡寶鏡然則皆聞之矣未有膺龍圖以建
國御鳳邸以承家二后欽明三靈交泰而天崩地坼妖
寇横行者也自古銅頭鐵額興㬥皇年檮杌窮竒流災
中國王彌石勒吞噬關河綠林青犢之羣黑山白馬之
衆校彼兵荒無聞前史八王故事曾未混淆九州春秋
非云禍亂我皇受命中興光宅天下泰寧𤨏𤨏安敢執
鞭建武栖栖何期扶轂抑又聞之陶唐既作天歸鳥喙
之臣豐畢將興特挺鷹揚之佐明公量苞金鉉神表玉
璜儷衮欽才平階佇德固以留連管樂惆悵風雲濡足
維時投竿斯在去歲兇徒不騁言次巴丘鼓聲聞一柱
之臺烽火照三休之殿公則懸麾羽扇猶對投壺戎羯
咸奔鯨鯢俱剪樓船萬軸還繫昆明胡馬千羣皆輸長
樂於是乎夏首西浮雲行電邁彭波東匯谷靜山空扼
鵲尾而據王畿登牛頭而掃天闕漸臺偽帥仍傳首於
帝京郿塢元兇咸刳腸於軍市青羌赤狄同畀豺狼胡
服夷言咸為京觀公園陵盡拜忠貫長沙神主咸安勲
踰高密重以秦宫既獲魯殿猶存闢綠草於應門開青
槐於武庫長安五陵之族鄠杜六遷之民襁負而歸都
壥斯滿鬻脂蔵脯遊騎擊鍾故市新城飛甍華屋東莞
舊宅人識桑榆南頓荒田家分禾黍豈以鄉名榖熟邑
號禾興而己哉若夫卦起龍文書因鳥跡劬勞王室大
拯生民自開闢以來未之有也雖十六才子明允篤誠
八百諸侯專心同德中宗佐命俱畫丹青光武功臣皆
懸星象棧道木閣田单之奉霸齊綰璽將兵周勃之扶
彊漢壤蟲之比黃鵠轍鮒之仰河宗未足云也孤子階
緣多幸叨簉皇華鄉國屯危公私憔迫邳彤之切長亂
心胸徐庶之祈終無開允既而屏居空館多歷歲時釁
犯幽祗躬當勦滅何圖釁咎災極蒼旻號慕煩冤肝腸
屠殞酷痛奈何無狀奈何惟桑與梓飜若天涯杖栢栽
松悠然長絶明明日月號呌無聞茫茫宇宙容身何所
窮劇奈何自忝膺嘉聘仍屬亂離上下年尊偏嬰此酷
昔人迎門請盜恒懷廢寢之憂當輓輿櫬猶有危途之
懼况乎逆寇崩騰京師播越興居動止長隔山河朝夕
饘&KR1246;誰經心眼程糜不繼原粟何資瞻望風雲朝夕嗚
咽固乃遊魂已謝非復全生餘息空留非為全死同冰
魚之不絶似蟄蟲之猶蘇良可哀也良可哀也自東都
紹漢南亳興殷修好徵兵彌留星琯韓宣范武方駕連
鑣蘇秦張儀朱輪華轂而孤子三危是擯四罪同科聽
别馬而長號杖歸旍而永慟王稽反命既無託乘之恩
椒舉相逢誰為班荆之位昔人違齊處魯時降徵求亡
晉奔秦猶蒙招請問管寧于遼左追王朗于浙東竝物
譽時賢卿門公族懸須應務深挾情祈斯豈庸賤之儔
耶非餘生之敢望也但預在輶軒誠為過誤珪璋特達
通聘河陽貂珥雍容尋盟漳水差有黃門啓封非無青
紙詔書郡將州司郊迎負弩鄉亭里候飾館陳兵豈是
復介而奔齊寧當竊妻而迯晉己焉哉羌難得其言也
漢之谷吉捐軀者幾人楚之申胥埋魂者何極孤子何
所歎焉但頓伏苫廬徒延光咎夫以啁噍鷰雀躑躅鳴
號含識懷靈未有其痛且夫曾耕雨雪猶尚悲歌蘇使
幽囚無馳哽噎公履忠弘孝冠冕縉紳化感煙雲量標
海岳行縻仲月王政無塞分榖高年仁風斯遠固以衣
纓仰訓黎庶投懷今日憔惶彌布洪澤雖復孤骸不返
方為漠北之塵營魄知歸終結江南之草孤子徐陵頓
首
與王吳郡僧智書
孤子徐陵頓首昔林宗道主時人多慕德之賓無忌雄
豪天下盡希風之客况復王家沈默謝氏混玄名貴公
門譽華卿子而秦峰阻夐浙水悠長諮訴無因但用窮
結比青葽己戒白露方溥體中何如願聞康勝鄧仲華
服衮之年荀令則擁旄之日徒云早逹未可同功今日
相方豈不高視竊承富春頃歲多難薦臻邑閈皆空黔
黎將盡御史舊榻零落不存太傅齊室荒茫無處自神
麾所届襁負斯歸新屋方華故田斯墾府吏閒坐長使
誦經督郵無事惟慮吹笛東苞海水俱承幕府之威西
洎江沱同仰惟良之化政差邊張何其神也孤子無心
靦冒苟㕁光隂風疾彌留示有餘息恩將公聘窮擯虜
庭博望侯極跡於黃河栘中監流滯於滄海自斯以後
惟有庸賤本應埋魂趙魏析骨幽并豈意餘年復反鄉
國仰屬伊公在亳渭老師周旌賁丘園採拾衡巷遂以
哀駘不棄甕盎無遺還顧庸虛未應偕此竊承君侯過
被以光輝屢有吹嘘之言頻蒙薦延之澤故得周行紫
閣升降丹墀點汙清朝豈不荒愧雖復華隂砥柱帶地
窮深嵩高維岳極天為重未可以方斯盛典譬此洪恩
年迫桑榆豈期酬報政以川波非遠對奉無因夜夢子
長之遊朝覽希道之疏浮雲西北徒懷魏帝之文行雨
東南思假飛山之便窮誠己結荒係逾深方事祈寒願
加珍納謹扶力白書迷乏不次孤子徐陵頓首
答李顒之書
近謬枉清音無申窮眷忽辱来告文製兼美君山西盛
族素挺風流河北辭林本所嗟賞子桓虚坐寧不敬期
伯喈倒屣固以相屬一日復其草土思&KR1491;衣裾披素清
顔但覺形穢公輔之量不負高名王佐之才信表天骨
孺子之榻雖其可懸仲康之車彌軫恒眷孤子昔緣素
乏叨簉皇華今日形容無關天壤殘光炯炯慮在昏明
餘息綿綿待盡鐘漏安可以樹揚名士游處盛賓來喻
泰高如為善謔文豔質寡何似上林華而不實將同桂
樹但忘年之欵昔有張裵鄰國之交非無嬰札儻哀駘
可悦甕盎非疑方願投衿庶比傾蓋頃陳湯之疾歲月
增深羊祜之疴秋冬彌劇且年光遒盡觸目崩心扶力
含毫諸不申具孤子徐陵頓首
為陳武帝作相時與北齊廣陵城主書
籍甚英風常懷眷屬封疆有限寤寐增勞辱此月九日
告深慰情佇方秋尚熱體中何如戎帳艱辛無乃為弊
吾以庸薄謬膺台鉉既荷先帝拔擢之恩兼蒙今主責
成之寄政以皇齊大德世紹和風方藉威靈庶平讐恥
提攜小國願預藩臣還詔哀矜許乖容納奉勑須質便
遣入朝部下諸將哀吾誠節一兒一弟無所遺恡立志
立義無負上天但故丞相諸子及湛海珍等竝依勑旨
馳遣渡江主上又遣吏部尚書王通鴻臚卿謝岐等至
和州與司馬行臺共為盟誓而蕭軌等决信叛亡苟相
陵易鬱從東道馳至北郊既通宫闈無容靜默兩兩相
對俱有損傷彼聞人馬因此奔散且置兵之地溝澗且
多退兵之時投赴相積近遣張都來此具是行人所見
但廣陵建業纔隔一江戰場去岸不盈五里軍人退散
理反家鄉緣岸村人復有舟檝且蘆牌荻筏竟浦浮江
千百為羣前後相繼吾又勒兵按甲不聽討捕若無恐
懼竝應安遠假使在此不可更生至彼而殂差非吾過
如其枉理必是興軍見伐於有道之人加兵於無罪之
國若彼王師如此又是違盟后土皇天山川社稷察其
怨語寧容相祐辱告承上黨殿下及匹婁領軍應來江
右師出無名此是何義小之事大差無違禮彼之陵我
自是乖言玄天所伐匹馬無違翻見怨尤一何非理若
彼鬼神有知寧可斯背鬼神無知何用盟歃去歲抑達
摩等石頭天井連月亢陽三子纔降連冬大雪黃袍盡
没白帳皆浮既因之以泥塗兼加之以疾疫蕭裴既退
雪霧便除從爾以來稍成災旱定知衣冠之國禮樂相
承天道不言不容都滅長江渺渺巨浪湯湯如鬭艦舟
師詎有深利近梁山之戰即是前車蕪湖之役可為明
鏡昔晉侯不能乘鄭馬趙將不能用楚兵一非水土難
為騁力揚州卑濕厥土塗泥如遇秋霖杳同江漢假令
蚩尤重出白起還生控代馬而陵波躡胡靴而湔水終
難逞效詎有成功六州勇士雖有百萬十姓豪傑徒勞
千億不能為患斷可知矣昔我平世天下乂安人不識
於干戈時無聞於桴鼓故得兇人侯景濟我横江天步
中危實由忘戰自亂離己久人解用兵女子無愧於韓
彭童兒不殊於衛霍吴鉤甚利蜀甲殊輕槊動風霜弩
穿金石高樓大艦槩日凌雲叱咤而起風雷吹噓如倒
山嶽侯車騎國家重將分陕上流近隔以邊塵時虧表
疏王途既泰貢賦相望尋令子弟侍奉京邑蕭太保龍
驤於賁海王儀同虎視於洞庭若望高峰便當投袂何
則凡諸將帥各護家鄉非直吾人獨憂宗社日者頻辱
司馬行臺及諸公有告裴行臺當今方卲此諸賢莫非
英傑其餘軍士悉是驍雄庸蜀氐羌之兵烏丸白虜之
騎以此衆戰誰能禦之何為比吾陪薄相懸何惡諸君
身名俱滅來告以細桺之軍踰於灞上吾恐今之趙括
不及廉頗也近張舍人至始奉嚴勑朝廷遣劉叔經仍
往啓聞願達丹誠用停王赫伏計天慈理當懸照此身
日月所鑒天地所明豈敢虛言欺妄宸極足下既未知
始末容有疑怪大軍多士希惠矜弘量非此失時騰表
疏幸停師旅己存盟信庶其小國永申藩禮天心無爽
邇遐一同投筆悚慨不復多白
為陳武皇作相時與嶺南酋豪書
夫否終斯泰屯極則亨若日月之迴環猶隂陽之報復
近者數鍾九厄王室中微聖主欽明還承寶運即是高
祖武皇帝之孫世祖元皇帝之子重光累聖胤國承家
天下生民孰不歸德賊勃不涯疎戚希纂帝圖信是奸
兇階兹禍亂自王宫再淪於醜逆虜馬四飲於江沲社
稷阽危鑾輿幽辱勃身居列岳自御彊兵高視趦趄坐
觀成敗既而天維重綴國步還康翻畫凶圖更謀神鼎
且其兵馬之任資於長昆方牧之權由於承聖操兄戈
而斬姪藉國寵而弑君不忠不義莫斯為甚比春初便
遣大都督歐陽頠墌城主傳泰等兇徒數十遂到臨川
吾奉承朝算指畫戎略樊滕耿賈戮力爭驅天地靈祇
水陸開道獲傳泰不勞於一箭擒歐陽無待於尺兵偽
黨皆俘連城盡拔所收軍資不可稱算去月十六日德
州刺史陳法武等願憤迴戈仍梟兇豎一夫挺劍傳首
上京萬里澄清人神慶躍彼豪門著姓典牧方州拘隔
天朝亟離寒暑公私憤歎豈可為懷今王道平夷理增
懽忭朱明戒節比復何如軍士平安境内清謐吾以庸
薄叨秉國鈞恒務牽纏諸有勞弊自天數云否朝禍薦
臻東夏崩騰西京蕩覆身惟許國任在勤王宣力皇家
靡有寧歲一還京師保持鴻業四驅夷狄奪得江左始
則杜龕元惡張彪不恭據有泰稽連蹤巨震隨機討掩
觸向平夷叛臣任約徐嗣徽等屢引齊虜前年末既踐
京師江畔邊城皆為戎戍賴貔貅騁力衛霍同心殱厥
胡夷不日清殄去年將夏傾國大來鐵騎八千許匹巾
士二十餘萬胡塵飛於北闕虜鼓震於南宫躬率偏禆
聊與挑戰虜便土崩瓦解投險赴坑大小皆擒鯨鯢盡
戮三江之上塞水無流千里之間伏屍相枕生獲大都
督蕭軌裴英起東方老李希光王敬寶等虜中驍將惟
此數人屢破關西之兵頻取淮右之地一朝俘斬無復
孑遺遠邇敬欣華夷怖慴如聞彼虜稍是危亡尋命熊
羆欲就征討方可以雷行趙魏電掃幽并混一車書勢
在朝暮而侯瑱䟦扈江川公私阻絶即平北賊仍事南
征肉袒面縛歸首闕庭即為申聞優其禮秩臺儀不貶
位遇兼常今所擒歐陽頠傳泰等莫不弘宥政爾授其
兵馬處以榮禄垣然游狎無介懷抱年號武平國即清
晏君之聞此寧不欣躍但昔緣王事游踐貴鄉日想山
川依然舊識吾既忝荷朝私位逾台衮身持帝王之柄
手握天下之圖故鄉如此誠為衣繡故人不見還同宵
錦天涯藐藐地角悠悠言面無由但以情企今者王猷
帝載化被無垠浮海窮山罔不咸格投竿負鼎馳步蒼
龍崖穴丘園爭趨金馬君之才具信美登朝如戀本鄉
不能游宦門中子弟望遣來儀當為申聞各處榮禄深
加將保念嗣音郵今遣某甲等使彼指此不多
為陳武帝與周宰相書
昔有天地便立帝王革昊惟農遷虞斯夏莫不三靈所
祐五運相推梁德不造固天攸棄雖復東漢之末區宇
沸騰西晉之亡生民蕩覆未足以方其禍亂譬彼虔劉
者也吾謬以庸薄屬當興運自昔登庸清諸百越徐聞
浪泊靡不征行銀洞珠宫所在清乂自還麾南極伐逆
東都宣力驅馳亟淹寒暑六延梁社十剪彊寇黃帝與
蚩尤七十戰魏祖在軍中三十年方厥劬勞未為勤苦
加以百神所感明靈應期萬里徂征虬龍表瑞於是中
軍勇銳上將横行承此休符遂興王業梁氏以天禄斯
改期運永終欽若唐風推其鼎命吾驚惶三讓拜手陳
辭盈廷公卿稽顙敦偪眷言潁水徒抱素心尚想汾陽
無因高蹈猥以庸薄遂膺天寵去月乙亥昇禮大壇言
念遷徊但有慙愧昔賓門之始境外無交雖遣行人未
申嘉好今上天有命光膺寶歷永興周室方同斷金我
運惟新宜修朝聘今遣侍中都官尚書周弘正銜使長
安故指有白
為陳主與周冢宰宇文護論邊境事書
國有三慶民有四安所謂通和是由鄰睦况周陳欵好
一紀于兹懷抱相期百世方遠灌瓜之美久勑邊吏拾
橡之尤想應無忽梁氏以漸水東為安湘小郡宜立巴
州多歷年所此於荆部本包分界近得刺史符元舉啓
稱蕭巋忽遣杜元茂神僧訓等將率人馬踰潰涉澌便
置城隍謀為侵軼適荷隣德合州見還不容今眷仍縱
蕭氏元舉累移論及翻相河漢更往研問便騁鋒鏑彼
軍人恃勇遂致俘擒聞此紛紜甚以驚歎其商奄餘孽
才力甚微為㬥邊城良憑大國但情均忌器不可加兵
便勑軍司以禮相放且前歲所立疆城本以南平等五
郡輸薦貴朝至如安湘既屬巴郡幸承鄰惠無候涉言
故下漸東惟如澧北政是標其大桶屬荆州之界耳彼
此方申分好義絶規圖所貴惟和所重惟信夫以南平
等郡地曠民豐雲夢之田楚王為寶吳當勁蜀晉拒彊
秦資彼山川竝為州鎮朕若棄其仁義務廣封域寧容
延歲竝貢周朝今者和親己固山岳而方謀尺寸之土
用益蒹葭之地哉幸非竊疾相見鑿容江陵小寇既爾
虔劉前至之言或相誣罔一二因使人宇文平口具其
懷耿耿故此相白
為陳主答周主論和親書
使人使持節車騎大將軍儀同三司大都督治司城使
主杜子暉中軍山遂伯使副鮑宏等至省告具懷夫聖
君明辟司御兆民則天象地佇育黔首故張旜以往拭
玉而來同在蒼生恢宏文武雖毁戈鑄戟末擬上皇散
馬休牛載懷偃伯非期與睦忽爽和風奚用殱師信由
天討追尋曩好歎想兼懷言覿今書甫承家難知以冢
宰執政擅同淵藪令尹當朝妄專征伐無君之讁俾墜
其師無將之誅己從司宼刑名既肅國步還康希篤親
隣敬開衷欵若二境交歡俱饗多福八荒期乂良副所
懷今遣具位某甲等使不復多述
在吏部尚書答諸求官人書
自古有吏部尚書者品藻人倫簡其才能尋其門胄逐
其少多量其官爵但古來數千年非無明時也非無明
主也自有才用雖美階級不通門戶雖高官資殊屈若
斯人者其例甚多請問諸君此是何義夫一千錢一斛
米之多少猶關相禄况復皇朝官爵理係玄天内典謂
之為業外書稱之為命五行有驛馬之言六甲有官鬼
之說必令驛馬時發官鬼尅身所望偕榮便當果遂如
其不爾决是難諧豈可改尚書作官鬼驅老僕為驛馬
耶若見問尚書何不分判用與不用許與不許僕答云
君非屈滯豈可相期决言應果若今驛馬差爽便是乖
信此關君命僕何以相答耶若朝散之流行止之屬門
戶相似人才不殊選家斟酌無能為爾若陟大位清官
悉由玄命夫人君賓用竝是前緣故宋文帝云人豈無
運命每有好官缺輒憶羊玄保梁武帝云世聞人言有
目色我特不目色范悌自此而論豈非前業且世諺云
圖官在亂世覓富在荒年梁孝元帝承侯景之凶荒王
太尉接荆州之禍敗爾時喪亂無復典章故使官方窮
此紛雜自紹泰太平及永定中聖朝草創爾時州州自
帝郡郡稱王天下干戈尚無條序兼以府庫空虚賞賜
懸乏白銀之寶難得黃紙之板易營假以官榮代於錢
絹義在撫綏無計多少又有非舊非勲非地非才託節
將而求官因時人以買位賣官既賤皆為清顯故員外
常侍路上比肩諮議參軍市中無數四軍五校車載斗
量豈是朝章應其如此今衣冠禮樂日富年華主上體
成王之風太傳弘周公之德西羌北狄畏我王威時既
清矣時既平矣何可猶作亂世意而覓非分之官耶凡
人所以稱屈滯者身己不無寸能官又不及父祖既是
明時可以於邑所見諸君多踰本分猶言太屈未喻高
懷若問梁朝朱領軍等竝為卿相此不踰其本分耶此
天子所用非關選序舊章秦有車府令趙高直為丞相
漢有高廟令田千秋亦為丞相此復可為例耶僕七十
之歲朝思夕計竝願與諸賢為真善知識曾無嫌隙差
可周旋非欲令君作此怨訴但既忝衡流應須粉墨庶
其允當無負朝寄耳去年疾患亦餘氣息不能相答通
作此書所望諸賢深明鄙意徐君白
同前
自古吏部尚書者品藻人倫簡其才能尋其門胄逐其
大小量其官爵梁元帝承侯景之凶荒王太尉接荆州
之禍敗爾時喪亂無復典章故使官方窮此紛雜永定
之時聖朝草創干戈未息亦無條序府庫空虛賞賜懸
乏白銀難得黃札易營權以官階代於錢絹義存撫接
無計多少致令員外常侍路上比肩諮議參軍市中無
數豈是朝章應其如此今衣冠禮樂日富年華何可猶
作舊意非理望也所見諸君多踰本分猶言大屈未喻
高懷若問梁朝朱領軍异亦為卿相此不踰其本分邪
此是天子所拔非關選序梁武帝云世間人言有目色
我持不目色范悌宋文帝亦云人世豈無運命每有好
官缺輒憶羊玄保此則清階顯職不由選也秦有車府
令趙高直至丞相漢有高廟令田千秋亦為丞相此復
可為例耶既忝衡流應須粉墨所望諸賢深明鄙意
答周處士書
辱去年三月二十七日告仰披華翰甚慰翹結承歸來
天目得肆閒居差有弄玉之俱仙非無孟光之同隠優
游俯仰極素女之經文升降盈虚盡軒皇之圖藝雖復
考槃在阿不為獨宿詎勞金液唯飲玉泉比夫煑石紛
紜終年不爛燒丹辛苦至老方成及其得道冥真何勞
逸之相懸也又承有方生亦在天目理當仰禀明師總
斯秘要豈如張陵弟子自墜高巖孫泰門人競投滄海
何其樂乎聖朝虛心版築尚想丘園若彼能赴嘉招便
當謹申高命但其人往歲亦望至京師觀此風神確乎
難拔故以忘懷爵禄詎持犧牲之談高視公卿獨騁蜡
蛵之訓所恐有道三辟公車十徵若斯者終當不屈此
既然矣請復詳言昔楚國兩龔同時紆組漢隂二老相
攜抱甕兄之幽貞若其鑿坯負石方同形影結綬彈冠
無容越楚况乎糞土䕫龍羶臊名器己所不欲非應及
人忽承來音良以多惑何則潁陽巢父不曾令薦許由
商洛園公未聞求徵綺季斯所未喻高懷而躊躇於矛
楯也唯遲山阿近信更惠芳音如或誠言謹便聞奏第
夙勞比劇不復多呈徐君白
與章司空昭達書
君白日聖朝受命天下廓清所餘殘兇惟有歐紇南通
交管北據衡疑兄弟叔姪盤阻川洞百越之賮不供王
府萬里之民不由國家明公受脤嚴冬持兵杪歲開冰
踐露&KR0778;火宵行便届舍淮乃其神速未騁三略非勞六
竒薄交旗鼓仍平醜類自太清之末永定以來所闢疆
界不過郡邑今兹赴捷二十餘州若較此功庸方兹英
力漠之馬援不能為擬吳之步隲故是相懸况孫處宗
之叛徒正槌盪主耳公私慶快豈可而言且僕一子屯
窮妖徒所制五嶺遐夐存亡不測懸懷飲淚破膽復全
蒙荷英恩保其身命餘年仰戴何力能勝今遣主師某
馳往稱慶徐君呈
重答朝臣書
老病屬纊不能多說古人爭議多成怨府傳玄見尤於
晉代王商取陷於漢朝謹自三緘敬同高命若萬一不
死猶得展言庶與羣賢更申揚㩁
漢魏六朝百三家集卷一百三上
漢魏六朝百三家集卷一百三下
徐陵集
目錄
書
薦陸瓊書
報尹義尚書
與李那書
與顧記室書
答族人梁東海太守長孺書
諫仁山深法師罷道書
與智書書
又
又
五願上智者禪師書
序
玉臺新詠序
碑
司空徐州刺史侯安都德政碑
廣州刺史歐陽頠德政碑
晉寧太守王勵德政碑
丹陽上庸駱碑
孝義寺碑
齊國宋司徒寺碑
長干寺衆食碑
東陽雙林寺傳大士碑
天台山徐則法師碑
頌
皇太子臨辟雍頌(有序)
銘
太極殿銘(有序)
報德寺刹下銘(有序)
後堂望美人山銘
麈尾銘
哀策文
陳文帝哀策文
墓誌
司空裴昭遠墓誌
河東康簡王墓誌
裴使君墓誌
文
為武帝即位告天文
樂府
驄馬驅
中婦織流黃
出自薊北門行
隴頭水
折楊柳
關山月二首
洛陽道二首
長安道
梅花落
紫騮馬
劉生
烏棲曲二首
雜曲
長相思二首
詩
同江詹事登城南樓
走筆戲書應令
春情
奉和詠舞
和簡文帝賽漢高帝廟
山齋
詠柑
侍宴
奉和山池
山池應令
别毛永嘉
秋日别庾正員
新亭送别應令
和王舍人送客未還閨中有望
為羊兖州家人答餉鏡
詠織婦
内園納凉
鬭雞
詠日華
詠雪
春日
奉和簡文帝山齋
漢魂六朝百三家集卷一百三下目錄
漢魏六朝百三家集卷一百三下
明張溥輯
徐陵集
薦陸瓊書
新安王文學陸瓊見識優敏文史足用進居郎署歲月
過淹左西掾缺允膺兹選階次小踰其屈滯己積
報尹義尚書
別離二國雲雨十年心想河陽言銅爵而無遠神游漳
水與金鳳而俱蜚北使還辱去冬十月十一日告忽同
言叙循環巧制欣慰良深河朔年芳雖當淹晩白溝浼
浼春流己清紫陌依依長楊稍合體中何如豈無鄉思
弟三秦世胄六輔良家文武兼能志懷開遠谷永之筆
無慙古人盖延之功高視前彦而淹留趙魏亟歷寒暄
企望鄉關理多悲切聖朝欽明纂歷大拯生民戮巨海
之奔鯨殱中原之封豕晉君之說長安遠於日邊揚雄
有言交州在於天際則輸賝王府屈膝閶門川洞酋豪彊
梁溟海神兵一指率土咸康方當偃伯於靈臺韜戈於
武庫變大風於五禮驅蒸民於昌辰物色英聲搜揚俊
傑投竿負鼎馳步蒼龍巖穴丘園爭趨金馬而弟留河
北義等周卲懷此殊才實可傷嗟吾崦嵫既暮容鬢皤
然風氣彌留砭藥無補追惟疇昔共備行人室家安危
賓禮升降懸壺代哭俱歷春冬移館於箕同茲辛苦鳴
蜩抱樹亟見蔵冰歸鴈銜蘆多經寒食靖言念此如
何可忘握翫來書彌其承臉夫以擁腫之木得免因於
不才觳觫之牛自保由其無用以余鄙陋未友龔生惟
歎吾賢不同蘧瑗耳若推溝拯溺每切皇衷逸翮飄鱗
見優機檻所以降尺一之書馳輶軒之使心期與國必
遂還途寧謂親隣更成難請言尋雅告所及縲囚便訪
鴻臚幸無淹使聞諸司宼或有邊俘前歲中流是維同
惡燕禽望闕冀馬臨江裁頓雲羅自投天網京觀之塜
宜彰武功周醜之門方申明罰而聖朝好生惡殺收雷
寢電兵車所獲雖同長萬之來恩澤從容無異荀罃之
禮方之於弟況擬非倫伊昔梁朝共奉嘉聘張兹大帛
處彼高閎庭奏歌鐘座延僑肸賓客之叙方於阼階田
獵之禽同於君膳正以鄉關阻亂致爾拘留家國隆平
義應旋反況復韓宣屢至宰孔頻還翻爾遲迴豈云隣
睦弟遂鍾儀之操對此皇華高厚之詩一何非類關徐
廉樂之況三戰七擒之言此日借子之矛攻子之室彼
之使客猶尚不還此於齊都豪門貴戚周行匪例事義
相懸豈與大弟同年而語吾本自凡流以復衰老稍近
東岱不奢擊壤之年惟欣堯俗若耶之復長保安卧時
思之(若耶至此闕誤)不棄忝亞宗卿非得侵官天扆但當今芃
芃在詠濟濟盈朝才冠卿雲智同荀郭文辭富於江海
高論泊於雲霄趨走丹墀之門侍奉清規之内弟來欵
言至欲附所聞聯類非宜更其多惑若使良有(闕二字)猶
希贈鯉之書郵驛方通復行蜚鶬之信執筆&KR1008;然不知
何向
與李那書
籍甚清徽常懷虚眷山川緬邈河渭像於經星顧望風
流長安遠於朝日青葽戒節白露為霜君子惟宜福履
多豫雍容廊廟獻納便蕃留使催書駐馬成檄車騎將
軍賓客盈座丞相長史瞻對有勞脱惠箋繒慰其翹想
吾栖遲茂陵之下卧病漳水之濱迫以崦嵫難為砭藥
平生壯意竊愛篇章忽覿高文載懷勞佇此後殷儀同
至止王人授館用阻班荆常在公筵敬析名作獲殷公
所借陪駕終南入重陽閣詩及荆州大乘寺宜陽石像
碑四首鏗鏘並奏能驚趙鞅之魂輝煥相華時瞬安豐
之眼山澤晻靄松竹參差若見三峻之峰依然四皓之
廟甘泉鹵簿盡在清文扶風輦路悉陳華簡昔魏武虛
帳韓王故臺自古文人皆為詞賦未有登兹舊閣歎此
幽宫標句清新發言哀斷豈止悲聞帝瑟泣望羊碑一
詠歌梁之言便掩盈懷之淚至如披文相質意致縱横
才壯風雲義深淵海方今二乘斯悟同免化城六道知
歸皆踰火宅宜陽之作特會幽衿所覩黃絹之詞彌懷
白雲之頌但恨耆闍遠嶽檀特高峰開士羅浮康公懸
溜不獲銘兹雅頌耀彼幽巖循環省覽用忘饑渴握之
不置恒如趙璧翫之不足同於玉枕京師長者好事才
人爭造蓬門請觀高製軒車滿路如看太學之碑街巷
相填無異華隂之市但豐城兩劍尚不俱來韓子雙環
必希皆見莫以好龍無别木鴈可嗤載望瓊瑶因乏行
李金風己勁玉質宜調書不盡言但聞爻繫徐陵頓首
與顧記室書
吾伏事天朝本非舊隸殿下殊恩遠垂薦拔故常戰戰
慄慄甘心痛謹庶其愚老無負明據近者既居臺轄唯
務奉公去年正月十五日尚書官大朝元凱既集丞郎
肅然忽有陳慶之兒陳暄者帽簮釘額絛布裹頭虜袍
通踝胡靴至膝直來郎座遍相排抱或坐或立且歌且
詠吾即呼舍吏責列不答而走反為憾恚妄相陷辱至
六月初遂作盲書便見誣謗聖朝明鑒悉知虚罔唯云
吾取徐樞為臺郎南司檢問了不窮推承訓劾為信言
致成隳免此事冤枉天下所無吾市徐樞宅為錢四萬
任人市估文劵歷然不蒙申理見枉虚巧二者樞是故
少府卿鱗之子鱗殞身侯景之役又為西臺所贈兖州
左衛官位甚高未知其子何忝郎署魏晉之前如為久
遠宋齊以降其例甚多如徐愛阮佃夫之子可不得郎
官耶紀文卿公向璡皆為列棘豈冗雜曹郎乎三者樞
入身梁朝解褐岳陽王小府墨曹承聖時為故敬帝晉
安王諷席文墨具存陜西官爵乃多浮濫更補臺郎不
為勝擢未知何忽推宅貨官四者徐領軍節度自啓樞
為郎勅付選序吾既不啓據又不為選職所可相關止
是得中侯相聞為呈啓而己以此見罪一何冤濫吾昔
在承華是弟所悉行年六十無復儕儔非意餘生忽此
誣謗堯有驚於䜛說孔將惑於拾塵雖復聖主機明不
能悉照殿下德高兩獻風美二南億兆歸心衣冠有托
久願通啓披訴聖明伏見軍戎多務所以不敢祈冒弟
與吾遊眷亟迴星紀故人如此寧不矜歎耶侍言有便
云何且為啓聞一蒙神鑒照其枉直方殁幽泉無恨灰
壤伏覲謁帝承明緒言多次服矜遺老曲賜湔濯則殿
下前時妄澤匪復偏私遂吴良延薦之恩無王丹所舉
之謬吾得方辭武騎永附梁賓雖媿家丞庶呈秋實緣
弟深眷故此敬憑干謁非宜益懷悚慨徐陵白
答族人梁東海太守長孺書(其人梁末入北齊)
恩報近歲奉使來歸辱彼河清年中告行并惠以明鏡
亟離寒暑雖復時陳梁鶴日照孫鸞言慰相思反增離
眷劉傅三常侍還又承書札銀鈎甚麗玉疏依然開封
伸紙破愁為笑素秋方屇溽暑稍闌體中何如善保元
吉藂臺之璧少海之珠何必鄉里所在為貴卿託身大
國既己積年彼朝英彦理相欽挹方當交辟三命清宦
兩宫何乃闊然遲有問也吾七十之歲崦嵫己迫朽老
之疾隨年而甚徒懷北邙之切未遂東都之期牽役承
閒但有衰頓賢從君政佐佑興基中舍諶殿中並休宜
自别有書問來告訪吾文章吾自歸來鄉國亟徙炎涼
牽課疲朽不無辭製而應物隨時未曾編錄既承今
告輒復搜檢行人相繼别簡知音但既乏新聲全同古
樂正恐多慙於協律致睡於文侯耳燕南趙北地角天
涯言接末由但以潛欷善敬德中郎並比境之良選皇
華之上求若可輶軒别當委白君問
諫仁山深法師罷道書
竊聞出家閒曠猶若虚空在俗籠樊比於牢獄非但經
有明文亦自世間共見瞥聞法師覆彼舟航趣返緇衣
之務此為目下之英竒非久長之深計何以知然從苦
入樂未知樂中之樂從樂入苦方知苦中之苦弟子素
與法師雖無曩舊相知己來亦復不疎夫良藥必自無
甘忠諫者決乎逆耳倚見其僻是以不忍不言且三十
年中造莫大之業如何一旦拾己成之功深為可惜敬
度高懷未解深意將非帷帳之策欲集劉侯形類卧龍
擬求葛氏黃石兵法寧可再逢三併茅廬無由兩遇封
爵五等惟見不逢中閤外門難朱易白嗚笳鳳管非有
或聞儛女歌姬空勞反翫覓之者等若牛毛得之者譬
猶牛角以此之外何所窺窬法師今若退轉未必有一
稱心交失現前十種大利何者佛法不簡細流入者則
尊歸依則貴上不朝天子下不讓諸侯獨翫世間無為
自在其利一也身無執作之勞口餐香積之飯心不妻
妾之務身飾芻摩之衣朝無踐境之憂夕不千里之苦
俯仰優游寧不樂哉其利二也躬無任重居必方域白
璧朱門理然致敬夜琴晝瑟是自娱懷曉筆暮詩論情
頓足其利三也假使棘生王路橋化長溝巷吏門兒何
因仰喚才絹不輸官庫升米不進公倉庫部倉司豈須
求及其利四也門前擾擾我且安眠巷裏云云余無驚
色家休小大之調門停強弱之丁入出隨心往還自在
其利五也出家無當之僧猶勝在俗之士假使心存殺
戮手無斷命之愆密裹通情決勝灼然矯俗如斯煩垢
萬倍勝於白衣一入愛河永沈無出其利六也聽鐘聲
而致敬尋香馥以生心朝覩尊儀暮披寶軸刹那之善
逐此而生水滴微功漸盈大器未知因緣果報善惡皎
然就此而言其利難陳矣假使達相白衣猶有埃塵之
務縱令遥寄彈指遠近低頭形去心留身移意往閒有
者得如此貧苦者永無因近在目前不言可見其利七
也山間樹下故自難期枕石漱流實為希有猶斯之類
不可思議如此者難逢一心人悕遇法師未能不學交
習聽勝之因一旦退心於理邀矣其利八也開織成之
帙見過去之因摛琉璃之卷驗當來之果識因識果不
以為愆知福知報何由作罪上無舟檝交見没溺之悲
下失浮囊則有沈身之患其利九也曠濟羣品為天人
之師水陸空行皆所尊貴言必闍黎和尚書輒致敬和
尚遠近嗟咏貴賤顒仰法師今必退轉立成可驗纔脱
袈裟逢人輒稱汝我始解偏袒姓名便亦可呼平交者
故自不論下劣者亦恐不讓薄言稱己榻席懸異從來
小得自在便以君為題封若不屈膝斂手自達無因俯
仰承迎未閑合度如此專專何由可與其利十也略言
十事空失此機其間深道寧容具述仰度仁者心居魔境為
魔所迷意附邪途受邪易性假使眉如細柳何足關懷頰
似紅桃詎能長久同衾分枕猶有長信之悲坐卧忘時
不免秋胡之怨洛川神女尚復不惑東阿世上班姬何
關君事夫心者面焉若論繾綣則共氣共心一遇纏綿
則連宵厭起法師未通返照安悟賣花未得他心那知
彼意嗚呼桂樹遂為豆火所焚可惜明珠乃受淤泥埋
没弟子今日横諮必為法師所哂世上白衣何訾何限
且一人退道而不安危推此而言實成難解譬如瓦礫
盈路人所不驚片子黃金萬夫息步正言法師入道之
功己備染俗之法未加何異金搏赤銅銀換鉛錫可悲
可惜猶可優量能忍難忍方知其最願棄俗事務息塵
勞正念相應行志兩全薄加詳慮更可思惟悔之在前
無勞後恨如弟子算遠即十數年中決知惻惻近即三
五歲内空唱如何萬恨萬悲寧知遠及自誤自錯永棄
一生乃知斷絃可續情去難留或若火裏生花可稱希
有迷人知返去道不遙幸速推排急登正路法師非是
無智遂為愚者所迷類似阿難更為魔之所嬈猶須承
三寶之力制彼羣凶豎般若之幢天魔自欵若此言旨
當即便冀棄芻蕘若不會高懷幸停深怪耳
與智顗書
陵和南昨預沈儀同法席餐奉甘露無畏之吼衆咸歸
伏然正法炬朗諸未悟自慶餘年得逢妙說尋事諮展
此不申心謹和南
又
陵和南注仰之心難可敷具拔公至蒙三月二十日旨
用慰積歲傾心麥泠體中何如願一日康勝山中春夏
無餘障惱耳遲復存旨弟子二三年來溘然老至眼耳
聾闇心氣昏塞故非復在人兼去歲第六兒夭喪痛苦
成疾由未除愈適今月中又有哀故頻歲如此窮慮轉
深自念餘生無復能幾無由禮接係仰何言敬重璪公
今還白書不次弟子徐陵和南
又
陵和南放生星聞公家極相隨喜事是拔公口具謹不
多諮惟遲拔公廷出數百里水全其命根如此功德算
數無盡隨喜無量此不委諮弟子徐陵和南
五願上智者禪師書
陵和南弟子思出樊籠無由羽化旣善根微弱冀願力
莊嚴一願臨終正念成就二願不更地獄三途三願即
還人中不高不下處託生四願童真出家如法奉戒五
願不墮流俗之僧憑此誓心以策西暮今書丹欵仰乞
證眀陵和南
序
玉臺新詠序
凌雲㮣日由余之所未窺千門萬戶張衡之所曾賦周
王璧臺之上漢帝金屋之中玉樹以珊瑚作枝珠簾以
玳瑁為柙其中有麗人焉其人也五陵豪族充選掖庭
四姓良家馳名永巷亦有潁川新市河間觀津本號嬌
娥曾名巧笑楚王宫内無不推其細腰魏國佳人俱言
訝其纖手閱詩敦禮非直東隣之自媒婉約風流無異
西施之被教弟兄協律自小學歌少長河陽由來能舞
琵琶新曲無待石崇箜篌雜引非因曹植傳鼓瑟於楊
家得吹簫於秦女至若寵聞長樂陳后知而不平畫出
天仙閼氏覽而遥妬且如東隣巧笑來侍寢於更衣西
子微顰將横陳於甲帳陪游馺娑騁纖腰於結風長樂
鴛鴦奏新聲於度曲粧鳴蟬之薄鬢照墮馬之垂鬟反
插金鈿横抽寶樹南都石黛最發雙蛾北地燕脂偏開
兩靨亦有嶺上仙童分丸魏帝腰中寶鳳授歷軒轅金
星與婺女爭華麝月共嫦娥競爽驚鸞冶袖時飄韓掾
之香飛燕長裾宜結陳王之佩雖非圖畫入甘泉而不
分言異神仙戲陽臺而無别真可謂傾國傾城無對無
雙者也加以天情開朗逸思彫華妙解文章尤工詩賦
琉璃硯匣終日隨身翡翠筆牀無時離手清文滿箧非
惟芍藥之花新製連篇寧止蒲萄之樹九日登高時有
緣情之作萬年公主非無累德之辭其佳麗也如彼其
才情也如此既而椒房宛轉柘館隂岑絳鶴晨嚴銅蠡
晝靜三星未夕不事懷衾五日猶餘誰能理曲優游少
託寂寞多閒厭長樂之疎鐘勞中宫之緩箭輕身無力
怯南陽之擣衣生長深宫笑扶風之織錦雖復投壺玉
女為歡盡於百驍爭博齊姬心賞窮於六著無怡神於
暇景惟屬意於新詩可得代彼萱蘇微蠲愁疾但往世
名篇當今巧製分諸麟閣散在鴻都不藉篇章無由披
覽於是燃脂暝寫弄墨晨書撰錄艷歌凡為十卷曾無
參於雅頌亦靡濫於風人涇渭之間若斯而己於是麗
以金箱装之寳軸三臺妙迹龍伸蠖屈之書五色花牋
河北膠東之紙高樓紅粉仍定魯魚之文辟惡生香聊
防羽陵之蠧雲飛六甲高擅玉函鴻烈仙方長推丹枕
至如青牛帳裏餘曲既終朱鳥窗前新粧己竟方當開
兹縹帙散此縚繩永對玩於書帷長循環於纖手豈如
鄧學春秋儒者之功難習竇傳黃老金丹之術不成固
勝西蜀豪家託情窮於魯殿東臺甲館流詠止於洞簫
孌彼諸姬聊同棄日猗與彤管麗矣香奩
碑
司空徐州刺史侯安都德政碑
巖巖天柱大矣周山之峰枑枑地軸壯哉崑崙之阜三
光懸而不墜九土鎮以無疆承乾合德之君則天體元
之后所以並咨四鎮咸建五臣業配蒼祇功成㝢縣至
於流名雅頌著美風詩年代悠然寂寥無紀其能繼兹
歌詠者司空侯使君乎自文昭武穆祚土開家濮水盛
其衣簮榮波分其緒秩仁義之道夷門美於大梁儒雅
之風司徒重於強漢自通人許劭託命於江湖高士袁
忠寄身於交越俱違建安之難獨處衡山之陽祖天資
秀傑世載雄豪卓富擬於公侯班伯必於旌鼔父光禄
大夫邑里開通德之門州鄉無抗禮之客自茫茫禹迹
赫赫宗周家滅驪戎國亡夷羿我高祖武皇帝迎河圖
於浪泊括地象於炎洲南興涿鹿之師北問共工之罪
天生宰輔堯年致白虎之祥神賜英賢殷帝感蒼龍之
傑公亦觀時佇聖嘯咤風雲跪開黃石之書高詠玄池
之野沈吟梁甫自比管仲之才惆悵莘郊久負伊生之
歎自羯虜侵華羣蠻縱軼後臯桂部之地四戰五達之
郊郡境賢豪將謀禦難長者僉論推公主盟義士雄民
星羅霧集公既膺五聘方啓六韜率是驍徒仍開嶺嶠
自大討瀟湘同兹樊酈下軍違命上策不宣敗我王師
受拘勍盜大陳格於文祖咸秩具神率土依風羣靈稟
朔公亦忠為令德天纂之謀吳帳斯開衛門無擁雖復
季孫還魯隨武濟河國慶民歡相儔匪若即授使持節
開府儀同三司丹陽尹昔光武不尤於馮異穆公深禮
於孟明終報王官之師遂舉咸陽之地斯乃聖主之宏
略而名臣之遠圖者焉皇帝以陶唐啓國致玉版於河
宗顓頊承家佐金天於江水經綸草昧定鼎之業居多
締構權輿斷鼇之功相半固以英聲馳於海外信義感
於寰中主器攸歸當璧斯在公於是抗表長信清宫未
央從億兆以同心引公卿而定策馳輕軒於軨轕奉侍
駕於中都七廟之基於焉永固萬邦之本由此克寧乃
復進司空公南徐州刺史於是鎮之以清靜安之以惠
和望杏敦耕瞻蒲勸穡室歌千耦家喜萬鍾陌上成隂
桑中可詠春鶊始囀必具籠筐秋蟀載吟競鳴機杼或
肅拜靈祀躬瞻舞雩去駕擁於風塵還旌阻於飄沐京
坻歲積非勞楚堰之泉倉廩年豐無用秦渠之水雖復
東過小縣夏雨逐其輕輪南渡滄江秋濤弭其張蓋固
不得同年而語矣若夫聽採民訟昏曉必通召引軒櫺
躬親辨决立受符於前案無留詣於後曹接務高城之
中非異甘棠之下欣欣美俗濟濟都塵以賈琮郭賀之
風行建武永平之化於是州民散騎常侍王㻛等拜表
宫闕請揚兹美化樹彼高碑民欲天從允影絲誥銘曰
鬱鬱三象茫茫九州綿天滲沴浹地虔劉赫矣高祖爰
清國讐元勲佐命力牧風侯亦即旋歸拜家有暉宫亭
蠡浦舊趐高飛電卷勍寇風行國威文身被髮作貢來
綏我皇纂武攀號東序竭渭同周迎門惟吕流矢為暴
欃槍斯舉喋喋蒼黎危危刀俎自我徂征妖氛克平爰
驅犬彘實剪長鯨北震巢浦南俘灌城青羌卷介赤狄
迴兵蹈舞難踰歌謠靡宣曰我黎庶俱祈上玄山移兩
越海變三田公為上相復倍斯年
廣州刺史歐陽頠德政碑
弱水導其洪源軒臺表其增殖懿哉少府師儲皇於二
京盛矣司徒傳儒宗於九世廣陵邕邕族擅江右渤海
赫赫名重洛陽若夫岳鎮龍蟠星懸鶉火衡山誕其高
德湘水降其清輝千仞孤標萬頃無度年當小學志冠
成童因孝為心欲仁成體屯騎府君早棄榮禄易簀之
日幾將毁終不杖之言深非通制遺貲巨萬富擬猗頓
裁變槐榆並賑宗戚南茨大麓北眺清湘得性於橘洲
之間披書於杏壇之上三冬文史五經縱横頻致嘉招
確乎難拔既而帝啓黃樞神亡赤伏天地崩霣川冡沸
騰羣悍酋豪更為禍亂朝披羽檄夜炤爟烽浴鐵蔽於
山原摐金駭於樓堞公疲兵屢出獨據胡牀勍賊重圍
尚凭書几揚灰既散駕棒將揮咸剋凶梁以保衡服常
以二主蒙塵三光掩曜出入逾於嘗膽殷憂獨其撫心
不治第宅深符去病志梟羣醜彌同越石自禹珪既錫
堯玉己傳物變謳謠風移笙管商周之際孤竹尚其哀
歌曹劉之間蘇子猶其狂哭况番禺連帥寔謂宗枝迷
我天機自窺梁鼎以公威名本重逼綂前軍乾數難違
剥象終悔高祖永言惟舊彌念竒功即訓皇家深弘朝
紀檻車才至輿櫬己焚祝史袄於夷吾壇壝延於井伯
綢繆安樂造次訐謀爰珥豐貂允光金蟪但八桂之上
蠻夷不賓九疑之陽兵凶歲積以公昔在衡臯深留夙
愛仁恩可以懷猛獸威名可以懼啼兒乃授持節散騎
常侍衡州刺史我皇帝從唐侯以胤國屈啓筮而登家
一恭寶祚開定江沔三改琁衡苞羅湘峡昔中宗屈申
於處仲高祖遺恨於平城漢武承基方通沙塞晉明紹
運裁平姑孰方其盛業綽有光前踐祚之初進公位征
南將軍廣州刺史又都督東衡州二十州諸軍事宜公
乃務是民天敦其分地火耕水耨彌亘原野賊盜皆偃
工賈競臻鬻米商鹽盈衢滿肆新垣既築外戶無扄脂
脯豪家鐘鼎為樂揚袪洒汗振雨流風市有千金之租
田多萬箱之詠僧釋慧羨等來朝絳闕備啓丹誠乞於
大路康莊式刊豐琰庶樊卿寶鼎復述台司之功羊叟
高碑更紀征南之德於是跪開黃素爰登紫泥鑒此誠
祈皆如所奏乃詔庸臣為其銘曰
赫赫宗陳桓桓鼎臣千乘建學五典攸因盛德斯遠公
門日新崇高惟岳貺甫生申去衡移廣遷征自鎮攸攸
銅界藐藐金鄰莫遠非督無思不賓三江靡浪五嶺奚
塵式歌式舞仁哉至仁公其饗福於萬斯春
晉陵太守王勵德政碑
若夫睢陵世傳己祥載德之華徐州先賢亦著清風之
美偉哉文獻光啓中興郭莖表其深源何籌慙其遠慶
豈惟桓氏之鳴玉張家之珥貂袁姓之朱衣楊宗之華
轂又有佽飛遮列班弓夾門濯龍俯望緹騎盈道奕世
如此何其盛哉君以藍田美玉大海明珠灼灼美其聲
芳英英照其符彩丰神雅淡識量寬和既有崔琰之鬚
眉非無鄭玄之腰帶爛爛如高巖下電騷騷若長松裹
風勢利無擾於胸襟行蔵不槩於懷抱家門雍睦孝友
為風上友不諂下交不瀆脱貂救厄情靡矜吝釋馬窮
途唯濟危殆至於網羅圖籍脂粉藝文學侣挹其精微
詞宗稱其妙絶出為仁武將軍晉陵太守五雞三彘勤
卹有方問羊知馬鉤鉅兼設濟北移樹累政之所未治
汝南爭水連年之所無斷一朝明決曾不留滯四民商
販咸用殷阜銘曰
康哉寶運美矣良臣渭自灃水源於洛濱公侯世及宰
輔相因曰我民秀山川降神風情穆穆孝友恂恂學則
經笥文為世珍高風遠矣曠代難倫鼎鉉虚職台階未
臻安知霜霰遽天松椿碣石斯表民情既陳徒然下拜
何報陽春
丹陽上庸路碑
在天成象咸池屬於五潢在地成形滄海環於四瀆國
險者固其金湯儲蓄者因於轉漕貨財為禮專俟會通
厥田為上皆資滲漉大矣哉坎德之為用也是以握圖
之主財以利民御斗之君因之顯教上哉少昊初命水
官逖矣高陽爰重冥職舜為太尉於是九澤載疏禹作
司空然後百川咸導開華山於高掌鑿靈沼於周源莫
匪神功皆由聖德我大梁之受天明命勞己濟民有道
稱皇無為曰帝若夫雲雷草創翦商黜夏之勲鑄寶鼎
於昆吾安能紀勒陳鴻鐘於豐岳豈易揄揚斯固名言
之所絶也及乎膺斯寶運大拯横流屈至道於汾陽勞
凝神於藐射聖人作樂簫韶備以九成喆王盡禮春官
總於三代豈止金門桴竹玉尺調鐘公帶獻明堂之圖
匡衡建后土之議若斯而已乎天降丹鳥既序孝經河
出應龍乃私周易若夫固天將聖垂意藝文五色相宣
八音繁會不移漏刻纔命口占御紙風飛天章海溢皆
紫庭黃竹之詞晨露卿雲之藻漢之兩帝徒有詠歌魏
之三祖空云詩賦以為彭老之教終没愛河儒墨之宗
方難火宅豈如五詩八會之殊文天上人中之妙典雪
山羅漢爭造論門鷲嶺名僧俱傳經蔵香象之力持所
未勝秋兔之毫書而莫盡忠信為寶禳祈免於白駒明
德惟馨山川舍於騂犢至如月離金虎泥染石牛薈蔚
朝興滂沲晚注而清蹕纔動織羅不搖高閈將臨油雲
自闢陽烏馭日寧懼虎賁之弓飛雨彌天無待期門之
盖震維舉德非曰尚年若發居酆猶莊在漢濤如白馬
既礙廣陵之江山曰金牛孰辨梅湖之路專州興郡青
鳬赤馬之舡皇子天孫鳴鳳飛龍之乘莫不欣斯利涉
玩此修渠乍擁節而長歌乃樅金而鳴籟斯實曠世之
竒功無疆之鴻烈者也銘曰
后王降德於衆兆民高文象緯妙義幾神業冠遷夏功
踰八秦時惟大畜象及同人慧雨方霤禪枝獨春帝德
惟厚皇恩甚深觀乎禹迹見我堯心
孝義寺碑
臣聞道階八地猶見后妃願生千佛無匪賢聖汲引之
義雖同隨幾之感非一至如媯汭有禮皇源所以前興
周女斯歸陳宗所以流慶大矣神基帝系淑聖重光者
也慈訓太后德佐初九道暉上六居天上天中之極處
太任太姒之尊蘋藻之化斯深葛覃之風彌遠皇帝膺
兹上聖契彼援神愛敬在乎一人德教刑乎四海是以
明星皎皎流半月之光甘露團團灑如餳之味嘉禾自
秀浪井恒清天降徵祥日聞書府自大明紹運神武應
期至道旁通無思不格戊己校尉西關玉門伏波將軍
南表銅柱方使三千世界百億須彌同望飛輪共稟玄
德元嘉三年正月二十一日詔旨仰惟聖德方被兆民
乃勅有司改東成里為孝義里昔岱山徙號重華著其
受終德水移名秦人表其嘉運豈若盡在輿地書兹里
門仰述天經光臨父母臣陵稽首乃作銘曰
願此良因宜資貴親三乘竝策四梵為賓紺殿安坐蓮
花養神燈前禮佛地後邊身竝濟含識咸歸至真國家
隆盛同享遐慶謹勒豐碑陳其舞詠
齊國宋司徒寺碑
無色之外方為化城非想之中猶稱火宅若夫衆生無
盡世界無窮芬若披蓮遠如散墨善才童子南行未窺
目連沙門北遊不見一一刹土皆由業緣萬萬僧祗終
非常樂天宫蹇産猶傾四大之風魔殿崔嵬終懼三災
之火朱樓寶塔輝煥爭華既義暢中土道流遐域顯默
同歸華夷俱慕自枕石漱流始終一槩悟智交養三十
餘年春秋八十三古人云道存人亡法師之謂凡我門
徒感風徽之緬邈傷諮悟之永滅敢以淺見揚德金石
銘曰
九流依真三乘歸佛道住絶跡慈還接物孰是發蒙昭
我慧日攝亂以定闢邪以律秦皇雄感蔽理通情王孫
徧解遠死滯生夫子之悟萬劫獨明寒暑遞易悲欣臯
壤秋蓬四轉春鴻五響孤松獨秀德音長往節有推遷
情無遺想
長干寺衆食碑
昔炎皇肇訓稷正修官信矣民天之言誠哉國寶之義
自非道登正覺安住於大般湼槃行在真空深入於無
為般若則菩薩應化咸同色身諸佛淨土皆為摶食證
常住者爰訖乳糜補尊位者猶假香飯亦有三心未滅
七反餘生應會天宫就齎龍海況復□居地轉咸憩珠
庭固以皆種仙禾竝資靈粟者矣法師常願以智慧火
燒煩惱薪普施衆生同飡甘露况復安居自恣願學高
年或次第於王城猶棲遑於貧里迦留乞麵若用神通
須提請飯致遺豪貴於是思營衆業願造坊厨庶使應
供之僧皆同自然之食升堂濟濟無勞四輩之頻高廩
峩峩恒有千食之備其外鐵市銅街青樓紫陌辛家黑
白之里甲第王侯之門莫不供施相高資儲轉衆法師
善巧方便漚和舍羅教授滋生隨年增長假使桑林不
雨瓠水揚波猶厭稻梁永無饑乏加以五鹽具足七菜
芳軟麰類天廚果同香樹羹鼎之大殷王未逢糜鑊之
深齊都非擬昆吾在次皆鳴鷲嶺之鐘𤾉谷初升同洗
龍池之鉢
東陽雙林寺傅大士碑
夫至人無己屈體申教聖人無名顯用蔵跡故維摩詰
降同長者之儀文殊師利或現儒生之像提河獻供之
旅王城迾衆之端抑號居士時為善宿大經所說當轉
法輪大品之言皆紹尊位斯則神通應化不可思議者
乎東陽郡烏傷縣雙林寺傳大士者即其縣人也昔巖
谿藴德渭浦呈祥天賜殷宗誕興元相景侯佐命樊滕
是埒介子揚名甘陳為伍東京世載西晉重光惟是良
家降神攸託若如本生本行或示緣起子長子雲自叙
元系則云補處菩薩仰嗣釋迦法王真子是號彌勒雖
三會濟濟華林之道未孚千尺巖巖穰佉之化猶遠但
分身世界濟度羣生機有殊源應無恒質自叙因緣大
宗如此按停水經云觀世音菩薩有五百身在此閻浮
提地示同凡品教化衆生彌勒菩薩亦有五百身在閻
浮提種種示現利益衆生故其本迹難得而詳言者也
爾其蒸蒸大孝肅肅惟恭厥行以禮教為宗其言以忠
信為本加以風神爽朗氣調清高流化親朋善和紛諍
豈惟更盈毁壁宜僚下丸而已哉至於王戎吏部鄧禹
司徒同此時年有懷棲遁仍隠居松山雙林寺棄捨恩
愛非梁鴻之竝遊拜辭親老如蘇躭之永別自修禪遠
壑絶粒長齋非服流霞若餐朝沆太守王烋言其詭詐
乃使邦佐幽諸後曹迄至兼旬曾無假食於是州鄉媿
伏遠邇歸依逃迹山林肆行蘭若又自叙云七佛如來
十方竝現釋尊摩頂願受深法每至楗槌應叩法鼓裁
鳴空界神仙共来行道其外人所見者拳握之内或吐
異香胸臆之間乍表金色時有信安縣比丘僧朔與其
同類遠來觀化未及祗肅忽見大士身長丈餘朔等驚
慚相趨禮拜虔恭既畢更覩常形又有比丘智勰優婆
夷錢滿願等伏膺累載頻覩異儀或見脚長二尺指長
五寸餘兩眼光明雙瞳照耀皆為金色竝若金錢譬李
老而相侔同周文而等狀姜嫄所履天步可以為儔河
流大戾神足宜其相比支郎之彦既恥黃精瞿曇之師
有慚青目既而四空妙定薰修巳成八解明心莊嚴斯
滿時還鄉黨化度鄉親俱識還源竝知迴向或立捨鬚
髮如聞善來大傾財寳同修淨福大士薰禪所憩獨在
高巖爰梃嘉木是名檮樹擢本相對似雙槐於俠門合
幹成隂類雙桐於空井厥體貞勁無爽大年置霜停雪
寒暑䓗翠信可以方諸堅固譬彼娑羅既見守於神龍
將為疑於變鶴乃於山根嶺下創造伽藍因此高柯故
名雙林寺矣大士亦還其里舍貨貿妻兒營締支提繕
寫尊法嘗以聚沙畫地皆成圖果芥子菴羅無疑褊陋
乃起九層塼塔形相巋然六時虔拜巡繞斯託又以大
乘方等靈藥寶珠眷言山谷希得傳寫龍鄉思其曉照
象駕乏其流通復造五時經典千有餘卷與夫鬻子而
葬同其至誠嫁妻而隠無殊高節若寄搏麨如因賣花
共指菩提方成親眷至如一相無相之懷虚己虚心之
德化雞在臂方推理於自然毒蛇傷體終無擾於深定
門徒肅肅學侣詵詵通被慈悲義無偏黨大通元年縣
中長宿傅普通等一百人詣縣令范胥連名薦述又以
中大通四年縣中豪傑傅德宣等道俗三百人詣縣令
蕭詡具陳德業夫以連城之寶照廡之珍野老怪而相
捐工人迷而不識胥等體有流俗才無鑒真亟欲騰開
終成虧怠梁高祖武皇帝紹隆三寶弘濟四生迹冠優
填神高仙豫夫以陳蕃靜室猶懷天下之心伊尹躬耕
思弘聖王之道况我有慧日明炬如風寶車濟是沈舟
能升彼岸固宜光宣正法影響人王者乎於是以中大
通六年正月二十八日遣弟子傅&KR0008;出都致書高祖其
辭曰雙林樹下當來解脱善慧大士白國主救世菩薩
今條上中下善希能受持其上善以虛懷為本不着為
宗妄想為因湼槃為果其中善以治身為本治國為宗
天上人間果報安樂其下善以護養衆生勝殘去殺普
令百姓俱禀六齋夫以四海之君萬邦之主預居王土
莫不祗肅爾時國師智者法師與名德諸衆僧等言辭
謹敬多乖釋迦之書文牒畢恭飜豫山公之啓大士年
非長老位匪沙門通疏乘輿過無虔恪京都道俗莫不
嗟疑&KR0008;至都投太樂令何昌并有弘誓誓在御路燒其
左手以此因緣希當聞達昌以此書呈同泰寺僧皓法
師師衆所知識名稱普聞見書隨喜勸以呈奏皇心懽
悦遽遣招迎來謁宸闈亟論經典同泰寺前臨北闕密
邇南宫仍請安居備諸資給後徙居鍾山之下定林寺
遊巖倚樹宴坐經行京洛名僧學徒雲聚莫不提函負
袠問慧諮禪居蔭高松卧依盤石於是四徹之中恒泫
甘露六旬之内常雨天酒豈非神僊影響示現禎祥者
乎帝於華林園重雲殿自開講三慧般若經窮須真之
所問御法勝之高堂百千龍像圍繞餐聽黑貂朱紱王
侯滿筵國華民秀公卿連席乃令大士獨榻對揚天扆
并遣傳詔及宣傳左右四人接受言論爾時納揆之於
臺内司隸之在殿中杜預還朝馬防親貴舊儀懸席皆
等庶僚以大士絶世通人故加其殊禮矣及玉輦升殿
雲蹕在階晏然箕坐曾不山立憲司譏問愈見疑跱
但答云法地若動則一切法不安應對言語皆為爽異
昔漢皇受道樂大不臣魏祖優賢楊夐如客河上之老
輕舉臨於孝文嚴子之高閒卧加於光武方其古烈信
可為儔帝又於夀光殿獨延大士講論玄賾言無重頌
句備伽陀音會宫商義兼華藻豈惟寶積獻盖文成七
言釋子彈琴歌為千偈而己固非論經於白虎之殿應
詔於金馬之門說義雲臺受釐宣室可同年而語哉自
火運將終民無先覺雖復五湖内贔蒼鵝之兆未萌四
海横流夷羊之柭匪現大士天眼所照預覩未來摩掌
之明夙鑒時禍哀羣生之版蕩泣世道之崩淪救苦為
懷大悲為病誓欲虚中閉氣識食為齋非服名香但資
禪悦方乃燒其苦器製造華燈願以此一光明遍照十
方佛土勸請調御常住世間救現在之兵災除當來之
苦集於是學衆悲號山門踊呌弟子居士徐普拔潘普
成等九人求輸己命願代宗師其中或馘耳而刊鼻或
焚臂而燒手善財童子重覩知識忍辱僊人是馮相輩
大士乃延其教化更住閻浮弘訓門人備行衆善於是
弟子居士范難陀弟子比丘法曠弟子優婆夷嚴比丘
各在山林燒身現滅次有比丘寶月等二人窮身繫索挂
錠為燈次有比丘慧海菩提等八人燒指供養次有比
丘尼曇展慧光法&KR0655;等四十九人行不食齋法次有比
丘僧拔慧品等六十二人割耳出血用和名香奉依師
教竝載在碑隂書其名品夫二儀大德所貴曰生六趣
含靈所重唯命雖復夢幻影響同歸摩滅愛使迷情唯
貪長久自非善巧方便漚和舍羅照以慈燈沾其妙藥
豈或捨不貲之軀而能行希有之事若令割身奉鬼聞
半偈於湼槃賣髓祠天能供養於般若理當刳心靡吝
擢骨無疑者乎大士小學之年不遊黌舍大成之德自
通墳典安禪合掌說偈論經滳海未盡其書懸河不窮
其義前後講維摩思益經等比丘智瓚傳習受持所應
度者化緣既畢以大建元年朱明始獻奄然右卧將歸
大空二旬初滿三心是滅爾時隆暑便己赫曦屈伸如
常温暖無異洗浴䆒竟扶坐着衣色貌敷渝光彩鮮潔
爰經信次宛若平生烏傷縣令陳鍾耆即往臨赴猶復
反手傳香皆如疇昔若此神變無聞前古雖復青牛道
士白馬先生便遁形骸本慚希企若其滅定無想彈指
而石壁己開法王在殯申足而金棺猶啓非斯矣莫與
為儔遺誠於雙林山頂如法燒身一分舍利起塔於冡
一分舍利起塔在山又造彌勒像二軀置此雙塔莫移
我眠牀當取法猛上人織成彌勒像永安牀上寄此尊
儀以標形相也於是門徒巨痛遂爽遺言用震旦之常
儀乖闍維之舊法四部皆集悲同白車七衆攀號哀踰
青樹弟子比丘法璿菩提智瓚等以為伯陽之德貞枑
紀於賴鄉仲尼之道高碑書於魯縣亦有揚雄弟子鄭
玄門人俱述清猷載刊玄石於是祈聞兩觀冒涉三江
爰降絲綸充成豐琰陵雖不敏夙仰高風輕課庸音乃
為銘曰
大矣權迹勞哉赴時或現商主聊為國師卑同巧匠屈
示良醫猗歟開士類此難思當來解脱克紹迦維妙道
猶秘機緣未適弗降雞頭寧開狼迹北地爰徙東山攸
宅族貴泥陽宗分蘭石莫測其本徒觀其迹邈有蒲塞
心冥世雄明宣苦苦妙鑒空空汲引三界行蔵六通爰
初隠逸宴處林叢食等餐露齋疑服風敬禮珍塔歸依
靈像未若天尊躬臨方丈慧炬常照慈燈斯朗釋梵天
仙晨昏來往濟濟行法洗洗談講德秀□丈風高廣成
來儀上國抗禮承明妙辯無相深言不生撞鐘比說擊
鼓慚英樂論天口誰其與京乍現僊掌爰摽神足色艷
沈檀香踰薝蔔我有邊際隨機延促誓毁身城當開心
獄忽示泡影俄如風燭噭噭門人承師若親寧焚軟疊
弗燎香薪合窟為窆方墳以堙須彌巨海變灰揚塵淨
土無壤靈儀自真何時湧塔復覩全身
天台山徐則法師碑
夫海水揚塵幾千年而可見天衣拂石幾萬歲而應平
至人者譬彼晨昏方乎晷刻固非俗士之所能言寰中
之所能量者也至如不死之草猶稱南裔長生之樹尚
挺西崑百紀遊龜皆登蓮葉千齡夀鶴或舞松枝假矣
生民何其天脆譬彼風電同諸泡沫琢火之歎聞諸往
賢逝水之悲嗟乎前聖樵人看博信未始乎淹留仙客
彈琴固不移於俄頃然而子孫皆其數世鄉黨咸為草
萊是以志士名賢飄然長騖臊羶榮利懕穢風塵服冕
乘軒其猶桎梏朱庭紫閣事甚籠樊隠淪巖洞飡餌芝
髓忽矣身輕俄然羽化金繩玉版受謁帝之符龍駕霓裳
處仙宫之籙法師蕭然道氣卓矣仙才千仞孤標萬頃
無度所以伊川控鶴葉縣乘鳬靈化無方去還斯在銘
曰
來去三鳥賓遊二童然香雨上擊磬雲中玉粒雖軟金
膏未鎔方流道業濟彼昏蒙
頌
皇太子臨辟雍頌(有序)
臣聞天大王大詳於道德之言天文人文顯於爻象之
說是以大君革命黔首所以庇焉聖人創物文籍所以
生焉咸由此道制為民極莫不對越上靈裁成庶類濟
世育德昭彼昆蟲皇帝世膺下武體資上德握天鏡而
授河圖執玉衡而運乾象皇太子耀彼重離光兹匕鬯
儀天以行三善儷極以照四方惟忠惟孝自家刑國乃
武乃文化成天下侍中國子祭酒新安王宗室羽儀衣
冠凖的惟善為樂造次必儒粤以十一年三月二十一
日受詔弘宣發論語題攝齊升堂摳衣即席對揚天人
開闢大訓清言既吐精義入神副德爰動音辭鋒起問
難泉涌辨紛綸之異定倫理之疑玉振鏘鏘雲浮雨布
介王奉繫聖蹤馳辨秀出信令張禹慚其師法何晏忸
其訓詁穆穆焉洋洋焉此實虞朝之盛德生民之壯觀
者也臣抑又聞之魯頌聿興史克宣其懿晉雍大啓王
廙逞其詞所以述休平之風揚君上之德輕以下才敢
為頌曰
皇運勃啓膺圖受命紫盖東臨黃旗南映積仁累德重
明疊聖四海無浪三階己平儲駕戾止和鸞有聲弘風
講肆崇儒肅成丹書貴道黃金賤籯洙泗興業闕里增
榮
銘
太極殿銘(有序)
夫紫盖黃旗揚都之王氣長久虎踞龍蟠金陵之地體
貞固天居爽嵦大寢尊嚴高應端門仰模營室歸於有
德譬彼河圖傅我休明義同商鼎太極殿者法互象冗
王者之位以尊左平右墄天子之堂為貴往朝煨燼多
歴年所世道隆平宜其休復監軍鄒子度啟稱即日忽
有一大梓柱從流來泊在後渚岸嵯峨容與若漢水之
僊槎搖漾波濤似新亭之龍刹孤拔靈山允彰天貺昔
梁氏承聖將圖繕修東虜窺江西胡犯畢定之方中亟
興師旅揆之以日輒有災故是知秦人所止實漢祖而
為宫吳都佳氣乃元皇而斯宅千櫨赫奕萬栱崚層植
綠芰而動微風舒丹蓮而制流火甘泉遠望觀正殿之
崢嶸函谷遥看美皇居之佳麗信可以齊三光而示宇
宙會萬國而朝諸侯爰命微臣乃為銘曰
雍畤相望參差未央偃師迴顧崔嵬德陽高捫太乙正
睹瑶光峨峨靈柱赫赫流樟美矣宫室嘉哉令日御扆
垂旒當朝靖蹕樂備韶夏禮兼丈質帝旅無諠王旗斯
謐肅肅卿士邕邕承弼漢座雕屏周人檻櫺城隅有勒
殿省皆銘況復皇寢宜昭國經方流典訓永樹天廷
報德寺刹下銘(有序)
昔者明王大孝感動神祗助月致景星之祥非煙流慶
雲之色然而嚴敬之道惟事盡於配天明發之懷誠不
過於饗帝豈如以梵宫之樂資乎廟堂淨土之因歸於
園寢雖復青雲譙郡之境碧泉春陵之鄉上幼懷凝重
未曾遊陟年將志學即事登庸宣力淮潯屬有嘉夢其
夢也畢陌弘敞橋山屈盤氣象靈長風煙騰薄使隊雙
表其高百尋左則青龍蟠蜿右則白虎蹲踞軒轅之駕
譬婉婉而多慙吳王之墳狀耽耽而非擬有人指其地
云此是國陵自爾迄永定初其間二十有餘年至歲紀
頻移崇塋乃作觀其山川形勢王相徵圖瞻拜高巒宛
如前夢大矣哉孝悌之至通於神明者與銘曰
壯矣金表傍依壖垣高連綵霓極睇翔鶤梵偈宵唱雲
花晝翻三心斷縳六道除怨趙夢天樂秦遊帝閽王靈
在上巨勝奚論福彼羣品俱排大昏皇家七百於萬維
孫
後堂望美人山銘(一作庾信今兩存之)
高堂凝雨洛浦無洲何處相望山邊一樓峰因五婦石
是三侯險逾地肺危鄰天柱禁苑斜通春人恒聚樹裏
聞歌枝中見舞恰對粧臺諸窗併開遥看巳識試喚便
迴豈如織女非秋不來
麈尾銘
爰有妙物窮兹巧制員上天形平下地勢靡靡絲垂綿
綿縷細入貢宜吳出先陪楚壁懸石拜帳中玉舉既落
天花亦通神語用動捨默出處隨時揚斯雅論釋此繁
疑拂靜塵暑引飾妙詞誰云質賤左右宜之
哀策文
陳文帝哀策文
維太康元年太歲丙戌四月丁未朔二十七日癸酉大
行皇帝崩於有覺殿殯於太極之西階粤六月丙寅將
遷於永寧陵禮也容車晚駕幄殿晨張旌帷具列綍翿
成行哀子嗣皇帝諱擗蜃輅於丹陛攀龍帷於紫庭趨
過窮於屏闈拜慟感於明靈東京飛其瑞露北陸霣其
祥星乃詔雲臺之史稽採咸池之曲叶大雅於鳴金同
蔵書於羣玉其辭曰
若水傳帝薰風御民重光所集世載於陳赫矣高祖悠
哉上旻蟬聯寶胄暉煥郊禋我皇誕聖膺此家慶道主
衢罇神凝懸鏡洛書天表河紀靈命納揆馳芳賓門流
詠稽隂克伐震野勤王亳道增搆豳風會昌言瞻少昊
實仗高陽駕彼軫轕清宫未央歡覃兆庶德洎遐荒穆
齊高寢上膳長樂肅肅承顔哀哀薦酌悼園恭儉章陵
謙約大寶崇名無間改作纂武升歷遺愛實繁三湘九
派沴氣雲昏力折天柱才傾地門甘泉夜照細柳朝屯
谷魅山鬼横流塞源赫赫英謩赳赳雄斷遍行天討無
遺神算鬱掃江淮長驅巴漢九夷百越雷隨風渙北俘
昆耶西戡伊靬荷負皇極劬勞庶幾勤民聽政旰食宵
衣服貴綈皂風移閫闈唐山罷奏濮水韜徽訪採狂狷
搜剔仄微世感中孚民維大畜外戶無閉高垣奚築降
情儒雅凝懷庠塾御廡為歡臨雍彌肅禮兼三代樂備
九成天資武德地照文明墨履斯在幪巾自清連珠合
璧曜爽流精獸舞時豫禽歌頌平帝載維遠王靈維大
候雨占風荒中海外憬彼鞮譯咸承冠帶是曰君臨斯
為交泰白環己賮玄珪克禎東河佇揖北狄思征鉞斧
將戒璁珩未鳴星淫去楚日沴悲荆億兆何釁穹旻遽
傾大禹腁胝重華腒腊仰惟勞務同斯違懌發夢無徵
昭祈奚益聽茂陵之鐘鼓抱喬陽之劔舄詎髣髴於宸
儀終纏綿於號擗嗚呼哀哉三占以吉四海同奔列賵
天宇崩號帝閽千門啓於閶闔萬乘警於靈輼槐風悲
於輦道松雨思於郊原鑾旂動而虚蹕宿衛靜而空尊
嗚呼哀哉卑陌平夷流山蟠固紀無遷市唐有通樹經
白社之修塗迴青門之廣路思沛邑以東臨懷周京以
西顧嗚呼哀哉機神不測性道難稱充窮靡寄孺慕奚
馮惟封云之與禪肅遺玉牒之與金繩揚英聲而永久
共日月而俱升嗚呼哀哉
墓誌
司空章昭遠墓誌
周原膴膴佳氣葱葱王業攸興帝圖斯盛在昔光武佐
命鄰縣者鄧侯高祖元臣同郡者蕭相公台輔之量便
著綺紈瑚璉之姿無待雕琢起家為東宮直前所奉之
君則梁簡文皇帝既而黑山巨盜憑陵上國白水強胡
虔劉中夏公傾其産業募是驍雄思報皇儲累殱鯨寇
屬豳風有象代邸方隆搜荆楚之英才資班輸之妙略
百樓忽起登雲霄而俯臨萬弩俱張隨雷霆而竝震揚
兵於九天之上决勝於千里之中殪彼羣兇皆無旋踵
陳寳應志懷反叛客引周迪資其食力更事窺窬公奉
詔崇朝飲冰將力前茅後勁步驟奔馳仍同甌閩殄其
巢窟若夫鳴蛇之洞深谷隠於蒼天飛猨之嶺喬樹參
於雲日宜越艇而登嶠蒙燕犀而涉江威武紛紛震山
風海於是咸俘偽帥悉據高墉爰洎滄溟莫不懲艾既
而齊人無信將謀郢藩鬭艦戈船窺江淹漢公纔聞羽
檄遽稟師期馳襲荆鄖應時燒蕩方欲宣威隴汧大討
梁華屬上將之韜光遲中台之掩曜大建三年薨於軍
幕爾乃青鳥相墓白鵲標墳林有逃車樹同華蓋前旍
熊軾後乘龍轜介士發三河之民哀鐃同駟馬之曲長
安傳坐恩禮盛於西京襄陽墮淚悲慟喧於南北
河東康簡王墓誌
夫聖人至德天道福謙大哉堯舜貽慶長遠明兩之盛
中陽纂於豢龍百世之祀皇家兆於鳴鳳違青丘於海
北應紫盖於江南帝系王基重光累葉高祖之建天柱
列聖之補地維蕩蕩乎民無得而名焉者也王資神昴
緯託曜房靈體斯孝烈不由師保月生之對何用於擬
議日近之言無階於等級封河東王加侍中淑貌與金
燧相宜清顔與玉壺同照授使持節南徐州刺史武羌
旅拒亭障遷移漠草非長廣之東湖萊近荆門之北王
常譏庾翼使白面之非才深慕曹彰歎黃鬚之為可火
精不退奚應善言水蛭難消徒持隂德薨於沙鎮時年
一十有七追贈司空加鼓吹班劍諡曰康簡王洛北占
墳河南除道葭悲煙殿之聲劍動豐城之氣豈惟晉皇
寵悼重琅邪之贈官魏后高文制蒼舒之哀誄
裴使君墓誌
君五音之候兼其方牧八陣之圖窮其巧變用能戰必
勝攻必取督稱無難兵號解煩朝飛火箭夜聳雲梯燧
象從奔聯狼己合於是厥顔不撓極咍諸戎龐德高聲
肆言羣逆胡夷總至猶持子路之纓綘刃相交終荷温
生之節每以財輕篻籜義重嵩衡割宅字貧友之孤開
門延故人之殯篤好朋遊居常滿席每至鮮雲藹藹披
王安之衣明月團團似班姬之扇日帶花以如笑風鳴
條而若歌傍列絲桐對揚文酒一石之後逾能斷獄五
斗之量猶未解酲嗟乎潘岳之詩致哀周密莊公之誄
用愍相遺
文
為陳武帝即位告天文
皇帝臣諱敢用玄牡昭告於皇皇后帝梁氏以圮剥薦
臻歷運有極欽若天應以命於諱夫肇有烝民乃樹司
牧選賢與能未常厥姓放勛重華之世咸無意於受終
當塗典午之君雖有心於揖讓皆以英才處萬乘高勲
御四海故能大庇黔首光宅區縣有梁末運仍葉遘屯
獯醜憑陵久移神器承聖在外非能祀夏天未悔禍復
罹寇逆嫡嗣廢黜宗枝僭詐天地蕩覆紀綱冺絶諱爰
初投袂大拯横流重舉義兵實戡多難廢王立帝實有
厥功安國定社用盡其力是謂小康方期大道既而煙
雲表色日月呈瑞緯聚東井龍見譙邦除舊布新既彰
玄象遷虞事夏且協謳訟九域八荒同布衷欵百神羣
祀皆有誠願梁帝高謝萬邦授以大寶諱自惟菲薄譲
德不嗣至於再三辭勿獲許僉以百姓須主萬機難曠
皇靈眷命非可謙拒畏天之威用膺嘉祚永言夙志能
無慙德敬簡元辰升壇受禪告類上帝用答民心永保
於我有陳惟明靈是饗
樂府
驄馬驅(以下五言)
白馬號龍駒彫鞍名鏤渠(一作衢)諸兄二千石小婦字羅
敷倚端輕掃史(一作吏)召募擊休屠塞外多風雪城中絶
詔書空憶長楸下連蹀復連&KR1568;
中婦織流黃
落花還(一作飛)井上春機當戶前帶衫行幛口覓釧枕檀
(一作入壇)邊數鑷經無亂新漿緯易牽蜘蛛夜伴織百舌曉
驚眠封用黎陽土書因計吏船欲知夫壻處今督水衡
錢
出自薊北門行
薊北聊長望黃昏心獨愁燕山對古刹代郡隠(一作倚)城
樓屢戰橋恒斷長冰塹不流天雲如地陣漢月帶胡秋
漬土泥函谷挼繩縳凉州平生燕頷相會自得封侯
隴頭水
别塗聳千仞離川懸百丈攅荆夏不通積雪冬難上枝
交隴底暗石礙波前響迴首咸陽中唯言夢時往
折楊柳
嫋嫋河堤樹依依魏主營江陵有舊曲洛下作新聲妾
對長楊苑君登高柳城春還應共見蕩子太無情
關山月二首
關山三五月客子憶秦川思婦高樓上當窗應未眠星
旗映疎勒雲陣上祁連戰氣今如此從軍復幾年
月出柳城東微雲掩復通蒼茫縈白暈蕭瑟帶長風羌
兵燒上郡胡騎獵雲中將軍擁節起戰士夜鳴弓
洛陽道二首
綠柳三春暗紅塵百戲多東門向金馬南陌接銅駝華
軒翼葆吹飛盖響鳴珂潘郎車欲滿無奈擲花何
洛陽馳道上春日起塵埃濯龍望如霧河橋渡似雷聞
珂知馬蹀傍&KR0955;見甍開相看不得語密意眼中來
長安道
輦道乘雙闕豪雄被五都横橋象天漢法駕應坤圖韓
康賣良藥董偃鬻明珠喧喧擁車騎非但執金吾
梅花落
對戶一株梅新花落故栽燕拾還蓮井風吹上鏡臺娼
家怨(一作愁)思妾樓上獨裴徊啼看竹葉錦簮(一作篸)罷未
能裁
紫騮馬
玉鐙繡纏鬃金鞍錦覆幪風驚塵未起草淺埒猶空角
弓連(一作穿)兩兔珠彈落雙鴻日斜馳逐罷連翩還上東
劉生
劉生殊倜儻任俠遍京華戚里驚鳴筑平陽吹怨笳俗
儒排左氏新室忌漢家高才被擯壓自古共憐嗟
烏棲曲二首(七言)
卓女紅妝期此夜胡姬沽酒誰論價風流荀令好兒郎
偏能傅粉復薰香
繡帳羅帷隠燈燭一夜千年猶不足唯憎無賴汝南鷄
天河未落猶爭啼
雜曲
傾城得意己無儔洞房連閣未消愁宫中本造鴛鴦殿
為誰新起鳳凰樓綠黛紅顔兩相發千嬌百念情無歇
舞衫迴䄂勝春風歌扇當窗似秋月碧玉宫妓自翩妍
絳樹新聲最可憐張星舊在天河上從來張姓本連天
二八年時不憂度旁邊得寵誰相妬立春歷日自當新
正月春幡底須故流蘇錦帳挂香囊織成羅幌隠燈光
只應私將琥珀枕暝暝來上珊瑚牀
長相思二首
長相思望歸難傳聞奉詔戍臯蘭龍城遠鴈門寒愁來
瘦轉劇衣帶自然寬念君今不見誰為抱腰看
長相思好春節夢裏恒啼悲不洩帳中起窗前髻柳絮
飛還聚遊絲斷復結欲見洛陽花如君隴頭雪
詩
同江詹事登宫城南樓(以下五言)
元良屬上德率土被中孚漢幄朝無怠周門夕復趨桓
經既受業賀拜且尊儒壯志諧風雅高文會斗樞鏗鏘
叶舞蹈炤爛等琨瑜溝水慙雄伯漳川仰大巫鮑魚寧
入俎釣鱉匪充厨叔譽恒詞屈防年豈濫誅
走筆戲書應令
此日乍殷勤相嫌不如春今宵花燭淚非是夜迎人舞
席秋來卷歌筵無數塵曾經新代故那惡故迎新片月
窺花簟輕寒入錦巾秋來應瘦盡偏自著腰身
春情
風光今旦動雪色故年殘薄夜迎新節當罏却晩寒竒
(一作故)香分細霧(一作篆)石炭擣輕紈竹葉裁衣帶梅花奠
酒盤年芳袖裏出春色黛中安欲知迷下蔡先將過上
蘭
奉和詠舞
十五屬平陽因來入建章主家能教舞城中巧畫粧低
鬟向綺席舉袖拂花黃燭送空迴(一作窗邊)影衫傳箧裏香
當繇好留客故作舞衣長
和簡文帝賽漢高帝廟(聲偶作徐摛詩彙作庾肩吾並誤)
山宫類牛首漢寢若龍川玉盌無秋酎金燈滅夜煙丹
帷迫靈嶽紺席下羣僊堂虚沛筑響釵低戚舞妍何殊
后廟裏子建作華篇
山齋
桃源驚往客鶴嶠斷來賓復有風雲處蕭條無俗人
山寒微有雪石路本無塵竹徑蒙籠巧茅齋結構新燒
香披道記懸鏡厭山神砌水何年溜簷桐幾度春雲霞
一已絶寧辨漢將秦
詠柑(藝文初學並作徐陵乃劉孝綽舊集載此或誤收也)
朱實挺江南苞品擅珍淑上林雜嘉樹江潭間修竹萬
室擬封侯千株挺荆國綠葉萋以布素榮芬且郁得陳
終宴歡良垂雲雨育
侍宴
園林才有熱夏淺更勝春嫩竹猶含粉初荷未聚塵承
恩預下席應阮獨何人
奉和山池
羅浮無定所鬱島屢遷移不覺因風雨何時入後池樓
臺非一勢臨翫自多竒雲生對戶石猨挂入欄枝
山池應令
盡舸圖僊獸飛艎挂采斿榜人事金漿釣女飾銀鈎細
萍時帶檝低荷乍入舟猿啼知谷晩蟬咽覺山秋
别毛永嘉(英華作别毛尚書)
願子厲風規歸來振羽儀嗟余今老病此别空長離白
馬君來哭黃泉我詎知徒勞脱寶劍空掛隴頭枝
秋日别庾正員(藝文作張正見)
征途愁轉旆連騎慘停鑣朔氣凌疎木江風送上潮青
雀離帆遠朱鳶别路遥唯有當秋月夜夜上河橋
新亭送别應令
鳳吹臨伊水時駕出河梁野燎村田黑江秋岸荻黃隔
城聞上鼓迴舟隠去檣神襟愛(一作憂)遠别流睇極清漳
和王舍人送客未還閨中有望
倡人歌吹罷對鏡覧紅顔拭粉留花稱除釵作小鬟綺
燈停不滅高扉掩未關良人在何處光唯見月還
為羊兖州家人答餉鏡
信來贈寶鏡亭亭似團月鏡久自踰明人久情愈歇取
鏡掛空臺于今莫復開不見孤鸞鳥香魂何處來
詠織婦
纖纖運玉指脉脉正蛾眉振躡開交縷停梭續斷絲簷
前初月照洞戶朱帷垂(一作未垂帷)弄機行掩淚彌令織素
遲
内園納凉
昔有北山北今余(一作來)東海東納凉高樹下直坐落花
中狹徑長無跡茅齋本自空提琴就竹篠酌酒勸梧桐
鬭鷄
季子聊為戲陳王欲騁才花冠己衝力芥爪復驚媒鬭
鳳羞衣錦雙鸞恥鏡臺陳倉若有信為覓寶雞來
詠日華
朝暉爛曲池夕照滿西陂復有當晝景江上鑠光儀時
從高浪歇乍逐細波移一在雕梁上詎比扶桑枝
詠雪
瓊林玄圃葉桂樹日南華豈若天庭瑞輕雲帶風斜三
農喜盈尺六出儛崇花明朝闕門外應見海神車
春日
岸煙起暮色岸水帶斜暉逕狹横枝度簾搖驚燕飛落
花承步履流澗寫行衣何殊九枝蓋薄暮洞庭歸
春和簡文帝山齋
架嶺承金闕飛橋對石梁竹密山齋冷荷開水殿香山
花臨舞席冰影照歌牀(闕)
漢魏六朝百三家卷一百三下
