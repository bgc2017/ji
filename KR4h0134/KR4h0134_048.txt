漢魏六朝百三家集卷四十八
晉陸機集題詞
陸氏為吳世臣士衡才冠當世國亡主辱顛
沛圖濟成則張子房敗則姜伯約斯其人也
俯首入洛竟縻晉爵身事仇讐而欲高語英
雄難矣太康末年釁亂日作士衡豫誅賈謐
佹得通侯俗人謂福君子謂禍趙王誅死羈
囚廷尉秋風尊鱸可早决幾復戀成都活命
之恩遭孟玖青蠅之譛黑幰告夢白帢受刑
畫獄自投其誰戚哉張茂先博物君子昧於
知止身族分滅前車不遠同堪痛哭然冤結
亂朝文懸萬載弔魏武而老奸掩袂賦豪土
而驕王喪魄辨亡懷宗國之憂五等陳建侯
之利北海以後一人而巳排沙簡金興公造
喻子患才多司空歎美尚屬輕今賤目非深
知平原者也
目錄
賦
文賦
遂志賦
祖德賦
述先賦
思親賦
别賦
懷土賦
思歸賦
行思賦
感時賦
歎逝賦
愍思賦
述思賦
大暮賦
感丘賦
又
列僊賦
凌霄賦
幽人賦
應嘉賦
豪士賦
浮雲賦
白雲賦
鼓吹賦
又
漏刻賦
羽扇賦
桑賦
瓜賦
鱉賦
表
謝平原内史表
薦賀循郭訥表
見原後謝表
薦張暢表
牋
與趙王倫薦戴淵牋
同前
至洛與成都王潁牋
書
與弟雲書四首
又
又
又
七
七徵
連珠
演連珠五十首
論
五等諸侯論
辨亡論上
辨亡論下
議
大田議
頌
漢高祖功臣頌
贊
孔子贊
王子喬贊
箴
丞相箴
策文
策秀才文六首
又
又
又
又
又
傳
顧譚傳
碑
晉平西將軍孝侯周處碑
誄
吳大帝誄
愍懷太子誄
吳大司馬陸公誄
吳貞獻處士陸君誄
弔文
弔魏武帝文
弔蔡邕文
哀辭
吳大司馬陸公少女哀辭
漢魏六朝百三家集卷四十八目錄
漢魏六朝百三家集卷四十八
明張溥輯
晉陸機集
賦
文賦(有序)
余每觀才士之所作竊有以得其用心夫其放言遣辭
良多變矣妍蚩好惡可得而言每自屬文尤見其情恒
患意不稱物文不逮意蓋非知之難能之難也故作文
賦以述先士之盛藻因論作文之利害所由他日殆可
謂曲盡其妙至於操斧伐柯雖取則不遠若夫隨手之
變良難以辭逮蓋所能言者具於此云爾
佇中區以玄覽頤情志於典墳遵四時以歎逝瞻萬物
而思紛悲落葉於勁秋喜柔條於芳春心懔懔以懷霜
志𦕈𦕈而臨雲詠世德之駿烈誦先人之清芬游文章
之林府嘉麗藻之彬彬慨投篇而援筆聊宣之乎斯文
其始也皆收視反聽耽思傍訊精騖八極心遊萬仞其
致也情瞳矓而彌鮮物昭晰而互進傾羣言之瀝液潄
六藝之芳潤浮天淵以安流濯下泉而潛浸於是沈辭
怫悦若游魚銜鈎而出重淵之深浮藻聯翩若翰鳥纓
繳而墜層雲之峻收百世之闕文採千載之遺韻謝朝
華於已披啓夕秀於未振觀古今於須臾撫四海於一
瞬然後選義按部考辭就班抱景者咸仰懷響者畢彈
或因枝以振葉或㳂波以討源或本隱以之顯或求易
而得難或虎變而獸擾或龍見而鳥瀾或妥帖而易施
或岨峿而不安罄澄心以凝思𦕈衆慮而為言籠天地
於形内挫萬物於筆端始躑躅於燥吻終流離於濡翰
理扶質以立榦文垂條而結繁信情貌之不差故每變
而在顔思涉樂其必笑方言哀而已歎或操觚以率爾
或含毫而邈然伊兹事之可樂固聖賢之所欽課虛無
以責有叩寂寞而求音函緜邈於尺素吐滂沛乎寸心
言恢之而彌廣思按之而逾深播芳蕤之馥馥發青條
之森森粲風飛而飈竪鬱雲起乎翰林體有萬殊物無
一量紛紜揮霍形難為狀辭程才以效伎意司契而為
匠在有無而僶俛當淺深而不讓雖離方而遯圓期窮
形而盡相故夫誇目者尚奢愜心者貴當言窮者無隘
論違者唯曠詩緣情而綺靡賦體物而瀏亮碑披文以
相質誄纏緜而悽愴銘博約而温潤箴頓挫而清壯頌
優游以彬蔚論精微而朗暢奏平徹以閑雅說煒燁而
譎誑雖區分之在兹亦禁邪而制放要辭達而理舉故
無取乎冗長其為物也多姿其為體也屢遷其會意也
尚巧其遣言也貴妍暨音聲之迭代若五色之相宣雖
逝止之無常固﨑錡之難便荀達變而識次猶開流以
納泉如失機而後會常操末以續巔謬玄黃之秩叙故
淟涊而不鮮或仰逼於先條或俯侵於後章或辭害而
理比或言順而義妨離之則雙美合之則兩傷考殿最
於錙銖定去留於毫芒苟銓衡之所裁固應繩其必當
或文繁理富而意不措適極無兩致盡不可益立片言
而居要乃一篇之警策雖衆辭之有條必待兹而效績
亮功多而累寡故取足而不易或藻思綺合清麗芊眠
炳若縟繡悽若繁絃必所擬之不殊乃暗合乎曩篇雖
杼軸於予懷怵他人之我先苟傷廉而愆義亦雖愛而
必捐或苕發穎竪離衆絶致形不可逐響難為係塊孤
立而特峙非常音之所緯心牢落而無偶意徘徊而不
能揥石韞玉而山暉水懷珠而川媚彼榛楛之勿翦亦
蒙榮於集翠綴下里於白雪吾亦濟夫所偉或託言於
短韻對窮迹而孤興俯寂寞而無友仰寥廓而莫承譬
偏絃之獨張含清唱而靡應或寄辭於瘁音言徒靡而
弗華混妍蚩而成體累良質而為瑕象下管之偏疾故
雖應而不和或遺理以存異徒尋虛以逐微言寡情而
鮮愛辭浮漂而不歸猶絃么而徽急故雖和而不悲或
犇放以諧合務嘈囋而妖冶徒悦目而偶俗固聲高而
曲下寤防露與桑間又雖悲而不雅或清虛以婉約每
除煩而去濫闕大羹之遺味同朱絃之清汜雖一唱而
三嘆固既雅而不豔若夫豐約之裁俯仰之形因宜適
變曲有微情或言拙而喻巧或理朴而詞輕或襲故而
彌新或㳂濁而更清或覽之而必察或研之而後精譬
猶舞者赴節以投袂歌者應絃而遣聲是蓋輪扁所不
得言故亦非華說之所能精普辭條與文律良余膺之
所服練世情之常尤識前修之所淑雖濬發於巧心或
受嗤於拙目彼璚敷與玉藻若中原之有菽同槖籥之
罔窮與天地乎並育雖紛藹於此世嗟不盈於予掬患
挈瓶之屢空病昌言之難屬故踸踔於短韻放庸音以
足曲恒遺恨以終篇豈懷盈而自足懼蒙塵於叩缶顧
取笑乎鳴玉若夫感應之會通塞之紀來不可遏去不
可止藏若景滅行猶響起方夭機之駿利夫何紛而不
理思風發於胷臆言泉流於唇齒紛葳蕤以馺遝唯毫
素之所擬文徽徽以溢目音泠泠以盈耳及其六情底
滯志往神留兀若枯木豁若涸流攬營魂以探頤頓精
爽而自求理翳翳而愈伏思軋軋其若抽是以或竭情
而多悔或率意而寡尤雖兹物之在我非余力之所勠
故時撫空懷而自惋吾未識夫開塞之所由也伊兹文
之為用固衆理之所因恢萬里使無閡通億載而為津
俯貽則於來葉仰觀象於古人濟文武於將墜宣風聲
於不泯塗無遠而不彌理無微而弗綸配霑潤於雲雨
象變化乎鬼神被金石而德廣流管絃而日新
遂志賦(有序)
昔崔篆作詩以明道述志而馮衍又作顯志賦班固作
幽通賦皆相依倣焉張衡思玄蔡邕玄表張叔哀系此
前世之可得言者也崔氏簡而有情顯志壯而泛濫哀
系俗而時靡玄表雅而微素思玄精練而和惠欲麗前
人而優游清典漏幽通矣班生彬彬切而不絞哀而不
怨矣崔蔡冲虛温敏雅之屬也衍抑揚頓挫怨之徒也
豈亦窮達異事而聲為情變乎余備托作者之末聊復
用心馬
武定鼎於洛汭胡受瑞於汝墳繇鳴鳳於百祀啓敬仲
乎方震苟天光之所照豈舜族其必陳厭禋祀於故墟
饗禴祭於東鄰禰八葉而松茂舞九韶乎降神系姜叟
於海曲表滄流於遠震仰前蹤之緜邈豈孤人之能冑
匪世禄之敢懷傷兹堂之不搆理或暌而後合道有夷
而弗順傳棲嵓而神交伊荷鼎以自進蕭綢繆於豐沛
故攀龍而先躍陳頓委於楚魏亦凌霄以自濯伍被刑
而伏劍魏和戎而擁樂彼殊塗而並致此同川而偏溺
禍無景而易逢福有時而難學惟萬物之運動雖紛糾
而相襲隨性類以曲成故圓行而方立要信心而委命
援前修以自程擬遺跡於成軌詠新曲於故聲任窮達
以逝止亦進仕而退耕庶斯言之不渝抱耿介以成名
祖德賦
咨時文之懿祖膺降神之靈曜棲九德以弘道振風烈
以增劭彼劉公之矯矯固雲網之逸禽既憑形以傲物
諒傅翼而棲林伊我公之秀武思無幽而弗昶形鮮烈
於懷霜澤温惠乎挾纊收希世之洪捷固山谷而為量
西夏坦其無塵帝命赫而大壯登具瞻於太階濯長纓
乎天漢解戎衣以高揖正端冕而大觀戢靈武於既曜
恢時文於未煥騰絶風以逸騖庶遐蹤於公旦
述先賦
仰先后之顯烈懿暉祚之允輯應遠期於己曠昭前光
於未戢抱朗節以遐慕振竒迹而峻立在虐臣之貪禍
據西山而作違招長轂於河畔飲冀馬乎江湄頓雲網
而潛泳揮神戈而外臨敵罔隆而弗夷逆無微而不禽
茂德韡其既休元勲曄而洊舉龍衮服於太階配三台
乎其所是故其生也榮雖萬物咸被其仁其亡也哀雖
天網猶失其綱嬰國命以逝止亮身没而吳亡
思親賦
悲桑梓之悠曠愧蒸嘗之弗營指南雲以寄欵望歸風
而效誠年歲俄其聿暮明星爛而將清迴飈肅以長赴
零雪紛其下穨羡纖枝之在榦悼落葉之去枝存顧復
之遺志感明發之所懷居辭安而厭苦養引約而摧豐
忘天命之晚暮願鞠子之速融兄瓊芳而蕙茂弟蘭發
而玉暉感瑰姿之晚就痛慈景之先違天步悠長人道
短矣異途同歸無早晚矣
别賦
伊公子之可懷悲永别之局期悼同居之無樂曾不踰
乎一朞經春秋之寒暑常戚戚而不怡登九層而修觀
超臨遠以相思
懷土賦(有序)
余去家漸久懷土彌篤方思之殷何物不感曲街委巷
罔不興詠水泉草木咸足悲焉故述斯賦
背故都之沃衍適新邑之丘墟遵黃川以葺宇被蒼林
而卜居悼孤生之已晏恨親沒之何速排虛房而永念
想遺塵其如玉𦕈緜邈而莫覯徒佇立其焉屬感亡景
於存没惋隤年於拱木悲顧盻而有餘思俯仰而自足
留兹情於江介寄瘁貌於河曲玩通川以悠想撫征轡
而躑躅伊命駕之徒勤慘歸途之良難愍棲烏於南枝
弔離禽於别山念庭樹以悟懷憶路草以解顔甘堇荼
於飴芘締蕭艾其如蘭神何寢而不夢形何興而不言
思歸賦(有序)
余以元康六年冬取急歸而王師外征職典中兵與聞
軍政懼兵革未息宿願有違懷歸之思憤而成篇
節運代序四時相推寒風肅殺白露霑衣嗟行邁之彌
留感時逝而懷悲彼離思之在人恒戚戚而無歡悲緣
情以自誘憂觸物而生端畫輟食而發憤宵假寐而興
言羡歸鴻以矯首挹谷風而如蘭歲靡靡而薄暮心悠
悠而增楚風霏霏而入室響泠泠而愁予既遨遊乎川
沚亦改駕乎山林伊我思之沉鬱愴感物而增深歎隨
風而上逝涕承纓而下尋冀王事之暇豫庶歸寧之有
時候凉風而警策指孟冬而為期願靈暉之促景恒立
表以望之
行思賦
背洛浦之遙遙浮廣川之裔裔遵河曲以悠遠觀通流
之所會啓石門而東縈㳂汴渠其如帶託飄風之習習
冐沉雲之藹藹商秋肅其發節玄雲沛而垂隂凉風凄
其薄體零雨鬱而下淫覩川禽之遵渚看山鳥之歸林
揮清波以濯羽翳綠葉而弄音行彌久而情勞途愈近
而思深羡品物以獨感悲綢繆而在心嗟逝官之永久
年荏苒而歷兹越河山而託景𦕈四載而遠期孰歸寧
之弗樂獨抱感而弗怡
感時賦
悲夫冬之為氣亦何憯懔以蕭索天悠悠其彌高霧鬱
鬱而四幕夜緜邈其難終日晼晚而易落敷層雲之葳
蕤墜零雪之揮霍冰冽冽而寢興風謖謖而妄作鳴枯
條之冷冷飛落葉之漠漠山崆巄以含瘁川蜲蛇而抱
涸望八極以曭漭普宇宙而寥廓伊天時之方慘曷萬
物之能歡魚徵徵而求偶獸岳岳而相攢猨長嘯於林
杪鳥高鳴於雲端矧余情之含瘁恒覩物而增酸歷四
時之迭感悲此歲之已寒撫傷懷以嗚咽望永路而汎
瀾
歎逝賦(冇序)
昔每聞長老追計平生同時親故或彫落已盡或僅有
存者余年方四十而懿親戚屬亡多存寡暱交密友亦
不半在或所曾共遊一塗同宴一室十年之内索然已
盡以是思哀哀可知矣乃為賦曰
伊天地之運流紛升降而相襲日望空以駿驅節循虛
而警立嗟人生之短期孰長年之能執時飄忽其不再
老晼晚其將及懟瓊蘂之無徵恨朝霞之難挹望暘谷
以企予惜此景之屢戢悲夫川閱水以成川水滔滔而
日度世閱人而為世人冉冉而行暮人何世而弗新世
何人之能故野每春其必華草無朝而遺露經終古而
常然率品物其如素譬日及之在條恒雖盡而不悟雖
不悟而可悲心惆焉而自傷亮造化之若兹吾安取夫
久長痛靈根之夙殞怨具爾之多喪悼堂構之頹瘁愍
城闕之丘荒親彌懿其已逝交何戚而不亡咨余命之
方殆何視天之茫茫傷懷悽其多念蹙貌瘁而鮮歡幽
情發而成緒滯思叩而興端慘此世之無樂詠在昔而
為言居充堂而愆宇行連駕而比軒彌年時其詎幾夫
何往而不殘或冥邈而既盡或寥廓而僅半信松茂而
栢悦嗟芝焚而蕙歎苟性命之弗殊豈同波而異瀾瞻
前軌之既覆知此路之良難啓四體而深悼懼兹形之
將然毒娛情之寡方怨感目之多顔諒多顔之感目神
何適而獲怡尋平生於響像覽前物而懷之步寒林以
悽惻翫春翹而有思觸萬物以生悲歎同節而異時年
彌往而念廣塗薄暮而意迮親落落而日稀友靡靡而
愈索顧舊要於遺存得十一於千百樂隤心其如忘哀
緣情而來宅託未契於後生余將老而為客然後弭節
安懷妙思天造精浮神淪忽在世表寤大暮之同寐何
矜晚以怨早指彼日之方除豈兹情之足攪感秋華於
衰木瘁零露於豐草在殷憂而弗違夫何云乎識道將
頤天地之大德遺聖人之洪寳解心累於末迹聊優游
以娛老
愍思賦(有序)
予屢抱孔懷之痛而奄復喪同生娣銜恤哀傷一載之
間而喪制便過故作此賦以紓慘惻之感
時方至其倏忽歲既去其晼晚樂來日之有繼傷頽年
之莫纂覽萬物以澄念怨伯娣之已遠尋遺塵之思長
瞻日月之何短升降乎階際顧盻兮屏營雲承宇兮藹
藹風入室兮泠泠僕從為我悲孤鳥為我鳴
述思賦
情易感於己攬思難戢於未忘嗟伊思之且爾夫何往
而弗臧駭中心於同氣分戚貌於異方寒鳥悲而饒音
衰林愁而寡色嗟余情之屢傷負大悲之無力苟彼塗
之信險恐此日之行昃亮相見之幾何又離居而别域
觀尺景以傷悲撫寸心而悽惻
大暮賦(有序)
夫死生是得失之大者故樂莫甚焉哀莫深焉使死而
有知乎安知其不如生如遂無知耶又何生之足戀故
極言其哀而終之以達庶以開夫近俗云
夫何天地之遼闊而人生之不可久長日引月而並隕
時維歲而俱喪知自壯而得老體自老而得亡顧黃壚
之杳杳悲泉路之翳翳挫千乘猶一毫當何數乎智慧
徒假願於須臾指夕景而為誓忽呼吸而不振奄神徂
而形斃顧萬物而遺恨收百慮而長逝於是六親雲起
姻族如林争塗淹淚望門舉音敷幄席以悠想陳備物
而虞靈仰寥廓而無見俯寂寞而無聲肴饛饛其不毁
酒湛湛而每盈屯送客於山足伏埏道而哭之扄幽戶
以大畢訴玄闕而長辭歸無塗兮往不反年彌去兮逝
彌遠彌遠兮日隔無塗兮曷因庭樹兮葉落暮草兮根
陳
感丘賦
泛輕舟於西川背京室而電飛遵伊洛之坻渚㳂黃河
之曲湄覩墟墓於山梁託崇山以自綏見兆域之藹藹
羅魁封之纍纍於是徘徊洛涯弭節河干佇盻留心慨
爾遺歎仰終古以遠念窮萬緒乎其端伊人生之寄世
猶水草乎山河應甄陶以歲改順通川而日過爾乃申
舟人以遂往横大川而有悲傷年命之倏忽怨天步之
不幾雖履信而思順曾何足以保兹普天壤其弗免寧
吾人之所辭願靈根之晚墜指歲暮而為期
又
生矜跡於當世死同宅乎一丘翳形骸以下淪兮漂營
魂而上浮隨隂陽以融冶託山原以為疇妍媸混而為
一孰云識其所修必𦕈代以遠覽兮夫何徇乎區陬
列僊賦
夫何列僊玄妙超攝生乎世表因自然以為基仰造化
而聞道性冲虛以易足年緬邈其難老爾乃呼翕九陽
抱一含元引新吐故雲飲露飡違品物以長盻妙羣生
而為言爾其嘉會之仇息宴遊棲則昌客弄玉洛宓江
妃觀百化於神區覲天皇於紫微過太華以息駕越流
沙而來歸
凌霄賦
挾至道之容微狹流俗之紛沮颺余節以遠模風扶搖
而相予削陋跡於分丘省遊僊而投軌凱情累以遂濟
豈時俗之云阻判煙雲之騰躍半天步而無旅詠凌霄
之飄飄永終焉而弗悔昊蒼煥而運流日月飜其代序
下霄房之靡迄卜良晨而復舉陟瑤臺以投轡步玉除
而容與
幽人賦
世有幽人漁釣乎玄渚彈雲冕以辭世披霄褐而延佇
是以物外莫得窺其奥舉世不足揚其波勁秋不能雕
其葉芳春不能發其華超塵冥以絶緒豈世網之能加
應嘉賦(有序)
友人有作嘉遁賦與余者作賦應之號曰應嘉云
傲世公子體逸懷遐意邈澄霄神夷静波仰羣軌以遙
企頓駿羽以婆娑寄冲氣於大象解心累於世羅襲三
閭之竒服詠南榮之清歌濯下泉於浚澗泝凱風於卷
阿指千秋以厲響俟寂寞之來和懷前修之彷彿覿幽
人乎所過抱玄景以獨寐含清風而寤語發蘭音以清
唱操玉懷而喻予於是葺宇中陵築室河曲軌絶千途
而門瞻百族假妙道以達觀考賁龜而貞卜苟形骸之
可忘豈投簮其必谷方介丘於尺阜託雲林乎一木佇
鳴條以招風聆哀音其如玉窮覽物以盡齒將弭跡於
餘足
豪士賦(有序)
夫立德之基有常而建功之路不一何則循心以為量
者存乎我因物以成務者繫乎彼存夫我者隆殺止乎
其域繫乎物者豐約唯所遭遇落葉俟微風以隕而風之
力蓋寡孟嘗遭雍門以泣而琴之感以末何者欲隕之
葉無所假烈風將墜之泣不足繁哀響也是故苟時啓
於天理盡於民庸夫可以濟聖賢之功斗筲可以定烈
士之業故曰才不半古而功已倍之蓋得之於時勢也
歷觀古今徼一時之功而居伊周之位者有矣夫我之
自我智士猶嬰其累物之相物昆蟲皆有此情夫以自
我之量而挾非常之勲神器暉其顧盻萬物隨其俯仰
心玩居常之安耳飽從䛕之說豈識乎功在身外任出
才表者哉且好榮惡辱有生之所大期忌盈害上鬼神
猶且不免人主操其常柄天下服其大節故曰天可讎
乎而時有袨服荷戟立乎廟門之下援旗誓衆奮於阡
陌之上况乎代主制命自下裁物者哉廣樹恩不足以
敵怨勤興利不足以補害故曰代大匠斵者必傷其手
且夫政由寗氏忠臣所為慷慨祭則寡人人主所不久
堪是以君奭鞅鞅不悦公旦之舉高平師師側目博陸
之勢而成王不遣嫌吝於懷宣帝若負芒刺於背非其
然者歟嗟乎光于四表德莫富焉王曰叔父親莫昵焉
登帝天位功莫厚焉守節沒齒忠莫至焉而傾側顛沛
僅而自全則伊生抱明允以嬰戮文子懷忠敬而齒劍
固其所也因斯以言夫以篤聖穆親如彼之懿大德至
忠如此之盛尚不能取信於人主之懷止謗於衆多之
口過此以往惡覩其可安危之理斷可識矣又况乎饕
大名以冐道家之忌運短才而易聖哲所難者哉身危
由於勢過而不知去勢以求安禍積起於寵盛而不知
辭寵以招福見百姓之謀己則申宫警守以崇不畜之
威懼萬民之不服則嚴刑峻制以賈傷心之怨然後威
窮乎震主而怨行乎上下衆心日陊危機將發而方偃
仰瞪眄謂足以夸世笑古人之未工忘己事之己拙知
曩勲之可矜暗成敗之有會是以事窮運盡必於顛仆
風起塵合而禍至常酷也聖人忌功名之過己惡寵禄
踰量蓋為此也夫惡欲之大端賢愚所共有而游子徇
高位於生前志士思垂名於身後受生之分唯此而已
夫蓋世之業名莫大焉震主之勢位莫盛焉率意無違
欲莫順焉借使伊人頗覽天道知盡不可益盈難久持
超然自引高揖而退則巍巍之盛仰邈前賢洋洋之風
俯冠來籍而大欲不乏於身至樂無愆乎舊節彌效而
德彌廣身愈逸而名愈劭此之不為彼之必昧然後河
海之迹堙為窮流一簣之釁積成山岳名編凶頑之條
身厭荼毒之痛豈不謬哉故聊賦焉庶使百世少有寤
云
世有豪士兮遭國顛沛攝窮運之歸期當衆通之所會
苟時至而理盡譬摧枯而振敗因天地以運動恒才𤨏
而功大於是禮極上典服盡暉崇儀北辰以葺宇實蘭
室而桂宫撫玉衡於樞極運萬物乎掌中伊天道之剛
健猶時至而必諐日罔中而弗昃月何盈而不闕襲覆
車之危軌笑前乘之去穴若知險而退止趨歸蕃而自
戢推璇璣以長謝顧萬物而高揖訖浮雲以邁志豈咎
吝之能集擠為山以自隕歎禍至於何及
浮雲賦
有輕虛之艷象無實體之真形厚厥本初浮沉混并六
律籥應八風時邁玄隂觸石甘澤霶霈勢不崇朝覆彼
無外若層臺高觀重樓疊閣或如鐘首之鬱律乍似寒
門之寥廓金柯分玉葉散綠翹明嵓英煥鸞翔鳳翥鴻
驚鶴奮鯨鯢泝波鮫鰐衝遁朱絲亂紀羅袿失領飛僊
凌虛隨風遊聘有若芙蓉羣披蕣華總會車渠繞理瑪
瑙縟文
白雲賦
攄神景於八幽合洪化乎烟煴充宇宙以播象協元氣
而齊勲發憤靈石擢性洪流興曜曾泉升迹融丘盈八
紘以餘憤雖彌天其未泄豈假期於遷晷遇崇朝而倏
忽紅蘃發而菡蓞金翹援而合葩神收鬼化弼性違序
鳥殊類而比棲獸異迹而同處蛟引翳而並潛龍攀鴻
而雙舉鸞舞角以軒罷鷙企翮而延佇長城曲蜿采閣
相扶聳瑤臺之嶻嶭構瓊闥之離婁雄虹矯而垂天翠
鳥軒而扶日
鼓吹賦
原鼓吹之伊始蓋禀命於黃軒播威靈於兹樂亮聖器
而成文騁逸氣而憤壯繞煩手乎曲折舒飄颻以遐洞
卷徘徊其如結及其悲唱流音彷徨依違合歡嚼弄乍
數乍稀音躑躅於唇吻舌將舒而復迴鼓砰砰以輕投
簫嘈嘈而微吟詠悲翁之流思怨高臺之難臨顧穹谷
以含哀仰歸雲而落音節應氣以舒卷響隨風而浮沉
馬頓迹而增鳴士嚬蹙而霑襟若乃巡郊澤戲野坰奏
君馬詠南城慘巫山之遐險歡芳樹之可榮
又
宫備衆聲體僚君器飾聲成文彫音作蔚響以形分曲
以和綴放嘉樂於會通宣萬變於觸類適清響以定奏
期要妙於豐會邈拊摶之所管務戞歷之為最
漏刻賦
偉聖人之制器妙萬物而為基形罔隆而弗包理何遠
而不之寸管俯而隂陽效其誠尺表仰而日月與之期
玄鳥懸而八風以情應玉衡立而天地不能欺既窮神
以盡化又設漏以考時爾乃挈金壺以南羅藏幽水而
北戢擬洪殺於編鍾順卑高而為級激懸泉以遠射跨
飛途而遙集伏隂蟲以承波吞恒流其如挹是故來象
神造去猶鬼幻因勢相引乘靈自薦口納胸吐水無滯
咽形微獨蠒之緒逝若垂天之電偕四時以合最指昏
明乎無殿籠八極於千分度晝夜乎一箭抱百刻以駿
浮仰胡人而利見夫其立體也簡而效績也誠其假物
也粗而致用也精積水不過一鍾導流不過一筳而用
天者因其敏分地者頼其平徵聽者假其察貞觀者借
其明考計歷之潛慮測日月之幽情信探頤之妙術雖
無神其若靈
羽扇賦
昔楚襄王會於章臺之上山西與河右諸侯在焉大夫
宋玉唐勒侍皆操白鶴之羽以為扇諸侯掩麈尾而笑
襄王不悦宋玉趨而進曰敢問諸侯何笑諸侯曰昔者
武王玄覽造扇於前而五明安衆庶繁於後各有託於
方圓蓋受則於&KR1869;甫舍兹器而不用顧奚取於鳥羽宋
玉曰夫創始者恒樸而飭終者必妍是故烹飪起於熱
石玉輅基於椎輪安衆方而氣散五明圓而風煩未若
兹羽之為麗固體俊而用鮮彼凌霄之偉鳥播鮮輝之
輕蒨隱九臯以鳳鳴游芳田而龍見醜靈龜而遠期超
長年而久眄累懷璧於美羽挫千載乎一箭委曲體以
受制奏雙翅而為扇則其布翮也差洪細秩長短稠不
逼稀不簡於是鏤巨獸之齒裁竒木之幹憲靈樸於造
化審貞則而妙觀移圓根於正體因天秩乎舊貫鳥不
能别其是非人莫敢分其真贗翩姗姗以微振風&KR2397;&KR2397;
以垂婉妙自然以為言故不積而能散其執手也安其
應物也誠其招風也利其播氣也平混貴賤而一節風
無往而不清諸侯曰善宋玉遂言曰伊兹羽之駿敏似
南箕之啓扉垂皓曜之奕奕含鮮風之微微襄王仰而
拊節諸侯伏而引非皆委扇於楚庭執鳥羽而言歸屬
唐勒而為之辭曰
伊鮮禽之令羽夫何翩翩與𦕈𦕈反寒暑於一掌之末
廻八風乎六翮之杪
桑賦
皇太子便坐蓋本將軍直廬也初世祖武皇帝為中壘
將軍植桑一株世更二代年漸三紀扶疎豐衍抑有瑰
異焉
夫何佳樹之洪麗超託居乎紫庭羅萬根以下洞矯千
條而上征豈民黎之能植乃世武之所營故其形瑰族
類體豔衆木黃中爽理滋榮煩縟綠葉興而盈尺崇條
蔓而層尋希太極以延峙映承明而廣臨革飛鴞之流
響想鳴鳥之遺音唯歷數之有紀恒依物以表德豈神
明之所相將我皇之先識誇百世而勿剪超長年以永
植
瓜賦
佳哉瓜之為德邈衆果而莫賢殷中和之淳祐播滋榮
於甫田背芳春以初載迎朱夏而自延奮修系之莫莫
邁秀瓞之綿綿赴廣武以長蔓粲煙接以雲連感佳時
而促節蒙惠露而增鮮若乃紛敷雜錯鬱悦婆娑發彼
適此迭相經過熙朗日以熠燿扇和風其如波有葛虆
之覃及相椒聊之衆多發金榮於秀翹結玉實於柔柯
蔽翠景以自育綴修莖而星羅夫其種族類數則有括
蔞定桃黃㼐白傅金文密筩小青太斑玄骭素椀貍首
虎蹯東陵出於秦谷桂髓起於巫山五色比象殊形異
端或濟貌以表内或惠心而醜顔或攄文而抱綠或披
素而懷丹氣洪細而俱芬體修短而必圓芳郁烈其充
堂味窮理而不䬼德弘濟於飢渴道殷流乎貴賤若夫
濯以寒水淬以夏凌越氣外歛温液密凝體猶握虛離
若剖冰
鼈賦(有序)
皇太子幸于釣臺漁人獻鼈命侍臣作賦
其狀也窮脊運脅玄甲四周遁方圓於規矩徒廣狹以
妨循盈尺而脚寸又取具於指掌鼻嘗氣而忌脂耳無
聽而受響是以棲居多逼出處寡便尾不副首足不運
身於是從容澤畔肆志汪洋朝戲蘭渚夕息中塘越高
波以燕逸竄洪流而潜藏咀蕙蘭之芳荄翳華藕之垂
房
表
謝平原内史表
陪臣陸機言今月九日魏郡太守遣兼丞張含齎板詔
書印綬假臣為平原内史拜受祗竦莫知所裁臣機頓
首死罪死罪臣本吳人出自敵國世無先臣宣力之效
才非丘園耿介之秀皇澤廣被惠濟無遠擢自羣萃累
蒙榮進入朝九載歷官有六身登三閣宦成兩宫服冕
乘軒仰齒貴遊振景拔迹顧邈同列施重山岳義足灰
没遭國顛沛無節可紀雖蒙曠蕩臣獨何顔俛首頓膝
憂媿若厲而横為故齊王冏所見枉陷誣臣與衆人共
作禪文幽執囹圄當為誅始臣之微誠不負天地倉卒
之際慮有逼廹乃與弟雲及散騎侍郎袁瑜中書侍郎
馮熊尚書右丞崔基廷尉正顧榮汝隂太守曹武思所
以獲免隂蒙避㢠廻﨑嶇自列片言隻字不關其間事蹤
筆跡皆可推校而一朝翻然更以為罪蕞爾之生尚不
足吝區區本懷實有可悲畏逼天威即罪惟謹鉗口結
舌不敢上訴所天莫大之釁日經聖聽肝血之誠終不
一聞所以臨難慷慨而不能不恨恨者唯此而己重蒙
陛下愷悌之宥回霜收電使不隕越復得扶老攜幼生
出獄戸懷金拖紫退就散輩感恩惟咎五情震悼跼天
蹐地若無所容不悟日月之明遂垂曲照雲雨之澤播
及朽瘁忘臣弱才身無足采哀臣零落罪有可察荀削
丹書得夷平民則塵洗天波謗絶衆口臣之始望尚未
至是猥辱大命顯授符虎使春枯之條更與秋蘭垂芳
陸沉之羽復與翔鴻撫翼雖安國免徒起紆青組張敞
亡命坐致朱軒方臣所荷未足為泰豈臣蒙垢含吝所
宜忝竊非臣毁宗夷族所能上報喜懼參并悲慙哽結
拘守常憲當便道之官不得束身犇走稽顙城闕瞻係
天衢馳心輦轂臣不勝屏榮延仰謹拜表以聞
薦賀循郭訥表
伏見武康令賀循德量䆳茂才鑒清遠服膺道素風操
凝峻歷試二城刑政肅穆前蒸陽令郭訥風度簡曠器
識朗拔通濟敏悟才足幹事循守下縣編名凡悴訥歸
家巷棲遲有年皆出自新邦朝無知己居在遐外志不
自營年時倏忽而邈無階緒實州黨愚智所為恨恨臣
等伏思臺郎所以使州州有人非徒以均分顯路惠及
外州而己誠以庶土殊風四方異俗壅隔之害遠國益
甚至於荆揚二州戶各數十萬今揚州無郎而荆州江
南乃無一人為京城職者誠非聖朝待四方之本心至
於才望資品循可尚書郎訥可太子洗馬舍人此乃衆
望所積非但企及清塗苟充方選也謹條資品乞蒙簡
察(吳志顧榮陸機陸雲薦賀循表其後云臣等並以凡才累授飾進被服恩澤忝豫朝末知良士後時而守)
(局無言懼有蔽賢之咎是以不勝愚管謹冐死表聞)
見原後謝表
(趙王倫以陸士衡為中書侍郎齊王收士衡付廷尉出後謝表)
臣以職在中書制命所出而臣本以筆札見知辭不獲
己乃詐發内妹喪出就弟雲哭泣受弔片言隻字文不
關其間
薦張暢表
伏見司徒下諫議大夫張暢除當為豫州内史丞暢才
思清敏志節貞勵秉心立操早有名譽其年時舊比多
歷郡守惟暢陵遲未齒而佐下蕃遂蹈碎獨於暢名實
損愚以為宜解舉試以近縣
牒
與趙王倫薦戴淵牋
蓋聞繁弱登御然後高墉之功顯孤竹在肆然後降神
之曲成是以高世之主必假遠邇之器藴匱之才思託
大音之和伏見處士廣陵戴若思年三十清冲履道德
量允塞思理足以研幽才鑒足以辯物安窮樂志無風
塵之慕砥節立行有井渫之潔誠東南之遺寳宰朝之
竒璞也若得託跡康衢則能結軌驥騄曜質廊廟必能
垂光璵璠矣惟明公垂神採察不使忠允之言以人而
廢
同前(出虞預晉書與今本稍異今并載之)
蓋聞繁弱登御然後高墉之功顯孤竹在肆然後降神
之曲成伏見處士戴淵砥節立行有井渫之潔安窮樂
志無風塵之慕誠東南之遺寳朝廷之貴璞也若得寄
跡康衢必能結軌驥騄耀質廊廟必能垂光瑜璠夫枯
岸之民果於輸珠潤山之客烈於貢玉蓋明暗呈形則
庸識所甄也
至洛與成都王穎牋
王室多故禍難存有羊玄之乘寵凶豎專記朝政姦臣
賊子是為比周皇甫商同惡相求共為亂階至令天子
飄颻甚於贅旒伏惟明公匡濟之舉義命方宣元戎既
啓風威電赫機以駑闇文武寡施猥蒙横授委任外閫
輒承嚴教董率諸軍惟力是視
書
與弟雲書
仁壽殿前有大方銅鏡高五尺餘廣三尺二寸立著庭
中向之便寫人形體了了亦怪也
又
天淵池南角有果各作一株無處不有縱横成行一果
之間輒作一堂(又云天淵池養山雞甚可嬉)
又
監徒武庫建始殿諸房中見有兩足候真怪物也(又聽訟觀)
(東作百尺許廊屋)
又
此間有一傖父欲作三都賦須其成以覆酒甕耳
七
七徵
玄虛子耽性冲素雍容玄泊棄時俗而弗徇甘漁釣於
一壑乃有通微大夫怨皇居之失寳傷鴻誓之後聞策
玄黃於榛險憑穴嵓而放言通微大夫曰竒膳玉食窮
滋致豐簡犧羽族考牲毛宗俯出沉鮪仰落歸鴻剖柔
胎於孕豹宰潜肝乎豢龍拾朝陽之遺卵納丹穴之飛
凰神宰竒稔嘉禾之穗含滋發馨素穎玉銳灼若皓雪
之頽玄雲皎若明珠之積緇匱素蟣踊而瀺灂滋芬溢
而相徽味雖濃而弗爽氣既惠而復竒介景福於眉壽
裕温克乎齊聖子能饗之乎通微大夫曰豐居華殿竒
搆磊落萬宇雲覆千楹林錯仰綏瑰木俯積瑌石敷延
袤之廣廡矯凌霄之高閣秀清暉乎雲表騰藻蔭之奕
奕珍觀清榭岳立連行雲階飛陞仰陟穹蒼聳浮柱而
虬立施飛檐以龍翔回房旋室綴珠襲玉圖畫神仙延
祐承福懸闥高達長廊廻屬於是登漸臺理俊音鏡玄
沚望長林逐狡獸弋輕禽覽壯藝以悦觀聆和樂而怡
心子能居之乎通微大夫曰金石諧而齊響塤箎恊而
和鳴於是才人進羽籥玄弁被藻襲俯縈領以鴻歸仰
矯首而鶴立激長歌於丹唇發鏗鏘乎柔木合清商以
絶節揮流徵而赴曲奏南荆之高歎詠易水之清角爾
乃覩蛾眉之羣麗容既都而又閑矯纖腰以逐節頓皓
足於鼓盤舒妍暉以妖韶若陵危之未安通微大夫曰
蓋聞沫北有采唐之思淇上有送予之歎關雎以寤寐
為戚溱洧以謔浪為歡若夫妖嬪艷女蒐羣擢俊穆藻
儀於令表茂當年之柔嫚罄妍規之約綽體每變而增
閑秀芳蕤其愉愉若餘穎之可飡若夫靈晷潜祖顔退
羽觴升清琴厲因清明以宣誠流徽睇而授愛纖手揮
而鳴佩鏗華衿被則芳塵萃子其納之乎通微大夫曰
塗有殊而一致業有殊而名約各因姿以效績期寄響
於天人也孰與顯竒蹤於萬邦撫六轡而高遊瞰八宇
以攄眄齊清風乎諸侯言成否泰氣作温涼弭侵略於
強暴綜墜紀乎危邦子豈不願斯之雍容乎通微大夫
曰明主應期撫民以德配仁風於黃唐齊威靈乎宸極
彛倫幸序庶績咸乂盪流風於雍俗給天民乎齊泰是
以玄靈感而表應嘉神繁而畢覿舞唐庭之來儀鳴岐
陽之鸑鷟應天監之休命荷神聽之介福然聖主達持
盈之寳術寤經國之在賢各畢榮於分局期贊化於大
鈞吾子豈不欲縻好爵於天宇顯列業乎帝臣歟玄虛
子作而言曰甚哉鄙人之惑也猶窮繩自逸於井幹憑
河盜本於黃川欽至論敷敝衽謹聞命於王孫
連珠
演連珠五十首
臣聞日薄星㢠廻穹天所以紀物山盈川冲后地所以播
氣五行錯而致用四時違而成歲是以百官恪居以赴
八音之離明君執契以要克諧之會
臣聞任重于力才盡則困用廣于器應博則凶是以物
勝權而衡殆形過鏡則照窮故明王程才以效業貞臣
底力而辭豐
臣聞髦俊之才世所希乏丘園之秀因時則揚是以大
人基命不擢才於后土明主聿興不降佐於昊蒼
臣聞世之所遺未為非寳主之所珍不必適治是以俊
乂之藪希蒙翹車之招金碧之嵓必辱鳳舉之使
臣聞禄放于寵非隆家之舉官私於親非興邦之選是以
三卿世及東國多衰弊之政五侯並軌西京有陵夷之運
臣聞靈輝朝覯稱物納照時風夕灑程形賦音是以至
道之行萬類取足於世大化既洽百姓無匱於心
臣聞頓網探淵不能招龍振綱羅雲不必招鳳是以巢
箕之叟不眄丘園之幣洗渭之民不發傅嵓之夢
臣聞鑑之積也無厚而照有重淵之深目之察也有畔
而眡周天壤之際何則應事以精不以形造物以神不
以器是以萬邦凱樂非悦鐘鼓之娛天下歸仁非感玉
帛之惠
臣聞積實雖微必動於物崇虛雖廣不能移心是以都
人冶容不悦西施之影乘馬班如不輟太山之隂
臣聞應物有方居難則易藏器在身所乏者時是以充
堂之芳非幽蘭所難繞梁之音實縈絃所思
臣聞智周通塞不為時窮才經夷險不為世屈是以凌
颷之羽不求反風曜夜之目不思倒日
臣聞忠臣率志不謀其報貞士發憤期在明賢是以柳
莊黜殯非貪瓜衍之賞禽息碎首豈要先茅之田
臣聞利眼臨雲不能垂照朗璞蒙垢不能吐暉是以明
哲之君時有蔽壅之累俊乂之臣屢抱後時之悲
臣聞郁烈之芳出於委灰繁會之音生於絶絃是以貞
女要名於没世烈士赴節於當年
臣聞良宰謀朝不必借威貞臣衛主修身則足是以三
晉之強屈於齊堂之爼千乘之勢弱於陽門之哭
臣聞赴曲之音洪細入韻蹈節之容俯仰依詠是以言
苟適事精粗可施士苟適道修短可命
臣聞因雲灑潤則芬澤易流乘風載響則音徽自遠是
以德教俟物而濟榮名緣時而顯
臣聞覽影偶質不能解獨指跡慕遠無救於遲是以循
虛器者非應物之具玩空言者非致治之機
臣聞鑽燧吐火以續𤾉谷之晷揮翮生風而繼飛廉之
功是以物有微而毗著事有𤨏而助洪
臣聞春風朝煦蕭艾蒙其温秋霜宵墜芝蕙被其凉是
以威以齊物為肅德以普濟為弘
臣聞性之所期貴賤同量理之所極卑高一歸是以准
月禀水不能加凉晞日引火不必增輝
臣聞巧盡於器習數則貫道繫於神人亡則滅是以輪
匠肆目不乏奚仲之妙瞽史清耳而無伶倫之察
臣聞絶節高唱非凡耳所悲肆義芳訊非庸聽所善是
以南荆有寡和之歌東野有不釋之辨
臣聞尋煙染芬薰息猶芳徵音錄響操終則絶何則垂
於世者可繼止乎身者難結是以玄晏之風恒存動神
之化已滅
臣聞託闇藏形不為巧密倚智隱情不足自匿是以重
光發藻尋虛捕景大人貞觀探心昭忒
臣聞披雲看霄則天文清澄風觀水則川流平是以四
族放而唐劭二臣誅而楚寧
臣聞音以比耳為美色以悦目為歡是以衆聽所傾非
假北里之操萬夫婉孌非俟西子之顔故聖人隨世以
擢佐明主因時而命官
臣聞出乎身者非假物所隆牽乎時者非克己所最是
以利盡萬物不能叡童昏之心德表生民不能救棲遑
之辱
臣聞動循定檢天有可察應無常節身或難照是以望
景揆日盈數可期撫臆論心有時而謬
臣聞傾耳求音眡優聽苦澄心徇物形逸神勞是以天
殊其數雖同方不能分其慼理塞其通則並質不能共
其休
臣聞遯世之士非受瓠瓜之性幽居之女非無懷春之
情是以名勝欲故偶影之操矜窮愈達故凌霄之節厲
臣聞聽極於音不慕鈞天之樂身足於蔭不假垂天之
雲是以蒲密之黎遺時雍之世豐沛之士忘桓撥之君
臣聞飛轡西頓則離朱與矇瞍收察懸景東秀則夜光
與碔砆匿耀是以才換世則俱困功偶時而並劭
臣聞示應於近遠有可察託驗於顯微或可包是以寸
管下傃天地不能以氣欺尺表逆立日月不能以形逃
臣聞絃有常音故曲終則改鏡無畜影故觸形則照是
以虛己應物必究千變之容挾情適事不觀萬殊之妙
臣聞柷敔希聲以諧金石之和&KR2351;鼓疎擊以節繁絃之
契是以經治必宣其通圖物恒審其會
臣聞目無常音之察耳無照景之神故在乎我者不誅
之於己存乎物者不求備於人
臣聞放身而居體逸則安肆口而食屬厭則充是以王
鮪登爼不假吞波之魚蘭膏停室不思銜燭之龍
臣聞衝波安流則龍舟不能以漂震風洞發則夏屋有
時而傾何則牽乎動則静凝係乎静則動貞是以淫風
大行貞女蒙冶容之誨淳化殷流盗跖挾曾史之情
臣聞達之所服貴有或遺窮之所接賤而必尋是以江
漢之君悲其墜屨少原之婦哭其亡簮
臣聞觸非其類雖疾不應感以其方雖微則順是以商
颷漂山不興盈尺之雲谷風乘條必降彌天之潤故闇
於治者唱繁而和寡審乎物者力約而功峻
臣聞煙出於火非火之和情生於性非性之適故火壯
則煙微性充則情約是以殷墟有感物之悲周京無佇
立之跡
臣聞適物之技俯仰異用應事之器通塞異任是以鳥
棲雲而繳飛魚藏淵而網沉賁鼔密而含響朗笛疎而
吐音
臣聞理之所守勢所常奪道之所閉權所必開是以生
重於利故據圖無揮劍之痛義重於身故臨川有投跡
之哀
臣聞圖形於影未盡纖麗之容察火於灰不覩洪赫之
烈是以問道存乎其人觀物必造其質
臣聞通於變者用約而利博明其要者器淺而應玄是
以天地之頤該於六位萬殊之曲窮於五絃
臣聞情見於物雖遠猶疎神藏於形雖近則密是以儀
天步晷而修短可量臨淵揆水而淺深難察
臣聞虐暑熏天不减堅冰之寒涸隂凝地無累陵火之
熱是以吞縱之強不能反蹈海之志漂鹵之威不能降
西山之節
臣聞理之所開力所常達數之所塞威有必窮是以烈
火流金不能焚景沉寒凝海不能結風
臣聞足於性者天損不能入貞於期者時累不能淫是
以迅風陵雨不謬晨禽之察勁隂殺節不凋寒木之心
論
五等諸侯論
夫體國經野先王所慎創制垂基思隆後葉然而經略
不同長世異術五等之制始於黃唐郡縣之治創自秦
漢得失成敗備在典謨是以其詳可得而言夫先王知
帝業至重天下至曠曠不可以偏制重不可以獨任任
重必於借力制曠終乎因人故設官分職所以輕其任
也並建五長所以弘其制也於是乎立其封疆之典裁
其親疎之宜使萬國相維以成磐石之固宗庶雜居而
定維城之業又有以見綏世之長御識人情之大方知
其為人不如厚己利物不如圖身安上在於悦下為己
在乎利人故易曰悦以使民民忘其勞孫卿曰不利而
利之不如利而後利之之利也是以分天下以厚樂而
己得與之同憂饗天下以豐利而我得與之共害利博
則恩篤樂遠則憂深故諸侯享食土之實萬國受世及
之祚矣夫然則南面之君各務其治九服之民知有定
主上之子愛於是乎生下之體信於是乎結世治足以
敦風道衰足以禦暴故強毅之國不能擅一時之勢雄
俊之士無所寄霸國之志然後國安由萬邦之思治主
尊賴羣后之圖身譬猶衆目營方則天網自昶四體辭
難而心膂獲乂三代所以直道四王所以隆業也夫盛
衰隆敝理所固有教之廢興繫乎其人原法期於必凉
明道有時而闇故世及之制敝於強禦厚下之典漏於
末折侵弱之釁遘自三季陵夷之禍終於七雄昔者成
湯親照夏后之鑒公旦目涉商人之戒文貭相濟損益
有物故五等之禮不革於時封畛之制有隆焉爾者豈
玩二王之禍而闇經世之算乎固知百世非可懸御善
制不能無敝而侵弱之辱愈於殄祀土崩之困痛於陵
夷也是以經始權其多福慮終取其少禍非謂侯伯無
可亂之符郡縣非致治之具也故國憂賴其釋位主弱
憑其翼戴及承微積敝王室遂卑猶保名位祚垂後嗣
皇統幽而不輟神器否而必存者豈非置勢使之然歟
降及亡秦棄道任術懲周之失自矜其得尋斧始於所
庇制國昩於弱下國慶獨饗其利主憂莫與其害雖速
亡趣亂不必一道顛沛之釁實由孤立是蓋思五等之
小怨忘經國之大德知陵夷之可患闇土崩之為痛也
周之不兢有自來矣國乏令主十有餘世然片言勤王
諸侯必應一朝振矜遠國先叛故強晉收其請隧之圖
暴楚頓其觀鼎之志豈劉項之能闚關勝廣之敢號澤
哉借使秦人因循周制雖則無道有與共弊覆滅之禍
豈在曩日漢矯秦枉大啓侯王境土踰溢不遵舊典故
賈生憂其危晁錯痛其亂是以諸侯阻其國家之富憑
其士民之力勢足者反疾土狹者逆遲六臣犯其弱綱
七子衝其漏網皇祖夷於黥徒西京病於東帝是蓋過
正之災而非建侯之累也然吕氏之難朝士外顧宋昌
策漢必稱諸侯逮至中葉忌其失節割削宗子有名無
實天下曠然復襲亡秦之軌矣是以五侯作威不忌萬
邦新都襲漢易於拾遺也光武中興纂隆皇統而猶遵
覆車之遺轍養喪家之宿疾僅及數世姦軌充斥卒有
強臣專朝則天下風靡一夫縱横則城池自夷豈不危
哉在周之衰難興王室放命者七臣干位者三子嗣王
委其九鼎凶族據其天邑鉦&KR2351;震於閫宇鋒鏑流乎絳
闕然禍止畿甸害不覃及天下晏然以治待亂是以宣
王興於共和襄惠振於晉鄭豈若二漢階闥暫擾而四
海己沸孽臣朝入而九服夕亂哉遠惟王莽簒逆之事
近覽董卓擅權之際億兆悼心愚智同痛然周以之存
漢以之亡夫何故哉豈世乏曩時之臣士無匡合之志
歟蓋遠績屈於時異雄心挫於卑勢爾故烈士扼腕終
委寇讎之手中人變節以助虐國之桀雖復時有鳩合
同志以謀王室然上非奥主下皆市人師旅無先定之
班君臣無相保之志是以義兵雲合無救劫弑之禍民
望未改而已見大漢之滅矣或以諸侯世位不必常全
昏主暴君有時比跡故五等所以多亂今之牧守皆以
官方庸能雖或失之其得固多故郡縣易以為治夫德
之休明黜陟日用長率連屬咸述其職而淫昏之君無
所容過何怪其不治哉故先代有以之興矣苟或衰陵
百度自悖鬻官之吏以貨凖才則貪殘之萌皆如羣后
也安在其不亂哉故後王有以之廢矣且要而言之五
等之君為己思治郡縣之長為利圖物何以徵之蓋企
及進取士子之常志修已安民良士之所希及夫進取
之情銳而安民之譽遲是故侵百姓以利己者在位所
不憚損實事以養名者官長所夙夜也君無卒歲之圖
臣挾一時之志五等則不然知國為己土衆皆我民民
安已受其利國傷家嬰其病故前人欲以垂後後嗣思
其堂構為上無苟且之心羣下知膠固之義使其並賢
居治則功有厚薄兩愚處亂則過有深淺然則探八代
之制幾可以一理貫秦漢之典殆可以一言蔽矣
辨亡論上
昔漢氏失御姦臣竊命禍基京畿毒徧宇内皇綱弛紊
王室遂卑於是羣雄蜂駭義兵四合吳武烈皇帝慷慨
下國電發荆南權略紛紜忠勇伯世威稜則夷羿震盪
兵交則醜虜授馘遂掃清宗祊蒸禋皇祖於時雲興之
將帶州飈起之師跨邑哮[口闞]之羣風驅熊羆之衆霧集
雖兵以義合同盟戮力然皆苞藏禍心阻兵怙亂或師
無謀律喪威稔寇忠規武節未有如此其著者也武烈
既沒長沙桓王逸才命世弱冠秀發招攬遺老與之述
業神兵東驅奮寡犯衆攻無堅城之將戰無交鋒之虜
誅叛柔服而江外底定飭法修師則威德翕赫賓禮名
賢而張昭為之雄交御豪俊而周瑜為之傑彼二君子
皆弘敏而多竒雅達而聰哲故同方者以類附等契者
以氣集而江東蓋多士矣將北伐諸華誅鉏干紀旋皇
輿於夷庚反帝座乎紫闥挾天子以令諸侯清天步而
歸舊物戎車既次羣雄側目大業未就中世而殞用集
我大皇帝以竒蹤襲於逸軌睿心因於令圖從政咨於
故實播憲稽乎遺風而加之以篤固申之以節儉疇咨
俊茂好謀善斷束帛旅於丘園旌命交於塗巷故豪彦
尋聲而響臻志士希光而景騖異人輻輳猛士如林於
是張昭為師傅周瑜陸公魯肅吕蒙之疇入為腹心出
作股肱甘寧凌統程普賀齊朱桓朱然之徒奮其威韓
當潘璋黃蓋蔣欽周泰之屬宣其力風雅則諸葛瑾張
承步騭以聲名光國政事則顧雍潘濬吕範吕岱以器
任幹職竒偉則虞翻陸績張温張惇以風議舉政奉使
則趙咨沈珩以敏達延譽術數則吳範趙達以禨祥協
德董襲陳武殺身以衛主駱統劉基強諫以補過謀無
遺計舉不失策故遂割據山川跨制荆吳而與天下争
衡矣魏氏常藉戰勝之威率百萬之師浮鄧塞之舟下
漢隂之衆羽楫萬計龍躍順流銳騎千里虎步原隰謨
臣盈室武將連衡喟然有吞江滸之志一宇宙之氣而
周瑜驅我偏師黜之赤壁喪旗亂轍僅而獲免收跡遠
遁漢王亦憑帝室之號帥巴漢之民乘危騁變結壘千
里志報關侯之敗圖收湘西之地而我陸公亦挫之西
陵覆師敗績困而後濟絶命永安續以濡須之寇臨川
摧銳蓬龍之戰孑輪不反由是二邦之將喪氣挫鋒勢
衂財匱而吳莞然坐乘其弊故魏人請好漢氏乞盟遂
躋天號鼎峙而立西屠庸益之郊北裂淮漢之涘東包
百越之地南括羣蠻之表於是講八代之禮蒐三王之
樂告類上帝供揖羣后武臣毅卒循江而守長棘勁鎩
望飈而奮庶尹盡規於上四民展業於下化協殊裔風
衍遐圻乃俾一介行人撫巡外域巨象逸駿擾於外閑
明珠瑋寳耀於内府珍瑰重跡而至竒玩應響而赴輶
軒騁於南荒衝輣息於朔野齊民免干戈之患戎馬無
晨服之虞而帝業固矣大皇既没幼主蒞朝姦回肆虐
景皇聿興虔脩遺憲政無大闕守文之良主也降及歸
命之初典刑未滅故老猶存大司馬陸公以文武熙朝
左丞相陸凱以謇諤盡規而施績范慎以威重顯丁奉
離斐以武毅稱孟宗丁固之徒為公卿樓玄賀邵之屬
掌機事元首雖病股肱猶存爰及末葉羣公既喪然後
黔首有瓦解之患皇家有土崩之釁歷命應化而微王
師躡運而發卒散于陣民犇于邑城池無藩籬之固山
川無溝阜之勢非有公輸雲梯之械智伯灌激之害楚
子築室之圍燕人濟西之隊軍未浹辰而社稷夷矣雖
忠臣孤憤烈士死節將奚救哉夫曹劉之將非一世所
選向時之師無曩日之衆戰守之道抑有前符險阻之
利俄然未改而成敗貿理古今詭趣何哉彼此之化殊
授任之才異也
辨亡論下
昔三方之王也魏人據中夏漢氏有岷益吳制荆揚而
奄有交廣曹氏雖功濟諸華虐亦深矣其民怨矣劉公
因險以飭智功己薄矣其俗陋矣夫吳桓王基之以武
太祖成之以德聰明叡達懿度弘遠矣其求賢如不及
恤民如稚子接士盡盛德之容親仁罄丹府之愛拔吕
蒙於戎行識潘濬於係虜推誠信士不恤人之我欺量
能授器不患權之我偪執鞭鞠躬以重陸公之威悉委
武衛以濟周瑜之師卑宫菲食以豐功臣之賞披懷虛
已以納謨士之算故魯肅一面而自托士爕蒙險而致
命高張公之德而省游田之娛賢諸葛之言而割情欲
之歡感陸公之規而除刑法之煩竒劉基之議而作三
爵之誓屏氣跼蹐以伺子明之疾分滋損甘以育凌統
之孤登壇慷慨歸魯子之功削投惡言信子瑜之節是
以忠臣競盡其謨志士咸得肆力洪規遠略固不厭夫
區區者也故百官苟合庶務未遑初都建業羣臣請備
禮秩天子辭而不許曰天下其謂朕何宫室輿服蓋慊
如也爰及中葉天人之分既定百度之闕粗脩雖醲化
懿綱未齒乎上代抑其體國經民之具亦足以為政矣
地方幾萬里帶甲將百萬其野沃其兵練其器利其財
豐東負滄海西阻險塞長江制其區宇峻山帶其封域
國家之利未巨有弘於兹者矣借使中才守之以道善
人御之有術敦率遺典勤民謹政循定策守常險則可
以長世永年未有危亡之患也或曰吳蜀唇齒之國也
蜀滅吳亡理則然矣夫蜀蓋藩援之與國而非吳人之
存亡也何則其郊境之接重山積險陸無長轂之徑川
阨流迅水有驚波之艱雖有銳師百萬啓行不過千夫
舳艫千里前驅不過百艦故劉氏之伐陸公喻之長蛇
其勢然也昔蜀之初亡朝臣異謀或欲積石以險其流
或欲機械以禦其變天子總羣議而諮之大司馬陸公
公以四瀆天地之所以節宣其氣固無可遏之理而機
械則彼我之所共彼若棄長技以就所屈即荆揚而争
舟楫之用是天贊我也將謹守峽口以待擒耳逮步闡
之亂憑寳城以延強寇重資幣以誘羣蠻于時大邦之
衆雲翔電發懸旍江介築壘遵渚襟帶要害以止吳人
之西而巴漢舟師㳂江東下陸公以偏師三萬北據東
坈深溝高壘案甲養威反虜踠跡待戮而不敢北窺生
路強寇敗績宵遁喪師大半分命銳師五千西禦水軍
東西同捷獻俘萬計信哉賢人之謀豈欺我哉自是烽
燧罕警封域寡虞陸公没而潛謀兆吳釁深而六師駭
夫太康之役衆未盛乎曩日之師廣州之亂禍有愈乎
向時之難而邦家顛覆宗廟為墟嗚呼人之云亡邦國
殄瘁不其然歟易曰湯武革命順乎天玄曰亂不極則
治不形言帝王之因天時也古人有言也天時不如地
利易曰王侯設險以守其國言為國之恃險也又曰地
利不如人和在德不在險言守險之由人也吳之興也
參而由焉孫卿所謂合其參者也及其亡也恃險而己
又孫卿所謂捨其參者也夫四州之萌非無衆也大江
之南非乏俊也山川之險易守也勁利之器易用也先
政之策易循也功不興而禍遘者何哉所以用之者失
也是故先王達經國之長規審存亡之至數謙己以安
百姓敦厚以致人和寬冲以誘俊乂之謀慈和以結士
民之愛是以其安也則黎元與之同慶及其危也則兆
庶與之共患安與衆同慶則其危不可得也危與下共
患則其難不足恤也夫然故能保其社稷而固其土宇
麥秀無悲殷之思黍離無愍周之感矣
議
大田議
臣聞隆古之主不改法而下治陵夷之世不易術而民
怠夫商人逸而利厚農人勞而報薄導農以利則耕夫
勤節商以法則游子歸
頌
漢高祖功臣頌
相國酇文終侯沛蕭何相國平陽懿侯沛曹參太子少
傅留文成侯韓張良丞相曲逆獻侯陽武陳平楚王淮
隂韓信梁王昌彭越淮南王六黥布趙景王大梁張耳
韓王韓信燕王豐盧綰長沙文王吳芮荆王沛劉賈太
傅安國懿侯王陵左丞相絳武侯沛周勃相國舞陽侯
沛樊噲右丞相曲周景侯高陽酈商太僕汝隂文侯沛
夏侯嬰丞相潁隂懿侯睢陽灌嬰代丞相陽陵景侯魏
傅寬車騎將軍信武肅侯靳歙大行廣野君高陽酈食
其中郎建信侯齊劉敬大中大夫楚陸賈太子太傅稷
嗣君薛叔孫通魏無知護軍中尉隨何新成三老董公
轅生將軍紀信御史大夫沛周苛平國君侯公右三十
一人與定天下安社稷者也頌曰
茫茫宇宙上墋下黷波振四海塵飛五岳九服徘徊三
靈改卜赫矣高祖肇載天禄沉跡中鄉飛名帝籙慶雲
應輝皇階授木龍興泗濱虎嘯豐谷彤雲晝聚素靈夜
哭金精仍頽朱光以渥萬邦宅心駿民效足堂堂蕭公
王跡是因綢繆叡后無競惟人外濟六師内撫三秦拔
竒夷難邁德振民體國垂制上穆下親名蓋羣后是謂
宗臣平陽樂道在變則通爰玄爰默有此武功長驅河
朔電擊壤東協策淮隂亞跡蕭公文成作師通幽洞冥
永言配命因心則靈窮神觀化望影揣情鬼無隱謀物
無遁形武關是闢鴻門是寧隨難滎陽即謀下邑銷印
惎廢推齊勸立運籌固陵定策東襲三王從風五侯允
集霸楚實喪皇漢凱入怡顔高覽弭翼鳳戢託跡黃老
辭世却粒曲逆宏達好謀能深游精杳漠神跡是尋重
玄匪奥九地匪沉伐謀先兆擠響於音竒謀六奮嘉慮
四廻規主以足離項于懷格人乃謝楚翼寔摧韓王窘
執胡馬洞開迎文以謀哭高以哀灼灼淮隂靈武冠世
策出無方思入神契奮臂雲興騰跡虎噬凌險必夷摧
堅則脆肇謀漢濱還定渭表京索既扼引師北討濟河
夷魏登山滅趙威亮火烈勢踰風掃拾代如遺偃齊猶
草二州肅清四邦咸舉乃眷北燕遂表東海克滅龍且
爰取其旅劉項懸命人謀是與念功惟德辭通絶楚彭
越觀時弢跡匿光民具爾曕翼爾鷹揚威凌楚域質委
漢王靖難河濟即宫舊梁烈烈黥布耽耽其眄名冠強
楚鋒猶駭電覩幾蟬蜕悟主革面肇彼梟風翻為我扇
天命方輯王在東夏矯矯三雄至于垓下元凶既夷寵
禄來假保大全祚非德孰可謀之不臧舍福取禍張耳
之賢有聲梁魏士也罔極自貽伊媿俯思舊恩仰察五
緯脱跡違難披榛來洎改策西秦報辱北冀悴葉更輝
枯條以肄王信韓孽宅土開疆我圖爾才越遷晉陽盧
綰自微婉孌我皇跨功喻德祚爾輝章人之貪禍寧為
亂亡吳芮之王祚由梅鋗功微勢弱世載忠賢肅肅荆
王董我三軍我圖四方殷薦其勛庸親作勞舊楚是分
往踐厥宇大啓淮濆安國違親悠悠我思依依哲母既
明且慈引身伏劍永言固之淑人君子寔邦之基義形
於色憤發於辭主亡與亡永命是期絳侯質木多略寡
言曾是忠勇惟帝攸歎雲騖靈丘景逸上蘭平代禽豨
奄有燕韓寧亂以武斃吕以權滌穢紫宫徵帝太原實
惟太尉劉宗以安挾功震主自古所難勲耀上代身終
下藩舞陽道迎延帝幽藪宣力王室匪惟厥武總于鴻
門披闥帝宇聳顔誚項掩淚寤主曲周之進于其哲兄
俾率爾徒從王于征振威龍蜕攄武墉城六師實因克
荼禽黥猗歟汝隂綽綽有裕戎軒肇跡荷策來附馬煩
轡殆不釋擁樹皇儲時乂平城有謀穎隂銳敏屢為軍
鋒奮戈東城禽項定功乘風藉響高步長江收吳引淮
光啓于東陽陵之勛元帥是承信武薄伐揚節江陵夷
王殄國俾亂作懲恢恢廣野誕節令圖進謁嘉謀退守
名都東規白馬北距飛狐即倉敖庾據險三塗輶軒東
踐漢風載徂身死于齊非說之辜我皇實念言祚爾孤
建信委輅被褐獻寳指明周漢銓時論道移帝伊洛定
都鄷鎬柔遠鎮邇寔敬攸考抑抑陸生知言之貫往制
勁越來訪皇漢附會平勃夷凶剪亂所謂伊人邦家之
彦百王之極舊章靡存漢德雖朗朝儀則昏稷嗣制禮
下肅上尊穆穆帝典煥其盈門風晞三代憲流後昆無
知叡敏獨昭竒跡察侔蕭相貺同師錫隨何辨達因資
於敵紓漢披楚維生是績皤皤董叟謀我平隂三軍縞
素天下歸心袁生秀朗沉心善照漢旆南振楚威自撓
大略淵回元功響效邈哉惟人何識之妙紀信誑項軺
軒是乘攝齊赴節用死孰懲身與烟消名與風興周苛
慷愾心若懷冰形可以暴志不可凌貞軌偕没亮跡雙
升帝疇爾庸後嗣是膺天地雖順王心有違懷親望楚
永言長悲侯公伏軾皇媪來歸是謂平國寵命有輝震
風過物清濁效響大人于興利在攸往弘海者川崇山
惟壤韶濩錯音衮龍比象明明衆哲同濟天網劍宣其
利鑒獻其朗文武四充漢祚克廣悠悠遐風千載是仰
贊
孔子贊
孔子叡聖配天弘道風扇玄流思探神寳明發懷周興
言謨老靈魄有行言觀蒼昊清歌先誡丹書有造
王子喬贊
遺形靈岳顧景忘歸乘雲倏忽飄飄紫微
箴
丞相箴
夫導民在簡為政以仁仁實生愛簡亦易遵網疏下睦
禁密巧繁深文碎教伊何能存故人不可以不審任不
可以不忠捨賢昵讒則喪爾邦且偏見則昧專聽悔疑
耳目之用亦各有期夫豈不察而帷牆隔之矜己任智
是蔽是欺德無遠而不復惡可適而不追存亡日鑒成
敗代陳人咸知鏡其貌而莫能照其身
策文
策秀才文
昔三代明王啓建洪業文質殊制而令名一致然夏人
尚忠忠之弊也朴救朴莫若敬殷人革而脩焉敬之弊
也鬼救鬼莫若文周人□而變焉文之弊也薄救薄則
又反之於忠然則王道之反覆其無一定邪亦所祖之
不同而功業各異也自無聖王人散久矣三代之損益
百姓之變遷其故可得而聞邪今將反古以救其弊明
風以蕩其穢三代之制將何所從太古之化有何異道
又
又聞在昔哲王象事備物明堂所以崇上帝清廟所以
寧祖考辟雍所以班禮教太學所以講藝文此蓋有國
之盛典為邦之大司亡秦廢學制度荒闕諸儒之論損
益異物漢氏遺作居為異事而蔡邕月令謂之一物將
何所從
又
又問庶明亮采故時雍穆唐有命既集而多士隆周故
書稱明良之歌易貴金蘭之美此長世所以廢興有邦
所以崇替夫成功之君勤於求才立名之士急於招世
理無世不對而事千載恒背古之興王何道而如彼後
之衰世何闕而如此
又
又問昔唐虞垂五刑之教周公明四罪之制故世歎清
問而時歌緝熙姦究既殷法物滋有叔世崇三辟之文
暴秦加族誅之律淫刑淪胥虐濫已甚漢魏遵承因而
弗革亦由險泰不同而救世異術不得已而用之故也
寬尅之中將何立而可族誅之法足為永制與不
又
又問曰夫五行迭代隂陽相須二儀所以陶育四時所
以化生易稱在天成象在地成形形象之作相須之道
也若隂陽不調則大數不得不否一氣偏廢則萬物不
得獨成此應同之至騐不偏之明證也今有温泉而無
寒火其故何也思聞辨之以釋不同之理
又
又問曰夫窮神知化才之盡稱備物致用功之極目以
之為政則黃羲之規可踵以之革亂則玄古之風可紹
然而唐虞密皇人之闊網夏殷繁帝者之約法機心起
而日進淳德往而莫返豈太樸一離理不可振將聖人
之道稍有降殺邪
傳
顧譚傳
宣太子正位東宫天子方隆訓導之義妙簡俊彦講學
左右時四方之傑畢集太傅諸葛恪等雄竒蓋衆而譚
以清識絶倫獨見推重自太尉范慎謝景羊徽之徒皆
以秀稱其名而悉在譚下
碑
晉平西將軍孝侯周處碑
君諱處字子隱義興陽羡人也氏胄曩興煥乎墳典華
宗往茂鬱其簡書啓三十之洪基源流定鼎運八百之
遠祚枝葉封桐軒蓋列於漢庭蟬冕播於陽羡二南之
價傳不朽而紛敷大頀之音聲無微而必顯山高海闊
其在斯焉祖賓少折節早亡吳初召諮議參軍舉郡上
計轉為州辟從事别駕步兵挍尉光禄大夫廣平太守
父魴少好學舉孝廉吳寧國長奮威長史懷安錢塘縣
侯丹陽西部屬國都尉立節挍尉拜禆將軍三部都督
大中大夫臨川豫章鄱陽太守君晉故散騎常侍新平
廣漢二郡太守封關内侯簪紱揚名臺閣摽著風化之
美奏最為能亭亭孤美灼灼横劭徇高位於生前思垂
名於身後遂以罕言不違應期出輔洋洋之風俯冠來
葉巍巍之盛仰繼前賢君初早孤不弘禮制年未弱冠
膂力絶于天下妙氣挺於人間騎獵無疇時英式慕縱
情寡偶俗弊不忻鄉曲誣其害名改節播其聲譽遂來
吳事余闕弟謹然受誨向道朝聞方勵志而滛詩書便
好學而尋子史文章綺合藻思羅開吳朝州縣交辟太
子洗馬東觀左丞中書右丞五官郎中左右國史靖恭
夙夜恪居官次遷尚書僕射東觀令太常卿無難督匡
熙庶績朝廷謐寧使持節大都督塗中京下諸軍事封
章浦亭侯國猶多士君實得賢汪洋廷闕之傍昂藏寮
寀之上射獸功猶見顯刺蛟名乃遠揚忠烈道自克脩
義節情還永布琳瑯梓杞珪璧棟梁君著默語三十篇
及風土記并撰吳書於是吳平入晉王渾登建業官釃
酒既酣因謂君曰諸人亡國之餘得無戚乎君對曰漢
末分崩三方鼎立魏滅於前吳亡於後亡國之戚豈惟
一人渾乃大慙仕晉稍遷總統初入拜諮議郎除討虜
護軍新平太守撫和戎狄叛羌歸附雍土美之轉為廣
漢太守郡多滯訟有經三十年不决者處立評其枉直
一朝决遣以母年老罷歸尋除楚内史未之官徵散騎
常侍處曰古人辭大不辭小乃先之楚而郡既經喪亂
新舊雜居風俗未一處敦以教義又撿尸無主及白骨
在野收而葬之然後就徵遠近稱嘆及居近侍多所規
諷遷御史中丞正繩直筆凡所糾劾不避寵戚梁王彤
違法處深文案之及氐人齊萬年反朝臣惡其強直皆
曰處吳之名將子也忠烈果毅庶僚振肅英情天逸遠
性霞騫陜北留棠遂有二天之詠荆南渡虎猶標十部
之書尋轉散騎常侍輕車將軍廻輪出於新平士女揮
淚褰帷望于廣漢雞犬靡喧振兹威略宣其惠和晉京
遙仰部從迎欽是時氐賊作逆有衆七萬屯於梁山朝
廷推賢以君才兼文武詔授建威將軍以五千兵奉辭
西討忠槩盡節不顧身命乃賦詩曰去去世事已策馬
觀西戎藜藿甘梁黍期之克令終言畢而戰自旦及暮
斬首萬級弦絶矢盡番系不救左右勸退處按劍怒曰
此是吾效節授命之日何以退為大臣以身徇國不亦
可乎韓信背水之軍未遑得喻工輸縈帶之勢早擬連
蹤莫不梯山架壑襁負來歸戎士杆其封疆農人展其
耕織秋風才起追戰勇於雷霆春水方生揮&KR1257;同於雲
雨立功立事名將名臣者乎元康九年舊疾增加奄捐
館舍春秋六十有二天子以大臣之葬師傅之禮親臨
殯壤建武元年冬十一月甲子追贈平西將軍封清流
亭侯謚曰孝禮也賜錢百萬葬地一頃京城地五十畆
為第又賜王家田五頃詔曰處母年老加以逆旅遠人
朕每憫念給其醫藥酒米賜以終年以太興二年歲在
已卯正月十日葬於義興舊原南瞻荆岳崇峻極之巍
峩北睇蚊川濬清流之澄澈娶同郡盛氏有四子靖玘
札碩並皆志性純孝過禮喪親墳前之樹染淚先枯庭
際之禽聞悲乃下遂作銘曰
周南著美岐山表靈葉繁漢室枝茂晉庭皎皎夫子竒
特播名幼有異行世存風烈早馳問望晚懷耿節頗尚
豪雄昇名楚闥捨爵策勲允歸明哲輝赫大晉封豕多
故式揚廟略克清天步海濱既折江淮並泝漢水作藩
條章斯布俗歌揆日人謠何暮忠貞作相追蹤絳侯將
亭嘉茂據掩芳猷潜光陽甸返旆吳丘舊闕雖入鄉路
冥浮從榮制墓終非晝遊春墟以綠清淮自流深沈素
幰繚繞朱旒玄堂寂寂黃泉悠悠書方易折家揭難留
鐫兹幽石萬代千秋(此碑據舊集抄之中多訛謬文理不接且孝侯既戰没而云舊疾增)
(加奄捐館舍尤可笑也考常州志此碑尚藏于廟而所載亦是如此當是古碑殘滅後人取斷簡以意補凑之)
(用勒于石遂沿以為真耳尚須博考)
誄
吳大帝誄
我皇明明固天寔生體和二合以察三精濯暉育慶懷
祥載榮率性而和因心則靈厥靈伊何克聖克仁茂對
四象克配乾坤齊明日月考祥鬼神誕自幼冲叡哲宿
照甄化無形探景絕曜巍巍聖姿文武既俊有覺德徽
兆民欣順將熙景命經營九圍登跡岱宗班瑞舊圻上
玄匪惠早零聖暉神廬既考史臣獻貞龍輴啓殯霄載
紫庭辰旒飛藻凶旗舉銘崇華熠爍翠蓋繁纓千乘結
駟萬騎重營簫鼓振響和鸞流聲動軫閶闔永背承明
顯步萬官幽驅百靈隨化太素即宫杳冥億兆同慕泣
血如零
愍懷太子誄
明明皇子成命既駿保乂皇家載生淑胤茂德克廣仁
姿朗㒞當克無疆光紹有晉如何不弔暴離咎艱曾是
遘愍匪降自天肇傾運祚遂喪華年嗚呼哀哉沉雲既
袪日月增暉靈寵可增冤魂難追舊物東反靈柩西歸
傷我惠后寂焉翳滅銜哀駿奔凶服就列追慕徽塵興
言斷絶敢誄遺風庶存芳烈其辭曰
巍巍皇基弈弈紫微有命既集天禄永綏篤生太子纂
德承茂平紹大烈時惟洪胄竒潁發翹清藻在秀誕自
幼蒙逮事武皇展矣太子播此瓊芳允矣聖祖無言不
臧婉孌乘輿名裕德昌龍集庚戍日月改度赫赫明明
我皇登祚厥登伊何皇統是荷華紱重采翠蓋垂葩鸞
旗阿那玉衡吐和聿來在宫體亮而誠肅雍皇極思媚
紫庭亦既涉學遵師盛道何年之妙而察之早讜言必
復乖義則考惟天有命太子膺之惟皇有慶太子承之
當究遐年登兹胡耉緝熙有晉克構帝宇如何晨牝穢
我朝聽仰索皇家惟塵明聖惴惴太子終温且敬銜辭
即罪掩淚祗命顯加放流潜肆鴆毒痛矣太子乃離斯
酷謂天蓋高訴哀靡告鞠躬引分顧景摧剝嗚呼哀哉
凡民之喪有戚有姻太子之殁傍無昵親跼蹐嚴宫絶
命禁闈幽柩偏寄孤魂曷歸嗚呼太子生冤殁悲匹夫
有怨尚或殞霜矧乃太子萬邦攸望普天扼腕率土懷
傷精感六沴咎徵紫房爰兹元輔啓我令圖王赫斯怒
天誅靡逋攙搶叱掃元凶服辜仁詔引咎哀策東徂光
復寵祚紹建藐孤於時暉服粲焉畢陳庭旅舊物堂有
故臣孰云太子不見其人嗚呼哀哉既濟洛川靈旆左
㢠廻三軍悽裂都邑如隤慨矣寤歎念我愍懷
吳大司馬陸公誄
我公承軌高風肅邁明德繼體徽音奕世昭德昭德伊
何克俊克仁德周能事體合機神禮交徒候敬睦白屋
踧踖曲躬吐食揮沐爰及鰥寡賑此惸獨孚厥惠和脱
驂分禄乃命我公誕作元輔位表百辟名茂羣后因是
荆人造我寧宇備物典策主冠及斧龍旂飛藻靈鼓樹
羽質文殊塗百行異轍人玩其華鮮識其實於穆我公
因心則哲經綸至道終始自結德與行滿美與言溢
吳貞獻處士陸君誄
我聞有命天禄有秩如斯古人而有斯疾兄弟之恩離
形合氣矧我與君年相亞逮綢繆之遊自矇及朗孩不
貳音抱或同襁撫髫並育擕手相長行焉比跡誦必共
響庶君偕老靈根克固附翼雲霄雙飛天路人皆年長
君獨短祚榖則同朝遊矣先暮
弔文
弔魏武帝文
元康八年機始以臺郎出補著作游乎祕閣而見魏武
帝遺令慨然歎息傷懷者久之客曰夫始終者萬物之
大歸死生者性命之區域是以臨喪殯而後悲覩陳根
而絶哭今乃傷心百年之際興哀無情之地意者無乃
知哀之可有而未識情之可無乎機答之曰夫日蝕由
乎交分山崩起於朽壞亦云數而己矣然百姓怪焉者
豈不以資高明之質而不免卑濁之累居常安之勢而
終嬰傾離之患故乎夫以廻天倒日之力而不能振形
骸之内濟世夷難之智而受困魏闕之下已而格乎上
下者藏於區區之木光於四表者翳乎蕞爾之土雄心
摧於弱情壯圖終于哀志長算屈於短日遠跡頓於促
路嗚呼豈特瞽史之異闕景黔黎之怪頽岸乎觀其所
以顧命冢嗣貽謀四子經國之略既遠隆家之訓亦弘
又云吾在軍中持法是也至於小忿怒大過失不當效
也善乎達人之讜言矣持姬女而指季豹以示四子曰
以累汝因泣下傷哉曩以天下自任今以愛子託人同
乎盡者無餘而得乎亡者無存然而婉孌房闥之内綢
繆家人之務則幾乎密與又曰吾婕妤妓人皆著銅雀
臺於臺堂上施八尺牀繐帳朝晡上脯糒之屬月朝十
五日輒向帳作妓汝等時時登銅雀臺望吾西陵墓田
又云餘香可分與諸夫人諸舍中無所為學作履組賣
也吾歴官所得綬皆著藏中吾餘衣裘可别為一藏不
能者兄弟可共分之既而竟分焉亡者可以勿求存者
可以勿違求與違不其兩傷乎悲夫愛有大而必失惡
有甚而必得智慧不能去其惡威力不能全其愛故前
識所不用心而聖人罕言焉若乃繫情累於外物留曲
念於閨房亦賢俊之所宜廢乎於是遂憤懣而獻弔云
爾
接皇漢之末緒值王塗之多違佇重淵以育鱗撫慶雲
而遐飛運神道以載德乘靈風而扇威摧羣雄而電擊
舉勍敵其如遺指八極以遠略必翦焉而後綏釐三才
之闕典啓天地之禁闈舉修網之絶紀紐大音之解徽
掃雲物以貞觀要萬塗而來歸丕大德以宏覆援日月
而齊暉濟元功於九有固舉世之所推彼人事之大造
夫何往而不臻將覆簣於浚谷擠為山乎九天苟理窮
而性盡豈長算之所研悟臨川之有悲固梁木其必顛
當建安之三八實大命之所艱雖光昭於曩載將税駕
於此年惟降神之綿邈𦕈千載而遠期信斯武之未喪
膺靈符而在兹雖龍飛於文昌非王心之所怡憤西夏
以鞠旅泝秦川而舉旗踰鎬京而不豫臨渭濱而有疑
冀翼日之云瘳彌四旬而成災詠歸塗以反旆登崤澠
而朅來次洛汭而大漸指六軍曰念哉伊君王之赫奕
寔終古之所難威先天而蓋世力盪海而拔山厄奚險
而弗濟敵何強而不殘每因禍以禔福亦踐危而必安
迄在兹而蒙昧慮噤閉而無端委軀命以待難痛没世
而永言撫四子以深念循膚體而頽歎迨營魄之未離
假餘息乎音翰執姬女以嚬瘁指季豹以漼焉氣衝襟
以嗚咽涕垂睫而氿瀾違率土以静寐戢彌天乎一棺
咨玄度之峻邈壯大業之允昌思居終而恤始命臨没
而肇揚援貞吝以惎悔雖在我而不臧惜内顧之纏綿
恨末命之微詳紆廣念於履組塵清慮於餘香結遺情
於婉孌何命促而意長陳法服於帷座陪窈窕於玉房
宣備物於虛器發哀音於舊倡矯戚容以赴節掩零淚
而薦觴物無微而不存體無慧而不亡庶聖靈之響像
想幽神之復光苟形聲之翳没雖音景其必藏徽清絃
而獨奏進脯糒而誰嘗悼繐帳之冥漠怨西陵之茫茫
登雀臺而羣悲眝美目其何望既睎古以遺累信簡禮
而薄葬彼裘紱於何有貽塵謗於後王嗟大戀之所存
故雖哲而不忘覽遺籍以慷慨獻兹文而悽傷
弔蔡邕文
彼洪川之方割豈一簣之所堙故尼父之惠訓智必愚
而後賢諒知道之已妙曷信道之未堅忽寗子之保己
效萇叔之違天冀澄河之遠日忘朝露之短年
哀辭
吳大司馬陸公少女哀辭
冉冉晞陽不遂其茂暉暉芳華彫芳落秀遵堂涉室髣
髴興想人皆有聲爾獨無響
漢魏六朝百三家集卷四十八
