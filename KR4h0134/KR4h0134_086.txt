漢魏六朝百三家集卷八十六
梁江淹集
目錄
樂府
銅爵妓
採菱曲
齊藉田樂歌二首
迎送神升歌
饗神歌
牲出入歌
薦豆呈毛血歌
奏宣列之樂歌舞
齊鳳皇銜書伎辭
詩
侍始安王石頭
從征虜始安王道中
從冠軍建平王登廬山香爐峰
從建平王遊紀南城
望荆山
步銅臺
秋至懷歸
渡西塞望江上諸山
赤亭渚
渡泉嶠出諸山之頂
僊陽亭
遊黃蘖山
還故園
劉僕射東山集
陸東海譙山集
無錫縣歴山集
外兵舅夜集
貽袁常侍
古意報袁功曹
寄丘三公
臥疾怨别劉長史
燈夜和殷長史
贈鍊丹法和殷長史
從蕭驃騎新帝壘
惜晚春應劉秘書
秋夕納凉奉和刑獄舅
郊外望秋答殷博士
冬盡難離和丘長史
池上酬劉記室
吳中禮石佛
採石上菖蒲
雜體三十首(有序)
古離别
李都尉陵從軍
班婕妤詠扇
魏文帝曹丕遊宴
陳思王曹植贈友
劉文學楨感遇
王侍中粲懷德
嵇中散康言志
阮步兵籍詠懷
張司空華離情
潘黃門岳述哀
陸平原機羈宦
左記室思詠史
張黃門協苦雨
劉太尉琨傷亂
盧郎中諶感交
郭弘農璞遊仙
孫廷尉綽襍述
許徵君詢自叙
殷東陽仲文興矚
謝僕射混遊覽
陶徵君潛田居
謝臨川靈運遊山
顔特進延之侍宴
謝法曹惠連贈别
王徵君微飬疾
袁太尉淑從駕
謝光祿莊郊遊
鮑參軍昭戎行
休上人怨别
學魏文帝
效阮公詩十五首
就謝主簿宿
無錫舅相送銜涕别
當春四韻同(闕)左丞
感春冰遥和謝中書二首
詠美人春遊
征怨
清思詩
傷内弟劉常侍
悼室人十首
漢魏六朝百三家集卷八十六目錄
漢魏六朝百三家集卷八十六
明張溥輯
梁江淹集
樂府
銅爵妓
武皇去金閣英威長寂寞雄劍頓無光雜佩亦銷鑠秋
至明月圓風傷白露落清夜何湛湛孤燭映蘭幕撫影
愴無從惟懷憂不薄瑶色行應罷紅芳幾爲樂徒登歌
舞臺終成螻蟻郭
採菱曲
秋日心容與涉水望碧蓮紫菱亦可採試以緩愁年參
差萬葉下泛漾百流前高彩隘通壑香氛麗廣川歌出
櫂(一作趙)女曲儛入江南絃乘黿非逐俗駕鯉乃懷仙衆
美信如此無恨在(一作出)淸泉
齊藉田樂歌二首
(永明四年藉田詔江淹造歌)
迎送神升歌
羽鑾從動金駕時遊教騰義鏡樂綴前修率先丹藕躬
遵綠疇靈之聖之歲殷澤柔
饗神歌
瓊斝旣飾繡簋以陳方燮嘉種永毓宵民
牲出入歌
祝詳史具禮備樂薦有牲在陳有鼓在懸騰燭象星奔
水類電郊燎夙戒駜彼乘駽以伺質明以佇神晏
薦豆呈毛血歌
時恭時祀有物有則伊我上聖實抱明德犧象交陳鬱
尊四塞黍惟嘉榖酒惟玄默薦通蒼祗慶覃黎黑願靈
之降祚家祐國
奏宣列之樂歌舞
殷崇配天周尊明祀瑞合汾隂慶同泰畤靑幕雲舒丹
殿霞起二曜惟新五精告始于以享之景福是履
齊鳳皇銜書伎辭
(宋世有此辭齊初詔中書郎江淹改)
皇齊啓運從瑶璣靈鳳銜書集紫微和樂旣洽神所依
超商卷夏耀英輝永世壽昌聲華飛
詩
侍始安王石頭
緒官承盛世逢恩侍英王結劍從深景撫袖逐曾光暮
情鬱無巳流望在川陽平原忽超遠參差見南湘何如
塞北隂雲鴻盡來翔擥鏡照愁色徒坐隱憂方山中如
未夕無使桂葉傷
從征虜始安王道中
乘笏從帷幕仄身豫休明君子未獲宴小人亦自營結
軒首凉野驅馬傃寒城容裔還鄉櫂逶迤去國旌山氣
亘百里山色與雲平喬松日夜竦紅霞旦夕生徒慙恩
厚槩空抱春施名仰願光威遠歲晏返柴荆
從冠軍建平王登廬山香爐峯
廣成愛神鼎淮南好丹經此山具鸞鶴往來盡仙靈瑶
草正翕赩玉樹信蔥青絳氣下縈薄白雲上杳冥中坐
瞰蜿虹俛伏視流星不尋遐怪極則知耳目驚日落長
沙渚曾隂萬里生藉蘭素多意臨風默含情方學松栢
隱羞逐市井名幸承光誦末伏思託後旌
從建平王遊紀南城
恭承此嘉會末官至南荆歛袵依光采端笏奉仁明再
逢綠草合重見翠雲生江甸知禮富漢渚聞教清君王
澹以思樹羽望楚城年積衣劒滅地遠宫館平錦帳終
寂寞綵瑟秘音英丹沙信難學黃金不可成遷化每如
兹安用貴空名流巖慘中懷凝意方自驚願借若木景
長照憂人情
望荆山
奉義至江漢始知楚塞長南關繞桐栢西嶽出魯陽寒
郊無留影秋日懸清光悲風撓重林雲霞肅川漲歲晏
君如何零淚霑衣裳玉柱空掩露金尊坐含霜一聞苦
寒奏再使豔歌傷
步銅臺
客子畏霜雪憂至竟悠哉綺帷生網羅寶刀積塵埃思
君出漢北鞍馬登楚臺歲綵合雲光平原秋色來寂聽
積空意凝望信長懷蕙芬自有美光景詎徘徊山中忽
緩駕暮雪將盈階
秋至懷歸
悵然集漢北還望岨山田沄沄百重壑參差萬里山楚
關帶秦隴荆雲冠吳烟草色歛窮水木葉變吳川秋至
帝子降客人傷嬋娟試訪淮海使歸路成數千蓬驅未
止極旌心徒自懸若華想無慰憂至定傷年
渡西塞望江上諸山
南國多異山雜樹共冬榮潺湲夕澗急嘈噆晨鵾鳴石
林上參錯流沫下縱横松氣鑑青靄霞光鑠丹英望古
一凝思留滯桂枝情結友愛遠岳採藥好長生常畏佳
人晩秋蘭傷紫莖海外果可學歲暮誦仙經
赤亭渚
吳江泛丘墟饒桂復多楓水夕潮波黑日暮精氣紅路
長寒光盡鳥鳴秋草窮瑤水雖未合珠霜竊過中坐識
物序晏卧視歲隂空一傷千里極獨望淮海風遠心何
所類雲邊有征鴻
渡泉嶠出諸山之頂
岑崟蔽日月左右信艱哉萬壑共馳騖百谷爭往來鷹
隼既厲翼蛟魚亦曝鰓崩壁迭枕卧嶄石屢盤迴伏波
未能鑿樓船不敢開百年積流水千歲生青苔行行詎
半景余馬以長懷南方天炎火魂兮可歸來
僊陽亭
擥袂訪亭候兹地乃閩城萬古通漢使千載連吳兵瑤
磵夐嶄崒銅山鬱縱横方水埋金雘圓岸伏丹瓊下視
雄虹照俯看綵霞明桂枝空命折烟氣坐自驚劒逕羞
前檢岷山慙舊名伊我從霜露僕御復孤征楚客心命
絶一願聞越聲
遊黃蘗山
長望竟何極閩雲連越邊南州饒竒怪赤縣多靈仙金
峰各虧日銅石共臨天陽岫照鸞采隂谿噴龍泉殘杌
千代木廧崒萬古烟禽鳴丹壁上猿嘯青崖間秦皇慕
隱淪漢武願長年皆負雄豪威棄劒為名山况我葵藿
志松木横眼前所若同遠好臨風載悠然
還故園
漢臣泣長沙楚客悲辰陽古今雖不舉兹理亦宜傷山
中信寂寥孤景吟空堂北地三變露南簷再逢霜竊值
寰海闢仄見圭緯昌浮雲抱山川遊子御故鄉遽發桃
花渚適宿春風場紅草涵電色綠樹鑠烟光高歌傃關
國微歎依笙篁請學碧靈草終歲自芬芳
劉僕射東山集
蕭蕭雲色滋惟愛起長思喬木嘯山曲征鳥怨水湄共
惜玉樽暮願是(舊集作使)光隂遲紳裳視絶雲銜意方此時
誦飾江臯駕終從海濱詩
陸東海譙山集
杳杳長役思思來使情濃恒忌光氛度藉蕙望春紅青
莎被海月朱華冒水松輕風曖長嶽雄虹赫遠峰日暮
崦嵫谷參差綵雲重永願白沙渚遊衍遂相從丹山有
琴瑟不為憂傷容
無錫縣歴山集
愁生白露日思起秋風年竊悲杜蘅暮擥涕弔空山落
葉下楚水别鶴噪吳田嵐氣隂不極日色半虧天酒至
情蕭瑟憑樽還惘然一聞清琴奏歔泣方留連况乃客
子念直置絲竹間
外兵舅夜集
丹林一葉舊碧草從此空烟光拂夜色華舟盪秋風歛
意悵何已極望情思中瑶瀾寂以晏若采能幾終暮心
亦誰寄江臯桂有叢
貽袁常侍
昔我别楚水秋月麗秋天今君客吳坂春色縹(一作日媚)春
泉幽冀生碧草沅湘含翠烟鑠鑠霞上景懵懵雲外山
涉江竟何望留滯空採蓮駐情光氣下凝怨琴瑟前珠
貝性明潤蘭玉好芳堅不以宿昔阻懷愧期暮年
古意報袁功曹
從軍出隴北長望隂山雲涇渭各異流恩情於此分故
人贈寶劒鏤以瑤華文一言鳳獨立再說鸞無羣何得
晨風起悠哉凌翠氛黃鵠去千里垂涕為報君
寄丘三公
昔我學冠劒逢君在三川何意風雨激一訣異東西(叶先)
菊秀空應奪蘭芳幾時堅常恐握手畢黯如光絶天安
得明月珠擥涕寄吳山
卧疾怨别劉長史
四時煎日夜玉露催紫榮始懷未及歎春意秋方驚凉
草散螢色衰樹斂蟬聲馮景魂且謐卧堂怨已生承君
客江潭先愁鴻鴈鳴吳山饒離袂楚水多别情金堅碧
不滅桂華蘭有英無輟代上朝豈惜鏡中明但見一葉
落哀恨方未平
燈夜和殷長史
冬盡綵葉暮金石亦懷傷冰鱗不能起水鳥望川梁客
子仿永夜寂寞幽意長卧歇丹丘采坐失曾泉光結眉
慘成慮銷憂非羽觴此心冀可緩清芷在沅湘
贈鍊丹法和殷長史
琴高遊會稽靈變竟不還不還有長意長意希童顔身
識本爛漫光曜不可攀方驗參同契金竈鍊神丹頓捨
心知愛永卻平生歡玉牒裁可卷珠蘂不盈簞譬如明
月色流采映歲寒一待黃冶就青氛遲孤鸞
從蕭驃騎新帝壘
鯢妖毁王度虹氣岨王猷上宰軫靈略宏威肅廣謀緜
嶮冒戈堞乘嶠架烽樓燕兵歌越水代馬思吳州金笳
夜一遠明月信悠悠雲色被江出烟光帶海浮開襟挾
蒼宇拓遠局溟洲折日承丹谷總駕臨青丘仄待飈霧
晏方從畎壑遊
惜晩春應劉秘書
烟景抱空意蘅杜綴幽心心憂望碧葉涵影顧青林風
光多樹色露華翻蕙隂水苔方下蔓石蘿日上尋霞衣
已具帶仙冠不待簮徒為多委鬱精魄還自臨始獲瓊
歌贈一點重如金山中有襍桂玉瀝乃共斟
秋夕納凉奉和刑獄舅
蕭條晩秋景旻雲承景斜虚堂起青靄崦嵫生暮霞空
居寂以欷左右自幽歌騎星謝箕尾濯髮慙陽阿年歇
玄圃壁歲減天津波金簫哀夜長瑶琴怨暮多四時通
信黯春風日夜過楚水徒有蘭憂至竟如何
郊外望秋答殷博士
白露掩江臯青蒲平地蕪長夜亦何際銜思久踟蹰企
余重蘭貝清才富金瑜獨豔始東山擅麗終西都雲精
無永滯水碧豈暫濡屬我嵫景半賞爾若光初折麻異
離羣紉蕙非索居頻贈既雅歌還懷諒短書
冬盡難離和丘長史
閒居深悵悵颸寒拂中閨寶禮自千里縑書果君題山
川吐幽氣雲景抱長懷兹别亦為遠潮瀾鬱東西汀臯
日慘色桂闇猿方啼擥意誰侘傺屑涕在心乖杜蘅念
無沫石蘭終不暌冀總歲暮駕遊衍蒼山蹊
池上酬劉記室
戚戚憂可結結憂視春暮紫荷漸曲池臯蘭覆徑路蔥
蒨亘華堂葐蒀雜綺樹為此久佇立容易光隂度水館
次文羽山葉下暝露懷賞入舊襟悦物覽新賦惜我無
雕文報章慙復素
吳中禮石佛
幻生太浮詭長思多沈疑疑思不慙炤詭生寧盡時敬
承積劫下金光鑠海湄火宅斂焚炭藥草匝卉滋常願
樂此道誦經空山坻禪心暮不雜寂行好無私軒騎久
已訣親愛不留遲憂傷漫漫情靈意終不緇誓尋青蓮
果永入梵庭期
採石上菖蒲
瑤琴久蕪沒金鏡廢不看不見空閨裏縱横愁思端緩
步遵汀渚揚枻泛春瀾電至烟流綺水綠桂涵丹憑酒
竟(一作意)未悅半景方自歎每為憂見及杜若豈能寬冀
採石上草得以駐餘顔赤鯉儻可乘雲霧不復還
襍體三十首(有序)
夫楚謠漢風既非一骨魏製晉造固亦二體譬猶藍朱
成彩雜錯之變無窮宫商為音靡曼之態不極故蛾眉
詎同貎而俱動於魄芳草寧共氣而皆悦於魂不其然
歟至於世之諸賢各滯所迷莫不論甘而忌辛好丹而
非素豈所謂通方廣恕好遠兼愛者哉乃及公幹仲宣
之論家有曲直安仁士衡之評人立矯抗况復殊於此
者乎又貴遠賤近人之常情重耳輕目俗之恒蔽是以
邯鄲托曲於李竒士季假論於嗣宗此其效也然五言
之興諒非夐古但關西鄴下既已罕同河外江南頗為
異法故玄黃經緯之辨金碧浮沈之殊僕以為亦各具
(選作合其)美兼善而已今作三十首詩斆其文體雖不足品
藻淵流庶亦無乖商㩁云爾
古離别
遠與君别者乃至鴈門關黃雲蔽千里遊子何時還送
君如胙日簷前露已團不惜蕙草晩所悲道里寒君在
天一涯妾身長别離願一見顔色不異瓊樹枝兔絲及
水萍所寄終不移
李都尉陵從軍
樽酒送征人踟蹰在親宴日暮浮雲滋握手淚如霰悠
悠清水川嘉魴得所薦而我在萬里結友(一作髮)不相見
袖中有短書願寄雙飛燕
班婕妤詠扇
紈扇如圓月出自機中素畫作秦王女乘鸞向烟霧彩
色世所重雖新不代故竊愁涼風至吹我玉階樹君子
恩未畢零落在中路
魏文帝曹丕遊宴
置酒坐飛閣逍遥臨華池神飈自遠至左右芙蓉披綠
竹夾清水秋蘭被幽崖月出照園中冠珮相追隨客從
南楚來為我吹參差淵魚猶伏浦聽者未云疲高文一
何綺小儒安足為肅肅廣殿隂雀聲愁北林衆賓還城
邑何用慰我心
陳思王曹植贈友
君王禮英賢不恡千金璧雙闕指馳道朱宫羅第宅從
容冰井臺清池映華薄涼風盪芳氣碧樹先秋落朝與
佳人期日夕望青閣褰裳摘明珠徙倚拾蕙若眷我二
三子辭義麗金雘延陵輕寶劒季布重然諾處富不忘
貧有道在葵藿
劉文學楨感遇
蒼蒼山中桂團團霜露色霜露一何緊桂枝生自直橘
柚在南國因君為羽翼謬蒙聖主私託身文墨職丹彩
既已過敢不自雕飾華月照芳池列坐金殿側微臣固
受賜鴻恩良未測
王侍中粲懷德
伊昔值世亂秣馬辭帝京既傷蔓草别方知杕杜情崤
函蕩(選作復)丘墟冀闕緬縱横倚棹泛涇渭日暮山河清
蟋蟀依素(選作桑)野嚴風吹枯莖鸛鷁在幽草客子淚已
零去鄉三十載幸遭天下平賢主降嘉賞金貂服玄纓
侍宴出河曲飛蓋遊鄴城朝露竟幾何忽如水上萍君
子篤恩義柯葉終不傾福履既所綏千載垂令名
嵇中散康言志
曰余不師訓潛志去世塵遠想出宏域高步超常倫靈
鳳振羽儀戢景西海濱朝食琅玕實夕飲玉池津處順
故無累養德乃入神曠哉宇宙惠雲羅更四陳哲人貴
識義大雅明庇身莊生悟無為老氏守其真天下皆得
一名實久相賓咸池饗爰居鐘鼓或愁辛柳惠善直道
孫登庶知人寫懷良未遠感贈以書紳
阮步兵籍詠懷
青鳥海上遊鷽斯蒿下飛浮沈不相宜羽翼各有歸飄
颻可終年沆瀁安是非朝雲乘變化光耀世所希精衛
銜木石誰能測幽微
張司空華離情
秋月映簾櫳懸光入丹墀佳人撫鳴琴清夜守空帷蘭
徑少行迹玉臺生網絲庭樹發紅彩閨草含碧滋延佇
整綾綺萬里贈所思願垂湛露惠信我皎日期
潘黃門岳述哀
青春速天機素秋馳白日美人歸重泉悽愴無終畢殯
宫已肅清松栢轉蕭瑟俯仰未能弭尋念非但一撫衿
悼寂寞怳然若有失明月入綺忩髣髴想蕙質銷憂非
萱草永懷寄夢寐夢寐復冥冥何由覿爾形我慙北海
術爾無帝女靈駕言出遠山徘徊泣松銘雨絶無還雲
華落豈留英日月方代序寢興何時平
陸平原機羈宦
儲后降嘉命恩紀被微身明發眷桑梓永歎懷密親流
念辭南澨銜怨别西津驅馬遵淮泗旦夕見梁陳服義
追上列矯迹厠宫臣朱黻咸髦士長纓皆俊民契闊承
華内綢繆踰歲年日暮聊總駕逍遥觀洛川殂歿(選作徂役)
多拱木宿草凌寒烟遊子易感慨躑躅還自憐願言寄
三鳥離思非徒然
左記室思詠史
韓公淪賣藥梅生隱市門百年信荏苒何用苦心魂當
學衛霍將建功在河源珪組賢君盼青紫明主恩終軍
才始逹賈誼位方尊金張服貂冕許史乘華軒王侯貴
片議公卿重一言太平多歡娛飛蓋東都門顧念張仲
蔚蓬蒿滿中園
張黃門協苦雨
丹霞蔽陽景綠泉涌隂渚水鸛巢層甍山雲潤柱礎有
渰興春節愁霖貫秋序燮燮凉葉奪戾戾颸風舉高談
翫四時索居慕儔侣青苕(一作苔)日夜黃芳蕤成宿楚歲
暮百慮交無以慰延佇
劉太尉琨傷亂
皇晉遘陽九天下横氛霧秦趙值薄蝕幽并逢虎據伊
余荷寵靈感激徇馳騖雖無六竒術冀與張韓遇寗戚
扣角歌桓公遭乃舉荀息冒險難實以忠貞故空令日
月逝愧無古人度飲馬出城濠北望沙漠路千里何蕭
條白日隱寒樹投袂既憤懣撫枕懷百慮功名惜未立
玄髮已改素時哉苟有會治亂惟冥數
盧郎中諶感交
大厦須異材廊廟非庸器英俊著世功多士濟斯位眷
顧成綢繆乃與時髦匹姻媾久不虧契闊豈但一逢厄
既已同處危非所恤常慕先逹槩觀古論得失馬服為
趙將疆場得清謐信陵佩魏印秦兵不敢出慨無幄中
策徒慙素絲質羈旅去舊京感遇踰琴瑟自顧非杞梓
勉力在無逸更以畏友朋濫吹乖名實
郭弘農璞遊仙
崦山多靈草海濱饒竒石偃蹇尋青雲隱淪駐精魄道
人讀丹經方士鍊玉液朱霞入忩牖曜靈照空隙傲睨
摘木芝陵波採水碧眇然萬里遊矯掌望烟客永得安
期術豈愁濛汜迫
孫廷尉綽襍述
太素既已分吹萬著形兆寂動苟有源因謂殤子夭道
喪涉千載津梁誰能了思乘扶瑤翰卓然陵風矯靜觀
尺棰義理足未嘗少冏冏秋月明憑軒詠堯老浪迹無
蚩妍然後君子道領略歸一致南山有綺皓交臂久變
化傳火乃薪草亹亹玄思清胷中去機巧物我俱忘懷
可以狎鷗鳥
許徵君詢自叙
張子闇内機單生蔽外像一時排冥筌泠然空中賞遣
此弱喪情資神任獨往采藥白雲隈聊以肆所養丹葩
曜芳蕤綠竹蔭閒敞苕苕寄意勝不覺陵虚上曲櫺激
鮮飈石室有幽響去矣從所欲得失非外奬至哉操斤
客重明固已朗五難既灑落超迹絶塵網
殷東陽仲文興矚
晨遊任所萃悠悠藴真趣雲天亦遼亮時與賞心遇青
松挺秀萼惠色出喬樹極眺清波深緬映石壁素瑩情
無餘滓拂衣釋塵務求仁既自我玄風豈外慕直置忘
所宰蕭散得遺慮
謝僕射混遊覽
信矣勞物化憂襟未能整薄言遵郊衢總轡出臺省淒
淒節序高寥寥心悟永時菊耀巖阿雲霞冠秋嶺眷然
惜良辰徘徊踐落景卷舒雖萬緒動復歸有静曾是迫
桑榆歲暮從所秉舟壑不可攀忘懷寄匠郢
陶徵君潛田居
種苖在東臯苖生滿阡陌雖有荷鉏倦濁酒聊自適日
暮巾柴車路闇光已夕歸人望烟火稚子候簷隙問君
亦何為百年會有役但願桑麻成蠶月得紡績素心正
如此開逕望三益
謝臨川靈運遊山
江海經邅迴山嶠備盈缺靈境信淹留賞心非徒設平
明登雲峰杳與廬霍絶碧障長周流金潭恒澄澈洞林
帶晨霞石壁映初晰乳竇既滴瀝丹井復寥泬嵓㟧轉
竒秀岑崟還相蔽赤玉隱瑤溪雲錦被沙汭夜聞猩猩
啼朝見鼯鼠逝南中氣候暖朱華凌白雪幸遊建德鄉
觀竒經禹穴身名竟誰辨圖史終磨滅且泛桂水潮映
月遊海澨攝生貴處順將為智者說
顔特進延之侍宴
太微凝帝宇瑤光正神縣揆日粲書史相都麗聞見列
漢構仙宫開天製寶殿桂棟留夏飈蘭橑停冬霰青林
結冥濛丹巘被(五臣作披)蔥蒨山雲備卿靄池卉具靈變重
陽集清氛下輦降玄宴騖望分寰隧曬曠盡都甸氣生
川嶽隂烟滅淮海見中坐溢朱組步櫩簉瓊弁禮登佇
睿情樂闋延皇眄測恩躋愉逸沿牒懵浮賤承榮重兼
金(李善作榮重餽兼金)巡華過盈瑱敢飾輿人詠方慙淥水薦
謝法曹惠連贈别
昨發赤亭渚今宿浦陽汭方作雲峰異豈伊千里别芳
塵未歇席零(李善作涔)淚猶在袂(入聲)停艫望極浦弭棹阻風
雪風雪既經時夜永起懷思汎濫北湖遊苕(李善作岧)亭南
樓期點翰詠新賞開袠瑩所疑摘芳愛氣馥拾蘂憐色
滋色滋畏沃若人事亦銷鑠子衿怨勿往谷風誚輕薄
共秉延州信無慙仲路諾靈芝望三秀孤筠情所託所
託已殷勤祗足攪懷人今行嶀嵊外銜思至海濱覿子
杳未僝欵睇在何辰雜珮雖可贈疏華竟無陳無陳心
悁勞旅人豈遊遨幸及風雪霽青春滿江臯解䌫候前
侣還望方鬱陶烟景若離遠末響寄瓊瑤
王徵君微養疾
窈靄瀟湘空翠澗澹無滋寂歴百草晦歘吸鵾雞悲清
隂往來遠月華散前墀鍊藥矚虚幌汎瑟卧遥帷水碧
驗未黷金膏靈詎緇北渚有帝子蕩瀁不可期悵然山
中暮懷痾屬此詩
袁太尉淑從駕
宫廟禮哀敬枌邑道嚴玄恭潔由明祀肅駕在祈年詔
徒登季月戒鳳藻行川雲旆象漢徙宸網擬星懸朱櫂
麗寒渚金鋄映秋山羽衛藹流景綵吹震沈淵辨詩測
京國履籍鑒都鄽甿謠響玉律邑頌被丹絃文軫薄桂
海聲教燭冰天和惠頒上笏恩渥浹下筵幸侍觀洛後
豈慕巡河前服義方無沬展歌殊未宣
謝光禄莊郊遊
肅舲出郊際徙樂逗江隂翠山方藹藹青浦正沈沈凉
葉照沙嶼秋榮冒水潯風散松架險雲鬱石道深静默
鏡緜野四睇亂層岑氣清知鴈引露華識猿音雲裝信
解黻烟駕可辭金始整丹泉術終覿紫芳心行光自容
裔無使弱思侵
鮑參軍昭戎行
豪士枉尺璧宵人重恩光徇義非為利執羈輕去鄉孟
冬郊祀月殺氣起嚴霜戎馬粟不煖軍士冰為漿晨上
城臯坂磧礫皆羊腸寒隂籠白日大谷晦蒼蒼息徒税
征駕倚劒臨八荒鷦䳟不能飛玄武伏川梁鎩翮由時
至感物聊自傷豎儒守一經未足識行藏
休上人怨别
西北秋風至楚客心悠哉日暮碧雲合佳人殊未來露
彩方泛豔月華始徘徊寶書為君掩瑶瑟詎能開相思
巫山渚悵望陽雲臺膏罏絶沈燎綺席生浮埃桂水
日千里因之平生懷
學魏文帝
西北有浮雲繚繞華隂山惜哉時不遇入夜值霜寒秋
風刮地起吹我至幽燕幽燕非我國窈窕為誰賢少年
歌且止歌聲斷客子
效阮公詩十五首
歲暮懷感傷中夕弄清琴戾戾曙風急團團明月隂孤
雲出北山宿鳥驚東林誰謂人道廣憂慨自相尋寧知
霜雪後獨見松竹心
十年學讀書顔華尚美好不逐世間人鬭雞東郊道富
貴如浮雲金玉不為寶一旦鶗鴂鳴嚴霜被勁草志氣
多感失淚下沾懷抱
白露淹庭樹秋風吹羅衣忠信主不合辭意將訴誰獨
坐東軒下雞鳴夜已晞總駕命賓僕遵路起旋歸天命
誰能見人蹤信可疑
飄飄恍惚中是非安所之大道常不驗金火每如斯忼
慨少淑貌便娟多令辭宿昔秉心誓靈明將見期願從
丹丘駕長弄華池滋
隂陽不可知鬼神惟杳冥暫試武帝貌一見李后靈同
情淪異物有體入無形賢聖共草昧仁智焉足明變化
未有極恍愡誰能精
若木出海外本自丹水隂羣帝共上下鸞鳥相追尋千
齡猶旦夕萬世更浮沈豈與異鄉士瑜瑕論淺深
夏后乘兩龍高會在帝臺榮光河雒出白雲蒼梧來侍
御多賢聖升降有羣才四時有變化盛明不徘徊高陽
邈已遠竚立誰語哉
昔余登大梁西南望洪河時寒原野曠風急霜露多仲
冬正慘切日月少精華落葉縱横起飛鳥時相過搔首
廣川隂懷歸思如何常願反初服閒步潁水阿
宵月輝西極女圭映東海佳麗多異色芬葩有竒采綺
縞非無情光隂命誰待不與風雨變長共山川在人道
則不然消散隨風改
少年學擊劒從師至幽州燕趙兵馬地唯見古時丘登
城望山水平原獨悠悠寒暑有往來功名安可留
擾擾當途子毁譽多埃塵朝生輿馬間夕死衢路濱藜
藿應見棄勢位乃為親華屋爭結綬朱門競彈巾徒羨
草木利不愛金碧身至德所以貴河上有丈人
華樹曜北林芬芳空自宣秋至白雲起蟪蛄號庭前中
心有所思虚堂獨浩然安坐詠琴瑟逍遥可永年
假乘試行遊北望高山岑翩翩征鳥翼蕭蕭松栢隂感
時多辛酸覽物更傷心性命有定理禍福不可禁唯見
雲際鵠江海自追尋
夕雲映西山蟋蟀吟桑梓零露被百草秋風吹桃李君
子懷苦心感慨不能止駕言遠行遊驅馬清河涘寒暑
更進退金石有終始光色俯仰間英豔難久恃
至人貴無為裁魂守寂寥唯有馳騖士風塵在一朝輿
馬相誇耀賓從共矜驕天道好盈缺春華故秋凋不知
北山民商歌弄場苖
就謝主簿宿
季月寒氣重滋蘭錯無芳北方漂夜色河凝暠如霜悵
哉心神晩燭滅此深堂芰衣如可贈寧濕岨雲梁
無錫舅相送銜涕别
心遠路已迥意滿辭未陳曾風漂别蓋北雲竦征人杯
酒憐歲暮志氣非上春若無孤鳥還瀝泣何所因
當春四韻同(闕)左丞
雷萌山中草雲煦江上花流烟漾璇景輕風泛凌霞我
有幽蘭念銜意矚里斜友人殊未還獨慰簷前華
感春冰遥和謝中書二首
江臯桐始華斂衣望邊亭平原何寂寂島暮蘭紫莖芬
披好草合流爛新光生冰雪徒皦潔此焉空守貞
暮意歌上春悵哉望佳人擥洲之宿莽命為瑶桂因觀
書術不變學古道恒真若作商山客寄謝丹水濱
詠美人春遊
江南二月春東風轉綠蘋不知誰家子看花桃李津白
雪凝瓊貌明珠點絳脣行人咸息駕爭擬洛川神
征怨
蕩子從征久鳳樓簫管閒獨枕凋雲鬢孤燈損玉顔何
日邊塵淨庭前征馬還
清思詩
趙后未至麗隂妃非美極情理儻可論形有焉足識帝
女在河洲晦映西海側隂陽無定光襍錯千萬色終歲
如瓊草紅華長翕赩
師曠操雅操延子聆竒音玄鶴徒翔舞清角自浮沈明
琯東南逝精絲西北臨白雲瑤池曲止(一作上)使淚淫淫
秋夜紫蘭生湛湛明月光偃蹇靈芝采容裔紫華堂林
木不拂蓋淇水寧漸裳倏忽南江隂照曜北海陽從此
長往來萬世無感傷
白露滋金瑟清風蕩玉琴空閨饒遠念虚堂生夜隂兹
夕一何哀明月沒西林世人重時暮道士情亦深願乘
青鳥翼徑出玉山岑
至德不可傳靈龜不可侣草木還根蔕精靈歸妙理我
學杳冥道誰能測窮已須待九轉成終會長沙市
傷内弟劉常侍
金璧自惠質蘭杜信嘉名丹綵既騰迹華萼故揚聲伊
余方罷秀歎息向君榮誰疑春光昃何遽秋露輕遠心
惜近路促景怨長情風至衣袖冷况復蟪蛄鳴白露㳂
漢沼明月空漢生長悲離短意惻切吟空庭注欷東郊
外流涕北山坰
悼室人十首
佳人永暮矣隱憂遂歴兹寶燭夜無華金鏡晝恒微桐
葉生綠水霧天流碧滋蕙弱芳未空蘭深鳥思時湘醽
徒有酌意塞不能持
適見葉蕭條已復花菴鬱帳裏春風盪簷前還燕拂垂
涕視去景摧心向徂物今悲輒流涕昔歡常飄忽幽情
一不弭守歎誰能慰
夏雲多襍色紅光鑠蕤鮮苒弱屏風草潭沲曲池蓮黛
葉鑑深水丹華香碧烟臨綵方自弔擥氣以傷然命知
悲不絶恒如注海泉
駕言出遊衍冀以滌心胷復值烟雨散清隂帶山濃素
沙匝廣岸雄虹冠尖峯出風舞森桂落日曖圓松還結
生不念楚客獨無容
秋至擣羅紈淚滿未能開風光肅入戶月華為誰來結
眉向珠網瀝思視青苔鬢局將成葆帶減不須摧我心
若涵烟葐蒀滿中懷
忩塵歲時阻閨蕪日夜深流黃夕不織寧聞梭杼音涼
靄漂虚座清音盪空琴蜻引知寂寥蛾飛測幽隂乃抱
生死悼豈伊離别心
顥顥氣薄暮蓛䔩清衾單階前水光裂樹上雪花團
庭鶴哀以立雲雞肅且寒方冬有苦淚承夜非膏蘭從此
永黯削萱葉焉能寬
抒悲情雖滯送往意所知空座幾時設虚帷無久垂暮
氣亦何勁嚴風照天涯夢寐無端際惝恍有分離意念
每失乖徒見四時虧
神女色姱麗乃出巫山湄逶迤羅袂下鄣日望所思佳
人獨不然戶牖絶錦綦感此增嬋娟屑屑涕自滋清光
澹且減低意守空帷
二妃麗瀟湘一有乍一無佳人承雲氣無下此幽都當
追帝女迹出入泛靈輿掩映金淵側遊豫碧山隅曖然
時將罷臨風還故居
漢魏六朝百三家集卷八十六
