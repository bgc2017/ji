漢魏六朝百三家集卷八十三
梁簡文帝集
目錄
樂府
上之回
採桑
樂府三首
蜀國絃歌篇
艷歌篇
妾薄命篇
君子行
從軍行
長安有狹斜行
泛舟横大江三首
鴈門太守行二首
京洛篇
櫂歌行
怨歌行
美女篇
鬭雞
苦熱行
茱萸女
棗下何纂纂
金樂歌
行幸甘泉宫
有所思
和湘東王横吹曲三首
折楊柳
洛陽道
紫騮馬
長安道
江南思
江南行
雞鳴高樹顛
明君詞
當置酒
詠中婦織流黃
艷歌曲
怨詩
採蓮曲
霹靂引
雉朝飛操
貞女引
龍丘引
當壚曲
昇仙篇
愛妾換馬
半路溪
擬沈隠侯夜夜曲
獨處怨
代樂府三首
楚妃歎
新成安樂宫
雙桐生空井
雍州曲三首
南湖
北渚
大堤
大垂手
小垂手
有所思三首
蜀道難二首
採菱曲
别鶴
生别離
夜夜曲二首
春江曲
桃花曲
樹中草
上留田行
烏夜啼
烏棲曲四首
採菊篇
東飛伯勞歌二首
雞鳴篇
度關山
從軍行
隴西行
江南弄三首
江南曲
龍笛曲
採蓮曲
詩
三日侍皇太子曲水宴
九日侍皇太子樂遊苑
應令詩
愍亂詩
上已侍宴林光殿曲水
和武帝宴詩二首
侍遊新亭應令
奉和登北顧樓
登烽火樓
玩漢水
登城
山池
贈張纉
餞廬陵内史王修應令
餞臨海太守劉孝儀蜀郡太守劉孝勝
經琵琶峽
仙客
往虎窟山寺
望同泰寺浮圖
蒙預懴悔詩
蒙華林園戒詩
旦出興業寺講詩
遊光宅寺應令
十空六首
如幻
水月
如響
如夢
如影
鏡象
和湘東王名士悦傾城
和徐錄事見内人作卧具
戲贈麗人
率爾成詠
執筆戲書
從頓暫還城
秋閨夜思
詠内人晝眠
傷美人
孌童
倡婦怨情十二韻
詠舞二首
戲作謝惠連體十三韻
和藉田
漢高廟賽神
祠伍員廟
守東華門開
春日想上林
喜疾瘳
卧疾
詠風
三月三日率爾成詩
晚春
和湘東王首夏
納涼
晚景納涼
初秋
秋夜
秋晩
大同八年秋九月
大同十年十月戊寅
大同十一月庚戌
玄圃寒夕
奉答南平王康賚朱櫻
賦棗
西齋行馬
賦得隴坻鴈初飛
藥名詩
卦名詩
登城北望
登琴臺
餞别
送别
晩景出行
春閨情
詠美人觀畫
詠人棄妾
美人晨妝
和林下妓應令
夜聽妓
擬落日窗中坐
雪裏覓梅花
山齋
晚日後堂
望月
開霽
同劉諮議詠春雪
雪朝
詠烟
春日
玄圃納涼
薄晚逐涼北樓迴望
秋夜
七夕
九日賦韻
賦得橋
春日看梅花
和湘東王陽雲樓簷柳
初桃
詠橘
香茅
繫馬
賦得舞鶴
登板橋詠舟中獨鶴
雙燕詩
聽早蟬
詠蛺蝶
詠螢
詠筆格
詠鏡
正月八日燃燈詩應令
和蕭東陽祀七里廟
賦詠五隂識枝詩
被幽述志詩
和湘東王三韻二首
春宵
冬曉
詠晩閨
曉思
同庾肩吾四詠二首
蓮舟買荷度
照流看落釵
賦樂名得箜篌
春日
賦得入階雨
詠柳
詠芙蓉
詠梔子花
賦得薔薇
仰和衛尉新渝侯巡城口號
臨後園
雨後
和會三教
侍講詩
登錦堂
夜遊北園
遊韋黃門園
入溆浦
罷丹陽郡往與吏民别
示晉陵弟
夜望浮圖上相輪絶句
愁閨照鏡
金閨思二首
寒閨
從頓還城南
夜遣内人還後舟
贈麗人
遥望
行雨
和人渡水
雜詠
詠武陵王左右伍暠傳杯
彈筝
梁塵
遊人
詠朝日
望月
華月
詠雲
浮雲
大同九年七月
詠薔薇
檉
詠疏楓
詠藤
詠飛来鸂鶒
詠單鳬
詠寒鳬
新燕
蜂
詠籠燈絶句
賦得白羽扇
詠獨舞
詠舞
七夕穿針
石橋
壊橋
水中樓影
和湘東王後園迴文詩
詠雪
登山馬
和湘東王古意詠燭
倡樓怨節
和蕭侍中子顯春别四首
夜望單飛鴈
應令
擬古
春情
傷離新體
漢魏六朝百三家集卷八十三目錄
漢魏六朝百三家集卷八十三
明張溥輯
梁簡文帝集
樂府
上之回
前旆拂回中後車臨桂宫輕絲駐雲䍐春色繞川風桃
林方灼灼柳路日曈曈笳聲駭胡騎清磬讋山戎微臣
今拜首願帝永無窮
採桑
春色映宫來先發院邊梅細萍重疊長新花歴亂開連
珂往淇上接幰至叢臺叢臺可憐妾當忩望飛蝶忌跌
行衫領熨斗成裙襵下牀著珠珮捉鏡安花鑷薄晩畏
蠶饑競採春桑葉寄語採桑伴訝今春日短枝高攀不
及葉細籠難滿年年將使君歴亂遣相聞欲知琴裏意
還贈錦中文何當照梁日還作入山雲重門皆已閉方
知留客袂可憐黃金絡複以青絲繫必也為人時誰令
畏夫壻
樂府三首
蜀國絃歌篇
銅梁指斜國(玉臺云銅梁望絶國)劔道望(英華作臨)中區通星上分野
作固下為都雅歌因良守妙舞自巴渝陽城嬉樂所劔
騎鬱相趨五婦行難至百兩好遊娛牲祈望帝祀酒酹
蜀侯姝江妃納重聘卓女愛將雛停弦時繫爪息吹更
治朱脱衫湔錦浪迴扇避陽烏聞君握節返賤妾下城
隅
豔歌篇
凌晨光景麗倡女鳳樓中前瞻削成小傍望卷旌空分
妝開淺靨繞臉傅斜紅張琴未調軫飲吹不全終自知
心所愛出入仕秦宫誰言連尹屈更是莫敖通輕軺綴
皂蓋飛轡轢雲驄金鞍隨繫尾銜璅映纏騣戈鏤荆山
玉劔飾丹陽銅左把蘇合彈傍持大屈弓控弦因鵲血
挽繮(一作彊)用牛螉弋獵多登隴酣歌每入豐暉暉隠落
日冉冉還房櫳燈生陽燧火塵散鯉魚風流蘇時下帳
象簟復韜筒霧暗窗前柳寒疎井上桐女蘿託松際甘
瓜蔓井東拳拳恃君寵歲暮望無窮
妾薄命
名都多麗質本自恃容姿蕩子行未至秋胡無定期玉
貌歇紅臉長顰串(一作慣)翠眉奩鏡迷朝色縫鍼脆故絲
本異搖舟咎何關竊席疑生離誰拊背溘死詎來遲王
嬙貌本絶踉蹌入氊帷盧姬嫁日晩非復少年時轉山
猶可遂烏白望難期(一作追)妾心徒自苦傍人會見嗤
君子行
君子懷琬琰不使湼塵淄從容子雲閣寂寞仲舒帷多
謝悠悠子管窺良可悲
從軍行
貳師惜善馬樓蘭貪漢財前年出右地今歲討輪臺魚
雲望旗聚龍沙随陣開冰城朝浴鐡地道夜銜枚將軍
號令密天子璽書催何時反舊里遥見下機來
長安有狹斜行
長安有徑塗塗徑不通輿道逢雙總丱扶輪問我居我
居青門北可憶復易尋大息騫金勒中息綰黃銀小息
始得意黃頭作弄臣三息俱入門雅志揚清塵三息俱
上堂觴肴滿四陳三息俱入戸照耀光容新大婦舒綺
絪中婦拂羅巾小婦最容冶映鏡學嬌顰丈人且安坐
清謳出絳脣
泛舟横大江三首
(魏文帝飲馬長城窟行曰泛舟横大江討彼犯荆虜)
滄波白日暉遊子出王畿旁望重山轉前觀遠帆稀廣
水浮雲吹江風引夜衣旅鴈同洲宿寒鳬夾浦飛行客
誰多病當念早旋歸
隴西四戰地羽檄歲時聞護羌擁漢節校尉立元勲石
門留鐵騎冰城息夜軍洗兵逢驟雨送陣出黃雲沙長
無止泊水脉屢縈分當思勒彛鼎無用想羅裙
悠悠懸旆旌知向隴西行減竈驅前馬銜枚進後兵沙
飛朝似幕雲起夜疑城迴山時阻路絶水亟稽程往年
郅支服今歲單于平方歡凱樂盛飛蓋滿西京
鴈門太守行二首
輕霜中夜下黃葉遠辭枝寒苦春難覺邊城秋易知風
急旍旗斷塗長鎧馬疲少解孫吳法家本幽并兒非關
買鴈肉徒勞皇甫規
隴暮風恒急關寒霜自濃櫪馬夜方思邊衣秋未重潛
師夜接戰略地曉摧鋒悲笳動胡塞高旗出漢墉勤勞
謝功業清白報迎逢非須主人賞寧期定遠封單于如
未繫終夜慕前蹤
京洛篇(樂府作煌煌京洛行列鮑照後而逸作者之名或以為鮑詩非也)
南遊偃師縣斜上灞陵東回瞻龍首堞遥望德陽宫重
門遠照耀天閣復穹窿城傍疑複道樹裏識松風黃沙
入洛水丹泉繞射熊夜輪懸素魄朝光蕩碧空秋霜曉
驅鴈春雨暮成虹曲陽造甲第高安還禁中劉蒼歸作
相竇憲出臨戎此時車馬合兹晨冠蓋通誰知兩京盛
觀宴遂無窮
櫂歌行
妾家住湘川菱歌本自便風生解刺浪水深能捉船葉
亂由牽荇絲飄為折蓮濺妝疑薄汗沾衣似故湔浣紗
流暫濁汰錦色還鮮參同趙飛燕借問李延年從來入
絃管誰在櫂歌前
怨歌行
十五頗有餘日照杏梁初蛾眉本多嫉掩鼻特成虛持
此傾城貌翻為不肖軀秋風吹海水寒霜依玉除月光
臨戶駛荷花依浪舒望簷悲雙翼窺沼泣前魚苔生履
處没草合行人疎裂紈傷不盡歸骨恨難祛早知長信
别不避後園輿
美女篇
佳麗盡關情風流最有名約黃能效月裁金巧作星粉
光勝玉靚衫薄擬蟬輕密態隨流臉嬌歌逐軟聲朱顔
半已醉微笑隱香屏
鬭雞
歡樂良無已東郊春可遊百花非一色新田多異流龍
尾横津漢車箱起戍樓玉冠初警敵介羽忽猜儔十日
驕既滿九勝勢恒遒脫使田饒見堪能說魯侯
苦熱行
六龍騖不息三伏起炎陽寢興煩几案俯仰倦幃牀滂
沱汗似鑠微靡風如湯洄池愧玉浪蘭殿非含霜細簾
時半卷輕幌乍横張雲斜花影没日落荷心香願見洪
崖井詎憐河朔觴
茱萸女
茱萸生狹斜結子復銜花遇逢纖手摘濫得映鉛華雜
與鬟簮插偶逐鬢鈿斜東西争贈玉縱横來問家不無
夫壻馬空駐使君車
棗下何纂纂
(古咄唶歌曰棗下何攅攅榮華各有時)
垂花臨碧澗結翠依丹巘非直入游宫兼期植靈苑落
日芳春暮遊人歌吹晩弱刺引羅衣朱實凌還幰且歡
洛浦詞無羡安期遠
金樂歌
槐香欲覆井楊柳正藏鵶山鑪好無比玉構火忩賖牀
頭辟繩結鏡上領巾斜鐡鑊種梁子銅樞生棗花開門
抛水柱(一作信)城案特言家
行幸甘泉宫
雉歸海水寂表來重譯通吉行五十里随處宿離宫鼔
聲恒入地塵飛上暗空尚書随豹尾太史逐相風銅鳴
周國鐩旗曳楚雲虹倖臣射覆罷從妓新歌終董逃拜
金紫賢妻侍禁中不羡神仙侣排烟逐駕鴻
有所思
昔未離長信金翠奉乘輿何言人事異夙昔故恩疎寂
寞錦筵靜玲瓏玉殿虛掩閨泣團扇羅幌詠蘼蕪
和湘東王横吹曲三首
折楊柳(樂府作柳惲者非)
楊柳亂成絲攀折上春時葉密鳥飛礙風輕花落遲城
高短簫發林空畫角悲曲中無别意併是為相思
洛陽道
洛陽佳麗所大道滿春光遊童初挾彈蠶妾始提筐金
鞍照龍馬羅袂拂春桑玉車争晚入潘果溢高箱
紫騮馬
賤妾朝下機正值良人歸青絲懸玉鐙朱汗染香衣驟
急珂彌響&KR1568;多塵亂飛彫菰幸可薦故心君莫違
長安道
神臯開隴右陸海實西秦金槌(一作椎輪)抵長樂複道向宜
春落花依度幰垂柳拂行輪(一作人)金張及許史夜夜尚
留賓
江南思
江南有妙伎時則應璿樞月暈蘆灰缺秋還懸炭枯含
丹和九轉芳樹蔭千株何辭天后誚終是列(一作到)仙都
江南行
桂檝晚應旋歴岸扣輕舷紫荷擎釣鯉銀(一作銅)筐插短
蓮人歸浦口暗那得久迴船
雞鳴高樹顛
碧玉好名倡夫壻侍中郎桃花全覆井金門半隱堂時
欣一來下復比雙鴛鴦雞鳴天上早東烏定未光
明君詞
玉豔光瑶質金鈿婉黛紅一去葡萄觀長别披香宫秋
簷照漢月愁帳入胡風妙工偏見詆無由情恨通
當置酒(陸士衡集亦載此詩今從樂府作簡文)
置酒宴嘉賓矚迥臨飛觀絶嶺隔天餘長嶼横江半日
色花上綺風光水中亂三益既葳蕤四始方䓗粲
詠中婦織流黃
翻花滿階砌愁人獨上機浮雲西北起孔雀東南飛調
絲時繞腕易鑷乍牽衣鳴梭逐動釧紅妝映落暉
豔歌曲
雲楣桂成戸飛棟杏為梁斜窗通蕊氣細隟引塵光裁
衣魏后尺汲水淮南牀青驪暮當返預使羅裙香
怨詩
秋風與白團本自不相安新人及故愛意氣豈能寬黃
金肘後鈐白玉案前盤誰堪空對此還成無歲寒
採蓮曲
晩日照空磯採蓮承晩暉風起湖難度蓮多摘未稀棹
動芙蓉落船移白鷺飛荷絲傍繞腕菱角遠牽衣
霹靂引
來從東海上發自南山陽時聞連鼔響乍散投壺光飛
車走四瑞繞電發時祥令去於斯表殺來永傳芳
雉朝飛操
晨光照麥畿平野度春翬避鷹時聳角妬壠或斜飛少
年從遠役有恨意多違不如隨蕩子羅袂拂塵衣
貞女引
借問懷春臺百尺凌雲霧北有歲寒松南臨女貞樹庭
花對帷滿隙月依枝度但使明妾心無嗟坐遲暮
龍丘引
龍丘一回首楚路蒼無極水照弄珠影雲吐陽臺色浦
狹村烟度洲長歸鳥息遊蕩逐春心空憐無羽翼
當壚曲
十五正團圓流光滿上蘭當壚設夜酒宿客解金鞍迎
來挾琴易送别唱歌難欲知心恨急翻令衣帶寬
昇仙篇
少室堪求道明光可學仙丹繒碧林宇綠玉黃金篇雲
車了無轍風馬詎須鞭靈桃恒可餌幾迴三千年
愛妾換馬
功名幸多種何事苦生離誰言似白玉定是媿青驪必
取匣中釧迴作飾金羈真成恨不已願得路傍兒
半路溪(樂府作元帝)
相逢半路溪隔溪猶不度望望判知是翩翩識行步摘
贈蘭澤芳欲表同心句先將動舊情恐君疑妾妬
擬沈隱侯夜夜曲
靄靄夜中霜河開向曉光枕啼常帶粉身眠不著牀蘭
膏盡更益薰鑪滅復香但問愁多少便知夜短長
獨處怨
獨處恒多怨開幕試臨風彈棋鏡奩上傅粉高樓中自
從(一作君)征馬去音信不曾通只恐金屏掩明年已復空
代樂府三首
楚妃歎
幽閨情脈脈漏長宵寂寂草螢飛夜戸絲蟲繞秋壁薄
笑未為欣微歎還成戚金簮鬢下垂玉筯衣前滴
新成安樂宮
遥看雲霧中刻桷映丹紅珠簾通曉日金華拂夜風欲
知歌管處來過安樂宫
雙桐生空井
(魏明帝猛虎行曰雙桐生空井)
季月雙桐井新枝雜舊株晩葉藏棲鳳朝花拂曙烏還
看西子(一作稚子)照銀牀繫轆轤
雍州曲三首
南湖
南湖荇葉浮復有佳期遊銀綸翡翠鈎玉軸芙蓉舟荷
香亂衣麝橈聲隨急流
北渚
岸隂垂柳葉平江含粉堞好值城傍人多逢蕩舟妾綠
水濺長袖浮苔染輕檝
大堤
宜城斷中道行旅亟留連出妻工織素妖姬慣數錢炊
彫留上客貰酒逐神仙
大垂手(樂府作吳均)
垂手忽迢迢飛燕掌中嬌羅衣恣風引輕帶任情搖詎
是長沙地促舞不回腰
小垂手
舞女出西秦躡影舞陽春且復小垂手廣袖拂紅塵折
腰應兩袖頓足轉雙巾蛾眉與曼臉見此空愁人
有所思三首
可歎不可思可思不可見餘絃斷瑟柱殘朱染歌扇
寂寂暮檐響黯黯垂簾色唯有瓴甋苔如見蜘蛛織
入林看碚礧春至定無賖何時一可見更得似梅花
蜀道難二首
建平督郵道魚復永安宫若奏巴渝曲時當君思中
巫山七百里巴水三迴曲笛聲下復高猿啼斷還續
採菱曲
菱花落復含桑女罷新蠶桂棹浮星艇徘徊蓮葉南
别鶴(一作鳥栖曲)
接翮同發燕孤飛獨向楚值雪已迷羣驚風復失侣
生别離
别離四弦聲相思雙笛引一去十三年復無好音信
夜夜曲二首
北斗闌干去夜夜心獨傷月輝横射枕燈光半隱牀(樂府)
(作沈約)
愁人夜獨傷滅燭臥蘭房祗恐多情月旋來照妾牀
春江曲
客行秪念路相爭度京口誰知堤上人拭淚空搖手
桃花曲
但使新花豔得間美人簮何須論後實怨結子瑕心
樹中草
幸有青袍色聊因翠幄凋雖間珊瑚蔕非是合歡條
上留田行(以下七言)
正月土膏初欲發天馬照耀動農祥田家斗酒羣相勞
為歌長安金鳳凰
烏夜啼
綠草庭中望明月碧玉堂裏對金鋪鳴弦撥捩發初異
挑琴欲吹衆曲殊不疑三足朝含影直言九子夜相呼
羞言獨眠枕下淚託道單棲城上烏
烏棲曲四首
芙蓉作船絲作䋏北斗横天月將落採蓮渡頭擬黃河
郎今欲渡畏風波
浮雲似帳月如鈎那能夜夜南陌頭宜城投泊今行熟
停鞍繫馬暫棲宿
青牛丹轂七香車可憐今夜宿倡家倡家高樹烏欲棲
羅帷翠帳向君低
織成屏風金屈膝朱脣玉面燈前出相看氣息望君憐
誰能含羞不自前
採菊篇
月精麗草散秋株洛陽少婦絶妍姝相呼提筐採菊珠
朝起露濕霑羅襦東方千騎從驪駒更(一作豈)不下山逢
故夫
東飛伯勞歌二首(一云紹古歌)
翻階蛺蝶戀花情容華飛燕相逢迎誰家總角岐路隂
裁紅點翠愁人心天忩綺井曖徘徊珠簾玉箧明鏡臺
可憐年幾十三四工歌巧舞入人意白日西落楊柳垂
含情弄態兩相知
西飛迷雀東羈雉倡樓秦女乍相值誰家妖麗隣中止
輕籹薄粉光閭里網戸珠綴曲瓊鈎芳茵翠被香氣流
少年年幾方三六含嬌聚態傾人目餘香落蘂坐相催
可憐絶世為誰媒
雞鳴篇(樂府作劉孝威以下雜言)
塒雞識將曙長鳴高樹顛啄葉疑障羽排花強欲前意
氣多驚舉飄颺獨無侣陳思助鬭協狸膏郈昭姤敵安
金距丹山可愛有鳳凰金門飛舞有鴛鴦何如五德美
豈勝千里翔
度關山
關山遠可度遠度復難思直指遮歸道都護總前期力
農争地利轉戰逐天時材官蹶張皆命中弘農越騎盡
搴旗搴旗遠不息驅虜何窮極狼居一封難再覩閼氏
永去無容色銳氣且横行朱旗亂日精先屠光禄塞却
破夫人城凱歌還舊里非是衒功名
從軍行
雲中亭障羽檄驚甘泉烽火通夜明貳師將軍新築營
嫖姚校尉初出征復有山西將絶世愛雄名三門應遁
甲五壘學神兵白雲随陣色蒼山答鼔聲迤邐觀鵝翼
参差覩鴈行先平小月陣却滅大宛城善馬還長樂黃
金付水衡小婦趙人能鼓瑟侍婢初笄解鄭聲庭前桃
花飛已合必應紅妝起見迎
隴西行
邊秋胡馬肥雲中驚寇入勇氣特無侣輕兵救邊急沙
平不見虜嶂嶮還相及出塞豈成歌經川未遑汲烏孫
塗更阻康居路猶澁月暈抱龍城星流照馬邑長安路
遠書不還寧知征人獨佇立
江南弄三首(樂府英華並作昭明今從藝文作簡文)
江南曲
和云陽春路時使佳人度
枝中水上春併歸長楊掃地桃花飛清風吹人光照衣
光照衣景將夕擲黃金留上客
龍笛曲
和云江南弄真能下翔鳳
金門玉堂臨水居一嚬一笑千萬餘遊子去還願莫疎
願莫疎意何極雙鴛鴦兩相憶
採蓮曲
和云採蓮歸淥水好沾衣
桂檝蘭橈浮碧水江花玉面兩相似蓮疎藕折香風起
香風起白日低採蓮曲使君迷
詩
三日侍皇太子曲水宴(以下四言)
震德叶靈年芳節淑濯伊臨灞蕩心愉目驤騎晨野摐
金曉陸蕙氣卷旌神颷擎轂層岑偃蹇聳觀岧嶤烟生
翠幕日照綺寮銀華晨散金芝暮搖綠水動葉丹距映
條顧惟菲薄徒承恩裕藝學未優聲績不樹豈辯河書
寧摛淮賦徒偶羣龍終慚並馭
九日侍皇太子樂遊苑
離光麗景神英春裕副極儀天金鏘玉度監撫昭明善
物宣布惠潤崑瓊澤熙垂露秋晨精曜駕動宫闈露點
金節霜沈玉璣玄戈側影翠羽翻暉庭迴鶴蓋水照犀
衣蘭羞薦爼竹酒澄芬千音寫鳳百戲承雲紫燕躍武
赤兔越空横飛鳥箭半轉蛇弓
應令詩
微軀多幸接萼嘉運紫幄承慈青衿稟訓傍玉流温依
蘭染薰百氏既洽六義乃摛辭河瀉潤高論忘疲翠幕
晨宇朱花夜池窗斜八綺燈懸百枝
愍亂詩
(朱异蒙倖在朝側目雖太子亦不能平及侯景亂圍城城内咸尤异簡文為四言詩)
瞻彼阪田嗟斯氛霧謀之不臧褰我王度
上已侍宴林光殿曲水(以下五言)
芳年留帝賞應物動天襟挾苑連金陣分衢度羽林帷
宫對廣掖層殿邇高岑風旗争曳影亭臯(初學作午)共生隂
林花初墮蔕池荷欲吐心
和武帝宴詩二首
校尉開疎勒將軍定月支南通新息柱北届武陽碑豫
遊戲馬館教戰昆明池銀塘瀉清渭銅溝引直漪常從
良家子命中幽并兒金鞍飾紫佩玉燕帖青驪車書今
已共願奏云亭儀
祭壺今息鼔董案或開帷聊舉青龍陣正取綘宫時犒
兵隨後拒軷祭逐前師軍門初露節步陣始分旗
侍遊新亭應令
神襟愍行邁岐路愴徘徊遥瞻十里陌傍望九城臺鳳
管流虚谷龍騎藉春荄曉光浮野暎朝烟承日迴沙文
浪中積春隂江上來柳葉帶風轉桃花含雨開聖情藴
珠綺札命表英才顧憐碔砆質何以儷瓊瓌
奉和登北顧樓
舂陵佳麗地濟水鳳凰宫況此徐方域川岳邁周灃皇
情愛歴覽遊涉擬崆峒聊驅式道候無勞襄野童霧崖
開早日晴天歇晩虹去帆入雲裏遥星出海中
登烽火樓
聳樓排樹出却堞帶江清陟峯試遠望鬱鬱盡郊京萬
邑王畿曠三條綺陌平亘原横地險孤嶼𣲖流生悠悠
歸棹入渺渺去帆驚水烟浮岸起遥禽逐霧征
玩漢水
雜色崑崙水泓澄龍首渠豈若兹川麗清流疾且徐離
離細磧淨藹藹樹隂疎石衣隨溜卷水芝扶浪舒連翩
寫去檝鏡澈倒遥墟聊持點纓上於是察川魚
登城
日影半東簷靖念空杼軸小堂倦縹書華池厭脩竹寂
寞既寡悰登城望原陸遥山半吐雲嚴飇時響谷靡靡
見虚烟森森視寒木落霞乍續斷晩浪時迴復遠矚既
濡翰徒自勞心目短歌雖可裁緣情非霧縠
山池
日暮芙蓉水聊登鳴鶴舟飛艫飾羽旄長幔覆緹油停
輿依柳息住蓋影空留古樹横臨沼新藤上挂樓魚遊
向闇集戲鳥逗楂流
贈張纉
儀表咸推挹墻仞難窺踐既富垂帷學復折波濤辨綺
思曖霞飛清文煥飇轉朱旗赫容與雕棨紛曜煜波搖
白鱧舟風動蒼鷹舳九疑勢参差江天相蔽虧三春澧
浦葉九月洞庭枝洞庭枝嬝娜澧浦葉参差芬芳與搖
落俱應傷别離
餞廬陵内史王脩應令
餞行臨上節開筵命羽觴迴池瀉飛棟濃雲垂畫堂疎
槐未合影仄日暫流光園梅歛新藻(一作豔)階蕙結初芳
餞臨海太守劉孝儀蜀郡太守劉孝勝
碣石臨東海峨嵋距西候兩杜昔夾河二龍今出守方
無夜犬驚向息神牛鬭凉風遶輕幕麥雨交新溜念此
一䘖觴懷離在惟舊
經琵琶峽
由來歴山川此地獨迴邅百嶺相紆蔽千崖共隱天横
峯時礙水斷岸或通川還瞻已迷向直去復疑前夕波
照孤月山枝歛夜烟此時愁緒密(闕二字)魂九遷
仙客
漆水豈難變桐刀乍可揮青書長命籙紫水芙蓉衣高
翔五岳小低望九河微穿池聽龍長叱石待羊歸酒闌
時節久桃生歲月稀
往虎窟山寺(考藝文此詩簡文帝作弘明集所載王冏諸臣和詩可證也弘明集)
(作江令詩蓋有脫簡紊誤耳)
塵中喧慮積物外衆情捐兹地信爽塏墟壟曖阡綿藹
藹車徒邁飄飄旌旄懸細松斜遶逕峻嶺半藏天古樹
無枝葉荒郊多野烟分花出黃鳥挂石下新泉蓊鬱均
雙樹清虚類八禪栖神紫臺上縱意白雲邊徒然嗟小
藥何由齊大年
望同泰寺浮圖
遥看宫佛圖帶璧復垂珠燭銀踰漢汝寶鐸邁昆吾日
起光芒散風吟宫徵殊露落盤恒滿桐生鳳不雛飛幡
雜晩虹畫鳥狎晨鳬梵世凌空下應真蔽景趨帝馬咸
千轡天衣盡六銖意樂開長表多寶現金軀能令苦海
渡復使慢山踰願能同四忍長當出九居
蒙預懴悔詩
皇情矜幻俗聖德愍重昏制書開攝受絲綸廣慧門時
英滿君囿法侣盛天園俱銷五道縛共蕩四生冤三脩
祛愛馬六念静心猿庭深林彩豔地寂鳥聲喧上風吹
法鼔垂鈴鳴晝軒新梅含未發落桂聚還翻早烟藏石
磴寒潮浸水門一朝蒙善誘方願遣籠樊
蒙華林園戒詩
庸夫躭世樂俗士重虚名三空既難了八風恒易傾伊
余久齊物本自一枯榮弱齡愛箕潁由來重伯成非為
樂肥遁特是厭逢迎執珪守蕃國主器作元貞昔日書
銀字久自恧宗英斯焉佩金璽何由廣德聲居高常慮
缺持滿每憂盈兹言信非矯丹心良可明舟航眷睿訓
接引降皇情心燈朗暗室牢舟出愛瀛是節高秋晚泬
寥天氣清郊門光景麗祈年雲霧生紅蕖間青𤨏紫露
濕丹楹葉疎行逕出泉溜遠山鳴綠衿依浦戍綘顙拂
林征庶蒙八解益方使六塵輕脫聞時可去非吝舍重
城
旦出興業寺講詩
沐芳肅朝帶駕言抵淨宫羽旗承去影鐃吹雜還風吳
戈夏服箭驥馬綠沈弓水照柳初碧烟含桃半紅由來
六塵縛宿昔五纏朦見鶴徒知謬察象理難(一作還)同方
知恧四辯奚用語三空
遊光宅寺詩應令
陪遊入舊豐雲氣鬱青葱紫陌垂青柳輕槐拂慧風八
泉光綺樹四柱曖臨空翠網隨烟碧丹花共日紅方欣
大雲溥慈波流淨宫
十空六首
如幻
漢安設大響周穆置高臺三里生雲霧瞬息起冰雷空
持生識縛徒用長心災慧人恒棄捨庸識屢邅迴六塵
俱不實三界信悠哉
水月
圓輪既照水初生亦暎流溶溶如漬璧的的似沈鈎非
關顧兔没豈是桂枝浮空令推雅識還用喜騰猴萬累
若消蕩一相更何求
如響
疊障迥参差連峯鬱相拒遠聞如句咏遥應成言語竟
無五聲實誰謂八音所空成顛倒羣徒迷塵縛侣愍哉
火宅中兹心良可去
如夢
祕駕良難辯司夢並成虚未驗周為蝶安知人作魚空
聞延壽賦徒勞岐伯書潜令六識擾安能二惑除當須
耳應滿然後會真如
如影
朝光照皎皎久漏轉駸駸晝花斜色去夜樹有輕隂並
能興眼入俱持動惑心息形影方止逐物慮恒侵若悟
假名淺方知實相深
鏡象
精金宛成器懸鏡在高堂後挂七龍網前發四珠光迥
望疑垂月傍瞻譬璧璫仁壽含萬類淮南辯四鄉終歸
一亡有何關至道場
和湘東王名士悅傾城
美人稱絶世麗色譬花叢雖居李城北住在宋家東教
歌公主第學舞漢成宫多游淇上水好在鳳樓中履高
疑上砌裾開特畏風衫輕見跳脫珠概雜青蟲垂絲遶
帷幔落日度房櫳粧窗柳隔色井水照桃紅非憐江浦
珮羞使春閨空
和徐錄事見内人作臥具
密房寒日晚落照度窗邊紅簾遥不隔輕帷半捲懸方
知纖手製詎减縫裳妍龍刀横膝上畫尺墮衣前熨斗
金塗色簮管白牙纏衣裁合歡襵文作鴛鴦連針用雙
縫縷絮用八蠶綿香和麗丘密麝吐中臺烟已入琉璃
帳兼雜太華氊且共雕鑪暖非同團扇捐更恐從軍别
空牀徒自憐
戲贈麗人
麗姬與妖嬙共拂可憐粧同安鬟裏撥異作額間黃羅
裙宜細簡畫屧重高牆含羞來上砌微笑出長廊取花
爭問色(藝文作寳鑷)扳枝念蕊香但歌聊一曲鳴絃未肯張
自矜心所愛三十侍中郎
率爾成詠
借問仙將畫詎有此佳人傾城且傾國如雨復如神漢
后憐名燕周王重姓申挾瑟曾遊趙吹簫屢入秦玉階
偏望樹長廊每逐春約黃出意巧纏絃用法新迎風時
引袖避日暫披巾疎花暎髻插細佩遶衫身誰知日欲
薄含羞不自陳
執筆戲書
舞女及燕姬倡樓復蕩婦参差大戾發搖曳小垂手釣
竿蜀國彈新城折楊柳玉案西王桃蠡杯石榴酒甲乙
羅帳異辛壬房戶暉夜夜有明月時時憐更衣
從頓暫還城
漢渚水初綠江南草復黃日照蒲心暖風吹梅蕊香征
艫艤湯塹歸騎息金隍舞觀衣常襞歌臺絃未張持此
横行去誰念守空牀
秋閨夜思
非關長信别詎是良人征九重忽不見萬恨滿心生夕
門掩魚鑰宵牀悲畫屏迴月臨窗度吟蟲繞砌鳴初霜
霣細葉秋風驅亂螢故粧猶累日新衣製未成欲知妾
不寐城外搗砧聲
詠内人晝眠
北窗聊就枕南簷日未斜攀鈎落綺障插捩舉琵琶夢
笑開嬌靨眠鬟壓落花簟文生玉腕香汗浸紅紗夫壻
恒相伴莫誤是倡家
傷美人
昔聞倡女别蕩子無歸期今似陳王歎流風難重思翠
帶留餘結苔階没故綦圖形更非是夢見反成疑熏鑪
含好氣庭樹吐花滋香燒日有歇花落無還時
孌童
孌童嬌麗質踐董復超瑕羽帳晨香滿珠簾夕漏賖翠
被含鴛色雕牀鏤象牙妙年同小史姝貌比朝霞袖裁
連璧錦牋織細橦花攬袴輕紅出迴頭雙鬢斜嬾眼時
含笑玉手乍攀花懷情非後釣密愛似前車定使燕姬
姤彌令鄭女嗟
倡婦怨情十二韻
綺窗臨畫閣飛閣繞長廊風散同心草月送可憐光髣
髴簾中出妖麗特非常恥學秦羅髻羞為樓上粧散誕
披紅帔生情新約黃斜燈入錦帳微烟出玉房六安雙
玳瑁八幅兩鴛鴦猶是别時許留值解心傷含涕坐度
目俄頃變炎凉玉關驅夜雪金氣落嚴霜飛狐驛使斷
交河川路長蕩子無消息朱脣徒自傷
詠舞二首
戚里多妖麗重聘蔑燕餘逐節工新舞嬌態似凌虚納
花承襵概垂翠逐璫舒扇開衫影亂巾度履行疎徒勞
交甫憶自有專城居
可憐稱二八逐節似飛鴻懸勝河陽妓闇與淮南同入
行看履進轉面望鬟空腕動苕華玉衫隨如意風上客
何須起啼烏未肯終
戲作謝惠連體十三韻(外編廣文選作沈約非)
雜蕊映南庭庭中光景媚可憐枝上花早得春風意春
風復有情拂幔且開楹盈盈(一作開楹)開碧烟拂幔復垂蓮
偏使紅花散飄揚落眼前眼前多無况参差鬱相望珠
繩翡翠帷綺幕芙蓉帳香烟出窗裡落日斜階上日影
去遲遲節華咸在兹桃花紅若點柳葉亂如絲絲條轉
暮光影落暮陰長春燕雙雙舞春心處處揚酒滿心聊
足萱枝愁不忘
和籍田(和武帝)
禮經聞往說觀寶著遐篇豈如春路動祈糓重民天蒼
龍引玉[車犬]交旗影曲旃皮軒承早日豹尾拂游烟地廣
重畦淨林芳翠幕懸青壇出長畎帷宫繞直阡秉耒光
帝則報獻重皇虔度諧金石奏德厚歌頌詮三春潤蓂
莢七月待鳴蟬鰩魚顯嘉瑞銅雀應豐年不勞鄭國雨
無榮鄴令田是知躬稼美兼聞富教宣
漢高廟賽神
玉[車犬]朝行動閶闔旦應開白雲蒼梧去丹鳳咸陽來日
正山無影城斜漢屢迴瞻流如地脈望嶺匹天台欲袪
九秋恨聊舉十千杯
祠伍員廟
去國資孝本循忠全令名舟中多竒計蘆中復吐誠偃
月交吳艦魚麗入楚營光功摧妙算載籍有餘聲洪濤
猶鼓怒靈廟尚凄清行潦承椒奠案歌雜鳳笙無勞晉
后璧詎用楚臣纓密樹臨寒水疎扉望遠城窗寮野霧
入衣帳積苔生惟有三青鳥斂翅時逢迎
守東華門開
脂車向馳道總轡息中華落關猶待漏交戟未通車薄
雲初啓雨曙色始成霞塹流鋪紫若城風泛橘花絃誦
終無取顧已自懷嗟
春日想上林
春風本自竒楊柳最相宜柳條恒著地楊花好上衣處
處春心動常惜光陰移西京董賢館南宛習都池荇間
魚共樂桃上鳥相窺香車雲母幰駛馬黃金羈
喜疾瘳
朝窗猶掩扇宿幔未懸鈎逍遥臨四注兼持散九愁雖
同衛子憊聊喜摰生瘳災星夜出境鳴禽晚去樓蠲邪
無賈服祅氣息梁牛隔簾陰翠篠映水含珠榴丹經藴
玉笥玄水出長洲結友尋方岳採藥訪圓丘神隨七星
變貌逐五雲留飛鴻若可駕輕簮必易抽
臥疾
沈疴類弩影積弊似河魚詎逢龍子浴空歎楚王葅
詠風
飄颻散芳勢泛漾下蓬萊傳涼入鏤檻發氣滿瑶臺委
禾周邦偃飛鶃宋都迴亟搖故葉落屢蕩新花開暫舞
驚鳬去時送蕊香來已拂巫山雨何用卷寒灰
三月三日率爾成詩
芳年多美色麗景復妍遥握蘭唯是旦採艾亦今朝迴
沙溜碧水曲岫散桃夭綺花非一種風絲亂百條雲起
相思觀日照飛虹橋繁華炫姝色燕趙豔妍妖金鞍汗
血馬寶髻珊瑚翹蘭馨起縠袖蓮錦束瓊腰相看隱綠
樹見人還自嬌玉柱鳴羅薦磲椀泛迴潮洛濱非拾羽
滿握詎貽椒
晚春
紫蘭葉初滿黃鶯弄不稀石蹲還似獸蘿長更如衣水
曲文魚聚林瞑鴉鳥飛渚蒲變新節巖桐長舊圍風花
落未巳山齋開夜扉
和湘東王首夏
冷風雜細雨垂雲助麥涼竹木俱葱翠花蝶兩飛翔燕
泥含復落鶗吟斂更揚臥石藤為䌫山橋樹作梁欲待
華池上明月吐清光
納涼
斜日晚駸駸池塘生半陰避暑高梧側輕風時入襟落
花還就影驚蟬乍失林遊魚吹水沫神蔡上荷心翠竹
垂秋采丹棗映疎砧無勞夜遊曲寄此託微吟
晩景納涼
日移涼氣散懷抱信悠哉珠簾影空捲桂戶向池開烏
棲星欲見河淨月應來横階入細笋蔽地濕輕苔草化
飛為火蚊聲合似雷於兹靜聞見自此歇氛埃
初秋
羽翣晨猶動珠汗晝恒揮秋風忽嫋嫋向夕引涼歸浮
陰即染浪清氣始乘衣卷幌通河色開窗引月輝晩花
欄下照疎螢簟上飛直置猶如此何况送將歸
秋夜
螢飛夜的的蟲思夕喓喓輕露沾懸井浮烟入綺寮檐
重月没早樹密風聲饒池蓮翻罷葉霜篠生寒條端坐
彌兹漏離憂積此宵
秋晩
浮雲出東嶺落日下西江促陰横隱壁長暉斜度窗亂
霞圓綠水紅葉影飛缸
大同八年秋九月
大君重九節下輦上林中酒闌嘉宴罷車騎各西東時
余守西掖脂車歸北宫車分獨坐道扇拂冶城風落照
壍中滿浮烟槐外通長樂含初紫安榴拆晩紅
大同十年十月戊寅
喧塵是時息静坐對重巒冬深柳條落雪後桂枝殘星
明霧色淨天白鴈行單雲飛乍想閣冰結遠疑紈晩橘
隱重屏枯藤帶迴竿荻陰連水氣山峯添(一作染)月寒
大同十一月庚戌
兹園植藝積山谷久紆威直興轉多緒真事亦因依是
節嚴冬景寒雲掩落暉遠聞風瑟瑟亂視雪霏霏浪起
川難渡林深人至稀山禽背逕走野馬歴塘飛
玄圃寒夕
洞門扉未掩金壺漏已催曛烟生澗曲暗色起林隈雪
花無有蔕冰鏡不安臺階楊始倒插浦桂半新栽陳根
委落蕙細蕊發香梅鴈去銜蘆上猿戲繞枝來
奉答南平王康賚朱櫻
倒流暎碧叢點露擎朱實花茂蝶争飛枝濃鳥相失已
麗金釵瓜仍美玉盤橘寧異梅似丸不羡萍如日永植
平臺垂長與雲桂密(一作匹)徒然奉推甘終以愧操筆
賦棗
浮華齊水麗垂彩鄭都竒白英紛靡靡紫實標離離風
搖羊角樹日映雞心枝糓城踰石蜜蓬岳表仙儀已聞
安邑美永茂玉門垂
西齋行馬
晨風白金絡桃花紫玉珂影斜鞭照曜塵起足蹉跎任
俠稱六輔輕薄出三河風吹鳳凰袖日映織成靴遠江
艫舳少遥山烟霧多雲開瑪瑙葉水淨琉璃波廣路拂
青柳迴塘繞碧莎不效孫吳術寧須趙李過
賦得隴坻鴈初飛
高翔憚闊海下去怯虞機霧暗早相失沙明還共飛隴
狹朝聲聚風急暮行稀雖弭輪臺援未解龍城圍相思
不得返且寄别書歸
藥名詩
朝風動春草落日照横塘重臺蕩子妾黃昏獨自傷燭
映合歡被帷飄蘇合香石墨聊書賦鉛華試作粧徒令
惜萱草蔓延滿空房
卦名詩
櫛比園花滿徑復水流新離禽時入袖旅谷乍依蘋豐
壺要上客鵠鼎命嘉賓車由泰夏闥馬散咸陽塵蓮舟
雖未濟分密已同人
登城北望
登樓傳昔賦出薊表前聞灞陵忽回首河隄徒望軍兹
焉聊迴眺極目杳難分一水斜開岸雙城遥共雲
登琴臺
蕪階踐昔徑復想鳴琴遊音容萬春罷高名千載留弱
枝生古樹舊石染新流由來逓相歎逝川流不收
餞别
行樂出南皮讌餞臨華池籜解篁開節花暗鳥迷枝窗
陰隨影度水色帶風移徒命銜杯酒終成憫别離
送别
行行異沂海依依别路岐水苔隨纜聚岸柳拂舟垂石
菌生懸葉江槎流臥枝燭盡悲宵去酒滿惜將離
晩景出行(一作美人)
細樹含殘影春閨散晚香輕花鬢邊墮微汗粉中光飛
鳬初罷曲啼烏忽度行羞令白日暮車騎鬱相望
春閨情
楊柳葉纖纖佳人懶織縑正衣還向鏡迎春試捲簾摘
梅多繞樹覓燕好窺簷只言逐花草計較應非嫌
詠美人觀畫
殿上圖神女宫裏出佳人可憐俱是畫誰能辨偽真分
明淨眉眼一種細腰身所可持為異長有好精神
詠人棄妾
昔時嬌玉步含羞花燭邊豈言心愛斷銜啼私自憐但
見歡成怨非關醜易妍獨鵠罷中路孤鸞死鏡前
美人晨妝(玉臺作簡文藝文作昭明)
北窗向朝鏡錦帳復斜縈嬌羞不肯出猶言妝未成散
黛隨眉廣臙脂逐臉生試將持出衆定得可憐名
和林下妓應令
炎光向夕斂促宴臨前池泉將影相得花與面相宜管
聲長鳥哢舞袂寫風枝歡樂不知醉千秋長若斯
夜聽妓
合歡蠲忿葉萱草忘憂條何如明月夜流風拂舞腰朱
唇隨吹盡玉釧逐絃搖留賓惜别弄負態動餘嬌
擬落日窗中坐
杏梁斜日照餘暉映美人開函脫寳釧向鏡理紈巾游
魚動池葉舞鶴散階塵空嗟千歲久願得及陽春
雪裏覓梅花
絶訝梅花晩争来雪裏窺下枝低可見高處遠難知俱
羞惜腕露相讓到腰羸定須還剪綵學作兩三枝
山齋
玲瓏繞竹澗間關通槿藩缺岸新成浦危石久為門北
榮下飛桂南柯吟夜猿暮流澄錦磧晨冰照彩鸞
晩日後堂
幔隂通碧砌日影度城隅岸柳垂長葉窗桃落細跗花
留蛺蝶粉竹翳蜻蜓珠賞心無與共染翰獨踟蹰
望月
流輝入畫堂初照上梅梁形同七子鏡影類九秋霜桂
花那不落團扇與誰妝空聞北窗彈未舉西園觴
開霽
景落商飇靖烟開四郊謐偃蹇暮山虹遊揚峯下日水
紋城上動城樓水中出竟微共治功空卧淮陽秩
同劉諮議詠春雪
晩霰飛銀礫浮雲暗未開入池消不積因風墮復来思
婦流黃素温姬玉鏡臺看花言可折(一作插)定自非春梅
雪朝
同雲凝暮序嚴隂屯廣隰落梅飛四注翻霙舞三襲實
斷望如連恒分似相及巳觀池影亂復視簾珠濕
詠烟
浮空覆雜影含露密花藤乍如洛霞發頗似巫雲登映
光飛百仞從風散九層欲持翡翠色時吐鯨魚燈
春日
年還樂應滿春歸思復生桃含可憐紫柳發斷腸青落
花隨燕入游絲帶蝶驚邯鄲歌管地見許欲留情
玄圃納涼
登山想劍閣逗浦憶辰陽飛流如凍雨夜月似秋霜螢
翻競晩熱蟲思引秋涼鳴波如礙石闇草别蘭香
薄晩逐涼北樓迴望
平衢望如掌曾雉瞹相連斷雲留去日長山減半天戲
鳬乘洑下漁舟冒浪前
秋夜
高風度函谷墜露下芳枝綠潭倒雲氣青山銜月規花
心風上轉葉影樹中移外遊獨千里夕嘆誰共知
七夕
秋期此時浹長夜徙河靈紫烟凌鳳羽紅光隨玉軿洛
陽疑劍氣成都怪客星天梭織来久方逢今夜停
九日賦韻
是節協陽數高秋氣巳精簷芝逐月啓帷風依夜清遠
燭承歌黛斜橋聞履聲梁塵下未息共愛賞心并
賦得橋
浮梁既衡嶮通波信可陵乘空寫渭石跨岸擬河冰斜
闌隠濁霧布影入清澠方知歌綠水無待榜蒼鷹
春日看梅花
昨日看梅樹新花已自生今旦聞春鳥何啻兩三聲凍
解池開渌雲穿天半晴遊心不應動為此欲逢迎
和湘東王陽雲樓簷柳
曖曖陽雲臺春柳發新梅柳枝無極軟春風隨意来潭
沲青帷閉玲瓏朱扇開佳人有所望車聲非是雷
初桃
初桃麗新采照地吐其芳枝間留紫燕葉裏發輕香飛
花入露井交榦拂華堂若映窗前柳懸疑紅粉妝
詠橘
萎蕤映庭樹枝葉凌秋芳故條雜新實金翠共含霜攀
枝折縹榦甘旨若瓊漿無假存雕飾玉盤余自嘗
香茅
銅律與鳴琴俱稱類君子豈若江淮間發葉超衆美珍
同自牧歸茅因彙征起豈獨邁秦蘅方知蔑沅芷
繫馬
青驪沈赭汗綠地懸花蹄未垂青鞙尾猶掛紫障泥蹀
足絆中憤搖頭櫪上嘶紫關如未息直去取榆溪
賦得舞鶴
来自芝田遠飛度武溪深振迅依吳市差池逐晉琴寄
聲傳迥澗動翅拂花林欲知情外物伊洛有清潯
登板橋詠洲中獨鶴
遠霧旦氛氲單飛纔可分孤驚思嶼浦羇淚下江濆意
惑東西水心迷四面雲誰知獨辛苦江上念離羣
雙燕詩
雙燕有雄雌照日兩差池銜花落北戸逐蝶上南枝桂
棟本曾宿虹梁早自窺願得長如此無令雙燕離
聽早蟬
草歇鶗鳴初蟬思花落後乍飲三危露時蔭五官柳莊
書哂鵬翼衛賦宜螓首桂樹可淹留勿謂山中久
詠蛺蝶
空園暮烟起逍遥獨未歸翠鬛蔵高柳紅蓮拂水衣復
此從風蝶雙雙花上飛寄與相知者同心終莫違
詠螢
本將秋草并今與夕風輕騰空類星霄拂樹若花生屏
疑神火照簾似夜珠明逢君拾光彩不恡此身傾
詠筆格
英華表玉笈佳麗稱蛛網無如兹制竒雕飾雜衆象仰
出寫含花横抽學仙掌幸因提拾用遂厠璇臺賞
詠鏡
錙銖恒在側誰言覽鏡稀如冰不見水似扇長含輝全
開玳瑁匣併卷織成衣脫入相如手疑言趙璧歸
正月八日燃燈詩應令
藕樹交無極花雲衣數重織竹能為象縛荻巧成龍落
灰然蕊盛垂油濕畫峯天宫倘若見燈王願可逢
和蕭東陽祀七里廟
萬里實幽宗三神亦天搆豈謂木石精期乃山川守遠
来太白旗遥徵青鳥候以兹敬弗怠方知教應富
賦詠五隂識枝詩
澆淳混神因心形復依色欲浪逐情飄愛網隨心織鑄
金雖改狀斬籌方未極鴿歡既無辨猿攀此焉息
被幽述志詩
怳忽烟霞散颼飂松柏隂幽川白楊古野路黃塵深終
無千月命安用九丹金闕里長蕪没蒼天空照心
和湘東王三韻二首
春宵
花樹含春叢羅帳夜長空風聲隨篠韻月色與池同綵
牋徒自襞無信往雲中
冬曉
冬朝日照梁含怨下前牀帷褰竹葉帶鏡轉菱花光會
是無人見何用早紅妝
詠晩閨
珠簾向暮下妖姿不可追花風暗裏覺蘭燭帳中飛何
時玉窗裏夜夜更縫衣
曉思(玉臺作蕭紀)
晨禽争學囀朝花亂欲開爐烟入斗帳屏風隠鏡臺紅
妝幾盡淚蕩子何當来
同庾肩吾四詠二首(藝文作昭明按肩吾為簡文宫臣當以玉臺為正)
蓮舟買荷度
採蓮前岸隈舟子屢徘徊荷披衣可識風疎香不来欲
知船度處當看荷葉開
照流看落釵
相隨照綠水意是重涼風流搖妝影壊釵落鬢花空佳
期在何許徒傷心不同
賦樂名得箜篌
捩遲初挑吹弄急時催舞釧響逐絃鳴衫回半障柱欲知
心不平君看黛眉聚
春日
花開幾千葉水覆數重衣蝶颺縈空舞燕作同心飛歌
妖弄曲罷鄭女挾琴歸
賦得入階雨
細雨階前入灑砌復沾帷漬花枝覺重濕鳥羽飛遲儻
令斜日照併欲似遊絲
詠柳
垂隂滿上路結草早知春花絮時隨鳥風枝屢拂塵欲
散依依采時要歌吹人
詠芙蓉
圓花一蔕卷交葉半心開影前光照耀香裏蝶徘徊欣
隨玉露點不逐秋風催
詠梔子花
素華偏可憙的的半臨池疑為霜裏葉復類雪封枝日
斜光隠見風還影合離
賦得薔薇
石榴珊瑚蘂木槿懸星葩豈如兹草麗逢春始發花迴
風舒紫萼照日吐新芽
仰和衛尉新渝侯巡城口號
帝京風雨中層闕烟霞浮玉署清餘熱金城含暮秋水
觀凌却敵槐影帶重樓
臨後園
隠淪遊少海神仙入太華我有逍遥趣中園復可嘉千
株同落葉百丈共尋霞
雨後
散絲與山氣忽合復俄晴雷音稍入嶺電影尚連城雨
餘雲稍薄風收熱復生
和會三教
聚沫多緣假標空非色香漢君雖起夢晉后徒降祥玄
機昔未辯洞鍳資我皇
侍講詩
物善渥深慈監撫宣王事英邁八解心高超七花意
登錦堂(詩彙作鮑照非)
孫生酸棗寺王子枝江樓何如登石鏡因閒猶豫遊
夜遊北園
星芒侵嶺樹月暈隠城樓暗花舒不覺明波動見流
遊韋黃門園
息車冠蓋里停轡仲長園簷疎遠興積賓至羽觴繁
入溆浦
泛水入迴塘空枝度日光竹垂懸掃浪鳬疑遠避檣
罷丹陽郡往與吏民别
久歸從事麥非留故吏錢柳栽今尚在棠隂君詎憐
示晉陵弟
零雨岐路悲送歸臨水節時事雖為舛離憂等閒别
夜望浮圖上相輪絶句
光中辨垂鳳霧裏見飛鸞定用方諸水持添承露盤
愁閨照鏡
别来顦顇久他人怪容色只有匣中鏡還持自相識
金閨思二首
遊子久不返妾身當何依日移孤影動羞覩燕雙飛
自君之别矣不復染膏脂南風送歸鴈聊以寄相思
寒閨
綠葉朝朝黃紅顔日日異譬喻持相此那堪不愁思
從頓還城南
暫别兩成疑開簾生舊憶都知未有情更似新相識
夜遣内人還後舟
錦幔扶船列蘭橈拂浪浮去燭猶文水餘香尚滿舟
贈麗人
腰肢本猶絶眉眼特驚人判自無相比還来有洛神
遥望
散誕垂紅帔斜柯插玉簮可憐無有比恣許直千金
行雨
本是巫山来無人覩容色惟有楚王臣曾言夢相識
和人渡水
婉娩新上頭湔裾出樂遊帶前結香草鬟邊插石榴
雜詠
被空眠數覺寒重夜風吹羅帷非海水那得度前知
詠武陵王左右伍暠傳杯
頂分如兩髻簮長驗上頭投杯如欲轉疑殘已復留
彈筝
彈筝北窗下夜響清音愁張高絃易斷心傷曲不遒
梁塵
依帷蒙重翠帶日聚輕紅定為歌聲起非關團扇風
遊人
遊戲長楊苑攜手雲臺間歡樂未窮巳白日下西山
詠朝日
團團出天外煜煜上層峯光隨浪高下影逐樹輕濃
望月
今夜月光来正上相思臺可憐無遠近光照悉徘徊
華月
兔絲生雲夜蛾影出漢時欲傳千里意不照十年悲
詠雲
浮雲舒五色瑪瑙應霜天玉葉散秋影金風飄紫烟
浮雲
可憐片雲生暫重復還輕欲使襄王夢應過白帝城
大同九年七月
高樓闢左扇迴望依蘭橈晩風䬙颺来落照參差好
詠薔薇
燕来枝益軟風飄花轉光氤氲不肯去還来階上香
檉
凌寒競貞節負雪固難虧無慙雲母桂詎減珊瑚枝
詠疏楓
萎綠映葭青疏紅分浪白花葉灑行舟仍持送遠客
詠藤
纖條寄喬木弱影掣風斜標春抽曉翠出霧掛懸花
詠飛来鸂鶒
飛從何處来似出上林隈口銜長生葉翅染昆明苔
詠單鳬
銜苔入淺水刷羽向沙洲孤飛本欲去得影更淹留
詠寒鳬
迴水浮輕浪沙場弄羽衣眇眇隨山沒離離傍海飛
新燕
新禽應節歸俱向吹樓飛入簾驚釧響来窗礙舞衣
蜂
逐風從泛漾照日乍依微知君不留眄銜花空自飛
詠籠燈絶句
動焰翠帷裏散影羅帳前花心生復落明銷君詎憐
賦得白羽扇
可憐白羽扇却暑復来薰終無顧庶子誰為一揮軍
詠獨舞
因羞強正釵顧影時迴袂非關善留客更是嬌夫壻
詠舞
嬌情因曲動弱步逐風吹懸釵随舞落飛袖拂鬟垂
七夕穿針
憐從帳裏出相見夜窗開針欹疑月暗縷散怪風来
石橋
惠子臨濠上秦王見海神寫虹便欲飲圖星逼似真
壞橋
虹飛亘林際星度斷山隅斜梁懸水跡畫柱脫輕朱
水中樓影
水底罘罳出萍間反宇浮風生色不壞浪去影恒留
和湘東王後園迴文詩
枝雲間石峯脈水浸山岸池清戲鵠聚樹秋飛葉散
詠雪(顛倒使韻)
鹽飛亂蝶舞花落飄粉匳匳粉飄落花舞蝶亂飛鹽
登山馬(湘東同賦)
登山馬(一本疊間樹二字)間樹識金裝草合宜韀短影轉見鞭
長何殊八公岫暫上淮南王
和湘東王古意詠燭
花中燭似將人意同憶啼流膝上燭焰落花中
倡樓怨節(六言)
朝日斜来照戸春鳥争飛出林片光片影皆麗一聲一
轉煎心上林紛紛花落淇水漠漠苔浮年馳節流易盡
何為忍憶含羞
和蕭侍中子顯春别四首(以下七言)
别觀葡萄帶實垂江南荳蔲生連枝無情無意猶如此
有心有恨徒别離
可憐淮水去来潮春堤楊柳拂河橋淚痕未燥詎終朝
行聞玉珮已相要
桃紅李白若朝妝羞持顦顇比新芳不惜暫住君前死
愁無西國更生香
蜘蛛作絲滿帳中芳草結葉當行路紅臉脈脈一生啼
黃鳥飛飛有時度故人雖故昔經新新人雖新復應故
(藝文作江總閨怨詩玉臺作簡文)
夜望單飛鴈
天霜河白夜星稀一鴈聲嘶何處歸早知半路應相失
不如從来本獨飛
應令
蠡浦急兮川路長白雲重兮出帝鄉平原忽兮遠極目
江甸阻兮羇心傷樹廬岳兮高且峻瞻派水兮去泱泱
遠烟生兮含山勢風散花兮傳馨香臨清波兮望石鏡
瞻鶴嶺兮睇仙莊望邦畿兮千里曠悲遥夜兮九迴腸
顧龍樓兮不可見徒送目兮淚沾裳
擬古(以下雜言)
窺紅對鏡斂雙眉含愁拭淚坐相思念人一去許多時
眼語笑靨迎来情心懷心想甚分明憶人不忍語含恨
獨吞聲
春情
蝶黃花紫燕相追楊低柳合露塵飛已見垂鈎挂綠樹
誠知淇水沾羅衣兩童夾車問不已五馬城南猶未歸
鶯啼春欲駛無為空掩扉
傷離新體
傷離復傷離别後情鬱紆悽悽隠去棹憫憫愴還途慼
慼意不申轉顧獨沾襟前驅經御宿後騎歴河漘胡香
翼還幰清笳送後塵落日斜飛蓋餘暉承畫輪柳影長
横路槐枝深隠人桂宫夕掩銅龍扉甲館宵垂雲母帷
朧朧月色上的的夜螢飛草香襲余袂露灑沾人衣帶
堞凌城雲亂聚排枝度葉鳥争歸盌中浮(一作綠)蟻不能
酌琴間玉徽調别鶴别鶴千里别離聲絃調軫急心自
驚試起登南樓還向華池遊前時篠生今欲合近日栽
荷尚不抽猶是銜杯共賞處今兹對此獨生愁登樓望
曖曖山川自分態偃師雖北連轘轅巳南背遠聽寂無
聞遥瞻目有閡含毫意不迷長歎憶無賴
漢魏六朝百三家集卷八十三
