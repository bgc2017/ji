漢魏六朝百三家集卷七十六
齊王融集題詞
齊世祖禊宴芳林使王元長為曲水詩序有名
當世北使欽矚擬於相如封禪梁昭明登之文
選玄黃金石斐然盈篇即詞涉比偶而壯氣不
沒焜燿一時亦有繇也竟陵王宗子長賢元長
投許情分法門贊頌如塤如篪彼此之交謂以
淨照相得而傖楚入幕戎服災身蘭室栴崖豈
宜若是夫南齊王業太孫壞之孝武多男西昌
賊之設元長志遂竟陵當陽蕭氏福祚可世世
也謀敗獄死天即惡搥車之躁其不祐齊則久
矣人但見王郎年未三十心熱公輔并笑其斷
仗一舉僨取瓦裂猶然成敗之見乎元長獄中
據答自云上甘露頌銀甕啟及三日詩序接虜
使語辭竭思稱揚得非誹謗夫穰侯相印不可
遽得終子雲賈長沙才則我自有也又曷不少
從容引分資成不朽哉
目錄
賦
風賦
桐樹賦應竟陵王教
疏
上北伐圖疏
議給虜書疏
請習校部曲疏
表
拜秘書丞謝表
為王儉讓國子祭酒表
又
獄中據答表
策問
永明九年策秀才文五首
永明十一年策秀才文五首
啟
求自試啟
法門頌啟
謝勑賜御裘等啟
謝勑賜米啟
謝竟陵王示法制啟
謝竟陵王示扇啟
謝竟陵王賜納裘啟
謝司徒賜紫鮓啟
謝武陵王賜弓啟
謝安陸王賜銀鉢啟
書
為竟陵王與隠士劉虬書
序
三月三日曲水詩序
頌
淨行頌三十一首
皇覺辯德篇頌
開物歸信篇頌
滌除三業篇頌
修理六根篇頌
生老病死篇頌
尅責身心篇頌
檢覆三業篇頌
訶詰四大篇頌
出家順善篇頌
在家從惡篇頌
沈冥地獄篇頌
出家懷道篇頌
在家懷善篇頌
三界内苦篇頌
出三界外樂篇頌
斷絶疑惑篇頌
十種慚愧篇頌
極大慚愧篇頌
善友奬勸篇頌
戒法攝心篇頌
自慶畢故止新篇頌
大忍惡對篇頌
緣境無礙篇頌
一志努力篇頌
禮舍利寳塔篇頌
敬重正法篇頌
奉養僧田篇頌
勸請增進篇頌
隨喜萬善篇頌
迴向佛道篇頌
發願莊嚴篇頌
哀策文
皇太子哀策文
墓銘
豫章王墓銘
永嘉長公主墓銘
樂府
齊明王歌辭七首
明王曲
聖君曲
淥水曲
採菱曲
清楚引
長歌引
散曲
三婦艷詩
青青河畔草
同沈右率諸公賦鼓吹曲二首
巫山高
芳樹
臨高臺
望城行
法樂辭十二首
本起
靈瑞
下生
在宫
四遊
出國
得道
雙樹
賢衆
學徒
供具
福應
少年子
江臯曲
思公子
王孫遊
陽翟新聲
永明樂十首
奉和秋夜長
代五雜組
奉和兩頭纖纖曲
詩
贈族叔衛軍
從武帝琅琊城講武應詔
棲玄寺聽講畢遊邸園七韻應司徒教
雜體報范通直
别蕭諮議
寒晩敬和何徵君點
和王友德元古意二首
奉和竟陵王郡縣名
遊仙詩五首
春遊迴文詩
侍遊方山應詔
奉辭鎮西應教
餞謝文學離夜
和南海王殿下詠秋胡妻七首
琵琶
詠幔
藥名
星名
奉和月下
詠池上棃花
詠梧桐
詠女蘿
移席琴室應司徒教
抄衆書應司徒教
自君之出矣
擬古二首
四色詠
離合賦物為詠
雙聲詩
聯句
阻雪連句遙贈和
漢魏六朝百三家集卷七十六目錄
漢魏六朝百三家集卷七十六
明張溥輯
齊王融集
賦
風賦
奄兮日采之既移忽兮羣景之將馳靡輕筠之碧葉汎
層松之翠枝總高羽而蕭瑟韻珠露之參差此烈士之
英風長寥亮其如斯
桐樹賦應竟陵王教
梧桐生矣於邸岫之層隈儀龍門而插幹佇鳳羽以抽
枝從楚宫而留稱藉溜館以翻聲直不繩而特秀圓匪
規而天成同歲草以萎暮共辰物而滋榮豈遠心以自
外寧有志於孤貞
疏
上北伐圖疏
臣聞情慉自中事符則感象構於始機動斯彰莊敬之
道可宗會揖讓其彌肅勇烈之士足貴應鼙鐸以增思
肇植生民厥詳既緬降及興運維道有徵莫不有所因
循而升皇業者也若夫膏腴既稱天乙知五方之富皮
幣巳列帝劉測四海之尊異封禪之文則升中之典攸
鬯歎輿地之圖乃席捲之庸是立伏惟陛下窮神盡聖
總極居中偶化兩儀均明二曜拯玄綱於頹絶反至道
於清淳可謂區宇儀刑齊民先覺者也臣亦遭逢生此
嘉運鑿飲畊食自幸唐年而識用昏霾經術疎淺將薖
且軸豈蕨與薇皇鑒燭幽天高聽下賞片言之或善矜
一物之失時湔拂塵蒙霑飾光價拔足草廬厠身朝序
復得拜賀歲時瞻望日月於臣心願會巳畢矣但千祀
一逢休明難再思策鉛駑樂陳涓壒竊習戰陳攻守之
術農桑牧藝之書申商韓墨之權伊周孔孟之道常願
待詔朱闕俯對青蒲請閒宴之私談當世之務位賤人
微徒深傾欵方今九服清怡三靈和晏木有附枝輪無
異轍東鞮獻舞南辮傳歌羌僰踰山秦屠越海舌象翫
委體之勤輶譯厭瞻巡之數固將開桂林於鳳山創金
城於西守而蠢爾獯狄敢讎大邦假息關河竊命函谷
淪故京之爽塏變舊邑而荒涼息反坫之儒衣久伊川
之被髮北地殘民東都遺老莫不茹泣吞悲傾耳戴目
翹心仁政延首王風若試馳咫尺之書具甄戎旅之卒
徇其墜城納其降虜可弗勞弦鏃無待干戈真皇王之
兵征而不戰者也臣乞以執殳先邁式道中原澄瀚渚
之恒流掃狼山之積霧係單于之頸屈左賢之膝習呼
韓之舊儀拜鑾輿之巡幸然後天移雲動勒封岱宗咸
五登三追蹤七十百神肅警萬國具僚璯弁星離玉帛
雲聚集三燭於蘭席聆萬歲之禎聲豈不盛哉豈不韙
哉昔桓公志在伐莒郭牙審其幽趣魏后心存去漢德
祖究其深言臣愚昩忖誠不足以知微然伏揆聖心規
模宏遠既圖載其事必克就其功臣不勝歡喜
議給虜書疏
(虜使遣求書朝議欲不許融上疏請許之)
臣側聞僉議疑給虜書如臣愚情竊有未喻夫虜人面
獸心狼猛蜂毒暴悖天經虧違地義逋竄燭幽去來豳
朔綿周漢而不悛歷晉宋其踰梗豈有愛敬仁智恭讓
廉修慙犬馬之馴心同鷹虎之反目設稾秣有儲筋竿
足用必以草竊關燧寇擾邊疆寧容欵塞卑辭承衣請
朔陛下務存遵養不時侮亡許其膜拜之誠納裘之賮
況復願同文軌儻見欵遣思奉聲教方致猜拒將使舊
邑遺逸未知所寘衰胡餘噍或能自推一令蔓草難鉏
涓流泛酌豈直疥癢輕痾容為心腹重患抑孫武之言
也困則數罰窘則多賞先暴而後畏其衆者虜之謂乎
前中原士庶雖淪懾殊俗至於婚葬之晨猶巾褠為禮
而禁令苛刻動加誅轘於時獯粥初遷犬羊尚結即心
徒怨困懼成逃自其將卒奔離資峙銷闕北畏勍蠕西
逼南胡民背如崩勢絶防斷於是曲從物情偽竊章服
歷年將絶隠蔽無聞既南向而泣者日夜以覬北顧而
辭者江淮相屬凶謀歲窘淺慮無方於是稽顙郊門問
禮求樂若來之以文德賜之以副書漢家軌儀重臨畿
輔司隸傳節復入關河無待八百之師不期十萬之衆
固且提漿佇俟揮戈願倒三秦大同六漠一統又虜前
後奉使不專漢人必介以匈奴備諸覘獲且設官分職
彌見其情抑退舊苗扶任種戚師保則后族馮晉國總
錄則邽姓直勒渴侯台鼎則丘頽苟仁端執政則目凌
鉗耳至於東都羽儀西京簮帶崔孝伯程虞蚪久在著
作李元和郭季祐上于中書李思沖飾虜清官游明根
泛居顯職今經典遠被詩史北流馮李之徒必欲遵尚
直勒等類居致乖阻何則匈奴以氈騎為帷床馳射為
糇糧冠方帽則犯沙陵雪服左袵則風驤鳥逝若衣以
朱裳戴以玄冕節其揖讓教以翔趨必同艱桎梏等懼
冰淵婆娑&KR2650;躃困而不能前巳及夫春草水生阻散馬
之適秋風木落絶驅禽之歡息沸脣於桑墟别醍乳於
冀俗聽韶雅如䏊瞶臨方丈若爰居馮李之徒固得志
矣虜之匈族其如病何於是風土之思深愎戾之情動
拂衣者連裾抽鋒者比鏃部落争於下酋渠危於上我
一舉而兼吞卞莊之勢必也且棘寳薦虞晉疆彌盛大
鍾出智宿氏以亡帝略遠孚無思不服鑾光幸岱匪暮
斯朝臣請收籍伊瀍兹書復掌猶取之内府藏之外籝
於理有愜即事何損若狂言足採請決敕施行
請習校部曲疏
臣每覽史傳見憂國㤀家捐生報德者未嘗不撫卷歎
息以為今古共情也然或以片言微感一飡小惠參國
士之眄同布素之遊耳豈有如臣獨拔無聞之伍過超
非分之位名噐雙假榮禄兩升而宴安昃罷之晨優游
旰食之日所以敢布丹愚仰聞宸聽今議者或以西夏
為念臣竊謂之不爾其故何哉陛下聖明羣臣悉力順
以制逆上而御下指開賞黜之言微示生死之路方域
之人皆相為敵既兵威遠臨人不自保雖窮鳥必咏固
等命於梁鶉困獸斯驚終並懸於厨鹿凱師勞飲固不
待晨臣之寸心獨有微願自獫狁薦食荒侮伊瀍天道
禍滛危亡日至母后内難兵力外虚謠言物情屬當今
會若藉巫漢之歸師騁士卒之餘憤取函谷如反掌陵
關塞若摧枯但士非素蓄無以即用不教民戰是實棄
之特希私集部曲豫加習校若蒙垂許乞隸監省拘食
人身權備石頭防衛之數臣少重名節早習軍旅若試
而無績伏受面欺之誅用且有功仰詶知人之哲
表
拜秘書丞謝表
臣聞升離戒晨隂牆不照其景膚雲停夕幽草或漏其
津至如明兼就日澤深行雨不有聖德誰或其然所以
欽至道而出青臯拾布衣而望朱闕懷禄仕在代耕期
榮不謀入用豈悟特擢之例事均延祖置左之恩任光
元幹踰溢情涯普燭身表畏翹車而必讓誡濡翼之願
辭既聖主謂其可施故愚臣默思自勉
為王儉讓國子祭酒表
竊以庠均義重振古所崇資師道尊有來攸尚匪曰蘭
芷疇變入室之情不自朱藍何遷素絲之質況臣仁慙
富侶德謝潤身識陋令經噐非匣重何以昇墜道於殊
年反斯文於遙日將使良璣修竹無增瑩羽敬遜務時
遂騫星歲
又
臣聞修瓦方湛弱露霑而取覆懸衡紀正輕塵委而必
移況臣才非應俗用乖知治取其集冰飲水旌懸輪騖
方臣之念未足言矣
獄中據答表
囚實頑蔽觸行多諐但夙忝門素得奉教君子爰自總
髮迄將立年州閭鄉黨見許愚慎朝廷衣冠謂無舋咎
過蒙大行皇帝奬育之恩又荷文皇帝識擢之重司徒
公賜預士林安陸王曲垂眄接既身被國慈必欲以死
自效前後陳伐虜之計亦仰簡先朝今段犬羊乍擾紀
僧真奉宣先敕賜語北邊動静令囚草撰符詔于時即
因啟聞希侍鑾輿及司徒宣敕招募同例非一實以戎
事不小不敢承教續蒙軍號賜使招集銜敕而行非敢
虚扇且格取亡叛不限傖楚狡弄聲勢應有形迹專行
權利又無贓賄反覆脣齒之間未審悉與誰言傾動頰
舌之内不容都無彼此但聖主膺教實所沐浴自上甘
露頌及銀甕啟三日詩序接虜使語辭竭思稱揚得非
誹謗且王公百司唯賢是與高下之敬等秩有差不敢
踰濫豈應訿毁因才分本劣謬被策用悚怍之情夙宵
兢惕未嘗誇示里閭彰曝遠邇自循自省並愧流言良
由緣淺寡虞致貽囂謗伏惟明皇臨宇普天蒙澤戊寅
赦恩輕重必宥首日曠期始蒙旬日一介罪身獨嬰憲
劾若事實有徵爰對有在九死之日無恨泉壤
策問
永明九年策秀才文五首
問秀才高第明經朕聞神靈文思之君聰明聖德之后
體道而不居見善如不及是以崆峒有順風之請華封
致乘雲之拜或揚旌求士或設簴待賢用能敷化一時
餘烈千古朕夤奉天命恭惟永圖審聽高居載懷祗懼
雖言事必史而象闕未箴寤寐嘉猷延佇忠實子大夫
選名升學利用賓王懋陳三道之要以光四科之首鹽
梅之和屬有望焉
又問昔周宣惰千畆之禮虢公納諫漢文缺三推之義
賈生直言良以食為民天農為政本金湯非粟而不守
水旱有待而無遷朕式照前經寳兹稼穡祥正而青旗
肅事土膏而朱紘戒典將使杏花菖葉耕穫不愆清甽
冷風述遵無廢而釋耒佩牛相沿莫反兼貧擅富浸以
為俗若爰井開制懼驚擾愚民舄鹵可腴恐時無史白
興廢之術矢陳厥謀
又問議獄緩死大易深規敬法䘏刑虞書茂典自氓俗
澆弛法令滋彰胏石少不冤之民棘林多夜哭之鬼朕
所以明發動容昃食興慮傷秋荼之密網惻夏日之嚴
威永念畫冠緬追刑厝徒以百鍰輕科反行季葉四支
重罰爰創前古訪遊禽於絶澗作霸秦基歌雞鳴於闕
下稱仁漢牘二途如爽即用兼通昌言所安朕將親覽
又問聚人曰財次政曰貨泉流表其不匱懋遷通其有
無既龜貝積寢緡□專用世代兹多銷漏參倍下貧無
兼辰之業中産闕洊歲之貲惟瘼䘏隠無捨矜歎上帝
溥臨賜朕休寶命卬斜之谷開而出銅且有後命事兹鎔
範充都内之金紹圜府之職但赤仄深巧學之患榆莢
難輕重之權開塞所宜悉心以對
又問治歷明時昭遷革之運改憲勑法審刑德之原分
命顯於唐官文條炳於鄒說及嵎夷廢職昩谷虧方漢
秉素祗之徵魏稱黃星之驗紛争空軫疑論無歸朕獲
纂洪基思弘至道庶令日月休徵風雨玉燭克明之旨
弗遠欽若之義復還於子大夫何如哉其驪翰改色寅
丑殊建别白書之
永明十一年策秀才文五首
問秀才朕秉籙御天握樞臨極五辰空撫九序未歌至
於思政明臺訪道宣室若墜之惻每勤如傷之念恒軫
故恤貧緩賦省徭慎獄幸四境無虞三秋式稔而多黍
多稌不興兩穗之謠無褐無衣必盈七月之歎豈布政
未優將疲民難業登爾於朝是屬宏議罔弗同心以匡
厥辟
又問惟王建國惟典命官上叶星象下符川嶽必待天
爵具修人紀咸事然後沿才授職揆務分司是以五正
置於朱宣下民不忒九工開於黃序庶績其凝周官三
百漢位兼倍歷兹以降游惰實繁若閒冗畢棄則横議
無巳冕笏不澄則坐談彌積何則可修善詳其對
又問昔者賢牧分陜良守共治下邑必樹其風一鄉可
以為績至有旦撫鳴琴日置醇酒文而無害嚴而不殘
故能出人於阽危之域躋俗於仁夀之地是以賈誼言
天下之有惡吏之罪也頃深汰珪符妙簡銅墨而春雉
未馴秋螟不散入在朕前湊其智略出連城守闕爾無
聞豈薪槱之道未弘為網羅之目尚簡悉意正辭無侵
執事
又問朕聞上智利民不述於禮大賢彊國罔圖惟舊豈
非療飢不期於鼎食拯溺無待於規行是以三王異道
而共昌五霸殊風而並烈今農戰不修文儒是競棄本
徇末厥弊滋多昔宋臣以禮樂為殘賊漢主比文章於
鄭衛豈欲非聖無法將以既道而權今欲專士女於耕
桑習鄉閭以弓騎五都復而事庠序四民富而歸文學
其道奚若爾無面從
又問自晉氏不綱關河蕩析宋人失馭淮汴崩離朕思
念舊民永言攸濟故選將開邊勞來安集加以納欵通
和布德修禮歌皇華而遣使賦膏雨而懷賓所以關洛
動南望之懷獯夷遽北歸之念夫危葉畏風驚禽易落
無待干戈聊用辭辯片言而求三輔一說而定五州斯
路何階人誰或可進謀誦志以沃朕心
啟
求自試啟
臣聞春庚秋蟀集候相悲露木風榮臨年共悦夫惟動
植且或有心況在生靈而能無感臣自奉望宫闕沐浴
恩私拔迹庸虚參名盛列纓劍紫複趨步丹墀歲時歸
來誇榮邑里然無勤而官昔賢曾議不任而禄有識必
譏臣所用慷慨憤懣不遑自安誠以深恩鮮報聖主難
逢蒲柳先秋光隂不待貪及明時展悉愚效以酬陛下
不世之仁若微誠獲信短才見序文武更法惟所施用
夫君道含弘臣術無隠翁歸乃居中自見充國曰莫若
老臣竊景前修敢蹈輕節以冒不媒之鄙式罄奉公之
誠抑又唐堯在上不參二八管夷吾恥之臣亦恥之願
陛下裁覽
法門頌啟
伏以迦文啟聖道冠百靈常住置言理高萬乘神儀挺
發非望雲就日所追睿識獨尊豈生明弱言能企鹿苑
金輪弘汲引以濟俗鶴林雙樹顯究竟以開氓惜乎衹
園滅影鷲岳淪光微辭既遙大義如綴自不宣游十地
擁按九區豈有導覺水之塞源拯法雲於落仞明公覽
四諦之必空悟三業之暫有應務屈巳則仁兼旦奭隨
方申道則慧一淨名驅率土於福林入蒼黔於正術
謝勑賜御裘等啟
雲衣降授仙裾曲委榮振素里澤駭蓬心昔漢帝解裘
不獨前寵曹王褫帶復降今恩
謝勑賜米啟
臣無王陽之術計然之智不能負粟百里分地一㕓上
虧温養自取飢切豈悟外恩横集天私妄委
謝竟陵王示法制啟
翔慧燭於昏塗灑法水於塵路至夫澄心洗累之規莊
情束影之制解網出界之訓滅惑淨照之旨固以行首
霜威字端風厲信可以糟滓五書糠氛百氏升罩耼周
筲竿尼旦所謂窺七澤而狹潢汙登太山而小天下
謝竟陵王示扇啟
竊以六翮風流五明氣重若比圓綃有兼玩實輕踰雪
羽潔竝霜文子淑賞其如規班姬儷之明月豈直魏王
九華漢臣百綺況復動製聖衷垂言炯戒載摹聽眎式
範樞機
謝竟陵王賜納裘啟
降飾自尊垂榮及賤玄玉不純曾波奪采南陸方永北
風日壯無衣無褐發念聖衷而挾纊之問每流解裘之
賜偏委
謝司徒賜紫鮓啟
東越水羞實罄乘時之美南荆任土方挹鮓魚之最
謝武陵王賜弓啟
殿下摛藻蕙樓暢藝蘭苑敷積玉於風筵疊連珠於月
的兔圍掩秀鄴水慚竒融揖讓未工濫陪升飲之賞操
弧反正繆奉招賢之錫文韜鏤景逸幹捎雲玩溢百齡
佩流千載
謝安陸王賜銀鉢啟
素金之貴有訪仙經鐫刻可竒見符神鼎撤膳噐於珍
羞之席降寳玩於簞瓢之門
書
為竟陵王與隠士劉虬書
玉燭登年金商在律炎涼始貿動静惟安勤味道腴幸
遵雅尚豈不樂哉僕誠幸甚百姓一心衆生不疾比屋
可封將又何求但良書獨擁善談無析願言之子實痗
我心所以不遠千里尺書道意自淳清既辨澆漓代襲
隠顯之術參差默語之途紛互或飾智以警愚或激情
以悟俗或穢巳以闇通或謬歌以明道屠牛駔馬未足
磷其堅佯狂如愚豈能緇其白官楚蕃魏人外之氣逾
邈入漢游梁區中之韻彌少及推其輕重品其得失則
淵懷洞賞寧或符之僕夙養閒襟長慕出槩迹塵珪組
心逸江湖未面自親聞風如舊而迴駕之念徒軫式閭
之禮無階固巳佇軸深衷傾筐遐路者矣君矯然獨遠
確乎難拔素志與白雲同悠高情與青松共爽宣習質
文緇林枯而重䓲昭辨空有連河壅而復滔所謂忘言
之人可論天人之際豈能鳳舉鶴翻有心儀羣高踰愛
海比策禪衢沾濠射之冥游屈祇鷲之法侣闡三乘於
窮子發二諦於困蒙有是因也何其暢歟今皇風具穆
至道弘被四海不溢五嶽無塵膠序肇修經法敷廣人
賤璣璜家習禮讓樵蘇必時郊林全鬱罿網有節鱗羽
偕翔至於層山絶澗還帶畿畎膏田沃野亘望廡㕓信
可以招往隠淪栖集勝寄故文舉築室治城之阿次宗
植援西山之趾葛洪考槃於海岫釋遠肥遁於鍾幽每
踐其遺蹤輒深九原之歎若高步可遷復何懷乎四子
昔宣尼之見伯雪師利之往維摩豈不知相忘之道哉
諒有以也未叙之間為道自愛一二令凌琚之口具
序
三月三日曲水詩序
臣聞出豫為象鈞天之樂張焉時乘既位御氣之駕翔
焉是以得一奉宸逍遙襄城之域體元則大悵望姑射
之阿然窅𦕈寂寥其獨適者巳至如夏后兩龍載驅璿
臺之上穆滿八駿如舞瑤水之隂亦有饗云固不與萬
民共也我大齊之握機創歷誕命建家接禮貳宫考庸
太室幽明獻期雷風通饗昭華之珍既徙延喜之玉攸
歸革宋受天保生萬國度邑静鹿丘之歎遷鼎息大坰
之慙紹清和於帝猷聯顯懿於王表駿發開其遠祥定
爾固其洪業皇帝體膺上聖運鍾下武冠五行之秀氣
邁三代之英風昭章雲漢暉麗日月牢籠天地彈壓山
川設神理以景俗敷文化以柔遠澤普汜而無私法含
弘而不殺猶且具明廢寢昃晷忘餐念負重於春冰懷
御奔於秋駕可謂巍巍弗與蕩蕩誰名秉靈圖而非泰
涉孟門其何險儲后睿哲在躬妙善居質内積和順外
發英華斧藻至德琢磨令範言炳丹青道潤金璧出龍
樓而問豎入虎闈而齒胄愛敬盡於一人光耀究於四
海若夫族茂麟趾宗固磐石跨蹍昌姬蹈軼炎漢元宰
比肩於尚父中鉉繼踵乎周南分陜流勿翦之歡來仕
允克施之譽莫不如珪如璋令聞令望未茀斯皇室家
君王者也本枝之盛如此稽古之政如彼用能免羣生
於湯火納百姓於休和草萊樂業守屏稱事引鏡皆明
目臨池無洗耳沈冥之怨既缺薖軸之疾巳消興廉舉
孝歲時於外府署行議年日夕於中甸協律總章之司
序倫正俗崇文成均之職導德齊禮挈壺宣夜辨氣朔
於靈臺書笏珥彤紀言事於仙室褰帷斷裳危冠空履
之吏彯搖武猛扛鼎揭旗之士勤恤民隠糾逖王慝射
集隼於高墉&KR0819;大風於長隧不仁者遠惟道斯行讒莠
蔑聞攘争掩息稀鳴桴於砥路鞠茂草於圜扉耆年闕
市井之游稚齒豐車馬之好宫隣昭泰荒憬清夷侮食
來王左言入侍離身反踵之君髽首貫胸之長屈膝厥
角請受纓縻文鉞碧砮之琛竒幹善芳之賦紈牛露犬
之玩乘黃兹白之駟盈衍儲邸充牣郊虞匭牘相尋鞮
譯無曠一尉候於西東合車書於南北暢轂埋轔轔之
轍緌旌卷悠悠之旆四方無拂五戎不距偃革辭軒銷
金罷刃天瑞降地符升澤馬來噐車出紫脫華朱英秀
佞枝植歷草滋雲潤星暉風揚月至江海呈象龜龍載
文方握河沈璧封山紀石邁三五而不追踐八九之遙
迹功既成矣世既貞矣信可以優游暇豫作樂崇德者
歟于時青鳥司開條風發歲粤上斯巳惟暮之春同律
克和樹草自樂禊飲之日在兹風舞之情咸蕩去肅表
乎時訓行慶動於天矚載懷平圃乃睠芳林芳林園者
福地奥區之湊丹陵若水之舊殷殷均乎姚澤膴膴尚
於周原狹豐邑之未宏陋譙居之猶褊求中和而經處
揆景緯以裁基飛觀神行虚檐雲構離房乍設層樓間
起負朝陽而抗殿跨靈沼而浮榮鏡文虹於綺疏浸蘭
泉於玉砌幽幽叢薄秩秩斯干曲拂邅迴潺湲徑復新
萍泛沚華桐發岫雜夭采於柔荑亂嚶聲於緜羽禁軒
承幸清宫俟宴緹帷宿置帟幕宵懸既而滅宿澄霞登
光辨色式道執殳展軨效駕徐鑾警節明鐘暢音七萃
連鑣九斿齊軌建旗拂蜺揚葭振木魚甲煙聚貝胄星
羅重英曲瑵之飾絶景追風之騎昭灼甄部駔駿函列
虎視龍超雷駭電逝轟轟隠隠紛紛軫軫羌難得而稱
計爾乃迴輿駐罕嶽鎮淵停睟容有穆賓儀式序授几
肆筵因流波而成次蕙肴芳醴任激水而推移葆佾陳
階金匏在席戚奏翹舞籥動邠詩召鳴鳥於弇州追伶
倫於嶰谷發參差於王子傳妙靡於帝江清歌有闋羽
觴無筭上陳景福之賜下獻南山之夀信凱讌之在藻
知和樂於食革桑榆之隂不居草露之滋方渥有詔曰
今日嘉會咸可賦詩凡四十有五人其辭云爾
頌
淨行頌三十一首
皇覺辨德篇頌
紫實昩朱狂斯濫哲舛逕揚鑣分源競枻麗景或幽澄
舒每缺水激波生煙深火滅情端徒總理向空徹不有
明心誰驅聖轍
開物歸信篇頌
生浮命舛識罔情違業雲結影慧日潜暉逶迤修道極
夜無歸登山小魯泛海難沂參珉見璧辨礫知璣迷其
未遠匪正何依
滌除三業篇頌
樂由生滅患以身全業資意造事假言詮利名畢倚榮
辱兹纏燕驥匪躡周鍇徒鐫惑端風緒愛境旌懸不勤
一至何階四禪
修理六根篇頌
傾都麗佳繞梁之曲肥馬輕裘蕙肴芳醁晦黑滋生昏
嚚競欲貎蕩魂浮身甘意觸靈龜攝根晴葵衛足蟲草
或虞人如不勗
生老病死篇頌
穠華易遷繁蕉不實星髮鮐肌鄰光愒日二豎潜言十
巫空術生之往矣高松蕭瑟即化翻靈從緣墜質噬臍
有譏嗟然何汨
尅責身心篇頌
瞻彼進德莫敢或遑顧咨小智徒以大康豈無通術跋
此榛荒雖有重離迹照螢光循情内負撫事外傷層羅
一舉空念高翔
檢覆三業篇頌
渾風緬没旅俗膠加競文内疾誰靦心瑕再惟情反三
省身華貴危窮濫貧懾豪奢邅迴六蔽紛綸七邪不圖
厥始逸馬難罝
訶詰四大篇頌
迅矣百齡綿兹六入出沒昏疑興居愛習矻矻子求營
營爾給匪德日歸惟殃斯集貪人敗類無厭自及昭回
不希玄墟何泣
出家順善篇頌
澡身浴德晦迹埋名將安寳地誰留化城道場曠謐禪
逕閒清風瓢弗響震㬚徒驚嘯傲焉慮脫落何營長捐
有結永寘無生
在家從惡篇頌
石磨則磷玉生雖堅維居必徙豈曰能賢冰開春日蘭
敗秋年教隨類反習乃情遷命符三漏生偕十纏兹焉
遂往憂畏方延
沈冥地獄篇頌
冥津殊復曉高聽亦能卑隂牆雖兩密幽夜有四知炎
山翻烈火冰澗帀寒澌羅城振雲幕鋒樹鬱霜枝茹荼
非云苦集木豈稱危求仁曾巳得長歎欲何為
出家懷道篇頌
韞石諒非真飾瓶信為假竊服臯門上濫吹溜軒下鳳
祀徒驚心騶交終好野實相豈或照浮雲未能捨迹殊
冠冕客事襲馳驅者巳矣歇鄭聲無然亂周雅
在家懷善篇頌
處塵貴不染被褐重懷珠美玉曜幽石曾蘭挺叢芻四
氏不為侣三界豈能渝諒兹親愛染寧以財利拘煩流
捨智寳榛路坦夷途萬物竟何匹烈火樹紅芙
三界内苦篇頌
心怨動紛遶情怡輒遷互歡愛一離遠傷憂坐衰暮連
幌結清隂高臺起風露腐毒緣芳旨夭伐實修嫭慾網
必虧生繁罝或全兔𦕈𦕈夜何期悠悠終肯悟
出三界外樂篇頌
端襟測煩海矯步寫埃氛三受猶絶雨入苦若浮雲輸
心仰圓極罄質委方墳朝遊淨國侣暮集靈山羣燈祗
開遠照香字薦嘉薰俛首睇人俗信矣静為君
斷絶疑惑篇頌
生塗非一理識緒固饒津徒駭東陵富空嗟北郭貧國
生曾已戾顔氏信為仁逢尤昭往業習善會兹身勤憂
永夷泰晏安終苦辛令名且云重豈若樹良因
十種慚愧篇頌
神膏施惟重玄酒恩未隆明璣隋水上潤玉藍田中稟
天性所極資敬道攸崇羽毛共以勢輪軌相為通報德
愴前雅酬言愛餘風遵途每多舛顧省能無忡
極大慚愧篇頌
冬狐理豐毳春蠺緒輕絲形骸翻為阻心識還自欺華
容羈丱日生平少年時驅車追俠客酌酒弄妖姬但念
目前好安知身後悲惕然一以愧永與情愛辭
善友奬勸篇頌
蘭室改蓬心栴崖變伊草丹青有必渝絲皪豈常皓曲
□且繩直詭木遂雕藻一簣或成山百里倦中道隆漢
乃王臣失楚信元保勉矣德不孤至言匪虚造
戒法攝心篇頌
金山嚴寳仞瓊畹烈瑤荑牆狐議不窟檐䴏豈能棲淨
花莊思序慧沼盥身倪六羣倘未一七衆固恒齊端儀
有直景正道無傾蹊維宫超以悟襄野竟何迷
自慶畢故止新篇頌
春非我春秋非秋一經長夜每悠悠陶形練氣住元造
啟蒙夷阻出重幽榮公三樂非為曠箕子五福豈能求
靈姿妙境往難集微言至道此云修年逢生幸曾以慶
盈愆貳過倘知憂畢故斷新别苦海希賢庶善憑智流
大忍惡對篇頌
春山之下玉抵禽漢水之陽璧千金清業神居德非重
潔巳愚侣道巳深愛憎喜怒生而習榮華芳旨世所欽
鴻才巨力萬夫敵誰肯制此方寸心逸驥狂兕獷不御
繁羈密柙儻能禁遣情遺事復何想寂然無待恣幽尋
緣境無礙篇頌
怳象惚物終不名龍舉鸞集竟誰辨絶智亡身孰為礙
韜名戢曜故能顯匪日匪月灼以懸安飛安翔虚而踐
璧石無間恣出沒水火有性任舒卷敷教應俗驚泉流
現迹依方迅風轉大哉超世莫與羣希轅慕舜宜自勉
一志努力篇頌
豫北二山尚有移河中一洲亦可為精誠必至霜塵下
意氣所感金石離有子刺掌修名立王生擢髮美譽垂
自來勤心少騫墜何不努力出憂危勝幡法鼓縈且擊
智師道衆紛以馳有常無我儼既列無明有縛孰能窺
禮舍利寳塔篇頌
越人鑄金誠有思魏后粧木亦云悲中賢小節猶可戀
去聖彌遠情彌滋祇樹蕭條多宿楚王宫寂寞尠遺基
設像居室若有望間儀駐景曖如之連卿共日獨先後
道悠命乖將無時傾懷結想惻以慕乖靈寫照拂塵疑
敬重正法篇頌
出不自戸將何由行不以法欲焉修之燕入楚待駿足
陵河越海寄輕舟仁言為利壯巳博聖道弘濟邈難求
通明洞燭煥曾景深凝廣潤湛淵流翼善開賢敷教義
照蒙啟惑滌煩憂功成弗有名弗居淡然無執與化遊
奉養僧田篇頌
五玉巳潤談而信八桂雖芳風乃掃妙理至言唯聖寳
不自伊人孰弘道照空觀法識遷流撫俗瞻光厭生老
絶滅情嗜斷懽怡縱落豪華棄雕藻親愛倏忽信風煙
財利悠悠若塵草測以龍雲豈曰高濯足江漢更慚皓
勸請增進篇頌
俟河之清逢聖朝靈智俯接一其遙白日馳光不流照
葵藿微志徒傾翹遍盈空有盡三界綿塞宇宙罄入遼
德光業遠升至覺寂寞常住獨能超煎灼欲火思雲露
沈汨使水望舟橋弘慈廣度昔有誓法輪道御且徐䮽
隨喜萬善篇頌
聞善若已燭良書見賢思齊美通誥感幽動地孝有誠
殞首流腸忠為操振禮摛文弘憲則機謀飈勇静姦暴
明白入素志沖聞高論窮微契神奥捐軀濟物不邀名
輕財貴義豈期報百行萬善紛塗軌求誠罄想畢歡蹈
迴向佛道篇頌
悠悠九土各異形擾擾四俗非一情驅車秣馬徇世業
市交鬻義衒虚名三墨紛紛殊不會七儒委鬱曾未并
吉凶拘忌迺數術取與離合實縱横朝日夕月竟何取
投巖赴火空捐生咄嗟失道爾迴駕沔彼流水趣東瀛
發願莊嚴篇頌
心所期兮彼之岸何事浮俗久淹逭照慧日兮駕法雲
騰危城兮出塵館芳珠燁兮聞歲時寳樹飀兮警昏旦
清露漙甘永以挹喜園流采常為玩無待殷鼎方丈羞
安用秦筝纖指彈勒誠欵願長不渝習苦塵勞從此捍
哀策文
皇太子哀策文
繡幕啟塗銅池從殯葆鐸既行枚綍且引皇帝痛粢盛
之闕奉哀匕鬯之有亡憫含嗟乎崇正顧掩欷於承光
式睠元良永懷人寳俾兹史策載餘風道其辭曰
居辰北極在日重離誕惟妙善克自生知資神為契合
聖如規地維缺位月紀諐期哀纏晦朔燧改歲時饘粥
不溢薑桂無滋俛終心禮昌我帝基思皇下武纉戎上
德將叶人神永貽家國用稽嗣典實弘儲則庸器改物
徽號崇名往辭綠盖來馭朱纓旂旗旖旎鸞纛聲明守
器宣華訪安永福上漏驂軒初晨戒服慶色伊滿夤儀
載肅至誠莫感遐福空辭氛程月志祲動年司素妭犯
列青雲失滋中楹軫夢當戶陳詩楚藥毁方秦毉反轍
高議虚演竒文徒說遠賓上靈長違昭世痛結宸慈哀
震華棣嗚呼哀哉軒帷高寂庭帳深隂鶴關晝掩鳬燈
夜沈仍襲未改客饌如臨曖徽儀而可慕標嗣子之純
心嗚呼哀哉韋弁告期麻衣請日辨域展圖揚龜獻吉
文物充階具僚在側總葭挽之哀淒視風煙之騷瑟嗚
呼哀哉飾麾輅而南指轉旌羽而北徂車結軫於雕轂
馬緩節於金蘇寄靈心於萬象增戀戀於國都嗚呼哀
哉光徙靡而欲沈山荒涼而遂晩城闕緬而何期平原
忽而超遠情有望而弗追顧如疑於將反嗚呼哀哉
墓銘
豫章王墓銘
領袖傾淪人綱弛没半嶽摧峯中河墜月眷然曉隧如
何夜臺鯨驂枕慕葆吹徘徊千秋萬祀顧有餘哀
永嘉長公主墓銘
作儀邦媛取儷漢妃相金陋質穠李慚輝肅穆婦容静
恭女德顧史求箴披圖問則慶善郁夷與仁冥默宵燧
亡明曉挽巳聲松門嚴闊泉帳寒清悠哉白日鬱彼佳
城
樂府
齊明王歌辭七首(應司徒教作以下五言)
明王曲
明王日月照至樂天地和幸息雲門吹復歇咸池歌桂
序金匏轉瑤軒絲石羅朱騏步躑躅玄鶴舞蹉跎露凝
嘉草秀煙度醴泉波皇基方萬祀齊民樂如何
聖君曲
聖君應昌歷景祚啟休期龍樓神睿道兔園仁義基海
蕩萬川集山崖百草滋盤苗成萃止渝韎異來思清明
動離軫威惠被殊辭大哉君為后何羨唐虞時
渌水曲
湛露改寒司交鶯變春旭瓊樹落晨紅瑤塘水初淥日
霽沙溆明風泉動華矚遵渚泛蘭觴乘漪弄清曲斗酒
千金輕寸隂百年促何用盡歡娛王度式如玉
採菱曲
炎光銷玉殿涼風吹鳳樓雕輜(一作青輅)傃平隰朱櫂泊安
流金華妝翠羽鷁首畫飛(一作龍)舟荆姬採菱曲越女江
南謳騰聲翻葉静散響谷雲浮良時時一遇佳人難再
求
清楚引
平原數千里飛觀鬱岧岧清月冏將曙晧露零中宵轉
葉度沙海别羽自冰遼四面通寒色左右竟嚴飈崤澠
多榛梗京索久塵苗逝將憑神武奮劍盪遺妖
長歌引
周雅聽休明齊德覯升平紫煙四時合黃河萬里清翠
柳蔭通街朱闕臨高城方轂雷塵起接袖風雲生酣笑
争日夕絲管互逢迎徂年無促慮長歌有餘聲
散曲
金枝湛明燎繡幕裂芳然層閨横綠綺曠席緬珠躔楚
調廣陵散瑟柱秋風弦輕裙中山麗長袖邯鄲妍徐歌
駐行景迅節渙浮煙言願聖明主永永萬斯年
三婦豔詩
大婦織綺羅中婦織流黃小婦獨無事挾瑟上高堂丈
人且安坐調弦詎未央
青青河畔草
容容寒煙起翹翹望行子行子殊未歸寤寐君(一作若)容
輝夜中心愛促覺後阻河曲河曲萬里餘情交襟袖疎
珠露春華返璿霜秋照(一作桂)晩入室怨蛾眉情歸為誰
婉
同沈右率諸公賦鼓吹曲二首
巫山高(諸公詩别見謝沈二集此不載)
想像(一作髣髴)巫山高薄暮陽臺曲煙霞乍舒卷蘅芳自斷
續彼美如可期寤言紛在矚憮然坐相思秋風下庭綠
芳樹
相望早春日煙華雜如霧復此佳麗人含情結芳樹綺
羅巳自憐暄風多有趣去來徘徊者佳人不可遇
臨高臺
遊人欲騁望積步上高臺井蓮當夏吐窗桂逐秋開花
飛低不入鳥散遠時來還看雲棟影含月共徘徊
望城行
金城十二重雲氣出表裏萬戶如不殊千門反相似車
馬若飛龍長衢無極巳簫鼓相逢迎信哉佳城市
法樂辭十二首
天長命自短世促道悠悠禪衢開遠駕愛海亂輕舟累
塵曾未極心樹豈能籌情埃何用洗正水有清流
右歌本起
百神肅以虔三靈震且越恒曜揜芳宵薰風動蘭月丹
榮藻玉墀翠羽文珠闕皓毳非虚來交輪豈徒發
右歌靈瑞
韶年春巳仲明星夜未央千祀鍾休歷萬國會嘉祥金
容涵夕景翠鬢佩晨光表塵維淨覺汎俗迺輪皇
右歌下生
襲氣變離宫重柝驚層殿曼響感心神修容轉懽宴生
老終巳縈死病行當薦方為淨國遊豈結危城戀
右歌在宫
春枝多病夭秋葉少欣榮心骸終委滅親愛暫平生長
風吹北隴迅瀑急東瀛知三既情暢得一乃身貞
右歌四遊
飛策辭國門端儀偃郊樹慈愛徒相思閨中空戀慕夙
隸乘往塗駿足獨歸路舉袂謝時人得道且還去(一作顧)
右歌出國
明心弘十力寂慮安四禪青禽承逸軌文驪(一作鑣)鏡重
川鷲巖標遠勝鹿野究清玄不有希世寳何以導濛泉
右歌得道
亭亭雙月流朏朏晨霜結川上不徘徊條間亟渝滅靈
知湛常然符應有盈缺感運復來儀且厭人間世(音泄)
右歌雙樹
春山玉所府檀林芳所棲引火歸炎燧挹水自清隄菴
園無異轍祇館有同躋比肩非今古接武豈燕齊
右歌賢衆
昔余輕歲月兹也重光隂閨中屏鉛黛闕下挂纓簪禪
悅兼芳旨法言戀(一作忘)清琴一異非能辨寵辱誰為心
右歌學徒
峻宇臨層穹岧岧疎遠風騰芳清漢裏響梵高雲中金
華紛苒若瓊樹鬱青蔥貞心延淨境邃業嗣天宫
右歌供具
影響未嘗隔晦明殊復親弘慈邈已遠睿后扇高塵區
中禔景福㝢外沐深仁萬祀留國祚億兆慶唐民
右歌福應
少年子
聞有東方騎遙見上頭人待君送客返桂釵當自陳
江臯曲
林斷山更續洲盡江復開雲峯帝鄉起水源桐柏來
思公子
春盡風颯颯蘭凋木修修王孫久為客思君徒自憂
王孫遊(玉臺作春遊)
置酒登廣殿開襟望所思春草行巳歇何事久佳期
陽翟新聲(隋書翟作澤)
懷春發下蔡含笑向陽城恥為飛雉曲好作鵾雞鳴
永明樂十首
玄符昭景歷茂實偶英聲長為南山固永與朝日明
靈丘比翼棲芳林合條起兩代分憲章一朝會書軌
二難金玉相三衮蘭蕙芳重儀文世子再奉東平王
空谷返逸驂隂山響鳴鶴振玉躧丹墀懷芳步青閣
崇文晦巳明膠庠雜復整弱臺留折巾沂川詠芳穎
定林去喧俗鹿野出埃霞香風流梵琯澤雨散雲花
楚望傾澠滌日館仰鑾鈴巳睎五雲發方照兩河清
幸哉明盛世壯矣帝王居高門夜不柝飲帳曉長舒
總棹金陵渚方駕玉山阿輕露炫珠翠初風搖綺羅
西園抽蕙草北沼掇芳蓮生逢永明樂死日生之年
奉和秋夜長(玉臺作秋夜)
秋夜長夜長樂未央舞袖拂花燭歌聲繞鳳梁
代五雜組
五雜組慶雲發往復還經天月不獲巳生胡越
奉和兩頭纖纖曲
兩頭纖纖綺上紋半白半黑鷦翔羣腷腷膊膊烏迷曛
磊磊落落玉石分
詩
贈族叔衞軍
台曜澄華鉉岳裁峻經天為象麗地作鎮不器其德有
斐斯文質超瑚璉才逸卿雲搖筆泉瀉動詠霙紛德聲
伊何如蘭之宣貞筠抽箭潤璧懷山六樂畢該五禮備
貫七訓是敷三英有粲惟旦惟公惟公惟旦
從武帝琅琊城講武應詔
治兵聞魯策訓旅見周篇教民良不棄任智理恒全白
日映丹羽頳霞文翠旃淩山炫組甲帶水被戈船凝葭
鬱摧愴清管乍聯綿早逢文化洽復屬武功宣願陪玉
鑾右一舉掃燕然
棲玄寺聽講畢遊邸園七韻應司徒教
道勝業兹遠心閒地能隟桂橑鬱初裁蘭墀坦將闢虚
檐對長嶼高軒臨廣液芳草列成行嘉樹紛如積流風
轉還逕清煙泛喬石日汨山照紅松暎水華碧暢哉人
外賞遲遲眷西夕
雜體報范通直
和璧荆山下隋珠漢水濱無雙自昔代有美今為隣三
楚多秀士江上復才人緯蕭非善賈聖德可名臣追飛
且學步共子奉清塵紫庭風日好青槐枝葉新徘徊吹
樓側欲見心所親峛君蘭蕙草何用以書紳
别蕭諮議
徘徊將所愛惜别在河梁衿袖三春隔江山千里長寸
心無遠近邊地有風霜勉哉勤歲暮敬矣事(玉臺作慎)容光
山中殊未懌杜若空自芳
寒晩敬和何徵君點
疎酌候冬序閒琴改秋律如何將暮天復值西歸日搖
落迎軒牖飛鳴亂繩蓽煙灌共深隂風篁兩蕭瑟虚堂
無笑語懷君首如疾早輕北山賦晩愛東臯逸上德可
潤身下澤有徐轡(叶音必)
和王友德元古意二首
遊禽暮知返行人獨未歸坐銷芳草氣空度明月輝顰
容入朝鏡思淚點春衣巫山彩雲没淇上綠楊稀待君
竟不至秋鴈雙雙飛
霜氣下盟津秋風度函谷念君淒以寒當軒卷羅縠纖
手廢裁縫曲鬢罷膏沐千里不相聞寸心鬱紛藴(平聲)況
復飛螢夜木葉亂紛紛
奉和竟陵王郡縣名
追芳承荔浦揖道訊虚丘升裾臨廣牧從雲盡平洲曾
山臨翠坂方渠緬清流陽臺翻早茂隂館懷名秋歲宴
東光弭景仄西華收端溪慙昔彦測水謝前修往食曲
阜盛今屬平臺遊燕棠缺初雅鄭衮息遺謳久傾信都
美乃結茂陵儔河間誠可詠南海果難遊
遊仙詩五首
桃李不奢年桑榆多暮節常恐秋蓬根連翻因風雪習
道遍槐岻追仙度瑤碣綠帙啟真詞丹經流妙說長河
且巳縈曾山方可礪(叶音列)
獻歲和風起日出東南隅鳳旍亂煙道龍駕溢雲區結
實自員嶠移讌乃方壺金巵浮水翠玉斝挹泉珠徒用
霜露改終然天地俱
命駕瑤池隈過息嬴女臺長袖何靡靡簫管清且哀璧
門涼月舉珠殿秋風迴青鳥騖高羽王母停玉杯舉手
暫為别千年將復來
湘沅有蘭芷曰吾欲南征遺珮出長浦舉袂望增城朱
霞拂綺樹白雲照金楹五芝多秀色八桂常冬榮弭節
且夷與參差聞鳳笙
命駕隨所即燭龍導輕鑣沙澤振寒草弱水駕冰潮遠
翔馳聲響流雪自飄颻忽與若士遇長舉入雲霄羅繹
徒有晲蟭螟已寥寥
春遊迴文詩
枝分柳塞北葉暗榆關東垂條逐絮轉落蕊散花叢池
蓮照曉月幔錦拂朝風低吹雜綸羽薄粉豔粧紅離情
隔遠道歎結深閨中
侍遊方山應詔
巡躅望登年帳飲臨秋縣日羽鏡霜潯雲旗落風甸四
瀛良在目八㝢宛如見小臣竊自嘉預奉柏梁讌
奉辭鎮西應教
未學謝能算高義幸知遊霤庭參辯奭梁苑豫才鄒徘
徊歲光晩搖落江樹秋風旗縈别浦霜琯迾遙洲
餞謝文學離夜
所知共歌笑誰忍别笑歌離軒思黃鳥分渚薆青莎翻
情結遠旆灑淚與行波春江夜明月還望情如何
和南海王殿下詠秋胡妻七首
日月共為照松筠俱以貞佩紛甘自遠結鏡待君明且
協金蘭好方愉琴瑟情佳人忽千里幽閨積思生
景落中軒坐悠悠望城闕高樹升夕煙層樓滿初月光
隂非或異山川屢難越輟泣揜鉛姿搔首亂雲髮
傾魄屬徂火搖念待方秋涼氣承宇結明熠傃階流三
星亦虚暎四屋慘多愁思君如萱草一見乃㤀憂
杼軸鬱不諧契闊彌新故朔風櫩上發寒鳥林間度客
遠乏衣裘歲晏饒霜露參差興别緒依遲起離慕
願言如可信行邁亦云反睇景不告勞瞻途寧遽遠何
以淹歸轍蠶妾事春晩送目亂前華馳心迷舊婉
椒珮容有結振芳跂路隅黃金徒以賦白珪終不渝明
心良自皎安用久踟蹰遄車反枌巷流日下西虞
披帷悵有望出門遲所欲彼美復來儀慙顔變欣矚蘭
艾隔芳臭涇渭分清濁去去夫人子請殉川之曲
琵琶(同賦諸公别見)
抱月如可明懷風殊復清絲中傳意緒花裏寄春情掩
抑有竒態悽鏘多好聲芳袖幸時拂龍門空自生
詠幔(古文苑作謝朓)
幸得與珠綴羃䍥君之楹月映不辭卷風來輒自輕每
聚金鑪氣時駐玉琴聲但願置尊酒蘭缸當夜明
藥名
重臺信嚴敞陵澤乃閒荒石蠶終未蠒垣衣不可裳秦
芎留近詠楚蘅搢遠翔韓原結神草隨庭銜夜光
星名
眇歎屬辰移端憂臨歲永久慙入漢客每愧遵河影仙
羽誠不退蓬襟良未整誰謂無正心大陵有霜穎
奉和月下
雕雲度綺錢香風入珠網獨知此夜月依遲慕神賞
詠池上棃花
翻階沒細草集水間疎萍芳春照流雪深夕映繁星
詠梧桐
騫鳳影層枝輕虹鏡展綠豈斁龍門幽直慕瑤池曲
詠女蘿
羃䍥女蘿草蔓衍旁松枝含煙黃且綠因風卷復垂
移席琴室應司徒教
雪崖似留月蘿徑若披雲潺湲石溜寫綿巒山雨聞
抄衆書應司徒教
說禮固多才惇詩信為善巖笥發仙華金縢開碧篆
自君之出矣
自君之出矣芳藇絶瑤巵思君如形影寢興未曾離
自君之出矣金鑪香不然思君如明燭中宵空自煎
擬古二首
花蔕今何在亦是林下生何當垂雙髻團扇雲間明
鏡臺今何在寸身正相隨何當碎聯玉雲上璧巳虧
四色詠
赤如城霞起青如松霧澈黑如幽都雲白如瑶池雪
離合賦物為詠
冰容慙遠鑒水質謝明暉是照相思夕早望行人歸(火)
雙聲詩
園蘅眩紅蘤湖荇燡黃華迴鶴横淮翰遠越合雲霞
聯句
阻雪連句遙贈和
積雪皓隂池北風鳴細枝九逵密如繡何異遠别離(謝朓)
風庭舞流霰冰沼結文澌飲春雖以燠欽賢紛若馳(江秀)
(才革)珠霙條間響玉溜檐下垂杯酒不相接寸心良共知
(王丞融)飛雲亂無緒結冰明曲池雖乖促席讌白首信勿
虧(王蘭陵僧孺)飄素瑩簷溜巖結噎通歧罇罍如未澣況乃
限音儀(謝洗馬昊)原隰望徙倚松筠竟不移隠憂恧萱樹忘
懷待山巵(劉中書繪)初昕逸翮舉日昃駑馬疲幽山有桂樹
歲暮方參差(沈右率約)
漢魏六朝百三家集卷七十六
