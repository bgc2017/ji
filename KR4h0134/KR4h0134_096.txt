漢魏六朝百三家集卷九十六
梁劉孝綽集題詞
王元禮七葉之中爵位文才蟬聫不絶劉孝綽
一家子姓能文者七十人門世之盛足使安平
無崔汝南無應當日昭明太子愛重文學元禮
孝綽同被賓遇執袖撫肩方之浮丘洪崖兩賢
何相若也元禮通顯竟至白首遭亂墮井非云
不夀孝綽一官屢蹶少妹貽糾束絹開訟秘書
長逝不滿六十原其著作齊騁禄位中隔一者
性多可一者性多怪也孝綽文集數十萬言存
者無幾零落之歎無異元禮書啟表序文采較
優詩乃兄弟爾元帝為孝綽墓銘云鶴開阮瑀
鵬翥楊修身兹惟屈扶搖未申夫秘書摧輪未
若阮楊而當時見屈者亦悲其樂賢圖像絶域
聞名有公輔之資而抱箕斗之怨到洽凶終劉
覽内噬朋友兄弟寧無一可乎而偏扼其吭則
胡為也孝綽以詩失黃門復以詩得黃門風開
風落應遇皆然知無恤於人之多言矣
目錄
表
為鄱陽嗣王初讓雍州表
啟
謝高祖啟
與東宫啟
謝為東宫奉經啟
謝給藥啟
謝越布啟
送瑞鼎詣相國梁公啟
求豫北伐啟
謝晉安餉米等啟
謝安成王賚祭孤石廟胙肉啟
書
答湘東王書
答雲法師書
與弟書
序
昭明太子集序
碑
司空安成王碑
栖隠寺碑
樂府
釣竿篇
夜聽妓賦得鳥夜啼
銅雀妓
班婕妤怨
三婦豔
櫂歌行
詩
詠風
侍宴
又
三日侍華光殿曲水宴
三日侍安成王曲水宴
春日從駕新亭應制
侍宴集賢堂應令
侍宴餞庾於陵應詔
侍宴餞張惠紹應詔
餞張惠紹應令
侍宴離亭應令
奉和昭明太子鍾山解講
和湘東王理訟
陪徐僕射晩宴
上虞鄉亭觀濤津渚學潘安仁河陽縣詩
太子洑落日望水
登陽雲樓
夕逗繁昌浦
櫟口守風
還渡浙江
江津寄劉之遴
發建興渚示到陸二黃門
酬陸長史倕
答何記室
答張左西
歸沐呈任中丞昉
憶虞弟
淇上戲蕩子婦
愛姬贈主人
為人贈美人
遥見鄰舟主人投一物衆姬争之有客請余為
詠
古意
報王永興觀田
詠有人乞牛舌乳不付因餉檳榔詩
夜不得眠
望月有所思
校書秘書省對雪詠懷
詠百舌
侍宴擬劉公幹應令
賦詠百論捨罪福詩
賦得照棋燭詩刻五分成
同武陵王看妓
賦得遺所思
林下映月
詠素蝶
於座應令詠梨花
秋雨卧疾
奉和湘東王應令二首
春霄
冬曉
月半夜泊鵲尾
和詠歌人偏得日照詩
詠姬人未肯出
遥見美人採荷
詠小兒採菱
詠眼
詠日應令
望月
秋夜詠琴
賦得始歸鴈
元廣州景仲座見故姬一首
擬古聫句
漢魏六朝百三家集卷九十六目錄
漢魏六朝百三家集卷九十六
明張溥輯
梁劉孝綽集
表
為鄱陽嗣王初讓雍州表
臣聞大邦維屏既慙宗子之詩思樂泮宫有缺僖公之
頌特以周興九伯錫壤參虛漢啓二河分珪舊楚身私
家慶總集微躬雍部襟帶跨制數州西拒嶢關北跨鄧
塞雖復呼韓來朝槀街納質二虜尋戈四郊無警猶當
王戎雅識羊祜尚義臣退求諸已無或宴安進思盡忠
幾乎私竭
啓
謝高祖啓
臣不能銜珠避顛傾柯衞足以兹疎悻與物多忤兼逢
匿怨之友遂居司隸之官交構是非用成萋斐日月昭
回俯明枉直獄書每御輒鑒蔣濟之冤炙髮見明非關
陳正之辯遂漏斯密網免彼嚴棘得使還同士伍比屋
唐民生死肉骨豈侔其施臣誠無識孰不戴天疎遠畝
隴絶望高闕而降其接引優以旨喻於臣微物足為榮
隕况剛條落葉忽沾雲露周行所寘復齒盛流但雕杇
糞徒成延奬捕影繫風終無效答
與東宫啓
臣聞之先聖以衆惡之必監焉衆好之必監焉豈非孤
特則積毁所歸比周則積譽斯信知好惡之間必待明
鑒故晏嬰再為阿宰而前毁後譽後譽出於阿意前毁
由於直道是以一犬所噬旨酒貿其甘酸一手所搖嘉
樹變其生死又鄒陽有言士無賢愚入朝見嫉至若臧
文之下展季靳尚之放靈均絳侯之排賈生平津之䧟
主父自兹厥後其徒實繁曲筆短辭不暇殫述寸管所
窺常由切齒殿下誨道觀書俯同好學前載枉直備該
神覽臣昔因立侍親承緒言飄風貝錦譬彼讒慝聖旨
殷勤深以為歎臣資愚履直不能杜漸防微曾未幾何
逢訧罹難雖吹毛洗垢在朝而同嗟而嚴文峻法肆姦
其必奏不顧賣友志欲要君自非上帝運超已之光昭
陵陽之虐舞文虛謗不取信於宸明在縲嬰纆幸得蠲
於庸闇裁下免黜之書仍頒朝會之旨小人未識通方
縶馬懸車息絶朝覲方願滅影銷聲遂移林谷不悟天
聽罔已造次必彰不以距違見疵復使引籍雲陛降寬
和之色垂布帛之言形之千載所蒙已厚况乃恩等特
召榮同起家望古自惟彌覺多忝但未渝丹石永藏輪
軌相彼工言搆兹媒諓且款冬而生已凋柯葉空延德
澤無謝陽春
謝為東宫奉經啓
皇太子四術夙知三善非學猶復旁求儒雅應物稽疑
業光夏校德茂周庠諸侯宋魯於焉觀則參陪盛禮莫
非國華臣雖職典經圖而同官不一推擇而舉尚多髦
俊寵光曲被獨在選中他日朝聞猶甘夕死况兹恩重
彌見生輕
謝給藥啓
一物之微遂留停育名醫上藥爰自城府雖巫咸視診
岐伯下鍼松子玉漿衞卿雲液比妙衆珍實云多愧
謝越布啓
比納方綃既輕且麗珍邁龍水妙越鳥夷
送瑞鼎詣相國梁公啓
生木游火之禽夾階紀朔之華白環銀瓮之迹素雉金
船之瑞自天有祚不為定於郟鄏虛其所止非獨在於
汾陰
求豫北伐啓
或以臣素無飛將之目未從嫖姚之伍言易行難收功
理絶然桓冲稱謝安無將略文靖公遂破苻堅山濤諳
羊祐不強建成侯卒平孫皓微臣之譬兩賢誠無等級
小虜之方二寇勢踰枯朽
謝晉安餉米等啓
傳詔李孟孫宣教旨垂賜米酒瓜筍葅脯鮓茗八種氣
苾新城味芳雲杜江潭抽節邁昌荇之珍壃場擢翹越
葺精之美羞非純束埜麏裛似雪之驢鮓異陶瓶河鯉
操如瓊之粲茗同食缺酢類望甘免千里宿舂省三月
糧聚小人懷惠大懿難忘
謝安成王賚祭孤石廟胙肉啓
味過㵸鳳珍越屠龍故使屏翳收風馮夷淨浪神居鷁
首獨汎安流民幸同附得徵遘迕復等受釐預頒純嘏
恩靈所降信次委積報生以死竊聞斯義
書
答湘東王書
伏承自辭皇邑爰至荆臺未勞刺舉且摛高麗近雖預
觀尺錦而不睹金玉昔臨淄詞賦悉與楊修未殫寳笥
顧慙先哲渚宫舊俗朝衣多故李固之薦二邦徐珍之
奏七邑威懷之道兼而有之當欲使金石流功恥用翰
墨垂迹雖乖知二偶達聖心爰自退居素里却掃窮閈
比楊倫之不出譬張摰之杜門昔趙卿窮愁肆言得失
漢臣欝志廣敘盛衰彼此一時擬非其匹竊以文豹何
辜以文為辠繇此而談又何容易故韜翰吮墨多歴寒
暑既闕子幼南山之歌又微敬通渭水之賦無以自同
獻笑少酬褒誘且才乖體物不擬作於玄根事殊宿諾
寧貽愳於朱亥顧己反躬載懷累息但瞻言漢廣邈若
天涯區區一念分宵九逝殿下降情白屋存問相尋食
椹懷音矧伊人矣
答雲法師書
孝綽和南辱誨垂示勑旨所答劉太僕思效啓義窮深
遠語兼巧便伏聞希有身心踴躍昔戈盾夾車備不虞
於周后兵旗引駕防未然於漢君斯皆執心黃屋瑞無
紺馬事極寰㝢之中理隔天人之外皇上自兹善覺降
迹閻浮以住地之心行則天之化故能慈導三有仁濟
萬物猶以法藥未周寳船不倦解劒却蓋躬詣道場瑞
花承足人觀雕輦之盛金輪啓路物覩重英之飾顯實
開權事均祗鷲本無四畏寧慮五怨思效遂虜引梁丘
隨劍之說日殫觸瑟之辭何異廻龍象於兔徑注江海
於牛迹聖旨慇懃曲根誘喻豈直淨一人之垢衣將以
破羣生之暗室弟子世傳正見幼覩真言但惑網所縈
塵勞自結微因宿植仰逢法教親陪寳座預餐香鉢復
得俱聽一音共聞八解庶因小葉受潤大雲猥蒙開示
深自慶幸不勝歡喜略附陳誠劉孝綽和南
與弟書
方弘游典墳寤歌林澗覽興衰於千載觀榮落於四時
序
昭明太子集序
臣竊觀大易重明之象著焉抑又聞之匕鬯之義存焉
故書有孟侯之名記表元良之德歴選前古以泊夏周
可得而稱啓誦而已雖徹聖挺賢光乎二代高文精義
閴爾無聞漢之顯宗晉之肅祖昔自春宫益好儒術或
專經止於區易或持論窮於貞假子桓雖摛藻銅省集
講肅成事在藩儲理非皇貳未有正位少陽多才多藝
者也粤我大梁之二十一載盛德備乎東朝若乃有縱
自天惟睿作聖顯仁立孝行於四海如珪如璋不因琢
磨之義為臣為子寧待觀喻之言惟性道難聞而文章
可見故俯同志學用晦生知以弦誦之餘辰總鄒魯之
儒墨徧綈緗於七閣彈竹素於九流地居上嗣實副元
首皇帝垂拱巗廊委咸庶績時非從守事或監撫雖一
日二日攝覽萬幾猶臨書幌而不休對欹案而忘怠况
復延納侍講討論經紀去聖滋遠愈生穿鑿枝分葉散
殊路偆馳靈臺辟雍之疑禋宗祭社之繆明章申老之
議通顏理王之說量覈然否剖析同異察言抗論窮理
盡微於時淹中稷下之生金華石渠之士莫不過衢樽
而挹多少見斗極而曉西東與夫盡春卿之道贊仲尼
之宅非賈誼於蘇林問蕭㑏於棗據區區前史不亦恧
歟加以學貫總持辨同無硋五時密教見猶鏡象一乘
妙旨觀若掌珠及在布金之園處如龍之衆開示有空
顯揚權實是以徧動六地普雨四化豈直得觧攖須提
舍鉢瓶沙騰曇言德梵志依風而已哉若夫天文以爛
然為美人文以煥乎為貴是以隆儒雅之大成遊雕蟲
之小道握牘持筆思若有神曾不斯須風飛雷起至於
宴遊西園祖道清洛三百載賦該極連篇七言致擬見
諸文學博逸興詠並命從遊書令視草銘非潤色七窮
煒燁之說表極遠大之才皆喻不備體詞不掩義因宜
適變曲盡文情竊以屬文之體鮮能周備長卿徒善既
累為遲少孺雖疾俳優而已子淵淫靡若女工之蠧子
雲侈靡異詩人之則孔璋詞賦曹祖勸其修今伯喈笑
贈摯虞知其頗古孟堅之頌尚有似贊之譏士衡之碑
猶聞類賦之貶深乎文者兼而善之能使典而不埜遠
而不放麗而不淫約而不儉獨擅衆美斯文在斯假使
王朗報箋卞蘭獻頌猶不足以揄揚著述稱贊才章况
在庸才曾何彷彿然承華肇建濫齒時髦居陪出從逝
將二紀譬彼登山徒仰峻極同夫觀海莫澄波瀾但職
官書記預聞盛藻歌詠不足敢忘編次謹為一帙十卷
第目如左日升松茂與天地而偕長壯思英詞隨歲月
而增廣如其後錄以俟賢臣
碑
司空安成王碑
昔者重華文命並胄高陽之苗豐邑舂陵俱纂帝堯之
緒而虞夏革運姚姒之姓已分高光再興大漢之名無
改如我皇家梁齊代建異文叔之紹開起自王族非伯
禹之更姓公則本枝别榦誕自河嶽五百之期實膺命
世卜商有問是謂色難承志望顔在公斯易至如文琰
之對食餘幼權之言爵里衞子之朗月映山杜生之凝
脂點漆惟公具美歴駕前修峨峨焉非嶽陵之所至浩
浩焉總江漢而為長故能擊水三千摶風九萬排天關
而俯眡掩浮雲而上征皇帝甄名挺聖河洛有徵握衡
含樞奄一時夏利建藩屏固葉深根郕霍酆郇方周啓
祚封公為安成王食邑二千戶允同衞叔賜寳器於商
郊殊異唐侯戲桐珪於汾水乃拜公為平西將軍荆州
刺史楚之對齊屈完引城池之固荆之比宋墨翟陳輦
路之殊品金作貢不異淮海珠璣犀象又無求於晉國
况以雲夢九百之宏侈章華三休之巨麗公禦煩以寡
居高而降執冲虛之道無矜滿之情其為政也莊敬足
以範物慈惠足以庇民剛毅足以威暴清貞足以勵俗天
監十七年薨春秋四十有五凡我庶民竊親高義况復祇
承帝命來仕王家兔園晚春叨從者之賜高唐暮天奉作
賦之私常愳慶雲之惠不酬而搖落奄至豈謂輕塵之效
莫展而峻極先頽思所以立言貞石貽厥長世銘曰
昔在文韶五賢二聖漢藩魏屏微風不競於赫我梁德
符姬姓康王康叔異時同盛爰自妙年令問不已一孝
一悌寔光行始義府文場詞人髦士波瀾莫際牆仞難
窺用兹先覺導此後知德大心小居高志卑再握不倦
三吐忘疲飛龍在天肇基宛瀆地猶小胏民同世復皇
情睠正屬難推轂允矣宗英移藩改牧誰謂路永江漢
已浮彼蒼不惠遽反成周川廻泝舳塗引歸旒
栖隱寺碑
開方便門示真實相置甘露室遵甘露津苦語輭言隨
方弘訓俯心降迹逐物重輕中枝小葉各隨業根愍其
四流五結有來而不散八慢九邪一淪而莫曉如彼醫
王等之藥樹去聖兹遠思聖兹深誠敬所先是歸龕廟
自妙法東注寳化西漸公卿貴仕賢哲偉人莫不嚴事
招提師仰慧覺欲使法燈永傳勝因長久銘曰
給孤焚蕩善勝崩淪堂堂宗匠克紹慧因地雖舊域其
宇維新召棠且思羊碑猶泣況我仁祠義踰生立遺愛
伊何形於南邑亦有庶民經始攸急珠殿連雲金層輝
景衢交達巷門臨樹屏五居推妙三空愧靜銘施柱側
記法窟前孰云千載餘迹方傳敢宣重說敬勒雕鐫芬
域未滅斯文在旃
樂府
釣竿篇
釣舟畫彩鷁漁子服冰紈金轄茱萸網銀鈎翡翠竿斂
橈隨水脈急漿渡江湍湍長自不辭前浦有佳期船交
橈影合浦深魚出遲荷根時觸餌菱芒乍罥絲蓮度江
南手衣渝京兆眉垂竿自有樂誰能為太師
夜聽妓賦得烏夜啼
鵾絃且輟弄鶴操暫停徽别有啼烏曲東西相背飛倡
人怨獨守蕩子殊未歸忽聞生離唱長夜泣羅衣
銅雀妓
雀臺三五日弦吹似佳期况復西陵晩松風吹繐帷危
絃斷復續妾心傷此時誰言留客袂遂(一作翻)掩望陵悲
班婕妤怨
應門寂已閉非復後庭時況在青春日萋萋綠草滋妾
身似秋扇君恩絶履綦詎憶遊輕輦從今(一作徒令)賤妾辭
三婦豔
大婦縫羅裙中婦料繡文唯餘最小婦窈窕舞昭君丈
人慎勿去聽我駐浮雲
櫂歌行
日暮楚江上江深風復生所思竟何在相望徒盈盈舟
子行催棹無所喝流聲
詩
詠風(四言)
嫋嫋秋聲習習春吹鳴兹玉樹渙此銅池羅幃自舉襟
袖乃披慙非楚侍濫賦雄雌
侍宴(外編作任昉者非以下五言)
清宴延多士鴻漸濫微薄臨炎出蕙樓望辰躋菌閣上
征切雲漢俛眺周京洛城寺鬱參差街衢紛漠漠禁林
寒氣晩方秋未搖落皇心重發志賦詩追並作自昔承
天寵於兹被人爵選言非綺綃可以儷金艧
又
兹堂乃峭嶠伏檻臨曲池樹中望流水竹裏見攅枝欄
高景難蔽岫隱雲易垂邂逅逢休幸朱蹕曳青規丘山
不可答葵藿空自知
三日侍華光殿曲水宴
薰袚三陽暮濯褉元已初皇心睠樂飲帳殿臨春渠豫
遊高夏諺凱樂盛周居復以焚林日丰葺花樹舒羽觴
環階轉清瀾傍席䟽妍歌已嘹亮妙舞復紆餘九成變
絲竹百戲起龍魚
三日侍安成王曲水宴
匯澤良孔殷分區屏中縣躡跨兼流来襟喉邇封甸吾
王奄鄷畢析珪承羽傳不資魯俗移何待齊風變東山
富遊士北土無遺彦一言白璧輕片善黃金賤餘辰屬
上(一作元)巳清袚追前諺持此陽瀨遊復展城隅宴芳洲
亘千里遠近風光扇方歡厚德重誰言薄遊倦
春日從駕新亭應制
旭日輿輪動言追河曲遊紆餘出紫陌迤邐度青樓前
驅掩蘭徑後乘歴芳洲春色江中滿日華巖上留江風
傳葆吹巖華映采斿臨渦起睿作駟馬暫停輈侍從榮
前阮雍容慙昔劉空然等彈翰非徒嗟未遒
侍宴集賢堂應令
北閣時既啓西園又已闢宫屬引鴻鷺朝行命金碧伊
臣獨何取隆恩徒自昔布武登玉墀委坐陪瑶席綢繆
參宴笑淹留奉觴醳壺人告漏晩烟霞起將夕反景入
池林餘光映泉石
侍宴餞庾於陵應詔
皇心眷將遠帳餞靈芝側是日青春獻林塘多秀色芳
卉疑綸組嘉樹似雕飾遊絲綴鶯領光風送綺翼下輦
朝既盈留宴景將昃高辨競談端竒文爭筆力伊臣獨
無伎何用奉吹息
侍宴餞張惠紹應詔
滄池誠自廣蓬山一何峻麗景花上鮮油雲葉裏潤風
度餘芳滿鳥集新條振餞言班俊造光私奬輶吝徒然
謬反隅何以窺重仞
餞張惠紹應令
鮮雲積上月凍雨晦初陽廻風飄淑氣落景煥新光竹
萌始防露桂挺已含芳瑶階變杜若玉沼發攅蔣聖襟
惜岐路曲宴闢蘭堂
侍宴離亭應令
轘轅東北望江漢西南永羽旗映日移鐃吹臨風警令
王愍追送纚舟宴俄頃掩袂眺征雲銜杯惜餘景首燕
徒有心局步何由騁
奉和昭明太子鍾山解講
御鶴翔伊水策馬出王田我后遊祗鷲比事實光前翠
蓋承朝景朱旗曳曉烟樓帳縈巖谷緹組曜林阡况在
登臨地復及秋風年喬柯變夏葉幽澗潔凉泉停鑾對
寳座辯論悦人天淹塵資海滴昭暗仰燈然法朋一已
散笳劍儼將旋邂逅逢優渥託乘侣才賢摛辭雖並命
遺恨獨終篇
和湘東王理訟
馮翊亂京兆廣漢欲兼治豈若兼邦牧朱輪褰素帷淮
海封畿地雜俗良在兹禁姦擿銖兩馭黠震豺狸
陪徐僕射晩宴
夫君追宴喜十日逓來過築室華池上開軒臨芰荷方
塘交密篠對霤接繁柯景移林改色風去水餘波洛城
雖半掩愛客待驪歌
上虞鄉亭觀濤津渚學潘安仁河陽縣詩
昔余筮賓始衣冠仕洛陽無貲徒有任一命忝為郞再
踐神仙側三入崇賢旁東朝禮髦俊虛薄厠才良遊談
侍名理搦管創文章引籍陪下膳横經參上庠誰能服
事淺契闊變炎涼一朝謬為吏結綬去承光烹鮮徒可
習治民終未長化雞仰季智馴雉推仲康此城鄰夏穴
橚矗茂筠篁孝碑黃絹語神濤白鷺翔遨遊佳可望釋
事上川梁秋江凍雨絶反景照移塘纖羅殊未動駭水
忽如湯乍出連山合時如高蓋張漂沙黃沬聚礐石素
波揚榜人不敢唱舟子豈能航離家復臨水眷然思故
鄉中來不可絶奕奕苦人腸泝洄若無阻謝病返清漳
太子洑落日望水
川平落日迥落照滿川漲復此(一作在)淪波地𣲖别引沮
漳耿耿流長脉熠熠動微光寒烏逐查漾饑鵜拂浪翔
臨泛(一作流)自多美況乃(一作此)還故鄉榜人夜理檝櫂女
闇成粧欲待春江曙爭塗向洛陽
登陽雲樓
吾登陽臺上非夢高唐客回首望長安千里懷三益顧
帷慙入楚降私等申白西沮水潦收昭(一作瑕)丘霜露積
龍門不可見空慕凌寒柏
夕逗繁昌浦
日入江風靜安波似未流岸廻知舳轉解纜覺船浮暮
烟生遠渚夕鳥赴前洲隔山聞戍鼓傍浦喧棹謳疑是
辰陽宿於此逗孤舟
櫟口守風
春心已應豫歸路復當歡如何此日風霾曀駭波瀾倏
見搖心慘俄瞻鄉路難賴有同舟客移宴息層巒華茵
藉初卉芳樽散緒寒謔浪誰云善江流苦未安何由入
故園詎即紉新蘭寄謝浮丘子暫欲假飛鸞
還渡浙江
季秋弦望後輕寒朝夕殊商人泣紈扇客子夢羅襦憂
來自難遣況復阻川隅日暮愁陰合繞樹噪寒烏濛漠
江烟上蒼茫沙嶼蕪解纜辭東越接軸騖西徂懸帆似
馳驥飛棹若驚鳬言歸遊俠窟方從冠蓋衢
江津寄劉之遴
與子如黃鵠將别復徘徊經過一柱觀出入三休臺共
摛雲氣藻同舉霞紋杯佳人每曉遊禁門恒晩開欲寄
一言别高駕何由來
發建興渚示到陸二黃門(外編作吳均題云酬别非)
扁舟去平樂還顧極川梁猶聞棗下吹尚識杏間堂洛
橋分曲渚官寺隱回塘客行裁跬步即事已多傷况復
千餘里悲心未遽央
酬陸長史倕
王粲始一别猶且歎風雲況余屢之遠與子亟離羣如
何持此念復為今日分分悲宛(一作悵)如昨弦望殊揮霍
行舟雖不見行程猶可度度君路應遠期寄新詩返相
望且相思勞朝復勞晩薄暮閽人進果得承芳信殷勤
覽妙書留連披雅韻冽洲(一作州)財賦總慈山行旅鎮已
切臨眺情遽動思歸引歸與不可即前途方未極覽諷
欲諼誚硏尋還慨息來喻勖雕金比質非所任虛薄無
時用徘徊守故林屏居青門外結宇灞城陰竹庭已南
映池牖復東臨喬柯貫簷上垂條拂戶陰條開風暫入
葉合影還沉帷屏溽早露階霤擾昏禽衡門謝車馬賓
席簡衣簮雖愧陽陵(一作春)曲寧無流水琴蕭條聊屬和
寂寞少知音平生竟何託懷抱共君深一朝四美廢方
見百憂侵曰余濫官守因之泝廬久(一作九)水接淺原陰
山帶荆門右從容少職事疲病疎僚友命駕獨尋幽淹
留宿廬阜廬阜擅高名岧岧凌太清舒雲類紫府標霞
同赤城北上輪難進東封馬易驚未若兹山險車騎息
逢迎山横路似絶徑側樹如傾蒙籠乍一啟磥硊無暫
平倚巖忽廻望援蘿遂上征乍觀秦帝石復憩周王城
交峰隱玉霤對澗距金楹風傳鳳臺琯雲渡洛賓笙紫
書時不至丹爐且未成無因追羽翮及爾宴蓬瀛蓬瀛
不可託悵然返城郭時過馬鳴院偶憩鹿園閣既異人
世勞聊比化城樂影塔圖花樹經臺總香藥月殿曜朱
旛風輪和寳鐸園楥(一作垣)即重嶺階基仍巨壑朝猿(一作)
(湲)響甍棟夜水聲帷薄餘景騖登臨方宵盡談謔談謔
有名僧慧義似傳燈遠師教逾闡生公道復弘小乘非
汲引法善招報能積迷頓已悟為懽得未曾為懽誠已
往坐臥猶懷想況復心所積(一作親)兹地多諧賞惜哉無
輕軸更泛輪湖上可思不可見離念空盈蕩賈生傳南
國平子相東阿優游匡贊罷縱横辭賦多方才幸同貫
無令絶詠歌幽谷雖云阻煩君計吏過
答何記室
游子倦飄蓬瞻途杳未窮晨征凌迸水暮宿犯頽風出
洲分去燕向浦逐歸鴻蘭芽隱陳葉荻苖抽故叢忽憶
園間柳猶傷江際楓吾生棄武騎高視獨辭(一作餘一)雄既
殫孝王産兼傾卓氏僮罷籍睢陽囿陪謁建章宫紛余
似鑿枘方圓殊未工黑貂久自弊黃金屢已空去辭追
楚穆還耕耦漢馮巧拙良為異出處嗟莫同若厭蘭臺
右見訪㶚陵東
答張左西
相思如三月相望非兩宫持此連枝樹暫作背飛鴻若
人惠思我摛藻蔚雕蟲仙掌方晞露靈烏正轉風方假
排虛翮相與北山叢
歸沐呈任中丞昉
(南史云孝綽天監初為著作郎為歸沐詩以贈任昉即此)
步出金華省還望承明廬壯哉宛洛地佳麗實皇居虹
蜺拖飛閣蘭芷覆清渠圓淵倒荷芰方鏡寫簮裾白雲
夏峰盡青槐秋葉疎自我從人爵蟾兔屢盈虛殺青徒
已汗司舉未云書文昌愧通籍臨卭幸第如夫君多敬
愛蟠木濫吹噓時時釋簿領騶駕入吾廬自唾誠䃤砆
無以儷璠璵但願長閒暇酌醴薦焚魚
憶虞弟
下邑非上郡徒然想二馮余慙野王德爾勖聖鄉風望
望餘塗盡悽悽良宴終朝蔬一不共夜被何由同
淇上戲蕩子婦
桑中始奕奕淇上未湯湯美人要雜佩上客誘明璫日
暗人聲靜微步出蘭房露葵不待勸鳴琴無暇張翠釵
挂已落羅衣拂更香如何嫁蕩子春夜守空牀不見青
絲騎徒勞紅粉粧
愛姬贈主人
卧久疑粧脱鏡中私自看薄黛銷將盡凝朱半有殘垂
釵繞落鬢微汗染輕紈同羞不相難對笑更成歡妾心
君自解挂玉且留冠
為人贈美人
巫山薦枕日洛浦獻珠時一遇便如此寧關先有期幸
非使君問莫作羅敷辭夜長眠復坐誰知闇歛眉欲寄
同花燭為照遥相思
遥見鄰舟主人投一物衆姬爭之有客請余為
詠
河流既浼浼河鳥復關關落花浮浦出飛雉度洲還此
日倡家女競嬌桃李顔良人惜美珥欲以代芳菅新縑
疑故素盛趙蔑衰班曳綃爭掩縠搖佩奮(一作奪)鳴環客
心空振蕩喬枝不可攀
古意
燕趙多佳麗白日照紅粧蕩子十年别羅衣雙帶長春
樓怨難守玉階空自傷復(一作對)此歸飛燕銜泥繞曲房
差池入綺幕上下傍雕梁故居猶可念故人安可忘相
思昏望絶宿昔夢容光魂交忽在御轉側定他鄉徒然
顧枕席誰與同衣裳空使蘭膏夜烱烱對繁霜
報王永興觀田
重門寂已暮案牘罷囂塵輕凉生筍席微風起扇輪浮
瓜聊可貴溢酒亦成珍復有寒泉井兼以瑩心神睠彼
忘言客閒居伊洛濱顧已慙困地徒知薑桂辛但願崇
明德無謂德無鄰
詠有人乞牛舌乳不付因餉檳榔詩
陳乳何足貴爛石不成珍空持渝皓齒非但汙丹唇别
有無枝寔曾要湛上人羞比朱櫻熟詎易紫梨津莫言
蔕中久當看心裏新微芳雖不足含咀願相親
夜不得眠
夜久愁反覆懷抱不能裁披衣坐惆悵當戶立徘徊風
音觸樹起月色度雲來夏葉依忩落秋花當戶開光陰
已如此復持憂自催
望月有所思
秋月始纖纖微光垂步簷膧朧入牀簞髣髴鑒窗簾簾
螢隱光息簾蟲映光織玉羊東北上金虎西南昃長門
隔清夜高堂夢容色如何當此時懷情滿胸臆
校書秘書省對雪詠懷
桂華殊皎皎柳絮亦霏霏詎比咸池曲飄颻千里飛恥
均班女扇羞儷曹人衣浮光亂粉壁積照朗彤闈鶺鴒
搖羽至鵯鶋拂翅歸相彼猶自得嗟余獨有違終朝守
玉署方夜勞石扇未能奏緗綺何由辨國圍坐銷風露
質遊聯珠璧暉偶懷笨車是良知高蓋非既言謝端木
無為陳巧機
詠百舌
山人惜春暮旭旦坐花林復值懷春鳥枝間弄好音遷
喬聲迥出赴谷響幽深下聽長而短時聞絶復尋孤鳴
若無對百囀似羣吟昔聞屢歡昔今聽忽悲今聽聞非
殊異遲暮獨傷心
侍宴擬劉公幹應令
副君西園宴陳王謁帝歸列位華池側文雅縱横飛小
臣輕蟬翼黽勉謬相追置酒陪朝日淹留望夕霏
賦詠百論捨罪福詩
尋因途乃異及捨趣猶并苦極降歸樂樂極苦還生豈
非輪轉愛皆緣封著情一知心相濁樂染法流清
賦得照棋燭詩刻五分成
南皮絃吹罷終奕且留賓日下房櫳闇(玉臺作閉)華燭命佳
人側光全照局廻花半隱身不辭纖手倦羞令夜向晨
同武陵王看妓
燕姬奏妙舞鄭女發清歌廻羞出曼臉送態表嚬蛾寧
殊遇行雨詎减見凌波想君愁日落應羡魯陽戈
賦得遺所思
遺簪雕玳瑁贈綺織鴛鴦未若華滋樹交枝蕩子房别
前秋已落别後春更芳所思不可寄唯憐盈袖香
林下映月
明明三五月垂影堂高樹攅柯半玉蟾裛葉彰金兒兹
林有夜坐嘯歌無與晤側光聊可書含毫且成賦
詠素蝶
隨蜂遶綠蕙避雀隱青薇映日忽爭起因風乍共歸出
没花中見參差葉際飛芳華幸勿謝嘉樹欲相依
於座應令詠梨花
玉壘稱津潤金谷詠芳菲詎匹龍樓下素蕊映華(一作朱)
扉雜雨疑霰落因風似蝶飛豈不憐飄墜願入九重闈
秋雨臥疾
賈君徭役少潘生民務稀及此同多暇高臥掩重闈寂
寂桑榆晚滂沱曀不晞電隙時光帳風簾乍扣扉
奉和湘東王應令二首
春宵
春宵猶自長春心非一傷月帶圓樓影風飄花樹香誰
能對雙燕暝暝守空牀
冬曉
冬曉風正寒偏念客衣單臨粧罷鉛黛含淚剪綾紈寄
語龍城下詎知書信難
月半夜泊鵲尾
客行三五夜息棹隱中洲月光隨浪動山影逐波流
和詠歌人偏得日照詩
獨明花裏翠偏光粉上津屢將歌罷扇廻拂影中塵
詠姬人未肯出
帷開見釵影簾動聞釧聲徘徊定不出常羞華燭明
遥見美人採荷
菱莖時繞釧棹水或沾粧不辭紅袖濕唯憐綠葉香
詠小兒採菱
採菱非採菉日暮且盈舠踟蹰未敢進畏欲比殘桃
詠眼
含嬌&KR1863;已合離怨動方開欲知密中意浮光逐笑廻
詠日應令
弭節馳暘谷照檻出扶桑園葵亦可幸傾葉奉離光
望月
輪光缺不半扇影出將圓流光照漭瀁波動映淪漣
秋夜詠琴
上宫秋露結上客夜琴鳴幽蘭暫罷曲積雪更傳聲
賦得始歸鴈
洞庭春水綠衡陽旅鴈歸差池高復下欲向龍門飛
元廣州景仲座見故姬一首(雜言)
留故夫不踟蹰别待春山上相看採蘼蕪
擬古聯句
少知雅琴曲好聽雅琴聲雅琴不可聽一聽一沾纓
漢魏六朝百三家集卷九十六
