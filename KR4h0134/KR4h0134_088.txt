漢魏六朝百三家集卷八十八
梁沈約集
目錄
樂府
梁雅樂十一首
皇雅(三曲)
滌雅(一曲)
牷雅(一曲)
諴雅(三曲)
獻雅(一曲)
禋雅(二曲)
梁南郊登歌詩二首
梁北郊登歌二首
梁明堂登歌五首
青帝
赤帝
黃帝
白帝
黑帝
梁宗廟登歌七首
梁三朝雅樂歌六首
俊雅(三曲)
胤雅(一曲)
寅雅(一曲)
介雅(三曲)
需雅(八曲)
雍雅(三曲)
五引曲五首
角引
徵引
宫引
商引
羽引
梁鼓吹曲十二首
木紀謝
賢首山
桐柏山
道亡
忱威
漢東流
鶴樓峻
昏主恣淫慝
石首局
期運集
於穆
惟大梁
梁大壯大觀舞歌二首
大壯舞歌
大觀舞歌
梁鞞舞歌
明之君六首
日出東南隅行
昭君辭
長歌行
又
君子行
從軍行
豫章行
相逢狹路間
長安有狹斜行
三婦豔
江蘺生幽渚
却出東西門行
飲馬長城窟
青青河畔草
梁甫吟
君子有所思行
白馬篇
齊謳行
前緩聲歌
鼓吹曲二首同諸公賦
芳樹
臨高臺
洛陽道
江南曲
東武吟行
怨歌行
悲哉行
擕手曲
有所思
夜夜曲(二曲)
釣竿
臨碣石
湘夫人
貞女引
襄陽白銅鞮歌三首
永明樂
江南弄四首
趙瑟曲
秦箏曲
陽春曲
朝雲曲
樂未央
四時白紵歌五首
春白紵
夏白紵
秋白紵
冬白紵
夜白紵
詩
侍皇太子釋奠宴
為南郡王侍皇太子釋奠宴二首
三日侍鳳光殿曲水宴應制
為臨川王九日侍太子宴
九日侍宴樂遊苑
從齊武帝瑯琊城講武應詔
三日侍林光殿曲水宴應制
侍宴樂遊苑餞呂僧珍應詔
正陽堂宴勞凱旋
遊鍾山詩應西陽王教(五章)
登高望春
遊金華山
劉真人東山還
登玄暢樓
酬謝宣城朓卧疾
新安江至清淺深見底貽京邑遊好
送别友人
去東陽與吏民别
早發定山
循役朱方道路
和竟陵王遊仙詩二首
遊沈道士館
還園宅奉酬華陽先生
華陽先生登樓不復下贈呈
酬華陽陶先生
奉華陽王外兵
赤松澗
八關齋
古意
少年新婚為之詠
夢見美人
直學省愁卧
休沐寄懷
宿東園
行園
和左丞庾杲之病
和竟陵王抄書
奉和竟陵王郡縣名
奉和竟陵王藥名
和陸慧曉百姓名
三月三日率爾成章
織女贈牽牛
應王中丞思遠咏月
和王中丞德克詠白雪
詠雪應令
和劉雍州繪博山香罏
詠湖中鴈
冬節後至丞相第詣世子車中作
奉和竟陵王經劉巘墓
悼亡
侍遊方山應詔
樂將殫恩未已應詔
泛永康江
餞謝文學離夜
别范安成
效古
庭雨應詔
初春
春思
傷春
秋夜
同詠樂器
詠篪
同詠坐上玩器
詠竹㯽榔盤
簷前竹
翫庭柳
麥李
詠桃
詠青苔
十詠二首
領邊繡
脚下履
懷舊詩九首
傷王融
傷謝朓
傷庾杲之
傷王諶
傷虞炎
傷李珪之
傷韋景猷
傷劉渢
傷胡諧之
詠新荷應詔
聽蟬鳴應詔
詠笙
詠箏
詠山榴
大言應令
細言應令
詠餘雪
詠帳
侍宴詠反舌
寒松
詠孤桐
詠梧桐
園橘
詠梨應詔
西地梨
詠芙蓉
詠杜若
詠鹿蔥
甘蕉
詠菰
早行逢故人車中為贈
為鄰人有懷不至
阻雪連句
和劉中書仙詩二首
華山館為國家營功德
和王衛軍解講
侍宴謝朏宅餞東歸應制
酬孔通直逷懷蓬居
石塘瀨聽猿
出重圍和傅昭
秋晨羈怨望海思歸
侍宴樂遊苑餞徐州刺史應詔
憩郊園和約法師採藥
四城門(老)
上巳華光殿
六憶詩四首
八詠詩
登臺望秋月
會圃臨東風
歲暮愍衰草
霜來悲落桐
夕行聞夜鶴
晨征聽曉鴻
解佩去朝市
被褐守山東
漢魏六朝百三家集卷八十八目錄
漢魏六朝百三家集卷八十八
明張漙輯
梁沈約集
樂俯
梁雅樂歌十一首
皇雅(三曲)
(皇帝出入宋孝建起居注奏永至至是改為皇雅取詩皇矣上帝臨下有赫也)
帝德實廣運車書靡不賓執瑁朝羣后垂旒御百神八
荒重譯至萬國遠来親
華蓋拂紫微勾陳繞太一容裔被緹組參差羅䍐畢星
回昭以爛天行徐且謐
清蹕朝萬㝢端冕臨正陽青絇黃金繶衮衣文繡裳既
散華蟲采復流日月光
滌雅(一曲)
(牲出入宋元徽儀注奏引牲至是改為滌雅取禮記帝牛必在滌三月也)
將修盛禮其儀孔熾有腯斯牲國門是置不黎不㾞靡
愆靡忌呈肌獻體永言昭事俯休皇德仰綏靈志百福
具膺嘉祥允洎駿奔伊在慶覃遐嗣
牷雅(一曲)
(薦毛血宋元徽儀注奏嘉薦至是改為牷雅取春秋左氏傳牲牷肥腯也)
反本興敬復古昭誠禮容宿設祀事孔明華爼待獻崇
碑麗牲充哉繭握肅矣簮纓其膋既啟我豆既盈庖丁
游刅葛盧騐聲多祉攸集景福来并
諴雅(三曲)
(降神及迎送宋元徽儀注奏昭夏至是改為諴雅取尚書至諴感神也)
懷忽慌瞻浩蕩盡誠潔致虔想出杳冥降無象皇情肅
具僚仰人禮盛神途敞僾明靈申敬享感蒼極動玄壤
(降神)
地德漙崑丘峻揚羽翟鼓應&KR0615;出尊祗展誠信招海瀆
羅嶽鎮惟福祉咸昭晉(迎神)
我有明德馨非稷黍牲玉孔備嘉薦惟旅金懸宿設和
樂具舉禮達幽明敬行尊爼鐘鼓云送遐福是與(送神)
獻雅(一曲)
(皇帝飲福酒宋元徽儀注奏嘉祚梁初改為永祚至是改為獻雅取禮記祭統尸飲五洗)
(玉爵獻卿今之福酒亦古獻爵之義也)
神宫肅肅天儀穆穆禮獻既同膺兹釐福我有馨明無
愧史祝
禋雅(二曲)
(就燎位宋元徽儀注奏昭遠就埋位齊永明儀注奏隸幽至是燎埋俱奏禋雅取周禮大)
(宗伯以禋祀祀昊天上帝也)
紫宫昭煥太乙微玄降臨下土尊高上天載陳珪幣式
備牲牷雲箛清引栒虡高懸俯昭物象仰致高煙肅彼
靈祉咸達皇虔(就燎用)
盛樂斯舉協徵調宫靈響慶洽祉積化融八變有序三
獻已終坎牲瘞玉酧德報功振垂成吕投壤生風道無
虚致事由感通於皇盛烈比祚華嵩(就埋用)
梁南郊登歌詩二首
暾既明禮告成惟聖祖主上靈爵已獻罍又盈息羽籥
展歌聲僾如在結皇情
禮容盛尊爼列玄酒陳陶匏設獻清酒致虔潔王既升
樂已闋降蒼昊垂芳烈
梁北郊登歌二首
方壇既塪地祗已出盛典弗諐羣望咸秩乃升乃獻敬
成禮卒靈降無兆神饗載謐允矣嘉祚其升如日
至哉坤元實惟厚載躬兹奠饗誠交顯晦或升或降搖
珠動珮德表成物慶流皇代純嘏不諐祺福是賚
梁明堂登歌五首
靑帝
帝居在震龍德司春開元布澤含和尚仁羣居既散歲
云陽止飭農分地民粒惟始雕梁繡栱丹楹玉墀靈威
以降百福来綏
赤帝
炎光在離火為威德執禮昭訓持衡受則靡草既凋温
風以至嘉薦惟旅時羞孔備齊醍在堂笙鏞在下匪惟
七百無絶終始
黃帝
鬱彼中壇含靈闡化迴環氣象輪無輟駕布德焉在四
序將收音宫數五飯稷驂駵宅屏居中旁臨外宇升為
帝尊降為神主
白帝
神在秋方帝居西皓允兹金德裁成萬寳鴻来雀化參
見火斜幕無玄鳥菊有黃華載列笙磬式陳彝爼靈罔
常懷惟德是與
黑帝
德盛乎水玄冥紀節隂降陽騰氣凝象閟(隋書作閉)司智蒞
坎駕鐵衣玄祈寒拆地晷度迴天悠悠四海駿奔奉職
祚我無疆永隆民極
梁宗廟登歌七首
功高禮洽德尊樂備三獻具舉百司在位誠敬罔諐幽
明同致茫茫億兆無思不遂蓋之如天容之如地
殷兆玉筐周始邠王於赫文祖基我大梁肇土七十奄
有四方帝軒百祀人思未忘永言聖烈祚我無疆
有夏多罪殷人塗炭四海倒懸十室思亂自天命我殱
凶殄難既躍乃飛言登天漢爰享爰格福祿攸贊
犧象既飾罍爼斯具我鬱載馨黃流乃注峩峩卿士駿
奔是務佩上鳴階纓還拂樹悠悠億兆天臨日煦
猗歟至德光被黔首鑄鎔蒼昊甄陶區有恪恭三獻對
揚萬壽比屋可封含生無咎匪徒七百天長地久
有命自天於皇后帝悠悠四海莫不来祭繁祉具膺八
神聳衛福至有兆慶来無際播此餘休于彼荒裔
祀典昭潔我禮莫違八簋充室六龍解騑神宫肅肅靈
寢微微嘉薦既饗景福攸歸至德光被洪祚載輝
梁三朝雅樂歌六首
(梁初郊禋宗廟及三朝之樂並用宋齊儀注唯改嘉祚為永祚又去永至之樂及帝定國)
(並以雅為稱取詩序云言天下之事形四方之風謂之雅雅者正也止於十二則天數也)
(乃去階步之樂增徹食之雅焉詞並沈約所製)
俊雅(三曲)
(衆官出入宋元徽儀注奏肅咸樂至是改為俊雅取禮記司徒論選士之秀者升之學曰)
(俊士也)
設官分職髦俊攸俟髦俊伊何貴德尚齒唐乂咸事周
寧多士區區衛國猶頼君子漢之得人帝猷乃理
開我八襲闢我九重珩珮流響纓紱有容衮衣前邁列
辟雲從義兼東序事美西雍分階等肅異列齊恭
重列北上分庭異陛百司揚職九賓相禮齊宋舅甥魯
衛兄弟思皇藹藹羣龍濟濟我有嘉賓實惟愷悌
胤雅(一曲)
(皇太子出入奏胤雅取詩君子萬年永錫祚胤也)
自昔殷代哲王迭有降及周成惟器是守上天乃眷大
梁既受灼灼重明仰承元首體乾作貳命服斯九置保
置師居前居後前星比耀克隆萬壽
寅雅(一曲)
(王公出入奏寅雅取尚書周官三公弘化寅亮天地也)
禮莫違樂具舉延藩辟朝帝所執桓蒲列齊莒垂衮毳
紛容與升有儀降有序齊簮紱忘笑語始矜嚴終酣醑
介雅(三曲)
(上壽酒奏介雅取詩君子萬年介爾景福也)
百福四象初萬壽三元始拜獻惟衮職同心協卿士北
極永無窮南山何足擬
壽隨百禮洽慶與三朝升惟皇集繁祉景福互相仍申
錫永無遺穰簡必来應
百味既含馨六飲莫能尚玉罍信湛湛金巵頗搖漾敬
舉發天和祥祉流嘉貺
需雅(八曲)
(食舉奏需雅取易曰雲上於天需君子以飲食燕樂也)
實體平心待和味庶羞百品多為貴或鼎或鼒宣九沸
楚桂胡鹽芼芳卉加籩列爼彫且蔚
五味九變兼六和令芳甘旨庶且多三危之露九期(一作)
(貞)禾圓案方丈粲星羅皇舉斯樂同山河
九州上腴非一族玄芝碧樹壽華木終期采之不盈掬
用拂腥膻和九穀既甘且飫致遐福
人欲所大味為先興和盡敬咸在旃碧鱗朱尾獻嘉鮮
紅毛綠翼墜輕翾臣拜稽首萬斯年
擊鐘以俟惟大國况乃御天流至德侑食斯舉揚盛則
其禮不諐儀不忒風猷所被深且塞
膳夫奉職獻芳滋不麛不夭咸以時調甘適苦别澠淄
其德不爽受福釐於焉逸豫永無期
備味斯饗惟至聖咸降人神禮為盛或風或雅流歌詠
負鼎言歸啟殷命悠悠四海同兹慶
䆃我六穗羅八珍洪鼎自㸑匪勞薪荆包海物必来陳
滑甘滫&KR1329;味和神以斯至德被無垠
雍雅(三曲)
(徹饌奏雍雅取禮記大饗客出以雍徹也)
明明在上其儀有序終事靡諐收鉶撒爼乃升乃降和
樂備舉天德莫違人謀是與敬行禮達兹焉讌語
我餕維阜我肴孔庶嘉味既充食旨斯飫屬厭無爽冲
和在御擊壤齊歡懷生等豫烝庶乃粒實由仁恕
百司警列皇在在陛既飲且醑卒食成禮其容穆穆其
儀濟濟凡百庶寮莫不愷悌奄有萬國抑由天啟
五引曲五首
角引
萌生觸法歲在春咸池始奏德尚仁惉懘以息和且均
徵引
執衡司事宅離方滔滔夏日火德昌八音備舉樂無疆
宫引
八音資始君五聲興此和樂感百精優游律吕被咸英
商引
司秋紀兑奏西音激揚鐘石和琴瑟風流福被樂愔愔
羽引
玄英紀運冬冰折(一作圻)物為音本和且悦窮高測深長
無絶
梁鼓吹曲十二首
(鼔吹宋齊並用漢曲又充庭用十六曲梁祖乃去四曲留其十二合日時也更制新歌以)
(述功德)
木紀謝
(漢朱鷺改為木紀謝言齊謝梁升也)
木紀謝火運昌炳南陸耀炎光民去癸鼎歸梁鮫魚出
慶雲翔轥五帝軼三王德無外化漙將仁蕩蕩義湯湯
浸金石達昊蒼横四海被八荒舞干戚垂衣裳對天眷
坐巖廊胤有錫祚無疆風教遠禮容盛感人神宣舞詠
降繁祉延嘉慶
賢首山
(漢思悲翁改為賢首山言武帝破魏軍於司部肇王迹也)
賢首山險而峻乘峴憑臨胡陣騁竒謀奮卒徒斷白馬
塞飛狐殪日逐殱骨都刅谷蠡馘林胡草既潤原亦塗
輪無反幕有烏掃殘孽震戎逋揚凱奏展歡酺詠枤杜
旋京吳
桐栢山
(漢艾如張改為桐栢山言武帝牧司王業彌章也)
桐栢山淮之首肇基帝迹遂光區有大震邊關殪獯醜
農既勸民惟阜穗充庭稼盈畝迨嘉辰薦芳糗納寒場
為春酒昭景福介眉壽天斯長地斯久化無極功不朽
道亡
(漢上之回改為道亡言東昏喪道義師起樊鄧也)
道亡數極歸永元悠悠兆庶盡含冤沈河莫極皆無安
赴海誰授矯龍翰自樊漢仙波流水清且瀾救此倒懸
拯塗炭誓師劉旅赫靈斷率兹八百驅十亂登我聖明
去多難長夜杳冥忽云旦
忱威(忱一作抗)
(漢擁離改為忱威言破加湖元勲建也)
忱威授律命蒼兕(一作光)言薄加湖灌秋水迴瀾瀄汩汎
增雉爭河投岸掬盈指犯刅嬰戈洞流矢資此威(一作盛)
烈齊文軌
漢東流
(漢戰城南改為漢東流言義師克魯山城也)
漢東流江之汭逆徒蜂聚旌旗紛蔽仰震威靈乘高騁
銳至仁解網窮鳥入懷因此龍躍言登泰階
鶴樓峻
(漢巫山高改為鶴樓峻言平郢城兵威無敵也)
鶴樓峻連翠微因巖設險池永歸唇亡齒懼薄言震耀
靈威凶衆稽顙天不能違金湯無所用功烈長巍巍
昏主恣滛慝
(漢上陵改為昏主恣滛慝言東昏政亂武帝起義平九江姑熟大破朱雀伐罪弔民也)
昏主恣滛慝皆曰自昌盛上仁矜億兆誓師為請命既
齊丹浦戰又符甲子辰龕難伐有罪伐罪弔斯民悠悠
億萬姓於此覩陽春
石首局
(漢將進酒改為石首局言義師平京城仍廢昏定大事也)
石首局比墉墐新堞嚴東壘峻共表裏遥相鎮矢未飛
鼓方振競銜璧並輿櫬酒池擾象廊震同伐謀兼善陳
闢應和掃煨燼翦庶惡靡餘胤
期運集
(漢有所思改為期運集言武帝膺籙受禪德盛化遠也)
期運集惟皇膺寳符龍躍清漢渚鳳起方城隅謳歌共
適夏獄訟兩違朱二儀啟嘉祚千載猶旦暮舞蹈流帝
功金玉昭王度
於穆
(漢芳樹改為於穆言大梁闡運君臣和樂休祚方遠也)
於穆君臣君臣和以肅關王道定天保樂均靈囿燕同
在鎬前庭懸鼓鐘左右列笙鏞纓佩俯仰有則脩(一作備)
禮容翔振鷺騁羣龍隆周何足擬遠與唐比蹤
惟大梁
(漢上邪改為惟大梁言梁德廣運仁化洽也)
惟大梁開運受籙膺圖君八極冠帶被五都四海並和
會排闕欵塞無異塗
梁大壯大觀舞歌二首
(梁初猶用凱容宣烈之舞武帝定樂以武舞為大壯舞文舞為大觀舞又大壯舞奏夷則)
(大觀舞奏姑洗取其月望也)
大壯舞歌
(大壯舞取易彖云大壯大者壯也正大而天地之情可見也)
高高在上實愛斯人眷求聖德大拯彝倫率土方燎如
火在薪惵惵黔首暮不及晨朱光啟耀兆發穹旻我皇
鬱起龍躍漢律言届牧野電激雷震闕鞏之甲彭濮之
人或貔或武標杵浮輪我邦雖舊其命維新六伐乃止
七德必陳君臨萬國遂撫八寅
大觀舞歌
(大觀者取易彖曰大觀在上觀天之神道而四時不忒也)
皇矣帝烈大哉興聖奄有四方受天明命居上不怠臨
下惟敬舉無諐則動無失正物從其本人遂其姓昭播
九功肅齊八柄寬以惠下德以為政三趾晨儀重輪夕
映棧壑忘阻梯山匪夐如日有恒與天無竟載陳金石
式流舞詠咸英韶夏於兹比盛
梁鞞舞歌
明之君六首
(明君本漢世鞞舞曲梁武帝時改其辭以歌君德)
大梁七百始天監三元初聖功澄宇縣帝德總車書熙
熙億兆臣其志皆懽愉
刑措甫自今隆平亦肇兹神武超楚漢安用道邠岐百
拜奄来宅執玉咸在斯象天則地體無為
禮緝民用擾樂諧風自移舜琴中已絶堯衣今復垂象
天則地體無為
治兵戰六獸為邦命九官靈蛇及瑞羽分素復銜丹
望就踰軒頊鏗鏘掩咸濩九尾擾成羣八象鳴相顧象
天則地化雲布
有為臣所執司契君之道運行乃四時無言信蒼昊宸
居體冲寂忘懷定天保
至德同自然裁成侔玄造珍祥委天貺靈物開地寳窈
窕降青琴參差秀朱草
日出東南隅行(以下五言)
朝日出邯鄲照我叢臺端中有傾城豔顧景織羅紈延
軀似纖約遺視若回瀾瑤裝映層綺金服炫彫欒幸有
同匡好西仕服秦官寳劍垂玉貝汗馬飾金鞍縈場類
轉雪逸控寫騰鸞羅衣夕解帶玉釵暮垂冠
昭君辭
朝發披香殿夕濟汾隂河於兹懷九逝自此斂雙蛾沾
妝疑湛露繞臆狀流波日見奔沙起稍覺轉蓬多胡風
犯肌骨非直傷綺羅銜涕試南望關山鬱嵯峨始作陽
春曲終成苦寒歌唯有三五夜明月暫經過
長歌行
連連舟壑改微微市朝變来功嗣往迹莫武徂升彦局
塗頓遠策留懽恨奔箭拊戚狀驚瀾循休擬回電歲去
芳願違年来苦心薦春貌既移紅秋林豈停蒨一倍茂
陵道寧思栢梁宴長戢兔園情永别金華殿聲徽無惑
簡丹青有餘絢幽籥且未調無使長歌倦
又
春隰荑綠柳寒墀積皓雪依依往紀盈霏霏来思結思
結纏歲宴曾是掩初節初節曾不掩浮榮逐弦缺弦缺
更圓合浮榮永沈滅色隨夏蓮變態與秋霜耋道迫無
異期賢愚有同絶銜恨豈云忘天道無甄别功名識所
職竹帛尋摧裂生外苟難尋坐為長歎設
君子行
良御惑燕楚妙察亂澠淄隄傾由漏壊垣隙自危基囂
途或妄踐黨議勿輕持
從軍行
惜哉征夫子憂恨良獨多浮天出鯷海束馬渡交河雪
縈九折嶝風卷萬里波維舟無夕島秣驥乏平莎凌濤
富驚沫援木闕垂蘿江颸鳴疊嶼流雲照層阿玄埃晦
朔馬白日照吳戈寢興動征怨寤寐起還歌晨裝豈輟
警夕壘詎淹和苦哉遠征人悲矣將如何
豫章行
燕陵平而遠易河清且駛一見塵波阻臨途引征思雙
劍愛匣同孤鸞悲影異宴言誠易纂清歌信難嗣卧聞
夕鐘急坐閱朝光亟往歡墜壯心来戚滿衰志徂芳無
再馥淪灰定還熾夏臺尚可忘榮辱亦奚事愧微曠士
節徒感鄙生餌勞哉納辰和地遠託聲寄
相逢狹路間
相逢洛陽道繫聲流水車路逢輕薄子竚立問君家君
家誠易知易知復易憶龍馬滿街衢飛蓋交門側大子
萬戶侯中子飛而食小子始從官朝夕温省直三子俱
入門赫奕多羽翼若若青組紆煙煙金鐺色大婦遶梁
歌中婦迴文織小婦獨無事閉門聊且即綠綺試一彈
玄鶴方鼓翼
長安有狹斜行
靑槐金陵陌丹轂貴遊士方驂萬乘臣炫服千金子咸
陽不足稱臨淄孰能擬
三婦艷
大婦掃玉墀中婦結羅帷小婦獨無事對鏡畫蛾眉良
人且安卧夜長方自私
江蘺生幽渚(一作塘上行)
澤蘭被荒徑孤芳豈自通幸逢瑶池曠得與金芝叢朝
承紫臺露夕潤綠池風既美修嫮女復悦繁華童夙昔
玉霜滿旦暮翠條空葉飄儲胥右芳歇露寒東紀化尚
盈昃俗志信□隆財殫交易絶華落愛難終所惜改驩
眄豈恨逐征蓬願回昭陽景持照長門宫
却出東西門行
驅馬城西阿遥眺想京闕望極烟原盡地遠山河没搖
裝非短晨還歌豈明發脩服悵邊羈瞻途眇鄉謁馳蓋
轉徂龍回星引奔月樂去哀境滿悲来壯心歇歲華委
徂貌年霜移暮髮辰物久侵尋征思坐淪越清氛掩行
夢憂原盪瀛渤一念起關山千里顧丘窟
飲馬長城窟
介馬度龍堆塗縈馬屢迴前訪昌海驛雜種寇輪臺旌
幕卷烟雨徒御犯冰埃
靑靑河畔草
漠漠牀上塵心中憶故人故人不可憶中夜長歎息歎
息想容儀不言長别離别離稍已久空牀寄杯酒
梁甫吟
龍駕有馳策日御無停隂星籥亟迴變氣化坐盈侵寒
光稍𦕈眇秋塞(一作色)日沈沈高窗仄餘火(火大火心星也)傾河
駕騰參飈風折暮草驚蘀霣層林時雲靄空遠淵水結
清深奔樞豈易紐珠庭不可臨懷仁每多意履順孰能
禁露清一唯促緩志且移心哀歌步梁甫歎絶有遺音
君子有所思行
晨策終南首顧望咸陽川戚里遡層闕甲館負崇軒複
塗希紫閣重臺擬望仙巴姬幽蘭奏鄭女陽春弦共矜
紅顔日俱忘白髮年寂寥茂陵宅照曜未央蟬無以五
鼎盛顧嗤三經玄
白馬篇
白馬紫金鞍停鑣過上蘭寄言狹斜子詎知隴道難赤
坂途三折龍堆路九盤冰生肌裏冷風起骨中寒功名
志所急日暮不遑飡長軀入右地輕舉出樓蘭直去已
垂涕寧可望長安匪期定遠封無羡輕車官唯見恩義
重豈覺衣裳單本持軀命答幸遇身名完
齊謳行
東秦稱右地川隰固夷昶層峰駕蒼雲濁河流素壤青
丘良杳鬱雪宫信疎敞王佐改殷命霸功繆周網
前緩聲歌
羽人廣宵宴帳集瑶池東開霞泛彩靄澄霧迎香風龍
駕出黃苑帝服起河宫九疑轥煙雨三山馭螭鴻玉鑾
乃排月瑶軷信凌空神行燭玄漠帝旆委曾虹蕭歌美
嬴女笙吹悅姬童瓊漿且未洽羽轡已騰空息鳳曾城
曲滅徑青都中隆祐集皇代委祚溢華嵩
鼓吹曲二首同諸公賦
芳樹
發萼九華隈開跗寒露側氤氲非一香參差多異色宿
昔寒飈舉摧殘不可識霜雪交横至對之長歎息
臨高臺
高臺不可望望遠使人愁連山無斷絶河水復悠悠所
思竟何在洛陽南陌頭可望不可見何用解人憂
洛陽道
洛陽大道中佳麗實無比燕裙傍日開趙帶隨風靡領
上蒲萄繡腰中合歡綺佳人殊未來薄暮空徙倚
江南曲
櫂歌發江潭采蓮渡湘南宜須間隠處舟浦予自諳羅
衣織成帶墮馬碧玉簪但令舟楫渡寧計路嶄嵌
東武吟行
天德深且曠人世賤而浮東枝纔拂景西壑已停輈逝
辭金門寵去飲玉池流霄轡一永矣俗略從此休
怨歌行
時屯寧易犯俗險信難羣坎壈元淑賦頓挫敬通文據
淪班姬寵夙窆賈生墳短俗同如此長歌何足云
悲哉行
旅遊媚年春年春媚遊人徐光旦垂彩和露曉凝津時
嚶起稚葉蕙氣動初蘋一朝阻舊國萬里隔良辰
携手曲
捨轡下雕輅更衣捧玉牀斜簪映秋水開鏡比春粧所
畏紅顔促君恩不可長鵕冠且容裔豈吝桂枝亡
有所思
西征登隴首東望不見家關樹抽紫葉塞草發青芽昆
明當欲滿蒲萄應作花垂淚對漢使因書寄狹斜
夜夜曲(二曲)
河漢縱且横北斗横復直星漢空如此寧知心有憶孤
燈曖不明寒機曉猶織零淚向誰道鷄鳴徒歎息
北斗闌干去夜夜心獨傷月輝横射枕燈光半隠牀
釣竿
桂舟既容與綠浦復回紆輕絲動弱芰微楫起單鳬扣
舷忘日暮卒歲以為娱
臨碣石
碣石送返潮登罘禮朝日溟漲無端倪山島玄崇崪驥
老心未窮酬恩豈終畢
湘夫人
瀟湘風已息沅澧復安流揚蛾一含睇㛹娟好且修捐
玦置澧浦解珮寄中洲
貞女引
貞女信無矯傍鄰也見疑輕生本非惜賤軀良足悲傳
芳託嘉樹弦歌寄好詞
襄陽白銅鞮歌三首
分手桃林岸送别峴山頭若欲寄音信漢水向東流
生長宛水上從事襄陽城一朝遇神武奮翼起先鳴
蹀鞚飛塵起左右自生光男兒得富貴何必在歸鄉
永明樂
聯翩貴遊子侈靡千金客華轂起飛塵珠履竟長陌
江南弄四首(以下雜言)
趙瑟曲(英華作元帝今從樂府作沈約)
邯鄲竒弄出文梓縈絃急調切流徵玄鶴徘徊白雲起
白雲起鬱披香雜復合曲未央
秦筝曲
羅袖飄纚拂雕桐促柱高張散輕宫迎歌度舞遏歸風
遏歸風止流月夀萬春歡無歇
陽春曲
楊柳垂地鷰差池緘情忍思落容儀弦傷曲怨心自知
心自知人不見動羅裙拂珠殿
朝雲曲
陽臺氤氲多異色巫山高高上無極雲來雲去常不息
常不息夢來遊極萬世度千秋
樂未央
億舜日萬堯年詠湛露歌採蓮願雜百花氣宛轉金爐
前
四時白紵歌五首(七言)
(古今樂錄曰沈約云白紵五章勑臣約造武帝造後兩句)
春白紵
蘭葉參差桃半紅飛芳舞縠戲春風如嬌如怨狀不同
含笑流盻滿堂中翡翠羣飛飛不息願在雲間長比翼
佩服瑶草駐容色舜日堯年歡無極
夏白紵(英華作武帝今從樂府作沈約)
朱光灼爍照佳人含情送意遥相親嫣然一轉亂心神
非子之故欲誰因翡翠羣飛飛不息願在雲間長比翼
佩服瑶草駐容色舜日堯年歡無極
秋白紵
白露欲凝草已黃金琯玉柱響洞房雙心一意共徊翔
吐情寄君君莫忘翡翠羣飛飛不息願在雲間長比翼
佩服瑶草駐容色舜日堯年歡無極
冬白紵
寒閨書密羅幌垂婉容麗色心相知雙去雙還誓不移
長袖拂面為君施翡翠羣飛飛不息願在雲間長比翼
佩服瑶草駐容色舜日堯年歡無極
夜白紵
秦筝齊瑟燕趙女一朝得意心相許明月如規方襲予
夜長未央歌白紵翡翠羣飛飛不息願在雲間長比翼
佩服瑶草駐容色舜日堯年歡無極
詩
侍皇太子釋奠宴(以下四言)
尊學尚矣道亦遐哉啟圖觀秘闢苑興才事高東序義
邁雲臺峩峩德傅灼灼英台復禮曲臺反樂宣榭闕文
内舉輶軒外駕結朋千里從師百舍墜典必修闕祀咸
薦廻鑾獻爵摐金委奠肆士辨儀胥人掌縣髣髴神蹤
排徊靈睠
為南郡王侍皇太子釋奠宴二首
陵季相沿訓垂世殆政缺雅乖風漓化改禮亡袵席樂
沈河海三雍靡構四教誰采瞻震並峻義屬重麗横書
清道晦彼生知
義重師匡業貴虚受襄野順風西河杜帚表跡虧光降
情廻首道御百靈神行萬有尊學尚矣繼列傳徽旗章
或舛兹道莫違自堂及室異軫同歸洋洋聖範楚楚儒
衣
三日侍鳳光殿曲水宴應制
光遲蕙畆氣婉椒臺皇心愛矣帝曰遊哉玉鸞徐警翠
鳳輕迴别殿廣臨離宫洞啟川祗奉夀河宗相禮清洛
漸筵長伊流陛洄盪嘉羞搖漾芳醴輕歌易繞弱舞難
持素雲留管玄鶴停絲引思為歲歲亦陽止叨服噴身
身亦昌止徒勤丹漆終愧文梓
為臨川王九日侍太子宴
凉風北起高鴈南翻葉浮楚水草折梁園凄凉霜野惆
悵晨鵾雲輕寒樹日麗秋原三金廣設六羽高陳寒英
始獻凉酎初醇靡靡神襟鏘鏘羣彦思媚儲猷洽和奉
宴恩暢蘭席歡同桂殿景遽樂推臨風以眷麗景天枝
位非德舉任伍辰階祈均河楚負嶽未勝瞻雲難侣
望古興愓心焉載佇
九日侍宴樂遊苑
憑玉宅海端扆御天止流飛壑静震騰川凝神貫(一作賁)
極摛道漏泉西裘委袵南風在絃暮芝始綠年桂初丹
上林葉下滄池水寒霜霑玉樹鴈動輕瀾停蹕玉陛徙
衛璿墀琱箱鳳彩羽盖鸞姿虹旌迢遞翠華葳蕤禮弘
㶚汭義高洛湄
從齊武帝瑯琊城講武應詔(以下五言)
九功播祧墠七德陳武懸展事昌國圖息兵由重戰皇
情咨閱典出車迨辰選飾徒映寒隰翻綏臨廣甸颯沓
佩吴歌參差腰夏箭風旆舒復卷雲霞清以轉輕舞信
徘徊前歌且遥衍秋原嘶代馬朱光浮楚練虹壑寫飛
文巖阿藻餘絢發震嶽靈從揚旌水華變憑高訓武則
中天起遐眷鳳盖捲洪河珠旗掃長汧方侍翠華舉遠
適遥池宴
三日侍林光殿曲水宴應制
宴鎬鏘玉鑾遊汾舉仙軷榮光泛彩旄修風動芝盖淑
氣婉登晨天行聳雲旆帳殿臨春籞帷宫繞芳薈漸席
周羽觴分墀引迴瀨穆穆玄化升濟濟皇階泰將御遺
風軫遠侍瑶臺會
侍宴樂遊苑餞吕僧珍應詔
丹浦非樂戰負重切君臨我皇秉至德忘已用堯心愍
兹區宇内魚鳥失飛沈推轂二崤道揚旆九河隂超乘
盡三屬選士皆百金戎車出細柳餞席遵上林命師誅
後服授律緩前禽函轘方解帶驍武稍披襟伐罪芒山
曲弔民伊水潯將陪告成禮待此未抽簪
正陽堂宴勞凱旋
凱入同高宴飲至均多祜昔往歌採薇今來歡杕杜善
戰惟我皇勝之不窺戸推轂授神謨餘壯終能賈浩蕩
金罍溢周流玉觴溥
遊鍾山詩應西陽王教(五章)
靈山紀地德地險資嶽靈終南表秦觀少室邇王城翠
鳳翔淮海衿帶遶神坰北阜何其峻林薄杳葱青
發地多竒嶺干雲非一狀合沓共隠天參差互相望鬱
嵂構丹巘崚嶒起青嶂勢隨九疑高氣與三山壯
即事既多美臨眺殊復竒南曕儲胥觀西望昆明池山
中咸可悦賞逐四時移春光發隴首秋風生桂枝
多值息心侣結架山之足八解鳴澗流四禪隠巖曲窈
冥終不見蕭條無可欲所願從之遊寸心於此足
君王挺逸趣羽旆臨崇基白雲隨玉趾青霞襍桂旗淹
留訪五藥顧步佇三芝於焉仰鑣駕歲暮以為期
登高望春
登高眺京洛街巷紛漠漠迴首望長安城闕鬱盤桓日
出照鈿黛風過動羅紈齊童躡朱履趙女揚翠翰春風
搖雜樹葳蕤綠且丹寳瑟玫瑰柱金羈玳瑁鞍淹留宿
下蔡置酒過上蘭解眉還復斂方知巧笑難佳期空靡
靡含睇未成歡嘉客不可見因君寄長歎
遊金華山
遠策追夙心靈山協久要天倪臨紫闕地道通丹竅未
乘琴高鯉且縱嚴陵釣若蒙羽駕迎得奉金書召高馳
入閶闔方覩靈妃笑
劉真人東山還
連峯竟無已積翠遠微微寥戾野風急芸黃秋草腓我
來歲云暮於此悵懷歸霜雪方共下寧止露霑衣待余
兩岐秀去去掩柴扉
登玄暢樓
危峯帶北阜高頂出南岑中有陵風榭迴望川之隂岸
險每增減湍平互淺深水流本三𣲖臺高乃四臨上有
離羣客客有慕歸心落暉映長浦煥景燭中潯雲生嶺
乍黑日下溪半隂信美非吾土何事不抽簪
酬謝宣城朓卧疾
王喬飛鳬舄東方金馬門從宦非宦侣避世作避諠揆
予發皇鑒短翮屢飛翻晨趨朝建禮晚沐卧郊園賓至
下塵榻憂來命綠尊昔賢侔時雨今守馥蘭蓀神交疲
夢寐路遠隔思存牽拙謬東汜浮惰及西崑顧循良菲
薄何以麗璵璠將隨渤澥去刷羽汎清源
新安江至清淺深見底貽京邑遊好
眷言訪舟客兹川信可珍洞徹隨清淺皎鏡無冬春千
仞寫喬樹百丈見遊鱗滄浪有時濁清濟涸無津豈若
乘斯去俯映石磷磷紛吾隔囂滓寧假濯衣巾願以潺
湲水霑君纓上塵
送别友人(外編作任昉者非)
君東我亦西銜悲涕如霰浮雲一南北何由展言宴方
作異鄊人贈子同心扇遥裔發海鴻連翻出簷燕春秋
更去來參差不相見
去東陽與吏民别
微薄叨今幸忝荷非昔期唐風豈異世欽明重在兹飾
驂去關輔分竹入河淇下車如昨日曳組忽彌朞霜載
凋秋草風三動春旗無以招卧轍寧望後相思
早發定山
夙齡愛遠壑晚蒞見竒山標峯綵虹外置嶺白雲間傾
壁忽斜豎絶頂復孤圓歸海流漫漫出浦水濺濺野棠
開未落山櫻發欲然忘歸屬蘭杜懷禄寄芳荃眷言採
三秀徘徊望九仙
循役朱方道路
分繻出帝京升裝奉皇穆洞野屬滄溟聫郊遡河服日
映青丘島塵起邯鄲陸江移林岸微巖深煙岫複歲嚴
摧磴草午寒散嶠木縈蔚夕飈卷蹉跎晚雲伏霞志非
易從旌軀信難牧豈慕淄宫梧方辭免園竹羈心亦何
言迷蹤庶能復
和竟陵王遊仙詩二首
夭(一作天)矯(一作蟜)乘絳仙螭衣方陸離玉鑾隠雲霧溶溶
紛上馳瑶臺風不息赤水正漣漪峥嶸玄圃上聊攀瓊
樹枝
朝止閶闔宫暮宴清都闕騰盖擁奔星低鑾避行月九
疑紛相從虹旌乍升沒青鳥去復還高唐雲不歇若華
有餘照淹留且晞髮
遊沈道士館
秦皇御宇宙漢帝恢武功歡娱人事盡情性猶未充銳
意三山上托慕九霄中既表祈年觀復立望仙宫寧為
心好道直由意無窮曰余知止足是願不須豐遇可淹
留處便欲息微躬山嶂遠重疊竹樹近蒙籠開襟濯寒
水解帶臨清風所累非外物為念在玄蹤朋來握石髓
賓至駕輕鴻都令人徑絶惟使雲路通一舉凌倒景無
事適華嵩寄言賞心客歲暮爾來同
還園宅奉酬華陽先生
早欲尋名山期待㛰嫁畢二事雖云已此外復非一忽
聞龍圖至仍覩榮光溢副朝首八元開壤賦千室冠纓
曾弗露風雨未嘗櫛鳴玉響洞門金蟬映朝日暫無小
人報徒叨令尹秩豈忘平生懷靡盬不遑恤
華陽先生登樓不復下贈呈
側聞上士說尺木乃騰霄雲駢不展地仙居多麗譙卧
待三芝秀坐對百神朝銜書必青鳥佳客信龍鑣非止
靈桃實方見大椿凋
酬華陽陶先生
三清未可覿一氣且空存所願迴光景拯難拔危魂若
蒙九丹贈豈懼六龍奔
奉華陽王外兵
餐玉駐年齡吞霞反容質渺識青丘樹廻見扶桑日爛
漫蜃雲舒嶔崟山海出
赤松澗
松子排煙去英靈眇難測惟有清澗流潺湲終不息神
丹在兹化雲軿於此陟願受金液方片言生羽翼渴就
華池飲饑向朝霞食何時當來還延佇青巖側
八關齋
因戒倦輪飄習障從塵染四衢道難闢八正扉猶掩得
理未易期失路方知險迷塗既已復豁悟非無漸
古意
挾瑟叢臺下徙倚愛容光佇立日已暮戚戚苦人腸露
葵已堪摘淇水未沾裳錦衾無獨暖羅衣空自香明月
雖外照寧知心内傷
少年新婚為之詠
山隂柳家女薄言出田墅丰容好姿顔便僻巧言語腰
肢既軟弱衣服亦華楚紅輪映早寒畫扇迎初暑錦履
並花紋繡帶同心苣羅襦金薄厠雲鬢花釵舉我情已
鬱紆何用表﨑嶇託意眉間黛申心口上朱莫争三春
價坐喪千金軀盈尺青銅鏡徑寸合浦珠無因逹往意
欲寄雙飛鳬裾開見玉趾衫薄映凝膚羞言趙飛燕笑
殺秦羅敷自顧雖悴薄冠蓋曜城隅高門列騶駕廣路
從驪駒何慚鹿盧劍詎減府中趨還家問鄉里詎堪持
作夫
夢見美人
夜聞長嘆息知君心有憶果自閶闔開魂交覩顔(王臺作容)
色既薦巫山枕又奉齊眉食立望復横陳忽覺非在側
那知神傷者潺湲淚沾臆
直學省愁卧
秋風吹廣陌蕭瑟入南闈愁人掩軒卧高窗時動扉虚
館清隂滿神宇曖微微網蟲垂戸織夕鳥傍櫩飛纓珮
空為忝江海事多違山中有桂樹歲暮可言歸
休沐寄懷
雖云萬重嶺所翫終(一作惟)一丘階墀幸自足安事遠遨
遊臨池清溽暑開幌望高秋園禽與時變蘭根應節抽
憑軒搴木末垂堂對水周紫籜開綠篠白鳥映青疇艾
葉彌南浦荷花遶北樓送日隠層閣引月入輕幬㸑熟
寒蔬翦賓來春蟻浮來往既云勌光景為誰留
宿東園
陳王鬭雞道安仁採樵路東郊豈異昔聊可閒余步野
徑既盤紆荒阡亦交互槿籬疎復密荆扉新且故樹
頂鳴風飈草根積霜露驚麏去不息征鳥時相顧茅棟
嘯愁鴟平岡走寒兔夕隂帶層阜長煙引輕素飛光忽
我遒豈止歲云暮若蒙西山藥頽齡倘能度
行園
寒瓜方卧壠秋菰亦滿陂紫茄紛爛漫綠芋鬱參差初
菘向堪把時韮日離離高梨有繁實何減萬年枝荒渠
集野鴈安用昆明池
和左丞庾杲之移病
歲暮豈云聊参差憂與疾匪澣孰能賜持身固無述握
蘭空盈把待漏終不溢囂喧滿眼前簿領紛盈膝安用
談天辯徒勞夢賜筆挂冠若東都山林寧復出
和竟陵王抄書
教微因弛轡維峻屬貞期義乖良未遠斯文煥在兹超
河綜絶禮冠楚綴淪詩披縢辨蠧冊酌醴訪深疑澄流
黜往性泛略引前滋漢壁含遺篆名山多逸詞綠編方
委閣素簡日盈輜空幸参鴛鴦比秀恧瓊芝挹流既知
廣復道還自嗤
奉和竟陵王郡縣名
西都富軒冕南宫溢才彦高闕連朱雉方渠漸游殿廣
川肆河濟長岑繞崤汧曲梁濟危渚平臯騁悠眄清淵
皎澄徹曾山鬱葱蒨陽泉濯春藻隂丘聚寒霰西華不
可留東光促奔箭望都遊子懷臨戎征馬倦既豫平臺
集復齒南皮宴一窺長安城羞言杜陵掾
奉和竟陵王藥名
丹草秀朱翹重臺架危岊木蘭露易飲射干枝可結陽
隰採辛夷寒山望積雪玉泉亟周流雲華乍明滅合歡
葉暮卷爵林聲夜切垂景廹連桑思仙慕雲埓荆實剖
丹瓶龍芻汗奔血照握乃夜光盈車非玉屑細柳空葳
蕤水萍終委絶黃符若可挹長生永昭晳
和陸慧曉百姓名
建都望淮海樹闕表衡稽井榦風雲出栢梁星漢齊皇
王臨萬宇惠化覃黔黎吉士服仁義宿昔秉華圭庸賢
起幽谷欽言非象犀端委康國步偃息召邦攜舉政方
分策易紀粲金泥伊余沐嘉幸由是别園畦曾微涓露
答光景遂雲西方隨煉丹子薄暮矯行迷
三月三日率爾成章
麗日屬元已年芳具在斯開花已匝樹流嚶復滿枝洛
陽繁華子長安輕薄兒東出千金堰西臨鴈騖陂遊絲應
空轉高楊拂地垂綠幘文照耀紫燕光陸離清晨戲伊
水薄暮宿蘭池象筵鳴寳瑟金瓶泛羽巵寧憶春蠶起
日暮桑欲萎長袂屢已拂彫胡方自炊愛而不可見宿
昔減容儀且當忘情去歎息獨何為
織女贈牽牛
紅粧與明鏡二物本相親用持施點畫不照離居人往
秋雖一照一照復還塵塵生不復拂蓬首對河津冬夜
寒如此寧遽道陽春初商忽云至暫得奉衣巾施襟已
成故每聚忽如新
應王中丞思遠明月
月華臨静夜夜静滅氛埃方暉竟戸入圓影隙中来高
樓切思婦西園遊上才網軒映珠綴應門照綠苔洞房
殊未曉清光信悠哉
和王中書德充詠白雲
白雲自帝鄉氛氳屢迴沒蔽虧崑山樹含吐瑶臺月秋
風西北起飄我過城闕城闕已參差白雲復離離皎潔
在天漢倒影入華池將過丹邱野時至碧林垂九重迎
飛燕萬里送翔螭
詠雪應令
思鳥聚寒蘆蒼雲軫暮色夜雪合且離曉風驚復息嬋
娟入綺窗徘徊騖情極弱桂不勝枝輕飛屢低翼玉山
聊可望瑶池豈難即
和劉雍州繪博山香爐
範金誠可則摛思必良工凝芳自朱燎先鑄首山銅瓌
姿信嵒崿竒態實玲瓏峰嶝互相拒巖岫杳無窮赤松
遊其上斂足御輕鴻蛟螭盤其下驤首盻層穹嶺側多
竒樹或孤或複叢巖間有佚女垂袂似含風翬飛若未
已虎視鬱餘雄登山起重障左右引絲桐百和清夜吐
蘭煙四面充如彼崇朝氣觸石繞華嵩
詠湖中鴈
白水滿春塘旅鴈每迴翔唼流牽弱藻斂翮帶餘霜羣
浮動輕浪單汎逐孤光懸飛竟不下亂起未成行刷羽
同搖漾一舉還故鄉
冬節後至丞相第詣世子車中作
廉公失權勢門館有虚盈貴賤猶如此况在曲池平高
車塵未滅珠履故餘聲賓階綠錢滿客位紫苔生誰當
九原上鬱鬱望佳城
奉和竟陵王經劉巘墓
表閭欽逸軌軾墓禮真魂化塗終𦕈默神理曖猶存塵
經(一作駕)未輟幌高衡已委門日蕪子雲舍徒望董生園
華隂無遺布楚席有靈樽玄泉倘能慰長夜且勿論
悼亡
去秋三五月今秋還照梁今春蘭蕙草來春復吐芳悲
哉人道異一謝永銷亡簾屏既毁撤(一作屏筵空有設)帷席更
施張游塵掩虚座孤帳覆空牀萬事無不盡徒令存者
傷
侍遊方山應詔
清漢夜昭晳扶桑曉陸離發歌摐陽下(一作發吹垂楊下)建羽
朝夕池摐金浮水若聳蹕昭山祗一霑九霄露藜藿終
自知
樂將殫恩未已應詔
凄鏘笙管遒参差舞行亂輕肩既屢舉長巾亦徐換雲
鬢垂寳花輕粧染微汗羣臣醉又飽聖恩猶未半
泛永康江
長枝萌紫葉清源泛綠苔山光浮水至春色犯寒来臨
睨信永矣望美曖悠哉寄言幽閨妾羅袖勿空裁
餞謝文學離夜
漢池水如帶巫山雲似蓋瀄汨背吳潮潺湲横楚瀨一
望沮漳水寧思江海會以我徑寸心從君千里外
别范安成
生平少年日分手易前期及爾同衰暮非復别離時勿
言一樽酒明日難重持夢中不識路何以慰相思
效古
可憐桂樹枝單雄憶故雌歲暮異栖宿春至猶别離山
河隔長路路遠絶容儀豈云無可(玉堂作我)匹寸心終不移
庭雨應詔
出空寧可圖入庭倍難賦非煙復非雲如絲復如霧霡
霂裁欲垂霏微不能注雖無千金質聊為一辰趣
初春
夾道覓陽春相將共携手草色猶自腓林中都未有無
事逐梅花空教信楊柳且復共歸來含情寄杯酒
春思
楊柳亂如絲綺羅不自持春草黃復綠客心傷此時青
苔已結洧碧水復盈淇日華照趙瑟風色動燕姬襟前
萬行淚故是一相思
傷春
弱草半抽黃輕條未全綠年芳被禁籞煙花繞層曲寒
苔卷復舒冬泉斷方續早花𣪚凝金初露泫成玉
秋夜
月落宵向分紫煙鬱氛氳曀曀螢入霧離離鴈度雲巴
童暗理瑟漢女夜縫裙新知樂如是久要豈相聞
同詠樂器
詠篪
江南簫管地玅響發孫枝殷勤寄玉指含情舉復垂雕
梁再三繞輕塵四五移曲中有生意丹誠君詎知
同詠坐上玩器
詠竹㯽榔盤
梢風有勁質柔用道非一平織方以文穿成圓且密薦
差雖百品所貴浮天實幸成歡醑餘寧辭嘉宴畢
簷前竹
萌開籜已垂結葉始成枝繁蔭上蓊茸促節下離離風
動露滴瀝月照影参差得生君戸牖不願夾華池
翫庭柳
輕隂拂建章夾道連未央因風結復解霑露柔且長椘
妃思欲絶班女淚成行遊人未應去為此還故鄉
麥李
青玉冠西海碧石彌外區化為中園實其下成路衢在
先良足貴因小邈難逾色潤房陵縹味奪寒水朱摘持
欲以獻尚食且踟蹰
詠桃
風來吹葉動風去畏花傷紅英已照灼况復含日光歌
童暗理曲游女夜縫裳詎減當春淚能斷思人腸
詠青苔
緣階已漠漠汎水復綿綿微根如欲斷輕絲似更聮長
風隠細草深堂沒綺錢縈鬱無人贈葳蕤徒可憐
十詠二首
領邊繡
纖手製新竒刺作可憐儀縈絲飛鳳子結縷坐花兒不
聲如動吹無風自褭枝麗色倘未歇聊承雲鬢垂
脚下履
丹墀上颯沓玉殿下趍鏘逆轉珠珮響先表繡袿香裾
開臨舞席䄂拂繞歌堂所歎忘懷妾見委入羅牀
懷舊詩九首
傷王融
元長秉竒調弱冠慕前蹤眷言懷祖武一簣望成峰途
艱行易跌命舛志難逢折風落迅羽流恨滿青松
傷謝朓
吏部信才傑文鋒振竒響調與金石諧思逐風雲上豈
言陵霜質忽隨人事往尺璧爾何冤一旦同丘壤
傷庾杲之
左率馥時譽秀出冠朋僚聳兹千仞氣振此百尋條藴
藉含文雅散朗溢風飈楸檟今已合容範尚昭昭
傷王諶
長史體閒任坦蕩無外求持身非詭遇應物有虚舟心
從朋好盡形為歡宴留歡宴未終畢零落委山丘
傷虞炎
東南既擅美洛陽復稱才携手同歡宴比跡共遊陪事
隨短秀落言歸長夜臺
傷李珪之
少府懷貞節忘軀濟所奉吏道勤不息繁文長自擁既
闕優孟歌身沒誰為寵
傷韋景猷
韋叟識前載博物備戎華税驂止營校淪跡委泥沙始
知庸聽局方悟大音賒
傷劉渢
處和無近累天然有勝質蕭瑟負高情耿介懷秋實義
貴良為重蘭摧非所恤一罷平生言寧知携手日
傷胡諧之
豫州懷風範綽然標雅度處約志不渝接廣情無忤頡
頏事刀筆紛綸逓朱素美志同山阿浮年廹朝露
詠新荷應詔
勿言草卉賤幸宅天池中微根纔出浪短榦未搖風寧
知寸心裏蓄紫復含紅
聽蟬鳴應詔
輕生宅園籞復得棲嘉樹豈敢擅洪枝輕條遭所遇葉
密形易揚風迴響難住
詠笙
彼美實枯枝孤篠定参差鵾鷄已啁唽棗下復林離本
期王子宴寧待洛濱吹
詠筝
秦筝吐絶調玉柱揚清曲絃依高張斷聲隨玅指續徒
聞音繞梁寧知顔如玉
詠山榴
靈園同佳稱幽山有竒質停采久彌鮮含華豈期實長
願微名隠無使孤株出
大言應令
隘此大汎庭方知九垓局窮天豈彌指盡地不容足
細言應令
開館尺棰餘築榭微塵裏蝸角列州縣毫端建朝市
詠餘雪
隂庭覆素芷南階褰綠葹玉臺新落構青山已半虧
詠帳
甲帳垂和璧螭雲張桂宮隋珠既吐曜翠被復含風
侍宴詠反舌
假容不足觀遺音猶可薦幸蒙喬樹恩得以聞高殿
寒松
梢聳振寒聲青蔥標暮色疎葉望嶺齊喬榦臨雲直
詠孤桐
龍門百尺時(一作峙)排雲少孤立分根蔭玉池欲待高鸞
集
詠梧桐
秋還遽已落春曉猶未荑微葉雖可賤一剪或成珪
園橘
綠葉迎露滋朱苞待霜潤但令入玉柈金衣非所恡
詠棃應詔
大谷來既重岷山道又難摧折非所恡但令入玉盤
西地梨(詩彙作簡文非)
列茂河陽苑蓄紫濫觴隈翻黃秋沃若落葉春徘徊
詠芙蓉
微風搖紫葉輕露拂朱房中池所以綠待我泛紅光
詠杜若
生在窮絶地豈與世相親不顧逢采擷本欲芳幽人
詠鹿蔥
野馬不任騎兔絲不任織既非中野花無堪麕䴥食
甘蕉
抽葉固盈丈擢本信兼圍流甘揜椰實弱縷冠絺衣
詠菰
結根布洲渚垂葉滿臯澤匹彼露葵羹可以留上客
早行逢故人車中為贈
殘朱猶曖曖餘粉尚霏霏昨宵何處宿今晨拂露歸
為鄰人有懷不至
影逐斜月來香隨遠風入言是定知非欲笑翻成泣
阻雪連句
初昕逸翮舉日昃駑馬疲幽山有桂樹歲暮方参差
和劉中書仙詩二首
清旦發玄洲日暮宿丹丘崑山西北映流泉東南流霓
裳拂流電雲車委輕霰崢嶸上不覩寥廓下無見
殊庭不可及風熛多異色霞衣不待縫雲錦不須織
華山館為國家營功德
沐芳禱靈嶽稽首恭上玄帝昔祈萬夀臣今請億年丹
方緘洞府河清時一傳錦書飛雲字玉簡黃金編
和王衛軍解講
妙輪輟往駕寳樹未開音甘露為誰演得一標道心𦕈
眇玄塗曠高義總成林七花屏塵相八解濯芳襟
侍宴謝朏宅餞東歸應制
皇情悵東艓羽旆拂南㕓夏雲清朝景秋風揚早蟬飲
和陪下席論道光上筵
酬孔通直逿懷蓬居
閶闔既洞啟龍樓亦高闢兩宫集南步二闈引通籍伊
爾事清途紛吾供賤役
石塘瀨聽猿
噭噭夜猿鳴溶溶晨霧合不知聲遠近惟見山重沓既
歡東嶺唱復佇西巖答
出重圍和傅昭
魯連揚一策陳平出六竒邯鄲風雨散白登烟霧維排
雲出九地陵定振五巵
秋晨羈怨望海思歸
分空臨澥霧披遠望滄流八桂曖如畫三桑眇若浮煙
極希丹水月遠望青邱
侍宴樂游苑餞徐州刺史應詔
沃若動龍驂参差凝鳳管金塘草未合玉池泉將滿
憩郊園和約法師採藥
郭外三千里欲以貿朝饘繁蔬既綺布密果亦星懸
四城門(老)
六龍既驚軫二鼠復馳光衰齡難慎輔暮質易凋傷
上巳華光殿(七言)
於維盛世即軒嬀朝酆宴鎬復在斯朝光灼爍映蘭池
春風婉轉入細枝時鸎顧慕聲合離輕波微動漾羽巵
河宗海若生蛟螭浮梁徑度跨迴漪朱顔始洽景將移
安得壮士駐奔曦
六憶詩四首(以下襍言)
憶来時灼灼上階墀勤勤叙别離慊慊道相思相看常
不足相見乃忘饑
憶坐時點點羅帳前或歌四五曲或弄兩三絃笑時應
無比嗔時更可憐
憶食時臨盤動容色欲坐復羞坐欲食復羞食含哺如
不饑擎甌似無力
憶眠時人眠彊未眠解羅不待勸就枕更須牽復恐傍
人見嬌羞在燭前
八詠詩
登臺望秋月
望秋月秋月光如練照曜三爵臺徘徊九華殿九華玳
瑁梁華榱與璧璫以兹雕麗色持照明月光凝華入黼
帳清輝懸洞房先過飛燕戸却映班姬牀桂宮裊裊落
桂枝早寒凄凄凝白露上林晚葉颯颯鳴鴈門早鴻離
離度湛秀質兮似規委清光兮如素照愁軒之蓬髮影
金階之輕步居人臨此笑以歌别客對之傷且慕經衰
圃映寒叢凝清夜帶秋風隨庭雪以偕素與池荷而共
紅臨玉墀之皎皎含霜靄之濛濛躪天衢而徙度轢長
漢而飛空隠巖崖而半出隔帷幌而纔通散朱庭之奕
奕入青𤨏而玲瓏寒階悲寡鵠沙洲怨别鴻文姬泣胡
殿昭君思漢宫余亦何為者淹留此山東
會圃臨春風
臨春風春風起春樹遊絲曖如網落花雰似霧先泛天
淵池還過細柳枝蝶逢飛搖颺燕值羽差池揚桂旆動
芝蓋開燕裾吹趙帶趙帶飛參差燕裾合且離迴簮復
轉黛顧步惜容儀容儀已炤灼春風復迴薄氛氳桃李
花青附含素萼既為風所開復為風所落搖綠蔕抗紫
莖舞春雪襍流鶯曲房開兮金鋪響金鋪響兮妾思驚
梧臺未隂淇川始碧迎行雨於高唐送歸鴻於碣石經
洞房響紈素感幽閨思帷帟想芳園兮可以遊念蘭翹
兮漸堪摘拂明鏡之冬塵解羅衣之秋襞既鏗鏘以動
佩又絪縕而流射始搖蕩以入閨終徘徊而緣隙鳴珠
簾於綉戸散芳塵於綺席是時悵思歸安能久行役佳
人不在兹春風誰為惜
歲暮愍衰草
愍衰草衰草無容色憔悴荒逕中寒荄不可識昔時兮
春日昔日兮春風銜花兮佩實垂綠兮散紅氛氳鳷鵲
右照曜望仙東送歸顧慕泣淇水嘉客淹留懷上宫巖
&KR1101;兮海岸冰多兮霰積爛漫兮巖根攅幽兮石隟布綿
密於寒臯吐纖疎於危石既惆悵於君子倍傷心於行
役露縞枝於初旦霜紅夭於始夕彫芳卉之九衢霣靈
茅之三脊風急崤道難秋至客衣單既傷簷下菊復悲
池上蘭飄落逐風盡方知歲早寒流螢暗明燭鴈聲斷
纔續委絶長信宫蕪穢丹墀曲霜奪莖上紫風銷葉中
綠山變兮青薇水折兮黃葦秋鴻兮疎引寒鳥兮聚飛
徑荒寒草合桐長舊巖圍(一作草長荒徑微)園庭漸蕪沒霜露
日霑衣願逐晨征鳥薄暮共西歸
霜来悲落桐
悲落桐落桐早霜露燕至葉未抽鴻来枝已素本出龍
門山長枝仰刺天上峰百丈絶下趾萬尋懸幽根未蟠
結孤株復危絶初不照光景終年負霜雪自顧無羽儀
不顧生曲池芬芳本自乏華實無所施公子特留盻王
孫少見知分取孤生枿徒置北堂陲宿莖抽晚榦新葉
生故枝故枝雖遼遠新葉頗離離春風一朝至榮華坐
如斯自惟良菲薄君恩徒照灼顧已非嘉樹空用凴阿
閣願作清廟琴為君舞玄鶴薜荔可為裳文杏堪作梁
勿言草木賤徒照君末光末光不徒照為君含噭咷(一作)
(䆗窱)陽柯渌水絃隂枝苦寒凋厚德非所任敢不虚其心
若逢陽春至吐綠照清潯
夕行聞夜鶴
聞夜鶴夜鶴呌南池對此孤明月臨風振羽儀伊吾人
之菲薄無賦命之天爵抱跼促之短懷隨冬春而哀樂
愍海上之驚鳬傷雲間之離鶴離鶴昔未離迥發天北
垂忽遇疾風起暫下昆明池復畏冬冰合水宿非所宜
𣣔棲不可往𣣔去飛已疲勢逐疾風舉求溫向衡楚復
值南飛鴻参差共成侶海上多雲霧蒼茫失洲嶼自此
别故羣獨向瀟湘渚故羣不離散相依江海畔夜止羽
相切晝飛影相亂刷羽共浮沉湛澹泛清潯既不經離
别安知慕侶心九冬負霜雪六翮飛不任且飬凌雲翅
俛仰弄清音所望浮丘子旦夕来相尋
晨征聽曉鴻
聽曉鴻曉鴻度將旦跨弱水之微瀾發成山之遠岸怵
春歸之未幾傷此歲之云半出海漲之蒼茫入雲途之
瀰漫無東西之可辨孰遐邇之能算微昔見於洲渚赴
秋期於江漢集勁風於弱軀負重雪於輕翰寒溪可以
飲荒臯可以竄溪水徒自清微容豈足翫秋蓬飛兮未
極塞草寒兮無色吳山高兮高難度越水深兮深不可
測羡明月之馳光顧征禽之駛翼伊余馬之屢懷知君
行之未極(一作息)夜綿綿而難曉愁参差而盈臆望山川
悉無似唯星河猶可識孤鴈夜南飛客淚夜沾衣春鴻
旦暮返客子方未歸歲去歡娱盡年来容貌衰(一作非)攬
袵形雖是撫臆事多違青緺雖長復易解白雲誠遠詎
難依
解佩去朝市
去朝市朝市深(一作晨)歸暮辭北纓而南徂浮東川而西
顧逢天地之降祥值日月之重光伊吾行之未已(一作伊當)
(仁之菲薄)非余情之信芳充待詔於金馬奉高宴於栢梁觀
鬪獸於虎圈望窈窕於披香遊西園兮登銅雀攀青璅
兮眺重陽講金華兮議宣室晝武帳兮夕文昌佩甘泉
兮屣五柞簮枍栺(音詣)兮黻承光託後車兮侍華幄游渤
海兮泛清漳天道有盈缺寒暑逓炎凉一朝賣玉椀眷
眷惜餘香曲池無復處桂枝亦銷亡清廟徒肅肅西陵
久茫茫薄暮余多幸嘉運重来昌沗稽郡之南尉典千
里之光貴别北芒於濁河戀横橋於清渭望前軒之早
桐對南階之初卉唯余情之屢傷豈兹焉之能慰眷昔
日兮懷哉歲將暮兮歸去来
被褐守山東
守山東山東萬里鬱青蔥兩溪共一瀉水潔望如空岸
側青莎被巖間丹桂叢上瞻既隠軫下睇亦溟濛遠林
響咆獸近樹聒鳴蟲路帶若溪右澗吐金華東萬仞倒
危石百丈注懸淙掣曳瀉流電奔飛似白虹洞井含清
氣漏穴吐飛風玉竇膏滴瀝石乳室空籠峭崿塗彌險
巖岨步纔通余捨平生之所愛歘暮年之此逢𣣔一去
而不還悵鄒(一作恨邦)衣之未褫揖林壑之清曠事氓俗之
紛詭幸帝德之方升值天綱之未毁既除舊而就新故
化民而俗徙播趙俗以南徂扇齊風以東靡乳雉方可
馴流蝗庶能弭清心矯世濁儉政救民侈秩滿撫白雲
淹留事芝髓
漢魏六朝百三家集卷八十八
