漢魏六朝百三家集卷四十九
陸機集
目錄
樂府
短歌行
秋胡行
隴西行
日出東南隅行
挽歌三首
長歌行
君子行
從軍行
苦寒行
豫章行
長安有狹邪行
塘上行
折楊柳行
飲馬長城窟行
門有車馬客行
櫂歌行
太山吟
梁甫吟
東武吟行
班婕妤
駕言出北闕行
君子有所思行
悲哉行
齊謳行
吳趨行
前緩聲歌
吳趨行
飲酒樂
董桃行
上留田行
飲酒樂
燕歌行
猛虎行
鞠歌行
順東西門行
日重光行
月重輪行
百年歌十首
詩
皇太子宴玄圃宣猷堂有令賦詩
皇太子賜讌詩
贈馮文熊遷斥丘令(八章)
答賈謐(十一章有序)
贈弟士龍(十章有序)
贈潘尼
贈潘尼
贈馮文羆
於承明作與弟士龍
贈弟士龍
贈尚書郎顧彦先二首
贈顧交趾公貞
答張士然
贈從兄車騎
為顧彦先贈婦二首
為陸思遠婦作
為周夫人贈車騎
祖道畢雍孫劉邊仲潘正叔
赴洛二首
赴洛道中作二首
吳王郎中時從梁陳作
擬行行重行行
擬今日良宴會
擬迢迢牽牛星
擬涉江采芙蓉
擬青青河畔草
擬明月何皎皎
擬蘭若生朝陽
擬靑靑陵上栢
擬東城一何高
擬西北有高樓
擬庭中有竒樹
擬明月皎夜光
招隱詩
遨遊出西城
園葵詩二首
贈波丘令馮文羆
贈顧彦先
贈紀士
贈潘正叔
招隱二首
尸鄉亭
三月三日
春詠
詠老
講漢書詩
秋詠
失題二首
漢魏六朝百三家集卷四十九目錄
漢魏六朝百三家集卷四十九
陸機集
樂府
短歌行(以下四言)
置酒高堂悲歌臨觴人夀幾何逝如朝霜時無重至華
不再揚蘋以春暉蘭以秋芳來日苦短去日苦長今我
不樂蟋蟀在房樂以會興悲以别章豈曰無感憂為子
忘我酒旣旨我肴既臧短歌有詠長夜無荒
秋胡行
道雖一致塗有萬端吉凶紛藹休咎之源人鮮知命命
未易觀生亦何惜功名所歎
隴西行
我靜如鏡民動如煙事以形兆應以象懸豈曰無才世
鮮興賢
日出東南隅行(或曰羅敷艷歌以下五言)
扶桑升朝暉照此高臺端高臺多妖麗濬房出清顔淑
貎耀皎日惠心清且閑美目揚玉澤蛾眉象翠翰鮮膚
一何潤秀色若可餐窈窕多容儀婉媚巧笑言暮春春
服成粲粲綺與紈金雀垂藻翹玉佩結瑶璠方駕揚清
塵濯足洛水瀾藹藹風雲會佳人一何繁南崖充羅幕
北渚盈軿軒清川含藻景高岸被華丹馥馥芳袖揮泠
泠纖指彈悲歌吐清響雅舞播幽蘭丹唇含九秋妍迹
陵七盤赴曲迅驚鴻蹈節如集鸞綺態隨顔變沈姿無
定(一作乏)源俯仰紛阿那顧步咸可懽遺芳結飛飈浮景
映清湍冶容不足詠春遊良可歎
挽歌三首
卜擇考休貞嘉命咸在兹夙駕警徒御結轡頓重基龍
㡛被廣柳前驅矯輕旗殯宫何嘈嘈哀響沸中闈中闈
且勿喧聽我薤露詩死生各異倫祖載當有時舍爵兩
楹位啓殯進靈轜飲餞觴莫舉出宿歸無期帷衽曠遺
影棟宇與子辭周親咸犇凑友朋自遠來翼翼飛輕軒
駸駸策素騏案轡遵長薄送子長夜臺呼子子不聞泣
子子不知歎息重櫬側念我疇昔時三秋猶足收萬世
安可思殉没身易亡殺子非所能含言言哽咽揮涕涕
流離
流離親友思惆悵神不泰素驂佇轜軒玄駟騖飛蓋哀
鳴興殯宫迴遲悲野外魂輿寂無響但見冠與帶備物
象平生長旌誰為旆悲風徽行軌傾雲結流靄振策指
靈丘駕言從此逝
重阜何崔嵬玄廬竄其間磅礴立四極穹隆放蒼天側
聽隂溝涌臥觀天井懸壙(五臣作廣)宵何寥廓大暮安可晨
人往有返歲我行無歸年昔居四民宅今託萬鬼隣昔
為七尺軀今成灰與塵金玉素所佩鴻毛今不振豐肌
饗螻蟻妍姿永夷泯壽堂延魑魅虚無自相賓螻蟻爾
何怨魑魅我何親拊心痛荼毒永歎莫為陳
長歌行
逝矣經天日悲哉帶地川寸隂無停晷尺波豈徒旋年
往信勁矢時來亮急弦遠期鮮克及盈數固希全容華
夙夜零體澤坐自捐兹物苟難停吾壽安得延俛仰逝
將過倏忽幾何間慷慨亦焉訴天道良自然但恨功名
薄竹帛無所宣迨及歲未暮長歌乘我閑
君子行
天道夷且簡人道險而難休咎相乘躡翻覆若波瀾去
疾苦不遠疑似實生患近火固宜熱履冰豈惡寒掇蜂
滅天道拾塵惑孔顔逐臣尚何有棄友焉足歎福鍾恒
有兆禍集非無端天損未易辭人益猶可歡朗鑒豈遠
假取之在傾冠近情苦自信君子防未然
從軍行
苦哉遠征人飄飄(五臣作颻)窮四遐南陟五嶺巔北戍長城
阿深(五臣作谿)谷邈(五臣作深)無底崇山鬱嵳峩奮臂攀喬木振
迹涉流沙隆暑固已慘凉風嚴且苛夏條焦鮮藻寒冰
結衝波胡馬如雲屯越旗亦星羅飛鋒無絶影鳴鏑自
相和朝飡不免胄夕息常荷戈苦哉遠征人撫心悲如
何
苦寒行
北遊幽朔城涼野多險難(五臣作艱)俯入窮谷底仰陟高山
盤凝冰結重磵積雪被長巒陰雲興巖側悲風鳴樹端
不覩白日景但聞寒鳥喧猛虎憑林嘯玄猿臨岸歎夕
宿喬木下慘愴恒鮮歡渴飲堅冰漿飢待零露餐離思
固已久寤寐莫與言劇哉行役人慊慊恒苦寒
豫章行
汎舟清川渚遥望高山陰川陸殊塗軌懿親將遠尋三
荆歡同株四鳥悲異林樂會良自古悼别豈獨今寄世
將幾何日昃無停陰前路旣已多後塗隨年侵促促薄
暮景亹亹鮮克禁曷為復以兹曾是懷苦心遠節嬰物
淺近情能不湥行矣保嘉福景絶繼以音
長安有狹邪行
伊洛有岐路岐路交朱輪輕蓋承華景騰步躡飛塵鳴
玉豈樸儒憑軾皆俊民烈心厲勁秋麗服鮮芳春余本
倦游客豪彦多舊親傾蓋承芳訊欲鳴當及晨守一不
足矜岐路良可遵規行無曠迹矩步豈逮人投足緒已
爾四時不必循將遂殊塗軌要子同歸津
塘上行
江蘺生幽渚微芳不足宣被蒙風雲會移居華池邊發
藻玉臺下垂影滄浪泉霑潤既已渥結根奥且堅四節
逝不處繁華難久鮮淑氣與時殞餘芳隨風捐天道有
遷易人理無常全男懽智傾愚女愛衰避妍不惜微軀
退恒懼蒼蠅前願君廣末光照妾薄暮年
折楊柳
邈矣垂天景壯哉奮地雷豐隆豈久響華光但西隤日
落似有竟時逝恒若催仰悲朗月運坐觀旋蓋迴盛門
無再入衰房莫苦開人生固已短出處鮮為諧慷慨惟
昔人興此千載懷升龍悲絶處葛藟變條枚寤寐豈虚
歎曾是感與摧弭意無足歡願言有餘哀
飲馬長城窟行
驅馬陟陰山山高馬不前往問陰山候勁虜在燕然戎
車無停軌旌旆屢徂遷仰憑積雪巖俯涉堅冰川冬來
秋未反去家邈以緜獫狁亮未夷征人豈徒旋末德爭
先鳴凶器無兩全師克薄賞行軍没微軀捐將遵甘陳
迹收功單于旃振旅勞歸士受爵藳街傳
門有車馬客行
門有車馬客駕言發故鄉念君久不歸濡跡涉江湘投
袂赴門塗攬衣不及裳拊膺攜客泣掩淚叙溫涼借問
邦族間惻愴論存亡親友多零落舊齒皆彫喪市朝互
遷易城闕或丘荒墳壟日月多松栢鬱芒芒天道信崇
替人生安得長慷慨惟平生俛仰獨悲傷
櫂歌行
遲遲暮春日天氣柔且嘉元吉隆初已濯穢遊黃河龍
舟浮鷁首羽旗垂藻葩乘風宣飛景逍遥戲中波名謳
激清唱榜人縱棹歌投綸沈洪川飛繳入紫霞
太山吟
太山一何高迢迢造天庭峻極周已遠曾雲鬱冥冥梁
甫亦有館蒿里亦有亭幽塗延萬鬼神房集百靈長吟
太山側慷慨激楚聲
梁甫吟
玉衡旣已驂羲和若飛凌四運循環轉寒暑自相承冉
冉年時暮迢迢天路徵招搖東北指大火西南昇悲風
無絶響玄雲互相仍豐冰憑川結零(一作寒)露彌天凝年
命時相逝慶雲鮮克乘履信多愆期思順焉足憑愾愾
臨川響非此孰為興哀吟梁甫巔慷慨獨拊膺
東武吟行
投跡短世間高步長生闈濯髮冒雲冠浣身被羽衣飢
從韓衆餐寒就佚女棲
婕妤怨
婕妤去辭寵淹留終不見寄情在玉階託意惟團扇春
苔暗階除秋草蕪高殿黃昏(一作昏黃)履綦絶愁來空雨面
駕言出北闕行
駕言出北闕躑躅遵山陵長松何鬱鬱丘墓互相承念
昔徂殁子悠悠不可勝安寢重冥廬天壌莫能興人生
何所促忽如朝露凝辛苦百年間戚戚如履冰仁智亦
何補遷化有明徵求仙鮮克仙太虚不可凌良會罄美
服對酒宴同聲
君子有所思行
命駕登北山延佇望城郭㕓里一何盛街巷紛漠漠甲
第崇高闥洞房結阿閣曲池何湛湛清川帶華薄邃宇
列綺窗蘭室接羅幕淑貌色斯升哀音承顔作人生誠
行邁容華隨年落善哉膏粱士營生奥且博宴安消靈
根鴆毒不可恪無以肉食資取笑葵與藿
悲哉行
游客芳春林春芳傷客心和風飛清響鮮雲垂薄隂蕙
草饒淑氣時鳥多好音翩翩鳴鳩羽喈喈倉庚音(五臣作吟)
幽蘭盈通谷長秀被高岑女蘿亦有託蔓葛亦有尋傷
哉客遊士憂思一何深目感隨氣草耳悲詠時禽寤寐
多遠念緬然若飛沈願託歸風響寄言遺所欽
齊謳行
營丘負海曲沃野爽且平洪川控河濟崇山入高冥東
被姑尤側南界聊攝城海物錯萬類陸産尚千名孟諸
吞楚夢百二侔秦京惟師恢東表桓后定周傾天道有
迭代人道無久盈鄙哉牛山歎未及至人情爽鳩苟已
徂吾子安得停行行將復去長存非所營
吳趨行
楚妃且勿歎齊娥且勿謳四坐並清聽聽我歌吳趨吳
趨自有始請從閶門起閶門何峩峩飛閣跨通波重欒
承游極回軒啟曲阿藹藹慶雲被泠泠祥風過山澤多
藏育土風清且嘉泰伯導仁風仲雍揚其波穆穆延陵
子灼灼光諸華王迹隤陽九帝功興四遐大皇自富春
矯手頓世羅邦彦應運興粲若春林葩屬城咸有士吳
邑最為多八族未足侈四姓實名家文德熙淳懿武功
侔山河禮讓何濟濟流化自滂沱淑美難窮紀商㩁為
此歌
前緩聲歌
游仙聚靈族高會層城阿長風萬里舉慶雲鬱嵯峨宓
妃興洛浦王韓起太華北徵瑤臺女南要湘川娥肅肅
宵駕動翩翩翠蓋羅羽旗棲瓊鸞玉衡吐鳴和太容揮
高絃洪崖發清歌獻酬既已周輕舉乘紫霞總轡扶桑
枝濯足暘谷波清輝溢天門垂慶惠皇家
吳趨行
蠒滿蓋重簾唯有遠相思藕葉清朝釧何見早還時
飲酒樂
飲酒須飲多人生能幾何百年須受樂莫厭管絃歌
董桃行(以下六言)
和風習習薄林柔條布葉垂陰鳴鳩拂羽相尋倉庚喈
喈弄音感時悼逝傷心日月相追周旋萬里倏忽幾
年人皆冉冉西遷盛時一往不還慷慨乖念悽然昔
為少年無憂常恡秉燭夜遊翩翩宵征何求于今知此
有繇但為老去年遒盛固有衰不疑長夜冥冥無期
何不驅馳及時聊樂永日自怡齎此遺情何之人生
居世為安豈若及時為歡世道多故萬端憂慮紛錯交
顔老行及之長歎
上畱田行
嗟行人之藹藹駿馬陟原風馳輕舟泛川雷邁寒往暑
來相尋零雪霏霏集宇悲風徘徊入襟歲華冉冉方除
我思纏綿未紓感時悼逝悽如
飲酒樂(樂府作還臺樂謂陳陸瓊詩誤)
蒲萄四時芳醇瑠璃千鍾舊賓夜飲舞遟銷燭朝醒絃
促催人春風秋月恒好驩醉日月言新
燕歌行(七言)
四時代序逝不追寒風習習落葉飛蟋蟀在堂露盈墀
念君客遊常苦悲君何緬然久不歸賤妾悠悠心無違
白日既没明燈輝夜(一作寒)禽赴林匹鳥棲雙鳩關關宿
河湄憂來感物涕不晞非君之念思為誰别日何早會
何遲
猛虎行(以下雜言)
渴不飲盜泉水熱不息惡木陰惡木豈無枝志士多苦
心整駕肅時命杖策將遠尋飢食猛虎窟寒棲野雀林
日歸功未建時往歲載陰崇雲臨岸駭鳴條隨風吟靜
言幽谷底長嘯高山岑急絃無懦響亮節難為音人生
誠未易曷云開此衿眷我耿介懷俯仰愧古今
鞠歌行
序曰按漢宫閤有含章鞠室靈芝鞠室後漢馬防第
宅卜臨道連閣通池鞠城彌於街路鞠歌將謂此也
又東阿王詩連騎擊壤或謂蹙鞠乎三言七言雖奇
寶名器不遇知已終不見重願逢知已以託意焉
朝雲升應龍攀乘風遠遊騰雲端鼓鐘歇豈自歡急絃
高張思和彈時希值年夙愆循已雖易人知難王陽登
貢公歡罕生既没國子歎嗟千載豈虚言邈矣遠念情
愾然
順東西門行
出西門望天庭陽谷旣虚崦嵫盈感朝露悲人生逝者
若斯安得停桑樞戒蟋蟀鳴我今不樂歲聿征迨未暮
及時平置酒高堂宴友生激朗笛彈哀筝取樂今日盡
歡情
日重光行
日重光奈何天迴薄日重光冉冉其遊如飛征日重光
今我日華華之盛日重光倏忽過亦安停日重光盛往
衰亦必來日重光譬如四時固恒相催日重光惟命有
分可營日重光但惆悵才志日重光身没之後無遺名
月重輪行
人生一時月重輪盛年安可持月重輪吉凶倚㐲百年
莫我與期臨川曷悲悼兹去不從肩月重輪功名不勖
之善哉古人揚聲敷聞九服身名流何穆既自才難既
嘉運亦易愆俛仰行老存没將何所觀志士慷慨獨長
歎獨長歎
百年歌十首
一十時顔如蕣華曄有暉體如飄風行如飛孌彼孺子
相追隨終朝出遊薄暮歸六情逸豫心無違清酒漿炙
奈樂何清酒漿炙奈樂何
二十時膚體彩澤人理成美目淑貎灼有榮被服冠帶
麗且清光車駿馬遊都城高談雅步何盈盈清酒漿炙
奈樂何清酒漿炙奈樂何
三十時行成名立有令聞力可扛鼎志干雲食如漏巵
氣如熏辭家觀國綜典文高冠素帶煥翩紛清酒漿炙
奈樂何清酒漿炙奈樂何
四十時體力克壯志方剛跨州越郡還帝鄉出入承明
擁大璫清酒漿炙奈樂何清酒漿炙奈樂何
五十時荷旄仗節鎮邦家鼓鐘嘈噆趙女歌羅衣綷粲
金翠華言笑雅舞相經過清酒漿炙奈樂何清酒漿炙
奈樂何
六十時年亦耆艾業亦隆驂駕四牡入紫宫軒冕婀那
翠雲中子孫昌盛家道豐清酒漿炙奈樂何清酒漿炙
奈樂何
七十時精爽頗損膂力愆清水明鏡不欲觀臨樂對酒
轉無歡攬衣羞(一作翛)髮獨長歎
八十時明已損目聰去耳前言往行不復紀辭官致禄
歸桑梓安車駟馬入舊里樂事告終憂事始
九十時日告耽瘁月告衰形體雖是志意非言多謬誤
心多悲子孫朝拜或問誰指景玩日慮安危感念平生
淚交揮
百歲時盈數已登肌肉單四支百節還相患目苦濁鏡
口垂涎呼吸嚬慼反側難茵褥滋味不復安
詩
皇太子宴玄圃宣猷堂有令賦詩
三正迭紹洪聖啟運自昔哲王先天而順群辟崇替降
及近古黃暉旣渝素靈承祜乃眷斯顧祚之宅土三后
始基世武丕承協風旁駭天晷仰澄淳曜六合皇慶攸
興自彼河汾奄齊七政時文惟晉世篤其聖欽翼昊天
對揚成命九區克咸謳歌以詠皇上纂隆經教弘道于
化旣豐在工載考俯釐庶績仰荒大造儀刑祖宗妥綏
天保篤生我后克明克秀體輝重光承規景數茂德淵
沖天姿玉裕蕞爾小臣邈彼荒遐弛厥負擔振纓承華
匪願伊始惟命之嘉
皇太子賜讌詩
明明隆晉茂德有赫思媚上帝配天光宅誕育皇儲儀
刑在昔徽言時宣福禄來格勞謙降貴肆敬下臣肇彼
先驅翻成嘉賓
贈馮文羆遷斥丘令(八章)
於皇聖世時文惟晉受命自天奄有黎獻閶闔旣闢承
華再建明明在上有集惟彦
奕奕馮生哲問允迪天保定子靡德不鑠邁心玄曠矯
志崇邈遵彼承華其容灼灼
嗟我人斯戢翼江潭有命集止翻飛自南出自幽谷及
爾同林雙情交暎遺物識心
人亦有言交道實難有頍者弁千載一彈今我與子曠
世齊歡利斷金石氣惠秋蘭
群黎未綏帝用勤止我求明德肆于百里僉曰爾諧俾
民是紀乃眷北徂對揚帝祉
疇昔之遊好合纏綿借曰未給(五臣作洽)亦既三年居陪華
幄出從朱輪方驥齊鑣比迹同塵
之子旣命四牡項領遵塗遠蹈騰軌高騁慶雲扶質清
風承景嗟我懷人其邁惟永
否泰有(善作苟)殊窮達有違及子春華後爾秋暉逝將去
我陟彼朔陲非子之念心孰為悲
答賈謐(十一章有序)
余昔為太子洗馬魯公賈長淵以散騎常侍侍東宫
積年余出補吳王郎中令元康六年入為尚書郎魯
公贈詩一篇作此詩答之云爾
伊昔有皇肇濟黎烝先天創物景命是膺降及羣后迭
毁迭興邈矣終古崇替有徵
在漢之季皇綱幅裂大辰匿暉金虎曜質雄臣馳騖義
夫赴節釋位揮戈言謀王室
王室之亂靡邦不泯如彼墜景曾不可振乃眷三哲俾
乂斯民啟土綏難改物承天
爰兹有魏即宫天邑吳實龍飛劉亦岳立干戈載揚俎
豆載戢民勞師興國玩凱入
天厭霸德黃祚告釁獄訟違魏謳歌適晉陳留歸藩我
皇登禪庸岷稽顙三江改獻
赫矣隆晉奄宅率土對揚天人有秩斯祜惟公太宰光
翼二祖誕育洪胄纂戎于魯
東朝旣建淑問峩峩我求明德濟同以和魯公戾止衮
服委蛇思媚皇儲高步承華
昔我逮兹時惟下僚及子棲遲同林異條年殊志此服
舛義稠游跨三春情固二秋
祗承皇命出納無違往踐蕃朝來步紫微升降祕閣我
服載暉孰云匪懼仰肅明威
分索則易攜手實難念昔良游兹焉永歎公之云感貽
此音翰蔚彼高藻如玉之闌
惟漢有木曾不踰境惟南有金萬邦作詠民之胥好狷
狂厲聖儀刑在昔予聞子命
贈弟士龍
余弱年夙孤與弟士龍銜䘏喪庭續會逼王命墨絰
即戎時並縈髮悼心告别漸歴八載家邦顛覆凡厥
同生彫落殆半收迹之日感物興哀而龍又先在四
時迫當祖載二昆不容逍遙銜痛東徂遺情西慕故
作是詩以寄其哀苦焉
於穆予宗稟精東嶽誕育祖考造我南國南國克靖實
繇洪績惟帝念功載繁其鍚其鍚惟何玄冕衮衣金石
假樂旄鉞授威匪威是信稱平遠德奕世台衡扶帝紫
極
篤生三昆克明克俊遵塗結轍承風襲問帝曰欽哉纂
戎列祚雙組式帶綬章載路即命荆楚對揚休顧肇敏
厥績武功聿舉烟煴芳素綢繆江滸昊天不弔胡寧棄予
嗟予人斯胡德之微闕彼遺軌則此頑違王事匪盬旍
旆屢振委籍舊戈統厥征人祈祈征人載肅載閑騤騤
戎馬有(原闕)有翰昔子翼考惟斯伊撫今予小子繆尋末
緒
有命自天崇替靡常王師乘運席卷江湘雖(原闕)守守
從武臣守局下列譬彼飛塵洪彼雷擊與衆同泯顛䟦
西夏收迹舊京俯慚堂搆仰懜(藝文類聚作惟)先靈孰云忍愧
寄之我情
伊我俊弟咨爾士龍懷襲瑰瑋播殖清風非德莫勤非
道莫弘垂翼東畿耀穎名邦綿綿洪統非爾孰崇依依
同生恩篤情結義存並濟胡樂之悅願爾偕老攜手黃
髮
昔我西征扼腕川湄掩涕即路耀袂長辭六龍促節逝
不我待自往迄兹曠年八祀悠悠我思非爾焉在昔並
垂髮今也將老銜哀茹慼契闊充飽嗟我人斯胡䘏之
早
天步多艱性命難誓常懼隕斃孤魂殊裔存不阜物没
不增壤生若朝風死猶絶景視我浮遊方之僑客眷此
黃廬譬之斃宅匪身是吝亮會伊惜其惜伊何言紆其
思其思伊何悲彼曠載
出車戒塗言告言歸蓐食驚駕夙興宵馳濛雨之隂照
月之輝陸陵峻岅川越洪漪爰届爰止步彼高堂失爾
羽邁良願中荒我心永懷匪悦匪康
昔我斯逝兄弟孔仁今我來思或彫或疚昔我斯逝族
有餘榮今我來思堂有哀聲我行其道鞠為茂草我履
其房物存人亡拊膺涕泣血淚彷徨
企佇朔路言送爾歸心存言宴日想容輝廹彼窀穸載
驅東路繼其桑梓肆力丘墓婉兮孌兮興懷罔極眷言
顧之使我心惻
贈潘尼
水會于海雲翔于天道之所混孰後孰先及子雖殊同
升太玄舍彼玄冕襲此雲冠遺情市朝永志丘園靜猶
幽谷動若揮蘭
答潘尼
於穆同心如瓊如林我東日徂來餞其琛彼美潘生實
綜我心探我玉懷疇爾惠音
贈馮文羆(以下五言)
昔與二三子游息承華南拊翼同枝條翻飛各異尋苟
無凌風翮徘徊守故林慷慨誰為感願言懷所欽發軫
清洛汭驅馬大河隂佇立望朔塗悠悠迥且深分索古
所悲志士多苦心悲情臨川結苦言隨風吟愧無雜佩
贈良訊代兼金夫子茂遠猷欵誠寄惠音
於承明作與弟士龍
牽世嬰時網駕言遠徂征飲餞豈異族親戚弟與兄婉
孌居人思紆鬱遊子情明發遺安寐晤言涕交纓分途
長林側揮袂萬始亭佇眄要遐景傾耳玩餘聲南歸憩
永安北邁頓承明永安有昨軌承明子棄予俯仰悲林
薄慷慨含辛楚懷往歡絶端悼來憂成緒感别慘舒翮
思歸樂遵渚
贈弟士龍
行矣怨路長惄焉傷别促指途悲有餘臨觴歡不足我
若西流水子為東峙岳慷慨逝言感徘徊居情育安得
攜手俱契闊成騑服
贈尚書郎顧彦先二首
大火貞朱光積陽熙自南望舒離金虎屏翳吐重隂凄
風迕時序苦雨遂成霖朝游忘輕羽夕息憶重衾感物
百憂生纏綿自相尋與子隔蕭牆蕭牆阻且深形影曠
不接所託聲與音音聲日夜闊何用慰吾心
朝遊遊層城夕息旋直廬迅雷中宵激驚電光夜舒玄
雲拖朱閣振風薄綺疏豐注溢修霤潢潦&KR1171;階除停陰
結不解通衢化為渠沈稼湮梁潁流民泝荆徐眷言懷
桑梓無乃將為魚
贈顧交趾公真
顧侯體明德清風肅已邁發迹翼藩后改授撫南裔伐
鼓五嶺表揚旌萬里外遠績不辭小立德不在大高山
安足凌巨海猶縈帶惆悵瞻飛駕引領望歸旆
答張士然
潔身躋秘閣秘閣峻且玄終朝理文案薄暮不遑眠(善作)
(暝)駕言巡明祀致敬在祈年逍遙春王圃(五臣作囿)躑躅千
畝田迴渠繞曲陌通波扶直阡嘉榖垂重穎芳樹發華
顛余固水鄉士總轡臨清淵戚戚多遠念行行遂成篇
贈從兄車騎
孤獸思故藪離鳥悲舊林翩翩游宦子辛苦誰為心髣
髴谷水陽婉孌崑山隂營魄懷兹土精爽若飛沈寤寐
靡安豫願言思所欽感彼歸途艱使我怨慕深安得忘
憂草言樹背與襟斯言豈虚作思鳥有悲音
為顧彦先贈婦二首
辭家遠行游悠悠三千里京洛多風塵素衣化為緇修
身悼憂苦感念同懷子隆思亂心曲沈歡滯不起歡沈
難克興心亂誰為理願假歸鴻翼飜飛游江汜
東南有思婦長歎充幽闥借問歎何為佳人眇天末游
宦久不歸山川脩且闊形影參商乖音息曠不達離合
非有常譬彼絃與筈願保金石軀慰妾長飢渴
為陸思遠婦作
二合兆嘉偶女子禮有行潔已入德門終遠母與兄如
何躭時寵游宦忘歸寧雖為三載婦顧景媿虚名歲暮
饒悲風洞房涼且清拊枕循薄質非君誰見榮離君多
悲心寤寐勞人情敢忘桃李陋側想瑤與瓊
為周夫人贈車騎
碎碎織細練為君作&KR0008;繻君行豈有顧憶君是妾夫昔
者得君書聞君在高平今時得君書聞君在京城京城
華麗所璀璨多異人男兒多遠志豈知妾念君昔者與
君别歲律薄將暮日月一何速素秋墜湛露湛露何冉
冉思君歲隨晚對食不能飡臨觴不能飯
祖道畢雍孫劉邊仲潘正叔
皇儲延髦俊多士出幽遐適值(一作遂)時來運與子游承
華執笏崇賢内振纓層城阿畢劉贊文武潘生莅邦家
感别懷遠人願言歎以嗟
赴洛二首
希世無高符營道無烈心靖端肅有命假檝越江潭親
友贈予邁揮淚廣川隂撫膺解攜手永歎結遺音無迹
有所匿寂寞聲必沈肆目眇不及緬然若雙潛南望泣
玄渚北邁涉長林谷風拂脩薄油雲翳高岑亹亹孤獸
騁嚶嚶思鳥吟感物戀堂室離思一何深佇立愾我歎
寤寐涕盈衿惜無懷歸志辛苦誰為心
羇旅遠遊宦託身永華側撫劍遵銅輦振纓盡祗肅歲
月一何易寒暑忽已革載離多悲心感物情悽惻慷慨
遺安豫(五臣作愈)永歎廢餐食思樂樂誰誘曰歸歸未克憂
苦欲何為纏綿胸與臆仰瞻凌霄鳥羨爾歸飛翼
赴洛道中作二首
總轡登長路嗚咽辭密親借問子何之世網嬰我身永
歎遵北渚遺思結南津行行遂已遠野途曠無人山澤
紛紆餘林薄杳阡眠虎嘯深谷底鷄鳴高樹巔哀風中
夜流孤獸更我前悲情觸物感沈思鬱纏綿佇立望故
鄉顧影悽自憐
遠遊越山川山川脩且廣振策陟崇丘安轡遵平莽夕
息抱影寐朝征銜思往頓轡倚嵩巖側聽悲風響清露
墜素輝明月一何朗撫几不能寐振衣獨長想
吳王郎中時從梁陳作
在昔蒙嘉運矯迹入崇賢假翼鳴鳳條濯足升龍淵玄
冕無醜士冶服使我妍輕劍拂鞶厲(五臣作礪)長纓麗且鮮
誰謂伏事淺契闊踰三年薄言肅後命改服就藩臣夙
駕尋清軌遠遊越梁陳感物多遠念慷慨懷古人
擬行行重行行
悠悠行邁遠戚戚憂思深此思亦何思思君徽與音音
徽日夜離緬邈若飛沈王鮪懷河岫晨風思北林遊子
眇天末還期不可尋驚飈褰反信歸雲難寄音佇立想
萬里沈憂萃我心攬衣有餘帶循形不盈衿去去遺情
累安處撫清琴
擬今日良宴會
閑夜命懽友置酒迎風館齊僮梁甫吟秦娥張女彈哀
音繞棟宇遺響入雲漢四座咸同志羽觴不可筭高談
一何綺蔚若朝霞爛人生無幾何為樂常苦晏譬彼伺
晨鳥揚聲當及旦曷為恒憂苦守此貧與賤
擬迢迢牽牛星
昭昭清漢輝粲粲光天步牽牛西北迴織女東南顧華
容一何冶揮手如振素怨彼河無梁悲此年歲暮跂彼
無良緣睆焉不得度引領望大川雙涕如霑露
擬涉江采芙蓉
上山采瓊蘂窮谷饒芳蘭采采不盈掬悠悠懷所歡故
鄉一何曠山川阻且難沈思鍾萬里躑躅獨吟歎
擬青青河畔草
靡靡江蘺草熠燿生河側皎皎彼姝女阿那當軒織粲
粲妖容姿灼灼美顔色良人遊不歸偏棲獨隻翼空房
來悲風中夜起歎息
擬明月何皎皎
安寢北堂上明月入我牗照之有餘輝攬之不盈手涼
風繞曲房寒蟬鳴高柳踟蹰感節物我行永已久游宦
會無成離思難常守
擬蘭若生朝陽
嘉樹生朝陽凝霜封其條執心守時信歲寒終不彫美
人何其曠灼灼在雲霄隆想彌年月長嘯入飛飈引領
望天末譬彼向陽翹
擬青青陵上柏
冉冉高陵蘋習習隨風翰人生當幾時譬彼濁水瀾戚
戚多滯念置酒宴所歡方駕振飛轡遠遊入長安名都
一何綺城闕鬱盤桓飛閣纓虹帶層臺冒雲冠高門羅
北闕甲第椒與蘭俠客控絶景都人驂玉軒遨遊放情
願慷慨為誰歎
擬東城一何高
西山何其峻層曲鬱崔嵬零露彌天墜蕙葉憑林衰寒
暑相因襲時逝忽如頽三閭結飛轡大耋嗟落暉曷為
牽世務中心若有違京洛多妖麗玉顔侔瓊蕤閒夜撫
鳴琴惠音清且悲長歌赴促節哀響逐高徽一唱萬夫
歎再唱梁塵飛思為河曲鳥雙游灃水湄
擬西北有高樓
高樓一何峻迢迢(善作苕苕)峻而安綺窗出塵冥飛陛躡雲
端佳人撫琴瑟纖手清且閒芳氣隨風結哀響馥若蘭
玉容誰能(五臣作得)顧傾城在一彈佇立望日昃躑躅再三
歎不怨佇立久但願歌者歡思駕歸鴻羽比翼雙飛翰
擬庭中有竒樹
歡友蘭時往迢迢匿音徽虞淵引絶景四節逝若飛芳
草久已茂佳人竟不歸躑躅遵林渚惠風入我懷感物
戀所歡采此欲貽誰
擬明月皎夜光
歲暮涼風發昊天肅明明招搖西北指天漢東南傾朗
月照閒房蟋蟀吟戶庭翻翻歸鴈集嘒嘒寒蟬鳴疇昔
同宴友翰飛戾高冥服美改聲聽居愉遺舊情織女無
機杼大梁不架楹
招隱詩
明發心不夷振衣聊躑躅躑躅欲安之幽人在浚谷朝
采南澗藻夕息西山足輕條象雲搆密葉承翠幄激楚
佇蘭林回芳薄秀木山溜何泠泠飛泉潄鳴玉哀音附
靈波頽響赴曾曲至樂非有假安事澆淳樸富貴苟難
圖税駕從所欲
遨遊出西城
遨遊出西城按轡循都邑逝物隨節改時風肅且熠遷
化有常然盛衰自相襲靡靡年時改冉冉老已及行矣
勉良圖使爾脩名立
園葵詩二首
種葵北園中葵生鬱萋萋朝榮東北傾夕穎西南晞零
露垂鮮澤朗月耀其輝時逝柔風戢歲暮商猋飛曾雲
無溫液嚴霜有凝威幸蒙高墉德玄景蔭素蕤豐條並
春盛落葉後秋衰慶彼晩彫福忘此孤生悲
翩翩晩彫葵孤生寄北藩被蒙覆露惠微軀後時殘庇
足周一智生理各萬端不若聞道易但傷知命難
贈波丘令馮文羆
夙駕出東城送子臨江曲密席接同志羽觴飛酃淥登
樓望峻陂時逝一何速
贈顧彦先
清夜不能寐悲風入我軒立影對孤軀哀聲應苦言
贈紀士
瓊瓌俟豐價窈窕不自鬻有美蛾眉子惠音清且淑脩
姱協姝麗華顔婉如玉
贈潘正叔
過蒙時來運與爾遊承華執笏崇資内振纓曾城阿
招隱二首
駕言尋飛遯山路鬱盤桓芳蘭振蕙葉玉泉涌微瀾嘉
卉獻時服靈术進朝飡
尋山求逸民穹谷幽且遐清泉盪玉渚文魚曜中波
尸鄉亭
東遊觀鞏洛逍遙丘墓間秋草漫長柯寒水入雲煙發
軫有夙宴息駕無愚賢
三月三日
遲遲暮春日天氣柔且佳元吉隆初已濯穢遊黃河
春詠
節運同可悲莫若春氣甚和風未及燠遺凉清且凛
詠老
軟顔收紅蘂玄鬢吐素華冉冉逝將老咄咄柰老何
講漢書詩
稅駕金華講學袐館有集惟髦芳風雅宴
秋詠
肅肅素秋節湛湛濃露凝太陽夙夜降少隂忽已升
失題(二首)
太素卜令宅希微啓奥基玄沖纂懿文虚無承先師
澄神玄漠流棲心太素域弭節欣高視俟我大夢覺
漢魏六朝百三家集卷四十九
