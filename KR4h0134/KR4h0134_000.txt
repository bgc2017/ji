漢魏六朝百三家集總集類
提要
(臣)等謹案漢魏六朝百三家集一百十八卷
明張溥編溥有詩經注疏大全合纂已著錄
自馮惟訥輯詩紀而漢魏六朝之詩滙于一
編自梅鼎祚輯文紀而漢魏六朝之文滙于
一編自張燮輯七十二家集而漢魏六朝之
遺集滙于一編溥以張氏書為根柢而取馮
氏梅氏書中其人著作稍多者排比而附益
之以成是集卷帙既繁不免務得貪多失於
限斷編錄亦往往無法考證亦往往未明有
本係經說而入之集者如董仲舒集錄春秋
隂陽劉向劉歆集錄洪範五行傳之類是也
有本係史類而入之集者如禇少孫集全錄
補史記荀悦集全錄漢紀論之類是也有本
係子書而入之集者如諸葛亮集錄心書蕭
子雲集錄淨住子是也有牴牾顯然而不辨
者如張衡集錄周天大象賦稱魏武黃星之
類是也有是非疑似而臆斷者如陳琳傳中
有袁紹使掌書記一語遂以三國志注紹冊
烏桓單于文錄之琳集是也有偽妄無稽而
濫收者如東方朔集錄真仙通鑑所載與友
人書及十洲記序之類是也有移甲入乙而
不覺者如庾信集錄楊烱文二篇之類是也
有采摭未盡者如束晳集所錄餅賦寥寥數
語不知祝穆事文類聚所載尚多之類是也
有割裂失次者如鍾會集成侯命婦傳三國
志注截載兩處遂分其首尾各為一篇之類
是也有可以成集而遺之者如枚乘七發忘
憂館柳賦諫吳王書及玉臺新詠所載古詩
可成一卷左思三都賦白髮賦髑髏賦及文
選所載咏史詩亦可成一卷而擯落不載之
類是也然州分部居以文隸人以人隸代使
唐以前作者遺篇一一略見其梗概雖因人
成事要不可謂之無功也周亮工書影曰西
蜀楊升菴太史著書至二百餘種豫章朱鬱
儀中尉著書至一百十二種當時未聞有茂
陵之求張天如雖一時名流然無多撰著當
時至見于章奏求其遺書人有幸有不幸如
此云云其于溥頗致不滿今案溥所論著不
出當時坊刻之習誠可付之無譏若此一編
則原原本本足資檢核實遠勝其他作雖使
肩隨于二人固亦無不可矣乾隆四十六年
五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
