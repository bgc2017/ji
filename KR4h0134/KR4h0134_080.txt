漢魏六朝百三家集卷八十
梁武帝集題詞
梁武帝淨業賦序即曹孟德之述志令也孟德
奸雄善文自許西伯梁帝亦謬比湯武大言不
怍夫長沙酷害樊鄧興兵勢成騎虎延頸為難
獨無道既誅鼎新有主忽焉狐盜覆齊宗祀猶
總師稱朕妄擬南巢白旗則石勒胡人且笑曹
馬矣帝負龍虎之相兼文武之才史贊其恭儉
莊敬藝能博學人君罕有惜羯寇滔天臺城煨
燼制旨二百餘卷五禮一千餘卷通史六百卷
後世無繇誦讀今得其詔令書勅諸篇置帝王
集中則魏晉風烈間有存者雕蟲小伎壯夫不
為尚幸見之朝廷未容以河中之水東飛伯勞
數詩定帝高下也捨道歸佛躬為教宗顧白衣
所急首唱斷肉耳據帝自序絶魚肉斷房室欲
天下知其不貪其責賀散騎又云腰瘦二尺救
物故也神器至重逆取順守僅欲以黃羸菜味
自救不臣為計短矣至今愚夫愚婦身盜賊而
口素食即云銷孽滅過率祖帝術也
目錄
賦
淨業賦(有序)
孝思賦(有序)
圍棋賦
賦體
詔
遣使巡省詔
遣使巡行州郡詔
求讜言詔
令公卿入陳時政詔
令百司各陳損益詔
令所在條陳民患詔
令所在條陳時政詔
令郡縣各陳時政闕失詔
命朝堂參議疑事詔
命尚書郎奏事詔
設謗木肺石二函詔
風聞奏事詔
用賢詔
旁求俊乂詔
舊族搜士詔
勿限年次詔
定梁律詔
申勅諸州訊獄詔
慎刑詔
贖刑詔
除贖罪之科詔
更開贖刑詔
赦詔
赦詔
停老少連坐詔
停祖父連坐詔
汝潁建州詔
恤新附諸州詔
禁止私利詔
開山澤常禁詔
清公田詔
原宥散失官物詔
通用足陌錢詔
撫流移詔
埋枯骨詔
罷京觀詔
立晉安王為皇太子詔
祠南郊恩詔五首
改作南北郊詔
耕籍田詔
豐年恩詔
幸蘭陵恩詔
推恩六親詔
停賀瑞詔
罷祈禱詔
建學詔
遣皇子及王矦子弟入學詔
弘經術詔二首
問羣臣音樂詔
罷鳳凰銜書詔
放遣後宫詔
禁止宫人縱觀郊祀詔
南面詔
議洗匜詔
守視晉宋齊諸陵詔
差等品流詔
郊廟等令視散騎詔
散騎通直詔
尚書五都詔
牙像詔
出阿育王塔下佛舍利詔
代牲詔
薦蔬詔
手詔何點
徵何點為侍中詔
徵庾詵庾承先詔
臧盾兼領軍詔
授江革臨川王長史詔
拜范述曾大中大夫詔
拜何遠給事黃門侍郎詔
與陳慶之手詔
以伏暅為豫章内史詔
遣豫章王北伐詔
授武陵王揚州刺史詔
旌沈崇傃詔
旌甄恬詔
答徐勉修五禮詔
答陶弘景請解官詔
答陶弘景進冥通記詔
與任昉詔
答劉之遴詔
答周弘正詔
贈柳慶遠詔
贈王茂詔
追封蕭穎胄詔
贈范雲詔
贈袁昂詔
贈蔡道恭詔
贈張惠紹詔
贈鄭紹叔詔
贈馮道根詔
贈呂僧珍詔
贈昌義之詔
贈張弘策詔
追贈張弘籍詔
贈孔休源詔
贈蕭子顯詔
贈裴子野詔
贈顧協詔
贈周捨詔
又䘏周捨詔
賻陸雲公手詔
贈丘仲孚詔
䘏何點詔
謚庾詵貞節處士詔
贈臨川王宏詔
贈南平王偉詔
贈鄱陽王恢詔
改封南昌公為矦詔
齊世王矦降封詔
詔許慧詔
責蕭昱詔
責西豐矦正德詔
光宅寺金像詔
寬禁誌公詔
勅
手勅何胤
與何胤勅三首
勅昭明太子
勅報皇太子
答皇太子請御講勅
又
又
答晉安王請開講啟勅
答晉安王謝開講般若啟勅
答菩提樹頌手勅
答晉安王謝幸善覺寺啟勅
勅貞陽矦淵明
手勅劉之遴
賜陸倕勅
手勅張率
責賀㻠勅
勅答臣下神滅論
勅光禄大夫江蒨
勅沈約撰佛記序
與周捨論斷肉勅
又
又
又
又
答曹思文勅
喻智藏勅
勅答釋明徹
勅答僧正南澗寺沙門慧超
手勅江革
制
與羣臣論明堂制
又制
駁慈母服議制
唱斷肉經竟制
册
諡始興王册
璽書
賜左丞范鎮璽書
令
霸府去苛令
霸府禁奢令
閱武堂大赦令
申飭刑政令
初封梁王下國中恩令
掩骼令
檄
移京邑檄
表
申飭選人表
請徵補謝朏何胤表
書
喻袁昂手書
與蕭寳寅書
答蕭穎胄書
與何胤書
答陶弘景論書書一
答陶弘景論書書二
答陶弘景論書書三
答陶弘景論書書四
答陶隠居書
報侯景書
又
又
與始興王憺書
脚氣帖
曹郢州帖
序
為亮法師製湼槃經疏序
記
立神明成佛義記
輿駕東行記
連珠
連珠三首
賜到溉連珠一首
箴
凡百箴
銘
硯銘
文
即位告天文
捨道歸佛文
金剛般若懴文
摩訶般若懴文
斷酒肉文四首
樂府
芳樹
有所思
臨高臺
雍臺
長安有狹邪行
擬青青河畔草
擬明月照高樓
閶闔篇
邯鄲歌
子夜歌二首
子夜四時歌
春歌四首
夏歌四首
秋歌四首
冬歌四首
歡聞歌二首
團扇歌
碧玉歌
上聲歌
襄陽白銅鞮歌二
楊叛兒
白紵辭二首
河中之水歌
東飛伯勞歌
江南弄(七曲)
江南弄
龍笛曲
採蓮曲
鳳笙曲
採菱曲
遊女曲
朝雲曲
上雲樂
鳳臺曲
桐柏曲
方丈曲
方諸曲
玉龜曲
金丹曲
金陵曲
詩
逸民
直石頭
答任殿中宗記室王中書别
宴詩
首夏泛天池
登北顧樓
天安寺疏圃堂
籍田
撰孔子正言竟述懷詩
遊仙
遊鍾山大愛敬寺
會三教
和太子懴悔
十喻五首
幻
如炎
靈空
乾闥婆
夢
代蘇屬國婦
古意二首
擣衣
織婦
戲作
七夕
紫蘭始萌
邊戍
詠舞
詠燭
詠筆
詠笛
答蕭琛
賜謝覽王&KR0788;詩
賜張率
戲題劉孺手板
覺意詩賜江革
送始安王方略入關
聯句
清暑殿效柏梁體
聯句詩
漢魏六朝百三家集卷八十目錄
漢魏六朝百三家集卷八十
明張溥輯
梁武帝集
賦
淨業賦(有序)
少愛山水有懷丘壑身羈俗羅不獲遂志舛獨往之行
乖任縱之心因爾登庸以從王事屬時多故世路屯蹇
有事戎旅略無寧歲上政昏虐下豎姦亂君子道消小
人道長御刀應勅梅蟲兒茹法珍俞靈韻豐勇之如是
等多輩誌公所謂亂戴頭者也誌公者是沙門寳誌形
服不定示見無方于時羣小疑其神異乃羈之華林外
閤公亦怒而言曰亂戴頭亂戴頭各執權軸人出號令
威福自由生殺在口忠良被屠馘之害功臣受無辜之
誅服色齊同分頭各驅皆稱帝主人主尊極用其詭詐
疑亂衆心出入盤遊無忘昏曉屏除京邑不脱日夜屬
纊者絶氣道傍子不遑哭臨月者行産路側母不及抱
百姓懔懔如崩厥角長沙宣武王有大功於國禮報無
聞酷害奄及至於弟姪亦罹其禍遂復遣桓神與杜伯
符等六七輕使以至雍州就諸軍帥欲見謀害衆心不
與故事無成後遣劉山陽灼然見取壯士貙虎器甲精
銳君親無校便欲束身待戮此之横暴出自羣小畏壓
溺三不弔况復姦豎乎若默然就死為天下笑俄而山
陽至荆州為蕭穎胄所執即遣馬驛傳道至雍州乃赫
然大號建牙豎旗四方同心如響應聲以齊永元二年
正月發自襄陽義勇如雲舳艫翳漢竟陵太守曹宗馬
軍主殷昌等各領騎步夾岸迎候波浪逆流亦四十里
至朕所乘舫乃止有雙白魚跳入䑽前義等孟津事符
冥應雲動天行雷震風馳郢城尅定江州降𣢾姑熟甲
胄望風退散新亭李居士稽首歸降獨夫既除蒼生甦
息便欲歸志園林任情草澤下逼民心上畏天命事不
獲已遂膺大寳如臨深淵如履薄冰猶欲避位以俟能
者若其遜讓必復魚潰非直身死名辱亦負累幽顯乃
作賦曰日夜常思惟循環亦已窮終之或得離離之必
不終負扆臨朝冕旒四海昧旦乾乾夕惕若厲朽索御
六馬方此非譬世論者以朕方之湯武然朕不得以比
湯武湯武亦不得以比朕湯武是聖人朕是凡人此不
得以比湯武但湯武君臣義未絶而有南巢白旗之事
朕君臣義已絶然後掃定獨夫為天下除患以是二途
故不得相比朕布衣之時唯知禮義不知信向烹宰衆
生以接賓客隨物肉食不識菜味及至南面富有天下
遠方珍羞貢獻相繼海内異食莫不畢至方丈滿前百
味盈俎乃方食輟筯對案流泣恨不得以及温凊朝夕
供養何心獨丼此膳因爾蔬食不噉魚肉雖自内行不
使外知至於禮宴羣臣餚膳按常菜食味習體過黃羸
朝中班班始有知者謝朏孔彦穎等屢勸解素乃是忠
至未達朕心朕又自念有天下本非宿志杜恕有云刳
心擲地數片肉耳所賴明達君子亮其本心誰知我不
貪天下唯當行人所不能行者令天下有以知我心復
斷房室不與嬪侍同屋而處四十餘年矣於是四體小
惡問上省師劉澄之姚菩提疾侯所以劉澄之云澄之
知是飲食過所致答劉澄之云我是布衣丼肥恣口劉
澄之云官昔日食那得及今日食姚菩提含笑搖頭云
唯菩提知官房室過多所以致爾于時久不食魚肉亦
斷房室以其智非和緩術無扁華默然不言不復詰問
猶令為治劉澄之處酒姚菩提處丸服之病逾增甚以
其無所知故不復服因爾有疾常自為方不服醫藥亦
四十餘年矣本非精進既不食衆生無復殺害障既不
御内無復欲惡障除此二障意識稍明内外經書讀便
解悟從是巳來始知歸向禮云人生而静天之性也感
物而動性之欲也有動則心垢有静則心淨外動既止
内心亦明始自覺悟患累無所由生也乃作淨業賦云
爾
觀人生之天性抱妙氣而清静感外物以動欲心攀緣
而成𤯝過恒發於外塵累必由於前境若空谷之應聲
似遊形之有影懷貪心而不厭縱内意而自騁目隨色
而變易眼逐貌而轉移觀五色之玄黃翫七寳之陸離
著華麗之窈窕耽冶容之逶迤在寢興而不捨亦日夜
而忘疲如英媒之在摘若駿馬之帶羈類白日之麗天
乃歴年之不虧觀耳識之愛聲亦如飛鳥之歸林既流
連於絲竹亦繁會於五音經昏明而不絶歴四時而相
尋或亂情而惑慮或慆耳而堙心至如香氣馞起觸鼻
發識婉娩追隨氤氲無極蘭麝夾飛如鳥二翼若渴飲
毒如寒披棘舌之嗜味衆塵無有大苦鹹酸莫不甘口
噉食衆生虐及飛走唯日不足長夜飲酒悖亂明行罔
慮幽咎身之受觸以自安怡美目清揚巧笑娥眉細腰
纖手弱骨豐肌附身芳潔觸體如脂狂心述惑倒想自
欺至如意識攀緣亂念無邊靡懷善想皆起惡筌如是
六塵同障善道方紫奪朱如風靡草抱惑而生與之偕
老隨逐無明莫非煩惱輪廻火宅沈溺苦海長夜執固
終不能改迍否相隨災異互起内懷邪信外縱淫祀排
虚枉命蹠實横死妄生神祐以招福祉前輪折軸後車
覆軌殃國禍家亡身絶祀初不内訟責躬反已皇天無
親唯與善人外清眼境内淨心塵不與不取不愛不嗔
如玉有潤如竹有筠如芙蓉之在池若芳蘭之生春淤
泥不能汙其體重昏不能覆其眞霧露集而珠流光風
動而生芬為善多而歲積明行動而日新常與德而相
隨恒與道而為隣見淨業之愛果以不殺而為因離欲
惡而自修故無障於精神患累已除障礙亦淨如久澄
水如新磨鏡外照多像内見衆病既除客塵又還自性
三途長乖八難永滅止善既修行善無缺清淨一道無
有異轍唯有哲人乃能披襟如石投水莫逆於心心清
冷其若冰志皎潔其如雪在欲結其既除懷憂畏其亦
滅與恩愛而長違顧生死而永别覧當今之逸少想後
來之英童懷荆玉而未剖藏神器而存躬修聖行其不
已信善積而無窮永劫揚其美名萬代流於清風豈伏
強而稱勇乃道勝而為雄
孝思賦(有序)
想緣情生情緣想起物類相感故其然也每讀孝子傳
未嘗不終軸輟書悲恨拊心嗚咽年未髫齔内失所恃
餘喘竛竮嬭媪相長齒過弱冠外失所怙限職荆蠻致
闕晨昏江途遼夐家無指信髣髴行路先君體有不安
晝則輟食夜則廢寢方寸煩亂容身無所便投刺解職
以遵歸路于時齊隋郡王子隆鎮撫陜西頻煩信命令
停一夕明當早出江津送别心慮迫切不獲承命止得
小船望星就路夜冒風浪不遑寧處途次定陵船又損
壊于時門賓周仲連為鵲頭戍主借得一舸奔波兼行
屢經危險僅而獲濟及至戾止已無逮及五内屠裂肝
心破碎便欲歸身山下畢志墳陵長兄哀愍未說獨行
續有北問狡虜寇邊朝廷以先君遺愛結民咸思在昔
故舊部曲猶有數千武慶宗將領留防彼鎮時便有旨
使扞壽春王事靡盬辭不獲免刺史崔慧景志懷翻覆
遠招逋逃多聚姦俠大猾凶醜莫不雲集至如彭盆韓
元孫等不可稱數倍道電邁奄至淮淝凶徒疑駭相引
離散臺軍主徐玄慶房伯玉等欲襲取慧景乃固禁之
方得止息是歲齊明作相疑論未决密馳表疏勸徵慧
景折簡而召必不違拒即重遣還以安其心姦渠既出
緣邊無虞旬朔之間慧景反鎮即便解甲以歸京師因
爾驅馳不獲停息數鍾百六時會雲雷撥亂反正遂膺
四海念子路見於孔丘曰由事二親之時常食藜藿之
食為親負米百里之外親没之後南遊於楚從車百乘
積粟萬鍾累茵而坐列鼎而食願食藜藿之食為親負
米不可復得每感斯言雖存若亡父母之恩云何可報
慈如河海孝若涓塵今日為天下主而不及供養譬猶
荒年而有七寳饑不可食寒不可衣永慕長號何解悲
思乃於鍾山下建大愛敬寺於青溪側造大智度寺以
表罔極之情逹追遠之心不能遺蓼莪之哀復於宫内起
至敬殿竭工匠之巧盡世俗之竒水石周流芳樹雜沓
限以國事亦復不能得朝夕侍食唯有朔望親奉饋奠
雖復得薦珍羞而無所瞻仰内心崩潰如焚如灼情切
於衷事形於言乃作孝思賦云爾
感四氣之變易見萬物之化成受天和而異命禀地德
而齊榮察蟭螟於蚊睫觀鯤鵬於北溟彼含識而異見
同有色而殊形雖萬類之衆多獨在人而最靈禮義别
於飛走言語異於鸚猩念過隙之儵忽悲逝川之不停
踐霜露而悽愴懷燧榖而涕零掩此哀而不去亦靡日
而弗思仲由念枯魚而永慕丘吾感風樹而長悲雖一
至而捨生奉二親而何期思因情生情因思起導情源
以流澍引思心而無已既懷憂以終身亦銜恤而沒齒
當閒居以永念獨拊膺而自傷徒升岵而靡瞻空陟屺
其何望涕縱横以交流血沸涌而沾裳覧地義以自咎
懼滅性之乖方仰太極以長懷乃告哀於昊蒼冀皇天
之有感何報施之茫茫曉百碎於魏闕夜萬斷於中腸
心與心而相續思與思而未央晨孤立而縈結夕獨處
而徊徨氣塞哀其似噎念積心其若狂至如獻歲發暉
春日載陽木散百華草列衆芳對樂時而無歡乃觸目
而感傷朱明啟節白日朝臨木低丼果樹接清陰不娛
悦於懷抱但罔極而纏心兼葭蒼蒼白露為霜凉氣入
衣凄風動裳心無迫而自切情不觸而獨傷若乃寒冰
已結寒條已拆林飛黃落山積白雪旅鴈鳴而哀哀朔
風鼓而颲颲目觸事而破碎心隨感而斷絶無一息而
緩念與四時而長切年揮忽而莫反時瞬睒其如電想
慈顔之在昔哀不可而重見痛生育之靡答報顧復而
無片悲與恨其俱興涕雜血其如霰䴏青春而差池鴻
素秋而翺翔去來候於節物飛鳴應於陰陽何在我而
不爾與二氣而乖張常茹酷而輪迴歴日夜而不忘既
視丹而成綠亦見白而為黃擾性情以翻覆汨神慮而
迷荒想鳴鶴而魂斷聽孤雛而心死慟終天而無怙號
畢世而靡恃觀休屠之日磾豈教義之所及見丼泉之
畫像每下拜而垂泣忽心動而不安遽入侍於帝室值
何羅之作難乃捨之以投瑟超王臣之稱首冠誠勇而
無匹士行已之多方見石他之有權身雖死而名揚乃
忠孝而兩全顧丁蘭其何人家河内之野王時舞象而
方及始成童而親亡刻木母以供事常朝夕而在傍劉
鎮就養而不暇常遠汲而力寡苦節感於幽靈醴泉生
於竈下顧長沙之臨湘有古初之道始時父没而未葬
遇隣火之卒起乃伏棺而長號雨暴至而火死又何琦
其亦然獨柩屋而全止至如王祥黃雀入帳隗通横石
特起盛彦之開母目邢渠之生父齒覧斯事而衆多亦
難得而具紀靈蛇銜珠以酬德慈烏反哺以報親在蟲
鳥其尚爾况三才之令人治本歸於三大生民窮於五
孝置天地而德盈横四海而不撓履斯道而不行吁孔
門其何教
圍棋賦
圍奩象天方局法地枰則廣羊文犀子則白瑶玄玉方
目無斜直道不曲爾乃建將軍布將士列兩陣駈雙軌
徘徊鶴翔差池燕起用忿兵而不顧亦馮河而必危癡
無成術而好鬭非智者之所為運疑心而猶豫志無成
而必虧今一棋之出手思九事而為防敵謀斷而計屈
欲侵地而無方不失行而致寇不助彼而為強不讓他
以增地不失子而云亡落重圍而計窮欲佻巧而行促
劇疎勒之迍邅甚白登之困辱或龍化而超絶或神變
而獨悟勿膠柱以調瑟專守株而待兔或有少棋已有
活形失不為悴得不為榮若有苦戰未必能平用折雄
威致損令名故城有所不攻地有所不爭東西馳走左
右周章善有翻覆多致敗亡雖蓄銳以將取必居謙以
自牧譬猛獸之將擊亦俛耳而固伏若局勢已勝不宜
過輕禍起於所忽功墜於垂成至如玉壺銀臺車廂井
欄既見知於曩日亦在今之可觀或非劫非持兩懸兩
生局有衆勢多不可名或方四聚五花六持七雖涉戲
之近事亦臨局而應悉或取結角或營邊鄙或先點而
亡或先撇而死故君子以之遊神先達以之安思盡有
戲之要道窮情理之奥秘
賦體
草廻風以照春木承雲以含化芳競飛於陽和花爭開
於日夜樂萬類之得所豈此心之云舍欣分竹其厲精
慙戎車之屢駕
詔
遣使巡省詔
觀風省俗哲后弘規狩岳巡方明王盛軌所以重華在
上五品聿修文命肇基四載斯履故能物色幽微耳目
屠釣致王業於緝熙被淳風於遐邇朕以寡薄昧於治
方藉代終之運當符命之重取監前古懔若馭朽思所
以振民育德去殺勝殘解網更張置之仁壽而明慙照
遠智不周物兼以歲之不易未遑卜征興言夕惕無忘
鑒寐可分遣内侍周省四方觀政聽謠訪賢舉滯其有
田野不闢獄訟無章忘公徇私侵漁是務者悉隨事以
聞若懷寳迷邦藴竒待價蓄響藏眞不求聞逹並依名
騰奏罔或遺隱使輶軒所届如朕親覧焉
遣使巡行州郡詔
昔哲王之宰世也每歲卜征躬事巡省民俗政刑罔不
必逮末代風凋久曠兹典雖欲肆遠忘勞究臨幽仄而
居今行古事未易從所以日晏踟蹰情同再撫總總九
州遠近民庶或川路幽遐或貧羸老疾懷冤抱理莫由
自申所以東海匹婦致災邦國西土孤魂登樓請訴念
此于懷中夜太息可分將命廵行州部其有深冤鉅害
抑鬱無歸聽詣使者依源自列庶以矜隱之念昭被四
方逿聽遠聞事均親覧
求讜言詔
政在養民德存被物上令如風民應如草朕以寡德運
屬時來撥亂反正倏焉三紀不能使重門不閉守在海
外疆場多阻車書未一民疲轉輸士勞邊防徹田為糧
未得頓止治道不明政用多僻百辟無沃心之言四聰
闕飛耳之聽州輟刺舉郡忘共治致使失理負謗無由
聞達侮文弄法因事生姦胏石空陳懸鐘徒設書不云
乎股肱惟人良臣惟聖寔賴賢佐匡其不及凡厥在朝
各獻讜言政治不便於民者可悉陳之若在四遠刺史
二千石長吏並以奏聞細民有言事者咸為申達朕將
親覧以紓其過文武在位舉爾所知公侯將相隨才擢
用拾遺補闕勿有所隱
令公卿入陳時政詔
昔公卿面陳載在前史令僕陛奏列代明文所以釐彼
庶績成兹羣務晉氏陵替虚誕為風自此相因其失彌
遠遂使武帳空勞無汲公之奏丹墀徒闢闕鄭生之履
三槐八座應有務之百官宜有所論可入陳啟庶藉周
爰少匡寡薄
令百司各陳損益詔
朕達聽思治無忘日昃而百司羣務其途不一隨時適
用各有攸宜若非總會衆言無以偹兹親覧自今臺閣
省府州郡鎮戍應有職僚之所時共集議各陳損益具
以奏聞
令所在條陳民患詔
皇王在昔澤風未遠故端居玄扈拱默巖廊自大道既
淪澆波斯逝動競日滋情偽彌作朕負扆君臨百年將
半宵漏未分躬勞政事白日西浮不遑飱飯退居猶於
布素含咀匪過藜藿寧以萬乘為貴四海為富唯欲億
兆康寧下民安乂雖復三思行事而百慮多失凡遠近
分置内外條流四方所立屯傳邸治市埭桁渡津稅田
園新舊守宰遊軍戍邏有不便於民者尚書州郡各速
條上當隨言除省以舒民患
令所在條陳時政詔
觀時設教王政所先兼而利之寔惟務本移風致治咸
由此作頃因革之令隨事必下而張弛之要未臻厥宜
民瘼猶繁廉平尚寡所以竚旒纊而載懷朝玉帛而興
歎可申下四方政有不便於民者所在具條以聞守宰
若清潔可稱或侵漁為蠧分别奏上將行黜陟長吏勸
課躬履堤防勿有不修致妨農事關市之賦或有未允
外時參量優減舊格
令郡縣各陳時政闕失詔
朕四聰既闕五識多蔽畫可外牒或致紕繆凡是政事
不便於民者州郡縣即時皆言勿得欺隱如使怨訟當
境任失而今而後以為永准
令朝堂參議疑事詔
經國有體必詢諸朝所以尚書置令僕丞郎旦旦上朝
以議時事前共籌懷然後奏聞頃者不爾每有疑事倚
立求决古人有云主非堯舜何得發言便是是故放勛
之聖猶咨四岳重華之叡亦待多士豈朕寡德所能獨
斷自今尚書中有疑事前於朝堂參議然後啓聞不得
習常其軍機要切前須諮審自依舊典
令尚書郎奏事詔
自禮闈陵替歷兹永久郎署備員無取職事糠粃文案
貴尚虚閒空有趨墀之名了無握闌之實曹郎可依昔
奏事
設謗木肺石二函詔
商俗甫移遺風尚熾下不上逹由來遠矣升中馭索增
其懔然可於公車府謗木肺石傍各置一函若肉食莫
言山阿欲有横議投謗木函若從我江漢功在可策犀
兕徒弊龍蛇方縣次身才高妙擯壓莫通懷傅呂之術
抱屈賈之歎其理有皦然受困包匭夫大政侵小豪門
陵賤四民已窮九重莫逹若欲自申並可投肺石函
風聞奏事詔
成務弘風肅厲内外寔由設官分職互相懲糾而頃壹
拘常式見失方奏多容違惰莫肯執咎憲綱日弛漸以
為俗今端右可以風聞奏事依元熙舊制
用賢詔
學以從政殷勤往哲禄在其中抑亦前事朕思闡治綱
每㪟儒術軾閭闢館造次以之故負袠成風甲科間出
方當置諸周行飾以青紫其有能通一經始末無倦者
策實之後選可量加敘錄雖復牛監羊肆寒品後門並
隨才試吏勿有遺隔
旁求俊乂詔
為國在於多士寧下寄于得人朕暗於行事尤闕治道
孤立在上如臨深谷凡爾在朝咸思匡救獻替可否用
相啟沃班下方岳傍求俊乂窮其屠釣書其巖穴以時
奏聞
舊族搜士詔
在昔周漢取士方國頃代凋訛幽仄罕被人孤地絶用
隔聽覧士操淪胥因兹靡勸豈其岳瀆縱靈偏有厚薄
實由知與不知用與不用耳朕以菲德君此兆民而兼
明廣照屈於堂戶飛耳長目不及四方永言愧懷無忘
旦夕凡諸郡國舊族邦内無在朝位者選官搜括使郡
有一人
勿限年次詔
今九流常選年未三十不通一經不得解褐若有才同
甘顔勿限年次
定梁律詔
律令不一實難去弊殺傷有法昏墨有刑此蓋常科易
為條例至如三男一妻懸首造獄事非慮内法出恒鈞
前王之律後主之令因循創附良各有以若遊辭費句
無取於實錄者宜悉除之求文指歸可適變者載一家
為本用衆家以附丙丁俱有則去丁以存丙若丙丁二
事注釋不同則二家兼載咸使百司議其可不取其可
安以為標例宜云某等如干人同議以此為長則定以
為梁律留尚書比部悉使備文若班下州郡止撮機要
可無二門侮法之弊
申勅諸州訊獄詔
三訊五聽著自聖典哀矜折獄義重前誥蓋所以明愼
用刑深戒疑枉成功致治罔不由兹朕自藩部常躬訊
錄求理得情洪細必盡末運弛綱斯政又闕牢犴沈壅
申訴靡從朕屬當期運君臨兆億雖復齊居宣室留心
聽斷而九牧遐荒無因臨覧深懼懷冤就鞫匪惟一方
可申勅諸州月一臨訊博詢擇善務在確實
慎刑詔
朕昧旦齊居惟刑是恤三辟五聽寢興載懷故陳肺石
於都街增官司於詔獄殷懃親覧小大以情而明愼未
洽囹圄尚擁永言納隍在予興愧凡犴獄之所可遣法
官近侍遞錄囚徒如有枉滯以時奏聞
贖刑詔
金作贖刑有聞自昔入縑以免施於中代民悦法行莫
尚乎此永言叔世偷薄成風嬰諐入罪厥塗匪一斷弊
之書日纏於聽覧鉗&KR0898;之刑歲積於牢犴死者不可復
生生者無因自返由此而望滋實庸可致乎朕夕惕思
治念崇政術斟酌前王擇其令典有可以憲章邦國罔
不由之釋愧心於四海昭情素於萬物俗偽日久禁網
彌繁漢文四百邈焉已遠雖省事清心無忘日用而委
銜廢策事未獲從可依周漢舊典有罪入贖外詳為條
格以時奏聞
除贖罪之科詔
設教因時淳薄異政形以世革輕重殊風昔商俗未移
民散久矣嬰網陷辟日夜相尋若悉加正法則赭衣塞
路並申弘宥則難用為國故使有罪入贖以全元元之
命令遐邇知禁圄犴稍虚率斯以往庶幾刑措金作權
典宜在蠲息可除贖罪之科
更開贖刑詔
堯舜以來便開贖刑中年依古許罪身入貲吏下因此
不無姦猾所以一日復勅禁斷川流難壅人心惟危既
乖内典慈悲之義又傷外教好生之德書云與殺不辜
寧失不經可復開罪身皆聽入贖
赦詔
民之多幸國之不幸恩澤屢加彌長姦盜朕亦知此之
為病矣如不優赦非仁人之心凡厥諐耗逋負起今七
年十一月九日昧爽以前在民間無問多少言上尚書
督所未入者皆赦除之
赦詔
大運肇升嘉慶惟始劫賊餘日没在臺府者悉可蠲放
諸流徒之家並聽還本
停老少連坐詔
夫刑法悼耄罪不收孥禮著明文史彰前事蓋所以申
其哀矜故罸有弗及近代相因厥網彌峻髫年華髮同
坐入諐雖懲惡勸善宜窮其制而老幼流離良亦可愍
自今逋謪之家及罪應質作若年有老少可停將送
停祖父連坐詔
禽獸知母而不知父無賴子弟過於禽獸至於父母並
皆不知多觸王憲致及老人耆年禁執大可傷愍自今
有犯罪者父母祖父母勿坐唯大逆不預今恩
汝潁建州詔
二豫分置其來久矣今汝潁尅定可依前代故事以懸
瓠為豫州壽春為南豫改合肥為合州北廣陵為淮州
項城為殷州合州為南合州
恤新附諸州詔
今汝南新復嵩潁載清瞻言遺黎有勞鑒寐宜覃寬惠
與之更始應是緣邊初附諸州部内百姓先有負罪流
亡逃叛入北一皆曠蕩不問往諐并不得挾以私讐而
相報復若有犯者嚴加裁問
禁止私利詔
古人云一物失所如納諸隍未是切言也朕寒心消志
為日久矣每當食投箸方眠撤枕獨坐懷憂憤慨申旦
非為一人萬姓故耳州牧多非良才守宰虎而傅翼楊
阜是故憂憤賈誼所以流涕至於民間誅求萬端或供
厨帳或供廐庫或遣使命或待賓客皆無自費取給於
民又復多遣遊軍稱為遏防姦盜不止暴掠繁多或求
供設或責脚步又行劫縱更相枉逼良人命盡富室財
殫此為怨酷非止一事亦頻禁斷猶自未已外司明加
聽採隨事舉奏又復公私傳屯邸冶爰至僧尼當其地
界止應依限守視乃至廣加封固越界分斷水陸採捕
及以樵蘇遂致細民措手無所凡自今有越界禁斷者
禁斷之身皆以軍法從事若是公家創内止不得輒自
立屯與公競作以收私利至百姓樵採以供煙爨者悉
不得禁及以採捕亦勿訶問若不遵承皆以死罪結正
開山澤常禁詔
芻牧必往姬文垂則雉兔有刑姜宣致貶藪澤山林毓
材是出斧斤之用比屋所資而頃世相承並加封固豈
所謂與民同利惠兹黔首凡公家諸屯戍見封熂者可
悉開常禁
清公田詔
用天之道分地之利蓋先聖之格訓也凡是田桑廢宅
没入者公創之外悉以分給貧民皆使量其所能以受
田分如聞頃者豪家富室多占取公田貴價僦税以與
貧民傷時害政為蠧已甚自今公田悉不得假與豪家
已假者特聽不追其若富室給貧民種糧共營作者不
在禁例
原宥散失官物詔
朕思利兆民惟日不足氣象環回每弘優簡百官俸禄
本有定數前代以來皆多評准頃者因循未遑改革自
今以後可長給見錢依時即出勿令逋緩凡散失官物
不問多少並從原宥惟事涉軍儲取公私見物不在此
例
通用足陌錢詔
朝四而暮三衆狙皆喜名實未虧而喜怒為用頃聞外
間多用九陌錢陌減則物貴陌足則物賤非物有貴賤
是心有顛倒至於遠方日更滋甚豈直國有異政乃至
家有殊俗徒亂王制無益民財自今可通用足陌錢令
書行後百日為期若猶有犯男子謫運女子質作並同
撫流移詔
夫樂所自生含識之常性厚下安宅馭世之通規朕矜
此庶氓無忘待旦亟弘生聚之略每布寬恤之恩而編
戶未滋遷徙尚有輕去故鄉豈其本志資業殆闕自返
莫由巢南之心亦何能弭今開元發歲品物惟新思俾
黔黎各安舊所將使郡無曠土邑靡游民雞犬相聞桑
柘交畛凡天下之民有流移他境在天監十七年正月
一日以前可開恩半載悉聽還本蠲課三年其流寓過
遠者量加程日若有不樂還者即使著土籍為民准舊
課輸若流移之後本鄉無復居宅者村司三老及餘親
屬即為詣縣占請村内官地官宅令相容受使戀本者
還有所託凡坐為市埭諸職割盗衰滅應被封籍者其
田宅車牛是民生之具不得悉以没入皆優量分留使
得自止其商賈富室亦不得頓相兼併遁叛之身罪無
輕重並許首出還復民伍若有拘限自還本役並為條
格咸使知聞
埋枯骨詔
掩骼埋胔義重周經槥櫝有加事美漢策朕向隅載懷
每勤造次收藏之命亟下哀矜而㝢縣遐深遵奉未洽
髐然路隅往往而有言愍沈枯彌勞傷惻可明下遠近
各巡境界若委骸不葬或蒢衣莫改即就收斂量給棺
具庶夜哭之魂斯慰霑霜之骨有歸
罷京觀詔
去歲朐山大殱醜類宜為京觀用旌武功但伐罪弔民
皇王盛軌掩骼埋胔仁者用心其下青州悉使收藏
立晉安王為皇太子詔
非至公無以主天下非博愛無以臨四海所以堯舜克
讓惟德是與文王舍伯邑考而立武王格於上下光被
四表今岱宗牢落天步艱難淳風猶鬱黎民未乂自非
克眀克哲允文允武豈能荷神器之重嗣龍國之尊晉
安王綱文義生知孝敬自然威惠外宣德行内敏羣后
歸美率土宅心可立綱為皇太子庶百年勝殘方流餘
慶必世後仁永固洪業
祠南郊恩詔
天行彌綸覆燾之功博乾道變化資始之德成朕沐浴
齋宫虔恭上帝祗事槱燎高熛太一大禮克遂感慶兼
懷思與億兆同其福惠可大赦天下尤窮者無出即年
租調清議禁錮並皆宥釋所討逋叛巧籍隠年闇丁匿
口開恩百日各令自首不問往罪流移他鄉聽復宅業
蠲課五年孝悌力田賜爵一級居局治事當勞二年可
班下遠近博採英異或德茂州閭道行鄉邑或獨行特
立不求聞達咸使言上以時招聘
祠南郊恩詔
朕恭祗明祀昭事上靈臨竹宫而登泰壇服裘冕而奉
蒼璧柴望既升誠敬克展思所以對越乾元弘宣德教
而缺於治道政法多昧實佇羣才用康庶績可班下遠
近博採英異若有確然鄉黨獨行州閭肥遯丘園不求
聞逹藏器待時未加收採或賢良方正孝悌力田並即
騰奏具以名上當擢彼周行試以邦邑庶百司咸事兆
民無隱又世輕世重隨時約法前以劓墨用代重辟猶
念改悔其路已壅並可省除
祠南郊恩詔
朕當扆思治政道未明昧旦劬勞亟移星紀今大皥御
氣勾芒首節升中就陽禋敬克展務承天休布兹和澤
尤貧之家勿收今年三調其無田業者所在量宜賦給
若民有産子即依格優蠲孤老鰥寡不能自存咸加賑
恤班下四方諸州郡縣時理獄訟勿使冤滯並若親覧
祠南郊恩詔
春司御氣虔恭報祀陶匏克誠蒼璧禮備思隨乾覆布
兹亭育凡民有單老孤稚不能自存主者郡縣咸加收
養贍給衣食每令周足以終其身又於京師置孤獨園
孤幼有歸華髮不匱若終年命厚加料理尤窮之家勿
收租賦
祠南郊恩詔
奉時昭事虔薦蒼璧思承天德惠此下民凡因事去土
流移他境者並聽復宅業蠲役五年尤貧之家勿收三
調孝悌力田賜爵一級
改作南北郊詔
夫欽若昊天歷象無違躬執耒耜盡力致敬上協星鳥
俯訓民時平秩東作義不在南前代因襲有乖禮制可
於震方簡求沃野具兹千畆庶允舊章
耕籍田詔
夫耕籍之義大矣哉粢盛由之而興禮節因之以著古
者哲王咸用此作眷言八政致兹千畆公卿百辟恪恭
其儀九推畢禮馨香靡替兼以風雲叶律氣象光華屬
覧休辰思加奬勸可班下遠近廣闢良疇公私畎畆務
盡地利若欲附農而糧種有乏亦加貸䘏每使優遍孝
悌力田賜爵一級預耕之司尅日勞酒
豐年恩詔
今兹遠近雨澤調適其穫已及冀必萬箱宜使百姓因
斯安樂凡天下罪無輕重已發覺未發覺討捕未擒者
皆赦宥之侵割耗散官物無問多少亦悉原除田者荒
廢水旱不作無當時文例應追税者并作田不登公格
者並停各備臺州以文最逋殿罪悉從原其有因饑逐
食離鄉去土悉聽復業蠲課五年
幸蘭陵恩詔
朕自違桑梓五十餘載乃眷東顧靡日不思今四方𣢾
關海外有截獄訟稍簡國務小閒始獲展敬園陵但增
感慟故鄉老少接踵遠至情貌孜孜若歸於父宜有以
慰其此心並可錫位一階并加頒賚所經縣邑無出今
年租賦監所責民蠲復二年并普賚内外從官軍主左
右錢米各有差
推恩六親詔
推恩六親義彰九族班以矦爵亦曰惟允凡是宗戚有
服屬者並可賜沐食鄉亭矦各隨遠近以為差次其有
暱親自依舊章
停賀瑞詔
王公卿士今拜表賀瑞雖則百辟體國之誠朕懷良有
多愧若其澤漏川泉仁被動植氣調玉燭治致太平爰
降嘉祥可無慙德而政道多缺淳化未凝何以仰叶辰
和遠臻冥貺此乃更彰寡薄重增其尤自今可停賀瑞
罷祈禱詔
夫有天下者義非為已凶荒疾癘兵革水火有一於此
責歸元首今祝史請禱繼諸不善以朕身當之永使災
害不及萬姓俾兹下民稍蒙寧息不得為朕祈福以增
其過特班遠邇咸令遵奉
建學詔
建國君民立教為首不學將落嘉植靡由朕肇基明命
光宅區宇雖耕耘雅業傍闡藝文而成器未廣志本猶
闕非所以鎔範貴遊納諸軌度思欲式㪟齒讓自家刑
國今聲訓所漸戎夏同風宜大啓庠斆博延胄子務彼
十倫弘此三德使陶鈞遠被微言載表
遣皇子及王矦子弟入學詔
王子從學著自禮經貴遊咸在實惟前誥所以式廣義
方克隆教道今成均大啟元良齒讓自斯以降並宜隸
業皇太子及王侯之子年在從師者可令入學
弘經術詔
二漢登賢莫非經術服膺雅道名立行成魏晉浮蕩儒
教淪歇風節罔樹抑此之由朕日昃罷朝思聞俊異收
士得人實惟醻奬可置五經博士各一人廣開館宇招
内後進
又弘經術詔
建國君民在教為首砥身礪行由乎經術朕肇基明命
光宅區宇雖耕耘雅業傍闡藝文而成器未廣志本猶
闕非所以鎔範貴遊納諸軌度思欲式敦讓齒自家刑
國今聲訓所漸戎夏同風宜大啟庠斆博延胄子務彼
十倫弘此三德使陶鈞遠被微言載表
問羣臣音樂詔
夫聲音之道與政通矣所以移風易俗明貴下賤而韶
濩之稱空傳咸英之實靡記漢魏以來陵替滋甚遂使
雅鄭混淆鐘石斯謬天人缺九變之節朝宴失四懸之
儀歴年永久將墮於地朕昧爽坐朝思求厥旨而舊章
匪存未獲釐正寤寐有懷所為歎息卿學術通明可陳
所見
罷鳳凰銜書詔
(自宋齊以來有鳳凰銜書伎至是罷之)
朕君臨南面道風盖闕嘉祥時至為媿已多假令巢侔
軒閣集同昌戶猶當顧循寡德推而不居况於名實頓
爽自欺耳目一日元會太樂奏鳳凰銜書伎至乃舍人
受書升殿跪奏誠復興平前代率由自遠内省懷慙彌
與事篤可罷之
放遣後宫詔
宋氏以來並恣淫侈傾宫之富遂盈數千推算五都愁
窮四海並嬰罹冤横拘逼不一撫絃命管良家不被蠲
織室繡房幽厄猶見役弊國傷和莫斯為甚凡後宫樂
府西解暴室諸如此例一皆放遣若衰老不能自存官
給廪食
禁止宫人縱觀郊祀詔
夫禋郊饗帝至敬攸在致誠盡慤猶懼有違而往代多
令宫人縱觀兹禮幃宫廣設輜軿耀路非所以仰虔蒼
昊昭感上靈屬車之間見譏前世便可自今停止
南面詔
頃代以來元日朝畢次會羣臣則移就璧下東向坐求
之古義王者讌萬國唯應南面何便居東面
議洗匜詔
祭祀用洗匜中水盥仍又滌爵爵以禮神宜窮精潔而
一器之内雜用洗手外可詳議(於是御及三公應盥各用一匜)
守視晉宋齊諸陵詔
命世興王嗣賢傳業聲稱不朽人代徂遷二賓以位三
恪義在時事浸遠宿草榛蕪望古興懷言念愴然晉宋
齊三代諸陵有職司者勤加守護勿令細民妄相侵毁
作兵有少補使充足前無守視並可量給
差等品流詔
禮闈文閣宜率舊章貴賤既位各有差等俯仰拜伏以
明王度濟濟洋洋具瞻斯在頃因多難治綱弛落官非
積及榮由幸至六軍尸四品之職青紫治白簿之勞振
衣朝伍長揖卿相趨步廣闥並驅丞郎遂冠履倒錯珪
甑莫辨静言疚懷思返流弊且翫法惰官動成逋弛罰
以常科終未懲革夫檟楚申威蓋代斷趾笞捶有令如
或可從外詳共平議務盡厥理
郊廟等令視散騎詔
南郊明堂陵廟等令與朝請同班於事為輕可改視散
騎侍郎
散騎通直詔
在昔晉初仰惟盛化常侍侍中並奏帷幄員外常侍特
為清顯陸始名公之胤位居納言曲蒙優禮方有斯授
可分門下二局委散騎常侍尚書案奏分曹入集書通
直常侍本為顯爵員外之選宜參舊准人數依正員格
(自是散騎視侍中通直視中丞員外視黃門郎)
尚書五都詔
尚書五都職參政要非但總領衆局亦乃方軌二丞頃
雖求才未臻玅簡可革用士流每盡時彦庶同持領秉
此羣目(於是以都令史視奉朝請)
牙像詔
天慈普覆義無不攝方便利物豈有方所上虞縣民李
胤之掘地得一牙像方減二寸兩邊雙合俱成獸形其
内一邊佛像一十二軀一邊一十五軀刻畫明淨巧迹
妙絶將神靈所成非人功也中有真形舍利六焉東州
昔經奏上未以為意而胤之銜愆縲紲東冶真形舍利
降在中署光明顯發示希有相大悲救苦良有以乎宜
承佛力弘兹寬大凡天下罪無輕重在今月十六日昧
爽已前皆赦除之即日散出奉迎法身還臺供養
出阿育王塔下佛舍利詔
(大同四年八月月犯五車老人星見改造長干寺阿育王塔出佛舍利髮爪阿育鐵輪王也王)
(閻浮一天下一日夜役鬼神造八萬四千塔此其一焉乘輿幸長干寺設無礙法喜食詔曰)
天地盈虛與時消息萬物不得齊其蠢生二儀不得恒
其覆載故勞逸異年懽慘殊日去歲失稔斗粟貴騰民
有困窮遂臻斯濫原情察咎或有可矜下車問罪聞諸
往誥責歸元首寔在朕躬若皆以法繩則自新無路書
不云乎與殺不辜寧失不經易曰隨時之義大矣哉今
眞形舍利復現於世逢希有之事起難遭之想今出阿
育王寺設無礙會耆年童齒莫不欣悦如積饑得食如
久别見親幽顯歸心遠近馳仰士女霞布冠蓋雲集因
時布德允叶人靈凡天下罪無輕重皆赦除之
代牲詔
夫神無常饗饗于克誠所以西鄰禴祭實受其福宗廟
祭祀猶有牲牢無益至誠有累冥道自今四時蒸嘗外
可量代(八座議以大脯代一元大武既停宰殺無復省牲之事請立省饌儀帝從之)
薦蔬詔
今雖無復牲腥猶有脯修之類即之幽明義為未盡可
更詳定悉薦時蔬(參議大餅代大脯餘悉用蔬菜)
手詔何點
昔因多暇得訪逸軌坐修竹臨清池忘今語古何其樂
也暫别丘園十有四載人事艱阻亦何可言自應運在
天每思相見密邇物色勞甚山阿嚴光排九重踐九等
談天人敘故舊有所不臣何傷於高文先以皮弁謁子
桓伯况以縠綃見文叔求之往策不無前例今賜卿鹿
皮巾等後數日望能入也
徵何點為侍中詔
前徵士何點高尚其道志安容膝脱落形骸栖志窅冥
朕日昃思治尚想前哲况親得同時而不與為政㗋脣
任切必俟邦艮誠望惠然屈居獻替可徵為侍中
徵庾詵庾承先詔
明敭振滯為政所先旌賢求士夢佇斯急新野庾詵止
足栖退自事却掃經史文藝多所貫習潁川庾承先學
道黃老該涉釋教並不競不營安茲枯槁可以鎮躁㪟
俗詵可黃門侍郎承先可中書侍郎勒州縣時加㪟遣
庶能屈志方冀鹽梅
臧盾兼領軍詔
總一六軍非才勿授御史中丞新除散騎常侍盾志懷
忠密識用詳慎當官平允處務勤恪必能緝斯戎政可
兼領軍常侍如故
授江革臨川王長史詔
前貞威將軍鎮北長史廣陵太守江革才思通贍出内
有聞在朝正色臨危不撓首佐台鉉實允僉諧可太尉
臨川王長史
拜范述曾太中大夫詔
中散大夫范述曾昔在齊世忠直奉主往莅永嘉治身
廉約宜加禮秩以厲清操可太中大夫賜絹二十疋
拜何遠給事黃門侍郎詔
何遠前在武康已著廉平復莅二邦彌盡清白政先治
道惠留民愛雖古之良二千石無以過也宜升内榮以
顯外迹可給事黃門侍郎
與陳慶之手詔
(慶之轉東宫直閣隸領軍伐魏渦陽據其城乘勝前頓城父高祖手詔嘉之)
本非將種又非豪家&KR1333;望風雲以至於此可深思奇略
善克令終開朱門而待賓揚聲名於竹帛豈非大丈夫
哉
以伏暅為豫章内史詔
國子博士領長水校尉伏暅為政廉平宜加將養勿使
恚望致虧士風可豫章内史
遣豫章王北伐詔
廟謨已定王略方舉侍中領軍將軍西昌侯淵藻可便
親戎以前啟行鎮北將軍南兖州刺史豫章王綜董馭
雄桀風馳次邁其餘衆軍計日差遣初中後師善得嚴
辦朕當六軍雲動龍舟濟江
授武陵王揚州刺史詔
貞白儉素是其清也臨財能讓是其廉也知法不犯是
其慎也庶事無留是其勤也
旌沈崇傃詔
前軍沈崇傃少有志行居喪踰禮齋制不終未得大葬
自以行乞淹年哀典多闕方欲以永慕之晨更為再朞
之始雖即情可矜禮有明斷可便令除釋擢補太子洗
馬旌彼門閭敦茲風教
旌甄恬詔
朕虚已欽賢寤寐盈想詔彼羣岳務盡搜揚恬既孝行
殊異聲著邦壤㪟風厲俗弘益茲多牧守騰聞義同親
覽可旌表室閭
答徐勉修五禮詔
勉表如此因革允釐憲章孔備功成業定於是乎在可
以光被八表施諸百代俾萬世之下知斯文在斯主者
其按以遵行勿有失墜
答陶弘景請解官詔
卿遺累郤粒尚想清虛山中閒静得性所樂當善遂嘉
志也若有所須便可以聞仍賜帛十疋燭二十挺
答陶弘景進冥通記詔
省疏并見周氏遣跡真言顯然符驗前誥二三明白益
為奇特四卷今留之見淵文并具一二唯增讃歎
與任昉詔
聊為七夕詩五韻殊不近詠歌卿雖訥於言而辯於才
可即制付使者
答劉之遴詔
(周易尚書禮記毛詩並有高祖義疏惟左傳尚闕之遴著春秋大意十科左氏十科三傳)
(同異十科合三十事上之高祖詔答)
省所撰春秋義比事論書詞微旨遠編年之教言闡義
繁丘明傳洙泗之風公羊禀西河之學鐸椒之解不追
瑕丘之說無取繼踵胡母仲舒云盛因修榖梁千秋最
篤張蒼之傳左氏賈誼之襲荀卿源本分鑣指歸殊致
詳略紛然其來舊矣昔在弱年乃經研味一從遺置迄
將五紀兼晚冬晷促機事罕暇夜分求衣未遑搜括須
待夏景試取推尋若温故可求别酬所問也
答周弘正詔
設卦觀象事遠文高作繫表言辭深理奥東魯絶編之
思西伯幽憂之作事逾三古人更七聖自商瞿禀承子
庸傳授篇簡湮没歲月遼遠田生表菑川之譽梁丘擅
瑯琊之學代郡范生山陽王氏人藏荆山之寳各盡玄
言之趣說或去取意有詳略近縉紳之學咸有稽疑隨
答所問巳具别解知與張譏等三百一十二人須釋乾
坤文言及二繫萬機小暇試當討論
贈柳慶遠詔
念往篤終前王令則式隆寵數列代恒規使持節都督
雍梁南北秦四州郢州之竟陵司州之隨郡諸軍事安
北將軍寧蠻校尉雍州刺史雲杜縣開國矦柳慶遠器
識淹曠思懷通雅爰初草昧預屬經綸遠自升平契闊
禁旅重牧西藩方弘治道奄至殞喪傷慟於懷宜追榮
命以彰茂勲可贈侍中中軍將軍開府儀同三司鼓吹
矦如故謚曰忠惠賻錢二十萬布二百疋
贈王茂詔
旌德紀勲哲王令軌念終追遠前典明誥故使持節散
騎常侍驃騎將軍開府儀同三司江州刺史茂識度淹
廣器宇凝正爰初草昧盡誠宣力綢繆休戚契闊屯夷
方賴謀猷永隆朝寄奄至薨殞朕用慟於厥心宜增禮
數式昭盛烈可贈侍中太尉加班劍二十人鼓吹一部
謚曰忠烈
追封蕭穎胄詔
念功惟德列代所同追遠懷人彌與事篤齊故侍中丞
相尚書令穎胄風格峻遠器㝢深邵清猷盛業聞望斯
歸締構義始肇基王迹契闊屯夷載形心事朕膺大改
物光宅區宇望岱觀河永言號慟可封巴東郡開國公
食邑三千戶本官如故
贈范雲詔
追遠興悼常情所篤况問望斯在事深朝寄者乎故散
騎常侍尚書右僕射霄城矦雲器範貞正思懷經遠爰
初立志素履有聞脱巾來仕清績仍著燮務登朝具瞻
惟允綢繆翊贊義簡朕心雖勤非負靮而舊同論講方
騁遠塗永毗庶政奄致喪殞傷悼于懷宜加命秩式備
徽典可追贈侍中衛將軍僕射矦如故并給鼓吹一部
贈袁昂詔
侍中特進左光禄大夫司空昂奄至薨逝惻怛于懷公
器宇凝素志誠貞方端朝燮理嘉猷載緝追榮表德寔
惟令典可贈本官鼓吹一部給東園祕器朝服一具衣
一襲錢二十萬絹布一百疋蠟二百斤即日舉哀
贈蔡道恭詔
持節都督司州諸軍事平北將軍司州刺史漢壽縣開
國伯道恭器幹詳審才志通烈王業肇構致力陜西受
任邊垂效彰所莅寇賊憑陵竭誠守禦奇謀間出捷書
日至不幸抱疾奄至殞喪遺略所固得移氣朔自非徇
國忘已忠果並至何能身没守存窮而後屈言念傷悼
特兼常懷追榮加等抑有恒數可贈鎮西將軍使持節
都督刺史伯如故并尋購喪櫬隨宜資給
贈張惠紹詔
張惠紹志略開濟幹用貞果誠懃義始績聞累任爰居
禁旅盡心朝夕奄至殞喪惻愴于懷宜追寵命以彰勲
烈可贈護軍將軍給鼓吹一部布百疋蠟二百斤諡曰
忠
贈鄭紹叔詔
追往念功前王所篤在誠惟舊異代同規通直散騎常
侍右衛將軍東興縣開國矦紹叔立身清正奉上忠恪
契闊藩朝情績顯著爰及義始寔立茂勲作牧疆境效
彰所莅方申任寄協贊心膂奄至殞喪傷痛於懷宜加
優典隆兹寵命可贈散騎常侍護軍將軍給鼓吹一部
東園祕器朝服一具衣一襲凶事所須隨由資給諡曰
忠
贈馮道根詔
豫寧縣開國伯新除散騎常侍領左軍將軍馮道根奉
上能忠有功不伐撫人留愛守邊難犯祭遵馮異郭伋
李牧不能過也奄致殞喪惻愴于懷可贈信威將軍左
衛將軍給鼓吹一部賻錢十萬布百疋諡曰威
贈呂僧珍詔
思舊篤終前王令典追榮加等列代通規散騎常侍領
軍將軍平固縣開國侯僧珍器思淹通識宇詳濟竭忠
盡禮知無不為與朕契闊情兼屯泰大業初搆茂勲克
舉及居禁衛朝夕盡誠方參任台槐式隆朝寄奄致喪
逝傷慟於懷宜加優典以隆寵命可贈驃騎將軍開府
儀同三司常侍鼓吹矦如故給東園祕器朝服一具衣
一襲喪事所須隨由備辦諡曰忠敬矦
贈昌義之詔
護國將軍營道縣開國矦昌義之幹略沈濟志懷寬隱
誠著運始效彰邊服方申爪牙寄以禁旅奄至殞喪惻
愴于懷可贈散騎常侍車騎將軍并鼓吹一部給東園
祕器朝服一具賻錢二萬布二百疋蠟二百斤諡曰烈
贈張弘策詔
亡從舅衛尉慮發所忽殞身祅豎其情理清貞器識淹
濟自藩升朝契闊夷阻加外氏凋衰饗嘗屢絶興感渭
陽情寄斯在方賴忠勲翼宣寡薄報效無徵永言增慟
可贈散騎常侍車騎將軍給鼓吹一部諡曰愍
追贈張弘籍詔
亡舅齊鎮西参軍素風雅猷夙肩名輩降年不永早世
潛輝朕少離苦辛情地彌切雖宅相克成輅車靡贈興
言永往觸目慟心可追贈廷尉卿
贈孔休源詔
愼終追遠歷代通規褎德疇庸先王令典宣惠將軍金
紫光禄大夫監揚州孔休源風業貞正雅量冲邈升榮
建禮譽重縉紳理務神州化覃歌詠方興仁壽穆是彝
倫奄然永逝倍用悲惻可贈散騎常侍金紫光禄大夫
賻第一材一具布五十疋錢五萬蠟二百斤尅日舉哀
喪事所須隨便資給諡曰貞子
贈蕭子顯詔
仁威將軍吳興太守子顯神韻峻舉宗中佳器分竹未
久奄到喪殞惻愴于懷可贈侍中中書令今便舉哀
贈裴子野詔
鴻臚卿領步兵校尉知著作郎兼中書通事舍人裴子
野文史足用廉白自居劬勞通事多歷年所奄致喪逝
惻愴空懷可贈散騎常侍賻錢五萬布五十疋即曰舉
哀諡曰貞子
贈顧協詔
員外散騎常侍鴻臚卿兼中書通事舍人顧協廉潔自
居白首不衰久在省闥内外稱善奄然殞喪惻怛之懷
不能已巳傍無近親彌足哀者大殮既畢即送其喪柩
還鄉并營冢槨並皆資給悉使周辦可贈散騎常侍令
便舉哀諡曰温子
贈周捨詔
太子詹事豫州大中正捨奄至殞喪惻愴于懷其學思
堅明志行開敏劬勞機要多歷歲年才用未窮彌可嗟
慟宜隆追遠以旌善人可贈侍中護軍將軍鼓吹一部
給東園祕器朝服一具衣一襲喪事隨由資給諡曰簡
子
又䘏周捨詔
故侍中護軍將軍簡子捨義該玄儒博窮文史奉親能
孝事君盡忠歷掌機密清貞自居食不重味身靡兼衣
終亡之日内無妻妾外無田宅兩兒单貧有過古烈往
者南司白渦之劾恐外議謂朕有私致此黜免追愧若
人一介之善外可量加褒異以旌善人
賻陸雲公手詔
給事黃門侍郎掌著作陸雲公風尚優敏後進之秀奄
然殂謝良以惻然可尅日舉哀賻錢五萬布四十疋
贈丘仲孚詔
豫章内史丘仲孚重試大邦責以後效非直悔吝云亡
實亦政績克舉不幸殞喪良以傷惻可贈給事黃門侍
郎
䘏何點詔
新除侍中何點栖遲衡泌白首不渝奄至殞喪倍懷傷
惻可給第一品材一具賻財二萬布五十疋喪事所須
内監經理
諡庾詵貞節處士詔
旌善表行前王所敦新野庾詵荆山珠玉江陵杞梓静
矦南度固有名德獨貞苦節孤芳素履奄隨運往惻愴
于懷宜諡貞節處士以顯高烈
贈臨川王宏詔
侍中太尉臨川王宏器宇冲貴雅量弘通爰初弱齡行
彰素履逮於應務嘉猷載緝自皇業啟基地惟介弟久
司神甸歷位台階論道登朝物無異議朕友于之至家
國兼情方弘燮贊儀刑列辟天不憖遺奄焉不永哀痛
抽切震慟于厥心宜增峻禮秩式昭懋典可贈侍中大
將軍揚州牧假黃鉞王如故
贈南平王偉詔
旌德紀功前王令典愼終追遠列代通規故侍中中書
令大司馬南平王偉器宇宏曠鑒式弘簡爰在弱齡清
風載穆翼佐草昧勲高樊沔契闊艱難劬勞任寄及贊
務論道弘兹衮職奄焉薨逝朕用震慟于厥心宜隆寵
命式昭茂典可贈侍中太宰王如故
贈鄱陽王恢詔
故使持節散騎常侍都督荆湘雍梁益寧南北秦八州
諸軍事驃騎大將軍開府儀同三司荆州刺史鄱陽王
恢風度開朗器情凝質爰在弱歲美譽克宣洎於從政
嘉猷載緝方入正論道弘燮台階奄焉薨逝朕用傷慟
于厥心宜隆寵命以申朝典可贈侍中司徒王如故
改封南昌公為侯詔
庭堅世祀靡輟於宗周樂毅錫壤乃昭於洪漢齊故太
尉南昌公含章履道草昧興齊謨明翌贊同符在昔雖
子房之蔚為帝師文若之隆比王佐無以尚也朕膺歷
受圖惟新寳命莘莘玉帛升隆有興永言前代敬惟徽
烈匪直懋勲義兼懷樹可降封南昌縣公為侯食邑千
戶
齊世王侯降封詔
興運升降前代舊章齊世王矦封爵悉皆降省其有效
著艱難者别有後命惟宋汝隂王不在除例
詔許慧詔
(大中大夫王敬胤卒遺命不得設復魄旌旐一蘆䕠籍下一枚覆上氣絶便沐浴藍輿載)
(尸還𡑞中敬胤外甥許慧詔因阮研以聞詔曰)
敬胤令其息崇素氣絶便沐浴籍以二蘆䕠鑿地周身
歸葬忠矦此達生之格言賢夫玉匣石槨遠矣然子于
父命亦有所從有所不從今崇素若信遺意土周淺薄
屬辟不施一朝見侵狐鼠戮屍已甚父可以訓子子亦
不可行之外内易棺此自奉親之情籍土而葬亦通人
之意宜兩捨兩取以達父子之志棺周於身土周於槨
去其牲奠歛以時服一可以申情二可以稱家禮教無
違生死無辱此故當為安也
責蕭昱詔
昱表如此古者用人必前明試皆須績用既立乃可自
退之高昔漢光武兄子章興二人並有名宗室就欲習
吏事不過章為平陰令興為緱氏宰政事有能方遷郡
守非直政績見稱即是光武猶子昱之才地豈得比類
焉往歲處以淮南郡既不肯行續用為招遠將軍鎮北
長史襄陽太守又以邊外致辭改除招遠將軍永嘉太
守復云内地非願復問晉安臨川随意所擇亦復不行
解巾臨郡事不為薄數有致辭意欲何在且昱諸兄遞
居連率相繼推轂未嘗缺歲其同産兄景今正居藩鎮
朕豈厚於景而薄於昱正是朝序物議次第若斯於其
一門差自無愧無論今日不得如此昱兄弟昔在布衣
以處成長於何取立豈得任情反道背天違地孰謂朝
廷無有憲章特是未欲致之於理既表解職可聽如啟
責西豐矦正德詔
(武帝初養正德為子及生昭明正德還本心常怏怏為輕車將軍奔魏復逃歸特復本封)
(普通六年隨豫章王北侵棄軍委走下獄帝詔之徙臨海郡)
汝以猶子情兼常愛故越先汝兄剖符連郡往年在蜀
昵近小人猶謂少年情志未定更於吳郡殺戮無辜劫
盜財物雅然無畏及還京師專為逋逃乃至江乘要道
湖頭斷路遂使京邑士女早閉晏開又奪人妻妾略人
子女徐敖非獨失其配匹乃横屍道路王伯敖列卿之
女誘為妾媵我每加掩抑冀汝自新了無悛革怨讐逾
甚遂匹馬奔亡志懷反噬遣信慰問冀汝能還果能來
歸遂我夙志謂汝不好文史志在武功令汝杖節董戎
前驅豈謂汝狠心不改包藏禍胎志欲覆敗國計以快
汝心今當宥汝以遠無令房累自隨勅所在給汝禀餼
王新婦見理等當停太尉間汝餘房累悉許同行
光宅寺金像詔
銅初不送何緣乃爾豈不以真相應感獨表神竒乎可
鐫著花趺以為靈誌
寬禁誌公詔
誌公迹拘塵垢神遊冥寂水火不能燋濡蛇虎不能侵
懼語其佛理則聲聞其上談其隠淪則遁仙高者豈得
以俗士常情空相拘制何其鄙狹一至于此自今行來
隨意出入勿得復禁
勅
手勅何胤(藝文載沈約為高祖作但既係手勅應非代言)
吾猥當期運膺此樂推而顧已蒙蔽昧於治道雖復劬
勞日昃思致隆平而先王遺範尚藴方策息舉之用存
乎其人兼以世道澆暮爭詐繁起改俗遷風良有未易
自非以儒雅弘朝高尚軌物則汨流所至莫知其限治
人之與治身獨善之與兼濟得失去取為用孰多吾雖
不學頗好博古尚想高塵每懷擊節今世務紛亂憂責
是當不得不屈道巖阿共成世美必望深達往懷不吝
濡足今遣傾軍司馬王果宣旨諭意遲面在近
與何胤勅
(高祖凡再勅胤於是遣何子朗等於東山受學胤以若邪廹隘不容生徒遷秦望山)
頃者學業淪廢儒術將盡閭閻縉紳尠聞好事吾每思
弘奬其風未移當扆興言為歎本欲屈卿暫出開導後
生既屬廢業此懷未遂延佇之勞載盈夢想理舟虚席
須俟來秋所望惠然申其宿抱耳卿門徒中經明行修
厥數有幾且欲瞻彼堂堂寘此周行便可具以名聞副
其勞望
又
比歲學者殊為寡少良由無復聚徒故明經斯廢每一
念此為之慨然卿居儒宗兼以德素當勅後進有意向
者就卿受業想思深誨誘使斯文載興
又
(胤兄點卒高祖勅與胤)
賢兄徵君弱冠拂衣華首一操心遊物表不滯近跡脱
落形骸寄之遠理性情勝致遇興彌高文會酒德撫際
逾遠朕膺籙受圖思長聲教朝多君子既貴成雅俗野
有外臣宜弘此難進方賴清徽式隆大業昔在布衣情
期早著資以仲虞之秩待以子陵之禮聽覧暇日角巾
引見窅然汾射茲焉有託一旦萬古良懷震悼卿友于
純至親從凋亡偕老之願致使反奪纏綿永恨伊何可
任永矣奈何
勅昭明太子
(太子性至孝母喪水漿不入口每哭輒慟&KR1138;高祖遣顧協宣旨曰毁不滅性聖人之制禮不勝)
(喪比於不孝有我在那得自毁如此可即強進飲食雖屢奉勅勸逼日進一溢不嘗菜果之味)
聞汝所進過少轉就嬴瘵我比更無餘病正為汝如此
胸中亦圮塞成疾故應強加饘粥不使我恒爾懸心
勅報皇太子
(武帝銳意儒雅疎簡刑獄姦吏招權巧文弄法簡文為皇太子春宫視事見而愍之乃上)
(疏帝手勅報之竟弗之從)
頃年以來處處之役惟資徒讁逐急充配若科置繁細
義同簡約切須之處終不可得引例興訟紛紜方始防
杜姦巧自是為難更當别思取其便也
答皇太子請御講勅
省啟欲須吾講具汝等意書云一日二日惟日萬機今
復過之年耆根熟氣力衰耗荷此黼扆有踰重負日中
或得一食或不得食周旦吐握未足為勞楚君旰食方
今非切未明求衣聿來弗休晝勞夜思精華已竭數術
多事未獲垂拱兼國務靡寄豈得坐談須道行民安乃
當議耳越勅
又
省重啟猶欲須吾講說具汝等所懷亦不異前答緣邊
未入國度多乏如是等事恒須經計其餘繁碎非可具
言率土未寧菜食者衆兼欵附相繼賞與未周怨望者
多懷音者少漢世渾并賈誼亦且流慟魏室無虞楊阜
猶云可悲况今爪牙腹心不貳之臣又論道帷幄之士
四聰不開八逹路擁王矦雖多維城靡寄晝厲夕惕如
履霜刅以朽索馭六馬豈是為喻詩不云乎知我者謂
我心憂不知我者謂我何求方今信非談日汝等必欲
爾者自可令諸僧於重雲中講道義也越勅
又
省汝等啟復具所懷汝等未達稼穡之艱難安知天下
負重庸主少君所以繼踵顛覆皆由安不思危况復未
安者耶殷鍳不遠在於前代吾今所行雖異曩日但知
講說不憂國事則與彼人異術同亡易言其亡繫于苞
桑斯則乾乾夕惕僅而後免汝等思之一二具如前勅
越勅
答晉安王請開講啟勅
省啟具汝所懷法事既善豈不欣然吾内外衆緣憂勞
紛總食息無暇廢事論道是所未遑汝便為未體國也
越勅
答晉安王謝開講般若啟勅
省啟具知為汝講金字般若波羅密經發題始竟四衆
雲合華夷畢集連雨累日深慮廢事景物開明幽顯同
慶寔相之中本無去來身雖不到心靡不在善自調養
慎勿牽勞尚有兩旬日數猶奢今雖不同後會未晚也
吾始還臺不復多勅越勅
答菩提樹頌手勅
省啟覧所上菩提樹頌捃採致佳辭味清淨仰譛法王
稱歎道樹意思口說乃至手書極得三業之善但所言
國美皆非事實不無綺語過也越勅
答晉安王謝幸善覺寺啟勅
汝所營建慈悲寳刹諸佛威神不營多功纔欲運力即
便豎立幽顯欣仰我亦隨喜不得與汝同共瞻拜此以
為恨耳越勅
勅貞陽矦淵明
(武帝既納矦景大舉北侵以淵明都督諸軍趣彭城淵明師次呂梁作寒山堰以灌彭城)
(水及于堞魏遣將赴救兵敗被執)
矦景志清鄴洛以雪讐恥其先率大軍隨機撫定汝等
衆軍可止於寒山築堰引清水以灌彭城大水一沈孤
城自殄慎勿妄動
手勅劉之遴
(之遴領步兵校尉出為郢州行事意不願出固辭高祖手勅遂為有司奏免)
朕聞妻子具孝衰於親爵禄具忠衰於君卿既内足理
忘奉公之節
賜陸倕勅
太子中舍人陸倕所製石闕銘辭義典雅足為佳作昔
虞丘辨物邯鄲獻賦賞以金帛前史美談可賜絹三十
疋
手勅張率
(率為司徒謝朏掾直文德待詔省奏待詔賦高祖手勅答之)
省賦殊佳相如工而不敏枚臯速而不工卿可謂兼二
子於金馬矣
責賀琛勅
(琛遷散騎常侍是時皆緣飾姦諂深害時政琛遂啟陳事條封奏高祖大怒召主書口授)
(勅責琛琛但謝過不敢復有指斥)
謇謇有聞殊稱所期但朕有天下四十餘年公車讜言
見聞聽覧所陳之事與卿不異常欲承用無替懷抱每
苦倥偬更增惛惑卿珥貂紆組博問洽聞不宜同於闟
茸止取名字宣之行路言我能上事明言得失恨朝廷
之不能用或誦離騷蕩蕩其無人遂不御乎千里或誦
老子知我者希則我貴矣如是獻替莫不能言正旦獸
罇皆其人也卿可分别言事啟乃心沃朕心卿云今北
邊稽服政是生聚教訓之時而民失安居牧守之過朕
無則哲之知觸向多弊四聰不開四明不逹内省責躬
無處逃咎堯為聖主四凶在朝况乎朕也能無惡人但
大澤之中有龍有蛇縱不盡善不容皆惡卿可分明顯
出某刺史横暴某太守貪殘某官長凶虐尚書蘭臺主
書舍人某人姦猾某人取與明言其事得以黜陟向令
舜但聽公車上書四凶終自不知堯亦永為闇主卿又
云東境戶口空虚良由使命繁多但未知此是何使卿
云駑困邑宰則拱手聽其漁獵桀黠長吏又因之而為
貪殘並何姓名廉平掣肘復是何人朝廷思賢有如饑
渴廉平掣肘寔為異事宜速條聞當更擢用凡所遣使
多由民訟或復軍糧諸所颷急蓋不獲已而遣之若不
遣使天下枉直一何綜理事實云何濟辦惡人日滋善
人日蔽欲求安卧其可得乎不遣使而得事理此乃佳
事無足而行無翼而飛能到在所不威而伏豈不幸甚
卿既言之應有深見宜陳秘術不可懷寳迷邦卿又云
守宰貪殘皆由滋味過庶貪殘糜費已如前答漢文雖
愛露臺之産鄧通之錢布於天下以此而治朕無隗焉
若以下民飲食過差亦復不然天監之初思之已甚其
勤力營産則無不富饒惰游緩事則家業貧窶勤修産
業以營盤案自已營之自已食之何損於天下無賴子
弟惰營産業致於貧窶無可施設此何益於天下且又
意雖曰同富富有不同慳而富者終不能設奢而富者
於事何損若使朝廷緩其刑此事終不可斷若急其制
則曲屋密房之中云何可知若家家搜檢其細已甚欲
使吏不呼門其可得乎更相恐脅以求財帛足長禍萌
無益治道若以此指朝廷我無此事昔之牲牢久不宰
殺朝中會同菜蔬而已意粗得奢約之節若復減此必
有蟋蟀之譏若以為功德事者皆是園中之所産育功
德之事亦無多費變一瓜為數十種食一菜為數十味
不變瓜菜亦無多種以變故多何損於事亦毫芥不關
國家如得財如法而用此不愧乎人我自除公宴不食
國家之食多歷年稔乃至宫人亦不食國家之食積累
歲月凡所營造不關材官及以國匠皆資僱借以成其
事近之得財頗有方便民得其利國得其利我得其利
營諸功德或以卿之心度我之心故不能得知所得財
用暴於天下不得曲辭辯論卿又云女妓越濫此有司
之責雖然亦有不同貴者多畜妓樂至於勲附若兩掖
亦復不聞家有二八多畜女妓者此並宜具言其人當
令有司振其霜豪卿又云乃追恨所取為少如復傅翼
增其搏噬一何悖哉勇怯不同貪廉各用勇者可使進
取怯者可使守城貪者可使捍禦廉者可使牧民向使
叔齊守於西河豈能濟事吳起育民必無成功若使吳
起而不重用則西河之功廢今之文武亦復如此取其
搏噬之用不能得不重更任彼亦非為朝廷為之傅翼
卿以朝廷為悖乃自甘之當思致悖所以卿云宜𨗳之
以節儉又云至治者必以淳素為先此言大善夫子言
其身正不令而行其身不正雖令不從朕絶房室三十
餘年無有淫佚朕頗自計不與女人同屋而寢亦三十
餘年至於居處不過一床之地雕飾之物不入於宮此
亦人所共知受生不飲酒受生不好音聲所以朝中曲
宴未嘗奏樂此羣賢之所觀見朕三更出理事随事多
少事少或中前得竟或事多至日昃方得就食日常一
食若晝若夜無有定時疾苦之日或亦再食昔腰腹過
於十圍今之瘦削裁二尺餘舊帶猶存非為忘說為誰
為之救物故也書曰股肱惟人良臣惟聖向使朕有股
肱可得中主今乃不免居九品之下不令而行徒虛言
耳卿今慊言便罔知所答卿又云百司莫不奏事詭競
求進此又是誰何者復是詭事今不使外人呈事於義
可否無人廢職職可廢乎職廢則人亂人亂則國安乎
以咽廢飱此之謂也若斷呈事誰尸其任事委之人云
何可得是故古人云專聽生姦獨任成亂猶二世之委
趙高元后之付王莽呼鹿為馬卒有閻樂望夷之禍王
莽亦終移漢鼎卿云吹毛求疵復是何人所吹之疵擘
肌分理復是何人乎事及深刻繩逐並復是誰又云治
署邸肆何者宜除何者宜省國容戎備何者宜省何者
未須四方屯傳何者無益何者妨民何處興造而是役
民何處費財而是非急若為討召若為徵賦朝廷從來
無有此事静息之方復何者宜各出其事具以奏聞卿
云若不及扵時大息其民事至方圖知無及也如卿此
言即時便是大役其民是何處所卿云國弊民疲誠如
卿言終須出其事不得空作漫語夫能言之必能行之
富國彊兵之術急民省殺之宜號令遠近之法並宜具
列若不具列則是欺罔朝廷空示頰舌凡人有為先須
内省惟無瑕者可以戮人卿不得歷詆内外而不極言
其事佇聞重奏當後省覧付之尚書班下海内庶亂羊
永除害馬長息惟新之美復見今日
勅
勅答臣下神滅論
位現致論要當有體欲談無佛應設賓主標其宗旨辨
其短長來就佛理以屈佛理則有佛之義既躓神滅之
論自行豈有不求他意妄作異端運其隔心鼓其騰口
虚畫瘡痏空致詆訶篤時之蟲驚疑於往來滯甃之鼃
河漢於遠大其故何也淪蒙怠而争一息抱孤陋而守
井幹豈知天地之長久溟海之壯闊孟軻有云人之所
知不如人之所不知信哉觀三聖設教皆云不滅其文
浩博難可具載止舉二事試以為言祭義云惟孝子為
能饗親禮運云三日齊必見所祭若謂饗非所饗見非
所見違經背親言語可息神滅之論朕所未詳
勅光禄大夫江蒨
(蒨子䋔幼有孝性父患眼䋔夢一僧云飲慧眼水必差及覺莫能解者草堂寺智者法師)
(曰無量壽經云慧眼見真能渡彼岸蒨乃啟捨同夏縣界牛屯里舍為寺乞賜嘉名勅答)
(云云及就創造泄故井井水清洌依夢取水洗眼及煮藥遂差時人謂之孝感)
純臣孝子往往感應晉世顔舍遂見冥中送藥近見智
者知卿第二息感夢云飲慧眼水慧眼則是五眼之一
號若欲造寺可以慧眼為名
勅沈約撰佛記序
去歲令虞闡等撰佛記并令作序序體不稱頻治改猶
未盡致尋佛教因三假以寄法藉二諦以明理達相求
宗不著會道論其旨歸似未至極乃不應以此相煩亦
是一途善事可得為厝筆不以故指勅闡等結序末體
又似小異
與周捨論斷肉勅
法寵所言慚愧而食衆生此是經中所明羅刹婦女云
我念汝我食汝法寵此心即是經之羅刹
又
僧辯所道自死肉若如此說鴟鴉鳩鴿觸處不死那不
見有一自死者麞鹿雉兔充滿野澤亦不曾見有一自
死者而覓死肉其就屠殺家覓死魚必就罾網處若非
殺生豈有死肉經言買肉與自殺此罪一等我本不自
為正為諸僧尼作離苦因緣
又
衆生所以不可殺生凡一衆生具八萬戶蟲經亦說有
八十億萬戶蟲若斷一衆生命即是斷八萬戶蟲命自
死衆生又不可食者前所附蟲雖已滅謝後所附蟲其
數復衆若煮若炙此斷附蟲皆無復命利舌端少味害
無量衆生其中小者非肉眼能觀其中大者灼然共見
滅慈悲心增長惡毒此寔非沙門釋子所可應行
又
衆生食肉罪劇白衣白衣食肉乃不免地獄而止是一
罪至於衆僧食肉既犯性罪又傷戒律以此為言有兩
重罪若是學問衆僧食肉者此為惡業復倍於前所以
如此既親逹經教為人講說口稱慈悲心懷毒害非是
不知知而故犯言行既違即成詭妄論學問人食肉則
罪有三重所以貴於解義正為如說修行反復噉食魚
肉侵酷生類作惡知識起衆怨對墜墮地獄疾於䂎矛
善惡報應必也不亡凡出家人實宜深思
又
聲聞受律儀戒本制身口七支一受之後乃至睡眠悶
等律儀恒生念念得未曾有律儀所以爾者睡眠等非
起惡心故不損不失乃至常生若起欲殺心於聲聞法
雖不失身口戒而於戒有損非唯損不殺戒亦兼汙餘
戒至於手挾齒齧動身口業則失身口戒爾時律儀無
作即斷不續既失不殺戒亦損汙餘戒所以爾者&KR0999;陀
羅人為屠肉時為何等人殺正為食肉者若食肉者即
有殺分於不殺戒即成有缺若謂於善律儀受殺生分
於不殺戒無所缺者是不善律儀人持八戒齋是惡律
儀猶應相續若惡律儀人持八戒齋惡律儀不復相續
者是知善律儀人受諸殺分是不殺戒即時便缺别解
脫戒不復解脫惡律儀人無論持八戒齋但起一念善
心惡律儀即斷若一念不斷多念亦應不斷若多念斷
是知一念時斷善律儀人其事亦爾無論受諸殺分有
少殺分不殺律儀即時亦斷菩薩人特心戒故自無有
食衆生理若缺聲聞戒終不免地獄等苦
答曹思文勅
具一二縝既背經以起義乖理以致談滅聖難以聖責
乖理難以理詰如此則言語之論略成可息
喻智藏勅
求空自閒依空入慧高蹈養神寔是勝樂不違三乘亦
以隨喜惟别之際能無恨然岐路贈言古人所重猶勸
法師行無礙心大悲為首方便利益隨時用舍不宜頓
杜以隔礙心行菩薩道無有是處
勅答釋明徹
(徹受學僧祐隨出陽都住建初寺天監初自荆州還都二宫周供寒暑優洽遘疾將卒奉表告)
(辭武帝答之)
省疏增其憂耿人誰不病何以遽終過甚法師至性堅
明道行純備往來淨土去留安養方除四魔理無五畏
惟應正念諸佛不捨大願與般若相應直至種智發菩
提心彼我相攝方結来緣敬如所及菩蕯行業非千百
年善思至理勿起亂想覧筆悽懣不復多云
勅答僧正南澗寺沙門慧超
(齊隆寺法鏡殂殁慧超啟釋法寵鎮之勅曰)
法寵法師造次舉動不逾律儀不俠性欲不事形勢慈
仁愷悌雅有君子之風匡政寺廟信得其人矣
手勅江革
世間果報不可不信豈得底突如對元延明邪
制
與羣臣論明堂制
明堂准大戴禮九室八牖三十六戶以茅蓋屋上圓下
方鄭玄據援神契亦云上圓下方又云八窗四達明堂
之義本是祭五帝神九室之數未見其理若五堂而言
雖當五帝之數向南則背叶光紀向北則背赤熛怒東
向西向又亦如此於事殊未可安且明堂之祭五帝則
是總義在郊之祭五帝則是别義宗祀所配復應有室
若專配一室則是義非配五若皆配五則便成五位以
理而言明堂本無有室
又制
(朱异以月令天子居明堂左右个聽朔既在明堂今若無室則於義成闕帝又制曰)
若如鄭玄之義聽朔必在明堂於此則人神混淆莊敬
之道有廢春秋云介居二大國之間此言明堂左右个
者謂所祀五帝堂之南又有小室亦號明堂分為三處
聽朔既三處則有左右之義在營域之内明堂之外則
有个名故曰明堂左右个也以此而言聽朔之處自在
五帝堂之外人神有别差無相干
駁慈母服議制
禮言慈母凡有三條一則妾子之無母使妾之無子者
養之命為母子服以三年喪服齊衰章所言慈母是也
二則嫡妻之子無母使妾養之慈撫隆至雖均乎慈愛
但嫡妻之子妾無為母之義而恩深事重故服以小功
喪服小功章所以不直言慈母而云庶母慈已者明異
於三年之慈母也其三則子非無母正是擇賤者視之
義同師保而不無慈愛故亦有慈母之名師保既無其
服則此慈亦無服矣内則云擇於諸母與可者使為子
師其次為慈母其次為保母此其明文此言擇諸母是
擇人而為此三母非謂擇取兄弟之母也何以知之若
是兄弟之母其先有子者則是長妾長妾之禮寔有殊
加何容次妾生子乃退成保母斯不可也又有多兄弟
之人於義或可若始生之子便應三母俱闕邪由是推
之内則所言諸母是謂三母非兄弟之母明矣子游所
問自是師保之慈非三年小功之慈也故夫子得有此
對豈非師保之慈母無服之證乎鄭玄不辯三慈混為
訓釋引彼無服以注慈已後人致謬實此之由經言君
子子者此雖起於大夫明大夫猶爾自斯以上彌應不
異故傳云君子子者貴人之子也總言曰貴則無所不
包經傳互文相顯發則知慈加之義通乎大夫以上矣
宋代此科不乖禮意便加除削良是所疑
唱斷肉經竟制
諸僧道諸小僧輩看經未遍互言無斷肉語今日此經
言何所道所以唱此革屣文者本意乃不在此正為此
三十三日法雲法師講湼槃斷肉事于時僧正慧超法
寵法師難云若經文究竟斷一切肉乃至自死不得食
者此則同尼乾斷皮革不得著革屣若開皮革得著革
屣者亦應開食肉法雲法師乃巳有通釋而二法師難
意未了于時自仍通云若是聖人故自云著此物若中
行人亦不著此著此皆是下行人所以不同尼乾者諸
有所舍若無麻紵之鄉亦有開皮革義論有麻紵處大
慈者乃實應不著但此事與食肉不得頓同凡著一革
屣經久不壊若食噉衆生就一食中便害無量身命况
日日餐咀數若恒沙亦不可得用革屣以並斷肉于時
諸僧乃無復往復恐諸小僧執以為疑方成巨弊所以
唱此不受革屣文正欲釋一日所疑非關前制凡噉肉
者是大罪障經文道昔與衆生經為父母親屬衆僧那
不思此猶忍食噉衆生已不能投身餓虎割肉貿鷹云
何反更噉他身分諸僧及領徒衆法師諸尼及領徒衆
者各還本寺宣告諸小僧尼令知此意
册
諡始興王册
咨故侍中司徒驃騎將軍始興王夫忠為令德武謂止
戈于以用之載在前志王有佐命之元勲利民之厚德
契闊二紀始終不渝是用方軌往賢稽擇故訓鴻名美
義允臻其極今遣兼大鴻臚程爽諡曰忠武魂而有靈
歆茲顯號
璽書
賜左丞范鎮璽書
(王亮仕齊義師至新林百官皆送誠欵亮獨不遣高祖踐祚授侍中中書監元日朝會亮)
(辭疾不登殿設饌别省語笑自若詔廢為庶人復下璽書詰縝縝答支離而已)
亮小乏才能無聞時輩昔經冒入羣英相與豈薄晚節
諂事江祏為吏部末協附梅蟲兒茹法珍遂執昏政比
屋罹禍盡家塗炭四海沸騰天下横潰此誰之咎食亂
君之禄不死於治世亮協固凶黨作威作福靡衣玉食
女樂盈房勢危事逼自相吞噬建石首題啟靡請罪朕
錄其白旗之來貰其既往之咎亮反覆不忠姦賄彰暴
有何可論妄相談述具以狀對
令
霸府去苛令
夫樹以司牧非役物以養生視人如傷豈肆上以縱虐
廢主棄常自絶宗廟窮凶極悖書契未有征賦不一苛
酷滋章緹繡土木菽粟犬馬徵發閭左以充繕築流離
寒暑繼以疫厲轉死溝渠曾莫救恤朽肉枯骸烏鳶是
厭加以天災人火屢焚宫掖官府臺寺尺椽無遺悲甚
黍離痛兼麥秀遂使億兆離心疆徼侵弱斯人何辜離
此塗炭今明昏逓運大道公行思治之氓來蘇兹日猥
以寡薄屬當大寵雖運距中興艱同草昧思闡皇休與
之更始凡昏制謬賦淫刑濫役外可詳檢前源悉皆除
蕩其主守散失諸所損耗精立科條咸從原例
霸府禁奢令
夫在上化下草偃風從世之澆淳恒由此作自永元失
德書契未紀窮凶極悖焉可勝言既而琁室外構傾宫
内積奇技異服殫所未見上慢下暴淫侈競馳國命朝
權政移近習販官鬻爵賄貨公行並甲第康衢漸臺廣
室長䄂低昂等和戎之賜珍羞百品同伐冰之家愚人
因之浸以成俗驕豔競爽夸麗相高至乃市井之家貂
狐在御工商之子緹繡是襲日入之次夜分未反昧爽
之朝期之清旦聖明肇運厲精惟始雖曰纉戎殆同創
革且淫費之後繼以興師巨橋鹿臺凋整不一孤忝荷
大寵務在澄清思所以仰述皇朝大帛之旨俯厲微躬
鹿裘之義解而更張斵雕為樸自非可以奉粢盛修紱
冕習禮樂之容繕甲兵之備此外衆費一皆禁絶御府
中署量宜罷省掖庭備御妾之數大饗絶鄭衛之音其
中有可以率先卿士准的甿庶菲食薄衣請自孤始加
羣才並軌九官咸事若能人務退食競存約巳移風易
俗庶朞月有成昔毛玠在朝士大夫不敢靡衣偷食魏
武歎曰孤之法不如毛尚書孤雖德謝往賢任重先逹
寔望多士得共此心外可詳為條格
閱武堂大赦令
皇家不造遘此昏凶禍挻動植虐被人鬼社廟之危蠢
焉如綴吾身籍皇宗曲荷先顧受任邊疆推載萬里眷
言瞻烏痛心在目故率其尊主之情厲其忘生之志雖
寳歷重升明命有紹而獨夫醜縱方煽京邑投袂援戈
克弭多難虐政横流為日既久同惡相濟諒非一族仰
禀朝命任在專征思播皇澤被之率土凡厥負亹咸與
惟新可大赦天下唯王咺之等四十一人不在赦例
申飭刑政令
永元之季乾維落紐政寔多門有殊衛文之代權移於
下事等曹恭之時遂使閹尹有翁媪之稱高安有法堯
之旨鬻獄販官錮山護澤開塞之機奏成小醜直道正
義擁抑彌年懷冤抱理莫知誰訴姦吏因之筆削自已
豈直賈生流涕許伯哭時而已哉今理運惟新政刑得
所矯革流弊寔在兹日可通檢尚書衆曹東昏時諸諍
訟失理及主者淹停不時施行者精加訊辨依事議奏
初封梁王下國中恩令
孤以虛昧任執國鈞雖夙夜勤止念在興治而育德振
民邈然尚遠聖朝永言舊式隆此眷命侯伯盛典方軌
前烈嘉錫隆被禮數昭崇徒守愿節終隔體諒羣后百
司重兹㪟奬勉兹厚顔當此休祚望昆彭以長想欽桓
文而歎息思弘政塗莫知津濟邦甸初啟藩宇惟新思
覃嘉慶被之下國國内殊死以下今月十五日昧爽以
前一皆原赦鰥寡孤獨不能自存者賜榖五斛府州所
綂亦同蠲蕩
掩骼令
朱爵之捷逆徒送死者特許家人殯葬若無親屬或有
貧苦二縣長尉即為埋掩建康城内不逹天命自取淪
滅亦同此科
檄
移京邑檄
夫道不常夷時無永化險泰相㳂晦明非一皆屯困而
後亨資多難以啟聖故昌邑悖德孝宣聿興海西亂政
簡文升歷並拓緒開基紹隆寳命理驗前經事昭往策
獨夫擾亂天常毁棄君德姦回淫縱歲月滋甚挺虐於
鬌翦之年植險於髫丱之日猜忌凶毒觸途而著暴戾
昏荒與事而發自大行告漸喜容前見梓宮在殯靦無
哀色懽娛遊宴有過平常奇服異衣更極誇麗至於選
采妃殯姊妹無别招侍巾櫛姑姪莫辨掖庭有稗販之
名姬姜被干殳之服至乃形體宣露褻衣顚倒斬斮其
間以為歡笑騁肆淫放驅屏郊邑老弱波流士女塗炭
行産盈路輿尸竟道母不及抱子不遑哭劫掠剽虜以
日繼夜晝伏宵遊曾無休息淫酗醟肆酣歌壚邸寵恣
愚豎亂惑妖㜸梅蟲兒茹法珍臧獲厮小專制威柄誅
翦忠良屠滅卿宰劉鎮軍舅氏之尊盡忠奉國江僕射
外戚之重竭誠事上蕭領軍葭莩之宗志存柱石徐司
空沈僕射搢紳冠冕人望攸歸或渭陽餘感或勲庸允
穆或誠著艱難或劬勞王室並受遺託同參顧命送往
事居俱竭心力宜其慶溢當年祚隆後裔而一朝韲粉
孩稚無遺人神怨結行路嗟憤蕭令君忠公幹伐誠貫
幽顯往年寇賊遊魂南鄭危逼拔刃飛泉孤城獨振及
中流逆命憑陵京邑謀猷禁省指授羣帥尅翦鯨鯢清
我王度崔慧景奇鋒迅駭兵交象魏武力喪魂義夫奪
膽投名送欵比屋交馳負糧景從愚智競赴復誓旅江
甸奮不顧身奬厲義徒電掩彊敵尅殱大&KR0034;以固皇基
功出桓文勲超伊呂而勞謙省已事昭心迹功遂身退
不祈榮滿㪟賞未聞禍酷遄及預禀精靈孰不冤痛而
羣孽放命蜂蠆懷毒乃遣劉山陽驅扇逋逃招逼亡命
潛圖密構規見掩襲蕭右軍夏矦征虜忠斷夙舉義形
於色奇謀宏振應手梟懸天道禍淫罪不容戮至於悖
禮違教傷化虐人射天弹路比之猶善刳胎斮脛方之
非酷盡㝢縣之竹未足紀其過窮山澤之兔不能盡其
罪自草昧以來圖牒所記昏君暴后未有若斯之甚者
也既人神乏主宗稷阽危海内沸騰氓庶板蕩百姓懔
懍如崩厥角蒼生喁喁投足無地幕府荷眷前朝義均
休戚上懷委付之重下惟在原之痛豈可卧薪引火坐
觀傾覆至尊體自高宗特鍾慈寵明並日月粹昭靈神
祥啟元龜符驗當璧作鎮陜藩化流西夏謳歌攸奉萬
有樂推右軍蕭穎胄征虜將軍夏矦詳並同心翼戴即
官舊楚二靈再朗九縣更新升平之運此焉復始康哉
之盛在乎兹日然帝德雖彰區宇未定元惡未黜天邑
猶梗仰禀宸規率前啟路即日遣冠軍竟陵内史曹景
宗等二十軍主長槊五萬驥騄為羣鶚視爭先龍驤並
驅步出横江直指朱雀長史冠軍將軍襄陽太守王茂
率三十軍主戈船七萬乘流電激推鋒扼險斜趣白城
南中郎諮議參軍軍主蕭偉等三十九軍主巨艦迅檝
衝波噎水旗鼓八萬焱集石頭南中郎諮議參軍軍主
蕭憺等四十二軍主熊羆之士甲楯十萬㳂波馳艓掩
據新亭益州刺史劉季連梁州刺史柳惔司州刺史王
僧景魏興太守裴師仁上庸太守韋叡新城太守崔僧
季並肅奉明詔龔行天罸蜀漢果銳㳂流而下淮汝勁
勇望波遄騖幕府總率貔貅驍勇百萬繕甲燕弧屯兵
冀馬樅金沸地鳴鞞聒天霜鋒曜日朱旗絳㝢方舟千
里駱驛係進蕭右軍訏謨上才兼資文武英略峻遠執
鈞匡世擁荆南之衆督四方之師宣讃中權奉衛輿輦
旍麾所指威稜無外龍驤虎步並集建業黜放愚狡均
禮海昏廓清神甸掃定京宇譬猶崩泰山而壓蟻壤決
懸河而注熛燼豈有不殄滅者哉今資斧所加止梅蟲
兒茹法珍而已諸君咸世胄羽儀書勲王府皆俛眉姦
黨受制凶威若能因變立功轉禍為福並誓河岳永紆
青紫若執迷不悟距逆王師大衆一臨刑兹罔赦所謂
火烈高原芝蘭同泯勉求多福無貽後悔賞罰之科有
如白水
表
申飭選人表
臣聞以言取士士飾其言以行取人人竭其行所謂才
生於代窮達惟時而風流遂往馳鶩成俗媒孽夸衒利
盡錐刀遂使官人之門肩摩轂擊豈直暴蓋露冠不避
寒暑遂乃戢屨杖策風雨必至良由鄉舉里選不師古
始稱肉度骨遺之管庫加以山河梁畢闕輿徵之恩金
張許史忠舊業之替吁可傷哉且夫譜諜訛誤詐偽多
緒人物雅俗莫肯留心是以冒襲良家即成冠族妄修
邊幅便為雅士負俗深累遽遭寵擢墓木已拱方被徽
榮故前代選官皆立選簿應在貫魚自有銓次胄籍升
降行能臧否或素定懷抱或得之輿論故得簡通賓客
無事掃門頃代陵夷九流乖失其有勇退忘進懷質抱
眞者選部或以未經朝謁難於進用或有晦善藏聲自
埋衡蓽又以名不素著絶其階緒必須畫刺投狀然後
彈冠則是驅迫廉撝奬成澆競愚謂自今選曹宜精隠
括依舊立簿使冠履無爽名實不違庶人識崖涘造請
自息且聞中間立格甲族以二十登仕後門以過立試
吏求之愚懷抑有未達何者設官分職惟才是務若八
元立年居皂隸而見抑四凶弱冠處鼎族而宜甄是則
世禄之家無意為善布衣之士肆心為惡豈所以弘奬
風流希向後進此實巨蠧尤宜刊革不然將使周人有
路傍之泣晉臣興漁獵之歎且俗長浮競人寡退情若
限歲登朝必增年就宦故貌寔昏童籍已踰立滓穢名
教於斯為甚臣總司内外憂責是任朝政得失義不容
隠伏願陛下垂聖淑之姿降聽覧之末則彝倫自穆憲
章惟允
請徵補謝朏何胤表
夫窮則獨善達以兼濟雖出處之道其揆不同用捨惟
時賢哲是蹈前新除侍中太子少傅朏前新除散騎常
侍太子詹事都亭侯胤羽儀世胄徽猷冠冕道業德聲
康濟雅俗昔居朝列素無宦情賓客簡通公卿罕預簮
紱未禠而風塵擺落且文宗儒肆互居其長清規雅裁
兼擅其美並逹照深識預覩亂萌見庸質之如初知貽
厥之無寄拂衣東山𦕈絶塵軌雖解組昌運寔避昏時
家膺鼎食而丼兹橡艾世襲青紫而安此懸鶉自澆風
肇扇用南成俗淳流素軌餘烈頗存誰其激貪功歸有
道康俗振民朝野一致雖在江海而勲同魏闕今泰運
甫開賤貧為恥况乎久藴瑚璉暫厭承明而可得求志
海隅永追松子臣負荷殊重參贊萬機寔賴羣才共成
棟榦思挹清源取鏡止水愚欲屈居僚首朝夕諮諏庶
足以翼宣寡薄式是王庭
書
喻袁昂手書
夫禍福無門興亡有數天之所棄人就能匡機來不再
圖之宜早頃藉聽道路承欲狼顧一隅既未悉雅懷聊
申往意獨夫狂悖振古未聞窮凶極虐歲月滋甚天未
絶齊聖明啟運兆民有賴百姓來蘇吾荷任前驅掃除
京邑方撥亂反正伐罪弔民至止以來前無横陣今皇
威四臨長圍已合遐邇畢集人神同奮銳卒萬計鐵馬
千羣以此攻戰何往不克况建業孤城人懷離阻面縛
軍門日夕相繼屠潰之期勢不云遠兼熒惑出端門太
白入氐室天文表於上人事符於下不謀同契實在兹
辰且范岫申胄久薦誠欵各率所由仍為掎角沈法瑀
孫肸朱端已先肅清吳會而足下欲以區區之郡禦堂
堂之師根本既傾枝葉安附童兒牧豎咸謂其非求之
明鑒實所未達今竭力昏主未足為忠家門屠滅非所
謂孝忠孝俱盡將欲何依豈若翻然改圖自招多福進
則遠害全身退則長守禄位去就之宜幸加詳擇若執
迷遂往同惡不悛大軍一臨誅及三族雖貽後悔寧復
云補欲布所懷故致今白
與蕭寳寅書
(寶寅本齊建安郡王高祖克建業殺其兄弟寳寅潛逃入魏封齊王高祖遣康絢於浮山)
(堰淮以灌揚徐魏除寳寅為鎮東將軍拒之高祖手書與寳寅寳寅表送其書陳忿毒之)
(意魏朝為之報答)
謝齊建安王寳寅亡兄長沙宣武王昔投漢中值北寇
華陽地絶一隅内無素畜外絶繼援守危疏勒計踰田
單卒能全土破敵以弱為強使至之日君臣動色左右
相賀齊明帝每念此功未嘗不輟箸咨嗟及至張永崔
慧景事大將覆軍於外小將懷貳於内事危累卵勢過
綴旒亡兄忠勇奮發旋師大峴重圍累日一鼔魚潰克
定慧景功踰桓文亡弟衛尉兄弟戮力盡心内外大勲
不報翻罹荼酷百口幽執禍害相尋朕於齊明帝外有
龕敵之力内盡帷幄之誠日自三省曾無寸咎遠身邊
外亦復不免遂遣劉山陽輕舟西上來見掩襲時危事
迫勢不得已所以誓衆樊鄧會踰孟津本欲翦除梅蟲
兒茹法珍等以雪冤酷拔濟親屬反身素里屬張稷王
珍國已建大事寳眰子晉屢動危機迫樂推之心應上
天之命事不獲已豈其始願所以自有天下絶棄房室
斷除滋味正欲使四海見其本心耳勿謂今日之位是
為可重朕之視此曾不如一芥雖復崆峒之蹤難追汾
陽之志何遠而今立此堰卿當未達本意朕於昆蟲猶
不欲殺亦何急爭無用之地戰蒼生之命也正為李繼
伯在壽陽侵犯邊境歲月滋甚或攻小城小戍或掠一
村一里若小相訓答終無寧日邊邑爭桑吳楚連禍所
以每抑鎮戍不與較計繼伯既得如此濫竊彌多今修
此堰止欲以報繼伯侵盜之役既非大舉所以不復文
移北土卿幼有倜儻之心早懷縱横之氣往日卿於石
頭舉事雖不克捷亦丈夫也今止河洛眞其時矣雖然
為卿計者莫若行率此衆襲據彭城别當遣軍以相影
援得捷之後便遣卿兄子屏侍送卿國廟并卿室家及
諸姪從若方欲還北更設竒計恐機事一差難重復集
勿為韓信受困野雞
答蕭穎胄書
(高祖將起義師東昏以劉山陽為巴陵太守使就蕭穎胄以襲襄陽及至巴陵高祖遣王)
(天獸賫書與穎胄以疑山陽山陽果疑不上穎胄乃斬天獸山陽信之將數十人馳入穎)
(胄伏甲斬之送首高祖仍以南康王尊號之議來告且曰時月未利當須來年遽便進兵)
(恐非廟算高祖答之發襄陽穎胄領兵會于軍)
今坐甲十萬糧用自竭况所藉義心一時驍銳事事相
接猶恐疑怠若頓兵十旬必生悔吝童兒立異便大事
不成今太白出西方杖義而動天時人謀有何不利處
分已定安可中息昔武王伐紂行逆太歲復須待年月
乎
與何胤書
想恒清豫縱情林壑致足懽也旣内絶心戰外勞物役
以道養和履候無爽若邪擅美東區山川相屬前世嘉
賞是為樂土僕推遷薄宦自東徂西晤言素對用成暌
闋傾首東顧曷日無懷疇昔懽遇曳裾儒肆寔欲卧遊
千載畋漁百氏一行為吏此事遂乖屬以世道威夷仍
離屯故投袂數千尅黜舋禍思得矚卷諮欵寓情古昔
夫豈不懷事與願謝君清襟素託栖寄不近中居人世
殆同隠淪旣俯捨青組又脱屣朱黻但理存用捨義貴
随時往識禍萌寔為先覺超然獨善有識欽嗟今者為
邦貧賤咸恥好仁由已幸無凝滯比别具白此未盡言
今遣侯承音息矯首還翰慰其引領
答陶弘景論書書一
近二卷欲少留差不為異紙卷是出裝書旣須見前所
以付耳無正可取備於此及欲更須細書如論箴例逸
少書無甚極細書樂毅論乃微麄徤恐非眞蹟太師箴
小復方媚筆力過嫩書體乖異二者已經至鑒此外便
無可付也
答陶弘景論書書二
又省别疏云故當宜微以著賞此旣勝事雖風訓非嫌
非嫌然非所習聊試略言夫運筆邪則無芒角執手寬
則書緩弱點掣短則法臃腫點撆長則法離澌畫促則
字横畫疎則字形慢拘則乏勢放又少則純骨無媚純
肉無力少墨浮澁多墨笨鈍比並皆然任意所之自然
之理也若抑揚得所趣舍無違随筆廉斷觸勢峰鬱揚
波折節中規合矩分間下注濃纖有方肥瘦相和骨力
相稱婉婉曖曖視之不足稜稜凜凛常有生氣適眼合
心便為甲科衆家可識亦當復貫串耳六義可工亦當
復由習耳一聞能持一見能記且古且今不無其人大
抵為論終歸是習程邈所以能變書體為之舊也張芝
所以能善書工學之積也旣舊且積方可以肆其談吾
少來乃至不能嘗畫甲子無論於篇紙老而言之亦復
何謂正足見嗤於當今貽笑於後代遂有獨冠之言覽
之背熱隠眞於是乎累眞矣此眞一藝之精非吾所謂
勝事此道心之塵非吾所謂無欲也
答陶弘景論書書三
省區别諸書良有精賞異同所未可知悉可否耳給事
黃門二紙為任靖書觀所送靖書諸字相附近彼二紙
靖書體解雜便當非靖書復當以點畫波撆論極諸家
之致此亦非可倉卒運於毫楮且保拙守中也許任二
跡并摹者並付反
答陶弘景論書書四
鍾書乃有一卷傳以為眞意謂悉是摹學多不足論有
兩三行許似摹微得鍾體逸少學鍾的可知近有二十
許首此外字細畫短多是鍾法今欲令人帖裝未便得
付來月有竟者當遣送也
答陶隠居書
知欲徙卜想諮請幽勝謀及蓍龜但遷徙之日為當使
人為當使鬼猶躡蹻因地其不滅也
報侯景書三首
大夫出境尚有所專況始創竒謀將建大業理須適事
而行随方以應卿誠心有本何假詞費
又
朕與公大義已定豈有成而相納敗而相棄乎今高氏
有使求和朕亦更思偃武進退之宜國有常制公但清
静自居無勞慮也
又
朕為萬乘之主豈可失信於一物想公深得此心不勞
復有啟也
與始興王憺書
蕭子雲書筆力勁駿心手相應巧踰杜度美過崔實當
與元常竝驅爭先
脚氣帖
數朝脚氣轉動不得多有憂懸情也二謝處委曲復當
有情故舊數有書問不可復有興也知何時再言話報
之
曹郢州帖
衆軍行人最今封如别曹郢州近遣樊士眞領三百人
猶在漁湖其應用行合應有四千人故指白
序
為亮法師製湼槃經疏序
非言無以寄言言即無言之累累言則可以息言言息
則諸見競起所以如來乘本願以託生現慈力以應化
離文字以設教忘心相以通道欲使珉玉異價涇渭分
流制六師而正四倒反八邪而歸一味折世智之角杜
異人之口導求珠之心開觀象之目救燒灼於火宅振
沈溺於浪海故法雨降而燋種更榮慧日升而長夜蒙
曉發迦葉之悱憤吐眞實之誠言雖復二施等於前五
大陳於後三十四問參差異辯方便勸引各隨意答舉
要論經不出兩塗佛性開其本有之源湼槃明其歸極
之宗非因非果不起不作義高萬善事絶百非空空不
能測其眞際玄玄不能窮其妙門自非德均平等心答
無生金牆玉室豈易入哉
記
立神明成佛義記
夫涉行本乎立信信立由乎正解解正則外邪莫擾信
立則内識無疑然信解所依其宗有在何者願神明以
不斷為精精神必歸妙果妙果體極常住精神不免無
常無常者前滅後生刹那不住者也若心用心於攀緣
前識必異後者斯則與境俱往誰成佛乎經云心為正
因終成佛果又言若無明轉則變成明案此經意理如
可求何者夫心為用本本一而用殊殊用自有興廢一
本之性不移一本者即無明神明也尋無明之稱非太
虚之目土石無情豈無明之謂故知識慮應明體不免
惑惑慮不知故曰無明而無明體上有生有滅生滅是
其異用無明心義不改將恐見其用異便謂心隨境滅
故繼無明名下加以住地之目此顯無明即是神明神
明性不遷也何以知然如前心作無間重惡後識起非
想妙善善惡之理大懸而前後相去甚迥斯用果無一
本安得如此相續是知前惡自滅惑識不移後善雖生
暗心莫改故經言若與煩惱諸結俱者名為無明若與
一切善法俱者名之為明豈非心識性一隨緣異乎故
知生滅遷變酬於往因善惡交謝生乎現境而心為其
本未曾異矣以其用本不斷故成佛之理皎然隨境遷
謝故生死可盡明矣
輿駕東行記
有覆船山酒罌山南次高驪山傳云昔有高驪國女來
東海神乘船致酒禮聘之女不肯海神撥船覆酒流入
曲阿故曲阿酒美也
連珠
連珠三首
盖聞水鏡不以妍媸殊照芝蘭寧為貴賤異芳是以弘
道歸於兼濟至德由乎兩忘
盖聞一𤯝不足以掩德五刑非可以妄加是以徑寸之
珠有時而纇盈尺之寳不能無瑕
盖聞理有漸萌豈須拔岳之力物有易傷不待凌雲之
繳是以微照積而山飄虛弦動而隼落
賜到溉連珠一首
研磨墨以騰文筆飛毫以書信如飛蛾之赴火豈焚身
之可吝必耄年其已及可假之於少藎
箴
凡百箴
凡百衆庶爾其聽之事之大小先當熟思思之不熟致
成反覆其心不定不可施令是曰亂常是曰敗政弗正
(一作止)厥身亦喪厥命惟慈惟恕惟孝惟敬嚴惟率下直
惟厥正如彼互鄉如彼暴虎家聲不建有忝爾祖思之
既熟决意而行臨難必勇見義忘生門有賢良家有忠
貞勿恃爾尊驕慢淫昏勿謂爾貴長夜荒醉日不恒中
月盈則虧崇山落峰高樹折枝履邪念正居安思危莫
言爾賤而不受命君子小人本無定性勿謂人微而以
自輕張他(疑)為卒李衡為兵忠信孝友皆以揚名有黃
叔度父牛醫者聲高海内名重天下伊尹負鼎太公屠
肉甯戚飯牛傅說版築皆王霸師世受爵禄誡爾凡百
勿戾勿昏人無貴賤道在則尊余重告爾莫自抑卑(疑)
克家棟梁唯斯為吉水清照净表直影端近取諸身無
假遠觀猗與哲人勿謂斯難
銘
硯銘
音模德寫
假墨圖心
文
即位告天文
皇帝臣衍敢用黝犢昭告於皇天后帝齊氏以歷運
斯既否終則亨欽若天應以命于衍夫任是司牧惟能
是授天命不于常帝王非一族唐謝虞受漢替魏升爰
及晉宋憲章在昔咸以君德馭四海元功子萬姓故能
大庇民黎光宅區宇齊代云季世主昏凶狡焉羣慝是
崇是長肆厥姦回暴亂以播虐于我有邦禆溥天惴惴
將墜於深壑九服八荒之内連率岳牧之君蹶角頓顙
匡救無術卧薪待然援天靡訴衍投袂星言摧鋒萬里
厲其掛冠之情用拯兆民之切銜膽誓衆覆銳屠堅建
立人主克翦昏亂遂因時來宰司邦國濟民康世實有
厥勞而晷緯呈祥川岳效祉朝夕坰牧日月郊畿代終
之符既顯革運之期已萃殊俗百蠻重譯獻欵人神遠
邇罔不和會於是羣公卿士咸致厥誠並以皇乾降命
難以謙拒齊帝脱屣萬邦授以神器衍自惟匪德辭不
獲許仰迫上玄之睠俯惟億兆之心宸極不可久曠民
神不可乏主遂藉樂推&KR0574;此嘉祚以兹寡薄臨御萬方
顧求夙志永言祗惕敬簡元辰恭兹大禮升壇受禪告
類上帝克播休祉以弘盛烈式傳厥後用永保于我有
梁惟明靈是饗
捨道歸佛文
維天監三年四月八日梁國皇帝蘭陵蕭衍稽首和南
十方諸佛十方尊法十方聖僧伏見經云發菩提心者
即是佛心其餘諸善不得為喻能使衆生出三界之苦
門入無為之勝路故如來漏盡智凝成覺至道通機德
圓取聖登慧炬以照迷鏡法流以澄垢啟瑞迹於天中
爍靈義於象外度羣迷於慾海引含識於湼槃登常樂
之高山出愛河之深際言乖四句語絶百非應迹娑婆
示生淨飯王宫誕相步三界而為尊道樹成光普大千
而流照但以機心淺薄好生厭怠自期二月當至雙林
遂乃湛說圓常且復潛輝鶴樹闍王滅罪婆藪除殃若
不逢植大聖法王誰能救接在迹雖隠其道無虧弟子
經遲迷荒躭事老子歷葉相承染此邪法習因善發棄
迷知返今捨舊醫歸憑正覺願使未來世中童男出家
廣弘經教化度含識同共成佛寧在正法之中長淪惡
道不樂依老子教暫得生天涉大乘心離二乘念正願
諸佛證明菩薩弟子蕭衍和南
金剛般若懴文
菩薩戒弟子皇帝稽首和南十方諸佛無量尊法一切
賢聖如來以四十年中所說般若本末次第略有五時
大品小品枝條分散仁王天王宗源派别金剛道行隨
義制名須眞法才以人標題雖復前說後說應現不同
至理至言其歸一揆莫非無相妙法悉是智慧深經以
有取之既為殊失就無求也彌見深乖義異去來道非
内外遣之又遣之不能得其眞空之以空之未足明其
妙眞俗同棄本迹俱冥得之於心然後為法是以無言
童子妙得不言之妙不說菩薩深見無說之深弟子習
學空無修行智慧早窮尊道克已行法方欲以家刑國
自近及遠一念之善千里斯應一心之力萬國皆歡恒
沙衆生皆為法侶微塵世界悉是道場今謹於某處建
如干僧如干日金剛般若懴現前大衆至心敬禮釋迦
牟尼佛金剛般若禮長老須菩提願諸佛菩薩以般若
因緣同時集會哀憐萬品護念羣生引入慧流同歸佛
海得金剛之妙寳見金牒之深經頂戴奉持終不捨離
逮得已利盡諸有結心行自在無復塵勞稽首敬禮常
住三寳
摩訶般若懴文
菩薩戒弟子皇帝稽首和南十方諸佛及無量尊法一
切賢聖觀夫常樂我淨盖眞常之妙本無常苦空乃世
相之累法而苦樂殊見分别之路興眞俗異名計著之
情反顚倒我人之所彌見愚癡取舍有無之間轉成專
附豈知妙道無相至理絶言實法唯一眞如不二諸佛
以慈悲之力開方便之門教之以遣蕩示之以冥滅百
非俱棄四句皆亡然後無復塵勞解脫清淨但般若之
說唯有五時而智慧之旨終歸一趣莫非第一義諦悉
是無上法門弟子頗學空無深知虛假王領四海不以
萬乘為尊攝受兆民彌覺萬幾成累每時丕顯嗟三有
之洞然終日乾乾歎四生之俱溺常願以智慧燈照朗
世間般若舟航濟渡凡識今謹於某處建如干僧如干
日大品懴現前大衆至心敬禮慧命須菩提願諸衆生
離染著相迴向法喜安住禪悦同到香城共見寳臺般
若識諸法之無相見自性之恒空無生法忍自然具足
稽首敬禮常住三寳
斷酒肉文
弟子蕭衍敬白諸大德僧尼諸義學僧尼諸寺三官夫
匡正佛法是黑衣人事迺非弟子白衣所急但經教亦
云佛法寄囑人王是以弟子不得無言今日諸僧尼開
意聽受勿生疑閉内懷忿異凡出家人所以異於外道
者正以信因信果信經所明信是佛說經言行十惡者
受於惡報行十善者受於善報此是經教大意如是若
出家人猶嗜飲酒噉食魚肉是則為行同於外道而復
不及何謂同於外道外道執斷常見無因無果無施無
報今佛弟子酣酒嗜肉不畏罪因不畏苦果即是不信
因不信果與無施無報者復何以異此事與外道見同
而有不及外道是何外道各信其師師所言是弟子言
是師所言非弟子言非湼槃經言迦葉我今日制諸弟
子不得食一切肉而今出家人猶自噉肉戒律言飲酒
犯波夜提猶自飲酒無所疑難此事違於師教一不及
外道又外道雖復邪僻持牛狗戒既受戒已後必不犯
今出家人既受戒已輕於毁犯是二不及外道又外道
雖復五熱炙身投淵赴火窮諸苦行未必皆噉食衆生
今出家人噉食魚肉是三不及外道又外道行其異學
雖不當理各習師法無有覆藏今出家人噉食魚肉於
所親者乃自和光於所疎者則有隠避如是為行四不
及外道又外道各宗所執各重其法乃自高聲大唱云
不如我道眞於諸異人無所忌憚今出家人或復年時
已長或復素為物宗噉食魚肉極自艱難或避弟子或
避同學或避白衣或避寺官懷挾邪志﨑嶇覆藏然後
方得一過噉食如此為行五不及外道又復外道直情
逕行能長已徒衆惡不能長異部惡今出家人噉食魚
肉或為白衣弟子之所聞見内無慚愧方飾邪說云佛
教為法本存遠因在於即日未皆悉斷以錢買肉非已
自殺此亦非嫌白衣愚癡聞是僧說謂眞實語便復信
受自行不善增廣諸惡是則六不及外道又外道雖復
非法說法法說非法各信經書死不違背今出家人噉
食魚肉或云肉非已殺猶得自噉以錢買肉亦復非嫌
如是說者是事不然湼槃經云一切肉悉斷及自死者
自死者猶斷何况不自死者楞伽經云為利殺衆生以
財網諸肉二業俱不善死墮呌呼獄何謂以財網肉陸
設罝罘水設網罟此是以網網肉若於屠殺人間以錢
買肉此是以財網肉若令此人不以財網肉者習惡律
儀捕害衆生此人為當專自供口亦復别有所擬若别
有所擬向食肉者豈無殺分何得云我不殺生此是灼
然違背經文是七不及外道又復外道同其法者和合
異其法者苦治令行禁止莫不率從今出家人或為師
長或為寺官自開酒禁噉食魚肉不復能得施其教戒
裁欲發言他即譏刺云師向亦爾寺官亦爾心懷内熱
默然低頭面赤汗出不復得言身既有瑕不能伏物便
復摩何直爾止住所以在寺者乖違受道者放逸此是
八不及外道又外道受人施與如已法受烏戒人受烏
戒施受鹿戒人受鹿戒施烏戒人終不覆戒受鹿戒施
鹿戒人終不覆戒受烏戒施今出家人云我能精進我
能苦行一時覆相誑諸白衣出即飲酒開衆惡門入即
噉肉集衆苦本此是九不及外道又外道雖復顚倒無
如是衆事酒者是何臭氣水榖失其正性成此别氣衆
生以罪業因緣故受此惡觸此非正眞道法亦非甘露
上味云何出家僧尼猶生躭嗜僧尼授白衣五戒令不
飲酒令不妄語云何翻自飲酒違負約誓七衆戒八戒
齋五篇七聚長短律儀於何科中而出此文其餘衆僧
故復可可至學律者彌不宜爾且開放逸門集衆惡本
若白衣人丼此狂藥出家人猶當訶止云某甲汝就我
受五戒不應如是若非受戒者亦應云檀越酒是惡本
酒是魔事檀越今日幸可不飲云何出家人而應自飲
尼羅浮陀地獄身如段肉無有識知此是何人皆飲酒
者出家僧尼豈可不深信經教自棄正法行於邪道長
衆惡根造地獄苦習行如此豈不内愧猶服如來衣受
人信施居處塔寺仰對尊像若飲酒食肉如是等事出
家之人不及居家何故如是在家人雖飲酒噉肉無犯
戒罪此一不及居家人在家人雖復飲酒噉肉各有丘
窟終不以此仰觸尊像此是二不及居家人在家人雖
復飲酒噉肉終不吐泄寺舍此是三不及居家人在家
人雖復飲酒噉肉無有譏嫌出家人若飲酒噉肉使人
輕賤佛法此是四不及居家人在家人雖復飲酒噉肉
門行井竈各安其鬼出家人若飲酒噉肉臭氣薰蒸一
切善神皆悉遠離一切衆魔皆悉歡喜此是五不及居
家人在家人雖復飲酒噉肉自破財産不破他財出家
人飲酒噉肉自破善法破他福田是則六不及居家人
在家人雖復飲酒噉肉皆是自力所辦出家人若飲酒
噉肉皆他信施是則七不及居家人在家人雖復飲酒
噉肉是常業更非異事出家人若飲酒噉肉衆魔外道
各得其便是則八不及居家人在家人雖復如此飲酒
噉肉猶故不失世業大躭昏者此則不得出家人若飲
酒噉肉若多若少皆斷佛種是則九不及居家人不及
外道不及居家略出所以各有九事欲論過患條流甚
多可以例推不復具言今日大德僧尼今日義學僧尼
今日寺官宜自警戒嚴淨徒衆若其懈怠不遵佛教猶
是梁國編戶一民弟子今日力能治制若猶不依佛法
是諸僧官宜依法問京師頃年講大湼槃經法輪相續
便是不斷至於聽受動有千計今日重令法雲法師為
諸僧尼講四相品四中少分諸僧尼常聽湼槃經為當
曾聞此說為當不聞若已曾聞不應遠背若未曾聞今
宜憶持佛經中究竟說斷一切肉乃至自死者亦不許
食何况非自死者諸僧尼出家名佛弟子云何不從師
教經言食肉者斷大慈種何謂斷大慈種凡大慈者皆
令一切衆生同得安樂若食肉者一切衆生皆為怨對
同不安樂若食肉者是遠離聲聞法若食肉者是遠離
辟支佛法若食肉者是遠離菩薩法若食肉者是遠離
菩提道若食肉者是遠離佛果若食肉者是遠離大湼
槃若食肉者障生六欲天河況湼槃果若食肉者是障
四禪法若食肉者是障四空法若食肉者是障戒法若
食肉者是障定法若食肉者是障慧法若食肉者是障
信根若食肉者是障進根若食肉者是障念根若食肉
者是障定根若食肉者是障慧根舉要為言障三十七
道品若食肉者是障四眞諦若食肉者是障十二因緣
若食肉者是障六波羅蜜若食肉者是障四弘誓願若
食肉者是障四攝法若食肉者是障四無量心若食肉
者是障四無礙智若食肉者是障三三昧若食肉者是
障八解脱若食肉者是障九次第定若食肉者是障六
神通若食肉者是障百八三昧若食肉者是障一切三
昧若食肉者是障海印三昧若食肉者是障首楞嚴三
昧若食肉者是障金剛三昧若食肉者是障五眼若食
肉者是障十方若食肉者是障四無所畏若食肉者是
障十八不共法若食肉者是障一切種智若食肉者是
障無上菩提何以故若食肉者障菩提心無有菩薩法
以食肉故障不能得初地以食肉故障不能得二地乃
至障不能得十地以無菩薩法無菩薩法故無四無量
心無四無量心故無有大慈大悲以是因緣佛子不續
所以經言食肉者斷大慈種諸出家人雖復不能行大
慈大悲究竟菩薩行成就無上菩提何為不能忍此臭
腥修聲聞辟支佛道鴟鴉嗜鼠蝍蛆丼螮以此而推何
可嗜著至於豺犬野犴皆知嗜肉人最有知勝諸衆生
近與此等同丼臭腥豈直常懷殺心斷大慈種凡食肉
者自是可鄙諸大德僧諸解義者講湼槃經何可不慇
懃此句令聽受者心得悟解又有一種愚癡之人云我
止噉魚實不食肉亦應開示此處不殊水陸衆生同名
為肉諸聽講者豈可不審諦受持如說修行凡食肉者
如前說此皆是遠事未為近切諸大德僧尼當知噉食
衆生者是魔行噉食衆生是地獄種噉食衆生是恐怖
因噉食衆生是斷命因噉食衆生是自燒因噉食衆生
是自煮因噉食衆生是自炮因噉食衆生是自炙因噉
食衆生是自割因噉食衆生是自剥因噉食衆生是斷
頭因噉食衆生是斷手因噉食衆生是斷足因噉食衆
生是破腹因噉食衆生是破背因噉食衆生是刳腸因
噉食衆生是碎髄因噉食衆生是抉目因噉食衆生是
割鼻因噉食衆生是截耳因噉食衆生是貧窮因噉食
衆生是下賤因噉食衆生是凍餓因噉食衆生是醜陋
因噉食衆生是聾因噉食衆生是盲因噉食衆生是瘖
因噉食衆生是瘂因噉食衆玍是跛因噉食衆生是蹇
因噉食衆生是瘡因噉食衆生是瘍因噉食衆生是疥
因噉食衆生是癬因噉食衆生是瘤因噉食衆生是癭
因噉食衆生是瘑因噉食衆生是疵因噉食衆生是癰
因噉食衆生是癤因噉食衆生是痔因噉食衆生是疽
因噉食衆生是瘻因噉食衆生是癩因噉食衆生是致
蚤因噉食衆生是致虱因噉食衆生是致蚊因噉食衆
生是致䖟因噉食衆生是遭毒蟲因噉食衆生是遭惡
獸因噉食衆生是病瘦因噉食衆生是寒熱因噉食衆
生是頭痛因噉食衆生是心痛因噉食衆生是腹痛因
噉食衆生是胸痛因噉食衆生是背痛因噉食衆生是
手痛因噉食衆生是足痛因噉食衆生是髄痛因噉食
衆生是腸痛因噉食衆生是筋縮因噉食衆生是胃反
因噉食衆生是脈絶因噉食衆生是血流因噉食衆生
是咽塞因噉食衆生是喉痛因噉食衆生是風病因噉
食衆生是水病因噉食衆生是四大不調適因噉食衆
生是五臟不調適因噉食衆生是六腑不調適因噉食
衆生是癲因噉食衆生是狂因噉食衆生乃至是四百
四病一切衆病因噉食衆生是熱因噉食衆生是惱因
噉食衆生是受壓因噉食衆生是遭水因噉食衆生是
遭火因噉食衆生是遭風因噉食衆生是遭偷因噉食
衆生是遭劫因噉食衆生是遭賊因噉食衆生是鞭因
噉食衆生是杖因噉食衆生是笞因噉食衆生是督因
噉食衆生是罵因噉食衆生是辱因噉食衆生是繫因
噉食衆生是縛因噉食衆生是幽因噉食衆生是閉因
噉食衆生是生苦因噉食衆生是老苦因噉食衆生是
病苦因噉食衆生是死苦因噉食衆生是怨憎會苦因
噉食衆生是愛别離苦因噉食衆生是求不得苦因噉
食衆生是五受陰苦因噉食衆生是行苦因噉食衆生
是壊苦因噉食衆生是苦苦因噉食衆生是想地獄因
噉食衆生是黑繩地獄因噉食衆生是衆合地獄因噉
食衆生是呌喚地獄因噉食衆生是大呌喚地獄因噉
食衆生是熱地獄因噉食衆生是大熱地獄因噉食衆
生是阿鼻地獄因噉食衆生是八寒八熱地獄因乃至
是八萬四千鬲子地獄因乃至是不可說不可說鬲子
地獄因噉食衆生乃至是一切餓鬼因噉食衆生乃至
是一切畜生因當知餓鬼有無量苦當知畜生有無量
苦畜生暫生暫死為物所害生時有無量怖畏死時有
無量怖畏此皆是殺業因緣受如是果若欲具列殺果
展轉不窮盡大地草木亦不能容受向來所說雖復多
途舉要為言同一苦果但苦中自有輕重所以今日致
衆苦果皆由殺業惱害衆生略舉一隅粗言少分諸大
德僧尼諸義學僧尼諸寺三官復當應思一大事若使
噉食衆生父衆生亦報噉食其父若噉食衆生母衆生
亦報噉食其母若噉食衆生子衆生亦報噉食其子如
是怨對報相噉食歷劫長夜無有窮已如經說有一女
人五百世害狼兒狼兒亦五百世害其子又有女人五
百世斷鬼命根鬼亦五百世斷其命根如此皆是經說
不可不信其餘相報推例可知諸大德僧尼諸義學僧
尼諸寺三官又有一大事當應信受從無始已來至於
此生經歷六道僃諸果報一切親緣遍一切處直以經
生歷死神明隔障是諸眷属不復相識今日衆生或經
是父母或經是師長或經是兄弟或經是姊妹或經是
兒孫或經是朋友而今日無有道眼不能分别還相噉
食不自覺知噉食之時此物有靈即生忿恨還成怨對
向者至親還成至怨如是之事豈可不思暫爭舌端一
時少味永與宿親長為怨對可為痛心難以言說白衣
居家未可適道出家學人被如來衣習菩薩行宜應深
思諸大德僧尼諸義學僧尼諸寺三官又復當思一事
凡噉食衆生是一切衆生惡知識是一切衆生怨家如
是怨家遍滿六道若欲修行皆為障難一理中障難二
事中障難何者是理中障難以業因緣自生障難令此
行人愚癡無慧不知出惡無有方便設值善知識不能
信受設復信受不能習行此是理中障難事中障難者此
諸怨對或在惡鬼中或在毒獸中或在有大力神中或
在大力龍中或在魔中或在天中如是處處來作留難
設令修行遇善知識深心信受適欲習行便復難起或
引入邪道或惱令心亂修戒修定修慧修諸功德常不
清淨常不滿足皆是舊怨起諸對障此是事中障難如
是之事又宜深思但以一噉食衆生因緣能遠離一切
佛法有如是種種過患貪毒亦如是瞋毒亦如是癡毒
亦如是三毒等分皆同過患相與宜深自覺察善思方
便
斷酒肉文(二)
弟子蕭衍又復敬白諸大德僧尼諸義學僧尼諸寺三
官北山蔣帝猶且去殺若以不殺祈願輒得上教若以
殺生祈願輒不得教想今日大衆已應聞知弟子巳勒
諸廟祝及以百姓凡諸羣祀若有祈報者皆不得薦生
類各盡誠心止修蔬供蔣帝今日行菩薩道諸出家人
云何反食衆生行諸魔行一日北山為蔣帝齋所以皆
請菜食僧者正以幽靈悉能鍳見若不菜食僧作菜食
往將恐蔣帝惡賤佛法怪望弟子是諸法師當見此意
斷酒肉文(三)
弟子蕭衍又敬白大德僧尼諸義學者一切寺三官弟
子蕭衍於十方一切諸佛前於十方一切尊法前於十
方一切聖僧前與諸僧尼共伸約誓今日僧衆還寺已
後各各檢勒使依佛教若復有飲酒噉肉不如法者弟
子當依王法治問諸僧尼若披如來衣不行如來行是
假名僧與盜賊不異如是行者猶是弟子國中編戶一
民今日以王力足相治問若為外司聽察所得若為寺
家自相糺舉不問年時老少不問門徒多少弟子當令
寺官集僧衆鳴犍搥捨戒還俗著在家服依湼槃經還
俗策使唯最老舊者最多門徒者此二種人最宜先問
何以故治一無行小僧不足以改革物心治如是一大
僧足以驚動視聽推訃名德大僧不應有此設令有此
當依法治問其餘小僧故自忘言今日集會此是大事
因緣非直一切諸佛在此非直一切尊法在此非直一
切聖僧在此諸天亦應遍滿虚空諸仙亦應遍滿虚空
護世四王亦應在此金剛蜜迹大辯天神功德天神韋
䭾天神毘紐天神摩醯首羅散脂大將地神堅牢迦毘
羅王孔雀王封頭王富尼跋陀羅迦王阿修羅伽王摩
尼跋陀羅伽王金毘羅王十方二十八部夜乂神王一
切持咒神王六方大護都使安國如是一切有大神足
力有大威德力如是一切善神遍滿虚空五方龍王娑
竭龍王阿耨龍王難陀龍王跋難陀龍王伊那滿龍王
如是一切菩薩龍王亦應遍滿在此天龍夜乂乾闥婆
王阿修羅王迦樓羅王緊那羅王摩睺羅伽王人非人
等如是一切有大神足力有大威德力八部神王皆應
在此今日土地山川房廟諸神亦應仄塞虛空如是幽
顯莫不鑒觀唯無瑕者可以戮人唯自淨者可以淨人
弟子今日唱言此事僧尼必當有不平色設令刳心擲
地以示僧尼丐數片肉無以取信古人有言非知之難
其在行之弟子蕭衍雖在居家不持禁戒今日當先自
為誓以明本心弟子蕭衍從今已去至於道場若飲酒
放逸起諸婬欲欺誑妄語噉食衆生乃至飲於乳蜜及
以酥酪願一切有大力鬼神先當苦治蕭衍身然後將
付地獄閻羅王與種種苦乃至衆生皆成佛盡弟子蕭
衍猶在阿鼻地獄中僧尼若有飲酒噉魚肉者而不悔
過一切大力鬼神亦應如此治問增廣善衆清淨佛道
若未為幽司之所治問猶在世者弟子蕭衍當如法治
問驅令還俗與居家衣随時役使願今日二部僧尼各
還本寺匡正佛法和合時衆皆令聽經法者如說修行
不可復令斷大慈種便弟子不續若有犯法破戒者皆
依僧制如法治問若有容受不相舉治者當反任罪又
僧尼寺有事四天王迦毘羅神猶設鹿頭及羊肉等是
事不可急宜禁斷若不禁斷寺官任咎亦同前科别宣
意
斷酒肉文(四)
弟子蕭衍敬白諸大德僧尼諸義學僧尼諸寺三官向
已粗陳魚肉障累招致苦果今重復欲通白一言閻浮
提夀云百二十至於世間罕聞其人遷變零落亦無宿
少經言以一念頃有六十刹那生老無常謝不移時暫
有諸根俄然衰滅三途等苦倏忽便及欲離地獄其事
甚難戒德清淨猶懼不免況於毁犯安可免乎雖復長
齋菜食不勤方便欲免苦報亦無是處何以故爾此生
雖可不犯衆罪後報業強現無方便三途等苦不能遮
止況復飲酒噉食衆生諸僧尼必信佛語宜自力勵若
云菜食為難此是信心薄少若有信心宜應自強有决
定心菜食何難菜蔬魚肉俱是一惑心若能安便是丼
露上味心若不安便是臭穢下食所以湼槃經言受食
之時令作子肉想如俱非惑豈須此法且置遠事止借
近喻今已能蔬食者厭惡血腥其於不能蔬食者厭惡
菜茹事等如此宜應自力迴不善惑以為善惑就善惑
中重為方便食菜子想以如是心便得决定凡不能離
魚肉者皆云菜蔬冷令人虛乏魚肉温於人補益作如
是說皆是倒見今試復粗言其事不爾若久食菜人榮
衛流通凡如此人法多患熱榮衛流通則能飲食以飲
食故氣力充滿是則菜蔬不冷能有補益諸苦行人亦
皆菜蔬多悉患熱類皆堅強神明清爽少於昏疲凡魚
為生類皆多冷血腥為法增長百疾所以食魚肉者神
明理當昏濁四體法皆沈重無論方招後報有三途苦
即時四大交有不及此豈非惑者因心各有所執丼魚
肉者便謂為温為補此是倒見事不可信復有一種人
食菜以為冷便復解素此是行者未得菜意菜與魚肉
如水與火食菜纔欲得力復噉魚肉魚肉腥臊能滅菜
力所以惑者云菜為性冷凡數解素人進不得菜蔬之
力退不得魚肉邪益法多羸冷少有堪能是諸僧尼復
當知一事凡食魚肉是魔境界行於魔行心不决定多
有留難内外衆魔共相嬈作所以行者思念魚肉酒是
魔漿故不待言凡食魚肉嗜飲酒者善神遠離内無正
氣如此等人法多衰惱復有一種人雖能菜食恃此憍
慢多於瞋恚好生貪求如是之人亦墜魔界多於衰惱
又有一種人外行似熟内心麤惡見人勝已常懷忿嫉
所行不善皆悉覆相如是等人亦行魔界雖復菜蔬亦
多衰惱若心力决正蔬食苦到如是等人多為善力所
扶法多堪能有不直者宜應思覺勿以不决定心期决
定人諸大德僧尼有行業已成者今日已去善相開導
令未得者今去皆得若已習行願堅志力若未曾行願
皆改革今日相與共為菩提種子勿怪弟子蕭衍向來
所白
樂府
芳樹
綠樹始搖芳芳生非一葉一葉度春風芳華自相接雜
色亂參差衆花紛重疊重疊不可思思此誰能愜
有所思
誰言生離久適意與君别衣上芳猶在握裏書未滅腰
間雙綺帶夢為同心結常恐所思露瑶華未忍折
臨高臺(樂府作簡文今從玉臺作武帝)
高臺半行雲望望高不極草樹無參差山河同一色髣
髴洛陽道道遠難别識玉階故情人情來共相憶
雍臺
日落登雍臺佳人殊未來綺窗蓮花掩網戶琉璃開䒠
茸臨紫桂蔓延交青苔月沒光陰盡望子獨悠哉
長安有狹邪行(帝王集作魏武帝者非)
洛陽有曲陌曲陌不通驛忽遇二少童扶轡問君宅我
宅邯鄲右易憶復可知大息組絪緼中息佩陸離小息
尚青綺總轡遊南皮三息俱入門家臣拜門垂三息俱
升堂旨酒盈千巵三息俱入戶戶内有光儀大婦理金
翠中婦事玉觹小婦獨閒暇調笙遊曲池丈人少裵徊
鳳吹方參差
擬青青河畔草
幕幕繡戶絲悠悠懷昔期昔期久不歸鄉國曠音徽音
徽空結遲半寝覺如至既寤了無形與君隔平生月以
雲掩光葉以霜催老當途競自容莫肻為妾道
擬明月照高樓
圓魄當虛闥清光流思延延思對孤影悽怨還自憐臺
鏡早生塵匣琴又無絃悲慕屢傷節離憂亟華年君如
東扶景妾似西柳煙相去既路迥明晦亦殊懸願為銅
鐵轡以感長樂前
閶闔篇
西漢本佳妍金馬望甘泉衛尉屯兵上期門曉漏傳猶
重河東賦欲知追神仙羽騎凌雲轉閶闔帶空懸長旗
掃月窟鳳跡輾星躔但使丹砂就能令憶萬年
邯鄲歌
回顧㶚陵上北指邯鄲道短衣妾不傷南山為君老
子夜歌二首
恃愛如欲進含羞未肻前朱口發豔歌玉脂弄嬌絃
朝日照綺窗光風動紈羅巧笑蒨兩犀美目揚雙蛾
子夜四時歌
春歌四首
階上香入懷庭中花照眼春心一如此情來不可限
蘭葉始滿池梅花已落枝持此可憐意摘以寄心知
朱日光素冰黃花映白雪折梅寄佳人共迎陽春月
花塢蝶雙飛柳堤鳥百舌不見佳人來徒勞心斷絶
夏歌四首
江南蓮花開紅光照碧水色同心復同藕異心無異
閨中花如繡簾上露如珠欲知有所思停織復踟蹰
玉盤著朱李金杯盛白酒雖欲持自親復恐不甘口
含桃落花日黃鳥營飛時君住馬已疲妾去蠶欲饑
秋歌四首
繡帶合歡結錦衣連理文懷情入夜月含笑出朝雲
七采紫金柱九華白玉梁但歌雲不去含吐有餘香
吹漏未可停絃斷更當續俱作雙絲引共奏同心曲
當信抱梁期莫聽廻風音鏡中兩人髻分明無兩心
冬歌四首
寒閨動黻帳密筵重錦席賣眼拂長袖含笑留上客
别時鳥啼戶今晨雪滿墀過此君不返但恐綠鬢衰
果欲結金蘭但看松柏林經霜不墮地歲寒無異心
一年漏將盡萬里人未歸君志固有在妾軀乃無依
歡聞歌二首
豔豔金樓女心如玉池蓮持底報郎恩俱期遊梵天
南有相思木合影復同心遊女不可求誰能息空陰
團扇歌
手中白團扇淨如秋團月清風任動生嬌香承意發
碧玉歌
杏梁日始照蕙席歡未極碧玉奉金杯綠酒助花色
上聲歌
花色過桃杏名稱重金瓊名歌非下里含笑作上聲
襄陽白銅鞮歌三首
陌頭征人去閨中女下機含情不能言送别沾羅衣
草樹非一香花葉百種色寄語故情人知我心相憶
龍馬紫金鞍翠眊白玉羈照耀雙闕下知是襄陽兒
楊叛兒
桃花初發紅芳草尚抽綠南音多有會偏重叛兒曲
白紵辭二首
朱絲玉柱羅象筵飛琯促節舞少年短歌流目未肻前
含笑一轉私自憐
纖腰嫋嫋不任衣嬌怨獨立特為誰赴曲君前未忍歸
上聲急調中心飛
河中之水歌
河中之水向東流洛陽女兒名莫愁莫愁十三能織綺
十四採桑南陌頭十五嫁為盧家婦十六生兒字阿矦
盧家蘭室桂為梁中有鬱金蘇合香頭上金釵十二行
足下絲履五文章珊瑚掛鏡爛生光平頭奴子擎(一作提)
履箱人生富貴何所望恨不早嫁東家王
東飛伯勞歌(一云紹古歌)
東飛伯勞西飛燕黃姑織女時相見誰家兒女對門居
開顔發豔照里閭南窗北牖掛明(藝文作桂月)光羅帷綺帳
脂粉香女兒年幾十五六窈窕無雙顔如玉三春已暮
花從風空畱可憐誰與同
江南弄(七曲言以下雜)
(古今樂錄曰武帝改西曲製江南上雲樂十四曲江南弄七曲)
江南弄
和云陽春路娉婷出綺羅
衆花雜色滿上林舒芳耀綠垂輕陰連手躞蹀舞春心
舞春心臨歲腴中人望獨踟蹰
龍笛曲
和云江南音一唱值千金
美人綿眇在雲堂雕金鏤竹眠玉牀婉愛寥亮繞虹梁
繞虹梁流月臺駐狂風鬱徘徊
採蓮曲
和云採蓮渚窈窕舞佳人
遊戲五湖採蓮歸發花田葉芳襲衣為君豔歌世所希
世所希有如玉江南弄採蓮曲
鳳笙曲
和云弦吹席長袖善畱客
綠耀尅碧彫琯笙朱唇玉指學鳳鳴流速參差飛且停
飛且停在鳳樓弄嬌響間清謳
採菱曲
和云菱歌女解佩戲江陽
江南稚女珠腕繩金翠搖首紅顔興桂棹容與歌採菱
歌採菱心未怡翳羅袖望所思
遊女曲
和云當年少歌舞承酒笑
氛氲蘭麝體芳滑容色玉耀眉如月珠佩婐&KR1773;戲金闕
戲金闕遊紫庭舞飛閣歌長生
朝雲曲
和云徙倚折耀華
張樂陽臺歌上謁如寢如興芳晻曖容光既豔復還沒
復還沒望不來巫山高心徘徊
上雲樂(七曲)
鳳臺曲
和云上雲眞樂萬春
鳳臺上兩悠悠雲之際神光朝天極華蓋遏延州羽衣
昱耀春吹去復畱
桐柏曲
和云可憐真人遊
桐柏真昇帝賓戲伊谷遊洛濱參差列鳳管容與起梁
塵望不可至徘徊謝時人
方丈曲
方丈上崚層雲挹八玉御三雲金書發幽會碧簡吐玄
門至道虛凝冥然共所遵
方諸曲
和云方諸上可憐歡樂長相思
方諸上上雲人業守仁摐金集瑶池步光禮玉晨霞蓋
容長肅清虚伍列真
玉龜曲
和云可憐遊戲來
玉龜山真長仙九光曜五雲生交帶要分影大華冠晨
纓耉(一作壽)如玄羅出入遊太清
金丹曲
和云金丹會可憐乘白雲
紫霜耀絳雪飛追以還轉復飛九真道方微千年不傳
一傳裔雲衣
金陵曲
句曲仙長樂遊洞天巡會跡六門揖玉板登金門鳳泉
迴肆鷺羽降尋雲鷺羽一流芳芬鬱氛氲
詩
逸民(四言)
如壟生木木有異心如林鳴鳥鳥有殊音如江遊魚魚
有浮沈巖巖山高湛湛水深事迹易見理相難尋
直石頭(以下五言)
率土皆王土安知全高尚東壟棄黍稷西遊入卿相属逢
利建始投分參末將尺寸功未施河山賞已諒攝官因時
暇曳裾聊起望鬱盤地勢遠參差百雉壯翠壁絳霄際丹
樓青霞上夕池出濠渚朝雲生疊嶂籠鳥易為恩屠羊無
飾讓泰階端且平海水本無浪小臣何日歸頓轡從閒放
答任殿中宗記室王中書别
(帝初仕齊為隨王鎮西諮議參軍隨王鎮荆州帝赴鎮時同列以詩送别)
問我去何節光風正悠悠蘭華時未晏舉𬒮徒離憂緩
客承别酒鳴琴和好仇清宵一已曙藐爾泛長洲眷言
無歇緒深情附還(音旋)流
宴詩
止殺心自詳勝殘道未遍四主漸懷音九夷稍革面世
治非去兵國安豈忘戰釣臺聞史籍岐陽書記傳
首夏泛天池
薄遊朱明節泛漾天淵池舟楫互容與藻蘋相推移碧
沚紅菡萏白沙青漣漪新波拂舊石殘花落故枝葉軟
風易出草密路難披
登北顧樓
歇駕止行警迴輿暫遊識清道巡丘壑緩步肆登陟鴈
行上差池羊腸轉相逼歷覽窮天步矖矚盡地域南城
連地險北顧臨水側深潭下無底高岸長不測舊嶼石
若構新洲花如織
天安寺疏圃堂
乘和蕩猶豫此焉聊止息連山去無限長洲望不極參
差照光彩左右皆春色掩曖矚遊絲出沒看飛翼其樂
信難忘翛然寧有飾(一作極)
籍田
寅賓始出日律中方星鳥千畆土膏紫萬頃陂色縹嚴
駕佇霞昕浥露逗光曉啟行天猶暗伐鼓地未悄蒼龍
發蟠蜿青旂引窈窕仁化洽孩蟲德令禁胎夭耕藉乘
月映遺滯指秋杪年豐廉讓多歲薄禮節少公卿秉耒
耜庶甿荷鉏耰一人慙百王三推先億兆
撰孔子正言竟述懷詩
(隋志孔子正言二十卷梁武帝撰)
志學恥傳習弱冠闕師友愛悦夫子道正言思善誘刪
次起實沈殺青在建酉孤陋乏多聞獨學少擊叩仲冬
寒氣嚴霜風折細柳白水凝澗谿黃落散堆阜康哉信
股肱惟聖歸元首獨歎予一人端然無四友
遊仙
水華䆒靈奥陽精測神秘具聞上仙訣留丹未肯餌潛
名遊柱史隠迹居郎位委曲鳳臺日分明柏寢事蕭史
暫徘徊待我升龍轡
遊鍾山大愛敬寺
曰予受塵縳未得留蓋纏三有同永夜六道等長眠才
性乏方便智力非善權生住無停相刹那即徂遷歎逝
比悠稔交臂乃奢年從流既難反弱喪謂不然二苦常
追随三毒自燒然貪癡養憂畏(一作愛)熱惱坐焦煎道心
理歸終信首故宜先駕言追善友回輿尋勝緣面勢周
大地縈帶極長川稜層疊嶂遠迤邐隥道懸朝日照花
林光風起香山飛鳥發差池出雲去連綿落英分綺色
墜露散珠圓當道蘭靃靡臨階竹便娟幽谷響嚶嚶石
瀨鳴濺濺蘿短未中攬葛嫩不任牽攀緣傍玉澗褰陟
度金泉長途弘翠微香樓間紫烟慧居超七淨梵住踰
八禪始得展身敬方乃遂心虔菩提聖種子十力良福
田正趣果上果歸依天中天一道長死生有無離二邊
何待空同右豈羡汾陽前以我初覺意貽爾後來賢
會(一作述)三教
少時學周孔弱冠窮六經孝義連方册仁恕滿丹青踐
言貴去伐為善存好生中復觀道書有名與無名妙術
鏤金版眞言隱上清密行貴陰德顯證表長齡晚年開
釋卷猶日映衆星苦集始覺知因果乃方明示教惟平
等至理歸無生分别根難一執著性易驚窮源無二聖
測善非三英大椿徑億尺小草裁云萌大雲降大雨隨
分各受榮心想起異解報應有殊形差池豈作意深淺
固物情
和太子懴悔(太子即簡文)
玉泉漏向盡金門光未成繚繞聞天樂周流揚梵聲蘭
湯浴身垢懴悔淨心靈蔞草獲再鮮落花蒙重榮(闕)
十喻五首
幻
揮霍變三有恍惚隨六塵蘭園種五果雕案出八珍對
見不可信熟視事非眞空生四岳想徒勞七識神著幻
是幻者知幻非幻人
如炎
亂念矚長原例見望遥扄逶迤似江漢汎濫若滄𬈑金
波揚素沬銀浪翻綠萍遠思如可取近至了無形熱緣
熱惚逼渴愛渴心生
靈空
物情異所異世心同所同狀如薪遇火亦似草行風迷
惑三界裏顚倒六趣中五愛性洞遠十相法靈沖皆從
妄所妄無非空對空
乾闥婆
靈海自已極滄流去無邊蜃蛤生異氣闥婆鬱中天青
城接丹霄金樓帶紫煙皆從望見起非是物理然因彼
凡俗喻此中玄又玄
夢
甘寢隨四坐蓋睡依五衆違從競分諍美惡相戲弄出
家為上首入仕作梁棟色已非眞實聞見皆靈洞長眼
出長夜大覺和大夢
代蘇屬國婦
良人如我期不謂當過時秋風忽送節白露凝前基愴
愴獨涼枕慅慅孤月帷忽聽西北鴈似從東海湄果銜
萬里書中有生離辭惟言長别矣不復道相思胡羊久
剽奪漢節故支持帛上看未終臉下淚如絲空懷之死
誓遠勞同穴詩
古意二首
飛鳥起離離驚散忽差池嗷嘈繞樹上翩翩集寒枝既
悲征役久偏傷壠上兒寄言閨中妾此心詎能知不見
松蘿上葉落根不移
當春有一草綠花復垂枝云是忘憂物生在北堂陲飛
飛雙蛺蝶低低兩差池差池低復起此芳性不移飛蝶
雙復隻此心人莫知
擣衣
駕言易水北送别河之陽沈思慘行鑣結夢在空牀旣
寤丹綠謬始知紈素傷中州木葉下邊城應早霜陰蟲
日慘烈庭草復芸黃金風徂清夜明月懸洞房嫋嫋同
宫女助我理衣裳參差夕杵引哀怨秋砧揚輕羅飛玉
腕弱袖低紅粧朱顔日已興盼睇色增光擣以一匪石
文成雙鴛鴦制握斷金刀薰用如蘭芳佳期久不歸持
此寄寒鄉妾身誰與容思君苦入腸
織婦
送别出南軒離思沈幽室調梭輟寒夜鳴機罷秋日良
人在萬里誰與共成匹願得一迴光照此憂與疾君情
倘未忘妾心長自畢
戲作
宓妃生洛浦遊女出漢陽妖閑逾下蔡神妙絶高唐綿
駒且變俗王豹復移鄉況兹集靈異豈得無方將長袂
必留客清哇咸繞梁燕趙羞容止西施慙芬芳徒聞珠
可弄定自泛明璫
七夕
白露月下團秋風枝上鮮瑶臺含碧霧羅幕生紫烟玅
會非綺節佳期乃涼年玉壺承夜急蘭膏依曉煎昔悲
漢難越今傷河易旋怨咽雙念斷悽悼(一作切)兩情懸
紫蘭始萌
種蘭玉臺下氣暖蘭始萌芬芳與時發婉轉迎節生獨
使金翠嬌偏動紅綺情二遊何足懷一顧非傾城羞將
苓芝佀豈畏鶗鴂鳴
邊戍
秋月出中天遠近無偏異共照一光輝各懷離别思
詠舞
腕弱復低舉身輕由迴縱可謂寫自歡方與心期共
詠燭
堂中綺羅人席上歌舞兒待我光泛灧為君照參差
詠筆
昔聞蘭蕙月獨是桃李年春心倘未寫為君照情筵
詠笛
柯亭有竒竹含情復抑揚妙聲發玉指龍音響鳳凰
答蕭琛
(高祖任西邸早與琛狎每朝宴呼為宗老琛奉陳昔恩以早□中陽夙忝同閈雖迷興運)
(猶荷洪慈上答)
雖云早契闊乃自非同志勿談興運初且道狂奴異
賜謝覽王暕詩
(謝覽侍武帝坐受勅與王暕為詩答贈其文甚工帝賜詩云)
雙文旣後進二少寔名家豈伊爾棟隆信乃俱國華
賜張率
(率侍武帝遊宴賦詩帝别賜率詩)
東南有才子故能服官政余雖慚古昔得人今為盛
戲題劉孺手板
(武帝宴壽光殿詔羣臣賦詩劉孺張率並醉未成帝取孺手板題戲之)
張率東南美劉孺洛陽才攬筆便應就何事久遲回
覺意詩賜江革
(革精信因果高祖未知謂革不奉佛教賜革覺意詩五百字)
唯當勤精進自強行勝修豈可作底突如彼必死囚
送始安王方略入關
(帝結好於魏遣始安王方略入關送之作詩)
如何吾幼子勝衣已别離十日無由宴千里送遠垂
聫句
清暑殿效柏梁體
居中負扆寄纓紱(帝)言慙輻輳政無術(新安太守任昉)至德無
垠愧違弼(侍中徐勉)燮贊京河豈微物(丹陽丞劉汎)竊侍兩宫慙
樞密(黃門侍郎柳憕)清通簡要臣豈泊(吏部郎中謝覽)出入帷扆濫榮
秩(侍中張卷)複道龍樓歌楙實(太子中庶子王峻)空班獨坐慙羊質
(御史中丞陸杲)嗣以書記臣敢匹(右軍主簿陸倕)謬參和鼎講畫一(司徒)
(主簿劉沿)鼎味參和臣多匱(司徒左西属江曺)
聫句詩
傾城非人美十載難重逢雖懷軒中意愧無鬢髮容
漢魏六朝百三家集卷八十
