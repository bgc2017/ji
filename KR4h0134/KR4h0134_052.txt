漢魏六朝百三家集卷五十二
晉成公綏集題詞
東郡成公子安賦心不若左太沖史才不若袁
彦伯其在晉文苑與庾仲初曹輔佐兄弟也嘯
賦見貴於時梁昭明登之文選激揚嘽緩彷彿
有聲然列於馬融長笛嵇康琴賦亦彈而不成
矣賦少深致而序各有思讀諸賦不如讀其序
也樂歌施於廊廟揆之雅頌不知其中何篇也
晉世郊廟燕射鼓吹舞曲皆有詞其篇章見名
者傅玄張華荀勖成公綏曹毗王珣耳辭每雷
同傅稍出羣子安得與茂先接塵其人幸甚欲
如漢郊祀歌之練時日鼓吹鐃歌之朱鷺則真
曠代矣隸勢善於說字若有宫商綦組亦陸機
文賦之流乎
目錄
賦
天地賦(有序)
木蘭賦(有序)
雲賦
柳賦
琵琶賦
大河賦
琴賦
時雨賦
棄故筆賦(有序)
芸香賦
烏賦(有序)
隂霖賦
延賓賦
嘯賦
蜘蛛賦
螳蜋賦
洛褉賦
鴻雁賦(有序)
鸚鵡賦序
日及賦序
頌
賢明頌
菊頌
銘
椒華銘
蔽髻銘
菊銘
箴
市長箴
誄
魏相國舞陽宣文侯司馬公誄
七
七唱
雜文
隸書體
戒火文
樂歌
晉四廂樂歌
王公上壽酒歌
正旦大會行禮歌(十五章)
詩
中宫詩二首
其一
其二
行詩
遊仙詩
漢魏六朝百三家集卷五十二目錄
漢魏六朝百三家集卷五十二
明張溥輯
晉成公綏集
賦
天地賦(有序)
賦者貴能分賦物理敷演無方天地之盛可以致思矣歴
觀古人未之有賦豈獨以至麗無文難以辭贊不然何
其闕哉遂為天地賦
惟自然之初載兮衜虚無而玄清太素紛以溷淆兮始有
物而混成何一元之芒昩兮廓開闢而著形爾乃清濁剖
分玄黃判離太極既殊是生兩儀星辰煥列日月重規天
動以尊地静以卑昏明迭炤或盈或虧隂陽協氣而代謝
寒暑随時而推移三才殊性五行異位千變萬化繁育庶
類授之以形稟之以氣色表文采聲有音律覆載無方流
形品物鼓以雷霆潤以慶雲八風翺翔六氣氤氲蚑行蠕
動方聚類分鱗殊族别羽毛以羣各含精而容冶咸受範
於陶鈞何滋育之罔極兮偉造化之至神若夫懸象成文
列宿有章三辰燭曜五緯重光河漢委蛇而帶天虹霓偃
蹇於昊蒼望舒弭節於九道羲和正轡於中黃衆星回而
環極招搖運而指方白虎峙據於參昴青龍垂尾於氐房
玄龜匿首於女虚朱鳥奮翼於星張帝皇正坐於紫宫輔
臣列位於文昌垣屏絡繹而珠連三台差池而雁行軒轅
華布而曲列攝提鼎峙而相望若乃徵瑞表祥災變呈異
交會薄蝕抱暈帶珥流逆犯歷譴悟象事蓬容著而妖害
生老人形而主受喜天矢黃而國吉祥彗孛發而世所忌
爾乃旁觀四極俯察地理川瀆浩汗而分流山嶽磊落而
羅峙滄海沆漭而四周懸圃隆崇而特起昆吾嘉於南極
燭龍曜於北阯扶桑高於萬仞尋木長於千里崑崙鎮於
隂隅赤縣據於辰已於是八十一域區分方别風乖俗異
險斷阻絶萬國羅布九州並列青冀白壤荆衡塗泥海岱
赤埴華梁青黎兖帶河洛揚有江淮辨方正土經略建
邦王圻九服列國一同連城比邑深池高墉康衢交路
四達五通東至暘谷西極泰濛南暨丹穴北盡空桐遐
方外區絶域殊鄰人首蛇軀鳥翼龍身衣毛被羽或介
或鱗棲林浮水若獸若人居乎大荒之外處於巨海之
濱於是六合混一而同宅㝢宙結體而括囊元運渾流
而無窮隂陽循度而率常回動糾紛而乾乾天衜不息
而自彊統羣生而載育人託命於所繋尊太一於上皇
奉萬神於五帝故萬物之所宗必敬天而事地若乃共
工赫怒天柱摧折東南俄其既傾西北豁而中裂斷鼇
足而續毁鍊玉石而補缺豈斯事之有徵將言者之虚
設何隂陽之難測偉二儀之奓闊坤厚德以載物乾資
始而至大俯盡鑒於有形仰蔽視於所蓋游萬物而極
思故一言於天外
木蘭賦(有序)
許昌西園中木蘭樹余往觀之遂為賦曰
覽衆樹之列植嘉木蘭之殊觀至於玄冥授節猛寒嚴
烈峩峩堅冰霏霏白雪木應霜而枯零草隨風而摧折
顧青翠之茂葉繁旖旎之弱條諒抗節而矯時獨滋茂
而不彫
雲賦
於是玄氣仰散歸雲四旋冰消瓦離奕奕翩翩去則滅
軌以無迹來則幽闇以杳冥舒則彌綸覆四海卷則消
液入無形或狎獵鱗次參差交錯上捷業以梁倚下壘
硊而相薄状崴嵬其不安吁可畏而欲落或粲爛綺藻
若畫若規繁縟成文一續一離或繡文錦章依微要妙
緜邈凌虚輕翔浮漂
柳賦
宅京宇之西偏濱犢鼻之清渠啓横門於大路臨九達
之通衢愍行旅之靡休樹雙柳於衜隅彌年載而成隂
紛嬋媛而扶疎
琵琶賦
八音之用誦於典藝簫韶九奏物有容制惟此琵琶興
自末世爾乃託巧班輸妙意横施因形造美洪殺得宜
柄如翠虬之仰首盤似靈龜之觜觿臨樂則齊州之丹
桂拊柱則梁山之象犀&KR1290;以玳瑁格以瑤枝若夫盤圖
合靈太極形也三材片合兩儀生也分柱列位歲數成
也回忩華表日月星也
大河賦
覽百川之弘壮兮莫尚美於黃河潛崑崙之峻極兮出
積石之嵳峩登龍門而南遊兮拂華隂與曲阿淩砥柱
而激湍兮踰汭洛而揚波體委蛇於后土兮配雲漢於
穹蒼貫中夏之畿甸兮經朔秋之遐荒歷二周之北境
兮流三晉之南鄉秦自西而啓壤兮齊據東而畫疆殷
徒涉而永固衛遷濟而遂強趙決流而却魏嬴引溝而
滅梁思先喆之攸歎何水悳之難量
琴賦
伯牙彈而駟馬仰秣子埜揮而玄鶴齊鳴清角發而陽
氣亢白雲奏而風雨零
時雨賦
兩儀協合二氣烟煴洪川起波名山興雲
棄故筆賦(有序)
治世之功莫尚於筆能舉萬物之形序自然之情即聖
人之志非筆不能宣實天地之偉器也
有倉頡之竒生列四目而兼明慕羲氏之畫卦載萬物
於五行乃發慮於書契採秋毫之穎芒如膠漆之綢繆
結三束而五重建犀角之玄管屬象齒於纖鋒染青松
之微煙著不泯之永蹤則象神仙人皇九頭式範羣生
異體怪軀注王度於七經訓河洛之䜟緯書日月之所
躔别列宿之舍次乃皆是筆之勛人日用而不寤仡盡
力於萬機卒見棄於行路
芸香賦
美芸香之修絜稟隂陽之淑精去原埜之蕪穢植廣厦
之前庭莖類秋竹葉象春檉
烏賦(有序)
有孝烏集余之廬乃喟爾而歎曰余無仁惠之德祥禽
曷為而至哉夫烏之為瑞久矣以其反哺識養故為吉
鳥是以周書神其流變詩人尋其所集望富者瞻其爰
止愛屋者及其增歎兹蓋古人所以為稱若乃三足德
靈國有道則見國無道則隠斯乃鳳鳥之惪何以加焉
鵩惡鳥而賈生懼之烏善禽而吾嘉焉懼惡而作歌嘉
善而賦之不亦可乎
惟玄烏之令鳥兮性自然之有識應炎陽之純精兮體
乾剛之至色望仁里以迴翔兮翩羣鳴以拊翼差自託
於君子兮心雖邇而不逼起彼高林集此叢灌棲息重
隂列巢布翰繽紛霧會徊徨塵亂來若雨集去如雲散
哀鳴日夕鼓翼昩旦噫啞相和音聲可玩嗟斯烏之克
孝兮心識養而知慕同蓼莪之報惪兮褱凱風之至素
雛既壮而能飛兮乃銜食而反哺遊朝霞而凌厲兮飄
輕翥於玄冥有崑山之竒類兮體殊形而玉趾淩西極
以翺翔兮為王母之所使時應德而來儀兮介帝王之
繁祉入中州而武興兮集林木而軍起能休祥於有周
兮矧貞明於吉士嘉兹烏之淑良兮永歡樂而靡巳
隂霖賦
百川汎濫潢潦横流沈竈生鼃中庭運舟
延賓賦
延賓命客集我友生高談清晏講道研精誾誾侃侃娛
心肆情
嘯賦
逸羣公子體竒好異傲世忘榮絶棄人事睎高慕古長
想遠思將登箕山以抗節浮滄海以游志於是延友生
集同好精性命之至機研衜惪之玄奥愍流俗之未悟
獨超然而先覺狹世路之阨僻仰天衢而高蹈邈跨俗
而遺身乃慷慨而長嘯於是曜靈俄景流光濛汜逍遙
攜手踟蹰步趾發妙聲於丹脣激哀音於皓齒響抑揚
而潛轉氣衝鬱而熛起協黃宫於清角雜商羽於流徵
飄游雲於泰清集長風乎萬里曲既終而響絶遺餘玩
而未巳良自然之至音非絲竹之所擬是故聲不假器
用不借物近取諸身役心御氣動脣有曲發口成音觸
類感物因歌隨唫大而不洿細而不沈清激切於竽笙
優潤和於瑟琴玄妙足以通神悟靈精微足以窮幽測
深收激楚之哀荒節北里之奢淫濟洪災於炎旱反亢
陽於重隂唱引萬變曲用無方和樂怡懌悲傷摧藏時
幽散而將絶中矯厲而慨慷徐婉約而優游紛繁騖而
激揚情既思而能反心雖哀而不傷總八音之至和固
極樂而無荒若乃登高臺以臨遠披文軒而騁望喟仰
抃而抗首嘈長引而憀亮或舒肆而自反或徘徊而復
放或冉弱而柔撓或澎濞而奔壮横鬱鳴而滔涸洌繚
聎而清昶逸氣奮湧繽紛交錯列列飈揚啾啾響作奏
胡馬之長嘶迴寒風乎北朔又似鴻雁之將雛羣鳴號
乎沙漠故能因形創聲隨事造曲應物無窮機發響速
怫鬱衝流參譚雲屬若離若合將絶復續飛廉鼔於幽
隧猛虎應於中谷南箕動於穹蒼清飈振乎喬木散滯
積而播揚蕩埃靄之溷濁變隂陽之至和移淫風之穢俗
若乃游崇岡陵景山臨巖側望流川坐磐石潄清泉藉
奉蘭之猗靡蔭修竹之嬋娟乃唫咏而發散聲絡繹而
響連舒蓄思之悱憤奮久結之纏緜心滌蕩而無累志
離俗而飄然若夫假象金革擬則陶匏衆聲繁奏若笳
若簫磞硠震隠訇磕&KR0008;嘈發徵則隆冬熙蒸騁羽則嚴
霜夏凋動商則秋霖春降奏角則谷風鳴條音均不恒
曲無定制行而不流止而不滯隨口吻而發揚假芳氣
而遠逝音要妙而流響聲激嚁而清厲信自然之極麗
羌殊尤而絶世越韶夏與咸池何徒取異乎鄭衛於是
緜駒結舌而喪精王豹杜口而失色虞公輟聲而止歌
寗子斂手而歎息鍾期棄琴而改聽尼父忘味而不食
百獸率舞而抃足鳳皇來儀而拊翼乃知長嘯之竒妙
蓋亦音聲之至極
蜘蛛賦
獨星懸於浮處遂設網於四隅南連大廡北接華堂左
馮廣厦右依高廊吐絲屬絡布網引綱纖羅絡幕綺錯
交張於是蒼蚊夕起青蠅昏歸營營羣衆甍甍亂飛罣
翼繞足罥絲罹圍衝突必獲犯者無遺
螳蜋賦
仰及茂隂俯緣條枝冠角峩峩足翅跂跂尋喬木而上
綴從蔓草而下垂戢翼鷹峙延頸鵠望推翳徐翹舉斧
高抗鳥伏蛇騰鶴擊隼放俯飛蟬而奮猛臨蟪蛄而逞
壮距車輪而軒翥固齊侯之所尚乃有翩翩黃雀舉翮
高揮連翔枝幹或鳴或飛覩兹螳蜋將以療飢厲觜脅
翼其往如歸
洛褉賦
考吉日簡良辰祓除觧褉同會洛濱妖童媛女嬉遊河
曲或振纖手或濯素足臨清流坐沙場列罍罇飛羽觴
鴻雁賦
余嘗遊乎河澤之間是時鴻雁應節而羣至望川以奔
集夫鴻漸著羽儀之歎小雅作於飛之歌斯乃古人所
以假象興物有取其美也余又竒其應氣而知時故作
斯賦
辰火西流秋風屬起軒翥鼓翼抗志萬里過雲夢以娛
遊投淮湘而中憩晝顧眺以候遠夜警循而相衛
鸚鵡賦序
鸚鵡小禽也以其能言解意故為人所愛玩育之以金
籠升之以堂殿可謂珍之矣未得鳥之性也
日及賦序
日及者華甚鮮茂榮於仲夏訖於孟秋
頌
賢明頌
於鑠姜后光配周宣非義不動非禮不言晏起早朝永
巷告愆王用勤政萬國以虔
菊頌
先民有作詠兹秋菊綠樹黃花菲菲彧彧芳踰蘭蕙茂
過松栢其莖可玩其葩可服味之不巳松喬等福
銘
椒華銘
嘉哉芳椒載繁其實厥味惟珍蠲除百疾肇惟歲始月
正元日永介眉夀以祈初吉
蔽髻銘
或造兹髻南金翠翼明珠星列繁華致飾
菊銘
數在三九時惟斯生
箴
市長箴
貿遷有無市朝有處人以攸貿貨以攸叙交易而退各
得其所曹參相齊清淨以義奸不可擾顧託有寄市臣
掌肆收告執事
誄
魏相國武陽宣文侯司馬公誄
應期降命篤生我公九德聿修百行兼通文皇踐位龍
飛天衢協贊大命啓迪靈符光我聖主齊德有虞受兹
介祉封國建畿入總納言敷化衡機出登上將奮武明
威皇輿省方作鎮于許旌旗既反撫戎荆楚巴蜀作寇
侵我邊疆乃眷西顧董統雍京丹麾所指莫之敢抗仁
濟宇内威懾外荒流惠零雨齊美甘棠加命九錫尊位
相國比王齊魯以崇碩德
七
七唱
奮長袖以飈迴擢纖腰以烟起鎮抗首而委蛇䬃頓足
而立峙紛龍轉而鳳翔忽若倒而中止
雜文
隸書體(御覧作隸勢)
皇頡作文因物搆思觀彼鳥跡遂成文字燦矣成章閱之
後嗣存載道德紀綱萬事俗所傳述實繇書記時變巧易
古今各異蟲篆既繁草藁近偽適之中庸莫尚于隸規
矩有則用之簡易隨便適宜亦有弛張操筆假墨抵押
毫芒彪煥磥落形體抑揚芬葩連屬分間羅行爛若天
文之布耀蔚若錦繡之有章或輕拂徐振緩按急挑挽
横引縱左牽右繞長波鬱拂微勢縹緲工巧難傳善之
者少應心得手必繇意曉爾乃動纖指舉弱腕握素紈
染玄翰彤管電流雨下雹散點&KR1677;折拔𢮓挫安按繽紛
絡繹華藻粲爛絪緼卓犖一何壮觀繁縟成文又何可
玩章周道之郁郁表唐虞之輝煥若乃八分璽法殊好
異制分白賦黑棋布星列翹首舉尾直刺邪𢮓繾綣結
體劖彩奪節或若虬龍盤游蜿蟬軒翥鸞鳳翺翔矯翼
欲去或若鷙鳥將擊并體抑怒良馬騰驤奔放向路仰
而望之鬱若&KR0034;霧朝升遊烟連雲俯而察之凛若清風
厲水漪瀾成文垂象表式有模有楷形功難詳聊舉大
體(彤管二句一作寳翰電流彤管雲散)
戒火文
余家遭火屋宇焚盡器用廓然乃造于四鄰以為戒火
文曰
經籍為灰篇章為炭
樂歌
晉四廂樂歌
王公上夀酒歌
上夀酒樂未央大晉應天慶皇帝永無疆
正旦大會行禮歌(十五章)
穆穆天子光臨萬國多士盈朝莫非俊德流化罔極王
猷允塞嘉會置酒嘉賓充庭羽旄曜辰極鐘鼓振太清
百辟朝三朝彧彧明儀刑濟濟鏘鏘金聲玉振
禮樂具宴嘉賓眉夀祚聖皇景福惟日新羣后戾止有
來雍雍獻酬納䞇崇此禮容豐肴萬俎旨酒千鍾嘉賓
盡宴樂福祿咸攸同
樂哉天下安寧道化行風俗清簫韶作詠九成年豐穰
世泰平至治哉樂無窮元首聰明股肱忠澍豐澤揚清
風
嘉瑞出靈應彰麒麟見鳳凰翔醴泉湧流中唐嘉禾生
穗盈箱降繁祉祚聖皇承天位統萬國受命應期授聖
德四世重光宣開洪業景克昌文欽明德彌彰肇啓晉
邦流祚無疆
泰始建元鳳皇龍興龍興伊何享祚萬乘奄有八荒化
育黎烝圖書煥炳(晉書作既煥)金石有徵德光大道熙隆被
四表格皇穹奕奕萬嗣明明顯融高朗令終保兹永祚
與天比崇
聖皇君四海順人應天期三葉合重光泰始開洪基明
曜參日月功化侔四時宇宙清且泰黎庶咸雍熙善哉
雍熙
惟天降命翼仁祐聖於穆三皇載德彌盛總齊璇璣光
統七政百揆時序化若神聖四海同風興至仁濟民育
物擬陶鈞擬陶鈞垂惠潤皇皇羣賢峩峩英俊德化宣
芬芳播來胤
播來胤垂後昆清廟何穆穆皇極闢四門皇極闢四門
萬機無不綜亹亹翼翼樂不及荒飢不遑食大禮既行
樂無極
登崑崙上層城乘飛龍升泰清冠日月佩五星揚虹蜺
建彗旌披慶雲蔭繁榮覽八極遊天庭順天地和隂陽
序四時曜三光張帝網正皇綱播仁風流惠康邁洪化
振靈威懷萬方納九夷朝閶闔宴紫微
建五旗羅鐘虡列四縣奏韶武鏗金石揚旌羽縱八佾
巴渝舞詠雅頌和律吕于胥樂樂聖主
化蕩蕩清風泄總英雄御俊傑開宇宙掃四裔光緝熙美聖
哲超百代揚休烈流景祚顯萬世
皇皇顯祖翼世佐時寧濟六合受命應期神武鷹揚大
化咸熙廓開皇衢用成帝基
光光景皇無競惟烈匡時拯俗休功蓋世宇宙既康九
域有截天命降鑒啓祚明哲
穆穆烈考克明克雋實天生德誕膺靈運肇建帝業開
國有晉載德奕世垂慶洪胤
明明聖帝龍飛在天與靈合契通德幽玄仰化青雲俯
育重淵受靈之祐於萬斯年
詩
中宫詩二首(按樂府載張華晉中宫所歌一首體與此同)
其一
殷湯令妃有莘之女仁教内修度義以處清謐後宫九
嬪有序尹為媵臣遂作元輔
其二
天地不獨立造化由隂陽乾坤垂覆載日月曜重光治
國先家道立教起閨房二妃濟有虞三母隆周王塗山
興大禹有莘佐成湯齊晉霸諸侯皆賴姬與姜關雎思
賢妃此言安可忘
行詩(一云塗中作)
洋洋熊耳流巍巍伊闕山高岡碣崔嵬雙阜夾長川素
石何磷磷水禽何翩翩遠涉許潁路顧思邈綿綿鬱陶
懷所親引領情惘然
遊仙詩
盛年無幾時奄忽行欲老那得赤松子從學度世道西
入華隂山求得神芝草珠玉猶戴土何惜千金寳但願
垂無窮與君長相保
漢魏六朝百三家集卷五十二
