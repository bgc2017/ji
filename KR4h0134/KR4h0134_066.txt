漢魏六朝百三家集卷六十六
宋謝靈運集
目錄
樂府
善哉行
隴西行
日出東南隅行
長歌行
苦寒行
豫章行
相逢行
折楊柳行二首
泰山吟
君子有所思行
悲哉行
會吟行
緩歌行
燕歌行
鞠歌行
順東西門行
上留田行
詩
三月三日侍宴西池詩
述祖德詩二首(有序)
九日從宋公戲馬臺集送孔令
從遊京口北固應詔
永初三年七月十六日之郡初發都
隣里相送至方山
過始寧墅
富春渚
七里瀨
晚出西射堂
登池上樓
遊南亭
遊赤石進帆海
登江中孤嶼
登永嘉綠嶂山詩
郡東山望溟海詩
遊嶺門山詩
石室山詩
登上戍石鼓山詩
行田登海口盤嶼山
白石巖下徑行田
齋中讀書
命學士講書
種桑詩
初去郡
田南樹園激流植援
石壁精舍還湖中作
登石門最高頂
石門新營所住四面高山迴溪石瀨茂林脩竹
於南山往北山經湖中瞻眺
從斤竹澗越嶺溪行
過白岸亭
夜宿石門
南樓中望所遲客
廬陵王墓下作
還舊園作見顔范二中書
酬從弟惠連五章
登臨海嶠初發疆中作與從弟惠連可見羊何
共和之四章
初發石首城
入東道路詩
道路憶山中
入彭蠡湖口
入華子岡是麻源第三谷
發歸瀨三瀑布望兩溪
初往新安桐廬口
擬魏太子鄴中集詩八首(幷序)
魏太子
王粲
陳琳
徐幹
劉楨
應瑒
阮瑀
平原侯植
石壁立招提精舍
過瞿溪山僧
七夕詠牛女
彭城宫中直感歲暮
歲暮
作離合
登廬山絶頂望諸嶠
夜發石關亭
答惠連
初發入南城
東陽溪中贈答二首
送雷次宗
大林峯
柟溪詩
泉山詩
自叙
臨終詩
漢魏六朝百三家集卷六十六目錄
漢魏六朝百三家集卷六十六
明張溥輯
宋謝靈運集
樂府(康樂樂府多闕文姑從茂倩舊次)
善哉行(以下四言)
陽谷躍升虞淵引落景曜東隅晼晚西薄三春燠敷九
秋蕭索涼來温謝寒往暑却居德斯頥積善嬉謔隂灌
陽叢凋華墮萼歡去易慘悲至難鑠擊節(樂府作激涕)當歌
對酒當酌鄙哉愚人戚戚懷瘼善哉達士滔滔處樂
隴西行
昔在老子至(一作志)理成篇柱小傾大綆短絶泉鳥之棲
遊林檀是閒韶樂牢膳豈伊攸便胡為乖枉從表方圓
耿耿僚志慊慊丘園善歌以咏言理成篇
日出東南隅行(以下五言)
柏梁冠南山桂宫燿北泉晨風拂幨幌朝日照閨軒美
人卧屏席懷蘭秀瑤璠皎潔秋松氣淑德春景暄(闕)
長歌行
倏爍夕星流昱奕朝露團粲粲烏有停泫泫豈暫安徂
齡速飛電頽節騖驚湍覽物起悲緒顧已識憂端朽貌
改鮮色悴容變柔顔變改苟催促容色烏盤桓亹亹衰
期迫靡靡壯志闌既慙臧孫慨復愧揚子歎寸隂果有
逝尺素竟無觀幸賖道念戚且取長歌歡
苦寒行(二首)
歲歲層冰合紛紛霰雪落浮陽減清暉寒禽叫悲壑饑
爨煙不興渴汲水枯涸
又(載初學記疑有闕文)
樵蘇無夙飲鑿冰煑朝飡悲矣採薇唱苦哉有餘酸
豫章行
短生旅長世恒覺白日欹覽鏡睨頽容華顔豈久期苟
無迴戈術坐觀落崦嵫(闕)
相逢行(樂府作惠連今從藝文作靈運)
行行即長道道長息班草邂逅賞心人與我傾懷抱夷
世信難値憂來傷人平生不可保(一解)陽華與春渥隂柯
長秋稿心慨榮去速情苦憂來早日華難久居憂來傷
人諄諄亦至老(二解)親黨近䘏庇昵君不常好九族悲素
霰三良怨黃鳥邇朱白即頳憂來傷人近縞潔必造(三解)
水流理就濕火炎同歸燥賞契少能諧斷金斷可寶千
計莫適從憂來傷人萬端信紛繞(四解)巢林宜擇木結友
使心曉心曉形迹略略邇誰能了相逢既若舊憂來傷
人片言代紵縞(五解)
折楊柳行二首
鬱鬱河邊樹青青野田草舍我故鄉客將適萬里道妻
妾牽衣袂抆淚沾懷抱還拊幼童子顧托兄與嫂辭訣
未及終嚴駕一何早負笮引文舟飢渴常不飽誰令爾
貧賤咨嗟何所道
騷屑出穴風揮霍見日雪颼颼無久搖皎皎幾時潔未
覺泮春冰已復謝秋節空對尺素遷獨視寸隂滅否桑
未易繫泰茅難重拔桑茅迭生運語默寄前晢
泰山吟
岱宗秀維岳崔崒刺雲天岝崿既嶮巇觸石輒芊緜(樂府)
(作千眠)登封瘞崇壇降禪藏肅然石閭何晻藹明堂祕靈
篇
君子有所思行
總駕越鍾陵還顧望京畿躑躅周名都遊目倦(一作眷)忘
歸市鄽無阨(一作夾)室世族有高闈密親麗華苑軒甍飭
通逵孰是金張樂諒由燕趙詩長夜恣酣飲窮年弄音
徽盛往速露墜衰來疾風飛餘生不歡娛何以竟暮歸
寂寥曲肱子瓢飲療朝饑所秉自天性貧富豈相譏
悲哉行(陸士衡集亦載此詩誤也陸別有一首)
萋萋春草生王孫遊有情差池燕始飛夭裊桃(一作柳非)始
榮灼灼桃悦色飛飛燕弄聲檐上雲結隂澗下風吹清
幽樹雖改觀終始在初生松蔦歡蔓延樛葛欣藟縈眇
然遊宦子晤言時未幷鼻感改朔氣眼(一作心)傷變節榮
侘傺豈徒然澶(一作緬)漫絶音形風來不可托鳥去豈為
聽
會吟行
六引緩清唱三調佇繁音列筵皆靜寂咸共聆會吟會
吟自有初請從文命敷敷績壺冀始刊木至江汜列宿
炳天文負海横地理連峯競千仞背流各百里滮池溉
稉稻輕雲曖松杞兩京愧佳麗三都豈能似層臺指中
天高墉積崇雉飛燕躍廣途鷁首戲清沚肆呈窈窕容
(五臣作客)路耀㛹娟子自來彌世(一作年)代賢達不可紀勾踐
善廢興越叟識行止范蠡出江湖梅福入城市東方就
旅逸梁鴻去桑梓牽綴書土風辭殫意未已
緩歌行
飛客結靈友凌空萃丹丘習習和風起采采彤雲浮(一作)
(流)娥皇發湘浦霄明出河洲宛宛連螭轡裔裔振龍旒
(一作龍輈)
燕歌行(七言)
孟冬初寒節氣成悲風入閨霜依庭秋蟬噪柳燕辭(樂府)
(作棲)楹念君行役怨邊城君何崎嶇久徂征豈無膏沐感
鸛鳴對君不樂淚沾纓闢窗開幌弄秦箏調絃促柱多
哀聲遥夜明月鑒帷屏誰知河漢淺且清展轉思服悲
明星
鞠歌行(以下雜言)
德不孤兮必有隣唱和之契冥相因譬如虬虎兮來風
雲亦如形聲影響陳心歡賞兮歲易淪隠玉藏彩疇識
真叔牙顯夷吾親郢既殁匠寢斤覽古籍信伊人永言
知已感良辰
順東西門行
出西門眺雲間揮斤扶木墜虞泉信道人鑒徂川思樂
暫捨誓不旋閔九九傷牛山宿心載違徒昔言競落運
務頽年招命儕好相追牽酌芳酤奏繁絃惜寸隂情固
然
上留田行
薄遊出彼東道上留田薄遊出彼東道上留田循聽一
何矗矗上留田澄川一何皎皎上留田悠哉逷矣征夫
上留田悠哉逷矣征夫上留田兩服上阪電遊(彙作雷逝)上
留田舫舟下遊飈驅上留田此别既久無適上留田此
别既久無適上留田寸心繫在萬里上留田尺素遵此
千夕上留田秋冬迭相去就上留田秋冬迭相去就上
留田素雪紛紛鶴委上留田清風飈飈入袖上留田歲
云暮矣增憂上留田歲云暮矣增憂上留田誠知運來
詎抑上留田熟視年往莫留上留田
詩
三月三日侍宴西池詩(四言)
詳觀記牒鴻荒莫傳降及雲鳥曰聖則天虞承唐命周
襲商艱江之永矣皇心惟眷矧乃暮春時物芳衍濫觴
逶迤周流蘭殿禮備朝容樂闋夕宴
述祖德詩二首(以下五言)
序曰大元中王父龕定淮南負荷世業專主隆人逮
賢相徂謝君子道消拂衣蕃岳考卜東山事同樂生
之時志期范蠡之舉
達人貴自我高情屬天雲兼抱濟物性而不纓垢氛段
生藩魏國展季救魯人弦高犒晉(舊作㬐誤)師仲連却秦軍
臨組乍不緤對珪寧肯分惠物辭所賞勵志故絶人苕
苕歴千載遙遥播清塵清塵竟誰嗣明哲垂(選作時)經綸
委講綴道論改服康世屯屯難既云康尊主隆斯民
中原昔喪亂喪亂豈解已崩騰永嘉末逼迫太元始河
外無反正江介有䠞圯萬邦咸震懾横流賴君子拯溺
繇道情龕暴資神理秦趙欣來蘇燕魏遲文軌賢相謝
世運遠圖因事止高揖七州外拂衣五湖裏隨山疏濬
潭傍巖藝枌梓遺情捨塵物貞觀丘壑美
九日從宋公戲馬臺集送孔令
季秋邊朔苦旅鴈違霜雪凄凄陽卉腓皎皎寒潭絜(潔同)
良辰感聖心雲旗興暮節鳴葭戾朱宫蘭巵獻時哲餞
宴光有孚和樂隆所缺在宥天下理吹萬羣方悦歸客
遂海隅脱冠謝朝列弭棹薄枉渚指景待樂闋河流有
急瀾浮驂無緩轍豈伊川途念宿心愧將别彼美丘園
道喟焉傷薄劣
從遊京口北固應詔
玉璽戒誠信黃屋示崇高事為名教用道以神理超昔
聞汾水遊今見塵外鑣鳴笳發春渚税鑾登山椒張組
眺倒景列筵矚歸潮遠巖映蘭薄白日麗江臯原隰荑
綠柳墟囿散紅桃皇心美陽澤萬象咸光昭顧已枉維
繫撫志慙場苗工拙各所宜終以反林巢曾是縈舊想
覽物奏長謠
永初三年七月十六日之郡初發都
述職期闌暑理棹變金素秋岸澄夕隂火旻團朝露辛
苦誰為情遊子值頽暮愛似莊念昔久敬曾存故如何
懷土心持此謝遠度李牧愧長袖郤克慙躧步良時不
見遺醜狀不成惡曰余亦支離依方早有慕生幸休明
世親蒙英達顧空班趙氏璧徒乖魏王瓠從來漸二紀
始得傍歸路將窮山海迹永絶賞心悟
鄰里相送至方山
祗役出皇邑相期憩甌越解纜及流潮懷舊不能發析
析就衰林皎皎明秋月含情易為盈遇物難可歇積痾
謝生慮寡慾罕所闕資此永幽棲豈伊年歲別各勉日
新志音塵慰寂蔑
過始寧墅
束髮懷耿介逐物遂推遷違志似如昨二紀及兹年緇
磷謝清曠疲苶慙貞堅拙疾相倚薄還得靜者便剖竹
守滄海枉帆過舊山山行窮登頓水涉盡洄㳂巖峭嶺
稠疊洲縈渚連綿白雲抱幽石綠篠媚清漣葺宇臨迴
江築觀基曾巔揮手告鄉曲二載期歸旋且為樹枌檟
無令孤願言
富春渚
宵濟漁浦潭旦及富春郭定山緬雲霧赤亭無淹薄遡
流觸驚急臨圻阻參錯亮乏伯昏分險過吕梁壑洊至
宜便習兼山貴止託平生協幽期淪躓困微弱久露干
禄請始果遠遊諾宿心漸申寫萬事俱零落懷抱既昭
曠外物徒龍蠖
七里瀨
羈心積秋晨晨積展遊眺孤客傷逝湍徒旅苦奔峭石
淺水潺湲日落山照曜荒林紛沃若哀禽相呌嘯遭物
悼遷斥存期得要妙既秉上皇心(五臣作情)豈屑末代誚目
覩嚴子瀨想屬任公釣誰謂古今殊異代可同調
晩出西射堂
步出西城(集作掖)門遥望城西岑連障疊巘崿青翠杳深
沈曉霜楓葉丹夕曛嵐氣隂節往慼不淺感來念已深
羈雌戀舊侣迷鳥懷故林含情尚勞愛如何離賞心撫
鏡華緇鬢攬帶緩促衿安排徒空言幽獨賴鳴琴
登池上樓
潛虬媚幽姿飛鴻響遠音薄霄愧雲浮棲川怍淵沈進
德智所絀退耕力不任徇禄反窮海卧痾對空林衾枕
昩節候褰開暫窺臨傾耳聆波瀾舉目眺嶇嶔初景革
緒風新陽改故隂池塘生春草園柳變鳴禽祁祁傷豳
歌萋萋感楚吟索居易永久離羣難處心持操豈獨古
無悶徵在今
遊南亭
時竟夕澄霽雲歸日西馳密林含餘清遠峯隠半規久
痗昏墊苦旅館眺郊岐澤蘭漸被徑芙蓉始發池未厭
青春好已觀朱明移戚戚感物歎星星白髮垂藥餌情
所止衰疾忽在斯逝將候秋水息景偃舊崖我志誰與
亮賞心惟良知
遊赤石進帆海
首夏猶清和芳草亦未歇水宿淹晨暮隂霞屢興沒周
覽倦瀛壖況乃凌窮髮川后時安流天吳静不發揚帆
採石華掛席拾海月溟漲無端倪虚舟有超越仲連輕
齊組子牟眷魏闕矜名道不足適已物可忽請附任公
言終然謝夭伐
登江中孤嶼
江南倦歴覽江北曠周旋懷新道轉迥尋異景不延亂
流趨正絶(五臣作孤嶼)孤嶼媚中川雲日相輝映空水共澄
鮮表靈物莫賞藴真誰為傳想像崑山姿緬邈區中緣
始信安期術得盡養生年
登永嘉綠嶂山詩
裹糧杖輕策懷遲上幽室行源逕轉遠距陸情未畢澹
㶑結寒姿團欒潤霜質澗委水屢迷林迴巖逾密眷西
謂初月顧東疑落日踐(一作殘)夕奄昏曙蔽翳皆周悉蠱
上貴不事履二美貞吉幽人常坦步高尚邈難匹頥阿
竟何端寂寂寄抱一恬如既已交繕性自此出
郡東山望溟海詩(一作東山望海)
開春獻初歲白日出悠悠蕩志將愉樂瞰海庶忘憂策
馬步蘭臯緤控息椒丘采蕙遵大薄搴若履長洲白花
皜陽林紫䖀(一作翹)曄春流非徒不弭忘覽物情彌遒萱
蘇始無慰寂寞終可求
遊嶺門山詩
西京誰脩政龔汲稱良吏君子豈定所清塵慮不嗣早
蒞建德鄉民懷虞芮意海岸常寥寥空館盈清思協以
上冬月晨遊肆所喜千圻邈不同萬嶺狀皆異威摧三
山峭瀄汨兩江駛魚舟(一作商)豈安流樵拾謝西芘人生
誰云樂貴不屈所志
石室山詩
清旦索幽異放舟越坰郊&KR3003;㟂蘭渚急藐藐苔嶺高石
室冠林陬飛泉發山椒虚泛徑千載崢嶸非一朝鄉村
絶聞見樵蘇限風霄微我無遠覽總笄羨升喬靈域久
韜隠如與心賞交合歡不容言摘芳弄寒條
登上戍石鼓山詩
旅人心長久憂憂自相接故鄉路遥遠川陸不可涉汨
汨莫與娛發春托登躡歡願既無竝戚慮庶有協(一作怯)
極目睞左闊迴顧眺右狹日末澗增波雲生嶺逾疊白
芷競新苔綠蘋齊初葉摘芳芳靡諼愉樂樂不燮佳期
緬無像騁望誰云愜
行田登海口盤嶼山
羈苦孰云慰觀海藉朝風莫辨洪波極誰知大壑東依
稀採菱歌彷彿含嚬容遨遊碧沙渚遊衍丹山峯
白石巖下徑行田
小邑居易貧災年民無生知淺懼不周愛深憂在情舊
業横海外蕪穢積頽齡饑饉不可久甘心務經營千頃
帶遠堤萬里瀉長汀洲流涓澮合連統塍埓幷雖非楚
宫化荒闕亦黎明雖非鄭白渠每歲望東京天鑒儻不
孤來兹驗微誠
齋中讀書
昔余遊京華未嘗廢丘壑矧乃歸山川心跡雙寂寞虚
館絶諍訟空庭來鳥雀卧疾豐暇豫翰墨時間作懷抱
觀古今寢食展戲謔既笑沮溺苦又哂子雲閤執戟亦
以疲耕稼豈云樂萬事難竝歡達生幸可託
命學士講書
卧病同淮陽宰邑曠武城弦歌愧言子清淨謝伏生古
人不可攀何以報恩榮時往歲易周聿來政無成曾是
展予心招學講羣經鑠金既云刃凝土亦能型望爾志
尚隆遠嗣竹箭聲敢謂荀氏訓且布(一作有)蘭陵情待罪
豈久期禮樂俟賢明
種桑詩
詩人陳條柯亦有美攘剔前脩為誰故後事資紡績常
佩知方誡愧微富教益浮陽騖嘉月藝桑迨閒隙疎欄
發近郛長行達廣埸壙流始毖泉緬塗猶跬跡俾此將
長成慰我海外役
初去郡
彭薛裁知恥貢公未遺榮或可優貪競豈足稱達生伊
余秉微尚拙訥謝浮名廬園當棲巖卑位代躬耕顧已
雖自許心迹猶未幷無庸方(選作妨)周任有疾像長卿畢
娶類尚子薄遊似邴生恭承古人意促(五臣作俶)裝返柴荆
牽絲及元興解龜在景平負心二十載於今廢將迎理
棹遄還期遵渚騖脩坰遡溪終水涉登嶺始山行野曠
沙岸淨天高秋月明憩石挹飛泉攀林搴落英戰勝臞
者肥鑒止流歸停即是羲唐化獲我擊壤情(一作聲)
田南樹園激流植援
樵隠俱在山繇來事不同不同非一事養痾亦園中中
園(一作園中)屏氛雜清曠招遠風卜室倚北阜啟扉面南江
激澗代汲井插槿當列墉羣木既羅戸衆山亦當(善作對)
窗靡迤趨下田(五臣作岫)迢遞瞰高峯寡欲不期勞即事罕
人功唯開蔣生徑永懷求羊蹤賞心不可忘妙善冀能
同
石壁精舍還湖中作
昏旦變氣候山水含清暉清暉能娛人游子澹忘歸出
谷日尚早入舟陽已微林壑斂暝色雲霞收夕霏芰荷
迭映蔚蒲稗相因依披拂趨南逕愉悦偃東扉慮澹物
自輕意愜理無違寄言攝生客試用此道推
登石門最高頂
晨策尋絶壁夕息在山棲疏峯抗高館對嶺臨迴溪長
林羅戸穴(一作庭)積石擁階基連巖覺路塞密竹使徑迷
來人忘新術去子惑故蹊活活夕流駛噭噭夜猿啼沈
冥豈別理守道自不攜心契九秋榦目翫三春荑居常
以待終處順故安排惜無同懷客共登青雲梯
石門新營所住四面高山迴溪石瀨茂林脩竹
躋險築幽居披雲卧石門苔滑誰能步葛弱豈可捫嫋
嫋秋風過萋萋春草繁美人遊不還佳期何繇敦芳塵
凝瑤席清醑滿金尊洞庭空波瀾桂枝徒攀翻結念屬
霄漢孤景莫與諼俯濯石下潭仰看條上猿早聞夕飈
急晚見朝日暾崖傾光難留林深響易奔感往慮有復
理來情無存庶持乘日車(選作日用)得以慰營魂匪為衆人
說冀與智者論
於南山往北山經湖中瞻眺
朝旦發陽崖景落憩隂峯舍舟眺迴渚停策倚茂松側
逕既窈窕環洲亦玲瓏俛視喬木杪仰聆大壑淙石横
水分流林密蹊絶蹤解作竟何感升長皆丰容初篁苞
綠籜新蒲含紫茸海鷗戲春岸天雞弄和風撫化心無
厭覽物眷彌重不惜去人遠但恨莫與同孤遊非情歎
賞廢理誰通
從斤竹澗越嶺溪行
猿鳴誠知曙谷幽光未顯巖下雲方合花上露猶泫逶
迤傍隈隩迢遞陟陘峴過澗既厲急登棧亦陵緬川渚
屢徑復乘流翫迴轉蘋萍泛沈深菰蒲冒清淺企石挹
飛泉攀林摘葉卷想見山阿人薜蘿若在眼握蘭勤徒
結折麻心莫展情用賞為美事昧竟誰辨觀此遺物慮
一悟得所遣
過白岸亭詩
拂衣遵沙垣緩步入蓬屋近澗涓密石遠山映疎木空
翠難強名漁釣易為曲援蘿聆青崖春心自相屬交交
止栩黃呦呦食苹鹿傷彼人百哀嘉爾承筐樂榮悴迭
去來窮通成休慽未若長疎散萬事恒抱朴
夜宿石門詩(拾遺作石門巖上宿)
朝搴苑中蘭畏彼霜下歇暝還雲際宿弄此石上月鳥
鳴識夜棲木落知風發異音同至聽殊響俱清越妙物
莫為賞芳醑誰與伐美人竟不來陽阿徒晞髮
南樓中望所遲客
杳杳日西頽漫漫長路迫登樓為誰思臨江遲來客與
我別所期期在三五夕圓景早已滿佳人殊(五臣作猶)未適
即事怨揆攜感物方悽慼孟夏非長夜晦明如歲隔瑤
華未堪折蘭苕已屢摘路阻莫贈問云何慰離析搔首
訪行人引領冀良覿
廬陵王墓下作
曉月發雲陽落日次朱方含悽泛廣川灑淚眺連岡眷
言懷君子沈痛切中腸道消結憤懣運開申悲涼神期
恒若存德音初不忘徂謝易永久松栢森巳行延州協
心許楚老惜蘭芳解劍竟何及撫墳徒自傷平生疑若
人通蔽互相妨理感深情慟定非識所將脆促良可哀
夭枉特兼常一隨往化滅安用空名揚舉聲泣已灑長
歎不成章
還舊園作見顔范二中書
辭滿豈多秩謝病不待年偶與張邴合久欲還東山聖
靈昔迴眷徵尚不及宣何意衝飈激烈火縱炎煙焚玉
發崑峯餘燎遂見遷投沙理既迫如卭願亦愆長與歡
愛別永絶平生緣浮舟千仞壑總轡萬尋巔流沬不足
險石林豈為艱閩中安可處日夜念歸旋事躓兩如直
心愜三避賢託身青雲上棲巖挹飛泉盛明盪氛昏貞
休康屯邅殊方感成貸微物豫采甄感深操不固質弱
易扳纏曾是反昔園語往實欵然曩基即先築故池不
更穿果木有舊行壤石無遠延雖非休憩地聊取永日
閒衞生自有經息隂謝所牽夫子照情素探懷授往篇
酬從弟惠連(五章康惠連西陵遇風獻樂詩見本集)
寢瘵謝人徒滅迹入雲峯巖壑寓耳目歡愛隔音容永
絶賞心望長懷莫與同末路值令弟開顔披心胸
心胸既云披意得咸在斯凌澗尋我室散帙問所知夕
慮曉月流朝忌曛日馳悟對無厭歇聚散成分離
分離別西川迴景歸東山別時悲已甚別後情更延傾
想遲嘉音果枉濟江篇辛勤風波事欵曲洲渚言
洲渚既淹時風波子行遲務協華京想詎存空谷期猶
復惠來章祗足攬余思儻若果歸言共陶暮春時
暮春雖未交仲春善遊遨山桃發紅萼野蕨漸紫苞嚶
鳴已悦豫幽居猶鬱陶夢寐佇歸舟釋我吝與勞
登臨海嶠初發疆中作與從弟惠連可見羊何
共和之(四章從集作登臨海嶠與弟惠連一首)
杪秋尋遠山山遠行不近與子別山阿含酸赴脩畛中
流袂就判欲去情不忍顧望脰未悁汀曲舟已隠
隠汀絶望舟騖棹逐(一作逾)驚流欲抑一生歡并奔千里
遊日落當棲薄繫纜臨江樓豈惟夕情斂憶爾共淹留
淹留昔時歡復增今日歎兹情已分慮況乃協悲端秋
泉鳴北澗哀猿響南巒戚戚新别心悽悽久念攢
攢念攻別心旦發清溪隂暝投剡中宿明登天姥岑高
高入雲霓還期那可尋倘遇浮丘公長絶子徽音
初發石首城
白圭尚可磨斯言易為緇雖抱中孚爻猶勞貝錦詩寸
心若不亮徵命察如絲日月垂光景成貸遂兼兹出宿
薄京畿晨裝摶曾颸重經平生别再與朋知辭故山日
已遠風波豈還時迢迢萬里帆茫茫終何之遊當羅浮
行息必廬霍期越海陵三山遊湘歴九嶷欽聖若旦暮
懷賢亦悽其皎皎明發心不為歲寒欺
入東道路詩
整駕辭金門命旅惟詰朝懷居顧歸雲指塗泝行飈屬
值清明節榮華感和韶陵隰繁綠杞墟囿粲紅桃鷕鷕
翬方雊纖纖麥垂苗隠軫邑里密緬邈江海遼滿目皆
古事心賞貴所高魯連謝千金延州權去朝行路既經
見願言寄吟謠
道路憶山中
采陵調易急江南歌不緩楚人心昔絶越客腸今斷斷
絶雖殊念俱為歸慮欵在鄉爾思積憶山我憤懣追尋
棲息時偃卧任縱誕得性非外求自已為誰纂不怨秋
夕長常(一作恒)苦夏日短濯流激浮湍息隂倚密竿懷故
叵新歡含悲忘春暖悽悽明月吹惻惻廣陵散殷勤訴
危柱慷慨命促管
入彭蠡湖口
客遊倦水宿風潮難具論洲島驟迴合圻岸屢崩奔乘
月聽哀狖浥露馥芳蓀春晚綠野秀巖高白雲屯千念
集日夜萬感盈朝昏攀崖照石鏡牽葉入松門三江事
多往九派理空存靈物吝珍怪異人祕精魂金膏滅明
光水碧綴(五臣作輟)流温徒作千里曲絃絶念彌敦
入華子岡是麻源第三谷
南州實炎德桂樹陵寒山銅陵映碧澗石磴瀉紅泉既
枉隠淪客亦棲肥遁賢險徑無測度天路非術阡遂登
羣峯首邈若升(藝文類聚作騰)雲煙羽人絶髣髴丹丘徒空筌
圖牒復磨滅碑版誰聞傳莫辨百代後安知千載前且
申獨往意乘月弄潺湲恒充俄頃用豈為古今然
登歸瀨三瀑布望兩溪
我行乘日垂放舟候月圓沬江免風濤涉清弄漪漣積
石竦兩溪飛泉倒三山亦既窮登陟荒藹横目前窺巖
不覩景披林豈見天陽烏尚傾翰幽篁未為邅退尋平
常時安知巢穴難風雨非攸恡擁志誰與宣倘有同枝
條此日即千年
初往新安桐廬口
絺綌雖淒其授衣尚未至感節良已深懷古亦云(一作徒役)
思不有千里棹孰申百代意遠協尚子心遥得許生計
既及泠風善又即秋水駛江山共開(一作閒)曠雲日相照
媚景夕羣物清對玩咸可憙
擬魏太子鄴中集詩八首(并序)
魏太子
建安末余時在鄴宫朝遊夕讌究歡愉之極天下良
辰美景賞心樂事四者難并今昆弟友朋二三諸彦
共盡之矣古來此娛書籍未見何者楚襄王時有宋
玉唐景梁孝王時有鄒枚嚴馬遊者美矣而其主不
文漢武帝徐樂諸才備應對之能而雄猜多忌豈獲
晤言之適不誣方將庶必賢於今日爾歲月如流零
落將盡撰文懷人感往增愴其辭曰
百川赴巨海衆星環北辰照灼爛霄漢遥裔起長津天
地中横潰家王(五臣作皇)拯生民區宇既蕩滌羣英必來臻
忝此欽賢性繇來常懷仁況值衆君子傾心隆日新論
物靡浮說析理實敷陳羅縷豈闕辭窈窕究天人澄觴
滿金罍連榻設華茵急絃動飛聽清歌拂梁塵莫(善作何)
言相遇易此歡信可珍
王粲
家本秦川貴公子孫遭亂流寓自傷情多
幽厲昔崩亂桓靈今板蕩伊洛既燎煙函崤沒無像(五臣)
(作象)整裝辭秦川秣馬赴楚壤沮漳自可美客心非外奬
常歎詩人言式微何繇往上宰奉皇靈侯伯咸宗長雲
騎亂漢南宛(善作紀)郢皆掃盪排霧屬盛明披雲對清朗
慶泰欲重疊公子特先賞不謂息肩願一旦值明兩竝
載遊鄴京方舟汎河廣綢繆清讌娛寂寥梁棟響既作
長夜飲豈顧乘目養
陳琳
袁本初書記之士故述喪亂事多
皇漢逢迍邅天下遭氛慝董氏淪關西袁家擁河北單
民(五臣作人)易周章窘身就羈勒豈意事乖己永懷戀故國
相公實勤王信能定蝥賊復覩東郡輝重見漢朝則餘
生幸已多矧迺值明德愛客不告疲飲讌遺景刻夜聽
極星爛(五臣作闌)朝遊窮曛黑哀哇動梁埃急觴盪幽默且
盡一日娛莫知古來惑
徐幹
少無宦情有箕潁之心事故仕世多素辭
伊昔家臨淄提攜弄齊瑟置酒飲膠東淹留憩高密此
歡謂可終外物始難畢搖蕩箕濮情窮年迫憂慄末塗
幸休明棲集建薄質已免負薪苦仍遊椒蘭室清論事
究萬美話信非一行觴奏悲歌永夜繫(五臣作繼)白日華屋
非蓬居時髦豈余匹中飲顧昔心悵焉若有失
劉楨
卓犖偏人而文最有氣所得頗經奇
貧居晏里閈少小長東平河兖當衝要淪飄薄許京廣
川無逆流招納厠羣英北渡黎陽津南登宛(善作紀)郢城
既覽古今事頗識治亂情歡友相解達敷奏究平生矧
荷明哲顧知深覺命輕朝遊牛羊下暮坐括揭鳴終歲
非一日傳卮弄清聲辰事既難諧歡願如今并唯羨肅
肅翰繽紛戾高冥
應瑒
汝潁之士流離世故頗有飄薄之歎
嗷嗷雲中鴈舉翮自委羽求涼弱水湄違寒長沙渚顧
我梁(五臣作涼)川時緩步集潁許一旦逢世難淪薄恒羇旅
天下昔未定託身早得所官渡厠一卒烏林預艱阻晚
節值衆賢會同庇天宇列坐廕華榱金樽盈清醑始奏
延露曲繼以闌夕語調笑輒酬答嘲謔無慙沮傾軀無
遺慮在心良已叙
阮瑀
管書記之任故有優渥之言
河洲多沙塵風悲黃雲起金羈相馳逐聯翩何窮已慶
雲惠優渥微薄攀多士念昔渤海時南皮戲清沚今復
河曲遊鳴葭汎蘭汜躧步陵丹梯竝坐侍君子妍談既
愉心哀音(一作弄)信睦耳傾酤係芳醑酌言豈終始自從
食蓱來唯見今日美
平原侯值
公子不及世事但美遨遊然頗有憂生之嗟
朝遊登鳳閣日暮集華沼傾柯引弱枝攀條摘蕙草徙
倚窮騁望目極盡所討西顧太行山北眺邯鄲道平衢
修且直白楊信裊裊副君命飲宴歡娛寫懷抱良遊匪
晝夜豈云晚與早衆賓悉精妙清辭灑蘭藻(五臣作蘭蒲)哀
音下迴鵠餘哇徹清昊中山不知醉飲德方覺飽願以
黃髮期養生念將老
石壁立招提精舍
四城有頓躓三世無極已浮歡昧眼前沈照貫終始壯
齡緩前期頽年追暮齒揮霍夢幻頃飄忽風電起良緣
迨未謝時逝不可俟敬擬靈鷲山尚想祗洹軌絶溜飛
庭前高林映窗裏禪室棲空觀講宇析妙理
過瞿溪山僧
迎旭凌絶嶝映泫歸溆浦鑽燧斷山木掩岸墐石戸結
架非丹甍藉田資宿莽同遊息心客曖然若可覩清霄
颺浮烟空林響法鼓忘懷狎鷗䱔攝生馴兕虎望嶺眷
靈鷲延心念淨土若乘四等觀永拔三界苦
七夕詠牛女
火逝首秋節新明弦月夕月弦光照戸秋首風入隙凌
峯步曾(藝文作岑)崖憑雲肆遥脈徙倚西北庭竦踊東南覿
紈綺無報章河漢有駿軛
彭城宫中直感歲暮
草草眷徂物契契矜歲殫楚豔起行戚吳趨絶歸懽修
帶緩舊裳素鬢改朱顔晩暮悲獨坐(藝文作己)鳴鶗歇春蘭
歲暮(以下五首文闕)
殷憂不能寐苦此夜難頽明月照積雪朔風勁(初學作清)且
哀運往無淹物年逝覺已(藝文作易)催
作離合
古人怨信次十日眇未央加我懷繾綣口脈情亦傷劇
哉歸遊客處子勿相忘(別字)
登廬山絶頂望諸嶠
積峽忽復啟平塗俄已閉巒隴有合沓往來無蹤轍晝
夜蔽日月冬夏共霜雪
夜發石關亭
隨山踰千里浮溪將十夕鳥歸息舟楫星闌命行役亭
亭曉月映泠泠朝露滴
答惠連
懷人行千里我勞盈十旬別時花灼灼別後葉蓁蓁
初發入南城
弄波不輟手玩景豈停目雖未登雲峯且以歡水宿
東陽溪中贈答二首
可憐誰家婦緣流灑(一作洗)素足明月在雲間迢迢不可
得
可憐誰家郎緣流乘素舸但問情若為月就雲中墮(又按)
(括蒼志曰謝靈運入沐鶴鄉有二女浣紗嘲以詩曰我是謝康樂一箭射雙鶴試問浣紗娘箭從何處落二女)
(不顧又嘲之曰浣紗誰氏女香汗濕新雨兩人默無言何事甘辛苦既而二女答曰我是溪中鯽暫出溪頭食)
(食罷又還潭雲蹤何處覓忽不見按此事頗與東陽贈答相類而詩似不出靈運筆恐屬附會聊載于此)
送雷次宗
符守瑞邊楚感念悽城壕志苦離思結情傷日月滔
大林峯
積峽忽有起平途俄已絶巒龍有合沓往來無蹤轍
柟溪詩
澹㶑結寒波檀欒秀霜質洞合水屢迷林迴巖愈密
泉山詩
清旦索幽異方舟越坰郊石室穿林陬飛泉發樹梢
自叙
(宋書本傳曰靈運為孟覬所表帝惜其才不罪以為臨川内史在郡遊放不異永嘉為有)
(司所紏司徒遣隨州從事收之靈運興兵叛逸為詩曰)
韓亡子房奮秦帝魯連恥本自江海人忠義感君子
臨終詩
(梁書本傳曰靈運既被擒文帝以謝玄勲參微管宜宥及後嗣降死徙廣州又為有司所)
(奏請依法收治詔於廣州棄市臨刑作詩曰)
龔勝無餘生季業有終盡嵇公理既迫霍生命亦殞悽
悽後(一作凌)霜栢納納衝風菌邂逅竟無時(一作幾何)修短非
所愍恨我君子志不得巖下泯送心正覺前斯痛久已
忍唯願乘來生怨親同心朕
漢魏六朝百三家集卷六十六
