漢魏六朝百三家集卷一百十三
王褒集題詞
王子淵羈迹宇文寵班朝右及周汝南自陳來
聘贈詩致書漢節楚冠凄凉在念又言覽九仙
懷五嶽有飄遙遺世之感蓋外縻周爵而情切
土風流離寄歎亦徐孝穆之報尹義尚庾子山
之哀江南也瑯琊世胄文學名位照耀江左子
淵又以蕭祭酒姻戚聲華萼附遂至王女下降
國嫡用賓梁元削亂召列台端遭逢人地莫居
其前然荆郢定都匡諫不力圍城督戎敗北隨
降總文武之任蹈臣虜之譏末流不振賢者猶
然昔曾祖仲寶劉宋國戚販附蕭齊士林交貶
子淵委蛇乃其門風幸不至賣國耳周朝著作
王庾齊稱其麗密相近而子淵微弱平日作燕
歌行能盡塞北苦寒梁朝君臣競和其詞竟成
符䜟今觀子淵詩文多燕歌類也建章樓閣長
安陵樹傷心久矣
目錄
詔
赦詔
省徵發詔
立通道觀詔
表
百僚請立皇太子表
上祥瑞表
上新定鐘表
啓
謝賚馬啟
謝賚絹啟
書
寄梁處士周弘讓書
序
象經序
箴
皇太子箴
銘
漏刻銘
四瀆祠碑銘
碑
上庸公陸騰勒功碑
靈壇碑(二首)
太子太保中都公陸逞碑
京師突厥寺碑
善行寺碑
温湯碑
周太傅燕文公于謹墓碑
周太保尉遲綱墓碑
故陜州刺史馮章碑
祭文
為梁元帝祭王僧辯母貞敬太夫人文
文
周經藏願文
幼訓
樂府
關山篇
從軍行(二首)
長安有狹邪行
飲馬長城窟
輕舉篇
凌雲臺
出塞
入塞
關山月
長安道
陌上桑
明君詞
遊俠篇
古曲
高句麗
燕歌行
日出東南隅行
牆上難為趨
詩
九日從駕
入朝守門開
贈周處士
別陸子雲
奉和趙王途中五韻
和張侍中看獵
和庾司水修渭橋
玄圃濬池臨泛奉和
和從弟祐山家二首
詠鴈
送觀寧侯葬
送劉中書葬
別王都官
送別裴儀同
渡河北
詠月贈人
和殷廷尉歲暮
看鬭雞
彈棋
從駕北郊
和趙王隠士
始發宿亭
山池落照
詠霧應詔
入關故人別
過藏矜道館
明慶寺石壁
雲居寺高嶺
詠定林寺桂樹
漢魏六朝百三家集卷一百十三目錄
漢魏六朝百三家集卷一百十三
明張溥輯
王褒集
詔
赦詔
民生而靜純懿之性本均感物而遷嗜欲之情斯起雖
復雲鳥殊世文質異時莫不限以隄防示之禁令朕君
臨萬㝢覆養黎元思振頽綱納之軌式比因人有犯與
衆棄之所在羣官有愆過者咸聽首露莫不輕重畢陳
纖毫無隠斯則風行草偃從化無違導德齊禮庶幾可
致但上失其道有自來矣凌夷之弊反本無由宜加蕩
滌與民更始可大赦天下
省徵發詔
民亦勞止則星動于天作事不時則石言于國故知為
政欲靜靜在寧民為治欲安安在息役頃興造無度徵
發不已加以頻歲師旅農畝廢業去秋災蝗年穀不登
民有散亡家空杼軸朕每旦恭已夕愓兢懷自今正調
以外無妄徵發庶時殷俗阜稱朕意焉
立通道觀詔
至道弘深混成無際體包空有理極幽玄但岐路既分
派源逾遠淳離朴散形氣斯乖遂使三墨八儒朱紫交
競九流七略異說相騰道隠小成其來舊矣不有會歸
爭驅靡息今可立通道觀聖哲微言先賢典訓金科玉
篆祕蹟玄文所以濟養黎元扶成教義者竝宜弘闡一
以貫之俾夫翫培塿者識嵩岱之崇崛守磧礫者悟渤
澥之泓澄不亦可乎
表
百寮請立皇太子表
臣聞洊雷居震春方應守器之禮明兩作離少陽纂重
暉之業是以三善昭德載祀之祚克隆一人元良貞國
之基永固至于軒轅得姓高陽才子上嗣佇賢前星虛
位魯國公斌親居元子屬當儲貳具寮仰則列辟式瞻
臣等參議請立為皇太子事隆監撫教資審諭問安寢
門視膳天幄
上祥瑞表
明王孝治岳瀆所以效靈至人澤及風雲以之懸感是
以若霧非霧天道叶至德之符似煙非煙觸石表嘉祥
之氣玄黃蕭索之輝丹紫輪囷之狀豈止唐帝沈璧氣
合金方姬后望河形如車蓋
上新定鐘表
萬物生象始乎筭數天道運行基乎步術量有輕重平
以權衡音有清濁協乎律吕是以周發聽聲候春冬之
生殺師曠吹律知晉楚之衰亡數始黃鍾琯終仲吕還
宫變徵參天兩地三分損益累黍相乘四時發斂忽微
斯測皇帝治歷明時推元受命八音七始之奏五聲六
律之和斟酌繁簡分析節度推之以升斛正之以權衡
稽之以古今覈之以經傳
啓
謝賚馬啟
邊城無草來自東南塞外饒沙經從西北漢時樂府偏
愛權奇晉世桑門特憐神駿黃金作勒足度西河白玉
為鐙方傳南國儻逢漢帝仍駕鼓車若値魏王應驚香
氣
謝賚絹啟
似逐安車之徵如輕殿中之對臣善識山川應圖方丈
脱能臨水必不棄書
書
寄梁處士周弘讓書
嗣宗窮塗楊朱岐路征蓬長逝流水不歸舒慘殊方炎
凉異節木皮春厚桂樹冬榮想攝衞惟宜動靜多豫賢
兄入關敬承欵曲猶依杜陵之水尚保池陽之田鏟跡
幽蹊銷聲窮谷何其愉樂幸甚幸甚弟昔因多疾亟覽
九仙之方晩涉世途常懷五嶽之舉同夫關令物色異
人譬彼客卿服膺高士上經說道屢聽玄牝之談中藥
養神每稟丹沙之說頃年事遒盡容髮衰謝芸其黃矣
零落無時還念生涯繁憂總集視隂愒日猶趙孟之徂
年負杖行吟同劉琨之積慘河陽北臨空思鞏縣霸陵
南望還見長安所冀書生之魂來依舊壤射聲之鬼無
恨他鄉白雲在天長離別矣會見之期邈無日矣援筆
攬紙龍鍾横集
序
象經序
一曰天文以觀其象天日月星是也二曰地理以法其
形地水火金木土是也三曰隂陽以順其本陽數為先
本于天隂數為後本于地是也四曰四時以正其序東
方之色青其餘三色例皆如之是也五曰筭數以通其
變俯仰則為天地日月星變通則為水火金木土是也
六曰律吕以宣其氣在子取未在午取丑是也七曰八
卦以定其位至震取兑至離取坎是也八曰忠孝以惇
其教出則盡忠入則盡孝是也九曰君臣以事其禮不
可以貴凌賤直而為曲不可以卑䙝尊隠而無犯是也
十曰文武以成其務武論七德文表四教是也十一曰
禮義以制其則居上不驕為下盡敬進退有度可法是
也十二曰觀德以考其行定而後求義而後取時而後
言樂然後笑是也或升進以報德義取遷善或黜退以
貶過事在懲惡或以沈審為貴正其瞻視或以徇齊為
功明其糾察得失表于隆替在賤必申怠敬彰于勸沮
處尊思屈片言崇于拱璧一德踰于華袞
箴
皇太子箴(有序)
臣聞教化爰始詠歌不足政俗既移風雅斯變伏惟皇
明御宇功均造物改文為質斵雕成素皇太子洊雷居
震明兩作離春夏干戈秋冬羽籥叔譽慙五稱之對師
曠降四馬之恩竊以太史官箴虞書所誡永樹芳烈丞
相所以垂文深覩安危太傅以之陳訓敢自斯義獻箴
云爾
天生蒸民司牧斯樹咸熙庶績式昭王度惠民垂統元
良繼體麗止離暉惟機天啟令問令望聞詩聞禮從曰
撫軍守曰監國秋坊通夢春宫養德桓榮獻書荀攸觀
則元子為士齒卿命秩朝服寢門迴車作室正陽君位
喬枝父道臣子所崇忠孝為寶勿謂居尊禍福無門勿
謂親賢王道無偏無為慮始無為事先損之又損全之
亦全無往不復無平不陂美疢甘言鮮不為累則哲惟
難知人未易居室為善分隂無棄亡保其存危安其位
神聽不惑天妭斯忌文昌著于前星秬鬯由于守器庶
僚司箴敢告閽寺
銘
漏刻銘(有序)
竊以混元開闢天迴地旋歷象運行暑來寒往二分同
道烏靈正其昏夕兩至相遇表圭測其長短雖則晦朔
先後失于公羊之說次舍盈縮惑于丘明之傳至乎出
夘入酉黃道青綠季孟相推啟閉從序挈壺掌分數之
令太史陳立成之法軍將以之懸井壺郎以之趍奏百
王垂訓千祀餘烈者焉銘曰
玄儀西運逝水東流甘川浴日深壑藏舟測兹祕象是
曰神謀正震治歷下武惟周忽微以則積空成數圭表
弗差光隂斯赴箭水無絶靈虬長注徑寸日輪四分天
度器遵昔典景移新刻荆山既鐫昆吾且勒以福眉壽
百王垂則
四瀆祠碑銘
靈祠嶽立貝闕雲浮寂寥詭怪髣髴神遊姬嬴分國河
渭合流桃花春水靈草孤洲潼鄉河曲汾隂雎壤亂流
不度龍門難上河魚送迎江妃來往水開通跡山臨高
掌智以藏往神以知來榮光離合雲氣徘徊水仙遺操
津吏餘杯波息川后浪靖瞻臺
碑
上庸公陸騰勒功碑
在昔洞庭彭蠡三苗有遠竄之君太室陽城九州無同
姓之國是知周衞設險所務非山川河岳作固所寶惟
休德至于三峽蹇産九折崢嶸高峰尋雲深谷無景秦
開漢閉雖阻荷戟之虞魏塞晉通終因束馬之利我大
周開闢宇宙混同文軌御六氣于天樞頓八紘于地絡
彭濮未恭卭笮不討外憑劍道之難内負銅梁之阨大
將軍上庸公仗國威靈奉辭伐罪長戟萬隊巨艦千舳
板楯酋豪斯褕君長歷稔逋寇累代稽誅廓清江源蕩
滌巴濮若夫荆門千里蜀置永安之宫巴水三迴吳阻
夷陵之縣巫峽使君之灘淪波洽没建平督郵之道棧
徑威紆路阻蠻陬途横夷落擅強專險輕法侮史天子
爰詔有司公奉天討星言載塗指日遄邁冊授公大將
軍信州刺史韓信召拜軍中致設壇之禮衞青出征臨
河聞後距之令夫鐘鼎大禮之器昭德必書金石不朽
之質庸勲斯樹某等乃建碑于某地敢作頌云
遐觀命氏眇求世禄龍圖紀河鴻漸于陸霸楚傳姓命
吳啟族君子篤生降靈惟岳朝陽擢彩荆山曜璞巴庸
自擅彭濮稱王南泊僰道西通夜郎内憑玉壘外阻銅
梁介視荒服斗絶邊疆赫赫南仲堂堂方叔天子命我
遐征越逐竇氏車騎去病冠軍封山刊石鐫銘刻勲遠
隔年代懸感風雲盛德必祀千載斯文
靈壇碑
悠悠五緯乃欽若於堯典茫茫九州是致功于禹跡猶
以天步懸遠隸首筭而弗窮地載遐荒章亥馳而未極
浩庭霄度吐納天和崐閬滄溟胞胎元一九靈之府神
液所以降祥五英之闕蓂華以之昭應推劫運之短長
校河源之廣狹谷永上書譬流風之不繫桓譚作論明
弱水之難航豈知迴天金簡惟傳上聖洞神玉策尚隔
中仙于時金風戒辰三光澄曜香雨乘空天花入室帝
乃升法座說玄言肴覆洞微闡揚衆玅洪鐘應叩衢樽
待酌銘曰
鐘鳴上界梵響玄宫紫辰濯水青樹搖風八覺修行七
教弘通神機詣理秋毫坼空函席廣開法輪徐轉入神
精義談天勝辨逐境晦明逗機深淺或照盛業方圓雲
篆
又
雲橋啟館景曜開扉明庭朝禮僊館羽衣鷰履霄去鳧
舄晨歸鍊石三轉燒丹七飛昆吾陶鑄丹陽鋈銑畫寫
龍文圖開雕篆聲隨地氣調均天辯九宫方應萬靈稱
善
京師突厥寺碑
夫六合之内存乎方冊四天之下聞諸象教百億閻浮
塵沙筭而不盡三千日月世界數而無邊至於周星夕
隕漢宫宵夢身高梵世力減須彌應現十方分身百佛
上極天中下窮地際轉法輪於稔國留玅象於罽賓至
於善見神通缻沙瑞相波斯鑄金優填雕木莫不歸依
等覺迴向佛乘棄形骸而入道捨國城而離俗突厥大
伊尼温水汗夏后餘基惟天所置威加窮髮兵歴無革
小大當戸左右賢王麟膠角觸之弓鷲羽射鵰之箭跨
䓤嶺之酋豪靡不從化踰天山之君長咸皆賓屬人敦
信契國寶親隣太祖文皇帝道被寰中化覃無外提羣
品于萬福濟蒼生于六道大冢宰晉國公功高寅亮位
隆光輔命司空而度地監匠人而置臬帶三條之逸陌
面九市之通鄽圖木緹錦雕楹礱密香隨微雨自灑風
塵幡雜天花常調絲竹四禪大患淨界無毁六珠芬盡
法身常住銘曰
七華玅覺三空勝境意樹已彫心猿斯靜靈城偃色空
衣滅影索隠窮源振衣提領
善行寺碑
蓋聞在天成象羣星仰于北辰在地成形百川起於東
海是知璿璣盈縮竝運天樞江漢所宗爭環地軸塵沙
日月同渤澥之輪迴百億鐵圍等閻浮之數量章亥步
驟豈盡世界之邊隸首忽微寧窮劫海之筭象牛觕力
方十行之階梯兔馬渡河譬三乘之等級定水壊須彌
之山智炬然金剛之刹敬表六和現沙門之進止永垂
四教示聲聞之律儀至於千疊火然鵠林變色四禪災
起鴿影傳輝羽林出使漢開濯龍之祀桑門傳譯晉虔
洛陽之拜
温湯碑
原夫二儀開闢雷風以之通響五材運行水火因而竝
用炎上作苦既麗純陽之德潤下作鹹且協凝隂之度
至於遷陵熱谿沈魚涌浪炎洲燒地穴鼠含煙火井飛
泉垂天遠扇焦源沸水衝流迸集甘州浴日跳波邁椒
丘之野湯谷揚濤激水疾龍門之箭故以地伏流黃神
泉愈疾云云其銘曰
挺此温谷驪岳之隂白礬上徹丹砂下沈華清駐老飛
流瑩心谷神不死川德愈深
周太傅燕文公于謹墓碑
古者六等官人師傅崇其匡輔一命作牧侯伯揔其專
征南仲成薄伐之功吉甫作來歸之頌若乃仰叶宸曜
上屬台階錫之以彝器明之以車服隆名盛業太傅燕
國公其有焉西曄開其命緒東海傳其世禄父曾致平
法之科廷尉稱無冤之頌駟馬方駕高門繼軌公稟山
岳之上靈含風雲之秀氣雕良玉於廉劌鍊貞金于鍌
鋈于時王業締搆國步權輿太祖地雖二分功猶再駕
忠誠簡帝有志興王公運策帷帳參謀幕府封齊定文
成之計間楚資曲逆之奇仲華訪輿地之圖林叔參兵
車之右魏恭帝元年為大司寇正刑糾慝國無害馬之
倫翦暴詰姦民亡飲羊之俗三刺薦無簡之文兩造陳
禁邪之憲大周受命寶歷攸歸表高惠之功臣紀山河
之著命封燕公邑萬戸姬氏建國君奭始封昭王禮賢
郭隗開館又授太傅本官如先保定五年賜金石樂一
部公世為邊將少習兵書當敵制機臨戎應變增壘減
竈之圖題樹繫桑之略軍中罷戰無廢雅歌壯士志驕
時觀投石及乎名高衞霍爵重韓彭錫邑增于鄭僑賜
乘同于魏絳丹節比司隸之貴緹騎將金吾之寵座闕
倡歌之娛堂無鐘鼓之奏辭功坐樹不伐征西之勲還
第角巾無競龍驤之賞銘曰
惟岳降神膺期命世量苞川藪道弘兼濟昴宿協符佐
旌冥契匪躬諒直武節横厲函崤重險鐘鼎淪覆潛龍
勿用瞻烏在屋道贊上台功匡下瀆條教斯理彝倫載
睦懋官惟德明試以功既移上將實董元戎傳呼甚寵
徽草載隆居高能降處貴思沖寶命惟新王猷允塞爵
班異姓禮均同德林胡以南易州之北帝曰爾諧俾侯
燕國駸駸過隙滔滔逝川明哲詎寶館舍長捐立言不
沒遺愛在旃三河斥土駟馬開泉丹旐毁宗玄堂啟殯
寵贈虚加鸞和空引晏子悼齊隋武懷晉謂天蓋高如
何不憖
周太保尉遲綱墓碑
昔者王室藩屏周德謂之宗親列國諸侯異姓稱為伯
舅元勲懿德姬崇齊楚之封疏爵疇庸漢重韓吳之秩
司勲載其弘烈典冊備其徽章山甫式列辟之功紀迹
廟器莊叔匡成獻之難昭德彝鼎鴻名盛業公實兼焉
公命世挺生應期間出嵩華峻極降維嶽之上靈霜露
所均體中和之秀氣危松擢本且觀後彫之質貞桂挺
生便體冬華之秀是故以辰昴膺慶風雲玄感者焉公
柔順内凝英華外發斧藻仁義珪璋令範危勁之節冠
四序而踰秀堅貞之操經百鍊而不銷加以逵門射法
遠中戟支養由箭神遥穿懸葉巧極將軍之伎精窮校
尉之官及年踰艾服任隆台袞甲第當衢傳呼啟路不
以寵貴驕人每以卑恭自牧易簀之言無忘寢瘵城郢
之志終于瞑目銘曰
珠角應期山廷表德出忠入孝自家刑國人物冠冕彝
章表則任屬屯警官聯極侍行部六條議班三吏逝水
詎停光隂不借遽辭逆旅俄悲怛化旌舒夏練棺陳衞
幕北郭人稀西山景落三千不見九原誰作銘兹鼎鼐
永傳嵩霍
太子太保中都公陸逞碑銘
公本居三吳郡三吳縣丞相遜後也宋武匡定鍾鼎底
平涵洛公曾祖載實贊軍謀及返旆南轅以司武留守
赫連作亂見拘夏州以江右名家為中山太守地既鮮
虞途通靈壽呼沲易水仗武乘邊趙北燕南申威河外
祖營州使君長於戎馬稱雄朔漠南中都督猶纘奕世
之基西校國門無墜承家之業公識度深詳標尚閒遠
處衆撝謙居簡行敬風鑒外明潛機内敏建章門戸張
華立成原陵松栢虞延盡記昔處文房又居内職或傳
冰華時遊甲邸魏祖軍謀還豫南陂之宴梁王師傅猶
對宣室之談出内優隆通籍榮寵升降榮步便頌宫禁
銘曰
淮海惟揚具區之藪水朝江漢星纏牛斗盛德遺風神
明厥後龍章八命鸞旂四牡賓階昔遇風月相思卿門
今別宿草何悲輪環不已零落無時永矣元伯長從此
辭
故陜州刺史馮章碑
其先陶唐氏之苗裔堯少子生而手有馮字因以為氏
俾侯于魯義等房心之地余與之廣事符河汾之邑使
君稟靈河嶽比德璁珩閨門和美譽聖開宗握文命氏
濁水北流秦關東徙巖險襟帶山河枕倚陸離組甲從
容青紫
祭文
為梁元帝祭王僧辯母貞敬太夫人文
維爾世基武子族懋陽元金相比映玉德齊温既稱女
則兼循婦言書圖鏡覽辭章討論教貽爼豆訓及平原
楚發將兵孟軻成德盡忠資敬自家刑國顯允其儀惟
民之則反命師旅既修我戎補兹袞職奄有龜蒙母由
子貴亶爾斯崇嘉命允集寵章既隆居高能降處貴思
冲慶資善始榮兼令終崦嵫既夕蒹葭蚤秋奔駟難返
衝濤詎留背龍門而西顧過夏首而東浮越三宫之遐
嶽經三江之派流鬱鬱增嶺浮雲蔽虧滔滔江漢逝者
如斯銘旌故旐宇毁遺碑即虚舟而談奠想徂魂之有
知嗚呼哀哉
文
周經藏願文
蓋聞九河疏迹策藴靈丘四徹中繩書藏羣玉亦有青
丘紫府三皇刻石之文綠檢黃繩六甲靈飛之字豈若
如來祕藏譬彼明珠諸佛所師同夫淨鏡鹿苑四諦之
法尼園八犍之文香山巨力豈云能負以歲在昭陽龍
集天井奉為云云奉造一切經藏始乎生滅之教訖于
泥洹之說論議希有短偈長行責首銀函玄文玉匣陵
陽餌藥止觀仙字關尹望氣裁受玄言未有龍樹利根
看題不遍斯陀淺行同座未聞盡天竺之音窮貝多之
葉灰分八國文徙罽賓石盡六銖書還大海仰願過去
神靈乘兹道力得無生忍具足威儀又願國祚遐長臣
民休慶四方内附萬福現前六趣怨親同登正覺
幼訓
陶士行曰昔大禹不吝尺璧而重寸隂文士何不誦書
武士何不馬射若乃玄冬修夜朱明永日肅其居處崇
其牆仞門無糅雜坐闕號呶以之求學則仲尼之門人
也以之為文則賈生之升堂也古者盤盂有銘几杖有
誡進退循焉俯仰觀焉文王之詩曰靡不有初鮮克有
終立身行道終始若一造次必於是君子之言歟儒家
則尊卑等差吉凶降殺君南面而臣北面天地義也鼎
俎奇而籩豆偶隂陽之義也道家則墮支體黜聰明棄
義絶仁離形去智釋氏之義見苦斷習證滅循道明因
辨果偶凡成聖斯雖為教等差而義歸汲引吾始乎幼
學及于知命既崇周孔之教兼循老釋之談江左以來
斯業不墜汝能修之吾之志也
樂府
關山篇(以下五言)
從軍出隴阪驅馬度關山關山恒掩藹高峯白雲外遥
望秦川水千里長如帶好勇自秦中意氣多豪雄少年
便習戰十四已從戎遼水深難渡榆關斷未通
從軍行二首
兵書久閑習征戰數曾經講戎平樂觀學戲(一作覽劒)羽林
亭西征度疎勒東驅出井陘牧馬濱長渭營軍毒上涇
平雲如陣色半月類城形羽書封信璽詔使動流星對
岸流沙白緣河柳色青將幕恒臨斗旌門常背邢勲封
瀚海石功勒燕然銘兵勢因麾下軍圖送掖庭誰憐下
玉筯向暮掩金屏
黃河流水急驄馬遠征人谷望河陽縣橋渡小平津年
少多遊俠結客好輕身代風愁櫪馬胡霜宜角筋羽書
勞警急邊鞍倦苦辛康居因漢使盧龍稱魏臣荒戍唯
看柳邊城不識春男兒重意氣無為羞賤貧
長安有狹邪行
威(一作逶)紆狹邪道車騎動相喧博徒稱劇孟遊俠號王
孫勢傾魏侯府交盡翟公門路邪勞夾轂塗艱倦折轅
日斜宣曲觀春還御宿園塗歌楊柳曲巷飲榴花樽獨
有遊梁倦(一作客)還守孝文園
飲馬長城窟
北走長安道征騎每經過戰垣臨八陣旌門對兩和屯
兵戍隴北飲馬傍城阿雪深無復道冰合不生波塵飛
連陣聚沙平騎跡多昏昏壠坻月耿耿霧中河羽林猶
角觝將軍尚雅歌臨戎常拔劔蒙險屢提戈秋風鳴馬
首薄暮欲如何
輕舉篇
天地能長久神仙壽不窮白玉東華檢方諸西岳童俄
瞻少海北暫別扶桑東俯觀雲似蓋低望月如弓看棋
城邑改辭家墟巷空流珠餘舊竈種杏發新叢酒釀瀛
洲玉劔鑄昆吾銅誰能攬六博還當訪井公
凌雲臺
高臺懸百尺中夕殊未窮北臨酸棗寺西眺明光宫城
傍抵雙府林裏對相風書題鹿盧牓觀寫飛廉銅窗開
神女電梁映美人虹虞捐濫天寵鄭瞀特懷忠莊生垂
翠釣昭儀拒(一作抵)鬭熊馳輪有盈缺人道亦汙隆還念
西陵舞非復鄴城中
出塞(一作塞下曲)
飛蓬似征客千里自長驅塞禽唯有雁關樹但生榆背
山看故疊繫馬識餘蒲還因麾下騎來送月支圖
入塞
戍久風塵色勲多意氣豪建章樓閣迥長安陵樹高度
冰傷馬骨經寒墜節旄行當見天子無假用錢刀
關山月
關山夜月明秋色照孤城影虧(一作半形)同漢陣輪滿(一作全影)
逐胡兵天寒光轉白風多暈欲生寄言亭上吏遊客解
鷄鳴
長安道
槐衢回北第馳道度西宫樹隂連袖色塵影雜衣風採
桑逢五馬停車對兩童喧喧許史座鐘鳴賓未窮
陌上桑
人傳陌上桑未曉已含光重重相蔭映軟弱自芬芳秋
胡始倚馬羅敷未滿筐春蠶朝已老安得久徬徨
明君詞
蘭殿辭新寵椒房餘故情鴻飛漸南陸馬首倦西征寄
書參漢使銜涕望秦城唯餘馬上曲猶作出關聲
遊俠篇(英華作俠客行)
京洛出名謳豪俠競交遊河南期四姓關西謁五侯鬭
鷄横大道走馬出長楸桑隂徙將夕槐路轉淹留
古曲(一作雜曲)
青樓臨大道遊俠盡(一作任)淹留陳王金被馬秦女桂為
鈎馳輪洛城巷鬭鷄南陌頭薄暮風塵起聊為清夜遊
高句麗(六言)
蕭蕭易水生波燕趙佳人自多傾杯覆盌漼漼垂手奮
袖婆娑不惜黃金用盡只畏白日蹉跎
燕歌行(七言)
初春麗景(一作日)鶯欲嬌桃花流水沒河橋薔薇花開百
重葉楊柳拂地數千條隴西將軍號都護樓蘭校尉稱
嫖姚自從昔別春燕分經年一去不相聞無復漢地關
山月(一作長安月)唯有漠北薊城雲淮南桂中明月影流黃
機上織成文充國行軍屢築營陽史討虜陷平城城下
風多能却陣沙中雪淺詎停兵屬國小婦猶年少羽林
輕騎數征行遥聞陌頭採桑曲猶勝邊笳胡笳聲胡笳
向暮使人泣長望(一作還使)閨中空佇立桃花落地杏花舒
桐生井底寒葉疎試為來看上林雁應有遥寄隴頭書
日出東南隅行(以下雜言)
曉星西北沒朝日東南隅陽窗臨玉女蓮帳照金鋪鳳
樓稱獨立絶世良所無鏡懸四龍網枕畫七星圖銀鏤
明光帶金地織成襦調弦大垂手歌曲鳳將雛採桑三
市路賣酒七條衢道逢五馬客夾轂來相趨將軍多事
勢夫聓好形模高箱照雲母壯馬飾當顱單衣火浣布
利劔水精珠自知心所愛仕宦執金吾飛甍彫翡翠(玉臺)
(作翠羽)繡桷畫屠蘇銀燭附彈映鷄羽黃金步搖動襜褕
兄弟五日時來歸高車竟道生光輝名唱兩行堂上起
鴛鴦七十階前飛少年任俠輕年月珠丸出彈遂難追
牆上難為趨
昔稱梁孟子兼聞魯孔丘訪政聊為述問陳豈相詶末
代多僥倖卿相盡經由臺郎百金價台司千萬求當朝
少直筆趨代皆曲鈎廷尉十年不得調將軍百戰未封
侯夜伏擁門作常伯自有蒲萄得涼州白璧求善價明
珠難暗投高牆不可踐井水自難浮風胡有年歲銛利
比吳鈎
詩
九日從駕(以下五言)
黃山獵地廣青門官路長律改三秋節氣應九鐘霜曙
影初分地暗色始成光高旆長楸坂緹幕杏間堂射馬
垂雙帶豐貂佩兩璜苑寒梨樹紫山秋菊葉黃華露霏
霏冷輕飈颯颯涼終慙屬車對空假侍中郎
入朝守門開(梁簡文有守東華門開詩)
鳳池(一作直城)通複道嚴駕早凌晨鐵符行警曙銀棨未開
闉塹暗城無影晴新路不塵屯兵引畫劍騎吹動班輪
徒知仰睿藻抽辭殊未申
贈周處士
我行無歲月征馬屢盤桓崤曲三危岨關重九折難猶
持漢使節尚服楚臣冠巢禽疑上幕驚羽畏虚彈飛蓬
去不已客思漸無端壯志與時歇生年隨事闌百齡悲
促命數刻念餘歡雲生隴坻黑桑疎薊北寒鳥道無蹊
徑清漢有波瀾思君化羽翮要我鑄金丹
别陸子雲(藝文作别陸才子)
解纜出南浦征棹且凌晨還看分手處唯餘送别人中
流搖蓋影邊江落騎塵平湖開曙日細柳發新春滄波
不可望行雲聊共因
奉和趙王途中五韻
飄飄映車幕出沒望連旗度雲還翊陣迴風即送師峽
路沙如月山峯石似眉村桃拂紅粉岸柳被青絲錦城
遥可望迴鞍念此時
和張侍中看獵
上林冬狩返回中講射歸還登宣曲觀更獵黃山圍嚴
冬桑柘慘寒霜馬騎肥緤盧隨兔起高鷹接雉飛獨嗟
來遠客辛苦倦邊衣
和庾司水修渭橋
東流仰天漢南渡似牽牛長堤通甬道飛梁跨造舟使
者開金堰太守擁河流廣陵候濤水荆峽望陽侯波生
從故舶沙漲湧新洲天星識辨對撿玉應沈鈎空悦浮
雲賦非復採蓮謳
玄圃濬池臨泛奉和
長洲春水滿臨泛廣川中石壁如明鏡飛橋類飲虹垂
楊夾浦綠新桃緣徑紅對樓還泊岸迎波暫守風漁舟
釣欲滿蓮房採半空於兹臨北闕非復坐牆東
和從弟祐山家二首
採藥名山頂時節無春冬散雲非一色連嵓異衆峯合
沓似無徑間關定有蹤山窗臨絶頂檐溜俯危松空林
鳴暮雨虚谷應朝鐘仙童時可遇羽客屢相逢若値韓
衆藥當御長房龍
結交非俗士仙侣自招攜少華隠日月太乙尋虹霓衆
林積為籟圍竹茂成埤幽谷曙無景荒途晝欲迷滴瀝
寒泉澑叫嘯秋猿啼白雲帝鄉起神禽丹穴棲箭篠時
通徑桃李復成蹊今身得其所羣物可令齊
詠鴈
伺潮聞曙響妬壟有春翬豈若雲中鴈秋時塞外歸河
長猶可涉海闊故難飛霜多聲轉急風疎行屢稀園池
若可至不復怯虞機
送觀寧侯葬
蒙羽高峻極淮泗導清源邢茅廣裂地跗萼盛開蕃紛
綸彤艧彩從容瓊玉温衝飈搖栢榦烈火壯曾崐疇昔
同羈旅辛苦涉涼暄觀風方聽樂垂淚遽傷魂造舟虚
客禮高閈掩賓垣桂樹思公子芳草惜王孫今晨向郊
郭猶似背轘轅丹旐書空位素帳設虚樽楚琴南操絶
韓詩舊說存西靡傷新樹東陵惜故園自憐悲谷影彌
愴(一作念)玉關門餘輝盡天末夕霧擁(一作起)山根平原看
獨樹臯亭望列村寂寥還蓋靜荒茫歸路昏挽鐸已流
唱歌童行自喧睠言千載後誰將遊九原
送劉中書葬
昔別傷南浦今歸去北邙書生空託夢久客每思鄉塞
近邊雲黑塵昏野日黃陵谷俄遷變松栢易荒涼題銘
無復迹何處驗龜長
別王都官
連翩憫流客悽愴惜離羣東西御溝水南北會稽雲河
橋兩堤絶横岐數路分山川遥不見懷袖遠相聞
送別裴儀同
河橋望行旅長亭送故人沙飛似軍幕蓬捲若車輪邊
衣苦霜雪愁(一作秋)貌損風塵行路皆兄弟千里念相親
渡河北(苑詩類選作范雲者非)
秋風吹木葉還似洞庭波常山臨代郡亭障繞黃河心
悲異方樂腸斷隴頭歌薄暮臨征馬失道北山阿
詠月贈人
月色當秋夜斜暉映薄帷上弦如半璧初魄似蛾眉渡
雲光忽駛中天影更遲高陽懷許掾對此益相思
和殷廷尉歲暮
歲晩悲窮律他鄉念索居寂寞灰心盡摧殘生意餘産
空交道絶財殫密親疎空悲趙壹賦還著虞卿書
看鬭鷄
躞蹀始横行意氣欲相傾妬敵金芒起猜羣芥粉生入
場疑挑戰逐退似追兵誰知函谷下人去獨開城
彈棋
投壺生電影六博値仙人何如鏡奩上自有拂輕巾隔
澗疑將別隴頭如望秦握筆如思賦辭短竟無陳
從駕北郊
維皇敬明祀望拜出河東地靈開複道營星發紫宫衡
街響清蹕偵候起相風森沈羽林騎肅穆虎賁弓
和趙王隠士
鳧鵠均長短鵬鷃共逍遥清襟藴秀氣虚席滿風飇斷
絃唯續葛獨酌止傾瓢菖蒲九重節桑薪七過燒
始發宿亭
送人亭上別被馬櫪中嘶漠漠村烟起離離嶺樹齊落
星侵曉沒殘月半山低(闕)
山池落照
竹館掩金扉池光晦晩暉孤舟隠荷出輕棹染苔歸浴
禽時侣竄驚羽忽單飛(闕)
詠霧應詔
七條開早陌五里闇朝氛帶樓疑海氣含蓋似浮雲方
從河水上預奉綠圖文
入關故人別
百年餘古樹千里闇黃塵關山行就近相看成遠人
過藏矜道館
松古無年月鵠去復來歸石壁藤為路山窗雲作扉
明慶寺石壁
夏水懸臺際秋泉帶雨餘石生銘字長山久谷神虚
雲居寺高嶺
中峯雲已合絶頂日猶晴邑居隨望近風烟對眼生
詠定林寺桂樹
歲餘彫晚葉年至長新圍月輪三五映烏生八九飛
漢魏六朝百三家集卷一百十三
