漢魏六朝百三家集卷九十四
梁劉峻集題詞
劉孝標見任彦升諸子流離行路舊交莫恤則
著廣絶交論與中山劉明信友善書命往反明
信没復為報章追答之念其慇勤死友寄懷寂
寞一篇之中郈成季札遺風在焉孝標淄右名
種期月孤露魏師南侵䧟身奴虜既知書學播
遷緇素韓非入秦李陵去漢豈若是困厄哉多
聞不達逃還江南亦爰適樂土不欲累北人豢
養也魏佛助作魏書好詆南士妄謂孝標兄弟
疎薄遭棄殆越人之笑章甫乎棲學東陽享年
六十玄靖先生寧云夭折獨其一世書淫南北
並躓上有好文之君朝多同學之彦而引見無
階山棲竟老德祖見忌於曹操敬通觖望於光
武豈非命邪辯論六蔽善言天人自序三同四
異悲憤交集遇主若此而又重以悍室司晨若
敖將餒詩窮而工其然乎
目錄
啓
送橘啓
書
與宋玉山元思書
與舉法師書
答劉之遴借類苑書
追答劉沼書
答郭峙書
稱族子訏歊書
序
相經序
自序
志
東陽金華山栖志
論
辨命論(有序)
廣絶交論
詩
登郁洲山望海
自江州還入石頭詩
始營山居
出塞
漢魏六朝百三家集卷九十四目錄
漢魏六朝百三家集卷九十四
明張溥輯
梁劉峻集
啓
送橘啓
南中橙甘青鳥所食始霜之旦採之風味照座劈之香
霧噀人皮薄而味珍胍不粘膚食不留滓甘踰萍實冷
亞冰壺可以熏神可以芼鮮可以漬蜜氊鄉之果寧有
此邪
書
與宋玉山元思書
驅馬金張之館飛蓋許史之廬習匡鼎之說詩騁谷雲
之雕篆賓徒波湧輿輪靡息當是時也樂可言哉然靜
思夫君愀焉軫歎何則方鑿圓柄鉏鋙難從翔鳥游奐
蹉跎不狎是以賈生懷琬琰而挫翮馮子握璵璠而鎩
羽天誕英逸獨擅民秀心貞筠箭德潤珪璋信人之水
鏡一性之鎔範而荆南雄曲高音鮮和河西名驥滅没
誰賞故若先生者進有三難退有三樂竊觀先生未能
鴻翔鸞起騰霞躋漢將由囿空桑麻田無負郭俛眉翕
肩以斯故耳今賢弟賓從抗鱗奮翼或衣繡江塘或鳴
騶洛渚連騎方驅擊鐘乃食萼跗若是吾子復何憂哉
惟當纂兩仲之微迹襲二疎之風流生與漁父同嬉死
葬要離墓側金石可碎聲華無寂斯道坦坦先生幸其
勖與
與舉法師書
聞諸行李高談徽德逖聽風聲心飛魂竦無異蘄仙之
望石髓太陰之思龍燭蒼星昏昃涼雲送秋道勝則肥
固應頥攝衣裳虹蜆帷幕霄露鉺黃菊之落蘂酌清澗
之毖流旦候歸鴈晨鳬暮聽羈雌獨鶴神彯彯爾蓋象
蕭史之騎鳴鳳列子之御長風雖荆卿旁若無人孝然
堅卧冰雪沈沈隱隱何以尚之哉至於馳騖經囿翺翔
書圃極龍宫之妙典殫石室之鴻記道生伏其天真曼
倩謝其辨物若乃習是童子措志雕蟲藻思内流英華
外發葳蕤秋竹照曜春松爵頌息明珠之譽長門濫黃
金之賞盛矣美矣煥其麗乎昔旅浙河嘗觀組繢不覺
紙爇筆焚魂魄斯盡自兹厥後兩絶珪璧意睠睠於菁
華腸廻廻於九逝夫日御停照不踰隙穴海若濆湧莫
限隈嵎以玉抵鵲昔傳餘寶冀閱清徽用瘳眩疾然越
民非鬻冠之所齊國豈奏韶之地望與其進無貽責焉
答劉之遴借類苑書
九冬有隟三餘暇時多游書圃代樹萱蘇若夫采亹亹
於緗紈閱微言於殘竹嗢飫膏液咀嚼英華不知地之
為輿天之為蓋靡測廻塘莫辨輿馬烏足以言乎是用
周流墳素詳觀圖諜搦管聯冊纂兹英奇蛩蛩之謀止
於善草周周之計利在銜翼故鳩集斯文蓋自綴其漏
耳豈冀藏山之名播於士大夫哉
追答劉沼書
劉侯既重有斯難值予有天倫之慼竟未之致也尋而
此君長逝化為異物緒言餘論蘊而莫傳或有自其家
得而示余者余悲其音徽未沬而其人已亡青簡尚新
而宿草將列泫然不知涕之無從也雖隙駟不留尺波
電謝而秋菊春蘭英華靡絶故存其梗槩更酬其旨若
使墨翟之言無爽宣室之談有徵冀東平之樹望咸陽
而西靡蓋山之泉聞弦歌而赴節但懸劍空壠有恨如
何
答郭峙書
聞君子舊矣但人非豕鹿轉加遲滯波駁雨滯動間山
川故無由交羽觴薦雜佩睨浮雲以搔首臨清風而浩
歌變燧廻星亦云勞止
稱族子訏歊書
(劉訏字彦度兄歊字士光並履高操共卜築鍾山宋熙寺東澗有終焉之志族祖孝標與)
(書稱之)
訏超超越俗如半天朱霞歊矯矯出塵如雲中白鶴皆
儉歲之梁稷寒年之纖纊
序
相經序
夫命之與相猶聾之與響聲動乎幾響窮乎應雖夀夭
參差賢愚不一其間大較可得聞矣若乃生而神睿弱
而能言八彩光眉四瞳麗目斯實天姿之特達聖人之
符表洎乎日角月偃之竒龍棲虎踞之美地靜鎮於城
纏天關運於掌策金槌玉枕磊落相望代犀起蓋隱轔
交映井宅既兼食匱已實抑亦帝王卿相之明效也及
其深目長頸頽顔慼齃蛇行鷙立猳喙鳥咮筋不束體
血不華色手無春夷之柔髮有寒蓬之悴或先吉而後
凶或少長乎窮乏不其悲歟至如姬公凝負圖之容孔
父𦕈棲遑之迹豐本知其有後黃中明其可貴其間或
躍馬膳珍或飛而食肉或皂隸晩侯初形未正銅巖無
以飽生玉饌終乎餓死因斯以觀何事非命
自序
峻字孝標平原人也生於秣陵縣朞月歸故鄉八歲遇
桑梓顛覆身充僕圉齊永明四年二月逃還京師後為
崔豫州刑獄參軍梁天監中詔峻東掌石渠閣以病乞
骸骨隱東陽金華山余嘗自比馮敬通而有同之者三
異之者四何則敬通雄才冠世志剛金石余雖不及之
而節亮慷慨此一同也敬通值中興明君而終不試用
余逢命世英主亦擯斥當年此二同也敬通有忌妻至
於身操井臼余有悍室亦令家道轗軻此三同也敬通
當更始之世手握兵符躍馬食肉余自少迄長戚戚無
歡此一異也敬通有子仲文官成名立余禍同伯道永
無血胤此二異也敬通膂力剛強老而益壯余有犬馬
之疾溘死無時此三異也敬通雖芝殘蕙焚終填溝壑
而為名賢所慕其風流郁烈芬芳久而彌盛余聲塵寂
寞世不吾知魂魄一去將同秋草此四異也所以力自
為序遺之好事云
志
東陽金華山棲志
夫鳥居山上層巢木末魚潛淵下窟穴泥沙豈好異哉
蓋性自然也故有忽白璧而樂垂綸負玉鼎而要卿相
行藏紛紏顯晦踳駁無異火炎水流圓動方息斯則廟
堂之與江海蓬戶之與金閨並然其所然悦其所悦烏
足毛羽瘡痏在其間哉予生自原野善畏難狎心駭雲
臺朱屋望絶高蓋青組且霑濡霧露彌願閒逸每思濯
清瀨息椒丘寤寐永懷其來尚矣蚓專噬壤民欲從天
爰洎二毛得居巖穴所居東陽郡金華山東陽實會稽
西部是生竹箭山川秀麗臯澤坱鬱若其郡峰疊起則
接漢連霞喬林布濩則春青冬綠廻溪映流則十仞洞
底膚寸雲合必千里雨散信卓犖爽塏神居奥宅是以
帝鴻遊斯鑄鼎雨師寄此乘烟故澗勒赤松之名山貽
縉雲之號近代江治中奮迅泥滓王徵士高拔風塵龍
盤鳳棲咸萃兹地良由碧湍素石可致幽人者哉金華
山古馬鞍山也蘊靈藏聖列名仙諜左元放稱此山云
可免洪水五兵可合神丹九轉金華之□有紫巖山山
色紅紫因此為稱靡迤坡陀下屬深渚㠝岏嶾嶙上虧
日月登自山麓漸高漸峻壟路廹隘魚貫而升路側有
絶澗閘閜庨豁俯窺木杪焦原石邑匪獨危懸至山將
半便有廣澤大川臯陸隱賑予之葺宇實在斯焉所居
三面皆廻山周繞有象郛郭前則平野蕭條目極通望
東西帶二澗四時飛流泉清瀾微霔滴瀝生響白波跳
沬汹湧成音並漕瀆通引交渠綺錯懸溜瀉於軒甍激
湍廻於階砌供帳無綆汲盥潄息瓶盆楓櫨椅櫪之樹
梓柏桂樟之木分形異色千族萬種結朱實包綠果杌
白蔕抽紫莖橚矗苯尊捎清風鳴籟垂條櫩戶布葉房
櫳中谷澗濱華蘂攅列至於青春緩謝萍生泉動則有
都梁含馥懷香送芬長樂負霜宜男泫露芙蕖紅華照
水臯蘇縹葉從風憑軒永眺蠲憂亡疾丘阿陵曲衆藥
灌叢地髓抗莖山筋抽節金鹽重於素璧玉豉貴於明
珠可以養性消痾還年駐色不藉崔文黃散勿用負局
紫丸翺翺羣鳳風胎雨鷇綠翼紅毛素纓翠鬛肅肅毛
羽關關好音皆馴狎園池旅食鷄鶩若乃䲰日伺辰響
類鍾鼓鳴蚿候曙聲像琴瑟玄猨薄霧清囀飛㹳乘煙
吟咏嘈囋嘹亮悦心娛耳諒所以跨躡管籥韜軼笙簧
宅東起招提寺背巖面壑層軒引景邃宇臨崖博敞閒
虛納祥生白左瞻右睇仁智所居故碩德名僧振錫雲
萃調心七覺詆訶五塵郁列戒香浴滋定水至於熏鑪
夜爇法鼓旦聞予則跕躔摳衣躬行頂禮詢道哲人欽
和至教每聞此河紛梗彼岸永寂熙熙然若登春臺而
出宇宙唯善是樂豈伊徒言寺東南有道觀亭亭崖側
下望雲雨蕙樓&KR0818;榭隱映林篁飛觀列軒玲瓏煙霧日
止却粒之氓歲集神仙之客餌星髓吸流霞將乃雲衣
霓裳乘龍馭鶴觀下有石井聳峙中測雕琢刻削頗類
人工躍流□瀉渀湧泱咽電擊雷吼駭目驚魂寺觀之
前皆植修竹擅欒蕭瑟被陵緣阜竹外則有良田區畛
通接山泉膏液鬱潤肥腴鄭白決漳莫之能擬致紅粟
流溢鳬鴈充厭春鱉旨膳碧鷄冬蕈味珍霜鵽縠巾取
於丘嶺短褐出自中園□蔣逼側於池湖菅蒯駢填於
原隰養給之資生生所用無不阜實藩籬充牣崖巘歲
始年季農隙時閒濁醪初䍤醥清新熟則田家野老提
壺共至班荆林下陳鐏置酌酒酣耳熱屢舞諠呶盛論
箱庾高談縠稼嗢噱謳歌舉杯相抗人生樂耳此歡豈
訾若夫蠶而衣耕而食日出而作日入而息晚食當肉
無事為貴不求於世不忤於物莫辨榮辱匪知毁譽浩
蕩天地之間心無怵惕之警豈與稽生齒劒楊子墜閣
較其優劣者哉
論
辯命論(有序)
主上嘗與諸名賢言及管輅歎其有竒才而位不達時
有在赤墀之下預聞斯議歸以告余余謂士之窮通無
非命也故謹述天旨因言其致云爾
臣觀管輅天才英偉珪璋特秀實海内之名傑豈日者
卜祝之流乎而官止少府丞年終四十八天之報施何
其寡歟然則高才而無貴仕饕餮而居大位自古所歎
焉獨公明而已哉故性命之道窮通之數夭閼紛綸莫
知其辯仲任蔽其源子長闡其惑至於鶡冠甕牖必以
懸天有期鼎貴高門則曰唯人所召譊譊讙咋異端斯
起蕭遠論其本而不暢其流子玄語其流而未詳其本
嘗試言之曰夫道生萬物則謂之道生而無主謂之自
然自然者物見其然不知所以然同焉皆得不知所以
得鼓動陶鑄而不為功庶類混成而非其力生之無亭
毒之心死之豈虔劉之志墜之淵泉非其怒昇之霄漢
非其悦蕩乎大乎萬寳以之化確乎純乎一化而不易
化而不易則謂之命命也者自天之命也定於冥兆終
然不變鬼神莫能預聖哲不能謀觸山之力無以抗倒
日之誠弗能感短則不可緩之於寸陰長則不可急之
於箭漏至德未能□上智所不免是以當放勲之世浩
浩襄陵天乙之時焦金流石文公㚄其尾宣尼絶其糧
顏回敗其叢蘭冉耕歌其芣苢夷叔斃淑媛之言子輿
困臧倉之訴聖賢且猶若此而况庸庸者乎至乃伍員
浮屍於江流三閭沉骸於湘渚賈大夫沮志於長沙馮
都尉皓髮於郎署君山鴻漸鎩羽儀於高雲敬通鳳起
摧迅翮於風穴此豈才不足而行有遺哉近世有沛國
劉瓛瓛弟璡並一時秀士也瓛則關西孔子通涉六經
循循善誘服膺儒行璡則志烈秋霜心貞崑玉亭亭高
竦不雜風塵皆毓德於衡門並馳聲於天地而官有微
於侍郎位不登於執戟相次殂落宗祀無饗因斯兩賢
以言古則昔之玉質金相英髦秀達皆擯斥於當年韞
竒才而莫用候草木以共彫與麋鹿而同死膏塗平原
骨填川谷堙滅而無聞者豈可勝道哉此則宰衡之與
皂隸容彭之與殤子猗頓之與黔婁陽文之與敦洽咸
得之於自然不假道於才智故曰死生有命富貴在天
其斯之謂矣然命體周流變化非一或先號後笑或始
吉終凶或不召自來或因人以濟交錯紏紛廻環倚伏
非可以一理徵非可以一途驗而其道密微寂寥忽恍
無形可以見無聲可以聞必御物以效靈亦憑人而成
象譬天王之冕旒任百官以司職而或者覩湯武之龍
躍謂戡亂在神功聞孔墨之挺生謂英睿擅竒響視韓
彭之豹變謂鷙猛致人爵見張桓之朱紱謂明經拾青
紫豈知有力者運之而趨乎故言而非命有六蔽焉余
請陳其梗槩夫靡顔膩理哆□顣頞形之異也朝秀晨
終龜鵠千歲年之殊也聞言如響智昏菽麥神之辯也
固知三者定乎造化榮辱之境獨曰由人是知二五而
未識於十其蔽一也龍犀日角帝王之表河目龜文公
侯之相撫鏡知其將刑壓紐顯其膺錄星虹樞電昭聖
德之符夜哭聚雲鬱興王之瑞皆兆發於前期渙汗於
後葉若謂驅貔虎奮尺劍入紫薇升帝道則未達窅冥
之情未測神明之數其蔽二也空桑之里變成洪川歴
陽之都化為魚鱉楚師屠漢卒睢河鯁其流秦人坑趙
士沸聲若雷震火炎崑岳礫石與琬琰俱焚嚴霜夜零
蕭艾與芝蘭共盡雖游夏之英才伊顏之殆庶焉能抗
之哉其蔽三也或曰明月之珠不能無纇夏后之璜不
能無考故亭伯死於縣長相如卒於園令才非不傑主
非不明也而碎結綠之鴻輝殘懸黎之夜色抑尺之量
有短哉若然者主父偃公孫弘對策不升第歴說而不
入牧豕淄原見棄州部設令忽如過隙溘死霜露其為
詬恥豈崔馬之流乎及至開東閤列五鼎電照風行聲
馳海外寧前愚而後智先非而終是將榮悴有定數天
命有至極而謬生姸蚩其蔽四也夫虎嘯風馳龍興雲
屬故重華立而元凱升辛受生而飛廉進然則天下善
人少惡人多闇主衆明君寡而薰蕕不同器梟鸞不接
翼是使渾敦檮杌踵武於雲臺之上仲容廷堅耕耘於
巖石之下横謂廢興在我無繫於天其蔽五也彼戎狄
者人面獸心宴安鴆毒以誅殺為道德以蒸報為仁義
雖大風立於青丘鑿齒奮於華野比於狼戾曾何足喻
自金行不競天地版蕩左帶沸脣乘間電發遂覆瀍洛
傾五都居先王之桑梓竊名號於中縣與三皇競其萌
黎五帝角其區宇種落繁熾充牣神州嗚呼福善禍淫徒
虛言耳豈非否泰相傾盈縮逓運而汨之以人其蔽六
也然所謂命者死生焉貴賤焉貧富焉治亂焉禍福焉
此十者天之所賦也愚智善惡此四者人之所行也夫
神非舜禹心異朱均才絓中庸在於所習是以素絲無
恒玄黃代起鮑魚芳蘭入而自變故季路學於仲尼厲
風霜之節楚穆謀於潘崇成悖逆之禍而商臣之惡盛
業光於後嗣仲由之善不能息其結纓斯邪正由於人
吉凶在乎命也或以鬼神害盈皇天輔德故宋公一言
法星三徙殷帝自翦千里來雲若使善惡無徵未洽斯
義且于公高門以待封嚴母掃墓以望喪此君子所以
自強不息也如使仁而無報奚為修善立名乎斯徑廷
之辭也夫聖人之言顯而晦微而婉幽遠而難聞河漢
而不測或立教以進庸怠或言命以窮性靈積善餘慶
立教也鳳鳥不至言命也今以其片言辨其要趣何異
乎夕死之類而論春秋之變哉且荆昭德音丹雲不卷
周宣祈雨珪璧斯罄于叟種德不逮勛華之高延年殘
獷未甚東陵之酷為善一為惡均而禍福異其流廢興
殊其迹蕩蕩上帝豈如是乎詩云風雨如晦鷄鳴不已
故善人為善焉有息哉夫食稻梁進芻豢衣狐貉襲冰
紈觀窈𦕈之竒儛聽雲和之琴瑟此生人之所急非有
求而為也修道德習仁義敦孝弟立忠貞漸禮樂之腴
潤蹈先王之盛則此君子之所急非有求而為也然則
君子居正體道樂天知命明其無可奈何識其不由智
力逝而不召來而不距生而不喜死而不慼瑶臺夏屋
不能悦其神土室編蓬未足憂其慮不充詘於富貴不
遑遑於所欲豈有史公董相不遇之文乎
廣絶交論
客問主人曰朱公叔絶交論為是乎為非乎主人曰客
奚此之問客曰夫草蟲嗚則阜螽躍雕虎嘯而清風起
故絪縕相感霧涌雲蒸嚶鳴相召星流電激是以王陽
登則貢公喜罕生逝而國子悲且心同琴瑟言鬱郁於
蘭茝道恊膠漆志婉孌於塤篪聖賢以此鏤金版而鑴
盤盂書玉牒而刻鍾鼎若乃匠人輟威風之妙巧伯子
息流波之雅引范張欵欵於下泉尹班陶陶於永夕絡
繹縱横烟霏雨散巧歷所不知心計莫能測而朱益州
汨彜敘越謨訓捶直切絶交遊比黔首以鷹鸇嫓人靈
於豺虎蒙有猜焉請辨其惑主人听然而笑曰客所謂
撫絃徽音未達燥濕變響張羅沮澤不覩鴻雁雲飛蓋
聖人握金鏡闡風烈龍驤蠖屈從道汙隆日月聯璧贊
亹亹之弘致雲飛電薄顯棣華之微旨若五音之變化
濟九成之妙曲此朱生得玄珠於赤水謨神睿而為言
至夫組織仁義琢磨道德歡其愉樂恤其陵夷寄通靈
臺之下遺跡江湖之上風雨急而不輟其音霜雪零而
不渝其色斯賢達之素交歴萬古而一遇逮叔世民訛
徂詐颷起谿谷不能踰其險鬼神無以䆒其變競毛羽
之輕趨錐刀之末於是素交盡利交興天下蚩蚩鳥驚
雷駭然利交同源派流則異較言其略有五術焉若其
寵鈞董石權壓梁竇雕刻百工鑪錘萬物吐漱興雲雨
呼噏下霜露九域聳其風塵四海疊其燻灼靡不望影
星奢藉響川騖雞人始唱鶴蓋成陰高門旦開流水接
軫皆願摩頂至踵隳膽抽腸約同要離焚妻子誓徇荆
卿湛七族是曰勢交其流一也富埒陶白貲巨程羅山
擅銅陵家藏金穴出平原而聯騎居里閈而鳴鐘則有
窮巷之賓䋲樞之子冀宵燭之末光邀潤屋之微澤魚
貫鳬躍䬃沓鱗萃分雁鶩之稻梁霑玉斝之餘瀝銜恩
遇進欵誠援青松以示心指白水而旌信是曰賄交其
流二也陸大夫讌喜西都郭有道人倫東國公卿貴其
籍甚搢紳羡其登僊加以顩頥䠞頞涕唾流沬騁黃馬
之劇談縱碧鷄之雄辯敘温燠則寒谷成暄論嚴苦則
春叢零葉飛沈出其顧指榮辱定其一言於是有弱冠
王孫綺紈公子道不挂於通人聲未遒於雲閣攀其鱗
翼丐其餘論附騏驥之旄端軼歸鴻於碣石是曰談交
其流三也陽舒陰慘生民大情憂合歡離品物恒性故
魚以泉涸而煦沬鳥因將死而哀鳴同病相憐綴河上
之悲曲恐懼寘懷昭谷風之盛典斯則斷金由於湫隘
刎頸起於苫蓋是以伍員濯溉於宰嚭張王撫翼於陳
相是曰窮交其流四也馳騖之倫澆薄之俗無不操權
衡秉纖纊衡所以揣其輕重纊所以屬其鼻息若衡不
能舉纊不能飛雖顔冉龍翰鳳雛曾史蘭薰雪白舒向
金玉淵海卿雲黼黻河漢視若游塵遇同土梗莫肯費
其半菽罕有落其一毛若衡重錙銖纊微彯撇雖共工
之蒐慝驩兜之掩義南荆之䟦扈東陵之巨猾皆為匍
匐逶迤折枝䑛痔金膏翠羽將其意脂韋便辟導其誠
故輪蓋所遊必非夷惠之室苞苴所入實行張霍之家
謀而後動毫芒寡忒是曰量交其流五也凡斯五交義
同賈鬻桓譚譬之於闤闠林回諭之於甘醴夫寒暑遞
進盛衰相襲或前榮而後悴或始富而終窮或初存而
末亡或古約而今泰循環翻覆迅若波瀾此則徇利之
情未嘗異變化之道不得一由是觀之張陳所以凶終
蕭朱所以隙末斷焉可知矣而翟公方規規然勒門以
箴客何所見之晩乎因此五交是生三釁敗德殄義禽
獸相若一釁也難固易攜讐訟所聚二釁也名䧟饕餮
貞介所羞三釁也古人知三釁之為梗懼五交之速尢
故王丹威子以檟楚朱穆昌言而示絶有旨哉近世有
樂安任昉海内髦傑早綰銀黃夙昭民譽遒文麗藻方
駕曹王英特俊邁聯横許郭類田文之愛客同鄭莊之
好賢見一善則盱衡扼腕遇一才則揚眉抵掌雌黃出
其脣吻朱紫由其月旦於是冠蓋輻輳衣裳雲合輜輧
擊轊坐客恒滿蹈其閫閾若升闕里之堂入其奥隅謂
登龍門之阪至於顧盼增其倍價翦拂使其長鳴彯組
雲臺者摩肩趨走丹墀者疊跡莫不締恩狎結綢繆想
莊惠之清塵庶羊左之徽烈及瞑目東粤歸骸洛浦繐
帳猶懸門罕漬酒之彦墳未宿草野絶動輪之賓藐爾
諸孤朝不謀夕流離大海之南寄命瘴癘之地自昔把
臂之英金蘭之友曾無羊舌下泣之仁寧慕郈成分宅
之德嗚呼世路嶮巇一至於此太行孟門豈曰嶄絶是
以耿介之士疾其若斯裂裳裹足棄之長騖獨立高山
之頂歡與麋鹿同群皎皎然絶其雰濁誠恥之也誠畏
之也
詩
登郁洲山望海
滄潦聯霄岫層嶺鬱㠝崱下盤鹽海底上轉靈鳥翼滇
㴐非可辨鴻溶信難測輕塵久弭飛驚浪終不息雲錦
曜石嶼羅綾文水色
自江州還入石頭詩(藝文作劉峻英華次元帝後而逸其名或以為元帝)
(詩非也)
鼓枻浮大川延睇洛城觀洛城何鬱鬱杳與雲霄半前
望蒼龍門斜瞻白鶴舘槐垂御溝道柳綴金堤岸迅馬
晨風趨輕輿流水散高歌(一作唱)梁塵下絙瑟荆禽亂我
思江海遊曾無朝市玩忽寄靈臺宿空軫及關歎仲子
入南楚伯鸞出東漢何能栖樹枝取斃王孫彈
始營山居
自惜厭諠囂執志好栖息嘯歌棄城市歸來事耕織鑿
戶闚嶕嶢開軒望嶃崱激水簷前溜修竹堂陰植香風
鳴紫鸎高梧巢綠翼泉胍洞杳杳流(一作沈)波下不極髣
髴玉山隈想像瑶池側夜誦神仙記旦吸雲霞色將馭
六龍輿行從三鳥食誰與金門士撫心論胷臆
出塞
薊門秋氣清飛將出長城絶漠衝風急交河夜月明䧟
敵摐金鼓催鋒揚旆旌去去無終極日暮動邊聲
漢魏六朝百三家集卷九十四
