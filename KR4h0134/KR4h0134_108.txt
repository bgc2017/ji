漢魏六朝百三家集卷一百八
魏溫子昇集題詞
史言温鵬舉外靜内險好預事故終致禍敗今
據史魏莊帝殺爾朱榮元瑾等背齊文襄作亂
鵬舉皆預謀此二事者柔順文明志存討賊設
令功成無患不庶幾其先大將軍之誅王敦乎
魏書目為深險佛助何無識也鵬舉初困馬坊
常公拂拭始稱才士縛于葛榮和督脱之逃死
入京貧薄狼顧時恐不及上黨善怒幾遭鞭撻
後復賞愛捐其前忿徐紇小人亦畏才藻不輕
下筆温生雖窮天下豈少知已哉元顥之變策
復京師計之上也上黨即不能為桓文鵬舉之
言管狐許之矣北人不稱其多知而徒矜斬將
搴旗于文墨之間猶皮相也吐谷小國畜牀頭
梁武知文嘆窮百六濟隂寒士何以得此表碑
具在頗少絶作陵顔轢謝含任吐沈亦磽确自
雄北方語耳桐華引&KR0726;露槐影麗卿烟鵬舉逸
句尚佳世以其詩少即云不長于詩寒山片石
當不其然
目錄
詔
為魏莊帝閶闔門赦詔
為莊帝生皇太子赦詔
為魏帝遷都拜廟鄴宫赦詔
敕
天平元年被命作答齊神武敕
表
魏帝納后羣臣上禮文表
西河王謝太尉表
為司徒高敖曹謝表
為臨淮王謝開封府尚書令表
為南陽王讓尚書表
為上黨王穆讓太宰表
為廣陵王讓吏部尚書表
為安豐王延明讓國子祭酒表
為廣陽王北征請大將表
上書
為廣陽王淵上書
為廣陽王淵上書靈太后
銘
鐘銘
碑
舜廟碑
寒陵山寺碑
大覺寺碑
印山寺碑
定國寺碑
常山公主碑
墓誌銘
司徒元樹墓誌銘
司徒祖塋墓誌
文
閶闔門上梁祝文
樂府
白鼻騧
結襪子
安定侯曲
燉煌樂
凉州樂歌二首
擣衣
詩
從駕幸金墉城
春日臨池
詠花蝶
相國清河王挽歌
漢魏六朝百三家集卷一百八目錄
漢魏六朝百三家集卷一百八
明張溥輯
魏温子昇集
詔
為魏莊帝閶闔門赦詔
蓋天道忌盈人倫嫉惡疎而不漏刑之無捨是以吕霍
之門禍譴所伏梁董之家咎徵斯在頃孝昌之未天步
孔艱女主亂政監國無主爾朱榮爰自晉陽同憂王室
義旗之建大會孟津與世樂推共成鴻業論其始圖非
無勞效但致遠恐泥終之實難曾未崇朝豺聲已露河
隂之役安忍無親王公卿士一朝塗地宗戚靡遺内外
俱盡假弄天威殆危神器時事倉卒未遑問辠尋以葛
賊横行馬首南向捨過責成用平醜虜及元顥問鼎大
駕北廵復致勤王展力行所以此論功且可補過既位
極宰衡地踰齊魯容養之至豈復是過但心如猛火山
林無以供其暴意等漏巵江河無以充其溢既見金革
稍寧方隅漸泰不推天功專為已力與奪任情臧否肆
意無君之跡日月以甚拔髮數罪盖不足稱斬竹書愆
豈云能盡方復託名朝宗隂圖釁逆睥睨天居窺覦聖
歴乃有裂冠毁冕之心將為拔本塞源之事天既厭亂
人亦悔禍同惡之臣密來投告將而必誅罪無容捨又
玄天穆宗室末屬名望素微遭逢際會頗參義舉不能
竭其忠誠以奉家國乃復棄本逐末背同即異為之謀
主成彼禍心是而可忍孰不可恕並以伏辜自貽伊戚
元惡既除人神慶泰便可大赦天下
為莊帝生皇太子赦詔
有國三善事屬元良本枝百世義鍾繼體朕應天纂命
握圖受籙景祚維新十年以永今月吉辰皇子誕育彩
雲映日神光照殿方開將望將起龍樓遠近同歡人神
共悦便可大赦天下
為魏帝遷都拜廟鄴宫赦詔
建國所先理屬於宗廟立事為大禮歸於禋祀大丞相
渤海王神武命世重匡頹歴導塞源於將竭扶神器於
已傾立天地之大功成人臣之重義朕以冲昧猥當樂
推關路多虞衿帶難固瞻言往事取則前修乃襲去鄷
用追遷亳定鼎鄴都卜世惟永民用子來功成不日今
清廟初興閟宫始就靈祗萃止祖考來格神光夜照香
氣朝聞今月吉辰躬展誠敬時和氣婉景麗雲業四表
來庭萬國在位哀樂相交感慶兼集固宜觀象雷雨布
寬大之恩取類澤風申肆眚之令可大赦天下
勅
天平元年被命作答齊神武勅
(高歡擁立魏孝武於洛陽自歸鄴都已斛斯椿搆帝漸與歡隙封隆之孫騰亡奔歡洩其)
(謀帝規欲討歡假稱將伐句吴且備宇文賀拔歡亦表稱勒兵四道伏聽處分仍申信誓)
(云為嬖倖所間一旦賜疑若負陛下身受天殃子孫殄絶一二佞臣願斟量廢出帝命舍)
(人温子昇草勅答之子昇逡廵未敢作帝據胡床拔劒作色乃遣筆)
前持心血遠以示王深冀彼此共相體悉而不良之徒
坐生間貳近孫騰倉卒向彼致使間者疑有異謀故遣
御史中尉綦雋且申朕懷今得王啓言誓懇惻反覆思
之猶所未解以朕眇身遇王武略不勞尺刃坐為天子
所謂生我者父母貴我者高王今若無事背王規相攻
討則使身及子孫還如王誓皇天后土實聞此言近慮
宇文為亂賀拔勝應之故纂嚴欲與王俱為聲援宇文
今日使者相望觀其所為更無異迹賀拔在南開拓邊
境為國立功念無可責君若欲分謗何以為辭東南不
賓為日已久先朝以來置之度外今天下戶口減半未
宜窮兵極武朕既闇昧不知佞人是誰可列其姓名令
朕知也如聞庫狄干語王云本欲取懦弱者為主王無
事立此長君使其不可駕御今但作十五日行自可廢
之更立餘者如此議論自是王間勲人豈出佞臣之口
去歲封隆之背叛今年孫騰之逃走不辠不送誰不怪
王騰既為禍始曾無愧懼王若事君盡誠何不斬送二
首王雖啓圖西去而四道俱進或欲南渡洛陽或欲東
臨江左言之者猶應自怪聞之者寧能不疑王若守誠
不貳晏然居北在此雖有百萬之衆終無圖彼之心王
脱信邪棄義舉旗南指縱無匹馬隻輪猶欲奮空弮而
爭死朕本寡德王已立之百姓無知或謂實可若為他
所圖則彰朕之惡假令還為王殺幽辱韲粉了無遺恨
何者王既以德見推以義見舉一朝背德舍義便是過
有所歸本望君臣一體若合符契不圖今日分疎到此
古語云越人射我笑而道之吾兄射我泣而道之朕既
親王情如兄弟所以投筆拊膺不覺歔欷
表
魏帝納后羣臣上禮文表
臣聞軒轅正位西陵以之作合夏后至聖塗山于是來
嬪伏惟陛下龍飛纘歴大明理運長秋既建隂教有主
景命無窮靈基長世普天之下莫不欣躍
西河王謝太尉表
臣聞拂羽决起力謝摩天策蹇載馳功微送日將短翮
難以陵高駑乘無由致遠雖復建旟出郡未追楚趙之
風捧壺入侍徒踵金張之迹及天祚明德運啓興王六
遂始遷九鼎初定於焉承乏有用當官草靡從風未遑
克讓常恐執轡傾輪操刀傷錦
為司徒高敖曹謝表
委水横流羣龍交戰徒悲道喪空懷主辱雖復見義援
戈臨危奮劒顧慙後衂終謝先鞭事等泣河無救三川
之竭有類憂天豈支四極之壊
為臨淮王謝封開府尚書令表
臣道愧山東氣慙隴右激水弗堪摶風無力但以平原
帶地資緒極天發趾自高理翮以遠出臨侯服既乏刺
舉之能入踐帝閽又無應對之美空復受戈清廟推轂
朱門效闕淚河功慚汗海大寶遠降横草未樹顧以有
涯願言知止
為南陽王讓尚書表
臣聞立而託乘乃成致遠之功坐以運舟遂有利涉之
用若以輕任重課凴虚責實雖欲自勤終焉靡效
為上黨王穆讓太宰表
臣聞策蹇長途終慚一日之致懸縷層臺詎任千鈞之
重固知才弱不可自強力微難以企及智小謀大恐貽
折足之憂才輕任重愳有絶臏之悔既慮鑠金固陳匪
石
為廣陵王讓吏部尚書表
假勢風雲非由羽翮徒得推遷就列僶俛當官曾無辟
雍議禮之名詎有銅雀獻賦之敏而政本實繁司會尤
切抑揚智地用舍時流實當年之凖的乃一世之權衡
得其人則分職之任隆非其才則曠官之失起
為安豐王延明讓國子祭酒表
臣聞寶劒未砥猶乏切玉之功美箭闕羽尚無衡石之
勢况才非會稽之竹質謝昆吾之金至於敷教東序流
訓上庠置樽候酌懸鐘待叩必須藴朱藍以成彩立規
矩以為式垂三行於貴游揚六藝於胄子而臣學愧聚
沙問慙攻木雖歴文史不治章句於兹曠官青衿何仰
為廣陽王北征請大將表
今四郊多壘三軍申發率土之濱莫敢寧晏况忝末屬
復董元戎臣不盡心誰將竭力豈容飾讓苟違戎重但
以軍旅之事實所未學求保重將隨方指麾臣請先驅
被堅督戰若使旗鼓相望埃塵相接决機兩陣之間不
辭萬死之地脱獨委臣專總戎旅兵術靡常軍機屢變
以臣當之必所未達雖奉廟算有均膠柱
上書
為廣陽王淵上書
(淵為北道大都督受尚書令李崇節度時東道都督崔暹敗於白道淵上書)
邊豎構逆以成紛梗其所由來非一朝也昔皇始以移
防為重盛簡親賢擁麾作鎮配以高門子弟以死防遏
不但不廢仕宦至乃偏得復除當時人物忻慕為之及
太和在歴僕射李冲當官任事凉州土人悉免厮役豐
沛舊門仍防邊戍自非得罪當世莫肯與之為伍征鎮
驅使但為虞候白直一生推遷不過軍主然其往世房
分留居京者得上品通官在鎮者便為清途所隔或投
彼有北以御魑魅多復逃胡鄉乃峻邊兵之格鎮人浮
遊在外皆聽流兵捉之於是少年不得從師長者不得
遊宦獨為匪人言者流涕自定鼎伊洛邊任益輕唯底
滯凡才出為鎮將轉相模習專事聚斂或有諸方姦吏
犯罪配邊為之指蹤過弄官府政以賄立莫能自改咸
言姦吏為此無不切齒憎怒及阿那瓌背恩縱掠竊犇
命師追之十五萬衆度沙漠不日而還邊人見此援師
便自意輕中國尚書令臣崇時即申聞求改鎮為州將
允其願抑亦先覺朝廷未許而高闕戍主率下失和拔
陵殺之為逆命攻城掠地所見必誅王師屢北賊黨日
盛此段之舉指望銷平其崔暹隻輪不反臣崇與臣逡
廵復路今者相與還次雲中馬首是瞻未便西邁將士
之情莫不解體今日所慮非止西北將恐諸鎮尋亦如
此天下之事何易可量
為廣陽王淵上書
往者元义執權移天徙日而徽託附無翼而飛今大明
反政任寄唯重以徽徧心銜臣切骨臣以疎滯遠離京
輦被其構阻無所不為然臣昔不在其後自此以來翻
成陵谷徽遂一歲八遷位居宰相臣乃積年淹滯有功
不錄自徽執政以來非但抑臣而已北征之勲皆被擁
塞將士告捷終無片賞雖為表請多不蒙遂前留元摽
據於盛樂後被重圍析骸易子倒懸一隅嬰城二載賊
散之後依階乞官徽乃盤退不允所請而徐州下邳戍
主賈勲法僧叛後暫被圍逼固守之勲比之未重乃立
得州即授開國天下之事其流一也功同賞異不平謂
何又驃騎李崇北征之日啓募八州之人聽用關西之
格及臣在後依此科賞復言北道征者不得同於關西
定襄陵廟之至重平城守國之要鎮若計北而論功亦
何負於秦楚但以嫉臣之故便欲望風排抑然其當途
以來何直退勲而已但是隨臣征者即便為所嫉統軍
袁叔和曾經省訴徽初言有理又聞北征隸臣為統應
時變色復令臣兄子仲顯異端訟臣緝緝翩翩謀相誹
謗言臣惡者接以恩顔稱臣善者即被嫌責甄琛曾理
臣屈乃視之若仇讐徐紇頗言臣短即待之如親戚又
驃騎長史祖瑩昔在軍中妄增首級矯亂戎行蠧害軍
府獲罪有司避命山澤直以謗臣之故徽乃還雪其辠
臣府司馬劉敬比送降人既到定州翻然背叛賊如決
河豈其能擁且以臣府參寮不免身首異處徽既怒遷
捨其元惡及胥徒從臣行者莫不悚懼頃恒州之人乞
臣為刺史徽乃斐然言不可測及降戶結謀臣頻表啓
徽乃因埶言此事及向定州遠彼姦惡又復論臣將有
異志翻覆如此欲相䧟没致令國朝遽賜遷代賊起之
由誰使然也徽既優幸任隆一世慕勢之徒於臣何有
是故餘人攝選車馬填門及臣居邊賓遊罕至臣近北
切慮其為梗是以孜孜乞赴京闕屬流人舉斧元戎垂
翅復從後命自安無所僶俛先聽不敢辭事及臣出都
行塵未滅已聞在後復生異議言臣將兒自隨證為可
疑之兆忽稱此以構亂悠悠之人復傳音響言左軍臣
融右軍臣衍皆受密勅伺察臣事徽既用心如此臣將
何以自安竊以天步未夷國艱猶梗方伯之任於斯為
急徽昔臨蕃乃有人譽及居端右蔑爾無聞今求出之
為州使得申其利用徽若外從所長臣無内慮之切脱
蒙(闕)公私幸甚
銘
鐘銘
宫商逓變律宫相生立號則起從革以從調之必應擊
而不横銅盤韻響火鳥和聲出入成則明宵有數
碑
舜廟碑
懷山不已龍門未闢大道御世天下為公感夢長人明
敭仄陋釐降二女結友九男執耜歴山耕夫所以讓畔
施罟雷澤漁父於是讓川亦既登庸以之納錄九官咸
事百揆時叙有大功於當世集歴數而在躬受文祖之
命致昭華之玉班五瑞於羣后禋六宗於上玄舞干戚
而遠夷賓棄金璧而幽靈應青雲浮洛榮光塞河符瑞
必臻休祥咸萃以君人之大德為帝王之稱首陟方之
駕遂往蒼梧之窆不歸爰自先民實存舊廟既緝葯房
遂鎮瑤席龍駕帝服蓋依俙於慕舜交鼓絙瑟實髣髴
於聞韶其辭曰
虹氣降靈姚墟誕聖樹隂未徙帝圖已定乃賓四門以
齊七政天眷功高民歸德盛治既蕩蕩化亦巍巍南風
在詠西環有歸嶷山永逝湘水長違靈宫肅肅神館微
微
寒陵山寺碑
昔晉文尊周績宣於踐土齊桓覇世威著於召陵並道
冠諸侯勲高天下衣裳會同之所兵車交合之處寂寞
消沈荒凉磨滅言談者空知其名遙遇者不識其地然
則樹銅表跡刊石記功有道存焉可不尚與永安之季
數鍾百六天災流行人倫交喪爾朱氏既絶彼天綱斷
兹地紐禄去王室政出私門銅馬競馳金虎亂噬九嬰
暴起十日並出破璧毁珪人物既盡頭會箕斂杼軸其
空大丞相渤海王命世作宰惟機成務標格千仞崖岸
萬里運鼎阿于襟抱納山岳於胸懷擁玄雲以上騰負
青天而高引鐘鼓嘈囋上聞於天旌旗繽紛下盤於地
壯士凛以爭先義夫憤而競起兵接刃於斯場車錯轂
於此地轟轟隱隱若轉石之墜高崖硠硠磕礚如激水
之投深谷俄而霧捲雲除冰離葉散靡旗蔽日亂轍滿
埜楚師之敗於柏舉新兵之退自昆陽以此方之未可
同日既考兹沃壤建此精廬砥石礪金瑩珠琢玉經始
等於佛功制作同於造化息心是歸淨行攸處神異畢
臻靈仙總萃鳴玉鸞以來遊帶霓裳而至止翔鳳紛以
相嚾飛龍蜿而俱躍雖復高天銷於猛炭大地淪於積
水固以傳之不朽終亦記此無忘
大覺寺碑
維天地開闢隂陽轉運明則有日月幽則有鬼神初地
遼遠未路悠長自始及終從凡至聖積骨成山祇劫莫
數垂衣拂石恒河難計及冠日示夢蒙羅見謁應世降
神感物開化顔如滿月心若盈泉體道獨悟含靈自曉
居三殿以長想出四門而永慮聲色莫之留榮位不能
屈道成樹下光燭天上變化靡躬神通無及置須彌於
葶藶納世界於微塵闢慈悲之門開仁壽之路拯煩惱
於三塗濟苦難於五濁非但化及天龍教被人鬼固亦
福霑行鴈道洽遊魚但羣生無感獨尊罷應雜色照爛
諸山搖動布金沙而弗受建寶蓋而未留遂上微妙之
臺永升智慧之殿而天人慕德象法興靈圖影西山承
光東壁主上乃據地圖攬天鏡乘六龍朝萬國牢籠宇
宙襟帶江山道濟横流德昌頽歴四門穆穆百僚師師
乘法船以徑度駕天輪而高舉神功寶業既被無邊鴻
名懋實方在不朽抵掌措言雖不盡意執筆書事其能
已乎
印山寺碑
自結繩運往觀象代興禮樂相因詩書間出喻是非於
一指論道德於二篇九流之義遂開百家之言並作皆
以賦命有遭隨攝養致天壽愛惠起於吉凶情偽動於
利害雖改張羅之呪未易釁鐘之牲因果之業未申感
應之途猶蔽是以脩短有命子夏論之而未詳報施在
天史遷言之而未悟大丞相渤海王膺岳瀆之靈感辰
象之氣直置與蘭桂齊芳自然共珪璋比潔加以體備
百行智周萬象道兼語嘿思極天人固以兆云非虎自
懷公輔之德世稱卧龍實任王佐之器道足以濟天下
行足以通神明表立人之上才含廣途之大量永安之
末時多異謀蜂蠆有毒豺狼反噬彀弩臨城抽戈犯蹕
世道交喪海水羣飛既而蒼龍入隱白虎出見命世有
期匡時作宰拯沉溺以援手涉波瀾而濡足懸皦日於
胸懷起大風於襟䄂動之以仁義行之以忠貞附之者
影從應之者響起
定國寺碑
蓋兩儀交運萬物並生始自苦空終於常樂而緣障未
開業塵猶擁漂淪欲海顛墜邪山雖復光華並於日月
術數窮於天地有扶危定傾之力為濟世夷難之功登
途山而未歸遊建水而不反並馳於苦樂之境皆入於
生死之門幽隱長夜未覩山北之燭沈迷遠路詎見司
南之機昔日先民雖云善誘尚習盖纏未能解脱見如
八卦成象示之以吉凶百藥為醫道之以利害衣食有
業民免饑寒之憂水土既平人無墊溺之患斯誠事周
於世用功濟於生民不論過去之因緣詎辨未來之果
報惟無上大覺均悟玄機應現託生方便開教聖靈之
至無復等級威神之力不可思議動三乘之駕汎八解
之流引諸子之火宅渡羣生於海岸自一音輟響雙樹
潛神智慧雖徂象法猶在光照金盤言留石室徧諸世
界咸用歸仰
常山公主碑
啓泰微之層構闢閶闔之重扉據天下以為家苞率土
而光宅然則昆山西峙爰有夜光漢水東流是生明月
公主禀靈宸極資和天地芬芳有性温潤成質自然祕
遠若上元之隔絳河直置清高類姮娥之依桂樹令淑
之至比光明於宵燭幽閒之盛匹穠華於桃李託體宫
闈而執心撝順婉然左辟率禮如賓舉華燭以宵征動
鳴佩而晨去致肅雍于車乘成好合於琴瑟立行潔於
清冰抗志高於黃鵠停輪表信闔門示禮終能成其子
姓貽厥孫謀而鐘漏相催日夜不息川有急流風無静
樹奄辭身世從宓妃於伊洛遽捐館舍追帝子於瀟湘
銘曰
龍轡莫援日車遂往奄離形神忽歸丘壤祖歌薤露出
奏巫山永厝中埜終掩窮泉蕭瑟神道荒凉墓田松檟
徒列琬琰空傳
墓志銘
司徒元樹墓誌銘
昔樞電降祥姬水成業握八符以馭世膺五命以會昌
欽明格於上下光澤被於宇宙卜年永久歴世遐長有
文王之孫子啟周公之苖裔積善所及踵武稱賢每以
辛李為言恒持韓白自許殫百慮之一致盡能事於生
民蒼蒼在上義歸無厚徒有東平避世之意空懷北海
自晦之情疾非逢霧終異啟手銘曰
明允篤誠發於岐嶷未鏤已雕不扶而直修禮以耕強
學為殖孔既歎魯莊亦吟越况以度思有懷明發翻然
高舉歸於魏闕長路未窮朝光已没
司徒祖瑩墓志
自天命生商王居徙亳源源毖遠枝葉繁華祖德潤於
身聲高邦國父行成於已名重京師公鍾美多福資神
積善器局閑靈志識開悟口含碧鷄之辨手握雕龍之
文門有善業家傳慶靈礪金成器相遺滿籝琢玉為寶
待價聯城匪直也人實惟有道言析秋毫辭連春藻
文
閶闔門上梁祝文
維王建國配彼太微大君有命高門啟扉良辰是簡穆
卜無違雕梁乃架綺翼斯飛八龍杳杳九重巍巍居宸
納祐就日垂衣一人有慶四海攸歸
樂府
白鼻騧
少年多好事攬轡向西都相逢狹斜路駐馬詣當壚
結襪子
誰能訪故劒會自逐前魚裁紈終委篋織素空有餘
安定侯曲
封疆在上地鐘鼓自相和美人當忩舞妖姬掩扇歌
燉煌樂
客從遠方來相隨歌且笑自有燉煌樂不减安陵調
凉州樂歌二首
遠遊武威郡遥望姑臧城車馬相交錯歌吹日縱横
路出玉門關城接龍城坂但事絃歌樂誰道山川遠
擣衣
長安城中秋夜長佳人錦石擣流黃香杵紋砧知近遠
傳聲逓響何凄凉七夕長河爛中秋明月光蠮螉塞邊
絶候鴈鴛鴦樓上望天狼
詩
從駕幸金墉城
兹城實佳麗飛甍自相並膠葛擁行風岩嶤閟流景御
溝屬清洛馳道通丹屏湛淡水成文參差樹交影長門
久已閉離宫一何静細草緣玉階高枝蔭桐井微微夕
渚暗肅肅暮風冷神行楊翠旗天臨肅清警伊臣從下
列逢恩信多幸康衢雖已泰弱力將安騁
春日臨池
光風動春樹丹霞起暮隂嵳峩映連璧飄颻下散金徒
自臨濠渚空復撫鳴琴莫知流水曲誰辨遊魚心
詠花蝶
素蝶向林飛紅花逐風散花蝶俱不息紅素還相亂芬
芳共襲手葳蕤從可玩不慰行客心遽動離居歎
相國清河王挽歌
高門詎改轍曲沼尚餘波何言吹樓下翻成薤露歌
漢魏六朝百三家集卷一百八
