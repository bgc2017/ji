于湖居士文集卷第三
古詩
麒麟硯滴分韻得文字
素王西狩麟筆削昌斯文茂陵一角獸妙
語聞終軍壯哉筆硯間英姿欲拏雲名參
龜龍瑞威掃狐兔羣豈獨濡毫端政爾清
妖氛會當獻君王玉殿春夜分輸寫&KR0909;中
竒恩波被無垠
諸公分韻躡冒頓之區落焚老上
之龍庭得老庭字
横槊能賦詩下馬具檄草忠義乃天賦勲
名要時早龍卧南陽客鷹揚渭濱老當其
尚棲遲衆或輕潦倒風雲會相遇氛祲當
獨掃鳳皇翔千仞駑馬顧棧皂士爲一飽
謀懸知不同道
又
吳甲組練明吴鈎瑩青萍戰士三百萬猛
將森列星揮戈却白日飲渴枯滄溟如何
天驕子敢來干大刑嗚呼三十年中原飽
羶腥陛下極涵容宗祊甚威靈犬羊爾何
知梟鏡心未寧囊血規射天蒼蠅混驚霆
佛狸定送死榆關不湏扄虜勢看破竹我
師眞建瓴便當收咸陽政爾空朔庭明堂
朝玉帛劒佩鳴東丁八章車攻詩十丈燕
然銘我學益荒落尚可寫(一本作紀)汗青
椰子酒榼
矮胡生南方託家碧山崖採擇供貢篚扶
持上天街愧此愿慤姿欲售久未諧道傍
麹先生風味故自佳逢渠即傾蓋輸寫能
開懷刮削出光彩規繩去欹&KR0992;金玉豈足
貴膠漆眞吾儕客來有嘉招二士往必偕
婆娑止坐隅供饋煩金釵矮胡雖木強醇
德眞無涯虚心實其腹居然外形骸微物
幸見用棄置理則乖毛穎有封國陶匏薦
欽柴大藥起世痾炮燔及根荄願子自洗
濯勿受塵埃埋暇日肯相從醉經坐高齋
赭山分韻得成葉字
昨日一尺雪今朝十分晴杲日上積雪光
若虹氣升江平鏡新磨地迥玉琢成赭山
有令色令我白眼青借馬屋東家喚客踏
層冰冒貂挾裘茸石路五里平竹樹紛掩
冉珠幢間霓旌野僧不慣客倉皇門前迎
屋古少完壁堂虚有危登石上迹宛宛山
腰塔亭亭劫火偶不燒百年費支撐我有
一尊酒高處得細傾諒非無事飲憂國空
含情長歌眇寥廓歸路已戴星
又
萬生紛不同宿昔有定業哀哉彼遷民苦
事乃稠疊纍纍庭際炊采采澗底葉問渠
胡爲來悲淚不盈睫連年避胡亂生理安
可說今年更倉皇芻藁亦焚劫扶持過江
南十口四五活斗米六百錢兼旬又風雪
前時詔書下振廪要周浹聖主甚哀矜我
曹空感咽願今兵革罷復得理歸楫傳聞
菰蒲中相殺血新喋本是耕田農飢寒實
敺脅須公語縣吏早與支米帖
重入昭亭賦二十韻
我本山中人對山輙忻然蹉跎落世網欲
去常拘牽倉鷹着珠韝側腦思高騫青絲
絡奔驥擺脫意乃便抑鬱不自聊沉冥向
誰宣長懷昭亭山積翠摩青天下有千柱
宫突兀數百年往者雪中游羣峯玉回旋
飛閣出木末下睨春無邊堂中二老人龍
象開法筵炯炯月在空浩浩海納川應庵
默無言妙處心巳傳如庵說千偈微辭諦
眞詮靜極炷爐熏對床且安眠更欲捐冠
簮一簞寄三椽此志竟不遂緇塵亂歸韉
今朝復何朝却望山中煙縹緲見樓觀鍾
梵聲淸圓我携九節笻飛步雲蘿巔
登馬氏永寧閣和朱漕元順分韻
佛宫昔誰營猶挾蓋世氣應慚割據醜稍
識苦空味重&KR0585;隱白日隆棟湧金地耽耽
壁間像尚可將千騎鄕來歌舞處荒棘擁
城雉惟此悲願成歴劫更興起横撞鍾萬
石妙響警昏醉憶當風雪辰兹事實經始
老僧喜成就膜拜顙有泚喚客饌伊蒲齋
房頗深邃空巖才跬步不往獨何謂徑携
雙竹杖脚力勇難制繡衣兩使者風誼我
所畏相逢瘴海上此樂豈天惠山林與心
會風月可回施聊乘簿書隙拚此一日費
摩挲水邊石勝處欲專美不用濡漆書公
詩即行記
再用韻呈仲欽元順
今時朱仲欽文字有竒氣潜幽覩天奥雋
永得古味䄂手閱世紛虚心餘樂地那持
瘴野節不從羽林騎埋輪吾宗英𥙷衮五
色雉去年對延英御坐再三起憂民甚己
溺稽古乃心醉天衢行日月發軔從此始
會當紀鴻業我筆墨先泚相期並徵詔禁
殿直清邃尚憶此追游班中語相謂我懷
江湖去初服反芰制閑邊靜成趣𡵨路險
多畏此事屬兩君它年儻終惠長篇起予
病妙語充法施調高和難工初學慚紙費
郊原春無數風日極清美巳遣具方舟重
游更湏記
贈江清卿
吾友林少穎讀書不計屋抄書手生繭照
書眼如燭往時羣玉府上直對床宿夜半
聞吾伊我睡已再熟此君抱高節雪栢映
霜竹造物乃兒戲卧病在空谷尚能作手
書寄我成一束我懶更槐渠終歲不報復
今來見江子少穎儼在目不必不如師惟
子肖甚速持身嚴法律自愛比冰玉學官
冷徹骨三月食無肉危坐談仁義口吻若
布榖時能從我游騎馬踏溪渌定自我輩
人胷次不碌碌惟皇開洪業大厦非一木
豈有梁棟姿而令久淹辱願子益寵珍即
日馬首北我懷山林去掃迹混樵牧躬耕
得薄少持用供水菽稍遠聲利埸眞勝萬
鍾禄但恨與子别醉語成諄複因書寄少
穎以寫我心曲
和蔡濟忠天字韻
憶我初識君屈指今七年鹽車着騏驥駑
蹇紛爭先謂當對淸閑帝席半夜前稍使
修世官復近尺五天如何尚朱紱亦墮嶺
海邊前山春色多佳樹午隂圓散策履幽
徑方舟下長川心目得開明語笑爲芳鮮
但恨瞑色至不得窮攀援尚欲夜然犀下
照蛟龍淵清遊渺灘繼歸夢蒼山巔須君
換鵝帖更叙山隂賢
考試呈周茂振舍人陳季陵國正
胷中五斗棘厭此十日讀紛然湘羅帕猶
作春笋束先生擇法眼一閱不再復探囊
得至寳每出輙驚俗孟公更超絶涇渭飽
渟滀從容了官事&KR1472;紙唾珠玉鄙失聞道
晚衡鑑恐不足冥搜夜無寐慚愧費宫燭
何時即三昧屈指社甕熟秋容日夕好應
到堂前菊
和子雲白蓮
仙人玉步搖佛孑白練衣新粧水底明素
手風中揮盈盈夜露光灔灔秋江肥寒月
分好色朝霞借餘輝遥聞功德水盡洗幻
化非惟此妙花幢坐受諸天圍鄕來孤山
遊未覺所見稀零落塞草邊相逢故依依
結實須及早要令飽霜威采剥登君盤勿
嫌此么微
與趙李二同年夜飲有懷石使君
惠叔
佳月久不見忽見如故人清風何方來過
我孤竹君我有一尊酒政爲二子斟會此
風月宵更覺語笑新北城石先生欲喚不
敢頻坐上欠此客長懷渺無津南方鳳之
徒瑞世五色文鐵石賦梅花一洗瘴海氛
臺家須貢珍我欲列九閽且𥙷諫官闕日
酌白獸尊
金沙堆廟有曰忠㓗侯者屈大夫
也感之賦詩
伍君爲濤頭妬婦名河津那知屈大夫亦
作主水神我識大夫公自托腑肺親獨醒
梗羣昏聚臭醜一薰瀝血摧心肝懷襄如
不聞巳矣無柰何質之雲中君天門開九
重帝曰哀汝勤狹世非汝留賜汝班列眞
司命馳先驅太一諏吉辰翩然乘回風脫
迹此水濱朱宫紫貝闕冠珮儼以珍宓妃
與娥女脩㓗充下陳至今幾千年玉顔凛
如新楚人殊不知謂公果沉淪年年作端
午兒戲公應嗔
詠雪
東皇携春夾屬車載霓裳回風作妙舞雜
珮鳴珠璫千官玉笋班再拜稱瑶觴酒罷
各分瑞圭琮粲琳琅浩蕩涵濡恩一笑徧
八荒塵垢得湔洗焦枯亦輝光偉哉造化
力天地爲翕張功成了不居杲日天中央
題朱元順浯溪圖
去年過浯溪王事有期程夜半度湘水但
見天上星平生中興碑夢入紫翠屏已辦
北歸時十日窮攀登今朝復何朝忽此短
軸橫歷歷眼中見湘山無數青白雲著山
腰樓閣秋氣明便欲扶短策下濯滄浪纓
主人山水仙妙處心自評元順骨已冷千
載交蓋傾賞音寄幅紙益見忠孝情題詩
疥公畫託我不朽名
寄題向彦績史君采菊堂
史君天資高夙昔事幽屏長懷渺丘壑餘
習謝鍾鼎東籬羲皇人槁死骨已冷凄其
千載後妙處一笑領高堂娛白髮兄弟極
整整不須南陽泉壽與日月等
止酒
飲酒見眞性此酒不可止一飲病三日止
酒寧獲巳飲酒有别腸勸酒無惡意旣因
酒成病那識酒眞味將軍罵不敬次公醒
而狂破面棖觸人不如持空觴人言我止
酒似是遣客計但使客常滿客醉我亦醉
于湖居士文集卷第三
