于湖居士文集卷第四
古詩
昨日極暑今日極寒
昨日火流金今日風折膠昨着綀布衣今
衣弊緼袍赤帝與玄冥凛凛隔一宵聊將
擁爐適換此揮箑勞冰炭欲盈懷炎凉不
崇朝幻生過隙駒是身九牛毛等是一寒
暑胡爲自談嘲萬法從心生心靜境亦消
悟此本來無絺綌同狐貂還當隱吾几試
聽萬竅號
初得愛巖
高巖劃天門仄徑通乳穴隈堆青螺髻嵽
嵲白玉闕外有虎豹蹲中恐蛟蜃蟄東榮
俯雷電西出挾日月萬壑生悲風六月不
知熱但覺駭心目未易紀筆舌平生山水
趣嶺海最竒絶洞府二十四未厭屐齒折
晚乃得游此餘地皆僕妾同來六七士嗜
好頗相躡舉酒酹山神慰汝久湮滅
與邵陽李守二子用東坡韻
兩李有佳句冰雪洒肺肝清越石在懸圓
熟珠走盤我家十二樓下俯千仞湍誰掣
白玉瑣借與二子看臨風度長篴瘴海爲
淸寒郤立望九州隘陿非所安便欲馭長
鯤九萬扶搖搏神山在吾牖弱水空瀰漫
回首五千劫不費一指彈絶笑塵中年攝
提與涒灘
奉送李彦國還廬陵
李生來嶺南自挾書一束食簞寄簫寺吃
吃晝夜讀餘子讓頭角文作飜手速小試
不盡能它日眞可卜里中老仙伯曾對玉
堂宿高節老彌厲名蓋斗南北掖垣我畏
友不愛萬鍾禄卷藏一丘下勲業所迫逐
子歸問道要儲作飢歲榖冨貴偶然耳吾
欲子金玉
暑甚得雨與張文伯同登禪智寺
老火陵穉金聚作三日熱舟行湘江上蒸
煑到魚鼈黑雲起東北一震山石裂不知
雨來處但見風卷葉銀河倚天瀉高浪舞
飛雪只聽打蓬聲巳覺凉意愜岸傍古佛
屋樓殿頗嵽嵲不辭衝泥去一看雨脚闊
吾宗紫巖客窮苦志不懾自我來浯溪奔
走巳旬浹我懶久廢學愧子來挈挈相携
得偉觀爲子熾然說願子領話頭吾今指
摽月
丙戌七夕入衡陽境獨游岸傍小
寺
七年暑中行道路萬里賖今夕巳七夕我
猶在天涯繫舡蒼石根人影散晚沙上岸
是脩竹仄徑如行蛇茅屋四五間往昔佛
所家經禪劫火盡舊觀初萌芽墻疊古瓦
盆僧披破袈裟喜聞拄杖聲掃地自點茶
何以爲我娱冰雪汲井花一洗十日渴分
凉到童髽盈盈牛女期不着雨洗車疎星
銀漢動新月玉鈎斜更呼老奚官卷蘆作
鳴笳莫驚潭中龍聊起棲樹鵶
福嚴(丙戌七月)
行行山益高所見益以竒煑茶南臺寺更
上千級梯道傍古時松閱世心巳灰不與
歲月競況受霜雪威路回聞鐘聲寶刹隠
翠微排空寫金碧刓石著栱枅門前兜率
橋劫火昔所遺神龍厭痺陋一炬然枯萁
譚笑舊觀還殿柱百尺圍老禪七十餘高
與此山齊大屋貯龍象空巖走金犀齋盂
細細參至味無鹽醯頗聞三生藏中有萬
寶齎佛牙舍利湧貝葉旁行稀剖蚌慈相
尊破匣血縷飛稽首所願觀爲洗往昔非
郤尋上山路擬看浴日池急雨忽留人吾
其少須之
湖湘以竹車激水秔稻如雲書此
能仁院壁
象龍喚不應竹龍起行雨聮綿十車輻伊
軋百舟櫓轉此大法輪救汝旱歲苦橫江
鎻巨石濺瀑疊城鼓神機日夜運甘澤高
下普老農用不知瞬息了千畒抱孫帶黃
犢但看翠浪舞餘波及井臼舂玉飲酡乳
江吳誇七蹋足蠒腰背僂此樂殊未知吾
歸當教汝
贈黃司法
吾友黃升卿乃是天下士阿翁苦硬節御
坐留諫紙辛勤教其子不但爲科第一官
法曹椽整整老胥忌吾行桂嶺南所得但
吾子願渠自愛惜窮達初不計功名儻來
耳期子以千歲
宵征
畏暑倦長道呼童戒宵征三更渡前溪溪
水清且鳴舟人自相唤炬火如疎星俯視
亂石多仰見北斗横微微白露下磔磔宿
鳥驚竹輿出林薄十里月漸明光采散草
木凉意侵冠纓
汎湘江
十日行湘江湘水清而温不療亭午渴却
憶土井渾道傍古刹竿着屋高樹根飛泉
出山腹甘冷冰瓶盆何止解百憂一洒塵
埃昏設供者誰與稽首兩足尊
上封寺
七月十五夜我在祝融峯與世隔幾塵上
天通九重手取白玉盤納之朱陵宫羣山
羅豆登萬籟酣笙鏞盡酌五湖水勸我酒
一鐘爲君賦長言寫向西北風(一作爲君長言謠寫向東南風)
岸傍偶得木犀
天公不求金冨媪不復藏居然土同價散
作草木芳英英園中葵一心傾太陽采采
籬下菊令汝壽命康惟此木之犀更貯萬
解香雄姿傲霜雪鱗甲森青蒼三賢鼎足
立正色凛相望豈比桃李徒紅紫紛披昌
聊息貪者心來上君子堂歲晚從我遊寘
汝兄弟行
王弱翁與余相遇漢口賦古意贈
别
我舡行荆江厭此江水渾北風知人意引
着清漢濱漢濱有佳人心與漢水白涉江
弄秋葉唤客踏明月明月永相望佳人不
可忘期君以千年珮我明珠璫
贈朱遠遊
遠遊何方來峩峩古衣冠䄂中三百篇貯
月白玉盤溪清石瀨急雪凍銅壷乾有如
山澤仙外瘠中氣完便合朱絃彈細着青
瑶刊懷哉人未識飛步江風寒
和張欽夫尋梅
寒梅本無心適與春風期孤根擢歲晚桃
李更媢之取我碧玉壷薦此白雪枝故人
不可寄耿耿空自竒故人隔湘江獨立知
者稀采香正滋蘭忍飢不食薇拏舟許過
我此約不可違江南煙雨村願與子俱歸
黃龍侍者本高覓詩
高禪本儒冠誰令着伽黎勞渠千里來贈
我一卷詩句法有源流人物乃清苦不用
追九僧政須越諸祖君家寒巖師今代僧
中龍持此送君行更去問乃翁
題濁醪賦後
仇君在長沙未嘗出門養丹火三十
年不惜分人屢起死又善釀山東酒
李卿寶文所爲賦濁醪也此軸留余
所半載其猶子洪自長沙來荆州求
跋乃書一詩併歸之幸呈似南軒先
生或肯同作
仇公昔釣璜乃得丹竈術閉門養眞火㔶
甕釀新秫酒熟分四鄰丹成活千人窮巷
不改樂一室長如春我知酒中仙歲晚當
得度乘雲見東皇請誦濁醪賦
屢登橫舟欲賦不成阻風漢口廼
追作寄趙冨文楊齊伯
巳過漢陽岸却望橫舟山秀色挹不盡西
風將夢還我昔登橫舟最愛漢陽樹橫舟
今不見樹色只如故公舟在青冥我舟一
浮萍闌干試拍手我亦同舉酒
棲眞寄南康錢守
憶昔姑蘇臺實與君子別一别巳六年音
書間何闊我行半天下塵土汙須髮君亦
抱艱棘衣袂洒清血今日復何日相望一
山隔我領通玄府乃在廬山北君宦山之
南兵衛森畫戟無由接杯酒但可共明月
作詩付郵筒聊復寄消息
黃子餘自海昏見予於九江欲行
爲賦此詩
昔我初識君乃在潯陽城卻數巳十年此
地還見君積雨楚水高落日淮山明我病
不舉酒何以娛佳賓我行不可留明復與
君别悠悠千里情還當付明月
勸范東叔飲
今代太史公四海范氏門斯文十世澤斑
斑被諸孫我識叔西父白玉比粹温今來
見令弟俊氣百馬奔一第溷子耳勿愧而
家尊臨分無多言更酌老瓦盆
留題彭澤故縣修眞觀
五月問脩途今日一百里莫投彭澤縣愧
此邑中士古觀官道傍借榻暫少憩折腰
向道士乞我五斗米聊爲奴僕飯明日更
早起(十本作借榻容少休高林度清風似為客子謀)
湘中館
雲去月在沙潦淨秋滿川北斗掛落木西
風送歸船去年過湘中夜半投馬鞭篝燈
洗塵土所見只屋椽雞鳴問前途殘夢兀
擔肩那知闌干外有此山水妍微微淸露
漙稍稍明河偏孤光耿自照靜極忻所便
身世兩悠然吾其遂飛仙
中隱
吾家中隱君才比萬斛泉短小精悍姿一
劒當雄邊去年郴州賊俯視衡嶽顚君從
襄陽來孤忠作戈鋋譚笑百雉安淨洗湖
嶺煙謂當醻王勲金印如斗懸言歸遽如
許此意誰爲宣小隱即居山大隱即居㕓
夫君處其中政爾當留連早晚有詔書喚
君遠朝天欲爲中隱遊更着三十年
贈師永錫併簡子西文潜
永錫西方來持論乃據正徤飯不飲酒自
詭作縣令我巳識淮父但未見伯渾林林
三珠樹知是難弟昆上方顧中原有君但
無臣豈有千里足而令走踆踆願子徑入
關請對通明殿此事定在我不必問和戰
于湖居士文集卷第四
