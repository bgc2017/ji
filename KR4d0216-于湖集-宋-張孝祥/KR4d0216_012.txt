于湖居士文集卷第十二
絶句
玉淵
靈源直上與天通借路來從五老峯試向
欄干敲拄杖爲君喚起玉淵龍
萬杉寺
莊田揔是昭陵賜更着官船載御書今日
殘僧無飯喫却催積欠意何如
又
老榦參天一萬株廬山佳處着浮圖只因
買斷山中景破費神龍百斛珠
楞伽寺
朱砂峯下楞伽寺白髮僧生乙丑年乞我
一杯清淨水爲扶脚力上層巔
又
天圍欲盡三千界地險眞成百二關不向
中峯最高處諸君元未識廬山
又
山北山南劫火餘如何留得此僧居(一本作廬)
可憐鐘閣三枝竹無復山房萬卷書
鸞溪
蒼龍翔舞餘千仞瀑水奔流欲百盤定自
山靈憐寂寞故教臨鏡有窺鸞
漪瀾堂
水漫春洲到處通檣竿無數插空濛主人
只愛堂前木不放廬山入眼中
和家君韻寄舅氏
夷齊之清格鄙頑孳孳盗跖何曾閑空齋
風定香縷直但有書冊猶相關
送猿翟伯壽
萬里歸來無首蓿扁舟共載兩猿君今日
送君向何處黃鸖山中多白雲
奉題冨文横舟
山林城市不相得此處俱勝天下降欲展
江天一千里橫舟西南更開䆫
子餘許修草堂遣句勸請
蓮社高人久寂寥草堂風物故蕭蕭追還
舊觀須公等喚我它年寄一瓢
次韻南軒喜雨
午䆫溜雨忽潺潺想見欣然阡陌間敬簡
堂中有新事水满新池雨滿山
又
北風吹雲如裂絲赤龍卷水尾倒垂雷轟
電激不敢駐驅入吾家喜雨詩
又
天公有意不作難一雨千里須臾間但得
湖南今歲熟我亦腰鎌歸故山
又
使君保障仍蠒絲可憐民屋如罄垂今朝
一雨秋事了便可高詠豐年詩
送茶
頭綱八餅密雲龍曾侍虚皇拆御封今日
湘中見新夸喚回清夢九煙重
從吳伯承乞茶
三月新茶猶未識作詩去問野堂君春風
有脚家家到定爲麄官不見分
送僧遊天台
寳刹憑虚五百仙猶將心事向塵邊煩君
試問橋東寺若箇而今又應緣
石惠叔以石斛爲貺因筆賦詩
截得蒼山一叚秋千峯萬壑翠光浮虚堂
百尺瑠璃簟對此眞堪作卧游
題趙知府墓
翁仲無聲石馬閑墓門蕭瑟鎖青煙故人
仰卧青松下落日孤村聞杜鵑
朝謁南嶽
泰常嵩岱拱神州玉帛閑來四十秋卻到
朱明回北首憂時淚作九江流
題方務德靜江所作雪觀
昔日主人今法從空留偉觀古城隅邦人
指點思遺愛我亦先生屋上烏
和伯承送茶韻
佳句新茶亦太竒嘗新即日未全遲掃除
鴈鶩行邊事細輾春風細讀詩
和伯承惠笋
錦籜離離鄕觸藩怒雷挾雨更追奔絶甘
賴有吳公子菌蠢貓頭不足論
又
楚産惟渠可定交時時隔壁望煙梢巳煩
穉子來相過更有新詩送島郊
有懷長沙知識呈欽夫兄弟
順寧去覆郎官錦府谷仍監太府錢唯有
吾宗老兄弟閉門依舊絶韋編
又
春風花柳又芳妍更接髯郎水竹園小閣
横橋俱勝絶只應欠我共開尊
又
召公分陜是東鄰天遠堂中好主人更喜
新來黃太史賸拚佳句了新春
又
髯郎高卧元無恙何日湘濱具一舟肯約
春風同過我爲公釃酒䏑肥牛
又
洛陽家世邢郎子間止逍遥自在身病肺
秋來定甦眚可能乘興到沙津
題塔子寺
酴醿壓架玉交加深院無人有落花却憶
江南田舍樂旋敲生火煑新茶
題斷堤寺
柔桑細麥綠油油雲水烘春爛不收馬上
困來尋歇處斷堤寺裏半時留
又
堤邊楊柳密藏鵶堤上游人兩髻丫可惜
行春來較晚誰家留得碧桃花
又
古寺留春最得多紫微花畔海棠窠無人
歲晚同幽獨古栢隂森著薜蘿
德化漪嵐堂感二林碑六言
兩林文章翰墨只今塵上墻隂炎凉莫作
世態是非當印吾心(寘二林碑於屋後恐非作碑者之意請移)
(置堂上)
欽夫遣送箭笋日鑄甚珍用所寄
伯承韻作六言便請過臨
君家稚箭寳茗賜出太官水衡巳約髯吳
過我更須君來細評
欽夫和六言再用韻
君詩與物俱妙鄙夫那敢抗衡芭蕉辟君
三舍笋脯亦須改評(欽夫笋脯甚妙顧非稚箭比也)
游湖山贈圓禪六言
素香無脂粉氣好語諧韶濩音有人問西
來意門前秋水沉沉
送萬老六言
桑下不須再宿囊中莫留一錢打鼔退高
臺寺洗脚上五湖船
次東坡先生韻
微凉入舡䆫秋水滿湘浦過盡前頭灘只
得夜來雨
又
人魚不相及掛頰以香餌因循十年錯歸
計覺今是
又
悠然望江南日出煙靄微倚門雙白髮屈
指待兒歸
又
漁師來賣魚舡小風蕩漾得錢瞥波去不
怕江流漲
又
朝發方良磯莫宿白水灣寬作一月程須
見江南山
又
我程可默數中秋過江池趁得江南米新
舂玉滿箕
又
棧羊割肥紅社罋撥濃綠再拜爲親壽起
舞自作曲
又
閉門靜觀心踵息閟天和從渠江頭人尺
水一丈波
題福嚴寺行者堂
揮毫高山巔餘墨走龍蛇請收今夜雨爲
汝洗袈紗
題梅塢圖(并序)
尹孺文往時住廬山名所居曰梅塢
蓋一丘一壑自在孺文胷中觸於外
者感乎内信乎其有樂於此也孺文
遇異人得丹竈術蠲痾起死探囊一
笑客建康市久之解后故人恐其遂
忘歸也爲此圖殆騷人賦招隠之意
然聖賢之學不但爲已孺文窮困悼
無以施諸人一寓之藥眞得道者所
爲儻又欲按圖尋故巢翩然而往其
可乎哉
我曾到梅塢正自畫不如是處有風月君
無懷故居
贈趙簽
趙侯冨貴種自有巖壑姿同姓古所敦早
晩踏天墀
歸宗寺
兩峰雙澗水萬古一篇詩玉局竟仙去空
山無此碑
煙雨觀
七澤闌干外兹游亦壯哉主人何處去猶
未賦歸來
題朱元晦所書凱歌卷後
我詞不足錄聊以醒渠醉更參三十年當
與風子對
贈萬上座
過了鐵圍山復生金蓮臺與問萬上座一
笑愁容開
野牧圖
吳牛三十角久與牧相忘忽憶淮南路春
風滿柘岡
又
秋晚稻生孫催科不到門人閑牛亦樂隨
意過前村
題畫
權郎筆墨禪往者屢參請斯人骨巳朽妙
處一笑領
于湖居士文集卷第十二
