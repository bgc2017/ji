于湖居士文集卷第三十四
樂府
菩薩蠻(立春)
絲金縷翠幡兒小裁羅撚線花枝裊明日
是新春春風生鬢雲吳霜看點點愁裏
春來淺只願此花枝年年長帶伊
又(諸客赴東鄰之集)
庭葉飜飜秋向晚凉砧敲月催金剪樓上
巳清寒不堪頻倚欄鄰翁開社甕喚客
情應重不醉且無歸醉時歸路迷
又
恰則春來春又去憑誰說與春教住與問
坐中人幾回迎送春明年春更好只怕
人先老春去有來時願春長見伊
又
東風約略吹羅幕一簷細雨春隂薄試把
杏花看濕紅嬌暮寒佳人雙玉枕烘醉
鴛鴦錦折得最繁枝暖香生翠幃
又(贈箏妓)
琢成紅玉纖纖指十三絃上調新水一弄
入雲聲月明天更青匆匆鶯語囀待寓
昭君怨寄語莫重彈有人愁倚欄
又
玉龍細點三更月庭花影下餘殘雪寒色
到書幃有人清夢迷墻西歌吹好燭煖
香閨小多病怯杯觴不禁冬夜長
又(登浮玉亭)
江山佳處留行客醉餘老眼迷空碧獨倚
最高樓乾坤日夜浮微風吹笑語白日
魚龍舞此意忽翩翩憑虚吾欲仙
又
雪消墻角收燈後野梅官柳春全透池閣
又東風燭花燒夜紅一尊留好客欹盡
闌于月巳醉不湏歸試聽烏夜啼
又
溶溶花月天如水闌干小倚東風裏夜久
寂無人露濃花氣清悠然心獨喜此意
知何意不似隱墻東燭花圍坐紅
又(夜坐清心閣)
暗潮清漲蒲塘晚斷雲不隔東歸眼堂上
晚風凉藕花開處香夜航人不渡白鷺
雙飛去待得月華生携笻獨自行
又
縹緲飛來雙綵鳳雨疎雲澹撩清夢蘭薄
未禁秋月華如水流采香溪上路愁滿
參差樹獨倚晚樓風斷霞縈素空
又
蘼蕪白芷愁煙渚曲瓊細卷江南雨心事
怯衣單樓高生晚寒雲鬟香霧濕翠䄂
凄餘泣春去有來時春從沙際歸
又(艤舟采石)
十年長作江頭客檣竿又掛西風席白鳥
去邊明楚山無數青倒冠仍落珮我醉
君湏醉試問識君不青山與白鷗
又(和州守胡明秀席上)
乳羝屬國歸來早知君膽大身猶小一節
不湏論功名看致君鎮西樓上酒父老
爲公壽更祝太夫人年年封詔新
又
烟脂淺染雙珠樹東風到處嬌無數不語
恨厭厭何人思故園故園花爛漫笑我
歸來晚我老只思歸故園花雨時
又(與同舍游湖歸)
吳波細卷東風急斜陽半落蒼煙濕一棹
采菱歌倚欄人柰何天公憐好客酒面
風吹白更引十玻璃月明騎鶴歸
又
冥濛秋夕漙清露玉繩耿耿銀潢注永夜
滴銅壷月華樓影孤佳人紆絶唱翠幕
叢霄上休勸玉東西烏鵶枝上啼
西江月
問訊湖邊春色重來又是三年東風吹我
過湖舡楊柳絲絲拂面世路如今巳慣
此心到處悠然寒光亭下水如天飛起沙
鷗一片
又
風定灘聲未巳雨來蓬底先知岸邊楊柳
最憐伊憶得舡兒曾繫湖霧平吞白塔
茅簷自有青旗三杯村酒醉如泥天色寒
呵且睡
又(重九)
冉冉寒生碧樹盈盈露濕黃花故人玉節
有光華高會仍逢戲馬萬事只今如夢
此身到處爲家與君相遇更天涯拚了茱
萸醉把
又(張欽夫壽)
諸老何煩薦口先生自簡淵衷千年聖學
有深功妙處無非日用巳授一編圯下
却湏三顧隆中鴻鈞早晚轉春風我亦從
君賈勇
又(代五三弟爲老母壽)
慈母行封大國老仙早上蓬山天憐隂德
徧人間賜與還丹七返莫問清都紫府
長教綠鬢朱顔年年今日綵衣斑兄弟同
扶酒盞
又(蘄倅李君逹才當靖康建炎之間以諸生起兵河東婁摧強敵蓋未知其事重)
(爲感嘆賦此)
不識平原太守向來水北山人世間功業
謾虧成華髮蕭蕭滿鏡幸有田園故里
聊分風月江城西湖西畔晚波平䄂手時
來照影
又
樓外疎星印水樓頭畫燭烘簾憑高舉酒
恨厭厭征路虚無指點酒興因君開闊
山容向我增添一鈎新月弄纖纖濃霧花
房半歛
又(阻風三峯下)
滿載一舡秋色平鋪十里湖光波神留我
看斜陽放起鱗鱗細浪明日風回更好
今宵露宿何妨水晶宫裏奏霓裳凖擬岳
陽樓上
又(桂州同僚餞别)
䆫戶青紅尚濕主人巳作歸期坐中賓客
盡鄒枚盛事它年應記别酒深深但勸
離歌緩緩休催扁舟明日轉清溪好月相
望千里
又(以隋索靖小字法華經及古器爲老人壽)
漢鑄九金神鼎隋書小字蓮經剛風劫火
轉青冥護守應煩仙聖昨夢歸來帝所
今朝壽我親庭只將此寳伴長生談笑中
原底定
又(飲百花亭爲武夷樞密先生作亭望廬山雙劍峯爲惡竹所蔽)
(是夕盡伐去)
落日鎔金萬頃晴嵐洗劒雙鋒紫樞元是
黑頭公佳處因君愈重分得湖光一曲
喚回廬嶽千峯清尊今夜偶然同早晚商
巖有夢
又(爲樞密太夫人壽)
疇昔通家事契只今兩鎮交承起居樞密
太夫人綠鬢斑衣相映乞得神仙九醖
祝教福禄千春台星直上壽星明長見門
闌鼎盛
減字木蘭花(江隂州治漾花池)
佳人絶妙不惜千金頻買笑燕姹鶯嬌始
遣清歌透碧霄主人好事更倒一尊留
客醉我醉思家月滿南池欲漾花
又
一尊留夜寳蠟烘簾光激射凍合銅壷細
聽冰簷夜剪酥清愁冉冉酒喚紅潮登
玉臉明日重看玉界瓊樓特地寒
又
愛而不見立馬章臺空便面想像娉婷只
恐丹青畫不成詩人老去恰要鶯鶯相
伴住試與平章歲晚教人枉斷腸
又
阿誰曾見馬上墻隂通半面玉立娉婷一
點靈犀寄目成明朝重去人在橫溪溪
畔住喬木千章搖落霜風只斷腸
又(琵琶亭林守王倅送別)
江頭送客楓葉荻花秋索索絃索休彈清
淚無多怕濕衫故人相遇不醉如何歸
得去我醉忘歸煙滿空江月滿堤
又(二十六日立春)
春如有意未接年華春巳至春事還新多
得年時五日春春郊便綠只向臘前春
巳足屈指元宵正是新春二十朝
又(黃堅叟母生日)
慈闈生日見說今年年九十戲綵盈門大
底孩兒七箇孫人間喜事只這一般難
得似願我雙親都似君家太淑人
又(贈尼師舊角奴也)
吹簫汎月往事悠悠休更說拍碎琉璃始
覺從前萬事非清齋淨戒休作斷腸垂
淚債識破囂塵作箇消遥物外人
又
人間竒絶只有梅花枝上雪有箇人人梅
樣風標雪樣新芳心不展嫰綠隂隂愁
冉冉一笑相看試薦冰盤一點酸
又
枷花搦柳知道東君留意久慘綠愁紅憔
悴都因一夜風輕狂蝴蝶擬欲扶持心
又怯要免離披不告東君更告誰
清平樂(殿廬有作)
光塵撲撲宫柳低迷綠闘鴨闌千春詰曲
簾額微風繡蹙碧雲青翼無憑困來小
倚銀屏楚夢不禁春晚黃鸝猶自聲聲
又(楊侯書院聞酒所奏樂)
油幢畫戟玉鉉調春色勲閥諸郎俱第一
風流前輩敵玉人雙鞚華䮽翠雲深處
消摇有客留君東閤時聞風下笙簫
又(梅)
吹香嚼蘂獨立東風裏玉凍雲嬌天似水
羞殺夭桃濃李如今見說闌千不禁月
冷霜寒壠上驛程人遠樓頭戍角聲乾
又(壽叔父)
英姿慷慨獨立風塵外湖海平生豪氣在
行矣雲龍際會充庭蘭玉森森一觴共
祝脩齡此地去天尺五明年持橐西清
又
向來省戶謀國參伊吕暫借良籌非再舉
談笑肅清三楚良辰上客徜佯奏篇猶
記傳香此日一罇相屬它時同在巖廊
點絳唇(贈袁立道)
四到蘄州今年更是逢重九應時納祐隨
分開尊酒婁舞婆娑醉我平生友休回
首世間何有明月疎疎柳
又(餞劉恭父)
綺燕高張玉潭月麗玻璃滿旆霞行卷無
復長安遠夏木隂隂路裊薰風轉空留
戀細吹銀筦别意隨聲緩
又
萱草榴花畫堂永晝風清暑麝團菰黍助
泛菖蒲醑兵辟神符命續同心縷宜歡
聚綺筵歌舞歲歲酬端午
卜筭子
雪月最相宜梅雪都清絶去歲江南見雪
時月底梅花發今歲早梅開依舊年時
月冷豔孤光照眼明只欠此兒雪
訴衷情(中秋不見月)
晚煙斜日思悠悠西北有高樓十分凖擬
明月還似去年遊飛玉斝卷瓊鈎喚新
愁姮娥貪共暮雨朝雲忘了中秋
又(牡丹)
亂紅深紫過羣芳初欲减春光花王自有
標格塵外鎻韶陽留國豔問仙鄕自天
香翠帷遮日紅燭通宵與醉千場
好事近(木犀)
一朵木犀花珍重玉纖新摘插向遠山深
處占十分秋色滿園桃李閙春風漫紅
紅白白爭似淡粧嬌面伴蓬萊仙客
又(冰花)
萬瓦雪花浮應是化工融結仍看牡丹初
綻有層層千葉鏤冰剪水更鮮明說道
眞竒絶來報主人佳兆慶我公還闕
南歌子(仲彌性席上)
曾到蘄州不人人說使君使君才具合經
綸小試邊城早晚上星辰佳節重陽近
清歌午夜新舉杯相屬莫辭頻後日相思
我已是行人
又(贈吳伯承)
人物羲皇上詩名沈謝間漫郎元自謾爲
官醉眼瞢騰只擬看湘山小隱今成趣
鄰翁獨往還野堂梅柳尚春寒且趁華燈
頻泛酒舡寬
霜天曉角
柳絲無力冉冉縈愁碧繫我舡兒不住楚
江上晚風急棹歌休怨抑有人離恨極
說與歸期不遠剛不信淚偷滴
生查子
遠山眉黛橫媚柳開青眼樓閣斷霞明簾
幕春寒淺柸延玉漏遲燭怕金刀剪明
月忽飛來花影和簾卷
長相思
小樓重下簾櫳萬點芳心綠間紅鞦韆圖
畫中草茸茸柳鬆鬆細卷玻璃水面風
春寒依舊濃
憶秦娥(元夕)
元宵節鳳樓相對鰲山結鰲山結香塵隨
步柳梢微月多情又把珠簾揭遊人不
放笙歌歇笙歌歇曉煙輕散帝城宫闕
蒼梧謠(餞劉恭父)
歸十萬人家兒樣啼公歸去何日是來時
又
歸獵獵薰風颭繡旗攔教住重舉送行杯
又
歸數得宣麻拜相時秋前後公衮更萊衣
于湖居士文集卷第三十四
