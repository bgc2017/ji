于湖居士文集卷第十九
内制
戒諭將臣詔
朕若稽燕謀寳用儉德駕鼔車以走馬示
輟游田之娛集書囊爲殿惟蓋先敦朴之
務至於耳目之玩口腹之珍非甲令之常
共雖一毫而莫取欲使表端而影正風流
而令行化貪婪裒刻之徒爲禮義廉耻之
俗而朕行未足以厲世威弗嚴於訓姦乃
兹内外之臣尚狃故常之習乾没無藝誅
求靡厭遂令軍旅之間猶須餽賂之致剥
士卒之膏血充權貴之苞苴使彼抱飢寒
之憂而此供宴樂之費有爲若是於汝安
乎當亟寘於典刑尚申加於告戒繼今以
往令出惟行其聽朕言各循汝守任將帥
者無市恩以貨賄第令戈甲之精居左右
者宜律己以憲章皆知簠簋之飾儻不悛
而慢命將無赦而必誅各迪保身之明勿
貽噬臍之悔
又
朕祗若慈闈覃思邊事靡憚焦勞之極欲
臻康靖之期往者披輿地之圖愴中原之
俗皆吾赤子何忍誅夷申飭使軺往脩邦
聘而金國都元帥僕散忠義怙不臣之惡
挾震主之威禮縶行人拘之圜土旣脅降
之不可即顓命而遣還揆彼政之如斯繄
不亡而何待但以並邊之戍行役彌年風
霜凌厲而朕方席廣夏之居藜藿不充而
朕則享太官之膳所以當饋而歎未明求
衣朕身在九重之中而心留窮塞之上欲
馳單騎躬勞六師撫摩瘡痍均服勞苦而
百辟卿士發言盈廷止或尼之莫孚朕指
爰命丞相敬代朕行夫佳兵者不祥好生
者大德朕豈忍以一時之憤而遂忽長世
之撫當謹守於封疆益繕脩於兵械使士
忘露宿之苦而將有死綏之心恃有待而
不來寧貪功而起釁儻穹旻之悔禍則蕩
定之有時咨爾庶方咸體兹意
太上皇帝本命青詞
丕承聖緒祗奉慈顔當元命之臨辰有珍
符之錫羡爰披寳笈恭扣叢霄願鑒寧親
之誠益闓受帝之祉
朱表
馳誠霄極衍慶慈闈祗荷博臨告成釐事
無疆之壽永承太上之休有道之長更
增皇宋之曆
外制
沈該落職制
君人臨照百官蓋欲其精白以承休德宰
輔儀刑四海豈宜以寵利而居成功繄予
旣老之臣自喪不貪之寳其還顯秩用厭
師虞具官某頃以藩條擢聞機政惟人求
舊謂文武可以憲邦秉國之均何風采不
如治郡朕猶虚己日佇告猷精神強而折
衝未聞宏略血氣衰而戒得似減廉聲旣
巳乖鼎鼐之調始欲掛衣冠而去雖曲全
於體貌乃荐致於抨彈其鐫秘殿之華俾
即安車之佚噫君子愼始防嫌疑於未然
貴臣抵辜尚遷就而爲諱慨往愆之莫捄
期晚節以自全
沈調落職降官制
舜賓世族冒賄有四凶之流商制官刑徇
貪謹十愆之戒疇時民蠹尚佚邦誅具官
某素無廉稱竊造邇列過而或改謂且收
之桑榆老以益貪殆弗盈於溪壑永念七
閩之都會不堪再歲之誅求貿遷欲盡於
毫釐吞噬不遺於膏血姦贓狼籍公論沸
騰慨而同氣之私姑貰投荒之罰亟鐫美
職併奪崇階其祗服於隆寬尚少懲於往
謬
陳誠之降官制
懷歸有畏於簡書恩始從於均佚試可弗
成於績用罰難逭於黜幽旣辜體貌之私
宜在譴何之域具官某始由科第寖陟邇
聮意其簡默而不言則亦深沉而可用擢
持兵柄洊閱歲華退食自公宜赴功而樂
事括囊無譽第持禄以保躬逮庶務之稍
繁即抗言而請去彈章旣上寵數宜鐫噫
爲祈父之瓜牙初期陳力視秦人之肥瘠
良負虚懷服此寬洪無忘循省
陳靖轉遥郡承宣使制
王宫之官朝夕勤事積而至於三年之久
可無褒哉具官某明敏忠恪服在此位稽
日第勞是應遷法夫自刺史而上皆武著
之高選雖隃其禄苟非尤恩不以叙進况
承流宣化名秩益顯尚思稱塞無或不祗
錢愷降授舒州觀察使宫觀制
昭德塞違國自貴近始厲名砥節士以廉
耻張豈予肺腑之懿親乃爲龍斷之賤行
此而可貰後復何懲昭化軍承宣使錢愷
胄出勲門慶承主第雖武爵是襲亦爼豆
之常聞而市道自居致簠簋之不飾欲爾
私藏之冨隳予軍政之嚴考核具陳聽聞
實駭其上承流之秩仍鐫奉謁之儀往即
外祠姑惟薄罰
蔣璨降官制
朕惡人之欺而盡下以恕過誤觸罪則當
自歸詆讕遂非其可亡罰具官某服在禁
路出臨輔藩見謂老成亦所倚信乃吏姦
之不察致臺劾之上聞深惟失職之愆姑
往賜書之問弗務兢懼更爲誕謾詭陳擿
伏之言前易剡章之日作僞之拙欲蓋而
彰聊從一秩之鐫尚屈常刑之舉服予寬
典新爾後圖
謝伋徐康降官制
部刺史檢吏姦職也汝屬縣令亡狀致吾
御史以爲言汝失職巳命汝自列庶或懲
後不務引過更肆誕謾誰爲若謀謬戾如
此鐫官一列尚服寬恩
韓元吉除度支郎中制
具官某度支之職前世以宰相兼之蓋發
歛均節輕重取予於是乎在今名存而實
廢矣視劵牘之成謹其數出納之而巳爾
名臣之世率義好脩淹貫文藝綜練世故
攝司之久肆以命爾其爲朕思所以振其
職者
馮巽之除刑部郎官制
具官某獄重事也獄成而罪疑則上之於
朝而刑曹郎參决而死生之其不可輕付
如此爾以明法稱於文無害使在兹位孰
曰不宜益務詳審以振而職
晁公武除監察御史制
御史府寄朕耳目苟非其人不在兹選爾
學有本原才可經濟萬里來朝朕蓋得之
於一見之初小試粉省彌有華問冠豸在
列肅我天憲朕所親擢爾往欽哉
吕搢除司農寺丞制
具官某惟爾先正有大勲勞在王室朕顧
懷其世思有以嘉報之而爾亦自將其身
蹈履繩檢擢丞農扈以試爾能益務祗恪
庸稱恩遇
查籥除夔州路運判制
蜀自兵興困於征調夔子之國地墝埆而
民尤貧朕思得賢使者以撫之爾文學議
論見推時輩久在近服宜知朕指將輸之
任輟汝以行往其布宣朕不遐棄
黃仁榮除兩浙路運副制
畿内漕視他路選尤重爾以通才婁更煩
使輟自泉府使服故官往其欽哉嗣有褒
擢
張德遠除利州路提刑制
具官某蜀去朝廷遠治獄之吏或不得其
平民且無告爾久更事任見謂明審其爲
朕典一道祥刑之寄惟公其心以察郡縣
使毋濫繫毋賄成毋上下其手則汝爲稱
職
葉謙亨除浙西提刑制
部使者之在畿甸歲時朝集得以其職自
達于上視中都官蓋等耳爾嘗執簡柱下
掌誥西掖出治劇郡即有能稱按刑江東
獄不冤濫徙以自近宜知朕指佇爾來廷
將有褒陟
韓彦直除淮東提舉制
惟爾先世有大勲勞在王室朕顧懷其後
思有以褒報之而丞相亦言爾才可錄也
淮東煑鹽之利供國用什三命汝以使者
節臨之其體朕意思振厥職
曹紱除湖北提舉制
爾守近郡有循良之譽朕念湖外之民勞
苦兵事故付汝以使者節往撫綏之其體
朕懷勿解于位
陳漢除直寶文閣知平江府制
平江吾股肱郡遴選所付必惟其人爾忠
厚明敏所至辦治將輸畿甸成績可紀其
還使者之節遂綰太守之章寶儲進直併
示優寵尚體予意務安輯之
孫佑追復直徽猷閣制
朕中興之初繄汝爲良二千石所臨底績
所去見思据正不回坐䜛(一本作是)以免殁身
久矣風槩凛然有懷不忘肆俾甄叙延閣
寓直追加密章錄其遺孤用勸忠力
任盡言除直秘閣江淮都督府參
議官制
具官某朕命相臣以幕府臨邊凡其自從
皆天下之選爾忠直強明克承厥家所居
之官聲績較著必能爲朕恊贊元老延閣
寓直庸寵爾行尚堅一心益固吾圉
趙不溢降官制
具官某朕惡士大夫便文自營婁下告戒
又嘗逐二使者一藩臣庶其知革今汝持
節所在守不稱職閱時之久而汝弗言逮
同列之有云姑騰章而飾過察州如此不
黜何爲聊奪一官尚祗輕典
王漢臣李大援轉官制
朕褒錄勤瘁遠臣不以廢也况周旋殿陛
贊予朝覲會同之儀而司其籍者哉爾漢
臣練習而䟽通爾大援周愼而明敏均以
積閱恊于遷令廉車刺部隃賦爾秩是爲
茂渥尚克欽承
能說轉官制
周官歲終則稽毉之事上下之以制其食
况汝服勤宗邸七年其久全而不失是可
嘉巳遷官一等以荅汝能
正任防禦使刺史通侍大夫至右武
大夫帶遥郡同加封父母制
父
具官某父某朕惟東朝方迪遐壽誕推渥
澤爰曁人親爾善積于躬有子滋貴服予
武著實應恩章載侈新封俾陞官簿益綏
福祉庸荷寵光
母
具官某母某民朕承顔東朝以天下養樂
人之有壽母有以表異之肆因八秩之慶
茂暢恩典爾慈懿淑謹有子在官宣勞武
階獲際休事申賜命綍榮其家庭往祗令
名益介遐祉
橫行副使及武功大夫至修武郎
父加封制
具官某父某朕惟東朝壽祉以幸天下惟
爾有子服予武階進汝一官用廣孝治尚
祗譽命往迪吉康
宗室橫行至正任防禦使父母加封制
父
朕元日詔書蓋推東朝慶祉均曁天下矧
予肺腑之戚也哉爾神明之支克自謹畏
乃其子姓服我近班肆稽恩章俾進右秩
尚其祗服茂迪遐壽
母
朕惟東朝之壽方迪無疆誕舉慶條以曁
人老豈予族姓之母可稽脂澤之賜爾胄
自華閱嬪于天支有子在官宜賁新渥往
祗命服之寵益承燕喜之譽
懷安軍惠應廟昭佑侯可封昭佑
靈濟侯制
爾神父子有廟西土能赫厥靈祓除菑凶
朕蓋嘗錫之侯爵矣今部刺史又上其事
申以顯號於侯何愛
昭佑侯子靈助侯可封靈助順成
侯制
朕念蜀遠凡蜀之吏有功於吾民皆有以
表異之於神獨不然哉增賁嘉名益侈而
施
佐神安仲吉可封通濟侯制
爾神侑食惠應能贊而長以休吾民五等
之爵侯位在二又有美號焉朕之報神亦
巳豐矣
采石巡檢時宣訊民致死降官制
汝職徼巡而民以掠死雖匪其私顧可弗
懲褫官一列尚謹而後
勝捷都虞候謝興换從義郎制
汝服勤戎服旣有年所其還軍候往郎官
聮
都虞候姚元換授制
爾服在戎行多歷年所其還候禦易寘武
階
潘得臣男汝楫𥙷官制
爾父爲吏死寇朕旣厚恤典又錄其孤所
以報也勉哉惟孝惟忠則爾父益有顯休
張建陣亡與子德普恩澤𥙷承信
郎制
爾父死於敵錄爾以官所以報也往哉惟
孝惟忠以顯父休
王漢臣米綱折欠違程降官制
汝護貢輸乃敢不虔宿留道涂折閱什二
其還一秩姑示薄懲
樂寅孫李抃趙逹不覺察過淮人
降官制
疆場之守朕所致愼爾等爲吏乃或不虔
其鐫一官以厲餘者
楊慶祖李大正循資制
朕惟三歲之祀業鉅事藂前期設官是俾
典治爾以才選服勞罙時殆兹告成厥有
褒進
張俊彦循資制
顯仁之喪爾與有勞其進文階益務共恪
田漑轉官制
爾捐家貲以佐國用揆之古義何愛一官
劉嗣立吳懌進書賞轉官制
先帝信書之成汝輩共勞其間可無褒哉
進書賞人吏等轉官制
