于湖居士文集卷第二十二
啓
除禮部郎官謝沈左相
考東觀之藝文方陪儁軌隷尚書之牋奏
遽列清曹荷銓宰之殊知躐官彛而超授
伏念某幼而不學長也益愚出寒鄕寂寞
之濱居游巳陋襲老生陳腐之說剽略奚
工策名雖冒於一科觸禍僅違於九殞諸
候賓客姑將稍試於所聞上帝圖書即許
竊窺於未見牙籖雲委貝闕天橫蠹魚枯
文字之間海鳥眩鼔鍾之饗瓶罌易耻宜
蒙盌脫之譏組繡非能敢望錦窠之目始
令承乏旋使爲眞訪臺閣之大儀顧非博
綜誦朝廷之故事尤愧清通蓋一再歲之
久虚乃不崇朝而輕卑凌兢就職激切懷
恩茲蓋伏遇僕射相公道妙體元誠純育
物臯夔稷契丕成極治之功東馬嚴徐盡
入至公之用占小譱者率以錄示大賢之
無不容猥收場屋之虚名亦玷省垣之高
選某敢不靖共爾位紬繹舊聞何目爲郎
雖賴曲成於造命不遑將父終期外補以
便親
湯右相
(上同前)某重惟父子悉累門闌樞筦編摩墮
甑尚勞於却顧珍臺洒掃遶枝更許於安
棲藐是孤蹤益勤大造斯文衡鑑收雕蟲
篆刻之微羣枉織羅捄破卵傾巢之酷故
茲識擢一出異知恩如鞠育以何加身欲
糜捐而莫報某敢不質之天地銘在肺肝
(下同前)
謝劉提舉
郎家安在方叨執戟之榮君舉必書遽陪
載筆之侍冒恩至渥論報獨難伏念某猥
以諸生濫追衆儁考藝文於東觀隷牋奏
於南宮忽誤聽聞進躋班列典春秋尚書
之簡冊何有編摩望清都太微之冕旒空
塵供奉靡容辭避端自吹嘘茲蓋伏遇某
官學有本原智周事物六轡按部式專開
闔之權三接造庭即賜清閑之燕不遺故
舊曲借褒揚遠勤騎吏之臨特拜雲牋之
貺齊夸烏有姑借喻於騁辭魯懼無鳩願
推誠於發藥秪深感抃莫旣頌言
撫州到任謝執政
殊庭賦禄方省巳以偷安劇郡分符遽叨
榮而起廢大恩難報小器易盈伏念某天
與隘疎地繇孤遠頃陪朝列誤簡聖知執
筆螭拗愧編摩之何有演綸鳳閣知潤色
之非長人咸羡於遭逢巳獨如其僥倖殫
黔驢之技未答洪私致鵜梁之譏莫逃餘
責一收朝蹟三易歲華旣自循滿溢之愆
敢復有超踰之望忽玷蕃宣之寄寔繄造
化之私恭惟某官茂業經邦精忠格帝自
任天下之重出應聖人之時端委廟堂共
建非常之策運籌帷幄果收不戰之功勲
在旂常望隆鼎鉉夫何疎拙亦預搜揚某
敢不祗畏簡書布宣條教慰安牧養冀追
渤海之功撫字催科惟上道州之考
王提舉
食檗飲冰舊欽耆德匿瑕藏垢今藉餘輝
將親依繡節之嚴敢恭致緹緘之問伏惟
某官學專師古志不謀身落木紛披凜長
松之獨立頽波浩渺屹砥柱於中流蓋冨
貴一時於我何有哉雖夷險百爲惟是而
己矣聖天子旣深知於忠讜士大夫亦
交譽於清規正色朝端所宜進陟觀風江
介曷尚淹留某慕用惟深師承是幸惟州
縣簿書之事儻少寬程督之科則里閭凋
瘵之民庶竭盡撫摩之力
陳運使
誦諫臣之薦草夙欽循吏之稱分太守之
竹符今托外臺之芘願瞻誨色祗奉教條
共惟某官古學精深英猷特達頃侍和公
之側婁道永州之賢事得其宜未嘗干百
姓之譽治出於一殆無愧兩者之間將登
禁密之聮尚借澄清之略諒無煖席即有
賜環某慕用惟勤親依是幸惟州縣簿書
之事儻少寬程督之科則里閭凋瘵之民
願竭盡撫摩之力
任提刑
近仙闈錦帳之氈昔聮輝於列宿瞻使者
繡衣之斧今托芘於二天將祗奉於教條
敢敬馳於書牘伏惟某官學潜精粹德秉
純全素節清規表儀於鄕黨閎猷敏識潤
色於朝廷容臺正蕝禮之訛憲府極繩愆
之效方佇持荷之拜俄聞蕩節之行千里
上游久著平反之譽九關帝所即期趣召
之歸某一去賓閎屢更歲籥躬耕下澤徒
切睇於光躔假守偏州乃密依於蔭樾所
冀少寬於程督庶將自力於撫摩
黃運使
蠒絲之托愧微蹤之未稱幸長者之焉依
伏惟某官德秉純全學躋淵奥五百年之
名世將以有爲四十圍之參天凛乎不拔
歷數當今之大老孰是中原之故家願益
介於壽祺佇登延於舊弼某服膺滋久望
履終遥何期起廢之恩乃有親仁之幸惟
諸父辱少公之客未報隆私顧是邦有賢
者之留敢忘祗事歸依之極敷宣奚周
陳正字
(同前)伏惟某官學造聖眞文爲國采瓊琚
玉佩久應接武於夔龍貝闕珠宫尚困守
關之虎豹所冀躬行於白屋會須自致於
青雲某屬簉英躔繆參朝契念辱在游從
之舊間者闊焉乃今諧親灸之榮喜可知
也未遑問訊先辱移書
提幹
(同前)伏惟某官襟量粹夷才猷超敏外臺
贊畫知譽處之罙休要路蜚聲諒東求之
不遠再惟冗瑣獲際光塵友士之仁豈獨
慰平生之願求民之瘼庶將聞忠告之規
建昌趙知府
(同前)伏惟某官擢秀天支蜚聲朝右爲善
最樂卓然循吏之師閱理居多粹乎宗室
之老暫淹侯服行陟禁涂某慕義巳深承
顔弗遠是所願也儻或聞前輩之話言豈
不然哉當盡得疲民之疾苦
黃知府
(同前)伏惟某官正學探微英猷邁遠風流
未泯蓋山谷老人之諸孫進擢非遥有袁
州刺史之故事諒不容於煖席即遄被於
賜環某(同前)
孫參議
(同前)伏惟某官奥學家傳宏猷天賦名藩
布詔謂當少著於豐功燕館頥眞乃復重
違於雅志惟益臻於壽祉以茂對於榮恩
某久此睽違載欣接𣢾(同前)
王教授
(同前)伏惟某官學造淵微才推敏劭横經
師幄知譽處之罙休奉詔公車諒東求之
弗遠再惟冗瑣早際光塵未遑問訊之恭
無塵錯節盤根試窺游刃雖千里尚留於
驥足然九霄方迅於鵬程諒亟拜於除書
遂横搴於顯路某屬因諸父嘗際高賢間
者闊焉巳忘歲月之多少喜可知也願將
朝夕以親依未皇問訊之恭先辱貽書之
寵
江州林知府
半生慕義未遑賓謁之修支郡承流遂有
善鄰之托載馳書牘恭掣齋鈴伏惟某官
敏識造微英猷邁往卓然一代之循吏喜
是中原之故家坐嘯江城仰治功之獨最
奉朝漢闕諒追詔之非遥曾是微蹤將依
隆芘寒女緝苧所願分光於有餘拙匠伐
柯尚欣取則之不遠
苗太尉
授將軍之鉞嘗望餘光分刺史之符遂依
隆芘伏惟某官忠揭日月義嚴雪霜早歲
臨戎即登於勇爵十年扈蹕婁勒於勲銘
逮邊瑣之多虞由殿巖而遣戍茂宣皇略
亟挫天驕倚須露布之聞遄正節旄之拜
顧茲孱瑣方藉帡幪瞻碧幕之非遥馳尺
書而敢後
王侍郎
緯星厂之轇轕斯文夙賴於主盟卧江海
之空同舊德更高於耆壽喜問塗之有日
將候館以趨風恭惟某官名冠倫魁識參
元妙瓊琚玉佩固嘗接武於夔龍貝闕珠
宮婁困守關之虎豹去六月而一息翔千
仞以覽輝諒扶柂之北來即賜環而南下
某粤從稚齒聳慕儁躔何期荒障之乘適
此高軒之過榮光下燭華問先臨仰君子
之好謙愧小人之不敏
明州韓尚書
繡幢畫戟占東藩鼓角之雄寶字玉文新
廣内圖書之直入謁尚遥於賓榻修辭敢
後於齋鈴伏惟某官粹量淵停英姿玉立
學無不可凛乎當代之偉人政得其宜卓
爾中興之循吏乙陛識尚書之履四方勞
申伯之藩留鑰九扉巳壯長江之險戈舡
下瀨還清瀚海之波願疇外屏之勲遂贊
西樞之畫某逖違墻仞多閱歲時大司寇
之議刑嘗拜家庭之賜小諸侯之述職敢
忘方伯之尊嗟問訊以成疎且懷恩而未
報所蘄宏度終諒微誠律管崢嶸和門整
暇冀益綏於純嘏亟趨覲於嚴宸
曹監簿
一麾假守自愧非才千里貽書過勤盛意
伏惟某官英聲夙著德器自將雍容文辭
亟簡朝廷之聽積習名教益增閥閱之光
方徑席於清高尚不忘於疇昔有懷謙眷
莫喻鄙悰
賀周侍郎
寵洊膺異數以武部之顯曹而顓
玉堂之直以文林之魁傑而紬金匱之書
外廷雖創見於親除造膝乃先期於面授
共惟聖眷獨厚諸公蓋將基大用於此時
豈曰踵前人之故事有如孤迹辱在恩門
竊欣廣厦之成密仰慶雲之蔭輒因尺牘
少薦愚衷
于湖居士文集卷第二十二
