于湖居士文集卷第二十一
啓
代揔得居士上宰相
咎深百適敢逃齋斧之誅恩予再生願廣
覆盆之照仰止雲龍之會俯殫螻蟻之誠
伏念某晚學支離殘生寒窶躬耕自足所
願力田而逢年世禄偶霑本意爲親而捧
檄孤孽自憐於薄宦廉隅竊慕於前修慮
捶楚之莫辭實簡書之是畏諸公長者猥
借齒牙清都太微獲望旒冕退效一官於
塵士投閑二紀於江湖日莫而巾柴車嘗
躬鄙事秋風之破茅屋安所奠居雖周道
如砥何有於﨑危而秦網凝脂竟罹於羅
織會上聖權綱之獨攬貰下臣縲紲之
非辜綴毁裂之冠裳招散離之䰟魄冀安
晚節絶望榮途何負薪之疾未瘳而剖竹
之符狎至洊拜西州之繁使適當北鄙之
多虞申命惟行&KR0548;辭莫遂念廊廟柬知之
特達且關梁捍禦之闊疎釁巳結於搔瓜
備初微於橫草竊厲死封之志遂忘負乘
之譏李牧之居北邊費軍租而享士營平
之破羌賊留步卒以屯田盗空狐鼠之羣
吏戢犲狼之暴周旋兩稔辛苦百爲顧績
效之未聞亦規模之粗定自嗟激烈人笑
迂疎果飛謗之交攻致劾書之趣上尚蒙
觀過俾免所居匪造化之曲成殆生全之
莫保雨流木偶所念無歸火及池魚又將
奚咎聚族近盈於千指爲氓不辦於一㕓
疾病侵凌親朋棄絶固巳闔門而恐懼尚
虞投隙以摧傷瀝血攄辭搏膺請命伏望
僕射相公廣好生之德察溢惡之言憫其
嘗被於使令頗亦服勞於奔走稍援溝中
之納俾留爨下之焦收父子之餘年歸田
園於故里况仄席搜羅於豪傑欲前籌開
濟於艱難有如不肖之資旣乖巳試之效
儻獲洗湔於旣往庶將勸厲於方來九頓
首以自歸冀垂威聽三折肱而不悔誓報
隆私
代揔得居士上葉樞密
運璇樞於霄極方恢宏遠之圖馳玉節於
戎荒益茂綏懷之略仰止南轅之近莫陪
前弩之驅輒控緘幐冒千齋斧共惟國信
樞密德全剛大學貫淵微萬壑長松卓爾
棟梁之用九金神鼎岌然寶鎮之儲佐王
夙負於英資憂國粤從於早歲巳積公台
之望浸膺旒扆之知容臺高潤色之功外
府極轉輸之效朞年上最即日召還橫榻
憲臺朝有絲繩之直持衡銓部人知水鑑
之平紬石室之圖書誦露門之簡策豈特
搢紳之歸重抑惟夷貊之知名亟自南宫
進陪西府方睿主廣右文之治適殊鄰
修交聘之儀政須國榦之良往震天驕之
俗望龍沙而引道馴犬聚以革心何但單
于識漢相立朝之風采定應回紇懾汾陽
單騎之威容式時遄歸厥有成績聳聞廷
告滿慰具瞻伏念某邊徼微官門闌舊物
半生憂患嗟老矣以何堪末路棲遲復病
焉之爲祟婁祈哀於宰路冀得請於仙祠
茲聞大纛之還寔冀洪鈞之播受㕓故里
儻容孤迹之偷安擊壤明時尚與齊民而
拜賜
代季父賀湯丞相
大號明敡眞儒進拜基命宥密旣用予安
天下之民疇咨登庸蓋論相迺人主之職
泰階齊色巖石具瞻恭惟僕射相公廣大
高明温良恭儉範圍天地之業實藴蓄於
平時黼黻河漢之文聊發揮於餘事徧歷
在廷之清貫屹爲斯道之主盟周旋回枉
之間終始端方之守抗浩浩滔天之勢愈
厲忠規切惓惓造膝之言願還威斷揭大
明而烜照破積隂之蔽蒙旣妙契於宸旒
將遄歸於政柄姑卑腹心之寄俾專帷幄
之謀右府本兵憺天威而遠震神樞旋極
鞏國勢以中嚴萬山瞻鰲鎮之尊一柱障
鯨波之險庸虚次輔特告昕朝衆志交孚
覬我公之爰立上心簡在揆剛日以延登
新風采於巖廊峻冠章於槐位丕建太平
之業益隆不拔之基某獲侍光躔越從早
歲方流落棲遲之巳甚獨矜憐收拾之不
遺欣此餘生永歸大造若旱作雨抑多方
均被於洪休如泥在鈞豈一介獨爲之私
喜
賀湯丞相
誕受冊書進登揆席星樞環極有嚴宥密
之司帝鼐調元丕正弼諧之任天心克享
物望交孚洪惟本朝之興垂二百載粤
自右府而相才十數人趙中令以創業佐
命之勲韓侍中以决策尊王之略杜正獻
間暇清正而裁抑僥倖曾宣靖謹畏周密
而明習憲章率皆名垂世之日星身爲國
之基杖若時英輔光配前人恭惟僕射相
公才全而德不形功大而心轉小惟虚以
靜故能應無窮之變而不懾惟寬而栗故
能處羣枉之間而不回厥惟帷幄運籌之
初巳著股肱惟人之望還主威於笑談之
頃恢朝綱於紛紐之餘國人曰賢巳恨登
庸之晚大君有命聿瞻爰立之新朝廷由
是以尊安天下想聞其風采渙號所曁泰
亨可期有如孝祥辱在恩地大厦成矣當
容戢翼之歸泰山巋然請效微塵之益竊
謂君相之遇合或繫國家之隆汙有其君
而臣不足與圖功或當饋而歎息有其臣
而君不能與共治或環轍以趑趄永惟感
會於一時蓋亦寂寥於千載迺今之盛振
古未聞皇上勵至神而詔百官諸賢建
大功而同休德疆場不聳年榖婁豐儻不
及茲而有行是將無日而復可惟海内重
望之所屬此門下素藴之欲爲毋使四公
得專美於前抑亦永世有甚休之譽
洪帥魏參政
九命作牧逖瞻帥閫之雄一㕓爲氓近接
宫墻之峻念昔播大鈞之坱圠乃今依厦
屋之帡幪恭馳只尺之書丕承進退之命
伏念某鄕持末學輒冒首科觸宰路之虞
羅䧟親庭於狴犴飈回霧塞方蔽羣憸地
闢天開俄登衆輔乃聖主類郊之二日
辱明公造膝之一言可但釋纍於詔獄之
冤且復育材於儒館之邃恩私厚矣報效
缺然謂當少著於事功則亦仰醻於知遇
冥行自信幽黜固宜奉香火之祠遄趨並
塞遡旌麾之府夐隔重江未容望履於和
門姑欲卜居於德里是所願也敢私布之
恭惟某官道緝聖傳功熙帝載三能之麗
天極煌煌列宿之躔四溟之經地維浩浩
百川之委若稽獨化之始登翊萬微之繁
凡當時廊廟之所行雖走卒兒童之能誦
青天白日靡容刻繪之工赤舄衮衣但冀
旋歸之速方將芘天下之寒士夫豈拒吾
儕之小人載惟留落之蹤罙極依歸之愫
仰窺宏達必遂矜容開商邦三面之羅巳
涵大惠築楊子一區之宅終藉餘休
王樞密
運璇樞於霄極夙瞻命衮之崇分玉鑰於
神臯今仰建牙之近屬有負薪之疾未脩
歛版之恭敢徹書函冒干齋斧共惟某官
功熙帝載道覺民先清介之風凛然表世
而獨立孝友之行信矣行人之所難竊觀
聖君簡注之深率由明公誠一之著異寵
超躋於羣辟斯文冠絶於當時紫誥黃麻
士知模楷丹心白髮國有蓍龜丕釐宥密
之司誕付安危之寄造膝九重之議固遠
臣莫得而聞捐軀萬里之行雖黠虜亦爲
之懾方佇登庸之拜俄聞均佚之歸西都
獨樂之燕居始姑從於雅志安陽畫錦之
榮事終弗遂於牢辭即故里以開藩護陪
京而作牧江山震疊父老歡呼小煩尊爼
之籌益壯盤盂之勢遂膺渙號還陟鼎司
某一遠台符再周歲紀龍墀奉對首叨特
逹之知螭陛記言更自薦揚之致逮右府
出疆之日寔西垣去國之時瞻蠲首於江
濱靡容奉謁委鸞牋於天上猶辱貽書自
憐不肖之軀正在大何之域丹書未削居
懷夙夜之憂綠野非遥坐阻寒温之問豈
謂遷纍之至此會逢碩輔之來臨人謂斯
何嗟刺骨吹毛之巳甚天其或者將息黥
𥙷劓之可期仰繄大造之仁俯亮危衷之
切冰魚未躍長依萬頃之澄波巢燕來歸
寧靳千間之廣厦
代揔得居士上徐敦立
肅持虎節還自龍荒陟老上之庭國威坐
振曳尚書之履天眷彌隆仰繄徒御之勞
當有神明之助共惟國信尚書學尊一代
氣蓋諸公大丞相之家風流是似古君子
之操夷險弗渝方甲兵之問不至廟堂惟
忠信之人可行蠻貊一星北去三月南歸
喬木參天諒切故都之感雪花如席可堪
胡地之寒茲奉對於清閑即參華於近密
某棲遲薄宦景仰壯猶瞻十乘之元戎莫
遂前塵之拜蔭千間之廣厦知無凌雨之
憂
淮東漕魏郎中
京輦效官婁瞻逸軌邊亭奉指迺借餘光
豈曰爲寮於焉事長伏惟某官氣吞餘子
學眇諸儒未嘗枉尺以直尋眞欲居今而
行古凛乎一代之名士備更險夷信矣中
興之吏師所至辦治嗟守闕之虎豹困横
江之鱣鯨人謂斯何厥有至公之論天其
或者將爲大用之基殆聖政之更新偕羣
賢而彙進雙旌引道亟分刺史之符一節
趣歸即覆郎官之錦簡注罙厚寵靈洊臻
陞内閣之新班專外臺之劇寄眷斯民俗
巳熟教條舊所領州尚鬱去思之望及兹
開府當成不戒之孚仰窺訓詞即俟報政
某棲遲晚節漫浪此官方懷投劾之歸空
切登車之志念昔巳同之臭味于今復並
於官曹仰鄰燭之分輝庶山藜之不采隆
寒在候盛德對時冀妙毓於生經用丕迎
於景貺
新巢縣許宰
冠千佛之名早嘗慕義爲百乘之宰今乃
同僚雖共嘆於回翔聊自謀於親炙伏惟
某官才高儁軌文掞明庭凌雲之氣超然
固巳薄蓬萊而不上激水之飛遠矣方當
運溟海以橫搴詎意荒城肯臨君子歷考
本朝之故事人謂斯何自結明主之深
知公寧久此所冀亟來於行李庶能少奉
於周旋
荅吳將仕
屬厭俊聲夢想德宇丈人作牧適臨父母
之邦仲氏决科更參兄弟之契欲論交而
未敢乃盛禮以見投伏惟某官考信六藝
以行其所知博極羣書而守之以約深厚
爾雅追漢兩京之文直諒多聞得魯君子
之益蓋將友天下之善士豈其顧吾儕之
小人旣見止而我心降喜可知也匪報也
而永爲好俾利圖之
于湖居士文集卷第二十一
