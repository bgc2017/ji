于湖居士文集卷第二十六
釋語
請龍牙長老䟽
虎谿寺裏曾聞嘯月吟風龍牙山中更看
拏雲攫霧當仁不讓易地皆然混融禪師
具足神通綱維象法一絲不掛無人無我
無衆生萬境皆融能縱能奪能殺活歷徧
東州之名刹未登南嶽之曾顚偶尋上水
之舡肯振飛空之錫三千世界不妨到處
嬉游七十二峯政要從頭點檢
請北禪長老䟽
妙喜旣亡卍庵復往國師無縫之塔弟子
誰諳楊𡵨金剛之圈諸方不會必有嫡傳
之嗣來興巳墜之宗珠公長老法冶祥金
禪林偉榦摘神龍之頷獨收無價之珍生
老蚌之胎眞是寧馨之子頃由臨汝徑隱
康廬遇坎乘流聊當適意逢埸作戲况是
知音我爲東道主人君作北禪長老彈千
相之雀莫輕上妙摩尼照十乘之車遂遍
無邊刹海
請新首座住福嚴䟽
十字街頭彌勤撤開布袋孤峯頂上德山
盤結草庵况兹古佛道場秪是吾家舊物
不要客僧作主須煩首坐燒香新公長老
性悟眞詮脚踏實地泊舡淺水久矣淹留
韞玉空山自然光彩疇昔因緣巳定如今
時節到來便將舊店新開切忌衆生作例
好阿師恁麽去何妨覿面相呈菩薩子喫
飯來却是無法可說宜從衆請用報國恩
殊公住嶽麓惠光寺䟽
湘西佳景嶽麓精藍方丈久虚其人史君
今有此客殊公長老面如滿月額有圓珠
枯木堂中隨粥飯緣坐處不落第二臺山
路口有多少衆問時便契前三君如洗脚
上舡我是因風吹火不起于坐只今直入
道埸偶爾成文領取見成公案
請珠老住公安二聖䟽
一切衆生各具自然之眼十方諸佛初無人
爾之心至於舉拂拈槌嘲風笑雨豈云妙法
無法大是指空說空然業識與生而俱迷或
冥行至死而不悟不有開士曷暢眞乘珠公
禪師傳臨濟眞宗授卍庵密印庭前栢子何
曾仗境分疎石上蓮花到處爲人說似眷菩
薩應眞之化境乃安公著迹之精藍大開選
佛之名埸思得住山之本色孤峯頂上要觀
出世因緣十字街頭莫惜隨時演唱見幾而
作快便難逢願垂惻隱之慈俯徇殷勤之請
烏江廟門䟽
繡裳畫衮方瞻王制之嚴寳字璇題洊被
天恩之渥仰威靈之肅振惟輪奐之未新
宜崇朱戶之居益壯烏江之望憑高配極
會看妙絶之宫墻吉日良時即下鏘鳴之
玉珥
蕪湖修浮橋䟽
萬家之邑百賈所趨一溪之橋累歲不葺
繫破舡之六七當駭浪之千尋溺馬殺人
習爲常事饞蛟羈鬼實使甘心所願因民
病涉之憂遂為此邦無窮之利入谷斬木
造舟爲梁不曰成之吾事濟矣但度無苦
會看百步之修欄得福甚多共脫三塗之
苦海
代揔得居士東明施財䟽語
夜夜放光傍人不見時時得夢獨我自知
共惟浮休先生今者揔得居士過去見在
事同一家原始要終業通三世欲纂昔賢
之墜緒重嚴大士之寶坊荅一時救護之
恩崇此邦祈禳之福若男若女咸歸生育
之仁曰雨曰暘婁報豐登之瑞
病愈荅願供佛道場䟽
六道三塗無非厲虐十方諸佛普示救援
載軫幻軀夙依眞諦屬有負薪之疾願薦
伊蒲之羞精神所加昭應如荅未修報禮
每惕初心驚半夜之鐘常交於夢寐求三
年之艾又爽於節宣用敬復於前言以導
迎於新祉伏願徧周沙界悉坐道埸聞秘
密言而除貪嗔癡受甘露味而得戒定惠
使衆生業障因法施而蠲除則弟子沉痾
當不藥而清愈稽首阿難教爲我大醫王
南山昭慶觀音障坐偈
南山昭慶白衣觀音作始何人如此相好
地僻寺古僧無卓錐空堂巋然徒四壁立
香火巳絶而况莊嚴稽首大士本來無住
一絲不掛清淨法身况此塵垢而可汙染
但此末法冥頑不靈不知即心是觀世音
來瞻慈相乃起恭敬則此慈相不可不葺
合掌贊歎諸善男子各捐薄少隨喜護持
俾道人素作高廣坐及其屏障飾以金碧
前列供具熏爐華燈秖十萬錢具足圓滿
諸善男子一彈指頃而此殊勝億劫常住
吉祥寺經藏䟽
五千四十八卷尊經藏之金匱百萬億那
由他諸佛同此道場常轉法輪乃安斯室
齋厨不繼可憐野寺之殘僧斤築隆施須
煩寶積之長者肯捨太倉之一粒便成廣
厦之千間莊嚴不思議功德山安住無邊
際華嚴海
爲第二妹設水陸䟽右語
諸佛等慈廣有救援之路衆生諸惱莫如
疾病之侵俯惟同氣之微偶愆勿藥之喜
方輸危悃即底秦和曉然夢寐之間示之
肸蠁之報用亟修於淨供庶祗荅於能仁
萬劫狴牢冀脫幽沉之苦大千川陸悉蘄
悲樂之均更裒佛力之無邊益侈家庭之
後福
宗琰作永寧寺鐘成欲作鐘樓記
講師求予開䟽信筆書此數語以
勸施
稽首我導師方便度一切衆生執若故不
見本來性以是勸布施捐頭目髓腦身命
尚可捨而况於財物今此大寳鐘辛苦所
成就無量佛聲海四海所願聞以無鐘簴
故猶與無鐘等我觀此都邑衆寶之所聚
而彼冨長者皆受佛記莂佛欲警拔故故
令作此鐘欲勸布施故復作大寶簴不思
議功德在汝一念頃我爲汝說偈發汝喜
捨心圓滿清淨業證無上菩提此鐘横撞
時汝等皆作佛
方廣元公刺血寫經偈
稽首如是經萬行首楞嚴覺元古尊者刺
血之所寫尊者住世時寫經百千卷以字
以畫計數與河沙等自其一畫初以至絶
筆時念念相接續無一不同處飜覆風水
輪劫火大千壤此心未嘗動此筆亦不停
尊者今寂滅誰識寫經意我爲汝演說尊
者所記莂衆生與諸佛同出一父母我血
佛身血初無差别相佛從此血中放百寶
光明如月貯瑠璃根塵悉清淨而我矢溺
囊溷雜諸濁惡業欲自纏繞頃刻即腐敗
尊者爲是故哀憫於一切故以我之血書
佛所說經令汝愚癡人頓見本來性佛經
與我血還復成一體經盡血亦盡佛與我
俱無尊者下生時汝等成正覺
揔得居士命作爲平國弟度僧䟽
駒犢之愛巳荷於等慈龍象之依嘗深於
夙願顧年齡之尚幼恐歲月之或淹惟慧
海師實平時之知舊而優婆塞自有生而
薰脩度已度人是同是别伏願諸佛護念
大衆證明俾此善男子速證於菩提則我
長頭兒同增於福壽
追薦六二小娘子水陸䟽(代揔得)
人誰無死獨抱難言之冤佛是眞歸冀垂
譱救之力亡女六二娘怨親融釋體性圓
明知住壞之俱空忘生平之不滿徑超十
地永脫三塗及兩孤兒獲無量福
重修三塔偈
七澤所瀦十年九潦三塔雖在四壁常空
仰衆佛之尤竒念殘僧之益少化身千百
億莫非爲物慈悲彈指一刹那孰肯隨緣
布施爾時居士復說偈言
寶塔元不壞因汝有壞時但使塔重成汝
得不壞果
妙定化僧偈
行者要作僧妙定欲說偈因緣啐啄時見
者須撇地圓頂更方袍諸法從此起誰具
大神通成就一彈指
出隊䟽
此大蘭若蓋古道場野寺殘僧齋厨不繼
震風凌雨棟桷隨欹惟世尊住華嚴界海
到處見成顧佛法付有力檀那不應坐視
宜分薄少來相經營
靈巖行者化僧偈
咸安郡王功德主智積菩薩大道場有善
男子名德柔欲爲大僧無度牒我今說偈
爲勸請願見聞者皆樂施此善男子得度
已俱證無上菩提果
蔣山明老贊
衡陽梅嶺被本師打得觜喎鐘阜長蘆上
法座叫得地動晚年雙徑却遇知音因喫
乳糖過多併將&KR0238;桶打破賀賀識渠麽十
字街頭每相逢百尺竿頭還蹉過
天禧行者廣如化僧偈
法華十萬餘言度牒三百來貫更著居士
䟽頭共是三重公案若要作一串穿自問
山頭老漢
卍庵贊
氣骨清羸抱負雄偉江西湖南掀天撲地
生子當如孫仲謀㬌升諸郎豚犬耳
行者求僧偈
結萬人緣度一箇僧求我說偈拾似不曾
元布袋眞贊三首
劫火洞然大千俱壞留得拳頭千妖百怪
三十年後此話行依舊當時元布袋
細入微塵大周沙界與古爲徒無乎不在
催教彌勒下天宫郤送胡孫入布袋
劫數茫茫眇此身夢中相見覺非眞常時
只笑憨皮袋十字街頭等箇人
乾明舜老度弟子求䟽
學道參禪不必僧祖師元是嶺南能若無
向上眞消息鬚髮除來只可憎
出家須要護身符錢在檀門不可呼乞與
青銅三十萬大葫蘆結小葫蘆
應庵老偈二首
應庵老子六十我巳新添一年欲話元正
啓祚山僧約我茶邊
涉世須三洗骨憂時定九回腸借我昭亭
一榻伴師掃地添香
于湖居士文集卷第二十六
