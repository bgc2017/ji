于湖居士文集卷第三十八
尺牘
左相送御書奬諭
某微賤不肖早上輒冒齋斧之誅敢以奬
喻石刻爲請重蒙某官恩慈下及即日分
賜共惟聖君衮字之褒所以發揮元宰
天人精粹之學昭示萬世某何者廼於私
家獲藏别本榮光焜燿里巷增輝即容躬
詣鈞屏叙謝仰祈鈞照
左舉善
先生在西湖煙雨中與南北兩孱顔晤語
而小人坐塵海此仙凡殊途也猶且寄聲
相勞苦此意豈可忘哉明若得暇當走隱
居又湏遣西子濃抺而迎前復淡粧則難
行矣
汪季通
辭奉名誨坐閱歲時瞻遡卷卷有懷莫寫
浙河東西可朝發而夕還也書幐闕然夫
復何托獨相與傾意氣則固若同席接膝
之密頗亮此意否
季通人物學術當亟登館閣而猶爲此官
豈天將厚其所養故遲之耶退食雍容專
意巳事涵泓演迤不可涯涘使人望而歎
耳
某蒙示書辭甚厚第牋啓過禮未敢祇命
同年義均兄弟而復有此耶豈如上林子
虚姑藉此騁辭乎不然則繆敬而欲其疎
耳某不敢效執事之失輒自削去非簡也
自兹仍望以幅紙爲約
都吏部賢知賢也某豈敢開薦口姑欲贊
都公得士繼此當作記累左右
張侍郎
侍郎自布衣以道德文章師表天下又卓
然以公輔之望歸先生者餘三十年矣大
而不容身婁挫而道益伸今雖里門宴居
朝野善類恃公以爲主盟敢乞精護寢興
垂副蘄鄕
某童無所識皎然此心願以身自託於門
下庶幾不爲小人之歸惟古者弟子所以
承師之義未嘗以書傳也今乃一再拜教
溢于牋翰顧皆非某所宜得於先生者蓋
未嘗承顔接辭則宜先生之不知某也先
生儻有收拾之意繼今以往請受命
磨勘謹馳納初欲就此積閱再下朝奉郎
旣料理矣而來使踵門云先生今受告當
以表謝索此書亟某不敢復留文書復來
願以見諉也
興國章守
某皇恐春夏之間使者會朝漢京某數以
望見爲快彌時曠於馳問坐有傾遡所臨
遠在江表介於大都隱然爲長雄者以人
重也方今急賢計有裏言惟冀崇衛以湏
召節
吳尉
某獲與春卿同登科第又得從執事游雖
未暇朝夕晤言然意氣相傾則如平生驩
矣瑰偉之辭永以爲好時一把玩如見德
人也何當再集遡風獨寫
執事潜心正學志其遠大至於翰墨餘事
猶超軼絶塵如此真吾黨之士所敬畏者
而損書云云猥相爼豆大過所望又不敢
辭有愧而巳匆匆脩報言不盡意
臧宰
洪左史於人謹許可獨稱執事之賢不容
口士大夫黟來者又皆道撫字慈惠之美
願托從游久矣何當胥會遡風獨寫
朝廷方留意縣六百石戒飭奉使典州使
以最聞有如治行正當舉以應詔何尚未
聞也
張仲固
某昨者公在寶婺一書往來久不嗣音但
有愧悵某疎遠忽蒙恩除躐據通津此鼓
鐘饗鶢鶋也豈平生故人揄揚過實轉而
上聞耶貽書甚寵尤見交游相子之意獨
以頌不以規非所望耳薄遽未盡謝意伏
惟恕察
大資政歸老于家子弟固將寵焉矧某官
學行志業自爲羣儒稱首儒先學宿皆所
推讓其擢用固無疑矣而召節尚稽所未
諭也
代揔得居士與魏彦誠
某請違德誼欲忘歲月昨者執事初還位
著馳書贊喜伏蒙報教所以崇篤眷撫之
意溢于牋牘區區感銘屬鼠軰聚寇光黃
之間被旨督捕孟冬首途此月旣望乃歸
坐此疎於嗣間顧尊鄕之心則不然也伏
冀垂察
主上深念淮壖之民生聚教訓有年數矣
而疲瘵之俗迄今未蘇乃眷北顧以執事
專刺舉撫綏之任伏惟開濟之資追紹前
輩豈弟之政爲時吏師歛而施之一方直
餘事耳而某也廼得分末光丐餘潤以免
於戾其何幸如之伏惟財幸
徐給事
某皇恐死罪因循遂疎問訊但得之往來
之人先生旣遂雅志意况益佳微恙滋以
平復父子相視喜慰抃躍一再從養正書
中獲聞動静尤以釋懷即日秋氣凄厲恭
惟宴坐觀物神扶耆壽台候萬福天子傾
心以湏大老引疾婁辭迄遂掛冠之高樞
極久虚人望彌屬願臻六氣之和以俟黃
麻之告也某爲郡旣無善狀而水灾横被
數州一目千里飢民不溝壑即爲盗必矣
控請于朝乞閣官稅旣荷恩許但常平帑
廪巳竭仰哺之人無數去麥秋甚遠其將
何以濟此也邊報無它吳中亦復觖秋田
之望柰何親庭巳自具書侍見未期伏乞
導迎鴻祉倚湏枋用
賀參政
仲冬之月嘗具劄子仰干鈞聽負罪屏處
不敢時以姓名自逹惟是區區尊依盛德
慕用恩紀朝夕于心未始間斷歲律行盡
恭惟旄麾在道天相忠賢鈞候動止萬福
參政先生全名高節照映夷夏揚歷三朝
聖天子深所倚頼肆攽明命往聘殊鄰將
使中原遺老瞻望馬首益堅思宋之心天
下幸甚某出入門闌積有年數獨恨不得
充傔從效奔走引睇行府神爽飛馳政此
苦寒敢乞爲宗社生靈加衛啓處亟聽來
歸大人昨蒙朝廷委捕黃賊今遂擒馘而
歸但日來所聞北耗政爾紛紛伏想廟筭
自定應之有餘某官歸期必在三月載筆
爲誰或云曾中躬亦在行途中可以陪燕
譚也子雲近嘗得書嘗至舟次迎拜否
徐左司
某自頃拜書候使節之歸旋即侍親來宣
城異縣客寄憂虞萬端杜門不敢與人事
接是故久疎遣問忽拜眞帖之貺亹亹數
百千言駢珠疊璧窶人之所未識又得之
於留落放廢衆人躪藉之餘有懷感著當
如何哉麥秋欲晴旣晴輒雨不審去天尺
五台候起居復何如伏惟參釐萬微嘉政美
澤隂被宇内宜有福祥來相居子某屏迹
諸况如前所云但得水菽足以養親藜藿
足以蓄妻子無諸病則巳官屋雖敝然某
遂假以爲逐臣之居恐復有以爲罪者環
視茫然不知所計長者將何以教之也彌
綸中臺亦旣更歲華問休暢善類引望大
用猶稽此何爲耶吾儕小人尤日日以冀
也長公浙西之除直爲歸覲之階耳方丈
比得書手足之戚殊不能堪畿右之行得
免長者必賜調護也瞻望雲霄邈然未有
侍見之日仰乞爲斯文崇養亟聞除目之
播
某鄕來奏記巳而郵筒拜初冬所下教政
以大人去官因循不辦治報愧惕漠北之
還聞諸道涂長者盡得其要領以復于上
伏想廟論必巳制勝於萬全然則在我之
策孰爲之先耶往者大人效官邊鄙二年
其久虜之情僞知之爲詳婁以所見聞於
朝獨以疎遠不賜省察耳今兹放逐尚口
乃窮豈敢復有云也諸賢輻湊來廷強國
尊主眞成餘事如某輩得一㕓躬耕自食
其力父子團欒畢命丘樊它何敢知耶伏
惟長者尚憐其情而照之
于湖居士文集卷第三十八
