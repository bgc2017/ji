于湖居士文集卷第三十三
樂府
柳梢青(餞别荆德施粟子求諸公)
重陽時節滿城風雨更催行色隴樹寒輕
海山秋老清愁如織一杯莫惜留連我
亦是天涯倦客後夜相思水長山遠東西
南北
又(元宵何高士說京師舊事)
今年元夕探盡江梅都無消息草市梢頭
柳莊深處雪花如席一尊鄰里相過也
隨分移時換節玉輦端門紅旗夜市憑君
休說
又(探梅)
溪南溪北玉香消盡翠嬌無力月淡黃昏
煙橫清曉都無消息無聊更遶空枝斷
䰟遠重招怎得驛使歸來戍樓吹斷空成
悽惻
踏莎行
楊柳東風海棠春雨清愁冉冉無來處曲
徑驚飛蛺蝶叢回塘凍濕鴛鴦侣舞徹
霓裳歌殘金縷蘼蕪白芷愁煙渚不識陽
臺夢裏雲試聽華表歸來語
又(長沙牡丹花極小戲作此詞并以二枝爲伯承欽夫諸兄一觴之薦)
洛下根株江南栽種天香國色千金重花
邊三閣建康春風前十里楊州夢油壁
輕車青絲短鞚看花日日催賓從而今何
許定王城一枝且爲鄰翁送
又(荆南作)
旋葺荒園初開小徑物華還與東風競曲
檻暉暉落照明高城冉冉孤煙暝柳色
金寒梅花雪靜道人隨處成幽興一杯不
惜小淹留歸期巳理滄浪艇
又
萬里扁舟五年三至故人相見尤堪喜山
隂乘興不湏回毗耶問疾難爲對不藥
身輕高談心會匆匆我又成歸計它時江
海肯相尋綠蘘青蒻看清貴
又(五月十三日月甚佳)
藕葉池塘榕隂庭院年時好月今宵見雲
鬟玉臂共清寒冰綃霧縠誰裁剪撲粉
綿優塵寶扇遥知掩抑成凄怨去程何
許是歸程離觴爲我深深勸
又(送别劉子思)
古屋藂祠孤舟野渡長年與客分携處漠
漠愁隂嶺上雲蕭蕭别意溪邊樹我巳
北歸君方南去天涯客裏多𡵨路湏君早
出瘴煙來江南山色青無數
又(壽黃堅叟併以送行)
時雨初晴詔書隨至邦人父老爲君喜十
年江海始歸來祥曦殿裏攙班對日月
開明風雲感會切湏穩上平戎計天教慈
母壽無窮看君黃髮腰金貴
又(爲朱漕壽)
桂嶺南邊湘江東畔三年兩見生申旦知
君心地與天通天教仙骨年年換趁此
秋風乘槎霄漢看看黃紙書來喚但令丹
鼎永頻添莫辭酒盞春無筭
醜奴兒(張仲欽母夫人壽)
年年有箇人生日誰似君家誰似君家八
十慈親髮未華棠隂閣上棠隂滿滿勸
流霞滿勸流霞來歲應添宰路沙
又(張仲欽生日用前韻)
伯鸞德耀賢夫婦見說宜家見說宜家庭
砌森森長玉華天公遣注長生籍服日
飡霞服日飡霞壽紀應湏海筭沙
又(王公漽爲予言查山之勝戲贈)
十年聞說查山好何日追遊木落霜秋夢
想雲溪不那愁主人好事長留客尊酒
夷猶一笑登樓興在西峯上上頭
又
十分濟楚邦之媛此日追遊雨霽雲收夢
入瀟湘不那愁主人白玉堂中老曾侍
凝旒滿酌瓊舟即上虚皇香案頭
又
珠燈壁月年時節纖手同携今夕誰知自
撚梅花勸一巵逢人問道歸來也日日
佳期管有來時趁得收燈也未遲
又
無雙誰似黃郎子自鄶無譏月滿星稀想
見歌場夜打圍畫眉京兆風流甚應賦
蛜蝛楊柳依依何日文簫共駕歸
浣溪沙(劉恭父席上)
卷旗直入蔡州城只倚精忠不要兵賊營
半夜落妖星萬旅雲屯看整暇十眉環
坐却娉婷白麻早晚下天庭
又
玉節珠幢出翰林詩書謀帥眷方深威聲
虎嘯復龍吟我是先生門下士相逢有
酒且教斟高山流水遇知音
又
絶代佳人淑且眞雪爲肌骨月爲神燭前
花底不勝春倚竹袖長寒捲翠凌波韈
小暗生塵十分京洛舊家人
又
妙手何人爲寫眞只難傳處是精神一枝
占斷洛城春暮雨不堪巫峽夢西風莫
障庾公塵扁舟湖海要詩人
又(瑞香)
臘後春前别一般梅花枯淡水仙寒翠雲
裘著紫霞冠仙品只今推第一清香元
不是人間爲君更試小龍團
又(餞鄭憲)
寶蠟燒春夜影紅梅花技傍錦薰籠曲瓊
低捲瑞香風萬里江山供燕几一時賓
主看談鋒問君歸計莫匆匆
又(親舊蘄口相訪)
六客西來共一舟吳兒蹋浪剪輕鷗水光
山色翠相浮我欲吹簫明月下略湏停
棹晚風頭從前五度到蘄州
又
巳是人間不繋舟此心元自不驚鷗卧看
駭浪與天浮對月只應頻舉酒臨風何
必更搔頭暝煙多處是神州
又
冉冉幽香解鈿囊蘭橈煙雨暗春江十分
清瘦爲蕭郎遥憶牙檣收楚䌫應將玉
筯點吳糚有人縈斷九回腸
又
樓下西流水拍堤樓頭日日望春歸雪晴
風靜燕來遲留得梅花供半額要將楊
葉畫新眉莫教辜負早春時
又(去荆州)
方舡載酒下江東簫鼓喧天浪拍空萬山
紫翠映雲重擬看岳陽樓上月不禁石
首岸頭風作牋我欲問龍公
又(次韻戲馬夢山與妓作別)
羅韈生塵洛浦東美人春夢瑣牎空眉山
蹙恨幾千重海上蟠桃留結子渥洼天
馬去追風不湏多怨主人公
又(夢山未釋然再作)
一片西飛一片東高情巳逐落花空舊歡
休問幾時重結習正如刀䑛蜜掃除湏
著絮因風請君持此問龐公
又
鳷鵲樓高晚雪融鴛鴦池暖暗潮通鬱金
黃染柳絲風油壁不來春草綠闌干倚
徧夕陽紅江南山色有無中
又
妬婦灘頭十八姨顚狂無賴占佳期喚它
滕六把春欺僝僽鶯鶯并燕燕恓惶柳
柳與梅梅東君獨自落便宜
又(洞庭)
行盡瀟湘到洞庭楚天闊處數峯青旗梢
不動晚波平紅蓼一灣紋纈亂白魚雙
尾玉刀明夜凉舡影浸疎星
又(坐上十八客)
同是瀛洲冊府仙只今聊結社中蓮胡笳
按拍酒如川喚起封姨清晚景更將荔
子薦新圓從今三夜看嬋娟
又(用沈約之韻)
細仗春風簇翠筵爛銀袍拂禁爐煙旃書
名字壓宮垣太學諸生推獨步玉堂學
士合登仙乃翁種德滿心田
又(賦微之提刑繡扇)
只說閩山錦繡幃忽從團扇得生枝縐紅
衫子映豐肌春線應怜壷漏永夜針頻
見燭花摧塵飛一騎憶來時
又(煙水亭蔡定夫置酒)
灔灔湖光綠一圍脩林斷處白鷗飛天機
雲錦蘸空飛乞我百弓眞可老爲公一
飲醉忘歸扁舟日日弄晴暉
又
晚雨瀟瀟急做秋西風掠鬢巳颼颼燭花
明夜酒花浮醉眼定知非妙賞■詞端
爲留想君涇渭不同流
又(母氏生朝老者同在舟中)
穩泛仙舟上錦帆桃花春浪舞清灣壽星
相伴到人間黃石公傳三百字西王母
授九霞丹銀潢有路接三山
又(貢茶沈水爲楊齊伯壽)
北苑春風小鳳團炎州沉水勝龍涎殷動
送與繡衣仙玉食鄕來思苦口芳名久
合上凌煙天教冨貴出長年
又
霜日明霄水蘸空鳴鞘聲裏繡旗紅澹煙
衰草有無中萬里中原烽火北一尊濁
酒戍樓東酒闌揮淚向悲風
又(再用韻)
宫柳垂垂碧照空九門深處五雲紅朱衣
只在殿當中細撚絲梢龍尾北緩携綸
旨鳳池東阿婆三五笑春風
又
日暖簾幃春畫長纖纖玉指動抨床低頭
佯不顧檀郎荳&KR1958;枝頭雙蛺蝶芙蓉花
下兩鴛鴦壁間聞得唾茸香
又(洧劉恭父別酒)
射策金門記昔年又交藩翰入陶甄不妨
衣鉢再三傳粉淚但能添楚竹羅巾誰
解繫吳舡捧杯猶願小留連
浪淘沙
琪樹間瑶林春意深深梅花還被曉寒禁
竹裏一枝斜向我欲訴芳心樓外卷重
隂玉界沉沉何人低唱醉泥金掠水飛來
雙翠碧應寄歸音
又
溪練寫寒林雲重煙深樓高風惡酒難禁
徙倚闌干誰共語江上愁心清興滿山
隂鴻斷魚沉一書何啻直千金獨撫瑶徽
絃欲斷憑寄知音
定風波
鈴索聲乾夜未央曲闌花影步凄凉莫道
嶺南冬更暖君看梅花如雪月如霜見
說墻西歌吹好玉人扶坐勸飛觴老子婆
婆成獨冷誰省自挑寒灺自添香
望江南(贈談獻可)
談子醉獨立睨東風未試玉堂揮翰手只
今楚澤釣魚翁萬事舉杯空謀一笑一
笑與君同身老南山看射虎眼高四海送
飛鴻赤岸晚潮通
又(南嶽銓德觀作)
朝元去深殿扣瑶鐘天近月明黃道冷參
回斗轉碧霄空身在九光中風露下環
珮響丁東玉案燒香縈翠鳳松壇移影動
蒼龍歸路海霞紅
醉落魄
輕黃澹綠可人風韻閑裝束多情早是眉
峯蹙一點秋波閑裏覷人毒桃花庭院
光隂速銅鞮誰唱大堤曲歸時想是櫻桃
熟不道秋千誰伴那人蹴
桃源憶故人
朔風弄月吹銀霰簾幕低垂三面酒入玉
肌香軟壓得寒威歛檀槽乍撚么絲慢
彈得相思一半不道有人腸斷猶作聲聲顫
臨江仙
試問梅花何處好與君藉草携壷西園清
夜片塵無一天雲破碎兩樹玉扶疎誰
擪昭華吹古怨散花便滿衣裾只疑幽夢
在清都星稀河影轉霜重月華孤
又
問訊宜樓樓下竹年來應長新篁使君五
嶺又三湘舊游知好在熟處更難忘尚
念論心舒歗否只今湖海相望遥憐隂過
酒尊凉舉觴湏酹我門外是清江
如夢令(木犀)
花葉相遮相映雨過翠明金潤折得一枝歸
滿路清香成陣風韻風韻寄贈綺䆫雲鬢
于湖居士文集卷第三十三
