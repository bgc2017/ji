于湖居士文集卷第三十二
樂府
滿江紅
秋滿蘅皐煙蕪外吳山歷歷風乍起蘭舟
不住浪花搖碧離岸櫓聲驚漸遠盈襟淚
顆凄猶滴問此情能有幾人知新相識
追往事歡連夕經舊館人非昔把輕顰淺
笑細思重憶紅葉題詩誰與寄青樓薄倖
空遺迹但長洲茂苑草萋萋愁如織
又(于湖懷古)
千古凄凉興亡事但悲陳迹凝望眼吳波
不動楚山藂碧巴滇綠駿追風遠武昌雲
旆連江赤笑老姦遺臭到如今留空壁
邊書靜烽煙息通軺傳銷鋒鏑仰太平天
子坐收長策䠞踏楊州開帝里渡江天馬
龍爲匹看東南佳氣鬱葱葱傳千億
又(思歸寄柳州)
秋滿灕(一本作湘)源瘴雲靜曉山如簇動遠思
空江小艇高丘喬木策策西風䨇鬢底暉
暉斜日朱欄曲試側身回首望京華迷南
北思歸夢天邊鵠游宦事蕉中鹿想一
年好處砌紅堆綠羅帕分柑霜落齒冰盤
剥芡珠盈掬倩春纖縷鱠搗香虀新篘熟
青玉案(餞别劉恭父)
紅塵冉冉長安路看風度凝然去唱徹陽
關留不住甘棠庭院芰荷香渚盡是相思
處龜魚從此誰爲主好記江湖斷腸句
萬斛離愁休更訴洞庭煙棹楚樓風露去
作爲霖雨
洞仙歌(和清虚先生皇甫坦韻)
清都絳闕我自經行慣璧月帶珠星引鈞
天笙簫不斷寶簮瑶珮玉立拱清班天一
笑物皆春結得清虚伴還丹九轉凡骨親曾
換携劒到人間偶相逢依然青眼狂歌醉舞心
事有誰知明月下好風前相對綸巾岸
蝶戀花(行湘隂)
漠漠飛來䨇屬玉一片秋光染就瀟湘綠
雪轉寒蘆花蔌蔌晚風細起波紋縠落
日閑雲歸意促小倚蓬䆫寫作思家曲過
盡碧灣三十六扁舟只在灘頭宿
又(懷于湖)
恰到杏花紅一樹撚指來時結子青無數
漠漠春隂纏柳絮一天風雨將春去春
到家山湏小住芍藥櫻桃更是尋芳處遶
院碧蓮三百畒留春伴我春應許
又(送劉恭父)
畫戟斿閑刀入鞘安石榴花影落紅欄小
似勸先生湏飲釂枕中鴻寶微傳妙衮
衮鋒車還急詔滿眼瀟湘揔是恩波渺歸
去槐庭思楚嶠觚稜月曉期分照
又(送姚主管横州)
君泛仙槎銀海去後日相思地角天涯路
草草杯盤深夜語冥冥四月黃梅雨莫
拾明珠并翠羽但使邦人愛我如慈母待
得政成民按堵朝天衣𬒮翩翩舉
鷓鴣天(上元設醮)
詠徹瓊章夜向闌天移星斗下人間九光
倒景騰青簡一氣回春遶絳壇瞻北闕
祝南山遥知仙仗簇清班何人曾侍傳柑
宴翡翠簾開識聖顔
又
子夜卦章扣紫清五霞光裏珮環聲驛傳
風火龍鸞舞步入煙霄孔翠迎瑶簡重
羽衣輕金童雙引到通明三湘五筦同民
樂萬歲千秋與帝齡
又
憶昔追遊翰墨場武夷仙伯較文章琅函
奏號銀臺省氊筆書名御苑墻經十載
過三湘橫楣麗錦照傳觴醉餘吐出胷中
墨只欠彭宣到後堂
又
月地雲階歡意闌仙姿不合住人間驂鸞
已恨車塵遠泣鳳空餘燭影殘情脉脉
淚珊珊梅花音信隔關山只應楚雨清留
夢不那吳霜綠易斑
又(提刑仲欽行部萬里閱四月而後來歸輙成爲太夫人壽)
去日清霜菊满藂歸來高柳絮纏空長驅
萬里山收瘴徑度層波海不風隂德徧
嶺西東天教慈母壽無窮遥知今夕稱觴
處衣綵還將衣繡同
又(爲老母壽)
阿母蟠桃不記春長沙星裏壽星明金花
羅紙新裁詔貝葉旁行别授經同犬子
祝龜齡天教二老鬢長青明年今日稱觴
處更有孫枝滿謝庭
又(贈錢橫州子山)
舞鳳飛龍五百年盡將錦繡裏山川王家
劵冊諸孫嗣主第笙歌故國傳居玉鉉
擁金蟬秖今門戶慶蟬聮君侯合侍明光
殿且作横槎海上仙
又(餞劉恭父)
浴殿西頭白玉堂湘江東畔碧油幢北辰
躔次瞻星象南國山川解印章隨步武
謝恩光送公歸趣舍人裝它年若肯傳衣
鉢今日應湏釂壽觴
又(淮西爲老人壽)
晝得游嬉夜得眠農桑欲徧楚山川問看
百姓知公否餘子紛紛定不然思主眷
酌民言與民稱壽拜公前只將心與天通
處合住人間五百年
又(餞劉恭父)
割鐙難留乘馬東花枝爭看裊長紅衮衣
空使斯民戀綠竹誰歌入相同回武事
致年豐幾多遺愛在湘中湏知楚水楓林
下不似初聞長樂鐘
又(平國弟生日)
楚楚吾家千里駒老人心事正關渠風流
合是階除玉愛惜眞成掌上珠紆綵綬
薦芳壷老人還醉弟兄扶問將何物爲兒
壽付與家傳萬卷書
又(荆州别同官)
又向荆州住半年西風催放五湖舡來時
露菊團金顆去日池荷疊綠錢&KR1893;别酒
扣離絃一時賓從最多賢今宵拚醉花迷
坐後夜相思月滿川
又
憶昔彤庭望日華怱怱枯筆夢生花鬱輪
袍曲慙新奏風送銀灣犯斗槎追往事
甫新瓜飛蓬何事及蘭麻一江湘水流餘
潤十里河堤築淺沙
又
瞻蹕門前識箇人柳眉桃臉不勝春(一本作香)
(車油壁照彫輪)短襟衫子新來棹四直冠兒内樣
新秋色淨曉粧勻不知何事在風塵主
翁若也憐幽獨帶取妖饒上玉宸
虞美人(贈盧堅叔)
盧敖夫婦驂鸞侣相敬如賓主森然蘭玉
滿尊前舉按齊眉樂事看年年我家白
髮雙垂雪巳是經年别今宵歸夢楚江濱
也學君家兒子壽吾親
又(代季弟夀老人)
雪花一尺江南北薪盡炊無粟老仙活國
試刀圭十萬人家生意與春回天公一
笑醻隂德賜與長生籍今朝雪霽壽尊前
看我雙親都是地行仙
又(無爲作)
雪消煙漲清江浦碧草春無數江南幾樹
夕陽紅點點歸帆吹盡晚來風樓頭自
擪昭華管我巳無腸斷斷行雙鴈向人飛
織錦回文空在寄它誰
又
溪西竹榭溪東路溪上山無數小舟却在
晚煙中更看蕭蕭微雨打疎蓬無聊情
緒如中酒此意君知否年時曾向此中行
有箇人人相對坐調箏
又
柳梢梅萼春全未誰會傷春意一年好處
是新春柳底梅邊只欠那人人憑春約
住梅和柳略待些時候錦帆風送綵舟來
却遣香苞嬌葉一齊開
又
羅衣怯雨輕寒透陡做傷春瘦箇人無柰
語佳期徙倚黃昏池閣等多時當初不
似休來好來後空煩惱倩人傳語更商量
只得千金一笑也甘當
鵲橋仙(邢少連送末利)
北䆫凉透南䆫月上浴罷滿懷風露不知
何處有花來但怪底清香無數炎州珍
産吳兒未識天與幽芳獨步冰肌玉骨歲
寒時倩間止堂中留住(間上少連堂名)
又(落梅)
吹香成陣飛花如雪不那朝來風雨可怜
無處避春寒但玉立仙衣數縷清愁萬
斛柔腸千結醉裏一時分付與君不用嘆
飄零待結子成隂歸去
又
橫波滳素遥山蹙翠江北江南腸斷不知
何處馭風來雲霧裏釵横鬢亂香羅疊
恨蠻牋寫意付與瑶臺女伴醉時言語醒
時羞道醒了休教再看
又(平國弟生日)
湘江東畔去年今日堂上簮纓羅綺弟兄
同拜壽尊前共一笑歡歡喜喜渚宫風
月邊城鼓角更好親庭一醉醉時重唱去
年詞願來歲強如今歲
又(以酒果爲黃子默壽)
南州名酒北園珍果都與黃香爲壽風流
文物是家傳睨血指旁觀䄂手東風消
息西山爽氣緫聚君家戶牖舊時曾識玉
堂仙在帝所頻開薦口
又(戲贈吳伯承侍兒)
明珠盈斗黃金作屋占了湘中秋色金風
玉露不勝情看天上人間今夕枝頭一
點琴心三疊筭有詩名消得野堂從此不
蕭疎問何日尊前喚客
又(别立之)
黃陵廟下送君歸去上水舡兒一隻離歌
聲斷酒杯空容易裏東西南北重湖風
月九秋天氣冉冉清愁如織我家住在楚
江濱爲頻寄雙魚素尺
又(爲老人夀)
東明大士吾家老子是一元知非二共携
甘雨趁生朝做萬里豐年歡喜司空山
上長沙星裏乞與無邊祥瑞仙家日月鎮
常春笑人說長生久視
南鄕子(送朱元晦行張欽夫邢少連同集)
江上送歸舡風雨排空浪拍天賴有清尊
澆别恨悽然寶蠟燒花看吸川楚舞對
湘絃煖響圍春錦帳氊坐上定知無俗客
俱賢便是朱張與少連
畫堂春(上老母壽)
蟠桃一熟九千年仙家春色無邊畫堂日
煖卷非煙晝永風妍看取䟽封湯沭何
妨頻棹觥舡方瞳綠髮對儒仙歲歲尊前
于湖居士文集卷第三十二
