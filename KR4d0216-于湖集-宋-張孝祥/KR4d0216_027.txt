于湖居士文集卷第二十七
祝文
東明觀音祈晴文
一年之望在茲杪秋常隂之災至於閱月
禾巳熟而弗穫歲垂成而反虧誰哀斯民
我有大士伏願迷雲開廓慧日照臨畢此
場圃之功衍其倉箱之積一刹那頃肯運
慈悲無邊衆生皆得飽滿
謝晴文
八荒同雲一雨十日雖大田之多稼蓋平
陸以成江仰慈願之宏深成歲事於俄頃
香烟未斷霽景先開惟此寶坊夙嚴之功
用爲無邊豐登之報
祈雨文
三湘之區比歲不熟乃今七月復以常暘
風霾未休陂澤弗戒吏則失職民其何辜
頓首求哀齋心望報賜之一雨惠我豐年
百榖用成四海蒙潤
謝雨文
旱魃爲虐實深民憂靈雨旣零頗寬吏責
仰荷生成之賜敢忘昭謝之誠尚冀宏仁
益終大惠
祈雪文
嗣歲將興嘉雪未應旣闕豐穰之兆且虞
疾癘之多歸依窣堵波之仙覬覦平地尺
之瑞隂雲合雜風霰飄零雖違三白之占
亦慰九豐之願薦伊蒲之供敢忘報禮之
修望來牟之貽尚冀慈休之廣
謝雪文
並江而西歲窮不雪土脉焦槁民憂疾癘
吉蠲致禱神則昭答三日之雨繼以飛霰
宿麥敷潤寒氣乃周惟神之休敢忘拜賜
南嶽謝晴文
環湖南之境田之以畒計者不知其幾千
百萬而民之嗷嗷望歲者又不知其幾千
百萬也若夫疇昔之雨再宿不止田盡入
於水巳熟之禾盡壤爲吏者誠皆以罪誅
斥不足道而民安取食嗚呼噫嘻岌乎殆
哉夫旣走禱於帝神内揆蒙暗帝神不顧
享然而卒賜之則帝神哀此民而臣某無
以獲此也祗率僚吏申𣢾祠下不敢私謝
敬爲民謝
謝諸廟祈雨文
郡縣吏不謹於事神誕降之灾以警懼之
廼自夏六月至于秋七月不雨禾立而槁
陂池將竭環視無策是用致禱于神惟神
赦吏之愆哀此下民惠我有年沛以甘澤
吏得苟安其職神亦永有粢盛
寺觀謝雨文
七月不雨方深卒歲之憂三日爲霖遂愜
有秋之望具嚴報禮申輯齋盟仰冀博臨
益垂善應螟螣不作迄臻場圃之成蠻獠
旣安長無疆場之擾
又
全楚之區頻年告旱望此一稔尉兹羣甿
方投貇禱之誠果報霑濡之賜興農工於
錢鎛寬吏責於簡書謂天蓋高無德不報
願廣不言之利以畢有年之祥
迎嘉顯孚濟侯求雨文
望神之來以日爲歲飈輿在望亦旣勞止
一觴門迎祗薦微衷隨車之澤立冀昭答
祭嘉顯孚濟侯文
惟神廟食兹土赫然威靈司雨暘禍福之
柄以受寵天子列于通侯今久不雨陂池
枯竭民以病告神亦遠顧臨之矣忍視此
嗷嗷而不賜之以膏澤耶牲肥酒香敬薦
厥誠三日之霖拱立以俟
又
神不以守之愚肯顧臨之惟室宇&KR0763;下不
足以揭虔妥靈願神亟賜甘澤當作新室
于州之郛使民朝夕承事雨暘豐凶厥有
常數所以致禱于神亦曰神將閔吏之愚
軫民之不獲誕告之帝召呼風雲闢闔隂
陽捐咳唾之施惠我千里燕及四鄰如是
而巳
又
奉神妥靈亦旣有日昨莫之雨僅足以濯
熱而清塵負郭之田龜坼如故豈神終不
顧哀此邦之人也耶抑吏薦羞乞靈未轃
其至也有牲登爼有酒清醑有擊斯鼓有
巫紛舞神來不來使我心苦
公安二聖祠祈雨文
春氣巳敷時澤弗降人牛俱病川瀆揚塵
惟我二如來芘此一都會飲食必祝疾痛
則呼願起光明之香雲遂澍甘露之法雨
潔齋以請昭應爲期
請顯應彌勒瑞像祈雨文
自冬徂春累月不雨癘疫交作鬱攸婁驚
井泉一空天霧四塞旱旣太甚變不虚生
哀此下民繄我大士伏願慈雲普覆法雨
均霑運諸佛之神通慰一州之繋望
奉安新廟文
惟侯威靈逹于四境物阜人安無有疵癘
歲月滋久壇壝弗脩無以揭虔無以妥靈
我是用懼即于新宫新宫旣成旣成翼翼
侯居其中遺我遐福匪清斯酒匪㓗斯牲
以慶其成來止來寧
祈晴文
惟天子以農桑之政寄之吏惟上帝以雨
暘之柄司之神吏相其業神節以時各稱
厥職今麻麥未登而淫雨踰旬吏用齋戒
以望于神假以三日之晴則農事斯畢吏
塞其責而荷神之德厚矣惟神實圖之
謝晴文
皇靈昭宣百神受職曰雨而雨曰暘而暘
雨暘以時農事俱利此邦之民實無常心
雨好晴佳惟其所欲比以霖潦謁于靈祠
香火未收隂雨四歛桑麻滿野黍稷登場
荷神之休無所昭報五風十雨格以豐年
惟神之靈終此大惠
皇太子疾亟謁廟文
某奉丙申赦書皇太子偶爽節宣之和
旣肆大號盡宥四繫又勑守土之臣敬走
羣望以蘄幼藥惟皇太子毓德青宮仁
孝聦明聞于天下社稷宗廟之靈所宜右
助何恙不巳惟神受職當體兩宮系念
之重儲祥薦休使皇太子即日康復以
釋兩宫之憂以尉四海之望
到任謁廟文
某往來湘中三年矣風聲氣俗亦略究知
撫摩安集之政不敢不勉以企前躅惟神
尚右相之使克有所施設
先聖廟文
某起自諸生冐天子民社之寄晝夜祗
慄懼弗克任惟吾先聖所以教某者具在
方冊不敢不勉服事之始敬拜廟下尚惟
聖師相其微衷
后土東嶽文
下臣蟣蝨天子使守民社服事之始敢
敬有謁匪祈厥私冀以及民
諸廟文
某以莅官之始祗謁祠下不敢私禱惟區
區之心願有以及民尚隂相之俾克有濟
致語
湖南宴交代劉舍人
珠幢玉節來宣上將之威赤舄衮衣歸授
元臣之柄眷門闌之舊獲承尊爼之餘
陳九獻之縟儀表十連之盛事某官聲名
四海翰墨兩朝騎麒麟而翳鳳凰簉叢霄
之嘉會射鵔鸃而掩翡翠扈紫禁之清麈
主眷式隆士心景附八命伯九命牧具瞻
賜履之雄萬石簴千石鐘載旌帥閫之伐
靜掃綠林之寇嚴趨清蹕之朝望碧紗之
籠久注神仙之籍聽白麻之告徑躋丞弼
之司况嗣建於旌旄實親傳於衣鉢且慰
列城之望少爲數日之淹醉我舊官壽公
慈母聲流夜瑟莫非鼓舞之兒童淚點秋
竿却是攀留之父老某等幸瞻高宴猥列
賤工敢酌民情上陳口號
年時授鉞許專征蜂蟻千屯一笑清巳變
耕桑彌曠野却驅旌旆入神京才從湘水
東邊去且到台星極處明傳語邦人莫留
戀使君元是我門生
句曲
十眉就列爭敷要眇之容三穴旣空綽有
回旋之地宜呈楚舞再鼓湘絃上悅台顔
後部獻曲
荆南宴交代方閣學
高牙大纛來威江漢之濱閑館珍臺去躡
星辰之上疊兩世無窮之契侈一時創見
之榮符節親傳尊罍夙設伏惟某官學該
今古名滿華夷元老克壯其猶旣宣竭四
方之力延臣無出其右盍登延三事之司
上永懷夜半之詢公雅動秋風之興綠章
封事重違勇退之言黃紙除書耶是催歸
之詔細數授衣之月預占拜衮之辰某官
敢謂交承寔均子姓九門置鑰巳慚糠粃
之前五嶺建旄未覺規模之遠亶如今日
復接後塵萬旅連營肅中嚴之鼓吹十眉
環坐紛合奏之笙歌期尉父老之情敢奉
俳諧之語
蓋世英名五十年功名久合冠台躔只從
紫塞傳歸詔便上黃扉領化甄事契兩家
應更好節旄三鎮適相傳荆江便作松江
看小駐秋風下水舡
于湖居士文集卷第二十七
