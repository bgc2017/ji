于湖居士文集卷第七
律詩
齊山
江山平遠三千里水石嵌空二百巖地闢
天開成洞府峯回路轉有精籃九華郤立
纔堪倚萬井横陳我所監欲賦齊山無傑
句夢中危壁尚巉巉(一本作提筆上巉巉)
夜讀五公楚東酬唱輒書其後呈
龜齡
同是清都紫府仙帝教彈壓楚山川星躔
錯落珠連緯嶽鎮岧嶤柱倚天宫羽在縣
金奏合驊騮參隊寶花鮮平生我亦詩成
廦却悔來遲不與編
薦福觀何卿(麒)壁間詩對之悵然
次前韻
金華老子定臞仙翰墨文章徧兩川遺迹
已驚風落木高名依舊日行天人間易得
朱顔老寺壁空懸玉唾鮮欲繼三賢歌薤
露嚴詩杜集儻同編
再用韻作五公詩
公如韓子定飛仙更喜門人老玉川莫說
詩筒頻度嶺即看侯弁去朝天飛龍位正
雲霄近集鳳樓高采色鮮我欲扁舟君記
否但教歸去雜民編
蒙侍御丈再用韻作送行詩走筆
和荅迫放舡不暇工也
憶曾緫領道山仙自挽狂瀾制百川廷策
萬言功蓋世臺評三上力回天楚東賸喜
詩郵速天北催頒詔墨鮮老我江湖堪野
史看公勲業手親編
龜齡携具同景盧嘉叟餞别於薦
福即席再用韻賦四客詩
使君領客訪金仙小隊旌旗錦一川我欲
采芝非辟世公當立極要擎天詩聲政爾
容傳藁僧律何嘗禁割鮮一笑番陽逢歲
熟問公鐘磬幾時編
登清音堂其下琵琶洲也再用韻
夜横霜竹夢遊仙曉到餘干月滿川山遶
樓臺欲無地水環洲渚更連天明霞一抹
朱絃直芳草分垂綠綬鮮却憶洞庭張樂
地石鐘浮磬定同編
餘干趙公頙贒宗室也魏公題其
堂曰養正且爲作銘取易頥之義
刻碑堂上予過之爲賦詩
眼裏紛紛不要同從教三徑滿蒿蓬肯來
與子談周易此去何人識魏公家近星辰
雙闕北身居煙浪五湖東清臺有日占雲
氣一丈豐碑夜貫虹
雞籠福地在歴陽將至豐城望一
山宛然感之賦詩
黃茅白葦徑才通忽見晴嵐掃翠空從吏
只今俱蜑戶仙山何許是雞籠逢人漸覺
交游少問路仍行盗賊中自是麄才合麄
使瘴鄕那得便途窮
午憩道傍人家
一崦人家竹樹凉午隂深處着胡床石泉
政似煑茗沸稲花已作炊秔香夢到家園
歸自好起尋官路去何長塵埃滿面迎西
日底處青山是故鄕
入清江界地名九叚田沃壤百里
黃雲際天他處未有也
野水瀰漫欲漲川稲雲烘日更連天定無
適粤千金橐可買臨江九段田黃犢眠邊
高樹蔭白雞啼處遠炊煙此中若許投簮
紱便老耡耰卜數椽
題吳城廟
乞得東歸一信風敬持牲酒扣靈宮千尋
石甃蒼藤合百歲神倉赤眚空(廟有神倉每遇覆舟)
(則赤氣起)浥浥午隂移岸樹蕭蕭凉意滿舡蓬
杖藜更作僧坊去借壁題詩却未工
呈樞密劉恭父
鼎席方虚望巳隆上游那得更煩公敢言
兩鎮成交契自是孤根累化工舊弼新開
元帥府閑官且領太平宫歸家淨洗如椽
筆凖擬燕然勒駿功
子功𥙷之遠送海錯甚珍
白彘烏羊見未曾青蛇赤蟻當常珍忽驚
海物來登坐能致南烹有故人萬里漂流
憐逐食百年麄糲愧嘗新新篘恰趁來時
熟細酌梅花雪片春
張仲欽朝陽亭(亭在建康)
便合朝陽作鳳鳴江亭聊此駐脩程南瞻
御路臨雙闕東望仙家接五城日上白門
兵氣靜春歸淮浦暗潮平遥憐莫府文書
省時下滄浪自濯纓
次韻
明年余爲桂州仲欽以常參官十六
人薦爲廣西提點刑獄公事又明年
余罷去仲欽直秘閣寔代余蓋仲欽
常遊朝陽巖而樂之於余之行也仲
欽置酒巖上諸侯賓客咸集顧不可
以無語乃賡建康之詩以記余與仲
欽事契如此爲嶺表異日雄觀云
空巖相望一牛鳴不要郵籖報水程天接
海光通外徼地連江勢挾重城絲綸疊至
龍恩重繡斧前驅蜑霧平鳳閣鸞臺有虚
位請君從此振朝纓
又
飢腸得酒作雷鳴痛飲狂歌不自程坐上
波瀾生健筆歸來鐘鼔動嚴城不應此地
淹鴻業盍與吾君致太平伏櫪壯心猶未
已湏君爲我請長纓
送張司戶還蜀
似向川人有夙緣交游存殁最多賢今年
初識張公子六月還尋上水舡萬里親庭
心巳到一杯别酒意空傳西行賸有新詩
句寄我應書十樣牋
和仲彌性煙霏佳句兼簡貳車
收歛經綸寄一麾戲分風月與煙霏醉餘
綵筆三千首老去蒼官四十圍露菊漙秋
催落帽蠟花摧夜照更衣登臨縱好難留
滯白髮雙親待汝歸
又
引手星辰逼太微盪胷雲物散空霏莫山
好處青成案秋月明時雪打圍竹洗佳人
千點淚荷飜仙子六銖衣西巖定有漁翁
宿障雨攔風不肯歸
庾樓和林黃中韻
九月扁舟下水風一尊佳處與君同眼高
四海氛塵外詩在千山紫翠中傾坐只驚
談麈白踏筵不怕舞衫紅樓頭今古無窮
事醉倚胡牀月滿空
高遠亭和林黃中韻
簷桷飛翔入太空下窺廬嶽最高峯亭如
峴首應遺愛詩比西湖欲亢宗天上喚君
從此近酒邊着我幾時重憑闌欲去仍回
首誰與佳名自點胷
與同僚十五人謝晴東明得淵字
靈光便滿恒沙界大士重來七十年秋入
郊原成樂歲風隨簫鼔散香煙定知蠻獠
安三窟更遣蛟龍閟九淵太守憂民但逃
責所忻畢至有群賢
釋奠
又領諸儒欵泮宮車書同處禮應同栢庭
老影留江月竹屋寒聲作社風坐客語殘
香一穗候人催起鼓三通歸來稅冕仍分
肉更覺休官興未窮
風雨石首呈同行寄荆州僚舊
昨日離筵酒未醒今朝風雨暗江亭近人
積水春全綠隔岸荒山夜却青野吏衣冠
行木偶客舡燈火散疎星寬程且作三旬
約要看廬山紫翠屏
江行再用前韻
澤畔行吟我獨醒歸程不計短長亭西風
送浪頭頭白芳草隨人叚叚青昨夜疎蓬
猶窘雨今朝嚴鼓欲侵星無人去喚華容
宰畫我江行作小屏
次韻黃子餘
縮肩得句極酸寒何似黃郎咳唾間少日
曾經諸老學傳家自有祖師關詞林根柢
今誰在振古風流要力還我老故應無用
此因君猶欲更晞顔
去臨川書西津漁家
作客臨川又一年却尋歸路淺灘舡宦游
到處眞聊爾别恨何湏更黯然夾道長紅
慚父老繞城濃碧記山川無端此地成留
滯定自從渠有宿緣
將至池陽呈魯使君
珍重池陽魯使君忘年交契獨情親江山
佳處公開府風雨來時我問津翠逼筍輿
松徑合綠隨秧馬稻畦新東歸賸作登臨
好病怯詩腸故惱人
上元設醮畢作長句
綠簡朱書自叩眞復爐香霧晚絪緼雪花
便作茶花白春色還隨月色新江漲不憂
堤萬丈年豐何啻粟千囷微生只擬休官
去拜胙歸來吉夢頻
齊安郡夫人挽章(錢長主之孫女楊子寬之内子)
儲祥吳越王家子嫓德蓬萊閣上仙湯沭
幾年開大國笄珈長夜揜窮泉鸞臺曉月
悲塵鏡鳳軫春風泣斷絃木落荄枯何限
恨藁砧應賦悼亡篇
于湖居士文集卷第七
