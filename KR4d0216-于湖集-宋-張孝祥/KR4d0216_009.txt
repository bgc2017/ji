于湖居士文集卷第九
律詩
三塔寺阻雨
塔上一鈴語湖頭三日風蒼山在煙外高
浪與天通市迥薪芻少僧殘像教空不妨
留滯好且看夕陽紅
又
倦客三杯酒高僧一味茶凉風撼楊柳晴
日麗荷花鐸語時鳴塔漁歌晚釣槎停艫
快清憩步穏襯明霞
過湘中得詩僧萬致一於書無所
不讀非苟得詩名於僧中者余欲
與俱還吳中而萬家浯溪將結草
庵其上送余至湘隂復歸作四十
字以别
别去太匆匆回舡夢澤東擬尋行脚路怱
遇打頭風梵網威儀在天花結習空它年
三百首吾爲子流通
欽夫子明定叟夜話舟中欽夫說
論語數解天地之心聖人之心盡
在是矣明日賦詩以別
江北我歸去湘西君卜居誰知對牀語勝
讀十年書不飲淸無寐來朋樂有餘明朝
千里别密處幾曾疎
送張立之赴臨江判官
珍重清江椽相從五見秋炎凉無改節夷
險有忠謀蓮幕開新府蒲帆漾小舟凄然
洞庭野别意與川流(一作波流)
黃陵廟
百世黃陵廟凄凉屋數間只憐斑楚竹那
記赭湘山訪古韓碑在徵歌屈些閑虞嬪
更堯女莫入(一作作)水仙班
磊石
鼔發營田市帆收磊石山冰紈六十里煙
髻兩三鬟天氣水雲合人家&KR0699;網間晚來
風更熟別浦棹歌還
黃州
平生聞赤壁今日到黃州古戍參差月空
江浩蕩秋艱難念時事留滯豈身謀索索
悲風裏滄浪亦白頭
東坡
繫舡着西日曳杖過(一怍到)東坡暗井蛙成部荒
祠鳥作窠老仙騎鶴去穉子飯牛歌興廢
何須問斯文自不磨
過蘄口六奉寺丞仲文親帖之貺
今早本約來陳店復勤千騎至冶
塘所以招迎之意甚厚感歎不巳
賦此爲謝
故人經歲别連日幾封書不識江頭路仍
迂長者車追參空幕府牽挽到賓除太息
交情薄多公不我疎
臨發再和
水落魚成塞風高鴈欲書公爲東道主我
滯北轅車邊障無傳警朝廷有拜除江干
便迎候此别未云疎
送仲子弟用同之韻
凄然鴻鴈影晚歲索衣裘惜别湘江夜歸
程楚甸秋極知違定省不敢更淹留明月
分携處無言只是愁
送謝夢得歸昭武
莫吟青玉案恐弊黑貂裘國步艱難日人
間浩蕩秋不須鳥工往且作賈胡留後夜
回春閣凄然一叚愁
和欽夫喜雨
佛刹起香雲高低一雨均使君心未巳閣
老句還新喜入村鄕樂凉生甕盎春莫嫌
知稼穡我是種田人
詩送荆州進士入都
人才收楚産賓薦謹周官就日三吳近披
風七澤寬解包珍貢入瑑玉寳光寒簇仗
春旗裏看君策治安
城西晚步呈王亮采
城西行半日佳客偶相隨古寺尋脩竹荒
園讀斷碑三杯午時酒一簇晚沙旗春色
從今好重來未可知
壓雲亭
登臨多好處第一壓雲亭水作高低白山
分遠近青人家半煙樹客柁滿春汀䞉欲
留連晚歸時更摘星
玉淵亭
夜投寳覺寺徑上玉淵亭峽束千崖水天
分一叚星神光行熠燿空翠矗青冥雄觀
兼幽趣悠然寄獨醒
簡寂觀
瀑水流紅葉荒祠瑣翠微紫霄人不到白
鶴事全非苦笋今年少黃冠竟日飢摩挲
石龍柱竚立爲歔欷
皇甫坦所居
石側疑無路峯回别有天神泉通玉海帝
畫麗奎躔紫闥雖重到青瑶郤未鐫直須
香案吏爲寫白雲篇
出郊
楚霧侵衣潤湘江到眼明春連嶽麓寺花
滿定王城佳客眞如此天公却不晴空濛
殊可意沙濕馬蹄輕
酬朱元晦登定王臺之作
海内朱公子端能爲我來譚諧渺今古懽
喜到輿臺日月何曾蔽風雲會有開登臨
一杯酒莫作楚囚哀
吴伯承生孫交游共爲之喜凡七
人分韻我亦從來識英物試教啼
看定何如某得啼定字
得孫當贊喜喚客便分題樓鼔方行夜天
星恰照奎熊羆通夢寐孔釋自提携湯餅
那應晚吾來爲止啼
又
吳郎薄軒冕市隱室垂罄兒孫忽成行乘
除乃天定我女才三歲此事當退聽賸欲
便𣢾門積雨道苦濘
贈王茂升
薦士移書早論交識面遲寬行十里路細
讀百篇詩句法能如此胷中定自竒不嫌
知已少莫厭此官卑
秋日郊居
秋日郊扉樂心閑景趣閑風生疎竹裏雨
在片雲間䟽港聊通水關門不礙山殘書
讀未盡飛鳥暮雲還
中秋書事
江月清光冷波亭夜色竒流螢翻露草倦
鵲遶風枝素魄不長滿故人頻語離有懷
千里恨若爲一杯辭
請說歸休好
請說歸休好扶行白髮親訪醫無遠近買
藥辨新陳索酒兼鄰罋要賓盡里人短長
無不可且得是閑身
又
請說歸休好從今自在閑新除疊黃紙奮
隱接青山竹遶披風榭蘆藏釣月灣田間
四時景何處不開顔
喜歸作
月地參差影風簷取次花酒爲春主掌貧
是老生涯湖海扁舟去江淮到處家扶持
兩仙伯丹鼎絢彤霞
故年家姚公挽章
世德方隆報君恩未及封起家惟子好弗
壽竟誰鍾無復時中聖遥憐不相舂隻雞
吾阻往抆淚睇喬松
于湖居士文集卷第九
