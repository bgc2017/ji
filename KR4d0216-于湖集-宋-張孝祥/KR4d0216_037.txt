于湖居士文集卷第三十七
尺牘
董緫領(苹)
某伏蒙損教華寵仰荷睠予三復感著京
口重鎮宿師如雲恩威流行形勢增雄賢
於長城遠矣惟是潜藩舊賓末登侍從者
執事等一二人耳此豈久于外寄哉况兹
明試備著勲績所當褒擢爲奉使典州之勸
又非獨以恩舊用也式遄其歸副此羣徯
虞并父
某自甲戍期集一見君子即爲萬里之闊
雖聲迹差池藐不相聞然意氣相傾殆若
朝夕與游處者再來中都多見蜀士談道
文行器識之偉且言渠州之政爲西南二
千石最念當何時見之居悒悒也屬聞大
臣論薦于上有詔徵還旦旦以望舟虞之
臨期與朝士大夫爭先快覩旣審至國門
復以微恙滯留欲遣問訊因循未果昨在
掖垣知賜對有日方喜神明清復對敡寵
靈忽奉誨告陳義温密褒稱過情某拜嘉
不獲辭有愧而已凡蜀之士文德名世者
自漢以來何代無之本朝獨盛頻年尤輩
出而吾同年兄又蜀人甲乙推者伏想發
揮遠猷克合上旨遂躋清切某托契不薄
與有光焉謁制是縻無緣造請朝路解后
瞻際有懷併湏面致
張大監
歲晏苦寒共惟神扶偉榦台候萬福伏念
某二年中都數獲𣢾侍仰蒙篤宗盟之契
奬予非它人比感激恩義銘鏤不忘大監
尊翁以老成舊德儀刑本朝乃慕從赤松
子游褰裳去之寓直祕府均逸閑館高名
全節照耀宇内惜乎上東門外祖席不張
洛陽丹青未傳繪筆爲闕文也豈諸公貴
人欲挽留行軒未遽許遂終然之志姑以
是致意也耶一自請違巳再旬浹尊信道
德卷卷蚤莫即日某錄錄官下爲養苟禄
無可言也日望詔起慰此徯佇
代揔得居士回張推官
某承喻宗盟深悉雅意某家世歷陽之東
鄙自先祖始易農爲儒或云唐末遠祖自
若湖徙家蓋文昌之後文昌諱籍見於唐
書烏江人也紹興初某宦學吳中拜識司
勲以先人與司勲有鄕里學校之舊寔父
執也遂拜司勲視拜叔父之禮亦猶曲江
通燕公之譜系云爾茲承嘉命敢不奉以
周旋也
胡帥
屬者公在新安嘗因還使寓一紙書異時
公易鎮淝水某家在歷陽於公爲部中民
乃未能奏記典籖先辱下教以感以媿即
日不審卧護邊瑣天相忠勞台候動止萬
福孝肅公一代偉人名蓋夷虜其忠言嘉
謨旣巳行之當時𥙷衮職而起民病遺藁
所傳又當使凡爲士大夫者家有而日見
之乃今先生所以發揮之意有在於是於
名教甚惠某亦與拜賜幸矣編修所載王
定國甲申雜記一事寔某錄以遺潘思濟
恐欲知也先生政聲流聞行矣召歸更乞
視時節宣垂副傾禱
淮西吳漕
某側聞鄕里耆舊誦說執事之政嚴而不
苛寬而不弛吏畏民愛從容辦治某愚不
知古不知西京所謂循吏定能如此否屬
者朝廷深知歷陽治行謂此兩淮凋弊之
民欲拊摩生聚之必得豈弟慈祥如門下
者朝廷取二千石高第趣建外臺俾專刺
舉昔之聮壤地者今受察下執事簡注深
矣伏惟君侯推所以惠歷陽者惠兩淮之
民又將以惠兩淮者惠天下天下幸甚昔
者某是部中受賜一人之數今猶昔也伏
惟執事尚終芘之大人家毗陵以私幹暫
至某官下謹自具啓狀
某比承擢自守藩將漕兩淮惟兹西州久
孚惠政不勞設施坐以無事某也託芝蘭
之契脩桑梓之恭嘗附啓緘少陳贊喜今
計關徹矣
某晚出寒鄕誤蒙拔擢爲郎滿歲遽躐殿
拗寔繄推揚褒寵訖用臻此辭不獲命踧
踖靡遑重勤賜教禮文繁縟益深感著薄
遽占謝未盡萬一
淮鄕百戰之餘雖朝廷委曲調護然瘡痍
迄未平也矧兹歲雨暘不時農末俱病夫
欲輕徭薄賦振廪勸分布宣寬大之恩類
非俗吏所能非執事尚誰望也仰恃末照
輒敢肆言亦明使者周爰咨諏之意乎恐
懼而巳
蔣烏江
家君頃掾海邦寔獲事先公莫府又從公
家諸父游甚厚小人於門闌不爲無事契
也平昔未遂識面而今茲乃得公爲吾父
母國之宰抑何幸耶方念遣書竟先委教
意親禮縟非所宜得感愧而已
烏江罹頃歲寇盗視它縣尤酷遺民當平
時百一二歲輸王官才吳中中人一家産
而往者置吏數不良更侵漁之益不聊生
矣天其或者否極則泰而執事寔來下車
屬爾而仁聲義氣巳敷與旁薄於百里之
内可賀也上方深詔中外舉縣令之最以
勸願執事勉之而巳無替其初勿謂烏江
遠而有不聞幸甚
某比得家君書具道長者調護之意甚厚
感著亡斁政成事簡亦復有追游之樂否
項亭面山枕江四時風煙皆可以寓目若
湖渺漫百里方舟載酒不減水鄕勝處異
時民與官不相安則此地皆愁嘆呻吟之
迹今日賢令尹過之何往不宜也
與黃監廟
某昨者伏蒙某官不鄙夷之臨顧甚寵且
獲略聞議論之英發感服亡喻奉告又教
以藥石益用歎仰蓋某以爲旦莫之憂者
惟執事同之武陵始不知其悍驕如是退
乃得其顚末方此料理則諫省旣奏䟽矣
勢當復更定也未遽西去否儻尚再見何
喜如之侍傍願致下悃此紙勿以示餘子
甚幸
定海趙丞
某每聞親庭稱賢得之仲父尤詳也中間
來朝蒙訪尋適以齋祭不得一見至今歉
然遡風長懷有辭莫謝旣辱鄕里末契而
舍弟復得聮姻魏公侍郎之家益托餘光
喜可知也承巳及瓜行且代歸何當此來
冀遂𣢾密區區併湏傾盡
高應辰
某寒鄕晚出内視歉然不知何以受知丞
相而驟茲特逹成就之共惟此恩不可論
報不可稱載意者七兄以某辱在末契愛
忘其醜侍坐之間嘗借餘論有以薦進也
自冒恩除粤今由昔恐懼踧踖又不果詣
光範稟謝長者乃貽書問勞益用慚感伏
念不獲命也巳將終始覆護之者舍師門
尚安歸耶應辰念之
李文授
某欽服參政名德師表一世家法脩明昆
令季彊而執事好學自立又八龍之無雙
者也蓋欲納交未敢耳昨從範道左右過
相椎與頗傾意氣某何自得此感槩不忘
也屬有謁制無緣造門休沐之日願賜臨
焉
監司
主上奬用仁術敷求民瘼故出節遣使循
行郡國吏自二千石咸受察焉執事以通
才正學肅將明命宣上德紓下情海山幽
阻之民如在輦轂嗣聞賞最趣還漢京發
所蓄積以禆遺忘幸甚
某寒鄕晚出獨學寡聞備數省闈日虞顚
躓敢圖誤寵擢寘殿拗靡獲貇辭若爲稱
塞伏惟門下旣巳委曲推與訖用臻此復
當藥石傾盡俾免于戾幸也
某伏蒙遠遣騎吏馳貺書幐辭采絢麗旨
趣粹密温其如德範之美使人意消矣獨
愛忘其醜褒稱過情藐然陋質豈堪黼黻
愧感無以諭謝也
帥臣
長樂軍府之盛甲於諸鎮地以古雄寄以
遠重某官櫜兜戟纛長茲成師兵政整暇
治道清浮隱然金湯夷夏震疊佇觀疇庸
歸侍帷幄丕振賢業益尊主威幸甚幸甚
謝景思
屬者某官會朝漢京奉萬年之觴某數望
見於殿門雖接侍闊疎然一瞻德範固使
人意消矣使節還臺坐閱弦晦寤寐緒風
西鄕獨寫
某始學操筆時侍御者固以文章議論爲
英俊稱首翺翔中都風采暴然今爾許時
矣而猶爲此官可爲永嘆上方兼覽賢豪
追錄勲舊人門並用非公誰宜行有裏言
也
某待罪省闈日增愧懼豈期假寵躐侍殿
拗此必諸公長者游談過助轉而上聞故
有是也第獨學寡陋而冒論思之職將何
以稱塞明詔惟無遐心而有以告之又幸
也
某伏蒙遣騎馳貺華緘粲然黼黻下賁孱
懦斯榮也秪以重其愧也不腆之文謹以
薦意匪敢爲報願賜觀焉
趙南安
執事以諸王孫與寒畯角逐取科第赴事
功今五十年矣而猶爲二千石公論稱屈
時方急賢公卿薦引無虚日即有裏言也
兹承積閥閱賜三品服章服與德對是可
貴也無緣叙慶但切馳情
妙喜
賢上人歸具書因循久不嗣問瞻仰良極
即日不審何如伏惟於慈悲願海爲大津
梁清凉寶山散甘露雨有識無識隨見隨
聞悉皆濟度悉皆解脫弟子無緣頂禮徒
勤善頌謹狀
于湖居士文集卷第三十七
