于湖居士文集卷第十
絶句
殿廬偶成
簾幕垂垂燕子風宫花春盡翠隂濃日長
禁直文書靜寶爇時時一拆封
和劉國正覓雌黃
劉郎家具少於車只有詩囊未厭渠乞與
丹鉛將底用點勘腹中行秘書
又
蠻牋欹斜落傑句清似秋月横蛾眉口中
雌黃蓋天下聊欲教我煩新詩
蠟梅
滿面宫粒淡淡黃絳紗封蠟貯幽香遥憐
未識春消息乞與一枝教斷腸
次韻左舉善木樨
想見秋花插滿頭遥憐不負此山遊一枝
併與詩筒饋氣壓西湖萬斛秋
以茶芽焦坑送周德友德友來索
賜茶僕無之也
帝家好賜矞雲龍秪到調元六七公頼有
家山供小草猶堪詩老薦春風
又
仇池詩中識焦坑風味官焙可抗行鑚餘
權倖亦及我十輩走前公試烹
蘄春道中
霜淨波平水落灣我行正在畫圖間簾鈎
不用怕風日且看江南江北山
次江州王知府叔堅韻
說河不救癡兒渴砥柱乃障頽波流庾公
樓中三昧手何時歸侍殿西頭
又
霜餘江北山如畫歲晚家鄉稻作京萬里
公方黃鵠舉扁舟我自白鷗盟
又
今朝放纜好天色過午忽作打頭風却望
江州纔十里我船且繫蘆花中
又
廬山突兀上霄漢使君豪氣與相醻廬山
雖好不足戀歸矣當爲蒼生謀
又
連城鼠璞不足唾千金敝帚誰能醻只今
機會不容髮願借前箸君當謀
又
谷簾釀酒極清美風味大似主人翁我有
一尊正傾寫却思煙雨庾樓中
又
何人列屋閉嬋娟憶對清歌重慨然一笑
相憐窮相眼謾撩詩思入愁邊
又
經行有恨是隂雨不見香爐生紫煙安得
草堂容一榻聽松聽水日高眠
道間見梅
寒女生來不解粧天然玉色照孤芳疎籬
茅舍無端恨故有幽人與斷腸
題定山寺
蹇驢夜入定山寺古屋貯月松風清止聞
掛塔一鈴語不見撞鐘千指迎
又
千山蒼茫月東出萬木擺摇風怒號幽人
隱几撫羣動清燈明滅爐煙高
昭亭食柑
一䨇分我洞庭秋梨棗傍觀不那羞喚得
風霜回齒頰夜尋清夢五湖舟
和如庵
厭聽諸方三昧禪却思夜雨對床眠欲知
千偈如翻水看取朝來綠漲川
又
不談世法不談禪徹暁齁齁一覺眠箇裹
神通元不小回風急雨震山川
又
朝供爐香夜供燈閑來落得困瞢騰如庵
許我參堂去長作昭亭粥飯僧
又
一燈分作百千燈光徧河沙正鬱騰稽首
應庵休揀擇直須傳與在家僧
又
道人受偈自然燈筆底光芒夜夜騰詩成
十手不供寫鑿齒敢對彌天僧
又
飛蛾撲撲誤占燈火色何人要上騰我巳
澹然忘世味蒲團紙帳只依僧
楓橋
四年忽忽兩經過古岸依然窣堵波借我
繩牀消午暑亂蟬鳴處竹隂多
題西湖可賦軒
風光獵獵上烏巾不那西湖爛漫春借我
繩牀對脩竹爲君一洗軟紅塵
題胡敦約山行圖
松行石磴兩﨑嶇此去長安路更迂底箇
官儂強徤在葛巾芒屩自騎驢
從張唐卿乞韭黃
雪壓畦蔬僮手皸度郎多日欠常珍懸知
旅食初無恙窖裏黃芽借得春
送紙衾韓中父
韓郎香盡諸緣絶壞衲篝燈供佛熏乞與
紙衾綿樣暖撩教醉裏夢紛紜
又
了知夢境皆虚妄妄念常從夢處開敗子
道心因此夢夢成還我紙衾來
再用韻
雪中紙衾有竒趣煖香夜作椒蘭熏毗耶
丈室本無病天女爲散花紛紜
又
雪花如席風色惡擁被圍爐門不開我亦
窮閻車馬絶一杯相屬望君來
將至宣城和壁間韻寄王宣子
一笑歸來見在身倒傾江水洗緇塵騎驢
緩緩東風裏知有工夫展故人
寄當塗王守叔堅
隔江燈火夜深明見說江城犬不驚黠虜
頭顱當獻社使君胷次有長城
隱靜覓杉株
舊聞隱靜庭前栢虎嘯龍吟三十秋我亦
經營一丘壑無根樹子却須求
題夏氏莊
平湖漠漠雨霏霏壓水人家燕子飛欲向
湖東問春色杏花無數點征衣
舟中即事
夜行水澁舟難進月白林稀鳥易驚老去
不堪霜露力尊中微覺似多情
小憩孫氏竹軒觀諸公詩
開軒種竹仍留客想見此翁強健時借我
繩牀小盤薄爲君試讀壁間詩
又
種竹主人今白髮題詩客子半青雲北來
南去何時了風月依然只此君
王龜齡遣妓送酒賜詩走筆爲謝
不復襄王夢裏雲紛紛縞袂與青裙鳴鞭
枉送齋中釀病徹杯觴欠薄醺
與薦福
湖上童童百畒隂丹樓碧閣照清深不嫌
歌板相喧聒要見桃花印此心
豐城觀音院有胡明仲范伯達汪
彦章諸公題字
中興人物數諸公遺墨凄(一本作依)然野寺中
欲訪英靈無處所獨搔蓬鬢立西風
入桂林歇滑石驛題碧玉泉
百折﨑嶇嶺路頭一環清駚石間流須君
淨洗南來眼此去山川勝北州
明年重過次韻六言
世事風經兩過此身遇坎乘流折腰不爲
五斗轍環或徧九州
和都運判院韻輒記即事
登臨不但爲山水玉節政爾觀民風因君
引我看勝處詩在千山煙雨中
又
平生烟霞成痼疾置在朝市殊不宜夢尋
歸路向何許淮南小山生桂枝
又
先生名字帝所識三節在道巳相望早晚
鳴珂朝玉闕朱衣正在殿中央
又
便建油幢上木天棠隂元不用蒲鞭南州
小試調元手國步多難政要賢
又
綠簔青笠舟一葉黃麻紫誥言如綸君扶
日月行黃道我向江湖作散人
又
盆池雖小亦清深要看澄泓印此心不嫌
蛙黽相喧聒夜靜恐有蛟龍吟
又
君詩我續貂不足曹鄶大楚非匹儔要知
二人唱必和異日盛事傳中州
敬謝經略秘閣餘甘湯
甘言誤我三折臂良藥爲洗五斗腸欲知
苦過味方永請試君家肘後方
又
此老才堪上諫坡南州留滯意如何還將
苦口劘英主毉國懸知藥籠多
德慶范監州以子石硯寵假雖小
而竒戲作
曾侍虚皇玉案前夜書蠒紙筆如椽莫嫌
此石規模小一寸玄雲萬斛泉
又
端溪别駕極風流白璧明珠不暗投笑我
支牀巳多許須君隱几更冥搜
以水仙花供都運判院
十月西湖冰齒凉梅間松下小齊房幽芳
靚色天爲笑落莫南來也自香
又
瘴土風烟那有此却疑姑射是前身冰肌
玉骨誰消得付與霜臺衣繡人
再和
雪屋因君發妙思作歌可比漢芝房根塵
巳證清淨慧鼻觀仍薰知見香
又
玉壷寒露映眞色霧閣雲䆫立半身可但
凌波學仙子絶怜空谷有佳人
和仲欽題粉巖
一麾縻我欠追從悵望千山紫翠重忽向
郵筒得新句知君正在碧蓮峯
仲欽寄民爲重齋詩和荅
齋中寒日影瓏葱齋外參天十八公二十
四州民樂否莫教一物怨途窮
又
玉節南來兩使星埋輪折檻有家聲不嫌
齋榜民爲重去國當時一葉輕
又
德意丁寧到綠林都捐刀劒作齋民皇華
入奏天顔喜趁得朝元第四春
又
行邊使者幾時回寄我清風欲满懷巳把
十詩鐫樂石爲公滿意落新齋
又
蠻烟瘴雨侵行李每向南雲有所思定自
爲民忘涉險請君細讀寄來詩
贈珪老求竹
東䆫便種千竿竹準擬清風六月凉傳語
報恩珪長老相煩去作竹街坊
于湖居士文集卷第十
