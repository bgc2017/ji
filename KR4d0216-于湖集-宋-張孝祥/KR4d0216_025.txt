于湖居士文集卷第二十五
䟽文
乾龍節開啓䟽
瑶池御駿悵久隔於宸游華渚流虹欣載
臨於誕節預憑衆妙遥贊洪釐尊號皇
帝陛下伏願體道希夷凝神昭曠壽祺夫
錫順迎滋至之休輿衛星陳佇恊遄歸之
吉
又
聖人有作夙聞里社之鳴誕月載臨兹效
華封之祝仰憑慧力恭贊壽祺尊號皇
帝陛下伏願體道希夷凝神昭曠否終必
復即期八駿之歸常久無疆茂協九齡之
與
乾龍節滿散䟽
載震夙以開祥式臨榖旦内文明而養正
莫望清塵敢殫率土之誠恭致彌天之祝
尊號皇帝陛下伏願緝熙純嘏保合至和
壽等南箕共協皇圖之永禮成北嶽亟嚴
仙仗之還
乾龍節功德䟽
襄野問塗高蹈無爲之表華封祝壽荗迎
可久之祥恭即殊庭再嚴妙果尊號皇
帝陛下伏願旣多受祉永孚于休夙駕言
還副君子必歸之望夢齡協永膺聖人得
壽之符
又
駿馭追風悵宸游之久滯鳳編紀日欣榖
旦之重臨恭祝鴻釐載清貝梵尊號皇
帝陛下伏願消搖物表保固天倪問襄野
之童終冀迷途之復依西方之佛更瞻壽
量之增
天申節開啓䟽
景運有開方迪延洪之祚珍圖疊紀茂當
震夙之期恭依覺地之嚴增祝聖人之壽
皇帝陛下伏願體乾剛徤如日照臨天其
申命用休遂臻過歷聖人大寶曰位永保
無疆
天申節滿散䟽
探赤水之珠巳凝神於象表受泰元之筴
聊玩意於人間蓋與造物而同遊則非巧
歷之能計尊號皇帝陛下伏願備兩宫
之樂冠百王之徽億載萬年貴爲天子之
父九州四海丕承太上之尊
皇后生朝功德䟽
椒風流化於昭内治之脩璧月儲精載紀
誕彌之瑞增祝至仁之壽式嚴衆妙之因
皇后殿下伏願應地無疆與天合德開燕
祥於甲觀申錫百男之休承色養於東朝
參享萬年之曆
大行皇后僧家宣讀䟽
淑德承天方迪二南之化諱音傳遠遽纏
九土之悲輒憑貝葉之文默助椒蘭之慘
大行皇后伏願脫人天之調御從帝釋之
遨遊夜月在天湛本體清凉之性秋蓮着
水發靈根定慧之香
大行皇后道家宣讀䟽
儷宸極於長秋始基王化望崦嵫於永夜
痛極輿情輒紬琅笈之靈章默助璇宫之
仙馭大行皇后伏願悟本心之清淨識
道體之希夷駟玉虬而上征徑簉西眞之
集折瓊枝以繼佩却從姑射之遊
大行皇后齋䟽
長秋正位化方詠於兔罝脩夜興哀悵莫
留於騩馭敢憑緇褐之侣仰助褘䄖之思
大行皇后伏願識道體之希夷悟眞詮之
圓覺蘂宫絳闕陪姑射之神人天雨寶花
超華嚴之法界
青詞
淮西漕司設醮
衆生淪於異物長無超度之期上帝覆以
薰慈厥有救援之道敢殫誠悃仰冒至眞
眷茲淮壖頃罹兵劫匪罪而死不知幾千
萬人游䰟無歸于茲二十餘歲或葬之中
野而絶子孫之託或鬱爲枯腊而失墳墓
之依或凥領之不全或草木之同腐傷心
慘目舊哭新冤坐令凋瘵之餘尚遏和平
之喜臣叨將外計念此沉幽惟瀝&KR0548;於層
霄庶興哀於九地伏願綠章上達絳節下
臨注南斗之生俾謝無竆之苦削酆都之
籍溥施蕩穢之恩及此民編咸躋壽域
元正設醮
太一常居上帝之仁徧覆大千世界衆生
之業無竆俯當嗣歲之興祗卜剛辰之吉
𣢾靈宫而蕆事瞻霄極以祈恩願鑒微衷
誕敷隆施
上元設醮
清都紫極隔世幾塵綠簡瑶章通臣一念
撰日三元之始馳情八景之高伏願增衍
祺祥蕩除灾穢貰其旣往新以方來錫難
老於家庭覃餘休於嗣續
又
玉清嘉會氣實首於上元金簡眞儀福用
敷於下土敢宣主德率籲國人敬披致一
之誠仰導惟新之慶伏願輪飈臨夜聖澤
如春萬歲千秋仰奉堯年之永五風十雨
徧爲吳會之祥凡我有生長依道蔭
又
絳闕高居躡千眞而下察綠章封事緘一
念以遥通當甲子之上元惟王春之正月
三官校籍婁書黑簿之愆九氣騰霄滋昧
黃庭之景載披雲笈恭𣢾飈游伏願憫此
餘齡賜之無事退安田里常遂於豐登燕
及子孫更祈於繁衍
十二願
一願一人聖壽二願二儀平成三願三光
明潤四願四序休寧五願五行協應六願
六府充盈七願七元降格八願八表澄清
九願九壘皇君垂福祐十願十乘太乙度
灾屯十一願十一耀靈光下燭十二願十
二時道氣常存
建康求晴設醮
常隂之罰乃吏弗虔暑雨之咨彼民何罪
人今露宿田與江通環數州秔稻之鄕渺
千里波濤之險疾病飢寒之旣迫逋亡蕩
析以奚疑仰惟當宁之仁婁攽振廩之
詔巳觖有秋之望終懷卒歲之憂扣首祈
恩柎心無策伏願宏開矜宥溥示救援稽
夫之浸潜收不葬魚龍之宅併日而食弗
飽尚全雀鼠之生哀此下民歛時五福
荆州修堤設醮
古之南郡今者西門控吴蜀之咽喉兼襄
漢之唇齒兵戈蹂踐閱四十年版籍凋殘
無三萬戸屬故歲有防隄之失當隆冬興
土木之工徭役旣多流亡是惕歷三元之
初日按八景之眞文恭闢靈埸肅延霄馭
仰贊兩宫之壽俯祈一道之安錫以豐年
保其常産貰餘灾於北屋移厥咎於微臣
帝之所臨臣不敢悔
遷居謝靈惠王設醮
徧覆包涵寔下民之隂騭聦明正直斯百
祀以光輝乃眷昭亭山之陽誕惟梓府君
之宅受命于帝降神此都不怒而威有感
斯格閔孤生之流落錫嘉夢以丁寧俾奠
攸居第安汝止仰明靈之昭荅俯危跡以
震驚恭按眞文具嚴報禮所冀雲霄之馭
來臨仙■之祠儻闔門益荷於純禧將永
世畢依於大道
謝火灾設醮
天愛斯民欲其逢吉吏媮厥職所以致菑
蓋二千石之非賢俾十萬家之婁警拊心
自悼稽首知歸冀矜宥於叢霄遂輯寧於
比屋匪臣私禱惟帝博臨
設九幽醮薦所生母
終身之恨弗逮於慈容小巳之私可干於
洪造啓盟眞之玉籙嚴𣢾聖之瑶壇頓首
求哀齋心望報伏願垂恩九地申敕三官
或巳注南斗之生則冀福齡之延永或猶
滯酆都之對則祈罪苦之蠲除交肸響於
幽潜通爽靈於夢寐更令同氣均此殊休
代揔得居士保安第三弟設醮
人愛其子惟疾之憂天聽自民必從所欲
伏念臣第三男臣孝直尠於福植幼也多
艱涉秋以來病滋爲祟閱日旣久藥且不
持悼賦質之竒偏懼夙緣之多累非歸誠
於造化寧有望於安全恭按靈科具申哀
禱仰冀雲霄之澤不遺草芥之生俾終協
於大和誓永依於至道
謝過設醮
三塗苦趣流轉無竆八景眞科超躋有道
具輸危悃祗冒聦聞伏念臣涉世之囏惟
天是恃謂將晚節稍遂安居餘孽未除叔
子云逝雖脩短不逃於物數然咎休率繫
於人爲輒歸命於紫清庶蠲名於黑簿雲
霄降格雨露均霑俾微生蒙宥過之恩而
巳死逭沉幽之苦更隆鴻施俯曁羣倫
釋語
請道顔住撫州報恩䟽
大雄一隻虎震伏羣魔揚岐三脚驢蹙蹋
四海欲振當年之門戶須煩本分之宗師
顔公禪師傳妙喜之衣得圜悟之髓日光
玉㓗雷厲風飛噴香爐之紫烟叵堪滿戸
之屨懷錦官之春色忽尋上峽之舡惟法
眼之道埸實卍庵之舊隱雲無心而出岫
水有時而回淵莫辭振錫之游再結繙經
之社休去歇去尚堪一行瞻之仰之如是
三請
請恩老住蔣山䟽
陜府鐵牛脚力負萬鈞之重石霜角虎眼
光搖百步之威欲轉無上法輪須還本分
尊宿恩公長老一生打硬四海知名楊歧
栗棘蓬當仁不讓國師無縫塔此義却諳
截斷衆流壁立千仞乃眷鍾山之勝地實
繄圜悟之昔游俗駕初回潮音未振考之
公論僉欲師來拗折竹箄且與逢埸作戲
横擔柱杖直須覿面相呈稽首妙華王請
祝聖人壽
請三祖長老䟽
陜府鐵牛脚力負萬鈞之重石霜角虎眼
光搖百步之威須全提向上之機關始克
振作家之號令厥惟勝地今得偉人某人
斤斧叢林鑪錘古佛金剛王之寳劒截斷
衆流秘魔巖之木义宏持末法諸公刮目
學者傾心睠三祖之道場在羣舒之佳處
吳陂瀉碧龜魚樂得於主人灊嶽摩霄龍
象將依於法席用勤勸請實冀肯臨飛錫
度江豈獨尉西州之父老傳衣此地庶不
辜後代之兒孫願聞法鼓之鳴要看草賊
之敗
請亮老住報恩䟽
佛法見前惟嫌㨂擇衲僧分上便合承當
亮公長老徧歷叢林婁開法席一莖草化
成寶刹夙具神通三條篾緊束肚皮最諳
枯淡惟報恩之勝處崇永祐之眞游不有
當仁孰嚴上善三十年事鹽醋要還舊日
家風二千里賣布單且看新人作略
請舜老住浮山䟽
三千大千揔是無邊佛刹一箇半箇難得
本分道人但看直下承當且教逢場作戲
舜公長老入華嚴海得解脫門牢絆草鞋
飽參知識撒開布袋歷勘諸方留須水以
彌時會浮山之虚席殷勤婁請珍重此行
菩薩子喫飯來且與鐘魚作主好阿師恁
麽去要令龍象依仁二千里外不得嫌人
三十年後切忌錯舉
請鑑老住潭州東明崇教寺䟽
浮休居士昔守此邦東明觀音初出廢井
神光煥發寶刹崇成檀施滿門曾安五百
衆荆榛塞路將欲四十年會茲淫雨之菑
觖我有秋之望肅齋致禱響荅不違香火
未收隂雲解駮吏民絶嘆豈有前聞僚寀
僉謀當嚴報禮主僧老聵破屋欹傾冥搜
當仁喜得此老伏惟鑑公禪師支撑末法
領袖諸方盤結草庵曾到孤峰頂上撒開
布袋何妨十字路頭况惟今是老人乃是
吾家請主爲公着力何患不成惟佛有緣
所當外護撞鐘打鼓今朝震動於三湘刻
石鑄金異日流傳於四海
請無著住資壽就報恩開堂䟽
明月堂中昔分半坐采蓮涇上今建刹竿
不憂此道之無傳頼有斯人之足慰人天
合雜山水清明資壽無著禪師具大揔持
證不思議洗滌諸方五味吞揚岐之栗棘
蓬降伏一切羣魔用妙喜之竹箄子獨會
先師之意草爲後學之宗四海無人千聖
推出伏願慈悲攝受方便舉揚以心傳心
山頭老漢元不死惟佛與佛汝等諸人皆
可爲敬焚一瓣之香增祝兩宫之壽
于湖居士文集卷第二十五
