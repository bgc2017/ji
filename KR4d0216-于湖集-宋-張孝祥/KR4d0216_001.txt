于湖居士文集卷第一
賦
金沙堆
洞庭之野吞楚七澤乘秋而霽天水一色
登高桅以掛席兮插余舟之兩翼凌長風
以破浪兮駭掀舞於一葉橫中流而北望
兮何黃金之突兀觸白日以騰耀兮疑波
神之汎宅舟人告余曰此金沙堆也壁立
千仞衡亘百步靈鰲之背孤起以自暴兮
棄方丈而不負湧青城之玉局兮遲虚皇
(一本作靈皇)而來下太倉露積以弗校兮白粲
粲而非腐熬海波以出素兮莽旣多而無
數胡山十丈之雪結而不復釋兮吳江八
月之潮來而不復去諒非目見而心識兮
雖巧譬其焉喻客有嘆曰墼土爲城隱以
金椎一雨之暴或傾以摧之今此沙也質
輕而性離得水而走得風而飛澶漫乎大
漠之北飄流乎崑丘之西曷稽天之巨浸
兮獨與此而相宜廉隅峻以特起兮若斗
之覆而四維潦盡不爲之高兮春旣漲不
爲之卑風揭石以拔木兮蛟鼉駕海而上
馳捲近岸之丘阜兮若烈火焚乎枯萁謂
此沙旣無有兮當散入於渺瀰旦起而視
之兮曾無毫髮之或夷豈與息壤同生兮
爲上帝之所私將冨媪之多藏兮萬寶萃
而在兹豈女媧五色之石兮完天漏之所
遺將神禹治水兮聚九野之土以𥙷東南
之虧豈刧火之灰兮歲旣久而莫移將神
龍之攸居兮百鬼夜築而守之徵至理而
莫得兮願先生之予思也張子笑之曰子
來前天地之間何所不有遠者莫誶近或
可取今夫積水爲冰及春而澌此物之常
理也然凌人氏乃得而藏之堲其土使地
氣無所洩厚其覆使天氣不得下天且暑
矣於是方謹而獻之夫以一人之私猶能
變易隂陽之度而况天地之大乎沙之積
不積流不流安所置論子行矣
辭
攻蚊
后皇嘉生物有群些強者熊虎弱羔豶些
畜我遠我區以分些各保性命不相紛些
爾獨何化以爲蚊些匪強匪弱孰使云些
廉纖么麽毒所熏些利喙短翼飛&KR2119;&KR2119;些
羸腹曲脚豹成文些藏隂伏翳須日曛些
徵類嘯族乘悪氛些渙散揮霍絲之棼些
緣頭撲臂來如雲些入隟伺罅霰雪雰些
伊伊滃滃相懽忻些噆膚吮血飽以醺些
前捷甫去後亦廑些無可柰何夕及昕些
引鏡自照面纈紋些客或告我祈火君些
彼嗜臭惡憎芳芬些謀野則獲采蕭薰些
載暴載爇烟絪緼些儻不退聽秉烈焚些
如彼即墨殱燕軍些焦腸爛腹翅羽&KR2487;些
舉徒盡殪永不聞些凉霄大枕奏厥勲些
豈其不仁我則慬些當斷不斷露汝䈥些
祭金沙堆廟
憺九秋之半兮絶洞庭予將歸登磊石以
遐矚兮天水莽而相圍鯨波浩其呼洶兮
蛟鰐擇食以自肥盲風憑怒無時期兮横
中流吾焉依舟人諗余以湖君之神靈兮
曰甚仁而又威若蓍龜之可信兮盍㓗齊
而致祈嗟余禱之旣久兮豈夫神今日之
我違晨光杲其東升兮破積霧之霏微凝
秋霽之萬頃兮檣烏轉而北飛棹夫集合
以奏功兮若駟馬熟路而騑騑寄千里於
一瞬息兮才舉手而一揮如靈宮以午泊
兮目眩積沙之輝隨濤波以上下兮岌金
城之巍巍信真仙之攸宅兮羌見聞之所
稀粉墻行樹繚以直兮鋪首嗚其朱扉儼
帝服之中居兮亦班寵于厥妃來牲酒之
雜遝兮紛滿堂之芳菲懷沙大夫之侑食
兮噫孰知其是非鳥喙魚服沙鱨鰋鯉睢
盱以列侍兮駭怪譎之裳衣蓋專制楚之
七澤兮實參握乎天威者也由余役之旣
久兮闕水菽於庭闈瞻白雲以延望兮朝
隮至乎夕暉苟利涉以遄逹兮豈妄福之
敢希感神貺余以獨厚兮銘肺(一夲作腑)膺而
三欷跪陳辭而侑觴兮聊彷彿其音徽
頌
壽芝頌代揔得居士上鄭漕(并序時年)
(十九作)
上旣專任一德方内底定眷江之北昔為
戰墟生聚教訓十年于兹矣曰疇予寶臣
持節以豈弟德惠爲予撫綏之百辟卿士
再拜言漕江東臣某再考績爲天下最宜
可上曰俞哉於是有詔華原增秩揔部淮
南十有六州詔下之日淮民歡呼奔走相
告自州逹之縣自縣逹之田里自田里逹
之窮巖幽谷公江東之治仁聲義氣漸被
于兩淮故淮民聞公之來其喜如此越翌
日歴陽郡東鄙樵民有得異草于松根者
郡人張某寔公門下士屬公誕辰甫及當
有頌詩形容盛德廼以九月吉旦㓗齊執
筆爲文未有緒俯而假寐若有告者曰姑
置之天將以芝卑女爲公壽某驚悟已而
樵民奉芝欵門曰疇昔獲此弗之識而神
夢謂余是蓋所謂芝者天以華原公將持
節吾土是生靈物而爲瑞且此月之十日
則公生之日是芝則又昭示公難老之徵
若里人有張氏者寔公客亟歸之俾得獻
公不者禍女神言如是我懼是以來某亦
解昨者假寐若告之言盛服再拜而受之
信芝也一本二榦高廣有咫堅密温潤色
如紫玉輪囷蓊鬱駢爲七枝華葉敷芳則
十有四藹然若卿雲捧日燦然若竒葩豔
春噫戲異哉未曾有也神之命公可謂深
切著明矣不知天之於人相去遠近而其
物類之感召如是其敏且速耶且以公將
持節西州而爲呈瑞則胡不降甘露流醴
泉異畒同穎鳳皇翔集耶不以是數者爲
應而應以芝天意若曰芝上瑞也不春而
華不秋而實不根而植翦而置之雖歷數
千百年而猶敷腴充實則芝非特上瑞又
壽草也天與公瑞則於除命之後瑞草發
於淮西之境天與公壽則生朝之前壽草
産於古松之下物像昭顯决非偶然者鄕
惟甘露醴泉嘉禾翔鳳之來謂之祥瑞則
可矣烏在其爲壽徵也於以見天之錫公
冨貴壽考廣大繁昌有永無極豈兩淮之
民獨受其福將天下生靈寔受其福豈公
獨有其瑞將朝廷國家寔有其瑞然則此
芝之來所繫大矣哉謹拜手稽首而爲之
頌曰
濯濯靈芝施于古松天錫珍祥以夀鄭公
文武鄭公其德孔碩文正之子柔嘉維則
天子命公汝予寶臣宣力四方其牖我民
公拜稽首奉天子命自西徂東惟一其政
孰寒而飢公衣食之孰癘而疪公藥治之
孰獷不率則訓則治孰姦賊民則耨則夷
條疎節披罔亦不宜天子命公汝有成績
盍其歸矣箴𥙷衮職淮堧奕奕其疆千里
奠國北門孰與予理在列咸咨曰公克任
天子命公輟女往鎮公來之初靈芝則生
亦以壽公寵錫百朋蔚彼芝矣厥生孔時
爰發其祥以公來綏蔚彼芝矣公介眉壽
數百千祀與國長久神則有言芝以瑞公
入侍帝旁九旒升龍神則有言芝以壽公
楚南春秋綠髮方瞳我作頌詩式詔罔極
誕保休徵有永無斁
樂章
降神
於神何司而德於木肅然顧歆則我斯福
我祀孔時我心載祗匪我之私神來不來
又
神兮焉居神在震方仁以爲宅秉天之陽
神之來矣道脩以阻望神未來使我心苦
又
神在途矣習習以風百君後先敢一不恭
奔走癘疫祓除菑凶顧瞻下方消搖從容
又
温然仁矣熙然春矣龍駕帝服穆將臨矣
我酒清矣我肴烝矣我樂備矣我神顧矣
升降壇
在國之東有壇崇成節以和樂式降式登
㓗我珮服璆琳鏘鳴匪壇斯高曷妥厥靈
青帝位奠幣
物物熙熙胡爲其然蒙神之休乃莫報旃
有邸斯珪有量斯幣于以奠之格此精意
太昊位奠幣
卜歲之初我迎春旗孰克侑饗曰古宓戲
於皇(後闕)
于湖居士文集卷第一
