牧庵集卷十
元姚燧撰
廟碑
重修中太一宮碑
勝國昔有中土也作三太一宮太平興國于東南郊慶
歷于西郊元豐于汴都故隨其方東西中爲名中後火
于崇寧政和復之其東西見毁者豈在金垂亡恐資敵
用爲攻具耶何以知之若熙春閣亦傑構也嘗賦一軍
令薪之以艱于撤欲火傾之取其餘材束藴巳然或惜
而撲以滅予于中統辛酉屢躋覽焉及觀黔迹故曉中
太一惟半存者豈異然耶嘗求太一所由楚辭九歌首
以東皇太一居楚東以配東帝故曰東皇其後漢武感
神仙亳人繆忌奏祠太一方曰天神貴者太一其佐曰
五帝中宮天極星其一明者太一常居也古者天子以
春秋祠之東南郊後遣祠官寬舒具太一壇壇三垓五
帝壇居其下各如其方祭亦曰郊與天地同太牢祝宰
祠太一衣紫及繡五帝各如其方色今不知五帝謂太
皥炎帝黃帝少皥顓頊耶抑他有是神也淮南子又曰
太微者太一之庭紫宫者太一之居至宋太平興國作
東南郊猶守其舊惟覆壇以屋慶歷元豐作于西中至
以道流易郊爲醮祠而不殺牲皆異乎古始者近世陰
陽之流以太一與六壬遁甲爲三式有司設科試之以
驗其學之精疎卽書以求壬最先出吳王囚越王石室
將赦之越王心獨喜之又恐其不卒也以告范蠡以爲
十二月戊寅日時加日出戊囚日也寅陰後之辰合庚
辰歲後會也夫以戊寅日聞喜不以其罪罰日也時加
卯而賊戊功曹爲騰蛇而臨戊謀利事在青龍青龍在
勝先而臨酉死氣也而尅寅是時尅其日月又助之所
求之事上下有憂豈非天網四張萬物盡傷者乎迹此
則壬在春秋世已有其說後讀獨孤及八陣記門具將
發然後合戰漫不知其如何因問歷翁孫氏子渠云韜
鈐之家惟視三門具不具五將發不發蓋三門謂遁甲
之客大主小開休生五將謂監本與主因攷沈括筆談
太一之外其九太一各自爲目曰五福天一地一君基
臣基民基大遊九氣十神唯太一最尊不可別名止謂
之太一三年一移後人遂對大遊而爲之小遊實出誤
加京師東西太一宮正殿祠五福而顧居太一于廡甚
爲失序熙寧中初營中太一宮下太史考定神位余時
領太史與議爲二殿前祠五福後祠太一各全其尊惟
謂三基爲棋者由避唐明皇諱而改不能正之仍襲舊
云嘗考其制爲殿三重前榜眞室中膺慶後太歲今疑
眞室爲九太一所共膺慶則太一專之如應沈議共以
前祠三淸事萃九太一于膺慶者豈改于金源氏耶不
然天下三淸殿榜或直曰三淸或曰金闕寥陽無有名
眞室者亦足證也後陰陽家無太一九氣十神于五福
天地一君臣民三基大遊之外別加文昌飛符始擊計
神主客參爲十六神蓋變遁之小者爲參耳又壬用天
一貴神者實太一神之一或曰若然是三式相爲用者
皆出人爲何以推人事吉凶得失無不巧發而奇中皇
元祝金歷于甲午之歲宮由凋于兵榱棟傾落墻戺崩
弛風雨震凌牛羊降陟知開封府富察君哀之謂非藉
名德之師疇能以興乃書遣警副董德輝香幣迎致惠
慈利物至德眞人于河朔請主上淸及是宮上淸由規
南征撤以造舟眞人求得重陽開化眞君爲道所廬作
新朝元宫他不暇爲署其徒提點張志夷知宮田志淨
責使營葺若有緒矣而志夷逝後惟志淨與知宫王志
實吳志超提點劉道資朱道輝爲之積七十餘年而三
淸殿眞室歲君殿周廡庖廩旣美旣完泰定虛白文逸
眞人孫君履道實四傳而嗣其師惠慈之位以有國者
作之于全盛之時而數子者修之于己壞之後度力校
財不能萬一其舉贏于時詘瘁盡而智殫久其年而勤
不少懈迄用有成與國妥神祈天永命惓惓爲心其如
何也請其友燧宜文諸石遂詩之曰
古有國惟上帝祗羣祀禮秩疇與夷太一名肇見楚辭
武帝耽惑偓佺思爲壇三垓太一祠大牲一以郊爲儀
千載勝國乃取師去壇而屋凡三爲兵惟中存東西隳
存者罅漏風雨闚伊誰哀之曰惠慈來前其徒責繕治
匹夫位微爲功遲甲子一周一紀奇六子迭守成其虧
于焉妥神神安怡何必三年始推移願于皇輿歲周馳
上錫吾君壽無期左右相協帝績熙中爲百辟登稷䕫
癉共殛吺絶姦欺下與萬方澤羣黎奮張百穀不廩饑
凡是厥職神所司迺今國家歲禳祈峙焉嶽靈流川示
與夫無文亦秩之非于天神獨見遺由彼無廟禋安施
自爾豐報當有時
延釐寺碑
大德八年蒼龍甲辰之秋制移江東憲使臣燧于江之
西參行省政十月而至裁再閱月嘉平上弦王相塔齊
自軍中啓遣開成路總管府判官常謙數千里驛致安
西王教于燧曰吾繇不忘世祖聖德神功文武皇帝順
聖皇后深恩大惠常請于帝求卽六盤興隆池園爲寺
用資兩聖冥福以永帝之億萬惟年制可加賜黃金兩
計者二百五十楮幣貫計者五萬米石計者千四百五
十規制一以都城敕建諸寺爲師而小之又虞衆設顓
俾有司緩則後功急將罷力命王相阿爾輝身綱維之
而時其饔勞節其休作經始于元貞丙申省成于大德
癸卯非託金石將無以白始此者吾之心成此者帝之
力也汝製寺名而文之碑其令集賢學士劉懸書徵士
蕭㪺篆額燧敬受而伏思之今焉詞垣之臣雲蒸林立
教不是徵而燧之命實由燧者嘗以文學及侍先王烏
乎可辭敢上本所自而言曰在昔憲廟大封宗室以世
祖母弟國之關中于後立極之十三年當至元九年詔
立皇子爲安西王以淵龍所國國之明年至長安營于
素滻之西毳殿中峙衞士環列車間容車帳間容帳包
原絡野周四十里中爲牙門譏其入出故老望之眙目
怵心齎咨嘖嘖以爲有國而來名王雄藩無有若是吾
君之子威儀盛者其時犍河之外秦固內地教令之加
于隴于凉于蜀于羌諸侯王郡牧蕃酋星羅棋錯於是
聞者靡不輿金篚帛效馬獻琛輻輳庭下勃磎竭蹶如
恐或後其大如軍旅之振治爵賞之予奪威刑之寬猛
承制行之自餘商賈之征農畝之賦山澤之產鹽鐵之
利不入王府悉邸自有又明年詔益封秦王綰二金印
易府在長安者爲安西六盤者爲開成皆聽爲宮邸用
不足取之朝廷歲或多至楮幣貫計者百三十萬裁七
年而弃其國明年詔遣今王嗣國之四年當十九年益
封江西吉州實食之戸六萬五千歲入楮幣貫計者十
萬三千春秋之服紵縑爲匹各千嗚呼斯又歴古展親
之未聞者于吉王未始至歲惟關中夏則樂其高寒卽
六盤居稽諸地者實漢北地郡之略畔道道下于縣其
吏長而不令後廢隋義寧中置樂蟠縣旣譌略畔矣六
盤又樂蟠之譌然以其地介乎凉隴羌渾之交時平則
列置監牧攻駒而蕃息之有警則命將出禦無有常制
四海無所爲而至者惟世祖淵龍之加兵大理也旣嘗
禡牙于茲及平而歸又飲至焉最其駐蹕三易寒暑夫
旣久此必遺澤餘波深浹他邦而王父子再世受之古
稱河潤九里海潤百里信如斯言則發源天潢衍溢涵
濡將不千里其藩輔天子寬西顧憂者又不百世而止
也亦竊思之王之有國二十有六年克自卑抑恒遠之
宮而弗遑處爲天子援枹鼓進退諸軍于外以捍侮西
北其忠勤如何于此之地心焉慺慺求祈年今聖于昭
昭追福往聖于冥冥王考妣亦與薦焉爲宇事佛猶不
率作得可而行其孝恭如何枚是數者善美孰與大書
之言曰天道福善又曰作善降之百祥易又曰積善之
家必有餘慶燧學儒者未嘗知爲佛氏之言如佛亦視
是忠勤而孝恭者爲善而福之則其教與儒可殊塗而
同歸也禮諸侯祭其封內山川華之爲嶽實王封內嶽
祠之門揭爲宣釐則表寺之名莫延釐爲宜也銘曰
於昭列聖事佛盡敬爰質之書古無有並土木之工雕
楹繪墉朱塵綺疏匹帝之宫金莖一氣頡頏上下靜供
之修乘輿必駕佛遊悠久其言斯存孰爲其言百世梵
孫帝度其孫而教善治無間邇遠京師必致匪徒致之
曰時予師坐而袵連出轡並馳有如今王于親則懿制
地千里規爲時寺頤指其相展若易然矧錫金粟帝開
其先面勢略畔八稔成績巋然都城敕建遺則帝師帝
師時寺門楣以長以雄匪弟子誰鼓鐘之音梵唄之力
釐帝之餘必王見及帝億萬年王年斯千爲盤石宗以
固以綿燧作是詩刻時樂石尙憑佛乘垂示無極
崇恩福元寺碑
天德十有一年先帝立極親祼太室乃慨然曰予曾予
祖世祖聖德神功文武皇帝裕宗文惠明孝皇帝至元
三十有一年成宗旣祔廟矣而惟皇考實誕眇躬未大
尊顯肆類上帝誄行定諡曰順宗昭聖衍孝皇帝琢玉
寶冊納諸廟中尊皇太后以儀天興聖慈仁昭懿壽元
之號邇之爲子遠之爲孫其孝以慈可謂致極而于宸
心猶若未然明年至大之元詔羣臣曰昔朕萬里撫軍
北荒險阻踐踰躬擐甲胄北寇底平實難實棘時有願
言皇曾考妣皇祖考妣之豐功茂德皇考太后之厚澤
深仁圖以報塞必俟他日振旅而南大建寶刹馮依佛
乘上爲往聖薦福冥冥慈闈祝釐昭昭下而億兆臣民
休祥蒙賴初匪有永年千百世專利一己卿曹其灼是
懷惟以其日鑾輅親巡胥地所宜于都城南不雜闤闠
得是吉卜敕行工曹甓其外垣爲屋再重踰五百礎門
其前而殿于後左右爲閣樓其四隅大殿孤峙爲制正
方四出翼室文石席之玉石爲臺黃金爲趺塑三世佛
後殿五佛皆範金爲席臺及趺與前殿一諸天之神列
塑諸廡皆作梵像變相詭形怵心駭目使人勸以趨善
懲其爲惡有不待繙誦其書巳悠然生生者矣至其榱
題梲桷藻繪丹碧緣飾皆金不可貲算楯檻衡縱捍陛
承宇一惟玉石皆前名刹所未曾有榜其名曰大崇恩
福元寺用實願言外爲僧居方丈之南延爲行宁屬之
後殿庫廐庖湢井井有條所置隆禧院比秩二品守以
相臣割田外郡收其租入以給祝髮日廩月餼坤維爲
殿乘輿時臨留必信宿久或旬浹其急其成爲何如哉
功垂什八期以四年正月八日大慶贊將徧賚工官下
及役夫何意其日奄以奉諱羣臣進勸宜如故事卽踐
天位皇帝未忍宅恤經時而始受朝稱天誄曰武宗仁
惠宣孝皇帝恭抑之道亦云至矣又哀先志之弗竟懼
成功之將墜飭敦匠臣益虔乃職罷行工曹入于留鑰
曰凡修營木石陶繪百工衆技汝實司之與煩文移入
取汝所何若從汝自爲則易爲力而程蚤集矣且敕臣
燧汝文之碑臣管以闚天子以四海爲家何適非鄉而
獨不忘其生所者人情之同漢祖西都關中若忘沛矣
及平英布歸過其鄕賦大風使子弟歌之曰朕千秋萬
歲魂魄猶思沛太祖奮跡龍庭斯固其鄕由世祖都燕
宮室池籞百官府庫根柢乎此一歲乘輿留居者半以
故武宗巡幸之還蒐田而歸必于是焉大饗飲至若鄉
然矧建大刹位置行列棋錯星羅出其睿畫爲往聖今
聖薦福祝釐者尤所惓惓陟遐之日有未訖工在天之
靈懷乎故都他日過之睹是翦然而完粲然而新必甚
懌曰畢吾願者眞嗣皇爲賴哉臣燧載拜稽首爲之頌
曰
鈞之爲地匪福不異其異維何由建而寺且地之有于
開闢初何千萬年混爲民廬何于其時曾不蒙福而至
今也梵宫大築曰不難知譬人之身正氣周流隨日而
新嗟若梵宮相方視址授其成規維昔天子寫材于江
伐石于山言出風行草靡庶頑又假相臣汝往敦匠易
衣寒暑饑俟汝餉于兹三年大立細捐垂欲落之而陟
配天皇帝曰噫朕兄所志有銜未究其在傳次乃敕攸
司無替爾程其用則取邦賦之經佛宇敕爲前古有是
而其所無兩聖之治前聖往矣于佛焉依今聖萬年與
日齊輝濡軌長江拳石喬嶽善頌之存梵唄攸記
重建南泉山大慈化襌寺碑
皇慶之元普蓮宗主明照慧覺大師慈昱書遣弟子嗣
瑞嗣泌敘南泉山大慈化寺爲臨濟十三世孫普庵印
肅所基以勝國乾道巳丑示化旣累諡矣至皇元大德
庚子實百三十一年昱再爲之請諡于朝成廟制可卽
以其年大德者加舊諡寂感妙濟眞覺昭貺之上其褒
其德無以侔大視昔八字猶爝火之當皎日黯不輝矣
又叙寺火于至元壬辰之春主僧去之府縣具僚合諸
山高德請南源山廣利萬安正叟禪師紹中經理其廢
四年乙未昱始繼席循復完矣當是加諡之歲再火再
繕治之踰紀乃成且錄劉必大爲國博應奉翰林文字
翰林修撰提舉湖廣省儒學所撰加贈大德禪師萬佛
寶閣圓堂普蓮堂普度橋袁士趙璧之橋墩吉士宋處
仁之昭烈廟與立仰山太平興國寺佛鑑大師希陵之
壽山慈化寺與主南康開先寺了萬之天竺圓通殿及
昱自爲高麗金字經諸記丐燧曰以是爲迹銘之寺碑
爲讀盡卷漫不知位置何地乃詢瑞輩俾圖示之而統
其要寺蓋距州百二十里蓮蕩橫前三門之內對峙二
塔儲金字經左右鼓鐘二樓中拱二殿相沓前曰普光
明以事佛後曰定光以覆普庵塔次萬佛寶閣雨化堂
達本堂圓堂樓下祠武安忠靖兩王武安之爲漢關羽
者世則知之忠靖爲五季漢周張翼佐南嶽者則世莫
聞廡以周之門左右則東西藏殿儲經三藏自餘齋閤
方丈香林書院月臺仍普庵之舊爲大圓堂諸小殿僧
寮賓館倉庫庖湢再廡周之凡三重中兩廡皆重屋凡
千四百楹南泉之山四環其外盤盤如城天竺圓通與
昭烈皆在寺北黃圃市壽山之間昭烈則忠靖原廟普
蓮堂與橋則在州中堂有亭閣廊門橋當隆興吉瑞鄂
潭東西南北通塗石墩十四秀江中貫而梁其上有佛
閣鐘鼓樓與普蓮各五十楹亦大役也役大財不屈巳
力之獨其攻金攻木攻石陶冶髹漆彩繪百工無一可
後之又衣食其徒多至千人若是其衆也衆則用奢而
寺無寸田以自業惟恃昱之言出化行鼓舞作興于江
湖西南方三千里地之民最歲施入多至中統楮泉千
計者百萬有奇而佐力操畚鍤具薪爨者猶不與存何
修而臻此哉謂普庵澤歟何前乎此學佛之人不能振
舉至昱爲人心服而動趨于事者非直其才致然亦有
道也且人之情能勉志竭力于一燬之後再燬則弛而
怠焉昱不加退規制益侈輪奐益美易曰神而明之存
乎其人其不信乎雖然猶當上求其所自西方之教行
中土也漢唐而下正朔所及有遠踰海國若今者乎星
羅棋錯小而鄉縣大而府州爲佛宮者何啻萬區爲其
言祝除毛髮者其徒又無慮百有餘萬列聖爲制不雜
民版又屢降璽書禁人無侵覬其産驛傳不宿官物不
儲飲食燕樂不聽肆筵囂雜于中其崇禮而保祐之巳
至矣皇上又以司是僧爲正錄者衣食百需取足諸山
虞日繭絲使就困削爲罷黜之歲一再誦經五千四百
八卷天下何啻千藏集祝髮之徒散幣饋食果茗膏燭
之微一出公帑人又別加賜焉是舉天下爲徒百有餘
萬沾浹恩波無有一人或遺也嗚呼昱所以能就事功
與人之風行草靡樂推與者豈不亦乘是機偶是時也
余儒者也文乃儒之一事言之不文則行之不遠昱其
有見乎此遠以求余自非警穎童而習之白首不知其
原矧余平生未踐其域不嚌其味者苟剽而強爲之知
終亦膚近而多所謬失爲自欺且欺人以速專門者所
疵韓子嘗曰如欲聞浮屠之說當自就其師而問之何
故謁吾徒而來請余知守此故不敢效必大之博洽爲
浮圖說探其懷以與之祇屢書其善興而教日夕祝釐
上酬帝力下昭祖德者而詩之其辭曰
普庵肅公僧中之雄由篤其道爲世所崇遇有潦熯爲
民祈禴曰雨曰暘罔不時若衆嚮其化爲新攸居日月
幾何雲屋渠渠尋復示寂其在勝國八言用褒節惠己
極去世悠遠傳之昱孫猶以哀榮上敷帝閽於皇成廟
閔其克孝不斥異代加諡有詔維兹大德表歷紀年不
僭誄之其仁立天肅由是名充塞普率雖昱于藍未敢
曰出作室燼餘無田菑畬人以賄來如取寄諸伐材赭
山鑱礎窮石百工鼎鼎孰後爾職杵之騰騰斧之矜矜
視址視方其直引繩栭以負棟實千四百丹漆之塗如
翬斯赫嘗觀有司鉅室責爲有書以徵有罰以隨人將
趨事憚貽巳勩巧爲避逃猶幸不至于何浮圖無罰與
書視所欲爲諾不待呼功成不有歸之其祖于橋殿堂
必字以普倡其徒千釋言日宣于以祝釐天子萬年天
子萬年期昱孫子有來源源世受其祉
(臣)蔡共武恭校
