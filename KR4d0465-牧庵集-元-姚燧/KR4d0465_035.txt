牧庵集卷三十五
元姚燧撰
詩餘
浣溪沙
舟中紀事
白髮年來自笑余孔方從有絶交書誰憐多病麴生疎
兩岸行人爭抵掌誰家舟上載籃輿江南休問看山
無
菩薩蠻
皇慶癸丑春賞花詞
兩閒日月同悠久算來無比東君壽一歲一歸來光風
吹九垓花枝依舊好只自傷垂老七十六年人見花
能幾春
中秋雨
素娥會把詩人調衰顔不直圓蟾照特地變雲陰江城
三日霖今宵佳節過天上冰輪破纔却放餘輝要看
淸興違
淸平樂
失題二首
水仙裝束風致淸逾淑春竟枝頭添萼緣要與梅花仲
叔生紅從此羞顔甘同桃李漫山不是冥鴻過盡情
教銜子荆蠻
菲菲香雪更照溶溶月管被司花嫌太潔故遣啼鵑濺
血方舒笑臉迎丹雨聲深院珊珊有底春愁未訴向
人紅淚闌干
聞鴈
春方北度又送秋南去萬里長空風雨路誰汝冥鴻知
處朝朝舊所窺魚由渠水宿林居爲問江湖苦樂汝
於白鷺何如
大德改元之明年辰在戊戌春三月十有一日
宣慰麓堂邀飲怪坐客無吾肖齋或云逃生朝
矣卽席賦淸平樂以壽之
南陽昔歲此日懸弧記不料長沙今欵避紅袖青軒負
醉橫欄直楯西東飄殘萬紫千紅不是荼䕷噴雪爭
些閒殺春風
浪淘沙
爲柴氏題
河水發崑崙浩浩泉源餘波九里潤猶存若問是家誰
胄出顯德諸孫今日在淸門玉季金昆能時夏凊與
冬溫直得鑾坡褒一字華袞休論
競渡
楚俗至今朝服艾盈腰喧江鐃鼓節蘭橈士女踏歌巫
覡舞魚腹魂招去古旣云遙讒毁言消修名立與日
昭昭免向重華敷衽跪來直臯陶
余年七十洪山僧相過言别公十餘年面頰紅
潤益加於昔有道然耶因爲一莞賦此曉之
七十鬢雙蓬巳分衰翁煩君休譽面如童只此正爲吾
老騐物理曾窮天地一微躬草木還同桃花初也笑
春風及到離披將謝日顔色逾紅
大德丙午端月十四日立春巧連燈夕求西野
澹齋月澗同賦
春燕玉釵騰又試初燈天公節序巧相仍纖手靑絲盤
出看寶焰層層鞭絶土牛繩巳送嚴凝牙旗鐵馬響
春冰六十九年余治學老病宵興
送貢應奉仲章歸覲宣城
明月萬家砧蟋蟀哀音何人不起故園心一語最難留
斷袖說覲雲林回首玉堂深誰綍綸音都門無酒與
君斟只賦祈招當贈别如玉如金
贈重陽奴
初度菊花秋霜水痕收可知不肯離荆州元就龍山風
力軟破帽颼颼今夕定開舟漲水磯頭淵明解印去
來休夢遶橘齋新草閣檀板輕謳
鷓鴣天
遐觀堂暮飲
誰道䕫龍不致君白頭離亂不曾聞三秦碧樹生春色
千里青山入暮雲何事業底功勲百年五十已中分
從今萬八千場醉莫酹劉伶荷鍤墳
虞美人
牧庵卽事爲李元素作
竹風吹落疎疎雨紈扇收殘暑小軒驀地細香來莫是
鄰家早有木犀開玉環穿耳誰家女自獻歌金縷新
聲和徹紫檀槽袖出烏絲纔說要揮毫
玉梳贈內子
相輝瑜珥瑤釵鳳寶翼蜻蜓動新妝又得水蒼梳人道
秋風何物不瓊琚人無玉質容何害玉德斯堪愛尚
慙猶未十分生聽取明年環佩戛璆然
減字木蘭花
劉子善得常德壽梅圖持歸鎮江壽其父梅軒
壽梅紙本傳常武遠壽梅軒歸北固愛梅無有似君貪
東極吳中西盡楚黃昏淸淺孤山路能對春風旬日
許不如滿歲畫中看冷蘂疎枝常照戸
南鄕子
遊洪山寺
良月大洪山楓葉靑靑桕葉殷一樹桃花修竹裏天慳
連見春風一歲間爭挽插雲鬟日暮金鞍未擬還偏
與歌姝相暎照朱顔應笑詩人兩鬢斑
次馮雪崖韻二首
荆憲品皆加纔罷還除世共華恨殺峴山山下路梅花
誰醉雙瓶玉照沙涂水聽宣麻行脚陽春起未涯君
去莫嗟風土異堪誇君祖鄉鄰我祖家
日覺鬢霜加欲對淸罇戀物華離别紛紛長眩眼生花
易散難摶掌上沙蓬意不依麻未必移居漢水涯前
日曾於遺集序張誇素範淸風有幾家
小重山
蕤女歸寧還襄陽
江渚蒹葭白露晞雲間渾未有蚤鴻飛人情難在别庭
闈攜諸幼孤艇溯流歸七十古來稀乃翁筋力尙未
衰微峴山不是遠相違猶能往淸淚莫沾衣
風雨折枝詞
早是淸明應候風勢如滄海浪怒號空更兼潑火雨冥
濛如何得枝上有殘紅最惜牡丹叢曉來吹盡折教
兒童且爲支拄曲欄中還堪否留客一樽同
定風波
南州以菌生竹間爲蕈幷樹雞瘦薄而赭雖日
乾猶可煑茹此筆竹絲爲之蕈蓋得竹餘氣而
生然以世多未見故祥之余以理推如此唐古
憲僉筆生菌繪爲圖因有是作
五馬雙旌出郡堂歸來椽筆對凝香只爲好書天作意
相戲故生三秀在毫鋩不是畫師生手觸拳曲層雲
連葉幾何長我有一占君試記何事巳開他日判花祥
題軸軒左右埋二石檻植荷其中
族汲淸泉石斛方便疑身巳置江鄕八九吞胸雲夢小
應笑白頭兒戲未曾忘荷葉且看張翠蓋此外芙蓉
誰望集朱裳還有不如人意處遮去碧天明月照泱泱
洞仙歌
石山
伊誰斧鑿此玲瓏巖岫至巧先天化工手又不知何地
夜壑深藏今留待白髮詩人攜走向宣和廢苑睥睨
高株欲轉愁回萬牛首期出處與君偕立則參前卷密
可懷之襟袖尚未敢云能此私從怕雷雨冥冥六丁來
取
對梅
疎枝冷蘂臘前時初破年後纔多玉妃墮問梅軒白髮
寂對空株期三百六十誰同幽坐孔方兄善幻半幅
溪藤貌出緇塵素衣涴當盛暑展圖看遽失炎蒸甚欲
摘傾筐三箇又却被傍人勸休休怕他日鹽羹鳳毛無
和
江梅引
謝王子勉提刑送江梅二首
西湖不近上林隈問江梅定誰栽莫是冥鴻銜子遠飛
來紫陌遊人多不識但驚看靑天霽一樹開獨有使
君憐寂寞爲持杯能幾回玉纖橫管東風外落日樓臺
不恨明朝飛雪滿蒼苔恨殺南溪調鼎手恐遲暮到而
今霜鬢催
年年江上見寒梅幾枝開暗香來疑是月宮僊子下瑤
臺冷豔一枝折入手斷魂遠相思切寄與誰怨極恨
極嗅玉蘂念此情家萬里暮霞散綺楚天外幾片輕飛
爲我多愁特地點征衣我巳飄零君又老正心碎那堪
聞塞管吹
(臣)徐立綱恭校
