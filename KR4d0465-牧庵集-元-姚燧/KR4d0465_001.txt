牧庵集卷一
元姚燧撰
祝冊
加諡祖宗告祀南郊祝文
維至大二年蒼龍巳酉冬十月庚戌朔十有九日戊辰
嗣皇帝臣某臣賴上天之祐祖宗之靈得以眇末之躬
託于億兆京垓臣民之上持盈守成凡今三年身至太
廟兩嘗祼將非獨于親立愛臣家庶亦孝治可先天下
而祠官讀祝于太祖室惟曰聖武皇帝睿宗室亦惟曰
景襄皇帝至世祖室則曰聖德神功文武皇帝名譽之
美垂無窮者多及六言顧於創業之祖垂統之宗開我
後人繼繼承承億萬維年者稱述成功盛德有所未盡
心實欿然謹遣太尉尚書右丞相臣某禋致牲玉燔柴
泰壇昭告昊天上帝加諡太祖曰法天啟運聖武皇帝
睿宗曰仁聖景襄皇帝伏惟圓靈居高聽卑灼臣微忱
敕我祖宗歆此嘉誄臣不勝感激戰栗之至
皇帝尊號玉冊文
維至大二年正月乙酉朔越七日辛卯皇太子中書令
樞密使臣某謹率中外文武百僚頓首頓首謹言昔我
世祖旣平炎趙質之於書幅員廣長振古無倫覆燾之
下八紘萬國莫敢不庭何獨一王西北岸然憑道阻修
方命正朔德綏之而不摯威董之而不讋夫豈不能聲
罪致罰深入其地終以聖人親其宗親包荒有年成宗
繼序憤久驁頑天鑒昭明於裕皇孫獨異陛下授以太
祖皇帝信寶撫軍漠北是固以張足付神器之本時未
及冠承命卽行其視萬里莽閴寒冽之鄕不遠不難如
堂適庭至則奬厲諸軍修明法志簡拔果毅均苦分勞
解衣燠寒推食飫飢洸洸汔汔士氣日作睿算伐謀待
宼歲至奪人以先身踐戎行霆馳電擊大北其羣虚巳
不矜日愼一日始終十年不狃屢勝狂狡不懲悉銳來
加當以選鋒伺間出奇盡襲輜重彷徨無歸度不能軍
耄倪纍纍降口百萬致兹敉寧平四十年未靖之梗成
兩祖宗未究之志天下之人聞其風聲思覩天光者顒
顒翹翹九圍一心握是乾符歸正宸極弛武事之夙習
洽新化以文治立愛自親曾未旬浹上尊太后問安以
時下建儲宮庶政是先又舉列聖未遑之典欽崇元祀
玉瓚黃流薦祼太室還蹕龍興徘徊太祖龍旂九斿劗
金于斯肇基帝業爲城中都又以孔子垂範百王將二
千年而顯諡未稱加大成于至聖文宣王上立勞于軍
與凢庭臣悉大賚之間歲不登旣賬旣恤虞施未博民
罹罪罟再肆大宥至德難名赫赫巍巍惟天爲大掛一
漏萬井觀如斯求可盡臣下歸美報上者惟是徽稱謹
奉玉册玉寶上尊號曰統天繼聖欽文英武大章孝皇
帝欽惟陛下立心天地立極生民茂對鴻名于億萬年
皇太后尊號玉册文
維至大三年歲次庚戌冬十月甲辰朔越五日戊申嗣
皇帝臣某臣伏思顯考順宗未臨海㝢眇眇小子託其
遺體顧踐丕基惟事聖母養以天下何無不有何欲不
臻而隆名盛典辭未見俞非臣所以表微忱酬大德也
欽惟皇太后陛下眞順而齊肅淵哲而剛明居常處變
愛威異施臣在先朝受詔漠北往撫諸軍可謂遠役以
義割恩縱臾其行迨&KR1741;河陽永懷彌切親至五臺禱于
佛乘尚憑陰隲早遂振旅殿閣是崇靈貺用昭旋聞國
恤併日馳赴邪謀方興授册儲皇曾不再日掃淸宫掖
待臣以來卑付神器自非睿斷安敉內訌往歲鑾輅再
&KR1741;五臺净供大修以畢夙願極心爲臣天燾地持日居
月諸其大其明非言所喻詩之言曰母氏劬勞推之眇
末咻仁喣慈百倍爲艱圖以報塞惟崇顯號者強而名
之庶幾聖德昭明天下是用類于上帝禋于太室奉玉
冊玉寶上尊號曰儀天興聖慈仁昭懿壽元皇太后欽
惟皇太后陛下慶躋莫上之尊福衍無疆之歴菲躬是
保慈訓是承
詔制
行銅錢詔(年十月至大二)
錢幣之法其來遠矣三代以降沿革不常世祖皇帝建
元之初頒行交鈔以權民用巳有錢幣兼行之意蓋錢
以權物鈔以權錢子母相資信而有證今鈔法一新期
於公私兩利重惟經久之計必復鼓鑄之規
至大三年十月赦
朕自嗣守丕基致孝太室奉上玉冊寶加諡太祖爲法
天啓運聖武皇帝光獻翼聖皇后睿宗仁孝景襄皇帝
顯懿莊聖皇后世祖聖德神功文武皇帝昭睿順聖皇
后裕宗文惠明孝皇帝徽仁裕聖皇后順宗昭聖衍孝
皇帝成宗欽明廣孝皇帝貞慈靜懿皇后于斯之時宜
降德音誕告天下猶恐數赦或賊良民今因西北叛王
不受正朔五十餘年其子齊博爾蓋愆前人盡數部衆
歸命闕庭乃庫庫齊謀爲非覬未忍置理刑以輕典與
夫崇建大刹上爲列聖報德冥冥下爲生民祈福昭昭
者亦旣成功皆我聖母之德之致己於此月五日奉玉
冊玉寶上尊號曰儀天興聖慈仁昭懿壽元皇太后屬
大慶禮成宜敷渙號以新民聽於戲凡在有司一乃心
力以輔予治期底隆平
卽位詔(年三月至大四)
惟昔先帝事皇太后撫朕眇躬孝友天至由朕同託順
考遺體重以母弟之嫡加有削平內難之功于其踐阼
曾未踰月授以皇太子寶領中書令樞密使百揆機務
聽所總裁于今五年先帝奄棄天下勲戚元老咸謂大
寶之繩旣有成命非與前聖賓天而始徵集宗親議所
宜立者比當稽周漢晉唐故事卽正宸極朕以國恤方
新誠有未忍是用經時今則上奉皇太后勉進之命下
徇諸王勸戴之勤三月十八日于大都大明殿卽皇帝
位凡尚書省誤國之臣先巳伏誅同惡之徒亦巳放殛
百司庶政悉歸中書命丞相鐵木迭兒平章政事完澤
李道復等從新殛治其可爲今法程拯民急者具如左
方於戲凡爾有官君子皆古所謂治天職食天祿者宜
一心力欽乃攸司無替朕命
左丞許衡贈官制
天非繼聖學之墜緒則不生命世之大才國欲與王道
以比隆肆用爲烝民之先覺何物故之巳久尚人思之
未忘故資善大夫中書左丞集賢大學士兼國子祭酒
兼領太史院事許衡玉裕而金相準平而繩直出處則
惟義所在言動亦以禮自持休休焉有容屬屬乎其敬
人能弘道惟朝聞夕死之是期我欲至仁匪晝誦夜思
而不得行巳似秋霜烈日化人如時雨和風來席下之
摳衣滿戸外者列屨達簡在帝心者率多丞弼窮固守
師說者不失善良鶴鳴九臯而聲聞於高鳳翔干仞必
德輝乃下爰立相以堯君舜民之志所告上皆伊訓說
命之言丹扆斥姦少不避雷霆之軋擊靑臺治歴本于
筴日月而送迎繇理窮而智益明隨任使而職斯舉今
旣亡矣誰其嗣之於戲在爾身有垂沒世之名于朕心
有失同時之恨雖成廟納書以命諡固巳振木鐸之高
風而功臣胙土則未加用申錫蜜章于下地光靈如在
寵數其承可贈正學垂憲佐運功臣太傳開府儀同三
司追封魏國公仍諡文正
中書右丞相塔喇台追封淇陽王制
出入帷幄在人十能而巳則干訏謀廟堂爲相一年而
疾居半竟邦家之殄瘁宜王禮以追崇具官某維昔開
國之遺苗乃今太師之元嗣由爾世胄爲我親臣事世
祖至今也凡三朝職食官而久者非一日灼其廉明而
忠亮與夫恭遜而溫文眷兹中書出庶政之原居以右
相絶百僚之席使加中政機總六軍善調護而長宮師
監纂修以成國史加此重責皆所裕爲一德可以寬鄙
夫片言奚止簡繁務思過榮之可懼視倖利以不貪同
綰銀艾者十人爾先辭免其太尉均受錫田以萬畝爾
獨還致于司空觀父子之並相一門求聖賢與尚友千
古攺爲攺作緇衣何賴乎武桓拜後拜前赤舄未慙於
周魯方歌功於淸廟倏委魄於玄閭豈意少者殁而老
者存益信神難明而理難測憐乃公獨傷於漠北誓爾
後均胙乎淇陽於戲何但上下牀盡餘子可束之高閣
如失左右手慨正人不作於下泉咨爾靈明歆朕休命
可特贈封諡爲懷忠昭德佐治功臣開府儀同三司太
師上柱國淇陽惠穆王
索隆噶台贈營國威翼公制
朕聞康王之入端門其從呂伋文帝之來代邸亦拜宋
昌固知非心膂之臣不以付爪牙之士某官某任足以
致遠斷可爲克剛以世祖見萬里之明于親臣極一時
之選愛其春秋之方盛責以夙夜之惟勤昉試于中俾
執干而衞闕旋出之外與受鉞以平淮召移全軍往追
叛戚旣誓捐軀之許敢辭奔命之勞何以報之所未聞
者杯盂璨瑳以陳玉賓虞秩秩之初筵鞍勒盤陀以校
金人避騤騤之上駟榮生如此哀死可無庸建爾於上
公卽家爲國廣綏予之孝子與親共尊靈而有知歆是
殊渥
楊恭懿贈弘農郡文康公制
聲相應而氣相求允謂風流之二老生有封而死有贈
式昭恩數於九原其肩隨許魏國者誰歟而目爲秦君
子則公也故集賢館學士太中大夫兼太史院事楊恭
懿抱經濟學恥章句儒守四書爲入道之階梯持一敬
爲立身之根柢其辨析則江河之莫禦其操履則山嶽
而不移信蠶有績而蟹有匡化三輔喪親之自致無鶉
生突而䍧生奥視萬鍾於我亦何加所師授者皆成德
逹才有朋來者必忠告善道非商山之幣不起而宣室
之席始前由道德禮樂刑政蘊之胸故歴象日月星辰
指諸掌明朝花謝數之精者堯夫何處星來君其問諸
李郃是皆非常人所企及宜其爲吾道之指歸今也則
亡誰其能及於戲天下之事日銷月鑠惟餘不朽之聲
名關西之風山高水長尚爾克開其苖裔英靈不昧異
渥其承
劉秉忠贈趙國文正公制
運際風雲不可謂生時之無益名垂宇宙斯克當沒世
而不忘將求若人展無與匹開府儀同三司太傅上柱
國趙國文正公某淵深而智山靜其仁方見龍之在田
嘗迨天之未雨貫百王之一其道于聖學以開明敷五
典之三爲綱肇人紀之修叙身本斯立政條用張頒祿
于陜之東西屯田于淮之南北從征六詔與越三江贊
神武不殺之仁洽民心好生之德咸嘉謨之入告至大
業之佐成是以楓宸之念功俾于蘭省而總政屬王旅
簞壺之迎勞隨王輿文軌之混同而獨身不及見之亦
衆心所甚惜者至元之贈進保爲傅大德之諡以正易
眞在先朝之恤雖曰己隆自今日而思猶答末盡何功
臣之見後復太師之未加豈朕待爲于爾其告於戲非
登朝霞以棲其魄從往聖陟降于帝庭則抱明月而遊
乎方訪裔孫徘徊於神道章追刻密恩重書棺
王思廉之考贈恒山郡正獻公制
陰雨膏之由太山出雲于膚寸滄浪淸者乃嶓冡導漾
之濫觴卽物理巳然而求見世德自微而著某官某之
考炳禀姿温粹涖事敏恭知惟讀其父書示不忘乎家
學方兔在野之並逐猶鴻集澤之未安筮仕其時立勞
于國爲令雖囿乎百里施治可型之四方收敲朴之威
以求得情乎獄拒摧筦之策以堙興利之源得古人用
其一緩其二之心故取民也有制非後世朝而三暮而
四之術其得民也以仁逮夫中統之建元治最十路于
宣幕不享其身者淵停而雲滀以昌爾後者天施而地
生由服勤祖宗之兩朝俾進秩丞疑於二品於戲推子
以及其父不子大郡以疏封知臣宜莫如君曷報舊人
之共政
妣贈恒山郡夫人制
婦人之爵視夫若子之貴賤而爲崇卑夫貴而子卑官
始大而終成寥寥無聞夫卑官子致位將相故人生榮
而死哀之雖勢之必至營魄有知寵數欽若然猶視嫓
德娠賢之何如某官某之妣武氏其夫雖未至于顯庸
而盡瘁州縣惟恐利澤不加于民而聲名日延可謂嫓
德迨其子壯美知世祖典瑞於中大官再上食必以見
及而不後之隨時燠寒歲賜之服而克翼翼小心未嘗
見貶于聖訓者兩朝四紀自宥密而進丞疑而館閣于
月旦評者推傳相爲稱首謝事而去晚有宫賓之招亦
以老辭凡若此者皆出斷機之教可謂娠賢汝武氏兼
有之斯具美矣
散周氏塔塔爾贈蜀國武定公制
朕惟他臣之家由其子孫位登將相故褒命其親上及
三代皆有國之禮經崇大臣也具官某惟爾家則不然
尚論其世雖源遠未分而同出於天潢矧其考博囉岱
呼爾罕有功太祖立國之初及爾之身承是勲勞由帶
憲宗御器械出秉旄鉞疆理四川西起劍閣而東盡蘷
門勁騎一蹂而宋人去平土城郭壁山柵水假息歲月
不敢出犯其鋒非獨爲國震耀武威張今混一之本使
爾子孫席是以興接武爲將纘乃舊服亦爲爾家邁德
之祖求他臣家由子孫貴以褒命者語豈同日哉於戲
可嘉也巳
考贈蔡國武穆公制
知臣宜莫如君凡曰有勞而必報推子以及其父父雖
未仕而亦封實原始之教忠特飭終而追恤具官之考
福寬初由力穡旋致豐貲嘗倒囷以周窮率裂劵而免
負俾鄉鄰傾心而懷惠善頌其冢鍾光嶽全氣以生賢
元勲于國祿及養以五鼎年幾躋於九齡於戲世皆流
澤于目前潢汙隨涸爾獨揚名于身後華袞何加尚其
光靈服此茂渥
妣贈牛氏蔡國夫人制
四民之中士無恒產工利器用商遷有無而皆資衣食
于農斯古有國官人必于力田由善務本故生子勞而
向義多爲鉅臣具官某之妣牛氏由生令子當今季朝
砧夕鼎之時獨完其宗來歸吾元以開勲爲顯諸侯而
與其夫安享祿養以終循是褒章宜及所自
某官之考贈韓國敬穆公制
惟勤夙夜莫踰暬御之臣何物暑寒敢曰休安其室屬
世皇之違豫召路寢以入居方憑几之道揚俄綴衣之
庭出恨不攀龍髯而俱上悼其附鳳翼之不終從事孫
曾如臨父母最是三朝之知遇加於百辟之等威何以
報之先德用章庶其逝者下泉無憾某官某之考秉氣
通正爲才裕優當僉其國之都議司聞振下民之餓羸
者損布爲端之三百與米爲斛之一千百銀桶之副諸
五金品之亞者初匪干民之譽如家量貸而公量收實
以推君之仁示朝信道而工信度種德若此生賢則宜
求臣鄰之顯親至師垣之極爵於戲高車駟馬維不覬
于生前袞冕桓圭亦足華于身後光靈不泯明命用歆
妣賈氏贈韓國太夫人制
夫封婦命雖君禮臣之所同子貴母榮以古驗今而尤
異欲彰孝之潔白可後典其焚黃某官某之妣賈氏賦
質柔嘉爲心恭懿出移天北山之李宜爾室家求奉祀
南澗之蘋奠其宗牖匪眞善閨門之主饋又佐割帑廩
以振饑如聞壼外之婣皆曰女中之士篤生哲嗣實爲
親臣於戲由雛引以鳳飛故得飾終於下土信蟹匡而
蠶績可以興孝于他門
妻韋氏封韓國夫人制
惟爾之家世緒絶遠自漢儒賢及玄成父子繼爲丞相
傳魯論於灰燼之末實開道統之源至唐其族尤盛女
爲后而男尚主與仙李蟠根相終始歴數百年其遺澤
餘波及爾身者與衮衣赤芾者匹最爲近象于魁三而
朱幩翟茀以朝何異去天之尺五出門輝耀行路咨嗟
可謂極命婦之榮而未正小君之號不其闕歟爲降恩
綸
中書左丞相阿都台追封順昌郡王制
臣爲委質勞於同軌之間國以念功恩以襚衣之後雖
飾終其時有所未及在追恤今日烏可或遺爰寵幽褒
用昭異數具官某力齊嶽負量與川涵託開國將種之
苞根挺明堂工師之大木受任閫外賈勇籌邊爲憲宗
入蜀之前鋒因殘百粤非世祖投江以尺箠不返三苗
報效之私寤寐不置百其身以奚恤一乃心之是期會
師征險順而貞得夬剛决柔之兆考版圖之幅裂秉旄
鉞以鼓行將削尊號于偏方必使義聲以先路勢乘破
竹名正苞茅有不待陳風蛇之蟠而已飛塵星馹之捷
如震如怒袵金革北方之強于理于疆盡江漢南國之
紀羣黎壺漿而崩角幼主席槀以泥頭瘁事非伊成功
能爾凡十年爲丞于行省奄一旦違世於先朝白雲香
歸于青山淸風空遺于黃閣像未麟臺之貎服先龍袞
之升旣進師垣又建王國俾大書于神路過者式焉示
絶等于臣鄰忠則勸矣尚膺茂渥少慰營魂
妻扎拉爾氏追贈順昌郡夫人制
大帝立極之十五年嘗曰昔我太祖戡定中夏日不暇
給由天未厭宋德帝制偏方命將出師一家天下今惟
其時曾不三年墟其廟社雖曰睿算萬舉萬全亦大臣
奉辭宣力死職忘身有以致兹厥功茂哉用是追崇故
光祿大夫江西等處行中書省左丞相阿都台爲推忠
翼運功臣開府儀同三司太師上柱國順昌郡武敏王
其故妻札拉爾氏在父母家幽閑而禮其移天也淑愼
有聞所可䀌傷在不壽考以語嫓德不及夫丞相建希
世之功以語娠賢不得食子大夫紏官邪之祿非賁玄
壤曷慰貞魂
妻哈達奇氏封順昌郡王太夫人制
漢祖王吳芮於長沙郡史豈及其家爲晉武君祐妻以
萬歲鄉夫則未嘗王也求能兼者伊何人斯非爲臣利
用行師有瓴水建高屋之功則其婦大疏封爵無女蘿
施長松之好具官某妻姆于華望嬪我元勲貞順範乎
閨門恭儉化其姻里問安興聖錫宴大明導必中貴人
以前坐則外命婦之上寵莫宜于象服光何賴乎魚軒
皎日穴同天豈私從其死矢高風物表人則爭仰其生
榮與爾貽謀服我休命
張弘範贈齊國忠武公制
由弓冶而爲箕裘世其家之餘子用詩書以驅鋒鏑儒
能將者幾人非資文武之全才安立功名于昌運鎮國
上將軍江東建康道宣慰使都元帥贈銀青榮祿大夫
平章政事諡武烈公張弘範純明而敏學沈毅而善謀
爲二千石則有譽于魏邦嗣萬夫長克用光于蔡國城
濟南夾寨卒圍齊盜以梟夷壁漢陰上游式遏荆蠻之
豕突&KR0916;長江而先濟拔列郡之後降獨制帥堅守其揚
州盡全師反攻吾木柵奮前茅以騎擊居顔行纔十三
人麾後騎以鼓乘斬首虜倍九千級震兵威于淮右授
使節于江東方遣伻趣三宫之入朝其丞相挾兩王以
出國建僞號以干正朔萃亡命而蠢甌閩率趨利之孤
軍活坐屠之一郡獲俘不馘就敵是求遂令衆叛以親
離猶且兄終而弟及轉偷生于溟海竟滅跡于崖山萬
里言旋九重入覲殷腆之紀緒巳絕吳語之勞苦甚温
方恃爲祈父之爪牙而遽啓曾參之手足於戲雖爾身
不及識而世祖告策則具存于朕心不能忘在功臣胙
土之未錫故即發身之自爰疏賜履之封尚其明靈服
此茂渥
妣贈齊國夫人制
身先齊家所以立興仁之本天昌厥後昭其有教子之
方憫爾劬勞寵之贈䘏贈推忠效節翼運功臣太師開
府儀同三司上柱國齊國忠武公張弘範之母趙氏肅
穆持正含弘有容心靜而安惟修善以積慶氣稟者秀
能爲國以毓賢信有開之必先庸厚報其所自令譽永
傳于千古湛恩下及于九泉於戲後之視此亦猶今典
章具在逝者如斯未嘗往神爽如生
妻封齊國夫人制
因親教愛孝可移忠揚名顯親報不忘本彝倫所繫典
則用彰贈推忠效節翼運功臣太師開府儀同三司上
柱國齊國忠武公張弘範之妻某氏厚積慶源恪遵禮
範純乎坤道能靜守于母儀正于家人可敦勸于風化
親見門閭之高大載加名爵以推崇佩此光榮俾之耆
艾於戲寵章所賁推吾永錫之仁慈教是遵尚勵堅貞
之節
鼐呼封營國顯公制
開國居先亦旣攀龍而附鳳傳家有託尤在峙鵠而停
鸞非天不享而日斯邁故北京路噠嚕噶齊鼐呼自夫
幼學以及壯行藹翩翩佳公子之稱植矯矯大丈夫之
操嗣爲元帥代其耄親虎節相承可謂父菑而子播龍
光不爽式昭臣敬而君仁纔纘舊服之數年遽棄慈闈
于一旦噫雖功不施于遠而芳其流則多有後而才方
將天門之宿衞於中何憾巳增泉壤之輝光加有褒章
以慰貞魄
妻封營國夫人制
仙李蟠根天桃華灼旣及閨其名族而作配于元戎內
佐堂構其父基外勉勤勞于王事棄詩書乎馬上髀肉
從消對勲業于鏡中鬢毛未攺何爲不淑俾稱未亡求
斯世之賢哉亦爲女之士者於戲適從夫而死從子身
旣令始而令終高爲谷而深爲陵名必傳今以傳古
烏雅爾贈營國忠勇公制
惟太祖之基命龍遂乘雲有良臣以樹勲魚猶得水展
我同姓豈伊異人具官某氣鍾光嶽之純全誠貫金石
之堅確智足謀國勇則冠軍佐天運之維新憤人心之
未定旣降復叛必煩以行旣自北而徂南首遼尾魏亦
攘左而塞右膺齊背秦語其跋履於四方數豈戎衣之
百襲爲庸巳懋其報宜豐可當非劉氏之不王姑啓若
魯侯之大宇併申褒典少慰英靈噫佳城之鬱年三千
名固巳昭乎白日分國於肇州十二澤期不斬於黃河
妻李氏贈營國夫人制
佐命龍飛及見九斿之大旆剖符虎節可輕十乘之元
戎贈以報其忠勞禮宜均乎伉儷具官某之妻由有淑
質莫不令儀鬱桃李之穠華藹茝蘭之芳佩季女齊而
奠牖吉蠲克謹其禴祠之子狩而韔弓險阻備嘗于軍
旅實從于疆而于理豈專宜室而宜家於戲雖魚軒未
及于生歸以新觀美而象服可由乎死冺不大疏封
張柔贈蔡國武康公制
風雲從而龍虎騰物有感于類應日月出而螢爝息理
無待于他求具官某當聖武蹂山東而北歸旋貞祐棄
河朔而南播俾司留鑰兼秉帥麾知歴數之將窮束干
戈而胥附殄孔山堅壁之賈瑀抗眞定反虜之武仙徙
治保州斬荆棘以立府寺從戎汴闕棄寶玉而收圖書
事睿太憲之三宗封易淶遂以萬戸至世皇移全軍以
成毫偃枹鼓不鳴郊壘者十年懲齊虜削諸侯俾城燕
平板榦可壯邦畿於千里年雖云其耄矣功誰出其右
焉求先朝爵之上公何啻無十一於千百故今朕贈以
太傅實加異尋常而再三又增賁於九原兼追揚及二
代而父而子皆使同大帝之已封我祖我孫可謂于功
臣而無負庸躋絶等以慰明靈
妻毛氏贈蔡國夫人制
朕惟祖宗創業之艱必有摧鋒宣力不二心之臣雲從
影附克戡多難以成耆定之功是用賁以追錫之榮而
配亦與焉於戲非吾將相勲業之家其孰能得之具官
某之妻毛氏淑愼柔嘉涉獵書史在金叔世實與蔡國
同其艱危及後爲顯諸侯憤世婦人妒悍爲俗寧殄其
夫之後不使媵侍在側者而獨善逮其下藹有惠及小
星之譽男女二十餘人教養不異巳出故敦勸閨壼者
莫不舉是爲師先朝旌異之賜衣一襲詩曰鐘鼓于宮
聲聞于外者其不信然死旣同穴而追崇者其可異諸
乎
(臣)馬啟泰恭校
