牧庵集卷十四
元姚燧
神道碑
平章政事蒙古公神道碑
燧持憲節使江之東三年當大德癸卯光祿大夫上柱
國江浙行省平章政事公之三子山東宣慰使罕都與
江東建康道肅政廉訪副使拜都及行河南省參知政
事額森特穆爾譜其系狀其事以請曰先公三宿墳莽
矣其忠以事國孝以繩家光大而雄偉者不及今焉鑱
之金石將日遠日忘奚以示遺冑于無窮敢屬筆子燧
以與憲副聘事此道義不可辭乃序之曰公蒙古氏諱
博囉罕輝和爾公之曾孫嘉木和爾公之孫扎魯和托
公之子始輝和爾與兄威伊特俱事太祖時太疇盛彊
威伊特謀往歸之輝和爾苦止曰帝何負汝而爲是竟
去追之不復雪泣而歸請獨宣力帝貳之曰汝兄與衆
皆往獨留何爲無以自明乃折矢誓曰所不終事帝者
有如此矢帝感其誠易名希襌約爲按答蓋明炳幾先
與友同死生之稱帝後與王罕陳于哈喇眞彼衆我寡
敕烏嚕一軍先發其將瑪楚岱玩鞭馬鬛不應希襌請
曰戰猶鑿也匪斧不入我先爲鑿諸軍斧繼顧帝訣曰
臣萬一不還三黃頭兒將軫聖慮者辰入疾戰大敗其
軍晡猶逐北敕使止之乃旋師免胄爲殿腦中流矢帝
傷之曰朕戒卿蚤休兵竟創而歸親爲傅藥寢與同帳
踰月而卒帝曰曩濟勒錦爲敵將實禦希襌其以濟勒
錦民百戸屬希襌子世世歲賜勿絕其族散亡者收完
之卽封北方萬家太宗以其子蒙克爲郡王又俾貴臣
呼特呼大料漢民分城邑以封功臣割泰安州民萬家
封郡王歸奏帝問蒙古之民何如是少對曰臣今差次
惟視太祖之舊舊多亦多舊少亦少帝曰不然舊民少
而戰績則多其增爲二萬戸與十功臣同爲諸侯者民
異其編烏嚕爭之蒙古舊兵不及臣半今封顧多于臣
帝曰汝忘而先玩鞭馬鬛事耶後諸侯王與十功臣旣
有土地人民凡事干其城者各遣斷事官自司聽直于
朝公年十六爲斷事官世祖正宸極以從攻叛王額哷
布格功賜其軍騬馬四百匹金銀幣帛稱是尋詔入宿
衞曉近臣曰是勳閥諸孫從其出入禁闥無輙誰何李
璮反詔將蒙古一軍圍濟南鈔益都萊州賊平決獄燕
南人稱明允賜衣一襲雲南王呼格齊爲其省臣巴哈
丹輩毒殺事聞敕中書擇可治其獄者凡四奏人皆不
當旨丞相希札舉公且言敗事臣請從坐帝曰之人則
可公辭臣不愛死第年少目不知書帝曰朕方恃卿求
皇子死尚書拜特穆爾知書惟可使之簿責其事是否
一委自卿明日愼無歸咎輔行也且聞卿不善飲彼地
多瘴宜少飲敵之未至四五驛所巴哈丹遣人負金六
籯來迓公曰雲南去朝廷遼邈省臣握兵不安其心將
懼而變乃好爲語遣之旣至盡以金歸省而竟其獄得
置毒情殺之而還奏可顧希札曰卿舉得人賜兼金爲
兩五十武備寺奏令入筋角惟蒙古以時夥于常歲帝
曰其報賜之自今凡蒙古事無大細如扎拉爾事統安
圖者悉統于博囉罕八年授昭勇大將軍右衞親軍都
指揮使虎符大都則專右衞上都則三衞兼總十一年
授金吾衞上將軍中書右丞大師南伐分軍爲兩制曰
其右受巴延阿珠節度左悉委卿指一犯法臣曰如博
和哩默色朕不責也俄授兼淮東都元帥軍于下邳公
策諸將曰淸河居宋北鄙城小而固與泗州昭信淮安
實相犄角當水陸衝未易卒拔可頓大兵爲疑海州東
海石秋違此數百里其守必懈吾將輕兵倍程而東其
守臣可襲虜也師至海州丁安撫果下石秋東海隨下
淸河史安撫聞之亦下不一月而下四城宋主旣降而
淮東諸州猶城守故太傅巴延入覲還密詔公進兵拔
淮安南堡戰白馬頭又戰寳應棄高郵不攻由西小河
達漕河據灣頭堡斷通泰援竟拔揚州斬其制帥李庭
芝淮東諸州悉下賜西域藥及蒲萄酒介胄弓矢鞍勒
會分江南之州隷諸侯王及十功臣又益封公桂陽州
十四年遣平叛王珠爾噶岱于應昌賜玉鞶帶幣帛與
博囉罕同署樞密院事未久授北京右丞旣至召還會
南土多反者詔募民能從大軍進討者俾自爲軍其百
去千夫惟聽其萬夫長節度不役他軍制命符節一與
正同已行矣公疾不能自陳令董司徒文忠入言今有
日所出入勝兵何啻百萬何假此曹無賴僥倖之徒以
壯軍威臣恐一踐南土肆爲貪虐斬伐平民妾其婦女
槖其貨財民畏且仇反將滋衆非便召輿疾入帝視其
色瘁然賜坐與語重承董奏可之適常德入朔唐古特
一軍殘暴其境如公所策敕斬以徇諸是軍皆罷之十
六年哈喇蘇博囉蘇烏拉罕蘇呼肯皆彊宗也勢不相
一求遣大臣來莅詔令公往凡居是三年十八年以右
丞行省甘肅時大軍駐西北仰哺省者十數萬人自陜
西隴右河湟皆不可舟惟車輦而畜負之塗費之夥十
石不能致一米石至百緡公經畫得方供億不乏賊不
敢窺邊者二年二十有一年授龍虎衞上將軍御史大
夫江南諸道行御史臺事黃華反徵內地戍兵進討未
能平賊多奴良民以歸公令監察御史提刑按察司隨
在紏覈皆土還之以疾歸會諸侯王乃顔反帝欲自將
征之公曰始太祖分封東諸侯王及侯其地與戸臣始
知之以二十率之彼得其九蒙古烏嚕札喇爾鴻吉喇
特伊奇喇斯五諸侯得其十一彼力滋多吾亦滋多吾
有衰耗彼亦衰耗然要其歸五侯之力終多彼二惟責
徵兵五侯自足當之何煩乘輿臣昔疾今愈請事東征
制可賜介胄弓矢鞍勒命公董是五諸侯兵以行與乃
顔接戰屢摧其鋒再與其黨一王塔布岱戰淫雨不止
軍以乏食求却公曰兩陣之間勿作事先巳而彼軍先
動公悉衆乘之逐北二日身中三矢擒塔布岱斬和掄
輩後與伊羅勒太師合力始誅之賜銀爲兩四百五十
幣帛九不再月其黨一王哈丹復叛公再請往詔與諸
侯王鼐瑪岱討之公狃于屢勝一日不虞賊游兵卒至
止從三騎返走有壑絶前廣二丈深加廣半追兵且及
獨公策馬能越三人後者皆見殺人以爲天相忠義後
逐北極于東海之壖哈丹自引去獲其二妃斬其子拉
塔于陣凡戰四年所俘金銀悉散將士以故人致死力
賊平敕一妃賜鼐瑪岱一妃賜公陳金銀器延春閣召
東征諸侯王及公至將分賜之問公汝家是器幾何鞶
帶有無公曰以陛下威德奉身之物亦畢備矣帝曰朕
出此物本酬卿曹之勞在人則伐其能以幸多取朕問
猶曰旣有可謂謙挹不眩于貨者豈令其徒手歸姑賜
是器五百兩二十八年改河南宣慰司爲行中書省求
可首是省平章者凡三奏皆不允末乃及公則可授榮
祿大夫平章政事淮鹽爲引歲六十五萬前政多逋至
公如額而集賜異幣一開封監縣特穆爾告廉訪使胡
某不戢其民昏集曙散縣簿陳勣置巡屋器械于村又
周劉光店爲墻四其門扄鐍司夜出入詔公按之皆誣
杖而徒戍南邊後詔天下括馬不當及公等之家公曰
吾家有馬羣連郊坰不思佐國無以爲方三千里官民
之倡其入騬馬十有八匹河水遷流無常民訟退灘連
歲不絶或以其地投獻諸侯王求爲佃民自蔽公奏止
之仍著爲令河後泛濫堤埽橫潰歸德睢州汴梁水及
城下漭爲巨浸公親行視督有司捍完之皇上元貞二
年遷公平章陜西未行而改復爲河南入覲奏蒙古一
軍戍北歲久衣率故弊請以臣泰安州五戸歲入絲一
斤積四千斤盡輸內帑易爲匹帛分賚諸軍上以爲善
敕逓車送達軍中賜銀爲兩百五十幣帛三陛辭之日
上諭之曰卿今白鬚世祖德言實足聽聞事更加愼中
書平章喇眞宣政院使大食蠻合奏始者伐宋世祖分
軍爲兩右則屬之巴延阿珠左屬之博囉罕今巴延阿
珠皆有田民而博囉罕獨無可後上曰何久不言豈彼
恥自白耶其于淮東所嘗戰地高郵己籍之民賜五百
戸以上中下率之上一而中下各二及圈背銀倚比再
至汴踰年凡流外官久滯不銓旅食道宫者旬月皆出
之大德之元叛王雍和爾烏蘭巴哈來歸公遣使馹聞
始是諸王叛由其父是輩小弱若無與知今焉來歸宜
棄前惡以勸未至上曰是奏深契朕衷改平章湖廣賜
金鞍勒至汝寧合福建省于江浙授公光祿大夫上柱
國江浙等處行中書省平章政事賜白玉帶夏旱隨禱
而兩杭之豪民十家入賂于官大爲釀務高其估而專
其利酒日醨惡公變其法張省四憑其富畜凌轢府縣
肆爲姦利自刻木牌與交鈔雜行民間實侵貨幣與國
爭利又盜隄海之石墻其私居公欲斬之而中書刑曹
當以杖然亦由是大姓始重足立矣以大德庚子五月
二十有二日薨于臨安寓舍年六十有五以其年七月
八日葬于檀州西北太行山不封最其平生典兵則右
衞都指揮使都元帥樞密院風紀則御史大夫宰相則
三爲右丞四爲平章與夫四十七年馬足所及西南雲
南西北金山東北海隅東高句驪東南吳閩再討叛臣
四征叛王其間事平而疾聞變請行惟以有國艱虞爲
憂視轉鬭乎萬里之遠歴歲之久若堂奥之朝夕焉雖
風雪皸瘃其膚鋒矢交集其躬飲食飢渴不時其口體
皆不避恤必致寇首戲下歸報終事而止眞凛凛有曾
考風上尤眷重之若世祖身御&KR1060;鞬弓矢皆百世傳寳
不以賜臣下者惟以賜公海東靑雜鶻先朝多或十賜
惟至白鶻觜爪玉如聖語曉曰是禽惟朕及鷹師所鞲
以卿世臣諸孫宣力之多日桑榆矣無以娛心河南治
地平衍而遠且多陂澤鵝鸛所集時出縱之使民得見
昭代春秋蒐田之盛不敢萌啟邪心皆殊錫也夫人某
氏男四人宣慰憲副參政季博羅公于庭臣居家最名
有法夜分不寐諸子列侍其側聽談祖宗故實母敢或
歸私室宴奉樽俎迭歌舞以娱賓亦無有酒失者女六
人長適國戚巴拜次適色徹肯平章子僉書樞密院事
完者次適國王弟布哷齊次適伊克徹爾太師弟克哷
出㳄適山東宣慰使必匝雅幼在室銘曰
皇矣太祖肇造方夏右之左之惟十臣者公之曾考展
一其中矢矢瀝告帝視友同敵陳來加挺戈而出大崩
其軍免胄而入五兵之長無矢不仁懋功是創由賊叩
輪帝側其心百俘償死顧成嘉止旣王其子迨分茅土
帝自等差國以泰安二萬其家公祖王季勤勣克類再
傳而公世祖之事勲閥遺苗帝植以培而獨于公嘗譽
其材聽于禁闈無止入出翼翼其心彌謹自律隨遇而
安利患靡干承命卽往奚遠奚難東北海隅西南六詔
甌閩炎陬金山遐徼聞有難虞必請赴趨大獄叛藩無
一漏誅人臣憲憲曰省臺院平章大夫宥密鈞踐先聖
今聖賚予優優良駟天閑豪集御鞲櫜鞬介胄鞍帶衣
裘黃白之金委家如邱皇矣太祖于疆于理惟公曾考
實成其始遺厥大艱卑之神孫神孫世祖闢乾翕坤考
其皇輿南北猶判孰是浙右羸鬼歆裸大興師征嶻嶪
百城罔不簞壺竭蹶義聲傳其國都孱主銜壁叢爾淮
東諸州猶壁詔公進攻盪殲渠兇九域攸同公焉成終
將天之意悠悠或在成始之孫宜際斯會益封桂陽江
嶺外內于乃先烈克光以大嘗聞古先誓侯功臣泰山
如礪國以永存嗟公王孫國泰山下權輿礪如其自今
也
平章政事徐國公神道碑
公伊札吉臺氏諱徹爾曾祖台齊初將突騎百夫宿衞
從太宗戡定中夏又&KR1524;平宋彭義斌俶擾山東太宗分
土功臣由徐邳再刳於兵戸不足萬故國以兩州祖納
呼憲宗伐宋師由蜀入從攻合之釣魚山戰疾力考奇
嚕俱監其國以世祖建極中統之元庚申夏五月十有
二日生公六歲而孤母夫人富察君介介自持動以禮
節親戚不敢干以非義教子讀書天質粹美不勤外傅
六經二氏悉涉源委以故聰明開益日多才略兼人恒
以匡君經國自期至元十有八年軀幹盈常襲其祖衣
長不能勝則知其先益魁傑也其年入見帝賜之問而
奇其對進侍帷幄湛露龍光汪濊涵濡絕其等夷時詢
民情細微敷告無隱一諸侯王稱兵東北帝自將征入
其地矣軍中夜驚公出撫遏人識言音喧沸一寂跳梁
旣平爲秦兵餘之民艱窶剝膚不賑恤之將不生活頼
賜榖帛牛馬脫寒飢者無慮數十萬人歸擢利用監古
武庫也匪爾在帝心人者不以付之二十有三年詔求
逸遺于江之南且省其俗時相方急治賦鬻民學田官
有其直令旣行矣公則止還諸學用爲完廟養賢之須
歸以事聞制甚嘉可明年僧格分中書庶務立尙書省
初爲平章後爲丞相凡昔盜殺臣爲領部爲制國用使
爲尚書省所逋錢粟倂歸中書舉誣爲中書失微殺其
二相大爲計局鉤考毫釐諸省承風鄂省己劇浙省尤
酷延蔓以求失其主者逮及其親又失代輸其鄰追繫
收坐岸獄充牣榜掠百至或關夫三木責妻市酒以償
民不堪命自經裁與瘦死者巳數百人虐熖熏天諸王
貴戚亦莫誰何無不下之獨公奮然數其姦贓帝初未
然益犯威顔言色俱厲帝以爲醜詆大臣失幾諫禮怒
遣左右批其頰辯不爲止曰臣非有仇于彼而然直不
忍其罔上自私敢因雷霆一擊遂爾結舌使明帝有不
受言之名臣實憤恥帝意始解命將衞介百人控鶴倍
之入籍其家得金寳衍溢棟宇他物可資計者將半內
帑罪旣彰白始鈐其人諸繫計局者皆出之又命籍黨
惡浙省諸臣平章左右丞參政烏瑪喇默哷實都王濟
等家併僧格之姻鄂省約蘇穆爾皆醢以謝天下以成
其獄凡四過徐不入其家爲帝所忠怒御史臺臣不善
癉惡坐觀政紕其自當汝罪皆曰奪職追祿杖三者唯
命江浙平章夙有怨于臺乘其憑怒自傍激之謂湖北
廉使功臣諸孫盜燒鈔八百定堂帖二十下容姦數年
贓終未入抱案帝前示曰稽是可見誤裂卷爲兩縫留
半印公曰縫用印者以杜罔欺汝爲宰相持半印案以
訟人餘半烏在其人言塞帝顧罵而起臺誣始釋明日
拜御史中丞無幾時拜榮祿大夫平章政事行省福建
賜爲兩金五十銀五千令行禁止民便安之惟汀漳劇
盜積歲未平公身將諸戍之兵申明約束不貪勝不蹂
禾稼不入民舍惟張皇武威過柵不攻示以整暇晝則
合圍山中夜則稅野偃旗仆鼓賊或僞降覘其何爲乃
豐酒肉飲食曉曰汝昔由不堪汙吏侵暴潛逃居此能
棄險而還耕桑則平民矣吾安忍被汝反名而加諸夷
寡人之妻孤人之子獨人父母而利其財悉縱歸之他
柵聞者相率以出其渠鄂特新日戩南奔大兵隨之偷
生隖中其黨縛致于軍血鋒刃者纔是一馘自是方三
千里枹鼓不鳴正席其堂畫諾而已聞帝不豫馳歸京
師嘗藥晨夕俄然賓天與諸侯王大臣定策禁中遣使
逆成宗龍庭入踐天位大德之元拜江南諸道行御史
大夫一日召其都事賈鈞今參議中書者謂曰明詔責
使肅淸宣明風俗教化而刀筆流爲御史者肆爲苛虐
惟急徵贓以多爲功至迫子證父妻證夫弟證其兄奴
告其主敗風教者我實行之汝宜以是出訓其屬帝聞
之以爲得職風紀大體微意柏臺七年改浙省平章政
事其治如臺門無私謁以轉粟京師多資東南居天下
什六七而松江填淤歲久富民利之當水出塗築爲圍
田以故瀰漫浸灌沮洳廣遠民不可稻公發卒數萬浚
決疊石堤之導水入海使復其故凡身董役經時而成
民得良田若干萬頃至今頼之九年召入平章中書贊
右丞相專力一心燮和庶政希致隆平纔一暑寒責異
巳相曰方帝不豫而乃阿中專决吾誠不忍汝見敗國
以喪元也遂疾不出以十月八日薨年四十七立朝之
士在野之民齎咨咸曰古人有言昊天不弔殲我良人
矧鉅臣哉蓋棺之日最其家楮緡不滿二百而債券積
多至十萬大臣清貧無公比倫足昭炳白樂施爲仁不
富之實官給轊車始克歸葬于徐邳岠山之陽前夕兹
山列炬如晝人則以爲公之營魄結爲光耀以助臨照
之祥旣貴顯矣妣夫人杖之受不敢逃其孝又何如也
後公薨之三年當至大之元制贈推忠守正佐理功臣
太傅開府儀同三司上柱國徐國公諡忠肅嗚呼今聖
不忘哀而崇之所以爲人臣下賁幽墟可謂竭盡而無
餘矣銘曰
維昔大帝立極之歲人生是時不億其麗何獨于公光
嶽氣鍾娠是元臣豈億所同加敦詩書聞見開益甫踰
弱冠帷幄出入于狩于征無遠不從靡夕與朝勤不懈
恭天寵之承其言易直袞闕可彌憑怒安䘏大沃宸聰
盡殲孔壬于福平章百其贈金汀漳夙盜知公來臨投
其殳戕耕鑿謳吟成宗繼序曰秦漢下御史大夫丞相
之亞俾行南臺不專繩愆體仁德音風教是宣移平章
杭先民所急浚通松江壞防巨室中書平章曾不歲餘
責右巳相阿中速辜行馬施門用示不出憤疾以終救
時望失將窆徐方岠山之陽貧僅能歸其淸益彰嗟兹
九土奠自神禹岱宗巖巖北徐爲襟其帶伊何淮流在
南今其疆理蹙乎古始河齧彭城其水瀰瀰初公曾祖
以佐運功雖國是徐猶爵未崇於皇今聖公德之令哀
蚤隕祚上公是命旣土旣爵傳子而孫帶礪山河國以
永存
徽州路總管府達嚕噶齊兼管內勸農事虎公神
道碑
李氏國凉爲宋金西北陲患三百年太祖徂征猶傃天
戈以故多取殲夷烏訥城帥實與宋臣戰死惟戲下鈐
部官穆蘇和勒由首出降獨全從帥子惟忠則贈銀靑
榮祿大夫平章政事諡武愍公恒之考&KR0674;分土淄州諸
侯王王多其氣貎異倫精藝騎射能諭說他國言爲華
言如周象胥氏教以爲其國軍民總管從征淮南年七
十二卒二子長則公諱益曰古人以王父字爲姓我其
法之我先人諱中其取一言姓遂虎姓未冠教參其國
萬戸府謀議李璮反盜據濟南詔徵諸道兵誅之公在
王國軍中分城長圍斷其遁塗七月而罪人投首以軍
諮勞賜廐馬鞍勒衣服甲胄弓矢白金爲兩五十後命
于朝官以承事郞知萬戸府事用兵襄陽王國軍亦徵
公在行中復城長圍不釋甲六年當至元十年其守帥
文德始下明年詔故太傳巴延以中書右丞相督圍襄
諸軍濟以新籍之兵南伐旣渡江分兵五之一留故中
書左丞相阿爾哈雅時以右丞戍鄂大軍次浙西右丞
相徇地湖南詔虞兩軍相距懸邈無以應急緩俾武愍
公時以左副都元帥將是軍徇地江西公在行中從破
劉槃熊飛吳浚張文虎文天祥諸軍下江西州七閩中
州三廣東州十四護送纍臣入覲凡所詢軍旅事機陳
對皆可官以中順大夫監龍興路是州爲新造之邦而
宋餘孽兩王改元海中遣間四出官訹故臣在在起應
蜂屯蟻附左翦右攘數年未平獨公善威讋而信柔之
一境肅謐及陞帥府爲省滿秩省以其民安公聞制留
再爲凡監龍興五年移監撫州路始以日本之師繼以
交趾之師供億百需一令之下急踰星火動裁以失軍
興法其事之集獨先隣路省喜利臣復大加鉤覈旣徵
于書又繁爲條約使吏自實有多牟于民而冒出于官
者皆責償之自以爲功而媒貨其門鮮有不入罪罟者
公獨完潔無絲毫得凡十年移監袁州路三年改監徽
州路皆位總管上撫陞中議大夫徽陞少中大夫袁徽
皆兼管內勸農事滿徽而歸曰吾旣得從戎天訖宋命
會其成功受任先朝洪撫袁徽連牧四州服三品服人
臣願欲而不得者身享有之餘二十年可以止矣豈如
他人上覬將相以致敗耶過汴慨息曰吾祖世官西河
之壖吾考寓墳東海之濱是邦去路而邇亦地之中于
是爲家可以西望吾祖東望吾考遂買田休居以大德
三年辰在巳亥十有一月二十有八日卒年六十三夫
人楊氏嚴于內治閨門截若男二人文煇文煥女三人
長適武愍孫今湖廣行省左揆世安子利用監某次適
池州總管府判官隋載子某幼姆始公之卒弟儀哭曰
吾兄不滿年格果于遺榮期以自樂于日薄西山也曾
未中壽而遽已是我可不念其拓境之艱成家之難以
厚其死乎凡喪葬須吾力能及不必出兄之家旣墳請
左揆曰乃曾考帥烏訥城我先人其鈐部官兄從戎淮
漢江閩又惟乃考先正武愍是從今以男女故託姻里
聞公有所善翰學嘗詩武愍麗牲碑者幸爲吾丐銘于
以揭今而訊後死而有知骨不腐矣故左揆走書見懇
曰儀非直克弟加善植業同里有貸黃金二鎰者死曰
吾可同俗訟其妻子與見知者必其歸耶裂劵火之又
能以禮自律至里門則捨馬而徒其爲人槩是宜若不
可拒者燧曰嗚呼世有兄夷牀未寒巳利奪其財于嫂
姪手遑恤夫葬與銘聞儀之風亦庶可少愧哉况兼是
數美誠難能也故附書之儀由將東諸侯王射士制官
承務郞提舉崇明州鹽埸今領天后位之民夫人四其
亞趙三子文郁文燦文炳銘曰
嗚呼維公少而卽戎與齊長圍平賊內訌先皇賚之騕
褭以乘雕弓貝胄華衣晝映繼兵襄陽荷殳于中旣下
明年大伐是從分戍鄂省皇旋有命大師及吳江右靡
定移武愍軍往徇于洪從收閩廣狼烟一空馳以入覲
山川形勝軍民休戚隨問隨應言悃而忠沃心宸楓曰
洪汝牧虎節以庸公旣戾止嚴威信令植柔鋤強敦皇
齊聖滿考再爲隣盜如蜂獨其境敉郊農市工移撫十
年其事始盛倭征交征一食日倂海艘督造陸水仰供
彼婪婪徒私先後公涅入緇出官刑忘鏡紛紛觸禁如
獸投穽噫哉維公克潔其躬移袁移徽一其初終六秩
言歸時寵絶競如車善柅擊節月評平馬夷山突如防
封于仟表之有碑穹崇載銘其陽其烈足證其來後昆
其賴其慶
(臣)劉鳳誥恭校
