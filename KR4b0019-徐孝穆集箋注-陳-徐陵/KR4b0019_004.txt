徐孝穆集箋注卷四陳徐陵撰
吳江吳兆宜註
序
王臺新詠序(晉陸機塘上行發藻玉臺下注玉臺以喻婦人之身)
凌雲概日由余之所未窺(海錄碎事凌雲臺魏文帝黃初三年築又燕昭王好神仙)
(仙人甘宙與王登握日之臺史記秦本記戎王使由余麥聘穆公示以宫室引之登三休之臺顧樵曰周書)
(宣帝既滅北齊詔曰偽齊或穿池運石為山學海或層臺累構概日凌雲)萬戶千門張衡之
所曾賦(張衡西京賦閈庭詭異門千戶萬)周王璧臺之上(穆天子傳盛姬盛柏之子)
(也天子賜之上姬之長是曰盛門天子乃為之臺是曰重璧之臺)漢帝金屋之中(漢武故事)
(帝為膠東王年數歲長公主問曰兒欲得婦否曰欲得指阿嬌好否帝曰若得阿嬌當作金屋貯之)玉樹
以珊瑚作枝珠簾以玳瑁為柙(漢武故事上起神屋前庭植玉樹以珊瑚為枝)
(碧玉為葉花子青赤以珠玉為之空其中如小鈴鎗鎗有聲又以白珠為簾玳瑁柙之)其中有麗
人焉其人也五陵豪族(見為王儀同表)充選掖庭(後漢皇后紀綸漢法常因)
(八月算民遣中大夫與掖庭丞及相工於洛陽鄕中閱視良家童女年十三以上二十以下姿色端麗合法相)
(者載還後宫)四姓良家(北史魏文帝宏雅重門族以范陽盧敏清河崔宗伯榮陽鄭羲太原王瓊)
(四姓衣冠所推咸納其女以充後宫四樵曰後漢書明帝時外戚樊氏郭氏殷氏馬氏是為姓小侯非列侯)
(故曰小侯)馳名永巷(史記范雎傳雎見昭王佯為不知永巷而入其中正義曰永巷宫中獄名也宫)
(中有長巷故名焉後改名掖庭)亦有潁川新市(晉書明穆庾皇后潁川鄢陵人后美姿儀後漢)
(書光烈陰皇后南陽新野人帝常歎曰娶妻當得陰麗華按新市未詳)河間觀津(三輔黃圖列仙)
(傳曰鉤弋夫人姓趙氏河間人右手鉤卷姿色佳麗武帝反其手得玉鉤而手展漢外戚傳孝文竇皇后家在)
(清河親早卒葬觀津師古曰觀津清河之縣也)本號嬌娥(未詳按左思嬌女詩左家有嬌女皎皎頗)
(白晢)曾名巧笑(中華古今注殷巧笑魏文帝宫人始作紫粉拂面)楚王宫内無不
推其細腰(後漢馬廖傳楚王好細腰宫中多餓死)魏國佳人俱言訝其纖
手(詩魏風摻摻女手可以縫裳)閱詩敦禮非直東隣之自媒(宋玉登徒子好)
(色賦臣東家之子嫣然一笑惑陽城迷下蔡然此女登牆闚臣三年至今未許也樵曰司馬相如美人賦臣)
(之東隣有一女子雲髮豐豔蛾眉皓齒欲留臣而共止登垣而望臣三年於兹矣臣棄而不許)婉約風
流無異西施之被教(越絶書美人宫周五百九十步土城者陸門二水門一今北壇利里)
(邱土城句踐所習教美女西施鄭旦宫臺也女出於苧蘿山)弟兄協律自小學歌(見答)
(長孺書)少長河陽由來能舞(漢五行志成帝為微行出遊常與富平侯張放俱稱富平)
(侯家人過河陽主作樂見舞者趙飛燕而幸之)琵琶新曲無待石崇(晉石崇王明君辭序)
(昔公主嫁烏孫令琵琶馬上作樂以慰其道路之思其送明君亦爾也其造新曲多哀怨之聲故序之)箜
篌雜引非因曹植(漢書塞南越禱祠太乙后土使樂人侯調作坎侯樂府有曹植箜篌引)
傳鼓瑟於楊家(漢楊惲傳惲報孫會宗書曰家本秦也能為秦聲婦趙女也雅善鼓瑟)得
吹簫於秦女(列仙傳簫史者秦穆公時人善吹簫能致孔雀白寉穆公女弄玉好之公乃妻焉共)
(隨鳳去)至若寵聞長樂陳后知而不平(漢武故事建章長樂宫皆輦道相屬)
(懸棟飛閣不由徑路平樹穀曰漢書衛子夫為平陽主謳者帝祓霸上還過陽主既飲謳者進帝獨悅子夫)
(帝起更衣子夫侍尚衣軒中得幸還坐驩甚主因奏子夫送入宫陳皇后聞子夫得幸幾死者數焉後遂立為)
(皇后)畫出天仙閼氏覽而遥妬(桓譚新論陳平為高帝解平城之圍言漢有好麗美)
(女為道其容貌天下無有今困急已馳便歸迎取欲進與單于單于見此人必大好愛之愛之則閼氏日以遠)
(疎不如及其未到令漢得脫去去亦不持女來矣閼氏婦女有妒媔之性必憎惡而事去之)且如東
隣巧笑來侍寢於更衣(注見上)西子微顰將横陳於甲帳
(莊子師金曰西施病心而矉其里之醜人見而美之歸亦捧心而矉其里之富人見之堅閉門而不出貧人見)
(之挈妻子而去之走司馬相如好色賦花容自獻玉體横陳漢武故事以琉璃珠玉明月夜光雜錯天下珍寶)
(為甲帳其次為乙帳甲以居神乙以自御)陪遊馺娑騁纖腰於結風(關中記建章宫)
(中有馺娑殿拾遺記每輕風至飛燕殆欲隨風入水帝以翠纓結飛燕之裾樹榖曰傅毅舞賦序激楚結風)
(陽阿之舞)長樂鴛鴦奏新聲於度曲(見雜曲)妝鳴蟬之薄鬢(中華)
(古今注魏文帝宫人絶所愛者有莫瓊樹始制為蟬鬢望之縹緲如蟬翼故曰蟬鬢)照墮馬之垂
鬟(後漢梁冀傳冀妻孫壽色美而善為妖態作愁眉啼妝墮馬髻折腰步齲齒笑以為媚惑)反插金
鈿(龍輔女紅餘志魏文帝陳巧笑挽髻别無首飾惟用圓頂金簪一隻插之文帝目曰玄雲黯靄兮金星出)
(吳筠詩蓮花銜青雀寶粟鈿金蟲)横抽寶樹(後漢輿服志皇后步搖以黃金為山題貫白珠為桂)
(枝相繆一爵九華)南都石黛(梁書天監中詔宫中作白妝青黛眉樵曰留青日記廣東始興縣)
(溪中出石墨婦女取以畫眉名畫眉石)最發雙蛾(古今注魏宫人好畫長眉令作蛾眉驚鶴髻)
北地燕脂(古今注紂以紅藍花汁凝作燕脂以燕國所生故曰燕脂塗之作桃花妝)偏開兩
靨(曹植洛神賦靨輔承權注靨笑靨權頰也)亦有嶺上仙童分丸魏帝(顔脩内傳)
(橋順二子曰璋曰瑞師事仙人盧子基於隆慮山棲霞谷服飛龍藥一丸千年不饑故魏文帝詩曰西山一何)
(高高高殊無極上有兩仙童不饑亦不食與我一丸藥光耀有五色服藥兩三日身輕生羽翼)腰中寶
鳳授歷軒轅(漢律歷志黃帝使泠綸取竹嶰谷制十二筩以聽鳳之鳴其雄鳴為六雌鳴亦六以)
(比黃鍾之宫圖樵曰漢書注鳳鳥氏為歷正軒轅黃帝受河作甲子歲記甲寅日記甲子)金星與
婺女爭華麝月共嫦娥競爽(顧野王詩妝罷金星出晉杜預曰婺女為已嫁之女)
(織女為處女梁簡文帝詩約黃能效月裁金巧作星張正見豔歌行裁金作小靨散麝起微黃酉陽雜俎近代)
(妝尚靨如射月曰黃星靨靨鈿之名蓋自孫吳鄧夫人也王充論衡羿請不死藥於西王母羿妻嫦娥竊以奔)
(月府樵曰史記婺女四星天少也主布帛裁製嫁娶)驚鸞冶袖時飄韓掾之香
(北堂書鈔袁宏賦云舞迴鸞以紆袖世說韓壽美姿容賈充辟以為掾充女於青瑣中見壽悅之與之通充見)
(女盛自拂拭又聞夀有異香之氣是外國所貢一著人衣歷月不歇充疑夀與女通取左右婢考問之婢以狀)
(言充祕之以女妻夀)飛燕長裾宜結陳王之佩(西京雜記趙飛燕立為皇后其弟合)
(德上遺織成裾陳思王植洛神賦願誠素之先達兮解玉佩以要之)雖非圖畫入甘泉而
不分(漢外戚傳李夫人少而早卒武帝憐閔焉圖畫其形於甘泉宫)言異神仙戲陽臺
而無别(宋玉高唐賦昔者先王嘗遊高唐怠而晝寢夢見一婦人曰妾巫山之女也為高唐之客聞君)
(遊高唐願薦枕席王因幸之去而辭曰妾在巫山之陽高邱之岨旦為朝雲暮為行雨朝朝暮暮陽臺之下)
真可謂傾國傾城(見雜曲)無對無雙者也(古詩為焦仲卿作作精妙世無)
(雙)加以天情開朗逸思雕華妙解文章尤工詩賦琉璃
硯匣終日隨身(陸機書在平原常案行曹公器物書刀五枚琉璃筆一枝)翡翠筆牀
無時離手(藝文類聚傅玄曰漢末一筆之匣綴以隨珠文以翡翠樹萱錄南朝呼筆管為牀)清
文滿篋非惟芍藥之花(傅統妻芍藥花頌曄曄芍藥植此前庭晨潤甘露晝晞陽靈梁)
(武帝宛轉歌欲題芍藥詩不成)新製連篇寧止蒲萄之樹(未詳)九日登高
時有緣情之作萬年公主非無誄德之辭(魏文帝與鍾繇九日送菊)
(書九為陽數而日月並應俗嘉其名以為宜於長久故以享宴高會陸機文賦詩緣情而綺靡晉書武帝左貴)
(嬪諱芬思之妹也少好學善綴文名亞於思常作菊花頌曰英英麗質禀氣靈和春茂翠葉秋耀金華及帝女)
(萬年公主薨帝痛悼不已詔芬為誄)其佳麗也如彼其才情也如此既而
椒房宛轉(漢官儀皇后所居殿曰椒房以椒和泥塗壁故名温暖而香辟除惡氣又取蕃實之義)
柘館陰岑(漢書班婕妤賦痛陽禄與柘館兮仍襁褓而離災烟曰三輔黃圖柘觀在上林苑)絳
鶴晨嚴(江總集為陳六宫謝表鶴籥展唘)銅蠡(一作鋪)晝靜(未詳按孟子以追蠡漢趙)
(岐注追鐘鈕也鈕磨齒處深矣蠡欲絶之貌也)三星未夕不事懷衾(詩嘒彼小星三五在)
(東又抱衾與裯)五日猶賒誰能理曲(初學記漢律吏五日得一下沐言休息以洗沐也)
(樹屏曰枚乘雜詩當戶理清曲樵曰詩五日為期)優游少託(古逸詩孔子去魯歌曰蓋優哉游哉)
(聊以卒歲)寂寞多間(漢揚雄傳京師為之語曰惟寂莫自投閣)厭長樂之疎鐘(見謝)
(敕賜啓室樵曰三輔黃圖鐘在長樂中)勞中宫之緩箭(見與楊僕射書)輕身無力
怯南陽之擣衣(庾仲雍荆州記秭歸縣有屈原宅女須廟擣衣石猶存樹屏曰古詩閨中有)
(一婦擣衣寄遠人)生長深宫笑扶風之織錦(藏榮緒晉書竇滔妻蘇氏善屬文苻)
(堅時滔為秦州刺史被徙流沙蘇氏思之織錦為迴文詩寄滔循環宛轉以讀之辭甚悽惋)雖復投
壺玉女(神異經東王公與玉女投壺梟而脫誤不接者天為之笑開口流光今電是也)為歡盡
於百驍(西京雜記郭舍人善投壺以竹為矢激矢令還一□百餘反謂之為驍)爭博齊姬
(未詳按晉胡貴嬪傳貴嬪諱芳奮之女也武帝嘗與樗蒱爭矢遂傷上指帝怒曰此固將種也)心賞窮
於六箸(鮑宏傅塞經各投六箸行六棋故用博陸用十二棋六棋白六棋黑所擲骰謂之瓊瓊有五彩)
(色故謂之五塞不樹聲曰國策蘇秦說秦王曰臨淄甚富而實其民無鬭雞走狗六博闒䪕說文六博局戲)
(也六箸十二棋烏胄所作)無怡神於暇景惟屬意於新詩可得代彼
萱蘇微蠲愁疾(魏王朗與魏太子書萱草忘憂睪蘇釋勞無以加也)但往世名篇
當今巧製分諸麟閣(三輔黃圖麒麟閣在未央宫左漢蕭何建以藏秘書)散在鴻
都(後漢蔡邕傳邕對曰鴻都篇賦之文可且消息樵曰後漢書元和元年置鴻都門學)不藉篇
章無由披覽於是然脂暝寫(魏志劉馥傳夜然脂照城外樹提伽經庶人然脂諸)
(侯然蜜天子然漆)弄墨晨書撰錄豔歌凡為十卷曾無參於雅
頌亦靡濫於風人涇渭之間若斯而已(三秦記涇水出开頭山至高陵)
(縣而入渭與渭水合流三百里清濁不相雜)於是麗以金箱(北史齊衡陽王鈞嘗手自細書)
(五經置巾箱中)裝之寶軸(隨牛弘集請開獻書表劉裕平姚收其圖籍五經子史纔四千卷皆赤軸)
(青紙文字古拙)三臺妙迹龍伸蠖屈之書(漢官儀尚書為中臺謁者為外臺御史為)
(憲臺謂之三臺繫辭尺蠖之屈以求伸也龍蛇之蟄以存身也烟曰宣和書譜皇象字休明廣陵人官至侍)
(中工八分篆草世以書聖稱以比龍蠖蟄啓伸槃腹行)五色花箋河北膠東之紙
(鄴中記石虎詔書以五色紙著鳳凰口中令銜之飛下端門桓玄偽事詔平准作青赤縹綠桃花紙使極精令)
(連作之)高樓紅粉(古詩盈盈樓上女皎皎當窗牖娥娥紅粉妝纖纖出素手)仍定魯魚
之文(抱朴子書字之譌有寫魯為魚寫帝為虎)辟惡生香(魚豢典略芸臺香辟紙魚蠧故藏書)
(臺稱芸臺)聊防羽陵之蠧(穆天子傳仲秋甲戌天子東遊次雀梁因蠧書於羽陵)靈飛
六甲高擅玉函(漢武内傳帝受西王母真形六甲靈飛十二事帝盛以黃金几封以白玉函)
鴻烈仙方長推丹枕(博物志劉德治淮南王獄得枕中鴻寶秘書及子向咸而竒之信黃)
(白之術可成謂神仙之道可致按鴻烈解今淮南子是)至如青牛帳裏(錄異傳武都郡立大)
(特祠是大梓牛神也今俗畫青牛障是)餘曲未終朱鳥窗前(博物志王母降於九華殿)
(王母索七桃以五枚與帝母食二枚時東方朔竊從殿南廂朱鳥牖下窺母母謂帝曰此窺牖小兒常三來盜)
(我桃)新妝已竟方當開兹縹帙(後漢楊厚傳厚祖父春誡子統曰吾綈袠中有先祖)
(所傳秘記為漢家用爾其修之晉中經簿盛書用皂縹囊布裏書函中皆有香囊)散此滔繩(劉向)
(别錄孫子書以殺青簡編以縹絲繩)永對玩於書帷(漢董仲舒傳孝景時為博士下帷講誦)
長循環於纖手豈如鄧學春秋儒者之功難習(未詳按後漢書)
(明德馬皇后好讀春秋)竇傳黃老金丹之術不成(漢書竇皇后景帝母也好黃帝)
(老子之言帝及諸竇不得不讀老子皆遵其術晉灼曰道家言治丹砂令變化可鑄為黃金)固勝西
蜀豪家託情窮於魯殿(尚瑗曰蜀志劉琰為車騎將軍車服飲食號為侈靡侍婢數十)
(能為聲樂悉教誦讀魯靈光殿賦)東儲甲觀流詠止於洞簫(漢成帝紀元帝在太)
(子宫生甲觀畫堂為世嫡皇孫後樹本曰漢王襃傳元帝為太子嘉襃所為洞簫頌令宫貴人左右皆誦讀)
(之)孌彼諸姬(詩孌彼諸姬聊與之謀)聊同棄日(晉陶潛戒子書見賢思齊不宜忽略)
(以棄日也)猗與彤管(詩靜女其孌貽我彤管)麗以香奩
碑
司空徐州刺史侯安都德政碑
巖巖天柱大矣周山之峯(見與陳司空書)桓桓地軸壯哉崑崙
之阜(博物志崑崙山北地轉下三千六百里有八玄幽都方三十萬里地下有四柱四柱廣十萬里地有)
(二千六百軸犬牙相舉)三光懸而不墜(見勸進表)九土鎮以無疆(張衡思玄)
(賦思九土之殊風)承乾合德之君則天體元之后所以並咨四
鎮(舜典帝曰咨四岳)咸建吾臣(見論語)業配蒼祇(爾雅春為蒼天楊泉物理論地)
(者其神曰祇)功成㝢縣(兆宫曰謝朓詩霸功興㝢縣)至於流名雅頌著美
風詩年代悠然寂寥無紀其能繼兹歌詠者司空侯使
君乎自文昭武穆(見勸進表)胙土開家(左傳衆仲曰胙之土而命之氏易開國承)
(家)濮水盛其衣簪榮波分其緒秩(衛康叔世家周公旦以成王命封康叔為)
(衛君居河淇間故殷墟夷王命衛為侯嗣君五年更貶號曰君獨有濮陽朝於魏魏世家安邑近秦於是徙治)
(大梁無忌謂魏王曰決滎澤水灌大梁大梁必亡)仁義之道夷門美於大梁(信陵)
(君傳魏有隠士曰侯嬴為大梁夷門監者公子欲厚遺之不肯受曰臣脩身潔行數十年決不以監門困故而)
(受公子財)儒雅之風司徒重於強漢(後漢侯霸傳霸明習故事收錄遺文每春下寬)
(大之詔奉四時之令皆霸所建也建武中為大司徒)自通人許劭託命於江湖(後漢)
(書許劭有高名好覈論鄉黨人物每月輒更其品題故汝南俗有月旦評焉或勸之仕對曰方今小人道長王)
(室將亂我欲避地淮海以全老幼乃南到廣陵徐州刺史陶謙禮之甚厚劭不自安復投揚州刺史劉繇及孫)
(策平吳劭與繇南奔豫章而卒)高士袁忠寄身於交越(後漢書袁忠閎弟也初平中為)
(沛相及天下大亂棄官客會稽上虞後孫策破會稽忠復浮海南投交阯)俱違建安之難(後漢)
(書獻帝興平二年三月李傕脅帝幸其營焚宫室郭汜攻李傕矢及御前明年正月改元建安)獨處衡
山之陽(盛弘之荆州記衡山者五岳之南岳也至於軒轅乃以灊霍之山為其副焉本傳安都宇成師)
(始興曲江人也為郡著姓)祖天資秀傑世載雄豪卓富擬於公侯(史記)
(貨殖傳秦破趙遷卓氏之蜀即鐵山鼓鑄運籌算賈滇蜀民田池射獵之樂擬於人君)班佃必於
旌鼓(漢書班壹避地於樓煩致馬牛羊數千羣以財雄邊出入弋獵旌旗鼓吹年百餘歲以壽終)父
光祿大夫(南史本傳父捍少仕州郡以忠謹稱安都貴為光禄大夫始興内史)邑里開通
德之門(後漢鄭玄傳國相孔融深敬於玄告高密縣為玄廣開門衢令容高車號通德門)州鄉
無抗禮之客(漢竇嬰傳每朝議太事列侯莫敢與抗禮)自茫茫禹迹(左傳虞人之箴)
(曰芒芒禹迹畫為九州)赫赫宗周(見詩)家滅驪戎國亡夷羿(見與王僧辯書)
我高祖武皇帝迎河圖於浪泊(見為陳武帝書)括地象於炎州
(楚辭嘉南州之炎德按括地志書名也傳鍔曰河圖括地象緯書名也見後漢曹襃)南興涿鹿
之師北問共工之罪(五帝本紀黃帝與蚩尤戰於涿鹿之野遂禽殺蚩尤又舜流共工於)
(幽陵以變北狄)天生宰輔堯年致白虎之祥(帝王世紀扶始以季秋下旬夢白帝)
(遺馬祖而升邱見白虎其上有感已而生臯陶於曲阜)神賜英賢殷帝感蒼龍之
傑(天官書東宫蒼龍有尾箕星莊子傅說得之以相武丁奄有天下乘東維騎箕尾而比於列星)公亦
觀時佇聖嘯咤風雲跪開黃石之書(見諫罷道書)高詠玄池
之野(穆天子傳天子西征至於玄池天子三日休於玄池之上乃奏廣樂而歸是曰樂池)沈吟梁
甫自比管仲之才(見與王僧辯書)惆悵莘郊久負伊生之歎(見與)
(宗室書南史安都工隸書能鼓琴涉獵書傳為五言詩頗清靡)自強敵侵華羣蠻縱軼
後臯桂部之地(陳書武帝紀高州刺史李遷仕據大臯又大寶元年帝發始興次大庾嶺大破)
(路養軍)四戰五達之郊(燕世家樂間曰趙四戰之國其民習兵不可攻詳與宗室書)郡
境賢豪將謀禦難長者僉論推公主盟義士雄民星羅
霧集(張協賦棋布星羅揚雄封事霧集雨散)公既膺五聘(殷本紀伊尹處士湯使人聘迎)
(之五反然後肯往)方啟六韜(小學紺珠文武龍虎豹犬為六韜)率是驍徒仍開
嶺嶠(南史本傳從武帝攻蔡路養破李遷仕克平侯景並力戰有功封富川縣子)自大討瀟
湘(晉漢春秋氐池縣大柳谷口有蒼石立水中其文曰大討曹楚地記巴陵瀟湘之淵在九江之間今岳州)
(巴陵縣即楚之巴陵漢之下雋也南史陳武帝受禪王琳立梁永嘉王蕭莊於郢州)同兹樊酈(樊噲)
(酈商也見漢書)下軍違命(左傳晉侯伐秦荀偃令曰雞鳴而駕塞井夷竈唯余馬首是瞻欒黶)
(曰晉國之命未有是也余馬首欲東乃歸下軍從之乃命大還晉人謂之遷延之役)上策不宣(漢英)
(布傳薛公對曰布反不足怪也使布出於上計山東非漢之有也出於中計勝負之數未可知也出於下計陛)
(下安枕而卧矣)敗我王師受拘勁盜大陳格於文祖咸秩具神
(見書)率土依風羣靈稟朔公亦忠為令德(左傳君子曰忠為令德)天
纂之謀吳帳斯開(漢袁盎傳吳王濞反盎使吳見守從史飲醉西南陬卒乃以刀決帳道從)
(醉卒直出)衛門無擁(左傳吳人藩衛侯之舍)雖復季孫還魯(左傳昭公十三年晉)
(人執季孫韓宣子使叔魚歸季孫平子先歸惠伯待禮)隨武濟河(見與王僧辯書)國慶民
安相儔匪若即授使持節開府儀同三司丹陽尹(通考凡前)
(代帝王所都皆曰尹注南朝曰丹陽尹)昔光武不尤於馮異穆公深禮於
孟明終報王官之師遂舉咸陽之地(後漢書馮異收散卒設伏與赤眉戰)
(大敗之於崤底降璽書勞異曰始雖垂翅回谿終能奮翼澠池可謂失之東隅收之桑榆赤眉降異威行關中)
(左傳秦伯伐晉濟河焚舟取王官及郊遂自茅津濟封殽尸而還遂霸西戎用孟明也)斯乃聖主
之宏略而名臣之遠圖者焉(本傳安都與周文育西討王琳文育亦自豫章至時)
(兩將俱行不相統攝因部下交爭稍不平王琳至弇口安都乃悉衆往沌口以禦之合戰安都等敗與周文育)
(徐敬成並為琳囚總以一長繅繫之置於䑽下令宦者王子晉掌視之安都等許賂子晉乃還都自劾詔並赦)
(之復其官爵尋為丹陽尹後王琳入齊安都討琳餘黨所向皆下)皇帝以陶唐啓國致
玉版於河宗(帝王世紀堯帥諸侯羣臣沈璧於洛河受圖書穆天子傳天子授河宗璧河宗伯天)
(受璧西向沈璧於河再拜稽首)顓頊承家佐金天於江水(帝王世紀少昊金天氏降)
(居江水顓頊生十年而佐少昊二十而登帝位)經綸草昧定鼎之業居多(左傳王孫)
(滿曰成王定鼎於郟鄏)締構權輿斷鼇之功相半(見與楊僕射書樹聲曰陳文)
(帝紀武帝之討王僧辯也先召帝與謀時僧辯壻杜龕據吳興武帝密令帝還長城立柵備之龕遣將杜泰掩)
(至帝部分益明及武帝遣周文育討龕帝遣將軍劉澄蔣元舉攻下龕周文育侯安都敗於沌口武帝詔帝入)
(總軍政尋命率兵城南皖)固以英聲馳於海外信義感於寰中主器
攸歸(繫辭主器者莫若長子)當璧斯在(見勸進表)公於是抗表長信(漢霍)
(光傳衛太子孫號皇曾孫在民間咸稱述焉光與丞相敞等上奏皇太后詔曰可是為孝宣皇帝詳謝賚賜啓)
清宫未央(漢文帝紀使太僕嬰東牟侯興居先清宫奉天子法駕迎代邸皇帝即日夕入未央宫)
從億兆以歸心引公卿而定策馳輕軒於軨轕(見與王太尉書)
奉侍駕於中都七廟之基於焉永固(書七世之廟可以觀德)萬邦
之本由此克寧(書民惟邦本本固邦寧本傳太后以衡陽王故未肯下令安都按劍上殿曰太)
(后出璽叉手解文帝髮推就喪次仍别奉中旨迎衡陽獻王昌中流而殺之)乃復進公司空
南徐州刺史於是鎮之以清靜(漢曹參傳載其清静民以寧壹)安之以
惠和(後漢左雄傳疏曰守相長吏惠和有顯效者可就增秩勿使移徙非父母喪不得去官)望杏
敦耕(月令杏花生種百榖)瞻蒲勸穡(吕氏春秋冬至五旬七日菖始生菖者草之先者也於是)
(始耕)室歌千耦(詩十千維耦)家喜萬鍾(見孟子)陌上成陰(樂府題有陌上)
(桑)桑中可詠(詩期我乎桑中)春鶊始囀(說文黃鸝倉庚也鳴即蠶生)必具籠
筐(晉儀禮志皇后親蠶公主及諸命婦皆步搖衣青各載筐鉤從蠶)秋蟀載吟(月令注引俚諺)
(蜻蛉鳴衣裘成蟋蟀鳴嬾婦驚)競鳴機杼或肅拜靈祀(晏子齊大旱公召羣臣問以祠)
(靈山)躬曕舞雩(周官司巫若國大旱則率巫而舞雩)去駕擁於風塵還旌阻
於飄沐京坻歲積非勞楚堰之泉(詩如坻如京一統志芍陂在鳳陽府即安)
(豐塘也乃楚相孫叔敖所築)倉廩年豐無用秦渠之水(漢溝洫志韓欲疲秦使鄭)
(國說秦令鑿涇水秦覺之國曰臣為韓延數歲之命為秦建萬世之功遂成之名鄭國渠)雖復東過
小縣夏雨逐其輕輪(後漢書百里嵩為徐州刺史境内旱嵩行部車所經甘雨輒降)南
渡滄江秋濤弭其張蓋(枚乘七發將以八月之望觀濤乎廣陵之曲江江湧而濤起其)
(始起也洪淋淋焉若白鷺之下翔其少進也浩浩溰溰如素車白馬惟蓋之張)固不得同年而
語矣若夫聽采民訟昏曉必通召引軒櫺躬親辯決立
受符於前案(未詳按漢酷吏傳左馮翊缺上欲徵嚴延年符已發為其名酷復止)無留諾
於後曹(北堂書鈔魏孟康為弘農太守事無留諾曹樹榖曰漢蕭育傳育為茂陵令扶風召詣後以)
(職事對育曰蕭育杜陵男子何詣曹也)接務高城之中非異甘棠之下(燕世)
(家召公巡行鄕邑有棠樹決獄政事其下)欣欣美俗濟濟都塵以賈琮郭賀
之風(後漢書冀州刺史賈琮舊制傳車驂駕垂赤帷裳琮曰刺史當廣視遠聽糾察美惡豈可垂帷裳以)
(自蔽乎命御者搴之郡縣聞風震悚又荆州刺史郭賀多異政明帝賜以三公冕旒敕行部去襜帷露冕使百)
(姓見其容服)行建武永平之化(范蔚宗明帝紀論後之言事者莫不先建武永平之政)
於是州民散騎常侍王瑒等(南史王瑒字子瑛梁元帝時位太子中庶子陳武帝)
(入輔以為司徒左長史)拜表宫闕請揚兹美化樹彼高碑民欲天
從(語見書)允膺絲誥銘曰
鬱鬱三象茫茫九州(見上)綿天滲漉(司馬相如封禪文滋液滲漉)浹地
虔劉赫矣高祖爰清國讐元勳佐命力牧封侯(帝王世紀黃帝)
(得風后於海隅登以為相得力牧於大澤進以為將本傳武帝謀襲王僧辯惟與安都定計徐嗣徽任約等引)
(齊寇至安都屢破之以功進爵為侯)亦既旋歸拜家有暉宫亭蠡浦舊翅
高飛(本傳復其官爵出為南豫州刺史攻王琳將曹慶常愛衆安都自宫亭湖出松門躡愛衆後破之餘)
(衆悉平也炯曰荆州記宫亭湖即彭蠡澤謂之彭澤湖一名匯澤)電卷勁寇風行國威
(吳張紘傳注引吳書曰紘述策平定三郡風行草偃)文身被髮(穀梁傳吳祝髮文身)作貢來
綏我皇纂武攀號東序(顧命東序西嚮)謁渭同周(齊世家西伯將出獵卜之)
(曰所獲非龍非彲非熊非羆所獲霸王之輔果遇太公於渭之陽)迎門惟吕(顧命成王崩俾爰齊)
(侯吕伋以二干戈虎賁百人逆子釗於南門之外本傳還軍至南皖而武帝崩安都隨文帝還朝乃與羣臣議)
(翼奉文帝)流矢為暴(天官書項羽拔鉅鹿枉矢西流)欃槍斯舉(爾雅彗星為欃槍)惵
惵蒼黎(老子聖人在上天下惵惵為天下渾其心注惵惵常恐懼也)危危刀俎(見與楊僕)
(射書)自我徂征妖氛克平爰驅犬彘實翦長鯨(見勸進表)北震
巢浦南俘灌城(侯瑱傳以瑱為都督侯安都等並隸焉王琳引合肥漅湖之衆舳艫相次而下)
(合戰琳軍少却本傳劉異擁據東陽安都躬自接戰為流矢所中血流至踝乘輿麾軍屬夏潦水漲安都引船)
(入堰棲艦與異城等異奔晉安虜其妻子振旅而歸仍還本鎮吏人表請立碑詔許之)青羌卷介
赤狄回兵(見勸進表)蹈舞難喻歌謠靡宣(班固東都賦下舞上歌蹈德詠仁)
曰我黎庶俱祈上玄(揚雄廿泉賦惟漢十世將郊上玄)山移兩越(見與王僧)
(智書)海變三田(見與楊僕射書)公為上相復倍斯年
廣州刺史歐陽頠德政碑
弱水導其洪源軒臺表其增殖(山海經昆侖之邱有弱水之川環之又西王母)
(之山有軒轅臺)懿哉少府師儲皇於二京(漢儒林傳歐陽生字和伯千乘人也至曾)
(孫高子陽為博士高孫地餘長賓以太子中庶子授太子後為博士論石渠元帝即位地餘侍中貴幸至少府)
(地理志千乘郡屬青州)盛矣司徒傳儒宗於九世(後漢歐陽歙傳歙字正思樂安)
(千乘人也自歐陽生傳伏生尚書至歙八世皆為博士學為儒宗世祖即位為河南尹建武六年拜揚州牧八)
(年徵為大司徒)廣陵邕邕族擅江右(未詳)渤海赫赫名重洛陽(晉書)
(歐陽建字堅石世為冀方右族擅名北州時人為之語曰渤海赫赫歐陽堅石歷山陽令尚書郎馮翊太守)
若夫岳鎮龍蟠(周官荆山之鎮山曰衡山詳勸進表)星懸鶉火(左傳咮為鶉火注鶉)
(火南方柳星也)衡山誕其高德湘水降其清輝千仞孤標(晉書裵頠)
(曰和嶠森森如千丈松)萬頃無度(後漢郭泰傳泰曰叔度汪汪若千萬頃波澄之不清混之不濁)
年當小學(曲禮人生十年曰幼學)志冠成童(内則成童舞象)因孝為心欲
仁成體(本傳頠字靖世長沙臨湘人也為郡豪族少質直有思理以言行著於嶺表)屯騎府
君早棄榮祿易簀之(日檀弓曾子寢疾病元起易簀)幾將毀終(禮記毀不)
(滅性不以死傷生也)不杖之言(喪服小記庶子不以杖即位)深非通制遺貲巨
萬富擬倚頓(漢貨殖傳倚頓用富盬鹽起與王者埒)裁變槐榆並賑宗戚南茨
大麓(舜典納於大麓注麓山足也)北眺清湘得性於橘洲之間(寰宇記橘)
(洲在長沙縣西南四里江中時有大水洲渚皆没此洲獨存湘中記諺曰昭潭無底橘洲浮)披書於
杏壇之上(莊子漁父篇孔子游乎淄帷之林休坐乎杏壇之上弟子讀書孔子絃歌鼓琴)三冬
文史(見讓左僕射表)五經縱横(見與宗室書)頻致嘉招確乎難拔(本傳)
(父喪哀毀甚至家産累積悉讓諸兄廬於麓山寺傍專精習業博通經史)既而帝啓黃樞神
亡赤伏(見讓表)天地崩霣川冡沸騰(詩百川沸騰山冡崒崩)羣悍酋
豪更為禍亂朝披羽檄(漢書高祖曰吾以羽檄召天下)夜照爟烽(晉天文志)
(軒轅西四星曰爟爟者烽火之神也)浴鐵蔽於山原(晉建武故事王敦死秘不發喪賊皆重鎧)
(浴鐵)摐金駭於樓堞(司馬相如子虛賦摐金鼓吹鳴籟)公疲兵屢出獨據
胡牀(曹瞞傳操與馬超戰超等掩至操恚猶坐胡牀未起)勍賊重圍尚凭書几(九州)
(春秋孔融為北海太守為袁譚所攻流矢雨集融凭几安坐)揚灰既散(論衡楊璇為零陵太守時)
(桂陽賊起璇乃置馬車數十乘以囊盛石灰於車上乃會戰從風揚灰向賊遂大破之)駕棒將軍
(抱朴子吳遣將軍討山賊賊中有善禁者每交戰官軍刀刃皆不得拔將軍乃多作勁木白棓擊之禁不得行)
(因而克賊)咸克凶渠以保衡服(本傳梁左衞將軍蘭欽少與頠善故頠常隨欽征討南征)
(夷獠禽陳文育所獲不可勝計大獻銅鼓累代所無頠預其功時湘衡界五十餘㓊不賓敇衡州刺史韋粲討)
(之粲委頠為都督悉皆平殄)常以二主蒙塵(見答王太尉書)三光掩曜(班固典引)
(經緯乾坤出入三光注三光日月星也)出入逾於嘗膽(吳越春秋越王念復吳仇愁心苦志)
(懸膽於戶出入嘗之)殷憂獨其撫心(漢酷吏傳大將軍光因舉手自撫心曰使我至今病悸)
不治第宅深符去病(漢霍去病傳上為治第令視之對曰匈奴不滅無以家為也)志
梟羣醜彌同越石(晉書劉琨字越石與親故書曰吾枕戈待旦志梟逆虜)自禹圭
既錫(見勸進表)堯玉已傳(帝王世紀堯賜舜以昭華之玉)物變謳謠風移笙
管商周之際孤竹尚其哀歌(伯夷傳武王已平殷亂天下宗周伯夷叔齊義不食)
(周粟隠於首陽山采薇而食之及餓且死作歌)曹劉之間蘇子猶其狂哭(魏蘇則傳)
(則字文思扶風武功人也則及臨淄侯植聞魏氏代漢皆發服悲哭本傳侯景構逆粲自解還都征景以頠監)
(衡州及陳武帝入援都頠乃深自結託遷頠為始興内史元帝承制以始興郡為東衡州以頠為刺史)況
番禺連帥實謂宗枝迷我天機目窺梁鼎以公威名本
重逼統前軍乾數難違剝象終悔高祖永言惟舊彌念
奇功即訓皇家深弘朝紀檻車才至(見移文)輿櫬已焚(左傳)
(許男面縛銜璧大夫衰絰士輿櫬楚子問諸逢伯對曰昔武王克商微子啓如是武王親釋其縛受其璧而祓)
(之焚其櫬禮而命之使復其所)祝史妖於夷吾(左傳晉侯改葬共太子秋狐突適下國遇太子)
(太子使登僕而告之曰夷吾無禮余得請於帝矣將以晉畀秦秦將祀余對曰臣聞之神不歆非類民不祀非)
(族君祀毋乃殄乎且民何罪失刑乏祀君其圖之君曰諾吾將復請七日新城西偏將有巫者而見我焉許之)
(遂不見及期而往告之曰帝許我罰有罪矣敝於韓)壇場延於井伯(左傳晉執虞公及井伯以)
(媵秦穆姬本傳蕭勃在廣州頠委質於勃及勃度嶺出南康以頠為前軍都督周文育破禽之送於武帝釋而)
(禮之)綢繆安樂造次訏謀爰珥豐貂允光金蟪(漢官云秦置散騎又)
(置中常侍漢因之皆銀璫附蟬為文貂尾為飾謂之貂璫殤帝改施金璫)但八桂之上(山海經桂)
(林有八樹在番禺東)蠻夷不賓九疑之陽(山海經南方蒼梧之邱蒼梧之川其中有九疑)
(山在長沙零陵界)兵凶歲積以公昔在衡臯深留夙愛仁恩可
以懷猛獸(後漢童恢傳恢琅邪姑幕人少仕州郡為吏民常為虎害乃捕二虎恢咒虎曰若殺人者)
(當垂頭伏罪自知非者當號呼稱冤一虎低頭閉目即時殺之一虎視恢鳴吼即時解釋吏人為之歌頌)威
名可以懼啼兒(南史劉胡傳胡為越騎校尉蠻畏之小兒啼語云胡來即止)乃授持
節散騎常侍(本傳不載)衡州刺史(本傳蕭勃死後嶺南亂頠有聲南土且與武帝有舊)
(乃授南安將軍衡州刺史封始興縣侯)我皇帝從唐侯以胤國(見勸進表)屈啓
筮而承家(漢文帝紀高后崩大臣遂使人迎代王代王卜之占曰大横庚庚余為天王夏啓以光)
一恭寶祚開定江沔三改璇衡苞羅湘峽昔中宗屈申
於處仲(晉書王敦字處仲元帝永昌元年三月敦據石頭擁兵不朝帝遣使謂敦曰公若不忘本朝於)
(此息兵則天下尚可共安如其不然朕當歸琅邪以避賢路按元帝廟號中宗)高祖遺恨於平
城(見玉臺新詠序)漢武承基方通沙塞(漢衛青傳大將軍青凡七出擊匈奴)晉明
紹運裁平姑孰(晉書明帝太寧元年四月敦謀簒位自武昌移鎮姑孰二年六月加司徒王導)
(大都督揚州刺史督諸軍討敦敦復反秋七月至江寧帝親征破之敦死衆潰)方其盛業綽有
光前踐祚之初進公位征南將軍(本傳文帝即位進號)廣州刺史
又都督東衡州(本傳作交廣等隋書揚州南海郡始興縣注齊曰正階梁改名焉又置安遠郡)
(置東衡州)二十(本書作十九)州諸軍事宜公乃務是民天(漢書酈食其曰)
(民以食為天)敦其分地火耕水耨(貨殖傳楚越之地地廣人稀飯稻羹魚或火耕而水)
(耨)彌亘原野盜賊皆偃工賈競臻鬻米商鹽盈衢滿肆
新垣既築外戶無扄(禮運故外戶而不閉)脂脯豪家鐘鼎為樂(見與)
(王僧辯書)揚袪灑汗振雨流風(蘇秦傳臨菑之塗舉袂成幕揮汗成雨)市有千
金之租(漢高五王傳主父偃言齊臨菑十萬戶市租千金)田多萬箱之詠(詩乃求萬)
(斯箱)僧釋慧羨等來朝絳闕備啓丹誠乞於大路康莊式
刊豐琰庶樊卿寶鼎復述台司之功(後漢竇憲傳南單于於漠北遺憲古)
(鼎其旁銘名仲山甫鼎潛夫論仲山甫姓樊字穆仲封於南陽)羊叟高碑更紀征南之
德(晉書加羊祜征南大將軍詳與李那書)於是跪開黃素(揚雄荅劉歆書天下上計孝廉)
(及内郡街卒會者常把三寸弱翰筆賫黃素三尺以問其異語)爰登紫泥(西京雜記漢以武都紫泥)
(為璽室)鑒此誠祈皆如所奏乃詔庸臣為其銘曰
赫赫宗陳桓桓鼎臣千乘建學五典攸因(書慎徽五典五典克從)
盛德斯遠公門日新崇高維岳貺甫生申(詩維嶽降神生甫及申)
去衡移廣遷征自鎮攸攸銅略(疑作界見與章司空書)藐藐金鄰
(左思吳都賦金鄰象郡之渠注夫南之外冇金隣國去夫南可二千餘里土地出銀)莫遠非督無
思不賓三江靡浪(見移文)五嶺奚塵(見與章司空書)式歌式舞(詩雖)
(無德與汝式歌且舞)仁哉至仁公其饗福於萬斯春
晉陵太守王勵(本傳竹勱)德政碑(樹屏曰本傳勱字公齊侯景之亂奔)
(江陵歷位晉陵太守時兵饑之後郡中凋弊勱為政清簡吏人便安之大建元年累遷尚)
(書右僕射時東境大水以勱為晉陵太守在郡甚有威惠郡人表請立碑頌勱政德詔許)
(之)
若夫雎陵世傳已詳載德之華徐州先賢亦著清風之
美偉哉文獻光啓中興(晉書王祥傳祥字休徵琅邪臨沂人漢諫議大夫吉之後也歷)
(官司空轉太尉加侍中五等建封睢陵侯邑一千六百戶祥弟覽子裁裁子導字茂弘元帝過江導歷位至丞)
(相輔相三世及薨詔喪葬參用天子之禮諡曰文獻吳樹聲曰國語祭公謀父曰我先王不窋奕世載德)
(世標曰後漢王良傳良字仲子東海蘭陵人也王莽時不仕建武三年徵拜諫議大夫六年代宣秉為大司徒)
(司直在位恭儉妻子不入官舍布被瓦器范曄論當世咨其清人君高其節隋地理志東海郡屬徐州琅邪郡)
(屬徐州)郭莖表其深源(見為貞陽侯書)何籌慙其遠慶(後漢王敞傳敞六世)
(祖比干為汝陰縣獄吏決曹掾乎活數千人有老嫗謂曰公有陰德今天錫君策以廣公之子孫因出懷中符)
(策凡九百九十枚子孫佩印綬者當此算)豈惟桓氏之鳴玉(范曄論桓氏自榮至典父子兄)
(弟代為帝師國語趙簡子嗚玉以相)張家之珥貂(漢書張安世子孫相繼為侍中中常侍諸曹散)
(騎列校尉者凡十餘人詳歐陽頠碑)袁姓之朱衣(後漢袁安傳安道逢二書生指一處云葬此地)
(當世為上公故累世降盛)楊宗之華轂(漢楊惲傳惲家方降盛時乘朱輪者十人)又有佽
飛遮列(漢百官公卿表佽飛掌弋射有九丞兩尉)班弓夾門(後漢班超傳悉持弓弩夾門而)
(伏)濯龍俯望(後漢馬皇后紀太后詔曰前過濯龍門上見外家問起居者車如流水馬如游龍百)
(官志有濯龍監一人)緹騎盈道(漢官曰執金吾緹騎二百人環濟要略司隸出從緹騎)奕世
如此何其盛哉(南史勱祖份累遷尚書左僕射父琳位司徒左長史兄銓衛尉卿錫累遷吏部)
(郎中僉太子中庶子通尚書右僕射弟質歷位侍中固遷潯陽太守)君以藍田美玉(三秦記藍)
(田出美玉吳志諸葛恪少有才名孫權竒之曰藍田美玉真不虚也)大海明珠(曹植贈丁廙詩大國)
(多良材譬海出明珠)灼灼美其聲華英英照其符彩丰神雅澹識
量寬和既有崔琰之鬚眉(魏書崔琰聲資高暢眉目疏朗鬚長四尺甚有威重朝士)
(瞻望太祖亦敬重焉)非無鄭玄之腰帶(後漢書鄭玄身長八尺飲酒一斛秀眉明目容儀温)
(偉)爛爛若高巖下電騷騷若長松裏風(世說裵令公目王安豐眼爛爛)
(如巖下電世日李元禮謖謖如勁松下風)勢利無擾於胷襟行藏不槩於懷
抱家門雍睦孝友為風上交不謟下交不瀆(見繫辭)脫貂
救厄情靡矜吝(未詳)釋馬窮塗惟濟危殆(後漢廉范傳范遷蜀郡太守坐)
(法免歸鄉里肅宗崩范奔赴敬陵時盧江郡掾嚴麟奉章弔國俱會於路麟乘小車塗深馬死不能自進范見)
(而愍命從騎下馬與之不告而去)至於網羅圖籍脂粉藝文學侣挹其
精微辭宗稱其妙絶(本傳勱美風儀博涉書史恬然清簡未嘗以利欲干懷)出為
仁武將軍晉陵太守(宋書南徐州刺史領晉陵太守吳時分吳郡無錫以西為毘陵晉東)
(海王越世子名毘永嘉五年帝改為晉陵)五雞二彘勤䘏有方(漢龔遂傳遂為渤海太守)
(使民家養二母彘五母雞)問羊知馬鉤鉅兼設(漢書趙廣漢為京兆尹善為鉤鉅以得亊)
(情鉤鉅者設欲知馬價則先問狗已問羊又問牛然後及馬參伍其價以類相凖則知馬之貴賤)濟北
移樹累政之所未洽(未詳)汝南爭水連年之所無斷(汝南先賢)
(傳趙規為安陽令與朗陵黃萌爭水割指)一朝明決曾不留滯四民商販咸
用殷阜銘曰
康哉寶運美矣良臣渭自灃水源以洛濱公侯世及宰
輔相因曰我民秀山川降神風情穆穆孝友恂恂學則
經笥(後漢邊韶傳韶曰腹便便五經笥)文為世珍高風遠矣曠代難倫
鼎鉉虚職(易鼎玉鉉)台階未臻(晉書羊祜表曰恩詔拔臣使同台司注台司三公也)安
知霜霰遽夭松椿(莊子上古有大椿者以八千歲為春八千歲為秋)碣石斯表
民情既陳徒然下拜何報陽春(蔡邕獨斷春為少陽其氣始出生長)
丹陽上庸路碑
在天成象咸池屬於五潢在地成形滄海環於四瀆(史記)
(天官書西宫咸池曰天五潢注元命包曰咸池主五榖其星五者各有所職樹本曰封禪書四瀆者江淮河)
(濟也)國險者固其金湯(漢蒯通傳金城湯池不可攻也)儲蓄者因於轉漕
(漢宣帝紀大司農中丞耿夀吕奏設常平倉以給北邊省轉漕)貨財為禮(曲禮貧者不以貨財為禮)
專俟會通厥田為上(書禹貢四海會同又徐州厥田惟上中)皆資滲漉(見侯)
(安都碑)大矣哉坎德之為用也(木華海賦曠哉坎德易坎為水)是以握圖
之主財以利民御斗之君因之顯教(揚雄長楊賦高祖奉命順斗極運天)
(關)上哉少昊初命水官(未詳左傳剡子曰共工氏以水紀故為水師而水名)逖矣
高陽爰重冥職(帝王世紀顓頊高陽氏以水事紀官祭法冥勤其官而水死)舜為太
尉於是九澤載疏禹作司空然後百川咸導(河圖曰舜以太尉即)
(位與三公臨河觀黃龍五采負圖出置舜前以黃玉為柙白玉為檢黃金為繩紫芝為泥章曰天皇帝符璽舜)
(典伯禹作司空禹貢奠高山大川又九澤既陂)開華山於高掌(述征記華山本一山巨靈所開)
(今睹手跡於華岳而脚跡在首陽山下)鑿靈沼於周原(詩王在靈沼又周原膴膴)莫匪
神功皆由聖德我大梁之受天明命勞已濟民有道稱
皇無為曰帝(帝王世紀功合神者稱皇德合地者稱帝德合人者稱王)若夫雲雷草
創(易雲雷屯又天造草昧)翦商黜夏之勲(疑脫二句詩后稷之孫實維大王居岐之陽實)
(始翦商湯誥罪人黜服)鑄寶鼎於昆吾安能紀勒(後漢崔駰傳蔡邕銘論吕尚作周)
(太師其功銘於昆吾之鼎)陳鴻鐘於豐岳豈易揄揚(漢司馬相如賦撞鴻鐘山海經)
(豐山有九鐘注霜降則自鳴揚樹屏曰班固西都賦雍容揄)斯固名言所絶也及乎
膺斯寶運大拯横流(晉王尼傳尼常歎曰滄海横流處處不安也)屈至道於
汾陽勞凝神於姑射(莊子至道之極昏昏默默又用志不分乃疑於神詳卷三)聖人
作樂簫韶備以九成(見書益稷)喆王盡禮春官總於三代(見周)
(禮)豈止金門桴竹(玉泉記立春之日取宜陽金門山竹為管河内葭草為灰以候陽氣)玉
尺調鐘(世說苟勗善解音聲遂正雅樂阮咸妙賞時謂神解每公會作樂而心謂之不調勗意忌之遂)
(出阮為始平太守後有一田父耕於野得周時玉尺便是天下正尺苟始以校已所治鐘鼓金石絲竹皆覺短)
(一黍於是㐲阮神識)公帶獻明堂之圖(封禪書濟南人公玉尺上黃帝時明堂圖明堂圖中)
(有一殿四面無殿以茅蓋通水圜宫垣為複道上有樓從西南入命曰昆侖天子從之入以拜祠上帝)匡
衡建后土之議(郊祀志匡衡以甘泉泰畤河東后土之祠宜可徙置長安願與羣臣議定)若
斯而已矣天降丹鳥既序孝經(干寶搜神記孔子制孝經既成齋戒向北辰而)
(拜乃起白霧摩地赤虹自天而下化為黃玉上有刻字孔子跪受讀之)河出應龍乃私周
易(見勸進表)若夫固天將聖垂意藝文五色相宣八音繁會
(樂記五色成文而不亂注五聲配五行之色屈原九歌云五音紛兮繁會)不移漏刻(見與楊僕射書)
纔命口占(漢游俠傳陳遵為河南太守召善書吏十人十人於前治私書謝京師故人遵憑几口占)
(書吏且省官事書數百封親疎各有意河南大驚)御紙風飛天章海溢皆紫庭
黃竹之辭(蔡邕琴操周成王琴歌鳳皇翔兮紫庭余何德兮感靈穆天子傳王遊黃臺之上時國中)
(大雪大凍王作黃竹歌三章以哀之)晨露卿雲之藻(吕氏春秋晨露湯歌也詳勸進表)漢
之兩帝徒有詠歌(漢書高祖有大風歌漢武故事帝作秋風辭)魏之三祖空
云詩賦(沈約謝靈運傳論曹氏基命三祖陳王盛高麗漢)以為彭老之教終沒
愛河(昇玄經漂浪愛河流吹欲海)儒會之宗方離火宅(見與李那書)豈知
五詩八會之殊文(未詳復菴和尚華嚴論贊龍樹菩薩入龍宫看藏得華嚴下本回歸西土)
(傳到此方者乃八十卷經三十九品品分七處九會)天上人中之妙典(優闐王作佛形像經)
(若生天上天中最勝乃至得作六欲天王於六天中尊貴第一)雪山羅漢爭造論門(傳燈)
(錄雪山五百仙人飛空而至阿難為說法)鷲嶺名僧俱傳經藏(見與李那書)香象
之力特所未勝(雜寶藏經過去久遠比提醯國王有大香象以香象力摧伏迦尸王軍華嚴經)
(現有菩薩名曰香象與其眷屬諸菩薩中三千人俱常在其中而演說法)秋兔之毫書而莫
盡(西京雜記天子筆管以錯寶為跗毛皆以秋兔之毫)忠信為寶(家語孔子息駕於河梁有懸水)
(三十仞圜流九十里有一丈夫方將厲之曰始吾之入也先以忠信及吾之出也又從以忠信所以能入而復)
(出也)禱祈免於白駒(漢溝洫志武帝用事萬里沙磧還自臨決河湛白馬玉璧令羣臣從官自)
(將軍以下皆負薪置決河)明德惟馨(左傳宫之竒引周書曰黍稷非馨明德惟馨)山川舍
於騂犢(見論語)至如月離金虎(陸機詩望舒離金虎漢書西方金也孔傳昴白虎中)
(星然西方七宿畢昴之屬俱白虎)泥染石牛(廣州記州有石牛每旱殺牛以血和泥泥石牛背既)
(畢即雨泥盡方止)薈蔚朝興滂沱晚注(詩薈兮蔚兮南山朝隮乂月離於畢俾滂沱矣)
而清蹕纔動(見勸進表)纖羅不搖(木華海賦輕塵不飛纖蘿不動)高閈將臨
(左傳高其閈閎)油雲自闢(西京雜記雨雲曰油雲)陽烏銜日寧懼虎賁之
弓(廣雅云日名陽烏淮南子日中有踆烏飛樹本曰漢明帝起居注上東巡泰山到滎陽有烏鳴乘輿上)
(虎賁王吉射之中而祝曰烏鳴啞啞引弓射之洞左掖陛下夀萬萬臣為二千石賜錢二百萬)飛雨彌
天無待期門之蓋(漢外戚傳上官桀少時為羽林期門郎從武帝上廿泉桀奉蓋雖風常屬)
(車雨下蓋輒御)震維舉德(易震為長子后文炳曰左傳王子朝告諸侯曰王無適則擇立長年鈞)
(以德德釣以卜)非曰尚年(見表後啟)若發居酆(檀弓文王舍伯邑考而立武王注伯邑考)
(文王長子發武王名)猶莊在漢(後漢書東海恭王疆建武二年立為皇太子十七年而母郭后廢遂)
(譲位於顯宗顯宗明皇帝諱莊光武第四子也母陰皇后按昭明太子早卒簡文帝乃高祖第三子也故云)
濤如白馬既礙廣陵之江(見侯安都碑)山曰金牛孰辨梅湖
之路(初學記武原淪䧟為當湖又有梅湖趙曄吳越春秋海鹽縣淪為招湖徙居武原鄉故越地也世)
(標曰劉道道錢塘記明聖湖在縣南父老相傳湖中有金牛)專州典郡青鳬赤馬之
舟(魏王粲海賦乘囷桂之舟晨鳬之舸吳志太傅諸葛恪制為鴨頭船詳與王太尉書)皇子天孫
嗚鳳飛龍之乘(陶季直京邦記宋武帝度六合龍舟翔鳳以下三千四十五艘晉宫闕記天泉)
(池有飛龍舟)莫不欣斯利涉(易利涉大川)玩此修渠乍擁楫而長
歌(列女傳趙簡子南擊楚津吏醉不能渡將殺之津吏女涓持楫而前中流奏河激之歌簡子立為夫人)
乃樅金而鳴籟(見歐陽頠碑)斯曠世之奇功無疆之鴻烈者
也銘曰
后王降德於衆兆民高文象緯(晉張華傳妙達象緯)妙義幾神業
冠遷夏(見為陳武帝書)功踰入秦(漢高祖紀楚懷王與諸將約先入定關中者王之沛公攻)
(武關入秦)時惟大畜象及同人(見易)慧雨方霤禪枝獨春(西域傳羅)
(婆路山北巖前是佛受山神飯已潄口嚼楊枝因生今為茂林寺號楊枝)帝德惟厚(書大禹謨益曰)
(都帝德廣運)皇恩甚深觀乎禹迹(見侯安都碑)見我堯心
孝義寺碑
臣聞道階八地猶見后妃(淨土論二淨穢土謂淨多穢少即八地已上百緣經佛告)
(比邱此賢刧中波羅柰國梵摩達王正法治化惟無子息禱祀諸神求索有子困不能得時王國中有一池水)
(生一蓮華其華臺中有一童子結跏趺坐王及后妃見甚歡喜即抱還宫養育漸大隨其行處&KR1567;華承足因香)
(立字名栴檀香後悟非常成辟支佛身升虚空作十八變)願生千佛無非賢聖(雜寶藏經)
(波羅柰國中有山名曰仙山有梵志在彼山住大小便利於石上有雌鹿來䑛即便有身生一女子梵豫國王)
(立為第二夫人後時有身便生千葉蓮華時大夫人取千葉蓮華盛著籃裏擲於河中時烏耆延王接取見千)
(葉蓮華葉葉有小兒長大各有大力千子即時將諸軍衆降服諸國次到梵豫第二夫人却之以五百子與親)
(母以五百子與養父母時二國王分閻浮提各畜五百子佛言欲知彼時千子者賢劫千佛是也以誓願力常)
(生賢聖)汲引之義雖同隨機之感非一至如媯汭有禮皇
源所以前興(堯典釐降二女于媯汭嬪于虞)周女斯歸陳宗所以流慶
(左傳庸以元女大姬配胡公而封諸陳以備三恪)大矣神基帝系淑聖重光者
也慈訓太后(陳后妃傳武宣章皇后諱要兒吳興烏程人本姓鈕父景明為章氏所養因改姓焉)
(武帝先娶同郡錢仲方女早卒後乃聘后永定元年立為皇后武帝崩后與中書舍人蔡景歷定計召文帝及)
(即位尊后為皇太后宫曰慈訓)德佐初九道暉上六(周易初九曰潛龍勿用何謂也子曰)
(龍德而隠者也又上六龍戰于野其血玄黃象曰龍戰于野其道窮也)居天上天中之極
(見丹陽碑)處太任太姒之尊(詩思齊太任文王之母又太姒嗣徽音則百斯男)蘋藻
之化斯深葛覃之風彌遠(詩于以采蘋南澗之濱于以采藻于彼行潦又葛之覃兮)
(施于中谷)皇帝膺兹上聖契彼援神(後漢翟酺傳注援神契鉤命決皆孝經緯篇名)
(也)愛敬在乎一人德教刑於四海是以明星皎皎流半
月之光(孫氏瑞應圖景星者天精也狀如半月生於晦朔助月為明王者不私人則見)甘露團
團灑如餳之味(晉書甘露者仁澤也其凝如脂其美如飴)嘉禾自秀(孝經援神契德)
(下至地則嘉禾生)浪井恒清(瑞應圖浪井不鑿自成王者清淨則仙人主之)天降徵祥
日聞書府(左傳女叔侯曰史不絶書府無虚月)自大明紹運(周易順而麗乎大明)神
武應期(繫辭古之聰明睿知神武而不殺者夫)至道旁通無思不格戊己
校尉西關玉門(漢書元帝初元時置戊巳校尉屯田車師故地後漢班超傳不敢望到酒泉郡)
(但願生入玉門關注玉門關在燉煌郡今沙州)伏波將軍南表銅柱(見歐陽頠碑)方
使三千世界百億須彌(長阿含起世經等云四洲地心即是須彌山山外别有八山圍)
(如須彌山下大海深八萬四千由旬其邊八山大海初廣八千由旬中有八功德水如是漸小至第七山下廣)
(一千二百五十由旬其海鹹海廣於無際海外有山即是大鐵圍山四周圍輪并一日月晝夜回轉照四天下)
(名為一國土即以此為量漸至滿千鐵圍繞訖名一小千復至一千鐵圍繞訖名為中千世界即數中千復滿)
(一千鐵圍繞訖名為大千世界此中四洲山王日月乃至頂各有萬億成則同成壊則同壊是皆一化佛所統)
(之處名為三千大千世界號為娑婆世界)同望飛輪(轉法輪經佛在鹿野樹下時空中有自然法輪)
(飛來當佛前而轉)共稟玄德(舜典玄德升聞乃命以位)天嘉三年正月二十
一日詔旨(陳文帝紀世祖文皇帝諱蒨字子華始興昭烈王之長子也武帝甚愛之永定三年六月)
(丙午武帝崩皇后稱遺詔徵文帝入纂皇統改元天嘉)仰惟聖德方被兆民乃敕
有司改東成里為孝義里昔岱山徙號重華著其受終
(舜典正月上日受終於文祖歲二月東巡狩至于岱宗)德水移名秦人表其嘉運
(史記秦始皇本紀始皇并天下更名河曰德水以為水德之始)豈若盡在輿地書兹里
門仰述天經(孝經子曰夫孝天之經也地之義也)光臨父母(繫辭无有師保如臨父母)
臣陵稽首(周禮太祝辨九拜一曰稽首)乃作銘曰
願此良因(大寶積經樂施於人獲五種名利五能為菩提作上妙因)宜資貴親(公羊傳子)
(以母貴母以子貴)三乘並策(見與李那書)四梵為賓(大悲芬陀利經佛言我於林中)
(三十六年遊四梵處為益衆生故食衆果法苑珠林大洛那力者是第四梵王那羅延力是)紺殿安
坐(梁元帝集善覺寺碑云寶繩交映無慙紫紺之宫白帖佛寺為紺園)蓮華養神(佛升忉利天為)
(母說法經摩耶夫人兩乳血出猶白蓮華而入如來口中)燈前禮佛(涅槃經若於佛法供養一香燈)
(乃至獻一華則生不動國)地後邊身(寶積經昔舍衛城有二十人皆是最後邊身更有怨家二十人)
(奪其命根如來為調伏是四十人故告目連言令此地中出佉違羅刺欲刺我足此刺即長一肘佛言我過去)
(世入大海中持矟刺人得如是報彼時二十怨賊欲害二十人者作是思惟如來法王尚不免報况我等輩即)
(從坐起向佛悔過)並濟含識(法苑珠林梁元帝捨道文引含識於涅槃)咸歸至真(法苑)
(珠林故經中來至佛所云南無無所著至真等正覺是名口業稱歎如來德也)國家隆盛同享
遐慶謹勒豐碑(檀弓公室視豐碑)陳其舞詠(潘尼釋奠頌不知手舞口詠)
齊國宋司徒寺碑
無色之外方為化城非想之中猶稱火宅(楞嚴經有色無色有想無)
(想若非有色若非無色若非有想若非無想詳與李那書)若夫衆生無盡世界無窮
(華嚴經一切法界虛空界等世界)芬若披蓮(關令尹喜傳真人遊時各各坐蓮華之上一花輒徑)
(十丈)遠如散墨(法華經假使有一磨以為墨過於東方千國土乃下一點大如微塵又過千國土復)
(下一點如是展轉盡地種墨是諸佛土若算師知其數否)善財童子南行未窺(華嚴經善)
(財童子問法於五十三參善知識而德雲比邱乃第一也又善財童子歡喜頂禮繞無數匝殷勤瞻仰辭退南)
(行)目蓮沙門北遊不見(盂蘭盆經目蓮見其亡母在餓鬼中即鉢盛飯往餉其毋)一
一刹土皆由業緣(觀佛三昧經六日出時此地皆悉煙出從須彌山乃至三千大千刹土及)
(八大地獄靡不燒滅未曾有經罪業因緣相續不絶百緣經以是業緣五百世中受毒龍身)萬萬僧
祇終非常樂(藥王藥上經衆僧得聞是五十三佛名者是人於百千萬億阿僧祇劫不墮惡道大)
(集經佛言休息綺語獲十種功德三常樂實事隋書經籍志船涅槃譯言滅度亦曰常樂)天宫蹇產
(起世經其天宫城内雕飾受欲其歡樂不可具說楚辭思蹇産而不釋注蹇産詰曲貌)猶傾四大
之風(樹本曰圓覺經此身四大和合毛髮爪齒皮肉筋骨腦髓垢色皆歸於地唾涕膿血涎沫津液痰淚)
(精氣大小便利皆歸於水暖氣歸火動轉歸風四大各離今日妄身常在何處)魔殿崔嵬(樓炭經在)
(欲色二界中間别有魔宫華嚴經如來即於口中放大光明名無礙無畏映蔽一切諸魔宫殿)終懼三
災之火(長阿含經三災上際云何若火災起時至光音天為際若水災起時至徧淨天為際若風災起)
(時至果實天為際)朱樓寶墖輝煥爭華(宣律師住持感應傳樹神即將七寶來至尊所)
(以神力故於一念頃即成四墖高五十由句又造真珠樓觀及白銀臺於此四墖内各造樓觀具八萬四千)
(炯曰西域志波斯匿王都城東百里大海邊有大墖墖中有小墖高一丈二尺装衆寶飾之夜中每有光耀如)
(大火聚云佛涅槃百五歲後龍樹菩薩入大海化龍王龍王以此寶墖奉獻龍樹龍樹受已將施此國地造莊)
(飾嚴好過佛在時經百五十年魔天燒滅則當此土)既義暢中土道流遐域顯默
同歸華夷俱慕自枕石漱流(見諫罷道書)始終一槩悟智交
養三十餘年春秋八十三古人云道存人亡法師之謂
凡我門徒感風徽之緬邈傷諮悟之永滅敢以殘見揚
德金石銘曰
九流依真(後漢書班固九流百家之言靡不窮究)三乘歸佛(見與李那書)道住
絶迹慈還接物(白帖如來慈心如彼大雲蔭注世界)孰是發蒙(易初六發蒙)昭
我慧日(齊王屮頭陀寺碑注慧日喻明也)攝亂以定(本相經年十九踰城出家學道勤行)
(精進禪定)闢邪以律(齊尚統師傳魏皇初三年曇摩迦羅譯出戒律)秦皇雄感蔽理
通情王孫偏解遠死滯生(太平御覽蜀本紀曰始皇陵有銀蠶金雀以多竒物故俗)
(云秦皇地市漢書揚王孫學黃老之術厚自奉養生無所不致及終令其子曰吾學臝葬以反吾真必無易吾)
(意班固贊曰觀揚王孫之志賢於秦始皇遠矣)夫子之悟萬劫獨明寒暑遞易
悲欣臯壤(家語孔子出聞哭聲至臯魚也曰吾有三哭少而遊學以後吾親一高尚吾志間吾事君)
(二與友厚而小絶之三立槁而死檀弓孔子之故人曰原壤其母死夫子助之沐槨原壤登木曰久矣予之不)
(託於音也歌曰貍首之斑然執女手之卷然夫子為弗聞也者而過之炯曰莊子山林與臯壤與使我欣欣)
(然而樂與樂未畢也哀又繼之)秋蓬四轉春鴻五響孤松獨秀德音長
往節有推遷情無遺想
長干寺衆食碑
昔炎皇肇訓(繫辭神農氏作斲木為耜揉木為耒耒耜之利以教天下)稷正脩官(舜典)
(棄黎民阻飢汝后稷播時百穀)信矣民天之言(見歐陽頠碑)誠哉國寶之義
(范子計然曰五榖者國之重寶)自非道登正覺(本願經佛告阿難我以十事致最正覺)安
住於大般涅槃(華嚴經乃至最後涅槃分布其身起廟墖心經注梵語涅槃此云無為)行
在真空(觀佛三昧經過去久遠有佛出世號曰空王火炯曰海錄碎事如來藏中性火真空性空真)
深入於無為般若(見罷諫道書)則菩薩應化咸同色身(婆沙論佛)
(在世時色身受用奘法師傳婆毗吠迦論師於觀自在菩薩立志祈請待見於是觀自在乃為現色身立世阿)
(毗曇論閻浮提衆生色身種種不同)諸佛淨土皆為搏食(法華論無煩惱衆生住處名為)
(淨土毗婆沙論若以一搏之食起殷淨心奉於僧衆於當來世決定不達饑饉災起)證常住者爰
乞乳糜(涅槃經有人聞常住二字是人生生不墮惡道支僧載外國事佛在貝多樹下坐滿六年長者)
(女以金鉢盛牛乳糜上佛佛於水邊噉糜)補尊位者猶假香飯(見諫罷道書)亦有
三心未滅(菩薩善戒經菩薩心有上中下)七反餘生(觀佛三昧經金翅鳥王名曰正音日)
(食一龍王及五百小龍經八千歲死相既現諸龍吐毒不能得食從金剛山直下從大水際至風輪際為風所吹)
(還上金剛如是七返然後命終)應會天宫(法苑珠林傳云釋迦受食四王奉鉢滅後流行上升兜率)
(彌勒見曰釋迦佛鉢今來至此七日供養還下龍宫)就齎龍海(智度論阿羅漢常入龍宫食已以鉢授與)
(沙彌令洗鉢中有殘飯數粒沙彌嗅之大香食之甚美)況復&KR0008;居地轉(未詳按奘法師西國)
(傳數量之稱謂踰繕那踰繕那者自古聖王一日運行也舊傳一踰繕那四十里矣)咸憩珠(疑作殊)
庭(漢書上望祀蓬萊之屬幾至殊庭師古曰殊庭蓬萊中仙人庭)固以皆種仙禾並資
靈粟者矣(曹植社頌靈稼阿那一禾千莖拾遺記員嶠之山名環邱上有方湖千里多大鵲高一丈)
(羣飛於湖際銜采不周之粟於環邱之上粟生穟高五丈其粒皎然如玉也)法師常願以智
慧火燒煩惱薪(華嚴經智慧火令衆生離障礙苦皆得具足文殊問經住家者為煩惱所燒出)
(家者滅煩惱火)普施衆生同餐甘露(四分律天帝釋便作是念我今令王慧燈以此瘡死)
(者甚非所以當以天甘露灌其身上瘡即平復)况復安居自恣(經律異相精舍告成白王遣使)
(請佛安居)願學高年或次第於王城(法苑珠林食中有六者一乞食二次第三不作)
(餘食法食四一坐食五一團食亦名節量食六中後不飲漿雜阿含經爾時世尊晨朝著衣持鉢共諸比邱入)
(王舍城乞食)猶棲遑於貧里(後漢徐穉傳謂茅容曰為我謝郭林宗何為棲棲不遑寧處維)
(摩詰經憶念我昔於貧里而行乞時)迦留乞麪若用神通(十誦律佛在舍衛國時有長老)
(迦留陀夷得阿羅漢道持鉢入城乞食到一婆羅門舍主人不在婦閉門作煎餅迦留陀夷比邱即入禪定起)
(通從外地沒涌出中庭乃以指彈婦即語夷言縱使眼脫我亦不與而以神力即兩眼脫出復念縱出眼如椀)
(我亦不與即變眼如椀復念縱若倒立我前我亦不與即於前倒立復念縱汝若死我亦不與即入滅受想定)
(心想皆滅無所覺知即語比邱言汝若活者我施與一餅迦留陀夷便出於定婦更刮盆邊即一小麪煎之迦)
(留語言我不須是餅為說法妙即於座上得法眼淨作優婆夷)須提請飯致遺豪貴(未詳)
於是思營衆業(勝天王經乃往古世廣修淨業)願造坊廚(涅槃經須達長者七日之)
(内成立大房足三百日禪坊淨處六十三所冬室夏堂各各别異廚坊浴室洗脚之處大小圊厠無不備足)
庶使應供之僧皆同自然之食(百緣經佛在世時王舍城中有一長者其婦生)
(女名曰善愛後求出家世尊告善愛尼言汝今可設飲食供養佛僧尋取佛鉢擲虛空中百味飲食自然盈滿)
(如是次第取千二百五十比邱鉢所飯亦皆滿都令豐足)升堂濟濟無勞四輩之頻
(大集經復有比邱晝夜精勤樂修善法誦讀經典坐禪習慧不舍須臾以是因緣感諸四輩種種供養)高
廩峨峨恒有千食之糒(詩亦有高廩萬億及秭水經注澆河西南一百七十里有黃沙)
(望黃沙猶若人委千糒於地)其外鐵市銅街(晉石苞傳苞為吏到鄴乃販鐵於鄴市中詳與)
(楊僕射書)青樓紫陌(魏曹植詩青樓臨大道王粲獵賦倚紫陌而並征)辛家黑白之
里(未詳)甲第王侯之門(漢書張放傳帝賜甲第)莫不供施相高資儲
轉衆(沐魄經給二十歲儲資糧)法師善巧方便(佛本行經有釋名為善覺其子名羼提提)
(婆堪教太子兵戎法式其所解知一切凡有二十九種善巧妙術又淨飯王復白仙言我意欲令我子常在云)
(何方便及令幼年勿使舍我)漚合含羅(未詳四分律世尊般涅槃後百歲毗舍離拔闍子比邱行)
(十事乃至十事非法非毗尼非佛所教已皆在含羅在毗舍離七百阿羅漢集論法毗尼故名七百集法毗尼)
(又感應記祇垣寺殿内簷下有四銀臺兩臺内有毗尼藏黃金為牒白銀為字毗尼律藏是龍王書)教授
滋生隨年增長假使桑林不雨(吕氏春秋湯五年不雨乃以身禱於桑林)瓠
水揚波(漢書上使汲仁郭昌發卒數萬人塞瓠子決河)猶厭稻粱永無饑乏加
以五鹽具足(海錄碎亊五色鹽出安息國阿含經一切味不過八種一苦二澀三辛四鹹五淡六)
(甜七酢八不了味)七菜芳軟(荆楚歲時記正月七日為人日以七種菜為羹)麰類天廚
(未詳沈約齊尼淨秀行狀於彼天上彼波利䴵將還意欲與今法師有人問何意將䴵去荅云欲與今法師是)
(又不聽將去紫炯曰星經天廚六星在微宫東北)果同香樹(栴檀樹經維耶梨國有五百人經歷)
(深山一人卧熟失伴有大栴檀香樹樹神謂窮人言可止留此自相給衣食到春可去窮人還至國中國王病)
(頭痛惟得栴檀香以護病得愈王便令匠臣將窮人往伐取香樹至到樹所使者見樹華果煌煌心不忍伐)
羹鼎之大殷王未逢(未詳按劉向說苑湯時大旱使人持九足鼎祝山川而天大雨)糜
護之深齊都非擬(見移文)昆吾在次皆鳴鷲嶺之鐘(感應記如)
(來成道已至第三十八年於祇洹精舍重閣講堂上佛告文殊師利菩薩汝往戒壇所鳴鐘召十方天龍及比)
(邱諸大菩薩衆等普集祇洹游銳曰大哀經佛在王舍城靈鷲山者古昔諸佛之所居如來威神之所建立)
(詳丹陽碑)𤾉谷初升同洗龍池之鉢(堯典分命羲仲宅嵎夷曰暘谷寅賓出日道宣)
(律師住持感應曰佛告文殊師利我入王舍城受彼國王請我既食訖即命羅睢先將我鉢還於彼龍池洗之)
徐孝穆集箋注卷四
