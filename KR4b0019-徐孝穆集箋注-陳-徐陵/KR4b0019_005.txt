徐孝穆集箋注卷五陳徐陵撰
吳江吳兆宜注
東陽雙林寺傅大士碑
夫至人無已屈體申教聖人無名顯用藏迹故維摩詰
降同長者之儀(維摩經毗耶離城中有長老名維摩詰)文殊師利現儒生
之像(宣律師住持感應傳佛告文殊師利及四天王等教初流行彼汝文殊師利分身變為國王金剛齊)
(菩薩分身為大臣金剛幢菩薩分身為比邱汝等三大士共流通我教)提河獻供之旅王
城列衆之端(見長千寺碑)抑號居士(師子月佛本生經比邱名蓮華藏多與國王長)
(者居士而為親友)時為善宿(成實論八戒優婆塞者此言善宿男)大經所說(智度論有)
(梵志名長爪言十八種大經盡欲讀之)當轉法輪(釋道安西域志波羅祭斯國佛轉法輪處)大
品之言皆紹尊位(法苑珠林晉周閔家有大品一部以半幅八丈素反覆書之)斯則
神通應化不可思議者乎(法苑珠林諸德釋云世界初成昔古遺迹相似而現並是)
(佛之神力變化所為故五不可思議中一是佛神力也)東陽郡烏傷縣雙林寺傅
大士者即其縣人也(翻釋名義集娑羅樹東西南北四方各雙故曰雙樹方而悉皆一榮)
(一枯)昔巖谿藴德渭浦呈祥天賜殷宗誕興元相(書說命夢帝賚)
(予良弼俾以形旁求于天下說築傅巖之野惟肖爰立作相)景侯佐命樊滕是埒(漢書)
(傅寬同景侯與樊噲夏侯為高祖功臣)介子揚名甘陳為伍(漢書傅介子與甘延)
(壽陳湯俱立功西域)東京世載西晉重光惟是良家降神攸託若
如本生本行或示緣起(千佛因緣經梵王言我見辟支佛受持五戒以戒齋法當行十)
(善觀諸緣起按佛有本生本行二經)子長子雲自敘元系(漢書司馬遷字子長揚雄字子)
(雲俱有自敘)則云補處菩薩仰嗣釋迦法王真子是號彌勒
(大悲經佛告阿難我為第四次復彌勒當補我處釋迦譜善慧菩薩功行滿足位登十地生兜率天一生補處)
(名聖善白為諸天師瑜伽論若諸國王任持正法名為法王佛在金棺敬福經若受約敕是佛真子賢愚經婆)
(羅門家生一男兒字曰彌勒法苑珠林西云釋迦此云能仁西云彌勒此云慈氏)雖三會濟濟
華林之道未孚(賢愚經彌勒出家學道成最正覺三會說法得蒙度者悉我遺法種福衆生皆)
(得在彼三會之中頌曰挺此四人姿映蔚華林園)千尺巖巖穰佉之化猶遠(彌勒)
(下生經身長千尺圓光二十丈真諦師傳彌勒佛出由世時須達為蠰佉國大臣名須達多此園地還廣一)
(旬純以七寶徧滿布地奉施如來起為住處梵語蠰佉此云貝)但分身世界濟度羣
生(雜寶經佛法寬廣濟度無涯)機有殊源應無恒質自序因緣大宗
如此按停水經云觀世音菩薩有五百身在此閻浮提
地(長阿含經南方天王名毗瑠璃此云增長主領鳩槃荼及薜荔神將護閻浮提人)示同凡品
教化衆生彌勒菩薩亦有五百身在閻浮提種種示現
利益衆生故其本迹難得而詳言者也爾其烝烝大孝
肅肅惟恭厥行以禮教為宗其言以忠信為本加以風
神爽朗氣調清高流化親朋善和紛諍(維摩經善和諍訟言必饒益)
豈惟更盈毀壁(未詳)宜僚下丸而已哉(莊子徐無鬼篇市南宜僚弄丸而兩)
(家之難釋)至如王戎吏部(晉書王戎襲父爵辟相國掾歷吏部黃門郎散騎常侍)鄧禹
司徒(後漢鄧禹傳光武即位於鄗使使者持節拜禹為大司徒禹時年二十四)同此時年有
懷棲遯仍隠居松山雙林寺棄捨恩愛非梁鴻之並遊
(見荅周處士書)拜辭親老如蘇躭之永别(神仙傳蘇躭郴縣人少孤養母至孝忽辭)
(母云受性應仙當違供養母曰汝去使我如何存活曰明年天下疫疾庭中井水簷邊橘樹可以代養至時病)
(者食橘葉飲井水愈)自修禪遠壑(婆娑論人趣中有修禪發智)絶粒長齋(奘法師傳)
(䭾那羯磔迦國屬南印度都城東西據山間各有大寺其寺有婆毗吠迦論師於觀自在菩薩絶粒而服水三)
(年立志祈請待見彌勒菩薩)非服流霞(抱朴子項曼卿修道山中自言至天上遊紫府遇仙人與)
(流霞一杯飲之輒不飢渴)若餐朝沆(司馬相如大人賦吸沆瀣餐朝霞列仙傳陵陽子春餐朝霞夏)
(食沆瀣)太守王烋言其詭詐乃使邦佐幽諸後曹迄至兼
旬曾無假(疑作叚)食(增一阿含經有四種食諸入口之物可食噉者是謂叚食)於是州
鄉媿伏(漢法本内傳明帝置佛舍利及經放火燒經並成煨燼道士等大生媿伏佛之舍利放五色光)
(上空如蓋覆日映衆)遠邇歸依(師子月佛本生經比邱即為彌猴說三歸依)逃迹山林
(集一切福德三昧經昔過去久遠阿僧祗劫有一仙人住山林中名曰最勝具五神通常行慈心)肆行
蘭若(華嚴經願一切衆生常安居止阿蘭若處寂靜不動又釋氏要覽梵言阿蘭若此言空靜)又自
序云七佛如來十方並現(觀佛三昧經毗婆尸佛尸棄佛毗舍婆佛拘留孫佛拘那)
(含牟尼佛迦葉佛釋迦牟尼佛七佛身並紫金色)釋尊摩頂(法苑珠林第三身心恭敬禮者聞唱)
(佛名便念佛身如在目前手摩其頂除我罪業)願受深法(華嚴經有諸法師得勝妙法大乘深法)
每至楗槌應叩(增一阿含經佛告阿難汝今連擊楗椎釋氏要覽梵云楗槌此云鐘磬)法
鼓裁鳴(華嚴經普為衆生擊法鼓)空界神仙共來行道(菩薩處胎經上方七十二)
(億空界菩薩亦來雲集入胎中)其外人所見者拳握之内或吐異香(婆娑)
(論帝釋欲遊戲時伊鉢羅龍王背上自然有其香手現)胷臆之間乍表金色(宗門統要)
(世尊於涅槃會上以手摩胸告衆云汝等善觀吾紫磨金色之身)時有信安縣(隋書東陽郡領)
(信安縣)比邱僧朔與其同類遠來觀化未及祗肅忽見大
士身長丈餘朔等驚慙相趨禮拜虔恭既畢更覩常形
又有比邱智勰優婆夷錢滿願等伏膺累載頻覩異儀
或見脚長二尺指長五寸餘兩眼光明雙瞳照耀皆為
金色並若金錢(阿育王經阿育王夫人産生一女一手常卷掌中有一金錢隨取隨生)譬
李老而相侔(老子志略老子一名李耳兩目日光方瞳綠筋)同周文而等狀(孟子)
(文王十尺)姜嫄所履(詩疏姜嫄履大人迹)天步可以為儔(詩天步艱難)河流
大屐(祖沖之述異記苻健皇始中津監寇登於河中流得大屐一隻長七尺三寸足迹稱屐指長尺餘文)
(深七寸)神足宜其相比(興起行經辟支引空七反回旋飛還時城内人見此神足舉國歡喜)
支郎之彥既恥黃晴(海錄碎事魏高僧支謙博覽經籍兩眼多白而睛黃時人謂曰支郎)
(眼中黃形軀雖細是智囊)瞿曇之師(涅槃經迦毗羅城有釋種子字悉達多姓瞿曇氏)有慙
青目(寶女經如來瞳子如紺青色)既而四空妙定(大寶積經菩薩至於空處脩習四禪)
熏脩已成(江總集香贊曰熏脩福田)八解明心(菩薩本行經今最後身值釋迦佛捨豪出)
(家得阿羅漢三明六通具八解脫)莊嚴斯滿(法苑珠林三十二相徵妙莊嚴)時還鄉黨
化度鄉親俱識還源並知回向(法苑珠林回向者回諸福德向無上道)或
立捨鬚髮如聞善來(百緣經佛告善來鬚髮自落法服著身便成沙門)大傾財
寶同脩淨福(維摩經憶所脩福念於淨命)大士熏禪所憩(婆娑論生彼天者要)
(是進向那舍身得四禪發於無漏起熏禪業方是得生凡夫無此熏禪業故不得生也)獨在高巖
爰挺嘉木是名檮樹擢本相對似雙槐於夾門(晉潘岳詩綠槐)
(夾門植)合榦成陰類雙桐於空井(魏文帝詩雙桐生空井)厥體貞勁
無爽大年(莊子小年不及大年)置霜停雪寒暑葱翠(晉左思吳都賦綠葉翠莖)
(冐霜停雪)信可以方諸堅固(梁元帝阿育王像碑云始遊羅衛便居堅固之林)譬彼
娑羅(涅槃經我於此娑羅雙樹大師子吼者名大涅槃兆寬曰支僧載外國事阿育王起浮屠於佛泥)
(洹處雙樹及墖今無復有也此樹名婆羅樹其樹華名娑羅法也此華色白如霜雪香無比也)既見守
於神龍(括地圖龍也之山多五花樹羣龍食之)將為疑於變鶴(神境記榮陽郡南有)
(石室室後有孤松千丈常有雙鶴晨必接翮夕輒偶影傳曰昔有夫婦二人俱隠此室年既數百化成雙鶴)
乃於山根嶺下創造伽藍(過去因果經諸僧伽藍中竹園僧伽藍最為其始釋氏要)
(覽梵語題云僧伽藍摩此云衆園)因此高柯故名雙林寺矣(按傅大士傳云大士)
(捨宅於松下建寺因以樹名雙林)大士亦還其里舍貨貿妻兒營締支
提(地持論菩薩供養如來略說十種二支提供養若菩薩為如來故供養優婆若窟若舍若故若新是名支)
(提供養墖銳曰僧祇律云有舍利者名無舍利者名支提)繕寫尊法(墮願往生經歌贊三寶讀)
(誦尊經)常以聚沙畫地皆因圖果(大威德陀羅尼經佛告阿難譬如有大沙聚將)
(一滴水潤此沙聚可令徹過如一婦人以千數丈夫受欲果報不可令其知足也百緣經佛將比邱入城乞食)
(逢一婆羅門以指畫地與我五百金錢爾乃聽過須達長者即與金錢五百乃聽佛過佛言過去善生太子路)
(逢一人共輔相子樗蒱博戲時輔相子負彼戲人金錢五百太子語之我當代償彼太子者我是輔相子者須)
(達是戲人者婆羅門是凡負債者不可不償乃至成佛不脫此難)芥子菴羅無疑褊陋
(大悲經世尊告阿難我滅度後若有人乃至供養我之舍利如芥子等恭敬尊重謙下供養有孝曰小未曾)
(有經佛般涅槃後以如芥子舍利起墖大如菴摩勒果其刹如鍼上施槃蓋如酸棗葉若佛形像如䵃麥大功)
(德滿足百倍法顯記菴婆羅女家為佛起墖開樹一敏曰闡義云菴羅是果樹之名其果似桃此樹華生女國)
(人歎異以園封之園既屬女故言菴羅樹園宿善冥熏見佛歡喜以園奉佛佛即受之而為所住)乃起
九層磚墖(華手經若是墖廟毀壞當加脩治若塊若泥乃至一磚)形相巍然六時
虔拜(龍樹十住論菩薩晝夜各有三時於此六時禮拜十方諸佛懺悔勸請隨喜回向)巡繞斯
託又以大乘(洛陽伽藍記神龜四年太后遣崇靈寺比邱慧生向西域取經凡得一百七十部皆)
(是大乘妙典)方等靈藥寶珠(大志經大志至年十七為衆生故發意入海取明月寶珠以濟)
(衆生)眷言山谷希得傳寫龍鄉思其燒照(後漢郡國志泰山郡有龍鄉城)
象駕乏其流通(傳燈錄水中龍力大陸中象力大故負荷大法者比之龍象)復造五
時經典千有餘卷與夫鬻子而葬同其至誠(家語孔子聞婦人哭)
(聲謂顔淵曰此非獨喪哀又有離别之苦問之果然父死賣子以葬)嫁妻而隠無殊高節
(晉書許邁遣婦孫氏還家後改名玄徧遊名山莫知所終)若寄搏麨(阿育王經佛在世時入王舍城)
(乞食見二小兒一名德勝二名無勝以土為麨著於倉中見佛相好德勝歡喜掬倉中土名為麨者奉上世尊)
(緣是善根佛般涅槃一百年後作轉輪王王閻浮提)如因賣花(過見因果經普光佛出興於世爾時)
(善慧仙人欲訪花所忽遇瞿夷持花七莖畏王制令藏著缾中善慧至誠感花踊上追呼就買此女荅言當送)
(内宫欲以上佛善慧告言五百銀錢雇五莖花欲以獻佛瞿夷即曰我今當以此花相與願我生生常為君妻)
(善慧荅言我脩梵行求無為道不得相許生死之緣詳諫罷道書)共詣菩提(阿育王經如來大覺)
(於菩提樹下覺諸法)方成親眷(大藏一覽佛告諸比邱言然燈如來出興世時善慧仙人豈異人乎)
(即我是今此人之中迦葉兄弟及其眷屬千比邱是賣花女者今耶輸是)至如有相無相之
懷(法苑珠林奘法師云依如西域釋迦一代說法總有三時第三時中為大行菩薩雙說有相無相法為破)
(冇相無相法令悟中道究竟圓教)虚已虛心之德化雞在臂方推理於
自然(莊子子輿曰浸假而化子之左臂以為雞子因以求時夜樹榖曰按佛本行經爾時太子具報使)
(人令王深信因果不信自然)毒蛇傷體終無擾於深定(佛本行經畢鉢羅耶童子)
(與跋陀羅女為夫婦同脩梵行周歷年載終不同寢此女既睡一手垂地忽有一蛇而夫畏彼蛇螫其手即衣)
(裹手擎於婦臂安放牀上後同投佛出家道宣律師住持感應記佛告文殊汝取我法角黃金為釦至彼比邱)
(所吹我出世曲及起深定曲)門徒肅肅學侣詵詵通彼慈悲(觀佛三昧經如)
(來功德慈悲無量)義無偏黨(書洪範無偏無黨)大通元年縣中長宿(雜寶)
(藏經恭敬父母耆長宿老)傅普通等一百人詣縣令范胥連名薦述
又以中大通四年縣中豪傑傅德宣等道俗三百人詣
縣令蕭詡具陳德業夫以連城之寶照廡之珍野老怪
而相捐工人迷而不識(魏文帝送玉玦書價越黃金貴重連城尹文子魏田父有耕於)
(野者得玉以告隣人隣人詐之曰此怪石也田父置於廡下光照一室怖而棄之隣人以獻魏王召玉工相之)
(工曰五城之都僅可一觀)胥等體有流俗才無鑒真亟欲騰問終成
虧怠梁高祖武皇帝紹隆三寶(大寶積經菩薩脩定後有十法十脩定能興正)
(法紹隆三寶)弘濟四生(法苑珠林廣興六度接引四生)迹冠優填(觀佛三昧經時優填)
(王遥慕世尊鑄金為像是衆像之始也)神高仙豫(毗曇說仙譽國王殺五百婆羅門生地獄中發)
(生信心生甘露國)夫以陳蕃靜室猶懷天下之心(後漢陳蕃傳蕃常處一室)
(而庭宇蕪穢曰大丈夫當掃除天下)伊尹躬耕思弘聖王之道(見與宗室書)況
我有慧日明炬(文選王&KR0708;頭陀寺碑注慧日喻明也法華經世尊以智慧為燈炬)如風
寶車(華嚴經如風無所礙)濟是沉舟能升彼岸(智度論若能不退成辧佛道名到彼)
(岸涅槃經彼岸者喻如來也)固宜光宣正法(菩薩本行經釋迦佛如來滅後正法住世五百)
(歲像法住世亦五百歲)影響人王者乎(新翻大般若經擁護天王及人王等令護正法久住)
(世間)於是以中大通六年正月二十八日遣弟子傳暀出
都致書高祖其辭曰雙林樹下當來解脫(法苑珠林三乘名義解脫)
(體同)善慧大士白國主救世菩薩今條上中下善希能受
持其上善以虚懷為本不著為宗(法苑珠林由上界樂行寂滅不著不能發)
(起麤貪恚瞋故名無苦無樂)妄想為因涅槃為果其中善以治身為
本治國為宗天上人間果報安樂(雜寶藏經況其果報豈可量也)其下
善以護養衆生勝殘去殺普令百姓俱稟六齋(涅槃經年常三)
(長月恒六齋菜蔬節味)夫以四海之君萬邦之主預居王土莫不
祗肅爾時國師智者法師與名德諸衆僧等言辭謹敬
多乖釋迦之書(佛本行經太子復諮蜜多阿闍黎言此書凡有六十四種未審尊者欲教我何)
(書)文牒卑恭翻豫山公之唘(晉書山濤在典選甄拔人物各有題目奏之時稱山)
(公唘事)大士年非長老(禪門規式西域人凡稱人道老臘長呼為須菩提如中國凡具道眼)
(冇可尊之德者號曰長老也)位匪沙門(後漢書佛慈心為主不殺生類專務清靜其精進者號為)
(沙門漢言息心蓋息意去欲以歸無為也)通疏乘輿過無虔恪京都道俗莫
不嗟疑暀至都投太樂令何昌并有弘誓誓在御路燒
其左手以此因緣希當聞達昌以此書呈同泰寺僧皓
師師衆所知識名稱普聞見書隨喜勸以呈奏皇心歡
悅遽遣招迎來謁宸闈亟論經典同泰寺前臨北闕(漢書)
(蕭何治未央宫立東闕北闕前殿)密邇南宫(有孝曰杜田正謬云漢建尚書百官府名曰南宫)
仍請安居備諸資給(見長干寺碑)後徙居鐘山之下定林寺
遊巖倚樹(見諫罷道書)宴坐經行(百緣經鸚鵡王見佛比邱寂然宴坐甚懷喜悅樹)
(敏曰付法藏經迦葉語婦我若眠息汝當經行汝若眠息我當經行)京洛名僧(樂府有煌煌京洛行)
學徒雲集莫不提函負帙問慧諮禪居蔭高松卧依磐
石於是四徹之中恒泫甘露(穆天子傳天子北征至於羣玉之山河平無險四徹)
(中繩先王所謂策府普曜經太子滿十月已臨產之時先現瑞應三十有二十三諸天玉女持萬金缾盛甘露)
(住虚空中)六旬之内常雨天酒(正法念經彼夜摩天男共天女中入池游戲同飲天酒)
豈非神僊影響示現禎祥者乎帝於華林園重雲殿自
開講三慧般若經窮須真之所問(佛性論要須真實利益衆生先自調伏)
御法勝之高堂(起世經三十三天集會坐時於中惟論細微善語深義稱量觀察皆是世間諸)
(勝要法真實正理是以諸天稱為善法堂所兆宫曰長阿含經一時㣼利諸天集善法堂有講論)百千
龍像(阿育王經昔阿恕伽王以金鑄作龍像及以王像以秤稱之尚瑗曰道宣律師感應記又告婆竭)
(龍王汝可化身為八萬四千黃金龍像頭用七寶成身以黃金作之)圍繞餐聽(增一阿含經千二百)
(前後圍繞如來在中)黑貂朱紱(史記蘇秦傳黑貂之裘敝易朱紱方來)王侯滿筵國
華民秀(國語季文子曰吾聞以德榮為國華王制命鄉論秀士升之司徒曰選士)公卿連席
乃令大士獨榻對揚天扆(書說命敢對揚天子之休命)幷遣傳詔及
宣傳左右四人接受言論爾時納揆之於臺内(舜典納于百揆)
(百揆時敘)司隸之在殿中杜預還朝(晉書平吳之後徵杜預為司隸校尉加位特進)
馬防親貴(後漢馬防傳防貴寵最盛與九卿絶席)舊儀縣席皆等庶僚以
大士絶世通人故加其殊禮矣及玉輦升殿(范蔚宗後漢輿服志)
(天子五路以玉為飾)雲蹕在階(崔豹古今注秦制出警入蹕謂出軍者皆警戒入國者皆蹕止也謝)
(朓詩十載朝雲陛文陶潛集聯句愔之曰雲駕庶可飭)晏然箕坐(漢書郭解出人皆避一人獨箕)
(踞視)曾不山立(樂記總干而山立)憲司譏問愈見凝跱但荅云法
地若動則一切法不安應對言語皆為爽異昔漢皇愛
道欒大不臣(漢郊祀志封欒大天道將軍令衣羽衣立白茅上受印以示不臣)魏祖優
賢楊叟如客(魏志文帝引楊彪待以客禮)河上之老輕舉臨於孝文
(神仙傳河上公不知其姓氏結草為菴於河湄讀老子漢文帝駕往詣之)嚴子之高閒卧加
於光武(後漢逸民傳太史奏客星犯帝座帝笑曰朕故人嚴子陵共卧耳)方其古烈信
可為儔帝又於壽光殿獨延大士講論玄賾言無重頌
(彌陀疏鈔梵語祗夜多此云重頌)句備伽陀(祖珽事苑梵言伽陀此言諷誦)音會宫商
義兼華藻豈惟寶積獻蓋文成七言(維摩經云寶積與五百長者子俱持)
(七寶蓋來詣佛所佛之威力令諸寶蓋合成一蓋徧覆三千大千世界)釋子彈琴歌為千
偈而已(長阿含經父王聞四子端正曰此真釋子也雜阿含經過去世時拘薩羅國有彈琴人名曰鹿)
(牛有六廣大天宫天女來至拘薩羅國鹿牛彈琴人所語言為我彈琴我當歌舞天女於歌頌頌中自說所以)
(生此因綠彼人即便彈琴彼六天女即便歌舞)固非論經於白虎之殿(後漢丁鴻傳鴻)
(字孝公肅宗詔鴻論定五經同異於白虎觀時人語曰殿中無雙丁孝公)應詔於金馬之門
(漢書東方朔待詔金馬門)說義雲臺(後漢逸民傳周黨伏而不謁博士范升奏曰臣願與坐雲臺之)
(下考試圖國之道)受釐宣室(賈誼傳上方受釐坐宣室)可同年而語哉自火
運將終民無先覺雖復五胡内贔蒼鵝之兆未萌(晉五行志)
(懷帝永嘉元年二月洛陽東北步廣里地䧟有蒼白二色鵝出蒼者飛翔冲天白者止焉董養曰步廣周之狄)
(泉盟會地也白者金色國之行也蒼為胡象是後劉淵石勒相繼亂華)四海横流夷羊之
牧匪現(汲冢周書度邑解惟天不享於殷發之未生至於今六十年夷羊有牧飛鴻過野樹敏曰淮)
(南子本經訓夷羊在牧許慎曰夷羊土神商之將亡見於商郊牧野之地)大士天眼所照預
覩未來(雜寶藏經羅漢道人尋即入定以天眼觀)摩掌之明夙鑒時禍(法苑珠林)
(竺佛圖澄西域人時石勒與劉曜相拒搆隙以問澄澄曰可禽耳麻油塗掌令視見之曜被執朱繩縛肘後果)
(獲之如掌所見)哀羣生之板蕩泣世道之崩淪救苦為懷大悲
為病誓欲虛中閉氣(法苑珠林晉長安有沙公者西域人虚靖服氣不食五穀日能行五)
(百里)識食為齋非服名香(正法念經餓鬼大數有三十六種十四食香鬼法苑珠林宋釋)
(慧益廣陵人憩竹林寺積勤苦行惟食香丸)但資禪悅(起世經閻浮提人等飯麨豆肉等名為麤)
(段食按摩澡浴拭膏等名為微細食自外三州及六欲禪諸天等並以麤微細為食自此以上色界無色天並以)
(悅法喜為食)方乃燒其苦器(涅槃經身為苦器憂畏無量)製造華燈(摩耶經龍)
(樹善設法要滅邪見幢然正法燈)願以此一光明徧照十方佛土(因果經無)
(量諸天作諸伎樂燒衆名香散天妙華隨菩薩滿虚空中放大光明普照十方)勸請調御(寶性論為)
(六種人故說三寶一調御師二調御師法三調御師弟子)常住世間救現在之兵災
(劫中世界經二十小劫中中間有小三災二曰兵刀災)除當來之苦集(長阿含經諸比邱欲)
(求光明者當求苦集滅道光明)於是學衆悲號山門踊叫弟子居士徐
普拔潘普成等九人求輸已命願代宗師其中或馘首
而刊鼻或焚臂而燒手善財童子重睹知識(華嚴經彌勒領無量)
(諸大菩薩從他方來彈指一聲閣門遂開善財即入入巳即閉善財見一樓閣中皆有彌勒一一彌勒前皆有)
(善財一一善財悉皆合掌回顧詳荅求官人書)忍辱仙人是馮相輩(新婆娑論過去此賢)
(劫中有王名羯利時有仙人號為忍辱住一林中勤脩苦行仙人便伸一臂王以利劒斬之王復命伸一臂即)
(復斬之次斬兩足復截兩耳又割其鼻史記傅靳傳陽陵侯傅寬注引地理志云馮相陽陵縣)大士乃延
其教化更住閻浮(見長干寺碑)弘訓門人備行衆善於是弟
子居士范難陀弟子比邱法曠弟子優婆夷嚴比邱各
在山林燒身現滅次有比邱寶月等三人窮身繫索挂
錠為燈(說文錠謂之燈吕靜韻集無足曰燈有足為錠)次有比邱慧海菩提等
八人燒指供養(法華經能然手指乃至足一指供養佛墖勝以國城妻子及三千大千國土珍)
(寶而供養者)次有比邱尼曇展慧光法纖等四十九人行不
食齋法次有比邱僧拔慧品等六十二人割耳出血用
和名香奉依師教並載在碑陰書其名品夫二儀大德
所貴曰生(繫辭易有太極是生兩儀又天地之大德曰生)六趣含靈所重惟命
(婆娑論六趣之中能止息意故名為人)雖復夢幻影響同歸摩滅(諫王經世間榮)
(位如幻如夢不可久保付法藏經縱使富貴如天終歸磨滅)愛使情迷惟貪長久(法苑)
(珠林龍樹菩薩捨離欲愛出定為道老子天長地久)自非善巧方便漚和含羅(見長)
(干寺碑)照以慈燈(梁陸倕誌法師墓志銘曰慧雲晝歇慈燈夜昏)霑其妙藥(付法藏經)
(法是妙藥能愈結病)豈或捨不貲之軀而能行希有之事(大品經若我聲)
(聞弟子之中欲行第一希有之事者當為世間廣宣如是大乘經典)若令割身奉鬼聞半
偈於涅槃(涅槃經佛言我念過去作婆羅門在雪山中脩菩薩行時天帝釋即下試之自變其身作)
(羅刹像住菩薩前口說半偈云諸行無常是生滅法菩薩即語羅刹但能具足說是偈竞我當以身奉施供養)
賣髓祠天能供養於般若(雜譬喻經噉人王曰吾本捕人當持祠天已得四百九十)
(九人今得卿一人其數已滿殺以祠天汝何不懼國王對曰旦出宫時路逢道人為我說偈即許施物今未得)
(與以是為恨今王弘慈寬恕假日施訖還來不敢違要也)理當刳心靡吝(千佛因緣經雪山中)
(有婆羅門名牢度跋提白夜叉言我今不惜心之與血即持利劒破胷出心與之)擢骨無疑
者乎(彌勒所問本願經往過世有王太子號曰蓮華王見一人身體病癩曰得王身髓以塗我身其病乃)
(愈太子即破身骨以得其髓持與病者)大士小學之年不由黌舍(曲禮人生)
(十年曰幼學漢儒林傳序武帝時太學生徒動至數萬郡國黌舍悉皆充滿)大成之德自通
墳典(學記九年知類通達強立而不反謂之大成左傳左史倚相趨過王曰是能讀三墳五典八索九邱)
安禪合掌(惟無三昧經人求道安禪先當斷念善現論禮佛時應繞三匝三拜四方作禮合十指掌)
(叉手於項郤行而行)說偈論經(三千威儀云出家人所作業務一者坐禪二者誦經法三者勸化衆)
(事)滴海未盡其書(大悲經如來爾時知彼水滴在大海中見知住處不與衆水共相和雜不)
(增不减平等如故又滴水者喻一發心微少善根大海者喻佛如來應正徧知)懸河不窮其義
(晉書王衍曰郭象清言如懸河久而不竭)前後講維摩思益經等比邱智瓚
傳習受持所應度者化緣既畢(新翻大阿羅漢難提蜜多羅所說法住記化緣)
(既卑將歸涅槃)以大建元年朱明始獻(見為陳武帝書)奄然右卧(法苑珠林)
(經云仰卧者是脩羅卧伏地卧者是餓鬼卧左脅卧者是貪欲人卧若右脅卧者是出家人卧鶴齡曰中阿)
(含經如來爾時將詣雙樹四襞鬱多羅僧以為施坐僧伽梨為枕右臂而卧足足相累而般涅槃)將歸
大空(觀佛三昧經冇王名曰雜寶華光子名快見和尚為說甚深般若波羅蜜經大空之義)二旬
初滿三心是滅(見長干寺碑)爾時隆暑(晉潘岳射雉賦時暑忽隆熾)便已
赫曦(李顒悲四時賦悲炎節之赫曦)屈伸如常温暖無異洗浴究竟扶
坐著衣色貌敷渝光彩鮮潔爰經信次(詩疏一宿曰宿再宿曰信)宛
若平生烏傷縣令陳鍾耆即往臨赴猶復反手傳香(道宣)
(律師住持感應記十方諸佛各手捻香付彼爐中)皆如疇昔若此神變無聞前
古雖復青牛道士(漢武内傳封君達號青牛道士有病死者以竹管中藥與服皆愈)白
馬先生(未詳)便遁形骸本慙希企若其滅定無想彈指而
石壁已開(奘法師傳婆毗吠伽論師執金剛神所誦金剛咒咒芥子擊於石壁豁然洞開時有百千)
(萬衆觀睹驚歎論師跨門再三顧命衆人唯有六人從入論師入已當即石門還合如壁炯曰華嚴經又法)
(界品爾時善財童子敬繞彌勒菩薩合掌白言惟願大聖開樓觀門令我等入彌勒菩薩即彈右指門自然開)
(善財即入入巳還閉)法王在殯申足而金棺猶啟(傳燈錄佛滅後有第一祖迦葉)
(至雙林樹間號泣佛於金棺内現雙足)非斯矣莫與為儔遺誡於雙林山
頂如法燒身一分舍利(法苑珠林舍利者西域梵語此云骨身舍利有三種一骨舍利)
(色白二髮舍利色黑三肉舍利色赤若佛舍利椎打不破若弟子舍利椎擊便破)起墖於冡一
分舍利起墖在山又造彌勒像二軀置此雙墖莫移我
眠牀當取法猛上人織成彌勒像永安牀上寄此尊儀
(見諫罷道書)以標形相也(賢愚經此袈裟乃是三世聖人標相)於是門徒巨痛
遂爽遺言用震旦之常儀(華嚴經震旦國有一住處名那羅延窟從昔已來諸菩薩)
(衆於中止住法苑珠林東夏九州名西域為天竺者或是總名也或云身毒如梵稱此方為脂那或云真丹)
(作震旦此蓋承聲有楚夏耳)乖闍維之舊法(大悲經迦葉以已身火闍維其身闍維身已灰)
(炭不現已挺曰法苑珠林髮爪兩墖衣影二臺皆是如來在世見成軌自收迹河邊闍維林外八王請分還)
(國起墖及缾炭二所於是十刹興焉)四部皆集(法苑珠林賓頭盧往西瞿耶尼教化四衆廣宣佛法)
(閻浮提四部弟子思見賓頭盧佛聽還國)悲同白車(傳燈錄法達念法華經三千部禮祖不投地六)
(祖曰無念念即正有念念成邪有無俱不計長御白牛車)七衆攀號(圓覺經比邱比邱尼式叉摩那)
(沙彌室羅末尼此出家五衆優婆塞優婆夷此在家二衆此七衆也)哀踰青樹(梁元帝集内典碑銘)
(集林序曰白林將謝青樹已列)弟子比邱法璿菩提智瓚等以為伯陽
之德貞桓紀於賴鄉(史記老子姓李名耳字伯陽楚國苦縣賴鄕人續漢書桓帝夢老子)
(令中常侍左悺於賴鄉祀之詔陳相邊韶立祠兼刻石金石錄苦縣老子銘舊傳蔡邕文并書)仲尼之
道高碑書於魯縣(祀應記孔子廟列七碑無像檜柏猶茂)亦有揚雄弟子
(漢揚雄傳雄卒侯芭為起墳喪之三年)鄭玄門人(後漢鄭玄傳玄卒門生相與撰玄荅諸弟子問)
(五經依論語作鄭志八篇)俱述清猷載刊玄石(水經注杜預曰梁國蒙縣北有薄伐城城)
(中有成湯冡今城内有故冡方墳疑即杜元凱所謂湯冡者也而世謂之王子喬冡其後有人著大冠綘單衣)
(杖竹立冡前呼采薪孺子伊永昌曰吾王子喬也勿得取我墳上樹也忽然不見國相東萊王璋以為神聖所)
(興必有銘表乃與長史邊乾遂樹之玄石紀頌遺烈)於是祈聞兩觀(何休曰天子外闕兩觀)
冒涉三江(書禹貢三江既入)爰降絲綸(禮記王言如絲其出如綸)克成豐琰
陵雖不敏夙仰高風輕課庸音乃為銘曰
大矣權迹勞哉赴時或現商主(佛本行經雞尸馬王即我身是五百人中商主)
(者即舍利弗是五百商人即刪闍邪波離婆闍迦諸弟子等五百人是)聊為國師卑同巧匠
(增一阿含經優填王敕國出巧匠會屈以牛頭栴檀作佛供養晨夕禮拜)示良醫(智度論菩薩不)
(應遠離諸佛譬如病苦不離良醫)猗與開士(法苑珠林開士應真導揚末教)類此難思
當來解脫克紹迦維(普曜經佛兜率天降神於西域迦維衛國淨梵王宫摩耶夫人剖右)
(脅而生普兆騫曰因果經太子身黃金色三十二色放大光明照三千大千世界迦維羅衞國三十日月萬)
(二千天地之中央也)妙道猶袐(法苑珠林邪惑問方外對曰捨搢紳之容亦何傷於妙道)機緣
未適(智度論佛成道已不即說法於五十七日今檢括機緣然後說法)弗降雞頭(法苑珠林)
(昔天竺雞頭摩寺五通菩薩往安樂界請阿彌陀佛娑婆衆生願生淨土無佛影像願力莫由請垂降許佛言)
(汝且往去尋當現彼)寧開狼迹(摩耶經摩訶迦葉於狼迹山中入滅盡定)北地爰徙東
山攸宅族貴泥陽宗分蘭石(魏志傅嘏傳嘏字蘭石北地泥陽人傅介子之後也)
莫測其本徒觀其迹邈有蒲塞心冥世雄明宣苦苦(法句)
(喻經佛言天下之苦莫過有身身者衆苦之本離世苦本當求寂滅)妙鑒空空(孔稚圭北山移文談)
(空空於釋部)汲引三界(自誓三昧經三界一欲界二色界三無色界)行藏六通(華嚴)
(經六通一天眼二天耳三地心四宿命五神足六漏盡)爰初隠逸宴處林叢(祖珽事苑)
(梵語貧婆此言叢林譬如大樹叢叢故僧聚處得名叢林)食等餐露齋疑服風(求離牢獄)
(經此等梵志服風食氣)敬禮珍墖(見宋司徒寺碑)歸依靈像(法苑珠林故釋伽云吾今)
(此身即是法身由是法身所依持故如泥木靈像遠有所表敬誠殷禮獲福無量)未若天尊躬
臨方丈(太玄真一本際經運道一切為極尊而常處三清出諸天上故稱天尊忠柱曰法苑珠林唐)
(顯慶中王玄策使西域有維摩詰石室以手板縱横量之得十笏故名方丈室讀此碑則唐之前巳有此名矣)
慧炬常照慈燈斯朗(長阿含經燈燭之明不如炬火)釋梵天仙(大悲芬陀利經)
(佛言我於此閻浮提為轉輪王名曰燈明即捨詣林求梵仙行)晨昏來往濟濟行法洗
洗談講德秀臧文(莊子文王觀於臧見一丈人釣而其釣莫釣遂迎臧丈人而授之政以為)
(太師)風高廣成(莊子黃帝聞廣成子在於空同之上故往見之)來儀上國(益稷鳳皇來儀)
(史記徐君好季札劒為使上國未獻)抗禮承明(漢汲黯傳大將軍青既益尊黯與亢禮嚴助傳帝賜)
(助書曰君厭承明之廬勞侍從之事)妙辯無相深言不生(楞嚴經除住三昧是名無生)
撞鐘比說(樂記善待問者如撞鐘)擊鼓慙英樂論天口(漢劉歆七略齊田駢)
(好談論齊人語曰天口駢天口者言不可窮)誰其與京(左傳懿氏卜妻敬仲占之曰八世之後莫)
(之與京)乍現仙掌爰標神足色豔沈檀(楞嚴經白栴檀塗身自能除一切熱)
(惱)香踰薝蔔(經云如入薝蔔林中聞薝蔔花香不聞他香樹屏曰華嚴經有世界名薝蔔華色)
我有邊際(付法藏經流轉生死無有邊際)隨機延促誓毀身城(法句經心意品)
(說偈曰防意如城)當開心獄(唯識論善惡熏心令心異見實無地獄是故心外雖無地獄惡業成)
(時強自妄見)忽示泡影(金剛經如夢幻泡影)俄如風燭(法苑珠林命如風燭難可駐留)
噭噭門人承師若親寧焚軟疊(涅槃經菩薩為法因緣剜身為燈㲲纏皮肉酥)
(油灌之燒以為炷檀尚瑗曰菩薩處胎經八大國王各持五百張白㲲栴木蜜盡内金棺裹以五百張㲲纏)
(裹金棺復五百乘車載香酥油以灌白㲲爾時世尊欲入金剛三昧碎身舍利於婆娑世界)弗燎香
薪(新婆娑論是上座觀肉是菩薩肉共取香薪焚燒其肉收其餘骨起窣堵波禮拜供養如事佛墖)合
窟為窆(觀佛三昧經佛初留影石室在那乾呵羅國毒龍池側爾時世尊從石窟出時龍聞佛還國啼)
(哭雨淚佛安慰龍我受汝請當坐汝窟中經千五百歲佛坐窟中作十八變踊身入石猶如明鏡在於石内映)
(現於外諸天百千供養佛影影亦說法迄今猶現)方墳以堙(法苑珠林云所云墖者或云墖婆此)
(云方墳)須彌據海(起世經於須彌山佉提羅迦山二山之間有須彌海闊四萬四千由旬周圍無)
(量)變灰揚塵(曹毗志怪漢武帝鑿昆明池極深悉見灰墨無復土以問東方朔朔曰試問西域胡)
(至明帝時外國道人入洛時有憶朔言問之胡人云經云天地大劫將盡則劫燒此劫燒之餘詳與楊僕射書)
淨土無壤(法苑珠林云西方常清淨自然無一切雜穢故云淨土)靈儀自真(法苑珠林)
(梁武帝捨道文曰鑠靈儀於象外)何時涌墖復睹全身(法苑珠林阿育王遣使浮海壞)
(撤諸墖分取舍利還值風潮頗有遺落故今海族之中時或遇者智度論佛問阿難我在龍宫說法龍子得道)
(留全身舍利高一百三十丈汝知不)
天台山徐則法師碑(北史徐則東海剡人也杖策入縉雲山不娶妻常服)
(巾褐陳太建中應召來憩於至真觀朞月又辭入天台山太傅徐陵為之刊山立頌晉王)
(廣鎮揚州聞其名手書召之曰夫道得衆妙法體自然包涵二儀混成萬物人能弘道道)
(不虚行先生履德養空玄宗齊物深曉義理頗味法門悅性冲玄恬神虛白餐松餌朮栖)
(息煙霞望赤城而待風雲遊玉堂而駕龍鳳雖復藏名台岳猶且騰實江淮籍甚嘉猷有)
(勞寤寐欽承素道久積虚襟側夕幽人夢想巖穴霜風巳冷海氣將寒偃息茂林道體休)
(愈昔商山四皓輕舉漢庭淮南八公來儀藩邸古今雖異山谷不殊市朝之隠前賢已說)
(導凡述聖舍先生而誰故遣使人往彼延請想無勞束帛賁然來思不待蒲輪去彼空谷)
(希能屈已佇望披雲遂詣揚州而死年八十二)
夫海水揚塵幾千年而可見(見與楊僕射書)天衣拂石幾萬世
而應平(觀佛三昧經諸佛化作八萬佛樹師子之座今釋迦樹最短若干天衣而布其上樹敏曰樓)
(炭經有一大石方四十里百歲諸天來下取羅縠衣拂石盡劫猶未窮)至人者譬彼晨昏
方乎晷刻固非俗士之所能言寰中之所能量者也至
如不死之草猶稱南裔(博物志禹戮防風防風二臣恐以刃自貫其心而死禹哀之拔)
(其刃療以不死之草)長生之樹尚挺西崑(淮南子昆侖山有層城九重高萬一千里上有)
(不死樹在其西)百紀遊龜皆登蓮葉(史記龜策傳神龜巢蓮上抱朴子千歲龜五色具焉)
(解人言或浮於蓮葉之上或在叢蓍之下)千齡壽鶴或舞松枝(見傅大士碑)假矣
生民何其夭脆譬彼風電(隨願往生經四大假合形如芭蕉中無有實又如電光不)
(得久停)同諸泡沫(中阿含經譬如大雨滴泡一生一滅)琢火之歎聞諸往賢
(劉勰新論人之短死猶如石火&KR0008;然以過)逝水之悲嗟乎前聖(論語逝者如斯夫不舍晝)
(夜)樵人看博信未始乎淹留(異苑昔有人乘馬山行遥岫裏有二老人相對樗蒱)
(遂下馬以策拄地而觀之自謂俄頃視其馬鞭凗然已爛顧瞻其馬鞍骸枯朽既還至家無復親屬)仙客
彈琴固不移於俄頃(琴書琴高以琴養性初學於羅浮山後遊四海)然而子孫
皆其數世(幽明錄漢永平中劉晨阮肇采藥失故道行至溪滸二女迎歸食以胡麻飯求去指示之)
(至家已七世矣)鄉黨咸為草萊是以志士名賢飄然長騖臊羶
榮利(見荅周處士書)懕穢風塵服冕乘軒其猶桎梏朱庭紫閣
事甚樊籠(南史楊休之不樂煩職曰此官真是樊籠)隠淪巖洞(桓譚新論天下神人五一)
(曰神仙二曰隠淪)餐餌芝髓忽矣身輕(見玉臺新詠序)俄然羽化(訓解故事)
(道士亡曰羽化)金繩玉版受謁帝之符(見丹陽碑)龍駕霓裳處仙官
之籙(晉郭璞華山贊誰其遊之龍駕雲裳)法師蕭然道氣卓矣仙才(漢武内傳)
(西王母云劉徹好道然形慢神穢雖語之以至道殆恐非仙才也)千仞孤標萬頃無度
(見歐陽頠碑)所以伊川控鶴(列仙傳王喬周靈王太子晉也好吹笙作鳳鳴遊伊洛之間浮)
(邱公接以上嵩高山後於山上見桓良曰告我家七月七日待我於緱氏山頭至日果乘白鶴駐山巔)葉
縣乘鳧(風俗通孝明帝時尚書郎河東王喬遷為葉縣令喬月朔常詣臺朝明帝怪其來朔而無車騎)
(密令太史候望言其臨至時常有雙鳧從東南飛來因候伺見鳧舉羅得一雙舄使尚方識乃四年所賜尚書)
(官履也)靈化無方道還斯在銘曰
來去三島(神仙傳海上有三神山曰蓬萊曰方丈曰嬴洲謂之三島)賓遊二童(見玉臺新)
(詠序)然香雨上擊磬雲中玉粒雖軟(見長干寺碑)金膏未鎔(穆天)
(子傳河伯示汝黃金之膏)方流道業濟彼昏蒙
頌
皇太子臨辟雍頌(有序)
臣聞天大王大詳於道德之言(見勸進表)天文人文顯於爻
象之說(見易)是以大君革命黔首所以庇焉聖人創物文
籍所以生焉或由此道制為民極莫不對越上靈裁成
庶類濟世育德昭彼昆蟲皇帝世膺下武體兹上德(見勸)
(進表)握天鏡而授河圖(見丹陽碑)執玉衡而運乾象(見舜典)皇太
子耀彼重離光兹七鬯儀天以文化成天下(俱見易)侍中
國子祭酒新安王(南史新安王伯固文帝第五子天嘉六年立為新安郡王十年為國子祭)
(酒頗知玄理而墮業無所通至於摘句問難往往有竒意)宗室羽儀(易其羽可用為儀)衣冠
準的(後漢馬援傳為天下表的)惟善為樂(後漢書明帝問東平王處家何等最樂王曰為善最)
(樂)造次必儒(漢景十三王傳河間獻王德被服儒術造次必於儒者)粤以十一年
三月二十一日受詔弘宣發論語題攝齊升堂(見論語)摳
衣即席(曲禮將即席容母怍詳讓表)對揚天人開闢大訓清言既吐
精義入神(見繫辭)副德爰動音辭鋒起問難泉涌(後漢馬援傳謀)
(若涌泉)辨紛綸之異(見與宗室書)定倫理之疑玉振鏘鏘(孟子孔子)
(之謂集大成集大成也者金聲而玉振之也秩臣曰後漢樊準傳詳覽羣言響如振玉)雲浮雨布
介王奉繫聖蹤馳辨秀出信令張禹慙其師法(漢張禹傳禹字)
(子文河南軹人也蕭望之奏禹經學精習有師法可試事久之試為博士詔令禹授太子論語)何晏忸
其訓詁(通考引隋經籍志魯論語吏部尚書何晏為集解梁陳之時唯鄭玄何晏立於國學)穆穆
焉洋洋焉此實虞朝之盛德生民之壯觀者也臣抑又
聞之魯史聿興史克宣其懿(小序駉頌僖公也季孫行父請命於周而史克作是)
(頌)晉雍大啓王廙逞其辭(晉王廙傳廙字世將為濮陽太守元帝作鎮江左廙棄郡)
(過江及帝即位廙奏中興賦)所以述休平之風揚君上之德輕以下
才敢為頌曰
皇運勃起膺圖受命紫蓋東臨黃旗南映(吳志陳紀曰舊說黃旂紫)
(蓋運在東南)積仁累德重明疊聖四海無浪(見與王僧辯書)三階已
平(黃帝泰階六符經泰階者天之三階也三階平則陰陽和天地時)儲駕戾止和鸞有
聲弘風講肄(北堂書鈔孔臧與子琳書講肄書傳)崇儒肅成丹書貴道(竹書)
(紀年西伯發受丹書於吕尚)黃金賤籯(漢韋賢傳遺子黃金滿籯不如教子一經)洙泗興
業闕里增榮(孔子世家注伍緝之從征記闕里背洙面泗)
銘
太極殿銘(有序)
夫紫蓋黃旗揚都之王氣長久(見辟雍頌)虎踞龍蟠金陵之
地體貞固(見勸進表)天居爽塏(左傳景公欲更宴子之宅曰請更諸爽塏者)大寢
尊嚴(張衡西京賦正殿路寢注周曰路寢漢曰正殿)高膺(疑作應)端門(天官書太微三光之)
(廷匡衞十二星藩臣中端門左右掖門門内六星諸侯其内五星五帝座)仰模營室(天官書紫宫後)
(六星絶漢抵營室曰閣道注正義曰營室七星天子之宫)歸於有德譬彼河圖(見丹陽碑)
傳我休明義同商鼎(左傳王孫滿對楚子曰昔夏之方有德也鑄鼎象物桀有昏德鼎遷)
(於商商紂暴虐鼎遷於周德之休明雖小重也)太極殿者法氐象亢王者之位
以尊(天官書云亢為疏廟注元命包曰亢四星為廟廷又氐為天根注星經云氐四星為路寢聽朝所居)
左平右墄天子之堂為貴(初學記歷代殿名或沿或革惟魏之太極自晉以降正殿)
(皆因之摰虞決疑要注云其制有陛右墄左平平以文磚相亞次墄者為階級也九錫之禮納陛以登謂受此)
(陛以上殿)往朝煨燼多歷年所世道隆平宜其休復監軍鄒
子度啓稱即日忽有一大梓柱從流來泊在後渚岸(陳武)
(帝紀初侯景之平也太極殿被焚承聖中議欲營之獨尺闕一柱永定二年秋七月有樟木大十八圍長四丈五)
(流泊陶家後渚監軍鄒子度以聞詔中書令沈衆兼起部尚書構太極殿)嵯峨容與若漢水
之仙槎(荆楚歲時記漢武帝令張騫使大夏尋河源乘槎經月而至)搖漾波濤似新
亭之龍刹(未詳)孤拔靈山允昭天貺昔梁氏承聖將圖繕
脩東虜窺江西胡犯蹕定之方中亟興師旅揆之以日
輒有災故(詩定之方中作于楚宫揆之以日作于楚室)是知秦人所止實漢
祖而為宮(見與王僧辯書)吳都佳氣乃元皇而斯宅(晉陽秋秦時望氣者)
(曰東南有天子氣五百年有王者興始皇遂東遊以厭之改金陵為秣陵孫權又改為建業至晉元帝適逢其)
(時)千櫨赫奕萬栱崚層(魏何晏景福殿賦櫼櫨各落以相承欒栱夭矯而交結注櫼櫨)
(曲短梁也欒以承栱栱以承枓)植綠菱而動微風舒丹蓮而制流火(風俗)
(通殿堂象東井形刻作荷菱荷菱水物也所以厭火)甘泉遠望觀正殿之崢嶸(揚雄)
(甘泉賦似紫宫之崢嶸)函谷遥看美皇居之壯麗(漢書高祖七年至長安蕭何脩)
(未央宫曰非令壯麗無以示威)信乎齊三光而示宇宙(尸子上下四方曰宇往古來今)
(曰宙詳勸進表)會萬國而朝諸侯(史記夏本紀禹會諸侯於塗山執玉帛者萬國)爰命
微臣乃為銘曰
雍畤相望(封禪書雍旁故有吳陽武畤雍東有好畤皆廢無祠故秦文公立畤郊上帝諸神祠皆聚)
(云)參差未央偃師回顧崔嵬德陽(見與楊僕射書)高捫太乙(揚雄)
(甘泉賦配帝居之懸圃兮象太乙之威神注太乙天神也)正睹瑶光(張衡西京賦上飛闥而仰眺正)
(睹瑶光與玉繩)峨峨靈柱赫赫流樟美哉宫室(孟子為宮室之美)嘉哉
令(疑作上一本作今)日(玉燭寶典正月一日為元日亦云上日)御扆垂旒(禮記天子玉藻)
(十有二旒詳為貞陽侯書)當朝靖蹕(見傅大士碑)樂備韶夏(左傳韶箾舜樂大夏禹樂)
禮兼文質(論語文質彬彬)帝旅無喧王旗斯謐(摰虞決疑要注晉制大會於太)
(極殿其會則五時朝服庭設金石虎賁旄頭文衣繡尾)肅肅卿士(詩召南肅肅宵征)邕邕
承弼(書冏命以旦夕承弼厥辟)漢座雕屏(謝承後漢書鄭弘為太尉時舉第五倫為司空班次)
(在下每正朔朝見弘曲躬自卑上問知其故遂聽置雲母屏風分隔其間由此為故事)周人檻櫺
城隅有勒(詩靜女其姝俟我於城隅)殿省皆銘况復皇寢宜昭國經
方流典訓永樹天庭(揚雄甘泉賦開天庭兮延羣神)
報德寺刹下銘
昔者明王大孝感動神祗助月致景星之祥(見孝義寺碑)非
煙流慶雲之色(史記若煙非煙若雲非雲郁郁紛紛蕭索輪囷是謂慶雲)然而嚴敬
之道惟事盡於配天明發之懷誠不過於饗帝(禮記祭法注祀)
(天以始祖配祭義莊敬則嚴威又惟聖人為能饗帝孝子為能饗親又祭之日明發不寐饗而致之又從而思)
(之)豈如以梵宫之樂資乎廟堂淨土之因(見長干寺碑)歸於
園寢雖復青雲譙郡之境(魏志文帝生於沛國譙郡時有雲氣青色而圓如車蓋當)
(於其上終日望氣者以為至貴之證)碧泉(疑作白水)舂陵之鄉(東觀漢記光武出自長沙定王)
(定王生舂陵節侯至孫孝侯改封白水鄉因故國名曰舂陵)上幼懷凝重未曾遊陟
年將志學即事登庸宣力淮潯屬有嘉夢其夢也畢陌
弘敞(後漢郡國志右扶風高帝改安陵注皇覽曰縣西北畢陌秦武王冡)橋山屈盤(帝王世紀)
(黃帝葬於上郡陽周之橋山)氣象靈長風煙騰薄使(疑作便)隊雙表(續搜)
(神記有鶴集遼東城門華表柱也兆宫曰漢書音義便房藏中便坐)其高百尋左則青
龍蟠蜿右則白虎蹲踞(曲禮左青龍而右白虎)軒轅之駕譬婉婉
而多慙(漢郊祀歌上曰吾聞黃帝不死有冢何也或對曰黃帝以仙上天羣臣葬其衣冠)吳王
之墳狀耽耽而非擬(吳錄孫堅墓上數有光如雲氣五色上屬天下蔓延數里)有人
指其地云此是國陵自爾迄永定初其間二十有餘年
至歲紀頻移崇塋乃作觀其山川形勢王相徵圖(後漢趙岐)
(孟子天時注謂五行旺相孤虚之屬)瞻拜高巒宛如前夢大矣哉孝悌之
至通於神明者與銘曰
壯矣金表(見傅大士碑)傍依壖垣(漢鼂錯傳内史府居太上廟堧中門東出不便錯乃)
(穿門南出鑿廟堧垣)高連彩霓(班固西都賦虹霓回帶乎棼楣)極睇翔鵾(疑作鯤莊子北)
(溟有魚其名為鯤化而為鳥其名為鵬怒而飛其翼若垂天之雲鵬之徙於南溟也水擊三千里摶扶搖而上)
(者九萬里)梵偈宵唱(異苑陳思王植常登魚山忽聞嵒岫裏有誦經聲清遒深亮遠谷流響不覺斂)
(襟祗敬便效而則之今梵唱皆植依擬所造)雲花晝翻(未詳按崔豹古今注黃帝與蚩尤戰常有)
(五色雲氣金枝玉葉止於帝上有花葩之象因而作華蓋)三心斷縛六道除怨(見與李那)
(書)趙夢天樂(見讓表)秦遊帝閽(張衡西京賦昔者大帝悅秦穆公而覲之饗以鈞天)
(廣樂)王靈在上巨勝奚論(未詳)福彼羣品俱排大昏皇家七
百於萬維孫(左傳王孫滿對楚子曰成王定鼎於郟鄏卜世三十卜年七百天所命也詩於萬斯)
(年)
塵尾銘(秦原曰漢書地理志儋耳珠崖郡山多塵麖注師古曰麈似鹿而大麖似鹿而)
(小麈音主麖音京)
爰有妙物(繫辭神也者妙物而為言者也)萬窮兹巧制員上天形(繫辭乾為)
(天為圜)平下地勢(易地勢坤)靡靡絲垂緜緜縷細入貢宜吳出
先陪楚(未詳)壁懸石拜(晉陽秋石勒偽事王浚浚遺勒麈尾勒為不執置之於壁朝拜之曰)
(見王公所賜如見公也)帳中玉舉(晉書王衍美貌每捉玉柄麈尾與手同色)既落天花
(維摩詰經天女以天花散諸菩薩即皆墮落至大弟子便著不墮天女曰結習未盡故花著身結習盡者花不)
(著身)亦通神語(未詳)用動舍默出處隨時(繫辭君子之道或出或處或默或語)
揚斯雅論釋此繁疑拂靜塵暑(晉王導麈尾銘勿謂質卑御於君子拂穢清暑)
(虛心以俟毛原曰秦嘉婦與嘉書曰今奉牛尾拂一枚可拂塵垢)引飾妙辭(漢李尤麈尾銘揮成)
(德柄言為訓辭)誰云質賤左右宜之(詩左之右之無不宜之)
哀策文
陳文帝哀策文(後漢書禮儀志太常上啓奠太祝令跪讀謚策太尉再拜稽首)
(治禮告事畢太尉奉謚策還詣殿端門太常上祖奠東園武王載大行司徒却行道立車)
(前治禮引太尉入就位大行車西少南東面奉策太史令奉哀策立後太常跪曰進皇帝)
(進太尉讀諡策藏金匱皇帝次科藏於廟太史奉哀策葦篋詣陵司徒跪曰大駕請舍太)
(史令自車南北面讀哀策掌故在後司徒跪曰請就下位東園武士奉下車司徒跪曰請)
(就下房都導東園武士奉車入房司徒太史令奉諡哀策東園武士執事下明器詳孝義)
(寺碑)
維太康元年太歲丙戌四月丁未朔二十七日癸酉大
行皇帝崩於有覺殿(漢霍光傳行璽大行前注韋昭曰大行不反之辭也)殯於太
極之西階粤六月丙寅將遷於永寧陵禮也宫車晩出
(江淹恨賦宫車晩出注宫車晩出猶云晏駕也)幄殿晨張(後漢禮儀志司徒跪曰請就幄導登)旌
帷具列(檀弓銘明旌也以死者為不可别已故以其旗識之又曾子曰尸未設飾故帷堂小斂而徹帷)
綍翿成行(雜記升正柩諸侯執綍五百人匠人執羽葆御柩檀弓顔柳曰天子龍楯而椁幬)哀
子嗣皇帝諱(雜記祭稱孝子孝孫喪稱哀子哀孫)擗蜃輅於丹陛(謝眺齊敬皇后)
(哀策文懷蜃衛而延首注蜃車也四輪迫地而行有似蜃因名)攀龍帷於紫庭(檀弓天子之殯)
(也菆塗龍楯以椁注菆木以周龍楯如椁而塗之天子殯以楯車畫轅為龍)趨過窮於屏闈
(論語鯉趨而過庭)拜慟感於明靈東京飛其瑞露(後漢明帝紀永平十七年)
(甘露降於甘陵按安帝紀注甘陵孝德皇后之陵因以為縣)北陸霣其祥星乃詔雲
臺之史(見傅大士碑)稽采咸池之曲(樂汁圖經黃帝樂曰咸池)叶大雅於
鳴金(見歐陽頠碑)同藏書於羣玉(穆天子傳穆天子西登昆侖見王母曰登已至於羣)
(玉之上先王所謂策府也)其辭曰
若水傳帝(帝王世紀少昊帝名摰字青陽姬姓降居若水有聖德邑於窮桑以登帝位)熏風
御民(帝王世紀舜作五弦之琴以歌南風之詩曰南風之熏兮可以解吾民之愠兮)重光所集
(崔豹古今注漢明帝為太子樂人作歌詩四章一曰日重光)世載於陳(班彪王命論奕世載德)
赫矣高祖悠哉上旻蟬聯寶胄(梁沈約曰爵位蟬聯)暉煥郊禋(見與)
(楊僕射書)我皇誕聖膺此家慶(易積善之家必有餘慶)道主衢罇(淮南子聖)
(人之道猶中衢而設尊)神凝懸鏡(莊子聖人之用心也若鏡不將不迎應而不藏故勝物以無傷)
洛書天表河紀靈命(尚書中候堯沉璧於洛玄龜負書出背甲赤文成字止壇又沈璧於)
(河黑龜出文題)納揆馳芳賓門流詠(舜典納于百揆百揆時序賓于四門四門穆穆)稽
陰克伐(易高宗伐鬼方三年克之稽陰會稽山陰也)震野勤王(禹貢震澤㡳定南史章昭)
(達傳文帝為吳興太守武帝謀討王僧辯令文帝還長城招聚兵衆以備杜龕僧辯誅後昭達因從文帝進軍)
(以討龕龕平又從討張彪於會稽克之杜龕傳龕為震州刺史)亳道增構(殷本紀湯始居亳從先王)
(居注孔安國曰契父帝嚳都亳湯自商邱遷焉故曰從先王居)豳風會昌(詩有豳風思樹屏曰左)
(蜀都賦天帝運期而會昌)言瞻少昊實仗高陽(帝王世紀顓頊高陽氏生十年而佐少昊)
(二十年而登帝位)駕彼軨葛(見與王太尉書)清宫未央(見侯安都碑)歡覃兆
庶德洎遐荒穆齋高寢(漢宣帝紀神爵集高寢)上膳長樂(漢高祖紀五年)
(後九月治長樂宫)肅肅承顔哀哀薦酌悼園恭儉(漢戾太子傳納史良悌產)
(子男進號曰史皇孫史皇孫子是為孝宣帝有司奏親諡宜曰悼皇母曰悼后比諸侯王園置奉邑三百家)
章陵謙約(後漢地理志章陵故舂陵世祖更名)大寶崇名(繫辭聖人之大寶曰位)無
間改作纂武升歷(禮記孔悝鼎銘獻公乃命成叔纂乃祖服)遺愛實繁(左傳子產)
(卒仲尼出涕曰古之遺愛也仲虺之誥實繁有徒)三湘九派(水經江至潯陽分為九道詳與王僧)
(辯書)沴氣雲昏(後漢五行志氣之相傷謂之沴)力折天柱才傾地門(見侯安都)
(碑)甘泉夜照(漢文帝紀烽火及甘泉宫)細柳朝屯(見為陳武帝書)谷魅山鬼
(左傳王孫滿曰魑魅罔兩莫能逢之事鍔曰秦本紀始皇曰山鬼固不過知一歲也)横流塞源
(黃帝兵法云涓涓不塞將為江河詳丹陽碑)赫赫英謩赳赳雄斷徧行天討
無遺神算鬱埽江淮長驅巴漢九夷百越(書旅獒惟克商遂通道于)
(九夷八蠻從啓源曰漢高帝紀詔曰故衡山王吳芮百越之兵以佐諸侯誅暴秦)雷隨風渙北
俘昆邪(漢匈奴傳昆邪王殺休屠王并將其衆降漢)西戡伊靬(後漢西域傳明帝取伊吾)
(廬通西域息秩臣曰漢西域傳武帝遣人使安息安王遣使以犂靬眩人獻於漢)負荷皇極(書洪)
(範皇建其有極)劬勞庶幾(後漢章帝紀孝明皇帝聖德淳茂劬勞日昃注日昃日昳也詩庶幾夙夜)
勤民聽政旰食宵衣(書無逸文王自朝至于日中昃不遑暇食用咸和萬民左傳伍奢曰)
(楚君大夫其旰食乎漢鄒陽傳孝文皇帝據關入立寒心銷志不明求衣)服貴綈皂(漢書孝文皇帝)
(身衣弋綈)風移閫闈(漢書孝文皇帝所幸慎夫人衣不曳地)唐山罷奏(漢禮樂志房中)
(祠樂高祖唐山夫人所作也)濮水韜徽(樂記注濮上紂臣師延靡靡之樂)訪采狂狷
(孟子孔子曰不得中行而與之必也狂狷也)搜敭側微(堯典明明揚側陋)世感中孚
民維大畜(見易)外戶無閉(見歐陽頠碑)高垣奚築降情儒雅(漢章)
(帝紀詔曰朕諮訪儒雅)凝懷庠塾(王制有虞氏養國老於上庠養庶老於下庠學記古之教者家)
(有塾)御廡為歡臨雍彌肅(後漢明帝紀永平二年帝幸辟雍初行養老禮十五年幸孔子)
(宅祠仲尼及七十二弟子親御講堂命皇太子諸王說經)禮兼三代樂備九成(書益稷簫)
(韶九成)天資武德地照文明墨履斯在(初學記賈子曰天子黑方履)幪
巾自清連珠合璧(漢律歷志日月如合璧五星如連珠)曜爽流精(左傳子產曰是)
(以有精爽)獸舞時豫(書益稷䕫曰於予擊石拊石百獸率舞易豫之時義大矣哉)禽歌頌
平(漢王莽傳策羣司曰赤煒頌平考聲以律)帝載維遠王靈維大占雨占風
(論衡太平瑞應風不鳴條雨不破塊五日一風十日一雨)荒中海外憬彼鞮譯(王制東方)
(曰寄南方曰象西方曰狄鞮北方曰譯)咸承冠帶(魏世家唐雎曰魏所以稱東藩受冠帶祠春秋)
(者以秦之彊足以為與也)是曰君臨斯為交泰(見易)白環已賮(世本西王母慕)
(舜之德乃獻白環及玦)玄圭克禎(見勸進表)東河佇楫(漢武帝紀元封四年幸河東祠)
(后土詔賜三縣及楊氏皆無出今年租賦注師古曰楊氏河東聚邑名)北狄思征(仲虺之誥南征)
(北狄怨)鉞斧將戒(王制諸侯賜弓矢然後征賜鈇鉞然後殺)璁珩未鳴(詩服其命服朱)
(芾斯皇有瑲蔥珩)星淫去楚日沴悲荆(左傳魯梓慎曰今兹宋鄭其饑乎歲在星紀而)
(淫於玄枵又楚有雲如衆赤烏夾日以飛三日)億兆何釁穹旻遽傾(爾雅穹蒼蒼天也又)
(秋為旻天)大禹腁胝(帝王世紀禹治水勞身涉勒手足腁胝故世傳禹病偏枯足不相過今巫稱禹)
(步是也)重華腒腊(說文北方謂鳥腊曰腒按舜名重華銳曰韻書引傳曰堯如腊舜如腒)仰
惟勞務同斯違懌(書顧命王不懌)發夢無徵(文王世子文王謂武王曰汝何夢矣)
(武王對曰夢帝與我九齡文王曰古者謂年齡齒亦齡也我百爾九十我與爾三焉)昭祈奚益(見為)
(貞陽侯書)聽茂陵之鐘鼓(漢武帝紀葬茂陵古今注云光武原陵垣四出司馬門寢殿鐘虡皆)
(在周垣内)抱橋陽之劒舄(列仙傳軒轅自擇亡日與羣臣辭還葬橋山山崩棺空惟有劒舄在)
(焉)詎髣髴於宸儀(潘岳悼亡詩髣髴覩爾容)終纏綿於號擗嗚呼哀
哉三占以吉(書洪範三人占則從二人之言)四海同奔列賵天宇(榖梁傳乘)
(馬曰賵)崩號帝閽(喪大記復小臣復復者朝服君以衮升東榮中屋復危北面三號卷衣投於前)
(司服受之降自西北榮注復招魂也屈原離騷吾令帝閽開關兮)千門啓於閶闔(後漢張衡)
(西京賦注閶闔天門也詳玉臺新詠序)萬乘警於靈輼(秦本紀始皇崩於平臺棺載輼涼車)
(中)槐風悲於輦道松雨思於郊原(爾雅守宫槐葉晝聶宵&KR0008;兆寬曰謝莊)
(宋宣貴妃誄鏘楚挽於槐風喝邊簫於松霧)鸞旗動而虚蹕(漢霍光傳法駕駕皮軒鸞旗詳)
(傳大士碑)宿衛靜而空尊(漢書霍光傳大將軍光宿衛忠正叔孫通傳高帝曰吾乃今知皇帝)
(之貴也虎兆騫曰後漢禮儀志云登遐皇后詔賁羽林中郎署皆嚴宿衛)嗚呼哀哉卑陌
平夷流山蟠固(後漢光武紀帝初作壽陵令所制地不過二三頃無為山陵陂池裁令流水而)
(巳)紀無遷市(帝王世紀舜葬於蒼梧九疑山之陽是為零陵謂之紀市)唐有通樹(帝王)
(世紀堯葬於濟陰之成陽西北號為穀林)經白社之修塗回青門之廣路(史記)
(劭平故秦東陵侯秦滅種瓜長安城東故世謂之東陵瓜又云青門瓜青門東陵也疑用夏侯嬰事見章昭達)
(碑)思沛邑以東臨(漢高祖紀謂沛父兄曰遊子悲故鄉君雖都關中萬歲之後吾魂魄猶思)
(樂沛)懷周京以西顧(詩迺眷西顧此維與宅)嗚呼哀哉機神不測性
道難稱(見論語)充窮靡寄(檀弓始死充充如有窮)孺慕奚憑(檀弓有子與子)
(游立見孺子慕者)惟封云與禪肅遺玉牒之與金繩(漢郊祀志管仲曰黃)
(帝封泰山禪云亭武帝封泰山下東方其下則有玉牒書禮畢禪泰山下阯東北肅然白虎通封禪金泥銀繩)
(詳與陳司空書)揚英聲而永久(司馬相如封禪文蜚英聲)共日月而俱升(詩如)
(月之恒如日之升)嗚呼哀哉
墓志
司空章昭達墓志
周原膴膴(見詩)佳氣蔥蔥(後漢書王伯阿望舂陵城曰氣佳哉鬱鬱蔥蔥)王業攸
興帝圖斯盛昔光武佐命鄰縣者鄧侯(後漢書光武南陽蔡陽人鄧禹)
(南陽新野人)高祖元臣同郡者蕭相(漢書蕭何沛人詳與楊僕射書)台輔之
量便著綺紈(見為始興王表)瑚璉之資(見論語)無待雕琢起家為
東宫直前所奉之君則梁簡文皇帝既而黑山巨盜憑
陵上國(見與王僧辯書)白水強胡虔劉中夏(見移齊文)公側其產業
募是驍雄思報皇儲累殲鯨寇(本傳昭達字伯通吳興武康人也性倜儻輕財)
(尚氣梁大同中昭達為東宮直侯景之亂昭達率鄉人援臺)屬豳風有象(見詩)代邸方
隆(見勸進表)搜荆楚之英才(漢李陵傳陵曰臣所將屯邊者皆荆楚勇士奇才劒客也)資
班輸之妙略(墨子公輸般為雲梯以攻宋墨子解帶為城以牒為械輸般九攻墨子九拒)百
樓忽起登雲霄而俯臨(後漢公孫瓚傳兵法百樓不攻)萬弩齊張隨雷
霆而並振(孫臏傳馬陵道狹而旁多阻隘可伏兵乃斫大樹白而書之曰龐涓死於此樹之下龐涓)
(果夜至斫木下齊軍萬弩俱發涓乃自剄)揚兵於九天之上(玄女九宫戰法行兵之道天地)
(之寶九天九地各有表裏九天之上六甲子也九地之下六癸酉也子能慎之萬全可保)決勝於千
里之中(見與楊僕射書)殪彼羣兇皆無旋踵(漢霍光傳田延年曰今日之議不得)
(旋踵本傳臺城䧟昭達還鄕里與陳文帝遊因結君臣分侯景平文帝為吳興太守昭達杖策來謁文帝委以)
(將帥陳武帝謀討王僧辯令文帝還長城招聚兵衆以備杜龕頻使昭達往京口禀承計畫僧辯誅後杜龕遣)
(其將杜泰來攻長城昭達因從文帝進軍吳興以討龕龕平又從討張彪於會稽克之天嘉九年追論長城功)
(封興樂縣侯二年改封邵武縣侯廢帝即位改封邵陵郡公)陳寶應志懷反叛客引
周迪資其食力更事窺窬(見為陳貞侯書)公奉詔崇朝(詩曾不崇朝)
飲冰將力(莊子朝受命而夕飲冰)前茅後勁步驟奔馳(左傳楚人遂疾進師)
(車馳卒奔乘晉軍又隨武子曰前茅慮無中權後勁)仍同甄閩(漢書漢五年立無諸為閩粤王王閩)
(中故地孝惠三年立搖為東海王都東甌)殄其巢窟若夫鳴蛇之洞深谷隠
於蒼天(水經注漢水又東合洛谷其地有神蛇戍左右山溪多五色蛇性馴良不為毒秬臣曰山海)
(經鱗山多鳴蛇四翼音如磬見則大旱)飛猨之嶺喬木參於雲日(一統志福建延)
(平府府城南有聞猿洞所吳𣙜曰建安記飛猿嶺喬木造天猿猿之飛走故曰飛猿嶺)宜越艇而
登嶠(淮南子越舲蜀艇不能無水而浮)蒙燕犀而涉江(晉庾翼與慕容皝鎧書鄧伯川昔)
(送此犀皮兩當鎧一領復是異物故復致之)威武紛紜(見為貞陽侯書)震山風海於
是咸俘偽帥悉據高墉(易公用射隼于高墉之上)爰泊滄溟莫不懲
艾(本傳陳寶應納周迪共寇臨川又以昭達為都督討迪迪走昭達乃踰嶺討陳寶應與戰不利因據上流)
(為筏施拍其上壞其水柵又出兵攻其步軍方大合戰文文帝遣余孝頃出自海道適至因併力乘之遂定閩)
(中盡禽留異寶應以功授鎮軍將軍開府儀同三司)既而齊人無信將謀郢藩鬭
艦戈船(漢書有戈船將軍)窺江淹漢公纔聞羽檄(見歐陽頠碑)遽禀
師斯馳襲荆鄖應時燒蕩(本傳尋隨侯安都拒王琳乘平虜大艦中流而進先鋒發)
(拍中賊艦王琳平昭達策勲第一)方欲宣威隴汧大討梁華屬上將之
韜光遲中台之掩曜(天官書斗魁帶匡六星一曰上將魁下六星兩兩相比者名曰三能)
(注蘇林曰音三台)大建三年薨於軍幕(本傳大建二年征江陵時梁明帝與周軍大蓄)
(舟艦於青泥中昭達分遣偏將錢道戢程文季乘輕舟焚之周又於峽口南岸築壘名安蜀城於江上横引大)
(索編葦為橋以渡軍糧昭達乃命軍士為長戟施樓船上仰割其索索斷糧絶因縱兵攻其城降之三年於軍)
(中病薨贈大將軍配享文帝廟廷子大寶襲劭陵郡公)爾乃青烏相墓(藝文類聚相冢書有)
(青烏子)白鶴標墳(幽明錄孫鍾以種爪為業有三少年詣鍾乞瓜曰此山下善可作冢鍾隨下山)
(三人悉化成白鶴飛入空中即孫堅所葬地)林有逃車(左傳趙旃棄車而走林)樹同華
蓋(蜀志先主舍東南角籬上有桑樹生高五丈餘遥望幢幢如小車蓋先主少時與宗中諸兒於樹下戲言)
(吾必當乘此羽葆蓋車)前旍熊軾(後漢輿服志公列侯安車朱班輪倚鹿較伏熊軾皂繒蓋黑轓)
(右騑)後乘龍轜(潘岳寡婦賦龍轜儼其星駕兮注畫轅為龍轜喪車也)介士發三河
之民(漢霍光傳光薨發三河卒穿復土起冢祠堂)哀鐃同駟馬之曲(博物志公卿送)
(夏侯嬰葬至東都門外馬不行接地悲鳴得石椁銘之曰佳城鬱鬱三千年見白日吁嗟滕公居此室乃葬)長
安傳(疑作專)坐恩禮盛於西京(初學記漢初並用士人為尚書令秩二千石又東漢)
(與司隸校尉御史中丞皆專席坐京師號曰三獨坐也)襄陽墮淚悲慟喧於南北
(見侯安都碑)
河東康簡王墓志(南史河東康簡王叔獻字子恭宣帝第九子性恭謹聰敏)
(好學大建五年立位南徐州刺史薨贈司空諡康簡隋書冀州河東郡河東縣注舊曰蒲)
(坂縣置河東郡)
夫聖人至德天道福謙(見易)大哉堯舜貽慶長遠明兩之
盛(易明兩作)中陽纂於豢龍(見與楊僕射及宗室書)百世之祀皇家兆
於鳴鳳(左傳楚公子棄疾帥師滅陳晉侯問於史趙曰陳其遂亡乎對曰未也臣聞盛德必百世祀又)
(陳公子完奔齊懿氏卜妻完其妻卜之曰吉是謂鳳皇于飛和鳴鏘鏘有媯之後將育于姜)違青邱
於海北(漢武内傳長州一名青邱仙草靈藥甘液玉英靡所不有)應紫蓋於江南(見太)
(極殿銘)帝系王基重光累葉(東都賦重熙而累洽)高祖之建天柱列
聖之補地維(見侯安都碑)蕩蕩乎民無得而名焉者也(見論語)
王資神昴緯(帝王世紀脩已見流星貫昴感而生禹)託曜房靈(春秋元命苞姬昌蒼)
(帝之精位在房心)體斯孝德不由師保月生之對何用於擬議
(後漢黃琬傳漢建和初正月日食京師不見黃瓊為魏郡太守以狀聞詔問所食多少瓊不能對瓊孫琬時七)
(歲在旁曰何不言日食之餘如月之初瓊大驚琬後累官光禄大夫)日近之言無階於等
級(楚語申叔時曰明等級以道之禮詳與李那書)封河東王加侍中淑貌與金
燧相宜(莊子陽燧見日則然為火注陽燧鑑也摩拭令熱便置日中以艾就之火生)清顏與
玉壺同照(鮑昭樂府清如玉壺冰)授使持節南徐州刺史武羌旅
拒(見移文)亭障遷移(漢西域傳漢列亭障至玉門)漠草非長廣之東(隋書)
(青州東萊郡膠水縣注舊曰長廣)湖萊近荆門之北(後漢郡國志夷陵有荆門)王常
譏庾翼使白面之非才(南史沈慶之傳慶之曰陛下今欲伐國而與白面書生謀之事)
(何由濟)深慕曹彰歎黃鬚之為可(見為始興王表)火精不退奚應
善言(吕氏春秋宋景公時熒惑守心子韋曰君有至德之言三天必三賞君是夜熒惑退三舍)水蛭
難消徒持陰德(賈誼書楚惠王食寒菹而得蛭因遽吞之腹有疾而不能食令尹入問疾王曰)
(吾食菹而得蛭不行其罪是法廢而威不立也譴而誅之恐監食者皆死遂吞之令尹曰天道無親惟德是輔)
(王有仁德疾不為傷王果疾愈)薨於沙鎮時年一十有七追贈司空加
鼓吹班劍諡曰康簡至洛北占墳河南除道葭悲煙殿
之聲(後漢律歷志候氣之法室中以木為案每律各一内庳外高從其方位加律其上以葭莩灰抑其内)
(端按律而候之氣至者灰去其為氣所動者其灰散人及風所動者其灰聚殿中候用玉律十二惟二至乃候)
劒動豐城之氣(見與李那書)豈惟晉王寵悼重琅邪之贈官
(晉書琅邪悼王煥字耀祖初繼帝弟長樂亭侯渾後封顯義亭侯及煥疾篤帝為之徹膳及下詔封為琅邪王)
(嗣恭王後俄而薨年二歲帝悼念無已將葬以煥既封列國加以成人之禮詔立凶門柏歷備吉凶儀服營起)
(陵園)魏后高文制蒼舒之哀誄(魏志鄧哀王沖字蒼舒年十三疾病太祖親為請命)
(及亡哀甚贈騎都尉印綬黃初二年追贈諡沖曰鄧哀侯又追加號為公注魏書載策曰朕承天序享有四海)
(並建親親以藩王室惟爾不逮斯榮且葬禮未備追悼之懷愴然攸傷太和五年加沖號曰鄧哀王)
裵使君墓志(南史裵之横字如岳少好賓游重氣俠不事產業歎曰大丈夫富貴)
(必作百幅被梁簡文在東宫遷直閣將軍臺城䧟之横與兄之高歸元帝位廷尉卿河東)
(内史隨王僧辯拒侯景景退遷東徐州刺史封豫寧侯又隨僧辯破景景東奔僧辯命之)
(横與杜崱入守臺城魏克江陵齊遣上黨王高渙挾貞陽侯明攻東關晉安王承制以之)
(横為徐州刺史都督衆軍出守蘄城之横營壘末周而齊軍大至兵盡矢窮遂於陣殁贈)
(司空諡曰壯)
君五音之候兼其方牧(疑作技抱朴子黃帝審攻戰則納五音之策)八陣之
圖窮其巧變(晉桓温傳諸葛亮造八陣圖於魚復平沙上温見之曰此常山蛇勢也)用能
戰必勝攻必取督稱無難兵號解煩(吳志宗室傳孫皎弟儀為無難督)
(樹屏曰胡綜傳權使綜料諸縣得六千人立解煩兩部)朝飛火箭夜聳雲梯(史記公輸)
(班作陵雲之梯以攻宋城)燧象從奔(左傳鍼尹固與王同舟王使執燧象以奔吴師)聯狼已
合(未詳按戰國策秦惠王謂寒泉子曰諸侯之不可一猶連雞之不能俱上於棲也)於是嚴顏
不撓極咍諸戎(蜀志張飛生獲巴郡大守嚴顔顔曰我州但冇斷頭將軍無降將軍也)龐
德高聲肆言羣逆(魏志龐德為關羽所得立而不跪罵曰我寧為國家鬼不為賊將也遂為)
(羽所殺)胡夷總至猶持子路之纓(左傳蒯瞶攻出公劫孔悝以登臺子路曰太子)
(無勇若燔臺半必舍孔叔太子聞之懼下石乞盂黶敵子路以戈擊之斷纓子路曰君子死冠不免結纓而死)
鋒刃相交終荷温生之節(後漢書温序遷護羌校尉行部至襄武為隗囂别將苟宇)
(所拘劫序素有氣力大怒叱宇等曰虜何敢迫脅漢將因以節撾殺數人宇曰此義士死節可賜以劒序受劒)
(銜鬚於口顧左右曰既為賊所迫殺無令鬚汙血遂伏劒而死)每以財輕篻籜義重嵩
衡割宅字貧友之孤(孔叢子郈成子自魯聘晉過於衛右宰榖臣止而觴之行三十里而)
(聞衛亂穀臣死之成子迎其妻子隔宅而居之)開門延故人之殯(見論語)篤好朋
遊居常滿席每至鮮雲靄靄披王安之衣(未詳)明月團團
似班姬之扇(班婕妤怨歌行新製齊紈素鮮潔如霜雪裁為合歡扇團團似明月)日帶花
以如笑(樹敏曰劉勰新論春葩含日似笑)風鳴條而若歌傍列絲桐對
揚文酒一石之後逾能斷獄(漢書于定國飲酒至數石不亂治獄益精明)五
斗之量猶未解酲(世說劉伶跪而祝曰天生劉伶以酒為名一飲一石五斗解酲)嗟乎
潘岳之詩致哀周密(文選注晉惠帝元康六年氐賊齊萬年與楊茂䧟關中既定帝命諸)
(臣作關中詩潘岳詩曰周徇師令身膏氐斧人之云亡貞節克舉按周處别傳氐賊齊萬年為亂處仰天歎曰)
(我為大臣以身徇國不亦可乎遂戰死)莊公之誄用愍相遺(檀弓魯莊公及宋人戰于)
(乘邱縣賁父御卜國為右馬驚敗績公隊佐車授綏公曰未之卜也縣賁父曰他日不敗績而今敗績是無勇)
(也遂死之圉人浴馬有流矢在白内公曰非其罪也遂誄之)
補(南史顔延之傳釋慧琳上每引見常升獨榻傅大士碑)
(高僧傳慧受夢青龍從南方來化為刹柱受至新亭江見一長木隨流來因立為刹太極殿銘)
徐孝穆集箋注卷五
