孏窟詞
宋侯寘撰
水調歌頭(題嶽麓法華臺)
曉霧散晴渚秋色滿湘山青鞵黃帽忺與名士共躋攀
窈窕深林幽谷詰曲危亭飛觀俛首眎塵寰長嘯望天
末餘響下雲端白鶴去荒井在汲清寒醒然毛骨浮
丘招我御風還拂拭蒼崖苔蘚一寫胸中豪氣渺渺洞
庭寬山鬼善呵護千載照層巒
又(上饒送程伯禹尚書)
凉吹送溪雨落日散汀鷗暮天空闊無際層巘綠蛾浮
上印初辤藩寄拂袖欣還故里歸騎及中秋倚杖飽山
閣回首翠微樓一區宅千里客舊從遊甘棠空有餘
蔭誰解挽公留翰墨文章獨步富貴功名餘事當代仰
風流暫蠟登山屐終作濟川舟
又(為鄭子禮提刑夀)
湘水照秋碧衡岳際天高繡衣玉節清曉歡頌擁旌旄
本是紫庭梁棟暫借雲臺耳目驛傳小遊遨五筦與三
楚醲愛勝春醪埽欃槍蘇耄倪載弓櫜遠民流戀須
信寰海荷甄陶坐享龜齡鶴算穏佩金魚玉帶常近赭
黃袍歲歲秋月底沉醉紫檀槽
又(為張敬夫直閣夀)
天地孕冲氣霜雪實嘉平粹然經世材具應為聖時生
妙處為仁受用顛倒縱横無壅一笑泮春冰袖手無一
語四海已傾情紫岩老游戲事悟誠眀當年華夏高
仰玉振更金聲家有淵騫高弟可但聞詩聞禮衣鉢要
相承周扆絢餘彩商鼎味新羹
瑞鶴仙(送張丞罷官歸柯山)
楚山無際碧湛一溪晴綠四郊寒色霜華弄初日有玉
眀遥草金鋪平磧天涯倦翼更何堪臨岐送客念飛蓬
斷梗無蹤把酒後期難覓愁寂梅花顦顇茅舍蕭疎
倍添悽惻維舟岸側留君飲醉休惜想柯山春晩還家
應對菊老松堅舊宅嘆宦游索寞情懷甚時去得
又(為劉信叔太尉夀)
溥天氛祲廓看慶綿鴻祚勛昭麟閣蕃宣換符鑰占西
南襟帶遍(闕)油幕湘流繞郭藹一城和氣霧薄聽嘈嘈
比屋歡聲共說吏閒民樂遥想薌霏鳬㬉翠擁屏深
曉風傳樂瓊腴緩酌花隂淡柳絲弱任松凋鶴瘦蓮欹
龜老丹頰常如舊渥趁天申去押西班奉觴御幄
又(詠含笑)
春風無檢束放倡條冶葉恣情丹綠(闕)鶯喧燕宿似東
鄰北里都無貞淑高情恨蹙歎何時重見桂菊又誰知
天上黃姑埽盡晩春餘俗幽獨鉛華不御翡翠帷深
鬱金裙簇長眉瞭目嫣然態倚脩竹縱青門瓜美江陵
橘老怎比無窮賸馥最難禁扇底横枝惱人睡足
滿江紅(中秋上劉恭甫舍人)
天闊江南秋未老空江澄碧江外月飛來千丈水天同
色萬屋覆銀清不寐一城踏雪寒無跡況楚風連陌競
張燈如元夕山獠静棠隂寂秋稼盛香醪直聽子城
吹角青樓横笛君不見蘇仙翻醉墨一篇水調鏘金石
念良辰美景賞心時誠難得
又
困頓春眠無情思夢魂飄泊簷外雨霏霏冉冉乍晴還
落山黛四圍頻入眼柳絲一縷低縈閣念沈郎多感更
傷春腰如削風入戶香穿箔花似舊人非昨任遊蜂
雙燕經營拂掠海闊錦魚傳不到洞深紫鳳期難約謾
綵牋牙管倚西窗題紅藥
又(和徐叔至御帶)
重到西湖春拆信露花酥滴倚危欄湖山佳處短屏著
色擬泛一舟蒼莽岸恐傷萬里羇游客賴款門修竹有
高人留狂迹傾蓋意真相得詩句裏曾相識看戛然
飛動筆端金石照眼光浮瓊液滿斷腸翠擁宫靴窄問
多情還肯借青鸞通消息
又(再用韻)
老矣何堪隨處是春衫酒滴醉狂時一揮千字貝光玉
色失意險為湘岸鬼浩歌又作長安客且乘流除却五
侯門無車跡驚人句天外得醫國手塵中識問鼎槐
何似卧雲歌石夢裏略無軒冕念眼前豈是江湖窄拚
蠅頭蝸角去來休休姑息
又(和江亮采)
甚矣吾衰徒自苦飢腸為孽嗟寸禄區區留戀形疲心
竭江湖一生真可羨塵埃永書何堪說似鈍刀終歲斲
空山寧無缺拚放浪休豪傑秋水漲歸期決儘鳬長
鶴短任渠分别芒屩夜尋溪上酒葛巾曉挂松間月向
丹霄傳語舊交游慵非拙
水龍吟(老人夀詞)
夜來霜拂簾旌深雲麗日開清曉香猊金煗冰壺玉嫰
佳辰寒早橘綠橙黃袖紅帬翠一堂歡笑正梅妃月姊
雪肌粉面爭粧點瀟湘好莫惜芳樽屢倒擁羣仙醉
遊蓬島東床俊選南溟歸信一時俱到鬢影搖春命書
紆錦子孫環繞看他時歸去飛觴石澗侍甘泉老
多麗
帝城春玉堂深處飛煙想聖人恩隆内職左璫押賜傳
宣綵衣眀瑤觴膝下花晝永錦瑟樽前富貴從來功名
餘事鼎彝勒遍筆如椽向中禁瑣窗偷覻王母語當年
清平世衣冠是誰三世甘泉記年時翹才獻夀小詩
曾涴苔牋望三槐雲霞交映照五彩衮繡相鮮當日非
䛕如今方信門人稱頌是師言況自有兩宫醲眷卜夢
亦徒然看指日鼎新化爐一氣陶甄
念奴嬌(和王聖俞)
滄浪萬頃厭塵纓手掬清流頻洗落日孤雲煙渚淨鷗
沒澄波心裏一舸横秋兩橈開浪霜竹醒煩耳蕭蕭風
露夢回月照船尾須信閒少忙多壺觴并賦詠莫辜
雲水乘興前溪溪又轉隠約歸帆天際紅蓼丹楓黃蘆
白竹總勝春桃李浮丘何在與君共誇琴鯉
又
競春臺榭媚東風迤邐繁紅成簇方霽溪南簾繡捲和
氣充盈華屋金煗香彝玉鳴舞珮春笋調絲竹烏衣宴
會遠追王謝高躅藉甚四海聲名林泉活計未許翁
知足日日江邊沙露静人徯東來雕轂八錦行持五禽
游戲已受長生籙衮衣蟬冕最宜雙鬢凝綠
又(探梅)
衰翁憨甚向尊前手撚一枝寒玉想見梅臺花更好一
片瓊田栖綠短轡輕輿大家同去取酒償醲馥元來春
晩萬苞空間黃竹休恨雪小雲嬌出羣風韻已覺桃
花俗羯鼓聲高回笑臉怎得天公來促江上風平嶺南
人遠誰度單于曲眀朝酒醒但餘詩興天兆
風入松(西湖戲作)
少年心醉杜韋娘曾格外疎狂錦箋預約西湖上共幽
深竹院松窗愁夜黛眉顰翠惜歸羅帕分香重來一
夢覺黃梁空煙水微茫如今眼底無姚魏記舊游凝竚
凄凉入扇柳風殘酒點衣花雨斜陽
又
東樓煙重暗山光春意墮微茫小紅嫩綠勻如剪黯無
言雲渡澄江沒處與人消遣倚闌情寄斜陽共君今
夜舉清觴投老各殊方癡兒官事何時了恨花時潘鬢
先霜喚取客帆聊住將予同下瀟湘
又(再用韻)
霏霏小雨惱春光煙水更瀰茫昨宵把酒高歌處任一
聲鷄唱清江顦顇杏花如許情懷應似東陽宿酲猶
在莫傳觴清悶苦無方幾時玉杵藍橋路約雲英同搗
玄霜冷落黃昏庭院夢回家在三湘
遥天奉翠華引
雪消樓外山正秦淮翠藻回瀾香梢豆蔻紅輕猶怕春
寒曉光浮畫戟捲繡簾風煗玉鈎閒紫府仙人花圍羽
帔星冠蓬萊閬苑意倦游常戲人間佩麟江左舊都
襦袴歌歡只恐催歸覲賸宴都休訴酒杯寬眀歲應看
君鈞容舞袖歌鬟
驀山溪(建康郡園賞芍藥)
玉麟春晩綠徧甘棠蔭可是惜花深旋移得翻階紅影
朱簾捲處如在古揚州寶瓔珞玉盤盂嬌豓交相映
蓬萊殿裏幾樣春風鬢生怕逐朝雲更羅幕重重遮定
多情絳蠟常見醉時容縈舞袖簇歌塵莫負良宵永
鳳皇臺上憶吹簫(陽至節戲呈同官)
玉管灰飛雲臺珥筆東君飈馭將還又正是霜花巧剪
梅粉初乾窈窕紅窗髻影添一線組繡工閒瀟湘好雪
意尚遥綠占羣山應思少年壯氣貪遊樂追隨玉勒
金鞍更化日舒長嬴得覓醉謀歡去(闕)桑榆趁煗任從
教潘鬢先斑猶狂抂揮翰快寫春寒
又(再用韻贈黃宰)
塵暗雙鳬菊眀山徑何妨勌羽知還最好是詩翁醉後
瓶罄罍乾一笑東風打耳心無競遠與春閒時(闕)地覓
伴訪梅尋勝登山清時俊材定用看捧詔春郊月露
濡鞍況表識買臣貴骨琴瑟逾歡好向玉堂視草金章
映萊子衣斑山人去蕙帳夜雨空寒
又(再用韻詠梅)
浴雪精神倚風情態百端邀勒春還記舊隠溪橋日暮
驛路泥乾曾伴先生蕙帳香細細粉瘦瓊闌傷牢落一
夜夢回腸斷家山空教映溪帶月供遊客無情折滿
雕鞍便忘了明窗静几筆研同歡莫向高樓噴笛花似
我蓬鬢霜斑都休說今夜倍覺清寒
又(蠟梅用前韻)
淺染霓裳輕勻漢額巫山行雨方還最好是肌香蠟瑩
萼嫩紅乾曾見金鐘在列鈞天罷筍簴都閒妖饒似曉
鏡乍開綠沁眉山休誇瘦枝疎影湘裙窄一鉤龍麝
隨鞍便更做山人倦賞畏冷無歡爭奈冰甌彩筆題詩
處珠琲斕斑清宵永相對莫放杯寒
蝶戀花(次韻張子原尋梅)
雪壓小橋溪路斷獨立無言霧鬢風鬟亂拂拭冰霜君
試看一枝堪寄天涯遠擬向南隣尋酒伴折得花歸
醉著歌聲緩姑射夢回星斗轉依然月下重相見
清平樂(詠橄欖燈毬兒)
縷金剪綵茸綰同心帶整整雲鬟宜簇戴雪柳閙蛾難
賽休誇結實炎州且看指面纖柔試問苦人滋味何
如插鬢風流
又
忍寒情味枝染薔薇水攬照清溪花影碎笑殺小桃穠
李一生占(闕)春妍偏宜月露娟娟欲寄江南春去亂
鵶點破雲牋
玉樓春
市橋燈火春星碎街鼓催歸人未醉半嗔還笑眼回波
去欲更留眉斂翠歸來短燭餘紅淚月淡天高梅影
細北風休遣㕍南來斷送不成今夜睡
又(次中秋閏月表舅晁仲石韻)
今秋仲月逢餘閠月姊重來風露静未勞玉斧整蟾宫
又見冰輪浮桂影尋常經歲暌佳景閱月那知還賞
詠庾樓江闊碧天高遥想飛觴清夜永
秦樓月(與楊君孜月夜泛舟)
天一色玉盤冷浸瀟湘碧瀟湘碧短亭繫纜隔江聞笛
胡床對坐凉生腋通宵說盡狂蹤跡狂蹤跡少年心
事老來難得
新荷葉(金陵府會鼓子詞)
柳幄飛綿風池煗泛新萍燕壘泥香玉麟堂外春深晴
雲麗日花濃處蜂蝶紛紛償春一醉管絃聲裏歡聲
況是清時錦衣重到臺城故國江山向人依舊多情趁
閒行樂休辜負冶葉繁英彤庭歸覲恁時難駐前旌
菩薩鬘(湖上即事)
樓前曲浪歸橈急樓中細雨春風濕終日倚危闌故人
湖上山高情渾似舊只枉東陽瘦薄晚去來休裝成
一段愁
又(小女淑君索賦晩春詞)
東風吹夢春醒惡瑣忩淡淡花隂薄一夜曲池平小忩
雲樣明綠輕眉嬾暈香淺羅衣潤未見海棠開捲簾
雙燕來
又(餞孫莘老)
江風漠漠寒山碧孤鴻聲裏霜花白畫舸且停橈有人
魂欲銷相從能幾日總是天涯客尺素好頻裁休言
無雁來
又(荼䕷)
東君管盡閒花草紅紅白白知多少末後一奩香綠庭
春晝長道人心似海夢冷屏山外莫剪最長條從教
玉步搖
又
東風捲盡欺花雨月明皎紙庭前路月底且論詩從教
露濕衣明朝愁入緒各自東歸去後夜月明中綠尊
誰與同
又(木犀十詠帶月)
綠帷剪剪黃金碎西風庭院清如水月姊更多情與人
無際明濃隂遮玉砌桂影冰壺裏滅燭且徜徉夜深
應更香
又(披風)
靚粧金翠盈盈晩凝情有恨無人管何處一簾風故人
天際逢從教香撲鬢只怕繁華盡牢落正悲秋(闕)非
誰解愁
又(照溪)
江梅占盡江頭雪忍寒玉骨誇清絶不似杜秋娘婆娑
秋水傍波光涵晩日照影從教密隠隠認遥黃隔溪
十里香
又(浥露)
黃昏曾見凌波步無端暝色催人去一夜露華濃香銷
蘭菊叢縷金衣易涇莫對西風泣洗盡夜來粧温泉
初賜湯
又(命觴)
休文多病疎杯酌被花惱得心情惡碧樹又驚秋追歡
懷舊遊與君聊一醉醉倒花隂裏斜日下闌干滿身
金屑寒
又(簪髻)
交刀剪碎瑠璃碧深黃一穗瓏鬆色玉蕊縱妖嬈恐無
能樣嬌綠忩初睡起墮馬慵梳髻斜插紫鸞釵香從
鬢底來
又(熏沈)
黃姑青女交相忌眼看塵土占芳蕊急埽滿闌金小奩
熏水沈博山銀葉透濃馥穿羅袖猶欲問鴻都太真
安穏無
又(來夢)
午庭栩栩花間蝶翅添金粉穿瓊葉曾見羽衣黃瑤臺
淡薄粧醒來魂欲斷摻摻芳英滿夢裏尚偷香何堪
秋夜長
又(寫真)
霓裳舞罷難留住湘裙緩若輕煙去動是隔年期生綃
傳豓姿精神渾似舊碧暗黃金瘦永夜對西窗何緣
襟袖香
又(怨别)
揉香嗅蕊朝還暮無端却被西風悞底死欲留伊金塵
蔌蔌飛茂陵頭已白新聘誰相得耐久莫相思年年
秋與期
西江月
金鼎香銷沈麝碧梧影轉闌干可庭明月綺窗閒簾幕
低垂不捲一自高唐人去秋風幾許摧殘拂簷脩竹
韻珊珊夢斷山長水遠
又(贈蔡仲常侍兒初嬌)
豆蔲梢頭年紀芙容水上精神幼雲嬌玉兩眉春京洛
當時風韻金縷深深勸客雕梁蔌蔌飛塵主人從得
董雙成應忘瑤池宴飲
青玉案(東園餞母舅晁閣學鎮臨川)
東風一夜吹晴雨小園裏春如許桃李無言情難訴陽
關車馬灞橋風月移入江天暮雙旌明日留難住今
夕清觴且頻舉咫尺清明三月暮尋芳賓客對花杯酌
回首西江路
又(為外大父林下老人夀)
年年寓屋稱觴處陪綵綬尊前舞牢落瀟湘歸去未臘
梅開遍冰蟾圓後夢斷靈溪路長年厚福天分付算
四海今獨步澗竹岩花如舊否與翁相伴歲寒庭戸儘
占閒中趣
又(戲用賀方回韻餞别朱少章)
三年牢落荒江路忍明日輕帆去冉冉年光真暗度江
山無助風波有險不是留君處梅花萬里傷遲暮驛
使來時望佳句我拚歸休心已許短篷孤棹綠簔青笠
穏泛瀟湘雨
昭君怨(亦名宴西園)
晴日烘香花睡花豓浮杯人醉楊柳綠絲風水溶溶
留戀芳叢深處嬾上錦韀歸去待得牡丹開更同來
四犯令
月破輕雲天淡注夜悄花無語莫聽陽關牽離緒拚酩
酊花深處明日江郊芳草路春逐行人去不似酴醿
開獨步能著意留春住
鷓鴣天(縣圃約同官賞海棠)
萬點臙脂落日烘坐間酒滿散微紅誰教豓質撩潘鬢
生怕朝雲逐楚風尋畫燭照芳容夜深兩行錦燈籠
朱唇翠袖休凝竚幾許春情睡思中
又
蜀錦吳綾剪染成東皇花令一番新風簾不礙尋巢燕
雨葉偏禁鬭草人非病酒不關春恨如芳草思連雲
西樓角畔雙桃樹幾許濃苞等露勻
又(賞芍藥)
夢想當年姚魏家尊前重見舊時花雙檠分焰交紅影
四座春回粲晩霞杯㶑灧帽欹斜夜深絶豓愈清佳
天明恐逐行雲去更著重重翠幕遮
又(送田簿秩滿還霅川)
只有梅花是故人歲寒情分更相親紅鸞跨碧江頭路
紫府分香月下身君既去我離羣天涯白髮怕逢春
西湖蒼莽煙波裏來歲梅時痛憶君
朝中措(雙頭芍藥)
翻階紅藥競芬芳著意巧成雙須知揚州國豓舊時曾
在昭陽盈盈背立同心對綰聮萼飛香牢貯深沈金
屋任教蝶困蜂忙
又(建康大雪戲呈母舅晁留守)
漏雲初見六花開驚巧妬江梅飄洒元戎小隊玉粧旌
旆歸來恩同化手春回隴畆懽倒尊罍記取明朝登
覽綠漪惟有秦淮
又(謝郭道深惠菊有二小鬟)
露英雲萼一般清揉雪更雕瓊預喜重陽登覽大家插
帽浮觥分香減翠殷勤遠寄珍重多情不似綺忩雙
豓向人解語傾城
又
依微春綠遍江干煙水小屏寒惆悵雁行南北新詞不
忍拈看從今寄取臨風把酒役夢忘餐飛絮落花時
候扁舟也到孤山
又
風簾交翠篆香飄却暑捲輕綃最好佳辰相近夀觴對
飲連宵仙翁未老雲中跨鳳臺上吹簫看取他年榮
事魚軒入侍塗椒
又(元夕上潭師劉共甫舍人)
年來玉帳罷兵籌燈市小遲留花外香隨金勒酒邊人
倚紅樓沙堤此去傳柑侍宴天上風流還記月華小
隊春風十里潭州
又(為雲菴夀)
年年重午近佳辰符艾一番新滿酌九霞竒醖夀君兩
鬢長春閨中秀美何如賦得林下精神早辦荆釵布
袖共為雲水閒人
點絳唇(金陵府會鼓子詞)
春日遲遲柳絲金淡東風軟綠嬌紅淺簾幕飛新燕
玉帳優游嬴得花間宴香塵遠暫停歌扇沈醉深深院
又
約莫香來倚闌低瞰花如雪怨深愁絶瘦似年時節
歲一相逢常是囱囱别歌壺缺又還吹徹笛裏關山月
蘇武慢(湖州趙守席上作)
暗雨收梅晴波搖桺萬頃水精宫冷橋森畫棟岸列紅
樓兩岸翠簾交映天上行舟鑑中開戶人在蕊珠仙境
況吟煙嘯月彈絲吹竹太平歌詠人盡說銅虎分賢
銀潢儲秀鞏固行都藩屏棠隂散暑鼎篆凝香永日一
庭虛靜紅袖持觴綵箋揮翰適意酒豪詩俊看飛雲丹
詔行沙金勒待公歸覲
阮郎歸(和邢公玷)
莫欺騎省鬢邊華曾眠蘇小家綵絲縈腕剪輕霞菖蒲
酒更嘉人别後歎飛花雲山和夢遮吳牋小字寫流
沙幾行秋雁斜
又(為邢魯仲小鬟賦)
美人小字稱春嬌雲鬟玉步搖淡粧濃態楚宫腰梅枝
雪未消拚惱亂儘妖嬈微窩生臉潮算來虛度可憐
宵醉魂誰與招
又(為張丞夀)
薰風吹盡不多雲曉天如水清哦松庭院忽聞笙簾疎
香篆明蘭玉盛鳳和鳴家聲留漢庭狨鞍長傍九重
城年年雙鬢青
浪淘沙
曉日掠輕雲霜瓦鱗鱗大朝山色儼如新家在洞庭南
畔住身在江濱華髮照烏巾無意尋春空將兩袖拂
飛塵可惜梅花開近路惱盡行人
踏莎行(壬午元宵戲姜元汝功參議)
元夕風光中興時候東風著意催梅柳誰家銀字小笙
簧倚闌度曲黃昏後撥雪張燈解衣貫酒觚稜金碧
聞依舊明年何處看昇平景龍門下燈如晝
又(約雲菴尋梅)
雪意初濃雲情已厚黃昏散盡扶頭酒不知牆外夜來
梅忍寒添得疎花否休更熏香且同擕手從教策策
輕寒透亭兒直下玉生煙暗香歸去霑襟袖
浣溪沙(三衢陳釜上作)
客裏囱囱夢帝州故人相遇一杯休疎梅些子最清幽
雙綰香螺春意淺緩歌金縷楚雲留不知粧鏡若為
儔
又(次韻王子弁紅梅)
倚醉懷春翠黛長肉紅衫子半窺牆蘭湯浴困嬾勻粧
應為長年飡絳雪故教丹頰耐清霜弄晴飛馥笑馮
唐
又(次韻杜唐佐秋懷)
春夢驚回謝氏塘篋中消盡舊家香休文多病怯秋光
空對金盤承瑞露竟無玉杵碎玄霜醉魂飛度月宫
凉
眼兒媚(效易安體)
花信風高雨又收風雨互遲留無端燕子怯寒歸晚閒
損簾鈎彈棋打馬心都嬾攛掇上春愁推書就枕鳬
煙淡淡蝶夢悠悠
漁家傲
過盡百花芳草滿柳絲舞困闌干煗柳外秋千裙影亂
人逐伴舊家心性如今嬾斗帳寶香凝不散黃昏院
落鶯聲晩紅葉不來音信斷疎酒盞東陽瘦損無人管
又(小舟發臨安)
本是瀟湘漁艇客錢塘江上鋪颿席兩處煙波天一色
雲羃羃吳山不似湘山碧休費精神勞夢役鷗鳬難
上銅駞陌擾擾紅塵人似織山頭石潮生月落今如昔
臨江仙(約同官出郊)
一抹煙林屏樣展輕花岸柳無邊連朝春雨漲平川鼕
鼕迎社鼓渺渺下陂船同事多才饒我嬾乘閒縱飲
郊園髻花欹側醉巾偏時豐容卒歲遊樂更明年
又(同官招飲席上作)
失脚青雲何所往故山松竹應秋癡兒官事幾時休可
憐雙白鬢斗粟尚遲留尊酒偷閒聊放曠夜凉河漢
西流從教孤笛噴高樓與君同一醉明日旋分愁
柳梢青(贈張丞)
小院輕寒酒濃香軟深沈簾幕我輩相逢歡然一笑春
在杯酌家山辜負猿鶴軒冕意秋雲似薄我自西風
扁舟歸去看君寥廓
又(送吕子紹守峽)
楚天清絶葦岸蘭汀素秋時節簾捲湘鬟香飛雲篆尀
看輕别明朝底處關山算總是愁花恨月白馬江寒
黃牛硤靜小梅初徹
杏花天(豫章重午)
寶釵整鬢雙鸞鬭睡來醒薰風襟袖綵絲皓腕宜清晝
更艾虎衫兒新就玉杯共飲菖蒲酒願耐夏宜春厮
守榴花故意紅添皺映得人來越瘦
江城子(萍鄉王聖俞席上作)
萍蓬蹤跡幾時休儘飄浮為君留共話當年年少氣横
秋莫嘆兩翁俱白髮今古事盡悠悠西風吹夢入江
樓故山幽謾回頭又是手遮西日望皇州欲向西湖重
載酒君不去與誰遊
南歌子(為吕聖俞夀)
菊潤初經雨橙香獨占秋碧琳仙釀試新篘内集熙熙
休試蟻浮甌家世傳黃閣功名起黑頭雙鳬聊傍故
人舟咫尺青雲岐路看英遊
瑞鷓鴣(送眺伯如舅席上作)
遥天拍水共空明玉鏡開匳特地晴極目秋容無限好
舉頭醉眼暫須醒白眉公子催行急碧落仙人著句
清後夜蕭蕭葭葦岸一尊獨酌見離情
天仙子(宴五矦席上作)
㬉日麗晴春正好楊柳池塘風弄曉露桃雲杏一番新
花窈窕香飄緲玉帳靚深聞語笑新賜繡韀花映照
須信濃恩春共到漢家飛將久宣勞迎禁詔瞻天表入
衞帝庭常不老
醉落魄(夜静聞琴)
銅壺漏歇紗窗倒挂梅梢月玉人酒暈消香雪促軫調
絃彈个古離别雛鶯小鳳交飛說嘈嘈軟語丁寧切
相如欹枕推紅㲲脉脉無言還記舊時節
又
梅花似雪雪花却似梅清絶小窗低映梅梢月常記良
宵吹酒共攀折如今客裏都休說瀟瀟洒洒情懷别
夜闌火冷孤燈滅雪意梅情分付漆園蝶
又
玉鈎珠箔夜凉庭院天垂幕好風吹動綸巾角羽扇休
揮已怯絺衣薄扁舟明日清溪泊歸來依舊情懷惡
為君喚月驂鸞鶴天近多寒滿飲金鑿落
減字木蘭花
春酲拚却鶗鴂一聲花雨落蜜炬紅殘人在青羅步障
間天公薄相慣得柳綿高百丈綵筆題詩休誦騷人
九辨詞
鵲橋仙(和蔡子周)
鶴髮蕭森玉顔腴潤養就黃芽金鼎一區松菊老湘濱
但心遠何妨人境衮衣家世鳴鸞歌舞到了春冰消
盡不須惆悵夢中身這彩選輸贏誰省
孏窟詞
