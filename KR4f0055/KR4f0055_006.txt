鮚埼亭詩集卷苐六
甬上全祖望紹衣著
萊陽姜忠肅公祠神絃曲(有序以下偷兒棄餘集)
(祠在象山初忠肅死節其次公貞毅先生以建言攖烈帝怒不予䘏南渡始有贈謚祠祭而山左道梗赧王亦遽亡東江)
(之役長公如圃先生方知象山扵是監國遣大理評事王公石雁即縣建祠致祭并祔其一子三婦一女之同死者貞毅)
(貞文之至吾鄉盖以此也不旋踵而甬勾又内附萇宏之血未消尹鐸之城已墮百年以来祠為廣文博士庽舍海隅僻)
(陋幾莫知忠肅為何如人也近有姜生炳瘴者象山後起之秀来問余曰忠肅何以得祠象山予以顛末告之生乃拂拭)
(其栗主且言扵廣文分學田以修祀事并將新其祠宇可謂匡扶世教者也予既銘其麗牲之石復譜神絃以貽之)
神之降兮海東羽旗飄颻兮光曈曈誰使神無家兮
良可恫白版帝子兮憐孤忠招遊魂兮為寄公有兒
墨衰兮正從戎保兹香火号頼兹提封神其来兮駐
我蒼宫
神之来兮海右謝嘉命兮稽首天使拜前兮賓僚拜
後可憐薄命兮殊恩難久五日京兆兮西陵失守六
宫野哭兮孤臣何有嗟甲乙之客兮誰某蒿莱長兮
孤兔走
神之来兮不歸謂是吾王之賜兮百世其依典禮皇
皇兮詎賦式微朝遊石浦兮墓宿天門之陲佳兒佳
婦兮追随時有發鳩兮薦以蕨薇吴門雖廟祀兮非
神所棲
神之居兮寂莫乃有好事兮出空谷訪舊聞兮補殘
錄謂國雖亡兮禮可續明祀淪胥兮斯文之辱上下
旁皇兮遇之冥漠埜田雖瘠兮意不薄春有蘭兮秋
有菊送明粢兮釀新醁甘棠已枯兮重濯濯以教忠
兮礪俗神其歆之兮不湏巫祝
故光禄陳公士京遺集予求之二十年矣今春
人日忽得其手稿喜而有作
逋叟風高漢管寕半生心跡付滄溟海年竟向鮫宫
盡喟寓時呼蜑戶聽(海年喟寓即公集名)故國到今傳義士遺
文不沒有神靈昨挑七種新芽菜把酒長吟酹一瓶
樊榭以湖上春水船詩索和
消受春風何處佳澄湖一葉足浮家薄寒因為添微
雨新漲多緣瀦落花遊女爱歌將進酒詞人遍唱浪
淘沙嘉名肇錫從詩老不繋園吟好共夸
小寒食日仝人泛舟湖上和楊東維花遊曲
新綠毶毯陰濛濛明朝知有清明風扁舟&KR0985;到重湖
裡南屏山色碧于水當壚少婦笑倚門春愁飛上蛱
蝶裙頋謂遊人試緩步前頭便是蒼公墓冬青花信
杳不來願君酹之酒一杯酒酣長嘯傾墨椀詩成低
唱叶檀扳東臺之東西臺西聊借花遊漫興題春光
合為詞人使轉眼花期過廿四多情少婦乞短箋借
問即席成幾篇
和樊榭城北菜花詩
城北来看宿雨痕埜𬞞香氣正氤氲幾番花信寕遺
汝一片春心别有群誰為點酥和碧水遥疑捧日湧
祥雲退紅沉紫都零落輸與園官擅至文
繡谷山房藤花下小集分韵
東風吹遍扶留枝詩人豫擬餞春詞玲瓏簾下思手
澤角弓封殖何繁滋渾訝軒后蒼龍蜿蜒去胡髯忽
自空中垂斜穿倒掛不可數化作餘霞千仞輝一庭
新綠萬纓絡䧺虹雌蜺交蔽虧上有遊蜂浪蝶探香
窟下有落英片片投酒巵主人笑斟琥珀髄謂詩不
咸客無歸我詩草草多率筆安淂横空硬盤與花争
崛竒
鈍夫觀察廵視浙東海隄次日為元已屏去車
從修禊蘭亭真韻事也寄以二律
雙旌蕭洒度東州令節閑為蘭上遊勾踐社荒小草
在永和春老羽觴留山僧能指冬青穴河女猶傳夏
統舟記得明湖修閏事曾陪高座比羊劉(謂去年南屏之集)
萬壑春流迓使君湘湖蓴菜碧干雲一帆已畫濤江
勝十集還摹禊帖文高致詎慚王内史同行惜少鮑
參軍(時海防通守鮑辛甫以目青不豫為悵)此遊定有詩成錄越絶新
編續舊聞
題蘗齋遊金鵝山看桃花遇雪圖時有遷牧禹
州之命
金鵝山裡如天台紅雨夾岫連岩開令君援琴奏白
雪一霎中天應召來波下花光争灔灔樹頭絲髩翻
漼濯焉支縞素互生動春姿巧惜冬心培令君含笑
呼新醅山靈為我潤芒鞋河陽正惜潘郎去&KR0975;都尚
盼劉郎回我亦披圖長戀戀身未入山神與偕
夜讀漢書
英英漢武皇強仁更慕義六經置學官公車招俊乂
其如内多欲色取少真意天門高岧嶤浮雲更迭蔽
將謂下界臣窺伺良不易誰知汲内史一言洞肝肺
於赫田武安滛惑亦以㑀覣其且蔑如寕復有倫軰
靡然争滕席將以邀盼睐盼睐亦難邀聊以免罪戾
吁嗟羞悪心于人豈不大所以灌仲孺裂脰更不悔
嫵媚公孫子曲學善阿世及其誅郭觧居然持斷制
直教大將軍俛首屈正議仝時奸宄徒聞聲群丧氣
一事足表章未可言尸位茫茫論世餘公孫尚难豉
粵若建武初生材亦已多乾綱正獨運十九遭坎軻
忽焉文武盡是誰潜折磨折磨固不恨其如國脉何
爱老與爱少志士恥揣摩可惜馮郎中白首竟蹉跎
家訊至知昭兒已就塾
遥聞兒請業梨栗非所戀先人裘冶傳危繫斯一綫
勿讀無益書貽笑賤儒賤
阿翁讀半世無救寒與飢里中新秦兒誹誚固其宜
豈知君子節不以集枯移平生所願學豈不在昌黎
獨于訓子詩不為兒誦之遐哉善努力固窮以為期
從来名父子強半成碌碌汝父負虚聲撫躬慚凉薄
幹蠱在兒郎類我則已辱
胥江夜泊有感淮張舊事
中山礟火下㐮陽王蔡諸兒尚處堂一夜玉峯收霸
氣隔江鹵海堕凶芒幅巾不為興朝屈銀椅終随爱
弟戕始悔連雞無遠略上流失計聽陳亡(中山王以㐮陽礟破)
(吴軍)
且莫論人成敗中鄭君終不負重瞳是誰浮海祈王
帥有客臨江吊椘公(謂九靈夷白也)應怪荒朝偏得士翻嫌
新主未憐忠更闻一掌柯陳地三百年耒道未通(友諒)
(之暴有累世效忠者異矣)
君王百戰定姑蘇逆命原非黔首辜不為一方紓積
困更讎遺孽有加租序書何必煩多誥筮易先聞罪
後夫近日累傳寬大詔三吳始得免流逋(予尝謂明祖之虐民)
(于吴為最甚)
以十洲春餽茶塢(酒名宋時甬上尝以入貢今其法尚存于谿略與潯酒)
(伯仲)
十洲春色好冲淡在神明坐笑濁醪濁来投清聖清
翩翩六從事遠到闔廬城風俗歸來後陶然移我情
信宿水木明瑟園柬茶塢
湜湜上沙水靄靄靈巖雲雲從西山下水自東江分
積翠望中落妙香空際聞以野乃更秀以淡乃更文
婵娟遺世立脂粉不足群賦才輸醧舫跋語推義門
諸公不可作空餘醉墨痕而我但搓手蒼然對晚醺
介翁昔經始一榻來松陵太湖感落日是亦百六徵
草堂成汐社高節凛明水故園難改姓空亭未易名
主人蕭洒姿足以嗣典型流泉不改碧喬木有餘清
春来舊燕子繞梁還屏營可憐澗上居弥望已蒿艿
(吴江徐高士介白築此園高士尝賦太湖落日見賞于卧子先生今園中有介白亭不忘所自也隔岸為)
(昭法澗上艸堂僅餘數椽)
清才如吾子蕭散絶風塵生世偶不偶抱山作詩人
聊復與我曹泥飲消昕昏泥飲亦自佳麯部無垢氛
五湖好池館足餉上皇民嗟我尚鹿鹿衣食困蹄輪
何時得息機葆兹淡蕩魂願為君灌園研北老耕耘
水木明瑟園阻歸
昨困矣蒸甚鳴鳩喚奈何中宵喧旅夢驚浪出林阿
乍息怦怦累如傳踏踏歌曉来看池水新漲半篙多
豈是山靈意勾留遊子鞿雨呼公莫渡風唱客無歸
花信行將盡濤聲不可磯浮屠休見誚三宿戒多違
主人應念我帶水隔遥村不惜淹三&KR0985;其誰共一尊
空庭聞鳥語清思落苔痕明日應相見新詩好共論
水木明瑟園古藤歌
昔我遊京華及見三古藤其一尚書省猶傳文定舊
都廳俄而吴回降譆譆出出寒灰零其一海波街尚
署金風老子名俄而富媪震横裂活埋歸杳冥其一
合肥邸五傳槐棘相因仍臨川侍郎下我榻喁喁于
于和詩百軰贏(湘北相公邸第以師生相授受長洲韩尚書嘉善曺侍郎韩城張尚書以)
(至臨川先生皆官至九到称盛事甲寅乙夘間予假館焉同人咏古藤幾百家)十年落拓湖
海上春明存殁百感增驚見天平谷口雙崢嵘古根
詰屈穿山出醖釀洞庭七十二峯之精靈踞地先成
偃卧形老羆當道群貉屏欲上不上意磅礴忽然蹶
起勢騫騰百轉千蟠故作態低頭下瞰紛長纓其心
時復吐雲氣其幹將無聞銅腥其杪迎風舞拂拂大
垂小垂都瓏玲就中倏生數直幹岸然如絃復
如䋲空所依旁冉冉升此尤怪絶得未曾浙中繡各
亭前一本差相亞細校猶疑殊尹邢主人選佳木插
架三十楹蜿蜒循蒿&KR0985;亦以曲折成入門未窺諸塢
綠蔽天已見十丈青頻年三過此所惜未與花期丁
是藤不花亦復佳磥砢高節誰抗衡老我感舊空怔
營
法螺菴采蓴柬茶塢
在昔黃夫子未嘗吴下蓴誰知千里種留得五湖春
有客来堇國前身亦晉人偶過蘭若裡一咲擷芳津
(澤望先生尝疑近日吴下蓴菜無聞謂其種已絶不知尚有存者但校浙中稍晚出耳)
果堂篹吴江縣志索予所作蘇寅侯傳因需其
潤筆以戲之
辛苦蘇儀部埋魂天盡頭雪交亭下淚長共怒濤浮
吾友揚秋筆圖經仗闡幽講堂一束脯餉我亦風流
奴子胠篋而逋得三絶
餓狼鳴我前飢豹鳴我後果然楊叛兒一朝脱兔走
初筮丧僮僕再筮喪資斧剰餘笥中作斯人棄如土
遲我渡江返黃金或稍充癡奴如鷃鼠此去太匆匆
酒耘先生令譜元人竇革所作予從永楽大典
抄之所載唐人令今無能行之者
事始原觴政于今盡失傳如何宰天下強欲祖周官
午日秦淮燈船
故國百年消皭火遊人連櫂賞清時曲廊高閣還無
恙不見當年丁繼之
觀音門夜眺
覆洲喧鳥遍平沙尚有鰣魚上酒家畢竟江南風景
好渡淮無復此清嘉(梅朗三曰選詩喧鳥覆春洲吾于燕子磯晚泊見之烹魚一醉)
(致足楽也)
湄園謁方丈望谿
平原放生址禽鳥猶清遐小山生白雲寒泉流紫霞
毶毶高柳蔭熠熠新葵花侍郎此著書門外絶軒車
荆公論中壘強聒良苦多杜門謝世事聊足養天和
寂莫兹一區遺經供研摩猶餘韋孟夢定不召風波
叢残古六藝千秋雲霧深束髮事討論篤老猶沈吟
揖譲昔人間曠然抉其心此外可勿問郢書任如林
廿年荷陶鑄十年惜别離六年遭荼苦餘生患阻饑
以此成慚負著書杳無期猶喜素絲在未爲緇所移
(侍郎今年八十方七治儀礼自言加我數年當更有進處且戒予不當為汗漫之遊坐消日力)
湛園先生為睢州湯文正公發義憤事予已載
于其行状中望谿侍郎偶及之予謂如彼人
者猶属天良之不盡澌滅者也侍郎笑而然
之
一言惱殺沈梔林尚見斯人未死心若使怡然甘笑
罵將無放膽混人禽(梔林沈維祖字也)
晤寳應王太守孟亭扵白門因乞其購梁公狄
先生兄弟遺集
葭湖有寄公鷦林好兄弟我求五噫文廿年縈夢寐
莫道羊叔子不如銅雀妓
題明太祖紀後(是日以阻風因遊孝陵歸而賦此)
恩威轉盻太無常幸保功名僅六王朝士空曹登黨
業書生環𬒮珣文章薇垣殺氣連天動竺國慈雲掃
地亾開國規模寕有此頖宫亞聖亦倉皇(太祖刑僇之惨高洋)
(不是過也継以成祖國脉耗甚矣幸而濟以仁宣之寬大故得永世耳乃知壽國之功在嗣王也)
曲臺浪說重經師手著宸奎錄孝慈並后已先陵冢
嫡奪宗何怪啟駢枝前星頻震終淪落巖塞輕封半
險危始信睢麟精意失不徒官禮致乖漓(此論為前人所未發)
(然有至理存焉)
漫傳誠意撤胡床草牀君臣未可忘此事終應輸漢
祖濠梁何處吊韩王(太祖以事韩為諱見于劉辰國初事蹟後人謬言文成撤牀皆)
(不攷然殺之無乃已甚其實留之亦不害也)
誰是條侯可授遺滿朝勛輔盡陵夷天台學士真儒
者不救皇孫一炬危
江東秪合供偏安河北綿延控阨難聞遣車徒卜函
谷悔教弓劍瘞長干具官空擬神京舊亾國重增青
蓋歎盛世扵今隆継絶肯容樵牧妄摧殘
江聲觀察見過
羡爾清&KR0751;甚蕭然似布衣偶然談世事依舊掩柴扉
祗爱微唫好深憂進奉非家山新著錄媿我見聞希
(江聲方輯鳳山小志旁徵文献甚博)
題唐山夫人房中楽後(元城劉忠定公極称夫人楽章之工而惜后妃)
(傳中之見遺予謂夫人之詩足不朽矣亦何必厠之娥姁之末也)
縣官粗觧風雲曲豈有媕通群雅才一自朱弦三歎
後椘歌巴唱盡輿臺
當年随陸皆文士握管曾無鼓吹音笑倒叔孫諸弟
子濫將綿蕝聽清吟
舊遊尚應酧王負神鍳還當貴許侯開國英竒歸女
子更添彤管擅風流
野雞人彘正紛争楽府誰傳淑媛名莫侍衣冠遊渭
北凄凉永巷和㫪聲
謁禇文忠公祠和蔎林
故居尚表忠清里舊恨休歌嫵媚娘天子一朝忘顧
命孤臣萬里殉炎荒浪聞節惠名曾易直到咸通葬
可傷(唐會要載公賜謚而史失之其歸葬事亦僅見唐彦謙集)三復梁郎祠下句
我来欽衽媿顔行(蔎林原唱有曰佳兒佳婦言猶在元舅元勛事總虚可謂絶對)
得穆堂先生信
年来喜報沉疴減近履皆傳眠食安荆國文章猶有
託槐堂薪火未曾寒雅知自任非遺世誰道佯狂為
棄官窃恐夢爭到王室依然崛強似神完(望谿侍郎頗疑先生)
(以乞休故託病不知先生用世之心尚惓惓也)
泊花池上尋荷
故人道山去雞犬都仙遊荷花亦蕭索但有青魚留
八公長躑躅斜日落西州
題史閣部傳後
當時若聽諸生策又費天兵再下車社稷終輸民命
重江淮千里免為魚(礼賢舘徵士有献策者欲决高沙湖水以當背城之借閣部不)
(可真大有功于江淮也而閣部傳中失之)
聞道
聞道中書令親防瓠子河度支良不惜䟽導竟如何
濁浪南来促危堤郭上過朝朝卜秋汛莫笑杞憂多
欲與水争地由耒亦大难移民無上策沸鼎有狂湍
國仗魚塩重人愁井里殘誰其刑白馬拜表訴重壇
先漢王延世前明潘季馴庿廷方側席海宇豈無人
四瀆何當合長淮未可湮天心憐赤子早為降庚辰
篙師編修近忽佞佛至誠且篤貽六絶句以諧
之想發一軒渠也
又被旁門去一䧺居然提唱震宗風直探秘密天花
藏不信温公與蜀公
先生經術更無儕不是元城即了齊莫似屏山鼓狂
舌生姜樹上妄安排(屏山謂李純甫)
打鐘掃地差堪信割水吹光恐未然我是鈍根無宿
果輸君獨上竺西天
隔隣老卒詼諧惡一卷楞嚴拱讀勤試向雞鳴參要
義東方晴色定氤氤(范東叔告葉正則語)
勾甬禅枝遍四方密公香火尚堂堂明年可整東遊
屐牙笏宫袍拜育王
詩人學佛最相宜切玉刀成游刃嬉從此相逢湏退
含速营藕孔去登陴(禅是詩人切玉刀遺山句也)
聖因寺
在昔仁皇帝頻年幸聖湖山川荷明德花鳥献
靈苻黃屋神猶降蒼生望未孤白頭諸父老試習舊
嵩呼
谷林為梅里祁氏彌甥每見夷度先生諸藏書
尤寳爱不惜重價購之尝索予所有范正献
公集孫學士春秋觧方淙山易至再四以其
皆淡生堂物也予靳之未致谷林下世予始
悔之乃以付東潜使供之殯前而告之
東白先生親迎時東書堂前賦結䄜太君觧頌青箱
本郎婿能歌黃絹辭爾時諸祁已衰落殘籖剰帙紛
嗟咨中丞止水血久化公子逐日魂無歸零落都緣
侫佛叟屏當猶飽估書兒(梨洲先生曰祁氏藏書自孝超學佛一切視爲土苴)
(多半爲雲門沙弥持去賣錢)轉盻曠園竟榛莽先生&KR1088;吊泪如絲
風流宅相真健者代㒷蔚爲諸侯師小山插架十萬
卷以視外家有過之凱風寒泉孝子慕青氊故物先
君思每逢淡生舊手泽購之不翅珊瑚枝擬將一卷
别著錄属予爲序陳慈幃白華之飬在帶艸一笑何
必斑襴衣更有王郎劈窠宇東書堂前歷劫遺(王百榖書)
(曠亭二大字谷林以置園中)旁搜未竟騎寉去令我愁過泊花池
徐君所志在挂劒孺子不湏陳隻雞郎君試置两楹
上定有中宵降植藜
東潜論水心先生多所不滿予謂是宋史之誤
也當以其開禧上殿劄子正之
水心大功在王室左右餘干成夹日同心但有一平
陽幸挽宗祊免瓦製(平陽謂徐忠文公子宣)論賞超然謝殊迁
被錮怡然甘三黜斯人斯學真有用豈獨文章称卓
絶開禧晚用詎苟同力陳疲兵莫輕率浪試曾聞笑
魏公輕言幾自憐龍窟且营堡塢壮金湯更緩征求
到蚌鮚為不可勝待可勝報讐有道戰有術固辭草
詔感慨多乃有痴人如易祓(水心辞草詔山齋勸之盖不知其意不欲用兵)
也俄而淮漢果土崩救敗終湏劳一出斫营小試在
沿江竟退封狐淂安集朝局再更論再翻营营者流
妄周内及之由竇幸逃誅孝友摩碑偶見脫改頭換
面紛重来掊擊正人咨唐突(許及之即由竇尚書也雷孝友玄陳自強碑見)
(其敗而摩之斯二人者論水心耳其言寕足信乎)陋哉宋史何冥蒙緇素糊
塗不可詰誰人榷史洞觀火一為前賢洗誣屈永嘉
世嫡在君家南塘經術紫芝筆但莫放言貶曾孟斯
案還湏重審覈(水心說學多伟論但貶曾子孟子則真賢知之過矣)
夜坐
會有西風作行看萬籟清何湏怨寒暑一笑任虚盈
歲序白駒過道心孤月明高梧多夜色沈冥羡莊生
始寕陳憲使明時奉使交州携其牡丹以歸至
今猶盛甌亭爲之索賦
海桑社柏幾推遷尚有名花域外傳萬里軺車思舊
德暮春風信動南天居隣媯氏耕畬野事憶郕王剪
伐年珍重故家光故國不随姚靳委荒煙
讀史小詠
方寸匆匆亂歸曹自不禁晚爲中執法無乃負初心
右徐庶
禮稱三不吊畏最笑人庸周家賢宰相後死媿韩通
右李榖
𥙷史亭中客空山夜哭時如何撰碑事千古有微詞
(按𥙿之為崔立撰碑事本傳不載别見王滹南傳中予讀陵川郝氏集而惜之)
右元好問
長白詩人馬大鉢有讀淵明集句曰義熙尚有
關心事豈便羲皇以上人堇浦最喜誦之果
雋語也予為反其言以成其意
感時已嘆黃農没遺世羞為漢魏音不是羲皇真種
子義熙誰復更關心
寄懷茶塢
義公始終高弟穉季生死故人結客已嗟金盡含杯
不道家貧(義公謂義門學士穉季謂穉中太常)
剛腸大類中散綺語又肖西崑賢者固不可測悠悠
此意难論
篔亭憲使海昌署齋池舘雜咏
其北有濃隂其南有微吟主人無俗韵此君亦虚心
右竹南詩屋
海波喜寕静使君合高閑時聞桃花氣生香研席間
右晏閑亭
漫天下飛白落地都微茫三春午睡醒詩思同清揚
右絮影軒
東西更南北妙蓮葉茸茸遊魚楽莫楽濠上正空濛
右魚戲闌
吴淞若可招淂半亦已饒所愁夜半去隄揵得無勞
右剪淞堰
題天池風雨歸莊圖
濃雲如墨瞑歸途風雨漫天一老夫青藤居士正沈
醉秃筆與之俱糢糊
花間偶成
每于極盛湏防厄看到將殘倍有情慙媿斯人長寂
莫不華不實度虚生
秋賦
新傳挟書律辱過溺巾時不道諸才彦終無蕭望之
夢中有客口占二句贈予醒而續之
四窗五奥諸仙宅双韭三菁大薬材我是玉皇香案
吏生天早已住蓬萊
中秋前一夕蔎林招登吴山不果移尊篁菴
天氣頗未佳諸君將安之老夫蘭若好三&KR0985;待新詩
淮南叢桂下招隱是吾心有客咏遠志愁聞亱寉吟
(謂樊榭)
明月微濛下清酤曷再陳匆匆歸棹急定為捧心人
(謂堇浦)
王生邅虐謔下箸幾遲回虎既帥以聽恣君一飽来
(謂茨簷)
同人登吴山延慶道院看月分韵淂天字
日昨中秋月黯然新晴喜上吴山顛左江右湖新漲
綠山色與之俱洄沿傑閣凌虚挹西爽候䖝草際鳴
戔戔斜陽欲落未肯落一角猶挂前簷前忽然飛玄
不知處清輝續照生寒烟寒烟和月堕入水精廬倒
影迷地天此時老子㒷不淺直欲凌風恣孤騫劃然
長嘯聲所到留遺猶堪五百年人生陸陸塵霧裡安
得歡會永蝉連良朋夜夜共樽酒月亦無復闕與圓
蔎林勸予移居于杭雪舫蘗齋二使君亦云然
而甌亭和之獨堇浦有以知予之難于遷也
此間良足楽思蜀還瞿然既恋善和書亦念原氏阡
以兹幾躊踷孤負卜居萹我家舊吟社近在孤山前
連劉諸高士清風定有傳重荷諸君意為續城東緣
(先泉翁結孤山社寓居城東)他時倘幾幸得買陽羡田不妨一歲
中来往三江間所憂二使君遠飛不我延
秋晴集聖因寺分韵
秋老湖光好細參過時衰柳尚毶毶暗雲與日争高
潔新水連天共蔚藍遶寺遊船逐歸鳥一林凉氣下
空潭秪愁饞口哆張甚蔬笋雖精未飽酣(謂王瞿)
護林柳漁甌亭竹田小集篁菴分韵
客與秋俱老花偏晚放春凉風排旅闥爽氣集詩人
何處聞長笛齊来蟄角巾嘉名重九近白社有間民
白海棠
嫣紅尚愁人何堪更縞素日暮嘿垂頭貞心畏行露
重九雨止然晴色未老不敢入山因共同人閑
遊城東諸蘭若用米元章九日韵
疑雨疑睛未定天幾人吟眺罷觥船偶尋綠水来城
角但見蒼苔繞佛前此日清遊真寂莫他時詩句定
流傳木穉花落黃花早幽㒷飜緣淂地偏
味秋芍藥同蔎林(花譜以秋牡丹目之洞庭山中花工為之改名盖以其為)
(草本故也)
小草休夸帶與鞓秋花尚冐殿春名輕盈定入揚州
夢蕭瑟終舍椘客情暮靄凝時山共翠濁醪香處客
同頳老夫正有將離賦對尔能無百感生
莓厓周都御史先司空公石友也其從孫副使
汝觀先宗伯公姻家也今其後人已盡偶與
穆門徵君詢其世次則莓厓之裔迁杭四世
矣為之驚喜因勸其東歸展墓以存故鄉之
遺
城南韋杜舊通家喬木消湛亦可嗟尚識中丞埋玉
地石人横裂石碑斜
東潜以予脩學案購得直閣游公景叔墓志見
示張公芸叟之文邵公䶵之書章公粢之篆
而安民所鐫也題詩于後
關陕淪亡後横渠學統湮吕蘇僅著錄潘薛更誰陳
石墨何從購遺文大可珍卲公亦五鬼鴻筆壮安民
讀方子留詩
不波航口水茫茫東丹山頭雲漠漠百年哀怨未消
殘一卷遺音疑可作布衣何事與國家志士不忘在
溝壑平生許劔爱勾餘墓樹西靡應如昨我歌大招
詞足感横江寉所惜夜悲歌十九已淪落
南湖觀張功父像
張郎真將種不獨數詩宗一掷事幸濟終身願未從
象臺消壯志蕭寺無遺容寂莫南湖上風流宛可逢
觀潮同鈍軒
揚波相國伍重水大夫文白馬新来者遥知頋令君
(見董戶部德偁集)
前過京口銀山得詩二句而未就乃續成之
庿中雷震蘄王鼓岸口灰飛老兀魂聞道金山但坐
嘨曾無風寉共追犇(以銀山為金山近日閻百詩始辨正之)
