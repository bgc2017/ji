鮚埼亭詩集第八卷
甬上全祖望紹裔著
望谿侍郎以舊冬辱寄文抄兼令覆審未及復
也度夏于越乃條上數紙附之以詩(以下望歲集)
一編幾洛誦高蹈更誰京經術老逾䔍文詞明且清
低頭拜腐史放眼笑班生尚有葑菲采他山礪錯情
(侍郎不喜班史及柳儀曹集聞者多以為過當至以馬迂為聞道亦似浮于其分而侍郎守之弥堅莫能)
(奪)
謬種横流甚何時淂廓如試鳴塗毒鼓更指越裳車
斗柄依然揭榛蕪定可除群免愚不揣毒霧尚狂嘘
昔年萬夫子一見輒知音我亦四明客同懷千載心
蹉跎憐病驥䔥瑟嘆焦琴湜籍方僵走何能效砭鍼
(吾鄉萬先生季野首識侍郎于少年勸以從事經學勿為無益之文)
寄訊故撫軍常履坦時方遲秋于西曹
當君開府日我最罕經過為避猪肝累兼之箕口多
高牙今已矣舊雨近如何剰有山中客神傷春夢婆
(撫軍待予甚厚浙東属吏因爭下石撫軍不之信尝私以告草堂通守鮑辛甫令予知之)
浙水膏腴地頻驚貫索臨方知難寡遇恨不早投簮
被謫應蒙垢&KR0894;戈亦負心請看掃門者告密去如林
(撫軍為故吏所告雖不盡誣亦不盡寔至反噬之風似亦不可漸長)
聖主恩如海容當宥纍臣他年終結草此日望生春
幸或充城旦寕辭贖鬼薪金雞如有唱白髮拜深仁
雪舫分司同年獄中有詩成集其送萬生幼楊
還甬上寄懷甚殷未及荅也至杭荅以三首
即送之東行
萬氏吾通家襟襼十世遥其暨九沙翁尤称忘年交
道山騎鶴去零落嗟小橋周郎真健者詩格如青瑶
翩翩衡嶽秀来看浙江潮坦腹如佳婿分符得劇曹
西華正苦貧藉以資蘭膏才大應淂屯一跌遂瓢摇
夷羊既觸藩旅鳥旋焚巢反噬一何毒捫心非所招
菰蘆幾故人聞之共魂消之子乃間暇旦旦拈詩瓢
縦復慙柳下不肯祭臯陶然笑髯翁湯火浪悲號
五月萬生歸来訪蔣逕蒿為言對薄者相念每連宵
我方愧槖饘何以報木桃感之不成寐中夜空蕭騷
初秋我渡江與君重相見痛定幾低回噩夢寕湏唁
投杼應遭疑祝網終蒙眷竟逃人鮓甕且挽沙埸絭
披讀近日詩一過一稱善渾忘左徒憂不作宵雅怨
更喜有哲昆在原遠急難詩力雅相當強兵送挑戰
豈期對床約飄泊在狴犴采采蠲忿花連枝何婉孌
乃知真性情多得之憂患我亦罷欎陶重理舊詩研
關東沙磧地從軍定可矜雖然困遠役所喜在更
生况復近豐鎬咫尺瞻舊京邊塞互蟠結山川有神
靈尤聞富物産碩大不可名寒則擁狼裘飢則啖駝
羹渴即飲凉酪暑即踏層冰逐臣省愆暇足以發詩
情故人謝侍御荷殳曾此行貽我書一編他年𥙷圖
經(石林)儒者所流寓文獻于焉徵窮荒列戍卒撫循責
匪輕但能卹薪椘即以報聖明賜環諒不遠著
錄尚早成
病中突接辛浦通守弥留之書為之一慟(来書此番)
(一病竟入膏肓從此長辞左右化為異物非所料也畢生偃蹇無可紀錄惟&KR0757;履粗堪自)
(信吟咏聊以自娱寂莫身後幸惟先生自頼伏枕哀鳴泫然絶筆)
䰟斷何能哭寝門開緘未竟已聲吞孤燈仗雨雙凄
絶細看糢糊病墨痕
悲秋我已化龍鐘眠食支離百感攻不料為君添涕
泪夜忩於邑和寒蛬
冰霜節撡千夫特玉雪才華萬首盈二語早堪作自
志了然撒手盡生平
卄載交情憺暮雲豫州知我最殷殷東平墓樹休西
靡已撰穿中石柱文
訪秋分得玉谿詩中吹字韵
吾意正䔥瑟况逢秋半時誰家臨水處定有拒霜枝
日落烟光淡風凉衣帶吹東城多埜色病叟亦忘疲
啖蟹又病
儂家東海上束髮饜霜螯一旦能為厲從今慎所邅
不關尔雅咎還戒畢公饕誰說飛仙秘長生漆漫劳
中秋約與蔎林為小集雨甚不果辱有酒饌之
貽賦謝
積雨阻良覿多情有故人挑燈招晦魄叩戶到兼珍
夙觧觀頥繇新知動指因差堪傲杜老杯炙愬酸辛
題寧人先生神道表後
志在規恢四十年老投華下聽啼鵑可憐間卻支天
手餘技猶能試計然
岱恒嵩華行蹤遍耻以浮言當說鈴問誰同此佐王
略除是剡中黃負苓(先生尝曰待訪錄與日知錄其中同者十之七)
吴下風流脆薄多先生天卑自嵯峨蒺黎烝好黃精
熟便唱休糧秘藏歌
貞孝墳前四柿樹寒芒終夜燭南州直待魂歸臯復
後攀裾重與慟宗周(先生有貞孝墳前四柿詩)
庾郎蒙面賦江南柱國家奴更負慙一洒諸公入關
辱峨嵋六月雪生馣
樊榭至津門而歸
慈親年八十捧檄已非時大有陟陔楽長吟投芾詩
悲秋笠澤鱠招隱小山枝㒷盡翩然返從今保素絲
將赴蕺山講席抗之同社諸君集餞南香草堂
得東字(以下乘蕺齋集)
安陽世學山齋重五百年餘属起東試向清江覓寒
火更參新會溯流風日来帖括司儒苑誰是真師震
瞽蒙珍重諸公尊酒别何時蘭上共詩筒(韓貰道父子五世講)
(學山中清江劉子澄高弟也而近人無知者專属之念臺先生)
蕺山瞻雲楼上有大士焉駴而去之
東西隣比紛禅榻又復巍然踞此牀不讀佛書良寡
陋若行卿法恐荒唐學儒自笑生天晚禦侮爭傳碎
鉢忙安得證人昌墜緒海門弟子息狓猖
卧龍山與蕺山一東一西稱越城八山之最府
署在卧龍書院在蕺偶東𥙷堂
卧龍山色化興龍領䄂千巖棠蔭濃我亦寒氊飫西
爽與君分據一竒峯(聖祖南廵敕改卧龍為㒷龍)
大士既去因迎子劉子小影供之
已知非俗族淂驅除陟降英靈喜廓如敢道登堂許
私淑修吾書更護吾車
釋奠子劉子祠下前此未有之禮也
尚有講堂在依然帶草滋是誰通小學未易謁先师
木末花開日江頭稻熟時破荒陳爼豆蘋藻一歆之
(子劉子有古小學記)
故太守湯公䔍齋有大功于越中而專祠已圮
今祀于書院中同𥙷堂賦
經術經世務方可見施行在昔胡安定治事標齋名
湯公涖于越如梁西門豹秦李冰城西三江口洪流
時震驚朝潮夕汐恣&KR1088;陵菑畬耕穫歲不寕五馬翩
然来下車蒿雙睛俯察地理仰天星妖鰌絶命狂瀾
清東眺有他山梅龍或與京斯民左饘右粥到今豐
盈三百年來祠宫傾聊從講舍荐明馨黃蕉丹荔依
諸生諸生讀書貴有用豈徒呫畢夸精能天何以平
地何以成六府七政資請明我詩譜神絃雅歌諒為
神所聽
偶見子劉子私印曰蕺山長摩挲久之
當年嚁嚁蕺山長提唱三關曾幾時正學于今成絶
學經師未易况人師先生定嘆薪將盡後死慙称文
在兹手澤尚傳私印舊應同礼器鎮山祠
朱綿之觧吟軒當蕺山之左念臺先生主講地
也今為比邱所居
百年帶草化茅谿長夜孤燈對老尼到底寒芒猶未
冺奎文時照佛幢西
𥙷堂謁六陵𥙷祀謝臯羽王修竹鄭樸翁於唐
林之次予告心尚有羅陵使不可遺也
啄粟靈禽志尾年中涓大節獨無傳願君分取冬青
泪幷吊同聲一杜鵑
訪購子劉子亡書
奠夫不作无休死試問遺書半不存倘許鑿楹無恙
在定留貞孝涕洟痕(公子貞孝先生伯䋲山居手緝畢生今僅存十之五)
遊大善寺(寺乃蕺山先生最初講學之地寺僧甚賢先生家無未歲從之貸有如寄)
(每逾年予直則次年之貸又積矣如是者二十年及累官至太僕始有田二十𤱔得免貸)
(予謂是僧能使先生典相緩急如是其久非聊尔之堂頭也而惜乎其名不傳乃紀以詩)
苦節嚴夷跖孤貞覈謝陶懸知老僧廪芝蕙共清高
(事見先生年譜)成佛未爲貴知儒定足豪我来尋塔志莽莽
但蓬蒿
敬題念臺先生手書(先生官司空時墨蹟也以當暑湏借金爲塾師製紵)
(衣告其家)
少師希聖學不㢙在安貧一節見全體清風識古人
尚傳手澤舊足爲講堂珍我亦鶉衣客門墻倘不嗔
始寕倪文正公新祠神絃曲
舜江兮湯湯夏湖兮茫茫太保陟降兮自帝之旁衣
雲閣圮兮茂草荒太保東歸兮思故鄉百年恩命兮
堂堂墜典初昭兮曰使君之藏三菁山高兮夜有寒
&KR0621;
請堂兮峩峩諸生連𬒮兮鼓箧而歌誦兒易兮聲牙
多掦烏莫遇兮奈之何我欲畢業兮髩己皤前瞻金
罍兮五行星羅參同橐籥兮地靈不磨太保揖讓其
間兮臯比時過擷蘋藻兮奠清波佑啓經林兮産菁
莪(祠在始寕書院中)
唏鵑破涕兮一笑太保既醉兮祝宗致告豈弟使君
兮神所勞亶有功兮名教諸生讀書兮惟忠與孝枌
榆兮有曜太保行兮神旌夹道誰礬黃絹兮題墨妙
石家池當蕺山之右亦念臺先生主講地也暇
日過之有作
子劉于之研池至今其水清漣漪東望采蕺齋寒雲
猶栖依當年一壺砥中流殷勤浥注忘其疲是誰先
登誰未濟衣帶之近通聖涯漫天警黨祸託孤之行
亦殆而敬伯真健者古誼直與王成朱震堪並馳矻
矻服勤尤所希幸逃宫隣厄卒罹桑田菑清流不捄
狂瀾危高弟已先哲人萎年来春木歲歲芚其人如
存道莫躋不若鷗鳬俯仰自得遊化機(敬伯陳堯年字也首事念)
(臺于講堂黨祸時念臺託孤于堯年弟子中以尭年與朱昌祚為最密昌祚即觧吟軒主也皆先卒)
聞𥙷堂遊寓山因祭祁忠敏公
落日曠園冷寒芒止水尊百年傳勝地五馬式清門
尚有藏書架為尋理碧痕我尤念公子誰酹未招魂
姚江吕漢㦂先生叔倫漳海黃公高弟也求其
遺文五年而未得里人亦無知之者
漳海正命後大滌山房空高深太傅之後有賢者獨
抱遺經不絶吟誰其為老伴何子称同心(餘杭何先生義兆)
我曹遊洞霄猶見帶草環帷林吁嗟杞宋文献日消
沉
過戴高士南枝宅
南枝先生蕉萃後誰為列名汐社中題詩桐江祭嚴
子賣字滸關葬徐公固知正氣返天上長共殘山表
越東學錄定慙吾罣漏偶来三&KR0985;吊蒿蓬(稼堂所作先生傳本)
(末不甚詳予擬搜其遺事另為一通而未成先生亦尝從事念臺傾議劉祠配享弟子偶失之當𥙷入)
聞故甘撫胡復齋之赴
老友日淪丧凋年涕淚多蜀岡應罷社椘些不成歌
(復齋本武陵人僑江都)舊德先朝重餘生衰病過昨冬臨
别語魂断我如何(時己在病榻握予手嘆曰明年此際恐不再見)
累葉清華胄兼之幹濟才所因非有染驟貴竟爲災
帝德弘三宥朋悰感八哀故人隔江介絮酒待春来
(時予將至吴門欲渡江一哭之而不克)
辱有忘年契登壇共說詩最憐拓落者閑却
聖明時(復齋每誦此句以惜予故用之)随會不可作虞翻誰見知寂
寥身後事剰得幾楊枝
故理刑陳公卧子有大功扵吾甌粤而祀典未
備以嫌忌也秋塍偶商及之予請援太守湯
公之例祠之書院中
東陽許都難幾社典之相始終不有賢司李漫天祸
且遍浙東功成辭賞去欲以此意謝闇公孤忠踐妖
夢二千年上感殷通竟殉華亭寉上覲思陵攀堕弓
可憐故部民尚撫甘棠生餘恫何地荐谿毛春猿秋
寉飛吟中聖朝己不諱亡國之恨如冰融蕺山
有精舍聊分一座志報功請看五犀石太守祠祀將
無同長哦禊水詩定有靈旂颯颯来吴淞
穎谷索題米海嶽五星研三年矣今臘過吴重
出研觀之奉呈七言
當年慶歷瑞同宫關洛先登道岸通餘事搃超百代
上寒芒又落五州中研山未冺蟾蜍淚墨苑長憐鸜
鵒工尔亦少微垣裏客風流遥繼石田翁(其盖有石翁銘詞)
題楳莊拾得研趙寒山物也亦為穎谷
寒山一片石孤格挂晴霓想其箋說文曾共陪青藜
可惜多謬誤願君滌研細論之
又題穎谷青牛研
老子樹下骨紫氣長盎然誰謂尔無牛代耕歲十千
讀陶公飲酒詩(以下西笑集)
道喪向千載有志即己難昔我亦不惡忽忽成永歎
問津遍六籍弥縫無一完還持此耿耿以告諸少年
勁風無荣木皇皇求孤松此蔭殊未易託身將安從
何當化孤松以待彼飛鴻
者林好托庇誰謂獨見竒不見今之人愈獨且愈嗤
嗟我思尚同但未諳汨泥
飢来駈我行諒哉非久計東籬念旅人為之减佳氣
喟然感飄蓬孤舟長不繫
倘保此枯槁身後諒良称心所憂終不免一跌污塵
襟息機竟何時聊為商聲吟
壮節思長公高風爱仲理古人豈可希窃向往之耳
是誰紛狐疑誚我空凍餒晨雞未肯鳴尚亦守所耻
郝仲輿九經稿今藏吾鄉張氏
湘東老子傳故紙塗乙長留妙墨香想當講堂孤坐
日膏肓廃疾細商量于今述朱遍天下經師心氣閼
不掦誰知瑣瑣黃門筆尚落鄞江蠧鼠旁(京山讀史漢諸種皆)
(曰瑣瑣)
宜田欲開雕蕺山先生遺書属予讎正而予已
辭講席因以書歸之劉氏并東𥙷堂
當年伊洛発遺書鄭重張朱校勘餘束髮有心傳墜
緒白頭把卷竟踟蹰
少師香火最嬰三月俄慙輟講行祗為白駒蕉萃
甚埸苗别自費經营
過桐齋弔廃翁鼓峯隱學三先生
證人裘冶到東勾磊落三君最上頭九死尚傳絶學
重不徒甲子義熙留(三先生首招南雷爲講學之侶是齋其所倡也甬上後起之盛)
(寔自三先生導之)
同谷覓深寕先生墓不得
逝者如可作先生吾所歸空吟遂初賦莫覓浚儀碑
荒山斜日杜鵑飛
佛隴題高夫人墓(即在佛隴菴旁桂林留守瞿夫人尝訪夫人来此菴)
岩彊百戰已成灰有子焦原接跡来合與夫人人外
去禅花歲歲墓門開
寒食微雨欲展先宗伯公墓不果
東風打梨花病夫意瑟瑟西山隔重湖徘徊前復輟
横塘鼓吹喧知是諸郎船
邸抄
士苦不通今何以知世務士或過通今行且敗吾素
五夜秉蘭膏徘徊讀邸抄
江鰩
此郎風味擅江碕珍重春深上市遲誰教先期百軰
至青螺白蜆總肩随
信宿姚江舟中偶作三哀詩(張先生客卿蘇先生存卲先生方得魯也張)
(本鄞廣文丙戌後隐雪竇邵亦隱雪竇最久而蘇曾入鄞參密老皆于吾鄕為寓公嗚呼)
(三先生之大節予豈以寓公故私之而所歎者姚人或反莫之知也)
天上客星人經師湖學風規差似之冷官蒿目際陽
九赤手安得匡危時恢復人心苐一檄傳者窃笑聞
者嘻豈知天地遽崩裂竟坐此故成陵夷乃信岩彊
在方寸不恃高城與深池差喜臣心尚無恙未湏討
貳勤濟師妙高臺上乾净土殘山足與寸心依吁嗟
世道日淪䧟莫卜此心来復期大招廣招不可返茫
茫憂患何人知臨風遥遡足三歎重泉應與我同唏
海門弟子誰先傳石梁鏗鏗儒而禅有客從之得妙
諦亂後靈光尚巋然四明山中茅一把醒即讀書&KR0786;
即眠腥風血瀑遍下界而我神遊炎黃間偶然小詩
鳴自淂擺脱籬落追天鳶律以學統或未粹要其風
格良孤騫百年浙學久墜地石梁薪火亦荒煙樵牧
安能認帶草蘇園寂寂無故氊(太冲先生不甚可存方之學謂與史子虚)
(沈求如一例而澤望先生極稱之予謂存方風格自是義熙以前人物未易及也)
東陵一生真狷者苦節凛冽吐寒&KR0621;祥麟降生偏不
偶天實厄之當滄桑桃源何處避何所一洗頭顱歸
竺王豈以軍持謝世事翻從魚鼓擔綱常可憐潭上
一𤱔居欲扶九鼎則已狂十年雪竇混姓氏晚竄福
巖竟淪亡慈雲不足消冤怨祈死得死何堂堂曰故
遺民非衲子死返初服朝毅皇謝翺方鳳不終冺山
水爲之留耿光三哀賦罷山鬼嘨春潮夜漲天蒼蒼
寄懷穆堂閣學
三朝遺舊德一病竟侵尋孤負佐王略空餘衛道心
息機消噩夢觀物寄清吟何日浮彭蠡重陳昔與今
孺廬仙去後歡會孰追尋試挂徐公劒應傷向子心
暮雲己索莫新雨費沈吟脉脉瓣香在相要亘古今
冉冉蹉跎老王黃緒莫尋己知隣暮氣所愧負初心
懷舊紛多感憂時亦輟吟自從䢴上别荒落到于今
(先生謬許予為深寕東發以後一人慙媿属望之殷今未五十而衰永懷知己不禁憮然)
二西詩
三危舊是中原地分比苗民尚有存其在五燈亦無
頼偏于諸部獨称尊誨滛定足招天譴闡化空教種
祸根安淂掃除群孽净不教西土惑游魂
右烏斯藏
五洲海外無稽語竒技今為上國收别抱心情圖狡
逞妄將教術釀横流天官浪詡龐熊歷地險深貽閩
粤憂夙有哲人陳曲突諸公幸早杜陰謀
右歐羅巴
即事
中天玉燭正當陽聞道番酋悔陸梁湏信止戈方是
武不關辟土始為彊黑頭上相脂車返白髮元戎看
劒長此日西垂多楽事羌髳無復有塵掦
夜讀石齋先生駢枝集
先生經術粹無疵少作流傳玩世詞我讀洞璣希領
會挑燈聊尔擬駢技
太白山中弔二公子(西炤為故尚書龍泉郭忠烈公維經子可立為故侍)
(郎休寕金文毅公聲子今寺中無復有知此二師者矣予仍称之為公子存其真也)
謂彼二少年顛末宜致詳眉間有兵氣頰上尤凌霜
扣之堅不語乃相與連牀中宵竟餂得一慟血元黃
請看新祴衣猶隱舊劒鋩山靈大歡喜呵護有仁王
(二公子執㸑且數年都御史高公元若来寺中物色得之一院皆驚)
密公高弟子少亦不碌碌所以兹山中接踵来耆宿
記得甲申年曾賦新蒲綠一朝荷徵書夜猿厭空谷
欲称大薙師新著新朝天錄痛絶諸葛兒随車遭廹
促白圭險被污素絲危見辱高厚所照臨誓难負幽
獨幸得脫身還有泪己萬斛終身西向戒豈以長齋
贖空門亦易腥殆哉此孤躅方歎中司言前知良以
卓(高公贈西炤詩曰應歎空門裡腥塵亦易干至是幾為詩䜟)
吁嗟桑海間志士競沈冥荒山萬招提殊不少駱丞
年運與俱往誰為留名称我来過鳳谿雲外聞蘭馨
將無二公子魂魄所式&KR1088;獨憐采風者谷音久飄零
我詩雖不工聊足𥙷献徵擊碎竹如意空中聲登登
(時道忞之從不欲随行者二公子之外尚有沙門雪槱名真樸亦高節)
江行遇風舍舟而陸
一壺空自貯未敢試中流豈曰掉頭恝將貽沒頂羞
天方寵箕伯吾欲愬靈修祗有江豚軰乘潮舞石尤
滄浪今絶險濯足亦驚心忠信难為力傾危未可任
有生随厲揭無術善浮湛老我青鞋便歸途緩緩吟
薄暮㢲亭見過
相逢新綠下瞑色滿湖濆漁火参差出天星旁午分
故人偶遊息而我正微醺何處鯨鐘動南籃夜講&KR0907;
過潘石枰故勺園
一卷覓瓢餘井泥傷廃墅殘春弔落花無復詩人至
碣石行
(故都御史華亭徐公孚遠乘桴廿年從亡道梗由安南入覲安南要以臣礼不屈而歸所)
(傳交行集者也歸而同延平入臺延平亾臺軍漸削乃復入中土栖遑無所就至碣石依)
(宫保總戎吴君六竒竟以完髮終其野死為可悲其得保顛毛則亦僅有之亊也吾獨壮)
(吴君之出自賤微自草窃而能為天下留貞臣之命使得以無恙威儀入地是亦絶世之)
(竒矣世人但舉查職方一亊以為佳話豈足以盡之哉宜其克享功名殁邀順恪之謚也)
(若田間先生謂徐公歸自交趾即留碣石則譌矣抑國史吴君傳中亦應大書者也)
孑遺孤臣頭雪白不死東寕死碣石吾戴吾頭吾知
免一枝幸藉將軍力冥鴻何處覓安宅老羆帳中堪
避弋䲭鴞不敢加弹射幾社故人最生色夏公感嘆
何公喜更有陳公同太息相與驚魂且動魄謂斯人
者從何来古心所照天地碧碣石風雷生畫戟誰知
中有柳車客海王為之司眠食朝看掦潮夕重汐在
昔韓王亦無軰竟賣鍾離足長喟
諧烟嶼
先生高卧讀書臺帽有塵封屐有苔不是吠厖紛惱
亂䓁閑安得過墻来
久不登天一閣偶過有感
歷年二百無書恙天下儲藏獨此家為爱墨香長繞
屋祗憐帶草未開花一瓻追溯風流舊十載重驚霜
髩加老我尚知孤竹路誰来津逮共乘槎
臨挂伯錦歸曲(事見所知錄)
臨桂相公何精忠側身蛮瘴矢匪躬漢家九鼎自岌
岌孤臣浩氣自熊熊殘彊累蹶亦累振其奈天廃無
成功幸逃九死竟一死誰知都在前定中真人珍重
說錦衣翻成馬革亦己竒應思此言有精義堪嘆世
人知者希真人定是赤松儕不逢赤劉盛偏逢赤劉
衰秘記空陳赤伏災赤伏雖遘災其在相公不為災
堂堂錦衣神歸来正命而終天所諧相公竟錦歸從
者為阿誰副樞張公緩帶陪大將焦公靺随緋袍
公子参旌麾箕尾光照虞山垂改冠易服誰氏子褐
寬博者視有泚乃知錦衣不在此我讀浩氣吟指南
而後有遺音真人密授獨未及幾令佚事憂消沉將
無貞臣不語怪恥逐啼鵑返故林試歌錦歸曲懸知
陟降神所臨赤松仙人諒不死苕霅之間光尚紫何
當尋之話舊史
鈍軒謂瓜子蛤未有賦者因同作
海王副瓜遺其仁飛入新蒲得化身紅薬風翻初上
市黃梅雨過尤宜人芳鮮聊爲薄醉下大嚼未堪老
饕陳不知許事且作逹掌故長貽合氏珍
