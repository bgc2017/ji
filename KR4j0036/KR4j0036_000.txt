介菴詞詞曲類一(詞集之屬)
提要
(臣)等謹案介菴詞一卷宋趙彦端撰彦端字
德莊號介菴魏王廷美七世孫乾道淳熙間
以直寶文閣知建寧府終左司郎官宋史藝
文志彦端有介菴集十卷外集三卷又有介
菴詞四卷馬端臨經籍考則僅稱介菴詞一
卷此本為毛晉所刻亦止一卷與通考合然
據其卷後跋語似又舊刻散佚僅存此一卷
者未之詳也彦端嘗賦西湖謁金門有波底
斜陽紅濕之句為高宗所喜有我家裡人也
會作此等語之稱其他篇亦多婉約纖穠不
愧作者集末鷓鴣天十闋乃為京口角妓蕭
秀蕭瑩歐懿桑雅劉雅歐倩文秀王婉楊蘭
吳玉九人而作詞格凡猥皆無足取且連名
入之集中殆于北里之志殊乖雅音蓋唐宋
以来士大夫不禁狎斜之遊彦端是作蓋亦
移于習俗存而不論可矣乾隆四十六年十
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
