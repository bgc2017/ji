







　　欽定四庫全書　　　　　集部四

　　芸隱横舟稿　芸隱勌游稿　别集類三(宋)

　　提要

　　(臣)等謹案芸隱横舟稿一巻芸隱勌游稿一
巻宋施樞撰樞字知言芸隱其號也丹徒人
嘉熙時嘗為浙東轉運司幕屬又嘗為越州
府僚横舟稿首有嘉熙庚子自序一首勌游
稿前有丙申自序一首考其紀年勌游稿當

成于横舟稿之前而原本以横舟稿冠其集
厲鶚宋詩紀事亦祗載有横舟稿而不及勌
游盖以横舟篇什較多故以為主而勌游稿
特從附載之例也宋人編江湖小集已收入
其詩此乃其别行之本集中有漕闈掲曉後
述懐一首盖當時曽舉進士而未第者其自
序稱萍汎不羈每多感賦至市橋見月之句
若有悟解今考其見月一詩所云樓臺叠翠

遶清溪淺澹雲邊月一眉行到市聲相接處
傍橋燈火未多時者亦屬尋常賦咏並未見
有超詣之處不知何以矜詡若是至其他登
臨酬贈之作雖乏氣格而神韻尚自清婉在
江湖詩派中固猶為錚錚佼佼者矣乾隆四
十四年七月恭校上

　　總纂官(臣)紀昀(臣)陸錫熊(臣)孫士毅

　　總　校　官　(臣)陸　費　墀











　　芸隠横舟稿原序

　　樞丙申冬趨淛漕舟官戍小𪠘泊崇新門外傍河依栁
髣髴家居刳剡之餘時作一二解殊自適丁酉鬱攸挻
變塲地焦土轉徙不常修繕御前諸營投身竹木瓦礫
中奔走不暇及渉筆氷幕塵埃益甚經年僅得十餘篇
非曰忘之勢也戊戌秋捧檄東越鑿石障江因登蓬萊
挹秦望探禹穴訪蘭亭上㑹稽中峯謁陽明洞天山川
之秀陶鎔胸次間唫一聨自謂可意故所得最多已亥春

旋幕董築江隄清事始盡廢矣嘗觀銀濤萬疊瞬息去
來翠山數㸃空逺呈露非不以是發雅思而動雄心而
無一語及之者亦勢也嵗晚壩岸成樞秩適滿裒集舊
作共百二十題先正詩云野水無人渡孤舟盡日横與
樞官業偶同遂命曰横舟稿嘉熈庚子元日樞書





　　欽定四庫全書

　　芸隠横舟稿

　　宋　施樞　撰

　　輪差祝聖所拈香

　　瓣香來謁玉晨宫月在觚稜絳闕東轉向御街西畔過
朝天萬馬正匆匆

　　㡬度來㳺㡬賦詩又因将命到靈芝三呼祝了君王壽
偷眼湖光立片時


　　至日謁廟吴山見日初出

　　曦龍浴海上扶桑雲表輝芒燭萬方史館繽紛書瑞色
禁城奕煜鎻祥光從知繡線添紅影獨喜丹心向太陽
節裏官閒無一事諦觀易道静焚香

　　𪠘宇傍河髣髴家居

　　合是清溪近處居在官却與在家如桞風拂岸時鳴櫓
梅月横忩夜讀書休問舟閒無喚渡須知水到自成渠
俸錢已足供薪粒比着簞瓢儘有餘


　　昨夜

　　昨夜陰風刮地鳴亂敲忩紙夢魂驚壁寒剥落泥成片
屋老漂摇瓦作聲野市霜明人蹟險官河水冷客舟横
飜思帶甲眠戈者何幸唫身傍帝城

　　月夜憶梅花

　　夜深寒月照忩紗忽憶林逋處士家鷗鷺正眠煙樹冷
不知誰可伴梅花

　　生朝報恩夜醮


　　絳節翩翩七寳車謡歌飛上玉皇家鶴壇月冷天風静
開盡碧桃無限花

　　菊潭賦小忩睡香次韻

　　兀兀蒲團萬慮除定回寒月滿康廬幽香自有禪心㑹
春不相知亦任渠

　　夜聞城中簫鼔

　　簫鼔喧天競看燈都民應喜見昇平芳心自不同年少
細嚼梅花坐月明


　　和東圃鄭震見寄

　　薄宦來京洛相逢乆更親丹心期爲國白髪易催人月
冷烏驚夜霜明雞喚晨吟邊頻自感還染九衢塵

　　題桃源圖

　　山中與世不相關雞犬桑麻盡日閒傍水桃花春爛漫
誤傳消息到人間

　　和菊潭玉泉韻

　　不是靈源透碧虛可容六六化龍魚講經人去前湖暝

翻手爲霖自有餘

　　酬𤓰疇趙鑪夫投贈

　　謀生百拙世無如嬴得心清剰讀書薄宦喜從京國路
閒身還似野人居濟川事業歸商傅獻賦聲名羡子虛
嵗晩且留梅作伴吟邊月冷一枝踈

　　仲孚嵗晩書懐因次其韻

　　終有徴書訪綺園心期獨向老天言物情已逐東風轉
未必全歸野燒㾗


　　端平除夕

　　宦逰來此亦隨縁過了新冬又餽年今夕桃符猶自寫
明朝柏酒讓誰先但令世道皆平地此外身名任老天
春與詩家如有意早傳清夢謝池邊

　　嘉熈元日

　　先春一日紀正元熈號初更氣候暄萬象光隨黄道轂
千官班凑紫宸門梅迎霽色來忩底栁挽和風到水根
但願時平年事好升沉有命不須論


　　立春

　　彩勝飄春上鬢蓬倚欄一笑問東風青青栁眼梅花面
纔染陽和便不同

　　雨後道間見紅梅

　　𤣥都境界玉堂身輕裊湘裙歩曉陰昨夜雨肥添酒暈
紅情染得十分深

　　盆梅

　　白玉堂前樹誰移此地栽看教清意足喚得豔陽回舞

片疑雲墮留香帶月來只應標格好獨爲嵗寒開

　　春雪

　　臘裏霏微未許多春來舞片却交义混成天地皆同色
㸃染園林盡著花岸蹟雲凝迷去鷺屋頭煙煖見饑鴉
東風畢竟能融化不放寒澌氷(去聲)栁芽

　　再雪

　　投曉又飜飛春風亦被欺須知寒徹夜勝似臘殘時艶
粉同梅落輕花替栁吹渾然成片玉凍合在前池


　　顯龍首圖

　　變化成來體勢髙坐令幽思起雲濤春雷一鼓驚頭角
碧海風輕滚綘桃

　　落梅

　　粉香銷盡骨猶清望斷瑶臺轉有情便是百花無此分
看看事業到和羮

　　桃花

　　武陵人去水横陳獨向𤣥都管領春日煖風輕塵撲面

劉郎空老苦吟身

　　宿接待寺

　　梵境忽巍峩門前對市河有心𢎞誓願於此接經過郭
近人聲雜簷髙雨氣多規模踰百載猶説喻彌陁

　　宿龍泉寺(有葛仙丹井)

　　既濟功成列左𤣥餘波猶作世間泉苔荒碧甃龍宫寂
庭老梅花月在天

　　横瀆岸邊梅花方開


　　雪染梅花倚道傍亭亭野水弄幽芳東風似賞孤髙意
未許飄零一片香

　　雙路

　　王命馳驅不敢輕文書要覈去來情青山歩歩生幽意
碧澗悠悠趂逺程春淺禽聲猶自小泥酥馬蹟正宜晴
地名見説名雙路便舎﨑嶇就坦平

　　實際忩前睡香

　　瑞錦窠應對錦郎誰将靈種到幽坊山深月冷梅花老

壓盡羣英是此香

　　石橋接待

　　當年立雪直齊腰宗㫖流傳到石橋風急忩寒燈影逺
踈梅無語夜薌銷

　　手筆華嚴梵笈新更開寳地接迷津一聲金磬人初静
月照空山草自春

　　聞寺中曉鼓

　　靈鼉一鼓振潮音征夢迢遥枕畔聞語斷頻伽天正曉

松風吹散滿山雲

　　跨水道間

　　店舎縂迢遥山深轉寂寥看鷗臨逺水下馬過危橋晴
雪林間少春風野外饒此行爲王事旅食任蕭條

　　峮山舗

　　未説路行難山深分外寒晚村林隠寺春磵石鳴灘薄
宦曽無補勞生敢自安羽書雖較少備禦莫教寛

　　杏塘


　　境接江東界郵程是杏塘雨喧茅屋小泥滑草橋長曠
野人稀少平田水渺茫半生逰歴地未若此荒凉

　　四安梵惠藏殿(記云曽經兵火不能焚法輪自轉)

　　刼火不能焚空中轉法輪風霜鴟殿古金碧貝函塵物
本由成數人言不壊身却憐無問者遺蹟竟成陳

　　上司諫曹先生

　　聲名滿世重於山果見延登左掖班天子虛心求國是
先生著手濟時艱要看出處諸公上只在精神一轉間

前此極言雖引去安危理亂正相關

　　池萍

　　一番雨過一番多間挾晴風漲緑波桞絮吹殘㳺蹟在
謝池㸃㸃是陽和

　　分賦楊花(曲字)

　　纎腰睡起芳情足誰道春風浪拘束日暮天涯細草多
輕風誤入闌干曲

　　雨吟


　　園林緑盡合清和猶有餘寒在薄羅㡬縷清風春别栁
一庭苦雨夜鳴莎人於生處窮通定事到難時感悟多
水上浮漚頻起滅看來物理總由他

　　夜坐有感

　　不爲名所累應是得安居客夢方知幻身謀反似踈風
髙秋塞逺雨急夜忩虛猶望収來效頻翻舊讀書

　　送黄溱逰金陵

　　六朝多舊事誰與問江山我亦身重到材踈語竟慳燕

歸秋巷静鷺去晩洲閒健筆無輕賦前賢轍可攀

　　酬山月江與投贈

　　帝里風光好隨縁適宦情却居城郭外不雜市㕓聲水
國霜天冷梅庭夜月清正慚無雅韻敢説到詩名

　　失題

　　竹籬茅舎本相安誰與移根入畫欄儘道重簾妨暖日
踈枝郤得䕶春寒

　　風標夐與萬花殊可有塵埃染得渠把住瓊枝相晤語

只疑身在玉堂居

　　和陸明叟

　　了無閒事上眉纎一炷清薌静晝簾造化自從回暖律
芬華頓覺轉窮簷輕風度桞春情薄細雨催花土脉黏
所愧微官相束縳何因共訪酒家帘

　　夜忩聽雨

　　一炷夜香清挑燈聽雨聲雖然添客夢却可助詩情澤
沁蘭心重泥酥笋角萌山行頻有約日日候晴明


　　破榴

　　蜂殻盈盈萬顆珠潤於瑪瑙浸氷壺吟心先(去聲)自清如
水嚼了寒霜骨更臞

　　登應天塔

　　雲級湧青㝠金鼇載寳輪地髙心自逸天近足無塵圖
畫千峰曉樓臺萬井春三生許元度曽此證前身

　　鰻井(在應天塔後羅漢堂舊聞有泉透海後爲婦人所穢今枮涸矣下即濮邸園廟)

　　人言此井有靈源潮落潮生透海門陵谷未須窮變易

朱廧裏是濮王園

　　大能仁寺(山門八百餘年戊戌秋震於風雨)

　　規模應甲刹殿閣擁金僊嵗歉炊煙絶城低野色連客
僧皆散去主者獨安眠成毁難逃數山門八百年

　　留滯

　　何期踪跡乆遲留行止於人自不由夢境固知空似蟻
生涯却笑拙如鳩碧涵一鏡晴天濶翠湧千峰宿雨収
從此公餘須杖屨未應草草度春休


　　曉寒

　　曲曲屏山憶夢中峭寒成陣入簾櫳宿香銷盡金猊冷
一樹梅花怯曉風

　　晩思

　　客思悠悠幸自安亦因吟事可相寛小忩過了廉纎雨
細與東風説晩寒

　　用明叟韻并寓山行未成之意

　　乆客住蘭亭心同晉水清忘機盟宿鷺伐木聽雛鶯物

亦知人意春寧有世情幽尋空作計一夜雨連明

　　苦雨

　　何期一雨成三日約客行山竟未能春到分時陰不解
夜當深處氣猶凝簷低捲箔看飄灑礎潤添香散鬰蒸
想見故園梅落盡和羮消息又堪憑

　　雨中用雪坡韻

　　無計酬春獨有詩倚欄終日候晴暉東風漸属新桃李
簾幕深深燕子飛


　　雪坡以雨阻行山有詩因以次韻

　　爲欲看山助眼明頻占鵲喜報新晴春光已過三之一
塵世難逢四者并詩酒深情殊未適肴蔬薄具亦頻更
終來不似西湖好晴雨皆堪傍栁行

　　月丹和鶴莊韻

　　靈種飛來鶴頂紅誰云九轉有仙功廣庭曽侍東風宴
留得霞杯照晩叢

　　禹廟


　　且要盡清懽須知一出難人因晴後喜春到水邊寛栁
長官橋媚梅飄客袖寒荒祠存禹蹟得得又來看

　　鏡湖一曲

　　天與平湖老賀郎春波依舊染晴光可憐千載風流意
付與租符曉夕忙

　　用雪坡春色韻

　　纔出城門興便濃晴光野色兩俱融栁方染得三分緑
桃已熏成一片紅山湧林巒荒寺隠湖分港汊小舟通

相携各自論年事㡬度春風上鬢蓬

　　用梅溪鏡湖韻

　　畎畆鏡中分滄波雜斷雲向來官裏賜今屬野人耘懐
古天難問貪吟日易曛羽衣遺傳本起誦想餘芬

　　天基瑞應宫(舊毓聖地)

　　金碧耀瓊廬天開繞電區烏流周室瑞蛇斷漢家符石
井騰曦馭瑶壇布斗樞願将皇極福敷錫徧康衢

　　送東浦張應發歸永嘉


　　客裏偶相逢襟懐亦偶同對梅吟夜月折栁問春風子
勿言浮梗余方笑轉蓬歸程驚雁蕩得句附郵筒

　　碧桃

　　月浸虛庭夜未央一枝静對白雲鄉三生自結𤣥都約
來伴踈楳到玉堂

　　一春屢有陽明之約雨輙尼之将旋幙侍外舅來
㳺&KR1082;茩二羽衣一能参上道一能知大丹竟日
留話喜賦二觧時清明日也


　　㡬有行山約山靈聖得知仙家寧易到塵世亦何爲草
潤非煙石花流止水池不晴還不雨正是賣餳時

　　裂石未嘗關毋将俗眼觀虛中元有受造藴亦何難羽
客能談道雲房識候丹只應仙有分風響歩虛壇

　　道間見桃李花

　　東風到處競繁華不問窮櫩與大家垂栁絲中深院宇
隔墻時有出來花

　　龍瑞宫側訪仙姑不值


　　輕紅片片落桃花劉阮空迎紫鳯車石洞有天元不閉
何須流水覔胡麻

　　送妻叔歸栝

　　此身元是客還作送行詩笑語如今度綢繆似舊時買
船春載酒剪燭夜抨棊煙雨樓前景圖來慰所思

　　出西門寄呈外舅姑

　　自從依監宅不似(闕)時親義重難爲别情同乆更真一
簫思去鳯雙璧倚靈椿只等中除報相迎輦路塵


　　唐園(内人朝陵此園供午頓)

　　幽居已似水中仙更有亭臺在屋邊擬作小圖難畫處
一年兩駐内家船

　　覺苑寺(宋江淹舊宅今山門扁爲江寺寺前橋驛驛中井皆以夢筆名酌水凉甚)

　　此是詞人宅名因後世傳驛中存廢井橋下駐歸船一
夢空塵蹟千年尚福田筆靈應賸馥試爲酌清泉

　　祗園寺許詢舊宅有戚公水

　　應天曾建塔又此結精廬釋氏縁何熟詩人念揔踈壁

荒遺畫水僧老學醫書笑我重來者經年不定居(去年㸃木
白洋曽居此寺)

　　奉和龜翁送别

　　爲説吟邊事曾陪讌笑頻自慚無韻者敢對有名人雨
洗秦山曉波明鏡水春匆匆還别去芳草正如茵

　　蕭山望城中遺漏

　　見説天文變頻占太史臺但云星犯月不料火爲災晝
夜看煙滅逢人問訊來丹心勤戀闕東鄉極裴回


　　喚渡旋幙

　　半載蓬萊地相携只是詩心懐丹鳯去夢與白鷗隨俯
仰俱無愧勤勞必有知歸舟平似掌天亦念孤危





　　芸隠横舟稿


　　芸隠勌㳺稿自序

　　余下壬辰第始學詩間吟殊未與意合甲午往來錦谿
或自家山趨京城萍汛不羈每多感賦至市橋見月之
句若有悟解及乙未秋入呉攝庾臺幕丙申䆋復過越
訪東甽先生唫又少暇日搜故篋得五言七言絶句可
意者僅百篇題曰勌㳺稿嗟夫自三百篇以後無詩騷
乃詩之變五言又騷之變余何者輙敢言詩然性嗜詩
時發於機動籟鳴亦不自知其僭姑以識後日所學之

進否云浮玉施樞書









　　欽定四庫全書

　　芸隠勌㳺稿

　　宋　施樞　撰

　　立春

　　雪花風細拂春旗一色雲邊漏暖曦羣吏守文行故典
長官書祝致新祠土牛底事遭身碎綵勝隨時把鬢欺
争似野人閒可睡枕邊掻髪自吟詩

　　感春


　　等閒羇旅欲歸難又見蔬盤簇綵幡九十日春從此始
萬千心事對誰言梅邊粉墜寒香骨草際青歸野燒痕
且把一杯酬好景花風今日已翩翻

　　春前一日雪

　　厯頭只有今朝臘猶雨霏霙滿太虛六出試粧梅欲妬
萬花飄絮栁難如雲凝惨送𤣥𡨕斾風舞歡迎青帝車
始信春工多富貴便堆白玉滿前除

　　春多日


　　春到谿山已近旬尋春猶自負深情愛閒長向梅邊立
趂煖時從竹下行若乏詩材無可藉更嫌酒病有餘酲
筭來豈是因名利纔有關心便不清

　　贈湖邊栁

　　亂撤鵞黄拂曉晴天涯多少故人情遊船空逐輕陰轉
半屬春風半屬鶯

　　夢遊徑山值雪擁爐賦詩

　　雪天元自冷何况是山中(此聨是夢中句)雙徑衝寒霧千林戰

晩風室中人已定爐内火常紅萬事皆如夢誰知夢亦
空

　　次蒙齋至日韵

　　試檢清臺厯黄宫氣已回功名難强致嵗月任渠來雨
逕猶存菊煙村可問梅爲貪吟有伴到此又徘徊

　　玉泉

　　水蹟無増减從知地有靈羣魚潛異窟一芥納滄溟濟
隠新留詠超師舊講經聖時調玉燭龍睡不須醒


　　老僧念佛

　　身世皆空境知空自不悲何須臨暮日逐急念阿彌裴
相安心際維摩懴罪時同歸無有地明月在秋池

　　和菊潭韻題秋潭買山圖後

　　身世如萍漫浪休機心誰遣誤沙鷗從來風月驚人句
即是湖山買屋謀訪友定尋雲外寺携壺須上竹邊樓
知音自有漁樵侣莫被人稱第一流

　　對雪


　　怪得連陰不放晴直教飛雪試輕盈風回冉冉霓裳舞
雲暗紛紛鶴羽明大似梅花饒一出薄於栁絮更多情
披衣端爲詩催起吟得詩成分外清

　　霸國祠(類説中有及臨安縣土地始末者城狐社䑕妄自依憑可愕而怒也及來錦溪因式
是祠三肅而薦之以詩)

　　瓶笙驚晝睡此意有誰知蛙井成何事鴻圖豈易窺一
身雖戮辱萬姓免瘡痍茅土今何在惟存霸國祠

　　早起


　　早起看花露西風把鬢欺心清多在道夢好亦成詩過
但思求己生無事皺眉功名縁底事到手却如遲

　　漕闈掲曉後述懐

　　畫眉深淺與時殊肯向堂前怨舅姑自是吾儂多蹇薄
可堪爾汝肆揶揄心知不是池中物眼獨羞看屋上烏
得䘮總爲身外事不如委命樂樵蘓(畫眉事出朱慶餘詩)

　　聞雁

　　飛盡沙田到水鄉年年來往爲誰忙只貪月夜蘆花宿

不是将身傍稲梁

　　通真觀(袁都録自號凝安御書扁其堂舊有桃源洞今踪跡湮没不可復考)

　　不到凝安二十年丹青一幅尚依然青牛已去仙踪逺
却有山禽下玉田

　　桃源事已成荒幻那更形容學避秦欲訪舊踪無處覔
滿山花落不知春

　　泛月夜歸

　　短艇衝寒泛淺沙滿溪明月浸蘆花忽驚逺岸燈光發

籬落蕭踈一兩家

　　龜溪市橋見月

　　樓臺疊翠遶清溪淺澹雲邊月一眉行到市聲相接處
傍橋燈火未多時

　　寄寳藏璧天瑞

　　路轉小橋東羣龍擁梵宫荇花明晚水蓮葉向秋風匠
斧應休役禪忩定費功笑他塵俗者客路每匆匆

　　夜寒有作


　　可怪輕寒薄短衾起來掻首傍燈吟百年易老風前鬢
萬事難侵水様心鴈呌雲天秋渺渺蟲鳴露砌夜沉沉
朱絲自寫無人識一曲寥寥太古音

　　入京

　　何期又泛玉京船行止於人不偶然寒力勝如前兩夜
世情熟似近三年只将興味留詩裏苦乏工夫到酒邊
萬事看來忙不得只須委順樂吾天

　　憶孤山


　　孤山不是逺只隔鳯城門争賞詩家句誰招隠上魂秋
風林下塜寒月水邊村擬待梅花發長吟酹一尊

　　小樓獨坐用菊潭壁間韻

　　簾&KR1032;踈風入小樓夕陽衘鴈欲西流無人細説吟邊事
獨有黄花共晚秋

　　别髙家店

　　獨抱朱絃識者稀湖山與我獨相知煙迷栁岸經行少
月照梅忩做夢遲酒價寒髙誰與貰衾綿夜薄自多思

歸舟又值商量雪好似清溪訪戴時

　　夢回

　　銀漏迢迢箭緩傳夢回月在早梅邊小池凍合寒蘆折
應是鴛鴦夜不眠

　　馬上

　　只爲谿山有宿盟兩旬兩度此經行馬嘶險逕霜蹄滑
鷗舞平沙雪羽輕豪氣不從塵外减新詩偏向道間成
梅花似有相迎意野水籬邊數蘂明


　　讀真西山奏疏

　　疆事從來不可憑誰令漢祖議和親連衡休易從㳺説
厝火當憂卧積薪黯在淮南謀自寝亮亡司馬志方伸
本强始見遐衝折信是經綸直要人

　　新月照雪

　　等是尋常月因添雪更明看他同様白與我一般清睡
鶴應難認棲烏亦屢驚梅花仍有意相伴聽寒更

　　雪晴


　　送臘終宵舞知春破曉晴燒㾗隨草長霽色映梅清溜
滴簷簮折氷開沼鏡明夜忩如對月還又憶輕盈

　　對雪

　　誰使霓裳逞細腰隨風盡日袂飄颻飛花却訝春将遍
舞片還驚凍易銷看熟似同鷗過渚興仙剛道鶴冲霄
吟成誰與相酬酢頼有踈梅伴寂寥

　　正月十四夜

　　羈㳺偶值上元時蓮艶燒空照錦谿堂上珠簾如水浸

庭前鼇架與山齊風傳皷吹春聲閙雨遏笙歌夜語低
自笑蓬忩勤苦士何當太乙爲燃藜

　　新晴

　　寒忩寂寞度殘冬接得春來雨又風芳思悠悠空自逺
清㳺款款與誰同林梢淡抹煙初霽菜甲新抽土旋融
多謝殷勤簷鵲舞數聲足喜夕陽中

　　分韻春字

　　栁外鶯聲錯喚人小樓唫苦不知春落花飛過秋千去

一片閒情客裏身

　　緑字韻

　　曉帳香銷閒畫燭夢回山斷屏風曲輕煙細雨客情多
南浦草隨新漲緑

　　書事

　　閒時但覺求人易險處方知爲已深世事盡隨流水盡
白雲自識古人心

　　所見


　　齊眉沉醉綺羅叢心事誰知付去鴻不惜千金留粉黛
更無一語怨東風

　　閨思

　　簾底臨鸞惜嵗華鬢雲慵掠寳釵斜落梅香斷無消息
一樹春風屬杏花

　　湧金門外

　　栁絲舞困起炊煙羅綺相催欲上船貴治亦知春有夜
煖沙還付白鷗眠


　　春夜賦小字

　　岸桐花開春欲老日斷斜陽芳信杳東風不筦客情多
杜鵑啼月青山小

　　再行湖上

　　樓臺萬疊照斜暉紅褪園林緑漸肥艶是杏桃開過了
春風吹到野薔薇

　　小樓對月

　　京國誰曽念旅㳺閒情芳思兩悠悠却因今夜欄干月

引得春風上小樓

　　晩望

　　芳草迢迢客路長栁邊吹絮燕泥香桐華折盡春歸去
猶倚危䦨問夕陽

　　再賦酬呉菊潭

　　酌酒酬春醉晩紅誰知書劍兩無功漁竿冷浸半絲月
牛背閒消一笛風仙夢不隨狂蝶亂家書只倩素魚通
友聲更擬遷喬去底似人情較異同


　　覧鏡

　　心到無營本勌㳺何期身又客王州匣藏青鏡閒情薄
衣染紅塵滿面羞風月㡬曽於我少波濤半是爲人憂
故山幸自堪耕釣不必生涯足是休

　　牡丹

　　天然貴格鎮羣芳細雨叢中試寳粧肯與亂紅争國色
日同柔緑挽春光玉蘭倚困嬌無力金鴨沉煙不敢香
可惜承恩亭北賦苦無妙語告君王


　　留别詩僧

　　家山方繾綣客路復西東自念依明世誰令䇿雋功三
盃桑落酒一棹栁花風别後詩應好吟成寄短筒

　　送春

　　相逢九十日彼此惜芳期折栁停閒騎嚼花吟好詩經
年行逺别對景起深思日落不知處四山啼子規

　　懐友人

　　錦野重來已秀葽雨肥梅杏粉㾗銷晚山四面子規呌

曉樹一聲婆餅焦耐乆交當如水淡慣㳺身亦似蓬飄
老鶯不省春歸乆猶自教雛學徙喬

　　後塢示璧天瑞

　　㡬年不到已公齋客裏明知未定家生滅無邊方共語
滿山春雨落松花

　　即事

　　暝色分煙上逺峯雨聲斷處又晴風寳香羞冷閒情逺
落盡薔薇一架紅


　　簷玉鳴

　　曉忩風細響簷鈐一曲雲璈枕上聞夢斷不知仙路杳
鶴銜松露入青雲

　　東天目(三潭之下有九溪之隔三潭之上有百丈瀑泉之勝飛橋之險涉深攀縁止到第三
池上兩池及飛橋則無計可觀所以限仙凡也又有東西二井石室朝陽三洞黄冠厭人㳺覧
不肯指引僅披荆莽題名朝陽洞中)

　　不辭巇險訪龍潭潭底無窮碧似藍亂石鳴灘谿過九
飛泉㵼瀑塹分三雖然道士能相引不比樵人得盡諳

怊悵飛橋無路到乗風應許御雲驂

　　不謂山行得此晴有名勝處必須經玉田草滿春無極
石室人稀夜不扄自料俗情應厭勌誰知幽意在空㝠
碧桃却似傳消息一曲瓊歌月滿庭

　　西天目

　　苕水之源出此山地如邾魯始躋攀三池浚澤髙岡上
一勺爲霖反掌間著脚不知蒼漢近無心直共白雲閒
何時結屋枕泉玉滌盡塵根學大還


　　題朝陽洞中(東天目)

　　一吸龍泉萬慮清更尋古洞入柴荆桃花落盡春無路
獨許騎鸞上玉京

　　題至道宫雲巢軒(西天目)

　　碧霄路底作生涯雲亦何曽定有家月印天池心宇净
水鳴環珮出松花

　　别天目

　　東尖森洞穴西目浚淵庭三日若爲霽羣龍亦有靈立

依松作葢坐倚石爲屏猶憾歸鞍急回頭望逺青

　　聞西山訃音

　　奪到斯人處天心亦杳㝠嘉謀猶未罄直道信無靈四
海方思雨中營忽隕星羣賢知孰附客泪欲飄零

　　芍藥

　　雖殊桃李競年芳色相惟應付夢鄉綸閣曽看金縷艶
蘂宫初試玉樓粧露凝深淺煙中淚日汎温柔雨後香
幸蜀歸來花正好可憐不忍看嬪嬙


　　天女霜刀剪亦難露紅煙紫碧䦨干歩摇衣袂飄霞珮
鈿合釵梁間寳冠枝上任他無力笑燈前還作有情看
采根若可蘇民病始信無經載牡丹

　　玉蝴蝶花

　　芳意深深掩緑苔粉團香翅自裴回多應又恐春歸早
化作飛花滿樹開

　　小瓊花(臨安縣齋山花一株四月盛開無識之者效樂天招賢寺花體以小瓊花賦之或謂
娑羅花)


　　合是孤根在廣庭世間那得此雲英霓裳一曲天香散
惆悵瑶堦月自明

　　午寢

　　舊詩零亂滿藤床緑映簾深一縷香午夢驚回槐國逺
浮生消得㡬斜陽

　　道間

　　一溪新緑漲晴沙傍岸踈籬八九家桑葉又抽麻正長
緑陰深處響繰車


　　再觀錢廟

　　荒碑五丈蘚生花飛䑕巢梁壁綴蝸華胄遥遥天下滿
不知誓劵落誰家

　　墻外竹

　　森森新竹亞墻屛籜解餘班粉泪零幸入詩家窮相眼
可能不爲此君青

　　題鶴林丈室用俞紫薇韻

　　物我相忘付入還(坡詩)偶來瓊館扣霞關玉峯自有三生

約(玉蘂花事)塵世真同一夢間華表風清丹頂去緱山月冷
碧笙閒當知象外機無息肯羡黄金繫九環(歐詩)

　　五到洞霄兼似冲妙

　　多謝名山不厭人五來此地著閒身泉聲帶雨驅煩暑
空翠縈風絶㸃塵金鼎火能知應候玉壺花自占長春
何時許證三生約乞借煙霞與卜隣

　　楊蟾川鐡佛普度㑹(甲午冬)

　　重陰九壘㡬曽開廣布陰功亦異哉八景定中朝十極

五雲深處步三台煙騰緑字鸞初下月照黄壇鶴未來
去地一珠如黍米天人競凑鬱羅臺

　　煒煜神光燭素屏苦魂蒙度語堪聽但知實相皆非相
自證無形入有形火煉亦鑪超上景水流華沼蕩寒庭
功成試問誰能似元子真人舊典型

　　夜泊黄灣

　　移近黄灣泊短篷野雲垂地一溪風渚香吹散荷花雨
㡬㸃流螢出葦叢


　　夜凉聽雨

　　暑雨沉沉夜正深凉欺客枕夢頻醒雖然未是秋時候
滴在梧桐亦厭聽

　　西河栁

　　一把輕絲拂地垂柔梢淺淺抺燕脂絮花吹盡枝方長
却憾春風未得知

　　三過垂虹

　　秋來三度過垂虹灝氣横江水接空帆影輕浮千幅月

漁竿冷浸一絲風楓初落葉前村近荷有餘香别浦通
笑拍䦨干天地濶鱠鱸樽酒許誰同

　　滄浪

　　長史遺踪二百年直教名字到今傳渚香細浥蓮鬚雨
野色輕團竹尾烟但得幽情關水石何須隠迹痼林泉
客中正有塵纓在來此清逰亦是縁

　　水次秋蚊可畏

　　利嘴似花鷹針膚不暫停有生何蠢蠢藏毒在㝠㝠亂

舞迷昏水喧聲接曉汀風威秋晩勁看汝易飄零

　　中秋日虎丘呈庾使東畎先生

　　蹇步接輶軒於山亦有縁劍鋒遺斷石閣影倒平田紫
日穿林暝黄雲共野連清輝無著處月伴使星圓

　　清夜

　　客身隨取止一室冷如氷景逺吟何託情疏夢不曽雨
黏初蘚壁風謝欲花燈豈是無家者甘爲有髮僧

　　客中雨思


　　細雨粘雲結晩愁黄金垂地菊錢流風來不覺忩聲戰
分却羈懐一半秋

　　聞鶴

　　誰家嘹唳九臯聲客夢初回曉帳清華表不知仙路逺
剛隨寒角轉殘更

　　秋夜即事

　　斷雨寒雲過暝忩落桐葉葉是凄凉楚山不入清宵夢
月影蛩聲漏桂薌


　　對菊

　　欲荒三逕負歸期魂夢何曽到短籬九辯不歌陶令老
清香還許入誰詩

　　開爐次夕以不禁離抱來訪宏菴挑燈細雨漏促
忘歸即事有賦時黄澹翁在焉

　　客裏情懐不自如夜深來訪子雲居挑燈細按新翻曲
拂案同看舊架書梧葉敲風蛩砌冷菊香銷雨鶴庭虛
相逢且與開眉笑莫遣吟邊酒琖疎


　　雪

　　只消頃刻便漫漫人亦求窺造化難栁外情知非絮落
梅邊誤作有花看朱門合席持杯煖紫塞分屯坐甲寒
慨想英雄當此際肯分事業與袁安

　　賡庾使和毛君玉送墨梅韻

　　東風吹上嵗寒枝筆下工夫頗涉竒此操直應同晚節
有香亦合伴冰姿淡於淺水籠蟾夜清似踈籬壓酒時
春在小忩横幅裏調羮深意許誰知


　　臘梅送東畎先生併寓探梅之意

　　澤國寒深未見梅東風何日到南枝玉堂應有新消息
恐是人間未得知

　　劒池

　　雨壁煙崖翠蘚長龍泓冷浸斗牛光獨憐有水清無底
不洗花池粉膩香

　　生公講臺(有㸃頭石)

　　千人凑座雨天花片石雖頑識當家萬境俱空非有相

漫留塵跡與人誇

　　寄陳藏一

　　萬人如海亦紛紜還看江湖有限身題葉恨深波影逺
嚼花吟苦月㾗新羡君朝市情俱薄笑我山林趣未真
名勝捜羅能盡否細論何日許相親

　　送同幕劉正父召試

　　合是氷壺寘露寒果然筆札對金鑾雖云經世談何易
謾道憂時事轉難正氣必能回壊證中流當與障狂瀾

熟知議論平如砥且把清規作様看

　　紹興城隍廟(芸隠以東畎先生命來㳺禹㑹旹星夕後一日問宿江干明喚西陵渡忽
夢登一山上有祠宇甚偉下瞰數峯奔伏於前面一小峯峯立一塔數水横陳清徹可愛趨後
廡見一婦人立於西廂謂余曰公前身乃太湖神仙也回視東壁皆丹砂顆粒鮮明因取十餘
磈吞之冷然而寤茫怪荒幻初無足紀適謁東畎令暫止於府貳之南㕔翌日書院諸丈携尊
慰藉便道訪西園經城隍廟俯觀卧龍山勢起伏前對秦望下有應天塔庭宇壮觀髣髴夣中經
行處因以中元日欵祠下三肅賦詩城隍姓龎諱玉唐人曽鎮此土)

　　江頭曽夢見髣髴此山川幻説從何證來㳺即是縁嫗

言前世事我是太湖仙神理俱𡨕漠清香謾致䖍

　　借張憲韻述懐呈東畎先生

　　早起看秋意山前深未深水香飄逺渚晴色上平林風
雨一雙鬢江湖萬里心何期來此地時作短長吟

　　初泊世綵(紹興南倅㕔)

　　不問蕭條傳舎空來欹客枕聽西風一庭明月無人(闕)
秋在梧桐落葉中

　　早起


　　簷前鳴玉響丁東清夢初回鶴帳中早起月梧飄一葉
方知昨夜是秋風

　　風雨

　　入夏惟憂旱秋來却浸霪風聲連海響山氣爽雲深望
嵗丹心切憂時白髮侵旅中無别事隠几自長吟

　　禹廟

　　衮服嚴常祀平成萬世功圭璋藏道室弓劍莽幽宫石
定(音釘)今猶在梅梁事莫窮幽尋須作計多恨雨匆匆


　　髙園

　　入門雖較小中却是壺天委曲松篁逕清新錦繡篇蟠
胸有丘壑隨處是林泉更讀鼇峯句風流似謫山

　　扁名俱不俗難得此規模一鏡荷香冷四圍花逕蕪沼
寛魚自樂竹静鶴同孤倣盡東州景何須作畫圖

　　夢前室

　　長夜㡬年别傷哉千古心自因縁較淺不是老相侵熊
夢如先兆鸞膠豈續琴曉忩秋葉響不覺淚盈襟


　　西興寄呈東畎先生

　　生平未始識東州不謂招邀得漫逰南鎮門前秦望曉
西興浦口浙江秋風摶怒氣潮初落山湧青𡨕雨乍収
豈爲登臨重回首使星只在五雲頭




　　芸隠勌㳺稿

