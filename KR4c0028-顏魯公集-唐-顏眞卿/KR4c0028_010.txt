顏魯公文集卷之十
錫山安國刊
墓碣墓誌
曹州司法參軍祕書省麗正殿二學士殷君
墓碣銘
善父母之謂孝睦昆友之謂悌孝悌也者其仁之本
歟經天緯地之謂文博古知今之謂學文學也者其
德之藴歟誰其兼之即我伯舅殷君其人矣君諱踐
猷字伯起陳郡長平人五代祖不害(不古非舊集作)以孝見
梁書高祖英童周御正中大夫麟趾學士曾祖聞禮
唐太子中書舍人弘文舘學士祖令言校書郎淄川
令父子敬太常博士吳令累葉皆以德行名義儒學
翰墨聞扵前朝君即吳縣之元子幼而聰悟紀倫長
而典禮不易年十三日誦左傳二十五紙讀稽聖傳
一遍亦誦之博覽群言尤精史記漢書百家氏族之
說至扵陰陽數術醫方刑法之流無不該洞焉與賀
知章陸象先我伯父元孫韋述友善賀呼君為總龜
以龜千年五聚問無不知也君性方正志業淳深識
理清遠人皆望而服之解褐杭州參軍刺史宗璟以
相國之重簡貴自居無所推揖每見君必特加禮敬
政事之諉諈者皆咨决焉開元初舉文儒異等授秘
書省學士尋改曹州司法參軍麗正殿學士與韋述
袁暉同修王儉今書七志及群書四錄流别銓次皆
折衷扵君璟與蘇頲既入相每引君詢以當代之務
友于兄弟群從宗黨必盡糺綏之恩長妹蘭陵郡太
夫人真卿先妣也中年孀[婺-矛+牙]遺孤十人未能自振君
悉心訓奬皆究恩意故能長而有立開元九年秋七
月九日有叔父臨黃尉子玄之喪哀慟嘔血終于京
師通化坊之私第夫人蘭陵蕭氏司空瑀之玄孫括
州司馬宋國公興宗之女賢和齊肅秉修禮度能讀
論語周易泛觀史傳率諸婦以和義故閨範修睦焉
君之捐舘以清白留遺家道索然夫人躬甘菲糲勸
勉桑穡晏息晨興以率勵僮僕行之數歲經費羨焉
教誨三子攝寅克齊等皆克負荷攝大斌令克齊高
平尉為真卿河東覆屯軍試判官並不幸早世寅聰
達有精識能繼先父之業有大名扵天下舉宏詞太
子校書永寧尉箠殺謾吏貶移澄城丞久疾將殁顧
瞻太夫人欲訣不忍其子監察御史亮年未志學隠
而潜䀌之及寅卒斬指剪髮寘于棺中誓事太夫人
不敢渝常日■有疾不脱衣帶者數年故白燕巢于
苫楣乾元元年太夫人季女適于邠州司法陸超板
輿随牒俄而遘疾三月朔日終于超之官舍春秋八
十有一龜筮未從因權殯于三水亮以校書郎遷夀
安尉爲真卿荆南節度推官廣德二年十有二月與
弟今榮陽尉永匍匐徒步力護雙櫬合祔君夫人于
新安縣之龍澗原三子塋從理命也嗚呼以君之才
之美被服純行加人數等清修素業爲代元龜竟不
得贊皇極而叶彛倫登泰階而儀百辟不其惜矣嗟
乎仲尼聖者也終于魯司寇而■官與之比公明達
者也年纔四十八而君夀與之齊豈聖賢之道有遭
遇乎將運命之數有窮通乎兹小子所以献疑而述
報施也大曆五年夏五月真卿以恩宥刺撫扵州採
石刻頌丹寄碣扵墓左銘曰
殷之後昆奕葉儒門盛烈存兮君能濟美於穆不已
明德尊兮運促道長身殁名揚教義敦兮合袝先窆
述遵理命哀順孫兮高墳崔嵬龍澗之隈映鮮原兮
斯焉窆止以望吾子慰營魂兮
京兆尹兼中丞杭州刺史劒南東川節度使
杜公墓誌銘
九有無虞行師貴扵衽席四方取則鈎距資乎浩穰
誰其有之則杜公其人矣公諱濟字應物京兆杜陵
人皇主客郎中續之曾孫明堂令知讓之孫贈太子
少保惠之第三子姿度韶舉心靈敏達在家必聞既
藴睦親之志所居則化多稱不器之能解褐南鄭主
簿州主司馬垂引在使幕轉長杜尉隴西法曹皇甫
侁江西採訪推官授大理司直攝殿中侍御史賜緋
魚袋尋正除殿中歴宰郿渭南成都三縣綿將刺史
賜紫金魚袋戶部郎中加朝散大夫廣德中檢校駕
部郎中上柱國允嚴武劒南行軍司馬杜鴻漸分蜀
為東西川以公為副元帥判官知東川節度拜太中
大夫綿劒梓遂都防禦使梓州刺史兼中丞時寇盜
充斥公示以威信八將之不隕公之力焉尋拜東川
節度使俄而移軍復為遂將都督徵拜給事中間歲
拜京兆少尹明日還京兆尹出為杭州刺史公務清
簡庭落若無吏焉不幸感風疾以大曆十二年歲次
丁已秋七月二日辛亥薨于常州之别舘春秋五十
有八夫人京兆韋氏太子中舍迪之第三女也沉敏
精深高明柔克幹夫人之蠱以懋厥家生三子四女
而公即世夫人星言晝哭躬護櫬轊與子楊以冬十
一月二十有四日壬申歸窆公于萬年縣洪原鄉之
少陵原袝先塋也嗚呼以公之志業材力宜其振揮
鱗翮凌厲清浮而命迮成山功虧長世吁足恨也真
卿忝居友壻亟接周行痛音徽之永隔感存歿其何
已銘曰
藹藹顒顒時維杜公業先臺省政洽軍戎乃尹京師
乃麾江東帝方俟理命則不融内子護喪哀哀送終
祭文
祭姪李明文
維乾元元年歲次戊戌九月庚午朔三日壬申第十
三叔銀青光禄大夫使持節蒲州諸軍事蒲州刺史
上輕車都尉丹陽縣開國侯真卿以清酌庶羞祭于
亡姪贈贊善大夫季明之靈惟尔挺生夙撰幼德宗
廟瑚璉階庭蘭玉每慰人心方期戩糓何圖逆賊間
亹稱兵犯順尔父竭誠常山作郡余時受命亦在平
原仁兄愛我俾爾傳書爾既歸止爰開土門土門既
開兇威大蹷賊臣不久孤域圍逼父陷子死巢傾卵
覆天不悔祸誰為荼毒念爾遘殘百身何贖嗚呼哀
哉吾承天澤移牧河關泉明比者再陷常山擕爾首
櫬及兹同還撫念摧切震悼心顔方俟遠日卜爾幽
宅魂而有知無嗟久客嗚呼哀哉尚饗
