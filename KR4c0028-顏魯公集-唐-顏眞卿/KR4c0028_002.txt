顏魯公文集
錫山安國刊
卷之二
皇帝即位賀上皇表
臣某言六月二十七日伏承賊䧟潼關駕幸蜀郡李
光弼郭子儀等正圍博陵郡收兵入土門王師既還
百姓震恐憂惶危懼若無所歸臣不勝悲憤之深遂
遣脚力人張雲子間道上表猶恐不達又差招討判
官信都郡武邑縣主簿李銑相繼行銑及雲子前後
並到靈武郡奉皇帝七月十二日勑伏承陛下命皇
太子踐祚改元皇帝上陛下尊號曰上皇天帝臣及
官吏僧道耆壽百姓等蹈舞抃躍其張雲子回皇帝
授臣工部尚書兼御史大夫其李銑回又授臣銀青
光禄大夫顧以庸微頻叨寵命道路隔絶辭讓無由
進退失圖伏增惶懼竊以逆賊安禄山孤負聖恩憑
陵㝢縣禍盈惡稔尚稽天誅今皇帝撫軍蒼生賈勇
豐鎬河洛指期可平伏願陛下垂拱頤神以覩廓清
之慶臣官守有限不獲隨例闕庭無任懇欵悲戀之
至
批荅
兇逆亂常侵侮中夏潼關失守京國不寧朕因
涉岐梁至於巴蜀遂命皇帝肇登寶曆爰静妖
氛今官軍益振廻紇效𣢾即擬南行共爲翦滅
卿忠惟奉國孝則保家懷不二之心秉難奪之
操皇帝累申寵命兼以崇班宜有懋於深功且
用光於重守
讓憲部尚書表
臣某言臣聞無功受賞爲善不勸有罪不罰爲惡罔
辯陛下剋復之期匪朝伊夕至如賞罰二柄事在必
行苟或不明於何取則臣以愚懦叨守平原屬逆賊
安禄山背叛聖恩擾犯河洛臣堂兄杲卿以常山太
守首開土門臣與河北諸郡因之固守人臣本分夫
有何功上皇授臣戶部侍郎兼知招討採訪等使已
失人望緣賊未滅遂不敢辭又令李光弼郭子儀賀
蘭進明等與臣討會同計兇逆三數月間河北向定
屬潼關失守大駕西廵光弼等却入土門諸郡危逼
陛下御極又錄臣無功寵以非次常伯亞相一時猥
集臣兄允南弟允臧等連榮臺省一男三姪皆授好
官在臣一門叨幸斯極殞身碎首無以上報臣常使
判官鉅鹿郡南和縣丞賈載姪男永王府典軍廣成
及行官鄧昌珍楊神功裴法成等十餘人將綵物絹
帛相繼渡海與劉正臣計會共和三蕃正臣等剋期
南來行巳有日屬逆賊史思明尹子奇等乘其未至
悉力急攻諸郡無援相次䧟沒皆由臣孱懦無謀致
此顚沛誠合殉命危難死守孤城以爲歸罪闕庭愈
於受擒賊手所以僶俛偷生過河緣劉正臣使楊神
功將牒與臣索兵馬及盤瓶錦張(同帳)令應接奚契丹
等不與其勾當伏恐陛下貽憂又恩勑先超授吳郡
司士鄭毓樂安郡太守令於江淮南兩道度僧道取
錢與臣召募士馬令應接河北臣由此未獲即赴行
在遂至廣陵丹陽等郡各與採訪使計會竟不得兵
馬即累奉聖旨許臣入奏行至武當郡又奉恩命除
臣憲部尚書兼令使者送告身與臣捧戴殊私不任
惶懼陛下縱含弘善貸不忍明刑在臣&KR0804;冐至深胡
顏自處臣忝爲大臣繫國休戚損臣益國臣受其益
損國益臣臣受其損若受任失守還朝屢迁示國無
刑於臣大損非敢外飾實披至誠又臣名節雖微任
位頗重爲政之軆必在律人恩先逮下罰當從上今
罪一人則萬人懼若怙於寵四海何瞻伏願陛下重
貶臣一官以示天憲使天下知有必行之法則知有
必賞之令寵榮過於尚書遠矣無任懇悃之至(云云)
批荅
卿才推翰苑望重朝廷昆弟成名俱效忠節頃
蜂蠆縱毒郡邑多虞卿能審事宜捍禦兇盜雖
平原不守而功效殊高自遠歸朝深副朕望允
膺曳履之命無至免冠之請
謝兼御史大夫表
臣某言伏奉今日制書以臣兼御史大夫本官如故
思榮累及成命曲臨捧戴殊私慙惶靡據(中謝)臣孱
微有素抗直無聞比守平原困於兇賊不能死節負
義歸朝斧鉞之誅甘心待命崇高之位不次頻叨孟
夏之中始操刑柄數旬之内兼緫憲司撫巳缺如負
乘斯甚將何以明刑天下振舉朝綱臣聞奏漢之時
凡有制詔皆下丞相御史府人到于今稱爲副相東
方朔舉自古賢聖以次百官乃以孔丘爲御史大夫
則知其官何可妄授况列曺尚書古之常伯如天之
有斗豈易其人昨以表辭非敢矯舉恐煩天聽僶俛
就班候隟請間方擬牢讓不圖榮寵乂集微軀聖恩
頻繁固令即上陳請莫遂惶懼益深又臣竊見近日
朝列之内或有身兼數官苟貪利權多致顛覆害政
非一妨賢實多臣嘗忿之其忍自冐無任懇迫屏營
之至謹詣閤門陳謝以聞倘天聦聽卑猶冀少迴恩
送停臣一職别授忠賢則雖死猶生期於畢力臣某
(云云)
批答
卿德重才博久而益彰深竭忠貞克著名節乃
今再造區夏籍卿以振朝綱曳履之榮允膺其
象弄印之寵無以易卿既簡朕心不至謙讓所
謝知
馮翊太守上表謝
臣某言伏奉某月日思制除臣馮翊太守以某日至
郡上訖受命祗懼伏橧戰越(中謝)臣自失守平原萬
里歸命甘心斧鉞用儆敗亡陛下錄纖芥之誠捨丘
山之罪超司秋典再長憲臺宗伯亞相一時猥集在
臣叨幸何以克堪誓當粉骨碎身少酬萬一而力微
任重福過災生㳙塵莫效咎愆仍積上負聖明之恩
下慙魯衞之士槃木加劍未塞深尤禦魅投荒乃爲
殊造陛下識其眉目矜其要領待本罪猶忝於左馮
黜官不離於秩感念恩德瀹于心髓木石知變况在
微臣伏惟陛下察其戇愚收其後效臣雖萬死實荷
所天竊以此郡破亡再䧟兇逆生靈塗炭邑室空虚
殺傷者雖或盖藏逃亡者尚未歸復謹當勵精悉力
宣諭皇明旬月之間望有所校伏惟陛下减省聖慮
不以此郡爲憂則臣之愚忠生死萬足其戶口實數
并利害切急者伏望容臣括責續狀奏聞無任感戀
之至
批答
卿夙負名器列在朝廷委弄印之傳兼曳履之
寵而乃事乖執法情未滅私朕念以勲遂從
寬宥今左輔之郡凋弊之餘宜加撫存以申來
效所謝知
蒲州刺史謝上表
臣某言臣今月十一日伏奉五日恩制除臣使持節
蒲州諸軍事蒲州刺史充本州防禦使臣緣同州先
無佐官蒲州書魚未到遲廻累日不敢赴上中使張
抱誠至奉宣恩命令臣與將軍趙瑣計會遊奕兵馬
昨以十八日至州上訖祗承寵命伏憎感惕(中謝)臣
竊以此州之地堯舜所都表裏山河古稱天險餘兇
未殄防禦是先况振秦晉之喉撫幽并之背既號股
肱之郡實資心膂之賢伏惟光天文武大聖孝感皇
帝陛下道冠生人恩涵墜履方建非常之業不遺易
忘之臣特委大邦俾之集事戴荷殊奬無忘寢食但
臣愚駑有素智勇缺然將以鎮遏艱虞導揚德澤拜
命之日以榮爲憂唯君知臣教其不及勤恤人隱動
必以聞陛下不以爲煩則臣死而獲考矣無任感戴
屏營之至
批答
卿簮紱之端名節素重出鎮藩翰克效忠勤况
自同及蒲襟帶相接宣風布化實佇於卿特委
股肱尤當勉勵防虞恤隱必應事宜所謝知
謝浙西節度使表
臣某言伏奉六月九日恩制以臣爲昇州刺史充浙
西節度使兼江寧軍使聖德含弘不遺簮履捨其罪
戾假以麾幢感戴恩榮死生知報(中謝)臣以爲全吳
舊國分閫重權煮東海以自資塹西河而作固九州
天險之地六代帝王之都是以魏文興嗟甘從南北
之限符堅怙侈爰喪百萬之師豈不以形勝是先腹
心斯切親賢重寄鎮遏攸難矧在庸微寧堪及此是
以拜命之日以榮爲憂制書以今月四日至饒州臣
以今日發赴本道取都綂節度觀察使李峘處分訖
即赴昇州即當繕修甲兵撫循將士觀察要害以備
不虞假陛下英武之威遵陛下平明之理一心戮力
上答天慈伏惟陛下察臣愚忠則死且不朽無任感
戴屏營之至
批答
卿學行有聞謀猷克壯屢經寒歲不改松筠且
江寧古之帝都實爲巨防自非宿德其可濫居
委卿忠誠俾當連帥宜弘籌略爲朕緝綏所謝
知
謝戶部侍郎表
臣某言伏奉某月日恩命以臣爲戶部侍郎榮寵自
天感戴交集(中謝)臣聞地官之任邦教是資侍郎之
職非賢不授况臣資性愚蒙行能無取頻以疎拙獲
罪朝廷五年之間三貶官次先朝皇極猶佐藩條官
階勲封盡蒙黜削待罪三年分從遐棄屬陛下以聰
明睿哲嗣聖登庸恩宥廣覃授臣利州刺史詔書始
下纔涉旬朔不遺易忘之臣忽奉待詔之命生死骨
肉受賜已深對見之辰又蒙假以章服小臣懷惠寤
寐無寧聖澤頻繁叨戴斯授循涯省分盈量則多粉
骨縻軀㒺知攸答無任感戴惶懼之至
批答
卿門傳儒行代挹公才忠義在躬幹蠱從政頃
升八座式昭水鏡之規往鎮兩河能鳴風雨之
晦比雖因事見貶今則念舊錄功然以地官務
殷惟才是屬周行所舉殊愜朕懷所謝知
謝吏部侍郎表
臣某言伏奉某月日恩制以臣爲吏部侍郎又奉某
月日恩制加臣銀青光禄大夫浹辰之間殊澤洊至
恭承寵命戴荷交馳(中謝)竊以國之所急必在官人
銓綜之司非賢弗授伏揆虚薄祗懼實深常恐上塵
則哲之明下負竊位之責未酬萬一再沐恩私寵命
忽臨舊階旋復叨榮既甚宥過何深佩玉腰金實懼
在梁之刺忘軀拜賜携懷粉骨之誠施重力微罔知
攸措無任荷戴屏營之至
批答
卿鬱然詞宗雅有朝望高標勁節歷霜霰而不
渝握鏡懸衡鑒人倫而式叙是用特加命數光
乃純臣復銀青之舊階鳴水蒼之雜珮佇聞密
啟以定九流舉其朝綱僉曰惟允所謝知
謝荆南節度使表
臣某言伏奉二十七日恩制除臣江陵尹兼御史大
夫充荆南節度觀察處置使寵命自天戰荷無地(謝中)
竊以荆南巨鎮江漢上游右控巴蜀左聮吳越南通
五嶺北走上都寇賊雖平襟帶尤切雖叔子仁德元
凱智囊居之猶或病諸過此豈宜濫據祗承睿顧伏
深慙惕無任感戴屏營之至
批答
卿明邁偉才忠貞壯節夙推公器累踐周行專
城高魏尚之勛會府著山濤之積而七澤交帶
三江要衝式資綂尹之方雅屬旌旄之寄人存
政舉其在兹乎所謝知
顏魯公文集卷之二
