顔魯公文集卷之十五
錫山安國刊
詩
題杼山癸亭(亭陸鴻漸所創得暮字)
杼山多幽絶勝事盈跬步前者雖登攀淹留恨晨暮
及兹紆勝引曾是美無度歘構三癸亭寔惟陸生故
高賢能剏物䟽鑿皆有趣不越方丈間居然雲霄遇
巍峩倚脩岫曠望臨古渡左右苔石攅低昂桂枝蠧
山僧狎猿犺巢鳥來枳椇俯視何楷臺傍瞻戴顒路
遲迴未能下夕照明村樹
謝陸處士杼山折青桂花見寄之什
羣子遊杼山山塞桂花白綠荑含素萼採折自逋客
忽枉岩中詩芳香潤金石全高南越蠧豈謝東堂策
會愜名山期從君恣幽覿
登平望橋下作
登橋試長望望極與天平際海蒹葭色終朝鳬鴈聲
近山猶(一作全)髣髴遠水忽微明更覽諸公作知高題
柱名
登峴山觀李左相石樽聮句
李公登飲處因石爲窪樽(真卿)人事歲年改峴山今古
存(劉全白)蓁蕪掩前跡苔蘚餘舊痕(裴循)叔子尚遺德山
公此廻軒(張薦)維舟陪高興感昔情彌敦(道士吴筠)藹藹賢
哲事依依離别言(強蒙)嶇嶔橫道周迢逓連山根(范縉)
餘烈暧林野衆芳揖蘭蓀(王)德暉映岩足勝賞延高
原(魏理)遠水明匹練因晴見吳門(王修甫)陪遊追盛美揆
德欣討論(顔峴)器有成形用功資造化元(左輔元)流霞方
泔淡别鶴遽翩翻(劉荗)舊規傾逸賞新興麗初暾(顔渾)
醉後接籬倒歸時騶騎喧(楊德元)遲迴向遺迹離别益
傷魂(韋介)覽事古興屬送人歸思繁(皎然)懷賢久徂謝贈
遠空攀援(崔引)八座欽懿躅高名播乾坤(史仲宣)松深引
閑步葛弱供險捫(陸羽)花氣酒中馥雲華衣上屯(權器)
森沉列胡樹牢落望郊園(陸士修)白日半巗岫清風滿
丘樊(裴幼清)旌麾間翠幄簘鼓來朱轓(柳淡)閑路躡雲影
清心澄水源(釋塵)萍連浦中嶼竹遶山下村(顔顓)景落
全溪暗烟凝半嶺昏(顔湏)去日往如復換年凉代温(顔頊)
登臨繼風騷義激舊府恩(李萼)
水堂送諸文士戲贈潘丞聮句
居人未可散上客湏留著莫唱阿嚲回應云夜半樂
(真卿奉潘丞)詩教刻燭賦酒任連&KR1083;酌從他白眼看終戀
青山郭(述奉陸三)林栖非姓許寺住那名約會異永和年
最殷勤(湋)
三言擬五雜組
五雜組繡與錦往復還興又寢不得巳病伏枕
五言月夜啜茶聮句
泛花邀坐客代飲引情言(陸士脩)醒酒宜華席留僧想
獨園(薦)不須攀月桂何假樹庭萱(萼)御史秋風勁尚
書北斗尊(崔萬)流華淨肌骨䟽瀹滌心原(真卿)不似春醪
醉何辭綠菽繁(晝)素瓷傳靜夜芳氣滿閑軒(士脩)
三言重擬五雜組
五雜組甘鹹醋往復還烏與兔不得已韶光度
五言夜宴詠燈聮句
桂酒牽詩興蘭缸照客情(士修)詎慙珠乘朗不讓月輪
明(張薦)破暗光初白浮雲色轉清(真卿)帶花疑在樹比燎
欲分庭(晝)顧巳慙微照開簾識近汀(真卿)
三言喜皇甫曾侍御見過南樓翫月
喜嘉客闢前軒天月淨水雲昏(真卿)鴈聲苦蟾影寒聞
裛浥滴檀欒(陸羽)歡晏處江湖間(皇甫曾)卷翠幕吟嘉句
恨清光留不住(李㠋)高駕動清角催惜歸華重徘徊(晝)
露欲晞客將醉猶宛轉照深意(陸士脩)
七言重聮句
頃持憲簡推高步獨占詩流橫素波不是中情深惠
好誰能千里遠經過(真卿)詩書宛似陪康樂少長還同
宴永和夜酌此時看碾玉晨趨幾日重鳴珂(皇甫曾)
五言送李侍御聮句
吾友駐行輪遲遲惜上春(真卿)東西出餞路惆悵獨歸
人(晝)歡會期他日驅馳恨此身(薦)須知貢公望從此
願相因
五言翫初月重送聮句
春溪與岸平初月出溪明(薦上十二老文)璧彩寒仍潔金波
夜轉清(㠋)孤光遠近滿練色往來輕(真卿)望望隨蘭棹
依依出柳城(晝)
五言重送橫飛聮句
春田草未齊春水滿長溪(㠋上十二兄)出餞風初暖攀光
日漸西(眞卿)歸期江上遠别思月中迷(晝)
七言大言聮句
高歌閬風步瀛洲(晝)燂鵬瀹鯤飡未休(貞卿)四方上下
無外頭(㠋)一啜頓涸滄𬈑流(薦)
七言小言聮句
長路遥遥吞吐絲(眞卿)燋螟蚊睫察難知(晝)
七言樂語聮句
苦河旣濟眞僧喜(㠋)新知滿座笑相視(真卿)戍客歸來
見妻子(晝)學生放假偷向市(薦)
七言嚵語聮句
拈䭔砥指不知休(㠋)欲炙侍立涎交流(真卿)過屠大嚼
肯知羞(晝)食店門外強淹留(薦)
七言滑語聮句
雨裏下山踏榆皮(真卿)莓苔石橋步難移(晝)蕪荑醬醋
喫煑葵(全白)縫靴蠟線油塗錐(㠋)急逢龍背須且騎(李益)
七言醉語聮句
逢糟遇麯便酩酊(全白)覆車墜馬皆不醒(真卿)倒著接離
髮垂領(晝)狂心亂語無人並(羽)
五言夜集聮句
寒花護月色墜葉占風音(晝)玆夕無塵慮高雲共片
心(真卿)
刻清遠道士詩因而繼作(清遠道士及李太尉詩皮日休所載)
(附)
清遠道士同沈恭子遊虎丘寺有作
我本長殷周遭罹歷秦漢四瀆與五嶽名山
盡幽竄及此寰區中始有近峯翫近峯何欝
欝平湖渺瀰漫吟挽川之隂步上山之岸山
川共澄澈光彩交凌亂白雲蓊欲歸青松忽
消半客去川島靜人來山鳥散谷深中見日
崖幽曉非旦聞子盛遊遨風流足詞翰嘉兹
好松石一言常累嘆勿謂余鬼神忻君共幽
贊
不到東西寺于今五十春朅來從舊賞林壑宛相親
吳子多藏日秦皇厭聖辰劍池穿萬仞盤石坐千人
金氣騰爲虎琴臺化若神登壇仰生一捨宅歎珣珉
中嶺分雙樹迴巒絶四鄰窺臨江海接崇飾四時新
客有神仙者於兹雅麗陳名高清遠峽文聚斗牛津
跡異心寧間聲同質豈均悠然千載後知我揖光塵
李太尉追和
茂苑有靈峰嗟余未遊觀藏山在平陸壞谷爲
高岸岡繞數仞牆巖潛千丈幹乃知造化意迴
斡資竒翫鏐騰昔虎踞劒没嘗龍煥潭黛入海
底崟岑聳霄半層巒未昇日哀狖寧知旦綠篠
夏凝隂碧林秋不換冥搜旣窈窕廻望何蕭散
川晴嵐氣收江春雜英亂逸人綴清藻前哲留
篇翰共扣哀玉音皆舒文繡叚難追彦回賞(禇彦)
(回曰凡人所稱常過其實唯見虎丘其逾其所聞)徒起興公嘆一夕如
再升含毫星斗爛
皮日休所載
虎丘山有清遠道士詩其所稱自殷周而歷秦
漢迄于近代抑二千年求以鬼神自謂亦神怪
之甚者格之以清健飾之以俊麗一句一字若
奮若搏彼建安詞人儻在不得居其右矣顔太
師魯公&KR0738;之不暇遂刻于巖際并有繼作李太
尉衛公欽清遠之高致慕魯公之素尚又次而
和之顔之叙事也典李之屬思也麗並一時之
寡和又幽獨君詩二首亦甚竒愴嗜古者觀而
樂之余因揔而爲和荅幽獨君一篇不知孰氏
之作其詞古而悲亦存於篇末太玄曰太無方
易無時然後爲鬼神也噫清遠道士果鬼神乎
抑道者流乎抑隱君子乎詞則巳矣人則吾不
知也
五言使過瑶臺寺有懷圓寂上人(并序)
眞卿昔以天寶元年尉醴泉亟過瑶臺寺圓寂上人
院秩滿遷監察御史廵覆諸陵而上人巳離此寺大
曆十三年春二月以刑部尚書謁拜昭陵慨然有懷
其詞曰
上人居此寺不出三十年靈法盡無染(舊集作萬法元無著)一
心唯趣禪忽紆塵外軫遠訪世間緣(舊本作區中緣)及爾不
復見支提猶岌然(舊本作巋以真蹟校)
贈僧皎然詩
秋意西山多别岑縈左次繕亭歷二癸趾趾鄰什寺
元化隱靈蹤始君啓高致誅榛養翹楚鞭草理方穗
俯砌披水容逼天掃峰翠境新耳目換物遠風塵異
倚石忘世情援雲得真意嘉林幸勿剪禪侣欣可庇
衛法大臣過佐游群英萃龍池護清激虎節到深邃
徒想&KR0792;頂期于今没遺記卷之十五終
