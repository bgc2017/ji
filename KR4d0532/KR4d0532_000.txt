野處集别集類五(元)
提要
(臣)等謹案野處集四卷元邵亨貞撰亨貞字
復孺淳安人至正間為松江訓導占籍華亭
其仕履略見於楊樞淞故述中今考集中有
送族兄安仲還鄉序云至元中大父處州君
以弗克終仕於宋晦迹華亭别業先子遂生
華亭至德間大父歸葬故里先子弗克舉家
去至今為華亭人則自其祖時已僑寓松江
非亨貞始占籍樞所述猶未詳晰也是編本
出上海陸深家深之孫郯以授稷而刊行之
并所著蛾術詩選蛾術詞選為十六卷今詩
詞二選世已無傳惟此本獨存共雜文六十
八首亨貞終於儒官足蹟又不出鄉里故無
雄篇巨製以發其竒氣而文章大致清利步
伐井然猶能守先正遺矩者案陶宗儀南村
輟耕錄載亨貞所作咏眉目沁園春詞二首
雋永清麗頗得倚聲三昧蓋所長尤在於此
惜詞選已佚今不可得而見矣乾隆四十二
年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
