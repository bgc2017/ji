提要
榘菴集十五卷别集類四(元)
(臣)等謹案榘菴集十五卷元同恕撰恕字寬甫
其先太原人徙于奉元恕年十三以書經魁
鄉校至元間授國子司業辭不拜陜西行臺
侍御史趙世延請置魯齋書院以恕領教事
延祐六年立皇太子召恕為奉議大夫左贊
善明年英宗繼統以疾歸致和元年拜集賢
侍讀學士復辭不赴卒贈翰林直學士封京
兆郡侯諡文貞事蹟具元史儒學傳所著榘
菴集本三十卷至正初陜西行臺御史觀音
保潘惟梓等始刊布于江淮趙郡蘇天爵為
之序文淵閣書目亦載有榘菴文集一部八
册焦竑經籍志乃作二十卷疑傳寫誤也明
以來久佚不傳故葉氏菉竹堂書目晁氏寳
文堂書目並不載其名惟永樂大典中頗散
見其詩文謹抄撮編集分類排比釐為文十
卷詩五卷視原本尚得半焉其平生著作不
事粉飾而於淳厚敦樸之中時露峻潔峭厲
之氣賈仁行狀稱其於詩喜陸放翁於文慕
周益公富珠哩翀神道碑又稱至元三十一
年國史修世祖帝紀采事四方陜西行省平
章政事咸寧王辟為掾典司編錄故於元初
典故最為詳贍集中誌狀諸作多有可與金
元正史相參訂者惟祈禳青詞本非文章正
體恕素以明道興教自任更不宜稍涉異端
乃率爾操觚殊為疎於檢點今凛遵
聖訓概從删削庶不掩其全美焉乾隆四十六年九月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
原序
古之君子道積於躬行修於家稱一鄉之善士者固有
之矣及其至也稱於一國焉又稱於天下焉其没於世
則善言懿行忍使湮晦而弗傳歟天爵早歲居於京師
凡四方之士文學節行著於州閭者未始不聞其名焉
若故集賢學士蕭貞敏公太子贊善同文貞公則尤士
君子所喜稱道者也夫二公生逢國家之治平親承文
獻之緒餘深居而簡出惇行而慎言處於家庭則肅然
以莊接於鄉黨則薰然以和遠近學者之及門也則授
之以經臺省名公之造其家也則交之以禮故小大敬
服而聲聞日以彰矣自昔關輔風土厚完人材樸茂洪
惟世祖皇帝始以潜藩分地請命故相廉文正王為宣
撫使乃辟覃懷許公為之提學以興庠序以育賢材以
美風化其規摹宏遠矣當時儒宿磊落相望至大德延
祐之際則有若貞敏文貞二公者出焉風采凛然傾動
海内於時朝廷方興文治登用老成屢以尊官顯爵即
其家徵起之間嘗一至京師深欲推明其學未久移書
廟堂辭疾而歸雍容乎道義之盛審度乎出處之宜是
豈遺世絶人索隠行怪者之流歟至正四年春天爵来
官於秦方將考求諸老言行而表章之俾多士以為矜
式會御史觀音保潘惟梓以文貞遺文來上請刊布於
江淮郡學天爵再三誦讀愛其詞淳而義正信乎有德
者之有言嗚呼邇年以來中原耆舊相繼淪逝流風餘
韻日遠日亡獨頼其語言文字尚能稽其一二善哉御
史之有是請也豈惟使關輔之士企其風節學行而有
所興起已夫至於貞敏之文散逸無幾將與文貞之孫
再思等采而輯之共廣其傳焉中奉大夫陜西諸道行
御史臺侍御史趙郡蘇天爵序
