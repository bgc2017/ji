榘菴集卷五元同恕撰
說
伯順御史松壑說
盈天地之間者萬物也其類有四曰飛潛動植四者之
中各有天地英秀之氣間值以成形故其精神相流動
相感通有不期然而然者類殊而生同也植物有松所
謂間氣之值而非衆木所可班蓋春榮夏茂秋實冬枯
木之常也或資腴壤以厚其培或託沮洳以豐其澤遠
不數十年而枝摧幹裂人已興薪槱之念矣何顧惜之
足云松則異於是不根於原隰衍沃之間而危峯絶壑
之是踞沈浸乎風雲厭飫乎霜雪其取之天地浩然者
不既多矣乎磊磊落落挺百尋而直上蒼蒼鬱鬱貫千
歲而不改貞心勁質長材大器王者之堂不構則已構
則其舍諸是以聖如孔子稱之曰歲寒然後知松栢之
後彫逹如蒙莊氏亦曰受命之地唯松栢獨也在冬夏
青青歴世以來豪雋邁往之士莫不樹為表儀發為歌
詠以著其觀瞻愛悦之意此豈松所能為哉生之所同
然者也伯順御史公寓名松壑豈亦氣機之動於中歟
公生長名門服習忠孝剛方而達事通朗而好學試之民
庸則已興歌别駕矣朝廷謂不可小知也擢置六察以
肅西臺風矩之嚴言議之正凛凛乎縉紳觀聽者三年
于兹得賦之異如此固宜神會物理以涵其用異時登
材具瞻使國威增重泰山四維真能言之棟楹也松一
物耳其所負荷顧可同日語耶人將曰公不負松而松
負公至治壬戌六月辛巳同恕書
銘
力本齋銘
木則有根水則有源由性之善受名曰人封之植之月
異歲新䟽之濬之毋俾汨湮譬如農夫是播是耘崇墉
之穫以對其勤澡智浴義帶禮依仁循循勉勉顔樂可
臻正父名齋以警惰昏勇貴能用先民有云
行狀
竇周臣先生行狀
先生姓竇氏諱繼祖字周臣世家京兆高王父興曾王
父公眀皆滅跡藏用王父璋金眀昌間自進士登高第
調主邠州新平簿遷蘭州龕谷令鄜州節度判官入為
尚書戶部管勾加奉直大夫德氣粹然鄉邦畏慕皇考
王力學有聞娶李氏生二子先生其伯也以泰和三年
二月十六日生幼時讀書即知向嗜少長從鄉先生張
國寶學堅苦自勵既猶以為未至於是歴走當代名公
之門如浩然王先生郎中蘇先生奉事彌謹二公嘉其
篤實藥為啟廸故先生之學問視他人為有得也正大
末京兆浩穰廹徙洛陽居歲餘京城不守先生乃徇衆
出降渠帥盡驅以北過太行先生紿以採拾遂脱身南
走至平陽隠居教授者且數年癸卯春太傅耶律公行
省陜右道過先生以儒者見與語悦之遂拉西還仍授
館請教諸子以故復得名於鄉邑先生資禀純直寡言
笑諸經靡所不讀尤潛心於書雖家事叢脞未嘗一日
去手教諸子嚴而有法盛寒大暑諸子夜誦必身莅之
率至三鼓平生居處服用閒者苦之而先生終身坦夷
略不介意嘗曰願吾子孫勤力經史悉心孝弟天之福
我也亦厚矣富貴貧賤蓋有命焉豈智力之可移哉其
安分寡欲落落如此不幸感風疾且病時召諸子具衣
冠戒以雍睦末曰吾家世為儒異端之學絶所不道汝
等誠有愛親之心大事其一從禮良久乃卒年七十有
六至元戊寅正月十有四日也娶朱氏先亡再娶尹氏
亦亡俱無子今處室者為逮氏生六子汝賢汝良汝舟
汝楫汝霖汝礪良舟皆先卒孫男十人女三人汝賢等
將以三月五日窆先生於長安縣七家里先塋之北泣
謂友人同某曰汝賢與子所謂世契者先君行事之實
子其悉知盍為汝賢狀之以匄銘於當世賢者非故為
張大以求知於人姑以識汝賢等追思之情耳某竊惟
先生與大人居同里閈學同硏席相愛之心老而彌篤
某之朴魯亦嘗蒙提耳之誨其何敢辭姑次第其修已
之大經惟高明擇焉至元十五年正月二十五日狀
雷經歴行狀
謹案雷氏繇經歴君而上六世祖諱彰自馮翊中雷村
壻於河中府河東縣陶邑鄉東張尹姚氏始為河東人
嘗謂子孫曰遠祖自豫章徙馮翊碩學長德聲烈書於
信史若曹其識之及病且終遺令曰生不及養親死不
獲祔先塋有遺憾於九泉矣葬我必西首無易吾意今
塋兆南向西首從治命也五世祖愿高祖信曾祖豫祖
時饒於財樂賑人之窮急不惑方術言嘗築後垣人以
歲君所直禍不可測不聽功半而摧言者譁然因踞胡
床於下躬視役作終堵乃罷後亦無他父諱思齊字希
賢䆳儒學篤於踐履化行於鄉訟者往往求質或未至
而返治家以樸素率下冬一紙帳夏坐大樹下課子弟
耕鉏讀書唯知有恩禮不較利多寡故族里内外舉欣
欣也歲饑麥將熟率童僕行田見竊刈者數輩輙趣還
避之人問其故曰彼皆良家子以饑甚不顧盗竊之名
以求生也未能食之忍辱之乎所為文兵後散失今存
者塔墓石刻數篇而已妣張氏生二子長震威次即經
歴府君諱震通字伯逹以金明昌四年癸丑歲二月十
七日丑時生生十六年而孤服闋娶同郡胡氏長女未
幾調南北兵使者發卒河中急甚其兄與君争往曰弟
幼為老母所憐且以次某當行君曰某愚不能生産作
業兄往則誰使養母某足能從事議久不决使者始未
信既則疑詗左右得其情乃謂諸君曰吾視少者居行
皆不可即奪長者此媪必無全理吾欲姑置之而請於
上汝曹將謂我私此家也奈何皆曰此家令聞有素公
若釋之誰忍為異言者使者委之而去竟獲免眀年其
兄震威卒時蝗旱餓殍滿野壯者死鋒鏑老弱困轉輸
堡壁晝閉墟無炊煙君外應繇役内奉老母保護鄉閭
皆頼以安己卯六月丁母夫人憂天兵南下與衆入峪
南西堡避兵或紿之曰府中吏民盡走關西不我顧矣
衆大懼相謂曰我等烏合於此不有統屬何以集事共
推君為都統得軍三百餘謹教條蓄財榖完吏農力諭
富室出粟佐軍募貧者給其衣食為遊兵伺非常居數
月一卒扣壁門曰我邑人某先降者來語若輩眀旦大
軍且至能以壺漿相迓保無虞也衆視不敵各分散逃
匿君與族里數十人伏地室中俄數百騎至詗知有伏
積薪其上呼曰不出且著火趣之甚急衆恐見誅議出
降未幾斷事官耶律公辟授經歴公即濮公猶子濮公
嘗子之者後奉使陜西驛過河中拜掃先塋經界田宅
置親戚守衛之至長安初壬辰之破許州也君俘獲王
生善遇之生有疾使二兵輦以行至懷病不可與俱留
於旅分囊金而去後絶不相聞者十年至是行省田公
節鎮陜西公置酒大會起捧觴言曰吾客有王生者善
琴律頗涉書史吾且友之生常言往在軍困死者數矣
為君所俘生死肉骨深恩久未報奈何君能釋請以數
人贖之因呼生出拜君驚喜曰與生久不相聞吾以為
託非其人不能全生也豈期復遇於此耶生感泣君亦
泣顧謂田公曰王生僕故人處公門勝在僕多矣奚以
人易為哉政可著儒籍中耳樂飲而罷王生後以琴進
朝列官數子亦宦逹云西還至臨晉始遇其姑表姊於
兵後適疽發於背試諸方不驗其一僕素名知醫云某
能療之投之藥輙效乃留其僕而去從耶律公北覲因
命公大較天下錢榖開府燕都公奏與君俱君辭公強
之不得欲奏之君曰今欲某行非以觀美求集事也苟
言不見從雖行何益公問其故對曰今典章未備豪族
悍將不蹈軌轍朘民膏血賂權倖以自安聞此舉爭竭
力而求若能自刻礪修㓗他日或可自眀不然雖使某
殞越軀命無益眀公之傾危也公矍然曰吾能為之遂
偕至京師諸侯藩將率僚吏輦圖籍金帛不可勝紀公
視事之日懸示紀綱諭以刑賞謁拜於邸第者皆辭不
見秋毫莫取内外肅然官給廪餼悉以還之出私帑以
給僚屬不足則立劵以稱貸於人掾吏畏之莫不自勵
未幾憲宗皇帝即位曏之居官奉使越職貪殘者皆坐
誅怨家以飛語誣公召詣行在所考覈罪無所得尋貰
出之公由是益親信君眀年壬子八月疾輙不食盥沐
衣冠問何時矣安坐而逝享年六十時卄六日也配胡
氏卒再娶高氏子三人長守義前太傅府知事次守禮
皆胡氏出次守信江西行省掾高出也女四人適賀欽
楊某劉某楊某孫男七人復介世忠恒益觀天澤女適
安謐中統二年某月日知事君護柩還葬於河中先塋
之西南君神觀修整辭氣樂易讀書不事章句尤篤於
倫理嘗遠回知事君時幼當戶而嬉君抱持之拜其母
於堂上母怒不食曰别久方還抱兒而後拜母乎跪謝
良久乃免嘗小忤於族兄銜之一日君自外歸拜於床
下其兄忽䄂出巨杖擊之後隂雨即臂痛終身無怨懟
意其兄早世一子甫一歲君取鞠養﨑嶇兵中逾於所
生人不知為姪也居處清肅妻子若見嚴君終身未嘗
同几案食嘗令知事君他適及暮歸大雪反命門外語
未畢聞君鼻息聲不去君久乃寤問曰汝尚在耶其嚴
如此公退常有胥史輩來習法令書數所親或謂之曰
君子孫秀敏者多獨不可以此教之乎君慨然曰吾所
以為此者負初心勉為之耳使兒輩力田學書足矣其
愛人利物之心猶饑渴之於飲食常自誓以聚親戚活
人為心兵興親知之相失者皆籍其姓名以自隨所至
推訪將死者活之逃者追之俘者贖之北還時薦饑大
疫斗米白金十八兩君與之共起居甘苦視藥餌皆免
於難既而以時昏聘為植産業其子孫迄今頼之嘗閱
其籍曰得者過半矣手澤今存焉君之父昆季七人兵
後皆散失求訪得六族其一無聞近知事君聞其後裔
為太原右族所俘亟命其子親往求得之與之緍錢贖
於太原民家君從軍多竒策論功未嘗出諸口賞賜悉與
士卒居官清儉勤敏始終如一常徒步視事公府值雨
或披蓑以歸數筦財用謹出納簿籍歴歴明甚故兩公
益愛厚之御下嚴而不苛寬而不弛隨材任使得其所
長故其生也敬之如神眀其没也喪之如父母今幾何
年矣建事者語及猶欷歔流涕愈久而不㤀也君嘗曰
吾自癸卯展轉兵間四十餘年䟦涉數萬里冐矢石歴
險阻饑凍無俘獲玉帛以傳於後但得骨肉近百口他
活者以千萬計所以保殘軀家累於兵荒之餘者皆祖
宗德澤深厚餘波之所及也子孫其毋忘之初知事君
從君西征徙家關中以先塋限大河之險恐後日子孫
不能反葬其處曰吾家故京兆人也乃别卜咸寧縣白
鹿鄉平里卒遂葬之某獲從君諸孫游皆才識卓越讀
書克家師表關輔其季則列官顯要矣知事君無恙時
入耳皆好音舉足為樂地歲時上夀秀眉丹頰偉然神
仙中人燕歌趙舞之娛鸞脯豹胎之養子孫王謝婣戚
崔盧雍雍肅肅四氣之和備集其家監司郡守踵門謁
賀而聞者莫不咨嗟歎賞謂近世鍾慶所未有也今仲
介求次君行實夷考始終乃知積善所自傳言非在其
身在其子孫信乎某輙不自揆謹撰次族系夀年居家
事上以備立言君子之採擇云大德二年七月望日狀
墓表
中書左右司郎中李公新阡表
延祐二年乙卯晉寧李用介吾友隂陽教授元君仁卿
再拜懇言用來安西二十有八年矣歲舍癸丑始克相
地咸寧縣洪固鄉鐡盧坳之原遷奉祖考雪谿府君而
下凡再世十八喪葬以四月庚申伏念先祖脱死兵凶
載名禄籍艱勤所就以覆露我後人者不概表見垂示
永久烏用有孫焉矧今宅兆為西遷始祖尤不可無徵
於後私門重事孰加此者誠願託筆執事執事儻憐而
許之用之責其塞矣乎則又拜予廹於禮之恭辭之確
不得以不文謝乃受所持家記一篇按而述之公諱庭
秀字君實世為太原文水人系出唐司徒忠烈公憕雖
昭穆失譜遠有承傳曾大父言大父順父寬皆葬其縣
神交鄉韓村至公始數名晉寧母張氏生二子公其伯
也六歲而孤警敏異常兒母氏課讀書日熟數千言八
歲中金經童選眀年母卒公痛二親棄之之早也思以
立身揚名為報乃棄家依道宫專力舉業貞祐兵作河
東諸郡鞠為榛莽公亦轉徙南北以紓旦夕之命及再
家平陽年踰冠矣益從事文史以堅夙志帥府聞其才
辟主軍書從征累歲主帥由公言活俘獲無萬數以勞
擢陞經歴尋兼詳議左司勤審眀練一府倚重中書胡
氏繇侍從行相府河東素熟公能即版授參議左右司
郎中佩金符歲辛卯也時官制未立皆從宜一切壬辰
以公見行闕奏改行中書省左右司郎中佩金符仍初
悉心佐治機務之重同列有不得與者獨委公區畫始
終凡三見寵訓丁酉兼權本路徵收課税副官戊戌陞
郎中提控左右司時公方四十已興懷止足後二年宣
差提領諸路課税所以公廉悉著特授監㩁平陽路徵
收課税官即謝歸屏處閭里日與高人勝士為道腴義
悦之交賦詩酌酒更號吟醉散人見者莫測其際鄉先
生李眀之張子顯為著畫贊歲乙卯九月廿有九日疾
終正寢夀五十有七配尉氏樊氏赫舍哩氏子男七人
思聰思敬揚州錄事判官思忠思温思眀思義用之考
也思問女六人長適雜造局宣差郝某次適副使喬某
次適高某次適汪君澤次早卒次適張秀孫男十二女
五曾孫男女十五公通敏修潔慈良信厚鍾秀五行耽
嗜載籍不輟寒暑使其當大寧之世優柔厭飫極欲所
為雖與古君子方駕並馳不多讓也遭罹變故奪生萬
死而能返吾初服推心力之餘以顯其親急流勇退遺安
後人斯亦可謂加於人一等矣始公自為傳有曰無所
屈於人足以為貴無所求於人足以為富又曰成人者
自成也毁人者自毁也嗚呼此非苟於為言亦可以見
公之胷懷本趣矣傳曰德遠而後興宜乎有耀自他孝
孫起家首營松楸以厚本基天其或者殆將復其始也
邪予故論次之如此俾揭諸墓左以為永永奉嘗者之
鑒云
從仕郎李君墓表
君諱德玉字仲德姓李氏其先鄜州人祖諱某妣趙氏
徙居晉寧父澤潤夫妣王氏再世潛光至君始家奉元
築别墅于城南草場坡南宫村面勢軒豁廼即其地規
卜新塋遷奉祖考妣考妣四喪合葬如禮弟思温婦劉
趙以序陪列門垣翼翼柏檜森森過者聳瞻君生資強
眀遇事破竹儀度瓌偉人謂冠玉初為泰州豐利鹽場
管勾陞從仕郎解鹽司判官以故官轉懷安州鹽司判
官三任皆有聲稱年三十六遂收蹟宦途從事丘園之
樂日與耆年宿德談笑相遇間從方外之士遊人有緩
急輙圖拯之親戚貧乏月給薪米費獲免流離者數家
草場坡通途歲久岐而為三高下洒削阪側不可行覆
車前後相望人甚苦之君捐金募民相治南北為步六
百餘迄成坦途又嘗募民塞城關孔道為霖潦積壊者
凡三所率數十工役十餘日積歲十有三作車馬往來
為利不貲嗚呼使君得究所用推濟人利物之心豈止
如是而已哉延祐二年十月十二日以疾卒于正寢享
年六十五妻孫氏前卒再娶孫氏側室汲氏亦卒一女
年十三而夭卜以其年十月二十八日葬南宫新塋孫
氏汲氏祔焉惟君剛毅正直善者好之惡者不畏交游
推誠相與力扶其危面折其非人頗嚴憚之練逹世務
議論多可採其才有用而其志不屑屑于貴勢盛年勇
退兹其為難能者非耶歛藏智略以入家政祭祀豐潔
賓宴華盛一門之内訢訢肅肅恩威兼盡每歲生朝感
念劬勞即墓所修祀事未嘗置酒為樂給鰥寡孤獨錢
五百緍疾病約諸子錢家能還者止受其母貧則輙為
燬券其輕財重義類如此僕與君有姻族之好居又連
墻嘗推屋地丈餘以相夀蓋棺之託其忍辭諸乃為叙
次如右云
彭氏新塋石表
泰定二年秋八月建士彭炳元亮不遠六千里再來訪
予素冠素衣形悴色慘予驚問其故元亮拜且泣曰往
歲炳受命先君求學關輔先生不鄙其愚收而教之及
歸覲省時先君棄養已三年矣遺言示炳計蓋離膝下
纔兩月耳惡逆如此天地所不容然不敢即死猶忍毒
須臾者兵亂以來四世之喪未葬炳實受其責僶俛謀
地崇安縣南十里龍岡之南菴用至治三年秋九月丙
午舉曾大父武夷翁妣江氏大父好古先生妣徐氏世
父柳溪先生父里仁府君從兄弟柳溪之伯子季子八
喪六封左昭右穆如中州法族葬之蓋先君治命也頼
祖考之靈僅畢營奉則又惟念獲罪於前既不可贖我
祖考積仁累義澤覆子孫者使泯泯無聞於後豈不重
有罪邪是用歴時涉月冐昧來此幸先生哀憐賜以石
表之辭俾展省斯塋者永以為勸即出家世履行之狀
授之予以元亮修潔善學孝思無窮固知先德垂統之
令可標示久遠託諸老誖得非誤乎然不敢終辭也為
掇其語而序之按彭氏五代時自光州徙居建寧之崇
安家牒燬于兵莫詳所始武夷翁諱康叟生好古先生
好古諱九萬字子遠文學氣節偉望一時有子五人長
柳溪先生諱桂子字逹觀聰敏絶人幼時從其父在太
學讀書強記一過輙不忘文行名庠序忠信稱鄉黨次
里仁府君諱似孫字子如炳之考也天性孝友事其兄
柳溪如事好古推仁擴義無間險夷宋亡之變人爭逃
死山谷間鄰母屢墜險里仁屢負出之母曰子無以我
故受禍終不忍棄去歲大疫至親猶不相過閭巷有盡
室呻吟者里仁日至其家視粥藥所宜人得免死疾亦
不相及蓋惻隐之發根乎純心其遇事而見者類皆衆
人所不肯為嗚呼異哉享年六十有四以延祐七年十
二月二十二日卒初娶吳氏有子善善甫三歲俱失兵
間再娶嚴氏生三男長即炳也次祥讀書力家次夭女
三人嚴氏勤眀莊整里仁再家内職居多嘗戒其子曰
而家世為士號稱盛族淪謝之餘獨汝兄弟與兄公之
孫三人者在而不種學樹德以振起而家吾何汝望哉
斯亦可謂能母矣且彭氏有家崇安歴數百年先世往
往以賢德著鄉評讀書力學踐修人倫日用之實而蓄
休儲美以敷遺後人者至矣遭罹兵變里仁脱身百死
克還舊貫收亡合散使彭氏之祀再傳教子義方使彭
氏之學不墜非所謂原之深者其流長耶元亮佩嚴範
于前服慈訓于後松楸事大既已成先志矣立身行道
以顯其親不在此其將焉在予故論次之使表其墓如
此好古最少子名立孫往後族祖氏里仁同母弟也三
子名昌四子名安皆自變亂中淪跡異教里仁異母弟
也柳溪二子曰熺曰同今惟熺之子堅與元亮兄弟同
居云三年二月清眀日述
贈奉議大夫奉元路總管府治中李君墓表
泰定二年三原縣龍橋鎮李善繼以奉議大夫知延安
路鄜州事當進封其父子懋子懋之言曰子孫生世凡
皆先澤所遺今以不肖之身竊榮寵典而吾親弗與其
如報德何朝廷許其孝誠乃贈祖定奉議大夫奉元路
總管府治中驍騎尉追封三原縣子祖母左氏三原縣
君命下之日老幼感懼隕拜禮告既卒事子懋之兄子
敬相與謀曰先人奪生於死劬躬燾後兹德罔極吾聞
先美弗彰是謂不孝禮分或踰是謂不遜兹者蒙被國
家不貲之恩褒賁泉壤矣修身齊家所以覆露我後人
者不紀之石將何以示來裔乃具行世始末謁辭於予
予與子敬兄弟游且久雖未嘗瞻望儀範然即其子之
樂善不倦而其善所自出益可知已既不得以老誖辭
勉為次第之君諱定字叔静其先隴西成紀人從徙奉
元雲陽縣海青村遂為其縣人族聚有家者至四十餘
曾祖諱建祖諱欽考諱吉謹敏好學有文稱金季鄉貢
進士妣程氏君生貞祐庚午三月十有三日舉止端重
不類常兒七歲遭時板蕩艱難顛沛中已能知避就不
貽長者憂逮與衆歸義年甫冠矣隸大帥色卜岱戲下
從東征者又數歲關輔初集君亦得還羣從聲沉影滅
獨兩叔在君於瓦礫榛莽中求得故産經營盡瘁唯力
是視既又感奮出門為頫拾仰取之計東涉淮濟西歴
絶徼諸城周旋四遠者餘二十年貨儲饒裕舊觀浸還
則喟然嘆曰吾昧先人清白之傳自棄於逐末恐無以
濟禍亂使李氏不聞於世耳乃定居三原龍橋鎮謂藥
物功在濟人為術亦不苟命諸子以藥為業必擇所出
精良者售人鄉黨困疾一不取直烏蘭濟逹之嗣先帥
也版君管民總把時兵猶未戢生意方漸君撫以恩信
賦役之煩輙出私帑為代輸之民于今猶頌德潜心時
用應務有餘國言之習騎射之能皆過絶人至隂陽占
卜之學亦深造自得嚴毅敦實濟以詳眀家事鉅細有
倫有要教育子孫首格驕惰耆舊交際閭里往來過中
過厚無一毫校計彼我之私故人皆不疾其有而樂其
德我將詩所謂在彼無惡在此無斁君其庶幾焉元貞
改元八月十一日疾卒正寢享年八十有六配陳氏左
氏子男三人子眀卒延祐丙辰子敬宣授進義校尉烏
蘭濟逹投下管民匠官子懋賜官承事郎兄弟孝友勤
恭勇於為義由親及疎昏喪不能以時者身任其成振
寡逮鰥已責紓逋一遵前軌創三皇廟於鎮之西使人
知所歸仰闢學古書院以教成遠近來學者兩區規模
無愧大府蓋糜錢二十萬緍廪食不計也仁者之勇為
何如朝廷嘉之表其門曰義士女三人長適龍泉縣尹
田茂次適馮天祐次適萊文進孫男八人曰英曰秀宣
授烏蘭濟逹投下汴梁民匠總管曰善繼即奉議也曰
善述曰善淵曰善道曰善可曰善禮孫女十人俱婚良
士曾孫男三純承事郎及稊倉使企移住玄孫男二二
年五月二日葬三原縣清豐原雒村陳左兩夫人祔後
三十有五年乃樹石墓道而表以辭曰嗚呼志力弗強
必不能自拔於患難驕吝弗克必不能無毁於滿盈有
若治中君奮起於洪流昏墊之日而致謹乎宴安鴆毒
之秋豈惟模範於一家固可以師鏡鄉邦矣栽者培之
天不可信邪善始善終福總於前令子令孫光照於後
存殁無憾者惟君之獨也况善繼恪慎克孝有列膴仕
滋至之休可立而待敢敬表其墓而為之兆云至順改
元冬十月朔旦述
榘菴集卷五
