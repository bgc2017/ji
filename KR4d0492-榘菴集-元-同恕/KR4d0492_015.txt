榘菴集卷十五元同恕撰
七言絶句
贈劉仲深(并序)
仲深劉君讀書孝友兄弟競爽觀勵齋先生贈言可
以得其為人矣勉賦小詩二章續貂其後
蘭兄桂弟藹鄉鄰仲也誾誾玉更溫為孝為忠初不異
須君高築里中門
蜀山形勝馬蹄間眉宇峥嶸照雪寒若遇浣花溪上路
草堂何似試尋看
贈張瑞之行義
堯舜人人信可為圭璋自碎不渠知太平幸見時雍俗
起本張卿舉德詩
祖劵持来責負金倒囊何計歲年深有孫不識翁翁面
秖恐難明地下心
贈曲端父義行
見義勇為能萬一無心責報更何人皇天老眼分明在
有子人言進德新
驟雨
雲如潑墨湧山前急電奔雷去復還擬看傾江洗煩暑
夕陽影裏雨斑斑
獲麟圖
靈物天開瑞聖符手中有筆紹唐虞九原若對桓文說
淚更多於反袂圖
咏左傳鉏麑觸槐
好惡人心有至公情波一潰滅天衷君看此士何為者
義魄仁魂尚鬼雄
雲巖
白雲解作此山春時卷時舒也自珍雨翠晴嵐一千里
知君不負百年身
過潼關
馬蹄今日出潼關一髮終南是故山天意若為衰老計
明年應許得西還
題二鼠圖
只知山果盡羣猿鼠軰如何亦肆餐饕餮貪婪幾時足
貧家一飽欲謀難
夷齊首陽圖
畫裏依然見首陽至今薇蕨滿山香馬前不有磻溪老
西伯幾為後世王
赤壁圖
嘯歌容與月明舟從此江山不姓劉天下英雄果誰是
鄴雲無地可薶羞
題桓伊三弄圖
老竹柯亭截玉堅鳳凰聲徹九霄寒使君慷慨不凡處
且就清溪約略看
華隂驛夜别王君冕
處處離傷可奈何明朝不是舊山河長明燈裏三更話
别到商州淚更多
瞽者青秤
福極陰持賞罰權雜施善惡自何年九疇得叙彛倫日
未省低昂有此偏
善惡分明是兩岐福從何作禍何為浮雲萬變無窮裏
好為吾人語所之
雙虎圖
老木清溪萬石根兩雄文錦射朝暾爪牙如此那休得
瑣瑣狐狸不足吞
益齋
損已益人方是益損人益已損還多語君細翫皇羲畫
去盡私心養太和
麥隴眠雲圖
玉杵玄霜夢已闌褐衣不是雪衣斑南薰浪卷東臯綠
且得棲身畎畝間
趙醫省齋
今古高高厚厚間人生皆可到曾顔搯須解痛抓須癢
血肉原非木石頑
倉華竒人奮士林姓名飛入九重深黃金須買無瑕玉
仰止高齋扁榜心
河東韋先生省齋
兩脚前途阻且修直須一步一廻頭聖狂絶去同霄壤
分處還從一念不
明皇友愛圖
華萼樓前春日遲天恭天愛發舒時風流只有開元盛
小雅誰歌常棣詩
宋駙馬都尉李瑋竹石圖
老竹霜餘抱節竒新篁抽雨葉離離湖山佳致天留在
說與高人勝士知
明皇吹簫圖
玉榻薰風晝漏遲鳳簫一曲試拈吹神心等是無為樂
得似虞絃解慍時
秋巖
南山秋色兩嵯峨人勝能留境勝多朝暮雲霞是知已
飛来窗戶共婆娑
曾畫史
朗澈神襟萬斛冰筆端造化賦羣形幾時摹我廬山本
六子風流仰日星
題山水圖
畫筆森森有典型斯文老學入題評傳家故物能留在
子敬青氊浪得名
水色山光日日新一庵老我太平身百年此分誰真有
容易休看畫裏人
古木寒泉圖
老柏輪囷閱世竒冷泉一脉潄雲遲我来笑拂蒼苔石
琴以淵明歸去辭
題晴江疊嶂圖
雲屏烟練霽光飛翠影紅霞目一圍開卷令人發深省
埋頭塵土是耶非
山堂讀書圖
翠騰紫騖朝昏裏烟吐雲吞俯仰間一榻松風對賢聖
判知無意到塵寰
題李夀卿畫山水
幾家籬落枕江濆江水澄澄日欲曛人倚危欄娱晚景
眼随歸棹沒孤雲
一榻塵埃兩膝穿眼明快此覩江天鬼工有識應嗔道
漏泄詩家句外禪
題徽宗畫竹枝雙雀
樂意相關鳥語多春風奈此竹枝何紇干山遠終飛去
生處無人說與他
題錢舜舉畫杏花金翅
遺山老子關情處争醉西園十日紅酷是吴興有才思
不教春事惜怱怱
題趙子昂畫梅鶴
歲晚愔愔一室幽玉壺冰雪洗窮愁故應老鶴如人意
也為清香盡日留
煮茶
一甌春雪浪花深慣戲龍髯聽午吟欲火不攻今夕夢
十分助我歲寒心
淵明小像
精衛虚勞塞海平人間何事更關情東籬不着黃花友
濁酒逢誰可一傾
寶繪堂
山色蘢葱接海隅波光一碧浸東吴若教寶繪堂中有
不作烟江疊嶂圖
程女去後因成六絶
庭樹連朝鵲喜頻歸寧消息十分真團圞笑語能多少
留我春愁日日新
别去怱怱拜我前老懷無語轉淒然豈知南陌東阡日
翻作浮涇泛渭年
大女移居不遂初誰令汝亦去先廬歲時只有三娘在
里數猶為二十餘
貧裏尢傷父子情苦無尺寸佐勞生孰知得罪皆由我
連坐猶當有重輕
衰病相仍一世鰥苟留殘喘在人間公私無補毫分力
俯仰唯多有厚顔
汝母云亡已八年眼中風物尚依然蕭蕭隻影寒窗底
誰遣歸程奪我先
寄女嚴三首
鸛崖魚窟路間關旬月無由一往還寒食歸寧見鄰女
舉家廻首望西山(鸛崖魚窟庄内鄉往盧氏道中)
添丁學語巧於絃詩句無人為口傳竹馬幾時迎阿姊
五更教誦木蘭篇
眼前兒女最關情不見經年百感并聞道全家解禪理
擬從香火問無生
送張公輔提學
翩翩行李鴈頭雲泮水清風姓字新堂上應占烏鵲喜
綵衣下拜有餘春
曾孫硯郎百晬
雙瞳剪水照衰翁天許曾孫晬日逢世世傳家惟一硯
春雲要見墨花穠
敏政堂
枹鼓稀鳴百里間強能知畏弱知歡一堂後日人應說
未省從前有此安
藍田韓尹存樂堂
黃髮雙親白髮兒萬金一刻惜春時清風百里絃歌地
儘有歡謠勸夀巵
樂佑堂
千丈春暉寸草心恩光沐浴海波深烹龍炮鳳玉為酒
此日此生難重尋
求放心堂
華構深扃百貨儲主人終歲事馳驅壊墻破戶羣偷入
活計歸来似昔無
送王季恒豳州學正
鄉曲他時有令譽校官此日得文儒春風絳帳新平郡
童子人人仰範模
西溪亭
獨占州中八景三天施地設豈吾貪一杯試酌東川水
不似西溪味最甘
題孤秀軒
尚想仙翁手植初龍髯瑟瑟嘯霜腴凌雲有筆同千尺
我道長春秀不孤
六駝圖
兩駝齕草一駝鳴&KR1041;嵬三駝卧不驚沙水茫茫雲萬里
畫圖留在看昇平
題張總管歲寒堂
慈親婉婉千年秀孝德溫溫四氣春十萬城中纔有此
天教人識歲寒人
康節婦
從一而終矢靡它南山高節兩嵯峨千年彤史流芳在
黃鵠纔聞第二歌
劉氏母貞節
夀母康寧八十餘凛然高節慰鄉閭青袍更比斑衣好
眼底孤兒玉不如
題桂軒
宛宛龍姿雨露新小軒盡對四時春誰濡胷次無塵筆
盡作西湖處士鄰
陳憲副家藏女史箴圖
人欲横流不可當左圖右史費周防閨門若有深長慮
合自能言教此章
俯首榮名賊后朝區區補闕亦徒勞一箴似勸屠兒佛
歎息韋忠着眼高
虎溪圖
八表先期汗澷遊超超老鶴翅輪秋九屏一息須臾爾
枉著區區物色求
夹竹桃花
粉萼相含絳袂鮮西風嬌淺不勝妍武陵溪畔三生夢
清景蕭蕭亦可憐
宋伯明致愛亭
先生一卧白雲深魂魄猶應戀故林不為生兒得能孝
如何還足愛山心
題韓尚書家藏米元章帖
當年集古入毫芒誦頡而来孰短長妙處都從苦心得
若為口快說公狂
郭先生集義齋
心無愧怍氣方充要就斯時騐我躬千萬人前見曾子
始知天下有英雄
夀張詳議八十
斯德斯年福已竒兄先弟後古今誰椿津致位能台鼎
史策終慙夀域碑
烟江罷釣圖二首
勇退曾期筮仕初踐言端的似君無鏡機先識歸翁意
為寫烟江罷釣圖
落日澄江萬里秋翩然一葉下吾舟玄真自解知時節
不為多魚到絶鈎
東陵
東陵自是神仙宅壮觀斯樓在一湖我欲憑闌問消息
回翁還肯再来無
月明歸棹
衝烟去即比鄰共載月歸時老稚迎魚少水多生事了
一溪晴碧有誰争
烟江歸棹圖
空濛林屋瑣烟扉一棹春風興盡歸安得從渠買鄰住
朝来暮往共晴暉
竹塢鳴琴圖
膝上絲桐几上書道人本自愛吾廬青青種滿墻東竹
白鶴時来問起居
趙氏先訓
頃刻無忘祖父言袖中拈出見能傳趙家世有賢孫子
滚滚方来福若川
題郭節婦
信學閨門久失傳幾人無愧盖棺年兩髦忽聽朱絃奏
合作房中雅樂先
劉周卿夫婦孝節
玉色春容髣髴前誰令吾學失參騫手中一信同生死
重嘆先生有婦賢
鞏氏貞節
夏侯令女全仁義宇宙無窮有此人燕雀豈知鴻鵠志
固應甘作草頭塵
席氏遺訓
累牘翩翩筆不勞丁寧行已付兒曹泠然月白風清夜
誰有先生一着高
李氏遺訓
潄潤含芳幅紙間風流何幸接先賢區區辦作兒孫計
誰有籯金四海傳
寗縣尹並頭蓮
令君餘日寄搫挲手種芙蓉艷綠波不用甘棠說遺愛
江妃聯袂聽絃歌
讀姚錄事送行詩
閭閻不識催科擾犴獄無聲捶楚冤萬戸春風有今日
鄉賢端的是知言
偶書
兩脚侯門實畏登一人誤愛十人憎何如堅坐林間石
樵牧時時接話能
馬圖
古人學問無遺力名姓方為後世傳兩馬不緣留絶藝
久知一炬逐飛烟
地上為龍亦自竒德稱信是出羣姿食芳飲潔長年裏
主意殷勤知不知
矯矯雲間八尺龍誰留神駿筆花中控銜不入金鞭用
已覺長驅萬里風
内馬圖
天駟流光孕此竒玉花如印尾如絲已空十二閑中選
更看朝燕暮越時
張長史家藏古笏
十字依然拜貺初歲華苒苒易云徂細㫋廣厦平生地
尚記從容一語無
哭雷孝述
一死休為短世悲直從初度到期頥錦囊留得歌詩在
李氏於今尚有兒
棣華堂
不負堂堂萬卷書玉昆金友藹怡愉化行可配時雍俗
莫作尋常見畫圖
晚翠亭
横嶺側峰常日晚紛紅駭綠四時春銅匜一炷悠然處
剰覺乾坤不負人
韓氏瑞芝堂
貞潔堂前日月遲夀帷依舊掩春怡玄州暫赴麻姑約
来與兒孫種瑞芝
程總管瑞桃
仙果何年得此株老親歲歲夀驩虞翰林有筆能模寫
便是君家瑞應圖
蘭
猗猗綺石託芳根一種幽香别是春雲鎖霞扃藏不得
賞音随世有靈均
蠅拂
纚纚銀縷細梳風烏几蕭然伴此翁長恨青蠅驅不了
煩君一掃笑談中
遺安老人家庭海棠
寄傲軒中一樹芳風流十倍錦官粧紅雲滿吸玻瓈酒
不用花香有德香
天生尢物足移人况是遺安庭戸春酒面紅雲摇不定
德香薰染夜来新
五老堂
冠帔簮紳五老人無窮宇宙一堂春須臾起滅空蚊蚋
驚見鸞祥鶴瑞新
夀王惠廸
出語兒時便老成王家子弟不須驚如今政要佳眠食
九萬雲鵬第一程
甑山三載不窺園門下清修得鮑宣婦似少君真不惡
知人誰有此翁賢
舊家情好不磷緇風靡波随又一竒摘得梅花艷芳酒
歲寒心事有深期
夀母卷
侍宴歸来北斗城瑶池風路渺秋清笑從方朔先生問
人世蟠桃也種成
夀壻程仲允
賦予人生莫負天寸陰好為惜華年兩翁伊洛堂堂業
後世能無嗣續賢
長記當年生汝時先君元有歲寒期春風玉骨看如此
善繼不忘外祖詩
夀妻弟朱彦守
久辱門闌照映中隠然眉睫見尊公傳家百畝蕙田好
子子孫孫用不窮
筦庫區區暫屈君在官恰勝在家勤轅車有足能千里
直遇孫陽見不羣
風骨巖巖洗露清方瞳炯炯日争明絳人甲子何須問
五月元從嚮福生
送蕭九萬
後凋松柏歲寒知華衮誰能到聖師鳳翼鸞枝可深惜
矗雲千尺看他時
送趙信臣
兩年筆硯誤相從淺陋殊無指引功我與曾顔均覆載
莫教辜負百年中
送李周臣
生世榮名錫以人靈犀一點識吾真修途辦取追前轍
顔孟如何便絶塵
送陳嘉會
但使胸中貯古今朱絃無用覓知音盡歡菽水晨昏事
一寸光陰一寸金
送劉生
葱蘢草樹四翁山青佩横經杳靄間沂水春風一千古
擬從此地見追還
送盧景芳四首
桂笋蘭芽種自香更教言語妙君房如今人物權衡地
不負尊公萬卷藏
離筵相對更情深如子何憂不帶金過眼浮雲無定態
慇懃留在短檠心
衡嶽當年紀勝遊朱張名跡故應留憑君為向山靈問
曾有人賢似此不
桂笋蘭芽好弟昆聯飛侍下樂昏晨願公福夀如金石
散作家家父子春
送焦溉臣易良州同知二首
聖世幅員自古無海東直到海西隅恩波盡是涵濡地
良史經營正所須
能仕如君信不疑遠人今有樂生期單車九折卭郲路
記取王尊叱馭時
送焦天民
安飽吾身不暇謀早知嗜學有君如雀嵬九仞何難事
看取而今一簣初
送楊無妄三首
書社相從愛子賢四更風雪短檠邊苦心如此那休得
餘事猶當富五千
木根培養力須深羣聖相傳只一心馬健車良有今日
修途萬里看駸駸
渭城烟柳葉飛黃始信離歌解斷腸兩字祝君須強飯
鬢毛容易又新霜
送韓德卿
聲華靄靄集儒林信有青雲一諾金自是男兒少勤苦
百年行路不﨑&KR0706;
送紀伯剛
卷中三復送行詩忠孝為心福有基雲表長材一千尺
便從拱把識瑰竒
送程子逹昆季
松檟芊芊返故園子平心事欲何言鶺鴒原上孤生草
看到春風綠更繁
次勤齋韻(并序)
訪程悅古先生廽夜濟涇河大風雨岸危不可上遂
宿舟中戰慄之甚勤齋公有詩因次韻
昏黑催人到渡頭破船風雨壓驚流路危莫上南来岸
蔽置舟中委纜浮
憂来無語但垂頭何意殘年罪入流鼻息齁齁似雷轉
先生真與道沉浮
挽蕭勤齋先生
南山龍去忽雲拏榮潤誰生草木花陰鬼陽神君不見
風情雨緒亂如麻
詩餘
鵲橋仙(韋國器約賞梨花)
鸎鸎燕燕蜂蜂蝶蝶酒債幾時還徹韋郎又約醉梨花
對一樹玲瓏香雪盈盈脉脉飜飜折折小雨朝来乍
歇一年最是好光陰算只有清明三月
前調
香飛玉屑光凝粉蝶不比精神瑩徹春風一樹倚東欄
還稱道仙肌勝雪憑誰與說容吾揀折老去情緣未
歇觥船一棹百分空直喫到花梢有月
臨江仙(夀竇長卿)
我友西溪上老耽書未省華顛春工醞釀一家天花欄
紅日染柳岸綠風牽有子有孫蘭映玉可人不墜青
氊吟詩酌酒過年年幅巾藜杖子好箇隠神仙
附錄
元故奉議大夫太子左贊善榘菴先生同公行
狀
先生諱恕字寬甫姓同氏系出晉大夫伯子同氏之後
遠祖居太原文水世業儒五世祖仕關中遂家奉元高
祖清貌魁偉性忠孝宋季以年逾八十賜爵進義校尉
曾祖安善讀書不仕祖昇孝行冠鄉里宗族二百餘口
異世同居庭無間言顔其堂曰孝友賢士大夫讚詠成
軸以先生貴贈中順大夫禮部侍郎上騎都尉追封京
兆郡伯考繼先博極經史潛心理學詩文有法金末避
兵關東李翰林庭訓竒其年少不凡妻之以女中綂間
平章廉公希憲參知政事左山商公挺宣撫陜右辟京
兆路交鈔庫使號玉山老人有玉山集贈亞中大夫集
賢直學士輕車都尉追封京兆郡侯妣張氏温柔淑惠
閨門雍肅追封京兆郡夫人先生風度凝遠總角如成
人從頥齋先生張彦明學日記數千言終不遺忘同舍
生秀拔者十餘輩先生最幼攻書義學校提舉五峯張
器玉珠江李彦通二先生以與人不求備檢身若不及
為題試諸生考及先生卷五峯先生批云義理詳明文
辭瀏亮宜為此會之魁時年十三咸稱遠器而同學者
亦以為弗如也自是德進業修聲譽日著年未三十辟
禮部吏不就至元三十一年咸寧王野仙公平章陜西
行省事以編纂世祖實錄辟為掾事畢辭退隠居教授
不求人知行省行臺交薦其賢不啻百草至大四年仁
皇御極大徵天下耆德以儒林郎國子司業聘使三至
不起延祐改元奉旨領教魯齋書院規矩載新學校增
重時詔天下設經明行脩科以取士偕勤齋先生蕭貞
敏公㪺考試秋闈三年秋又為考試官前後取士人服
其公六年英宗在儲貳重簡師傅徵為太子左贊善官
奉議大夫既見春宫慰問賜酒已乃上書云云又與賓
客伯都劉賡等共陳禆贊五事仁皇賓天以疾辭歸致
和元年六月除集賢侍讀學士使者奉中書平章趙公
世延書集賢直學士貢奎啟為申朝廷意重望其起以
年高致仕先生温粹安靜小心畏慎非禮不動於世味
澹無所好非其道一介弗取義所當與雖在窘迫無絲
髮吝性整潔雖衣布素未嘗染纖垢大暑亦不去冠帶
讀書端坐敬對或理有未得終夜以思事有未知旁稽
所自必融通而後已軌轍程朱履真踐實不為浮靡習
事親定省温清服用旨甘分所得為者竭力盡誠得其
歡心母夫人張早卒事異母婁如所生及卒哀戚葬具
與先夫人等年二十七遭父喪一遵禮制而毁過焉目
因成疾祀事齋戒精潔致愛致慤儼如神在嘗曰養生
有不備事猶可復奉先一有不誠是無神也罪可逃哉
或疾故不能親與異曰必申敬載拜以告世父三教都
提舉順安先生紹先疾革會宗族遺屬舊塋在青家社
距城不五六里慮後有城郭溝池之患勢必當遷葬次
須以昭穆及考玉山先生卒迺以遷塋事謀之諸父兄
率陳利害或出怒言以沮之從者蓋一二竟以哀懇感而
見允改卜今咸寧縣洪固鄉三趙村之北如順安先生
命葬焉族之人不畀市塋之直者先生代償之至是沮
者見其土深禮具悔諭族衆曰今而後知小五真孝子
汝輩當效之小五先生之行第也異母婁生二女姊適
伊川程先生六世孫彦謙先生敬之如母與之語未嘗
敢坐蚤卒後數年彦謙亦卒惟遺一甥恭先生憐其孤
而賢其才以女妻之妹適同議京畿宣撫事松谿老人
楊琬子臨潼縣主簿順正寡而無子且失明有宅一區
俾歸主簿之猶子迎養於家殆二十年而卒備禮合葬
祀其主至於今族孫菑卒穿壙塋中得古石槨雕琢工
緻其子行遷其骸取其椁以葬其父先生聞之愕曰昔
之葬者亦猶汝葬其親以圖安於永久也今而奪之心
其忍乎亟命還其骸斂以衾褥窆椁元所仍割牲為文
以祭之御子弟僮僕曲盡恩義有過則導以善言終無
怒詈而子弟僮僕各盡其分畏而愛之先生取與由義
里人有借騾而死者償其直不受曰在家亦死此物數
也在京師館衞率府見役卒鄭行易者容止異常召與
語果嘗讀書業醫貧老無子孫服役於此先生憫而白
於府俾免其役而隸醫籍焉先生家無儋石之儲叢書
幾萬卷手不停披怡然自適詩文不苟於作詩喜陸放
翁而文慕周益公扁所居為榘菴又號其軒曰日鑑期
以自警日以篤信好學守死善道為事嘗誦古人與其
有求於人何若無欲於己與其使人可賤不若以賤自
安之言曰此先得我心之所同然者書警座右且示子
孫其子毅學富有幹才克承其志素以先生前日之養
玉山老人者養先生率諸孫白首侍側隨所意欲具以
盡歡一堂之中愉愉熙熙不知夫貧窶之在身珪組之
可貴也接人則誠敬交盡雍容謙抑無所勉強見之者
如坐春風飲醇酒憮然心悦而誠服貞敏公居南山下
德業為四方所仰與先生友善尤篤入城府必主先生
家士論所歸以蕭同並稱自赴詔而還優游家居者十
有三年不妄出入四方達官士夫素聞先生之名過關
中者必請見一覩容儀而接道德之論皆自以為足願
也先生教人隨其才之高下誘掖激勵俾各盡其所欲
學有所未通則曲為開導使皆有以得其趨向之正有
疑問答之必盡其詳嗜學而貧者辭其束脩之禮始終
游先生之門者竟以千數服教感德往往有如父子者
其成德達才推於時用於世者亦往往有焉鄉里稱先
生而不姓皆知其為榘菴一若昔人之稱安定先生者
至順二年二月二十一日以疾終于羣賢坊第寢壽七
十有八有文集若干卷藏于家將終遺命子孫曰死生
亦常事喪具當稱有無不可徒事觀美汝等各務修省
以繼世業無為祖宗辱卒之日識者無不弔弔者無不
慟不識者無不驚怛而傷悼也娶朱氏京兆路同知搏
霄之孫講議官炳之女慈惠恭順言動有法躬勤織績
佐先生禮事二親於窮約中克執婦道内外姻親皆法
其賢延祐六年七月二十三日卒追封京兆郡夫人或
勸先生再娶乃曰我今年老所娶苟賢猶非其宜否則
為禍我家今兒子兒婦幸能事我安用娶為子男三長
即毅次慤先卒次馨女三長適儒士王司貞次即程恭
次講議孫朱矩皆先卒孫男六再思以先生廕受將仕
郎宜川縣主簿辟行御史臺令史次慎思九思若思近
思繹思女二曾孫男三寧孫硯郎盧郎卜以是年三月
九日葬三趙村新塋之穆會葬者遠邇數百人服弟子
服者半之皆哀哭執紼送至墓所孤子毅將謁文誌其
墓門人賈仁謹次第先生操履之槩以備采擇焉至順
二年三月望日門生賈仁謹狀
元故太子左贊善贈翰林直學士亞中大夫同
文貞公神道碑銘(并序)集賢直學士朝請大
夫兼國子祭酒富珠哩翀撰
仁皇踐阼關陜大儒同先生即其家拜國子司業秩儒
林郎使三召不起陜西行御史臺侍御史趙世延請置
魯齋書院于秦中書奏先生領教事制可學益增重延
祐六年以奉議大夫太子左贊善召入見東宫賜酒慰
問退獻書陳古誼盡開悟涵養之道明年春英宗繼綂
以疾歸致和元年夏六月拜集賢侍讀學士使召以年
且疾辭至順二年春二月廿有一日終正寢享年七十
有八三月九日葬咸寧縣洪固鄉三趙村之原兆序之
穆夏四月其子毅以家載謁翀秦川傳邸徵銘神道之
碑泣曰子知先君是以託昔翀客秦以諸生見先生禮
欵猶等夷今廿五六年矣其敢以菲陋辭先生諱恕字
寬甫姓氏出晉支屬始家太原文水縣始祖仕遷關中
高祖清重大耋賜爵進義校尉曾祖安善祖父昇晦不
仕昇以先生貴贈中順大夫禮部侍郎上騎都尉追封
京兆郡伯考繼先贈亞中大夫集賢直學士輕車都尉
追封京兆郡侯同氏世儒素篤忠孝侍郎時家族二百
口居無間言名其堂孝友集賢博學能文故相廉恒陽
王宣撫陜右辟掌庫鑰號玉山老人有文集妣夫人張
氏生先生安靜端凝總角如成人從鄉先生學穎出儕
伍日記千言不忘會試于學書義魁衆時年十有三知
者以遠器期之至元間始分六部丞相東平忠憲王命
選名士置吏屬秦以先生貢禮曹辭不行三十有一年
國史修世祖帝紀采事四方陜西行省平章政事咸寧
王屈先生為省史典編錄事已即退居教授名益聞延
祐開科再主鄉試人服其公先生温粹畏慎動循禮度
雖大暑不去冠帶衣素未嘗垢其學由程朱遡孔孟務
貫浹事理以利於行事親竭力致養喪集賢毁致目疾
時祀齋肅詳至嘗曰養生有不備事猶可復追遠有不
誠是誣神也可逭罪乎始舊塋逼城郭溝塗而紊昭穆
世父紹先智士也患之謀卜遷合禮而未果會疾革聚
族命之集賢卒先生始以世父遺言謀諸父兄往往泥
拘忌沮難之以理哀感允徙今塋族有不畀市地直者
為償之既葬皆悦曰土厚而禮備今而後知吾小五真
孝子也先生行五族衆目之母張夫人卒事異母婁如
所生婁氏女二長適伊川程氏六世孫彦謙次適主臨
潼簿楊順先生事程姊如母應對不敢坐夫婦卒教育
其孤恭長而賢以子妻之順無子妹婺而有宅一區先
生畀其族子養妹以終族有穿壙得古石椁者取之用
葬其親先生聞而駭曰昔葬者亦猶汝欲固汝親也奪
之忍虖亟令衾褥納故骸其椁窆仍舊割牲為文祭之
鄭行易者儒而醫貧且老為衞率府卒先生至京館其
府目其容止異之與之語知其然為白府長免卒役慈
祥多此類平生非義不取當與不吝里人借騾而死償
直不受曰物之數也何以償為家儲無儋石書幾萬卷
手閱心惟逌然自娛扁其居曰榘菴軒曰日鑑稽古有
言與其有求於人何若無欲於已與其使人可賤不若
以賤自安曰是先得我心之所同然書警座右與人交
雖外無適莫而中有繩尺故集賢學士貞敏蕭公居南
山入城府必主先生士論稱曰蕭同自京還居十有三
年縉紳望之若景星麟鳳然教人則各因其才造之未
達則曲為開導使得趣向之正貧有志則簡其贄謝先
後來學殆千數鄉里稱先生而不姓將終詔子若孫曰
死生常事喪稱有無勿事觀美務脩省繼世業無忝祖
宗終之日識者無不弔弔者無不慟門人遠近畢集祖
送哀慕如喪其親雖行路莫不嗟悼夫人朱氏同知京
兆路事搏霄之孫講議官炳之女克執婦道中外師賢
前卒追封京兆郡夫人先生遂不娶子男三人毅慤馨
女三人壻王司貞程恭朱矩男孫六人再思蔭將仕郎
主宜川簿辟史行臺慎思九思若思近思繹思女孫二
人會孫男三人寧孫硯郎盧郎毅有學行善承其家孝
慈篤志不忍斯須違親左右華髮婉容帥衆子婦侍杖
屨問所欲盡親之歡先生康寧壽考德望日隆毅有相
焉翀惟世皇淵潛魯齋許文正公被教來秦士風翕然
趨於正先生之徒相繼而出形於文藹然仁義之言見
於事卓然仁義之行也嗚呼可尚已其集若干卷藏於
家有味仁義者將有采焉於是秦省列先生之行以聞
制賜翰林直學士亞中大夫輕車都尉追封京兆郡侯
諡文貞銘曰瞻彼太華終南蒼蒼涇渭東注洪河洋洋
高厚攸遠風化所自孰智與仁川流嶽峙昔許文正來
斆于秦大雅繼出斯阜儒珍惟同氏宗世衍文學挺生
榘菴先我後覺始以深造終也自得守道之關游理之
域孜孜其善翼翼其恭循循其度穆穆其容有蓄必施
由已及物朋來林林戶屨填溢進退出處惟義之從枕
肱飲水其樂融融屢空益堅雖老益篤志不踰榘榘菴
是目造次顛沛誠以行之衆莫不信予用明之今其逝
矣休聲赫然河華同永著銘新阡
魯齋書院禮請司業同公先生主領師席疏
維昔京兆迺世皇啟湯沐之邦爰聘覃懷命魯齋闡關
洛之學時熙元化治洽周南然燧改而情遷在人存則
政舉今也闢一畝而建黌宇立尸祝以興四科以收人
才高山仰止盍重臯比之席尚虚模範之師伏維司業
同公先生學蓄淵源胷蟠今古窮經佚老咸稱孔穎達
之多才辭禄居高退安楊巨源之晚節聲聞于外道積
厥躬茲欲脩鹿洞之遺規敬用屈安定之雅望下為郡
國衍菁莪之澤上為邦家育豐芑之材諒求氣而應聲
冀傳道而解惑作新文命式副崇臺勉勵之勤驩動士
林願見正道講明之盛幸母多讓佇竢惠來謹疏
同文貞公諡議太常博士王瓚撰
議曰明王在位不惟廟堂股肱之臣作新治道於其上
而尤賴夫巖穴嘉遯之士扶持世教於其下之二者並
行不倍然後可以化成天下也故太子左贊善同公以
高明竒特之資濟之以聖賢體用之學潛心講貫篤守
力行其道義足以善俗其文章足以華國雲輕軒冕芥
視功名逾五十年道積厥躬聲聞于上安車屢至辭疾
不行延祐六年英宗膺撫監寄博徵天下儒碩以處春
坊起公為贊善乃一至京師入見極開悟之道大槩以
為太子之職當朝夕君側問安視膳不宜遠處别宫以
曠定省上嘉納之識者以為得輔導體英皇嗣位力請
還山教授于家而道益增重清風高節邈不可及嗚呼
其所以扶持世教豈小補哉䘏典所加公為不忝謹按
諡法道德博文曰文名實不爽曰貞諡以文貞公論惟
允謹議
榘菴集卷十五
