榘菴集卷二元同恕撰
序
送雷季正序
至元辛巳之秋季正以父兄之命赴雲中理家事且行
謂余曰吾與子居同里學同席講肄諷誦自幼至長未
始一日不同業今兹有數千里之别子其謂我何僕於
是俛而思仰而嘆作而言曰吾兄之行某固不容默然
自痛苦以來不親筆硯久矣思荒語澀將何以為獻抑
嘗聞之士之生世不越乎出處兩者而已出則有君長
之事處則有父兄之事惟其所在則致死焉固非袖手
癡坐張頥待哺便已之安為得計也吾兄家事頗劇令
尊丈行年七十介兄晨夕矻矻措畫經理具有條貫吾
子今日學術聞望卓然為一世之傑者不無所自門戶
風霜之任蓋有所不得辭也體父兄付畀之心念所在
致死之義則凢世俗所謂遊觀逸豫奪時日而妨事功
者自有所不暇矣某也冥頑悖謬子而不子天地所不
容尚忍為吾兄言此耶然不敢諱已之惡併以欺吾兄
也勉之勉之
送艾伯充序
大德辛丑之冬奉政艾公之子伯充甫者與予遊一再
月奉政公以天子之命總管峽州伯充當侍行且行徵
言為别予謂伯充生長名門得諸家庭觀感者有餘師
矣予之謬妄何禆萬一然感其意之勤而惜其别之遽
也廼誦所知以為獻昔人言公卿家子有賓客親黨之
助略識文書章句名稱籍籍因以致大位寒士何敢與
較重輕鳴呼是特以地望峻顯獵取虚聲之易為夸以
是存心疑非克負荷者若光昭世德之實其難殆相千
萬也韋布之家能讀父兄書不得罪於鄉黨州閭已足
為佳子弟稍秀而異一登仕版顯親揚名之譽斯歸之
矣公卿云者如是而道德如是而才術如是而勲勞有
目者能識有口者能誦也為之子者少不是似慙卿之
譏隨踵而至不幸而又出其下焉月旦不評矣蓋必有
其位有其設施而後人以為有子苟無其位禮法之榮
仁義之貴可以師鏡一世始為不失舊物者然則視寒
士為易耶為難耶請以伯充言之其以身許國不避禍
難殁有餘忠者非伯充之祖與提綱紀為良憲長課轉
輸為才運使今雖勞以民社而公望攸屬者非伯充之
父與不獨此也有若河南僉省嘉議公是為外王父有
若雲南廉訪承直公是為舅氏文學政事之懿太史有
作當登簡册無疑舉内外兩家堂構之任隆隆奕奕其
大如此伯充宜如何而為力也鈞斤之物夫人而能勝
之斡鼎盪舟烏獲猶致慎焉是可以易心期之耶雖然
伯充有淵敏莊厚之姿堅慤篤實之志又能潜心洙泗
博約之傳以潤其身以妙其用昌黎伯所謂翠竹碧梧
鸞鵠停峙真能守其業者世德之昭在伯充難者易矣
予今猶言之有初者慮或鮮終進銳者戒或退速無變
今日之所守無染後日之所誘篤其慶而永其休則人
將枚數之曰顔氏之清臣柳氏之諭蒙艾氏之伯充也
伯充豈無意乎勉矣晨昏神相其孝
送彭元亮序
至治改元夏建寕秀學彭炳元亮以束修之贄來見余
視其貌恭聽其言從心竊異之進而問曰子建寧人邑
居何在曰家故崇安考亭朱夫子鄉先賢也余益驚歎
魯無君子斯焉取斯誠哉是言及與之講誦神眀開爽
研深極微求聖賢立言之本以克夫日就月將之實閱
再寒暑勤勉如始至余方頼以相長而歸覲其親義不
可遏廼請於余願賜之言炳得朝夕如對顔色遂告曰
考亭夫子鄒孟氏復生也發洙泗之宗傳振關洛之墜
緒䟽瀹六經輔翼五典使堯舜周孔之道已晦而復明
堯舜周孔之學已絶而復續天下後世不迷所趨厥功
之大比於孟氏為有光焉今國家設科取士明經修行
一以考亭之說為凖四方學者家有其書人習其讀况
元亮生長鄉邦風聲氣習他人所不能得而元亮獨得
之顧不為尤幸與定省餘暇以子之強敏取所著述循
環程課若荀子所謂誦數以貫之思索以通之可以獨
善其身可以兼善天下不待他求而有餘師矣異時東
南之士倚為考亭之柱石者必吾元亮也夫
党仲安周急詩序
予讀張子西銘民吾同胞物吾與也凡天下疲癃殘疾
鰥寡孤獨皆吾兄弟之顛連而無告者嗚呼至哉斯言
乾父坤母均氣同體厚薄之分雖殊生生之理則一人
靈於物而可贊化育獨是心之異耳是心者何仁義之
心也有是仁義之心則凡均氣同體而不得其所者其
忍坐視而不為之䘏乎周禮大司徒以三物教民而䘏
為六行之一說者謂䘏振於憂貧戴禮稱積而能散為
開卷第一條吾夫子以周急戒冉有以粟與隣里鄉黨
告原思聖人一貫之仁視天地萬物皆吾度内其用心
為何如也三代而下俗不古若雖厚已者衆推恩者寡
然史策所載推財樂施未嘗不與其賢瘠人肥已亦未
嘗不著其覆敗也府城之東党君仲安天資信厚謹敏
有才幹先世恒産雖日完美增修之力能勤有繼真保
家之主也好仁樂義德自性成視親戚交舊猶吾一家
時其寡乏輙傾囷倒廪使不至飢餓或歲分或月給如
是者餘二十年厥今恃仲安為家者指數殆十人仲安
其賢矣哉噫使仲安若昔之素侯封君亦非難事伏臘
纔有餘爾惻隐之發真切如此其為難能也不既萬萬
乎耆老郭用之軰來謂予曰仲安素行人舉知之有善
弗彰是謂蔽賢以德報德亦聖人所許鄉黨士夫賢仲
安者欲播之詩歌以為世勸幸先生倡其端予惟君子
善善之速用之所言與予聞者合於是乎書至治壬戌
五月吉日同恕序
謝翁八十詩序
真定謝良輔公弼致書西臺御史王公克紹曰公吾鄉
人也知吾父者宜莫如公今年登八十公弼將展慶初
度欲求當世士大夫雅辭妙詠侈喜奉觴贊善同先生
素願馳謁儻御史公賜言於卷首公弼之幸孰與為大
御史乃謂予曰謝翁字成之淳静淵懿歛藏知略篤其
用於家既完既美慨然以宗族鄉黨之憂為已憂紓勞
振乏藥疾賻喪歲一不登散緡錢以助薪米之不給者
動以千計大夫之賢仕於其邦或不幸無以歸葬必推
濟之好賢逹善勤禮勸義故人無貴賤老幼皆歸仁於
翁享有壽祺聰明強健望隆鄉里人亦莫不歸榮於翁
公弼嘗從先世父承旨韓山公學讀書事親蔚有賢稱
仕為真定等處管民副提舉以翁故也能遠致孝懇如
是先生其無讓予惟箕疇序福曰壽曰富曰康寕曰攸
好德人受形天地厚薄之賦萬無一同然必集是數者
而後謂之備福得此而失彼亦未足以議為也理數之
間氣機之内林林總總能是者無幾先儒釋經則曰德
者總福之主夫德命於理福原於氣氣不足而理有餘
不害為美祥理不足而氣有餘美轉而惡矣何者壽而
不德為罔生為害世富而不德為怨府為禍階而康寕
之不德則亦沈湎嗜欲而長戚戚其何安之能有然則
好德者果維持是福而培植是生也合二厚於斯世兹
非至難極盛之事乎翁今既備此矣而又有令子令孫
左右先後以適起居婉愉洞属以承志意今兹之慶纔
下壽耳引而中上直分内事詩歌之作殆將與三百篇
相為少多也泰定改元二月初吉奉元同恕序
李承直八十壽詩序
天下有逹尊三曰爵曰齒曰德三者有其一足以取重
於一世三有焉人之所以瞻仰而歸依者又何如也然
嘗思之爵齒必資乎德而后可以成其尊德一之尊非
爵而爵非壽而壽初無慊於三有者故孟子謂之良貴
又謂之尊爵孔子則曰仁者壽曰大德者必得其壽蓋
齒爵係乎天德係乎人能者修已以全天不能者敗天
以縱已爵或興怨於不敢言壽或使人曰罔之生非天
與其尊而人自失之與於此有人焉壽躋三老之域德
居四哲之科爵雖晚榮而天發其慶方源源也舉一世
而尊親之非此之歸其將孰歸乎若我雲山先生李公
承直是已先生肅恭淵實和易安詳自幼至老凡言與
行無纖瑕微纇為子盡孝為弟盡敬兄年八十有六每
五日一候起居必再拜之驩然粲然恩之孚洽人謂司
馬温公與其兄伯康友愛之風復見今日蚤仕軍府為
幕長籌機畫變動中事宜上下敬信之既則嘆曰昔人
有言與其富貴屈於人寕貧賤肆志哉乃斂迹宦途求
遂其初時年猶未艾也課童奴耕織教子讀書從容交
舊間人莫得而親疎之自號雲山閒叟間作詩謌蕭散
冲澹皆性情之發不事乎文而文自可愛村居詩云團
芳高結竹軒開滿意嵐光入座來從識終南真面目等
閒花柳厭栽培又云隂晴雲氣何曾定今古山光依舊
青為愛雲山心已悟動多成敗静安寕胷懷本趣隐然
見於言外所謂有德者必有言也今年登八十耳聰目
明鬚髮尚烏步趨進止如六十許人嗚乎有齒有德如
先生者尚可一二見之耶立孝弟之極於前儲詩書之
慶於後四子三孫聯芳叠秀又以見先生之能教伯子
秉彛奉元醴泉縣尹仲子秉中内臺監察御史叔子秉
義掾隴北道肅政司季子秉新給事鞏昌帥府朝廷以
仲子能於其職貴及榮親封先生承直郎國子監丞然
則三者之尊萃於一身諸子之愛惟日不足天其彰先
生之德以是二者今日所至為之端耳詩不云乎如川
之方至以莫不增季夏六月望日始生令辰也御史兄
弟將奉觴上壽鼓舞莫大之喜思得賢士大夫善頌善
禱之辭以侑其孝俾某也叙以倡之某惟鄭商人乘韋
之儀以賤先貴故不敢辭泰定甲子五月丁未同恕序
壽吉太夫人八十詩序
魯由始封十九世至僖公諸侯之賢者莫此為盛魯人
尊之作為樂歌以諷詠其美孔子删詩列諸三頌昭示
來世最後閟宫之亂乃曰魯侯燕喜令妻壽母是則俯
仰之間雖貴為公侯而人子之所甚樂其他不能以髣
髴者非吾親之有年乎故孟子以父母俱存為三樂之
首也西臺監察御史吉君天弼母于夫人蚤服姆訓毓
德柔貞歸為贈嘉議大夫禮部尚書馮翊郡侯妻吉氏
名門族最蕃衍夫人仰事俯接無一不宜有子七人聯
輝疊燿以長子天英中奉大夫湖南廉訪淮東宣慰使
貴晉封馮翊郡太夫人次天益奉議大夫知延安綏德
州御史君其第五子也孫省大都寶坻縣尹夫人平日
恭順儉勤以相郡侯詩書忠孝以勉諸子雖一言一行
之微皆可著錄以範閨閫夫人所以自夀者盖如此御
史昆弟用世衮衮以令聞廣譽娛悅其耳愛日孜孜以
婉容愉色將順其心諸子所以夀其心者又如此夫人
之慶殆將與貞松勁栢相為終始世俗所謂上夀者不
可為數矣今年夏月上旬日之四御史昆弟以夫人年
開八袠將率族人展慶初度願得名公碩人形諸詠歌
以侑奉觴之喜而俾某也道其所以然者為之先云泰
定二年三月吉奉元同恕序
党奉議改封二親詩序
泰定三年冬奉議大夫陜西等處行中書省左右司都
事党侯若濟改封父母制曰党若濟父英從仕郎冀寕
路汾州判官可封奉議大夫晉寕路總管府治中驍騎
尉臨汾縣子母張氏宜人可封臨汾縣君璽書煌煌震
耀縉紳闔府皆榮賀焉於是侯請告大臣將躬致上恩
二親河東且願得士夫讃善之辭以侑奉觴懇序於僕
僕謂今兹慶幸在侯獨為非常之遇蓋古今所希有孟
子謂君子有三樂王天下不與存焉以父母俱存為樂
之首國家湛恩中外臣庶品秩預慶典者不為不多榮
及偏親幾何人哉侯之兩親年皆八十有七鶴髮鳩杖
安享一堂此今人所希有求諸載記老萊子行年七十
孝奉二親製為五色斑斕之衣娛悅目前侯今命服襜
如趨翼膝下此古人所希有嗚呼誰無父母誰無子孫
上下總福各如願欲乃獨於党氏見之豈培基植本深
資孝引固有人所不及知者耶侯其益勉忠孝開國之
封自今以始
送張克禮序
國家取人非一途由儒學既設經明行修科以極選舉
之公又令得察貢各道憲司試補掾屬蓋欲使習知政
體以權衡百司故凡得踐是途者謂之清流歲積月累
大以成大小以成小器無乏用而庶職交舉嗚呼休哉
三原龍橋鎮張氏子克禮早授學今右司魯公子翬之
門既又從予講讀惇謹秀慧嗜學不厭子弟之實著於
家庭者鄉黨無間言又能以餘力博求遠訪增益見聞
於是揚州憲司歲貢之籍次第名及戒行有日予告之
曰子之家世有善評在鄉之月旦季父元卿僉廣東廉
訪司事聲蹟卓卓流聞一時今雲南行省員外郎傅公
彦升又子之外舅也内外美如是濟以賦厚之資踐實
之學其得預是選也固宜雖然百年養不足一日毁有
餘昔賢之誨昭揭於前况今百里一步之始乎夙興夜
寐之無忝言出行發之樞機勉之敬之以無負國家儲
材待用之美意予雖老憊尚及見振鷺於西雝也夫
送吕元彬序
國家開設學校長育人材凡以建民極之中庸躋至治
之馨香也若縣若州若府庠序徧洽於四裔其求諸人
也由孝弟忠信以逹於成已成物有事其實無事其華
是雖三代之隆作新斯民何以加此故士之職於教者
必其純誠博雅道藝交舉然後為稱此吾吕文質元彬
所以命教於鞏昌也元彬且行匄言為别乃告之曰鞏
昌為雍之巨藩控州二十有四異時繇武衛所奮將相
之臣便宜開府民俗尚氣槩崇勇毅敦重質直不事浮
靡則固於今之所求者思過半矣元彬開之以明善誠
身為忠為孝之實學殆見浡然興起勇往不難吾是以
為元彬賀若元彬内則守約翁之冢孫外則鹿溪先生
之高弟家法師法所謂尚有典刑者而方沈酣詩書澡
瀹禮法勉勉循循有進無止吾是以為學者賀繼自今
鞏之竒才秀民以其賢者能者論而上之府無虛歲吾
又以賀元彬之果有進於成已成物矣嗚呼元彬其勉
之哉
送王君冕序
孔子嘗言忠信如某者有焉不如某之好學說者謂美
質易得至道難聞夫以聖人清明純粹之禀退然不以
自居好古敏求老至不厭其能出類拔萃獨盛於生民
以來者可但諉曰天分乎有是質而無是學猶為棄井
况質學之兩病又何議也蓋嘗以是求之朋遊中得吾
王弁君冕年甚少志甚健受業南陽魯君子翬之門傳
得其宗視其外則恭而有禮察其中則剛而能柔湛乎
淵如温乎玉如父母得之為孝子交遊得之為良朋此
其全於付畀者固已百千而無一二矣廼能沈潜乎六
經四子之文以究本原之所自以策進修之不逮孜孜
矻矻窮晝極夜發為辭章理精而事逹語老而意新如
是而不止安知其不至於極耶今將觀光京師京師人
文所基宏深博大之士肩摩武接樂於成美君冕歷登
其門而敬納焉必得聞所未聞見所未見以助日新九
仞之山不難為也行乎慎之歸其有以語我
送權御史序
祖宗深仁厚澤涵浸幾百年中和所致美祥靈瑞仰而
星虹雲露俯而草木鳥獸殆未暇數其絶異殊尤鍾為
人才以待我國家用者前蹤後跡衮衮相繼故凡中外
百司綱舉目張配虞朝之績熙邁周官之業廣非培植
之久舉錯之精能為盛如此乎若御史臺翰林院主法
之所守王言之所出兩塗雄峻華䆳東西府猶榮視之
雖尊卑秩叙之有差一獲踐焉其為真賢碩能不問可
知顧有出彼入此如吾權公伯庸者又可一二數耶公
昔以廉明惠利歷試民庸有聲循吏矣皇上更化之初
即以清風勁節置之六察俾糾䋲外臺剛正之譽精允
之評流聞乎西土者遠邇如一今年春復以雄深雅健
之文待制翰林使召之日士大夫知伯庸者莫不歆嗟
愛樂且謂公嚮於用矣嗚呼使吾君隨用隨得而無頗
牧之思非祥瑞之絶異殊尤者乎於是相與作為歌詩
以宜其行俾某也道所以然某非敢先也執負弩之役
也
送張宣撫序
元卿宣撫以忠信篤敬之行通明果斷之才當朝廷軫
念遐冺西南衛藩尤要且劇擇可寄威惠之任者無問
内外不次拔擢故元卿兩以虎符宣撫松潘容疊威茂
六州嘗試與語土地要害俗尚異同與夫利病之所自
設施之所宜究極詳盡使人聳聽嗚呼綰符職使者皆
若是民其無憂乎内艱去職專力問學儒生士大夫靡
不造謁雖以予之衰晚迷謬亦不鄙遺今兹于邁京師
過門道别且曰願有贈也予謂元卿孝弟行家忠順移
國古人為學大端固已神會心得方且參稽前言往行
以求充夫所受之良貴而不搖奪於人貴蓋千百不可
一二數予尚何言抑元卿日所從事者四代書也真公
衍義也陸公奏議也書以立其心衍義以開其學奏議
以發其用精之熟之循序而體之則自今日引而為公
為卿將不外是而有餘師矣元卿其盡心哉霜風凛然
強飯自愛
送張憲副序
公卿大夫能世其家以幸哉有子稱願於國人者非謂
其高車駟馬震耀相襲也立身行道之榮令聞廣譽之
貴有光於前無忝於後是之取爾故雖名位之不侔不
害為善繼否則三命踰父兄幾何其不為辱先之資乎
若我奉訓大夫河西隴北道廉訪副使張君子高真其
家之象賢也繇祖都運公以宿德雅望表儀縉紳若父
恭敏公若叔宣撫公資兼文武有勞於國有愛於民史筆
班班流芳無窮矣奉訓生有令姿周旋懿範以純明剛
正之才篤孝慈友悌之行經史以博其用禮法以嚴其
防試之縣治即頌遺愛為御史為僉憲霜清月白西南
兩臺倚以持平故今命下之日識與不識皆欣欣相告
臺府不可不用斯人而斯人不得不為臺府之用嗚呼
若是者稱其為張氏子矣王事有程戒途在邇某告之
曰恭敏公雄才大略為時名臣中外之職繁難之任它
人捄過不暇者皆投機中會不失毫分于以簡是其垂
裕後昆體正而法周矣世皇之知獨公輔之期世所同
惜天其或者將貽之奉訓耶奉訓其益邁仁勇以濟世
美以報國恩使未究於前者獲伸於後則夫所謂立身
行道之榮令聞廣譽之貴不在此其將焉在某也蓋有
所試矣
送智德融序
智昱德融參議得齋先生之孫成伯隠君子之仲子也
其兄德明受業勤翁之門文行卓越士譽籍籍不幸蚤
世德融嘗從予遊温恭謹敏得諸天者既厚詩承禮接
出諸戶庭者趨向又正故其學知用心於内日新之功
方勉勉也今年春行省檄正華學徵言為别予謂古昔
聖賢制為教法以成萬世之人宏綱纖目不一而足德
融固已習熟見聞舉而措之於吾身矣成已者所以成
物而明德者新民之本也豈外此而為術哉亦曰以吾
之德進進學者之德以吾之業修修學者之業耳孝弟
忠信以端其本詩書禮樂以逹其用莊敬以先之詳勉
以啓之循序而進積久而成士風之興將不患其不美
矣國家以經明行修設科取士真儒之用期底隆平小
大學校任其職者可易視哉記有之學然後知不足教
然後知困知不足然後能自反也知困然後能自強也
故曰教學相長也願為德融誦之
送李正德序
河東山西道肅政移書陜西漢中道所部有儒士李秉
中者名儲曹史甲乙籍可輟以遺我凡四請由近制避
道故不得已遣之秉中字正德諸遊從之良相與嘉賀
既又來言曰正德其行乎予曰行也古人學貴有用有
用非他入則用家出則用國二者而已未知出之用當
於入之用者觀焉正德端良和厚誠實敏爽尊老倚之
以為安長幼資之以為序而凡信於鄉黨朋友者不外
是以為道也禮經文緯蔚然秩然故日章之聲由近及
遠其出而獲乎上也豈獨吾謂之然若是則求之亟者
不為貪而應之緩者不為靳也雖然風紀之司至大也
曹史之選至要也以曹史較堂上尊卑固懸絶矣環數
千里軍府州縣貴而帥守賤而令長凡鞠躬屏氣伺候
聲色為進退者其勢均也蓋堂上總其綱曹史職其目
是非可否常先曹史而後堂上夫孰為要於此玉不以
至寶廢琢磨竹不以直幹廢羽栝子夏所謂學而仕仕
而學非兩事也感乎上者莫若誠信信乎下者莫若㓗
已不逢迎媚悦以取寵不隂險深刻以持文守之以中正
行之以敬畏舉吾所以悅乎親而信乎友者措之於此
使堂上有得士之稱數千里無失法之議今日之用雖
曰近小則夫所謂遠且大者又可以必其然於後日也
語未竟正德來造别遂書以為贈
送楊景淵序
楊友景淵予家交再世矣學富而才良行修而名立得
外祖龍溪公之傳有志於聖賢之所志者今將教授肅
州過予言别曰願有告也予謂國家盛治復古之日庠
序徧天下景淵文行兩至求以表率學者莫子為宜若
其教之本末先後二帝三王良法美意布在方册班班
可考大儒碩師崛起於鄒魯微絶之後推闡究索至精
至密幾無餘藴景淵平日講習切磋積之吾躬者皆是
物也夫何妄庸敢措一辭哉抑予聞人之言肅州距京
師六千餘里為遠且外俗尚勇武教化漸摩恐未可以
歲月言者是殆不然人唯勇也故能見善必為唯武也
故能見惡必去厥今王政一視同仁純任德教盡洗後
世空言無實之弊上還古先惇典庸禮之舊使人因吾
心之固有曰仁也義也禮也智也信也為已事之當然
曰父子親也君臣義也夫婦别也長幼序也朋友信也
由如是之俗服如是之化興起之易風行草偃矣任是
職者深體乎此不教以言而教以身不教以身而教以
心優而柔之饜而飫之匡直輔翼而振德之異時為孝
為忠為正直為節義升之朝廷列之庶位未必近地之
可班也景淵其勉之斯文修途兆於此矣景淵故字夢
臣繇先世諱改今字云
送楊教授序
易良州同知焦溉臣從予遊者舊矣每為予道其妻兄
楊君和卿之賢孝友慈良篤實詳慎且曰此紫陽翁族
孫也譜牒具在嘗從釣臺韓徵君學廼能以其餘力究
知隂陽五行之說過而問者咸服精妙今將教澧州路
欲得子一言以助觀省何如予學人事而不得其要天
道之遠敢與知哉雖然不有驗於人者乎人之生也得
隂陽五行之氣以成形得健順五常之理以成性氣也
者所以使人吉凶壽夭貴賤貧富萬變而不常非人力
之能為也理也者所以使人行乎吉凶壽夭貴賤貧富
一定而不易人之所當用力也用力於其所當為則為
順天僥倖於其所不可為則為逆天順天者存逆天者
亡不易之道也古稱善其事者莫如嚴君平與人子言
依於孝與人弟言依於順與人臣言依於忠君平其有
真見者與和卿儒裔之良學君平之學者也言之凡近
不予厭也
送孔提舉序
國家注意學校垂百年凡以人才出治之本莫此為急
近自京師遠雖荒裔若路若州若縣曰教授曰學正學
錄學諭大小相維彼此相資莫不設官分職俾修教事
以登濟濟多士之美既猶恐德意之未孚長育之未洽
也又逐行省所在闢儒學提舉司以程善誘規模宏遠
於斯為盛視前代蓋萬萬也提舉之職其重若此提舉
之選故在朝廷為甚難自有此司垂三十年陜西儒學
僅得三人始則集賢學士勤齋蕭公再則國子博士虚
舟王公今也聖師五十四代孫孔君弘道寔來弘道方
内而圓外博古而通今孜孜其職以身為教西州後學
與凡獲際風望者皆曰中庸門戶之衣冠當自不同於
庶姓耳且景星鳳凰人争睹之為快豈不以非常之瑞
得見為幸况吾人於聖師日誦其詩讀其書而論其世
乃獲睹脉絡之同儀形之肖其為快何但星鳳之瑞乎
歲未兩周弘道遽起歸與之歎去就久速在弘道固自
有凖而竊計其來上距虚舟蓋已十年得之如此其難
去之如此其易西州學者失宗之恨何時已耶此予所
以深惜其去而不敢遽聞命也弘道其強飯自愛東郊
之迓或可再乎
送殷良輔序
御史臺國家寓法之司百僚取法之地故凡職於此者
非名門世德之英髦必博古通今之良吏蓋其仁足以
有守而無權度之失中知足以有别而無好惡之徇情
勇足以有為而無理義之不顧有是三德翕受敷施上
可以撫五辰下可以凝庶績朝廷於是乎得人聲教於
是乎四逹矣繇憲府擇任難慎若此非惟一世之法有
所屹立而不傾而激厲羣品儲育衆才雖百世之用可
以左右而逢原也嗚呼休哉陜西行臺經歷殷公良輔
若祖若父帷幄舊臣顯有勞烈良輔讀書由禮嘗宿衛
仁廟以小心無過深簡睿知首拜監察御史迭居西南
兩臺出僉河南北道肅政司事入為裏院御史再僉燕
南道肅政及今長幕議六任幾二十年為執法所專有
他署不得而借焉蓋臺評不可無良輔而澄清之具在
良輔亦不得而自晦也有一其心萬變不渝奪生於死
禦存於亡其仁為何如功無過褒罪無濫貶是是非非
行所無事其知為何如國蠧則直斥而盡言衮闕則有
犯而無隐其為勇又何如具是逹德用纔十之一二持
此求退良輔能之乎愚知朝廷求人得人何惜名爵殆
閔關輔之民獲罪於天無所從禱不屬之良輔其將焉
屬選報之聞洗耳以待
榘菴集卷二
