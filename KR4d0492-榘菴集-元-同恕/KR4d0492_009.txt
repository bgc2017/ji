榘菴集卷九元同恕撰
誌銘
司竹監提領鄭君墓誌銘
君姓鄭氏諱思温字彦容世家京兆曾祖安仁妣李氏
祖珍妣吕氏生三子長曰鈞平陽路拘㩁解鹽副使君
之考也妣曹氏生而浮靖端謹不妄言笑祖父母鍾愛
之常曰能世吾家者必此兒也既就學日受業必精熟
然後已同硯席者戲笑於其側若不聞知或犯之亦不
與校鄉先生每舉以厲不率教者年甫及冠家事巨細
即能以身任不勞其父篤實勤敏綜理周密故祖父母
樂其有後而拘㩁君安享終身焉蓋君資受殊常生長
富驕而恭儉自將不踐舊迹而動皆中禮事繼母趙宗
族稱孝異母弟思恭不安序教君一接以友愛進之宦
學供應備至其卒也哭之如同生内而宗親外而婣戚
與凡鄉黨鄰里之交情文孚洽微我有咎行省察其有
鄉譽可任使也檄為京兆路解鹽倉使歷總庫副使者
再司行鹽使領者再皆以集辦稱至治二年七月十有
二日疾卒長安縣之居第享年六十有七初娶王氏同
州判官鑄之女生男一曰耀女一嫁張珍皆先歿再娶
任氏前二年卒生男二曰巽曰兊孫男二女一巽以其
年十月初六日庚午葬君咸寧縣白鹿鄉白鹿原宋庄
新塋王氏任氏祔以予與君嘗同遊頥齋張先生之門
泣拜請銘義不可辭迺為銘曰播搆兢兢祖武是䋲孝
友蒸蒸家道以寧鄉無疵議宗有賢稱展如彦容可曰
德成相彼鹿原山環水縈四尺之封尚固千齡
李登仕墓誌銘
君諱餘慶字某其先威寧人曾祖英金天成縣尹祖資
禄壬申歲偕劉忠順公歸義太祖皇帝詔為四川征行
千戸佩銀符遂來關中占籍奉元有子八人祖妣關氏
生二子長義襲職千戸次祥君之考也義死王事以祥
世其職沈勇好謀數戰有功賞換金符兄子世昌既成
長讓職家居優游終老年八十七以卒妣毛氏君生而
純秀練達時務安西王胙土於秦辟相府使臣至元十
七年詔王相李忠宣公赴思播分黃平鎮遠田以君從
行至則招攜懷遠君亦與有力勞勅將仕佐郎主安西
冨平縣簿十九年也再主郃陽縣簿歷錄事司判官轉
登仕佐郎興元路金州判官年四十八以大德四年六
月十五日卒君天性孝慈寬裕有容在官以勤慎篤實
為主本明悟先覺人亦莫之能欺故上官信任不疑而
民之被其惠利者久而後益知其不可復得也輕財重
義一諾之許千金不移嗚呼才用未周天遽奪之得不
為良士惜乎妻張氏柔賢宜家有稱婣族後君廿二年
當至治二年八月廿五日卒壽七十有二子男四長泰
將仕郎涇州判官次萃早世次革寳儀庫大使次昇秦
州豐積庫大使前母氏一月卒女一適曹季文孫男八
女五惟李氏先塋在咸寧縣宣平坊兆域廹隘不可復
祔將仕乃卜地於龍首鄉神谷子别業以至治二年十
一月廿八日徙其祖考妣為新塋始祖考登仕洎母張
氏之喪合葬焉前事介吾友安君士寧來乞銘乃為銘
曰李氏之先世以勞顯維登仕君簉跡吏選其心休休
其躬勉勉上信下懷官議無貶謂日千里驥足是展纔
佐一州遽誦知免龍首新阡葬從父竁咨爾後人遺休
之衍
封承直郎國子監丞李公墓誌銘
泰定三年秋八月十有四口承直郎國子監丞李公卒
年八十有二遠近聞者莫不驚惋嘆息謂老成云亡安
所矜式蓋善信之美積躬者厚儀形之瞻服德者深也
公諱禎字善之其先上京黃龍曲江人由其祖稅使君
自河南寳豐徙家安西爵世名行具慵齋先生楊君教
授誌墓之言考諱珪安西府軍器庫大使妣史氏生二
子公其仲也端謹温厚由性而然自幼學至冠昏未嘗
有子弟過以貽父母憂孝友純至父母既歿事其兄如
事其父兄長公六歲迨今率三五日一往候之敬順有
加高曾而下皆以勇略著名當世稅使君嘗中金武舉
至公獨儒雅自將雖詩書家子孫皆自以為不及神秀
内裕遇事明審吏學應務有餘起家將仕佐郎陜西五
路蒙古鄂勒總管府經歷非所好也至元戊子興元有
囚罪當死朝廷遣使臨次行省檄公偕往至則公具得
其情蓋因毆妻誤傷主母非故也獄辭再上刑部卒論
减死用心忠敬舉此可見秩滿即營治别業極力教子
為終老計時年未五十作亭面南山竹樹環拱日讀書
其中自號雲中閒叟當其適意時輒有詩歌陶寫襟靈
未嘗出以示人人或得之意必高人勝士天機醇深者
之言初不知為公筆也時居城中賓禮交舊杖屨往來
言笑衎衎略無老人倦勤意度進止益恭儉而用禮以
持其家嚴而有恩以御其下内外之治整如肅如諸子
競爽方昌於用泰定甲子以仲子貴享有是封歲時列
侍左右命服上夀中和之氣薰然一堂箕疇五福公獨
多焉豈弟君子福禄攸降信哉斯言至是得微疾遂以
不起元配劉氏贈恭人淑慎嫓德先三十四年卒繼室
茹氏封恭人亦前二年卒子男五秉彛從仕郎奉先路
醴泉縣尹秉中承直郎内臺監察御史僉陜西漢中道
肅政廉訪司事秉義河西隴北道肅政廉訪司掾秉元
篤學蚤世集賢大學士方齋郭公為作哀辭秉新鞏昌
總帥府奏差女一適張德皆劉出也孫男五温良恭挺
保温恭亦蚤世女三二適良族一尚幼曾孫男二八十
寔寔從仕兄弟卜以其年九月廿日葬公長安縣義陽
鄉北里先塋恭人劉茹祔焉前事衰絰踵門拜且泣曰
先人墓石不可無辭知先人者莫若先生幸哀而賜之
銘某辱公忘年禮接獲預交遊之末迺不敢終辭敬為
銘曰天維顯思日監在兹栽者培之夫豈吾私維承直
公金良玉美惴惴名場恂恂鄉里詩書詠歌我性我情
禮義綢繆我友我朋安享褒封有賢諸子禄養雍容紆
朱曳紫八十二年百順斯全葬從其先夫何憾焉
耶律濮國威愍公墓誌銘
公遼人諱蒙固岱太傅濮國公諱珠格之孫太傅濮國
公諱寳童之冢嗣妣夫人聶赫氏以庚戌歲九月二十
日生公京兆治九耀里沈雄有膽略才稱一世中統元
年公徙居蜀第未冠拜懷遠大將軍管軍萬戶時朝廷
方有事西南蜀城猶未盡下公奮武出竒下重慶瀘州
諸城戰勞居多至元二十一年遷雲南都元帥引兵萬
人攻緬夷轉鬭深入殺擄諸種幾盡二十四年浮海攻
交趾大破其軍奪戰艦千艘夷卒水死者十六七鎮南
王賞金幣副縑以旌其能大德四年超鎮國上將軍大
理金齒等處宣慰使都元帥以功獲上賜白金五十兩
金幣副縑一金鞍一九年將兵二萬征普安臨安諸蠻
晝夜不解甲一日之間合戰者九破軍殺帥不可數計
賊勢遂不復振十年援驃騎衛上將軍遥授行中書省
左丞行大理金齒等處宣慰使都元帥上嘉其服勞勤
遠又獲賜金幣副縑二公久居瘴地感觸成疾遂以十
一年四月八日卒于軍享年五十有八其地則雲南大
吉州也公結髮從軍為年四十嚴部伍謹訓練信賞必
罰識機知變休兵則愛克厥威臨敵則威克厥愛以故
士卒精白一心樂與輸力戰勝攻取未嘗挫衂上有以
暢皇威下有以光祖烈斯所謂忠孝兩盡者非耶皇慶
二年贈公龍虎衛上將軍行省平章政事濮國公諡威
愍先夫人梁氏四川千戸某之女無子夫人王氏咨議
英之長女封濮國太夫人勤明淑慎習訓儒家威愍既
許身殉國不遑問家事日用益窘夫人冒寒暑躬先婢
使紡績織絍以佐寡乏又時遣人送鞍馬給邊費使威
愍無内顧之憂延師教子禮族接賓無一不得其宜嗚
呼賢哉後公八年當延祐二年六月二十六日卒成都
居第之内寢壽六十有四生子二人長和尼齊宣武將
軍船橋萬戶府逹嚕噶齊次旺扎勒布哈懷遠大將軍雲
南諸路軍馬右副都元帥蚤卒孫男二宣武將以泰定
四年閏九月二十一日葬公咸寧縣洪固鄉韋曲村太
傅墓次梁夫人王夫人祔焉先事拜懇請銘某不得辭
也謹為次第之銘曰鳳不産雉麟不生羊烈烈威愍太
傳之光髧彼兩髦奮迹戎行首事西蜀我武惟揚緬趾
兩安此界爾疆白羽一麾藩撤籬亡寵錫便蕃奏功廟
堂熊旗旆旆虎節煌煌如何昊天奪我將良三軍縞素
霧慘雲傷篤哉孝嗣歸骨先藏琢詩玄石奕葉垂芳
李君和甫墓誌銘
君諱用字和甫姓李氏其先太原文水人由其祖雪谿
公兵後徙籍晉寧至和甫始家奉元高祖順曾祖寬祖
庭秀河東行中書省左右司郎中號雪谿有子八和甫
之考思義行第七妣劉氏蚤卒和甫明敏謙慎臨事不
苟自幼而然年方踰冠悼其家運中衰諸父伯季死亡
幾盡其父又轉客潭州不得以時歸輒感憤掇拾遺餘
服賈西來關中土壤深厚水泉甘美慨然有再家之志
遂輦致妻子當涉湖湘以迎親為事至則口累頗衆親
意重遷而道里之費無所於取謂和甫曰我思見而婦
而子輩然後同歸何如和甫恐傷親意再挈妻子就養
于潭閱年六七航海歷交趾諸國貨入優裕私自慶曰
有以資吾父矣持還上之得侍以歸恭敬子職十餘年
間日之晨昏時之寒暑不使其親意有小不得者其歿
也買地咸寧縣龍首鄉鐵爐㘭西原喪葬之具必誠必
信又竭其力徙晉寧之藏雪谿而下十八喪與其父族
葬之此其為孝何如也與人交以忠信不欺為主寧人
負我無我負人故凡與共事者久而益相敬愛在潭州
日知鬻茶可為業率數歲一往返茶戶夏南鄉以茶數
百引委和甫并售奉元約曰明年我當往受直閱再歲
不果來聞其人已死和甫謂人以信士待我我以信士
報之悉槖緍錢送至其家其守義不回類如此鄰里鄉
黨均憂共樂享年六十以泰定四年冬十月二十一日
疾卒于家妻張氏淑慎能孝克相夫賢子男三長德輝
次某某女四長適徐敬次偕蚤世德輝將以其年十二
月三日葬君鐵爐原墓次前事來請銘泣拜言曰先君
之葬曾祖也嘗匄言門下以表墓道先君艱難創業積
功累善先生實知之不勒諸石以慰泉壤德輝不孝之
中又不孝焉何名為子先生其哀之予素竒和甫為人
事行可書者非一姑掇其大者著而論之曰孟子有言
事孰為大事親為大守孰為大守身為大嗟哉和甫弱
歲毅然志在立家跋涉萬里悉智畢力而能卒歸其親
娱養終身收亡合散使祖魂宗魄永安乎深厚薈蔚之
地可謂能事親矣仁義忠信以實其内謙卑巽順以華
其外不謟不凟無怨無惡蓋棺之日主鄉論者謂百年
之生獨和甫為完人可謂能守矣獨其年之不贏若可
憾者蓋二五錯綜誰實司之在和甫則無憾焉是為銘
故張君彦諶墓誌銘
至元丙子王師問罪江南大州小邑四民子弟無少長
悉為人所俘獲流離播遷之餘可矜可哀益不勝道能
卒完其身於素患難者千百不一二見况能以亡國之
末裔為起家之始祖有田有廬復修祀事于日月光華
之世如吾張君彦諶者可兩有乎孟子謂人之有德慧
術智者恒存乎疢疾揆諸彦諶信矣哉君諱誠字彦諶
以彦卿行襲譌故也信州上饒焦石里人高祖五十六
公曾祖小二公祖省二公考省十六公妣陳氏君孩提
失父獨依母居年十三遭亂來關中母子由是不相聞
知恪謹小心服勤鉅家鉅家愛之如子弟機警敏悟周
知四方物土美惡觀時取予不失毫分遂致饒用每言
及母未嘗不流涕上饒距關中七千餘里行商往來率
數歲一至必厚禮哀懇俾詗母存亡大德初君既得自
便葉姓兄弟至知母陳在家卧疾聞有子信感極遂不
起君號慟者累日輒奔往以其喪祔焦石十六公之墓
益重先塋不敢以兩親之柩北徙其得禮哉族喪在殯
皆為葬之從弟福四過時不婚禮娶良家田廬為他姓
有者悉購得之規為祭田終喪三年然後歸買田下邽
為子孫遠業田租取鄉例之半凶年飢歲緩責紓逋嚴
于教子資其讀書籍員國學閨門之内以身為凖賓祭
慶弔品節得宜豐儉中禮尊賢敬老道過餘杭日國中
耆儒孫敬禮之子伯明遠遊不能歸告乏于君君念此
老無他子姓備養分槖鏹千五百緍畀之迄終養不責
償年踰五十慨然嘆曰人壽幾何乃終役于物邪即以
家事付其子優游自適士大夫亦樂與之交致和改元
五月十一日疾終肅清里之居第享年六十有五以其
年七月二十有四日葬咸寧縣洪固鄉樂遊園新塋妻
朱氏子男四浮遵遺訓瀜蚤夭冲力學有聞兩預鄉薦
女二長適耶律諒亦前逝次適石克禮君天資淵實濟
以明亮文史醫卜之用亦領其要雖善心計未嘗以得
失為累始有居積為里中兒盗去君初若不知既出其
物以市衆謂宜訟之官君曰慢藏誨盗我之過也其性
度如此至是冲由刑部掾來奔喪錄君行實求銘于予
予辱君禮接嘗與冲從事於講習間所不得辭也銘曰
飄風振林本揭枝顛有栽者培天心可觀猗嗟張君奮
由艱難人一己百惟力是殫我父我母松楸祔安我子
我孫桑梓計完孝無遺悔慈有令傳求若為生誰今百
年樂遊之塋肇自我先龜吉筮良之慶之延
承務郎西和州同知雷君墓誌銘
明道先生有言一命之士苟存心於愛物於人必有所
濟進而上之其濟衆矣夫以仁存心然後愛物跡其職
分觀其設施則人之仁不仁可知己若今之為吏能仁
其職以厭衆心者雷君是也初為司獄守以廉勤行以
公恕囚有冤繫者君得其情必反覆白府屬俾申正之
夏則洒掃囹圄冬則繕完藁籍守卒不敢肆為陵暴始
終十年如一日囚既受罰無輕重必致拜于前以謝矜
愍省臺咨賞焉一正縣務再佐州事急於撫字緩於催
科勸農桑以厚民生崇教化以正民俗扞掫無草竊之
姦簿領無舞文之吏善類氣伸不仁者遠憲司才其能
而潔其行它訟之疑誤積滯不能以時次者必委君裁
處悉心窮審皆得情要最四十餘事嗚呼使任卿大夫
之責達其道於四方何所事而不濟乎其子德諃手君
行實且致遺命來請銘敢質諸見聞叙而論之用世本
末苐錄如左君諱裕字順理耀州同官縣雷平川人曾
祖遠徙居高陵之毗沙鎮祖定考貴卒鄜州洛川簿潜
齋楊文康公為之銘妣杜氏兄弟六人君序居四明敏
信厚生有淑質讀書力行志尚修遠至元甲申陜漢道
宣慰司辟為奏差再擢四川等處行中書省宣使大德
辛丑勅進義副尉安西路司獄皇慶癸丑改忠翊校尉
成州判官延祐丙辰陞承事郎延安安定縣尹承務郎
同知西州事泰定甲子也致和改元以年及致仕秋九
月十有七日疾卒于家十一月三日葬鎮北慶安鄉先
塋妻路氏蚤卒繼張繼李子男八人德諃德譓德諄德
議德諝德諧安定八兒女二人長適本位下總管李秀
次適王文忠孫男九女四君族盛而蕃兄弟皆載名仕
版孝友雍睦聞于鄉邦君在安西時味之嘉必遣至母
所弟臨潼尉禎嘗病疫君即往省視又護居寓舍躬親
粥藥如是者累月鄉黨朋友禮周義洽救災䘏患出處
如此是可銘已銘曰古之君子學道愛人史氏褒善筆
之曰循賢哉承務路義宅仁幽草亦知時有陽春于縣
于州民氣以振余不負丞士論所均慶安之原有族其
墳斯銘斯藏允無愧文
承事郎常謙墓誌銘
三代以降取人者類以竒偉豪俊為稱求之詩書但曰
吉士良士常人善人蓋是四者名異而實同彼其慈祥
豈弟温厚和平天機固已不淺及究其用如菽粟布帛
世可一日而無哉自予得友常君敬甫始終幾三十年
備五性之衷達五品之遜内外無一不宜者每竊幸歎
古所謂良士吉士其可貴蓋如此皎皎其行以取聞直
道之世所不與也壽享今七十有三當天歷二年二月
二日卒藍田居寢之正仲子冲卜其年三月十有六日
葬咸寧縣洪固鄉新開門北原先塋以刑部掾張冲叔
静狀來請銘君諱謙敬甫字也其先河内人曾祖榮祖
繇太原徙中山祖晦邃於醫考慶祚盡得父學以目醫
名世供奉太醫院至元十一年有旨侍皇子安西王邸
官醫愈郎王府醫藥提舉始徙家關中妣楊氏君生有
淑質讀書穎悟過人能用先法提舉公以母老就養王
教即擬君襲職大德元年擢從仕郎開成路總管府判
官皇慶二年改承事郎華陽新津民匠長官疾辭不赴
延祐四年以故官授陜西興元長官滿歲即謝事歸老
玉山别業衣勤食力休休自將若不預世故者如是十
有餘年配杜氏淑慎恭儉有美族姻前君十一年卒今
合葬焉子男二長曰中爽邁善學御藥試中第一人仁
廟嘗賞其能將被命服而歿識者痛惜之次曰冲有行
有文縉紳推重三辟魯齋書院山長女一適趙氏子育
孫男二規矩女三長許嫁裴氏餘在室君易直有容言
由心出己未嘗負人亦未嘗虞人欺己鍼藥之功貴賤
如一主於救患不以媒利遠近交際皆推為信厚長者
至性孝友兩親年皆耋老先意承志動中所欲在開成
日聞提舉公有微疾輒棄官歸家飲食藥餌必親嘗拜
葬祭祀必如禮篤愛弟謀恩文曲盡教子力學慈不掩
義善遇僮使未嘗輕肆怒罵曰均是人也上芥視之不
已甚乎其原於此心者類若是議者謂君積之甚豐取
之甚嗇造物之用不幾於儉乎然永錫祚胤有賢以昌
厥後其福善固不淺矣銘曰仰事俯育孝而慈居官守
職公滅私以友則信弟則怡琴瑟静好家室宜父書能
讀傳奥微王邸籍籍聲四馳平生所履觀若斯謂之吉
士非君誰
奉訓大夫致仕雷君墓誌銘
天歷三年二月九日奉訓大夫耀州知州致仕雷君卒
其子德誼等卜以三月十二日葬本縣慶安鄉堣原先
塋持君行實來致哀懇曰兩叔父之葬得先生銘有以
昭諸幽矣先君之銘舍先生其誰託予與君兄弟義識
有素其何辭君諱禧字致福其先家耀州同官縣雷平
川曾大父遠徙高陵縣毗沙鎮大父定金末逃難亂定
來歸父貴筮仕至元初歷主四縣簿尉有聲稱潜齋楊
文康公誌其墓以君致仕恩贈奉訓大夫華州知州飛
騎尉高陵縣男母杜氏高陵縣君君以甲寅歲八月二
十日生兄弟六人君次居三在幼勤敏嶷然如成人受
學潜齋公之門朝程暮課不廢寒暑至元十九年王相
府辟典藏司史二十五年勅奉天縣主簿兼尉三十一
年調渭南縣大德四年官將仕佐郎主郿縣簿九年改
登仕佐郎主長安縣簿歷職四縣清整有加井聚撤守
望之嚴犴獄無呻吟之繫縣政益精明而令長得毗助
矣至大元年陞從仕郎藍田縣尹皇慶二年轉承事郎
尹三原縣君既正縣治首以裕民為務教養科條井井
有法勤農桑使民有儲蓄而無水旱之憂謹庠序使民
知禮義而無法禁之冒崇奬善良扶掖貧弱有古賢令
之風行省行臺列上薦牘至治二年進承務郎同知金
州事年及告老綸命超榮致仕恩數泰定三年也君天
資温厚勤整治尚安静務使實惠及民不挾術以干譽
故民皆愛戴既去懷思愈久而愈不忘吏亦感誨諭之
誠不忍輕犯約束也謝事家居猶嗜書不倦間與親賓
談笑道舊故為樂待族黨恩義尤篤憂喜同之享年七
十有七娶羅氏贈高陵縣君淑慎端静克相夫賢前君
五年卒子八人男三長德誼中部縣尉次德詢次德謙
承務郎寧遠縣尹女五鄂勒千戸羅某馬某楊某劉某
張某其婿也君兄弟子姪蕃衍秀茂藹藹著譽鄉評言
積慶者必以高陵雷氏為口實銘曰為官擇人若稽前
代曰守曰令其難其最邦之安危民之否泰母曰徒勞
任孰與大奉訓恂恂唯其所在政簡刑清仁涵義溉鸞
枳曰棲製錦者再來形暮歌去有遺愛纔佐一州我日
斯邁位不滿能時所同慨七十七年無怨無憝誰傳吏
循我銘其槩
榘菴集卷九
