榘菴集卷四元同恕撰
書
上儲君書
延祐七年正月某日奉議大夫太子左贊善臣同恕謹
齋沐裁書百拜獻於皇子殿下臣性識愚闇僻處遐方
幼承父師之教粗涉經訓但求遠罪以不輕抵國憲非
有竒材異能可知於人加以積年目病數尺之内不辨
物色以故跧伏窮巷甘守愚分不謂虚名上黷朝聽致
使殿下正位青宫之日慎簡僚屬下及愚賤聞命驚惶
罔知所措私自計度君命再至猶以審分為辭廢義之
罪不既大乎若其真見朽木糞牆之實亦將不雕杇矣
是以冐昧此來欲一仰望清光瀝臣愚懇必不使玷汚
華班以貽宫府之辱然臣思所以報殿下者固不容嘿
也是用摭取古義敢獻其愚伏惟赦其狂妄少賜省覽
臣聞古者立元嗣之教行元嗣之法載于禮記文王世
子篇詳備無遺矣後代因時著義隨事納諫者亦不出
此是篇首言文王之為世子朝於王季日三雞初鳴而
衣服至于寢門外問内竪之御者曰今日安否何如内
竪曰安文王乃喜日中及暮亦如之食上必在視寒煖
之節食下問所膳盖為子止于孝論德者以是為先修
德者以是為本此問安視膳所以為太子之職也況今
殿下始被恩旨參總萬幾聖上以社稷人民教殿下矣
事體之重孰有加于此者固宜朝夕過宫問安之餘和
色柔聲具事之可否利害詳問熟禀期于至當則聖情
可得而親見聖語可得而親聞慈孝之和洋溢中外嫌
疑何自而生間言何自而入孔子所謂愛敬盡于事親
而德教加于百姓刑于四海政此時矣此臣所欲獻者
一禮記又言三王之教世子必以禮樂是故其成也懌
恭敬而温文夫太子天下之本王業之基其素教預養
俾慎修於始者不容不如是也而慎修之道推其極不
過曰恭敬而已恭敬者何非法不言之謂也非禮不動
之謂也盖恭敬則心收歛收歛則日進於明明則萬理
得矣不恭敬則心放肆放肆則日入於昏昏則萬事失矣殿下
睿德天成動中矩度方機政之與聞乃勞神之伊始人
之誠偽至難知也事之得失至難審也宜進宫臣之忠
實聽話言之裨益使吾視聽言動一循乎禮好惡取舍
不違乎天則上可以慰悦聖心下可以允愜民望百司
庶府不嚴而治矣先儒言敬之一字聖學所以成始而
成終堯舜禹湯文武所謂傳恭者盖如此也此臣所欲
獻者二臣又聞作和羹者須鹽梅作酒醴者須麴蘖而
左右羽翼者君德之所以成也今殿下仁孝明哲之姿
恭敬温文之德至性自然不假勉諭天下之人聞而知
之孰不懽忻愛戴謂上天所以錫我皇元永永無疆之
福者如此其大吾屬益安樂矣此可見殿下盛德之感
人心之應也抑臣之愚謂殿下金精玉粹固可必其終
始如一然左右前後將順其美者或不盡其方亦恐德
之孤立也竊願殿下得貴戚勲舊之臣敦厚忠謹者日
以聖祖神宗大訓大政誦讀開曉殿下知祖宗所以維
持天下能守其家法也又得端良博古之士於世祖所
賜裕皇諸經及今殿下受聖上所賜尚書政要等書或
三日或五日講說其義殿下知言行有法鑒於先王成
憲也善乎賈誼之言曰太子生而見正事聞正言行正
道左右前後皆正人夫習與正人居之不能無正猶生
長于齊不能不齊言也習與不正人居之不能無不正
猶生長於楚不能不楚言也此其潛扶默助積濡累潤
者所繫豈不重且要歟此臣所欲獻者三夫孝也敬也
所以修之於内也左右羽翼所以修之於外也内外交
修聖功之成不難矣殿下得歡心於兩宫播令譽於萬
姓重離之光增華宗社豈特愚臣之願實天下之至願
也螻蟻纖微感激恩遇干凟威崇罪當萬死下情不勝
戰汗隕越之至臣恕謹獻
答王茂先經歷論喪服書
一别逾年曷勝嚮仰伏聞太夫人奄棄榮養執事奔走
還家不得遠致吊慰徒有悵惋為罪為罪令弟来承手
教墜問喪服變除之節非誠孝所發安有用心至此者
但某於禮學甚疎闕於詳考晦菴家禮亦只以温公書
儀為據小祥條内注云禮既虞卒哭則有受服今人無
受服及練服故家禮亦不言練服制度今士大夫家一
遵家禮小祥但以稍細熟布改為一冠去首絰衰服則
去負版辟領衰如此而已首絰一除無服再用盖去古
已遠豈能一一盡如禮經晦菴亦酌古今之宜而用之
耳鄙見如此幸更詳之執事孝心無窮而禮制有限今
小祥矣惟痛自裁抑節哀順變以繼述之大自念
跋
跋周益公辭翰
勲業文章各致身精神未易寫丹青八朝二百年間事
付與承明著作廷此軸距今一百一十四年藏憲僉郝
君和甫家偶讀益公集見此詩題下注云乙卯三月三
日是又後誠齋一歲矣當世題識所亡失者計不止此
惜哉謹錄而歸之大德辛丑五月朔日書
跋勤齋祭雷孝述文後
雷遹孝述故太傅府經歷君之孫今仲介父之子嘗以
後其世父伯靜先生者也先生講道家庭德譽流播士
大夫許以今之程伯子時恕以里中諸生且辱與先生
季弟季正父游間亦獲坐席末見孝述方六七歲危坐
先生側誦書歷落如成人心竊竒之季正又謂予是兒
未能言家兄試以之曰等十餘字教之他日復問皆指
示不忘其後從勤齋蕭公學先生殁矣勤齋每愛其端
慧且歸城南别業猶切切言遹生使人不能忘懷時年
甫成童也孝述自是侍學季父間就予論說經義嘗賦
鴈詩沙磧冰霜信江鄉稻黍謀數行雲外影孤響月中
愁細蓼霞翻渚柔蘆雪滿洲年年南北路日日網羅憂
予喜問孝述亦嘗習此乎孝述曰父師以學未知方不
令操筆私心亦欲稍知文字從違竊試課之予益歎孝
述資禀美異積學勤篤斯致遠之器也方是期之孝述
不幸死矣每道恨惜以厲兒輩學後十五年仲介出其
先經歷君手書孝述十六歲時詩并勤齋公跋語祭文
泣請叙其右予因悟先鴈詩之歲已用心如此益深孝
述不幸之惜也廼備述始末而告之曰戴天履地人不
可數計也其類則有君子小人之分君子而夭人曰不
幸小人而夀人曰幸免是氣無一之或齊理則萬世不
易也今孝述生有懿質方駸駸乎聖賢軌轍斯君子矣
又得當世師儒若勤齋公者樂教其生痛哭其死則今
日之不幸視昔賢之不幸類也其視汎然而生汎然而
死無益於多寡之數者不既夀矣乎然則仲介父又奚
以悲為也抑經歷君之書此末又詳識歲月盖不惟喜
其能道此語亦欲使為孝述弟若子者時一捧玩恨年
齡之既往慚世業之莫修警省憤發有以自勉云大德
庚子八月既望同恕識
跋畢御史贊詩後
秦城畢君廷傑性孝天至由親及疎無間言國家恢弘
孝治既已表厥宅里即授官忠翊起監洋州于以風示
天下之為子者皆得如忠翊也而忠翊在職果能移所
以事親者事君青天白日之為心和風甘雨之為政興
元尹山木公贊而詩之殆袁安之異魯恭梁統之禮孔
奮歟韓文公有言愈少從事于文學見有忠于君孝于
親者雖在千百年之前猶敬而慕之況親逢乎是謂先
得我心之所同然者皇慶改元春二月既望同恕謹題
跋聖哲圖後
此弟子從夫子陳蔡時也聖門高弟若十人者自得之
優固為拔萃然史所記弟子三千身通六藝者七十二
人則宜以哲稱者不猶多乎故明道程氏謂曾子傳道
而不與十哲世俗論也霅谿之為此首貌曾子於聖人
之後豈亦以斯言為然歟延祐己未九月二十七日同
恕盥手再拜敬識其後
跋南士蘇明德詩後
詩言志盛治之世教化洽人心正形於言者類皆敦厚
和平理精義密所以培植彛倫綱紀風俗功用不淺此
律一變興觀羣怨之旨披沙揀金矣今觀明德諸作山
程水驛雲瞻月睹無一念不在父母桑梓可謂得情性
之正使其辭未達固將取之以勸善況有典有則如此
哉明德深醇端亮學有本原清廟生民進吾往也至治
三年清明同恕書
跋蕭勤齋贈學者詩後
昔人年德位俱優淇澳賓筵苦自修學至百年寧有厭
勉哉三十六春秋此勤齋先生書以示學者之詩所授
何人今不可知閿鄉士子何原大本嘗受業魯齋書院
得之於知識間軸為寶玩不以廢惰可謂能自得師矣
嗚呼先生以睿聖武公之所事期後學仁心之用為何
如也大本其敬守之至治三年六月十八日同恕拜手
書
跋王山木辭翰
山木老人清新俊逸之言沉着痛快之筆可以追蹤古
人遺範後學寶而藏之宜矣哉至治癸亥秋七月吉日
同恕書
跋李仲淵所譔劉簡州墓銘
唐元魯山墓碑李華製文顔真卿書李陽冰篆額時號
四絶若簡州瓌竒卓偉之蹟肅政雄深雅健之文事辭
彬彬于以信今而行後無疑也不謂之二絶而何哉泰
定三年春二月望日同恕識
跋劉參政登岱華二詩後
參政濼源先生道醇德懿措諸事業有體有用既已追
配前修而辭學之妙清雄典重若三代彛器見者知為
宗廟自然之寶殆非世俗匠手可得而巧拙也頃蒙不
鄙示以岱華兩嶽古律詩捧讀再三使人如對越峻極
毛髮森聳恨不得攝衣以從其後于以見公包含弘大
之量焉于以見公虔恭寅畏之心焉于以見公經營四
方之力焉于以見公憂國願年之忠焉聖人謂詩可以
興可以觀信矣哉泰定丙寅秋七月吉日同恕敬題
跋射鴈圖後
予讀鄉射禮言見古先哲王思深慮遠其於人材豫培
素養使其賢足以立德行道能足以應務適變有用於
世無愧於生法數品節之周至於如此故射雖六藝之
一而與禮樂相資以成始相待以成終者獨取重於此
焉自其始生懸以弧矣盖曰男子當有事於天地四方
也成童則教以射貢士則試射至其釋祭則又以中之
多少進退之為諸侯為卿為大夫皆前日之數與於祭
者射乎射乎可易視乎是藝也必莊敬以立其志專精
以致其功君子而仁者然後能之孔子嘗曰不肖之人
彼將安能以中謂可以觀德者信矣國家文武並用弓
矢之教同符古先人才偉特優於用世庸流常品殆不
敢議其彷彿也友人憲僉薛侯君英持此圖相示乃今
西臺監察御史鼎新劉公居河東憲司照磨日會遊獵
休假公以一矢墮蜚鴈二衆讙呼駭異謂公巧力俱全
心手冥合世所未有相與圖其所見以為游藝者之勸
嗚呼但見公之外而不察其内得公之文而不詢其本
盖公以玉淵珠穴之秀悦周公仲尼之學存心以仁制
事以義成德君子也跡其設施公平正大之體剛柔緩
急之用毫釐分寸無一不中其節雖古名御史莫之或
先省括于度特以見公之克勤小物豈與夫甘生養叔
輩較短量長哉為侯為卿仁義以籌庶政步武間耳致
和改元夏四月乙卯題在左方
跋止軒先生辭翰
恕年十六七時先生来關中寓几杖元都觀恕往拜之
先生以故人子諭誨勤懇至再至三授以清暉亭賦草
長安懷樂府書於方丈壁間仍命讀之為說字音變例恍
然如對祥雲麗日也俯仰之間六十年矣今觀此卷賦
及樂府皆在墨妙中先生東歸道出覃懷時所書也朱
文公言半山老人詞旨筆勢直有跨越古今開闔宇宙
之氣先生游藝灑落如此見之者謂斯言當屬之誰邪
胡君之子叔亨固求跋語小子愚鄙何足以知感念疇
昔豈勝慨嘆敢拜手稽首為識諸别紙云至順改元冬
至日同恕書
榘菴集卷四
