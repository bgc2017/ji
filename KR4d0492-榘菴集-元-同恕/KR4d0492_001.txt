榘菴集卷一元同恕撰
表
賀正旦表
伏以璣衡齊七政歷開四氣之元玉帛朝萬邦儀具九
賓之盛慶流宸極驩溢寰區中賀欽惟陛下以德行仁
對時育物穆穆中和之教温温寬大之書登一世於春
臺寒有衣而飢有食納八荒於夀域彼無界而此無疆
如日之升配天其永臣等幸逢熙洽阻會清明玉戚朱
干莫備右階之舞青旂鸞路第勤左个之瞻
伏以王正謹始春秋大一統之書天命惟新臣子上萬
年之夀兩儀交泰庶績咸熙中賀欽惟陛下有道元良
太平真主朝慈宸以致德孝格文祖以燕詒謀䘏鰥寡
而釋滯冤克廣好生之德時蒐苖而謹牧圉益恢發育
之仁化日舒徐惠風溥暢流頌聲於四海集景命於三
朝臣等心切中馳職叨外寄青陽左个儲神穆穆之居
嵩嶽中峯接響綿綿之祝
伏以正次王王次春一統大書於魯史寅改丑丑改子
三代實行乎夏時玉燭調開闢之原寶運際洽熙之盛
中賀恭惟陛下孳孳舜善蕩蕩堯仁安祖宗而樂神祇
参天地而贊化育恩則時普恊澤潤之始和德惟日新
配陽明之方永時萬時億宜民宜人臣等外寄叨持中
班阻簉合宫在望仰瑞彩於慶霄崧嶽傳呼接歡聲於
華旦
伏以元氣兩儀之運雖本自然太和四序之春實基有
道惠風溥暢化日舒長中賀恭惟陛下德則好生心維
不忍綱紀四方而勉勉發育萬物以洋洋志以道寕政
由俗革無一事不師於古有所慮必在乎民茂迎玉燭
之和翕受青陽之福臣等幸逢華旦阻會清班六幣九
儀一人萬壽想元會彛章之盛頌太平景貺之新
賀登寶位表
伏以歷數在躬於赫惟新之命乾坤助順載綿有永之
圖萬姓歡呼百神悦豫中賀恭惟陛下聰明不世勇智
自天威武奮揚久著撫軍之盛烈温恭允蹈益彰嗣位
之誠謙沛皇澤以由舊章隆親名而致德孝仁政之規
模方始太平之氣象有加臣等外憲叨持中班阻簉仰
龍飛之造引領層霄效獸舞之誠鞠躬下土
伏以天命維新歷數膺在躬之福聖人有作邦家開利
見之祥乾清坤夷民熙物洽中賀恭惟陛下略不世出
德大有為撫軍著神武之功問寝彰愛恭之孝雝雝肅
肅久係億兆人之心蕩蕩巍巍丕承萬千歲之統民風
於變祖訓有光臣等逖想朝儀猥叨郡寄遙望非烟之
色恭效三呼仰瞻赫日之明欣同萬國
伏以一德克享天心於赫惟新之命萬年既受帝祉以
篤無疆之休温詔誕頒歡聲普洽中賀欽惟陛下乾坤
再造日月重明審安定之算於一朝流恭讓之美於百
世念兹皇祖敬所尊而愛所親立我烝民厚其生而正
其德豈漢唐規模可得而髣髴雖堯舜事業未足以形
容端凝南面之君旋繞北辰之拱臣等幸逢盛際叨寄
雄藩聽九奏之簫韶阻綴清班於紫禁祝三峰之仙掌
永扶景運於皇元
伏以天與民歸誕撫龍飛之景運父傳子受於昭燕翼
之詒謀綿慶祚於方昌壮丕基於永固瑞纏五色歡溢
萬方中賀恭惟陛下仁孝性成聰明夙賦念兹皇祖事
其事而心其心立我烝民憂其憂而樂其樂以農桑學
校為當務之急以珍玩奇貨為侈用之先勉勉自修根
本無為之治孜孜求助股肱在位之臣信此萬年見於
一日臣等恭逢盛際逖聽鴻儀歌如日如月之詩用遵
周雅監惟精惟一之義願上虞書
天夀節賀表
伏以文明協帝祥瞻鳳舞之期濬哲生商瑞際虹流之
旦騰歡聲於率土靄嘉氣於層霄中賀恭惟陛下總集
妙勛光照全業惇典庸禮淳風還治古之隆善政養民
德澤浸綿區之廣九族親而四門穆五辰撫而庶績凝
兹迓福於和平宜增年於逸樂臣等羈縻官守踴躍恩
華漢殿阻趨莫預嵩呼之列堯階馳望但輸華祝之勤
伏以帝德難名方謳歌於見舜天休滋至適際會於生
商四海同聲三呼效祝中賀欽惟陛下穆穆盈成之守
乾乾繼述之修以愛民為心故亟省循之使以得賢為
治故嚴黜陟之官洞明照於六幽憺英威於八表宜百
神之助順總萬福以登年臣等幸際光華猥叨恩遇願
聖人夀如天地之久長為天下君邁典謨之渾灝
伏以日照月臨咸仰帝暉之赫天清地肅有開誕節之
祥來百靈於九圍效三呼於一旦中賀欽惟陛下勤儉
如禹聰明類堯黜幽陟明以廣我庶功知人則同乎虞
舜發政施仁必先斯四者視民何異於周文對揚開後
之睿謨潤色無前之至治奉令承教羣臣但仰於陶成
浸義涵仁四海孰窺於運用磐石乎宗盟之固泰山乎
國勢之尊宜增逸樂之年以介太平之福臣等濫膺職
守阻綴賀班正乾位以長尊徒切北辰之拱握夀符而
難老方欣南極之瞻
賀改元表
伏以體元居正有開泰定之先累洽重熙載紀致和之
盛渙汗大號洋溢歡聲中賀欽惟陛下德合乾坤明並
日月講信修睦宗盟革暌異之心納欵輸誠荒服致來
同之貢兢兢業業以謹天戒皇皇汲汲以圖民安惠澤旁
流時雍於變臣等濫叨委寄幸際光華自天降康四序
休徵之備若惟辟作福萬年鴻休之特書
賀皇太后表
伏以聖治誕敷爰侈九重之孝坤慈廣被聿開萬歲之
祥禮備宫闈歡同宇宙中賀恭惟皇太后殿下聰明恭
儉光大含弘勸相人倫躬虞嬪之至德址基王化邁周
母之徽音璇宫正南面之尊長樂篤東朝之慶臣等濫
叨職守遙致賀忱百辟庭班莫接呼嵩之武萬夫營列
徒傾就日之心
賀皇太后上尊號表
伏以聖主當陽德莫先於孝治母君正位禮孰重於尊
稱温詔一頒歡聲四洽中賀恭惟殿下坤厚而順恒久
而貞太任之端一誠莊篤生明聖后妃之憂勤恭儉成化
和平膺寶册之煥文享璇宫之至養臣等逖聞慶典幸際
昌期想像清班奉玉巵而上夀形容善頌瞻金闕以馳誠
箋
賀皇太子正旦箋
伏以東風解凍俶頒鳳歷之新春日載陽遹覩龍樓之
麗元良以慶萬國為貞中賀敬惟殿下懿問蘭馨淵姿
玉潤温文孝友兩宫皆得其歡心治理忠勤二府咸熙
於庶績宜益膺於渥命以順履乎休辰臣等幸際昌期
阻陪大禮仰齊賢於啓誦新以又新願等夀於喬松朔
而復朔
策問
策問四道
問國家養才以致用學者藏器以待時不致於用養之
何為不待其時行之何能恭惟祖宗以真履實踐之學
訓廸多士澤厚且久矣主上丕䋲祖武厲精圖治取昔
所議行而有待者設為科目延聘諸君諸君可謂得其
時矣伏覩明詔有曰經明行修庶得真儒之用風移俗
易益臻至治之隆大哉淵乎聖人之為心也夫自明德
新民之學不講法術功利之說勝儒者甘於博而寡要
勞而少功之譏莫知自奮歷世之治可以比隆乎古昔
者亦寥寥也伊欲使道德一風俗同化洽民心刑措不
用真儒之效得以復見豈無其說乎諸君從事於致用
之學盖將有是責而不可辭者廼若端本澄源之用大
綱小紀之施孰為古之可法孰為今之可行其究陳之
有司得以寓目焉
問大學之道在明明德在新民在止於至善唐虞三代
之盛上以是教而取之下以是學而行之故當其時治
無異學教化行而風俗美恊氣流而瑞應昭粤自功利
法術之說興雜覇辭藝之業作歷數十世雖以一時之
所立僅致小康而所謂明德新民之休烈則蔑乎其未
有聞也主上御極之初銳情繼述興學養才思啟聖治
於無窮首取帝王選士之法講而行之諸君涵濡大學
之教為日已久是固深惟其義而力行其知矣敢問明
德者何而吾又何以明之民之所以新至善之所以得
而止之是必有其說矣有司願詳聞之以觀諸君所以
副今選擇之意
問孔子殁能傳聖人之學者孟子一人而已著書七篇
先儒以為則象於論語旨意合同而孟子亦嘗自言所
願學孔子至於篇終歷叙羣聖之統直謂孔子至今世
未遠鄒魯相去居又近其自任以繼聖傳者豈不昭然
見於辭氣之間哉是宜一言一行與孔子若合符節然
後可以使人無疑今以二書攷之此矛彼盾盖亦不少
孔子稱管仲九合之功許之曰如其仁孟子則曰管仲
曾西之所不為功烈如彼其卑也孔子謂子産有君子
之道且數其養民惠使民義矣孟子則曰惠而不知為
政言之不同有如此者孔子於公山佛肸之召猶且欲
往孟子則不見諸侯召之而不往孔子去衛明日遂行
孟子去齊三宿而後出晝行之不同有如此者豈以聖
賢之用不必皆同而聖賢之學固無不同邪不然何以
謂之孔孟諸君潜心二書為日久矣微辭奥旨蓋已精
思而熟講之其詳著於篇以祛所惑
問天灾流行四方代有堯湯之世九年之水七年之旱
蓋所不免然晁錯謂國無捐瘠者以蓄積多而備先具
也廼者自去秋不雨至於今六月旱乾為虐纔一歲耳
廬井嗸嗸十室九空民之流離顛沛已不知所以為計
矣夫善為國者當憂其未憂而不憂其已憂蓄積之備
既曰失之於前而所以善其後者可不熟講而亟圖之
邪矧今禱祀之禮救荒之政載在典册可舉而行者有
幾願條陳件列以觀他日學優而仕之用
榘菴集卷一
