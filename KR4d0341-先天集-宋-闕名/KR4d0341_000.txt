先天集序
甘泉子曰言語之道其誠之不可掩
乎誦其詩讀其書而知其人者善
言也誦其詩讀其書而不知其人
者非善言也誦其詩讀其書知
其人也者出乎其心夲乎其性
情彂乎其言言出而成攵焉是
以由詩書而知其人亦若是而己
矣斯不亦善言矣乎若夫誦其詩
讀其書不知其人也者言不由乎
中不出乎心不本乎性情而擬效
乎他人如優人之抵掌為離合悲
歡之態粧飾乎雲烟月露之形如
巧鳥之聲又烏足以知其人之面
目若何哉是故善言者如老人出
老人之聲聞其聲可知其為老人
矣不善言者如小兒效老人之聲
闻其聲人莫知甚爲老人矣故曰
言語之道誠之不可揜也余得南
宋山屋許先生之詩文曰先天集
者于其裔孫亮而觀之嘆曰嘻其
所謂善言者乎其由中心出者乎其
彂扵性情者乎可以知其人矣故誦
其诗讀其書其人逝矣遠矣于其
沛然者可以見其自得焉于其慨
然者可㠯見其節義焉于其惓惓
肰者可以見其忠愛焉扵其言屢
而見擯擯而復言國之危亾斬衰閉
門至死不變者可以見其大節不可
奪之志焉然則先生之為人盡在心
目中矣先生名月卿字太空蓋尝
受心學于魏鶴山先生而有所自得
故其言至今凛凛猶若生氣恍
乎若有㕥見先生之謦欬儀形然
亮也懇余序諸首簡梓而傳之其
亦孝思善繼者歟
嘉靖十三年十一月十九日
賜進士出身資政大夫南京禮部尚書
前國子祭酒翰林侍讀兼修國史
經筵講官增城湛若水書
先天集目錄
詩四言卷一
月代
古詩五言
次韻春谷箕山
送碧梧入府贈胡菊軒(并序)
古詩七言
除月二十三日夜夢次韻陳肇芳竽贈李(相士)
次韻謝君直贈李(相士)京城看水
故人次韻胡温升(玉甫)西野
次韻
長短句
題明皇貴妃上馬圖涉世
山近新安
律詩五言(卷二)
木犀曉幄
雲邊明月
甥舘五首吊程貢元
(代仍六弟吊程貢元三首挽番陽戴如會貢士母金氏)
次韻汪敬子挽汪士洪
同滕推游朱緋堂(二首)挽外舅二首
有感住黛障
夢中作閒賦
野人次韻鄭將仕
霜日得安道中
挽胡制機康侯寄郭衢州(因)
重寄郭衢州寄留夢炎
重寄留夢炎夜永
客來咸淳
送張平湖山遊次胡伯凱韻
(題項橫父臨清亭時方生孫)捧硯姬空翠二首
獻歲梅叟
挽妹婿汪汻四首燈火
月色帝學
(次韻蜀人李施州芾端午)送撫倅林評事歸班
天貺飯了
大行皇帝挽詞五首贈快霖
神静寄陳宰
次韻李制幹贈行山川
律詩七言(卷三)
天道木犀
(次韻晉三姪招予及同年飲)次韻雲岩
南堂使華
(允杰姪以詩來卒章和予生孫次韻一百首今存四)
用韻簡如晦用韻自述
八角歸塗
次韻程愿二首寄顧次岳五首
鹿鳴用趙資相韻(入邑問炊中雲招王希聖起龍三首)
遇黃先生和趙資相
追賦暮游次韻葉司戸
(次韻黃玉如大章携先集來訪二首)再和題黃免耕吟藁
代仍六弟吊程貢元寄題岩經樓
次韻仲成叔賀䨇(桂橋)滿城風雨近重陽
挽座主吳倅登慈恩絶頂有感
挽陳節使挽李左藏
(挽清湘令董介軒夢程先生)挽馬樞密母叚氏
次韻朱塘三與陳宰(開先)
(迎謁劉朔齋行部提舉)
律詩七言(卷四)
贈黃藻二章贈程惠子
辭賈徽州二首三月
題趙尉洞源泉贈墨士程雲翁
春日閑賦題江端翁廟
寄題張宗玉窗下(庐山)賦新花竹
贈王竹窗中秋謝施婺源爰
和子思弟韻壽母次韻黃玉如求記
川原次允杰五首
六月雨十一首臨川家史君坤翁喜雨
浴罷次績溪趙簿孟英見(投韻)
次胡伯凱韻贈李企
寄東宮官題俞時琰杏山堂醫
曆日香潭八首
律詩七言(卷五)
仲春初五日報謁多謝
早起厭厭
項似道眉子硯憶胡同年
賦廷玉菊存堂賦吳廷圭篔西亭
題德新堂起來
露臨川
送孫山長謁皮參政代弟二首
挽張丞泳送周徽州赴建州
次周尚書八首
排律五言
暮春聮句九首
詩雜體
途中𢋫禁體雪韻十二辰
題清足堂次韻曉行
用名世弟韻悶來
次韻程說和
絶句五言(卷六)
贈朱野拙
絶句七言
千年黃菊
次韻胡同年女人間
次韻馬樞密二首入邑道中三首
有感二首賀滕推入郡奉祀
途問五車中
白雪槐影
吟蛩(朗湖道中因見二事信筆二首)
(贈碧鑑相士蒲田林行可)贈談命韓東野
春日與鄭婺源
賀楊司戸庭玉新安道中
無山望中
首夏用勻吳初隣
題婺源齋庁次勻胡梅瀧
月庵贈寫梅僧處能
答雲甫程文贈竹溪
贈張相士贈梅隱術士張尉
雪後送高安辛聖祥謁後林
送徐君何簘鼓
雲護月明
(咸淳五年天下都散漢許月卿飲無筭醉後吟詩秉筆達旦)
此行樂天
風起(觀吴廷玉五雲歌書其後而歸之)
旅&KR0729;啚次勻周學禮
訪渭陽(題劉後村所䟦楊朴移居啚)
(呈翁司理名方子擢婺邑)䟦東坡墨跡
二芝蘭即事
九江寄張立道
休休茶䕷
默齋璧間竹鶴星學
記(卷七)
天多許記友仁先生壙記
題䟦
書楚辭後䟦許氏世譜後
書(卷八)
上程丞相元鳳書答吳丞相潜書
與鄧宰書
雜著
志樂平朱氏榮綠堂
經義(卷九)
聖王制御常道如何
啓
與曹徽州賀朱尚書
賀蔡公杭賀厲制直
賀余子新娶
碑
婺源朱塘晦翁祠碑
奏疏(卷十)
進大行皇帝挽詞(疏略)劾余玠子如孫疏略
贊
唐&KR1724;國公追封英烈汪王像贊
行狀
李太安人行狀
銘
校尉雲屋許公墓銘戴氏母墓銘
附錄上
臨汝書院講義宋履齋吳公帖
宋矩堂董公帖紫源汪公帖
東澗湯先生書湏溪劉先生書二
秋崖方先生書送許允杰序
附錄下
宋運幹山屋先生行狀
事錄
公牒三道
事實
郡志邑志
鄉賢錄文獻志
南畿志
請建山屋書院文移
附錄上
臨汝書院講義(出林隠程復心章圖四書)
山屋許先生月卿爲江西倉幹時臨汝書院講中庸
首章三句謂文公所謂隂陽五行之氣健順五常之
理本於漢時鄭氏注曰木神則仁金神則義火神則
禮水神則智土神則信以爲水火木金土氣也仁義
禮智信理也而有神之一字貫乎其間理形而上者
氣形而下者神形而上下之間理不外乎氣氣不外
乎理而有神以貫乎理氣之間提挈康成而不悖聖
賢之學真能發先儒未發之藴宜乎為蕭大山諸公
所敬嘆也
宋履齋吳公帖
(潜)伏披芳灑亟誦以感以愧墓銘之諭良仞不鄙但
(潜)今又蹈前轍方爾上歸田之請倘得返吾初服恐
可踐約决不敢孤孝子愛親之心也見教諸作暇日
尚湏大嚼雋永亟此具復斐帥併希加亮右謹具呈
八月日觀文殿大學士光禄大夫沿海制置大使判
慶元府吳(潜)劄子
宋矩堂董公帖
(槐)伏承帥幹正字不我遐棄慇懃問勞併以前書舊
作見示三年千里之别不足以間之也(槐)前此雖服
文名實未測其底藴今觀潜虛發微序引用薪火不
滅明有繼也真武夢記引用艮萬物之成終始乃知
於已分事不草草爲之加敬他文超出翰墨蹊徑無
待贅言抑區區愛助以為揭日月而行不如用晦而
明盖翫來字旣云欲出仕而無隨世就公明之才欲
杜門而無養高以自安逸之資是未能遠離人間世
也幸試思之先太夫人挽章義不可辭第自避隂息
影以來未嘗鑚頭入閙藍勉而爲詩則吾能毋乃以
不情詩者乎若叚秀實之訓則烱然在目其何能忘
承許枉殺心親千里如對訪戴何足效耶(槐)年來翫
昜稍有冰觧凍釋處若有可警策者所願聞命草率
皇恐切冀亮之十月旦日(槐)皇恐上狀
紫源汪公帖
立信洊勒華緘倅以儷製禮意渠渠旣感而愧理學
之粹見於講義襟度之清見於高吟謾爲贅半語姑
以荅盛意耳一笑幸甚垂戒薦剡有賢如此而又皇
華賢部使懇懇言之何待申諭頃承意雅深願那輟
備員所恨剡削之狹不容近舍而遠取遂乖貪賢之
意惟有慊然答酬草草伏幸台亮年月日朝
散郎直敷文閣沿江副知江州江西安撫提舉屯
田汪立信劄子
東澗湯先生書
漢逖跡英發之論忽忽十年雖尺書無可寄之便然
懷仰標度則烱烱如一日也去夏承受人忽逓至翰
教琅琅累&KR1472;極佩眷記之厚時方爲江右之行尋而
謝病以歸杜門養痾念欲力謝不敏正以未之所托
便中洊領妙墨知未督過旣以自幸而怠慢之咎則
無所容愧也尊年丈抱負甚竒徊翔滋久新除雖未足
多賀然倉幕事簡可以優游韜望想不免推枕一起
道山延閣從此皆分内事矣欽佇欽佇漢衰晚多病
積負恩華南昌之命尤爲沗越幸假戍期亟亟祗拜
年侵才乏未知所以報稱於他日也名章俊語洊勒
錄教每用嘆仰顧潦倒如此難以與扵斯文耳前承
下喻尤見用情其時盖未知漢已力辭閩節虚辱盛
指至今有餘愧也偶便拜此以謝連壁之貺旣已後
時且復簡悅悚怍併深所幾爲器寳加重亟承迅擢
副此宿期年生朝奉大夫直華文閣新知隆興府湯
漢劄子
湏溪劉先生書
會孟前日急走一介追逐拂天之旆不及拜尺紙臨
發嘗亹亹謝不敏併以詩筒祝鄭宰馳逹想巳上汚
清矑將次溪口去兵與盛价偕來伏被誨荅層番累
幅波起浪湧皆駭心動目之觀﨑嶇風雨中不啻抵
掌縱譚之快慰可知且審西庾上幕之命已從天
而下此何足爲山屋賀然公朝嚮用之意扵此可覘
來教銳欲牢辭此舉固甚偉第區區陋見竊爲執事
且當如柳下惠之不辭小官未可效涑水翁之不拜
樞密副使前脩出處要必稱亭適中更惟高名深思
之史倉乃眉人會孟四十年至交名家典刑師事鶴
山於書無所不讀在蜀數持麾節雖兵火顛沛中未
嘗一日廢卷作郡時手抄九經中庸大學或問章句
只一小册其用功可類推魯公敬之前年署爲元僚
力薦扵上召爲吏部郎亦有昜說進徹一覧茲又得
名流以望幕府是亦氣類感召豈偶然哉昨終日行
九折畏途憊甚輙留來伻一日方能禀荅終未䆒所
欲言尚存嗣訊伏乞台照江青乃荷轎者故欲其速
回乃辱厚犒祇重愧惕耳右謹具申呈正月三日中
奉大夫直寳謨閣江東提舉劉會孟劄子
二
會孟伏荷寵教高文大册何啻如獲拱壁車中盡閱
莫非雄膽新竒之作所謂讀之如清風從戸外至令
人耳目聦明所以啓發固陋多矣潜虛發微之貺略
窺一二雖未甚觧而撿討公之用力此書盖前軰所
未及者尚湏它日求質疑扵山屋庶方於扶衰起痼
真大饒益敢不重拜旅中愧未有少醻盛意也姑此
占謝伏乞台照自此更有近作可以下教者只從鄭
宰處求便寄示乃佳會孟鄙作真可覆醬瓿小巫見
大巫其敢自呈醜拙耶會孟皇恐肅拜又申禀
百官箴援引精博詞旨懇切
真足以動悟君心激昂臣節者韻一叚尤前軰所
未及孤陋感發多矣感甚感甚
秋崖方先生書
岳與執事不面者幾年不書者亦幾年矣山塢荒寒
忽奉翰題真如拱壁大寳之墜吾前也一詩一記開
闔不能釋手斯亦竒矣名其處曰天多許得不太傷
於竒乎盖執事平生所爲文往往亦坐此岳故嘗以
爲昜竒而法昌黎之言也好竒自是文章一病山谷
之言也然則學者將何從秋崖曰竒可也好竒不可
也夫人而好竒也夫人而不能竒也長江大河滔滔
沄沄此豈有意於竒哉而竒在是矣至其絶吕梁衝
砥柱則堰而風雷噴薄魚龍悲嘯又有不得而不竒
者若夫激溝瀆之頑石而落之爲奔放書之爲命連
不可謂不竒而與夫長江大河之滔滔沄沄忽然而
絶吕梁衝砥柱之竒則有間矣
送許允杰序(是篇實為先生天多許記而作故附焉)
往時許太空見予竹西纔洛陽賈生之年耳得其文
一通怪怪竒竒坐人盡驚亡何以其怪竒者取巍科
怪竒何負於文哉後二十年太空以書介其從子允
杰来見讀其編則亦怪怪竒竒問其年則亦僅僅陸
機入洛之歲是何許氏之多英妙而怪竒也予方老
退不得與于斯文見所謂怪怪竒竒則驚耳固
嘗問太空曰昌黎謂昜竒而法文竒可也山谷謂竒
是文章一病文竒可乎法而不竒程衞尉之治簿書
也縱無勝亦無敗竒而不法李將軍之不擊刁斗也
不大勝則大敗矣其曰文章一病非歟若歸盡取六
經以来至扵諸子百氏以及稗官小說騷人賦客之
所論著反覆熟之當自見左氏怪竒于春秋莊騷又
怪竒于左氏子雲相如同工異曲者又怪竒于莊騷
愈降而下之則文人相高務爲艱澁難字生語棘人
喉吻而以不能句讀爲古則亦陋矣子其毋文勝而
理負毋言深而意淺毋論卑而氣弱毋思殆而學罔
則怪怪竒竒將又無負于子矣
附錄下
宋運幹山屋先生行狀
公諱月卿字太空後字宋士時人稱之曰山屋先生
小名千里駒字駒父其先姜姓炎帝神農之世也周
武王封伯夷裔孫文叔于許子孫以國爲氏自容城
徙冀州高陽北新城遂以高陽爲望秦未許猗隱居
不仕雲孫毗為漢侍中生德汝南太守因官寓家德
生㩀典農校尉㩀生允魏鎮北將軍少子猛爲幽州
刺史猛生式至平原太守式生販晉司徒掾子詢凢
十世至遠守睢陽唐天寳之亂與張巡死節生二子
玫婺州司馬現袁州刺史其孫儒不義朱梁與
知柔入江南儒生稠仕南唐知柔檢校吏部
承傑檢校國子祭酒番陽明口許氏其後也迨江衝
府君贅歙之婺源遂為縣人扵公爲遠祖曾祖父諱
安國字献忠祖父琳字元美皆邑之善士考諱大寕
字寕之以學問見知於鶴山先生魏文靖公文靖以
友仁扁其堂是爲友仁先生嘉定丙子三月庚辰先
是夕友仁先生夢使者介胄立廳事一羽衣擁嬰兒
授使者使善護之詰旦而公生常言前身道士劉自
明盖有感也公幼而穎異七歲能属文友仁先生撫
而訓之曰叚秀實笏擊朱泚顔杲卿面折禄山惟爾
英烈追配古人此高宗皇帝追賁李若水辭也小子
識之年十五從介軒先生董公夢程游董公者子朱
子門人正思先生程公之高弟也明年以書學應科
舉居次榜之首公慨然嘆曰是吾學之未至歸而登
邑之㠣崌山閉戶讀書益勵志焉端平乙未縣大夫
王塤行鄉飲酒謂公天下竒男子也俾受學文靖公
子魏子公往卒業遂有志當世事功絶江適淮時趙
公葵開閫江北一見驚異羅致幕中既而以軍功𥙷
進武校尉赴江東漕是歲嘉熙庚子也詔罷鶡弁就
舉制遂以試流寓以昜學魁江東淳祐癸卯客左史
吕午家載試於漕復爲舉首眀年試省别院主文中
書侍郎韓祥謂公策真天下措置大事者宜置首選
邑人太常博士吳遇龍疑其爲公文也避嫌屈置第
二將廷對左史言王俠言時事必中請往候之王俠
者吳越之俠客也家無擔石之儲而百金可立致復
揮之如土先是餘杭失火比及左史氏左史未退朝
有爲全其家既而歸之者左史德之未知其人居久
之然後知其爲王俠也公造俠俠笑曰子亦來見我
乎抑左史之饒舌乎吾視子之才足爲天下先爲子計
者寧逆驪龍之鱗母拂豺狼之性豺狼盖指權相史
嵩之而言也公怫然而起曰吾寧殿多士專攻丄身
吾所不爲吾必言天下所不敢言者既而策題有始
憂勤終逸樂之問公對言臣聞文武有憂勤而無逸
樂進逸樂之說者趙高高拱深居之謀此秦之所繇
亡也逸樂無度則居人者失權若太阿之倒持而授
人以柄雖欲勿傷焉得而不傷書曰一日二日萬機
文王日中昃不遑暇食豈逸樂之謂哉竟以觸時相
見抑有旨陞甲賜進士及第授濠州司戶參軍時徐
公元杰與劉漢弼等言權相冤死公率三學諸生伏
闕訟之言至激切理宗目以狂士歲丁未及代兼領
本州教授攝知錄參軍吕文德以保康軍承宣使沿
江制置副使知濠州辟公招撫司從事發運司亦聘
入幕至此有勞尋丁友仁先生憂歸服闋遷臨安府
府學教授陞黜必當士論數上書言事丞相謝方叔
有不才子淆亂朝綱京師目之為小相嘗使招公曰
吾幸讀子之文服子之義久矣子來吾能使吾君相
以史舘拾遺之職居子若此者凢十告朔而公不往
時余玠子如孫帥蜀貪殘廢法而軍民潰亂公因上
言謂玠無義方死有遺辜乞斬如孫凾首謝蜀其所
盗財以給軍士如此則朝廷不失政刑與大臣之子
弟專權亂政者必聳然知惧矣書上小相怒諷臺臣
擊之因失職謀去丞相免董公槐爲相言之理宗特
創員外闕留置京師從事以寵嘉之時丁大全居政
府公固辭不就盖公屡上書詆之也寳祐乙邜槐更
奏公入江西庾幕尋改幹辦本道提舉常平公事待
次六年不就使者史繩祖屡書起之既至遇冨貴黃
萬石有獄賂使者左右枉其事公争之賄以不行於
是下不受屈勢家訖無犯法者江右因號公爲鉄符
尋攝提舉事政尚廉平多所平反属郡有獄載逾年
不决者公令郡縣以其獄上皆一旦遣之民以不冤
先是南州之俗上元競燈歲郡縣費不可計公謂作
無益害有益悉禁止之及古心先生江公之執政也
數薦之朝而憾已者當路竟循承直郎幹辦浙西安
撫司公事不就時賈似道平章軍國重事權侔人主
至是屡書起之比至似道憾相見之晚以公試舘職
與黃鏞偕召公言朝政失人心者三事并誦林實夫
所爲餞公序實夫者南州之高士也隱居不仕見似
道之專政宋祚之將絶也故其序有曰孔子居上貴
寬寬非懈緩縱弛之謂也宰天下者其量要足以容
天下而後可非得廣心彌性之士日相與居必將環
視四顧動與物敵且以胥戕為能事矣推原其故則
亦求賢之誠不至反以自病也今相君汲汲焉求先
生如是則如前所慮斷可無矣而區區猶願一言近
世一種小夫以&KR0945;嫉爲納忠以隔絶爲自献附耳而
啓有同告密畫界而立有似法壇盡絶一世公議扵
鈞陶之外獨以左右便嬖爲腹心耳目察之不審一
惑其言則吾之自處日狹志趣日陋常恐諸侯客子
之來盻盻然慮其軋已也是雖有周公之才之美且
無足觀積中書二十有四考吾亦何樂扵此哉相君
心廣體胖天下擊壌鼓腹矣不然其細已甚民何以
堪有如此意皎然甚明發揚蹈厲歴歴爲相君言之
非先生誰忠於知已孰大於是考亭夫子有言吾軰
有百萬生靈盡在此破漏船上但喚得一副手稍公
不致失墜其益非小抑吾言多忤必先生然後能爲
吾致之似道佯唯唯未幾以陳宜中昜公召并浙西
職罷去公行且嘆曰已矣彼人哉遂去之買田宅於
始蘇既而悉散之曰吾聞河潤九里漸汝百步是將
爲觧甲休兵之地矣廼步歸故里杜門著書號泉田
子游從者屨滿門外當時翕然師尊之始徐公元杰
之遇害也朝廷以京秩官其子直諒仕至顯官次直
方不受德祐乙亥起家亟廷至殿院首薦疊山先生
謝公爲江東提刑再薦公與劉辰翁皆有將相才宜
膺重寄朝廷方議以公開閫東南未幾官軍下新安
明年下錢塘公深居一室但書范粲寢所乘車數字
於是不言五年矣又如是而卒盖至元二十二年乙
酉歲十一月也享年七十終正寢先一夕畢召家人
曰吾將逝矣必殮我以集英殿所賜袍笏庶幾可見
先帝于地下又命其壻江愷曰死矣履善甫得其所
矣不可復作矣謝君直與予皆不苟合於世者矣是
嘗顧比于予(疊山先生嘗書其門曰要看今日謝枋得便是當年許月卿云)是深知
予者也吾死子盍於是而銘我焉翌日夙興盥漱深
衣危坐咲語如平日薄暮儷然而化四方之士聞者
相吊來臨其喪爲詩文哭之者盖數郡縣公疎髯玉
皃秀目豐頥舉止閑雅望之似神仙中人每夕令家
僮候月出還報徘徊清嘨竟夜不寐當時謂之再生
子瞻其所著述累十餘萬言時時爲人取去其僅存
者十二三先是常州教授李夢科刻之毗陵郡庠彭
福龍刻之廬陵皆公門人也其刊于家塾者如毗陵
本從孫汻復增益於散失之後今其本存焉公家藏
古書亦千餘萬卷一顧率終身不忘嘗與友生游僧
舍方曝仸書使生觀之曰法華經也公因記憶嘗觀
是經于徑山既三十年矣因背誦之不遺一字其爲
詩文未嘗經思如長江大河出入霄漢不可測度也
初公深見知於理宗將不次任之爲權臣所沮公扵
是著百官箴凢萬六千餘言比進會理宗棄群臣而
尼古心先生見之嘆曰確乎有經世之實人主當置
一通于坐右履齋吳公亦言公在熙豐不黨於熙豐
在元祐不黨于元祐者也董公槐蔡公抗皆戒公以
和平勿過剛公曰大臣宰相以此取士特未之思耳
夫和平以從我豈不和平以從人勿過剛以順我亦
豈不能勿過剛以順人靖康士大夫率由此道許某
只是一許某决不能枉道以事人也公始受學於董
公去事子魏子子魏子爲世儒宗當時登其門者謂
之登天公受學有繇學道有得是以身益困而志益
堅志益堅而道益明大節卓乎其不渝也夫人安定
程氏生二男茂登仕郎薰進武校尉皆早世女五人
夫人先公沒晚生二男翼飛女二人母方氏孫男四
人文相文晏文侍文任孫女六人曾孫三人以至元
二十四年丁亥歲十有一月葬公於婺源西七
十里之仁洪與程夫人墓相望五里先是愷受公遺
命乞銘爲狀未定而疊山先生北行不辱而死矣鳴
呼既葬矣日月逾邁事未昜成而愷亦垂老於是謹
更狀公行將以求文于當世之立言君子名能文於
天下者延祐元年十月日季子飛狀
