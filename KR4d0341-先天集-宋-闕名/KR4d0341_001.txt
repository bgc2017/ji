先天集卷一
星源山屋許月卿著裔孫(亮校正熙類編)
詩四言
月代
月代太陽太陽代月君逸臣勞職分無越穆穆皇皇
明明在烈光于四方罔不秉哲火明水清坎離斯設
日月有明容光靡闕無非教也教亦不屑金取其清
分明之精東有啟明西有長庚金清月白助天日明
日明相續萬物咸覩匪今斯今不瞽萬古
古詩五言
次韻春谷
谷如三月間屋向萬山安春谷與山屋别有天地寬
枯淡風月皎富貴鶯花遶大山表牡丹此意殊未曉
箕山
箕山惟一瓢襄邑亦四壁古今一許氏傳家以清白
茶山與東莱三詩映圭璧後來二三賢題品互紬繹
南軒推學授晦翁要事實亦有小東莱經濟亦何切
極意深源流敷殖久大業臨川有二許我来秋蕭瑟
撫卷三嘆起寒花香的皪
送碧梧入府
人勸公入相我勸公早歸今以副樞入好以元樞回
易爲六經宗學易貴知時時止則時行時義大矣哉
故嘗論今日兩語見稱竒但且爲執政宰相未可爲
若爲伴食相何如酒一杯曾以語𥙿翁𥙿翁爲一咍
英雄見略同明公試思之文正爲清獻何曾美鼎梅
史册香萬古日月名長在時止時則行宰相湏時來
時來然後相當傳忠定衣官職難名節願公玉無疵
壯節題初節願公玉無灰耐久老柱石身佩國安危
五福一曰夀夀國身之樞請君看老子寡慾身壽眉
心清萬里明可杜倖時窺寡慾善養心軒鑑照魅魑
歲晚成二老種蠡相塤箎坐令四太平太宗生光輝
贈胡菊軒拜序
表兄菊軒居士胡公予銘戴母古君子之曾
孫鄉善人彬州推官汪公之外孫酷似其舅
不酒不肉雞鳴而起孳孳而誦佛書將以超
度十五位我廟之靈余曰范文正公守番母
忌前一日命芝山僧誦金剛經夜夢云得古
佛經半卷己超度矣明日入山有僧過曰古
塔主扣之果如夢中語戲云何必看畢曰好
物不雖多予曰
好物不雖多自悟方悟他心迷法華轉心悟轉法華
願得無言經盡度恆河沙盡度一切巳依然無一物
籟鳴天河斜清風共眀月
古詩七言
除月二十三日夜夢
仙君重瞳衮衣眀紅雲一朵當殿楹千官拜舞環佩
鳴中有一人攝齊升琅琅敷誦百辟驚首云有臣許
月卿合在帝所式群英煌煌召節來帝廷膚使奕奕
華弓旌我時荷邊食芡菱坐茅心渙儼不聽從天飛
下蒼葱珩申傳帝命通叮嚀親授秘訣餐長生提耳
言言帝旨令夢回題詩香枕屏
次韻陳肇芳竿贈李相士
相心然後相人形試相何時可太平集思廣益真宰
相開誠布公肝膽傾先相君子與小人小人枉了君
子嬴見吾善者笑局局眼眀黃山峯六六何哉逆整
于天誅衰漢生靈已魚肉安得重見無極翁光風霽
月黃山谷
次韻謝君直贈李相士
一年景讓秋光竒山水秋來皆有姿君於何處相人
物誰爲盗跖誰伯夷伯夷海濱待時清秋空無雲正
清時相人不若相時好相時而動談笑麾笑殺馮道
五季時興亡不喜而不悲相師試相馮道相視國傳
舍如奕棋
京城看水
幾千萬里碧琉璃中有一圓光照之更無一物可與
對部勒星宿光陸離憶昔看月大江頭天地中間風
吹衣凡客無緣相賓主獨携杯酒獨吟詩祗今千門
萬戸閉良夜京華無人知似我快活更有誰故山今
宵月更竒明日懶人真箇歸
故人
故人歸作山中相老我聊乘雪夜舟細君頗訝不入
市山中訪友將何求扉屨資糧奪之去毁車截鐙挽
予留一笑謂汝賢細君無求我乃肯出游宰相良觧
軒輊予定難屈膝低我頭同雲一色天欲雪夜深雲
散月明樓
次韻胡温升玉甫西野
偶爲西湖萬山出三省興中歌四勿中庸公子惠新
詩句裏韓筋猶柳骨文章感慨湏和平能泣鬼神風
雨驚和聲似鳴國家盛送東野序序文鳴西野文鳴
東野法積中和順英華發我詩不作郊島寒曾誅莓
苔隨意踏誰道楊花本無才天展湖山圖畫開何湏
更問逋之覓夜深明月半窗梅
次韻
臨川老儒王半山文章未肯班傳間亦有臨淄晏元
獻樂府一奏開天顔我來此州嗟何晚前哲風流挽
不還泉石黯淡山氣瘐芙蓉飄零秋意闌有客携詩
來過我議論磊落文波瀾詩盟豈止尋宗派理學猶
規拜將壇風雷凛凛三寸舌招槌賢拂佐天慳古來
言行要相副願言大德不踰閑秋月皎皎鶴蹲蹲春
風洩洩禽關關江岷山兮溪嶓塚天根躡兮月窟攀
長短句
題明皇貴妃上馬圖
開元天寶號太平快活三郎偏縱情帝閑天驥雲雷
駃回首絶怜妃子醉海棠酣春睡未足扶上馬時頽
山玉二璫兩邊扶蹋鐙群姬爭扶不用命萬花叢玉
山花花朝王醉牡丹共立馬前黃幡綽獻笑顔容似
嘲謔三郎勒馬頻回頭兩手按膝䨇凝眸夾立兩旁
御弓箭帶御器械如行殿二璫相語儼相向貴妃未
至龍顔望龍顔不怡吾曹憂昵昵私語䨇燕秋御前
兩驥立仗俟御龍整暇聊緩轡卷中何止數十人十
人眼只在一身朕能墜馬替妃子不忍花飛驚
三郎但念妃子醉豈知身醉誤國事儻知敬是常惺
惺提主人翁教醉醒醜醜婦斟薄薄酒醜婦添翁多
少壽無塩爲后能彊齊夙夜警戒鷄鳴詩花鈿安得
紛委地馬嵬安得有墜時
涉世
涉世如溪谷只宜在淺處一生如一日未暮早歸去
君不見偉哉男子韓淮隂往往正坐涉世深功成身
退豈不好當時何事歸不早人生少年湏立事生我
不應負天地了却君王事便休去時莫待雨淋頭如
今版圖半烟霧眼看流離無限子取將舊物還君王
襁褓赤子寢之床青天向日正亭午歸去彈琴鶴對
舞静與賢傳不春風吹𬒮浴沂天
山近
山近綠映日山遠青帶烟平生有山癖夢亦山水邊
山好水益媚山老水連天我家非洛中亦非獨樂園
只在山屋上下亦有流泉俯仰頗樂之妙處無昔賢
今日來别墅水滿山四環嗚呼何處無山水有酒且
飲眀月在前山
新安
新安别無竒只有千萬山千山萬山中其竒乃出焉
下者爲硯石與世生雲烟高者無繫累飄然出神仙
忽生朱晦庵追千萬世前示千萬世後如日月當天
嗚呼新安生若人不知再生若人是何年
先天集卷一
山屋許先生事錄
公牒一
淮西提舉司鄭牒
撫幹許迪功
伏覩迪功郎濠州司戶參軍差充淮南西路安撫
司准偹差遣許孔顔其學韓柳其文奮身儒業
而才識疎通着足邊陲而事功慷慨今保舉堪充
縣令任使除已具錄奏
聞外湏至公文牒請
照會謹牒
淳祐九年十月日牒
二
江浙發運司牒
凖遣許迪功
伏覩迪功郎差充淮南西路安撫司凖偹差遣許
學問該博文辭充贍廷對輸忠權勢不避邊防
贊晝險阻偹嘗今保舉堪充文華科除已具錄奏
聞外湏至公文牒請
照會謹牒
淳祐九年十月日牒
三
提領戶部財用牒
凖遣許迪功
伏覩迪功郎差充淮南西路安撫司凖偹差遣許
文辭卓犖意氣峥嶸早掇高科兼通邊事今保
舉堪充文華科任使除已具錄奏
聞外湏至公文牒請
照會謹牒
淳祐九年十二月日牒趙(押)
事實
郡志
許月卿字太空後字宋士婺源許昌人祖琳輕財好
施紹興甲寅大飢盡散家之積粟活萬餘人邑大夫
嘉之聞於朝旌其閭曰許長者父大寕字寧之有學
行所著有䨇桂堂藁嘗教月卿曰叚秀實笏擊朱泚
顔杲卿面折禄山簡冊有光精爽如在惟爾英烈追
配古人此高宗皇帝追賁李若水訓辭也小子識之
月卿年十六鄉試冠亞選讀書㠣崌山中三年業成
往師魏文靖公聞六經之要淳祐四年以别院第二
人登第廷對專攻史嵩之時徐元杰力攻史史隂殺
之月卿率三學諸生伏闕訟冤理宗嘉其忠而外畏
史則陽曰許月卿狂士也不省除京教言謝相方叔
子干政失職未幾謝亦免後又數上書斥丁賈奸邪
出佐江西漕宋亡衰服深居三年不言門人江愷常
質其故月卿大書范粲寝所乘車事以付之後雖言
常如病狂不可了卒年七十平生讀書五行並下一
覧終身不忘肆意爲文章不可繩墨獨所進百官箴
高古粹密惻然有愛君之心晚號山屋所著有山屋
先天集有書經註及百官箴行於世謝叠山嘗書其
門曰要知今日謝枋得便是當年許月卿可以想見
其人矣子飛字仲鵬所著詩文有小山集
邑志
許月卿字太空以宋亡更字宋士許昌人其父大寧
嘗教之讀高宗追賁李若水之訓辭曰小子識之其
忠義之教有自來矣年十六領鄉試往師魏鶴山始
聞六經之要登進士第授濠州司戶辟吕文煥幕以
剛直忤煥煥欲殺之不得而殺其僕時徐元杰爲史
嵩之所殺月卿率三學生伏闕訟其冤理宗内嘉月
卿而外畏嵩之陽曰許月卿狂士也除京教又言謝
方叔之子干政失職謝亦免官因上書斥丁賈奸邪
出佐江西運幹嘗進百官箴以諫及宋亡爲服斬衰
而三年不言後常如病狂雖言不可了踰五年卒謝
疊山嘗書其門曰要知今日謝枋得便是當年許月
卿能令人景慕如此所著有山屋集其墓在卅九都
鄉賢錄
許月卿字太空後字宋士人稱之曰山屋先生許昌
人幼穎異七歲能屬文年十六鄉試冠亞選讀書㠣
崌山中三年業成往師魏了翁聞六經之要(許飛撰)
(月卿行状云年十五從董夢程游董爲朱子門人程)
(正思之高弟端平乙未縣大夫王瑣俾受學于文靖)
(公子魏子月卿往卒業遂有志當世事)淳祐四年登
第廷對專攻史嵩之竟以此見抑有旨陞甲賜進士
及第授濠州司戸參軍時徐元杰與劉漢弼等力攻
史史隂殺之月卿率三學諸生伏闕訟冤理宗嘉其
忠而外畏史則陽曰許月卿狂士也不省歲丁未及
代兼領本州教授攝知錄參軍沿江制置辟月卿招
撫司從事發運司亦聘入幕尋丁父憂免喪遷臨安
府學教授升黜必當士論數上書言事丞相謝方叔
子干政京師目之爲小相嘗使招月卿月卿不往時
余玠子如孫帥蜀貪殘廢法月卿因上言乞斬如孫
凾首謝蜀小相怒諷臺臣擊之因失聀董槐言之理
宗特創員外闕留置京師時丁大全居政府故不就
寶祐乙邜槐更奏月卿入江西庾幕尋改幹辦本道
提舉常平公事待次六年不就使者史繩祖屡書起
之既至遇黃萬石有獄賂使者左右枉其事公争之
賄以不行於是勢家訖無犯法者江右因號公爲鐡
符尋攝提舉事政尚廉平多所平反江古心執政數
薦之朝而憾已者當路竟循丞直郎幹辦浙西安撫
司公事不就賈似道平章軍國重事權侔人主至是
屡書起之試館職與黃鏞偕召月卿言朝政失人心
者三事并誦南州高士林實夫所爲序以諷似道似
道佯唯唯未幾以陳宜中昜月卿召併浙西聀罷去
(志云數上書斥丁賈奸邪出佐江西漕)乃步歸故里
杜門著書號泉田子宋亡衰服深居五年不言後雖
言常如病狂不可了卒年七十月卿平生讀書五行
並下一覧終身不忘肆意爲文不可繩墨獨所進百
官箴高古粹密惻然有愛君之心所著有山屋先天
集百官箴書經註
文獻志
許月卿字宋士婺源許昌人師魏鶴山淳祐四
年進士官止江西運幹號山屋嘗進百官箴以諫宋
亡服斬衰不出五年䘚所著曰山屋集
南畿志
許月卿婺源人父大寧有學行嘗教月卿曰叚秀實
笏擊朱泚顔杲卿面折禄山簡册有光精爽如在惟
爾英烈追配古人此高宗追賁李若水詞也小子識
之後月卿登第攻擊權貴無少顧忌數上書斥丁賈
奸邪出佐江西漕宋亡五年不言雖言亦如病狂䘚
年七十謝疊山嘗書其門曰要知今日謝枋得便是
當年許月卿
請建山屋書院文移
一直隷徽州府婺源縣儒學生員方瓘等呈爲懇崇
儒祀請賜祠額以昭風教事宋儒許月卿號山屋
幼有大志潜心聖賢之學師事朱子門人董介軒
及魏了翁十六歲登科廷對始憂勤終逸樂策問
謂進逸樂之說者宰相竊權之具即觸奸相見抑
後伏闕訟徐元杰之冤乞斬小相之首皆言人所
不敢言以致直道難容官止運幹退居受徒講明
正學著書立言而猶夢寐不忘君國撰百官箴數
萬言以進發詞愷切歸於正心且謂身可殺而愛
君之天不可觧使其終於立朝必能鞠躬盡瘁匡
扶宋室惜夫有志未伸宋祚不永衰絰憂服深居
抱憾而卒即其愛君愛國之誠忠直出於天性觀
其經傳著述之精理學得之真傳其生也天子有
狂士之稱士民有鐡符之號其終也謝叠山嘗書
其門云要知今日謝枋得便是當年許月卿文章
道德忠義氣節令人推服如此人至於今稱之凛
然猶有生氣誠大宋之名儒後學之師範也
國朝崇儒重德享祀郡邑鄉賢隆至無闕生等思得
婺源先賢自朱子以後惟胡文峯許山屋二人爲
最山屋之學爲文峯所推而忠風義㮣尤其所仰
慕顧文峯巳有祠院奉祀而山屋獨無祠享裔孫
許亮欲於本里霞山創祠立塾割田奉祀以揚前
烈盖非但其一時子孫之私情實萬世人心之公
議也今幸逄
督學宗師老大人馮藴聖賢誠明之學得濓洛淵
源之正主張名教扶持正學正陽德明盛之日諸
生慶逄之時也理合具呈伏乞轉申請賜祠額俾
得照文峯書院事例子孫奕世奉祀非惟崇奬先
賢維持斯道且使天下學者知所激勵效法而賢
者之後不終於冺斯文幸甚世道幸甚爲此合行
具呈湏至呈者
嘉靖二十四年八月初五日生員方瓘汪大倫
吳文光方邦慶汪春時等呈
一直隷徽州府婺源縣儒學為懇崇儒祀請賜祠額
以昭風教事准本學生員方瓘等呈前事云云
本學未敢擅便擬合申禀爲此學司今將前項緣
由申請伏乞照詳施行湏至呈者
嘉靖二十四年八月二十四日教諭劉伯瀚
訓導楊試項秀司吏魏萬芝
一直&KR0674;徽州府婺源縣爲懇崇儒祀請賜祠額以昭
風教事准本學生員方瓘等呈前事云云准此照
得宋儒許山屋道藝忠節偹載誌傳文章著述具
存經典錄祀郡邑鄉賢歴有可稽今其裔孫許亮
創專祠以揚前烈生員方瓘等呈舉請賜祠額俾
照雲峯書院事例子孫奕世奉祀以勵後學緣係
懇崇儒祀請賜祠額以昭風教事理本縣未敢擅
便擬合申禀為此具呈湏至呈者
嘉靖二十四年八月二十八日知縣馮綬涪西
縣丞饒邦弼主簿薛固齡典史晏良佐
司吏葉廷光典吏潘熙江有容
一申
提學察院馮天馭午山
批許山屋忠風義槩炳然與日月争光操行如
此則道德性命之藴可徵已是宜褒崇以匡
世教
一申
本府大府余勉學東臺
批㩀諸生所呈攷誌傳所紀則許山屋學行之
在當時誠可與胡雲峯並駕矣然後學之士
附錄丁氏善本書室藏書志一則
月卿字太空後字宋士人稱曰山屋先生婺源人年
十六鄉試冠亞選淳祐四年以別院第二人登第廷
對專攻史嵩之時徐元杰力攻史史隂殺之乃率三
學諸生伏闕訟冤理宗嘉其忠而外畏史則陽曰月
卿狂士也不省除京教言謝相方叔子干政失職未
幾謝亦免又數上書斥丁賈奸邪出佐江西漕宋亡
衰服深居三年不言卒年七十謝曡山嘗書其門曰
要知今日謝枋得便是當年許月卿可想見其人矣
著有山屋先天集及書經注百官箴著於四庫而先
天集未見採進即阮元氏亦不進呈厲氏鶚宋詩紀
事列其名此嘉靖十三年南京禮部尚書湛若水觀
於其裔孫亮而序之附錄二卷乃行狀公牒郡邑志
鄉賢錄諸文
