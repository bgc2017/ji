先天集卷七
記
天多許記
仰面長嘯天何多馬子才語也吾家西塾面烘窗陽
不能以暑秋八月戊申闢之敞其前己酉稱畚挶&KR0574;
菑蠧平土塗程板幹䋲墻以屏以址以剔以術以迪
以滌以甓隙地遂可容客客咸規予築臺樹桂其處
予曰樹桂成隂如天少何孰若與客舉觴仰嘯共此
空闊之天也先是甕牖横陳驕暑顓制凉飈踵焉謝
不領謁曲牖衡從自相枘鑿坌翳所都日月如仇不
一二晨宇宙頓豁天無疆界地受約束清飈皓魄結
騎偕来閑宵意在衆籟銷聲河漢不波天容正清臺
符華甚雲物萬狀勵竒納巧經星緯宿告歸指授毛
骨盡仙下臨廣寒多哉此天予取予求不我靳惜一
何幸也客喜而歌得未曾有予曰西偏屋不多槐榆
翳空虚昔吾與退之同病斫却月中桂清光應更多
今吾與子美同喜取子才氏語之曰天多客以為何
如雖然天在山中象吾心也前言往行識貴乎多多
貴乎畜吾兒二三子學焉於西塾畜之先於多乎約
禮之先於博文乎誠身之先於明善乎性無内外學
有後先識多則天多進乎子才多矣他日此屋有請
曰請母氏我以子才氏淳祐十有一年許月卿記
友仁先生壙記
許氏姜姓也先君諱大寕字寧之徽州婺源許昌人
故簽書樞密院事鶴山先生魏文靖公嘗友其仁曰
天下仁人也以小篆扁其堂曰友仁對客稱為友仁
先生曾祖考諱良故尚書工部侍郎秀巖先生李公
題墓道云有宋善士祖考諱安國參知政事鳳山先
生李公署以淡軒居士墓道考諱琳故左丞相克齋
先生游靖獻公以長者書墓道之顔先生生而秀穎
孝友異常兒左右就飬四親異之十年哭淡軒誠哀
如成人執喪如成人厥九年喪長者於是大母張母
胡两世隻景癯於䨇鶴先生哀盡然有以得两母心
生其死骨二昆曰吾有弟矣張夫人歿十有五年而
胡夫人即世先生哭之若喪長者而哀曰余為童子
時筆墨洗空畦徑諸老先生摩其頂曰希有希有朝
廷方以進士科級人余傲兀其間歸而讀有司所可
者皆余始所爲後改之者也又三年率如是轉教人
意懶矣胡母欲進士余余如泉石何今吾終不復有
母又奚暇進士哉蓋自是不應書先生和平温厚視
人猶已過人不欲人譽巳濟人不欲人德巳性於天
世於家然其用力於求仁深矣故當理而無私全體
而能惻隱見有藴年者先生爲之誦西銘曰謁糴者
豈獲已哉挾金不多人往往厭其煩餓者由是衆必
多金然後得糴得糴者滋寡殍死者山積安乎先生
手權衡背汗滂若無秋毫厭斁意糶未徧家人云食
終不食曰一人糴其家待而食者且十人餓吾一人
而食之胡不可人私其私以隣爲壑先生不間遠近
一之以西銘歲覈戶若干口人予之粟戶戶春風而
族姻濃焉曰糴者西銘理一也予者西銘分殊也藥
其病棺衾其死泉幣其窮無告者不必族姻然不幸
麗桁楊即衣纊之逵徑闢之石之川不梁造舟而梁
之衣冠佩玉不動聲容而悍者神伏狡者心化有不
善萌焉畏先生知不敢為者甚多訟不即有司而之
先生之廬得片言皆失其所以爭而去常曰松栢之
下其草不殖為富不仁者未嘗學問耳故先生之鄉
貧富皆得所安急人之急雖犯大寒暑當大患難得
疾疢致空乏爲世非笑了不顧二昆旣逝恤孤扶危
有人所甚難者盖先生一身即西銘也哭從兄端之
詩云幾年書案共嚢螢豈料于今隔死生回首鹡鴒
原上路雲愁煙慘不勝情是時纔十有三齡云平生
祭必敬祭巳必哀事尊者必盡禮遇少賤必降屈共
利必薄取共患必先赴樂道人之善惡稱人之惡憂
人之憂樂人之樂出於至誠人爲感動犯之不校淆
之不濁性有常度終身如一日家傳紫陽夫子之學
本身證民坦然明白昜知昜行學者問疑刅解輻輳
見其進則喜如已子異時場屋人人自秘先生昌言
之聞而用其言輙得售司文衡者所擊節處盖先生
語病中讀韓退之文杜子美蘇子瞻詩終身不遺忘
曰吾病未嘗無所得用是先生詩文似韓杜蘇晚讀
黃魯直詩而說之故暮年詩體一變月卿初能言抱
而教之曰叚秀實笏擊朱泚顔杲卿面折禄山簡册
有光精爽如在惟爾英烈追配古人此高宗皇帝追
賁李若水辭也小子識之淳祐四年月卿幸賜對因
憂勤逸樂之問極陳時宰以逸樂二字爲竊權之本
考官懼第爲五甲有旨陞第四先生喜曰真吾子也
月卿西仕危邊人笑其左先生曰吾教之耳好賓客
無日不投轄築群書樓愛蓮閣一觴一咏至者忘歸
客方貴盛禮不爲加其落䧟阱悉力拯之不倦仁之
義仁之勇如此夫盤錯游刅而沈静如愚使用於世
才德之傑也生於紹熙四年十一月卄日癸未歿于
淳祐九年七月七日丙子得年僅五十有七神明不
亂笑語而終知與不知皆爲流涕更相唁曰世復有
仁人如是乎先是欲以少牢享神祠乃輟不享不肉
食者不知其幾家或曰仁者壽夫子欺予哉或曰愚
竊聞之矣歲戊申久不雨民無生意先生齋宿籲帝
願减齡以救天下其詞良痛明日雨明年先生歿若
先生真能行朱文公之學者世之誇口耳曰吾學道
德性命遇事輙趋利秦越視人世道日降有由哉聞
先生之風庶其有瘳乎此其壽盖弊天壌矣仲尼不
我欺也有䨇桂堂藁若干卷减齡詞無藁先生爲善
不蘄人知類如此其誦言曰隂德如耳鳴人知之者
豈隂德耶彼沾沾自表露者相去盖九牛毛不翅矣
娶李氏子男月卿承直郎前差充淮南西路安撫司
准備差遣協卿後仲氏日卿時卿業進士女適俞有
大張沂季未行嫁孫男允茂允勲允莊允英允芳允
葵孫女五人十有二年十一月有一日甲辰葬北珠
潭之上孤月卿泣血記
題䟦
書楚辭後
虚以待之兮無為之先文公集註謂虚以待之於無
爲之先恐兩之字當作一樣看虚以待事於無為之
先無為事先也無爲之先猶言勿爲事始事来然後
應之不先以事累吾心也恐屈原本意如此
淑離不淫註淑善也離如離立言孤特也按離立出
戴記離坐離立毋往參焉離立者不出中間則離爲
兩人相麗眀矣屈原本意恐謂麗者昜淫惟橘麗而
不淫此其所以爲善麗也離當訓麗恐不當引離立
若引離立則離坐豈亦孤特乎
尭都平陽舜都蒲阪禹都韓陽湯都毫文王都豐武
王都鎬身都卿相之類(都皆訓居今訓爲大)可謂文王大豐武
王大鎬身大卿相乎建邦設都豈可謂建邦設大乎
帝高陽之苗裔兮朕皇考曰伯庸攝提貞於孟陬兮
惟庚寅吾以降皇覧揆余于初度兮肇錫余以嘉名
名余曰正則兮字余曰靈均紛吾既有此内美兮又
重之以脩能扈江離與辟芷兮紉秋蘭以爲佩集註
降叶乎攻反能叶奴代反按此六句一韻也文公以
爲三韻恐非是庸與降叶如君子至止福禄旣同君
于萬年保其家邦子之丰兮俟我乎巷兮悔予不送
兮之類是也江與庸叶則降豈不可與庸叶乎盖四
聲通同也庸與名叶如爾牧來思以薪以蒸以雌以
雄爾羊來思矜矜兢兢不騫不崩之類是也名與均
叶如山有榛隰有苓云誰之思西方美人之類是也
能與佩叶如嗇於財親賢而任能此成王冠祝詞也
之類是也財與能叶則佩豈不可與能叶乎盖四聲
通同也我送舅氏悠悠我思何以贈之瓊瑰玉佩盖
思亦與財叶也觀于詩可見
哀民生之多艱終不察夫民心民人也原自謂也集
註以為衆人恐非是但味語脉則可知矣古者民與
人通騷經一篇此類甚衆如民生各有所樂集註以
為人生相觀民之計極集註以為人事民好惡其不
同集註以為人性民之訓人集註既有眀證哀民生
之多艱終不察夫民心此二民字亦當訓人盖原自
人也
瞻前而顧後集註瞻臨視也顧還視也恐當云瞻仰
視也凢後之於前下之於上則言瞻臨者以上臨下
也恐非詩靡瞻匪父民具爾瞻魯邦所詹瞻仰昊天
論語瞻之在前等意
歴吉日乎吾將行集註歴遍數而實選也恐此歴字
只是治歴明時之歴不當作經歴字解盖古者只有
此一歴字經歴用此歴字治歴明時亦用此歴字後
世以經歴為歴歴象為曆乃後世創立此字以别于
經歴耳如尭典曆象亦後世所改
䟦許氏世譜後
右吾許氏世譜王荆公所記也某聞歐文公曝書偶
見此忘其荆公所為讀之乃審甚嘆美之某亦以為
史遷筆法焉暇日因校以諸書稍正傳寫之謬并語
諸子弟曰吾氏自神農以姜姓非昉乎伯夷文公之
言殆有當攷者若忠孝以世其家某軰尚自力哉淳
祐辛丑重九日月卿謹書
先天集卷七終
