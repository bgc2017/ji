先天集卷二
律詩五言
木犀
詩到黃初上高標不肯唐(先師鶴山魏文靖公常謂唐人小木犀詩)分封
在香國筮仕得黃裳錦畫纍金印瑶英案玉皇黃香
天下士誰得並清芳
暁幄
曉幄明初日晨鐘遞北風人生行樂著天道好還同
我友詩三昩吾衰酒一中萬間君雅志突兀倚晴空
雲邊
雲邊人種麥天際我歸舟月色輕寒夜笛聲何處樓
久晴人渴雨&KR0786;仕我思休高士傳閑看東籬花正幽
明月
明月天䨇鑑清湖地萬弓人行楊柳外身在畫圖中
天闊䨇眸快樓高萬象融故山應更好楊柳映芙蓉
(主學言湖樓甚佳只欠芙蓉)
甥舘(五首)
月色真圖畫風聲古瑟琴月風天地職風月聖賢心
竹砌水如璧梧岡朋盍簮不湏聮句得天籟竹梧吟
冬至思吾姪樊川示阿宜驅羊官易取觀象易難知
不遠復三字大音聲一詩屏山宗邵子晦木不忘歸
醉鄉真廣大静夜絶囂塵月色明如晝天涯緫是春
鳥飛林不夜蝶夢路無人天地中間我孤高誰與鄰
國士今爲鬼有棺空斷腸綠衣長至節丹旐短松岡
父乃哭其子天乎殱此良傷情臯某復挽些謾巫陽
國士報國士後人哀後人萬物邪勝正一理屈終伸
秦暴二世滅周仁八百春紫雲樓上語億載宋深仁
吊程貢元
灑淚陳情表何心貢澤宫波平看躍鯉浪急不成龍
花誥榮孀母藍袍付畫工無人儔孝友烟樹慘新封
代仍六弟吊程貢元(三首)
仁者竟不夀世事空悠悠霜滿人洪墓月寒尊美樓
慈烏千載恨薦鶚一生休畫史成何事青山烱照眸
嚚訟漸成俗如君今豈多仲尼仁者靜下惠聖之和
夜月數聲笛春風一再歌紛紛當泚顙視此石嵯峨
松下草不殖豪家多不仁惟君淡於水與物靜爲春
多爲流涕者應無切齒人墓前有梧檟那復見荆榛
挽番陽戴如曾貢士母金氏
霜氣凛閨妺嚴風老更癯詩書謂有子門戶可無夫
鶵鳳横秋鶚孤鸞啼夜烏長松有風雨枯草但平蕪
次韻汪敬子
好善芝蘭馨惡惡鮑魚腥一心宰天地萬世流風霆
六經如元氣異端如氛埃會往洙泗濱傳取心印回
挽汪士洪
昔日杜小姪中年馬少游不知身外事祗覺鬢邊秋
有子三株柳同公荒草邱梅溪一夜雪片片逐寒流
同滕推游朱緋堂二首
當日朱緋夢荒烟化鶴城斜陽邊草色深樹裏禽聲
欲雨路微濕出雲山半青神游應故里只欠愛翁亭
此翁有山癖曾此夢魂驚慷慨思逾淡郊行酒易醒
石苔和夢濕歸棹載詩輕回首暮雲碧兩賢沙磧行
挽外舅二首
人間三十二名字幾千春慷慨漢游俠孝慈周吉人
視物猶視已顧親寧顧身山中當出相嗣子世其仁
月卿方䯻時公欲東床之我姑已黃土公鬢正青絲
忽忽成今古茫茫問孰誰但能抱茂子灑淚讀新碑
有感
一飲地黃酒冤哉入九泉雲孤無葬地雪霽有蒼天
今歲難張詠他年高董宣視吾匣中劔光射斗牛邊
住黛障
黛障地眉展綠波天畫開鴛鴦長不散翡翠去還來
壇杏頽垣裏隴梅荒草堆山川渾似舊不管曲聲哀
夢中作
我来烟水遠漁艇夜鳴榔萬仞巫山聳一宵秋夢長
金翹何婀娜玉佩遽叮噹月冷天鷄暁空餘枕屏香
閒賦
老大天諳練殷勤月往還岩巒有竒操泉石亦清淡
隔浦飛秋葉開窗看夕山天心端正月潭水夜深叄
野人
野人方蠖屈天子正龍飛東閣翹林騪北山移
鵬來賈生去熊兆太公歸地主殷勤别雲霄萬里期
次韻鄭將士
何曾離日用千古到如今菊蕊霜全節梅花月印心
韓公蘄竹詠蘇子楚山音(鄭蘄人號楚山)谷口微吾子風流
何處尋
霜日
霜日步行遲雲山履曆長蘆花相遜揖松樹自宫商
竹動鳴珂里桃成衣錦鄉水邊篱落好一夜玉爲堂
得安道中
洲渚但明月人烟如暁星春泥纔故里秋水又浮萍
衣破披蓑冷厨空煑草腥抱兒含笑語衣裏麥青青
挽胡制機康侯
鷺點青松白鶯穿綠柳黃兒時工對偶老去更文章
誅意平生學爰咨去路忙酒邊招隱操我更憶山堂
寄郭衢州
渤海潢池盗龔卿奉詔憂東軒繼芳躅西府踵清流
同榜黃扉匹中峯皂盖儔中齋同一咲山屋好中秋
重寄郭衢州
細數東京士無如許郭優山林異朝市姓字欠書郵
久巳巢由隱難成李郭舟三衢春有脚山屋好中秋
寄留夢炎
山屋好中秋中齋烱在眸中流誰砥柱野水却孤舟
上意甘盤甚來遲季子留願毋淹獨樂留相九重休
重寄留夢炎
安得肉生羽從公出外游同年多契闊新句孰賡酬
天玉梅花雪人寒野水舟中齋難醉白山屋好中秋
夜永
夜永月清甚雨餘風快哉月將槐影出風遣桂香來
風至地自掃月來雲亦開三千翰林手光霽瑩靈臺
客來
客來商略詩夜市正驚時雲破天青眼烟收月白眉
芙蓉天富貴松竹月清竒我醉欲眠去携琴明日遲
咸淳
咸淳風樂好淳厚似咸平人意逄春樂天心遇杜晴
征僮催遠信舞䄂促新聲今歲梅能耐咸平詩可盟
送張平湖山遊
殷勒來訪别去作子長游雪霽月清甚天寒鴈過不
沙堤今相府花苑古蘇州歸路梅花好還來問白鷗
次胡伯凱韻
日日常三絶時時酒一杯西銘爐上雪太極地中雷
屏破青山出池成綠水來飯餘三兩步一樹木犀開
題項横父臨清亭時方生孫
青梅如豆子更可緩臨清倚杖閑花落憑欄芳草生
逄人湏說項生子又添丁千葉桃難實山茶耐久盟
捧硯姬空翠二首
捧硯姬空翠隨琴鶴暁烟夕陽更山外流水自樓前
芳草垂楊地和風麗日天戲游看處處明媚自年年
看山車放慢遇水馬争先湏信一年景無如三月天
露花如此好烟柳十分員客醉不湏去竹床相對眠
獻歲
獻歲歡聲沸清晨寒氣侵四時春是首三日雨為霖
綠展垂楊眼青呈芳草心日晴仍夜雨擊壤費謳吟
梅叟
梅叟真佳客冰壷賢主人移樽隨月飲顧典到更深
蠟炬精神耐梅花氣象新明朝山屋去隱者詎能尋
挽妺壻汪汻四首
奉禮徒員外京師枉治中二郎槐不做四老橘成空
三鳳璧岩子䨇龍寶劔雄萬人真莫贖愁絶老坡翁
郎罷當年語深閨婉娩三有齊之季女必得有竒男
滿目&KR0561;&KR0561;泣傷心切切彈離鸞驚别鵠何日淚㾗乾
一疾那知死三朝竟不醒遺羹真慘愴分肉尚精明
玉樹衣難綵璧岩氊枉青英魂千古在稚子讀書聲
亡恙璧若日媒云婦有依世科君六世時事彼一時
寂寞吾州隔諸孤我妺慈九京逄桂老東坦愧羲之
燈火
燈火掩柴門疎蕪烟水昏鷄啼孤月暁犬吠隔山村
桃葉翻新曲梅花返舊魂凄其何處笛一笑卧空樽
月色
明月亦清哉清風絶點埃村童催睡去野叟問禪來
樂事賞心夜清風明月梅夜深羣籟静猿鶴莫相猜
帝學
帝學湏君入天游輸我豪君方註老子我自讀離騷
湖上春風好山中夜月高山高君寄内湖海我陶陶
次韻蜀人李施州芾端午
幾日愁無雨夢回聞雨聲恰逄端午至不覺和詩成
慘淡疑天淚滂沱吊屈生邦人云此日隂感助隂兵
(臨川人謂端午日雨鬼旺人灾)
對時思故國客裏厭南音同谷凄凉惡三閭感慨心
賜衣聊杜句要艾孰騷吟莫說成都景岷峨秋滿襟
送撫倅林評事歸班
分月年將滿朝天早戒嚴芝函新紫詔棘寺舊青氊
梅雨商岩䜟槐花宰路占應留待漏院揮翰屬名賢
天貺
天貺逄佳節地靈鐘異人今朝書上考同日是生辰
部使星留次臨川月半輪明年當此日五馬列朝紳
飯了
飯了庵中坐高情等寂喧井泉春戸口篆火午香烟
句好堪呈佛心空不問禪一聲天外鴈秋意滿徽絃
大行皇帝挽詞五首
創始昌陵漢中興高廟堯登遐皆十月揚烈擅三朝
再造煌煌業參侔浩浩霄中興兼創始二帝侑逍遥
享國昭陵似龍飛四十春哀榮皆甲子創守又庚申
刑措成康治風移尭舜仁瑶編再仁祖萬葉道如新
紫陽儒者侣恨不與同時指示四書要躬親百世師
欽崇道兢業懷保誥寬慈玉殿凄凉處瑶題尚啟敷
從諫如堯禹聞言若舜文五臣躋三誥斥君
聖度天同廣忠謀日有聞甲辰親策處戅論玉顔欣
此日營陵處當年毓聖鄉幅員哀踽踽羽衛道煌煌
有彗憂天墜重輪麗日光謳歌吾君子千載聖情傷
七月而葬始有挽詞制也聞哀則賦臣子至
痛之情也百世報宗廟千秋永𥙿陵此詩似
泛只此二句諸廟諸陵皆可用
贈快霖
有客闖東籬星翁身姓支快霖爲道號直術不支籬
試與談災福斷然無詭隨小溪天下士持此往參之
神静
神靜何湏卜心閒即是仙芋煨牛糞火瓢滴馬鬃泉
綠染春風柳紅勻曉露蓮明朝晴景好一棹盡平川
寄陳宰
上國春多雨西江蓮自香恐人疑少室惟我薄淮陽
南北東西命君臣父子常到官理詞訟月色更風光
次韻李制幹贈行
科舉有衣鉢臨行問細君梅花入征夢楊葉礪功勲
儼對丹墀日捷排閶闔雲政湏及邊事毋惜齒牙論
山川
山川長不老人意欲如何霜後蒹葭健秋來洲渚多
河汾周舊典洙泗魯餘波悽愴從陳蔡令人涕滂沈
先天集卷二
