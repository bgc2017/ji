彦周詩話詩文評類
提要
(臣)等謹按彦周詩話一卷宋許顗撰顗襄邑
人彦周其字也生平始末無可考見觀其與
惠洪面論冷齋夜話評李商隱之誤盖宣和
間人猶及見元祐諸老宿故議論多有根柢
所盛稱者蘇軾黃庭堅陳師道數人其宗旨
可想見也其引司馬光告程子語謂辨正古
人說處當兩存之勿加詆訾又謂韓愈齊梁
及陳隋衆作等蟬噪語不敢議亦不敢從又
謂論道當嚴取人當恕其言皆可取惟譏杜
牧赤壁詩為不說社稷存亡惟說二喬不知
大喬孫策婦小喬周瑜婦二人入魏即是吳
亡又以適怨清和解李商隱錦瑟詩亦未為
確中多襍以神怪夢幻尤近於小說家言然
其間精當之語為多讀者採其菁華去其蕪
纇其大旨固猶不詭於正也乾隆四十一年
十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
彦周詩話宋許顗撰
詩話者辨句法備古今紀盛德錄異事正訛誤也
若含譏諷著過惡誚紕繆皆所不取僕少孤苦而
嗜書家有魏晉文章及唐詩人集僅三百家又數
得奉教聞前輩長者之餘論今書籍散落舊學廢
忘其能記憶者因筆識之不忍棄也嗟乎僕豈足
言哉人之於詩嗜好去取未始同也強人使同已
則不可以已所見以俟後之人烏乎而不可哉
詩壯語易苦語難深思自知不可以口舌辨
燕燕于飛差池其羽之子于歸遠送於野瞻望弗及泣
涕如雨此真可以泣鬼神矣張子野長短句云眼力
不知人遠上溪橋去東坡送子由詩云登高回首坡
隴隔惟見烏帽出復沒皆遠紹其意
李太白作草創大還詩云髣髴明窗塵死灰同至寂初
不曉此語後得李氏鍊丹法云明窗塵丹砂妙藥也
老杜北征詩曰微爾人盡非於今國猶活獨以活國許
陳元禮何也蓋禍亂既作惟賞罰當則再振否則不
可支持矣元禮首議太真國忠輩近乎一言興邦宜
得此語儻無此舉雖有李郭不能展用
淮陰勝而不驕乃能師李左車最竒特事荆公詩云將
軍北面師降虜此事人間久寂寥李廣誅霸陵尉薄
於德矣東坡詩云今年定起故將軍未肯說誅霸陵
尉用事當如此向背
箜篌狀如張箕探手摘弦出聲盧玉川詩云捲却羅袖
彈箜篌此語亦未可譏誚司馬温公嘗語程正叔云
辨證古人誤處當兩存之勿加詆訾也
韓退之詩云銀燭未銷窗送曙金釵欲醉座添春殊不
類其為人乃知能賦梅花不獨宋廣平
退之見神仙亦不伏云我能屈曲自世間安能從汝巢
神山賦謝自然詩曰童騃無所識作誰氏子詩曰不
從而誅未晚耳唯華山女詩頗假借不知何以得此
凡作詩若正爾填實謂之點鬼簿亦謂之堆垜死屍能
如猩猩毛筆詩曰平生幾輛屐身後五車書又如管
城子無食肉相孔方兄有絶交書精妙明密不可加
矣當以此語反三隅也
詩人寫人物態度至不可移易元微之李娃行云髻鬟
峨峨高一尺門前立地看春風此定為娼婦退之華
山女詩云洗粧拭面着冠帔白咽紅頰長眉青此定
是女道士東坡作芙蓉城詩亦用長眉青三字云中
有一人長眉青烱如微雲淡疎星便有神仙風度
季父仲山先大夫同祖弟也讀書精苦作詩有源流昔
嘗上書晚以特奏名得一官政和間御製宮詞三百
首嘗和進今錄一絶於此染指可以知鼎味也其詞
曰輕寒慘慘透衾羅玉箭銅壺漏水多常是未明供
御服夢回頻問夜如何道君皇帝在睿思殿宣進甚
急意謂得美官翌日臺章論列作詩害經旨遂報罷
調南劍州順昌縣尉後卒於揚州云
先伯父治平四年舉進士第一少從丁寶臣以文字為
歐陽文忠公王岐公所稱重其試公生明賦曰依違
牽制者既巳去矣則明白洞達者乃其自然此不刊
之語也嘗作詠史詩曰天下有誅賞固非君所私太
宗泣君集意恐勞臣疑至公一以廢智術相維持哀
哉功名士汲汲尚趨時推斯志也雖蹈滄海餓西山
可也在熙寧間為荆公薦竟不委曲得貴達然亦為
司馬温公呂獻可呂微仲范堯夫諸公所知元豐七
年自都官外郎奔祖父喪卒於黃州東坡解衣賻之
有李氏女者字少雲本士族嘗適人夫死無子棄家着
道士服往來江淮間僕頃年見之金陵其詩有云幾
多柳絮風翻雪無數桃花水浸霞殊無脂澤氣又喜
煉丹砂僕亦得其方大抵類魏伯陽法而有銖兩加
精詳者也嘗語僕曰我命薄政恐不能成此藥耳後
二年再見之其瘦骨立蓋丹未成而少雲已病僕問
曰子丹成欲仙乎惟甚瘦則鶴背能勝也笑曰忍相
戲邪病中作梅花詩云素艷明寒雪清香任曉風可
憐渾似我零落此山中尋卒後檢方書見丹法及此
詩錄之
晦堂心禪師初退黃龍院作詩云不住唐朝寺閑為宋
地僧生涯三事衲故舊一枝藤乞食隨緣過逢山任
意登相逢莫相笑不是嶺南能此詩深靜平實道眼
所了非世間文士詩僧所能髣髴也
僧義了字廓然本士族鍾離氏事佛慈璣禪師為侍者
僕頃年迨見佛慈老人廓然與僕在嵩山遊甚久頗
能詩僕愛其兩句云百年休問幾時好萬事不勞明
日看不獨喜其語蓋取其學道休歇灑落自在如此
東坡作妙喜師寫御容詩美甚美矣然不若丹青引云
將軍下筆開生面又云褒公鄂公毛髮動英姿颯爽
來酣戰後說畫玉花驄馬而曰至尊含笑催賜金圉
人太僕皆惆悵此語微而顯春秋法也
李太白詩云玉窗青青下落花花巳落又曰下增之不
贅語益竒
請紫姑神大抵能作詩然不甚過人舊傳一士人家請
之既降偶書院中子弟作雨詩因率爾請賦頃刻書
滿紙其警句云簾捲滕王閣盆飜白帝城可喜也
近時僧洪覺範頗能詩其題李愬畫像云淮陰北面師
廣武其氣豈止吞項羽公得李祐不肯誅便知元濟
在掌股此詩當與黔安並驅也頃年僕在長沙相從
彌年其他詩亦甚佳如云含風廣殿聞棋響度日長
廊轉柳隂頗似文章巨公所作殊不類衲子又善作
小詞情思婉約似少游至如仲殊參寥雖名世皆不
能及
東坡贈季常詩戒其殺生末云君勿棄此篇嚴詩編杜
集謂嚴武也工部集中有武倡和數首又梅花詩云
憑仗幽人收艾蒳國香和雨入苔莓艾蒳香名正松
上莓苔也出本草及沈氏香譜又紅梅詩云玉人頩
頰固多姿頩怒色普更切見神女賦婦人怒則面赤
杜詩飯抄雲子白雲子雨也言如雨點爾出荀子雲篇
又葛洪丹經用雲子碎雲母也今蜀中有碎礫狀如
米粒圓白雲子石也又杜詩云萬里戎王子何年别
月支異花開絶域幽蔓匝清池漢使慙空到神農竟
不知露飜兼雨打開拆漸離披不曉此詩指何物張
騫慙空到又本草不收定非蒲萄也
齊梁間樂府詞云護惜加窮袴防閑託守宮今日牛羊
上空隴當時近前面發紅老杜作麗人行云賜名大
國虢與秦其卒曰慎勿近前丞相嗔虢國秦國何預
國忠事而近前即嗔邪東坡言老杜似司馬遷蓋深
知之
司空圖唐末竟能全節自守其詩有綠樹連村暗黃花
入麥稀誠可貴重又云四座賓朋兵亂後一川風月
笛聲中句法雖可及而意甚委曲
鮑明遠松栢篇悲哀曲折其末不以道自釋僕竊恨之
明遠行路難壯麗豪放若決江河詩中不可比擬大似
賈誼過秦論
老杜作曹將軍丹青引云一洗萬古凡馬空東坡觀吳
道子畫壁詩云筆所未到氣巳吞吾不得見其畫矣
此兩句二公之詩各可以當之
李長吉詩云楊花撲帳春雲熱才力絶人遠甚如柳塘
春水慢花塢夕陽遲雖為歐陽文忠所稱然不迨長
吉之語
古人文章不可輕易反復熟讀加意思索庶幾其見之
東坡送安惇落第詩云故書不厭百回讀熟讀深思
子自知僕嘗以此語銘座右而書諸紳也東坡在海
外方盛稱柳柳州詩後嘗有人得罪過海見黎子雲
秀才說海外絶無書適渠家有柳文東坡日夕玩味
嗟乎雖東坡觀書亦須着意研窮方見用心處邪
柳柳州詩東坡云在陶彭澤下韋蘇州上若晨詣超師
院讀佛經詩即此語是公論也
六朝詩人之詩不可不熟讀如芙蓉露下落楊柳月中
疎鍛鍊至此自唐以來無人能及也退之云齊梁及
陳隋衆作等蟬噪此語吾不敢議亦不敢從
陶彭澤詩顔謝潘陸皆不及者以其平昔所行之事賦
之於詩無一點愧辭所以能爾
東坡海内詩荆公鍾山詩超然邁倫能追逐李杜陶謝
荆公愛看水中影此亦性所好如秋水寫明河迢迢藕
花底又桃花詩云晴溝漲春淥週遭俯視紅影移魚
舠皆觀其影也其後云攀條弄芳畏晼晩巳見黍雪
盤中毛事見家語
李邯鄲公作詩格句自三字至九字十一字有五句成
篇者盡古今詩之格律足以資詳博不可不知也
伯父娶邯鄲孫女嘗聞邯鄲公與小宋飲酒舉一物隸
僻事以多者為勝飲不勝者他人不敢造席
梅聖俞詩句句精鍊如焚香露蓮泣聞磬清鷗邁之類
宜乎為歐陽文忠公所稱其他古體若朱絃疏越一
唱三歎讀者當以意求之寵嬖曹氏作一日曲為曹
氏也
孟浩然王摩詰詩自李杜而下當為第一老杜詩云不
見古人王右丞又云吾憐孟浩然皆公論也
東坡祭柳子玉文郊寒島瘦元輕白俗此語具眼客見
詰曰子盛稱白樂天孟東野詩又愛元微之詩而取
此語何也僕曰論道當嚴取人當恕此八字東坡論
道之語也
歐陽文忠公重讀岨崍集詩英辯超然能破萬古毁譽
食曹氏詩忠厚愛人可為世訓
作詩壓韻是一巧中秋夜月詩押尖字數首之後一婦
人詩云蚌胎光透殼犀角暈盈尖又記人作七夕詩
押潘尼字衆人竟和無成詩者僕時不曾賦後因讀
藏經呼喜鵲為芻尼乃知讀書不厭多
寫生之句取其形似故辭多迂弱趙昌畫黃蜀葵東坡
作詩云檀心紫成暈翠葉森有芒揣摸刻骨造語壯
麗後世莫及
杜牧之題桃花夫人廟詩云細腰宮裏露桃新脈脈無
言度幾春畢竟息亡緣底事可憐金谷墜樓人僕謂
此詩為二十八字史論
宣和之初何㮚文縝丞相為中書舍人道君皇帝以御
畫雙鵲賜之諸公賦詩韓駒子蒼待制時為挍書郎
賦詩二章曰君王妙畫出神機弱羽争巢並占時想
見春風鳷鵲觀一雙飛上萬年枝舍人簪筆上蓬山
輦路春風從駕還天上飛來兩烏鵲為傳喜色到人
間
韋蘇州詩云落葉滿空山何處尋行迹東坡用其韻曰
寄語庵中人飛空本無迹此非才不逮蓋絶唱不當
和也如東坡羅漢贊云空山無人水流花開八字還
許人再道否
張籍王建樂府宮詞皆傑出所不能追逐李杜者氣不
勝耳
孟東野詩苦思深遠可愛不可學僕尤嗜愛者長安無
緩步一詩
蘇大監文饒作鴻溝詩云置俎均牢彘峩冠信沐猴方
矜几上肉巳墮幄中籌海嶽歸三尺衣冠閟一丘路
人猶指似山下是鴻溝
陳無已賦宗室畫詩云滕王蛺蝶江都馬一紙千金不
當價又作曾子固挽辭云丘園無起日江漢有東流
近世詩人莫及
外祖父邵安簡公布衣時上平元昊策又嘗勸仁廟早
立太子晚年自樞府出知越州又移知鄆州其薨也
岐公作挽辭云被褐曾陳定羌策汗青猶著立儲書
春風澤國吟牋落夜雨溪堂宴豆疎前輩詩不獨語
句精鍊且是着題
鄭周卿僕鄉人也公肅右丞之孫能詩一日鄭之他郡
而愛妾死作詩云鶴歸空有恨雲散本無心於情念
中猶稍自在也後娶熊氏晉如之女丙午丁未年知
鄆州中都縣連年與盜賊鏖戰隤然獨存權朝美曾
錄其功上之後不報今不知消息可憐哉
曹景宗探韻得競病字詩云去時兒女啼歸來笳鼓競
借問路傍人何如霍去病沈約詩人嗟賞之
李衛公作步虚辭云僊家(一本無家字)女侍董雙成桂殿夜
寒吹玉笙曲終却從僊官去萬戸千門空月明河漢
女主能鍊顔(一本作河漢女玉鍊顔)雲駢往往到人間九霄有
路去無迹裊裊天風吹珮環嗚呼人傑也哉
季父仲山在揚州時事東坡先生聞其教人作詩曰熟
讀毛詩國風與離騷曲折盡在是矣僕嘗以為此語
大高後年齒益長乃知東坡先生之善誘也
韓退之詩云酩酊馬上知為誰此七字用意哀怨過於
痛哭
阮步兵醉六十日而停婚雖似智矣然禮法之士憎之
如仇幾至於死幸武帝保護之耳而老杜詩云遂令
阮籍輩熟醉為身謀此工部善看史書當有解此意
者
春秋三傳束高閣獨抱遺經究終始此詩退之稱盧玉
川也玉川子春秋傳僕家舊有之今亡矣辭簡而遠
得聖人之意為多後世有深於經而見盧傳者當知
退之之不妄許人也
夢中賦詩往往有之宣和已亥僕在洪州宿城北鄭和
叔家夜夢行大路中寒沙沒足其傍皆田苖丘隴一
婦人皂衣素裳行田間曰此中無沙易行僕從之不
能登婦人援僕手登焉月明如晝彌望皆野田麥苖
婦人求詩引僕藉草坐有矮塼臺一上有紙筆僕題
詩四句云閑花亂草春春有秋鴻社燕年年歸青天
露下麥苖濕古道月寒人迹稀拍筆塼上有聲驚覺
宛然記憶是歲大病後亦無他故
聯句之盛退之東野李正封也城南聯句云紅皺晒簷
瓦黃團掛門衡是說乾棗與瓜蔞讀之猶想見西北
村落間氣象征蜀聯句云刑神詫㲠旄隂焰颭犀札
盡彫刻之功而語仍壯李正封善押韻如從軍聯句
押水沙囊涸皆不可及
畫山水詩少陵數首後無人可繼者惟荆公觀燕公山
水詩前六句差近之東坡煙江疊嶂圖一詩亦差近
之
退之桃源行云種桃處處皆開花川原遠近蒸紅霞狀
花卉之盛古今無人道此語
本朝王元之詩可重大抵語迫切而意雍容如身後聲
名文集草眼前衣食簿書堆又云澤畔騷人正憔悴
道傍山鬼謾&KR0008;歈大類樂天也
玉川子送伯齡詩云努力事干謁我心終不平玉川子
在王涯書院中會食不能自别枉陷於禍哀哉
栢舟仁人之詩也憂心悄悄愠於羣小簡兮賢者之詩
也碩人俁俁公庭萬舞赫如渥赭公言錫爵能容忍
如此宜乎賢矣
鍾山有一詩云當年睥睨此山阿欲着紅樓貯綺羅今
日重來無一事却騎羸馬下坡陀此王雱訐直不為
荆公所喜然此詩實可傳也
詩有力量猶如弓之鬭力其未挽時不知其難也及其
挽之力不及處分寸不可強若出塞曲云落日照大
旗馬鳴風蕭蕭鳴笳三四發壯士慘不驕又八哀詩
云汝陽讓帝子眉宇真天人虬髯似太宗色映塞外
春此等力量不容他人到
洪覺範在潭州水西小南臺寺覺範作冷齋夜話有曰
詩至李義山為文章一厄僕至此蹙額無語渠再三
窮詰僕不得巳曰夕陽無限好只是近黃昏覺範曰
我解子意矣即時删去今印本猶存之蓋巳前傳出
者
僕年十七歲時先大夫為江東漕李端叔高秀實皆父
執也適在金陵二公遊蔣山僕雖年少數從杖屨之
後在定林說元微之詩引事當有出處屈曲隠奥高
秀實皆能言之僕不覺自失因思古人讀書多出語
皆有來處前輩亦讀書多能知之也
高秀實又云元氏艷詩麗而有骨韓渥香奩集麗而無
骨時李端叔意喜韓渥詩誦其序云咀五色之靈芝
香生九竅咽三危之瑞露美動七情秀實云勸不得
也勸不得也
李太白詩云問予何事棲碧山笑而不答心自閑桃花
流水窅然去别有天地非人間東坡嶺外詩云老父
爭看烏角巾應緣曾現宰官身溪邊古路三义口獨
立斜陽數過人賀知章呼李白為謫仙人世傳東坡
是戒禪師後身僕竊信之
白樂天詩云春色辭門柳秋聲到井梧此語未易及
誰人把盞慰深憂開自無憀落更愁幸有清溪三百曲
不辭相送到黃州南枝北枝春事休榆錢可寄柳帶
柔定是沈郎作詩瘦不應春能生許愁此東坡魯直
梅詩二首作詩名貌不出者當深攷二詩
宣和癸夘年僕遊嵩山峻極中院法堂後簷壁間有詩
四句云一團茅草亂蓬蓬驀地燒天驀地空爭似滿
爐煨𣔻榾慢騰騰地熱烘烘字畫極草草其傍隷書
四字云勿毁此詩寺僧指示僕曰此四字司馬相公
親書也嗟乎此言豈有感於公邪又於柱間大字隷
書曰旦光頤來其上一字公兄也第三字程正叔也
又題壁云登山有道徐行則不困措足於實地則不
危皆公隷書
林和靖梅詩云疎影横斜水清淺暗香浮動月黃昏大
為歐陽文忠公稱賞大凡和靖集中梅詩最好梅花
詩中此兩句尤竒麗東坡和少游梅詩云西湖處士
骨應槁只有此詩君壓倒僕意東坡亦有微意也然
和靖詩屬對清切如贈煅藥秀才詩云鵾鵬懶擊三
千水龍虎閑封六一泥
小杜作華清宮詩云雨露偏金穴乾坤入醉鄉如此天
下焉得不亂
宋顔延之問已與靈運優劣於鮑昭昭曰謝五言如初
發芙蓉自然可愛君詩鋪錦列繡亦彫繢滿眼此明
遠對面褒貶而人不覺善論詩也特出之
韓熙載仕江南每得俸給盡散後房歌姬熙載披衲持
鉢就諸姬乞食率以為常東坡以玉帶贈寶覺寶覺
酬以舊衲東坡作詩謝之曰病骨難堪玉帶圍鈍根
仍落箭鋒機欲教乞食諸姬院故與雲山舊衲衣江
南野史亦載韓事與此小異
錢希白内翰作擬唐詩百篇備諸家之體自序曰今之
所擬不獨其詞至於題目豈欲抛離本集或有事跡
斯亦見之本傳故其擬張籍上裴晉公詩曰午橋莊
上千竿竹綠野堂中白日春富貴極來惟歎老功名
高後轉輕身嚴更未報皇城裏勝賞時遊洛水濱昨
日庭趨三節度淮西曾是執戈人擬古當如此相似
方可傳
王晉卿得罪外謫後房善歌者名囀春鶯乃東坡所見
也亦遂為密縣馬氏所得後晉卿還朝尋訪微知之
作詩云佳人巳屬沙吒利義士今無古押衙僕在密
縣與馬縉輔遊甚久知之最詳縉輔在其兄處猶見
之國色也西清詩話中載此事云過潁昌見之傳誤
也
李義山詩字字鍛鍊用事婉約仍多近體惟有韓碑詩
一首是古體有曰塗抹堯典舜典字點竄清廟生民
詩豈立段碑時躁辭邪
岑參詩亦自成一家蓋嘗從封常清軍其記西域異事
甚多如優鉢羅花歌熱海行古今傳記所不載者也
黃魯直愛與郭功父戲謔嘲調雖不當盡信至此如曰
公做詩費許多氣力做甚此語切當有益於學詩者
不可不知也
春水滿四澤夏雲多竒峰秋月揚明輝冬嶺秀孤松此
顧長康詩誤編入陶彭澤集中
元撰作樹萱錄載有人入夫差墓中見白居易張籍李
賀杜牧諸人賦詩皆能記憶句法亦各相似最後老
杜亦來賦詩記其前四句云紫領寬袍漉酒巾江頭
蕭散作閑人秋風有意吹蘆葉落日無情下水濱嗟
乎若數君子皆不能脫然高蹈猶為鬼邪殊不可曉
也若以為元撰自造此辭則數公之詩尚可庶幾而
少陵四句非元所能道也
唐時有清遠道士同沈恭子遊虎丘詩曰余本長殷周
遭羅歷秦漢計之至唐則二千餘歲矣顔魯公愛而
刻之且有詩曰客有神仙者於兹雅麗傳蓋指為神
仙也李衛公追和魯公刻清遠道士詩曰逸人綴清
藻前哲留篇翰則逸人指清遠而前哲謂魯公也其
後皮日休陸龜蒙輩皆和之仙邪鬼邪則不必問然
僕獨深愛其詩中數句云吟眺川之陰步上山之岸
山川共澄澈光彩交凌亂白雲蓊欲歸青霧忽消半
嗚呼借使非神仙亦一才鬼也
天棘蔓青絲洪覺範硬差天棘作顛柳高秀實云天棘
天門冬也當以秀實之言為正顛天聲相近又酷似
青絲又江南徐鉉家本云天棘蔓青絲若蔓生如青
絲尤見是天門冬秦州詩云無風雲出塞不夜月臨
關無風雲動不夜而月當細思之句法至此古今一
人而巳
杜牧之作赤壁詩云折戟沈沙鐵未消自將磨洗認前
朝東風不與周郎便銅雀春深鎖二喬意謂赤壁不
能縱火為曹公奪二喬置之銅雀臺上也孫氏霸業
繫此一戰社稷存亡生靈塗炭都不問只恐捉了二
喬可見措大不識好惡
韓退之聽穎師彈琴詩云浮雲柳絮無根蒂天地闊遠
隨飛揚此泛聲也謂輕非絲重非木也喧啾百鳥羣
忽見孤鳳皇泛聲中寄指聲也躋攀分寸不可上吟
繹聲也失勢一落千丈強順下聲也僕不曉琴聞之
善琴者云此數聲最難工自文忠公與東坡論此詩
作聽琵琶詩之後後生隨例云云柳下惠則可吾則
不可故論之少為退之雪冤
黃嗣徽少年時讀書有俊聲不幸為後母訴於官隸軍
籍王岐公丞相宣籍得之聞其識字使抄書一日觀
宋復古郎中所畫山水使子弟賦詩嗣徽亦請賦公
頷之頃刻成一絶句曰匣有瑶琴篋有書棲遲猶未
卜吾廬主人况是丹青手乞取生涯似畫圖岐公大
嗟賞之及問知曲折以故人子奏於朝乞以門客恩
澤承務郎特補之命下之日暴卒窮命如此哉
王君玉内翰初登第調揚州江都縣令題九曲池詩云
越調隋家曲當年亦九成哀音巳亡國廢沼尚留名
儀鳳終沈影鳴蛙祇沸聲凄涼不可問落日背蕪城
晏元獻閱詩賞歎薦為館職又嘗乞夢於后土祠夜
得報云君年二十七官至四品時年正二十七大惡
之過歲乃稍自安後以禮部侍郎樞密直學士致仕
未改官制時正四品年七十二云
五年不出青門道邂逅尋春此一回忽憶秦州貴公子
桃花落盡合歸來此高秀實城東寄王越州詩
羅隠詩云只知事逐眼前過不覺老從頭上來此語殊
有味
若有人兮坐山楹雲衮兮霞纓秉芳兮欲寄路漫兮難
征獨惆悵而狐疑蹇獨立兮忠貞此寒山語雖使屈
宋復生不能過也
蜀陜路間有溪曰韓溪蕭酇侯追淮陰處也劉涇巨濟
題詩一絶云豪傑相從意氣中憐才傾倒獨蕭公後
來可是無竒客東閣投名尚不通
李義山錦瑟詩曰錦瑟無端五十弦一弦一柱思華年
莊生曉夢迷蝴蝶望帝春心托杜鵑滄海月明珠有
淚藍田日暖玉生煙此情何待成追憶只是當時已
惘然今古樂志云錦瑟之為器也其柱如其弦數其
聲有適怨清和又云感怨清和昔令狐楚侍人能彈
此四曲詩中四句狀此四曲也章子厚曾疑此詩而
趙推官深為說如此
老杜詩不可議論亦不必稱讚苟有所得亦不可不記
也如唐太宗相者見之云龍鳳之姿天日之表而杜
詩云真氣驚戸牖可謂簡而盡又經昭陵詩曰文物
多師古朝廷半老儒直辭寧戮辱賢路不﨑嶇太宗
智勇英特武定天下而能如此最盛德也
古樂府云藁砧今何在言夫也山上復有山言出也何
當大刀頭破鏡飛上天言月半當還也王明之在姑
蘇嘗有所愛比至京師為岐公丞相強留之逾時作
詩云黃金零落大刀頭玉筯歸期畫到秋紅錦寄魚
風逆浪碧簫吹鳳月當樓伯勞知我經春别香蠟窺
人一夜愁好去渡江千里夢滿天梅雨是蘇州此詩
之巧可傳也
段成式與温庭筠雲藍紙詩序曰予在九江出意造雲
藍紙輒分送五十枚其詩曰三十六鱗充使時數番
猶得表相思蓋龍八十一鱗鯉三十六鱗也至宋景
文詩云君軒結戀蕭蕭馬尺素愁憑六六魚又使六
六三十六也
南齊羊侃性豪侈舞人張靜婉腰圍一尺六寸能掌上
舞唐人作楊柳枝詞云認得羊家靜婉腰後人除却
家字只使羊靜婉誤矣
元稹微之樂府古題序云詩之為體二十四名賦頌銘
贊文誄箴詩行詠吟題怨歎篇章操引謠謳歌曲辭
調皆詩人六義之餘
王筠為沈約作草木十詠直寫文辭不加篇題約曰此
詩指物呈形無假題注東坡作竹䶉鼠詩模寫肥腯
醜濁之態讀之亦足想見風彩漁陽參撾起於禰衡
參字音七覽反徐鍇引古歌辭以證此字云邊城晏
開漁陽摻黃塵蕭蕭白日暗
李義山賦云豈如河畔牛星隔年祗聞一過不及苑中
人柳終朝剰得三眠注漢苑中有人形柳一日三起
三倒
楊炎歌云雪面淡娥天上女鳳簫鸞趐欲飛去玉釵翹
碧步無塵楚腰如柳不勝春為元載侍姬瑤英作也
五馬事無知者陳正敏云孑孑干旟在浚之都素絲組
之良馬五之以謂州長建旟作太守事又漢官儀注
駟馬加左驂右騑二千石有左驂以為五馬然前輩
楊劉李宋最號知僻事豈不知讀漢官儀注而疑之
邪故俱存之不敢以為是以俟後之知者
李太白云子夜無歌動君心李義山詩鶯能子夜歌云
晉有子夜者善歌非時數也
先伯父熙寧九年四月二十七日夜夢至一處牓曰清
香館東邊有别院東壁有詩牌云題冀公功德院山
東李白其詩曰秋風吹桂子只在此山中待得春風
起還應生桂叢桂叢日以滿清香何時斷只為愛清
香故號清香館伯父自作記夢一篇書之甚詳嘗記
季父說元豐五年自房陵召還一日忽獨言曰清香
館自後多不屑世間事或默坐終日人莫敢問其曲
折
古詩云上山採交藤交藤何首烏也服之令人多慾生
子有采采芣苢之意鄭風云伊其相謔贈之以芍藥
陸農師說芍藥破血欲其不成子姓耳不知真有此
意否
季父仲山病中夢至一處泛舟環水皆竒峰可愛賦詩
云山色濃如滴湖光平如席風月不相識相逢便相
得既寤而言之後數日卒叔父楚若先太父母弟甫
壯而亡少時獨不為時學愛榖梁春秋與柳柳州文
作詩用事無一言蹈襲者其所著撰號阨竒集自序
曰水激之以亂石則有聲麝藏之以&KR0034;器則馨齊不
下者二城田單因而縱兵文獨不待阨而後竒乎兵
火間散亂不可復得略記其叙數句以見其措意如
此
長安慈恩寺有數女仙夜遊題詩云黃子坡頭好月明
強踏華筵到曉行煙波山色翠黛横折得落花還恨
生化為白鶴飛去明日又題一首云湖水團團夜如
鏡碧樹紅花相掩映北斗闌干移曉柄有似佳期常
不定長安南山下一書生作小圃蒔花才一日有犢
車麗女來飲於庭邀書生同席既去作詩云相思無
路莫相思風裏楊花只片時惆悵深閨獨歸處曉鶯
啼斷綠楊枝皆鬼仙詩婉約可愛
司馬公諱池仁廟朝待制温國文正公之父也作行色
詩云泠於波水淡於秋遠陌初窮見渡頭賴得丹青
無畫處畫成應遣一生愁又黃公諱庶魯直之父作
大孤山詩云銀山巨浪獨夫險比干一片崔嵬心人
傳温公家舊有琉璃盞為官奴所碎洛尹怒令糾錄
聽温公區處公判云玉爵弗揮典禮雖聞於往記彩
雲易散過差宜恕於斯人又魯直作詩用事壓韻皆
超妙出人意表蓋其傳襲文章種性如此
饒德操為僧號倚松道人名曰如璧作詩有句法苦學
副其才情不愧前輩尤善作銘贊古文其作佛米贊
謂武將念佛以米記數得三升也將軍念佛難於遣
辭而曰時平主聖萬國自靖不殺而武不征而正矯
矯虎臣無所用命移將東南介我佛會久聞我曹念
佛三昧喑嗚叱吒化為佛聲三令五申易為佛名一
佛一米為米三升自升而㪷自㪷而斛念之無窮大
倉不足觀此雖柳子厚曲折不過是矣
柳子厚守柳州日築龍城得白石微辨刻畫曰龍城柳
神所守驅厲鬼山左首福土氓制九醜此子厚自記
也退之作羅池廟碑云福我兮壽我驅厲鬼兮山之
左蓋用此事
唐高宗御羣臣宴賞雙頭牡丹詩上官昭容一聯云勢
如連璧友情若臭蘭人計之必一英竒女子也
東坡受知神廟雖謫而實欲用之東坡微解此意論賈
誼謫長沙事蓋自況也後作神廟挽詞云病馬空思
櫪枯葵巳泫霜此非深悲至痛不能道此語在元祐
間獲鬼章作告裕陵文云將帥用命爭酬未報之恩
神靈在天難逃不漏之網後人輒謂東坡以微文謗
訕天乎寧有是哉
俞秀老紫芝詩有云有時俗事不稱意無限好山都上
心雖峭然中實人情也
有客泊湘妃廟前夜半偶不寐見輿衛入廟中置酒鼓
琴心悸不敢窺殆明方散隠隠絶水浮空去因入廟
中見詩四句墨色猶未乾云碧杜紅蘅縹緲香冰絲
彈月弄新涼峰巒向曉渾相似九處堪疑九斷腸神
怪不足言但詩殊佳故錄之
錢昭度能詩嘗作呂申公夷簡生日詩云磻溪重得呂
維嶽再生申當時詩格律止此然可謂著題也巳
晁無咎在崇寧間次李承之長短句以弔承之曰射虎
山邊尋舊迹騎&KR1706;海上追前約便與江湖永相忘還
堪樂不獨用事的確其指意高古深悲而善怨似離
騷故特錄之
韓退之云横空盤硬語妥貼力排奡蓋能殺縛事實與
意義合最難能之知其難則可與論詩矣此所以稱
孟東野也
楊舜韶友夔長僕十餘歲向同在姑蘇時盜發孫堅墓
楊作詩云闔廬城邊荒古邱昔誰葬者孫豫州久無
行客為下馬時有牧童來放牛嗚呼舜韶今亡矣他
詩皆工必傳於世也
楊華既奔梁元魏胡武靈后作楊白華歌令宮人連臂
踏之聲甚凄斷柳子厚樂府云楊白華風吹渡江水
坐令宮樹無顔色搖蕩春心幾千里回看落日下長
秋哀歌未斷城烏起言婉而情深古今絶唱也魏舊
歌云陽春二三月楊柳齊作花春風一夜入閨闥楊
花飄落入南家含情出戸脚無力拾得楊花淚沾臆
秋去春來雙燕子願銜楊花入窠裏此辭亦自竒麗
錄之以存古樂府題云
風定花猶舞鳥鳴山更幽世傳荆公改舞字作落字其
語頓工然風定花猶落迺梁謝貞八歲時所作春日
閒居詩也從舅王筠竒之曰追步惠連矣
會老堂口號曰金馬玉堂三學士清風明月兩閑人初
謂清風明月古通用語後讀南史謝譓傳曰入吾室
者但有清風對吾飲者惟當明月歐陽文忠公文章
雖優辭亦精緻如此
老杜衡州詩云悠悠委薄俗鬱鬱回剛腸此語甚悲昔
蒯通讀樂毅傳而涕泣後之人亦當有味此而泣者
也
陳克子高作贈别詩云淚眼生憎好天色離觴偏觸病
心情雖韓渥温庭筠未嘗措意至此
王豐公待制岐公丞相之子少年詞賦登科文章世其
家我先伯父狀元實岐公客僕亦獲事待制公世所
見者表章序記應用之文耳其詩精密人鮮知者如
白髮衰天癸丹砂養地丁意脈貫串尚勝三甲六丁
之語此所謂參禪中參活句也又作柱杖詩云老境
得為丘壑伴醉鄉還勝子孫扶其風味雍容如此天
下有公論僕不敢私豐父嘗與僕言班孟堅兩都賦
華壯第一然只是文辭若叔皮北征賦云劇蒙公之
疲民兮為強秦而築怨此語不可及僕嘗三復玩味
之知前輩觀書自有見處
李夫人賦序云帝悲感為作詩曰是邪非邪立而望之
偏僕曰因此則退之走馬來看立不正之所祖述也
陶彭澤歸去來辭云既自以心為形役奚惆悵而獨悲
是此老悟道處若人能用此兩句出處有餘裕也
東坡詩不可指摘輕議辭源如長江大河飄沙卷沫枯
槎束薪蘭舟繡鷁皆隨流矣珍泉幽澗澄澤靈沼可
愛可喜無一點塵滓只是體不似江河讀者幸以此
意求之
鮮于子駿作九誦東坡大稱之云友屈宋於千載之上
觀堯祠舜祠二章氣格高古自東漢以來鮮及前輩
稱贊人略緣實也
世間花卉無踰蓮花者蓋諸花皆藉暄風暖日獨蓮花
得意於水月其香清涼雖荷葉無花時亦自香也梁
江從簡為採荷調云欲持荷作柱荷弱不勝梁欲持
荷作鏡荷暗本無光此語嘲何敬容而波及蓮荷矣
春時穠麗無過桃柳桃之夭夭楊柳依依詩人言之
也老杜云顛狂柳絮隨風去輕薄桃花逐水流不知
緣誰而波及桃花與楊柳矣
樂府記大言小言詩錄昭明辭而不書始於宋玉何也
豈誤邪有說邪
梁武帝作白紵舞辭四句令沈約改其辭為四時白紵
之歌帝辭云朱絃玉柱羅象筵飛管促節舞少年短
歌留目未肯前含笑一轉私自憐嗟乎麗矣古今當
為第一也
作詩淺易鄙陋之氣不除大可惡客問何從去之僕曰
熟讀唐李義山詩與本朝黃魯直詩而深思焉則去
也客言李杜詩中說馬如相馬經有能過之者乎僕
曰毛詩過之曰六經固不可擬然亦未嘗子細說馬
相態行步也僕曰願熟讀之兩驂如舞此駔語所謂
花踏羊行是也兩驂如手此駔語所謂熟使喚是也
思之便覺走過掣電傾城知與神行電邁涉恍惚
為難騎耳
韓退之元和聖德詩云駕龍十二魚魚雅雅其深於詩
者邪
裴休題泐潭云泐潭形勝地祖塔在雲湄浩劫有窮日
貞風無墜時歲華空自老消息竟誰知到此輕塵慮
功名自可遺詩格律止此然裴參黃蘖其語不誇不
怨不怒也
孤村芳草遠斜日杏花飛大丞相萊國公寇忠愍之語
蜀道觀中鑿井得一碑刻文似賦似贊曰有物有物可
大可久採乎蠶食之前用乎火化之後成湯自上而
臨下夸父虚中而見受氣應朝光功參夜漏白英聚
而雪慙黃酥凝而金醜轉制不巳神趣鬼驟金歟玉
歟天年上夀無著於文訣之在口後有隠士言是漢
時陰真人所著鍊丹法後雜著於子玉碑僕恨不得
其門戸聊復存之
彦周詩話
