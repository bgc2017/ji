楊忠介集附錄卷四
祭文
羅洪先
嘉靖庚戌四月三日吉水羅洪先聞斛山楊年兄訃音
為位而哭至于失聲九月辛酉朔具越葛息香寄奠靈
筵嗚呼痛哉始聞來訃掩耳欲走今將為誄何忍出口
大河在東西華巃嵸以此相招颯然悲風嗚嗚哀哉
楊繼盛(號椒山容城人官兵部員外郎諡忠愍)
嗚呼惟公之智足以灼事變惟公之勇足以犯雷霆惟
公之忠足以動人主惟公之誠足以感鬼神惟公之節
足以歴窘辱困苦生死而不變惟公之名足以同天地
日月明且久而不朽視彼奸䛕隠密與禽獸草木同歸
腐者何啻霄壤則公之死也亦何恨乎方公之北上也
我韓師翁嘗以大畜睽卦教之矣既而公用大畜棄睽
卦而不用豈非忠貞剛直之氣積於中而不可忍故於
師訓有所不暇顧耶始公在獄人皆以為必死乃頼聖
明得以生還及公歸家人皆以為天必以夀考報而公
乃竟以憂國成疾死豈非公之忠愛出於天性故在囹
圄如家居在田野如朝宁耶方師翁歸致與盛相别也
亦嘗以教公者教之矣既而亦違背師訓棄睽卦不用
已至於此豈韓門之頑徒乃國家之直臣耶盛責宰相
書内云有一時之富貴有萬世之事功有目前之榮辱
有身後之褒貶不惟以義言之其較然分明雖以利言
之其輕重亦較然可懼盛嘗自以為平生學問所得力
者在此豈公之所為所見乃先得我心之同然耶要亦
同得師翁不負天子不負所學之教而不敢忘也嗚呼
士有曠百世而相感者每歔欷而不可禁况與公同韓
氏之門又同此愚直之心憂懷如海孰為知音安得起
公于九原連牀數日共肺肝乎時人有稱韓門二楊者
顧淺陋何敢與公竝稱方公立朝盛尚韋布及盛在位
公已云亡既不得共從王事斬奸佞矣公之完名高節
已不負師翁之教而盛尚留此僥倖不死之身若宇宙
贅疣於公深有愧焉仰天長吁無可奈何行將納此再
生之身于朝廷從公於九泉之下共大笑大哭一場而
已惟公其相之
周怡
嗚呼斛山先生遽至於是耶先生鍾宇宙海嶽之靈産
終南太華之間居鄉建表極於四望立朝矻砥柱於中
流孝弟通乎神明忠信貫乎金石五事之陳先憂表臣
子之寸心七年之繫忠誠動聖主之再釋元氣扶於兩
間聲光播於四海學士大夫孰不稱關西之夫子兒童
婦女罔不識有明之直臣怡僻陋鄙人素仰捐介承乏
畿郡漸悉冲和庚子之秋盡方欣起用辛丑之春初俄
驚被逮怡時不揣狂妄輙草奏章欲叫帝閽而排閶闔
中危母老而焚狂藁壬寅備員諫垣癸卯例同詔獄時
有江西劉工部煥吾君三人一飯必同惟予與君之罪
為重五載萬死不二惟君與劉之德是依吉凶同患生
死曷忘清源之别慷慨西行固宜有再聚也涿鹿之分
痛哭東門已兆為永訣乎怡罪逆獨深天所不宥至家
旬餘老母長逝泣血三年時猶有江東渭北之思夢魂
千里豈期斷閩海秦雲之望嗟此訃音胡為乎來哉七
夕前期得全椒戚南玄之報云變在去夏予則得公七
月七日之書手澤宛然直訝其非也又七日得通州胡
倉使之報云變在十月之十四日則不能無驚疑矣人
莫不願公夀考無疆霖雨蒼生盤石宗社植立元氣炳
煥斯文而孰忍無故哭公耶嗟嗟我公今果止於是耶
公有仁人君子之心有丈夫豪傑之氣有春風之和有
秋霜之烈有河海之大有大華之竒公今果化乎當為
雲漢之昭回當為日月之照耀當為霖雨之霶霈當為
雷霆之震動當為龍見當為虎變當為鳳德當為麟仁
當騎箕尾而正列星當座紫府而宰司平是皆有可信
乎精一之學必底純粹尚有渣滓不妨澄徹幽明無間
其尚牗予愚而撤予蔽吾有斗酒藏之三年以待君
開今西望傾酹神其旨飲臨風痛哭此情無盡嗚呼痛
哉嗚呼痛哉
怡自庚戌春聞訃哭公是夏晴川翁自泰和來吊予
約明年過泰和同入關予有家難不果又明年壬子
春予始往泰和至則晴翁先棄予一月矣蓋正月十
二日其諱辰也予痛哭不勝嗟我踽踽數年之間山
崩川逝我生何為遂往泰和西行今四月二十五日
始得哭公墓下又改月為端午節憶往歲幽中泛蒲
酌酒傷今懷古意殊不樂今日乃奠公之墓情復何
如見公之鄉與廬見其孫子見其比隣親友而公獨
不可見痛復如何公間世之英河嶽之靈邦之司直
學者法程斯人之亡天下之屯遠近之人咸謂公未
死而尚在公之正直浩然真充天地昭日月亘百世
而獨存人之為言豈其無徵予兹東歸沽酒一&KR0902;烹
鷄一盂以為公别神其鍳歆
劉魁(號晴川泰和人官工部郎中公同難講學者)
嗚呼吾兄歸化又將及期矣近得令郎子勉書謂于去
歲臘月已歸窆于祖塋之側臨終自作墓誌書銘旌以
示無忘國恩之意更無一語及家事古人戰兢之學至
啓手足然後知免若吾兄清明不亂感恩不忘平日篤
志力行至是乃見蓋棺論定真無愧于古人矣五月間
往吊訥溪兄母太孺人于宛陵相約明春拜于墓下以
謝五六年教愛之私以致千萬里存殁之感然人世風
燈不敢期必兹因舍親朱武功人便謹具束香薄賻再
申鄙詞寄付子勉代為奠告嗚呼南山崒嵂渭水悠揚
孰謂先生竟爾云亡哀哉
馬理
嗚呼惟靈質兮如䋲又童蒙兮養貞緣貧窶兮傳遠羌
挾册兮薅耕值縣令兮求胥爰辭役兮入黌繼齎糧兮
從師遂時就兮雪螢乃邁征兮大畜歛彙進兮顯名載
弹冠兮豸角却甘節兮蘖冰思尊主兮堯舜犯天顔兮
用情忽雷霆兮震怒分捐身兮捨生鐡獄深兮孔嚴夕
桎梏兮朝荆援者戕兮孔多子慟傷兮屢傾仍學思兮
有常忘春秋兮數更在縲絏兮八載荷天明兮爾瞠帝
浩蕩兮施仁赦出鷄兮未鳴子感恩兮圖報約麗澤兮
心勍胡彼蒼兮弗吊殞吾良兮葉輕眺涇川兮疇語向
邰言兮誰聆瞻斛山兮無人遺予獨兮焉盟歲既宴兮
臨除送靈即兮佳城酹一觴兮祖筵淚隨墮兮雨零
姚一元(號闕御史人官)
河嶽精英乾坤正氣素履清修介操剛毅抗忠言而砥
柱中流安靖節而浮雲富貴威震風雷心存涇渭皇恩
浩蕩與物同春優游暇豫絶世離塵方期仰斯人以作
範詎意還造化以歸真名垂信史德載貞珉予也持節
代廵道經斯地敬仰休風有懷高誼聊陳清庶之儀用
表瞻馳之意靈如有知洋洋來賁嗚呼覩北山兮岐嶷
西風日夕兮暮雲迷暮雲迷兮有時散此恨悠悠兮無
絶期
王天爵(號闕西御史人官陜)
嗟嗟先生華嶽鍾秀卓犖匪常黃甲翹楚節義文章周
孔寤寐稷契羹墻行行且止遠避豺狼天織雲錦期補
衮裳躬逢明聖要見虞唐二本盈懷萬卷濟康其生
也有為而其出也曷嘗故炤耀今古轟烈宇宙為生民
幟忠孝為天地扶綱常身畎畝而服勤仲素對皋陶而
嘗卧羲皇其中解易解發所未發無愧于關西夫子足
以示訓無疆且其身後春秋騷人墨客取之公論竝美
三楊先儒所謂一世之短萬世之長是當與凌烟大室
相為低昂非特鄉先生没可祭于社者耳某生也職忝
同道竊取縹緗執鞭願切未得星軺側侍道傍幸司觀
風逖眺西方東望先生鄉井有淚盈眶緬惟先生正氣
涇渭湯湯尚冀斛嶺山靈呵護後嗣允昌無計臨風讚
誄凌渡飄揚今頼私淑末艾遣人墓祭庶乎發潜德之
幽光嗚呼銘在太常董狐流芳象魏五鳳并州故鄉栢
臺墮淚萬古甘棠神遊八表來格洋洋
劉光國(號闕西御史人陜)
嗟嗟先生其道猶龍河華耀采喆人篤生氣培浩然光
分列星昔我肅皇神聖英明御下凛凛日月雷霆公為
柱史義氣稜層草奏萬言顯諫彤庭萬言伊何貴戚勲
庸顯諫伊何方技縱横帝乃震怒械繫獄中衆皆失色
公獨從容繫更九載飯&KR0008;藜羹嗚呼艱哉日益窮經蒙
難正志遇坎心亨范滂勁節比干孤忠帝曰惜哉釋之
歸農優游林麓鳳舉冥鴻大用未果梁木其傾雖則既
傾正氣愈崇帝曰嗟哉恩錫斯隆羽化郊坰川原底平
泰山北斗大節完名子承上命廵視西京爰思哲人蘇
蘇淚零我牲既㓗我酒亦清英靈不寐牖我顓蒙
胡松(號栢泉滁洲人官闕同年)
嗟嗟先生蓋可謂明室忠貞之臣四海豪傑之士不獨
關中一代人物而已始松讀前史至主聖臣直之說竊
喜當時二子之有遭其言傳至今人士往往誦說稱引
之然豈若吾斛山之遭赫焉光宇宙塞四海動天地而
感鬼神若此之烈耶信非主上之聖無以明先生之直
而微先生之直抑何以光揚主上之大聖耶今其事往
矣先生之神陟降下上與日星河岳同流而竝著矣獨
恨松起廢入關弗克及仁賢之存而事焉以匡翼不逮
而敦年好則豈非子孟子之所謂命耶然人如先生要
之未死所望泠泠然來通精誠明啓佑以佑公之鄉人也
翹跂中山想像拱木何時展拜一副瞻馳嗚呼鍳哉
王廷(號闕副使人官)
嗚呼天地正氣為道紀綱物得其正麟遊鳳翔人得其
正至大至剛為忠為孝為賢為良要皆關宇宙之氣運
與玄化而翕張不待生而謂之存不隨死而謂之亡惟
公天資英邁志氣激昂弱冠抱成人之忠讀書得體認
之方謂學以希聖為凖則而功以治心為康莊言行本
由一致終始念罔弗臧既而主司以明經膺薦里閈以
廬墓表揚其入也為鄉俊乂其出也為國禎祥及其茂
登甲科峩峩廟廊目擊時事志切贊相食芹效野人之
獻徙薪抗徐福之章斥兇豺於當道效鳴鳳於朝陽天
下聞公之風恨不能摳衣面炙而請益予也誦公之文
亦不覺義氣填胸而慨慷真足以羞未死之奸䛕激立
朝之冠裳壯國家之元氣增河嶽之精光扶聖學之正
脉續折檻之餘芳跡雖潜於草野望實重于朝堂夫何
一夕西風玉樹凋瘁曰正人亡矣豈四蛇之盤足抑二
竪之為殃何報施之乖舛慨天道之茫茫予也始以中
國有人為朝廷賀繼以斯文早喪為吾道悲復以斯人
(闕)斯民不獲被其澤而致怨於彼蒼嗚呼(闕)
可矣苟余行之不迷雖顛沛其何傷
况乎正論(闕)聖德昭宣公之志得矣不禄而禄名滿
天下聲播朝陽公之志行矣亡而未亡有肴在豆有酒
在觴知我生芻之奠冀來格之洋洋
林道楠(號闕西御史人官陜)
嗚呼天地正氣既大且剛至人涵之手握倫常方其現
身而偶出則為逢比之忠曾閔之孝夷齊之廉九死不
悔而百折何妨及其體受而歸全則為說之騎箕胥之
怒濤弘之碧光委形可滅而浩氣非亡試睥睨乎千古
非我公乎誰當故其少甘窮約晩錄膠庠帶耕鋤耒穿
壁借光束脩其心金玉其相覺獶虎之易執慨求忮之
非臧嗣觀光兮上國漸驟足兮康莊秉素絲於終始嚴
一介於藩王迨其進秩柱史奮筆皂嚢徒為政母而身
未敢許遂執親喪而廬守墓傍既應特召而赴闕即矢
初志之終償盟心補衮捐軀抗章精忠貫日烈氣凌霜
一則以汾隂之鼎百寢之器乞碎之於堂下一則以采
狗之當沽齊鼠之依社願得請於上方讀公之疏者且
暗然而痛哭流涕公身處之者毅然於赴火蹈湯尊足
錐存剥膚備嘗圜扉八載囚服累箱每釋經而談易視
囹圄如福堂天啓聖明箕仙降祥青鞋布襪終歸故鄉
隱居教授泌水洋洋四海望公以祥麟瑞鳳何日一呈
其儀彩奈造化厭溷濁之世不足辱公之翶翔故收其
神明以還大化之無盡徒留其芳軌以示後人之永望
楠越在南海仰止不忘幸列西臺猥側班行按接秦中
式公門墻嘆儀刑之在目想顔色於屋梁赤衷耿耿亦
有剛腸每懷學步未卜行藏謹穆卜布茲拜公祠下而
述此生平之念於彷彿之觴靈如不昧來格洋洋
趙桐(號嶧山綘州人富平知縣)
惟靈河嶽之精日月之光性天純㓗氣節軒昂妙齡秀
發賢聖行藏秉筆入官經世文章陳謨帝前震聲廟廊
人曰先生允忠且剛權邪竟于散落善類卒頼以康惟
明哲炳燭于幾先故是非自爾不爽青天白日心事明
彰當宁將大須于柄用姑晦養以至成其所長盛德大
業益為禎祥人方期待行將明揚胡玉樓而驟起遽屬
付于大望匪直斯民無禄實為吾道之喪是雖不可易
者穹蒼之數而終不可諼者秉彛之良予也景仰高風
未獲升堂叨治貴邑幸親餘芳望神堂以肅顒感莫禁
夫存亡願言永懷情托椒漿靈其有知來格洋洋
墓表
李楨(號闕寳司卿人官尚)
斛山先生身久而名彌白寰宇中有知之士莫不仰之
如泰山喬嶽垂首屏息率望而走也先生姓楊氏諱爵
字伯修陜之富平縣党林里獨戶村人世居萬斛山陽
因為號故學者稱為斛山先生云先生家素貧弘治癸
丑冬十月二十四日母氏誕先生婣氏家婣隣目火光
起駭來視則懸弧室也長美姿容身滿七尺穎脱剛方
慎取與嚬笑絶不假人蓋其性然也年二十始發篋讀
書苦無繼晷資嘗以薪代燈夙夜罔或不勤每之隴上
耕即挾書竝耕而讀意欣欣也念人以聖賢為師不為
人下力行孝弟言行秉之忠誠兄靖少參邑掾惡段令
申置重典至是十越年所直指使緝捕孔棘靖逸去先
生徒步百里外申厥冤被逮械逓犴狴署邑事丞繫辱
之先生從獄中上書辭意激烈尹見而驚禮曰竒郎也
胡至是耶立出之給油薪費督之學年二十八歲聞朝
邑汝節韓先生講性理學躬輦米往拜其門韓先生睇
先生貌行行壯也欲郤束脩禮父蓮峯老人謂曰意若
非凡人數日叩其學詫曰縱宿學老儒莫是過吾幾失
人矣既審語言踐履錚錚多古人節嘆曰畏友也同門
傳習者皆自以為不及督學使唐虞佐公校藝連置首
列嘉靖戊子秋應試長安就食館中突一嚢金在候焉
遺金郎至持館人急先生詰其實舉金付之遺金郎謝
寡取先生峻不允敦請家止宿焉是秋以書經掇第三
名詰歲己丑登羅洪先榜第授行人司行人職維天子
使將宗伯封祭儀&KR0616;宗藩行禮舊藩王重天子使來豐
縟饋送以為常先生行役三年往雍之肅府中州伊府
楚吉府且三儀物俱堅讓不受嘗自語曰為士餓死不
食人非禮之食凍死不衣人非禮之衣彼雖禮來名重
天子使吾獨不重天子使耶昔世宗肅皇帝議尊親禮
薦紳譴斥者甚衆先生上疏臣奉使湖廣地方眼睹百
姓多菜色挈筐操刀割莩肉鬻啖道傍假令周公禮文
盡行抑何補於老羸饑饉之艱上之司舍待罪獲下民
部發廪賑救一時全活者萬計壬辰秋授山東道監察
御史見枋臣弄威福拊心嘆曰古人朝拜官而夕上書吾寧
尸臺端位譽耀榮耶草奏鄉人有闚之者偕親眤來環視
莫可措手閧以恚白母止之於是浩然請告歸母嬰疾尫
重脆養醫不可瘳癸巳正月卒躃踊號泣柴毁骨立喪葬
一遵家禮廬墓傍三年屩弗躡城市冬月竹筍生兔馴繞
其徑人咸詡為純孝所感云遠近聞公夙學牽率就廬野受
業於是讀喪祭禮為諸求教者解惑奄有終焉之志服闋
堅卧不起簡牘不謁公府再六年行部使者交章薦之剡
厥行不可已庚子秋詔起其家憣然戒行曰曩母故不盡言
今何拽戀乎大丈夫學周孔之道懷匡濟之術必想乃勲
區區策此駑鈍少樹猷為報國家尺寸與此長栖莵裘
孰若耶是年九月任河南道監察御史廵視南城權貴歛
手以避辛丑春二月初四日上封事娓娓數千言大約天下
大事内而腹心外而百骸皆受病足以失人心而致危亂者
五一則今之輔政者䛕郭翊國虣為巨蠧二則凍餒民閔
不憂恤遠為方士修雷壇為媚竈事三則大小臣工久弗
覩朝儀之一宜乘時慰其望四則名器濫及道流出入
禁内非制五則挫折諫臣讒諂乘隙競進辭具載原疏
中見者錯愕失色莫敢正視上赫然震電馮怒命錦衣
使執北鎮撫司監候究竟其說十三日夜榜四十又三
日訊鞫復榜三十拷掠備至追交搆者言先生一無詘
是日都市風大作人面不相覷京人呼為楊御史風其
感動天地如此先生身晝夜㭱鎻中尻肉綻若懸珠少
焉手割之血淋漓滴地成池氣息奄奄日眯惑不自省
守者以為死矣被覆之半夜忽然一聲汗如雨甦矣守
者乃戒嚴不少弛右脛㭱木轉合成瘡自分必死圜土
冀速斃為幸東厰日更迭伺言&KR0978;以上蘇校尉宣來心
惻苦楚狀不忍耐拾重瓦間合處瘡自此尋愈宵人有
譛蘇提督者笞禠辦事役筦司者沮供食不進屢瀕危
殆時有張子者同室職納槖饘焉得緩死數月形體孱
欒動輙仆地戶部主事周天佐御史浦鋐相繼申救俱
箠死獄中守益戒嚴闇&KR1544;而無誰語踰年工部郎劉魁
再踰年吏科給事中周怡先後下獄驩焉降心以相從
也劘摩修詣繹四子諸經百家研精于易著周易辨錄
及中庸解若干卷詩文賡歌身世頓忘如是者五年乙
巳秋八月十四日上祝紫姑仙箕釋放田里同坐周劉
舫由潞水逾臨清閘西去曾不意厰衛之施其後也抵
家甫十日錦衣將駕帖至拜手遂行親朋揮淚送别不
為動十月二十四日下厰獄旋轉鎮撫司禁苦楚復初
得章勺力厰使楊棟言獲自供米物繫復三年丁未冬
十一月五日先日籌易與周劉飲謂曰今須盡此杯中
物明日吾儕囏滿出矣恐弗似此時也是夕上建醮大
高玄殿火肆發不可嚮邇火圍中恍聞呼先生三人名
氏者次日釋歸為民人服其先知云先生兩繫詔獄寒
暑八易既出人情交慶主聖臣直世希覯其所以蕃祉
老夀者當復柱礎棟梁為後人楷模先生曰纍臣得歸
骨于秦幸也敢不拜賜自是專教授生徒為事解凍而
耕暴背而耨與農人同甘苦乏儋石儲瀟然常樂無憂
謖謖泠松下風視變浮雲倘來之富貴罔芥蔕目睫矣
己酉冬十月九日猝大鳥集居處村北先生杖藜逍遥
其處不樂曰漢楊震之鳥至矣兆在我乎十四日午時
而殁年五十有七易簀之日援筆題旌云五十餘年生
長人世未盡聖賢之道兩受天禄還形地下難忘君父
之恩其自立誌拳拳子孫從善為言無煩辭北地李楨
氏曰余歴相州每至商羑里城未嘗不展拜文王祠下
登演卦臺徘徊四顧而去噫嘻此大聖人所為也讀漢
書蕭望之從夏侯勝獄中受書事又未嘗不賢其人視
死不二利害不怵也大凡人之身罹大難慷慨殺身易
若虺蜴其身卼&KR0008;其行方悲號籲天乞延斯須假借而
惴不可得獨非具大材力大涵養視患難遝來如蟁蝱
過耳烏能坦然由之與之化而齊哉先生苦人所不能
苦甘人所不能甘求仁得仁無纖芥尤怨念䕫䕫齊栗
惟願國底寧謐而工夫愈久愈邃韋編數絶天地人物
吉凶得失之理探討淵微暢為辨義一書與合志友交
警身心比老于家動履真確不媿百年身後之名豈非
日月爭光川嶽競秀宜人之仰之不能終諼也已穆宗
莊皇帝肇極復其官追贈光禄寺少卿廕其嗣先生父
攀母李氏祖通整其曾祖也上世無考配張氏生男子
四人長偲教諭以嫡孫恒官贈文林郎上林苑左監丞
次仕偉俁俱庠生孫男十人長即上林君恒偲出承先
生廕悌開泰慎愉仕出鳳麟偉出效節俁出曾孫十人
玄孫一人恒遹追先生事命楨表竪阡道楊休烈示來
許用申之辭歌以祀先生焉其辭曰漢季清白太尉公
曜靈烱烱照丹衷蝌蚪狼籍紛磨礱手披六萟方庠洪
鸛鱣暮夜燭雙瞳錯落銀浦羅胸中&KR0008;見欃槍輪翅炵
千秋顥盵摩蒼穹萬斛威蕤晃曨曈騎龍寥廓下鴻濛
焻輝伯僑趾雌雄虬鱗虎背搖青驄封狐杉鷄竹兔馮
排雲閶闔叫不通岸室可作蓬萊宫霹靂神珠走霧雺
文章何處覓頽風冰壺玉衡緝熙功脱略縲絏罔自恫
八年厭見赭衣紅霜重鼓寒藴氋氃海翻霆走焰燒空
儵忽赤鏡聞海東金距唱送襏襫翁黃帽火耨瀉藥籠
一日鵩鳥過林叢石裂天驚逗前蹤苾芬孝祀歲禋崇
黑衣白馬回關潼朝陽孤鳳泣梧桐依然沆瀣吸長虹
楊忠介集附錄卷四
