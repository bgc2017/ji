楊忠介集附錄卷五
贈詩
奉贈楊斛山先生
羅欽順(號闕吏部尚人歴官書)
眼看榮利獨超然家學關西故有傳直擬重隂當晝泯
肯虞喬木受風偏雲開月朗誰能卜義重身輕我自權
老氣為君增十培願言加飯更鑚堅
乙己清源舟中同劉晴川别楊斛山
周怡(以下共二十三首)
小小負狂態嘐嘐古之人每談古人事恨不生同辰關
西楊夫子心貌上古淳長孺誠往友仲淹乃前生孔未
見此剛孟復醇乎醇報主一封疏幽犴五秋春顧予蒙
恩同相對慚非倫蘭薰每荷德濡毫難具陳秋風賦歸
與同舟復浹旬長川東到吳明月西入秦獨有盈樽酒
共醉清源濱投贈解龍泉精光期日新
别斛山晴川二首
此日别誠别把袂心如割數年生死情一旦西南隔停
雲望漸遠飛鴈聲偏惻蓬室移芝蘭餘芳猶未歇孤舟
宿新堤征鞍照初月仰視縱横星耿耿不冺没彼美西
方人何以慰饑渴
江上阻風有懷斛山
涉川三缺月鼓楫無長風一葦縱所如漂泊蘆花叢俯
觀江水流仰視雲中鴻孤鴻飛漸遠兩鴻遵渚東相顧
飛且鳴惻然感予衷彼美西方人華嶽爭巃嵸懷哉鬱
方結悠然夕照中何時濯江漢一豁此心胸
獄中同楊斛山劉晴川言志
勿欺幼所學先憂古何人可以報明主敢不致微身殺
身非所惜報主義未伸馳驅縱不獲詭道羞仲嬰白日
甚昭昭庶幾照此心吁嗟幽谷蘭飄風逓餘芬鬱彼灌
木隂交交黃鳥鳴
西圜晩坐呈楊斛山
席地簷前趁晩凉幽懷相與嘆流光思危自覺一念折
行遠空深雙髩蒼風景久成人玩習卷舒堪笑此顛狂
從今世事都休道只可堅吾百鍊剛
乙己釋罪三人共舟至臨清别
共喜生還出帝州潮平月滿正清秋數年竊領夏黃義
千里歸同李郭舟楚澤風煙停望眼秦山雲樹結離憂
君恩友愛心無已努力還期到白頭
數載艱危同死生寬恩更許共舟行蕭蕭岸柳横秋色
汩汩江流咽别聲苦口難忘藥石語醉心不覺醇醪情
壯懷欲上華峯頂石凍春應識富平
浩然之氣日日生昏後方知平旦清心苟無忘何有助
知誰能致始為誠眼中塵玉俱難着鏡裏妍媸本自明
莫謂太虚無障礙青天擾擾亂雲横
奉劉晴川楊斛山用牧之九日韻
四十光隂似箭飛因循深愧道心微年來夜氣虛生息
何日春風共詠歸掘井未深洙泗水揮戈莫挽魯陽暉
泰山頂上空翹首安得乘風一振衣
風高露下白雲飛之子流離嘆式微逆旅天涯終歲滯
扁舟江上幾時歸孤臣自合投幽谷慈母誰憐倚落暉
衮職虚期山甫補斑斕竟負老萊衣
次斛山韻二首
克己工夫問只今廓然灑落此胸襟兢兢朝夕嚴憂惕
戰戰淵冰日履臨真妄兩端昭獨見聖狂一念决危心
本來面目還無隠忽後瞻前莫浪尋
直道難容匪自今賈生痛哭涕霑襟民碞岋岋方危殆
天視夢夢不監臨桎梏兩年援溺手焦勞一疏救焚心
馳驅範我寧無獲肯枉區區欲直尋
書扇送斛山先生(乙己臨清分别)
患難相逢情不朽臨别那堪酌杯酒安能化作隨扇風
長得先生一握手
斛山巽峯同酌
秦醪酌罷亂鄉愁愁逐雲飛天際頭壯志年來還突兀
二毛蕭颯笑悠悠
中夜惕然呈斛山二首
聖人作易憂患中氣象和平自不同萬古斯文昭日月
讀來無處不春融
天則纔踰便是愆良知在我自昭然幾回月夜尋思看
展轉何能貼枕眠
用韻請益楊劉二公
未發求中發自和相資麗澤不妨多詠公引咎惜隂句
深愧無能挽魯戈
責善楊公直諒心虚咸夫子豈聲音古人友道蕭條盡
莫訝迂狂感慨深
次采石用晴川韻寄斛山二首
秦雲縹緲美人家此夜銀缸爛放花更有滄浪高興客
夕陽時引海西霞
聚散尋常肯浪嗟艱虞情境别來賖何時共鼓東吳棹
風雨連床會更嘉
坐斛山先生家槐下
萬斛山前柱史家貽謀忠孝里生花庭槐蔽芾諸賢護
青蔭留為世世遮
日坐槐隂究此心清風似聽斛山吟共期雨露滋新意
更長孫枝數十尋
斛山先生復同舟浹旬兩有别言用韻奉贈
劉魁(以下共二十七首)
秦山千里月楚水一帆風幸出艱虞外同歸畎畝中聖
恩真浩蕩天意本穹窿珍重别時語真堪慰轉蓬
次楊斛山錢緒山論學韻二首
萬物備於我然惟強恕行水流原不息鑑照自能明昏
塞非常性開通盡此生功夫能致一本體即澄清
又
學問無他道惟求德性尊豈無枝葉茂須是本根存内
外合非合知行分未分聖狂惟一念吾亦復相敦
讀斛山除日懷舊之作其於死生之際念之熟矣
次韻紀之
讀公詩句識公心臺栢空懷幾夕隂自古友朋情最重
而今生死念尤深人間莫嘆無長夀地下懸知有好音
此夕聞來增感慨西風老淚倍沾襟
斛山用杜工部韻一首見教和答之
家住雲津月一溪倚門南望豈終迷駑駘可出冀之北
鷗鷺還尋江以西萬死尚留今歲月一生空歎昔輪蹄
牀頭酒在堪同醉有德來將肯似泥
和斛山春日韻
圜居誰謂日如年也有羲皇到枕邊禮樂原非身外物
雲雷亦是性中天風雩沂浴人何在水曲長歌事可憐
此日此時隨所寓閒愁莫遣上眉巔
囚榻再遷用韻呈斛山
捲席為窩不用茅非朝非市亦非郊頗知病骨移囚榻
猶勝飛禽宿樹稍塵世於人皆寄寓萍蹤隨處即吾巢
德鄰自古真難買聊向先生一解嘲
夏至和斛山韻
八月圜居書滿牀時來數墨復尋行隂陽正玩羲文易
風雨俄聞黍稷香周室豈無新典禮楚囚原有舊冠裳
窮愁只覺時光短客夢翻憐夜漏長
時獄禁加嚴斛山欲絶粒有詩問意次韻
吾儒只養此天真飲食原非尺寸身事若到頭惟有死
終為宇宙一完人
又次韻答周訥溪來問偶同斛山
可生可死尋常事此理還須實見之自靖固知無此日
殺身何忍累明時
次斛山見答韻
萬心原自一心觀人已何嘗有兩般若到必誠還必信
果然非易亦非難
斛山因有感復欲絶粒次韻答之
憂患何堪風雨頻加飡幸愛百年身閉關不患無竒術
只恐厄臺來笑人
過德州次訥溪韻寄斛山
纔過滄州又德州綠楊堤岸菊花秋未論秦楚萬餘里
且共風波一葉舟農圃漁樵俱是學江湖廊廟敢忘憂
獨憐老脚還堪走擬約同登華岳頭
斛山訥溪有作見貽次韻奉謝
患難同居俄五載敢於罪禁憶家鄉每勞此日傷懷切
愈覺斯文氣味長萬死難回明主意一生多負好時光
蘭薰澤麗亦何幸似此餘齡托上蒼
斛山先生亦以是月二十四五旬用韻奉祝
萬斛山頭人玉立關西夫子又同鄉叢蘭共訝六年久
古栢爭看百尺長坤道時行成化育聖衷天啓慶明良
吾儒真夀原無極烱烱雙瞳鬢未蒼
次訥溪懷斛山韻
羣居豈不久私心正難割一朝秦楚分萬里雲山隔追
悔已遲遲瞻望徒惻惻丈夫志四方茲焉誠小歇至難
得者人無情此歲月靈光本自然萬古常不没倬彼華
山高慰我傾心渴
和斛山韻
世上誰青眼人間我白頭惟尋顔氏樂不學杜陵愁裒
痛思難報原貧給尚周白駒誰氏子皎皎薄公侯
斛山於聚講異同頗覺動心即席口占解之
先生豁逹本天然近覺音容不似前口角異同寧有定
眼前風月正無邊
迂疎老去誠無補内外年來似頗忘不問回琴與點瑟
但看雲影共天光
和韻答斛山
此身之外任窮通不問夭桃與澗松天地盈虛無别道
聖賢學術只求中千般變態尋常事萬古幽期志業穹
狐貉羊裘何損益山林朝市本來同
答斛山論學二首
每領無言教殊聞有覺天觀磨真受益默識信非禪正
直剛柔克危微精一傳古人維此學君亦庶幾焉
又
司馬坐忘論伊川謂坐馳多言非所貴主靜是吾師四
勿真由已八條只致知此關若不守倀倀欲何之
次斛山韻别緒山
易道如公已久明旦隨時止復時行操持常見主翁醒
念慮渾無客感生君子憂虞隨所寓明時刑罰自然清
從來不信别離苦今日方知離别情
次斛山韻奉蔡洨濱道長
學術平生只一誠夢中還見友朋情王臣在我無中外
吾道於人有重輕月到蒲臺天自曉洨從洙泗水常清
當年驄馬行春處此日猶覺景氣明
用斛山韻答白樓
十畝寧無桑柘隂倉庚時復弄春音功名已了癡兒事
南北何堪異日心珍重趨庭詩禮訓行歌擊壤短長吟
山林事業無拘束端坐從容一正襟
追悼周磧山次斛山韻
人生誰不死而肯為身謀但覺君恩重難將諫草酬空
懷千古恨未了百年愁回首生前事能無老淚流
和斛山韻
絃誦餘千載今猶說武城古人不可見至樂本無聲宇
宙吾儒事舟車盡日行共憐陳迹遠誰識此時情
馬理
明月山前水帶圍葉花開盡果花飛山川誰為争光采
太宰庄東有繡衣(太宰張鸚庵也)
龔湜
不見關西楊伯起壬辰丁酉六年間為問平生心衮闕
如何今日卧商顔簞瓢陋巷同誰樂野水孤舟盡日閒
海内生民多困病應須膏澤下塵寰
赴獄門哭贈
我愛關西楊伯起青天白日照丹心可憐相慕不相見
翹首天門恩澤深
謝東山(字闕人高泉)
北寺原知禍南冠總解醒燕臺朝閉日豐劍夜衝星主
聖諳忠直名高重汗青手扶慚薄力腸斷憶空囹
又
驪頷探珠拙圜扉坐石堅乾坤三益友饑凍幾經年玉
汝天機密金吾地主賢緇衣人不見授粲益悽然
梅守德(字闕御史人都)
天下竒男子關西老鳳翎孤忠懸日月直氣犯雷霆漢
獄傳經滿元城睡夢寧陽和不擇地指日到深扄
又
吾愛關西子丰采天下竒峩峩鐡豸冠詎肯徇狐狸有
言剴以切有志苦以悲生平報國心耿耿方在茲吁嗟
丈夫身百年苦易馳生逢堯與舜肉食將何為
斛山歌
孫繼魯(字闕御史諡人官副都清愍)
我聞萬斛之山在富平凌雲倚漢自崢嶸俯瞰黃河下
底柱遥瞻華嶽參長庚出雲觸石幾萬載千里秦川成
陸海鍾靈毓秀人絶奇獨立巉巖對真宰收拾清風入
穴中阜財解愠禆重瞳髦頭却顧伊吾北赤子長懸渤
海東補天不用五色石浴日全憑一片赤祗求鎮定棟
乾坤未與浮沉論堅白淹留天理忽過關孤高無謝首
陽山薇生太平且莫採至今永久當賜環賜環非為重青
紫滿眼繁華誠敝屣殿邦直擬太山安大猷共濟虞周
美虞周濟美竟如何維岳降神海不波象成作樂昭明德馨香
不盡山之阿
聶豹(字闕尚永豐人官兵部書諡貞襄)
三人五載同幽拘講易談詩更授書𤯝災肆赦自天下
愚忠狂直皆蠲除鴻冥鳳覽杳然去我來聲影不知處
關西夫子冰玉姿風月襟懷返星渚耕雲釣月有餘閒
醉後元城宜鼾睡嗟哉主聖未可忘酒醒鼓腹歌虞唐
趙正學(字闕廉使人官)
天門日射雙龍闕雲净春歸萬斛山千載幾人推伯起
高風隨處可廉頑
戴經(字闕鎮撫人)
先生希聖只求中不似禪家認色空抗疏力能廻化日
廬居心欲變淳風憲臺驄馬千人避犴狴芳葵兩度紅
大道豈違憂患處徐行細數落花叢
韓二憲(字闕繫朝邑人寄贈錦衣獄)
聞說天朝釋罪人迢迢消息恐難真只期名照他年史
豈料生全此日身耿耿丹心惟報國紛紛白首愧為臣
故緣聖主多恩澤益顯高皇有救神
夢裡分明見故人云云心事對吾真但求無愧非要譽
只欲成仁肯顧身感悟幾時回聖主拘囚何日釋忠臣
東床不寄平安信極目燕雲益愴神
趙桐(字嶧山綘州人富平知縣)
慷慨殺身易從容就義難誰知千載後獨有一斛山忠
義抗疏直奸䛕盡骨寒聖明恩德厚委曲放歸還
趙卿(字闕總兵人官)
耿耿孤忠出性成抗疏朝奏動神京長孺未得專前美
柱史于今擅後名補過拾遺臣子分用賢遠佞聖王明
惟知望主同堯舜此是先生一念誠
先是慕公者競為詩以銘其節而余和之書京邸
二首
李應策(字蒼門蒲城人官太常)
中流聳峙壁孤超耿耿寸衷思欲焦霆觸軒墀來震撼
風生臺閣退炎熇旌名禁葺朱雲檻納約勉從薛德橋
九死一生言不諱千秋正氣碧冲霄
易學精微按象爻胸中涇渭幾曾淆陽城憂國麻從裂
古弼匡時奕任抛曉色龍螭回聖霽春光犴狴荷天包
匪躬一代嘉忠鯁歸去猶崇洗耳巢
馮守
千古孤忠羡責難先生丰采動朝端玉階碎首心曾剖
不愧龍逢與比干
原寀(字方畦蒲城人官刑部員外)
抗節七年答聖主孤風一代屬英豪三桮桑落乾坤闊
萬斛山頭日月高(去君遠也)
劉質(字闕城夀張人蒲主簿)
含淚憂時憶賈生危言正氣兩相成只因當道豺狼振
竟奮朝陽彩鳳鳴補衮天庭匡國重批鱗龍頷為身輕
葵心已動君威霽青史樂傳聖直名
僧孤松
夫子當朝傑孤忠振古今九重收諫草四海仰規箴直
氣天人護高風魑魅欽行看起宣室日月自光臨
僧無着
憐君當日事天地晝常隂萬代昭青史一時見赤心
亡名氏(書于陜州舖中不知其人)
元旦僅雪非瑞祥輔臣阿譽謟君王關西夫子真能諫
不說昌黎佛骨章
輓詩
周宇(字子大號槐村咸寧人)
關西此地歸夫子薄海都知抗疏危正氣朝綱長不死
完名丘首更何悲高原多長批風草直本應無戀劍枝
道上莫横三尺碣恐防過客走車旗
周怡(奠墓)
關西夫子楊伯修萬里修途遽蚤休聖恩蕩蕩竟莫報
後學貿貿將焉求一代聲光齊華嶽百年骸骨首山丘
知君英爽應常在閩海還期神共遊
壯志嘐嘐欲進修罪餘衰病意全休關西大鳥來何迫
白下孤雲杳莫求絮酒不堪澆宿草吳鈎空自掛荒丘
兩年奔走傷心地拄杖從誰話遠遊
幽居君遇端陽七幾度蒲觴眉共顰多懼不知淹節序
先憂早已致殘身聯詩尚憶花間句對酌時懷石凍春
(富平酒名)此日生芻投墓下徘徊悽愴倍傷神
馬理
石川御史鐡肝腸萬死不回道直方曾子學從魯有得
仲由聞過勇非常一封書奏扶堯舜八載天隨轉聖皇
詔獄放歸期望遠德星零落智愚傷
金粟山前報國臣精忠直上比干隣乾坤知多就寓者
得似從容有幾人
李應策(謁墓)
不說臺端豸錦榮英標直節慕生平文章霄漢垂丹筆
儀度巖廊著白珩浴日兩疏風烈烈掀天一臂氣轟轟
絲羅猥結潘楊好餘韻夕郎冀鳳鳴
當朝鐡漢獨依公遺趾斛南正鬱葱那有嚴霜回勁草
依然赤日抱丹楓十郎宅第燕山近(塋距家咫尺)伯起陵園
華嶽崇冰玉世承清白約濃沾渥露别精忠(時方結㛰)
謝瑶(字闕人泰和)
駭聞華嶽斛峯頽失望蒼生血淚哀墮宿光芒驚烈地
扶天筋力震鳴雷七年幽禁風中燭萬古清香雪裏梅
全德死生無愧怍聖賢相對好顔開
程九萬(號岳峯汝南人有序)
斛山先生予未識面辛丑春會試禮闈適公疏言朝
政予聞而重焉次日有持公全稿見示見其憫流民
之失業因陳時事之大不韙者五皆言人所不敢言
當時一且為公慶一且為公悲焉悲其首忤權奸卒
犯聖怒繫獄者前後八年慶則為有先物之智有憂
時之仁有愛君之忠土木方士于清朝不無少累其
言如燭照數計無一不驗不數載權奸俱以罪死智
而且仁忠莫大焉近與公之鄉人税使王子憲談往
事知公正終牖下二子力學是天佑其全而歸之也
且有昌後之祉焉予汝人也生雖不同鄉而心同官
雖不同御而道同萬亦有憂時之策愛君之書又未
知得達宸聰否故于斛山之殁重有感而為詩以弔
之
正氣塞天地棟隆憶罕存古今更幾世把握在敦根有
本斯蕃葉無松不翠園寒霜凋萬卉(闕)秀後春繁惟君
能善養窮達無夷險釋褐猶寒士鐡冠不知謟行人改
直指驄馬誰敢犯日繫窮民苦封章胡肯掩元兇為國
柱跡隠無人論(闕)冰壺外疏明肝膽真黃冠與土木
時弊是(闕)千餘言無非愛國仁天王豈不知藥
石苦難忍(闕)黃霸拘終為綠野簮龍逢固自况刀鋸
何足臨羑里(闕)再入豈畏深章綸罹楚毒國是盡
亞卿黃鞏曾留駕今皇贈爵榮聞君已正斃白鶴兆兩
楹誓死如烈日褒贈奚關情忠臣死無愧孝子乂當羡
廬墓在親側六年未嘗變平生甘淡薄咬菜勝粱膳家
國原一道順寧吾自遣鄉賢有張公虚位待君席後進
追先達富平土再赤我朝養士久屈指幾人奕國史未
盡公芳名萬古赫
薛敷政(字闕有序)
嘉靖中有三楊而侍御公爵以直諫忤旨上震
怒下之獄戶部主政周公天佐為九廟災抗章
陳救錮死獄中楊公為立傳并哭以詩余固聞二
公之忠而會周公孫一騏官胄學予僚誼又大父
舉乙未榜公之同年也因得所刻傳疏次楊公韻以
誌高山景行之懷嗚呼士固有心豈隨時變公之精
誠貫日月忼愾泣鬼神况余通家能忘惋惻因含淚
而書之
漢傅三年慟湘魂萬古愁感時俱有淚未忍向誰流
又
丈夫非願死羞作強顔生國定堪酬念身捐豈頼名雙
忠他日事一疏此時誠莫怨逢辰急繇來命可輕
天王收震怒一死一還生落落交非厚悠悠遠共名清
標心目耿直節意何誠但使劻勷濟榮華寸縷輕
又
每逢孤亮慨偏深况是通家激寸心千里間關蕭寺夜
不知清淚墮誰襟
國子先生振祖風惠余編帙讀曾終長沙莫恨新來謫
珍重清時有路逢
楊雲玖師以先忠介公集見示慨然有作
翁胤春(字克生永嘉人)
每於青史吊忠魂清白傳家古炤存短疏千章能悟主
遺書一架此詒孫關西孔子名常在吳(闕)童譽自尊
花滿江城春雨足應知豐芑綠隂繁
楊忠介集附錄卷五
