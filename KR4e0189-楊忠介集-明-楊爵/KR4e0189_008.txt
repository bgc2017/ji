楊忠介集卷八
明楊爵撰
賦
夢遊山賦
峕和煦以轉泰兮歲惟丁夫壬寅予彷彿於夢中兮夢
歸遊於咸秦歴韓魏之故疆兮泛栢舟於渭濱浮䫻&KR0146;
以遠覽兮暫憩夫山之危岑乃吳嶽之崔嵬而秀麗兮
古號曰西雍之鎮峯突兀以峻出兮勢若連乎霄辰石
巉巖以峻嶒兮百壑砑其嶙峋風習習以清和兮迹迥
脱於世塵草與木森森而夭喬兮秀雲邊其苯䔿鳥與
獸蹌蹌而頡頏兮若解意以相馴予乃采芝蘭以聊茹
兮氣和煦而苾芬把清泉以時酌兮蕩吾夙昔之塵襟
忽回顧以寥廓兮百峯羅翼其共臨俯仰予長嘯而朗
吟兮高胸次以樂真山有廟焉迤邐其麓之東南兮以
時妥侑乎嶽神棟宇苞翬其壯固兮丹青煥乎其惟新
背&KR1132;嵼而面涇渭兮延廣袤其幽沉古取夫萃與渙之
大義兮儼嶽像以獨尊予乃肅容儀以瞻拜兮心慄祗
其快覩復長跽而祝之曰惟明神其監觀于下土以大
義而降禎祥與妖孽兮斯固無幽而不燭夫何世事之
紛紛乃有稽典訓而不類兮固予中心其眩貿予敢筮
游衍而不予隠兮願得夫予奪之微故惟予小子之有
生兮何不辰而遭世風波洒憂時之血忱而貞志於孚
先兮固久罹於窞坷時省愆而思咎兮求不忝於屋漏
於歲月之陽春兮今已兩過念予總角而志學兮每矢
心以克邁嚴步履以出戶兮敢斯須而或怠景先哲以
周旋而與歸兮忽凶害焉其顯崇固予小子反復思之
而莫知其謂也語畢悽慘流淚澘然傴僂伏俯聽神所
言惟神辴爾而有聲兮復喟然其長嘆曰嗚呼來汝小
子是爾之愆爾不聞曲其躬而圓其行兮取封侯以相
先或有貞直方而末少回兮死固不免於道邊當行而
吾行之兮當止而即止斯先達之明訓而可敬服兮胡
不珍身而量處道固不能無消息兮感斯有常而有不
苟相幾而或少戾兮夫孰與禍災而自取惟明哲之見
高一世兮動自遠於坎坷識隠機而尚肥遯兮泛長江
之一舸乃有迷檢括而允諧兮拂潛晦以自頥衒崑山
之良璧兮人共惜夫楚和履大閑而不苟措兮固自謂
世所尚也當枘鑿之不類而欲強置兮孰不指身心以
為訛嗚呼小子而今後其尚亹亹焉以克勵未可以一
蹷而遽挫思福堂之玉汝於成兮方一念之偏頗惟古
良士之堅志於患難兮日尚友以切磋寧雉介之耿於
羅網兮勿狡兔其爰爰寧松栢挺挺於歲寒兮勿桃李
其灼灼何所往而非吾可安之地兮慎無怵中而懷憂
彼皇矣之全賦於有生之初兮惟反身而是求聽吾誨
爾之諄諄兮尚不忝於前修苟迷途其終不悟兮乃脂
韋以自羞予乃再拜稽首而起應噍噍其未已將周旋
以出戶忽驚諤以覺悟時東方之既晨愧絲粟於枕衾
嗚呼天耶神耶教戒&KR0548;切誠可信而可遵大道坦坦而
無曲兮固不越乎吾之心
四言古詩
偶作
䬃䬃西風悠悠危困霧掩長空懷此憂疢我生尚有我
心難忍告爾君子不可不慎天方威降無滋幽釁
䬃䬃西風悠悠危困我生不辰遭此難屯告爾君子胡
不自盡拯溺救焚伊誰之人天方降威無為顛震
䬃䬃西風悠悠危困自昔以來貽我煩懣告爾君子各
宜履順誤國之謀伐國之刃天禍方殷無惜憂瘽
䬃䬃西風悠悠危困我心日憂我淚日抆蒼天蒼天胡
降阨運謀猷乖離而日以甚抱此赤心徒爾諄諄
何以圖之周道惟近騏驥惟良莫耶非鈍聽無不聰視
無或瞬各欲事天豈敢相迿我為爾謀爾無不信
西風五章章十句
五言古風
感懷
志士輕天下不類世人情由來守之固出自見之明時
哉誠可尚古今不易真緬懷千載上愧此魯連生存趙
片言重却秦天下驚脚跟高蹈處無陂總是平
次杜少陵韻答人
殘息悠悠在真成一懦夫當年何所為心欲見唐虞世
路豈翻覆人為自險夷好生與惡死此念胸中知
采葵
山中惜歲月日暮采園葵采之何所用欲以贈相知相
知相去遠道路多阻蹇安得藉晨風萬里寄誠懇
四丁寧贈錢員外緒山
留心剪枝葉枝葉更穠鮮努力勤于耒共耕方寸田吉
人常默默浮士好便便覺彼高騰處反將真意撁昊天
但覆幬四運自周旋孔聖無言教真機向此傳丁寧一
告語告以聖同天
結交結君子茅茹自相連媚悦增心癖孰能示我愆相
同即是聖異處且為賢以此求斯道恐成狹且偏心能
樂取善善自我心全舍己從人處襟懷何大焉丁寧再
告語無我自天然
迂儒多曲語壯士自平夷千古周行在胡為向小歧荆
榛不自剪令我此心迷洞識虛明體超然即在兹性分
同一理此理最淵微孔聖言仁處力行不遠而丁寧三
告語相與憶所之
尚友希前哲無勞辨淺深開言動喋喋矛戟已森森祗
覺胸懷隘恐非畜德心古人各有見原本自相忱豈若
異流者馳騁多詖淫何苦但永矢宜從得處尋丁寧四
告語共嚴此心箴
贈人
先生藏遠趨微原欲探討仁風秀羣英禮化淑懷抱講
堂逍遙處相與篤皇道芹宮滋松華泮池潤瑤艸瑤草
日日長松華歲歲好君子尚采采衿佩以為寶
哭姜義泉郎中(公諱時和)
前日哭尚書今日哭郎中大夫相繼死應時命之窮但
擬同出險豈堪忽告終將吾一掬淚頻洒與西風
二
吾痛翟司馬又哭姜義泉人生值變故與世自相關義
泉死今日司馬肉未寒義泉瘞今日司馬殯未乾桎梏
非自取幾微隠禍端悠悠天地裏展轉屬艱難
中秋懷友
寂寞今宵景還如去歲秋美人消息遠令我心悠悠吳
水東流去秦山不可求想君談道處念此日幽囚
二
礙彼清霄月停空有片雲懸吾方寸地文武趙將軍咫
尺燕山側常如萬里分艱危知善處君子自相羣
五言律詩
雜興
鴈羽衝雲去燕山春意濃孤蹤一路險衰鬢兩邊蓬戢
步緣新綠依隈挹暖風將吾眼底事都付不言中
二
地隠春遲到幽懷更耐看鴈聲愁遠塞雲影滯餘寒斗
笠營秦隴絲綸坐渭竿而今耕釣手梏械亦相安
三
我心誠匪鑒遺恨在雲壤豈但身憂切更餘國慮長九
重終自悟一飯亦難忘只恐建炎詔徒憐陳少陽
四
身危非所恤多罪累君王萬古綱常理一軀忠義腸青
天掩長霧白日下繁霜兒女此時淚未知為國傷
即事
百年吾宇宙萬里此相逢阨險情猶適經綸志復同隙
風動䬃䬃窗月照肜肜對榻閒談後悠然世慮空
二
衰危親杖屨步履轉徬徨地作臨池濕天從入夜凉清
飈輕燕室雲影暗幽堂孤念蕭蕭在閒同歲月長
三
結髮交遊好同舟涉渭濱壯懷今若此老淚更堪瞋險
地忙為苦長天去是真知從大夢裏自了百年身
獄中慰章秀才
萬事總由命宜須安受之但求一念是莫嘆百憂罹窘
迫宜自處將來做廣居樂天境界上得到是男兒
有報周磧山先生家慮於獄中者痛而作此
一朝君即死七載我猶生秪墮萬人淚空留百世名乾
坤藏正氣日月照精誠展轉思餘喘真如草芥輕
勉仕男讀書
長路頻來往空將歲月虛百為超俗慮一步到天初只
使心無蠧何須食有魚燕山二尺屋可讀五車書
二
憂國吾遭難思親汝復來青天何易蔽赤霧總難開萬
里豺狼路千尋枳棘臺要知百死地不是一身災
有感八首
燕語遺窗外薰風入臥邊真懷死難易歲序幾經遷國
步終成躓雙毛半已顛獨憐憂世念空自九重懸
二
期親堂上老遊子淚澘然假寐驚還起餘生死復延脚
跟總實地屋隙是晴天骨肉心難遏朝朝百慮牽
三
老去心猶壯詩成一洒然襟懷羞縷縷風景嘆年年竚
立凶危地出王日夜天死亡誠旦暮終不受人憐
四
憶昔躬耕日蓬廬夢九州握珠雖易出按劍總難投草
芥生猶在君王尚遠謀古來殺諫士誰可免多憂
五
好景隨時在幽人心自如難將當世事得免動相於總
是更新念還能展舊書古人心已逝誰共嘆離居
六
殘雨急聲住窗風更覺新獨憐幽景暮空抱此心真跬
步萬方足經年百死身每憂深罪裏無以答蒼旻
七
庭院幽沉處黃鸝聲自和炎風侵夏木世道轉頽波夙
志逢時健韶灮雙鬢皤如何人世上獨我憂心多
八
有時樂興至觸目更憂來時覺寸心鬱未能盡日開人
謀尚消息天意自安排將此百年志空餘萬慮灰
聞黃鳥
庭柯鳴歲月又是一番新憂世總宜獄感時却憶秦早
梅乘暮雨佳木秀溪濱茅屋遠塵跡空遺老此身
送忽百行
忽生遙以慰五日是歸期倚劍無歧路佇雲有舊思自
吾蒙困難於子始真知人世關情處難為此别離
遣仕男歸家
骨肉分離久殷憂切寸忱兒無膝下苦父有坎中深顧
此五年困皆吾三代心一升與一降物運此相尋
謝信官
患難人多畏信郎獨不疑再從牌上寫曩在手中提每
日多君厚經年濟我飢老夫窮困裏報汝一聯詩
懷友
圜中春早到含淚送心知何處相思切歸來獨坐時詩
書還有分患難總無期俯仰千年事哲人若在兹
二
相逢在縲絏歲序兩推移論難思洪古胸懷各洞披朝
朝同暮暮切切與偲偲音容今萬里西望日嗟咨
三
憂時同講道發興共聯詩而我相逢久真為人世奇窮
通忘苦樂聚散有歡悲無奈此心切長歌衍浩思
送尹商衡都黃門出獄(公諱為相)
數月同幽難一朝慨别離送行無喜色居險有憂思好
結詩書伴不為貧賤移山林吾素志應筮丈夫需(商衡獄中)
(筮得損之需)
二
需極乘時起文明及早開經猷小自預功業大期来氣
運機方動人謀預可回兩肩剛骨上(缺)三才
哭翟尚書(公諱鸞號聯峯)
昨夕云長别今晨餘一丘身亡及此地國步為分憂一
品恩猶在百年事已休圜階遙拜下雙淚不能收
二
人世誰無死哭君吾倍傷大臣屬手足司馬近簾堂豈
意履危險錯思銘太常屍留獄戶外殘藁蔽斜陽
送人出獄
昨暮動相問今朝奈子何别懷增慷慨回首欲滂沱一
隙蒼天在百年憂境多共憐宇宙内世道類江河
書聯翁病中屬言後
最可傷心處身危及犴圜青天臨潞水白日照燕山各
有險夷路誰無生死關老翁書片紙流淚不能看
雜咏
悠悠蒙大難歲月總無涯憂世多君慮好音向我懷浩
然揮翰思儼若定心齋三接咸亨泰欣瞻白玉階
又
鵾鵬離楚水舒翼到燕臺世道同文運金吾久已開寵
從天上降人是謫仙才還喜新榮後恩光次第來
謝人餽桃
念此幽囚久相逢獨見真論心許忠孝於義多君臣良
士輕聲譽哲人重保身投桃知子厚報李愧予貧
贈姜義泉義泉未病時自謂將緣事出獄索詩以
贈之過數日病二十日即死命也
十年交與後此地復相逢安土心猶在匡時志已窮君
當耕蜀下吾欲死圜中樂道捐軀處無言跡未同
哭西村楊御史
夫子今長逝感懷可若何蒼天奪善類人世亦浮波九
陌青驄頌千山輀柩過友朋知痛汝幽地淚偏多
五言排律
冬月都憲李石叠來訪見子弟輩衣服单寒近午
未飯感嘆不已作此解之
吾家生計窄歲歲慣飢寒薄午烟方舉隆冬布不完三
旬九遇食十載一加冠堅讀吾由命長貧汝自安但看
顔氏子陋巷樂瓢簞
五言絶句
懷緒山
無限停雲思悠悠興欲飛仰看向南鵲遶樹竟何依
二
不見緒山子年光忽四週隨風秋夜夢直到越江頭
三
宇宙相同意越江萬里深東方欲曙色畫角動悲音
四
江邊尋至樂回首覺憂思宇宙皆吾事心寧不在兹
五
殘屋食不足扁舟樂有餘北風如解意寄我常相思
病起
病起餘新興殘磚藉簡編不知從此後再得幾殘年
二
一片韓山石千年臥荒草崚嶙何所前落日牛羊道
三
南風乘隙入吹破幽人悶簷外鳥聲和一般成四韻
有感
乍雨噴聲歇閒雲落影空滿懷今日意都付與東風
與男詩
知子讀親詩難禁雙淚垂君臣與父子忠孝兩得之
有報周蹟山卒獄中痛而作此
天上列星墜人間草木愁滿腔都是淚只向暗中流
過軒轅廟
初古混沌裏開天有至人衣裳成世道兵刃蕩妖淫龍
去羣臣泣功臨下土尊唐虞享大化聖聖與神神
過淮隂祠
落日蒼山道淮隂祠下過禍生齊境土功在漢山河野
鳥啼新樹殘烟帶薜蘿英雄千古淚汾水一添波
過栢井
栢井蒼崖到懸懸引旆長殘烟身未斷亂石巧相當松
秀春鳥叫山空野草芳井陘今又近先慮馬蹄傷
竹花同池
竹花同池生何人知有情花繁滿高枝灼灼驚人目竹
若&KR0008;龍形蒼顔微帶菉花常頭上紅竹常地下仆顯晦
各有時愛憎若不足觱發送寒霜青青惟有竹
送麻太守出獄
喜君歸田里况是獄中心田里有真樂君宜仔細尋
喜君歸田里况是獄中情田里有真樂非君莫以明
喜君歸田里况是獄中人安得同君去超然遠世塵
秋雨歌送王生行
往時逢君雪霏霏而今再逢雨瀰瀰天涯歲月驚迅速
倏忽春雪轉秋雨秀彼幽隅苞桑枝我獨樂此之無知
王生幸來同解意轉看又是相别期秋雨秋聲寒將至
郊原百卉色凋悴祗見繁花畏風霜惟有長松挺挺翠
憶昔豪士此心多感慨將來為子歌告别各懷情綣綣
相逢但記雨滂沱吁嗟王生也吾今奈子欲去何
寬心歌
此間莫怪會寬心好向先民樂處尋尋得一分消百慮
男兒何處不寬心此間莫怪會寬心靜眼能觀古與
今成雨成雲他自有男兒何處不寬心此間莫怪會
寬心善到居安根自深一點天真含萬物男兒何處不
寬心此間莫怪會寬心參透一陽與一隂要了無窮
人世事男兒何處不寬心
高歌
問予何事日高歌只恐胸中他慮多閒事愁人人易老
得高歌處且高歌問予何事日高歌眼底紛紛將奈
何一曲不知天地大得高歌處且高歌問予何事日
高歌困裏光隂恐易過宇宙和平方寸地得高歌處且
高歌問予何事日高歌聲響悠然即太和心到忘機
是真樂得高歌處且高歌
謁孔明廟
遠結茅廬野水濱幾翻風雨秀荆榛敝門晝掩高千古
愧我青巾多路塵
疎林野鳥數聲鳴想見當年泌水情世主肯勤三聘禮
先生有意在蒼生
送李金陽驛丞
故人别後已三年萬里音書一念牽安得生還吾與汝
美原同醉杏花天
聞鴞鳴
往古來今善可行人生世上事分明吉凶由命皆前定
任汝嘵嘵徹夜鳴
過淮隂祠
遙憶當年拒蒯生將軍心事自分明可憐宇宙無窮恨
盡在中宵悲樹聲
又
酈生終把蒯生(缺)君臣况可憂分土雖知羞絳灌
抽身何不效留侯荒祠空洒英雄淚青簡還多信史收
百戰功勞千古恨凄風落葉暮山秋
楊忠介集卷八
