楊忠介集卷十三
明楊爵撰
七言絶句(二)
初聞黃鸝
共步圜庭佳樹陰逍遙因見古人心囚居莫道無真樂
也有黃鸝送好音
獨酌
獨酌燕山春甕香暫開宇内一愁腸醉看榻上無長物
惟有孔家活世方
夜夢四老人俱彷彿百餘歲衣冠古朴氣象莊重
皆天然不事矯飾同坐一木凳予趨前長揖四老
人俱起答之淵默無一言覺猶宛在目中以詩記
之丁未正月初三日早間書
知是商山四老翁來吾夢裏一相逢鳳凰千仞當年事
獨在平生寤寐中
讀詩偶成
肥遯高風百世師衡門愧子獨棲遲洋洋泌水今猶在
還有幾人能樂飢
黍離篇
眼底興衰忽變遷每將心事問蒼天農夫不解行人意
知說離離是有年
豳風
碩膚一遜德愈光歎自東人樂繡裳不有風雲雷雨動
鴟鴞豈易悟周王
夜懷緒山
獨坐更初有所思悠悠令我心如飢誰教咫尺同千里
安得夢中一見之
送趙白樓出獄
圜内霏霏雪片輕三人同送一人行須知令我難堪處
正是鐡門回首情
與子周旋風雪中留連送出白樓翁我曹莫道别離苦
此是聖朝囹圄空
兩年同難一朝離世事艱危各自知良友今宵何處去
憶他揮淚正相思
哭華州張處士
夀享人間八十年全歸正寢是升天可憐一掬囚中淚
不到先生墳土前
往年一士夫勸勿作詩作此以曉之
罪人豈是好吟詩詩是罪人撥悶詞成後朗吟閒自咏
融融滿目見天機
天機滿目是襟懷滚滚都從詩上來付此卷舒同大運
豈容一念自安排
安排了得見人心只向天然分上尋要識此間真氣象
茫茫宇宙更無垠
無垠所向在先難一本從來非二三百慮根原由此出
天人未可兩般看
罪人豈是好吟詩詩是罪人自得時獨咏一聲心已解
此身此罪正相宜
此身十載臥松雲千古真傳愧未聞中夜思量年少事
雪窗曾讀北山文
雪窗若向靜中尋得見昔人藏用心舉目霄壤皆可樂
沂源正是此胷襟
沂源到此幾千年鄒魯心神在簡編誰識真陵數枝草
靑靑日夜秀窗前
張公弼
抱痛周君意獨深柩前一哭淚淋淋昊天於此昭明處
照見先生一念心
和人韻四首
能從定裏息奔馳即是天人合一時往哲藩籬吾剖破
動無方所靜無私
病潛隠處最難醫拔去深根思匪夷舜蹠相懸初未遠
差之千里自毫釐
戶成人自此間出闔闢真機須了之却笑紛紛禦寇者
徒勞破屋欲何為
一原萬象皆同有要把心從此處知善到公時多少大
須知無我是無私
和題扇上漁翁圖二首
滿江秋月照艖明水國雲鄉老此生常慮中宵風雨變
孤舟時向岸頭横
一見風波即放篷徐徐再訪斗牛宫將吾心事頻思檢
慚愧烟蓑江上翁
送人出獄
相逢相别兩經春分袂情懷見子真此後金吾門外過
念予還是困中人
送人歸蜀
雍山蜀水共封疆送子教人偏感傷歸到秦關停馬處
好將多難報吾鄉
示姪休四首
旅舍空時家又空秦關燕塞路難通吾兒莫道饑寒苦
君子原來亦固窮
門掩隙塵客舍空寂寥人久在圜中但願聖明恤狂直
爾曹與我再相逢
昔年送我古祠中兒向西行我向東此日音容如萬里
各將一念叩蒼穹
縲絏兩年骨肉離幽圜客舍日相悲爾曹知命須寬慰
世道艱危古有之
祝趙總兵
此日降神自東嶽看來賦與不為薄我今祝夀無百壺
但願將軍困而樂
謝人賜鵝米
還將德惠過圜牆味帶南風滿屋香可奈窮囚深恨處
思君高義不能㤀
閒吟
五年夜夜鎖客囚還餘鄉夢遶林丘白頭未了乾坤事
一息常為汝輩憂
天涯歲月自幽囚老去無須念首丘未了平生身上債
不圖今作汝曹憂
哭浦周二公
二子殺身良可傷老夫念念不能忘欲將往歲顛狂事
同到九原笑一場
禹卿歸秦仕兒留此難於為别以此慰之
道義真原宜早尋況逢蘭若又春深男兒本是四方客
離别何須苦動心
良朋萬里此相尋為念艱危歲月深安土敦仁賢哲事
男兒何處不寬心
贈别
送别圜門各感傷好將事業繼龔黃如逢潼上劉君子
道我囚中兩鬢蒼
送孫寺丞
不信榮華有是非幽縲終日掩圜扉世間滿眼愁人事
忽見孫郎能蚤歸
流連白首歎知機日見庭柯黃葉飛安得一朝攜手去
與君共採首陽薇
九月節
九天風色夜蕭蕭此日君門萬里遙不是諫臣難一死
殺身恐累聖明朝
聞申大用告孤松祝予不死作(有小序)
(白塔寺老僧號孤松與予素未相識予辛丑年春下獄是年秋燕山申大用以事被逮告以孤)
(松當予凶危之際日常流涕為予焚香誦保安經以祝不死當時一聞即以詩紀其事每擬出)
(獄必求一見乙已年秋暫歸田里以迫促速行未遂夙願今復下獄踰年聞孤松已謝世矣因)
(述當日所作復繼韻悼之見予未忘孤松也)
普天吾欲振頽風墮入無涯淵海中誰誦保安心更切
令人日夜憶孤松
聞孤松謝世繼韻悼之
楚江漁父惜回風千古同歸一夢中歲月不堪人事變
洒吾雙淚痛孤松
深深塔院鎖薰風虛想形容入夢中當日孤松曾念我
而今我復痛孤松
蕭蕭松影遠紅塵海宇相關一念真悵望幾年空步履
還從此地一沾巾
幾年欲接上人風憂世襟懷與我同看到乾坤終始處
紛紛眼底總成空
招友人王泉岡同學尹家村寺(泉岡後同鄉舉官縣尹)
初昏月隠滿天星市肆紛紜風打萍能鑒皇天應有眼
林間鷄犬幾時寧
贈友人韓雙台三首
一子耕農二子儒數犁春雨五車書主人杯盞微醺後
逸士傳中訪友于
丘園步履迥塵埃一段超然襟抱開眼底乾坤都是樂
不從此外更安排
關中高士韓雙台獨把功名等草萊胷次悠然忘物我
聊呼童冠與徘徊
夜夢一人戴無翅紗帽謂諸葛孔明也予揖而就
之謂予曰塵世富貴何足道哉唯唯既覺漏四鼓
矣以詩紀其事丁未夏六月十四日也
夢裏從容揖孔明回天事業竟難成出師兩疏心千古
可是巍然三代英
隆中運策三分定渭上屯田一念深星殞營中旋義旆
秪成當日受遺心
天厭東京久自虹輿圖分豁竟難同漢皇值此顛危日
空向南陽起臥龍
漢賊從來難兩立蜀川偏據未為安只教千有餘年後
五丈原頭秋夜寒
哭姜郎中
一世光陰半世終宜將運數委蒼穹吾心猶有難堪處
老淚哭君是獄中
靜裏閒談古與今超然物外是胷襟相逢獨有難忘處
夜雨東風一片心
聯句
乙巳年孟夏十九日大司馬聯峯先生初度同難
王子言具酒邀予四人為先生夀坐中聯句得五
言古風七言律各一篇
此辰當此地杯酒喜相從感極寧辭醉衰顔肯近紅(聯峯)
時逢天地解雷雨滿長空(晴川)憂國憂民意宇宙浩無窮
(斛山)斯文千古會聚樂一家同(訥溪)浪迹形骸外高情俎豆
中(晴川)誰憐幽陷裏各欲反淳風(斛山)他年林下樂須記此
情濃(義泉)
又
難中此日逢初度(聯峯)嶽降曾逢生甫申雷雨經綸占大
手(晴川)風雲遭際愧賢紳伊周事業應無分(聯峯)黃夏淵源
却有真(斛山)願得八荒開夀域普天稽首誦堯仁(晴川)
看花
看花忽爾動遐思憶昔長安得意時今日看花雖異地
此花亦與人相宜(聯峯)隨身着處忘升降信步趫來履險
夷怪得幽中懷抱好興同賢哲坐東籬(斛山)人心誰謂不
如古造物從來豈有私(晴川)好景縱觀皆樂地從教無日
不相隨(義泉)百年顯晦渾閒事一笑榮枯便釋疑(訥溪)但願
此心常共赤何須殊色與爭奇(聯峯)要知展轉艱危裏天
欲吾曹慎所之(斛山)南北朋簪非易盍乾坤脚板豈難支
(晴川)真機每向花前得終不逢人一皺眉莫道看花淹歲
月恩光指日是歸期(斛山)
又
與君斯邂逅一葉報新秋(斛山)名姓誰知道(斛山有夢)心情見
爾儔(林華)盍簪如有像麗澤復何求(晴川)珍重朋來義相期
到白頭(訥溪)
又
每過花前動我思(斛山)雨餘復見長新枝(聯峯)乾坤生意原
無盡(晴川)物理乘機默與移(斛山)向日一心終自赤盈園諸
品獨無緇(聯峯)耐寒松栢千年秀與爾同當天下奇(斛山)
粉牆斜倚似含思(聯峯)真蕊傾陽正滿枝雨露時從天上
降(斛山)根荄曾向圃中移(聯峯)無邊心事終懷赤滿眼風塵
不受緇(訥溪)雅態自堪供玩賞何須解語始為奇(聯峯)
誰云仁遠未之思物邇還憐一兩枝開落隨時皆自得
(晴川)晦明向日更難移(斛山)雖無脂粉容常艷便出淤泥色
不緇一種天香元自異姚黃魏紫未為奇(聯峯)
酌酒
天涯今日共幽囚各為當年天下憂(斛山)消息知宜觀大
易浮沈總付與清秋(巽峯)風雷自是交相助聲氣何須更
别求(晴川)醉裏悠然塵世外相看真是泛虚舟(斛山)
復酌送巽峯出獄
共傾一盞送君行不盡幽圜此日情(斛山)塵世偶然開笑
口丈夫寧肯負平生(晴川)豈為湖海新賓主當是乾坤老
弟兄(巽峯)天際輕陰旋即散他年還共論誠明(斛山)
雜詩
丙午年首夏患足疾六月淫雨大作獄屋中水深
二尺許囚板漂沒六七日始退重此濕感不能步
履今一載矣殊覺衰憊恐倏殞滅為十招魂以自
慰臥起慷慨援筆立就詞固不能盡工也丁未年
四月二十五日作
兩足屈欒雙目眩暗身孱罪長影形相伴百憂時觸五
内悽惨耿耿煢煢夜以達旦生理幾何魂將我散嗚呼
魂兮魂兮宜莫即散我皇聰炤當有渙汗
愚民參差成此幽囚綿綿赤抱皤皤白頭過隙野馬涉
世浮漚狂迂速罪予復何尤魂欲我去飄忽遠遊嗚呼
魂兮魂兮爾無板蕩骨肉萬里涕泣我望
我生不辰長夜轉戚悠悠蒼天燁燁白日沆&KR1197;瀰漫乾
坤穆沕哭者既死歎者為失旅魂杳杳十喪六七嗚呼
魂兮魂兮衮職爾補少延須臾孰無肺腑
陰風瑟瑟旅燕唧唧暮雨朝雲胡為我急身世窮年天
涯一息寧為髊&KR0008;羞作鬼蜮我生為勞魂欲放逸嗚呼
魂兮魂兮慎爾先發與我相須受天之罰
百感摧剥寸衷消毁長守圜扉滿腔赤淚有覺殘生無
涯譴祟發發回風滔滔逝水魂如不來伊誰為類嗚呼
魂兮魂兮孚我以心人生遭際往古來今
半百生涯一軀殘偃孤抱憂勞萍蹤屯蹇萬死交戚九
天元遠假寐長思流光空轉魂欲幾何灼灼微燹嗚呼
魂兮魂兮何遽舍我我欲爾盡散無不可
人生幾何吾豈戀戀成吾一死反貽國患歲序屢遷久
甘幽難使我君王不殺忠諫魂何徬徨去如飛翰嗚呼
魂兮魂兮孰非天命於此永依安土以聽
風塵遠邇薄暮茫茫此際勞人孰不永傷悲萬里天斷
九迴腸誰乘危機憂我君王我魂寥落便欲長往嗚呼
魂兮魂兮努力炯炯人謀既臧天步可永
自我復來寒暑更度日月迅速轉看白首我思古人伊
誰可友履義安仁身類塵土死也生也彼亦何有嗚呼
魂兮魂兮吾何爾號恐將一死輕於鴻毛
男兒脚步自有圓方由我顛躓之死何妨履我后土戴
我穹蒼省我之愆是我之狂魂如解此安我福堂嗚呼
魂兮魂兮聊此相將待我罪終任爾飄揚
詞
有感
踏莎行(六首)
黃葉蕭蕭西風浩浩犴中忽訝寒先到每將心事對晴
天肯因窮老傷懷抱浮漚古今雲雨世道漫把榮辱
堪作笑男兒何事鬱襟懷自有鳶飛與魚躍
大道昭明人心不死一理綿綿貫終始消息盈虚總循
環須知萬古皆如此君父恩德臣子忠義存吾之死
矢靡已留取丹懷日浩然天地無窮永相倚
百年運數一旦遭逢天涯長夜歎夢夢未惜宇宙托蜉
蝣空餘禾黍慨王風眼前靡靡心上忡忡難免幽圜
今固窮仰視青天與白日冥冥照我此丹衷
志扶顛隮身陷網羅先憂特為此心多氣吞天際長虹
勢手障人間東逝波樓上秦曲軍前楚歌英雄羽客
總消磨惟有忠靈永不散與君攜手弔湘娥
孤懷炯炯天畔茫茫北風日夜此幽窗秦館兩行七日
淚燕庭一片五月霜月臨日照地久天長不盡當年
烈士傷遺下霄壤千古恨總出人臣忠義腸
霧隠棘牆露低庭樹多難悠悠今未巳百年世事總成
空一笑翻復任眼底地角鄉關天涯囹圄回首君門
幾萬里豁然蘆杖步圜階西風吹散燕山雨
沁園春
金風轉律流光暗易壯士蕭條存丹天一點點自陶濯
一身幽困兩歲長宵知作閒事樂天委運念頭此外更
無勞靜坐間把宇宙蹤跡閒慮一遭生平努力相高
都做了灰蕩與塵消看世事多般奇奇巧巧於人何有
也自逍遙狂風迴亂浮雲翻轉莫休莫歇枉分撓適懷
抱擡頭窗外秋雨蕭蕭
滿江紅
炎暑方闌忽驚眼庭前一葉報新秋蟬鳴深樹日暮悲
切歎息人世千年事空老却英雄豪傑(闕十一字)門
掩後孤燈滅圜窗照清夜月靜思量教人愁腸結幾時
恩詔歸田里絲綸隨處少遮迾莫道他渭水子牙翁胷
臆别
楊忠介集卷十三
