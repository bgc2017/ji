楊忠介集附錄卷一
誥命
奉天承運皇帝制曰臣子志切效忠危其身而不顧朝
廷恩頒恤死論其世而不遺豈徒備乎彛章實以樹乎
風教爾故原任河南道監察御史楊爵剛貞成性弘毅
為心兩疏叩閽聞者為之悚懼而氣不少衰五年繫獄
見者為之悲酸而節廼益勵被逮則握粟就道囊無僦
舍之金放還則杜門讀書室有生塵之甑胡未及于召
用乃遽至于淪亡是用悼傷特加褒恤茲贈爾奉議大
夫光禄寺少卿錫之誥命嗚呼死而不朽允惟正氣之
長存久以彌光所願英風之永賁服兹寵命慰爾明靈
隆慶元年二月初二日
奉天承運皇帝制曰國家於直言敢諫之臣常不吝貤贈追封之
典所以磨世且用褒忠爾原任山東道監察御史贈奉議
大夫光禄寺少卿楊爵志慮堅貞行操清鯁爰從廷擢
拔寘憲臺爾能正色陳規犯顔明諍激譚危論偶觸雷
霆勁氣直聲增光日月囹圄益明其志献畝不忘乎君
天監純忠人稱孤介第副卿渙寵差足慰此幽貞而名
號靳揚似尚羈乎輿望茲特諡爾曰忠介錫之誥命夫
危身奉上實副乎忠執一不遷允符乎介足稱不朽真
可以風祗服命詞永光來世萬歷二十年十月十八日
奏疏
乞宥言官疏
周天佐(號磧山晉江人戶部廣東司主事疏載本傳下)
浦鋐(字汝竒登州人陜西道廵按疏載本傳下)
請䘏典疏
楊博(字闕太蒲州人歷官太子保吏部尚書)
題為開讀事騐封清吏司案呈伏睹大行皇帝遺詔内
開建言得罪諸臣存者召用殁者䘏錄見監者即先釋
放復職欽此又覩詔書内開正德十六年四月以後至
嘉靖四十五年十二月以前建言得罪諸臣遵奉遺詔
存者召用殁者䘏錄吏禮兵部作速查開職名議擬
具奏欽此臣看得建言得罪諸臣蒙先帝䘏錄之恩
遺詔開載甚明際聖主亨嘉之會新詔申諭更切
雖身先朝露不幸殞殁九原有知均當結草但其死
不同大略有三典刑者上也合當復其原職特贈一
官厚加諭祭仍廕一子廷杖而死者次也合當復
其原職特贈一官廕一子或久繫囹圄或遠戍邊
野漂没孤魂不得死于牖下者又其次也合當復其
原職特贈一官内尚書熊法正言正色古道古心
諫止仙亭侃侃得大臣之體優游林壑揚揚有逹
士之風御史楊爵敷陳一疏義胆忠肝前後奏議
自當稱首繫獄十年困心衡慮始終氣節原無
與雙以上二臣又應與杖死者一體䘏錄以示
優異通乞聖明俯賜裁定勅下遵行此外如有
遺漏聽兩京科道官并各處撫按官查理明白各
另議奏緣係節奉開讀事理臣等未敢擅便開坐
謹題請旨
請諡典疏
高儀(字子象錢塘人歴官翰林院學士禮部尚書諡文端)
題為大臣晩節不終易名輿論未協懇乞聖明追回成
命特錄遺賢以光䘏典以勵世風事祠祭清吏司案呈
奉本部送准都察院咨據陜西廵按孫珫呈奉本部勘
札准禮部咨該本部員外郎于孔謙奏論已故都御史
(闕)晩節不終乞要追奪諡號并議先朝御史楊爵
補諡等奉聖旨既有疵議着將諡號追奪楊爵准補諡
以後大臣有奉命與諡的你部裡還備查素履博採公
評詳議可否請旨裁定毋得徇私濫給致亂名實有累
盛典欽此合咨貴院煩為通行各該廵按御史一體欽
遵仍行陜西廵按御史轉行先任山東道御史楊爵原
籍官司備查本官存日鄉評宦迹有無疵議逐一采訪
的確作速開報本部以憑覆請施行等因備札前來依
奉轉行陜西布政司行查去後今據該司呈據西安府
申據儒學查得已故鄉官原任山東道御史楊爵存日
鄉行言動不苟聖賢自期嘗曰人皆可以為堯舜麄衣
惡食不以為恥周人之急不吝所有遇貧生嘗脱衣以
濟人有所與一介不受以致窮乏之極家人告煑粥無
米而誦讀欣欣若㒺聞知居親喪廬墓三年時玉兔往
來廬中冬月竹笋叢生人以為誠孝所感憮諸姪逾于
所生事兄長有若嚴父教生徒無異己子足跡不入城
市請謁不至州縣蓋自儒生以至通顯安貧樂道君子
謂其不愧屋漏云筮仕行人奉使不受餽遺差回請賑
飢民拜官御史即上疏陳言上怒重責久繫囹圄誦讀
不輟再釋再繫忠誠動天完名全節獄中辨易君子謂
其效羑里之為放歸以來却掃塵俗惟是教授生徒竝
無子孫室家之念自做秀才以至殁年一貧如洗志無
所憾迄今不惟學士大夫稱為關西夫子即兒童走卒
亦皆目為當代正人而學識純正力行無愧古人忠肝
義膽精誠可貫天日鄉評久已論定縣學府學正學與
列爼豆之間鄉人竊有私議為聖為賢為仙尚聞未死
之謠即此没世已久人猶思慕不忘亦可概其生平允
為純全無玷申詳到府看得本官行誼既真于鄉評而
宦情益定于没世當時獨推其完名高節至今更仰之
若景星慶雲名節始終無玷公論翕然共稱訪採眞確
毫無疵議相應補諡以光忠魂備申到司為炤御史楊
爵生前學識純正動履端方耿耿精忠可貫天日亭亭
高節足師鄉邦既經府學縣學查勘有據相應呈請合
無轉逹題請贈諡等因呈詳到職看得冨平縣已故鄉
官原任山東道御史楊爵稜稜大節耿耿孤忠有聖賢
可學之心有堯舜吾君之志立朝之讜言百折不替居
鄉之德望歴世彌彰查無疵議補諡允宜等因咨部送
司案查本年二月内該本部員外郎于孔謙奏論已故
都御史(闕)晚節不終乞要追奪諡號并及先任山東
道御史楊爵補諡等因該本部覆奉欽依已經移咨都察院
轉行本官原籍官司查看去後今該前因查呈到部看
得御史楊爵精忠可貫天日德行不愧古人鄉評與朝
議咸孚易名當操定擬廵按御史核實前來相應題請
伏候聖裁
楊御史傳
孫丕揚
斛山楊先生余富平人也名爵字伯修官御史時以直
諫顯世之人毋論識與不識咸稱為斛山先生云當先
生之生火光起自室中觀者咸驚異之長而伉傸自立
不苟為同異則嶄然頭角矣家世清修先生又穎悟絶
倫以故不具束脯從授經每耕之壠上輙挾册以從且
讀且田欣然無厭而其意則謂人當以聖賢為師取予
去就不稟古昔何所稱宇宙間時苑洛韓大司馬方以
理學倡明關陜先生獨師事之韓觀其貌行朴如也已
而叩其衷避席歛栣同時學者皆自以為不及云伯兄
靖故以掾中法無赦先生徒步百里外為伸其冤械繫
獄中吏卒苦之甚先生從獄中上書邑令見而竒之出
與語甚恭推之食辭解之衣被則又辭亡何以弟子員
舉省試第三人明年成進士授行人司行人出使藩國
饋遺一無所受其廉㓗不汚蓋天性然已而授監察御
史時權臣擅柄義所不可乃移疾歸會其母老且病侍
湯藥不解衣帶母卒毁瘠踰禮廬于墓者三年有冬笋
馴兔之瑞服闋復起為御史稜稜氣節諸貴近莫敢于
以私者而所覩時事不勝憤抗疏言天下大計有五其
要謂方今災沴頻仍歲惡不稔輔近侍從之臣爭為軟
語以媚上勲戚若郭翊侯軰又魚肉小民以取大利土
木之工十年不息司衡錢歲費不止億萬計朝儀間闊
大小臣工無有奉顔色聆天語者緇黃末流至濫充保
傅之選其餘言事諸臣若楊最羅洪先軰非死即斥去
人人以言為諱國家所以隆盛治荅天意者似不宜此
疏入上大怒即命鎮撫司窮治其詞拷訊備至定死矣
竟不死戶部主事周天佐御史浦鋐俱以救先生箠死
獄中而先生身幽囹圄者凡五年適上以受釐故放先
生歸里間密旨命司隸踵其後甫至家而逮繫者又至
先生無幾微見顔面即日從容赴北鎮司獄又三年而
始還上之聖明保全諫臣如此教授里中貴人莫得見
其面疏粥敝履怡然自適五十七歲而卒卒之前有大
鳥集于庭公指以語人此其楊震鳥乎兆且在我援筆自
誌又惓惓以作一等事做一等人教其子孫無他辭蓋先
生死若干年莊皇帝以世廟遺詔贈先生光禄寺少卿
并錄其後生稱大忠没有遺榮矣先生為人硜直不阿
意而内實忠淳一切所行務合道理故身履危地遇每
坦途當先生被逮之日天乃風晦冥不辨色都士人驚
相告語以為楊御史風及火災玄壇聞空中言宜釋先
生上乃憶先生疏釋之得歸里比再逮出關濱危甚矣
晉義士匾夀亭侯祝先生老牖下仇上者負匾持士竟
匾遭回禄而隣屋宛然夫精誠通天地而忠信格九重
此與區區口舌費皂囊中薄蹏者可同日語乎
孫氏曰自余先大夫與余言及余所覩楊先生行事之
概其孤忠勁節爛然耳目無容論己方先生繫北司而
所著周易錄及中庸解俱的然可傳世諸所吟詠無憤
惋㤞瘵語即漢所稱黃霸何以遠過讀獄中疏草陳壅蔽
勸寬容雖被萬死心無悔余爽然自失矣
吳時來(字闕院仙居人歴官都察左都御史)
斛山楊先生諱爵字伯修陜之富平人家故貧母誕先
生於婣家婣隣以火起羣赴之則懸弧室也長美姿容
身滿七尺年二十始發篋讀書無燈嘗以薪代夙夜攻
苦有時之隴上耕即挾書而讀意欣欣也兄靖少參邑
掾與前段令相惡為直指使所捕先生徒步百里外申
厥冤遂并被逮獄中上書辭意激烮後尹見之曰竒士
也胡累至是耶立出之給油薪費督之學年二十八聞
朝邑韓先生講性理學躬輦米往拜其門韓先生睇詞
氣行行壯也欲却之父蓮峯老人謂曰意若非凡人數
日叩其學詫曰幾失之既省語言踐履錚錚多古人節
嘆曰畏友也督學使唐公校萟首拔之嘉靖戊子秋應
試長安就食館中客有遺金者先生守之客至持館人
急先生詰其實還其金客謝弗取請至其家舍焉以書
經舉第三名己丑登第授行人司行人奉使之肅府伊
府吉府贄贈俱譲不受世宗肅皇帝議禮多制作薦紳
譴斥者甚衆先生上疏臣奉使湖廣地方眼睹百姓多
菜色挈筐操刀割莩肉鬻啖道傍假今周公禮文盡行
抑何補於老羸饑饉之艱上之司舍待罪得旨下民部
發賑全活以萬計壬辰秋授山東道監察御史見枋臣
弄威福草奉將劾之為鄉人親昵以有垂白母在于是
浩然請告歸居母喪一遵家禮廬墓三年冬月竹笋生
兔馴繞人咸以為純孝所感云服闋堅卧不起行部使
者交章薦之庚子秋詔起其家幡然戒行曰曩以母故
不得舒吾志此一時也何為區區策駑&KR0008;為復補河南
道監察御史辛丑春二月初四日上封事娓娓數千言
大約天下大事内而腹心外而百骸皆受病足以失人
心而致危亂者五一則輔政者䛕郭翊國虣為巨蠧二
則凍餒民閔不憂恤而為方士修雷壇三則大小臣工
弗覩朝儀宜慰其望四則名器濫及道流出入禁内五
則挫折諫臣辭具載疏中上震怒命錦衣使逮北鎮撫
司推究考掠備至先生一無詘被創㭱鎻中尻肉綻若
懸珠手割之血淋漓下氣息奄奄眯惑不自省守者以
為死矣被覆之半夜汗如雨復甦東厰日更伺言&KR0978;以
上有蘇校尉宣來心惻苦楚狀拾重瓦間合處尋被笞
禠辦事役矣時有張子者同室職納槖饘得緩死部郎
周天佐侍御浦鋐以申救箠死獄中守益嚴踰年工部
郎劉魁再踰年吏科給事中周怡咸以抗疏下獄驩焉
降心相與劘摩修詣繹四子諸經百家研精于易著周
易辨錄及中庸解若干卷詩文賡歌如是者五年乙巳
秋八月十四日上虔修萬靈明庭之儀祝釐得仙箕釋
此三人者遂與周劉由潞水逾臨清别而歸上雖放此
三人者其時熊太宰以諫仙箕忤旨終未釋然復詔逮
之抵家甫十日也十月二十四日下詔獄與三人俱繫
復三年丁未冬十一月五日先生籌易與周劉飲謂曰
今須盡此杯明日出矣是夕大高玄殿火四發不可嚮
邇火圍中恍聞呼三人名氏者次日釋歸為民先生兩
繫詔獄寒暑八易其初苦楚若不耐久之而鼎鑊湯火
飴如食飲抵家以教授生徒為事解凍而耕暴背而耨
與農人同甘苦雖乏儋石之儲而瀟然無憂蓋圜扉中
研心學問磨礲精光展拓胸次真有渺人寰空宇宙者
而世上儻來富貴曾足以芥蒂其目睫乎己酉冬十月
九日猝大鳥集居處先生不樂曰漢楊伯起之鳥至矣
兆在我乎十四日午時而殁年五十有七隆慶元年穆
宗莊皇帝肇極復其官追贈光禄寺少卿廕其孫恒官
左監丞
馮從吾(字少墟長安人歴官工部尚書諡恭定見關學編)
先生名爵字伯修號斛山富平人初誕時室中如火光
起人咸驚異之長美姿容身滿七尺家故貧年二十始
發篋讀書苦無繼晷資嘗以薪代夙夜攻苦每之隴上
耕即挾册往意欣欣如也居恒念人當以聖賢為師一
切不稟古昔何所稱宇宙間兄靖以掾誤罹法先生徒
步百里外申厥冤遂竝繫獄先生從獄中上書辭意激
烮邑令見而驚之曰竒士也胡累至是耶立出之給油
薪費督之學年二十八聞朝邑韓恭簡公講理學躬輦
米往拜其門公睇先生貌行行壯也欲却之父蓮峯老
人謂曰意若非凡人數日叩其學詫曰縱宿學老儒莫
是過吾幾失人矣既省語言踐履錚錚多古人節嘆曰
畏友後與楊椒山稱韓門二楊云年踰三十督學漁石
唐文襄公始首拔為邑諸生嘉靖戊子秋應試長安就
食食館客有遺金者先生守之客至持館人急先生詰
實付以金客謝寡取先生峻不允乃敦請家止宿焉是
秋即以書舉三名明年成進士授行人三使藩國餽贈
俱讓不受或以為矯先生曰彼雖禮來名重天子使吾
獨不自重天子使耶聞者嘆服壬辰選山東道監察御
史時權臣當國疏將劾之疏且具會鄉人有以垂白在
堂止者乃移疾歸歸未幾母殁毁瘠隃禮廬墓三年有
冬笋馴兔之瑞服闋家居授徒講學者又五年庚子秋
以薦起河南道廵視南城權貴歛避而所覩時事不勝
扼腕辛丑春二月初四日上封事娓娓數千言大約天
下事内而腹心外而百骸皆受病足以失人心而致危
亂者五一則輔臣夏言習為欺罔翊國公郭勛為國巨
蠧所當急去二則凍餒民閔不憂恤而為方士修雷壇
三則大小臣工弗覩朝儀宜慰其望四則名器濫及緇
黃出入大内非制五則言事諸臣若楊最羅洪先軰非
死即斥去所損國體不小是時中外頗以言為諱疏入
人皆愕然上大怒即逮繫撫司窮究其詞拷掠備至先
生無詘是日都城風大作人面不相覷都人呼為楊御
史風其感動天地如此先生身晝夜㭱鎻中創甚血淋
漓下死而復甦先是士大夫下獄竝未有㭱鎻者乃自
先生始蓋貴溪翊國意也戶部主事周公天佐廵按陜
西御史浦公鋐相繼申救俱箠死獄中守益戒嚴人益
為先生危而先生處之自若刑部郎錢公德洪工部郎
劉公魁吏科給事中周公怡皆先生同志舊友先後俱
以事下獄相得甚歡然自學問相勸勉外各相戒不得
言得罪事錢先釋獄先生願有以為别錢曰靜中收攝
精神勿使遊放則心體湛一高明廣大可馴致矣古人
作聖之功其在此乎先生敬識之而乃日與周劉切劘
修詣不少輟繹四子諸經百家研精于易著周易辨錄
及中庸解若干卷諸所著作略無憤惋不平語詩歌唱
和身世頓忘如是者五年乙巳秋八月十二日上以受
釐故放先生及周劉歸田里而三人者猶相與取道潞
水講學舟中逾臨清始别歸會熊太宰以諫箕仙忤旨
復逮三人獄先生抵家甫十日聞命即日就道親朋揮
淚為别先生無幾微見顔面身幽圜扉者又三年丁未
冬十一月五日上建醮高玄殿災火圍中恍聞呼三人
名氏者次日釋歸為民上之聖明保全諫臣如此既歸
教授里中貴人莫得見其面疏粥敝履怡然自適己酉
冬有大鳥集舍先生曰兆在我矣十月十四日果卒于
家年五十七病革時援筆自誌又惓惓以作第一等事
做第一等人教其子孫無他辭蓋先生為人硜直不阿
而内實忠淳自少至老孳孳學問以韓苑雒馬谿田為
師以楊椒山周訥溪劉晴川錢緒山蔡洨濱諸君子為
友險夷如一初終不貳磨礲精光展拓胸次其所涵養
者誠深以故鼎鑊湯火百折不回完名全節鏗鍧一代
不偶也彼世之淺裏寡蓄耽耽以氣節自多者視先生
當媿死矣先生没若干年莊皇帝以世廟遺詔贈光禄
少卿錄其後今上用禮官議諡忠介
由天性(字闕縣富平人禹城縣知公門人也)
先生姓楊氏諱爵字伯修號斛山富平縣黨林里獨戶
村人也世居萬斛山之陽因號曰斛山云生而美姿身
長七尺穎異剛介取與不苟言笑不妄年二十始奮志
讀書終夜不寢家貧苦無繼晷之資恒以薪代之兄靖
任縣掾御史案繫獄擬重罪先生徒步數百里愬救甚
力被逓械監候在獄讀書未嘗輟也一縣丞因繫辱之楊
大尹至見其文驚曰竒郎也何得至是即令在外讀書時
給以油薪資助焉年幾乎自立之時尚未入黌聞朝
邑苑洛韓先生講明性理之學負笈從之韓叩其學稱之
不已督學漁石唐公歲試連置首列薦之按院慶其得
人焉嘉靖戊子秋應試長安於食館中拾遺金一裹食畢
待之少頃遺金者來索之館人先生詰之遺金郎以實告即以
原裹付之遺金郎分金以謝不允請主於其家是秋中書試
第三名連登己丑進士授行人司行人奉使湖廣吉府蘭州
肅府河南伊府餽送堅却不受曰為士餓死不食人非禮之
食凍死不衣人非禮之衣豈可受此餽耶世宗皇帝議追崇
禮被譴者衆上疏云臣奉使湖廣眼見百姓饑餓挈筐執
刀即割死者之肉烹食道傍縱使周公禮文盡行於今日亦
何補於饑餓之民者疏上待罪蒙旨該部看了來說隨
即戶部發廪賑救全活者衆任行人三載壬辰秋授山東道
監察御史權奸弄柄嘆曰古人朝拜官而夕上疏吾寧尸
其位耶草疏將奏間衆以母老止之遂告歸養抵家母
嬰疾迎醫調治不愈癸巳春正月母棄世哀毁骨立廬
守墓傍朝夕號泣喪祭遵守家禮在廬教人讀書弟子
來學者衆天性亦從門下先生天文性命之學無不淹
貫一日講蔡子律吕新書一二日尚未竟究謂人曰蔡
子用半生功夫方造此地非後學之可及也今之學者
務舉業之外探理學性命者能幾人哉先生所得若此
服闋堅卧不起按院薦云守已勵無求之節論事持獨
見之明三年廬守墓傍始終秉禮一簡不通官府内外
感孚庚子秋應詔起用寄友人書云大丈夫學周孔之
道懷匡濟之術必懋勲業於一時垂休光於百世不虛
生而虛死斯可矣豈以鄙末之遯避林野稼穡餬口與
鳥獸同羣者為見哉區區欲策此駑劣之材少樹尺寸
之效報國家養育之恩期不與草木同腐朽此心此念
夙夜耿耿但今弱病不瘥未能也是年九月入京復授
河南道監察御史任職五月廵視南城不避權貴辛丑
春二月初四日上封事數千言備論時政闕失上震怒
拏送鎮撫司監候十三日夜笞四十七日復訊鞫笞三
十拷掠備至晝夜㭱鎻昏惑未醒數日獄卒以為死矣
即以厚被覆面上至半夜響一聲通身汗沾被已離身
矣先生略蘇夢關聖賢來救云繫獄半載戶部廣東司
主事周公天佐廵按陜西監察御史浦公鋐上疏申救
皆笞死獄中繫及五載乙巳秋八月十二日上符鸞神
釋放發原籍為民抵家甫十日九月十一日上密諭東厰
拘拿錦衣二人至門拜旨畢即行親朋哭送之臨行詩
云白衣黑馬出鄉城飲餞多君揮淚情世上誰無生死
路不須分袂嘆危行十月二十四日至京下東厰獄隨
即轉鎮撫司照舊監禁復繫三載丁未冬十一月初五
日上夜建醮事宫中火起上圍火中救出聞有神言呼
及先生之名者上驚悟傳旨釋放次日詔云昨戌刻朕
于大高玄壇夕禮懴文畢少憩緫法衆值之四面火起
圍處無逃者三十餘未及二三刻宴霄山妥安山右裏
毡屋俱燬前歲仙鸞着放楊爵等諫言以為言我焚修
為當者今果中之兹急先釋爵之故召卿等耳先生二
次繫獄共計七年出獄人情交慶以為君明臣直盛世
所稀覩者也獄中所著有周易辨錄中庸解詩文數十
卷自丁未出獄歸來以教授生徒為事視不義之富貴
漠如也至己酉年十月十四日子時以疾終于正寢臨
終自著銘旌墓誌以表其心焉嗚呼先生為子盡孝為
臣盡忠大倫之篤舉無愧焉若夫生平嘉言善行多矣
茲僅於耳目之所見聞者掇拾其一二以備遺忘以俟
大君子採擇焉
雒于仁(字闕評涇陽人官事)
楊爵字伯修號斛山陜西富平人嘉靖八年進士官御
史謝病歸家居九年十九年起用前職二十年春公上
封事大略云朝政足以失人心而致危亂者五一大學
士夏言數人者不思久旱因元旦僅雪即止稱誦靈瑞
正佞人可遠勛戚翊國公郭勛大奸不可近一土木之
工十年不已以一方士之故遠修雷壇結怨天下一朝
儀間闕經筵不講逸樂日甚一左道惑衆金紫赤紱賞
及方外士而不屏邪妄之術一遠賢拒諫如往年太僕
卿楊最言出身即死羅洪先等皆以言罷斥而不開諫
諍之路令鎮撫杖下公獄血肉淋漓獄戒甚嚴且絶公
飲食濱於死夏四月九廟災詔求言戶部主事周天佐
上疏言當宥笞天佐下獄絶飲食三日死已而廵按陜
西御史浦鋐自陜復上疏申救有旨械鋐來京下獄杖
一百與公同柙鎻七日而鋐又死公在獄與工部員外
劉焕吾給事中周子順日相聚語玩古訓格言日事吟
咏著作有周易辨錄香灰解等言忘其身在囹圄桎梏
中也二十四年八月有旨放三公歸田里上密諭東厰
復拘三人使者至抵家甫十日即刻上檻車就道至京
仍下獄前後在獄十餘年而後出直聲動天下竟齎志
以殁惜哉不獲大用也
品曰語云不諫則危君諫則危身故忠臣勵節寧危身而
不危君每陳忠讜之言不廢獻替之義公上封事前後
居囹圄者十餘年是能為國家計利害犯忌諱蹈危身
之禍弗恤也夫有生所甚重者身也得輕用者忠與義
也公身可獄志不可奪舌不可禁其忠義盖出自天性
云
是時中外頗以言為諱而公所論皆人所不敢者故
人皆稱其為讜
公性狷介清苦自甘勇于為義以忠讜得罪沒齒無
怨言(以上俱出兩朝憲章錄)
楊忠介集附錄卷一
