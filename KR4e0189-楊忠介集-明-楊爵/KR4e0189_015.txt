楊忠介集附錄卷二
序
遺稿序
曾如春(號守軒臨川人官禮部郎中)
如春不佞通仕籍卽時時從諸縉紳後聞世廟時斛山
楊公云楊公關中富平人也抱志慷昂雅不急仕進而
嘗慕汲黯朱雲之為人起家御史便明目張膽上封事
觸忌兩下獄幾十年公以言報國獲罪甘之每歌咏歴
歴天王聖明操焉時獄禁嚴中公者頻緝公語上之公
覺連乎閟恍乎忘與乎常公久困日視赭衣貫三木者
惨不出聲無異蚊呻然方晡栅夫守幽關寂燈火邏柝
駭聽公恬弗介意朝夕讀易曰易基宓犧氏重之則此
中聖人朝聞道何憾夕死哉公玩易愈精動履愈無咎
當時一二臣疏援公杖斃公哭之自分圜内首丘怵然
為戒者久之人以此多公鎮定學久之諸滑黠窺公者
亦垂涕咸呼忠臣夫世廟英睿邁古從諫如流顧急於
性公論事懇篤言言經國讀者飛動顧格於行則奚暇
誦也公摘時政斥諸大貴人雖寄公錦衣乎全公(闕)已
而方士斥土木罷謟䛕誅升遐一詔荒陬忭(闕)公前
所上封事謂公為大遇主非耶公詩文集若干卷大都
紀處獄者十之六七侍御陳公一日手茲集示曰此忠
臣之所以事其君者余讀之未嘗不流涕盍序而梓之
以風世教春受命唯唯竊謂士君子立身大塊間當為
其在我不計在人潜也勒一家言藏名山見也依日月
末光即蒿目憂時斥奸蠧勷理道危言讜論伸忠臣烈
士之氣時能盩我哉不則侈於述作淟涊脂韋覆瓿之
誚謂何爾往者賈洛陽陳治安策幾數萬言長沙一謫
竟恚憤死司馬子長號良史才漢武皇宫之輙醜詆漢
武皇夫文譚西漢西漢譚二子二子為不遇故爾以方
斛山公亡異蜩鷽鳩起而飛搶榆枋覩大鵬盡垂首戢
翼控於地已矣亡論二子即汲黯朱雲足多哉且也陳
公執直節為名御史於止輦受言之時獨昧乎斛山公
壹(闕)山公不朽藉之乎秉彛感人烈於雷霆後讀茲集
者孰不駭魄動思旦暮遇之不旦暮遇之非夫也春以
陳公刊斛山集颺懿夫昭風夫
合刻薛文清楊忠介二先生文集序
董光宏(號闕人古鄞)
昔人稱文章大業至列之為三不朽謂其維世風砥士
習也而世恒岐求之卑者窮工極變殚才力于雕繪之
間以為是固吾道然耳廼其黠者又強推而匿諸理借聖
賢之頥頦以文其回矞偽辨之辭試覆而印其人莫肖
也嗟嗟文以人傳人以文重凡厥有生靈心靡晦余觀古端
人烈士片言隻牘百世而後即走牧下隸猶能悚然而
式之其文無行者一時非不傾豔也試掩卷而思其人
幾欲唾去噫是可以徵人心已我明文清薛公倡學河
津凛凛篤行嘗以事左權璫繫獄中怡然讀易不輟所
為讀書錄二十卷平易簡切皆自體驗中來而關中斛
山楊公當世廟時上封事忤旨詔獄前後七年日有九
死從幽憂綫息中深悟易理所集得之犴狴者強半其
言通而詳巽而正懇惻而不誹讀之知為義烈忠厚君
子夫權璫挾至尊寵靈所叱咤令天地變容舉世氣奪
而文清獨守正不搖當肅皇帝震霆時鑕前鑊後七尺
如寄人情固已萬念蹈冥而斛山從容爻象玩理會心
發為詞章不忘忠愛此非養深而識定脱然于生死之
際者其能然乎二公之文河津則如景星慶雲世所快
覯富平則嚴霜凛雪太華巋然又若崐崘下注之𣲖百
折而愈東總之鍾扶輿之正氣襲箕斗之精英天所篤
生以為邦直國紀者也二公舊各有專集歲久漫漶某
君按晉乃合二集而梓之余謂二公生異時産異地乃
其器識德行略同其蒙難同其處困而亨又同特文清
後受知裕陵駸駸柄用而斛山卒不振以死顯晦稍殊
然至今讀兩公之文皆凛然若有生氣神馳志悚願為
執鞭而不可得此又非可以顯晦論也噫嘻文清力追
太上不言躬行此豈有意于文者斛山忠憤篤摯不得
已而抒所耿耿寧忍自附于著作廼秦晉數千里間文
章名位後先蔚起者何限而某君惟二公之集是梓又
復合而梓之讀是集者其亦可以思矣其亦可以思矣
遺稿後序
孫化龍(號闕州恒山人官廬府同知)
斛山遺稿刻成寅長曾公以示化龍化龍拜讀再四為
之竦然竊深有所感焉夫世廟英明迥出前代矧當勵
精圖治之時庶績咸熙賢哲登用寧復有所缺失可言
楊公奮然抗疏諤諤數千言犯顔極諫不少避諱憂治
世而危明主即古之汲黯朱雲何多讓焉公既下獄前
後數載身困縲絏之中日窘辱于吏卒艱苦萬狀與死
為隣人多不堪其憂公獨坦然自得慷慨從容賦詩為
文略無芥蔕非所養之素定何以至此故讀公之遺集
可以觀事君之忠焉可以觀處困之貞焉若公者真可
謂烈丈夫矣夫人之立言凡以關于綱常政治及發揮
性靈道體斯為可傳否則雖爭竒競巧不過雕蟲末技
耳今觀公所上疏指陳時政明達剴切悉關體要可為
君人龜鑑其詩文數十首逢時觸景直寫性真或潜思
力探發明道體而補衮之忠誠尤藹然溢于言外其視
浮華無當聲律為竒者殆不可同年而語矣是集先刻
于關中侍御陳公督賦江北首以是命刊之廬陽俾忠
義文章傳播廣遠且使天下後世為人臣者聞風而興
起其有功于風教豈淺鮮哉嗟夫秉彛好德人之良心
讀是集者可以深長思矣
外集序
趙桐(號嶧山古綘人富平知縣)
或謂嶧山子曰汝富平令耶汝邑有楊斛山者名則聞
之果何人也對曰斛山先生忠義人也先生之忠義天
下人孰不知匪直天下知之我聖天子亦深知之但以
其諫言時事過于切直故特困之如漢文之于賈生所
以挫其英銳之氣而為之動心忍性將欲大任於後日
也既而先生所言事事皆騐而我聖主擢任之意益深
切矣不幸天嗇其年早殁于家不惟天下悲之聖主亦
悼惜之也然先生雖殁而其忠義之氣見于辭章猶有
存者故集而錄之以示人人俾觀者接于目感于心而
忠憤義烈之氣勃然以生矣噫是氣也浩然之氣也乾
坤之正氣也乾坤之正氣多則國家之元氣盛斯豈小
補也哉孟軻氏謂古人有聞風而廉頑立懦者予於先
生亦云
外集後序
魏學曾(號確菴闕通人歴官通政司政)
斛山先生忠節聞天下然未以詩也今讀其詩復工可
聞也而顧不聞斯非掇其巨而遺夫小爭傳夫赫赫者
而𤨏細焉略耶且詩何為者神動斯言言斯永而以音
以律詩焉生矣是思形而聲一真機也故觀人莫如詩
陶淵明隠逸人也百世下不識其人者讀詩而知隠逸
以機真也先生是集獨非獄者耶乃其言誼而不利道
而不功貞勵而不怨是故其思也激諸動而機其真矣
詎不足以見忠節云夫毛詩詩也而類為經以其思正
也先生固有周易辨錄中庸講說與他正言格論人業
爭傳之矣然則是集當與之類傳無疑也嗚呼將與類
傳斯固不以詩聞與集有律有歌行諸體卷一名曰外
集蓋以别簡帙耳非内外之也先生殁數年矣集無刻
者嘉靖甲寅刻諸嶧山趙子
題斛山楊先生集後
聶世潤(號闕平劍南人富知縣)
潤自髫年聞長老人道語至先生即知景慕先生比萬
歷癸卯丙戌間上試春官兩因梓潼何冏簿知有先生
上林孫與之語得詳其行事遂從其請而誨其子正茂
居無幾出令紫陽調富平躬禮祠下求遺稿見有周先
生都峯楊先生椒山植節一時者其文略有存焉欲申
校以傳未遑也時則有若塩臺吳公廵歴蒲城潤以公
謁蒙訊及先生祠宇書籍語在前序中因諭以斛山稿
若軰几席間不可少隨檄下云斛山公正氣鍾乾坤之
秀貞風萃河嶽之英昭代直臣熙朝名諫其建坊祠前
云潤以祠在治為靜地請建坊通衢以永此不朽諭曰
可乃建于今之南關拾遺稿合周楊諸先生鴻製竝得
恩詔墓表等篇彙為全帙分為五卷别卷周易辨錄板
在藩司以日久刷多脱去者九求家籍得先生手稿續
刻齎補于後題云表揚節義以勵一方風俗以培國家
元氣此則觀風者之責亦縣令循良之政其速之於乎
敦崇先哲振起後學如公者何切至哉此刊出識者豈
惟見有楊先生而因以見維時之有周楊諸先生諸先
生之忠節不冺因可以脉脉動天下後世之儋諸先生
爵者公之風教遠哉是役也校字則李縣丞從蘭陳教
諭王道孫訓導善養督工則楊主簿遇春石典史中元
例得竝識云
讀楊斛山先生文集說
吳楷(號闕御曹國人官史)
自昔志士仁人蒙難砥節吐辭舒憤伸剛大於摧挫之
中發英華於沉頓之餘往往與日星爭輝風霆比烈越
數百載而感人動物不衰也今夫三尺童子聞龍逢比
干之名無不蹶然起立改容屈平之騷武侯之表讀之
者輙呻吟咨嗟欷歔若絶流涕而不能自止若是者何
也彼其忠義誠足慕尚故接其言而惻愴乎人之心廉
頑立懦風後世而不窮也其禆于世亦不小矣明興以
來直節敢言之士未易具論論其炳炳者世廟時稱二
楊焉斛山椒山竝以言獲重遣下詔獄椒山分死而死
斛山分死而竟得不死死不死勿論而其勁節英聲凛
凛乎百世猶生則一而已不佞僅能典謁時即聞先軰
談二先生之名已慨然有懷想見其槩迄今而常若形
諸寤寐也者頃以愚昧徼主上恩拔置西臺今奉命視
鹺河東斛山故關中人富平其里也竊有意乎履先生
之墟原而吊之既得先生文集于其孫頻原公恒處盥
手展讀不覺喟然而嘆曰吁向我未讀先生書意先生
骯髒骨鯁古牽裾折檻之流耳乃今而知先生其所養
有大過人者夫犯雷霆抗萬鈞先生能之人亦或能之
顧得於感激者易渝發自意氣者易摧始未嘗不硉兀
而卒苶然也先生處囹圄者十年一日而不忘愛君鈇
鉞刀鋸當前而不為動震撼危疑九死而卒不少悔此
豈悻悻自負矯焉以近名者之所可幾及哉方是時先
生之所憂者在國社之安危而不在一家之榮瘁所懼
者在主德之隆汚而不在一身之生死如曰平生不洒
身家淚兩眼今為天下澘又曰年來儆戒非因禍恐致
君王殺諫臣斯可以見先生之心矣夫自登山之歌過
湘之賦猶自不免于近傷先生處君父之間獨綢繆係
戀婉雅和平困羸已極而用情愈厚曾無幾微忿懟之
形于詞氣即所稱國風之好色小雅之怨誹固不足為
先生喻也語曰造次必於是顚沛必於是先生不其近
之哉嗚呼士君子處世得志則立功不得則立言功以
輔世也言以覺來也假先生而得君以展布則明且有
伊吕假先生而得年以著述則明且有濓洛奈之何其卒不
然也夫書序傳記不足盡先生之文然而其道處困者詳也
讀之者識堅志熟仁之定力風律歌行不足盡先生之詩
然而其屬悟主者多也使讀之者見仁人孝子之用心易辨
中解不足盡先生之學然無一而不切于躬行也使讀之
者知性命問學不離夫人倫日用之實則先生兹集豈其
小補于世也者哉先是吳君安節代按山西梓先生集行
于世真先得我心矣遂為之說以授頻原公庶有所託以不朽云
記
忠諫流芳坊記
吳達可(號闕西荆谿人官山御史)
萬歷戊子夏余奉命按鹺晉東循例廵歴西安府屬富平
聶令以公事謁予於蒲城余首詢以邑之先達楊斛山先生
大節皎皎有坊額表揚否令對以穆廟初年以䘏典故立坊今
漸圮請新之余復訊之有祠祀否令對以建祠春秋具祭遂
命之祠前另建一坊題其額曰忠諫流芳云再逾月令具
言先生祠宇僻閴往來旌旆所罕經請於本縣南關孔道處
竪坊以聳瞻視余然之隨合匠鳩工標以肆石飾以丹雘堅固
文彩焕然新矣聶令因請記於余余竊惟先生名滿宇宙芳
垂百世兒童孺子咸知其為一代直臣何藉於余之表揚哉
又何藉於招揭通衢而後顯先生之譽哉蓋有說矣夫人心
忠義原自天賦不假修為晩近世心隨習轉性以俗移
獨養元氣而不累習俗者千百人而僅見者也其次中
人之質每以有所勸而興以無所激而阻下愚則勸激
之而不能矣上智下愚世不常有天下惟中人為最多
故揚忠義以勵末俗夫亦司世教者之責與此余與聶
令建坊意也乃先生之心豈以是為輕重哉昔唐虞盛
時君臣之間有都俞吁咈而無忠諫維時上下志同精
神孚契士生斯世顧不幸與此先生志大道之公心也
自都俞吁咈之風邈而始有忠諫之名已非先生之本
心矣忠諫不行而至於禁錮禁錮不已而至於械繫痛
楚百端流離萬狀即身後有忠諫之芳聲而當時或見
以為彰君之過先生之靈不猶有悵悵哉是忠諫流芳
固後人所以名先生者而非先生之自有也以是質於
先生先生其以余言為然耶否耶遂勒石而為之記
祠堂記
雒遵(號闕卿涇陽人歴官尚寶司吏科都給事中)
楊公諱爵號斛山關西富平人起家進士行人授河南
道監察御史世廟時好直言極諫瀕危數四不少挫抑
時則有若太僕楊射洪最車駕楊容城繼盛皆以直聲
動天下人號嘉靖間三楊云隆慶改元錄䘏往忠射洪
贈右都御史諡忠節容城贈太常寺卿諡忠愍各祀於
鄉公贈光禄少卿崇祀無宇廵撫董公世彦廵按劉公
光國檄縣相基鳩工創祀為堂者三楹左右廊各三楹
衛以峻垣重門喚張徭編門役日供掃除焚修香火有
司春秋饗祀布在功令公廕孫詹事主簿恒問記於遵
蓋記祀堂肇修歲時云祀堂告成事萬歷六年某月也
往遵總角時知慕公名高計走謁門墻覩其耒采至今
有遐想焉公忠讜封草備錄石室直節正氣服在當時
信於後世談者不偉其難即高其標豈知公見道分明
學識其大危言若夷亢志若抑分義在我自盡而已曾
少謂竒且難邪初公從遊苑洛韓先生邦竒與容城為
同門友師友淵源夙契道真且富平習重氣槩吏部尚
書張鷃菴紞以仗節祀公以獻忠祀天植其性益多於
習人文世傑不愈靈其地耶嗚呼覩羹墻於廟貌思景
行于高山其足風世也與西安郡守羅公惟垣雅崇先
烈捐俸伐石勒碑
祭田記
蔡靉(字闕公寧晉人官御史同年也)
夫宇宙間孰為貴且榮惟忠臣孝子是為天地之正氣
躬行之君子也若夫大孝終身孤忠自許垂百代之清風
立臣子之凖極者其惟我斛山先生乎先生家世關西
之富平予進士同榜兄也初受學于苑洛韓先生靉亦
先生門下士實有同道之雅嘉靖己丑同登進士同銓
授行人後三載同選授監察御史任一載餘斛山謂予
曰老母不任驅馳家在三千里外不能迎養吾當告歸
以盡烏鳥之情予止之曰御史三載例有勅贈之榮寧
不少待斛山曰蔬水之歡天性之愛古人不以三公位
易一日之養吾志决矣幸成吾速歸計予為白之宰執
部院諸公無不稱重别後以養病違限例不起用予亦
以言事忤旨黜為編氓兩不相聞者七閱寒暑己亥秋
以兩京言官之薦予與斛山及浦竹塘三人同召用予
丁母憂二公先入京竹塘以盡言廷杖而卒斛山亦以
罪下獄得與斛山相見時劉晴川正郎亦盡言與斛山
同繫劉舊鈞州守予曾疏其賢又相知故人也在獄同
處者二旬餘予被謫黜獄二公各有詩相送予亦有詩
言别予歸後復被黜再為編氓斛山蒙恩赦得釋與劉
晴川周都峯欲至文登不果復被逮械送入京仍下獄
又四載首尾八年復蒙恩赦得歸家居數載而卒癸亥
春斛山長子偲以應貢赴京便道來訪詢其家事及歴
履曰家君復被逮械送時九月終尚未成衣一門生解
衣衣之予隨之過趙州石橋東指曰此去寧晉四十里
昔與汝蔡年叔獄中别時約云過趙州相會渠豈知今
日予過此橋家君自居官抵今三十餘載遠近饋遺一
無所受以此家無纖積予兄弟止仰給儒學月廪予曰
斛山兄介正清操朝野知之李石叠曾為予言廬墓時
客至無茶饋豆以代茶湯尚却之况他人乎噫昔道義
相期出處略同斛山已矣予猶碌碌苟全恨衰年不能遠
出持生芻一哭墓下今日無以為情聊以務農所積相
贈為斛山兄置祭田一區以供時祭刻石墓下以表平
生道義之情嗚呼先生天性孝友真誠直諒二親之没
六載廬於墓側哀毁骨立鄉間率化忠信恩義兼程越
境徒步從師講明理學敝裘蔬食怡然自得致行峻潔
動以聖賢為法躬行實踐苑洛先生重之别時為筮暌
大畜二卦知將來之必至此及授使職蒙特旨勘肅藩
事酌量中正克當上心奉使藩封却金明義高風灑然
晉秩西臺論事建白同列推仰元老九卿無不稱重及
五事一疏忠誠剴切鳴朝陽之鳳鳥屹底柱于中流矣
君子評曰學有師承潜心理窟真知實踐不貴言論方
之横渠張子藍田吕氏造道則一而力行為多方之晉
陽有道關西伯起行義則均而忠貞愈勵是乃百代殊
絶之人物明時全德之君子名竝華嶽氣作列星其炳烺
于窮蒼乎予二次放逐林居者已三十年仕途故舊絶
少所托置祭田者長安順泉張先生先生道義大君子
也以名進士釋褐為真定理官其待鄉士夫不以顯晦
有異每公出必便道相訪故予懇托之以有成焉謹記
神道碑記
練國事(號闕西永城人陜廵撫)
嘉靖間有兩楊先生皆以忠諫名聞四海一則楊椒山
先生一則今富平楊斛山先生也余束髮讀大政紀即
嚮慕兩先生為一代龍逢及以公車之役過容城見道
左有明忠臣楊椒山之墓一碑肅然改容下馬徘徊垂
吊者久之今予秉鉞秦中以征討之役數往來斛山先
生故里而不凄然感懷者又豈人情乎及問先生村落
距城兩舍有奇茅屋數椽薄田不足餬口其後人敝敝
子衿中不辨其為名裔也此皆清白常調無足異至神
道一碑亦缺然道左斯文未喪山斗沉淪荆棘迷向黃
鳥含悲觀風仰止者與有責焉干戈既定禮樂將興砥
柱頽瀾裂皆慕義當在後之學者徘徊垂吊人有同心
余忝大吏倫教在握何惜此寒山一片石乎先生精靈
不散嘗騎箕雲霧中其鍳觀此碑神泊故里以啓佑夫
來人勿謂椒山而外皆巾幗女流也文獻足徵將三秦
豪傑世受其賜先生生平别有傳記不具述特述其建
碑之意若此不知可作九原知己否
鄉賢呈(附)
富平縣儒學生員許元吉等呈為崇祀鄉賢以勵風化
事切照本縣党林里御史楊爵生有純質夙好問學兼
程越境徒步從師致行峻㓗動以聖賢為法不以富貴
歆意其居喪也廬墓三年未嘗見齒其守身也蔬水終
身甘若和羹事兄有若嚴父撫姪愈於所生非其道也
一介不以取諸人如其道也九死無悔於己其為御史
也不欺而犯有堯舜其君之心其下詔獄也重刑是甘
無怨尤其上之意至若八年幽囚嗜學宛如黃霸一時
妙契疾書無異横渠卒之感天動地半夜赦出於龍樓
誓死還生四海咸稱其鳳羽乃於朝桎暮梏之際能有
剗經注傳之文今遺稿有獄中雜著中庸講說周易辨
錄藏於家笥真古之鐡漢今之玉人生為後學所宗殁
當祀於膠庠者也
廵按河東御史尚檄云看得該縣御史楊爵古行古
心得關中之正脉有學有守真當代之名臣丰采挺著
於臺端魚頭鐡面聞望素服於月旦慶雲景星事業膾
炙人口氣節等配泰礪本院不得坐明道之春風頓消
塵障又不獲式干木之高廬少酧荆識然神會密於形
交願書劉敞之碑素衷愈於貌敬敢掛延陵之劍為此
牌仰富平縣着落當該官吏(云云)蓋公完名全節與
日月爭光奚待本院區區之表揚也但懿德之好人
心攸同桑梓具瞻豈云物故所有未盡該縣加意繳
楊忠介集附錄卷二
