歴代詩話卷十
歸安吳景旭撰
乙集中之下
楚辭
九陽
困學紀聞云吕氏春秋禹南至九陽之山羽人祼民之
處不死之鄉此屈子遠游所謂仍羽人于丹丘兮留不
死之舊鄉朝濯髮于暘谷兮夕晞余身于九陽
吳旦生曰王伯厚引此以証不死之鄉則可盖九陽
謂日也山海經墨齒之北曰暘谷上有扶桑十日所
浴居水中有大木九日居下枝一日居上枝仲長統
詩云沆瀣當餐九陽代燭(春秋元命苞云陽成於三故曰中有三足烏)
營魄
遠遊篇載營魄而登霞兮淹浮雲而上征(霞古遐字借用)
吳旦生曰按王莽傳人民正營正音征漢書鍾離意
上疏曰不勝愚戇征營辠當萬死征營不自安也江
淹倡婦自悲賦傷營魄之巳盡陸機詩營魄懷兹土
謝靈運詩得以慰營魄此與屈子遠遊所云魂營營
而至曙同一義也陸倕思田賦作魂焭焭以至曙又
按王粲大暑賦起屏營而東西欲避之而無方陸機
詩營道無烈心注云營營道路也石崇詩佇立以屏
營(古雋考略云屏營音平盈作丙榮悞)注云迴行貌此與屈子九章所
云魂識路之營營同一義也注云精靈主行往來數
也
焦弱侯云老子營魄抱一能無離乎營如經營屏營
怔營皆不安之意猶云魂魄不安也意云以不安之
魄而欲抱守真一能保其不離乎
朱晦翁云屈子載營魄之言本於老氏而揚雄又因
其語以明月之盈闕其所指之事雖殊而立文之意
則一顧為三書之解者皆不能通其說今合而論之
庶乎其足相明也盖以車承人謂之載古今之通言
也以人登車亦謂之載如漢紀云劉章從謁者與載
韓集云婦人以孺子載皆此意而三子之言其字義
亦如此也但老子屈子以人之精神言之則其所謂
營者字與榮同而為晶明光炯之意其所謂魄則若
予所論於九歌者耳揚子以日月之光明論之則固
以月之體質為魄而日之光耀為魂也以人之精神
言者盖以魂陽動而魄隂靜魂火二而魄水一故曰
載營魄抱一能勿離乎言以魂加魄以動守靜以火
迫水以二守一而不相離如人登車而常載於其上
則魂安靜而魄精明火不燥而水不溢固長生久視
之要訣也以屈子無滑而魄虛以待之之語推之則
其意當出此矣其以日月言者謂日以其光加於月
魄而為之明如人登車而載於其上也故曰月未望
而載魄於西既望則終魄於東其遡於日乎言月之
方生則以日之光加被於魄之西而漸滿其東以至
於望而後圜及既望矣則以日之光終守其魄之東
而漸虧其西以至其晦而後盡盖月遡日以為明未
望則日在其右既望則日在其左故各向其所在而
受光如民向君之化而承俗也三子之言雖為兩事
而所言載魄則其義同故丹經歴術皆有納甲之法
互相資取以發明盖其理不異也
衛
遠遊云左雨師使徑待兮右雷公而為衛
吳旦生曰衛音越范曄靈帝贊微亡備兆小雅盡缺
麋鹿霜露遂栖宫衛曹嘉贈石崇詩入仕于皇閣出
則登九列疇昔謬同位情至過魯衛皆音越又按衛
亦讀意張華尚書令箴法制不修不長厥裔尚臣司
臺敢告侍衛如此音讀則上句路曼曼其修遠兮徐
弭節而高厲亦可如字叶
卜居
朱文公曰屈原哀憫當世之人習安邪佞違背正直故
陽為不知二者之是非可否而將假蓍龜以决之遂為
此辭發其取舍之端以警世俗說者乃謂原實未能無
疑於此而始將問諸卜人則亦悞矣
吳旦生曰陳第言舊說原憫世之違正習邪故假卜
以警俗非真有疑而問也按離騷索瓊茅以筳篿兮
命靈氛為予占之又曰巫咸將夕降兮懷椒糈而要
之皆卜居之意原猶以為未盡也故八設條目以行
之必不能兼事之必致相反者决去就定從違且以
見已之廉貞不以見棄而悔改也余竊以原卜居之
意又不止於此盖原之所謂居非宫室之搆造也亦
非世塗之栖息也直是其安身立命處故離騷凡二
千四百九十二言而以一居字結之吾從彭咸早已
自卜余知其居久在香蘺芳桂叢中矣
宋玉宅
李君翁詩話曰寧誅鋤草茅以力耕乎詩人皆以為宋
玉事豈卜居亦宋玉擬屈原作耶庾信哀江南賦云誅
茅宋玉之宅
吳旦生曰晁無咎謂大招古奥疑是原作焦弱侯謂
九辯皆自為悲憤之言絶無哀悼其師之意即原自
作余殊服此二言因攷班固漢志曰屈原賦二十五
篇韓愈詩曰離騷二十五王逸序天問曰屈原凡二
十五篇洪興祖之論遠遊曰離騷二十五篇今楚辭
所載止二十三篇是并大招九辯而為二十五也君
翁反以卜居為玉作何耶
按范石湖吳船錄云秭歸縣傳為宋玉宅杜子美詩
宋玉悲秋宅謂此縣傍有酒壚或為題作宋玉東家
又唐余古渚宫故事云庾信因侯景之亂自建康遁
歸江陵居宋玉故宅宅在城北三里故其賦曰誅茅
宋玉之宅穿徑臨江之府老杜送李功曹歸荆南云
曾聞宋玉宅每欲到荆州是也李義山亦云却將宋
玉臨江宅異代仍教庾信居
漁父
韻語陽秋曰予觀漁父告屈原之語曰聖人不凝滯於
物而能與世推移又云衆人皆濁何不掘其泥而揚其
波衆人皆醉何不哺其糟而啜其醨此與孔子和而不
同之言何異使屈原能聽其說安時處順寘得喪於度
外安知不在聖賢之域而仕不得志狷急褊躁甘葬江
魚之腹知命者肯如是乎故班固謂露才揚已忿懟沈
江劉勰謂依彭咸之遺則者狷狹之志也揚雄謂遇不
遇命也何必沈身哉孟郊云三黜有愠色即非賢哲模
孫郃云道廢固命也何事葬江魚皆貶之也而張文潛
獨謂楚國茫茫盡醉人獨醒惟有一靈均哺糟更使同
流俗漁父由來亦不仁此詩可謂得靈均之心矣
吳旦生曰古來三漁父一出莊子一出屈子一出桃
花源記皆其洸洋迷幻感憤膠葛因托為其辭以寄
意焉豈必真有其人哉岳州屈子立廟以漁父配享
余竊笑之迺葛常之以不聽其說督責屈子張文潛
又轉而督責漁父把一漁父粘作實實地而太史公
屈原傳劉向新序嵇康高士傳各採屈子莊子漁父
之言以為實錄又一漁父粘作實實地王維韓愈劉
夢得之詩競以神仙有無推勘桃源而三洞羣仙錄
漁人乃黃道真廣川畫跋以為即黃聞道人盖李衛
公所謂黃尊師者又一漁父粘作實實地
洪景盧云自屈原辭賦假為漁父日者問答之後作
者悉相規倣司馬相如子虚上林賦以子虚烏有先
生亡是公揚子雲長楊賦以翰林主人子墨客卿班
孟堅兩都賦以西都賓東都主人張平子西都賦以
憑虚公子安處先生左太冲三都賦以西蜀公子東
吳王孫魏國先生皆改名換字踏襲一律無復超然
新意
祝堯云賦也格轍與前篇同篇中句末用乎字疑辭
亦與前篇義同其即荀卿諸賦句末者耶者歟等字
之體也古今賦中或為歌曰莫非以騷為祖他有誶
曰重曰之類即是亂辭中間作歌如前赤壁之類用
倡曰少歌曰體賦尾作歌如齊梁以來諸人所作用
此篇體
三閭
漁父見而問之曰子非三閭大夫與
吳旦生曰三閭之職掌王族三姓曰昭屈景屈原序
其譜屬率其賢良以厲國士漢興徙楚昭屈景於長
陵以強幹弱支則三姓至漢初猶盛也莊子曰昭景
也著戴也甲氏也著封也非一也說云昭景甲三者
皆楚同宗也甲氏其即屈氏歟秦欲與楚懷王會武
關昭睢屈平皆諫王無行襄王自齊歸齊求東地五
百里昭常請守之景鯉請西索救於秦東地復全三
閭之賢者忠於宗國所以長久詳困學紀聞
歴代詩話卷十
