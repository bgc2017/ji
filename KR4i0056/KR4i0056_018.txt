歴代詩話卷十八
歸安吳景旭撰
丙集中之下
賦
旦刷晝秣
顔延之赭白馬賦旦刷幽燕晝秣荆越
吳旦生曰旦北而晝南形容馬之疾也謝莊舞馬賦
朝送日於西阪夕歸風於北都尋瓊宮於倏瞬望銀
臺於須臾亦同此意杜甫驄馬行云晝洗須騰涇渭
深夕趨可刷幽并夜李白天馬歌云雞鳴刷燕晡秣
越則直用延年語矣
出豕
顔延之赭白馬賦戒出豕之敗御惕飛鳥之跱衡
吳旦生曰王子期為趙簡子御彘突出溝中馬驚敗
駕詩話以出字不如突字一經道破便覺出豕二字
眼乖口剌盖改本有勝於原本者此等是也
盈尺
謝惠連雪賦盈尺則呈瑞於豐年袤文則表沴於隂德
吳旦生曰呂向注隠公之時大雪平地一尺是歲大
熟為豐年桓公之時平地廣一丈以為陽傷隂盛之
徵按左傳於隠公云平地尺為大雪不言是歲大熟
桓公八年冬十月雨雪未聞其廣一丈也唐朱灣雪
詩平地巳霑盈尺潤年豐須荷富人侯亦用謝賦意
耳
瓊樹
詩話類編曰瓊赤玉也謝惠連雪賦林挺瓊樹世豈有
赤雪耶李義山詩巳隨江令誇瓊樹李長吉詩白天碎
碎墮瓊芳相承悞用皆不考之過
吳旦生曰麈史亦言說文以瓊為赤玉比見人咏白
物多用之韓愈雪詩若非燖鵠鷺定是屑瓊瑰又馬
蹄踏作瓊瑤跡為有詩從鳳沼來將别有所稽耶豈
用之不審也余觀楊升庵引詩尚之以瓊華尚之以
瓊英尚之以瓊黃則瓊為玉之光彩非赤玉也又觀
天中記云詩報之以瓊琚傳瓊玉之美者琚佩玉名
疏言琚是玉名則瓊非玉名故云瓊玉之美者言瓊
是玉之美名非玉之名也陳張正見詩睢陽生玉樹
雲夢起瓊田隋王衡詩璧臺如始搆瓊樹似新栽據
此則瓊訓赤者非是而謝賦與諸詩自有所出也
碭突
梁簡文帝箏賦奔雷碭突而彌固
吳旦生曰碭徒郎切以唐為碭馬融長笛賦犇遯碭
突簡文盖本此按無鹽唐突西子此晉人語也孔融
傳唐突宫掖魏志豈宜唐突列侯劉禹錫鏡詩瓦礫
來唐突李白赤壁歌鯨鯢唐突留餘迹太平廣記載
曹植牛鬭詩行彼土山頭歘起相搪突王勉夫謂碭
唐搪三字不同皆一意爾
燭銀
江總貞女峽賦含照曜之燭銀
吳旦生曰穆天子傳天子之寶璿珠燭銀拾遺記漢
武帝元封元年浮忻國貢蘭金之泥此金百鑄其色
變白有光如銀即燭銀是也郭璞江賦雲精爥銀注
云銀有精光如爥也爥即燭字梁簡文詩燭銀踰漢
女盧思道詩瑞銀光似燭盖指此至如陳子昂春夜
詩銀燭吐清烟金尊對綺筵賈至早朝詩銀燭朝天
紫陌長禁城春色曉蒼蒼則以燭銀作銀燭用耳
雌霓
沈約郊居賦駕雌霓之連蜷泛大江之悠永
吳旦生曰郭璞謂虹為雩俗呼為美人蜺注雌虹也
劉敬叔謂古有夫妻荒年菜食而死俱化成青絳故
呼美人虹唐樓穎詩枝交帝女樹橋映美人虹本此
楊升庵為水虹屈霓也滇人呼為水樁虹蜺之短者
沈約所云雌蜺漢書所謂屈虹也按初學記云凡虹
雙出色鮮盛者為雄雄曰虹闇者為雌雌曰蜺東方
朔七諫載雌霓而為旌張衡七辯建雌霓以為旗約
語本此然天文率多以雌雄言者宋玉風賦此所謂
大王之雄風也此所謂庶人之雌風也師曠占云春
雷初起其音格格霹靂者所謂雄雷旱氣也其鳴依
依不大霹靂者所謂雌雷水氣也虞喜論漢太初歷
云歲雄在閼逢雌在攝提格月雄在畢雌在觜日雄
在子又云甲歲雄也畢月雄也㖩月雌也大抵以十
干為歲陽故謂之雄十二支為歲隂故謂之雌
霓讀作入聲南史沈約作郊居賦以草示王筠筠讀
雌霓為雌鶂約撫掌曰霓字嘗恐人呼為平聲范蜀
公召試學士院用彩霓作平聲考試者判郊居賦霓
五結切范為失韻司馬溫公曰約賦但取聲律便美
非霓不可讀為平聲也然余攷霓字有不讀平聲者
如張衡西京賦直墆霓以高居注霓五結切南都賦
或㟒嶙而纚聯或豁爾而中絶鞠巍巍其隠天俯而
觀乎雲霓則霓與絶叶皆入聲又屈原九章云處雌
蜺之標顛注蜺五訖反遠遊云雌蜺便娟以增撓兮
注蜺五結反則約之不作平聲亦有本也
翠茿
江淹去故鄉賦云北風㭊兮絳花落流水散兮翠茿疎
吳旦生曰翠茿一作&KR1999;草名蓂莢實也田俅子云堯
為天子蓂莢生於庭為帝成歷故曰蓂歷亦謂之歴
草帝王世紀云堯有草夾階而生每月朔生一莢月
半則生十五莢自十六日一莢落至月晦而盡月小
則餘一莢厭而不落以為瑞草名為蓂莢大戴明堂
篇又謂朱草日生一葉至十五日生十五葉十六日
一葉落唐律賦云朱草合朔
螢雪叢說云今人祝夀之詞多用律呂體狀其月又
用蓂莢形容其日然而誕辰若在月半以前一日生
長一葉乃是增數誠為美事儘好使也若在月半以
後一日彫零一葉乃是減數實為語忌烏可使也
孺人稚子
江淹恨賦左對孺人右顧稚子
吳旦生曰儲光羲詩孺人善逢迎稚子解趨走韓愈
詩已呼孺人戛鳴瑟更遣稚子傳清杯以此作對皆
自江賦中來而杜甫詩云老妻畫紙為棋局稚子敲
鍼作釣鈎便成韻事
綸組
蕭子雲玄圃賦漂青綸之衰折蕩碧組之鬖髿
吳旦生曰爾雅綸似綸組似組東海有之郭璞注云
綸今有秩嗇夫所帶紏青絲繩組綬也海中草生彩
理有象之者因以名云左思吳都賦綸組紫絳注云
四者皆海中草揚子所謂五兩之綸仲長統所謂半
通之綬者也
子雲賦長卿晚翠簡子秋紅楊升庵謂長卿則草中
徐長卿藥名是也簡子取本草編檢之無有近觀齊
民要術云簡子藤生緣樹木實如梨赤如雞冠核如
魚鱗取生食之淡泊甘苦乃知子雲引用必此物也
余按南方草木狀云簡子藤正月二月華四月五月
熟出交趾合浦廣志云侯騷蔓生子如雞卵既甘且
冷輕身消酒又名簡子藤所謂簡子秋紅也
蔓支
庾信哀江南賦章蔓支以轂走宫之奇以族行
吳旦生曰呂氏春秋中山之國有夙繇者智伯欲攻
之鑄大鐘方車二軌以遺之夙繇之君將迎鐘赤章
蔓支諫不用斷轂而行至衛七日而夙繇亡其事與
滅虞同故與宫之奇並稱
襲句
困學記聞曰庾信馬射賦落霞與芝蓋齊飛楊柳共春
旗一色王勃傚其語江左卑弱之風也
吳旦生曰庾信所云直是雲霞之霞矣按吳獬事始
云王勃滕王閣序落霞與孤鶩齊飛秋水共長天一
色落霞者飛蛾也土人呼為霞蛾至若鶩者野鴨也
野鴨飛逐蛾蟲而欲食之所以齊飛若雲霞之霞則
不能飛也盖其時閻公高會聓有宿搆見此二語愧
匿而不復出古今因以為工
野客叢書云觀駱賓王集亦曰斷雲將野鶴俱飛竹
響共雨聲相亂曰金飈將玉露俱清柳黛與荷緗漸
歇曰緇衣將素履同歸廊廟與江湖齊致則知當時
文人皆為此等語且勃此語不獨見於滕王閣序如
山亭記亦曰長江與斜漢爭流白雲將紅塵並落歐
公集古錄載長夀寺碑與西清詩話如此等語不一
因觀文選及晉宋間集如劉孝標王仲寶陸士衡任
彦升沈休文江文通之流往往多有此語信知唐人
句格皆有自也李商隠曰青天與白水環流紅日共
長安俱遠陳子昂曰殘霞將落日交暉遠樹與孤煙
共色曰新交與舊識俱懽林壑共煙霞對賞
按隋長夀寺舍利碑浮雲共嶺松張盖明月與巖桂
分叢又禇淵碑風儀與秋月齊明音徽共春雲等潤
玉臺集序金星將婺女爭華麝月與常娥競爽薛逢
云原花將晚照爭紅怪石與寒流共碧
古度平仲君遷
庾信枯樹賦若夫松子古度平仲君遷
吳旦生曰左思吳都賦平仲君遷松梓古度劉成注
云平仲之木實白如銀君遷之樹子如瓠形古度不
花而實子皆從皮中出余按交州記云古度樹不花
而實實從皮中出大如安石榴色赤可食其實中如
有蒲䔧者取之為粽數日不煮皆化成蟲如蟻有翼
穿皮飛出著屋正黑廣州記云熙安縣有古度樹俗
人無子於祠炙其乳則生男以金帛報之庾信詩含
風搖古度防露動林於
平本作枰司馬相如上林賦華楓枰櫨注云枰平仲
木盖其木理平可為棋局故棋局曰枰沈佺期詩芳
春平仲綠清夜子規啼
君遷本作桾櫏出交趾交州記云有君遷樹有朝臺
尉陀望漢所築也陸龜蒙寄南海同年詩庭中必有
君遷樹莫向空臺望漢朝魏王花木志云君遷樹細
如甘蕉子如馬乳司馬温公名苑云君遷子如馬妳
俗云牛妳柿是也今之造扇用此柿油曲洧舊聞云
蘇東坡至儋耳見野花如芍藥而小鮮紅可愛土人
曰倒黏子花也結子如馬乳海南無柿人取其皮剥
浸爛杵之得膠以代柿漆盖愈於柿也此即溫公所
云耶然觀焦弱侯云今本草有君遷又言即柹漆非
也别有椑柹閒居賦梁侯烏椑之柹是也
歴代詩話卷十八
