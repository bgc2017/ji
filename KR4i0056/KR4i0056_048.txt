歴代詩話卷四十八
歸安吳景旭撰
庚集上之下
唐詩
飛燕
碧溪詩話曰唐宗渠渠於白豈真樂道下賢其意急得
艷詞媟語以悅婦人耳白之論撰亦不過玉樓金殿鴛
鴦翡翠等語社稷蒼生何頼
吴旦生曰觀太白雪讒詩雜引褒妲以及漢雉秦毒
似欲發禄山之奸故一則曰飛燕昭陽冄則曰飛燕
新妝借花牋檀板以冀君之一悟未必非風人諷刺
之義若概以豔詞抹煞此朱元晦所謂何曾夢見太
白脚板耶
換鵝
紫桃軒雜綴曰黃伯思東觀餘論辨黃庭經一節實欠
詳審伯思曰黃庭經帖為逸少書僕考之非也按陶隐
居真誥翼真檢云晉哀帝興寕二年南嶽魏夫人所授
惟有黃庭經一萹得存盖此經也逸少以穆帝升平五
年卒後二年為興寕二年此經始降逸少安得預書之
又按梁虞和論書表云山隂壜釀村飬鵝道士謂羲之
曰久欲寫河上公老子縑素已具無人能書府君能自
屈書兩章便合羣以奉羲之為停半曰寫畢擕鵝去晉
書本傳亦著是說然隠居與梁武啓又云逸少有名之
蹟不過數首黃庭勸進樂毅等不審猶有存否盖此啓
在著真誥前故未之考耳而李白乃有黃庭換白鵝之
句相習之謬也伯思自以為至當矣不知右軍寫道德
經換鵝又寫黃庭經換鵝自是兩番事而太白詩亦兩
見一云右軍本清真瀟灑在風塵山隂遇羽客要此好
鵝賓掃素寫道德筆精妙入神書罷籠鵝去何曾别主
人一云鏡湖清水漾晴波狂客歸舟逸興多山隂道士
如相見應寫黃庭換白鵝實互用之也考道藏黃庭有
數種有内景黃庭有外景黃庭又有黃庭遁甲緣身經
黃庭玉軸經魏夫人所出乃内景一種係楊真人羲之寫
其外景經老君所作先出行世右軍所書兩不相溷也
吴旦生曰獻之帖有云劉道士鵝羣亦復歸也陶糓
因據此以䟦黃庭經云山隂劉道士以鵝羣獻右軍
乞書黃庭經此是也又仙傳拾遺云山隂道士管霄
霞求羲之寫道德經舉紅鵝一䨇相贈而去觀此則
乞書有兩經換鵝有兩事且道士姓氏鑿鑿兩人又
何疑哉一云右軍嘗寫黃庭經與王修則黃庭又不
止一寫矣羊欣筆陣圖云右軍年三十七書黃庭書
訖空中有語卿書感我而况人乎吾是天台丈人虞
世南筆髄云羲之山隂寫黃庭經感天台神降伯思
何意而辨黃庭非逸少書乎
新豐酒
李太白詩南國新豐酒東山小妓歌
吴旦生曰陸放翁入蜀記十六日早發雲陽過新豐
小憩故太白此詩又唐人詩冄入新豐市猶聞舊酒
香皆謂此非長安之新豐也(長安之新豐亦有名酒見王摩詰詩)按雲
陽即丹陽古所謂曲阿謝康樂詩朝旦發雲陽落日
到朱方盖謂此
接䍦
李太白詩頭上白接䍦
吴旦生曰竇萃酒譜云接䍦巾也韻釋云白帽也盖
用白紗作巾耳晉人著白接䍦歌山簡者所謂倒著
白接䍦(世說作籬山簡傳作離)也南朝雖帝王亦服白紗帽沈
攸之所謂大事若克白紗帽共著也
秕言云爾雅鷺舂鋤注云頭翅背上皆有長翰毛今
江東人取以為睫攡名之曰白鷺纕睫與接攡與䍦
通而世說獨云接䍦今之襕衫也觀太白詩則亦以
接䍦為白帽而不以為襕衫矣(秇林伐山云羽衣&KR0146;&KR0008;之類羣碎錄云晉)
(宋用羃籬)
按又有白疊巾(南史高昌國有草實如繭其中絲如細纑名為白疊子國人織以為布甚)
(軟白漢書公孫述為馬援置都布單衣東觀曰都作答漢書音義曰荅布白疊布也以為巾)杜子
美詩光明白㲲巾(詳見皮詩)皮襲美詩白綸巾下髮如
絲又白帢(音恰韻書弁缺四隅謂之帢魏志注魏武帝以天下凶荒資財乏匱擬皮弁裁)
(縑帛為帢)陳子昂詩郄家子弟謝家郎烏巾白帢紫香囊
耐可
李太白詩耐可乘流直上天
吳旦生曰禮記聖人耐以天下為一家注耐古能字
䟽云說文耐者鬚也鬚謂厮下之毛象形字也古者
犯罪以髠其鬚謂之耐罪故字从寸寸為法也不虧
形體猶堪其事故謂之耐古之能字為此耐字取堪
能之義此義最明又觀漢書揚越之人耐暑注與能
同漢書漢馬不能冬又能作耐音蓋古者耐能二字
通用田汝成謂杭人言寧可曰耐可音如能可因載
入委巷叢談中是不知其出經史也
何燕泉云漢碑柔遠而邇而即耐字耐古通能是也
雕梅
李太白詩珍盤薦雕梅
吳旦生曰北戶錄嶺南之梅小於江左有選大梅刻
鏤瓶罐結帶之類取棹汁漬之(棹木葉汁)亦甚甘脆琅琊
漫抄云永嘉閨婦以青梅雕剜脱核鏤以花鳥纖細
可愛以手擘之玲瓏如小盒闔之復為梅謂之梅籃
田子藝云以銅青蜂蜜養之愈久愈實而青色如生
亦珍品之最巧者
八十一萬歲
李白詩天子九九八十一萬歲歲歲長傾萬壽杯
吳旦生曰雲笈七籖云混元一始萬劫至於百成百
成亦八十一萬年而有太初太初之時老君從虚空
而下為太初之師又自太上生後復八十一萬億八
十一萬歲乃生一炁太白詩出此
黃鶴樓
後村詩話曰古人服善太白過黃鶴樓有眼前有景道
不得崔顥題詩在上頭之句至金陵遂為鳳凰臺詩以
擬之今觀二詩真敵手棋也若他人必次顥韻或於詩板
之傍别着語矣
吳旦生曰徐栢山謂李白之擬黃鶴樓正在鸚鵡洲
一詩而非止於鳳凰之作蔡蒙齋因謂鸚鵡洲詩聯
聯與崔顥詩格調同而語意亦相類栢山善於讀詩
者余以黃鶴樓氣格蒼渾莫可端倪然起聯對而頷
聯不對此是偷春體王弇州議其大乖近體而不知
其本入體也嚴滄浪取以壓卷乃所謂絶唱不可和
而鸚鵡洲風力猶遜鳳凰臺全弱何云敵手棋耶
(舊傳費禕飛升於此忽乘黃鶴來歸蜀志禕為郭循所害不得其死安有駕鶴述異記荀瓌字叔偉憩黃)
(鶴樓上跨鶴騰空其說亦誣才調集黃鶴人名也益非按鄂州城東十里為黃鶴山方輿記云有仙人王)
(子安乘黃鶴過此因得名西有石如磯為黃鶴磯後人建樓俯磯上故名黃鶴樓)
金聖歎云沈佺期詩龍池躍龍龍已飛龍德先天天
不違池開天漢分黃道龍向天門入紫微看他四句
中凢下五龍字又下四天字豈不竒絶後來祗說鳳
凰臺乃出黃鶴樓我烏知黃鶴樓之不先出此耶其
落筆先寫龍池二字三四承之便寫一句池一句龍
巳是出色精嚴矣乃因一二詳寫玄宗起兵定難入
纉大統前是躍龍後是飛龍躍龍是先天飛龍是天
不違龍外又連用二天字者於是索性亦於三四中
冄加天漢天門二天字以多添氣色如此縱横跳躍
彼鳳凰臺不足道正恐黃鶴樓殊未抵其一半氣力
也李商隱詩杜牧司勲字牧之清秋一首杜秋詩
前身應是梁江總名總還曾字總持二牧字二杜字
三總字二字字此亦龍池黃鶴所濫觴而今愈益出
竒無窮也(又見韓冬郎詩岸上花根總倒垂水中花影幾千枝一枝一影寒山裏野水野花清)
(露時便是一對好手也)鄭谷詩石城昔為莫愁鄉莫愁魂散
石城荒江人依舊棹舴艋江岸還是飛鴛鴦人只知
李欲學黃鶴樓何曾知鄭曾學黃鶴樓耶看其一二
照樣脱胎出來分明鬼偷神卸吾更賞其三四江人
江岸之句自翻機杼另出新裁不甚規模黃鶴而凡
黃鶴所有未盡之極筆反似與他補寫極盡此真採
神妙手
水碧金膏
李太白過彭蠡湖詩水碧或可採金膏秘莫言
吳旦生曰江淹擬王徵君詩水碧驗未黷金膏靈詎
緇注云水碧水玉也金膏仙藥也謝靈運入彭蠡湖
口作金膏滅明光水碧輟流温注云水碧水玉也此
江中有之然皆滅其明光止其温潤穆天子傳河伯
示汝黃金之膏束晳云金膏可以續骨山海經堂庭
山出水玉水精也墨子大藥有水脂碧李賀詩暗佩
清臣敲水玉
圯
李白經下邳圯橋懷子房云我來圯橋上懷古欽英風
吳旦生曰圯音怡說文東楚謂橋為圯故史記留侯
世家但云嘗於圯上遇一老人則言圯不必復言橋
矣太白題與詩皆以圯橋二字連用非是統志云圯
橋在邳州城東南隅崔塗讀留侯傳云偶成漢室千
年業只讀圯橋一卷書楊維禎覧古云諸葛拜牀下
可是圯橋師此皆未之考耳惟虞集詩長跪獻圯下
會期後三早乃得本解
鏡湖
李太白送友人尋越中山水詩云湖清霜鏡曉濤白雪
山來
吳旦生曰小說家謂軒轅鑄鏡於此因名鏡湖非是
按此湖會稽太守馬臻所開輿地志云山隂南湖縈
帶郊郭白水翠岩互相映發若鏡若圖王右軍云山
隂路上行如在鏡中遊則鏡湖之名亦取此義天寶
三載正月五日詔賜賀知章鏡湖一曲歸老其後避
廟諱改稱鑑湖黃山谷所謂清鑑風流歸賀八也
陸放翁詩一竿風月老南湖自注云鏡湖一名南湖
識度
王性之嘗為王彥輔言曰王荆公集四家詩蔡天啟嘗
問何為下太白荆公曰才高而識卑其中言酒色蓋什
八九
吳旦生曰陸放翁以為此非荆公之言白樂府外及
婦人者實少言酒過多比之陶淵明輩亦未為過四
家詩不喜白當自有故蓋白識度甚淺觀其詩中如
中宵出飲三百杯明朝歸揖二千石揄揚九重萬乘
主謔浪赤墀金𤨏賢王公大人借顔色金章紫綬来
相趍一別蹉跎朝市間青雲之交不可攀歸来入咸
陽談笑皆王公高冠佩雄劍長謁韓荆州之類淺陋
語至多又如以布衣得一翰林供奉此何足道遂云
當時笑我微賤者却来請謁為交親宜其終身坎壈
也放翁拈出識度二字不獨太白心折且為後来作
詩文之鑒凡人下筆先立自家身分始不為識者所
嗤
鍊字
鶴林玉露曰作詩要徤字撑拄要活字斡旋如紅入桃
花嫩青歸柳葉新弟子貧原憲諸生老伏虔入與歸字
貧與老字乃撑拄也生理何顔面憂端且歲時名豈文
章著官應老病休何與且字豈與應字乃斡旋也撑拄
如屋之有柱斡旋如車之有輪
吳旦生曰得撑拄之說而通之即實字可作虛用如
璇階電綺閣碧題霜羅幕之類是也得斡旋之說而
通之即虛字可作實用如古墻猶竹色虛閣自松聲
之類是也
潘邠老云七言第五字要響如返照入江翻石壁歸
雲擁樹失山村翻字失字是響字也五言第三為眼
乃一句所着力在此一字字不響則句不徤吕氏蒙
訓以為字字當活活則字字自響也曾致堯語李公
受子詩雖工而音韻猶啞公受初未悟後得休文所
謂前有浮聲後有切響遂精於格律杜師顔嘗言少
陵麗人行坐中八姨真貴人數目中八字最響覓句
下字當以此類求之
賡和
劉貢父詩話曰唐詩賡和有次韻(先後無易)有依韻(同在一韻)有
用韻(用彼韻不必次)今人多不曉
吳旦生曰昔人言和之義有三蓋依韻和之謂之次
韻或用其題而韻字同出一韻謂之和韻如張文潜
離黃州詩而和杜老玉華宫詩是也用彼之韻不拘
先後謂之用韻如退之和皇甫湜陸渾山火是也然
晉宋間何劭張華二陸三謝答其来意而巳非若後
人為次韻所局也唐不勝載姑論老杜如高適寄杜
云草玄今巳畢此外更何求杜則云草玄吾豈敢賦
或似相如杜寄嚴武云何路出巴山重巖細菊斑嚴
則云卧向巴山落月時籬外黃花菊對誰杜送韋迢
云洞庭無過鴈書䟽莫相忘迢則云相憶無南鴈何
時有報章杜又云雖無南去鴈看取北来魚其往来
反覆不過如是也惟元白矜尚次韻至皮陸而盛若
宋蘇黃輩唱一賡十工拙見矣
洛陽伽藍記王肅入魏舍江南故妻謝氏而娶元魏
帝女其故妻贈之詩云本為箔上蠶今為機上絲得
路遂騰去莫憶纏綿時繼室代答亦用絲時兩韻則
次韻謂始於元白悞也陳後主集有宣猷堂燕集五
言曰披鈎賦韻逐韻多少次第而用座有江總陸瑜
孔範等後主韻得迮格白赫易夕擲斥折唶字其詩
用韻與所得韻次前後正同是先書韻為鈎坐客均
探各據所得循序賦之正後世次韻類也但韻以釣
探非詶和先唱者耳
薺菜
侯鯖錄曰高力士謫在驩州咏薺菜詩為魯直所稱云
兩京作斤賣五溪無人采貴賤雖不同氣味故常在
吳旦生曰李輔國矯制遷明皇西宫力士竄嶺表見
山多薺人不解食故賦詩謂可拾作羹耳魯直作食
筍詩尚想高將軍五溪無人采是悮以筍為薺矣但
言詩為魯直所稱亦未詳攷張文潜作薺羹詩論斤
上國無曾飽旅食江城日至前常慕藜羹最清酒固
應加糝媿吾緣乃得力士本意
說文薺草可食也春秋繁露云薺以美冬水氣也薺
甘味也乘於水氣故美者甘勝寒也薺之言濟所以
濟大水也
魚米
田澄蜀城詩地富魚為米山芳桂是樵
吳旦生曰澄天寶上元間人杜子美贈田舍人云楊
雄更有河東賦惟待吹嘘送上天蓋澄以舍人奉使
入蜀也俗名沃土為魚米之地皮襲美詩一斗霜鱗
換濁醪吳中魚市以㪷計一斗為二斤半蓋一以米
喻一以㪷計其義可互通也
北戸錄載劉孝威謝官賜交州米䴵四百屈詳其言
屈豈今之數乎且前朝短書雜記有呼食為頭(晉元帝謝)
(賜功德淨饌一頭又謝齎功德食一頭又劉孝威謝賜果食一頭)以魚為㪷(梁科律生魚若)
(干斗)茗為薄為夾(温貢茗二百尺薄又梁科律薄茗千夾云云)筆為雙為牀
為枝(搜神記益州西神祠祈禱者持一雙筆南朝呼筆四管為一牀梁簡文帝答詩云乍置筆牀又)
(云寫書筆一枝一萬字)墨為螺為丸為枚(陸云以兄送墨為螺量科律御墨一量十)
(二丸蔡質漢官儀曰尚書令僕丞郎月賜隃麋大墨一枚小墨一枚)紙為番錦為兩(王佐)
(云錦二兩)衣為裁(陸倕謝安城王楚越衣二裁沈約有謝葛衫裁也)袈裟為緣(簡文)
(帝蒙惠袈裟一緣)奴為頭(簡文帝書言安城王餉奴子一頭)麝為子蠟為䴵
(麝香如干子蠟如干䴵齊建武四年事)㯽榔為口胡桃為子(陸倕謝安城王賜㯽)
(榔一千口并胡桃一千子)
余因魚為㪷喜段公路之言錄之然於紙為番獨無
引據因按魏張楫云古之素白依書長短隨事截繙
枚數重沓即名番紙故从糸蓋取繒帛之義則謂紙為
番以此也北戸錄云張載紙銘並稱紙為番拾遺記
云張華著博物志四百卷奏於武帝詔芟為十卷乃
賜側理紙萬番是南越所獻海苔為之又武帝賜杜
預蜜香紙萬番寫春秋釋例紙微褐色紋如魚子極
香而堅韌乃蜜蒙花所成也藝苑巵言云王右軍會
稽庫中有紙九萬番悉以乞謝安孔氏六帖云杜暹
補婺州參軍秩滿歸吏以紙萬番贐之暹為受百番
文筆襟喉云蕭穎士夢有人授紙百番開之皆是綉
花文思乃大進珍珠船云簡文帝奉紙箋二千番大
唐龍髓記云玄宗創集賢院月給蜀郡麻紙五千番
遂昌雜錄云宋制内夫人每日輪流六人侍帝左右
以紙一番書帝起居封付史館牋紙補云蜀牋體重
一夫之力僅能荷五百番唐詩紀事云段成式與温
庭筠雲藍紙詩三十六鱗充使時數番猶得裹相思
東坡澄心堂紙詩云詩老囊空一不留百番曾作百
金收又誠齋所引警句云人情似紙番番薄世事如
棋局局新景泰中陳用端寄剡牋詩九萬未充王内
史百番聊贈杜參軍
漁父詞
張志和漁父詞云西塞山前白鳥飛桃花流水鱖魚肥
吳旦生曰按有兩西塞一在武昌一在霅川故讀此
詩者往往誤認之經鉏堂志云西塞郡城南一帶遠
山是也謂之西塞者下菰城為屯兵之處坐西向東
故也唐書志和謁顔真卿於湖州真卿以舟敝漏請
更之志和曰願浮家泛宅往來苕霅間其時顔公與
門客會飲乃唱和為漁父詞志和首唱得五首其第
四首有霅溪灣裏釣魚翁之句此屬霅川之西塞無
疑皮日休詩西塞山前終日客建文初韓公望湖州
道中詩南潯賈客舟中市西塞人家水上耕(復齋漫錄以志)
(和所咏西塞在武昌陸放翁入蜀記亦言道士磯一名西塞山即志和所謂西塞山前者不知其皆悮也)
(如太白詩西塞當中路南風欲進船其在荆楚作故曰中路薛能詩西塞長雲盡南湖片月斜昔臧賢敗)
(走南湖以荷自蔽即此地張文潜詩巳逢嫵媚散花峡不泊艱危道士磯蓋西塞最湍險難上故泊散花)
(洲洲與西塞相直按此乃武昌之西塞耳)
說文長牋云鱖居衞切海中小白魚長三四寸許若
蟲類者曰鱖殘其形潔白方言謂之麫魚土人傳言
吳王食鱖吐水中所化因改作鱠又一種湖中出者
夏小寸許秋長盈尺亦曰殘魚小者加之美名曰銀
魚皆鱖屬(楊升菴引唐韻巨口細鱗有斑文爾雅翼云凢牛羊之屬有肚故能嚼魚無肚不嚼)
(鱖獨有肚能嚼音譙字一作鱥又引水經注云巴鄉村有魚其頭似羊豐肉少骨今名水底羊亦不知其)
(皆悞也)
歴代詩話卷四十八
