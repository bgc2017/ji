歴代詩話卷三十四
歸安吳景旭撰
已集上之上
杜詩
天闕
遊龍門奉先寺詩天闕象緯逼雲卧衣裳冷王荆公曰
天閱蔡興宗曰天闚楊升菴曰古字窺作闚王弇州曰
當如舊字作閱闚咸失之穿鑿
吳旦生曰詩題下魯訔注云龍門在東都河南縣地
志云闕塞山一名伊闕而俗名龍門東都記云龍門
號雙闕與大内對峙若天闕然水經注云昔大禹䟽
以通水兩山相對望之若闕伊水歴其間北流故謂
之伊闕矣春秋之闕塞焉昭公二十六年趙鞅使女
寬守闕塞是也陸機云洛有四闕斯其一焉傅毅賦
因龍門以暢化開伊闕以達聰故山谷校本所謂此
遊龍門詩用闕字何疑(多識錄云妄改為關又改為閱皆非)後見文太
青云天宫鉞北北河南南河兩河天闕間為關梁蓋
北河南河皆星名各三星而正義又曰闕丘二星在
河南天子之雙闕諸侯之兩觀亦象魏縣書之府愚
謂黃河應天漢而京洛之南為伊闕伊闕古所謂闕
塞蓋雙闕也老杜謂伊闕應天闕云爾雲卧者伊陽
之北山即鳴臯之𣲖長殆百里如雲卧然龍門南直
卧雲或云然余觀本注亦謂卧字可虛可實公殆據
天官地紀以命辭得太青抉出更勝
懷贈
容齋四筆曰杜集懷贈太白凢十四五篇太白與子美
詩略不見一句或謂堯祠別杜補闕者是已然杜為左
拾遺不曾任補闕兼自諫省出為華州司功迤邐入蜀
未嘗復至東州所謂飯顆山之嘲亦好事者撰耳
吳旦生曰飯顆山句胡苕溪亦言李集中無此疑後
人所作余觀元遺山詩山頭杜甫長年瘦樓上元龍
先日豪張伯雨詩直想瘦生如飯顆竟從痒處得麻
姑元人往往用此亦何不細考也最可笑者鶴林玉
露謂李贈杜云只為從前作詩苦苦之一辭譏其困
琱鐫也杜寄李云重與細論文細之一辭譏其欠縝
密也遯齋閒覽謂二人名既相逼不能無相忌荆公
亦指隂鏗之比為彼此相軋容齋獨闢之良有識但
據藝苑雌黃引李集有沙丘城下寄杜甫詩魯郡東
石門送杜甫詩鑿鑿載名則何云不見一句也
學林新編云或言甫贈白詩往往似隂鏗乃所以鄙
白也按子美寄鄭監李賓客詩鄭李先時論文章並
我先隂何尚清省沈宋歘連翩蓋謂隂鏗何遜沈約
宋玉也以隂居四人之首則贈太白詩非鄙之也乃
深美之也
西溪叢語云李侯有佳句往往似隂鏗如柳色黃金
嫩梨花白雪香乃隂鏗詩也
盪胸决眥
望嶽詩盪胸生層雲决眥入歸鳥
吳旦生曰廣韻藻注謂盪胸蓋本山之胸也借言雲
之潤氣盪滌人之胸也三山老人語錄云張平子南
都賦清水盪其胸相如子虛賦弓不虚發中必决眥
老杜借用二賦中字也胸與眥當於山言之或以人
言之非也
幕燕
對雨書懷云震雷翻幕燕驟雨落河魚
吳旦生曰王原叔注引左傳季子曰夫子之在此猶
燕之巢於幕上按季子宿於戚聞孫林父擊鐘故曰
燕巢幕上言甚危也潘岳西征賦云危素卵之累殼
甚玄燕之巢幕丘希範與陳伯之書云將軍魚遊沸
鼎之中燕巢飛幕之上不亦惑乎皆用甚危之意金
劉鵬南詩燕巢幕上終非計乃合本意如言燕概及
巢幕謝宣遠九日從宋公戲馬臺詩巢幕無留燕遵
渚有來鴻則失實矣
姚合詩驚飈墜隣果暴雨落江魚皮日休詩高風翔
砌鳥暴雨失池魚皆似杜句
天棘
已上人茅齋詩江蓮搖白羽天棘蔓青絲
吳旦生曰鄭樵云天棘柳也按茶瓜留客已是深夏
柳老葉濃不可言絲一誤羅大經云佛書終南長老
夢天帝賜青棘之香言蓮香如棘香爾按兩句開說
未是串釋因此改蔓作夢二誤齊生云凱風棘心夭
夭天棘當是天棘之訛按凱風注棘心稚弱未成夭
夭言其少難以言蔓三誤不若依舊注作天門冬為
是本草經云天門冬一名顛勒本草索隱云天門冬
在東嶽名滛洋霍在南嶽名百部在西嶽名管松在
北嶽名顛棘内篇云天門冬或名地門冬或名延門
冬或名顛棘顛與天聲相近而互名也山海經小徑
之山有草名&KR1938;赤莖白華如顛冬也顛冬天門冬也
爾雅髦顛棘注細葉有刺蔓生學林新編云天棘其
苖蔓生好纏竹木上葉細如青絲據此則蔓字亦非
浪下
裋褐
冬日懷李白詩裋褐風霜入
吳旦生曰俗本誤作短褐升菴云裋音䜿二字出列
子按裋俗讀若短詞人有即用短服者升菴已證其
非說文裋䜿使布長襦趙凢夫箋云詳𥜗訓裋當從
短乃䜿使衣服之所宜也襦訓短衣而䜿訓長襦則
說文長字疑為短悮耳余按始皇紀贊寒者利裋褐
貢禹傳裋褐不完注云裋者謂僮䜿所著布長襦也
則說文當亦據此耶荀子作䜿褐方言自關以西謂
之裋褕亦曰裋褐寗戚飯牛歌裋袴襌衣直至骭杜
又有寄韋尹詩江湖漂裋褐霜雪滿飛蓬橋陵詩諸
生舊裋褐旅泛一浮萍咏懷詩賜浴皆長纓與宴非
裋褐遣興詩吾憐孟浩然裋褐即長夜北征詩天吳
及紫鳳顛倒在裋褐賈島送胡道士詩裋褐身披漬
野苔韓退之詩牛被文繡兮士無裋褐陸放翁詩裋
褐竒溫等狐腋寒蔬脆美敵熊蹯
清新俊逸
西清詩話曰嘗於汴中逆旅與同行論杜詩旁有一押
糧運使臣或顧之曰爾亦觀杜詩乎曰生平好觀然多
不解因舉白也詩無敵相問曰既言無敵安得却似鮑
昭庾信座中不能遽對漁隱叢話曰庾清新而不能俊
逸鮑俊逸而不能清新白能兼之此其所以無敵也武
弁何足以知之
吳旦生曰芥隱筆記王仲言有南唐澄心紙書此詩
白也詩無數飄然意不羣清新庾開府豪邁鮑參軍
渭北春天樹江東日暮雲何時一樽酒重與話斯文
洪容齋謂無敵別本作無數殆好事者更之蓋指此
也如寒山子詩吾心似秋月碧潭清皎潔無物堪比
倫教我如何說人亦言既似秋月碧潭乃以為無物
堪比何也蓋其意謂若無二物比倫當如何說耳觀
此可與杜詩相發(蜀中詩話云庾信詩奉和趙王泛江喜雨送軍賚酒等篇不一而足)
(想趙王自是作者惜不傳耳杜少陵寓蜀久每以自况見諸篇什者曰清新庾開府曰庾信衷雖好曰庾)
(信平生最蕭瑟暮年詞賦動江關按庾信哀雖好子美在潼川作是時同漢中王遊泛故以趙王喻漢中)
(也江關係䕫府庾信奉和泛江云春江上白帝畫舸向黃牛即此地)
船
飲中八仙歌云天子呼來不上船
吳旦生曰山谷謂蜀人以衫領為船而定功引范傳
正作白墓碑云玄宗泛白蓮池召李白作序時已被
酒命高將軍扶以登舟或以衣領為船妄也余按代
醉編云襟紐為衣船此語為長雖見天子而披襟自
若有以見太白之醉甚矣
冷齋夜話云句法欲老健有英氣當間用方俗言為
妙如竒男子行人羣中自然有穎脫不可干之韻老
杜八仙詩序李白曰天子呼來不上船方俗言也所
謂襟紐是也
尸鄉
寄河南韋尹詩尸鄉餘土室誰話祝雞翁
吳旦生曰行本作難說蔡興宗較作誰話二字按韋
濟為河南尹老杜有故廬在偃師濟屢訪問之故老
杜寄此詩蓋偃師有尸鄉也搜神記云祝雞翁者洛
陽人也居尸鄉北山下養雞百年餘雞至千餘頭皆
有名字欲取呼之名則種別而至後之吳山莫知所
去矣風俗通謂俗傳雞本朱氏翁化為之故呼雞皆
曰朱朱說文解喌喌二口為讙州其聲也讀若祝祝
者誘致禽畜和順之意喌與朱相似耳野客叢書引
施肩吾詩遺却白雞呼喌喌喌音祝
天寶中濟授尚書左丞嘗見放懷集云杜每朋友至
引見妻子韋侍御見而退使其婦送夜飛蟬以助籹
飾豈即其人耶
没
東坡志林曰子美詩白鷗没浩蕩萬里誰能馴蓋滅没
於烟波間耳而宋敏求謂予云鷗不解没改作波字改
此字覺一篇神氣索然冷齊夜話曰没悮作波非惟無
氣味亦分外閒置波字
吳旦生曰漫錄謂鮑昭詩翻浪揚白鷗李頎詩滄波
雙白鷗二公言白鷗而繼以波浪此又何耶野客叢
書云善為詩者但形容渾涵氣象初不露圭角玩味
白鷗波浩蕩之語有以見滄浪不盡之意且滄浪之
中見一白鷗其浩蕩之意可想又何待言其出没耶
改此一字反覺意局余按詩鳬鷖在涇鷖鳬属蒼黑
色鳬好沒鷖好浮故鷖一名漚今字以鳥後人加之
也(漁隱叢話云禽經鳬善浮鷗善没以没字易波字東坡言益有理冷齋以没字易浩字其理全不通)
(浩蕩謂烟波也今云波没蕩亦不成語余竊以苕溪一引而二悮矣禽經既倒易而冷齋謂没悮作波非)
(悮作浩也)蓋鷗品最閒没非其性公又詩鷗行炯自如鶴
林玉露謂召南大夫節儉正直而退食委蛇彼都人
士行歸於周而從容有常皆炯自如者也觀此則公
必不以沒字輕待鷗矣
赤羽
故武衛將軍挽詞云赤羽千夫膳黃河十月冰
吳旦生曰脩可注引家語赤羽若日白羽若月千夫
膳言所膳者千兵也雲麓漫抄云此章言將軍善舞
劍及鳴弓則赤羽謂箭言弦不虚發發必得獸可以
供千軍之膳苟如所注則不與下句對而意殊遠矣
阿戎
藝苑雌黃曰杜位宅守歲詩破題云守歲阿戎家又有
盍簮喧櫪馬列炬散林鴉之句潘惇詩話謂舊本作守
歲阿咸家杜位子美姪也當以阿咸為是故東坡除夜
詩欲喚阿咸來守歲林鴉櫪馬鬭諠譁正用杜語則知
今本作阿戎者誤
吳旦生曰杜位公弟也公有送栢二別駕因示從弟
行軍司馬位詩云與報惠連詩不惜知吾斑鬢總如
銀注引宋書謝惠連善屬文族兄靈運曰每有篇章
對惠連輙得佳句蓋以惠連况位也阿戎即如云惠
連耳按齊主將廢鬱林王時王晏從弟思遠謂兄荷
世祖厚恩及此引决可保身家晏不聽及拜驃騎謂
子弟曰阿戎勸吾自裁若從其語豈有今日注云晉
宋間人多謂從弟為阿戎(此出通鑑正史注而陸魯望小名錄謂阿戎為思遠)
(小字非是)觀此則位宅宜作阿戎家矣王原叔注引王戎
事此阮籍對王渾而呼阿戎則是父子間事引之未
當
蓋簮
杜位宅守歲詩盍簮喧櫪馬列炬散林鴉
吳旦生曰大易豫之九四朋盍簮王弼云盍合也簮
集也謂朋來之速王應麟云簮疾也至侯果始有冠
簮之訓晁景迂曰古者禮冠未有簮名詳杜詩意似
以為冠簮之簮失大易本訓
困學紀聞云按李林甫傳杜位林甫諸壻也時林甫
在相位盍簮列炬之盛其炙手之徒與又寄杜位詩
近聞寬法離新州想見懷歸尚百憂逐客雖皆萬里
去悲君已是十年流其流貶蓋以林甫故
子規王母
玄都壇詩子規夜啼山竹裂王母晝下雲旗翻
吳旦生曰上句張邦基言其聲清越如竹裂也下句
張表臣引秋興西望瑶池降王母為證余竊以二者
皆失按峩山記云漢竇誼放浪不羈月夜聞子規啼
曰竹裂吾可歸峩眉是夕竹裂天明遁去武帝三徵
之不起酉陽雜爼云齊郡函山有鳥名王母使者昔
漢武帝上山得玉函長五寸帝下山函化為鳥飛去
世傳山上有王母藥函常令鳥守之墨莊漫錄云中
官陳彦和言頃在宣和間掌禽苑蜀中貢一種鳥状
如燕色紺翠尾甚多而長飛則尾開裊裊如兩旗名
曰王母則子美所言乃此禽也據此則子規王母應
並属鳥而竹裂旗翻亦工對矣
若以王母為降瑶池者則風俗通呼虎為李耳亦將
以李耳為來函關者耶一笑(方言虎陳衛宋楚之間謂之李父江淮南楚之)
(間謂之李耳注云虎食物值耳而止以觸其諱故)
鸊鵜
贈張垍詩健筆凌鸚鵡銛鋒瑩鸊鵜
吳旦生曰鵜一作鷉爾雅鷉字注云鷉鷿鷉似鳬而
小膏中瑩刀埤雅云金得伯勞之血則昏鐵得鸊鵜
之膏則瑩謂其膏可以塗刀劍令不鏽戴嵩度關山
云馬銜苜蓿葉劍瑩鸊鵜膏李長吉劍子歌云鸊鵜
淬花白鷴尾衛象詩鸊鵜新淬劍光寒公又有大食
刀歌云鐫錯碧甖鸊鵜膏鋩鍔已瑩虚秋濤
軒
贈哥舒翰二十韻云軒墀曾寵鶴
吳旦生曰左傳衛懿公好鶴鶴有乘軒者注云軒大
夫車也說文軒曲輈藩車賈子云衛侯喜鶴有飾以
文繡而乘軒鮑明遠鶴賦入衛國而乘軒浮溪詩人
間何事非戲劇鶴有乘軒蛙給廪(水經注引晉中州記惠帝為太子令)
(曰若官蝦蟇可給廩)今公以為軒墀之軒誠誤矣然余思淹博
如公何誤至此因計墀字或是犀字之訛蓋犀軒卿
車也公意以卿大夫之車而寵鶴乃於傳意無失也
天啟中徐于贈鶴詩未許軒墀分氣色代鶴答云軒
墀曾是誤恩來此皆用杜而惜其未審也
簿尉
墨客揮犀曰杜甫贈高適詩脫身簿尉中始與捶楚辭
韓愈贈張工曹詩判司卑官不堪說未免捶楚塵埃間
杜牧寄小姪阿宜詩參軍與簿尉塵土驚劻勷一語不
中治鞭捶身滿瘡以此明唐之參軍簿尉有過則受笞
杖之刑猶今之胥吏也
吳旦生曰杜詩鮑注云非謂簿尉受杖杖有罪者耳
退之謂栖栖法曹掾敲搒發姦偷此豈受杖者耶余
以屬吏受杖蓋不獨唐時有也野客叢書所引前漢
王嘉為宰相裸躬受笞司馬遷謂陵夷至於捶楚之
間此猶臣下受人君之杖耳若後漢戴宏為郡督郵
曾以職事見詰府君欲撻之三國志黃蓋為守長署
兩掾教曰若見姦欺終不加以鞭杖宜各盡心世說
載太守劉淮杖主簿向雄後同在政府不交言武帝
敕雄復脩君臣之好北史厙狄連為鄭州刺史開府
參軍皆加捶撻魏收為中外府主簿頻被箠楚唐書
邕州經略使陳曇怒判官劉緩杖之二十五而卒浙
西觀察使韓臯封杖决安吉令孫解臀杖十下而死
劉晏考所部官六品以上杖訖而奏杜牧之謂尹坐
堂上階下拜兩赤縣令屬官將百人悉可笞辱此正
明驗古人屬吏受杖之說也
金魚金龜
漁隱叢話曰太白有句云金龜換酒處子美有句云金
魚換酒來世言換酒必曰脫金貂殊不知二公又有金
龜金魚之異名也
吳旦生曰讀二詩而唐制之因革存焉佩魚始於唐
永徽二年以李為鯉也武后天授元年改佩龜以玄
武為龜也李云龜蓋白弱冠遇賀監尚在中宗朝未
改武后制也杜云魚蓋開元中復佩魚也按孔毅父
談苑云三代以韋為筭袋盛筭子及小刀磨石等魏
易為龜袋唐書車服志云唐初文武職官並給隨身
魚天授二年改佩魚為龜三品以上龜袋飾以金四
品以銀五品以銅中宗初罷龜袋復以魚郡王嗣王
亦佩金魚袋景龍中令特進佩魚散官佩龜衣紫者
魚袋以金飾之衣緋者以銀飾之
簷花
楊升菴曰燈前細雨簷花落注謂簷下之花恐非蓋謂
簷前雨映燈花為花爾後人不知或改作簷前細雨燈
花落則直致無味矣
吳旦生曰趙次公注引劉邈簷花初照日之語漁隱
叢話引周美成詞浮萍破處簷花簾影顛倒以為簷
花二字用杜少陵全與出處意不相合野客叢書云
丘遲詩共取落簷花何遜詩簷花落枕前不知劉邈
之先已有簷花落三字矣李白詩簷花落酒中李暇
亦有簷花照月鶯對棲之語不但老杜也詳味周用
簷花二字於理無礙漁隱謂與少陵出處不合殆
膠於所見乎余想漁隱看杜與升菴同意故謂周
詞不合總之興會所至隨意落筆何必泥於出處
也
逸句
陸三汀語升菴曰麗人行古本珠壓腰衱穏稱身下有
足下何所著紅蕖羅襪穿鐙銀二句今本無之蔡衡仲
擊節曰非惟樂府鼓吹兼是周昉美人畫譜也(海錄碎事云衱)
(居業反裙也)
吳旦生曰余觀麗人行本非老杜極筆頭上何所有
背後何所見亦是繁欽定情之遺添入足下何關有
無况所添句亦拙實少致王弇州以為泓渟有妙趣
吾不信也
綠沈
重過何氏詩雨抛金鎖甲苔卧綠沈鎗
吳旦生曰周少隱言甲抛於雨為金所鎖鎗卧於苔
為綠所沈有將軍不好武之意薛蒼舒以綠沈為精
鐵趙德麟以綠沈為竹楊升菴以綠沈色為漆飾鎗
柄王勉夫謂綠沈不可專指一物如梁武帝食綠沉
瓜王逸少綠沉漆管筆唐太宗詩羽騎綠沈弓韋朗
作綠沉屏風石季龍用綠沉扇蓋有物色之深者為
綠沈也胡元瑞又謂物色深不若言綠色深者為綠
沈也余觀武庫賦云綠沉之鎗殷文圭贈戰將詩綠
沈鎗利雪峰尖犀甲軍裝稱紫髯則鎗自属鐵其色
乃綠沉耳若杜牧之䏶壓綠檀槍檀與沈相近而壓
字不逮卧字多總之二句神情全在抛字卧字言外
見武備全弛而漁陽一鼓倉卒陸沈有所以召之也
長雨
東臯雜錄曰闌風伏雨秋紛紛伏乃仗之悞闌珊之風冗
仗之雨也漁隱叢話曰世說王忱求簟於王恭恭曰文
人不悉恭恭作人無長物則冗仗用此長字為是集韻
去聲與仗字同音杜詩舊本作長雨東臯謂伏乃仗之
誤非也
吳旦生曰荆公謂伏當作仗山谷謂當作長漁隱證
之極確劉會孟謂伏疑仗仗又疑長愈失本真此未
曾深考耳蔡邕霖賦懸長雨之森森此則老杜所自
出也按字學集要云長餘也多也冗也剰也論語長
一身有半同作去聲白樂天詩司馬人間冗長官陸
機文賦文固無取乎冗長亦去聲公故有冗長吾敢
取之句又哀王孫云不敢長語臨交衢舊注長音仗
乃剰言也
不喜
劉貢父詩話曰歐公不甚喜杜詩然於李白甚賞愛將
由李白超趠飛揚為感動也
吳旦生曰邵伯溫聞見錄歐公於詩主退之不主子
美劉原父每不然之後山詩話歐公不好杜詩予每
與魯直怪為異事庚溪詩話云世謂公不好杜詩觀
六一詩話載陳從易舍人初得杜集舊本多脫誤其
送蔡都尉詩身輕一鳥其下脫一字陳與數客各用
一字補之或云疾或云落或云起或云下其後得善
本乃身輕一鳥過陳歎服以為雖一字諸君不能到
也又曰唐之晚年信復李杜豪放之格但務以精意
相高而已又集古目錄曰秦嶧山碑非真杜甫直謂
棗木傳刻爾杜有李潮八分小篆歌云嶧山之碑野
火焚棗木傳刻肥失真故也六一於杜詩既稱其雖
一字人不能到又稱其格之豪放又取以證碑刻之
真偽詎可謂六一不好之乎
花鬚
陪李金吾花下飲云隨意數花鬚
吳旦生曰王逸少居山隂或點數花鬚摘撚咀嗅怡
然自若公蓋用此金人周德卿詩曾數花鬚傍藥闌
元范德機詩日長獨坐數花鬚亦此事也按劉淵林
三都賦注云蘂香或謂之華或謂之實一曰花鬚頭
點也潘岳石榴賦緗的點乎紅鬚夏侯孝若石榴賦
冐紅芽於丹鬚儲光羲薔薇詩高處紅鬚欲就手王
荆公梅詩鬚撚黃金危欲墮張文潜梅詩誰知檀萼
香鬚裏張吉甫詩碎粘粉紫鬚齊吐
嵽嵲
咏懷詩御榻在嵽嵲
吳旦生曰集韻作&KR1160;岧按嵲一作霓文選直墆霓以
高居墆徒結切霓五結切逸雅霓齧也其體斷絶見
於非時此災氣也傷害於物如有所食齧也一作蜺
(音臬)屈虹也天文志抱珥&KR1734;蜺韻會凢虹䨇出色鮮盛
者為雄曰虹差暗者為雌曰蜺亦作蛪天官書其蛪
者類闕旗一作&KR1734;(音臬)山海經君子國&KR1734;&KR1734;在其北又
朝陽之谷神曰天吳是謂水伯在&KR1734;&KR1734;北注&KR1734;螮蝀
也逸雅云蝃蝀其見每於日在西而見於東掇飲東
方之水氣也見於西方曰升朝日始升而出見也
天子馬
艇齋詩話曰老杜詩吾聞天子之馬走千里當是天馬
之子
吳旦生曰穆天子傳天子之馬走千里天子之狗走
百里黃山谷引以為證蔡傅卿亦引之蓋公作天育
驃騎歌用此成語為起句渾然天成當從諸本作天
子之馬
題下注云天育廐名故歌云遂令大奴守天育漁隱
叢話云東坡題此歌於天育驃騎圖後寫作大奴字
天育則天育為大奴字也矯矯龍性合變化合字亦
寫作含字定武有此石刻
歴代詩話卷三十四
