歴代詩話卷七十
歸安吳景旭撰
壬後集下之上
元詩
鐵史
曹石倉曰廉夫樂府原編十六卷今只存四卷又門人
顧亮所編詠史不在此内又抄本者亦係詠史詩也先
生詩集多係其門人吳復所編先生自以為古樂府辭世
人罕習善和予者惟五峰李季和而已季和死命吳復
錄季和死後凡若干首至其墓焚之則先生之與季和
自相期許可知矣晚年門人章琬復輯其後所製者二
百首與吳復所編三百首名曰鐵雅蓋先生詠史詩名
曰鐵史而鐵崖其所居山名也少年過太湖得鏌鎁煉
為鐵笛又嘗自稱為鐵笛道人云
吳旦生曰張伯雨謂善用吳才老韻書以古語駕馭
之李季和楊廉夫遂稱作者章楓山謂廉夫與季和
相倡和為漢魏樂府辭直欲度越齊梁而上薄騷雅
又廉夫自言用三體詠史用七言絶句體者三百首
古樂府體者二百首古樂府小絶句體者四十首絶
句人易到吾門章木能之古樂府不易到吾門張憲
能之至小樂府二三子不能惟吾能之故五峰李著
作推為咏史上手余觀其冰稜魁崛之氣不自掩抑
上下千百年發而為詠史樂府諸篇章高自期待而
又得季和左右之誠杰搆也王弇州謂雜以斷案何
元朗謂非正脈李西涯謂恃才縱筆不能合度皆未
知廉夫者
按廉夫又有鐵龍精鐵仙鐵龍仙伯老鐵之稱卞宜
之作鐵笛詩寄之云一叚清冰百鍊鋼曾翻宫徵事
虚皇裂開黃鶴磯頭石驚落青鸞鏡裏霜仙子佩環
新樂府翰林風月舊文章道人清節磨礱久却笑桓
伊獨據床又楊孟載有詩名廉夫戲以所號鐵笛為
題使其賦之孟載效老鐵體呈歌云鐵崖道人吹鐵
笛宫徵含嚼太古音一聲吹破混沌竅一聲吹破天
地心一聲吹開虎豹闥彤庭跪獻丹扆箴問君何以
得此曲妙諧律吕何以召陽而呼隂都將春秋一百
二十四年筆削手譜成透天之竅價重雙南金(廉夫注春)
(秋一本名透天關)掉頭玉署不肯入直入弁峰絶頂俯瞰東
溟深王綱正統著高論唾彼傳僻兼書淫時人不識
我不厭會有使者徵球琳具區下浸三萬六千頃之
白銀浪洞庭上立七十二朵之青瑶岑莫邪老鐵作
龍吼丹山鳳舞江蛟吟勖哉宗彦吾所欽赤泉之盟
猶可尋更吹一聲振我清白祖大鳴盛世載賡阜財
解愠南風琴(陳眉公云鐵笛今在張仲仁處聞其色有綠羽損而多坎吹之不能成聲矣)
素雲
楊廉夫詩椰漿半斗破明月鐵笛一聲停素雲
吳旦生曰仲瑛與廉夫飲侍姬素雲行椰子酒(今人以椰)
(子漿為椰子酒而不知椰子花可以釀酒殷堯封詩椰花為好酒誰伴醉如泥海錄碎事云椰子為越王)
(頭)廉夫乘興奏鐵龍之笛仲瑛口占云鐵笛一聲停
素雲廉夫遂足成之仲瑛次韻云并刀落手碎玉斗
椰蜜分香屬紫雲
倪元鎮寄廉夫詩彈琴吹鐵笛中有古衣巾廉夫寄
元鎮詩祇佗山下問幽居新長青松七八株見說近
前丞相怒歸來自寫草堂圖亦足見兩人之標興矣
余尤愛建文時龔大章一聯云好事主人金粟老能
文館客鐵龍仙二子平生能以健筆括盡
蘇談云阿瑛好事而能文當時楊廉夫鄭明德張伯
雨倪元鎮皆其往還客也尤密者為秦約于立釋良
琦有二妓曰小瓊花南枝秀每會必在焉余因按玉
山詩序有侍姬小瓊英調筝即其人也詩云金杯素
手玉嬋娟照見青天月子圓銀筝彈盡鴛鴦曲都在
秋風十四絃讀之風流欲溯
詩話類編云廉夫晚寓松江優游光景殆二十年姬
妾十數人曰桃葉曰柳枝曰璚華曰翠羽年既八十
精力不衰璚華尚有弄璋弄瓦之喜客有小海生者賀
之為江山風月福人貌廉夫像而賦詩其上曰二十
四考中書令二百六字太師銜不如八字神仙福風月
湖山一擔擔天年只至九十九好景常如三月三小
素小蠻休比似桃根桃葉尚宜男廉夫和之曰紅兜
羅巾白㲲衫金鑾致仕得頭銜家無撲滿從誰破世
有鐵枷人自擔黃白未嘗傳八八龍蛇奚用辨三三
人間黃閣在平地付與西京妾一男廉夫云有才力
者韻愈險句愈竒二詩全不為險韻所縛所謂縳虎
手也
按至正戊子二月十九日玉山雅集張渥用李龍眠
白描體作圖廉夫為之記云冠鹿皮衣紫綺坐案而
伸卷者鐵笛道人會稽楊維楨也執笛而侍者姬為
翡翠屏也琴書左右捉玉麈從容而色笑者即玉山
主者也姬之侍為天香秀也美衣巾束帶而立頥指
僕從治酒者玉山之子元臣也奉肴核者丁香秀也
持觴而聽令者小瓊英也
不屈
南濠詩話曰張士誠據吳中東南名士多往依之不可
致者楊廉夫一人一日聞其來吳使人要於路廉夫乃
至賓賢館時元主方以龍衣御酒賜士誠喜廉夫至即
飲以御酒廉夫作詩云江南歲歲烽烟起海上年年御
酒來如此烽烟如此酒老夫懷抱幾時開士誠知不可
屈
吳旦生曰廉夫高狷性成晚年益縱詩酒用自晦耳
洪武二年遣詹同文趣召廉夫作老客婦謠上之同
文為作老客婦傳其自為詩云皇帝書徵老秀才秀
才懶下讀書臺宋潛溪送以詩云不受君王五色詔
白衣宣至白衣還藝苑巵言云高皇徵脩元史廉夫
不屈乃放之歸時危太樸為弘文館學士上一日聞
履聲問為誰太樸率然曰老臣危素上不懌曰吾以
為文天祥耶謫佃臨濠死人以定楊危之優劣(菽園雜記)
(云高皇厭危素自稱老臣令余闕廟燒香蓋余危皆元臣余為元死節故以愧之閒中今古錄云太祖設)
(宴使元時舊象舞象伏不起殺之次日作二木牌一書危不如象一書素不如象掛於危素兩肩)
聽雨紀談云唐宋人無有書進士於官銜之上者建
元猶然獨楊廉夫當元世之季書李黼榜進士至用
刻之印章蓋黼死節之臣廉夫書之者欲自附於忠
節之後其意固有在也
枝山前聞云今士庶所戴方頂大巾相傳太祖召廉
夫戴此以見上問所戴何巾廉夫對曰四方平定巾
上悅遂令士庶依其製戴
胭脂井
楊廉夫為賦胭脂井詞云昨夜韓擒虎金陵奏凱回井
中人不死重帶美人來
吳旦生曰隋克臺城後主投井中軍人窺井呼不應
欲下石乃聞呌聲以繩引之頗訝其重乃與張貴妃
孔貴嬪同束而上此杜牧所謂三人出眢井也按井
在金陵法寳寺有石欄紅痕若臙脂相傳後主與張
孔淚痕所染故名胭脂井石欄上刻後主事迹八分
書乃大歷中張著文又有篆書戒哉戒哉數字寺即
景陽宫故地也故井在焉後人又名為辱井
宫人斜
廉夫樂府又賦胭脂井云井中人不殉死宫人斜在雷
塘址
吳旦生曰春明退朝錄唐内人墓謂之宫人斜秦京
雜記長安舊牆外長三里曰宫人斜風雨夜多聞歌
哭聲雍裕之詩幾多紅粉委黃泥野鳥如歌又似啼
應有春魂化為燕年年飛入未央棲據此則唐時事
也按廣輿記隋煬帝葬宫人處名玉鈎斜在江都治
之西則廉夫何不指玉鈎斜于雷塘較合
石婦
廉夫作石婦操其引曰石婦即望夫石在處有之不必
問其主名也為補入琴操云峩峩孤竹岡上有石魯魯
山夫折山華歲歲山頭歌石婦行人幾時歸東海頭有
時聚行人歸啼石柱石婦岑岑化黃土
吳旦生曰後山詩話望夫石在處有之古今詩人共
用一律惟劉夢得云望來已是幾千歲只似當年初
望時語雖拙而意工黃叔達魯直之弟也以顧况為
第一云山頭日日風和雨行人歸來石應語語意皆
工江南有望夫石每過其下不風即雨疑况得句處
也復齋漫錄云王建集載望夫石詩望夫處江悠悠
化為石不回頭山頭日日風和雨行人歸來石應語
乃知非顧况作漁隠叢話云荆公選唐百家詩亦以
此詩列建集中(事物攷云昔人有遠戍其婦山頭望之化為石其母為餅將以為餉使其)
(子偵之恐其焦不可食也往已無及矣因化此鳥但呼婆餅焦也今江淮有之梅聖俞作禽言詩云婆餅)
(焦兒不食爾父向何之爾母山頭化為石山頭化石可奈何遂作微禽啼不息)
羊車
楊廉夫和薩天錫宫詞云簷前不插鹽枝竹卧聽金羊
引小車
吳旦生曰通鑑正史皆言晉武帝平吳後頗事遊幸
宫中乘羊車任所適幸之宫人競以鹽汁灑地竹葉
插戶欲引羊以希幸廉夫正咏其事也李君實謂羊
性狠劣不能駕車考隋輿服志羊車晉司隸校尉劉
毅奏置蓋護軍羊琇私乘者也其制如軺車金寳飾
紫錦幰朱絲網馭童二十人皆兩鬟髻服青衣取年
十四五者謂之羊車小史駕以果下馬其大如羊帝
之所乘實此車也插竹灑鹽殊為附會按王伯厚漢
制攷云羊車注羊善也善車若今定張車疏謂漢世
去今久遠未知定張車將何所用但知在宫内所用
故差小為之謂之羊車也釋名云羊祥也祥善也善
飾之車今犢車是也據此則宫内用羊車其制已古
而晉武乘以荒遊為失其初耳竊以此義較君實為
確
警枕
楊廉夫作警枕辭云不睡龍醒復醒珊瑚圓木搖金鈴
吳旦生曰吳越志載錢王鏐自少在軍中夜未嘗寐
倦極則就圓木小枕或枕大鈴寐熟輙欹而寤曰警
枕因名不睡龍故廉夫咏之按禮記注穎警枕也刀
之在手謂之穎禾之秀穗亦謂之穎枕之警動亦謂
之穎困學紀聞引作熲謂之熲者熲然警悟也蔡邕
警枕銘云應龍蟠蟄潛德保靈制器象物示有其形
哲人降靈居安慮傾范淳甫記司馬君實以圓木為
警枕少睡則枕轉而覺乃起讀書
鞋杯
雲林遺事曰楊廉夫耽好聲色一日與元鎮會飲友人
家廉夫脫妓鞋置酒杯其中使坐客傳飲名曰鞋杯元
鎮素有潔疾見之大怒翻案而起連呼齷齪而去
吳旦生曰瞿宗吉年十四見廉夫香奩八題即席倚
和廉夫因以鞋杯命題宗吉作沁園春云笑書生量
窄愛渠儘小主人情重酌我休遲廉夫大喜即命侍
妓歌以行酒人何元朗遇王弇州夜集元朗袖中偶
帶王賽玉鞋一隻出以行酒弇州作長歌有云手持
此物行客酒欲客齒頰生蓮花元朗為之歎賞然攷
前此已有之墨莊漫錄載王深詩云時時行地羅裙
掩雙手更擎春㶑灧傍人都道不須辭儘做十分能
幾點春柔淺醮蒲萄暖和笑勸人教引滿路塵忽浥
不勝嬌剗蹈金蓮行欵欵
凸凹
楊廉夫作内人剖瓜詞云玉郎渴甚索相嘲可忍食殘
團月凹
吳旦生曰韓退之雪詩凹中初蓋底凸處遂成堆歐
陽永叔古瓦研歌誰使鐫鑱凸與凹能盡二字之理
楊升菴謂土窪曰凹土高曰凸古之象形字也周伯
温乃云凹當作㘭凸當作垤俗作凸凹非是反以古
字為俗字也東方朔神異經云大荒石湖千里無凸
凹平滿無高下畫記云張僧繇畫一乘寺壁遠望如
凹凸近視則平遂呼為凹凸寺一云尉遲乙善繪凹
凸花
升菴又云䆟突即凹凸此二字出蒼頡篇極古陳恕
仁云經史直音䆟音渴合也突音亦穴也
蝶裙
楊廉夫作續奩集其於學書有云新詞未上鴛鴦扇醉
墨先汚蛺蝶裙
吳旦生曰唐闕史云京兆韋進士納洛妓五年而卒
有言嵩山任處士有返魂之術韋求見之任云須得
一經衣之衣以導其魂韋搜得一裙之金縷者任為
致之無異平生韋為詩云惆悵金泥簇蝶裙春來猶
得伴行雲陸魯望有金縷裙記
酉陽雜俎云秀才顧非熊少時嘗見鬱棲中壊綠裙
幅旋化為蝶埤雅云朽木化為蟬壊裙化為蝶腐菌
化為蜂
射鴨
楊廉夫題繆佚寫林塘圖云清流帶古郭中有射鴨堂
吳旦生曰常熟繆貞為江浙掾史其子佚讀書能畫
故廉夫詩先美貞以及佚也按孟郊為溧陽尉開射
鴨堂蓋性喜射鴨為樂有不如竹枝弓射鴨無是非
之句東坡題縣尉水亭詩已作觀魚檻還開射鴨堂
又讀孟郊詩云桃弓射鴨罷獨速短蓑舞
麒麟楦
楊廉夫詩不才何用麒麟楦
吳旦生曰楦許怨切朝野僉載云楊炯每見朝官目
為麒麟楦言其無德而衣朱紫也陸放翁詩殘骸皆
作麒麟楦舊友仍非處士牙
審雨堂
楊廉夫詩王侯螘穴一夢覺歸作槐隂審雨堂
吳旦生曰窮神秘苑云元魏時盧汾嘗叩樹有一女
子衣青出引汾入見廳堂危豁有堂題曰審雨堂蓋
古槐中蟻穴也范石湖詩垤鳴東山鸛堂審南柯蟻
邏檀
楊廉夫琵琶怨云蜀絲鴛鴦織錦縚邏檀鳳凰斷金槽
吳旦生曰譚賓錄開元中有中官白季貞自蜀使回
得琵琶以獻其槽以邏逤檀為之温潤如玉光耀可
鑒有金縷紅紋蹙成雙鳳楊妃每抱是琵琶奏於梨
園而諸王貴主自虢國已下競為貴妃琵琶弟子每
受曲畢皆廣有進獻太真外傳云絃乃末訶彌羅國
永泰元年所貢者渌水蠶絲也光麗如貫珠
西湖竹枝
楊廉夫西湖竹枝歌云蘇小門前花滿株蘇公堤上女
當壚南官北使須到此江南西湖天下無
鹿頭湖船唱郝郎船頭不宿野鴛鴦為郎歌舞為郎死
不惜真珠成斗量
家住城西新婦磯勸君不唱縷金衣琵琶元是韓朋木
彈出鴛鴦一處飛
勸郎莫上南高峰勸我莫上北高峰南高峰雲北峰雨
雲雨相催愁殺儂
湖口樓船湖日隂湖中斷橋湖水深樓船無柁是郎意
斷橋有柱是儂心
病春日日可如何起向西忩理琵琶見說枯槽能卜命
柳州衖口問來婆
小小渡船如缺瓜船中少婦竹枝歌歌聲唱入箜篌調
不遣狂夫橫渡河
石新婦下水連空飛來峰前山萬重妾死甘為石新婦
望郎忽似飛來峰
望郎一朝又一朝信郎信似浙江潮床脚搘龜有時爛
臂上守宫無日銷
吳旦生曰藝苑巵言元時法網寬人不必仕宦浙中
每歲有詩社聘一二名宿如廉夫輩主之刻其尤者
為式此西湖竹枝詞所由作也故山西和維序之曰
廉夫晚歲寓居西湖留連詩酒乃賦西湖竹枝詞若
干首一時和者數百家雖婦人女子之作亦為收錄
廉夫加評點板行海内久之湮滅今得詞一百八十
五首計一百二十人余從本集錄廉夫九首復於徐
興公選本錄和者二十五首於他選本錄和者十八
首及他本所見一二首徐野君取洪永以後所咏為
西湖竹枝詞續集余選二十五首附於後為暇日流
覽焉
興公選本
蘇小門前騎馬過相逢白髮老宫娥自言記得前朝
事只說當年賈八哥(宇文子真)
手種宜男寄去時花開灼灼子離離芳心不似䕷蕪
草一任春風爛漫吹(陸繼之)
南北高峰作鏡臺十里湖光如鏡開行人有心都照
見勸郎肝膽莫相猜(朱仲文)
湖上采菱菱濕衣泥中取藕偶來歸快殺鴛鴦不獨
宿却嫌鸂鶒傍人飛(釋道元)
儂家住在湧金門青見高峰白見雲嶺上並無丞相
宅湖邊猶有岳王墳(于彦成)
楊柳樹頭雙鵓鴣雨來逐婦晴來呼鴛鴦到死不相
背雙飛日日在西湖(又)
郎去東征苦未歸妾去采桑長忍饑養蠶成絲不敢
賣留待織郎身上衣(釋雷隠)
十五女兒羅髻垂照水學畫雙蛾眉長橋橋下彎彎
月偏向儂家照别離(郗九成)
妾家西湖住橫塘門前楊柳萬條長願郎醉後莫折
斷留待重來繫馬韁(又)
郎去天涯妾在樓西湖楊柳又三秋郎情莫似湖頭
水城北城南隨處流(楊子壽)
楊白花開風滿天花開成絮不成綿不如落向西湖
水化作浮萍箇箇圓(顧進道)
郎子别時秋月明說道歸時春水生曉起門前聽過
馬馬嘶都是别人行(又)
孤山梅花開雪中恰似阿儂冰雪容不學畫橋南畔
柳春來容易嫁東風(王彦強)
與郎别久夢相思不作西園蝴蝶飛化作春深題鴂
鳥一聲聲是勸郎歸(馬民立)
銷金鍋邊瑪瑙坡争似儂家春最多蝴蝶滿園飛不
去好花紅到剪春羅(熊進德)
湖湖艇艇風徐徐秋水蕩漾金芙蕖釣魚不是貪雙
鯉為恐腹中藏素書(韋德圭)
湖中采蓮蓮刺長芡頭新剥掌中粧掌中芡子眼中
淚化作鮫珠遺我郎(楊宗善)
西湖女兒似西施瓜皮小船歌竹枝郎心如月有時
黑妾心如山無動時(張大本)
蘇公堤上柳枝枝月子彎彎似妾眉記得雙雙拜新
月只今獨有影相隨(又)
儂自西湖日日愁郎船只在浙江頭憑誰移得吳山
去湖水江波一處流(沈自誠)
楓篁嶺下月色凉無數竹枝官道傍東家為愛青青
節截作參差吹鳳凰(别里沙彦誠)
湖中日日坐船忩水面鯉魚長一雙好寄尺書問郎
信惱人湖水不通江(吳彦章)
美人絶似董嬌嬈家住南山第一橋不肯隨人過湖
去月明夜夜自吹簫(士女曹妙清比玉)
憶抱明珠買妾時妾起梳頭郎畫眉郎今何處妾獨
在怕見花開雙蝶飛(張妙净惠蓮)
蘇公堤上楊柳青人來人去綰離情東風為爾叮嚀
道折斷柔條莫再生(無名氏)
雲髻高梳髩不分掃除虚室事元君新糊白紙屏風
上盡畫蓬萊五色雲(潘子素)
水仙祠前湖水深岳王墳上有猿吟湖船女子唱歌
去月落滄波無處尋(黃子久)
昨夜西湖月色多照見郎君金叵羅明朝江頭放船
去江亭風雨奈君何(曹新民)
茜紅裙子柳黃衣花間采蓮人不知唱歌蕩槳過湖
去荷葉荷花風亂吹(陳敬德)
牡丹開時花滿闌芍藥開時春已殘等過三春今半
夏重樓日日倚闌干(顧國衡)
阿儂心似湖水清願郎心似湖月明南山雲起北山
雨雲雨朝朝何處晴(顧翼之)
十三女兒不出門父娘墳在葛嶺根同携女伴踏青
去不上道傍蘇小墳(宋無逸)
湖上采薪春復春養蠶長見繭絲新老蠶不識人間
事猶趁東風了此身(又)
湖光照儂雙畫眉鬢邊照見一莖絲東家女伴多年
别昨日携來十歲兒(又)
湖頭女兒二十多春山兩點明秋波自從湖上送郎
去至今不唱江南歌(馬文璧)
潮去潮來春復秋錢塘江水通湖頭願郎也似江潮
水暮去朝來不斷流(張芸已)
孤山脚下三义路孤山墳上好梅花不似馬塍桃李
樹隨春供送到人家(張希顔)
水長西湖一尺過湖頭狂客奈愁何鯉魚吹浪楊花
落聽得櫓聲歸思多(葉居仲)
蘇公堤上草離離春盡王孫尚未歸風度珊瑚簾影
直一雙紫燕近人飛(周正道)
采菱女兒新樣粧瓜皮船小水中央郎心只如菱刺
短妾情謾比藕絲長(又)
湖上女兒不解愁二三蕩槳百花洲貪看花間雙蛺
蝶蜻蜓飛上玉搔頭(嚴景安)
湖上女兒學琵琶滿頭都插閙粧花自從彈得陽關
曲只在湖船不在家(強彦栗)
初三月子似彎弓照見花開月月紅月裏蟾蜍花上
蝶憐渠不到斷橋東(繆叔正)
升菴詩話一首
盡說盧家好莫愁不知天上有牽牛賸抛萬斛燕支
水溜向銀河一色秋(徐延徽)
歸田詩話二首(瞿宗吉云惜不記其人姓名)
春暉堂上挽郎衣别郎問郎何日歸黃金臺高尚回
首南高峰頂白雲飛
官河遶湖湖遶城河水不如湖水清不用千金酬一
笑郎恩才重妾身輕
選野君續本
望郎不歸春又深相思敲斷碧瑶簮南高峰頭有香
願早買湖船出湧金(瞿宗吉)
西子湖邊楊柳枝千條萬縷盡垂絲東風日暮花如
雪飛入雕牆兩不知(又)
春來芳草踏成蹊半是車輪半馬蹄多謝清明三日
雨舊痕新綠一般齊(楊孟載)
湖日初明湖水涯門前鵲噪郎到家折得草花還自
喜插向阿奴雙髻了(孫太初)
春風楊柳綠絲絲似妾千思復萬思妾家有酒沙糖
味郎若來嘗便得知(沈石田)
杏子單衫窄樣裁荷花嬌貌一般開心中有事誰知
得酸去酸來只怨梅(又)
討筊祈籖問後因大槐宫裏話前程憑君金玉過於
斗四月啼鵑能幾聲(釋心一)
一灣高岸幾家船聚族成村到市㕓解語小兒知物
價而今猶數宋時錢(申瑶泉)
酒盡壚青客未休脫衣走馬恣風流西湖亦有橫塘
曲一拍風吹入秀州(王辰玉)
錦馬穿花十八娘春風吹過草生香珊瑚鞭墜不回
顧却折柳枝三尺長(田子藝)
白公堤畔草離離别樣湖山絶可思箇中風景誰當
似蘇小當年未嫁時(卓左車)
雙雙夫婦進香歸北到孤山南净慈偶向岳王墳裏
過囑郎須買耍孩兒(王季重)
南屏鐘罷黑稜層二十亨亨月二更畫舸香車都不
見西陵橋下數漁燈(又)
湧金門外水微茫問水亭邊上小航三十六橋隨意
去阿誰風色似錢塘(李長蘅)
湖南柳大解拖烟湖北花開不賣錢儂正南來郎北
去相逢憎殺兩來船(吳去塵)
杭州纖趾四方傳踏破蘇堤一寸烟新月吐時真像
月蓮花開處又生蓮(徐野君)
個個春衫簇繡裙滿湖風月幾家分妾心堅似南山
石郎情薄似北山雲(又)
陸公祠下酒如泉十五小姬向晚妍兩頰欲言紅似
火低頭學索酒家錢(胡彦遠)
人依三竺結樓臺竹嶺松坪酒肆開貸得僧錢娶新
婦夜深花燭拜如來(黃伯傳)
大小兩山猶號孤虧儂獨自住西湖少年若也能留
佩何必兒家日望夫(王丹六)
青陽處處賣湖堤白墮家家颭水旗不道岳墳春似
海果然人像午潮時(邵古菴)
一羣野烏立樹了一雙好鳥睡淺沙生憎我郎顛倒
甚藕花不采采梨花(徐幼夌)
西子湖頭賣酒家春風搖蕩酒旗斜行人沽酒唱歌
去踏碎滿街山杏花(女子朱静菴)
橫塘秋老藕花殘兩兩吳姬蕩槳還驚起鴛鴦不成
浴翩翩飛過白蘋灘(又)
紅漆車兒駕白羊吳鹽空灑竹枝香不知羊角如心
曲纔聽車輪欲斷腸(無名氏)
蘇臺竹枝
詩話類編曰楊廉夫竹枝詞一時和者五十餘人有瞿
宗吉竹枝詞云月落西邊有時出水流東去幾時還早
起腥風滿城市郎從海口販鮮回尤越出廉夫矣
吳旦生曰剪燈新話載聯芳樓記此非宗吉詩也按
至正初吳郡姓薛者有二女長曰桂英次曰蕙英皆
能詩賦建一樓以處之名曰蘭蕙聯芳之樓有詩數
百篇號聯芳集時廉夫竹枝鏤板書肆二女見之笑
曰西湖有竹枝曲東湖獨無竹枝曲乎乃製蘇臺竹
枝曲十章廉夫見其稿手寫二詩於後
姑蘇臺上月團團姑蘇臺下水潺潺月落西邊有時
出水流東去幾時還
館娃宫中麋鹿遊西施去泛五湖舟香魂玉骨歸何
處不及真娘葬虎丘
虎丘山上塔層層静夜分明見佛燈約伴燒香寺中
去自將釵釧施山僧
門泊東吳萬里船烏啼月落水如烟寒山寺裏鐘聲
早漁火江楓惱客眠
洞庭金柑三寸黃笠澤銀魚一尺長東南佳味人知
少玉食無緣進上方
荻芽抽筍楝花開不見河豚石首來早起腥風滿城
市郎從海口販鮮回
楊柳青青楊柳黃青黃變色過年光妾似柳絲易憔
悴郎如柳絮太顛狂
翡翠雙飛不待呼鴛鴦並宿幾曾孤生憎寳帶橋頭
水半入吳江半太湖
一緺鳳髻綠於雲八字牙梳白似銀斜倚朱門翹首
立往來多少斷腸人
百尺高樓倚碧天闌干曲曲畫屏連儂家自有蘇臺
曲不去西湖唱採蓮
廉夫二詩
錦江只說薛濤牋吳郡今傳蘭蕙篇文采風流知有
自連珠合璧照華筵
難兄難弟並有名英英端不讓瓊瓊好將筆底春風
句譜作瑶筝絃上聲
歴代詩話卷七十
