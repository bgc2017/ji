歴代詩話卷十二
歸安吳景旭撰
乙集下之下
楚辭
靃靡
淮南招隠士篇青莎雜樹兮薠草靃靡
吳旦生曰靃音髓注華敷貌楊升庵謂草弱隨風貌
陸倕思田賦雜青莎之靃靡江總詩銜花弄靃靡李
嶠詩靃靡寒潭側皇甫曾詩靃靡汀草碧胡文公賞
花釣魚詩春暖仙蓂初靃靡日斜芝蓋尚徘徊朱少
章詩藏蔬飽三冬媚盤無靃靡
天問咸播秬黍莆藿是營舊本作靃音髓今本皆作
藿音霍一本雚朱注同萑音完
眄眄
嚴忌哀時命云魂眐眐以寄獨兮汩徂往而不歸
吳旦生曰朱子集注眐音征從目眐獨視也一作聇
從耳獨行也余按眐眐當作眄眄左太冲詩有左眄
右盼之語說文眄目偏合也一曰衺視也莫甸切盼
美目貌匹莧切趙凡夫謂俗溷眄盼為一字何以讀
左詩
吾子行云宋儒不識顧眄字(眄音湎)讀為美目盼兮之
盼又不識盼字而寫使民盻盻然之盻(音異)又不識此
盻字而讀為盼今詳之耳從丐者音湎从分者音攀
(去聲)从兮者音異何燕泉云按朱子語錄張以道曰盼
庭柯以怡顔盼讀如俛讀作眄者非
阡眠
楊升庵曰九懷遠望兮阡眠陸機詩林薄杳阡眠吕延
濟注阡眠原野之色按說文谸山谷青谸谸也則阡眠
字當作谸眠又列子云鬱鬱芊芊注芊芊茂盛之貌李
白賦彩翠兮芊眠谸眠作芊眠亦通文選别作䀒眠字
皆從目
吳旦生曰按說文谸望山谷谸谸青也趙凡夫箋云
陸機賦青麗谸瞑改作芊(草盛)眠非是溷茜(茅蒐也)又溷
靚(召也)並非是本借千加谷加草並轉注也則說文望
字正得王褒所云遠望之義升庵引之而遺此一字
便無意態况升庵喜泛引而少斷據之識又不若箋
之確見也
駭雞犀
劉向九歎云淹芳芷于腐井兮棄雞駭于筐簏
吳旦生曰抱朴子通天犀有白理如線者以盛米置
羣雞中雞欲往啄米至輒驚却故南人名為駭雞也
得其角一尺以上刻為魚而銜以入水水常為開傅
咸犀鈎序云犀之美者有光雞見影而驚故曰駭雞
韓詩外傳南宫适至義渠得駭雞犀以獻紂戰國策
張儀破從連衡楚王獻駭雞之犀為上瑞黃香九宫
賦剥駭雞以為釵左思吳都賦駭雞之珍
淮南子犀角駭狐盖云犀角置狐穴中狐不歸
九鬿
劉向九歎云訊九鬿與六神
吳旦生曰今本作九魁當從困學紀聞作九鬿(音折)為
是王逸注謂北斗九星也按黃帝素問有九星之言
王冰注云上古世質人淳九星垂明中古道德稍衰
標星藏曜故星之見者七焉所謂九星者天蓬天芮
天衝天輔天禽天心天任天柱天英此盖從標而為
始也楚辭補注謂北斗七星輔一星在第六星旁又
招搖一星在北斗杓端北斗經疏云不止於七而全
於九加輔弼二星故也與素問注不同曲禮招搖在
上注招搖在北斗杓端主指者正義引春秋運斗樞
云北斗七星第一天樞第二旋第三機第四權第五
衡第六開陽第七搖光搖光則招搖也淮南時則訓
注招搖斗建也補注以招搖在七星之外恐悞
徐整長歷云北斗七星間相去九千里皆在日月下
其二隂星不見者相去八千里
玄門寶海經云北斗九星七見二隠其第八第九是
帝皇太尊精神也漢霍光家有典衣奴子名還車忽
見二星在斗中光明非常乃拜而還遂得增年六百
淟涊
劉向九歎云切淟涊之流俗
吳旦生曰淟吐典反涊乃典反博雅淟涊垢濁也揚
雄反離騷紛纍以其淟涊張衡思玄賦澄淟涊而為
清陸機文賦故淟涊而不鮮唐書贊淟汩於隋光明
於唐枚乘七發涊然汗出
蛓
王逸九思云蛓緣兮我裳
吳旦生曰王叔師作此以悲屈子言獨處山野與衆
蟲為伍所謂蛓者喻讒人也稗談云蛓螫人蟲也常
在林間花葉背不知者輙為所刺故名林蛓老則吐
汁自裹就其中作蛹謂之呫嘶說文蛓毛蟲也千志
切
鼻祖
揚雄反離騷云有周氏之蟬嫣兮或鼻祖於汾隅
吳旦生曰汾隅揚邑也雄自言系出於周而食采於
揚故揚雄之揚字偏旁从才不从木圖畫寶鑑云宋
高宗朝揚補之字無咎祖漢子雲其書从才不从木
(資暇集云揚州者以風俗輕揚故號其州今作楊柳之楊謬也)復齋謾錄云注鼻始
也未盡其義揚雄方言獸之初生謂之鼻人之初生
謂之首梁益之間謂鼻為初或謂之祖故鼻祖之義
如此野客叢書云攷方言則鼻與祖皆始之别名以
鼻祖為始祖未是余按人受形於胎必自鼻始故寫
照先畫鼻此其義也說文今俗以始生子為鼻子即
始祖為鼻祖亦可蘇東坡詩千年鼻祖守關門黃山
谷詩鼻祖以來傳父兄金人劉無黨詩晚喜宗盟同
鼻祖閻子秀詩衣冠鼻祖傳嘉靖中王元美錦雞賦
有鳥於此鼻祖鸑鷟天啟中尹子求詩鬼實蠻鼻祖
(說文皇从自自始也始皇者三皇大君也自讀若鼻又云辠从辛从自言辠人蹙鼻若辛秦以辠似皇字)
(改為罪)
昔人以鼻祖對耳孫按惠帝紀應劭注云耳孫玄孫
之子也言去高曾益遠但耳聞之爾然觀晉灼云耳
孫玄孫之曾孫也諸侯王表在八世師古云耳音仍
爾雅曾孫之子為玄孫玄孫之子為來孫來孫之子
為晜孫晜孫之子為仍孫從已而數是為八葉則與
晉說相同仍耳聲相近盖一號也又攷之釋名云子
孳也相生蕃孳也孫遜也遜遁在後生也曾孫義如
曾祖也(前云曾祖從下推上祖位轉增益也)玄孫玄懸也上懸於高祖
最在下也玄孫之子曰來孫此在無服之外其意疎
遠呼之乃來也來孫之子曰昆孫昆貫也恩情轉遠
以禮貫連之耳昆孫之子曰仍孫以禮仍有之耳恩
意實遠也仍孫之子曰雲孫言去巳遠如浮雲也
歴代詩話卷十二
