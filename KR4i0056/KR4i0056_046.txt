歴代詩話卷四十六
歸安吳景旭撰
庚集上之上
唐詩
烏鰂墨
宋遷寄試鶯詩誓成烏鰂墨人似楚山雲
吴旦生曰江東人取烏鰂之墨書契以紿人物踰年
墨消則一空紙遷意以盟誓成虚亦猶此也南越記
云烏賊魚腹中血正黑可以書也世謂烏賊懷墨而
知禮古今注云一名河伯度事小史(本草作白事小史)炙轂
子云此魚每遇漁舟即吐墨染水令黑以混其身食
物本草云其墨用以書偽劵踰年即脫此魚自浮水
面烏見以為死往啄之乃捲入水故曰烏賊吕氏春
秋注引古月令云九月寒烏入水化為烏則異魚圖
贊云烏則之魚&KR1410;(又作鵈鵯鵊也)鳥所變海物異名記云烏
鰂八足集足在口縮喙在腹形類鞋囊其名烏鰂吸
波潠墨迷射水慝海錄碎事云烏&KR0034;有矴遇風則蚪
前一須下矴一名䌫魚風波稍急即以其須粘石為
䌫按賊字作則鰂&KR0034;一也說文又作鰞鰂
元散詩話云試鶯以朝鮮厚繭紙作鯉魚函兩面俱
畫鱗甲腹下令可以藏書此古人尺素緘魚之遺制
也(詳於丁集䨇鯉魚)試鶯每以此遺遷嘗有詩云花箋製葉
寄郎邊江上尋魚為妾傳郎處斜陽三五樹路中莫
近釣翁船此貞觀中事也
為僧
劉氏雜志曰徐敬業與駱賓王兵敗賓王亡命為僧往
来靈隐寺宋之問至寺夜吟鷲嶺鬱岧嶤龍宫鎻寂寥
久無下韻賓王隔壁朗吟以終萹之問大駭質明求見
則遁矣敬業亦脫去為僧於衡山黃巢既敗依張全義
為僧於洛陽嘗繪巳像題詩云記得當年草上飛鐵衣
脫盡着僧衣天津橋上無人識獨倚闌干看落暉人見
像識其為巢蓋古今若此脫身者多矣史豈盡得其實
哉
吴旦生曰劉安上仙而班馬言以叛伏誅姚泓綠毛
覆體而寄奴斬一貎類者以立威史失其實若此等
事何可具論按敬業逃入山天寳初有九十餘老僧
名住括正其人也賓王亦落髮徧遊名山因至靈
隐耳葛常之云駱集中有江南送之問詩兖州餞之
問詩其相習如此不應相遇靈隐以為不相識也王
弇州云年事不甚遠而駱為老僧稱宋少年决無是
理則是唐詩紀事本事詩等亦如史家多失實耶
陸放翁詩他年不死君須記會在天津看落暉自注
云元微之贈老人詩天津橋上無人識獨倚闌干看
落暉如雜志新話之言則放翁不應援巢以自喻矣
地角天涯
駱賓王詩地角天涯渺難測
吴旦生曰俗言天涯海角不知成都實有此二石也
賓王以使事入蜀故及之按游宦紀聞云天涯石在
中興寺耆老傳言人坐其上則脚腫不能行至今人
不敢踐履及坐其上又有天牙石在大東門對昭覺
寺高六七尺有廟今石市入湯家園地角石舊有廟
在羅城内西北角高三尺餘王均之亂為守城者所
壊今不復存矣欽州有天涯亭廉州有海角亭二郡
蓋南轅窮途也
寳祙
楊升菴曰祙女人脇衣也盧照隣詩倡家寳祙蛟龍被
是也崔豹古今注謂之腰綵注引左傳衵服謂日日近
身衣也是春秋之世巳有之豈始於唐乎
吴旦生曰制自文王以繒為之曰腰巾漢武帝增以
四帶名曰袜肚靈帝賜宫人蹙金絲合勝袜肚亦名
齊襠則周初巳有之矣但引衵服以証寳袜恐未必
然留青日札云今之袜胸一名襴裙隋煬帝詩寳袜
楚宫腰謝偃詩細風吹寳袜蓋寳袜在外以束裙腰
者視圖畫古美人粧可見故曰楚宫腰曰細風吹者
此也若貼身之衵則風不能吹矣自後而圍向前故
又名合歡襴裙沈約詩領上蒲桃繡腰中合歡綺是
也其繡帶亦名袜帶今襴裙在内有袖者曰主腰領
襟之上繡蒲桃花言其花朵朵如蒲桃也又觀胡侍
墅談云建炎以来臨安府浙漕司所進成恭后御衣
之目有粉紅紗抹胸真紅羅裹肚乃知抹胸裹肚之
製其来不近世紀楊太真為禄山爪傷胸乳為訶子
束胸者或妄傳矣
零雨
盧照鄰送孟學士南遊詩零雨悲王粲清尊别孔融
吴旦生曰蒋仲舒箋釋謂本傳及鄴中詩集並無零
雨之句豈偶悮用耶余按王仲宣從軍詩有云哀彼
東山人喟然感鸛鳴又云昔人從公旦一徂輙三齡
蓋一詩中再言及此皆用豳風零雨其濛事也鸛鳴
之為雨徵此豳風本意也箋者失考
招魂
沈佺期三月三日獨坐驩州詩云誰念招魂節翻為禦
魅囚
吴旦生曰詩話總龜引荆楚記云屈原以五月五日
投汨羅而死人傷之以舟檝拯焉故武陵競渡用五
月五日蓋本諸此劉夢得云今舉檝相和之音皆曰
何在蓋所以招屈原也詩曰湘江五月平堤流邑人
相將浮采舟靈均何在歌巳矣哀蹤振檝從此起今
江浙間競渡多用春月疑非招屈之義及考沈佺期
三月三日詩王績三月三日賦亦云新開避忌之席
更作招魂之節則以上巳為招屈之時其必有所據
也予觀琴操云介子推五月五日焚林而死故是日
不得發火而異苑又謂寒食始禁烟蓋當時五月五
日以周正言之爾今用夏正乃三月也屈原以五月
五日死而佺期王績以上巳為招魂之節者亦豈謬
耶
朱子楚辭辯證云後世招魂之禮有不專為死人者
如杜子美彭衙行云煖湯濯我足剪紙招我魂蓋當
時關陕間風俗道路勞苦之餘則皆為此禮以袚除
而慰安之也近世高抑崇作送終禮云越俗有暴死
者則亟使人徧於衢路以其姓名呼之往往而甦以
此言之又見古人於此誠有望於復生非徒為是文
具而巳也
北枝
宋之問度大庾嶺詩淚盡北枝花
吴旦生曰許渾詩只應頻看北枝梅與延清同意按
漢梅鋗定百粤因名梅嶺後鋗將庾勝兄弟守之又
名大庾嶺非專以嶺上有梅也而梅亦有異白孔六
帖云大庾嶺上梅南枝落北枝開寒暖之候異也天
中記两婦東壁詩南枝向暖北枝寒一樣春風有两
般李嶠咏梅詩大庾歛寒光南枝獨早芳
扈
宋之問詩吾君不事瑶池樂時雨来看農扈春
吴旦生曰延清不侈般樂而諄及農事王摩詰雨中
春望之作云為乘陽氣行時令不是宸遊翫物華皆
得古詩規箴之義按金天氏勤於民事命春扈以耕
稼召夏扈以芸耡秋扈所以收歛冬扈於焉蓋藏
左傳郯子曰少皥氏以九扈為九農杜預注扈有春
扈鳻鶞夏扈竊玄秋扈竊藍冬扈竊黃棘扈竊丹行
扈唶唶宵扈嘖嘖桑扈竊脂老扈鷃鷃以九扈為九
農之號各隨其宜以教人事也張衡東京賦勤致賚
於九扈薛綜注九扈農正知田事扈正也按郭璞注
桑扈竊脂謂好盗脂膏食之因以為名陸璣詩䟽好
竊人脯肉脂及膏故稱竊脂後觀丘光庭辨爾雅云
上文夏扈竊玄秋扈竊藍冬扈竊黃棘扈竊丹豈諸
扈皆善為盗而偷竊玄黃丹藍乎盖竊之為言淺也
竊玄者淺黑色也竊藍者淺青色也竊黃者淺黃色
也竊丹者淺赤色竊脂者淺白色也今三四月間採
桑之時見有小鳥灰色眼下正白俗呼白鵊鳥是也
以其採桑時来故謂桑扈
東山
王邱東山詩智哉謝安石携妓入東山
吴旦生曰王丘初唐人扈從明皇南出鼠雀谷張說
作詩和者甚衆皆遜丘作葛常之謂唐推燕許而丘
不以詩名觀燕許之作慙於丘多矣楊升菴謂東山
詩太白之先鞭也按太白有憶東山二絶云不向東
山久薔薇幾度花白雲他日散明月落誰家我今携
謝妓長嘯絶人羣欲報山東客開關掃白雲
韻語陽秋云會稽臨安金陵三郡皆有東山俱為謝
安携妓之所按本傳初安石寓居會稽與王羲之許
詢支遁遊處被召不至遂棲遲東山唐裴冕等鑑湖
聯句有興發還尋戴東山更問東此會稽之東山也
本傳又云安石常往臨安山中坐石室臨濬谷悠然
歎曰此與伯夷何遠今餘杭縣有東山東坡有遊餘
杭東西巖詩注云即謝安東山所謂獨擕縹緲人來
上東西山者是也此臨安之東山也本傳又謂及登
台輔於土山營墅樓館林竹甚盛每擕中外子姪游
集今土山在建康上元縣崇禮鄉建康事跡云安石
於此擬會稽之東山亦號東山此金陵之東山也
雙頭牡丹
許彦周詩話曰唐高宗宴羣臣賞雙頭牡丹賦詩上官
昭容一聯云勢如連璧友心似臭蘭人計之必一英竒
女子也
吳旦生曰湘湖故事載徐仲雅合歡牡丹詩平分造
化雙包去拆破春風兩面開汴都平康記載晁無咎
雙頭牡丹詩二喬新獲吳宫怯雙隗初臨晉帳羞中
州集載党世傑雙頭牡丹詩並肩翠袖初酣酒對鏡
紅妝欲鬭竒較之昭容遜其高雅
歴代詩話卷四十六
