歷代詩話卷七十二
歸安吳景旭撰
癸集上之上
明詩
實字
劉伯温雪鶴篇云鸞鵷鳬鴻鶉鵠翬鷺鶚鸛鵲鷢與鵗
吴旦生曰沙中金集載唐宋人有疊用七實字為句
者岷峨之山中巴江桂椒柟櫨楓柞樟又異人間出
駭四方嚴王陳李司馬楊又騅駓駰駱驪騮騵白魚
赤兔騂皇驕又鴉鴟鷹雕雉鵠鵾燖炰煨熝熟飛奔
王直方詩話載潘邠老詩封胡羯末謝龜駒玉鴻洪
余謂此法早見之漢栢梁臺詩柤李橘栗李桃梅矣
今伯温直將實字連疉兩句尤異若伯温送姚伯淵
赴清溪任云鰷鱨鯩鰱魴與鱮則是一句疊實者矣
餘冬序錄云七物為句亦偶用耳或謂詩多用實字
為美悮矣
三竿五兩
張志道長蘆渡江往金陵詩云春日三竿上翠屏曉風
五兩下蘆汀
吴旦生曰南齊天文志永明五年十一月丁亥日出
三竿朱色黃色赤暈也一云日出三竿曉日候景也
蘇東坡詩酒醒門外三竿日陶南村詩紅日三竿睡
正安張文潛詩斜日兩竿眠犢晩吕信臣詩一竿斜
日酒旗閒則知視日有三竿兩竿一竿之說又陸放
翁詩殘日半竿斜谷路金人史舜元詩日上南忩已
數竿萬歷中陳仲醇詩高枕忩西日幾竿總是曉日
晚日皆可以竿言也
郭璞江賦覘五兩之動静注云以雞羽為扇重八兩
繫於檣尾以候風兩音量淮南子若綄之候風也許
慎云綄候風扇也楚人謂之五兩李頎詩北風吹五
兩誰是潯陽客蘇東坡詩柂轉三山沒風回五兩偏
洪武初張適詩樵唱千村雨漁歌五兩風(兵書云五兩候風法)
(以雞羽重八兩建五丈旗取羽繫其巔立軍營中)
鯉魚風
宋景濓詩秋林崖茘雨春浦鯉魚風
吳旦生曰提要錄言鯉魚風乃九月風也李賀詩門
前流水江陵道鯉魚風起芙蓉老余觀李曄八月辭
云鯉魚吹長風曲池芙蓉老袁宗曉寒曲云秋江夜
雨芙蓉老翡翠雙飛下紅蓼鯉魚風起鴻鴈悲徹骨
清寒夢魂杳盖用長吉語也郭奎詩鯉魚風熟香粳
早羅鄂州詞云九月江南秋色黃雀雨鯉魚風據此
則於秋時用之為宜景濓作春浦悮矣
唐庚晩春詩水國春深梅子雨江天日暮鯉魚風亦
是悮用而漁隠叢話稱為佳句何耶他如唐人有農
家榆莢雨江國鯉魚風之句月令廣義引之為三月
事李商隠詩後溪初起鯉魚風石溪漫志云鯉魚風
春夏之交孫蕡湖州樂云鯉魚風起燕飛斜劉原博
詩沙氣半蒸梅子雨浪花初過鯉魚風則是悮認已
久而景濓亦承之也
王逢秋感云鯪魚風息静江波
白燕
堯山堂外紀曰袁海叟嘗謁楊廉夫見几上有琴川時
大本詠白燕詩春社年年帶雪歸海棠庭院月争輝珠
簾十二中間捲玉剪一雙高下飛天下公侯誇紫頷國
中儔侣尚烏衣江湖多少閒鷗鷺宜與同盟伴釣磯謂
廉夫曰此詩殆未盡體物之妙廉夫不以為然海叟歸
作詩翌日呈廉夫云故國飄零事已非舊時王謝見應
稀月明漢水初無影雪滿梁園尚未歸柳絮池塘春入
夢梨花庭院冷侵衣趙家姊妹多相忌莫向昭陽殿裏
飛廉夫得詩歎賞連書數紙盡散坐客一時呼為袁白
燕
吳旦生曰李獻吉謂海叟集中白燕最下最傳非篤
論也微嫌末句稍套蓉塘詩話載顧文昱題白雁云
萬里西風吹羽儀獨傳霜翰向南飛蘆花映月迷清
影江水涵秋點素輝錦瑟夜調冰作柱玉關曉度雪
沾衣天涯兄弟離羣久皓首江湖猶未歸結語覺更
有餘情至朱鳳山選在野集改故國飄零事己非作
老去悲来不自知則妄矣
疊字
袁海叟建華亭學詩云其大維何有門言言有堂軒軒
有廡騫騫有階平平高墉連連鑿池濺濺樹木芊芊
吳旦生曰海叟此等句從大雅皇矣篇臨衝閑閑崇
墉言言執訊連連攸馘安安得來揭曼碩詩我游于
袁于龍之干有闢閑閑有環言言有構桓桓維集之
安亦此法也按古詩十九首青青河畔草鬱鬱園中
柳盈盈樓上女皎皎當牎牖娥娥紅粉粧纖纖出素
手昔人謂連下疊字以成句出自創裁後見韓退之
南山詩延延離又屬夬夬叛復遘喁喁魚闖萍落落
月經宿誾誾樹墻垣巘巘架庫廐參參削劔戟&KR0008;&KR0008;
銜瑩琇敷敷花披萼闟闟屋摧霤悠悠舒而安兀兀
狂以狃超超出猶奔蠢蠢駭不懋則十四句連下疊
字金人蕭真卿採蓮曲一篇十四句全用疊字為句
盖又出於韓也
詠蚊
四友齋叢說曰楊鐵崖選大雅集獨取海叟詠蚊一首
末云東方日出苦未明老夫閉門不敢行盖言其時小
人貪殘如蚊蚋嘬人脂血至明初人若可以稍安矣然
明而未融蚊蚋尚未盡去故閉門而不敢行似有譏切
明初之意
吳旦生曰海叟集四卷不載此咏於集外見一首云
羣蛇戢戢方鬭爭蝦蟆螻蛄相和鳴百足之蟲行無
聲毒氣著人昏不醒蚊蚋雖微亦縦横隠然如雷吁
可驚東方日色尚未明老夫閉門不敢行觀其質力
蒼奡絶似初漢人筆鐵崖亦取其氣崛耳托興要在
全篇若以末語明字為含譏切便是下士庾詞殆未
然
海叟之父可潛為府掾作檢田吏一篇云有一老翁
如病起破衲&KR2513;毶瘦如鬼曉来扶向官道旁哀告行
人乞錢米時子奉檄離江城邂逅一見憐其貧倒囊
贈與五升米試問何故為窮民老翁答言聽我語我
是東鄉李福五我家無本為經商只種官田三十畆
延祐七年三月初賣衣買得犁與鋤朝耕暮耘受辛
苦要還私債輸官租誰知六月至七月雨水絶無潮
又竭欲求一點半點水却比農夫眼中血滔滔黃浦
如溝渠農家争水如争珠數車相接接不到稻田一
旦成沙塗官司八月受災状我恐徵糧喫官棒相随
隣里去告災十石官糧望全放當年隔岸分吉凶高
田盡荒低田豐縣官不見高田旱將謂亦與低田同
文字下鄉如火速逼我將田都首伏只因嗔我不肯
首却把我田批作熟太平九月開早倉主首貧乏無
可償男名阿孫女阿惜逼我嫁賣賠官糧阿孫賣與
運糧戸即日不知在何處可憐阿惜猶未笄嫁向湖
州山裏去我今年已七十奇飢無口食寒無衣東求
西乞度殘喘無因早向黃泉歸旋言旋拭腮邊淚我
忽驚慚汗沾背老翁老翁勿復言我是今年檢田吏
盖可潛筆法矯矯至此海叟世其學他作遜廼公而
咏蚊差近之宜鐵崖獨取此首
屭贔罘罳
劉子高燕城懷古云花外斷橋支屭贔草間壊壁綴罘
罳
吳旦生曰韻會贔屓鼇也一曰雌鼇為贔左思吴都
賦巨鼇贔屓首冠靈山上音備下許器反謂海中蓬
萊山大鼇以首戴而承之也張衡西京賦巨靈贔屓
薛註云作力之貎謂借贔屓以形容巨靈開山之力
也白樂天海圖屏風詩屭贔牽不動綸絶沈其鈎凡
此皆指其力而言今子高以為支橋殆未審矣按升
菴言龍生九子不成龍各有所好一曰屭贔形似龜
好負重今石碑下龜趺是也二曰螭吻形似獸性好
望今屋上獸頭是也三曰蒲牢形似龍而小性好呌
吼今鐘上鈕是也四曰狴犴形似虎有威力故立於
獄門五曰饕餮好飲食故立於鼎盖六曰&KR2694;&KR2772;性好
水故立於橋柱七曰睚眦性好殺故立於刀環八曰
金猊形似獅性好煙火故立於香爐九曰椒圖形似
螺蚌性好閉故立於門舖首此見山海經博物志然
則支橋之物應用&KR2694;&KR2772;而於屭贔無涉也
徐興公又言龍生九子所載不同蒲牢好鳴鐘鈕之
獸囚牛好音樂器之獸蚩咮好呑殿脊之獸嘲風好
險殿角之獸睚眦好殺刀頭之獸屓屭好文碑旁之
獸狴犴好訟獄門之獸狻猊好坐佛座之獸霸下好
重碑座之獸又云瓦猫好險簷前獸饕餮好水橋下
獸灣&KR0008;好慵門前獸憲章好囚獄門獸蜥蝪好腥刀
頭獸蒲牢霸下屓贔蚩吻與前同
演繁露云前世載罘罳之制凡五鄭康成引漢闕以
明古屏而謂其上刻為雲氣蟲獸者是禮䟽屏天子
之廟飾也鄭之釋曰屏謂之樹今浮思也刻木為雲
氣蟲獸如今闕上之為矣此其一也顔師古正本鄭
說兼屏闕言之而於闕閣加詳漢書文帝七年未央
宫東闕罘罳災顔釋曰罘罳謂連屏曲閣也以覆重
刻垣墉之處其形罘罳一曰屏也罘音浮此其二也
漢人釋罘為復釋罳為思雖無其制而特附之或曰
臣朝君至罘罳下而復思王莽斸去漢陵之罘罳曰
使人無復思漢此其三也崔豹古今注依鄭義而不
能審知其詳遂拆以為二闕自闕罘罳自罘罳其言
曰漢西京罘罳合板為之亦築土為之詳豹之意以
築土者為闕以合板者為屏也至其釋闕又曰其上
皆丹堊其下皆畫雲氣仙靈奇禽異獸以昭示四方
此其四也唐蘇鶚謂為網戶其演義之言曰罘罳字
象形罘浮也罳絲也謂織絲之文輕疎浮虚之貎盖
宫殿忩戸之間網也此其五也凡此五者雖參差不
齊而其制其義互相發明皆不可廢罘罳云者刻鏤
物象著之板上取其䟽通連綴之状而罘罳然故曰
浮思也以此刻鏤施於廟屏則其屏為䟽屏施諸宫
禁之門則為某門罘罳而其在屏則為某屏罘罳覆
諸宫寢闕閣之上則為某闕之罘罳非其别有一物
元無附著而獨名罘罳也至其不用合板刻鏤而結
網代之以蒙冒戸牖使蟲雀不得穿入則别立絲網
凡此數者雖施置之地不同而罘罳之所以罘罳則
未始或異也
釋名云罘罳在門外臣將入請事於此復重思也今
之照墻也李長吉詩寒入罘罳殿影昏吳正子箋云
以木為門扉而刻為方目如羅網之状今人謂之隔
亮也楊升菴云罘罳花蒂囱也象天上櫺星選詩層
牖御櫺軒營造法式名柿蒂&KR1084;
籀文作罘□(又作□)周禮作浮思釋名作罘罳蕭子雲
雪賦作罦罳宋玉大言賦作覆思
訪駙馬
詩話類編曰孫仲衍平生詩甚多已傳刻於世尚有詩
二絶失刊今錄于此訪駙馬不遇云青春駙馬未還家
公主傳宣坐賜茶十二闌干春似海隔忩閒殺碧桃花
咏石榴云纍垂纍垂復纍垂纍垂壓倒珊瑚枝秋風擘
破玳瑁皮露出數顆珍珠兒
吳旦生曰周益公入直詩綠槐夾道集昏鴉敕使傳
宣坐賜茶歸到玉堂清不寐月鈎初上紫薇花薩天
錫蘂珠宫末句云步虚聲斷闌干外春去秋来顔色
改東風吹老碧桃枝深院無人夜如海二詩直為仲
衍先鞭
詩話類編又載解大紳訪某駙馬不值詩語意相似
今不錄
臨刑口占
明初襍記曰高皇誅藍玉籍其家凡有隻字往来皆得
罪蕡因與玉題一畫故殺之臨刑口占云鼉鼓三聲急
西山日又斜黃泉無客舍今夜宿誰家上問監殺指揮
孫蕡死時何語指揮以此詩對上怒云彼有此好詩汝
乃不覆奏而殺之何也竟殺指揮
吳旦生曰曹石倉十二代詩選云郡邑傳皆言蕡死
以梅思祖非藍玉也豈襍記别有考與余觀小說家
皆云蕡坐為藍玉題畫誅惟黃佐廣州人物傳云洪
武二十二年蕡謫戍遼東梅思祖鎮三韓迎置家塾
以黨祻見殺則石倉據此也楊升菴列朝詩集云按
藍玉傳殺詩人孫蕡而梅思道守雲南未嘗鎮遼東
况思祖以十五年十月卒安得以二十二年延蕡家
塾余以升菴此語不惟証黃佐之悮而并証石倉可
也
藕居士詩話云詩歸評夜臺無李白沽酒與何人是
為自家死後占地步夜臺猶寂寞疑是子雲居是為
他人死後占地步然太白語謔浪達夫語凄感予亦
謂張說夜臺無戲伴魂影向誰嬌是為妓人死後賣
俏麗孫蕡黃泉無客舍今夜宿誰家是為自家死後
尋寓所然平居語易蕡臨刑語難唐伯虎易簀詩亦
有黃泉若遇好朋友只當飄零在異鄉
銅斗
高季迪詩醉拍銅斗歌嗚嗚此樂除却江南無
吴旦生曰孟東野詩銅斗飲紅酒拍手銅斗歌儂是
拍浪兒飲則拜浪婆余觀東坡詩齊聲争唱浪婆詞
張來儀詩舟師拍浪呪浪婆盖與季迪同本孟詩也
又東野送淡公詩儂是清浪兒每踏清浪遊笑伊鄉
貢郎踏土稱風流東坡詩碧山影裏小紅旗儂是江
南踏浪兒王質夫詩萬頃波間踏浪兒
妥
季迪贈鄭滎陽詩刀鳴鬭夫勇花妥笑女倩
吴旦生曰杜子美詩花妥鶯梢蝶潘邠老云妥音堕
乃韻不知秦音以落為妥上聲少陵秦人也李長吉
詩花娘篸綏妥注云關中呼落為妥可証晁無咎詩
上林花妥逐鶯飛虞伯益詩日停花妥艷風過竹生
香揭孟同詩玉沼萍開魚上躍繡簾花妥燕低飛湯
子重詩罥絮游絲時趁蝶妥花深葉暗啼鶯金人馮
子駿長短句云花觸飛丸紅雨妥
兔目
高季迪詩塘水龍鱗細城槐兔目新
吴旦生曰漢人尹都尉著書名種植法中有棗鼠耳
槐兔目之語宗懍春望詩都尉新移棗司空始種楊
而升菴謂用僻事須引種植語以釋之今季迪以之
入咏亦用種植書也又觀淮南子云槐之生也入季
春五日而兔目十日而鼠耳更旬而始規二旬而葉
成則是一槐而兼此稱邪
季迪屬對工細如送胡鉉游會稽詩黃絹尋碑讀紅
裙賭墅携送烏程馮明府詩竹欄春護鴨葦箔夏分
蠶用事用景何等穏貼又不若寄錢唐故人詩明月
潮千里殘陽雨半湖尤覺渾然
眉公筆記云高楊張徐稱吳中四傑比唐之四傑故
老言不惟文才之似而其終亦不相遠孟載盈川令
終如一季迪存心無疵而斃則同乎賓王幼文雖不
溺海僅全要領而非首丘來儀竄嶺表尋召還以對
内政不協恐祻及已遽投龍江以死又與照隣無異
(吴中故語云季迪宿龍灣夢其父書掌作一魏字曰此人慎勿與相見後蘇守魏觀徙郡衙正當偽周之)
(宫基乃飛言太守復宫有異圖上使御史張度覘焉御史偽為役人執搬運之勞工畢季迪為上梁文御)
(史還奏守與季迪並死都市)
無題
南濠詩話曰楊孟載詩律精切其追次李義山無題五
首詞意俱到真義山之勍敵也
吴旦生曰按孟載題下序云嘗讀義山無題詩愛其
音調清婉雖極其穠麗然皆托於臣不忘君之意而
深惜乎才之不遇也余以孟載此語是未解其義體
爾詩話舊謂無題詩自唐李商隠而後作者代有其
人然不傷於誕則傷於滛且詞晦旨幽使人讀之茫
不知其意味所在余以傷滛者乃其本質使然解其
義體斯得其意味矣觀香奩集有無題詩序云辛酉
歲戲作無題詩十四韻奉常王公内翰吴融舍人令
狐渙相次屬和夢溪筆談謂香奩乃和凝所作凝後
貴悔其少作故嫁名於韓偓此亦自傷其滛艷故也
老學庵筆記云唐人詩中有曰無題者率杯酒狎邪
之語以其不可指言故謂之無題非真無題也近吕
居仁陳去非亦有曰無題者乃與唐人不類或真亡
其題或有所避其實失於不深考耳
雨風
楊孟載瓜洲逢丘克莊一聯云白苧青衫雨烏紗短帽
風
吳旦生曰讀此聯者看出景中人則克莊呼欲出矣
妙在雨風二字若斷若連綴而有力此句眼在第五
字也他如雜興云薄暝山腰雨疎紋水面風忩鳴風
减睡炊斷雨添貧皆是寫雨風處入神耳然江村雜
興郊居雜興諸作皆可誦如晚簾花掠燕春水絮吹
魚藕深荷盖密竹瘦筍鞭遲綠蕪三尺雨朱槿一籬
花賣薪沙店遠占榖瓦龜靈草香千品藥松老一身
苔猿聲黃葉寺牛背夕陽山何渠不若王孟乃其自
號眉菴所著為眉菴集謂眉無用於人之身又何謙
也
南濠詩話云孟載詩律尤精如云花無桃李非春色
人有笙歌是太平一官不博三竿日萬事無過兩鬢
星予愛其閒曠及云亂世身如危處立異鄉人是夢
中来千金已廢床頭劍一字無存架上書則又歎其
困窮細雨落花來滚滚綠波芳草去迢迢六朝舊恨
斜陽外南浦新愁細雨中予愛其含蓄及云柳色嫩
於鵝破殼蘚痕斑似鹿辭胎小雨送花青見萼輕雷
催筍碧抽尖則又驚其新巧至翠袖錦筝邀上客畫
船銀燭照歸人高樓錦瑟花連屋深巷珠簾柳映橋
則又見其情致之綺麗矣宣王石鼓青苔澁武帝金
盤玉露多八陣雲開屯虎豹三江潮落見黿鼉則又
見其氣象之突兀矣他如半醉半醒花冉冉間愁閒
悶雨沉沉恨不髮如春草綠笑曾花似面顔紅萬里
歸心鷗送客片時殘夢鳥驚人則又優愁痛快而無
牽合排比其亦詩人之豪者哉
麓堂詩話云楊孟載詩六朝舊恨斜陽外南浦新愁
細雨中誠佳然綠迷歌扇紅襯舞裙已不脱元詩氣
習至簾為看山盡捲西更過纖巧春來簾幕怕朝東
乃艷詞耳
上已
張來儀三月三日詩姬旦城洛邑多士方來并羽觴随
流波逸語存遺聲秦王臨河曲高會列簮纓金人貢長
劔諸夏俱來盟
吳旦生曰續齊諧記晉武帝問摯虞三日曲水其義
何指答曰漢章帝時平原徐肇以三月初生三女至
三日俱亡一村以為怪乃相携之水濱盥洗因流以
汎觴曲水之義始此帝曰若如所談便非佳事束晳
進曰昔周公城洛邑因流水以泛酒故逸詩云羽觴
随波又秦昭王三月上已置酒河曲見金人出捧水
心劍曰令君制有西夏及秦霸諸侯乃因此處立為
曲水祠二漢相沿皆為盛集帝曰善賜金五十斤左
遷虞為陽城令来儀數語則純用束晳語也又見拾
遺記周昭王溺于漢水二女延娟延娱夾擁王身同
沒焉江漢人至上巳日褉集祠間以為風俗故楊廉
夫漢水操云湘水離離徒以斑我衣漢水漪漪可以
褉我衣然此亦非佳事而廉夫且歌之矣按風俗通
云周禮女巫掌歲時以祅除疾病禊者潔也故於水
上盥潔之也已者祉也邪疾已去祈介祉也月令廣
義云祅禊音廢系
月令通考云今言五月五日曰重五九月有重九日
則三月三日亦宜曰重三張說詩暮春三月日重三
魏元忠詩三月重三日此可據也
癸辛雜識云上已當作十干之已古人用日例如上
辛上戊之類無用支者然余攷神隠云三月三日為
上已清明前三日為上已上已修禊除不祥上已禁
烟寒食也則是義各有在
佛燈院
張來儀舟中望佛燈院懷南澗詩云蕩舟西陂上望山
懷遠公遥知覆衲卧雪屋一燈紅事殊迹暫曠神交理
自通維當待歲杪期子白雲中
吴旦生曰來儀於題下自注云院在烏程六都施家
橋東北久廢今為歸安前丘吴氏墳墓按此乃余之
七代祖西疇耕隠六代祖安素公之塋在焉先世本
居新安因正肅公扈蹕南渡遷吴興之寳溪(俗名射村)即
葛常之韻語陽秋所謂先文康公守湖因家寳溪之
上建觀褉堂于水濱又胡苕溪漁隠叢話所謂先君
丐祠居射村盖其地也一時之盛並開五府今嶽廟
南廟等刹猶其故址距此里許為前丘復改築焉今
族里冠裳綿綿於斯其在洪武初己為名流鉅公所
記載如此而佛燈院至今存也盖來儀潯陽人(湖州舊志)
(因其為潯陽人遂譌以為南潯人非也)喜吳興山水卜居菁山距前丘
而西十數里故詳余之先世云爾
詞林人物考云來儀遊山寺句有松老知僧臘禪空
悟佛心或譏其剽竊韓翃僧臘禪心語也昔子卿有
明月照高樓想見餘光輝子美有落月照屋梁猶疑
見顔色不以為病今來儀用老知空悟虚字轉妙
蜀山
徐幼文詩溪山固可娱風雨亦足庇
吴旦生曰吾鄉弁山之南為蜀山吳興掌故云元授
張來儀以安定書院山長因欲卜居吴興以詩約幼
文云吳興好山水爾我盍遷居繞郭羣峯列廻波一
鏡如蠶餘即宜稼樵罷亦堪漁結屋雲林下殘年共
讀書於是来儀居崝山幼文居蜀山遂建蜀山精舍
此詩殆其卜築時作
歷代詩話卷七十二
