歴代詩話卷二十
歸安吳景旭撰
丙集下之中
賦
試賦
嬾真子曰玉禹玉年二十許就揚州秋解試瑚璉賦官
韻端木賜為宗廟之器滿場中多於第二韻用木字云
唯彼聖人粤有端木禹玉獨於第六韻用之上睎顔氏
願為可鑄之金下笑宰予恥作不雕之木亦何奇巧
吳旦生曰限字為韻自唐以律賦取士已有此體如
崔損北斗賦以成象在天維北有斗為韻皇甫湜履
薄冰賦以戒慎之心如履冰上為韻是也然其韻數
多寡平側次叙初無定格至宋太平興國三年九月
始詔禮部試進士律賦並以平側次用韻其後亦有
不依次者
宋時試賦最重破題警切場屋間每於此定魁選如
天之歷數在舜躬賦暨陶破題云神聖相授天人會
同何謳歌不之堯子盖歷數在於舜躬又君人成天
地之化賦熊節破題云物産於地形鍾自天賴君人
之有作成化功之未全又大椿八千歲為春秋賦滿
場破題皆閣筆時陳元裕主文衡遂自作云物數有
極椿齡獨長以歲歷八千之久成春秋二序之常故
有破題中一字未安輒為改易者如文帝前席賈生
賦陳尹破題云文帝好問賈生力陳忘其勢之前席
重所言之過人吳郛改勢作分陳大服又皇極統三
德五事賦魁者破題云極有所會理無或遺統三德
與五事貫一中於百為陳季陸考較嫌第四句貫百
為於一中似乎倒置改貫作寓較有意思又圜丘象
天賦滕甫破題云大禮必簡圜丘自然鄭獬云禮大
必簡丘圜自然滕曰公在我先矣鄭果第一按唐時
亦重破題如李程試日五色賦楊於陵詢其破題曰
德動天鑒祥開日華於陵謂須作狀元翌日無名於
陵攜此賦詣主文於是擢為狀元後浩虚舟應宏詞
復試此題程慮浩愈於巳馳介取至觀浩破題曰麗
日焜煌中含瑞光程喜曰李程在裏
中有打花格如前席賈生有云金蓮燭煥煌煌漢天
子之儀玉漏聲沈纚纚洛陽人之語試官喜此一聯
陳季陸用高皇對小白則知賦亦有假對法也又有
假人名以體狀題意者如武為救世砭劑賦云唐制
中興賴藥師而克濟漢家外患藉去病以皆除又蘇
東坡贈趙德麟秋陽賦云生於不土之里而詠無言
之詩盖寓畤字也
秦少游云凡小賦如人之元首而破題二句乃其眉
惟貴氣貌有以動人故先擇事之至精至當者先用
之使觀之便知妙用然後第二韻探原題意之所從
來不便用議論第三韻方立議論明其旨趣第四韻
結斷其說以明題意思全備第五韻或引事或反說
第七韻反說或要終立義第八韻卒章尤要好意思
爾賦中工夫不厭仔細先尋事以押官韻及先作
諸隔句凡押官韻須是穏熟瀏亮使人讀之不覺牽
強賦中用事唯要處置才見題便類聚事實看緊
慢分布在八韻中如事多者須精擇其可用者用之
可不用者棄之不必惑於多愛留之徒為累耳如事
少者須於合用者先占下别處要用不可那輟不賦
中用事如天然全具對屬親確者固為上如長短不
等對屬不的者須别自用其語而裁剪之不可全務
古語而有疵病也賦中用事直須主客分明當取
一君二民之義借如六字句中兩字最緊即須用四
字為客兩字為主其為客者必須協順賓從成就其
主使於句中煥然明白不可使主客紛然也賦中
作用與雜文不同雜文則事詞在人意氣變化若作
賦則惟貴鍊句之功鬭難鬭巧鬭新借如一事他人
用之不過如此吾之所用則雖與衆同其語之巧迥
與衆别然後為工也賦家句脈自與雜文不同雜
文語句或長或短一在於人至於賦則一言一字必
要聲律凡所言語須當用意屈折斵磨須令協於調
格然後用之不協律義理雖是無益也凡賦句全
藉牽合而成其初兩事甚不相侔以言貫穿之便可
為吾所用此鍊句之工也今賦乃江左文章彫敝
之餘風非漢賦之比也
赤壁
蘇軾前赤壁賦西望夏口東望武昌山川相繆鬱乎蒼
蒼此非曹孟德之困於周郎者乎
吳旦生曰東坡所賦赤壁乃黃州西下津江百步赤
壁磯土人訛為赤鼻非故地也故東坡赤壁記云黃
州守居之數百步為赤壁或言即周瑜破曹公處不
知果是否盖亦疑之矣按江夏辨疑云江漢之間赤
壁有三一在江漢之側竟陵之東(竟陵今復州)一在齊安
郡之步下(齊安今黃州)一在江夏西南二百里許(今屬漢陽縣)
盖郡之西南者正曹公所敗之地也赤壁山考云湖
廣赤壁有五漢陽漢川黃州嘉魚江夏皆有之惟武
昌嘉魚縣西南八十里大江濱北岸烏林南岸赤壁
是也韻語陽秋云曹操入荆州孫權遣周瑜與劉備
併力逆曹公遇於赤壁曹公軍馬燒溺死者甚衆盖
謂鄂州蒲圻縣赤壁也詩話類編云今岳陽之下嘉
魚之上有烏林赤壁盖周瑜自武昌列艦風帆便順
泝流而上遇戰於赤壁之間也杜牧有寄岳州李使
君詩烏林芳草遠赤壁健帆開此真敗魏軍之地也
昵古錄云董玄宰晚泊祭風臺即周郎赤壁在嘉魚
縣南七十里雨過有箭鏃於沙渚間出里人拾鏃試
之火能傷人是當時毒藥所造耳
楊世昌
蘇軾前赤壁賦客有吹洞簫者倚歌而和之
吳旦生曰成化中吳原博詩西飛孤鶴記何詳有客
吹簫楊世昌當日賦成誰與註數行石刻舊曾藏按
圖繪寶錄云道士楊世昌字子京武都山人與東坡
遊善畫山水則赤壁所謂吹簫之客即其人也微原
博詩誰復知世昌者
栖鶻馮夷
蘇軾後赤壁賦攀栖鶻之危巢俯馮夷之幽宫
吳旦生曰東坡謫黃州五年每遊赤壁見巨鶻栖喬
木之上故云靖康初韓子蒼守黃因遊赤壁而鶻已
亡作詩示何次仲云豈有危巢尚栖鶻亦無陳迹但
飛鷗次仲和云二賦人間真吐鳳五年江上不驚鷗
蟹當見水人猶怒鶻有危巢孰敢留盖鶻一微族因
人見重遂流連歌咏如此
按山海經從極之淵惟冰夷恒都焉齊地記作水夷
穆天子傳作無夷淮南子作馮遲太公金匱作馮脩
李善注思玄賦云河伯姓馮氏名夷浴於河中而溺
死抱朴子云八月上庚日溺河龍魚河圖云河伯姓
吕名公子夫人姓馮名夷唐有河侯新祠頌云河伯
姓馮名夷字公子清冷傳云馮夷華隂潼鄉隄畔人
也服八石得水仙是為河伯酉陽雜俎云河伯人面
乘兩龍一曰冰夷一曰馮夷胡元瑞引竹書紀年洛
伯用與河伯馮夷鬭遂以河伯為諸侯而馮夷非神
鬼恐悞盖洛伯亦洛水之神也
楊升庵引洛神賦屏翳收風謂即馮夷余謂不然觀
植賦云屏翳收風又植詰咎文云屏翳司風似以為
風師耶(韋昭以為雷師吕覽以為雲師)然按屈原天問蓱號起雨注
云蓱蓱翳雨師名蓱一作荓一作萍即屏翳也廣雅
雨師謂之屏翳山海經屏翳在海東人謂之雨師虞
喜志林雨師屏翳大象賦太白降神於屏翳注云其
精降為雨師之神據此則為雨師無疑其與河伯有
異矣况洛神賦云於是屏翳收風川后靜波馮夷鳴
鼓女媧清歌此之所謂馮夷者余攷漢郊祀歌馮夷
切和注云馮夷水神命靈&KR1010;也說文&KR1010;鳴如鼓則是
鳴者&KR1010;而命之者馮夷故曰馮夷鳴鼓也杜子美詩
遂有馮夷來擊鼓用此然觀洛神賦中屏翳與馮夷
並稱即不得一視之爾
孤鶴
蘇軾後赤壁賦適有孤鶴横江東來翅如車輪玄裳縞
衣戛然長鳴掠予舟而西也須臾客去予亦就睡夢二
道士羽衣翩躚過臨臯之下揖予而言曰赤壁之遊樂
乎問其姓名俛而不答嗚呼噫嘻我知之矣疇昔之夜
飛鳴而過我者非子也耶道士顧笑予亦驚悟
吳旦生曰詞人下筆最須照顧雖才大如海一指摘
便覺礙眼如東坡此賦莽莽誦過何異邨究獨漁隠
叢話云初言適有孤鶴横江東來中言夢二道士羽
衣翩躚末言疇昔之夜飛鳴而過我者前後皆言孤
鶴則道士不應言二矣余喜此言讀古細心宜陸遠
為之閣筆
吾僕
蘇軾濁醪有妙理賦云濁者以飲吾僕清者以飲吾友
吳旦生曰杜子美晦日詩濁醪有妙理庶用慰沈浮
東坡因以為題按昔人自稱曰僕謂飲已以濁而飲
友以清也或作奴僕之僕非
無鄉
黃庭堅畫枯木道士賦懼夫子之獨立而矢來無鄉乃
作女蘿施於木末婆娑成隂與世宴息
吳旦生曰韓非子矢來有鄉(鄉方也有從來之方)則積鐵以備
一鄉(謂聚鐵於身以備一處即甲之不全者)矢來無鄉則為鐵室以盡
備之(謂甲之全者自首至足無不有鐵故曰鐵室)備之則體無傷故彼以
盡備之不傷此以盡敵之無姦也(言君亦當盡備於臣皆所防疑則姦)
(絶也)按此山谷用事誠僻而非張子賢之達識亦安能
破從來之疑乎
靈棋
晁補之求志賦訊黃石以吉凶兮棋十二而星羅
吳旦生曰此謂靈棋經也異苑云十二棋卜出自張
文成受法於黃石公行師用兵萬不失一東方朔密
以占衆事此後秘而不傳晉法味道人遇一老公授
此書遂復流傳
瓜芋
洪邁老圃賦織女耀而瓜薦大昂中而芋食
吳旦生曰續漢書牽牛星主關梁織女主瓜果因觀
荆楚歲時記云七夕婦人結綵樓穿七孔針陳瓜果
於庭中以乞巧有喜子網於瓜上則以為得天寶遺
事云宫女以錦結成樓殿高百尺陳以瓜果酒炙設
坐具以祀牛女二星盖以其主瓜果故所陳亦必是
物也
孝經援神契云仲冬昴星中收莒芋宋均云莒亦芋
說文齊謂芋為莒
豐城
陸游豐城劒賦吳亡而氣猶見其應晉室之南遷
吳旦生曰雷次宗豫章記云吳未亡恒有紫氣見牛
斗之間張華問之雷孔章曰是寶物也精在豫章豐
城華遂以孔章為豐城令至縣掘得玉匣開之得二
劍孔章留其一以一進華後華遇害劍飛入襄城水
中孔章亡後其子為建安從事經淺瀨劍忽於腰間
躍出遂見二龍相隨焉按孔章名煥乃次宗之族後
來詞人往往用合劍故實相沿而不察困學紀聞引
劉知幾所云莊子鮒魚之對賈生鵩鳥之辭施於寓
言則可求諸實錄則否而唐史官之撰晉史者取之
後人因而言之悞矣顔師古注漢書凡撰述方志新
異穿鑿者皆不錄注史猶不取况作史乎
歴代詩話卷二十
