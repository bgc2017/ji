歴代詩話卷二十五
歸安吳景旭撰
丁集中之下
古樂府
匹
子夜歌理絲入殘機何悟不成匹
吳旦生曰字書匹僻吉切偶也配也合也歌中隠匹
配之義此借字寓意也周禮媒氏入幣純帛無過五
兩注云必言兩者欲得其配合之名左傳幣錦二兩
杜預注云二丈為一端二端為一兩所謂匹也是每
匹長四丈中分之向裏卷其末為二端二端兩也其
實只一匹湘山野錄載胡旦致仕遇恩賜束帛當十
端夏竦鎮襄陽選縑十匹贈之旦笑曰奉還五匹請
撿韓詩外傳及韓康伯等所解束帛戔戔之義自可
見證據此則今之贈遺者稱縑帛一匹為壹端悞矣
棋
圍棋燒敗襖著子故依然盖子夜四時歌之類每以前
句比興引喻而後句實言以證之若此甚多
吳旦生曰西京雜記漢元帝好蹴踘以為勞求相類
而不勞者遂為彈棋之戲(蹴踘應作擊掬)棋局方二尺中心
高如覆盂其巔為小壺四角微隆起李商隠詩莫近
彈棋局中心最不平謂其中高也白樂天詩彈棋局
上事最妙是長斜長斜謂抹角斜彈一發過半局今
譜中具有此法柳子厚叙棋用二十四棋者即此戲
也藝經云彈棋二人對局白黑棋各八枚先列棋相
當下呼上擊之與子厚所記小異如奕棋古局用十
七道合二百八十九道黑白棋各百五十六亦與後
世法不同矣
世說彈棋魏宫中裝器戲也魏文帝自負此技以手
巾角拂之無不中有客著葛巾低頭拂碁妙踰於帝
前溪
漁隠叢話曰于競大唐傳湖州德清縣南前溪村則南
朝集樂之處今尚有數百家習音樂江南聲伎多自此
出所謂舞出前溪者也復齋謾錄言陳劉刪詩山邊歌
落日池上舞前溪唐崔顥詩舞愛前溪妙歌憐子夜長
按智匠古今樂錄晉車騎將軍沈充作前溪歌而非舞
也盖復齋不曾見于競大唐傳故不知舞出前溪耳
吳旦生曰郗昂樂府解題亦言前溪舞曲也寰宇記
云前溪烏程縣南東流入太湖謂之風渚後漢在市
北餘不亭晉沈充家於前溪余嘗攷前溪一名餘英
溪水出銅峴山東過武康縣前千秋橋又東過縣學
前又自縣學前東過下渚湖南與餘不溪水合是則
前溪屬武康縣非屬德清縣也况德清在唐時名武
源臨溪德清而武康自晉時巳名之漢則名餘不鄉
故于競遂悞認之耶
破瓜
徐興公曰古辭碧玉破瓜時郎為情顛倒芙蓉凌霜榮
秋容故尚好夫破瓜時春也芙蓉凌霜秋也春時色美
故使郎顛倒矣而秋時亦不見其不美也
吳旦生曰碧玉晉汝南王妾名孫綽為作碧玉歌一
名千金意按楊文公談苑云呂仙翁有詩與張洎言
將作鼎鼐之句其句云功成當在破瓜年俗以為破
瓜為二八字洎六十四而卒乃悟余因觀李羣玉贈
馮姬詩瓜字初分碧玉年亦謂以瓜字分之則為二
八字也則是古辭破瓜者乃指碧玉十六妙年耶
石闊
讀曲歌云石闊生口中銜悲不得語
吳旦生曰石闊古漢時碑名故取悲字之義子夜歌
作石闕又水經注石的石碑也古名石桓石闕
屈戍
留青日札曰梁簡文詩織成屏風金屈戍李商隠詩鎖
香金屈戍一作屈膝盧照隣詩娼婦盤龍金屈膝李賀
詩屈膝銅鋪鎖阿甄說者以為即鋪首非也盖既言屈
膝又言銅鋪則非一物明矣予謂即今之蝴蝶扇鉸也
可以屈伸摺疊故可用之屏風也
吳旦生曰鄴中記石虎作金鈕屈膝屏風衣以白縑
畫義士仙人禽獸之象高施則八尺下施則四或施
六尺隨意所欲也故段成式詩屏開屈膝見吳娃正
與簡文同用此田子藝據長吉之句遂以鋪首為非
余觀輟耕錄云今人家窗戸設鉸具或鐵或銅名曰
環紐即古金鋪之遺意北方謂之屈戍又戲瑕云曾
見古金屈戍長可尺餘廣象楣棱小殺鏤獸形若饕
餮狀絶細巧衛雙環意即古之金鋪耶據此則鋪首
未為非也正德中薛蕙詩雙環金屈膝
中州集劉迎詩寶箱拂塵金&KR1579;銊
莫愁
莫愁樂云莫愁在何處莫愁石城西
吳旦生曰唐書樂志石城有女子名莫愁善歌謠盖
盧家女一云為妓嘗召入楚宮今郢州有莫愁村是
也顧太初莫愁考云莫愁村今在承天府漢江西石
城在州西北晉羊祜所建鄭谷詩石城昔為莫愁鄉
莫愁魂散石城荒王横詩村近莫愁連竹塢人歌楚
些下蘋洲即此也
梁武帝樂府云河中之水向東流洛陽女兒名莫愁
莫愁十三能織綺十四採桑南陌頭十五嫁為盧家
婦十六生兒字阿侯盧家蘭室桂為梁中有鬱金蘇
合香此盖洛陽人沈佺期詩盧家少婦鬱金堂李商
隠詩如何四紀為天子不及盧家有莫愁即此也則
莫愁有兩人矣
李本寧莫愁湖記云還將盧女曲夜夜奉君王則魏
時宫人故將軍隂升之姊明帝崩出嫁為尹更生妻
者也由此言之古今有三莫愁而盧氏多好女今湖
山争借以為重乎
宋曾三異云曾見莫愁像石本衣冠甚古乃古神仙
者流非女子郢中倡女竊其名
估客樂
楊升庵曰估客樂齊武帝所作令釋寶月被之管絃帝
數乘龍舟遊江中以紅越布為帆綠絲為帆縴鍮石為
篙足篙榜者悉著鬱林布作淡黃袴舞此曲用十六人
按史稱武帝節儉常自言朕治天下十年當使黃金與
土同價然其從流忘反之奢如此貽厥孫謀何怪乎金
蓮步地也
吳旦生曰古今樂錄帝布衣時嘗遊樊鄧登阼以後
追憶往事而作歌敕歌者常重為感憶之聲故其辭
曰昔經樊鄧役阻潮梅根渚感憶追往事意滿辭不
叙攷其情事亦是漢太上新豐之意也區區布帆絲
縴便足云奢其視隋煬之龍舟鳳舸殿脚女千人更
為何如胡元瑞云當使黃金與土同價高帝語也武
帝繼高亦有節儉之稱南史齊書並可考見(釋寶月所上曲)
(云有信數寄書無信心相憶古謂使者曰信按越告糴于吳使素忠為信晉武帝帖云故遣信還南史晨)
(起出陌頭屬與信會虞永興帖云事以信人口具)
雙行纏
墨莊漫錄曰婦人之纏足前世無傳齊東昏侯為潘妃
鑿金蓮貼地曰此步步生蓮花然不言其弓小也六朝
詞人無一言稱纏足者唐詩亦無及之惟韓偓咏屧子
詩六寸膚圍光緻緻唐尺短校之亦小也而不言其弓
楊升庵曰弓足始於五代李後主非也六朝樂府有雙
行纏其辭云新羅綉行纏足趺如春妍他人不言好獨
我知可憐唐杜牧詩鈿尺裁量減四分碧琉璃滑裹春
雲五陵年少欺他醉笑把花前出畫裙段成式詩醉袂
幾侵魚子纈彯纓長戛鳳凰釵知君欲作閒情賦應願
將身作錦鞋花間集詞云慢移弓底綉羅鞋則此飾不
始於五代也
吳旦生曰焦弱侯謂樂府有雙行纏乃是行縢即足
衣也胡元瑞謂雙行纏婦人以襯襪中者即今俗談
裏脚也唐以前婦人未知扎足勢必用此與男子同
男子以帛婦人則羅為之加文繡為美觀以蔽於襪
中故他人不言好獨所懽知之語意明甚楊妃馬嵬
所遺足徵唐世婦人皆著襪今婦人纏足其上亦有
半襪罩之謂之膝褲恐古羅襪或此類又御覽云昔
製履婦人圓頭男子方頭欲别男女也太康婦人皆
方頭履男子無異則六朝前婦人之履斷可識矣車
若水謂後漢戴良嫁女練裳布裙竹笥木屐據三氏
之言則扎脚斷非古時之事如古今事物考云起于
妲已留青日札云起于西施皆非也自李後主宫嬪
窅娘以帛繞脚屈上如新月狀由是人皆效之可謂
弓足非始於後主乎
婐&KR1773;
梁武帝遊女曲云珠佩婐&KR1773;戲金闕
吳旦生曰婐&KR1773;音果火按說文女侍曰婐讀若騧或
若委孟子曰舜為天子二女婐烏果切&KR1773;弱也五果
切字學集要云婐單作果又身弱好貌韻略云&KR1773;身
弱貌韓退之元和聖德詩日君月妃煥赫婐㛂
歴代詩話卷二十五
