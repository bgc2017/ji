歴代詩話卷十五
歸安吴景旭撰
丙集上之下
賦
宓妃
曹植洛神賦臣聞河洛之神名曰宓妃
吴旦生曰屈子天問妻彼雒嬪蓋言羿夢與洛神宓
女交也子建改賦而名洛神倘亦有托於此乎宓妃
一作虙妃離騷求虙妃之所在注云虙妃伏羲氏女
溺洛水而死遂為水神一作宓妃劉向九歎云迎宓
妃於伊雒按說文虙房六反虎行貌宓美畢反安也
集韻虙與伏同虙犧氏蓋姓也宓與密同亦姓也俗
作密非是顔子推云宓字本从虍虙子賤即伏犧之
後濟南伏生又子賤之後則知虙伏古通用俗書作
宓或加山而轉為密者耳
祓除
劉楨魯都賦素秋二七天漢指隅人胥祓除國子水嬉
吴旦生曰野客叢書云觀漢書八月祓於灞上劉楨
賦又用七月十四日因知漢人祓除亦有在秋間者
不必春暮自漢以前上已不必三月三日必取已日
自魏以後但用三月三日不必已也然余觀漢禮儀
志三月上已士流祓禊飲酒於東流則是漢仍於三
月用已日但不拘三日魏定於三日不拘用已爾後
見楊升菴云禊有春禊秋禊王右軍蘭亭脩禊此春
禊也馬融西第頌云西北戍亥玄石承輸蝦蟇吐瀉
庚辛之域劉楨魯都賦素秋二七天漢指隅人胥祓
禳(原本作祓除升菴改為祓禳想以除與隅韻脚有妨也然古韻正不拘此齊都賦青陽季月上除之)
(良無小無大祓於水陽蓋取除不祥之義謂上已為上除也依原本作祓除為是)國子水嬉
此七月十四日指秋禊也
登樓
王粲登樓賦挾清漳之通浦兮倚曲沮之長洲背墳衍
之廣陸兮臨臯隰之沃流北彌陶牧西接昭丘華實蔽
野黍稷盈疇
吴旦生曰王仲宣避難荆州依劉表作登樓賦後人
因稱為仲宣樓五臣注謂登江陵城樓而有此作王
弇州仲宣樓記云江陵有仲宣樓後襄陽有樓亦曰
仲宣而周紹稷脩楚乘斷以屬之襄陽其旨以劉表
始至宜城討平諸賊北據漢川以臨中土幾十五年
而其子琮始降曹氏蓋終始不離襄陽而江陵特其
支郡仲宣之依表為幕下參佐不應去襄陽而登江
陵之郡樓也盛弘之荆州記則直以為當陽其所稱
陶牧昭丘云江陵西有陶朱公冢又當陽東南七十
里有楚昭王墓登樓則見之按張華志稱范蠡葬南
郡之華容又云濟州平隂東陶公山山有陶朱公塜
則所謂陶牧者未必確而楚昭王避吴去郢北徙鄀
為襄州之樂鄉其所謂昭丘者亦未必不在襄之近
境也賦云曲沮注引地理志漢水房陵東山沮水所
出今房陵實為襄壤邑而沮水至郢入江故不走江
陵道然酈道元謂沮水南逕麥城西又南逕楚昭王
墓東封麥城而據此賦語為證則仲宣之所登者一
而後人之所擬者三其在襄陽去賦事辭稍遠而於
理為近也
玄的
王粲神女賦施玄的兮結羽釵
吴旦生曰的子藥切藝文類聚作華的按釋名以丹
注面曰的的灼也此本天子諸侯有羣妾者以次奉
御有月事者止而不御重以口說故注此於面灼然
而識也張景陽扇賦皎質皦鮮玄的點絳潘岳芙蓉
賦丹輝拂紅飛須垂的傅玄鏡賦點䨇的以發姿繁
欽弭愁賦點圜的之熒熒
黃帝内經云女子二七而天癸至月事以時下史記
云濟北王侍者韓女病月事不下又五王世家程姬
有所避不願進粧樓記云紅潮謂桃花癸水也又名
入月王建詩密奏君王知入月(堯山堂外紀云陶榖奉使江南日韓熙載)
(遣家伎奉盥匜及旦以書謝曰巫山之麗質初臨霞侵鳥道洛浦之妖姿自至月滿鴻溝舉朝不能會其)
(辭熙載召家妓訊之云是夜忽當浣濯)
羣碎錄云絆孌婦人有汗也絆變月事也漢律云見
姅變不得侍祠田子藝云幼女未通老媪當絶故其
字從半女
陽馬白間
何晏景福殿賦承以陽馬接以圓方又云皎皎白間離
離列錢
吴旦生曰吕向注陽馬屋四角引出以承短椽者相
連接或圓或方也此言誠是馬融西第頌騰極受檐
陽馬承限卞蘭許昌宫賦覩陽馬之承阿亦謂此
張銑注白間忩也以白塗之畫以錢文猶綺䟽青𤨏
之類此言有二失焉按白間即今菱花忩&KR0034;(音格)則其
亮&KR0034;處自生虚白非以白塗其上也杜子美詩白間
剥畫蟲漫叟詩話嘗以白間對黃裏(蔡邕獨斷云黃屋者蓋以黃為)
(裏也雪浪齋日記云退之燈花詩所用黃裏事見前漢黃屋注中)又按列錢金釭(音工)
(俗讀之音江非)也雋言云趙后傳壁帶往往為黃金釭服虔
注釭壁中之横帶也晉灼注以金環飾之也師古注
璧帶璧之横木露出如帶者也於璧帶之中以金為
釭若車釭之形也據此則列錢乃與白間對舉言之
者豈謂白塗之為錢文哉如班孟堅西都賦金釭銜
璧是謂列錢此其義益明吕延濟注金釭燈盞也鈿
璧於中故言銜行列於室有似列錢盖悮認金釭為
燈又譌壁字作璧附會舛錯此等注有悮後人不淺
矣
歴代詩話卷十五
