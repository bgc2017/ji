歴代詩話卷四
歸安吳景旭撰
甲集中之下
三百篇
蜾蠃
楊升菴曰說者謂蜾蠃取桑蟲負之七日化為其子雖
揚雄亦有類我類我久則肖之之說近人取蜾蠃之巢
毁而視之乃自有卵細如粟寄螟蛉之身以養之其螟
蛉不生不死蠢然在穴中久則螟蛉盡枯其卵日益長
乃為蜾蠃之形穴竅而出又曰古人名物多取其形色
之似瓠之細腰者曰蒲蘆故蜂之細腰者亦名蒲蘆正
如綬草綬鳥皆名以鷊青黑之菼青黑之鳩皆名以鵻
也中庸曰政也者蒲盧也即蜾蠃也謂當以善養而成
之如蒲盧然乃與詩義合
吳旦生曰蜾蠃說文作&KR1915;蠃一曰虒蝓陶隠居謂蜾
蠃自生子如粟粒捕取螟蛉以飼其子非以螟蛉為
子也彭乘亦謂其類有三銜泥營巢於室壁間者名
蜾蠃穴地為巢者名蠮螉窠於書卷或筆管中者名
蒲盧名既不同其質狀小大亦異蜾蠃蒲盧即捕桑
蠖及小蜘蛛之類蠮螉惟捕蠨蛸與蟋蟀耳捕得皆
螫殺去其足置穴中生子其上以泥隔之旬日子大
能飛而諸蟲盡矣此升菴之說所自出而車若水亦
有蜾蠃大螟蛉枯非變化之語然而子非已出呼為
螟蛉其來尚矣董仲舒斷甲無子養非所生即引螟
蛉有子蜾蠃負之之義南史宋明帝負螟之慶言廢
帝非所生也北史胡叟養子字螟蛉
按中庸蒲蘆即蒲葦耳若以為蜾蠃如何說地道敏
樹升菴以為即蜾蠃誤矣然余觀埤雅云中庸蒲盧
亦或謂之蜾蠃今蒲其根著在上而浮蔓常緣於木
故亦或謂之蜾蠃也據此特借其名稱之而非即蜾
蠃之謂唐敬括蒲盧賦云究政化之所歸於蒲盧而
可見全篇以為蟲屬恐非大戴禮雉入淮為蜃曰蜃
蒲盧也謂蚌也亦借稱耳
鸒斯
弁彼鸒斯
吳旦生曰鸒說文楚烏秦謂之鴉食物本草云慈鵶
又名孝鳥詩謂鸒也野客叢書云鸒鳥名也斯者衍
辭如曰螽斯鷺斯之類而劉孝標乃謂鳥名鸒斯失
矣古雋考略云猶蕭斯柳斯之類後不察而又作鸒
&KR2111;則以斯从鳥矣若然則螽斯之斯當从虫鹿斯之
斯當从鹿有是理乎余因觀釋鳥云鸒斯鵯鶋法言
云頻頻之黨甚於鸒斯埤雅云鸒斯鳥之不能反哺
者阮嗣宗詩云鸒斯蒿下飛此皆沿襲之譌耳而董
氏以為禽經有鸒斯非為語辭則又何也
桑梓
漫叟詩話曰詩三百篇各有其旨傳註之學每失其本
意而流俗狃習不知變通尚多若維桑與梓必恭敬止
則以桑梓人賴其用故養而成之莫肯陵踐有恭敬之
道父子相與豈特如人之視桑梓今乃言父母之邦者
必稱桑梓非也
吳旦生曰李贊皇平泉記維桑與梓必恭敬止言其
父所植也此本毛氏言桑梓父母所植尚且必加恭
敬自添出父母所植便不止為蠺食器用之物後人
因以桑梓為鄉里耳王勉夫亦證其非然自東漢以
來乃以桑梓為鄉里用矣
維夏
四月維夏六月徂暑
吳旦生曰先儒謂周正建子以十一月斗指於子故
周正取此也今觀四月而稱夏六月而稱暑往則是
周之建寅也如以建子論之則二月方春中四月暑
便退乎故六月棲棲謂當夏興師非司馬法亦足証
也如采薇諸什乃遣役勞還之詩今年春暮行而曰
昔我往矣楊柳依依又曰采薇采薇薇亦剛止此合
建寅之春暮也明年夏代者至復留備秋故曰有杕
之杜有皖其實日月陽止至過十一月而歸又明年
中春至故曰今我來歸雨雪霏霏今我來思雨雪載
塗又曰卉木萋止女心悲止征夫歸止此合建寅之
秋春與十一月也他如七月而流火十月而震電種
種皆與建寅相合則知周正非建子而諸儒多承譌
矣禮經之月令書經之洪範春秋之春王正月論語
之曾點暮春孟子之春耕秋斂無一不與建寅相合
也
魏了翁正朔考云商正建丑周正建子者改正朔不
改月次也正朔之改示一代之興各有所尚也月次
之不可改四時之序不可紊也紊之則時命乖張民
聽疑惑雖耕耘斂藏亦失其候堯典所謂敬授人時
萬世不可易也夫正朔迭尚不過新民視聽如大朝
會大典禮尊用此日名曰歲首太史公所謂朝以十
月者是其例也世儒謂商周既改正朔併其月次亦
應遞改此臆度之過也易臨卦所謂八月者指觀而
言也觀之為卦其畫四隂其辰在酉曉然夏之八月
也書伊訓元祀十有二月奉嗣王祗見厥祖太甲三
祀十有二月伊尹以冕服奉嗣王歸于亳夫初見厥
祖重事也故以改元之歲首歸亳亦重事也故以三
祀之歲首然而仍稱十有二月則殷人未嘗改十二
月為正月也詩正月繁霜四月維夏六月棲棲此為
夏正無疑至十月之交則十一月矣是周人朔月也
故曰朔日辛夘正朔日食古人所忌故曰亦孔之醜
則周人以十一月為朔月未嘗改為正月也又七月
之五章自五月數至十月而繼之曰為改歲是以十
一月為歲首未嘗改為正月也周官凌人十有二月
斬冰與月令季冬之月命取冰相合不惟時皆夏正
而月亦夏正矣正月之吉始和縣法觀象夫以夏正
言之建寅之月也三陽既交斯謂之和又黨正四時
之孟月吉日則屬民而讀法夫言孟月則夏正建寅
之月非周正建子之月明矣左傳夏四月鄭祭足帥
師取周之麥秋又取周之禾其為夏正明白如此六
經之外先秦他古書及秦漢以後正史凡所書月皆
夏正也吕氏月令所言時令則夏時也岐伯素問所
言月候則夏月也竹書紀年言三代之正月則皆建
寅也秦正建亥漢仍秦舊太史公作史記書十月於
每年之首班固作漢紀書秋九月於每年之終所謂
春正月者自在年中不改稱謂至武帝太初元年正
歷法以正月為歲首明年所書始以春正月起之而
冬十二月終之魏明帝以建丑為正并改三月為孟
夏餘皆遞改而郊祀蒐狩頒宣時命則以寅為正二
者交互徒惑民聽行之未幾復用夏正唐武氏以十
一月為正月以十二月為臘月以正月為春一月自
二月以後不能易其次也
鼓鐘淮上
鼓鐘將將淮水湯湯
吳旦生曰朱子謂此詩之義未詳而引王氏以釋之
按小序刺幽王也幽王鼓鐘淮上失禮之甚賢者為
之憂傷鄭箋引孔子云嘉樂不野合犧象不出門鼓
鐘淮上正是嘉樂野合見其失禮處故末章盛言瑟
琴笙磬可見金和玉節調音協舞此何等嘉樂而陳
之淮上耶朱子言詩有意變易序箋故耳
田祖
以御田祖
吳旦生曰毛傳謂田祖即神農按山海經蚩尤作兵
伐黃帝黃帝乃令應龍攻之冀州之野應龍畜水蚩
尤請風伯雨師縱大風雨黃帝乃下天女曰魃雨止
遂殺蚩尤魃不得復上所居不雨叔均言之帝後置
之赤水之北叔均乃為田祖注云主田之官即引詩
曰田祖有神據此則叔均亦得稱田祖也
山海經又云后稷之孫曰叔均是始作牛耕注用牛
犂也則耕之用牛亦自叔均始矣賈勰齊民要術云
趙過始為牛耕實勝耒耜之利崔實政論云漢武帝
以趙過為搜粟都尉教民耕植其法三犂共一牛一
人將之下種挽樓皆取備焉王伯厚漢制攷云周時
未有牛耦耕至漢時搜粟都尉趙過始教民牛耕周
益公云竊疑耕犂起於春秋之間故孔子有犂牛之
言而弟子冉耕亦字伯牛月令季冬出土牛示農耕
早晚賈誼新書劉向新序俱載鄒穆公曰百姓飽牛
而耕暴背而耘大率在秦漢之際何待趙過過特教
人耦犂費省而功倍爾余初見此言竊意伯厚亦未
攷及叔均耶及觀困學紀聞亦伯厚所著則且首引
之矣
興雨
野客叢書曰顔氏家訓引班固靈臺詩祈祈甘雨之句
以為有渰萋萋興雲祈祈當是興雨俗寫誤耳趙明誠
又據漢無極山碑興雲祈祈之語謂毛詩本作雲字後
來作雨因顔而改洪氏又引左雄傳興雨祈祈以證此
語非起於顔氏僕觀雄之先鹽鐵論亦有是語然前漢
食貨志作興雲祈祈要之雨雲無定論孔穎達正義謂
定本作興雨或作興雲誤也
吳旦生曰吕氏春秋作有晻淒淒興雲祈祈則其來
更在數書前矣王荆公詩雲之祈祈或雨于淵雲之
祈祈或雨于野亦本前人語耳按毛傳云渰隂雲
貌張協雜詩有渰興南岑故文通擬黃門苦雨詩有
渰興春節皆言雲興之意五臣注以有渰為雨師大
謬余最愛埤雅云渰水氣之雲也為得雲族而雨景象
雙聲疊韻
升菴外集載皮日休云毛詩鴛鴦在梁又螮蝀在東即
後人疊韻之始予謂此乃偶合之妙詩人初無意也若
文選宋玉風賦炫煥燦爛張衡西京賦之睚眦蠆芥上
林賦之玢豳文鱗左思吴都賦之檀欒嬋娟則詞人好
竒之始耳南史有積日失適亦疊韻
吳旦生曰皮日休雜體詩序詩云螮蝀在東又曰鴛
鴦在梁雙聲起於此也潘子真詩話亦載皮日休云
蝃蝀在東鴛鴦在梁雙聲興焉而升菴引為疊韻之
始何也雙聲與疊韻蓋自有别古人辨之詳矣蔡寬
夫詩話云聲韻之興自謝莊沈約以來其變日多四
聲中又别其清濁以為雙聲一韻者以為疊韻蓋以
輕重為清濁耳所謂前有浮聲則後須切響是也珊
瑚鉤詩話云皮日休謂疎杉低通灘冷鷺立亂浪此
雙聲也陸龜蒙謂膚愉吳都姝眷戀便殿宴此疊韻
也韻語陽秋云如王融所謂園蘅炫紅蘤湖荇燡黃
華溫庭筠所謂棲息銷心象簷楹溢艷陽皆效雙聲
而為之也陸龜蒙所謂瓊英輕明生竹石滴瀝碧皮
日休所謂康莊傷荒凉坐虜部伍苦皆效疊韻而為
之也學林新編云南史謝莊傳王元謨問莊何者為
雙聲何者為疊韻答曰互護為雙聲磝碻為疊韻某
按古人以四聲為切韻紐以雙聲疊韻必以五音為
定蓋謂東方喉聲為木音西方舌聲為金音南方齒
聲為火音北方脣聲為水音中央牙聲為土音也雙
聲者同音而不同韻也疊韻者同音而又同韻也互
護同為脣音而二字不同韻故謂之雙聲磝碻同為
牙音而二字又同韻故謂之疊韻若彷彿熠燿騏驥
慷慨咿喔霡霂皆雙聲也若侏儒童蒙崆峒巃嵸螳
螂滴&KR0377;皆疊韻也廣韻曰章灼良略是雙聲灼略章
良是疊韻又曰斤剔靈歴是雙聲剔歴斤靈是疊韻
舉此例則諸音皆依此而紐之可以定矣沈存中論
詩之用字曰幾家村草裏吹笛隔江聞幾家村草吹
笛隔江皆雙聲也某按村字是脣音草字是齒音吹
字是脣音笛字是齒音此非同音字不可謂之雙聲
也存中又曰月影侵簪冷江光逼履清侵簪逼履皆
疊韻也某按侵字是脣音簪字是齒音逼字是脣音
履字是舌音既非同音字而逼履二字又不同韻不
可謂之疊韻也某按李羣玉詩曰方穿詰曲崎嶇路
又聽鉤輈格磔聲詰曲崎嶇乃雙聲也鉤輈格磔乃
疊韻也
景行
西溪叢語曰高山仰止景行行止言人有景行當效而
行之如山之高當仰之今人書簡有使景仰者疎矣魏
文帝書云高山景行深所慕仰為是任彦昇太宰碑云
瞻彼景山肅然望慕雖引詩陟彼景山然不出景行高
山之意也
吳旦生曰黃山谷謂俞清老作景陶軒名為未當景
明也高山則仰之明行則行之自魏晉間所謂景莊
景儉等從一人差悞遂相承謬王勉夫云此謬自漢
已然非始於魏晉也東漢劉愷傳曰今愷景仰前修
注景慕也則知此謬其來尚矣近東坡亦承此謬孫
巨源作景疏樓坡有詩曰不獨二疏為可慕他時當
有景孫樓
青蠅
埤雅曰青蠅善亂色蒼蠅善亂聲故詩以青蠅刺讒而
雞鳴曰匪雞則鳴蒼蠅之聲也蒼蠅其大者今俗謂之
麻蠅
吳旦生曰說文營營青蠅蟲之大腹者趙凡夫箋云
奚(即鼃類)訓大腹同類也从黽从虫近於黽(鼃黽也)鼃之
類謂之田雞亦曰水雞猶秋蛩曰莎雞酸蟲曰醯雞
俗因但以呼蛸蟯蛆蠅之蠅或曰青蠅或曰蒼蠅於
是說詩者悞解匪雞則鳴蒼蠅之聲與小雅管營青
蠅為一物謬甚不然不惟其鳴不類亦非其時是故
鳥獸草木之名未可以細而忽之也蒼蠅之蠅乃黽
字加虫轉注無疑
墅談云圖經蠅似蝦蟆背青綠色俗謂之青蛙亦有
背作黃文者謂之金線蠅陶隠居云大腹而脊青者
俗名土鴨其鳴甚壯即爾雅所謂在水曰黽是也又
一種黑色者南人呼為蛤子食至美即所謂水雞是
也漢書武帝欲除上林苑東方朔諫曰土宜薑芋水
多蠅魚貧者得以家給人足無飢寒之憂師古注蠅
即蛙人取食之霍山曰丞相擅減宗廟羔菟蠅師古
注羔菟蠅所以供祭也古時祭宗廟給食貨皆用蠅
矣本草蠅無毒蝦蟆有毒即今所謂賴黑麻陳晦伯
云蛙與蝦蟆二物本草分條載之是矣御覽孔帖爾
雅翼通志略混而一之俱誤
臺笠
臺笠緇撮
吳旦生曰毛傳臺所以禦暑笠所以禦雨鄭箋臺夫
須也以臺皮為笠王勉夫引謝玄暉詩臺笠聚東菑
注臺禦日笠禦雨是為二事本毛說麴信陵詩臺笠
冒山雨渚田耕荇花以臺笠對渚田是為一事本鄭
說考孔穎達正義臺可為笠則一也余按草木考云
臺莎草也一名夫須蓋匹夫所須可為衣以禦雨今
人謂之蓑衣是也嚴粲云以莎草為衣則謂之蓑莎
為草名蓑為衣名山海經云三危之山有獸其豪如
被蓑郭氏亦謂蓑被雨草衣則蓑但可為衣不可為
笠所稱臺笠自謂臺與笠爾不必合為一物
滮池
滮池北流浸彼稻田
吳旦生曰毛注滮流貌選詩滮池溉稻粳全用其意
左思魏都賦時梗概於滮池注又訓滮池渟水處言
大概落於滮池也水經注云鄗水又北流西北注與
滮池合水出鄗池西而北流入於鄗世傳以為水名
寰宇記云渭水西自京兆鄠縣流入長安漢建元三
年造便橋跨渭斯滮池之别名西北合渭水按說文
作淲池(音呼沱)漢書作虖沱史記作嘑池周禮作虖池
禮記作呼池注作惡池(音烏沱)秦詛楚文作亞駝(亞與惡通)
(漢章有周惡夫印乃周亞夫也駝徒何切)山海經作瀖池
說文今之蹉跎字作差池徐鍇云江别流為沱沱沼
同此别作池非
歴代詩話卷四
