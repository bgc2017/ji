歴代詩話卷五十八
歸安吳景旭撰
辛集中之上
宋詩
明允
石林詩話曰蘇明允至和間來京師既為歐陽文忠公
所知其名翕然韓忠獻諸公皆待以上客嘗遇重陽忠
獻置酒私第惟文忠與一二執政而明允乃以布衣參
其間都人以為異禮席間賦詩明允有佳節屢從愁裏
過壯心時傍醉中來之句其意氣尤不少衰明允詩不
多見然精深有味語不徒發正類其文如讀易詩云誰
為善相應嫌瘦後有知音可廢彈婉而不迫哀而不傷
所作自不必多也
吳旦生曰何燕泉謂佳節屢從愁裏過何無養也壯
心時傍醉中來是不能以德將也道山清話老蘇以
兵書徧見諸公貴人皆不甚領略有人言於富韓公
公曰此君專勸人殺戮以立威豈得直如此要官職
做然則蘇當時愁態壯心亦可嘆耳余不然其說如
后山議明允不能詩苕溪已斥其誣矣觀雅安守劉
太簡以書薦於韓魏公歐陽文忠公張文定公辭甚
愷切文亦高雅而張安道守成都時乃為作書辦裝
使人送之京師謁文忠文忠得明允父子所著書大
喜曰後來文章當在此即極力推譽蓋文忠能重布
衣而劉張二守亦交相薦引之亦其才足動人也
瑞桂堂暇錄云老泉攜東坡潁濱謁文定公時方習
制科業將應詔文定公忽出題令人持與坡潁云請
學士擬試文定密於壁間窺之兩公得題各就坐致
思潁於一題有疑指一示坡坡不言但舉筆倒敲几
上云管子注潁濱疑而未决也又指其次東坡以筆
勾去即擬撰出以納文定閱其文益喜勾去一題乃
無出處文定欲試之也次日文定見老泉云二子皆
天才長者明敏尤可愛然少者謹重成就或過之所
以二公受知文定而潁濱感之尤深(按子瞻一字和仲謫黃州時築)
(室於山之東坡遂號東坡居士子由一字同叔子瞻詩還須略報老同叔又元日立春云已夘嘉辰夀阿)
(同元日己夘為子由本命也又遺觀音像云持是夀夘君蘇小妹好學能文適其母兄程濬之子之才老)
(蘇詩云汝母之兄汝伯舅求以厥子來結姻鄉人嫁娶重母族雖我不肯將安云)
老人泉
蜀中詩話曰東坡老翁泉詩井中老翁娛年華白沙翠
石公之家公來無蹤去無跡井面團露水生花翁今與
世兩無與何事紛紛驚牧豎改顔易服與世同無使世
人知有翁說家又載東坡圖書刻有老泉二家如此則
老泉之號未應屬明允也
吳旦生曰石林燕語載子瞻晚年號老泉山人以眉
山先塋有老人泉故云又於卷冊間見有東坡居士
老泉山人八字共一印其所畫竹或用老泉居士朱
文印章則老泉是子瞻號矣歐陽公作明允墓誌但
言人號老蘇而不言其所自號亦可疑者
余按明允嘉祐集云十數年前月夜見一老翁蒼顔
白髮偃息泉上就之則隠而入於泉洵甃以石建亭
覆之而為之銘又東坡謂與子由弟少時為梅二丈
所知家有老人泉梅公為作詩又東坡送賈訥倅眉
詩老翁山下玉淵回手植青松三萬栽自注云先君
葬於蟇頥山之東二十餘里地名老翁泉
崖蜜
野客叢書曰東坡橄欖詩待得微甘回齒頰巳輸崖蜜
十分甜冷齋夜話謂事見鬼谷子崖蜜櫻桃也漫叟漁
隠諸公引本草石崖間蠭蜜為証僕謂坡詩為橄欖而
作宜以櫻桃對言世謂棗與橄欖爭曰待你回味我已
甜了正用此意蠭蜜則非其類也嘗考石蜜有數種本
草謂崖石間蠭蜜為石蜜又有所謂乳餳為石蜜者廣
志謂蔗汁為石蜜其不一如此安知古人不以櫻桃為
石蜜乎觀魏文帝詔曰南方有龍眼荔枝不比西園蒲
萄石蜜以龍眼荔枝相對而言此正櫻桃耳豈餳蜜之
謂耶坡詩當以此證
吳旦生曰景龍文館記云上幸兩儀殿命侍臣升殿
食櫻桃其櫻桃並盛以琉璃和以杏酪飲酴醿酒摭
言云唐新進士尤重櫻桃宴乾符中劉潭及第時櫻
桃初出和以糖酪人享蠻畫一小盎不啻數升杜牧
之櫻桃詩忍用烹酥酪從將玩玉盤流年如可駐何
必九華丹則知唐時已用櫻桃薦酪也既入糖酪便
似石蜜則坡詩所言崖蜜其為櫻桃無疑鼠璞云南
海志崖蜜子小而黃殼薄味甘增城惠陽山間有之
不知與櫻桃為一物與否要其類也李義山蜂詩紅
壁寂寥崖蜜盡此但作蜜用非是
此詩首句云紛紛青子落紅鹽范景仁言橄欖本高
大難採以鹽擦木身則其實自落所以有落紅鹽之
語圖經感擥俗作橄欖太平廣記南威橄欖也金樓
子云有樹名獨根分為二枝其東向一枝是木威樹
南向一枝是橄欖樹一云名為青子者凢果始青漸
黃而橄欖則長青也稱青子不言橄欖可知亦猶稱
黃花不言菊可知也
北臺
詩話類編曰東坡雪後書北臺壁二首詩城頭初日始
翻鴉陌上晴泥已沒車凍合玉樓寒起粟光搖銀海眩
生花遺蝗入地應千尺宿麥連雲有幾家老病自嗟詩
力退空吟冰柱憶劉乂方萬里云雪宜麥而辟蝗蝗生
子入地雪深一尺蝗子入地一丈玉樓為肩銀海為眼
道家語蓋黃庭一種書相傳有此說又詩云黃昏猶作
雨纖纖夜靜無風勢轉嚴但覺衾禂如潑水不知庭院
巳堆鹽五更曉色侵書幌半夜寒聲落畫簷試掃北臺
看馬耳未隨埋沒有雙尖方云馬耳山名與臺相對坡
知密州時作年三十九歲偶然用韻甚險而再和尤佳
東坡再用韻二首云九陌凄風戰齒牙銀杯逐馬帶隨
車也知不是堅牢玉無奈能開頃刻花對酒強歌愁底
事閉門高卧定誰家臺前日暖君須愛冰下寒魚漸可
乂又巳分酒杯欺淺懦敢將詩律鬭深嚴漁蓑句好真
堪畫柳絮才高不道鹽敗履尚存東郭指飛花又舞謫
仙簷書生事業真堪笑忍凍孤吟筆退尖方云鄭谷漁
蓑道韞柳絮頼此增光而世無異論退之詩兔尖齊莫
並若苦寒則退尖矣李白詩好鳥迎春歌後院飛花送
酒舞前簷乂尖二字和得全不喫力此詩冠絶古今非
天才萬卷書胸未易至此王荆公胡澹菴心服屢和俱
壓不倒始知詩有絶作不當復和
吳旦生曰唐詩紀事劉乂聞韓愈接天下士步謁之
作冰柱雪車二詩出盧孟右樊宗師見為獨拜蓋此
二章押韻險澁而乂尖二字尤難黃常明謂眉山雪
詩能用韻如云冰下寒魚漸可乂和羔袖龍鍾手獨
乂蓋子厚嘗云江魚或共乂又云入郡腰常折逢人
手盡乂據此則前人落筆各自有本耳水經注馬耳
山高百丈上有石並舉雙聳如馬耳示兒編云王晉
之與霍辨對談雪盈尺王曰雪太深乎霍曰看北臺
馬耳果何如左右曰有兩尖在坡蓋用此
胡元瑞云玉樓銀海句格自佳而據道書玉樓為肩
銀海為眼以起粟生花襯之遂墮千古惡道學詩者
不可不知
茉莉㯽榔
冷齋夜話曰東坡在儋耳見黎女插茉莉嚼㯽榔戲書
姜秀才几間云暗麝着人簪茉莉紅潮登頰醉㯽榔其
放如此
吳旦生曰佛書翻譯名義云末利曰鬘華堪以飾鬘
此土云柰晉書都人簪柰花云為織女帶孝月令通
考云茉莉花自西國移植南海古詩曰五月炎州路
千叢撲地開後宣和中名著艮嶽列芳草八此居一
焉洛陽名園記作抹厲陳止齋作沒利王梅溪作抹
利洪容齋作末麗朱元晦作末利墨莊漫錄云一名
抹麗謂能掩衆花也顔持約謫官嶺表愛而賦詩云
譬如追風騎一抹萬馬羣陸賈南行紀云南越五穀
無味百花不香獨有二花不隨水土而變謂素馨與
茉莉也(按素馨香特酷烈彼中女子以綵絲穿花心繞髻為飾楊誠齋詩穿花貫縷盤香雪曾把)
(風流惱陸郎廣志云劉玉女名素馨死葬于此其墓上生那悉茗花因名素馨)
西溪叢語曰閩廣人食㯽榔每切作片蘸蠣灰以荖
(荖音老又蒲口切)葉裹嚼之初食微覺似醉面赤故坡云紅
潮登頰庾肩吾所謂無勞朱實兼茘枝之五滋能發
紅顔類芙蓉之十酒也然余觀韓翃詩㯽榔滿把能
消酒豈醉人赤面而又言消酒亦甚疑之後見鶴林
玉露云㯽榔之功有四醒能使之醉醉能使之醒飢
能使之飽飽能使之飢乃知蘇韓二詩不為矛盾也
李當之藥錄㯽榔一名㯽門上林賦仁頻師古注即
㯽榔也尖長而有紫紋者名㯽圓而矮者名榔俞益
期與韓康伯牋云㯽郎木大者三圍高者九丈葉聚
樹端房棲葉下華秀房中子結房外其擢穗似黍其
綴實似槲其皮似桐而厚其節似竹而概其中空其
外勁其屈如覆虹其伸如縋䋲步其林則寥朗庇其
隂則蕭條
顧屠
漁隠叢話曰東坡送顧子敦詩有會當勒燕然廊廟登
劒履之句山谷和云西連魏三河東盡齊四履或云東
坡見山谷此句頗忌之以其用事精當能押險韻故也
然東坡復自和云我以病杜門商頌空振履蓋諸公餞
子敦以病不往押韻用事豈復不佳山谷亦再和有發
政恐傷民天步薄冰履之句押韻又似牽強也
吳旦生曰王直方詩話顧子敦有顧屠之號以其肥
偉也故東坡送子敦奉使河朔詩云我友顧子敦軀
贍多雄偉便便十圍腹不但貯書史又云磨刀向猪
羊釃酒會鄰里至於云平生批勅手亦皆用屠家語
也子敦讀之頗不樂東坡遂和前篇末句云善保千
金軀前言戲之耳東臯雜錄云尹京時與從官同集
慈孝寺子敦凭几假寐東坡大書案上曰顧屠肉案
同會皆大笑又以三十金擲於案上子敦驚覺東坡
曰且片批四兩來復齋漫錄云子敦與山谷同在館
中夏多晝寢山谷俟其熟睡時即於子敦胸腹間寫
字子敦苦之一日據案上而卧既覺曰爾亦無如我
何及還舍夫人詰其背字脫衣示之乃山谷所題詩
云綠暗紅稀出鳳城暮雲樓閣古今情行人莫聽宫
前水流盡年光是此聲乃市井輩多用此詩以文背
故山谷亦因以戲之
銀床
蘇東坡詩露帳銀床初破睡
吳旦生曰唐人謂井上木闌曰金井欄如太白詩絡
緯秋啼金井欄是也又曰銀床如子美詩露井凍銀
床是也名義考云銀床非欄蓋轆轤架也廣韻轆井
轤圓轉木也用以汲水(喪大記以紼繞碑間之鹿盧南人謂之油葫蘆北人謂之)
(滑車)余觀古舞曲之言淮南王云後園鑿井銀作床金
瓶素綆汲寒漿則此說良是要皆指井而為言也東
坡用作卧息之床恐悞然觀令狐詩玉箸千行落銀
床一半空則自唐時已悞作空床用矣
許彦周詩話載嘉祐時河濱人網得一石刻詩曰雨
滴空階曉無心換夕香井梧花落盡一半在銀床按
禇記室謂金井飄梧以葉上有金井字非井也觀小
詩得此義
如臯
緗素雜記曰左傳昭公二十八年賈大夫娶妻美御以
如臯射雉獲之杜預注云為妻御之臯澤如訓之則非
地名明矣而東坡和人會獵詩云不向如臯閒射雉歸
來何以得卿卿真悞也
吳旦生曰復齋漫錄引古樂府張正見雉子班云惟
當渡弱水不怯如臯箭毛處約雉子班云能使如臯
路相迎巧笑開皆用賈大夫事而東坡蓋承古樂府
之悞耳若潘安仁射雉賦云昔賈氏之如臯試解顔
之一笑山谷南園記云可盡記子之言我將鑱之南
園之石他日御以如臯雖不獲雉尚期一笑哉二公
真得傳意
玉奴
東坡詩玉奴絃索花奴手
吳旦生曰玉奴謂楊貴妃花奴謂汝陽王璡也按南
史東昏侯妃潘玉奴又長恨歌傳楊太真生而有玉
環在其左臂環上有墳起太真二小字故小名玉環
西粤志云玉環容州人長史楊玄琰以千金得之楊
康家則坡詩似誤然觀鄭嵎津陽門詩玉奴琵琶龍
香撥注云玉奴乃太真小字也復齋漫錄云東坡梅
花詩月地雲階慢一樽玉奴終不負東昏南史東昏
妃潘玉兒有國色牛僧孺周秦行記潘妃辭曰東昏
以玉兒身死國除不忍負他注云玉兒妃小字也坡
以兒為奴悞也據此則玉奴之悞余竊謂在潘不在
楊矣
余觀詩中稱謂有不可泥者樂天長恨歌云中有一
人字玉真荆公梅花詩云膚雪參差是玉真則又呼
楊妃為玉真
余觀楊鐵崕題並笛圖云玉奴絃索花奴鼓閹奴節
腔渾奴舞阿環自品玉玲瓏御手移游親按譜則似
玉奴别是一人而阿環正指妃也又見張思廉並笛
圖云黑奴絃索花奴鼓譂奴撫掌閹奴舞阿環自品
玉玲瓏御手夷猶親按譜句同而名小異未審何據
詩人多以阿環稱楊妃矣按漢武内傳西王母降於
庭遣侍女與上元夫人答云阿環再拜上問啟居則
上元夫人亦名阿環荆公詩瑤池淼漫阿環家又云
且當呼阿環乘興弄溟渤方萬里謂阿環王母名王
方二子俱悞
麗華
古今詩話曰東坡用事多有悞虢國夫人夜游圖詩當
時亦笑潘麗華不知門外韓擒虎陳後主張貴妃名麗
華俱見收而東昏侯有潘淑妃初不名麗華
吳旦生曰南史張麗華年十歲為龔良娣給使後主
見而悅之因得幸大業拾遺記云麗華方倚臨春閣
試東郭㕙毫筆書小砑紅綃作答江令璧月句未終
見韓擒虎躍青驄車擁萬甲直來衝人都不存去就
至今日據此則隋遣擒虎平陳而張麗華見收也詩
話俱議東坡悞用事余以傳寫之譌在一潘字坡不
應悮至此蓋古有四人漢光武后隂麗華後漢劉聰
妻劉娥字麗華後周宣帝后楊麗華與後主妃張麗
華耳更無潘麗華者豈坡公而不諳此也
龜趺
王直方詩話曰東坡為程筠作歸真亭詩云會看千字
誄木杪見龜趺龜趺是碑座不應見木杪也
吳旦生曰按碑乃墓碑而亭乃碑亭也葬於山上多
樹碑半山間自下望之則龜趺恰出於木杪非真在
木上也春渚紀聞云杜子美北征詩我行巳水濱我
僕猶木末豈亦子美之僕留挂木末如猿猱耶
綠衣
東坡送黃師是詩白首沈下吏綠衣有公言
吳旦生曰綠衣乃詩篇名注云綠間色妾之服也時
師是赴浙憲坡置酒餞其行使朝雲侍飲語師是曰
他人皆進用而君數補外何也是謂之公言則知綠
衣指朝雲耳後人乃謂綠衣小官猶惜其不留是有
公言悮矣
陸放翁序施司諫東坡詩注云某頃與范公至能會
於蜀因相與論東坡詩慨然謂予曰足下當作一書
發明東坡之意以遺學者某謝不能他日又言之因
舉二三事以質之曰五畆漸成終老計九重新掃舊
巢痕及遙知叔孫子已致魯諸生此語當何為解至
能曰東坡竄黃州自度不復收用故曰新掃舊巢痕
建中初復召元祐諸人故曰已致魯諸生恐不過如
此耳某曰此某之所以不敢承命也昔祖宗以三館
養士儲將相才及官制行罷三館而東坡蓋嘗直史
館然自謫為散官削去史館之職久矣至是史館亦
廢故云新掃舊巢痕其用字之嚴如此而鳳巢西隔
九重門則又李建中詩也建中初韓曾二相得政盡
收用元祐人其不召者亦補大藩惟東坡兄弟猶領
宫祠此句蓋寓所不能致者二人意深語緩尤未易
窺測至如車中有布乎指當時用事者猶近而易見
白首沈下吏綠衣有公言乃以其侍妾朝雲嘗歎黃
師是仕不進故此句之意戲言其上僣則非得其故
者殆不可知必皆能如此然後無憾至能亦太息曰
如此誠難矣
身
東坡詩公是主人身是客舉觴登望得無愁
吳旦生曰白樂天謂心是主人身是客坡用其語蓋
身猶言我也如張飛據水斷橋瞋目横矛曰身是張
翼德也可來共决死黃承彦謂孔明曰身有醜女才
堪相配西海侯蒙遜曰秃髮傉檀為公而身為侯何
也宋彭城王義真自關中迯歸謂宏曰身在此魏人
拔東陽問沈文秀何在文秀厲聲曰身是魏人執之
謝淪云身家太傅後梁宗如周云身自來不謗經凡
此皆以身為我也韓子蒼詩身今老病投炎瘴最憶
冰厓昨歲秋
豹脚蝸牛
東坡作吳興守日有詩云風定軒窗飛豹脚雨餘欄楯
上蝸牛
吳旦生曰潜確類書蚊足有文彩吳興號豹脚所以
字从文以有文也亦或从昏志其出時也或从民昏
之省也胡苕溪謂吳興澤國春夏之交地尤卑濕乃
多蚊蚋子瞻真紀其實余因觀子瞻有游諸寺詩微
雨止還作小忩幽更妍盆山不見日草木自蒼然二
詩曲盡吳興景物非身親其境者或未知也
東坡又詩云壁經梅雨畫虒蝓說文虒蝓蝸牛也然
觀古今注蝸牛陵螺也形如虒蝓殼如小螺熱則自
懸於葉下野人結圓舍如蝸牛之殼故曰蝸舍亦曰
蝸牛之舍也閱耕餘錄云魏略焦先楊沛並作瓜牛
廬裴松之以為瓜當作蝸按本草蛞蝓一名陵蠡一
名土蝸一名附蝸一名蠡牛亦曰瓜牛松之未及考
耳
廷珪墨
漁隠叢話載陳履常云往於秦少游家見李墨裕陵所
賜王平甫所藏者潘谷見之再拜云真廷珪所作也世
惟王四學士有之與此為二矣東坡詩潘翁跪拜摩老
眼一生再見三歎息了知至鑒無遁形王家舊物秦家
得
吳旦生曰遯齋閒覽李超與其子庭珪自易水渡江
遷居歙州本姓奚江南賜姓李氏庭珪始名廷邽其
後改之故世有奚庭邽墨又有李庭珪墨或有作李
庭邽字者非也余攷輟耕錄云世有奚廷珪墨又有
李廷珪墨或有作庭珪字者偽也是則字皆从廷以
有广頭者為偽而遯齋漁隠皆从庭何也真偽自此
别烏可無辨又輟耕云奚鼐之子超超之子廷珪廷
寬晁氏墨經云廷珪之子承浩廷寬之子承宴承宴
之子文用文用之子惟慶惟一惟益仲宣皆其世家
也
王氏談錄云其邽字作下邽之邽者為上作圭潔之
圭者次之作珪璧之珪者又次之其云奚庭圭者最
下
李廷珪藏墨訣云贈爾為玉玦泉清硯須潔避暑懸
葛嚢臨風度梅月
辛
西清詩話曰東坡在北扉自以獨步當世與一時侍從
更唱迭和莫不稱首曾子開賦扈蹕詩押辛字韻韻窘
束而往返絡繹不已坡厭之復和云讀罷君詩何所似
搗殘薑桂有餘辛顧問客曰解此否耶蓋謂唱首有辣
氣故耳
吳旦生曰庚溪詩話云元祐間東坡與子開同居兩
省扈從車駕赴宣光殿子開有詩東坡兩和其斷章
辛字韻皆工云輦路歸來聞好語共驚堯顙類高辛又
云最後數篇君莫厭搗殘椒桂有餘辛按楚辭以申
椒菌桂皆草木之香者喻賢人也詩人押險韻冥搜
至此可謂工矣而西清詩話遂改其句云讀罷君詩
何所似搗殘薑桂有餘辛謂坡譏唱首多辣氣何也
遨頭
東坡寒食遊西湖詩藍尾忽驚新火後遨頭要及浣花
前
吳旦生曰公自注成都太守自正月十日出遊至四
月十九日浣花乃止劉須溪謂注欠詳余按老學菴
筆記云四月十九日成都謂之浣花遨頭宴於杜子
美草堂滄浪亭傾城皆出錦繡夾道自開歲宴遊至
是而止故最盛於他時我客蜀數年屢赴此集未嘗
不晴蜀人云雖戴白之老未嘗見浣花日雨也成都
記云太守出遊士女則於木床觀之謂之遨床而謂
太守為遨頭故陸放翁寄綿州楊齊伯詩我老一官
書紙尾君行千騎試遨頭蓋亦親涉過來耳
蒼茫
東坡詩愁度奔河蒼茫間
吳旦生曰趙注謂蒼茫兩字古人用之皆是平聲而
先生所用乃是仄聲蒼字廣韻音麤朗反而茫字上
聲皆不收不知先生所用出處以俟博聞王勉夫云
揚雄校獵賦鴻濛沆茫字音莽白樂天雪詩寒銷春
蒼茫又曰野道何茫蒼並音上聲蘇子美詩淮天蒼
茫背殘臘江上委蛇逢舊春自注蒼茫仄聲茫作仄
用似此甚多
何燕泉云蒼茫嵬峩並上聲如嵬峩連宵睡句即韓
退之元和聖德詩嶽祇嶪峩字
含黃宜紫
東坡詩半殼含黃須點酒兩螯宜紫勸加飱
吳旦生曰陸魯望蟹志云稻之登也率執一穗以朝
其魁吳人謂之輸芒段成式亦謂蟹八月腹中有芒
芒真稻芒也長寸許向東輸與海神未輸不可食余
按吳興掌故錄云此大誕妄蟹子未成時曰黃黃中
有細骨黃依以生非稻芒也入海則黃化為子而芒
亦漸長至春深散子則芒亦輸出蟹腐矣據此則坡
詩半殼含黃為有領會
姑蘇志云出太湖大而色黃殼軟曰湖蟹冬月益肥
美謂之十月雄出吳江汾湖者曰紫鬚蟹出崑山蔚
州者曰蔚遲蟹海味索隠云紫蟹江南為勝謂殼上
斑點者據此則又坡詩所謂宜紫矣
蟹譜云蟹隨潮解甲更生新故字从解廣雅雄曰蜋
螘雌曰博帶荀子六跪而二螯注跪足也蟹志云漁
者緯蕭承其流而障之曰蟹籪余觀陶南村謂緯蕭
二字尤竒不知其出莊子河上翁家貧緯蕭而食也
又觀陸放翁詩水落枯萍黏蟹椵雲閒寒日上魚梁
自注鄉人植竹以取蟹謂之蟹椵又范德機詩年荒
民命椵魚蝦則椵字較籪為雅
酥煎
老學庵筆記曰王建牡丹詩可憐零落蘂收取作香燒
雖工而格卑東坡用其意云未忍汙泥沙牛酥煎落蘂
超然不同矣
吳旦生曰放翁謂坡用王建意非也按客退紀談云
孟蜀時兵部尚書李昊每春時將牡丹花數枝分遺
朋友以興平酥同贈且曰俟花凋卸即以酥煎食之
無棄穠豔也坡蓋用此故實耳坡又有雨中賞牡丹
詩明日春隂花未老故應未忍着酥煎
主孟
東坡與歐陽叔弼詩主孟當㗖我玉鱗金尾魚
吳旦生曰國語優施謂里克妻曰主孟㗖我注云大
夫之妻稱主從夫稱也史記吕后本紀注引此句索
隠云孟者且也言且㗖我物則國語本注謂孟為里
克妻字謬矣
黑暗
東坡詩雞號黑暗通蠻貨蜂閙黃連採蜜花
吳旦生曰杜詩黑暗通蠻貨酉陽雜爼云波斯國謂
象牙為白暗犀角為黑暗埤雅言難别也
西溪叢語云犀以黑為本其色黑而黃曰正透黃而
有黑邊曰倒透埤雅云角理有正插倒插正插者角
腰以上通倒插者角腰以下通亦曰尖花小而根花
大謂之倒插
破天荒
東坡贈姜唐佐一聯云滄海何曾斷地脉白袍端合破
天荒
吳旦生曰子由述兄子瞻謫居儋耳瓊州進士姜唐
佐從之游贈此一聯且語曰子異日登科當為子成
此篇崇寧二年隨計過汝陽示以此句時子瞻之喪
再踰歲矣涕泣為足成之
北夢瑣言云唐荆州衣冠藪澤每歲解送舉人多不
成名號曰天荒至劉蛻以荆州解及第號為破天荒
摭言云時崔魏公作鎮以破天荒錢七十萬資蛻蛻
謝書略曰數十年來自是人廢一千里外豈曰天荒
陸放翁詩屑玉定煩脩月斧堆金難買破天荒
中秋
東坡中秋月詩嘗聞此宵月萬里同隂晴
吳旦生曰注云故人史生為予言嘗見海賈云中秋
有月則是歲珠多而圓嘗以此候之雖相去萬里他
日會合相問隂晴無不同者又使燕錄云惟中秋天
色隂晴與各國同
羅帶劍鋩
東坡詩繫悶豈無羅帶水割愁還有劍鋩山
吳旦生曰韓退之詩水作青羅帶山為碧玉簪柳子
厚詩海上羣山似劒鋩秋來處處割愁腸東坡合二
公之句作一屬對或謂可言割愁腸不可但言割愁
陸仲高引晉張望詩云愁來不可割此割愁二字出
處也
鬭草
東坡次劉景文聽琵琶詩猶勝江左謝靈運共鬭東昏
百草鬚
吳旦生曰國史纂異云謝靈運鬚甚美臨刑施為南
海祇洹寺維摩詰鬚中宗朝安樂公主五日鬭百草
欲廣其物色令馳驛取之恐為他人所得剪棄其餘
東坡以為東昏侯事則悮攷東昏雖昏暴未嘗剪鬚
鬭草也萬歷中陳眉公詩休將靈運鬚三尺鬭入兒
童百草中泛指兒童乃無礙
荆楚歲時記云正月五日有鬭百草之戲王岐公夫
人閤端午帖子云後苑尋春趁午前歸來競鬭玉欄
邊袖中獨有芸香草留與君王辟蠧編(魚豢典略云芸香辟紙魚)
(蠧故藏書臺稱芸臺)陸魯望詩無多藥草在南榮合有新苗次
第生稚子不知名品上恐隨春草鬭輸贏故元遺山
論詩三十首有云萬古幽人在澗阿百年孤憤竟如
何無人說與天隨子春草輸贏較幾多
中吳紀聞云吳王與西施嘗鬭百草故劉禹錫詩若
共吳王鬭百草不如應是欠西施(清異錄云劉鋹在國春深令宫人鬭)
(花凌晨開後苑各任採擇少頃勅還宫鎖花門膳訖普集角勝負於殿中宦士抱關宫人出入皆搜懷袖)
(置樓羅歴以騐姓名法制甚嚴時號花禁)
俚語
東坡詩面臉照人元自赤眉毛覆眼見來烏
吳旦生曰王直方詩話今市語答人真實事則稱見
來坡詩用俚語也墨莊漫錄引杜詩鏁石藤梢元自
落倚天松骨見來枯坡句法此而謂之俚語直方未
思耳余以用俚語無妨却看句法何如坡此等則十
四字全俚何關四字試以杜句形之則益俚
諫苑
東坡詩諫苑君方續承業醉鄉我欲訪無功
吳旦生曰注引南史李承業作諫苑不知隋樂運字
承業嘗錄夏殷以來諫爭事名諫苑文帝覽而嘉焉
鮆魚
東坡詩知有江南風物否桃花流水鮆魚肥
吳旦生曰東坡涉筆游戲往往以前人成句點竄一
二字足成已意如此句之襲玄真子是也鮆音紫注
云形狹薄而長鬚一名刀魚太湖中饒有之因按山
海經云浮玉山北望巨區苕水出於其隂其中多鮆
魚爾雅注鮆呼為劍魚異魚圖贊云胡蝶所化列薎
長須梅聖俞詩絮煖鮆魚繁陸放翁詩蒓菜鮆魚初
滿市莫將羊酪敵南烹楊廉夫詩柱宿雞籠山頂鶴
斗量鮆網壩頭魚
蜜唧鵂鶹
東坡嶺南詩朝盤見蜜唧夜枕聞鵂鶹
吳旦生曰朝野僉載嶺南獠民好為蜜唧即鼠胎未
瞬通身赤蠕者飼之以蜜釘之筵上躡躡而行以筯
夾取啖之唧唧作聲故曰蜜唧倦遊錄云廣南人食
鼠謂之家鹿
嶺表錄異云鵂鶹即鴞也詳見丙集郭賦中爾雅江
東呼鵂鶹為鵋䳢山海經&KR0008;久即鵂鶹唐五行志鵂
鶹一名訓狐博物志一名鵄鵂
竹醉
東坡詩竹是當年醉日栽
吳旦生曰岳州風土記五月十三日謂之龍生日齊
民要術謂之竹醉日又謂之竹迷日筍譜云民間說
竹有生日即五月十三日也移竹宜用此日蒼筠傳
云筠每歲惟五月十三日獨醉或為人迎置他處不
知也當時諺云此君經年嘗清齋一日不齋醉如泥
有時倒載過晉地芒然垂墜俱不知宋子京種竹詩
頼逢醉日終無損正似得全於酒人晏元獻詩竹醉
人還醉蠶眠我亦眠黃元明詩夏栽醉竹餘千箇春
糞辰瓜滿百區
一云宜用辰日黃山谷詩根須辰日斸筍看上番成
一云宜用臘月杜少陵詩東陵竹影薄臘月更須栽
生子
東坡賀陳章生子詩剰欲去為湯餅客却愁錯寫弄麞
書
吳旦生曰劉禹錫送進士張盥詩爾生始懸弧我作
座上賓引筯舉湯餅祝詞天麒麟注云三朝會曰湯
餅會嬾真子云東坡正用此詩故謂之湯餅客也必
食湯餅者世所謂長命麫也青箱雜記云湯餅濕麫
也凡以麫為食煮之皆謂之湯餅珊瑚鈎詩話云或
問湯餅謂之不托何也曰未有刀機時以手托之既
用刀機則不托矣資暇集云今俗字有餺飥乖之且
甚然余觀五代史昭宗云朕與宫人一日食粥一日
食不托注謂不托俗語當以方言為正作餺飥字按
方言餅謂之飥齊民要術青麫麥麫堪作飯及餅飥
甚美則飥之名已見於漢魏矣
舊唐書太常少卿姜度妻誕子李林甫手書慶之曰
聞有弄麞之慶客視之掩口
一畆宫
蘇東坡和林子中詩卭頭莫喚無家客歸掃峩眉一畆
宫
吳旦生曰子中在京口寄東坡詩欲喚無家一房客
五雲樓殿鎖鼇宫故坡作此和之禮記儒有一畆之
宫環堵之室坡蓋用此按釋名宫穹也言屋見於垣
上穹崇然也郭璞云宫謂圍繞之記曰君為廬宫之
是也爾雅宫謂之室室謂之宫風俗通云宫室一也
秦漢以來尊者以為帝號下乃避之也禮記命士以
上父子異宫吕氏春秋季武子入宫不敢哭則是士
庶皆稱宫矣
名義考云宫非寢室也牆也記君為廬宫之儒行注
宫牆垣也蝘蜓依牆而生故名守宫不得其門而入
者曰宫牆外望宫之為牆可知已
朱顔
冷齋夜話曰山谷言詩意無窮而人才有限以有限之
才追無窮之意雖淵明杜陵不得工也不易其意而造
其語謂之換骨法規摹其意而形容之謂之奪胎法樂
天詩醉貎如霜葉雖紅不是春東坡詩兒童悞喜朱顔
在一笑那知是酒紅此奪胎法也
吳旦生曰此種語意不止白蘇觀王直方詩話知又
有鄭谷詩衰鬢霜供白愁顔酒借紅老杜詩髮少何
勞白顔衰肯更紅陳無已詩髮短愁催白顔衰酒借
紅皆相類也
略彴
楊升菴曰爾雅石矼亦曰略彴說文水上横木所以渡
者徐鉉云即今所謂水彴橋也東坡詩略彴横秋水浮
屠插暮煙
吳旦生曰廣志謂獨木之橋曰𣙜(音角)亦曰彴(音灼)
𣙜水上横一木為渡彴謂之略彴漢武天漢三
年初𣙜酒酤韋昭云禁民酤釀獨官開置如道
路設木為𣙜獨取利也今稱關稅為𣙜貨乃專
利而不許他往之義亦取此也陸魯望詩頭經
略彴冠微亞腰插笭箵帶矗頻陸放翁詩獨木
架成新略彴一峰買得小嶙峋楊仲弘詩略彴
未通溪上路轒輼方䧟漠南天沈景倩詩廢彴
殫猿技危檣見鳥飛
對床
王直方詩話曰東坡喜韋蘇州詩寧知風雨夜復此對
床眠之句故在鄭别子由云寒燈相對記疇昔夜雨何
時聽蕭瑟又初秋子由與坡相從彭城賦詩云悞喜對
床尋舊約不知飄泊在彭城子由在神水館賦詩云夜
雨從來對榻眠兹行萬里隔遙天坡在御史獄有云他
年夜雨獨傷神在東府有云對床定悠悠夜雨今蕭瑟
其同轉對有云對床貪聽連宵雨又曰對床欲作連夜
雨又云對床老兄弟夜雨鳴竹屋此其兄弟所賦也相
約退休可謂無日㤀之然竟未能成其約其意見於逍
遙堂詩叙云
吳旦生曰韋蘇州示元真元常詩二蘇祖之以入咏
遂以夜雨對床為兄弟事用矣然觀野客叢書云韋
又有詩贈令狐士曹曰秋簷滴滴對床寢山路迢迢
聯騎行則是當時對床夜雨不特兄弟為然於朋友
亦然白樂天招張司業詩能令同宿者聽雨對床眼
此善用韋意不膠於兄弟也又觀鄭谷訪元秀上人
詩且共高僧對榻眠思圓昉上人詩每思聞淨話夜
雨對繩床施於僧亦未為不可然則聽雨對床不止
一事今人但知為兄弟事而莫知其他蓋韋詩固佳
重以東坡引用所以顯然著在耳目為兄弟故事
正德中陳芝麓思其兄百可遂以風雨古句各取韻
之相叶者集成二十首題曰風雨連懷云
後庭花
蘇子由咏雞冠花詩後庭花正盛憐汝繫興亡
吳旦生曰注言矮雞冠即玉樹後庭花余按潛確類
書云一種名夀星雞冠即矮脚雞冠有紅白二色即
後庭花也楊誠齋詩陳倉金碧夜雙斜一隻今棲紀
涓家别有飛來矮人國化成玉樹後庭花(田子藝云温庭筠詩)
(宜男謾作後庭草不似櫻桃結子紅是萱草為後庭草也百合花一名中庭花見本草)
歴代詩話卷五十八
