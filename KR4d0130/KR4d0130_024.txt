眉山唐先生文集卷二十四
眉山唐庚子西
書
上憲使書
厶竊惟閣下奉使入蜀首尾三年于兹矣
蜀中縉紳士大夫與夫四方之遊宦于蜀
者不知其幾何人揚眉吐氣求出于門下
者亦不知其幾何人求而得者幾何人求
而不得者幾何人應者有尽而求者無窮
意者閣下亦厭而鄙之否乎厶尝思之此
非獨士人之罪時使之然也先王之世所
以進退天下人材之術與今大異盖自尭
舜時已有三載考績三考黜陟幽明之說
至于成周而其法大偹官府群吏日考其
成月考其要歲終則冡宰考其會而議廢
置三歲則王者大計而誅賞之當是之時
才者有所勸不才者無所容凢所以正其
位進其治作其事制其食者莫不有先
後之叙故士皆安分楽業惟上之所進退
曷尝有此奔競馳騖之風哉周道衰先王
之法壊凢上之所以進退天下之士者一
切出于保任薦㪯嗟夫保任荐㪯之法行
則奔競馳騖之風作此理之自然勢之必
至也豈獨士人之罪哉孟子曰士之仕也
猶農夫之耕也其失位也猶諸侯之失國
家也無田則不祭出彊則載贄士之進取
固不足多責獨論其正與不正爾厶迂昧
寡合衆所非笑獨閣下惻然以為可教奬
借誨諭似非偶然方此依賴而遽聞閣下
有使吴之命雖欲長侍下風可復得乎是
用忘其鄙陋而妄有說于左右伏惟閣下
觀先王所以進退人材與近世不同憐士
之進取实繫于時而寬假之厶之所不勝
幸願
上翟提舉書
厶暗塞不通世務獨于諸書粗知首尾而
平生所篤好者惟孟子七篇因其言以推
其為心則其去取略可見矣其書曰求則
得之舍則失之求有益于得也求之有道
得之有命求無益于得也所謂求有益于
得者果何物也在我之固有者也我固有
是惻隐也我固有是羞悪也我固有是辭
遜也我固有是是非也反而求之則萬物
皆偹為仁義為礼智聚而為浩然之氣散
而充塞乎天地之間舍而不求則集義所
生者遂至于梏亡而不用之心不免于茅
塞日夜之所息雨露之所潤者萌蘖不勝
于斧斤牛羊而終歸于濯濯也故曰求則
得之舍則失之求有益于得也所謂求無
益于得者果何物也在彼之倘来者也是
物也如游塵如野馬如蚊蝱之過耳如風
雨寒暑如空中之浮雲来莫知其所至去
莫知其所適来不可得而留去不可得而
追求之未必得而不求者或得焉故曰求
之有道得之有命求無益于得者也然則
孟子之去取其亦可見矣有益于得者孟
子求之無益于得者孟子不求也厶自幼
讀書于家亊師于鄕求友于京師從斈士
大夫遊僅二十年旣而&KR0786;之默坐終日覌
一性之初以求孟子之所求者而茫然竟
未有所得今復置此而從亊馳騖以求孟
子之所不求者不亦昧其初心為知道者
所非笑哉然切聞之孔子曰可與言而不
與之言謂之失人不可與言而與之言謂
之失言說易者曰豫之初六未可豫而豫
故有鳴豫之凶六三可豫而不豫故有盱
豫之悔恭惟閣下負俊聲二十年今爲天
子奉使萬里聪明通逹如明鑑止水而厶
于此時效官左右得以朝夕受誨真孔子
所謂可言而易所謂可豫之期矣若不稍
自振發以投一時之机會則不亦失人而
有盱豫之悔乎用是忘其鄙陋而妄有干
說于左右幸閣下少垂意而加察之不勝
願幸
上俞漕書
厶以章句書生偹員属部官府之務掌
其八刑禁法令簿書錢榖芻秣市井無所
不&KR0674;而兼領權攝者盖不與焉雖日夜焦
心劳思惟馬上得休息而思慮之表有不
應三尺律者多矣賴上官慈仁未忍汰去
使月得五斗紅腐以祭以飬固已僥倖豈
宜開口求進為不知分人耶然念趋亊以
来忽忽半載每以職亊進見必蒙教誨慰
諭惻然有憫憐之意私自揆度似見知于
左右者昧冐自陳而執亊試覌焉厶自少
暗塞不通暁世務獨好覌古人經藉傳記
上自堯舜三代下迄隋唐五季數千年亊
僅能涉獵凢所論著寔非有以過人而一
時軰流谬見推借年十八始遊京師遂與
群俊並駈争先未嘗少却鼓唱虚譽相扇
於埸屋間是時年少氣銳未歴世亊遂以
功名唾手可淂而不信造物之能厄已也
年二十四始得一官隨牒推移十載于此
平生相知零替略盡一落選調不能自脱
今三十四矣蒼顔白髮奔走塵埃中雖名
從八品寔胥校市評尔憂患摧折曾不淂
吐氣此皆曩時盗名無寔大言妄想為造
物者所憎以至于此𣸪何言哉今兹所陳
誠以閣下聪明通逹敦厚和粹道德之氣
見于面目此西南之士所以歸心而厶亦
不能無望于門墙也昔騏驥伏櫪聞伯楽
足音而長鳴厶非騏驥而閣下士之伯楽
也有伏櫪而長鳴者其亦少垂意而察焉
幸甚
上監司書
厶宦學四方從縉紳士大夫遊僅二十年
聞執事之賢有日矣然未知其所以為賢
者前日黨亊起
朝廷元老大臣與夫當世賢人君子一切
貶竄斥逐方是時執事由某官謫為某官
洎黨亊罷向之所謂元老大臣與夫賢人
君子者皆起于嶺嶠荒遠之地以次收叙
甄𣸪錄用落落然布列中外方是時執亊
由某官擢為某官昔之觀人者必于用舍
進退之間以求其背向去就之志盖觀其
所以逐而其節可見覌其所以𣸪而其才
可知嗚呼此執事之所以為賢者欤乃者
執事下車之初厶自頋疎賤不敢造次奉
書猶冀按部過邑得以瞻望顔色今既除
代恐其遂去而不得一見也因寫近著文
若干以献執事以謂既不淂一見猶欲執
事知其姓名耳文字不工初不喜示人泩
在益昌五年自念方在困中其言不足以
取信未嘗一出所斈以伸于不知已者其
出可謂不偶然矣澄按有暇試隱几而閱
之莞然一笑即付之火干瀆尊重慚汗不
已
荅陳聖從書
公名家子博斈有才此固鄙人之所願交
而惟恐其不可得也惠然辱書相待過厚
使人讀之面熱汗下且承示以所疑以公
之明豈不到此耶意者將自有說耶古人
有言多聞守之以約多見守之以卓盖聞
見既廣然後收歛反約此入道之序也子
路曰何必讀書然後為斈孔子曰是故悪
夫佞者子路之言孔子之所悪也公何疑
焉讀醫書而不能為醫者有之矣未有不
讀醫書而能為醫者世人徒見嘗讀醫書
而不能為醫便以醫書為不足斈而一切
從其臆决此其殺人常毒于挺刃矣自頃
斈者多以紙上語為殺人芻狗務欲超然
自淂于不可言傳之際聞厶此說當見詬
然佛言無有一法自虚空入者此所謂真
寔語也公試思之切磋琢磨乃是朋友之
常分公有問难願淂反覆講䆒厶有所疑
亦當貭于左右師範之說祗作笑端置之
勿道千萬千萬
表
賀天寕節(代程守)
穹昊儲休將永熙朝之祚聖神應運丕承
大定之基鳴社在晨際天共慶(中賀)恭惟
皇帝陛下寅恭克已孚惠淂心自然堯舜
之仁故能濟衆醇用成康之化幾致措刑
政已逮于中和國遂臻于康靖爰祀誕弥
之節宜增逸楽之年(臣)承乏遠方欣逢瑞
旦身縻符竹空馳頌聖之誠目断觚稜莫
綴稱觴之末(臣)無任
謝曆日表(代翟提刑)
四時既定然後允釐于百工七政已齊可
以肆類于上帝盖折因夷隩之本寔裁成
輔相之厚(中賀)恭惟
皇帝陛下賁餙觀天革孚治曆俾歲月日
時無易故金木土榖惟修(臣)承乏外臺𣸪
瞻新歲日惟不足豈小善之不為時不再
来嗟大恩之未報誓圖寸效不費分隂(臣)
無任
賀立皇后表(代家提㪯)
徽名宝冊表正宫闈叶氣&KR0794;声飛騰寰宇
(中賀臣)常䆒覌典籍灼見古初雖聖神特
起而有為必内外相須而致理立朝立市
共成建國之功親耕親蚕同底化民之道
故周姒淂參于十亂而虞媯有𥙷于重華
恭惟
皇帝陛下德進日新合由天作載初潜邸
已諧窹寐之求入纂丕圖乃眷憂勤之助
誕敷渙號式正坤儀承九廟之蒸尝奉两
宫之定省緝熙隂教功相民彛(臣)承乏遠
方與聞慶幸兔罝美化將形四國之風鳬
藻盛儀莫綴千官之列(臣)無任
賀降皇子表(代宋運判)
前星騰耀䴡日重光凢在照&KR0916;舉傾瞻仰
(中賀臣)窃以漢室之尊冡嗣遂立高媒堯
封之祝聖人俾多男子盖承祧之至重任
主器以非輕恭惟
皇帝陛下駿惠先猷作新聖治奉天以敬
恪勤父事之心飬物以慈摩撫子来之俗
蓼䔥被澤行葦霑仁穹昊駢禧元良毓秀
為社稷久長之慶承祖宗積累之休遣使
告期重離明之有継飛郵肆眚逹解雨于
無垠(臣)承乏遠方欣聞吉語震雷&KR0658;&KR0658;知
匕鬯之克堪螽羽詵詵期子孫之浸盛(臣)
無任
眉山唐先生文集卷二十四
眉山唐先生文集卷二十四目
唐庚子西
書
上憲使書
上翟提舉書
上俞漕書
上監司書
荅陳聖從書
表
賀天寕節表
謝曆日表
賀立皇后表
賀降皇子表
