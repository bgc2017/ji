眉山唐先生文集卷十三
眉山唐庚子西
三國雜事篇下
亮出祁山南安天水安定三郡響應
會馬謖敗三郡不守亮拔西縣千
餘家還漢中
漢全盛時日月所照横目之民皆漢赤子
其後德薄不能保有黎庶則㪯江以東而
投之吴割渭以北而捐之魏則民不棄漢
而漢棄其民亮出祁山三郡望風響應而
亮不能守則亮負于民而民不負亮方是
之時固當集其所獲之衆痛自引咎而謝
遣之使崤隴之民曉然皆知吾心則後日
之舉不患其不至如其不然在彼猶在此
也而亮拔西縣千餘家遷之漢中既不足
以傷敵而使無辜之民流離遷徙違其宗
族去其坟墓豈三郡所以響應之意哉此
雖邊鄙之常然于孔明則有不應爾者此
吾所以為之惜也
孫亮太平二年宗室孫基盗乘御馬
付獄侍中刁玄奏曰基法應死然
魯王早終惟陛下哀原之亮曰法
者天下所共柰何以情相逭耶當
思所以釋此者玄曰赦有小大或
天下或千里或五百里隨意所及
乃赦宫中基得以免
吴之君臣可謂上下皆失其分矣漢世諸
矦王有罪當誅丞相御史典客宗正廷尉
奏請論如法制曰朕不忍致法其與列矦
二千石議之於是丞相御史䓁又奏臣䓁
謹與列侯二千石議皆曰宜論如法制曰
朕不忍致法其廢勿王或削地若于夫請
論如法者有司以法守不忍致法者人主
以道揆今亮人主而論法玄有司也而論
情故曰吴之君臣可謂上下皆失其分矣
魯粛勧權以荆州借偹周瑜言備梟
雄不宜以土地資業之
漢時荆南之地為郡者七劉表之殁南陽
入于中原而荆州獨有南郡江夏武陵長
沙桂陽零陵偹之南奔劉琦以江夏從之
其後四郡相継歸附于是備有長沙武陵
桂陽零陵之地曺仁既退關羽周瑜錯處
南郡而偹領荆州牧居公安則六郡之地
備已悉㩀之矣其所以云借者猶韓信之
言假也雖欲不與得乎魯粛之議正合良
平躡足之幾而周瑜獨以為不然屡勝之
家果不可與料敵㦲
建安二十年先主居公安使關羽争
荆州會曹公征漢中先主恐失益
州引軍還蜀
曹公征漢中先主聞之與吴連和分荆州
是矣引軍還蜀非也是時蜀有南郡之地
而先主以蜀兵五萬居公安若進㩀㐮陽
而羽帥五萬之衆以襲許卷甲疾趋五日
而可至事成則天下未可量不成則漢中
之師不攻而自退此兵法所謂攻其所必
救者初曺公征柳城偹勧表以襲許及偹
㩀荆州亦不能辦此信乎天命之有所在
哉
孫權稱尊議者以爲交之無益而名
体弗順宜遂絶之孔眀以爲未可
或曰孔眀之不絶吴権耶正耶曰正也非
権也六國之時諸侯皆僣矣孟子以爲有
王者作不皆比而誅之必教之不從而後
誅之然則未教之罪王者有所不誅孔明
之勢既未能有以教&KR0628;則吴之僣擬未可
以遽責此王者之法也非権也
&KR0628;欲以兵萬人討樊伷権問潘濬濬
言五千兵足以擒伷因論伷可破
状權竒其言遣將五千討平之
權克荆州將吏悉降而濬獨堅卧不屈权
輿致之濬伏床而泣悲不自勝其于所事
何其厚也旣而樊伷欲以武陵自拔歸蜀
濬為権畫策卒自將討平之其于所厚又
何薄也意者在君為君有不淂不然者乎
吾聞楽毅去燕適趙趙欲與之伐燕毅泣
曰昔之事燕猶今之事趙也毅若獲戾放
在他國終身不敢謀趙之徒&KR0674;况其國乎
使楽毅愚人也則可楽毅少知事君則濬
不得為無罪矣
晉侍中荀勖中書令和嶠使著作郎
陳夀定故蜀丞相諸葛亮故事為
二十四篇號諸葛氏集上之
魏文帝即位求孔融之文以為不减班楊
晉武帝踐祚詔定諸葛亮故事而比之周
誥融既魏武之仇恨而亮亦晉宣之仇敵
二人之言宜非當時之所欲聞而並見收
錄惟恐其墜失蕩然無忌猶有先王大公
至正之道存焉此吾所以特有取乎魏晉
也
魏明帝即位撫軍大將軍司馬懿鎮
軍大將軍陳群征東大將軍曺休
中軍大將軍曺真並爲開府
漢初置丞相御史府後置三公府將帥出
征置幕府軍罷即廢不常置也今魏既置
三公而懿䓁並爲大將軍開府京師此何
理耶公室之卑盖自此始矣蜀將李平聞
懿䓁開府辟召以說孔眀孔明鄙之是時
中原人物推陳長文爲第一今長文亦爲
此餘無足道矣
建安十八年漢帝詔并十四州復為
九州
三(御名)調魯作三軍合周礼矣其志乃欲
卑公室而奪之權曺&KR0757;諷復九州合禹貢
矣其志乃欲廣冀州而益其地夫引經術
稱古誼者固未必皆奸人而奸人之欲濟
其邪謀者亦未嘗不引經術而称古誼既
不可以盡信亦不可以皆疑要在乎察之
而已
龐綂說先主取益州先主曰今吾與
為水火者曺操也操以急吾以寬
操以暴吾以仁操以譎吾以忠每
事相反乃可成爾以小故而失信
義于天下吾不為也
寬勝急仁勝暴忠勝譎然操強而備弱宜
勝而反不如者何也操稊稗者也備五榖
之不熟者也五榖不熟固不如稊稗非謂
寬仁忠信不能勝詭暴急詐也備不能勝
操耳故曰苟非其人道不虚行
青龍三年張掖出石圓廣一丈六尺
高一丈七尺一寸圍五丈八尺蒼
質而白理有若麟者若鳳者有若
虎者有若牛者若人馬者有若八
卦列宿孛彗者其字可讀而不可
曉時人以為魏晉之符
河圖洛書之說歐陽永叔攻之甚力今覌
此圖與河圖洛書亦何以異惜乎時無伏
羲神農故莫能通其義而陋者以為魏晉
之符彼魏晉何足道安知其非八卦九疇
之類也造化之所為猶有幸不幸焉而况
於人乎可勝嘆哉可勝嘆哉
蘇則為金城守聞魏氏代漢發服悲
哭孫盛評曰士不非其所是不是
其所非旣己策名新朝復懷貳志
豈大雅君子出處之分哉
魏氏受禅漢帝尚存縞素㪯哀誠為輊脱
然盛謂貳志兹又過矣箕子過故商墟感
宮室毁壊傷之欲哭以方朝而不敢季札
哭王僚而事闔閭晏子哭莊公而事景公
哀死事生以待天命此人臣之分也何淂
謂之非其所亊而事其所非乎孫盛梟音
使人聞而悪之
諸葛亮聞張温敗未知其故思之數
日曰吾淂之矣是人清濁善悪太
分明也
善悪太明誠取敗之道然人之祸敗有以
其道得之者有不以其道得之者若張温
之敗可謂不以其道矣尚安可以推求其
故哉
魏文帝賜群臣没入生口唯歆出而
嫁之帝嘆息孫盛評曰子路私饋
仲尼則爲之毁其食噐田氏盗施
春秋亦著以爲&KR1018;孥戮之家國刑
所粛縦使在哀矜於理亦不宜偏
宥歆既以己居股肱之任則亦當
公言之於朝宜也而乃默受嘉賜
獨為君子可謂匹夫之仁蹈道則
未也
孫盛以刻薄之資承斈于草窃乱賊之世
性習皆悪故其論議類皆如此夫見牛未
見羊孟子所謂仁術也何名為偏宥哉使
盛為廷尉于魏文之時則歆當以私饋盗
施誅矣東晉之不用盛不爲過也
眉山唐先生文集卷十三
眉山唐先生文集卷十三目
唐庚子西
三國雜事篇下
亮出祁山南安天水安定三郡皆
嚮應
孫亮太平二年宗室孫基盗乘御
馬付獄
魯粛勧權以荆州借偹周瑜言偹
梟雄不宜以土地資業之
建安二十年先主居公安使關羽
争荆州會操征漢中先主恐失
益州引軍還蜀
孫権称尊議者以為交之无益而
名体弗順宜遂絶之孔明以為
未可
吴欲以兵萬人討樊伷权問潘濬
濬言五千兵足以擒伷因論伷
可破状權竒其言遣將五千討
平之
晉侍中荀勖中書令和嶠使著作
郎陳夀定故蜀丞相諸葛亮故
事為二十有四篇號諸葛氏集
上之
魏明帝即位撫軍大將軍司馬懿
鎮軍大將軍陳群征東大將軍
曺休中軍大將軍曺真並為開
府
建安十八年漢帝詔并十四州𣸪
為九州
龐綂說先主取益州先主曰今與
吾水火者操也操以急暴吾每
事與相反若失信于天下吾不
為也
青龍三年張掖出石人以為魏晉
之符
蘇則為金城守聞魏氏代漢發服
悲哭
諸葛亮聞張温敗未知其故思之
數日曰吾得之矣是人清濁善
悪太分明也
魏文帝賜群臣没入生口惟歆出
而嫁之帝嘆息
