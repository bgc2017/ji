眉山唐先生文集卷十二
眉山唐庚子西
三國雑事
曹公征下邳擒關羽以歸礼之甚厚
而察其心神無久留之意使張遼
以情問之羽嘆曰極知曺公待我
厚然吾受劉將軍恩终不可留要
當立效報曹公而去及羽破顔良
曹公知其必去厚加賞賜公悉封
還拜書告辞歸先主于袁軍左右
請追之公曰彼各為其主勿追之
也
羽為曺公所厚而终不忘其君可謂賢矣
然戰國之士亦能之曺公淂羽不殺待之
厚而因用其力亦可謂賢矣然戰國之君
亦能之至羽必欲立效以報公然後封還
所賜拜書告辞而去進退去就雍容可観
殆非戰國之士矣曹公知羽必去重賞以
以贐其歸戒左右勿追曰彼各為其主也
内能平其氣不以彼我為心外能成羽之
忠不私其力于巳是犹有先王之遺風焉
吾尝論曹公曰是人能為善而不能不為
悪能為善是以能享國不能不為悪是以
不能取天下
黃初二年八月魏遣太常邢正持節
策権為吴王加九錫権受之
是歲吴蜀相攻大戰于夷陵吴人卑辞事
魏受其封爵恐魏之議其後耳而魏略以
為権有僣意而自頋位輕故先卑而後倨
之先卑者規得封爵以成僣窃之基後倨
者冀見討伐以激怒其衆且吴至権三世
矣其勢足以自立尚何以封爵為哉受封
爵則君臣矣供職貢矣除邊關矣國有警
急以事聞無淂擅㒷兵攻擊矣羽書至則
悉甲士從徵矣非身入朝則遣侍子入宿
衞矣彼藩國固然亡足怪者一不從命則
王師致討有詞矣然後發兵拒戰是抗上
矣尚安能激怒其衆也哉旣而魏責侍子
権不能堪卒叛之為天下笑方其危急之
時群臣無魯仲連之識出一切之計以寬
目前之患而陳夀以勾踐竒之勾践事吳
則尝聞之矣受吴封爵則未之聞也
魏明帝問黃権曰三國鼎立何者為
正權曰當以天文為正往歲荧惑
守心文皇帝崩吴蜀平安此其証
也
權推魏為正统未必不然然權初無他說
一以天文决之此非余之所敢知也黃初
四年三月癸卯月犯心大星占曰心為天
王位王者悪之四月癸巳蜀先主殂于永
安宫而二國皆自如天道豈易言哉晉天
文志稱二石雖僣號其強弱常占昴宿不
關太微紫宫然以載纪考之流星入紫宫
而劉聰殞彗星掃太微而苻堅敗荧惑守
帝座而吕隆破故知推論正統固自有理
也晉庾翼與兄冰書曰歲星犯天關江東
無它故而季龍頻年閉關此復是天公憒
憒無皂白之証也噫人之責天亦太詳矣
為天者不亦难哉
先主攻劉璋所至輙克置酒大會于
涪謂龐綂曰今日之會楽矣綂曰
伐人之國而以為歡非仁者之兵
也先主曰武王勝商前歌後舞非
仁者耶
備之識陋矣何足論哉至于楽與不楽之
義則有可得而言者傳曰師有功則奏凱
歌又曰戰勝以丧礼居之二義孰是吾聞
聖人無心以百姓心為心其戰也本所以
憂民之憂其勝也不得不楽民之楽故
師有功則奏凱歌此無足怪者然道失而
後德德失而後仁仁失而後義義失而後
礼道至扵礼其去本遠矣而况于兵乎故
戰勝以丧礼居之亦無足怪者言楽與不
楽皆未之盡也古之處此者外則歌舞而
内以丧礼居之
黃初四年司徒華歆司空王昭尚書
令陳群太史令許芝謁者僕射諸
葛誕各有書與諸葛亮陳天命人
事欲使㪯國稱藩亮不報
魏之群臣可謂不學亡術而昧于識慮矣
使其斈術識慮如漢䔥望之者不為此㪯
動也漢宣帝時呼韓欵塞稱藩望之議以
客礼待之使他日遁去于漢不為叛臣宣
帝從之盖方是時匈奴雖衰然素號敵國
非東甌南粤比也名分一正遂不可易他
日叛去何以處之彂兵加誅則勢有所未
能置之不問則無以令天下故方其柔順
之時待以不臣之礼非獨示以謙德盖將
將為後日久遠之慮也魏之自視何如宣
帝吴蜀雖弱不至如呼韓邪之時彼雖称
藩猶當待以弗臣况未服而強之耶前此
加權封爵而為権所戲侮今𣸪喻蜀称藩
為亮所不荅自西自東自南自北無思不
服者不如是之劳也
㒷平二年袁術僣號于九江置南北
郊是時荆州牧劉表亦郊祀天地
漢不能制
唯天子祀天地于郊唯魯淂用郊郊祀之
礼聖人之所甚重而後之乱人欲為大盗
於天下未尝不先盗兵所甚重者此莊老
之徒所以有聖人不死大盗不止之說也
至楊子之論則又不然秦人祀白畤周不
即禁卒舉天下而與之名分所在不淂不
重夫莊老之說儒者固己非之而楊子之
論亦𣸪有所未盡楊子惟知嚴名分以&KR0916;
天下而不知能保天下者然後能守名分
秦人之祀白畤周非不欲禁之力有所不
能也然則欲守名分者先勉其所以保天
下者哉
諸葛孔明說先主以跨有荆益保其
&KR1104;阻天下有变則命一上將以荆
州之軍向宛雒而身率益州之衆
以攻秦川先主称善
高祖既破陳狶還至雒陽嘆曰代居常山
北而趙從山南有之遠乃立子常為代王
以代郡㕍門属焉地固有封境雖接而形
势非便者矣荆州在山前距蜀五千餘里
而蜀從山後有之其势寔难非獨不能有
荆州也雖得秦川亦不能守何者梁益險
絶盖自守之國而不可以兼并凢物之在
山外者尺寸不能有此高祖所以棄漢中
而取三秦也
權欲令太子登讀漢書習知近代之
事以張昭有師法重煩劳之乃令
休從昭受讀还以授登
劉偹教禅以漢書而権亦令張昭以漢書
授其子登世以権偹之智不足以知二帝
三王故其所以貽謀者止于如此是大不
然伊尹之訓太甲也称有夏先后而不及
唐虞周公之戒成王也稱商三宗而不及
虞夏豈伊尹周公之智不足以知堯舜禹
哉亦取其近于時切于事者而己権偹之
知識不足擬伊尹周公至其教子不忽近
而慕遠不貴名而賤实此亦伊尹周公之
遺法也
晉漢春秋曰孫皓聞羊陸交和以詰
于抗抗曰臣不如是正足以彰其
德耳于祜無傷也或以祜抗為失
臣節两&KR1018;之
親仁善鄰者國家之事出竒克敵者將帥
之職羊陸以將帥之職而修國家之事此
論者所以&KR1018;其失節也窃謂不然兵固多
術矣有以力相傾者有以智相傾者有以
德相傾者秦漢以来惟知詐力一有為德
則是非為之紛然而不知所謂以德相傾
者是亦出竒而己矣何名為失節哉然晉
陽秋以為羊陸推僑札之好兹太過矣兵
家詭道何僑札之有就如所云乃不足貴
何則非吴鄭之使而敦僑札之分處方面
之仕而私境外之交此非所以称羊陸之
美也
三國雜事篇下
操征柳城偹勧劉表襲許表不能用
其計
挟天子令諸矦其事始于齊御名晉文而
齊御名晉文未嘗遷惠王㐮王扵齊晉也
除难定乱㒷滅継絶功效既著諸矦自服
耳董卓以献帝居長安李茂正以昭宗幸
鳳翔發號制令動以制詔為名然而天下
諸矦群起而攻之何也無尺寸之功以取
信于天下而有劫主之名以負謗于諸矦
則天下諸矦群起而攻之亦固其理也使
表能勤王如御名文耶雖不襲許何害其
為令諸矦哉如其不然雖襲許適足以致
諸矦之師而已卓與茂正是也
眉山唐先生文集卷十二
眉山唐先生文集卷十二目
唐庚
三國雜事
曹公征下邳擒關羽以歸礼之甚
厚
黃初二年八月魏遣太常邢正持
節策权為吴王加以九錫权受
之
魏明帝問黃權曰三國鼎立何者
為正
先主攻劉璋所至輙克置酒大會
于涪
黃初四年魏華歆王昭䓁各有書
與諸葛亮陳天命人事欲使㪯
國称藩亮不報
興平二年袁術僣號于九江漢不
能制
諸葛孔明說先主以跨有荆益保
其巖阻
權欲令太子登讀漢書習知近代
之事
晉漢春秋曰孫皓聞羊陸交和以
詰于抗
三國雜事篇下
操征柳城備勧劉表襲許表不能
用其計
