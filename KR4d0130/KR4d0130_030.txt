眉山唐先生文集卷三十
眉山唐庚子西
策題
爲已
問爲已之甚而至于絶物者此楊朱之制
行也孟子以爲不義兼爱之甚而至于丧
我者此墨翟之制行也孟子以爲不仁外
不至于絶物内不至于丧我處乎二者之
間確然守之而不移者此子莫之制行也
孟子以爲害道夫士之擇術盖亦可謂难
矣兼爱者謂之不仁爲已者謂之不義處
乎二者之間自以爲淂之矣而又謂之害
道然則如之何而可乎必外此三者而後
可以爲道乎抑所以謂之道者亦不離于
此乎
道德仁義
問楊子曰老子之言道德吾有取焉耳及
搥提仁義絶滅礼楽吾無取焉耳夫道德
仁義一也道在天則為隂陽在地則為剛
柔在人則為仁義仁則三德所謂柔克義
則三德所謂剛克仁義相濟則三德所謂
正直者也故善言道德者未尝不通于仁
義善言仁義者未尝不本于道德知道德
而不知仁義是果足以為知道德者乎取
其言道德而不取其賤仁義此有司所以
不能無疑而貭之于諸君也
史官
問動則左史書之言則右史書之三代而
上王者莫不知此然六官之属三百有六
十獨不聞有所謂左右史者以為闕而不
置耶則古之諸矦莫不有史晉之乘楚之
檮杌是也而况於王者乎以為置而不錄
耶則羅春鳥除鳥鳶去鼉黾除水虫之類
至纖至悉無所不載而况于書言動者乎
意者左右之職非六卿之属耶抑周之建
官不能盡見于六篇之書乎諸君其試陳
之焉
兵制
問兵法有言有制之兵無能之將不可敗
也無制之兵有能之將不可勝也李廣之
為將也居則無部曲出則無行伍幕府無
簿書之煩屯合無刁斗之衛務為簡易士
卒楽之程不識之為將也居則正部曲出
則正行伍晝治簿書夜擊刁斗近乎煩優
士卒苦之夫以兵法觀之不識之將近乎
有制之兵而李廣之事盖不可以為法于
後世者也前史是廣而非不識何㦲二者
皆古之良將也諸公將安處乎
六韜
問兵家之有六韜猶儒之有六經也其取
名必有義其序事必有法自文師以下治
内謂之文自發啟以下治外謂之武此斈
者之所共知而無𣸪有可疑者焉自王翼
至于農器而謂之龍自軍略至于壘虚而
謂之虎自林戰至于公險而謂之豹自分
合至于武騎士而謂之犬其取名之義其
序事之法亦可淂而聞乎
道体
問指不足以喻指也非指者能喻之有不
足以治有也無有者能治之父子之仁君
臣之義夫婦之别長幼之序朋友之信是
皆未離乎流者也權量以為平城池以為
固車服以為勸斧鉞以為威符節以為信
是皆未離乎形者也既涉于有則不免于
累而自古天下未嘗敢廢者何哉盖穴土
而淂空鑿牗而得無則所謂有者乃無之
所資故也夫無相者既不能以自行有物
者不免于有累然則將安處乎以有為体
以無為用雖涉于有而免其累焉此必有
道矣
治道
問以道治天下者其事略以事治天下者
其事詳是故曆以步其數象以占其象以
道在日星者如此而已事則有璣衡以齊
之平使當其分秩使當其序以道在四時
者如此而已事則有廵守以考之或析或
因或夷或隩以道在民者如此而已事則
有典刑以示之孳尾希革毛毨氄毛以道
在物者如此而已事則有官職以掌之覌
尭舜之書則所謂道與事盖可見矣以道
治天下則無為者也以事治天下則有為
者也尭典以道治天下而舜謂之無為者
何哉無為者天也有為者人也舜既以無
為為治而堯獨謂之法天者何哉
治法明天
問為治之序始于明天次以道德次以仁
義五變而刑名可舉九變而賞罰可言古
之圣人未有不循于此者也諸子言治道
多矣大抵皆失其序其所當務者不過于
分守刑名因任之術原省是非賞罰之事
方是時能以仁義道德為意者盖寡矣而
况能明天乎天不能明則道德裂滅道德
不明則仁義消壊道德仁義既以滅裂消
壊則其所謂分守刑名因任之術原省是
非賞罰之事可以為天下用而不足以用
天下矣此漢唐之治所以終不及于古欤
然則明天者治法之本也此學者之所宜知
也
同俗
問廣谷大川異制人生其間異俗將因其
俗而治之耶則人自爲礼無所統一家自
爲法無所視傚殆非先王所以教民之意
也抑將易其俗而同之耶或抑其所能而
強其所不能奪其所欲而與其所不欲殆
非先王所以覌民之意也古人有言一道
德同風俗又曰齊其政不易其宜修其教
不易其俗二說乃相反且如此其可以相
爲用乎
征歛
問周之初王業始基四方諸矦未盡賓貢
九州之賦未盡輸入征討戰伐之亊未尽
休息倉廪府庫未至于有餘方是之時宜
乎多取然而關市未有征也澤梁未有禁
也園囿之利猶與民共之山薮林麓從可
知也天下旣平物衆地大四方諸侯皆已
賓貢九州之賦皆已輸入征討戰伐之亊
皆已休息倉廪府庫之積不患乎不足當
是之時宜乎寡取然關市始有征矣澤梁
始有禁矣山薮林麓猶設官以守之園囿
從可知也豈先後之勢有不淂不然者欤
抑先王之立法初不為有餘不足計歟諸
君其深考而偹陳之
耕讀
問先王之時其所謂师儒者乃六卿之吏
而其所謂士者乃六卿之民故為士者未
尝不耕而為農者未嘗不斈周官以九職
任萬民而士不與焉盖以士寓其間故也
周道衰𬋩仲始以新意變三代之法定四
民之居而士農之判盖自此始而孔子孟
子之教以耕稼為小人之事非士君子之
所當為而從斈之徒一言及此則深詆而
力排之者何也舜不耕于歴山禹稷不躬
稼而有天下伊尹不耕於有莘之野乎何
害其為聖且賢而孔子孟子之論如此必
自有旨也有司願與聞之
學易
問孟子習孔子者也楊子習孟子者也傳
称孔子晚而喜易序彖繋象說卦文言讀
之韋編三絶曰加我數年五十以斈易可
以無大過矣其篤志如此孟子之書大抵
皆淂于經其傳称詩書礼楽盖無所不有
而獨未尝言易豈孔子好易而孟子独不
好欤楊子之斈雖無所不通而考其所淂
尤在于易其言天下休咎既已詳于易之
道而推本隂陽律曆又明于易之數豈楊
子知易而孟子獨不知欤豈聖賢之嗜好
果有不同者欤抑所謂知者果不在于言
與不言之間欤
老莊
問傳稱莊子之學無所不闚而其要本于
老子著書十餘萬言大抵以明老子之術
而莊之自言則又異于此以為道術既裂
各得其一而不能以相通如耳目鼻口各
有所明如百家技巧各有所用有老𣆀聞
而說之者有莊周聞而說之者審如所言
則莊子之斈其原不出于老子明矣而傳
之所言如此者何哉老莊之斈諸君深淂
之矣其試辨之
程材
問昔者七十子之徒從夫子于洙泗之間
其志未嘗不欲附驥尾而名益彰夫子之
心亦未嘗不欲成其名于後世而卒能以
其所長淂與于四科之列者十人而已此
夫子所以愍其成材之难而有不及門之
嘆也然以曾子之賢而不與德行赤也束
帶立朝可使與賓客言而不與于言語子
賤之治至於民不忍欺而不與于政事子
張有聖人之一体與游夏䓁矣而不與于
文學夫成材之难夫子常嘆之矣幸而有
焉又棄而不錄圣人果何心哉其去取宜
自有理也
言信
問天以五生物地以五成之故萬物盈於
天地之間而其要必歸于五在天為五行
在人為五事在物則為五味五声五色而
吾性之所有者則為五常此天地萬物自
然之數匹夫之所共知而圣人不能有所
加損也今言仁義礼智而信不與焉是犹
五行之無土五事之無思至于五味五声
五色皆闕其一謂尽物之理可乎而孟子
之說如此斈者所宜深考其意也
人物
問由漢以来著書立言純合于經而不雑
以諸子百家之說者楊子一人而已至論
人物則猶有可疑者焉夫莊子者古之所
謂隐居放言者也而以申韓配之莊子豈
申韓之流也哉顔子之于聖人一間耳而
以黔娄四皓配之猶若有理焉至以韋成
配之不亦甚乎伯夷聖之清柳下惠聖之
和而以仲元配之仲元雖賢然亦豈至是
哉楊子必不妄也有司求之未至爾諸君
其以告之
四庫提要云唐庚與蘇軾皆眉州人又先後謫居惠州宜扵鄉先輩多所
稱述而集中聞東坡眨惠州詩深著微詞今讀其詩似有所諷至謂集
內除前詩及送王觀復序内稱從蘇子扵湘南一句外餘無一字及軾則不
然今攷集内雜文書朱尚書集後及茅三卷近體詩乙未正月云云七
律一首均曾及坡語提要盖未深攷之也壬中秋九月校诵一過并題
禮逸
眉山唐先生文集三十卷終
眉山唐先生文集卷三十目
唐庚子西
策題
爲已
道德仁義
史官
兵制
六韜
道体
治道
治法明天
同俗
征歛
耕讀
斈易
老莊
程材
言信
人物
