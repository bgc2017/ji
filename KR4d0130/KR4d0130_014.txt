眉山唐先生文集卷十四
眉山唐庚子西
三國雜事篇下
陳夀曰蜀不置史注記無官以故行
亊多遺灾異靡書諸葛亮雖逹于
為政若此之類猶未周焉
礼記人君言則左史書之動則右史書之
周礼建官偹矣獨不聞有所謂左右史者
雖有太史然不以注記為職是時諸侯皆
有史豈天子擉闕乎春秋之時卜田宅者
占雲日者皆称太史則太史殆隂陽家流
然書趙盾者書崔杼者亦稱太史則太史
又似掌注記者盖方是時學者通知天人
而卜㒷廢者亦不純用蓍亀太史伯以祝
融之功而推楚國之必㒷太史趙以虞舜
之德而占陳氏之未亡其論議証㩀有絶
人者故隂陽注記得兼掌之漢司馬談父
子爲太史令以論著為已任而又掌天官
則兼掌之效於兹可見魏晉之際始置著
作郎自是太史之聀分而為二孔明之時
未也按後主景耀元年史官奏景星見于
是大赦改元而曰蜀不置史妄矣
㬌初元年有司奏魏淂地綂宜以建
丑為正遂改是年三月為孟夏四
月
世言夏得人綂以建寅為正商得地綂以
建丑為正周得天綂以建子為正其說非
也以尭典羲和舜典廵狩観之唐虞之世
固以建寅為正矣至夏后之時其法尤備
其書傳于後世謂之夏小正孔子淂之于
已以為可用非謂建寅之正自夏后氏始
也至成周時始用建子為正然犹不廢夏
時謂之正歲後之斈者以為夏以建寅為
正周以建子為正商居其間不應無所变
改因以意推之曰商以建丑為正而三綂
之說㒷焉夫夏后氏以建寅為正吾于論
語見之矣論語曰行夏之時周以建子為
正吾于春秋見之矣春秋書十月䧏霜殺
菽三月無水商人以建丑為正于經既無
所見于理亦復不通夫以建子為正者取
二十四氣之首也以建寅為正者取四時
之首也以建丑為正其取義安在哉是以
知其不然
建安十八年先主進軍圍雒縣龐綂
為流矢所中卒先主每言則為之
流涕
龐德公以孔明爲卧龍以士元爲鳳雏則
士元之歯當少于孔明孔明卒時年五十
四而士元先卒二十有二年則士元物故
尚未三十也豈不惜哉建安二十四年先
主始王漢中是歲關羽卒明年黃忠法正
卒之明年張飛卒又明年馬超馬良卒基
業未就而一時功臣相継淪謝如有物奪
之者明年後主踐祚而舊人獨有孔明趙
雲後七年雲卒又五年孔明卒而勲舊于
是乎盡正卆時年四十五超四十七良三
十五自餘不著其年飛傳稱少與羽俱事
先主羽年長數歲飛兄事之則飛卒時年
纔五十許霍峻年四十此數傑者皆以高
材早世而譙周至七十餘而終天不祚漢
明矣
雜文
惠州謝𣸪官表
臣厶言今月八日惠州送到告身一道伏
蒙
聖恩復臣承議郎臣已于當日祗受訖始
以為梦既而果然俯伏拜恩喑嗚流涕(中)
(謝)伏念臣身逢尭舜跡雖涉于仕途性嗜
老莊口不談于世事自知無用非敢有求
適遭學校之㒷累冐師儒之選傳經天性
已負愧于面顔奉使日圍固难逃于指目
果緣僥倖卒至顛隮命察如絲罪幾擢髮
奮空拳于嶺表不保朝昏托衆口于江陽
莫知存沒夷居萬里烟瘴六年頼禀賦之
冥頑淂保全于視息雖簡編度日益堅國
爾之心而兄弟潅園巳作家焉之計豈期
仕位𣸪歯朝紳此盖伏遇
皇帝陛下如日正中惟天為大曰生曰殺
得馭臣之方作福作威有惟辟之道建元
良于震邸均介福于坤輿舊悪宿愆悉皆
蕩滌前侯故將咸被甄收而臣憂患摧傷
志意衰落雖受再生之賜終無一割之功
惟作頌声以歌聖治臣無任
上張観文手書
其一
厶頓首再拜厶違遠教誨忽忽累月暑中
未審鈞侯動止何似厶六月初五日到瀘
南僦居安夷門外無屋以歸無田園以耕
以植雖不及陶渊明歸柴桑時然老弱具
在無所損失勝杜子美歸鄜州矣以此自
遣不敢上煩謹念正遠師門下情不勝瞻
依之至謹奉啓起居不備
其二
厶惶恐再拜厶既至瀘南瀘南邊人知厶
為門下客也争持酒肉相劳且問相公起
居状厶具言相公年七十餘精力如四五
十人鬚髮烏光無一莖白者今雖翹然獨
與道游而願力深重不忘利佗之心父老
聞此悉以手加額至于感槩流涕寄謝相
公為宗社百姓厚自調衛
其三
厶惶恐再拜厶昨去鄉時兒女大率皆幼
稚今歸二子皆通經諸女亦𣸪長大見父
遠来相对&KR0794;然貧中亦自有味但念古人
從師不遠千里久者至數十載須業成乃
去厶自斈道未有証處而遠去師席不得
朝夕請業請益以此胸中忽忽不楽今冬
了却木蘭一事便當復走門下卒業矣參
侍非遠此不縷縷
其四
厶惶恐再拜厶昨舟中無它所為頋惟有
讀書又無佗書可讀借淂史記數冊反覆
讀之見公仲一事適有得于心以為兹事
粗善有益因漫錄云趙烈侯欲賜歌者田
二萬畆國相公仲患之未有以制也番吴
君曰君寔好善而未有所持亦尝進人于
君乎公仲曰未也番吴君曰牛畜荀歆徐
越皆可公仲乃進三人及朝牛畜侍烈侯
以仁義烈侯逌然眀日荀欣侍烈侯以選
任又明日徐越侍烈侯以節儉烈侯使人
謂公仲曰歌者之田可止厶爱其不犯脚
手而功效捷疾如此謾以為献伏惟聪明
幸察
荅合守程元老書
厶頓首李元應到瀘出示所賜書伏承暑
中動止萬福眷聚無他良慰厶處田野間
亦復自適不足垂念但瀘南前日小旱二
麦己不償種今又甚雨復憂麻豆矣仕進
如此退耕又如此豈但人力耶婦雅病肺
比老益甚五月中垂死後治今幸無亊然
以此都不成家計閒居既無過從而衰晚
亦不耐煩迯虚既久己自成趣聞人足音
乃更不喜九月間送女到丹稜因于放脚
一到峩眉瓦屋霧申青城諸山至春末可
歸向示漆噐今納二十引去字號聞此寬
相憶為邦復好音人生五馬貴莫受二毛
侵伏幸檢收合陽過客絶少公帑有餘日
生亊想見不多多亦不劳餘刃政當薰衣
理鬢努力行楽自厚不宣
上張観文所業序
厶惶恐頓首厶欲焚弃筆硯之日久矣而
時時技癢終不能自制雖制亦不能久今
日暫止明日復作如間日瘧不断根本昨
既至惠州便用趙廣漢法為缿筩每一篇
成輙投之缿中不可復取比其還也始破
缿出之得歌詩雜文三百餘篇念持此無
所歸必歸之門下而篇目猥多無氣力装
寫但寫古律詩百篇雜文二十篇以献辞
既不工雖工亦安所施亦各著其所爱習
而已隐几一閱即投之火中幸甚于冐鈞
重悚愧無量門生厶位序
書姑蘇張自強教授所編寅申錄
吾平生取名以此其掇謗亦以此頃謪惠
州過扶胥此書失手墜海中舟人皆失色
予獨喜幸名與謗俱息矣不謂今日復稍
見于士大夫間讀之惘然似佗人文思之
茫然如隔世事而姑蘇張自強𣸪持此六
卷示予是名與謗持未巳也然自強嗜吾
文必知我者也必爱我者也想能為我深
藏而慎出之庶幾可以免矣宣和己亥十
二月眉山唐子西書
祠三使者䟽
瀕江之神有號三使者世莫知其為何神
其原出于雅安漢嘉盛于戎瀘被于巴峡
之間民不敢斥以三指相示輙恐惧變色
其畏之如此然祭不過巵酒噐食其所持
盖狭矣而灵應捷疾有不可掩者吾聞昔
沅湘間祠東皇太一湘君湘夫人少司命
雲中君山鬼䓁神為歌舞以楽之而詞不
雅馴屈平為作九歌声施後世今神不可
視其他獨不得比山鬼乎而客非其人無
文詞以發之嗟哉
香林䟽
昔者香林親得雲門三昧傳之北塔挺生
雪竇一枝子子孫孫在在處處正眼周于
法界真身葬于寺中隻履具存莫記星霜
之變精廬漫蔽率皆風雨之餘文演道人
愍此就荒勇于必葺欲使當来末斈識前
人魚鼓之音豈惟過去祖師存後世箕裘
之業冀集無邊之福上資有永之年當頼
十方共成此叚
眉山唐先生文集卷十四
眉山唐先生文集卷十四目
唐庚子西
三國雜亊篇下
陳夀曰蜀不置史注記無官以故
行事多遺灾異靡書諸葛亮雖
達于為政若此之類乃猶未周
焉
景初元年有司奏魏得地綂宜以
建丑為正遂改是年三月為孟
夏四月
建安十八年先主進軍圍雒縣龐
綂為流矢所中卒先主每言則
為之流涕
雜文
表
惠州謝復官表
上張観文手書
其一
其二
其三
其四
荅合守程元老書
上張観文所業序
書姑蘇張自強教授所編寅申錄
祠三使者䟽
香林䟽
