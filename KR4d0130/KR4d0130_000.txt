眉山唐先生文集叙
奉議郎太府寺丞鄭總大
君子所貴於文者以與道俱而已詩
以道志春秋以導名分易以導隂陽
此之謂道易順而書險詩葩而春秋
質書之全經不用也守而詩𣸪湏韵
以成章此之謂文文非道無以立訓
而垂世道非文無以示人而行遠尭
舜禹湯周孔孟氏皆明道立訓之文
雖秦火洞然傳之不絶其後楊雄韓
柳之徒𣸪著書能文柳雖少時嗜進
不擇所附以至于僨然能斈道自勵
贖咎前非其文攻砭世育有𥙷教化
故卒配韓以傳若士之見道不明與
雖明而無守文不主道但求其工或
道有不足其文僅能给用非沛然有
餘無以自立自著則雖聞扵一時亦
不傳于後世然則文之與道如耳有
聪目有明血有氣形有神要之不可
斯湏違離然後尽善此斈者所當知
也眉山唐先生名庚字子西政和中
謫官嶺南余邂逅識之往来相好也
其文寔與道俱觀其文則其為人不
論可知属意遣詞必存薬石之道或
以箴世或以自明体高而妙詞嚴以
精或者以為殆近短澁非也以予觀
之正如萬頃之瀾浩然東下崩騰曲
折尽水之变终而覆之终數百言爾
此其所以為竒天人談妙于元珠四
老奕棋于一橘可謂小乎其胸中如
此使攄之世則善然自謫而衰運蹇
以至於死有志之士所為哀之韓退
之謂柳子厚斥不久窮不極其文學
詞意必不能自力以傳于後使子厚
淂所願為將相于一時以彼易此孰
得孰失必有能辨之者子西謫官七
年詩文益多而工其淂失盖類子厚
余始疑近古以来文字有傳皆湏科
名之崇爵位之顯或大人先生能輕
重人為世所信者称之其勢足以相
因而後傳如子西則不待三者惟太
學之士淂其文甲乙相傳爱而錄之
爱之多而不勝錄也鬻書之家遂丐
其本而刊焉壬方留意于時斈萬音
同律始淂為醇佗文若不適用不足
爱乃今不然嗟乎文章果天下公噐
子西真豪傑之士太斈誠賢士之關
哉子西與余俱喜詞章山川遠阻則
寄語酬唱樽酒會面則論文入微又
同好出世世間法余常謂子西金屑
雖貴着眼成疾文章習氣盍痛掃除
雕琢肝腎徒劳人耳子西戲荅曰吾
寕尽此生茟硯間寂然之楽俟来世
尚未晚也坐客嗑然而笑鳴呼行成
於思業精於勤用志不分乃凝于神
子西文章博雅超詣執神之机為是
故也斈者有意于傳則以先生為法
宣和四年五月一日序
序
予兄子西自齠齔斈為文出言已驚
人如賦明妃曲題醉仙崖什上任德
翁序之類時年方十四五老師匠手
見之無不裭魄落胆及入官以来所
著愈多至被謫南遷其文益工然隨
作隨散不𣸪留藁故今所存者極少
比見京師刊行者止載嶺外所述文
隨卷附之庶以廣其傳云昔昌黎文
公集其子婿李漢編而序之杜子美
詩故相吕公微仲為作年譜予與兄
手足之爱親炙最久其編次之意發
揮之功庶或幾於二子焉若夫吾兄
子西之文其名之布于天下為搢紳
之所欣纂至其撰著或有先後所造
或有淺深則覧者當自辨之固不待
予言而後知也宣和四年六月日弟
庾序
眉山唐先生文集序
温陵吕荣義德修
近世以文集顯於時者文忠公有六
一居士集舒王有&KR0916;川先生集参政
吕公有覌文集丞相張公有無盡居
士集盖其文如是其官如是雖樵夫
野老市井庸人皆能道其姓氏而楽
誦之故言之易以信而傳之易以廣
其勢然也乃若有其官而文不顯有
其文而官不顯二者不可兼故其傳
之誠难若唐先生者所謂有其文而
官不顯者也先生名庚字子西眉州
眉山人也绍聖中以進士中第爲州
縣官至大觀始入為博士士大夫稍
道其文而世亦未尽知之政和初謫
居海表流離困苦盖六年而不返然
身益窮而文益冨也其後歸京師僦
居于景德寺予時與先生比舍而日
得見先生之所為文頗尝請其本以
傳而先生辞曰予以是得名亦以是
得謗可一覧而足不必丐而去也于
是不果傳焉退復私念曰先生之文
金玉也雖閉藏埋没不求人知然氣
㷔光彩久而必見于世盖所謂不待
官而後顯也已昔屈原以離騷顯陶
潜以歸去来顯盧仝則以茶歌顯頋
當時逹官豈無其人而三子独得顯
于世豈非以其文乎今先生之文予
知其不久而遂顯也先生死不一年
果有槖其文以来京師者而太斈之
士日傳千百本而未已然惜其所傳
者止此今始序而藏之庶幾他日必
有得其完本者宣和四年八月十五
日序
後䟦
紹㒷二十一年仲冬左朝奉郎
權發遣惠州軍州主𬋩學事兼
𬋩内勸農事鄭康佐題
政和中
先君寺丞赴官潮陽道出鵝城謁國
博唐公一見傾盖如平生自是書札
往来無非論文評詩未嘗一語以及
俗亊也而道義之交趣尚之同
先君固已序之矣淂唐公之文凢四
十五首詩賦一百八十有五首唐公
嘗云吾以是得名亦以是掇謗不欲
盡傳之人故所淂止如是而已康佐
承乏惠陽暇日閱寓公集盖東坡先
生與唐公謫居時著述也唐公之文
凢十有二首詩賦一百十首一首與
吾
先君所傳頗有重𣸪既而進士葛彭
年以所藏閩本相示文凡五十六首
詩賦二百八十七首較之所見稍加
多矣而篇秩殽乱句讀舛訛殆不可
辨未幾又淂蜀于歸善令張匪躬之
家文凢一百四十二首詩賦三百有
十首較之閩本益加多矣而增損甚
少可以取正康佐以郡事倥&KR1555;遂属
教授王維則讐校旁援博取凢所辨
正悉有㩀依而唐公之文遂為全編
因其名類勒為三十卷命刻板摹既
且將以傳示斈者使知至人必有至
文而先生之名可以不朽矣且以成
吾家
先君友之之義而後世之尚友者愈
無窮矣書成矣謹題之篇末
眉山唐先生文集總目
魯國先生唐庚著
教授王维則較
卷之一
賦二首
古体詩十六首
卷之二
古体詩(六首)
近体詩(三十首)
卷之三
近体詩(三十四首)
卷之四
近体詩(三十九首)
卷之五
近体詩(二十三首)
卷之六
論四首
卷之七
論五首
卷之八
記六篇
卷之九
記五篇
傳一首
卷之十
傳一首
贊二首
銘三首
卷之十一
銘二首
三國雜事九則
卷之十二
三國雜事十則
卷之十三
三國雜事十四則
卷之十四
三國雜事三則
表一篇
書五首
序二
䟽二
卷之十五
書一首
醮文青詞祭文五
墓誌四篇
卷之十六
行状二
贊一
銘三首
賦二首
卷之十七
賦一首
古体詩(二首)
卷之十八
古体詩(二十七首)
卷之十九
古体詩(二十二首)
卷之二十
古体詩(五首)
近体詩(二十二首)
卷之二十一
近体詩(四十首)
内挽詞(二首)
卷之二十二
近体詩(十五首)
記四篇
卷之二十三
記二篇
書四首
卷之二十四
書五首
表四篇
卷之二十五
表四篇
啓七首
卷之二十六
啟十七首
卷之二十七
啟四首
序六首
辞一首
卷之二十八
序一篇
䟦一
檄一
諭一
䟦尾一
雜說五
箴二
文九
卷之二十九
祭文八篇
策題三條
卷之三十
策題十六條
書先集後
味道者不以聲色論文亦如之道散
學非一家言日出而無窮君子病焉
昔之人惟其所淂於此而寓之于彼
孔子曰盖有不知而作者我無是也
莊周曰是其言猶時女也周書諔詭
連犿無端崖而自好如此不誣也陶
靖節不仕不隐不以萬物之好易北
窗之凉即其詩豈與魏晉同其声色
哉
先君自幼承學于皇大父若與蜀先
諸儒異轍也既仕矣始紹聖訖政宣
名称益高身日益困折
先君嘗謂所知曰後世有揚子雲此
𣸪何憾嗚呼昔子雲亦蜀人仕漢不
遇比没且無子今其傳非以書故耶
且
先君視子雲年與位皆未䆒
先君有不令不肖之子雖存而書不
傳他日徒因其書之遺貭之父兄見
聞欲少發其端緒而家难流落𣸪多
散逸不果嗚呼尚忍言哉嘉祐熙寕
間皇大父淹有盛名于西南學者争
宗師之益昌龍圖閣直斈士陸公詵
荐之于
朝不報其徒蓋與蜀先悵氏蘇氏中
分魯至其推明六經謂易詩書始著
乹坤君臣夫婦之正礼楽藏諸用春
秋謹其變繋辞之旨微梦奠不發春
秋之作盡獲麟無褒獨推原孟軻氏
而挈然負異于諸儒者如此
先君年二十擢第四十南遷五十而
死其流風甚遠其樹立甚大故其于
文率皆懲世漫靡多所矯拂扶雅黜
鄭不為苟作當是時如&KR0894;南風之絃
以遊北里雖濫吹雜然衆寡莫敵而
平和雅淡之音厭服于人心者且久
而愈信也今其傳如存舊如辨同寔
熙豊以来黨事以之如議賞如察言
寔崇觀以来邊釁以之宣和中朝京
師燕薊始事公因作韓忠惠公傳斥
其非幾以身殉焉是又豈空言哉嗚
呼昔魯大夫臧文仲既殁其言立叔
孫穆子曰是謂不朽始
先君携束書度嶺閱五年而後歸世
皆怜其窮惟其身方擯斥且死而其
言率憂深不怨如贊曲江論憫俗君
子讀而哀之亦曰是千載之表微也
先君没後四十餘年羅浮之人乃相
與窃窃然尸祝而爼豆之于今不忘
然則
先君子雲之嘆與叔孫不朽之言所
以期之後世者𣸪何如哉
紹㒷歲已夘立春日男左朝奉
大夫權知饒州軍州事文若謹
書
