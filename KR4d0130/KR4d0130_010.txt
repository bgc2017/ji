眉山唐先生文集卷十
眉山唐庚子西
傳
陸諝傳
陸諝麹城人少與壷子商君相友善约先
貴無相忘已而壷子任太常商君主爵都
尉通顯矣而諝方辟青州為從亊壷商上
䟽曰臣等無状蒙陛下噐使待罪九卿自
非得天下賢圣與之同升則非但無以副
陛下傾渴而臣䓁亦自不滿臣友麹城陸
諝者夆世莫能測其為人以為剛又無虐
以為柔又有立文雅醞藉號為醇儒至論
全身保家治國安天下則又似謀臣策士
往時袁盎相吴王驕日久𢾗䧟害二千石
盎用其兄子種計與諝厚善卒賴其力淂
脱虎口以歸此全生之道也吕太后時群
臣動見覆族吕須讒陳平曰平為相非治
亊專從諝戲婦女后聞之私独喜而平淂
以全其宗此保家之效也河間修德為仁
義天子不悦王俱日命諝作樂而河間幸
無他此治國之效也曺参為相國賓客以
百𢾗参悉谢去独召諝問計連日夜語不
厭相亊幾廢而民間作畫一之歌此安天
下之效也臣聞王者尊有德敬有功今諝
既賢圣而又上自朝廷郊庙燕享下至田
里冠昏聚會諝未尝不在其間功效不為
後人而位青州從事簿空置臣䓁无益上
從其言遣壷子持節召諝至見上歓甚是
日拜諝光禄勲頃之封醴泉侯食千戶諝
歎曰生我者天地成我者壷商也二人既
荐諝以身下之然上每念諝輙并召二人
諝卒謚懿侯子淳嗣至曾孫漓不肖以罪
廢国除諝既没二人亦疎斥屏居不復召
用云
太史公曰漢㒷陸賈以辯说游公卿
間名声籍甚為太中大夫以夀终而
諝𣸪以德業位九卿賜爵侯傳國𢾗
世陸氏之先豈有天禄哉
贊
羅浮二賢贊(并序)
葛稚川化去三十餘年单道開始来羅浮
今山中人知有稚川而不知有道開盖稚
川既為鄧岳所晉居山燒煉著書者𢾗年
丹灶具存而道𨳩平日惟食細石𢾗百淡
無所為以故後世莫淂而考陳郡袁宏雖
作道開贊然宏尝爲(渊圣御名)温作九錫
文矣此手豈宜復弄世外事而贊文亦𣸪
不見于世遂作二贊書之山谷而不顕其
處以貽後代之好竒者云
江左日陋無復德輝翔而不集
翩然南飛鄧岳細兒處仲餘黨
豈有識知亦復瞻仰吾緣外丹
遂居羅浮豈以岳故而議去留
所就者大寕恤其小吾與岳游
如狎鷗鳥
右贊稚川
世人茹柔剛則吐之匙抄爛飯
口如牛呞至人忘物剛柔一致
其視食石如餡餅餌北平飲羽
出于無心食石之理于此可尋
我雖不能而識其理庶幾潄之
以厲其歯
右贊道𨳩
張曲江画像贊(并序)
大覌四年冬吾南迁至曲江其故老為吾
言唐開元中平盧帥張守珪遣偏將安禄
山奏事京师張文献公見之大驚密請除
之不從未幾守珪入朝禄山引兵襲契丹
大敗所亡失以萬計公請以軍法誅之又
不從後二十年禄山称兵犯順公之没盖
十六年矣明皇奔蜀始悔不用公言于是
遣使度嶺吊祭以舊史騐之良然然吾尝
謂眀皇一日殺三庶人如刈竹葦如剖瓜
瓠無毫髮頋惜而誅一胡雛若拔歯然此
何理也方是時唐祚將衰親疎厚薄之序
一切倒置陵夷至于天宝之末人倫天理
滅德敗壊悵垍其壻也而先叛永王其子
也又叛太子起兵靈武則又叛雖微禄山
唐祚未必不衰而唐祚之衰自禄山始明
皇尝嘆公没朕不𣸪聞忠言正使公存吾
知其言不𣸪用矣公平生論事至多而斯
言不用尤可痛恨吾欲訪其故居而弔其
墓識其子孫以永其遺風餘烈時方迁斥
势有所未暇独淂其遺像流涕焉因作贊
曰
魏武言典午不可親而文帝待之坦然
不疑也齊王攸言胡雏不可飬而晉武
寵之磪然不移也莫親于父子莫爱于
兄弟一有所蔽則親爱莫淂而奪之况
于疎遠乎然則公言之不用固其宜也
噫先事則未有信已事而悔則无及前
世之敗未有不由于斯也可勝道哉可
勝痛哉此吾所以見公之像慨然而咨
嗟也
銘
益橋銘
吾聞九卦主困而言也而曰益以㒷利者
何㦲以為自利耶則非所以為德之裕以
為利物耶則非所以安困之時數以問易
師易师皆不領政和元年謫居鵝城以暇
日遊豊湖偃仰于橋亭之上閱其欵識欣
然而笑曰吾淂之矣君子之心何尝不欲
兼脩而有所謂独善者淂非淂已也頋力
不足耳方其不淂已之時而適有毫髮便
益可以利人則雖窮厄九死之餘苟可以
致力彼未有弃而不為者即無可為矣犹
思所以為利于後代而况于当世乎吾將
將淂之矣因名之曰益橋而為之銘曰
過晉而悲至燕而微一至之情
已過則移真悲不移生死由是
云何能然有本所致吾覌此橋
日度方屨積而計之巧曆莫𢾗
以穷苦時作利脩事乃知困中
有益之義
史南夀墓銘
邑人史南夀以政和七年戊戌卒于家其
子卜葬地得至孝鄕善听里山地之原卜
葬日淂十年十一月己酉于是遣使来請
銘銘曰
公之系太原史九齢名
南夀字鼻祖灝尉&KR0916;卭
属唐末不後東居吾鄕
為著姓自克恭丹稜令
曾祖瑾祖正辞父大同
世高貲列甲第名上田
産鉅萬僮指千公少時
習于富捐金錢如糞土
朝游誰韓王孫莫遇誰
左阿君居擊鍾出連騎
盛而衰亦其理時既異
事不同客益落家屡空
身困約氣不衰捧咲腹
伸談眉里人子丧所怙
尸在地貧不舉公聞之
時方食棄匕箸起太息
立觧衣易緡錢稅其孤
衆翕然賙棺衾具飯含
賻畢集尸乃歛性嗜書
多所蔵尤喜医受禁方
公爲方殆天淂誚生御名
起死虢𣣔爲書施無窮
草未就以夀終夀幾何
七十五隂種德莫知數
德既熟穫者誰娶王氏
生兩兒長易简吾故人
有氣節能苦辛次行簡
尤所畏斈已優時未仕
女二人皆已行宋師錫
洎孫京孫男一孫女二
男耆卿女幼稚六故鄕
為新坟近先壠利後昆
中有銘文百句句三言
信萬古
亡兄墓銘
先公奉議有子三人兄其長也少時受書
為文章治易春秌皆有家法其志豈易量
哉已而病肺不淂尽其力以斈然天資孝
友所立有绝人者正使力斈其淂亦不过
如此元祐三年秋先公遊瀘南予兄弟持
母丧于丹山兄半夜蹴予曰吾梦收尊書
彂之淂亟来二字何也尊淂無它乎吾心
動矣汝侍几筵吾今趋瀘南省尊予未有
以應兄奮曰吾决矣是夕褁粮黎明走洪
川將僦舟而江水盛怒声搖數十里客舟
布岸皆相頋不動兄徬徨堤上有漁者持
小艇繫港中㗖以厚利不諾兄跳入㩀艇
中叱僕夫觧維漁者不得已從之用二日
半至瀘而先公果病甚見兄大驚詰其所
以来兄具道曲折先公嗟曰天告汝也是
日疾少間兄具大舟迎侍以歸居𢾗日疾
復作遂卒嗚呼方是之時非兄孝道足以
通神誠足以知幾其祸可勝言㦲元符二
年冬弟庚以貢夆亊繋獄&KR0916;卭語連兄临
卭并械之凢对吏逾年掠治無完膚而其
詞確然不及&KR0996;以故獄久不具卒会赦除
之其堅忍如此兄性真率無威仪人多易
之至是乃大服以爲不可及嗟乎吾少兄
十有五年年二十五即去爲吏四方五年
十年乃一歸歸不过旬月復去此其中寕
能無軼事乎然其大節可覩矣兄以崇寕
五年五月二十一日卒于家而貧不即葬
殯僧舍十有三年然後淂歸骨于厶村之
原時政和八年十一月日也銘曰
兄諱瞻改伯虎始字望之今長孺氏于
唐望于魯五十二年卒歸土夫人范前
物故葬有周制以范袝男子二纔一女
男業儒釋女猶處墓用銘家有譜後世
参之考其素
眉山唐先生文集卷十
眉山唐先生文集卷十目
唐庚子西
傳
陸諝傳
贊
羅浮二賢贊(并序)
張曲江畫像贊
銘
益橋銘
史南夀墓銘
亡兄墓銘
