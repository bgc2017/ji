橘山四六卷十八宋李廷忠撰
明孫雲翼注
回寄居張節推
猥從半刺叨竊一麾慚無騎竹之童争迎於道喜有泛
蓮之客適憩是邦(憩音器說文息也詩召伯所憩本作愒詩汔可小愒亦作偈漢書度三巒)
(兮偈棠梨師古注讀作憩李太白詩憩跡于此至移三霜焉)行矣親仁惠然枉教恭
惟某官陽春和寡月旦評高加之涵養之功期以光明
之業所居可紀姑且從幕下之羅其用善藏曾未見囊
中之穎帝方思老成之彦公正當晚達之時某自顧無
庸奚堪共理過干木之廬必式問政宜先(吕氏春秋魏文侯過干木)
(之廬而式曰干木蓋賢人也)得陳遵之牘為榮報言敢後
到任謝廟堂
填海無功僥踰滿秩隆天有命冒昧分符由廟謀欲重
於外官凡邊守多求於佐史得從意表惕若魂驚伏念
某本是凡流絶無他技平生惟知守清苦之節所至未
嘗懷苟且之心荆為巖邦信非讀書鳴琴之可治卾亦
凋郡豈容吟風嘯月以自娛(武昌隋唐時為鄂州韓文豈無凋郡庸以自效)積
兩地尺寸之勞(孔光傳卒無尺寸之效)辱羣公品題之重退安愚
分絶望榮塗敢謂公朝紀孤冷之蹤忽蒙誤恩與近便
之壘匪因私請實自隆知矧是荆岑(張九齡詩策馬旁荆岑杜詩荆岑彈)
(丸心未已)介於襄水(韻會襄水楚之西津魏武置襄陽郡西魏改襄州因水立名)當北塞
要衝之路作南州捍蔽之門天驕所殘(匃奴傳單于遺漢書自云單于)
(天之驕子不為小禮以自煩李詩天驕五單于狠戾好凶殘又天驕毒威武王維詩居延門外獵天驕)民
瘵未復必有疏通強敏之術乃成經理撫輯之功自顧
歉然曷克任此兹蓋伏遇某官揆元業茂熙載勲崇大
臣慮四方知邊方之為急宰相遂萬物唯小物之克勤
豈以無階在朝乃至於遐遺(匡衡傳楊興說史高曰匡衡才智有餘經學絶倫但)
(以無階朝廷故隨牒在遠方將軍誠召至幕府與参軍議觀其所有貢之朝廷必為國器)使其有志
為民即俾之共理信此道如懸於衡石愧不才亦玷於
於埏鎔某敢不刻勵内修糜捐上報方漢宗嚴科瑣之
令非曰具文(丙吉傳召東曹案邊長吏瑣科條其人)若晉陽宣保障之勞
尚能自力
到任謝劉制帥
積愧坐輿進叨乘障小國事大國共命令以宜先一天
有二天託照臨而寖邇凌兢拜寵感慨陳辭伏念某本
是凡流迄無他技(同前云云)兹蓋伏遇某官清班人傑先覺
儒宗植操貫乎嚴凝持心根於平恕篤禮樂詩書之教
加幸羣氓專弓矢鈇鉞之權用威不軌(韓文當藩垣屏翰之任有弓矢)
(鈇鉞之權)如聞有味之語頗及無能之人昔者佐州厚為之
覆蒙今焉護塞復歸於節制乃造物之隂相有終身之
榮逢某敢不遵奉使條昭宣皇指念其近在宇下少推
寬假之恩使之謹守邊關庶獲安寧之效真誠所嚮至
訥奚云
謝王總領
求邊守於佐史之間誤蒙推擇望使華於諸侯之上復
託照臨凡兩地之所遭非一天之可喻視龜得吉貢鯉
為恭伏念某(同前云云)兹蓋伏遇某官耿介拔俗清明如神
妙矣心籌豈特給關中之餉大其已任又將拯天下之
饑凡今日握節之聲名乃他時轉鈞之事業念八十州
所部之甚廣欲二千石共理之皆良與其邊瑣有警始
為之科條孰若皇華所臨不逃於裁鑒齒牙餘論羽翼
遂成甫當畢戍之期更冒就遷之寵某敢不昭宣德意
祇服教條空海沂之邦既曲蒙於掩覆護雲中之塞尚
勉效於拊摩(馮唐傳魏尚為雲中守匈奴遠避不敢近雲中之塞)銜惠有歸占詞
罔效
謝諸司
猥從半刺叨竊左符雖云千里提封之殊俱在二天照
臨之下所幸者孤身之有托惟懼夫重任之莫勝伏念
某(同前云云)兹蓋伏遇某官耿介拔俗清明如神察百吏罔
差於錙銖人其誠服念一夫不被於潤澤已所深憂肯
專用柱後惠文冠之威嚴欲大施筆端造化鑪之工巧
遠而將指同此推心遂令極陋之資亦忝惟良之寄某
謹當昭宣上意祇服使條空海沂之邦既曲蒙於掩覆
護雲中之塞尚勉效於拊摩銜惠有歸占辭罔喻
通隣郡
居一郡乘一障豈書生之所能(張湯傳上謂狄山曰吾使生居一郡能無使虜)
(入寇乎山曰不能曰居一縣曰不能復曰居一障間山自度辯窮且下吏曰能乃遣山乘障至月餘匃奴斬山)
(頭而去)結四援守四隣有寶國之足恃敢於始事之日脩
此交聘之儀恭惟某官器資翹明丰度凝遠由南溟九
萬程而上孰能禦之(方干詩摶風九萬即前程)在西京二千石之良
無以加此矧山川險要之地屬宵旰顧憂之時(張湯傳日旰天)
(子忘食杜詩宵旰憂虞軫羅隠詩聖君宵旰望時雍)喜得名流聊固吾圉(左傳聊固吾圉)
(圉邊陲也)想惟理民整軍之課最於諸城安有謀王斷國之
才久於邊疊(薛宣傳經書文雅足以謀王體斷國論)上所願見公其遄歸
某浮游江湖荏苒歲月積叨半刺之禄就分左右之符
雖僅免羣鬼之揶揄(世說襄陽羅友好學嗜酒桓宣武雖以才遇之許而不用人有得郡)
(桓為席送别友亦被命至猶遲晚溫問之曰旦出門逢一鬼揶揄云我只見汝送人作郡何以不見人送汝作)
(郡遂慚怖却回不覺淹緩桓心愧焉後以為襄陽太守南史宋伯龍歴位九卿郡守貧窶尤甚嘗在家慨然將)
(營什一之利一鬼在旁拊掌大笑伯龍歎曰貧窮固有命乃復為鬼所笑杜詩時遭人指點數被鬼揶揄羅衮)
(啓長沙地窄難呈宛轉之姿南郡鬼逢每受揶揄之恥)還自笑是翁之矍鑠幸接
名藩之畛(畛井田問陌詩徂隰徂畛)能分旁舍之輝有土有邦莫非
為社禝之衛(尚書有邦有土)同心同德庶幾如兄弟之親
回漢陽孫守
箳篁俗吏奚堪一障之乘璧水儒官亶是三河之表(史記)
(貨殖傳唐人都河東殷人都河内周人都河南三河在天下之中)方密依於鄰芘乃先
辱於謙函恭惟某官學濟其才文貫乎道(李漢韓文序文者貫道之)
(器不涉於斯道有至焉者否也)在商野共推於先覺屬漢庭專用之老
成樂育英才霈作及時之雨不畏強禦挽回既倒之瀾
甫再轉以為丞乃一麾而出守於進退之義不苟則中
外之望益高雖國小地狭不足以回旋而事簡民淳何
妨於偃息(詩或偃息在床或不已於行)佇聞徵召入備論思某倦欲
歸田強令護塞幸輔車之相倚(左傳諺所謂輔車相依唇亡齒寒者)曾竿
牘之未修恍然驚黼黻之投歉甚乏瓊琚之報(詩投我以木桃)
(報之以瓊琚)極目漢川之樹徒切興懷(崔灝詩晴川歴歴漢陽樹)洗耳荆
岑之泉尚希垂教(荆門當陽縣有玉泉)
通襄陽揚安撫
由半刺得專城亶為誤渥以小侯事大帥密借餘輝(韓文)
(大府帥先入據館帥守屏若將趨入拜庭之為者虔若小侯之事大國)方視印之云初豈
奏箋之敢後恭惟某官才豐而業茂度廣而識高承世
閥之清風飛翔千里負霄躔之俊氣凌跨一時利器所
施成規可睹恩深淮浦有襦均惠於兩邦(詩率彼淮浦)威震
湘川持斧頓清於羣寇(湘川在今長沙環城而下說文湘水出零陵陽海山至巴丘入)
(於江)屬邊方之謀帥勤當宁之思賢未容還表著之榮又
復任藩宣之重秘圖寓直瑞節增華想胸中皆有用之
兵(崔浩傳太武指浩示高車帥曰汝曹視此人纖尫懦弱手不能彎弓持矛胸中所懷乃過於甲兵宋名臣)
(言行錄西夏賊曰小范老子胸中有數萬甲兵不比大范老子可欺也)宜塞上無可窺之
隙輕裘緩帶依然峴首之風流曳履鳴珂行矣甘泉之
法從某佐藩已謬乘障維艱昔雖同君子之鄉未降既
見今乃近元戎之府自謂不孤矧荆襄襟帶之連若虞
虢輔車之倚有善隣之寶也所願相親念敝邑而膏之
敢忘厚賜深悰所嚮短韻奚宣
通京西趙運使
雲壘相依謬分邊瑣星臺在望密藉隣輝屬龜篆之初
開憑雁緘之上達恭惟某官卓然才業少所輩倫妙文
武之張弛不顓紙上(禮記弛而不張文武不為也張而不弛文武不能也唐史沈重講學)
(授業徐曠從之不數日辭去曰先生所說紙上語耳若真境彼有所未見者汪龍溪啓得文武張弛之樞要獨)
(運胸中明古今治亂之淵源不專紙上余日華啓味道腴於紙上胸吐石渠覷天巧於筆端手抉雲漢王臞軒)
(啓家傳弢峉不求紙上之係吳神授智謀自有胸中之方虎洪适啓經綸自得於胸中糟粕不膠於紙上)洞
古今之成敗獨運胸中一枝分月殿之香(晉書郗詵傳詵舉賢良對)
(策上第遷雍州刺史武帝於東堂會送問詵曰卿自以為何如詵對曰臣舉賢良對策為天下第一猶桂林之)
(一枝崑山之片玉白樂天詩折桂一枝先許我穿楊三葉盡驚人)千里奮雲衢之步幕
中飛翰湖山至於動搖(唐王重榮鎮河中辟李巨川為掌書記巨川文思敏速翰動如)
(飛傳之隣藩無不竦動)塞上剖符敵騎為之遯去旒冕注懷久矣
縉紳交口稱之以其抗不可犯之風故能任至難為之
事由雙旌拜十行之寵以三組總一路之權(楊僕傳懷銀黃垂三)
(組以誇鄕里)貫索夜虚流泉春湧凡此績用特其緒餘問俗
觀風亶有澄清之略謀王斷國盍歸嚴近之班某學殖
扶疎宦塗歴落縣課僅能自脫州政乃得平分初微尺
寸之可書忽駭朱丹之在轂(揚雄傳紆青拖紫朱丹其轂)匪由推送
曷致叨逾念慈恩㙮之姓名幸嘗附尾而皇華堂之風
采彌切心傾豈期護塞之行寖覺望塵之近雖云未見
自以不孤一障是乘在今日非昔時之全盛二天所覆
諒此疆與爾界以均恩
謝諸司列薦
風動列城莫重連臺之鶚薦雲從多士乃收别駕之駑
才外觀咸以為榮内省獨能無愧凡君子以類而進者
諸大夫曰賢而用之公論所同倖得則否博士共薦王
式宜為誦說之師(王式傳唐生褚生應博士弟子選諸博士摳衣登堂頌禮甚嚴試誦說有)
(法疑者丘蓋不言諸生驚問何師對曰事式皆素聞其賢共薦式詔下除為博士)要人交譽宗
元自是辭章之伯(韓愈柳宗元墓誌諸公要人争欲令出我門下交口薦譽之)蓋寶
貨横道莫不争取然斷木在溝誰其見知豈謂世俗競
名之餘猶存古者僉謀之舉(尚書詢謀僉同)儻非穎異徒切兢
危如某者所學不根於時何補轉頭已晚未免碌碌隨
衆人之行炙背成暄尚有區區獻至尊之意(列子宋有田父曝日)
(於野美之不知廣厦錦綺之麗謂其妻曰負日之暄人莫知之以獻吾君將得重賞嵇叔夜絶交書野人有快)
(炙背而美芹子者欲獻之至尊雖有區區之意亦已疎矣)朅来湖外冒處州端頗嘗
效尺寸之勞豈但為升斗之計二千石併歸於華使許
贊末謀五萬緡用實於邊倉助成廣惠稍知縣譜郡條
之大略敢云儒藝吏術之兼優有誤司聰過廑褒字雖
左符之命既下而公車之奏已前若青冥現吹嘘之神
(韓詩青冥送吹嘘)使白晝散揶揄之鬼頓增光耀亶有夤緣兹
蓋伏遇某官與天地同其心以人物任諸已謂九重耳
目之寄遠屬星軺念一路禍福所關公持藻鑒凡奉令
承教於趨走之域巳察言觀行於臨按之時同氣相求
合詞来上借鼎象三立足之勢(蒯通傳三分天下鼎足而立文選三分鼎足之)
(勢說文鼎三足兩耳和五味之彛器)施釣鼇一舉手之勞(列子伯龍之國有大人一釣而)
(連六鼇韓文蓋一舉手一投足之勞也)顧惟何人亦預兹選某謹當自繩
以法益樹厥功食武昌之魚而非甘有懷正味(吳志孫皓以建)
(業宫不利謀徙武昌陸凱上疏曰武昌土地瘠确且童謠云寧飲建業水不食武昌魚寧還建業死不止武昌)
(居是明天意知民所苦矣)濯蒙山之泉以自潔不易初生(見上卷)用此
酬恩斷非虚語
遠迎趙運使
易乘驛傳兼剖菟符險要之地唯荆襄併資控禦淺陋
之邦如曹鄶復托按臨阻與前驅敢忘先贄恭惟某官
羣紳之望萬乘所知太微星間蓋儲祥之已久祝融峯
下欲養晦以誠難(長沙志衡山七十二峯最大者五芙蓉紫蓋石廪天柱祝融而祝融為最)
(高韓詩衡岳千仞起祝融一峯高詩遵養時晦)賢者受任於天蒼生思被其澤
且往者屈也来者伸也道實將行(易繫辭往者屈也来者伸也屈伸相感而)
(利生焉)苟剛則吐之柔則茹之政奚以立獨稟清明如神
之氣能揚耿介拔俗之風肅然外臺強此中國三組堂
據上流之勝久著最聲一覽亭俯衆山之卑彌增壯觀
襟帶有相聯之勢轉輸皆已試之規仍建崇牙来宣江
漢(詩江漢之滸王命召虎来旬来宣)更陞華秩寓直蓬莱在一人之眷
甚隆恐四輩之召非遠(唐太宗召馬周未至遣使者四輩敦趣)所言利國
宜管仲之不足為以道相君惟孔子則所願學某素無
肖似疊有際逢龍坂同登嘗忝英遊之舊(文選蹈其閫國如升闕里)
(之堂入其奥隅謂登龍門之坂王勃啓鵬飈既接仰雲逕而將趨龍坂可登指星臺而有望)雁門遠
戍載依使節之光(蘇秦傳南有碣石雁門之饒注雁門山在燕代西)聽易地之
榮除動屬城之驩舞有若小侯事大府惟謹奉承不以
公法廢私恩尚期全護誠悰所萃拙呐難宣
賀京西柴運使(宋京西轉運司治在襄陽府)
奏最雄藩升華邊部馳六轡於秦京之道風采凛然把
一麾於楚甸之門波潤多矣賀成宫而未果賢從事之
先臨(東坡集温詞曲盡賢於十部之見臨)恭惟某官學飽禄渠(天禄石渠二閣皆蕭)
(何所造藏入關所得秦人圖籍至成帝又於此藏秘書焉詳見第三卷)氣横穹礴(爾雅穹蒼蒼天)
(郭璞曰天形穹窿然司馬相如封禪書自顥穹生民注顥穹皆謂天也莊子旁礴萬物)謂吾君可
與為善際遇誠難凡他人所不敢言攄陳益壯其立朝
何九虎之足畏其去國雖萬牛而莫回(危巽齋啓方萬牛挽而首不回)
(孰明其智乃六鼇去而山為動始識其忠)不鄙薄淮陽之民要增廣茹陂之
澤(晉志建安中魏武以劉馥為揚州刺史廣屯田脩芍陂茹陂七門吳塘諸堨以溉稻田公私有積)茂
庸粲著寵數亟頒因其恢恢之材畀以皇皇之節聲名
出叔子之上經理得諸葛之遺豈惟獄訟財賦之繁率
歸兼總乃若訏謨方略之妙合與前籌(杜詩暮齒借前籌)某猥
自佐州強令守塞懵未知終焉之計(杜詩吾道卜終焉)幸甚接
隣哉之封且餽有雙魚之廑何珍可報念城無十雉之
固唯芘是依(公羊傳注天子之城千雉高七雉公侯百雉高五雉子男五雉高三雉又立板而堵)
(五堵而雉百雉而城禽經雉上無丈鷃上有尺上言飛而上也雉上能丈故計丈曰雉)
賀史丞相進書加恩(自注係進吏部條法總類并百司吏職補授法轉金紫光)
(禄大夫進封魯國公按宋史嘉定六年春三月有司上嘉定總脩吏部條法總類時史彌遠為右丞)
(相)
玉陛奏書金章進秩整齊吏治率循蕭相之規(曹參傳參代何)
(為相國舉事無所變更壹遵何之約束)侈大國封式顯魯公之拜(公羊傳封魯公)
(以為周公也周公拜乎前魯公拜乎後生以養周公死以為周公主)告庭異數賀野同詞
恭惟某官學洞聖幾道躋民極再世而登輔弼偉勲閥
之相輝(彌遠父浩孝宗朝宰相)百辟之仰宗師正朝綱而不紊社
稷賴以安固乾坤為之清夷方循名責實之政行(歐文當循)
(名責實之時故任怨特多於前輩)宜撮要剪繁之事舉念銓綜權衡之
地名器所關(唐吕大一答吏部移牒眷彼吏部銓綜之司六典優者擢而升之否則量以退焉所)
(以正權衡明予奪抑貪冒進賢能也乂宋璟為吏部尚書銓綜有叙)凡刀筆筐篋之流勞
能必叙(賈誼傳俗吏之所務在於刀筆筐篋而不知大體注刀所以削書札筐篋所以盛書)昔者
紛綸而盈几(井丹傳五經紛綸井大春張嘉貞傳功狀盈几)今焉纂輯以成編
帝深歎嘉公實典領流渥衍戶租之邑(蕭何傳食邑八千戶)開圻
重儒服之邦(莊子君子有其道者未必為其服也為其服者未必知其道也何不號於國中曰無)
(此道而為此服者其罪死於是魯國無敢儒服者詳見前)以答秉成之功以昭垂後
之憲(尚書以垂憲乃後)且畫一法與天下而共莫匪至公雖正
二品居朝廷之尊未為特美(宋制正二品光禄大夫)故家有者不
日見之某冒處騎頭阻瞻鴟尾遐衝可折皆由制勝於
廟堂邊最蔑聞只合放歸於田里尚兹冗食悉自隆恩
賀雷知院進書轉官(宋史寧宗嘉定元年以雷孝友知樞密院事兼參知政事)
奏篇中禁(杜詩詔許辭中禁韋述詩脩丈中禁起)進秩邇聯粉澤成一王
之典章宜膺褒顯權衡定百王之法式允大參持吏品
以清朝僉斯穆恭惟某官奥學上下乎千載懿文佐佑
乎六經式契聖明進都丞弼(東方朔傳都卿相之位注都居也)當洗兵
交河之後道以庇民(六韜文王問散宜生卜伐紂吉乎曰不吉將行之日雨輜車太公進)
(曰是非子所知也祖行之日雨輜重車是洗濯甲兵也曹唐詩滄海寒波絶洗兵野客叢談吳曾漫錄曰杜詩)
(有洗兵馬末云安得壯士挽天河淨洗甲兵長不用說苑武王伐紂風霽而乘以大雨散宜生諫曰此非妖與)
(王曰非也天洗兵也僕觀梁簡文詩洗兵逢驟雨送陣出黃雲裴行儉碑云洗兵諾真之水刷馬草心之山皆)
(有洗兵之語所謂挽天河語子美之前罕聞張說詩貫索挽河流)在執政畏岩之中心
乎體國更張善化綜核羣材雖云列爵之有差每念繁
文之無統非通儒為之折衷(韻會衷踄仲切折衷平也史記折衷於夫子折斷也)
(衷當也貢禹傳微夫子之言則無所折衷)則巧吏得以並緣(薛宣傳酷吏並緣為奸)筆
削既公(禮樂志筆則筆削則削)綱目自正典選者持此以鏡鑒試
補者用此以甄升成編甫徹於前旒寵數亟加於次輔
房謀杜斷共裁定於信書(杜如晦傳天下新定臺閣制度憲章文典率二人討裁每)
(議事帝所玄齡必曰非如晦莫籌之及如晦至卒用玄齡策蓋如晦長於斷而玄齡善謀兩人深相知故能同)
(心濟謀以左右帝)蕭規曹隨佇增光於揆席(揚雄傳夫蕭規曹隨注言蕭何始作)
(規模曹參因而從之)某逖聞命綍喜動心旌在天一方曾莫與清
朝之賀(文選良友遠别離各在天一方杜詩我行山川異忽在天一方賈至詩各在天一方)有地
千里其敢孤大造之恩(左傳秦師克還無害則是我大有造於秦也)
賀章同知除參政(宋史嘉定二年以章良能同知樞密院事進書後除參政)
擢自中樞(司馬光行文彦博制仍冠中樞)列於次輔由建隆開東西府
實處儒英(五代會要後梁革唐氏宦官之弊開平中命敬翔為使始更用士人續會要樞密院與中)
(書對持文武二柄號為二府建隆元年以魏仁溥吳延祚為樞密使趙普為副使參政為東府樞密院為西府)
逮元豐置左右丞預聞政本(績會要元豐改官制議者欲廢樞密歸兵部神宗曰)
(祖宗不以兵柄歸有司故專命官統之互相維制不從然以樞密聯職輔弼非出使之名乃定置知院同知院)
(二人)成憲具在有德乃升恭惟某官社禝所依文武之特
(韓詩英英桂林伯實惟丈武特)為明主建長治之策識妙神蓍在清時
成更化之功音諧廟瑟根於所學之純正位乎本朝而
安強一堂坐運於甲兵四塞稀鳴於桴鼔凡兹制勝之
道屬我基宥之臣入捧絲綸贊調鼎鼐五戎八蠻雖已
賓服(韓文五戎八蠻之在荒服之外者皆已賓貢天變時變昆蟲草木之妖皆已消息)五風十
雨縱極順成(易飛候太平之世五日一風十日一雨此休徵時若之應)想坐退思艱
之時猶軫若納溝之慮使草木無不遂性則日月可與
争光持此茂勲永居端揆某托身造化傾耳拜除瞻望
清明無復到鈞天之所(列子穆王及化人之居以為清都紫微鈞天廣樂帝之所居詳)
(見前)奉行寬大其敢負玉州之民(荆門軍隋開皇唐武德中皆名玉州)激此
懦衷寫之柔牘
賀鄭大諫
顯膺詔旨擢首言司由御史五月而遷信非常典凡侍
臣三日必諫况是專官(杜牧行盧吉左拾遺制太宗三日不諫必責侍臣)聿登
正直之賢具孚中外之望恭惟某官氣凌山嶽節貫冰
霜蓋魯君子非器之可名宜漢人主必冠而後見(汲黯傳丞)
(相弘宴見上或時不冠至如見黯不冠不見也上嘗坐武帳黯前奏事上不冠望見黯避帷中使人可其奏其)
(見敬禮如此)巍然正色革彼邪心豸角分輝如横榻步趨之
相繼龍顔開霽喜伏蒲風采之猶存直進長於七人用
肅清乎百辟與天子辯是非宰輔争得失人所至難使
朝廷關輕重社稷係安危公其可舍佇聞刻贊前對(闕一)
(字)除某謬綰魚符(唐車服志高祖頒銀菟符後改銅魚符以起軍旅詳見第三卷)阻瞻
烏戟(舊唐書柳仲郢自拜諫議後每遷官烏必大集于昇平里庭樹戟架皆滿五日乃散詔下不復集家)
(人以為候)諒耳目到重湖之外罔不照知念門戸在一障之
間唯當固守(荆門亦曰荆戸)
賀金正言
楓宸渙號蒲省晉班由真御史為真諫官既極選除之
妙(蕭鈞傳永徽中為諫議大夫争盜庫財死罪曰囚罪誠死恐天下聞謂陛下重貨輕法任喜怒殺人帝曰)
(真諫議也李景伯傳景龍中為諫議大夫中宗宴侍臣酒酣各命為廻波詞或以諂言媚上或邀丐謬寵至景)
(伯獨為箴規語以諷中書令蕭至忠曰真諫官也)欲正君心以正天下益攄獻
納之忠國是有歸朝僉斯穆恭惟某官抱負所學震耀
於時挺孤秀以不移擷衆芳而自飾早登翹閣結韋平
父子之知晚立要津展堯舜君民之術不易居者風霜
之任(通典御史臺後周曰司憲屬秋官府隋及唐曰御史臺門北闢取隂殺也御史為風霜之任彈糾不)
(法百僚震恐官之雄俊莫之比焉)所難犯者雷霆之威(唐薛歸登傳裴延齡得幸德宗)
(欲以為相補闕熊執易疏論之疏成示寮友薛歸登慘然曰願寄名雷霆之下君難獨當)見謂敢言
何妨易命廷議而瑩冰玉將坐寢於邪謀帝用以補山
龍實有開於偉業某高官莫侣小牘是脩聞諸在野之
言(左傳聞諸道路不知信否)敬致得人之賀(東都事略江公望除左司諫諫争有體朝野稱)
(為得人)想正色立軒墀之上無遠弗知雖孤身墮障塞之
間有恃何恐(左傳何恃而不恐韓文若防之止水恃以無恐)
賀石殿院
輟從諫列擢置臺端(通典唐侍御史號臺端人稱之曰端公詳見前)六豸相輝
久著峨峨之望(宋天禧元年始置言事御史六員)一鵰初擊載揚肅肅
之威國本以強朝僉斯穆恭惟某官耀名於世儲寶自
天跨海湄於一息之間壯圖遠矣(說文水草交為湄釋名湄眉也詩居河之)
(麋與眉同李白大鵬賦六月一息至于海湄欲翳景以横翮送高天而下垂)貫歲寒於千仞
之表正色依然簡在清衷峻登言路欲近而朝廷遠而
諸夏皆出於至正惟進其君子退其小人所關為不輕
是宜超錦繡之班(元稹詩榮班聯錦繡諫紙賜牋縢)又復總風霜之任
將整齊憲綱之既畢(傅咸中丞箴執憲之綱)則運轉魁柄以何難
羣頸胥延上志已定某在官有守進賀莫參雖一障未
保於頭顱尚能自力顧千里不逃於目睫或照此心(列子)
(察其目睫之間而得其情史記如目之見毫毛而不見睫也)
賀倪察院
簡求惟舊(尚書人惟求舊)察視方新(後漢鄭據字茂卿建武三年為侍御史上疏曰斗筲)
(小吏擢在察視之官分當刺邪矯枉)晨入學以誨諸生曾未容於涉筆夜
加階而召御史即已聽於出綸(唐韓思彦為監察御史昌言當世得失高宗夜)
(召加階二級待詔弘文館)天憲所關(五代會要御史臺事總臺綱職司天憲)人望斯稱
恭惟某官身該百行(文選百行兼包)名揭兩科由教育撫字之
功多故薦揚拔擢之事異上意先定謂宜居豸列以糾
邪我道未夷顧乃望虎關而引去(韓詩出門各有道我道方未夷且於此中)
(息天命不吾欺離騷虎豹九關兮)適當日月之清照慨想風霜之嚴凝
詔自侯藩升於胄監(宋制升于太學又典胄之選)人自畏稜稜之白
簡(元希聲詩稜稜稱旨烈烈方書)公何心戀戀於青氊忽拜真除大孚
衆聽凡宰相之柄用由言路以梯升宏業有開寵光曷
既某叨紓郡紱阻綴賓裾昔歎凄涼在朝微扳聯之勢
今承輝耀居邊免驚杌之憂(傅咸箴爰立執法其輝有煥)舞手載欣
濡毫匪喻
回陸僉判
天下聞放翁之賢宜其有後(宋陸游字務觀號放翁仕至秘監初調官臨安有詩)
(云小樓一夜聽春雨深巷明朝賣杏花傳入禁中思陵稱賞由是知名)湖外稱道院之勝
偶此同寅来賓初筵容我坐嘯恭惟某官華猷世濟逸
韻天成在茂林脩竹之鄉衣冠推重為綠衣紅蓮之客
樽俎有光屬當蹂躪之餘(蹂忍九切韻會往来蹂踐之也躪音藺躒也王商傳百姓)
(奔走相蹂躪司馬相如傳徒車之藺轢騎之所蹂若)正資羽翼之助公肯入諸侯
之幕深識雅懷上方錄從臣之家難留雋武某一麾護
塞千里遡風攬訊牘之粲然聆跫音而喜甚李將軍文
書極簡與共事以何嫌(李廣傳幕府省文書注省少也又李將軍文書極簡)陸先
生論撰為多尚異聞之可扣
賀應正言
賜札中宸伏蒲右省保氏諫諍兼師氏之講說天日為
開(周禮保氏掌諫王惡師氏掌以媺詔王)正人信任去邪人之蔽欺朝家
增重上所特拜誰不歡顔恭惟某官晉大夫之竒才(左傳)
(晉卿不如楚其大夫則賢皆卿才也國語晉公子賢明左右皆卿才)魯諸儒之奥學雲路
四達千里可以追風朝陽一鳴萬物為之吐氣擢自馨
香之署聯於錦繡之班且士而當得言之秋故君者立
無過之地(家語天生時地生財人其父生而師教之四者君以政用之所以立於無過之地)譬
猶木從繩而則正抑使雪見晛而曰消(詩雨雪瀌瀌見晛曰消)所
係不輕是除何歉進陽城於延英閣上疏極慷慨之懷
(陽城傳裴延齡誣逐陸贄等帝怒甚無敢言城乃約拾遺王仲舒等守延英閣上疏極論延齡罪慷慨引義伸)
(直贄等)訪處厚於太液亭演經廣規諷之道(韋處厚傳處厚字德載舉)
(賢良方正與路隋為侍講穆宗召入太液亭命講關睢洪範訪以治體處厚等演經義以廣規諷之道)命
焉疊組義則同符幸際會於斯辰計登庸之不暮某邊
麾有守前戺莫賓作耳目於虞廷信能燭遠當戸門於
楚塞尚賴包荒景仰惟勤名言曷既
橘山四六卷十八
