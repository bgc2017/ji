橘山四六别集類三(宋)
提要
(臣)等謹案橘山四六二十卷宋李廷忠撰廷
忠字居厚橘山其號也於潛人淳熙八年進
士歴無為教官旌德知縣終於䕫州通判宋
史無傳厲鶚作宋詩紀事載所著有洞霄詩
集今亦不傳惟是編尚存明萬歷中丹陽孫
雲翼為之箋注雲翼自序稱所藏原係抄本
甲申應貢之京師偶攜是帙遂取繙閱隨手
箋釋後隨牒炎徼左僻多暇爰取訂正稍加
詮次云云蓋向無刊版自雲翼箋釋後始授
梓行世也廷忠名位不顯故集中啟劄為多
大抵候問酬謝之作而第十四卷内乃皆賀
正賀冬至箋表中有乘軺護漕等語與廷忠
仕履不合必非其所自謂案洪邁容齋四筆
稱宋時所在州郡相承以表奏書啟委教授
因而餉以錢酒此必廷忠為教官時代州守
及憲臣所作特原本未及注明遂不可辨耳
北宋四六大都以典重淵雅為宗南渡末流
漸流纖弱廷忠生當淳熙紹熙之間正風會
將變之時故所作體格稍卑往往好博矜新
轉傷繁冗然織組尚為工穩其佳處要不可
掩固當存之以備一家至雲翼箋注尤多蕪
雜未足以資考核以其裒綴頗勤故姑仍舊
本錄之不復刊削焉乾隆四十六年五月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
橘山四六原序
先大父曲水翁喜藏異書多宋人抄本橘山四六其一
也甲申歲翼應貢之京師初擬陸行不復挾策尋附便
舟眠食之外終日兀坐搜笈中偶以是帙護郡牒遂取
繙閱日必數過已而厭之顧無可以游心寓目者因倣
古人隸事之意隨手箋釋日得數則比至天津簡端已
滿後亦不復省錄頃隨牒炎徼地僻多暇念席蓐之舊
不忍捐棄爰取訂正稍加詮次第出於風塵羈旅無所
考證多蔓引影合不無燕郢之謬蓋特借此以銷其寥
落之況非敢妄意於著述之事也或曰竿牘小智行之
不遠何足措意竊謂不然彼三都近俳非壯夫所為而
張載劉逵以博洽通儒咸為之訓詁西州逸士皇甫謐
從而序之今雖不敢上方古人庶幾猶賢乎已耳萬歷
丁未夏五望日曲阿孫雲翼序
