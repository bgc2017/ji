橘山四六卷十一宋李廷忠撰
明孫雲翼注
遠迎寧國太守朱大卿
簡記天隆(東方朔傳隆天重地)蕃宣地大(詩四國于蕃四方于宣)望霜臺聯
列棘之位信表著之有榮(杜氏通典御史為風霜之任杜詩憲臺老特減風霜前漢)
(書五行志公朝之言必聞於表著之位)由泥軾升高盖之車喜部封之如
舊(黃霸傳宣帝下詔曰制詔御史其以賢良高第揚州刺史霸為潁川太守秩比二千石居官賜車蓋特高)
(一丈别駕主簿車緹油屏泥於軾前以章有德)指麾屬縣羅舞編氓(司馬相如傳編列之)
(民注編列謂編戸也)恭惟某官德内融而外光(韓文服仁食義融内光外)氣上
蟠而下際(莊子刻意篇上際於天下蟠於地)充之以博極之學演而為
閎肆之文龐士元非百里才薦函交上韓昌黎為諸儒
倡經席屢重(說苑孔子困於陳蔡居環堵之室坐三經之席戴憑傳憑徵為博士拜郎中時詔公)
(卿大會羣臣皆就席憑獨立光武問其意對曰博士說經皆不如臣而坐居臣上帝即令上令與諸儒難說多)
(所解釋帝善之正旦令羣臣說經史更相詰難義有不通輒奪其席憑遂重五十餘席京師語曰解經不窮戴)
(侍中殷氏世傳殷亮建武中拜博士諸儒講論勝者賜席亮坐至八九北史握素懷鉛重席解頥之士間出於)
(朝廷圓冠方領執經負笈之士著錄於京邑)再轉仙蓬雙分郎筆以公道任
諸巳以忠言獻於君諤諤然風動於鐵冠(漢官儀御史周官也為柱)
(下史冠法冠一名柱後以鐵為之言其堅固不撓也詳見前)皎皎乎月昇於金掌奴
隸亦開於心目兒童皆識其姓名(宋名臣言行錄楊誠齋遺施聖與書曰若)
(盛德大業丕績宏謨兒童皆知公而誦之)將欲正朝廷以正百官合居帝右
乃使察天下者察一路秪在邊頭(杜詩邊頭公卿仍獨驕)材大而
用自難(杜詩古來材大難為用)志高而退亦勇須賢作牧有詔起
家(韓文天子有詔)北樓水南樓山識遺恩之猶在敬亭詩昭亭
騎憶勝事之可尋(敬亭山在宣城李詩相看兩不厭只有敬亭山昭亭已見)為民重
來入境改觀人愛袴襦之稠疊(杜詩稠疊多幽事)士知旗幟之
精明(李光弼御士嚴肅代郭子儀於河陽士卒旗幟皆為精明)政令相孚嘯吟自治
欲翔四海顧何妨作天外之鴻(文選攀鴻翮則翔四海杜牧寄宣城守鄭諫議)
(詩文石陛前辭聖主碧雲天外作冥鴻)即面三槐恐未暇辨雲中之樹(周禮)
(秋官朝士掌建邦外朝之法面三槐三公位焉謝眺之宣城詩天際識歸舟雲中辨江樹)且輟宣城
之句歸和虞廷之歌某技薄鼠肝(莊子偉哉造化又將奚以汝為材奚以汝)
(適以汝為鼠肝乎以汝為蟲臂乎)命輕蟬翼(郭子儀傳德薄蟬翼命輕鴻毛晉中興書周顗疏質)
(輕蟬翼事重千鈞潘岳詩微身輕蟬翼)三年泮學頗嘗詰藜莧之腸(韓詩三年)
(國子師腸肚習藜莧山谷詩甘泉不洗藜莧腸)一考巖邦曾未覩詩書之面(左傳)
(制巖邑也注巖險也)初承板蕩之後若墮煎烹之中勉策疲駑(石奮)
(傳疲駑無以輔治)旋鋤弊蠧日勤剖決幸幽圄之告空(漢書路温舒傳)
(文帝崇仁義省刑罰囹圄空虛天下太平文選周公有空圄之隆魏顔斐傳囹圄空虛盜賊屏息江淹書身陷)
(幽圄)雨應禱祈變荒疇而成稔在上不以小文而見責向
後尚惟末效之是圖遭際仁公寬假窮邑聞先聲之戾
止覺生意之頓回騎竹而迎細矦願備前驅之列(劉禹錫詩)
(騎竹見新童又童子爭迎郭細矦)舍棠而教南國更容美蔭之依傾徯
惟深占陳罔既
賀江東徐運使(宋制江南東路建康府有江東轉運司)
渙發制函晉持計節(宋以轉運為外計故云計節黃山谷送劉運判詩西風持漢節王荆)
(公送王運判詩都分全節佐均輸)皇華遣使采薇遣戍政方急於外攘
(詩序皇華天子遣使臣之詩采薇遣戍役之詩也車攻宣王復古也能内修政事外攘夷狄)斜谷運
馬祁山運牛力願殫於下走一麾所庇萬井攸同恭惟
某官濯濯瓌姿(詩濯濯厥靈)峨峨碩望駕其所學前拍丘旦
之肩筆之於文下結班揚之舌(晉書虞潭傳班揚韜筆仲舒結舌杜詩斯文崔)
(蔡徒以我似班揚漢書博士結舌而不談魏文帝文章典論孔融體氣高妙有過人者然不能持論及其所善)
(班楊儔也)裒然而為舉首(董仲舒傳今子大夫裒然為舉首注裒然盛服貌)飄然而
來帝旁音諧九成名震六合遊天子辟雍之海濟多士
以舟航(楊子法言捨舟航而濟乎瀆者末矣捨五經而濟乎道者末矣王荆公詩辟雍海環流用汝作)
(舟楫)登道家蓬萊之山旅羣仙而佩玉(文選羣仙縹緲餐玉清涯)大屏
旋聞於借重雄臺更賴於決平屬邊境之繹騷(詩徐方繹騷)
護上流而轉漕(項籍傳古之王者地方千里必居上游注居水之上流也游或作流)屯壁
三千里竈方見於日增(虞詡傳羌寇武都鄧太后以詡有將帥之略遷武都太守日夜)
(進道詡令吏士各作兩竈日增倍之羌不敢逼卒大破之)連檣十萬艘粟恍同於大
雨(淮南子蒼頡作書而天雨粟後漢書建武二年天雨榖杜陽雜編夏禹時天雨粟周書神農之時天雨粟)
(神農耕而種之)翼張虎旅膽喪鄰封真如無敵之儒富有太平
之業王命載肅仲山甫能奉行之(詩肅肅王命仲山甫將之)國威既
強管夷吾使相可也某起家窮陋行路欹危好古之眼
終青(杜詩讀書頭欲白好古眼終青又相對百年終眼青)憂時而髮蚤白(五代南唐廖凝)
(為都昌宰以廉自守秩滿題一詩修江寺云五斗徒勞更折腰三年兩鬢為民焦今朝辭印言歸去還挈來時)
(舊酒瓢尤遂初詩憂民贏得鬢毛班王臞軒啓心戀闕而常丹髮憂邊而漸白)客游濡塢編簡
之香今轉為鋒鏑之腥(東坡詩初聞編簡香稍作鋒鏑腥)邑畀淳原撫
字之勞豈足掩征科之拙(陽城為道州刺史治民如治家賦稅不登觀察使數加誚)
(責自署曰撫字心勞徵科政拙考下下)一飯每思於報國(朱浮與彭寵書匹夫媵女尚能)
(致命一餐范雎傳一飯之德必報李固傳竊感古人一飯之報孔融傳一餐之惠必報)六條幸遇
於觀風(白帖播龔黃之政必務六條又觀風察俗提綱振領)不責小文庶恢大義
(杜詩首唱恢大義)天有二者刺史也罪或貸於此時(朱博傳時有大貸注)
(謂寬假於下)城不没者保障乎效可觀於他日(趙簡子使尹鐸為晉陽請)
(曰以為繭絲乎抑為保障乎簡子曰保障哉及智伯攻晉陽城不汲者三版民無叛意)
賀江東提刑蘇郎中(宋江東路饒州府有江東路提刑司)
出少府之節登大使之車(漢書百官表少府秦官掌山海地澤之稅以給兵食漢志)
(符節令一人屬少府為符節臺率主符節事凡遣使掌授節後漢書輿服志大使車立乘駕駟赤帷持節者重)
(導從晉書輿服志大使車立乘駕駟赤惟裳騶騎導從小使車不立乘駕駟輕車之流也)席建侯按
行江東望獨高於諸路(唐席豫字建侯襄州人四以使者按行江南江東海南河北)
范孟博澄清天下聲已震於屬城受察云初奉令唯謹
(樂毅傳奉令承教可幸無辠)恭惟某官煌煌乎珠庭而日角(論語摘象輔顔)
(淵山庭日角曾子珠庭犀角詳見前)皎皎然玉衡而冰壺氣象不凡源流
甚遠且父子兄弟以文章顯俱號眉山之英(宋蘇洵字明允嘉祐)
(間與其子軾轍至京師歐陽修得洵書二十篇大愛其文辭以為賈誼劉向不過也其二子同舉進士又同登)
(制科一旦父子隱然名動京師而蘇氏文章遂擅天下林子中賀東坡入翰林啓父子以文章名世蓋淵雲司)
(馬之才兄弟以方正決科邁晁董公孫之學)在臺省廟堂以勲業聞獨數潁
濱之懿(蘇轍號潁濱遺老歷仕翰林學士門下侍郎)光垂奕世輩出異人珪
璋濟美於儒門(詩如珪如璋令聞令望)黼黻相輝於朝路近奉兩
朱轓之最(漢志二千石皂蓋朱轓)遠增六濡轡之華賓以召書郎
於選部又煩持漢使之斧(雋不疑傳暴勝之為直指使者衣繡持斧督課郡國)直
欲破秦人之觚(酷吏傳漢興破觚而為圓斵琱而為樸注去嚴刑而從簡易抑巧偽而敦厚也)
凡析律貳端而用巧心咸知畏縮(漢宣帝詔獄者萬民之命能使生者不怨)
(死者不恨則可謂文吏矣今則不然用法或持巧心析律兩端深淺不平增辭飾非以成其罪)務平刑
釋冤以理民命盡獲昭蘇(月令蟄蟲昭蘇)布告郡國無非上意
之好生懽呼道涂莫不先覩之為快(韓文朝廷之士引領東望若景星鳳)
(皇之始見也爭先覩之為快)方當衣繡於霄漢誰敢弄兵於潢池天
子之記姓名想贊書之已刻(歐陽公蔡齊行狀居數月不得召久而天子記其姓)
(名趣使召試)單于之問家世知相印之有傳(東坡送子由使契丹詩單于若)
(問君家世莫道中朝第一人宋洪景盧夷堅志東坡送子由詩云云用唐李揆事也紹興中曹勛功顯使金國)
(好事者戲作小詞其後闋云單于若問君家世說與教知便是紅窗迥底兒謂功顯之父元寵昔以此曲著名)
(也後大璫張去為之子安世為副使或改其語曰便是中朝一漢兒蓋京師人謂内侍養子不閹者為漢兒後)
(知閤門使孟思恭亦使北或又改曰便是鹽商孟客兒盖思恭之父為鹺賈也)某山澤癯人(司馬)
(相如傳列仙之儒居山澤間形容甚癯注癯瘠也劉後村啟少年刻志未甘相如山澤之臞積憂熏心無復元)
(龍湖海之氣)乾坤腐物(杜詩江漢思歸客乾坤一腐儒)一第叨塵而若易半
生行路之多艱飽味羣經甫脱寒氊之寂寞強顔五斗
又遭沸鼎之煎烹(王荆公詩肺腑鼎璫煎)躬校簿書懷裝訴牒(北山)
(移文訴牒倥偬裝其懷)縱未免頑民之梗化斷不容姦吏之舞文
明辯單辭(尚書明清於單辭)屢空幽圄自謂不負於所學孰能
相知之以心望皇華列宿之照臨(杜詩列宿頓輝光)覺俗李麤
桃之欣喜願力行於清潔用善事於嚴明(任延傳善事上官無失名)
(譽)惟冀州公法之難欺方歸廉問雖即墨譽言之弗至
終荷生成
賀江東運使鍾編修
光錫贊書易持英簜(周禮掌節守邦節而辨其用以輔王命守邦國者用玉節守都鄙者)
(用角節凡邦國之使節山國用虎節土國用人節澤國用龍節皆金也以英簜輔之于寶曰英刻書也簜竹節)
(也刻而書其所使之事以助三節之信漢之竹使符亦取則於故事也)係兵轉食資控制
於上流(後漢書寇怐傳贊子翼守温蕭公是埒係兵轉食以集鴻烈)班化宣風聳聽
聞於遠嶠(嶠音轎山銳而高也又山道又石絶水周繇詩初著藍衫從遠嶠)九重至意
百里均思恭惟某官文緯六經(莊子孔子繙十二經以說老𣆀釋文六經六緯)
學包千古父子儒科而相繼士民師表之有歸振鐸鳴
絃雅奏徹雲霄之上坐輿憑軾懽謠傳湖海之間整鷺
羽以來歸(詩振振鷺鷺於下鷺白鳥喻潔白之士羣集於君之朝也蔡邕釋誨振鷺充庭)覽鳳
輝而入對獨當上意捷出朝行方其修器械以修外攘
之功(宋置軍器監長貳各一員初寮制在昔熙豐畱神武備器械增巧規矩具存爾貳厥職其既乃心)
合籌策以成中興之業故武監賴其贊貳(軍器監唐官武德初名武)
(器監開元中改軍器監)而樞司藉以稽參(武監樞屬)凜然有澄清區宇
之懷(宋李絢景祐中及第未幾除西京轉運吕文靖謂曰朝廷之制未有釋褐再仕為轉運使者以學士)
(才氣高爽故有此授宜副朝廷之意絢到任有澄清之志)付之以觀覽民風之寄二
路之平反既廣九年之儲蓄宜先肆圖充實於關中載
命按行於江北千艘漕粟萬竈爨樵屬縣翕然而景從
(過秦論贏糧而景從注言如景之隨形也)遐方聞之而膽落使華所燭若東
有啓明之星(詩東有啓明西有長庚爾雅明星謂之啓明注啓明太白星也晨見東方為啓明昏)
(見西方為太白)兵本攸歸可北取大梁之地(大梁今汴州浚儀史記趙世家秦灌)
(大梁虜王假)某才焉無取拙則有餘(潘岳閒居賦雖吾顔之云厚猶内愧於寗蘧有)
(道吾不仕無道吾不愚何巧智之不足而拙艱之有餘也)竊一第以僥踰遭兩艱之
抑壓寒廳夜宿已勌作於客遊(文選倅此倦游士)綠野春耕頗
習知於農事(古詩雨後有人耕綠野月明無犬吠花村)媿非健令謬使近民
最弗能炫飾矯揉以沽名惟專以惠養撫摩而為政比
年多苦魃虐何時雨之獨私(詩旱魃為虐如惔如焚神異經南方有人長二三尺)
(袒身而目在頂上走行如飛名曰魃所見之國大旱赤地千里後漢書女魃北應龍翔北史北齊武平五年夏)
(大旱晉陽得死魃長二尺兩頂各二目三輔决錄郭伋為潁川化如時兩)他邑皆被蝗灾惟
我田之無害(卓茂傳遷密令時天下大蝗河南二十餘縣皆被其災獨不入密縣界詩無害我田)
(穉)重刑不犯幽圄屢空用是未速於譴訶(薛宣傳譴訶及細微賈誼)
(傳在大譴大訶之域者注譴責也訶問也)得以少安於孤拙非巍乎二天之
能見察雖蕞爾一國之豈易為兹有榮逄敢忘善事新
龍虎之節顧莫備於先驅寬牛馬之鞭尚勉供於下走
賀寧國趙府判(李自注自徽易寧)
疏恩中陛易倅大邦(倅音翠副車也周禮戎僕掌王副車之政趙充國傳倅馬什之胡文)
(恭行陳緹制分倅州治又分乘倅車)磐石所臨皆犬牙相制之地(文帝紀昔高帝)
(王子弟地犬牙相制所謂磐石之宗也)屏星再駕乃驥足始展之時負弩
欲前奏牋敢後恭惟某官才高於世行茂於宗(韓文行茂於宗)
(事修於官)燭代輝梁真是天人之眉宇(文選以藩以牧燭代輝梁杜詩汝陽讓帝)
(子眉宇真天人)饜韓飫柳更多文士之篇章唾手取名(褚遂良傳唾手)
(可取)飄纓得志臨事恢恢乎餘刃居官卓卓而可書旋回
補外之行更迭治中之寄匪謂出幽谷而遷喬木(詩伐木丁)
(丁鳥鳴嚶嚶出自幽谷遷于喬木)蓋猶就熟路而駕輕車十行詔方下
於日邊二州民已爭於境上(宋杜衍字世昌知乾州未滿歲安撫使察其治行以)
(公權鳳翔府二邦之民交爭於境上一曰此我公也汝奪之一曰今我公也汝何有焉王臞軒啟安得一語借)
(寇君於帝前正恐兩州爭杜公於境上)去辭康海來對澄江以端望壓芙
蓉之賓以婉畫贊蘭蓀之守流王化於千里事半而功
倍之登相位者九人世異而調同耳(唐宰相贊周之卿士周召毛原皆同)
(姓也唐相以宗室進者九人皆以才稱號賢宰相享國長久嗚呼盛哉)某篤於自信多所
不堪(嵇康與山濤絶交詩有必不堪者七)魯泮三霜甫脱寒氊之寂寞制
巖二署又遭沸鼎之煎烹弗憚勞筋稍回生意獄豻殆
荒於秋草蝗螟無害於穉田固知不得罪於邦人猶恐
特見呵於府吏(韓詩凡吏之所呵嗟予頗有之)題輿坐以待仲子今幸
照臨寬轡策以假朝歌庶逃曠戾
賀寧國趙僉判
燕臺上客價重千金偃室賤官禄輕五斗惟傾盖相逢
而適願(家語孔子之郯遇程子於途傾盖而語文選白頭如新傾盖如故)雖執鞭為御
而不辭(李膺傳膺性簡亢無所交接荀爽常就謁膺因為其御既還喜曰今日乃得御李君矣余日華)
(啓幸嘗與于執鞭喜不知其折屐)敢以片言將其寸意恭惟某官學深
根柢(杜詩詞林有根柢)文冨菁華(唐陸放云論語六經之菁華玉堂遺範裴度拜相制文融)
(菁華行茂枝葉李納行盧弘正制行有枝葉文耀菁華)一氣造天而本同是生龍
種(杜詩龍種自與常人殊)三月遡河而直上遂脫魚羣(水經注鱣鮪也出鞏)
(穴三月則上渡龍門得渡則為龍矣李詩直上龍門生羽翼)既取名於年少之場(白詩)
(還似今朝爭酒席白頭翁入少年場)宜振步於日邊之路獨廉於進莫鬯
所施卻列鳬之行而對兩松佳哉此志(韓文公藍田縣丞廳壁記丞位)
(高而偪例以嫌不可否事文書行吏抱成案詣丞鴈鶩行以進平立睨丞曰當署丞涉筆占位署惟謹又對樹)
(兩松日吟哦其間)絆良驥之足而求千里難矣其功(文選絆良驥之足而)
(責以千里之任檻猿猴之勢而望其捷巧之能杜詩鹽官雖絆驥韓詩縶驥四足氣空橫)眷言帝子
之名都(宣州為孝宗潛藩乾道三年昇為寧國府)素稱幕府之多士(杜詩幕府盛材)
(賢又幕府愧羣材)來光樽俎(五代會要漢乾祐元年敕云翹車著詠箋帛垂文式重弓旌以光樽)
(俎允奉幕中之畫以供席上之珍)增重磐維挹爽氣以自高翔華聲而
彌遠紅蓮之依綠水婉畫有聞丹鳳之上赤霄壯圖孰
禦(杜詩餞爾白頭日永懷丹鳳城肺肝若稍愈亦上赤霄人)某志存絜矩識昧圓機
鄭廣文豈出羲皇誤蒙汲引孟公綽不可滕薛強使撫
摩技有五祇覺易窮課第六安能自脫(蕭育傳育為茂陵令會課育第)
(六而漆令郭舜殿見責問育為之請扶風怒曰君課第曹六裁自脱何暇欲為左右言及罷出傳召茂陵令詣後)
(當以職事對育按佩刀曰蕭育杜陵男子何詣曹也遂趍出欲去官明旦詔召入拜司隸校尉育過扶風府門)
(官屬掾吏數百人拜謁車下)竊喜渠渠之廣厦方開秩秩之初筵與
大國英俊之遊信難攀附糾後曹怠慢之政終幸寬容
(漢書注秋冬歲盡各計縣詣郡課挍最殿其為殿者於後曹對責以糾怠惰也)舞手之餘濡毫
㒺既
回太平汪宰(太平屬寧國府)
南臺御史之尊憶同登於桂籍(通典御史臺後漢亦謂之蘭臺梁及後魏北齊)
(或謂之南臺通典注北齊主高澄用崔暹為御史中尉宋游道為尚書左丞謂之曰卿一人處南臺一人處北)
(省當使天下肅然因話錄高宗朝改門下省為東臺中書省為西臺尚書省為文昌臺故御史臺呼為南臺東)
(坡詩高會開桂籍又飛騰桂籍他年事)東閣郎君之貴喜相接於花封(北夢)
(瑣言李商隱字義山為彭陽公令狐楚從事彭陽之子綯繼有韋平之拜遂疎隴西未嘗展分重陽日義山詣)
(宅於廳事上畱題其略云十年泉下無消息九日樽前有所思郎君官貴施行馬東閣無因許再窺相國覩之)
(慙恨而已)眷意彌加問言先及恭惟某官夜光明月之價重
(揚雄傳推夜光之流離剖明月之珠胎魚豢魏略大秦國出夜光珠南越志海中有明月珠神異經西北荒中)
(有二金闕上有明月珠徑丈光照千里李詩婆娑南海水簸弄明月珠)陽春白雪之調高
(宋玉對楚王問客有歌於郢中者曰下里巴人國中屬而和者數千人其為陽阿薤露國中屬而和者數百人)
(其為陽春白雪國中屬而和者數十人引商刻羽雜以流徵國中屬而和者不過數人而已其曲彌高其和彌)
(寡)長才應於時須令德由乎世濟冠冕多士允屬天下
文章之家琳琅一門並居朝廷風憲之職(杜詩琳琅照一門後蜀范)
(仁恕拜中丞以為諸王冊使仁恕謂中丞居風憲之地不宜持節藩邸時人韙之)是宜臧孫之
有後見謂江夏之無雙(黃香傳香博學經典究精道術能文章京師號曰天下無雙江)
(夏黃童)利刃一揮已空盤錯鳴絃再續更妙發揚方臨政
在朞月之間已奏功為諸城之最(隋房恭懿授新豐令政為三輔最唐韋嗣)
(立累調雙流令政為三川最)潘安仁遲回二令殊鬱壯圖(晉潘岳字安仁才名)
(冠世為衆所疾棲遲十年出為河陽令轉懷令岳負其才鬱鬱不得志楊駿誅除名為民俄而復官除長安令)
(杜詩居然屈壯圖)卓子康登拜三公竚尋故事(漢卓茂字子康為密令光武即)
(位以茂為太傳封襃德侯圖像雲臺)某客游已勌縣譜甚疎(晉書山陰東土大縣難為)
(長官傅僧祐在縣有稱子琰為武康令遷山陰尤明察又著名二縣皆謂之傅聖並著竒績世云諸傅有治縣)
(譜子孫相傳不以示人)技有五祇覺易窮課第六安能自脫幸隣
交之密邇篤世好之綢繆(晉書何劭李毅二人有累世之交詩綢繆束薪)折梅
一枝見寄隴頭之芳信種桃千樹願分蹊上之清陰
賀錢大參除右相兼樞密(按宋史開禧元年以錢象祖參知政事同知樞)
(密院三年十二月拜右相兼樞密使)
敷播宸綸延登英衮(漢五行志延登受策注延入而登殿也漢舊儀丞相御史大夫初拜)
(皇帝延登親詔也晉中興書穆宗詔實賴英衮淵謀文選英衮暢人謀)去四凶舉十六相
(此下闕文)去當道之豺狼必資巨力靖中原之烽火安事淺
謀(左傳吳為封豕長蛇以薦食上國)更革一新懽呼四起亶具巖瞻之
久靡容廷告之稽當上聖攬萬幾之初惟中書係庶政
之本(魏文帝置中書監令並掌樞密自是中書多為樞機之任唐世中書令即宰相之職後以太宗嘗為)
(中書令臣下不敢居其職高宗龍朔中改侍中為左相中書令為右相宋沿唐制故寇萊公謂中書總文武大)
(政三入中書者惟吕文穆趙韓王耳)四海望治改觀而易聽百吏嚮方滌
慮而洗心必將羅致時英表建民極鋪宣大化以固國
之元氣開示至公以銷人之倖心綜覈軍要務乎精制
節邦國極其裕荆淮之生聚盡復(時議以韓侂胄首易淮陜侵地)幽燕
之賓服可期惟時宗工自有成畫東西府二印之兼總
(歐陽公歸田錄後唐用文事出於中書武事出樞密其權甚重至宋號東西二府宋會要國朝樞密院與中書)
(對持文武二柄號為二府禮遇無間每朝奏事與中書先後上按漢貢禹傳令二府奏盖指丞相御史大夫與)
(此不同互見第十八卷)中外舌一時而交稱宜不動聲色之間可
坐觀勲業之就和陰陽撫華夏永鎮辰階(周勃傳宰相者上佐天子)
(理陰陽順四時下遂萬物之宜外鎮四裔諸侯内撫百姓使卿大夫各順其職宋制燮正辰階)琢金石
誓山河益光世閥(高帝紀與功臣剖符作誓丹書鐵契金匱石室蔵之宗廟功臣表封爵之)
(誓曰使黃河如帶泰山若礪國以永存爰及苗裔唐郭曜性沈靜貌魁傑父子儀專征伐曜畱治家子儀薨盧)
(杞秉政忌勲族德宗稍聞之詔曰尚父有大勲勞保乂王家嘗誓山河琢金石許宥十世前日其家市田宅而)
(無賴者妄論奪之自今有司無得受杜詩山河誓始終)某伏讀麻制(唐故事中書用黃白二麻)
(為誥命輕重之辨凡大封拜制書並用白麻)倍搖心旌竊欣宇内萬物之皆
春奚慮溝中匹夫之未澤永懷鄉土莫非依裹錦之榮
(吳越世家臨安有大樹錢鏐幼時戲於此既貴歸宴故老山林皆衣以錦號其樹曰衣錦將軍)久去門
牆寧復記遺簪之舊地寒寡與天幸方來不圖垂老之
年及見甚盛之舉身居保障神往翹材所願彈冠振衣
沐浴更始之化(屈原卜居新沐者必彈冠新浴者必振衣揚雄傳潔沐浴之振衣)尚能
持墨弄翰歌頌太平之功(柳文時時作文以詠太平歐文鑿井耕田歌詠太平之樂)
厥志惟厪兹文未究
橘山四六卷十一
