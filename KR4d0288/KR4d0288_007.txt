橘山四六卷七宋李廷忠撰
明孫雲翼注
謝王樞使薦舉
三鱣地冷幸依通德之門(鄭玄傳玄好學日夜討論未嘗倦怠學徒相尋數百人相)
(國孔融深器之曰東海于公僅有一節猶戒鄉人侈其門閭廼鄭康成之德而無駟牡之路可廣開門衢令容)
(高車特置一鄉曰鄭公鄉號其門曰通德門)一鶚天高誤入翹材之閤顧小
器因人而後重而洪鈞與物以何私屈者見伸(易尺蠖之屈以)
(求伸也)喜而知懼竊以一國之望四海所歸以尊崇鄉校
為先以鑒拔人才為急後難居上(李商隠上范尚書啓末至居右既乏相如)
(之譽後來在上終興汲黯之嗟)遠不間親(左傳賤妨貴少陵長遠間親新間舊小加大淫破義所謂)
(六逆也)此大臣公以持心故寒士悅於知己(史記士為知己者死女為)
(悦已者容)歴觀今昔之見遇率由貴賤之兩忘攜手以上者
叔向取其片言徒步而過者定國與之鈞禮(于定國傳定國為人)
(謙恭尤重經術士雖卑賤徒步往過定國皆與鈞禮恩敬甚備)或小識坐間之異或大
推跨下之竒(淮隂侯傳淮隂市中少年侮信者衆辱之曰信能死刺我不能死出我跨下蒲伏又)
(滕公竒其言言于上上未之竒也數與蕭何語何竒之朱邑傳韓信雖竒頼蕭公而後信)初不緣勢
利以相求又豈有媒介之為助(馬援傳無左右為容之介)兹事久廢
我公復興閱人於閒暇之中取士於廉退之域自非瓌
穎(蜀志揚文藻見瓌穎)曷稱品題如某者懦質自持寒根寡與(王濬)
(傳孤根獨立朝無黨援李處全啓薄宦數竒孤蹤寡與)三已而三無愠空驚憂廢
之餘四問而四不知可笑庸虛之甚身飄飄而負愧時
亹亹以過中(宋玉九辯時亹亹而過中兮蹇淹留而無成注亹亹行貌過中謂漸暮也)既不
能飾固陋之心以取容復未免折凄凉之腰而逐食第
薄言依藻芹之水敢妄意登桃李之場(山谷詩江梅有佳實託根桃李)
(場)客有薦雄文始置在十科之列生廼與噲伍猶未離
七選之階塞上之馬屢得而屢亡夢中之蝶孰非而孰
是(莊子昔周夢為蝴蝶栩栩然蝴蝶也俄而覺則蘧蘧然周也不知周之夢為蝴蝶與蝴蝶之夢為周與周)
(與蝴蝶則必有分矣李詩莊周夢蝴蝶蝴蝶為莊周一體自變化萬事良悠悠)蓋薄命自爾不
偶(霍去病傳諸宿將多留落不偶)豈化工於我獨慳辱在喬木之邦曲
為小草之地(張湯傳不能為地灌夫傳獨不為李將軍地乎李梅亭啓小草之有遠志但欲深根)
(老芋之為茯神難欺精鑒)陋阿買之不識字亦許纏紅(韓詩阿買不識字頗知書)
(八分詩成使之寫亦足張吾軍山谷詩誠堪壻阿巽買紅纏酒缸)憐廣文之久到官僅
能破白(杜詩廣文到官舍晉阮籍能為青白眼遇所憎則待以白眼遇所喜則破白為青鄭雪巖啓經)
(年風雨誰憐泮茆之清一日春風忽破瘦梅之白李梅亭啓心感恩於破白面抱愧而發紅戴象麓啓榮甚初)
(官之破白恍如再第之取青)出瀾翻之薦口(韓詩挈擕陬維口瀾翻東坡詩讀書口瀾翻又)
(舌翻濤瀾卷齊城韓詩幾欲犯顔出薦口)起陸沈之滯蹤雖十夫不得以撓
椎信百金難比於重諾兹蓋伏遇某官棟梁王室冠冕
儒流(文選濯纓登朝冠冕當世)思天下之溺天下之饑志存康濟藴
賢人之德賢人之業己益謙虛(易有親則可久有功則可大可久則賢人之德)
(可大則賢人之業)方宸婘之至濃(婘亦作眷說文顧也樊噲傳諸吕婘屬博雅好也韓詩揖我謂)
(我婘兮)乃巖瞻之久鬱退安家食(易不家食)坐軫國憂謝傅之
卧東山將復為蒼生而起潞公之居洛水豈徒從耆老
之游(宋彭乘墨客揮犀文潞公住洛日年七十八同時有中散大夫程昫朝議大夫司馬旦司封郎中致)
(仕席汝言皆七十八嘗為同甲會各賦詩一首潞公詩曰四人三百二十歲况是同生甲午年占得梁園為賦)
(客合成商嶺採芝仙清談亹亹風盈席素髮飄飄雪滿肩此會從來誠未有洛中應作畫圖傳宋葛立方韻語)
(陽秋文潞公留守西都富鄭公納政居里第與席汝言黃尚恭趙丙劉几馮行己楚建中王令言王拱辰張尚)
(張燾司馬光共十三人置酒相樂謂之耆英會劉几詩所謂制舉省元推二相龍頭昔日屬宣猷人間盛事并)
(遐筭一席幾盈九百籌是也後潞公與程伯溫司馬伯康席君從之又作同甲會潞公所謂云云是也潞公又)
(與范鎮張宗益張周史招為五老會公詩所謂四箇老兒三百歲當時此會已離倫如今白髮游河叟半是清)
(朝解紱人是也)激揚頽風訓奬下輩要使羣木皆歸匠石之圃
(韓文以其在公之宇下非一日是生於匠石之圃而長於伯樂之廐也又大木為杗細木為桷樽櫨侏儒椳闑)
(扂楔各得其宜以成屋室者匠氏之功也)百藥俱萃醫師之門(韓文玉札丹砂赤箭青芝)
(牛溲馬勃敗鼔之皮俱收並蓄待用無遺者醫師之良也李梅亭啓雞壅也豕苓也亦嘗累藥籠之收鼠肝乎)
(蟲臂乎斯固任化鑪之運)一朝膺宅揆之求四顧免乏材之歎遂令
頑頓(陳平傳士之頑頓嗜利亡恥者亦多歸漢注頑頓謂無廉隅)亦預襃升某敢不
躬佩斯言力耕所學從兹生理有黃閣老之可憑(杜詩生理)
(只憑黃閣老又動詢黃閣老)何以酬恩惟丹石心之不改(吕氏春秋石可破也)
(而不可奪堅丹可磨也而不可奪赤文選既秉丹石心寕流素絲涕)
再謝王樞使薦舉
束書千里遠投居魯之大臣(韓詩始我來京師止擕一束書六一居士詩去年束)
(書來上國)襃衮一言猥及游梁之倦客(司馬相如傳因病免客游梁又長卿故倦)
(游)恃特達知心之有素顧遲回竢命之何辭信是洪鈞
終無棄物竊以士類每難於遇合世情尤易於變遷操
瑟齊門至三年而不售(韓文齊王好竽有求仕於齊者操瑟而往立王之門三年不得)
(入叱曰吾瑟鼔之能使鬼神上下吾瑟合軒轅氏之律吕客罵之曰王好竽而子鼔瑟瑟雖工如王之不好何)
(所謂工於瑟而不工於求齊也)藏舟楚壑驚半夜之遽移服之無斁者
未有如武公緇衣之宜(詩為絺為綌服之無斁又緇衣之宜兮敝子又改為兮禮記於)
(緇衣見好賢之至)言之必踐者又安得季布黃金之諾上靡存
於定力下習成於競風(文選悠悠風塵皆奔競之士又奔競之塗有自來矣)讎偽
假真(法言昔者姒氏平水土而巫步多禹扁鵲盧人也而醫多盧夫欲讎偽者必假真禹乎盧乎終始乎)
朋邪陷正惟王公四海其度量當天地萬物之權衡生
成皆滿於初心予奪不牽於浮議自非瑰異曷稱品題
如某者胸臆亡竒頭顱已老(說文頭顱首骨也通作盧武五子傳贊頭盧相屬於)
(道陶弘景與從兄書昔仕宦期四十左右作尚書郎即投簪高邁今三十六方作奉朝請頭顱可知不如早去)
(洪平齋啓骨相夲寒頭顱如許王䑏軒啓頭顱如許而心自憐髀肉已消而名未立)短綆難同於
深汲徒見苦辛(莊子量小者不可以懷大綆短者不可以汲深韓詩汲古有脩綆又眷眷懷苦)
(辛)長裾不利於疾趨終成鈍滯(韓文鼎也不可以柱車馬也不可以守閭佩玉)
(長裾不利疾趨翟方進傳號遲頓不及事注頓讀曰鈍)朅來半水(朅却也又去也楚辭車既駕兮)
(朅而歸又何也吕氏春秋膠鬲見武王於鮪水曰西伯朅來無欺我也武王曰不子欺將伐殷也曰朅至曰將)
(以甲子日至注朅何也又發語辭文選朅來相與又回車朅來兮空復歸)俄歴二霜要聞編
簡之香(東坡詩初聞編簡香稍覺鋒鏑腥)敢歎坐氊之冷雖未免羣小
子便腹之嘲誚每獨荷諸要人交口而薦揚良由有力
者當前(韓文今有有力者當其前矣詎知不哀其窮而轉之清波乎)莫不隨聲而相
和士固伸於知己女見妬於入宫(鄒陽傳女無美惡入宫見妬)聚蚊
成雷(中山靖王傳衆喣漂山飛蚊成雷)指玉為石幸周公之相急於見
賢也(韓文愈聞周公之輔相急於見賢也方一食三吐其哺方一沐三握其髮)豈臧氏之子
能使不遇哉左右譽言左右毁言難累至公之聽(齊威王語)
(即墨大夫曰自子之居即墨也毁言日至是子不事左右以求譽也語阿大夫曰自子在阿譽言日聞是子以)
(幣厚吾左右以求譽也)春秋罪我春秋知我又貽過實之襃事免
壞成(歷書凡事易壞而難成吕氏春秋不以人之壞自成也不以人之庳自高也歐文羣言熒熒卒壞於)
(成)恩同生死(左傳所謂生死而肉骨也張玄晏啓生煖甲於枯骸化豐肌於朽骨)兹蓋伏
遇某官斯文冠冕吾國棟梁(劉長卿傳大國梁棟中朝羽儀)以身為天
下之重輕其權係人材之消長正諧韶濩勁沮金石德
兼足以服人高居廟堂遠處江湖志一存於報主將復
為蒼生而起猶不忘白屋之求顯於門闌奚止十數人
(柳河東上李相公啓始閣下為尚書郎薦寵下輩士見顯於門闌者以十數而某尚幼不得與于斯役)多
其親舊何慚八百吏(唐崔祐甫為相不至期年而除吏八百多其親舊或以為譏祐甫曰)
(不然非親與舊則安得而知之顧其所用何如耳余日華啓拙於進取有愧三十之美莊忍未棄捐或堪八百)
(之除吏)惟坱北之工甚大故浸潤之譖不行挈此孤危脫
之冗散某敢不益鞭下乘勉跂前修動雖得謗而名亦
隨正託飛馳之勢(韓文動而得謗名亦隨之)信不見疑而忠必報但
存皎㓗之心(鄒陽傳臣聞忠無不報信不見疑臣常以為然徒空言耳)
謝費尚書舉文章典麗可僃著作科
文章小技謬居四教之先(杜詩文章一小技于道未為尊)禮樂近臣收
置十科之末雖未脱窮愁之路(史記虞卿傳贊虞卿非窮愁亦不能著書自見)
(於後世云杜詩忽忽窮愁泥殺人)己漸登造化之門退省庸虛受知特
達竊以朝廷設薦賢之目蓋欲人臣推報國之心拔異
取竒(文選登竒收異)振幽起滯(馬融傳登俊傑命賢良舉淹滯拔幽荒唐李季卿奉使河南江)
(淮宣撫振拔幽滯進用忠廉時人稱之)隨所能而區别見於用則優為如
十哲之在孔門品題皆稱至九官之當舜命器使咸宜
(劉向傳舜命九官濟濟相讓和之至也)古今一殊風俗隨變上姑為應命
之舉下有不量力之求莫弊於一二年以來其進豈千
百人而止翼攀尾附但知趨競之榮車載斗量不問推
揚之濫(三國志吴趙咨使魏魏主問吳如大夫者幾人咨曰聰明特達者八九十人如臣之輩車載斗)
(量何可勝數通典補闕連車載拾遺平斗量)矧著述之為美非蹇淺者所能
太史香濃且傷多愛(杜詩濃薰班馬香法言多愛不忍子長也)謫仙筆健猶
欠細論(宋葛立方韻語陽秋杜李以詩齊名未易優劣然杜詩思苦而語竒李詩思疾而語豪杜詩有)
(斗酒詩百篇何時一尊酒重與細論文之句似譏其太俊快李詩有為問因何太瘦生只為從前作詩苦似譏)
(其太愁肝腎也)或自悔如俳倡(枚臯傳臯賦詞中自言為賦不如相如又言為賦廼俳見視如)
(倡自悔類倡也韓昌黎答崔立之書僕聞有博學宏詞選者因取所試讀之乃類于俳倡者之辭顔忸怩而心)
(不寧者數月)或得罪於風雅(駱賓王傳閻朝隠如麗服靚粧燕歌趙舞觀者忘疲若類之風)
(雅則罪人矣北夢瑣言進士高蟾詩思雖清務為竒險意疎理寡實風雅之罪人薛能謂人曰儻見此公欲贈)
(以掌)漢而下再病而不復唐之興三變而後醇(唐書藝文傳序唐有)
(天下三百年文章無慮三變高祖太宗大難始夷沿江左餘風飾章繪句揣合低昂故王楊為之霸玄宗好經)
(術羣臣稍厭雕琢崇雅黜浮氣益雄渾則燕許擅其宗大歷貞元間英才羣出嚅嚌道真涵泳聖澤於是韓愈)
(倡之柳宗元皇甫湜李翶等和之排逐百家法度森嚴抵轢晉魏上軋漢周唐之文蔚然為一王法此其極也)
(梁蕭李翰林集序唐有天下幾三百年而文章三變初則廣漢陳子昂以風雅革浮侈次則燕國張公以宏茂)
(廣波瀾天寶以選則李員外蕭功曹賈常侍獨孤常州比肩而作故其道益熾)所學未至於大
全(莊子微夫子之發吾覆也吾不知天地之大全也)斯名其可以輕予蓋有假
虎皮而見售(法言羊質而虎皮見草而說見豹而鬭忘其皮之虎也張玄晏啓蒙虎皮于下駟抑)
(以騰驤綷鵠羽于寒鴟教之鶱&KR0034;)例皆視鶚薦為具文豈識清門獨由
公選泮林燈火方聽夜雨之寂寥驛路梅花忽寄春風
之消息(荆州記陸凱與范瞱相善自江南寄梅花一枝詣長安與曄并贈詩曰折梅逢驛使寄與隴頭)
(人江南無所有聊贈一枝春)感丈人之真甚(杜詩甚愧丈人厚甚知丈人真)愧小子
之斐然(周麟之啓尚思以小子之斐詞試凂於丈人之静聽)如某者有七不堪(阮嗣)
(宗與山巨源絶交書有必不堪者七不可者二)無一可取策名為吏二十載以
多艱駕說授經三萬言而何補身雖躑躅而不振(躑躅行貌)
(文選振衣聊躑躅又躑躅獨吟歎又躑躅還自憐)氣猶兀硉而未降(硉盧没切兀硉高亢)
(貎文選巨石兀硉以前却杜詩骨骼硉兀如堵墻韓詩氣象硉兀未可攀)弄柔翰以自娱(文選)
(弱冠弄柔翰)雕文心而非苦(梁書劉勰字彦初撰文心雕龍五十篇論古今文體)歴觀
諸昔遇合者稀鄭老過屈宋之才飯猶不足韓公窺姚
姒之作死亦何禆(韓文上窺姚姒渾渾無涯又頭童齒豁竟死何禆)豈謂甘泉
法從之英乃取下里巴人之曲(新序客有歌于郢中者其始曰下里己人國中)
(屬而和者數千人其為陽陵採薇國中屬而和者數百人其為陽春白雪國中屬而和者數十人而己)片
辭奬飾十倍光榮兹蓋伏遇某官德茂而宏中位高而
善下銓衡惟允既能嚴一字以收才(何法盛晉中興書吳隠之字處默少)
(有孝行與太常韓康伯隣居隠之母亡每哭康伯母輒涕泣悲不自勝語康伯曰汝後若居銓衡之職當用此)
(人又周顗拜太子太傅上疏曰臣學不通一經智不效一官乃欲使内管銓衡外參傅訓傅玄吏部尚書箴處)
(喉舌者患銓衡之無常不患於不明陸倕表銓衡庶品歴選賓僚王孝孺上牛弘書主人物之源運銓衡之柄)
(文選銓衡之手關諸隆替北史辛術遷吏部尚書遷鄴之後大選之職知名者數四互有得失惟術循名責實)
(新舊參舉管庫必擢門閥不遺考之前後銓衡最為折衷劉斌詩銓衡總九流)黼黻有光更欲
致諸生而定禮當路之臣無出其右者末流之學盡回
而東之遂屈公言兼收曲藝然文名雖託於不朽(文選文章)
(經國之大業不朽之盛事杜詩盛事垂不朽)而選調未離之可憂(匡衡傳調補平原文)
(學注調選也)為浮圖者合其尖正資巨力(五代史李崧言宜得重臣鎮太原非)
(石敬塘不可晉祖深德之謝曰為浮圖者必合其尖盖欲崧始終成已事也)扣大鍾而鳴則
小未副初懷(學記善待問者如撞鐘叩之以小者則小鳴叩之以大者則大鳴)惟相知
相信之既深故且拜且祈而不愧(韓文且拜且祈乂拜祈公卿之間)左
右為之提挈(張耳傳以兩賢左提右挈注提挈言相扶持也)頂踵出於生成(文選)
(自頂至踵功歸造化姚令詩别感生成太昊功)某敢不恪守清規仰酬大義若
謂其得制作之三昧恐累所知(翰林志學士每下直相謔有大三昧小三昧如)
(釋氏之去纏縳而自在也李肇國史補僧懷素好草書自言得草書三眛)或使之效撫字於
一同尚能自信
上程知府
竊以霜降豐山忽感鳴鐘之候(山海經豐山有九鐘焉是知霜鳴郭璞注霜降)
(則鐘鳴故言知也杜詩金吼霜鐘徹王勃上武侍郎啓月開鸞鏡懷精鑒以分形霜湛虬鐘藴希聲而待物)
春回寒谷全資吹律之工故韓公援此拜書於滑州(韓昌)
(黎上賈滑州書豐山上有鐘焉人所不可至霜既降則鏗然鳴盖氣之相感非自鳴也又方勤行役且有負薪)
(之疾不得稽首軒階遂拜書家僕待命於鄭之逆旅)而柳子慕之獻啓於吉甫(柳河)
(東獻文李趙公謝示手札啓藻鑑洞開而秋豪在照文津旁暢而寒谷生輝)皆幸其知己之
遇敢廢此寫心之辭(詩我心寫兮劉瑜傳泄寫至情文選遂援翰而寫心)矧學校
之冷曹乃門闌之舊物(陸游啓雖在泥塗猶是門闌之舊物竟無名第亦竊場屋之虛)
(聲)受㕓於東嶽之鎮久藉陶埏校文於北斗之居曾霑
讌豆方嗟梁客之久困復喜魯矦之甚賢禮貎有加風
流是似豈特新今日袴襦之境又將廣昔時桃李之畦
舍此不言幾於自棄伏念某筋骨甚苦翰翮非強竊取
有司之名二十年如昨夢不蒙稽古之力五千卷皆陳
言孤身無齎半世不耦蓋夫子道將行命也豈李廣相
不當矦耶朅來淮水之游猥與泮林之集(詩集於泮林)文非
適用殆類鏤冰(桓譚新論畫水鏤冰與日銷釋桓寬鹽鐵論内無其質而外學其文若畫脂鏤)
(冰費日損功北史儒林傳鏤冰雕朽迄用無成宋葉廷珪海錄碎事賣漿販麥利輒失時鑄木鏤冰初無成日)
(杜牧啓握風捕影鑄木鏤冰羅隠啓鏤冰伎短緣木計疎顧雲啓學猶耕石才實鏤冰)學未逢源
真成斷港(韓文學者必慎其所道道之于楊墨老莊之學而欲之聖人之道猶航斷港絶潢而望至)
(于海也)達士争為之鼔譽窮途謬得於賞音(杜詩途窮愧知己又途窮)
(見交態)然七階之冗調未離惟一字之華襃有待競風熾
甚行路欹危(杜詩行路欹危實怕春又行路洗欹危)無因則按劍而疑有
力則負舟而走自非振高義於流俗之外安能薦下輩
於稠人之中(灌夫傳灌夫為人剛直使酒不好面該稠人廣衆薦寵下輩士亦以此多之)夤
緣自天遇合此地恭惟某官九霄閥閱四海楷模清節
照時喜見尚書之有後(唐書盧奕懷慎之子與兄奐齊名父子三人清節不易時人美)
(之)竒才命世信知國士之無䨇(淮隂矦傳諸將易得耳至如信者國士無䨇)
此宰臣所以薦揚而天子為之簡記不入朝乃出守端
為憂邊(文選屢薦不入朝一麾乃出守)更治民以考功豈容久外(蕭望之傳)
(望之從少府出為左遷恐有不合意即移病上使侍中金安上諭意曰所用皆更治民以考功君前為平原日淺)
(故復試之於三輔非有所聞也)一斗州不勞於餘刃萬石家佇見於傳
衣方啓府之云初惟好賢之是急膰肉醴酒己聞於亟
拜(楚元王傳穆生不嗜酒元王每置酒常為穆生設醴注醴甘酒也)蟠木朽株尚借於
先容輙冒昧而自陳寔窮愁之所廹儻弗附青雲之士
孰顯夷清所冀築黃金之臺或從隗始(燕昭王謂郭隗曰誠得賢士共)
(國以雪先王之恥孤之願也先生視其可者得身事之隗曰王必欲致士先從隗始况賢于隗者豈遠千里哉)
(孟郊詩受恩慚隗始王安石詩功謝蕭規慚漢第恩從隗始詫燕臺)傾依罙切濡染奚殫
謝商知府薦擧
坐堂設教愧非馬氏之通才(馬融傳融才高博學為世通儒坐高堂施絳帳前授)
(生徒後列女樂弟子以次相傳鮮有入其室者)開府招賢首與蒋公之清舉(蔣欽)
(屯宣城徐盛收欽屯吏表斬之盛常畏欽因事害己而欽數稱其善孫放曰君欲慕祈奚耶欽曰公舉不挾私)
(怨豈敢挾私恨以蔽賢耶)受知特達拜命凌兢夫人皆願於求通斯
道每難於遇合子雲之文覆醬瓿竟千載誰復好之毛
遂之穎處囊中且三年未有稱也(平原君傳夫賢士之處世也譬若錐之處)
(囊中其末立見今先生處勝之門下三年于此矣左右未有所稱誦勝未有所聞是先生無有也)矧當
乍見之頃欲為平生之依儻非知音鮮不按劍乃若賓
敬於野足以感臼季(左傳臼季使過冀見冀缺耨其妻饁之相待如賓與之歸言諸文公)
(曰敬德之輿也能敬必有德德以治民君請用之)僕負於塗足以寤晏嬰(文選越石)
(負芻而寤晏嬰)拔自泥塗置之雲漢(張玄晏啓拔自泥塗寘諸密地)此因邂逅
而適願初非左右之先容高哉此風見於今日如某者
品居人下(李廣傳蔡為人在下中)術與世疎鷁退飛而過都真成
鈍滯(左傳六鷁退飛過宋都東坡詩屢作退飛鷁羞看乾死螢)鳩決起而控地敢望
軒騰(莊子蜩與鸒鳩笑之曰我決起而飛搶榆枋時則不至而控于地而已矣)凄其半水之
游(詩凄其以風杜詩凄其望旅葛)倏爾三霜之久(杜詩三霜楚戶砧)魚枯黃卷
(東坡詩蠧魚著文字槁死猶遭卷王格齋啓身類蠧魚生死不離於文字心如斥鷃飛搶止在於枋榆)草
隕青袍自衒自媒不能為醜女之行(東方朔傳自衒鬻者以千數注衒行)
(賈也曹植求自試表夫自衒自媒者士女之醜行也)誰譽誰毁要亦是直道之民
何期不世之逢遂託有天之庇立階墀望君子方此趨
承(韓文及至此都裴回而不能去者誠悦足下之義願少立於階墀之際望見君子之威儀也)以禮
義先匹夫遽然論薦靖惟忝冒信是夤緣兹蓋伏遇某
官四海龍門(晉書王衍善玄言惟談老莊義理有所不安隨即更改世號口中雌黃朝野翕然謂)
(之一世龍門梁書任昉為中丞簮裾輻輳預共宴者殷芸到溉劉苞劉孺劉孝綽及陸陲而己號曰龍門之游)
(摭言韓愈皇甫湜一代龍門王勃啓九天鵬術一代龍門)九霄鳳翼(孫綽原憲贊志逸九霄身安陋)
(術魏志崔琰為東曹掾紀讓曰徵士邴原議郎張範所謂龍翰鳳翼國之重寶)下車而脩教化
深明善俗之方(後漢魏諷傳諷遷桂陽太守下車修庠序之教設婚姻之禮朞年間革俗從化)
開閣而延議謀要作相王之業胸中是人材之鏡(選舉志唐)
(高季輔為吏部侍郎凡所銓綜時稱允愜太宗錫金背鏡一面以表清鑒焉)筆端有造化之
鑪(韓詩外傳避文士之筆端文選挫萬物于筆端劉禹錫啓筆端膚寸澤及九垓江總詩共有筆端譽賈誼)
(傳天地為鑪兮造化為工杜詩功安造化鑪張籍詩功分造化鑪薛逢詩只是先天造化鑪姚鵠詩祗是操持)
(造化鑪)垂念孤窮亟加奬飾烏大夫三月而後舉尚竊遲
之李謫仙一朝而獲伸維其時矣退循分量易稱品題
某敢不佩服清箴磨礲素節既歸料理為門下之第一
人願自激昂終吾身而無二志
上韓運使
三握髮而下白屋夙欽上相之遺風一舉手而轉清波
允藉巨公之有力方洞開於藻鏡敢自達於書函竊以
事之垂成大賢固樂於相成時乎不遇下士亦難於求
遇故浮圖重合尖之舉必待良工苟美璞遭刖足之傷
誰為真識蓋有卓然度越流俗之表見於澄按列城之
初用志恢洪獨憐寒素羅温造於烏公之幕豈容三數
月之遲鑄顔淵於孔氏之門或在七十賢之首(法言或問世言)
(鑄金全可鑄與曰吾聞覿君子者問鑄人不問鑄金曰人可鑄與曰孔子鑄顔淵矣或人踧然曰旨哉問鑄全)
(得鑄人)用此自信冒然有陳伏念某久困棘艱粗堅𣗳立
謂一第徒溷子那知元結之浮沈(元次山自釋次山避亂入猗玗洞稱猗玗)
(子後徙家瀼濱自稱浪士及為官人以為浪者亦漫為官乎呼為漫郎後棄官居樊上漁者相戲更曰聱叟酒)
(徒又曰公又漫浪於人間得非聱齖乎公漫久矣可以漫為叟又稱漫叟)歴三世不徙官自
歎揚雄之寂寞(揚雄傳當成哀平間莽賢皆為三公權傾人主所薦莫不拔擢而雄三世不徙)
(官又惟寂惟寞守德之宅)思樂泮水與觀羣山陳瓠葉之陋儀(劉昆傅昆)
(少習禮容王莽世教授弟子恒五百餘人每春秋饗射常傋列典儀以素木瓠葉為俎豆桑弧蓬蒿矢以射兔)
(首每有行禮縣宰輒率吏屬而觀之)續芸香之斷簡(魚豢典略芸臺香辟紙魚蠧故藏書臺稱)
(芸臺韻會芸草著於衣書辟蠧漢種之於蘭臺石室藏書之府文選芸香上延閣陳子昂集持三寸筆終入芸)
(香之閣白樂天賦臺有蘭兮閣有芸杜詩晩就芸香閣沈存中夢溪筆談古人藏書辟蠧用芸芸香草也今人)
(謂之七里香葉類踠豆作小叢生其葉極芬香至秋葉間微白如粉汚辟蠧殊驗予判昭文館曾得數株于潞)
(公家移植秘閣後香草之類大率多異名所謂蘭蓀即今菖蒲是也蕙今零陵香是也茝今白芷是也)慚
無妙曲謬得賞音或置在著文之科或許以字人之職
然七階之選欲脱而九仞之功尚虧(尚書為山九仞功虧一簣)歲靡
粟以徒多(漢書為酒醪以靡榖者多注靡散也)時及瓜而寖迕(漢書好惡無迕迕違)
(也杜詩人事多錯迕)舉夫圮族雖已傷四岳之明(尚書方命圮族)足此大
章要必假一夔之力(漢明帝紀堯作大章一䕫足矣)地寒無介紹之助
(禮記介紹而傳命戰國策平原君謂魯仲連曰勝為介紹文選無介紹之道安從行乎公卿李翺集介詔之惠)
(如帆得風)天幸有機會之來恭惟某官氣直而心平度宏而
識遠隆隆勲閥凡將相而富貴皆所宜挺挺風流蓋公
侯之子孫復其始(左傳賈大夫辛膠曰公候子孫必復其始漢書杜林傳詔曰公侯子孫必)
(復其始賢者之後宜宰城邑杜詩公矦終必復王臞軒啓公矦子孫之必復固有世臣名義鬼神之難欺實由)
(家學)最優吏術益茂民庸以惠露仁風洗湖海之塵以郎
星卿月耀江淮之路(楊萬里詩郎星卿月小借路)雅志不忘乎舊俗
疾馳來建於新臺昔忠獻公嘗有經略西邊之勞(宋韓琦字)
(稚圭封魏國公謚忠獻與范仲淹恊謀必欲取靈夏横山之地邊上謠曰軍中有一韓西賊聞之心膽寒)今
皇華使復為控御北隣之備權輿大用衣鉢相傳故能
闢三館以延賓振六條而察吏務揚清而激濁不吐剛
而茹柔(詩剛亦不吐柔亦不茹)方天下桃李盡在於公門况水邊
芹茆近依於德宇(晉書陸玩傳縉紳之徒莫不蔭其德宇)教化所本品題
宜先繡衣之薦不疑蓋加崇於文學(雋不疑傳不疑為郡文學暴勝之為)
(直指使者盛服至門上謁勝之知非庸人深接以禮意遂表薦之拜為青州刺史)金臺之禮郭
隗將招致於賢才此道久矣衰微我公為之興起遂令
嵬𤨏(荀子朱家者天下之嵬一時之𤨏也又矞宇嵬𤨏注嵬謂為狂險之行𤨏謂為姦細之行)妄意
埏陶探龍頷於九淵曷勝危懼附驥尾而千里庶免棄
沈廹切投詞俯伏俟命
謝韓運使薦舉
坐冷署者三年徒有技窮之愧建雅臺之十日遽叨表
薦之榮自古相知落落以難逢在今一舉軒軒而特異
蓋登明選公而有此非積素累舊而致然(文選昔寗戚商聲以干齊)
(桓越石負芻而悟晏嬰非有積素累舊之歡皆塗遘卒遇而以為親者也)永懷清風頓起懦
志竊以𦕈然之一介(王襃傳𦕈然絶俗離世)求夫舉者之五人既
不能行話公卿以事干謁之勤(文選陳懇誠于本朝之上行話談于公卿之門)
又不能厚幣左右以借游談之助(史記是子以幣厚吾左右以求譽也鄒陽)
(傳借譽于左右劉向傳游談者助之說戰國策外客游談之士文選游談之士歸義思名)孤身無挾
一意自行蠡測海管窺天多見不知量也(東方朔傳以筦窺天以蠡)
(測海筦竹管蠡蚌蛤也)鴻遇風魚縱壑此生無復望焉(文選翼乎如鴻毛遇)
(順風沛乎若巨魚縱大壑)何期久屯忽有大遇竊聞暴勝之己舊矣
始見庚桑子而異之(莊子老𣆀之徒有庚桑楚者偏得老𣆀之道以北居畏壘之山畏壘)
(大穰畏壘之民相與言曰庚桑子始來灑然異之)念匹夫若納溝中義當力援
矧諸公令出門下事己垂成慨然賞音加諸蕞品如某
者奮由窶子(霍光傳諸儒生多窶人子)見謂樸儒粗知命於無聞之
年敢着足於有過之地出門即礙(孟郊詩食薺腸亦苦強歌聲無歡出門即)
(有礙誰云天地寬)行路多危非能言圓行圓動圓静圓信趨時
而甚拙但覺心散意散形散神散顧作吏以安能(陸龜蒙江)
(湖散人傳散人者散誕之人也心散意散形散神散既無羈為時之怪民嵇康傳一行作吏)廹於饑
火之驅(高僧傳香山寺僧鏡空游孤山寺有梵僧曰子為饑火所燒出一棗啖之東坡詩饑火盡時無)
(内熱又饑火燒腸作牛吼陶淵明詩饑來驅我去)激以死灰之氣(柳河東謝李吉甫相公示)
(手札啓昨者踴躍殘魂奮揚蓄念激以死灰之氣陳其敝帚之詞致之烟霄分絶流盼今則垂露在手清風入)
(懷華衮濫襃於赭衣龍門俯收于塪并)謬分鱣席稍變鴞音(詩翩彼飛鴞集於泮林食)
(我桑黮懷我好音說苑梟與鳩遇曰我將東徙西方皆惡我聲鳩曰子改鳴則可不改雖東徙猶惡子)恐
未免羣起而見嘲奚敢望四叨於論薦青衫半破白髮
漸生欲脱窮愁袛欠劉公之一紙(皮日休詩但負劉弘一紙書李商隠啟劉)
(弘一紙之榮方斯未重季布百全之諾比此猶輕)幸逢特達靡勞韓氏之三書
許與在於片言顧盼增其倍價(戰國策人有賣駿馬比三旦立市市人莫之知)
(往見伯樂曰臣有駿馬欲賣凡三旦立于市市人莫與言願子還而視去而顧之臣請獻一朝之價伯樂如其)
(言一旦而價十倍駱賓王集顧盼曲流剪拂增價韓文昔有馬不售于市者知伯樂之善相也從而求之伯樂)
(一顧贈價三倍唐文粹生其羽翼長其光價元稹詩提攜增善價拂拭長妍姿)兹事至大(司馬相如)
(傳斯事體大班固傳兹事體大韓文兹事大不可輕以屬人)惟賢後能此蓋伏遇某
官大度合於古人達德尊乎天下上繼三階之步武大
開四海之門闌以貂蟬之族而降禮於布韋(漢志中常侍加黃金)
(璫附蟬為文貂尾為飾漢官儀蟬取居高飲㓗貂内勁悍外温潤詳見前)以繡斧之威而垂
仁於草芥故清朝寵以使名之重欲寒士出於恩館者
多攬轡云初薦書交上雖蟠木朽株皆歸於器使由清
水明鏡不可以形逃致此凡流亦當首選某敢不銘藏
襃字佩服訓言勉趨赴於事功永依歸於造化丘山恩
重靡容簣土之虧(杜牧之集戴巨鼇之山未有恩重晏公類要功無銖兩恩有丘山)金
石心堅敢負瓣香之祝(韓信傳與漢王為金石交注稱金石者取其堅固王常傳帝於)
(大會中指常謂羣臣曰此家率下江諸將輔翼漢室心如金石真忠臣也)
橘山四六卷七
