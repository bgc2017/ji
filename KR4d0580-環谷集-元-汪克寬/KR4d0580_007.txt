環谷集卷七
元汪克寬撰
銘
大學正心四戒銘
戒喜銘
君子之學孳孳不息欲盡理融中心悦懌世俗之喜玩
物適情娱於嗜好酖毒心酲小子戒之非喜勿喜窒欲
閑邪樂善而已
戒怒銘
聖賢之學鋤奸撥亂去彼兇頑拯兹塗炭世人妄怒焦
火斯炎面赭髮竪蹈禍而顛小子戒之必懲其忿中心
湛然不知不愠
戒憂銘
宣聖上達樂以㤀憂禹稷憂民橇&KR1964;鉏耰與憂俱生世
俗所溺患得患失逐利惟劇小子戒之講學徙義憂之
如舜志軻之志
戒懼銘
聖賢之心至理熙熙浩氣配道砥柱弗移世人徇欲内
省多愧其氣欿然惟恐惟怖小子戒之懼所不聞自反
而縮勇奪三軍
思復齋銘
厥初生民萬本則一降衷秉彝至理真實桎梏物誘邪
慝雜之本然之善未始或虧身之反之斯為上智中人
以下毋自暴棄吾儕小子辨理劬書苦思力踐蘄復厥
初雞犬易求牛羊勿牧存養省察戒懼慎獨不顯亦臨
戰戰兢兢積之又久雲卷波澄一旦超然德崇業茂匪
豐於今匪嗇於舊弗得弗措示敬坐隅日夕乾乾允念
聖謨
主静銘
人生而静天之本性操而存之守之有定是心未發中
扃寂然皎皎明鏡澄澄深淵遇物而感或喜或怒隨物
處之於我何與不為事遷不為欲縱當然而然以静制
動統御萬變酬酢萬端中流砥柱任彼狂瀾我銘坐隅
視以為則希聖之功蘄立人極
存誠銘
無為之真凝而為人滿腔實理具於吾身思慮未萌此
心無妄至理渾然秋空月朗心與物接實理應之從違
喜愠適事之宜燕坐閒居景慕賢聖涵養天性至公至
正遇事臨變隨時處中交人以信謀人以忠心無妄念
志無妄想語無誑諂行無邪枉事上待下足履手擎毫
釐必實頃刻用情百行之源五常之本自粗及精由邇
迨遠斯須匪實言動俱虚物欲陷溺不保其軀我作斯
銘庶幾允蹈願言思誠先民是效
吴季實字銘
惟人有生理全賦予凝真無極精萃二五淵實中存四
德渾淳英華外著萬善彌綸哲人希天文思允塞默契
至誠庸熙庶績光輝充實體立用行洋洋發育振采抒
英胡今之士習尚彫巧㒺究本根秪令浮藻夸毗組繪
鳳咮鷙翰潢潦易盈豔葩先殘華而靡實全體斯冺實
而靡華大用斯隐卓爾吴生令資粹質禀氣精英持心
篤實芳齡嗜學思猶厥宗勤劬請益憤悱求通黽勉進
修孜孜不已騰實蜚英指顧千里慎終如始永保嘉名
吾言匪鄙戰戰兢兢
香遠閣銘(有序)
友生汪文昭久從余遊而有得焉歸築書室於所居
之東面臨方池植蓮輙茂並池作小閣以觀宗叔巢
深先生摘周茂叔愛蓮說扁其閣曰香遠余銘之
植物之華繄蓮獨清嫓美君子錫之嘉名外直中通令
姿静儼景風南來厥香斯遠同宗有子篤學在兹法則
濂溪跂其齊而我作銘詩刻諸座右願言勉旃以延遐
久
亦政堂銘(有序)
亦政堂者同郡鮑以仁築以奉其親者也以仁孝親
友弟理家有法蓋受學於先友侍制鄭公而有得焉
者公嘗摘魯語以名其堂而記之矣請言於余余曰
傳云政者正也上所以正不正而下所以取正者也
然書稱君陳克施有政謂其有孝友之心施於一國
之政也吾夫子言施於有政是謂以孝友之心施於
一家之政也故曰是亦為政亦之為言謂治家治國
同是道耳盖窮則為一家之政達則為一國與天下
之政子曾子傳大學於治國平天下二章俱以孝弟
言之有以也夫果能致盡已推已之心即在已者孝
而人皆知孝在已者友弟而人皆知友弟施諸四海
凖諸一家夫豈難哉既以語以仁乃撮其義而銘之
政以正事綱紀經綸帥正以正斯濟斯民絜矩之道篤
近業遠為政以德修身為本天之生物立愛惟親由是
而推施及於人各親其親各長其長天下治平如運諸
掌華勛孝弟斯道之原宣聖設教孝友彌敦自家刑國
以建人極君陳之篇斯為凖則鮑子克孝木培其根怡
愉奉親睦於弟昆翼翼高堂爰居爰處聿顔其楣允念
魯語篤於所厚表端影隨窮養達施舉而措之自治治
人止於至善惟曰孜孜令德顯顯入道有門積學有基
孰謂岱高跂而齊而願言勉旃毋懈毋替永保令名貽
諸來裔
櫟軒銘(有序)
友人鄭君士坦築藏修之室字之曰櫟軒徵余言以
自勵余語之曰莊周氏見社櫟其大蔽牛匠石過之
而不取謂櫟以不材得終其天年然櫟非果不材淮
南記以為十二月之木十一月棗取其赤心十二月
櫟可為車轂而說周禮者則謂櫟實象斗可共染今
日之用若是則櫟果不材乎廼為之銘曰
牛山之木斧斤相尋萌蘗其間牛羊逓侵鬱彼社櫟多
歷年所煦以春陽滋之雨露本固葉茂厚積深培勢干
雲漢隂庇莓苔巨幹百圍美實千億路車之轂染人之
色漆園寓言覬全其天明時之用拙匠所捐吾儕殖學
務其大者存兹良姿愛諸拱把鄭君作軒姑示匪材高
標挺特逸興崔嵬勿剪勿拜善芽滋長匪依穹林遐邇
攸仰弗貪榆錢弗羡松官赤心為友以待歲寒我作銘
詩大書深刻願言勖之聿崇令德
䟦
汪文節公簡帖後䟦
宗叔禮部尚書巢深先生其生也長克寬三十有一年
延佑戊戌登進士第龐才碩德雄文異政聞於至順至
正之間元統甲戌克寬以同宗從子拜先生於城府右
簡十帖廼先生與吾友吴季實交晚歲往復之尺牘也
先生之先自五世祖以上實居婺源塋城在焉歲時展
省過城府屢留季實家酬答書問蓋多中更時變散佚
而僅存一齋二大字乃季實先府君藏修之室之所扁
也其第一帖云奔走南北蓋先生繇春官卿致為臣而
歸之時也第二帖云黃山抵舍則至正丁亥克寬舘寓
黃山侍先生同遊三十六峯者也所謂小孫留外家則
先生仲子用和彦禮之長嗣惪崇世賢久從克寬問學
以乙榜授德清文學者也第三帖至第八帖皆季實教
諭寧國時問勞酬酢寧川黌舍頽敝季實剏而新之部
使者索公元岱嘉其勞績歸語先生為文記諸石先生
奬勵深至且以精學業纂先緒勖之所以成人之美者
厚矣所謂公文乃故里豪右侵先生祖塋而言於有司
者也三賢之文則先生拜集賢學士時請以漢董仲舒
宋范仲淹元劉因從祀孔子廟庭者也羅文卿七世同
居有張公藝之風世攸尠見朝省所當旌異者也祗此
三事猶見先生嫉惡屏邪好善尚義之心第九帖云桑
梓松楸感念弗置恒拳拳於思本第十帖云睹疲癃困
匱莫之致力惟切湮鬱尤汲汲於斯民發第一第二帖
時先生年已七十有五而第十帖在癸已甲午之間字
畫遒勁精采煥發老成典刑鄉里情誼粲然辭意之表
明年八月先生罵賊被害大抵秉心正直終始如一皓
首致身臨難不屈大節焜煌照曜史册大常議謚易名
以文節夫何媿焉季實服膺箴規耆艾彌篤韜晦免患
飭行全名果無負於先生之所期望矣今兹敬慕感泣
裝潢遺墨貽諸後葉蓋非視為竒玩而已也以書求題
卷左克寬老甚病甚永懷嘆息再拜而謹書之歲舍降
婁之次臯月既望之五日書
張介玉手抄孟子後䟦
城府張君介玉年將七袠好學不懈手抄孟子書二帙
以教其孫於以見君聰明過人尤且愛孫勤至而蘄書
薌之有續也上章困敦之歲余舘授師堂携以示余余
因正其句讀考其缺誤而歸之他日孫傳之子子傳之
孫讀是書而殖學有成庶以知賢祖義方之志抑以知
余友善之誼也是歲旦月下澣同郡汪仲裕書
贊
提舉貫公像贊
髯虬而體充骨梗而質淳赤虹萬丈為之氣清冰萬壑
為之神標致如姑射之仙瀟灑而無塵襟度如雲夢之
澤弘廓而無垠謙和之容曖然如春激勵之論鏗然如
金世家文學居然得輪扁之真官途政理騞然中庖丁
之音其憂國之志愛民之心蓋將磅礴萬物以為世運
轉四海而為霖也歟
静樂公圖贊(有序)
𣙜使貫公以静樂字其燕居之庭邦人髣髴氣象祖
帳長亭上某與公相知惟深故拏筆而贊之
大塊勞生滚滚熙熙自役厥身蟲飛馬馳彼美君子静
中有樂志趣安閒襟懷恢廓熏香默坐恬淡無為俛仰
乾坤至理在兹展玩遺編驩然怡懌遐想聖賢熹意何
極茗臺總政事簡民寧篆文生綠纖塵不驚潑潑天機
和氣洋溢心逸日休五載如一匪伊大任贊化皇朝海
宇以謐鼎鼐斯調刻畫如圖是用逸遠無涯去思寄此
繾綣青山巃嵸嘉樹葱蘢矯首千里悠然飛鴻
汪府判像贊
公之學溯濂洛之源而遊洙泗之濱公之詩參黃陳之
玅而逼李杜之真貪泉賄市不足移其操印纍綬若不
足縻其身氣象峍兀而不可攀者如絶壁之與孤岑儀
容矍鑠而不知其耄者如翠柏之與蒼筠彼丹青者固
能寫公之神不能寫公之心管幼安陶元亮白樂天繄
公之倫歟
啓
答劉叔簡啓
慕墨莊之萬卷遠在七閩得開府之一書賢踰十部宛
如晤對劇慰傾翹恭惟執事胄接敞攽襟儲渠祿書林
隐豹四方講鏤梓之新編藝苑雕蟲諸子肄掇科之遠
業蝌蚪秘幽之欝積魯魚讐校之精研侈矣珍藏久焉
敬羡某叨趨鯉對粗習麟經慨傳文充棟之浩繁放疏
義擷英而纂錄萬八千言之筆削尋類例之始終數十
百家之同異摭事辭之精要聊備紺珠之記敢云繡木
之傳詎意徹聞遽貽鐫喻丹鉛而求至當念點竄之未
完琬琰以禆將來顧讓嘲之為懼願安承教用底成功
守約信於末椷有如皦日寄抄謄之善本期以明年申
復稽臯寅祈骩鑒不宣
疏
募建萬安橋亭疏
伏以萬安橋左屋以為庵右屋以為亭有憩息馮觀之
勝四方人北轅而之燕南轅而之越乃往來交會之衝
雖云結方便之良緣尚乃欠完成於善事碧瓦朱甍覆
乎其上者垂成而未竟青蚨白粲逋於其前者久假而
不歸矧薰香燃燈者無所於居而吸露飲風者曷焉給
食欲廣基築室并求香積之厨更鑿井建亭俾濟梅林
之渴須仗十方之樂助庶幾衆美之俱完遶宅之禾百
囷充棟之錢萬緡或寡助或多助負郭之雨一犁並橋
之月半畝請大書請特書各生不吝之懽心共結非常
之善果自今負者歌行者詠人人誇無量之隂功俾爾
夀而康熾而昌世世獲方來之戩榖
環谷集卷七
