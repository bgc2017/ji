涉齋集卷十四宋許綸撰
五言絶句
西戶詩
勲業鏡成斑光隂箭能疾明時貰此翁不須繩繫日
月娥留照
長圓宜有缺久暈訝無風留此一輪滿須知萬古同
松隂濺瀑
松風翳漫漫澗水聲潺潺中有無塵公飛鳴相往還
池塘小景
昨夜春水生垂楊蘸波碧湖中相忘友兩兩有鸂鶒
綠沉谷
黃塵滿金谷山隂尚脩竹所以盤洲景未足趣已足
嘯風巖
人言風從虎風豈虎所出吹萬生一虚石兄故無物
泛杯巖
境佳因得水洲窈故名盤引作流觴飲巖邊聽激湍
題豹巖
竒峰疑地勝勒駕恐山靈何止管中見全闚文豹形
柞林
蓬蓬新葉盛柞拔儼分行寧作非材櫟羞為傍路楊
芝徑
辟榖幾經塵如芝今有神更開三益徑似恐太無鄰
棠杕徑
弟兄為師友晚歲共三徑室邇佇遠思東風吹鬢影
沃桑陌
種桑思采桑蠶飢那可忍日暮寒女心無衣猶反本
碧蘆步
霜葉彫殘芰寒花發舊蘆一秋明眼處落鴈惠崇圖
蓼岸
落水浮寒石看痕記舊汀更尋紅蓼岸都有幾鵁鶄
土湖
湖山遠鐘鼎往往屬田舍公自得盤洲湖山買無價
九曲
九轉多洄洑觴行得演迤休將比金谷除此只東籬
芝泉
人但千筒汲誰知一線通泉今人惜重走卒與兒童
瀑布
循崖瀑布懸遇坎茶鐺沸水哉斯何取本者固如是
薝蔔澗
結實黃金包開花寒水玉香色俱可憐采澗勿盈掬
濠上
觀魚要水清愛魚嫌芰刺能了濠上樂處世何必避
魚臺
忍口嫌去乙蓄池憐所丁故應濠上樂不羡此湖醒
盤磯
新月當沈鉤香芹抵垂餌磯上坐移時水清魚自戱
鸂鶒瀨
打鴨驚鴛起忘鷗得鶒馴世間能去我物外總輸人
芡曲
湖邊誰摘芡輕度藕花風貪得鴻頭去驚他鴈序空
菱灣
根隨波共蔓花更水相親魚躍翻成出微光解照人
柳橋
眉展愁難畫腰纖怯繫書過時低拂䄂誰遣颯輕裾
兊橋步洪韻
橋上所經過秋成正樂郊兒童驚衮繡丞相只衡茅
墨沼(杜詩中郎石經後八分蓋顯顇)
積功墨成池增價蒲為扇不作新樣脚一洗顦顇面
龜巢
藏六自為巢巢蓮歲久交支牀猶耐辱曳尾敢辭嘲
夢窟
枕上蘧蘧夢胷中拍拍春從它身化蝶誰復蝶為身
題柴桑園孤松
耻封秦爵五逃辱若逃暑孤立柴桑園出羣誰敢伍
詠槐
槐綠復槐綠時来人自忙處隂聊避影歲月去堂堂
竹屋
愛苔無愛竹戒勿長兒孫竹屋偏宜雪何妨種滿園
人面竹
共識此君面誰知面目真清風猶立懦竒節仰先民
猫頭竹
迸穴穿籬出貍奴知幾頭真能參玉版足可當珍羞
慈竹
母子惟慈孝心胷無棘荆斑衣供穉子深覺負平生
木竹
品殊名亦殊此君隨藻鑑盤洲有木竹收拾無一欠
斑竹
自得湘江種禽棲不敢彈怕摇枝上露猶是淚琅玕
方竹
峭節虚容物清標直中繩杖有削圓厄提携先摸稜
石竹
幹無笻九節葉類柳三眠介若此君操不因霜雪蔫
題笋
阿戎勝此君解頤須折角玉版得細參渭川成浪謔
割㯶
赤身猶幹固秃節尚毛垂木也乃如此人焉胡可窺
綠苔
土衣圓綠孕屐齒孔方留莫掃錢留地應嫌薏苡秋
蘆花
見鷁恬徐退看鳶喜詎飛飛蘆欲何適繞綠打紅圍
食蕨
掇芽無掘根掘根芽必空烏糯亦彊名安得隳農功
仙茅
旌陽仙去後服餌有仙茅絶笑拖腸鼠餐餘不繫庖
黃精
白髮終煩掃黃精莫認花葉疑新竹箭根類老薑芽
芷
銀箸有生香葉排元紫房更名歌九畹課效萬金方
藥畹
種藥憐苗潤分畦戒蔓滋休藏肘後法醫國是良圖
對花果子
野華復結實同在一枝上了知色即空聊作因果相
朝天李
耻為鑽核種肯向道旁生中立不阿倚惟存戀闕名
破核李
採實傍春山成蹊鄰露井和嶠難責錢計核破莫整
嘉慶子(使北帶核歸種)
名好實亦好氈車自北来流傳今轉盛見者莫驚猜
櫻桃
苦筍恰相逢勻圓得許紅薦新存古意驅鳥念園公
葡萄
架竹引龍鬚時攀頷下珠欲求西域種北使昔同符
繡橘
頌橘固多品其賢知若干后皇偏著意爾許繡團團
金橘
金橘大為貴舂陵價倍增盤洲移得種風味聖全能
羅柑
織文充革見霧靄入懷香亦喚羅敷種曾聞湘水鄉
雪梨
似雪味能珍肌膚雪後身花香還勝雪未信雪如人
鵝梨
大谷固絶品鵝梨亦遺味名園見似人神臯花濺淚
綠萼梅
䰟清萼綠華望絶江南使天寒倚竹時風標略相似
紅梅
梅格依然在詩家莫認桃縱煩金井水終近楚人騷
黃香梅
多葉似太繁淺裝還越樣格韻細題評遠出紅梅上
長春花
平分為四序長得作春看三友誠高品兹花一歲寒
百結
丁香從百結恨只滿東風未必愁能解虚傳酒有功
荳蔻花
二月坼芳苞凡心比並交丁香多意緒和月墮林梢
崑崙桃
蟠桃微具體一歲一番開喚作崑崙種疑從金母来
矮桃
花葉自低昂攀折人不捨偷實定短人朔辯媿黃馬
垂絲海棠
遊絲颺晴空垂楊曳平地中有海洲僊學舞金鈿墜
繡帶
天巧寧容覷春工豈待描繡將花作帶舞襯柳垂腰
剪春羅
天亦費機巧紅葩剪似勻丁寧弄刀女故故莫爭新
黃薔薇
佳色光浮額微香露著衣枝條還更好花品世間稀
杜鵑花
鳥啼從濺血花發亦同心三月春光老映山花照林
水梔
占香名梵苑住託净心根家住魚千里斷橋流水村
牡丹
衆卉從爭媚花開始是春一年春富貴造物太於人
芍藥
春與花垂盡惟餘九一分留春有紅藥只此自超羣
玉蝴蝶花
玉蝶正開時綠稠紅漸稀移將永嘉種夢逐漆園飛
玉繡毬花
平泉珍簇蝶道是永嘉花玉繡名吾里瑶琨不浪誇
含笑花
微拆香噴鼻低垂羞傍人花中如此粲未笑已生春
白石榴
花開水晶缾葉排青𤨏窗枝紅立白幟蝶陣垂翅降
凌霄
羊角連蜷上青霄便許凌絶憐香草色莫遣逐浮萍
聚八仙
高可儕瓊樹低聊擬聚仙親看臨汝種見此不生年
虞美人草
劉項英雄志爭如溺愛何寧無戚姬草賴有大風歌
罌粟
采苗能勝芹摘實可當粟缾罄罍未羞難貯杯中醁
米囊花
御米具體微有罌無儲粟妖艷耿春光名佳不翅足
瑞香
紫裳蒼玉佩乞與碧紗籠怕作行雲去人間瑞靄空
麝香萱
香客忽破鼻從事宜到臍憂端集無所醉倒休扶擕
紫薇花
手植盤洲圃心懷西掖垣至今花萼上雨露有深恩
素馨
輕素梅留魄重開六月天南人雖慣見北客但垂涎
玉簮
昔見茅連茹今看花盍簮若為驚作客故有蝶相尋
紅蓮
葉側臨粧鏡波摇濯髮盤慇懃數多葉落日更凭欄
諸葛忠叟初逢家塾池中産䨇蓮求予扁榜併
作五言勉諸甥
淤泥生净質妙觀起凡心少見人間瑞誰栽滿澗潯
木芙蓉
津陸元殊種名稱偶爾同秋光波底見堤上憶蘇公
真珠花
花發鮫人泣春歸赤子還三珠原有樹疑是海中山
佛桑花
乍作槿花看榮枯漫自繁謂桑来佛土何補一絲寒
茉莉菊
皎皎凌三夏闍城第二花秋魂憑楚些黃額訪仙家
鬭日紅(一名落地錦)
暮色曉還開殘紅委地堆道如西蜀錦何似北山莱
金鳳花
葉不類堯莢花疑来舜楹風枝吹彩羽如雜九韶鳴
文冠花
厭綠不厭紅奪朱非惡紫了知色即空色空奚慕蟻
鷄冠
晦雨難渝操朝陽易染殷来從紀渻宅不鬭但峩冠
山茶
老枝藂梗葉殷色吐肥花却見凌寒意無人為賞嗟
水仙
璧琮行洛佩雨約過陽臺正使枝難好風標故似梅
蠟梅
司花工剪蠟墨客巧抽脾醖藉無梅操生香認得知
顯庵許轉覓紅蕉未至絶句奉簡
境中曾見畫雪裏故依然展盡衷惟赤須輸九萬牋
後庭花
葉如花傍砌往事逐浮華舊曲惟傳恨人間復見花
逸驥
一秣志千里我欲乘騰驤圉人不在側勇氣聊頡頏
驊騮
驊騮絶代無晚去猶見畫蕭然千里姿聳立亦閒暇
馴鹿
長見幽苹食誰分野草眠隨行能緩步相對可忘年
錦雞
豈以多文累輕身蹈巧機樊籠莫惆悵為汝護毛衣
黃鶯見
鶯雛初出谷遷木寄晴花不解如簧語猶疑度柳斜
白龜
物有為身累龜靈却受鑚毛公今放汝珍重保身安
綠毛龜
五色曾呈瑞綠毛從古稀碧潭凝染色逐藻長毛衣
