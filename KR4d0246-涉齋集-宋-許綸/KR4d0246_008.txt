涉齋集卷八宋許綸撰
七言律詩
和袁同年接伴謁洪澤鎮龍祠韻
鬼神為德著冥冥不在牲牷只在誠護客往來今九度
感神昭假等三成長安妥帖平於席畫舫夷猶穩作程
應鑒微衷有孤憤中原却隔泗州城
觀新堡寨因登平山堂次接伴袁同年韻
換得玻瓈千頃湖醉翁遺勝在江都登臨山色依然在
拂略秋容澹欲無新堡似雲屯戍久舊臣何日策勲殊
王人按壘非尋勝歸報前遊有遠圖
訪舊隱
自知樗櫟任天材閒愛浮萍靜愛苔歸有幽棲鄰佛住
時因佳客下山來青雲乳酒聊傾尾白雪形鹽旋摘梅
有月有琴君勿去百年懷抱待君開
買山石航海有懷故園
它山移却伴疎篁磊砢堅於百鍊剛劚地尚餘蒼蘚篆
傍欄偏暎紫荷囊濕雲矯矯飛還凝煇鳳亭亭舞復翔
竹弟石兄應共語故園那得負風光
益老過靈巖看築塘因慰藉小隱索詩
孤雲一片自由身古刹隨緣有夙因小隱未容蠶作繭
靈巖要看海揚塵築塘衣鉢時時唱信筆詩篇句句新
畫繡不須歸相里聞師自是鴈山人
題州宅安航
以涉名齋敢自遑朅來何事得安航極知平地風波少
得似閒居氣味長旋了兒癡便退食聊為僧坐靜焚香
君恩未報空華髮孤嶼扁舟憶故鄉
潘德久將出疆之前三日移居作詩奉邀
久住京華似故鄉遷居又復一番忙此非子坐爭懸榻
何以家為便出疆屋下已聽湖水過樓頭不奈柳梢黃
今朝元已佳天氣試撥忙來共一觴
喜聞轉庵新結暖閤因賦
老來百事一無能寒燠隨宜護寢興小院回廊慵勃窣
圍爐暖閤便瞢騰向陽挾策明開牗隱几聽歌厚覆凭
聞道轉庵新結束宛同臭味我良朋
次韻轉庵步城南有卜居依壑意乃古㢲吉庵
之旁
出郊緩步當乘流依壑幽尋少餞秋水過斗門知浦口
庵當㢲地見峯頭賞心便擬為鄰卜志喜姑先著句留
祗恐據鞍方矍鑠未容此處就莵裘
適庵
庵居奚以適為名痒處能爬是適情社後有誰留去燕
春來何處不遷鸎物情雅與閒相會酒興酣時句自成
要識適庵同一切客來不用舉深觥
淨光丈室開小窗頗得江山之勝次璧老壁間
韻
車馬憧憧走皂臺面皮三寸積黃埃禪房永日窗開闔
天際孤帆潮往回二月風光供遠眺十年羈旅愜重來
現前一宿圓成案懶向胡僧問劫灰
益老於鴈山築庵名曰東風小隱來求詩且約
相見
師住靈巖飽看山結茅猶欲老山間懸知客路紅塵軟
輸與禪房白日閒蔬筍忘來詩格瘦楓梧落後鬢絲斑
煩師護取龍湫水待覓涓涓洗我頑
未終棋局爛腰柯繫日長繩竟若何報國有心祗皎潔
效忠無力恐蹉跎秋懷擬向樽前遣歸夢偏於馬上多
八月錢塘江上景可能作意莫相過
被旨祈禱數至天竺珪僧錄求白雲堂詩為賦
唐律一首
白雲峯下白雲堂堂上高人一瓣香繞殿持經山四合
繚牆行道木千章衆生未免嬰時苦大士寧能與世忘
祈雨祈晴來復去此身却似白雲忙
邀德久兄靈芝納涼
曾許西湖三百首官身其奈苦相妨追陪歲月多遺策
零落風烟有斷章人道拾遺無好句天教老監學清狂
且邀海内忘形友領攬招提半日涼
高峯寺
四面峯巒玉斵成團欒真是梵王城名山勝絶兹為冠
墨客冥搜遠作程清酌獻茶修薄供攝心歸敬誓餘生
全家飽煖君恩重佛日光中祝聖明
袁性之自號為湖山遺老曩和予北征絶句因
與其族人赴舉復見訪坐間求書湖山隱居扁
榜因為著語
湖山本為吾儕設家世今為隱者居歲稔石田猶可飽
詩成霜葉正堪書因觀後進鏖勍敵肯訪閒人欵敝廬
醉覓扁顔吾敢靳和篇曾枉百硨磲
隱居即事有懷潮州三首
屋後如屏擁碧岑愛山疊石尚同心肩輿不解勞人力
振策惟便助足音未擲裹巾行曉色不眠乘月坐秋陰
幽憂莫道都無景十月移春要滿林
載花航石自都城慙媿波神每不驚官職有何消得處
園池亦只信緣成賞心擇勝難扁榜信口哦詩莫主名
無奈新開城上路江山如畫總相迎
忘形海内鮑潮州遲次天教得共遊行李未還長問訊
扶藜纔過許賡醻湖光催我頻攜酒花影何時傍結樓
昨夜滿庭秋月色一年無此亦知不
為季和弟作溪堂扁榜賦唐律一首紀實
鴒原分𣲖住松山溪繞山圍屋數間今少蓬成今宅相
舊將軍寫舊堂顔移來城市真堪貴纔混囂塵便等閒
教子教孫風月夜琴書聲裏水潺潺
清卿求作混碧樓額因賦唐律
三十聲名晚合酬前銜久自是潮州尚須漢吏二千石
聊卧元龍百尺樓混碧繆書波畫去醉紅憶為海棠留
從今只願摶扶上還許澄鮮守舍不
欸乃聲中自答酬湖山迥闊冠吾州際天野色青環坐
照水嵐光翠擁樓蓮浦渺瀰無路到松亭依約有船留
澄鮮近市飜堪恨混碧能容數過不
袁起巖侍郎采予無盡意詩語以一段竒為淨
相别室扁榜有詩次韻
一段竒中無盡意西湖風月契三生只今扁榜成佳話
它日尋詩有舊盟得失鷄蟲何日了去來鳬鴈逐時更
癡兒尚欠梅花句已擬長歌出塞行(方有襄陽之請)
高秀才紳十年前有同邸之舊以劒名堂求詩
沙河燈火闇殘更客舍猶聞諷誦聲科舉累人須要了
詞章似子豈無成勲名合是男兒事通塞能忘造化情
莫向斗牛占氣采夜深只願少微明
范湘潭岸花樓詩
杜若青青湘水深長官為政見瑶琴飛花幾度春來去
行客自如人古今天地百年供旅寓江山一色費登臨
楚峯驛伴湘中館更有高樓待賞心
侶鷗亭
世態浮雲轉首非孰於靜處見天機愛憎隨俗烏能好
爵祿無心牛自肥此樂尚憂兒輩覺斯人休祝我公歸
公如略起功名念鷗鳥驚人已浪飛
題富覽亭
萬峯如鶩萬波同擘浪雙鼇躍勢雄山過江來垂斗柄
水朝宗去渙文風家家洙泗絃歌裏處處蓬瀛圖畫中
莫笑先生徒壁立一番登覽興無窮
登憶謝亭併呈質弟
爭不遊山憶謝公亭成孤嶼恰當中山低山仰今朝異
潮落潮生自古同幾欲弄舟移白日何當把釣待秋風
惠連幸自還鄉里獨恨池塘句不工
題春風亭
亭成秋日榜春風歲稔時和荷化工佳事感傷多白髮
壯懷突兀秪孤忠漢興即有中天運吏惰元無闢地功
只把春風宣聖化物華都在發生中
題外祖母夫人李氏墓陟屺亭
陟屺哀哀八十親渭陽念母我傷情等為孝子終身慕
最慘嬰兒半路聲已把山光占塾教底須宅相寫亭名
登亭更望芙蓉頂吹棘風前淚併傾
春晚登鈐岡
簿書抛罷一登臨恰有黃鸝送好音溪漲未消知雨近
林疎頓密見春深詩源久廢如枯井宦况多磨似鍊金
手種故園三四竹新梢拂拂想成陰
游金山寺
何年浮玉奠中川潮去潮來故屹然世事只隨波上過
佛身元向定中圓妙高得月天無際雄跨看雲雨帶煙
孤嶼扁舟無活計又拏楊子渡頭船
登江山偉觀
江山如抱畫難加偉觀標名似太誇千古雲煙無盡藏
百年登覽足生涯詩情與客來天際潮汛邀人上斗槎
自是皇恩聊許借兒童莫便認吾家
題石乳洞
山前老石碧巑岏山後縈紆洞府寬妙處通行隨步武
到頭平坦上團欒寶鍾池秘金為奏甘井天成玉作欄
古怪洪陽清石乳平章留與後人看
游仙都
我來古括經行熟欲到仙都有底難澷道蓬萊環弱水
始知方丈近三韓千山開闔神仙迥一柱岧嶤宇宙寒
信有真人足官府不妨容我暫鞭鸞
初入鴈山見雙峯
鐘鼎山林昔罕兼久汚清貫大傷廉移文謝客顔情厚
彈劾歸耕喜屬饜纔下盤山為邑里已排勝境入詩籖
年來百慮銷磨盡只有雙峯不退尖
再遊鴈蕩觀雙峯
不到雙峯一紀年夢隨清磬上高圓重來慣識羊腸路
兀坐慵談兔角禪欲剗舊題無好語羞將華髮照清泉
男兒問學全無用愧爾耕夫墾石田
遊南明山
路上崔嵬斷復連危亭却立虎溪邊石梁架厂疑無地
巖竇梯雲欲近天客子詩情專物色老僧禪悅解行纏
亦知太與塵凡隔時遣鐘聲落市廛
下四十九盤(時年四十九)
了知四十九年非七七盤中共一機世路險夷行處是
身名榮耀眼前稀此生待足何時足平日思歸今得歸
厚祿故人如問訊為言留得故山嶶
春園
用世無功孰取材誅茅作計剔荒苔花隨淺綠流春去
山擁新青入坐來寬闢軒窗便過夏高藏書畫待經梅
菊苗先晚丁寧種更要秋光次第開
喜子儀侍郎同遊
擬訪南山自北山長隄信馬只如閒畫船瞥見矜紅粉
紫燕驚飛透白鷴三過名園成選勝再臨高閣似知還
兹遊不負花時節寡和陽春更許攀
題洪陽洞
劃開靈怪幾千年傳與洪陽二老仙石室盡頭真境秘
天窗明處葆光圓乳泉煖滴燒丹井芝徑畦分種玉田
不是到來須束火故應名勝限囂廛
聞轉庵遊西湖奉寄
馬上春光過若馳不須紀歷校花時青於前日長街柳
白似去年雙鬢絲強學後生須藉酒苦邀同社索題詩
朝回要便西湖去輸與安仁尚黑髭
酬常之換韻和江心寺詩
千峯屏繞浪環鋪莫把金焦作對呼絶境誰闚全體現
小亭人號媚川圖市聲非遠塵難到塔影雖雙嶼只孤
大似橘洲浮不去嶽根元插赤沙湖
再次常之換韻題江心寺詩
山川如畫鎮長鋪每坐危亭謂笑呼大艑揚帆飛略彴
巨鼇出水載浮圖錦袍仙想前嶤古飯顆神遊絶境孤
不是謝公親歴覽相忘祇竟渺江湖
媚川圖亭上觀江心寺詩
三山海上失雙峯插作中川鎮水龍高出赭垣尊御寢
長拖粉廡過僧笻夜敲圖繞千燈磬曉擊聲聞兩岸鍾
莫恨無緣隨展鉢時來亭上足從容
某謬題媚川圖江心寺晚荷仲歸兄依韻寵和
至再愈工勉酬厚意終慙辭費
孤亭面直海壇峯真覩龍翔瑞應龍長羡僧行圖上境
不勞杯渡水邊笻推移日月東西塔透徹天淵昏曉鍾
妙處難將聲相見唫摹終恐費形容
醻翁常之和媚川圖上觀江心寺詩
江北屯雲翳列峯江心靈雨走神龍已拚阮子一生屐
更倚仙人九節笻晻靄孤帆昏野渡霏微兩塔濕疎鍾
何須小米糢糊筆潘令新詩足寫容
