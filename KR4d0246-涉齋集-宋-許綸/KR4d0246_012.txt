涉齋集卷十二宋許綸撰
七言律詩
賀太廟産芝草(太祖夾室)
太室晶瑩粲玉芝慈闈恰遇未央時兩宫喜色騰堯采
萬歲歡聲動漢巵發祉有來增裔葉産祥方至在孫枝
從今慶事頻頻有凖擬賡歌剩賦詩
得禁中花喜而有作
階前紅少綠多時尚有名花巨壓枝珠璧直疑天上得
瓊瑶難報世間竒懸知丹禁鶯花繞始覺仙家日月遲
珍重十洲蓬島客津津喜色見雙眉
再次韻宣甫探梅
姑射山頭冰雪姿自應不負歲寒期一枝已共廵簷笑
半樹寧忘欲雪詩未許佳人和月摘且容老子受風吹
城中詩社新牢落絶喜陶山慰所思
次韻王宣甫催梅
摇落驅馳自歲年今年慙愧得身安小園亦有先春意
短思惟知著句難看水看山從昔好愛風愛雪待今寒
故人遠寄催梅作喚起新愁有萬端
再次王宣甫韻
江南春訊漫年年月下推敲句未安好語得來元不易
愛花開後却無難霜晴屋角偏先暖雪色枝頭已破寒
為向催梅居士語杖藜肯復過蘇端
次韻王宣甫催梅
犯寒時訪歲寒姿經閏何緣却後期珍重故人勤問訊
剪裁新意作催詩一陽潛與飛灰動九奏深憑畫角吹
莫遣詩筩成斷絶日來頻為起愁思
初得梅花呈似參議劉二十九丈
江南驛使是知津剪送瓊枝裹綠筠觸發家山春意思
喚回天地雪精神護持惟有壺瓶水暎帶全無几案塵
一夜梅坡清入夢不妨持惱謝巖人
張舍人惠古梅醻以拙言
孤標恥付夀陽粧薜荔為衣蘚作裳暎竹蒙茸初破白
倚松鱗甲亦生香分無疎影追同輩肯逐羣英殿後芳
珍重折枝煩寄與恍思千樹故山旁
再用韻奉醻
未信時新有儉粧縞衣趺坐赤帷裳已甘槁項終肥遯
無奈酸風發暗香心苦故應如貌古林深正不為人芳
須知已是丈人行領略羣英顧在旁
同寮約過包山因問訊玉津牡丹再次韻呈子
儀侍郎
傳聞有約過包山節遇天祺得暫閒便有啼鶯迎柳外
不妨飛蝶導花間東吳壯觀隨潮長西洛風光指日還
獨恨微臣無補報勲名分寸盍躋攀
謝惠牡丹
未歎春光去有涯詩翁時為送名葩娼條冶葉從過眼
魏紫姚黃始是花洗滌壺缾晨井水護持風雨夜窗紗
十眉已覺成羞澀且向樽前領物華
趙漕從善送吳門牡丹
看花檐上眼長寒慚愧鄰翁送牡丹和露擎來香可染
攏雲爭插玉成團傳聞西洛名千變排釋東風恨萬端
茂苑去天真尺五羨君花信報平安
芍藥
揚州千葉舊生涯詩到坡仙正復葩喜見故家翻瑞藥
送將新句續名花日高髲鬀醺含露時樣梳粧肉暎紗
窈窕留春春不住詩翁留得鬢邊華
再用韻
莫問無涯及有涯眼前萬綠替千葩故人訪我跫然喜
小閣留春聖得花美酒急傾門候鑰清歌未徹燭籠紗
匆匆似此頻能過猶勝逢人說夢華
三用韻
綠遍山顛與水涯苦吟且不到春葩新篁已接三竿日
紅藥猶開四月花好句更煩銜兩袖嫩寒猶覺怯重紗
留連小飲無須醉明月翩翩扈翠華
花藥相接可觀復用韻
淨盡天香溢夏寒滿奩誰擲狡仙丹洛花不逐林花老
禁藥猶堪木藥團試問丁香和恨結何如萱草破憂端
翠屏紅粉腰如束我是村中老謝安
傳芍藥復用韻
階藥留春逗晚寒鬢絲敢傍臉霞丹肯分騎鶴紅千葉
喜見盤龍綠一團妖格流傳如有恨狂香横出亦無端
慇懃為換瓶中水排比窗前兩行安
和人惠白蓮花
碧蓮花發夢灣磯鶴骨難教厚禄肥夜月擎來雙掌露
曉風拂動六銖衣漁歌過後香猶濕鷺影移時雪欲霏
風月既為專一壑茅茨何自有光輝
池蓮
一灣清碧繞中阿萬柄香紅映麴波不道龜魚長受芘
只欣鷗鷺數相過機心久與塵俱息警句元無趣自多
病起情悰聊徙倚何人解唱野塘歌
鑿池添種荷花
絫石防花拾棄材鑿池種藕白餘苔(案白餘苔三字難解疑有誤)遊
鯈剩喜波光闊飛鷺似知人意來已見圓荷浮小葉正
須細雨熟黃梅莫言舊隠無多景一派清泉手自開
玉簪花
琉璃布地綠愔愔苗長藍田夜照林雪色能香開有璞
玉光未拆盍成簪不登雲髻尤孤潔長浸銅壺更久禁
梅與水仙流品外幽蘭相友是同心
秋萱
說著宜男已可羞移栽老圃且忘憂傳為麝種生來别
喚作鹿蔥元是愁幸脱炎威纔過夏何緣冷落尚宜秋
國香天且難拘管過眼空花一笑休
鴈來紅
非花非葉艷茸茸鴈未來時已自紅多似錦衣明晝繡
好同旌節種秋風雞冠麤俗難爭長金鳳低徊漫作叢
誰道後庭遺恨曲龍蟠王氣正豪雄
李若兄菊詩同社久已嗟賞賡和屬蒙寫寄仍
用韻以致予奉祠之喜予兩年從金陵覓菊栽
而一種至今著蘂未開豈所謂晚節香者耶次
韻奉醻
滿地金錢買斷秋晚年安得有窮愁小園不負長寒眼
佳客自疎新白頭一種最開陶逕晚兩年曾向蔣山求
肯能過訪同心賞猶勝傳聲互答醻
四體支吾兩鬢秋一生知足百無愁洞霄香火手加額
太玉山園茅盖頭歸去來兮交未息不知我者謂何求
若人共說無生話一句抛來一句醻
次韻章君濟黃元章二廣文種竹建康學宫
城雲一塢碧雲深亦許分青到泮林移去檢書涓醉日
種來挾策較分隂細看直節難教改設有繁霜不受侵
二妙育才如此竹惜無健筆與長吟
即事併寫和質弟詩呈似
新綠愔愔長茂材嫩流漠漠養深苔一梭金影緍蠻過
半纈花光剥啄來檻竹鳴邊垂粉籜池萍缺處落肥梅
閒中偏得園林趣更覺清和意象開
檢校園課濟叔又送花栽欣然有作
雨餘扶杖入蒼苔檢校園工有品裁緩引瓜苗教傍架
旋齊菊杪要平臺出墻新竹矜施粉立水高荷勸把杯
莫訝小園饒勝事故人續續送花栽
蔣肖李潘才叔和檢校園課之什再用韻為謝
隨意篇章落海苔瓊瑶欲報不知裁青蒲細草來齋几
白雪陽春走皂臺夢裏勲名槐是國閒中活計芥為杯
吟哦蔣徑潘江句淺白深紅手自栽
肖李才叔和篇未章有青蒲自是公家物之語
再用韻為謝
踏破先生客位苔詩仙鳳沼得重裁連城更枉捐雙璧
二妙真堪共一臺蠅到成時元誤筆蛇因添後失持杯
勸君休話青蒲事妄想根苗莫更栽
次韻毛漳州遣价為夀二首
漳州遠為故人東問訊深憐臭味同喜可寒冬耕㶚滻
唫堪小麥熟崆峒賤生已覺年駸暮遠祝應難日再中
願老洞霄香火吏餘齡猶得效呼嵩
充位無功得放歸淵明若在恥吾師舊交動色知毛檄
故里分甘到董帷顧我已淪訶譴域如君合建太平基
競傳報政趨嚴召遠業真堪濟此時
為轉庵夀二首
却喜漳南解秩歸天教慰藉老朋知巷南巷北游從舊
浙右浙東賡唱詩上閣有題皆得和西湖無路可陪時
年顔相去追隨得難老如公夀更頤
歲歲新陽喜仲旬兩家兒輩作生辰下生彌勒遲三日
共約梅花作故人未許同龕供佛事只須共載接車茵
相先夀語須齊和滿酌吾家太玉春
高少卿輓詞
剖竹乘軺課最多班高惟月正逶迤千齡聖主難逄際
九袠慈親奈老何尚擬鳴珂還里衖俄傷埋玉向山阿
宣仁忠節平生願有子巍登進士科
蔡知閣輓詞
抱負平生是樸忠發揮不盡古人風名藩多歴為民福
上閣頻輸在帝衷勲業有期方感會哀榮不恨劇初終
靈峰樹杪龜趺出無媿銘辭屬蔡公
親家張舍人輓詞
忍看丹旐引靈輀尚想祥華進止時無復短檠親教子
空餘滿篋舊題詩隂功會即佳城兆顯刻猶須幼婦碑
小殯西湖湖上寺冷雲秋露不勝悲
憶曾伯仲共論文迭和壎箎自不羣尚以竹林憐小阮
肯令新婦配參軍登樓無計追王粲載酒空煩過子雲
幸有諸郎傳素業勉旃猶足振前聞
輓承事黃公詞
膠庠衣鉢是青氈付與兒曹自勉旃鼎級科名彰父教
著庭勲績見家傳千鍾合使榮三釡一品終當貴九泉
留却無窮風木恨悲茄嗚咽晚春天
錢致政輓詞
教子全功次第成吾鄉錢氏竇家聲善根植得橋梁固
心地均教役使平銅墨遠從欣養志銀緋勇返了遺榮
哀榮夀考無堪恨行道稱嗟淚自傾
劉和州輓詞
風姿醖藉發陽和議論崢嶸砥柱波先見不為時宰信
孤忠帷是聖心多兩州惠愛逢人說萬里功名奈病何
期待自慙無補報忍觀埋玉北山阿
鄭通判同年輓詞
人物吾鄉行秘書功名末路坐題輿只教副墨傳蠻徼
不得雌黃到石渠臨事孰如仁者勇著書猶是道之餘
推尊文行銘辭好無愧當年歎起予
驚心同榜渺參辰回首龍飛四十春不憗此翁天實惜
欲論心事我誰親百年風月歸唫筆一代儀型落後塵
正爾棘心吹淚苦石塘東望更沾巾
鄭光宗節使輓詞
孝廟祥刑首選掄行藏何媿百年身共知草木威名舊
親見旌麾號令新登陸政成俄告老建旄好在奄歸真
傳家有子無遺恨千古佳城澤後人
陳紫微輓詞
三生竹素一臞仙六藝波瀾萬口傳能使聲名垂宇内
不教官職副生前松階顯揭新阡表宣室深知舊學賢
憶賦桐君贈予别忍吟薤露輓公篇
侯機宜輓詞三首
世取名科耀故鄉君家顯祖屹相望將雛近喜重偕計
有子先登服義方着從事衫元漫仕入元戎幕已交章
頭風正待陳琳檄熟路輕車痛折箱
豈以姻親篤故情最憐意氣感平生身居城市如專壑
家蓄圖書得主名滿擬歸田諳笑語何期中路隔幽明
有兒萬事無堪恨待勒銘詩作世程
掀髯握手話心期錄錄儔中獨見知官職有慚公過許
行藏無據我何為直書實行人能讀厚德深功世莫窺
有子傳家吾不恨西風吹袂涕垂頤
周和叔輓詞
不煩月旦課鄉評少日聲名老更成百里恩波東淛水
兩州遺愛蜀江城操持堅徹神明懼精爽全歸父母生
子有筆端公不死故交零落我傷情
轉庵輓詞
無復從容唱和詩忍為惻愴輓歌詞生前秋月春花了
身後高山流水知小阮竹林思步武仲芳蒿里得追隨
腰金埋玉終塵土萬卷千篇倚二兒
善士嚴明仲輓詞
清風元在釣臺邊分派東嘉世有傳教子以經無盡藏
活人為德不唐捐年登九九方開袠心契三三即了襌
夀得考終稱善士合將哀些表新阡
萬侍郎母夫人錢氏輓詞
親歸兒住可勝悲兒第親存各不知一世苦心天乞與
百年榮養聖垂慈共傳義激投簪語合見恩除從橐時
不及聯書朱氏母可憐惟賦輓歌詞
夫人滕氏輓詞
升堂憶昨拜慈容京兆平反一笑中可但三從多懿範
了知百念積隂功松階猛乞榮歸養吉國真如擅考終
千古難消吹棘恨可堪丹旐卷春風
