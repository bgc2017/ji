涉齋集卷十七宋許綸撰
七言絶句
車行詩
穏如江海迎潮上險似虚空逐電行縱使中原平似掌
我車只作不平鳴
陳留道中
雍丘紆路到陳留積雨瀰漫漲畎疇道左流民形似鬼
能無百里為分憂
靈璧道傍石
花石綱成國蠧盈賊臣賣國果連城陵遷谷變猶横道
反作傍人座右銘
朝歌城
魯墻絲竹千年在寂寞朝歌莽一丘突有浮屠延望眼
何因駐得墨家流
羑里城(至今城中草不生)
扁公墓下艾猶榮羑里城中草不生豈是聖賢遺恨在
只應天自不能平
趙故城
叢臺意氣俄銷歇故壘歌鐘幾劫塵只有藺卿生氣在
墳前衰草鎮如新
涿州
驀直中原掌似平范陽巢穴奈天成未能太古全無事
黃帝如何不治兵
衛州
河決從来國隠憂衛州那在水邊頭傷心中土淪胥久
可但堪嗟一衛州
欒城縣
寂寞欒城頓食遲令君跪告簿尤危固非鸞綬身棲棘
可忍䲭巾首告笞
慶都縣
慶都將過過唐河欲訪靈臺去路賖試問車夫能指點
好峰無數碧蓮華
栢鄉縣
昔賢不肯入朝歌况乃軍中忌諱多咄咄衣冠出疆去
廹於人處竟成訛
淮隂縣
甘羅古篆娑羅刻豈但淮隂妙二羅胯下橋邊有男子
追亡擬問漢蕭何
和袁同年接伴賡從客陸成父至淮隂縣韻
日月光中盡徹侯獨全終始是封留可憐胯下竒男子
雖媿淮隂不媿劉
和袁同年接伴賡從客陸成父至寶應縣韻
雨洗秋光滴夜凉斗牛河漢絢文章明時不寶埋光瑞
應有真賢為發祥
過相臺
夜深吹笛醉秦樓月白風輕只共愁魏國九京如可作
錦衣能復故鄉留(月白風輕亦樓名)
過陳橋見太行
驅車夜半出都城策馬陳橋已半程回首白雲南闕下
太行何事馬前迎
過龍德宫
龍德宫中舊御園繚墻栽柳儼然存秋光更向墻頭發
似與行人濺淚痕
過常山村店中見菊
黃菊娟娟媚晚秋等閒野店亦藏幽國香何恨成淪落
秋月春風不解愁
過趙州石橋
橋梁顯刻認中朝仙跡遺風不可招喚作沃州人不識
今朝只過趙州橋
奪玉石橋
輦却民財積上京民貧政自不關情瓊臺要築猶餘事
何况橋成奪玉名
漳河
出郭安陽漾碧波黃流汨汨泛漳河河濱飲水令人癭
岸石其如腹疾何
琉璃河
黃河九曲固難窮六里琉璃未長雄眼底坳堂君勿詫
使華来自水晶宫
護龍河
門題善利遏朝宗一水何從更護龍菱角雞頭教偪仄
可堪遊女折芙蓉(汴水門名善利過此則為護龍)
魏河
過却黃河有魏河燕山直下有通波不湏圖寫山川勢
它日因糧省槖駝
易河
車轔轔逐馬蕭蕭易水無聲瀉泬寥只聽琴聲已蕭瑟
更行霜月更聞簫
白溝河
藝祖懷柔不耀兵白溝如帶作長城太平自是難忘戰
休恨中間太太平
滹沱河
逋誅狂寇釡中魚未免真人駕六飛千古石人雖曖昧
一時河伯太機微
歸途觀蘆溝新橋
長虹如玉跨長川下馬摩挲得細看他日燕郊如舊識
蘆溝橋下古桑乾
歸途感河南父老語
河南民力已無堪泣訴王人語再三勤苦遺黎姑少忍
北人何止棄河南
有感
宋衛綿延接趙燕古来爭戰可勝論細思醉把乾坤擲
蠻觸區區匪大言
文王廟
聖賢多難古来同易數身更羑里中甲子既周屯既復
不應天數竟終窮
光武廟
真人祠殿栢鄉邊下馬焚香我謁虔思漢民心今戴宋
密祈興運早中天
題蕭相國廟
古廟凄凉古鎮邊鄼陽戶口更凄然封侯當日如今日
越使蕭公剰買田
題曹娥廟
當日曹娥念父心千年江水有哀音可憐七尺竒男子
忍使神州半陸沈
謁曹娥祠(時積雨後)
昔因淑節歎男兒今媿男兒竟未竒攜累乞靈無可禱
只求晴霽樂豐時(予舊時有可憐七尺竒男子忍使神州半陸沉之句)
避雨漁陽太守廟
拂面秋風雲漠漠傷心古汴黍離離不因避雨漁陽廟
爭見元豐大觀碑
曹操冡
舜葬蒼梧的可知九疑猶是後人思阿瞞不作瞞心事
何用纍纍多冢為
寓居婺倅廳秋夜觀書有感四首
虚庭摵摵撼梧楸黃卷青燈字字愁說與西風莫蕭瑟
年来詩思不禁秋
每當劇暑憶秋期暑退凉生喜可知不奈寒蛩促機杼
等閒催得鬢成絲
子城高處易為秋密點催更響更幽掩卷不眠階下坐
淡雲東去月西流
四十男兒不自憐求田問舍計茫然一官未辦君親報
縱有田園亦舍旃
戊申歲題玉牒所壁
擔上看梅不是梅孤山消息限蓬莱仙源圃裡逢人日
雪色憐隨霽色開
雪塢霜窗合斷魂仙姿元住水邊村園丁莫訝盆池小
留得疎疎澹月痕
空飱無補愧侏儒茗盌香爐細讀書還被梅花勾引破
又哦新句步庭除
冷蘂疎疎開可數香風羃羃遠能聞不因脩竹遮攔得
一夜清寒定憶君
數日清寒不肯開枝頭閣雪冷皚皚霜禽飛去花身動
一片清香在綠苔
直舍孤唫未過清梅花相與有詩情寒鴉真似隨人好
寫就新詩啼數聲
書潘德久版壁
故人有詩仍有屋囷裡無禾鼎無肉可憐驅去傍人門
階下蒼苔孕寒玉
山房
山城久矣鞠榛埃三徑新成手自開何用誅茅卜鄰並
好風良月便應来
去盡陳言掃盡埃詩清心與眼俱開由来野服關吾事
暇日能同竹院来
徑掃蒼苔磴拂埃山房今日為君開丁寧杜宇莫催去
正要青山歌朅来
風掃飛花雨濯埃錦葵將發麝萱開思量造物恩何厚
看取南薰入抱来
西山爽氣
負墻結檻太麤疎真得西山爽氣無他日棠隂無可紀
負暄曾此鑷髭鬚
金果園
暫抛汴岸入斜坰金果園中信馬行滿目桑麻俱沃壤
可憐持節看春耕
柳溪
通衢暖轡出邢臺突有池臺號柳溪自過淮来無此趣
千年華屋但雞栖
望平山堂
霏微晚雨濕疎鐘彷彿浮圖出半空回首江南山色遠
平山却在有無中
蜀山堂
已把堂名占蜀山愛山猶疊石孱顔世間何事非兒戱
了得兒癡趁得閒
蜀山亭
千里肥川掌似平崔嵬只有蜀山青兹亭巧與山相對
不惜名堂更揭亭
題忠孝亭
白石陂頭斬逆蘇士行却是晉夷吾功成不掩窺窬志
忠孝何如卞大夫
浮槎亭
浮圖立處認槎峰曾記浮槎是醉翁亦似平山堂上看
隂晴山色有無中
題陳正字貧亦好齋四首
陋巷當年一窶人簞瓢樂處有經綸居然更起為邦問
豈是先生亦厭貧
只教求食傍人門彭澤何妨作令君鄉里小兒真解事
歸来草木亦欣欣
腸日九廽諳世路肱今三折悟良醫戎郎何自知貧好
却是歸来遠客知
正字如何例姓陳飢来一字不資身更將長技為扁榜
肯信吾家亦有貧
題漕司涉齋
涉世渾如涉大川風波過却愈拳拳朱簾畫舫非吾事
只合扁舟聽雨眠
茅齋
市近吾營地自幽身閒何羡水中鷗因思客路竿遮日
得似君家茅盖頭
梅坡
買得梅坡與衆看折花教折莫催殘蚪枝褁蘚能炊玉
留與梅坡伴歲寒
松林
蒼髯老氣已雄豪偃蹇連延結虹橋當暑含颸時瑟瑟
底須屋角相風招
