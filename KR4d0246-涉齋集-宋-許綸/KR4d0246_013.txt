涉齋集卷十三宋許綸撰
五言排律
代上皇太子夀二十韻
闔闢乾坤迥胚腪歷數長較論今鮮儷詣絶古非常八
袠尊堯典千齡格舜裳孫枝綿奕葉國本係元良南極
昭穹覆東儲應夀昌九秋開令節五日屆重陽照曜辰
儀肅氤氲甲觀祥玉巵傳錫嘏瑶樂奏稱觴茅土仙潢
潤芝蘭寳砌芳元勲来閥閱嘉耦奉尊章慶事川方至
驩呼殿未央恭惟天繼體仰止日重光擬把㳙埃報難
將算數量皇圖恢遠馭夀域振遐荒寝事龍樓問班陪
虎胄行神明推大尹惠養式羣方朝夕淵冲地闚瞻簡
樂堂不能鞭朽鈍何物介陵岡再拜占霄象千門祝夜
香兩宫千萬歲三聖共無疆
又代賀十韻
南極昭穹象東儲應夀昌千秋符季月五日近重陽銀
榜辰儀肅銅吹甲觀祥兩宫開燕喜萬國慶元良競指
椿為算争持菊泛觴恭惟天廣大仰止日輝光繼體觀
行健重輪耀有常自然高宇宙何物介陵岡監古慙能
讀分僚忝接行三王真有道更欲祝綿長
上左丞相夀二十韻
闔闢乾坤迥甄陶物象新舜絃熏入治商鼎味還淳天
貺方垂節崧高已降神清明開造化精祲下星辰謙損
祗縫掖尊嚴絶縉紳怯惟聞已過勇豈遜師仁補衮工
夫細垂裳寵渥頻熱官無倖位寒士有通津水旱猶親
奏封章要廣陳棟梁湏偃植海嶽待㳙塵自昔觀前軰
于今邁等倫調和全玉燭鼓舞在洪鈞薄海歸洪軸中
原望帝宸兩宫三聖日四海一家春少倚遐衝折重看
夀域均無官醻竹帛有節擬松筠曉日馳中使流霞出
九旻敬為丞相夀恭上太夫人盛德寧無種長年宛似
親小人因有母慚媿器輪囷
上梁丞相夀二十韻
千載風雲會三生柱石緣罕聞流渚旦同在降崧年天
意開皇極神謀屬鉅賢中和垂節後嗜欲兆開先象應
魁三近聲蜚第一傳十年登鼎鉉四海入陶甄輕重朝
廷寄安危將相權朔方頻借問南國小回旋再入儀刑
肅周詢眷倚專折衝聲色外夑理冕旒前照曜冰山泮
調和玉燭圓帝方張撻伐天欲靖烽煙機會寧容髮功
成即濟川長城端有託夀域定無邊不用霞觴祝唯應
寳札編昇平天下宰隂德地行仙霽色歸桃李韶光並
管絃深為修禊日全似浴沂天但樂垂裳化難酬補衮
妍清風時入抱聊寫穆如篇
上安撫程給事十六韻
臺省儀型舊垣扉寵渥新詞章關造化論議藴經綸去
國悲風木流年感隙塵未教居鼎鼐亦合上星辰何自
占雙使從誰問大鈞熊湘辰告入牛斗夜光陳禮樂須
賢帥湖山要主人一言九重寤八縣十州春拾穗歌時
熟投醪味德醇燕閒餘畫戟談笑且綸巾早晚登黃閤
聲猷動紫宸有儒嗟濩落無路話邅迍憶拜編書賜祗
憐負弩身或疑千里馬曾遇九方歅北斗言贍切西山
入夢頻登臨冀軒豁未敢歎輪囷
上辛安撫二十韻
開闢重華旦胚胎間世賢雲龍時際會星鳳睹争先天
授歸三傑神謀效一編宏謨驅固陋餘論細雕鐫詔旨
傾臚句山呼動奏篇干霄須造化惟月進班聮有客占
星次逢人問日邊江湖煩鎮撫壤地屈盤旋談笑潢池
淨生成壁壘堅丈夫真細事餘子敢差肩黃屋深知切
青雲寵渥駢即歸調鼎鉉少駐斸龍泉更治今馮翊重
歸舊潁川載塗明積雪嗣歲卜豐年封殖棠隂盛驩迎
竹馬鮮恩波行處足威譽向来傳此獨瘡痍甚方疑雨
露偏禁通鄰邑粟費减月樁錢齋戒逾三日遭逢有二
天執鞭吾所慕負弩敢驅前
上周尚書内翰承旨二十韻
弱水蓬莱遠羣山岱嶽高塵埃千障隔景行寸心勞摸
索知何自摳趨苦未遭銅章披宿霧藻鍳炳秋毫穹壤
懸鵬鷃篇章抵鴈羔斯文標正脉輿論凛時髦勇退關
吾道留行切帝褒風雲開壯觀舟楫際洪濤劍履昭魁
象詞瀾卷巨鼇合宫陳縟典華盖粲星旄霽日明黃道
祥風動赭袍恩波榮赦草顔咫醉仙桃麻册追盤誥詩
歌逼頌騷人方期補衮功豈在揮豪地禁承中旨天官
冠列曹儀型喜頗牧步武接䕫臯蚤晚登三事乾坤倚
一陶途長須驥足用拙匪牛刀造請神先索推敲癢莫
搔未嗟聞道晚終待郢斤操
上運使蘇大卿十六韻
當代推先正斯文倚廢興表章逢聖主衣鉢見孫曾操
履渾圭璧行藏動凖繩太羹元薄味積水自增冰洛誦
傳瑰墨雞林識寳繒六卿聊率屬三事即延登一自雙
星出重煩四牡乘周知民疾苦密訪吏賢能已見江西
化都為道院稱夷塗終妥帖揆路始飛騰後進思親炙
今吾有服膺百年能幾見一語願師承令弩方危脱公
堂許驟升暗中慙摸索胷次漫崚嶒末俗惟同調初心
只自憎可能憐鷽鷃隨意亦鯤鵬
見提刑鞏大監三十韻
夙借屏星映曾憐坐客寒扁舟違逆水方丈渺三韓分
隔懸穹壤心馳乏羽翰熒煌長在望歲月凛奔湍凡骨
思佺訣師資待郢墁把文留箧笥洗眼誦琅玕轍敢窮
途慟冠期結綬彈苦無蒼玉佩絶憶紫金丹往絶修門
入争先要路看飛騰寧有策遇合自相歡獻納君王問
施行宇宙寬前星開尹幕列宿炳朝端賀老聊為監嚴
公合從官調官因有便典謁亦曾干不得瞻丰采無由
出肺肝姓名煩摸索蹤跡自蹣跚未有三千牘那能九
萬摶抱關從苑候失步向邯鄲繼憶專城去俱興歛惠
嘆第聞盤錯舊不見剸裁難帝眷從更治民風要飽觀
甫傳光禮樂已著畫衣冠浙水東西接恩波晝夜瀾去
天鄰杜曲近日即長安儒腐真堪厭才優特未殫少遲
調鼎鉉即合侍金鑾餘子甘流落遺編守故殘若為百
里宰已判一生酸蜀道游雖勌山隂興未闌猶能風雪
裏作意駐征鞍
别毛質夫省宣撫丘同知訪都督張知院十韻代簡
交契三生在違離百念休杜門煩枉駕力疾喜登樓擊
節聽高論持杯散暮愁諸公争屈致故里可淹留科第
休云晚行藏却自由安邊須遠略造膝待前籌雨泊中
川嶼風帆古括州知津君已熟惜别我何憂京口留青
眼澄江正白頭或紓知已問已負殺身醻
五言絶句
太上皇后閤春帖子
夀擬南山祝春從北斗回物華欣向泰厚德發生来
母道齊皇極韶光傍夀觴徽音家慶集隨輦奉尊章
風簾回翡翠冰研伴蟾蜍親寫迎春帖真符太上書
太上閤端午帖子
自得廣成道長居不老天底須桃辟惡何用木延年
人艾休教采仙丹久養成六宫争結縷再拜學長生
柈獻千年實杯行九節蒲至尊親上夀家慶列成圖
聖夀閤端午帖子
有德天同夀無為日更長每逢端午節雙上萬年觴
畫扇迎雙鳳輕衣拂六銖太清元有籙抱朴不須符
繞臂長生縷當門五色絲榴花看結子葉葉在孫枝
題惠崇小景
寒林幾吹折凍柳不勝垂老去機心熟驚鷗莫浪疑
崔嵬吾肺腑面目似廬山江上風濤稳扁舟得往還
舒徐春晝永取次小桃紅獨爵把枝稳矜呼立晚風
兩蛙隨步武先後得位置不作渴雨嗚豈不賢鼓吹
題文與可山水
疎篠寒林手文家富韈材片縑雲氣足彷彿認蓬莱
題洪子恂所畫盤洲圖
林塘天遺得花木地宜栽細紀平泉咏揮毫落海苔
題車盤圖
牛磨人俱轉車旋水即流争如霖雨足所至息人牛
歸牧圖
爵禄不入心牛肥了耕稼綠隂生晚煙歸来兩閒暇
題水石翎毛
此君已可人更着水石映水禽穿林来相呼復相應
題邊魯生花木翎毛四首(魯生往金陵招諭死節故詩意及之)
綠垂朱雀柳雙燕不勝春泥落空梁語之人竟殺身
南國枇杷熟卑枝結子多一雙拖白練飛堕綠林阿
小樹生荆棘棠梨結子幽白頭雙野鳥相對菊花愁
夢斷江南信空憐鐡石腸緣么何處去二鳥獨悲傷
趙昌芍藥
風雨藥欄西殘紅落錦溪明窗時展卷春色任提携
醒酒石
澤畔三生魄花間獨醒窠摩挱苔上醉驅遣睡中魔
小垂手(九曲二石)
醉裏忘形客山中化石仙翻同醒酒伴作對媚平泉
雲葉
何年老講師趺坐貝樹根落雲化為石亦得無上尊
蜂窠石
水石兩相激成形不自藏終慙為兔窟僅喜作蜂房
彩鷁詩
意適舟輕颺夷猶雜鴈鳬不須凌弱水樂地即蓬壺
採蓮舟
擬倩誰家女相呼去採蓮丁寧欸乃曲隨意媚晴川
雙溪堂
境與人俱勝心無水共流竒竒仍怪怪莫莫更休休
綠野堂
山坪縈霧草湖濼漾煙蘆野色誰延入隂晴足畫圖
洗心閣
與物風迎浪澄心月印湖牀頭不須易本自一塵無
容膝齋
心胷包天地人亦天地物莫笑容膝齋空洞足伸屈
檥齋
心起五湖興身輕一葉舟箇中風雨夜不用轉船頭
楚望樓
楚東雄地望勝槩屬名流共俟謝安石難追馬少游
題有竹軒
家世豈孤竹夷齊真二難清風與直節一一聳高寒
題隱霧軒
豹變知非虎磻溪若是班當年謝安石只合住東山
題巢雲軒
楚望巢雲處長懷曩寓居飄飄欲仙去渺渺復愁予
芥納寮詩
踞龜說漫游視螘談綺夢芥内取須彌撐橋尋月洞
灌園亭
植蔬常匝圃釀酒仍滿甕便覺三公輕更將德本種
次韻拔葵亭
拔葵固佳節灌園寧素餐公歸客無歸長鋏且莫彈
題飯牛亭
好手聊飯牛不將笏搢插所以百里奚牛肥不枯乏
花信亭
播物潜施令司花暗弄粧封姨偏漏洩預報信前香
繭甕亭
有家堪作繭學圃甘抱甕此生足三眠以外均一夢
林珍亭
團坐聽情語移杯就果根分甘新更美敲打任諸孫
題索笑亭
江南氣候宜冷蘂破寒枝能共廵簷笑何妨受雪吹
又用前韻
六出雪中宜春藏向北枝廵簷時一笑玉笛且休吹
橘友亭
梅溽香蒸玉霜晴珠照林封君休僣儗得此足投簮
題雲起亭
雲起有真意水窮無盡心盤洲寧涸澤天下要甘霖
欣對亭詩
萬象盡森著所觀皆所欣誰能忘愛惡逹觀足超羣
既醉亭和韻
泛觴有何心罰爵不為耻流行固自佳坎止何妨醉
題可止亭
澗疊裴公石杯形鴟子船乘流欣遇坎結網勝臨淵
美可茹亭
盤洲比盤谷釣水鮮可烹采山獨為樂頗勝懲沸羹
瓊報亭
園丁採時果足以供嗜好眷言無盡藏孰盡瓊玖報
題睡足亭
唐皇溺太真愛心苦未足因人憶海棠何如悟秉燭
題詠亭
無塵元不禊有酒即為春一詠得真趣四時俱可人
㯶亭
剥㯶堪覆宇代瓦勝誅茅有酒論竒字無心賦觧嘲
