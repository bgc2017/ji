涉齋集卷二宋許綸撰
五言古詩
曾主管由宜春道中得遺棄小兒屬子收飬道
間寄詩紀實次韻奉酬
日月被八極覆盆自無明陽春嫗萬物孤翰有悲鳴所
以聖明治要燭幽隠情一旱出料外誰與填饑坑豪家
亦何心閉糴門忍横指囷寬嗸嗸凛若臨大兵雨餘百
憂洗痛定猶忡怔今代子曾子贊畫外臺清高軒昨過
我絶塵不容瞠歸途出城闉岸許聞啼嬰下車非内交
一念千金輕摩挲脱九死感慨恩更生抱持涉數舍見
我托此&KR1137;再拜敢有渝鞠飬專廂榮嗟予何為者世故
亦飽更識君千萬間胸次久已成所飢非一兒公乎勉
功名
曾主管專介取棄兒再次前韻
自别心耿耿奈此秋月明晨興洗我耳鵲鵲枝間鳴踵
門得緘翰中有惻怛情眷彼水際兒感公脱危坑傳之
邑父老相語涕泗横鄭重煩取將摩挲付老兵忌飽體
未充慣拊心無怔應答已如響炯炯雙眸清試問父母
誰惝恍目屢瞠微公父母恩何以活此嬰兒生未有知
隂報已不輕公猶不自德安得名許生共惟仁聖朝發
政先鰥&KR1137;吾儕值歉乏詎敢孤官榮二星妙宣指悉數
僕屢更三接尚須臾一路當生成况乃幕中畫實負當
世名(来書欲名以許生)
湖上餞沈興國分韻得二字
赤驥見已罕名駒更兼值吾鄉推賢侯逢人話詹事訟
簡古風還心清民業遂江山妙主盟景物恢位置如何
柱石姿尚以牧伯寄北關别經年南薰動離思居然軟
紅中見此清白似松筠儼長身雲霄舒直氣寵光竹使
符假借玉階地餉計曾入幕軍容有竑議恭聞天語溫
喜見家學粹它時課最騰看即璽書被今晨欣夀節輕
隂逓凉吹三呼禮云畢一笑天所施榴花染白雲游鯈
芘青芰畫舸得夷猶名園隨造次懷綬却羡君戱彩且
歸侍不繇鴈蕩山即過石門寺永嘉政久成謝公跡重
記剰有名詩章因来寄一二
送蓋總領上計三首
絶代有佳人岑樓碧岧嶤即之起幽芬可慕不可招風
雨二十年寒榮聳高標置之白玉堂致主軒與堯胡為
枉襆被江干駕輕軺施物功方成丹砂夜生苗披腹吐
琳琅碧簡趨丹霄
昔者云夙駕楊柳方依依今其望来思兩見秋風吹前
乎已勞還後此亦云歸丹筆映螭坳祥風動紫微豈不
念歸美正爾畏簡書不見居官樂惟憂士卒飢昔人無
遺孔後來補深痍炯炯心獨苦所貴知者希
熠熠飛者螢變化自衰草時至能晶熒翕張合吾道微
光苦不息豈足禆穹昊迢迢風雨夕耿耿秪自保苟無
車先生分合委枯槁乾死誠未悔藥籠資探討
送孫會之縣尉秩滿歸廬陵
人生貴相知不在相逢早廬陵說三孫修名惬諸老伯
也吾同年久别心杲杲季也真可人一見顔色好金石
出几杖握手屢傾倒屈䰟雖尚醒賈骨久云槁微君寫
窮愁何以慰懷抱再見一尉更取别何草草回視徒四
壁蟬聲綴吟藁向來雕斵工見輙迹如掃汲深無新泉
送子慚涸潦珍重皎潔姿相期在斯道
送趙倅滿秩東歸分韻得念字
官閒頗成贅習嬾積懷歉古井無復波寒灰豈能爓苟
且信自慙奔競亦良厭學道無新功但覺益友欠夫君
珪璋姿表裏絶瑕玷瓦礫誠可羞溫潤得漸染向來三
語稱吾里懷闚覘名談造根柢高文在鉛槧轉首十五
年天庭久宜掞胡然慰窮愁相逢古天塹治中員外置
縮手靳韝䪜從容國醫旁出語即中砭邂逅秩云滿蕭
條理琴劒炯炯幽者蘭林深守孤艷寧受蕭艾欺忍使
薋菉僣誰歟功名塗由已拯昏墊小草非遠志臭味真
有忝羞殺東方生飢死更求贍因君動行李令我起歸
念西山有石田努力事耕斂
乞補外出江臯待命泊偉觀二首
經年充拾遺一字無所補豈不懷故鄉念方事新主一
朝冒超遷循墻不遑處寧離人間世亦戀行在所有親
方賴禄有子方應舉守道在守官奈當事斯語
欲去不得遂正如太廟羊登爼分所宜得去喜可量聖
度真如天不妨且翺翔扶老復擕幼遷居大江傍居然
得偉觀悵焉渺遐荒潮頭來如山親樂想未央(樓名偉觀)
題廨舍壁二首
明時有何遺亦復許掇拾大言得面陳小言可封入有
時效疎愚豈是當務急每蒙天下施聽之恐不及退思
自生慚黃卷常在執舊田雖甚蕪新井尚可汲勉哉競
斯辰萬一如有立
本不事矰弋未免執矢疑客來非不多益友每遠之薰
風時一顧素抱誰與期久要竹居叟談詩能解頤兩頰
貯微笑徑造觀我私請解褦襶衣相與舉近詩
綸子效靖節止酒體賦筠齋余亦和而勉之
綸以筠名齋種筠當掩關愛筠栽竹易見竹知筠難竹
以筠為本筠居竹之間希筠歲寒操追筠古風還筠中
聽瑟瑟筠外瀉潺潺人與筠俱勝筠隨境共閒
重題陳漢卿貧亦好齋
古人重安貧未若貧而樂豈不愛膏粱顧乃嗜藜藿我
聞首陽餓榮名千駟怍况乃陋巷子簞瓢殊不惡刀頭
得幾何蝸角戰方虐以兹悟生理貧中始澹泊陳侯清
時英廊廟宜着脚圭竇勢豈容貧齋意聊託蒼生方飢
渴未可云盤礴且来禄萬鍾脱粟躬自薄
次韻常之松廬有感
年少愛節序老大感歲時亦知夜漏短自喜晝景遲懷
人笏頻拄矯首帽屢欹至情何慘愴同氣相因依君家
說大難心胷緼多竒永歡思伐木長歌倚式微眷言無
鴈地渴想前鴻俱一别如昨日二年忽今兹數傳龜組
解備著鱸風詞寒鄉少瑞應遠覽期長離解纜辭江臯
反袂接水湄無從猶出涕有弟應垂洟今見松廬作可
勝薤露悲憐君抱苦節愛兄見哀詩無復逝水向當有
高山知老慙無領解久約同襟期勉和吹箎章聊慰深
長思
周時仲提幹求二親墓亭扁答以攀栢因為著
語
掃松拜親墓攀栢念親泣栢露滴兒衣兒淚和露濕五
鼎從可陳三釡嗟何及墳前白頸鴉終日聲楂楂
䟦宋朝老再和陶淵明歸去来辭
吾鄉說三宋伯也抱竒偉太學三十年不作舉子語晚
當拜特恩青衫送還官開口論世事有舌不可捫吾皇
開夀域汪濊澤萬國勉公俯而就如女有正色翻然感
際會千載今一時誰歟俾宿留再和歸来辭淵明歸有
田公歸徒四壁姑奉祝融祠勝煑南山石公乎未得第
我軰慙登科空飱了無補奈此歸來何
次韻題吴無過所藏張無垢難老堂詩軸
養親感卧冰慕親悲履霜眷兹母孫情胚胎炳前光先
生一奬勵吴氏增激昂至今諸孫行如立嚴師傍躬行
斯入室言辭特濫觴當時五子名佩服詎可忘省也滋
拳拳何止升其堂
次韻廖端叟求墨
憶昨同舍時愛子志尚堅研窮非口耳點勘分烏焉讀
聲鏘金石筆思湧漪漣合并幾寒暑分散如雲煙家雖才
咫尺見且無夤緣甥館聞徙居我屋欣接椽乃以隨吏
鞅而歎抱遺編嗟哉燕鴻隔漫爾䕫蚿憐三年閱黃榜
萬選遺青錢祗擅文場聲不上吏部銓儒冠未為誤洛
誦方流傳夏果煩送似唐律仍燦然為墨貽古作如珠
出深淵書生均老醜嗜好相後先亦有大禹圭未許蒲
氏賢何惜遺久交相得真㤀年久知鐵為研更以心自
鞭矧古傳毛穎端合遺陳玄落筆看餘萬斗酒須十千
雖無蘭亭繭願助韋郎牋古今一俛仰人墨相磨研有
無要相通唱和聊成篇我今闢三徑門開西一偏已過
中秋月皆為晚凉天何妨對花下取笑同樽前第慙葵
衛足欲愈猶聮拳
次韻德友惠黃雀
興來把酒杯徑欲連臺拗聊用資唫哦豈謂貪醉飽晨
起秋思清茶罷詩腸攪筠齋佇遠思詩筩馳速巧餉我
晚田雀如鷹初脱爪惠我長城句如棟略無橈雀命雖
甚微飢驅亦艮撓何異不農耕而乃竊禄稍哦詩思陶
謝論交懷管鮑只消寄詩篇斷不厭煎炒
再次大用韻賦梅花
暖律回枯荄春陽發寒梗梅根有特操花事每先省分
苗本十洲孕玉可千頃松篁納深交桃李絶竒請冬居
姑射山下蔭太華井幽棲有心賞廵簷常笑領相對各
忘言豈但無機穽詩雖道未尊技可造經綮孤標固洗
凡累句自無警轉庵詩家醫妙劑即甦𤯝元方詩家禪
默參惟打静欲離香色想恐堕人我境昨夜來朔風吹
香過南町小解作淺語醍醐欣灌頂
再次轉庵用梗字韻賦梅
見梅思洛陽何愁道路梗見雪憶灞橋便可心思省仙
家種玉成造化炊粱頃凛然孤高標敢以塵溷請將軍
有傳令遽成臨渴井王言惟作命盍作和羹領香色歸
本根滋味豈機穽自非冺全牛安得試嘗綮轉庵句中
畫梅詩言外警難韻有轆轤妙語壓菑𤯝昨夜垂垂雨
一洗娟娟静便覺容成圃真是太玉境朝來知見香堕
在區别町不如兩忘言搔首孤山頂
園丁以菊為屏為船轉庵竹院諦賞不足分題
得塔字
眷彼東籬花忽作西靈塔又如船子泛復似南屏闔園
翁起童心須彌欣芥納分題要鏗鏘飫秋振蕭颯我合
浮屠尖工須畫溪罨崚嶒玉崔嵬團欒金匼匝儼然香
色俱間彼青黃雜天成具體相人事因假合願修衣裓
供用作布地蹋那將有漏身久實無縫合轉庵曾着語
竹院嘗掛搭我有一句子無問亦無答
德友惠竹栽甚富而又得佳篇既種復喜雨次
韻謝之
嗜酒愛風竹種竹㳙日醉小園窘邊幅雜芳紛位置此
君何可無野卉闢之易畝許得滋曠千箇栽不翅故人
雖借居愛竹有幽致肯割鍾山青分植容成地移來天
亦喜凉生雨兼值既免躬抱甕何惜親閱視颯爽已可
人能同聽秋思
轉庵觀趙十一聖花
有藝者趙生雜出逞活法飛走異族類指教各馴狎參
戱竿欲摧險弄首將壓當場等嬉笑旁觀舉震霅其間
聖花術殆是天下甲出沒鬼物驚變幻風雨霎覿面喚
名葩信手如素插洞視空樊籠赤立卻巾帢居然齠齓
兒恍出虎兕柙脱索婦更神倒錐目不眨穿楊百步間
設的兩口夾一箭中關捩四坐駭汗洽或馳若轉輪或
舞若揮箑機緘孰主張造化在嘘呷技進無萬殊妙用
纔一搯儻然自胡越誰能會鄏郏
次轉庵聖花韻
轉庵詩三昧仍嗜書八法寫出金彈句可翫不可狎近
觀聖花作險若君獨壓壯如錢塘潮清若苕溪霅僚丸
同妙手痀蜩真脱甲庖刀方奏砉郢風復運霎文章特
小技聖處奚假插得趣堪獻佛高唫岸烏帢逹者越拘
攣迷者泥檢柙豈知造化機目擊不容眨衮衮萬馬奔
翼翼兩攻夾靈根有變通時雨自浹洽意輕秦趙璧價
重蒲葵箑記舟何用痕印錢偶因搯於道得逹尊問鼎
不問郟(案此首亦次前韻原本脱去呷字韻二句)
范武子輓詞
嗚呼吾武子天乎奪何速瀟灑錦繡腸秀潤琅玕腹出
口論世事好語驚拙目孝友式里閭急難駭僮僕曩於
建業都共庀主人屬但不同姓氏何翅如手足一日不
晤對尺簡頻往復中夜懷清姿有夢堕脩竹時予悼伉
儷感爾念鰥獨别去幾歲華亦聞悲壼俶同病心相憐
異縣情愈篤我欲託以妹子不鄙其族兩窮忽相值一
家有餘睦去作建安縣振彼七閩俗豈不化彊梗元不
用鞭扑邑人歌載途當路薦聯牘彼守何堅忍於民能
迫促二年甘不考百謫寧忍辱子方困吏鞅妹忽淪鬼
錄入戶悲方纏出門濕如束駿足不受羈鹽車宜折軸
訃来忽收書痛甚不容讀未令吾母知可聞爾母哭人
生會有終汝死冤乎毒吁嗟先大夫艱難脱荒服衣鉢
自桐鄉生涯去巴蜀清德誠可種石田不能粟爾母今
在堂何以供水菽爾弟獨當戶何以資耕築三兒須教
訓一女待鞠育自愧貧多累未能分薄禄近擬乞州麾
因用致家塾此願未吾遂有身莫渠贖所居讀書岩旁
依紫邏曲憶昔曾同登相期共結屋今晨何為者昨夢
不可續平生樂哉丘終焉埋此玉雖遣奠芻陳不及墓
草宿嗚呼吾武子臨風淚盈掬
