涉齋集卷十一宋許綸撰
七言律詩
寄陳頤剛
眼見交遊半陸沈可無百丈引清深注成兵法有竒志
閒過壯年應苦心幾度梅花開悵望有時楊葉夢追尋
男兒機會何終極莫遣愁將鬢髮侵
簡轉庵
扣門有礙吾何適排戶頓疎君作難不對桃花傾社酒
誰憐燕子怯春寒便過熟食過元已尚看酴醿看牡丹
却笑今年詩厄閏略無好語入毫端
簡才叔
坐看母竹長龍材衣上新痕染碧苔杜宇不隨春老去
黃鸝偏傍水光來搖搖書帶連香草冉冉凌霄上古梅
此意轉庵同領解更須潘令好懷開
寄洪州新建知縣
遠聽絃歌樂部封放衙乘醉半疎慵家辭南越無千里
縣管西山有幾峯人望廢田禾影合吏愁空獄蘚痕重
孺亭應更悲前事煙草萋萋叫夜蛩
入南鄉檢旱紀所見
分宜南北兩鄉分路入南鄉過所聞蕎麥滿山明積雪
晚禾匝野漲黃雲寸田必墾憐農父五斗空餐媿令君
惜許早田成旱損不成樂歲答民勤
紀所見
百年厦屋盡良材客位經年長紫苔失馬塞翁翻有得
撫松陶令盍歸來門前婀娜千行柳墻角輪囷一樹梅
滿壁圖書非詫事錦囊成篋未曾開
夜渡分宜水南
一水彎環抱縣流水南物色總清幽案頭故紙看成葉
眼底青山見即愁夜喚扁舟乘月渡静聽魚網瀝波收
忽思孤嶼中川畔滿意秋風落釣鈎
括蒼道中次陳頤剛韻
詩翁四十九行年說著行邊喜欲癲介婦灘頭隨水宿
馮公嶺上伴雲眠趨時萍實甜于蜜閱世匏壺老更堅
冀北須君空一洗眼前駑馬太勞鞭
宿建德驛追次張于湖壁間韻
此驛閱人多似我于湖去後有誰來詩留版壁經年在
門對巖扃盡日開天上有文修白玉人間無句對蒼苔
相逢莫問滔滔事荷蕢曾過有意哉
舟行早起處州溪上
溪容霧氣撲清芬野色微兼曉色分檣表已迎山背日
纜端猶繫石根雲打頭風信看來轉當面灘聲語不聞
遙喚漁舟勌回首人鷗那得更同羣
早起
歸來百事盡摧藏卦氣行年分所當未曉不眠真是老
纔明便起有何忙移山種石愚翁癖遇酒逢歌楚客狂
此外胸中無箇事有時信口作篇章
睡起
飯了晴窗睡足時杖藜徐步出荆扉若無俗事關人意
只有楊花點客衣黃鳥怨春渾不住杜鵑知我亦思歸
隣家酒熟容賖買竹笋初生韮菜肥
書債山積久逋余丞相報緘連發二書畢喜作
口號
自思堪笑亦堪憐嬾與頑兼不可鐫兩紙書成大功業
三杯酒罷小神仙每當静處常追悔何似閒時旋補填
害性苦心從古病不如歸去樂殘年
湯晉卿善談命求詩紀實
已近無聞半百年枉煩明鏡照華顛湴河驛馬妨乘鄣
氐宿蒼龍分委天告我三陽聞好語騐君三命有真傳
預愁一字終無補何日歸歟阿對泉
德久和韻以予請外之力預為悵然再用前韻
已是于思去復來自慙無補效涓埃麤官只合供煩使
昭代惟須急異才名士不應詩作祟諸公方擬管吹灰
且容一舸江湖去廬阜煙蘿鎻碧嵬(廟堂許以江西漕節)
才叔調倅歸(報謁不值訪松廬留别拙語併呈)
五月征行思竹院半年賡倡負松廬水西風月分歸後
衖北交朋過訪餘攜具洗泥曾醉否逃襌得句定真如
涉齋終日攅眉坐正賴清新為起予
鮑融州病足叩謁適遇孝若示融州菊詩和篇
次韻呈
不見融州夏涉秋居然欵對豁羇愁猶存尊足憐同病
不繫虚舟任打頭久待一州當斂惠終煩諸野要營求
我今不啻便應足獨恨於君百未醻
病赤目從薛山甫借荷葉巾
赤目朝來勢轉加病身觀妄有生涯火平文武寬心地
酒遠聖賢疏肺家虚白已能生暗室空青不用點昏花
小冠預擬更名字借與團圓藕葉紗
次韻仲歸病中垂問
痼疾多年久一翁醫方驗後自難功已慙兀者猶尊足
敢企泠然欲御風覓句未能生處熟論交正要苦辭攻
憑君莫話沙堤事此語終䛕不是公
次韻呈支茂先賢良
煙蓑不盡四山青古道長將古意評辟穀久知疎藥裹
纂言今見滿書檠堯年請祝新抛隠宋範爭抄近薦名
聖世埋光那可得清臺恰奏少微明
喜宣甫至戲呈
陶溪路遠強躋攀猶得詩筒暫往還有便催租俄敗意
無心聽鵲忽承顔菊花滿逕成三老梅萼穿林見一斑
肯為轉庵聊且住預愁約束裹糧慳
次王宣甫題媚川圖韻
底須屏障寫天吳絶境横前與畫俱兩塔屹波流不去
千帆破浪遠如無空明水月光爭媚開闔雲山妙莫摹
扁榜首蒙摩詰句小亭從此有詩圖
韓幹四馬詩戲贈世京
吾聞北馬來西極驤首躡雲無定姿俯視雙瞳真皎鏡
遙憐一骨獨權竒何年慘澹經營處此日飛揚奔放時
把玩不須嗟歲晚會看天廐著金羈
謝鮑潮州惠歸正李媪所作外國圖因題卷後
二首
兩年貳郡半專州濠上魚涵惠澤游慨念中原變荆棘
圖成外國别冠裘故宫禾黍悲清汴落日風沙慘白溝
漢節提攜曾記别居然展卷涕横流
健婦真能勝丈夫丹青人物妙難摹百年畫手承平久
萬折歸心守節孤輒此珍藏為我有從渠遠致更能無
傷心故國流風在不是成周王會圖
題元祐諸公跋竇三川詩卷後
門前流水古猶今不見鍾期但苦心每憶承平愛人物
有誰埋没向山林一官黃綬甘肥遯百首清詩共賞音
自笑抱關人錄錄亦將名字託碑隂
次韻仲歸漁父
風静波恬没是非雨蓑煙笠當冠衣移將蘭棹垂綸去
釣得金鱗帶月歸到處茅柴賖可凖有時蓴菜滑仍肥
旁人道是忘機叟到底從來不識機
王宣甫以新婦魚能鬭為勝負魚有詩釋其訛
謬次韻戲答
斕斑紅黛鬭芳塘新婦魚兒著底忙豈為長陵矜先後
不知濠上樂彷徉詩來解辨吾伊謬我欲兼將勝負忘
蚌鷸相持堪惜許須知旁有謝三郎
聞砧
秋來風物自凄清葉葉枝枝策策鳴近砌不堪催織語
遠砧更送斷腸聲苦心且作丁當和積恨終憑熨帖平
寒女終身無褐彩綺羅通夕課寒檠
觀郭殿巖打毬于冲天觀旁
峯頂毬場翦似平汾陽號令素精明萬蹄攢逐一星過
兩隊驩呼衆樂鳴静看穿楊矜妙手醉觀過翼覺身輕
摩挱亭丁排衙石擬賦將軍射虎行
聽轉庵彈琴
競春人去客苔侵喜對安仁理玉琴百尺游絲非助我
一聲啼鴂是知音湘桃作意紅兼白碧柳隨宜淺更深
昨日臙脂今日雪可憐墻角兩來禽
次韻仲歸觀弈
綠隂晝静熟觀棋横出寧分正與竒要處不容留活眼
忙時翻笑斂愁眉手談大似銜枚戰坐隠幾同過枕師
著罷了然無勝負機心却許白鷗知
酬轉庵畏酒之什
絶境夤緣有路攀隔波樓影塔中間纔收梅溽經旬雨
已放蓮峰幾朵山勝處得閒真閬苑醉餘忘世即函關
詩高不飲妨何事恐對湖光自忸顔
謝鮑潮州送新酒
濁醪青蘂作重陽纔入開爐月果良佳釀遣銷彭澤恨
好懷肯對馬軍嘗清新有句須留待風味如君不可忘
只俟高軒共杯酌四時巖桂尚能香
還杜叔高詩卷送酒
三衢三杜人能說我亦曾闚仲叔間軟語接來真有味
好詩唫到秪如閒名場偪仄雲垂翅澤國冥濛雨蔽山
不有客樓何地著可無尊酒破天慳
次韻酬顯庵寄茶
顯庵多别又多年小草蠅頭越瞭然覓句不為禪所縛
住山長是佛相憐無從飲酒過蓮社尚肯分茶到玉川
肉食正慙無補報歸心已駛不須鞭
鄭文之許惠烏髭方戲簡
墮甑功名久任緣形骸老醜孰蚩妍了知白髮關吾事
敢學烏髭趁少年人謂黃金容可作君藏鴻寳乃能鉛
一皤正博妻孥笑許惠良方試與傳
王宣甫以予有詩求鄭文之染髭法與其舊作
暗合因錄示次韻酬之
細看綠繞與紅圍此地何曾著白髭顧我全驚緇鬢改
羨君猶有黑絲垂一皤博笑幾同調兩醜相看莫斂眉
正使醉中巾幘墮不妨齊唱赤壺詞
戲贈
不鼓君家㸑下材渴心古井欲生苔柳枝未放行雲去
巫峽又還為雨來似染霜髭欺黑漆尚禁醋齒試青梅
不妨雨過同心賞一架酴醿花正開
三賡許令姪硯之什
轉庵蓄硯有竒材受墨逡廵落海苔異品已堪相甲乙
餘波足可畀雲來許分阮姪邀金竹預想將軍慰渴梅
尤物匪珍才可惜芝蘭正要滿庭開
次韻王宣甫謝筆
筆塜前頭幾泣魚筆耕無穫匪才疎寄將毛穎煩為傳
恰值虞卿正著書千兔難醻終送似兩家託契更誰如
詞章老去輸豪放瓊玉從君要珮琚
謝益老寄英石
淡交如水足生平晚歲煩師託石兄曾解點頭聽半偈
定能發笑驗三生叢林住遍歸來好長物分將過去輕
聞道肯為隣舍佛錦衣只在雁山行
舊藏英石沈儉夫族人處謝儉夫轉為取還
百好殘年心已灰石君久去絶嫌猜故人諾重金難比
族里言温璧徑迴曾與話禪聽翠竹亦資醒酒卧青苔
如今相見休相歎各是因人歸去來
濟叔輟案上石菖蒲為惠石與菖蒲俱佳拙語
奉酬
蒼然拳石具林巒上有菖蒲八節灘洛浦毿毿餘玉珮
藍田拂拂長琅玕著身便恐移天姥濯髮還疑借洧盤
割愛贈予銘座右斕斑鬢影照應難
