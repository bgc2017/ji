涉齋集卷四宋許綸撰
七言古詩
次韻轉庵讀中興碑
千秋金鏡唐元龜苞桑鏡見龜灼知女主為禍已云慘
天寶之亂尤危疑九齡早悟綢繆詩其奈哥奴基棼絲
外人何得與家事旋聞潜納河洲雎席誇祿兒李裴和
助桀為虐幾乘危趣之使亂果為誰張廵廟哭祗涕垂
高將軍固非遠慮掉頭肯和金刀篪四鎮休罪高仙芝
張垍早措平章辭望賢宫中例忍飢金刀胡餅方效竒
事有至難已言之賊心包藏久竊窺春秋知我盍罪我
監國引嫌孰維持顔筆勁節霜筠似元文秋月華星如
次韻袁尚書同年巫山之什
我本山澤之臞姿出處相較黠與癡生當浙東巖壑地
閒覺壺中光景遲井蛙敢從海若語鴈蕩斷謂天下竒
一從天柱想突兀便覺屛嶂排參差盍歸乎來歸未得
今吾非故吾何之南官祝融常在望北征太行長相隨
幾欲拓開令混一雖媿力乏猶忘疲故人將指鎮巴蜀
大江揚舲張虹旗經行先須實古錦及境方要褰赤帷
陽侯似知公得句吴榜自舞山折枝有客忽傳巫山高
長安不復紙價低陽臺從昔誇詞賦大夫無乃姑戲嬉
山川合因雲雨祀神明何得䙝瀆為牽牛織女誇自古
小姑彭郎訛一時三復新詩有如此盡洗遺恨從今兹
蜀道雖云在天上政譽已逐詩聲馳世情嚮背南北阮
人物好醜東西施願君滄溟恢宇量聽彼缾罌居井湄
已為下戸蠲逋賦更要全蜀俱信眉長安父老久延頸
關外饟餽寬張頤寂寞恐有玄尚白留落得無素染緇
規橅久矣欣濟濟民俗定爾臻嘻嘻公歸得政公何疑
勿為風月鐫峨嵋歸來要續峿溪頌已賦中和宣布詩
聽劉念九丈二姬歌所和醉時歌明日亦次韻
送似時已三鼔
邊頭幕府文書省功名之心灰似冷老去英雄髀生肉
功名之心死未足中原有土尚淪金中原有民惟戴宋
天開地闢會有日竹頭木屑寧無用男兒信命人見嗤
命輕於山重於絲未肯身同草木腐徑欲名與天壤期
行藏我何有交友勿復疑躬行即吾道歸求有餘師和
氣沖融自斟酌榮枯不逐花開落物理天時信有終雲
雖出岫終歸壑未須高卧百尺樓未須緊束春秋閣夫
子適去還適來無波古井生青苔我獨不歸何為哉渴
心已覺飛黃埃長鯨未騎且捫蝨不妨隨意芬浮杯
田家秋日詞
晚禾未割雲樣黃蕎麥花開雪能白田家秋日勝春時
原隰高低分景色寒栗挂籬實累累角田已收枯豆萁
芋魁切玉和作糜香過隣墻滑流匙牧童牧童罷吹笛
領牛下山急歸喫菜本未移麥未種爾與耕牛閒未得
晚田黃雀詞
黃雀不知來處所或云海化或蟄土秋至晚田拾禾黍
投身不知入罔罟十中八九不計數黃雀之死孰憐汝
汝不如搏穀并布穀又不能快活催麥熟農夫辛苦耕
無功食其禄無功尚可那無厭腹飽果然猶不足嗚呼
一年三百六十日常時安在今時出安得山間野穀生
石田與汝飽死終天年黃色雀還可憐
次韻陳伯壽食黃雀有感
嗟哉黃雀力命微譬彼食言安能肥乃欲身與天壤期
沕穆造化闚緘機以時啓蟄安居卑蟄久啓晚見者稀
不耕而食乘三時晚禾欲熟堆農扉就田恣啄充久飢
來時千百漫天飛惟欲蔽翳朝陽晞似雨霏微疑復非
此時得計壓稻枝腹飽果然不思歸(案下一首次韻酬轉庵此下尚有肌)
(字一韻此脫去)豈知時與命相違投身入網分所宜鷄肋猶怯
尊拳揮汝軰么麽將安之螟螣害稼古實譏嗟哉黃雀
全無知大似爝火凌朝暉炙之醢之爭稱竒誰念物命
聊依依黃雀何責復何悲夷齊餓采西山薇不爾吸風
何活為顔子簞食其庶幾祗令瓢飲將誰欺霜露舒慘
相恩威螳蟬小大遂黠癡人為物靈賢則希比物醜類
姑釋疑螽斯豈得比后妃鈞之三成君父師法當授命
寧避危有益於國身何虧我欲與雀排重圍
次韻酬轉庵
南浦太丘潜少微非隐非吏嘉遁肥轉庵相與菊花期
黃雀乃得詩發機詩則高矣物甚卑物惟所遇知音稀
黃雀幸甚逢斯時菊因東籬桃左扉唫成雖佳不療飢
黃雀頭顱萬里飛兩語如露蒙晨晞後人往往悟昨非
轉庵識破花拈枝勘遍諸方漳南歸愛詩愛字淪膚肌
知我愈覺成相違同病亦謂投閒宜老婆心切一手揮
長篇險韻鑄出之涉齋自訟識評(去聲)譏不待見聞方覺
知覆盆一旦遭赫暉平生此叚誠大竒願言稽首長歸
依為能忍辱偏慈悲東山久别思薔薇生處放熟非過
為豈須圉圉才見幾寧受校人當面欺詩壇受降曾怖
威牀頭置易甘成癡雖匪顔徒竊願希今見菊花更不
疑牽聯黃雀為匹妃(作配字)南浦柏梁一字師轉庵撥動
關棙危琴鼔不鼔無成虧前言戲解小郎圍
德久送沙噀信筆為謝
海物惟錯羣分命並海饞涎為物病采拾烹煮如擷蔬
豈念含靈鈞物性就中水母為最蠢以蝦作眼資汲引
蝦入罔罟自不知水母浮悠亦良窘其間墨魚工吐墨
以墨自蔽潮水黑潮來舟人如拾塊販者填街賣烏賊
沙噀噀沙巧藏身伸縮自如故納新穴居浮沫兒童識
探取絫絫如有神鈞之並海無所聞吾鄉專美獨擅羣
外脆中膏美無度調之滑甘至芳辛年來都下為鱻囿
獨此相忘最云久轉庵何自得此竒惠我百軰急呼酒
人生有欲被舌瞞齒亦有好難具論忻兹脆美一餉許
懴悔未已滋念根擬問轉庵所從得訪尋不惜百金直
豈非近悟聖化詩望兹尤物令人識綠衣在旁忽囅然
蝤蛑取笑却可憐
再用韻謝德久見和
人為物靈鈞受命物本於人無詬病聖遠庖厨存此心
詩詠蟲魚明物性沙噀入詠誠蠢蠢因之演雅聊援引
此軰已分泥塗辱吾儕忍加湯火窘烏郎自烏墨魚墨
如蝨處髮不知黑鎖管寄車墨者流書契豈皆能作賊
牡蠣分房巧芘身雉蛤移種陳接新&KR2090;君孕玉自撐拄
蠙氏采月為精神西施有舌話前聞老婆之牙豈同羣
螯屬黃中膏具美螺族青出味作辛蜆蟶蚶蛤殼為囿
相濡以沫期耐久自為鍋釡使受烹寧落提擕死於酒
子産校人從肆瞞流水長者功難論寄聲海上釣鼇客
鼇動恐傷大地根滿船月明何所得意不在魚鈎自直
潮來忽見駕山來箇解吞舟人不識有客聞之為駭然
人魚更擅將誰憐
次韻監簿弟惠烏髭藥有詩
漆城容可為蔭室髮白何由黑於漆但聞拔白成斑句
安得反老還童術嗟予同氣仍同心憐我年侵雪更侵
爾年少我尚餘紀我髮縱秃當投簮頂如赤壺已無二
君有良方誠已試正使緇鬢猶能華未免種鬚逢見戲
我髮非病心合醫心白髮白無已時欲將心來煩汝黑
且圖百問百不知
再次韻酬答
弟官辟廱隣藏室膚如凝脂眼如漆人言自是仙中人
何乃反求還白術少年苦學知苦心心為髮根宜早侵
黑間見白猶堪鑷白旣還短難勝簮我老閉門師不二
病足攣拳百藥試草玄尚白從客嘲攄尾奮鱗任賓戲
我聞醫國為上醫子方誠良盍濟時百二之名殽函固
誰與問津君當知
楊似勲許惠丹砂
雙矑炯炯朱成碧兩鬢星星玄尚白丹砂入地長黃芽
蒼顔幻得嬰兒色了知色相無定形造化於人亦兒劇
蓬萊三山何渺茫内景黃庭猶凖的懷璧其罪彼何辜
資盜以糧渠自賊西州九轉得竒功媿我聞名未曾識
小人有母垂八十步履輕便自疇昔今年一病起衰容
分明只得丹砂力九頓首拜三歎息什襲藏之願無斁
日引月長餘幾何神奪鬼偷疑暗擲間者從公有天相
啓閟抽關話竒特便祈公賜公許之歸語老親感填臆
膝行欲請還踧踖盛事不應相趣迫三沐三熏課長句
句豈能神公自德
楊丈既惠丹砂數種再用韻敬醻
鵲鵲飛來動林碧喜聲楂楂鵶鵛白宗伯憐予反哺情
遣贈金丹光五色先生上醫已醫國敵國長城賢季劇
胷次經綸有凖繩壺中消息有端的地行在在即神仙
世上營營自蟊賊一編黃石豈容窺九籥丹經應默識
未許騎鯨游汗漫已約据龜論夙昔嗟予聞道了無功
粗識事親惟竭力苦乏大藥從人覓數溷寧能無厭斁
先生樂施微少靳變化丹砂猶米擲得隴望蜀安敢料
和章更枉珪璋特名臣奏議得精本併與寒窗資省臆
有親可娛書可讀歸養可期非怵迫媿無好語醻少分
昨夜春官長隂德
以端研送鄭景元同年
貴公寶研如寶璧書生摩墨但摩石有文無研正不妨
有研無文亦堪惜漸老祗愁才力盡片歙拳端寧不靳
吾家面樣什襲珍色如馬肝膚理潤昔言眼為石之病
此論不公吾有證星辰在天珠在淵此石睛光鸜鵒瑩
文字之祥吾敢顓鄭侯一見心拳拳百年石交吾與汝
更有甚者吾當捐兒曹旁觀俱唧唧兒曹莫癡翁豈失
鄭侯自有無價珍持獻於人吾惴慄願侯珍研如所有
少時光芒須逼斗會看落筆中書堂却試玉堂揮翰手
又次韻轉庵用食黃雀韻贊歎鄧長孺曩得予
端研鄧為轉庵甥方在疚
論研當考石精微觀人豈計體瘠肥歙溪入浙無淹期
刷絲羅紋如出機比並端坑終品卑就中古端見尤稀
難得已歎承平時長繩束腰下巖扉宿糧腰畔不捄飢
鑿深泉眼迸若飛浸淫竟日無光晞輕生重石不悟非
石工傳業猶孫枝我售古璞千金歸璞雖云石玉為肌
信手得墨無拒違事忙行草取次宜才衰筆老無發揮
頃見鄧友輟贈之質粹材美不可譏契家有子吾所知
文章光熖期騰暉不妨怪怪仍竒竒酷似牢之惟舅依
嗟嗟尚怵霜露悲循陔自苦躬采薇讀禮以外將胡為
力學報親其殆幾(案食黃雀韻此下尚有欺字威字二韻今脫去)學非有厭書
非癡有志於上皆可希彤庭對策决大疑制草說命周
南妃玉堂從容有餘師古來孽子操心危勉旃無令一
簣虧萬釘要看黃金圍
馴熊嘆
獸名曰熊本逸才嗇夫教之馴若孩開檻當街作險戲
尋橦旋筵能千回負戴蹲跠時䀡睒忽然逸出渠亦敢
嗇夫當之作人立嗟爾勇氣終坎壈問云初教本無法
祗是豚蹄趁飢乏說似連營飽食人努力邊頭厲戈甲
射鷹行
聖作桑弧男子志矢人傷人豈吾事五陵少年狹斜遊
柘彈金丸矜堊鼻一朝折節臂良弓腰身不動馬如風
背彎團月無留意秃鶬老鷹應弦墜書生忍飢猶努力
夜夜孤燈腕寒石等閒拓手石五餘真是無心事書策
詩書豈不關時須寄語悠悠年少兒一鷹一兔尋常事
正要尺箠鞭羌夷
憫牛行
牢牛得肉那忍喫匪論陽報談隂德憶牛初生成犢時
隨母耕田眼先識繭栗漸長初勝犂脫軛項間染能赤
一行錯誤隨後鞭習得犂行如界直耕來耕去禾稻成
得閒放食行田塍稻秫掠嘴不敢食自齧枯草甘如餳
馬終蒙帷犬蒙蓋牛豈無功遭横害
舁石行
沙河塘路飛晴泥夾道睨立如鳬鷖千夫舁石自何所
相以柝節當鼓鼙一夫流喝相和答聲與步應如采齊
觀者跼蹐汗通下彼獨閒暇輕如攜此石非是裝玉砌
此石非是築金堤不為文陛儀禁衛定作□礎承榱題
儼然一柱方峙立何者偃植為拱枅嗚呼自昔良工心
獨苦大材小用俱難取
素絲行
冰盆繰絲千尺長雪花玉色無晶光機聲札札逐羲御
百襄一一輸文章素姿已是隨時貶妖茜嬌藍還點染
東鄰巧婦鬭癡妍對刺文禽相掩冉衣裳顛倒那得知
但見新行勝舊時倡優却得被后飾漢庭只集書囊帷
君不見古來志士多慘戚古貌古心少顔色
觀奕篇
秉燭隨者明奕棋觀者精觀者未必高於奕只是不與
黑白同死生天上神仙何所爭亦復於此未忘情樵夫
柯爛忽猛省却與棋仙作機警千古未盡一局閒巖草
巖花自凄冷嗚呼聖主不棄芻蕘言奕棋復出亦必資
傍觀
古栢行
太華山頭有古栢宿柯成銅根化石自從出地受雪霜
直到於今幾千尺向來移種向中州挽之不動艱萬牛
根連玄圃滲七澤鳳凰將雛鳴上頭春草寒花幾衰歇
枯蔓朽株風屢拔巋然此栢安如山匝地清隂覆椒樾
不辭孤立成大厦匠石躊蹰少須暇
賣花行
緗桃緋杏琴心疊睡起海棠收醉頰麝煤輸徹錦薰籠
金脂染就來禽帖姚家魏家苦畱春花信未先紅一捻
賣花老翁正自癡預喜荷錢出小池却恨身非殷七七
一日之中成四時不念書生抱孤節昨夜東風長華髮
