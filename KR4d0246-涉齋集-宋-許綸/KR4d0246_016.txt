涉齋集卷十六宋許綸撰
七言絶句
題所藏二修禊帖後
昭陵脱手已非真石本流傳喜似人澹墨似肥濃似瘦
驪黃不見見精神
契師欲予隸書為此以贈
契師畫得梅中趣急水溪頭印月時昨夜卧披今起看
自宜重坼向南枝
次韻薛奉常以詩送瑞荷花并圖而花與圖俱
不至
並目蓮房併根藕流傳樂府已稀竒平分葉葉紅兼白
絶憶公家瑞綠漪
昨夢前塵假合來刻舟求劍記蓮栽花圖詩卷聞烏有
猶望荷花舊處開
題畫卷
平坡軟草細芊芊碧樹遥枝綠蔭圓羊豕自如知飽後
牧兒箕坐得安眠
巖壑林坰景趣幽等閒鷗鷺亦夷猶承平人物佳公子
游戱丹青翰墨侯
著莫池塘浩蕩秋露荷風荻冷颼飂雙鳬乘鴈自尋伴
孤鷺無塵不解愁
弄色階前各一家賓秋餞暑度年華道人落墨聊游戲
認得真為金鳳花
擎水端如治大兵兒曹何事解關情等間戱劇休成惡
兩箇俱雙莫撓清
鈞有嬰兒伉儷情山川其奈險難平如何一得戎夷俗
長使中原不用兵
諫長之門人曾君三異作招隱圖并賦二詩以
招諫長之歸亦賦二首
謝公雅志在東山其奈蒼生債未還寄語故人專一壑
不妨清夢落滄灣
能畫能詩已可人迷途前畔更知津眼看益友如君少
我亦歸心動白蘋
王晦叔惠聽雨圖次蔡韻奉寄(并序)
丙申仲冬予以告糴至天長令君王晦叔出所藏書
畫有蔡公天啓聽雨圖予擊節愛之蓋蔡所畫者平
岡老木遠水歸雁作蔡卧小舟聽雨者滕公令戬筆
也蔡又以二絶句作小楷凡二百五十七字䟦其上
以遺其叔祖王公彦舟皆精絶晦叔作字有徐季海
風氣暇日從予假金石刻酒行謂余曰予絶愛子唐
開河碑顧未有以博此者予戱指屏間聽雨圖曰此
足以當之晦叔笑曰非吾家舊物直不靳于子矣後
月十三日晦叔還自淮隂瀆頭頓所苦暴下予是日
亦往高沙轉粟以書告别且曰開河碑或果欲之第
意所欲捐者得一種足矣繼有皂衣乘急騎追予舟
至五里許出卧披畫軸則聽雨圖也予既嘆晦叔能
割愛以取好眀日舟行過小五湖水天相接雪意垂
垂孤雁呌羣洪濤拍枕因感蔡䟦語有自作詩畫今
六年而終踐之語紹聖丙子至今復八十一年矣而予
既得畫宛如所更感慨久之乃次蔡韻以寄晦叔且
為佐書蔡䟦以當畫記云永嘉許某深父
拂拭滄波遠接天摩挱喬木老生烟題詩作畫人何在
萬古蓬忩一覺眠
常日京華藪澤思六年身悟畫中詩須知妙處無今古
得畫還如聽雨時
題張野夫所藏顔持約大招圖
顔君思似龍眠苦賈賦傷于宋玉悲萬古忠魂元不没
令人惆悵大招詞
題洪子恂所畫盤洲圖三首
昔見園成今創始今為圖就有聞孫長松鉅竹知無恙
直節清標想故存
摩挲指點經行處盡和詩篇二百餘已是步趨瞠若後
或看晚節在歸歟
有筆堪耕須苦志無田可種莫憂貧細推方寸遺寬地
有此孫枝亦可人
題浯溪圖
山川自昔因人勝豈愛浯溪愛漫郎不得中興攄老筆
兩章秋月漫争光
䟦諫長畫軸後五王按樂圖
玉笛牀頭取次横自吹頭管按新聲梨園舊譜今何在
一叚風流畫得成
題曉蓮圖
生綃未展已生凉白白紅紅映兩廂頼得轉庵先著語
幾成虚送許文昌
闚蓬圖
楊子長條玉作葩花光凍棘眩冰花短蓬幾見空相似
捕影圖成試喫茶
游鯈圖
碧草差差泛綠漪未施魚影樂先知遥憐盤礴明窗下
便是濠梁得意時
題瑞寧草蟲
候蟲微細欲何為卻與鵬摶共一機須信人心關造化
蜻蜓能點蝶能飛
題潘德久所藏楊補之竹梅
竹弟梅兄已可人老楊筆力更精神轉庵不用持相惱
買得梅坡入夢頻
眀日欲對通夕不成寐枕上賦墨梅詩還契師
宿逋
師住一庵幾何年山深更過靈隱前遺我江南幾張紙
中有寒枝真契禪
蒼顔幸没黃塵裏清夢忽墮孤山涯處士橋邊卷蓬相
癡兒莫訝得香遲
昔看灘頭印眀月今觀海底拾玄珠自從迦葉天機淺
不但花無筆亦無
春風不逐花光老心印自傳圜契師師能寫出夢中夢
我却唫成詩外詩
聽湘西許老彈琴
顔裡常春鬢已秋抱琴時與破牢愁自言舊曲都忘却
彈未終時且罷休
聽德久彈秋思詩
潘郎胸次有經綸指下聲如筆下真已是不禁秋意思
更彈秋思苦撩人
十四弦
馬上征人濕擁氊猶將愁思曲中傳向來有句真成䜟
小雨斜風十四弦
次韻才叔聞笛試燈二絶
疊石為山漫崛竒玉峰欣對似相知梅梢頂上吹霜笛
却惜流香過别池
相逢一笑即銜杯梅與詩懷得共開但有燈光并月色
不須元夕始重來
馬上口占詠席帽
本是田間荷笠身不堪重戴壓烏巾苦無諫語遮羞得
其奈旁觀冷笑人
送越牋與才叔次韻
剡藤分送意何如擊鉢聊供腕脱書飛動要觀廉藺氣
此牋斷不與曹蜍
銅雀臺瓦硯
千年銅雀蔭歌塵張老澄泥解逼真我有古端鈞玉德
中涵雨露炳星辰
和人惠詩併素馨油
萬桂叢中不記年行藏極處只由天朝回若問南湖叟
依舊山邊復水邊
晴窗一縷海南雲徹骨風流自可人由作桂油膏面樣
不妨粉念混天真
劉知監端午前一日以詩送甜苦筍末章有謝
絶香蒲與酒壺之句以五絶句送酒
感君親與愛相兼世味諳來已屬厭惠我西湖甜苦笋
為言無苦只知甜
經月梅林掃迹晴照人湖水拍堤平軟紅塵裏偷閒客
處士橋邊取次行
新來懷抱少人知自入修門未有詩鳩自呼晴蛙喚雨
羡君湖上看西施
一沐未還旬日謁片言敢折累年囚杜門莫羡過僧夏
多雨方愁損麥秋
湖光可吸太清孤漁父鳴鞭少得無幸自有詩醻午節
不應無酒住西湖
中山酒
中山一醉百經旬魯酒千杯不醉人莫怪近來風味薄
中山久已雜邊塵
次韻才叔屠蘇絶句
底須却鬼寫靈符一盞侵晨不可無老覺東坡翻倒置
奚為後我酌屠蘇
望商山
符離東望即商山畫出江南見一斑社稷未能還漢舊
豈容四老老其間
入泗州
越境張旃入泗州隔簾翁媪拜含愁可憐萬折朝宗意
誤爾尸臣死亦羞
靈璧壩詩
入泗行來汴似渠壩成靈璧水全枯汴流可遏從渠遏
思漢人心遏得無
臨淮望龜山塔
幾共浮圖管送迎今朝喜見不勝情如何抖得紅塵去
且挽清淮濯我纓
渡淮
照眼清淮笑力微家人應喜近庭闈兹行莫道無勲績
帶得星星白髮歸
次韻德久舟行阻風
昨日顛風鳥雀喧牽夫寸步不能前今朝收纜張帆坐
世事乘除只偶然
渡江(時禮物船被風)
揚子江頭渡曉風一舟掀舞浪花中江神似恨頻將幣
不許和戎出漢宫
題金山寺
水月光中全體現波濤湧處定珠圓每因王事參差過
更羡仙山晻靄邊
宿南京(詢訪實有戍兵三千人)
虚說營屯五萬兵凄凉無復舊南京中天王氣終當復
千古封疆只宋城
釣臺
敢將出處較秋毫未報君恩感二毛七里灘頭停短棹
細看漁父亦清高
過馬當山
彭郎磯頭晚更凉扁舟瞥過鮆魚香買魚斫鱠初傳酒
頃刻風帆過馬當
登第一山
登臨休作楚囚悲遮莫人心知漢思疇昔百聞今一見
勉旃報國在男兒
幾因護客數登臨悵望神州久陸沉今日登臨身是客
經行應切此時心
净社山中即事二首
拾得閒身傍佛廬吟邊不解着工夫晚來好處無人領
净社山中聞鷓鴣
家童裹飯就僧家飯了僧來共點茶聽雨軒中無一事
薔薇却有旋開花
遊三茅忽得佳處留贈鄉黃冠師
三茅觀裏僊為宅七寶山頭玉作堆不盡經行竒特處
只教留作等閒來
為山
疊石為山底用高經丘驀嶺欲平橋青林屈曲﨑嶇過
疑有碧花無數桃
次韻薛奉常清凉山靈潭寒瀑二絶句
清凉山中冷難宅中有靈淵人莫測劃開神祕奉常君
萬丈寒泉貯穹壁
田家要雨隨即雨豈識潛珍在中止霏微不絶自成霖
萬古禾頭不生耳
再和奉常靈潭寒瀑韻甚有同遊之意
奉常如僧逃火宅天與淵泉誰識測我今亦是閒散人
何日躋攀臨峭壁
對床盍聽風雨情同胞兄弟亦何止試於如夢境中聽
雨聲水聲風過耳
次韻誠齋寒食日雨中游上天竺
詩翁作意與春期寒食翁來春合知不是春工渾忘却
好題詩是雨游時
晴即飛塵雨即泥乍教泥滑得行遲貪看花處籃輿舞
静得句時流水知
可是前身住寺僧未經行處恰如曾松杉夾徑當前𨗳
莫惜綸巾冒雨行
驚人詩句任人嫌詩得春來思轉添莫道詩翁太竒崛
思如春溜瀉層簷
天竺精廬晻靄中籃輿初歇袖初通回時管勝來時節
屋角微微轉相風
不比尋常夢阿連山中真箇著行纏野花已放名花未
回施風光與少年
山花壓溜水通池時有幽禽自在飛日脚忽隨雲脚露
鐘聲恰與梵聲齊
溪流來自寶峯頭流到欄邊不復流拔閘放泉聊戲劇
怒湍平後一齊休
老僧雪頂接霜髭並日楞嚴手自題見得眉間多喜色
定應行處有新詩
布地黃金間碧疏歸依大士攝心初功名骨相元何有
身口業中除得無
晴嵐羃羃水潺潺歸步花光夾道間中竺已游游下竺
冷泉亭畔更登山
紅滿園亭綠滿郊愁風愁雨豈天教留將畫舫臨湖側
認取青帘出杏稍
不枉皇都九十春春春行樂有誰貧休論舊雨兼新雨
何限今人念昔人
詩句纔成雨又催酧時只倚十分杯誠齋筆下詩何數
不祗晴來雨更來
眀時與物總為春樂處陶陶即是真勝賞不妨閒信馬
名園莫問屬何人
玉勒金鞍問寶裝少年有意競春忙不妨繫日寬門禁
安得長繩爾許長
