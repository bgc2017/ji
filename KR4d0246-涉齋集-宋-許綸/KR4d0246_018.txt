涉齋集卷十八宋許綸撰
七言絶句
信筆戒子種花木
君恩未許乞分符三徑無資地亦無或借或資分養種
閒時趁早着工夫
廼翁未遂投閒計吾子宜殫幹蠱才已辦一區供戱綵
更營三徑待歸来
一年活計在春初處世光隂不可虚莫謂窺園全廢學
昔人猶有帶經鋤
栽種成隂動十年風流遺恨憶蘇宣西園近有移園法
大樹根盤只儼然
買宅慇懃為海棠却因改築遂移將前園褊小鄰遷次
好補霓裳斷續行
池妨屋地故應填取土成池却自然愛惜清漪添淤壤
買根歸種撫州蓮
買石雖非自欝林窠窠盡費俸餘金傍人應笑謀生拙
航海梯山枉費心
買石為山任笑癡癡翁真箇似童兒竒峰峭石勤收拾
莫使他年一簣虧
我山壘土仍栽石下有嵌岩上有亭石少闕邊添種樹
種時湏要樹長青
水仙繡菊麝香萱久種成畦長養便分向北堂三益近
遶墻秋色要爭妍
種樹還如種善根自湏積累付兒孫從人覓得栽培法
綠葉成隂便滿園
莫將桃杏等閒看栽接名窠有幾般為是開花仍結實
花供賞翫果供餐
飛霞園地固無多我愛他時號繭窩若繚城跟疎織竹
錦屏環列繡成窠
金沙安敢齒&KR1616;醿白白紅紅間却宜但是籬邊多種取
他年步障要相隨
梅花十首
每憶山居氣味長梅花時節只清狂若教玉鑑堂前看
認得花光是玉光
詩到西湖更不疑西湖以外可無詩孤山水月無邊思
只在清香不在枝
一頃園池半種梅更將窠石傍梅栽愛風愛月隨宜看
合是詩家帶得来
隔水尋幽妙莫傳一年勝處是春前縱饒爛漫春吹却
猶得殘香伴鶴眠
玉川夢事不紛紜一樹相思正憶君君若移舟来問訊
莫教驚動一溪雲
為愛林林次第開却湏雪壓與霜催歲寒偃蹇非無意
破冷衝寒来幾回
去歲来時恰犯寒枝頭未放雪漫漫一年鞭影紅塵裏
猶得西湖立馬看
湖上歸鵶落照昏一聲漁唱與招魂紉蘭餐菊生平事
沙冷月寒何處村
醉餘看字眼麻茶佳句拈来似隔紗讀去讀来元有味
南湖從此說梅花
老去哦詩懶解工筆端隨分有春風傍人若問梅花句
盡在西湖風雪中
次韻常之用前人韻賦梅花十絶
老来為圃萬緣輕一見梅花眼倍明所恨平生無句眼
其如相與有詩情
淵明豈獨愛東籬便愛東籬亦匪私耐雪耐霜同臭味
佳花尤愛夾花枝
風靜得香多醖藉雪殘觀色轉精神不教翠竹疎松畔
清殺天寒日暮人
拙速誠難語巧遲誰知先進野人為絶憐飯顆山頭老
江路聞香有喜詞
每愛孤山靜思凝歲寒不脱栢青青暗中參得横斜趣
不費陶潜影答形
玉川清苦更清狂一夜相思不可當解道是君看亦好
不然白地斷人腸
未點蒼苔已點衣遽辭脩竹翠相依若教笛怨歌催盡
寧受風吹雨打稀
浮玉飄香别緒多緩流溪水浸銅柯先春有意春無意
春奈千紅百紫何
臘雪溶溶斷送冬明朝波面受春風北園幾樹紅苞坼
只合吹將酒盞中
桃縱夭夭杏縱繁衰翁其奈眼尤寒自知不是尋芳伴
且把寒枝子細看
次韻古梅二首(予近得鄉中甌浦梅坡皆老梅)
綠苔枝上玉疎疎折贈詩人意不孤惱殺渠儂歸未得
梅坡千樹有如無
玉鑑堂前迹已疎殘香應伴鶴聲孤郎潜桂隠身藏却
新為梅花着句無
直舍紫薇花身可以題字因作一絶書其上
赤立嚴霜如槁木爛開炎日似紅霞耐寒耐暑真能事
豈是人間怕癢花
揚州席上次蔣右衛韻賦白牡丹二絶
秋思憑高不易裁陽和喚得故人来自憐梅萼成孤絶
借與春風一色開
玉甃銀缾千尺清喚回玉色謫仙人沉香亭畔無消息
付與揚州十月春(按此首原本誤作落墨牡丹詩停車京洛一首誤作白牡丹詩今改正)
北方館馹屏風皆畫落墨牡丹
停車京洛淨風沙幾見屏開落墨花故國似人猶可喜
穠肌何况謝鉛華
池荷
高高碧蓋擁紅衣拍拍方塘漾渺瀰前竹後松相映帶
香風何自透禪扉
次韻方叔媚川圖亭上觀芙蓉
篩霞擘錦炫晴空碧玉芙蓉晚更紅只道商秋為素景
也教春色豔秋風
顯庵許轉覓紅蕉未至絶句奉簡
過眼浮華擲錦梭聞閒習氣種花窠蕉中得鹿元烏有
雪裏看蕉竟若何
從潘濟叔覓花栽得紅蕉鳳仙大蓼謂水梔僅
有一窠寒窗不可無戱作二絶
幽人憐我學鋤耰寄與花栽一一收莫道芭蕉失寒暑
鳳仙宜夏蓼宜秋
聞說君家有水梔虬枝怪石眼前稀何如借與銷長夏
待得寒窗却送歸
和袁同年接伴賡從客陸成父玉簮花韻
玉長藍田潔更芳盍簮如待紫陽装仙人尚欠頭冠在
好種黃葵阿那傍
次韻木伯初秋蘭
堪嗟堪惜是懷沙占得秋蘭作楚花世莫我知方自足
底將逝水送韶華
芳潔清幽隠操中蘭兮消得小山叢略無醖藉惟岩桂
滿院秋香一樹風
萬蘂千葩角富豪秋蘭無處却為高蚤知捷徑終南是
招隠當時不入騷
月桂(案月桂應作月紅)
春来花事各名家肯許常春擅物華雪裏香紅更清絶
只應名作歲寒花
相臺得菊本名之曰繡菊
非紅非紫曄茸茸依舊黃流美在中漢使擕將名繡菊
要同丹桂種蟾宫
次才伯初蠟梅三絶
格韻評量故是梅採薪叢裏凍花開蜂衙不逐飄零盡
真似天工蠟綴来
蜂薰脾蜜麝薰臍香染薔薇色染梔大似幽蘭懷隠操
有心聞處得香遲
氣禀中央色自莊丹心展盡只輸香自知不結和羹實
合作山家澹泊装
六言詩
成德堂
帝謨亦言九德父教等謂三成兹堂不媿扁榜公家有
賢弟兄
思賢堂
取善乃與為善見賢合思齊賢公平何若愛士富者惟
欲求田
題北山軒詩
鵬鷃逍遥各適猿鶴驚怨何知有瓜得東陵種無文煩
北山移
用山谷韻題洪子恂所藏山谷六言詩
逢原妙處何如水到自然成渠信手拈来都是彈圓頌
印泥書
次韻周畏知用南軒聞說城東梅十里句為韻
六言七首
湘西山亦既見城東梅所未聞急湏盍簮共賞可惜委
地餘芬
廣平心腸鐵石姑射肌膚冰雪共令索笑求詩未免嬰
情駕說
故人馳一枝使詩翁築五言城湏邀從事入幕休喚孔
方作兄
夢蝶驅除枕上驚鴻約略墻東石裂嵒前積雪角咽城
頭曉風
意了無東閣興句不到西湖梅非公安得聞此欲往何
其快哉
松逕晴泥欲乾茅簷宿雪猶濕滿枝空懷杜二夜誦誰
德計十
行歌已聞落梅寡和猶傳下里好步故難卒行迅雷那
及掩耳
周畏知遺二毫筆雖舊猶耐書戲作六言奉簡
我愧不能扛鼎君安得此如椽拔羊兔毛以利較夔蚿
足相憐
不肯羊質欺世寧作兔園隠居令尹雖舊令尹中書今
尚中書
