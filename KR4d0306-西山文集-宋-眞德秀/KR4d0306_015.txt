西山先生真文忠公文集卷第十五
對越乙藁
奏申
申左翼軍正將貝旺乞推賞
證得賊徒巳出福建界分深入廣東當即移文
知廣州曾經略疾速措置收捕外所有合陳請
事件數内
一進勇副尉左翼軍第四將正將貝旺元係淮
西廬州強勇軍自嘉定十一年以後隨統制
陳剛統領于公輔都統王辛王鑑夏友諒等
在邊淮屡勦虜寇立到竒功喝轉官資紹定
元年凖樞密院劄子從制置司保明差充雄
邊軍准備將及汀邵寇作又隨總轄王祖忠
前來福建收捕摧破賊巢禽獲渠魁招捕司
以其係出等立功人先給今來資帖又申明
朝廷得旨再轉两資今此料羅之戰旺以
一船八十餘人而當賊之八船五百餘衆賊
舟高大如山旺船不及其半而能手挽強弓
倡率諸卒飛箭如雨射殺賊两船幾於淨盡
某初據所申殺二百餘人尚疑有所增飾及
將旺禽到賊首賊徒聚通判職官當廳引問
賊徒皆言是日賊船兩隻各有七八十人皆
爲弓箭所斃旺又跳過第三船殺死二三十
人其中周旺一等五名皆是賊首部領某尋
親詣两獄子細盤問諸賊之詞一一如初可
見旺爲人朴忠所申非妄竊見此賊在海洋
行劫日久所至官兵莫能禽戮而貝旺率先
用命且勦且擒身被重傷幾至殞命兼證旺
人才奇偉武藝精熟年齒尚壯屡立戰功在
今將佐之中實爲難得欲望朝廷特與超
轉官資陞加職任以爲用命勦賊者之勸某
證得貝旺元係進勇副尉又得旨再轉兩
資覃恩合轉兩資將下巳係進武校尉又旺
凖密院劄差充准備將巳經六年後蒙淮西
制置司陞充正將福建招捕司差帳前統領
今見充左翼軍第四將正將管幹資歴巳深
又有勞效如蒙朝廷推賞即乞於進義校
尉之上陞轉官資兼本軍見申殿前司及本
州節制司乞爲&KR0879;申朝廷正賜劄下補充
正將(某)亦巳具申樞密院外併乞檢會從申
施行
一左翼軍准備將吳寳久充裨校暗曉軍事昨
統制齊敏差撥軍兵出海憫其年老欲令勿
行而寳毅然願出死力及料羅之戰貝旺一
船爲賊圍掩同行兵船無敢進者獨吳寳直
前應援手刃數賊不幸重傷而死一時官兵
與具旺同船有戰死者乃同䧟患難義不容
巳而寳乃以小船策應卒殞賊手尤可嘉尚
夲州巳支犒錢會及爲文以祭賙䘏其家見
行取會本軍如有子孫即與刺充效用及自
餘戰沒官兵亦等第優䘏外證得嘉定十一
年本州捕獲海寇其時撥發官王大夀亦死
於賊某具申樞密院繼蒙指揮行下王大夀
贈保義郎今來欲望朝廷證王大夀例將
吳寳特轉一官以爲來者之勸(六月二十九日奉聖旨)
(貝旺轉承信郎與陞充正將職事吳寳特贈承節郎)
申樞密院乞修㳂海軍政
賊船南遁未盡就擒風濤瞬息來往無時某昨
守本州自捕賊首趙&KR1789;郤等之後具申朝廷
蒙發下度牒一十五道應副本州修整戰船創
立圍頭寳蓋及修葺法石永寧二寨添屯水軍
增置石湖小兜水軍名額以至儲蓄軍糧葺理
器甲色色具備每歲舉行水教及立諸寨廵海
界分今再至見逐項事多廢弛軍船壊爛而不
修軍額死亡而不𥙷營房頽墜器甲損失自統
制齊敏到官方稍繕治尚未能就緒及至賊船
侵軼郡境倉猝和雇民船應副大軍之用故料
羅之戰雖有勇將精卒竟以船小不能成全功
及晉江同安民船稍集而賊徒亟遁事巳無及
今賊徒深入廣南正當舶回之時必有遭其剽
劫者豈不虧失國課又福泉興化三郡全仰廣
米以贍軍民賊船在海米船不至軍民便巳乏
食糶價翔貴公私病之其爲利害固巳不細况
其在海每劫客船小則焚之大即取而爲巳之
船其人或與鬪敵則殺之懦弱不堪用則縱放
之或沉之水中而擄其強壯(能旣)使船者爲巳之
用稍忤其意輙加殺害故被擄之人只得爲出
死力其始出海不過三兩船俄即添至二三十
隻始不過三五十人俄即添爲數百以至千人
今諸賊在海人船巳多若不及早殄除則日增
月益其害未有窮巳某見與統制齊敏商議整
齪水軍及添剏大船葺理諸寨務爲先&KR0879;使賊
不敢犯但本州目今府庫赤立官俸軍粮尚且
不給而本軍見管典庫息錢亦自不多俟旦夕
見得合支用錢數或有久闕未免控告朝廷
乞賜量行應副所有福州延祥荻蘆寨廣州摧
鋒軍及漳潮州興化軍應有水軍去處欲望指
揮行下各處急速措置修剏船隻閱習事藝向
去南風賊船必回向北洋若自廣至福所過五
六州軍處處有備會合勦捕庶幾可以殄滅免
爲海道無窮之害乞賜指揮施行申聞事
劄下福建安撫司提刑司漳州潮州興化軍
各證所申事理日下嚴切措置將應管水軍
及廵捕官司船隻湏管逐一點視損漏即行
修𥙷實以甲士各持器仗乘風駕使閱習事
藝以備緩急驅用不得視爲具文却致臨期
生疎誤事仍先具知禀申樞密院
申尚書省乞措置收捕海盗
當州五月十五日承潮州公狀證會四月三十
日據水軍寨及小江廵檢司申賊船復在大坭
海劫掠漳州陳使頭過番船貨擄去水手綱首
九十一人使回深澚抛泊出沒行劫因依當具
申本路經略安撫使司及移文漳州乞發兵船
前來會合㳂海駐劄官軍船隻併力收捕至五
月初四日又據小江廵檢狀繳到東界新埭柘
林部長林四等狀稱四月二十四日早驀被賊
船一十餘隻乘載五六百人持鎗仗上岸劫掠
復使船到柘林澚擄去鹽綱船二隻目今見在
深澚抛泊出沒行劫及據水軍統領關承信副
統轄高進義申稱本軍發遣訓練官鍾明管押
先鋒船一隻前去東洋遇見漳州左翼軍先鋒
船一隻在彼同共擺探見得上件賊船有一十
二隻抛泊深澚本軍初四日使兵船出頼巫洋
探伺至洋心偶見一䑸船隻從東洋使入内二
隻迫近本軍兵船當開弓弩箭射射其大䑸賊
船前來圍褁本軍爲見軍寡賊衆恐失事機秖
得駕船使回把截本港目今賊船隨後趕來抛
泊吳田澚與本軍人船對望緣諸州兵船未到
事勢緊急申乞措置討捕本州竊見南風正時
所有海賊船隻逓年往來漳潮惠州界上衝要
海門劫掠地岸人家糧食需索羊酒專俟番船
到來攔截行刧今來賊船已有一十二隻其徒
日繁於番船實關利害除巳再帖水軍關承信
高進義小江廵檢及㳂海隅總等人整齪器甲
人船嚴行把截仍申福建提舶司證會疾速區
處調遣兵船會合外申乞差發兵船前来本州
海次會合收捕庶使海道肅清番船無阻及承
漳州公文大意一同州司證得賊船見泊深澚
正屬廣東界分正南北咽喉之地其意欲劫米
船以豐其食劫番船以厚其財擄丁壯擄舟船
以益張其勢用意叵測爲謀不臧此猾賊之所
爲非復尋常小竊之比且自今年二月料羅之
敗只有五船今又添至十二隻聞其賊衆巳近
千人若容養不除聲勢日熾未易剪滅兼福興
漳泉四郡全靠廣米以給民食而福建提舶司
正仰番船及海南船之来以供國課今爲賊船
所梗實切利害本州不敢以閩廣異路爲限即
欲與漳潮二郡恊力討捕而南風正時海道不
順兼賊勢頗盛所當審圖未敢輕舉巳移文潮
州請亟告廣東帥司多發摧鋒水軍前来勦捕
而本州亦發左翼水軍與之會合彼此恊力腹
皆交攻庶幾必捷欲望朝廷亟賜劄下廣東
帥司調發上項水軍使之順風直上徑襲其後
而本州合軍民船並進相爲掎角决可禽滅賊
徒肅清海道除巳牒左翼軍差撥兵船及行下
晉江同安縣勸諭民船并㳂海廵尉差兵船前
去漳潮界首會合外右伏乞指揮劄下廣東帥
司調發摧鋒水軍與本州左翼軍及諸澚民船
會合掩捕仍乞行下福州興化軍各發水軍相
爲應援庶免誤事申聞
劄下廣東經略安撫司證所申事理立便調
遣摧鋒水軍官兵乘駕船隻多帶器仗審探
賊徒所在與本州巳調軍民船尅期會合首
尾援應併力擒討湏使賊舟竄逸無所日下
盡數敗獲海道早獲肅清毋得玩縱滋長賊
姦并劄福建安撫司
論閩中弭寇事宜白劄子
竊見閩中一路自已丑庚寅群盗蠭起放兵四
出流毒甚廣頼聖朝處畫得宜顓置招捕一
司于建劒實與汀邵聲勢相接而當事任者適
得其人調發淮師又皆一可當百故兇渠逆儔
相繼剪滅閩境肅清此皆廟謨密運之效然汀
邵餘孽逸之四方又遁藏山澤者不爲無人其
間降伏之賊未必無飛揚之志而白水一峒近
在建劒邵武之境地嶮而酋黠徒畏招司之威
而末敢動耳今招捕旣徙洪都帳前之驍將勁
卒悉挈以俱招司旣罷而潭飛招賢下土筋竹
諸大賊巢去處建置寨柵皆未成就備豫闕然
萬一餘孽有相煽而動者尚費區處此上四州
之可慮也陳三愴諸寇據信豐山中爲巢穴而
出沒於廣惠循梅之間與漳泉相去甚邇若江
西難犯必趨廣東廣東有&KR0879;必窺漳泉此埶之
必至者也向者固嘗破龍嚴長泰而次及於永
春德化乃經行巳熟之路漳泉有警則自莆至
福皆動摇矣此下四州之可慮也安撫使置司
三山一道藉其鎮壓第與汀邵聲埶不甚相接
雖名帥府其實無將無兵泉建雖分屯左翼而
士卒未練紀律未修諸郡守臣多文吏鮮或知
兵一且有急未見其深可恃者今建闕守愚謂
宜選廷臣之習兵戎有威望者付以郡符仍帶
四州兵甲盗賊之權蒐擇將士預爲之備整飭
戎政赫然精明使遺孽之伏而未動者知有所
憚此銷患未形之第一事也其次則諸郡之守
有智謀可倚仗者雖滿而當留不然則雖未滿
而當易其屯駐之兵與州郡尉寨之兵責自守
臣精加閱習而令帥憲督察之汀邵置寨之未
成者宜趣使就緒凢此亦皆豫防之當急者近
者戊申地震實爲下土不安之象而稽諸人事
其可慮者又復多端用敢條陳其略伏幸采擇
小貼子鹽法一事乃致寇之源諸司雖嘗議
論迄未聞大有更易今汀邵之人千百成群
執持兵械般販于漳泉潮梅諸處者如故而
縣道以計口敷鹽爲歲計者亦不少異於前
禍亂之萌未杜誠可深慮愚謂宜從朝廷
專委監司之有識慮知大體者一員用先
朝更改茶法故事俾之咨訪討論立爲良法
以白于朝而施行之此弭亂之本也併乞
裁酌
申尚書省乞撥降度牒添助宗子請給
竊見本州通年以来公私窘急上下煎熬雖其
積非一日其病非一㙐然其供億之難蠹耗之
甚則惟宗子錢米一事而巳考之故牘建炎置
司之初宗子僅三百四十有九人其後日以蕃
衍至慶元中則在院者一千三百餘人外居者
四百四十餘人矣至于今日則在院者一千四
百二十七人外居者八百八十七人比之慶元
中雖僅增五百餘人然自建炎至淳熙間則
朝廷運司應贍之數多而本州出備者少淳熙
以後至于今日則朝廷運司應贍之數少而
本州出&KR0879;者多何以言之方置司之初令運司
與本州同共應副俸料錢以數百人之廩給其
費未爲夥也而漕司與州各任其半朝廷巳
歲降度牒五十道以給本州蓋知州郡經賦有
限不令自任其責也其俸米則始科諸民至乾
道中前以守臣王十朋之請後以漕臣傳自得
之奏旣罷其科敷而今運司認錢一萬貫且給
度牒三十道以助收糴以兩項度牒言之爲錢
己六萬四千貫矣而餘皆漕司應副故曰自建
炎至于淳熙間朝廷運司應贍之數多而本
州出&KR0879;者少也自淳熙十二年漕臣林枅始以
三年之數酌中立額撥漳州與本州通判廳合
發窠名錢本州都稅務𥙷稅錢通計四萬八千
三百餘貫以充宗子之俸於是始定立額後来
口數雖增運司一不復問而悉令本州自備矣
然漕司歲給糴米之萬緡猶自若也朝廷两
項所攽之度牒亦自若也本州雖有出備其數
尚少其後運司萬緡不復給而撥興化通判&KR0550;
錢七千五百貫比之舊例則十分而削其二分
半矣朝廷兩項度牒亦不復給而止撥提舶
司錢二萬二千四百餘貫則比之舊例三分幾
削其二矣又漕司所撥四萬八千三百餘貫其
實催到者三萬二千餘貫是於漕司元撥之數
四分僅得其三也比年以來屬籍日增以俸錢
言之每歲支一十四萬五千餘貫而漕舶兩司
所給之錢僅五萬四千四百貫而夲州出備者
九萬六百貫也以米言之每歲支二萬二百餘
碩以中價計之每碩爲錢三貫文計錢六萬六
百餘貫運司所撥興化軍通判&KR0550;幾僅七千五
百貫而本州自備者五萬三千一百貫也合錢
米計之凡出備者一十四萬三千七百餘貫以
區區一州之力而獨當其費日深日重至於如
此而南外一司之官屬與有官宗子之養廉宗
學之養士歲爲錢一萬一千一百餘貫米一千
五百餘石又不與焉故曰淳熙以後至于今日
朝廷運司應贍之數少而本州出備者多也然
慶元之前未以爲難者是時本州田賦登足舶
貨充美稱爲富州通融應副未覺其乏自三二
十年来寺院田産與官田公田多爲大家鉅室
之所隠占而民間交易率减落産錢而後售日
朘月削至于今七縣産錢元計三萬四千七百
餘貫文今則失䧟一千六百餘貫經界未行版
籍難考不坍落者指爲坍落非迯亡者申爲迯
亡常賦所入大不如昔矣富商大賈積困誅求
之慘破蕩者多而發船者少漏泄於恩廣潮惠
間者多而回州者少嘉定間某在任日舶稅收
錢猶十餘萬貫及紹定四年纔收四萬餘貫五
年止收五萬餘貫是課利所入又大不如昔也
嘗賦不如昔而宗子之給乃倍多於昔雖有材
健之守亦無術可爲不過隂縱諸縣探借一二
年之稅重催巳納之錢而抑勒保司代輸迯閣
死絶之賦甚至無罪而估籍非理而科罰無所
不爲民之憔悴爲日巳久某之至也講求利病
於前數者之害不容不力蠲除而一二大縣以
此籍口版帳之解遂不以時甚至有數月不解
分文者官俸兵粮巳苦不繼(某守臣也到任六月而僅幇两月之)
(俸其他可知)宗子廩給率常拖壓其年及當請與當
增請者不敢便行幇放宗婦之成親宗女之歸
宗者合有請給亦不敢便與起支哀愬于庭者
幾無日不有其間繿縷憔悴之狀有令人惻然
者舊例常以月半支錢每當其時盡空諸庫鬪
湊不上則借兊諸司之錢侵動交承之數猶苦
弗給至於俸米則出於州倉本州苗額不及江
浙一大縣又自前人輕改税法令下戶專納價
錢米數緣此日减今逓年催到止四萬石有奇
廩給宗子之外率欠軍粮三數月又未免那移
官錢措置收糴今當極弊之餘不惟無米可支
又復無幾可糴諸卒月粮猶費措辦宗子之米
又何以供用是官吏皇皇相視無策蓋常賦之
入旣不足用而横歛之事又不忍爲且不爲不
忍横歛而巳凡人戶稅賦豫借至六年七年者
方此稽考與之理豁一歲之間白不見數萬緡
所以狼狽至此極也自惟一介庸繆本無能為
之材又冐當不可爲之郡朝夕憂煩莫知所處
合即控告公朝丐從罷免别擇材能之守及
今整頓庶或可爲而謀之同僚皆謂聖朝寬
大軫慮四方爲守臣者倘以利病之實上聞必
無不聽况求朝廷之錢物養朝廷之宗室
尤必樂從用敢瀝血投誠仰告君相伏望
朝廷特賜矜憫將即目歲支宗子錢十四萬五
千餘貫析而爲三朝廷應副一分除歲撥舶
司錢外更就撥合解上供銀八千三百八十两
計價錢二萬九千餘貫以充其數運司應副一
分除歲撥實到錢三萬二千餘貫外更增撥一
萬六千貫以足其額此外一分四萬八千三百
餘貫則本州任之宗子米則折而爲二本州管
認一半一萬二百石朝廷於前項上供銀撥
充一分宗子錢外猶剰三千餘貫更撥度牒三
十道付本州和糴以給如此則本州每歲猶出
錢四萬八千三百餘貫米一萬二百餘石而宗
司宗屬與飬廉養士之錢米復在其外其數亦
不爲少但比之前日粗獲少寬譬猶羸弱之夫
身負百鈞减省一分亦受一分之賜如蒙造化
垂憐悉從今請在朝廷所捐無幾而本州頼
以少解煎熬宗子頼以少紓窮困諸縣之横歛
亦得以一切禁絶則聖朝如天之仁所被廣
矣不然則三數月間諸司之錢巳無可兊交承
之數亦無可侵宗子之給實無從出内外三千
餘口嗷嗷待哺其何以處(某)雖鐫削罷斥何益
於事湏至申聞者
小貼子(某)竊見在院宗子請給雖優其間口
累重大者亦自養贍不給貧困至多不能固
窮流爲猥賤甚至抵法冒禁色色有之今緣
廪給不時之故其狼狽益甚於前聖朝仁
恩沾被草木必不忍皇枝帝胄其窮至
此伏願推行葦忠厚之仁廣葛藟本根之芘
亟垂拯捄不勝大幸或恐議者謂西南二司
本同一體若泉州有請福州亦必援例殊不
知泉之事力在平時巳不敢望福之萬一况
積年凋瘵之餘两邑焚燬之後瘡痍未復愁
歎相聞視福之全盛何可同日語仰乞矜察
小貼子某今来所乞就撥本州上供銀或恐
版曹重難其事而漕司添撥亦未必肯從文
移往復坐淹歲月當州家窮急之時委實無
所從出宗子廩給愈見拖壓竊見建炎
乾道間皆是撥降度牒以助本州但彼時宗
籍尚少故所撥止於八十道而又撥提舶司
錢今則宗籍倍多於往時提舶司錢之外非
得度牒一百二十道不足以給欲望朝廷
矜憐屬籍之狼狽特賜旨揮除每歲仍支
提舶司錢外更賜撥降度牒一百二十道則
上供銀不必就撥漕司錢不必添撥而於宗
室養贍之費粗足支吾在朝廷所捐特其
毫末而於國家之公族所濟者不知其幾
人仰冀恩慈特垂報可某豈勝虔切俟
命之至
再申尚書省乞撥降度牒
證對某昨以南外一司宗室請俸仰給本州爲
數繁夥倉厙空竭支給不時輙敢控告朝廷
乞每歲撥降度牒一百二十道發下本州專一
貼助養贍宗室之費今月十五日恭凖省劄八
月二日奉聖旨令封樁庫每歲支撥度牒六
十道付泉州每道作八百貫變賣充宗子請受
支遣仍下提領封樁所證應施行劄付本州者
仰見聖朝念天族之困窮察州郡之空乏霈
然恩施降自九天闔郡官民内外宗姓莫不歡
呼鼓舞仰戴深仁第(某)退與官僚同共筭計每
歲宗子錢米除朝廷及轉運司應副外本州
自備者一十四萬三千七百餘貫州家窮迫無
所從出詳細巳具前申不敢再瀆近者陳請度
牒一百二十道盡蒙撥降止計官會九萬六千
貫本州猶湏自出五萬餘貫錢會各半糴米之
數純用見錢凋郡之力尚未易辦今来給賜僅
及其半計官會四萬八千餘貫則本州猶湏自
備十餘萬貫公私掃地之餘委是無所從出深
恐宗室請俸仍是未能及時而諸縣之急征横
歛亦未容一切盡革反復思念不免冐犯斧鉞
再伸忱請伏望朝廷檢證某前申每歲給降
度牒一百二十道發下本州(某)當專一令椿贍
給宗子不敢分文别用(某)所蒙提領封椿所發
到六十道巳一面措置變賣將未支請給月分
逐旋補支仍將兊過諸司等錢撥還别具帳申
聞外所有未降度牒六十道伏乞速賜旨揮
施行
得旨令封樁庫再撥度牒四十道通先降
六十道每歲共一百道付泉州充宗子請受
支遣仍下封樁庫所照應施行
申尚書省樞密院乞置寨事
證得本州永春德化两縣與汀漳南劒三州接
境紹定三年汀寇旣破龍巖長泰遂由漳境徑
犯永春次犯德化两縣遭其荼毒至今瘡痍未
瘳某自到任即據寄居士人陳述利害謂合於
永春縣衝要之地剏置一寨以左翼軍兵百餘
人屯戍庶可弭患未然某旋加訪問衆口一詞
俱稱利便見委官同本縣知縣陳珙相視形勢
及牒左翼軍統制齊敏預加擇選凖&KR0879;番戍外
但剏造寨屋發遣官兵不無支費本州目今困
於宗子俸給委是無可那融契勘交承錢内有
修城官會四萬六千貫文擬欲權行兊用兼官
兵出戍例有生劵證得建寧府左翼軍出戍浦
城縣等處其生劵錢米係通判廳於官錢内支
給合具申朝廷劄下從某所申於永春縣置
寨一所差左翼官兵一百人更番出戍仍許權
將椿管修城官會兊用别具細數申乞除豁及
劄下本州於通判廳官錢内支給生劵錢米伏
乞指楎施行
奏乞撥平江百萬倉米賑糶福建四州狀
臣所治福州去秋水澇下田薄收蠲减旣多軍
餉不足糴價日踊民食孔艱近嘗具申朝廷
乞行下浙西少寬港禁容本州給據付商旅前
去收糴十萬石回州散糶以活一郡十二縣百
萬生靈之命仁聖在上必垂矜許邇日以來
非惟福州貴糴而上州建寧下州興泉貴糴尤
甚蓋建寧專仰土産它無來處去歲七縣所收
皆薄而建陽崇安尤薄二縣名爲出産之地旣
各不稔故府城米價幾倍常年建陽唐石之民
相挺爲亂雖幸粗定終未帖然漕倉本府見行
賑䘏臣亦出本司社倉米以助之然所及無幾
来日尚長福與興泉土産素薄雖當上熟僅及
半年專仰南北之商轉販以給自冬及春來者
絶少故其價直日益以昂臣昨所乞儻蒙朝
廷即賜施行但可少寬本州未能均及諸郡每
聞建泉細民艱食之狀輙爲蹙然伏念臣嘉定
中將漕江左適丁旱蝗野無青草臣與諸司同
請于朝蒙賜建康轉般倉平江百萬倉米合
五六十萬餘石以充糶濟而緡錢度牒又不與
焉一道生靈頼以全活今兹福建之歉固未如
往歲江左之甚然寇攘甫定之餘所至民力彫
瘵而困於貴糴生理益艱若不亟圖拯捄則自
今以往不惟糴價日增亦且無米可糴流離饑
莩近在日前臣與建守袁甫泉守李韶往來計
議惟有控告宸扆冀垂天造行下平江府
百萬倉撥米一十五萬石應副四州軍賑糶容
臣計會舟船搬運分撥各將收到價錢徑自拘
催赴浙西提刑司交納候秋成糴補其於朝
廷儲㣥初無所損而四州數百萬之窮民獲免
溝壑仰戴仁天之覆奚有終極湏至奏聞者
西山先生眞文忠公文集卷第十五
