西山先生真文忠公文集卷第二十一
翰林詞草
答詔
賜光禄大夫右丞相兼樞密使兼太子
少師史彌遠乞解政機俾還田里不允
詔
敕具悉朕惟古之大臣有身佩安危而不容以
家國異視者曰世臣曰社稷臣若商之伊陟巫
賢周之吕伋召虎世臣也漢之平勃唐之狄仁
傑社稷臣也有一于斯去&KR0556;之間俱不可苟而
况兼之者乎卿繼世以秉鈞衡捐身而安宗廟
勲烈茂盛簡于朕心可緣似續之私遽起燕閑
之念惟今百度&KR2330;弛頼卿而浸脩四方搶攘頼
卿而略定倘半塗而遂畫俾一簀之終虧旣非
朕圖任責成之本心亦豈卿忘家徇國之初志
勉思此義勿復有云所請宜不允
賜光禄大夫右丞相兼樞密使兼太子少
師史彌遠辭免男寬之致仕轉官除職等
指揮不允詔
勑具悉夫元首股肱古人謂之一體戚休所在
上下同之卿旣惟吾社稷之憂朕豈忘爾家庭
之䘏日聞冡嗣遽夭天年當食喟然幾失匕箸
念非假哀榮之典不足慰慈愛之心眡秩星郎
進班奎閣寵從加於身後恩蘼逮扵生前朕猶
慊然卿復奚遜所辭宜不允
賜太中大夫權戶部尚書詳定敕令官沈
作賓乞宫觀不允詔
敕具悉朕聞士君子以適用為材而不以空言
為貴以濟時為急而不以輕去為高如卿賁析
守符箸循良豈弟之績薦司邦計知歛散取予
之權恢牛刃而有餘試蟻封而無窘亦足以觀
適用之材矣文昌八座地望兼崇軄在近臣當
思許國顧方厭承明之直羡真館之安是豈急
於濟時之誼虖先正名臣繇賞延而植動業者
多矣而卿以此自慊非所聞也勉圖而功答我
殊遇所請宜不允
賜光禄大夫右丞相兼樞密使兼太子少
師史彌遠再上奏劄子乞歸田里不允不
得再有陳請詔
敕具悉朕聞公與私不兩立恩與義不並行體
國如家則顧家之念可忘視民如子則愛子之
情可奪惟卿大節朕所深知方其力陳社稷之
謀固巳盡捐宗族之計豈容今日或異初心况
聞幹蠱之有人自可殫誠而共政遽求閒退朕
何望焉所請宜不允不得再有陳請
賜顯謨閣直學士通奉大夫提舉隆興府
玉隆萬壽官謝源明乞守本官職致仕不
允詔
敕具悉朕惟國家眷奬舊臣有年至而不得謝
者豈獨以爵齒為可貴哉盖其周旋當世之故
練習朝廷之儀一旦欲有問焉則安車束帛猶
足以徕之此朕於近臣之告老未嘗輙可其奏
者盖以是也卿膚敏之材通明之略出藩入從
蔚有壮猶年齡雖高精力尚富雍容祠館足以
自娛豈必挂冠然後為樂勉承眷倚母重有言
所請宜不允
賜太中大夫顯謨閣待制新知泉州陳峴
辭免除兵部侍郎兼直學士院恩命不允
詔
敕具悉朕登進老成以重朝廷之體尊奬廉靖
以厚薦紳之風卿疆識博聞淹貫千載英詞麗
藻焜燿一時退然靡衒於智能卓爾獨安於義
命當權門之翕赫甘文館之委蛇衆翼怒飛儀
鳳之翔何遠萬流奔注砥柱之立不移雖暫陪
獻納之班旋復困排根而去粤余更化命爾殿
藩遏寇虐扵江湖之衝鬯仁聲扵嶺嶠之表厥
有嘉續簡于朕知與其荐佩虎符以責拊摩之
效孰若延登鼇禁以究潤色之長擢貳五兵加
榮二命庶日頼謀猷之助且漸還典誥之隆亟
其来思副此虚佇所辭宜不允
賜正奉大夫黃由辭免除寶謨閣學士提
舉隆興府玉隆萬壽宫恩命不允詔
勑具悉朕篤舊以恩每務存伐木之義退人以
禮不忍蹈墜淵之譏庶全忠厚之風益廣和平
之福卿蚤緣迪簡服在禁嚴資善從游嘗與横
經之列甘泉入侍婁躋聽履之班屬此退休可
無優數卑眞祠於南浦還䆳職扵西清朕於待
秦府之僚厥維加厚卿其存魏闕之念母替效
忠往體至懷亟祗茂渥所辭宜不允
賜寶謨閣直學士朝議大夫知建康府兼
江淮制置使黃度乞檢會前奏許令致仕
不允詔
敕具悉朕觀宣王之雅曰鴻鴈于飛肅肅其羽
當時之民流散失職若是其甚也又曰之子于
征劬勞于野當時之侯伯卿士勤求民隱若是
其至也用能使百堵作而民安宅焉其功豈一
日之積哉間者邊事驟興江淮之間繹騷者數
載殆亡異鴻鴈之詩也而卿以儒學之宗任師
帥之責推劬勞之心以行安輯之政我民告饑
卿實哺之我民告病卿實蘇之嚴追胥之令而
盗賊銷汰冗食之兵而財用足元元用安舊觀
寖復卿之力也民之說卿盖若鄭人之歌子産
而朕輕聽其去可虖矧聞致事之間不廢講論
之樂從容臥治足以自安何必退休以孤衆望
所請宜不允
賜端明殿學士通奉大夫簽書樞密院事
兼太子賓客宇文紹節乞退休不允詔
敕具悉朕聞有國之執盖以得人爲疆郤夾谷
之俘則裔夷不敢謀夏抗澠池之辨則疆秦亡
復加兵况朝廷輔弼之崇實中外觀贍所繫非
平時素有折衝之略則&KR1069;事寧無失匕之驚卿
學問高明智謀閎達蔚以儒者兼備武文之材
自為從臣巳稱將相之器延登三祀勵翼一心
烽沈疆場之間梫卷江湖之上政湏碩望以重
籌帷庶幾銷事變於未形抑亦顯世臣之有後
遽茲求退匪朕欲聞所請宜不允
賜煥章閣直學士朝散郎知平江府趙希
懌辭免除顯謨閣直學士差知太平州恩
命不允詔
敕具悉日者聽朝于垂拱二三大臣以姑孰缺
守聞朕睠焉西顧曰此東晉以来名鎮也俗淳
事簡有承平之遺風焉非平易近民如魯伯禽
清静不擾如齊相國莫宜居之惟卿持身之德
簡而廉愛人之心惠而篤遴柬良牧孰如卿宜
此丙寅之詔所以有易地進律之寵也况卿前
在鍾陵當警備之日比守吳門適旱涝之餘勞
来撫摩功績懋矣閔劳而處以佚非朕待遇近
臣之至意乎式遄其驅慰彼黎庶所辭宜不允
賜端明殿學士通奉大夫簽書樞密院事
兼太子賓客宇文紹節再乞禄之閑散示
以保全不允不得再有陳請詔
敕具悉朕緬懷先正嘗位機庭當王室多艱之
時為人臣徇義之倡齧&KR0999;海上莫回蘇武之心
掘坎庭中卒奮真卿之節至今烈士猶仰英風
盖將為萬世立臣子之防夫豈計一門享忠誼
之報卿家傳正學躬負偉材護戎昭則底綏靖
之勲踐政涂則多弼亮之益克有令聞肖于前
人所當體予眷倚之誠懋乃經綸之業使中外
寧壹民俗阜康豈惟朕心有望於卿抑赤爾祖
所期扵後苦乃道方行而遽畫功未竟而言歸
俾予獲棄賢之譏而卿亦負克家之責扵義兩
失將奚取焉勉聽朕言往究爾韞所請宜不允
不得再有陳請
賜端明殿學士太中大夫衛涇再辞免除
資政殿學士知潭州恩命不允詔
敕具悉朕以孟春元日御紫宸朝三事大夫濟
濟在列緬惟更化之日厥有輔政之臣勤劳百
為功績用懋久安閒館未愜予心是用加袐殿
隆名俾填方岳夫當三陽彙進之初而褒德錄
賢以順天今古之道也卿當深體此意式遄其
驅布宣詔條推廣德澤惠綏田里勸課農桑使
湖湘一道熙然扵春風和氣中此朕所圖扵舊
弼者再命而僂非所欲聞所辭宜不允
賜朝議大夫權工部尚書兼修國史兼實
錄院同修撰兼太子詹事戴溪乞許納禄
或卑祠禄不允詔
勑具悉昔唐白居易以直道不容于時故年甫
六十九辭宮傳之秩而歸休焉清名高行後世
所慕望而不可及也雖然居易則誠賢矣苟時
君能挽而晉之用其言以顯其身使居易無勇
退之名而唐室獲任賢之福豈不尤可尚邪今
卿以白傳之年而數上澗槃之請豈非聞其風
而興起者乎夫年未至而告歸在卿固為高致
知賢帀不盡用天下其謂朕何勉從吾游母使
識者窺朝廷也所請宜不允
賜朝議大夫試尚書吏部侍郎兼中書舍
人兼太子右庶子兼同修國史實錄院同
修撰曾從龍辭免兼給事中兼直學士院
日下供軄恩命不允詔
敕具悉東西分臺均於禆國論内外有制皆以
代王言然而六曹之押豈如瑣闥之嚴五字之
除未若禁林之重卿學窮百氏名冠諸儒議論
正而弗阿文章簡而有灋以還詔之直必能為
予謹命令之源以演誥之一必能為予顓典冊
之寄在昔乾道有臣克家實繇早奏之司兼
傋摛文之對其抒素藴以継前修盖將為邦國
之華何正盛鄕閭之觀亟祗茂渥寧事多辭所
辭宜不允
賜正奉大夫參知政事兼太子賓客樓鑰
乞歸田里不允詔
勑具悉卿以耆艾之齡貳釣衡之寄陟降九陛
不若山林之安憂勤百為寧如閒燕之樂此蘄
去之章圻以婁陳而未巳也然而天生髦俊本
以為人材者常躬天下之勞智者常任天下之
患雖願為庸人而莫得其可徇私志以圖安哉
矧惟賢哲之逢辰率多既老而後逹若必引年
而謝事守禮以乞身則渭濱黃髮之叟不得以
究鷹揚之功而高蹈商山者不當起為羽翼之
助矣朕意未可卿其思焉所請宜不允
賜奉國軍承宣使知閣門事兼賓省四方
館事兼提點御前忠位軍頭引見司揚谷
乞卑祠禄不允詔
敕具悉卿柔惠且直蹈申伯之風退遜不驕秉
竇君之節藹然譽處簡在朕心方資肺腑之良
重吾賓閤之寄而上書求退為之憮然昔詩人
以王事靡盬興不皇將父之歎今卿雍容朝謁
無從事獨賢之勞而安車數過有擊鲜娛侍之
樂維忠與孝何廢兩全勉服厥官毋重請也所
請宜不允
賜中大夫試禮部尚書兼侍讀兼修玉牒
官章穎乞引年致仕歸休田里不允詔
勑具悉朝廷所尊實兼爵德典刑雖重未若老
成卿造道深醇養氣剛大在紹熙末以讜言位
諫列迨慶元初以直道忤柄臣棲遲十年連蹇
三絀多壬宗其高行當世謂之正人自歸賤於
禁塗仍首陪於絰席漢庭皆憚汲黯凛骨鯁之
未衰商宗舊學甘盤喜儀刑之復見親賢方篤
避位何名尚殚入告之猷毋徇退休之志所請
宜不允
賜中大夫章穎辭免除寶謨閣學士恩命
不允詔
敕具悉昔我烈考博求當世之彦以從朕于
潜藩二十餘年之間老成凋零存者無幾睠念
疇昔惄焉興懷環詹在廷獨卿最舊顧可輕聽
其去哉而引年之章婁郤復上夫尊耆艾重朝
廷朕之本志也厲廉隅知止足卿之至情也朕
旣不獲留卿扵近班亦豈不能賁卿以異數延
閣之命人誰間言往服新荣以燕里社所辭宜
不允
賜光禄大夫右丞相兼樞密使兼太子少
師史彌遠辭免以皇太子講授春秋終
篇特與轉一官恩命不允詔
勑具悉朕惟太子天下之本非務學無以充德
性之尊春秋王道之衡非親師無以究聖言之
秘卿識超物表行冠儒先久陪鶴禁之游備闡
麟經之藴使二百年褒貶之要指悉融會扵胸
中而十數家傳注之遺文不拘牽於紙上卿之
力也朕甚嘉之夫弼元良以基萬世之安厥功
為大循典常以䟽一秩之寵於賞猶輕毋庸固
辭往即祗命所辭宜不允
賜太中大夫知樞密院亊雷孝友正奉大
夫參知政事樓鑰太中大夫同知樞密院
事章良能端明殿學士通奉大夫簽書樞
密院事宇文紹節兼太子賓客辭免皇
太子講授春秋終篇各特與轉行一官不
允詔
敕具悉昔晉侯以羊舌肸習於春秋使傳太子
彪楚莊王問教太子之道於申叔時亦必春秋
為首方是時麟經未作二臣所學盖乘檮杌之
類耳孰若取聖人之微言擇天下之端士以訓
導元子如今日之懿哉卿等蔚以鴻儒參陪國
論事機之暇從吾兒游䆒終始於遺經迪高明
於德性其為益大矣進官一等茲謂故常陳義
固辭殊非所望所辭宜不允
賜朝議大夫試尚書吏部侍郎兼太子右
庶子兼同修國史實錄院同修撰兼給事
中兼直學士院曾從龍辭免皇太子講
授春秋終篇特與轉行一官恩命不允詔
敕具悉朕惟三代饗國之長原於太子六經致
治之灋傋在春秋博求孝悌道術之英推明是
非褒貶之旨而卿越繇時望久與賓僚每敷繹
於聖言以養成於儲德俾玉𥙿淵沖之愈粹猶
膏潤冰釋而不知載嘉爾勞命晉之秩顧循墻
而有請欲反汗其謂何往服褒崇之恩益禪輔
導之力所辭宜不允
賜顯謨閣直學士朝散郎知太平軍州事
兼管内勸農营田使趙希懌乞卑祠禄不
允詔
敕具悉朕惟用苛嬈以勝姦不若清静而民自
化求武徤以濟事不若循良而物自安故擇蕃
宣之臣必先慈惠之長雖泯然風采歲月未見
其功而培我本根國家實蒙其利卿秉心龢㭲
為時德人布政寬平如古賢牧比上全吳之印
亟卑當塗之麾申伯相攸莫如南土之樂汲黯
卧治足底淮陽之清遽兹求閒非朕所望所請
宜不允
賜中大夫試尚書吏部侍郎兼中書舍人
兼同修國史兼實錄院同修撰兼侍讀俞
烈辭免經筵進講周易終篇侍讀官特與
轉行一官恩命不允詔
敕具悉朕若稽先朝最重易學對昭素於便
殿緬懷藝柤之風命李覺於成均載仰太
宗之懿顧如沖眇敢廢講論韋編幾至於絶三
卦畫冀明於重六卿為時鴻碩密侍燕閒每當
從容訪問之餘盡發潔静精微之藴俾予上窺
天地之奥遠究聖賢之心體純乾之運而知剛
徤之德當修研交泰之旨而使上下之情無壅
旣懋格君之益可忘增秩之褒亟拜渙恩母庸
巽避所辭宜不允
賜通議大夫知樞密院事無參知政事雷
孝友宣奉大夫參知政事樓鑰通議大夫
同知樞密院事章良能端明殿學士正議
大夫簽書樞密院事宇文紹節兼太子賓
客辭免皇太子讀三朝寶訓終篇並
特與轉行一官不允詔
敕孝友等具悉朕觀三代盛時惟先王彛訓是
式如奉拱璧如寶大龜兢兢焉罔敢失墜是以
皇祖之訓著于夏書文王之謨述干周命故能
保世滋大以敷遺後人休惟我三朝格言大
法具在一書猶古二典朕固嘗讀之于經帷復
命群儒以授儲禁俾吾元子知創業守文之艱
明脩身治國之要懋敬厥德以對于前人其為
益大矣終篇論賞徧于官僚豈吾大臣廼獨弗
及朕命不易往惟欽哉所辭宜不允
賜太中大夫權吏部尚書兼太子詹事汪
逵中大失權工部尚書兼太子詹事戴溪
中大夫試尚書吏部侍郎兼太子右庶子
曾從龍辭免以皇太子讀三朝寶訓終
篇推賞各與轉一官恩命不允詔
敕具悉朕觀隆古盛時之治動惟先王成憲之
師五子之歌具陳皇祖之訓君牙之命亦述文
王之謨此三代所繇以久長予一人敢忘於傚
法矧烈祖神宗之相授有格言大典之具
乘旣常率是以御邦兹復用之而教子卿等越
由時望久翊儲闈當横㠸之從容每殫誠於啓
沃俾元良養德之日茂知列聖詒謀之易遵
有嘉輔導之功可緩褒崇之渥往其祗命母或
固辭所辭宜不允
賜寶謨閣直斈士朝議大夫知建康軍府
事黃度辭免除權禮部尚書兼侍讀恩命
不允詔
敕具悉朕聞之傳曰禮之為國與天地並書曰
事不師古以克永世匪說攸聞大哉禮乎不可
以一朝廢也大哉學乎不可以斯湏巳也粤惟
眇躬燭理尚淺方將洽神人而和上下考成敗
以鑑古今以卿深窮周公致平之書獨抱孟子
敬王之志久去邇列渴聞嘉猷故命居夷䕫之
官俾日陳堯舜之道屬任之意豈輕也哉夫老
成進則國體自尊正人用則治表可見朕方虚
竚以竢造朝陳義固辭良非所望所辭宜不允
賜中大夫試吏部侍郎兼太子右庶子兼
同修國史實錄院同修撰兼給事中兼直
學士院曾從龍辭免權刑部尚書兼軄依
舊日下供軄恩命不允詔
敕具悉朕觀古人之倫刑也不曰惟克天德自
作元命則曰凢制王刑必即天論盖用刑之權
本出乎天人主與有司特奉行之耳今吾士大
夫以刑為職者非一而大司寇實緫獄之成以
告于朝是盖佐朕行天討者也任非其人命曰
䙝天朕敢乎哉卿氣嚴行方守以忠恕必能為
國謹惜民命兹庸俾爾進長于秋官卿其扺服
逍司推不忍之心行無私之法庶幾對越上帝
以迓無疆之休顧不偉哉退託弗能殊非所望
所辭宜不允
賜太中大夫權吏部尚書兼太子詹事兼
同修國史兼實錄院同修撰汪逵辭免除
吏部尚書兼職依舊恩命不允詔
敕其悉朕因讀易有感乎復之彖曰利有攸往
剛長也夫陽升則隂伏君子盛則小人消興替
之源靡不繇此茲用並登群賢穆布邇列盖一
日而進擢者數人焉所以廣衆正之塗重本
朝之體也卿以儒宗陪禁從讜言直道寔似其
先肆命正天官之除首常伯之位論思啓沃寘
朕無過之地自今益有望扵卿選舉清平直餘
事耳尚体斯意何以辭為所辭宜不允
賜通議大夫試刑部尚書兼詳定敕令李
大性辭免除兵部尚書兼職依舊恩命不
允詔
敕具悉朕以兼覆為度不忍毒民於兵載尋邦
盟以息邊警然修文德以徠不服雖本至仁而
除戎噐以戒不虞抑存遠慮肆求耆哲俾長夏
官示整戎經武之未忘亦折衝銷萌之有頼卿
夙推畯望獨負壮猷名聞朔陲蠻貊亦可行矣
惠洽南夏江漢至今頼之比趣来歸忻聆入告
雖曰明刑而弼教未如掌伐以正邦庶資老謀
以肅軍政成命弗易多辭奚為所辭宜不允
賜中大夫新除工部尚書兼同修國史兼
實錄院同修撰兼太子詹事戴溪辭免陞
兼修國史兼實錄院修撰恩命不允詔
敕具悉朕聞之記曰屬辭比事而不亂則深於
春秋者也居𫐠史之官而不明聖人筆削之指
其能勝任者幾希卿為時儒先篤志經學盖於
尊王黜伯之誼賞善罰惡之權混融貫通如指
諸掌發凢起例固所優為今三朝之典未免
闕遺甲寅之記尚多牴牾正頼鴻筆勒成信書
矧卿與逵俱慶元史官之舊並命修纂人皆
謂宜往殫副墨之厪以究汘青之緒所辭宜不
允
賜吏部尚書兼太子詹事汪逵工部尚書
兼太子詹事戴溪權刑部尚書兼太子右
庶子曾從龍辭免皇太子講授周易終
篇推恩特與轉行一官不允詔
敕具悉昔漢明帝之爲太子授經於名儒劉昆
然昆之易學本于亰氏以區區占驗之術欲以
成温文之懿豈不由郤行而求前乎今朕博選
俊髦輔導吾子惟卿師友淵源粹然出正用能
發三聖精微之藴禆元良聚辨之功俾蓄德日
新震噐增重以此受賞豈爲無名抗章力辭非
朕志也所辭宜不允
賜太中大夫新除吏部尚書兼太子詹事
汪逵兼同修國史兼實錄院同修撰辭免
陞兼修國史兼實錄修撰不允詔
敕具悉朕惟古之太史必世其官下至兩漢司
馬氏班氏父子猶以雄文麗藻擅制作之盛後
之論史者首稽焉惟乃先正以名世鉅儒受知
我烈祖實繇銓衡之長顓筆削之權距今餘
四十年朕復命卿嗣掌厥事豈欲以一職為卿
榮哉顧今三朝之典未免闕遺甲寅之記尚
多牴牾往率厥屬勒成信書使班馬氏不得專
美於前此卿所當自期者抗章避寵豈朕欲聞
所辭宜不允
賜朝奉大夫試中書舍人兼㩲禮部侍郎
兼修玉牒官兼侍讀范之柔辭免除禮部
侍郎兼中書舍人恩命不允詔
敕具悉朕惟慶曆元祐之盛若文正忠宣
之賢雖善人吾不見之歎九原之莫作然故家
猶有存者盖百世而復興卿蚤傳韋氏之經克
寶鄭公之笏其踐諫省以讜論沃朕心其登綸
闈以英辭華國體矧邦典攝丞之旣久於禮文
參訂以尤多載嘉爾勤就正厥秩朕方慨慕
先朝之烈卿其勉追廼祖之風用副隆知奚煩
多遜所辭宜不允
賜通奉大大守吏部尚書兼太子詹事兼
修國史兼實錄院修撰汪逵乞休致不允
詔
敕具悉朕延登正人穆布邇列頼朝夕論思之
益建國家久長之基卿學為一代之宗位處六
官之長觀瞻共屬倚注尤深圻當以邁往之氣
而出憂時之言以康濟之材而抒及物之韞使
朕獲老成之用而世知儒者之功豈惟多士有
望於卿抑亦先正所期於後若乃道方行而遽
畫年甫至而求歸旣非眇沖擢任之本心亦豈
平昔自期之壮志尚安厥位勿復有陳所請宜
不允
賜通議大夫同知樞密院事兼太子賓客
章良能乞在外宮觀不允詔
敕具悉朕不見卿數月矣以朕懷卿欲見之心
知卿未忘於朕也屬聞有瘳則為之喜入對便
朝體力如故則又加喜焉顧方日親嘉謀以輔
不逮而需章遽上若不容一日留何哉夫恩義
相湏誠如来奏傳曰為人臣者無以有巳此義
之大者也若乃圖一身之便安而忘眷倚之至
重又焉得為義乎以卿之明當知所擇悉心思
報母或他云所請宜不允
賜少保師揆辭免除少傅依前皇伯奉國
軍節度使充萬夀觀使嗣秀王加食邑食
實封恩命不允詔
敕具悉朕更新治化于茲參年農疇屡登邊鄙
不聳豈予一人所能致哉盖天地祖宗之靈
寔嘉相之也是用迎日之至躬展美報以對越
于神休而禮行之夕瑞應鄕答雲物卷梫月星
舒華亦豈予一人所能致哉群工庶正與我一
二族老寔顯相之也巳事而竣旣施澤於中外
矣明德茂親有如伯父其可無以表異之乎孤
傅之崇以待耆哲朕命弗易母煩控詞所辭宜
不允
賜光禄大夫樓鑰辭免除資政殿學士知
太平州恩命不允詔
敕具悉朕當開禧改絃之日首思慶元曳
履之臣聘角里於商山在廷咸竦舍申公於魯
邸視古有光擢在邇聮進參大政謀猷足以經
萬務德望足以師百僚予維倚毗士有矜式屬
嬰微疢遽騖歸心披告老之章殆幾八九諭貪
賢之指亦旣再三確爾莫回為之太息念累歲
與廟堂之畫厥有成勞顧一朝上印綬而歸可
無異數通班秘殿偃息便藩朕猶有慊于中卿
尚何辭之力亟祗茂渥庸副至懷所辭宜不允
賜光禄大夫新除資政殿學士樓鑰辤免
除資政殿大學士在亰宫觀任便居住恩
命不允詔
敕具悉朕惟昔者耆舊之臣盖或𧺫於燕閴之
後遠稽漢室若園公綺里李之肯采近憶阜
陵若張燾辛次&KR0574;之復用考其在列曾不幾時
未有更東西兩地之崇歴先後六年之久凡更
化以来之規畫頼同心相與以扶持迄成庶邦
嘉靖之休居多元老弼諧之助悵挽晉之莫遂
顧䟽寵以宜優冠祕職於殿廬領眞祠於轂下
身安晚節未容居易之退休國有大疑尚冀仲
舒之就問往欽時命母有遐心所辞宜不允
賜起復正議大夫右丞相兼樞密使兼太
子少師史彌遠辞免特授正奉大夫加食
邑食實封恩命不允詔
敕具悉國朝之制凢大典禮大慶賚丞相率居
其先焉所以重朝廷尊廉陛今朕㳙日陳儀冊
拜元子恩典之行宜自卿始而逡廵固避至干
再三越旣崇舊弼奬族老而後及鄕所以屈彛
章伸雅素者不為不至矣尚欲力辭非予所敢
知也所辭宜不允
賜起復正議大夫右丞相兼樞密使兼太
子少師史彌遠再上奏劄子辭免以皇
太子冊寶推恩特授正奉大夫加食邑食
實封恩命不允更不得再有陳請詔
敕具悉朕以卿輔翼元儲功德茂盛考循故實
命晉文陛而控避之章旣郤復上前所諭答固
巳諄諄胡為確然不易所守夫崇德報功國之
典也辭榮避寵卿之心也卿欲行志朕欲行禮
志與禮孰重卿其忍焉所辭宜不允
賜通議大夫試工部尚書兼修國史兼實
錄院修撰兼太子詹事戴溪乞許納禄休
致不允詔
敕具悉昔漢䟽廣為東宫傅自以宦成名立浩
然勇退論者高之夫知止之風在廣誠可嘉矣
然知其賢而許之去豈非宣帝與太子之責哉
仐卿經學深明德行醇茂朕旣倍之自近而吾
允子尊師重道尤不可一日無卿祖張都門揮
金田里悃誠雖切誼未可從所請宜不允
西山先生眞文忠公文集卷第二十一
