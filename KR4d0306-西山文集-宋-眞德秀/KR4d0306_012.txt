西山先生真文忠公文集卷第十二
對越甲藁
舉刺
奏乞將知太平州當塗縣謝湯中罷斥
主簿王長民鐫降狀
臣猥以駑庸將漕江左屬旱蝗相仍民物告病
朝夕憂懼寢食靡遑仰頼仁聖盛明之朝哀矜
元元蠲租發廪無所愛惜飢疲之泯頼以少蘇
然某博采衆言皆謂艱食之日尚長迓續民命
唯仰二麥故於八月間鏤板勸民種殖且控請
于朝乞撥降錢楮貸民糴種復慮報可之命
尚遟亟以本司樁管錢一萬貫發下太平廣德
两郡委自令佐措置給借第四等以下耕農之
家文移丁寧非不切至意謂近民之官必能恪
意遵行未幾當塗之民乃有以給散不公詣臣
陳愬者及臣以巡察荒政躬至當塗而來愬者
愈衆盖保正縣胥相爲表裏賄賂苟行則有以
一戶而獲數十千者嘱託不至則有候伺累日
而財得百餘金者推原其故皆由知縣謝湯中
者身爲邑長略無惻怛愛民之心視監司行移
漫爲文具始則泛然付之吏手繼則一切諉之
佐官致使吏姦恣行無所忌惮侵移詭冒色色
有之臣以民訟至多不容但巳遂將典押陳𣏌
等械送州獄尋据勘到本縣元承州帖發下官
會二千貫除節次給借人戶外餘錢四百二十
三貫有竒皆係陳𣏌等擅行侵用或以入巳或
以供官甚而知縣料理考任主簿修造𪠘宇亦
科縣吏出錢吏無從出則取辦于此臣竊考樁
管錢物非准指揮不許支用臣以憂民之切不
暇便文自營方自劾于朝乞正專輙之罪而
官吏乃奉行滅裂如此今當舉行荒政之際若
使官吏人人如當塗縣事事如麥種錢則凡
陛下所捐以予民者皆將化爲烏有矣嗸嗸生
靈何所依頼臣除一面將勘到公吏照條施行
外所有通直郎知太平州當塗縣謝湯中不職
之罪實難倖免况料理考任乃其私事輙行科
配吏人致使將官錢侵用其平時律巳抑又可
知㐲望聖慈將湯中特賜罷斥使州縣之吏
咸知究心荒政不敢苟簡庶幾實惠得以及民
實一道大幸謹錄奏聞伏候勑旨并申尚書
省御史臺諫院取指揮施行
小貼子照得當塗縣丞賈敷言主簿王長民
皆同任給散之責二人者亦漫不警省縣吏
持詭名之狀請判敷言等更不詰問便即支
錢臣各巳移文令其具析今契勘敷言之罪
止是鹵莾猶爲可恕若長民者書生爲吏乃
於歲儉民飢之日剏新官舍据獄司勘到陳
𣏌等供稱主簿聽人吏李顯祖賫批貼告報
本縣自押錄手分鄕貼司披寫人各名科納
添助修造錢多少有差陳𣏌等無從擘劃遂
於麥種錢内擅支四十四貫以納本&KR0550;續又
侵支四貫五百買物以犒匠者盖今州縣之
官凢百非泛用度率多敷配吏人相習成風
視爲常事不思此曹果何從出若非浸移官
物則必接受民財此風不除爲害非淺伏望
聖慈將長民量行鐫降使官吏稍知警飭不
勝幸甚
奏乞將知寧國府南陵縣丞李仁任罷黜
廣德軍廣德縣丞馮兟送部與嶽祠狀
臣竊惟邑之有丞所以恊贊其長治一邑之政
若乃狠傲而陵上昏眊而失職有一于此是謂
負丞臣以廉察爲官豈容置而不問伏見宣教
郎知寕國府南陵縣丞李仁任故參政彦穎之
孫而澄之子也淳厚端良有沗祖烈輕儇浮薄
厥有父風本縣去歲菑傷爲一郡最賑飢檢旱
若捄頭然惟令與丞均當任責而仁任乃以被
檄爲名委其職而去卧家數月恬若不聞畔官
離次巳爲可罪近以州郡文移督促始不獲巳
還任遷怒邑宰百端侵陵自典吏而下不時捽
至其庭斷以大杖訊决動至數百械繫或至通
宵且以知縣妄用官錢偏申臺府及守臣張忠
恕索曆驅磨縣家所用皆有去著仁任之言莫
非詆誣臣考諸公論皆以仁任爲不直遂對移
蕪湖縣主簿冀其少戢而仁任更無一字遵禀
徑翩然以歸非惟不有邑長且不有監司矣臣
所謂狠傲而陵上者仁任是也迪功郎廣德軍
廣德縣丞馮兟年迫桑榆志氣衰落間嘗攝邑
頗乏廉聲近以本軍檄往平江般運制置司對
撥米斛群情喁喁日望船粟之至而兟乃以黠
胥自随縱其侵漁船戶錢物遂使船戶公爲欺
弊盗糶官米凢七十餘石當飢民仰哺之際一
勺一合皆爲可惜兟爲監臨官不能檢察以致
散失米斛其多如此豈容逃責臣所謂昏眊而
失職者兟是也二人者一則少而狂一則老而
繆俱難存留在任伏望聖慈將仁任罷黜兟
送部與嶽廟俾凡爲吏者知所警飭實一道幸
甚謹錄奏聞伏候勑旨并申尚書省御史臺
諫院照會
奏乞將知寧國府張忠恕亟賜罷黜
臣竊惟天災流行雖盛世不能免惟上而朝
廷下而守令至誠以憂之盡力以捄之則民雖
不幸而遇凶歲可使骨肉相保而無流離全其
天年而不至殍踣以死昔人有云剪瓜宜及膚
割髮宜及體仁人之於捄菑雖髮膚有所不愛
况其他乎冨弼之在青州存恤流民如其家之
子弟趙抃之在越賑饑藥病多出私錢盖爲君
上牧元元爲國家固根本法當如此臣以駑劣
將漕江東屬歲旱蝗民物告病仰頼陛下仁
聖哀侗無告之民散財發粟以鉅萬計真可謂
尭湯之用心而臣徧察州縣間求其至誠惻怛
恪意奉行者則何其甚寡未嘗不仰歎朝廷
之至仁而咎官吏之不仁也間者盖嘗以給貸
麥種錢縱吏盗用而劾一令矣又嘗以般運米
斛縱吏爲姦而劾一丞矣若乃身爲二千石而
志不在民將朝廷賑濟之米掯留破用其罪
有甚於二人者乃獨置而不問則是纖悉於小
官而鹵莾於大吏也(臣)謹按朝散郎槯發遣寧
國府張忠恕以輕儇浮薄之資濟之以隂狡誕
謾之術曩守霅川汙穢無撿爲憲(臣)所劾僥倖
獲免自以爲能及來宛陵貪恣益甚開告訐之
門以隂求人過一詞罥罣牽連入獄有辠犯甚
微而遭編竄者崇聚歛之政以傾奪民財極意
搥剥一孔不遺有逋欠無幾而遭估籍者邦人
畏之甚於豺虎去夏亢陽種不入土臣以手書
與諸郡豫講振荒事宜獨忠恕條畫燦然本末
甚備(臣)大喜過望亟下其所申於諸州俾視以
爲式居無何有自宛陵來者乃言其境内飛蝗
塞路粟直翔貴州郡恬若不聞臣竊怪之何其
言之工而實不副也近者循行太平廣德二郡
其地與宣犬牙相入薦紳父老多爲臣言宣境
之民憔悴尤甚振恤之事殊未有倫傳聞鄰境
散錢給米巳至一再有恨不得爲旁郡民者臣
亟馳書提舉常平李道傳問其故道傳復書以
為宣之六縣地最大旱最甚前後所申最詳而
事最不舉臣謂道傳此言實深中其病而忠恕
方且裒類成帙一一記載若巳記事之爲者臣
得而讀之則虚詞多而實事少略於給散而詳
於勸分其間有月濟二日糶四日者濟米出於
官司糶米取於上戶官司所惠旣微而上戶之
米又盡充官糶不知自餘白分細民何所仰食
未幾承常平司牒稱寧國府昨蒙朝廷撥賜
轉般倉并義倉米凡十一萬七千三百六十二
石而本府撥下諸縣為賑濟用者止五萬六千
二百四十六石其餘六萬一千餘石未見去著
遂行䟽問忠恕雖巧爲分擘回申而氣餒詞窮
不可掩覆姑摭數項言之如諸縣合糶人戶巳
將勸分米充數矣而忠恕復於賑濟米内重疊
支破在城安濟坊孤老并諸縣乞丐人巳將常
平米給散矣而忠恕復於賑濟米内重疊銷豁
两獄罪囚土牢編管等人并家累重大官兵月
糧口食州郡自當措辦而忠恕亦於賑濟米内
拘留其他虚支大破色目非一猶且攤布不行
復將二千三百七十餘石指爲灰蛙欠折之數
不思上供綱米係嘉定七年新收而義食米亦
近常平司委官覆實灰蛀欠折何至若是之多
公爲誕妄一至於此原忠恕本意自謂文移眩
惑可以欺人冀將官米暗行乾沒不虞道傳單
車入境盡索文歴鉤校條析具得其情倉猝報
應姦狀畢露盖其平時習氣以此爲常當晝攫
金無所忌憚獨不念一郡數十萬生靈嗸嗸如
在溝壑陛下不惜太倉之積捄之於垂絶之
中爲守臣者縱不能有所附益其忍爲侵漁之
計乎且朝廷盖嘗因忠恕之請頒祠牒截綱
米以贍州用矣借令經費猶或不足夫豈他無
樽節之方何至紾飢民之臂而奪之食其亦可
謂不仁之尤者矣况荒政之行當以賑濟爲主
勸分為輔盖有司不惜官廪以惠民然後可責
富室不私蔵以惠鄕里今忠恕於朝廷所賜
則妄行破用於民間所有則根栝無餘形迫勢
馳一切不䘏考諸民詞有家産僅千錢而勸令
認米四百石者有因公事至庭而罰米數百石
者民間畏其虐燄止得俛首聽從据忠恕所申
六縣人戶認米凡十二萬八千九百餘石苟非
以無道行之其能致多若是乎如涇縣土瘠民
貧所科亦一萬一千四百餘石忠恕尚怒其少
形之批判必欲其急作措置否則縣官按奏黜
責典吏刺配嶺海是趣迫官吏使之毒民也以
忠恕之政無善狀士大夫皆謂豺狼不問責實
在臣而臣獨容忍久而未發者尚欲責以捄荒
之效故也今察其所爲决無可望之理而春夏
之交青黃未接正是民飢之時必待其餓莩纍
纍死亡枕藉然後舉劾其亦晚矣臣與憲倉二
司雖分州措置荒政然於官吏臧否則自當通
察用敢不避仇怨䟽其罪狀以聞伏望聖慈
將忠恕亟賜罷黜令提舉司將元撥賜米斛一
一驅磿實數申尚書省仍乞下臣此章戒勵本
路州縣凢奉行荒政之吏各當仰體朝廷之
至仁母效忠恕之不仁其有沮格上恩俾澤
不下流坐視民飢而拯捄不力者並許監司按
奏重寘之罰庶幾民命可全而和氣可召實一
道大幸謹錄奏聞伏候勑旨
貼黃臣竊見忠恕以峻急苛暴之政歛怨於
民去歲之秋宛陵之士有條民怨十事以示
臣者蓋謂租賦之法自正數外一毫不當多
取所以編之版籍給以牌由依數輸納以爲
一定不易之制而本府則不然牌由内明書
紬一寸則科納一尺明書紬一尺一寸則科
納二尺明書綿一錢則科納一两至於和買
紬絹亦將零寸責令盡納整數其怨一也本
府受納夏稅秋苗不用文思斗斛而用私製
寬大斗斛两歲以來加增收耗尤甚於前總
而計之不啻多量一倍以上受納官隨印申
府乞委官般量將加增收到之數爲出剰以
獻𨳩場未幾所收出剰巳可𥙷足正數便行
出牓責令人戶重價輸錢以歸府用其怨二
也人戶輸納去年折苗錢以一石爲率如納
秈米通用米二石二斗了納如納粳米通用
米二石了納今年六月十一日以前秈米每
石八百文足粳米每石一貫文足更有官收
水脚等錢共五百文足只合通計錢二貫五
百文足而官司估價每石納成三貫四百五
文足則是每石多取民錢一貫文足其多收
折麥錢大略亦同其怨三也他如公庫旣造
酒宅堂又造酒責令官吏沽賣以攙奪贍軍
正庫之課額一有虧欠官員動遭責罰公吏
例行决配而官吏怨坊場河渡之敗闕者不
任興開虚負官錢無可償納家旣籍沒身復
監留餒瘠如鬼猶不釋放而坊戶怨宗子降
生陳乞公據者逾年而不行陳乞起支者經
年而不予近又剏例坐倉回糴孤遺米并以
酸淡官醖折支料錢而宗室怨軍人預借春
衣錢每名抑支官酒七升虧折甚多噤不敢
言而軍士怨中産之家有因科配賑糶破壞
家業而怨者有爲戶長以逼催迯閣稅賦鬻
産代輸而怨者有無辜遭罹刑辟編竄他州
骨肉離析而怨者臣始聞之猶疑其言之過
尋采衆論皆謂信然方陛下宵旴勤民惟
恐一夫不獲其所而忠恕身在近藩敢爲殘
忍以結怨于下一至於此臣以按察一道爲
職倘不亟加論奏使忠恕僥幸善罷或反叨
陞擢外臺耳目其將焉用此臣所以不敢嘿
也伏乞睿照(嘉定九年二月二日三省同奉聖旨張忠恕與官見仍令江東)
(提舉李道傳日下起發前去時暫兼權寧國府事)
因明堂赦薦趙監嶽(蕃)
臣等伏讀嘉定八年九月辛未明堂大禮赦書
内一項應士人有節行才識學術素爲鄕里推
重不求聞逹者委監司帥臣同加搜訪每路一
二人仍與本州長吏具從來所爲事實所通學
術連銜結罪保明聞奏即不得巳常材備數委
三省再加察訪如所舉不妄特與擢用仰見
聖朝網羅遺逸之意臣等朝夕博訪期所以稱
塞明詔之萬一竊見文林郎監潭州南嶽廟趙
蕃元祐故家學有源委識慮深遠節操清高
蚤歲得官臨事有立年逾四十即上祠請隠居
求志垂三十載矣安貧處約泊然無營少工于
詩晚益平澹身雖閑退而愛君憂國之念未嘗
少忘其在州里誘掖後進一以孝悌忠信爲本
蕃雖名在吏部然其行誼學識素爲鄕曲所推
不求聞逹正應詔旨臣等旣深知其爲人又其
家居適在所部庸敢輙以名聞伏望朝廷更
加察訪如臣等所舉不妄即乞特加旌䊮以厲
士俗其於世教蓋非小𥙷謹錄奏聞伏候勑
旨并申尚書省御史臺諫院照會
薦洪運管等官狀
臣一介迂愚濫將使指理財弊訟職務寔繁所
頼僚屬相與恊濟竊見承議郎江南東路轉運
司主管文字洪彦華天資撲茂學問淹該居常
務自韜晦不以巳長示人而徐考其所為則言
行相副表裏如一曩宰衡之茶陵適值儉歲疚
心拊字民無流亡至於應辦和糴招募效用皆
不擾而集諸司嘗以政最剡聞于朝甫及期
年以内艱去邦人父老懷其遺愛久而不忘繼
宰信之上饒以惠利為政如左茶陵時然其恬
退自將安於平進故知之者少臣謂如彦華者
若加進用俾究所韞必有可觀從事郎前江南
東路轉運司主管帳司趙彦覃賦性敏明恃身
㓗白曏為鄂州錄參日其年尚少巳為吳獵詹
體仁所知目以佳士其在漕幕宣力最多振荒
以來朝夕講究如巳休戚臣以廣德两縣菑傷
尤甚九月間即令彦覃前往與本郡守二圖所
以拯救之方而能悉心盡瘁不憚勞苦凡所以
區畫多適事宜紿散有方人被實惠臣比循行
至郡士民稱之如出一口聞其滿替皆願借留
臣謂如彦覃者若寘之煩劇俾效所長亦必有
以自見臣於二人者察之旣熟又皆當代去儻
不亟加論薦是謂蔽賢庸敢冐聞以備采擇伏
望聖慈將彦華彦覃特賜旌擢若後不如所
舉臣甘坐之謹錄奏聞伏候勑旨并申尚書
省御史臺諫院照會
奏乞將新知寧國府陳廣壽寢罷新命
臣伏覩進奏院報陳廣壽差知寧國府尋復有
旨趣令之任臣竊惟江東一道自晉宋以來號
爲重鎮者金陵宣城而巳有唐之世以宣爲觀
察府而屬郡隷焉肆我孝宗龍飛陞揭府號
盖其疆埸之廣袤生齒之蕃庶地望之雄重大
抵亜於金陵故爲親王執政偃藩均佚之地而
自十數年間廼有凋郡之目臣嘗博訪士大夫
皆言此邦本自冨實頃緣郡守不盡得人或廉
隅不立而封殖其私或用度亡節而靡於浮費
故其事體浸不逮昔今誠得一㓗巳奉公之守
行節用愛人之政源流本末以漸講求則財計
不患其不充公私不患其不𥙿今者郡守闕人
臣意陛下必將妙選循良以幸此州而改命
再三乃得廣壽廣壽貪殘之迹人所共知其在
臨川尤為暴撗清修之譽蔑聞纖毫白奪之名
交播衆口近因漕臣之言斥使去郡天下莫不
共難朝廷從善之速而或者猶恨議罰之輕
今曾幾時遽有此命夫撫之與宣雖均爲名郡
然其大小輕重要自不同使廣壽在撫以善最
聞其褒遷不過如此夫旣嘗敗績於撫矣其可
復使守宣乎旣不能以善治撫矣其能以善治
宣乎故自除目之傳公論籍籍如出一口况是
邦新罹前守之虐民之被禍蓋匪一端至於開
告訐之門興羅織之獄無罪而籍貲産非辜而
罰賍錢善艮之家㳂此破蕩者甚衆自李道傳
被命承攝乃始以次蠲除斯民浸有生意側聞
廣壽在撫之日如前數事色色有之而其兇暴
尤出忠恕之上今忠恕甫去而廣壽寔來所謂
逐虎逢狼害將愈甚抑何宣人之重不幸也臣
非不知國家用人務在含垢過而能改聖賢許
之然大體可稱則一青難廢不幸有過則自新
可期若廣夀平生屡遭彈劾起家爲郡當知
聖朝抆拭之恩而貪暴亡狀廼更甚於疇昔其
不可望其改過也明矣臣若顧避不言坐視千
里之民再被塗炭豈惟下愧百姓實亦上負
朝廷况今明良會聚之時進退人材率采公議
刻印鎻印曾無留難何所疑畏而不亟論奏伏
望聖慈將廣壽差知寧國府指揮特賜收寑
别選賢牧以惠一方庶幾凋瘵之甿獲逐蘇息
臣不勝至願謹錄奏聞伏候勑旨
小貼子臣竊聞士大夫之論或以寧國爲破
落州郡非材徤之吏不能興起臣嘗體訪本
府財用之數頗得其實若量入爲出自足友
吾使爲郡守者廉不妄取儉不妄費决無用
度不給之理初不待以徤决之人一切之政
然後可爲伏乞叡照
按奏寧國府司戶錢象求狀(八月上)
臣竊惟方今仁聖在上愛飬元元若保赤子
凢百有位皆當恪意奉承使德澤下流鰥寡得
所然後無負朝廷爲民置官之意而臣所察
州廼有顓恣妄爲貪虐相濟大吏以虎狼之威
搏噬於其上小吏以狐鼠之姦跳踉於其下輕
蔑國憲荼毒民生者臣儻不以聞則為失職昨
據宣城縣百姓施良陳愬知寧國府張忠恕妄
行抄籍家財本府司戶錢象求乘勢牧擄錢物
等事臣亟索府案并追推吏張翼司戶廳吏汪
澄送上元縣根勘見得施良與兄施恭各居歲
久至嘉定三年施恭與男施耕同充本府軍資
庫子侵盗官錢事發配籍其在獄之日即無一
詞連及施良其後施耕自配所迯歸匿於宗子
趙通夫舍屡千施良匃貸錢物不能一一盡從
自此浸成嫌隙又緣本府追捕迯軍嚴急遂生
挍計以知府張忠恕見揭牓召人實封告訐於
是撰造虚詞詣府陳告稱父施恭曾有官會七
百餘貫并金釵銀琖等物寄施良之家忠恕欣
然視爲竒貨不待究實徑差司法前去封籍其
家仍就追施良送獄當盛暑中百端鍜鍊勒令
招認隠寄情罪盡將財産估賣填償計其所直
凢數千緡忠恕猶以爲未足復將其壻田産併
行沒官展轉推求尚且未巳又謂其女不應輙
妻宗室婚嫁數年且嘗有子必欲一旦仳離其
爲不仁孰甚於此臣竊考國家立法唯胥吏
犯枉法自盗賘&KR1412;至流以上者乃許籍沒施良
家本編甿初無過犯雖其兄姪嘗遭黥隸然異
居折産&KR1412;不相及借使真曾受寄錢物揆之三
尺不過斷罪監償亦無籍沒之理况施耕所告
元無實跡又涉累載巳被赦恩忠恕志在得錢
遂併國家之法令朝廷之赦恩一切不顧
且自古及今未聞有止憑告訐之詞遽將人戶
封籍者亦未聞有先封籍而後進人者盖忠恕
之心沉溺姦利民間訟愬稍涉錢之一字便欲
攫而取之何暇更考虚實姦猾之徒窺見此指
凢其所欲䧟害必曰某人罪當罰錢某人辠當
籍産忠恕一一施行被誣之民無能自脫者如
保正王椿以受船戸繳引錢四貫八百爲人所
訐而籍其數萬之貲竹木牙人劉剛等以多收
商旅牙錢爲人所訐而罰令納錢三千貫諸如
此類非止一端案牘具存可以覆視江東去歲
旱蝗宛陵爲甚群情洶洶幾不聊生爲郡守者
方且大開告訐之門數興羅織之獄奪斯民仰
事俯育之具而供其侈費妄用之資臣所謂大
吏以虎狼之威搏噬於其上者忠恕是也當施
良被籍之時司戶錢象求實受府徼估賣其財
産因得挾城社之勢以行其穿窬之謀鷄鵝孳
畜則烹之以饗從人縑帛軟細則卷之以歸私
室據&KR0550;吏汪澄供稱有未上帳之物係象求般
去者十餘件如糯榖燭炭綿錢紙札之屬是也
有物重估輕象求以詭名買去者數十件如縑
叚衣物髹器之屬是也以至館客婢僕亦皆紛
然收買名雖酬直無異白取獨不念無辜被籍
之家冤痛方甚乘時攘竊豈所忍為臣所謂小
吏以孤鼠之姦跳踉於其下者象求是也忠恕
前巳予祠臣不敢更乞行遣但其違法毒民之
狀臣旣考驗得實不敢不告于朝象求以貲入
官人品猥下而敢為貪墨如此儻令僥幸漏網
則繼此塵點仕路必將益肆其姦伏望聖慈
特賜重行鐫罷求不得與親民并職曹官差遣
使州縣小吏少知所懲實斯民幸甚謹錄奏聞
伏候勑旨并申尚書省御史臺諫院照會
薦本路十知縣政績狀
臣等竊見江東一道為縣四十有三而號為難
治者居其太半盖上供送使為數寔繁月椿版
帳率多白撰為令者朝夕惴恐惟財賦不辦是
憂至於撫循疾苦伸理冤滯往往視為弗切上
下循習謂之當然有能於煎熬之中少施寬𥙿
之政不專以摧科為急而以字民為心其在臣
等所當激勸今采諸物論得十人焉謹具列于
左湏至奏聞者
宣教郎知徽州歙縣馮特卿器資清俊學識
通明到官以來孜孜所職至誠篤實一意
在民催科有方不擾而集縣民程暉之子
為盗所殺蹤跡暧昧莫知主名臣某委之
緝捕乃能多設方略日夜究心曾未數月
罪人斯得姦兇讋伏冤結獲伸考其風績
可為本道之最
奉議郎知饒州鄱陽縣趙汝俞天族之英篤
志為善清修雅淡有儒素之風當官而行
不為阿徇廉靜無擾田里安之
宣教郎知信州戈陽縣柴景望學校舊人雅
有士譽彊毅自立卓犖不群弋陽近歲凋
弊日甚自其到任極意&KR1057;梳結立義役以
革紛争賣弄之弊優䘏戶長以除科較代
輸之苦裁决獄訟一出至公人情翕然稱
爲賢令
宣教郎知信州玉山縣程榆天資靖重心術
端良涖官之初適郡守趙不摭務為苛暴
官吏重足而立同時諸邑鮮不逢迎榆於
其間獨能弗改常度慈祥豈弟藹然有循
吏之風去夏邑境洪水驟至榆方在告力
疾而出巡行拊勞不俟申請捐公錢以予
民頼以全活者甚衆
宣教郎知池州青陽縣許溪學問淹該材力
彊濟池之諸邑曩因宣限困於預借溪始
至官適逢儉錢朝夕勤瘁如理家然旣償
舊逋又免新借邑之瘡痍於是一洗亦頼
以少紓蓋有功於此邑者
宣教郎知太平州當塗縣王洽故侍講師愈
之子天資粹雅操行㓗修其爲邑也心乎
愛人用刑督賦常有不得巳之意士民稱
誦翕然一詞
承事郎知寧國府宣城縣尤爚名家之子生
長見聞宣城夙號煩劇爚材力精敏治辦
有方務以恩信及民不爲昔猛歲適旱饑
推行荒政曲盡其至殄除蝗孽宣力尤多
臣等每因百姓至庭試加訪問皆稱其賢
巳决之訟番訴絶少
承議郎知建康府漂水縣俞遷老成詳練通
知物情其治邑以省事不擾爲本人甚安
之
奉議郎知池州貴池縣蔡汝揆廉謹自將精
勤不懈奉行荒政能盡其心
奉議郎知池州銅陵縣魏執中持身恪謹爲
政寬和始終如一有可稱者
右臣等所部縣令之可稱者雖非止此十人而
得諸見聞間有未審者不敢遽加論薦自特卿
而下人品高下亦各不同大槩主於字民則均
在可取之域故臣等輙效舉爾所知之誼伏望
朝廷特賜甄錄若後不如所舉臣等甘坐繆妄
之辠謹錄奏聞伏候勑旨
薦知信州下黼等狀
右臣疎庸一介誤蒙陛下付以外臺耳目之
寄嘗竊自誓以爲臧否人物其責非輕倘一毫
輙徇其私則内愧此心外慚物議臣雖甚愚實
所不敢往者蓋嘗以公論弗容而劾數吏矣今
部内之官有爲公論所予而嘿不以聞何以逭
蔽賢之罰臣竊見朝奉郎知信州軍州事丁黼
性本誠實學有師傳修身立朝物論素所推許
今爲郡守曾未數月循良豈弟之政巳流聞於
四方朝散郎通判建康府事曾耆年天資耿介
履行端莊出自名家老於州縣精明峻㓗意氣
不衰承議郎提領建康府戶部贍軍酒庫所主
𬋩文字李宷性行粹温規模詳緽早親師友多
所見聞澹然自持不爲苟進奉議郎分差建康
府諸軍粮料院楊若行方識遠論正氣平靜重
自將耻爲表襮從政郎建康府府學教授楊邁
篤於問學副以詞華心術端良操守無玷此數
人者雖其職守不同然質諸衆論皆所謂君子
之才非區區擅一長辦一職者之比用敢仰體
清朝急賢之意各以實聞伏望聖慈特賜甄
擢儻一詞繆妄臣甘伏罔上之誅謹錄奏聞伏
候勑旨
申尚書省乞將饒州司戶趙時伸罷任狀
照對本司今月初六日承浙西提刑司牒稱有
平江府寄居(趙忠)訓即廬州將領趙磻夫有婢阿
郭出嫁與城居百姓李五爲妻旣嫁之後仍復
不時取歸至則苛留去則復取其淫穢猥下士
大夫之所耻談逮其舅姑與夫不容其往趙忠
訓不勝一朝之忿同乃子趙司戶親戚沈元龍
帶領童僕十七八人直至李五之家肆行威力
&KR1783;其舅姑壊其門戸碎其什物強取阿郭以歸
幾同劫盗蔑視官府略無忌憚本司送獄根勘
得實巳將陪涉人各行斷遣外照得趙將領趙
司戶皆係見任官不在任所供職而歸鄕横行
街市情理無狀且阿郭乃將領司戶聚麀之人
獄司巳盡得其情狀以其事醜穢不欲盡情根
究然則離任而共爲聚麀不得聚麀而輙肆兇
横其可乎將勘到情節備牒饒州及江東諸司
請差人前來平江府追取趙司戶時伸還任本
司除巳施行外竊見迪功郎饒州司戶參軍趙
時伸身爲椽曹職在倉庾畔官離次巳是罪人
况父子聚麀尤爲可醜不加懲治無以厲其餘
仗望朝廷特賜敷奏將趙時伸罷本任以爲
小吏不知靖共者之戒湏至申聞者
奏乞將新知徽州林琰寑罷新任
臣以非材誤蒙超除將漕江左一道休戚責實
在(臣)視事以來日夕兢惕常恐玷澄清之選孤
臨遣之恩竊見所部徽州地瘠民貧曩經回祿
之災舊觀未能盡復春夏以來亢陽爲虐雨澤
未浹人情憂危正頼賢二千石悉心撫摩庶無
流離饑莩之患今在任守臣趙師端除丞大府
下政霍權得請奉祠日望朝廷遴揀良牧以幸
一方比覩進奏院報巳差下林琰琰平生素履
臣不熟知第聞昔爲臺諫之時頗有交通關節
之跡若子與壻請囑紛紜至今都人以爲嗤笑
夫身在三朝至近也職居言路至嚴也以至近
至嚴之地猶徇私弗顧如此若付之專城之任
寄以千里之權必將政以賄成刑放于竉新安
之人其何頼乎况今旱菑之餘正以講求荒政
爲急琰嘗两守偏郡治聲蔑然必不能推饑溺
由巳之心觧可姓倒垂之厄臣欲俟其到任然
後考察以聞重惟琰嘗歷從班州郡將迎費耗
必倍用敢先其未至冐昧有陳欲望聖慈將
琰差知徽州指揮特賜收寝别選循良之吏惠
此凋瘵之民臣不勝大願謹錄奏聞伏候勑
旨(准嘉定八年六月十二日省劄三省同奉聖旨别與一等待闕州郡差遣)
奏乞將太平州通判韓楚卿罷免
臣竊惟通守之職所以關决郡條苟非其人必
至貽害千里臣近據太平州申通判時子懋任
滿新通判韓楚卿巳到任交割職事臣竊見楚
卿依憑城杜旁若無人㳂檄之日居多在官之
日絶少由此縣道敗壊貽患後人推其源流蓋
自楚卿始當塗名郡地望素高加以旱菑之餘
講求荒政正頼倅貳得人相爲恊濟如楚卿者
實不堪任伏望聖慈將楚卿罷免或與祠禄
别差作邑有聲績人通判本州實一郡之幸謹
錄奏聞伏候勑旨(准嘉定八年六月十六日省劄奉聖旨依韓楚卿)
(差主𬋩台州崇道觀任便居住理作自陳餘依)
申尚書省乞將樂平大通監稅鐫罷(六月)
某竊聞先儒程公顥有言一命之士苟存心於
愛物於人必有所濟今公卿大夫之子弟若右
列之初仕者大抵先歴征商征商之微似非親
民比然寬厚廉㓗者爲之則民之蒙利必多暴
酷貪婪者爲之則民之受害亦衆益知先儒之
言可信不誣某比以巡歴至饒州樂平縣有進
士程林之百姓鮑貴卿等訴本縣監稅進義副
尉王鼎之不法事凡數十狀某初未敢謂然遂
檄弋陽主簿王晉體究其實乃知鼎之以貲入
官天資狂怪監司有以爲材者俾攝尉職由是
恣爲暴横旁若無人其催科則將迯絶之稅衮
入催帖勒令人戶代輸有送納少遟則於大雪
之夕禠其衣以當錢監留不放幾至凍死者有
連日比較遭大杖七次荆劄雜下幾無全膚者
其稱呼則以判院直閣自名百姓陳詞誤覆省
幹而訊其手背掌心者其行轎則必欲市民𧺫
立有倉猝不及而捽至務&KR0550;綳吊决撻者邑人
爲之語曰寧逢三峽虎不直王監務則鼎之之
暴酷可知矣又因廵歴至池州有銅陵進士蔡
奭百姓曹汝迪等訴大通監稅承節郎李揚不
法事凡數十條某亦未敢輕信遂將專攔數輩
送獄鞠治乃知其信任胥徒苛征商旅米麥之
属在法不許收稅則巧立名色虚喝數目以取
羸五里之外在法不應捉稅則剏立纂節多差
巡船以邀截隂與吏人相爲嚢橐日令買物供
應庖厨魚肉茶塩皆有定數饕餮之行無所不
爲据獄司所勘專攔所供揚前後受吏人錢以
數百千計侵盗官錢爲數尤多則揚之貪婪可
知矣某見其罪狀甚明巳將鼎之對移信州指
使揚對移池州指使二人者旣皆獲罪於民難
以復還本任伏望朝廷特賜敷奏將鼎之楊
並與鐫罷以爲州縣小吏暴酷貪婪者之戒謹
具申尚書省伏乞指揮(准嘉定八年八月廿一日省劄奉聖旨王鼎)
(之李揚各降一官資餘依)
申將寧國府南陵縣尉汪相如罷職事
某竊聞士之行巳篤實爲先吏之臨民廉㓗爲
本二者既虧雖小有材亦不足貴矣伏見迪功
郎寧國府南陵縣尉汪相如少遊場屋頗有雋
聲挾其寸長不修士檢居鄕之日把持縣吏脅
之至死械繋于獄久之始脫浮薄無行鄕人鄙
之及來南陵蔑棄法守窑戶有欠城塼未納者
縱容弓兵抑取錢物窑戶不勝其苦而縊死僧
有爲豪民所訟者復遣弓兵要索賄賂僧不堪
其虐而又縊死漕臣章良肱欲劾治未果而良
肱去自當修飾以盖前愆而桀驁不悛貪婪如
故本司職兼督察郵傳以南陵𬋩下舗屋敝壊
令本縣截撥合觧錢措置修葺相如偶攝縣事
乃敷隅官出木保正出瓦遂欲奄有官錢以爲
巳用隅保既不應命舗屋亦不復修某到司之
始即追其&KR0550;吏問官錢去着相如占留不遣者
累月某以其庇吏而拒監司巳對移太平州監
酒迹其貪暴難以令還故官伏望朝廷特賜
指揮將相如罷免使痛自懲艾未必不爲君子
之歸謹具申尚書省伏乞指揮施行(准嘉定八年九月四)
(日省劄奉聖旨相如放罷)
申將前知建康府溧陽縣王棠鐫降事
臣聞天下有幸免之吏則必有不幸之民夫爲
吏而不良法之所宜絀也宜絀焉而以幸免則
凡不良之吏知罰之不及巳將安意肆行而亡
所忌欲民之不受弊得乎臣謹按通直郎前知
建康府溧陽縣王棠者所謂不良之吏也臣始
至官巳聞其繆及試之以事則宜枉者直當白
者黑蓋其爲人惽惽不辨吏以為可棠亦曰可
吏以爲否棠亦曰否顛倒貿亂不可枚舉姑摭
其大者言之三歲推排國家之令典也江東州
縣因循不舉者十六年版籍溷殽貧富易位比
者提舉常平李道傳始請于朝而推行之縣邑
得人者往往升降適宜民頼其利其因不平而
致訟者間亦有之然未有如溧陽之甚者也臣
之未至詣胡槻而愬者巳數百人臣之旣至詣
臣而愬者又數百人蓋棠志不在民一切付之
隅保吏胥之手飛走賣弄聽其自爲需求如志
則以上等之戸降而爲下等賄賂不至則以十
金之産增而爲百金牒訴紛然一不受理遂使
冤憤不平之氣無所發泄今日聚衆圍保正之
家明日聚衆撤戶長之屋如惠德鄕之蔣大和
來蘇鄕之史萬二奉安鄕之𬋩千六明義鄕之
芮六五允定鄕之倪怤德随鄕之李五三仙壇
鄕之朱七十贊賢鄕之周省五等同時並作多
者數十百人持杖歗吹縱火抛石室廬器物爲
之蕩盡桑柘竹木爲之一空甚者刃傷其人驚
死其老幼棠旣不能弹壓廵尉遣兵收捕或爲
所執縛棠亦不能誰何一邑囂然幾至生變臣
與守臣劉榘亟下本縣毀不公之籍人情始定
争鬪始息推原其故皆棠之昏繆不職有以致
之而略無一言肯自引咎囚繫纍纍充斥犴獄
臣屡移文督其勘結而視之蔑如某竊考其人
微寸長可稱而宰邑&KR0735;滿三載者蓋其貲産富
厚甲于宜興其改秩也以此求薦其居官也以
此求援故與之爲地者衆而僥倖至今臣若顧
避怨仇遂使漏網則所部四十餘縣皆將曰不
才如棠不職如棠而以善去顧何所憚而不爲
非乎臣愚欲望聖慈將棠特賜鐫降永不與
親民差遣以示至公以懲不恪實一道幸甚謹
錄奏聞伏候勑旨并申尚書省御史臺諫院
照會(嘉定八年九月四日省劄奉聖旨王棠降一官放罷)
申將文林郎監江東轉運司寄納倉張錡
重行追奪等事
照對本司寄納倉在太平州蕪湖縣某昨因廵
歷至本縣有百姓湯執中者詣某陳告本倉合
干人湯文等盗糶官米某即送蕪湖縣追究尋
改送江寧縣鞠治乃知監倉張錡持身不謹無
以檢下故使本倉之吏紛然而爲姦據專知邵
維斗級尹茂&KR0550;子夏震攬戶孟三二等供招監
倉張錡累令夏震往孟三二家借錢入巳使用
前後通計七百五十貫文及孟三二以索逋爲
言監倉張錡乃令邵維許以將來受納每石减
饒耗米五升以折還所欠其後孟三二攬到人
戶苗米赴倉交納凢一千七百餘石遂如元約
减饒過耗米八十五石有竒某巳將夏震邵維
等從條斷遣訖竊見文林郎監江東轉運司寄
納倉張錡以門蔭得官宜知愛重顧乃蔑棄法
守墮壊廉隅輙於攬戶借貸錢物又以官米准
還私債考之具獄衆證甚明揆之三尺&KR1412;犯至
重若使幸免則凢貪賍之吏何所畏而不爲伏
望朝廷特賜敷奏將錡重行追奪仍罷本任
以爲來者之戒謹具申尚書省伏候指揮
小貼子竊見本司寄納倉監官自嘉定二年
以來有修職郎王佐才承直郎許如川者皆
以賍敗論罰非輕而後來者仍前違犯蓋緣
監官雖隸本司其到罷即不經由本司批書
印紙不問有無綰繫徑自離任若泛然不相
統屬者故往往敢爲欺弊旁若無人欲望
朝廷特賜指揮今後寄納倉監官到罷並經
由本司批書印紙在官無違闕方許赴部注
授是亦關防之一端伏候指揮(嘉定八年九月四日省劄)
(奉聖旨張錡降两資放罷餘依小貼子内事理施行)
西山先生真文忠公文集卷第十二
