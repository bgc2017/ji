西山先生真文忠公文集卷第三
對越甲藁
奏劄
輪對劄子(二月十一日當對巳草就初八日改除右史不曾上)
臣伏睹陛下以郊禋慶成天地報况思與元
元同其祉福酌議臣從厚之請凢厥恩霈加隆
於舊德澤洋溢延及群生物情熙然蓋庶幾虖
升平氣象矣抑臣聞之滿堂飲酒有一人向隅
而泣則滿堂爲之不樂四海之廣匹夫弗獲聖
人以爲巳憂頃者朝廷以楮幣日輕改行新
令慮士大夫奉行之不恪於是威之以禠奪竄
斥之刑慮民之虧减牟利於是儆之以沒入家
貲之罰蓋亦大爲之防而欲其無犯焉耳中外
有司苟能體認朝廷之意擇其甚者而加懲
焉則人孰不畏亦孰不服而臣得諸所聞廼有
未嘗玩令而以玩令言未嘗誤國而以誤國劾
者或因僚屬之讒而不究其實或因豪強之謗
而輙徇其私是豈朝廷立法之本意耶至若
籍沒之行尤多濫及蓋有胥史利其多貲而因
以傾奪者矣有閭巷平時睚眦而因以中傷者
矣夫估籍之禍甚於刑誅刑誅雖酷痛止其身
貲財一空盡室溝壑令乃不量其輕重而驟施
之亦豈朝廷立法之本意耶夫當德洋恩普
之時顧未免有向隅之泣者此亦聖朝所宜
矜惻也臣愚伏望深詔輔臣稽參衆論凡州縣
官有因奉行新劵爲監司守臣按劾追削居住
其倚法漁利重爲公私之蠧者自無足議其間
咎犯稍輕及止緣材術短拙情在可矜者當此
郊霈之餘量行牽復許之自便至於估籍一節
雖令甲審然展轉經營縱幸獲免巳亡其半謂
宜明敕監司守令自今民間有違犯約束諭告
弗悛者止當嚴寘典憲不許更籍其家亦足以
廣聖朝惟新之澤或者必謂如此則法禁旣
弛令愈不行臣竊以爲不然今四方郡國蓋有
未嘗劾一吏籍一民而流通無滯者亦有操切
太甚物情愈駭而終不可禁者此在有司推行
之工拙耳况臣所請止欲罰當其罪而開釋無
辜非欲蕩然撤去禁防而後巳也儻臣言可采
惟陛下留神
直前奏劄一(癸酉十月十一日上)
臣不佞昔在辛未之冬嘗因進對妄論北虜有
必亡之勢三可爲中國憂者二今其強敵外攻
大臣内畔戎酋廢殞骨肉分争敗亡之形蓋甚
前日臣愚竊謂此正天命離合之機國家多事
之始可以爲憂而未敢以爲幸也夫女真腥穢
河洛餘八十年中原遺民墮在&KR1092;炭臣知天意
慘然者久矣詩曰皇矣上帝臨下有赫監觀四
方求民之莫言天厭商亂而求民之定也又曰
維此二國其政不獲維彼四國爰究爰度言夏
商之後無足當天意者於是博求之四方也旣
又曰乃眷西顧此維與宅言諸侯之德無以易
文王者故天命之爲中夏主也今天厭夷德甚
於獨夫受之時而堂堂中原實宋舊物陛下
誠能進脩聖德一如文王發政施仁一如文王
上帝監觀當必有睠焉南顧之日則雖因時竢
釁光復土宇臣猶以爲易若夫天時雖應而人
事未脩𥙷苴目前慮弗及遠不幸一虜滅一虜
生甚者姦雄乘隙而奮風塵蒙霿六合震動雖
欲燕安江沱姑全金甌之業臣猶以爲難蓋嘗
深惟今日之埶必也君臣上下皆以祈天永命
爲心然後可以安元元固社稷銷未形之變迓
將至之休臣不揆彺愚敢條爲六事以獻惟
陛下財擇臣聞劉向有言曰祥多者其國安異
衆者其國危天地之常經古今之通誼也臣竊
究其指以爲不然蓋祥多而恃未必不危異衆
而戒未必不安顧人主應之者如何耳㐲觀今
歲以来咎證荐至二月宜燠而飛雪沍寒其令
如冬六月宜暑而積隂驟凉其令如秋地宜安
靜而有震搖之變水宜潤下而有漂涌之災則
隂陽猶失節也廼九月丁巳星隕于晝其占主
益十月戊戍流星出昴其占主吳則象緯猶告
愆也有一于斯皆宜儆懼而况重之以震霆之
異乎昔景祐五年雷發孟春仁宗皇帝即下
求言之詔凢聖躬闕遺臣下阿枉與夫政教刑
獄之失薦紳百僚咸得悉言所以通下情召和
氣也今陛下自視何如仁宗冬雷之警甚
於春孟而求言之詔未頒政令否臧何由悉見
四方利病何由盡聞群臣邪正何由徧察雖震
懼之言不絶于口憂勞之念日切于心臣猶以
爲未也夫天之愛陛下如慈父誨陛下如
嚴師䙝而弗嚴則愛有時而弛翫而弗戒則誨
有時而倦惟陛下考祖宗之巳行思所以
通人情察民隠進忠直屏佞䛕使善政日新至
和自應此祈天永命之一事也昔商周君臣更
相啓告不曰率乃祖攸行則曰監于先主成憲
由古曁今未有作聦明改法度而天下久安者
臣觀三代而下治體純粹莫如我朝德澤深
厚亦莫如我朝蓋其立國不以力勝仁理財
不以利傷義御民不以權易信用人不以才勝
德聖子神孫世守一道故雖彊不如秦富不
如隋機變之巧不如齊晉材能之盛不如武宣
然其恩結乎人心富藏乎天下君民相孚而猜
忌不作材智不足而忠信有餘社稷長遠頼此
而巳陛下聖德謙冲未嘗輕改成憲臣猶竊
慮或者患國執未張而欲振以威刑患財用未
豐而欲益以聚歛謂誠信不如權譎謂忠厚不
如刻深有一于兹皆伐國之斧斨蠹民之螟螣
也惟陛下察截截之諞言守悶悶之家法舍
一時之近效恢長世之遠圖此祈天永命之二
事也昔管仲有云下令於流水之源者順人心
也鼂錯亦曰三王法令合於人情而後行之夫
二子以功利之徒刑名之學且猶知此而况不
爲二子者乎漢世用法之嚴莫如武帝然欲重
皮幣而皮幣不可行欲禁私鑄而私鑄不爲止
豈非人心不服則法有所不足恃耶夫法令之
必本人情猶政事之必因風俗也爲政而不因
風俗不足言善政爲法而不本人情不可謂良
法陛下亦知近日人情之休戚乎昔有唐定
制非叛逆不籍其家德宗欲籍竇参而陸贄争
之憲宗欲籍楊憑而李絳争之今閭巷細民小
有詿誤輙罄其貲而沒之官有人心者寧忍爲
此往者明詔丁寧母得擅籍朝廷德意未
嘗不歸於厚而貪官汚吏倚法以削者猶自若
也銜冤巳甚之人間能奔愬省部經營展轉僅
獲給還而違詔擅籍者終未聞薄懲一二貪
猾之吏何憚弗爲群情囂囂不自聊頼弱者至
父子相隨赴井以自斃彊者至欲剚刃守臣以
自快民愁如此而承流宣化者動以人情安便
爲言是不特欺其民且欺其君矣孰謂清明之
朝而可罔以非道哉書曰民情大可見小人難
保臣願陛下軫不見是圖之戒思不虐無告
之言令之未便者勿憚於改爲吏之不良者勿
使之佚罰收人心解天意孰大於斯此祈天永
命之三事也昔趙簡子以尹鐸爲晉陽鐸請曰
將爲繭絲乎抑爲保障乎簡子曰保障哉鐸往
損其戸數異時智氏之難卒頼之爲安今之有
司知爲保障慮者固不乏而繭絲自營者皆是
也日者近甸海塘一役旉樁蓧至十六萬調丁
夫至八千人窮瘠之民豈易堪此四方郡國科
民出鏹少者日亦千緡江右守臣至有隂增常
賦以自潤者久而弗巳豈邦本之利哉夫安富
䘏貧三者之政也而今郡縣之官往往有嫉視
富民之意多方破壊不盡不止獨不思富之與
貧相湏而濟今有餘之家窘於科歛摧於告訐
皆蒿然有不自存之態於是賖貸之路窮而貧
民益困矣古者君與民爲生故有省耕省歛之
政今毋望其能如古也惟民自爲生官勿撓之
足矣而遠方縣邑至有令民日用錢糓米鹽之
數悉書而上之官者其請曆于官也有給曆錢
其驗視于官也有繳曆錢瘠民以肥吏火率皆
此類也年方屡登變且未作脫有饑儉爲慮可
勝計邪臣願陛下霈然下詔申敕有司削非
法之征徭禁不時之科率以紓民力以阜民生
此祈天永命之四事也臣聞式敬由獄者蘇公
所以長王國虐用五刑者苗民所以殄厥世昔
我藝祖皇帝承五季極亂之餘赤子遺民存
者什一於是立奏案之法以革藩侯專戮之弊
頒折杖之格以除獄官過用之刑至仁如天覃
及百世列聖因之爲法益備急故入之辠寬
過失之誅故范祖禹謂國家以仁繼仁哀矜于
民帥用中典爲百三十年太平之本陛下天
資寬恕同符祖宗好生之德對越無媿而臣
區區思所以將順者有三一曰今之理寺實名
天獄民有不幸入其地者如赴坑穽其視官吏
如畏鬼神非他狴犴比也間者蕃舶之誅株連
頗衆幽鬱所感滛雨爲菑秋官有陳繼命趣决
有以見陛下欽䘏之心臣願自今非事體至
重母輕下大理設不獲巳猶當限奏當之期嚴
枝蔓之禁書曰何敬非刑何度非及惟聖明垂
意二曰廷尉天下之平命官設屬宜常參用儒
者俾三尺之外得傳以經誼本之人情庶幾漢
廷斷獄之意三曰酌情處斷所以重帥權非列
城所得用便宜斬戮軍興一切之政非平世所
可行臣觀比来&KR1171;相承傚儻或不幸有嗜殺之
人操擅誅之柄惟意所欲民奚辜焉願亟制其
萌以杜藩鎮之禍三者誠行則上足以承天心
下足以拯救民命延洪國脉其在茲乎此祈天
永命之五事也國家待遇臣子忠恕爲心故
有罰辠之科有宥過之典夫追命居住眡古流
放之刑其在聖朝未嘗輕用比緣官吏翫令
間或舉行誼在懲姦本非獲巳罰當其辠人自
無詞側聞刺舉之官或乖審謹奏劾来上未盡
至公廼者朝廷蓋嘗原貰一二矣臣願因
詔有司博参物論若其倚法牟利贓狀灼然在
臣何敢遽議或緣材術短拙措置乖方本無嫚
令之心例遭曠職之罰者揆諸人情宜在可貸
之域又郊霈之行今將朞歲湛恩汪歲草木爲
春而士大夫名麗丹書間有未被湔滌者其間
辠稔悪盈名隳節喪清議所棄自無足云若夫
情有可矜法所當宥而有司因循未及舉行者
願詔憲曹條上之而廟論審裁之非獨恢洪至
恩亦以明布大信此祈天永命之六事也昔周
至成王天下既極治矣而召公作誥一則曰祈
天永命二則曰祈天永命若不能以朝夕安者
蓋天命靡常聖賢所畏而况今乎然嘗反覆召
誥一篇其綱目不過二事曰敬德曰小民而巳
蓋國之將興不在疆兵豐財而在君德國之將
亡不在敵國外患而在民心此召公所以勤勤
於戒王而臣復推演之爲陛下告也或者以
爲胡運衰微天所以福我也夫呼韓日逐之争
信爲天之右漢矣高澄侯景之隙獨非天之禍
梁乎今虜之存亡大執可睹雖吾量時度力動
以覆車自懲然失火亡猨執有相及應醻一誤
何事不生安危之機殆難預卜爲今之計獨有
力行好事以荅天心天苟相焉何鄕不濟伏惟
陛下念王業之難安惜天時之易失日與輔相
惟懷永圖屈巳而受盡言親賢而遠不肖凡所
以維持天命者汲汲而圖之使人心日附根本
日疆則進可以成功退足以自守抑猶未也雖
受渭上之朝納河湟之土憂方大耳况事變之
来有非意料所及者乎詩曰宜鍳于殷駿命不
易願陛下留神毋忽
二
臣竊惟備邊制敵有國之大事也今之邊面控
連要害者近則两淮荆襄遠則蜀之關外然以
地形考之蜀居上流寔東南之首荆襄其吭而
两淮其左臂也比歲以来經理淮襄廟堂蓋有
成算矣臣敢以蜀事言之夫蜀之與秦壤地相
屬長安百二之執天下有變則豪傑之所必争
今虜爲逹靼所乘悉力以備燕晉而秦之地必
虚萬一靈夏伺隙而長驅盗賊乘時而竊據邠
岐汧隴遂爲戰埸虎闘于垣而主人得安枕以
卧者亡是理也今漢中重臣與益梓瀘遂諸鎮
人物相望足副倚毗然蓄材待用寧過於有餘
毋失之不足臣觀寳元慶曆間西事旣興
一時名臣往往多在邊境陜西闕帥則就命韓
琦延安闕帥則就用仲淹無事機蹉跌之虞有
威信相孚之素者蓋預蓄人財之效也今自東
南持麾節以往者選用不爲不精以臣觀之平
居暇日拊摩民瘼區處吏事政自有餘而威名
智略可當一面者殆未之見臣愚謂宜倣先
朝西鄙故事凡蜀之名藩要郡若總饟榷牧之
官轉漕刑獄之任非精明魁壘可以折衝禦侮
者不在茲選其罷軟弗勝任者易之儲材於間
暇之餘而拔用於倉猝之頃備邊制敵莫此爲
急臣妄言有辠惟陛下赦之
貼黃臣竊見九月丁巳流星晝隕占者以爲
覆軍流血之象分雖在晉壄實在益故臣妄
謂蜀之邊備尤宜致謹而儲蓄人材尤邊政
之大者伏乞睿照臣恭聞淳熙間有太
府丞勾昌泰者獻言蜀中制置使一員任六
十州安危或疾病遷改自朝廷除授動經
年歲始至一去一来之時至爲利害之機願
於從臣中常儲一二人於蜀令作安撫一旦
制置有闕便可就除實思患豫圖之策孝
宗皇帝諭輔臣曰此正在卿等留意今後欲
除蜀帥湏是選擇可備制置使用者庶幾臨
時不至闕事大哉聖謨誠可爲萬世法惟
陛下財察
使還上殿劄子(甲戍二月一日)
臣等非材蒙陛下擢將使指修聘鄰邦適當
朔庭雲櫌之秋不克以成禮歸奏然久駐淮壖
日聆邊報或云逹靼之衆巳䧟燕山或謂西夏
之兵方窺秦隴或稱兵陸梁有鐡搶之號或志
復父仇興縞素之師雖傳聞之事固有異同而
危亡之形大抵可見臣等夙夜以思有當勤
聖慮者敢因賜對而輙陳其愚臣聞中國有道
夷狄雖盛不足憂内治未修夷狄雖微有足畏
蓋昔者五胡之紛擾與單于争立之事同而拓
拔氏之東西與匈奴之分南北亦亡以異然宣
帝因呼韓之朝而益疆其國劉石符姚之變晉
迄不能以成寸功光武因南單于之歸拓地千
里而侯景内附適以兆蕭梁之釁所遇略同而
成敗以異者豈固有幸不幸哉蓋宣光之政修
而晉梁之政失也今胡運衰微雖吾宗社之慶
然臣等審觀事執竊以爲深可慮者三亟當爲
者二何謂深可慮者三曰對境之流民僅存之
遺孽驟興之狂虜是也臣等近抵山陽聞淮北
之民扶携老穉結筏欲渡者日以百數雖邊臣
謹守壃埸拒郤使還然蝟集而南者其執未巳
蓋其仍歲荐饑重以師旅遺黎何辜死者什七
苟非越境亡以偷生故其謀遂出諸此今將容
而納之固未易處若壹切拒絶彼或萌等死之
心設有不幸隨之以潰散之兵繼之以群行之
盜其將何以待之此其可慮者一臣等又聞舊
酋之子改元僣號於山東比者攻圍海州距吾
並邊財數十舍儻其粗能自立遂成瓜裂之形
因而撫柔尚易爲力萬一外夷得志必欲滅元
顔之宗干戈相尋爲力弗敵兔犇豕突迫吾邊
垂又將何以禦之此其可慮者二昔宣和中
女眞始大耶律浸微識者豫知必貽中國之思
蓋雖均爲戎狄然習安者易制崛起者難馴理
固然也今女真土傾魚爛執必不支萬一遂能
奄有其土疆封豕豺狼本非人類郤之則怨接
之則驕重以亡虜舊臣各圖自售指嗾之計何
所不爲設或肆谿壑之求要吾以待女真之禮
從之則不可以立國拒之則必至於交兵宣和
舊事可爲龜鑑此其可慮者三何謂亟當爲者
二曰内固邊防外精間諜是也書曰惟事事乃
其有備有備無患傳亦有云無恃其不来恃吾
有以待之今邊庭探報未必盡然臣等所陳亦
似過慮然未至豫言固嘗爲虚若其巳至又無
所及况積薪欲然之執日長不巳者乎而封疆
杆圉之臣往往内實驚危外示閒暇其說曰吾
將以鎮安物情也獨不知人心有所恃則雖不
鎮而自安若其未然則雖無故而自優與其避
張皇之小害孰若圖倉猝之深憂夫自古立國
東南未有不以两淮荆襄爲根本紹興中李
綱建議六朝之能保守江左者以彊兵重鎮盡
在淮㐮雖曹魏之雄符石拓拔之衆卒不能一
闚江表後唐李氏有淮南則可都金陵其後失
之遂以削弱今朝廷欲爲守備則當於两淮
荆㐮置三大帥屯重兵以臨之分遣偏師進守
支郡小築城壘如開新邊遇有賊馬則大帥遣
兵應援稍能自守商旅必通乃可召人来歸漸
次葺理假以歲月則藩籬成矣綱之言政今日
所宜用也臣等間者自楊而之楚自楚之盱眙
經行所及凡數百里平疇沃壌極目無際重湖
陂澤渺漭相連而田野之民又皆堅悍疆忍亡
吳兒驕脆之氣迨久駐邊城訪問益審凡两淮
形勢之利如在目中然後喟然嘆曰此天賜吾
國以爲大江之屏障使疆兵足食爲進取之資
也而士大夫習尚因循視其荒殘漫弗之惜田
疇不闢溝洫不治有險要不知所以控扼有丁
壯不知所以練習有豪傑武勇不知所以牢籠
收拾之方一旦警急但思委而去之以長江爲
足恃是猶咽喉見搤於人而欲與之角藩墻扃
鐍爲盗所有而欲保堂奥之安亡是理也且往
者極邊之地城壘不建戍守不增徒以區區要
盟之故今事變一新政吾更張規模之日臣等
謂宜及今亟行經理選儒臣之有威重知兵略
者二三人俾之督護諸將其掊克自封選愞不
立者易之㳂江列屯亡慮十數萬勁騎精卒皆
當移駐並邊而增募舟師以扼江面凡城池樓
櫓之未固若要害之未築者就遣屯兵併力繕
治使㳂邊數千里脉絡相聮有貫珠之勢首尾
相應有率然之形兵力旣雄民志自固然後大
修墾田之政倣漢搜粟故事顓爲一司以領之
力本務農如周秦之用西土數年之後積貯充
實邊民父子争欲自保因其什伍勒以軍法不
待糧饟皆爲精兵金湯之勢成盤石之基立則
退足以守進足以攻此亟當爲者一也夫間諜
不明最兵家之深忌今女真與逹靼相持蓋非
一日戰闘離合不知其幾而吾邊臣迄未有得
其要領者至如吾林答忠之歸紇石烈執中之
死並邊諸郡言人人殊即此推之它可槩見臣
等比至維楊首聞虜巣摧䧟之報質諸戎師亦
復謂然迨次修門其說又異夫敵國存立兹非
細事風傳不一廼至扵斯脫有緩急其將何及
昔中興初韓世忠吳玠諸人捐金募間如用砂
䃯故敵人深謀祕計靡不豫知取勝之術大抵
繇此臣等謂宜申飭主兵之臣顓任遣間之責
事之驗否特示勸懲庶幾實事必聞而聞事必
實此亟當爲者二也臣等區區本亡竒策獨念
將命之初違去殿陛蒙陛下温顔賜諭以
江淮之事歸日奏聞故敢罄竭愚忠期報萬一
惟聖明財察
直前奏事劄子(甲戌七月二十五日)
臣不佞蒙陛下擢司記注日侍天光在庶
僚中最爲親近每惟報國之誼無若效忠而緘
默不言臣實有辠今將以便親求郡行去闕
庭敢不亟陳其愚冀𥙷萬一臣竊聞女真以逹
靼侵陵徙巢于汴此吾國之至憂也蓋逹靼之
圖滅女眞猶獵師之志在得鹿鹿之所走獵必
從之旣能越三關之阻以攻燕豈不能絶黃河
一帶之水以趨泎臣恐秋風一生梁宋之郊巳
爲戰埸矣使逹靼遂能如劉聽石勒之盗有中
原則疆埸相望便爲鄰國固非我之利也或如
耶律德光之不能即安中土則姦雄必將投隙
而取之尤非我之福也今當乘虜之將亡而亟
圖自立之策乎抑幸虜之未亡而姑爲自安之
計乎夫用忠賢修政事屈群策收衆心者自立
之本也訓兵戎擇將帥繕城池飭戍守者自立
之具也以忍耻和戎爲福以息兵忘戰爲常積
安邊之金繒飾行人之玉帛女真尚存則用之
扵女眞強敵更生則施之於強敵此苟安之計
也陛下以自立爲規模則國執日張人心日
奮雖強敵驟興不能爲我患陛下以苟安爲
志鄕則國執日削人心日媮雖弱虜僅存不能
無外憂昔者孔子誦䲭鴞之詩以爲知道聞滄
浪之歌則使小子聽之蓋安危存亡皆所自取
若夫當事變方興之日而示人以可侮之形是
堂上召兵而戶内延敵也微臣區區竊所深慮
敢僣爲陛下陳之古者一士止百萬之師一
賢制千里之難季梁在而隋不可伐宮奇存而
虞不可欺今濟濟周行號爲多士然漢儒所謂
骨鯁耆艾論議動衆心憂國如飢渴者旣難其
人間有意見小異則巳成柄鑿論議小激則目
以譸張豈以朝廷之上所少者非此耶夫平
居工文墨便刀筆名儒宿望或所不能至於正
色而沮姦萌立談而斷大事不以利害爲遷就
不以招麾爲去來則又非小有才者所能辨惟
陛下以尊君重朝爲心合天下正人以自助母
間同異母徇爱憎則鼎呂之執成金城之守固
折衝厭難孰大於斯臣故曰用忠賢爲自立之
本也昔勾踐之棲于會稽也飲食不致味聽楽
不盡聲内則修令寬刑振貧弔死折節下士而
厚禮賓客外則具車馬兵甲而與三軍共饑劳
之殃凡可以報吳者無不爲而非可以報吳者
不暇爲也國家南渡駐蹕海隅何異越棲會
稽之日宗廟宫室本不應過飾禮樂文物本不
應告備惟當養民撫士一意復讐而秦檜乃以
議和移奪上心粉飾太平沮鑠士氣今日行
某典禮明日賀某祥瑞士馬銷亡而不問干戈
頓弊而不修士大夫豢於錢塘湖山歌舞之娛
無復故都黍離麥秀之歎此檜之罪所爲上通
扵天而不可贖也今豺虎闘扵中原狐狸嘷扵
境上危機交急不同常時臣願削去虚文顓行
實政百司庶府輪奐一新矣繼自今繕营不急
之役姑輟焉可也簿書期會之事整整有緒矣
繼自今常程瑣細之務付之有司可也陛下
日旰眡朝惟大政是議輔臣夙宵盡瘁惟大計
是圖則勾踐之功可尋而中興之烈可冀矣臣
故曰修政事爲自立之本也昔漢有邊鄙大疑
必使群臣雜議季布得以中郎將而折列侯噲
狄山得以博士而詰御史大夫湯北匈奴来求
和親光武旣從皇太子言郤其使矣而班彪乃
以不宜絶北爲言是一司徒椽而敢與太子異
議也豈非國家大事臣子皆當盡言故耶我
朝熙寕中契丹耒議地界時王安石當國神
宗乃以問韓琦富弼元祜初夏人遣使納欵
時司馬光爲相哲宗乃以問大防純仁高
宗中興内外尤爲倥&KR1555;然無一事不采人言
建炎四年嘗議防秋矣紹興初元嘗議便民
弭盗矣五年則令前宰執各陳禦寇之策矣八
年則令侍從臺諫各上講和利害矣夫祖宗
之明非不知獨運專斷爲神顧以廣謀從衆爲
得者凡以盡天下之心而建久長之策也今事
會之来日新未巳臣願誕頒明詔以虜徙而
南&KR0906;迫吾圉凡厥有位其各盡言然後博采衆
長按爲定論書曰好問則𥙿自用則小命諸大
夫各以情告無阿孤者勺踐之所以覇諸有忠
慮扵國但勤攻巳之闕者諸葛亮之所以賢惟
陛下以勾踐爲心大臣以武侯爲法則事無不
集矣臣故曰屈羣策爲自立之本也國之元氣
在於人心元氣充則外邪郤人心固則外患銷
天地常經斷斷不易陛下亦嘗察近日人心
之舒戚乎向者弊法新改令出加嚴雖大爲防
禁以示民非欲峻刑名而繩下而刺舉之官承
迎過當奏劾来上類多中以深文使追禠者未
聞牽復之期貶竄者尚隔惟新之望薦紳之論
疇不齎咨臣願明敕有司原情差次稍從釋免
以收士大夫之心厥今州郡監司莫非材選然
平易中和之政少而操切擊斷之意多以理財
自詭則征利密於秋豪以行令自媒則用刑深
於刺骨夫我朝立國本尚寬仁以此毒民懼
者衆矣臣願選用循良退斥貪暴布宣德意洗
滌瘡痍以收百姓之心君人之柄唯噐與名當
靳而予則僥倖者生心宜予而靳則劳能者觖
望頃緣軍賞多濫一切難以微文雖懲僞所以
别真而矯枉亦虞過直今邊候孔棘正牢籠武
勇之秋臣謂荆㐮两淮之人嘗以功績著見爲
衆所推者宜命帥守監司搜楊来上擇其尢異
者數人不次擢用自餘悉下銓曹審其来歴句
非妄冐者悉與隨資注擬以收豪傑之心往者
两淮募兵雖數萬計有如諸軍闕額自可撥隸
分填而議者以廩給爲憂急扵汰遣方其例予
緡錢資之使去小人寡慮媮快一時貲用旣空
搏手亡策強者遁藏山澤伺時而爲姦懦者丐
乞道凃偷生而就盡夫急則望其效死緩則委
棄弗圖後復使人疇肯用命今宜檡其伉健收
寘戎行非惟增壯軍容濟弭姦慝亦以收忠義
之心自丙寅之役淮民流離有司振䘏失時死
亡略盡雖展上供貸常賦而凋殘未復生聚絶
稀比聞州縣科役頗繁田賦雖蠲撮課仍重民
兵團結衣装弓弩責其自備教閱資糧令其自
齎呻吟之餘何以堪此臣願朝廷深念保鄣
之重多方優䘏俾獲蘇醒以收邊甿之心北境
遺黎本吾赤子日夕南望如慕慈親彼旣襁負
而来焉有可拒之理竊聞疆吏便文塞責至以
鋒鏑驅之旣絶其向生之塗是激其等死之忿
又聞秦隴之間有相率内附者自涅其面示無
還心視昔八字之軍何異而入南不受歸北不
可獸窮則搏執有必然臣恐欲以靖邊秪以擾
邊將以無事適爲多事也臣聞古之有國者患
民之不附而不患民之加多孟子曰爲湯武敺
民者桀與紂也今天下之君有好仁者諸侯皆
爲之敺矣今中華之民窮而歸我是女眞爲吾
之鸇獺也其忍不爲茂林深淵以受之耶羊祜
祖逖之事淺矣然能務修德信撫納新附故吳
人悅服晉土復歸况堂堂鉅宋豈無能任二
子之事者誠能謹擇其人分鎮三邊務以恩信
懷柔而使遠人欣慕民旣我附土將焉歸恢拓
之基實在於此臣願朝廷亟加之意以收中
原赤子之心夫得天下有道得其民斯得天下
矣得其民有道得其心斯得民矣陛下誠能
内有以保吾國之民外有以懷鄰國之民則以
守則固以戰則克矣臣故曰收衆心爲自立之
本也抑臣又聞有自立之本有自立之具今連
營列戍虚籍不填老弱溷殽教閱弛廢衣廩朘
削憔悴無聊荆淮所恃者義勇民丁而團結什
伍反成繹騷無以作其超距翹關之勇東南所
長者舟師戰櫂而繪畫圖冊徒事美觀而未嘗
習以凌波破浪之技儻非痛掃弊端一新戎政
則緩急將無可用之兵掊歛成風而士卒之怨
弗䘏忌克成習而偏禆之長莫伸或柭於奔北
而威望不足服人或相爲水火而用心莫能恊
一公朝苞苴之路絶而别通交結之塗田宅子
女之欲盈而外竊廉㓗之譽儻非博采衆言精
加蒐擇則緩急必無可用之將昔李綱建議以
為欲保江南當葺理淮㐮以爲家計夫荆㐮形
勝臣固習聞而两淮利病則尤所深悉蓋軍國
所資莫如鹽筴而淮有鬻海之饒兵食所仰莫
如屯田而淮有沃壄之利其齊民則天性健闘
每易視虜兵其豪民則氣㮣相先能鳩集壯勇
使范蠡諸葛亮輩得而用之力本以務農教民
以習戰雖方行天下可也其肯委之爲不足守
之地哉中興之初志在進取故不暇修营講和
之後束於要盟又不克經理然孝宗皇帝所
以設扞防闢空曠者未嘗不晉聖心竊惟今日
實南渡以來所未有之時政當乘機自立繼
孝宗所欲爲之志夫高城深池勁兵重戍邊之
大命也今淮東要害在清河之口敵之糧道實
出于兹而淮隂無尋丈之城無尺寸之兵徒以
山陽可恃而巳然山陽雖火前無淮隂之蔽後
無寳應之援若敵以重兵遮前而竒兵断後則
高郵維楊之路絶而山陽之形孤山陽不守則
通泰危而江淛震矣淮西要害在渦穎之口敵
之糧道亦自此出而濠梁安豐城則痺薄池則
堙狹兵則單虚徒以廬和可恃而已然有安豐
之屏扞則敵始不得以犯合肥有濠梁之遮蔽
則敵始不得以走歴陽藉有它徑可由而吾之
廬和當前而濠夀斷後則彼有腹背之虞我有
掎角之助其能長驅深入蕩無所畏乎故欲固
两淮先防三口此非臣之臆說也昔孫氏之保
江左邾城雖小猶屯三萬人今維揚合肥两淮
之根本而兵數單弱不及孫氏一邾城故李綱
嘗謂大將擁重兵於江南官吏守空城於江北
以爲非策臣謂今日當議徙江上之屯以壯淮
甸之勢或謂果爾如江面何夫兩淮藩籬也大
江門戶也藩籬壯則盜賊無闖門之慮两淮固
則戎馬無飲江之憂第當精閱舟師布列津要
則表裏相應屹如金湯其與區區坐守江壖而
使賀若弼之徒得以經营飛渡者利害何翅什
伯哉雖然此不足煩聖慮也古之爲國者必
有重臣以當閫外之寄故蜀以孔明駐漢中吳
以陸遜守荆渚皆付以事權不從中御故二人
者得以乘機制變而收成功今江陵建鄴雖有
制閫之名而實處内地邊陲機事多不即知至
於小有措置必皆聽命于朝有請輙從尚云
可也請而弗獲抑又多焉藉有異材何由展布
因循誤事可爲深憂臣願於近臣中擇其更事
任熟軍情威望素孚文武兼備者二人一於襄
漢一於两淮之中建立幕府財許移用官許辟
置其他悉如吳蜀任二臣故事則荆淮之家計
可成而朝廷之憂顧可釋此陛下所當亟
圖而不可忽也或曰彼方紛拏我幸無事但求
鎮靜焉用張皇臣竊以爲不然夫自古未嘗無
夷狄惟有以待之則不敢窺未嘗無姦雄惟有
以折之則不敢肆今不於斯時大有所振立萬
一更生虎狼之敵知吾易與潜啓桀心當是時
也不知安邊金繒行人玉帛可以窒其無饜之
欲乎夫古今之患非一而蔽蒙爲甚昔范仲淹
嘗謂時方用兵不當諱言邊事今朝廷若以
張皇爲戒臣下希指雖有警急不敢上聞本惡
張皇廼成蒙蔽昔雲南喪師反以捷告原其積
漸不過如斯盛明之朝可不鑒此臣本迂疎
豈應妄論大事然惟臣子之誼有懷弗盡不足
為忠是以冐昧决於一言區區爱君之心惟
聖明財察
貼黃臣竊惟汴都者我祖宗開基建國立
郊社宗廟正南面朝群臣而八蛮六狄奉琛
臣妾之地也今垂亡腥臊之虜廼得竊而居
之伏惟陛下赫然發憤思列聖所以得
之守之之繇考宣和靖康所以失之之
故臣竊謂其得之守之也莫不由於用君子
其失之也莫不由於用小人臣願深惟否泰
之象致察於君子小人消長之間則王業之
隆有日矣臣竊惟虜旣以移巢來告索弊之
報必將踵来其在朝廷尤宜審處以臣愚
慮苟能顯行止絶以其貨幣頒犒諸軍繕修
戎備于以激士心而禠敵氣此上策也命彊
吏移文與議削比年增添之數还隆興裁减
之舊此中策也彼求我與一切如初非特下
策幾無策矣蓋今遠夷羣盗交馳中土安知
無善謀者覘吾舉措必將曰女眞彼之深仇
亡在且暮且奉之唯謹它日乘戰勝之威爲
虚辭以恐動將何求而弗獲耶此召侮之端
致寇之本也惟陛下超然遠覽而銷患於
未形宗社幸甚(是日讀至此叚口奏云虜人旣有遷都之報旦夕必湏来)
(索幣臣竊以爲不可與上曰不當與王音頗厲異於常時未幾對境果移文来索丞)
(相史某奏云從臣劉和李珏皆有文字謂不當予幣取自聖裁上曰眞德秀亦曾說来)
(時十一月也去德秀直前之日稍久而聖心猶簡記如此)
西山先生真文忠公文集卷第三
