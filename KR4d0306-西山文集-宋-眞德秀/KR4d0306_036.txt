西山先生眞文忠公文集卷第三十六
題跋
䟦陳正獻公詩集
韓忠獻公不以詩名而詠雪之句屹焉有扶九
廟奠八極氣象司馬文正公自謂平生於詩尤
拙而歸田花菴等作至今想見其深衣獨樂之
風流然則謂二公不能詩固不可謂二公有意
於詩亦不可也丞相正獻陳公道德風烈為
阜陵名相第一高文大冊固巳流布華裔而娛
戲翰墨亦皆藹然仁義之言積中形外自不可
揜信乎有二公之風也舊傳公築第旣成有訝
其門太庳者公曰異時使竈婢乳媪可䦕廼佳
爾薦紳傳誦以配太祝齋郎廳事語今觀其示
二子詩曰興来文字三杯酒老去生涯萬卷書
遺女子孫清白在不湏厦屋太渠渠此正落成
時所賦也太史公有言使晏子而在予雖爲之
執鞭所忻慕焉僕之於公亦云
䟦黃瀛甫擬陶詩
子聞近世之評詩者曰淵明之辭甚高而其指
則出於莊老康節之辭若卑而其指則原於六
經以余觀之淵明之學正自經術中来故形之
於詩有不可掩榮木之憂逝川之歎也貧士之
詠簞瓢之樂也飲酒末章有曰羲農去我久舉
世少復真汲汲魯中叟彌縫使其淳淵明之智
及此是豈玄虚之士所可望邪雖其遺寵辱一
得喪真有曠逹之風細玩其詞時亦悲倞感慨
非無意世事者或者徒知義熙以後不著年號
為耻事二姓之驗而不知其眷眷王室盖有乃
祖長沙公之心獨以力不得為故肥遁以自絶
食薇飲水之言銜木填海之喻至深痛切顧讀
者弗之察爾淵明之志若是又豈毀彛倫外名
教者可同白語乎三山黃君瀛甫擬作陶詩優
繇澹泊味出言外盖所謂亹亹迫真者予嘗病
世之論者於淵明之藴有所未究故以是質之
而未知其當與否也瀛甫其有以𧺫予哉
䟦包敏道講義
紹定巳丑之孟夏旴江包君敏道過予粤山之
麓縣尹宋侯聞其名延致庠校發揮孟氏要指
予亦陪末坐焉是日邑官洎學子會于堂上者
凢百數十人聞君講說莫不聳動歎未嘗有越
翼日予復屈致家塾君首以夫子之志學孟子
之尚志為兒軰言之次論人性之善所以可為
堯舜者明白切至聽者訢然忘倦盖君蚤從朱
陸二先生游得諸傳授者旣甚的而家庭伯仲
自相師友切劘講貫壮老如一故其所造益以
超詣今年七十有八矣浩然之氣略不少衰稠
人廣坐音吐清暢随問響答往往破的昔晦庵
先生嘗講于玉山縣學發明四端之旨幸惠學
者至深象山先生亦嘗講于廬山白鹿之書堂
分别義利聞者或至流涕某生晩不及拜二先
生而獲聞君之名論亦足以識其師傳之所自
矣學長吳千兕等將以君講義刻于學俾書其
後不得辭君名遜敏道字也
䟦宋正甫記章泉事
後山越竟送坡公以此去職章泉之送静春亦
然二公之於師友如此使其得志其忍負國
跋南軒先生送定叟弟赴廣西任詩十三
章
棠棣之作至今餘千載矣藹然忠厚之情惻然
閔傷之志讀者猶為興起南軒先生此詩於怡
怡之中有切切偲偲之意雖使不令兄弟觀之
友弟之心尚當油然而生况綽綽有𥙿者乎真
蹟今藏宋正父家余觀正父與愿謙二弟詩皆
睠焉有前脩風味所謂亦允踲之者邪
跋西園宋茂叔遺藁
西園君蚤從南軒東萊二先生游故其文章議
論大抵根本理道鑿鑿乎皆適用之言非世之
雕鏤詞章者比而其詩趣味幽遠尤有南軒之
風使天假之年俾極其所詣則嗣先哲開来學
不在他人矣三復此編為之太息
䟦宋正甫詩集
清&KR0739;之詩南城包顯道評之當矣予尤愛其贈
陸伯微曰老去放令心膽徤後来晉得姓名香
寄御史曰隂陽消長風聞際堂陛尊嚴山立時
送愿父弟曰江湖多少盟鷗地莫近平津閣畔
行此皆有益之言又送謙父弟曰日用工夫在
細微行逢礙處便湏疑高言怕被虚空笑闊步
先防堕落時和人云三聖傳心惟主一六經載
道不言眞是又近理之言非嘗從事於學者不
能道也至若三甲未全一丁不識等句新竒工
緻則人所共喜不待予評云
䟦趙章泉作何夫人墓表
衛武公年九十五作抑戒濟南伏生年九十餘
授尚書古今所傳以爲希有章泉趙公以八十
有五作此表援聖經引賢傳秩然其有倫確乎
其不浮其眡古人寕復多遜嗚呼斯文也豈獨
永何夫人之傳凢爲婦者皆當寫此一通寘之
坐側
䟦蔡節齋題張生所畫文公像
張生父子稱紫陽形容人物非尋常能傳遺像
數百本粹然千載存無忘言學工夫日星皎無
言氣象真難曉後學深明未發時始信張生功
不少
文公先生教人有曰於静中體認大本
未發時氣象分明即處事應物自然中
節材叔父子来往先生之門久矣孰識
先生静坐時氣象故所傳像不特工扵
形肖之間而得其所存之妙焉凢學可
以言傳者先生之書盡矣惟此有非言
之所能到志先生之學而欲深造先生
之道必扵此而求之毋忽戊子立秋日
蔡淵書
節齋之學能言文公所未嘗言材叔之筆能傳
文公所不可傳道技雖不同其皆有得扵文公
之天者邪
䟦餘干陳君集杜詩
尹和靖論讀書法必欲耳順心得如誦已言陳
君之扵杜詩可謂耳順心得矣學者能用君此
灋以讀吾聖人之經則所謂取之左右逢其原
者不難到也
䟦蔡忠惠帖
蔡端明帖藏餘干舒氏後有趙忠定公題字讀
之如見兩賢面目真可寶哉
䟦山谷黃㮣字序
東坡銘蓮花漏曰惟無意無必然後可以司天
下之平山谷此序其稱㮣之德亦然士大夫用
心當眡以爲法
䟦黃君汝宜廷對策後
以布衣造天子之廷親承大問此君臣交際
之始也一時議論所發可以占其平生蓋君子
小人之分利與義之間爾志于義則必曰君天
也父也孰有對越上天而可娸乎孰有事吾父
而可有不盡乎朝廷有曠闕在位者不敢言
吾言之生民有蹙憂肉食者不敢言吾言之此
事天與父之當然者也推是心以往則進而立
于朝必不敢為爵秩而欺其君仕于外必不敢
為貨賄而賊其民凢皆一念之義為之也志于
利則上欲希舉首下欲不失甲科鰓鰓然唯恐
落人後時方攻正學則曰偽黨不可容時方啓
兵端則曰大義不可欝僥幸一得而巳他奚䘏
推是心以往位於朝必不能以父事其君仕而
居民上必不能以赤子視其人凢皆一念之利
為之也夫始進以義猶或繼之以利孰有始之
以利而能以義終者乎莆陽黃君汝宜對策大
廷盡吐其平生之學亡所回隱可謂亡負始進
之節矣自今以往惟勿替此心而巳雖然人心
之危亦可畏也昔為窮餓且死而不受今為燕
私虞樂而為之本心之難持雖聖賢不敢忽黃
君其尚勉之哉不然則對策而斥權倖者微之
也得位而因權倖者亦微之也是豈不甚可畏
哉黃君其可不勉之哉
跋張魏公五遂堂墨帖
懿哉曾子之論孝也世人知不得於親之爲非
孝亦孰知夫居處不莊事君不忠涖官不敬朋
友不信戰陳不勇之非孝乎五者之於事親若
無所與而曾子云爾者盖父母之於子全而生
之者也所謂全者豈獨四支百體之備而巳有
是形則有是性舉天下之善無不具焉自居處
必莊以至於戰陳必勇皆善之目也一善不存
則爲虧其性虧其性則爲辱其親矣尚焉得爲
孝乎然曾子於此必緫之以敬之一辭者善具
於性而主之者心是心常存然後能不失其性
故敬則五者皆遂不敬則五者皆失此曾子所
以戰戰兢兢至於啓手足而后知免歟或者以
戰陳非儒者事而有疑焉吁子以為古者文武
之教亦若今之二致乎垂弧矢於有生之初習
射御於幼學之際凢皆為武備設也孔子曰我
戰則克聖門高弟執于戈以衛宗國斑斑見傳
記間為人臣子而不知兵臨敵&KR1170;然忠勇俱喪
又安得為孝乎愚故推明忠獻名堂之意以遺
耕道諸孫友民相與共勉焉
䟦困齋方公耕道事實
困齋方公愛君憂國之忠守道固窮之操皆足
為一世人豪而扼扵秦氏弗獲究其藴士類惜
之方是時元勲巨德内外倚重莫如忠獻張公
高文粹學正論姱節莫知呂紫微胡衡麓與橫
浦澹菴數君子困齋皆從之遊情若金石而忠
獻知之特深則公之為人可識矣公旣連蹇以
終其後亦稍不振獨從孫友民文采甚蔚氣㮣
弗群盖庶乎能世其家者然公之所以自立豈
易至哉有問學以浚其源有履行以充其實然
後它美可貴也友民其勉旃
䟦龔尉所記全氏心遠室
龔君少仙此記其於淵明心事模寫略盡忠父
復令予著語予尚何言獨嘗記昔有問心遠之
義於胡文定公者公舉上蔡先生語以告曰莫
為嬰兒之態而有大人之器莫為一身之謀而
有天下之志莫為終身之計而有後世之慮此
之謂心遠嗚呼今人局迫樊籠中所見不逾尋
丈所志不過錐刀焉足以語此欲學淵明者當
即胡公之言求之
跋章翔卿詩集
衛武公年九十有五而作抑戒此聖賢之士非
常人可及後世文士亦有齒宿思新者然多十
高而理不逮求之吾鄕若仙游楊公八十一而
作詩有妙語静春劉公七十九而為文有深指
皆予所素之也章君翔卿亦吾鄉人一未嘗之
其名字一旦遇之於仙游出其所作詩幾三千
篇旉膄可喜其中有酒色財氣四&KR2452;尤足砭世
人膏盲問其年八十有四矣吁章君老於詩如
此其居去予能幾許而廼不之知然則士之沈
淪蓬蓽不為世所識者可勝計邪君壮歲多薄
遊江淛間晩不復出貧無以自養方樓泊山林
仰道宫齋粥以給然以吟咏自適無荒寒顦顇
之色其亦可敬也巳君名應龍自號曰坦齋云
䟦虞復之春秋大義
右春秋大義二十二卷衍義三卷建陽虞君知
方復之所著也初西山蔡先生以道學名當世
有子三人焉長伯静次復之又其次仲默復之
雖出後虞氏而其學固蔡氏之學也先生於經
亡不通而未及論著顧嘗語三子曰淵女宜紹
吾易學曰沉女宜演吾皇極數而春秋則屬知
方焉旣而易皇極二書成獨春秋未得要領居
一日讀易豁然有悟曰夫易之一卦一爻為義
各異而謂春秋以一例該衆事可乎學者以義
求經而不以例求經庶幾得聖人之意矣久之
讀書又豁然有悟曰道心者義理之正也人心
者血氣之私也正者易晦而私者易流大舜所
以有危微之戒也春秋二百四十餘年間諸侯
大夫行事其發於道心者亡幾而凢毀彛倫基
禍亂者皆人心之為也故經於賵仲子納郜鼎
皆据大義以止私欲之流一書綱領大率在此
吾聖人之心即舜之心也夫易書之與春秋其
為教亦不同而君於是得春秋之指焉盖天下
之理無二致故聖人之經亦亡異指昩者析之
而通者一之也西山於是乎得所託哉君又將
為王綱覇統一書明王道所繇廢與覇權所自
起使萬世人主知履霜堅冰之戒尤有功於世
教云
跋袁侍郎機仲奏議
侍郎袁公以清名直節受阜陵之知自庶僚
峻躋灋從其制詞略曰有愛君憂國之心有憤
世疾邪之志雖未諧於中道要可謂之正人大
哉王言公之平生盡於此矣然嘗疑之公之忠
誠亮直旣為一世正人矣而猶未合中道何哉
觀吾先聖有言求也退故進之由也兼人故退
之所以約其偏而歸之中聖門鑪錘之妙大抵
如此袁公之德純乎剛者也剛之過則為世所
不容故聖訓及之是亦洙泗成就英才之意也
其後公果以此不安于朝退居梅巖十有餘
載竟老泉石當世惜之今觀其奏䟽遺藁凛然
精忠無所回隱使當前代諱言之朝必以為狂
為訐為干名為賣直安得有正人之褒愚於是
三歎淳熙之盛
跋宗上人所藏揚文公劉寶學朱文公眞
蹟
宗上人自徑山歸閩中出示揚文公劉寶學朱
文公三帖喜津津滿眉間曰此希世之寶也三
君子或以文章氣節名或以功業著或以道德
稱遺墨蠧楮學者寶之宜矣上人釋氏子迺亦
寶此何哉且楊公著傳燈劉公宗大慧固釋子
所樂談若朱公則異乎此矣而上人惟是之從
不間同異此意尤可嘉故為敬書其後
䟦王雙巖文集
予讀雙巖先生集其論理道不顓宗伊洛而得
伊洛之粹不深泥老佛而間發老佛之微其古
賦似東坡詩歌似太白其辭不矯抗而徤不琱
鏤而工不組繡而麗信乎其偉於文者也昔河
汾王氏謂文士之行可見今即雙巖之文而想
其為人其殆易直慈良郁乎若春者也綢繆於
君親之義而悃欵於骨肉之情者也群居族處
和不流峻不激舉觴命侣風流&KR0570;雅而不跌宕
於䋲尺之外者也有如斯人而卒老泉石世謂
科目能盡籠天下士其果然邪感歎之餘輒以
所見繋于末且寫寄先生之子詳刑公未知以
為如何也
䟦辛簡穆遺事
建炎中簡穆辛公以廟論推擇来尹浦城當熊
寇燔燬之餘披蓁莾招流散人以復業又會盗
起鄰壤躁松溪跐政和盡驅其徒以来票疾如
風雨公募民為彊弩手射郤之縶其渠五六人
遂大犇北卒全一方公於浦城可謂有大造矣
公初寓治勝果院後觧縣組又寓安國精藍者
久之壁間有所題詩及與寺僧往還書距今百
餘載筆墨如新某嘗語鄉之士友盍祠公于安
國衆以為宜主僧亦訢然願效力會多事未克
就今觀公誌銘遺事其忠孝大節旣偉然為一
世標表至微細之行人所弗覩者亦莫不曲盡
其當嗚呼此其所以為簡穆與起敬之餘因筆
于編末高山仰止之意當於祠記詳之
䟦朱文公所書諫議馬公詩
按公以建炎二年九月坐言事謫濮州詩當
是此時作自河南二先生發明中庸之指開示
學者公晩從伊川於洛盡得其精微不幸遭詩
大變適任言責倡存趙之義折偽楚之僣精忠
凛然功在宗社至是又以論汪黃誤國竄投必
死之地而笑談就貶無秋毫畏沮意豈非所謂
素患難行乎患難無入而不自得者邪此詩頼
朱文公親書遂傳不泯某舊得之建安葉氏會
公四世孫承直郎淮来丞南浦見之愀然請刻
石寘廳壁亟以授之嗚呼公於中庸之道所得
至深而詩之末句猶以未死自期盖理無窮學
無止自昔聖賢所為乾乾終日死而後巳者也
公雖竟以謫死而英風毅氣今猶生存學者觀
此可以得師矣
跋陳北山帖
北山先生陳公辭章翰墨為近世第一此其未
五十時書也筆勢道美巳如此至晩歲則猶龍
騰虎踔不可搏執矣予嘗見公所作贛州三橋
詩又自書而篆之每歎息以為袁州學記號稱
三絶然非一人之手而公獨兼之豈可及哉此
帖與建陽陳君朝瑞盖公同門友也是時偽學
之論方譁文公先生力請致厥事廟堂未之許
帖中所及正指此也後十餘年天子始誅權
臣而文公與朝瑞久巳仙去擉北山年幾八十
盡見更化後事出入中外垂二十稔卒不肯少
變所守高臥不出以眉壽終帖中所謂不易初
度此其素心也朝瑞居與文公鄰壮老相遊從
於學無不通貫登紹熙四年第得尉永豐未上
而殁士類惜之此其假令邵武時也有子庚能
不墜世學持此帖示余為識其末
跋朱文公帖
紹熙間文公先生刊定四經于臨漳其後龍圖
詹公又刻之三山易本古經書詩出小序寘卷
末春秋不附傳先生旣幸教學者俾識經文之
舊至音訓亦必反復訂正而後巳嗚呼此吾夫
子作經之心也當是時群邪崢嶸設為黨禁網
天下士凢先生片文隻字所在毁擲剗弃惟恐
後而詹公於此迺始刊先生所定經文于學不
少顧避其尊聞行知不為禍福所移奪如此豈
易得哉陳君少仙緫龜字朝瑞先生之門人而
詹公之所友也家藏先生往来書帖甚冨此特
其一君之子庚携以相示謹䟦而歸之
跋劉慶子母胡夫人萱堂記
觀胡文定公傳家錄自聖學之源流治道之機
括脩巳接物亡間細鉅皆為子弟言之故自致
堂五峯昆弟至于西園或出或處皆能行天下
之大道守古人之正法至于女子亦有如夫人
者焉二南之詩以化行閨門為極致家人彖辭
曰利女貞盖男正易女正難胡氏之教能使女
子有賢者之行其道行於家者可知矣慶子以
萱堂記示予謹再拜而書其後
䟦項吉父講義
項君講義諸賢題品巳盡不待予言獨觀其名
菴之義犁然有當余心者安樂先生言圖雖無
文吾終日言未嘗離乎是君之名菴殆其近之
雖微講義知君之為善學
跋南軒先生永州雙鳳亭記
先生是時年二十有二此記今不在集中豈以
為少作而削之邪然其言曰古之所謂文者將
以治其身使合於禮在内者粹然而在外彬彬
焉其本不出於脩身其極可施之天下此之謂
至文嗚呼斯言也其可以少作目之哉
跋徐德夫所藏朱文公五帖
予聞徐君德夫之賢未之識也獨見其漕臺所
發策意其盖嘗從事於諸老先生之學者今乃
以文公數帖来示其於遺墨且寶之如此則公
之格言大訓必常服膺奚疑諸帖所以告學者
雖不同要弗越致知力行四字德夫深玩實體
而守之終身異時所到將有不可涯涘者德夫
其懋之
䟦南軒先生周氏寓齋詩
蒙莊氏以軒冕為寄以形骸為逆旅可謂逹矣
然其弊也舉天下人倫物理一以虚假目之如
此則善不必勉惡不必戒此害道之尤者也周
氏以寓名齋而宣公詩之如此學者所當佩服
䟦輔漢卿家藏朱文公帖
嘉定初年識公都城容止氣象不類東南人物
話言所及皆諸老先生典刑私竊起敬當時逹
官貴人有知公者舉措少不合物情公輒盡言
規戒會中執法新受命遂效公然在朝時未
知所坐果何事後二十餘年乃見公上政府書
一通其論是非成敗至今亡一語弗驗嗚呼賢
哉宜其為文公所重也其子文甫来官于閩以
考亭書帖見示謹識其末
跋朱文公詩元亨播群品篇親書示鄧邠
老
乾之四德迭運不窮其本則誠而巳矣誠即太
極也其所以播群品者誠之通也其所以固靈
根者誠之復也通則為仁為禮復則為義為智
所謂五行一隂陽隂陽一太極也然動静循環
而静其本故元根於貞而感基於寂不能養未
發之中安得有既發之和故此詩謂世人之擾
優適以害道不若林居之士静觀密察猶能探
萬化之原要之道無不在初不以出處喧寂爲
問善學者當求先生言外之意云
䟦王樞使軒山集
樞密相濡湏王公以精忠勁節際遇阜陵片
言窹意遂定君臣之契不十年間參和䁀飪獨
斡斗樞明謩駿烈爲一時名輔弼之最嘉定
更化初諸老聚在闕庭多能道公秉政時事某
後假守洪潭又皆公故填拊地流風遺績猶有
存者心誠鄕之獨恨未得其平生遺文讀之以
自壮紹定四年公之子通判汀州杅以軒山集
来示其詔告温醇得玉言體表章詩什寫出胷
臆不待藻餙而辭義煥然盖公之為人英邁卓
犖軒豁明白故其詩文往往似之彼世之琱章
刻句自以為工且麗者方之蔑矣然公文之偉
尤在奏議顧不見集中豈以言論峻切似彰時
政之闕故邪嗚呼不觀歐余主蔡之諫䟽無以
知仁皇如天之盛德方乾道淳熙間衆賢攅于
朝直言属於耳此孝宗之所以聖也然則公之
奏議弗傳可乎故筆之編末以竢
䟦江西趙漕救荒錄
嘉定七年予自殿拗出漕江左趙侯彦覃為主
管帳司明年諸郡大旱蝗予被朝命推行荒政
侯悉心佽助無遺力桐川地素瘠至是艱險尤
甚予属侯先往眡凢所措畫具有條理予至發
廩賑給而巳憶初至見侯迎勞曰昔吾見子之
面今吾見子之心矣自是深敬其為人是歲朝
家捐錢粟以惠一道者亡慮百萬計予與諸臺
奉行惟謹而以幕属宣力者侯為最多訖事民
得無殍死溝壑侯由是聲稱籍甚不數歲入官
于朝出守廬陵郡未幾持本道漕節軍旅之餘
繼以饑饉侯又推前日所以佐予者施之江右
其所全活不减金陵時書来告曰昔者江東捄
荒之事某幸與聞其所記本末具在誠不自意
復得推行於此始知前日之纂錄不為無益旣
鋟諸木其盍為我序之予惟趙侯昔者盡心荒
政非有所為而為之也然去幕府財十四五年
遂為使者任荒政之責豈非心乎爱人者固天
意所屬而為善之報亦昭昭甚明乎有位之士
視此宜知勉矣序非予所敢為姑叙其略題于
卷之末
題全氏步雲齋
金鷄一峯為浦城最勝處而全氏步雲齋寔踞
其巔人物彬彬多自此出中改為道宫忠甫今
剏小齋其右以復前人舊蹟予一日攝衣而登
群山回環萬象呈露恍然若超塵世而遊無何
有之鄉則為之歎曰古人喜高居遠眺者豈徒
以動心駭目云哉天壤之間横陳錯布莫非至
理雖體道者不待窺牗而粲然畢暏然自學者
言之則見山而悟静夀觀水而知有本風雨霜
露接於其目則天道至教亦昭昭焉可識也忠
甫之子弟群從多好舉試憑檻而寓目焉仰太
虚之無盡俯長川之不息則吾之德業非日新
不可以言盛非富有不足以言大非終日乾乾
不能與道為一則於進脩之益弘矣若徒以拾
取科級為薾雲探月而念念在是吾恐沒溺於
名區利藪中與汨汨囂塵者等爾康節先生曰
天根月窟閑来往三十六宫都是春豈謂是邪
旣以復全氏文以自警云
跋曹唐弼通濟倉記
太史黃公之詩有曰能興貧人共年榖定有明
月生蚌胎世知誦其言而未必深信之也撫之
宜黃有曹君堯咨者自其先世欲倣建昌吳氏
為社倉未果君嗣成父志即其家立庾六計所
有之田歲收𤱔六升以入之遇年饑則發以糶
量必寬價必平扵是一方之人頼以全活者甚
衆君平生力學工文名不一桂鄉大夫之籍其
子錫敏晤絶人方應舉時制名未定里人吳君
盟仕衡山夢君子姪三人皆薦送而錫與焉遂
易今名是年舉進士明年擢奉常第夫名不以
他而以錫是天昭然示以卑子之意也紹定二
年冬盗發鄰封宜黃人亦随和而𧺫環邑數鄉
攻剽燔僇無免者過君之居獨曰是家能平糶
以惠鄉里相戒使勿犯及亂定君家廬舍邸墅
皆全昔漢唐之季盗不入康成表聖之閭世傳
以為異事今於君見之顧君本心不過謂鄰里
有相賙之義耳非有所覬幸而為之也及久而
不懈天與之人誦之雖兇強不道如盗賊亦知
毋負君之德然則謂天道遠而人性惡者於此
可以悟矣錫字晉伯其中第予實取之後使江
東又邀致幕下時方講行荒政晉伯宣力最多
用是縉紳稱其材今官奉議郎前知寧都縣事
業駸駸未艾也予讀君所作通濟倉記歎仰久
之謹書其後以警世之為冨不仁者俾知希慕
其萬一云君字唐弼德善之詳見於李侯劉所
為墓誌
䟦高宗皇帝賜洪忠宣公冬服手詔
蘇武之還自匈奴也論拜為典屬國賜錢二百
萬田宅副焉洪忠宣公之節亡愧蘇武而高宗
皇帝之所以寵錫者有過漢庭其褒表忠義皆
可為後世法然武不幸見抑於霍光公亦不幸
逢怒於檜相武之見抑不過不為公卿爾而公
方違隂山之北復貶瘴海之南是公之不幸視
子卿為甚而偃月之罪又浮於博陸也嗚呼思
陵雲漢之章忠宣霜日之節將與萬古相為亡
窮而權臣氣𦦨冰觧燼滅久矣考論人物者其
願為公乎抑願為檜乎有志者必知所擇
䟦孝宗皇帝䘏刑御筆
(臣)案王制大司寇以獄之成告于王王命三公
參聽之三公以獄之成告于王王三又然後制
刑然則聽獄議刑者真宰相事也古之論刑者
曰惟克天德自作元命配享在下君相之所以
祈天永命正在於此宜孝宗皇帝以屬之二府
大(臣)與洪文惠公時以宰相承詔命當是時龐
恩厚澤渗漉海㝢和氣融液如歲方春此孝宗
之德而公與其僚奉行之功也嗚呼盛哉
䟦彭忠肅文集
漢西都文章最盛至有唐為尤盛然其發揮理
義有𥙷世教者董仲舒氏韓愈氏而止爾國朝
文治蝟興歐王曾蘇以大手筆追還古作高處
不减二子至濂洛諸先生出雖非有意為文而
片言隻辭貫綜至理若太極西銘等作直與六
經相出入又非董韓之可匹矣然則文章在漢
唐未足言盛至我朝乃為盛爾忠肅彭公以濂
洛為師者也故見諸著𫐠大抵鳴道之文而非
復文人之文公之子橫浦史君鉉以鏤本寄余
敬題其末
䟦孔從龍洙泗言學
昔南軒先生嘗輯洙泗言仁一篇發揮其義使
學者知所以為仁今衢梁孔君又輯其言學者
四十餘章章為之釋使學者知所以學君以先
聖之裔而研精先聖之書其所發明有補學者
雖然魯論二十篇言仁與學盖亡幾玩而繹之
實無一語之非仁亦無一語之非學也姑以首
篇言之時習而說朋来而樂固學矣孝弟以立
本巧令之鮮仁非學乎學在是仁亦在是知乎
此而後為善讀論語
䟦劉静春與南軒帖
此静春劉先生與張宣公帖也是歲淳熙戊戍
眉山參政李公年甫冠其季今制閫侍郎十有
八耳静春皆以蜀中師表許之二公果能以文
章德業自著不負所期然静春不惟知之又屬
宣公成就之盖人材世道之所頼故其惓惓如
此知人之智愛人之仁於是乎兼之前脩用心
眞可敬仰
䟦陳復齋詩卷
某巳丑春嘗爲自箴曰學未若臨卭之邃量未
若南海之寬制行劣於莆田之懿居貧愧扵義
烏之安莆田者指予師復而言也某與復齋平
生故人而每歎其不可及後其亡三年乃見所
與友人劉君詩卷盖於堅臥不出浮言易洶之
際而自處泰然佳時良夜邀朋命侶極登覧賦
詠之娛回眡某昔負辠時掩關憊臥惴惴焉不
敢少自放者相去遠矣扵是益歎其不可及而
痛其不可復見也劉君扵復齋為德友故其游
從密賡倡數云
䟦劉彌邵讀書小記
莆陽劉隱君以讀書小記示予予讀之歎曰懿
哉劉君可謂知學問之本矣孔門獨一顔子為
好學顔子所問前曰為仁後曰為邦舍是亡他
學也盖為仁者成巳之極而為邦者成物之極
體用本末究乎此矣顔子所以亞扵聖人而孟
子期之以禹稷之事業豈非内聖外王之學巳
備故邪漢以後學者始多端記問綜古今文章
妙機軸號為儒者極摯然以成巳則不足以成
物則甚難其亦何貴扵學予屏居八年呻呤蠹
簡未有云獲獨嘗竊謂士之扵學窮理致用而
巳理必逹扵用用必原於理又非二事也朝思
夜索惟此是求間以語諸人鮮不憮然者盖後
世之學言理戓遺用其病為空虚言用或遺理
其弊為粗淺不知理即用用即理非混融貫通
不足以語學之成今觀劉君之書内不遺理外
不遺物乃深有契扵予心雖然道無窮學無止
以劉君之静且篤懋懋而弗舍庸知不詣其極
乎故識于末編以待
䟦張平仲注三略
三略先秦書雖非鷹揚翁自作要必其遺法予
嘗深味之其言治國養民法度與儒者指意不
誖而歛藏退守不為物先之意則黃老遺言也
子房號稱善用然最所得者不過與物推移變
動無常因敵轉化動而輙随數語爾以此推之
則今傳於世者正子房所受書也旴江張平仲
少嗜此書為之傳義簡而能盡深而不鑿所貴
乎儒者正以其靡一物之不知况兵重事而可
以不知平仲扵是乎有志矣
陵祕閣太史范公集
諸葛武侯文采不豔然其出師二表與開府作
牧教至今為學者膾炙有志之士擊節讀之有
至吁歔流涕者六朝隋唐文人動百數十篇穠
華&KR1021;巧極其琱餙或卒無一語可傳然則文之
為文豈必多且麗乎哉柲閣太史范公之學得
於其舅氏胡文定公立朝行巳大略相似其見
於議論必尊春秋古經必排王氏别說必明夷
夏大分必關和議必詆權臣今其集中斑斑可
睹而上思陵諫屈巳封事責秦檜忘讐辱國書
尤所謂光明絶特者也使公平生亡他文獨此
二篇亦足以貫虹霓而摩星斗矣嗚呼偉哉某
年某月日夜讀公文不勝歎仰書于集之後以
歸其孫某
䟦天台劉深父杯水編
開禧丑寅間天台劉君深父為候官尹余時在
連帥幕府間相過講論文字君每舉史傳輙娓
娓數百千言漢許后上孝成帝書扵班史為隱
僻處學者多不道君一日對客誦柰何妾薄命
端遇竟寧前及設為屏風張某所等語余細聽
不一字差至今猶想其風度也後三十年其子
睎過余出所謂杯水編者閱之盡卷其為行軍
作者多開禧用兵時事予親見君所賦者嗚呼
以君之文學標致去候官幾時不復起而余闒
茸無比閱一世後乃更来思舊遊如夢中事死
生窮逹不足道獨於君風流意度有不能忘云
跋陳北山序黃春伯本末
清逸黃君少為神仙之學且有志當世之事為
故北山先生陳公所知公之子今寶章閣待制
子華為福建招捕使君以賓客從有功白于朝
得武爵清逸弗願也顧弗忍墜先世遺緒以州
文學齒吏部銓樞密府聞其才召使禀議此功
名鼎至之秋也昔李長源嘗學神仙矣旣而為
唐家三帝出建大勲業人謂長源以將相易神
仙失計吁使長源眞能驂鸞跨鶴飡沆瀣餌朝
霞不過自私其身爾况大忠太孝不俟脩鍊而
得神仙此眞誥中語也予嘗謂天上果有仙人
必忠臣孝子為之清逸勉乎哉杼赤誠以報國
其斯謂忠揚令名以顯親其斯謂孝勳業就矣
浩然来歸吾巳結廬梅山之陽振𬒮武夷之頂
子能從吾游吾將分半席以待
䟦永嘉劉君誌銘
劉君躬行於家而人化於里無利之誘而為善
者勸無罰之驅而為不善者耻非有過人之德
不能以儒者而知兵以匹士單人而能扞一方
之患難非有過人之才不能然卒以布衣死窮
巷者世無周賓興唐辟舉士不能牽合組織為
文章者往往坐窮以死獨劉君乎然君之為此
亦以盡吾天分爾孔子曰下學而上逹知我者
其天乎天於夫子窮之終身宜若不我知者然
下學而上逹天之知我不旣厚乎學者深味斯
言然後識先聖不怨不尤之指端平初元夏至
前二日建安眞某書以還君之孫晉明
䟦黃容安僻地集
黃君避地閩山又徒建溪﨑嶇艱阨可謂甚矣
而示兒之作乃以義命自安非嘗講學知道者
不能及此可但以詩人視之哉紹定五年六月
二十日題
西山先生眞文忠公文集卷第三十六
