西山先生真文忠公文集卷第十三
對越乙藁
奏劄
甲午二月應詔上封事
(臣)恭覩正月一日御筆令内外小大之臣悉
上封事凡朝政得失中外利病盡言無隱者臣
愚不肖往者陛下龍飛五位召自長沙一對
便朝再侍經幄玉色脺然顧訪甚寵臣於是時
仰窺聖學之高明巳知爲不世出之主矣狂
疎妄發自速辠愆投迹山林繫念宸極一飯弗
舍此心如丹陛下以天地之仁不棄小物復
抆拭而使令之政雖捐軀未足論報而天佑我
宋默啓聖心躬攬大權更張庶政乾動雷發
觀聽一新方且勞謙弗居親御翰墨誕告中外
凡曰臣子皆許盡言伏想薦紳之士洋洋動心
直辭正論交進闕下况如臣者受恩思報其敢
忘言而伏念旬時未知所以言者邇者竊聞京
湖帥臣以八陵之圖来上陛下恭覽再三
悲喜交集命卿監郎官以上詣省恭眡集議以
聞蓋將稽按舊章遣使朝謁以慰一祖六
宗之靈而遠方傳聞未知其的或謂人以河
南歸我而朝廷因有經略中原之謀審如所
傳是將復蹈宣和之轍也日夕恐懼不知所
云及觀從臣集議之辭乃知朝廷之上務存
審重遣使一節猶不敢輕經略之謀断所不苟
然臣區區猶以爲憂者蓋強虜暴興接我彊埸
虎狼之敵近在藩垣應接少差事變難測臣自
嘉定四年國信使余嶸歸自燕境適因面對論
金虜必亡者三中國當圖者二其後叨塵柱史
宿直玉堂中夜以思惕然不寐亟陳析天永命
之說未幾銜命聘虜道梗莫前歸對延和深陳
所以備敵之策旣又直前奏事謂彼能越三關
之阻以攻燕豈不能踰黃河一帶之水以趨汴
盍圖自立之計以謹未然之防而一時憸人交
相姗笑臣以孤直不勝衆䛕因以便親匄外而
去陛辭之日猶獻瞽言及在江東復上封奏舉
宣和之十失願今日之深懲蓋臣愚忠知國家
異日必與之鄰旣與之鄰安能無隙旣與之隙
不免交兵埶所必然理當豫慮故不敢徇衆人
之所忽而獨陳私巳之深憂欲於未雨之時大
爲徹桑之備距今二十有餘年矣不幸故相諱
聞人言獨任私智凡臣所陳一不訾省乃今中
原無主遺黎思宋掃清河洛茲惟厥時而士
無智愚僉曰未可者以二十餘年之間政出私
門謀猶回遹隳祖宗之法度壊朝廷之紀綱
民力朘剥而無餘人材衰颯而不振雖陛下
赫然振起風采頓殊然非堅持一意行之十年
未可以冀中興之效也然以今日之名義揆諸
宣和固有不同者蓋宣和之於契丹與國也
今日之於女真世讎也伐與國爲非義滅世讎
為當然幽燕之失虜取之於前代中原之失虜
取之於本朝前代之憾可捐而祖宗之耻不
可以不雪惟其名義之不同故或以規恢爲當
舉然名必有實之相副義非徒說之可行求之
在我力未足爲而欲借助於夷狄則臣未見其
可也臣觀荊襄露布之上具述得蔡之由若盡
出於我者然以微盧燕貉等語觀之是又不能
不藉於何邪自有載藉以來與夷狄共事者
未嘗無禍惟周漢之興無求於彼而彼自樂從
所謂多助之至天下順之者也若唐高祖則求
助於突厥矣肅宗則求助於回紇矣然伐隋之
役主謀者太宗而奮力者諸將下西河破霍邑
者太宗而非突厥也略扶風渡渭水者諸將而
非突厥也入關之師二十萬而康稍利以兵至
者纔五百人豈嘗專恃之乎其復長安也郭子
儀爲主將李嗣業王思禮副之王師取勝於前
而回紇始襲擊於後廣平王俶統蕃漢之兵十
五萬而葉護以兵至者纔四千人豈嘗專恃之
乎高祖肅宗惟求助於夷狄是以有後日之禍
惟不專恃於夷狄故其禍未至於極焉乃若
宣和則異於此童貫圖幽燕不能得而女真得
之譚積圖雲中不能得而女真得之我師敗於
蘭溝甸又敗於白溝又敗於燕城而女真之兵
所至輙克我不能自取寸土而即彼以求之故
歲幣百萬之須吾不能卻也惜粮之請犒師之
請各以二十萬計吾不能拒也驅職官富戶以
往而遺我空城吾不能爭也背雲中之約而自
取之吾不能校也我無可恃之實而惟虜是恃
故其禍至此而極臣尚忍言之哉今觀從臣所
■議蓋以深得事宜獨慮帥臣既以爲功欲其
(亟遂)虜情未順必求好以悅之道塗尚梗必借力
以通之如此則今之恃虜如昔恃金國家多事
從此始矣夫犬戎之性冐沒貪惏一與之接烏
能中絶獨不觀宣和海上之盟乎方其齎詔市
馬亦未决然與之共事也其後𥙿陵悔悟固
嘗中輟而虜責元約欲止不能侵尋蹉跌稔成
大咎今帥臣旣遣小使與之往來又命師徒與
之會合雖曰未嘗交通不可得巳若朝陵之
行又復頼之臣恐無饜之求難塞之辭自此押
至雖竭吾力以奉之未足以飽豺狼之欲也或
謂故疆之復天實命之天與不取反受其咎臣
以爲不然當宣和之世契丹潰敗涿易來歸不
可謂非天予也而人謀弗臧以適賈禍今治化
修明固非昔比然圖恢復之功必有恢復之人
有恢復之人必有恢復之具謀臣勇將者恢復
之人也聚財積粟者恢復之具也宣和之時
群邪用事寧有遠謀然西兵宿將盡萃闕下老
成持重有如种師道驍悍敢戰有如楊可世而
驅之即敵每向輙北今群賢在列豈曰乏材大
抵文致雖優往往弗&KR0570;武略宣威制閫實難其
人翰取翰守孰可以繼儲材待事所宜蚤圖而
環眎諸將亦未見有种楊比者以种與楊猶不
克濟而况弗若者乎此臣之所甚憂者一也
宣和承平熙洽公私富貴可知用兵曾未幾時
而改塩鈔法科免夫錢所至騷然民不堪命版
圖未復羣盗蝟興今之事力視昔何若權門有
丘山之積公家無旬月之儲在在枵虚人人愁
歎江湖閩浙寇警甫平民未懷生幸禍者衆拊
之以循吏䘏之以寬條疾痛呻吟庶幾少息而
師期一起科歛必繁官吏緣此以誅求姦雄因
之而煽動豈細故㦲此臣之所甚憂者二也况
於移江淮之甲兵以守無用之空城運江淮之
金糓以治不耕之廢壌其費甚鉅其力甚難富
庶之效茫未可期根本之虚其弊立見方女真
以燕城遺我也其臣有漏言者曰此可僅保三
年蓋謂我之葺理粗成彼之奪攘必至及其背
盟入寇果如所云今昔豈異此又臣
之所甚懼也伏惟陛下親政以來清明在躬
志氣如神二三輔臣虚懷無我進退用捨多叶
物情正塗方𨳩善類吐氣此鄕治之機也但能
持之以堅忍守之以兢畏姦聲亂色不汨清明
倖臣懿戚不竊威福廟堂行事常公而無私臺
諫言事有值而無枉君子得行其志而小人不
敢爲欺正論益以開明而邪說不容眩惑則雖
慶曆元祐之治指日可期國家安荣社稷長遠
爲陛下計孰便於此若乃釋楽成之業而冀
難必之功聽可喜之言而忘立至之患此又臣
之所甚惜也臣雖懦庸亦知英主有爲之志臣
子所當奉承顧今更張俶爾百度闕然譬猶宿
疢方瘳正湏保養所當厚㙲深培以固元氣不
當輕舉妄動以摇本根願陛下日與輔臣筹
之委常務於有司講安危之大計緩謁陵之禮
而急扞塞之防修理内之政以為禦外之本凡
可以自強其國者汲汲而圖之使吾之元氣實
根本牢則形勢自張氣燄自著韃雖強暴豈能
干有道之國哉然後審度事情為之應接或用
祖宗交遼之典故或倣東晉絶虜之規模因時
制宜期於適當至於中原舊物豈可弭忘必量
吾力之能為然後隨機而善應與其藉虜以啓
後患不若竢時姑固吾圉昔晉建元中北方潰
亂商浩將謀討伐王羲之諫曰今雖有可喜之
會而内求諸巳所憂乃重於所喜功未可期遺
黎殱盡莫若先爲不可勝之基湏根立埶舉謀
之未晚旣而洛陽有變浩遂帥師以往修復園
陵王彪之亦言未宜輕進皆不見從浩果喪敗
而歸晉室益以不競今雖未有此舉然二王之
言可爲龜鑑惟陛下審之重之毋使制閫之
臣誤事如商浩而臣竊知言之名不勝大願
貼黃臣竊見宣和平燕之議本自姦臣徽
廟初無固必其始也布衣安堯臣上書斥童
貫蔡京妄開邊釁大臣乞加竄殛上曰言
路蔽塞久矣豈可重罪即命以官此徽廟
本心也故其時内而執政外而邊臣猶有以
正論進者其後邪說浸淫上誤聖聽師行之
日詔妄議北事者必罰無赦而宋昭以上書
狂妄編竄海南於是言路絶而禍階成矣
陛下盛德謙冲開道求諫群臣仰體聖意當
此大議必有昌言言之異同均於爲國惟
陛下悉加容納毋以沮事罪之庶幾下情獲
伸言路無壅實天下之幸臣不揆狂僣始終
乞以宣和爲鑑仰祈叡察
召除戶書内引劄子一(九月十三日選德殿)
臣聞當天命巳定之餘而不忘戒懼者三代令
王之所以長世也當天命未定之時而遽忘戒
懼者後世人主之所以不克終也臣嘗讀書而
得基命定命之說竊以謂周之文武基命者也
若成王則命巳定矣而周公作詩以戒王乃曰
宜監于殷駿命不易又曰命之不易無遏尔躬
召公作書以戒王亦曰王其德之用祈天永命
又曰欲王以小民受天永命夫周至成王再世
耳而文武之功配天罔極天命烏乎而遽止亦
豈待祈而後永耶及觀太康之於夏太甲之於
商僅一再傳而一則以盤游失國一則以欲敗
度縱敗禮而幾失之天未嘗以禹湯之烈而私
其子孫也是以謂之難諶是以謂之靡常然後
知二公惓惓之忠非過計也然則繼守成之主
其可以天命巳定而忽之㦲厥今天下何時也
臣以爲天命未定之時也夫自藝祖基肇造
之命而太宗定之高宗基中興之命而
孝宗定之聖子神孫繼繼承承于千萬年
命之定也久矣而臣以爲未定者蓋觀皇矣之
詩而知文王受命之由方天厭商亂而求民之
定也始則觀之二國焉求之不獲而又觀之四
國焉其德皆莫若文王者於是睠焉西顧命之
爲中夏主夫豈苟然㦲今中原俶擾天之簡求
民主兹惟厥時使吾之德足以當天心天必不
舍而他卑也苟吾之德未足以當天心天必轉
而他之矣臣故曰此天命未定之時也嘉定
中臣繆直禁林是時韃日以興金日以削嘗中
夜彷徨而起曰此吾國安危將判之秋君臣上
下恐懼修省之日也於是進祈天永命之戒
寧宗皇帝優容狂瞽嘉歎再三而權臣寡識懵
不之省自是二十餘年德政未嘗增修人心惟
益咨怨所謂祈天永命之言直視以爲迂闊而
欺天罔人之事則益甚焉是以譴告頻仍灾害
酷烈錢塘巨浸莽爲沙磧天台苕霅州化爲湖
而都城之災則尤曠古所未有他如彗孛飛流
之變無歲無之盗賊兵燼之厄幾半天下吾國
之勢蓋岌岌然上頼九廟之靈權臣殞命
陛下親政英明果斷薄海聳觀而於外攘内修
之政未及大有所爲金遽以滅告矣群雄虎爭
猛敵焱銳豫備深防所當汲汲内顧根本猶有
可虞而邊臣匆匆或假和以紓患或恃戰以成
功臣以爲皆非至計也昔人有言凡舉大事必
順天心夏秋以來積隂多雨陽澤弗競而乾文
示異數見於清臺之占因人事以推天心殆有
甚可懼者臣是以復進祈天永命之說也然所
謂祈者豈世俗襘禳小數謟瀆鬼神之謂也稽
諸召誥曰敬德曰小民而巳傳有之敬者德之
聚能敬必有德近世大儒皆謂敬者聖學之所
以成始成終也陛下聖學高明固嘗以毋不
敬之言揭諸宥坐朝夕仰視如對神明然所以
害吾敬者則不可不察也儀狄之酒伐德亂性
此害吾敬者也南威之色蕩心惑志此害吾敬
者也陛下於此心惕然自省曰沉湎冐色婦
言是用昔人之所以自絶也其可不戒乎侏儒
之戲滑稽之談此害吾敬者也陛下於此心
肅然自持曰優笑在前賢才在後昔人之所以
取亡也其可不戒乎鄭聲之滛侫人之殆有一
于此皆足害敬放而遠之不可以不嚴盤游之
樂弋射之娱禽獸之珍狗馬之玩有一于此皆
足害敬屏而絶之不可以不力如此則陛下
之心清明純粹萬善出焉則又反而思之曰朕
自即位以來爲權臣所誤其失有幾凡聖心
之所未安者即天理所未安也改之其可以或
吝則又稽于衆曰朕言動之不中道政令之不
合宜者其事有幾凡人情之所未允者即天意
所未允也更之其可以或後蓋一念之愧不敢
安此敬也一事之戾不敢忽亦敬也謹之於心
術之微而發之於踐履之實必如湯之日躋文
王之緝熙中宗之嚴恭寅畏然後謂之無不敬
此祈天永命之一也然召公旣曰敬德又必以
小民參之何邪蓋天之視聽因民之視聽民心
之向背即天心之向背也權臣用事以來戕賊
元元殆非一事蓋其始也易楮幣易鹽鈔顓用
罔利之術而峻繩下之刑估沒編隸濫及無辜
而民怨其中也黜忠良而進貪刻舉赤子以付
豺狼遠近敖嗷恬不之恤而民益怨其末也廉
耻道絶貨賂公行以服食器用爲未足而責之
以寶玉珠璣以寶玉珠璣爲不足而責之以田
宅契劵希指求進者雖殺人于貨亦所忍爲而
民大怨矣江湖閩廣三衢之盗相挻而起生靈
荼毒幾千萬人戸口减少殆什七八幸而無盗
者又以官吏爭自爲盗田里荒寂州縣蕭條亦
無異於綠林黑山之所躪轢也可勝嘆㦲仰頼
陛下布端平之詔一洗而新之然狃于舊習者
鮮爲革心之圖困于虐政者末被息肩之惠蓋
賄道雖窒而昔之賄進者尚存賍吏雖懲而賍
多者或反漏網加以邊事旣興江淮之間科調
百出所至騷然民不堪命遠而襄蜀抑又可知
臣恐非所以培本根壽命脉也陛下至仁寧
忍聞此臣願聖志惻然興念申頒詔旨凡
郡邑掊刻之政邊閫科調之擾悉從禁止敢違
命者必罰無赦至於行都近甸爲沐浴雨露之
首而楮輕物貴爲生孔囏愁歎之聲在在而有
書稱文王惠鮮鰥寡皆窮悴之人奄奄就盡惠
澤所及鮮然咸有生意此海内所望於仁聖
之君也宜命近臣條舉便民之畫如魏相所上
詔書二十三事者以次行之此祈天永命之二
也易曰天之所助者順人之所助者信是以自
天祐之吉無不利陛下真能敬德於上而使
斯民懷生於下則人心悅而天意順恢拓之本
其在斯乎天厭夷德久矣韃戎殘暴所至爲墟
必非眷命之所屬陛下春秋鼎盛聖德日新
惟益懋敬焉一陟一降在帝左右一游一衍若
天與俱強勉力行悠久不息以迓續休命於無
窮乃睠南顧當有其日中原故物終爲吾有若
徒以力求之而不及其本天意難測臣實憂之
昔梁武欲取河南嘗自語曰吾之基業有如金
甌脫致紛紜悔之何及徒以乙卯之夢群臣之
䛕不能自克卒隳金甌之業追迹梁武平生所
為違天悖理何可勝數無得天之實而希不世
之功其失宜哉臣區區所陳本於周召聖賢典
訓必不誤人且前日嘗以告先皇今敢不以
告陛下臣之愚忠壮老一心惟聖明裁察
二
臣旣以祈天永命之說爲陛下獻矣區區愚
忠未能自巳輙復陳之比者王師深入或者往
往議朝廷之過舉臣獨有以識陛下之本
心蠢兹女真穢我河洛逾百年矣厥罪貫盈天
命勦之則九廟神靈所當慰安八陵兆域
所當省謁媮安不振是以弱示敵撫機不發是
以權予敵此陛下之本心也以名則正以義
則順議者之言無乃過乎然昔之進取者必先
立規模以爲一定不移之計故十年生聚十年
教訓者越勾踐之規模也閉關息民務農講武
三年而後出師者諸葛亮之規模也惟其規模
旣定確守不易凡二十三年之間非圖敵之事
則不爲故越師一出而吳不能支亮雖扼於強
對亦能自保其國自嘉定四年冬始得韃人
圍燕之報有識之士知國家異日必與韃鄰
旣與之鄰不能無隙旣與之隙必至交兵臣雖
愚懵亦嘗屡言於朝使當是時便立一定之
畫日夜而圖之如農之有畔如工商之有業則
其家計之立也久矣何至遺陛下今日之憂
邪而權臣苟安不爲遠慮邊民凋耗而無以生
聚邊兵脆弱而無以教訓農政不修兵備不講
而於其間繕官府以文太平受寶玉以侈符貺
欺愚上下以固巳權陛下一朝聽政環顧内
外無一可恃者平居支持猶懼未足况以之圖
大事乎且用兵莫急於人才武將能否短長臣
久在遠方未之詳也姑以文臣知兵威望巳著
者言之舉世所屬曾不數人以天下之大而其
才可以當制閫者寥寥如此豈天不生才於今
代耶高才自負者類多摧殘而沮喪中才可勉
者未嘗長養以作成是以彫零蕭索若是極也
昔仁宗時賢材最盛而歐陽修猶曰今奔走
四方惟一杜𣏌使脩在今日又可勝歎乎夫古
之用人必有副貳而祖宗故事儲帥材於監
司今内而金陵荆鄂外而两淮襄漢僅求充數
巳患乏人况於副貳乎以人材之乏臣是以憂
進取之難也夫用兵莫急於軍食臣在嘉定
中以使事至盱眙歸以告先帝曰間者自揚
而之楚自楚而之盱眙經行所及凡數百里平
疇沃壤極目亡際重湖陂澤渺&KR1071;相連而田野
之民又皆堅悍強忍亡吳兒驕脆之態迨久駐
邊城訪聞益審凡两淮形勢之利如在目中然
後喟然歎曰此天賜吾國以爲大江之屏障使
強兵足食爲進取之資也今事變一新政吾更
張規模之日謂宜及今亟行經理大修墾田之
政顓爲一司以領之力本務農如周秦之用西
土數年之後積貯充實邊民父子爭欲自保因
其什五勒以軍法不待糧饟皆爲精兵金湯之
勢成磐石之基立則退足以守進足以攻先
帝首肯至于再三使權臣有意爲國經營選用
得人措置有方不數年間可以坐收成效而所
用守將大抵非材經理之方未嘗介意塞下之
備枵然亡有一旦舉兵方遠漕浙米以入江自
江而入淮汴旣久堙又湏陸運其爲勞費甚於
登天以軍食之艱臣是以憂進取之難也夫此
二難皆權臣玩愒之罪非今日措置之失今日
適承其弊爾承三十年之弊欲整治之度非十
年不能縱令勤敏兼倍亦非三數年不可以臣
觀之此正諸葛亮閉關息民務農講武之時也
願陛下亟與大臣籌之考亮行事而參之以
時勢之宜立爲規模確然不易其間因敵制變
固有活法要當以收歛靠實爲主外則張皇聲
勢不爲敵所輕内則嚴護本根不爲敵所致臣
雖愚懵然向爲先帝言莫非恢拓之事今豈
自渝素論㦲時措之宜聖賢所貴惟聖明裁
擇
貼黃臣竊惟今日承權臣極弊之餘猶以和
扁繼庸醫作壊之後也其證危其力艱若一
藥之誤至于害事則人將以責和扁而不責
庸醫也是代爲庸醫受責也兢業戒謹尤當
百倍惟陛下與大臣垂意與其用猛狠之
藥不若施平穩之劑臣不勝惓惓
又貼黃臣所謂毋爲敵所致者蓋兵法有致
人不致人之說王師之出若狡虜有謀縱令
深入然後據守險要以扼吾之前匿兵設伏
以衝吾之中抄絶餉粮以斷吾之後則吾之
進退豈不爲難此其當慮者一又或陽棄河
南若不訾省或一年或二三年吾必大爲經
略之謀移兵屯運金榖置官吏繕城池竭東
南事力以填無窮之壑俟吾緝理之有緒然
後傾國而爭之當是時欲守則爲力孔艱欲
棄則前功俱廢此其當慮者二又王師盡起
分據諸城而内之守備必虛萬一虜以輕兵
綴吾諸城之戍而經由他道窺我三邊其將
還師以自救耶抑姑堅守而勿顧也根本之
重豈容弗思此其當慮者三兵革一興調度
繁夥公私之積又極殫虚不取之民將焉從
出昔宋元嘉之政冠于江左而用兵曾未幾
時既令王公以下至于富民各致金帛之助
而科借之數猥及僧尼書之史冊後以爲笑
本朝宣和間外内富盛徒以燕山之役令民
出免夫錢盗賊緣之而作比年以來民貧至
骨聖朝更化方事撫摩常賦猶或蠲除豈
忍横有科率而外閫所需例下州縣州縣何
從取辦不過責之於民彫瘵之餘豈堪朘削
臣昨守温陵見㳂江制司行下收買籐麻所
至皆以爲苦近至三衢又聞漕司行下收買
楮皮衢婺之民不勝愁歎夫籐麻楮皮細事
少加抑配人巳不堪設或用兵連年所湏者
廣欲不爲科歛勢不可得人窮好亂奸宄乘
之憂在腹心良非細故此其當慮者四劉㭲
伐燕孟昶實贊其决𥙿旣北向内地空虚盧
循徐道覆之謀猶豫久之晉得爲備幸而破
賊豈曰成謀前事之師不容不監此其當慮
者五以前二難并此五慮臣是以輙獻收歛
靠實之言惟陛下察臣之忠而非苟異者
明良會聚早定大計臣不勝懇懇效忠之至
三
臣前二䟽略盡愚忠中夜以思復懼有所未盡
者敢不空臆言之臣竊惟今日廟謨不可無一
定之决群臣不可無相齊之和自頃偏師失利
陛下特發英斷薄責帥臣姑令以功贖過蓋得
秦穆用人之意而置司于泗密邇東淮仰窺
聖算沉深嘿悟進取之難漸爲收歛之計大臣
至公無我不膠先入之言從容回斡蓋有不可
曉然示人者然臣尚慮將帥耻於無功或云洛
陽雖失東南之两都自如或云虜將巳斃河南
之戍兵盡去或又謂虜有内變未能報東門之
師凡若是者若可喜而實未然也昨者洛邑之
屯望風輙遁汴雎之守其能堅乎一將雖亡豈
無他將戍兵暫去寧保不來惟幸内變之或然
則可牽制而未動然犬羊多詐每能以此誰人
方粘罕聚衆來南亦有林牙復興之報若廟朝
不審遽信所聞猶豫之間計不早定必待敵至
然後圖之則遟緩未免失機倉猝而不及審慮
曷若及今酌理勢之所宜務規模之先立按為
定論母或轉移以之應敵庶有餘𥙿臣所以謂
廟謨不可無一定之法也先聖有言君子和而
不同所貴乎君子者以其叶心而共濟非以其
阿意而相從也比者更張以來登延衆彦將追
元祐之風而群賢持論頗有不一之患故兵議
旣興有以先發制人爲說者有以量時度力爲
言者彼是此非莫能相一而臣顧以爲喜者蓋
同異紛紜之中實至當之論所由出故也然
朝廷之上初未嘗以同異爲好惡而縉紳之列
乃或以同異爲愛憎(臣)則憂之夫主於先發制
人者爲國也主於量時度力者亦爲國也意見
不同同於爲國盍亦平心商㩁惟是之從可也
奚必以異巳而相嫉乎元祐中禀禀向治矣
惟群賢自爲矛盾小人得以乘之稔成紹聖
之禍今雖未至於斯可不預防其漸(臣)願陛
下戒諭群臣各盡忠益事求適當不必苟同見
有異同勿相疑忌成衆賢和朝之美取同心報
國之功此臣所以謂群臣不可無相濟之和也
臣志在納忠喋喋無巳仰祈聖察
四
臣聞聖人之道有體有用本之一身者體也逹
之天下者用也堯舜三王之爲治六經語孟之
爲教不出乎此而大學一書由體而用本未先
後尤明且備故先儒謂於今得見古人爲學次
第者獨頼此篇之存而論孟次之蓋其所謂格
物致知誠意正心修身者體也其所謂齊家治
國平天下者用也人主之學必以此爲據依然
後體用之全可以默識矣恭惟陛下有高宗
之遜志時敏有成王之緝熙光明即位以來無
一日不親近儒生無一日不講劘道義自昔好
學之君未有加焉者也(臣)昨值龍飛之初獲預
講讀之末嘗欲用大學之條目附之以經史纂
集爲書以備清燕之覽匆匆去國志弗之遂而
臣區區愛君憂國之念雖在畎𤱔未嘗少忘閑
居無事則取前所欲爲而未遂者朝夕編摩名
之曰大學衍義首之以帝王爲治之序者見堯
舜禹湯文武之爲治莫不自身心始也次之以
帝王爲學之本者見堯舜禹湯文武之爲學亦
莫不自心身始也此所謂綱也首之以明道術
辨人才審治體察民情者格物致知之要也次
之以崇敬畏戒逸欲者誠意正心之要也又次
之謹言動正威儀者修身之要也又次之以重
妃匹嚴内治定國本教戚屬者齊家之要也此
所謂目也而目之中又有細目焉每條之中首
之以聖賢之典訓次之以古今之事跡諸儒之
釋經論史有所發明者錄之臣愚一得之見亦
竊附焉雖其銓次無法論議無長然人君所當
知之理所當爲之事粗見於此矣陛下親政
之始而臣書適成爲卷四十有三爲帙二十有
二輙因召對冐昧以聞伏望聖慈察臣一
念愛君之篤矜臣十年用功之勤特降叡旨
許臣投進而陛下於機政之暇講讀之餘賜
以覧觀其於體用之學不無秋毫之𥙷取進止
奉聖旨疾速投進
得聖語申省狀
今月十三日午時蒙恩選德殿内引奏事
某再拜陞殿首叙違去闕庭之久蒙恩
收召上曰卿去國十年每切思賢之念次讀
第一劄至此天命未定之時也奏云臣非以
國家基業爲未定也今中原無主正是上天監
觀四方爲民擇主之時陛下若能修德以格
天天必命陛下爲中原之主不能則天命將
歸之他人此臣所以進祈天永命之說也上
首肯再三又讀至盤游之樂弋射之娛禽獸之
珍狗馬之玩有一于此皆足以害敬某奏云禹
之戒舜曰無若丹朱傲惟嫚遊是好召公戒成
王曰無若殷王受飫于酒德㦲舜何至於好嫚
遊成王何至於飫酒德忠臣愛君常儆戒於未
然今臣所謂儀狄之酒南威之色與夫鄭聲佞
人之屬亦是儆戒未然之意上曰此數者苟
有其一真足以害敬又讀至聖心所未安者
即天理所未安也某奏人之心即天之心但爲
私欲之蔽則與天不相似故臣欲陛下屏去
數者之欲使此心清明純粹陛下之心即天
心也上欣然嘉納又讀至人情所未允者即
天意所未允也上曰民心即是天心又讀至
狃于舊習者未有革心之圖上曰往往士大
夫革面而未革心臣奏士大夫爲權臣崇尚財
利士大夫化之但知有利而不知有義士大夫
湏是知義然後可爲國家用上曰未能丕變
在某奏此全在陛下與大臣大明黜陟使士
大夫知義利之分久之湏能丕變上曰然又
讀至凡都邑掊克之政邊閫科調之擾悉從禁
止因口奏申言之且乞選好監司郡守以撫摩
其民上曰聞卿所至視民如子某再三媿謝
又讀至宜命近臣條舉便民之畫如魏相所上
詔書二十三事以次而行奏云比年民之窮困
極矣臣久在田里實親見之願陛下與大臣
熟議於近臣中擇其用心忠厚通曉民事者令
條具今日便民之事以次施行此乃培根本壽
命脉之要此即所謂祈天永命也上欣然嘉
納讀至論梁武處奏云梁武平生奉佛不知奉
天知愛恤僧尼不知愛恤百姓太子統慈仁好
文梁武以事疑之使憂沮而死諸子皆令典兵
無義方之訓至於舉兵相圖如此所爲天豈肯
付以中原上深首肯讀第二劄至以名則正
以義則順奏云今日欲要恢復喚作不是不得
陛下爲人子孫當仇虜殄滅之後如何不令人
省視宫闕如何不吊問中原遺黎但緣故相全
不曾做得工夫所以今日倍費陛下心力
上曰昨讀卿所上封事可見忠誠讀至第三劄
王師深入處上曰朕亦嘗親筆行下戒敕又
讀進書劄至大學一書由體而用本末先後尤
明且備上曰大學齊家治國平天下乃用處
湏至誠意正心修身方得某奏上面更有格物
致知工夫人君於天下之理天下之事湏是都
講䆒令透徹方能誠意正心又讀至明道術辨
人材處某奏云昨來權臣凡事皆是欺罔陛
下是時講筵官亦爲欺罔之言臣記得一日講
官講易輙爲姦言(云云)臣是時深不能平欲闢
之又恐紛爭於陛下之前有傷事體退而自
咎若使程頥朱熹當此必是與之深辨臣因自
咎學力未到故不當放過處放過了上亦愕
然某奏陛下湏是做格物致知工夫扵天下
義理無不通曉則此等姦罔之言自不敢進臣
於是時便欲編集此書以獻陛下緣去國之
速不曾做得閑居八年此書方能成就上喜
甚曰此書便好將來其奏書巳在此更欲點對
候得聖旨方敢投進奏劄讀畢上忽發問
福建想未是無事在某奏陛下可謂明見萬
里之外福建委是未爲無事近日泉漳又破三
縣蓋緣無兵無將無帥臣上問誰可作帥某
奏臣亦正恐廟堂發問反復深思所以對者委
未有其人上又問憲如何某奏憲亦曉事能
官但要之自不可無帥容(某)退與丞相言之早
早擇帥上又問福建鹽法未變亦自未便某
奏鹽法乃致寇之源緣福鹽遡流而至南劒又
自邵武遡流而上汀州其般運甚難故鹽到汀
州不勝其淆雜不勝其貴所以汀人只便於食
私鹽自循梅潮漳來頗近又㓗白價又廉故汀
人每至冬春間千百爲群興販因而行劫官司
一遣人追捕便至拒捍殺人此鹽賊所從起也
臣昨叨閩帥深欲更張緣鹽事屬漕司帥司管
他不得方欲與漕臣袁甫商量區處而臣與甫
各召還遂不及爲容退與宰臣言之行下漕
司講求利便之策遂再拜退
奏對手記九月十三日選德殿内引奏事
始誤謂此殿爲緝熙後乃知爲選德殿
也所得聖語除巳申後省等處外又記讀
第二劄貼黃奏云不知進取之兵外㳂邊更
有自守之兵否上曰那得來某奏云如此
則甚不便豈不見古人有所謂圍魏救趙者
乎魏人伐趙趙求救於齊齊將田忌用孫臏
之謀引兵徑圍大梁魏人還兵自救遂以大
敗今我旣無自守之兵彼豈不能以輕兵綴
吾諸將徑以大兵擣吾之虚乎臣所以進收
歛靠實之說也此一節偶忘申述故記之
西山先生真文忠公文集卷第十三
