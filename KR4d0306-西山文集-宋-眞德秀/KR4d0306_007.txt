西山先生真文忠公文集卷第七
對越甲藁
奏申
乞給降錢會下本路災傷州郡下戶收
糴麥種
(臣)等近以本路旱蝗爲菑屡以斯民危迫之狀
仰瀆睿聽陛下至仁垂憫賜緡錢發廩粟恩
意惻怛與天同心臣等欽體聖懷分遣官吏
抄錄戶口舉行振䘏之政欲使山谷窮僻之地
咸被上恩然此去來秋尚有期歲公家之力有
限艱食之日甚長蚤夜以思未知攸濟訪之父
老皆言若二麥及時布種則人心自安蓋村野
小民生計易足田中苟有數𤱔之麥便可指爲
温飽之資日前雖甚艱難終不舍之而去富室
大家知其有所指擬緩急舉貸亦肯相賙第目
今麥價所在踴貴其最平虔每石爲錢亦不下
二貫有竒惟上等殷富之家自能豫蓄種子中
戶糴買以病其艱若四等而下大彽皆貧困之
民今夏所收僅充三數月之食飢腸所迫豈有
顆粒尚存雖欲趍時耕種有不可得今秋田苗
稼至少撿放之數必多官司坐失常賦巳不可
勝計若麥復失種則來歲夏稅輸納必艱上供
之額何所取辦况嗸嗸待哺者以百萬計若廣
種二麥則一飽有期庶幾四五月之交賑濟或
可結局若種麥稀少不足救飢則非至秋成官
司振給實難遽巳公家事力豈易友吾臣等恭
覩陛下即位初年九月二十八日尚書省劄
子勘會今年種麥是時切恐細民無力耕種有
旨令两浙两淮提舉司應災傷去處將常平錢
措置收糴麥種并給降米斛疾速賑貸施行母
致有失布種寬䘏之恩載在詔令煥如日星
臣等今略計本道災傷去處第四等以下闕少
麥種人戶爲田數百萬𤱔每𤱔用種五升其費
不可勝計雖嘗亟下所部諸州那融官錢收糴
給貸然今州郡大抵空乏必無餘力可及而常
平錢米本自無幾見今專充糶濟不復更有嬴
餘只得傾竭愚誠控告君父伏望聖慈特
詔有司給降錢會令臣等頒下諸郡斟量給貸
麥熟之日令民隨稅輸納臣等謹當拘榷還之
縣官不敢分毫使用干冐聖威臣等無任震
惕之至謹錄奏聞伏候勑旨
貼黃照對種麥之期只盡九月立冬之後即
難施工前件奏請若蒙聖慈以民食為重
俯賜俞允即望速降旨揮庶可及時紿貸併
乞&KR0790;照
乞倚閣本路八州軍苐四苐五䓁人戶秋
苗
江東路安抚轉運使司狀照對江東一路旱蝗
為災除信州成熟外其餘州軍府喜定七年苗
米畸零欠數不多民正艱食豈堪催科煎迫之
苦必無輸納徒費鞭荅今流移巳多或緣迯避
追呼不議蠲除則來歲耕夫必少所失經賦反
多於零欠公朝厚下扵民固無所靳况權事
體輕重較然甚明欲望朝廷將七年分人戶
零苗特與除放是亦賑荒之一助伏候旨揮八
月二十九日奉聖旨令建康寧國府太平徽
饒池州南康廣德軍將喜定七年弟四弟五䓁
人戶見欠苗米權與倚閣仍分明出榜曉諭
乞施行饒信州旱傷(九月日癸)
照對本路州縣今歲旱傷至甚除建康太平寕
國徽池廣德南康七郡(某)巳嘗節次同制置總
領提舉奏甲蒙朝廷特賜賑䘏外續體訪得
饒信两州旱亦不輕遂差委承務郎信州貴溪
縣丞邵介前去饒州諸縣迪功郎饒州餘干縣
主薄潜剛前去信州諸縣體訪旱傷輕重之實
同各縣知縣連銜保明申今據各官申到事理
及據知信州章奉議所申事理湏至開具下項
一據知信州章奉議申(云云之卲縣丞䓁所申云云今不錄)
右備據各官所申在前照對本路饒信两州春
夏之交不至闕雨可以随宜㦳種比之建康太
平䓁七州自春一向乾涸種不入土事體輕重
緩急不同所以昨來先具七州旱傷申乞亟加
賑䘏續聞饒信两州㘽種之後六七月以來亦
是一向缺雨緣未見旱傷淺深的實所以未敢
輕易一槩申陳遂分委各官體訪到前項事理
某又朝夕咨訪參験所聞委是後來正當苗穗
茂實之時無雨沾活加之間被飛蝗爲患致使
巳㘽種田𤱔反成枉費夫力種粮其被害乃甚
扵種不入土之処如此則饒信两州旱傷雖大
體比建康太平䓁七州爲輕而實不可謂非旱
傷州郡况其中如饒之鄱陽樂平信之永豐玉
山旱傷至甚却又與七州無異兼日來體訪得
各處米價亦巳艱糴當收成時其價比春間反
增三两倍瀕湖之民巳有全食菱芡而不粒食
者似此人情委難存濟旣巳審究得實若遂以
前來止申七州之故隱而不言即爲欺罔謹錄
續次所審實到事理𨳩具申聞欲望朝廷矝
念两州之民均被旱傷特賜詳酌併垂恩䘏庶
無一夫不被其澤之患實爲幸甚
申尚書省乞再撥太平廣德濟糶米
照對昨蒙朝廷支撥米三十萬石專委江淮
制置司契勘本路所部州縣災傷輕重將所撥
米并提舉司所𬋩常平義倉米及用度牒收糴
米并制置司所糴米併爲總數斟酌分撥赴各
州軍應副濟糶使用仍行下分管監司將撥定
米斛督責州縣措置振䘏且許其向後闕少續
具申請所有建康府太平州廣德軍三郡係准
朝旨令安撫轉運司分管措置内建康府承制
置司撥到采一十三萬石并義倉米三萬七千
九百七石四斗有畸本府見行委官抄劄戶口
候新制置李殿撰到日區處施行外太平州撥
到米一萬五千石并義倉米二萬三千八百五
石六斗有畸廣德軍撥到米三萬五千石并義
倉米一萬三千六石八斗有畸近據两郡申到
抄劄戶口帳目及自目下至來年春夏之交合
用濟糶米數太平州三縣丙戶一萬七千九百
九十有五丁戶四萬七千七百有九戊戶一千
八百通計四十一萬五千七十一口除巳撥到
米數外尚欠米四十二萬一千六百餘石廣德
軍二縣丙戶一萬九千七百四十有一丁戶三
萬二千八百二十有四戊戶二千五百有八通
計二十三萬九千二百二十一口除巳撥到米
數外尚欠米三萬三千一百八十餘石若非再
瀆公朝仰蘄終惠則將來賑䘏必至不繼槻
等實有辜芻牧之責今照得两郡雖均係災傷
地分然廣德被旱尤重兼本軍地素墝瘠民生
孔艱豐年樂歲不免貧悴一遇水旱坐待流殍
而鄕村之民尤無聊頼自八九月間巳有饑餒
至甚者非有司極力拯䘏未易全活自丙戶以
下皆當給濟惟城市則濟戊戶而糶丙丁所以
糶戶至少而合濟人戶居十之八至如太平爲
郡雖頗稱繁庶然年來巳非昔比當此歉歲民
間亦甚艱食但狼狽之狀未至如廣德之極故
惟戊戶則全濟丙丁戶則糶内鄕村丁戶亦量
行給濟所以濟戶差少而合糶人戶不啻倍蓰
两郡事體旣稍不同其糶濟遟速亦不容不少
異廣德巳自十月十二日爲始太平州則以十
一月十一日爲始所據两郡申到欠少米數並
是的實太平所欠雖止是糶米然爲數不貲不
敢盡以上累朝廷除巳從轉運司那撥米斛
并督責本州守令多方措置勸分招糴貼助賑
糶外今來止敢以五分之一控告公朝特賜
劄下建康府轉般倉支撥米八萬四千石應副
太平州賑糶其糶到錢摫等專一任責拘還
朝廷不敢分文違欠所有廣德軍尚欠米三萬
三千一百石係指定合用之數委是無從措畫
併乞劄下平江府百萬倉照數全賜支撥以充
接續賑濟庶使两郡飢民獲脫溝壑實出始終
生成之賜伏乞指揮(十二月二十六日奉聖旨令建康府轉般倉扵椿)
(管米内支撥五萬石付太平州充振糶及令浙西提刑司於平江府百萬倉椿管米内支撥二)
(萬石付廣德軍充濟糶使用糶到價錢各就本家令項樁管具入月帳供申其米仰逐處徑自)
(差辦人船前去般取仍仰開具收到銭𢾗申尚書省)
申尚書省乞放信州零苗
照會近凖省劄備本司同安撫司所申乞除放
本路旱傷州軍嘉定七年分人戶零苗八月二
十九日奉聖旨令建康寧國府太平徽池饒
州南康廣德軍將嘉定七年第四第五等人戶
見欠苗米權與倚閣仍分明出榜曉諭劄付本
司照會施行本司除巳牒逐州軍縣遵奉施行
仍&KR0866;榜曉示人戶知悉外照得昨來同安撫司
具申之時係在八月十三日其時緣委官體訪
信州旱傷未據申到兼本司去信州道里甚遥
未見本州旱傷的實未敢一併具申續據知州
章奉議并體訪官饒州餘干縣主簿潜剛申到
信州諸縣旱傷之實兼朝夕咨訪參驗所聞委
是後來當苗穗茂實之時無雨沾活加之飛蝗
爲害不輕僅有鉛山一縣所𬋩七鄕上四鄕與
福建接境粗得豐熟其餘諸縣鄕都并鉛山縣
下三鄕皆係災傷地分巳嘗𨳩具申聞乞朝
廷矜念并賜恩䘏外今來一路八郡皆蒙倚閣
去年下二等零苗唯信州諸縣人戶未霑蠲閣
之惠若以前來失於併申之故不爲控陳實非
所以推廣公朝厚下之意欲望朝廷特賜
詳酌除鉛山一縣上四鄕外將信州上饒等五
縣并鉛山縣下三鄕嘉定七年分第四第五等
人戶零苗照建康府等八郡已得指揮一體倚
閣施行使千里之民咸被恩賜實爲大幸伏乞
指揮施行申聞事(十一月二十八日奉聖旨令信州將上饒等五縣并鉛)
(山縣下三鄕嘉定七年弟四弟五等人戶見欠苗米權與倚閣仍分明出榜曉諭)
申尚書省催撥太平州振糶米(同太平州)
照對某等昨緣江淮制置司分撥到太平州賑
濟米三萬八千八百餘石比之諸州爲數最少
而本州三縣合賑糶戶口爲數至多嘗各具申
朝廷乞撥借米斛充本州賑濟日夜以湏未奉
回降某於今月初一日廵歷到州經行田里備
見細民窮悴之狀與守臣同共措置除戊戶始
終全濟可至來年三月其鄉村丁戶僅能量濟
三次而流移新到旋次抄劄者又湏一例振䘏
其城市丙丁戶并鄕村丙戶皆合振糶總計用
米數十萬石某等巳各竭公家之力措辦錢米
添貼糶濟外欠闕尚多委無從出竊見本州三
縣今歲災傷檢放通及八分田𤱔所收旣巳無
幾而上江米舟至者甚稀鄰郡又無般販之地
若非官司出米賑糶竊恐中戶以下闕食狼狽
日甚一日某等濫膺麾節之寄若避煩瀆之誅
不以控告于朝坐視境内之民飢餒流離豈
不上辜君相愛䘏元元之意用敢合辭仰干
造化伏望朝廷檢照某等巳申事理速賜劄
下建康府轉般倉支撥米八萬四千石借本州
賑糶某等謹當拘收價錢節次解納㦯留本州
糶米償還一聽旨揮行下如分文違欠甘坐黜
罰湏至再申
申尚書省乞再撥廣德軍賑濟米狀(同知軍)
(某)等照對江東今歲旱蝗爲諸路之最廣德两
縣災傷又爲本路之最蓋本軍田土瘠薄雖當
上熟之年猶有艱食之慮况自春祖秋種不得
下其爲狼狽不言可知仰頼聖朝哀愍元元
賜轉般米三萬五千石及就撥義倉米一萬二
千餘石醲恩博施自昔所無某等與两縣十四
鄕之人同深感戴弟此邦民貧特甚昨本路諸
州抄劄戶口皆以五等爲别其他州縣惟丁戊
始濟獨廣德两縣所謂丙者殆不及它郡之丁
飢寒窮窶往往相似故自丙至戊無非當濟之
家總而計之仰哺於官者凢二十三萬九千三
百餘口其流移新到旋次抄入者又不在此數
臣等自九月間巳聞两縣管下鄕村有飢餓垂
盡之人亟出義倉米賑給一次計一千六百餘
石又於十月十二日以後將丙丁戊戶普行賑
濟計用米一萬七千餘石及某廵歴到軍經行
田野訪問父老皆言自昨賑濟之後又閱两月
餘貧民下戶復以闕食遂與潾同共商議以今
月十八日爲始再將丙丁戊普行賑濟計用米
一萬七千三百餘石通將三項共計支過米三
萬六千餘石某等亦竊自念今歲飢荒非止一
州一路朝廷至仁徧覆有請輙應爲力甚艱
某等沗在臣子當知體國故於撥賜之米受惜
唯謹專留以充賑濟其軍城附郭合用振糶米
九千餘石皆從轉運司撥官錢收糴而戊戶計
口給濟爲費尤多不敢悉用官廩以一月爲率
两旬以米一旬以錢米出於官而錢則出於某
之私帑區區之意本欲存留斗斛以接續賑濟
庶免數慁朝廷其如戶口至多除三次給濟
計支過米三萬六千餘石所餘亦巳不多自𨳩
春以後至於四月尚湏三次給濟用米至多近
者安撫轉運司嘗具申請乞於平江百萬倉支
撥米三萬三千一百石委係指定之數日夕俟
命未准回降今來事勢迫切某等職在振䘏實
不皇安用敢合辭控告造化伏望朝廷檢照
安撫轉運司巳申事理早賜劄下平江百萬倉
照數撥降施行某等寔與斯民同霑大賜湏至
申聞者
申省第二狀(此係弟一請被受省劄不允後再具申在三月初發)
照對某近申朝廷乞賜指揮將所撥平江府
百萬倉米三萬石付廣德軍專充賑濟免令拘
收價錢續准省劄未賜允俞某恭承朝廷之
嚴即當禀聽豈應再三煩瀆自速斧鉞之誅竊
念廣德歲菑傷傷最爲酷烈環地千里粒米不
收人情憂摇皆謂必填溝壑某自去秋被命措
置即行下本軍差官抄劄其閒所委或非其人
不無泛濫而合濟之家却多遺落某亟遴選彊
敏愛民之官精加覈實釐正甚多又於給散之
日令民戶結申互相保委其有冐濫許人告陳
緣此有已抄劄而不敢請由有巳得由而不敢
請米有以三口爲五口而自行首實有以一家
得二由而復行繳還冐濫之弊委巳盡革其實
貧之者却與抄入凢今所濟盡是闕食之民即
不敢分毫泛濫有失聖朝子惠困窮之意兼
某區區愚鄙嘗竊有見以爲當天患民病之時
必湏上下同心竭力以圖拯救廼克有濟故凢
朝廷所賜一勺一合盡以充振濟之用其軍城
并屬縣自冬至夏合用振糶米斛皆從本司措
置應副不敢於濟米内分撥又振濟錢米或有
不給亦不敢一切倚辦公上前後出備添貼其
數甚多蓋職所當爲自當罄竭豈敢數慁朝
廷今來所乞將百萬倉米二萬石專充振濟實
緣事不獲巳方有此請蓋上項米斛元係陳乞
爲振濟之用若以其半留充出糶則三月間一
濟欠米萬石本軍旣無事刀本司帑廩又空四
顧徬徨實無從出闔郡數十萬生靈之命巳蒙
全活至今農事方興仰食尤急若振䘏不繼則
前功盡捐一簣之虧誠爲可惜伏望鈞慈俯察
誠悃特從前請將所撥百萬倉米二萬石付廣
德軍盡數給濟免令出糶收錢(某)與斯民均被
隆天厚地之賜伏候指揮
申省第三狀(三月廿二日發)
照對某近者再申尚書省乞將平江府百萬倉
撥到米二萬石付廣德軍並充振濟免令出糶
拘收價錢側聽兼旬未拜俞旨伏緣夲軍巳擇
定四月一日給濟除上件米斛外别無指擬秪
得再殫愚悃上冐崇威竊見廣德去歲災傷荷
朝廷恩䘏備至昨者制司分撥米斛本軍所得
凢五萬五千餘石以每石三貫爲率計錢十六
萬貫有竒尚蒙盡數予民未嘗責令出糶今百
萬倉所撥凢二萬石若以其半出糶止計錢三
萬緡以聖君賢相切於愛民之心既嘗捐十
六七萬貫救之於前豈復惜此三萬緡不以濟
之於後况某元爲本軍再乞濟米三萬石継蒙
旨揮止與二萬不敢數瀆朝聽巳於本司經
常支遣米内撥五千石添貼支散若使止湏振
糶則本司所出之米豈不欲拘回價錢以助漕
計之乏實以本軍民貧非他處比惟城市人戶
粗有生業可以糶濟兼行至於鄉村之民狼狽
殊甚非濟不可故雖本司事力至狹亦未免徑
行給予不復出糶收錢况於朝廷仁同天覆
苟可保全民命必不計折毫釐今雨晹以時二
麥甚茂田野父老皆言只待麥熟便可無憂但
今歲氣候稍遲麥熟湏至五月目今一濟正是
緊切之時伏望鈞慈俯垂矜察許將上件米斛
盡行給予貧民則天地生成之恩何以逾此須
至申聞者(四月三十日劄檢會嘉定八年十二月二十二日旨揮支撥百萬倉米二)
而廣德一郡得米凢數萬石並係撥充振濟仰
見清朝以民命爲重雖丘山之費無所愛惜
何獨於此萬石必欲令其出糶收錢某雖至愚
亦知非出君相之意日者側聞士大夫有好
爲議論者以爲此郡菑傷本不至甚官司振䘏
失之太優斯言流聞遂致上誤朝聽(某)竊謂
欲知菑傷之重輕當觀撿放之多寡欲知民食
之艱否當觀米價之低昂本郡秋苗巳蒙詔
旨盡放則菑傷之重固不待言今去麥熟亡幾
而城市米價每一省升爲錢四十餘足則民食
之艱又可概見或者徒見境無流離野無餓莩
遂以菑傷爲本輕振䘏爲太厚殊不知去歲秋
冬之間人情皇皇朝不保夕倘非至仁亟加拯
捄則溝中之瘠巳不勝其衆矣况自冬及春雖
屡行給濟計其所予實亦亡幾蓋本郡當濟之
家爲口幾二十萬而前後散米不過六萬石有
竒民間所得雖微然不勞經營坐獲升斗和以
菜茹雜以糟糠一日之糧衍爲數日故能保全
性命以至于今然其困窮憔悴之狀見於面目
者在在皆是蓋官司給濟僅能免其餒死而生
生之業固巳赤立無餘且城市居民粗有營運
本司出米振糶其價又爲甚輕尚有自旦至暮
無錢可糴者(本司糴價每升二十四文足有納二十金而乞减四文米者)某
廵歴此來目擊斯事遂將軍城縣市仰糶之戶
普濟一次(丙七日丁十日)而痛减官糴之直每升爲一
十八文况於田野鄕村尤爲岑寂若改濟爲糶
其間無錢可糴者十室而九未免却以由曆轉
售扵有力之家飢腸弗充坐以待斃是朝廷
不階屡濟以生全之而頋恉一濟以棄絶之也
况今大麥巳穟而未黃小麥方秀而未實民食
之乏正在斯時給濟之期不容更緩契勘百萬
倉米除前一濟用過八千石外目今所存一萬
二千石見分撥軍城并四安倉椿頓今此一濟
係是結局視前當稍加厚會約用米二萬餘石
本司事力雖微亦已那撥米六千餘石錢二千
餘貫添湊外須至盡將上件百萬倉米充數方
了給散一次竊見漢之汲黯事武帝雄猜之主
其奉使以出又緣它故猶能便宜發廩以賑飢
民然後歸節以請矯制之&KR1255;今某幸遇仁明寬
大之朝且嘗承詔措置荒政親見民窮如此
頋乃便文自營苟迯譴責非惟有媿昔人豈不
仰辜朝寄用敢不避誅斥謹同知軍魏承議
以此月十日爲始一面開倉祳給外伏望鈞慈
檢照某累申事理速賜指揮行下所有某不俟
回降專輙給散之辠併乞重賜䥴表施行湏至
申聞者
奏爲不合差廣德軍教授措置荒政自劾
狀(六月十一日上)
臣今月初十日據廣德軍申知軍魏峴按奏教
授林庠不職奉聖旨放罷臣伏見庠之爲人
素自修飭其掌學政又皆可觀峴遽劾聞深可
驚駭蓋緣與聞荒政有若越職侵官臣而不言
誰與言者竊惟去歲廣德之旱甚於它郡幸蒙
聖恩優賜廩粟明詔帥臣監司分行措置臣
與權帥胡槻共議以爲此郡之民凋瘵爲甚振
濟之責固在守貳商榷佽助不可無人博采群
言皆謂本軍教授林庠誠實懇到有志及民臣
遂委之同共講畫庠以職在教導陳誼力辭臣
非不知教官自有職分不當與聞民事實緣本
軍官僚别無可委兼民命危急不應拘牽常法
坐視而不知救強之再三庠始任責朝夕盡瘁
區畫有方遂使千里赤子均被朝廷振恤之
實惠桐川之人悉能言之臣方頼庠得以迯責
而庠乃用是以獲罪蓋尋常州縣救荒只欲自
專其事侵牟移易惟所欲爲朝廷監司莫可
䆒詰庠旣同共措置自太守以下雖欲爲欺終
有掣肘庠之召怨實基於此胥吏乘峴未至巳
有營惑之言臣行部到軍有宗室寄居論本軍
民病十事臣之望峴不薄出以示之且謂此邦
同官惟教授可與講究共起斯民深痼之疾本
是美意不虞峴反疑庠以此告臣懼其旁觀不
得自肆峴之忌庠自此而深臣昨用官錢兊提
舉司和糴米四千餘石椿留在軍接續賑糶峴
以郡計窘乏漫無措畫乃垂涎此米欲掩有之
遣吏勇桴傳道指意諷令作出剰獻納庠具陳
其不可峴之怒庠至是益甚臣雖未見峴章采
諸道塗咸謂劾庠之䟽緣此而上峴雖庸騃寧
不稍知是非何至率然妄發盖以廣德弊壞未
易友吾故爲脫去之計以圖善地情狀本末暴
之天下自有公論重惟陛下不鄙臣愚使分
一道按察之寄别白善否其責在臣今庠乃以
宣力捄荒横遭&KR0945;疾臣寧冐昧一言同受譴責
無寧畏罪冺默上負聖主下慚物議是以干
犯宸嚴具陳事實伏望聖明察庠居官本
無它過致其出位咎皆由臣庠旣罷黜於臣之
義尤難苟免欲乞明詔有司議臣之辠併賜
鐫斥施行湏至奏聞者并申尚書省御史臺諫
院
第二奏乞待辠(六月十四日上)
臣近據廣德軍申守臣魏峴按奏教授林庠不
軄得旨放罷臣巳具奏本末乞將臣併賜鐫
斥以懲差委失當之辠及庠申到峴章取而讀
之則意不在庠專爲臣發震悸累日無地自容
臣以疲愞繆當荒政之任若謂其識見庸闇委
任非人措置乖疎周防不盡竊自揣量誠恐未
免以此加辠臣何敢辭顧峴所陳事關堂陛臣
書生爲吏乃干名教之誅可無一言再瀆天
聽伏念臣自去歲旱蝗以來朝夕憂懼訪求疾
苦不憚驅馳區區此心唯知救生靈所以固邦
本布德意所以尊朝廷曷嘗一毫自爲巳計
昨蒙聖恩再賜民粟即勒手牓徧諭田里使
知獲免飢餓流移之苦盡出聖上仁恩一飲
一食宜知感戴蓋赤子朝廷之赤子錢糓
朝廷之錢糓人臣於此得效尺寸寔藉朝廷
事力就使推行盡善皆是軄所當爲以此言勞
稍知義理之人亦所不敢昨者累申朝省乞
將賑糶米改充給濟實緣春夏之交青黃未接
官糶雖平而城市居民尚苦無錢可糴村野窮
僻困悴尤甚陛下至仁旣嘗斥四五萬石以
活飢貧顧此萬斛聖朝豈復靳惜輙緣至意
捐以予民私謂推廣上恩縱令獲罪不過薄
責若早知此舉涉尾大衡决之嫌則臣雖至愚
焉敢犯此大戾竊觀祖宗朝范鎮在陳范純
仁在慶皆嘗以便宜發粟不俟奏報而朝廷
未嘗不尊堂陛未嘗不嚴當時群賢滿朝亦未
聞有慮其啓專横之漸者今臣先請後發其視
二臣尤非專輙况不旋踵而報可之命下是
陛下固以亮臣之心而赦臣之罪朝廷之上
亦舉無異論矣峴爲郡守乃獨追尤前日予民
之不當是併陛下之赦臣者亦非也况其始
議之時庠與一二同僚皆主振貸獨峴移書告
(臣)力言給濟之便及(臣)到郡又縱臾再三謂民
窮如此非徐行拯溺之時且令所親作詩勉(臣)
以汲黯之舉自始至末峴皆與謀故(臣)申省狀
云謹同知軍魏承議開倉賑給若峴不與聞(臣)
敢妄爲此言乎今乃加(臣)以不有朝廷之辠
是無天也兼臣從來廵歷先期戒約官吏每送
迎毋排辦所至蕭然人所共覩比者往來桐川
雖廵尉職當警護亦令勿出唯將入郡城見市
井小民執旗迎候者頗衆臣方訝其無錢糴米
安得有錢製旗亟諭之散去已而物色乃知峴
用公庫錢製造以給之又出絹與民繪像欲爲
臣立祠于學且屬庠撰述碑文幸庠力辭而止
臣繼聞之即移文禁戢明言全活生靈自出
朝廷之賜凡百官僚止是奉行有何功德可以
當此令其日下除撤向使庠率爾承命其爲竒
貨亦又甚焉臣性疎直待人不疑見其外若温
柔謂可與之爲善慨念本軍積弊巳極方約其
同心講究以蘇民瘼不謂其意薄陋邦潜圖脫
去巳設機穽於出肝肺接殷勤之初柔邪之類
其不可測如此(臣)非不知久去闕庭孤危易撼
見幾不早尚口乃窮然念微臣事君粗有本
末上頼仁聖保全至今就令奉使失職朝
廷自有黜典臺諫自有公論而屬郡如一魏峴
得相陵蔑誼當自反何敢辦明矧如峴所陳旣
有扶持名教之深慮則臣之所坐宜得覆載不
容之大僇峴去臣留尤所未安欲望聖慈明
詔有司審覈虚實倘峴言有狀即乞將臣重賜
貶竄施行臣見今待辜外伏候勑旨(六月二十一日)
(奉聖旨真某無罪可待魏峴與官觀二十三日出省劄二十八日到司尚書省送到承議郎)
(權發遣廣德軍魏峴奏臣猥以孱庸洊蒙噐使由州别駕三遷遂玷班行旋叨外除分以左符)
(聖恩山重微命絲輕故雖到官未久適承儉歲之餘惟知恪意撫摩䆒心疾苦期烹鮮而不擾)
(務束杖以無苛衆軍拖下之請即時以支還諸案未了之訟則叄稽而粗决至於酒稅拘㩁猶)
(恐寬急失宜共知帑竭而廩空詎敢生財而過與頋弱才而何有懼百謫之易盈政頼爲密之)
(同心庶幾闔軍之有額况學校者清議之出而博士者諸侯所尊今乃乘時邀權見謂&KR1724;&KR1348;臣)
(而緘默公論謂何竊照軍學教授林庠璧水諸生高甲賜弟本軍雖號偏壘臣方喜教養之得)
(人使不以利逹動其心靖共自愛則國家爵禄他時决非爲庠惜者柰何甘心猥冗求媚取容)
(臣到軍以來春𥙷試士則期日屡遷月朔講書則狀申欲免但見其終日坐敖倉中以師道之)
(嚴而下親措置官之職糠粃敭簸塵埃僕緣庠處之自安而本職則諉他官通攝臣巳竊鄙之)
(矣常去歲田事不登陛下不吝大農前後發廩給濟飢民德至渥也近又續撥降米二萬斛)
(付本軍濟糴恩至渥也而臣之來庠迎謂臣上項米計臺見今申請乞盡行振濟未幾又以漕)
(臣親筆云臣大略謂若未准明州回降非晚行部前來欲爲汲長孺之舉臣遂致言漕臣謂)
(所當披瀝肝膽控告於之須臣之意盖欲恭聽君父之前以俟成命陛下之處分也継而)
(漕臣循行庠迓之於百里之外一日當畫庠於郵筒中雙黃旗腰鈴走傳一軍皆驚發覲乃一)
(批與都吏言漕臣入軍境怪迓者之不來庠推廣其說令都吏諭意居民多造輥旗帥衆迎接)
(且令能門備辦香燈設供漕臣本命星官臣以謂廣德之民此復何時安得以錢可以爲此而)
(栺意下形小民執旗奔走連日疲頓臣不忍見其爲勢所迫遂各捐金以紿之復以書抵臣言)
(漕司將米紿散之後欲邀臣同銜具申継面見庠又復謂臣庠與漕使言若與臣同銜申則此)
(舉作得不精采抑不思米陛下之米民下之民監同雖從便宜然當使斯民知被陛陛)
(下之德尚何較其精采與不耶則庠之銳意縱臾明矣臣竊觀天下之勢堂陛之相臨體統之)
(相維事關廟堂則百司庶府不得而專權在監司則州縣小官不得而執如臂之運指若綱之)
(在綱由是國勢尊安民心畏戴用此道也倘或尾大衝决内外相違假孟軻氏民爲重以文其)
(說則上下陵夷從微至著寕不甚可畏㦲臣未到軍以前陛下念本軍之民濟之以米庠於)
(其中乃分撥往建平縣出糶收錢今陛下以二萬斛濟糶於民庠乃不候報可先行給散)
(陛下欲濟庠則易之以糶陛下欲糶庠則易之以濟是其權陛下不與也廟堂不與也一)
(庠足以辦之矣恩欲歸於知巳怨必萃於朝廷美欲掠於一身害必及於他人不知庠果何)
(所恃而敢爾近據人戶觧四一等陳訴濟米冐濫事臣委庠覈實皆復支離其說具欲两平其)
(訟意果安在兼庠怙勢憑陵嘗謂臣寕國新除陳廣夀漕臣以弹文商論於庠其意盖以脅臣)
(也如廣德縣申乞差官撿屍庠河預焉乃對臣按服肆言所差之官不當必欲更易而後巳軍)
(學有一兵迯庠乃不候根捉即以其素所嬖晉求填刺名粮其他不敢一一縷瀆宸聽事繫)
(紀綱寧容但巳欲望亟從罷斥以爲輕易聖慈特發&KR0790;断將庠朝廷烕裂軍壘者之成)
(其於國勢誠非小𥙷伏候勑旨小貼子臣不避仇怨既行按奏則臣今乞引嫌回避欲望)
(聖慈矜怜小臣特賜两易一等軍壘或待次差遣保全孤蹤不勝大願候勑旨五月二十九)
(日奉聖旨林庠放罷魏峴别與一等軍壘差遣李提舉奏爲廣德知軍魏峴按教授林庠)
(實按轉運副使真某乞覈實辦明事臣聞論事者當辯是非責治者當覈名實天下未嘗無真)
(是真非之所在也然每患乎言之多端聽之易惑者不覈其實之過誠即其名以覈其實則是)
(者固不可以厚誣而非者亦何可以自掩㦲臣竊覩進奏院報知廣德軍魏峴按軍學教授林)
(庠不法且乞避轉運副使真某得旨罷庠而别與峴一等軍壘差遣臣竊謂峴與某必有一)
(是一非惟以其實考之則真是真非當有不難辨者盖峴之奏雖為庠設然以臣所聞峴非按)
(庠乃按某也峴之按庠謂其捨教職而任荒政挾漕臣而陵郡守夫以一郡之民飢困欲死)
(陛下大捐廩粟以活之仕乎此邦者出任其事如救焚拯溺何常職之可拘當此之時軍學堂)
(試爲重乎本軍振濟爲重乎出身濟物固儒者事峴昧於輕重而以庠終日坐倉爲可鄙峴則)
(陋矣至於陵忽郡將則臣不可不治然猶當問庠之所守爲何如設使庠之語言禮節或失婉)
(順而所守者正峴亦當屈巳從之未可以陵忽言也况庠之於峴初未見語言禮節悖慢之實)
(則峴之深怨極憾於庠者果何爲哉以此言之峴之按庠意必有在臣故曰峴非按庠乃按某)
(也某與峴比肩事主某雖任按察若某所爲未善峴不肯苟徇具以上聞孰曰不可然臣不知)
(果峴爲是乎某爲是乎峴之奏爲荒政言也若曰某縣流移者多而不能止某鄕莩死者衆而)
(不能救某虔濟米給散之有欺某邑糶銭出入之不明某事則有何人之詞某條則有何日之)
(案各指其實而言之庠固無所迯辠而某之失於任庠者亦無所辭其責矣臣竊聞峴之奏千)
(餘言略不及此特以輕易朝廷自專掠美爲某罪陛下試覈其實峴爲是乎某爲是乎夫自)
(專固人臣之罪而許以從宜者乃人主之大權掠美固君子所羞而爲君任怨者尤未世之邪)
(說如峴所陳陛下欲濟而易之以糶陛下欲糶而易之以濟是爲有司專擅之罪廣德濟)
(糶非臣所任不能詳知然竊謂濟糶俱急轉輸不齊糴米未至而借濟米以應之濟米有缺而)
(乞糶米以益之權宜集事要厥成終文藉具存自無淆混若事理不過如此則固亦陛下之)
(所許未至罪其專也至於掠美之說則又不可不察臣事君猶子事父也子職無他任其父之)
(事而巳臣職無他任其君之事而巳故稱人子之善者必歸美於其父稱人臣之善者必歸美)
(於其君擢是臣任是職欲其稱職而人善之乎欲其不稱職而人怨之乎使人臣任怨於下則)
(怨之者推所從來必歸咎於上矣人主何利焉且峴固言之矣米陛下之米民陛下之民)
(也獨不曰臣亦陛下之臣乎以奉陛下之令散陛下之米活陛下之臣陛下之民)
(何往而非陛下之德澤㦲天下未嘗有無實之名也臣之事君當責其實而求名與否不必)
(問也若夫黎民阻飢上所當恤此則如慈母之乳其子初不爲民峴乃有恩歸知巳怨萃朝)
(廷之言何其所見之異㦲且民飢而不得食則怨既得食矣又何怨萃於上之有乎峴之言無)
(足辯者然臣竊見近日風俗日以衰弊人臣率顧一身利害之私而不以國家生民爲念臣雖)
(不肖每獨憂之峴之說行恐自今分職授任者益以自專掠美爲嫌便文自營誰任陛下事)
(者峴言雖小所關甚大此臣拳拳之愚所以上瀆天聽不自知其煩也峴與某一是一非必)
(有公論伏望陛下特選朝士或委鄰路監司覈考其實若廣德荒政不舉則某爲有負陛)
(下不可無責若峴言無實則是以私意邪說上惑朝聽亦乞明正其罪使天下知是是非非)
(不可混於聖明之世臣與某實爲聮事愚忠所激不復避嫌且峴尚居部内在臣職所當言用)
(敢冐犯以聞取進止又上丞相手書道傳仰恃隆寬輙有白事道傳竊見廣德魏守按罷教)
(授林庠卷傳其劾章至此者詳觀之實乃按真漕也某竊惟去年象朝廷撥米振濟自江東)
(言之廣德爲最優且如池州太平州寧國府等處若以戶口及所得米數言之皆差不優於廣)
(德盖緣廣德之民自來貧困雖遇樂歲亦不聊生去年之旱又爲特甚所以制置司仰體朝)
(廷之意優數撥米然猶患其不足故漕司再有所乞又申明易糶爲濟然後一方之民得免死)
(徙之患此主上之至德丞相之至恩也米乃朝廷之米有司不過奉朝廷之命給散之耳)
(魏守所以奏上之因非某所知但聞數日之間舉郡紛然至謂真漕且以散米多得罪反使前)
(日感戴君相恩德之民變爲疑惑之言是魏守本謂真漕市恩以歸怨於上而不知今日之奏)
(乃所以爲歸怨之舉也某不能自已輙上其事區區仰荷知委如有一毫朋比真漕之心天實)
(厭之伏望鈞慈特賜詳察施行以釋民疑以慰民望干冐威尊下情皇恐之至袁祭酒上宰)
(相書某一介疎庸伏蒙公朝過有推擇俾居成均教導之職無𥙷秋毫每深自媿伏覩國家著)
(令諸州教授本監長二皆得薦舉則是某所領之職與典教於一郡者固相關也今廣德教官)
(林庠爲郡守劾奏遂致罷黜某不敢不爲一言竊惟自古設官雖各有司存而亦有可以相通)
(者且司徒掌教從古以然故周禮大司徒之職曰因此五物者民之常而施十有二教焉又曰)
(以荒政十有二聚萬民夫以掌教之官而兼領荒政何也蓋愛飬斯民各安其所而後教化可)
(得而行也蕞爾校官與司徒固相遼絶然預聞荒政頗亦似之某所謂可以相通者蓋如此今)
(所在教官不遵法度妓樂之集預者強半爲守臣者未聞有所按發而留意於救荒者獨以罪)
(去借曰侵官不猶愈於預妓樂者乎江東漕臣旣以提學爲職知林庠平時有學道愛人之志)
(&KR0862;以走委之亦未爲過苦逐其所委則何以自安幸而朝廷清眀守臣教官一時並罷可謂)
(公平矣但守臣别與一等差遣而教官竟罷猶恐無以安漕臣之心此亦公朝所宜審處也)
(乙亥之旱桐川爲甚而民又最貧故德秀所分二州允加意於此郡汲汲拯救如捍頭目控愬于)
(朝得米凡五萬餘石皆捐以濟民而未嘗責之出糶千里民命頼以保全者二十餘萬聖朝)
(配天之澤可謂博矣迨丙子春乃有爲䛕詞以欺廟堂者謂江東諸郡實不甚旱傷監司好名)
(故張皇其事且指民無流莩爲旱菑本輕之證於是當路不能亡惑而申請遂落落矣三月未)
(某再廵歷至桐城是時民飢困者甚衆所請萬石屡爲都司駁下遂不獲已與郡守魏峴議先)
(發廩以濟民然後申乞竢辠都司有不樂者於是嗾峴劾某所委之官以自觧而孤跡遂岌岌)
(矣幸朝廷清明察峴之姦而以某爲無罪迄免吏議天覆地載恩施無窮未知報塞之所謹)
(略記所因於待臯之奏後世世子孫母忘上賜其魏峴詆誣之章與其自劾二狀袁李二公)
(所爲某辨明者具列于此云云謝表别見)
申御史臺并戶部照會罷黃池鎮行鋪狀
照對黃池一鎮商賈所聚市并貿易稍稍繁盛
州縣官凡有需索皆取辦於一鎮之内諸般百
物皆有行名人戶之掛名籍終其身以至子孫
無由得脫若使依價支錢尚不免爲胥吏减尅
况名爲和買其實白科今據張宣趙義等四十
三狀所陳誠可憐憫以區區鋪店能有幾許財
本而官司敷配曾無虚日誠何以堪照得在法
置市令司自有明禁朝廷屡行申飭不許剏
立行名當司雖已嚴出榜文不許州縣抑勒行
鋪買物然行名不除終爲人戶之害牒本州帖
縣鎮將黃地鎮應干行名日下並行除兑仍給
版榜本鎮市曹釘掛曉示如今後州縣鎮務等
官吏輙敢科敷民戶收買一物一件許徑詣本
司陳訴定將官員案劾公吏决配施行仍申御
史臺尚書戶部并移文諸司照會(嘉定八年十二月因廵歴)
(至黃池鎮民遮道以千數陳訴監鎮官史文林彌迥買物不償價錢等事巳將鎮吏押送鄰郡)
(根䆒及申到判云照對黃池之爲鎮地據要衝實舟車走集之會前政運使孟侍郎以武臣)
(監鎮多不知書申明于朝易以左選而史文林者首當其任正望其以儒者忠厚之政洗武)
(臣饕虐之風顧乃專事貪殘違戾法守有武弁之所不敢爲者今據廣德軍等處勘到陳德新)
(查文明等情節如根刷牙鋪籍定姓名置曆科敷抑令供納縑帛香貨魚肉𬞞果之屬有償其)
(半直者有僅償些小者有三分不賞其二者有分文不支者其所科買非貴細之藥材則珍美)
(之比果紐計價直爲錢不貲刮民戶之脂膏充一已之谿壑至有不堪其命赴水而死者此其)
(違法者一也收買縑帛先用灰湯煮熟而後秤两數科糴糯米不用斗斛而用大秤稱盤自古)
(及今未聞有此公爲掊克莫甚於斯此其違法者二也本鎮酒課日纔一二百千商旅如雲何)
(患難辦乃於官課之外又多造白酒小酒勒令行老排擔抑俵立定額數不容少虧所得之錢)
(不知何用以至將門堂酒敷與麵店沽賣將酸黃酒迫令坊戶一切不䘏唯錢是求又以淡悪)
(之醋装灌成瓶雇倩夫力廵門抑賣不問碩否此其違法者三也科罰民財法有明禁而乃捃)
(摭富民之過以爲罔利之媒如姓劉人以私釀敗露徐仁傑特其屋主元不知情因而文致勒)
(令拍酒一千貫阿揚爲家僮所告醖造私酒事之有無特未可知自當中州送獄却勒令拍酒)
(四百三十貫并納賞錢一百貫猶以爲未足復押送廣教寺勒令舍鍾楼錢并常住銭各二百)
(貫遂免觧州劉太般見銭下江自應依條究治却逼令拍酒七石爲銭二百一十二貫擅行釋)
(放此其違法者四也在法未聞鎮市許置廂房者而乃擅行剏立四廂以爲囚繫百姓之地縱)
(令吏輩拷掠收乞冤憤之聲盈溢道路此其違法者五也凡此數項皆獄司勘到陳德新等悉)
(巳招承照條各刺配追贓籍沒監鎮史文林違法病民宜從按劾以其因病在假日久見乞避)
(親牒照條保明申如當塗王知縣非應避之親旣久病廢事亦合令其尋醫雜任所有欠鋪戶)
(買物價銭湏管一一支還了絶申取指揮方許放令起離其剏置行名抑賣酒醋等事本司巳)
(行榜罷及申御史臺戶部牒諸司照會外所在剏置廂房一項牒本州嚴切行下住罷照條止)
(保甲機察火盗)
西山先生真文忠公文集卷弟七
