西山先生真文忠公文集卷第一
古詩後學莆陽黃鞏校正
登南嶽山後學常熟張文麟同校
煙霞本成癖况復遊名山舉手招白雲欲納懷
䄂間咄哉亦癡絶有著即名貪振衣遇長風浩
浩天地寬
題金山
江來朱方注之東海潮怒飛日夕相撞春天將
古來義士骨化作彺瀾中央屹立之青峯孤根
直下二千尺動影裊窕冲融中黃金側布蘭若
地鑿翠面面開䆫櫳雙橈伊軋破浪屋怳忽置
我高巃嵸是時千山雪新霽水面月出天清空
濤聲四起人籟寂毛&KR4344;蕭爽琉璃宫披衣明發
躡煙靄决眥俯入歸飛鴻襟前渤澥歛暝色䄂
裏岷峨吹曉風越南燕北但一氣塵埃野馬何
時窮蒼梧虞舜不可呌王事更恨歸匆匆
送湯伯紀歸安仁
交情世豈乏道合古所難自我得此友清芬襲
芝蘭苦語時見箴微言獲同參相從仁義林超
出名利關此樂未渠央忽告整征驂索居可柰
何使我喟且嘆至危者人心易汨惟善端苟無
直諒友戒謹空杅盤重來勿愆期同盟有青山
聖經如杲日群目仰輝耀利欲滑其中雲霧隔
清照正須澄心源乃許窺道妙周程千載學敬
靜两言要幾微察毫芒根本在奥竅持此當弦
韋迂矣君莫誚
送裘司直得請西歸
輕舸龍山頭木蘭作雙櫓飄然裘司直乘向南
昌去問君鵷鸞中脫身遽如許捿遲三十年始
得官掌故小湏上上考豈不登省戸自言野心
性昧目九衢霧修竹歲云晩萱草秋亦暮嗷嗷
投林鳥猶得反其哺江西父母邦非復昔饒𥙿
蠻煙一腥穢樂歲且狼顧遺黎空杼軸行旅窘
刀布天門窈萬里可望不可籲君今佐元帥精
采繫一路瘡痍俟滌濯畫諾歸佽助先聲路人
喜高節懦夫慕遄當再前席一正天子度白鷗
沒浩蕩蒼鶻在指呼我亦南陔人扁舟從此具
題八君子圖後
劉子出西江訪我江之東何人與偕來銜袖八
鉅公韓歐開濟姿如晴月生空潞公山嶽重文
正霜檜同玉立者坡仙天游匪涪翁一朝參我
前毛髮生清風凄其趙韓王小異淩煙中半山
執拗面亦得傳無窮(趙中令像與今原廟侑食本不同故云)
泉州貢闈慶成
維南有州古佛國選佛埸開自疇昔誰歟經始
梅溪翁萬桂森森皆手植文風日盛賢材多粉
袍立鵠肩相摩萬間庇士豈不欲環梘柰無餘
地何那知吉壤在咫尺鬼神撝呵天所惜一朝
幻出青瑶宫山靈獻卜龍避席昔虞局促今恢
舒乘黃騁足騰康衢闢新葺舊两輝映美哉輪
奐雄規橅歲直金虬大魁出䞉喜慶成逢此日
來春甲子又一周天相吾泉真可必蟬聮四坐
皆豪英一樽敬爲諸君傾浮雲富貴靡定態要
看名節留芬馨我今歸作漁樵侶清夢猶馳筍
江滸鳳鳴側耳聽朝陽把酒空山爲起舞
壬午春社之明日請尊老會于西山之
精舍龐眉皓首奕奕相照真吾邦希闊
之盛事輙成口號一首併呈諸耆夀且
堅異日早退之約云
耆年自是國之珍何間夜冠與隠淪華髮共成
千一歲清樽相對十三人休談洛社遺風舊且
頌僊游慶事新三徑未荒宜早退要將夀櫟伴
莊椿
長沙贈高年陳氏母子
陳氏春秋一百一兒女年皆過七十一門慈孝
更雍愉四老真堪入畫圖長官申聞太守喜召
至階庭加盛禮老萊綵服作兒啼今視古人更
過之老萊一身娛戲耳况有三兒奉甘旨人言
潭俗不古如君看此事天下無一門高夀何由
得慈孝之人天所惜我願湘民胥傚之從此九
州皆夀域
長沙新第呈諸學士
莫清彼瀟江莫峻彼衡嶽澄光挾秀氣日夜相
回薄月吸珠含胎虹貫玉生璞子方有苗裔温
然粹而慤一童與三何雙鳳两鸑鷟奮身辭草
萊正論吐諤諤彤庭拜恩歸天香尚盈握良才
國之寶一見我心樂平生功名會萬里初著腳
永肩致主念更勉經世學錙銖分義利毫縷辨
純駁相期激清風與俗洗氛濁誰歟指其南是
邦有先覺
送林自知自幕中歸常寧
始吾與林子周旋大江東子方清且貧簟瓢屢
云空勁氣&KR1006;不折耿耿如長虹明年擢高科對
策大明宫一尉遲五年出入無奴僮再見湘水
濱凛凛復昔同招徕元戎幕汎綠依芙蓉小生
敢相吏故人儻相從云胡歲未竟决去如霜鴻
挽之不可留聊復少從容老我慵且鈍㘽培欠
深功子進未可量德業方崇崇永懷昔君子和
氣填心胸濂溪霽月朗伊水春風融至今想其
人猶爲𧺫敬恭天資貴強矯學力無終窮我如
石之頑遲子相磨礲子質雖玉瑩可廢它山攻
鴈峰毋久留來思靈麓峰
司理弟之官岳陽相别于定王臺悽然有
感爲賦五詩以餞其行
定王百尺臺長安萬里目昔人思親心山川詎
能局於焉共登臨使我增感觸微霜隕陔蘭悲
風撼庭木銀山在何許白雲但空谷搔首重裴
回冥冥江樹綠
念昔戲綵時歡娛共晨夕天風吹驚鴻一散不
並翼相逢重湖南感歎復悽惻王事不可留去
指重湖北層樓時悵望茫茫楚天碧數寄平安
書老懷庶寬釋
憶我將漕年適如子今日於焉四閠餘過眼風
雨疾壯彊豈足恃進德當汲汲永懷古之人聞
道在四十我慚巳過之因循悼前失子盍猛自
鞭聖門本無柅
心源本澄靜皎月懸晴空利欲一汨之晶明變
塵矇擾擾千蟯蚘攢攅萬銛鋒昏冥弗自覺乃
與禽犢同一朝發深省妙理仍昭融要湏大敵
勇鉤援臨崇墉不見簞瓢人四勿收殊功
先民不可見懷哉金玉音士雖一命微愛物宜
存心矧茲圜扉内白日變重隂求情箠楚下冤
哉詎能禁謼嘷漫弗省鬼神爲悲吟子往蒞其
職朝夕惟欽欽謹刑勿留獄斯語真良箴
志道生日爲詩勉之
我聞洙泗言惟仁靜而夀汝欲綿脩齡斯義盍
深䆒越從開闢来新故更禪受巍巍獨山嶽屹
立鎮宇宙其體固而安其形博而垕嘘呵雲霧
興涵煦草木茂皆由一靜功變化生萬有千古
無動搖两儀等悠久吁嗟人心危六鑿互攻闘
眇焉方寸微怵彼羣物誘擾擾無寧期得不易
衰朽汝今志于學一念貴操守天真浚其源人
僞窒其竇冶容命之斧妖聲性之寇腊毒由厚
味亂德本醇酎當如禦讎敵豈但惡惡臭歛然
肅襟靈神物森左右融融湛虚明役役息紛揉
還吾性之仁萬善此其首但存逹德三可卜與
齡九不勝玉女心持用薦杯酒
題全氏三桂堂
唐人重科甲儗以折桂榮一登羣仙籍不羡千
佛經終全歲寒姿乃比秋香清咄彼牛李輩伊
優至公卿迨今齒其人名字猶臊腥卓哉劉戶
曹直氣霜稜稜一朝脫淡墨千古揚芬馨鷄峰
有名家奕葉彯儒纓庭中三嘉樹屹立長寧寧
西風正摇落翠葆黃金英勁節松可友孤芳梅
謂兄丁寧命諸郎我豈貪浮名愛此臭味同故
以書吾楹爾曹方楙學志取宫袍青要湏勉植
立毋但希騰凌巳大外物小道充人爵輕當如
燕山竇義方垂世評勿效東堂詵射策矜虚聲
懿哉君斯言可折末俗醒刻詩堂之&KR0925;室觀全
氏興
夀揚龢父
迅雷地中藏當此沍寒日積隂排層空初陽露
微茁而曰天地心於此見機括良猶勢方升猶
木吐牙枿培澭勿使傷怒長焉可遏此理之在
人善端實初發熒熒火將燃㳙涓泉欲逹吁嗟
道心微物欲易攻奪差之一毫芒相去舜與桀
要湏二者間明辨與精察見義勇必爲歘如矢
之决去惡凛勿疑剨如刃之割坐令人僞消但
覺天機活四時無非春八荒皆在闥喜君生茲
辰聊爲演此法願祝君夀長勿嫌吾詩拙
舞鶴亭歌
舞鶴亭空亭無鶴胡爲名亦如西山賦招鶴無
鶴可招也不惡何必玄裳縞䄂二八真娉婷想
像標致便足使人毛骨清仙翁好鶴非徒爾鶴
德從来比君子坡仙自謂吾不如今翁與坡豈
其殊蒼苔白石有餘樂一似簞瓢甘澹泊笑殺
飛鳶太不靈貪腥嗜腐譁然爭九臯一唳醒人
耳又如片言之善應千里更笑荒林老木終日
號畢逋說吉說凶誰聽渠仙翁愛鶴愛其德我
讀翁詩三歎息便好從翁痛飲醉倒斯亭邊振
𬒮𧺫舞學胎仙
送吳定夫西歸
吾衰倦對客晤語惟青山修竹引清風時爲掩
柴關今晨何人来蹋破苺苔斑驚顧復自喜不
妨伴虚閑
世情重聲利榮塗足趨走夫君獨何爲經年闖
林藪東尋金壇翁南訪玉峰叟借問两臞仙來
時輕健否
慈湖老仙伯乘雲賓帝鄕念之每汍瀾風味不
可忘其門多英特清文照縑緗爲我勖諸賢佐
道當自強(君槖中有趙元道袁廣微錢子是陳和仲諸君之文故云)
麻源在何許茫茫白雲端悽其一布裘何以禦
風寒歸來有餘師興盡當知還便好斸空谷賸
種青琅玕
詠仁
程子精微談糓種謝公近似喻桃仁要湏精别
性情異方識其言親未親
題隠者蘇翁事迹
蘇翁雲卿廣漢人隠東湖上魏公爲相
使帥漕挽其來一夕遯去不知所之
魏公孤忠如孔明赤手能支天柱傾蘇公高節
如子陵寸膠解使黃河清等是世間少不得問
津耦耕各其適後人未可輕雌黃兩翁之心秋
月白(卷中有詩譏魏公不足與有爲者故云)
題湖山清隱
西湖南山和靖廬西山東湖清隱居皇天從來
具老眼勝地不肯栖凡夫眼中四時風月景胸
次萬古皇王書夫君豈是終隱者要學川雲時
卷舒
新橋行
紹定戊子長至後九日南浦新橋舉梁
其明日縣尹宋侯之夀旦也輙賦新橋
行以爲侯夀
去年夀君時清溪無梁涉者危今年夀君時長
虹卧波指可期珍材遠林天發隱文石象玉神
效奇蛟龜爲橋頃刻就又似仙伯工娛嬉官自
憂民民自樂此事更屬無窮思要湏移此濟川
手棟我王國無傾欹從今南浦渌波上惠澤千
春同渺瀰
贈小鐡面王相士
君以鐡面名自謂相人無軟語我亦鐡心人不
把窮通来問汝獨有一事欲扣君學海無底難
窮尋幾時鐡拳透鐡壁直窺千年賢聖心
贈岳相師
余方與友人劉定甫論西銘而岳相師
來索詩遂直書以贈
平生慣讀横渠銘不讀許負天綱書窮通歡戚
若有二天之玉女元非殊但應内省無所疚何
必從君問休咎北窗燕坐寂無言時聽幽禽哢
晴晝
七峯行爲外舅夀
有崇南岳之五峯倚天壁立雲濛鴻我嘗振衣
峯頂立頗似吾鄕好峯七七峯五峯小大雖不
齊氣象峍兀實似之牛首峩峩峙雙闕蕉嶺楊
梅两竒絶南臺林磵佛世界百丈煙霞龍洞穴
仙人冠劒端且凝仙源萬疊秋空横(仙源謂余婆山以仙)
(遊山水之所自出故立今名以正此山之稱謂)縈青繚白望不斷好似
衡山山下看曏来秀孕两宗工(謂文莊與文公也)文章
節操爲世雄百年山川久寂歴人物今有仙游
翁翁才古干將翁目嚴下電千牛解剥刃有餘
萬象妍蚩鏡中現可待龍虎節可運玉帳籌才
高驚衆世弗售秪令遺愛留丹丘丹丘遺愛人
人誇經界寬租惠最多后皇嘉之錫異夢使汝
有子登巍科翁夀當萬千翁年纔八十眎昔殷
大夫僅乃十之一渭川出處付何心獨探玄關
深更深舞鶴山前春色好靜對七峯長不老
題李立父高遠樓
君家百尺樓近在環堵室室處豈不佳暑溽厭
煩鬱著腳躡層梯心眼便超軼好風天外來佳
月雲端出清明湛空闊洞視了&KR1021;悉豈徒快登
臨抑可驗學術大哉天地心昭然本如日世人
庳且隘動以私見窒未能脫塵凡底處識微密
羡君有斯樓發以靜春筆知崇與禮卑二義貫
于一燭理要高明履道貴平實庶幾足目俱不
但窺髣髴工夫妙方寸豈假身外物此境未昭
融此屋空突兀君看希聖徒陋巷暗蓬蓽
以青氊與志道
衝寒暫行役遺汝以青氊要識夜眠處當如親
膝前(易曰無有師保如臨父母)清温供子職清白保家傳小
令多堪法母顓字畫妍(獻之父子忠孝大節多可法字其未爾)
夀外舅楊開國
大中大夫漢千戶子男一位周諸侯人生到此
不易得况復寶帶懸精鏐雖然三者皆外物逹
人睨視如雲浮天公最嗇是眉夀七十從來巳
稀有堂堂玉立仙遊翁歲比磻溪未華首碧瞳
射人雙鏡懸䁱䆫貝葉聲琅然問渠那得許彊
健隂功久在朱陵編願翁遨嬉更千歲做盡人
間方便事却乘白鶴御丹鸞直上紫清朝玉帝
贈盱江張平仲(希季)
去聖旣云遠至理日以冥言道指虚玄語性雜
精靈正傳久蕪沒異學得魁横卓哉周程張磊
隗三代英妙藴發天地微言昭日星後来紫陽
翁抑又集大成煌煌八書訓(謂論孟大學中庸太極西銘易詩也)
凛凛萬世程學者生此時坦然有規繩但患舍
康莊自趨柴與荆張君江西来頗嘗得師承敝
衣雖懸鶉猛志欲掣鯨䄂出文一編其辭浚而
清此士不易有歸歟更研精勿受俗學變而爲
寵辱驚貧者士之常未合寧躬耕高門謹勿謁
養此氣峥嶸不見商歌人洋洋金石聲
送王子文宰昭武(埜)
樵川古樂國誰遣生榛菅往事忍復言念之輙
長歎子往字其人寄任良亦艱傷㦲周餘民十
室九孤鰥深心察苛癢摩手蘇痍瘢願加百倍
功勿作常時觀
熒熒匣中龍爛爛巖下電紛綸揮霍間坐子百
千變雖然事幾微易矚亦易眩悞從快處生理
向靜中現健决要安徐聦明貴韜歛潛齋有愚
言或可代箴砭
百鍊或繞指粹白俄成緇有初諒非難其難在
終之道心眇絲粟易爲群物移不有精一功誰
能勝惟危子今如玉雪瑩㓗亡少疪願言保令
德歲晏以爲期
堂堂先太史一節貫初終况有夀母賢切切唯
教忠承家諒匪易負任丘山崇可不日汲汲仰
希前哲蹤敬義兩夾持師友交磨礲餘事作詩
人母顓鎪句工
平時州縣間上下意苦異善書肘或掣有志奚
由遂子今得所從展布有餘地两賢更勠力萬
物應吐氣相期召杜功奕奕照采世不湏峴首
碑自有樵川誌
浦城勸糶
陽和二月春草木皆生意那知田野間斯人極
憔悴殷勤問由來父老各長喟富室不憐貧千
倉盡封閉只圖價日高弗念民巳弊去年值饑
荒自分無噍類幸哉活至今且復遇豐歲庶幾
一餉樂養育謝天地豈期新春来米糓更翔貴
况又絶市無縱有濕且碎何由充飢腸何由飽
拏累恨不死荒年免復見憂畏我聞父老言痛
切貫心肺行行至平洲景象頓殊異白粲玉不
如一升纔十四問誰長者家作此利益事父老
合掌言子文姓陳氏起家本儒生疇昔樂賑施
憶昨艱食時巨室爭謀利米斗三百餘獨收七
十二三都數千口受彼更生惠開庫質敝衣假
此賙貧匱取本不取息所活豈勝計我曹非此
翁久作溝中胔吁嗟薄俗中乃有此高義吾邦
賢使君愛民均幼穉一聞平糶家褒賞無不至
或與旌門閭(浦城沈氏)或與錫金幣獨有穎川翁寵
光未之被故作行路謠庶徹鈴齋䆳且俾殖利
徒聞風默知愧並生穹壤間與我皆同氣富者
盍憐貧有如兄恤弟惻隱仁之端人人均有是
頑然鐡石心何異患風痺不仁而多財聚易散
亦易惟有種德家福禄可長世不聞眉山蘇盛
美光傳記賣田救年荒生子爲國器(即三蘇父子也近世)
(三山黃長者家喜賑施子朴爲巳丑大魁)不見南浦毛一惟利是嗜
積糓幸年荒生子遭黥隸天道極昭明勿作幽
遠視誰歟爲斯謠西山真隱吏
挹仙亭
漢宫葦篋兒&KR0561;&KR0561;濟南梓柱隂扶疎富平家人
正媮樂安昌帝師工獻䛕子真東南一尉耳黃
綬凄凉百僚底手持短疏叩天閽義激丹衷淚
横眥翩然一朝徑拂衣愛君無路空依依人傳
九江巳仙去吳門再見是邪非神仙茫茫那可
測上帝從來賞忠直天上果有驂鸞人合領群
真朝北極自從舉手謝世間千年白鶴何時還
玉簫聲斷杉檜冷秪餘丹竈留空山谷口之孫
古膚使亭斸青冥挹仙𬒮耿耿應懷貫日忠飄
飄豈羡凌雲氣我來快讀華星篇清徹毛骨風
冷然何當結茅最高頂一榻容我分雲煙
贈梓潼袁君西歸
君辭萬里蜀東游海之壖所挾大易數自謂探
幽玄縱横布籌算妙若蓍之圓殷勤扣其說得
數湏得全人生穹壤間其孰司陶甄短長辨鳬
鶴百一分䕫蚿造物初何必賦受自爾偏數有
饒與乏定命誰能遷理則無虧盈一性各渾然
顔跖偶夀夭堯桀非愚賢緬懷樂正子聖門得
真傳全生必全歸此語星日懸予生故多竒榮
枯聽諸天獨有任道心未死湏乾乾君提空囊
至又復垂橐旋豈嘗卜而來所遇非昔泉術工
用乃拙爲子笑且憐矢詩苦不多聊壓瞿唐船
會三山十二縣宰
皇皇造化鈞橐籥生萬彙林林滿穹壤異體實
同氣痛癢本相關彼巳當一視矧惟守令職休
戚我焉寄盍推若保心睠焉撫孩穉横目事征
求往往學頑痺牀剥膚巳侵鷹擊毛盡摯但期
巳豐腴皇恤彼憔悴近來二十年貪風日滋熾
蒲萄得凉州西園閧成市環詹郡邑間太半皆
汚吏民窮盜乃起原野厭枯胔哀哉罹禍徒念
之輙揮涕天地忽開張清颷掃氛曀我乃於此
時擁旄忝爲帥顧慙老儒生蹇拙乏長技同官
爲僚友努力圖共濟惟閩古大都星羅邑十二
豈無良大夫與我同厥志要如羔羊直委蛇自
無愧勿爲碩鼠貪躑躅乃多畏上方明黜陟我
亦公舉刺民言即豐碑令問疾郵置黃堂一巵
酒殷勤抒至意慎勿多酌余憂心正如醉
游鼓山
六月二日偕潜夫參謀諸友游鼓山飲
湧泉亭明旦登天風海濤坐白雲亭追
懷昔游愴然有感偶成拙詩奉呈并簡
住山明師
嚴宸有追詔趣上太守符疲民未蘇醒還顧空
躊躇來尋靈源盟喜與佳客俱始酌清冷泉一
浣丹墨洿超然煩溽中著身在冰壺遲明陟危
亭雲濤渺空虚煙霏倏開闔峰巒時有無偉哉
此絶觀雄壓東南隅蒼崖萬仞立四面環瓊琚
翠木巧蔽虧亭午清隂敷令人澹忘歸似到真
華胥憶昨汎蓮日選勝邀朋徒摩挲巖上刻慨
仰趙與朱舉觴酹且盟一節期終初重來三十
年恍如隔朝晡並游四五人存者獨老癯有懷
子陳子感歎爲欷歔子抱明月終我方長涂趨
顛踣懼不免儆省當何如願言祝同社著力相
携扶禪伯亦可人新結峰頂廬老我故勌游軒
冕非所娛會湏脫塵鞿來依嬾瓚居
律詩
題來青館(軒窗幽雅主人亦好事不俗遺余二詩頗可喜故書此以遺之)
客夢成時夜向闌幽泉挾雨響潺潺清魂便覺
超塵世何况真栖巖石間
泉州貢院舉梁八詠
萬間貢宇舊巍巍更闢新楹廣舊規豈爲儒生
决科計要培宗社太平基
雲斤初運日逢甲虹影乍横星值奎天相斯文
兆先見不湏佳䜟指金雞
棘闈曾闢大江東喚𧺫秦淮两蟄龍况是此邦
饒俊彦何愁盛事不重重(江東漕司舊無資闈丙子始剏之於清溪)
(秦淮之上方興役間有物如&KR1340;蜴隠見不常或曰此秦淮小龍也丁丑漕闈陳君塤爲省)
(元建康吳君潜爲廷魁)
明年丹詔下楓宸定有英材起海瀕勉取梁公
舊衣鉢從今人說两庚辰(前庚辰梁文靖公魁天下)
梁脊伊誰姓氏題梅溪去後有苕溪自慚拙守
何爲者強策駑駘繼騠
憶昔文闈創造初揮毫紀實有鴻樞乃今盛觀
重輝赫試問他邦有此無(貢院舊記梁文靖公在西府時作今曾公)
(亦以倫魁位樞庭學中士友欲援故事請記故云)
簪橐聮輝三大老節旄相映四賢侯作成後進
湏先進引領時流作勝流
策足巍科亦漫然當知致遠識爲先丁寧莫負
梅溪祝名節岧嶤共勉旃
和侍讀祕監餞行嚴韻(任參)
帝里參陪意最親聮鑣忽此爲交鄰徐行得接
雙飛鳳驟别難留一角麟歸奏已趨天尺五寵
光仍待月重輪應憐留滯窮邊客晏歲嚴霜夜
夜申(未聮又云)衆芳政頼君培植莫忘辛夷與露申
送張曜之
遂昌張君曜之遊淮東謁予故人陳制
參以小詩二絶祖其行
風煙千里走淮漘寄語青油幕裏人麟閣功名
湏有意乃心王室勿謀身
譚天之外更譚兵風角孤虚分外精玉帳不妨
收拾取絶勝下客著雞鳴
會長沙十二縣宰
從來守令與斯民都是同胞一樣親豈有脂膏
供爾禄不思痛痒切吾身此邦祗似唐時古我
輩當如漢吏循今夕湘春一巵酒直煩散作十
分春
長沙勸耕
是州皆有勸農文父老聽来似不聞只爲空言
難感動湏將實意寫殷勤
使君元起自鋤犂田野辛勤事緫知要爲爾民
除十害肯容苛政奪三時
巳看三白兆年豐更喜春來雨澤通從昔楚邦
農事早好將人力副天工
田裏工夫著得勤翻鋤須熟糞湏均插秧更要
當時節趁取陽和三月春
聞說陂塘處處多併工修築莫蹉跎十分積取
盈堤水六月驕陽柰汝何
田家拚取一春忙男力菑畬女課桑隴上黃雲
機上雪暫時辛苦樂時長
鞠育當知父母恩弟兄更合識卑尊孝心盡處
通天地善行多時福子孫
千金難買是鄕鄰恩意相歡即至親年若少時
宜敬老家纔足後合憐貧
健訟翻成産禍胎帶刀却是殺身媒争先好勝
災偏速退步饒人福自來
不教言語太艱深爲要人人可諷吟把向田間
歌幾遍兒童亦識使君心
别湯升伯
二十年前沗舊遊論交今日始從頭我如潦盡
寒潭水君似天空明月秋夜雨幾時重話舊故
山聞早共歸休臨岐贈别無他祝莫忘鄒陳爲
國憂
和趙章泉
天教一老立堂堂步武媻姍盡未妨元始故家
典刑在北方正學派流長新恩巳煥青藜照舊
德行詢黃髮良多謝寄詩勤問訊自憐疎懶似
嵇康
送永嘉陳有輝
永嘉陳君有輝潛心易學許以所著示
余余未及請而君歸矣拙詩贈行且堅
再會之約云
深山讀易如康節白首談玄似子雲肯學時流
誇末技却於聖處策竒勲二圖君巳窺微指十
翼吾方媿淺聞(君聞水心葉公言十翼非孔子作嘗質疑於某晩學不敢断其)
(是否故云)得意春風重過我綠波清夜話羲文
題黃氏貧樂齋
濂洛相傳無别法孔顔樂處要精求湏憑實學
工夫到莫作閑談想像休
道鄕曾舉龍門話認作玄關透悟機儒佛差殊
真眇忽請君參取是耶非
閑吟
閑中意趣定何如靜把陳編自卷舒希聖希賢
真事業潜天潜地細工夫林泉有分吾生足鍾
鼎無心世味疎政使一貧真到骨不妨陋巷樂
顔癯
淨豁持鉢求度爲說偈言
一真不昧人中佛五戒俱全俗裏僧必待方袍
與圓頂維摩龐老又何曾
淨豁讀罷白予曰如此則不湏受度矣
遂說偈云青編讀後方為士黃牒頒時
始是官不拜皇朝真爵命要行所學也
應難余謂解讀青編便無黃牒亦得淨
豁志在求度只得恁麽主張併為之書
以勸施者
賀外舅轉官
黃山桃李閙春風曾見先生化育中經界力行
師孟子井田有意復周公幾年凋俗成佳邑一
旦新綸賞舊功明主巳知材智美渭川行起釣
璜翁
夀楊龢父
夀日將何勸夀巵不妨拈出去年詩大生皆自
微陽起百善端從一念基身欲寧時湏主靜幾
纔動處要先知老來自笑無新句那得仙翁一
解頥
贈夏宗禹
夏君宗禹示余以隂符悟真講義嘉歎
之餘為賦二絶
虎頭自合取侯封好為明時立雋功做了玉關
班定遠却陪芝嶺夏黃公
丹經千卷浩如林妙訣無多底處尋但要靈臺
常似水自然元海會生金
贈葉子仁
上饒葉子仁為人推算&KR1530;占往往如破
的歲乙酉予方在從班子仁以書來勸
𥙷外甚力未幾果去國進退得喪豫定
如此子仁之術亦竒矣哉兹來過予衡
茅爲賦小詩三絶因以自釋云
易象推占妙入神勸人忠孝更諄諄只今誰似
君平術唯有南陽賣卜人(子仁每推論五行輙以善道勉人如孝弟)
(忠信清心寡欲等語未嘗不貇切言之故予以爲有君平之風)
花正紛紅俄駭綠月纔掛壁又沈鉤世間萬事
都如此莫遣雙眉浪自愁
知天焉用尤臧氏有命何湏主瘠環若向此中
能照破許君巳透利名關
贈徐碧鑑
人言得罪爲狂疎若論狂疎罪不無亦旣自呵
還自笑只緣骨相合﨑嶇
論命豈能修造化相形那解脫頭顱知君藻鑑
真超絶試問窮通改得無
題黃君貧樂齋
飯䟽飲水復何求道在胸中百不憂參取章泉
克齋句底湏樓上更安樓
贈張童子
虎頭燕頷及鳶肩自笑都無一事全惟有數條
瓜樣骨尚堪山澤作臞仙(如瓜骨出人倫書)
聞君早號張童子顧我初非韓退之可惜浪抛
洙泗業只看風鑑學希夷
贈邵邦傑
邵邦傑妙絲桐之技又善寫神西山翁
嘉之爲賦絶句
五寸管能摹造化七絃琴解寫人心平生不作
麒麟夢且聽高山流水音
夀楊龢父
誕日娛親始是榮如君慶事世難并名園春滿
三三徑眉夀天䦕九九齡帝渥頻霑新誥紫(雙親)
(即目两膺封叙)文階重煥舊氊青玉杯從此年年把笑
勸樽前两福星
夀陳宰(昉)
花種河陽未十旬和薰四境蚤如春試看條教
頻頻下字字無非育物仁
爲民一念徹淵泉𬞞茹餘旬始籲天歲事豐登
鄰冠熄乃知感應鼓桴然
詩寄淮西王路分
壯哉貔虎三千士靜掃鯨鯢百萬餘若使人人
似淮右笑談真可滅狂胡(借韻)
贈吳景雲
昭武吳景雲善篆工刻爲余作小印數
枚奇妙可喜因有感爲賦二首
錕鋙切玉爛成泥妙手鐫銅亦似之若會此機
來學道石槃木鑚有通詩
腰間争佩印纍纍真印從來少得知不向聖傳
中有省黃金斗大亦何爲
送曹晉伯令尹之官
湏江壮哉縣誰遣莽成墟舊觀嗟難復罷民苦
未紓手摩應切切鞭算盍徐徐頼有賢邦伯當
令子志攄
此邑吾鄰竟嘗聞歎恨深有田盡增稅無楮可
爲衾願布中和政毋懷忿疾心歸田當有日好
聽宓生琴
賦
魚計亭後賦
玉溪先生結廬章泉之上垂七十年無軒冕之
累巳有簞瓢之樂天揭魚計以名亭紹祖風於
圃田居一日飲客於斯亭之上超方羊以自得
顧萬象之皆妍時也日將之而紅酣沼無風而
綠淨炯鯈魚之成群闖寒波而游泳若空行而
無依涵天水之一鏡俄初月之沈鈎倏深潜乎
翠荇其浮游也似無心而時出其遠逝也似見
幾而知警先生聽然心曠神怡諷小宇之雄篇
哦稼軒之英詞客有𧺫而問曰魚本無情何詩
之爲子固非魚奚魚之知先生笑而應曰謂魚
爲有計邪子將詆予之欺謂魚爲無計邪吾亦
笑子之癡盍亦两忘而俱適可也抑嘗即莊生
之言而試思乎粤自太古邈淳風離勇者角力
以倖勝巧者矜能而衒竒苟一餉之可樂快性
命而争之謂謀身之允臧卒反蹈乎危機偉南
華之著論將警愚而覺迷富貴人所嗜則嫓之
腐鼠紛華人所羡則况之文犧爲利而闘則争
地之蝸㠯智而死則刳腸之龜獨魚之自適其
適若忘情於得喪故大則述鯤化於天池小則
玩鯈游於濠上蓋其爲物也從容夷猶逍遥閑
放靜則以蘋藻爲室廬動則視江湖爲尋丈不
借潤於嘘濡而相忘於沆漭任公何所投其犗
豫且何所施其罔此其所以為得也彼區區之
蝨蟻方且娛暫安於股鬛饕微腥於砧几又烏
可同域而議哉嗟利欲之誘人甚香鈎之餌魚
彼潛鱗之何知猶或避而全軀人固靈於萬類
廼昧笱而蒙罛曾所得之幾何甘顛冥於畏塗
此絫棋危橦之喻宇子所以慨然而長吁也睠
我生之無庸幸脫世之羈&KR0919;付萬事於浮雲獨
觀魚以終日誠作計之甚&KR0965;差身閑而心逸於
是客憮然自失曰先生之言逹矣僕何足以闚
其萬一乃相與釂飲浩歌不知烏輪之東出
西山先生真文忠公文集卷第一
