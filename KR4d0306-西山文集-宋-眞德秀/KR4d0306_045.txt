西山先生眞文忠公文集卷第四十五
墓誌銘
少保成國趙正惠公墓誌銘
嘉定五年九月戊寅日昭信軍節度使開府儀
同三司致仕趙公薨有司以遺奏聞上震悼不
御朝二日詔贈少保追封成國公太常考功行
謚曰正惠某嘗執筆太史獲觀先朝故事蓋我
祖宗以来優禮近屬凡隱卒崇終之典㫝庶姓
皆有加然考其所以易名者則與外朝公卿異
非恭榮康僖則脩簡靖𥙿而巳豈皇族不皆任
以事其賢不暴扵衆人耳目邪抑雖多賢而其
德與才卓然可與元老鉅臣參峙錯立者亦不
多有也故皇族之謚忠則僅有正則絶無近時
丞相忠定公蓋得於僅有而少保正惠公則得
於絶無者也亦可謂哀榮之尤者矣忠定公嘗
秉大政决大策功名之盛霆震電耀而正惠公
陳力于外曾未及正廟堂運樞極不獲盡䆒於
天下然士大夫以其存否爲世重輕者盖五嶽
四鎮初不見其有運動之迹於天地間大施行
大變化若不相涉而屛蔽風氣吐内雲霧盖亦
天地之所倚以立者要不可徒論其跡也然則
正惠公之薨而聞之者莫不出涕以悲其有以
哉公以淳熙丁未進士調福州司戸參軍用薦
者陞從政郎監行在草料場江南東路轉運司
幹辦公事又用薦者改宣教郎通判太平州知
饒州直秘閣提舉江西常平茶鹽事進直煥章
閣提點本路刑獄公事未上改轉運判官以官
糴如旨陞一秩仍减磨勘攝安撫使尋除秘閣
修撰正為安撫使兼漕事進龍圖閣待制知平
江府以治行進煥章閣直學士居有頃以顯謨
閣直學士知太平州以疾丐祠官除端明殿學
士提舉隆興府玉隆萬夀宫告老拜昭信軍節
度使開府儀同三司致仕公性簡重不妄言笑
自少勇于學以遠大自期初為戶掾即采古歴
代與先朝名公之有惠愛及民者輯為編書置
左右朝夕觀焉以自程府帥趙忠定公每委以
事度可必盡力度不可必盡言忠定公薦其才
後帥林公枅疆毅難犯獨為公&KR1113;色辭其後提
點刑獄辛公弃疾攝帥事厲威嚴輕以文灋繩
下官吏惴&KR1643;唯恐奉教條不逮得譴公終始据
正不為屈候官石門鄕田賦視它鄕特重公會
郡計之嬴足以當其入乃白帥奏輕之使與它
鄕等其為幹官前後事兩使者一以盡誠不阿
為舉軄使者每欲以親民薦公公輙推與同官
之賢者皆徧及乃受薦改秩佐郡郡守雅知公
一郡事悉參决守不自行一事後太守至瞢未
相悉頗疑侵守權取郡事凢公所參决者眎之
縦中經衡中緯無一繆戾可指乃自咎知公晩
牢城營有逃者本疆盗也捕得守銳欲斬之公
亟白守於法疆盗特貸命而復逃亡七日不獲
者斬今雖疆盗非特貸命與法不相應守無以
奪逃者得不死其知饒州州民多喜訟公一見
即察其情偽先諭以理後裁以灋勝者悅負者
愧喜訟之俗為少衰饒為州歲入田租十二萬
皆輸大農謂之上供而官兵米月為七千石皆
取給其入之嬴其後郡計日蹙民輸官租度支
上供即疆民輸銭及兵廩不繼乃糴旁郡軍人
鶴伺水涯吏乘爲姦米多濕惡公皆正之俾不
復輸銭而官兵之需取之境内蓋有餘而積者
數萬石它歲饑用以振民全活甚衆諸邑積逋
一切蠲之責可輸者邑皆競輸不敢後去之日
百姓縫綵為旗以送者數十里不絶肖象于三
賢堂祠焉江西饑公為常平使者是時權臣動
兵悉以常平粟餉軍在在皆空囷公丐銭于朝
為糴本而預度州縣積貯與民之不能自食者
若干官糴米以給會新城亡頼民謬曰貸糧持
挺横甚者白晝發倉亡所忌公行部且檄州縣
速振贍之母啓盗端然後檄廵尉捕首悪正其
辠部内帖息為轉運判官以所部十一州公量
不同大抵侈入而儉出乃取文思斛下諸州禁
毋得增損出内以平朝廷歲糴江西米百萬曩
時官靳其價而科抑大家使先輸米乃受直于
官公先予錢後取米民以不優帥江西會黑風
峒羅世傳宼鈔郴衡間而峒近吉之龍泉郴衡
湖南部内州而吉江西州也先是湖南曰必討
捕江西曰必誘降賊陽為聽命而首鼠顧望持
兩端公至則乞與湖南掎角致討峒中粮素乏
並峒之民隂以米資宼故賊得倔彊山谷間公
下令有以米予賊者以軍法從事賊乏食始乞
&KR1113;明年夏青草峒宼作亟遣兵平之至秋李元
礪寇郴陳廷佐寇南安而黑風賊隂相連爲梗
兩路兵寡弱數合戰數不利公絫䟽求濟師詔
遣池州副都統許俊提兵趨龍泉公勸其持重
養威勿争鋒會湖南使人来議夾攻郴吏何光
世能道賊恃險連衡狀且謂可以計破難以力
碎公曰即如汝所言當先誘羅世傳李元礪自
贖元礪獲則世傳孤亦可縳也二寇得陳廷佐
在吾目中矣汝能往說世傳使自歸否光世曰
能即以光世送許俊乃以緍銭二萬犒其軍越
二日詔公移守輔郡公抗䟽乞留討賊不許而
是冬峒宼次第平悉如公言其在平江覈財用
出入而削凢浮費亡藝者郡多舞文吏公至未
及歲苗薅髮櫛官寺以清其爲太平州則朘折
帛價使輕蠲榷酤額使少曰吾知其厲民久矣
公在平江巳病至是病益侵絫章丐閒天子猶
惜公去得請未行遂薨于州以七年五月壬申
葬于平江府吳縣穹㝫山之原享年五十有八
公諱希懌字叔和藝祖皇帝元子燕王德昭八
世孫也曾祖子堅故左班殿直贈太子少保曾
祖妣周氏贈永國夫人祖伯仁故武翼郎贈太
子少傅祖妣周氏贈榮國夫人繼張氏贈申國
夫人考師虔故保義郎絫贈太子少師妣林氏
絫贈昌國夫人少師四子公其仲也配洪氏惠
國夫人子男三人與悊承務郎簽書建康軍節
度判官&KR0550;公事登辛未進士第與懃與&KR0696;並國
子監進士女三人未行公慈愛寬和出於天性
自少傅以来樂善好義至公而彌篤志所欲為
不問力之不足力所可為不計家之不足也任
料場時門官物故貧且無子公為率同官辦後
事遣以歸得節過家悉奉餘以振親舊凢内外
族婣昏嫁之不及時者每任為巳責其貧不能
自存㦯喪不能舉佐之不遺餘力蓋皆發於惻
隱之心而非有所為而為之也居官廉介自持
惜官物如已物自奉儉質一裘不易至十餘年
食不兼饌内無聲色不喜珍玩自小官以至通
顯如一日不知而見之者以為寒士也喜讀上
蔡謝公論語說有會心處故於處已接物優游
和平而不犯燕居家庭未嘗厲色辭而榘度整
整兄弟間友愛備至擇士之賢者與子弟處讀
書為文躬自督課以故諸子皆嶄然自立遂世
其科公與人交誠以尽每自謂見人為善雖疎
亦親如察其非正雖鄰弗覿所至究心民事日
常五鼓興冠服拜家廟即出視事終日不倦嘗
言韓忠獻動業若位可謂盛矣猶躬簿書之勞
以為俸人萬銭不敢自暇吾復何德遽求安佚
或雨暘少愆即容色偢然飲膳為减江西旱公
儔于麻姑山焚香旣退盛服假寐若見雲氣蜿
蜓如龍自神所而并遂大雨人謂精誠所召云
政事本於明恕而不為姑息體國憂民一心拳
拳勤勞盡瘁以至成疾其在當塗病中猶躬行
勸課綜理細務秋大閱自力而起曰國之重事
不可不親也捐館前三日尚涉筆書判病凾郤
薬不肯服曰吾蒙上恩至此年將六袠死復何
憾無一語及其私將薨之冬有大星隕于郡西
十里外嗚呼跡公行事所謂正且惠者非邪始
公在閩受知於忠近公忠定旣以讁死䜛波滔
天士大夫能詆忠近為不忠者湩相囁進用一
時知名士坐黨論斥遂亡虚日凢權臣意指所
鄕誰敢違者公獨薦忠定之子今江西漕崇憲
曰此賢相子也舉天下之禍福不足以動其中
而易其所守非正能如是乎昔周有公旦公奭
以同姓之親股肱王室後世所仰慕者莫先焉
維忠定公戮力國事庶幾虖正惠平生每以前
哲自勵而用不克究中道以殁君子惜之然其
仁足以庇民生忠足以利社稷遺愛餘烈久而
見思雖周人之拾甘棠曾不是過故公之告老
綸言褒錫稱其有召公分陜之風焉維聖天子
知公之深生則寄以藩維沒則寵以節惠揚休
千載爲宋名臣&KR2648;有聲詩銘著盛德其孤以命
某不得辭銘曰
天右我宋子孫千億有拔其群
如旦如奭忠定之忠正惠之正
它人所難矧曰同姓三百年間
維二宗臣曰正曰忠餘莫與倫
抑抑成公天賦全德如玉之温
如弦之直望其容貌山澤之臞
觀其被服環渚之儒孰知其力
可與任重見義直前賁育非勇
天子曰嘻此予宗英玉節莬符
四方是營番川之陽大江之滸
穆然祥風膏以時雨有猘于嶮
旣暴且狂公如不聞徐阨其亢
堂堂三吳地大物衆坐鎮如山
聲氣弗動天子曰噫毋久煩公
往莅姑孰其寧厥躬公拜稽首
官有常軄奉日万銭臣敢弗力
民雖有廖公則巳卒維其眞心
之死靡悔大星西流當宁震驚
愍冊誅章極其哀榮謂仁必壽
胡止六袠百世之名則如皦日
穹㝫之栢爲今甘棠勿翦勿摧
正惠所藏
國子監主簿李公墓誌銘
上更化改元之八年春洎夏不雨詔中外薦紳
言天下事國子錄三山李公讀詔慨然即日條
六事以獻其一謂臣觀今日之忠大抵忠厚變
於刻深老成奪扵新銳公言欝扵偏是遠謀沮
於近功循習成風恬不自覺追勒編竄先朝所
以處巨姦今州縣吏小有詿誤輙從重典故侯
宿將宣勒守禦不無尺寸功一旦以財物失䧟
嬰峻罰知之者以為當罪不知者以為寡恩願
下寬大書滌除苛習母以小愆傳重比毋以一
眚弃前功其二謂鐡銭輕而兩淮之貧民怨鹽
法變而江淛之冨民怨新楮之令嚴而天下之
民胥怨又言安邊一司提領非人爲民鉅害願
損其願削厚㰸之無名者還薄錄之非辜者其
三謂胡上賜園所以優戚里之恩而用功大繁
闢地太廣中宫知民疾苦本以節儉輔聖德隂
鄧懿親制節謹度人所共知不當以是累其美
其四謂宣政間道教興行至有號為女眞者當
時以為金戎猾夏之兆比年此風復熾实蕃有
徒出入䆳嚴恬弗呵禁甚者凌轢官府關節通
行黃冠之徒隂怙其勢豪奪民田官吏相視雖
號為有風力者亦閣筆而莫敢决願以宣政為
鍳嚴左道之禁杜私謁之門則宫闈肅官府正
矣其五謂苞苴之行眡昔雖曰小異然將佐陞
差以締結游楊而得守牧論薦以寅緣挾持而
取是示賄尔又天府帑蔵大半耗扵供餽諸軍
亦然是以州郡不免侵漁主將易至掊尅槌剥
之慘怨咨生焉願詔大臣戒敕中外勵清白之
操杜賄賂之源庶幾寬民力弭兵怨其六謂䜛
說巧言虞周不免特貴吾無可乘之間爾禍漢
者江充禍唐者李輔國然使武帝明皇本無隙
可投彼亦何所肆其巧哉願銷䜛言固邦本實
宗社無彊之休時上封事者以千百數其言貇
激切至為中外傳誦者財十餘人而公與焉未
幾奏事殿中又言宫僚之謹東所以輔成儲德
今主鬯元良令聞日新僚屬勸講義理日益然
端人正士進見之時寡而便嬖暬御親昵之時
多市井冨民稍有寅緣皆得竄名𥙷授且彼非
素知書者而使日娛左右臣未見其益又言太
尉古三公官間者貴戚未聞有横草勞輙寘右
階極品非所以勵有功者又謂宦寺與政事内
帑付私人非我朝令典聞者壯之公名冲字衟
卿世儒家自其諸父迂仲先生某與其子北海
先生某皆以經行為學者師公少從父兄間磨
礲灌&KR1171;韜負日宏晩試南宫有司得其所賦驚
喜以為有制誥體擢寘上游知公者謂其詞藻
絶人而巳平居接物和氣薰然與人語若不出
諸口見者又不過以樂易君子目之迨其奉明
詔對清光論奏偉然雖宿以剛鯁名者有弗逮
然後知公之所藴盖有未易灌者公慶元五年
進士為汀州司巨參軍浙東路提點刑獄司幹
辨公事辟淮東幕府今四川制置使侍郎崔公
與之薦于朝故端明殿學士李公大性又以公
應詔大臣得其籌邊十議嘉之遂櫂錄國子越
二年始遷本監薄曰外未獲而公病矣以某年
某月某日終于臨安年六十有八公之先自固
始入閩為候官人曾祖某祖某某官父某贈某
官娶張氏封某實同縣某人之女有賢行後公
二年卒以某月某日合葬于某山某原二子曰
遇國子生曰某登某年第今為南雄州教授皆
雋異不羣人謂公為有後云銘曰
嘿于庭譁于朋夫誰弗能平居呐然有䟽
萬言維公之賢晩官于朝僅再遷獨抱姱
節歸其全勒銘斯丘億載傳
監車輅院詹君墓誌銘
慶元五年先皇帝始臨軒策天下士吾建之櫂
第者十有四人焉崇安詹君景憲其一也景憲
於時年甫三十餘儀觀偉然器質方重人謂且
將遠到者旣而得清江戸曹掾以歸明年與予
會冨沙冨沙之别財十四五年而一時同登之
士或在或亡人事之變有不可勝窮者景憲亦
以訃聞矣嗚呼惜哉景憲雖不幸不䆒其志以
終有子樞能世其學自予執親喪詣余西山之
麓及是再至三至焉其講明踐履必欲以聖賢
為指歸非它學者比也予方悼景憲之無年而
幸其有子樞又以銘墓為請予尚奚辭景憲名
淵姓詹氏其先有自固始入閩者至武夷之下
居焉遂為崇安人曾大父城大父恪贈承事郎
父冲通直郎致仕賜緋魚袋世以德誼著于其
鄕景憲少時奮然以學自力旣壯從文公朱先
生游得脩已治人之大致故其仕也孜孜所軄
唯恐後焉眡旱捄飢尤極勞瘁江右俗嚚於訟
案牘在官有數十年不决者景憲一閱皆得其
情凢所予奪人無異論部使者知其材檄致幕
府於是環十一州之民求質扵有司者必請以
屬君曰寧為戸曹非不願它官直也秩滿用薦
者循儒林郎授國子監書庫官書庫列屬成均
舊為儲材地盖朝廷有知景憲者將以是用君
而親殁矣服除差監車輅院猶前志也未上而
景憲終焉嗚呼以景憲之材且賢使之得志以
有行澤之加於物也必矣而官不出七階年止
五十八其不謂之命邪景憲常以博學宏詞試
于春官旣中選而以嫌黜遂弃去不復為獨取
河洛數君子與文公之書以授樞曰此為學之
本也吾不能教汝汝其從有道者切磋講究以
卒成吾志樞拜受命不敢忘遂以其學講於節
齋蔡氏昆弟蔡氏盖文公之高第弟子也景憲
初葬於天然山寶慶元年十二月壬寅改窆于
周溪之原景憲爲人温良汎愛其於鄕鄰之誼
尤致其篤歲小不登輙出藏粟下其估以惠困
窮它有緩急盡力赴之如已忻慼故里閈之人
稱思至今然在景憲特爲細事獨其教子不汲
汲於世俗之所鶩而以明善誠身爲歸此在今
人罕有及之者然則余之銘景憲者豈以其私
也哉銘曰
科級爲重軒裳爲寵此今學者所共道德
爲腴仁義爲車此今學者所迂嗟吾景憲
與俗殊嗜取其所迂以廸厥子古學弗講
紛紛爲人揭銘斯丘維以昭君子之心
林夫人墓誌銘
雅州太守陳公雄之夫人林氏諱匹善長溪儒
家女父簡能工辭章不幸隱約死歸陳氏又儒
家也兩家世相承以詩書為奩橐禮義為簮裾
夫人習而安焉自其幼考妣殁少長喟然曰吾
不及事吾父母矣有王母在吾其可不以事父
母者事之乎旣嫁舅姑亦先殁則又喟然曰吾
不及生事吾舅姑矣春秋蘋繁之薦其可不躬
致其㓗乎於是兩氏之族屬莫不以孝稱夫人
雅州季父死諸孤惸然有淪落憂夫人收其子
教之若巳子嫁其女使得所從婣舊急難至脫
笄解髢亡恡色雅州令萬載時有同僚甫至而
喪明里之誅負者靡至僚之妻莫知所處間獨
涕泣為夫人言夫人曰吾夫視若夫昆弟也吾
視若娣姒也孰有娣姒之急而勿恤乎哉吾雖
貧有嫁時之装在吾其為若償之卒捐其貲弗
靳嗚呼世之士以學自名平居論說辨利義具
若析毫芒至其處辭受臨取予所較僅一終粟
低徊顧眡有莫能自决者盖意為主而志不立
故義弗勝而利行焉心術之微匪剛與明未易
自克而夫人能之其可不謂賢乎雅州殁門戸
衰夫人亡隕穫意嘗顧二子曰汝家自先世来
無以貲稱者然繇唐迄今數百年詩書之澤不
斬而父玉雪自將所以為後人計者甚薄然百
善生於儉約衆慝源扵奢放而父之道汝政不
薄也夫人之識及此非賢而能之乎予觀二南
之世禮教脩明於上當時婦人女子所易往往
後世學士大夫所難詩人美之無侈辭也秦漢
以下教弛俗衰幽閨一女子稍能自整飾彤史
輒夸而傳之况如夫人者豈易得耶予素厚其
子無競故聞夫人事甚悉無競與弟無斁皆夫
人出力學能文辭而無斁先夫人二十日卒女
一適某官趙某無競居喪甚貧然親故賵賵一
不受曰夫人遺訓也夫人用其夫奏得初封卒
時年七十有五寶慶丁亥正月某日也其葬以
某年某月某日銘曰
蒼山㠝岏兮清流欝盤歸從夫君兮萬世
之安
宋故鄕貢進士黃君墓誌銘
始予考大比試于三山得閩邑人黃仲玉文卷
於絫百人中獨平澹有理趣曰是必佳士旣訖
事人為予言此城東黃氏子其家以長者名數
世矣明年予入連帥幕府仲玉升堂拜予親自
是日與之游見其眎詹瞭然襟抱豁然聞人善
不趐如在巳親若故有窶貧者賙之無不至鄰
里有疾苟力所可捄雖貧賎困篤必以身親之
與人謀忠而盡於是知君不惟文藝可觀而行
誼之美蓋稱其為長者家也又明年予遂登朝
閩之士病扵計偕之員狹也凢能操觚吮墨者
鮮不奔走求牒於四方予官中都八年力能為
君營一試而君俛首鄕貢寧數不利未嘗肯予
謁又以知君於得喪澹然有君子之風也君自
少銳于學晩益喟然以未聞道為憂日以論孟
自課旣又博觀先賢遺言左右探索意有所得
輙欣然忘食至朱文公端莊存飬之說嘿契于
心大書座隅以自警勉齋黃公幹文公之高第
弟子也君驟從之游請所未悟黃公亟稱之謂
其可與適道者又益知君不以行義自多而用
力於學必求詣其極而後止也未幾得疾以嘉
定十二年七月甲寅終于家年僅五十有一方
屬纊時命取新衣易之家人環侍君正襟肅容
呼其子曰養吾疾者莫若子婦人退又曰我死
謹毋用浮圖法不然是使我不得正其終也嗚
呼非賢而能之乎或曰以君之材而不仕以死
為可悼也予曰仲玉之所憾豈此耶古之君子
俛焉孳孳斃而後巳豈為利禄計哉曾子曰而
今而後予知免夫子張曰君子曰終小人曰死
吾今日其庶幾乎夫全而歸之乃可言免無愧
而死乃可言終士之終身問學求如是而巳曾
子躬三省於前而悟一貫於後盖信乎其免矣
子張之仁有所未足其於終也果能無憾乎然
則以仲玉之賢而死於布衣仲玉不恨也進道
方勤而命弗淑君子盖深惜之君名振龍仲玉
字也其先自固始入閩五世祖庸輕財樂施長
者之稱自是始曾大父某大父某父某雖潜閟
不耀克以厚德世其家妣潘氏有賢行子二人
曰朴大學生曰格業進士是年某月日葬君于
横嶼之原予知仲玉者故為之銘曰
昔未識子子文我評及旣識子
我懷子傾今者柰何子藏稄銘
執筆嘅然我涕子零嗚呼傷哉
朝請郎通判平江府事包君墓誌銘
君名履常字適可姓包氏孝肅公七世孫也孝
肅世家合肥曾孫莘徙永嘉之㕍池是爲君四
世祖祖汝嘉又徙樂清之柳市其居城之西洋
則自君始孝肅以清節直道爲昭陵名臣後稍
不振至君少入太學登淳熙八年進士乙科人
謂且大包氏矣平生力學有得於絜矩之一言
故其教授旴江眎士之無所乎館也則首闢講
堂旣又闢諸齋增廩生徒至五六十人其在豫
章亦然御書閣久圯白于郡一新之隣壤之士
亦相與負笈從君游弟子員溢幾數百其宰吉
之吉水眎民之病在於土瘠賦重則為均稅之
弗均者而更新其版籍使吏蠹亡所容歲艱食
為請粟于常平使者振業之又請于州蠲其賦
民貧不能輸者約縣計代其輸時稱提楮幣之
令下郡欲因以為功奉行亟疾甚它縣惕息應
令亡敢後君於其間獨務為安靖以便民郡文
書朝夕下君弗爲動幕府有移書鐫誚者君報
之曰某書生知奉法循理而巳寧忤上官以譴
去不敢苟随也未幾守以煩擾罷人始服君精
識賦粟故即縣以輸會安撫使領州下令俾改
輸于郡民病之君力争至數四事為之止縣有
五都各結義丁自衛時黑風群盜方熾郡將提
兵致討檄縣發義丁為掎角助君曰義丁為鄕
井設耳驅之以嬰劇盜猶羊禦狼也則移書具
言所以不可之状檄再下君執如初事亦為中
止縣之俗素狃于訟少不得志則徧走諸臺或
請懲其尤者君曰吾之於事求其是而巳縣而
是臺猶縣也非是可使民有冤乎由是邑人察
君之心卒亦無反訟者昔子貢問有一言可以
終身行之者子曰其恕乎巳所不欲勿施於人
夫不以所悪者加人而以所欲者及人此所謂
絜矩之道也絜者何以此度彼之謂也大學之
義不明汲汲自謀者知有我而已牣已之室雖
剥民之廬弗問也豢巳之欲雖朘民之膚弗䘏
也以君之學其能卓然有見如此使得位焉而
盡行所志則功利之及物其可勝旣邪君之始
仕得寧海尉後嘗分教金陵皆以内囏不及上
晩得倅吳門又不幸未至而沒其將沒也猶以
學之所得者為從子言之俾勿忘其亦可哀也
已君生於紹興甲戌八月二十八日其終也寔
嘉定丁丑五月二十四日明年七月八日窆于
瑞安縣崇泰鄕漁潭之嶼夫人高氏宣仁后族
也三子志崈以君致仕恩今為從事郎建陽縣
尉志行志修三女承奉郎薛師憲從政郎丘吉
老其壻也季未行君旣葬若干年而志崈始以
盤洲叟徐君寓所狀事實来謁銘予雖禾悉君
為人而惟盤洲之言可徵故予之銘而弗辭其
世系見於水心葉公所為考君之誌者今不載
銘曰
蓄之𥙿狹其施嗇諸躬後之詒
通判廣州吳君墓誌銘
君名懿德字夏卿予之母黨也嘉定中教授古
英州州闕守連帥楊公長孺命公攝焉予自泉
山遺之書勉以四事曰清心潔巳奉法愛民君
不以為迂旣力行之又播之歌詩楊公與部使
者以下屬和者甚衆大抵謂君能不負予言後
十餘載君知玉山縣去予居財數舍治聲日聞
不幸甫滿歲以䜛去官未幾得邑廣之新會又
不幸甫滿歲遇疾以終孤友直奉柩来歸過予
里吊哭外問在南時行事顚未交直泣曰有尚
書崔公所述在出以示予其略曰君之来古岡
也縣無正官久弊端如毛民狃于訟吏黷于貨
賄且瀕海盜多弗可制君自力不辟寒暑事亡
細鉅必親凢罷行眡理當否往時新令至蜑戸
有給由銭受訴牒有醋息銭君一切罷去凢仕
族之流寓與惸獨顚連而亡告者禀其食春賦
貧人銭粟夏則和藥施之雖溝澮亦時濬治其
誠於為民皆此類君素守廉介歴官三十稔求
田問舍不少槩諸心忍死一貧雖啼號弗之䘏
將沒前二日書之冊曰平生薄宦甘受凍飢一
介弗取一毫不欺此其絶筆也君始至祠晉刺
史吳公于縣之東將以勵来者君旣殁邑人謂
其清白可尚遂配祠焉此皆崔公所叙云爾自
古者銘鼎之制變而為碑碣誄狀繇一命以上
苟絲粟可記必託之文以傳其弊也有葩華而
亡根實惟有德君子其言如金石然後可信弗
誣若崔公者非所謂有德者邪予嘗評當世廉
節士以崔楊二公為稱首君之攝守也楊公許
之其宰邑也崔公又許之是豈苟然者邪士生
死窮逹有定命雖不幸不遇以死而幸獲知於
當世之賢一賢者之譽與百庸人之毁其榮辱
為如何闇黯於一時而昭白於後世其重輕爲
如何嗚呼君其亡憾也巳君世家處之慶元曾
祖某祖某父某承務郎君嘉泰二年進士主汀
州蓮城簿復州錄事參軍遂分教于英換尚書
左銓歴二邑辟通判廣州而君不及拜矣年六
十二以紹定元年十月日卒官止奉議郎娶某
氏先君若干年卒子友直友恭友諒皆能世其
學三年八月壬午葬君竹林山之原銘曰
越嶺喪清兮濁世之常貪泉一酌兮千載
猶香君胡為兮獨侑食萬鐘可有兮此不
易得後有考兮眡斯石
仙都大夫李君墓誌銘
始予在三山聞同年李肖望友人黃仲玉皆號
為長者家仲玉居城東其五世祖以寬垕樂施
予得是名閭里間肖望之先亦然二家故婣戚
也李氏世為儒至肖望始起蒿萊列紳笏視秩
尚書郎以終仲玉雖老于布衣有子曰朴遂由
膠庠冠天下士天之報施善人亦不誣巳仲玉
之殁也予銘之越十餘年而肖望殁李氏又以
為請眡其狀則仲玉子廷魁之所為也予之善
肖望如善仲玉銘其可辭肖望名起渭其先唐
刺史頻遺愛在建旣殁民奉嘗之後其冑裔派
居于福為某縣人有諱堯者始以長者稱堯生
寔寔生邦直邦直生暘暘生鈞凢五世矣而長
者之稱如一於是肖望生焉考君嘗自言吾家
世種德會當有興者故以起巖名其長子次即
肖望也肖望幼苦學夜不解帶旦不頮水者數
年十一能屬文逾冠入太學未幾擢慶元五年
第後六載伯氏亦繼登焉迨肖望陞朝考君絫
贈朝散大夫母王氏封宜人肖望之仕也歴澧
州戸曹教授辰州安豊令就知縣事其為人沈
靖端肅平居不苟發一言至分義所當為無劇
易必盡力廼止辰故夜郎國士弗&KR0570;文藝博士
舍距學遠師弟子不相親肖望斥校士所得合
俸餘更剏之始朝夕與士接安豊地極邊時兵
革甫息四野多遺骸肖望行營高燥地使瘞之
招輯流民来歸者日相踵茅櫩竹屋易以瓦木
地主力不給者官與為之聽民輸僦直以居繇
是井邑寢還其舊歲當郊奉常符下共鹿腊肖
望念民罷未盡紓則以詩諷于朝之知巳者事
得寢縣故無城軍興時守寓治焉畚土為郛草
創甚然卒頼以完至是復頽圯肖望請自力興
築兵民之即事者禀食有差冬而作洎春而息
農無違時役不告病越三年城成部使者帥守
繼以聞詔改宣教郎仍領邑先時戍卒散處編
氓間人病其擾至是昉為新營軍民不相雜咸
便安之會朝命糴粟實邊肖望深懲科配諸弊
行以不擾未幾邊儲告實益出公銭市其嬴豫
為振䘏備明年大旱蝗為糶粟之所十有二以
便民又貸賈人金使四出招糴訖事得無殍死
自旁郡流離来者亦頼以全會新太守至入吏
言常賦外徵求甚急肖望力争數四怫守意遂
匄崇道祠官以歸浮寄僧藍朝饘莫粥澹如也
後數歲築屋城東時時召親友舉觴賦詠或道
古今談性命以為樂改奉仙都祠紹定三年閠
二月始屬疾顧家人曰死生夜旦爾何怛為以
正大忠孝四言勵其子俾有立三月甲午正襟
危坐而逝年五十九官朝奉大夫肖望性至孝
始居考君喪年尚少毁瘠幾骨立及母夫人終
垂老矣悲慕不减少時人以為難嘗校士靖州
靖守方涅民爲兵雖仕族不免肖望為歌詩以
諷守媿而止將終前一日聞鄰境民戕於盗屍
流蔽江為書白府帥匄掩藏之其辭酸楚甚不
果上嗚呼肖望之所存如此其不謂之長者邪
迹其家世以種德澤物為心顧所施不出州里
至肖望推逹之稍宏矣而功利又不過一縣君
子惜之然士之奮窮約躋貴盛者不少波流滔
滔易以溺人私欲弘而德義少往往反媿其先
是軒冕之華不若布韋之陋肖望之仕雖不大
烜赫於時然終其身不失長者家灋是可書也
巳妣某氏封宜人子文叔將仕郎方叔受遺澤
肖望平生善著譔有易說中庸大學要語春秋
集解諷誦詩時政書與雜論著合百餘卷蔵扵
家方疾棘時文叔自都還未至婦某氏刃股肉
粥而進人謂肖望之道行於家雖女子亦知孝
云銘曰
越城東南山陽山忽蒼水悠長仙都君此其
藏世長者名芬薌嗟後人無或忘
夫人蔡氏墓誌銘
夫人蔡氏故朝請大夫直敷文閣淮南轉運副
使劉公諱彦融之婦奉直大夫知吉州諱萬樞
之配今朝散郎知邵武軍兼福建路招捕使司
參議官遂之母絫封太令人年七十嘉定十六
年十二月壬午殁于當塗縣舍明年二月壬申
合葬于金壇縣西五十里白水塘吉州使君之
兆遂等屬余銘其墓時方竢罪湘閫弗克為旣
而歸卧故山衰病連歲又未克為紹定三年遂
守樵川明年以擅誅劇賊自劾于朝匃罷去則
以書来諗曰遂之母弃諸孤九年矣而墓道至
今亡辭以刻今將歸覲松楸苟不得銘何以慰
吾母於地下敢拜手請予於是矍然曰此某之
辠也退而閱其事状則丹陽劉公宰所篹次劉
公天下士也其於夫人言行反復咏嘆以為世
所甚難者豈夸也哉盖夫人莆田忠惠家女曾
大考曰袤宣德郎於忠惠爲弟大考曰覲承務
郎當崇觀間父子相戒以勿仕士高仰之考曰
樗朝奉大夫知梅州始自莆徙蘇常之境以居
紹興中佐使者行經界法人頼其利至今夫人
性篤孝六歲居梅州喪摧毁如成人事母沈夫
人動静必偕及歸夫家時舅姑皆先殁歲時薦
饗事細大必親遇諱日必戚以是終其身平居
無戲言惰色坐不傾倚行不踐閾自奉菲甚服
餙少珍異輙櫝而蔵之至常所服御雖故弊弗
之弃曰死必以附我使君好仁而篤扵義凢内
外親之孤且窮者收䘏之其可教者館師以授
之業女不能適人者予之資令無失時夫人奉
承惟謹敷文之伯父禮部公有女老而[婺-矛+牙]使君
迎寘之家夫人以婦禮事之迄其終不懈使君
之元配曰范氏夫人實為繼室而拊其二子若
已生女長無以嫁夫人傾奩以嫁若是者蓋不
可殫書使君有友曰趙君善擇清介亮直夫人
常以過從䟽數驗使君之德進否每二君相與
欵密夫人喜見顔色曰庶乎其納夫子於善而
儆其失也否則欿然以為憂諸子幼時夫人夜
課誦讀苟未精熟夫人亦不寢所取師友必四
方文學行誼士膳飲皆親眡具遂年十四與江
東薦書夫人無喜色既而言者繆於風聞夫人
亦不愠後二子踵世科人皆豔之言者亦媿嘆
夫人曰未也决科士之常繼是正應學耳嘗語
諸子仕以廉為本廉以儉為基及諸子志尚日
高文字日工又戒之曰毋近名毋弊精神於蹇
淺又曰閱人多矣昔富貴者今安在顧自立何
如耳遂始佐江淮閫畫夫人曰兵政國安危汝
其勉諸後與江東振饑夫人又曰荒政民死生
汝不可以忽遂之宰當塗也值夫人生旦自守
以下咸致賀會大水夫人蹙然曰天變如此汝
有社有民毋以吾故樂飲當塗之政如古循吏
人謂母訓實然此不惟今女子所難雖古賢婦
猶難之也遂方妊母時乳毉眡之曰女也吾有
術可轉女為男夫人恚曰男女定分豈智巧可
移斯言何為至扵我亟白使君斥之而夫人竟
生男里人有假神祠以賈利者相扇蕩為土木
偶未閱月凢用器悉備它所興造費以千萬計
將卜日迎寘𣑽宫儀衞率倣生者遂以姦訛亂
俗亟為書白府縣禁止之羣小私竊聚謀意夫
人可撼以福禍至有欲潜伏後園為幼怪者夫
人曰神果聦明正直豈加禍非辜不然是淫昏
之鬼爾不斥奚為遂以是勇往弗顧卒斧其像
火其器榜笞其人而土木竟不能神嗚呼學至
扵知天命與鬼神之情状極矣夫人以男女為
定分不肯試乳媪之以僥倖萬一非知天命
者能之乎謂正直之神不妄加禍於人而淫昏
之鬼不足事非知鬼神之情狀者能之乎世衰
教熄雖號為薦紳儒者往往溺心於詭幻冀福
於冥漠以故異端熾而正灋泯舉世倀倀焉莫
之適歸夫人生長閨闥未嘗從師友講問學而
見理明信道篤廼如此使爲男子任當世事則
所謂貧賎不移威武不屈者其必優爲之此不
惟古賢婦所難雖士君子猶難之也易以坤爲
妻道人知一於柔順而巳先儒發之曰非徤無
以配乾也故古之賢婦雖以婉嫕淑惠爲本至
其所立有烈文夫不能爲者非剛與明其孰能
之若夫人者非所謂剛且明者邪夫人六子曰
適早逝曰逄故溧水主簿二人皆范出次即遂
曰遜今爲某官曰近曰選皆世其學女四人某
官某官某官其壻也一出爲某氏女孫六人予
與朝散君嘗僚金陵見其識高志遠有綜理事
物之材而學則未巳也及来樵陽當宼亂方殷
環數百里莽爲蛇豕之藪人所憚行君獨匹馬
西馳布宣天子德意收拾其人於流徙蕩析中
近能立官府保生聚又以便宜揃除鉅盜去東
南數十年禍本夫人於是乎有子矣是則宜銘
銘曰
柔順以立本剛明以致用然後爲婦德之
全懿哉夫人其識卓然故誘之以所欲不
能惑脅之以所畏不能遷人皆曰難我則
易旃彼淵可田彼陵可川我為斯銘百世
弗諼
西山先生眞文忠公文集卷第四十五
