西山先生眞文忠公文集卷第五十一
祭文
祭趙制置文
故制置端明尚書趙公之靈惟公剛毅之資清
修之節堂堂山立為世偉人卧護荆襄追迹羊
陸獨當一面迨逾十年如虎在山如熊當道種
酋遠遁邊塵弗驚近世儒帥殆鮮其匹宜陞樞
筦遂督戎師星隕中營聞者驚嘆鷹揚牧埜弗
䆒厥成某之於公欽鄕惟舊兹来假守實在寓
鄕緬懷英風遽隔泉壤載陳薄奠慨然于懷
祭譙大卿文
嗚呼維乾之元實始萬物化育流行終始惟一
存而在人則謂之仁心發之於政則謂之仁術
上而有國有家所以維天命於延洪下而有民
有社所以遂群生於寧密未有不由此焉出者
何歟譙公世之德人温温其容則惠風愛日抑
抑其儀則威鳳祥麟作牧于江民瘼以蘇按刑
于浙縲囚以虚歲行在亥旱魃爲孽大江之東
菑患尤烈維我與公並將斯指戮力一心拯民
於死公尤切切終食靡遑挽之溝壑寘之康莊
聿来吾閩亦帥是道飫饑藥羸醒暍滋槁侈養
為娛膴仕所同獨安澹泊殽羞靡豐燕游相夸
薄俗所尚獨劬其躬不少怠放持牒在廷紛綸
旁午康色使前若語兒女公之庇民如視其身
民之安公如怙其親疾旣瀕危猶勉自力朝牘
方披暮簀巳易仁哉譙公死不忘民世非無人
誰有是心爲政一年未䆒設施閩人思公則無
窮期嗚呼哀哉昔公之来吊我倚廬今我来思
哭公喪車酹此一觴千古之訣悠悠寒雲相我
愁絶嗚呼哀哉
祭慶元張知縣墓文
惟公英邁之姿嶷乎其山立㓗白之操凛乎其
淵澄發之於文則粹然義理之正施諸有政則
藹然豈弟之稱奈何進不獲踐清華之膴仕退
不獲享耆艾之修齡豈福善旤淫之訓有時而
不可必抑天之與人或殊其好惡之情嗚呼哀
哉某之與君情深義厚而遣奠之行不得執其
紼臨穴之際不得以撫其匶此所以慊焉于中
而不勝自咎也雨露旣濡愴然懷舊何以薦誠
唯此巵酒雖欲見君掀然捧腹一笑舉白而不
可復得徒想像其平生有哀涕其如溜嗚呼哀
哉
祭蕭穎仲文
嗚呼我之女弟實歸于君三十年間親好是篤
我仕逹女弟遽亡我懷之悲迄今未巳猶喜
君在庶慰予心云胡不留奄復颷逝追念疇昔
黯然魂驚一鐏陳前有涕如鴻嗚呼哀哉
祭葉夫人文
近故國夫人葉氏靈筵嗚呼人生誰獨無親
全美備福莫如夫人手教其子蚤魁斯文入從
出藩蔚乎名臣距美聞孫一枝重春森其拜後
雜遝芳芬居中歴外輕軒重茵歲時歸来宴其
親姻燁如金母髮鶴齡椿綵衣爛班垂秉國鈞
肩輿内朝儀形妃嬪倏焉委蛻厥恙何因卷我
霖雨為淚雰雰訃告之聞疇不酸辛緘辭往奠
尚鑒忱恂
祭楊宮幹文
嗚呼昔歸自泉公迓于途及歸自洪公吊于廬
今兹来歸親故滿目問公何在埋玉幽谷七十
之年從古所稀况又過之公其何悲死於布衣
虚度此生木簡綠裳公歸何榮紛紛鄙夫惟利
是計一錢之捐如割肌体顧詹通衢昔跌而傾
今實爲誰猶砥之平視粟如沙視金如土迄成
功繄盛德故貪怛化其孰不然公於將亡
有琅語言割田分貲以收出子家事井然&KR1021;悉
有紀我之於公遊從有年公亡我歸能不慨然
有馨斯肴有清伊醑䰟兮歸来尚克我顧嗚呼
哀哉
祭果州李郎中文
維年月朔日具位某謹以清酌之奠政祭于故
果州使君兵部李君貫之之靈嗚呼哀哉仲冬
辛卯晨興徬徨覺中情之弗怡若冰炭之堆腸
粤有趙子之書来從九江發而視之則吾貫之
使君之訃也輟予食而驚嗟沾予襟而淋浪胡
斯世之不幸而若人之云亡嗚呼哀哉君之天
資清明純粹君之問學深潜篤至氣夷且温而
毅然有難犯之色行峻且方泊然亡近名之累
昔在芸省交情最親及使江東同心拯民我或
君違君弗以為忤君雖我從我豈以爲恩君舟
西旋我旆南下相與夜宿金山之上江濤轟豗
風鐸震撼偉勁論之英發旁森羅乎鬼神至於
天理人欲消長之機吾道異端正邪之辨嚴毫
釐之剖析極涇渭之區分方且自視欿然念窮
格之未精舉措之多戾期舍舊而圖新盖其用
志之剛進德之勇俛焉孳孳而弗自巳者直欲
古人之與鄰嗚呼哀哉以君之忠誠鯁亮使見
用于時而居正君澤物之地則上將有𥙷於主
德下將有功於生人借獲不用猶當著書立言
闡幽揚䆳遠以遡西洛之淵源近以續紫陽之
緒業尚有光於斯文亦孰知二者之不一遂乎
徒齎志而沉淪嗚呼哀哉薰蕕不並柄鑿難入
豈今獨然繇古一律當衆口齗齗之餘其與君
者甚寡而予獨以爲可恃者繄蒼旻與白日又
孰知天理之靡常亦若人情之難必嗚呼哀哉
澹乎無欲君性實然至若食大微而學大苦則
某嘗以為言乃者鼇背之遊深衣大帶形臞而
神秀超然山澤之仙而其飲不濡唇飯不盈掬
意者咀道德之華悅義理之豢復何慕乎庮羶
慘别幾時凶問尋至豈他疾之為祟乎將以斯
而損年君於死生幽明之故妖夀不貳之理講
之素矣獨齎咨而弗置者為清時而惓惓嗚呼
哀哉君今巳矣某之罷駑亡復警策之望矣唯
夫平生之言垂别之贈所以丁寧教我者敢不
佩服而周旋西望隆山眇在天末欲拊櫬一哀
而不可得空霣涕其如泉嗚呼哀哉尚饗
祭趙經略文
謹以清酌之奠致祭于某官之靈嗚呼哀哉惟
忠定公為國元臣如旦在周如摯在殷君之為
子伊陟伯禽謂宜詔格天之功嗣建侯之寵扶
尊安於廟祏垂光燿於琳珉而乃官止選曹郎
位裁桂林伯彼蒼者天其難知耶何以俾忠臣
之有後其可恃耶抑何遽奪於斯人嗚呼哀哉
君之修身義以爲質端直自持襮裏惟一其嫉
惡若仇其與善若昵其遠利若洿其辟寵若疾
思昔從游於群玉之上春容於杯酒之間開口
論心抵掌劇談凢所以發予之衷而作予之懦
者眞益友之言距今十年而君偉然之正論毅
然之勁氣猶若鏗乎其在耳凛乎其在顔也辛
未之夏君守湓城載酒江滸以祖其行顧詹同
僚莫非俊英若仲章若貫之與吾履常父尤磊
落而崢嶸然當是時曾未知其可樂也歲月幾
何而三君子者相尋而皆逝遂掩恨於泉扄然
後知若人之不易有此樂之不再得前世之士
是以當懼而感慨惜别而傷情嗚呼哀哉自我
来南清修玉立泥滓於惟德門
比昆帝遂締姻盟以永百世君寓于越我家
興相幾何之程謂當異時千里命駕
何悟一朝君遽于舍善人云亡吾黨益孤我懷
之悲豈爲私乎聞君之喪邈在海隅往奠一觴
聲與淚俱嗚呼哀哉尚饗
祭倪尚書文
維年歲六月戊寅朔二十九日丙午持服眞某
謹顓人以薌茗之奠致告于殁故寶學尚書倪
公先生之靈嗚呼流西来盟泊萬里孰櫻其
有柱中恃雪壓風催几卉一空惟栢蒼然不改
厥容世之哲出入三朝壯老一
政在私門掉臂莫從追時更化亦弗苟同瑣
昌言曾未幾時諫書盈篋亦旣弗
懷而歸㜑娑丘林以燕以嬉世涂紛夸生
權利有鴻冥冥孤入雲際我觀先朝惟清獻
略與同南臺嘉謩垔遺愛晚
惠公在朝廷懇懇正君公在藩
旣賦歸塵滓萬物静融天光幽
所玩心且其超然得喪奠
鄙有書在奩有誨在誨在耳我
還公吊以書其辭辛酸聞公是
憂而我焉恤嗚呼此意其
曷可忘訃書踵来痛攪我腸我親之生歲直于
卯公年寔同殁亦先後哭親之淚轉而哭公豈
私是懷惟國之汲直弗存孰讋姦䆒楊公遽
奪孰洗貪侈謂天孔仁胡正是仇北望澘然莫
知我憂嗚呼哀哉尚饗
祭倪通守文
錐年歲月日眞某謹專人以香茶清酌之
榮通守大夫倪君靈嗚呼
府我實何能頼子云𥙷
利害之權其短長語無
子之心相期者遠我麾南下
以書奚其治泉文昌之仁民曰
我以故書来娓娓本末具陳
母&KR1090;燕母豔琛貨民以
雖不敏蹈兹言免我于郵
行子在劔浦載酒客亭促膝
東歸子趨唁我憂行色辭
節其抑母或過瘁旣别
之愛予疇復倫梁壞山頽
隨以訃告我聞驚嘆隕涕
失聲胡爲德門大禍是幷豈其推傷致此彫耗
昔嘗戒予顧復自蹈嗚呼哀哉歲在龍蛇賢人
所嗟昔疑其誕今果然耶堂堂文昌天旣奪之
有子而材復夫閼之巖巖蒼官風雨拔之猗猗
碧桐霜雪折之子榮巳矣無復見期往酹一觴
大杼我悲嗚呼哀哉尚饗
祭劉房州文
故官使知府大夫劉公之靈嗚呼忠肅
之學貫于天人爰曁順寧
書可想芳烈我自少小即聞
始識公環堵蕭然不蔽風雨
溢宇二頃之田僅給粥饘歗歌
利溺人世所汲汲一罅可投
清淚横空豈以區區爲子
之子展也如是公肖是似
期天胡忍予而遽奪之書来
奏功巳属斯纊嗚呼巳矣
其我規者有醴斯馨有
慟之悲古之訣嗚呼哀哉尚饗
祭諫議龔公國正
新天子有事于合宮推恩宇内凢忠臣義士之
名蹟顯著者俾長史二千碩致祠焉所以風勸
臣節也惟公昌言直道照映青史馬鬛之封近
在城隅曰忠與義疇出公右是用躬致天子之
命于墓下而不敢諉之有司焉嗚呼公之南遷
坐論蔡氏也方公持扇乞錢之日實彼秉鈞顓
國之時榮悴殊塗亦旣甚矣歲月幾何是非大
定流芳遺臭兩俱亡窮咄彼兇渠埋骨兹土樵
蘇尤唾而弗顧而過公之墓者莫不裴回太息
想像其遺風是果孰爲榮辱耶嗟夫天不使公
還葬河間而葬于此又不使蔡斃于異邦而斃
于此其殆欲一正一邪昭然並列爲世之法戒
乎雖然使君之言行則王室不至於中微蔡氏
亦免於誅僇是公之論蔡也不特忠於蔡氏而
蔡之害公也不惟禍國祗以自禍也歟敬仰之
餘併陳梗㮣公之英烈尚聞斯言
忠節廟
忠節有祠自太守朱公始然公之旣請于朝也
命未頒而遽去其後牧臣鮮或加意故祠室之
立苟簡為甚而其從祀之位次亦有可議者焉
某蒙恩此来首修謁𣢾裴回顧省慨然久之謀
諸同僚遂徙斯宇庀工命役焕然一新或出或
升惟義之比至於近世將臣捐軀犯難之死弗
顧者皆附而祀之下至戎行亦許綴食嗚呼是
足以彰朝廷表勵之美而成朱公建白之本志
矣像設告成肆陳薄奠英威未冺其鍳此誠
祭王侍郎母夫人
嗚呼夫人其古之賢母歟方来嬪德門之初宗
伯之年未冠也保惠之至其猶護&KR0784;龍之珠鞠
育之切又如字丹穴之雛然能養而不能教者
母道之常也而夫人獨知徙隣之深意欲勉經
訓之菑畬廼睠岳麓群英所廬前則有五峯之
遺風後則有南軒之宏摹顧謂嗣賢汝游汝居
挹靈峯千仞之秀以助汝胷中之竒偉吸長江
萬里之澗以滋汝筆端之芬腴豈晨昏之弗懷
盖深惜於居諸然其始也㦯以為迂其子若於
慈為未足迨乎上天延之大對魁薄海之群儒
厥聲赫然如霆之迅如日之起然後知為教子
之力盖扵慈而有餘嗚呼夫人其古之賢母歟
方蘭陔之娛侍極綵服之驩愉謂耆齡之未艾
奄長夜其云徂某也從宗伯游獲聞懿範之一
二欲揚厲鋪張以待後世乏太筆之椽如意嗟
兮今晨翣稱兮在塗朔風凛兮號空嚴霜慘兮
洌膚悵莫留於仙馭徒泣餞於輗車
祭趙侍郎
嗚呼我公遽止斯邪始疑弗信今果然耶維莫
之春拜公于都樽酒笑談神閑氣舒退語於人
公壯且碩謂當百年為國柱石越夏四月告别
于公公時孔安有睟其容居亡幾何郵命相踵
乃尹神臯乃正法從善而不寐泚筆作書書在
于涂而公歸歟時止時行孰非天命謂公安之
不以爲病御書親賜訊公安否將命東歸廼以
疾告維公德人勿藥以瘳川逝颷馳奄其弗留
位非不崇志則未䆒命非不通年則弗夀開闔
抑揚果誰爲之茫茫太空孰其問之嗚呼茲歲
老成殄瘁梅巖云亡公亦隨仕鄕之學者其將
誰師鄕之仕者其將疇依矧惟鯫生最辱知巳
别去幾時遽隔生死冥冥長夜公今何之乘雲
往来與汗漫期鈞天清都公樂無苦唯在人精
寧免嗟慕隕涕如泉莫將我悲不忘者存尚或
鑒之
祭詹大卿
嗚呼天乎予公以卓異之才而位不䆒其用賦
公以醇明之德而生不假之年方彊場多虞宵
旰太息之日而奪此老成之彦經濟之賢詩所
謂人之云亡邦國殄瘁者也有志之士所以䀌
然而傷痛拊膺而問天盖公之為人得諸天者
旣異而充之以學又深造其淵源自群經百氏
閑深奥衍之旨靡不心融而神會下至隂陽卜
筮幽微幻眇往往探頥而忘筌惟其所造者高
明自養者剛大故雖踐歴清華不以爲泰屏居
林泉不以為辱更榮悴而無二色禍福不為之
遷改迨公道開明善類登進乃復分太守之符
持王人之節識者知公之將用莫不訴然而相
賀奈何人事之乖兮驛朝而馳訃音莫傳豈
民之無禄不獲被公之澤乎抑厭世之溷濁寧
輕舉而高鶱公於幽冥之故死生之說旣灼然
昭融而洞徹宜其臨絶之音琅然不亂啓手足
而全蹉吾鄕邦人物之盛盖自昔而蟬聮比
以来諸老淪謝惟公僅存若靈光之巋然後生
小子尚得窺儀刑而興起奉教訓而周旋若某
之不才頋何足以語上而公獨以為可教每更
以留連憶初筮之别公辱臨分之贈言曰盡心
則無愧平心則不偏盖拳拳服膺不敢失墜者
五年干此若几杖而韋弦謂公年之未衰尚克
拜於堂筵冀鄙吝之獲鋤甚沉疴之待痊孰謂
公奄然而逝乎曾不及乎華顚想音容其若存
冀親炙而無緣悼前志之不修涕泣下而淪漣
繼自今其何如惟砥礪而稱堅誓名節之不渝
以報公於九原
祭陳北山
嗚呼維公世之偉人有德有才有武有文閩洛
之緒弗絶如綫巍巍紫陽是續是演静涵一本
動貫萬微隠顯相因體用弗離公游其門見謂
巨擘遡流窮源研㦲探頤藴而蓄之旣粹以精
發而舒之亦大以宋非如世儒沉溺訓詁非如
詞人聮緝毫縷平居穆然色下言徐遇事剨然
氣陵萬夫破賊東堆震霆電激䄂手北山窈若
深嘿能開能闔可縮可伸嗚呼維公舉世孰倫
經濟之謨戡定之略愊塞通施遁藏自樂思豪
力雄坌涌厥辭駕風犇雲而與並馳尊爼舂容
淋漓筆墨踞視冰澌爲我僕役先天之秘人所
莫闚公獨玩心皇羲是師間者書来辱以告我
誰歟共談繄子其可千里相望數遺以詩學失
傳訛形于嘆咨觀公之志勇於任道將扶微言
俾後有考我云斯文寄實在公紫陽之志盍成
厥終云胡弗淑奄忽長逝朔風怒兮助我悲涕
幸而有子公爲不忘靈兮来思舉我一觴
祭趙提舉
嗚呼維我聖朝天枝蕃衍號為磐石之宗三
百年間英林軰出然德著于家者未有如篤行
之行功施于國者未有如忠定之忠盖父子相
承世濟厥美事親盡孝則庶幾乎曾子事君盡
道則無慙乎周公惟其純誠大節昭格於上帝
故賜以峻明哲艾之嗣軼高陽之八龍公之禀
於天者旣挺然其特異而自少暨長沈涵漸漬
不離典訓之中凢師門之指授與家塾之磨礲
義利取舍之端必致嚴於决擇古今成敗之變
亦洞䆒其初終故材之成者日楙而識之邃者
■充節麾累持宗盟載泣介㓗自將則冰壺秋
月之瑩剛果立斷則大阿龍泉之鋒踣繫姦彊
廪乎其霜肅惠鮮惸獨熙然其春融雖憤世疾
邪常若過於激烈而尊賢友善則未始不極其
温恭凢聲猷之可紀皆學問之餘功環輙雖頻
不自悼其欝握蘭雖寵不自賀其逄惟及物之
是期曾靡計乎痺崇早掛冠於神虎獨抗志於
冥鴻有冕山兮峨峩有罄湖兮溶溶將卒歲以
優游胡遽罹於鞠凶嗚呼哀哉我昔與公㯲期
寔同辱婣盟之我締永世好於無窮聞拂衣而
遄返思命駕以相從未巾車於北道巳洒涕於
西風今公之葬莫能躬絮酒之奠徒目斷乎層
空想英靈之不泯冀肸蠁之潜通
祭左翼軍吳將
嗚呼汝之年垂老矣討賊之役主將不欲汝而
汝請行忠也同列具旺以一舟而當賊五舟他
人不援而汝獨援之義也旺獲全而汝死豈不
哀哉然人誰不死汝之死以忠義可謂得其所
矣渠魁不日就擒當令刳肝以祭汝官汝之子
䘏汝之家而廟于海瀕以祀汝忠死之士皆從
享焉汝雖云亡必能爲厲以擊賊也
