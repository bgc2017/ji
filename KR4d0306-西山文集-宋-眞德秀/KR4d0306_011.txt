西山先生真文忠公文集卷第十一
對越甲藁
請免
辭學士院權直狀(嘉定二年十二月)
(某)今月十八日凖省劄省同奉聖旨真(某)兼學
士院權直者選掄持異震惧靡寧竊惟翰苑之
置官俶自開元之定制雖典司内命號爲供奉
之近班然遴簡外廷或以校讎而充選於皇孝
祖參酌有虞肇新北門攝直之名以處東觀洽
聞之彦惟材是用寧職之拘然自淳熙以來
距今餘數十載廼若彦中而降居此惟二三人
亶謂至難詎容輕卑矧皇上聿新於萬化欲
王言誕播於四方盍咨討論潤色之英大阐温
厚坦朋之制㐲念臣早緣干禄勉學爲文慬知
場屋剽襲之功焉識朝廷嚴重之體頃從壁水
入點道山老歲月於槧鉛猶慚亡𥙷鼓風雨於
詔令敢謂能勝偶儤直之虚員俾譾材而承乏
身雖甚寵誼有當辭昔在厚陵深嘉蘇軾欲
循古實躐寘禁林觀時宰臣啓奏之言尚俟人
望屬饜之後况某未能爲後何敢徼榮伏望
朝廷特賜敷奏寢巳行之誤渥疇可用之實能
則名器不以假人允叶一時之公論文章足以
華國漸還三代之遺風所有恩命未敢祗受伏
候指揮(十二月二十一日三省同奉聖旨不許辭免)
辭起居舍人狀(嘉定六年二月)
某今月初七日凖省劄節文二月初七日三省
同奉聖旨真(某)除起居舍人日下供職(某)竊
惟古者設載筆之官分記言之職推原本指盖
以人主出言之善否實治亂榮辱之樞機遴選
端良寘在左右操觚執簡有聞必書庶幾非道
不言納君德於無過之地膺是任者不其重歟
伏念(某)材弗適時學未聞道徒以文墨淺技饕
攝禁林首尾四年漫無云𥙷循名責實擯斥所
宜遽蒙誤恩權典記注維昔先正宗工猶多力
辭不敢輕受顧如庸陋廼可冐居况今賢俊布
滿周行論德較能最在人後伏望朝廷特賜
敷奏俾某姑仍舊少逭譴訶精擇名儒以重螭
陛所有恩命某未敢祗受伏候指揮(二月八日奉聖旨)
(不允)
辭秘閣修撰江東運副狀(嘉定七年十二月)
某今月初二日准省劄十一月二日三省同奉
聖旨真某除秘閣修撰江東轉運副使填見闕
寵數便蕃愚衷震惕伏念(某)譾焉晚出幸際熙
辰遍歴清華漫亡𥙷報属以親年旣晚喜惧交
懷數控悃私蘄一偏壘以便晨昏之奉敢啚誤
渥超擢逾涯玷中秘論譔之華副陪都漕輓之
寄退惟不肖資望俱輕豈足以上副選掄下蘇
疲瘵伏望朝廷特賜敷奏收還上件恩命陶
鑄一州郡差遣庶幾愚分得以少安伏候指揮
(十二月五日三省同奉聖旨不允)
辭轉官狀(嘉定十一年十月)
七月二十二日奉聖旨真某特轉一官劄付
(某)照會者誤拜明綸震惶無地仰惟聖朝褒
功錄勤罔間鉅細固得礪世磨鈍之術然而職
有當爲則不足以言功功非可紀則不足以受
賞近者海盗披猖侵軼郡境某繆爲守將職當
討捕憑藉威靈幸遂俘獲僅能免責何敢言勞
兼計畫驅馳出於同僚效命追襲出於將士激
昂忠義則寓客之力鳩集丁壯則鄕豪之功其
在妄庸一無籌畫因人成事曾何足云况當(邊塵)
未靖之秋正朝廷重惜名器之日若某之區
區微勞遽蒙寵渥則被堅執銳攘却醜虜者又
將何以待之某一介書生粗命辭直之義反復
思念實不遑安伏望朝廷特賜敷奏收還特
官恩命使上無濫予下無妄受於義两得何榮
如之瀝貇投忱必期得請所有省劄謹寄留本
州軍資庫未敢祗受伏候指揮(十一月一日奉聖旨不允)
辭集英殿修撰知隆興狀
某伏凖七月四日三省同奉聖旨真某除集
英殿修撰知隆興府江西安撫填見闕就送還
人疾速前去之任候满前来奏事具巳起發及
到任月日申尚書省錫命過優拊躬增惕竊以
禁廬䆳職昔以寵侍從之英督府名都間或咨
輔弼之舊盖班峻之選掄宜稱而地雄則負荷
爲難伏念某本乏技能繆塵知奬鼇扉螭陛未
殫許國之忠龍節虎符蔑著治民之最政虞幽
黜遽冐明恩論著非長自冷撰而叨熱撰附循
何有繇遠藩而玷近藩豈不貪榮惧難勝任伏
望朝廷特賜敷奏姑仍舊職改卑真祠負蝂
至微庶逭疾㒹之咎&KR0742;環自詭終酬願報之心
所有上件省劄某未敢祗受寄留泉州軍資庫
外伏候指揮(八月二十一日奉聖旨不允)
辭寶謨閣待制知潭州狀(嘉定十五年十月)
某九月十五日准省劄九月六日三省同奉
聖旨真某除寶謨閣待制知潭州湖南安撫使
填見闕所在州軍差掇兵級三十人津發疾速
前去之任候任滿前來奏事兵級逐州更替遇
接人到日止具巳起發及到任月日申尚書省
劄送(某)者恭承令渙有惕懦衷竊以列職西清
班實聮於禁從分符南楚寄尤重於帥垣必材
望之兼優始選掄之克稱伏念(某)賦姿甚陋積
學未充掌制記言僥榮&KR4645;𥙷觀風作牧奏最蔑
聞方勉報於國恩乃驟違於親養三年素韠甫
遂終喪一札温綸遽叨錫命顧憂患摧傷之後
正山林屏伏之餘詎意么微上蒙記錄以次對
而易論譔班資旣甚超踰矧長沙之暇豫章事
任尤爲繁重昔尚慙於非遽今奚敢以冐居伏
望朝廷特賜敷奏追還茂渥改卑叢祠庶安
孤陋之蹤少逭盈滿之咎所有省劄未敢祇受
巳寄留浦城縣庫外伏候指揮(十月一日三省同奉聖旨不)
(允仍從依巳降指揮疾速起發之任)
再辭待制狀(嘉定十五年十月二十七日)
(某)昨凖省劄節文九月六日三省同奉聖旨
真(某)除寶謨閣待制知潭州湖南安撫使填見
闕(某)尋具辭免恭惟省劄十月一日三省同奉
聖旨不允仍依巳降指揮疾速前去之任君父
有命臣子敢違顧如新沙郡寄之雄荆湖帥閫
之重在選棆爲至遴豈譾薄所能堪迫於宸指
之嚴靡容固避廼若職名之峻尤所未安盖有
唐命次對之官至本朝參近侍之列非嘗真歴
禁從未始輕有詔除或驟卑於儒宗式從群望
或優褒於治最庸示殊恩(某)者學本迃疎材非
敏茂綴班兩省一無裨補之能去國九年三冐
清華之直雖幸榮之已甚猶久次之可言迨切
集撰之陞往蒞洪都之填甫半期而遽去曾寸
效之未聞顧以何名可當兹授致身邇列豈非
寒士之榮假寵罔功適重清朝之累載循非據
敢昧牢辭除已一面擇日祗受新除知潭州恩
命外所有寶謨閣待制職名欲望朝廷特賜
敷奏許令避免姑仍舊職俾懋新庸庶迯超躐
之譏實荷全安之造伏候指揮(十月二十六日三省同奉聖)
(旨依巳降指揮不允)
辭賜金帶狀(嘉定十六年正月)
(某)伏凖尚書省劄子正月一日三省同奉聖
旨真某余嶸李&KR0811;楊簡陳晐各特賜金帶一條
許令服繫者(某)恭聆成命不勝震惕竊惟精鏐
寶帶所以寵朝廷待從之臣某猥以無庸叨榮
次對以為過分継蒙恩渥卑以紫綬方帷弗稱
是虞曾未幾何又有錫鞶之寵顧(某)何人可以
當此况同日並命者三一以制閫一以耆儒子
之有名受者無媿(某)於其間獨爲沗竊強顔祇
拜實不遑安欲望朝廷特賜敷奏將上項指
揮亟從寢免不勝大幸所有前件省劄見寄潭
州軍資庫(某)未敢祗受伏候指揮(二月二十三日奉聖旨)
(不允)
辭免召赴行在狀
(某)九月二十三日准省劄九月十二日三省同
奉聖旨真某召赴行在者(某)聞命兢惶罔知
所措唯二聖臨朝之日正四方觀正之秋凡
收召於人材必采求於時望緬稽元祐因興
議而用群賢近攷先皇以經筵而招一老物
情旣恊治象可占如某者問學荒疎器能譾薄
徒以書生之末技誤蒙文考之殊知入侍軒
墀出分麾鉞未效涓埃之報空懷覆載之恩八
駿遐征忽痛仙遊之不返六龍臨御所訢神器
之有歸敢圖負扆之云初遽辱賜環之先及十
年去國豈無意於本朝千載逄辰亦願禆於初
政亟宜祗命敢復控辭其如朽木之非材重以
負薪之多疾自長沙而見宣室有媿昔人陪属
車而上甘泉可當誤寵異回嚴召改卑真祠庶
安駑足之蹤免速顛躋之咎所有省劄某未敢
祗受見寄收潭州軍資庫欲望特賜敷奏施行
伏候指揮(十月二十一日奉聖旨)
辭免禮部侍郎兼直院狀
(某)九月三十日凖省劄節文九月十六日三省
同奉聖旨真某除中書舍人兼侍讀又隼省
劄節文九月十九日三省同奉聖旨真某除
禮部侍郎兼直學士院日下供職又凖省劄節
文奉聖旨真某依舊兼侍讀者内使之除俶
逾三日秩宗之命遽下九天仍經幄之新榮兼
詞林之舊直此前代崇儒之典最謂寵光矧嗣
皇訪落之初可容輕付如某者自視闕然禮樂
詩書少雖涉略文章翰墨久巳荒疎分閫二年
憂民一意痒痾由巳敢辭夙夜之勞毫髮亡功
徒致隂陽之寇精神眊瞶形体(支離)頃属夏秋之
交嘗陳香火之請蒙恩未許竊禄是慚詎意龍
飛首攽馹召甫登西掖旋貳南宮陳善責難盖
平時之自詭尊經好學廼盛旦之親逢所願依
日月之光期或遂㳙埃之𥙷而某自嬰宿疹未
底安全編簡舊文都忘前習記牋常語且出他
人豈堪持衰憊之身而輙簉清華之選仰祈敷
奏俯徇愚衷禄賦祠庭庶少瘳狗馬之疾心馳
帝闕終碩輸螻蟻之忠所有省劄某未敢祗受
見寄收潭州軍資庫伏候指揮(十一月十二日奉聖旨不允)
(令學士降詔)
勑某省三省進呈卿狀辭免除禮部侍郎兼
直學士院兼侍讀日下供職恩命事具悉卿
以鴻碩受知先皇而朕則未遂一見也故
於嗣歴之初仰体留遺之意爰加迅召迭下
除書謂即遄驅矣乃尚柅車邪味昔賢難進
之風不忘嘉嘆思應聘翻然之義其勿留行
所辭宜不允故兹詔示想宜知悉冬寒卿比
平安好遣書不多及
再辭免新除狀
臣近具奏辭免新除禮部侍郎兼直學士院兼
侍讀恩命十一月二十六日凖省劄十一月十
二日奉聖旨不允令學士院降詔者臣雖訓
詞之未拜巳榮惧之交并伏念臣一介寒生起
身農𤱔自䦕禧末以選階登朝列至嘉定
初以舘職直禁林曾不數年叨備二史越由外
𥙷四玷節麾論譔三迁遂塵次對凡此皆先
帝拔擢之恩所謂欲報之德昊天罔極者也去
國十年雖不敢有干榮慕進之念然區區素志
猶異一日復近旒扆少效芻蕘之忠而遺詔遽
頒扳號無及終天之痛荼毒何窮皇帝陛下
踐祚云初首加收召詞垣從橐疊被超除講殿
書惟又容陪侍此臣千載一時之遇也倘獲盡
忠嗣聖是乃圖報先皇犬馬之愚敢忘
斯誼獨處駑劣之資多病早衰加以不材冐膺
煩劇凡他人談咲而可辦在微臣必竭蹷而後
能又以旱菑盡瘁祈請由是百病交作門不離
醫每值隆寒所患尤劇自顧尫殘如此必湏休
養年歲專意服餌庶不遽爲廢人苟未填溝壑
之前皆仰報乾坤之日伏惟至仁矜而憐之俾
令奉祠于外異時苟幸有瘳惟命東西所不敢
辭干冐宸嚴臣無任激切望恩之至所有省劄
臣未敢祗受見寄收潭州軍資庫伏候勑旨
(十一月十七日三省同奉聖旨依巳降詔不允不得再有陳請)
辭免修史狀
臣十一月二十五日準尚書省劄子十一月十
日三省同奉聖旨真某兼同修國史兼實錄
院同修撰者臣聞命惕然以榮爲惧臣伏見
先朝臣曾鞏者論以爲古之良史其明足以周
萬事之理其道足以適天下之用其志足以通
難知之意其文足以發難顯之情然後其任可
得而稱史職之重若此而使臣者濫厠其間竊
恐頭白可期汗青無日如昔人所誚也况臣叨
擢小宗見再控避兼官太史尤難冐居伏望
聖慈併回誤渥所有省劄臣未敢祗受見寄收
潭州軍資庫外謹錄奏聞伏候勑旨(十二月十八日)
(奉聖旨不允)
乞給假狀
(某)於嘉定十七年九月以後叨被召命復玷恩
除緣代者未至當十二月十六日始以两司印
記交付運判李東即日登除適值連雨泥淖行
役艱辛顛跌頓撼長幼番病所至訪醫藥療治
歴四旬有餘乃抵信城緣某去年疊被恩作今
自信城去家僅數程欲乞朝廷特賜敷奏除
程給假俾獲燎黃墓下及從事醫藥候假滿日
即赴行在奏事伏候指揮檢會嘉定十七年九
月十九日巳降指揮真某除禮部侍郎兼直學
士院兼侍讀十一月十日續降指揮兼同修國
史兼實錄院同修撰二月十一日奉聖旨依
降程給假一月假滿依巳降指揮日下前来供
職
三辭免新除併乞郡狀
某昨再辭免新除恩命乞令奉祠于外恭凖十
二月十九日省劄十二月十七日三省同奉
聖旨依巳降下詔不允不得再有陳請需章洊
上恩札繼攽蝼蟻小臣不敢不遵奉矧惟御天
之初萬物咸覩某以不材聮榮候對尤願奔走
闕下一贍穆穆之光謹以别狀具申給假候滿
赴行在奏事外惟是春官貳卿朝廷高選經筵
史舘必待名儒顧如某者學問荒疎識慮凡淺
私自量揣實難叨居至於視草禁林向者雖嘗
備數是時去離埸屋歲月未久文詞骫骳巳無
足觀去國以來&KR1171;益廢忘駢儷應用悉出他人
回視舊習幾同隔世若或貪榮冐寵必致自速
顛隮切念臣材能雖弗逮人志念每在及物𥙷
外一紀四易節麾其於民事頗嘗諳悉所至盡
瘁不敢營私撫摩凋殘惠養惸獨粗知殚竭仰
奉使令與其躐綴從班強其所不逮曷若仍因
郡紱勉其所可能是敢控瀝忱衷仰干造化伏
望朝廷特賜敷奏與某一州郡差遣仍許奏
事之任其在么微實爲大幸伏候指揮(五月十日奉)
(聖旨依巳降指揮不允即速前來供職仍具巳起發日時申尚書省)
展假狀
(某)昨具狀申朝省乞給假將理候假滿日赴
行在奏事恭凖省劄二月十一日奉聖旨依
除程給假一月假滿依巳降指揮日下前來供
職竊念某自去歲十二月十六日受代登塗隂
雨連併行役甚難至今年二月初十日始扺浦
城寓里合於今月初十日假满所當遵奉指揮
即造行闕緣(某)在途之日全家番病子婦損孕
息女喪亡悲憂感觸舊疾復作面目枯悴行步
艱辛飲食頓减語言少力自今招醫療治雖稍
向安未堪勞動若扶憊上道必有顛踣之憂欲
望朝廷特賜敷奏再與展假將理實荷全生
之造伏候指揮(勘會巳降旨揮除禮部侍郎兼直學士院兼侍讀三月二十五)
(日奉聖旨依與展假半月假滿依巳降旨揮即速起發前来供職)
乞先次上殿狀
朝請大夫寶謨閣侍郎真某狀證對某昨於嘉
定十七年九月十九日奉聖旨除禮部侍郎
兼直學士院兼侍讀日下前來供職某節次具
狀辭免累奉聖旨指揮及降制書不允某巳
於六月初四日入國門訖欲乞先次上殿更令
取自朝廷指揮施行伏候旨揮(六月初四日奉聖旨令)
(閣門先次引見上殿)
辭免直院狀
證對某昨叨召旨洊拜除書自顧不材非所宜
稱屡陳免牘竟閟俞音旣入國門蒙恩賜對
方命有罪誼難復辭所有儀曹經筵史院等處
除見申審得旨日下供職外惟是禁林清䆳顓
代王言命令之頒動關國體某向者雖嘗承乏
是時去離埸屋未久文詞骫骳巳無足觀況自
補外以來倏更一紀惟於吏事朝夕究心筆墨
舊習久巳荒廢駢&KR0784;之作猶未嘗親措一詞回
思向來套類茫然不復記憶今若貪再人之榮
冐昧供職萬一詞頭之下倉猝不能成章是時
雖遭重譴亦巳無及於事兼某昨因在潭之日
軫憂民瘼耗損心氣每一發動輙經旬月如醉
如癡文字之官非精思不能稱職若勞心著述
必有性命之憂伏望朝廷特賜敷奏令其免
兼直學士院職事不勝大幸伏候指揮(六月十二日奉)
(聖旨不允)
再辭免直院狀
(某)昨具狀辭免兼直學士院續於六月十三日
凖省劄奉聖旨不允者(某)竊惟再入禁林儒
臣榮遇自唐而後以為美談顧如某者問學詞
章素稱膚陋曩當嘉定更化之始嘗寓直者六
年今值寶慶改元之初復蒙知於九陛猥令
兼紐復與摛文其在孤蹤豈非至碩實緣某自
叨外𥙷一紀于兹柱後惠文之書粗知練習翰
林子墨之作浸益荒疎記牒悉委之他人筆硯
盡捐於故習兼緣心氣之疾作止不常思索稍
勞征忡輙甚用敢洊陳危懇仰瀆公朝伏望
朝廷特賜敷奏察其情實賜以允俞免直玉堂
之廬專侍金華之讀某不勝大幸伏候指揮(六月)
(二十三日奉聖旨依巳降旨揮不允)
三辭免直院狀
某近再具辭免兼直學士院恭凖今月二十三
日省劄奉聖旨依巳降下指揮不允懇辭洊
上恩指載頒盖即欽承豈應屡瀆伏念臣昨緣
盡瘁民事以致耗損心神思慮稍勞疾恙随作
故雖小小牋翰猶不免属之他人况於北扉䆳
嚴顓掌内命向者雖嘗承乏其時年齒尚壯心
力頗強見諸文詞巳媿荒率况今侵尋暮景重
以拙恙作止不常昨来申控之詞謂若勞心著
𫐠必有性命之憂盖出真情初非僞飾伏望
朝廷赦其繁文之罪特賜敷奏許令免兼仰戴
洪造之恩不勝沒齒之幸伏候指揮(六月二十九日奉)
(聖旨依屡降指揮不允不得再有陳請)
四辭免直院狀
某證對近三日辭免兼直學士院恭凖六月三
十日省劄二十九日奉聖旨依屡降指揮不
允不得再有陳請竊惟代言儒者之至榮方命
人臣之大罪夫以禁林之地最謂䆳嚴儤直其
間必篤鴻碩某猥以末學初無寸長幸逢千載
之期猥叨再入之寵平生素望何敢及兹豈不
願優游玉堂之廬密勿金鑾之直何苦堅避自
速嚴誅盖以詔令之頒最關國體文章之發皆
本心源而某四沗節麾一周星紀視人猶巳憂
公如家積緣思慮之勞遂得煩悸之疾比方少
瘉猶未復常雖應酬牋翰之微莫能措手豈典
掌綸絲之重可使強顔竊自省循實難堪處昔
唐韋洪景以草詔疎漏而降絀本朝范鎮以
用事差誤而左遷彼皆名儒猶坐此失况某材
旣陋甚而疾復縈也倘冐昧以祗承必立臻於
曠敗用是彷徨累日不免仍控忱詞伏望朝
廷特賜敷奏許令免兼上件職事實拜洪造保
全之恩伏候指揮(七月五日奉聖旨依所乞免兼)
爲足疾請朝假作
證對某見患右足赤腫行履艱難欲請今月初
六日以後朝假五日將理伏候指揮(八月五日奉聖旨)
(依)
乞宫祠狀
臣輙抒忱悃上瀆&KR0790;聦臣蝼蟻微軀頃叨閫寄
憂勞太過遂抱沉痾頃者訪落之初猥叨召擢
扶憊就道幾不能支造至江干招醫療治偶幸
小愈遂獲造朝賜對宸廷勸誦經幄知隆渥寵
禄光榮臣子之心豈無眷戀受恩未報求去謂
何伏念臣嬰疾以來衰證具見拜跪稍多則不
勝喘急視瞻略久則頓覺昏花秉騎有上下之
艱趍走有顛仆之慮竊自揣凋殘之質難久汙
清切之班乃者秋氣浸凉宿疚驟作肌膚消减
筋力支離體旣虚盈足復赤腫雖蒙予告未易
向安皆繇叨竊之故多以致灾虞之狎至仰祈
聖鑒俯察真情特卑祠官俾便醫藥倘尚延於
殘息終圖報於鴻私千冐天威臣無任懇切
俟命之至伏候勑旨(八月九日奉聖旨不允令學士院降詔)
勑(某)省所奏乞特卑祠官事具悉惟后非賢
罔又惟賢非后罔食此盖君臣相須之急而
亦君臣相遇之難自昔巳然也卿抱有用之
學數千里而來卿之本心固欲其道之行也
朕方望卿以有爲則非孟軻不遇之比也而
乃翻然思去何哉矧卿春秋鼎盛風霜微侵
少親湯劑自底和平其安厥位以展猷爲朕
之卷卷卿其深體所請宜不允故兹詔示想
宜知悉
再乞宫祠狀
某近緣疾恙控告公朝乞卑祠官退伏田里伏
凖今月九日省劄奉聖旨不允令學士院降
詔恩綸下布備極寵光自顧么微豈宜蒙稱伏
念某至愚且陋初乏寸長際遇龍飛首叨召擢
其爲榮耀實倍等倫間者一對便朝两侍經幄
竊見聖上虚懷忘我有仁皇之度發言中
理有孝宗之風退而喜躍爲之不寐自昔有
志之士嘗患遭時之艱今某何幸旣值英睿好
學從善如流之君而廣厦細氊從容勸誦又無
非可言之地深願勉殫尺寸少𥙷㳙埃曾未三
月遽求引去揆之於義夫豈忍爲實以蝼蟻之
軀連年抱病昨幸少瘉遂獲造朝两旬以來舊
患復作隂消潜耗血氣益衰重以瘡瘍痛楚尤
甚精神凋瘁形体支離謁告卧家職事弛廢凛
然震惧如坐針氊是用再瀝愚衷干投造化伏
望朝廷察其情實特賜敷奏檢會前申卑以
祠禄庶幾謁醫問藥獲保生全亦免尸位妨賢
自貽譴咎某不勝大幸伏候指揮(八月十四日三省同奉)
(聖旨依巳降詔不允不得再有陳請)
乞黜責狀
(某)比者再輸愚悃丐奉外祠洊祇綸音未賜俞
允么微一介盖即禀承誼有未安敢避三瀆伏
念(某)性資甚陋學術又疎偶際昌時獲塵清貫
略亡毫髦上荅鴻恩每日省循第深震惕昨者
大明繼照命召首朌旋玷除書俾貳宗伯竊伏
念從臣之職責在論思語嘿之間皆係國體旣
寘身於華近當同上之戚休尸素苟容則有乖
職守盡言無隠則或闊事情而某識慮非長戇
愚惟舊徒有竭節致忠之意而無適時應變之
方陳義大迃隠憂過當頼聖明之洞照知拙
直之無他非惟曲示於優容且復稍加於采用
天&KR0636;地育何以過茲朝思夕惟未知報所而群
情弗叶公論靡容伏觀憲府之章實中愚臣之
病伹當自列敢復他云欲望朝廷特賜敷奏
亟加黜責以示威懲庶安衰退之蹤抑嚴風憲
之体伏候指揮(八月十八日三省同奉聖旨不允令學士院降詔)
勑某省三省同奉卿伏乞亟加黜責以示威
懲事具悉朝廷之遇士大夫也以禮士大夫
之進退也以義一或反是則上下皆失其經
矣卿以碩望朕所特招初至闕廷屡陳忠讜
朕旣開納而施行之矣卿果何嫌而必欲賦
歸耶夫比肩事主各罄所懷工師相規同心
濟濟此隆古之風也朕甚慕之用賢勿貳朕
固巳定於宿心竭節盡忠卿盍益殚於素學
朕告巳再卿無復云所請宜不允故兹詔示
想宜知悉
再乞黜責狀
某昨露悃忱冐干朝廷乞加黜責以示威懲
恭凖省劄十七日三省同奉聖旨不允令學
士院降詔者居數月而求去者三豈其本志不
逾旬而賜詔者二蓋未前聞在聖朝睠義之
恩可謂甚至而愚臣進退之誼實不遑安竊念
(某)猥以譾材濫陪近綴竭忠徇國本戇拙以靡
他陳義告君或迂疎之巳甚雖荷宸聰之容納
其如物議之沸騰仰惟祖宗以來務崇臺諫
之体凡所予奪公論皆謂當然一有譏訶重臣
猶當引避况於從列敢傲憲綱然其未即抨弹
盍使自爲去就倘控誠之弗力姑懷禄以苟容
辠戾如山愈難迯於典憲廉隅掃地將不齒於
薦紳仰異清明之朝俯察羈危之迹旣是排於
執法難冐耻以在廷即賜奏陳亟加譴斥庶幾
伸言路之風采亦重微臣之罪辜瀝懇輸情必
期得請伏候指揮(八月二十二日奉聖旨依巳降詔不允不得再有陳請)
三乞黜責狀
(某)近具申朝省乞賜奏陳亟加譴斥伏凖省
劄二十二日三省同奉聖旨不允不得再有
陳請竊念某一介鯫生初無長技適遇聖主
龍飛之初召從遐外列在近班每有開陳輙蒙
嘉定昔孟子事齊之宣王道未嘗少行也徒以
王由足用爲善至其去也猶三宿出晝以冀王
之追巳此聖賢事君之心爲臣子所當取法焉
者也况某以凡材而適遇聦&KR0790;好學之君始初
清明之政不惟顯用其身而且施行其言亦獨
何心忍於去上之左右㦲特以夲朝舊章
尊重言責凢臺臣議論所及不必明指姓名皆
當引去朝廷亦不復固留所以伸言路之風
采存朝廷之紀綱而養士大夫之廉耻一舉而
所全者三焉非細事也伏觀近者臺中所陳其
於某妄言之辠可謂明斥之矣然而未即弹劾
者盖由有委曲保全之意欲其自爲去就故也
今若頑然不知引去則是傲言路也傲言路則
是慢朝廷也夫一從臣之去留於事爲細而言
路伸屈紀綱繫焉其可以某之故而壊之乎且
士大夫能重其身而後能爲朝廷重今臺臣旣
斥其罪矣而乃貪戀榮禄栖栖然尚冀一日之
留則是頑鈍亡耻之人也堂堂天朝衆雋布
列安用一無耻之人而使班侍從之班乎反復
惟念實無可留之理定用洊瀝肝膽控告公
朝察其本心而亮其不可得巳檢會巳申事理
即賜處分施行若乃區區愛君之心則雖在畎
𤱔豈能一日暫忘異時心迹旣白朝廷復有
招呼則奔走闕庭其敢或後區區丹衷天日臨
照伏候指揮(八月二十六日奉聖旨依巳降指揮不允不得再有陳請)
辭免除職宫觀狀
今月初三日恭凖省劄勘會巳降指揮真某除
職與宫觀九月二日三省同奉聖旨除煥章
閣待制提舉隆興府玉隆萬夀宫任便居住扎
送某者竊惟寶奎候對密聮法從之班琳琯奉
祠實祝聖人之夀於焉列職蓋以優賢伏念臣
器窳且卑學凢而陋屬龍飛之有造叨馹招以
來歸一對便朝獲瞻天日之表再陪講殿親聆
金玉之音念吾君真有不世之資在微臣當
效勿欺之報而思慮太過語言不倫雖見察於
淵衷卒莫迯於公論退循辠戾端合誅夷敢圖
仁聖之朝特宥愚惷之罪巳爲過望敢復僥榮
伏望朝廷特賜敷奏收回寵渥免重過愆所
有上件恩命(某)未敢祗受伏候指揮(七月十三日三省同)
(奉聖旨允)
西山先生真文忠公文集卷第十一
