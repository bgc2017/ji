西山先生眞文忠公文集卷苐三十九
啓
謝林侍郎薦舉啓
伏以月評甚下媿南州名士之稱露奏忽騰辱
西清近臣之薦竊以大賢之題品亶為當世之
觀瞻凡其汲引人物之間要必深為風俗之慮
呂正獻則歐陽子首薦其賢范太史
静退自將故司馬公力揚其善于以抑囂浮之
習庶幾得真實之材比年以来斯道交喪舉孝
廉而奪貴戚之命嗴請謁之交馳見相君而掃
舍人之門曾犇趨之莫耻其或稍嚴於出處退
然不急於知聞非以疎狂傲世而招尤則以詭
激近名而獲訾人材圯陋士氣摧頽伊欲挽回
流弊之源莫若深奬廉隅之操使之持身重於
圭璧則其衛國隱若金湯諒非我公誰識此意
伏念某自知甚審所挾大迂早歲科名似未忘
於禄仕平生志願端不在於輕肥頋嘗安窮逹
之天其敢作清華之夢閉門讀書史方加涵養
之功仾顔奉君侯肯事囁嚅之態縱舉世不知
而何損惟鉅賢見遇以爲榮猥霑一字之褒奚
趐千金之重兹蓋恭遇(某)官孤忠自許直道不
回栢臺彈奏之公若判白黑荷橐論思之益如
炳丹青属紆丈二組以為州適奉尺一書而薦
士不緣造請首及羈單孔丞相恐人之知於今
復見魏獻子唯善所在頋我何堪某敢不敬佩
殊知誓堅素尚雖舉賢本於報國初非種桃李
之私然盡節所以酬恩尚益勵松筠之操
除國正謝丞相啓
伏以燈火十年未窮古學絲綸一札遽列儒官
恩大人微秩清責重竊以膠庠之地風化所關
藝祖肇基聿興文治高皇載造重焕舊規皆當
干戈鞍馬之餘不廢禮樂詩書之教豈育材造
士姑崇藩飾之空文蓋扶世導民中有維持之
深意是以百司錯峙庶務坌興獨惟學校之官
不青簿書之事講磨道誼若亡歲月可見之功
植立綱常寔爲風俗無窮之計故凡列屬尤重
掄材揆厥成規率柬縉紳之清望取其卓行問
招巖穴之逸民苟非其人曷稱兹選如某者自
知甚審所挾太迂雖蚤從先生長者之游亦觕
識往行前言之略而檢身律巳未能亡媿於官
庭琢句雕章徒以自愁於肝腎所患脩名之不
立初何榮望之敢萌矧方馳羽檄之書顧焉用
毛錐之子但期退屏侣江海之魚鰕敢意超升
儀園林之鴻鵠忽拜西垣之詔俾横東序之經
况夫官以正名職非他比豈第循故事預司翰
墨之盟要日與諸生共由仁義之路俯慚不穎
預恐難勝玆蓋恭遇某官懋建遠圖博收羣策
謂學爼豆不學軍旅雖平生無應務之才然用
藥石兼用膏粱蓋治道有相資之具故於經武
整戎之際不忘崇化厲賢之規肆及微蹤亦塵
清列(某)敢不恪勤所職益勵厥修敷古訓於春
誦夏弦之餘願殫樸學作人材於月書季攷之
外冀答殊私毣毣自陳惓惓罔究
除校書謝丞相啓
上翰林主人之對繆貢芻言陪瀛洲學士之班
遽塵華選拜恩寵甚拊巳瞿然竊以聖朝重英
俊之儲冊府萃圖書之富匪獨養其資望蓋將
充乃見聞使旁搜博覽優游文史之清庶潛省
嘿觀磨礲器質之美顧作人之有道殆與天而
同功故沚莪旣盛於一時而豐芭尚遺於數世
大者光明魁壘足以翼邦家小焉靖重端長可
以善風俗深嗟流弊浸異前規育材之意眡以
具文尤職其間指爲借逕至有身㞐儒館心别
騖於高華名在書林手弗親於讎校鄙習相仍
而弗悟清涂㳂是以反輕力回此風政頼今日
不有魁奇之彦孰堪采擇之公如某者冥頑不
靈孤苦自奮蚤服師資之訓粗知問學之方連
歲科名似未忘於進取平生志願端不在於輕
肥偶點班行坐靡廩稍瞽宗殷學亡補斯文博
士秦官何禆末議雖本爲貧而漫仕未嘗枉道
以求伸胡然誤恩陟定清貫念昔脫身於埸屋
益思銳意於簡編然家無鄴侯插架之藏徒日
發董子下帷之憤今將徜徉東觀凌歷西崑閱
河圖寶訓人間希有之珍窺金匱石室歴代不
傳之秘刊訂譌謬咀含英華庶幾因文字以觀
聖賢之用心夫豈假挮媒以爲富貴之張本昔
楊雄之㞐天禄蓋二三世而不徙官而韋述之
在集賢亦四十年而后卒業故能發楎大典焜
耀方来此前修之所巳行而小子之所願學迄
戌微志有頼洪私兹蓋恭遇(某)官直道不回孤
忠自許觝排羣枉巳去虞朝之四凶汲引衆髦
常思孟氏之三樂至如不佞亦在兼收且令身
遠於嚻塵得以神交於篇牘期待過矣銘藏謂
何某敢不淬磨新功尋繹舊業丹鉛事點勘可
不殫是正之勞金石無緇磷尚克守初終之節
過此以往不知所云
賀諫議啓
恭審帝眷上坡詔升左省侍講華光殿禆聖學
之緝熙拜䟽延英門罄忠規之剴切班聮益峻
風采一新竊以國有直臣淮南之謀自寑朝無
姦黨河北之盗易平蓋邊虞雖警不足憂而骨
鯁乏人爲可懼載仰仁皇之世方興西夏之師
謀議前陳孰匪急禦戎之務聦明遠覽獨首增
論事之官由其紀綱立而百度修所以根本疆
而四夷服維今盛舉與昔匹休恭惟某官道出
羲皇學根洙泗筆補造化豈東京才子之可倫
策陳天人爲西都大廷之首冠朱絃比直玉鑑
侔清冊府絫年不改安恬之操諫垣朞歲獨高
謇諤之風志存家國而不近名誠㷎朝廷而亡
遺慮屬方多事尤頼告猷拾禁閹之遺巳無慚
於長孺𥙷衮職之闕顧誰越於仲山眷倚不移
觀瞻增重方將紓長策以康國步矢良謩而沃
帝心扶公道之脉於將微建太平之基於弗墜
歙然衆望屬在我公要當遺萬世之安豈特徹
四郊之警某方疲遠役側聽除音有諍臣七人
煓爲明時而喜呼太平萬歲倚新盛事之觀抃
蹈之私敷陳不足
回鄭狀元啓
恭審臚傳玉陛名冠璇魁自慶元屢策大廷孰
若今日四門之闢雖長樂昔多首選未聞同時
三浚之登鯁論獲伸鵷行相慶恭惟狀元簽判
大著正學傳心本洙泗之舊妙齡發聞有楊晏
之風適九重側席以思賢乃千里彈冠而應詔
歴陳偉論深究大原謂治亂安危之勢不常要
致察於巳回之始而便嬖昵近之私易惑當預
防於未兆之先惓惓殫憂國之思鑿鑿盡適時
之用昌言天下之事無諱有司親結人主之知
褎爲舉首夫旣擅儒林之榮觀政湏踵前輩之
高風昔吕文穆之事熙陵若王沂公之相仁廟
科名岌業旣獨步於一時功業光明復可傳於
萬世伊誰儷美允屬當仁身到黃扉自是榮涂
之素定名標青史要觀盛烈於無窮(某)學本空
疎識非超卓群多士而試以藝選掄雖預於司
存取一人焉拔其尤裁擇端由於上意猥先在
駕辱况長牋第深蘄望之情莫旣敷陳之素
回孫狀元啓
伏以璧水蜚英夙高士望玉階上對果亞倫魁
新六館之榮觀壯七閩之盛事恭惟(某)官清標
絶俗勁氣横秋學探精微期欲造聖人之奥身
㞐窮約常懷憂天下之心飭躬允蹈於規繩抗
志弗渝於金石比承清問獨罄丹衷深陳主德
隆替之由力辨國論是非之正雖明白峭直不
為媚俗之言而温厚深醇自得告君之體衆共
稱其卓偉公特出於緒餘夫豈惟儒者之至榮
要必慕古人之盛節昔仁皇帝旁搜於多士若
韓魏公擢在於一人碩科第之相同不知其幾
而勲名之有爛獨到于今願恢他日之遠圖罔
俾前修之專美(某)濫陪較藝欽誦奏篇以直言
取人蓋當宁留心之方切得名士報國在有司
何力之足云猥先枉駕之臨申賁長牋之貺念
友直友諒旣素辱於心期不以頌以規其敢忘
於古誼
回黃狀元啓
右科櫂秀才巳敵於萬人北闕傳臚名更聮於
三傑維今獨步繄昔眇聞恭惟狀元察推大著
負抱瓌竒見聞殫洽曩談玉帳擅胸中百萬之
甲兵今對丹墀富筆下三千之禮樂歴數方今
之急務有如素宦於清朝廼若大正朝綱廣開
言路蓋衆人之未及尤上聖之急聞峻擢鼎科
式符輿望矧鴈序同登於千佛而鼇頭並出於
九仙夫旣為儒者之至榮要必蹈古人之大節
昔趙康靖之盛德藹然一代之宗若陳忠肅之
高風凜乎百世之下俱繇此選稱到于今願恢
他日之遠圖罔俾前修之專美(某)濫陪較藝欽
誦奏篇以直言取人蓋當宁留心之方切得名
士報國在有司何力之足云猥先枉駕之臨申
賁長牋之貺第深榮感莫報珍投
賀平江李大諫除寶學啓
(某)恭審丕敡褒詔峻陟隆名昔抗論諫垣綽有
古爭臣之烈今陞華奎閣亟聮眞學士之班帝
思孤節之無朋人羡精忠之有報竊以當國論
是非之未定見人材邪正之不同君子志在憂
時豈憚盡言而觸禍小人心乎趨利第思阿意
以徼榮孰知天理之好還殆匪人情之可料導
䛕者未必獲福咎徒塞於两儀守正者未必罹
殃名自流於百世若昔可攷于今益明方孽臣
盗據於朝權欲私室久顓於國柄罔知勝等運
籌策於幄中輕出躁謀動干戈於邦内顧衆口
同然而和附豈本心若是之顚冥秖緣冨貴之
念深皇䘏生靈之禍慘惟公遠慮為上極陳雖
懷魏證之忠戒征遼水竟坐汲生之直絀守淮
陽越旣漏師&KR1171;成誤國恢謀馬邑莫迯首事之
誅鯀殛羽山旋正朋姦之典凢曩出矢言之爭
皆今蒙徽數之加睠一佞而一忠果孰得而孰
失載睹恩綸之布咸訢公道之亨恭惟某官秉
姿松筠爲世蓍蔡立朝二紀幾盡閱於嶮夷報
國一心曾弗移於燥濕衆方駒促公獨鳳鳴惟
知盡獻替於當時何意被寵榮於後日迨此忠
謀之旣驗&KR1006;乎節槩之愈光恩命狎臨輿情知
勸(某)竦瞻殊渥深激懦衷喜聖朝有賞諫之風
不慚於古庶天下增敢言之氣其自于今
除隆興謝丞相啓
治郡無功遽躐分於帥閫進班有命仍峻直於
殿廬以儒紳被遇之榮繇公衮見知之素伏念
某曩緣薄技獲玷周行職在禁嚴思事君之無
隱官非誎爭乃論事以不休意雖本於納忠迹
或鄰於出位明良在上獨知衛綰之亡它寵數
相仍絶異賈生之不遇入則侍楓宸而參内命
出則持蕩節而守專城積有僥逾漫亡稱塞兹
由平海改填洪都其地則三江五湖襟帶之區
其位則方伯連率鈇鉞之寄在昔所重于今尤
難吉水崆峒有未馴之獷俗富池湓浦有當阨
之要衝兹皆必至之憂宜謹將然之&KR0879;而人情
狃於僥幸軍政弛於因循尺籍伍符之師或供
它役百壘千屯之長類處凡材雖倖存督府之
名未始修元戎之職盍疇耆哲稍卑事權訓卒
治兵若曹王辠之在唐室繕城修&KR0879;若李相綱
之在中興豈惟固一道之杆防抑亦壮兩淮之
聲援退循駑怯曷稱使令恭惟(某)官論道廟堂
折衝枕席威伸萬里外夷旣憚於有人慮及四
方内地亦嚴於置帥孰云妙簡猥及迂儒某敢
不志慕古人心存王室鳴鸞佩玉敢窮歌舞之
娛運甓投樗益勵恭勤之節(侍從臺諫云以一書生際遇之榮皆)
(衆君子扶持之力恭惟某官蔚以名流儀于法從又當代宗工斯文元氣立朝盡節曾靡憚於)
(貴權爲國愛人每務損其庇疾致兹妙柬猶及迂儒)
賀福建楊帥啓
伏審敷求雅望開鎮全閩躋延閣之華荷美名
而增重作大邦之翰諭至意而趣行先聲赫然
有孚顒若恭惟(某)官超俗而運以獨志古而飾
以今積水成淵而蛟龍生代箸證謩之烈景星
應時而鳳凰出世高歆向之爲蚤迪簡於象賢
寖騫翔於鴛序晉參戎監出守輔藩哦水晶宮
之詩氣欲春於苕霅諷欝孤臺之句聲半落於
崆峒侈中秘以通班付上游而作屏嶺海初聞
於拔薤省曹旋趣於握蘭方將收湖海汗漫之
遊觀朝廷宏達之彦屬兹閫寄久矣印刓依山
阻海之間民生窶甚度田規賦之入儲峙幾何
矧當補罅苴漏之餘政藉息黥𥙷劓之手豈特
稱關西之美第傳後世之清又將登公權之朝
以率天下之儉(某)修門言别短景如馳受㕓新
托於履封承乏偶依於珂里雖巧燕鴻之相避
幸風馬牛之匪遥黨行李之往來尚迭爲於北
道必維桑之共敬故敢問於西曹傾向惟勤剡
裁曷旣
賀湖北游漕啓
伏審渙綸將漕疊組分符皂蓋乘邊久簡宸旒
之腃皇華攬轡肆兼麾節之榮眷倚彌隆訓詞
增寵恭惟某宦識優致遠才茂剸煩傳西洛之
正宗學問遥承於先哲嗣南軒之鴻泒見聞後
接於難兄粤題峴首之屏洊剖邊頭之竹風生
盡戟天屹長城陳樽爼以折衝搤氊裘而裭魄
馳金城而上方略勛多戎索之恢坡銀臺而連
奏書績茂藩方之剡亟膺異渥趣駕輶車士知
宿飽之有期人謂勝形之增重處客而賦鸚鵡
未妨領略於江山入對而隨孔鸞看即褰翔於
軒陛某睽違丰度莊苒歲年繆膺外閫之雄實
接上游之勢羽毛自出願希及晉之餘脣齒相
依更切全虞之望其爲傾企曷旣編摩
回湖南陳運使啓
叨恩分閫將依蕩節之華締好合符仍踵棠陰
之愛方㳙辰而祗命亟拜手以蜚牋恭惟某官
鍾吕參龢球琳比粹洽聞殫見窮探千古之傳
傑筆瓌辭疊中兩科之選顧力推其所學而自
見於有行銅墨三年課登乎最弦歌千室民誦
于今不爲有力者所移但欲此心之無愧登學
館高華之地人知惟雅望是培當國家閒暇之
時公獨以豫防爲意每賜清聞之對輙陳正大
之言竟辭郎宿之高去作使星之照曉行湘水
四牡騑騑雲霽衡山六條井井以清規而肅吏
以善教而懷民漢使所部十三州咸蒙惠澤湖
南之地二千里如在春風屬帥閫之方虚煩使
華之兼領閱時甫爾報政藹然玉帳輶車雖並
隆於委寄赤墀文石其所貴者精忠會膺當宁
之思即有楊綸之召(某)自知甚審巳試何禆方
願適山林之安詎復堪方面之寄若爲稱職頼
有依仁公爾忘私敢自覬刺史故人之念新惟
求舊當一遵令尹忠告之規析仰方深敷陳罔
旣
回建安洪守啓
恭審升直奎儲易臨藩服維重華聖人之潜邸
莫重此邦得淳熙台輔之闻孫来幸吾土教條
末布民氣巳蘇恭惟某官英英人品之奇弈弈
家聲之美自忠宣之忠行乎蠻貊夐超前代之
張蘇而文惠之文瑞於朝廷復見先朝之坡穎
惟其生長見聞之素是以踐敡聲實之都化盜
賊而爲良民偉哉章貢之績有文武而知大體
見於番禺之時雖暫離蠅棘之䜛旋復卑莬符
之寵蓋巳試之功難掩至公之論不磨頌聲旣
洽於宣城褒詔進臨於建水顧地望繁雄之雖
舊而民生彫瘵之居多符檄星馳昔幾甚春陵
之歎桍檽春燠今幸聞蜀郡之謠願推一念惻
隱之仁散作千里和平之福芝峰峻峙與治績
以俱高槐位深嚴踐世官而非遠(某)雖叨分閫
尚冀望塵聞仁政而爲滕國之氓豈非所願率
子弟以服陽公之化其自于今依鄕良深敷陳
罔旣
回朱撫屬啓
伏以分閫外之事權居慚錫命訪湖南之賓客
兹幸得賢惟人材莫盛於衡湘而學術實宗於
伊洛緬懷先正嘗鎮是邦凡厥士民均被詩書
之澤至今田里猶餘禮義之風顧後學之無庸
豈前規之能繼朅来上幕幸有聞孫發考亭雲
谷之微言願安承教訪嶽麓湘西之遺跡更共
興懷
回知縣正啓
伏以陽浮葭琯祛九地之餘隂春滿花城藹萬
家之和氣若時賢哲宜擁棋祥恭惟(某)官以慈
惠之心行寬平之政尺雪薦嘉平之瑞十載所
無重輪熙元日之晴三登可卜皆循良之所召
信褒表之有期(某)幸與耄倪共淘德澤愆郵未
滌屬方杜泄柳之門衰病復加不獲造武城之
室第深祈頌罔究敷陳
謝宋宰館客見訪
伏以獨步膠庠夙仰東嘉之雋逸有來琴劔適
爲南浦之遨遊顧方儕農野之畸人其敢謁令
君之重客廼厪謙牧洊枉㢲函以清文麗藻之
瑰竒猥加奬飾雖脩竹疎花之片落亦誤品題
正虞辠垢之汙人顧荷英豪之知我姑憑尺素
敬布寸忱
謝宋宰爲夀
朞三百六旬之日巳屬杪秋知四十九年之非
又逢初度方劬勞之是感豈耆艾之敢期恭惟
某官以武城單父之政聲兼少陵謫仙之笔力
睠兹朽質賁以名章爲詩其知道乎仰鋪陳之
甚偉學易無大過矣豈淺陋之能當銘激徒深
誦言罔旣
賀知縣正旦
伏以攽漢庭之正朔肇紀新元播偃室之弦歌
一陶和氣惟時茂宰宜介夀棋恭惟某官慈祥
出於胸襟惠愛流於政術桁楊不用曾無犴圄
之淹花柳相望各安田里之樂屬履泰交之吉
亟膺晉接之榮藐是羈孤正兹循省震風夏屋
式頼帡幪之安春酒公堂莫伸頌禱之慶
回生日賀啓
日逾采菊之三寔維初度詩詠蓼莪之什嘅矣
永懷况方掩於柴荆乃俯勤於車騎錫之盛禮
君子之酒且多貺以高文幼婦之詞絶妙顧惟
衰陋難稱寵嘉年五十而知非况又逾伯玉之
歲夀萬千而無害願廽頌魯侯之賢
通史提舉啓
㐲審瑞節起家輶軒入境周原六轡與春風龢
氣以偕来閩部百城若景星慶雲之爭覩先聲
一播歡頌相聞恭惟(某)官豫章文梓之才彛樽
龍勺之器見聞所接皆故家衮繡之親傳道義
相期有窮巷布韋之莫及四紀奉常之第三州
刺史之符華途咸擬於立登雅操獨安於平進
青原彭蠡善政有百年之思太白東湖勝賞窮
四時之樂雖豹隠每期於深處然龍身寧可以
久藏果膺北闕之制書来董南邦之使事方將
治氣剔蠧激濁揚清威聲山嶽之搖風采雲煙
之爍冀州父老雖共徯於儋帷温氏弟昆行迭
司於鈞軸(某)辱知最久聞命載欣所慚狂瞽之
蹤自抵譴訶之域顧山林深屏豈無仰庇於萬
間儻田里均安是亦蒙恩之一物
通宋宰啓
河陽之花滿縣將播仁風玉川之屋數間行依
德宇載念論交之始可稽候訊之恭恭惟(某)官
器識䟽通丰神凝粹淵源有自廣平之風烈未
衰文獻相承元祐之家聲故在早登巋第茂鬯
芳猷寶鎮瑑圭無瑕可指黃鍾大吕隨叩輒鳴
更迂館殿之才来尹山川之縣百里而恢牛刃
未展宏摹一武而上烏臺定循近轍(某)猥慚迂
繆方幸退藏徒與老農共負耒爲氓之喜媿無
宿學辱過門問字之勤傾鄕良深敷楊罔旣
答蔡宰啓
班見大庭寵分壯邑得地百里雖聖賢亦願爲
之眡古諸侯蓋子男抑不過此厥任重矣非賢
可乎恭惟(某)官詩禮得諸家庭父子自爲師友
關河旣遠永嘉最號真傳乾淳以来文懿見稱
巨擘以所講串形爲設施不羞簿正之卑必求
其當不難蜀道之遠亦勇于行乃今父母之邦
得吾慈惠之長晉陽保障之政諒所究心武城
絃歌之聲遂將盈耳敢曰嘗僚之故而懷私庇
之心桃李紛敷但洽四封之化芝蘭憔悴亦陶
一畞之春
答馬縣丞啓
誦濮川之諫書宿欽先烈題藍田之璧記茲遇
後賢賁然来思喜可知也恭惟某官材資敏𥙿
履行和平遡洙泗六經之傳諒深家學歴岷峨
萬里之險洞知物情乃以借著植畫之英來從
對竹哦詩之逸遂令南浦之父老獲識東平之
典刑掃地焚香雖方甘於隱逸過門問字或稍
奉於從容
通王憲啓
恭審祗奉新綸重臨舊部昔顓庾政旣嘗推先
&KR0879;之堯仁今搃刑章又以廣好生之舜德碩奉
使之名官雖異而爲民之司命實同時維勝流
迭任隆寄恭惟提刑寺簿正學源於諸老英辭
妙於一時粤自布韋巳深當世之慮甫登斑列
即求外𥙷之行蓋志非爲巳而將以及人故仕
弗以利而勇於行義昨從古括来按全閩汰斥
貪殘嘘嚅彫槁褰裳徑去父老惜其弗留持節
復来溪山爲之改觀然生殺懸於掌握而戚休
係其笑顰何敬非刑式重吕侯之命得情勿喜
願師曾子之言暫爲一道之福星歸作八荒之
霖雨(某)戇愚何取咎譴自貽方爲泄柳之閉門
適會孺文之按部雖丘園深屏豈無仰芘於萬
間儻田里均安是亦蒙私之一物
賀邑宰冬啓
氣浮緹管可窺天地之心事靜琴堂庸竢隂陽
之定恭惟某官允矣粹清之器藹然寬厚之風
和氣所薰歌豐年於周頌政條可紀課上考於
唐銓順履復亨竚膺晉接顧惟朽質密藉洪休
屬方扄泄柳之門弗果望王喬之履
回南劔州黃知府
伏以仰鏞城之節如見古人分劒水之符喜聞
新命恭惟知府監簿文章孝友本自家傳明允
篤誠根於生禀繇佐邑而至於宰邑皆仁民而
非以厲民故雖蛇豕之悍驕知以鸞鳳爲美瑞
孤壘亢方張之虣猶中丞擊賊之時單騎蹈不
測之危若汾陽見虜之日衆方眙愕公獨從容
孝悌之撻甲兵昔聞其語忠信之行蠻貊今見
其人繇半刺而專城示九重之隆委倚觀褒璽
入侍凝旒得一紙之書深佩相先之誼命千里
之駕終醻願見之懷
通浦城陳宰
伏以七閩之衝舊爲樂土千室之邑今得賢侯
戾止有期歡焉胥慶恭惟某官清姿玉峙令德
蘭薰詩禮淵源自得鯉庭之傳授文章衣鉢尚
餘鳳閣之風流比洊試於材猷巳浸隆於譽處
惟時南浦實處上游民窶少豐况屬年饑之後
俗浮易動矧更鄰警之餘正頼撫摩俾臻綏靖
會即騰於善最當亟上於清華(某)久困里居近
叨祠稟以先翰林門墻之舊夙荷殊知於新令
尹政事之閒或陪餘論預深欣忭未易究陳
賀程内翰年啓
(某)伏以地稱潜府最雄南服之山川天惠仁侯
来布東皇之德澤和聲交播茀祉自轃恭惟(某)
官以道德人爲文章牧政先愛養霈然膏雨之
蘇枯令肅貪殘迅若震霆之起蟄即宣化承流
之施設見調元宰物之規撫願恊泰交亟歸鼎
輔坐使蒸菌之稿亦蒙次律之春某適以扄門
莫繇賀厦飲屠酥而醉巳同農畞之人稱兕觥
而躋莫上公堂之夀
復官謝丞相啓
伏以七年去國未湔丹筆之汙一氣轉鈞盡復
青氊之舊嘘敡有自銘刻何窮伏念(某)猥以迂
愚蚤緣際遇演綸載筆曾微潤色之長予節分
麾蔑著循良之效頃繇次對往牧長沙當嗣聖
之作興先群賢而收召入奉燕門之對曲借天
顔願殫鯁諤之忠少禆時政徒效草茅之言事
媿非俊傑之識時不知裁之亦巳疎矣罪如韓
愈盍貶潮陽之八千仁若夷吾僅奪駢邑之三
百歸尋荒徑甘老故山身雖困於蒺藜心常傾
於葵藿俄墜濕鴉之字下臨羅雀之庭謂東朝
講稱夀之儀方深霈澤念北壠有投閑之跡亦
與原情旣還奎閣之班更賦珍臺之秧顧兹冐
寵疇實主盟兹蓋(後闕)
通福建招捕陳提刑
伏以投閒居里旣幸爲氓起廢作州又叨受察
以三十載朋游之舊奉四千石條教之新有志
可行爲民而喜恭惟(某)官洪毅開濟磊落光明
求之昔賢則孔明公瑾之匹揆諸近世則希文
稚圭其人蓋文足以經邦而武足以戡難智略
縦横可當事變忠義感激能得士心以坤爻六
二之直方兼大有上九之信順故翦羣盗於披
猖之日易若草菅而安遺民於震擾之餘措之
祍席途載廣平之頌家立狄公之祠顧九重方
切於思賢豈一道可私於歛惠子房决勝千里
行攄惟幄之籌召虎式辟四方即賡江漢之雅
某久茲專壑復此承流故武重尋還踏磨驢之
迹舊封不改恍疑遼鶴之歸昔慚巳試之無庸
今獲重臨而有靦孺文之在冀部敢自託於故
人次公之守穎川當勉師於循吏勤拳之悃敷
叙奚殫
通福建方提舉啓
伏以奉祠居里獲依周隰之光懷綬起家更受
漢條之察所遭幸矣何喜如之恭惟(某)官系傳
嚴瀨之芳氣稟淮山之勁摛辭甚蔚有元英處
士之風流持論不阿有孝肅名臣之節操頃者
擢司於麟邸人皆擬上於烏臺庶幾嗣前哲之
直聲且將爲公道之元氣屬閩部方罹於俶擾
而天朝深軫於顧憂越由廣信之麾就付全閩
之節威聲搖嶽見登車攬轡之初汙吏望風至
投印解綬而去比聆餘論竊仰壯猶三邊經略
之事宜燭照龜卜一世人材之題品鏡别衡平
行聽綸音即當枋任
回李漳州啓
名聮鴈塔矧同父母之邦恩錫莬符更鄰兄弟
之國所遭幸矣何喜如之恭惟某官松勁玉剛
淵渟山峙源流甚遠夙分仙李之根辭采獨高
煥發儒林之藻匪但著文章之籙更兼長政事
之科繇漢奉常二周太府倘少留於鵷序巳徑
上於雞翹惟幼學壯行之心本於及物故難進
易退之節卓爾過人若時漳濱夙稱道院民醇
事簡本幾太古之風時異世殊浸改承平之觀
分九重之憂顧息千里之呻吟側聞下車以来
頓收奠枕之效儒者美俗固所宜然刺史爲公
行且見矣
回泉州教授啓
伏以泉山缺守猥及陳人頖水有師夙稱名士
所遭幸矣何嘉如之某曩自乘軺來叨分竹僅
守孔門節愛之訓曾微漢吏牧養之材二千石
之分憂昔巳慚於理效十六年而申命今復被
於恩光當民生憔悴之餘與郡計殫殘之後刃
恢恢而餘地猶費支吾技斷斷以亡他若何經
理倘非頼僚友多聞之益未易副聖明使過之
求伏惟某官直諒之資通明之識必有講畫以
助設施社稷人民正欲觀於爲學文章政事勿
自限於殊途
謝黃南劒樂語啓
伏以申命泉山再續十六年之舊經行劔水適
逢二千石之賢平時素切星鳳之瞻一見遽諧
膠漆之好羅羞水館極旣醉旣飽之歡諭意伶
工陳善頌善禱之語顧惟不敏豈所克堪
通福建王帥啓
恭審錫之旄鉞寄以藩垣天子惠顧全閩肆輟
西清近臣之貴元戎肇開幕府聿新南郊遠服
之瞻麾幟精明鼓角歡亮恭惟(某)官清明莊栗
博大魁閎接河汾夫子之傳未殊源泒考會稽
先賢之傳可嗣風流蚤以材大夫而爲真御史
晁生有志欲復井田之遺孟子陳言首明經界
之略恩被壐書之一札澤流寶婺之萬年孔門
惟有冉求可使治賦唐世獨稱行儉名日知人
亦旣兼擅其能謂當亟付以政三山非他鎮比
繫國重輕九重俾我公行問民痾癢觀臨遣光
華之特盛蓋尋常牧守之所無淑旂綏章式重
韓侯之錫精金古器庸賁奇章之賢倚頒一日
之寬條立召八州之和氣赤子潢池之盗方幸
晏寧黃頭輯櫂之師久稽整飭狐兔雖空於狡
穴鯨鯢時掉於驚波要當無事之時豫戒不虞
之僃澄清一道皆猶枕席上之安張皇六師更
頼惟幄中之畫(某)頽然暮景来此舊邦屬政苛
猛虎之餘有澤竭無魚之歎吏稱其職民安其
業自媿未能實告于府惰信于州方將有待仰
帥牙之俶建與兒齒以均歡公其肯效越人安
視秦人之瘠我亦自同晉國願分楚國之波徯
望良深名言不足
賀鄭丞相
御紫宸朝登黃閣老人主師宜爲宰相用尊傳
道之功政事本實在中書允頼佐王之學四門
肅穆八表靖夷蓋聞國之將興皆好臣其受教
時則有伊尹成湯所以格皇天吾不如子房高
祖所以成帝業惟今爰立眡昔匹休恭惟(某)官
河嶽英姿泗沂正泒蚤事初九潜藏之始巳兆
半千遇合之期六鼇負圓嶠之山屹驚濤而不
動五龍夾虞淵之日升層漢以大明偉運量宇
宙之材參謀謩廊廟之寄密勿盡言而幾弗露
從容應變而道不窮當雷霆以蟄之餘有入地
重開之象坐黼扆而親聽斷如古哲王用金甌
而覆姓名維予舊學夜刻博山之印朝宣文德
之麻信宿未逾規撫立變進賢去佞幾如慶曆
之頌詩剔蠧濯汙快哉元祐之條貫和氣回而
天為飛雪貪風息而人樂飲冰閭閻知蘇醒之
期朝野起升平之望致君於堯舜之上鄭公固
所優爲行政若管晏之卑孟子豈其或比盡抒
碩畫丕尉巖瞻某濫竊州符久陶化冶方登崇
於百揆首超擢於十連但訢公道之伸敢矜私
巳之遇雖莫陪東閣竒士少裨康濟之謀當敬
率南方諸侯恪奉作新之詔拳拳甚篤縷縷奚
殫
除福帥謝丞相
公道天開適登庸於上相全閩地太俾承乏於
元戎責重負山懼深臨谷伏念(某)衡茅孤學泓
穎小材兩朝三紀之遭逢久塵華近一節四麾
之敡歴洊試劇煩秋毫未報於上恩霜髸巳催
於暮景重臨作屏甫幸及朞郡計殫於嚢括席
卷之餘若爲支拄民力困於澤竭林焚之後曲
費拊循頃蒙祠牒之歲頒粗給宗藩之月禀遂
力蠲於苛歛期少𥙿於罷甿雖生意之浸還曾
初心之未究敢謂浮雲蔽日之久忽聞迅霆奮
地之鳴群枉杜衆正開内旣新於黜陟長官平
太守好外亦妙於選掄廼於斯時有此殊渥青
衫幕府猶憶舊遊白面書生安知戎事顧屬部
創夷之未復考比年俶擾之所繇政苟安和寧
有駭輿之馬吏無侵枉誰爲游釡之魚雖幸勝
之所傷多矣非疢疾巳瘳之可賀而根元尚憊
之宜憂身爲列郡之凖程大作斯民之保障職
雖當勉力恐難勝兹蓋恭遇某官以厚重鎮國
家以公忠安社稷力禆一聖英明之斷盡洗年
貪濁之風元凱舉而去凶人奚慚於古裴韋相
而無債帥其始自今興懷遐遠之邦欲均休怠
之澤而某以鄉閭爲之牧當子弟視其人素志
荀行詎有禁闥准陽之間遺風可仰願惟穎川
渤海之師皎然丹衷如此白日
回楊知軍啓
伏以博采風謠喜有循良之守詢求名閥知爲
忠義之門悠然長懷肅若興敬慨念炎運中微
之際歘有裔夷南牧之師奉賊稱臣者有之殺
身成仁者寡矣緬懷風烈疇若忠襄正女不嫁
二夫若王蠋全齊之節狂賊當磔萬段有段公
擊泚之心視身同一羽之輕使國增九鼎之重
曩&KR0879;秣陵之使嘗謁睢陽之祠百世聞風莫不
興起九原可作吾誰與歸共惟某官學本傳家
政先澤物祥雲甘雨藹然氣象之可親烈日秋
霜凛若聲猷之未遠有是心故有是政非此祖
安得此孫辱顧郵亭獲觀世錄太尉逸事發揮
何待於柳州甄逢得書期望但同於韓子
伐外舅制參謝丞相啓
索米仙臺甘老漁樵之社汎蓮制幕廼依衮繡
之鄉漸收閒散之蹤可卜生成之意伏念某才
䟽且戇命薄而窮半生丼蠖屈之微一第際龍
飛之盛念聖門之仕期於行義而君子之學貴
在及人始尉桐川不憚捐身以驅猛獸迨官嚴
邑罔辭歛怨以抑姦民然而患生於計慮之疎
禍産於語言之易故賦籍之定雖以惠窮氓而
有力者則尤其非便郡政之禆志於報公上而
當事者則嫉其多言退循顛踣之由来孰匪憃
冥之自取不戮幸矣求免得乎仰頼清明之朝
務崇寬大之論雖朱繙皂蓋靡容假守之行而
丹丘赤城屢續真祠之奉方媮安於寓里遽攽
命於公朝石處士望著一時𧺫從節度杜少陵
詩高千古老作參謀顧某何人乃稱玆選兹蓋
恭遇某官一德以輔聖明平心而運造化(後闕)
代外舅謝丞相轉官啓
上印歸田巳就休官之列賞功試邑遽陞元士
之班不自意於退閑尚徼荣於採錄恩惟天造
感極涕零某沗紹熙太學之諸生溷慶元奉常
之一第自徒勞於州縣顧何有於智能妄學絃
歌丁時凋瘵以官民之交病將革弊端若榖禄
之不平孰爲仁政新版籍於片紙不存之後復
經界於歴年久廢之餘精神方耗於一身怨謗
巳騰於衆口逮小綴觚稜之蹟而洊分江海之
麾除目雖頻駭機俱發青油談笑暫容覓句於
杜陵烏府紀綱又俾掛冠於神武歸迯空谷細
數流年朝拄笏以看山暮脫巾而漉酒欸乃和
漁翁之唱扊扅聽桑婦之歌得與幸民共陶聖
化俄墜濕鴉之字下流羅雀之庭謂二九年前
首效均賦度田之役於十一人後可無賜褒增
秩之恩遂令還之餘亦拜衍租之寵丘山施
重淵谷懼深恭惟某官躬不世出之資佐大有
爲之治杜羣枉開衆正將馴致於太平恢長治
建久安巳坐銷於外侮惟公則無所不取惟大
則自能有容必欲起斥逐以風四方詎肯守拘
攣而廢一士某宦情巳薄爵齒未盈托鏡頻看
敢仍有功名之志踞鞍自請幸庶幾躩鑠之翁
或可以使過而使愚亦粗能效忠而效死收桑
榆於短景儻容吹晩節之薌出芝菌於枯株重
有頼大鈞之賜
西山先生真文忠公文集卷第三十九
