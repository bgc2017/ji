西山先生眞文忠公文集卷第二十
翰林詞草
答詔
賜𧺫復正議大夫右丞相兼樞密使太
子少師史彌遠辭免以皇太子冊寶
推恩特轉一官恩命不允詔
敕具悉朕承宗廟之重惟稽古建我元子于
東宫粤二年秋躬即大慶行冊命禮鐘鼓在虡
衣冠在廷洋然和氣克塞上下俾朕得以垂萬
世休無愧祖宗付託之懿者皆吾大臣輔贊
力也卿以宏深正大之學端亮純一之誠夙簡
朕心從游資善迪我儲德底于光明密决大計
以安天下遂繇賓傳升亞維師教論德成既顓
且久未有丞相若者第進一官姑循故實顧朕
意猶以為慊而卿欲辭之得乎亟祗渙恩毋遏
成命所辭宜不允
賜中大夫知樞密院事兼參知政事兼太
子賓客雷孝友通奉大夫参知政事婁機
正議大夫參知政事樓鑰中大夫同知樞
密院事章良能端明殿學士通議大夫簽
書樞密院事宇文紹節辭免皇太子受
冊命了畢各與轉一官恩命不允詔
敕具悉朕觀三代有道之長法重離繼照之象
更化之始首建儲闈宗祀之前舉行冊禮宏休
㦤鑠照映古今神祗祖考莫不咸喜卿等以股
肱良弼兼組青宫既殫出入諭教之勤後與周
旋禮文之盛闕而不錄謂典章何傳不云虖太
子正而天下定卿等有輔朕安天下之功矣而
欲辭一秩之賞得乎亟其祗承毋或多遜所辭
宜不允
賜正議大夫守吏部尚書兼修國史實錄
院修撰兼太子詹事曾㬇辭免以
皇太子受冊了畢本宫官吏等各與轉一
官恩命不允詔
勑具悉朕更化之始建我元子于青宫屬卿来
歸寘在詹省以方嚴龢裕之德翼恭敬温文之
美今三載矣冊禮告成恩徧寮寀豈以端尹之
重而可遺乎卿其祗服徽章益思所以輔吾子
固萬世磐石之基是惟朕属任之意控詞雖力
義不可從所辤宜不允
賜朝散大夫試太子詹事兼同修國史實
錄院同修撰兼秘書監戴溪辭免該遇
皇太子受冊推恩特轉一官恩命不允詔
敕具悉日吾元子之在資善也卿以當世儒先
横帙左右盖扵火燃泉逹之始巳有日漸月漬
之功越旣升儲徧歴宫寀迪之以正心誠意之
學勉之以居仁由義之道從容啓沃禆益孔多
朕方嘉爾之勞思所以表厲而未皇也禮成增
秩亦維其常何必撝謙晉我成命所辤宜不允
賜朝議大夫試尚書吏部侍郎兼太子右
庶子兼同修國史兼實錄院同修撰汪逵
辭免皇太子受冊畢本宫官與轉一官
恩命不允詔
敕具悉古之論教太子者必以選左右爲急朕
既參稽古誼正少陽之位又擇孝悌博聞有道
術者以衛翼之惟卿以淵源純粹之學服在兹
選實能以正言正行啓迪儲德國本彌固卿之
力與爲多焉典冊崇成例俾增秩雖名節自礪
豈有望賜之心然功庸不報亦非待賢之誼往
承朕命毋煩固辭所辤宜不允(來奏云辱在近臣當存体國之)
(誼敢同羣吏俱懷望賜之心)
賜端明殿學士提舉臨安府洞霄宫衛涇
辭免皇太子冊寶推恩以昨參知政事
兼太子賓客與轉一官恩命不允詔
敕具悉朕褒德錄賢不以新舊殊其禮論功行
賞不以中外二其心卿名高一時學貫千古捐
身關策力禆更化之宏規造膝輸忠與决建儲
之大議暨陟疑丞之任首參賓友之聮正事正
言效見聞而無隱重暉重潤資啓沃以居多屬
時典冊之告成載念勲勞之當紀豈其居外而
可遐遺第晉文階式昭眷意毋徇謙撝之素亟
惟渙渥之承所辭宜不允
賜資政殿學士太中大夫知潭州充荆湖
南路安撫使衛涇上表再辭免更化之後
親祀南郊熙事俻成慶均中外安丙衛涇
俱以近臣宣勞藩閫各特轉一官恩命不
允不得再有陳請詔
敕具悉昔周天子有事于先王於齊則賜之胙
於魯則歸之脤豈非股肱王室之重則當同其
福禄之休日朕禋典告成均慶中外維西有蜀
維南有楚皆以近弼作予元侯勲名爛然並著
竹帛予維寵嘉之壬子制書命進崇秩亦周褒
齊魯之意也今卿抗章不拜顧以天道虧盈爲
言夫五服五章以待有德雖云朕命實本天心
朕固匪出扵私卿尚何辭之有所辭宜不允不
得再有陳請
賜資政殿學士通奉大夫知興元軍府事
安丙再上表辭免南郊慶成特轉一官恩
命不允不得再有陳請詔
勑具悉朕惟古者先成民而後致力於神故自
更化以来分命邇臣付以藩閫俾之拊循兵民
填奠彊埸戎干載戢穯寶用成庶幾無外顧之
憂矣於是扢嘉壇秩元祀典禮具飾神人允諧
顧惟屏翰之勞奚止駿奔之比此優隆之典所
以獨施於吾重臣也今邊候㡳寧民物孔庶卿
其益務綏靖以稱朕心命數之蕃方自兹始曾
是一秩而可辭虖所辭宜不允不得再有陳請
賜中大夫權禮部尚書兼侍讀章穎乞許
歸田里不允詔
敕具悉朕觀昔者忠臣以言去國有晉落不偶
而終其身者有投閑未幾而還踵登用者公道
之開塞率扵是焉占之朕丕承祖宗崇尚讜
直凢自初元以来繇論事去者更化之後亦有
存而未召召而弗用者乎惟卿蹇蹇匪躬名在
諸儒之右首觸權倖一去十年越旣来歸寘在
經幄從容獻替朕甚嘉之間由貳卿進攝宗伯
鳴珮澤笏出入闕&KR1161;使薦紳大夫相語曰此慶
元諫爭之臣嘗詘而復伸者也激高風而勵頽
俗庶其在兹卿方懷歸殊咈吾意所請宜不允
賜通奉大夫參知政事兼太子賓客婁機
感疾乞許納禄不允詔
敕具悉昔太公旣老猶𧺫海濱晉侯雖病彊輔
太子朝有華髮之良國之福也豈以晦明風雨
之不常而輕聽其去哉巳詔有司予卿朝謁之
告卿其顓精神近醫藥以自輔歸榮之請朕未
欲聞所請宜不允仍給假十日
楊次山辭免新除少保進封永陽郡王加
食邑食實封恩命不允詔
敕具悉三孤之官貳公弘化朕未嘗輕以授人
也而况茅土之封自元豐命曹佾之後施諸
后族越不過六七人今朕因青宫冊禮之成旣
擢卿于亞保之位又以累朝待元舅者待卿
可謂不世之榮殊常之遇矣非卿老成靜重蔚
有令德朕敢以天官為私寵乎往祗朕恩圖所
以稱此者循牆之避宜略常文所辭宜不允
再賜楊次山辭免恩命不允詔
敕具悉昔在東都有賢戚曰隂識以椒房同氣
之重而能謙冲自處為世祖所嘉尚每指之以
敕戒貴戚激厲左右焉今朕有卿亦猶是也儲
閏受冊推恩外家顧惟親賢疇出卿右三孤之
拜王社之封所以褒表耆德為戚里勸也朕命
不易母庸固辭所辤宜不允
賜潭州觀察使知閤門事兼客省四方館
事兼提點御前忠佐軍頭引見司楊谷
辭免皇太子受冊了畢除承宣使恩命
不允詔
敕具悉朕嘗閱東都之史見明德馬后撫育儲
嗣之功著在簡策焜燿来世未嘗不深嘉而屢
歎也粤予元子蚤正春宫保惠扶持傋殫勞悴
皆至哉坤元之力其眡漢事尤有光焉典冊告
成䟽恩外屬惟卿伯仲夙著賢稱冨貴無自滿
之心忠孝有兼全之節若時晉務實亞齋旄肆
繇察廉並命褒陟書不云虖用德彰厥善朕之
寵卿盖庶幾虖此卿其何辭所辭宜不允
賜朝請郎試尚書吏部侍郎兼修玉牒官
兼侍讀兼權給事中許奕乞川蜀待闕州
郡差遣不允詔
敕具悉昔蕭望之以諫官𥙷郡吏不忘雅意之
在本朝吕元膺繇給事守同州復以讜言而晉
左右朕惟宣帝憂民之切不如憲宗納諫之明
若時近臣可使輕去卿以有用之學不窮之材
冠多士於臨軒之初踐禁涂扵更化之日其侍
經幄以正道沃朕心其攝瑣闈以忠規禆朕聽
方有頼批鱗之直可遽為叱馭之行其安厥官
益勵爾操使朕無愧元和之主卿亦有光先漢
之臣何必守藩乃為報國所請宜不允
賜特進觀文殿大學士提舉臨安府洞霄
宫錢象祖上表再辭免特授少保依前觀
文殿大學士充醴泉觀使加食邑食實封
恩命不允不得再有陳請詔
敕具悉朕建儲之始稽用舊典命二三大臣並
職輔導于東宫卿以台衡之尊兼師傅之重須
眉皓然衣冠甚偉有如綺里之侍宴廣誾誾惻
惻屢有諫正又如張酺之在經帷朕甚嘉之雖
去國之久未嘗忘也肆因顯冊之成命晉孤卿
之秩詩不云乎無言不讐無德不報朕心盖庶
幾焉毋庸固辭咈我眷意所辭宜不允
賜正奉大夫守吏部尚書兼修國史兼實
錄院修撰兼太子詹事曾㬇乞今謝事歸
養沉痾不允詔
敕具悉朕惟昔之賢哲輕棄軒冕勇往不回其
說有二或時君信道弗篤不足與有為或同列
惎賢者多不去則有咎故二䟽享知止之樂香
山全退傳之名今朕虚已待賢常若弗及衆正
在列不以小人參之士而兼志當世則已苟誠
有志可失斯時况卿位冠從臣責任不為不重
職居宫尹寵遇不為不優一旦浩然欲去朝廷
而傲丘壑固足以遂卿考槃之志獨不使朕獲
權輿之譏乎所請宜不允
賜𧺫復正議大夫右丞相兼樞密使兼太
子少師史彌遠乞歸田廬𥙷還服制不允
詔
敕具悉在昔昌陵興帝王之業惟時趙普建
杜稷之勲奪哀情於艱疚之初蠲𧺫復扵祥除
之日未聞有請欲許終喪兹故實之甚明在信
書而可攷卿為碩輔繄國世臣以忠純不二之
心奮剛毅必為之節力陳至計正儲闈少海之
尊果蹈危機安宗廟泰山之固粤從人望登拜
台司有調娱中外之功有經理久長之策豈容
頃步輕去朝廷矧禮極哀榮既事親而無憾則
義均休戚在体國以宜先益堅致主之心庸副
教忠之望所請宜不允
賜煥章閣學士通議大夫知江陵府充亰
西湖北制置使李大性辭免除寶文閣學
士依舊知江陵府充亰西湖北制置使不
允詔
敕具悉朕惟荆襄上游屏蔽南服間者邊事之
興被兵爲尤甚生齒流散田萊多荒盖嘗喟然
西顧而歎曰孰能爲朕勞徠還定俾復其舊乎
卿以法從之英首任閫寄撫柔遠近得江漢之
心政聲流聞朕意以懌維昭陵圖書之府邃
在西清俾卿職其間庸示風勸往服朕命益綏
吾民庶無負褒表之意尚何以辭為所辭宜不
允
賜𧺫復正議大夫右丞相兼樞密使兼太
子少師史彌遠再上奏劄子乞歸田里𥙷
還服制依巳降指揮不允不得再有陳請
詔
敕具悉大臣之義與衆庶不同多事之時視承
平亦異夫既任安危之責則當權輕重之宜卿
世秉鈞衡望隆柱石以身徇國昔嘗捐家族而
弗辭移孝而忠今可執親喪而為觧矧歲月將
臨於祥禫而哀榮俻極扵始終其在卿心夫復
奚憾顧今朝廷之上有宵旰之憂朕方喟然思
與濟此尚念倚毗之切勉恢康乂之圖庶允答
於民瞻亦有光扵慈訓所請依已降指揮不允
不得再有陳請
賜正議大夫參知政事兼太子賓客婁機
年齒衰耄疾病易生乞許納禄不允詔
敕具悉朕以卿為天下之老有大臣之風越從
衆言擢在二府所資從容論道之益非有弃走
宣力之勞何為上章𣣔致厥事昔畢公弼亮四
世而克勤小物衛武九十在位而以禮自防卿
年雖高未至於是其思國計之重甚扵身謀民
瘼之瘳急扵已疾勉徇大義勿復有云所請宜
不允仍給假半月(来奏云有不堪奔走之言)
賜太中大夫守尚書戶部侍郎兼詳定敕
令官兼權工部尚書沈作賓乞效官偏壘
不允詔
敕具悉夫乘人之車者任人之患食人之禄者
分人之憂卿職在論思誼同休戚屬兹多事之
際當以盡瘁為心云胡上書遽欲自佚昔王事
靡盬詩人有不皇將母之歎今卿所遇固異于
斯進則啓沃朕前退則怡愉膝下苟能報國自
足悅親尚思勉扵功名庶兼全扵忠孝所請宜
不允
賜正奉大夫參知政事兼太子賓客樓鑰
辭免同提舉編修敕令恩命不允詔
敕具悉朕惟我朝之舊章最得先王之遺意以
道揆權法守故能脗合人情之公以儒者議刑
名故能深原天討之用長我王國不在兹乎卿
蚤踐朝行久勤屬筆晚參政路嘗與提綱惟心
平可以酌律令之重輕惟學博可以訂古今之
㳂革兹焉申命亶謂得人勉終已試之功毋以
不能為觧所辭宜不允
賜華文閣直學士朝請大夫知福州充福
建路安撫使葉時乞卑官觀差遣不允詔
敕具悉朕惟前日守將屢易之弊至扵居官數
月輙遷有新故更代之煩而失上下相安之美
朕甚厭之故嘗深念縦未能復唐虞九載之制
獨不可因任賜書如神爵五鳳間虖卿性資粹
明學問淵博頃勞灋從出鎮全閩以忠厚及物
之心施平易近民之政曾未期年遠近愛之詩
曰豈弟君子民之父母卿既庶幾乎此矣顧不
少留以綏朕赤子可虖勉安厥官毋咈朕指所
請宜不允
賜保康軍承宣使左驍衛上將軍鎮江都
綂兼知楊州淮東安撫使畢再遇乞卑在
外宫觀差遣不允詔
敕具悉朕聞立功名易保功名難究觀往昔將
帥之臣克自祗畏雍容進退不失令名者曾幾
人哉盖矜功則志易驕怗寵則身易危其勢然
也卿拔自戎行久董師律威震夷貊勇聞江淮
而能慕古人知止之風察天道虧盈之戒便朝
入對亟請奉祠可謂善處功名之間矣然而旅
力方剛精神尚強當勉未為之勲業益思無負
扵恩榮姑徐爾歸往聽朕訓所請宜不允
賜通議大夫試戶部尚書兼詳定敕令官
沈詵乞檢會前後所奏俾令納禄不允詔
敕具悉朕以月正元日眡群臣朝當三陽彙進
之時惕然有感扵易之泰曰内君子而外小人
君子道長小人道消也然則老成耆德之彦其
可使之輕去也哉卿質直敢言清脩有守方資
雅望以重本朝矧蹇叔之力雖愆而楚丘之謀
始壮尚其祗服母替告猷所請宜不允
賜寶謨閣直學士中大夫知潼州府劉甲
乞許納禄退安田里不允詔
敕具悉朕惟元祐忠賢之世鮮或有聞西州
人物之宗今其餘幾卿洪毅有守篤實不欺器
能適用扵閒暇之時風節自持扵變故之日頃
繇南鄭易殿東川甫及期年稔聞報政鄉閭非
遠初何殊晝繡之榮精力尚疆母遽羡安車之
樂勉綏民瘼庸副朕懷所請宜不允
賜端明殿學士通奉大夫簽書樞密院事
兼太子賓客宇文紹節乞卑祠禄不允詔
敕具悉朕聞為國者必有文武兼備之賢威名
素箸之彦使之端委廟堂圖議帷幄然後足以
弭未形之患收無競之功卿器度恢洪材猷英
特廼者緫戎外閫風采隠然暨登樞&KR1161;備罄忠
藎今雖漢池之警蕩滌有期朕心所憂正在賊
平之後維持鎮定方將與大臣圖之而卿遽請
奉祠以求自佚非所聞也矧卿德望並隆中外
所恃當身任經綸之責可輕為去&KR0556;之謀勉聽
朕言勿厪再請所請宜不允(奏劄云今幸皇靈遠暢盗賊蕩平甲)
(兵之問浸已罕少云云)
賜建武軍節度使鄂州江陵府駐劄御前
諸軍都統制鄂州駐劄王喜乞祠禄不允
詔
敕具悉卿以西州拳勇之英名徹朕聽擁旄仗
節極將帥之榮必能忘身乃可報國今疆場晏
然非有執干戈援枹鼓之役也惟公惟廉以勤
撫我士卒使戎政日肅武備日修則優繇折衝
可以忘老遽求閒退非朕所期所請宜不允
賜端明殿學士通奉大夫簽書樞密院事
兼太子賓客宇文紹節乞卑祠禄不允不
得再有陳請詔
敕具悉朕惟人主用賢之功必悠久而後見大
臣體國之誼豈進退之可輕卿静重有謀沈深
能斷自登簮槖清華之選即值干戈俶優之虞
屏蔽江淮蕃宣襄漢牧人御衆有寇恂之材治
軍理民兼武侯之略參稽輿論櫂貳樞庭鎮撫
四夷正藉威名之素調娱萬務方觀智識之長
疊覧来章遽祈去位豈有能應變於昔者紛紜
之會而不能運籌於今兹閒暇之時舍朕而歸
其義安在尚念倚毗之切勉恢經濟之圖期斯
世之舉安雖退休其未晚所請宜不允
賜資政殿大學士中大夫知興元軍府事
充利州路安撫使充成都潼川府䕫州路
制置大使安丙乞卑宫觀差遣不允詔
敕具悉朕慨念坤維邈在萬里非威名夙著不
足以鎮服物情非智略有餘不足以酧酢事變
故專任卿以一面之責庶幾寬予西顧之憂遽
覽来章首陳故實反復申繹為之憮然知卿誠
悃之深有如皦日顧朕倚毗之切方若長城其
體至懷少安厥位所請宜不允(奏劄云祖宗舊制不以蜀人為)
(大帥云云)
賜武康軍承宣使殿前副都指揮使夏震
納禄不允詔
敕具悉卿誠於衛上為朕之信臣老扵治兵為
時之良將旣越衆人而登用豈容一旦以告歸
矧今師律浸修戎容載肅輕裘緩帶何禦侮之
勞雅歌投壺有從軍之樂縦令自佚何以過兹
為國折衝盖無踰老臣者引年謝事豈所圖將
軍哉所請宜不允
賜正奉大夫參知政事兼太子賓客樓鑰
乞再挂衣冠不允詔
敕具悉卿自去夏以来數致告歸之請睠言誠
悃非不欲從顧念國計所關為說有二大臣之
道固匪一端至於合和朝廷調一天下非存心
忠厚如古之吉人持論寬平若漢之長者則不
足與任此卿於二者盖庶幾焉其不可去一也
朝有大政國有舊章孰咨孰謀繄我元老其不
可去二也今雖紀綱略定中外向寧乃若建長
策以起治功護元氣以固國脉兢兢業業正在
斯時卿當勉晉力輔不逮遽求自佚朕何望焉
所請宜不允
賜光禄大夫提舉臨安府洞霄宫張巖辤
免復資政殿學士依舊宫觀恩命不允詔
敕具悉朕惟皇建極以恕及人苟或取一節之
長不暇計平生之素其為忠厚殆過古初卿曩
自周行躐登要路方進長西樞之日盖與聞北
伐之謀雖不能折王恢首事之非而粗知守魏
綘和戎之利物論固多扵歸咎公朝寧過扵用
恩既予眞祠復還舊職與人求備朕不忍爲居
寵思危爾當知戒第堅圖報焉用控詞所辭宜
不允
賜中大夫權禮部尚書兼侍讀兼修玉牒
官章穎辭免除禮部尚書兼職依舊恩命
不允詔
敕具悉昔朕之&KR0556;傳也先皇帝妙簡一時之
望以從我于潜藩琢磨以道誼漸漬以經術盖
無異商宗之學甘盤漢皇之得四皓也今其存
者尚復幾人登進褒崇詎容或後卿正大之學
足以格君清修之行足以勵俗中緣直道去國
有年肆其来歸擢侍經幄誾誾惻惻動寓忠愛
㫝前為有加焉文昌六卿禮最高選載疇巳試
即念為真朕於敬故尊賢庶㦲兩得之矣抗章
束避豈所圖扵卿者㦲所辭宜不允
賜中奉大夫試尚書吏部侍郎兼太子右
庶子兼同修國史兼實錄院同修撰汪逵
辭免除權工部尚書兼職依舊恩命不允
詔
敕具悉朕惟士大夫有以風節自持道誼自任
標望屹然為人物之冠者其在清明之世豈容
進用之未至哉卿以洪毅任重之資慱洽多聞
之學寔似先正為時名流中緣直道見嫉群枉
澹然自守士論宗之更化来歸寘在禁近朕心
資其啓沃儲德頼其緝熙參稽師言擢掌事典
傳曰正臣進者治之表薦紳方屬目焉亟行所
知毋或多遜所辭宜不允
賜中奉大夫權工部尚書兼太子右庶子
兼同修國史兼實錄院同修撰汪逵辭免
除權吏部尚書兼太子詹事日下供職不
允詔
敕具悉朕惟職緫三銓文昌為重地鄰六傳端
尹為高以卿頃佐治官擅精明之譽久聮中護
多輔導之功肆加二命之榮盖極一時之選允
諧衆望焉用牢辭夫綜叙人材不在身言書判
之末緝熙儲德豈以章句文義為先有崔毛之
行然後足以銷浮競之風有園綺之實然後足
以廣見聞之益非卿不能任此非朕不能用卿
凾其祗欽益究所藴所辭宜不允
賜正奉大夫參知政事兼太子賓客樓鑰
乞致仕不允不得再有陳請詔
敕具悉日卿引疾自言求釋政務朕嘗以二不
可諭卿矣今曾幾時復有是請夫正人治之表
也耆艾民之望也卿之在朝屹若山嶽鎮静無
作而群目自瞻去就之間其可以易昔楚丘生
有言使我拔距投石則固老矣若深謀遠計則
吾始壮也以卿之聦明疆力獨不當以是自許
虖勉為朕晉毋復言去所請宜不允不得再有
陳請故兹詔示想宜知悉
賜正奉大夫守刑部尚書兼直學士院兼
侍讀黃由乞卑外祠不允詔
敕具悉朕聞遭時行道君子之盛心徇國忘家
人臣之大節故爵隆則務極其報任重則靡顧
其私卿被遇祖宗為時耆舊其在潜邸以三善
而翼朕躬其居從班以一言而平黨論雖屢更
於藩屏每欽佇扵儀刑比趣来歸訢聞入告闡
温厚之文以華國典廣哀矜之指以洽民心方
懋簡知遽祈閑退夫朝廷之事重扵閨門君臣
之恩深扵伉儷豈以悼亡之故遂虧盡瘁之忠
勉服官常以慰人望所請宜不允(来奏臣妻胡氏今以疾亡)
(云云)
賜降授朝議大夫李璧辭免復元官官觀
恩命不允詔
敕具悉朕惟公論所在未有久而不明人材寔
難弗忍使之終棄卿傳家之學貫乎古今憂世
之心形扵辭色曩參&KR0934;假屬值多虞處羣小横
流之中而有隂扶善類之意當大權倒植之際
而有密制元惡之謀况其遄返扵虜&KR1161;嘗欲挽
回於兵釁謂世讐固所當復而邊事豈可遽興
至今斯言猶在朕聽迨奮投龜之决迄成觧瑟
之功稽其忠勤厥有本未兹博參於清議爰盡
洗扵丹書旣復文階仍頒祠廩以示原情之典
以隆念舊之恩毋庸控詞尚克知報所辭宜不
允
賜寶文閣學士通議大夫知江陵府充湖
北路安撫使充亰西湖北路制置使李大
性乞許奉祠歸里不允詔
勑具悉卿填臨兩路出入四年雖用人之道勞
佚宜均顧制閫之權重輕所繫與其勉從雅志
歸尋故里之安孰若因任老臣增長長城之衛
矧卿負材獨異簡睠特深父子一門繼處嚴徐
之近侍弟昆三鎮雄分魯衛之大邦恩隆則報
稱宜先任重則倚毗滋厚尚體朝廷之意益綏
江漢之民式佇遄歸奚煩忱請所請宜不允
賜正議大夫兵部尚書兼詳定敕令官趙
師&KR0759;乞歸田里不允詔
敕具悉朕惟祖武之啓中興今垂百𣏌以宗
盟而位常伯僅止四人卿韞識通明負材超卓
屢陟文昌之邇列有光屬籍之前聞朕方招籲
群英作興庶事耆德之彦猶多就列以赴功同
姓之卿其可便私而去國尚勉靖共之操以酬
眷遇之恩何必告歸乃為知義所請宜不允
賜朝議大夫權工部尚書兼同修國史兼
實錄院同修撰兼太子詹事戴溪乞納禄
歸田里不允詔
敕具悉昔漢戴憑以說經不窮居侍中之職晉
戴逵守道難進論者以為宜備東宫之官朕惟
卿學問淵博號諸儒之宗履行端醇負當世之
望是用擢登文昌兼任詹省進則以忠規禆朕
聽退則以經術輔吾兒朕之待卿者盖不薄矣
云胡引疾亟欲求歸載閱来章殊非所望所請
宜不允
賜太中大夫知樞密院事兼參知政事兼
太子賓客雷孝友乞奉外祠不允詔
敕具悉朕以涼菲之質日親萬機頼輔弼之臣
共爲一體每推誠而任責期措世於丕平以卿
剛毅質直有古人之風博厚魁閎有大臣之度
擢在二府于今五年其於貌體之隆初無毫髮
之間欲行所志可失斯時而卿何嫌何疑亟求
於引去豈朕不明不敏弗足以有為聞之憮然
甚用自愧矧今外虞雖弭而元氣未充多事甫
平而長策當建迨天之未隂雨宜謹豫防若水
之無津涯政須同濟往思底義勿復懷歸所請
宜不允
賜正奉大夫守刑部尚書綠直學士院兼
侍讀黃由乞歸田里不允詔
卿昔事潜藩居多忠益暨登法從厥有仁言當
重華違豫之時朕獲以綠車入侍伊誰抗議卿
寔𨳩先此其有功國家者一迨夫權臣竊柄私
意日滋群邪翼之和附如響而卿獨敶正論以
鈎黨之禁為不可興深遏衆言以發策之戇為
不必問此其有功士類者二夫上則效忠扵君
父下焉弭禍於縉紳有臣如斯朕所嘉頼文昌
帥屬經幄侍言正須老成宿望之英日有直亮
多聞之助舍朕而去於義可虖所請宜不允
賜觀文殿學士金紫光禄大夫何澹再辭
免差知江陵府恩命仍乞祠禄不允不得
再有陳請詔
敕具悉昔周公以叔父之尊而分陜服畢公以
四時之弼而尹東郊古之大臣宣力王室潤澤
生民不以老壮二其心盖如此卿時之舊德國
之宗工出處之間輕重所繫茲庸卑卿上流之
寄庶幾寬予一面之憂謂宜遄驅乃以疾諗當
時寒而遠役朕固有惕于中爲民瘼而一行卿
亦何辭之有亟承詔諭勿重有陳所辭宜不允
不得再有陳請
賜朝議大夫試尚書吏部侍郎兼中書舍
人兼太子右庶子兼同修國史實錄院同
修撰曾從龍乞卑祠禄或待闕便鄕州郡
不允詔
敕具悉朕觀周公立政之書左右常伯其惟吉
士考賈誼治安之策輔導太子必以正人卿性
資端良學行醇茂持衡銓部共稱鑒裁之公横
帙儲闈居多啓沃之助雖當盛年晉用之日蔚
有碩德老成之風方懋簡知豈容輕去况進則
雍容扵禁闥退焉密勿於親庭顧非有北山之
勞初何廢南陔之養尚其祗服勿復言歸所請
