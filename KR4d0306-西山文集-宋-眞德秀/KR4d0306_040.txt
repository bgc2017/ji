西山先生真文忠公文集卷第四十
文
泉州科舉諭士文
(某)治郡無堪巳叨易地尚兹需代遂及見秋闈
之盛舉顧念此邦英材輩出爲士者各知以禮
自將向來旁郡間有以埸屋喧嚻而坐殿罰者
獨此邦素所未聞士習之美於斯可見今某區
區猶欲少伸諭告者蓋以平時自愛之心推之
以及士友惟幸聽之無忽蓋聞四民之中莫貴
於士而士之所守莫先於禮是以聖經垂訓足
容欲重手容欲恭進退步趨必中規矩非獨自
貴其身使人知所敬亦以氣之與志相爲主賓
未有氣安靜而志不寧氣勞優而志不動者也
故曰志壹則動氣氣壹則動志今夫蹶者趨者
是氣也而反動其心此乃治心之格言修身之
至要學者平時間有講不及此涵飬之功旣無
其素一旦就試遂以勇士赴敵埸自比而不知
戰鬪所恃者勇力埸屋所恃者心思戰雖尚氣
猶有再衰三堨之懼况於文章者精神之所發
見者也和平其心清明其氣猶恐心手未能相
應況於喧譁噭譟奔走頓撼之餘精神氣血交
擾於内非終日不能以定而欲下筆之際詞采
煥然義理條逹難矣尚憶某少時屢更較藝頗
知深自愛惜每每緩步徐行於衆人之後旣坐
試席他人之胸喘膚汗者未能遽定而我巳安
坐凝神運筆締思矣逸勞靜擾十倍不同故雖
學力甚疎猶能連收科目其效往往由此今願
七邑之士父兄友朋交相勸勉以靜重安徐爲
先以喧呼躁優爲戒則發之於文必將大有可
觀者非特文字流傳四方學者皆以爲法而士
風之美尤足以冠絶一時豈不偉哉至於試院
之所措置無非深爲士友之地尚慮其間或不
相察輙煽浮言亦願老成有識之士開曉鐫諭
俾皆釋然無惑幸甚
勸學文
竊惟方今學術源流之盛未有出湖湘之右者
盖前則有濂溪先生周元公生於舂陵以其心
悟獨得之學著爲通書太極圖昭示來世上承
孔孟之綂下啓河洛之傳中則有胡文定公以
所聞於程氏者設教衡嶽之下其所爲春秋傳
專以息邪說距波行扶皇極正人心為本自熙
寧後此學廢絶公書一出大義復明其子致堂
五峰二先生又以得於家庭者進則施諸用退
則淑其徒所著論語詳說讀史知言等書皆有
益於後學近則有南軒先生張宣公寓于兹土
晦菴先生朱文公又嘗臨鎮焉二先生之學源
流實出於一而其所以發明究極者又皆集諸
老之大成理義之秘至是無復餘藴此邦之士
登門墻承謦欬者甚衆故人材輩出有非它郡
國所可及今二先生雖遠所著之書具存皆學
者所當加意而南軒之論孟說晦菴之大學中
庸章句或問論孟集註則於學者爲尤切譬之
菽粟布帛不容以一日去者也頗聞邇来士子
急於埸屋科舉之業往往視為迂緩置不復觀
殊不知二先生之書旁貫羣言博綜世務猶高
山巨海瑰材秘寶隨取隨足得其大者固可以
窮天地萬物之理知治巳治人之方至於文章
之妙渾然天成亦非近世作者所能彷彿蓋其
本深末茂有不期然而然者學者誠能誦而習
之則於義理之精微既有所得發之於文亦必
意趣深長議論精確以之應舉直餘事爾若徒
諷咏膚淺之文掇拾陳腐之語見聞旣陋器識
可知雖使幸而獲選其不能大有所立必矣今
秋試之期尚遠羣居暇日正當培養義理之源
務求有用之實自今以始學挍庠塾之士宜先
刻意於二先生之書俟其浹治貫通然後博求
周程以来諸所論著次第熟復而温公之通鑑
與文公之綱目又當參考而並觀焉職教導者
以時叩擊驗其進否上中二旬當課之日則於
所習之書擿爲問目俾之援引諸儒之說而以
巳意推明之末旬則仍以時文爲課如此則本
末兼舉器業日充上足以追續先賢之正脉次
足以爲當世之實用異時英髦接武追迹于前
聞人豈不盛哉顧念迂疎濫塵師師之任新美
士習蓋其責也輒不自揆敢𫐠其所聞惟同志
相與勉之
譚州諭同官咨目
某猥以庸虛謬當閫寄朝夕怵惕思所以仰答
朝廷之恩俯慰士民之望惟頼官僚叶心同力
庶克有濟區區輙有所懷敢以布于左右蓋聞
爲政之本風化是先潭之爲俗素以淳古稱比
者經其田里見其民朴且愿猶有近古氣象則
知昔人所稱良不爲過今欲因其本俗迪之於
善巳爲文諭告俾興孝悌之行而厚宗族鄰里
之恩不幸有過許之自新而母狃於故習若夫
推此意而逹之民則令佐之責也継今邑民以
事至官者願不憚其煩而諄曉之感之以至誠
持之以悠久必有油然而興起者若民間有孝
行純至友愛著聞與夫恊和親族賙濟鄕閭爲
衆所推者請采訪其實以上于州當與優加褒
勸(其詳見於荀文)至於聽訟之際尤當以正名分厚風
俗爲主昔密學陳公㐮爲仙居宰教民以父義
母慈兄友弟恭而人化服焉古今之民同一天
性豈有可行於昔而不可行於今惟母以薄待
其民民將不忍以薄自待矣此某之所望於同
僚者也然而正巳之道未至愛人之意不孚則
雖有教告而民未必從故某願與同僚各以四
事自勉而爲民去其十害何謂四事曰律巳以
廉(凡名士夫者萬分廉㓗止是小善一點貪訏便爲大惡不廉之吏如蒙不㓗雖有他美莫)
(能自贖故此以爲四事之首)撫民以仁(爲政者當体天地生萬物之心有一毫之)
(慘刻非仁也有一毫之忿疾亦非仁也)存心以公(傳曰公生明私意一萌則是非)
(易位欲事之當理不可得也)涖事以勤是也(當官者一日不勤下必有受其)
(弊者古之聖賢猶且日昃不食坐以待旦况其餘乎今之世有勤於吏事者反以鄙俗目之而)
(詩酒遊宴則謂之風流&KR0570;雅此政之所以多庇民之所以受害也不可不戒)何謂十
害曰斷獄不公(獄者民之大命豈可小有私曲)聽訟不審(訟有實有)
(虚聽之不審則實者反虚虚者反實矣其可苟哉)淹延囚繫(一夫在囚舉室廢業)
(囹圄之苦度日如歲其可淹久乎)慘酷用刑(刑者不獲巳而用人之体膚即巳之)
(體膚也何忍以慘酷加之乎今爲吏者好以喜怒用刑甚者或以關節用刑殊不思刑者國之)
(興所以代天糾罪豈官吏逞忿行私者乎不可不戒)汎濫追呼(一夫被追舉室皇優)
(有待引之需有出官之費貧者不兑舉債甚者至於破家其可汎濫乎)招引告訐
(告訐乃敗俗乱化之原有犯者自當痛懲何可勾引今官司有受人實封伏與出榜召人告首)
(隂私罪犯皆係非法不可爲也)重疊催稅(稅出於田一歲一收可使一歲至再稅乎)
(有稅而不輸此民戶之罪也輸巳而復責以輸是誰之罪也今之州縣蓋有巳納而鈔不給或)
(鈔雖給而籍不銷再追至官呈鈔乃免不勝其擾矣甚者有鈔不理必重納而後巳破家蕩産)
(鬻妻賣子往往由之有仁心者豈忍爲此)科罰取財(民間自二稅合輸之外一毫不)
(當妄取今縣道有行科罰之政與夫非法科歛者皆民之深害也不可不革)縱吏下
鄕(鄕村小民畏吏如虎縱吏下鄕猶縱虎出柙也弓手士兵尤當禁戢自非捕盗皆不可差)
(出)低價買物是也(物同則價同豈有公私之異今州縣有所謂市令司者又)
(有所謂行戶者每官司敷買視市直率咸十之二三或不即還甚至白著民戶何以堪此)某
之區區其於四事敢不加勉同僚之賢固有不
竢丁寧而素知自勉者矣然亦豈無當勉而未
能者乎傳曰過而不改是謂過矣又曰誰謂德
難厲其庶而賢不肖之分在乎勉與不勉而巳
異時舉刺之行當以是爲凖至若十害有無所
未詳知萬一有之當如拯溺救焚不竢終日母
狃於因循之習母牽於利害之私或事關州郡
當見告而商搉焉必期於去民之瘼而後巳此
又某之所望於同僚者也抑又有欲言者夫州
之與縣本同一家長吏僚屬亦均一體若長吏
偃然自尊不以情通于下僚屬退然自默不以
情達乎上則上下痞塞是非莫聞政疵民隠何
從而理乎昔諸葛武侯開府作牧首以集衆思
廣忠益爲先某之視侯無能爲役然虚心無我
楽於聞善蓋平日之素志自今一道之利病某
之所當知者願以告焉某之所爲有不合於理
有不便於俗者亦願以告焉告而適當敢不敬
從如其未然不厭反復則湖湘九郡之民庶乎
蒙賜而某也亦庶乎其寡過矣敢以誠告尚其
亮之幸甚
潭州諭俗文
太守叨蒙上恩擢守湘土深惟朝廷委寄之重
非特責以有司常務而巳布宣德化導迪人心
實守臣之事顧此邦風俗初未詳知今以天性
人倫之大者與夫遷善改過之方首爲爾民告
名之曰諭俗三事今具于后
一古者教民必以孝悌爲本其制刑亦以不
孝不悌爲先蓋人之爲人異乎禽獸者以
其有父子之恩長幼之義也詩云父兮生
我母兮鞠我継之曰欲報之德昊天罔極
此言父母之恩與天同大爲人子者雖竭
其力未足以報也今乃有親在而别籍異
財親老而供養多闕親疾而救療弗力親
沒而安厝弗時不思此身從何而有罔極
之報當如是乎至於兄弟天倫古人謂之
手足言其本同一體也今乃有以唇舌細
故而致爭錐刀小利而興訟長不䘏幼卑
或陵尊同氣之親何忍爲此潭湘舊俗素
稱淳厚如前數者未必有之太守此來欲
以義理訓民未免預陳勸戒巳行下州城
及十二縣自今民間有孝行純至友愛著
聞者采訪得實具申本州當與優加旌賞
以爲風俗之勸或其間有昧於禮法之人
爲不孝不悌之行鄉里父老其以太守之
言曲加誨諭令其悛改昔後漢陳元爲母
所訟亭長仇香親到其家教以人倫大義
遂爲孝子北史清河之民有兄弟爭財者
郡守蘇瓊告以難得者兄弟易得者田宅
遂感悟息訟同居如初况此邦之人本来
易化以理開曉必無不從若上違太守之
訓言下拒父老之忠告則是敗常亂俗之
民王法所加將有不容巳者一䧟刑戮終
身不齒雖悔何及爾民其思之母忽
一古人於宗族之恩百世不絶蓋服屬雖遠
本同祖宗血脉相通豈容間隔至扵鄰里
鄉黨雖比宗族爲疎然其有無相資緩急
相倚患難相救疾病相扶情義所關亦爲
甚重今人於此二者往往視以爲輕小有
忿爭輙相陵犯詞愬一起便爲敵讎有一
于斯皆非美事昔江州陳氏累世同居聚
族至七百餘口前代常加旌表至今稱爲
義門近者吉州孫進士以惠施一鄕諸司
列奏蒙恩特免文解士夫以爲美談江湖
之閒境土相接豈有江西之人能爲義舉
而此獨不能今請逐處老成賢德之士交
相勸率崇宗族之愛厚鄰里之歡時節往
来恩義浹洽小小乖忤務相涵容不必輕
啓訟端以致結成怨隙若能和恊親族賙
濟里閭爲衆論所推亦當特加褒異如其
不體教訓妄起訟爭懲一戒百所不容巳
爾民其勉之母忽
一官之與民誼同一家休戚利害合相体恤
爲有司者不當以非法擾民爲百姓者亦
不當非理擾官太守平時以愛人利物爲
心不啻飢渴視事之始切切講求巳轉牒
州縣官各以四事自勉而爲民除其十害
何謂四事律巳以廉撫民以仁存心以公
涖事以勤是也何謂十害断獄不公聽訟
不審淹延囚繫慘酷用刑泛濫追呼招引
告訐重疊催稅科罰取財縦吏下鄉低價
買物是也十者有無所未詳知萬一有之
當如拯溺捄焚不俟終日務令田野安帖
愁歎不生或民間有公共利病太守所未
及知許明白具狀前来陳述但不許匿名
實封許人私過言而有理即當詳酌以次
施行爾民亦宜體太守此心更相勸戒非
法之事勿妄作(如豪強兇横吞謀貧溺姦狡詐僞欺騙良舊教唆詞)
(訟計屬公事聚衆闘毆開坊賤博居停盗賊屠宰耕牛沽賣私酒興販禁物如此之)
(類皆係非法)無理之訟勿妄爲(如事不干巳輙說行告訐撰裝詞類)
(夾帶虚實如此者皆是無理)或日前所爲末免害義若
能幡然悔悟去惡從善如湯沃雪舊迹都
消人誰無過改之爲貴周處三害終爲名
賢父老其以此意爲鄕閭子弟反復解說
必若教之不悛則國家有法官司有刑太
守雖欲從寬不可得爾民其幸聽之母忽
右諭俗三事開具在前太守之於爾民猶父兄
之於子弟爲父兄者只欲子弟之無過爲太守
者亦只欲爾民之無犯故於到任之初以誠心
實意諄諄告諭其不識文義者鄕曲善士當以
俗說爲衆開陳使之通曉庶幾人人循理家家
畏法田里無追呼之跡公庭無鞭扑之聲民情
熙然化為樂衆豈不美哉故今㮄示各宜知悉
勸立義廩文
太守到任以来無一念不在斯民近因禱雨思
所以為邦人久遠之計在城則置惠民倉儲米
數萬石歲歲出糶在諸縣則廣置社倉儲糓數
萬石歲歲出貸其爲慮悉矣又念社倉貸糓止
及末等有田之人而細民無田者不得預也復
請于常平司以今歲義米附納社倉爲賑糶之
&KR0879;然義米有限而貧民至多豈能均及於是又
以居鄕之日所爲義廩規約以勸有力之家盖
欲公私叶力共濟斯民使無餓莩流離之害夫
人之貧冨雖有不同推其由來均是天地之子
先賢有言凡天下之疲癃殘疾惸獨鰥寡皆吾
兄弟之顛連而無告者也我之與彼本同一氣
我幸而富彼不幸而貧正當以我之有餘而濟
彼之不足自古及今能以惠䘏為念者其子孫
必賢其門戸必興蓋困窮之民人雖怱之天地
之心則未嘗不憫之也我能惠䘏困窮則是合
天地之心合天地之心則必獲天地之佑此以
理言者也若以利害計之無饑民則無盗賊無
盗賊則鄉井安是又富家之利也况義廪云者
非捐所有以與之特出所有以糶之而巳於冨
家初無損而於貧民實有益且每歲勸分出於
官司豈能無擾今舉行義廪使上中之戶自相
推排隨力出&KR0879;官司不計産強敷之也自置糶
埸自收糶錢官司不遣吏監臨之也價直高下
視時稍損官司不抑令痛减也况常歲艱食悉
仰勸分今州郡旣立社倉又糶義米則與爾冨
民分任其責者爲不少矣其可不體官司美意
相率而樂從哉今去秋成不遠巳委諸縣官各
行勸諭期以十月終逐都結成規約申聞于縣
縣以聞于州其能率先爲倡者當加褒賞或謂
潭人未易告諭諸縣勸糶自有成式何以義廪
爲哉爲是說者是以薄待吾民也十二邑之廣
豈無好義樂善之君子且兩歲勸分亦有欣然
出粟爲數頗多如長沙之賈熊袁簡湘隂之鄧
居中毛以大攸邑之武當世瀏陽之龍世永李
天覺羅廷圭安化之劉孝錫陳洪範李嶢張奉
世湘鄕之馮楷醴陵之曹應龍周霖丁大謙湘
潭之羅邦臣楊仁老向堯俞者州郡或借𥙷官
資或持立坊名或量與免役以旌異之矣又安
知無聞風欣慕者必若諭之而不從則勸糶舊
例蓋有不得而廢者特不若人自爲之則義風
興行羣情感悅其氣象爲不同爾譬之役法然
爲義役則有輯睦之風行差役則有爭競之訟
義廩猶義役也勸分猶差役也二者利害至爲
明白爾民其詳之
諭賊文爲招司作
天地之間至貴者人人之有生當愛此身微罪
薄刑尚不可犯何况甘心爲叛爲亂天之愛民
如愛子然汝乃殺之豈不逆天天網恢恢疎而
不漏莫恃汝強敢與天闘白頭之賊自古所無
力能拔山終亦誅鋤只觀近年湖海羅李自謂
豪雄人莫能與比橫行數縣十萬其徒一朝被
擒如戮大猪妻兒併命財産掃地不知區區成
得何事汝曹看此賊豈可爲何如及早悔罪来
歸聖上至仁憐汝愚昧巳降黃㮄赦汝之罪但
能改過盡洗舊愆父母可保妻帑可全而况朝
廷務守恩信官資賞格斷不汝吝旣免刑禍又
得顯榮何苦執迷不自求生昔年戚方官至大
尉見今卞整亦作遥刺江西都鈐友睦姓胡連
年進擢恩奬特殊若此數人初亦失脚一旦飜
然盡改前錯名稱義士身被異恩冨貴光華福
及子孫汝欲效之其力甚易殺賊来降便是知
義作賊爲逆殺賊爲忠反掌之間禍福不同不
能殺賊但只歸順恩賞亦加豈不安穏白水之
馮黃龍之丁纔能回心便得寵名錦袍金環見
者欣慕何以得之改過之故聖恩如天何負汝
曹汝若違之禍豈可迯汝曹本心亦識利害故
今諄諄汝訓汝誨王師旣集天討將行莫恃汝
力敢當雷霆浴爾父老爲我開諭迯汝死門入
此生路故兹曉諭各宜知悉
浦城諭保甲文
古者於鄕田同井之義甚重出入相友守望相
助疾病相扶持今之里社亦古之遺意然今人
少知此義鄰里相視往往皆如路人近因官司
舉行保甲某甚以爲喜蓋不惟可&KR0879;不虞之患
亦欲因此與里社相親漸還古意以諸隅區處
未定故未能行近者官司又再催促而各隅之
人返生疑惑者恐其别有差使故也某嘗聞令
君與丞公之議矣大抵保甲之行止是隄防小
竊與遺漏而巳一家有盗不能自獲也鄰里畢
至則其獲必矣一家有火不能自滅也鄰里畢
至則其滅必矣若夫扞禦外盗近則有尉寨之
兵與招募之兵遠則有朝廷之大兵不以責之
保甲也一家一名特其大綱耳貧士之無僕者
單丁之老弱者不強之使出也五日一點欲見
其大數耳雖有拽隊廵警之說未必常行也此
皆縣官本意而外人未盡知故有疑論不知此
法之行實以䘏民而非擾民特疑之者過耳某
卜居于此倏巳六年闔邑之人皆吾鄰里鄕黨
也思一聚會而未能今因此遍會吾同邑之人
而力有所不及將以此月中旬與同社百家修
祀于本坊之社牲牢酒醴皆一力自&KR0879;退而分
胙則百家之人皆預不以士農工商爲間庶合
古人崇重鄉社之意其坐次則别有區處是日
當爲陳說鄰里鄉黨相親相睦之義及官司所
以團結保甲本意庶幾衆心曉然無復疑惑今
先浼隅官總首遍行告報仍爲此文揭之門首
庶鄰里通知焉
再守泉州勸諭文
太守將至郡人歡迎自慚薄德莫副民望視事
之始合有教條不憚諄諄爲爾開說凡爲人子
孝敬是先其次友愛恊和兄弟人非父母豈有
此身父母生兒多少艱辛妊娠將免九死一生
乳哺三年飲母膏血携持保抱日望長成如惜
金珠如護性命慈烏反哺猶知報恩人而不孝
烏雀不若兄弟之愛同氣連枝古来取喻名爲
手足人無兄弟如無四肢痛痒相關實同一體
長當撫幼弟當敬兄或値急難尢湏救助其次
族屬雖有親疎論其源流皆是骨肉譬如大木
枝葉分披本同一根氣脉未遠豈宜相視便若
路人其次鄕鄰情義亦重患難相扶疾病相救
恩義往来亦不可闕以上四事人道大端凡爾
良民首當加勉家家孝友人人雍和息事省爭
安分循理得巳且巳莫妄興詞一到訟庭終身
仇敵更相報復無有休期壞産破家多由於此
語言喧競或不能無鄰里之間急宜勸止莫令
交手致有鬪傷彼中汝拳汝受官棒本因小忿
近結深讎何似始初便從忍耐觸来莫競心下
清涼市井經營雖圖利息亦湏賭是莫太虧瞞
秤斗稱量各務公當大入小出天理不容濕米
水肉太爲人害放債收息量取爲宜分數太多
貧者受苦舉債營運如約早還莫待到官然後
償納飲酒無節少不生災賭博不戒多至爲盗
游手浮浪久必困窮勤謹服業終是得力太守
今此爲民復来有大不平當爲伸雪有大不便
當爲蠲除事若細微不必相撓於爾無益於我
徒勞違法犯刑最不可作舊来有過各許自新
教而不從刑斯無赦有過能改即是善良耆艾
老成宜推此意誨爾子弟及其鄉人有違此言
衆共誚責凡此忉怛欲曉編民讀書為儒師慕
聖哲自知義理不待鄙言所望以身率先閭里
一方一所有一仁賢以善教人人必感動去薄
從厚弭災召和其始自今永爲楽國
泉州勸孝文
當職昨以三事諭民首及孝悌數月以来累据
諸廂申到如黃章取肝以救母劉祥取肝以救
父近又有承信郞周宗強者其母安人陳氏得
疾幾危宗強割股救療母遂平復雖非聖經所
尚然其孝心誠切實有可嘉今忽据百姓吳拾
同妻阿林愬其子吳良聰不孝再三審問具言
其詳當職沗爲郡守不能以禮義訓人致使民
間有此悖逆日夕慙懼無地自容周承信除依
條支賞外特請赴州置酒三行以示賓禮之意
用旗幟鼓樂鞍馬繖扇送歸其家吳良聦罪該
極刑姑與從輕杖脊二十髠髮拘役一年仍就
市引斷使人知孝於其親者有司所深敬不孝
其親者王法所必懲兼此邦之人本来易化只
緣官司不加訓勵故有無知而輕犯者今爲爾
民略陳大義昔者聖人作孝經一書教人以事
親之道其紀孝行章曰孝子之事親也居則致
其敬養則致其樂病則致其憂喪則致其衰祭
則致其嚴五者僃矣然後能事親孝之始終無
出於此所謂居則致其敬者言子之事親常湏
恭敬不得慢易蓋父母者子之天地也爲人而
慢天地必有雷霆之誅爲子而慢父母必有幽
明之譴昔太守侍郞王公見人禮塔呼而告之
曰汝有在家佛何不供養蓋謂人能奉親即是
奉佛若不能奉親雖焚香百拜佛亦不佑此理
明甚幸無疑焉所謂養則致其樂者言子之養
親當有以順適其意使之喜樂也大凡高年之
人心常歡悅則疾病必少中懷戚戚則易損天
年昔老莱子雙親年高常着綵衣爲兒童戲正
以此也今貧下之民固無美衣珍膳以奉其親
但能隨力所有盡其誠心父母未食子不先嘗
父母尚寒子不獨煖父母有怒和顔開解父母
有命竭力奉承則尊者之心自然快樂閨門之
内盎然如春矣所謂病則致其憂者言父母有
疾當極其憂慮也昔人有母病三年夜不解帶
者親年旣高不能無疾人子當躬自侍奉藥必
先嘗若有名醫不惜涕泣懇告以求治療之法
不必剔肝刲股然後爲孝蓋身體髮膚受之父
母或不幸因而致疾未免反貽親憂若貧乏至
甚無力請醫許詣州自陳當爲遣醫診視藥粥
之&KR1269;與從官給至於喪祭二事皆當以盡誠爲
主不暇一一開陳獨有兩說願因而勸戒竊聞
民間不幸有喪冨者則侈費而傷於禮貧者則
火化而害於恩夫送終之禮稱家有無昔人所
謂必誠必信者惟棺槨衣衾至爲要切其它繁
文外飾皆不必爲至如佛家追薦之說固茫昧
難知然昔賢有言天堂無則巳有則君子登地
獄無則巳有則惡人入苟明此理則謟奉僧尼
廣修齋供其爲無益灼然可知又聞鄕俗相承
親賓送葬或至刲宰羊豕酣醟杯觴當悲而樂
尤爲非禮至於貧窶之家委之火化積習歲久
視以爲常曾不思古者背叛惡逆之人乃有焚
骨楊灰之戮今親肉未寒爲人子者何忍付之
烈熖使爲灰燼乎言之猶可痛心况復忍爲其
事自今而後冨者則願其削世俗不正之禮省
虚華無益之費審欲爲親祈福豈若捐金糓以
濟饑貧有若施藥施棺無非美事儻能行此福
報自臻何必索之渺茫妄希因果貧者則願其
勿以火化爲便苟稍可趁辦何惜辦尋丈之地
以葬其親必不獲巳即仰陳乞於官地安厝但
深掘坑坎築土實封亦勝於焚屍之慘經曰孝
悌之至通於神明天下萬善孝爲之本若能勤
行孝道非惟鄕人重之官司敬之天地鬼神亦
將佑之如其悖逆不孝非惟鄕人賤之官司治
之天地鬼神亦將殛之此州素稱佛國好善者
多今請鄕黨鄰里之間更相勸勉其有不識文
義者老成賢德之士當與解說使之通曉庶幾
人人興起家家慕俲漸還淳古之俗顧不美歟
諭州縣官僚
(某)昨者叨帥長沙嘗以四事諭勉同僚曰侓巳
以廉撫民以仁存心以公涖事以勤而某區區
寔身率之以是二年之間爲潭人興利除患者
粗有可紀今者蒙恩起廢再撫是邦竊伏惟念
所以答上恩而慰民望者亦無出前之四事而
巳故願與同僚勉之蓋泉之爲州蠻舶萃焉犀
珠寶貨見者興羡而豪民鉅室有所訟愬志在
求勝不吝揮金苟非好修自爱之士未有不爲
所汙染者不思廉者士之美節汙者士之醜行
士而不廉猶女之不㓗不㓗之女雖功容絶人
不足自贖不廉之士縦有他美何足道哉昔人
有懷四知之畏而却暮夜之金者蓋隠微之際
最爲顯著聖賢之教謹獨是先故願同僚力循
冰蘖之規各勵玉雪之操使士民是敬稱爲廉
吏可珍可貴孰有踰此其所當勉者一也先儒
有云一命之士苟存心於愛物於人必有所濟
且以簿尉言之簿勤於勾稽使人無重疊追催
之害尉勤於警捕使人無穿窬攻劫之擾則其
所濟亦豈少哉等而上之其位愈高繫民之休
戚者愈大發一殘忍心斯民立遭荼毒之禍發
一掊刻心斯民立被誅剥之殃盍亦反巳而思
之針芒刺手茨棘傷足舉體懔然爲之痛楚刑
威之慘百倍於此其可以喜怒施之乎虎豹在
前坑穽在後號呼求救唯恐不免獄犴之苦何
異於此其可使無辜者坐之乎巳欲安居則不
當優民之居巳欲豐財則不當朘民之財故曰
巳所不欲勿施於人其在聖門名之曰恕強勉
而行可以至仁矧當斯民憔悴之時撫摩愛育
尤不可緩故願同僚各以哀矜側怛爲心而以
殘忍掊克爲戒則此邦之人其有廖乎此所當
勉者二也公事在官是非有理輕重有法不可
以已私而咈公理亦不可骫公法以徇人情諸
葛公有言吾心如秤不能爲人作輕重此有位
之士所當視以爲法也然人之情每以私勝公
者蓋殉貨賄則不能公任喜怒則不能公黨親
昵畏豪強顧禍福計利害則皆不能公殊不思
是非之不可易者天理也輕重之不可踰者國
法也以是爲非以非爲是則逆乎天理矣以輕
爲重以重爲輕則違乎國法矣居官臨民而逆
天理違國法於心安乎雷霆鬼神之誅金科玉
條之禁其可忽乎故願同僚以公心持公道而
不汨於私情不撓於私請庶幾枉直適宜而無
冤抑不平之歎此所當勉者三也民生在勤勤
則不匱則爲民者不可以不勤業精于勤荒于
嬉則爲士者不可以不勤况爲命吏所受者朝
廷之爵位所享者下民之脂膏一㦯不勤則職
業隳弛豈不上孤朝寄而下負民望乎今之居
官者或以酣詠遨放爲高以勤強敏恪爲俗此
前世衰弊之風也盛明之時豈宜有此陶威公
有言大禹聖者猶惜寸隂至於衆人當惜分隂
故賓佐有以蒱博廢事則取而投之於江今願
同僚共體此意職思其憂非休澣母聚飲非節
序母出游朝夕孳孳惟民事是力庶幾政平訟
理田里得安其生此所當勉者四也某雖不敏
請以身先毫髮少渝望加規警前此官僚之間
或於四者未能無媿願自今始洗心自新在昔
聖賢許人改過故曰改而止儻猶玩視而不改
焉誠恐物議沸騰在某亦不容以苟止也涖事
之初敢以誠告幸垂察焉
福州諭俗文
當司以安撫一道爲職兵甲盗賊乃其專掌然
必吏良而後民安民安而後盗息盗息而後兵
偃四者相關皆當致察乃紹定六年十一月恭
奉詔書略曰比年以来民窮盗起皆激於姦貪
之吏大哉王言可謂明見萬里之外又自聖上
親政之後登進賢俊屏斥憸佞懲治贓吏禁止
苞苴諸路監司太守皆以端方廉絜者爲之每
一詔令之下無非爲民當司奉行其敢不恪自
到福州一意講求賦輸太重者首議蠲减科湏
病民者以次革除禁公人下鄕之優除保司代
納之害戒諭十二縣官屬母濫刑母横歛母徇
私母黷貨母通關節母任胥吏相與精白一心
無負明詔丁寧之意今以申飭十二縣者行下
諸州各察其屬務去前六者之弊使斯民各安
於田里爾民幸遇清平之政宜知愛身寡過務
本著業母喜闘母健訟聖經有言一朝之忿亡
其身以及其親非惑歟(言人一時忿怒不能忍耐生出事来喪身害命)
(累及父母乃惑之人所爲也)又曰訟終凶(言健訟者終必凶也)又曰好
勇闘狠以危父母此三者爾民所當戒也聖經
又言用天之道(春勤於耕夏勤於耘秋勤收歛之類是也)因地之利
(高田宜麥低田宜禾之類是也)謹身節用以養父母(謹身是不妄爲節用)
(是不妄費)又曰身體髮膚受之父母不敢毀傷(一毛髮一)
(皮膚皆是父母遺體不敢毀傷何況輕犯刑憲自害其身也)此二者爾民所
當勉也當職以本路之人爲本路之帥其視八
州皆如鄉黨其待百姓一如子弟官吏貪殘者
當爲爾懲之豪強侵暴者當爲爾戢之盗賊剽
竊爲汝之害當爲剪除之爾旣安其生宜思自
保父母之身勿犯有司之法此㮄到日所在耆
老仁賢宜爲開說使之通曉宜爲勸勉使之興
起自今以往家家禮義人人忠孝變七閩之俗
爲鄒魯之鄕非惟當職所望於爾民是亦朝廷
所望於帥臣也其敬聽之母忽
福州勸農文
仲春望日太守出郊勸農延見父老而告之曰
福之爲州土狹人稠(稠密也)歲雖大熟食且不足
田或兩收號再有秋其實甚薄不如一穫凡爲
農人豈可不勤勤且多曠惰復何望勤於耕畬
土熟如酥勤於耘耔草根盡死勤修溝塍蓄水
必盈勤於糞壌苗稼倍長勤而不慵是為良農
良農雖苦可養父母父母怡怡妻子熙熙勤之
為功到此方知為農而惰不免飢餓一時嬉遊
終歲之憂我勸爾農惟勤一字若其害農則有
四事一曰耽酒二曰賭錢三曰喜爭四曰好閑
四者有一妨時廢日四者都有即是游手游手
之民必困以貧何如勤力家道豐殖更能為人
孝順二親内敬尊長外和鄕鄰勤力之餘勤行
善事天必佑之何福不至不善之人是為逆天
天必罰之悔何及焉我生田間熟知田事深念
爾農年苦不易方圖多端恤汝使安凡今所言
盡見肺肝&KR2235;汝父老為我開諭興民善心還俗
淳古故兹勸諭各宜知悉
泉州勸農文
仲春勸農耕郡國有常制越從近世来往往具
文視前驅擁旌旄後隊繁鼓吹官民情不孚感
動何由致勸諭雖有文古語雜竒字田夫莫能
讀况乃識其意我来分州待德薄徒自愧唯存
愛物心端可質上帝苛嬈必蠲除疆梗必鋤洽
常愛堯舜仁一夫或不被今當東作初豈曰修
故事父老尔来前聽我傾腑肺嗟哉瀕海邦半
是墝埆地三時劳耕耘收穫尚無幾四体或不
勤將何活老稚頻年旱且潦生理殊匪易去秋
幸中熟我喜幾不寐乃者驚蟄前丼澤屢滂沛
霆声應期發人謂豐稔瑞爾宜乘此時汲汲操
耒耜五榖隨其宜勿惜多種蒔陂塘謹修築預
作灌漑&KR0879;先民嘗有言惟勤則不匱必湏竭人
力乃可盡地利旋看翠浪飜忽作黃雲委家家
飽香粳在在拾滯穗雞豚享親賓酒醴供祭祀
此時三農家快樂誰與比功效在目前筋力非
徒費父老記我言歸語爾子弟及爾鄕黨間各
各脩禮義事親與敬長必也孝且悌恩愛䔍宗
族歡好洽鄰里全此乃為人否則犬豕類弟一
勿好飲好飲多招累顛冥觸罪罟太半緣酣醉
二則勿好博好博為身祟但觀盗竊徒多起摴
蒲戲三則勿好闘遜順人所貴忘身及其親每
每因忿恚何如忍湏臾事過心如水四則勿好
訟終凶聖所戒小則縻貲財大則遭縲繫何如
退跬步終身免顚躓我昔初下車諄諄嘗揭示
今復重丁寧爾民宜切記諭農因諭俗予心真
篤至不言而化行有愧古循吏
勸農文
嘉定巳卯二月之望郡守眞某以勸農至東郊
召父老而告之曰嗟我農人旣艱且勤衝寒曉
耕觸熱晝耘我生田間習知稼穡身居黃堂心
在阡陌十日不雨則憂旱乾五日之雨又虞水
患朝夕惶惶眉顰弗舒一夫傷嗟如痛在膚幸
天憫民歲以上熟有黍有禾有麥有菽有粲斯
粒斗惟百錢民食旣飽我顔乃歡時不可常天
不可恃必殫人爲以迓厥施爾耒爾耜必舉以
時爾陂爾渠必勤以治惟根是培惟莠是拔母
惰母偷母滅母裂爰有二事爲農之殃疆暴侵
陵姦欺奪攘我旣戢之俾無爾苦爾其安居服
爾田畞亦有四事爲農之寇曰飲曰博曰訟曰
闘我嘗諄諄戒爾勿爲宜置坐右永爲爾規善
不可違惡不可長天理昭然其應如響我愛泉
人人亦愛予今將去矣有懷畢攄父老来前勸
汝杯酒子禮雖微而情則厚歸語子弟母忘予
言来歲相望邈乎山川
隆興勸農文
太守被命来守此土两月于兹矣閭閻之利病
田里之疾苦朝夕訪問不敢一日忘今者春行
視農獲與爾父老周旋于郊外敢竭誠意與父
老言夫勸農故事也然知勸農而不知去其害
農者則亦文具而已矣蓋不時之科敷害農也
無故之追擾害農也夏秋租稅巳納重催害農
也近者約束十條亦旣禁止丁寧之矣目今以
往賊盗之殃汝吾爲汝除之豪猾之侵汝吾爲
汝戢之一害尚存太守斷不敢自安使爾農有
愁歎之苦汝農亦宜盡力以務本謹身以節用
與其怠惰而飢寒何如勤苦而温飽與其奢侈
而困窮何如儉約而豐足有子弟當教之以孝
義有婦女當課之以𧖟織兄弟宗族恩義至重
不可以小利致爭鄰里鄕黨緩急相湏不可以
小忿興訟喜爭闘者殺身之本樂詞訟者破家
之基賭博乃偷盗之媒耽酒是喪生之漸凡此
數事為害至深有一于此必致禍敗父老其以
此意遍諭使更相勸勉庶田畞闢百榖豐家給
人足風俗近厚則爾農之利也亦太守之願也
勸農文
嗟爾湘人爲生甚勤土瘠而墝俗窶且貧太守
之来兢兢朝夕惠利爲心可質天日雨䁑少愆
終夕弗怡是禱是求猶巳渴飢榖價稍騰當食
顰蹙唯恐斯民弗飽饘粥去臘之雪元日之晴
豐年可占予心載欣爾於斯時宜悉乃力于耒
于耜于溝于洫良農雖苦可冀有秋惰農雖逸
荒其田疇孰飽孰飢孰失孰得我勸爾民寧苦
母逸(右勸勤力)福生於儉禍生於奢影響相隨毫釐
弗差惟樸惟素冨足之具惟侈惟僣困竆之漸
廣用多求心勞且憂寡求省用其樂休休以約
失之其亦鮮矣我勸爾民寧儉母侈(右勸儉約)父慈
子孝和氣滿堂雍雍愉愉爲家之祥子悖其親
父虐其子傷恩敗教皆由兹始有媪曰陳百歲
康強若皃若女鶴髮成行問其所致曰慈曰孝
夫豈偶然天道之報(陳民長少縣明道鄕人今年百有二歲二男一女皆)
(近八十緣其母慈子孝所以天賜之高夀)我勸爾民是則是傚(古勸慈孝)
貧冨相資今古同之冨而無貧誰耕誰耘貧而
無冨誰依誰怙田連阡陌禾滿囷倉宜念細民
朝無夕糧厚積深藏乘時邀價衆怨是叢天豈
汝赦厚德長者幽明所扶一子克家萬金弗如
爲冨不仁鬼神所瞰累世之儲蕩於一旦我勸
爾民宜以爲鑒(右勸卹貧)天地之性最貴者人況爲
父子所主者恩骨肉相殘世之大惡云何閭閻
有子不育貧而爲之巳謂至愚冨亦效尤情尤
可誅人之有生衣食素定何必過憂乃絶其命
子多而賢家道愈隆若其不肖一子覆宗虎狼
雖暴弗食厥子人爲物靈胡忍爲此戕賊天性
泯絶民彛咨汝邦人其戒于兹(右勸舉子)健訟求勝
鮮不招敗帶刀自防適以生害我嘗諄諄爾若
不聞由我德薄敢咎爾民歲終而儺所以逐厲
未聞成群爭耀凶器凡曰有神正直而聦非道
求福豈神所容巫覡興妖本以自利爾顧惑之
可謂不智禁汝毉藥以戕爾軀誘汝祭賽以空
爾廬甚至采牲以人爲畜䧟汝于刑殞身覆族
凢此數者菑害之基咨汝邦人其重戒之(右勸省訟)
(息爭勿信師巫誰惑)我示爾民休戚由巳期汝聽從何惜
詞費父老来前勸汝一觴歸語于家以及其鄉
守旣愛民民盍自愛返朴還淳遷善遠罪家給
人足復見古風豈予實能父老之功
再守泉州勸農文
太守前任三年而去巳卯勸農文有曰來歲相
望邈乎山川蓋睠睠泉民而不忍去之十四年
蒙恩復来又因勸農得舉杯酒以飲父老喜當
如何爾民之喜當亦如太守之喜也太守此來
精神氣力不及前時惟有真心愛民不减前時
今所望於父老者勸化鄉閭後生子弟各爲善
人各修本業而巳孝經庶人章曰用天之道因
地之利謹身節用以養父母此庶人之孝此經
乃至聖文宣王所作大聖語言應不誤人春宜
深耕夏宜數耘禾稻成熟宜卑收歛豆麥黍粟
麻羊菜𬞞各宜及時用功布種陂塘溝港瀦蓄
水利各宜及時用功浚治此便是用天之道高
田種早低田種晚燥處宜麥濕處宜禾田硬宜
豆山畬宜粟隨地所宜無不栽種此便是因地
之利旣能如此又湏謹身節用念我此身父母
所生宜自愛惜莫作罪過莫犯刑責得忍且忍
莫要闘毆得休且休莫生詞訟入孝出悌上和
下睦此便是謹身財物難得常湏愛惜食足充
口不湏貪味衣足蔽體不湏奢華莫喜飲酒飲
多失事莫喜賭博好賭壞人莫習魔教莫信邪
師莫貪浪遊莫看百戱凡人皆因妄費無節生
出事端旣不妄費即不妄求自然安穏無諸災
難便是節用謹身則不憂惱父母節用則能供
給父母能此二者即是謂孝故曰以養父母此
庶人之孝也父母雖亡保守遺礼勤修祭祀亦
與孝養一同孝經此章凡二十一字今鏤小本
煩爾父老散與鄉民勸其朝朝誦念字字奉行
如此則在鄉爲良民在家爲孝子明不犯王法
幽不遭天刑比之游惰廢業自取飢寒放蕩不
謹自招危辱者相去遠矣爾民既喜太守之復
來則當信從太守之教令其敬聽之母忽
辭
百丈山靈澤殿迎送詞
仙居兮岧嶤絳闕兮丹霄霓爲旌兮霞愰頫人
世兮讙囂念我民兮良苦遟真仙兮下顧旱太
甚弓欲無年仙不来兮其誰愬鶴駕兮躚躚飛
龍兮翩翩紛千示兮走百鬼風翛翛兮靁填風
翛翛兮隂威靁填填兮雨後隨不崇朝弓澤萬
里仙澹焉兮何營為挽輜軿兮小駐曰吾仙兮
民之母百丈之山弓龍湫之淵仙宫于兹兮不
知其幾年仙母我厭兮欲我去民思報恩兮或
輦而材或畚而土飾新官兮巖之隈儼侍衛兮
繪雲雷瀹棕魚兮脯穉筍冀仙靈兮長裴回别
館兮何許有鼇峰兮有白馬朝嬉遊兮百嚮夕
容與兮大姥仙之樂兮未央顧我民兮母或忘
錫吾年弓大有俗欣欣兮樂康
西山先生眞文忠公文集卷之四十
