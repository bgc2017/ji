類博稿卷二
明岳正撰
律詩絶句一百二十八首
燕臺懷古
督亢陂荒蔓草生廣陽宫廢故城平秋風易水人何在
午夜盧溝月自明召伯封疆經幾换荆卿事業尚虛名
黃金不置高臺上似怪年來士價輕
郊望
神鼎當年定薊門輿圖便覺此方尊天文析木三河近
王氣全燕萬古存水繞郊畿襟帶合山環宫闕虎龍蹲
何須百二誇周漢一統今歸聖子孫
夜雨呈同志
雨中燈火夜堂深無限閒愁損客心獻玉不逢經兩刖
屠龍學得破千金生逢鄧禹應相笑老學南陽祗漫吟
滿目風塵雙短鬢為誰蕭索不勝簮
哭楊文貞太師
碩輔古來由嶽降直從申甫到今公玉堂望重文章伯
金匱書緘社稷功一代偉人嗟已矣四朝元老更誰同
可憐一掬羊曇淚灑向西風落木中
毛素軒輓詩
丹詔曾沾錫虎符一官如隠卧三吳閒尋春色來黃嶺
細詠周詩到白駒何必蛟龍終得雨須知鸞鳳已能雛
不堪玉樹埋秋草欲弔無因致束芻
李錄事輓詩
不到龍門定幾時傷心寕忍賦哀辭一官老去方蒙調
多病年來竟莫支豈為荆山無玉獻祗應滄海有珠遺
儀型尚覺風流在獨坐空齋有所思
橘井
仙翁釀得洞庭秋一滴能令痼疾瘳石甃静涵雲液冷
銀床光動玉華浮碧桃漫說來瓊島綘雪虛傳出閬州
我欲相從换毛骨不知還解乞人不
聞劉東周黃門歸自海外乞私印石
玉節凌風度尾閭洪濤幾犯雪山如島夷路犒羞魚饋
國主郊迎服象輿歸槖避嫌無薏苡遐荒諳俗有圖書
滄洲文石堪鐫印乞取龍驤壓載餘
送齊經歴還嘉興
吳越風烟欈李偏况依綠水泛紅蓮誰能長揖諸侯幕
君更能兼闔府賢北闕朝紳歸未得南州賓榻想長懸
使君喜是吾鄉彦薦稿行看到日邊
送任方伯之湖廣
五谿妖祲未全收七澤瘡痍久願瘳天欲吾民躋夀域
帝令人傑監諸侯綘騶行郡湘江路黃鶴題詩鄂渚樓
應信陽春真有脚不煩宋玉更悲秋
賀倪兄讓侍講分題得禁窗引燭
禁城儤直已昏黃忽訝鑾輿到玉堂直欲踉蹌趨几席
其如顛倒著衣裳當窗蓮炬分紅燄滿室蘭煤散暖香
已喜恩光耀今古况將經術侍君王
送錢原博南京主事
金陵我昔經遊地天設東南第一州鳴鳳有臺横日表
飛龍遺窟枕江流四方貢賦通京口萬古波濤浸石頭
此去故人官况好新題還肯寄來不
賀楊宗器侍講
仙籍由來不易攀蓬萊高拱五雲間一朝拜舞承綸綍
十載清華任往還夜直篝燈書日歷早朝簮筆侍天顔
莫嫌寂寞羈英俊祗是顔郎鬢未班
經筵初開有述
講殿弘開集縉紳緝熙聖學載經綸黃封既醉天庖酒
白鋌還頒内帑銀自古明良難際遇方今魚水契君臣
龍墀接武皆麟趾未許駑駘逐後塵
方氏貞静詩
太孺人某氏贈兵科給事中方君稜之配四
川參議輔之母年十八歸方氏一閱歲給事
死于溺參議其遺腹孤也孺人不辱其夫又
能成其子卒享襃封之命故為詩以詠之
結髮初成燕爾婚已將心事許深恩箜篌竟作憑河别
精衞長啣渡海冤孟母教還成令子趙孤存不藉公孫
高風千古清人骨貞節無慙號德門
天順元年七月十一日左遷欽州同知十四日
出城親交無敢送者欽天監漏刻博士馬敬瞻
遺詩一首宿張家灣舟中用韻
被罪承恩嶺外遊思鄉何處仲宣樓風霜萬里蠻荒夜
烟雨三江澤國秋不信功名成夢覺蚤聞富貴等雲浮
令人却羨桐江叟長擁羊裘把釣鈎
奉餞季方先生馬軾
灤江江上水悠悠送客江邊莫上樓五嶺瘴高煙蔽
日兩孤雲濕雨鳴秋豐城劍氣東南起合浦珠光晝
夜浮祭罷鱷魚歸去晩刺桐花外月如鈎
十七日詣漷南辭先墓有感
百年家業恐沉淪冠&KR0807;承恩愧此身敢望功名光簡冊
要將忠孝答君親迂疎不解懲緘口愚戅終教犯逆鱗
一去南荒幾萬里未堪回首淚盈巾
至安陵與許閣老捨舟岸行許有詩見投依韻
奉和
散步河濱夕照紅綠楊低拂岸西東寡妻亦解憂周室
漁父從教笑屈忠老去丹心能益壯愁來白髮欲成翁
休憐謫宦終蹉跌聞說王臣尚匪躬
安陵道中與岳季方閣老許彬
門燬承天火尚紅詞臣被黜向江東斬蛟徒有旌陽
劒報主空懷忠武風道上鈎衣蒼耳子林間聒客白
頭翁蒼蒼肯為生民計終遣端人輔聖躬
晩過德州再呈許閣老
蓼花映水夾堤紅蕭颯平原古郡東諧謔苦無方朔智
江湖徒有魏牟忠傍人見笑歌漁父弔客相逢說塞翁
此意雖同吾更遠天涯盡處置微躬
八月五日獄中作
只合棲遲隴畞間情同毛義偶為官謀身自信機心拙
報國寧辭行路難尚想珮環趨北闕可堪縲絏繫南冠
坐來點檢平生亊談笑今朝死亦安
遊盤谷有感
早聞盤谷序昌黎今日追遊信馬蹄河出孟門知地險
山連王屋覺天低時當春暮花争發路入林深鳥亂啼
高處不堪頻眺望邊城猶未息征鼙
遊崆峒山六首
兩壁微開一逕遥愁懷到此已全消鳥聲入谷成呼應
山色迎暉欲動搖幾處懸崖頽復定千尋飛瀑墮還跳
聖恩若許寬羈紲願卜幽居作老樵
捫薜攀蘿捷似猱上方能到敢辭勞象王世界三千大
鵬背扶搖九萬高露氣依稀成沆瀣泉聲宛轉奏琅璈
憑高不盡登臨興悵望東南學舜號
金景晶熒散彩霞白雲中是廣成家羣山繚繞青屏合
一水縈廻玉帶斜古殿有基還草色斷碑無字半苔花
蒼松兩兩嵐光外疑見軒轅舊翠華
古殿金容鎻閴寥斷碑多是記前朝桃源已覺茫無路
蓬鬢誰能老不凋元鶴幾年巢石竇翠華何日度仙橋
鼎湖龍去仙蹤遠留與山僧避俗囂
好山多在亂山叢紫翠葱蘢出半空但覺鳥飛青嶂外
不知身在畫圖中人間車馬塵難到海上蓬萊路或通
最喜多情雙皂鶴飛來飛去廣寒宫
萬古崆峒勝不磨洞天天下數無多彎環岡阜眉横黛
重疊峰巒髻湧螺石榻静宜行倦卧仙橋危待酒醒過
廣成已化軒轅逝未煉神丹奈老何
重遊王母宫
綠鬢朱顔一樣妝侍兒誰是段安香仙家謾詫長春在
祠宇重來比舊荒武帝豈知桃核異穆王空辦馬蹄茫
烟霞不改回山色依舊蒼茫下夕陽
和翟志恭大理韻
萬里書來拭淚看瘴鄉兒女報平安家臨杜曲雖云遠
路比潮陽未是難世事竟分誰得失人情何用苦悲歡
聖明兼見滄溟外莫為鱸魚憶釣灘
無題四首追和元馬伯庸韻
十載尋真到漢江偶因請佩識旌幢齊奴不吝珠三斛
雍伯全拚璧五雙琥珀夢濃貪伏枕璃琉光冷怪當窗
鸞膠祗是仙家藥續得冰絃勝玉琮
禍水無情火伏光賞真人屬老披香粧成珠賜通宵白
浴罷金酬百餅黃宫婢貌難當萬乘玉環心不在三郎
昭陽殿裏熊皮席綠髮長迷赤鳳裳
拾得星槎趁海潮兩姬夾侍百花嬌朝臨元圃家應近
晚過銀潢路始遥翠幄獲瞻天帝表霓裳看舞月娥腰
彩雲端裏剛風外聲徹鸞笙與鳳簫
舜畫衣裳合命垂上林肺渴倩誰毉可憐鳳友鸞交夜
不覺鐘鳴漏盡時真逸頭顱青未改隱侯腰帶瘦頻移
眉尖今古愁無限消得樽前酒一巵
奉寄杜侍郎先生
文場昔日舊持衡玉筍班塵第一名交誼敢同金谷醉
宦遊偶伴玉堂榮心知散地淹豪傑首在先朝薦老成
十載相違雙鬢雪不才今已負門生
送定西蔣侯出鎮甘肅二首
重鎮雄藩最上游三邊西去是甘州封疆出塞猶千里
人物中朝第一流公暇含毫吟蟋蟀日長揮羽練貔貅
涇陽部曲今猶在應說風流似祖侯
介老歸朝衆所聞(定襄伯郭登號介菴)登壇又見讀書人先公向
此開茅土五郡于今待撫循黃髮有謀終可信蒼頭無
賴不須親莫嫌潦倒多言語身是三危舊逐臣
答孔宗文大理問出期
一自先朝感賜環年來習嬾漸成頑江河既𨗳宜宗海
麋鹿難馴却戀山已覺夢曾驚虎口豈知身復簉鵷班
閉門不是圖高尚祗恐相逢益厚顔
諸公會薦兵部侍郎得遷福建知府留别京朝
諸友
清朝求士渴思漿虛負諸公此薦章先帝有懷曾賜召
孤臣無命合投荒獨愁新路開荆棘敢謂長才是廟廊
關塞江湖皆萬里壯遊心事却粗償
題仙谿鄭氏義聚堂
聞道松菴老達尊家傳寸地至今存一堂和氣兄猶弟
三世同心祖又孫燈火夜深歸院落犁鉏春暖遍郊村
莆陽人物應無算禮義人人說鄭門
莆陽迎春
萬里飄風一逐臣帝教再起牧吾民非才竊愧天邊寵
病體難勝海上春簫鼓暫同田舍樂庖厨不減布衣貧
故園松菊應無恙總辦芳心待主人
南山登高和周太守韻三首
塵坱無端竟日侵招提快與故人臨龍山事往成陳迹
蓮社僧高識穢心嶺海此身千里外故園回首五雲深
何當棹却扁舟去不問人間紱與簮
羅衣不怯曉寒侵山寺追陪五馬臨總是龍山遺俗會
湏知雞黍故人心歸田莫待桑榆晚為客應慚歲月深
寄語西風休落帽孟嘉頭已不勝簮
無奈閒愁萬種侵重陽况在客中臨至今人愛登高節
自古誰知賞菊心齊國江山悲感後楚王臺榭草萊深
未能免俗聊隨俗也把茱萸上鬢簮
荔枝
水蒼火齊逗精光一道平溪兩岸芳競富石家紅錦障
賭碁康樂紫羅囊摘來磈礧砂初結嚼罷泠瀼露已霜
却念天庖供御府孤臣無路薦甘香
老梅一株枯槎新榦巧相附麗好事者盆以貺
予予既以太古春名之又刻詩其上一首
幾年漂泊海天涯誰送清貧太守家一節自教生意足
寸心人作死灰誇維摩老病依天女姑射新粧泛月槎
好是東君消息近殘冬先著早春花
送陳教授之潮州
莆陽十日到潮陽彼此同風即故鄉家近不憂通問少
官閒但苦作詩忙鱣堂日轉榕隂合馬帳風回荔子香
太守幸逢鄉曲好相過應不廢檳榔
送周廷粲起復知饒州
憶昔同探杏苑春相逢半是惜春人我歸仍守漁磯舊
君去重分虎竹新贈别辭荒慚芍藥頌功心切讚麒麟
番陽便是登仙路莫向湖頭再問津
送李行素封君携其子東陽編修茶陵訪祖
帝許南還著錦衣故山草木坐增輝路從白馬湖邊過
身與蒼龍闕暫違幾處聚觀元獻雋千年爭訝令威歸
秋風肯念幷州舊莫謂衡陽少鴈飛
九日三絶
木落江寒秋已賖不堪時節促年華祗應懷古成長嘯
閒向空庭嗅菊花
菊花又報一年秋聊復憑高觧我憂秋水長天那更得
子安才調尚淹留
雨中籬菊破輕黃風外金橙試遠香欲上龍山高處望
不勝秋色逼重陽
便面小景
小閣臨江虛欲流長松滿地烟未收孤舟何處晩歸急
驚起波心雙白鷗
紅梅
玉質誰教吐絳英碧闌干外一枝横只應春色濃如酒
醉倚東風睡未醒
烏鵲
翩翩烏鵲來何處夜深誤落城頭樹風枝攪夢棲不成
和月飛歸上林去
送俞士栗歸南都四首
勝遊眼界隘寰區如意聲高缺唾壺聞道上林花
最好又随春色到皇都
扁舟東去背西風數幅輕帆一望中飛盡蘆花雪欲下
帶將秋色過江東
靈槎明日渡江南天上風情想盡諳記得霓裳三兩調
等閒休便向人談
碧波晴映舞衣斑家住秦淮占一灣莫道紫芝随處有
鍾山原不是商山
題陳圖南小像
點檢陳橋已著鞭先生歸伴白雲眠務光不與人間事
却浪相傳是睡仙
題陶穀郵亭圖
雪水烹茶詫黨姬玉堂明日有人知如何千里江南使
又向郵亭製小詞
花鳥圖四絶
路入仙源世已迷洞門霞繞碧天低劉郎不觧春將老
只為思歸日夜啼
侍宴歸來簇絳雲夜深冷露透猩裙阿環喚醒紗厨夢
閒拂菱花照宿醺
霜染平江翠欲飛波心夜半度靈妃可憐一掬蒼梧淚
拭徧當年舊製衣
姑射仙人跨翠鸞風前環珮響珊珊玉簫吹徹江南意
孤夢回時月正寒
題蘭
曾倚東風嗅國香星軺此日度沅湘于今客裏看圖畫
搔首無言只自傷
至邢臺二十里鋪題壁
欲憑赤手縳頑鯨多少行人笑獨醒萬里玉關何處是
不堪飛夢繞親庭
過潼關
白頭關吏詰來情慙愧人人識姓名却說防秋曾到處
肅州盡是鎮邊城
送金汝潛使甘肅
我别甘泉又兩秋煩君傳語舊同遊林泉不許山人卧
又遣朝簮簮白頭
莆守命下有以濯足圖求題者感而有作
踏遍天涯兩足存西馳未定又南奔人間有水皆堪濯
何必滄浪一段渾
過東昌柬徐太守同年
二十年前杏苑春使君同是看花人一麾今日東昌守
羞把文章謁後塵
萬里邊沙恰放還玉堂不許著疎頑道途未了東南債
又向閩天去看山
莆陽郡齋觀物有感十絶
呼童乘露採松花巢鶴驚飛月已斜待久不來眠不得
為憐今夜宿誰家
野鹿將羔晚飲溪溪邊草樹路途迷童奴採與松花食
只在吾家草舍西
石泓近日小魚遊雲起風生水更幽抛飯飼時争出没
胡僧過說是靈湫
龜兒求食緣階楹料是驚人止復行半餉不知何處去
依然又在落花坑
蚍蜉來往自行行借問何因有底忙試把糠粃閒撒看
紛然爭取穴中藏
蜜脾香引暖風微古木蒼蜂子各飛怪底兒曹窗外噪
隔林收得滿籠歸
山柘春深饒野蠶暖風薰拂已三眠待渠化作飛蛾去
拾取枝頭繭釀綿
蒼鷹尋食掠疎籬乳雀驚飛亂入帷自啓蘿關放教去
巢中黃口正啼饑
松醪味熟類新荷怪底青蠅兩日多若也無香也無臭
定應無意到巗阿
杖藜徐步小園春一日千回不厭頻野雉伏雛随處有
公然都不解驚人
丁亥九日二首
海角天涯西復東十年心事苦飄蓬故園松菊荒蕪盡
却向莆陽號醉翁
異鄉多病未歸身無奈偏驚節序頻莫笑痴頑不歸去
只因真宰解撩人
丁亥南山登高十首
又是登高第二回功名心事已全灰此時償却山靈債
明日放歌歸去來
南山幽阻剩宜秋飛盖時臨最上頭故國五雲回首是
不湏重起望京樓
忽驚佳節是重陽旋買村醪旋撥忙爛醉已拚明日了
任他人笑使君狂
三年不去為誰留十里南山似十洲心性已成泉石癖
去年風雨不曾休
漫随時俗一登高回首卿關正鬱陶贏得癡兒了官事
不妨樽酒對同袍
不是山人酷愛山忙中誰解暫偷閒昏昏終日兼終夜
百歲能逢幾破顔
南來作牧近三秋碌碌何曾展一籌不是滿簍禾稻熟
敢因佳節出城遊
駑才又竭一年多里巷猶煩作謗歌賴有南山山色在
趁今老子未婆娑
悄悄幽懷幾日開湏知一快在登臺白雲堆裏停朱轂
遲爾可人來不來
席閒羣彦總金閨對酒何勞問日西抹月批風三百首
醉來一任壁間題
南寺僧人求草書三首
脱帽南山政事餘無禪本性亦如如前身不是山僧化
肯與山僧作草書
習嬾投閒性自便山門纔到便欣然僧家卷軸書題遍
似與僧家再結緣
叵奈山人酷愛山山中猶只是人間不如跨鶴凌空去
心與閒雲一樣閒
題邢克寬太守梅花
美人家住古羅浮鐵石肝腸不解愁羌笛一聲清夢破
也随春色到蘇州
題范寬山水卷
巧將墨汁染鵝溪遠勢高分近却低憶昔天壇壇上望
日精東畔月華西
題温日觀蒲萄
功力延年本草收忍將輕易换凉州我家家後林塘晚
誰惜西風一架秋
送何中書歸省
外史蘭臺早策勲帝令家慶拜封君斑衣不是人間服
五色新裁玉殿雲
致仕後戲作二首
五十歸來謝世紛百年勞逸喜平分不應又受先生號
去與青山管白雲
雲山到處供詩料花鳥随時换樂歌若說不貪誰肯信
世間此色我偏多
漫吟三絶
機於倚伏知消長數向乘除識後先此理世間誰會得
湏知由我也由天
三仕誰非公養科就中情在我偏多一從忘我歸來後
奈爾人間富貴何
忘機鳥獸可同羣名教翻將彼此分試取古今人點檢
中間幾許不云云
雙燕
小堂新厰未為華雙燕頻來語似誇爾欲營巢無不可
去年今日在誰家
道心祗與静相宜燕子營巢未必知魚鑰不防歌舞夜
閒門閉早啟關遲
四皓圖
祖龍長策不知圖空築長城遠備胡四老朝廷安一老
當時誰得殺扶蘇
惠統安危覆手間都將鶴髮動龍顔元功空佩通侯印
不及芒鞋一下山
誰云盛德格天難國本將危又復安試按楚歌評漢祖
沛公元不溺儒冠
避漢逃秦智慮周誰知亦墮子房謀可憐他日安劉囑
不及留侯及絳侯
讀史四首
按宋史太祖建隆元年正月辛丑受命禦漢遼癸卯發汴
日異實昭是夕匆匆黃袍竟被以此觀之點檢先策已
有成圖授鉞會際乘而遂焉史曰陳橋聚謀理譬不許
不過北面三讓義耳愚意此舉太祖本懷發於太宗成
於趙普所以後來違母之誓者不過尋兄之盟耳故紀
以四絶偶讀静修鄉先生之作曰太祖無心亦徒說吾
兒有志更誰云是盖先得我心之同然者也
宋太祖
家母素知兒有志他人却道帝無心史官兼載非相牾
後世那知費討尋
宋太宗
倉卒陳橋事變時都知不與恐難辭黃袍不是尋常物
誰信軍中偶得之
杜后
阿母要盟畢竟寒箇中書記獨相干晉王不肯輕傳弟
欲說陳橋事似難
趙普
兩主開基失早圖判官作宰太糢糊魯論本是興王業
只恐胸中一字無
送王邦飾尹藍山
郎君官已拜星郎白髮門生喜欲狂莫怪老懷偏感舊
身曾見賭紫羅囊
相違未滿十年間相見煩驚兩鬢斑衡岳鴈飛猶不過
夢魂可得到藍山
寄袁永州
山不疑人人自疑蒼梧被枉已多時零陵召父經遊地
莫向愚溪強賦詩
彭閣老仙桃圖
度索山頭一種蟠彩霞晴映紫宸寒朝回帶得春風面
傳與人間作畫看
盛子昭畫
半世生涯落水鄉也曾輕犯横波狂日西松影長千尺
閒倚秋空數鴈行
李在畫為葉與中作
草草如荒意不荒雲根老樹帶疎篁摩挲二十年前墨
還有誰如李在狂
王孟端枯木竹石二首
九龍山人已仙去空有靈跡留人間到處若無鬼神護
雲氣何以時往還
鐵網珊瑚就老時龍宫未暇拾高枝若教王愷當時有
驚殺齊奴未可知
題宋刻絲唐詩
鍾王楷法盛唐風毫忽都歸組織中錯認鄭僑稱學製
經綸不數祐陵工
瘦馬圖
稜稜寒影屹如山正坐奚官秣飼慳縱使千金求駿骨
如今豈合在天閑
慕邵
年纔五十便休官却向牀頭學弄丸不覺囅然開口笑
邵家生活這般般
景陶
歸去來兮不是辭陶家家數正如斯近來次第施行盡
只欠臨流會賦詩
類博稿卷二
