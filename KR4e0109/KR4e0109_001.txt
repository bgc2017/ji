類博稿卷一
明岳正撰
古詩歌辭五七言四十六首
擬獻幸太學頌
惟正統九年甲子春正月考國子之學越三月一日皇
帝親釋奠于先師立師生館下命儒臣講經以倡𨗳臣
以作新民臣某伏念生太平盛時又得服章縫從諸生
後親被寵光無任感激輙依據古體作頌一篇凡若干
言言詞陋隘雖不足形容盛德然皆指事實錄具載聖
天子崇儒重道之美庶幾昭示無極有在者其辭曰天
開皇明奄有下方垂百斯年中葉彌昌太祖太宗仁廟
宣考四聖同功以傳以紹皇御八極清明在躬仁漸義
摩道冶德鎔際海之南窮北之漠東國西戎式歌且樂
皇躬不庸載謙載冲乃命司空新此學宫有嚴廟貌威
儀肅肅有秩黌堂榱桷矗矗庖廪次舍偕作協興曾不
閱月有司告成帝曰噫嘻此實自我我不先焉何以率
惰乃命太常炰牛炙羊鉶羹大胾有苾其芳乃命倌人
法駕是陳玉輅金根繹繹循循龍旂揚揚和鸞雍雍我
皇戾止顒卬斯容玉帛煌煌鼓鐘鏘鏘我皇淵塞以將
祀享諸侯皇皇大夫濟濟我皇於穆載宣經理龍行雲
從秋斯鳴蛩億萬斯年於樂辟雍辟水洋洋聖謨孔彰
臣佩德音没世不忘載拜稽首請作頌辭于以祈嘏于
以祝釐祚我皇明如日斯升我皇攸寕百千萬齡
營建紀成詩
天眷美營建也修焉創焉民弗知也
天眷有明誕命高祖俯監萬方定都江滸如龍斯蟠如
虎斯踞以朝以會以享以祀逖矣厥謨欽于世世天
眷有明亦啓文祖為厥孫謀聿又胥宇碣石之西太行
之東有嚴厥宫四海是同維帝即阼夙夜顧諟神既
受職民亦冒祉迺繼廼述乃經乃營戢此土工為萬國
宗廼召大臣出任予重曰某爾總曰某爾董役夫總總工
師傱傱鼛鼓逢逢人心悀悀有赫朝堂有翼廟庭瑣
瑣公府歘忽偕興士方耕矣女方箴矣曾不驚矣奏功
成矣匪臣之功伊民之力匪民之力維帝之則帝曰
匪予文祖之志天相文祖爛其營室
天眷六章二章章十句四章章八句
代祀海瀆紀成樂章有序
嘉禮告成神載歆假雨暘輒應信如執符爰據威靈衍
為九唱勒之貞石用示無極布露悃幅稱答景貺詞之
工拙不暇計也
北海詩
降神
神有生兮奠玄坤當一隅兮司帝藩朝渺瀅兮勢彌尊
量厖鴻兮納汙渾含混元兮肆吐吞雲其蒸兮雨所歕
佐媪神兮生物蕃遐明德兮報祀存神兮神兮降吉蠲
迎神
金節晃兮繽繙翥翠華搖兮葳蕤舉驂沆瀣兮駕甸始
屏翳驅兮豐隆駛鞭雷霆兮叱風兩逆惟怒兮惠惟雨
香芬茀兮景悽靡羌洋洋兮如誶語神兮神兮斯戾止
禮神
鼓鐘奏兮鏜鏜簫管揚兮琅琅帛有玄兮玉有璜羌煜
煜兮爛盈箱黍稷芬兮有苾其芳簠簋飾兮厥文孔章
肅玄端兮歛衣裳儼誠敬兮靡不將神兮神兮假有光
初獻
爵初獻兮神已萃鼻絶嚏兮志不悖衣冠肅兮容體懿
昭對越兮凝念慮答元功兮靡自媚眎明鍳兮嚮予意
時雨暘兮醖和氣蓊穰穰兮育羣類神兮神兮民所庇
亞獻
爵再獻兮誠正精虛室白兮靈府澄震雷迅兮神靡驚
匕鬯安兮端不傾犧罇圭瓚兮兩楹太羹元酒湛且明
民與嘉貺國與禎千古萬古恒不攖神兮神兮予爾盟
終獻
爵終獻兮誠彌篤神宴娛兮光耀燭宥菑𤯝兮降釐祿
柄予奪兮挶禍福失恒道兮殃品物陵為波兮川為陸
稼不登兮人不育苦墊溺兮慉怨讟神兮神兮爾之辱
承釐
膳膏芬兮酎酒馧罍尊彛俎羅繽紛明禋傑制全本文
既醉既飽神載忻嘉貺蕃釐乃爾分惕息受命如有聞
錫爾民人錫爾君八方維時百穀蕡上方下方覃厥仁
樂神
擁靈姬兮侍玄女蠵吹笙兮鼉擊鼓長鯨清歌老蛟舞
河伯行酒御龍脯百神效順恩湛溥嘘為清風噀為雨
風雨維時澤下土神兮神兮樂何許終國家兮萬萬古
送神
飊輪輾兮雲為衢羽葆張兮蜺化旗雷公蹕道婢雨師
電母舉燎驅封姨千騎萬騎魚龍随山為裂兮川為移
去矣直與玄冥期神不厭斁民允禧年年歲歲春秋祠
大濟詩
降神
太行之西兮王屋之東危巔密岫兮實神所宫發為沇
兮溢為滎注流顯伏勢愈雄出雲致雨灌濟功千秋萬
歲兮報祀同
迎神
隂風颼颼寒景流神之來兮驂兩虯蠙珠結佩琅玕&KR0008;
湘靈作儐原胥儔先驅欲至妖氛收䕫魖斂跡魍魎愁
禮神
招搖轉兮夜未央庭燎舉兮天有光象在陛兮登歌在
堂庶羞盈俎兮醍酒盈觴神兮神兮爾惟嘗玉帛煌煌
誠所將
初獻
神兮至止御法宫縞衣元裳蟠兩龍元精耿兮貫白虹
休懲應兮來清風駿奔走兮嚴百工爵一奠兮誠始通
亞獻
綵雲密幬流蘇敷錦茵重匝鸚鵡鋪明靈妥兮懽且娛
慰我民兮錫以符和氣甘霖無地無爵再奠兮誠已孚
終獻
馮蠵鼓舞忻且抃蜿蜒嬉遊隐復見羣靈百怪歘變幻
神載歆兮示昭鑒福我君兮夀無算爵終奠兮誠靡間
承釐
天子夀考民物休隆祥祉兮該九州導神和氣迎神庥
虎拜稽首誠愈修神兮神兮良厥猷作神羞兮予爾訧
樂神
吹管兮鳴簫鼓鐘兮伐鼛都盧漫衍騰神鰲玄冥起舞
黔雷跳神載懽兮何所昭休嘉砰隐妖祥消
送神
膏鳳輦兮秣龍馬蜺旌羽盖紛布野赭鞭鞭山山為赭
金戈指天天亦撦九垓八埏恣上下雲飛飛兮神去也
古樂府二首
短短床太跼促徒能坦郎腹未得展郎足縱郎有意為
合懽床短安能薦郎宿
太跼促短短床流蘇苦不長蘭麝無馨香郎欲招妾妾
不來可憐春色空輝光
竹枝詞
郎從月下看吳鈎妾向郎前問所由聞道敵人今未滅
將欲西去覓封侯
公子行
刻絲袴褶雕碎瓊勒金叱撥行地龍青春挾弹東城東
翻身一發墮兩鴻衊痕亂點障泥紅啞啞血口噴腥風
六街一顧千人空意氣誰論貫月虹道傍半語隱喉中
似聞慎莫犯乃翁
遊柏林寺
曉從招提遊同袍勝雲集中有緇衣流恐是遁遠匹儒
釋偶相忘賓主情更密飯我蒲香饌坐我沉檀室相攜
歴觀覽繼目了無極載登大雄殿俯瞰衆僧窟光輝互
吞吐金碧委狼籍一區足衆巧富麗難具述撫此百感
生徘徊以終日
春日雜興和陳宣之韻
嗟嗟荆山玉璞中美不揚不殊瓦與礫棄置官道傍一
朝秦相國琢成龍鳳章沐浴獻天子千載仰餘光
其二
姣姣閨中女玉質世無並却嫌脂粉惡反為顔色病况
有蘭蕙心平生抱貞静擇對嫁已晚卿家何日聘
其三
北山有梓材南山有喬木喬木卭以直梓材俯且曲覩
兹恒怵惕睊睊動心目庶幾日勉旃無遺彼羞辱
其四
煮革能成膠刳樹乃成漆以膠投漆中不見有痕迹古
人不可作古道不可述忍為纖纖徒熟路生荆棘
貞女陳若瑛未嫁死節
有女名若瑛義門陳氏子女紅中饋餘頗亦閑書史十
九聘舒郎雙璧璨盈貯百年偕老期竟為天所沮妾身
雖未明妾心良已許豈無展轉匹志奪妾所耻名既為
君婦能不為君死我生尚氣節賦終毛髮豎
秋潦有感
積潦未經日誰教水蟲遊薄暮積潦沍水蟲随已休乃
知造物者不獨於蜉蝣蟠桃三千年靈椿五百秋風霜
既歴歴歲月亦悠悠自是由乘除舉世驚短修遂令得
失徒浪喜還浪愁達人觀大觀委心任去留
感懷
黃金沽白酒買醉不買醒青春浪成老綠髮餘幾莖歴
觀今古人誰許完好名相思復相念展轉難為情中夜
耿無寐起坐待天明
答李甥士常
李郎勲閥子被服作儒生年少膽氣粗俗尚鴻毛輕平
視裘馬豪横突辭賦營前瞻聖賢域徐闖八九程譬如
堂堂陳勢莫敢與争又如虎負嵎可避不可攖况服聲
利駕肯移跬步旌齊由尚功大魯以秉禮名在忽故辭
偶于渭事親迎道同千方合書組萬縷情詎謂林下窮
可館世上英臨風歌玉樹促刺愧冰清
哭堂兒
我年五十四四次舉兒子阿增十九齡志業總可喜豈
不慟其天謂有堂兒恃應元與祖授孩殤且勿齒仁者
必有後古賢範世語我詎敢為惡堂兒竟童死失明固
可譏不憂亦去理悲哉嗚咽聲懼成不孝爾
四皓圖
漢高騎馬鞭羣雄駕馭不到商山中山中潛龍惜鱗甲
肯與走狗同牢籠野雞宫中顔色老恩愛何人為最好
戚姬未彘惠統危鶴書急走商山道山中潛龍始一來
楚歌楚舞雙徘徊撫圖令人長歎息歎息留侯真有才
題羲之觀鵝圖
洛陽天子身衣青典午横被清談傾羣公各收新亭淚
諸王獨擅江東名王家子弟誰如玉郎君解坦東床腹
内史由來是散階右軍未必非雌伏鞠花嗅罷倚高秋
眼中懷祖齊蜉蝣癡兒翻據台司榻羽觴漫作蘭亭游
填膺豪氣弸莫遏時於行草露稜角能雄百代翰墨場
龍跳天門虎卧閣白鵝修頸西復東瀟灑頗與吾意同
風情一點當時目至今傳寫畫圖中
桃源圖
小槳輕搖帆半斜仙山似有浮雲遮前溪後溪響流水
千樹萬樹開桃花圖畫已成晉故事風俗還是秦人家
退之元亮不可問小立空庭漫自嗟
瑞竹詩
嘉定道士插竹籓花其末在地忽有生意蘇人異之稱
為瑞竹求余賦之
花容嫵媚竹幽獨道人爱花不愛竹斫竹障花倒插地
逆施已分無生意誰料天公為斡旋花容不久竹反妍
道人一見稱為瑞昔者賤之今日貴世間此事紛如麻
豈獨區區竹與花為君短歌不成調落日掀髯空自嗟
題冬日聚禽圖
隂風吹天天欲裂混沌怕死方愁絶潛將元氣閉重淵
化工倔強時偷泄附炎物態本尋常何怪衆禽爭向陽
紅毛翠鬛莫指數醉眼僅識雙鴛鴦聲噤不聞鸜鵒語
羽搖空見鶺鴒忙白頭毣毣營栖息黃口飛飛恣頡頏
高岡梧桐結實未待爾招吾丹鳳凰
吳時極菜園
春風吹春春雨肥畦南畦北膩如脂日食都無萬錢費
先生自有畦中芝朝為羹暮為糜軟蒸爛煮皆所宜撑
腸拄腹卧不得夜半起舞還生悲可憐四海多瘡痍民
財已竭民力疲烹龍炰鳳日不足肉食諸公知不知君
不見咬得此根事可為豈無大道能濟時先生莫守千
甕虀要令四海無寒飢
楊氏忠孝堂
故人尺素來朔方邀我為賦忠孝堂忠孝將軍身姓楊
虎頭猿臂八尺長父兄子弟鎮邊疆門閥上擬郭汾陽
爾來分閫才三霜解使聲名如許香平生最笑馬與臧
鳴劔抵掌無乃狂驍捷不數王彦章方略僅許趙破羌
前年耀兵青海傍犬戎恃強來陸梁鐵騎十萬請自當
目眥磔裂鬚髯張彎弧射殺左賢王馬前繫頸單于降
戰酣但見日色黃一身那顧七十創捷書星飛達未央
詔許赤組綰金章吾聞功成名亦揚丈夫忠孝莫此良
華堂傑搆摩空蒼巍然千載魯靈光
張醫士杏林圖
匡廬之山高幾許香爐峯入青雲裏雲裏仙家傳姓張
直向峯頭開草堂堂前杏林接原野盡是居人為栽者
東風吹春春不住千樹萬樹飛紅雨紅雨飛殘碧玉枝
黃金子結何離離仙翁富此知何用年來半與貧窮共
貧者不困病者痊感恩欲報良無緣但願花開復結實
仙翁一住三千年
題釣雪圖
同雲布天天為黑潑染曾無煩粉墨自西自東自南北
溟溟濛濛昏四塞想天大興役修月併工不暇收瓊屑
小比人掌大比席千片萬片漫空瞥霎時下土深盈尺
豈無竒寶遭埋滅平田狐兔迷蹤跡縱是江山亦難别
峯巒似堆水磨鐵園林樹作鵝毛磔湖波徹底玻瓈潔
鉛池汞結靈砂液玉蓮花瓣銀潢輟素龍改服霜絲掣
吁嗟此境誰辯得柳州詩豪詩家絶此詩此畫妙同格
識者見之誰不說我獨對此中腸熱罷官歸耕歲三閱
兩夏纔收十斛麥滿門良賤過半百坐是横罹原憲厄
強項懶草顔公帖妻兒笑我謀生拙邇來三冬幸一白
來年來牟端可測鄙懷小覺為之釋題詩聊逭逋遲責
逸駕敢爾攀前轍
欽州命下太夫人宜有萬里之憂正以不孝跽
謝太夫人慨然自慰且有義命之誡拜違之旦
又戒家人以勿泣為送直沽舟中韻以記之
臨别慈親意分明義割恩是非如可辯得喪豈須論在
汝須安命諸孫足應門古來軻母訓何必勝斯言
小屋
小屋剛容我閒居怕見人蹉跎過半世疎散又三春性
懶將成癖心安不覺貧廣堂雖可愛難保得天真
閒雲
閒雲不作雨天意恣悠揚變化随風勢浮華借日光最
宜真逸玩不慰老農望薄暮渾忘散依依綴月傍
類博稿卷一
