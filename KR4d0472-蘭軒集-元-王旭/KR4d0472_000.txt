提要
蘭軒集十六卷别集類四(元)
(臣)等謹案蘭軒集十六卷元王旭撰旭字景
初東平人其事蹟不見於元史談藝亦罕見
稱述顧嗣立撰元詩選彙輯至三百家不載
旭集則遺篇久佚可知惟山東通志稱旭與
同郡王搆及永年王磐俱以文章名世天下
號為三王而於其出處本末亦未詳載則併
其人亦幾湮没矣今以集中詩文考之蓋旭
家貧力學教授四方嘗為碭山令所賓禮送
王侯二生序所云至元庚寅碭宰崔公以禮
招余至其邑俾專講席者是也又嘗至長蘆
主高百川家中和書院記所云辱承君幣來
自泰山者是也其餘如安陽如鄃城如鯨川
皆所曾僑寓之地又嘗至杭州之長沙遊跡
幾半天下而卒未登仕版其有寄詩云處困
不堪家累重謀生聊藉主人賢生平境遇即
此可以見其大槩矣其詩隨意抒寫不屑屑
于雕章琢句而氣體超邁亦復時見性靈古
文多講學家言其井田說一篇務欲復三代
制迂闊尤甚殆全不解事之腐儒然如記序
諸作和平通達與之坐而談理其持論則未
嘗不醇正未可廢也其集見于文淵閣書目
中者一部一冊而焦竑經籍志則作二十卷
今從永樂大典採掇排比尚可得十六卷决
非一冊所能盡或一冊一字為十字之訛歟
乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
