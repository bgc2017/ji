蘭軒集卷十元王旭撰
表
賀正表
建寅以為人統於夏禹得天道之中頒歴以授民時在
唐堯重歲功之始惟天於陽而主德故正以王而次春
泰履三元歡流萬國恭惟陛下巍巍出震穆穆承乾披
皇圖稽帝文知人天之共應降氤氲調元氣與海宇以
咸春衣冠盛漢代之儀禮樂復周家之典開明堂而受
朝賀中興獨播於歌謠禪梁父以告成功盛事猶存於
撝挹靈祇受職川嶽揚休栢葉稱觴回醇風於四海椒
花獻頌映聖容於萬年臣某等沭浴鴻恩優游元化金
城千里忝膺委寄之權紫極九重莫既攀依之戀望雲
徒切傾日奚窮輒陪嵩嶽之呼用續封人之祝
長蘆運司賀正表
三陽出地呈乾坤開泰之祥萬國朝天仰日月照臨之
盛歡生宇宙慶洽山河臣某中賀恭惟皇帝陛下道德
崇深規模宏遠扇仁風以春四海運元氣以育羣生持
盈守成治道有光於前烈繼志述事孝心無愧於先朝
臣某等職限鹺司身留海甸獻椒花萬年之頌阻進拜
於瑶階望蓬萊五色之雲但馳情於金闕
七星迴而建寅歴數重新於夏正三陽進而為泰卦爻
獨驗於羲經方四海之無虞宜一人之有慶臣某等恭
惟陛下巍巍出震赫赫乘乾發政施仁廣天地好生之
德順時圖治運隂陽不測之神惠澤横流威靈遠暢臣
某等職居鹺運身繫藩方天闕九重徒望卿雲之五色
聖人萬夀願賡神嶽之三呼
天周玄度既占七政之齊氣轉洪鈞又見三陽之肇一
人有慶四海咸春臣某等恭惟陛下時乘六龍首出庶
物含弘光大德符坤厚之有常剛健粹精道協體元之
不息國安磐石祚衍江河某等職限鹺司才乏鞭算瞻
望北闕遥馳向日之誠拜舞東風仰祝同天之夀
朞三百六旬有六日履端唯在於今朝數十二萬年為
一元衍歴正符於皇號歡留宇宙慶洽天人恭惟皇帝
陛下道配乾坤明侔日月扇仁風以春四海沛澤雨以
潤羣生航海梯山悉是效貢珍之國普天率土無非奉
正朔之臣寶祚光隆鴻圖悠遠臣某等叨司鹺運阻造
朝班想九奏於鈞天但覺臣心之踴躍效三呼於嵩嶽
唯祈聖夀之延長
擬人辭翰林學士表
竊以金馬特徵非賢莫預玉堂清選惟才是居蓋文章
為職業之最優而制誥乃王言所自出自非名高一代
望伏羣儒則何以潤色皇猷鋪張帝典如某者中才淺
短曲學荒疎雖盛虚名有乏實用富嘉謨之孤峰絶岸
恐不免廊廟之譏閻朝隠之麗服靚粧適足貽風雅之
罪顧自知者如此在公論亦應然况半世麻衣不作彈
冠之夢滿頭絲髮還過致政之年豈謂恩光忽臨衰朽
兹蓋伏遇陛下厲精為治待旦求賢恥一物不入於牢
籠欲羣才咸登於進用聽左右之過舉致絲綸之誤頒
然漢祖寬仁尚能容於綺皓豈唐堯大聖反不外於巢
由敢瀆聖明乞停恩寵櫟樗臃腫願全斤斧之餘生麋
鹿優游俾遂山林之本性
收社樗為棟梁雖匠氏之殊恩而終違乎本性養海鳥
以韶濩誠國人之至意而反重乎悲愁蓋物當各聽其
所安而人不可強其所短玉堂金馬自宜得非常之賢
而蓬鬢麻衣亦欲安垂朽之質雖君臣之義不可廢也
奈進退之禮當合宜哉豈有區區七秩之年猶行擾擾
衆人之仕况臣謀猷不足以經國學術不足以致君談
笑有滑稽之名文章非風雅之正詩酒放浪之已久衣
冠收斂以誠難政使精神未衰筋力猶壮且思泥塗之
曳尾不願文繡之為犧矧兹殘喘之餘可辱特徵之命
徒虧禮典無益國家伏祈聖明特垂矜察戴堯天瞻舜
日幸逢朝野之雍熙洗許耳飲巢牛願遂山林之偃蹇
天夀節賀表
氣肅金天喜見夀星之現丙虹流華渚適當彌月之及
辰慶洽三靈歡騰四表臣某等恭惟陛下聰明冠古神
武應期赫赫明明已極威靈之震耀巍巍蕩蕩莫能功
德之形容臣等忝在鴻鈞恭逢盛旦望天門而再拜難
陪序進之千官效神嶽而三呼願獻太平之萬歲
祥流虹渚秋時當萬寶之成運應龍圖歴數協一元之
永歡騰九域慶洽三靈臣某等恭惟陛下道本生知才
膺首出剛健中正而純粹體乾元不息之誠含弘光大
以直方合坤厚載物之義天人共順神聖難名臣某等
身在陶鈞職拘鹺運班聮文石阻陪北闕之千官拜望
堯天願獻南山之萬夀
氣肅金天適值貞元之會合祥開寶運宜膺歴數之延
長慶洽河山歡騰宇宙臣某等誠懽誠忭頓首頓首恭
惟陛下德協坤厚載物而有常道符乾元統天而無外
海流國祚山鞏皇基臣某等身繫鹺司心馳禁闕望五
雲之瓊島但遥陪嵩嶽之呼捧萬歲之玉觴願仰祝聖
人之夀
玉露金風萃天地清明之氣渚虹樞電昭皇王神聖之
祥彌月載臨普天同慶臣某等恭惟陛下道德廣運聰
明生知武烈文謨丕顯承而罔缺堯仁舜孝煥巍蕩而
難名光臨萬國之山河大啟一元之歴數皇圖永固寶
命長新臣某等身遠闕庭職拘鹺運上恩未報慚謌天
保之詩神應無差願獻嵩呼之夀
九重玉氣長瞻龍虎之浮空千載貞符又覩聖神之御
世金天紀瑞陸海流歡臣等恭惟陛下道義生知聰明
天縱首出庶物時乘六龍運啓皇元數允協一元之永
年稱大德乂更兼三德之施國祚隆長基圖鞏固臣某
等志在祝堯敢獻華封之頌心存報上願歌天保之詩
上書
代鄒陽遊梁上孝王書
臣聞天下縉紳遊談之士莫不朋從類聚以語大王之
賢而咸欲佩陸離曳長裾以遊梁為事者臣不知大王
何以得此於當世哉豈非忘萬乘之勢敦布衣之禮尊
賢好古義聲昭布有原嘗春陵之實也哉臣東齊之鄙
人負不羈之才懷慷慨之節遨遊四方竊高大王之風
久矣是以息肩東南雖辱吴王千金之盼而私心區區
不以為樂膝行西來而欲委身於大王之下風夫以梁
國之大四通五達當天下舟車之衝輷輷殷殷畫夜不
絶百姓富庶邑里相望犬吠雞鳴達乎四境而加以大
王之賢寵冠乎天朝名高乎列國深拱乎穆清之德達
觀乎昭曠之道使豪傑英乂鱗集闕下獻籌納策畫良
吐竒而大王之名巍巍蕩蕩與漢無極不亦休哉伏惟
廓日月之明恢江海之量使郭隗有先登之榮荆人無
三獻之恥則臣將披肝瀝膽銜恩感激捧毛遂之銅盤
度荆軻之易水指麾顧盼惟大王之所欲為矣昔吕望
釣於渭濱周文載以為師傅說築於虞虢高宗用以為
相蓋聖人之心超然遠覽卓然獨斷越攣拘之說馳域
外之見所以英聲茂實飛騰千古而非後世之能及也
臣之愚陋雖不足望昔賢之萬一而區區慕義惟大王
之留意焉
代鄧禹上蕭王書
禹聞智勇之才不備則不足以定生民之亂仁聖之謀
不遠則不足以成天下之功往者亡秦之亂高祖起布
衣提三尺驅策豪傑不八年而定天下成功若是之速
者豈非智勇之才備仁聖之謀遠哉方今漢祚中缺逆
莽新誅天下紛紛未知定向而更始以凡庸之才坐擁
大號臨御失統民心不屬諸將驕横曾無遠略而赤眉
銅馬之屬動百萬數以禹觀之天下之亂未已而非有
雄才遠略如高祖者不足以答四海之望救生民之命
也伏惟明公以帝室之胄英明果决仁慈寬厚備文武
之大略懷英雄之遠圖因民心復祖業誠明公今日之
事無難也禹不佞請言當今之計而明公試擇焉兵法
曰軍無委積則亡無糧食則亡是知委積糧食乃用兵之
本興王之所不可闕也明公自昆陽之戰功已隆而威已
著矣然所謂委積糧食恃以為用兵之本者禹猶未之
見焉如此則雖有征伐之勤而明公之勢則殆矣今河
内險要富實天下腹心之地而韓歆為之主非明公之
敵也明公不若引兵而先取之積穀練兵徐收燕趙進
無乏絶之憂退有本根之固然後施明德奮威武以收
百姓之心以延英雄之策則山東可不勞而定也赤眉
更始勢不並立關中指日必有相攻之釁明公養威蓄
銳起乘蚌鷸之勢以收漁人之功則長安以西可一舉
而平矣反更始之弊政紹大漢之鴻基布德流澤洗滌
四方而禹亦得以效其尺寸流功名於無窮者固禹心
之所期而明公之所當務也若夫恃同學之私求一命
之寵而區區於目前之近利豈禹徒步遠來之志哉略
陳愚忠惟明公其圖之
啓
代人上執政啓
豐獄未開寶劍騰輝於雷煥鹽車久困龍駒驤首於孫
陽蓋不遇於當時斯有望於知己如某者衡茅賤士陋
巷窮儒半生玩志於詩書十載寒心於筆硯家貧親老
運拙時乖北闕黃金不買凌雲之賦南山白石誰聽叩
角之歌壮志難酬流年易往託孤劍於千里求知音於
四方鵾化三千勢實資於海水鵬飛九萬力仍假於天
風不有大賢誰哀壮士今者伏遇執事賦以寬宏之量
卓為俊逸之才横翔日月之邊進退羣士而在其手高
步雲霄之上冠壓百吏而為之師規模宏深事務詳練
紀綱不失經綸有方宋廣平鐵石心至公而無私裴琰
之霹靂手處繁而不亂無臧孫竊位之愧有周公下士
之勤聲名赫赫以傍流事業巍巍而獨著可謂劍逢雷
煥馬遇孫陽臺金九層何敢先於郭隗囊錐一出請自
贊於平原儻一言可以為終身之榮則九死不敢忘他
日之報
賀正啓上杜止軒
大哉乾元萬物資始展矣君子百禄是宜當天道之大
亨在人情以為慶風霜引殘臘避東閤千年之觴造化
迴陽春入先生五色之筆恭惟先生高名掩日絶學際
天卓為四海之精英渾是一團之和氣優游文市持昌
黎之權衡嘯咏詞場專少陵之旗鼓詩酒自樂神仙誰
如履兹朋來之辰宜亨彙征之福某摳衣在列提耳知
恩數仞門牆欲探陽春之消息三年節物自驚禮意之
蕭條愧無惠連春草之工聊代南華靈椿之祝
疏
碭山重修大成殿及剏建祭器神厨等屋助緣
疏
觀諸生時習之齋既丹青之炳煥仰先聖大成之殿猶
棟宇之崩頽欲坐視以何安必重修而後可况春秋祭
祀犧牲無烹宰之厨簠簋豆籩器物闕收藏之所理當
營造事貴圓成雖同僚協志以相從必衆力揮金而後
濟或多或少請各隨君子之願心若子若孫期共饗聖
門之清福聊行短疏可署芳名
嶧巖何大師重修龍泉庵疏
三清香火欲共成嚮道之緣陸地蓬萊宜大啓棲真之
館儻非願力曷贊洪規今者伏見嶧巖老師道價素高
塵心久息將停鶴駕闡玄教於一方遂卜龍泉來羽流
於千里境因人勝事以衆成苟豪傑肯樂於揮金則梁
棟何憂於搆厦異日壺中寶界豈閑身一榻之獨安他
時甑裏黃粱願逆旅諸人之共飽聊憑短疏用謁高賢
滄鹽司重修公廨疏
居不求安雖曰聖人之有訓事當起廢詎容君子之無
為迺睠滄鹽之一司不堪公廨之久弊將圖輪奐曷議
增修况今日之長蘆多輕財之義士理橋梁興書院香
名已播於四方焚債劵建神祠令譽復喧於衆口諒既
有施於彼矣獨能無助於斯乎或少或多不拘所得之數
若貧若富各隨自願之心但破慳風便成勝事三年傳
舍勤勞豈係於身謀一旦成功永久將為於後計聊陳
短疏請署芳銜
泰安州重修巖巖亭疏
懷邵公之德必封植於甘棠慕陽城之賢亦徘徊於古
驛蓋思其人則愛其樹而撫其舊則圖其新矧此巖巖
之亭實居表表之地臨於嶽麓構自徐公名傳四方勢
負三觀嗟歲月之徂邁為風雨之侵凌棟宇將頽英靈
弗樂豈唯孤來者覽勝之志抑亦欝邦人懷賢之心欲
議重修須煩衆力使工師求大木行當見棟梁之來求
富室施餘財想應無毫髮之吝共成勝事不愧神仙期
壮觀之一新與羣情而胥悦他時亭上願陪父老以壺
觴今日疏中請署英賢之姓字
季公敏鳩金疏
丈夫處世誰無暫困之時豪傑輕財必有相賙之義竊
見某人志氣英邁才學高明曩為耽書不屑簞瓢之計
今因糊口遂深桂玉之憂錢神絶交山鬼見笑然豐城
寶劍難埋紫氣之干霄而滄海靈槎終見仙遊之犯斗
恩能施於此日報必在於他年宜開魯肅之胸襟少副
周瑜之願望
張文叔鳩金疏
固窮雖君子之本心從權亦可周急乃聖人之明訓過
惠何傷試求當世之賢豪少慰行囊之羞澁竊見某人
妙齡挺秀奇志不凡曩乘龍馬氏之門風流一夢今泣
鮒莊生之轍憂患百端悼佳人寄殯之未歸慨薄宦遠
遊之無力聽江湖之夜雨自厭凄凉看桃李之春風誰
專造化未遇指囷之子敬誰為贈麥之堯夫苟能義重
而財輕便可聲同而氣應當觀梱載勿泣途窮兩翼相
依正有連天之大厦雲帆既舉應無載月之空舟儻肯
披襟何妨涉筆
張子羽鳩金疏
莊子大賢未免謁齊侯於河上周郎奇士亦嘗干魯肅
於江東惟時方困於貧窮其勢必資於豪傑勿談往昔
且論當今竊見某人德業無虧聲華素著薦書已達將
彈貢禹之冠行槖猶空難上長安之道用陳短疏遍謁
諸公願得春風送上雲霄之一鶚莫教明月載回江海
之孤舟既肯開襟何妨涉筆
趙君寶鳩金䟽
秣騏驥於窮途則玉山之禾不若束芻之為惠活鯨鯢
於陸地則滄溟之浪何如斗水之為恩是以賢達之相
賙必於英豪之未濟義當為者今豈無之竊見平陽趙
君寶者倜儻不羈聰明罕及事業見止軒之親序學派
出貽溪之正傳明月之珠雖則暫淹於泥滓青雲之器
必不久在於塵埃頃因旅病之纏綿遂致行囊之羞澁
故不免掉猛虎乞憐之尾庶幾見高人仗義之心彈鋏
朱門既曰聞風而至釣鼇滄海無令載月而歸敢告同
盟共成斯美
魏秀才鳩金疏
家貧親老誠難為孝子之心日暮途窮尚未息行人之
駕苟非豪傑誰慰飄零竊見某人志在窮經心存好古
將希賢哲以獨進無簞瓢之屢空拙於謀生致此失所
然豐城之劍决不至於久埋而銀漢之槎終當期於遠
泛時乎未遇命也何言因思重義之賢必有輕財之舉
施於前而報於後敢忘他年積其少而成其多聊圖今
日
趙君山鳩金疏
君子秉心雖曰固窮之是念聖人垂訓亦嘗周急以為
言欲振義風須憑豪傑竊見教授君山先生聲名素著
才學俱高鵾鵬不蓄於池籠逍遥雲海梁棟未逢於匠
石偃蹇山林唯歲月之久閑遂簞瓢之有闕在伊人雖
無寒乞之語顧我輩宜有扶持之心指粟廩捐麥船未
敢必希蹤於前哲散囊金揮帑幣亦何妨先於時人短
疏既陳芳名請署
周景遠鳩金疏
陶令歸來歲暮每歌於貧士杜陵老去途窮多仗於友
生嘆賢哲之乏財視古今而同調竊見某人才氣高而
衣食計拙風流勝而勢利情疎曩試牛刀嘗為厭煩而
解去旋遊蓮幕復因多病而辭歸債劵相仍朋簮未減
文翰徒推於雙美簞瓢不救於屢空在伊人雖無寒乞
之聲顧我輩宜著扶持之力道同則氣合義重斯財輕
兩翼相依幸有連天之大厦雲帆既舉應無載月之空
舟
成生喪偶鳩金疏
舉案齊眉中饋須憑於德耀鼓盆歌切愁懷難遣於莊
生既無種玉之方宜有鳩金之議竊見某人妙齡秀發
中道鰥居雖夫婦人倫之大綱廢則不可奈錢財世俗
之先務辦亦寔難欲合二姓之懽必賴衆賢之助或多
或少力各隨於願心宜室宜家恩敢忘於他日
侯方秀鳩金疏
送使君以百錢昔嘗有山隂之父老破慳風於一舉今
豈無碭邑之豪英見義須為當仁勿讓兹者竊見文秀
提領學兼儒吏德備循良三年久滯於簿書一節常持
於冰蘖曩因羣小之妄訟遂致一閑而至今生理寔艱
行囊莫辦猛虎掉穽中之尾未免乞憐大鵬拔身上之
毛何妨為惠
劉宅追薦疏
百年哀慕難忘孝子之情一氣感通冀獲神明之祐輒
傾丹懇用凟玄穹伏念臣父某母某氏生居塵世想愆
過之不無往隔冥途懼罪罰之或有非憑道力孰極幽
隂是用敬邀羽流恭陳寶籙伏願三靈降鑒列聖垂祥
黑簿銷名永出沉淪之域朱陵注籍超昇快樂之鄉
李宅追薦疏
三年哀苦俄終祥禫之期一氣感通庶集幽明之祐輒
傾丹悃用凟蒼穹伏念臣父某臣母某氏在生之時恐
不無於過咎既往之後或未免於沉淪欲伸薦拔之功
須仗禱祈之力伏望高真降鑒列聖垂休憐孝子皇皇
之心少從其欲俾亡人煢煢之魄各遂其安永銷黑簿
之名早注朱陵之籍
范宅追薦疏
竊以生死兩途雖曰幽明之有隔感通一氣故應上下
之無殊輒控微忱仰干洪造伏念臣父臣母恩深海嶽
報未毫芒辭浮世以長終與流年而俱逝興言永慕追
感奚窮思欲脱於輪迴必須憑於道力重念臣一身微
賤二子頑愚不無悔吝之愆懼獲明神之譴是以敬涓
吉日爰啓齋壇邀淨士於琳宫披靈文於寶笈伏願高
穹委鑒列聖垂休俾既往之沈魂早超昇於仙界保見
存之餘衆永夀樂於人寰
高宅薦父疏
無父何怙終身抱孤露之悲有感必通一氣罔幽明之
間輒伸哀籲冐凟高穹伏念臣父某惟昔在生之時素
敦為善之志慈孝無虧於上下賑施常及於憂貧豈料
微疴遂臻大故痛哉有如此者命也為之奈何日月交
馳俄及小祥之際精誠上訴冀蒙昭格之慈伏願賜之
矜憐宥其愆過辭玄關之長夜永脱沉淪御碧落之剛
風任從來往
高宅除喪薦親疏
喪制有終日月既臨於祥禫孝思無極幽明或冀於感
通輒罄丹誠用干鴻造伏念臣父某臣母某氏昔居塵
世素稱善人自一掩於泉扉遂三更於歲律雖則嘗伸
於薦拔終恐未免於沉淪敢因醮祭之儀再致虔恭之
禱伏願居高鑒下少從人子之欲心革故從新俾證真
仙之妙道廕庥所及存殁惟均
趙通叔脩蓋房屋疏
寄閑身以五柳之居官已休於陶令庇寒士以千間之
厦心猶切於杜陵欲就洪規須憑義衆竊見前縣丞趙
君通叔起立城邑既有其功招集人民又多其力挂冠
歸老仰高節而莫攀樂道忘貧顧空囊而不恤然有瓦
礫之地正當市井之間既不可以棄捐必須為之經理
費用浩大財力殫微儻非見助於諸人安得能成於此
事是用上謁皆請破慳各隨願欲之心不限多少之數
堂基既築何憂肯構之無人匠斧不停將見落成之有
日
檄
擬劉裕討桓玄檄
弑國戕宗古無其赦亂臣賊子人得而誅逆臣桓玄者
其父温始以姦雄之小才爰秉征伐之大任寵冠内外
恩隆古今未能盡節以酬君輒欲乘時而竊國所賴天
奪之魄鬼戮其身殃未及人怨已在世夫何流離之惡
鳥再生毒害之凶巢不思蓋乃祖之愆更轉作王家之
厲長戈指闕流矢射天内藴猖狂之謀躬行簒弑之逆
僣竊神器凟亂天常蛇豕恣其貪殘豺狼奪其威虐毒
流百姓禍遍三吳造桓氏千萬世之惡名覆晉宗二百
年之大業罪已浮於羿莽誅未即於天人義士痛心忠
臣切齒匡復之舉今誠其時嗚呼宗周亡而嫠婦興悲
韓國滅而張良思奮裕等厲揚忠義糾合驍雄起漢家
南陽之義師紹祖宗金陵之王氣龍吟虎嘯雲集風驅
寶劍横乎秋霜珠旗曳乎明月勝兵十萬勁騎千羣將
有韓白之能人皆諸劌之勇感激則乾坤動色叱咤則
川嶽生風伐雲夢之竒材運廣陵之紅粟以此而動何
功不成尚須同志以相扶不可義聲之獨擅凡在王土
孰非晉民願各懷報國之心期共斬逆臣之首移檄所
至無得遲疑
蘭軒集卷十
