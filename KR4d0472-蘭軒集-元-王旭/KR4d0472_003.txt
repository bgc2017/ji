蘭軒集卷三元王旭撰
五律
西園秋暮
矮榻横疎牖終朝兩足盤雨蒸書紙潤風飲硯泉亁扇
影初辭暑蟲聲已報寒流年催白髮明鏡不堪看
夜坐
柴戶掩秋蟲藜牀動晚鍾光隂易遲暮文字足疎慵曉
磬松間寺寒燈雨外舂天明對清鏡憔悴有新容
倚杖看風色瀟瀟暮轉增灘聲連夜枕雨氣逼疎燈歲
月閑多悞功名拙未能悠悠百年意湖海愧陳登
越中除夕
書劍流年度風霜旅病侵梅花南國夢萱草北堂心魚
雁音書遠江湖風浪深故園歸未得回首一長吟
雜詩
永夜披衣起離懷酒半醒衆星何歴歴孤月自亭亭露
氣三更白天容萬古青何當上銀漢濯髮謝塵腥
家貧甘淡薄地僻寡經過日暮佳人遠春深碧草多山
川留笑傲湖海入蹉跎明月一樽酒無人聽浩歌
尊酒何人在青山落日昏商歌聊寄意楚些未招魂世
事頻欹枕愁懷獨倚門鶺鴒心不斷千里共啼痕
清風生槁木明月照空尊欝欝歌聲斷茫茫夜氣昏流
年翻故紙生理憶前村擬買雲山住黃塵謝遠奔
骨肉三年别雲山一夢賒乾坤兩神物今古幾浮華嶺
礙横秋鶚林啼返哺鴉帝鄉雖可戀爭似早歸家
萬慮散還集孤懷行轉幽劍歌心事晚燈火鬢華秋歲
月水東注關山人北游幾時霄漢路黃鵠謝籠囚
滄浪亭下水濯足有高人聲價乾坤大光容日月新騎
鯨今不返覓句欲誰親忽憶論文夕傷心淚滿巾
滄浪亭下水回首未忘情無復塵纓濯何勞波浪清山
川元氣在風雨暮愁生得句無人和天空孤月明
碧澗寒松樹庭除未易裁根盤元氣在花抱白雲開匠
石無消息幽人自往来冰霜千歲節桃李莫相猜
睡起南窗下吟詩兩鬢風惜無尊酒綠聊發醉顔紅世
事何時了浮名到㡳空故園歸去晚蘭菊半蒿蓬
帝里三年客麻衣兩鬢塵運斤思郢質度曲困巴人薏
苡寧辭苦芙蓉不嫁春歸来當世事已矣勿重陳
藜杖晚風前衡門落木邊傷時成短詠引鏡惜流年寳
劍曾衝斗靈槎可上天誰能甘碌碌塵土沒華顛
不買酒澆愁唯吟詩送秋黃花開易了青鬢去難留道
業知誰重儒冠浪自囚會當鞭彩鳳八表恣狂遊
長歌續短歌歌罷意蹉跎白屋沉風雅青雲出揣摩蟄
龍寒不起山鬼暮還過莫憶遠遊賦途窮霜露多
人海易風波吾行知奈何乘槎天漢遠泣玉淚痕多故
苑荒蘭菊空山老薜蘿青霞千古意白石一聲歌
玉佩石蘭衣手拖明月輝騷人不相待薄俗竟安歸閬
苑迷蒼海瓊宫隔紫微世塵三萬丈黃鵠要高飛
西溪十首
我愛西溪好將營屋數椽烟霞忘俗累詩酒度殘年蓋
影留晴樹琴聲瀉夜泉湏知雲屋叟不羨玉堂仙
我愛西溪好披雲屢往来一川烟景豁三面畫屏開薄
俗無高隠清詩有逸才近巖多隙地松竹更須栽
我愛西溪好泉清石怪竒共言幽勝處偏與隠居宜富
貴非吾願山林及此時生涯黃卷在心事白雲知
我愛西溪好清無一點塵雲霞增勝境猿鶴待幽人杖
屨終留此英靈許卜隣從今休更說無地着閒身
我愛西溪好常来弄淺清真能忘世慮何止濯塵纓岸
石層層出山雲細細生詩腸憎火食飲水啖黃精
我愛西溪好將来作主人且圖薪水便寧畏虎狼嗔地
壮蔬應美泉甘釀必醇白雲堪伴老何苦戀紅塵
我愛西溪好潛深有白龍乾坤方苦旱雷雨不應慵石
峻水聲急巖高雲氣重誰能窺變化神物本無蹤
我愛西溪好高垂百文泉若非銀漢落即是玉虹懸噴
薄映青壁空濛生白烟来觀當六月毛骨亦森然
我愛西溪好巖將弄水名誰書三大字傍紀一時英世
事從多變人生只此情青山一樽酒醉眼看雲生
我愛西溪好來登萃美亭泉飛千尺素山疊萬層青勝
絶詩難狀高寒酒易醒他時誰起廢留我伴英靈
泊邵伯
江湖春夜永露坐濕征袍水氣天星澹風聲野樹高悲
傳江客笛愁寄楚臣騷俯仰乾坤内吾生何太勞
送劉左丞分省雲南
南詔山川遠中朝宰相尊志期均雨露心不負乾坤號
令天聲振勲名國史存旌幢非久駐台鼎俟調元
送張元振僉事北上
世德繼忠清人才與俊英山城欣邂逅樽酒話平生只
有風雲氣都無利欲情聖朝方講治行矣勖功名
一樽離别酒重對泰山開顧我無他技奇君有用才力
能超欲海思不介靈臺只恐朝班定山城難再来
送葉舜玉北上二首(原註名李召為中書右丞)
萬里徵賢詔羣公刮目看道隨舒卷易名保始終難民
力東南困臣心晝夜寒好將天下事一一奏金鑾
直節世難掩醉魂今始醒青雲非瘴海白日上天庭治
亂陳三策皇王止六經更須前席夜辛苦話生靈
寄毅夫魯瞻
天地新秋雨軒窗昨夜凉閒来添懶病老去惜流光鐘
鼎宦情薄山林歸夢長故人何處是深憶話行蔵
村居
老雨收殘夏閒雲結晝隂鳥啼村塢靜人坐草堂深碧
樹涵秋意青苔對暮吟柴門無好客誰與豁煩襟
九日會錢塘諸公飲於梅坡張氏分韻得隨字
客裏塵埃帽秋風又一吹江山對豪傑詩酒強追隨芳
草綠已謝寒花香獨遲人生幾重九長負故園期
婁敬洞
蒼山誰鑿破幽隱自婁公地處秦坑外人歸漢室中一
編青史在千載白雲空我欲觀遺跡單衣怯冷風
有憶
生晚不同世夢中常見公神交初恍忽真際竟冥融未
了希天事誰知立極功瑶琴思一鼓風冷月壇空
旅懷
書劍愁羈旅山川動遠思依劉心眷眷去魯意遲遲落
日饑鷹怒高風獨鶴悲他鄉歲還暮深負故人期
旅舍秋多感空庭夜獨吟悲風傳苦調明月照歸心清
唱誰家酒寒霄何處砧詩成一長歎霜樹動棲禽
咏蟬
羣蟲喜炎熱此獨愛高隂薄蛻聊依葉清聲已出林人
閒感衰節風急雜遥砧虚腹曾何竟常憂螗斧侵
題劉提領詩卷
學術兼儒吏公廉衆所聞胸懷同皎日勢利視浮雲驥
屈駑駘駕鸞隨雁鶩羣品題先子在揮涕復何云
贈談命杜安之
安之精命術推算未常差白日君平肆清風季主家有
疑皆剖决無口不傳誇更問雲河外應知犯斗槎
方竹杖
此君何處得方質出天然物性皆憐直吾心亦惡圓四
稜裁碧玉三尺斷寒烟大道随安步從他捷徑先
野步
人烟遠城市村落帶林丘牧笛牛羊下豐年黍稷稠狐
狸啼倚暮鵰鶚擊乘秋落日荒原上長吟獨未休
雞犬喧孤墅風烟暗遠郊荒池蛙占水高樹鳥爭巢野
性閒中遂塵緣靜裏抛幽懷吟不盡長嘯返衡茅
挽輔提刑
豪傑論當世經綸屬我公雲霄分繡斧炎海散霜風來
去關輕重哀榮備始終高名星日在誰謂百年空
甘棠南國政歌頌過三年調鼎方虚位騎箕忽上天祠
陳新俎豆宅卜舊山川公去應無憾蒼生自可憐
澄清心未了瘴毒病還来白日摧天柱青雲落夜臺靈
祠雖共設公道豈重開回首東山暮松風寄我哀
登萃美亭
岱嶽西南麓烟霞俯仰間有亭能萃美乘興輙忘還樂
奏半溪水屏開三面山誰能為起廢留我伴雲閒
生日有感
此身何處得垂涕念吾親況是劬勞日元非宴樂辰永
懷烏返哺空歎棘成薪壽酒君休酌無心學世人
壽長縣文會亭雜詩次韻五首
危亭人獨往衆木鳥爭吟晝永簟三尺暮涼風一襟竹
香仍帶筍栢小未成隂隱几觀元化悠悠物外心
小亭花竹裏長日夢魂閒風瀉簷頭水雲移屋上山登
城舒遠目汲井洗塵顔袖有新詩句何妨數往還
雨霽淨無塵軒忩發興新燕飜三寸墨蝸篆一鈎銀地
列嘲吟物天留懶惰人舉家蠶事苦獨此愧閑身
野客獻桑椹因知蠶事忙逍遥今始愧辛苦舊曾嘗菜
飯朝飡飽槐風午睡涼閒身了無補深覺負萱堂
竹栢何人種萱榴手自遺盤飡兼枸杞詩句到戎葵有
約來嘗早無心去每遲登臨雖可樂留滯亦堪悲
贈義士李善甫
義士世難得如君非偶然貰逋焚衆劵周急數囊錢鄉
譽傳千里門旌下九天清風激貪鄙何止化鯨川
先君忌日有感
誰奪吾親去歸期竟不聞玄關無白日蒼野但愁雲氣
體流傳在音容寤寐分昊天恩罔極垂涕對爐薰
落日孤雲淚春輝寸草心遠遊當日錯悲恨暮年深世
業書無恙墳園樹有隂他鄉難久戀衰老覺侵尋
草草盤飱具匆匆祀禮行慕深如有見哀極欲無生浮
世光隂速衰年齒髮更蒼烟九原樹回首最關情
讀中庸有感
人心無内外物我自籓籬試看乾坤運何曾造化私寬
平仁義路明白聖賢規曲學方蝸戰捫膺為爾悲
喜雨
秋旱冬無雪春来日日風雲霓方在望雷雨忽成功天
意誰窺測民心自感通太平家國事都在一犁中
餓殍非天意凶災掃旱妖甘霖方及尺瑞雪復連宵紅
濕庭花萼青還隴麥苖東風和氣好饑火一時銷
白璧徒堪玩黃金不救饑民天唯五榖歲計在三時霡
霂恩難報豐穰事可期簷聲来枕上因喜忽成詩
春日即事
瓶水插花枝堂深花氣微春風吹夢覺蝴蝶入簾飛芳
草已云綠行人猶未歸凝塵滿瑶瑟白雪為誰揮
寄王肯堂参議
岱嶽到鯨川忽忽又五年朱顔不如舊白髮甚於前霄
漢都無夢山林似有緣九原松栢樹回首正悽然
贈曹彦禮教授
豪傑多今士惟君我所知學探千古奥論决六經疑妙
理春融後青燈夜話時斯文天意在勉力不須辭
贈王道者(并序)
曹南道者王道深故人子實之子也子實始與予相
識於江南後十餘年又相會於碭而道深從焉於今
又十餘年矣道深自魏来長蘆謁予扵中和書院予
見之驚問曰汝父安在而汝自何時若是耶道深惨
然曰吾父數年前客死京師而予以多病學脩養之
術寄身於羽流耳與之酒肉摇手不近問其所得笑
不肯言夫道深年甚少有壮妻稚子棄而不顧乃匄
食以遊斯世其意果何求耶蓋道深之親有在淺土
者情事未伸為天地間一罪人而不敢受妻子之養
耳其處心亦可憐哉予貧既無以助之因為詩以贈
庶世有郭范之流以成子之志乎未可知也
年少抱羸疾黃冠聊寄身三生寧割愛一葬未忘親舟
麥人何在塋園草又春吾詩非漫作特為寫酸辛
金山寺
我愛金山好中流勢屹然何人工擇勝此地坐安禪夜
呪龍歸鉢晨齋客住船荒詩題姓字聊記過江年
我愛金山好乘舟到寺門波神嚴拱衛佛力見雄尊風
雨潮聲暮樓臺海氣昏老僧留話久回首厭塵喧
雨後城東晚眺二首
落日孤烟外荒城積雨餘池蛙喧鼓吹沙鳥聚圖書山
色濃堪掬雲形畫不如登臨千古意興廢付樵漁
落日高城上清風吹素襟晚山晴更近行潦聚還深未
濯滄浪足空摇碧落心知音悵何許聊爾一長吟
秋日南城四首
廢堞荒荆刺秋風獨上遲江山何限好今古幾人悲鳥
雀爭新樹蛟龍憶舊池飄零遠遊子日暮欲何之
秋高氣灑落歲晏天崢嶸鳬雁寒依渚豺狼晚傍城雲
山終日好風浪幾時平徙倚荒烟外誰知獨望情
平野風烟闊層城雉堞危路長人去少天迥鳥飛遲宇
宙空懷古樵蘇欲問誰青山烟雨外落日但愁眉
日落羣聲動風生四望隂天隨秋鴈盡山入暮烟沉歲
月驚雙鬢功名梗寸心含情一長嘯愁色動楓林
晚發錢清渡
落日錢清渡孤帆客子船潮來初解纜風穏不勞牽問
俗山川異瞻星宇宙偏蠻歌元不解強聽一悽然
遊光化寺
山門森萬木俗客到常稀藤葛逢僧話煙霞息世機秋
聲連澗壑嵐氣濕裳衣懶入塵中去塵中有是非
送碭山宰尹潤之
彼美安陽宰廉能衆所推烹鮮知撫字游刃見施為政
事無遺憾民心有去思所聞皆實迹不愧卷中詩
宿瓜州渡
夜宿瓜州渡安排曉過江平生聞此水除海更無雙回
首家千里寬心酒數缸醉眠誰我伴昏月照船窗
王謙甫郎中生日
海嶽英靈聚門闌氣象新槐風吹永晝椒酒頌長春報
國心金石傳家子鳳麟湖山雖有力難屈廟堂身
玉立塵埃表鸞翔雁鶩羣郎星明碧落英氣動青雲志
在行公道才堪解世紛一樽長壽酒拚醉卧南薰
夢中送人遊江南
與子俱為客還來登别筵寒聲泉石地秋色橘霜天瀉
酒澆鳴劍分詩壓去船魚龍莫歌舞歌舞恐留連
宿杏岡店書河神廟
酣歌送落日回首是他鄉瑟瑟風驚樹沈沈月隱墻魚
龍悲夜壑鳬雁起寒塘倚柱一長嘯所思非一方
節婦趙氏二首
李母賢堪信鄉閭語最真松筠元有節珠璧自無塵教
子材成噐持家富換貧清風傳懿範亦足厚人倫
魯女歌黃鵠共姜賦栢舟焉知千載下得見二人儔高
節超流俗清風凛素秋誰能編列女將此姓名收
贈張穎菴
市隱不干名聊將藝代耕致身因管氏求友得毛生善
價沽皆往斯文用則行一菴堪自樂脱穎未宜輕
贈李謙甫行
積善元多慶如君豈偶然子為天下士身作地行仙壽
酒芝蘭上春風杖屨前澶淵行樂暇應得憶鯨川
天與年齡永人欽德性淳居鄉為善士教子作能臣名
姓煙霄近恩光雨露新過庭應有訓多是在仁民
贈張子素
素也非狂士才高本不羈空懷雲壑志未辦草堂貲日
月催人急文章得力遲京師有豪傑此去定相知
蘭軒集卷三
