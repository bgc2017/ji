蘭軒集卷六元王旭撰
七律
讀紫陽宗旨有感
塵榻翛然坐正襟掩編低首更沉吟百年文字三生債
萬古乾坤一寸心白屋不妨天爵貴滄溟難比道源深
紫陽人去春風在吹盡紅香見綠隂
寄閻承旨
陋室神光照夜時錦囊初得寄来詩英靈間氣山川在
造化春心草木知臺築黃金人自遠鏡垂華髮老誰欺
白雲咫尺西溪路回首龍門舉步遲
賀閻承旨
白玉堂前第一仙手提星斗步青天銀河泛入浮槎穏
玉斧修成寳月圓翰職陡從今日重才名誰似我公全
山人懶作彈冠夢獨為斯文喜不眠
次韻子周見寄三詩
幸非工賈亦非農生理聊充不願豐老態漸来青鏡裏
歸心長在白雲中山人食蕨寧論粟海客乘槎豈問蓬
他日丹成謝塵世逍遥誰識兩仙翁
老去收蹤翰墨場山林閑殺儘無傷眼中知已真金石
身外虚名一粃糠世事經来雙鬢改塵緣消盡寸心凉
東臯秫酒西溪水何必巢由可共觴
老懶耽書不下堂百年窮逹付蒼蒼擬騷更欲全疎酒
讀易從教小炷香嫩綠每憐蔬滿筯陳紅安用粟盈倉
来詩剰說山居樂目斷飛雲憶故鄉
次張彦清見贈詩韻
不把薇花植翰林擬將瑶草種雲岑黃塵涉世知無益
白髮窮經恨未深巧斵爭如閑袖手高談何似静存心
感君贈我陽春曲拭拂朱絃和雅音
挽楊庸齋先生
平生講道向鱣堂春散燕山草木香歲月傷心留不住
人琴回首嘆俱亡姓名已入翰林傳詩禮仍傳世業光
惆悵百年通德里瓣香何止負陳郎
秋筍
粉香圓膩綠森森玉版風姿照舊林玄豹養胎煙色暖
蒼龍埋角土痕深勻生喜訝人排指密出驚看朋盍簪
指日風霜三百尺暮雲滄海釣鼇心
春露曾參玉版師秋風又見錦䙀兒從教落葉埋藏了
莫遣饞夫取次知抱節不妨生世晚背時終覺立身遲
歲寒霜雪成竿後管取青青不變移
一夜秋霖䧟牧場角存無復見牛羊中藏瘦骨瓊三寸
外隔寒煙錦半張造物欲留觀晚節詩人何暇濟饑腸
歲寒友得梅松了不識春風儘未妨
梨花
姑射仙人霜雪膚東君施與翠裙襦高情遠意十分有
冶態妖容半點無未要春風吹散漫且教明月伴清癯
雖然不與梅同夢何愧寒香雪裏株
讀漢文帝紀
漢家綱紀出秦餘正要王風痛掃除宣室鬼神安足問
賈生才略未全疎可憐當代農桑詔不到先王禮樂書
志士悠悠千載下撫心流涕欲何如
雪晴
風袂翩翩杖屨輕登臨乘此雪初晴花從望眼窮時得
粟向吟肩聳處生宇宙更無塵一點胸懷惟有氣同清
瓊瑶一色三千里誰羨仙人住玉城
滿目寒光射曉晴吟肩雙聳不勝清一宵誰把塵區換
萬象還從太素生日月也知天不夜丘陵終覺地難平
登臨一笑詩成處長記鯨川古廢城
敬聚堂
椿桂垂隂護慶門婆娑枝葉本同根堂中琴瑟晝方永
階下芝蘭春正蕃宗法不隨衰世壞義風長逐敬心存
齊家豈在修身外詩禮無忘訓子孫
遊太清宫
沈沈樓觀五雲中紫氣長生萬歲宫華表鶴来滄海變
羽衣人去石壇空苔封古篆殘碑綠日下疎簷老樹紅
安得玉笙王子晉一樽同醉碧桃風
聞簫
緱山雲冷鳳臺空誰譜遺音泣夜龍興在碧桃春色裏
聲飄銀漢月明中悲来赤壁歌誰和老去青樓夢亦慵
喚起愁心眠不得露笻寒倚一簾風
水樂洞
浪翁仙去幾何年依舊空山水樂傳歴歴宫商誰次第
泠泠音節自清圓塵埃洗我三年耳韶濩還他萬古天
安得高人玉澗手夜深和月寫潺湲
送石子章歸省鄭南
天上瓊宫隔紫微黃塵空染芰荷衣三年客館魚歌斷
千里鄉關雁信稀東野自憐詩作祟豐城誰識劍騰輝
文章更比黃金重未信還家不下機
詩瓢
莫笑莊生瓠不容一朝分剖屬詩翁新篇未厭收来滿
元氣須防挹處空興在箕山抛擲外春生顔巷笑吟中
等閑莫放江湖去留酌天漿伴五窮
汴梁故宫
萬歲山前草木煙太平歌舞憶當年難將治亂全歸數
欲把興亡細問天飛盡劫灰還故土流窮滄海到平田
壯懷安得參軍筆擬賦蕪城第二篇
檜枕
斵斷尼山雨露春吟歌猶想舊凌雲曾依東魯悲麟叟
又伴南華夢蝶人一榻清風千古意半窗殘燭六經文
天民先覺無窮事未要高眠逸此身
妙質含香稳稱頭千年元聖手親留吟邊物象懷東魯
夢裏風雲記晚周往事不堪春寂寂斯文空伴夜悠悠
杏壇想像平生樂誰羡三山海外遊
芹宫
寄迹芹宫静愈便開書終日對前賢一廛自有閑中地
萬物應無性外天淡淡爐烟門掩晝隂隂庭樹鳥呼眠
東風也是撩詩興吹送殘花墮我前
眼暗頭昏未解醫且收黃菊向東籬不教九日浮蛆近
惟許中宵夢蝶知秋色滿囊横處穏寒香徹腦覺来遲
南窗得意高眠了誰問騷人日夕饑
登徐州黃樓
兒時曾誦黃樓賦心在彭城三十年今日扁舟来過此
令人懷古却悽然山川故國衣冠後風雨殘碑瓦礫前
萬里青天鴻鵠去空餘饑雀啅寒煙
留别楊子敬經歴
玉雪風標鐡石心性天明達量宏深開樽東閣良朋滿
拄笏西山爽氣侵幕府香清蓮吐色庭階春好桂成隂
自慚奏曲非流水誤向朱門得賞音
壯心寂寞死灰餘感激還因一氣嘘託契正深東閣意
喚歸無奈北堂書豺狼路險人方畏烏鵲巢安我不如
從此百年知已夢門牆安敢等閑疎
有寄
昔年詩酒接鄰牆今日風雲隔廟堂四海陽春隨化筆
幾人潛德發幽光經綸不負平生學姓字當流後世香
見說門闌多隙地好乘春雨種羣芳
寄趙君寳三首
手折羣芳佩石蘭賞音人在碧雲端蒼龍秋卧海波闊
白鶴夜鳴風露寒泣玉淚窮山寂寂問津人去水漫漫
天涯早晚重相見樽酒為歌行路難
氣歛青雲入酒狂賦成猶未獻長楊字形灑落傳東晉
詩句風流學晚唐長劒一為鄉外客清砧三搗月中霜
夢歸堂上新秋雨猶記相逢說斷腸
漫刺東来久未歸白雲心斷太行西一書薦鶚人何在
三策懷君日又低雲路有朋秋雁去風枝無侣夜烏啼
東州滿眼交游在且莫哀吟動慘悽
寄張仁甫
曾向山齋對榻眠清談亹亹足幽玄春融蟬蛻無多事
魚躍鳶飛共此天未用連城沽趙璧且將流水奏牙絃
思君重把論文酒惆悵蒼山隔暮煙
有寄
奉高三載又鯨川自笑身如泛梗然處困不堪家累重
謀生聊藉主人賢玉無善價應藏櫝琴有知音未絶絃
最是松楸夜来夢風霜吹繞憲陵阡
寄申屠大用
蚩尤臺下草還春賓館淹留滯此身斵堊舊勞思郢質
唱歌今覺困巴人悠悠世事關心遠歴歴交遊寄念頻
白屋青燈兩行淚功名辛苦候錢神
飛黃騰踏上雲煙廢井蛙留更可憐劍氣未消南斗下
文星遥拱北辰邊人間種玉嗟無地物外乘槎幸有天
一策治安經濟在不須辛苦憶林泉
半生辛苦飯山前白石歌成却自憐倦客情懷如中酒
故人書信又經年六么爭博知誰勝三釡為心覺子賢
别後錦囊應拍塞因風無惜墮華箋
長卿邀飲東園大醉而歸明日賦此為謝
古来曾說四并難只恐芳華取次殘小圃從教名獨樂
危亭元不礙遐觀呼將翠袖歌楊柳圍住春風醉牡丹
為愛主人深好事題詩留與後人看
虎詩二首
遍體斑文錦織成爪牙傷物利如兵卧身天闕諸神避
掉尾山林百獸驚巖下路從行處斷谷中風逐嘯時生
耽耽自有雄威在莫使妖狐假借行
身映蒼崖卧錦屏目如白日射金星行時路印蹄蹤惡
嘯處風連吻血腥倀鬼無知供使役妖狐有智假威靈
何時罷逐天門守放我披雲謁帝庭
病起
病起行吟近水湄水中形影照支離城頭老樹羣烏集
澗下長松獨鶴知賴有青氊為舊業不妨白髮待明時
賣詩欲買雲山隠又恐雲山不療飢
病卧戲成一詩呈張元侃同知
矍鑠方矜老據鞍豈知禍出不防間驊騮作怒生三蹶
老子翻空就一跧痛為連腰身莫轉藥因調酒面常殷
此時有恨君知否悞却来朝朝泰山
蘭軒集卷六
