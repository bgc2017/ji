蘭軒集卷十四元王旭撰
題跋
題尹宰嘉禾圖
嘉禾瑞麥和氣之所生也和氣何從而致哉政平訟理
一方無愁嘆之聲民心和而天地之和應之矣天人一
理感應一氣桴鼓影響未足以喻其捷也尹公安陽之
政可謂得民心之和者矣天地之和獨能無應乎嘉禾
瑞麥之生蓋亦無足怪者然郡邑之在天下不勝其多
也而承流宣化之臣亦不勝其衆也禾麥之瑞不生他
邑而獨在於安陽則尹君之政雖欲自晦不為天下最
其可乎
䟦滕州積善王氏祖林事蹟後
昔孟子道性善而荀卿不以為然因著性惡之論蓋嘗
讀而疑之今觀諸公所述滕州王氏世德之詳其善行
所孚不惟有以化服於鄉人至於盗賊之凶暴亦皆革
心而信服望門而加敬且有害善人不祥之語嗚呼是
孰使之然哉此可見人心之所同而天理之未嘗亡也
孟荀是非亦可因是而無疑矣抑嘗論之萬物資始於
乾元元者陽之動而所謂繼之者善也成之者性也惟
仁所以包四德而長衆善也故天之生人有善而無惡
唯其拘於氣禀蔽於物欲然後失其性而流於惡以亡
其天之所與此横渠西銘所以謂濟惡者不才也好善
如王氏有以全其性而無負於降衷斯其為天之克肖
子歟雖然天人一理也感應一氣也積之厚則發之遠
施之宏則報之豐今王氏家肥族昌而子孫才其夫婦
皆享上壽此報也非天之私也栽者培之理氣之自然
耳觀其愛人利物克已忘私莫非仁心之流行而發見
者雖聖賢之學用力不過如此豈直為民俗一時之勸
而已哉易曰積善之家必有餘慶王氏之謂也又曰君
子遏惡揚善順天休命諸公有焉
贊
鈍軒贊
德容兮若虚高情兮晏如澹無營兮有類濓溪之拙邈
不語兮得非顔氏之愚寄妙用於先天之畫晦神光於
赤水之珠簾垂晝兮百錢閱一世之榮枯彼聲利之滔
滔溺風波而弗殊恃智力其幾何卒顛沛於迷途視先
生之鈍不可及兮樂超然而有餘吾將休余車兮縶余
馬從先生以問道兮謝外物而返余初
素軒贊(并序)
醫流王庭訓乞軒名於杜止軒名之曰素復因曹子
求贊於余贊曰
灝灝太素無端倪兮隂陽回薄誰能窺兮形氣有生病
斯随兮卓彼軒岐開神機兮毫析縷分理無遺兮玄言
十萬世所師兮嗚呼醫術莫厭精兮毫釐之差係死生
兮博觀約取斯縱横兮行之以義守以貞兮無為利誘
喪子之能兮扁鵲倉公世所驚兮為庸為良唯子之所
行兮瞻彼素軒無虚其名兮
都運韓公真贊
昭昭乎如霽月之無塵温温乎如陽和之播春其凝然
而莊重者巖廊之氣象其超然而夷曠者崐閬之風神
流愷悌兮施經綸厭豪華兮樂天真雖丹青之無言兮
而觀之者亦足知其為融齋之主人
衛州王府君畫贊
不雨之雲天澤長存未琢之玉元氣長温有美王公種
德在門逍遥樂易鄉人所尊我欲求公於畫史不若求
公於子孫子孫其昌公德之長徽猷克紹公為未亡不
然丹青之委蛻又烏足以見公之天藏也邪
曹光甫真贊
堂堂乎儒林之人物飄飄乎列仙之風骨玉堂金馬無
妨他時之游戲瑶水崑山有待神游之超忽卷太虛之
晴雲洗滄海之明月塵埃不生襟靈洞徹乾坤萬里功
名一髮高情可以遺世俗逸氣可以飜溟渤鳴呼公之
妙以為盡於斯歟則丹青蟬蛻未足以形胷懷之髣髴
也
文
祭止軒先生文
嗚呼造化鍾秀江山孕竒賢運五百非公而誰學際天
人聲名四馳雄章俊語星日争輝高文典册元氣淋漓
豁達飄逸靈襟坦夷鼓舞羣才妙無端倪動風雷於唇
吻溢陽春於鬚眉斯文不墜學者知歸惟登夫岱宗之
巉巖而後知丘陵之為低惟游夫滄海之汪洋而後知
坎井之為卑惟觀夫神龍之變化而後知蛭蚓之玄微
大鵬不可籠天馬不可羈偉先生之浩蕩兮信餘子之
難為佩青霞而服明月兮陋蟬冠與錦衣悠悠東山白
雲紫芝挹浮丘以勸酒撫洪崖而誦詩徒有勤於丹詔
終無夢於皇扉意哲人之壽考必神明之扶持豈期微
痾纏綿歲時膏肓成兮恨醫和之去早招魂遠兮怨巫
陽之來遲亭孤芳而室則邇兮竟一朝去此而何之憶
先生之超忽兮游汗漫以奚疑騎蒼龍而謁帝兮紛羣
聖之相隨飯玉屑而觴瓊液兮奏鈞天與咸池俯五嶽
於毫峯視滄溟於一杯死之樂盖有甚於生也顧塵世
之何知嗟予小子久從吾師開發成就餘力不遺恩深
海岳報未毫釐忽訃音之南來痛貫徹於肝脾腰經執
紼於禮則宜恨山川之莫往徒北向而歔欷瞻落月於
屋梁怳音容其在兹罄餘哀於一奠魂歸來其庶幾
祭參政鹿泉賈公文
惟公禀乾坤正大之氣踐聖賢誠明之學負經濟之雄
才為天民之先覺聲名曄兮日星德業巍乎山嶽玉文
章之連城初何勞而追琢波汪洋之萬頃卒莫議乎清
濁心欲傳兮蒼生之霖雨志期興兮太平之禮樂求之
古人盖秋菊而春蘭匹之今人尤鴟鳶而鸑鷟此天下
評公之大略也出入巖廊忠孝堂堂堂堂為何砥柱頽
波五年㐮漢瘡痍撫摩洽以恩信去其煩苛斯民戴公
父母奚過移省江西民方渴饑旦夕憂勤極力施為澤雨
恩風草木華滋斯民祝公夀考無期心净無欲純乎天
理昭然明鏡湛然止水一毫不取清廉律已平生長物
圖書而已仁者必夀斯言可冀何蒼蒼之難諶竟一卧
而不起嗚呼是天之未欲平治天下也是邦國之憂而
斯民之不幸也日落梟鳴龍移鱓舞獨非小人之深幸
歟四海龍門攀望有素江湖飄蕩感公知遇悠悠胸懷
百未一吐殺身酬恩方期歲暮云何一朝去而不頋嗚
呼公乎夀止此乎永懷風儀何時已乎其氣之精明英
偉磊落竒瓌浩然而不可屈者僕意其不随異物腐散
而上還三光之照臨下為川嶽之流峙也不然騎蒼龍
謁瓊宫跨紫鳳游閬風天樂前導仙官後從持隂陽之
槖鑰掌造化之玄功也視世人之么微若甕盎之醯雞
鈞天可樂浮生可悲公歸無憾我懷其私哭酹白雲侑
此哀詞
祭唐伯愈文
嗚呼伯愈其才也通其德也全事親交友内外無愆旣
精醫術又究玄篇名若芝蘭香靄鯨川人皆謂君夀必
洪延云胡不淑竟止中年埋玉黃壌沉珠九淵造物無
情此恨難宣嗟我朋儕恩義纏綿舉觴一慟有淚如泉
矢辭序哀以訣終天
祭尉僉事文
嗚呼惟公生閥閱之名家為衣冠之棟梁旣才高而識
遠復氣粹而神昌早蜚英於泮水參羣彦以翺翔旋振
衣於臺閣厲青雲而頡頏晚峩冠於憲府肅一道於秋
霜惟激揚於清濁不吐茹於柔剛曄風彩之獨振偉聲
名之益彰已而載淮東之明月返扁舟於故鄉理松筠
於三徑謝鴻鵠於四方賡詩壇之遺韻擷畫苑之餘芳
何廟堂之弗置竟奪君之徜徉降九重之綸綍職千里
之農桑曾東行之幾日嬰二竪於膏肓鵬程奮而未極
驥首困而徒驤俾厥施之克究殆事功之難量英魂去
而何之徒視天之茫茫嗟不肖之疎鄙接閭閻之末光
迨書劍之南遊承青盼於維揚運北海之毫端草平原
之薦章雖薄命之不偶豈兹恩之可忘無楊寶之䨇環
有南豐之瓣香前年歸而謁見侍音容於北堂持芳茗
以飲我語諄諄於行藏又别公而南去變江湖之炎凉
及今歲之還家謂見公之日長何造化之難恃而吉凶
之靡常鵩賦成而賈逝麟德衰而孔傷念知音之未報
終有愧於門墻寄衷情扵哀淚序苦語於中腸儻幽冥
之不隔冀招魂於此觴
祭母氏文
嗚呼吾母仁慈聖善賦之自天雖螻蟻之微有不忍踐
而况其他乎故姻親里巷所至無間而歡然家貧多累
育我三子蠶績織絡恒區區勤苦以窮年及今某等已
成人矣謂當庶幾效林烏之返哺俾吾親安閑於晚節
而跋胡疐尾遭時運之迍邅東原大府不得寧居而南
寓濟寧之荒陋憂愁無聊實日日而相煎眼中三子不
獲侍側遠者千里外近者百里外俾思心日夜之懸懸
積慮傷人沉憂損夀此吾母致病之由緣人来急往孰
知吾母之不待攀牀長呼形容不動竟漠然而無言嗚
呼痛哉有子三人未嘗得一日之養興言永歎得不有
愧浚下之寒泉福善禍淫其理安在呼天絶慟徒血淚
之漣漣此非安宅權時寄寓當於府北别擇山水明秀
之地以為吾母萬年之鄉永遠不遷吾父在此兒孫滿
前設祭以告神其享焉
祭兄景實知事文
嗚呼吾兄命止於斯耶死生茫茫孰主之耶彼蒼者天
其有知耶其無知耶何善惡之報難憑而吉凶之理或
差使人之不能無疑也如吾兄之明逹俊偉博聞強識
有經綸之竒志藴而不得施於時有忠義之大節鬱而
無以表於世縳飛黃之逸足侣駑駘於伏櫪三十六年
如夢一覺才過人而何益離家十載團欒有數非父兄
之相追盖鴻鵠不樂於籠居者亦出於親老家貧之意
去年冬自燕還家時方病瘧舉家皆不欲其南行而兄
執之堅後得十一月書言瘧不作人馬俱安家中稍慰
自此書問稀少直至後三月始得張文煥書知在知州
領鹽事且云自過江來未嘗一日少病家中信然而憂
疑始緩嗚呼孰知憂疑始緩之時乃骨肉哀痛長别之
日乎去年六月亡吾嫂今年四月亡吾母家門衰敗凶
禍極矣皇天有知宜悔禍矣豈料吾兄之復及此哉興
王氏之宗者三人中惟吾兄是望噫今已矣吾宗無復
望矣惟當教訓吾侄使有成立以不墜吾兄之後嗚呼
言有盡而意無窮也仰天長號五内崩裂設祭在此兄
其饗之
嶽祠祈雨文
竊以穀黍雖成猶有晚田之未穫隂陽作沴尚虞旱魃
之為災非唯下吏之憂是亦神明之責伏望挽回造化
呼召風雷一雨滂沱既洗焦勞之慮四方鼓舞難㤀佑
助之恩尚鑒微誠式遄靈應
玉皇廟賀雨祝文
三春亢旱焦勞久切於羣情一雨滂沱潤澤遠霑於四
野深荷上天之賜用寬下土之憂草木含滋隂陽順序
歲有豐登之望人無餓殍之虞士舞室農歌田竟何有
於帝力山焚蘭社擊鼓庶少答於神庥
謝雨文
惟神廟食一方庥廕千里有禱輙應無人不懷近因霖
雨之為災曾率僚屬而致禱香火未收於几案隂霾已
散於穹蒼凡此再三惠我黎庶即今田疇無阻農功遂
耕耨之勤塗潦漸乾鹽運喜往来之便物物共瞻於白
日人人感戴於青天皆出神休敢忘虔謝
河平王廟祈晴文
雨三日而為霖災必書於史册禾一朝而生耳憂實在
於民天况逢連日之霖霪盡致良田之渰沒民居浸於
潢潦鹽運阻於泥塗衆口興咨明神是禱惟神祀載國
家之典名居川瀆之尊伏願少著威靈潜庇一方之衆
大祛隂慝共瞻千里之晴其在我民敢忘洪惠
惟神呼吸隂陽把握雷雷變化莫測飛潜自如歆香火
於靈祠示威神於下土凡有祈禱無不感通兹者霖雨
為災人民興嘆農畝懼傷於禾稼川流憂决於隄防不
惟鹽運之阻艱亦恐竈煎之虧損某等是以恭修菲荐
敬謁祠壇伏願掃去隂雲俾萬物咸瞻於白日釀成豐
歲庶羣生共佩於洪恩
曩以霖淫之故曾伸祈禱靈貺昭孚人心感悅今者適
當收穫之候正賴清明之時而乃隂雨不開淫雨為沴
稼在田而未載農食有闕乏之憂鹽聚鹵而妨煎課程
懷虧損之懼是用恭陳菲祭再凟明神伏願曲賜矜憐
有以大終於前惠則當併修虔謝庶幾少答於鴻休
滄塩司祭海神文
惟神包納川瀆浸浮乾坤煮水生財供國家之大用變
田為鹵顯造化之竒功越自今春以來有愆羣庶之望
溝港已涸潮汐未通鑊竈闕於煎熬課程懼於虧損伏
願施其惠澤奮其威靈引雪浪以覀馳盡復陂唐之舊
罄丹誠而東向尚希臨監之昭
惟神名在五形天一之先位居三神河伯之上呑納川
瀆浮浸乾坤鹽利之饒國家所頼近因風潮之不節遂
致場竈之多虞課程有虧損之憂官吏懷責罰之懼是
用齋戒致其虔誠伏望永戢狂瀾不使堤防之冒沒大
施冥祐長教斥鹵之豐盈其在我民敢忘神惠
運使祭御河文
伏以霖雨相仍道路起淹留之歎波濤暴漲隄防有潰
决之憂不惟鹽運之阻艱實恐居民之蕩析輙伸誠懇
仰凟威靈伏望囚鎻蛟龍收藏雷電安流千里保橋梁
舟楫之無虞大佑一方俾水潦泥塗之不作儻從民欲
敢忘神庥
蘭軒集卷十四
