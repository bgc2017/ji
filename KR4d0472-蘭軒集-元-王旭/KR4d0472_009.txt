蘭軒集卷九元王旭撰
五言絶句
蟋蟀
入秋聲百種唯爾最知時夜夜催機杼貧家安得絲
梅花絶句夢中作
欲作松筠友寧辭霜雪寒百年佳實在留與子孫看
雜興
逍遥天地内本是一閒人却笑周嫠婦懷憂浪苦辛
我有東山約歸歟定幾時流年不相待添滿鏡中絲
夢覺聞風雨寒聲隔紙窗關心無限事起坐對殘缸
老廢觀書眼空閑永夜燈蒲團依壁坐何異一禪僧
天理全真實人心去吝驕要知顔子樂元不在簞瓢
移得黃花菊開時已過秋一雙何處蝶來為晚香留
遺羶戰羣蟻腐鼠落飛鳶佇目秋風外孤鴻入暮煙
雨露青霄遠風霜白屋深有心圖富貴應不到而今
有客談金馬無心羡石渠他年携野史深入白雲書
懶廢交游禮貧疎骨肉恩流年過半百行止任乾坤
位重憂方大財多怨亦歸人生要無累貧賤一麻衣
錦衣思尚絅君子亦何心胡不觀謙卦山藏九地深
天地雖云大猶將形器拘誰能超物表獨與道為徒
希聖與希賢工夫不偶然掃除心上地開廣性中天
炎炎燎原火始自一星然須信情當節誰云怒可遷
天地元無蔽人心本至靈奈何將物欲遮塞自頑冥
山溜能穿石元非一日功學無堅久力安得聖門通
萬丈滄溟㡳神珠尚可求讀書不知道安可等閒休
寶鑑塵昏却重磨復舊明人心何異此改過善還生
寡欲可延年存心即事天神丹何日就香鼎亦虚然
釋子談空寂神仙竟渺茫古今天地裏惟有一綱常
男女無親授當知嫂溺援世無鄒孟氏誰與辨經權
木怪翻基壽龜靈反速刳世情機械外吾亦愛吾愚
嗜利和心醉爭名至死忙誰能超此累莊子在魚梁
有定乾坤理無私造化心當時鑪冶内枉作不祥金
有說皆非道無言乃是天當知六經外别自有真傳
世儒箋注學愈說愈支離道妙忘言處幾人真得知
久視能傷目多思亦損心焉知心目外有道自玄深
博學資詳說當知反約功聖傳精一處只在片言中
乾坤唯一理無古亦無今不有天忠恕於何觀聖心
澹泊忘塵慮逍遥養道心願為無用瓠羞作不祥金
白髮滿青鏡功名心已休春風吹夢覺周易在牀頭
七絶
九日遊靈泉
一山紅葉四山秋落日青山水急流記得僧窗舊詩句
看題已是五年遊
真樂何妨竹與絲綠苔石上兩三巵松風一曲無宮徵
别是山靈勸酒詞
蜘蛛詩
手脚針攢腹彈如物中機巧最憐渠往來殺盡飛蟲命
猶自添絲恨網疎
又與柔絲滿腹多只將結網害蟲蛾機心用盡千般巧
風雨來時奈爾何
宿州道中
九月今年煖未霜行人猶著裌衣裳道中受用君知否
滿意西風野菊香
避寒須酒多難飲縱目孤城覺易行前去維揚猶七百
黃雲衰草宿州城
芙蓉
夢入神仙海外城醉紅香擁萬娉婷覺來煙雨秋江晚
依舊騷人伴獨醒
贈中和書院主人高伯川
道衰誰復重斯文書院興修獨有君四海高名千載事
繁華回首一浮雲
華屋中藏萬卷書更將殊禮聘師儒方當世教陵夷際
用意如君更有無
題贊化書院
造化全功體自然一誠之外更無天天人一理流通了
更說區區贊化權
篤實輝光日日新自然天理妙無垠從今贊化堂中客
勿守千秋紙上塵
寒食舟中有感
舟楫江湖日日風今年寒食去年同九原松栢傷心色
長在天涯淚眼中
雜興
夢入蟾宮倚桂眠覺來風露滿寒天霓裳按曲非吾事
且趁清光理斷絃
讀罷西山夜氣侵蒲團倚壁靜存心清光愛殺窗間月
只欠梅花無處尋
縱得梅花月裏看吹人無奈北風寒爭如外物都忘却
只把神珠照玉盤
有客相過論坎離隂陽翻覆竟誰知三杯徑造神仙境
却笑還丹得效遲
閉目心遊萬化初工夫非有亦非無平生不解參同契
好箇濓溪太極圖
天包地外地居中天自無窮地有窮地是有形天是氣
氣形皆以道為宗
日裏陽禽是月烏月光還是日之餘乾坤中氣成離坎
誰使隂陽互換居
揚州城下
文章辛苦事無成碌碌因人作遠行舟繋揚州古城下
一宵風雨白頭生
燕城書懷
紫垣星月隔紅塵桃李朱門次第春日暮東風倦遊子
袖中瑶草寄何人
四壁相如病更侵青衫塵土倦遊心臨卭萬里秋風殿
狗監誰教識上林
萬方玉帛走神京四海車書會漢庭宣室夜深前席後
不知誰語到生靈
上天行雨說堪愁電掣雷轟不自由留取明珠江海去
葉公堂上莫回頭
野雲孤影落陽臺悞看荆人意外猜正使夢中為雨去
到頭終是等閒來
東湖感事
手栽桃李盡成隂碧沼流泉日已深狼籍東風舊臺榭
行人誰有故侯心
主人當日重繁華不惜黃金貴買花十載東風成一夢
覺來春色是誰家
三十年來種松栢一朝斤斧盡須臾霜枝雪榦空無數
不及甘棠只一株
碧雲苒苒日將暮芳草萋萋人未還感興詩成誰會得
晚風摇動水中山
戌樓殘照
廢壘無兵鼓角閒小樓空倚夕陽間風帆煙柳危欄外
只欠供愁數點山
盧龍久已屬神州誰認歌樓作戍樓莫說關頭興廢事
江山猶為石郎羞
登鯨川樓
莫怪登臨著句難謫仙曾此醉憑欄長庚不續人間夢
惆悵空梁落月寒
東城春早
鯨川東郭盡園林春到先看柳弄金早晚遐觀亭上去
細窺天地發生心
晚春途中
徑路相攙轉處迷林深時聽一聲雞料應昨夜東風惡
吹落殘花滿樹西
題長春子翰墨
好生能廣君王德此是長春第一功仙事有無吾不解
且看遺墨頌清風
蟋蟀
草根如泣復如歌愁入西風不奈何莫道貧家無可織
機絲雖少鬢絲多
小蟲誰遣競吟秋氣動天機不自由豈是有心能恤緯
一身也自為寒愁
鮮于伯機出示其祖母太夫人遺墨敬書三絶
其後
栢舟高節重當年教子成家母道全彤管有才天路遠
一簪白髮賦歸田
眼中歸計田園樂夢裏秋雲富貴輕故紙塵昏遺墨在
細看猶足見高情
春雨關心南澗蘋秋風吹恨北堂萱三光不照重泉夜
空抱遺書泣孝孫
瓊花圖
后土祠前玉一株國香曾歎世間無春風十里揚州路
爭似題詩賞畫圖
三月揚州車馬塵一花驚倒世間春南山雪底孤松樹
終歲摩挲能幾人
題曹彦禮褒德集後
積德初無望報心流長方覺慶源深親書不減瀧阡表
更要高名壓士林
天上玉堂操筆遠人間白雪斷絃多黃塵不泯幽人德
太史文中有蓼莪
澗阿功不到明堂螻蟻風霜老棟梁早晚蘭臺專筆削
普將潛德發幽光
我與君家舊往來兒時猶記拜庭階老成零落鄉風變
撫卷題詩一愴懷
武王扇暍圖
小惠私恩聖所譏武王扇暍事堪疑茫茫萬里周天下
生死無邊可盡知
炮烙乾坤雨露來鹿臺財散鉅橋開君王扇㡳清凉少
别有仁風徧九垓
夜雨有感
天地雲雷夜晦冥急風吹雨入疏櫺可憐兒女癡貪睡
濕盡衾裯喚不醒
周孔傳道圖
聖道如天冠古今初無傳授可窺尋要知闕里周公夢
只是三王四事心
喜雨絶句
香火靈壇日日齋祈天惟恐旱為災滂沱一尺豐年雨
原自使君心上來
蘇州
取易安難自古然正須經理付才賢乾坤總是皇家物
雨露榮枯莫要偏
畫戟清香五字詩韋郎長恨不同時多情一片西樓月
照見清樽有所思
伯牙鼓琴圖
山海歸來操愈奇賞音纔得一鍾期爭如帝舜巖廊上
一曲薰風舉世知
題山人鼓琴圖
風露空山秋氣深併將流水入瑶琴時人未洗秦箏耳
惆悵誰知此夕心
千古知音一子期子期亡後復誰知朱絃縱有陽春曲
鼔向空山為阿誰
贈送徐月洲
夢斷漁蓑月滿洲靈槎忽作上天遊黃金不買相如賦
只把生靈作話頭
玉簪花
琅玕斜插翠雲莖夢覺幽香月滿庭白髮欲簪還自愧
且收風露入銅瓶
蓋大使送行
大貪多假廉為地誰辯真廉不是貪老眼西臯非妄許
此名君受可無慙
觀李思訓幸蜀圖
四海兵戈起宴安劔門風雨翠華寒蜀山若比君臣際
未是人間行路難
西園秋暮
夢斷繁華到曉霜西園從此便凄凉一樽為向遊人問
誰愛黃花晚節香
弔漢卿
多情造物薄情天只與才華不與年留得送行詩卷子
一看名字一澘然
文章辛苦竟無功世事黃粱一夢空日暮騷魂招不返
斷雲流水各西東(原注漢卿嘗有詩云家在斷雲殘照底好隨流水各西東不數日以疾卒)
(何其䜟哉)
讀丹經
九曲江頭玩月歸滿懷分得玉蟾輝五行顛倒無人識
别是乾坤造化機
一氣旋乾復轉坤黃河逆走上崑崙釀成甘雨從天下
潤徹人間草木根
徽宗六鶴圖
衛國乘軒事已非君王此筆為誰揮只應萬里黃沙漠
正羡遼天老令威
四皓圍棋
羡殺商顔四老翁退身高卧白雲中誰知一著機心在
便與人間楚漢同
題雪屋圍棋
雪屋蕭條冷射袍對枰仙客寸心勞眼中有路機關巧
正要經營一著高
越中西施灘
苧蘿山小映斜陽萬古邪溪草木香西子若知亡國罪
浣沙應悔嫁吳王
挽陳彦明先生
一生多抱廣文窮晚落龍蛇歲轉凶日暮騷魂招不返
傷懷秋草見遺封
清溪晚步
哀絃斷續風吟木古錦斕斑石暈苔日暮清溪無伴侶
杖藜獨為水聲來
落落雲山宿雨晴瀟瀟風柳晚凉生溪頭有片蒼苔石
坐聽潺湲瀉玉聲
宮井
石甃團團宮井深玉欄猶想翠桐隂銀瓶汲水今何在
落日行人生渴心
雜詩
東流江水不西還六代興亡一夢間行客有懷誰會得
鳳凰臺上看東山
江聲不洗六朝悲又看繁華到黍離力盡英雄春一夢
青山依舊夕陽遲
玉樹歌殘宮井深干戈元自晏安尋黍離不為宗周賦
要使驕王一動心
春風芳草綠秦淮商賈行舟日日來曾有故園書信否
水邊橋上幾徘徊
九曲清溪萬柳堤鏡中樓閣照東西春風無復瓊枝夢
拄杖尋花避蒺藜
清斯池
碧沼流泉一鏡清等閒風浪不曾生池邊寄語來遊者
但濯塵心勝濯纓
山茶
葉映湖山滿翠隂花摇鶴頂更紅深誰知冰雪寒梅外
獨有春風富貴心
晚牧
葛洪澤畔三生夢甯戚山前半夜歌爭似太平村落好
淡煙衰草夕陽坡
沛宮
置酒重臨舊沛宮風雲歌舞到兒童當時不遇秦無道
也一山東田舍翁
九五龍飛返故鄉劉郎非復舊劉郎淮隂夷滅彭英死
却恨無人守四方
御賜玉杖詩卷
玉杖扶天價萬金賜來恩寵一何深英雄好盡平生力
仰副君王倚藉心
聖朝尊老重功臣玉杖驚傳寵賜新他日用時君記取
先扶家國後扶身
三教煎茶圖
石鼎風香松竹林三人同坐不同心從渠七椀澆談舌
爭似忘言味更深
異端千載益縱横半是文人羽翼成方丈茶香真餌物
釣來何止一書生
晚景
煙霞牢落淡秋容林壑疎明瘦晚峯松竹南溪有幽寺
風來忽聽一聲鐘
秋日桃花席上酬王晉卿
霜滿黃花蝶也愁一枝春色為誰留相逢不減玄都觀
獨恨詩人兩鬢秋
天紳泉
天紳曾束玉皇腰賜與神孫下九霄只恐世間塵土汚
白雲看守桂山椒
耘軒
庭院春風掩綠苔小軒終日為誰開塵心著力耘鋤了
不必農家隴上來
六一泉
平生夢寐歐陽子今日經過六一泉笑領松風酌寒碧
露芽從此不須煎
書望湖亭
江漢歸心日夜東惱人還值打頭風今宵剰買吳城酒
且著湖山醉眼中
乾坤南北一囊詩湖海胸懷漫自奇日暮君門猶萬里
麻衣三策鬢成絲
匏瓜亭
水萍風絮寄天涯旅夢經年不到家今日題詩還自愧
此身安得似匏瓜
秋日海棠
霜滿沉香萬事非阿環應悔覺來遲碧羅衫薄秋風惡
辛苦重粧却為誰
繁華夢斷錦城春多事秋風為返魂燕子不來庭院悄
斷腸詩裏又黃昏
千古詩人恨莫裁只緣香色不同開誰知擾擾狂蜂蝶
總是濃香引得來
南湖雨中
淡淡煙中小艇回芙蓉花外有輕雷平湖一目三千頃
高卧南風看雨來
氣涵雲外草堂虚蘋末風來午夢餘起逐鄰翁上船去
藕花深處看义魚
三年身不到江湖慚愧煙波舊釣徒今日扁舟復何日
卧聽風雨閙黃蘆
荷葉青青水濕衣南湖日暮採蓮歸菱歌一曲風生浦
幾處衝煙白鳥飛
南浦風高咽櫂歌木蘭舟重採蓮多青蓑不脱和煙卧
細雨斜風奈我何
綠醅新壓白魚鮮日落廚香煑碧蓮主意殷勤須醉飽
夜深同上釣舟眠
黃金不買廟堂憂散髮烟波謝遠遊咫尺鱸魚高興動
阿誰隨我上扁舟
水面雲生天氣昏望中烟雨暗前村採菱歌罷扁舟去
日暮誰招楚客魂
詩酒人誇甫里仙鱸魚今覺季鷹賢麻衣不謁黃金殿
須卧烟波老暮年
白蘋烟淡雨濛濛蓑笠人歸釣艇空安得西齋陳處士
水邊同醉芰荷風
題明妃圖
妲己傾殷褒喪周女戎伐國勝戈矛丹青枉罪毛延壽
嫁禍穹廬本善謀
漢宮佳麗知何限去一蛾眉未足哀不見千年靖康後
氊車盡載六宮來
無鹽醜女后齊宮絶色明妃嫁遠戎世事由來有翻覆
人生何處問窮通
有懷泰山十絶句寄家兄景明
昨夜山靈入夢來問余何苦戀塵埃幾時雲月堂前地
共拂松華坐石苔
紅塵不是不思山世累相縈未得還為謝英靈勿多怪
白雲終擬暮年閒
春風花落紫藤枝正是山蔬可擷時惆悵故園歸未得
興來空詠採薇詩
石上無禾養伯齡種雲鋤月漫關情飲泉卧聽松風曲
别是人間一段清
白髮相看老弟兄終年離别若為情何時對榻蕭齋裏
共聽松杉夜雨聲
泰山山下一茅堂松柏青青繞石墻我有讀書緣未了
他年歸守日終長
富貴浮雲不動心靜緣元只在山林著書飲水成高卧
人海從他風浪深
瑶琴不鼔性如癡何必人間覓子期留得山房書萬卷
此心終有聖賢知
仙翁授我還丹訣火候分明藥物全只欠靜功三萬刻
幾時真得斷塵緣
我與英靈舊有期等閒猿鶴不須悲東風吹覺還山夢
又向殘春聞子規
黃華先生墨竹
湖州能與竹傳神筆到黃華又一新千古蘇墳呼不起
賞吟誰是後來人
讀書有感
夜光明月世難尋只為龍宮鎖閉深安得天吳搜海藏
盡將奇寶慰君心
觀獵
非熊一獲渭陽田定鼎宗周八百年千載獵賢人不遇
長楊空賦射熊篇
題行臺掾劉正卿北歸詩卷
三年飲水掾行臺醒眼常將靜裏開明月歸舟無别物
只携詩卷過江來
題梅雀圖
綠毛么鳳探來遲先被疎籬凍雀知日暮天寒花易落
莫教踏動雪霜枝
題鴈鷺圖
鴻雁飛鳴白露寒夕陽招得下前灘弋人繒繳休輕舉
驚散江湖再聚難
登蚩尤臺
蚩尤臺上獨來時落日臨風動遠思獨鶴不須爭燕雀
山林元自有閑枝
北極風寒日影微梧桐吹折鳳凰枝詩成一笑無人會
小院黃昏雀滿籬
遊金陵保寧寺
梁武空齋十萬僧禍來曾不救臺城江山留得當年寺
依舊秋風鈴鐸聲
晚步
草沒行蹤一徑斜西風開滿蒺藜花行歌曳杖不知遠
轉過青林又幾家
市橋月色
市聲初息水聲聞月照虹橋夜未分欲就微瀾觀玉塔
却愁天宇放浮雲
對月
素月飛來雲亦生浮雲過去月還明舉頭一笑呼兒問
知是雲行是月行
贈趙鈍軒詩二首
名場聲利日奔馳舉世能甘鈍者誰寂寞軒中老居士
此心獨有斵輪知
龜策堂深萬慮安瓦爐香盡易編殘乾坤一劔無今古
莫向鋒鋩露處看
雪中馬上口占
閬苑瓊花散不收天風吹滿玉驊騮朝來一笑成詩處
似跨崑山白鳳遊
梅花絶句夢中作
春風無伴易飄零冰雪寒香似獨醒恨殺三閭緣㡳事
不將題品入騷經
感懷
碧海波深不自藏等閒來見葉公堂不成風雨空歸去
慚愧龍宮見阿香
送成生
家貧親老室無人三十麻衣未立身聞道朱門愛桃李
何妨添此一株春
東家貧女出無衣去傍西鄰織錦機堂上主人刀尺在
不應風雪抱寒歸
記夢
璧月珠星兩寂寥五雲佳客舊同袍鳳笙别後崑山遠
靜聽天聲是海濤
夢到蓬山頂上來五雲春暖碧桃開三杯未盡羣仙酒
又被晨鷄喚夢迴
留别孫唐卿
澗有長松谷有蘭人材休把一般看簿書鞭朴塵埃地
元有高人待歲寒
菊花
不將濃艷鬭春紅别有清姿帶露融笑傲東籬香自遠
一庭明月半簾風
堆金集錦傲霜華籬落依然處士家自愛清香堅晚節
羞將艷逐海棠花
旅懷
蕭蕭庭菊瘦凌霜叢下幽蟲語夜凉兩鬢秋風對花坐
淡中詩句暗中香
縹緲雲衣弄月鉤河聲低傍屋山流胡床坐我桐隂下
風露瀟瀟兩鬢秋
寄李漢卿
碧雲天遠鴈書遲感舊空吟送别詩記得分襟腸斷處
滿天風雨下樓時
跋唐秦王擒竇建德圖
力在英雄命在天降王金鎖亦堪憐五年爭戰成何事
虚負漳南二頃田
題李清臣分齋
命有窮通非我力性無加損是天然齋居更要分明看
物物中間太極全
一段良田與衆分短長高下各均勻藩籬有限休侵過
侵過藩籬是别人
雜詩
平生雅志在山林世事縈人未遂心早晚隨他猿鶴去
杖藜不厭白雲深
長身索米侏儒飽飛將無功妄尉侯世事紛紛本難料
雲山招隱去來休
貧賤身安富貴憂生涯粗足更何求他年杖屨紅塵外
只要青山伴白頭
問津入海厭風濤歸卧雲山一布袍人爵得如天爵貴
權門爭似聖門高
世事無邊白髮催坐消心火到寒灰相知只有南窗月
肯送清光夜夜來
水燈
曾聞水府祕神姦久擬然犀下照看今夜華燈誰點出
分明照徹貝宮寒
元夕有感
九陌塵香士女喧舊遊燈火憶東原西來忘却鼇山夢
一盞吟燈過上元
箕和尚山中元夕懷京都
一燈明處萬燈明天上人間不夜城前日惠林洪覺範
雪窗孤坐聽猿聲
幸齋
名場虎穴三千丈仕路羊腸十八盤歸占一閒真有幸
不應猶自夢長安
夢題僧壁
空負凌雲萬丈才半生蹤跡困塵埃清晨一碗參堂粥
也逐山僧例子來
題蕭提舉所藏馬遠十色菊圖
能將晚節傲霜風顔色何妨外不同却恨世無陶靖節
相逢長在寂寥中
二月二十七日自鄃城還東平拜掃途中作
雪消平野淨無塵桃杏都無半點春不是陌頭楊柳色
東君何以慰行人
題杭州廢宮
世事春風過眼花湖山空鎖舊煙霞故宮留得長生樹
啼盡流鶯到野鴉
詞
雪中看梅花(踏莎行)
兩種風流一家制作雪花全似梅花萼細看不似雪無
香天風吹得香零落雖是一般惟高一著雪花不似
梅花薄梅花散彩向空山雪花隨意穿簾幕
端午(水調歌頭)
潄齒汲寒井理髮趁凉風先生畏暑晨起笑語聽兒童
說道今年重午節物随宜稍具還與去年同已喜酒樽
列更覺粽盤豐願人生長醉飽百年中獨醒竟復何
事憔悴佩蘭翁我有青青好艾收蓄已經三載療病不
無功從此更多採莫遣藥囊空
鯨川四重午歲月若飄風詩書萬卷何事白首課兒童
試把楚詞高詠更取清樽細酌醒醉竟難同俯仰百年
了求足不求豐愧吾身猶未脫世塵中還丹有訣誰
悟回首憶仙翁我欲乘雲歸去獨與山靈晤語修道倘
成功笑謝醯鷄瓮白日看長空
離豫章舟泊吴城山下(大江東)
南游三載只江山不負中原詩客萬里行裝無别物滿
意風雲泉石牛斗星邊靈槎縹緲鬢影銀河濕哀歌誰
和劔光摇動空碧回首帝子長洲洪崖仙去風雨魚
龍泣海外三山何處是黃鶴歸飛無力天上佳人袖中
瑶草日暮空相憶乾坤遺恨月明吹入長笛
春夜(臨江仙)
簾外瀟瀟風色惡呼兒掩上重門小窗孤坐賦招魂碧
梧花落盡籬雀又黃昏回首人間行樂事春風過水
無痕旅游誰肯重王孫長歌人不解明月照空尊
夢裏還家喧笑語覺來春色他鄉瀟瀟風雨入離腸有
詩還洒壁無酒不傳觴試問凌烟辛苦地争如畎畝
南陽誰教山鬼伯龍傍人間無限事歌罷倚繩床
次李公敏梨花韻(滿江紅)
客裏光隂又逢禁烟寒食節花外鳥喚人沽酒一聲清
切風雨空驚雲錦亂塵埃不到冰肌潔對芳華一片惜
春心誰邊說難便與東君别更莫把繁英折恨山香
舞罷玉鸞飛怯休道梅花同夢好黃昏只解供愁絶
洗粧來應笑老書生頭如雪
不愛浮花元只愛松筠高節歸去好草堂風雨對牀
心切東魯雲山多秀麗西溪泉石尤香潔待英靈重
入夢中來分明說今古異行藏别身易退腰難折信
呌閽非勇閉門非怯玉斧已修明月就瑶琴何必朱絃
絶試回看前日利名心紅爐雪
聽姜惠甫摘阮(木蘭花幔)
想高情千古誰得似仲容賢把山海遺音寫歸玄璧妙
絶當年清風竹林人去被哇淫迷却性中天不有黃臺
公子寧聞清廟朱絃博山香底坐癯仙幽興想飄
然笑嫋嫋繁聲三生兒女恩怨留連回頭月明千里正
松風巖壑和流泉座上神游八表知音不在言傳
中秋和人韻(冰龍吟)
西風萬卷堂空卧聽簫鼓誰家宴多情唯有碧霄明
月肯來相見因記當年南樓老子座中賓滿把清談當
却彈絲吹管誰更問霓裳按夢裏仙游驚斷悵天涯
故人難面空留玉斧修輪斫桂又成衰晚水調歌殘壯
心都付一聲長嘆對清光不寐呼兒取酒不妨重煖
和張都運李氏柳塘賞荷韻(水調歌頭)
我愛此塘好碧水映紅渠垂楊裊裊煙籠綠髮倩風
梳醫却塵埃俗病換起滄浪幽興懷抱一時舒更把直
鈎釣得意不須魚憶當年吟北渚醉西湖蘭舟撐入
雲錦未必畫中如世事春風一夢回首歡遊安在烟海
隔蓬壺清賞有今日題壁記來初
賀正詞(春從天上來)
斗轉寅方正鳳歴頒春泰應三陽河山衍慶宇宙呈祥
瞻帝闕五雲鄉想千官拜舞萃龍庭圭碧煒煌祝君王
願皇基鞏固國祚靈長休言太平無象看武偃文修歲
稔時康惠澤横流仁風遠被四海歌頌洋洋戴堯天舜
日將何報金鼎焚香捧瑶觴奏鈞天一曲萬壽無疆
為宋太守壽(臨江仙)
莫怪今年秋事晚黃花不在重陽天公留泛九霞觴故
教爭十日風露壽華堂豪傑如公誰得似平生義膽
剛腸功名回首付諸郎靈椿長不老桑梓有餘光
為張可子郎壽(大江東)
九秋風露洗塵埃人似華峯孤立蘭省東南經濟地正
頼風流籌畫湖海胷襟冰霜氣節邈矣公難及蒼生
望重故園休夢泉石且對得意江山登臨一笑香滿
黃花席更把西湖都釀酒醉取白雲詩客乘興為公遍
遊仙府檢下長生籍妙毫濃墨書公壽禄無極
壽黃鎮撫(臨江仙)
莫怪今年秋色晚黃花留過重陽要隨仙客九霞觴助
添無量壽滿意泛清香富貴功名天已了何須更問
行藏安排紫綬與金章五雲鄉不遠高舉看翺翔
為子周兄壽(臨江仙)
童稚相看今白首情因兒女尤深霜天昨夜捲層隂舟
中明月照華屋壽星臨氣斂風雲歸寂寞誰知經濟
雄心南陽煙雨卧龍吟行藏安所遇有酒且同斟
壽劉運使(鵲橋仙)
乾坤清氣山川英秀鍾作人間豪傑年年歡慶九秋時
看開到堯蓂一葉高明器宇經綸手段儘辦得功名
事業待調元受了廟堂宣更受道長生仙牒
壽碭山蔣令(木蘭花幔)
孟春纔過了看兩葉拆堯蓂正杏蕾包紅梅花謝白楊
柳回青東風此時須記是當年河嶽降英靈刀筆名香
禁署絲綸寵佩天庭夜來南極老人星光彩照前廳
見廳上高人鳴琴清坐闔境安寧因來捧杯添壽指莊
椿直到八千齡更有無限福禄汪洋别比滄溟
壽泰安石監州(木蘭花幔)
泰山雄勝地人物出必豪英看衍慶堂中使君才氣磊
落高明春風又臨初度正梅花香滿臘嘉平喚取茅仙
送酒樽前共祝長生青雲居第築初成燕雀亦歡聲
佇夢協熊羆祥占弧矢蘭玉春榮山城豈能淹滯佩飛
霞終上紫霄行留着蘭軒老筆他年歌頌功名
夀高伯川(臨江仙)
蓂莢生三秋八月氣溥風露清明誕來人世作豪英性
天元廣大心地儘寬平書院興秋誰得似燕山竇氏
齊名一身長向善中行松筠同不老龜鶴共長生
壽張都運父(臨江仙)
瑞氣充閭朝不散懽聲浮動庭槐九天邀下壽星來歌
翻白雪調酒泛紫霞杯八十康強誰得似仙風擺落
塵埃斑衣人是棟梁材他時黃閣上同看碧桃開
揚州夀夾谷士常(木蘭花幔)
醉西湖夀酒歌舊曲已三年喜萬里湖山歸來相見
淮海樓邊春風繡衣無恙喚竹西歌吹共留連世事浮
雲千變靈臺孤月長圓一官聊辦買書錢行橐故蕭然
有夢裏青山詞中白雪徽外鳴弦悠悠紫臺歸路樂因
循詩酒墮凡緣借問蓬萊宫府何如平地神仙
揚州夀紀子周(木蘭花幔)
皇天憂世難生俊乂佐時來有忠孝誠心文章大手經
濟雄才他年漢庭三策要青雲高步出塵埃兒女徒驚
氣岸丹青莫狀靈臺詩人清骨即仙材何處覓蓬萊
便喚取何郎一樽同醉東閣官梅充閭欎葱佳氣挽春
風都入紫霞杯休道夀君無物滔滔萬里江淮
夀陳公望(木蘭花幔)
問東原豪傑先屈指到元龍看瀟灑風標汪洋學海磊
落詞鋒沂川幾回來往把乾坤歌入舞雩風妙理鳶飛
魚躍塵心雪化冰融梅花香外歲寒松高節謝春容
有千歲神膏扶君夀質閱世無窮仍呼九天鸞鶴與王
喬相約叩瓊宫但使飛霞佩在寧愁白玉堂空
夀高伯川(大江東)
月臨南吕正庭階開到堯蓂三葉風露清明鍾氣質誕
作人間豪傑器宇宏深襟靈闊遠物我俱融徹滔滔
欲海回頭一掉超越試看南墅開樽西池垂釣此箇
情懷别記得婆娑亭上酒還到夀君時節我夢登天羣
仙相對曾寫長生牒見君姓氏分明非是虚說
夀李長卿(臨江仙)
十月小春天氣好堯蓂五葉初開長庚曾記夢中來襟
靈元灑落風骨不塵埃瑞靄雲生香滿室安排北海
尊罍仙人來獻紫霞杯共添山海夀東閣勝蓬萊
登鯨川樓(大江東)
飛樓縹緲礙行雲勢壓鯨川雄傑賓主落成登鯨日正
是炎蒸時節把酒臨風憑欄一笑㤀盡人間熱四圍煙
樹萬家金碧重疊休問去棹來帆南商北旅歡會并
離别且向樽前呼翠袖歌取陽春白雪千古興亡百年
哀樂天遠孤鴻滅酒闌人散角聲吹上明月
賦芍葯(浪淘沙)
春去牡丹空誰繼芳穠彩雲香散畫欄風喚起詩人供
一笑絶豔難逢題品斷腸中心事誰同千年溱洧自
流東折得芳華人不見幽恨無窮
退隠(春從天上来)
綠鬢凋零看幾度人間春蝶秋螢天地為室山海為屏
收浩氣入沈冥便囊金探盡猶自有詩筆通靈謝紅塵
且游心汗漫濯髮清泠平生眼中豪傑試屈指年来
稀似晨星虎豹關深風波路遠幽夢不到王庭任浮雲
千變青山色萬古長青醉魂醒寒燈一點相伴熒熒
蘭軒集卷九
