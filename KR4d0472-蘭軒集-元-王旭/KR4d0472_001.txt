蘭軒集卷一元王旭撰
賦
古劔賦
客有厲迹名場經營四方激風雲於詭辯變天地於低
昂氣滿志得悲憐寒鄉者一旦謂主人曰吾有寶劔其
名干將非砥非礪自鋒自鋩曄曄兮紫電稜稜兮秋霜
挺三尺之精英抱百鍊之純鋼運之以機權錯之以文
章形之以利便脅之以禍殃鼓舞闔闢操縱抑揚惟利
是從不拘其常或左或右萬夫莫當朝離乎泥塗夕宿
乎巖廊入金門上玉堂虎豹兮紛挐蛟龍兮陸梁同驅
兮並騖我全兮彼傷處女摧鋒而却立猿公失據而惑
惶此劔一試身名兩彰若此者得非主人之所願觀乎
主人曰噫客知今之劔而未知古之劔也夫古之劔鑄
之以元氣鍊之以隂陽鍜之以五行淬之以三光匣之
以仁義佩之以忠良卷之不盈握舒之彌八荒赫赫明
明收功於文武巍巍蕩蕩無敵於陶唐五伯假之而為
伯三王本之而為王正地維振天綱斡萬化懸中央氣
塞乎宇宙形藏乎混茫淺滄海兮卑太行小崆峒兮近
扶桑來無所從去無所往固浩然獨立於天地不與物
而存亡此劔一試太平無疆若此者又非薛燭之所能
辯張華之所能識而吾子之所能髣髴而論量也客於
是喪其所有茫然而退
擬遠遊賦(并序)
昔予南遊遇劉陵川於亳社之泮宫因誦舊著詩文
數篇以求指教劉喜謂座客曰是子頗有氣象將來
可望惜吾之老而力弱不能振也命酒因語及楚詞
篇目且歎屈原之文詞而哀其忠因為僕曰子為我
擬賦遠遊一篇來僕辭不敢劉曰吾姑試子宜無辭
遂明日呈此盖以述原之情有志而不遂亦九辯代
原之意而亦以自寄云時至元三年冬十一月也(原註)
(先生諱芳字元卿時年七十矣)
邈鴻荒忽已遠兮望前修而莫及仰六聖之玄風兮懷
三皇之淳德役精魂於千載兮曰予希其彷彿忽翩然
而下墜兮心滔滔而何極悲斯世之沈濁兮背馳余而
莫偶既醉酒以昏酣兮又中風兮狂走諒紛華不可長
兮獨冲澹以自守惟天地之漫漫兮浩變化之無窮哀
吾生之促廹兮寄瞬息乎其中思遠遊以舒憤兮超逍
遥以長終營營而無寐兮晝欎鬱其不樂仰浮雲之縹
緲兮願輕車而無託精神忽其流蕩兮離人羣而高逸
雲為車而風為馬兮召飛廉以執轡八龍婉婉以前導
兮云濟予乎西北過玄武而至太微兮問瓊宫之所在
排閶闔以徑度兮慶天皇之佳會叩玉階以對揚兮陳
下土之廹隘激微忠而抗音兮願乾坤之交泰令雲雨
以飛揚兮降膏澤之滂沛飽四海以玄精兮飲羣生以
沆瀣吐微誠之未終兮驚羣公之譎怪令豐隆之奏技
兮振天鼓之砰磕中鬱陶而莫遂兮還余車而言邁視
人寰不足留兮余將觀乎方之外乘青陽以東遊兮遇
廣成於崆峒問道德之微言兮願開予之所蒙曰道不
難授兮將其人之難得粗者不可傳兮尚安語其所極
其大無方兮其小無内無屈其志兮無滯其氣順開闔
於隂陽兮法化育於天地澹逍遥以無為兮使精神之
得一可長生而超化兮斯道真之所貴受微言而拜謝
兮聞神丘而遂沮涉清海之漫漫兮訪潛龍之幽居入
珠宫與貝闕兮世莫知予之所為召海若兮邀虙妃歌
天吳兮舞馮夷吸翠霞之夭矯服明月之流離雖極樂
而非余志兮告潛龍以俱行志參差以叛渙兮悵遐舉
而獨征過弱水而超扶桑兮至神丘而一息從王喬與
琴高兮娛青春以遊戲嘆榮華之不足恃兮恐六龍之
蹉跎留余車於崑山兮飲余馬於雲河登閬風以回顧
兮哀神州而曠蕩下茫茫而不見人兮蔽林巒之蒼莽
悲故鄉之若斯兮吾歸來而何望情依依以遲遲兮心
悠悠以漾漾思重華而南征兮正予冠而翺翔驂紫臺
之青鸞兮馭丹穴之鳳凰清風過洞庭倒影凌瀟湘夕
沐浴於湯谷兮振蘭衣兮與菊裳晨謁帝於蒼梧兮問
理國之大方曰禮樂以為資兮道德以為章舉賢而授
能兮安天下於巖廊夫惟聖哲以長茂兮何後王之多
僻違先民之度程兮倀冥行而自遂拔蘭荃而不樹兮
畎畝紛其荒穢欲永訣而不忍兮聊逍遥以遊世訪神
人於姑射兮探禹穴於會稽從四子於汾陽兮觀大道
之所歸徑流沙而西渡兮夕予宿乎三危履大禹之所
經兮窺神功之偉竒涉虞淵而越赤水兮路不周以左
轉召蓐收使前驅兮承西皇之寵餞謁顓頊於玄都兮
心娛樂而㤀返悲虹蜺之擁隔兮悵靈光之浸遠越崑
崙而超玄圃兮臨舊鄉而顧懷御房精而衛太歲兮載
霓旌與雲旂乘飛龍之縹緲兮澹超然以無為飽羣聖
之道德兮醉天地之華滋精淳粹以曄茂兮神淪幽而
入微侣太初而友混玄兮還及君之未衰亂曰翩冥冥
兮愁相紆覽青春兮不可娛縱我步兮高馳驅御列缺
兮鞭雷車西崑崙兮東海隅入海簸弄兮明月珠歸人
寰兮悲亦陋餐六氣兮延我夀周六幕兮超八荒志不
遂兮空翺翔思攀瓊宫兮謁六帝遣巫咸兮歸下世平
隂陽兮正春秋宣淳風兮被九州澤漸四海兮淡悠悠
蕩我憤兮舒我憂還精神兮從君遊獲我所兮夫何求
長生殿賦
銀筝玉笛秋風涼羽帳珠簾秋夜長纜明河於綺樹兮
留璧月於雲窗笑牛女之辛勤兮徒終歲以相望樂千
秋而無極兮願日月之齊光銅龍咽兮漏遲良宵悠兮
未央華清曉浴温泉香馬嵬暮别愁蒼黃九河東傾泰
華裂六龍西遊天地荒悵翠華兮再來颯玄鬢兮已霜
感舊誓兮徒存念伊人兮不㤀奏梨園之法曲舞月殿
之霓裳音樂紛兮具陳祇切心而斷腸撫香囊而永嘆
兮涕淫淫其如霰傳海外之九州兮竟茫茫而誰見彼
鈿合與金釵兮何如甘泉之親面嗟方士之殷勤兮亦
誕幻而非真悟風花之散落兮豈四時之長春要千齡
而萬代兮共委骨於窮塵何君王之不逹兮抱荼毒而
傷神嗚呼鉛華一身兮瘡痍四海苟褒姒之不作兮豈
驪山之遽敗無鹽醜而齊興兮太任賢而周大彼玉環
之驕淫兮覆唐家而奚怪何君心之眷眷兮末忘情乎
餘愛過離宫而一弔兮增騷人之永慨賦長生之私語
兮庶後生之足戒也
鳴鶴賦
夜氣蕭索靈宫肅森紛青松之墜露靄素月之流隂
有九臯之靈鳥乃於焉而抗音振霜翮兮翹碧脛側
朱頂兮張玄襟引圓吭以孤唳吸沆瀣而長吟氣高亮
而非怒聲清哀而不淫大若聞孫登之長嘯細若和師
曠之鳴琴愁白雲於蕙帳生悲風於桂林望瑶池兮天
杳杳思玄圃兮路沉沉婉轉悽惻有感人心王子對之
而嘆曰噫胡為而然也吾聞物不得其平則鳴豈稻粱
之不足將虞人之見驚爾食不過數掬爾飲不過數升
朝秋風之蕙圃暮明月之華亭爾生優游兮易遂爾性
逍遥兮易寧乃自貽乎伊戚戀鷄騖於柴荆縱哀鳴之
動天諒誰察乎幽情紫極九重碧山萬里有草名瑶有
泉名醴鸑鷟同棲鸞鳳共匹爾心安兮無爾累爾一鳴
兮衆仙喜人間兮日暮歸來兮已矣
遊太清宫賦
越丁邜之孟夏醉南風於譙樓晝夢羽人蹁躚西來驚
物外之浮丘忽顧予而長嘯指僊境以同遊予方問其
姓名而清風颯然杳不知其所由也覺而告其主人曰
靈應也西四十里有宫曰太清紫氣鬱其常浮子盍往
焉以答神庥於是擇吉日擕香酒登蘭舟泝黃流取金
鱗於層波擷瓊芳於中洲瞻靈宫之峨峨懷往事之悠
悠泊舟登岸酹酒再拜而留焉俄有童顔綠髮羽衣黃
冠步虚行歌風骨翛然者宫之真人張氏也相揖而前
與予而言叩南華之粹旨講鄭圃之遺篇清歡既洽欣
然忘年予悟而嘆曰疇昔夢中之過我者非斯人耶信
兹遊之有緣遂相與歴前後覽古跡弔銅駝摩金狄八
檜亡兮翠盖空九龍去兮丹砂失蛟龍埋沒兮豐碑隠
隠鸞鶴不來兮靈溪寂寂劫灰不銷春草還碧霓旌絳
節瓊樓玉室悵蓬萊兮安在嗟僊鄉兮此極於是攀桂
叢倚壇石感今懷古相對太息真人曰興亡翻覆天地
之數也聖人固知其然矣昔周德之衰西游流沙卒之
中國戰争如麻瓊宫九重青雲紫霞萬僊俯趨維帝之
家下視人世蟻穴蜂衙廢興萬變何足言耶昔在承平
繁華鉅麗鑾輿降香百神陪位玄風振揚薰陶一世而
聖人之道初不加益火焚崑山玉石俱燼荒凉無餘而
聖人之道初不加損臨風感嘆不能忘懷者知吾子世
情之未盡也遂歸宿乎宫中是夜也麻姑送酒子晉來
過玉笙吟風醉舞婆娑飲酣樂極起而為遊僊之歌歌
曰天風渺渺兮白雲輕跨蒼鸞兮遊玉京繁華夢兮已
寤金鼎丹兮未成願玄君兮相接超天地兮長生歌闋
飲散明河爛爛天明告别登舟而返
愛河賦
愛河滔滔兮欲海茫茫濟無舟楫兮又無津梁鼓風濤
之千丈溺一世而堪傷偉聖人之登岸兮何道力之非
常澹靖處以永思兮得聖禹之神方下行其無事兮超
物我而相忘變怪伏而日遠兮龍圖出而效祥因溯流
而尋源兮窒懷襄於濫觴升崑崙之玉峯兮振霞裾與
霓裳笑琴高之赤鯶兮終未離乎隂鄉目愈高而觀渺
兮等萬物於毫芒吸莽星之逸彩兮潄浩月之流光咽
三清之瑞靈兮餐五色之朝陽洗予心而換予骨兮俾
余夀之靈長下視愛河之飛塵兮欲海涸而生桑乃翻
然而歸來兮樂逍遥兮其未央
困驥賦(并序)
向在燕城吾友邵伯誠作困驥行以見示予因廣其
意作賦以答之
房星兮降精蛟龍兮化形或出於渥洼之水或生於大
宛之城虎文兮炳煥鳳膺兮寬平蘭筋兮權竒汗血兮
晶熒首如渴烏尾如流星振長風而一嘶歘霧起而雲
生是宜紫燕讓步驊騮避名耀錦韉與珠絡具和鸞與
繁纓随仙仗於天苑侍翠輿於後庭朝燕秦而暮楚輕
四海以横行奈何伯樂不逢涓人未值困虞坂之長途
下鹽車之雙淚氣霜雪以悽慘色泥塗而憔悴既饑渴
之内廹復鞭御之外制前丘陵之崔嵬後坡陀之迤邐
望浮雲兮天遠悵帝鄉之迢遞念倒行而逆施畏白日
之西匿彼中心之謂何銜冤苦而實多雖追風之未試
固駕蹇之殊科有能嘉其力之方壯察其疾之匪他飲
以醴泉之流餧以崑山之禾御以黃金之羈鳴以紫玉
之珂猶足以陪八駿而升瑶池追天駟而超雲河也
螺杯賦
有平生之故人招宴飲而婆娑出竒器以示予狀非象
而非犧(音莎)文章爛其自然異艮工之切磋孕隋侯之明
月象七星之森羅擎素手以微重酌香醪而不頗厥名
之所以乃滄溟之寶螺衆傳玩而稱珍咸嘆息以摩挲
兕觥質而懷慚金鍾俗而見訶陋椰瓢而弗取况刳橙
而卷荷當其晦泥沙而不耀混腥風於黿鼉足知登華
堂而見重與玉斝以同科信貴賤之無定係遭逢之若
何彼有白髮釣於渭濱胥靡築於巖阿或牛衣之卧泣
或樵擔之行歌方其時之未獲咸汙辱而坎軻迨一朝
之見用名垂世而不磨觀萬物於天地諒紛紏之實多
雖聖賢而且然矧庶類之幺麽悟行藏之有命宜順天
而委和於是主人笑而起舞惜白日之蹉跎再酌金樽
重捧青娥歡情既洽衰顔既酡遂乃倒玉山於座側訪
珠宫於層波招泉客於鮫室弔騷人於汨羅濯予纓於
滄浪沐予髮於咸池(音陀)控長鯨之偃蹇跨蒼龍之逶迤
(音陀)約琴高以並遊拉虙妃而相過心娛樂而未極忽醒
覺而匪他怪斯夢之近誕豈尤物之成魔噫但能伴予
身世之兩忘寧不勝於戰蠻觸之干戈耶
離憂賦
若有人兮在青天之一隅超獨立而無朋兮歛羣芳而
自娛佩琅玕而服明月兮裁青霞以為裾懷真符而欲
獻兮顧君門而躊躇奏軒轅之靈瑟兮固齊竽之不如
紛時物之變遷兮獨歸期之愈疏蕙草歇而春闌兮浮
雲生而日暮鳥投林以求安兮牛羊歸而復路何所思
之難覯兮奈關山之回互秋瀟瀟而多悲兮春綿綿而
多愁晝鬱鬱其不樂兮夜漫漫而懷憂夢相從而笑語
兮恨晨鐘之不留念始生之無知兮左提携而右挈共
嬉游以晏處兮又誰知夫離别何彼懽之難持兮而此
恨之易結考人生之始終兮固悲長而樂短隂陽運而
莫知兮日月窮而當返凉風颯以中人兮霜露悽其將
晚望神京而不見兮增萱堂之拳拳豈鴻鴈之無書兮
柰離憂之經年嗚呼已矣哉明珠穢於泥塗兮瓊芳翳
乎蕭艾蛟龍蟄於坎井兮蛙蚓鳴乎江海谷生兮幽蘭
澗濯兮流泉抱琴書以歸來兮願終老而欣然
過銅雀臺賦
過魏武之遺宫兮登銅雀之故臺悵古人之何在兮漫
今人之興哀覽山川以四顧兮弔英靈於一杯當其虎
戰龍争雄風盖世移漢鼎以都鄴奄中原而稱制三十
六宫繁華佳麗月袂雲裾蛾眉鳳髻謂當年之歡晏可
千秋而萬歲何雄心之不待忽一朝而長逝嗚呼自古
莫不皆然兮何分香而賣履留連泣涕笑君王之不逹
而獨眷眷於生死之際也漳河東流兮不復回君王一
去兮安在哉餘臺中之嬋娟望西陵而徘徊秋風寒兮
摧畫欄之桂樹夜月明兮照輦路之青苔碧雲暮愁歌
舞絶玉骨成塵恩愛歇惟斯臺之崔嵬表惡名兮不滅
五古
青崖
青崖五峯秀絶壁千仞險中有羽人宫雲霞深閉掩真
境既邂逅塵心自收歛借問庭下松風枝為誰颭
遊山日已晚羽客留我宿但覺夜深寒焉知雲滿屋嗟
予晚聞道衰老坐相促金丹可長生從此遺世俗
晚坐
危亭落白盡四望蒼煙昏手把一卷書坐倚青松根掩
書念世事心如波濤翻婦不知我意但怪我不言呼兒
謂我醉遶衣尋酒痕一笑歸茅堂寒燈照空樽
日落樽酒空盤餐亦蕭然吹燈坐中堂呼兒使來前一
誦山鬼辭再誦招魂篇騷人去我久此意誰與傳悠悠
乾坤内吾道長迍邅
遣興
吟詩不須工讀書不須博悠悠襟抱中適意有餘樂功
名一野兔何用千人摶淵明絶紛華子雲終寂寞古風
日已息聖道日已薄茫茫天地中吾行欲誰託萬事默
已定輕進孰非錯君看桃李花春風自開落
瓶聲
水火本相尅隂陽不同調誰令坎離交變化生此妙笙
簫起瓶罌律吕随感召天憐詩人窮賜樂助吟嘯聲來
無何向氣泄混沌竅喧寂孰使然炎凉自難料安得浪
翁來相看同一笑
彭蠡阻風
北風吹彭蠡白浪如銀山繫舟巖邊樹數日絶往還我
心急東歸日夕憂在顔仰羡霜空鵠高飛渺難攀古人
成垂堂我行何險艱白雲五老峯上有高人閒長生儻
可學絶粒超人寰
繋舟青山下日暮無所適遠採南澗蘋薪松煑白石悲
來叩舷歌夜半山鬼泣天明望前洲煙樹何歴歴有酒
當典衣勞此舟中客
古風三十一首
美人黃金梭鳴機白玉堂製彼西蜀錦文彩紫鴛鴦錦
成何所用言將貢君王日織不盈寸梭飛空自忙臘天
晝苦短早晚實君箱我有一疋縑五丈素且光上可為
君衣下可為君裳獻君懼不售徒為塵蠧傷
其二
亭亭山頭樹秋至亦已黃玄猿據其顛老鴞巢其傍丹
鳳引九雛營棲獨皇皇嶧陽有孤桐淇水多修篁鳳雛
日已大鳳毛日已長會當凌紫氣去爾遠高翔
其三
北風飄大荒榮華颯衰老薄暮登高原飛蓬蔽長道高
樹葉脱盡山林曠如掃故園蘭與菊生意何草草
其四
羲和鞭六龍往返無停輈朱顔不再壯綠草颯已秋繁
華東流水中涵千丈愁百年黃金屋萬古同山丘日夕
北堂上酣歌獨綢繆
其五
吾觀天飛龍伸屈亦有時當兹雷電辰變化何神竒崇
朝雨天下四海生華滋火蟄玄隂閉衝風結天池僵卧
蚯蚓窟雖靈復何施
其六
客從東溟來遺我青珊瑚煌煌生九枝貯以碧玉壺我
欲厚報之問客之所須客言無所須與子長相娛别來
今三年德音炳不渝鬱鬱不得見迢迢隔江湖
其七
登高望滄海波浪天漫漫中有萬里鼇首冠三神山長
戲動修鱗海摇山不安我欲膾此鼇散為萬國餐佳月
結修餌雄虹裁釣竿泰山為磯石起坐堪盤桓惜哉未
得往撫志增長嘆
其八
天如紺珠碧星如撒沙寒浮雲何處來妬我白玉盤萬
有慘不芒風露氣已漙川途不可越歲暮衣裳單起歌
望雲漢遊子何當還
其九
崑崙有鷙鳥禀質異尋常所居未得儔四海空翺翔不
暴於燕雀不媚於鸞凰充之以元氣飲之以瓊漿安得
萬里鵬相呼戲神場
其十
我欲賦遠遊飄飄凌九區尋仙過碧海謁帝朝蒼梧騷
人忽已遠高興與誰俱虎豹守九關荆榛蔽前途直行
傷我馬曲行摧我車已矣歸去來人間正﨑嶇
十一
蘇秦古辯士涉世亦棲遲歸來無黃金妻妾坐相欺一
旦相六君志氣何葳蕤高車擁飛盖六印腰間垂丈夫
四方志伸屈自有時悠悠市曹子一笑爾何知
十二
悠悠山隂路曲曲遶澗岡所思一美人邈在山之陽獨
立松風中蘭衣蕙為裳崩崖絶千丈欲濟無飛梁狐貍
雜猩狖悲嘯向我傍日暮迷中途吞聲獨徬徨不得從
之遊歸來安故鄉
十三
悠悠復悠悠日月春還秋萬古一白髮縈纏無限愁明
堂搆霄漢棟梁生澗幽悲歌上高原目送長江流
十四
白日何短短蒼天何茫茫死者狐狸穴生者螻蟻場羽
衣崑崙客授我長生方攀星歴明月相將朝玉皇
十五
三山鬱嵯峨隔彼巨鼇波茂陵無仙骨樓船將奈何我
友安期生騎龍每經過天機禁泄漏醉語醒還多
十六
蛟龍蟄南山下有千歲骨雷雨翻太隂還精化神物化
作龍泉劔時向人間出終當戮鯨鯢為君静溟渤
十七
不踏利名場豈知塵土腥不䑛丹砂鼎安知鷄犬靈洗
心海水碧照眼雲山青拂袖歸去來壺中可長生
十八
采菱涉秋江停橈宿中浦持芳媚永夜獨倚青楓語月
落風蕭蕭佳人悵何許
十九
醉出芙蓉城遠縱瑶臺步桃花随流水誤到紅塵處驂
鸞天風急不記來時路世網何湫隘流光易遲暮終當
跨靈飈翩然却歸去
二十
朅從朱陵北欲詣紫臺西雷公召玉女風雨忽相迷低徊
黃塵路汚我青霞衣回首閬風苑壅隔悲虹蜺
二十一
玄鶴在空山風露警長夜哀聲聞九天羣仙為之下翩
然閬風遊接彼青鸞駕幽人方外心何愁知者寡
二十二
碧梧生高岡上有雙鳳凰一鳴國家盛再鳴宇宙康自
從周衰來千載秘祥光但見南山樹日夕啼&KR1175;鶬
二十三
幽林生紫蘭空谷隐瓊芳美人春鬭草採摘入羅裳不
知根本異但愛枝葉長蘭芳委庭戶野艾薦中堂所以
南山松歲暮甘風霜
二十四
美人金屋㡳手持古刀尺綺縞紛在眼徘徊裁不得東
鄰有貧女蛾眉人未識空懷補衮心悠悠日還夕
二十五
佳人拾芳草遠至清江湄素手搴芙蓉拾彼青楓枝
白日忽已晚筐篚盈何時我有傾國蘭種之正在兹不
随桃李芳馨香自扶持可充君佩服道遠莫致之故園
清霜暮空餘楚臣悲
二十六
窈窕閨中女容華正當年貞心殊衆好孤芳陋羣妍佩
蘭服秋菊當戶理哀弦幽響來悲風清聲凌紫煙六馬
皆仰秣游魚亦潛淵借問彈何曲陽春白雪篇曲終佳
月晏所懽邈雲天悠悠白日暮忽忽青春捐朝朝事膏
沐夜夜耿孤眠豈無梁鴻輩不嫁惜嬋娟
二十七
朝採山上薇暮採澗下蘋薪松煑白水聊以永斯辰歲
晏霜露深採掇常苦辛豈無陸海味為我具八珍豈無
羅衣裳楚楚華我身心自有所存徇物違天真日斜上
高臺援琴思古人
二十八
隐居非吾志媚世非吾心願攀西北雲謁帝瓊宫深還
將大庭曲一和薰風琴坐令四海内擊壤同謳吟陋哉
蘇季子辛苦為黃金
二十九
蛟龍蟄何許歲暮南山隂北風吹天池霜霰忽滿林落
日氣慘澹幽松傳悲吟大運不可常泥蟠豈其心浮雲
在寥廓碧海空沈沈何當借風雷起作傅說霖
三十
丈夫當自食待哺實所羞君不見鴻鵠浩蕩四海游又
不見燕雀藩籬日啾啾鳳飛凌千仞龍出雨九州君看
壯士懷寧有饑寒憂萬里亦可封一死非所謀高歌
問時人世上誰公侯
三十一
白日回青春東風扇陽和寒蟲啟幽蟄飛鳥鳴相過物
生善得時我樂亦無他西北有美人高樓奏絃歌一唱
千黃金歡娛誠足多江風日暮起吹落園中花樂極哀
還來惆悵將如何
雜興七篇次陳公望韻
吾觀聖賢心出處皆自然世人昧天機妄意䕫憐蚿白
屋未必愚青雲豈皆賢丈夫四方志憂患坐相纏起舞
明月下長歌北風前意闌夜方永歌闋心莫傳騷人儻
可作更賦招魂篇
我本山林人衣冠厭包裹歸來一念静稍銷利名火富
貴多危機功名足竒禍細觀秋毫理未覺泰山大
行歌出門去悠悠上高臺悲風吹曠野四顧但黃埃臺
邊負戈子新從征戰回從軍今十年田宅盡汙萊耳目
異聞見人生良艱哉我欲排閶闔獻言白玉階飛符召
六子隂陽使和諧鴻恩瀉滂沛姦惡剗崔嵬功成四海
安却返人間來斯志恐未必臨風重徘徊
幽人愛蘭蕙種之近門墻馨香随風發郁郁聞我堂披
衣起中夜結佩以自強美人隔千里旦夕成憂傷殷勤
折餘芳欲寄巫山陽行雲渺何許月落山蒼蒼
茫茫蒼江岸有客行求珠為言江路難十步九﨑嶇水
深蛟龍惡歲晏非良圖我有山中薇歸來吾汝俱秋風
長鋏歌不為馮驩魚薇蕨雖瘦人猶堪以全軀殺身易
五鼎傍人為嗟吁不見東陵侯自把青門鉏
佳人拾芳草日暮南山下所恩鬱不見奈此漫漫夜豈
無三星在寒光自相射我歌行露章顧慚周南化瓶沉
青絲引鹿死白茅藉君臣苟自疎予車何由駕鳥雀寒
依樹牛羊暮投舍佇立睇行雲幽懷欲誰話
悠悠南山雲巖谷自吞吐凌晨步青天日暮不成雨六
月東方旱行人口生土沉沉碧海㡳豈無雷霆主顧無
變化姿從龍安用汝
梅園雅集示同遊
寒梅吐幽花不作桃李態有如避世士遠立塵埃外時
無孤山翁誰與同此愛安陽二三友好事真可頼携酒
許君園訪梅非訪戴清興良未終芳華豈常在折枝寄
何人日暮增永嘅
至元十三年寄平隂縣段郁文
佳人隔青山可愛不可見明月一杯酒秋風兩荒縣昨
日平隂吏歸言見君面能無一封書慰我長瞻戀别來
不可說世事雲千變家門足凶禍萍梗悲流轉鬱鬱負
志高悠悠慚身賤閒來卷書坐點檢平生遍只有歲寒
心忠誠金百鍊途窮霜露多歲晏遊子倦曰事廹糊口
功名絶攀援江山梁苑筆得似聊城箭縫掖世所輕兜
鍪衆方羡高詠考槃詩經綸付時彦
謝田呈漢卿廉訪
書生命窮薄見戲造物兒遂令九州内無地可置錐萍
梗逐風波漂流當語誰君侯持使節繡斧霜風吹雄襟
激高義故舊無棄遺相逢顧盼間賜我田連陂歸耕既
有日土著當從兹賣書買農具及此春雨時他年盤中
餐粒粒知恩私
記夢
琴高古仙人知我千歲後昨宵夢中來微言笑相授手
把青芙蓉神香滿襟袖嘆我良辛勤深埋世塵垢碧海
龍可乘蓬萊藥方就欲與汝同歸逍遥超宇宙再拜謝
未能吾親正高夀但得了晨昏誰能厭凡陋夢覺風颯
然西窗月如晝
九月十三夜夢中作
吾不羡世長亦不憂世短乾坤在吾身今古猶夜旦今
登崑崙顛一笑了萬變好風從西來浮雲眼中散
白雲洞
古洞誰所鑿白雲自舒寫泰山統萬靈安知無守者古
穪膚寸合崇朝雨天下云何三年早不一見揮洒何當
驅雷霆沛然周四野
弄水巖詩
白雲滿西溪不涴杖屨塵誰知空巖下弄水有幽人我
來觀題名物在跡已陳磐石臨清泚小休勞倦身飲罷
猿鳥去濯纓得相親一曲滄浪歌清風及隠淪從教桃
花片流出山中春作詩示同遊澡德期日新
我愛西溪水泠泠響佩環偶逢蒼石坐聊對碧波閒塵
土逍遥外珠璣播弄間濯纓人不見猿鶴怨空山
三溪此最佳每到歸輙懶綠樹相留連白雲共蕭散雲
根有寒泉注潭潭已滿雖無塵纓濯亦足供潄盥題名
彼何人意長浮世短取酒澆蒼苔今古付一莞
别家辭書贈公澤通甫二老兄庶知區區之心
非樂遠遊而浪走者也
吾親在喜懼理不合遠遊誰令萬里餘泛此江湖舟鬱
鬱英雄心貧窮非自由上念甘旨闕無以供晨羞中念
喪事重葬未歸墳丘下念二猶子室家事悠悠悲歌起
中夜淚下不可收皇天照此心巧宦非予謀抱關而擊
柝禄薄可無憂他年吾事畢高卧雲林幽
過竹溪
竹溪徂徠隂幽邃有佳趣當年唐六逸盤桓此其處高
情繼煙霞觴詠遺世故出處士大節正要安所遇寧為
南陽龍不憶東門兔隂陽運否泰治亂關氣數乃知賢
逹心於世本無預溪竹綠益繁溪流清不汚歸隐誰我
同懷人日空暮
題竹溪清曉
溪竹擁蒼雲溪流潄寒玉中有避世士歲寒甘幽獨浩
歌風露餘撫此萬竿綠七賢不可作六逸誰當續榮華
易零落世道多反覆抱琴歸去來春風謝華屋
巖巖亭
嶽麓多道宫亦有阿蘭若登臨論形勝無若此亭者北
瞻三觀高左右寒溪瀉南揖徂徠峯蒼煙帶平野吟懷
豁空曠爽氣極瀟洒當年構者誰用意何高雅惜哉歲
月深風雨飄敗瓦樵牧休其中牛羊宿其下我心思起
廢但恐随者寡夕陽久徘徊欲去終未捨
雪後遊西湖
湖山明霽雪逸興生扁舟一棹入空闊孤吟消百憂珠
宫映貝闕瑶水連琨丘我無神仙骨安得有斯遊欲起
孤山翁一樽同獻酬再詠梅花句清風動巖幽高懷寄
千載世事真悠悠
題諸葛武侯帖
堂堂卧龍公人物冠千古手提虞淵日志欲還正午長
星隕中宵遺恨塞寰宇誰云儕管樂自可配伊吕借使
書不工猶當寶遺楮君家二十字得之自何許氣勢逸
且豪龍鸞騫以舉竒寶神所貪隄防六丁取相傳儻非
贋千金莫輕予(原註帖云師徒遠涉道路甚艱自及褒斜幸皆無恙使回馳此不復一一)
種雲
買田泰山下石多如羊羣造物為我耕種之皆白雲洶
湧初鬱勃散漫還氤氲收歸方寸間吐作五色文一笑
顧妻孥未用空愁囷
遊竹林寺得影字韻
石徑俯雲壑竹林閟幽境寺古僧徒稀山深嵐氣冷清
游未終興白日忽倒影曳杕披暝煙長歌下前嶺
又雲字韻
竹林古招提佳勝夙所聞偶同二三友行盡西溪雲憩
身清涼境超然謝塵氛山僧老煙霞慣與猿鳥羣客來
問不應但誦貝葉文真空竟何有憐爾徒辛勤寒風起
隂壑白日忽已曛詩人有遺韻聊為英靈分
招巖客
漸漸山間石歴歴澗谷路修藤復綿遶行人那得度猛
虎蹲我側豺狼饑復怒雄虺獰九首蝮蛇長如樹北
風飄林薄僕馬悲狂顧寄謝山中人歸來恐遲暮
送鮮于伯機之官浙西
干將剸犀象驊騮日千里鉛刀與駑駟擾擾徒為耳君
看才傑士超拔亦如此我友西溪君高明氣雄偉經綸
富竒策學術有源委筆落驚鸞翔文成訝翻水跌宕詩
酒餘風流笑談裏予遷廣陵居得與君密邇誓將千頃
波一洗塵心鄙春風送離歌又見行軒起福星照吳越
重為斯民喜報國當盡心安人貴修已豺狼掃貪暴蛇
豕除姦宄遠志期騫騰清名慎終始東南富佳麗湖山
况清美堂堂謫仙翁(謂仲方也)久矣望吾子公餘有新詩為
我寄雙鯉
遊靈巖寺
靈岳走西北連峯鬱崔嵬中有古佛宫地勢深還回蒼
煙萬木表金碧出樓臺山僧喜迎客笑捧松醪杯憩定
導客行登臨共徘徊題名滿石壁歲久昏蒼苔天風收
白雲千仞矗丹崖初疑赤城現又訝朱陵開清泉甘若
醴流入厨中來峨峨五花殿締搆真竒哉壓雲亭最高
晴空嵐氣埋扶笻立絶景(亭名)萬象生吟懷方知此形勝
當為天下魁佛界長清凉人世多塵埃吾非西方學幽
隐心所諧詩成出山去猿鶴空悲哀
孤山訪梅
春興生杖履訪梅孤山顛道人庭宇静清香自留連有
懷和靖翁仙去今幾年妙句不可續風月空山川饑餐
石上雪渴飲巖中泉手持白玉英孤吟下寒煙佳人遠
莫贈日暮心飄然
梅花如高士獨立遠世氛春風不敢狎桃李安能羣寒
雪羞素質幽蘭避清芬詩人慰寂寞踏破山中雲折花
心摇摇無計遺東君
送李叔謙(并序)
叔謙鄃城後進之秀也曩游京師館於廉相之門近
以事還家嘗過余書齋與之語通達不滯甚可竒也
今復治裝而北就余為别義不可無言因走筆賦詩
一章以送之都下見王生國華者舊從學於予者也
當為一示
大厦遺棟梁長松老幽壑天風起羽翼冥鴻在寥廓人
生當俟命窮逹何憂樂京師豪俠窟勢利紛酬酢子有
賢主人堪為歲寒託既許門登龍定將書薦鶚道義終
始間誠心貴無怍嗟予疎懶者夢斷平津閣有懷未忘
言因行道其略
蘭軒集卷一
