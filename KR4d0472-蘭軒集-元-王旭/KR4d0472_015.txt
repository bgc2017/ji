蘭軒集卷十五元王旭撰
說
井田說
自秦人廢三代之井田斯人不被先王之澤千有餘年
中間有可復之機者三焉漢之高光唐之太宗是也皆
承大亂之後土廣民稀有其時又有其才按古人已成
之法舉而措之耳因循不革貽恨千古嗚呼往者不可
追來者未可期而復古之機獨不在於今日乎民極少
而土極多四海閑田十居其七舉而行之易於反掌復
三代之仁政澤天下之蒼生開萬世之太平豈非功之
至大而士之至願歟惜乎以身任天下之責者未見其
人也機難得而易失時難留而易往兹非志士之所重嘆耶
不食太牢說
凡物有功於人者古人皆有以報之如犬馬蓋帷貓虎
迎祭之類可見牛有大功於世所謂呈示吉凶無往不
中者非虚語也又豈犬馬貓虎之可比哉既無以報之
又從而食之嗚呼吾誠有所不忍者非若世俗罪福果
報之說也順天理而養人心制口腹而遵國法君子當
有以戒於斯
癭海說
氣流行往來於天地之間萬物稟受而生得其正者為
常理受其偏則為怪形常則物得其性而不為人所竒
怪則為人所竒而非物之性蔽愛憎於耳目失物理之
是非由是物以為病而人以為竒者有矣今夫挺直端
竦條逹茂暢干雲霄傲霜雪可以梁千尋之觀可以航
萬頃之波者非木之良而得所生之正者哉然而明堂
不構匠工不求未免仆死於荒山之側與寒澗之阿其
支離輪囷盤欝擁腫不中繩墨者無異焉出而偶見竒
於人則被器用登華堂友瑚璉侣籩豆取重於世而不
難嗚呼物亦有幸不幸耶吾止軒先生有癭罇狀甚竒
巧容酒二斗許以其大目曰海先生甚愛之豈非所謂
輪囷擁腫不中繩墨竒於人而重於世者歟噫聖賢逆
志兮方正倒置沉淪尊顯兮讒䛕得志吾不能無感於
斯矣
黠烏說
余之東鄰居院樗樹有烏分南北枝搆巢其上伺北烏
之出也則往竊其搆不數日巢成北巢殆盡疑南烏之
竊已也偽飛去止他樹以覘焉既而果然北烏飛還據
巢相鬭盡取其所竊以歸余觀之歎曰禽烏微物而亦
有機心姦黠之若此者乎然天下之理出於正者終成
而偽者終敗其始也勞心於竊物其終也破敗以致爭
又安在其為姦且黠也世之懷詐偽以相傾行穿窬而
無恥損人益己害衆成家與斯烏何以異也嗚呼終亦
敗亡而已矣
高唐李氏諸昆季名字說
古人盤盂几杖皆有銘以自警况於名與字乃終身
之稱乎高唐李氏諸昆季求余訓其名字余不得辭
也因各為之言其義於後
統者總也衆理之所會也萬物散乎天地之間而一氣
運於隂陽之表兹非乾元之統天者乎文言曰元者善
之長也於五常則仁之屬統之以元則衆善有歸而仁
心不息矣故統曰之元
綱者網之大繩也衆目隨之而弛張故三綱立而人道
行紀綱廢而家國亂欲宰斯世捨此其安能乎古人云
得其綱則萬事理綱以宰之則天下無難事矣故綱曰
之宰
經者常也天地古今之常道也雖然有常斯有變當其
變而猶守其常無乃膠柱之流乎此權之所以用而經
之所以能濟也經以正天下之常而權以通天下之變
道其庶乎無弊矣故經曰之權
維者繫也泛泛楊舟紼纚維之而後正置一身於人海
之風波而不知所以維之可乎維之以正則為中流之
砥柱矣故維曰之正
紹者繼也繼業承基人子之重事無忝爾祖其惟聿修
厥德乎紹之以德則可以增光前烈矣故紹曰之德
繹者思也如抽絲相續而不絶之謂也夫誠者天之道
思誠者人之道純而不雜運而不息之謂誠繹之以誠
則思無邪而得性情之正矣故繹曰之誠
綜為機縷條而理之也天下事物不勝其多而莫不有
當然之道不得其道則愈治而愈亂綜之以道則游刃
餘地而事物無錯雜之患矣故綜曰之道
緯者機絲之往來而所以配成乎其經者也在天則常
星為經而七曜為緯在地則江河為緯而山嶽為經一
經一緯而天地之文生焉緯之以文則彬彬君子而無
白賁之不及矣故緯曰之文
綽者寬而有餘裕也才之受於天者高德之積於已者
厚非不矜不伐而持之以謙安能泰而不驕乎綽而能
謙則心廣體胖而人亦樂與矣故綽曰之謙字生於名
名生於實盍因所稱以求厥益雝雝鴈行勉爾常德神
之聽之永保終吉
鄃城王氏諸子名字說
王君子謙鄃城之良也有子姪五人名字未立一日
請余為訓之余不得辭乃各為之言其義而君自擇
焉可也
權為稱錘所以平物而不失其中者也夫天下之事有
常有變而聖人之道有經有權蓋權者所以濟乎經之
窮也觀孟子嫂溺之章則權之義見矣故權之字曰公
濟
機為弩牙乃發動之所由也君子之為度其必中而後
發則事功有成而無後悔矣伊尹之告太甲曰若虞機
張往省括于度則釋此其意歟故機曰公度
樞為戶本開闔之所由也居其所而運動無窮亦猶君
子之守道貴於時施而運行也是以斗運四時亦名為
樞義不以此歟故樞曰公運
格為窮究之義大學之目有八而莫先於致知致知之
術無他而必在於格物蓋天下之物莫不有理惟其無
以格之是以其理有蔽苟物無不格則理無不眀而吾
之知亦大矣故格曰公理
楨為墻基板築之所依而立也其植端以固然非幹之
持其傍則無成功蓋楨以立其體而幹以施其用苟明
乎此則君子之立身行道又何患無成功於斯世乎故
楨曰公幹美哉王氏華萼相輝既立爾名字亦不違佩
服而行有是無非庶保貞吉君子之歸
楊氏昆仲更名字說
楊生從余學甚有志而勤一日傳其父之命請更其昆
弟之名字蓋兄名仲實字伯榮生名仲和字伯甫夫伯
仲叔季乃長幼次第之名也前所稱謂於理誠有弗順
者遂以彦代仲從其序而更之曰彦實字伯榮彦思字
仲遠夫彦者美士之稱也德之積者充實於其中則英
華之發越於外自有所不能掩矣譬之於木本根實則
枝葉榮又榮者物之始而盛也實者物之終而成也伯
榮其務於實乎思者人心之妙用也人誰無思顧不能
遠耳思而能遠則學可進而理可明身無過事無弊矣
孔子曰人無遠慮必有近憂彦思其務於遠乎
鯨川劉氏昆季更名字說
鯨川劉君子益有子姪四人既立名與字矣君意以
為未善一日命其仲子來請更於余余既不得辭乃
為更之
長曰容字伯申蓋申申夭夭聖人之容也聖人之德藴
於中而形於外其雍容舒和自然而然非勉強之所能
為也觀於外可以知其中矣學者可不務養内乎
次曰宏字仲仁蓋宏者廣大之稱也求其廣大豈有過
於仁者乎私欲不存與天無間萬物雖衆皆吾同體孟
子曰居天下之廣居仁是也可不思擴而充之歟
次曰寅字叔泰蓋天之一陽生於子而其卦為復二陽
生於丑而其卦為臨此天地之開闢者也而造化生生
之功猶未盡形必至三陽之寅於卦為泰然後造化生
物之功著而天地之仁溥矣在人言之則寅為敬敬者
一心之主宰敬存於中則體正於外而可以泰然自得
矣
次曰憲字季章蓋憲者先王之成法世之人所當遵
守而勿失者也夫先王之法載於書未嘗不存於世而
人自不能有以明而行之所以心無據守而事多愆過
循憲之所在而明之則措身法度之中而尚何過舉之
有乎名與字既列諸右而為之說矣粲粲芝蘭其亦佩
服而勉之哉
蘭軒集卷十五
