蘭軒集卷五元王旭撰
七律
餞曹南太守秩滿北上
好客長空北海樽登龍曾鑿李膺門青松有操心元古
白璧無瑕氣自温鸞鳳書飛天路遠鵾鵬秋化海濤翻
馬頭五色丝綸近莫指青山是故園
紀伯新郎中退居儀真十二月十五日生日
桂樹芳輪昨夜晴梅花東閣壽星明風雲正遇千年會
海嶽全鍾一氣英未要急流誇勇退且須春酒頌長生
他年四海經綸手鳳閣鸞臺要姓名
壽張士衡郎中
佩蘭餐菊讀離騷問和陶詩飲濁醪雲氣任從蒼狗變
玉輝依舊白虹高靈椿自可壽千歲清鏡從教生二毛
醉倚青天長嘯罷更須人世問秋毫
長庚流彩下遥天正在元正五日前胷次文章堆錦繡
筆頭真草落雲煙平生玉雪身無汙歲晚松筠節愈堅
滿酌三杯長壽酒醉看浮世且高眠
壽崔令名昶
夏秋金火正交承金性純剛火性明為有剛明鍾氣質
故於人物誕豪英聊將一邑弦歌試不待三年德政成
只恐此中留不住廟堂宣入作公卿
壽劉簿
秋到中元三日前天公特為世生賢因觀才氣高明甚
可見英靈賦與偏人道蕭何真昴宿我知梅福是神仙
他年經濟功名了更享靈椿壽八千
秋送新凉下碧梧壽星光彩照懸弧當年海嶽鍾英秀
此日風雲展壯圖鸞鳳暫來棲枳棘鵾鵬終見奮雲衢
靈椿樹底長生酒能與詩人共醉無
為王萬戶壽
萬里歸來晝錦堂春風花草亦輝光素書細講平生學
畫戟清凝燕寢香山斗功名方遠大江河福禄更靈長
麻衣袖有長生頌擕上龍門侑一觴
虎符龍節萬夫雄韜略風雲笑語中萬里威留海南北
十年名鎮浙西東麟臺未畫丹青像史冊先書戰伐功
今日南風一杯酒願公山海壽無窮
鄃城王氏慶九十(并序)
人生七十者稀况九十康寧者乎自非陰功積累之
厚元氣充養之實則何以臻此予觀世之修鍊以求
長生者幾人能造期頥之境哉洪範五福以壽為先
良有以也今鄃城王君正甫之令祖年侔伏生精神
不衰斑衣滿前春風遶座誠可羡也誠可慶也某預
賀客之末不揆荒陋謹作律詩一章仰贊厥美庶為
鄃城他年之一盛事云
衣冠濟濟皓眉鬚九十康寧世所無稟賦得非仁者壽
丰神元是列仙臞閱殘浮世靈椿老伴落長庚明月孤
戲綵堂中香一炷不須别展壽星圖
隆慮張公慶八十
夢斷長安冠蓋塵青山杖履白雲身心田廣種無邊福
眼界長看不盡春名德要為天下老耆英何羡洛中人
高情懶入非熊兆忠孝傳家有鳳麟
壽李長卿
陰變純坤月號陽年年春意萃華堂靈椿得壽輕千載
仙李蟠根異衆芳貲産本因勤力大姓名元為好賢香
滔滔御水東連海應似君家福慶長
壽馮國祥之父(時年八十六)
孝友堂中福壽全更堪陽月得春偏年齡勝彼非熊叟
風骨清於跨鶴仙里社慶時賓友盛門閭旌處子孫賢
靈椿樹㡳長生酒侑以南陔孝養篇
壽高伯川
規模直擬竇燕山今世求君似者難憂患已隨風雨過
胷懷宜放海江寬芝蘭擢秀呈春色松栢流青傲歲寒
我有長生一尊酒中和堂上要同歡
壽劉信之
翛然風骨一癯仙壽比松筠晚更堅四壁任從家業薄
萬金難買子孫賢身無妄動能安分心有誠存不愧天
我欲題詩發潛德姓名長使四方傳
壽高正臣
雪鬢霜髯赤玉顔精神合作壯年看栽成梨棗心田熟
掃去塵埃眼界寬自有靈椿千歲夀何須仙竈九還丹
鯨川異日耆英錄醇德如君數亦難
賈元播母太夫人十二月初十日壽席
天上蟠桃會宴稀白雲歌遠舊瑶池北堂萱草回春地
東閣梅花獻壽時駐景不須龍虎劑承家元有鳳麟兒
綵衣前後魚軒穏長使人間羡母儀
壽王才卿母
戱綵堂深靄瑞煙春風蘭玉秀階前齊家有禮閨門肅
教子無非母道全康健永膺天降福逍遥長坐地行仙
欲陪金母瑶池宴須待蟠桃爛熟年
越中除夕贈朱彦常縣令
幾年甘旨别庭闈重覓南遊此計非三百六旬今夜盡
二千餘里幾時歸青雲志大酬偏晚白雪詞高和愈稀
頼有故人為郡樂天涯樽酒暫相依
七夕
晚凉秋下碧梧邊乞巧兒童似去年烏鵲虚傳到河漢
女牛安得亂星纏下方縱有流傳俗上界應無色慾天
萬里乘槎非我事北窗風露且高眠
花月樓臺夜未闌天孫分巧到人間靈槎誤泛星津水
鈿合空留閬苑山烏鵲橋高雲步稳鳳凰機冷玉梭閑
一年一度還相見猶勝浮生去不還
和劉公澤韻
握手論交二十年心期直到古人邊别離思苦言難盡
會合情深句可聯萬里風塵非故我一樽文字勝華筵
相逢且作閑中計富貴功名亦偶然
萬卷塵書兩鬢霜功名心冷更何望蓼蟲縱苦猶堪活
刀蜜雖甜不願嘗彩筆有靈通造化藜羹無夢到膏粱
歸來淨洗平生眼要看紛紛傀儡場
書劍當年賦遠遊江山探險更窮幽誰知塵土三生疾
却對風雲一笑瘳碧落莫横修月斧滄溟休擲釣鼇鈎
廣寒宫闕蓬山路弱水剛風自古愁
送周知事西歸
身處脂膏不自濡簞瓢依舊樂顔愚氣凌霜雲巖松瘦
夢想烟雲野鶴孤探道已無他念慮養心别有靜工夫
魯齋千古淵源學要把遺編起後儒
雜詩
回首東山望白雲幾時歸去謝紅塵三生有債窮書客
萬事無心老道人火候周時丹欲就金精飛後氣方神
從今一蹴虚空破何必區區問大鈞
無題
西北青樓倚綘霄漢宫春色映芳袍佳人獨織紫紋綺
寒女漫持金剪刀欲採蘋蘩供祭祀還思歌舞事遊遨
五雲牢落秋風暮夢斷瑶臺璧月高
讀杜詩
風雅誰堪繼後塵少陵詩筆妙通神岱宗獨立羣山小
元氣無私萬物春一代興衰兼國史百年忠義激人臣
鸞膠不續朱絃絶北里黃花日日新
偶成
一世匆匆萬世長中間儘有事商量初聞冤鳥填滄海
又見愚公徙太行天上美人無夢到山中瑶草為誰香
兩盂薄粥三間屋了却浮生不用忙
斷橋晚立
吟笻何處暫逍遥萬柳行東第一橋蕙葉烟濃春意遠
蘋花風細暮凉嬌僧歸翠靄湖邊路寺在白雲山半腰
歌管誰家事游宴錦霞光裏駐蘭橈
送李清臣之刑部主事
試政棠陰未一年頌聲喧起古澶淵高明飛到雲霄上
寵命頒來日月邊分職莫如刑憲重論才誰似使君賢
于門冠蓋他年事要積陰功動上天
寄司都事
去年相見鳳城秋嘆我勞生空白頭長策欲陳誰見問
壯懷將吐竟成休栽松本不為春計力穡唯應待晚收
歸築書堂泰山下此心千載正悠悠
益都權府劉公與僕辱通家之舊其後任博州
錄事因至壽良僕往拜之十年之别青眼依然
感激之餘賦詩為贈
風骨巖巖峙玉山香名藹藹佩春蘭塵埃又作十年别
樽酒方知一笑難龍憶舊遊煙海闊豹驚新隱霧雲寒
通家數日高明話洗盡三生習氣酸
雨夜同趙君寶賦
鬢影鬅鬙燭影寒草堂風雨夜漫漫高談未覺斯文喪
遠别應知後會難萬里風波連仕路十年塵土暗儒冠
相如空有凌雲筆誰解黃金買賦看
夢斷雲霄虎豹關江湖風雨夜漫漫青燈影淡孤吟苦
翠被香銷獨卧寒南去益悲身浩蕩北歸仍畏歲艱難
何時甘旨晨昏了飲水空山詠採蘭
破墻饑鼠伴清吟古屋疎燈照夜深愁裏恨無澆肺酒
雨中誰搗斷腸砧﨑嶇世路驚衰迹落魄塵編惜壯心
一笑詩成投筆起隔窗風竹是知音
出京
吟拖藜杖出京華笑拂麻衣上客槎秋氣暗催雲外鴈
夕陽偏照樹頭鴉飢來白石猶堪飯老去青山漸可家
野史有亭書未就不妨留筆伴烟霞
野店荒雞喚客眠星河寥落五更天一川霜雲月臨水
兩岸秋聲風送舡萍梗厭漂人海浪繁華多負帝城篇
黃金不買凌雲賦誰與相如辦酒錢
送郭以道入京二首
虎踞龍盤十二門王侯第宅若雲屯百蠻入貢天威遠
四海朝元國勢尊曉日旌旗明禁路春風簫鼓震名園
唐堯虞舜今皇是未必江潭老屈原
鳳凰城闕壓金湯龍虎旌旗護未央萬國衣冠朝玉座
百蠻歌舞進瑶觴花迎宫扇紅雲曉日照天袍翠霧光
江海小臣無以報空將詩句美成康
蘭軒集卷五
