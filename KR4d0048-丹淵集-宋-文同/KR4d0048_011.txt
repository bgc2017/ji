陳眉公先生訂正丹淵集卷十一
宋蜀文同與可撰
明吳毛晉子晉
蜀李應魁務滋同參
吳吳一標建先
詩五十四首
二年陵陽不見中秋月
陵陽亂山中隂雺日夕發晴光尚希見况復求
夜月二年逢中秋曾不識皎㓗煙雲爾何事常
此作蓬勃纔令薄中明巳遣濃處沒群邪利幽
暗左右覺窸窣清光若蒙蔽誰爲我磨拂庭下
倚高株露華霑鬢髮
夜聲
秋風動衰草摵摵響夜月其下有鳴蛩到曉啼
不歇乃知搖落時衆籟自感發安得苦吟人不
能爲一吷
送棋僧惟照
學成九章開方訣誦得一行乘除詩自然天性
曉絶藝可敵國手應吾師窗前橫榻擁爐處門
外大雪壓屋時獨飜舊局辨錯著冷笑古人心
許誰
送喻介夫
介夫陵陽奇男子節義素爲人所談身長七尺
氣萬丈自謂流落誰能甘去將舊學中新格坐
抑高第如手探明年西歸有光耀且請爲我來
山南
飛泉山寺
東城兀高峰爽氣浮翠微霞光射巖壁中有寒
泉飛上方金&KR0726;家煌煌啓雙扉欄干出雲表目
可了四圍我來久不下幡影移斜暉風吹月中
桂天香滿人衣遠渚鳬鴈落前嶺牛羊歸尚此
戀幽勝不能手聊揮
山雨
山雨灑春城潗潗聲頗急窗下讀書人橫編揭
隂濕高鳶餓獨呌遠燕寒雙入南園有桃杏盡
抱群梢泣
送牟太素山人
山人高迹若孤雲聊問太虛求所止昨因隨風
起西北翩然遠墮三隅裏攬之不住瞥爾去瞬
息誰知幾千里東遊必定遇鴻濛請問無爲最
深旨
送龐中秀才
曼倩學精知&KR1340;蜴公明術妙識蜘蛛臨卭復有
龐成叔萬事先將入卦圖
遣興效樂天
君莫學楊虞卿奉李宗閔宗閔權勢豈能久君
莫學劉栖楚附李逢吉逢吉禄位寧長守雖然
一時身暫好其柰千古名常醜丈夫讀書要知
道所信不篤被其誘大張富貴作羅網愚者紛
紛以身就左纏右繞不可脫誅竄還當逐其後
君不見虞卿須遇李固言君不見栖楚終遭韋
處厚一朝摧折靈氣盡龍如蛇兮虎如狗勸君
聖賢術內好潜心勸君邪佞黨中休入手豈不
知潞州處士田佐時喚與美官嫌不受
遣興三首
惻惻抱伊欝試此登嶣嶤隂風吹繁雲黯黯蒙
泰霄關河眇無際節物何蕭蕭過鴈安所之驚
哀翻泬寥幽懷&KR1071;如失隨此群草凋嗟予生胡
爲迹玷明盛朝服職詎云𥙷赧然綴群寮感此
四序遷一昏復一朝寒霜入兩鬢漸積不肯消
良辰乖所遇慨嘆心魂飄賤禀迂且介於時信
無庸欲適閡所之此道當何從富貴諒非有僻
陋知可容豈不媿上恩耗此釡與鍾昨歸得此
州滿眼皆亂峯事物固瑣碎敢兹任頑慵報國
秪自明惟神諜其胸
其二
少小事編簡淵源極沿洄不自測其深津涯信
悠哉旣長務修省日以德義培一匱敢中畫期
之至崔㟴振纓仕明庭鴛鷺忝遊陪蹇修無嗣
者誰可吾與媒吐豔落晚春薦然抱枯荄因人
寔自耻寂寞余敢哀何當清冷泉襟裾濯氛埃
故山有松菊待賦歸去來
其三
連隂不肯解山霧嘗霏霏積潤日巳滋厭浥沾
人衣展轉厭早起隔窗問晴暉幸聞太陽出身
體輕欲飛
中秋夜坐遣興
素紈不搖風滿襟露氣中夜寒相侵予懷浩然
杳莫寄伴月直到青天心
臨闤閣
絶壑迎朱檻高林拂畫楹卷簾千嶂遠入座一
川平蜆綵緣雲斷霞光射水明不須誇曠望爲
語謝宣城
野逕
山圃饒秋色林亭近晩晴禽蟲依月令藥草帶
人名排石鋪衣坐看雲緩帶行官閑惟此樂與
世欲無營
寒蜩
山月滿地流金波寒蜩向秋鳴更多大都時節
使如此止爾不得將柰何
辛亥孟秋戊子有虹下天繞飛泉山入
東谷飲古井良久去作大雨咄之以詩
長虹落天帔萬丈截群嶺蟠身下深谷頫首飲
古井居人莫之指况復敢引領幡然繞空去雲
霧變俄頃乾坤爲之黑噴雨極暴猛崩流匯溝
瀾巨漲沒四境民田一漂蕩多稼不可省此物
蓋蟲類聞亦具頭頸淫沴之所生詩傳載爲青
朝西暮東出輒與日對影夫何此凶孽得使乘
時逞高風掃寥廓一帚昏穢净煌煌太陽起隙
穴被光景群隂逐海內此物應遠屏
寄何首烏丸與友人
此草有奇效嘗聞於習之陵陽亦舊産其地尤
所宜翠蔓走嵓壁芳叢蔚參差下有根如拳赤
白相雄雌斸之高秋後氣味乃不虧斷以苦竹
刀蒸曝凡九爲夾羅下香屑石密相和治入臼
杵萬過盈盤走纍纍日進豈厭屢初若無所滋
漸久覺膚革鮮潤如凝脂旣巳鬚髮換白者無
一絲耳目固聰明步履欲走馳十年親友别忽
見皆生疑問胡得爾術容貌曾莫衰爲之講靈
苗不爲世俗知蓋以多見賤蓬藋同一虧君如
聽予服此語不敢欺勿信柳子厚但誇仙靈脾
霜栢亭試墨
山風吹早晴裌服覺微凛煙雲有佳尚竹石得
幽禀閑窗覆舊局晩閣試新品幾欲賦郊居奇
詞未如沈
閱史感事
世間諸味巳全疎惟愛縑緗似蠧魚名霸者來
爲御史姓關人去作尚書晉師嘿嘿曾何害楚
客昂昂只自如安得漢隂歸抱甕滿園青甲灌
新蔬
富春山人爲予道其所獲石於江中者
狀甚怪偉欲予作詩言若可得持歸刻
其上當相與傳無窮余夜坐平雲閣是
時山月清凛啼蟲正苦余因此景物索
筆硯爲山人賦之
奇礓㠝岏倚秋江俗眼過幾多所忽風霜鍜鍊
愈堅重怒浪噴激不可沒富春山人好尚古見
此便以作吾物䥴鑱牽挽置庭下犀角鯨牙蛟
蜃骨精金凝滑露䈥膂老玉磥砢開竅窟狂螭
奔拏勢夭矯猛兕摶王氣蓬勃山人誇我謂如
此欲我詩之慙拙訥何當走到山人家撫月摩
煙觀突兀
平雲閣偶作
陵陽郡事全稀少嬾守長贏半日閑晩後須來
上高閣就中無厭是雲山
聞陳山人定命丹成試以詩乞
水火相交養大還巳聞神汞滿爐乾彘肪糓&KR0238;
尋常得敢服靈丹二萬丸
厭蟲
月出松塢明露下蓮塘清今宵好風色獨遶林
下行百蟲爾胡爲嘖嘖饒秋聲求静不能得我
詩何由成
新晴山月
高松漏疎月落影如畫地徘徊愛其下及久不
能寐怯風池荷卷病雨山果墜誰伴予苦吟滿
林啼絡緯
送堯夫二章
有志深沉定無心出處同廟堂應爲國臺省復
還公肖似家聲重端方士論雄上如留左右風
采壯朝中
其二
欲與民爲利先求正所妨紛更初下議旁午遂
交章不爾毛安傳其如體自傷西南餘弊在歸
爲對明光
秋日田家
淘漉溝源築野塘滿坡煙草臥牛羊今年且喜
輸官辦豆夾繁多粟穗長
二色芙蓉(巳下五首和吳龍圖韻)
蜀國芙蓉名二色重陽前後始盈枝畫調粉筆
分粧處繡引紅針間刺時落晚自憐窺露沼忍
寒誰念倚霜籬主人日有西園客得爾方於勸
酒宜
洗竹
斤斧從來到此稀爲撩疎密遶藩籬巳繁不用
饒新笋縱礙何妨惜舊枝風外清音聞曲閣月
中寒影下方池想公日在琅玕逕正是棠隂訟
少時(琅玕逕在西園竹逕名也)
明堂肆赦不得預觀感而成詩
季秋陽館事嚴禋能饗洪惟上至仁游廟衣冠
參帝坐侍祠簮佩儼星辰歡聲被㝢和於律恊
氣流天藹若春卽見陪鑾千萬祀豈長如此在
遐垠
經史閣
自持金節此爲州小善何嘗不見收更起麗譙
連石室盛藏縑帙擬蓬丘師延舊德皆高誼士
集他邦盡久留當念河南嚮儒意莫教弦誦少
時休
有懷致政景仁侍郞
一生名籍占風流爲識莊環可自由几杖未銷
容早退廟堂將近肯中休有人把酒思高節何
處揮毫詠素秋故國岷峩最佳絶幾時歸伴赤
松游
吳公惠酒因謝
山城物色正嚴冬梅放長梢露小紅破萼未深
聊敵雪收香不密任隨風儘教插滿金釵上休
管吹殘玉笛中須至開筵召佳客爲公連夜賞
郫筒
登陵陽雲山閣寄上吳尹
雲山高閣倚危墻晩意無窮在渺茫極望不知
雲幾許滿空惟見鴈交相與誰把酒邀明月獨
自吟詩到夕陽因念平臺有佳興鄒生枚叟奉
梁王
和寄白聖均
年來雙鬢已絲絲頭角仾摧羽翼垂無命不窮
常自笑有謀皆拙敢求知榮途謾說居三館僻
郡還甘守一麾頼是山城好風物不能逢子共
吟詩
和提刑郎中閱兵之什
曉營金革列周遭大纛長牙擁帳高虎豹用韜
傳妙略龍蛇供陣役群豪言初撫處如蕭纊恩
盡均時若楚醪敢謂施行剪諸盗亡之纔比一
牛毛
晩坐山亭口占
嶺上生來月似磨嵓前斷去雲如削遥聞褐吏
叩高林應是雷公催采藥
送王晦叔
豈無舊德爲清望亦有彊親在要流班簿至今
纔博士郡書猶自許諸侯貧甘遠宦冰盈腹老
憶高堂雪滿頭不恃交期便求去趁歸春圃奉
蘭羞
重送
一生自守至如此惟道外皆非所親顧巳通塞
盡有命是身可忍求因人
又六言
鷰尾歸艎正穩鴨頭春水方深不得同搖楚掉
與君齊到山隂
登山亭
登臨平楚外徙倚夕陽間歸鳥亂飛葉暮雲凝
遠山行知筋力倦愁欲鬢毛斑坐久成搔首疎
慵好強顏
文領相仍意慮煩濁聊携野策獨訪山
園因覩霜栢亭殘梅憶公向時有詩酒
之惠感物成詩繕寫拜呈知府龍圖諫
議吳公
昨日梅開飲公酒今朝梅謝念公詩眼前光景
急如水案上簿書棼若絲且試輟忙來此地可
憐遺恨滿殘枝西園想巳成青實敢問調羔去
幾時
依韻和張推官元夕
山郡上元榮樂事大開金地作遨場煙雲向曉
誰教霽燈燭乘春自有香紫陌熒煌隨步遠綵
棚佳麗闘眉長遊人莫惜酬高直買取銀蟾一
寸光
小閣戲書
閑揭新刊集時裝舊窨香還如到茂灌無物在
牀旁
伐枯株
層崖垂空石壁牢上有大木百丈高古荔全身
褁鐡甲頑薑滿腹鋪金毛空根老蠎露擁腫曲
枿怪&KR2609;争呼嘷一朝壯士揮巨斧無限隨死蓬
與蒿
可笑口號(七章)
可笑庭前小兒女栽盆貯水種浮萍不知何處
聞人說一夜一根生七莖
其二
可笑陵陽太守家閑無一事只栽花巳開漸落
并纔發長作亭中五色霞
其三
可笑此公何太惑讀書寫字到三更也知學得
終無用自肯辛勤比後生
其四
可笑生平事迃闊向人不肯強云云到頭官職
難遷轉一似城南蕭次君
其五
可笑爲官太徼幸養愚藏拙在深山君看處置
繁難者日夜經營心不閑
其六
可笑兒孫亦滿眼朝朝庭下立參差謂言飽讀
詩書去憔悴如翁亦好爲
其七
可笑山州爲刺史寂寥都不似川城若無書籍
兼圖畫便不教人白髮生
近日
近日簿書全簡少吏人惟趁兩衙休歸來便只
尋冠屨遶遍林亭山上頭
丹淵集卷十一終
