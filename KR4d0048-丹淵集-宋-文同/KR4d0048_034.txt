陳眉公先生訂正丹淵集卷三十四
宋尚書司封員外郎充秘閣校理新知湖州
軍州事兼管內勸農事上輕車都尉文同著
海虞毛晉子晉
長洲吳一標建先
奏狀
奏爲乞修洋州城并添兵狀
右臣切見本州守治之所正居漢水之上川陸
平衍廣衺千里東北諸山縈帶聮屬徑路盤屈
隙穴深遠上通荆楚旁出岐雍其中所産濟人
急用之助品目甚衆旦夕贏輦道路不絶閭巷
并邑百貨填委實四方商賈質易畢至之地衣
被秦蜀有足仰者漢唐之際巳名重郡然而至
今有所不能稱是者城池庳漫全不如事不知
幾年滅裂爲此苫茅累土宛若鼠戲缺漏頽落
殆不可睹姦庸取罪常在跳越倉庫所寄僅同
空曠臣自至此卽謀增葺患無兵夫不能施手
每一慮至沉唫終日伏以國家設州郡列官府
具儲蓄養士卒大抵本以爲民故如此其備也
夫何此州當襟喉要害之處而顧無壁壘壕塹
之防以保護之譬之於人也筋骨雖云完固而
皮革日巳爛墮將何以爲負恃而能使其中安
且久耶一體旣虧事不宜矣伏望朝廷慰念黎
庶軫恤遐遠特中旨許令修築度其工力了不
至大庶使郡國制度無有一物廢闕亦有俻無
患之深計也臣又竊見管内三縣疆境絶爲曠
闊高山深林蔓衍重複直與巴逹金鳳永興鳳
翔等處脣齒相密其遠者有至五六百里近者
亦不下三四百里中間有如子午駱谷之類斜
通直逹徑路不少私商暗旅出入如織逋姦隱
罪萃爲淵藪嵓谷之民孱愞畏事迫於衆勢遂
爾囊橐所居幽僻人不敢問旣因全無防守所
以難爲檢遏臣愚常此過慮忽爾蜂驚鼠駭妄
肆螫齧散走巢窟出白爲暴呼集除盪形影不
及亦須數日爲之擾擾往日光化軍近年慶州
叛賊悉趨此路謀行於蜀是時西南郡邑聞風
震聳頼以朝廷威靈元元之幸而卒以就敗然
而此州旣爲凶盗累伺其隙是後恬然不爲之
俻至今耆甿宿吏語議及此則無不人人咨嗟
嘆惋是知如此與他州别郡封壤按聚隘阸奔
衝之處平時常宜預設保禦之方其或事有萬
一臨時取具必然手足錯亂不相捄應前無兵
而後無城未免一方人心不得不使之旦夕恐
懼而莫如之何也巳臣今欲乞朝廷特賜詳酌
更添置武寧一指揮或且先於諸處那屯三五
百人常令住此不許差出以俻緩急驅使如此
則上可以紓朝廷之憂下可以慰百姓之望臣
職任守土理當建述此二事者伏望眷慈不罪
其狂瞽而留意焉謹具狀奏聞伏候
勑旨
奏爲乞改陵州州名狀
右臣自到本州求州之所以得名之由據地志
云自秦至齊本犍爲與蜀二郡之地在梁常爲
懷仁郡西魏時始改爲陵州因境內有陵并故
名焉陵井始後漢張陵開興因陵名遂以名井
後復因井名以名其州隋雖易爲隆山郡唐又
以爲仁壽郡至乾元中復以爲陵州遂因仍至
今矣按陵本沛人世有别傳載其異事者尤多
臣不敢以聞然觀其爲井之功實亦非常人所
能建置此州之民旣頼之以爲生復畏之以爲
神凡過其祠廟及道其所以昔日爲井之事皆
懔然加肅不敢少懈如在其上與其前後若是
之恭也國家亦殊仰其所利以贍給諸郡凡三
載郊禮頒賞軍校一切皆於此取之是所謂有
功於國而有利及民者也但今以其名配井與
州而使其下負薪芻操瓢囊者無男子婦人稚
幼耈老之屬日日道其名千萬在口臣愚竊謂
州取其名於國體固無嫌若屬之斯民臣恐於
義或有未安者巳臣聞晉羊祜開府南夏惠流
百姓後人諱其名爲改戶曹爲辭曹王舒除會
稽內史舒言其父名會求換他郡朝議以字同
音異不許舒云音雖異而字同乃特命以會爲
鄶授之唐陽城號卓行商山道中有驛曰陽城
元稹過其處易之爲避賢孟浩然獨能詩襄陽
有浩然亭鄭諴爲刺史更其題曰孟亭此意皆
謂賢者之名當與隱避不欲使其下常斥之也
載在簡牒以爲佳論讀者皆謂當時所舉宜矣
今陵方之數子其功利蓋亦施于無窮有足尚
者累世襃贈實有封號朝廷亦嘗因其他郡遺
蹟建宮養徒俾崇奉之是則豈有國家所以存
錄能立豐功厚利之人而此州之民素蒙其休
顧顯然無一忌憚咸得以名而稱之哉雖然千
有餘年其民侮慢輕凟如此至於聖世始歆然
若有感發隂期祕數無乃將有所待者耶伏遇
皇帝陛下光明盛大之德紹鞏固綿長之運順
考古道尊尚賢哲舊者修之廢者起之合理當
義無不條舉此者伏望聖慈垂仁降惠上嘉古
昔山藏海納恕臣僣易下省臣章俯遂愚情特
開宸旨别賜州號庶使此方之人存上下尊卑
之體巳往之靈受光華丕顯之賜百王未正之
典千載不行之事自陛下今日正之行之爾豈
獨光昭史策彰示萬世亦以知陛下不棄下臣
之言而特明前人之德矣干冐宸扆俯伏待罪
臣無任狂越恐懼激切屏營之至謹具狀奏聞
伏候勑旨
奏爲乞置興元府府學教授狀
右臣自到本府遂詣學舍點檢見其處所𥚹狹
僻在城下屋宇卑陋殆不可入其中生徒小大
裁數人而巳臣因詢問僚屬并徧訪左右所以
如此不振之由皆言本府自唐末以來並無諸
科修學及第之人從前每有科場皆是外州軍
進士暫來就此假籍寄應縱獲薦到省皆下第
無成遂各歸還本貫不復住此修習所以其民
便謂讀書無效更不從學近歲府縣雖稍有士
人應舉終是素無師範所肄之業多不能上合
新格臣初觀本府山川人物土風次第與東西
二川大抵相類彼處雖至小州郡進士常不下
三百人而本府邑屋冨盛人民繁庶若此豈
無秀異可教之士以俻官使但自來上下因循
相與廢墮使朝廷風教獨不霑浹寥然一方遂
絕文采深可歎也臣伏見本府司理參軍潘行
自熙寧三年到任乃權府學教授行能爲之講
說經藝教其對答大義誘掖後進孜孜不倦日
授月試皆有條緒近日府縣子弟翕然盡願入
學至於外郡士人聞之間亦漸有來者以此見
人之趨嚮善道悉由勸奬訓勵儻得其心有所
服自然不可制禦而卒至成業矣行今來舉主
考第並巳該磨勘來年正月滿當解罷臣竊慮
行去之後俾他官承乏料學者之所悅從未必
有能如行者臣兼體問得本路興洋利文龍等
州雖有進士徒具名爾其人亦嘗自患所居僻
陋難得師友臣欲望朝廷勘會本府并前件五
州自來實係少有舉人修學及第之處乞賜詳
酌特置學官就與行改轉使正充本府府學教
授所貴一府五州之人悉得就近修學不三二
年當盡變此俗燦然與天下士人相侔矣臣職
在守土所治之下或有可請不敢自默臣無任
恐懼激切屏營之至謹具狀奏聞伏候勑旨
奏爲乞修興元府城及添兵狀
右臣竊見本府自三代巳來號爲巨鎮疆理所
屬正當秦蜀出入之會下襃斜臨漢沔平陸延
袤凡數百里壤土演沃堰埭棋布桑麻秔稻之
富引望不及西南逾棧道抵劍門下趣成都岐
雍諸山遮迾東北深蟠遠跱孕畜雲雨罅道百
出相拱加輻遠通樊鄧旁接秦隴貿遷有無者
望利而入舊制中州之人不得久居於此今復
㢮禁一切不問故四方來者頗自占業殊習異
尚雜處閭里天下物貨種列於市金繒&KR0238;枲衣
被他所近歲洮河所仰茶産鉅意公糴私販輦
負不絶誠山西浩穰之粤區而朝廷所宜留意
之劇地也然而事有未稱體有未俻者城與兵
而巳矣城嘗度之其縱廣亡慮二十里&KR0763;薄毀
䧟久不營葺姦窺盗越易如短屏兵雖合聚群
戌所數裁滿五百罷病孱弱下車者半分隷他
役常非此有近復調赴文州今所留者甫二百
餘人爾况一城之中民屋錯比連甍接宇可數
萬計生齒雜遝填斥坊閧臣常自顧亡狀誤蒙
朝廷采用重委符守班條之暇静慮及此輒謂
以如是不甚堅完之城與如是不甚齊一之兵
欲控制遐遠影援邊徼保護井邑衆庶防固宫
府儲峙若止用此且恐事於臨時萬一有不副
國家所以設城置兵之本意也臣每一念此食
輟輟而寢去枕者屢矣伏惟陛下自踐祚巳來
于今七年曷嘗不一日孜孜安養元元者爲政
理之急未治者旣治之矣巳治者復爲之立不
可廢壞之法𥙷缺綻漏大小咸輯下聽不倦有
宜則應臣是以敢持二者之說仰干宸扆伏望
陛下不以臣疏賤而幸錄其言願賜參可下詔
有司遂俾如事修絫雉堞增屯營伍以赫威靈
以壯制度沮邪謀定衆志安固基本萬世不動
亦所謂先定應猝豫俻不虞之善計者也臣職
在守土諸無報稱惟是所見不敢噤嘿臣無任
僣易妄越惶恐激切屏營之至謹具狀奏聞伏
候勑旨
奏爲乞差知洋州一次狀
右臣伏蒙聖恩除臣知陵州得一年十箇月後
因改州爲監復蒙就差知興元府今到任巳及
一年五箇月臣昨在陵州推行新法並成倫緒
僅免敗闕自至興元府凡幹當過諸般後來續
降指揮等事亦無曠廢盡爲兩路按察臣僚薦
舉以臣頗爲辦職今來臣替期非遠切慮朝廷
不久差官代臣赴闕臣日夕惟念般挈私計實
以家貧累重食口稍衆分减寄寓頗難區處臣
此者愚妄輒覩八路新勑盡許指射連併差遣
臣知洋州一次情願閑居待闕况臣出於畎畆
粗諳民間細務幸臣未甚衰暮之時少願傾竭
犬馬疲駑之力夙夜勉勵所屬僚吏宣布陛下
德澤於一方百姓以圖上報國家所以養育賤
臣無涯之惠臣自知才智淺短不可更俻他使
惟是一郡之政猶能奉行陛下條詔不致違失
伏惟陛下哀憐特賜天地生成之恩俯從私願
臣惟願忠義以荅萬一干冐天威臣無任伏地
待罪惶恐激切屏營之至謹具狀陳乞以聞伏
候勑旨
奏爲乞免陵州井納柴狀
右謹具如前臣自至當州訪問得所以爲其民
之深害久而不能去者惟管內仁壽等四縣百
姓每歲輸陵井監煎鹽木柴共計三十八萬四
千二百餘束也當時立法但以五等人戸每稅
錢上以二文一分科令納柴一束故其等高者
不下千束雖下戸亦三二十束矣其柴若常時
私下貨賣自可每束直三四十文足錢官中曏
亦以其不易每束更支鹽六兩後來常見其虧
損百姓不復支鹽却改每束與見錢七文五分
是官中大約破九文巳來貼折民下三四十文
柴一束矣其百姓所得者貼錢悉爲出旁引攬
之人諸頭銷使尋亦隨手散盡又官中科配盡
須要納乾柴其百姓自一夏巳來以𧖟麥務忙
不暇更豫先營置放令乾燥皆於二稅欲起之
時若本家田內所產之少則須望林回買生濕
雜木翦截齎擎上州赴場送納依自來體例願
以兩束折納一束是三四十文一束之柴又只
止得四文有餘矣加此倍之則近納七八十萬
束生濕柴也偏州小縣盡是山坡田土瘠薄别
無他産而每年於二稅送納疋帛斛斗并科買
紅花紫草出助役還青苗之外又復有此七八
十萬束木柴之役比之他州此方之民實被其
苦臣子細體問得二十三年巳前夲州止有官
井數處所銷柴茆苦不甚費其價亦不至高大
自許人開作卓筒之後部下至今巳及數百井
故栽種林木不能供得公私採斫以至山谷童
秃極望如赭縱有餘蘖纔及丈尺巳爲刀斧所
環争相翦伐去輸官矣人旣匱極草木亦不得
盡其生意又緣當州地皆險惡徑路狹隘磴道
齟齬不通輦運臣嘗屢至納柴之處見所輸之
民無老與幼皆悉荷負有縣界闊遠奔走百里
之外陟歷深阻忽値霜雪風雨衝冐寒滑加以
期限相逼勢不能止攀緣隕越飲食失所以至
肩踵皸裂衣裳穿露身體尫瘠都無人色吁嗟
之聲充溢遠近自冬及春正是他處百姓皆能
有所休息之時而斯民重困狼狽如此臣常惜
太平之世而尚有此無聊之人其弊衆所共知
但謂官自前鬻巳來無術可以捄得此者若非
朝廷慱䆒民間疾苦欲盡釐改使之蘇息其患
終無有日休巳者矣弊極必復今正其會臣伏
覩詔勑遣使專務與民興除利害諸色埸務並
令人占買以寬分外陪費臣今管見輒謂官中
雖有陵井止能供得成都府一路州軍公使軍
食等鹽外並無略有所獲雖言招召客人將絲
絹展博其本監日煎鹽色皆是先巳支過諸州
軍每年所定合銷綱數更無贏餘見在以俻客
人入中臣愚欲乞朝廷特下指揮令夲路轉運
提刑司一就用出賣酒坊體例先爲相度擘劃
諸州軍公使并軍食等鹽乞不於本監支給召
人買樸上件陵井監官中自可端然收納羡利
臣當試約之除餘利可以霑及買樸人外依卓
筒小井課利用五分折納錢絹官中並無糜費
歲可獲一萬三千八百餘疋絹帛并見大錢七
千二百餘貫及免得酬與監中主當公人等一
十一處場務及監內諸般銷費共一萬八百餘
貫其餘外州軍般鹽綱後酬奬尚不在其數內
如此則七八十萬束之柴能害於民者盡去而
五六萬貫之錢能利於國者盡得矣豈不稱朝
廷愛養元元之意哉臣忝被國恩來守兹土斯
民之病職當救療亦欲少以愚慮上報朝廷遣
臣爲此千里之民長吏之意爾臣之所見止爲
四縣百姓有此積久輸柴之弊未嘗有人爲之
言者臣今旣知矣豈敢緘嘿實恐上負委寄循
滿而去尸此祿食非素心也所有本監委曲事
狀如蒙朝廷允臣所奏下本路相度臣自一一
纖悉窮䆒利害本末供報今不敢以叢脞煩碎
之事畫一條陳上凟聖覽臣無任誠懇迫切恐
懼彷徨之至謹具狀奏聞伏候勑旨
奏爲乞差京朝官知井研縣事
伏見管內井研縣去州治百里地勢深險最號
僻漏在昔至爲山中小邑於今巳謂要劇索治
之處蓋自慶曆巳來始因土人鑿地植竹爲之
卓筒井以取鹹泉鬻鍊鹽色後來其民盡能此
法爲者甚衆遂與官中略出少月課乃倚之爲
姦恣用䥴琢廣專山澤之利以供侈靡之費訪
聞豪者一家至有一二十井其次亦不减七八
曏時朝廷嘗亦知其如此創置無巳深慮寢久
事有不便遂下本路轉運司止絕不許容開造
今本縣界內巳僅及百家其所謂卓筒井者以
其臨時易爲藏掩官司悉不能知其的實多少
數目每一家須沒工匠四五十人至三二十人
者此人皆是他州別縣浮浪無根著之徒抵罪
逋逃變易名姓盡來就此傭身賃力平居無事
則俯伏低折與主人營作一不如意則遞相扇
誘群黨譁譟筭索工直偃蹇求去聚墟落入鎮
市飲博姦盗靡所不至巳復又投一處習以爲
業切緣井戸各須藉人驅使雖知其如此橫猾
實亦無術可制但務姑息滋其狡暴况復更與
嘉州并梓州路榮州疆境甚密彼處亦皆有似
此卓筒鹽井者頗多相去盡不遠三二十里連
溪接谷竈居鱗次又不知與彼二州者工匠移
人合爲幾千萬人矣幸今累歲豐稔無少間隙
縱有疆獪自安飽暖萬一或恐遭罹歉旱民下
艱食此軰當不肻更顧一役之利必能相與唱
和跳梁山谷間化爲盗賊耳當是時彼井研者
區區小縣一二選人爲之令佐將何以禦之哉
此臣所以日夜置心於其間不能少忘者矣臣
愚不避誅責欲乞朝廷指揮下本路轉運提點
刑獄司相度許令二司今後於京朝官中舉清
彊明斷有吏幹之人爲知縣仍乞令陵嘉榮等
三州各出三五十人兵士俾兼領之所貴藉此
威靈厭伏其衆自然群小之心有所畏戢此亦
所謂戒不虞防未然之一慮也臣才術淺陋猥
蒙任使一州利害臣宜知悉凡有所見不當自
隱伏望聖慈下采愚論特賜詳酌施行臣無任
妄越恐懼激切屏營之至謹具狀奏聞伏候勑
旨
奏爲乞鑄陵州團練使印狀
右謹具如前臣勘會本州舊爲軍事問其父老
云自淳化中因草寇擾蜀凶熖熾猛劍南列郡
不隨其燎而爲之燼者十纔二三陵其一也當
時實以知軍州事張亶能率其衆共力禦之旣
爲完城遂不汙賊朝廷嘉奬故特以團練之額
襃名其州雖然但未暇賜印因循至今臣伏見
天下團練州軍凡有移牒相關至此考其印文
皆有使篆獨惟當州尚無此者稽諸故事疑有
所闕臣不言上事如未俻伏望聖朝念兹常典
久爲廢墜欲乞指揮有司創鑄頒付行用庶使
威靈充浹文采完具增光偏州善守之實垂慰
斯民效順之望干冐宸衷臣無任惶懼激切屏
營之至謹具狀奏聞伏候勑旨(丹淵集卷三十四終)
