陳眉公先生訂正丹淵集卷七
宋蜀文同與可撰
明吳毛晉子晉
蜀李應魁務滋同參
吳吳一標建先
詩四十首
新秋讀書
高風發遠籟轉響爲淸商隆曦減炎威未晩先
自涼庭前碧桐樹昨日聞早霜朝來逐葉上巳
暈一拂黃壯歲覺時節㸌若翻電光自顧勿嗟
惋徒然攪中腸官居幸少事署案日幾行公退
清且閑垂簾坐虛堂解帶輙傲兀左右羅縑緗
所務唯討論一燈從夜長
貧士行
側身入窮閻跼影守環堵日高齒未嚼風勁骭
猶露胡爲迫凍餓此道吾所素出每駕雞棲歸
仍伏龍具原生本非病董子盖不遇誰將斗升
水活此轍中鮒不見裹糧人欲死者亦屢徒自
諷詩書區區立名譽
馮氏道中早行
畏暑事晨役高原動征羈遥遥歷廣博浩浩長
風吹疎星才出没河漢西南垂林端啓明上飛
光發丹曦熒熒洒晴露百物含華滋爽氣入肝
鬲宿濁無一絲寒泉漱淸甘洗滌俗慮遺還憂
火輪怒萬里燒雲逵
宿李同年蔭碧亭(時自長安慮囚屬疾)
抱病出煩闠投此青林間高軒得淸涼坐致精
爽還主人止之宿借與終南山中宵皓月起繞
枕皆孱顔望久氣自淸心胷無結頑平明又西
走勝軌不可攀
李生畫鸖
昂昂青田姿杳杳在輕素一身萬里意雙目九
霄顧釤釤羽翮利竦竦骨節露君初本誰學我
恐必神悟得於想像外看在絶筆處稷筌如復
生相與較獨步
豳州
昔年戎馬盡南豳今日風光巳太文雅吹夜喧
金府月靚粧春豔玉峯雲泉亭柳色濃將滴水
寨荷香遠更薰邏候不驚烽燧息高原閑獵舊
將軍
寄友人
惟秦抵於蜀間可歷萬巇遥懷嚮英義潜想一
夕馳乏人探道奥求合常苦竒(音羈)見謂可招納
欲與相塤箎夫何屢乖絶出處各一涯秋風動
孤況西首勞所思
和仲蒙夜坐
宿鳥驚飛斷鴈號獨凭幽几靜塵勞風鳴北戶
霜威重雲壓南山雪意高少睡始知茶效力大
寒須遣酒爭豪硯冰巳合燈花老猶對群書擁
敞袍
明教院
野逕欹危入谷斜曲崗回嶺共交加經年不到
爲隔水此日獨遊因看花兩岸烟雲閑景物一
軒泉石靜生涯自怜冠珮嬰身者直入樊籠老
歲華
和仲蒙夏日卽事
簿領初休几按淸西軒移枕臥前楹香從菡蓞
紅苞發粉入篔簹翠節生不分(去聲)便衰聞蟻闘
可嗟俱妄見蝸爭日長景靜官曹泠莫厭頻來
對一枰
西軒秋日
官舍蕭然似隱居一軒秋色伴恬如深藏宿雨
樹木暗高灑夕陽籬落疎景物靜思臨水石光
隂閑覺入圖書此心只有雲相信長畔吟魂遶
太虚
和張屯田秋晚靈峯東閣閑望
直欄橫絶紫微隂凭久秋光照客襟一道山川
寒色遠萬家烟火夕陽深涇灘水落群鵶集秦
嶺雲高斷鴈沉此興浩然須把酒可怜難醉異
鄕心
春庭
春院隂隂翠靄仾春庭寂寂曉光迷花間蜂去
抱黃粉苔上鷰來㘅綠泥兩行高梧初蔭合一
番新草恰生齊微禽巳識幽人意飛下欄干向
裏啼
過永夀縣
驅馬上危坂暮鞭搖客愁峯巒驚滿目咫尺擬
回頭紅樹擁野店白雲藏縣樓須知此北下地
底見豳州(杜老有豳郊入地底之句)
東谷偶成
府事幸稀簡常爲東谷遊舊山兹髣髴佳景每
遲留斷續溪雲起縱橫野水流拂衣知未得聊
此慰鄕愁
宜祿昭仁寺後軒
危欄憑絶壑欲奈此時何但有夕陽處就中秋
色多與誰同徙倚空自發吟哦便覺成羈旅歸
心逐鴈過
過高塶城
頽壁乍高低中間巳亂蹊長原想鵝鸛大塜記
鯨鯢黯澹寒雲結蕭疎野草齊興亡盡遺迹立
馬看扶犁
夏日翠漪堂
湖水碧溶溶寒漪四望通龜魚遊浩渺鳬鶩下
虚空爽氣吟窗外清光釣艇中一襟時自快多
謝北軒風
玉峯園經春不得一過因成詩呈同官
約遊
春來少嬉遊俗事日相耗南園只城外累月不
一到花香雨後歇樹色風中老惟有嵓下泉猶
能滌幽抱
送張兢無悔秘校赴調
無悔富道誼卷藏無所施端笏拜上官十年走
階墀人皆爲嗟惋君獨安且怡又執考書去當
衡誰與知
六月十日中伏玉峯園避暑値雨
南園避中伏意適晚忘歸墻外谷雲起簷前山
雨飛興餘思秉燭坐久欲添衣爲愛東嵓下泉
聲通翠微
咸陽道上晩晴有作
積靄晚盡散南山明夕陽秋容徧豐鎬古恨入
隋唐草木咸搖落風烟自渺茫客亭須下馬把
酒慰殊鄕
歲晩登清素院北閣
雲端訪古寺樹杪臨危閣風厲懾草木霜乾喜
鵰鶚天時旣悽慘人意亦寂寞回念故山遠心
隨日西落
炭泉險道
一澗呀然截亂峯更於何處問途窮高深出井
又入井曲直上弓還下弓絶底乍臨渾偪仄危
㒹纔徹似飛沖我來行縣須經此正在炎炎三
伏中
玉峯園避暑
伏日當飲酒南城會群賢開樽蔭碧樹移席臨
清泉浩意脫塵土高懷軼雲烟早歸休信俗須
待月娟娟
早起覽物成詠
移枕出幽幌披衣步前楹秋容草木靜曉氣烟
雲輕蟬噪宿露滴鴈飛朝霞明塵心幸未動聊
此納餘淸
寄馮永州
山水永最善守居聞更優烟雲萬石古風月九
岩秋几案少俗事壺觴多雅遊無因陪後乘幽
意滿湘流
暑夕待月庭下夜深方歸
晝蠅方少夜蚊多搖脫霜紈奈熱何獨向中庭
待明月一身清露瀉金波
中伏日諸君會玉峯余以病不預作詩
寄呈
去年中伏在南園同聽清泉引綠樽今日諸君
又高會獨嗟移疾臥西軒
興平原上赤熱因寄永夀同年
日午終南翠色燃滿襟飛土下秦川是時獨想
君高尚正在山亭弄野泉
亭口
林下翩翩鴈影斜滿川紅葉映人家岩頭孤寺
見橫閣有客獨來登暮霞
淺水原
鶉觚西北地鱗鱗此處當年起戰塵見說如今
溝壠下斷鋒殘鏃屬耕民
興平原上
東西車馬走秦川擾擾飛塵混曉烟我亦中間
遊宦者尙慚無語賦歸田
西湖荷花
紅苞綠葉共低昂滿眼寒波映碧光應是西風
拘管得是人須與一襟香
石龍渦
嶮勢圍空斷壁圓四時常見聚雲烟爲霖救旱
今何在徒有遺文記昔年(有李懷又記備述禱雨有驗之事)
水葓
紅芳霄露清翠節曉霜犯雨後曬殘日秋容滿
庭楹
黃蜀葵
錦江何日别漆水今朝見清露染顔色秋鵝一
分淺
鼓子(干葉者)
柔條長百尺秀萼包千葉不惜作高架爲君相
引接
鄠上懷古
未曉南山去從禽夜不歸凢行多少地十二所
更衣
石竹
蜂齧紅蘃爛蟲啼碧叢短秋風略地起惟有蒼
苔管
丹淵集卷七終
