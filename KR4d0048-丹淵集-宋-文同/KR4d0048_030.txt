陳眉公先生訂正丹淵集卷三十
宋蜀文同與可撰
明吳毛晉子晉
蜀李應魁務滋同參
吳吳一標建先
啓
謝趙龍圖舉自代
右某啓近見本州進奏官報狀竊承知府龍圖
舉某自代者心隨驚飛汗與愧落自已不稱人
其謂何伏念某氣識甚蒙材品至下毓質辟陋
逢辰盛明起地讀書變家登第衮衮從宦斤斤
勵躬唯循廉隅敢越涯分進&KR0674;儒館蓋緣科名
累遷郞曹實用恩例曾不僥兢重防詆訶高尋
前人下遠浮俗半通五兩得每自安數粒一枝
居無别望幸官鄕郡竊芘使麾事親之心大恐
不至好古之道深虞未淳豈謂某官愛其所存
忘是不肖因遷美秩遂啓中宸謂某竭力慈闈
行著鄕里玩心聖壼譽高儕流退謂不如引而
自代某愚何者公意乃然大雅所爲固云謙抑
小人當是能不悚兢念蒙此章將底云報唯當
益謹素節上酬深知限守詔條阻趨麾戟引領
門下無任感佩激切之至
謝館職
伏蒙聖恩授充前件職者程文禁林幸被詔寵
列職秘館謬叨恩榮度衷枵孱撫已慙懼伏念
某出自遠蜀生於窮閻逢時之文從事于學性
自樸鄙才非淹長唫磨簡編力不逮古撰綴辭
語強無由高名聞寂寥跡緒奇蹇退守舊業田
園皆荒進于榮途道地愈遠嚮繇選藝閭里偶
塵薦書外名殿廷誤中科級是後更佐兩郡行
周十年近緣公章入改朝序尚兹僣妄敢爾僥
希攀援前人引列著令愚悃上逹宸音下俞委
之耆儒較以舊學並取者衆獨知最艱洎試淵
題加多穴思小巫未進靈氣巳銷大匠在前汗
顔不止飛景將入蕪音僅成機杼不工痕疵固
滿猥當奏覽常待報聞敢期清流亦用微品竊
謂圖書之府英儁所躔亡似而居有&KR0804;其面静
惟之致良有所階此蓋伏遇某官奬育微才推
揚介善言辨臧否人爲重輕眷兹單平隂所提
振是致懦品亦升華階惟精乃心以辦厥職庶
酬巳目無玷恩陶卑情無任感荷激切之至
謝提刑度支
近見本州進奏官報狀伏蒙提刑度支舉某不
次擢用者無狀之人本自丼於散外不訾之舉
期特卑於褒陞被眷優隆省衷愧負伏念某生
地至遠如人且微起家學文擢第從政殊無才
術之可用但守勤愚而自將圖書之淵謬陪於
俊茂禮樂之府竊玷於班聮居常懷慙敢自謀
進嚮以親闈之便得兹鄕郡之歸職事沈迷廩
食尸素幸諸公之在上顧匪人而若存無責其
癏重爲之地此者豈謂某官大與芘頼隂相薦
論謂宜召還不次擢用施此眄睞屬之孱庸慮
聞于他或議其過斯蓋某官常賜延納屢交語
言察某之性椎鈍而少文揆某之心歛默而畏
動持此之見抗然以言况如某之所爲實在時
而不肖旣不能激昂以取夫榮耀又不能潜伏
以休于幽深徒容其身以累於世然而伯陽所
尚者知止仲尼之與者有常仰惟高明用此采
錄敢不益敦素節勉尚清修惟堅所爲以俟其
報
謝運判舉陞陟
伏審運判職方同罪保舉某不次陞擢者聞命
之初撫躬而愧竊念某生無肖似起自單平偶
然讀書遂爾登第止知公忠清愼曰涖官之本
不能矯曲憸媚效隨時之爲用諸公之薦而升
朝闈蒙先帝之召而入文館常淡厥進以安其
愚兢兢自持默默無競向求鄉郡視寢親闈得
芘公庥巳深天幸運判職方一見如舊二年于
兹故常掩覆其不能未始督責其無狀巳荷寬
假敢期薦論兹佩德之至深復何言而可謝唯
將愚節上答巳知卑情無任(云云)
謝成都府尹并三司(因權卭州)
近奉臺移俾承郡乏巳兹涖政常爾兢懷伏念
某學術非深才具至短其資選懦所向拙方爲
治中之官殊恐不職行太守之事固非其宜然
而一紀之中三來於此事體素習民情相諳雖
若偶人之臨猶爲編戸之信止循舊貫敢立奇
名但勤學製之工庶免代傷之醜惟煩厚芘以
保孤蹤引企門闌某無任系戀(云云)
謝府尹并二司(因磨勘交子)
嚮者領帥府之召置校財簿之虛盈留連幕中
將逮一朞之滿出入(門下)何嘗三日之疎威采霽
上官之嚴文儀簡屬吏之禮曾無督責常與撫
存凡燕游之地許其來從有詞章之事多以見
屬仰被慰錄他無間言某自知非木石之頑公
垂眷有丘山之重事巳還治心焉嚮仁前此違
離實深感愴此蓋某官神襟浩粹德量淹宏扶
持草茅毀去崖岸周旋接下不以勢力而自高
𣢾曲推誠蓋存信厚以相待遂使庸妄居嘗傾
依里堠裁一昔之行門闌若千里之邈惟勤職
業以答愛忘庚伏在秋嚴漸邇伏乞上爲宗社
精調寢興某卑情無任(云云)
謝夏宮苑
右某嚮聞幢節之行敢用竿牘之獻以道榮幸
得依美庥豈期照存忽賜還答顧此孱陋當之
悚兢此蓋知府太博蚤相矜憐厚自謙抑禮鈞
於下情感于中卽歛迹以瞻依但盈懷而聳躍
卑情無任佩荷之至
謝宋國博
伏承某官寵被宸恩榮關郡治側聞休命竊抃
鄙悰將馳慶牋以謝芘覆或領珍牘何勝悚兢
伏惟通判殿丞資猷敏明操履沉厚久從仕治
夙著官稱嚮疇邑課之殊兹貳藩條之重車音
未及輿意相歡某幸以瑣材獲依巨蔭臨風以
企與日爲深卑情無任感荷抃躍之至
謝慶州焦推官
右某伏審較能省部贊畫戎藩修禮未皇飛文
見及蒙此厚眷惕然鄙悰伏以推官秘惕儒術
通明吏事疆敏蚤伏士論尚淹賓筵署事云初
先書以貺過相存錄深用感銘未遂瞻依所期
將護謹奉狀賀兼謝
謝寧州雍屯田
右某忝名鄕關幸密壤土蓋用晩末未由趋瞻
常傳風徽自益景慕向題輿之道此獲歛板以
拜前傾聞話言慰滿志願邇㳙辰而署職先屈
禮以飛文過爲謙冲重俾慚慄恭以通判屯田
履尚端潔襟期粹和待人以誠納巳於道居贊
貳之秩尚鬱於美才用薦論之章卽陞於清貫
某所系賤局甚遙高軒深希保調用對旌寵卑
情無任企望之至
謝夏宮苑
右某伏審顯奉宸綸榮持郡節凡叨巨蔭舉集
驩悰恭惟知府宮苑太博世襲公忠天資毅勇
才明以斷德厚而溫屢更軍律之雄進領使權
之重時惟景服上所眷求護苑丘之兵巳聞最
入布豳國之政實自選行兹承治裝匪遠戒道
同幸以蒙愞獲居庇存瞻趨有期企聳以俟某
無任系望欣躍激切之至
謝三泉知縣贊善狀
右某此者袛膺朝檢移領郡章巳試薄才輒臨
庶務方馳誠而往謝忽遣介以見存伏惟某官
出忠孝之家禀禮義之教夙成懿德休有令名
尚綰邑符固淹輿論下眷僻藩之守特修鄰士
之歡佩荷惟深紀銘曷盡謹奉狀謝
謝諸郡
右某忝奉邦恩俾臨郡治㳙辰以吉視事云初
退省巳以無堪實懷慙而甚厚心之所恃賢者
相依幸託庇於鄰城敢晞風於懿範某官志勤
育德義切成人儻拙政之有聞願美言而見教
感所磨礪存諸鏤銘尚遠瞻趨徒深跂引
謝韓少卿
伏審榮奉制音寵移漕命郡縣聞此吏民驩然
恭惟慶慰伏以運使少卿性禀淳明才周敏給
自歷揚於美仕皆夙著於休庸有忠績上簡於
帝心有惠術下充於民望蜀之列部太半被於
矜存邦之要權未幾聞於召用西南爲地漕運
須人豈無餘敝之未安卽見良謀之盡講某猥
臨支郡託在洪庥雖勉居於千里之封實徼幸
於二天之庇限居守印阻謁使旌引望車塵敢
通郵訊(云云)
回蜀州王郞中
親老待養求侍於慈闈君仁推恩許臨於鄕郡
至官以近屬事之叢常欲爲諸公之書謝所不
逮卒未有少時之暇致之無由静念稽違深懷
悚戢敢期存齒之厚特往封幐之先乃眷甚隆
其謙益至伏惟某官全守正重端持公忠自歷
榮涂皆揚顯譽而能敦奬士之節厲樂人之風
雖此么孱亦蒙顧與布詞以麗將意其勤荷德
殊優爲顏巳厚正嬰官守之冗阻奉賓從之遊
引首使麾無任企向(云)
回嘉守楊郞中
向者某官持節爲州驅車過郡獲瞻符采甚慰
久傾之勤𣢾奉燕談益資寡見之陋遽爾去德
缺然爲書視禮之疎撫躬而愧邇承撰日榮此
臨官將效馳誠先蒙賜教厚自降接雅存謙尊
某官冲量粹溫令猷淹茂文章貴係簮組名家
兹假長才屈爲遠守方成踰月之政已布載涂
之謠伏冀勉輔生經寵綏多福
回郭國慱德容啓
伏審被中宸之恩進上庠之秩聞命將慶貽書
忽先蒙禮見存揆衷且愧某官禀才端厚挺質
粹溫早歷榮階洊著休績兹膺帝渥實奬年勞
未獲瞻依豈勝係戀
回彭守鮑郞中啓
伏審某官被命作藩㳙辰視事將馳慶幅先墜
華函雅意謙冲鄙懷慚懼某官寬𥙿宏偉端方
勁嚴蚤著殊能薦揚膴仕惟天彭之古郡乃井
絡之名區民俗淳和壤土饒沃訴訟甚簡幾至
於鞠扉教化易行豈煩於餘刃將疇善課卽見
褒遷咫尺壃圻睽遠風度敢祈葆毓以慰傾瞻
回茂州吳郞中啓(卭州)
聞風舊矣奏記缺然嚮服才猷徒傾於翹館輸
馳懇素莫置於行郵使由奥屏之來惠有榮函
之及布詞且麗將意甚勤某官學有本元術兼
權立向繇劇邑選委遐藩蓋憑綏輯之才果布
循良之政卽程懿績就服褒恩某仰德雖深蒞
官有制未諧會晤嘗積瞻凝
丹淵集卷三十終
