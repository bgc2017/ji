陳眉公先生訂正丹淵集卷五
宋蜀文同與可撰
明吳毛晉子晉
蜀李應魁務滋同參
吳吳一標建先
詩五十一首
賈佩蘭歌
綠髮憶新梳君前侍玉壺相隨五色鳳飛止帝
宮梧鳳時入紫烟一舉萬羽趨乘風恣敖盪衆
首傾雲衢帝旣天上行留鳳不與俱鎩翮下永
巷髠編鉗徒赭衣舂且歌北望鸑鷟呼&KR1006;&KR1006;
亦喙鴆一杯死其鶵鳳亦飲瘖藥鞠域支體殊
娥姁豈不仁幸此全賤軀歸來南山下秋風裂
羅襦寒床覆龍具霜雪侵肌膚忽自感時節臨
風只長吁徒懷掖庭事飲泣對民夫
徐太元
彼徐太元者杭州之參軍同僚曰張惠犯贓抵
深文徐哀其母老詣獄輙自陳謂惠所受贓太
元本同分今儻獨坐惠此獄無乃冤均之不滿
法惠遂減死論太元亦坐免不調十餘年西臺
李侍郎典選世所賢聞徐之所爲特以不次遷
擢授鄭司功太元名始傳後爲申王師德行人
推先嗟哉後世人恩義日不完初旣同職事言
色殊相歡謟酒與佞食旦夕同杯盤一有不得
意艱險立萬端推之入網羅又以毒箭攅昂然
了自得衒露其術全此等雖曰人犬彘曾豈然
眼見與耳聞天下何可言我今作此詩中有二
義存欲使在位者此風幸相敦勿令有識人命
爾爲蝎蚖又欲彼正士爲國掌三銓須察此惡
子廢斥入冗員自然此浮薄不長其姦根覽者
請味之勿罪其言煩
盖寬饒
次公清而狂其本出天性惜哉公廉質不以儒
術正䧟害公峭刻奸犯語堅勁在位及貴戚合
然仇怨盛稀遷愈失意躁戾因以逞王生識其
趣勸以全夀命胡爲不開納封事轉凌橫五帝
官天下此語豈君聽上怒以不改章下求衆定
礭然金吾奏直以大逆訂雖爲鄭昌頌萬嫉掩
一諍遂爾屬諸吏羞復受笞榜行當北闕下輙
引佩刀剄時雖衆所憐終爲端士病
諸葛豐
少年名特立初爲貢公起元帝擢司隷刺舉無
所避間者何久闊京師語如此馳車下許章去
節自豐始上書擿章惡此舉誠可喜奈何少恩
恕春夏常繫治人多訟其短遂徙城門尉復列
堪猛過上爲之切齒制詔白其罪不忍下豐吏
豐初在朝時數道堪猛美失職乃自取不內省
諸巳反惑怨其他轉譽以爲毁不欲加以刑上
憐之老矣庶人終於家反覆豐可耻
新津退思堂
三江古劇邑入籍生齒夥詞源百端起區處不
可惰子醇爲之宰幽隱照必破斷事精且密有
若麥歷礳尙懼忽一失退卽此堂坐戾者思改
易無使下罹禍如此凢二載不識有纖過賢哉
令之師敢以此爲賀
墨君堂晚晴凭欄
墨君堂中看新霽十里平林鋪淨綠青烟一去
抹遠岸白鳥雙來立喬木戴勝入園𧖟巳老栗
留過隴麥將熟坐待月破東嶺雲自取簾鈎更
高軸
山舍早起探晴
山鳥轉晴日獨行風滿林澗花薰野袂岩水濺
幽襟側石驚新滑垂蘿愛近深蕭然此清興不
似戴華簪
東谷獨往
久不到東谷晚晴欣細履隂隂夾路木濺濺落
溪水幽涎界屏粉亂喙刻窗紙兀坐忘所歸烟
雲逼人起
西崦道友
西崦入深窅幽茅藏隱仙虚窗畫雲篆淨几校
靈編絶巘聳玉幹危岩瀉珠涎相留飰青䭀人
世凢幾年
送李野夫兼簡公擇學士同年
吾友野夫官滿歸峽中風物正春時莫因道路
起長歎且對江山吟好詩異日滑臺君若到寄
言别乘我相思聲名㔾重更論底但引冰堂金
屈巵
任居雲棲枝閣
峩峩仙鸞山杳杳山上閣道傍問耕者居雲之
所作居雲倜儻士韁鎻不可縛讀書三十年議
論寫不涸縱橫入衆藝深曉不止略自笑與世
疎回首念岩壑安排事幽隱終老期此託結茅
層巒巔退比籬下雀棲枝榜其號意豈羡鵬鴞
時兹入岑絶寄憤滿寥廓江風拂危欄澗月滿
疎箔獨横古溜琴(居雲琴名)遠意追淡泊蕭蕭履霜
操隱隱天外落(履霜居雲之所好彈者)飄揚雜仙籟泛響
度林薄其誰共高興唯此猿與鶴願言解塵纓
一赴方外約
朱康叔郎中棄官求母於金州因會華
清宫作此詩送之
蟠桃實在枝蟠桃花㔾飛相隔五十春一旦還
相依康叔視金龜解去如糞土徒步入嶤關金
州取其母古人亦有此比之康叔難幾時有古
人能如公棄官玉蓮仙宇中相會談此事使我
發驚歎達曉不能寐借問侍安輿輦下何時過
我欲率諸君扶服詣門賀
蓬溪蘇令均利泉
潜流蔽荒壤嘉惠鬱所施邑人念遠汲視此無
以爲蘇君作之令大利收前遺一日會衆䤴玆
焉發清漪旣㔾就新甃瓶缶何纍纍盡言彼汙
濁豈爾同甘滋比戸獲美飲頌君皆一辭何以
紀君德是泉無涸時
冤婦行
婉婉西隣女韶顔豔朝霞淑性自天與少小傳
令嘉孝愛親黨重巧慧閭里誇其母最嬌憐看
若眼下花自從掙冠笄未始離窗紗讀書佩箴
戒舉止無纖瑕求媒不自審得壻非良家如以
瓊樹枝使之並蒹葭憶初行嫁時遺贈矜豪華
明珠蹙袿裾雜寳裝簮珈餘貲詎可數但較輦
以車其姑本寒種貪壑常谽谺得婦不問好求
索惟無涯侍奉四五年呌物愈餓鵶百欲一不
應用毒同虺蛇豈惟被詬辱抑亦遭笞撾馳使
執賤役課責日夜加手指盡秃瘃鬢髮仍髟髿
一旦不任事病骨枯若槎委頓臥在床尙爾磨
怒牙旣死亦不顧但恣攫且拏聞之道路人涕
泗而咨嗟養女擇所適此事寧輕耶家法要相
委在邇不在遐娉禮貴得中尚約不尚奢尊章
若慈仁至死甘苧麻請看西隣女一失千里差
林居
宿髮未暇梳林居且辰詣鮮暉散清滴濕濕滿
衣袂仄行盖前礙傾視因遠翳野意浩盈懷曾
忘傲公退
墨君堂
嗜竹種復畫渾如王掾居高堂倚空岩素壁交
扶疎山影覆秋靜月色澄夜虚蕭爽只自適誰
能愛吾廬
鑑崖(山居有青崖平滑如鑑)
層崖瑩青瑶泠滑不可捫秋光發淨照林影搖
晴暾飛瀑滌吟肺垂蘿清飲魂惟憂漬愁霖碎
蘚來相痕
宿超果山寺
荒途涉沮洳危嶺升坡陁愛此清淨居不倦來
往多山僧見余喜㒹倒披乾陀引我坐前軒山
果丹碧羅食已步野徑新柔踏晴莎就石枕古
稜依松執長柯是夕乃宿此東山吐圓波夜久
不能寐禽蟲伴幽哦逹旦鳴落葉固非俗士歌
岩猿與谿鳥應笑頻經過
富樂山海師
上人者何人富樂之禪客成都昔嘗見時巳坐
法席别來二十年嗟此出處隔昨過芙蓉溪捨
檝得携策盤盤轉危磴上叩金仙宅林間識孤
標𣑽眼老愈碧引我翠壁下煑茗拂蘚石問之
第二月雄辯發古譯無由從之遊不得蒙久益
翻然入塵闠俛首愧名跡
彭州南樓
百尺壓城端飛簷欲上摶湖光搖埤堄山影轉
欄杆秀野含春煦喬林擁暮寒回頭大㟭雪千
仞玉㠝岏
大慈交師演古軒
萬法一軒中周回百座容曲燃簷蔔久横揭貝
多重信士供晨鉢門人集午鐘何時聽雄辨幾
柄換庭松
新晴後溪樹隂灑然覽景成韻
雨後溪水急晴光鬱如浮高林放繁隂黮黮幢
蓋稠麥熟桑椹好撩亂黃栗留咿咿動新蜩局
局啼乳鳩晩策貪靜境緩帶成獨遊照影俯回
淵濯足臨漫流願言懷世慮逐此蕭灑休定知
今夕夢不作塵土憂
黃秀才北郊書堂
吾邑固僻陋巉巉合群山苟無賢者居孰能營
幽閑黃子治北郊勝絶收其間長溪斷谷口囂
譁隔塵闤始至甚夷曠漸往頗險艱洞穴烟雲
昏澗壑松桂環幽芳自芬馥野哢常綿蠻繚磴
挂絶壁孤彴飛遥灣氣象奪天奥景物搜鬼慳
築室貯群籍軒窗面孱顔朱黃列几按坐把古
穴刪自取天爵高下視五兩綸處心固巳定詎
恤時軰訕伊余素無似謬入文墨班前得省親
歸屢此容追攀時亦竊講議始蹈賢聖關譬之
拉虎豹所得纔一斑自愧鄙樸姿得涉道誼寰
余亦有東谷對此何格頑每來輙盡日須步明
月還
讀楊山人詩
秋高群山空衆籟吐天竅霜飇擊林野岩壑起
哀嘂蕭蕭寒月下合若萬鬼嘯疑是太古魂㗀
㗀此中弔山人住中巘側耳得清峭譜之入文
字滿卷泠雪照其聲太淒楚勁澁皆古調俗尚
正淫靡惑者自夸耀山人持之歸無乃取眔譙
會有知此音相逢當一笑
巳師竹杖
巳師杖竒竹坐亦不去手循摩瑩且&KR1401;瘦骨何
蚴蟉叢枝抱奇節兩兩相對走尋常出孤梢上
下分左右如何此獨異天産固非偶師初得之
誰此實世未有不爲師所用亦共衆植朽願師
勿棄置珍之比靈夀
晚至村家
高原磽确石徑微籬巷明滅餘殘暉舊裾飄風
採桑去白袷卷水秧稻歸深葭繞澗牛散臥積
麥滿場雞亂飛前谿後谷暝烟起稚子各出關
柴扉
雨喜客過
積雨無所詣十日不出屋故人念端居牢落如
槁木高軒過窮巷下馬想慰沃載酒酡楊顔裹
飯飽桑腹日暮從者散還尋舊書讀
墅居
不復入城市亂山圍一村雲霞供几席水石佐
琴罇病久筋力緩眠多頭目昏無人來谷口苔
鮮上松門
東窗
叢榆落碎鈿蔓柳樸輕綿麗畹暗紅霧曲堤橫
翠烟嘉樹正隂合好禽新語圓東窗日巳滿猶
托隱嚢眠
大雨
驚雲駕長風大雨灑九有崩騰百川倒豪怒一
雷走茫茫草木亂隱隱岩谷吼高閣晝眠人覺
來但支肘
芹歎
清霜入寒溪水迹落一尺飛沙上芹葉脆卷如
燎炙孤根抱生意春澤守遺瀝願奉野人薦充
君盤中實
憂居
憂居向山林蟲鳥日爲伍形骸乍摧剝骨肉慣
辛苦蔬盤羞客至病榻厭人語地僻誰往還閑
門閉深雨
任氏鳴璫橋
清谿漱碧崖衮衮寒聲落子川愛溪聲架橋橫
絶壑山風撼松月倚檻聽噴薄遂號曰鳴璫古
人無此作
過友人谿居
籬巷接菰蒲閑扉掩自娛水蟲行插岸林鳥過
提壺白浪搖秋艇青烟盖晚厨主人誇野飯爲
我煑新蘆
江上主人
客路逢江國人家占畫圖青林隨遠岸白水滿
平湖魚小猶論尺鷗輕欲問銖何時遂休去來
此伴潜夫
詠月
見說樓臺滿玉波中間惟只鎻孀娥可憐人萬
二千戸每到缺時爭奈何
五十
生平曾不事悠悠倏忽年華五十秋宦意文情
俱淡泊可憐渾似李蒙州
攬照
耻將衰晚競青春強把圓波拂曉塵自笑年來
鬚鬢白王昭不解作官人
梁景和
隋氏廷中列百官幾人風節動朝端越公事勢
炎如火獨有梁毗會忍寒
何桂林
十萬餘工造羽儀夾堤浮浪去參差堂堂送入
江都去渾忘當年攬頸時
𨫼吏
管馬心何在排車意自閑問時將手板柱頰對
西山
錦屏閣(閬州東圍十詠)
茂林斑若錦秀巘矗如屏底處供登覽闌干在
杳冥
清風臺
無時來見襲有地更臨高坐客清談起紛紛落
麈毛
四照亭
畫箔褰何礙珍叢發巳圓願公皆遍賞莫爲一
隅偏
柳橋
挼風誇晚態垂雨怯春寒爲問題芳意同誰倚
畫欄
曲池
水似珠璫入池如玉磬開臨流唯自適魚鳥莫
相猜
明月臺
微稜生海角圓魄到天心共上唯佳客無容照
俗襟
三角亭
合棟交生角回欄互引牙由來因地勢不是故
尖斜
花塢
繚繞穿紅萼爛斑踏紫苔誰將錦步障端爲使
君開
藥欄
玉笋齊抽日金釭競列時自然俱可愛莫放畫
簾垂
郎中庵
㔾築環爲堵仍裁月作床公來時隱几身世在
羲皇
丹淵集卷五終
