陳眉公先生訂正丹淵集卷二十七
宋蜀文同與可撰
明吳毛晉子晉
蜀李應魁務滋同參
吳吳一標建先
表
賀斬儂智高表
臣某言伏覩進奏院報狀巳斬儂智高訖蕩除
妖氛天地以肅翦撲兇醜寰瀛甚安凢在聽聞
孰不懽快臣某誠慶誠忭伏惟皇帝陛下
機與神密道如天高威靈風雷慈惠雲雨國以
內外盡陶醇醲物之生成皆荷覆育宜無獷悍
之俗上黷寬仁之尊而儂智高者生於窮涯禀
者盩氣善教不率狂謀自將嘯聚九眞之徒跳
梁五管之地尾掉蜂蝎脣張豺狼驚驅我民人
搖撼我州邑陛下震動英武鋪宣睿謀暫迀
材臣略舉銳士大號鎮壓羣頑遁逃奔流它方
寄託微命然且質其親愛許以來馴何梟性之
不移但狸蹤之自遠憬彼蕃服憚于皇家姦而
弗容衆所共憤乃盡誅其殘孽仍遠告於中區
掀揚曀霾芟刈繁穢是宜兼以母弟尸諸市朝
大正嚴科了無遺種傳命下諭有生咸知四夷
之魂盡飛萬國之手皆舞兹焉盪滅永矣恬寧
臣限守邊州不獲奔詣闕庭臣無任瞻天望聖
喜忭激切之至謹奉表稱賀以聞
賀聖體康復表
臣某言今月日本州進奏官任中立狀報聖
體康復於二月二十三日御延和殿親見羣臣
者嚮以皇躬忽嬰美疢勿藥有喜大易載無妄
之文自得爲功內經明適性之說仰聆安豫俯
積欣歈臣某誠歡誠忭頓首頓首恭惟皇
帝陛下乘熙明之期荷富盛之業抑畏萬務焦
勞一心無逸豫以爲懷有憂勤而自戒懔乎居
海㝢之大惕若奉祖宗之休乃身冰淵所事霄
旰屬履三陽之候偶差六辨之和而九廟護持
萬靈綏祐僅逾旬浹已復恬寧親臨中宸燕見
庶列氛祲蕩滌(天地)所以廓淸霾翳歛藏日月所
以光耀輿情旣悉黨議相驩況今遐邇乂安左
右賢哲願裁思慮游神淸燕之深庶召嘉祥享
國厖鴻之永臣幸逢聖旦忝受邦恩限此守藩
無由詣闕臣無任瞻天望聖喜忭激切之至謹
奉表稱賀以聞
賀乾元節表
臣某言臣切以綂當大火聖人乘而上臨月在
正陽眞主禀而下降寰宇遇乎嘉節黎庶陶乎
盛時和聲激揚協氣充衍臣某誠歡誠忭頓首
頓首伏惟皇帝陛下合天地之粹憑祖宗之
休誕靈中區撫衆率土纉世而治歴年以深仁
恩滂洋德教醲厚顧羣萌常願於崇報盡衆美
難酬於極尊唯逢慶辰乃祝睿筭巍然而峙者
山嶽浩然而流者江河齊同久長無有窮盡臣
被惠累世叨榮遠藩限守符章阻陪班列遙望
天闕臣無任頌神禱聖踊躍忭蹈之至謹奉表
稱賀以聞
賀恭謝禮畢表
臣某言今月十二日大慶殿恭謝禮畢大赦天
下者講盛大之儀三靈集祐沛厖鴻之澤萬㝢
蒙休鍧隱歡聲之馳熏烝和氣之發浩若九土
熙然一春臣某誠歡誠忭頓首頓首伏惟
皇帝陛下紹會千齡之期乘臨百世之綂崇立
禮樂而標于永古燀明制度而盛于前朝念天
地生成之深必謹精純之饗惟祖宗功德之茂
當崇配侑之文爰諏季商遂就吉卯具祲容於
廣殿協大報於圓丘邦浸融國典尤備顧惟
巳事㳂此推恩思與元元之繁共均簡簡之況
號令迅而風下仁慈滂而雨流臣幸遇昌辰屬
臨遠郡卽時分告縣邑輯呼軍民宣揚聖謨曉
諭上德傾帑藏之厚賜挺狴牢之衆辜坊歌巷
謠耄舞稚蹈悉能祝陛下享無疆之壽願
陛下隆不拔之基羣口皆然累日後巳臣限以
職事不獲陪賀闕廷無任喜忭激切之至謹奉
表稱賀以聞
賀明堂禮畢表
臣某言伏覩今月二十日赦書到州祀明堂禮
畢大赦天下臣巳於當時呼集官吏軍民宣讀
曉諭仍下所屬縣鎮施行訖者禮行路寢講昭
曠之文詔下中區霈汪洋之澤頌聲飽滿叶氣
熏烝(天子修大)饗之儀史臣書盛德之事一朝鉅典
萬世洪猷臣某誠歡誠忭頓首頓首伏惟
皇帝陛下纂嗣慶基修崇徽屋度越虞華之孝
增高商乙之仁以謂展三載之精禋存五聖之
舊矩顧惟仁廟之世嘗奉合宮之祠念將循
仍俾罔譌墜以示降神之重以彰配帝之嚴精
虔致誠靖謐終事將均禧於四海爰發號于九
關盪垢滌瑕赦過宥罪陳租久債潜烈幽功咸
在此時盡蒙其惠乾坤泰定日月清明諸產昭
蘇太龢充浹臣方當盛旦出守遐州雖不能陪
在位以駿奔實亦幸與斯民而宣布臣無任瞻
天望聖歡忭踊躍激切屏營之至謹奉表稱賀
以聞
賀同天節表
臣某言伏以月正乎陽體六爻之剛徤日盈其
數具五位之生成聖人所以出而爲乎大君上
帝所以命而撫乎下土嘉辰在且綿㝢皆歡臣
某誠慶誠忭頓首頓首恭惟皇帝陛下文備
堯明智兼湯勇無治不究有爲必成自履廣居
益新大業立帝王之紀將欲度三皇之先齊天
地之休豈止饗億年之久常臨大寶永覆羣生
臣久去明廷叨居遠服屬縈采組是爲有守之
官仰薦壽觴徒祝無涯之筭臣無任瞻天仰聖
激切屏營之至謹奉表稱賀以聞
賀同天節表
臣某言臣聞天之所以生聖人蓋表章於後世
國之所以得明主期保祐於斯民乃宋重熙
惟皇嗣守在傳而盛德天縱居尊而睿謨日新
故得荒忽之遐辟陋之衆泳游帝渥重灼皇明
逢慶節以在兹載歡聲而無巳臣某誠歡誠忭
頓首頓首伏惟皇帝陛下繼堪輿之大紹宗
祐之休上帝鑒觀羣靈擁衞是故月臨干巳六
陽儲純粹之精日浹於旬五緯合生成之數誕
彌聖質對越昌期所以静淵疏通剛徤中正齊
堯等禹軼漢踰唐文淳武嚴惠敏威肅雖然舉
四海之內願報於帝力極萬寶之重豈酬於化
功惟於降聖之辰共祝同天之壽臣幸陞仕版
竊玷儒林屬紆郡紱於遐垠阻綴朝裾於廣摵
願言致頌與世同辭臣無任瞻天仰聖激切屏
營之至謹奉表稱賀以聞
賀正旦表
臣某言天道運四時之功惟春曰首王者布萬
方之政以歲爲端大和發揚庶彙蕃蕪羣靈儲
甚盛之祉兆姓禱無窮之休至尊乘之諸福備
矣臣某誠歡誠忭頓首頓首伏惟皇帝陛下
禀五精之粹會一氣之元襲九廟之丕祥荷八
殥之大綂日躋乃聖天祐其仁諒臨御於三朝
固昌延於億載臣方當盛且出領遐州阻陪漢
會之朝徒祝堯封之壽遙瞻象闕限守魚符臣
無任望天祝聖激切屏營之至謹奉表稱賀以
聞
賀冬至表
臣某言天地旣復示一陽生物之端帝王其乘
饗萬壽集躬之慶惟是撫內外之臣庶於以禱
邦家之福禧盛德溥將綿區永賴臣某誠歡誠
忭頓首頓首伏惟皇帝陛下荷堪輿之寶籙
承宗祐之神基睿謨益新聖度愈遠皇明徹乎
幽隱惠澤浸乎洪纖遇此昌辰備諸景貺臣蒙
無任望天祝聖激切屏營之至謹奉表稱賀以
聞
賀冬至表
臣某言天地旣復示一陽生物之端帝王其乘
饗萬壽集躬之慶惟是撫內外之臣庶於以禱
邦家之福禧盛德溥將綿區永賴臣某誠歡誠
忭頓首頓首伏惟皇帝陛下荷堪輿之寶籙
承宗祐之神基睿謨益新聖度愈遠皇明徹乎
幽隱惠澤浸乎洪纖遇此昌辰備諸景貺臣蒙
恩守郡待罪踰年拜綵仗之前阻聯華貫望矞
雲之下徒想淸光臣無任瞻天仰聖激切屏營
之至謹奉表稱賀以聞
爲楊侍讀謝官表
臣某言才短而治劇務或解去則甚安學荒而
爲近臣若忝冐則誠愧譲避不獲兢危以居臣
某誠惶誠感頓首頓首竊念臣素無它能本自
孤立天授介狹世名拙方偶塵宦遊誤應官使
約已以道豈敢謀身而自營納名於忠常慙報
國之未效命與羇躓職多曠墮惟賴聖神之知
屢寬罷軟之責嚮蒙抆拭使辦要煩召至外臺
入陪會省簿領倥&KR1555;財賦浩穰顧區撥以非能
慮譴斥而不暇止幸滿歲將從外官甘終散僚
分絕榮路伏遇皇帝陛下黼飾治道興崇化
原簡求多聞登采衆善演導聖智鋪宣神猷天
閣之嚴署才臣而訪問書殿之秘列儒官而講
陳此之淸聯當以碩望況今耆雋在列吉髦盈
庭宜親通才用副嘉選或下授於孱鄙實有辜
於選掄然臣少雖從師久巳廢業性弗解而自
蔽心不磨而愈昏古今之宜究極而未至典籍
之奥討論而莫精將何以上補宸聰遠答天眷
重煩綸綍難避於新恩退伏縑緗復尋於舊學
庶盡一節少禆萬分臣無任感荷慚恐激切屏
營之至謹奉表稱謝以聞
丹淵集卷二十七終
