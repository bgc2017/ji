陳眉公先生訂正丹淵集卷三十五
宋蜀文同與可撰
明吳毛晉子晉
蜀李應魁務滋同參
吳吳一標建先
文
奉詔禱雨祭中梁山
某年月日朝廷以久旱不雨詔守臣各於其境
內躬自精禱者某謹詣中梁山致祭于某神曰
自王畿以至于天下郡國自去冬以至于今秋
虐魃肆厲害兹黎首雨不時降庶種萎殄大田
耗敗衆用囏食流庸載道靡所歸止天子衋然
震懼夙夜勤閔抑尊損制深自刻約致欵上下
久莫之應側省何咎心焉如灼走使方內靡神
不舉誠亦至矣而卒未蒙報尚謂名山靈祠有
或漏略俯巳博逮庶宜來相廼專詔守臣卽訪
所治有紀在典躬薦明饗惟神肇自融結遂司
梁漢屼然巨鎮遐邇尊望旁開澗谷遠抱林藪
風雷藏畜雲霧蒸吐歲或愆旱有取必得今天
子臨制海縣無不總統如神之宅是曰王土神
亦自當竭蹷供事以上紓天子之憂往籲上帝
均辦厥職普浹膏澤救止大命是則神之所以
奉上帝輔天子愛百姓之休功茂德恢大宏遠
不獨區區限此一方也神之聰明必能體天子
如此之意守土者安敢更用煩言以瀆左右哉
祭諸靈祠文
上以比年以來天地變怪聞於郡國亦云屢矣
故嘗恐懼修省勵德勤政求所以可當神靈之
心庶下祥應以安黎首而乖舛繆盭未能蠲弭
今復星文謫見有駭觀聽是用博及幽隱廣覃
赦宥沉冤抑憤咸與昭滌冀蒙休嘉上答明譴
乃俾天下守土之臣導上意之專潔致明祀於
管內之靈祠期體端誠共底消復某所目恭事
修職於神之左右惟神聽之
代趙龍圖祭孫觀文文
惟公禀氣之英號時之傑爰始筮仕遂高懿烈
才望日偉讙然衆舌踐履郡邑隨所施設人無
不宜賢否信悅服采烏臺愈見風節神年在首
所觸必血權臣擅朝勢炙手熱公嘗寒之消釋
如雪傾邪落膽修歛自潔皇皇當宁凛凛在列
上以公賢超公要切出領榆關當戎正穴齊輯
士卒整若刀截坐作進退韓旨彭訣制服夏虜
帖不敢發西南擇侯易公之轍公以家禍解組
被絰水菽三年僅將毁滅起臨彭門威惠俱徹
乃徙天水中道賜鉞是時嶺蠻凶熖橫發延災
邕廣千里一爇公摠萬旅兵林馬鐵以氣而壓
未陣先奪酋惡奔遁如雀得鶻歸仁之功與古
相軋來正樞宥神武機鎋惟公之謀未嘗以殺
去守東南有州控越厥敝久積根于祝髮公去
大本止留牙蘖至今其徒不復少猾旋移靑社
遠捍東渤大鹵更麾盖防虜黠功高德重有忌
而訐還政就第屢遷歲月符離宴居自閉如訥
曾無一言以歎窮達上始卽位思用耇耋詔迫
公起頼公才哲褒寵之優盡還印紱奠我慶土
以安&KR3036;扤高奴謀帥欲窒虜窟僉謂公宜大牙
秉揭行次雲陽六氣所汨亟上鄜畤診巳云厥
遂至大故隆棟斯折國家柱石一旦而殁上甚
嗟惋臨朝以怛贈數加厚列座于八嗚呼哀哉
某早荷記存推揚奬拔復許陪親肺腑之末此
義至重它非比埒聞訃之日肝胃摧裂引首東
望徒深涕噎限領西州川涂阻絶不得詣前撫
棺一别聊陳薄奠鄙意傾竭魂兮聰明監此孱
拙
祭提刑邢度支文
於嗟乎公世之完人敦惠和懿淸莊敏文自儀
于朝寖偉才譽華涂美貫匪徼是與昔在憲府
風規酋酋因遷而行海上爲州尋來其朋處地
皆峻獨公西南淹留俯潤曾未出語歎老嗟卑
乃中于于一致險夷簡潔飾身慈仁蒞職列部
依嚮亡冤有德何天之明戾此人理付公以疾
遂折不起嗚呼哀哉昔至持節今歸盖棺行路
嗟泣摧心落肝況同於公取頋最厚其所痛悼
惟神可究公有幼嗣必昌後時同報公心會當
此移公柩東轅來經郡下薄禮則設哀誠詎寫
祭提刑李子忠太博文
蒙狄道之景耀兮寢惠陵之華滋發秀敏於齠
齡兮騁蔚然之麗辭中藝等以服采兮治所止
而民宜群章交㠯啓辟兮顯懿騰而上知越自
邑以振擢兮一諉之以新規飾㠯權而厭下兮
俾分提於憲司搪衆譟以獨前兮極日夜而處
之役天倪㠯造慮兮出萬緒于一絲雖食寢而
靡皇兮失按簣之以時勉營效以蘄報兮曾莫
頋夫自持沴有隙而得乘兮遂劇痼而囏醫盖
外戕而內涸兮繇伏職而至斯噫捐㔾之甚重
兮將收彼之纖釐惜乃事之未立兮但久瘽于
有爲散利目以萬牘兮後疇合乎其離嗟靈之
少與年兮嬴財鈎而不訾天胡然而遽奪兮使
夫志之㔾而惟愚叨此名牒兮獲周旋乎累朞
今竊吏於所部兮羌取庇而在兹忽葦然以承
諱兮涕淚紛乎滿頥顧一麾之有守兮阻詣哭
于縞帷徒不腆㠯將奠兮聊倚騷而託悲幸靈
轄之未駕兮願歆此而後脂
祭張時仲文
某向聞時仲以親老得此豈惟自喜於拙者有
所蒙頼他人亦交書見慶謂得如時仲者爲僚
相與營治事無不輯矣計日望來屈指無幾而
候吏忽報時仲以疾尙留越宿遽聞以時仲不
起驚嗟久之涕淚俱落因念昔者嘗同師席義
均友悌後皆從宦聞問不失每一逢遇傾倒肝
鬲留連終日各不忍去而況被牒共治一郡私
心常謂幸寔天與豈期相去兩舍之地止有三
日之約而遂成終天之隔嗚呼哀哉太夫人年
巳九十積善至此反令哭子天道何耶嗚呼哀
哉某承訃之辰願一拊柩還視守印去不能得
彷徨西望神魂飛散徒馳薄奠以將此意時仲
知之耶魂必有靈當歆之也
先府君焚黃祭文
年月日男具官同與岡周等謹致祭于先考寺
丞之靈朝廷㠯同被先考慈訓之深得入官升
朝序故因三年之郊再進先考之秩位于棘寺
天語下諭爛然盈軸今涓選良日詣墓次燹之
如儀先考至明伏賜鑒領
祭梓潼神文
惟神聰明正直受祀玆土彰靈暴異蜀人畏仰
某此奉明詔出守仁夀千里之地某寔掌之惟
是撫柔良抑強悍宣教化齊咸俗行二年之政
成一方之善刺史之職事也非素具才術豈能
致此某性識淺陋昧於吏理臨蒞施設恐不如
事負德於上貽禍於下某於夙夜常所懔懔願
神隂啓默導時賜警拂心慮口述無使誖謬如
是則朝廷之所以遣某於陵而陵之人所以望
某爲治之意某之飲食起居寔不望其應於神
之左右也
祈雨文五首
玉女
惟神禀大霄清眞之靈而天下所謂溪谷淵泉
者神寔主之惟是玉井之勝蹟殊利郡志所載
皆神之化力使然旣㠯是惠養於一方其爲福
於斯民也厚矣乃今其地苦此旱熯神顧忍視
之哉叢隂漬潤頃刻萬里在神之翩然飛空勑
諸群龍也監此丹素願神行之
睿聖夫人
惟夫人昔嘗許法師求護此一境矣今陽氣驕
旱多稼將落夫人眷屬善作雷雨苟未棄誓言
願救此民命是則夫人享是邦之人祭祀也與
天地同極亦持此以見法師無媿矣
天王
惟北方爲萬物所以終始之地天中貴神多臨
嚮之而王鎮奠其鄕最稱威勝天下城壘盡祠
王像生民瞻仰恃以求福今玆炎熯實害多稼
王於雲雨爲力易焉願尉民欲聊煩指頋
法師
惟法師受元一正氣躬佩秘籙凢於下民有敢
爲之烖害者法師威神所加必底平殄此州之
人蒙法師之靈貺者千餘年矣今旱將有魃菑
此歲稼法師嘘靈於刀噴雨於水詎惜俄頃之
力哉願一視其槁然賜之洒濯
諸神祠
惟神受陵人之祀者久矣陵人仰戴神之威惠
未嘗敢一日忘之神之所㠯視陵人之如此歸
嚮當念有以對其奉祀之意今民田正仰膏雨
而風乾日烮於此爲患陵人旦夕望神拯活之
心豈止如窮鱗之臥涸轍渴獸之走焦原者哉
俾霶𩃱矣諒神之易爲力者焉
謝雨文
向以時雨愆候秋種不入守土者甚懼斯民罹
艱食之禍徧走靈祠望所以施一漑之惠以救
恤之惟神助天養育惻然下憫洒洩甘潤區壠
霑足禾麻菽稻蕃茂滋長蒙神之祐念無以報
修此薄奉盖惟常禮願神慰監一賜臨饗
丹淵集卷第三十五終
