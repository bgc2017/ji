陳眉公先生訂正丹淵集卷二十八
宋蜀文同與可撰
明吳毛晉子晉
蜀李應魁務滋同參
吳吳一標建先
表
謝就差知興元府表
臣某言今月二十日進奏院逓到勑牒一道伏
蒙聖慈以臣陳乞特除授臣知興元府仍放朝
辭者便私之請輙昧死以上聞從欲之仁遽推
恩而下及臣何爲者幸至是哉舉千里之大而
使之撫綏顧一介之輕而敢不勤瘁望過心悸
感深涕流臣某誠惶誠恐頓首頓首念臣誤緣
科名竊簉館閣是正譌謬學問淺而未精講磨
本元才識短而多泥居中無補請外尤頻嚮蒙
朝廷俾守仁壽當奉行條詔之始固勿憚簿書
之勞踰年於兹庶事頗集殆將滿歲當趣還朝
因念骨肉衆多道途緬邈加有爲累之婚嫁殊
無可仰之耕桑何所賣琅邪之田徒爾索長安
之米以再求僻郡少緩私門豈謂伏遇皇帝
陛下照以天光函之海量俯矜愚妄特逭誅夷
亟下武都之書使䊸南鄭之紱矧兹善地實曰
鄰鄕川陸寬平魚稻豐美顧惟多士有願往而
不能豈爾賤臣或陳請而遂得被恩若此圖報
用何止俟交官卽赴新治誓盡么䯢之一節庶
酬汪濊之萬分但竭愚衷敢誣天鑒臣無任感
神荷聖忭蹈欣躍激切屏營之至謹奉表稱謝
以聞
興元府謝上任表
臣某言伏蒙聖慈就差臣知興元軍府事臣巳
於三月十八日上任訖前俾爲州愧無善狀今
叨易地竊荷優恩退視溢滿之材薦霑汪濊之
澤揆其不稱常爾爲虞臣某誠惶誠感頓首頓
首伏念臣稟才不高涉學甚淺偶塵仕路輙玷
儒林曾無可觀謬被朝紱獨有甚幸屢親藩條
方解組於隆山之陽復移麾於漢水之上逾旬
至止盡室安然竊觀風物之宜實與鄕關之近
庶事易輯羣情相通顧雖孱庸粗可臨涖此蓋
伏遇皇帝陛下全大勝之德運無私之仁遂
使孤生亦膺遠寄臣謹當竭巳思慮求民隱微
諭陛下愛人之心行陛下考古之政不敢立異
自徼虛名惟知盡忠庶酬大惠朝夕於是死生
以之臣無任瞻天望聖激切屏營之至謹奉表
稱謝以聞
洋州謝到任表
臣某言臣伏蒙聖恩就差臣知洋州軍州事巳
於十月十三日上任訖解麾漢水之陽卒無善
狀剖竹洋川之上重沐殊恩嚮露愚衷常虞愆
責忽汚睿聽遽賜矜從臣某誠惶誠感頓首頓
首伏念臣生西南僻陋之邦本草莽孤寒之士
守章句之學曾未達於淵源登詞賦之科幸且
緣於階漸期行所願不負於官粗知廉耻立身
之大端素識忠義報國之名節以至四參郡事
三佩守符曾亡纖疵上抵明憲惟憂所得過分
不敢别有妄營止求便麾屢凟嚴扆此蓋伏遇
皇帝陛下憐其雖愚而未至無狀許以堅請
而尚令有爲惟洋號曰小州在蜀最稱善地所
樂有江山之勝其飬得魚稻之饒疆界甚遠而
民人樸淳牒訴不繁而獄犴希少比之前治事
不及於一分在於愚臣心實知其萬幸惟勤夙
夜以布教條事有未便則裁而失中民或不然
則諭以循理誓殫駑力仰答鴻私臣無任感天
荷聖激切屏營之至謹奉表稱謝以聞
陵州謝上任表
臣某言臣伏奉勑差知陵州軍州事巳於三月
五日赴任訖竊以陵州在崎嶇山谷之中城壘
邑屋與巒領澗壑相爲上下所領縣四戶口裁
三萬稅錢止千三百緡租不滿萬石土田瘠鹵
民頗善耕稼然其性椎質各守護本業不憙作
訴訟爲之長吏者但能奉諭朝廷所以愛養遠
民之意外惟輯簿書趣期會而巳如是亦可謂
之善辦夫職業者而臣此時輙當斯任豈不爲
至幸哉臣誠喜誠懼頓首頓首伏念臣顓蒙淺
陋素無才術但偶以辭律獲中科選旣而用此
復列館閣惟是禀賦孱薄動涉艱梗凢自近歲
巳來愈罹患難連綿家禍幾濱於死纔得舊官
復以罪失臣常自念生平蹤跡如此而欲久居
圖書之府重費太官之膳苟福不稱是必轉爲
咎悔臣嚮者所以懇求補外願以所學施於有
政冀獲萬一上圖補報頻煩干叩不避誅戮伏
蒙皇帝陛下天地父母涵容養育察見幽隱
遂賜矜恤不惜千里遣臣試守此州最爲僻陋
殊無將迎之勞加復其民素號易治臣之得此
誠極優幸若夫均稅賦簡徭役撫惸獨明冤滯
臣旦夕區區所以留意於其間者願持此效仰
答恩賜策駑礪鈍不知止息臣無任喜懼交集
誠悃激切之至謹奉表稱謝以聞
謝復官表
臣某言某今月一日進奏院逓到勑牒官誥各
一道伏蒙聖恩以祀明堂禮畢特授臣尚書祠
部員外郞者議禮不當奪官至輕固宜終身不
復舊秩豈謂今日再蒙新恩緣聖主講右个之
洪儀致愚臣歸左曹之末屬被命忭躍撫躬憂
惶臣某誠惶誠感頓首頓首伏念臣出身寒微
受性迂闊偶從鄕版獲隷朝紳迹甚羇孤勢無
援助加以讀書不能究其根本臨事所以失其
源流當獲罪之時人皆謂其末減在布慶之後
天難酬其大均此蓋伏遇皇帝陛下執道之
公御臣以一昔之行罰蓋懲其疏略之非今也
推恩式示其昭洒之用臣愈當循省敢怠操修
惟勤討論庶備驅使誓殫眇節圖報鴻私臣無
任感恩荷德喜懼交集之至謹奉表稱謝以聞
謝轉官表
臣某言九月十六日進奏院逓到勑牒官誥各
一道伏蒙聖慈特授臣度支員外郎仍加輕車
都尉者錄此微勤進之榮秩念無最績徒被優
恩欽閱訓辭交横感涕自顧漂零之賤常霑優
渥之華臣某誠惶誠感頓首頓首伏念臣出西
南僻陋之邦本田壠孤寒之士偶緣文藝誤中
科名二紀歴於仕途一生困於末路若絕陘之
弊轂屢挽而莫前如隤岸之積沙將通而輙塞
所以爲大常博士自首至尾也僅十年轉祠部
員郎旣得復失也凢三次蹇難若此窮薄使然
退常自循本因無狀用何才業稱是寵靈得居
班聯巳過涯分屬展年之甫滿會奏課以當遷
伏遇皇帝陛下發天地之德而溥生開日月
之光而徧照枯根腐柢煦以陽和側隙窮涯破
其昏蔀是使吏闈之蕞品亦升計省之中行臣
敢不恪奉官箴究行民政誓殫愚效仰報鴻私
臣無任瞻天望聖激切屏營之至謹奉表稱謝
以聞
謝賜曆日表(熙寧五年)
臣某言本州進奏院逓到詔書一道伏蒙聖恩
賜臣熙寧五年曆日一卷者切以王者求天之
端用正厥事聖人合時之序乃繼其神是故凢
當改歲之初必布授人之法以頒宣於列郡以
揭示於羣甿使之奉行罔或遺廢臣某誠惶誠
感頓首頓首伏惟皇帝陛下仰規洪宰俯育
黎元深詔疇人精窮綂母撰定歲律編爲國章
賜諸守土之臣諭彼食毛之俗使之知氣朔(之早)
晩識功緒之後先順本隂陽調爲玉燭臣謹當
被受敢怠施行捧戴之初忭躍無巳臣無任佩
恩服德激切屏營之至謹奉表稱謝以聞
謝賜曆日表(熙寧七年)
臣某言都進奏院逓到宣一道伏蒙聖恩賜臣
熙寧七年曆日一卷者竊以天道運動而生時
所以合靈文於璿蓋王者遵承而布政所以定
寶曆於淸臺步日月盈縮之纏均節候早晚之
序以示萬寓以明兆民付諸守臣謹是彜憲臣
某誠惶誠感頓首頓首伏惟皇帝陛下摠元
立極執象求端御六氣以宣和撫五辰而在宥
於是訂考靈曜之說正斗位以無差造攝提格
之書成歲功而有緒編研甚密推測尤精臣於
此時寵被其賜謹當仰虔君惠俯親農期俾遂
嘉生庶迎協氣臣無任瞻天荷聖激切屏營之
至謹奉表稱謝以聞
謝賜曆日表(熙寧九年)
臣某言今月十三日進奏院逓到宣一道賜臣
熙寧九年曆日一本者上天運至神均隂陽之
氣而序成四立之功者謂之時聖人命有司推
分至之度而編爲一朞之事者謂之曆大抵皆
因萬民資用而立本蓋慮忽有一物過差而失
宜故每於首歲而成書必布之諸夏而垂法君
心溥愛民意交歡臣某誠惶誠感頓首頓首伏
惟皇帝陛下體合道淵用符天縡謂度類生
生而有理當謹候於陽秋謂黎元泯泯而無知
必先明於氣朔遂俾淸臺而鈎校實如靈憲之
精微是則卦氣效而無災沴之虞月令正而合
發歛之節盡躋庶俗皆底大和臣幸守半符叨
承中旨謹當宣布不敢廢違臣無(任佩)荷恩詔喜
忭激切之至謹奉表稱謝以聞
爲林大卿轉官表
臣某言正月八日進奏院逓到誥勑牒各一道
伏蒙聖恩授臣光祿卿仍放朝謝者詔下九關
實從於蕳顧職通三義遽屬於孤平被寵有殊
仄身無所臣某誠惶誠感頓首頓首切念臣早
編仕籍久玷榮階積處艱煩粗傾庸愞不圖脅
謟之賤自企公忠之爲盡蒙宸襟深體愚節用
絕衆援進由上知出付巨藩入均會省權寄之
重者三路嘗備選求宦游之貴者九卿屢叨除
委上課雖否取尤則微退念所蒙每虞不稱敢
期省錄復用褒遷此蓋伏遇皇帝陛下象天
高明與日臨照覆露旁薄光輝顯融顧惟衰孱
亦在存錄念以久業加之至恩品序淸崇屬以
領大官之任訓言温厚勉其紹先子之休拜命
云初&KR0719;懷兹甚以何才效可答深仁臣方佩守
符遠臨邊屏(止能)練輯羣武撫綏遐甿以赫揚陛
下之威靈以宣浹陛下之慈愛竭臣短力緩主
西憂盡巳之謀畢生以報臣無任感恩佩德激
切屏營之至謹奉表稱謝以聞
爲夏宮苑邠州上任表
臣某言伏蒙聖恩就差知邠州巳於十月四日
到任訖領戎轄於維陽愧無善狀易守麾於邠
土遽沐殊恩拜命之優省躬而畏臣某誠惶誠
感頓首頓首切念臣材甚梗鬱器非通閎徒以
偶逢辰之榮叨延世之幸因玷官簿遂塵使階
凢名劇煩亦誤掄委然而宣罷輭之力雖勉而
不前慕殊尤之功以愚而莫致宜投散地尚卑
雄藩此蓋伏遇皇帝陛下大和浹人廣度容
物禮遇先臣之厚慶流弱嗣之深再使臨民用
觀爲政臣器雖至淺心亦自明敢不履蹈冰淵
佩服繩墨撫養百姓訓齊三軍願竭涓埃之勤
庶酬天地之造臣無任感天荷聖喜懼交集之
至謹奉表稱謝以聞
謝轉官表
臣某言今月二十五日進奏院逓到勑牒官告
各一道伏蒙聖恩授臣司封員外郎仍加上輕
車都尉散官賜如故者分三郡之符慙無後效
考四年之績濫進前行被命優華撫躬惶戢中
謝伏念臣本生寒賤之族幸遘明昌之辰官叨
淸曹職冐秘閣費廪祿巳逾於二紀隷朝紳亦
預於五遷耻從它求榮自上賜此蓋伏遇皇
帝陛下廓大度以御世操兼術而取人是致庸
虛復膺叙轉敢不益循涯分更勵廉隅上堅報
國之心下固立身之節忠義大者死生以之臣
無任銜恩荷德喜懼交集之至謹奉表稱謝以
聞
丹淵集卷二十八終
