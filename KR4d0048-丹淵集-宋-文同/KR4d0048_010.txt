陳眉公先生訂正丹淵集卷十
宋蜀文同與可撰
明吳毛晉子晉
蜀李應魁務滋同參
吳吳一標建先
詩二十三首
續青城山四詠
昭慶觀
琳崖盤玉霄彩翠接步武雲霞不可畫泉石固
難譜神幢逾百尋帝轍歷萬古靈瀑誰與窮長
飛六時雨
天倉山威儀觀
群峯削瓊瑶老蘚抹古綠應朝大㟭去簮笏儼
相逐珠宮秘仙仗錦笈藏寳籙上帝此爲倉其
田堪種玉
飛赴寺
平林露層巘上獨置孤寺群仙馭飛駕往往赴
於此風高幡影亂日落鐘聲起誰可謂詩豪興
來吟萬紙
香積寺
道險轉詰曲山深愈㠝岏行松耳目清入竹襟
袖寒殿閣紅芙蕖嵓巒碧琅玕高僧把金字擁
衲對雲看
夏秀才江居五題
枕流亭
愛此煙景佳開軒故臨水晴暉照寒浪飛影動
窗紙倚檻見魚游卷簾知鴈起憔悴笑湘纍區
區詠蘭芷
闘碧亭
雨餘山景鮮風定水光好晴陽破宿霧秀色濃
可掃平時一樽酒野客共傾倒朝暮山水閒年
華不知老
天隱洞
層崖削青瑤誰昔此鐫鏤潭潭闘孤洞中可百
人受㠝岏列岫繞洶湧大江漱虞卿方著書入
此幾年就
直鈎磯
盡知人鈎曲獨見君鈎直年年此磯上萬掣無
一得持竿只自苦吞餌何嘗識試效人所爲君
魚不勝食
醉經庵
垂茅緝爲庵有類穹廬形之人伏其中日醉乎
群經世俗安爾知但謂長不醒寄此語二豪渠
非彼劉伶
寄題杭州通判胡學士官居詩四首
鳳咮堂太史書言官居在鳳凰山下此
山眞如鳳有兩趐趐上各建一㙮而鳳
觜正落所居池上舊有一堂在山欲落
處近葺之謂之鳳咮堂因而求詩(四詩爲子)
(瞻賦今易以胡侯豈黨禍未解故竄易失眞歟)
胡侯外𥙷來錢塘所居之山名鳳凰不知元本
發何處蛇頸魚尾盤高岡婆娑欲下大江飲萬
里一息頭低昂誰將屠蘇壓兩趐直使帖地不
得翔前人眼俗不知顧會有賢者來形相怜汝
困欲共汝語故近汝咮營斯堂起居飲食不離
上外孰有耳聽琅琅應云汝德未衰在旦暮可
起鳴朝陽
濺玉齋又言山上草中多怪石近取得
百餘株於東齋累一山激水其間謂之
濺玉齋
石林森座隅激水注射成飛渠寒音琤然
落環珮爽氣颯爾生庭除主人清標自可敵底
處勝槩爲能如想君不欲時暫去其餘滿案堆
文書
方庵又言堂後有屋正方謂之方庵同
按釋名庵圜屋也
衆人庵盡圓君庵獨云方君雖樂其中無乃太
異常勸君刓其角使稱著月牀自然制度穩名
號亦可詳東西南北不足辨左右前後誰能防
願君見聽便如此鼠蝎四面人恐傷
月嵓齋又言累石爲山上有一峯穿竅
如月謂之月嵓齋(詩中子平卽子瞻也)
月爲太隂精石亦月之類月常寄孕於石中事
理如此何足異天地始分判日月各一物旣名
物乃入形器安有形器不消沒况此日與月曉
夜東西走珠流璧轉無暫停豈與天地同長久
其爲勞苦世其知惟是月有生死時旣然須常
換新者人但不見神所爲日須天上生月必地
中產君不見&KR0593;州朱陽縣之山谷間纔成未就
知何限石有不才者往往其卯&KR1409;靈媪棄置不
復惜任人取去爲珍玩佳者留之待天取藏滿
庫樓千萬許彥瞻博物天下稱更無定不以予
之說爲寱語予恐世人不知嵩丘嵓洞中中有
八萬二千修月戸其人所食盡玉屑昔有王生
見之滿襆提斤斧應是當年靈鷲山直自天竺
飛落西湖前其上有石姙月月巳滿此人朅來
就彼剜剔歸上天所以此石拆疈不復合至今
神胞所附之處其痕圓抛擲道傍凢幾歲風刷
雨淋塵土穢子平一見初動心輦致東齊自摩
洗更選他山相擁列就中獨爾一峯最奇絶每
至瑶魄流光下照時玉柱橫欹無少缺子平謂
我同所嗜萬里書之特相寄邀我爲詩我豈能
窗前累日臨空紙遥想嵓前寳穴通玉蟾從此
去無蹤請君爲我細書字側名爲月母峯
寄員文饒屯田
英英文饒江漢士何者天教喪眸子用心專一
性轉明無所不知餘兩耳能爲樂府勝張籍暗
誦史書過杜顗弃官新自荆渚歸萬里逆風衝
峽水峩峩全家載巨艑坐臥吟詩滿千紙自言
從此生事足可了芋粟及麻枲數椽舊屋蔽風
雨一榻蕭然容隱几丘明國語浩如雲子夏門
人紛若蟻向人問口誇舌在道義文章吾豈巳
自知俗事無所觀便落雙晴君亦喜
奉送少訥還青神
濕雲堆空洩淫雨日與三嵎氣相軋春陽沈伏
不得動萬木屈蘖草藏茁叢岡複嶺誰敢度旦
暮寒鷄呌泥滑少訥胡爲犯此苦特念我困來
省察延之累日對佳話如侍大饗聽控揭彦瞻
弟兄别巳久使我心胸昏莫刮天將少訥愈我
病次第爲取蹊茅拔長編巨軸寫治亂筆墨揮
灑何撗猾詞章直如子長徤辯論不比仲連黠
我慙無琴類師曠鶴誤銜珠投二八酌泉煑蔬
共家饌敢用俗禮費烹殺少訥忽爾道其去歸
轅在途不可揠此懷作惡定數日憒憒巳覺漸
磨戞欲留少訥意無盡更爲逡廵柅西轄
送無演歸成都
曾讀契嵩輔教編浮屠氏有不可忽後於京師
識懷璉彼上人者尤奇倔余嘗從容問其友璉
復爲余道居訥是三大士才過人所畜豈肯吾
儒屈文章汪洋道義富不止區區事其佛余思
此等更誰似蜀有人焉頗超越成都敏行字無
演所謂萬星中一月想嵩璉訥見須避不爾往
往被呵咄通禪曉律兩無碍前會定預耆闍崛
群經列史固汗漫獨泛其深仍出沒外之所精
者書畫不問不語常若吃計其夏臘殊未幾在
大衆中誠突兀余守陵陽至窮陋雨浸一春泥
汨汨英磎磽磝磴道嶮行客欷歔上崷崒無演
衝冐獨不顧來欵余門手持謁呼之使前見己
喜相㒵圓滿藏神骨(退之送澄觀詩有坐睨神骨空潸然之句)清譚
坐久愈飄灑頓遣塵襟落如拂新詩古文覽嘉
貺氣格俊徤凌霜鶻觀其衮衮出論議收歛便
可與簮笏試將邀之使從仕笑指此頂安更髮
日招與語自無厭何乃告去苦倉卒西城曉日
照高嶺倒搭乾陀入深樾師歸常宜見嘉祐此
老心中巳無物好音相與頻寄惠余在空山正
伊鬱
閻君見示岷山賦因爲小詩謝之
大岷西南鎮嵓壑天下秀厥初造此者以作神
仙囿相如子雲沒李杜繼其後欲賦俱未敢於
詞怯輕構閻君通方士才力誰可闘驅聮入徤
筆萬狀無一漏駸駸語趫勁駿馬雜馳驟太華
楊巳拙天台孫亦謬示余讀數過驚聳肩縮脰
勉爲成短章聊酬君意厚
閻生談黃庭
茫茫誦靈文誰爲抉久瞽不能辨三一豈復更
知五方迷得眞指忽悟有奇覩自此日相親赤
龍交黑虎
送范堯夫
遝遝走閭巷都人起中宵相擁候府門惟恐失
此朝盡言來送公車馬城北橋橋邊脂轄亭大
尹此相邀歌管盛宴集簮裾合群僚四座酒旣
行相顧魂巳銷亭前有楊柳秋風减長條折以
持贈公莫猒霜葉凋節物雖謂晩比春情更饒
逓起勸公飲雙呼金翠翹豈徒要公醉恐公遽
乘軺借問何爾爲重公若瓊瑶美質未省變與
人存久要旣莫不可留征衫遂飄飄鳴騶過昇
遷群甿閙如蜩感公來二年免我於無聊今公
舍我去何由借諸朝願君富且貴壽命等松喬
直似先令公巍巍佐唐堯涕淚逐公行不憚公
更遥公誠上下通和如奏笙簫所以得如此人
情不相遼嗟同繆與公一時赴弓招于今二十
年不見有所超前日荷君相與印垂之腰使歸
守山郡藏伏甘寂寥聞公將治行乃心日夜搖
恨不能送公俛首類酸痟徒爲送公詩有如草
蟲喓強勉寫之去憂來立危譙
推官惠李庶子鄂州篆字
天下有奇篆陽冰書鄂州異獸呀五口狂咬掉
三頭磥砢玻瓈盌詰屈珊瑚鈎愧無希世寳何
以爲子酬
和提刑度支王店鷄詩
王店有郵吏養鷄殊可笑昂然處高襟不肯以
時嘂官有宿此者西征待初曉鷄竟不一鳴問
吏吏巳告云此最荒絶左右悉蓬蓼狐狸占爲
宅恣橫不可道前此三四鷄一一遭其暴尋聲
卽知處盡獲爪牙禍自後始得此其若有人教
東方或未明群醜尚騰趠此鷄但鉗結直伺太
陽耀雖然謂失旦似得保身要官曰此何用不
然則宜糶不見不鳴鴈先死蓋自召天下巳明
白豈假更喧閙徒爾費稻梁曾莫知所報吏云
官言是且願勿嘲誚知是本在人此物何足校
送李道士
先生若孤雲兩在隆山見清標瘦彌聳秀骨老
愈徤高談吐深詣大句寫精鍊忽起憶鵝池嵒
飛石泉濺
送韓山人
昌黎山人抱藜杖三度訪我於三隅端然入座
更誰顧談辯衮衮如流珠靈丹嘗凝日月鼎至
寳自產乾坤爐要行撇起不可逐安得雙舄爲
飛鳬
丹淵集卷十終
