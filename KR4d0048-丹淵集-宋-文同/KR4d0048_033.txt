陳眉公先生訂正丹淵集卷三十三
宋蜀文同與可撰
明吳毛晉子晉
蜀李應魁務滋同參
吳吳一標建先
先狀
成都新尹趙龍圖先狀
伏審某官進登延閣之華出守右川之重蒙休
者衆竊幸焉深恭惟某官性禀道冲體兹坤直
端方勁潔博𥙿寬閎究學淵淳成文雅徤事親
以孝而行聳羣俗納巳於道而名高當時優游
仕榮增衍賢美嚮自亨衢振采禁路升華奉白
簡以䋲愆朝倫以肅伏靑蒲而納誨帝念其嘉
以至總金幣佐會省之繁調芻糗贍朔陲之給
皆凝茂績實稔休聲蜀爲遠邦邑曰巨鎮其政
繫於國體所寄繼于上心地望素隆事權時重
將委任於守土實艱難於擇人付卑或差經營
且力會此及瓜之代久煩玩印之求作牧以行
非公其可是用褒陞邇職慰寵遐民巳聞高牙
漸出危棧木牛舊地重識孔明竹馬前人再迎
郭伋某傾依有素汨沒無庸忝佐偏州幸當洪
蔭歡欣踴躍倍萬于他(云云)
漢牧先狀
某自遠標符僅周歲序瞻懷靡極跂引爲勞顧
惟書問之疎實繫事爲之冗側承興止舉集嘉
休此者某營祿養親列情干上尋膺宸檢獲貳
藩條得遂依仁豈勝爲幸巳計出都之日卽聞
赴治之期瞻拜有涯欣歈是切
成都韓端明先狀
某近奉恩除幸叨職委顧惟支郡託在洪庥拜
命之初撫躬以抃某嚮終親制屢抗愚衷所聽
云高斯誠未允某官內存愛恕深軫孤平謂宜
還官使得就養猥蒙奏列盡道哀窮今此陶甄
實由薦藉巳戒出都之日卽諧趨府之期將侍
崇嚴併陳悃愊
漕憲先狀
此者某拜恩天朝守職鄕郡侍親以便撫巳爲
榮某嚮起憂廬召還秘館常念慈闈之養屢祈
嚴扆之私愚悃盡傾聖心下側許歸舊里得佐
偏州顧兹職守之微獲在按臨之下惟天與幸
有地庇身巳戒輕裝卽趨賤局瞻依甚邇喜抃
無涯
運使蘇刑部先狀
伏審某官榮服命書移領使節提封舊俗參語
以交歡屬部下僚撫躬而自慶竊承行府巳涉
近疆偃冐勤劬起居休豫恭惟某官探道奥秘
業文精深藏以在身施之行事用無不效績故
常尤按三尺之書了無冤議調九年之食頻倚
辦才所至也人皆頼之其功焉上實知矣猶煩
遠使將漸邇臣且蜀號財賦之撓於國當調度
之半有藉供億必繄強明智敏所臨課力惟最
兼以重柄委之外臺民之利害得以興除吏之
善惡因而懲勸高車在道列部傾風某奉親還
鄉倅職屬郡比受按司之檄此讐利局之符有
幸孱凉得依庇護卽趨近甸引拜旅旌
運使度支先狀(梓州)
竊伏下風講聞高誼自爲晩輩未嘗獲對於晤
言徒仰盛名不敢輙通於音問此者伏審某官
以才能之重受神聖之知蜀有兩川梓爲一道
財賦之衍常供邊埸之求郡邑之繁須慰吏民
之望孰膺上眷僉謂老成高車未來列部相慶
某庇族下邑居官鄰城企漕節之華願贍風而
實切守倅車之賤顧通謁以無由聊導懇誠少
塵几格(云云)
提刑宋郎中先狀
伏審某官更麾南豳按憲西蜀邸訊初諭輿情
巳驩蓋重名之久馳宜遠人之甚慰恭惟某官
噐略宏遠材資粹方蚤歴榮途盛著徽節科條
易避參脩三尺之書飛輓均輸佐調九年之食
休有丕績簡于上心此者出爲外臺專按一道
中典之重方委平亭列部至繁盡歸廉紏此之
要劇宜以通明某昔在上都幸觀高誼今居支
郡獲庇洪庥聞命之初抃懷增劇(云云)
李殿丞權交代先狀
嚮由貴治嘗挹高風違闊踰時候問無所此者
某叨膺宸檢分守郡條矧漕臺之借才屈明府
而承乏獲交善矩且慰愚衷未遑馳書先辱賜
教仰佩推褒之重實懷悚愧之深卽遂披瞻預
增喜躍
湖州提轉先狀(將赴湖州)
忝膺宸綍薦卑藩條顧惟無似之姿謬此惟良
之寄撫衷自省竊幸焉深伏念某單凉遠人漂
泊孤宦賦命譾薄與時闊疎故常守於外官輙
屢更於數郡雖蔑殊尤之效僅逃殿劣之譏三
館旣還豈㳙埃之云𥙷一麾重請得江海之于
宣此者伏遇某官被眷九重理財一道布惟新
之政惠養民甿按所部之城澄淸寮吏秉剛方
之節威惠風行持察舉之權否臧洞照幸將蹇
跡仰記殊休某巳謀便道之行卽次提封之下
有期瞻倚無量欣歈(丹淵集卷三十三終)
