陳眉公先生訂正丹淵集卷十五
宋蜀文同與可撰
明吳毛晉子晉
蜀李應魁務滋同參
吳吳一標建先
詩六十三首
將赴洋州書東谷舊隱
晚客無一來獨步入東谷園林巳成就此景頗
不俗落落巖游松脩脩澗邊竹爽氣逼襟䄂淸
如新出浴寒泉激亂石磊磊潄瓊玉荒溪漬餘
潤滿地苔蘚綠珍禽靜相倚毛羽華且縟高下
相和鳴不去若馴伏幽花雜紅紫點滴亂盈目
坐久微風來時聞散餘馥往年讀書處宛爾舊
茅屋雖然小破壞脩整可數木開門拂軒窗無
限起蝙蝠縱橫列蟲網不免自掃撲壁間細書
字多是親寫錄當時苦謀身如此用意毒于今
三十年才抵羊髀熟一從入仕路行步每踖踧
所畏惟簡書其甘者藜菽中間何大幸致身在
天禄無狀陪俊游俛首常自恧連章乞外補得
郡悉鄕曲雖名二千石敢自辝碌碌朝廷設新
法布作天下福或慮多垢玩訓戒稍嚴肅刺史
當是時能不爲驅督行之以中道勉副議者欲
刻薄素所憎忍復用刑獄進身豈不願實懼有
隂戮昨從漢中歸於此度炎燠親朋日相會分
義愈敦篤便欲從之游投簮解朝服退自數年
計伏臘殊未足還當武康去就養若雞鶩貧雖
士之常於我何迫蹙簞瓢若自具尚可繼前躅
柰何食口衆不比回也獨東方千餘騎導從催
我速行復登長途貌展心甚縮淵明豈俗士幸
此有松菊
崔覲詩(大中時人)
崔覲者高士梁州城固人讀書不求官但與耕
稼親夫婦旣巳老左右無子孫一日召奴婢盡
以田宅均俾之各爲業不用來相聞遂去隱南
山雜跡麋鹿群約曰或過汝所紿爲我陳有時
擕其妻來至諸人門乃與具酒食嘯詠相歡欣
山南鄭餘慶辟之爲參軍見趣使就職漫不知
吏文巳復許謝事但謂長者云補闕王直方本
覲之比鄰文宗時上書召見蒙咨詢薦覲有高
行用可追至淳詔授起居郎衰斜走蒲輪辭疾
不肯至高風槩秋旻我昨過其縣裴回想芳塵
訪問諸故老寂無祠與墳斯人久不競薄夫何
由敦此縣漢唐時諸公揚淸芬刻詩子堅廟來
者期不冺
寄題閬州開元寺澤師竹軒
澤師種竹三十年竹成滿院生綠煙蒼龍子孫
太繁盛分領眷屬來渭川藏風蓄雨蔭殿壁不
敢輙近寒森然香飛常入佛座上葉落不到經
窗前芟除掃掠淨如洗欄外不許行狂鞭澤師
瘦徤如老鶴壞衲幾尺披左肩手持數珠讀𣑽
夾狀貌兀若塐與鐫朝旋暮繞在其下不肯出
院求齋錢古人亦有愛竹者豈得似師心意專
我亦平生苦如此兼解略把筆墨傳逄師正謂
同所好但恨尚有區中緣何時相對月明下坐
徹淸影談幽禪
寄題密州蘇學士快哉亭太史云此城
之西北送客處也
出城送客客未來主人到此先徘徊地臨濰水
極淸曠每爲送客雙限開客來旣坐歌管作紅
袖勸酒無停杯主人自醒客已醉門外落日驪
駒催揖客上馬退岸情未忍便擁千騎回滿襟
高興屬軒檻野闊風長眞快哉
獨遊
孤亭入隂森竹逕北松塢高林動淸吹猶滴前
夕雨解衣此危坐左右一不許性本不柰雜况
復茲寡侶孤懷託寥曠世慮絕參伍幽花爲誰
笑獨鳥只自語身閑得天全一息了萬古忽往
而忽來其誰知踽踽
夏日湖亭試筆
亭臺淸凉水竹淨愛此來避蚊與蠅蓮花窺人
類楚女野鳥彈舌如胡僧旋來開卷坐松蔭却
把釣竿㳂石稜二年何幸爾足樂慙報上恩無
所能
楊山人草堂
九隴山人文父後心閑身徤兩誰如玉函經外
傳奇訣畫戟門前創隱居入鼎靈丹黃似橘隔
墻凡境臭如帤何時再到高柟下倚徧淸隂聽
道書
詠鳬
雙雙紋羽弄淸漪全得天眞似爾稀萬頃滄波
供口腹一梁寒日曬毛衣雨歸别島嘔唲語風
度前灘翕呷飛好向中流最深處等閑休要上
漁磯
弄珠亭春望
岸柳舞毿毿春醲物象酣煙雲分極浦舟楫聚
回潭上水魚千萬眠沙鴈兩三遥懷無可奈長
是寄城南
新晴望北山
西風吹北山晚日曬新雨嵐光發巖岫草木紛
可數翠壁倚萬丈白雲橫一縷待訪飡霞人斯
游欲誰與
城南江館
漢江之北涯軒宇頗高爽西南正空闊時此託
遐想誰家有竹石更可悅新賞待學袁愍孫乘
興欲直往
屬疾梧軒
高梧覆新葉滿院發華滋白日一何永淸隂閑
自移暖蟲垂到地晴鳥語多時病肘倚枯几泊
然忘所思
北園避熱
繚繞度回塘紆餘轉短墻引笻聊散誕入竹得
淸凉正午禽虫淨初晴果木香移床就高處更
欲解衣裳
施公潭
盤巖復轉溪磴道入雲微斷巘雙屏立垂泉一
劔飛浮空交彩翠濺遠亂珠璣啼穴飢鼯出翹
灘宿鷺歸寒光淸徹骨晩氣潤沾衣東谷牛羊
下搖鞭去夕暉
罷郡
自問爾何事端然信方策本是鉏犁人強爲簮
組客何嘗補萬分徒自勞七尺還如裴昭明罷
郡歸無宅
送文鑄師游襄陽鹿門
師今鹿門去正此冐炎曦野店乞晨饌亂山吟
古詩問程行幾日覽景立多時我有懷賢意憑
看墮淚碑
夏日南園
隂隂喬木下翠影若雲浮滿地紫桑椹數枝黃
栗留迎風湖上去避日竹間遊定作今宵雨繞
墻啼曉鳩
北樓晚晴望秦嶺
秦嶺巉巉列萬峰晚嵐渾欲滴晴空如何學得
崔重易吟嘯終南明月中
柳枝
墻宇周回院落深日光風色淨隂隂柔條一似
孫荆玉帖地反腰銜寶簮
送王存之
野水冰生薄似綿短亭梅發大於錢想君歸到
江陽日欲話今時巳去年
放言
禆海之外旣爾知自問何苦安喧卑胡不往見
蒙轂士看卷龜殼食合蜊
寄褒城宰
灔灔淸波瀉石門茂林高巘夾煙昏何當畫舫
載明月共醉江心白玉盆(物五斗詩潤滑可愛故云江中有大白石)
(穴殼然如盆可撼)
贈竹(篔簹谷)
我昔初來見爾時秃稍攣葉病䙰褷遮根護筍
今成立好在淸風十萬枝
竹答
我實仙陂百世孫二年生長感君恩近聞官滿
將歸去更望臨時莫洗園
守居園池雜題(三十首)
湖橋
飛橋架橫湖偃若長虹臥自問一日中往來凡
幾過
橫湖
長湖直東西漾漾承守寢一望見荷花天機織
雲錦
書軒
清泉繞庭除綠篠映軒檻坐此何可爲惟宜弄
鉛槧
冰池
日暮池巳冰翩翩下鳬鶩不怕池中寒便於冰
上宿
竹塢
文石間蒼苔相引入深塢莫撼靑琅玕無時露
如雨
菡蓞軒
朝陽媚秋漪菡蓞隔深竹誰開翠錦障無限點
銀燭
荼䕷洞
柔條綴繁英擁架若深洞是處欲淸香憑風爲
持送
篔簹谷
千輿翠羽蓋萬錡綠沈槍定有葛陂種不知何
處藏
金橙逕
金橙實佳果不爲土人重上菀聞未多誰能爲
移種
荻浦
枯荻饒霜風暮寒聲索索無限有微禽捉之宿
如客
蓼嶼
孤嶼紅蓼深淸波照寒影時有雙鷺鷥飛來作
佳景
望雲樓
巴山樓之東秦嶺樓之北樓上捲簾時滿樓雲
一色
待月臺
城端築層臺木杪轉深路常此侯明月上到天
心去
二樂榭
㬊山孰云靜漢水亦非動二見因妄生仁智何
常用
天漢臺
北岸亭館衆最先登此臺臺高望群峰萬里雲
崔嵬
吏隱亭
竹籬如雞栖茅屋類蝸殼靜几默如禪往來人
不覺
霜筠亭
危亭入幽深正在脩篁裏坐久寒逼人暫來須
索起
灙泉亭
逕源分灙水衮衮出亭下橫湖能許深日夜見
傾瀉
無言亭
誰此設孏床頗稱我衰墮公事凡少休須來默
然坐
露香亭
宿露濛曉花妸娜淸香發隨風入懷袖累日不
消歇
涵虚亭
石磴抱城回入竹見虛檻前望佳景多倚笻聊
此暫
溪光亭
橫湖决餘波㶁㶁瀉寒溜日影上高林淸光動
窗牖
過溪亭
小彴過淸溪有亭纔四柱地僻少人行翩翩下
鷗鷺
禊亭
懸流效曲水上巳娛嘉賓飲罷已陳迹那復山
隂人
南園
農桑乘曉日凌亂如碧油紫椹熟未熟但聞黃
栗留
北園
春風有多少盡入使君家當與郡人樂滿園桃
李花
寒蘆港
落月照冰湖曉氣何太爽兩岸雪煙昏鳬鷗出
深港
野人廬
蕭條野人廬籬巷雜蓬葦每一過衡門歸心爲
之起
披錦亭
繁紅層若雲密綠疊如浪靑帝下尋春滿園開
步障
此君庵
叢筠裏圜櫩淨影碧如水誰識愛君心過橋先
到此
湖上衆禽盡以俗呼爲題(五首)
淘河
群魚見新晴萬鬛戲淸泚忽爾下淘河驚回入
冰底
連點七
翩翩彼珍禽金羽耀寒日飛落灘上冰對人連
點七
拖白練
盤石坐深林不欲人求見隔岸誰品絃數聲拖
白練
泥滑滑
春日正晴明滿園花盛發勸爾竹木雞莫啼泥
滑滑
提葫蘆
花開巳堪摘酒熟正好沽山禽會人意勸我提
葫蘆
詠蓮
全紅開似鏡半綠卷如杯誰爲回風力淸香滿
面來
題反人書齋新壁
彩㨭縱橫設雕厨次第開須防何法盛直入此
中來
張淨琬
飄騎極豪侈後房多豔姬可怜張淨琬不識半
酣時
待雪
向晩欲雪天氣隂木葉亂飛雜歸禽城頭徙倚
待飄灑東北萬里皆雲林
丹淵集卷十五終
