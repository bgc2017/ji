陳眉公先生訂正丹淵集卷二十九
宋蜀文同與可撰
明吳毛晉子晉
蜀李應魁務滋同參
吳吳一標建先
啓
謝吳龍圖啓
某啓近者伏蒙知府龍圖諫議爲某發章薦於
朝廷乞召還書殿以備諮訪者聞命彷徨撫躬
戰慄伏念某材惟朽下性實枵疏禀之自然確
不能變然而纔於爲學之始便識立身之端唾
詈謟䛕憎惡詭激惟嗜古人曰仁義者飾諸巳
不隨世俗謂富貴者移于心所以自從登科巳
至游宦二紀於此一節不回雖然官升朝省久
軋而難遷職隷館閣一置而不問中間累經患
難固亦自安困窮私念旣無援助於當途常謂
莫如退縮於散地向竊請郡聊圖庇身豈謂孤
迹之有依獲在穠隂之所覆每自戒飭庶逃譏
訶伏惟某官學洞聖賢之深器懷公相之重臺
諫風采至今凛然藩鎮威名所治肅若其如好
引後軰曲揚小才忘長醜於流離采下體於葑
非謂某自登門館巳歷歲時知其亡它憐以甚
惷今兹守土復在提封考其效官之方參以行
巳之事雖亡善狀可免嚴科遂抗薦章特形襃
語蒙見輓之若是在論酬而謂何謹當愈勵淸
修益勤素行所貴異日獲在洪鈞之前不後它
人亦預巧陶之末過此以往未知所裁謹奉啓
謝不宣謹啓
謝運判韓都官啓
某啓近者伏承某官特爲某發狀保薦聞於朝
廷者反視諸巳止如常人念無它才取重賢者
聞命之始撫躬若驚竊念某本出孤寒素無才
譽自常審巳不敢求人獨於執事之門闌向在
京師而出入所以南陽丞相嘗爲發章北門主
人久與同事至蒙存錄尤恤單平豈期今守於
偏州復幸託居於大庇蓋藏其短巳荷殊恩升
薦於朝甚出過望何於巳而萬幸惟受眷於一
門感發于中言出不妄止勤薄效上答深知謹
奉啓謝不宣謹啓
謝運使韓少卿啓
某啓近者伏承運使少卿發狀論薦乞朝廷召
某任使者顧此無狀聞之若驚將何營爲可用
報稱伏念某本無藝業偶竊科名復幸散材更
塵文苑禀資鈍縵臨事迀疎用旣無堪援亦甚
寡然而耻謀優佚願試繁難向請外官蒙除此
郡政多廢堕事狃因循凢謂綱條諸無件目加
以地產豐夥俗習僣豪疆戾相高孤弱無告某
止能爲明枉直聊正典章惟存至誠豈有它術
伏遇運使少卿選從中扆委付外臺旌别羣僚
臨按一道猥收蒙鄙曲爲薦揚取困轅間奪燋
竈下施之寶校飾以珍徽俾騰長途使備雅樂
存憐若此感激無涯惟務操修庶酬知遇卑情
無任佩荷深切之至謹奉啓稱謝不宣謹啓
謝成都知府啓
某啓解麾漢水之陽愧無善狀剖竹洋川之上
重沐殊恩退惟謭薄之姿薦託醇醲之蔭已頒
條教謹佩箴規切念某性本椎儲學無根據誤
中太常之異等獲陪秘府之英游(然而)蹤跡甚孤
媒援絕寡常務以繩墨而勵巳豈暇學脂韋而
事人衆皆怜之盡謂其不肖獨無愧者自知其
當然況其幸之巳多於所請而常得矧兹刺史
之職任實曰難才惟是上官之保存方能免過
此者伏遇某官以高才奥學而陞法從以奇謀
妙略而居要權總鈐兩道之兵符提按諸城之
吏瑣向嘗備吏巳荷庇饒今復爲州又煩提教
屬守符之所系伏賓戺以無由跂引崇嚴下情
無任喜懼交集之極謹奉啓謝不宣謹啓
謝中書啓
某啓郡易其名罷當還館詔俞所表許復爲州
從人欲之便安何君恩之寬大重煩宰制竊負
兢榮某巳於三月二十八日到任上訖伏念某
門地至寒資材甚淺宦途蕞品儒館陳人學每
強而不高命初禀而且薄從仕二紀罹憂百端
居嘗自知分蓋如此鄕因乞守於鄕近曾未滿
期而地遷旣屬減休之員實虞轉徙之患遂陳
悃愊仰凟朝廷敢期下貸徼求再蒙寵寄此蓋
伏遇某官以經術講大政以器識觀羣材輯和
衆功製冶元化所以陶鈞之下無坯㙞之差丈
墨之前盡輪轅之適用巧所及雖微必收故兹
孱庸亦被掄委敢不飲食王事寤寐政經對諸
吏民之言諭以君相之意凡云釐政止在矜寬
庶知爲國之仁少報代天之惠某無任感荷激
切之至謹奉啓謝不宣謹啓
謝文潞公啓
某頓首上季夏極熱伏惟樞密太師侍中台候
萬福同違離門館兹巳逾年想望恩闕豈忘夢
寐自顧寒賤之品不敢非時奏記貴平掌縣令
到州伏蒙侍中存錄孤生特頒手誨丁寧告諭
若語子姓奔騰浩蕩揮灑累幅開緘之初勢欲
飛騰伏誦數過暖如布帛出詫僚友盡恨不爲
巳物歸示妻孥皆云便是家寶台躔引照蔀室
生輝昔人有受細林之言而退書諸紳獲山隂
之字而别爲一袠豈與不肖今日所得相比儗
哉佩服嘉貺榮望巳足珠璣滿斗實輕此惠永
言藏去以傳世衍同無任忭蹈激切之至謹奉
啓謝不宣謹啓
别紙
某出入門下殆三十年賦命薄淺牽挽不上侍
中每怜孤蹇顧遇不替凢列左右温慰如一同
所恨窘迫急於救贍不得居官輦下日趨恩屏
得郡於此至爲牢落山谷之中殊無氣味飲食
之物藥劑之品悉仰它處速不能得巳過五十
漸入衰病生平苦學自知無用閑方僻所且冐
祿食實亦自愧矣侍中常賜存䘏敢此具道某
上覆
謝王尚書啓
某啓某近至幕府少謝尚書爲辦東行之惠以
某之散冗以尚書之貴重其謁見接遇之禮止
當一賜之坐一召之食則其體宜矣而尚書厚
自損抑絕去崖岸延引勞問言貌温悅遊騎燕
席皆許參侍有所過慢一用恕悉此尚書立德
之隆取義之重爲之而可也其如某之負抱静
無所有使之將何以報尚書如是存眷者耶某
此者幸得試職文館尚書將旦夕召用歌勲頌
業燀燿尚書之休懿者某僅能爲之是亦可以
對今日所蒙之萬分爾漸遠軒屏某無任瞻系
激切之至謹奉啓謝干浼威重伏增恐慄不宣
謹啓
謝提刑謝司封啓
某啓某近者竊聞某官以某備吏於所部之下
怜其亡狀之迹不能激昂奮迅自求所以比數
於人亦巳久矣故深欲車推而綆汲之使不至
留礙沈溺乃持其姓名覬有聞於朝廷之上而
且謂其亦可以施用於當時者某蒙德之厚將
何所有以謝公如此之貺於門下者哉某不勝
喜懼交集彷&KR4218;展轉之至伏念某出於孤賤資
品殆不能及於中人學進士本無望遂至於顯
榮止欲求升斗之粟尺寸之帛以免夫終歲饑
寒之患不幸天與之性使之簡介而專僻於人
事殊不通曉常自顧其中枵然無它奇才以求
知於人歛嘿羞畏固未嘗敢輙一開口問寵官
要人丐少餘論執之以爲進取之階從讀書應
舉及第守官以至遷改資序召試貼職皆以在
上者之人見愛謂某所行道途後日當必至其
所至之地乃相與極力牽挽僅能致如此之今
日雖然所獲能幾而巳似夫不可當得十年之
中罹禍難被困苦蓋濱於顚隕蹷踣之危者實
屢矣昨蒙除恩粗得試守此郡正謂居明公提
按之下殊不敢儕於&KR0674;人有斯須自便之懈循
大端略冗目擊豪暴撫柔良如是焉而巳矣且
欲勉在賢人君子之側不使少有罷輭不識之
過以取煩於芘賴或至於不可留以爲民之師
帥又懼取煩於啓上而斥去之豈謂某官以恢
博之量通察之明訾相官屬內辨良苦必以某
底裏椎縵甘守頑藐偃然自治以安不肖垂哀
下閔將洒濯而熏袚之使焯然發光焰出文采
從學士大夫之後無或少愧某被賜厚矣言之
無由以殫其爲感之心矣其如所以日念報稱
於左右者惟當飭羈勒駷鑣轡施鞭策就康莊
而以事夫駸駸不巳者焉有阻趨瞻實增戀慕
謹具啓謝謹啓
謝張度支啓
某啓近者伏承某官遠馳輶軒下歷敝邑傾望
之始人皆憚於嚴明按視以來衆盡蒙於寬假
官吏識提綱之體兵民忘持斧之疑才賢所臨
風誼斯在竊惟布郡國之政皆以分朝廷之憂
然於察廉必用照恕有智力雖短而顧無貪冐
之惡有措置或爽而能盡公忠之心至如決罰
微涉於笞杖之差區撥略失於關移之緩整比
未稱占對稍愆此乃衆人常情庶事末節若次
第皆指以爲罪則煩碎下無其所安須存其權
使盡乃術伏惟某官治巳以禮示人不疑通逹
以該乎物情文雅以飾乎吏事凢閱諸目生求
大端但觀爲治者何如其人曾莫更問其至小
之過深副上詔大懽羣心某退自省循實蒙存
錄惟堅其守用塞所知卑情無任感忭激切之
至謹奉啓謝不宣謹啟
謝張提刑啓
某啓近者伏審提刑郎中不以某無狀特論薦
於朝廷者承命悚愧處之不遑竊念某生於遠
方世事畎畆禀賦不厚諸無所長止好讀書幸
輙登第間關二紀患難百端雖通籍朝閨隷名
儒館而自顧不肖常甘退藏向得此州實滿素
望驅勤飾拙僅以逾年至於簿書紛叢獄犴煩
瑣丁寧區撥骫曲辨明摧屈姦頑撫字惸弱未
嘗一日敢懈於公謀免過尤恐負除委心勞如
此才短奈何豈無不然上達有位伏惟提刑郎
中取人無備接下以寬不職之愆過蒙覆護非
次之舉復爲翦揚荷所眷存敢忘報稱惟期勉
懋用答奬知限守麾符阻趍墻閾某無任感佩
慚忭激切之至謹奉啓謝不宣謹啓
謝田京待制啓
某啓昨侍燕坐親承誨言心相矜存意在推挽
荷德之重撫躬而榮竊念某禀生甚微爲學差
晚勉道不至強文非高偶塵賢科遂去民籍一
命佐府止安勤愚三年歸銓幸免愆曠比調藩
候之幕獲依臺使之庥赴官未期託跡于是此
者伏遇都運待制持斧按部驅車過州例參羣
名進拜崇采接以温𥙿巳被寵華之深憐其單
平復形恩意之厚退念所守何堪其承再惟顓
蒙本喜論譔公有奇節時方盛傳止能竭䜿
儒章句之微摭賢者忠義之實會以逸事張之
累篇或播之於樂工或附之於史氏歷世兹永
大名其新惟持此懷庶答乃惠
謝都運傅諫議啓
某啓伏蒙聖恩授前件官巳於去年十二月二
十九日赴上訖莫府承寮巳編吏瑣嚴臺取庇
謹佩官箴省巳枵孱側身悚靦伏念某處地遐
絕託宗衰寒易業耘芟嚮術鉛槧專尚以學妄
追源流偶程其文謬玷科選旣策足以從仕遂
刻心而首公願殫勤愚儻稱恩遇向宦西都幸
逃過尤此官南豳誓謹名節然而賦守椎滯云
爲拙蒙深繄賢明大與寬假伏遇某官德厚而
載才高且通接物於誠待人以恕西道籍用簡
君相之憂列城承流聳士民之望某幸以眇迹
簉于洪庥常祈台光有照隟漏止營寸效仰報
全仁某無任喜懼激切之至謹具啓謝與犯崇
重伏增戰越不宣謹啓
轉官啓
某啓考績中臺叨奏成於吏效引名便殿獲序
進於朝倫服寵命以優榮揆孤衷而悚越切原
夫歷代之典最重者太常之司有虞之隆兼禮
樂者秩宗之任惟周之盛次天地者春官之聯
其後取名各殊定品尤貴於以表國家盛大之
義謂其練朝廷㳂革之文旣爲之卿也總正其
端原又設之丞也佽助其區處苟非達聖作明
𫐠之奥辨功成治定之宜識無不通才有可議
則何以槩隷此局濫塵厥官就失慎於選掄是
輕蒙於稱誦如某者出在遠蜀生於窮閻自曾
高巳還而未嘗服官因文物之盛而輙自嚮學
性䪥梜以非穎文支離而不工偶叨薦書獲寘
仕版贊佐兩郡周回十年上官交章謂其可以
任使本部按詔乃曰當乎叙遷有持所得之科
名爲引久行之恩例銓啓上列宸音下俞超居
衆前使異平選逮趨雲陛之對親邇天言之臨
錫之恩章命以通籍乃署此職以榮其躬何不
肖之賤生受常存之要秩廼幸孰與其緣有來
此蓋伏遇某官平誠接人用恕及物凢在顧矚
悉生輝華剔鏤枵液而冀成美材鎔鑠堅頑而
使就利器兹所蒙被實由翦揚退惟孱冥粗識
依嚮某敢不夙夜自敕起居弗寧率道而行徇
公以處貴少收於治最勉後報於恩仁心所記
藏書焉簡漏卑情無任感荷激切之至謹奉啓
謝不宣謹啓
上知府吳龍圖啓
某啓仲夏毒熱伏惟某官尊體動止萬福卽日
某蒙恩伏念某違去左右倏焉三月嚮慕旌棨
發于夢寐候問之簡念常愧仄實謂明公愛恕
臨下須煩寵答所以用此有如惰略仰計崇量
曾莫垂責伏惟鎮撫方面安静如堵晹雨時節
稼穡登楙善良伸展姦豪屏縮治蜀之績轉聞
久矣惟虞鼎席之缺卽下鋒車之召西南民吏
求借不得某出入門下十年于此被顧良厚實
越倫軰今復試守支郡獲依使芘蒙賴台照日
晞光燄敢不夙夜思懋厥職上報大君之殊惠
次酬明公之優眷符守所拘阻趨嚴屏乞上爲
宗社精調寢餗某卑情無任系戀之至謹奉啓
上問台候不宣謹啓
賀昭文文相公啓
某此者伏審昭文相公寵被明詔召還宰席朝
野之士揖拜相賀誠以相公器度識略實冠流
品洞明前世經權之會探究當今治忽之體用
之於文則修舊起廢而倫理備施之於武則翦
暴除亂而姦究息有惠利以浹民之骨髓有勲
烈以載國之旂常窮涯缺隅孰不瞻系而一旦
在外頻年不歸雖有美化止及乎一方實使重
望久虛於四海皇上懷眷舊德企渴嘉論亟下
宸旨以促其入追復正治易如指顧方今四夷
未甚率服百姓未甚冨庶隂陽未甚調泰稼穡
未甚蕃衍相公登庸羣議欣洽感動和氣煙霏
雲浮熏烝悠颺疵癘皆愈太平之遇期在旦夕
天下幸甚某早荷存顧無所報效側聞休命跳
地而舞伏限官守所拘不獲奔詣左右某無任
喜躍之至謹奉啓賀不宣謹啓
獻文字啓
某啓某荒闇鈍呐幸庇迹於麾下以某嘗用文
字進取科級以某官有重名于當世復仗使節
臨按其上固宜整緝舊學蚤先諸人以獻左右
爲下吏導名姓於上官之禮然猶省慮忖審欲
往而復郤者二年干兹矣無他實謂本期用此
以求一顧之惠或懼惡其蕪雜蓄亂聽覽反獲
投棄之辱職是故嘿然者久焉今歲官滿有旨
召試在豳蒙蔭局事甚簡時亦強自搜剔營新
補故聯比綴次以備其事雖日無取詎敢藏匿
今輙繕寫古今雜著共二編上塵台几裁制之
暇願賜披閱可進可止唯俟嚴教干凂威重無
任戰慄之極不宣謹啓
丹淵集卷二十九終
