陳眉公先生訂正丹淵集卷四十
宋蜀文同與可撰
明吳毛晉子晉
蜀李應魁務滋同參
吳吳一標建先
墓誌
任郎中夫人宋氏墓誌銘
宋夫人職方員外郎任伋師中之元配也父廣
陵先生凡數女而夫人最爲先生之所愛簡靜
寡語言居處有度不妄易尺寸家名高貲先生
常營諸嫁贈紫金大珠巧繡華熾日爲收置它
皆以先得爲巳物而夫人第拱手嘻笑若都不
欲求之者先生竊視之歎曰是不可不以耦佳
士故歸之師中旣來事姑章接先後勤順柔婉
有儀法師中性儻逷畛宇宏大好賓友每相聚
集必辦具&KR1127;謼酣飲連日夜不管無有索足夫
人愈敇僮婢色色給過無少厭它日問之巳脫
簮珥襆袿裾質酒肉供矣未嘗以爲言教諸子
與其壻學至夜分讀書聲未絕夫人亦不去房
下時至勉勵之寓家蔡之新息忽語其子曰吾
壽不能永異時藏吾於淮上汝等之孝也家人
初甚怪之但不詰其何以出如此語巳而果得
疾遂瞑目終日而去春秋五十矣熙寧元年九
月三十日也明年正月二十九日葬之于光州
光山縣千步村從其志也男四人大節大防女
子四人長適高遇次適楊廉善二幼大節自蔡
歸蜀見其父友文同伏地哭拜所訴不忍聞起
卽求同銘其墓乃銘之曰
異哉夫人生於眉之眉山而葬於光之光山
也其間相闊五千里胡爲自彼而止此人事
萬變孰可得而知之矣夫之官日高子之學
日新後事如是之盛也豈不足下慰於夫人
嗚呼哀哉
壽安縣太君何氏墓誌銘
秘書丞趙蒙將以熙寧九年正月癸酉葬其母
夫人壽安縣太君以其狀來求余誌其墓余昔
嘗學易於秘丞君之父秘丞君又嘗爲余僚於
興元府之南鄭縣其爲舊如此當爲之書按夫
人姓何氏咸安郡人少孤其母愛其敏惠有智
思視遇過諸子鄕里大族有求姻之者母悉置
不荅嘗謂人曰是女非得佳士誰可婦者有馬
服先生者名某眉山人儻逷任氣俠風槩高遠
以文章道義游兩蜀聲稱燁然士人欲宗師之
至蓬母聞之名曰可妻也遂求以夫人歸之秘
丞君生方數月馬服去客諸郡爲人挽留主師
席凡不歸者十四年夫人依其弟右贊善大夫
絳之家寥然專一室以居日夜候其子裁能道
語言乃教之學書念文字旣冠遣從師爲詞章
後登嘉祐某年進士獨夫人訓導之力也馬服
初無預焉馬服常曰吾子有母吾何憂贊善尤
悌順事夫人至謹凡家事一以諉夫人不問夫
人爲之收拾藏貯歲時均節調用內外所給如
一無半毫之私識者各以諭其家指夫人爲姆
師焉贊善捐館貧甚會夫人從其子解官歸盡
傾其&KR1060;裝葬如禮乃携其孤女撫視養育擇可
壻者嫁之匳具稱足如巳出者夫人性仁愛凡
左右使令常自視其飲食衣服俾各滿其所欲
無歎恨鞭朴未嘗施于家而閨庭凛然每戒其
子曰罪囚不幸觸憲網爾旣治之刑常宜輕不
獨成爾善名慶當流於後世居處嚴潔四坐淸
灑几榻帷幔屏障之類整娖次置無一塵之栖
所服不務華靡自非臨祭祀對賓客之外袿裾
帬𥜗皆𥙷澣者家人每難進之夫人曰是物
但被體不至穿敝何在新麗紡績之工可惜也
素安強雖春秋甚高而鍼縷不廢八年八月十
九日忽得疾卒於漢中所寓唐安佛舍男子三
人曰蒙秘丞君曰莘曰荀皆舉進士銘曰
於乎夫人柔婉靜默午髮未笄
巳聞懿德出配有道生子岌岌
教以詩書日夜訓飾居貧益堅
禮䋲義墨愈久不渝鄕閭矜式
見子成名至升閨籍覃慶疏封
夀安有邑金屑塗羅華誥五色
持此就地何慊於臆八十一年
晚具五福世亦鮮儷可瞑去目
陳倉之山有名雞幘問之靑烏
此云佳宅宜爾子孫世緒奕奕
告後以辭鏤之堅石
文安縣君劉氏墓誌銘
蜀有賢婦曰文安縣君劉氏者簡州陽安人著
作佐郎琚之女故太子中允許平施益之之夫
人也性巧慧志尚柔婉在家常以孝謹稱於其
親長嗜學書傳無有不經覽者於左氏春秋尤
能通誦之中間事跡詞語㳂端極涯開說講辯
名氏世族地里歲月條分緒解癸甲不亂自歸
許氏事上接下祥順友愛循蹈矩法益之資禀
曠闊磨蕩崖畛常以醼飲敖佚自喜夫人每乘
間引古之所以因是而取諸悔咎者指諭之益
之未嘗不懾然愧畏遂至於不復更敢爲此恐
或戾夫人之所陳者益之每語人曰予之所以
將放而復歛者謂何慮其聞於予之悃中也盖
使人聽其言惕然若嚴師良友在側動靜語默
以教義諄諄警誨人者予過漸鮮有奥助爾從
知平定軍樂平縣未幾而益之卒夫人携諸孤
奉輤車還成都至則舊産巳空蕭然無一椽之
屋以居寄人舍下合聚閭巷親族良家兒女之
推齒者授訓誡教書字逾十年獲所遺以給朝
夕僅取足不營於他其所居左右之人凡過其
門悉俛首遽進不敢諠謼作高語大笑懼聞于
夫人淸風滿家寒苦霜雪督諸子學晝夜不廢
改詰撿問使中程律一或不及譙勵不貸故其
子天啓嘗預郡府貢書古在高等夫人教之也
自是夫人之徽烈懿行愈聞于人萬口一詞謂
絕倫類忽得疾於熙寧五年七月二十三日卒
于家享年四十八人無賢愚相與嗟悼有六男
子曰某某某天啓娶閻氏太常博士灝之女天
衷娶陳氏屯田員外郎昂之女餘未娶然皆俊
爽愿飭異時當盡能成立者天啓卜以某年十
一月四日葬夫人於華陽縣某鄕里海雲山之
東原與益之之域同焉以同昔年嘗誌益之之
墓遣天衷來陵陽以夫人之治命俾同亦爲夫
人銘之乃爲之銘銘曰
猗猗夫人夙𢡟廼德歴求於它
類者鮮克旣卑令淑復輔以文
有蔚其章蘭薰茞芬自居州閭
養善秘閾化流郡閨不戒亦式
顯懿旁衍衆齠之師十年其家
觀書誦詩匳盝久捐裁辨袿䘿
踐履幽素以儀自律恫視諸藐
其孤而煢經耕史耘待獲厥成
遽爾云亡聞者愕𣅿無誰不知
語卽涕淚可會風節詳而記諸
附史以篇庸完國書彼幽良人
一紀與别東山之陽遂此同穴
能事金石其有子賢爲次淸休
刻之墓前
長壽縣太君楊氏墓誌銘
職方員外郎許儀之母夫人姓楊氏彭州濛陽
人世以大族雄其邑夫人柔懿端靖自羈貫已
爲其內外戚屬所穪服年十九歸太常博士許
瞻太博古籍成都之新繁自得夫人遂相與奉
其母來府中就師友以學太博性高爽不惜所
有以交當時之賢俊朝夕會遇講磨其所習夫
人常自臨烓鬴手和羔炙以過給賓客無一日
不如事且未嘗有倦&KR1224;之色事其姑尤孝謹凡
曰婦之淑節懿行它不能行之者夫人服之爲
終身太博以母老職方君等皆漸長乃謂夫人
曰新繁我舊業曏來此者爲將營進士求起家
今齟齬矣命也太夫人念故里數子已可教盍
歸以新吾之所爲乎夫人喜遂復還所吾新繁
督諸子學愈勤而親見其子爲尚書員外郎用
其恩進封長壽縣君太博治家號嚴飭夫人每
以慈恕潤飾之故梱內斬然若官府纚纚可述
爲鄕里所矜尚夫人好施舍不嗜藏蓋閭巷媪
嫗每告所乏未嘗不穪其求予足且謝其所以
爲報者後見夫人春秋高潜相與語出涕淚祝
天願夫人更逾百年我曹常所欲芘藾之其愛
惠得人也如此夫人晩喜酒然杯杓甚淺但日
日索當有旣飲色愈温而氣和語言尤婉緻故
諸女曁衆婦常好酌進之乃歡素安強忽得病
遂不效於藥熙寧四年二月一日卒于其第享
年八十一職方君初以太博服除赴闕授通判
綿州以夫人之年日夜西走至家夫人疾雖棘
見職方君歸尚怡然起與語若甚慰其所以願
見之者後四日乃啓手足矣夫人生四男子曰
伸曰儀曰倫曰偕伸尚舉進士偕七舉一試殿
庭下倫治産贍其昆其昆弟以學二女子長適
勾叔良次適周惣皆服習夫人之訓戒事親從
人咸有佳譽男孫五人善之慶之餘未名内外
女孫七人以是年四月二十九日葬夫人於萬
善鄕脩仁里祔于太博之塋職方君與同爲有
舊書來俾同銘夫人之墓同不當拒而當銘也
乃爲銘之銘曰
猗歟夫人有顯令德修于其家
而外以則女婦懿行母姑嘉式
曰其宗姻循蹈矩墨慈柔恕惠
芬楙閫閾䝯諸里閭撫濟艱棘
積報在子外科列職曁登于朝
取寵自國軸瑁囊錦金羅五色
天子命書夫人封邑冨木長壽
錫卑以食夫人承之能自謙抑
惟衆所豔蒙祉疇克饗年滋高
獲疹遂亟命屬以纊告不能息
聞之遠邇孰罔不衋彼繁之陽
在益以北夫也良兆同歸其域
稡次徽範琅然秘刻期千萬年
廼名之泐
張夫人墓誌銘
夫人張氏其上世爲武信軍大姓少喪父以孝
謹事母兄有聞里巷宗族凡穪道夫人者必日
是性固所有不待訓戒而後能也年二十嫁始
平先生希元希元有才名夫人旣歸之人皆以
嘉耦賀兩家然恨巳失舅姑不得以滫髓從事
希元舊結廬墓側夫人與同去不入城市凢十
年撤紈綺屏脂澤慘慘朝暮奠饋有法希元以
經史教子弟夫人亦班班成誦之講解義訓無
不通曉希元喜接士賓客日滿門下終歲未嘗
獨執七筯以食夫人多自調絮和齊供儗無少
倦至猝遽無有乃解裝構物以治其具惟恐一
缺不能相屬者生四子正巳正雅正卿皆不許
視家事督之學常以願成汝父之志勵之故正
符以春秋學爲龍圖閣直學士刑部侍郎知梓
州何公取其書聞朝廷正雅以明經正卿以進
士爲郡國所貢一門佳士鄕人仰伏夫人力也
三女長適鄕貢進士王賁次適進士賈端次適
前靑石縣令陳公錫治平元年三月十日夫人
以疾卒享年五十八以三年四月十四日葬于
小溪縣永壽鄕鳳凰山之先塋曾祖德權祖昉
父奎皆不仕正符以余與其父子游見余哭且
拜求銘夫人之墓余銘之曰
幽閑而爲女柔婉而爲婦慈嚴而爲母是皆
有令譽余豈愧銘其墓兮
華陽縣君楊氏墓誌銘
宋治平二年十月二日故太原先生太子中舍
致仕閻君諱路字蹈之之夫人以疾卒享年七
十九明年正月十一日葬于普安鄕沙坎里與
先生之穴同焉其子灝以同爲同年進士來求
文誌其墓同故采其善狀以書夫人姓楊氏華
陽人父諱元吉安道守節鄕里信慕有善人君
子之穪夫人少孤外祖張崇文春卿攜養於其
家春卿爲孟昶時秀才通五經博極羣書鏗然
有聲干當年昶歸朝春卿留蜀畏遠仕遂爲西
南士人文章宗師旣老無子止有女及夫人在
左右恭愿柔懿動嚮禮法薰漬善術該涉文史
徽德婉行聞之閭里成都多豪宗巨家有以媒
求姻接跡于門者春卿每拒之日是女與孫循
服素儉甚巳深矣蓋非可以侈麗華靡之好以
化其所嗜者吾將求朴茂淸粹嘉才美業之士
以歸之且當其意爾後果以女妻國子助教周
式而以夫人配先生者焉式講道著書爲詩書
名儒先生履尚簡潔學問無厭常以易禮春秋
左氏傳名其家居陋巷坐黌舍教諸生與二子
四時弦誦風雨不廢夫人亦以章句字畫訓誨
諸女及里中内外親表之甥侄每佳時令節車
交馬集衣冠擁會立候牆宇隣釵巷帔招約呼
引帬裾次次羅列梱内修弟子之禮爲經師教
姆之賀如是者凢三十年遠近穪仰之先生素
貧窶衣椸食困無有贏衍而夫人服敝惡享麤
淡怡如也雖華章美品之在側未嘗以我之無
有耻之性孝且慈奉養舅姑無闕禮撫育諸叔
一盡乎仁愛生二子旦暮督其學長曰温景祐
元年進士及第以職方員外郎通判戎州代歸
逆江上至嘉州舟覆溺死次曰灝中皇祐元年
丙科遷秘書丞授雅州名山縣縣在層巒複嶺
之中林莾隂鬱嵐霧日發殊不與高年者起居
相宜灝重其行部刺史知之使假蜀之永康縣
夫人至縣才七月病乃作灝言之復得就藥成
都九月二十四日至私第歷請諸醫卒不效遂
啓手足矣夫人旣知書逹理道不若尋常婦人
女子之所爲親見温湛没不救收泣抆淚一斷
以命不復更嗟悼爲不可活之計被疾歸圍兒
女與語無戚戚愛戀難舍之意此儻非盡通事
物當爾之說雖烈丈夫吾固知其未能必矣失
人以温封華陽縣君四女適無錫唐棐崔庶幾
劉繹孫二人仲㬢仲韙銘曰
惟夫人出甲族粤在少失所育祖外氏恤之
獨養而教性渾淑鍼縷餘親簡牘配先生保
邕睦執閫範端且肅固窘陋安水菽以書史
化邑屋生二子勤其讀並入仕及以祿夫人
者備五福數云盡瞑就木歲時吉問歷卜彼
東山地高陸從先生關陵谷刻銘章慰子哭
仁壽縣太君李氏埋銘
宋治平三年丙午春正月壬午太常博士宋璋
與其弟瑄葬其母夫人仁壽太君李氏於犀浦
縣金砂下村從其父贈殿中丞諱某字易從之
神域也夫人于元年閠五月二十三日以疾卒
享年七十有九惟其懿德徽行宜所以表之于
墓者皆具於興元太守集賢校理楊君繪之文
博士復俾其友廣漢郡尉秘閣校理文同謹歲
月之實納壙中以告其後人同乃系以辭云
藏于此者誰歟是爲母歸而有令嘉之穪于
其宗族鄕黨者成紀夫人爾後千萬年兀者
夷缺者闐而瑑者或不漫而泐也嗣人其知
之矣噫此博士所以屬余渠渠者之志耶書
以薶諸幽
丹淵集卷四十終
