陳眉公先生訂正丹淵集卷十四
宋蜀文同與可撰
明吳毛晉子晉
蜀李應魁務滋同參
吳吳一標建先
詩四十九首
子駿運使八詠堂(八首)
寶峯亭
嘉陵抱江回平衍出橫澨中間築雄壘獨據兩
川會行臺敞嚴府磊砢北城外潭潭走群楹直
上巒嶺背危墻繚空闊飛閣入茫昧上有寶峯
亭仰見白雲內岧嶤占孤絶下與萬山對層櫩
動寥廓曲檻枕闤闠主人從藍轝晩興在公退
心掩萬象遠目引八極大鈎簾拂坐榻隱几緩
衣帶詩書抉關鍵筆硯產珠貝是時衆吏去不
敢呈計會雖然彼郡邑原本窮利害自取金糓
饒無煩米鹽碎此地寄清襟歲書從屢最
桐軒
晴影滿空壁晨曦上清軒庭下雙高桐枝葉蔚
以繁種者意自遠豈並群木論謂可絙朱絲中
有雅韻存成之在誰手但爲培霜根須知治世
音盡付於此孫
栢軒
沈沈敞幽軒聳聳列寒栢清音納窗戸爽氣逼
枕席主人重端勁坐若對佳客時復下撫摩破
蘚交履跡此意乃如是來者當愛惜大厦須良
材相期早千尺
竹軒
此景絶可愛叢筠挺修竿侵簾復映愰翠影何
擅欒霜威忌晚秀雨氣矜睛寒每向極静時幽
禽發清彈自無車馬塵飛來泊琅玕宜遣老鈴
下日日申平安(李衛公言北地童子寺有好竹其綱維令人每日報竹平安)
巽堂
華堂聳嚴臺地勢側隨水高臨巽官上其取名
以是峩峩寶峯頂日影正辰巳繚棧入雲林詰
屈如篆字輕霏牙虧蔽亂樾紛間厠賓來獲清
歡吏散生野思静見萬物本一一齊於此體道
以行權端居得深旨
山齋
職事凡少休餘復不經眼幽齋設橫榻盡日對
層巘遥懷寄浩蕩静想縈&KR1132;嵼松雨潤書匳竹
風吹酒盞榮名付傲兀勝事入清簡雖有舊林
泉何須嗟去晚
閑燕亭
静宇占幽深是中何所有軒窗極清潔硯席羅
左右公餘每休此俗客曾不受六尺局脚床解
帶就横肘掃除閑景物徤筆當大帚敢問公許
年得詩凡幾首
會景亭
誰兹敞高亭磴道繞千蹋江山接平遠百里俱
會合人間最佳景窗戸供遠納煙雲互蔽虧蟲
鳥相應荅吟牋摘奇勝畫筆寫紛雜安得日從
公短屐手自蠟
呈李堅甫中舍(𣏌)
往年曾憶過長安短紙書名詣門下君時延我
坐終日洒掃東軒留看畫橫圖巨軸不知數但
見匣中時一把甲猶未竟乙復作門類著番開
滿架使人歎羡不能巳只恨有門歸隔夜歸來
兀坐想精絶念此榮觀若爲謝就中寒林兩大
幅此物世間誰敢價倏然一别十五載常向人
前盛誇詫因君奉使臨敝邑見先問此餘不暇
君能爲我再講說座上不容人俗話如君所蓄
更誰有有亦未能無笑罵况君累世盡清職摹
本敢來前弄詐君今還省正擢用異日須求作
鄰舍峩巾曳屨日相謁更欲重煩開幾帊待尋
前軰用心處欵曲應須頻假借每厨閱訖當便
還不敢奉欺言羽化
采芡(通判盧微之携種種之次年大盛)
芡盤團團開碧輪城東壕中如疊鱗漢南父老
舊不識日日岸上多少人駢頭鬅鬆露秋熟綠
刺紅鍼割寒玉提籠當筵破紫苞老蚌一開珠
一掬吹臺北下凝祥池圃田東邊僕射陂如今
兩處盡堙沒異日此地名應馳物貴新成味尤
美可惜飄零還入水料得明年轉更多一匝清
波流子子
峯鐵峽
東風吹空力何短三月隴山全未煖文法姦酋
引騎兵飛隨銀鶻弓刀滿霜矛雪甲寒如水候
卒何由知首尾君不見峰鐡峽頭雲色死一過
蕭然五十里
周思道如詔亭
繁上先生教子時義方題榜貼亭楣當年此地
開師席今日其言入制詞鄕里共傅爲盛事鬼
神相助使前知後人若續成都記第一詳書不
可遺
陵井喻氏歲寒山居
蕨平處士居山日手種青松一萬根歲月漸深
枝盡偃雪霜雖厚葉仍繁本營勝槩逃軒冕更
結清風遺子孫寄語後人須愛護莫教空有今
名存
提刑司勲示及瞑禽圖作詩詠之
朱華盛發穿疎竹寒枿齊枯徧野磯大雪蔽天
方亂下衆禽争地各相依非公好事誰能得此
畫如今自巳稀試待晴明挂軒壁定開群眼一
時飛
北齋雨後
小庭幽圃絶清佳愛此常教放吏衙雨後雙禽
來占竹秋深一蝶下尋花喚人掃壁開吳畫留
客臨軒試越茶野興漸多公事少宛如當日在
山家
北城樓上
滿目望不極城樓當最高地形連楚闊山勢入
秦豪平外斜通駱深中遠認褒圖經何壯觀故
事有蕭曹
晴登北城
積雨巳逾月久妨於此行雲山勞夢想風日幸
晴明常愛往來處盡皆苔蘚生一壕新草木強
半不知名
寒食書事感懷
寥寥官舍静於僧雖有園亭亦倦登桃杏花隂
流似水圖書滋味冷如冰坐觀棨戟慙無狀歸
掃松楸恨未能得報君恩便休去虞卿前日本
擔豋
送李堅甫中舍奉使還闕(自洮西又入蜀)
曾歌出塞愁又遣使西州去國星辰動還家歲
月流褒斜新路晩鄠杜故園秋歸對延和殿從
容問講求
漢中城樓(二首)
解帶綬幽憂登城復上樓斷煙橫沔水孤鶩入
洋州浩蕩成遥望凄凉起暮愁山中自有桂何
事此淹留
其二
蘚徑踏層斑高林古木間鴈隨平楚遠雲共太
虛閑晚靄昏斜谷晴陽露斗山將身就清曠名
路爾何顔
凝雲榭晚興
晚策倚危榭群峯天際橫雲隂下斜谷雨勢落
襃城遠渡孤煙起前村夕照明遥懷寄新月又
見一稜生
山堂偶書
幾日無公事山堂興頗清和詩防積壓丸藥趁
晴明斸石新稜出澆蔬晚甲生此皆忙外得低
首笑塵纓
清閣
治庭區紜紛齋閣簡應接身閑憙枕簟慮静厭
圖牒孤芳媚深叢幽哢出密葉物理兹領會眞
境知可躡
静庵
問此初誰築經營羡爾能依深還巨木就蔭覆
高藤坐與境同寂來無人可憎一床黃臥具茂
灌本如僧
忘憂堂
磴道循城近垣墻占地幽軒窗誰指畫硯席我
優游不許簿書到恐爲圖史羞此心元自適何
處欲忘憂
夏日官舍
省事公多暇虛心景更長捨書無可樂就枕不
能忘短葛沾肌薄寒泉沃肺凉何當逢靖節相
與話羲皇
寄成都趙資政
纔承寵詔聮公鼎便謁除書别帝閽萬口一詞
歌盛德四年三度福遐藩巳爲魁壘無雙士更
入摩訶不二門應笑臨卭病痟客最先參見在
江原
晴步西園
急雨正新霽林端明晚霞松亭臨曠絶竹逕入
欹斜花落留深草泉生上淺沙稚圭貧亦樂一
部奏池蛙
金影軒
開軒俯清溪正在修篁內霜筠抱冰節爽氣常
四會主人厭俗客日與此君對月上寒影來滿
襟搖瑣碎
忽憶故園修竹因作此詩
故園脩竹遶東溪占水侵沙一萬枝我走宦途
休未得此君應是怪歸遲
寄景孺提刑時按武興
夾欄虛棧武興西使騎翩翩晩夕馳想過飛仙
須下馬此中佳景入吟詩
子駿遊沙溪洞
聞有沙溪洞公將柅使輪還如探禹穴應見避
秦人石繖形容古琳房氣象春若逢丹輦客問
取虎文巾
送郭榮叔秀才應武舉
愛君才辯吐如傾圓直橫斜善講兵休弄向時
閑筆硯破蠻征虜是功名
乞畫鴈寄涇州母使君
寒影亂翻秦嶺月晚行高處隴山雲回中有客
能傳鴈異日從公乞一群
興元府園亭雜詠
甚美堂
潭潭棟宇盛窅窅軒窗闢高深與地稱可大張
宴席府事如少休兹焉會佳客
武陵軒
水從前嵓來轉入後溪去中間載酒下各到客
前住醉後皆怳然再來無覓處
綠景亭
竹間有幽亭所宜惟暑飲層隂隔炎日四坐障
綠錦過午不可留單絺覺微凛
激湍亭
高輪轉深淵下瀉石蟾口臨之設軒檻清絶更
無有愛此山中來應須坐良久
凝雲榭
朝雲南山吐暮雲北山翕來往高榭中留者頗
堆積坐客如久之去須襟袖濕
照筠壇
積土削爲壇險然在深竹中惟一詩石獨坐擁
寒玉勿謂人少知此境不容俗
桂石堂
嘗聞陽朔山萬尺從地起孤峯立庭下此石無
乃似愛爾常獨來一日須三四
四照亭
巒嶺附梁山汀洲隨漢水秋容上屏障左右二
百里此景誰能論殘霞獨憑几
垂蘿逕
長蘿託高株晻暧蔽煙霧垂蔓巳百尺更引欲
何處願少放餘條恐傷君所附
盤雲塢
幾曲上層城盤盤次文石愛之有佳趣不倦䊸
晚策禽蟲應見疑日遇此狂客
北軒
天上之貴神所居皆在北有軒正相望慢恐取
隂劾余常過則趍不敢兹少息
棋軒
北城云最高上復有喬木垂蘿密如帳中乃營
小屋時引方外人百憂銷一局
山堂
何以山名堂層石作崖巘余本嵓穴士每往不
欲返公吏呈俗書還來愧冠冕
静庵
知動以爲幻旣知卽非静名庵以静者無乃自
起争爲語庵中人勿以静爲病
丹淵集卷十四終
