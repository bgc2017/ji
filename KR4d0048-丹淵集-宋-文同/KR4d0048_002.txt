陳眉公先生訂正丹淵集卷二
宋蜀文同與可撰
明吳毛晉子晉
蜀李應魁務滋同參
吳吳一標建先
樂府雜詠
秦王卷衣
咸陽秦王家宮闕明曉霞丹文映碧鏤光采相
鈎加銅螭逐銀猊壓屋矜蟠拏洞戸鎻日月其
中光景賒春風動珠箔鸞額金窠斜美人却扇
坐著落庭下花閑弄玉指環輕冰扼紅牙君王
顧之咲爲駐七寶車自卷金縷衣龍鸞蔚紛葩
持以贈所愛結歡期無涯
殿前生桂樹
童童彼芳桂藹藹生廣內靈根浹和液柯葉冬
不改日月最臨照雨露偏汪濊願保剛勁質與
君同萬歲
臨高臺
臨高臺望故鄕地千里天一方極目外空茫茫
孤雲飛不我將安得羽翼西南翔
自君之出矣
自君之出矣弔影度晨夕中門一步地未省有
行迹閨闈足儀檢常恐犯䋲尺欲寄錦字書知
誰者云的
東門行
士有失所偶難甘蓬蓽微拔劔出東門感憤不
顧歸賢哉彼嘉匹逐逐牽其衣願同此饘粥節
義安得違況今謂清世不可復爲非
西門行
盛年可愛重芳辰宜嬉遊金甕釀醇酒玉盤炙
肥牛青春九十日不可一日休勿自汨浩氣滿
胷藏百憂君莫惜黃金黃金身後讎自古貪與
吝常爲賢者羞
塘上行
寒塘漲新雨灔灔翠波滿沙晴步聲澁風引羅
帶緩蒲牙妬舌利荷葉歡心卷生平玉衣夢至
此神亦誕徒誦小星篇無人覺腸斷
釣竿
霜刀裁綠筠桂餌掛輕緡歛迹天地間側身江
海濱悠悠寶帳夜寂寂烟波春何時投竿歸再
與君子親
烏生八九子
南山有烏鳥生子層崖巔戢戢新羽成相將弄
晴烟朝饑集壠上暮渴來嵓前託居深林中自
足終爾年胡爲去所依無乃甘棄捐却愛庭樹
好群飛投碧圓高枝踏未穩身巳隨潜弦因知
萬物理主者持默權凢云愛此命生死期巳然
出入旣有定何歎於後先
野田黃雀行
搥鼉鏗鯨宴瑶臺紅鵶弄翼春徘徊和風入坐
賓主樂金觥玉豆天中來勸君劇飲莫自訴暗
中光景能相催試看庭前好花謝枝下落多枝
上開人生不厭苦行樂勿用蹙促相驚猜賢愚
貴賤各有命此理悟者眞賢哉
苦寒行
上太行兮高盤盤日將暮兮歲巳闌入谷口兮
出林端風慘慘兮吹骨寒冰霜結兮玉㠝岏光
上照兮天色乾紛橫委兮草樹殘黯慄烈兮烟
雲&KR1998;僕足皸兮馬蹄抏望所舍兮摧心肝囊立
空兮衣且單嗟道途兮胡艱難
苦熱行
黃人頓駕留天中金鵶吐火燒碧空炎光染雲
聳岌岌旱氣爍土飛蓬蓬龍搖乾胡不作雨虎
裂渴吻無生風安得有術擘海水入底一扣鮫
人宮
俠客行
紫髯圍碧瞳勇氣炙坐熱生平脫羈羈少小服
義烈堂堂吐高論牙齒若嚼鐵寶劒壓䏶橫誰
耻我可雪酣歌入都市當面洗入血常言荆軻
愚每笑豫讓拙事已不受謝門前車馬絶自謂
取功名焉能由筆舌
巫山高
巫山高高凝烟十二碧簮寒插天危嵓絶壁巳
飛動況復下壓萬丈之蒼淵波衝浪激作深井
虎眼徹底時一漩長風澒湧發灔澦惡色怒勢
因誰然我欲截中流虹梁莫得施&KR2080;蜷東西相
遠望不到兩目欲斷心將穿回看高唐廟下灑
靈雨遣我歸意常翩翩
水仙操
嗟哉先生去何所兮杳不可尋捨我於此使形
影之外兮唯莽蒼之山林仰圓嶠之峩峩兮俯
大壑之沉沉長波澒涌以蕩潏兮群鳥翻翻而
悲吟寂擾擾之煩慮兮納冥冥之至音先生將
一我之正性兮何設意之此深我巳窮神而造
妙兮達眞指於素琴先生盍還此兮度明明乎
我心
大垂手
華堂合樂轟春晝鳳呌龍嘶畫鼉吼瓊猊壓地
開組繡美人舞兮獻君夀紅婆娑兮翠蚴蟉雪
飜花兮風入柳曳輕裾兮揚綵綬金鸞飛兮玉
麟走入急破大垂手香檀扎扎江雨驟情凝力
定方舉袖烟收霧歛曲徹後錦盈車兮珠滿斗
採蓮曲
綠纈襠紅繡裳衫盤蜂蝶裙鴛鴦雕瑰錯寶垂
鬢長紫冐翠盖行新粧蹁躚曲堤下回塘畫橈
送入波中央羅袖卷起金釧光搖輕撼脆敲短
芒丹瓊紺玉低復昂霑裛薄粉撲嫰黃𧖟腰蛛
腹絲飃揚列坐綵舫求比方笑聲吃吃動明璫
挨蒲拂蓼次岸旁風吹落霞供晩涼西城鵶鵶
啼女墻歸來索酒酌滿觴吳屏蜀帳圍象床困
臥不起燈燭張琉璃盎缶叢生香
對酒
朝廷皦如日區宇清若水殊方文教達微品德
澤被伊人復何幸遇此栗陸氏茫然大虚內烝
鬱盡和氣眞風浹敦俗無所容一僞唯宜對罇
酒酣飲樂無事人間此昭世得偶須自貴無爲
名所勞區區取愚謚
白頭吟
憶昔宴華堂金徽導幽意雖知取名賤越禮奉
君子相期本同穴誰復耻犢鼻一見茂陵人烟
霄與泥滓願言保新愛妾以甘自棄恩義薄所
終多生於富貴
芳樹
庭前有芳樹穠隂滿軒碧莫惜更携酒醉此青
春色朝來見鶗鴂飛鳴繞其側光景不可留徒
遣君歎息
武溪深
嶠南之武溪其深不能測潭潭滀瘴癘水色重
如墨昏然潦霧作上下毒氣塞仰視高飛鳶跕
跕墮兩翼交州惡女子制馭費銜勒伊余繆兵
寄得總浪泊役常甘馬革死持此期報國臥念
少遊言從之何可得
走馬引
群蹄踏空山半夜若風雨平眀卽其地巳復天
上去惟予迫大義盍免以名捕蟠蝸入寒殼此
豈謂安處脫身入浩渺固有神物護禮謂不戴
天天知天亦許
起夜來
曉窗明綠紗蜀錦壓春臥橫腮虎魄冷驚起新
夢破玲瓏轉條脫縹緲梳矮墮高軸響銀床時
誤君車過
長安道
長安道隋唐宮殿生秋草若使皆知嗣業難爭
得行人望中老
王昭君(四首)
不惜將黃金爭頭買顔色妾貌自可恃誰能苦
勞力
其二
絶豔生殊域芳年入內庭誰知金屋寵只是信
丹靑
其三
幾歲後宮塵今朝絶國春君王重恩信不欲遣
他人
其四
極目胡沙滿傷心漢月圓一生埋沒恨長入四
條絃
吳趍曲
萬頃平湖水晴光射早霞紅裙闘畫楫相結採
荷花
又
岸上相將疊鼓催青翰齊上碧波開鵁鶄屬鳿
不驚起慣見蘭橈日日來
又
蕩漾水中舟徘徊岸邊馬相看兩不語密意待
誰寫
劉生
歷古推任俠彼劉生者何提搥擊朱亥引劒刺
荆軻飲肆扶頭出歌樓棹臂過無人繼義勇關
隴氣消磨
紫騮馬
翩翩紫騮馬爛爛黃金鞍流水四蹄急飛星雙
目寒擁頭青玉釳蔽臆綵絲鞶誰取交州鼓摸
將骨去看
驄馬
鬐鬛擁如雲西人號乞銀更逢桓御史特地起
精神
丹淵集卷二終
