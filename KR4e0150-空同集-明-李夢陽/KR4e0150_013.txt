空同集卷十三明李夢陽撰
五言古
渡漢
好游良有殫今朝竟言歸洶洶舟下濤亂之將疇依異
途各為趨同木相隨飛遹觀千仞禽誰復瞻其輝
其二
萬事雖貴豫數極誰竟猷朅來彈我劒且復三河游迤
東望濠梁嘅言懷莊周黃鳥孰興篇枌榆廼見尤
其三
於心懷佳山背之每自顧相逢鮮久要那得不念故塞
翁罔憂馬馬歸人始悟遊女非召南千年没貞素
其四
霖雨濡我軌寒潦何滔滔墳畝畯徒悲漢流怒洪濤思
美歎晨夕欲濟難容舠限隔豈固逖踟蹰為誰忉
其五
閑登古樊城回望峴首山鷃雀躍寒蓬疇念朱岑翰小
人競錐刀羊子廼探環智愚固生性融晦靡我歎
余懷百門山水尚矣頗有移家之志交春氣熙
忻焉獨往述情遣抱四詠遂成示同好數子
魯連蹈東海介子逃西山方舟信超越巖徑安可攀揚
烈猶靡懲置金徒嗟歎伊余秉拙訥薄遊及兹年急湍
有奔桴迫路無停轅慘慘滄流月悽悽沙塞煙徒欽靜
者意未遂同袍言偶耕慕龐公巖棲景焦先捫衷諒有
持顧已竟誰諼復來感方寂解作憂更牽抑心二十載
始别金門還積疴謝人徒頗與疎遯便眷兹丘園榮豈
羡長苖篇
其二
浮海傷固窮逾河歎誠邁濯纓萬里流高視九州外功
成奔運徂氣至流飇代凄凄秋柯零冉冉春條媚周覧
倦河壖孤悰冀巖瀨道以沉寂超賞與崇深會豈惟超
遠情亦因謝塵籟聿想山中人風吹女蘿帶折麻凌險
屼采秀越森薈眷彌志終申獨往竟誰礙嵉嵉太行峯
嶤嶤百門對抗手别故懽乘雲弄煙瀣
其三
閱圖訪名竒久欽蘇門山危峯羅縣牖積石噴鳴泉情
吟激衛女嘉遯招古賢出遊結夢想神往理誰詮連巖
旣鬱紆廻渚復緜芊猿吟曙霏豁鴈泊暝隂還杖策躡
丰茸解裾濯潺湲仰視遊雲翮俯察戲藻鮮覽物慨幽
存撫化懷冥筌况逢春華交更此眺孤烟畢婚非達生
一嘯復何言
其四
山客戒明發朋故來攀留巖潭窈叵測險徑增離憂曰
余負幽僻誦古歆遠遊陟懷康樂屐浮羡鴟夷舟探討
傾子長浪迹多阮矦若人不可作瑶草竟何酬事往悲
易深情存道難侔以此激孤詠喟焉睇滄洲安波有覆
艫坦路無全輈危虞豈在嶮薄劣終見尤願附綠蘿緣
永與棲者儔
自大過渡河趨陂沙岡
凌春遠行邁游目恣㳂越漸辨林中曙遽失崖上月觸
物誰為情悲歎曷可歇載登隋疆埸况眺宋城闕陽坡
散初柳隂曲峙寒雪只此判氣候豈必殊燕粤湝湝濁
河駛畟畟晨風發揚帆截驚灨倚棹望窮髮鳬鴈𦕈難
卽汀蘭翠堪結美人旣莫期天路復幽絶陂岡鬱參錯
岸沙皓明滅日暮孤雲興何以慰忡惙
陽武詠懷陳平張蒼遂及博浪之事
玉璽戒不力金鏡淪無光大人旣龍興烈夫亦鷹揚伊
人各乘時矯若孤雲翔韓椎豈在屢秦氣日以喪六竒
佐揮戈五運開靈昌時來屠沽奮跡往英雄傷平生冀
風期况乃逾故疆灑淚越修坰含凄遡河梁古墳密嶕
嶢春沙鬱茫茫徒瞻松柏路詎申椒蕙芳遺榮竟何尤
任智終自戕羡彼赤松遊援筆即此章
覽遊百泉乃遂登麓眺望二首
束髮懷幽竒覽籍冀有遇來登百門泉果協佳勝趣毖
毖圓波踊藹藹浮陽聚止坎渟泓洌激石迅湍注昔聞
滄浪濯今解川上喻豈惟傷衞歌兼以發蒙慮况値春
序中羣物已改故菰蒲冒清深鱗介各有慕行羡浴渚
鳬靜對栖雲鷺巖霏空潭影林藹變朝暮極目北上帆
朝宗感游寓
其二
發鞍憩林木杖策陟陘峴巖連嶺參錯洲曲岸廻轉白
日麗蘭薄原綠靜如洗嘯臺旣清峻行窩更幽緬慨念
昔時人瞻望淚已泫薜荔夕搖曳蘿徑復誰踐碑板半
磨滅石門積苔蘚代異道豈隔事邁迹空顯獨采石門
秀眷此何由展逝鵠無卑音潛虯厭汙淺曠哉古今意
難與世人辯
登大梁故城
登高與處卑由來慮多端登高尚寡悰處卑為能懽以
兹歴荆榛褰衣躡巑岏土壕帶隂風樓櫓危急湍巖岸
苦崩奔葭葦何漫漫周望鮮故物俯察多憂歎潛魚葺
其鱗驚鳥無停翰雲浮誠不任淵沉諒何難終附巖穴
棲斯地非我安
德安趨潯陽
始征晨風息雲流日色展登陸艱且澁厲澗一何緬維
時仲秋交䬃䬃林飇卷綠竹垂我車丹花映行幰冒巒
雜有松繡石盡成蘚攀搴雖多悅亘頓乃勞倦日中迫
廬嶽蹊徑愈回蹇雲湧連遥崿雨暗失近巘奔崩萬壑
會&KR0034;絶一徑轉遽訝川梁没幸遇石瀨淺道以習坎利
用待旣濟顯介石諒益固巨川豈遂眩誰哉能豫謀隨
寓斯可遣
宿圓通寺
曉發蒲亭邑暮投石耳峯僕夫困霑濡山雨猶響松兹
壑况罙阻顧望惟溟濛幽巖託層房豁然臨猴江竹修
苞北基巖峭垂南窗俯觀裊戶蘿仰聆走簷淙挹此暫
足遣逖想情難降陶公有遺墳黃子留孤蹤通止良固
殊羈縛誰為悰坐聞吟猿暝秪令歸思忡
釣臺亭成
颯颯風磵瀉纍纍山石峻卜構倚岑削簷楹闞奔迅俯
之纔一壑仰面已千仞謌游竟日夕載色掖英俊故杉
改新蔭魴鯉况充牣本輕任公釣詎慕庖丁刅素飇裊
延蔓商氣歛芳潤臨深悟邃奥覩逝識大順却笑矜名
子羡魚一何吝
卧龍潭
出遊青天磵遂至卧龍潭重岑上無極白日蔽寒嵐巉
峭詎能步嶮絶誰可探歴石誠巍倨捫壑驚谺谽我行
値秋季霜藟搖匡南午攀日忽夕足倦情逾酣雷瀑響
巖澗孤花媚澄涵撫似悟命意循跡想名庵庵廢人跡
絶巖剝文半滅世異坦道塞慨兹忍能說
始至白鹿洞
曠哉超世志緬邈平生思鬱壹眷名跡久注匡山陲南
涉枉嘉命果諧夙所期仲秋巖壑清宫舘復在兹白石
激寒湍巖蘿裊空基黯傷逝者往密慚來者追性同道
豈隔途異理空悲興言懷昔賢日竟眺前岐榛荒徒鬱
紆林崦一何罙感情匪哀歎聊詠昭言垂
白鹿洞徧覽名跡
情高忽凌厲步健輕巉緬葛弱亦須捫崖滑每獨踐涉
清愛重屢探阻遺驚眩始兹陟五峯遂憩松下巘巖桂
紛始華石耳翠可卷追想白鹿跡伊人竟何遣觸端緒
自縈薜荔况在眼慨歎意莫置顧望日已晩夕湖浴岑
峭流光滅蘭坂命酒寫幽獨鳴琴且游衍
陟嶠
伊昔謝銜歸志頗諧綸釣甘追河上跡切慕蓬池嘯孰
知紫芝慮竟荷青雲耀値秋歴江郡弭節登廬嶠沉深
九疊秀峻極千峯峭錦繡亂岑崿晨夕改觀眺晶晶游
氣歛皜皜寒日曜飛瀑信雷邁奔峽還龍跳躭遊遽忘
歸久住輕時誚天池絶亦捫石鏡扳可照矧兹二三子
芬馥含清妙霜嵐澄西夕從歌倣希調
廬山秋夕
山壑寒氣早日夕風色緊火流桂將歇霜至蕙草隕蟋
蟀集澗館禾委被疆畛感物憂自攅排遣情詎忍年徂
身與衰時棄世所哂躊躇夜不寐起坐萬念軫崖傾月
西流嶂曙松猶隱噭噭露猿啼行行采芳菌
落星石
千江勢欲倒蠡門支孤嶼輝輝雲崖映洶洶湍瀨拄霜
水落丈餘石角露齟齬探竒犯嶮涉停旄挈賢侣褰裳
入松寺倚竹望風渚崩奔亂帆下蔽曳波鳥舉秋空澹
明澄浮山互吞吐靈根合道蘊曠蕩豁褊阻貞靡亞砥
柱險可並灔澦不聞永嘉勝秪因謝公許
泛左蠡
辭山意不悅水泛暫可樂微風逗帆席日鏡展光耀揚
歌蕩溟昧鼓枻極窈窕指顧異晨暮俯仰改觀眺出没
湖中山明滅海上嶠素輕左蠡險今覬石壁峭謝屐久
已蕪陶磯寂誰釣解吟松門詠令人發悲嘯
騎登謝址復舟觀於石壁
奮鵠有竒翰古鐸無追響游雲跡易滅鳴世情難想昔
吟瞻眺詠今覿湖中賞松門旣岑峙川水深以廣昏旦
候自變伊人竟焉往巖劖徒空嵌堂基鞠為莾扉徑不
可識悲愉異今曩石壁屹寒岸葛崖嘯魍魎攬馭意已
極登舟秪彌惘抱兹久延佇遵渚路回枉
南巖寺
巖高屯屋巨谷䆳至跡罕仰之訝天缺登頓徒雲滿木
零鶻巢露松冷猿嘯緩一滴聆不厭五級裊可踐
赴懷玉山作
始臨清溪寺不謂兹路艱﨑嶇踰南嶺轉見山鬱盤重
隂起北谷凍雨響前巒志定邁孰禦勇往竟孤攀挽葛
接懸狖架木凌飛湍律律巖壑變颯颯嵐風寒隔港望
絶岫嵉嵉已雲端
至懷玉山會起書院
冒險登雲峰雲湧風不卷凄凄松霰響濡濡竹露泫沾
塗意已困覩構色頗展故堂改頽制新築負幽巘伐材
但旁谷礱石况非遠清渠激修溜巔畆曠以衍偶至若
期遇天定固良鮮仰止古有訓靜成力可挽秪虞遊業
子捷徑為世莞
薛家樓宴
閑遊北城隅俯視清江郭洪川帶名都形勢自相錯樓
觀藹鬱鬱街巷紛以漠北城良已高况陟城上閣輕裳
拂倒景飛檻聆天樂夕山一何蒼夏潦彌井絡衝風激
回流玄雲駭難泊暗觀逝者危遂悟居者樂慷慨亮易
感捫心果誰惡夷險非我為彈劒且盡酌
曲江亭閣(在豐城縣)
纜舟金華潭遂陟岡上閣蹊徑阻紆鬱巖水光參錯夏
林一何清餘雨淅未落高覽景自異况値晩霽廓夕日
明錦湍歸雲擁華薄近山聿蒼翠遠嶺復岑崿曠蕩感
遇寓俛仰歎今昨不見往者悲秪覿來者樂顧瞻大江
流愈恨代謝速源湧竟誰禦謙守諒能曲所貴遺榮名
覩義願有勖
發豐城屬江漲風便
午晴發豐邑挂席遡修瀨潮起果諧志風助利擊汰棹
歌落日上滿目波嶠外巨川信易涉貞固乃宜戒
武陽抵進賢
大宇流玄化生情互隂朗積霖夜猶注寒陽朝遽上肅
肅晦色歛皛皛川水廣楓林一何赤沙嶼鴻競往涉河
歴紆鬱登嶺暫停鞅撫江信縈帶鍾陵氣弘敞荆俗雜
澆厚徵賦則邦壤佩刀豈民性剪戮歎幽枉
至後上方寺酒集
久隂痗昏氛我行値嘉明白日展冬耀雪霽松林清景
異賞貴延朋集杯難停入筵午未端歸騎夕已冥衝風
振巖廊鈴索抗高鳴塔虛響先奔珠圓光易傾超物慮
可澹遺榮累果輕久枉証詮理一悟得所徵
上已海印寺二首
勞生苦役役况乃値温陽林園有嘉榮蹊渚生柔芳秉
蕳迹已陳祓禊難獨忘駕言適蓮宇迂紆陟虹梁峩宫
延暮色陂樹藹青蒼詎知幽勝區占兹佳麗鄉居然心
境寂彌增塵路傷
其二
眺遠及麗辰登危開我襟秉炬躡佛榭杳杳夕光侵芳
湖逓澄鮮幽隍覆層隂畢景没長甸輕霏變春岑仰矚
雙龍闕却瞻上苑林歸翼矯以翔鴻鴈多哀音薈蔚桃
李場孰分松柏森
秋日重過上方寺
居閑懷行游觸景慨時速昨來春華敷秋草倏已綠弱
蘋布霜漣叢蘭委寒陸纍果媚西陽漂籜滿空曲物遇
信緜曠情移乃躑躅夷猶步前庭迤邐陟曾麓夕風一
何厲行雲結相逐鐸音抗高聽塔影駭流矚聿非封侯
骨虚疑燕頷肉飛纓靡不榮芒屫諒應足寄謝世上人
吾久脱羈束
春遊篇
東氣散廣陌北杓指青陬美人惜春陽鳴鑣事遨遊遨
遊覽萬物紆遲駐道周京邑藹九衢合沓喧輪騶黃鳥
集于林碧草生御溝御溝多垂楊芳樹夾朱樓卑崇冒
休澤鬱哉帝王州
其二
朝遊東市陌暮出北城衢夕林何&KR0706;岑華月耀西隅宵
征泝皇垣廻策遵玄湖春冰日以薄鳬鴈聚喧呼逶迤
浦溆貫金利據中區前有三石梁宛若垂虹紆却顧雲
中觀翳翳蔽松榆(利疑作刹)
春日洪法寺後岡
暄陽入廣墟平阡曖煙蕪稅鞅尋高禪陟丘眺神都白
日麗中衢青霏藹林岨碧草一何萋叢葩亦已敷纍纍
誰氏墳崷崪三浮圖鑿石錮九泉雄構耀城隅輿臺盗
綺衣苔蘚封丹樞矯首視天宇剡剡浮雲徂崇名古所
欽多藏秪區區
空同集卷十三
