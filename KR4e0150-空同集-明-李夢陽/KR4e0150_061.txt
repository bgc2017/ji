空同集卷六十一明李夢陽撰
雜文
六箴
太僕儲先生曰人有六事心事身事家事官事人
事文事空同子聞之曰嗟乎有非在我者焉如彼
何著六箴
心一
不可對人言曰慝言之而不行曰惑行之而不至曰畫
非所存而言曰賊亡是而靡獲自盡則天也
身二
烈女能必其已之不汚不能必其夫之不愚時之弗踰
夫是則烈女也已
家三
有負郭田百畝蒔桑數十株可以聚廬矣進竭其躬退
為耒夫不亦可乎
官四
君子徇道志士徇名嗇夫徇利是究是圖毋靦厥位
人五
信道莫如守已省事莫如寡交君子曰中古貴施報苟
以禮至斯應之矣
文六
古之文以行今之文以葩葩為詞腴行為道華嗟彼千
鈞一髮奈何
六戒
匡衡曰聰明疏通者戒於太察寡聞少見者戒於
壅蔽勇猛剛強者戒於太㬥仁愛温良者戒於無
斷湛靜安舒者戒於後時廣心浩大者戒於遺忘
李子讀而韙之著六戒
太察一
容以畜衆察則無徒先民有言毋及淵魚厥㫺聖王瑱
耳纊目聰罔弗悉明靡不燭
壅蔽二
聖明四目復達四聰縣鼓置鐸維恐弗通顓任生姦偏
聽生讒芻蕘罔遺大道之咸
太㬥三
勇以揚奮強以義發用之弗端鮮不殄伐受絶於武桀
隕於湯秦政弗戒二世而亡
無斷四
匪陽曷舒匪隂曷藏弗濟以義仁曷由臧孝元優游漢
葉用隳衡丁其時空言式悲
後時五
有虞鼓琴穆穆其和及聞善言沛若江河王者之德應
時若響居則山靜動則飇往
遺忘六
袵席萌變蕭牆伏憂遵藪射鹿歸而忘牛武事四夷海
内虚耗垂暮攸省輪臺有詔
榮養堂頌
彼美者堂有南其戶前臨伊闕緱氏嵩阜文杏為梁蘭
橑桂柱誰其居之樂彼夀母桓桓大夫建旄茲土夕之
晨之登降堂只豐膳孔時籩豆纚纚剝有肥羜膾有文
鯉維是大夫崇志遠辱人以體養我養者色夙夜寅畏
内訓攸服洛水泱泱貫於斯城母氏夀康子也令名
三仲頌
湯湯涪水流清源巨誰其濬之爰美爰聚珠必駢輝鷟
豈孤翥瑤海既光赤霄攸煦伯氏明經郎曹發硎賈帷
載搴召棠繼青大國用監汝相汝卿仲游蘭臺季也黃
扉豸冠鷺紳分直彤闈為草指佞為羊觸邪如桂之馨
如玉之華是曰三仲一門萃之萃之伊何三仲連芳歴
祀三十乃驗乃彰事有豫定神有前識易垂餘慶書闡
隂隲匪善匪積厥夢詎獲
邃菴辭
石淙夫子舊居京國有室一區突靜幽紆左圖右
史前授生徒是之謂菴而稱邃焉愚也竊嘗慕之
而未獲遊也後夫子提學關輔愚始得隨鄉邦士
摳衣講坐下然自恨限於勢分未幾竊科第輒復
違去不得從容左右如菴中諸子卒業以立於世
而有私幸究緒論遵顯則若有自得焉者雖不敢
自謂得其門而入亦不敢苟焉以自棄乃作邃菴
辭以志愚衷辭曰
蓀壁兮桂宇葯橑兮在下水潏潏兮溜渠蘭葳蕤兮當
戶菴之構兮何所接紫闥兮崇期菴何為兮閉寂窈棼
楣兮參差蔽修櫳兮連延錯瓴甓兮委蛇穆空洞兮内
啟豁廉隅兮外直回巷前通兮嘉樹後植邇莫可探兮
遐乎可即匪邃曷名兮厥惟菴德菴中兮何有玉佩兮
青衿惠我人兮不貌以心遹我人兮可杗可桷可棟可
楹兮維菴是學赤帷兮翠幰菴中人兮西遊斗暉暉兮
晝揭嶽巖巖兮夕秋予邊鄙兮賤夫悵瞻菴兮弗早幸
門牆兮未麾矢貞心兮恒保
挽歌辭
中庭閴兮今日何日繐帷揚兮苔生於室悵游子兮西
歸木䬃䬃兮風振悲邈山川兮愁歎興望城闕兮魂若
崩歴故階兮弔叢蘐白露隕兮霜霰繁椒酒兮桂漿羞
余珍兮杜蘅神懭恍兮若來奄踰佚兮逝不回柏輀兮
杉槨文幢兮素旌送完璧兮山阿從君子兮允寧
許子誄(有序)
正德三年歲在戊辰六月己巳工科都給事中許
天錫卒李夢陽曰嗚呼哀哉許子乃作誄曰
閩産其傑受命端固孤行介直踐道靡豫爰放厥辭靡
届靡究執言不回貞厲獲咎懷誠匪察瀆經自效踰中
奮志白刃是蹈義同尸諫信勇可悼伯竒申生厥履是
紹
月塢癡人對
張生含者金齒人也含侍其父南園大夫於京師嘗從
北郡李子游李子居梁也有稱月塢癡人者見焉見之
則含也李子曰子奚斯稱也張生曰含蓋塢於郡之大
保山業焉月東出則對塢而升光觸形應劃焉顔破遞
映曾入虧蔽流徙放也檻輝堂白枕簟波溢含也於是
出塢而立仰而視俯而睨怳乎若失已充乎若有獲也
久之塌焉而忘李子曰嗟冥哉且子忘者月乎塢乎張
生曰含始見其巖矸焉木爛焉暝析實浮虚繫谷泠風
淅已而耳更目易迷不知所精發靈飛飄若鴻翥矯若
霞舉不知孰月安知孰塢山中人有呼含者含兀兀無
以應也於是山中人走告南園大夫曰而郎癡於是大
夫乃亟召含問故含兀兀無以應也大夫乃大驚撫含
背曰兒眞癡邪於是遣含復北游於京師夫安一枝者
難語天池之運據腐之鳶仰而嚇鵠者非其智不如也
處小則大者昧恬於幽則熠乎眩故觀廊廟鐘鼎之盛
則事功之心興覽聲文冠冕之會則進為之志增與四
方豪賢友剛識廣學登於是冥寂可移而癡可遺也李
子曰大哉大夫之教子也含歸何也張生曰方枘圓鑿
雖公輸不能強之使入故材有異宜性有難移彼巧我
拙彼佞我訥彼通我塞是以諸弗入也京師識含者不
謂含弗入也顧咎含曰子奚不仕含兀兀無以應也乃
又咸大驚曰南園大夫兒癡含自笑曰後癡人癡前癡
我癡吾人癡乎寧我癡乎於是月塢癡人稱焉李子曰
異哉若是則子之癡瘳且有時矣吾不子病而子之幸
虚里子對
虚里子問於龍溪公曰敢問處世有道乎龍溪公曰有
渾渾默默惟道之極窅窅莫莫惟神之窟虚里子曰異
乎吾所聞君子磢人之爽告人之穀於是龍溪公勃然
變色曰迂哉遐乎子之言也且子以若為爽非欲其靡
爽邪若不以子為欲其靡爽必將曰是誠詬我必孽子
之短還而詬之曰亦猶吾子之磢我也語若以糓若不
以子為欲其糓必將曰是誠襄我(襄陵之襄)必思以加于子
者復之曰亦猶吾子之告我也二端交戰於中故面然
而背詆公與而私忌羣議而單詛如是有不危邪夫躭
譽者世之恒情希勝者士之通患今徒示直以賈禍吾
竊於子弗取矣虚里子曰予成若德焉爾知不知奚恤
焉苟有以復我適我乎益苟孽我奚辱焉龍溪公曰惡
是何言歟愚龍溪鄙人也往有翁出龍溪之野見巨卵
五色攜以歸伏以舒雁居頃之剖子嵬顙尾殺蛇身四
足青黑斑若鱗是日瑞氛鬱盤紫氣亘下上翁大驚喜
祝曰茲殆龍子天錫我祉龍子性劣惡好緣樹騎屋翻
盆倒罌生之日雞犬咸鳴走龍子又嗜血食翁顧無所
得血食若且怖於是齋沐諏日請龍子詣溪焉適有婦
浣於溪龍子擊殺食之其家因即擊翁曰是翁家物後
數年夜雷電有龍降翁室繞其故巢三匝而去夫今之
欲成人之德者不為豢龍翁幾希矣故君子之於人三
宿而後見非崇傲也三年而不言非貶行也誠不通則
交不固中不孚則聽不入故楚客以售璞遇刑齊人以
操瑟蒙詬國佐以語盡見殺屈原以言直殞軀奈何逐
汶汶之煩而招訿訿之議乎虚里子於是囅然笑曰子
之言似矣獨不曰拯溺不畏濡履捄焚不惜燎衣必欲
為渾默窅莫之行必蚓而後充者是豈可哉龍溪公艴
然不悦曰子不聞坤著括囊之文蒙闡擊蒙之義詩申
玷圭之詠傳立守瓶之訓信如子說則三緘之鑄孔子
奚取焉二子爭論不能決明日以其言質諸中河子中
河子不答鼓枻而去歌曰瞻彼中洲兮有鳬居居翔而
復集兮擇匹而游渴飲水兮饑餐吾魚夫復何求兮
馬對
秦子北游京師墮馬傷足時郁郅子亦有霜露之疾二
子共巷而處郁郅子素善秦子居頃之謂其門人曰西
不有秦子乎然吾聞其人矣非所謂守道自信者邪於
是作黃鵠之歌以其門人上官氏為使往遺秦子秦子
是日會使使來遇諸塗使異其事各反於主而後交焉
久之秦子愈先造郁郅子遂及墮馬事郁郅子強起問
故秦子曰吾南産也不習馬出卒假人馬即不解良惡
是以墮爾郁郅子曰異哉言也且子能盡習天下之馬
乎曰不能能盡解其良惡而後假乎曰不能曰二者既
不能矣子能終身棄馬乎曰又不能曰子墮馬何傷曰
傷足曰幸若是鄉使傷藏絡捩脰礚腦抉眥毁齒子尚
能即起邪殆哉殆哉秦子聞之讋慴無人色呫呫語曰
奈何先生幸以教之郁郅子曰昔者伯樂學相馬於其
師三月不進其師曰可以益乎伯樂曰未得其骨三月
得其骨矣曰未得其神又三月得其神矣曰吾未得馬
之外竟盡其師之術乃辭歸於是持以相天下之馬聆
其聲而會其精睨其形而貫其靈然後天下無逃馬當
是時也而暇於習乎今吾子不求諸馬之外日僕僕較
良惡墮且滋甚秦子於是囅然笑曰闊哉談也千里馬
常有而伯樂不常有子以伯樂望予無乃過乎雖然伯
樂即幸而生今之世吾恐驪黃牝牡之徒得以鑠金而
刺天也誠使人衆議堅伯樂即幸而復生故不得破其
非良也郁郅子不答憮然有間曰夫物非天不生非地
不長非人不成故材美弗牣是謂棄天芻粟豐足怠厥
力是謂戕地材牣矣弗怠厥力而世無王良造父之儔
是之謂命故馬一也遇王良造父則過都歴塊靡流景
逐奔電蹀足萬里顯名天下不遇則放之沮澤之中與
鹿豕鳥鳶並遊豈非命哉豈非命哉昔有獻馬於楚王
者王愛之衣之文繡處之華屋席之露牀之安啖之棗
脯終其身弗駕也馬慚憤悲鳴蹄齧思效王一日之用
王不從竟老死廐下故知而弗愛不如弗知愛而弗用
不如無用故寧甘心沮澤之中與鹿豕鳥鳶並遊不願
衣文繡之衣席華屋露牀之安故即有棗脯之餐弗餐
也此之謂盡性以俟天者也且子亦將俟其在天者乎
抑需在人者乎秦子出郁郅子呼上官氏記之頃之郁
郅子疾亦愈秦子客久鬱鬱不得意乃卒取學職往教
於楚下邑郁郅子往餞之曰子記疇昔墮馬之說乎子
之不為天下知亦久矣奈何雖然行有物色子者第行
矣
郁郅子解
郁郅子寢疾杜門謝客客無以見也金城段炅過武功
康海問曰郁郅子何以不出康子曰郁郅子疾也段子
曰郁郅子疾乎疾奚杜門謝客疾而杜門謝客是有託
者也盍謂郁郅子忠臣不潔名以㬥君君子不違衆以
要勲且未形而彰是曰自戕無憂而戚其憂必集若誠
有託譬諸縣鐸急趨響必及之矣康子曰咈是罔郁郅
子也吾將見郁郅子明日康子固請見郁郅子於是郁
郅子擁黃狐之裘馮文石之几尚以白雪之縠強起見
康子坐上坐郁郅子休安若山貌若敷腴徐覘其息俞
俞于于焉然顧有靡豫之色康子於是辟席問曰夫子
奚病也郁郅子欠伸喟然仰嘆久之目康子曰吾誠不
能狀吾疾吾始焉惄焉若飢若思若悲已而輪囷於邑
怲怲悒悒糾錯積鬱其狀絲棼埃結氤氲靡絶發於脾
縈於心浸淫於肌腸腠理之間充之不見其際究之莫
知根柢敺之未已觸之復起故居則恍焉惚焉怳若有
遺步之不能端履也夢岑岑焉若將舉而控於帝闔家
人驚怪詰予予茫然無以答也故陳之鐘鼓管籥不知
其為音炫之黼黻繁褥縣瓈結綠不知其為華啖之芳
醲珍烈之品不知其為甘故飫之不肥膏之弗澤問之
莫可名象而排之不能自解也然徧國中無醫之者有
玄機先生者號靈醫往使迓之語以狀玄機不肯命駕
教使者曰能置泰始之鼎無為之榻坐我廓然之宇食
我切玉之饌元化之羹則迓我顧卒不能置故厥疾罔
獲瘳康子出以其言告段子段子曰予聞在形為疾在
心為憂郁郅子殆有憂乎
直臣字義
舉人吳廷對字直臣李子曰字直臣何也吳生曰廷對
者對於廷之名對不直不可以為臣故曰直臣李子曰
生奚直焉吳生瞿然避席而請曰直不同乎李子曰夫
博問強記奮辭而駭人曰我能為逢為干此其直以言
也而未必有諸氣天威臨於上斧鉞在側鼎鑊在前揚
眉吐膽能批逆鱗觸忌諱屹然山立此其氣直矣然退
而悔焉不可謂心也古之直也莫如史魚孔子贊魚曰
邦有道如矢邦無道如矢是矣乃它日又曰邦無道危
行言孫孫者非直之反乎子讀易乎王臣蹇蹇直矣又
曰遇主於巷又曰納約自牖一何曲而徐也夫水性曲
而木則直二者愚夫愚婦所知也木生石底不側出不
獲達而建瓴屋脊水之下也雖賁獲之勇不能使之曲
也故臣無二道而直有五義一曰言二曰氣三曰心四
曰時五曰勢生也奚直焉吳生曰願聞其詳李子曰夫
直人者未有自不直者也故隱汚之行行於家而光大
之議揚於國共驩其身而以堯舜之道責君者此所謂
言直者也非直之實也故言者其華也氣者其充也心
者本也時者逢也勢者用也故直言者必氣直氣者必
心識時者先幾審勢者有為五者而能全則聖矣殷之
三仁或去或不去孔子之無可無不可是也孟子論氣
曰直養而無害易曰敬以直内學之事也通乎上下者
也生也奚直焉吳生於是俯而思仰而嘆曰大哉對也
往謂臣之直也問焉如蕡焉已矣諍焉如雲焉已矣犯
焉如允語黑子云焉已矣而不知直之義若是浩也乃
今聞教矣
維極字義
劉峻字維極何也詩曰崧高維嶽峻極於天峻者高大
之名然不極不至天不天不可謂學也故曰洋洋乎發
育萬物峻極於天道猶山也故咸稱峻焉繼之以極夫
然後高大備矣孔子贊堯曰大哉惟天為大惟堯則之
而史臣亦曰克明峻德史之峻孔子由天歟惟堯極之
不堯則之哉而論者則曰六爻莫極於上聖人訓辭垂
戒焉故龍極曰亢城極曰復於隍鳥極曰翰音登於天
而不知易時也有位焉二者非在我者也故道以極成
時以極厲位以極危成以達天時以規動位以行時而
後學之義備矣峻生長匡嶽間瞻崧高者也而復業詩
書誦法孔子末遊予門予名之曰峻請字予曰維極請
字義予曰云云峻乃曰天曷能即至也夫孔子不云下
學而上達知我者其天乎
董生兄弟字義
董大夫遣其二子見李子李子問焉長瀾次潤李子曰
二子冠乎禮冠而字之吾字汝矣二子請焉曰瀾字汝
巨源潤字汝眞玉請義焉李子曰吾聞君子之名其子
也必昭物以勖志其字人也必廣才以章義義以闡訓
訓以副名名以責實夫然後父有其家子有其身名無
忝實字無辱勗夫瀾者源之達而潤者玉之發也故君
子測源於瀾揆潤於玉瀾以觀道玉以比德即末以驗
本緣用以占體巨小相形眞偽以别故弗巨弗長弗眞
弗光長則瀾湧光則潤永湧以知巨永以知眞是故軻
之言道也稱瀾焉繼之以明以光懼遺本也記之言德
也稱潤焉繼之以密以栗思務體也子亦觀水乎江漢
河淮天下之至瀾也然其出岷也嶓冢也崑崙也桐柏
也非其本細而末巨也亦觀玉乎瑜瑾璆瑤天下之至
潤也然廉而不劌其聲清越孚尹旁逹氣如白虹非其
體偽而用眞也是故君子志道求達考德視發於是乎
有瀾與潤之名達必先本發以後體於是乎有巨源眞
玉之字本植體實訓義乃行於是名副字彰父兄榮之
師友成之身無損名家無棄子斯古今之共義也
弟汝含字義
二十而冠冠而字禮也弟生三月先吏隱府君名之曰
孟章矣十六歲而弟通詩書大義能為絶句詩責以成
人之道可也於是冠弟字之曰汝含在坤之六三曰含
章可貞夫剛柔相雜而成文之謂章患其不章何以含
之坤順道也六三居下之上得位之象人臣有美含之
歸功於君坤之道也嘗觀天下無分外之事君子亦惟
求其在我而已是故有所自足於内則無待汲汲以求
見乎其外先王制禮盛服必襲德旌必結則服飾之章
晦博文強識而讓則問學之章晦書曰汝惟不矜天下
莫與汝爭能汝惟不伐天下莫與汝爭功則章於事業
者必晦况三方進而位不中者乎故雖有美含之不敢
挾才能而躐進坤之道也得坤之道可以常久而無咎
故曰可貞夫聖人之言大小前後不相背引而伸之自
功業之大問學之切服飾之常細求乎言動起居苟非
分外之事殆未有可掀揭以自衒譽者可不含歟有美
含之而况未美者歟汝含省察無功涵養寡力有長惟
恐不揚有能惟恐不知出必修其貌動必華其服又強
毅多悔吝是未能有三之章己不能含矣况有之而能
含歟君子退則修已進則事君所以自修者掀揭衒譽
如此它日得位其不可貞也較然矣可不戒歟汝含柔
順體坤之性直方大法坤之德足於内而無待乎外居
三則以時發進之於五則美在其中暢於四支發於事
業其章也至矣終含乎哉故旣字之復說其義
空同集卷六十一
