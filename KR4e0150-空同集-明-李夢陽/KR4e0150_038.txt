空同集卷三十八明李夢陽撰
族譜
例義
李夢陽曰往君子謂予曰歐氏譜蓋有遠胄之謬然歐
蘇譜又率詳其所自出乃益知不可矣
夫名實者不可以亡紀也子孫而不錄其先人是悖亂
之行也夫李氏於吾乃亦可譜也已於是作李氏族譜
夫李氏莫知所從來矣傷哉或問何故曰二孤方齔而
貞義公及於難
夫李氏四世有三宗焉我曾即我始我祖繼之宗者孟
春乎繼别釗乎繼禰孟和乎
予聞之先輩曰國有史家有譜嗟乎生死出處之際大
矣要之不離其事實不然後世何觀焉今人多不務實
予欲觀者彷彿其咳貎故不暇忌細小
或問譜至兄弟行而止李夢陽曰夫是後予安能知焉
世系
諱恩子諱忠子剛子麟(無嗣)
慶子孟春
諱正子孟和
夢陽
孟章(無嗣)
敬子璡予釗
瑄(無嗣)
家傳
號貞義公者諱恩始徙慶陽是謂慶陽李氏卒以衣冠
葬道士平配王氏生二男子(生卒年並闕)
號處士公者諱忠貞義公子洪武二十八年正月二十
一日生正統十二年八月二十九日卒年五十三歲葬
東嶽廟前娶李氏生三男子二女子
敬貞義公第二子而號軍漢公年八十餘卒葬於底不
河南山地曰范家峪去城二十里所娶鄢氏范氏生二
男子一女子(生卒缺)
剛字克剛處士公子號主文公洪熙元年十二月十三
日生成化四年六月二十九日卒年四十二歲葬東嶽
廟南娶王氏生一男子
慶處士公第二子號隂陽公娶劉氏生一男子(生卒年並闕)
號吏隠公者諱正字惟中處士公第三子為阜平縣學
訓導陞周府封邱王教授卒贈承德郎戶部山東司主
事加贈奉直大夫戶部貴州司員外郎以正統四年十
二月二十二日酉時生弘治八年五月十六日已時卒
年五十七歲葬城南十里所地曰高家平娶高氏生三
男子三女子
璡軍漢公子年二十九歲卒葬於范家峪墓娶馮氏生
一男子(生卒缺)
瑄軍漢公第二子為散官景泰二年十二月二十八日
生娶范氏
麟生文公子娶劉氏無子(生卒年並缺)
孟春陰陽公子成化六年正月二日生娶王氏
孟和吏隠公子字子育為散官初名茂天順五年十二
月十日亥時生娶孟氏
夢陽吏隠公第二子初名萃娶左氏
孟章吏隠公第三子字汝含成化十七年十月十三日
午時生弘治十二年十一月二十日子時卒年十九歲
葬扶溝縣東北四十里地曰大岡大岡者王氏居也娶
朱氏生一女子
釗璡子成化四年十月十日生娶劉氏
大傳
李夢陽曰予長而有知矣於是始采先世之載仰
天而哭之曰逖哉寥乎是予之罪也夫是予之罪
也夫杞宋之事孔子蓋傷之焉於是作李氏大傳
傳曰號貞義公者不知何里人也而贅于扶溝人王聚
王聚以洪武三年歸軍於蒲州已又自蒲州徙慶陽於
是貞義公從如慶陽乃王聚不欲盡徙于慶陽而以其
弟王三公守扶溝而世居扶溝大岡北兵之起也貞義
公戰於白溝河死於是公有二男子纔數歲會又失母
故不述其父聞之父老曰貞義公蓋長者也然卒不免
於難云貞義公二子其後皆冒王氏以贅故是時又垜
陽氏田氏為一戶而一戶四氏然予聞白溝河之役于
時糧道絶人煑馬革食及啖騾馬溺已又盡殺其騾馬
食之又人相食積屍蓋若山邱焉慶陽衛有曰王指揮
者統治其軍時亦死之往先君謂夢陽曰貞義公没時
處士公蓋八歲云是時母氏改為他氏室而公乃因不
之他氏食零零俜俜往來邠寧間學賈為小賈能自活
乃後十餘歲而至中賈云寧州有李媪者竊瞷公異之
廼因妻以女而公即不知為同姓聞之長老曰處士公
任俠有氣人也即小時而好解推衣食衣食人于是閭
里人皆多處士公處士公顧愈謹治生日厚富有貲郡
中人用貲無問識不識皆與貲於是郡中人亦無不多
處士公處士公載鹽過閭里與閭里門斗鹽及載菜即
又與閭里菜卒歲散鹽菜數十車於是閭里率歲不復
購鹽菜而俗謂善人為佛處士又治佛因號曰佛王忠
於是佛王忠之名蓋郡中矣長老曰處士之死則以田
氏予退而問先君先君揮涕曰往田氏為仇家者殺處
士怒赴愬行於是仇家大懼乃使郡中諸豪長來行百
金間不解而仇家故大有財勢可使官及處士赴愬至
官置不理反久繫處士於是處士益發憤怒病且死仰
天呼曰天乎予何罪竟死獄中是時無問識不識咸切
齒仇家故長老至今語曰訟事無天蓋傷處士云爾然
予聞處士葬時有地理家張生指其地曰此必有後豈
不謂天道哉
軍漢公則嗜酒不治生好擊鞠走馬試劒即大仇醉之
酒輒解顧反厚年八十餘竟無疾卒
主文公處士公子諱剛稱王剛為衛主文好氣任俠有
父風處士公不喜厚富蓄會暴卒出榖錢家又多不還
以故日寖貧至家徒四壁立於是人竊笑李氏主文公
於是痛哭往來里門罵竊笑李氏者曰若真以李氏無
人耶罵且行卒無應者而止則撫二弟背哭曰若即一
不樹立我不能為若兄主文公嘗以事至京師有羡貲
乃盡買學士家言并歴數家歸訓其二弟二弟卒各擅
其業主文公赬面鬚髯然為人強力使氣常勒里中子
弟主辦事子弟毋敢後里中置酒有主文公主文公不
至毋敢先飲敬憚矣而軍漢公在軍中乃私劵我産紿
其直酒之人即持劵來收我産主文公怒不言第礪利
刅然色常在持劵人持劵人覺之走主文公乃憮然曰
咍此奴走矣已復大罵跳伏地死劵者乃大懼呼天曰
天天寧主文生不願得屋直頃之主文蘇劵者乃卒不
敢復言直矣主文公夜出龍泉道見巨人長數丈以疾
卒
曰慶者處士公次子也精地理陰陽家號王隂陽隂陽
公更嗜酒王氏軍故戍花馬池營隂陽公代往戍至以
數千其將將用之一日寇至將問隂陽公計安出隂陽
公曰某時戰勝將曰有何應對曰行三里當見紅婦人
應頃之驗戰果勝將大說于是尊敬隂陽公以為上客
而使其盡監軍中馬馬軍率日持雞酒啖隂陽公隂陽
公則日弄酒狎侮諸吏士奴僇之諸吏士不堪也乃於
是盛惡隂陽公於其將將後亦頗疎之隂陽公即又嫚
罵將把其短將懼逐之還隂陽公乃於是遨遊郡山砦
中為相埋然數竒中埋家廉其性但具醇酒更不索錢
也過他隂陽埋所即未善公熟睨之曰凶乎問其家凶
矣他隂陽又重錢自是郡山砦中不復請他隂陽他隂
陽皆窮餓不得行因謀擊殺隂陽公投川窟中頃之隂
陽公蘇稍聞窟上語而不知擊已者乃呼曰救我救我
窟上人更復擊遂死隂陽公卒頃之水暴至失其葬處
嗚呼我李冒王氏者蓋三世矣至我先大夫而始復李
氏云先大夫處士公子而號吏隠公吏隠公年九歲喪
父而依於伯氏伯氏教之則嚴也十二三歲時伯氏傭
書造里籍乃伯氏不自書顧令吏隠公書吏隠公即善
造書伯氏乃大喜竒之顧反嚴吏隠公訛一字伯氏一
扑其掌久之掌墳赤公啼泣里父老見之為蘇蘇隕涕
曰夫紙易得耳奈何至是伯氏乃竊仰歎曰嗟乎吾寧
為紙惜耶乃後故稱善書者咸出吏隠公下吏隠公少
貧賤徒肫肫有至性重厚寡事辭十八九歲時從伯氏
往見邵道人道人者異人也不言見公第信兩手食指
出耳上初不解久之伯氏悟曰謂紗帽翅耶道人頷然
之伯氏益又喜於是始議學事矣吏隠公年二十充郡
學生始受籍於師日誦百千過不成誦於是諸後生咸
目笑公公第誦愈益苦居歲餘夢登危樓遇織錦婦於
是織錦婦以色絲金鍼寶鏡貽公而公自是輒彬彬有
文學矣然又獨數竒夢比試諸後生即不復記所誦吏隠
公顧記所誦文又高故常冠諸生吏隠公嘗夢試目騐
比試諸生輒叩公曰何夢即未夢公戲謂曰某目某目
輒又驗諸生以為神郡學歲一人貢然二人行梁生貢
公次當行梁生稔公文高懼與偕因要公置酒奉百金
夀因辟席頓首請欲自行公許諾卻其金不受人曰甚
哉李君之憨也垂成而棄厥功公聞之仰天歎曰嗟乎
是安知予哉卒讓梁生行明年吏隠公貢次者王生王
生者公師也即亦置酒要如梁生公又卒讓王生又踰
年公廼始貢是時年三十五矣是年為阜平縣學訓導
公為訓導三月而提學御史閻禹錫至真定牒屬各以
其徒來赴集先是御史至真定率牒屬來赴集阜平生
集則率曳翁鞋人挾煙熏帙跟蹌行見御史及見御史
輒又自請試目即不從則相顧脱藍衫走御史廼顧追
呼曰秀才聽試目如若所自請目而公之赴真定也戒
諸生毋仍曳翁鞋毋人挾烟熏帙帙會割以板夾扛之
行又戒毋輒自請試目稍井井矣而御史禹錫始至而
弗省也尚怒而督責諸學吏於是吏隠公退而上書陳
教化變易之事其略曰夫明者知往者也時者俟至者
也故曰違時者不明彊勢者不行故拂是以樹信則虐
而鮮功昔者武王克殷殷餘民弗賓也而武王舍之然
武王不以其故貶王周公纘武王無競之烈使二叔監
殷而二叔以殷叛然周公不以其故損明故曰王者必
世而後仁見小利則大事不成夫阜平恒山之陋邑也
地有栗橡棗柿之饒其人山居草處衣鹿豕皮蒯履布
襪挾桑弧毒矢日出射猛獸狐兔餔糜而給朝夕夫前
代不復聞已自國家興百有餘年于茲然而科第之事
罕焉竊未聞有尊官顯人者産於其間也此天下之所
共笑也今足下足跡未涉其境乃思以一旦變易其俗
望之以詩書禮樂之事其亦不為善變者矣且足下信
賢聖然不能過武王周公某誠善教必不能以三月之
久而遂變百年之俗今夫隴山有鳥其名曰鵡孰不謂
其能人語也然不籠緤之不宛轉相道假以年歲鳥鮮
有能語者焉故籠緤之以制性也宛轉相道以發明也
假以年歲俟其變也夫三者備矣然後可以責效而議
功今徒見其朱喙而綠裳也乃輒怒曰鳥奚不人語也
是惡可哉御史禹錫覧書乃遂不復督責諸學吏顧獨
禮貎公公在阜平五年以母喪歸起為封邱王教授王
故機辯人也公侍王執重訥人曰若是必輕於王公笑
曰是不善事王者也顧益謹王一日設醇酒大醉公起
而伺屏後令左右乃遞難公公悛悛如在王前於是扶
公出尾之行公竟無他語然已齁齁睡矣王喜遇反厚
王有問公吐心對酒公公輒醉醉悛悛如前時王於是
益復喜尊敬之嘗自脱其貂帽及綺麗衣錫公每事必
曰李先生李先生云見禮如此一日王醉握繫帶謂公
曰予比殊好闊帶公方醉第免冠觸地賀王王蓋自是
省矣公在王門十三年沉晦於酒然時人莫識也公酒
酣嘗擊缶歌曰人欲為貪吏貪吏殃及子孫人欲為廉
吏廉吏窮餓不得行我今既不為貪吏又何可稱廉吏
王門之下可以全身避世於是乃自稱吏隠公云吏隠
公方面鬚髯腹便便垂然為人德厚鮮矜伐人矜伐公
屏負壁立終不言又不校長短故無大小愚智咸亦尊
敬公公醉自外來兒女走扶牽裳行公婆娑舞歌至若
火盜事家人卒遑擾公方宴坐睡鼻齁齁如雷已不更
問也此其度量可與淺見寡聞者道邪然予又聞公至
向學往貧窶時受詩於合水韓公嘗大雪公單衣曳破
履行嘗夜行歸雪甚廬蕭然無煙也禮曰傷哉貧也今
子孫豐衣足食日鞭笞不務學豈復念先世哉公之卒
也則以吾母高夫人往高夫人卒喪過大梁公請於王
行無何道病輿行抵慶陽舍興教寺頃之卒王聞訃痛
踊泣數行下使使來賻且會葬此其克厥始終者故載
曰璡者軍漢公子善機詐把持人一日大寒軍漢公子
從環縣來以啖冷羊肉又飲冷酒卧地上致疾卒
李夢陽有弟曰孟章小字曰周張周張生十三歲而喪母
居無何又喪父依於伯氏仲氏頃之病竟卒李子嘆曰
弟之死蓋傷予心焉弟生而當成化辛丑其時吾家有
吉慶事大置酒會其日周知府茂張指揮使瑛以羊酒
來賀此兩人至而吾弟産故曰周張秦俗呼絶乳子為
老生子故弟又呼老生子云弟生而巨口高顴骨隆隆起
髮際名為伏犀七八歲時猶啖乳有氣力然矯捷善戲
善打毬綴幡騎竹馬羣兒莫先也弟又好黏竿擊撲蟬
打蜻蜓又放風鳶父母以其有竒氣時時折辱之不可
下廼後父母歿弟因而省悟始折節誦書史日記二千
餘言其後弟頗好與黃冠人遊其伯氏見其日與黃冠
人遊怒罵之曰夫吾家業詩書世有顯名焉今傳汝汝
奈何弗省弟知伯氏弗已悦也於是間說之曰夫人生
日劻劻勷勷何為者與是非為名與利哉夫豢我者戕
我者也軒冕者桎梏我者也今釋養生之道不務乃日
劻劻勷勷與利名爭是亦益速自戕爾長老有言曰上
牀脱屣不知生死言旦暮難保也夫神仙黃白之事天
下之至妙也弗汨爾之形不搖爾之精取之自盈而與
世無爭是大道之程也夫儒生薄此而不為者徒以芻
豢可以厚生而軒冕可以耀名也夫芻豢軒冕是不可
必得者也乃今汩汩以死效此非天下之大愚與伯氏
曰夫予日見芻豢軒冕者於道路也而不聞有見仙者
也夫仙庸其有乎弟對曰不然夫雞鴨有翅飛不越尋
丈何者其分卑也故飄颻遺世以獨立者上仙之分也
今吾非不能力致富若貴乃亦醜其與雞鴨等伍已矣
伯氏不能奪其說廼問曰夫黃白之事亦可為乎弟對
曰可穹隆三足納汞貫藥煑之桑木之火厥候不爽而
大藥可成也大藥成可以為黃金黃金成而可以為長
生伯氏於是積桑木之薪購汞求藥置鼎於前乃令弟
為黃白之事弟為之踰月而藥不就於是伯氏以為賣
已乃大怒將笞之弟恐於是棄其妻奔京師而依仲氏
會仲氏如通州弟從如通州仲氏覘弟有異材於是教
之以先王禮樂與仁義道德之說弟廼幡然改悟而著
論以自解其略曰夫神仙者天地之大盗也夫人有君
臣父子夫婦兄弟者非以立爭也將以禁滛而範邪也
今神仙棄君臣父子夫婦兄弟之倫不務廼日思高翔
遠舉以遺世絶粒此滅生之道也夫束手而不務滋殖
而變幻金鐡欺世以盗利此導民為奸者也是故先王
之制禮也朝饔夕飱以防踰也春耕而夏耨以教勤也
故教義立而民不惰夫君子之立於人朝也非以芻豢
足以悦口而軒冕足以華體也故曰治人者食於人故
芻豢軒冕者報功者也今一槩以為戕我則必盡除天
下君臣父子之倫而後可是豈人情也哉弟於是不復
再言神仙黃白之事顧嘐嘐然曰夫六經者則譬之鳥
也諸子百家者羽翼也予盡讀諸子百氏以探知六經
之紀然後約於道然是時弟已病不能行也弟為兒時
業自言火蒸蒸自丹田起衝腦眩廼後恒病熱卒死彼
諺有之曰入田觀稼從小看大言有兆必先也由是言
之弟之談說仙術其亦弗祥也已矣弟病革時其妻抱
女適自梁中來弟屏之弗與語顧惟與仲氏語比卒氣
充充不竭第索火瓦熨兩足已而曰冷過膝已乃出左
右手令仲氏診而絶此弘治庚申冬事也噫傷哉傷哉
李子曰死生之際可以觀人矣弟年十九而能不死於
女婦手此可以觀弟
贊曰桓桓鼻祖爰義爰武膏血草野我祖蹶厥家若厥
土為山金出於沙賙急振窮視如泥沙愬仇殞躬冤乎
冤乎為善罔獲大母秉貞蹈仁艱關育孤固窮安節李
氏之孟陶乎伯氏憤震中葉再振二弟不罹於夭孤胡
絶不祜仲驕矜能載殞厥身亦卒不信我父砥行茹毒
允基允耀而弗禄弗考於惟母氏艱貞起厥家佐夫敬
姑長我六雛躬瘁形竭不膏不沐今子孫茹甘策肥服
利食德矣孰知所從來即論諸家世享不逮冤已汝含
之英發先世之遺烈乎苖而不秀又何故矣
外傳
王氏貞義公扶溝王聚女改適
李氏處士公寧州李媪女諱曰綿是曰李夫人李夫人
訥訥寡言好顧喜坐竟日請飲食則飲食生洪武三十
三年二月二十六日卒成化十五年十一月十三日年
八十一歲寡節蓋三十三年云墓在底不河北山與十
五里堡直而稍西
鄢氏范氏並軍漢公並葬范家峪墓(生卒缺)
王氏主文公葬西河岸岸崩今無冡(生卒缺)
劉氏隂陽公葬赤城廟旁(生卒缺)
高氏吏隠公諱曰慧贈安人又贈宜人是曰高夫人高
夫人赤城高家女父曰高成母曰劉媪劉媪故居小十
字街生夫人生六月初我大父有養女即高族女曰朝
華將贅壻大置酒會有劉媪劉媪抱夫人往我大父見
之大驚曰安得此福女闊面大耳者因求劉媪聘吾父
及期吾家貧乃徒以酒肉往請期劉媪怒數破酒擲肉
不得請久之或說劉媪曰而女終不聘乎劉媪悟於是
乃具粧奩送夫人歸夫人歸居無何貧愈甚夫人無怨
言乃獨曰此天也先大夫出務學夫人則豢賣雞豕及
酒醋佐先大夫學及時時負薪水行人見之率憐苦夫
人夫人弗苦也然夫人性至嚴重好鞭笞僕奴雖家人
嗃嗃而蒸蒸無間言貴有婦矣然猶日視米鹽零碎物
及酒食與雞馬食即與雞馬食不肯妄用粟至見哀憐
人則咨咨不已周濟之此雖其小細可以觀大德焉夫
人生正統五年五月二十五日子時卒弘治六年八月
二十九日已時年五十四歲祔葬高家平墓卒後數年
而有封錫之命
馮氏璡改適
范氏名葱瑄景泰六年九月九日生
劉氏麟改適
王氏孟春成化十年正月二十一日生
孟氏孟和阜平人天順七年二月五日生
左氏夢陽
朱氏孟章改適
曰海處士公女適任昌
曰喜處士公第二女適黃景
曰智軍漢公女適張某
曰香吏隠公女適曹經
曰真吏隠公第二女適王璽
曰三姐吏隠公第二女生成化六年七月十五日卒成
化二十三年正月十五日年十八歲葬於開封府東門
東門者宋門也
譜序
李夢陽曰夫君子述事必有所由從於是作例義
第一譜以明世于是作世系第二夫永短行窮異
數於是列名諱生死之紀作家傳第三然死者要
用其本末於是作大傳第四予觀記有外戚焉家
國一道於是作外傳第五然必列序本旨於是作
譜序第六
按氏族李氏肇自帝顓頊顓頊有曾孫曰咎繇為理官
因姓理氏咎繇裔孫有曰理利貞者逃難伊侯之墟食
木子於是更姓李氏其後枝葉布散徧中國至周則有
藏室吏曰李伯陽或曰伯陽母居李樹下生伯陽伯陽
生而能言指李樹曰此為我姓故姓李名耳此其言不
足據至漢則有隴西趙城之李最顯著諸李莫敢稱並
隴西之後生唐高祖是後枝葉愈繁布徧天下然無專
著姓如隴西趙城者廼後不知何自有貞義公貞義公
有曾孫曰夢陽
李夢陽讀詩至伐木行葦諸詩未嘗不廢書而流涕也
曰厚哉先王之於人也夫建利以定義品制行矣九族
有章五服經矣疎疎而親親冠履既著等威異矣于是
乎有燕享之禮會聚之節有周恤慶唁之文是故易曰
天與火同人君子以類族辨物由此觀之同異著矣嗟
乎非先王孰能為此哉今世俗廢此不講人私其所幸
好心志乖僻無據忌忮滋起其極也至父子不相容婦
姑反脣而相稽甚者乃兄弟以兵相屠擊矣當是之時
人心如豺虎據食則露齗相狠惡有思其類者乎故曰
專利者無親亡義罔上則民不附信哉是言也漢唐而
下縉紳學士有意於合族者不尠然要之出於躬親為
當故萬石君木訥人也不言而躬行故其教不嚴而治
不肅而成此豈聲音笑貌者耶今人多務名好侈大家
世無慘痛惻怛之實及若郭崇韜拜他人墓為祖即使
有合族之志體先王燕享之文制為飲食會聚使其相
周䘏慶唁其子孫能盡遵不邪且崇韜以為王侯將相
果有種乎予為是懼今譜傳苐采其事實欲子孫知先
世起家之難使知孝敬之本艱貞振厲之操與勤儉之
原然李廣至德厚得士大夫心此與萬石君何殊及孫
陵降匈奴自是李氏名敗而隴西之士遂恥居門下此
豈垂統者之過哉鄙人之言曰何論根株幹大則枝斜
斯言雖小亦可以喻大故一命之士而布衣之徒能潤
色名行設禮義法約統治其族人此亦豪傑特立之行
非苟而已也傳曰苟非其人道不虛行吾子孫竟安如
哉然世俗恒憂其子孫不富貴余甚悲焉今高車駟馬
功名著于春秋積金邱土者豈少也然至于其族屬則
疏矣故有千金飾裘馬而族人則衣懸鶉出本於晜弟
算無遺銖已及聚朋輩則宴游日歌舞故見尊官豪賓
足怗怗如有緣至見族長輩或不下車也其悖禮可勝
道哉孔子曰其身不正雖令不行斯其人使處父子婦
姑兄弟必皆不能至道此廢古之大患也正德二年歲
在丁卯冬十一月序
空同集卷三十八
