空同集卷十一明李夢陽撰
五言古
衛上别王子
晨風應候至鷄鳴各嚴車我今游宋中子當旋舊閭僕
夫理前綏轅馬悲鳴趨一别阻秦周相望萬里餘首春
霜露重厚汝征衣襦昔為同袍士今在天一隅故者日
以遠疇能察區區
其二
税車朝歌里送子輝水陽羣鴈起高飛凌風各分翔敦
交多故懷况乃憂故鄉征夫愁短日去馬知路長童童
孤生柏結根南山旁願言采此柏遺我心所當良無白
鵠翼何以得高頏
贈徐禎卿
獨處忽不懌攬衣循東廂樹木何修修春風起飄揚我
友駕在門告言適江湘倉皇挈玉壺追送臨河陽顧瞻
兩飛鳬並戲水中央翩翩厲羽翮鳴聲一何長奈何游
客子一别永相望時澤亮有周天命固其常薄終義所
劣别離庸詎傷懿彼回路贈慷慨申此章
贈王舍人昪
迅風激高雲朝日照嘉林良友忽遠適惻愴摧我心川
原望靡極江路浩且深殊域寡親戚孤子故難任荼蓼
積愈苦淚下不可禁
其二
攬淚瞻林木韡韡敷華葉層闉帶廣陌車馬暮相接駢
裾侈高會誰念獨守妾豈不思方舟川廣不可涉葑菲
遺下體舉世重紅頰勸子且寧志為恩孰周浹
又贈王舍人
送美城東陌還車望上陽觀闕百餘尺蓉城鬱相望同
在天一隅子今旋舊疆經子故所居我馬立徬徨
其二
徬徨亦何為悵望遠行客枯桑號天風時節倏復易簪
紱匪我榮棄置安所惜願為東南風遂附高翔翮
其三
勁翮無羣棲靈根豈叢蒨人生非苦匏安得常相見動
息各有因况乃異鄉縣徘徊岐路側仰視雲中鴈
其四
鴈征會來歸君行何日返驚風飄馳光歲月忽已晩登
山采白苓遺我心繾綣上言制頽齡下言助餐飯
贈劉氏
晳晳吳中娥奕奕宛清揚邂逅此堂隅瞻顧兩回翔攘
袖發皓齒列坐無高倡行雲為徘徊順風託馨香周席
莫不歎側目生流光何意芳盛年峻義明秋霜於禮誠
銷薄銀漢徒相望
其二
矯矯雲中鵠忽忽晨南翔連翩客游子駕言逝何方霜
露日夜零東路悠且長意欲從子逝我馬玄以黃徒思
諒無益欲置難遽忘愛子千金軀雙親在高堂
其三
埋輪國東門駕舟越洪洋晨發天北隅日夕至建康皇
居槩太清陵樹何蒼蒼白馬服衡軛飄颻過路旁敦交
豈獨薄貧賤多顧藏所志在寧親榮耀乃其常
其四
青陽獻嘉歲玄鳥鳴我堂遠子念行役驅車發南疆豈
不誠辛苦王事切中腸駪駪泝原薄拊劒何慨慷羣形
冒休澤朽榦揚朱芳君子法天造小人曷能臧
其五
回車太行谷結轡登羊腸羊腸何崔嵬俯視見大江大
江日東注游子悲故鄉故鄉復迢遞欲濟河無梁晨起
振我纓駕言行朔方丈夫貴榮名臨路徒離傷
贈徐陸二子(徐名縉字子容姑蘇人陸即深也)
清晨思行游駕車郭西門凝霜被野陸莾莾多荆榛霖
雨不歸川四顧無行人何意岐路側悵然獲所親晤言
不須臾含意俱未申雲間富才傑具區産名珍一為時
所知光耀在青雲情交苟不劣窮顯非所論感激平生
義匪爾誰當陳
申州贈何子
翩翩雙黃鵠凌風各將去哀鳴岐路側一步一回顧何
異同心子失散在中路别君倏五載我髮忽已素今逢
不須臾趨駕一何遽臨分但踟蹰道語不及故山川何
悠悠白日奄欲暮努力愛玉體慰我長思慕
寄康修撰海
晨步城西岡遥望終南岑荆棘高蔽天白曜翳以隂鷄
食鸞鳳饑蛾眉讒妒深葑菲遺下體一别成飛沉出門
眺四郊莾莾悲風吟海水有可測傷哉誰諒心
其二
少隂盛霜雪﨑阻鴻鴈饑荷斧入林谷日暮誰共歸林
樹窈冥冥徑路多虎羆北斗横塞岑邰野風振悲欲往
河無梁念子忽如迷榮耀在須臾亡没誰復知思附玄
鶴翼從子以高飛
贈王生滇南
人生如枯蓬團團隨風轉朝猶同一隅夕暮異鄉縣鳳
皇擇林遊奮翼思高飛一飛萬餘里路澁常苦饑岑巒
造青天蹊磵何崣&KR3427;食尋竹實餐棲必梧桐枝德音倘不
隳慰我心所期
送姪木北上
羣鴉競時食孤鴻獨高翔丈夫四海心誰能安舊疆仗
劒辭所親策馬登前岡歲晏霜露繁原野何茫茫草枯
禽獸饑潢潦浩以長感吟悲蒹葭試鳴候朝陽勖哉樹
名勲念兹西頽光
送秦氏(秦名文字從簡台州人)
健足慕千里倦翮常卑安陶子重折腰貢生乃彈冠黃
龍日南游長江浩瀾瀾竹實匪不甘鳳孤誰為歡故廬
倚青松懸崕激鳴湍返真謝形役庶以成盤桓
送谷氏
零雨晨微微艾葉何旆旆端居輟中憂駕言送征邁黃
河流湯湯飛雲下燕代臨汀羅觴爼趁景徙傾蓋轅馬
望路鳴僕夫整衣帶孰非金章客子也獨所愛行行樹
聲猷及此明良會
别李氏
逸禽恥淹棲良駟競先步出門有行游諸所豈得顧辭
燕戀舊壘渚鴈企高鶩情離誠有猝心期固其素匪無
便儇子新人不逮故踟蹰野飇夕分手即前路
其二
前路乃何之迢迢夢雲澤霖雨暮戢戢囑子且停軛隕
籜委川徑潢潦浩以白熒熒雙龍劒佩服我所惜水行
蛇蟲匿陸邁虎兕辟願言奉心懽庶與備朝夕
贈寗氏
野荍萎平畛寒露一何早凝霜一以零蘭蕙亦衆草美
人中夜興憂心惄如擣玉石誠靡别妍華恃疇保毖毖
谷中松見者豈不寳良無匠氏顧歎息歲將老
其二
白日何冥冥送子黃河陽執手無一言仰見雙鴈翔處
卑心罔怡奮飛多中傷撫劒兩踟蹰低頭涕沾裳天運
有銷盈志士懷剛腸去去愛景耀離别固其常
送閔氏
怦怦困暑溽悠悠抱中戚時蟬邇戸響流汗揮復積登
高散我憂忽覯遠行客為問客者誰是我心所懌律律
佇征雲迢迢逐歸翮孰無室家念忖爾懽聚夕伊余胡
寡仇煢煢痛離析
長歌行贈房氏
捷步競先鳴達人貴沈幾鴻鵠翅摩天於世常高飛煌
煌冠蓋朝疏也乃獨歸誰云傷秋子而為鱸魚肥彼哉
枌榆儔豈知千仞輝
其二
瀰瀰夏川廣驚風夕揚波眷言送誠歸軒騎匝中阿倦
鳥故林趨獸離懷前窠君看纍纍實豈復華其柯皓首
聲利途攸見無乃頗
憶昔行别閻侃
憶昔少年時遨遊咸陽都邂逅塵埃裏相邀入酒壚半
酣擊劍起挾彈青門隅風蓬離本根奄忽浮雲徂聚散
良靡期晤言誰復圖濛濛零雨辰悠悠梁園途翩翩白
馬鳴藹藹朱華敷昔逢美姿顔今也白頭顱中藏難遽
宣相看但捋鬚前路浩﨑嶇愛子衰暮軀
贈沈氏
辭馬鳴故羣羈人戀心知身也匪木石孰無懷與思藹
藹軒蓋途才捷競先時冥冥歸林翮爰集非無枝龍蛇
悟易訓蟋蟀感唐詩情感辰靡延把袂竟河涯贈子金
錯刀申子古别離德愛誠匪他遘君豈無期
其二
旦日子當發淹留復今宵良乏美盤餐為君品鳴簫君
如巖下松霜霣顔不消衆草苟移時化為艾與蕭聆曲
復不懌睠焉傷迢遥携手步前庭仰面看招搖巢子潜
箕陽四岳俞唐堯願言修九苞曳佩鳴天朝
送蔡帥備真州
晨飇下嚴霜波水白浩浩鷄鳴人語動趨駕恨不早出
門望原野四顧但衰草芒碭一何寥驚鴈鳴寒蓼老驥
志千里烈士輕遠道臨事毋謂難為善豈在小
其二
颺舟逾長淮登陴望大江氣勢何鬱盤皇矣真我邦宫
殿槩高清鍾山變青蒼横飇靜霜夕天塹如沸湯時平
智士拙貨賤良賈藏無言邊境勲寧居亦慨慷
其三
隕霜凋楓林澤藪莾虞虞結徒策青驪行狩聊我娛左
發殪玄兕右捎仆文駼插羽坐草間飲酎炙鮮腴川光
夕明滅鴈鶩風呌呼立馬千仞岡仰送浮雲徂彈劒問
所私何如李金吾
京師元夕有懷丘子兼憶舊遊
夕都鬱垝壘浮雲蔭孤臺宿昔與丈人攬袂凌崔嵬延
眺殊未已明月從東來俯身覽九陌車馬何諠豗朱門
競笙竽鐘鼓趣行杯詎知前代人寒隧生青苔金珠委
瓦礫鉛華安在哉沉冥日云富感激令心哀丈人方岳
裔夙質謝塵埃婚嫁慕向子幽棲放顔坏七十尚蛇蟄
白衣潛草萊嗟余紏簪紱俛仰阻沿洄逝將親逸躅榮
盛等浮灰
元夕友人見訪
春月多麗輝白雪媚其姿美哉京洛夕銀潢鬱逶迤逶
迤帶紫陌車馬驅以馳繁燈張四衢都人競遊嬉道者
便靜性俗夫乏遠資林塘枉冠蓋繾綣非我期金波低
宛轉明星漸離離清光苟不虧永與浮雲辭
月夜飲别徐氏
仲月玄烏集蚯蚓蟠于廬朅從徐氏飲置酒臨中除明
月一何光衆星爛高虛中有參與商相望㦧不舒人生
雖有懽詎得常相於夷猶廣庭内惻惻摻子袪哲人重
明德邁士懷離居離居諒復合行矣慎所須
贈鄭淳
路緜家室怨久别誰奈苦荏苒及春孟冰消舟莫阻臨
觴歎河邁指景趁前侣汀曲帆易隠勞心望徒佇
贈李僉事衢
處世寡諧合營道無貞心緬邈伯牙絃歎息誰為音竊
禄匪我志隨風豈能任所以棄朱紱窮年臥空林君子枉
榮顧駟馬一何駸輕蓋蔭白日軒車匝庭隂宴晤及春
期列筵享同襟目快淑氣草耳聆悅時禽肴至弗徒歸
觴舉恨不深末路校通塞鑒止無飛沉託意誠匪殊在
遠固宜欽願言附松蘿子其斷堅金
將赴江西寄别殷伊陽明府
引年豈必老求志不在竒曰余逾壯齡遭斥還山棲事
與北門合跡擬東陵齊滅音謝人徒四暑忽逮兹向平
果遺榮謝安終徇時詎意值嘉運末照及葵藜簡書下
我廬急遽誰得辭迢迢江西帆别當首夏期束装逐流
潮改服團炎颸情鬱為念故寄重慚余卑虞絃改自調
孔鐸湮誰持江漢誠暫浮匡廬寧久羇返貞意已堅抒
懷告心知
鳶山訪汪氏因贈
昨余發弋邑急霰舞鳴湍灘高果莫泝改騎凌層山山
層水復曲歲晏嵐風寒捫蘿冒嶮艱踏冰涉洄沿日入
逹平夷倏覿君子關清溪交遠圳高松夾路間遺榮靡
所希時仕義乃詮未羡焚魚高頗欽竒字傳矧伊連枝
芬慰我同心蘭綢繆促宴斝曙猿響南巒
冬日撫州贈友
晨光鬱將布時嚴氣自懔陽也諒匪力厥隂無亦甚時
極理終固情成勢難寢徒然江漢紀莫制北飇凛寒湍
落孔家霜色峻石廪甘菊冬始華赤樹紛如錦校閱纔
及旬勞拙遺安枕既已阻携玩胡由接芳袵擬峴行共
陟寄言備醇飲
空同集卷十一
