空同集卷四十六明李夢陽撰
志銘
寄傲先生墓志銘
先生名玉字廷瑞姓韓氏通許縣人也初先生舉於鄉
拜郯城知縣郯邑小而賦繁民弗堪也以是困先生憐
焉而例體邑政無巨細必關白於所司令始行或見弗
之合即美格閣以是民愈困先生於是則竊歎曰若是
奚令為也凡其細則輒自標號行不盡關白所司於是
所司怒督責之而先生則又抗言執理往往無尊巽色
於是所司謂先生傲轉相擠陵斥先生乃棄官歸稱寄
傲子而通許俗人士大都宴會酒懽為適罷官則更放
騁而出其官時所營製如冠袍裘馬器皿華綺諸等盡
衒耀鄉人曰不如是猶夜行也而先生歸則獨嗜古書
竒字性又不酒第閉門坐課兒孫曹於是大為鄉人所
不悦目為韓怪而先生稔患目又寡言笑對客長揖寒
暄而已第瞑目坐於是人益遠先生先生弗動也今俗
喪即人士家崇豪奢文具先生父母喪也則惟據典實
廬之墓兩喪者六年以斯觀之其平生足推矣大梁人
李知縣者先生姊夫也每招之來會其長子禹卿從空
同子游又其孫叢為儀賓而其同邑李知府亦罷郡居
大梁正德末先生乃徙大梁居焉是時道州何公以都
御史廵撫河南聞先生有數學敦禮之叩焉先生辭謝
卒不傳嘉靖二年七月空同子會先生於酒筵見其篇
文富贍而嶃巗驚曰寄傲今七十歲矣乃為此大文邪
時李知府亦在坐曰寄傲尚作蠅頭楷字與人札即片
紙吾未見一畫苟也空同子喜曰夀徵夀徵居無何儀
賓叢喪其配君禹卿喪其妻而先生亦不起矣於乎於
乎是年八月十八日也按韓氏其先項人也諱諒者始
遷通許而先生父諱斆嘗為臨淮知縣東城兵馬指揮
娶劉氏以景泰某年三月廿八日生先生先生配苗氏
有子五人女一人壻曰賈希朱孫男女某某卒後兩月
禹卿奉其柩返葬通許之塋并其二喪舉云銘曰胡為
而官三歲而掛汝冠胡為而遷與其二喪同旋於乎孰
畀子以賢孰躓之使顚孰嗇之使寒悠悠乎蒼天
明故王文顯墓志銘
王文顯者蒲商也名現字文顯號噫菴子初文顯為士
不成乃出為商嘗西至洮隴踰張掖燉煌窮玉塞歷金
城已轉而入巴蜀沿長江下吳越已又涉汾晉踐涇原
邁九河翺翔長蘆之域竟客死鄭家口先是王教諭有
五男而文顯長父官既卑貧又四弟望我立以是文顯
乃棄士而就商商四十餘年百貨心歷足跡且半天下
然卒老於鹽場文顯之為商也善心計識重輕能時低
昂以故饒裕與人交信義秋霜能析利於毫毛故人樂
助其資斧又善審勢伸縮故終其身弗陷於穽羅文顯
既以商起家乃大室廬備賓祭畢婚嫁四弟各成立王
氏固奕奕彰矣而教諭君罷歸顧獨出分其長子文顯
則第涕泣自咎責罔攸辯乃效作五噫之歌歌曰仰彼
昊天兮白雲䨴䨴噫莫慰父心兮子之罪噫朝入埽除
兮出而暮思噫清風飄裳兮明月鑒之噫古有履霜兮
實獲我志噫歌畢遂號噫菴子教諭君聞之悔泣父子
如初弟珂者之舉於鄉也會文顯省親歸稱觴遞夀其
父顧之喜曰兄商而利弟士而名乃吾今何憾矣文顯
嘗讀史以孔明取劉璋為是又謂宋黨禍成於蘇公非
程子激之也間質於其父父則又大驚喜曰現也汝商
而士邪乃吾今何憾矣吳龍者僮也嘗竊於文顯文顯
寬之一日外盜求文顯急執龍刃脅之龍卒不言文顯
匿所其父聞之則又大驚喜曰現也利而義者邪然天
固鑒之邪文顯嘗訓諸子曰夫商與士異術而同心故
善商者處財貨之場而修高明之行是故雖利而不汙
善士者引先王之經而絶貨利之徑是故必名而有成
故利以義制名以清修各守其業天之鑒也如此則子
孫必昌身安而家肥矣按衞推官張君狀王氏榮河人
也諱仲文者元末徙蒲耕於蒲南十里今稱王家莊是
也仲文生彦純彥純生景嚴景嚴生秉信秉信生王榮
賓鄉飲以夀官榮生馨教諭者也教諭娶張氏以成化
五年九月十日生文顯嘉靖二年五月九日卒年五十
五歲娶潘氏生崇仁崇先崇道州學生也女二長適監
生李廷光次聘蔣澄孫男二人女三人文顯既卒之明
年二月某日葬東原之塋銘日珠不珍貢而輝汝淵鶴
不翼天而唳汝田我得匪苟我室則盈我有不有我利
則成義不入於穴仁而免於盜兵逾艾而殞於旅兹天
邪人邪數邪
明故李大法合葬志銘
李大法者予門人李㻍之父也名倫字大法祥符人也
而居之杞大法父曰李洪洪父禄禄父譲初洪武辛巳
河灌大梁於是譲挈家走杞水平或勸之歸譲曰梁杞
百里耳何必歸後辛巳河又灌大梁譲子孫遂免于走
明年壬午九月二十日大法生于杞正德十六年歲又
辛巳人詾詾謂河且復來是時㻍以學諸生寓梁或勸
大法胡不俾而郎回杞大法笑曰天地數若是齊邪已
而河卒不來大法娶于崔㻍母也崔生天順癸未三月
八日後癸未是為嘉靖二年三月三日而崔氏卒大法
素雄飲忼慨無憂少貧嘗為親負米力販魚鹽然處之
灑如也及崔卒則顧鬱鬱有戚容於是㻍跽問曰父何
憂也大法於是仰天長吁良久曰嗟吾將去汝曹是以
憂也㻍曰兒聞之隂德陽報父鯁直無私曲惠流於窮
人孝弟忠厚鄉閭信之斯必夀大法曰嗟汝諸生也不
知天道邪天數周則易世之人逃焉者寡矣汝毋不癸
未生癸未死邪明年甲申二月二十一日大法果卒於
是君子謂大法知天順命李㻍問其師曰仁者有不夀
乎曰有之仁而夀者理也或不者其數也仁而謂必夀
則堯舜周孔雖至今存可也於是㻍吞聲哭曰父未嘗
學而知天順命已而曰吾母之奉姑也姑矇母籲天願
以身代者六年而姑目復開其事夫也罔不敬也然罔
不勤也如是而弗之夀亦數否邪李子曰嗟㻍脩短非
所論人顔跖是也自教之衰也孝弟忠信之士不表於
鄉閭於是田野篤行率闇焉無聞如大法者夫婦純懿
設非其子㻍以文學與縉紳遊即美誰其知者於乎斯
足以觀世矣大法子二長琨娶屈氏次者㻍也娶馬氏
女二一適杞生王用中一適温舉孫男五人女三人以
卒之年月日葬杞東郭堤外祖塋與崔合銘曰人也蕞
爾行則蹶爾杞東門原有穴邃爾配與之同亦云遂爾
千秋萬歲佳城薈薈
賈道成墓志銘
賈道成者通許縣人也父曰賈定山西按察司僉事母
曰劉宜人以成化甲午四月二十日生道成生踰年而
其母亡又二十二年其父亡賈生乃奮厲自立力學曰
始吾名也父名我曰希朱及字也字我道成斯非望我
為紫陽徒邪於是志洛閩之紹而深之以造乃賈生顧
又專易嘗俯仰高下旁觀流形而問李子曰月盈虧者
何也李子曰日映之也光之虧也去日遐抑又聞月丸
也視側則光虧賈生曰丸之譬謬也夫既日映之也彼
生之哉也懸如弓或又瓦仰何也又嘗問李子聖人觀
象而繫辭也三極獨不言象何也李子曰道包象邪動
者道邪賈生不答賈生游郡學廩矣竟弗錄於有司人
於是頗咎賈生曰文奚不時也或曰賈生韜默或曰枯
而神短賈生聞之亦不答乃顧嗜吟正德戊寅九日李
子賈生共汎城隅之陂賈生詩曰波水澄霽澹澹浩浩
樓臺蹙沓林石皛窈霜露載零徑蘭凋槁偉彼松筠哀
此衆草人生幾何榮名是寶辭調高逸李子未之和也
第扣舷歌蒹葭之章應焉已而賈生還邑則又作詩曰
郊原曠以脩零霜一何凄飢鴉噪枯桑故城委蒿藜黃
鵠輕四海游子乃念歸懷瞻顧里閭怛焉傷路岐意若
自傷靡遇者人於是頗復狹賈生疑之踰年而賈生病
死矣正德己夘五月二日也年四十六矣賈生即病顧
猶不輟吟病間目其弟希尚曰吾作一詩自弔誦畢瞑
希尚及從羣弟侍聞之皆泣賈生復瞪目曰斯何傷古
誰不死遂長瞑生嘗自謂渫泉子凡所述稱渫泉子云
亦其不食䜟歟初生喪弟喪妹喪繼母婁喪兄已復喪
妻妻知縣韓玉女也無男女遂絶希尚奉兄柩以卒之
年十月十日葬之父墓之側李子曰予嘗志其父墓矣
是故於賈生不復及其家世銘曰家將興賢者先生家
將殃才者先亡其生也登其亡也崩夫賈氏者顯也積
五世矣及其季也纍然衰絰之繼也弔者出而唁者至
矣鳴呼道成胡亡胡生吾女銘乎
明故何君合葬志銘
何儀賓文昱者我從孫外舅也一日李子酒會要何不
來問何何不來也曰奔母喪耳李子瞿然驚曰乃予罔
聞其母疾曰其母足背丁白而粟母弗謂其丁也爪破
之已又難而行丁乃走内攻母竟死後數日何儀賓來
我泣而丐銘問之果然又問奚兆何曰吾父殁廿年餘
矣母丁之前夜夢父馬而過叱母曰速從我來按何氏
其先河間人也後徙汴耕朱仙鎮西曰全者夀官也生
二子長曰何君諱禮字大用娶陳氏先卒再娶慕氏生
四子長儀賓也配沁源郡君次文昇次文晨次文星縣
學生二女一適劉鷺一為鎮國將軍夫人初從孫議婚
也人皆曰何儀賓賢問何賢曰貴而禮問其父人又皆
曰何君賢問何賢曰富而義既婚也李子之嫂會慕氏
歸而又稱慕氏賢問何賢曰默而和李子曰立莫大於
禮利莫先於義默莫要於和夫何氏者三善備矣烏得
而不興何君生正統五年十二月九日卒弘治十四年
二月一日得年五十五歲陳氏生正統九年十月十日
卒成化十七年七月廿八日得年三十一歲慕氏生天
順八年七月九日卒嘉靖元年十一月十五日得年五
十九歲合葬西韓村之墓銘曰天之道還兮地之義完
兮還視爾履完視爾美美哉爾阡穿不及泉吉而安兮
明故蔡思賢墓志銘
蔡思賢者夷門之隐人也名鑑字思賢號淨居道人初
蔡之冠也筮賓敦典議字焉蔡長揖謂賓曰字我曰思
賢賓問何也曰竊聞之鑑以鑑貌人以鑑心非賢不可
吾其思之矣其長也勤敏以周物恭儉以裁用和易以
混俗廣施以闡仁擯惡以充義敦詩書以訓來陳古今
以驗往其久也質往者服濡訓者革耻擯者避德施者
親於俗無暌在用靡匱物蕆行成君子於是謂蔡子善
自字其老也稀省以息慮玄冲以導和游適以陶眞斂
退以諧物是故身鮮疢疾家無横非人無詬謗兄弟式
睦子貴大州蘧蘧于于怡然考終斯隐人之行也李子
曰予於蔡有三徵焉夫安夀吉者天之所以優善類者
也蔡氏備之足稱善人矣孔子曰善人吾不得而見之
矣得見有恒者斯可矣予今見之不足占世乎按蔡氏
其先潯陽人也名宗先者國初從軍南征渡采石充海
船米字號牌總兼領庫船嘗赴景陵衞投戰檄賞銅鐵
五石已論平陳功又賞銅錢漿酪諸等曰蔡保者隸彭
城衛護周王永樂間調護衛入京而保以鞍匠留侍
王遂居大梁保配王氏生子四長曰玉次曰琰次曰良
又次曰璟琰配鄭氏生子二長即思賢次曰銘生女一
侍周懿王封夫人思賢配蔣氏生子三長曰俊信陵
王典膳次曰俸濱州知州次曰佩思賢生宣德壬子九
月十九日卒嘉靖癸未四月九日得年九十二歲弘治
末嘗詔拜夀官蔣氏生正統庚申正月二十三日卒
正德乙亥二月十一日得年七十七歲蔣之卒也業葬
土城南故雞鵝池地於是啓其竁與夫合是年七月有
八日也銘曰蔡子篤行爰以孝聞嘗糞籲天介福何云
蔣也相之執恭守勤奉姑服勞或至夜分子剖郡符飭
躬流芬雙玉載瘞連理同墳於惟茲野有賢在下過者
立馬厥淚攸灑
江都縣丞蘇君墓志銘
江都縣丞蘇君者尉氏柏岡里人也名琇字彥器大父
春生五子第四曰明明亦五子第三曰蘇君蘇君亦五
子第五曰濟衆來請銘其父墓往左生告予曰蘇君蓋
少時一憧憧人也然顧内修攻學學足以第也然乃竟
不第竟為丞其始為丞也人告之曰江都土浮俗偽蘇
君曰嗟是欲使我先偽逆之邪夫偽逆之必先覘顔色
顔色之不得必機關其言語言語之不得必鉤賾其隂
細此而不得必有誤中之民矣安有為人上而忍為此
者邪卒不以偽逆江都民江都民見其丞誠也亦率誠
事丞居無何蘇君歸民相挽留泣曰丞奈何歸蘇君曰
田荒矣歸欲鋤之耳民曰鋤田勞孰與為丞君笑曰汝
謂丞為逸乎竟歸徜徉以夀終今按厥子銘狀蓋蘇君
生正統三年十一月四日卒正德五年八月五日得年
七十三歲左生稱其夀是矣狀曰以明年三月一日葬
城西之原又曰蘇君五子皆出自韓氏其父五子皆自
王氏其大父五子皆自某氏銘曰東有嘯臺嵣如嵭如
蘇冡在西斧如堂如其中坎如並峙儼如
明故遥授滄州判官賈君墓志銘
賈君者通許縣人也蓋賈氏世居通許今其墓有三一
曰韓朱岡墓一曰郭東墓二墓者賈氏宋元以來墓也
纍纍相望一曰三里岡墓則葬君曾祖以下君曾祖諱
贇洪武間以人才為鉛山縣知縣贇生麟封監察御史
麟生恪少與婁良齊名語曰婁良賈恪氣如山岳恪舉
進士官至山東參議是為參議君參議君有三子而賈
君長最賢二弟又並賢顯貴無忝於賈君以故通許人
推豪鉅族無能先賈氏于是賈氏族聞天下而賈君又
自譔次其世系播之人故賈氏諸所名德及諸隂細行
可誦說者乃咸由是彰矣故曰成賈氏者賈君也天順
間募馬實邊賈君入其馬為監生已患癬癜鬚眉皓皓
爾參議君會又卒賈君乃力上書辭曰臣疾弗克事事
願給空銜飬母殁身許之得遥授滄州判官拜于家前
參議君致其仕來居大梁日與老長會約遊大梁人蓋
咸望風尊敬之及君拜官亦日與老長會約遊而大梁
人輙又望風尊敬之顧愈甚故人為之語曰賈君善繼
志賈君性静重少言不喜酒遇酒到口輙推去然坐竟
席席上人即嘵嘵呶呶揎拳臂相狎侮賈君第坐顧竟
席席上有歌舞女賈君第生如無歌舞女即竟席不見
其不衣冠歸也夫鄉飲者天下之大防也今鄉里無賴
子弟類鑚剌深衣大帶炫曜而官宦士謂不甚損益而
弗省也及賈君為鄉飲賓乃遂言鄉飲禮頗施行然今
亡矣其生以正統七年七月三日卒正德四年五月十
七日年六十有八歲取王氏生二子希程希吳一女為
輔國將軍夫人繼取耿氏生三子希高希言平定郡君
儀賓希冉一女適李輬君名宏字仲仁號懶雲居士云
銘曰有雲漇漇以觀我時其行施施卷於違雲奚悲
封徵仕郎中書舍人何公合葬墓志
信陽何景明為中書舍人無何即致仕歸歸逾年喪其
父已又喪母將葬伻來乞銘余扙涕曰余始與景明友
蓋日想見其父母乃今不及見矣志曰封徵仕郎中書
舍人何公者信陽州人也諱信字文實其先居羅田曾
祖太山始徙信陽高皇帝過信陽樹二旗令曰為我
軍立紅旗下為民白旗下於是太山即立白旗下太山
生海海生鑑隂陽典術鑑生何公何公少使氣大言任
謀然數困鮮成事人不之竒也有盧翁者識之女以女
語人曰吾甥三十當有聞是後有異人産其家公三十
果辟為布政司承差見諸承差者汚賤無藉也又率務
裘馬相高何公恥之獨潜飭行檢誦書久之頗自表見
而布政使吳節因竊怪之特使董大役事出其金公則
立辦顧又入其羨金請賑貸所全活以萬數吳公乃大
喜以為賢引置心腹成化末關中大飢詔發漕粟萬石
至衞口曰河南發卒輓抵關當是時河南獨南陽汝寧
熟於是河南乃即發南陽汝寧卒萬人將行何公聞之
恚曰今關中米石不過直金一耳今奈何若是矣乃入
言於吳公曰公誠權出帑金萬使入關糴可遂得萬石
乃因令二郡曰能人出金一即罷若役仍給粟人一石
二郡人知役且十倍費必踴躍人願出金一而不肯受
粟是公一舉活關中之民弭二郡嗷嗷之口而省粟萬
石矣吳公曰善卒用其計何公於是有名河南然顧豪
亢自負太監汪直至河南河南都御史以下震懾皆匍
匐行上謁會直左右俾都御史劄屬括名馬都御史業
已諾然手戰不能執筆汗簌簌下何公在旁曰都御史
大臣不當煩吏事乃奪筆代都御史劄其無嚴貴幸如
此其後為會寧渭源二驛丞又有抗監貢獅番武官及
禽巨猾李氏事今皆不詳第詳其著者焉何公為人大
段厲氣義不欲齪齪與世浮沉或見尊官大人有弗潔
也則退而唾罵之而汪直過時按察使陳選見直獨長
揖不拜何公終身歎慕之曰陳按察眞男子也何公故
病足往在渭源病足會御史行縣簿尉以下當徒走奉
輿馬行輙數十里何公於是仰天竊歎曰嗟乎可以去
矣遂即棄官歸然貧無馬騎有人資之車一乘馬一匹
乃始歸而舍城西溪上即又日歌吟力田誦書郡人即
無小大咸望風起敬公稱先生不曰何驛丞也乃後何
公以子景明封官乃何公不欲稱其官稱曰梅溪居士
郡人即又稱梅溪居士云先娶盧氏即前盧翁女盧翁
有異術嘗以策千石將軍有功已棄之亡歸故不及於
難繼娶李氏其父山東人也寓羅山盧家羅山盧家故
與盧翁往來善盧翁因竊知李氏女賢及盧氏死乃力
主李氏女繼盧氏曰産異人者此女也乃後二氏皆封
孺人云盧氏生景韶累官東昌府通判卒景暘舉人而
李氏生景暉景明又生女適孟洋今為行人何公生某
年月日卒某年月日年若干歲盧氏生某年月日卒某
年月日年若干歲李氏與何公生同歲卒同月以某年
月日合葬西山之麓
空同集卷四十六
