空同集卷三十七明李夢陽撰
七言絶句
經行塞上二首
山作垣籬海作池彎弓百萬羽林兒桑乾化作銀河水
北極光芒夜夜垂
其二
天設居庸百二關祈年更隔萬重山不知誰放呼延入
昨日楊河大戰還
歸途覽詠古蹟并追記百泉遊事
太行王屋是天關吐出風雲天地間河内休誇盤谷勝
共城亦有石門山
其二
華山中斷濁河開浪打雷門勢莫廻已剷潼關為漢壘
更分仙掌作秦臺
其三
雷首千峰錦削成蛇盤千里翠雲生即從北岳分胡去
便壓遼陽跨海行
其四
西山西望自堪愁耐可源泉向北流不見玉臺歌舞處
可憐昔日帝王州
其五
昔日武王東閱師龍爭虎鬭至今悲漂血化為商地水
白雲翻作孟津旗
其六
淇門不减越江頭衛女寧論越女游濮上春花如錦繡
桑中五月採蓮舟
其七
河濟誰言不共流青春惡浪古懷州蕩摇少室三花樹
倒映天壇白石樓
其八
裊裊丹崖倒碧松懸泉一道挂飛龍閑磨石鏡驚山鳥
映出青天對雪峰
望上清山
赤城龍虎紫雲盤白石樓臺北斗壇聞道仙床啼玉女
欲從何處問金丹
其二
碧山新起赤霞宫玉帶真人曉御風金檢奏回天一笑
九霄來往鶴如虹
其三
星妃雲君雲霧鬟何事塵遊棲碧山昨夜昇天朝北斗
珮環清響落人間
望龜峰
曾會汪家賢弟兄三年獨見忽心驚順風斜日飛帆度
三十六峯無限情
杜峯歌
杜山曾有鳳來鳴鳳舞山青海月明傳道有人向峰去
九天風散玉簫聲
舟次石頭口
窗開面面水風微五月江空冷照衣此艇果如天上坐
茶煙化作綵雲飛
登嘯臺
陽翟看山二月廻蓬池登嘯九天開晩立長風搖海色
東西日月照孤臺
其二
萬古春城碧草還蒼臺只在白雲間竹林北望風煙動
寂寞蘇門更見山
其三
白日紅雲拂地流醉鄉吾亦步兵遊登臺左盻黃河轉
綠水洪波不盡愁
夏日閣宴
地曠樓雄夏日宜碧梯芳樹繞花遲清歌不用邀明月
一笑山河入酒巵
春日丘翁同遊三山之陂返酌天王寺
崔嵬艮岳他年笑寂寞三山後代思湖色春光淨滿眼
古城風暮幾人悲
其二
一樹穠花白雪繁紛紛落地竟何言眼底風光不須恨
相期且醉給孤園
太平寺
曾在東林思虎溪太平徒在玉淵西孰能觔力長攀陟
石壑長林日易低
山閣
憑闌橘樹渾鋪地閣背青山前對樓既來誰耐簷泉聒
卸却長槽莫放流
麻姑泉
何泉下山城下流溪上十家九酒樓老夫縱醒欲何往
此處名高十二州
靈山
實欲看山霧不開幾層仙掌似蓮臺未應華岳君能比
可詫予因望國來
徐汊即事
窑頭江水义江頭捩柁抛綸雨不休瑣屑漫相誇捷手
蛟龍局淺豈渠遊
其二
桃花潭前雪弄姿楊柳灘頭柳不遲着心蝦蠏章江出
章江只解産鸕鷀
其三
北船阻風晴未放數舸南來却恁飛扶柁長年頻着眼
浪翻江义趙家圍
其四
忽吟水宿淹晨暮七日窑頭行路難拚弄碧波消北雪
豈徐蒼鬢且南冠
湖行
湖雨鷗懽交鷺鷥鳴榔漁子豢鸕鷀逢潭更見孤罾守
可道鄱魚無盡時
其二
白雪今晨亂碧波秃鶖風趕逐天鵝搶帆額仄誰家舸
逆浪爭先爾謂何
城南塘汎舟
短短桃花亦自春隔墻飛水太驚人㳂洄不怕漁郎入
小小溪塘不是津
其二
野曠風驚強入舟鱗鱗浪蹙轉堪遊持杯只對䨇楊樹
怪爾飛花汎汎流
春暮過洪園
峩冠白首戀金魚甲胄紅顔水竹居墻上久懸平寇劍
牀頭新置種桃書
其二
出林春笋故當門榆莢楊花亂撲樽客到剪蔬聊作饌
近城栽柳自成村
景帝陵
北極朝廷終不改崩年亦在永安宫雲車一去無消息
古木回巖樓閣風
望湖亭
與客携壺上翠微千家山郭靜朝暉平沙渺渺來人遠
黃鳥時兼白鳥飛
功德寺
憶昔霓旌下南苑江亭晩色淨年芳重門深鎻無人到
僧在翠微開竹房
翠華巖
曉行不厭湖上山别有天地非人間安得移家此中老
白雲常在水潺潺
香山
二月已破三月來山下碧桃春自開半醒半醉遊三日
並馬今朝未擬回
白紵曲
吳中女兒白紵衣薄暮横塘蕩槳歸荷花港裏無人見
驚起鸕鷀隊隊飛
秋風曲
嫋嫋秋風生淥波菱角雞頭滿御河藻間游魚不知數
荷上靈龜渾未多
端午曲二首
殿門朝涼虚縠垂菖蒲艾葉青離離千尺轆轤轉金井
冰盤薦黍鴛鴦冷
其二
綵繩纍纍作端午石青蜥蜴泥金虎老奴催恩拜紈扇
香紗籠頭半遮面
新立金川書院祠練公父子文碑幸成
力修書院緣棲主碑石新成頗慰心薄劣實慚文太減
特書應不待如今
七言排律
閏九月繁臺酬寄常鄧州前御史
昨屬傳書寬遠憶側聞為郡解憂襟他鄉病起逢秋色
故國花香見客心三徑園莊常閴寂百年臺榭獨登臨
天晴水散荆襄急雲合山包汝鄧深州縣黃堂非爾軰
朝廷驄馬要人欽也知皂蓋熊羆軾不换烏臺獬豸簮
盡道白公如白玉終然黃霸錫黃金徵卿拜相他年事
野老扶犂望傅霖
酬何子冬日懷西峰見寄
梁城積滯心煩婪遥憶西峰懷漢南絶頂營居只自住
緣崕捫葛與誰參北岡雪風虚多阻南澗湍回今有潭
更極扶桑長影接已偏弱水碧波涵猿啼虎嘯雖頗聒
窈曲叢篁非可探轉盻紅輪忽西沒勸君福地且投簮
道逢羆豹鷹狗進貢十韻
赤豹黃羆貢上方虞羅致爾自何鄉微軀亦被雕籠縛
遠視猶聞寳絡香顯晦山林齊感激喧呼道路有輝光
名鷹側目思翻掣細犬搔毛欲奮揚隨侍近收擎鶻校
上林新起戲盧坊攫兔定蒙天一笑磔狐應使地難藏
貢官馳馬塵埋面驛吏遭箠淚滿眶南海亦曾收翡翠
西戎先已效羚羊白狼也産從遐域白雉猶勞獻越裳
聖德從來及禽獸欲將恩渥示要荒
送胡主事犒廣西軍便道耒陽迎母二十韻
七年重泛楚江舲五兩飄颻過洞庭諭蜀長卿元建節
平佗陸賈亦談經地從湘口分吳徼邑在衡陽對軫星
此去先過杜陵院與誰同上合江亭炎花瘴草供行目
猺唱夷歌引客聽鼯鼠晝啼諸峒黑野猩晴語亂峰青
蠻荆本自勤周旅南越終當繫漢庭茘浦技窮甘釡盎
梧川兵接詫雷霆威餘虎豹藜難采血蹂鯨鯢水尚腥
俄喜御書頒内帑極知恩澤到重溟兔臨烏照誰非土
隂慘陽舒各有靈巢屋羽毛春拍拍洗天風雨晝冥冥
花明幕府頻張宴路出磨崖早續銘馬援還朝銷薏苡
馮驩傲世倚青萍蒼蒼百粤悲南狩渺渺三湘弔獨醒
夢渚鴈回書不滯武陵雲起思俱停悲傷蕙草追金勒
點綴桃花惜玉瓶若道朱絃無絶響詎應黃髮有遺刑
司徒邦計遥憐汝粉署爐香不可扃綵服便須隨綵鷁
白頭同離白蘋汀
七夕邊馬二憲使許過繁臺别業不成輒用七
字句述我志懷二十韻
懶遊因病困蒙茸不獨炎天萬事慵七夕邀行齊踴躍
兩人羈絆阻迎逢大河平地濤長湧喬岳清秋霧不封
次第榮途俱獬豸迂疎故國且芙蓉壯夫激烈悲遲暮
執友團圞喜去冬久避鳶肩優諫諍亟推經笥貫中庸
繁臺禹廟梁王榭古寺殘碑宋代松吾企杜高名不及
汝追枚馬涕何從虚疑豪俠輕朱亥實被文章誤蔡邕
憤起鐡椎心枉費曲終焦尾意還濃不爭期約慚牛女
恐使流傳笑駏蛩末俗但知張市虎異時誰切辨衣蜂
云吁世路聊三徑敢說天門尚九重寵豈盡軒衛國鶴
畫宜偏駭葉公龍莵園卜築隣猿島茅屋昏晨接梵鐘
修竹鴈池雖慘慘水花雲葉固溶溶悔將朱紱抛漁艇
誓住丹丘學老農為底回驄孤蟋蟀徒思臨沼共鰅鱅
踟蹰莫畏風沙眯弔唁應愁輦路衝許過只須圖酩酊
有談母遽及徽宗
五日蔡河廢津汎集
當年錦纜帝王州此日荒津競渡遊賓客未銷梁苑氣
江山聊寫汨羅愁流金赤日偏輸浪似蓋輕雲故翼舟
漁聽歌鐘沈復躍燕窺舞袖去還留調冰雪藕佳人並
斷艾分莆上客酬出溜只疑天上轉泝洄真在鏡中浮
隂隂暝色鳧鷖岸嫋嫋風香杜若洲醉裏驚聞催住槳
别船追進夕筵羞
雜言
漫興六首
北叟臨門種棘南翁過路鉤衣楚楚纖鱗水躍英英鷙
翮雲飛
其二
鸚鵡窺籠百遍獼猴上樹千廻紫燕銜泥入室黃麋齧
草登臺
其三
西海崑丘閬苑仙人王子安期春至蟠桃艷艷秋來弱
水瀰瀰
其四
黃帝清遊化國虞皇穆拱玄宫殷主爰消雊雉文王載
夢非熊
其五
種豆南山一頃朝來豐草離離豈若藍田種玉何如商
嶺餐芝
其六
圃口翻翻瓠葉門前潏潏流湍鳧鷺輕輕不下鵷鴻冉
冉高摶
月夜泛湖二首
水天上下一色棹鳴波月同翻漁舟欸乃何處旁山杳
冥吐吞
其二
月鷺驚飛不見遥看片帆影來雙槳如飛蕩去一道流
光鏡開
明山草亭
舊業門前五柳綠橘黃柑數畆煙霞不負閒身社稷空
餘白首看月天柱峰頭採藥洞庭湖口扁舟薄暮歸來
疑是滄波釣叟
南康除夕
夕陽山色湖波將春夜寂風和何事隣姬獨哭誰家金
鼓時過客舍蕭蕭酒燭歸人杳杳關河覽鏡顔容尚在
方言兒女能歌
三五七言二首
天秋暮月如素金窗隔煙紗花檻流螢度良人遠戍玉
門西誰念空閨玉箸啼
其二
望雲海陟高京秋風令百物天地何冥冥黃河岸頭能
覆車何况羊腸詰曲行
四六八言二首
玉階風發蕙花時歇莎雞夜鳴衰草捲簾獨望秋月黃
雲没萬里之關山使妾空老而凋紅顔
其二
明月在隅蟪蛄夜鳴仰觀天上列星三三五五成行憭
慄悽兮不可以寐嗟哉四時之氣靡常
空同集卷三十七
