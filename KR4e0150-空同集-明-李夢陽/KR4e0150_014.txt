空同集卷十四明李夢陽撰
五言古
雜詩六首
煜煜雲中電流光西北馳僕夫夙嚴駕吾欲遠游之出
門履微霜四顧何茫茫豺狼當路逵鴟鴞薄雲翔改轍
理方舟欲逝川無梁俛仰歲將宴愴惻涕沾裳
其二
西國有佳人獨立青雲端容豔若桃李左右佩芳蘭含
思理玉琴泠泠一何閒更節有餘悲曲終再三歎借問
歎者誰中意難自宣沉吟攬衣帶仰視鳴鶴翻思阻望
不申何况隔丘山
其三
梲榱蝕以傾梁棟誠獨難流言播四國周公有疑患凉
飇激頽景奄忽不可攀衆羽日繽紜朱鳥戢其翰殺身
苟無益去去從所安傷哉式微詩千載起余歎
其四
明月照我懷耿耿殊未已霜雪委如山悲風中夜起攬
衣仰天歎涕隕不可止十生抱荆玉捐軀剖終始青蠅
倏來集白黑反在此城闕屹九重浮雲日千里我欲竟
此曲此曲悲且苦
其五
凄霜變為雹二氣歛而藏天道有代謝人謀豈恒臧北
杓酌元化亭亭自低昂上帝棲紫宫衆緯錯以行謂山
蓋高有梯可陟謂淵蓋深有舟可涉自非雙黃鵠天路
安可躡
其六
茅以韌為席柏以勁為薪君子憂治世愚者幸不辰張
罝以待兔雉也菑其身物理雖云殊罹脫各有因浮沙
卷奔藿朔吹揚驚塵日暮臨大道悵望曷能陳
雜詩三十二首
英雄樹大業奮志常慨慷捐身赴國仇效命爭戰場明
甲耀皎日挽弩千石強矢石下如蝟殺聲如沸湯被刺
目不逃阽危氣益昂雄名輝册符生死固其常
其二
大司肅制度鴻儒振英儀生殺原異門為猷視厥施峩
冠巍堂上巧笑美容姿狐心生暗鬼耳聞佯不知膏粱
媚妻妾無頼充王師白刃起如林狗馬用羈縻榮達信
有命歎息將奚為
其三
共工觸山折夸父去無還媧氏懷憂傷鍊石思造天妖
姬鼓哀瑟嬉戲玉臺間草昧怨無侯哲者中自煎小鳥
填巨海蘆灰遏洪川力誠有不及心情長可憐
其四
昔余曳鳴珮謁帝扣天閶聖人垂衮衣賡歌庶事康鼎
成不我顧奄忽驅龍翔生死變化理反覆開存亡榮華
有銷落連茹切微霜晨朝在須臾返車棲扶桑
其五
命駕將何之意欲快我心蠻方亂如麻匈奴寇榆林揮
劒誓俱亾彼軍忽如沉豈為尺寸勲國仇怒至今崑崙
貢織皮鴟鴞懷好音功高固不賞讒妒來相尋哀哉險
側子傾詞誰見欽
其六
大道竟焉陳末運忺相欺讒疑進貝錦交亂令心悲鴟
鴞翔茂林烏鵲遊下枝人情有偏好觸意生乖離長門
緒清吟魚肉怨新詩玉分石見仇咄嗟當語誰
其七
遨遊寫憤懣駕言淩洪濤洪濤非我遊改馬登山椒朔
風一來至林谷何蕭蕭鬼怪時以興雲逝誰能招禽鳥
相聚鳴原獸復晨號置此勿徒苦乘雲可宏翺
其八
有衍東園椒結實何纍纍條遠敷不易斧者見行摧燕
雀本小鳥志欲翀天飛哀哉不自諒失路將安歸
其九
悲風厲歲晏宵旦未云已寒冬雨雪至江漢驕南紀臨
堂翳孤松杳杳歎成理凉潦不溢澤時鴈鳴高起一飛
摩青天倏忽乃萬里訊言蓬蒿士沓沓竟何以
其十
晨出進賢門南向望東鄉清川激崇岑彌野何茫茫白
骨皜四隅羣鳥噪枯桑闔門已殺戮鴟鴞復來翔日昃
時易冥漏網頓天綱思此愁我心還車眺何梁玄鶴靳
高鳴於世常激昂一逝聲影滅誰哉見孤頏
其十一
登山望四海日夕忽至沉俯身眺城郭痗然沾我襟交
路夾芳蘭逝駟何駸駸朱樹藹閒榭竒巧媚荒滛北里
進異舞高唐呈妙音纖羅振芬芳朝雲逓嘉吟不見秋
至草零落愁春心
其十二
兀然坐空堂戚戚恒竊悲曠世懷一鳴燕雀翻見欺惡
名收范公文致詆朱熹身親罔自明萬世余焉知霜露
隕華草顦顇今其時百年俟論定恃此良可嗤
其十三
倚閭遲佳人日莫期不來拂衣舍之去去上延秋臺旗
旌蔽原坂鼓角鳴且哀黃鵠翔不下腐鼠鴟見猜壯士
憤國難撫劒但徘徊白日倏西傾愴惋肝肺摧
其十四
灼灼綴枝華榮豔一何好朝陽溢其葩餘光照寒槁冠
蓋沓衢路致身競先早磬折名譽場銷鑠成醜老一夕
不復晨隕落隨秋草逍遥可竟世繁華詎足保
其十五
陽回杳無朕朔風振江郊翩翩者何禽銜枯創新巢長
短有成理環也特其遭窮者非盡愚顯豈皆賢豪羲陽
奄西馳今夕明復朝如何途路子得意恒自驕
其十六
無榮亦無辱倚伏還相隨韓侯歎良弓寧復歆昔時華
春敷明陽各豔容與姿孤松秀嚴冬歴世誰可期照耀
東門瓜前貴今豈知較計毁譽間無乃賢達卑
其十七
昔有玩世士乃處匡山阿其人久已冥春林發煙蘿故
址栗里㫄見者不忍過荷鋤豈不苦刈薪行且歌詆毁
日來加醉酒良靡他沉冥在一時千載固難磨小兒為
督郵磬折將如何
其十八
昔余遊淦南曾上升天臺兹也誠玄冥萬里悲風來松
柏摧路傍玉梁安在哉舉手招王喬三洲限蓬萊黃鶴
舞高岑清雲曳徘徊歎息長久術愴惻令人哀
其十九
玉梁不可遊回登懷玉顚應龍歕白霧接我升雲煙憑
軒望四海溷悶良可憐可憐者誰子白馬來翩翩明哲
困糟糠庸子騖輕軒嬿婉逞一顧力違成過愆傾城亦
何益傷哉誠嗟歎
其二十
黃塗亘東西六龍駕天車一馳濛汜間百計無奈何彎
弓倚扶桑抗手招陽戈浮雲徂我前逝鳥鳴相過鳳凰
愁丹山溟海日夜波行行欲安之念此紛滂沱
其二十一
今日苦炎熱風雩可徜徉亭亭一孤松乃在匡山陽李
公宅深冥朱氏揚其芳仰身攀林巖俯之淚數行勢路
紛狹斜隨利來相戕命駕且復去誓與朱鳳翔
其二十二
貴賤各有命昧者若保持殷勤話言接轉面不可知一
言相千秋冠蓋赫來馳鷃雀鳴梧桐噏習鸞鳳飢雞鳴
市朝動董生方下帷
其二十三
惙惙懷坦途由之乃江河波起旁所駭舟中如室家中
林設暗罟鴻鵠逝九阿讒巧誠相戕飛鳥日暮過修短
自然理作色將誰何
其二十四
匡山有老人自稱巖下公綠髮渥朱顔皎若雲間鴻往
來騎白鹿姿美精内充招我將從之心阻難遽通流情
復高翔翩翩駕天風夙昔思此人寤言期與同感此重
狂顧德音常在衷
其二十五
騶虞不食草志士寧苟安矩步揮芬芳凛義不可干吐
辭程大猷妻子常飢寒中心思美人遥夜起長歎延頸
望西岐欲鳴途路難躑躅待天晨宵夜徂漫漫明月鑒
房帷涕淚交汍瀾
其二十六
臨事戒憤切憤切增煩心君子被短褐小人冨黃金璇
機造變化何浮不有沉不見遊波蛤前是簷中禽池鵾
奮羽翼倏忽四海隂沐浴濛汜間飄颻終鄧林
其二十七
少年撫長劒放浪三河濱纍纍道旁者云是金鄧墳歘
翕隨龍飛策符登茂勲南陽多貴人烜赫闐朱輪委身
今黃土千載不復晨首陽有采薇餓死誰為聞遺義凛
秋霜見者常酸辛
其二十八
自聞鶗鴂鳴於心懷憂傷隂氣馴以厲庭草隕繁霜臯
蘭萎不榮瑟風遊素商浮雲晝易冥白日時漏光登山
期所思反見高鳥翔蹀躞豈規步訛言倘譸張揮袂層
霄間撫劒增慨慷
其二十九
昔余挾詩書京里揚鳴珂敷藻藝林間結交聚邊何豈
云傾人城絶代耀姿華分散倏老醜孤遊江湘阿出攀
芳桂林倚岑揮浩歌荆榛蔽邱原浮雲一何多靈劒有
合并詠言傷蹉跎
其三十
莫笑一杯水覆地東西流人命若飄光超忽誰能留藜
藿足充饑巖巒可遨遊衣文附靈犧莊子誠見羞黃雀
乾下庖白刃臨九州一為華屋吟俄頃歸山邱脫身幸
及今世事如蜉蝣
其三十一
毁譽不可校校之心煩悲榮名蓋一世千載誰見之塞
翁失其馬馬歸駒來隨生死尚無常萬事誠塵灰舒嘯
飲醇酒聊與玄化嬉
其三十二
窶人困貧賤忉切常自悲達者競先步所苦名位卑旦
榮昏暮零二者誰復知二者不可知懊惱將何為不見
曠世子埋没隨蒿藜
雜詩
宛宛春田鳩飛鳴柔且閑一朝化為鷹肅肅厲羽翰衆
禽不敢並孤立秋雲端鳥旣不自知人胡究其然
其二
緜緜谷中葛引蔓在脩楚脩楚伐為薪葛也安所附豈
無絺與綌可以禦清暑烈烈嚴冬時憂君乏纊絮
其三
汎汎河上舟搖搖靡攸止我欲維此舟川廣不可涘振
振鳬與鴈棲食在波水豈不良幽寞夙心耽樂此
詠古鏡
熒熒堂中鏡皎皎懸秋月寵移明與奪勢滿光仍
缺美人昔提擕拂拭生皎潔用以奉君子義投物
不忽良無刮劘費豈謂遽乖絶悲故情自懣争妍
道所劣掩抑經冬春蕪蝕怨芳節黃鳥及候吟朱
蘭有時歇推移凖運理顯晦遵前哲顯晦亦何憐
所歎在乖别
雞鳴篇
宛宛天運周雞鳴夜復旦疾者寡長寐思者多寤歎癙
憂積中腸緒理一何亂衆人沓經營君子樂衎衎高山
變為陵深谷化為岸願從詹氏卜乘槎問河漢
潛龍篇
驕隂不可制堅冰憂我衷陽馭倏來返玄律播隂風譬
彼晝與夜循環固難窮古人間行旅九市禁相通陽升
懼不力靜以收其功養木當其萌養德當以蒙𦕈哉一
絲微奈此羣隂攻脉脉淵泉底疇能拔潛龍
孔翠篇
孔翠耀其羽廼為俗所珍神龍處九囦潛躍固有因小
人役𤨏屑君子揚其芬遐哉顔閔烈千秋灑靈雰出事
金玉昆入奉堂上親恩義苟不虧豈必饌芳薰爰騁六
藝圃載泳詩書津何當繼喬木振珮躡高雲
有鳥二首
有鳥東方來長鳴向西北竦身欲縛鳥自顧無羽翼白
日蔽高陸玄隂視無極風飇晝烈烈積霰墮我側星紀
雖云周沴氣尚難測逝者一何速來者懼不力枤杜生
道左孤桐棄遐域雖懷壮士情詎補陽和德
其二
一為羈旅士遂使年歲積人情感新故慘慘不得釋夜
視天上星翳翳雲霰隔陽道卽光明何由布德澤離居
多隠憂悵念在今夕借問悵念誰是我同袍客豈謂凉
暄殊所歎阻疆埸緘書寄游雲會託南征翮
空同集卷十四
