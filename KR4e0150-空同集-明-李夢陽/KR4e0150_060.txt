空同集卷六十明李夢陽撰
雜文
哭白溝文
正德二年閏月初吉予與職方王子俱蒙放歸南
道白溝之野往白溝之戰王子伯大父予曾大父
死焉百載憤痛爰託於斯文
嗚呼嗟哉此何流兮皓沙千里霜霧四興荒濱斷岸陵
沈谷崩積骨成丘衝波沃雲月星夜昏殺氣晝屯粤春
事之既載廼予邁於茲野覽殘墟以掩涕搴故栅而維
馬暄冰泮而復峙辰物鬱而未申日蒼莽兮將墜天慘
㤡而愴神前儔佇以驚顧追侣悵而增惑趾欲進而躑
躅哽歔欷乎内惻爾其龍蛇鬭爭雌雄未決戰形闢兵
營列乃有秦楚善戰之士齊晉詭謀之生接軌方轂抉
地維而劃天門甲光鏡四野戟枝亘長雲鉦鼓鳴兮河
海竭軍聲振兮山岳裂嗟時弗利甬道絶弱之肉強之
食飲人尿咀馬革遂爾横屍蔽畛崇胔截流哭聲振天
漂血成溝賤至臺隸貴或君侯刃剸其骼戈穿于喉踐
為土沙疊若陵丘魂營營以無歸骨交加而卧霜鬼啾
唧以宵嘯人懍慄而斷行風隂隂以四起折鏃朽髑雜
瓦礫兮飛揚鳴呼此為何流而有斯戰場邪竊嘗究性
命之原推興替之端民死等於鴻毛亦有重於泰山彼
短兵兮既接砉天傾兮地搖乃有睛被刺而不轉膚受
刳而弗逃此結纓抗論之夫甘心烏鳶之口膏野草而
罔顧者也猗嗟我祖生為士雄死為國殤岱華摧而敦
支玉石灼而並戕委英肝于塵沙滅聲景而永藏雷霆
結而迅音烟飇烈而怒揚神怦怦以縹緲馮悲氛而望
故疆猥小子兮何知纘箕裘之末躅愾時命之難忱懼
遐耀之堙辱憤原隰之裒棄束無棺而葬無塋匝墟壙
以冥索林莽杳兮縱横腸紆迴以崩裂涕闌干而染纓
物何微而不昌德何遠而不存軫將發而復結托哀響
於茲文
咎旱飇文
二年丁夘自一月至於三月不雨恒風窈冥晝晦
李子於時寓大梁之墟作文傳曰僣恒暘若霿恒
風若咎在言與思京房曰欲德不用厥災荒又曰
顓事有知誅罰絶理厥災大風天黃
雲乎將興飇爲厲兮隂陽將交龡使離兮聲威鼓烈繄
誰怒兮屯膏弗降孰之咎兮吁嗟汝胡不仁兮亶不畏
民不畏天兮揚沙晝晦拔林木兮既顚我禾又發我屋
兮霣英蔽天雨霾䬃䬃兮澒澒洶洶砉摩軋兮樹無留
柯彼羽族安託兮殪鷇破卵賊物和兮䖝獸惶擾塌翼
血趾負嵎喙兮吁嗟汝寧茲遂兮日月喪魄天地易位
兮五星錯而背行寒與暑其倒置兮三川皆震龍失勢
兮巖谷崩衝轟砰礲硿騰潮沃日灌太空兮莽千里乎
無人塵冥冥征兮城廓晝閉慘光精兮嗚呼天監臨四
方明明厥維亦孔章兮聿茲若罔知哀我民罹兮誶曰
已矣哉天既不弔而予何為獨憂苟使豐隆秉競而不
回兮豈屏翳之足仇彼雨師又容與兮曰匪予之承電
煢煢以歛耀兮畢翕翕而將興(畢為車主風)嗟爾今之人胡
憯莫懲
禱旱文
伏念日者春膏未濡夏暘轉亢虐炎毒蒸焦我嘉穀瘠
我六畜百姓惶遽四境告災某等閔焉抱憂中心如焚
食弗甘味卧靡寧席蓋數月于茲矣雩神無應籲天則
高踧踖内咎咨歎無聊竊念祥異之來乖和是基是以
婦冤致旱獄決獲霖揆昔諗今卓有顯徵意者某等鎮
之寡道憲而未貞漏奸仆良政乖法頗田畝困而無伸
閭閻怨而罔聞不然何雲興遽散垂雨而風塵霾晝曀
星河夜明官之不職神官是殛元元何辜罹斯慘極某
等伏又念大嶽巨靈生命攸司豈宜舍其有罪殍我羣
黎民無孑遺犧牲疇供黍稷弗繼神祀或窮秉誠洗心
齋沐告神造雖靡躬情則篤至惟神鑒之惟神之賜
其二
某等伏念百穀布地二麥幸秋雨澤鮮少恒暘轉亢實
青而乾苗芄而稿風霾熱濁蒸為癘疫飢病枕藉&KR2380;屍
載途哀哀我民罹茲慘毒日者抒悃告神責躬祈福而
咸脢未通屯膏㒺濟是以雲垂垂而飇興雨微微而日
出土夜濕而晝焦禾晨霑而夕涸某等伏又思休咎徵
事箕範有文祥異從人京傳著訓顧斯亢陽之虐必由
乖政之致某等疆土是職救災寡術觸目抱懼捫心慚
恧每欲以功而補愆神其鑒來而宥往夫好生者天地
之德矜迷者神明之惠尚昭昭而溥賜庶怲怲而釋懷
潔牲用陳芬酤是薦我心或欺神則殛之無殃我民惟
神鑒之享之聽之
謝雨文
伏以日者陽亢旱虐饑歉疫癘民弗堪災某等憂懼靡
寧布誠禱神荷蒙昭昭聽察赦愆矜愚憫窮悔禍三日
之内驟飇暴涷霑灑遽至雖土膏未接禾根未濡然神
之格我佑我亦云驗矣某等伏念天地之於物猶父母
之於子父母不棄改過之子天地宜鑒洗心之物尚冀
自今震雷時奮甘澍普零俾公私各足黍稷有馨庶報
神無匱竭之虞元元有更生之望我牲鮮潔我酒清洌
敢以謝神敢以再祈于我神惟神鑒焉
白室銘二首
李子葺室貴州署堂南掃地而鏝壁上繭旁堊窅
然而皬銘曰
雖有至潔弗愼則汚雖有上智罔念則愚至人皓皓游
心厥初太虚為輿恬御靜驅細人絢志斯追斯琢役采
捐質離竒紛錯維窒生闇維虚生明維厥至人光凝素
行介圭之璞元酒之馨匪伊勿則含淵乃貞
其二
夫白生虚虚生明固矣然心與室異乎能新其汚而不
能必其不汚非室乎非需人以立者乎由中而出發于
言而作於行汝尚安所需乎是故後汝繪事涅而不緇
觀于爾室果異邪否邪
獨對亭銘
獨對亭者白鹿洞書院亭也亭在書院東枕流橋
北崕上朱子舊遊處也其下則峻溪湍灘衝摐乃
其崕下广而上砥陟亭西向適與五老峰對又崕
間劖風泉雲壑字大如斗亦西向故曰獨對云獨
對者前副使提學無錫邵公所名也詳見其所自
記後十年而予來陟其亭夫獨之言孤也對者主
賓也方吾之未來則所謂五老者固謂吾賓也及
既來也陟亭而對之則吾非若主邪何也亭吾亭
也夫亭不吾常一往而一來曰獨對何也大化流
行而不停往者去之來者主之我既主之則雖謂
為獨對不過矣自有茲峰也周匡氏漢巖下老人
唐李白氏李渤氏率皆來率對宜皆曰獨然而邵
公不與也其言曰仁者夀五老峰夀朱子仁是宜
獨對方我為之主對固我也其往也不謂我獨也
此其人高下之倫造詣淺深次第學術端邪之等
不於斯而占哉且匡氏巖下老人吾不知其何人
矣然而白也予知其文也渤也予知其節也夫二
者猶不得獨與峰對然則來主是亭者盍亦思所
以獨對者已矣予無似追昔從邵公講道許下今
廿餘年矣不謂繼官而同地均葉共職有茲來也
自顧品下詣淺志難端而履弗力於亭今即主也
然逆知來者不與也孔子曰我欲仁斯仁至矣願
及茲勉焉以副許下之盟乃為亭銘銘曰
巖巖五峰若翔若垂當其東南我亭對之惟混沌初磅
礴賦形彼得其峙我得其靈其靈其峙一元所為曰靜
曰夀仁者如斯於穆巖洞嶺迴溪環桂松盤盤學宫是
基鼓篋摳衣四方攸歸宏本立教爰自考亭人遐跡存
崕劖熒熒如日如星邵子爰構獨對斯肇於微紫陽孰
並而當淙淙者澗有源有泉不有哲民疇開我先五峰
巖巖永斯在斯跡殊理同哲其我師作銘于亭來者式
思
井銘
故井崩塞汲溪焉飲春夏交溪毛茂芊蛇䖝毒可
虞也正德八年冬至予至南康府使學生劉峻往
書院視地掘井得諸亥方厥日甲申是日也南風
至穿土數尺石阻集力除焉始艱而終利有泉上
涌甘冽然慮溪侵也布堊其底覆石泉旁出焉甃
甎而上石牀約口五日而井成余究惟易義繹孟
氏譬旨乃為井銘銘曰
厥道流形水行地中導之斯湧無卑無崇維愚靡為于
潦于澮為不及泉是曰中廢於井斯肇亥位廬麓源源
澄冽匪溢匪竭艱始終利孰曰匪力靜止用發惟義之
則含陽潤隂炎寒冬熱勿鮒勿幕九五終食出時溥施
視受為容吸華茹甘挹之必充濯煩滌汚費而弗勞爰
薦神明以亨以芼彌遠彌馨聖澤攸陶
六合亭銘
仰觀俯察八荒在茲處高見大登之自卑來者敬聽勿
遽勿疑
端硯銘二首
世以眼貴而汝無此人其瓦礫汝
其二
台端若方女式虚内女式越若鈍靜亦乃式乃磨不磷
涅不緇允茲在茲相台
石几銘
李子獲石焉平而方為几焉而銘之銘曰
色乾之清質坤之剛扣之鏗然平直靜方我有嘉林庋
汝其旁汝憑汝依可詠可觴我有兄弟友朋親戚燕無
豐約來惟汝覿朝之夕之汝懽汝暱人情靡同汝應則
一浴露吞烟瑩月烜日孤貞介確光澤縝栗雖有霜霰
毒蒸厲飇侵之不入而撼之汝搖哉
孔子贊
鳳鳥不至人莫我知行廢嗟命獲麟竟悲已詘道信萬
世攸師願學謂何小子敬思
大舜贊
聖狂天淵一念則分孟欽大孝孔贊克君袗衣鼓琴今
如見之我猶鄉人雞鳴孳孳
齊太史贊
崔杼弑其君莊公齊太史書曰崔杼弑其君崔杼
殺之其弟復書崔杼復殺之少弟復書崔杼乃舍
之贊曰
皇天厭德逆徒干經國既無人亂是用丁桓桓太史抗
言討兵舍命不渝蹈仁秉程一門三烈巖巖茂名
三仁贊三首
殷喪厥馭姦宄師師天乎下菑神罔攸依國既顚越我
寧獨支何其發嘅決于二師三諫遂行允哉睿思
右微子
於維哲人知微知彰譬如滔天涓涓是防象箸道奢瓊
宫兆亡鼓琴自悲過衢佯狂洪疇翊聖朝鮮錫昌
右箕子
箕啟存祀干以殺身殷稱七竅孔贊三仁烈烈太師實
惟國楨人之云亡邦是用傾鹿臺玉焚麥秀吞聲
右比干
宋龍圖閣學士范公畫像贊
予觀范龍圖則慕其人嘉其志觀龍圖出處則哀
其時予過無錫秦氏獲覩其畫像峩冠法服莊嚴
宏毅蓋得其彷彿焉則又識人心不泯不然即顧
吳更生安所置毫哉予生長環慶間與故老談龍
圖扼元昊事雖古名將何加矣於是沐薰再拜贊
曰
有偉一人清明令儀三代遺才百世之師
鍾馗贊
唐有進士鬼之司直夢中誅邪帝寤驚惑雖寤匪寤内
豔外佞曾無如馗是匡是正禄食者誰我言敬聽
張將軍畫像贊
我崇我官有徒嘽嘽我服我丹有蟒盤盤盤盤者蟒天
子之賜嘽嘽者徒天子之畀何以畀之以伐以征何以
賜之汝陟汝明北徼是清南蠻是平將軍者誰姓張桓
名於赫將軍魁軀長髯戰陣能勇處已卑謙禮士若訥
臨下威嚴動若虎&KR0008;靜若女潛將軍之馳如鳥之過如
矢之發當之者破此衛開設將官實罕將官豈罕損於
自滿於美將軍年始向強髮黟顔渥膂力載剛萬兵罔
雄百戰匪竒愼終如初文王我師
劉文華畫像贊
劉文華者大梁之逸民也修而弗耀老而靡怠潜
於塾顯於醫訥焉如愚有而罔居君子哉君子哉
贊曰
嗟乎文華人貴之欽君也衣布人富之歆君也寒素利
人之趨君篤者義勢人之附君遇則避嗟乎文華金不
出鑛玉隱於璞一壺懸市百錢停卜榮期帶索韓康賣
藥彼嘵彼呶我守之訥彼侈彼矜我守之約嗟乎文華
褧衣内文宫鐘外聲閭黨敬禮月旦優評鄉飲是賓古
貌古服膺祉戩休而安而穀昔稱長者今覯有恒厥像
儼如令儀可徵
空同集卷六十
