空同集卷十六明李夢陽撰
五言古
沐浴子
王盤兩鴛鴦拍拍弄蘭湯振衣馨香發彈冠有輝光豈
念蓬首女含情怨朝陽
怨歌行
漢主十離宫凉至花盡歇面面窗玲瓏煙紗印秋月天
公顧我笑手弄雙玉玦但笑不肯留去若流雲没憂來
抱團扇揚顰望丹闕
少年行
白馬白如雪銀鞍耀明月騎出青雲樓揮鞭向金闕自
言事武皇出身為椒房結交樂通侯擅名鬭鷄場尚主
復賜第軒蓋一何光被酒過都市殺人如剪蒿左殪南
山虎右斬北溟鰲昨朝兵符至單于寇臨洮奮身出玉
門殺馬釁寳刀横行萬餘里叱咤威風起奪馬貳師城
長揖見天子調笑大將軍醉罵柱下史生憎漢相如白
首文園裏
長干行
皚如玉山雪皎如瑶臺月郎來騎白馬調妾桃樹下桃
葉何柳柳不謂君行久倚門問來船見郎寄書否
宋中詩
六鷁退而飛乃向宋都過四海一震蕩青天白石墮世
人見此鳥仰面忽大笑誰知影不滅千載落光耀余方
卧空山聞此一長嘯
河上公
昔有河上公結廬蓬蒿下萬乘時一顧旌旗蔽原野手
揮玉如意顔貌何瀟灑曳裾授道經談天妙無窮清光
耀白日四海高其風言旣忽不見竦身躡星虹鳳凰棲
梧桐鷃雀巢寒蓬饑鳶嚇腐鼠笑殺高飛鴻物固有如
此何必較愚蒙
邯鄲才人嫁為厮飬卒婦
妾本寒家女誤入叢臺宫粉黛三千人花顔笑春紅君
王重歌舞幼小不曾通一朝意相迕棄擲如秋蓬昔為
高唐雲今為馬牛風夜夢邯鄲道不識邯鄲中金殿秋
月滿歌吹行煙空白日耀千春何時燭微躬
送友人入關
南山鬱幽幽豐水白浩浩烏啼漢城樹塵起咸陽道驄
馬東方來長鳴翻玉蹄春風吹綠草明月滿關西
送李生京試
黃龍玉帝宅紫極繞逶迤爾行霜雪盡恰値春風時天
起桃花浪煙搖御柳絲要知走馬地非是冶遊兒
送友人之京
與君何處别汴州金梁橋下有古時水遥接廣陵潮君
搖錦帆去萬里上雲霄我掇金光草方期白鶴招
其二
鳳凰鳴珠樹紫鴈滄溟外賈鄧登雲臺寧說富春瀨此
情難具陳臨河挽衣帶積雪太行路明滅客行邁
其三
田方澹蕩人侯嬴亦監門老馬尚悲辛肯負信陵言寳
劒贈烈士明珠報王孫縱令滄洲去終戀紫宫恩
春日柬王相國
白露隕瑶草佳人秋思悲葉落今幾時忽復春風吹榮
芊習殘雪故柯發新蕤為問酒狂客金尊開對誰
避暑
避暑空林酌行歌采綠薇南來一行鷺倒映金尊飛淹
留桂樹夕瀟灑芰荷衣明月宛相待休賦醉言歸
佘園夏集贈鮑氏
曉挈金玉友出挹池風清脱巾薜蘿下悠然聽流鶯白
雲行杯中紅蕖媚初英得意時自笑冥哉塵外情
贈鮑演
我愛汝長子遠志日超忽浮雲似其心秋水清到骨縱
酒見天真探桂遲月窟擕手眺大野滄波杳出没
其二
蒲亭杳何許雲海日浩蕩團團桂枝月秋照沙溪上幾
負春草曲空餘采菱唱盈盈吳門水何時理歸榜
把酒
把酒望天地邈然無可親龍蛇洞庭浦雪霰洛陽春霧
林坐鳴琴煙逕無歸人相思東山月夜夜懸西秦
贈張生
怪爾辭江漢長歌入宋梁北風吹凍野歲晏天雨霜老
馬棄不育悶殺田子方拍手笑侯嬴捐世計不彰顧瞻
臺闕地寒莾但蒼蒼
其二
攬衣斷崕口悲風振古臺呌鴈驚逆雲萬里天為開雪
榛覆寒莎松殿扄餘苔昔人邈安在日落寒色來棄置
勿復道且釂黃金杯
别田進士
子望河上雲我望城中月不共眼前酒况乃天外别白
沙亂海曙黃雲下燕雪後期轉超忽吾將泛溟渤
歲暮夜懷寄友
梁客梁甫吟北風號沙林連山激湍波海氣結愁隂雖
持一杯酒而有萬古心越鳥不巢燕代馬不戀越天明
太行雪霜凍洛門月䬃䬃湘流深冥冥蒼桐隔逝矣徒
離憂芳蘭為誰結
其二
歲窮長年悲越吟遊子思寒風起枯楊夕坐知天霜落
星動海白飛沙吹雲黃蕭蕭孤蓬轉萬里何超緬沈吟
卷道帙惻愴淚如霰入河討沈淪蹈海事游衍傳書寄
麻姑與爾期相見
冬日夷門旅懷
十日五日霧一冬半冬隂行子念歸旋朔風莾悲吟蒼
蒼孟諸原慘慘杼秋林東望清淺流頗劇溟海心川陸
曠超緬浩然煙水深百齡一何遒萬化相推尋徒傳羽
化迹不見鸞吹音清霜颯滿鏡紅顔倏頽侵邈彼五湖
子賢哉吾所欽
行歌古澤中
古澤古雲遊帶索被羊裘川寒凍日白海暝孤雲愁鴟
鴞呌秃木鴻鴈遵方洲腸斷悲哉客黃河不斷流
其二
川原望不極愁思滿歸襟雲蔽長安目水流湘浦心頽
陽滅遠樹積雪明寒岑醉起海月照行歌入霧林
結客行席上贈洪生
翩翩紫騮馬燦燦雲花袍結客梁州市傾心贈寳刀意
氣凌朱亥英聲蓋伯高見說煙塵起橫行是爾曹
故人殷進士特使自壽張來兼致懷作僕離羣
遠遁頗有遊陟之志酬美訂約遂有此寄
我生寡諧俗志與山林期謬擬渭川載豈羡荆山悲弱
齡不解事走馬長安郊紫綬雖掛身丹丘阻逍遥心隨
萬里雲舒卷何蕭蕭翩翩朱鳳凰飛集梧桐樹冠蓋交
路衢青雲有捷步彈冠無鈍硎結交盡雄才殷君起東
魯我使關西來揖鞭塵埃中朗如玉山開時從二三友
覽古黃金臺四序更代易人生豈常遇相如歸蜀都賈
誼長沙去去去遊梁園耕釣孟諸藪日月東西沒黃河
落天走雲沙白皓皓萬里見海口雄劒掛土壁褐衣被
兩肘朝從河上公暮逐墟中叟有時弄清漪明月在我
手壽張三百里北望一何邇未移山隂棹先枉石川鯉
剖鯉得素書故人今何如錦字偕華星照耀蓬蒿廬空
谷激寒雷冬庭轉蘭芳曉起誦瑶音夜夢君之旁書中
何所有相期陟東岳巉巖丈人峰彷彿几前落倏如佩
蒼龍倒景騎玄鶴願從東道主握手翔寥廓
紀夢
夜夢走西陸半天落金城天門兩壁開見之駭心情大
江橫其西落日懸金盆日流江波湧霞彩照乾坤我問
此何方云是湧金門揮手上雲樓邂逅錢世恩把袂凌
天梯笑倒黃金樽䄂出石室訣飲我金莖露人區杳難
託東指蓬萊路夢醒不見君空江暝煙霧
大霧翟左二子來訪
蒸煙暝萬古垂雲結樓臺白日墮空冥天地安在哉川
嶽冰穹崇寒林倏花開對酒不能飲擁褐心悲哀翟生
雀羅裔左氏麟經才攀嵇涉古陂訪戴臨河隈兩騎踏
蒼茫宛如空中來日夕嚴飇興稍見歸鴉度雖開燕臺
雲不辨焦橋路呼兒斸凍蕨然蒿寫秋露談玄析綿邈
覽古悲沿泝停杯劃一笑茫然獨四顧
翟生苦節尚志人也邇從余河之上余嘉敬焉
作詩以贈
原子懸鶉衣仲蔚蓬蒿丘蒼煙卧木石浮雲傲王侯常
懷一飯恩不顧千金酬絃歌空桑裏登嘯大岡頭眷念
墟中約慇懃河上遊我亦釣鰲者佳期杳滄洲
晉州留别州守及束鹿令用李白崔秋浦韻
荒原送行客白楊起西風雙鳬下雲漢五馬繫秋桐連
城滹水上馳譽燕代中登高望雲海離思浩無窮
客過屬驟雨過
鳴雷不終夕急雹偶來同城波靜綺席苑樹生長風雨
殘白日外虹垂青霧中為愛揚州客留連尊酒空
程生遊華山歸也誇我以絶觀動我以靈篇爰
贈此章抒我夙愫
君行値杪秋飄飄登雲巔笑弄石蓮花俯潄玉女泉秦
時采松女有無嬉紫烟雙騎兩茅龍曾逢呼子先夜棲
何峯室遇師叩何詮一虎嘯海月萬壑驚風旋䬃然毛
骨換錯落神光圓晨興扳長蘿朗詠青霞篇黃河衣帶
去蓬萊瞪目前赤日跳扶桑仙掌發紅鮮伊予歉兹游
挂心三十年夢想落鴈頂携詩問青天林麓限層雲奮
飛悵無緣安能振衣去共爾追群仙
懷湘曲
湘筠寒翠滿白日起秋雲美人杳何處江氣長氤氲手
持紫玉管遥望青霞君藹藹波水暮何由致慇懃
獵雪曲
日光搖白雪黃雲片片裂狐裘誰家郎駿馬如電掣馳
騁復徊徘掉臂角弓開一發中雙貍笑上梁王臺
其二
荒荒凍日白出門雪一尺爰爰道左兔意態一何適我
弦纔一鳴不見彼行迹寄言遊獵人姑待春草碧
泭溪吟
濟川何必舟編竹便可涉秋風蘆白花洄沿水一葉淺
之不用維渡深豈須楫黑潭有龍氣雲起腥風接
送藩幕張君入朝
騮馬向風嘶銀鞍翻玉蹄結装紫薇下别我綠楊西記
室髮點漆參軍髯過臍馮唐莫恨老神物不終泥
贈程生之南海
生為海南客幾度登羅浮天清衆島出萬水朝宗流乘
桴聖者歎望洋遊子愁明珠與翡翠歲歲到神州
近竹吟
蕭蕭數竿竹每與寒歲期翠色酒中滿清風琴上吹疎
値月來處密當雲起時萬動紛華裡一杯聊自持
水司陶君種桃柳成各有詩予和二首
沿堤萬萬樹一插即成林五柳陶公意甘棠召伯心許
我聽鶯去携壺就綠隂
其二
如何梁苑地忽見武陵津汎汎青霞水盈盈紅錦春菓
熟貧民食無兒許婦人
贈謝子
凉風吹海月當酒墮我懷愛此皎㓗光願與君子偕攬
之不入手仰面看昭回銀潢南北流竟夕但徘徊
其二
大河起長風挂席破黃濤問予今何之嶺海聊遊遨羅
浮綠髮人思之我心忉幸君叩丹訣順風託鴻毛
相逢行贈袁永之
清晨客叩門投我一書札開緘錦雲爛鏗然玉相戞問
客何方來新下黃金臺揚鞭指河洛廻旆陵高崕選珍
掇琪草探美收璵瑰路逢赤松子並舉收氛埃道同心
乃冥神投誼難乖古人重良契豈必聲影偕行行報嘉
績貢此明堂材
空同集卷十六
