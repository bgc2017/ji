空同集卷三十一明李夢陽撰
七言律
夏日繁臺院閣贈孫兵部兼懷大復子
獨馬孤城送客廻亂蟬高柳出銜杯晴天河嶽今開閣
戰地金元晩上臺才自籌邊期獻納義猶傾蓋愧徘徊
何休門客如君幾北望天風萬里來
送楊子還里
曾修書院旴江側君去懷予試一遊當日水山應更好
别來松桂幾經秋謝詩早向麻源覓顔帖時從廟碣收
此外何求惟有醉背山合起望泉樓
送張工副
為官秦邸君西去因憶簡王相遇時池出異蓮要作賦
舘開脩竹坐傳巵龍旂寂寞還雲氣鶴馭飄翩秖夢思
寄問白頭強相國醴筵吟筆似前隨
夏行人齎太皇太后哀詔過此以病淹于郊舘
僕為作詩
野舘春雲劇暮隂病臣哀詔此經臨君親敢謂三江遠
涕淚懸知萬國心風砌獨花堪憤悶雨簷雙燕足清吟
遐陬每引前星望賴爾兼程布此音
城南新業期王子不至
新園本欲誇王史竟日城南期不來即使屋荒還五柳
忍令春暮只孤臺對人芳藥翻翻出近日浮雲細細開
已囑甕頭封綠蟻明朝倘許盡餘杯
再期王左史不至
地散官拘此亦希草堂重約忍偏違元期芍藥枝枝賞
忽復葵榴片片飛諸客酒停時望旆孤城日落尚留扉
人生樂事真能幾野立蒼雲又白衣
繁臺次秦氏韻
一秋今到十賢堂萬事傷心歎渺茫草綠梁臺猶殿閣
花殘宋苑只宫墻天南星宿元朝斗崖北靈芝本向陽
未老息棲終傍此預愁人擬卧龍岡
送田生省母兄如晉
匹馬遥衝落日微萬山何處是庭闈塗紆沁上花應發
春盡并門雪尚飛臨柏乍開荆樹閣傍萱重著老萊衣
馮高試望風雲氣大駕新從此路歸
寄題孫氏苕溪草堂孫是時始有婚事
苕溪之傍何者丘幾時自卜林塘幽已聞寬田足放鶴
曾否餘錢兼買舟狎人鸂鶒元成偶近檻芙蓉故並頭
塵世要留風格在東南聊作醉鄉遊
送毛監察還朝是時皇帝狩于楊河
楚生臨水送將歸黎子當筵賦式微天下汝為真御史
百年吾是舊漁磯沙寒白日蓬科轉風起黃河木葉稀
此去有書應力上太平天子本垂衣
送李行人還朝
南使樓船漫北廻西廵車駕歘東來星辰再逐千官入
閶闔重臨萬國開寒盡旌旗猶拂雪春新環珮且沾梅
虞絃定有薰風奏佇望陽和徧九陔
逢吉生汴上
汴上相逢俱白頭秦中却憶少時游煙花樓閣春風日
錦繡山河百二州未論聽鶯穿細柳實因走馬出長楸
金尊邂逅今宵月明發仍懸兩地愁
郊園夏集别李沔陽
東門慣種召平瓜彭澤新成處士家晨起忽嘶花外馬
君來同泛柳邊槎向人菡萏元隨檻哺子鵁鶄各占沙
明發路岐愁把袂秋風江漢有歸艖
李沔陽飲後田鄭二子復集於斯莊望見陂水
驟落衆頗訝之
五馬柴門夜已廻二豪尊酒且重開林乾鳥雀群應喜
水落鳧鷖半不來疎懶合收任氏釣嘯歌真慕阮公臺
亦知河朔非凡輩逃暑無辭掌上杯
早春酬張客見贈
周王祈雪罷燈遊楚客思鄉迥獨愁不雨風雲常嫋嫋
入春江漢轉悠悠穠花錦石添雙鬢横笛短簫悲綵舟
岐路斷腸俱不減予今搔首為西州
田居嘲答李沔陽
郊園自枉君侯車日日觸熱尋吾廬柳長風多秖欲睡
瓜成雨來仍用鋤遠田隂隂立黃鵠新波雙雙跳白魚
即令石水泥五斗豈無五馬愁騎驢
别熊御史出塞
今夕何夕春風微把酒長歌春興違嬌鶯乳燕黯不語
嫩蘂柔條空自稀都門車騎明朝發關下行人三月歸
北望胡沙青草盡祁連山外斷鴻飛
春望柬何舍人
城南春望春可憐小苑高樓生暖煙幾家芳草斷腸處
無數落花吹笛邊川原萋萋入暮雨車馬駸駸矜少年
欲向仙郎誇白雪陽春久已絶人傳
贈張含
孔門諸子接升堂杜甫交遊盡老蒼萬里南歸望秋月
一樽對别逢春陽生兒當如李亞子有父况作尚書郎
肅肅雲鴻天路永樊籬斥鷃莫空翔
題環上人精舍
前月到寺萱草香今月到寺葡萄長潢潦盈盈旭日動
樓閣灑灑高雲涼出門每恨市城隔浮世空嗟車馬忙
圓月清秋期重訪即扳留卧贊公房
送膠州學職
廣文先生騎馬來膠東膠西花欲開鱣堂蕭蕭帶暮雨
芹池殷殷鳴春雷太山西望真堪仰洙泗東流竟不廻
寥落廟宫多古樹屬君收取棟梁材
送人還洛
十月朝天春始廻洛邦真喜使君來柳條臨路若相待
梅花滿堂渾欲開雪晴幾過回鑾浦日落時登承露臺
九重他日求賢詔不道今無賈傅才
秋日飲王子之第
岧嶤玉殿逐秋開迤邐金風觸酒廻賓客百年梁氏苑
河山雙鬢李仙杯露凋梧葉浮龍井月引簫聲出鳳臺
莫羡同舟流逆調須知雅樂是真才
見素林公以詠懷六章見寄觸事敘歌輒成篇
什數亦如之末首專贈林公
南伐經年駕北還麗雲遲日藹燕關花明合殿春開扇
柳引千官曉復班新有越裳供雪雉(是年始貢者三國)更聞飛
將奪天山務農銷甲從今事飽飯行歌興不慳
其二
香含雞舌曾為吏日侍龍顔朝退時春色故搖三殿柳
曉風偏放萬年枝鏘鏘劒佩鵷行亂裊裊旌旗鳳輦移
迂謬一麾今廿載半生心事白頭知
其三
青天萬仞削芙蓉憶踏匡廬第一峯哀壑暮雲埋虎豹
大江春浪變魚龍天池玉筆親留碣石室山僧獨扣鐘
搔首昔曾霄漢上舊題應被紫苔封
其四
投簮萬里旋舟日暫憩覃園傍峴西潭起漢娥留佩賦
井傳王粲倚樓題林猿浦鴈心常往楚雨襄雲路不迷
縮項一槎真欲釣幾時重訪鹿門棲
其五
買園近闢三三徑啓戶遥當六六峯敢向大河誇樂土
且將名嶽寄行蹤風林躍馬狐狸走草澤回舟鴈鶩衝
昨復潁陽開别業傍軒新徙具茨松
其六
西伐親將龍虎軍南歸甘即鷺鷗羣謝安實費登山屐
司馬虚傳喻蜀文釣罷蘭溪宵上月吟成壺嶺晝生雲
何時勉為蒼生起悵望東南五色氛
小至後寄甥曹嘉
隔縣經秋汝面難好音為郡舅心寬三河鴈起沙先暮
四海陽回雪尚寒萊竹召棠他日事石渠金馬向來官
公餘定有尋幽興莫惜新篇寄我看
河上茅齋成呈家兄
愚弟罷官兄獨喜卜築茅齋傍竹林開窗忽見萬里色
背水常留十畝隂春來燕子休相賀日暮幽人且自吟
庭下會栽棠棣樹牀頭新製有虞琴
留别李田二秀才
五年梁苑棲遲穏千里南州忽此行海内尚還憂盜賊
老夫何用拜簮纓音書陸續憑誰寄醆酒留連見我情
惆悵暮天雲不盡秋風相憶豫章城
贈鄭羽士
怪爾零丁老鍊師藏珍破屋鬢成絲坐看丹竈宵忘寢
行折園葵午療飢久雨水渰松樹死塌墻人過廟門疑
空傳薦福千金帖今世誰尋少保碑
送蘇文學往主三賢書院
邦侯敦禮聘才賢梁客乘秋詣汝川堂上久懸徐穉榻
門前俄報孝廉船雲山紫邏霜應峻風穴青松晩更妍
獨上高丘試回首紫陽白鹿自江煙
鄭生聞予種樹有成便冒雪㩦酒來看鄭時有
江東之行
鄭綮騎驢雪故來無功行樹及春栽沾濡立愛新松色
冷凍回驚早杏開密片深當紅蕾集寒聲虚帶翠蕤廻
思君蓑笠滄江上酒罷翻愁去舸催(王績字無功)
送蔡子赴省
君從歴下游三輔暫就薇花避柏烏關内久懸馮異望
河西早上伏羌圖茶官詭譎時侵馬餉吏奔趨日備胡
生養願今開氣象山河百二本皇都
鐘樓重别熊子
野寺荒臺餞客游江湖城郭暫消憂危檐獨趁翩翩燕
細浦雙行宛宛鷗人世舉杯俱勝跡風林長夏有清秋
情來不用重翹首西北浮雲是帝州
閻曹二子發京姪木與之同舟而下有詩紀之
予亦和此篇
共水同舟伴謫居海天春色静涵虚蠻方故啟流官路
漢史終收痛哭書蜀徼山高常戴雪滇門池苦亦生魚
上林花樹年年在前席行看入禁廬
甥嘉謫官過汴僦舍而居以時炎熱
萬里嚴程此一州問親娛舅爾須留遷人賓客休填戶
僦屋炎蒸幸有樓穿檻筍高猶足采戲池魚美更何求
館甥舊地花仍好得暇頻來看海榴
園莊餞蔡客還江東
來日麥苗歸麥黃炎郊攜手暮蒼蒼别筵車馬吾先醉
落日東南江自長檣燕岸花休促棹小堂新竹尚餘觴
吳門汴市無千里應把并州作故鄉
寄贈司寇林公還山
徵書強逼上彤闈退食長吟望翠微漢室本緣三策重
都門真見二疏歸朝廷司寇元持法天下蒼生遽拂衣
趨陛履聲皇念切夢魂能復五雲飛
謝南陵折贈牡丹十頭咸樓子重瓣
王花折送出朱門國色俄臨處士村堆積實增春照耀
傳看直至日黃昏先掄上萼圍詩卷已拚清香費酒樽
見說陳思才八斗洛陽真譜許同論
儀賓柳子以合懽芍藥見贈予自不識此花而
柳云種蒔數年惟今歲雙朵時柳病方愈
賓卿贈藥驚竒異共蔕分葩號合懽入手自摩雙萼歎
逢人恐當一花看並頭虚漫誇蓮蘂單瓣還應壓牡丹
汝抱緜疴今幸愈和中天遣助平安
夏日上方寺追念舊遊寄平陽王守前御史
伏天樓閣同遊地尊酒松林憶並㩦驄馬昨朝三極北
虎符俄剖萬山西人間散合留高跡壁上風雲護舊題
出守次公元入相汾川應與潁川齊(黃覇字次公)
答杭雙溪渡河見寄
藩公赴鎮東來日野老扶笻北上時貪墨似聞抛印綬
壺漿真見迓旌旗豫州河嶽元中土漢法封疆是重司
廿載别君今幸此柴門能倒故人巵
奉寄邃菴相公之作
徵書北闕朝朝下不見東山起謝安黃閣兩朝心自赤
蒼生四海淚曾乾雲霄桃李猶門徑歲月絲綸只釣竿
舟楫願公長好在風江日夜有波瀾
東莊冬日會别謝行人
冬圃朋游菊半蕪風林互飲葉全鋪往來物理須霜露
離合人情豈路途乾綠冷紅難避眼剩香餘馥故侵壺
相逢莫漫憐修竹要識乾坤有碧梧
雙溪方伯夏初見過就飲石几留詩次韻
孤城春氣轉温風石几閒門夏樹中遇客便移杯酒玩
題詩今得故人同猶驚鳥動花紛落况值日斜樽不空
晩暮蒼茫萬里色賴君長劒倚崆峒
三司諸公久有蓮池之約會雨阻不赴乃移兵
司東圃而飲為詩以贈
西城宿雨天虚阻東圃微晴人竟遊地闊儘容雲氣入
亭深能使樹香留尊前俊傑齊三府林下迂疎自一丘
勲業太平公等在故將高榻動南州
東莊再贈杭子兼呈其兄澤西年友
冬郊日白無風沙羣飲送客遊琅琊到日定生韋澗草
有時同醉歐亭花我今五十半潦倒君日高貴元才華
過鄉為問澤西子老吟何處饒煙霞
乙酉除夕答鄭生兄弟見贈之作
除夕天涯見客心連枝游子各悲吟徒將鬢雪凝青鏡
且把鄉梅託素琴海嶽催春潜弄色冰霜爭歲沍成隂
吾家甕綠浮浮嫩兄弟能來秉燭斟
東莊謝臬司諸公携酒見過
白日餘紅亂撲衣郊亭無事坐花飛何緣五柳嘶驄馬
忽有群公到竹扉過眼物華春自暮賞心朋輩老應稀
亦知不是談玄宅倘許頻來各醉歸
上方寺會監司諸公
梁園四月斗炎蒸衆飲松堂爽色凝天上樂聲僧梵接
掌中杯影塔雲層高情不使忙官奪野興常於勝地增
西海漸生歸路月上方無藉散花燈
東莊藩司諸公見過
少年湖海老中原萬里誰期共一尊邂逅路岐須盡醉
向來離合敢重論桑麻事業陶公徑鳥雀人情翟氏門
懶散廢書瓜可種夜來時雨足吾園
于公廟會王帥以其防秋北行
新晴借廟張金鼓舊約鋪筵集縉紳氣早冷隨雲雨入
地幽人與竹松隣時來拜命防秋將老去狂歌避世身
醉别贈君雙玉劒持將西北掃風塵
新秋宣威後堂會張鮑二帥晩過東圃作
戟府臨秋氣自威林亭過雨日能輝但邀文士揮彤管
不願將軍試鐵衣雲濕白花籬槿重風搖朱果石榴稀
彎弓欲看雙禽墮海闊天晴鴈不飛
酬聶監察淮上見寄
落木秋城動客哀急風胡鴈帶沙廻夷門合是投簮地
淮海須憑攬轡才勲業壯心頻覽鏡暮雲詩句幾登臺
太微實與群星異已有光芒接上台
九日南陵送橙菊
朱門美菊采先芳玉圃新橙摘早霜傳送滿盤真鬭色
分看隨手各矜香深憐便合移樽酹暫貯應須得蠏嘗
獨醉秋堂卧風物一年晴雨任重陽
亭上限韻作
片雲黑日熱轉添忽有飛雨來纖纖任情玉杯但一弄
乘興彩毫時復拈角巾芒鞋客竟日燕舞花明風滿簾
垂頭人吏困自睡此地元非禮法嚴
送程生兼寄姑蘇五嶽黃山人
壓枝梅杏纍纍碧照眼櫻桃的的紅舟楫大江無晝夜
路岐初夏有西東淹留欲暮林間日行坐惟便竹下風
秋水一帆湖海上為傳雙鯉到吳中
寄水南子
孤雲晝隂董盆寺廻風夕電南神岡林木䬃䬃起新色
茅堂微微生嫩凉高人北窗枕書卧有酒誰與開尊嘗
鬱蒸殘暑不須念雷雨時覩蒼龍翔
夏都給勘鄴潞之戰惠見憶之作寄答四首
廿年不入紫宸朝白髮猶能伴野樵敢向驊騮爭道路
固知鵬鶚自雲霄狂歌見月時呼酒懶性臨風欲棄瓢
寄語昔遊青𤨏客嶺雲溪雪記同招
其二
焚草常懷杜拾遺從容退食梧垣遲人當名世汝其輩
國有中興今固時衰年丘園合潦倒大業竹帛能留垂
迢迢故人寸心在日日苦吟雙鬢知
其三
侍臣斧鉞雲中下山寨冰霜戰後行穽腦乍攀黎賊路
石門重覽鄂王營中興崖石元留頌成筭朝廷敢論兵
試向絶巔看大海年來波為聖人平
其四
岧嶤上黨接壺關杖鉞東行歴萬山巖凍雪埋擒虎窟
壑腥雲嫋斫龍灣嶃巉路透漁樵入薈蔚林清鳥雀還
為問登高能賦者雪毫幾掃白雲閒
熊監察至自河西喜而有贈
當年五郡乘軺過此日干城攬轡游封事幾騰天北極
籌邊真歴地西頭崑崙壯壓胡塵斷弱水清翻漢月流
若使廵行皆汝輩遠夷那係廟堂憂
空同集卷三十一
