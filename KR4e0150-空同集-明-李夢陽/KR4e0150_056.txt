空同集卷五十六明李夢陽撰
序
贈豫齋子序
豫齋子者歙鮑氏輔之號也鮑氏三歲而喪母十六而
商中年出分五十而行成家就君子謂其行有合於豫
於是字之曰以立言凡事豫則立也又號之為豫齋子
言其立本諸豫也或問李子豫有說乎以加鮑子李子
曰豫有四義先事而備者貴其幾居順而防者戒乎逸
既成而受者羨乎享隨寓而遷者用乎時在易之豫重
門擊柝以待暴客蓋言幾也先事而備者也然在初則
鳴于三則盱于五則疾于六則冥何也斯所謂戒也故
不幾不知不知不戒不戒不享享者何也二之貞吉四
之盍簮是也然必由于戒何也時與位殊也夫天下未
有不生於憂患者也鮑之為人也未形而識微垂成而
慮患大諦而小詳情深而意遠乃其商也察低昂酌常
變齊盈縮審棄取故其利恒數倍而鮑之分也二百金
耳十年乃有金二十百然皆分内無刻削損心之行斯
何也先事而備者事無不濟者也斯豫之幾也然它商
利則率侈華盛以明得意鳴筝竽挾妖艷策肥茹甘乃
鮑子則顧益務實守約不鳴不盱不疾不冥語人曰官
怠於宦成病加于小愈家毁於縱財耗于奢故其日費
有經歲計有紀久於外不近婦人亦以表範于朋儕斯
所謂居順而防逸而能戒者也故其貨積身安子孫成
立年近五十言行重于鄉評斯不亦享矣乎是故君子
與焉稱豫齋子豫齋子云乃鮑子則又仁藏而義顯往
往濟急而扶危以為自事李子曰予觀鮑子之行而知
豫之道該也何動非順何動非時順而復時乃何行不
成矣歙君子曰鮑之父殯也久矣而輔也匍匐山林竟
獲地葬焉斯亦順動之一歟李子曰天之所助者順人
之所助者信鮑子其得天者歟然由諸豫也是故稱豫
齋子
贈蔡濟之序
蔡生鏊中武第歸李子喜造焉已而嘆曰析薪有理導
民有以蔡氏之謂哉予於是知國之有紀也昔者先王
之導民也不欲其獨文也是故生而懸弧長而佩劍隙
而蒐狩敵而戈矛然又不欲其獨武也於是迪之詩書
習之爼豆軍有軍禮射有射爵是故其禱君也曰允文
允武臣也曰文武吉甫言不貴獨也後世典用既殊猛
愞各途逢掖寡斷介胄愚粗位乏兼材迄於有今制定
科興策收射徵遂使彎弓兜鍪之夫有揖譲折衝之能
是故據要擁纛綏内和戎匪官之曠有紀之證也然蔡
氏膺之厥子是繼詩曰教誨爾子式榖似之蔡之謂哉
左史王公曰鏊之鼻祖挺自行伍連帥有聞施及厥父
四世矣鏊之祖往訓之家曰愼爾戎事無忘厥文鏊之
父又謂鏊曰小子勖哉爾祖有訓是故鏊之父兄弟竝
興文武各第立幟揭幰䨇璧是輝鏊今繼之厥後足占
矣李子曰被風者偃得源者永國之導風故其行速家
之導源故其獲深微王子予詎知蔡之能家也封邱黃
子曰李子善言國紀王子善言家訓雖然遺厥本矣匪
德弗承匪德弗啓西疇公儒雅弘裕秉直而布誠忠上
而信下具茲五德矣是兼材也有子如鏊宜哉
贈王生序
夫華池西鄙之砦山也其俗牧樵衣裘氊不識文字其
地苦寒其人民零散而艱難然其地顧産王生王生者
則詩書衣冠徒也余之寓華池也在弘治丙辰丁已年
其時王生始遇余而從之學夫王生起家非衣冠故族
也無詩書之世業也窮僻寡陋鮮同聲之胃也一旦棄
牧箠竪褐挾冊書從予學是謂耀至寶於汚穢之鄉秀
芝蘭於叢棘之中卒奪巍科致身顯名豈不謂異常之
士哉後十餘年而當正德己巳王生自京師還而過大
梁見余然猶為青袍生塗路坎坷於是告王生曰竊聞
之冨貴在天行藏有命久速有時古之人不有起自寄
食牧豕而身為將相者乎豈其始才知弗人若哉亦時
有遇不遇耳故曰雖有至寶自售則輕芝蘭逢春香乃
發生故不務修已而求冨貴者謂之違天藏而求行者
謂之逆命久而求速者謂之悖時斯三者君子不由也
子之歸亦修己以俟其自至者矣耳王生曰夫孤立鮮
就獨行無成余處窮僻寡陋懼不修也乃今聞教矣
贈佘思睿序
夫舉其身而豫能自知焉者寡矣故夀夭吾不得豫知
其夀夭疾病吾不得豫知其疾病禍福吾不得豫知其
禍福子孫吾不得豫知其賢不肖故欲吾夀戒凡戕吾
生者已矣欲少疾病不為諸致疾病者已矣欲寡禍我
不為禍端已矣欲子孫賢教子不為不賢已矣我教之
不為不賢乃仍為不賢也此下愚不移者也古之人有
焉丹朱商均是也我不為禍端而或禍我也此旡妄之
災也若孔子厄宋魋曾子避越寇是也不為諸致疾病
者而疾病也此謂之命也冉伯牛是也不為凡所戕生
者而弗夀也此之謂天也顏回是也夫六人者皆大聖
而大賢而其遭乃顧咸若是夫佘思睿歙之田野氓耳
未必有聖賢之行也今其三子皆克家是不為不賢也
夫婦各八十餘歲是夀者也然又康強是少疾病也生
無災厄是鮮禍也則何也李子曰夫天道好生而福良
人道積善而有慶故人不必皆回能弗戕其生雖有不
夀焉者寡矣不必皆伯牛能弗為諸致疾病者雖有疾
病者寡矣不必皆孔曾能自不為禍端雖有禍焉者寡
矣不必皆堯舜能教其子孫不為不賢雖有不賢者寡
矣故日大小之應捷於影響今思睿兄死無後不利其
財事其母以孝聞非自求福者乎寡慾愼躬非不戕生
者乎且又何疾病矣躬行率其子孫非教之不為不賢
者乎故曰人有必夀必夀而不夀乃始曰天有必不疾
病必不疾病而疾病乃始曰命亦有必福必福而不福
乃始曰無妄之災教子有必賢必賢而不賢乃始曰下
愚不移故曰影響之道大小以之處常則雖微必應遇
變則聖賢不遭嗚呼善觀思睿者其知天人之際乎
贈汪時嵩序
鮑輔氏告我曰歙有淳行人汪時嵩者於輔外舅也而
今六十矣輔聞之六十始夀夫夀未有不文以彰也而
彰也必頼於名文敢請予曰未同何言為夫不知其人
而頌之者佞也敢辭鮑曰時嵩可以文者五焉予曰五
者何也鮑曰汪鉅閥也系出越國公華而時嵩祖號碧
山翁者以文行稱常樹桂堂前桂至今存也以是厥里
名叢桂云斯亦足以呼喬木家矣夫汪閥鉅而繁人而
時嵩長於其行至百三十人餘焉長而義鮮不悦也夫
勤儉和審四者士之優也而時嵩有焉是故以商則順
以耕則獲且今喜談而樂道者非謂久而同居者罕聞
哉而汪氏同門出入内無間於人言今十有一世矣予
曰嗟予聞諸君子禮以義起文由譬闡行以類求故人
情莫不有親親之莫不愛焉愛之必祈之曰百夀不己
必曰千夀又不己曰萬夀夀之而假文焉行兹非先王
之程也然厥義存焉甥舅者婚姻之經也推内之愛以
愛其所生而文以夀之禮也故曰禮以義起鮑君足當
之矣夫文者託物以宣者也故古之夀有曰日者月者
山者川者岡者陵者松而柏者凡以達愛焉已矣適有
叢桂於是作叢桂之歌歌曰有樹偃蹇兮堂戸君有瑟
兮胡不日歌以舞金昆兮蘭孫沓以進兮朝龡箎兮暮
擊鼓斯亦取譬闡文達愛之義焉已而聞之者乃曰李
奚篤於時嵩夫子賤取斯于魯賢尹公擇友於學射王
謝門閥朱陳世姻非其類者固鮮有聚者也鮑之父時
明者誠孝而著行君子稱焉而輔也靡較兄貨孤立而
潤屋推計其姻門時嵩夀譽五者足徵已故曰行以類
求者此也鮑又曰厥父永實生二子長則時嵩時嵩配
程氏孝敬善握家有三子二女孫三人云
送史泰序
驛有舟有馬兼水陸者兼舟馬其最著自京師陸行南
皆大驛大驛有馬其丞與州縣長吏埒富次則自京
師水行不逮陸驛甚陸驛非閣大臣及權力所役使
不得除即除不購不得以為常人亦不之怪也史泰以
陜西承差至京師不得為閣大臣及權力者使及除貧
又不得購於是除平望驛丞平望據水僻較之自京師
水行不逮又甚臨行意忽忽不樂予謂之曰子聞周官
乎周官雖卑末如遽傳牧廐各愼厥職惟厥賢故天下
大治昔者單㐮公假道于陳以聘于楚為其候不在疆
國無寄寓縣無施舍占其國有大咎曹之候何戈與祋
能稱厥職詩人歌之今之驛即古遽傳寄寓施舍丞即
古之候也且若等向非齊民邪以承奉奔走之力天子
錄之俾列在末官豈謂思與州縣長吏埒富邪何為忽
忽至此史泰日今號明經居尊官職宣助教化乃日務
富厚蓄金帛為子孫計夫驛至卑也丞至末也奔走承
奉之職易稱子何望之過哉予謂之曰人之美劣不係
官之崇庳古之人歌之咎之獨非此等官邪假令若等
不慎且賢即已誠慎且賢孰謂無助于治哉法驛丞得
捕邏境内錄其績夫平望盗藪也輕舠利刃出没雲濤
煙浪間至横也子西北人也壯膂力精騎射即其所事
豈直奔走承奉間邪史泰曰然微子無所聞教史仲成
者永樂間都御史也有風裁慶陽安化人泰其孫也泰
於予有瓜葛故於其行為之言
送嚴世臣序
教人者固教於人者也其始教於人也見彼嗜酒喜賓
客怠厥事諸生以所業請輒置諸案上不理數日再請
曰姑徐徐再請乃不得已朗誦一過指示之曰某善某
疵某不愜吾意更為之更為以請亦復若是因循歲月
計餽遺腆薄為憎喜有它故輒取憎者而撻之諸生信
謹厚有不退而心非者乎夫吾既退而心非之矣它日
以所教於人者教人可乎蓋教官卑而禄薄俯仰不贍
鮮有弗蹈于是矧鬱鬱衰邁之士竊升斗以苟朝夕彼
始雖心非其人而終不自持者豈少哉嚴君世臣少好
學負大志累試有司弗偶年踰四十始取賓貢拜大名
府教官以歸君曩在諸生列端方雅飭見禮於其師師
有弗義輒從而爭之人謂君它日必為良師茲行也其
不以教於人者教人必矣其終能自持也較然矣予既重
君之為人又喜大名得良師作送行序
贈王弘化序
弘化湖西人侍其父地官大夫北學于京師去歲則從
其外舅康大夫館于汴館禮既成將復學于京師暇日
因谷生者來顧余曰願以言請余席未暖且北行况未
同而難言辭謝不敢受弘化五顧余而意益堅以書諷
谷生者至再至四夫弘化之好予言亦至矣弘化少歲
有俊才出而壯觀往來燕趙梁宋間車馬僕從光耀氣
熖意者恐人不肯言而乃屬予言之歟夫當是時誰不
願因言託交于弘化因弘化託交于其父其舅弘化第
未始有請耳庸有請而不言者乎顧獨懇懇于未同而
難言者予固謂弘化將求益於是行也弘化陶成父舅
師友之賢覽都會文物之盛所以修于身見于世者宜
無不備而復求益焉何歟余不幸學古未成反戾于今
質劣以阻合疎散以招謗方恐懼退畏以求自新雖有
一得弘化能相信不歟予故因谷生致意曰願弘化行
其所學求合于古而不必拘拘於今是行也請于其舅
其父再請于其師以予言為何如也
送左載道序
君子之仕也非為人也人之望於君子非欲已悦也然
舍是二者則難乎免于今之世令卑而近民者也卑則
易凌近民則難稱易生忽難生畏夫苟忽之矣雖無心
於已悦而稍不如意則怒苟畏之矣雖無心於為人而
稍不如人意則沮斯二者勢也及其弊入境觀逆入邑
觀趨去則觀所將苟無一失于是稱之曰良令良令匪
徒稱之又從而薦之為之令者惴惴焉亦惟恐失諸是
以為之辱故凡可以悦人者無不為矣如是而謂令不
古若尚安咎哉昔子路治蒲三年孔子入其境曰善哉
恭敬以信矣入其邑曰忠信以寬矣至其庭曰明察以
斷矣吾儕誦法孔子者所望諸人與所自為乃若此無
惑乎今之不古若也左君載道舉進士拜永年令人亦
不之悦銓司聞之曰不為人者必能為其民盍再試焉
於是改太康令三年邑果大治上其績於銓司銓司喜
曰吾聞若令一而民聽所謂敬以信者邪又聞若務大
體靡所苛察然自其治邑境内無冤訟所謂寬以斷者
邪設有未至亦吾夫子之徒也大嘉異考上上嗚呼世
有特立之行苟無深知而能免焉者寡矣君子而好古
者觀於載道亦可以自慶也夫
章園餞會詩引
章園之會賓一人升之主三人元瑞庭實其一予也園
主一人千戶倫是也亭設四几上三下一升之居中予
以齒居左皆專几元瑞庭實則共几而坐元瑞居庭實
左下坐而北向者園主也時升之報政將歸贈留之言
皆不可少予誦杜甫千章夏木清之句為五&KR0848;令侍子
拈送焉予即得千字右旋而成句人人大賞異蓋數之
適然如此升之既得&KR0848;義難輙避乃以次書之云曩予
會升之河西關有傾蓋之雅是時升之書學歐陽詢詩
吾不知其誰學知其為唐也今其書若詩吾不知其誰
學知其為六朝也說者謂文氣與世運相盛衰六朝偏
安故其文藻以弱又謂六書之法至晉遂亡而李杜二
子往往推重鮑謝用其全句甚多梁武帝謂逸少書如
龍躍虎卧歷代寶之永以為訓此又何說也今百年化
成人士咸於六朝之文是習是尚其在南都為尤盛予
所知者顧華玉升之元瑞皆是也南都本六朝地習而
尚之固宜庭實齊人也亦不免何也大抵六朝之調悽
宛故其弊靡其字俊逸故其弊媚詩云樂彼之園爰有
樹檀其下維蘀擇而取之存諸人者也夫泝流而上不
能不犯險者勢使然也茲欲游藝於騷雅籕頡之間其
不能越是以往明矣予好文而未能竊以所嘗自規者
為升之告試質諸華玉以為何如
空同集卷五十六
