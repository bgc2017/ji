空同集卷五十三明李夢陽撰
序
送都御史王公移鎮陜以西序
都御史王公廵撫河南之明年是為嘉靖甲申詔乃移
公于陜西于是河藩臬長貳百司庶尹暨郡邑之吏罔
不愕然相顧失色曰撫公之蒞兹邦也民紓盜息四境
告寧吏嚴于條官守其程乃今一旦移而之西如吾民
何李子曰出入無常者王臣之體也守之以恒者侯邦
之義也是故封疆有吏軍刑各職或其舛也則王臣者
出而臨焉無常員也事定則返無限年也有他委則移
之無專方也今之撫臣固出而臨者也故其體不能不
異且以民言之河與陜奚殊矣昔者周之定天下也陜
以西旦主焉陜以東奭主焉河之南固陜之東也安知
今天子不以旦奭待我公哉抑聞之時有利阻勢有夷
險事有難易才有偏兼故用才以兼則改難為易化險
為夷變阻為利此因時順勢謀事之大端也陜以西險
塞之國也羌胡是界甲兵所急故其事難賦役煩瑣調
度頻複故其時阻不有兼材鮮克濟之矣予故謂王公
移鎮于西者用其兼也亦以旦奭之業望之也或曰地
遠者疎位崇者危名高者妒昔馮異之鎮關中也謗書
盈篋使非光武之明雖欲以兼制難乘利固險樹勲流
聲吾恐寇恂無河内之借而樂毅有辭燕之書也李子
曰蹇蹇匪躬者王臣之義也夷險弗避者君子之節也
進止以時者賢聖之行也故成王能君召公思歸而旦
有君奭之篇今以王公之兼才必入而委之保傅夾輔
之任陜以西豈久居公哉于是冬十月初吉諸邦侯餞
公大梁之郊觴三行各稱詩諭志焉藩使杭公歌曰有
客宿宿有客信信言公之莫留也臬使張公歌曰周邦
咸喜戎有良翰言西之人懽也諸寮佐則賡之曰文武
吉甫萬邦為憲言河與陜均也
送都御史夏公序
巨小視其器難易因乎才静躁驗諸德遲速係乎時成
否由之天故有容知大盤錯别利持久占之矣久以利
用利以大成大以時獲時以天定鮮有違焉何也高墉
之隼射之者人也鳴隂之鶴靡有不和者也夏公之舉
進士也癸丑迄今丁亥三十有五年矣乃始脱行省陟
内臺官都御史雖觧鶴服豸輟藩屏而職激揚然外鎮
也其地又難不謂之遲邪予嘗與公指屈榜中人見仕
者十餘人耳在世者不盈百矣松柏之生也森森戢戢
巖壑間然歴非千百年不材也夫其遲之也安知天不
成之哉初公立農部振藩省決議贊政允出明納積有
歲年人業遲之矣公不之遲也曰吾俟其至者焉耳是
故不干譽而譽隨不冀效而效獲不嚴吏而吏嚴不悦
民而民悦是所謂静以制之德之傑者也故今之陟論
者猶謂不充其器而地之難猶不足盡公之才豈非今
之人躁者多而静者寡邪甲戌之歲予泝江漢滯漾沔
登峴首躡楚山望荆鄖攬㐮鄧降觀于土察俗問風以
今考之固夏公節鉞之地也控三省之交故其勢分阻
峻嶮故其俗獷藪亡匿故其風雜鮮沃腴故其賦下頑
而貧故其徵鮮如約而鎮其地者緩之則玩激之則變
於是乎有撫治之名撫治者恩威之兼也今誠欲合分
馴獷一雜申約非才不濟非器不充夏公有焉是地也
不公畀而奚畀邪故曰有容知大盤錯别利持久占之
凡以是焉耳然必天定而後驗時至而後獲何也天下
未有躁而成者也故冀望者不知天者也欲速者不知
時者也見難而疑者不知才者也當巨而畏者不知器
者也由是言之天之成夏公者名位若斯而已哉代夏
為左使者董公也亦吾榜中人也來求送夏公文予告
之曰吾榜見仕而官外者公一人耳行有鳴鶴之應矣
亦時至而天定矣
贈鮑侯序
有馬于此咸良之矣或曰是未歴險斯不知馬者也汗
以血曰齒未長也夫伯樂觀于冀野而馬羣為空固非
險試之也且當是時能一一齒之哉固有所弗暇矣蓋
才有常殊天之畀也器有小巨人之具也故見根撥而
知品者知花者也見形而知千里者知馬者也即夷以
知險即少壯以知老長者知人者也即平居以知臨變
者知用人者也鮑侯弱襲父官壯而立焉一擢而僉都
指揮事與書押再擢而鎮淮汝三擢而掌司印年未三
十也先是命將下人有謂鮑侯者河南即天地中然巨
鎮也地方千餘里轄衛十守禦之所三而侯之齒未長
也夫兵者所以耀威固疆戡暴輯民者也河南西以南
秦楚之隘鄙也故其地藪盜而哨兇北東南曠故其俗
輕剽而易扇而司兵者前憂而預防之潜奪密消不耀
而固不戡而輯誠非長而才不能又都司者藩臬頡頏
者也有參謀焉有接禮焉有同事焉謀博則取輕禮失
則招侮事謬則來損而鮑侯之掌司印也明而詳是故
無損謙而實是故無侮敏而聰察是故無輕恕而廉是
故威威生固固生輯如是則何剽不奪何兇不消所謂蹶
然歴塊者而人又謂鮑侯使提三尺行龍沙鴈塞中比
古之良或亞夫見銜轡而奮躍蹄鳴者非致遠者也一
飽一石斂神徐步健氣勃如日中微汗腹鱗爛如未暮
而千里矣斯之謂良斯之謂負器之才如是則何險不
可歴何變不可臨而齒之少長足計哉予非伯樂倫也
交鮑侯自其父矣嘗觀侯射于南郊又見侯饑而虎餐
今又觀其無輕之也無侮之也無能損之也於是知其
必良也然不敢謂其羣空也何也其寮皆千里才也又
皆長而歴險經變者也雖然汗血之駒非渥洼不産觀
鮑侯者于其父祖可也故松柏之根不産花卉桃李之
根不産桂菊者以各有種也
贈董公序
玉沙董公之為左使也一號令飭規畫嚴扃鑰增範防
接屬以禮馭吏以則與民以信出無稽程入無滯案平
以濟允執以佐公廉以飬威默以惇德行之旬月河藩
改觀焉或謂董公簡質而退遜是古之遺良也舉進士
今三十有五年矣九命而至今官其為政有不居勞而
不伐者也是故知公者謂簡焉己耳而不知剸繁者具
也謂質焉已耳而不知其内文而外素也謂退遜焉己
耳而不知其果之弗顧也是以有亹亹之修而寡赫赫
之譽也久矣乃今為左使也旬月而河藩改觀何也李
子曰天下有愈試而愈堅者抱乎眞者也有愈遠而愈
力者任夫重者也有必專而後利者俟夫用者也利莫
如湛盧使柄不在掌即能陸剸犀兕水斷蛟龍顧安所
施乎故曰必專而後利今夫千里之馬猶夫馬也設較
材於越隙歴塊之頃而汗血未珠電影未掣則駘駑駵
騄能别之乎故曰任重者遠而愈力又試才如試金百
鍊而靡易斯良之矣故曰抱眞者試而愈堅董公入官
者今三紀矣九命而操愈堅予以是知其有眞也然中
書而戶曹而參藩議而副臬使而復參藩政卿太僕進
右使而左斯其遠但千里哉然愈力也予以是知其任
者重也故今綰銀章握紋符裒然為方面首前也亹亹
今也赫赫予以是知其專而後利也或曰董前為卿不
專乎李子曰事有巨細地有要散董之專而利者以長
於要也曰若是地不有要於左使者乎李子曰患其不
專不患不利患其不要不患不專董之謂哉
贈劉大夫序
劉大夫來參河省之政李子傾蓋與語相視而笑莫之逆
也居無何大夫貳於浙而去李子喜又若思者或問焉
李子曰予高大夫曰高之者何曰高其績也然有獲焉
予少也蒙誦孔子六蔽之章惑焉詩曰民之秉彝好是
懿德夫六言無非德者患其不好耳而患不學哉長而
悟乃學然暮矣無獲也見劉大夫惕焉覩其績慚焉己
企焉巍乎莫之及也是故喜焉高之也其離也思焉情
也曰敢問大夫何學也李子曰非古弗則非聖弗遵非
經弗由少為之力長而益修譬之飢渴飲食焉或歉則
中熱面赤見善則羨而服焉恒懼不與之齊也是故發
為藻華義經道緯探賾鉤奥噴芳摛英如飲醇而抉其
粕鮮不精焉故其為仁則難罔用智則不踰守信則靡
害秉直則有容勇之則助義剛之則破私故其出而仕
御士則悦導民則從遘繁則剸計大則決析細則理猾
畏其嚴宄避其照狡伏其威斯皆歴試之績所謂學于
古訓有獲者也大夫自視欿如人望之固巍如矣予淺
人也見其人惕覩其績慚企其獲巍雖不高之不可得
矣夫緇衣改於既敝杕杜傷於斯饑非惟起懷於好德
亦冀蓬麻之易扶也獲如大夫績如大夫巍如大夫使
侍孔子而遊其門則憂蔽之嘆不發於由而好古之竊
不於彭比矣乃今莫逆于傾蓋之項而遽適乎江海之
遐來予胡得不喜去予胡得不思故情莫切于思離義
莫先于喜德獲莫大于攻蔽績莫難于歴試所謂高而
兼者人之上也於是效風人之義為三疊之歌瞻彼北
山有雲洋洋日出曜之羣龍載翔沛之為霖澤我萬方
(其一)悠悠南邦之子于邁蒸徒楫之旟旐旆旆疆域是清
波靡揚海(其二)維南有山桂也冬榮青青沚蘭凌秋擢英
馨香永懷回鴈春征(其三)
送石菴先生歸序
右副都御史石菴蔣公廵撫河南之三年上念之詔之
歸若曰將别庸汝河南三司大夫聞之驚且疑詣李子
問曰廵撫公之政它即未之知河之南不之知乎其德
民或未之知士大夫不之知乎其心衆或未之知君子
不之知乎銓文曰清白可稱夫官患者汙耳墨耳清白
者歸乎李子曰僕野人耳未達于務雖然竊有聞焉人
君不欲竭臣之力非棄之也將以擴仁也又示勸也人
臣不欲盡君之禄非忘之也蓋懼盈也又恥競也故國
有勞臣君則優之其去則聽之或察其心罷之若曰是
欲佚而未敢陳者是擴仁也於是欲佚者知上之能察
其心不俟其罷而去則進退之跡泯是勸之也夫四時
之序成功者退禍盈福謙天之道也故爾公爾侯情非
不至而空谷之駒莫留好爵爾縻義非不隆而在隂之
鶴寡和臣之心豈固忘國哉亦懼盈恥競然耳而黃金
錫歸杯酒釋柄君亦豈謂臣汙且墨哉優其清以勸弗
清優其白以勸弗白優其勞以勸弗勞斯聖王體物之
心而賢臣全智之秋也夫都御史者八座之要風紀之
首而激揚之重官也乃奉璽書乘繡幰代天子出而廵
岳省方非清白吏不至此於是審興革籌利害詢瘡痍
廉貪濁蘇困苦鉏強横平征役允計會閱兵甲視墉城
畫廨廩百責萃之矣而又舉遺逸拔潁特風動雷行露
濡霜肅斯其勞豈裘羔飾豹委蛇在公者比哉蔣公且
三年矣一旦稱而優之令之歸何不可哉優之之謂仁
稱之之謂勸斯所謂聖王之心也諸大夫曰優之歸矣
又庸之乎李子曰予野人耳未達于務雖然竊又有聞
焉天地因材以篤物聖人因才以官人故綜覈之政行
則寬緩之流後休平之治成則奮勵之鋒斂蔣公者日
計不足歲計有餘者也心也君子知之德也士大夫知
之政也河南民知之清與白吾君吾相知之他日不庸
之不可得矣
贈閻子序
閻子既拜南部司務之命瀕行李子戀焉或問徐昌榖
曰閻之行李子戀焉何也嘗聞昵不言離昵莫如骨肉
之親次莫如友次莫如鄉閻李者同豳人也而又友也
異姓而肉骨者戀焉以兹乎徐生曰賢者弗昵昵者弗
永故骨肉非義久必殘友非義久必疎鄉非義久必暌
何也同氣則求同求則義同義則久久則戀戀則難離
易曰鳴鶴在隂其子和之同乎求者也同心之言其臭
如蘭求而易者也詩曰我心匪石不可轉也義而久者
也人涉卭否卭須我友久而戀者也惠而好我擕手同
行離而難者也故閻李者戀也義也非昵也李子之友
聞之曰友之友吾友也吾聞古之離也聲諸詩凡以持
久昭戀宣義而闡求者也於是太原喬子賦閥閱閻子
之父憲卿也海陵儲子賦秦關重去鄉也浙王子賦亮
闇國時有喪也郴李子賦關河濟南邊子賦郊月淞陸
子賦金陵吳徐子賦虎踞昌穀子亦賦驅車之章李子
曰喬之詩緻儲之詩雅王之詩宏李之詩舒邊之詩冲
陸之詩槩徐之詩灑昌榖之詩蒼八子者可謂善言離
矣夫因其友而友之不謂義乎因其聲而聲之不謂同
乎同聲而因義八子者可謂善言離矣
周氏族譜序
周生衝修其族之譜成空同子觀焉曰周生知譜哉一
譜而五善具矣夫述前者據信後者實謀始者愼導從
者簡布言者忠夫譜者所以合散而一殊者也非據不
妄指乎非實不溢美乎自我述之自我始之而或妄也
溢也謂愼乎斯固言以布之也不愼謂忠乎夫五者失
一不足以訓人矧族乎何也族之于吾本一也合也世
異則殊殊則散非此難導之從也言諄而不入述詳而
不信若曰渠固妄而溢也何以諄與詳為也斯不忠不
簡不愼之過也何也無實而非據也周生之為譜也遡
其所可知非據乎書事必覈非實乎疑之必缺非愼乎
導之以可行非簡乎其言惻怛尊親是惇非忠乎夫自
人之不知有尊也於是乎悖悖則不合自其不知有親
也於是乎疎疎則不一不一不合則愈遠而愈殊愈殊
而愈散斯非但族之罪也亦導之者非也周氏之子孫
自是其無悖乎無悖則有尊矣其無疎乎無疎則有親
矣尊親得而家之道不成乎斯譜之者之功也故曰周
生知譜哉一譜而五善具矣
董氏族譜序
嘉靖五年董大夫來參河藩之議李子獲觀于其譜而
語人曰董氏知家政乎吾于其譜觀也居無幾大夫罷
歸即其邑之東構東樓闢書院羣族子弟誨焉凡言之
譜者罔不行之家也李子聞之又語人曰甚哉董大夫
似君陳也吾于其家之政知之也夫自大學教衰也士
不由齊而求之治是故仕也有不官政者矣矧家之能
政也其罷也有不身謀者矣矧家之政行也是以夫子
憂焉曰是亦為政奚其為為政夫是言也誰不知之也
然未之有行何也其所厚者薄未有不薄者也又其身
官焉已耳罷則無所于歸也夫董大夫者藩省之佐耳
固非崇爵豐禄人也其仕也念念其族而其罷也羣而
誨焉政不䆒于官而行于家斯豈忘夲務末者倫邪持
之而靡懈久之而有成非仲尼之徒而獲大學之旨能
若是邪予故曰甚哉董之政似君陳也以其知本也于
其譜而知之也
琴峽居士序
夫美以類彰情以物寓故緣類以彰德則力為有循託
物以寓警則怠心靡乘執循袪怠非志罔成故曰士尚
志故志者完美而定情者也夫琴之言禁也所以遏邪
而宣和者也昔者伯牙鼓琴也志在高山鍾子曰峨峨
乎高山志在流水鍾子曰洋洋乎流水斯擬諸音者耳
志以向之猶足警寓以彰類夫峽者山之隘而水之激
也實擊虛應不琴而琴入之耳而會之心邪有不遏者
乎邪遏則端念生和宣則躁心平躁平則情一端生則
美積二者由於琴而本於志故志者完美而定情者也
夫富貴導淫介胄起忿忿以躁基淫由邪作劉子介胄
人也為錦衣貴矣兄弟世禄富矣謂人曰呼我琴峽居
士斯人者亦警寓彰類者邪劉子曰吾燕人也嘗登琴
峽之上目之岑巉聆之泠然邪消躁蠲淫忿弗萌爰契
吾志是故琴峽稱焉號曰居士夫德成於警隳於怠是
故是稱也吾亦效夫警寓而彰類者也李子曰事異而
同行者嘉乎跡者也行異而同情者修乎中者也夫介
胄之於爼豆富貴之於山林判矣乃劉子則曰吾如此
吾如此者志為之本也亦美之由彰乎故曰完美而定
情者存乎志警寓以彰類者緣乎物
空同集卷五十三
