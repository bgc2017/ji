空同集卷二明李夢陽撰
賦
送河東公賦
正德元年冬十月河東公以譴放還屬吏郎中李
夢陽作賦送焉賦曰
飄蕭瑟以觱烈兮屬孟月之慄嚴霜凄清以紛下兮風
薄戸而竅吟余戒玄武使先導兮飭冥子俾抗旌虬蜿
蜿以服輿兮茀長雲而遂征三台仄以疎闊兮北斗揭
而望余䬃肅泠以漻戾兮涉江漢之清渚悼喉舌厥之
厲兮攬少微而效光咎南箕之靡懲兮猶翕吐而簸張
朝余發于星之墟兮暮弭節乎冀之野谿谷捌以復陸
兮草木落而茫莾獸驚人之跧竄兮禽枯桑而鳴號雪
霰晦而零灑兮氣泠泠之寥寥車輪囷而不前兮心已
逝而中留驂頓纓而䠥&KR0887;兮僕夫涕而長吁惟先生之
貞嫮兮幼崇方而嗜脩則英賢之遺矱兮志臯伊而願
仇蹠泰階以承列兮奉鈎陳而布耀酌元氣而執之兮
冀容光之必照倚閶闔以徘徊兮憤漢臣嘗請乎刀壯
埋輪之義力兮潛掩涕而憾遭惟封豕之崟崟兮彼舍
問夫螻蟻豺狼縱之當逵兮奈衆臻而終靡幾不密固
害成兮予良痛乎陳竇之患斬蛇弗斷將自及兮誰捋
虎鬚而竟安曾閽仡仡之巖巖兮浮雲蔽而四舉玄螭
九首蟺蜒垂涎兮守門嘻嘻而目余進既無以自明兮
漭弗知其退之所營紛構誹以錫訕兮謂余亟之而亂
程吾豈不知詭遇者易獲乎誠嬖奚之攸耻同者就而
異者僨兮孰孤持而弗三褫策鴈行以前路兮背隂朔
之塞疆馬騰攄以龍奮兮望山西之夕陽毅昌燕而卒
逃兮叔向飛語而拘纆荷白日之曲照兮廼兹焉反余
初服太行吟之迤邐兮嵒壤盧而起伏踐桑乾之嶉凌
兮冒涿霧之綽約爰十步而九顧兮九門嶃而造天霓
連蜷以上驤兮爛躔緯之錯連軫紫庭之多麗兮冠珮
者至三千人步微風之珊珊蛾眉入室女斯妬兮厥亦
世之故也寵移者訾必加兮矧吾皓首之怒也企降覽
之中反兮又鮮㚤爲余之容思伊昔之來塈兮内崩刳
而自訟沿易濱以彳亍兮泝金臺兮邅遰嘅於期之皎
節兮鄙荆氏之沉志謂圖窮而事至兮冀戡贙而必擒
謀之人成之天兮竟隕首而劘心哀壯士之不還兮躡
殘壘而逍遙野曠曠之千里兮寒風唳而蕭蕭天剡剡
以梟窂兮日翳翳而荒凉薄林壑之慘闇兮拂隆冰之
積霜聆頏鴟以怵慄兮慴崛&KR1293;之荒䀛川蕩搏之赤赤
兮鼬貍窟而嘈聒精氾濫之佚佚兮駟逴逖而懈怠召
豐隆翊余蓋兮喝飛廉而疾馳揚滹沱之文舲兮驟井
陘而單騎偉左車之雄視兮嗤陳餘之褊意張生既收
厥綬兮趙由之其邦以喪陳子獵于南皮兮漢龍興而
虎翔惟休咎係之數兮大風起而潰圍苟增老不之疑
兮豈張韓之獲爲彼荏苒固膠合兮孰鯁直而罔殆展
氏介而三黜兮蘧瑗奔而再危踰夀徐以横目兮忺幷
州之舊鄉亘墟曲之菼薍兮采茹藘於汾旁霍岳岳以
迎幟兮桂樹偃蹇而俟余狎斑豹于嵒際兮釣淪淵之
秀魚凖歲功以消息兮御隂陽以卷舒追赤松以授要
兮從巫咸而卜居亂曰明明日月奠天維兮太隂四塞
孰將夷兮陟彼寥谷望河漢兮上無舟梁𦕈湠澷兮嗟
我寡翼安能厲兮顧瞻北斗中心愒兮恔兮憀兮聊以
卒歲兮
弔申徒狄賦
申徒狄諫紂不聽乃負石沉河而死
覽洪河之吐噏兮洶欲濟而無杭物有離而不回兮勢
有激而難當劇厥人之抗行兮羌自沈而弗疑恬齎志
以長畢兮庶聞者其猶悟之彌六合以設弋兮鸞鳥騰
而不反蛟龍沕以避害兮惟恐去之弗遠不吾知其亦
已兮何荃之忽焉而莫斯睹監四方以求索兮孰聘美
而釋女曰羣汶汶以淆濁兮班予馬莫之適也衆披離
以障之兮又入而莫之白也進惴惴余瞿遽兮固不若
死之爲安寧負石以葬河魚之腹孰忍利菑而盤桓竭
誠信以諫君兮反罪過又謂欺惟堅僻之類忠兮任飛
廉而不疑余固知儇媚之能周兮硜秉質莫之移也介
塊處而無營兮又衆人之所咍也既謂干爲忠兮胡又
附雷開與惡來既曰切人徼兮曷不委曲而導之悲時
俗之顚倒兮先生獨遭遇乎此時燕雀烏鵲噪堂階兮
鸞鳳出而見縻曩余知材朴之爲祟兮廼強而不謂之
信然苟作善降之祥兮彼梅伯又何以顚捐規矩以改
錯兮斯固時之態也荃既與彭咸齊名兮亦何必怨此
害也鬱終古其侘傺兮瞀悒悒之不可平循陗岸以邅
廻兮戒舲船余怦營泝河流以投辭兮氣紆結而填臆
慨往后之迷誤兮社稷顚而用屋重曰昔有大夫曰申
徒兮懷瑾弗展負石投河兮冤抑内憤靈汎濫兮湍瀨
&KR1024;&KR1024;愁人心兮忠回倒植固庸態兮嗚呼先生女又何
懟兮伯夷子胥與爾爲類兮
弔康王城賦
趙宋高宗爲康王築此以拒金人
隴側桑以欹根兮飇沙惨日而瀰澷勢斷屬而連天兮
寒蓬卷而翩翩覽靈波之汪洋兮惋九河之善崩臨决
口思前往兮尋北原之故營塹莾没不可見兮莾千里
兮繁蒿旋風四起埃飛蔽日兮鴈失羣之嘈嘈惄壹鬱
余顧懷兮夕駐馬乎河之渚想張韓之旆旆兮望朱遷
之雄壘嗚呼哀哉兮山陵委棄江介是都登佞黜良兮
社稷邱墟宮殿瓦礫兮二聖爲俘嗟嗟彼何密而兹何
仇愎執迷而弗悟兮汚分疆而取憂
弔于廟賦
正綂巳已之變少保公有社稷之功
棟宇頽折兮四顧無垣鴿雀鳴噪兮雪壅其門風衝激
以拂帷兮惨九州之肅泠軒長河以飲景兮飛光至而
舒靈何先生遭不造兮定危邦而永存用才者終固鮮
兮孰震滿而完身顧瞻宋京兮追念雙帝組頸爲虜兮
單馬北逝虎臣視而誰何兮英雄竄而蓬蒿有憤壅蔽
而發疽兮亦有垂成而反被劉嗚呼先生成敗難以逆
度禍福不可豫謀死苟足以利於國兮洵虀醢而焉求
弔鸚鵡洲賦
承帝皇之嘉惠兮荷在陋而明揚信枯楊而再華兮懼
身微而命彰歲協洽以南騖兮觸炎日之盛陽浮江漢
以長邁兮過夏口之故城洲蹇產以隑隑兮劃衝江而
絶流覩佳名而中惕兮弔斯人之不脩我既佩明月與
寶璐何不遂凌世而高步舍玉駟而不駕兮又奚暇與
豺狼而爭路惟聖人之貴時兮神龍豈人得而縻彼
鸞鳳之謂瑞兮固亦以其高舉而見希何先生之靈
嫮兮獨不深藏而遠遊也偭取方以捐員兮吾恐睿者
之所尤也繄炎鼎之既淪兮世淆濁而崩改操梟視而
虎噬兮祖又貪夫厥土荃縱不甘心於厥儔兮獨不可
色斯舉也嶢嶢者將必缺兮余固知仇者之不與也矯
吾櫂以淹留兮情覽望而增傷靈惝怳而如見兮聆湍
瀨之浪浪山壘壘以來合兮孤墳鬱而嵣嵭誦英篇以
沉顧兮痛翠禽之蚤戕物有以舌羈縛兮人有以才隕
身譬用機各攸當兮恨見幾之不先心屈怫以悒悒兮
翳營營之不可留沛揚檝以東進兮順武昌而下舟遡
巖岸以却視兮投哀些於斯洲
哀郢賦
崔&KR0706;崎以旁靡兮囷京顔之崪嶃隍壘&KR0008;而莽没夕飇
勃興沓兮闒靸水鳴呌而巖斬覯敖墳之㠎嶫兮韙莊
王之登檢泊石城以盱睞兮望江陵而涕流壯洞庭之
淼皛兮槩江漢之玄洲掩陳蔡之弱郛兮控荆揚而上
游俯灘瀨之淺淺兮傷楚平之破邱伍員奔吳兮屈生
浮湘懷行罔返兮厥民用喪蘭臺肆侈兮玉差進淫陽
春消歇兮黃鳥沾襟陵井塌而狐穴俾人哀而迄今
汎彭蠡賦
正德六年夏五月李子赴官江西南道彭蠡之湖
作賦曰
仲夏慆慆兮湖水洶湧戒舲舟而逆進兮志定意恐朝
發湖口兮巉石纜牽搶帆午張兮陵急洋而縱船洪澇
吞吐兮杳莫界際湠漫瀇洸神精搖兮浪起伏而來曳
曩余誦夏記與酈經兮識彭蠡而心慕繄厥水集流夥
兮挾千川而北注合岷江東之為東江兮脇揚吳而
騰海包敷淺而瀦之兮撼匡廬而使改惟據巨者附斯
衆兮滿之者驟必溢彼何怪弗之潛兮抑何摧而靡殛
射者萬鼓之千兮叢谿壑之湊趨澎霆崩以箭疾兮勢
嶽頽而電舒匯莫究始兮散孰察其終龍蛇逐之何載
兮至今窟而以宮祈之錫嘏兮侮之掇眚怒之風雷愉
之霽兮亦厥靈之攸逞潮岝峉以豗閧兮倏當晝而忽
隂上下既顛置兮孰又辨昕昏與北南睇衆山之劍攅
兮爭負高而竟降閧膏麓之淤澱兮奄焉墊而為江緣
木末而巢室兮民浮居而舳艫悼隻雛之寒嘯兮寂氓
濱而守罛亂左蠡之沸沸兮壯康郎之浩汗濤沃日而
明暗兮巒島涾而渙散瀾已俛而復昂兮渦湓濞而接
連瀧無風以横飛兮潭澄渟而布漣龍天矯以戲淵兮
㽕枿汎而吹沫艽茻沕之昧昧兮魚&KR2447;貫而鱍鱍具區
洞庭方余不暇兮懼九圍混而黝冥苟清濁軋其澒澒
兮聖愚一而泯靈胡弱草丹而華兮反泓棲而矜彩鳬
茈龍鬚苧蘆蕸菰繁其被汀兮紛振翰而雲駭彼陽鳥
既逝兮鶻鴇嘻而專已驫水馬以闖犀兮蛤又濡珠而
曝殼詭殊錯以跳踉兮有曲牙而鹿其角既逆鱗而返
舌兮復豶首而象鼻汓針尾而戟髵兮族氄氄乎潏潏
誰非含生而願遂睹彊柔之&KR0848;嚌兮唾陽侯之懦怠縱
鱷鼉之恣肆兮甘失職而蔓災虞坤漏而陸沉兮鯈一
嘆而三泣蜮吸飇而排砂兮時負渚而人立濺雨迸而
冠岫兮岸衝樅而韲落詫妖譎之多態兮魄摵促而心
愕瞬兮異覯恍兮變索究之諒奚以兮聊戢檝而遊淫
夕景掣以波下兮石鐘礔礰而竅吟追三苗之即敘兮
亶文命之訖敷彼九江未之殿兮余誠憂鬼類之聒呼
廼橈人之罔諳兮祠九首而丐邪愚者吾靡疵兮鄙明
賢之用頗景神姦之勤算兮數歴鉉誰弗竟危魍魎支
祈倔強伺間兮惀臨湖而嘯悲
觀瀑布賦
坌炎陽以北邁兮遡敷原之上疆遵嶽南而遐陟兮廓
晴流而志揚日旎旎以景旟兮嶃﨑嶇乎微行峰吞吐
而迓余兮嵐捭翕而颺路超歸宗以翹盼兮覯開先之
瀑布諗前記而髣髴之兮眩飛空之孤形誦銀河之逸
句兮精陟天而九征挾巖潭以上氣兮接神漢而並垂
積雲左右以傳彩兮霞表裏而秀姿沫霏霏之晝霧兮
崕丹翠滌而蕤蕤光金黛而亘霄兮浩呼洶之湧湧龍
朝帝以潮從兮虹爲梁之總總韡若華以西曜兮東扶
木兮倚明星辰涵而布錯兮岳瀆影之其中絢練恍惚
百怪潜兮勢明晦而無恒&KR0008;之若住忽奔噴兮石雷壑
而驟崩經香爐以熨紫兮破雙劍而冰攅踰黃巖以珠
迸兮籠玉殿而金煙濯炎女之玄髮兮苔離根而永生
掛洞宮之羃羃兮隱芝箭而懷清沸混混之爛爛兮䬃
瑟馺而凉風泉滚滚而安竭兮孰尋源而卒窮毖劃剨
以繙紛兮渥華顚而分派水簾谷簾亞之揚兮靈終古
而并戴巍&KR0706;岒而上行兮疑質違而性非蒙井厥流常
兮譬鍼顚而血隨吞日月以膏顔兮震雲氛之翼翼江
海巨而昏墊兮哀趨卑而罔直體融隂而内陽兮凖坎
離而向背嚴不蓄類廼澤物兮醜彭蠡之汪穢浮朱鳥
之寒景兮爭龍騰而攄掣擊高者韻斯宏兮谷哨啄而
坤坼赫翩翩以倏䀛兮小鴈蕩而不眡䨧霜霾而離離
兮處遼域而孰知怒&KR0008;窂以思逞兮石岞峈之崱崱晴
電追之霆突兮信駭觀而搖臆猿纍纍以竊窺兮倚石
鏡而呶嘯爝焯灼皬的皪恔兮類至人之懸照肸颯&KR0616;
徠兮翔太始而留耀歌曰造龍池而卬之兮究瀑布之
肇蹤巔湧而壑射兮誠神靈之攸鍾轟邇惑而遐瞑兮
壯二儀而永效磍鬼怪避鑑鑒兮微瀑孰以察逝者之
高妙伊動者必定兮潭窅沕而淵峚礉之灝而寧之清
兮厥金水之共質亂曰相彼山泉瀄滵邅漩勼谿朋漣
洵遵科以造海竟隨流而泯瀾覩厥瀑之靈詭反羣詫
而背誹吾苟砉天地以遺聲跡亦奚暇校高下與狐疑
泊雲夢賦
將超野猪之湖風西而阻乙丙丁戊兊颸飂飂旬
餘轉迅問之老人曰此南陽之風也厥隂始生應
諸少隂之方
幼余紛以好覽兮懷長風而浪濤夏匯液之浩浩兮阻
雲夢之逆飀哀南紀之攸墊兮包荆衡之衆山貫江漢
以爲絡兮勢朝宗而播瀾翼潛沱之翩翩兮掖景陵之
峩原吞沔鄂之曾隰兮洸逶施而湠漶坻&KR2869;&KR3724;兮掩翳
横余前兮蒹葭紛而蔽天月重隂以繁雨兮駭厥鵙爲
之先鳴邁大别以悠泝兮遘少隂妬而用情次大澤之
巖隑兮睇風雲之上征惟彼斗酌而靡均兮縱柔金以
噓吸孤心昏以徒爛兮趡西流之避及覽萬情之翻覆
兮爰背坎而向離指朝景以辨位兮定星辰而訊期極
明晦之變態兮䀌洋澇之淫淫倚舲窗以凝睞兮數周
圍之峻岑勤伯禹之土乂坤維奠而至今情瀇滉以無
依兮聊唁昔而周章慨五湖之見幾兮詠孺音於滄浪
胡洞庭之險塹兮三苖區而蕪滅舳艫蔽江以來下兮
孰攘攘而非衣食往者既不可追兮吾寧俟時而矯心
掇陽漘之文貝兮采芳芷於漢潯龍擾余以負舷兮珠
夜游而光吐憑烈性之難抑兮淚浪浪隕而思古誦曰
昔有郊郢厥惟楚都實邊雲夢百雉其郛何村弗殖寶
玉明錯魚鱉麕麀於牣訐訐麌麌甫甫齒革毛角有茜
有堊各以類積礲礲岳岳服食之屬苧枲絲葛甘鹽苦
酢靈餌珍藥觩弩勁簳犀甲狼毒王府充溢宮室棺槨
商旅沓至貿遷繹繹漁牧諧足鳴琴巷咢國以富強鞭
撻晉秦挾鄭狩獵出入二藪旌旗千里戈船璘玢金銀
璨璀倏眒忽閃獸柴鳥墜追者稱善後王何道游關靡
返懷沙奮辭邦墟憐惋
漢濱賦
余過解佩灘憶交甫遇女之事於心感焉作漢濱
賦
夫何二女之頎麗兮遵蘭臯而並翔順微風以鸞顧曳
文袿而交揚躡雲鬱之華履皎羅襪以雙步凌漢潭之
滺波掇瑶草於芳露態婉㜻以窈窕情同嬉而中乖超
妁灼以齊赴忽含顰而怨偕眉疑低而復伸脣欲啟而
羞面瑳巧笑以回瞬目盈盈而流盼翩兮驚鴻恍若裊
電仰西方之纖月悵邂逅於嘉夕足將移以躑躅魂已
逝而聿役怍多露於蔓草矩漢廣之貞游戒有粲之奔
密慕娥英於湘流揮柔袂以掩涕寄朋素於明璫效鷄
鳴之贈珮厲霜心於鮫光倏潛耀以莫覯撫衝飇而懷
形睇征雲以西迅裛飄芬而淚零面三星以申詠痗朝
陽於首疾伊綢繆之幸諒詎榖焉而同室
空同集卷二
