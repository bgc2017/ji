空同集卷三十三明李夢陽撰
七言律
潼關
咸東天險設重關閃日旌旗虎豹閒隘地黃河吞渭水
炎天白雪壓秦山舊京想像千官入餘恨逡廵六國還
滿眼非無棄繻者寄言軍吏莫嗔顔
題雲臺觀
雲臺觀枕玉泉湄翠削三峯對不移窗裏山光時隱見
晩來雲氣壁淋漓醮辰絳節朝羣帝天路金童引鳳螭
頭白掃門憐弟子斸松石礙白苓滋
榆林城
旌干嫋嫋動城隅十萬連營秖為胡不見坐銷青海箭
盡言能挽繡蝥弧白金獸錦非難錫鐵券貂璫莫浪圖
昨夜照天傳砲火過河新駐五單于
出塞
黃河白草莾蕭蕭青海銀州殺氣遥關塞豈無秦日月
將軍獨數漢嫖姚往來飲馬時尋窟弓箭行人日在腰
晨發靈州更西望賀蘭千嶂果雲霄
武昌
武昌城北大江流沱水夾城鸚鵡洲楚蜀帆檣風欲趁
蛟龍濤浪暮堪愁青煙自沒漢陽郭新月故懸黃鶴樓
無限往來傷赤壁三分輕重本荆州
江行
江行日日隨風雨日日迎風帆不懸頗怪蛟龍懽出沒
更兼鷗鷺劇連翩窗開淅淅琴書濕岸轉冥冥竹纜牽
廻合萬山心目破撇漩誰忍向湖煙
泛湖
匡廬彭蠡曲相連伐鼓蠻歌趁進船屏見雲横石壁淨
鏡開日破浪花圓漁樵山澤堪時給盜賊干戈枉自纏
遣帥已添新節制指揮行見掃風煙
南溪秋泛三首
聞說南溪徑尺魚漁人何事網常虚魚行碧葦深先見
網入寒潭迥不舒東舍刈禾搖夕浦西隣決水溜秋渠
平生肉食憂空切此日臨淵意有餘
其二
乍見鸕鷀立釣磯還驚翡翠掠波飛汀葭晩宿濛濛霧
野竹晴含宛宛暉謝傅未忘舟楫興楚臣空戀芰荷衣
蒼茫水落雲泥静悵望林翁却自歸
其三
却向林亭觀水磑暫移沙舸躡雲堆奔湍迅轂元相激
石竇桐標故不摧旋影動搖波底日斷聲吹轉地中雷
何人解識機心事後世徒矜造化才
遊西山歸呈熊御史卓
高閣開襟生遠興西山當眼更分明酒邊花樹三春暗
湖上風林盡日清憶昨並穿巖洞入只今疑繞薜蘿行
浮生擾擾非吾意去鳥悠悠空世情
出輝縣城望石門山其上有仙潭玉鯉
明星欲落開縣城千峯萬峯初雪晴源泉亂石涓涓溢
削壁孤雲裊裊生估客深穿猛虎窟樵夫習傍翠巖行
仙門屹立三潭水玉鯉空懸一線情
盤山道中作
磵道晴雲雪草春石門丹壁鬭嶙峋聞雷不羨蛟龍起
避地翻將虎豹隣少室山人虚索價壺關三老實藏珍
煙花白日經行處鴻鴈冥冥歎此身
遊上方寺晩登鐘樓
東北叢林冠此都地分清寂聚僧徒青天寳塔還今古
赤日珠光乍有無草徑鷺乾時獨立松林鶴並晩相呼
登樓更見河流急歎世因悲馬負圖
王孟寺北望(在郾城縣南)
暑路塵沙淹客心晩原臺榭慰登臨西山日抱重簷落
汝水雲移畫棟隂盜賊兩河猶轉戰朝廷萬載莫輕侵
懷芹欲獻江湖遠北望徒傷北極深
賢隱寺(在信陽州)
谷寺鳴鐘午未深躭幽特與伴相尋行穿樹杪樓臺見
坐傍山腰紫翠沉獨響澗泉傳石竇並飛梁燕入松隂
徘徊自笑三江客佇望誰知萬里心
開先寺
讀書臺倚鶴鳴峯廻合千山翠萬重白晝懸泉喧霹靂
清秋雙劒削芙蓉撑持古寺還雲閣寂寞前朝自暮鐘
瑶草石壇應不死興來真欲跨飛龍
瀑壑晩坐
醉踏匡山晩未遲翠巖丹壑凜秋姿峰高瀑布天齊落
峽靜星河夜倒垂遠害欲尋麋鹿伴暫羈終與世人辭
摩崕徧剔蒼苔讀獨坐雲松有所思
五面石(貴溪)
東華山北五面石削成五面何嶙峋崩崖鼠餐何代雪
隂洞苔滋千古春映日閃閃上雲氣步天渺渺昇仙真
草衣木食亦吾志放浪胡為羈此身
東華山贈友
午時叱馭踰重險薄暮捫蘿到絶巔四海風煙落日外
萬山閩越酒杯前劇傷嶺谷旌旗滿暗憶家園道路偏
自古有人同戮力吾曹須擬太平年
龜峯寺
弋陽縣南山下寺三十二峯羅列竒最愛紫煙生石鼎
絶憐青嶂削靈芝峭崕哀壑還人世古往今來自鬢絲
已遣野場維玉騎合留崕月照金巵(石鼎靈芝並峯名)
别龜峯
江上龜峯天下稀挈朋貪賞夜忘歸冠裳他日思丹壑
車馬平明發翠微歸路竹蘿偏拂幰出山雲氣故隨衣
杳然一笑憐蹤跡自不投簮願孰違
鉛山石井
吁嗟此巖太竒古雲牙石乳相拄撑碧泉中洞晝亦黯
青草倒垂冬尚生即令入海信誰遏秖怪出山常底清
摵促桑柘會欲落猗此可濯慙我纓
鉛山陸趨宿南巖寺
北風越南山木稀關西宦子常念歸遠烟漠漠谷日暝
前路廻廻冬燒微村舂水旋疾徐應灘鴈夜驚高下飛
鐘鳴騎合巖寺近松火竹深開石扉
自新喻馬赴新淦方等寺晩飯
趨塗暝雨已忽霽入寺晩飯鳥將栖仲夏稻苗特裊裊
黃昏松桂何凄凄流年遠村換物色曠野青天悲鼓鼙
峩峩百丈屹在眼策馬欲攀交虎蹄(百丈山有范椁山房)
快閣登眺
江上冥冥風浪生閣中清眺會儒英野舟冒險只自渡
汀鳥避人時一鳴四海登臨吾白髮萬山廻合此孤城
劇談轉切憂時念日暮浮雲况北征
麻姑山
冒險探深雲霧收麻姑山水冠南州潭深自激風雷黑
谷迥誰群鹿豕游仙女石壇殘欲沒魯公碑版斷仍留
可憐蹤跡俱塵土兩瀑雲霄萬古流
題玄壇觀
江行晝静便清暑水口山竒鎻吉安豈為天生饒怪石
遂令人擬築玄壇潭渦地轉常年黑樓閣崖懸五月寒
風牖把杯聊暫倚海蒸雲起故須看
將至安仁
安仁古岸义河濱細柳濃煙密弄春花發北山翻盜賊
眼昏南國且風塵盤渦浴鷺緣誰喜下瀨雙帆他自親
破浪會看風萬里采薇應許畢閒身
看廬嶽
春時看嶽落星洲夏來看嶽復江州獨行稔負煙霞伴
久住非貪麋鹿遊石室丹書吾異世錦屏雙劒晩遮樓
登尋擬縱涼天目一葉飄飄江漢流(錦屏雙劒並峯名)
楚望望襄中形勢
楚望峯頭望楚雲遥憐紫盖紫陽君廬荒不斷盤龍氣
碑滅猶存墮淚文地轉江淮浮遠戍木同巴峽塹雄軍
里名冠盖非吾事願訪鹿門麋鹿群
繁臺雨望和田生
感事逢時恨不稀水城寒食半花飛青郊白馬朝誰並
細雨輕帆晩自歸何計上賓留鳳馭(是時有孝貞太皇太后喪)無書
北狩挽龍旂(是時帝在宣府)層臺獨上休翹首牢落江州易濕
衣
大梁城東南角樓
城樓占角分孤峻野色生煙合杳冥華夏亦為元社稷
古丘曾是宋朝廷直看紫極雲霾壯背觸黃河風浪腥
日暮馮軒益愁思夷門今有少微星
晩過禹廟
暮行群過禹王宫瑟䬃松林静入風步競石梯秋獨徤
眼收沙海月還空聲名北上青驄客潦倒中原白髮翁
杯酒重傷分手地古今蹤跡本飛鴻
題黃公東莊草堂
草色通門柳覆牆繞堂新雨足時芳晴郊客過沾猶濕
春晝人閒覺更長拚引滿杯聽鳥哢願留餘醖待花香
休誇水際兼山際且醉松傍與竹傍
少林寺
林深谷暝客子入鐘鳴葉落秋山空煙雲細裊石澗底
巒岫亂積松窗中唐碑漢碣蘚字剥虎啼猿嘯蘿燈紅
獨坐悠悠息塵想少室影下月出東
望少林次韻
三十六峯雲氣通何峯寺西何者東林巖霜横遠亦静
煙嵐日破重還空千山盡歴暮轉碧一樹不落秋能紅
漸聞鐘聲出杳靄得路誰憐馬僕功
宿少林次韻
萬山微暝一鐘鳴古寺深秋倦客情僧本折蘆翻面壁
人非騎鶴故吹笙寒催亂木風交響白動虚巖月自生
慚愧勞勞不成寐丁丁卧聽早樵聲
暑日過雪臺子園莊
蟬聲樹色村村似一坐君亭日每斜静裏柴門惟燕雀
老來尊酒是桑麻年豐隣里家家麥時至園林處處花
苦熱只今憂赤土幾時龍起沛天涯
城東陂秋泛
返照孤城落木中畫船秋水坐來空影涵樓閣人齊過
香引蒹葭路轉通雲氣襲樽温復冷笛聲將柂北還東
不須預問天邊月波上餘霞閃閃紅
立夏後晴遊我莊
郊出不知昨夜雨日高煙翠濕空林楊花欲盡村村雪
梅子先傳樹樹金笑向市城開俗眼喜從園野見吾心
繞亭奚啻千竿竹夏日黃鸝更好音
徐將軍園亭
將軍别墅今停馬五月塘池蓮半紅舉眼江山惟赤日
快人樓閣自涼風穿林竹翠沾衣滿布席葵香撲酒空
平世主人虚抱武醉來誇挽六鈞弓
清明下糧廳題杏花
清明著處花爭發一樹庭前爾獨遲不為炎天能結實
豈應官署許生枝桃蹊李徑雖多寵撲酒飛簾自一時
已辦青錢貪酩酊合教紅蕾赴深期
柑至
丹橘黃柑世所珍年年隨貢走風塵内庭賜出人人羨
近市收來顆顆勻翻訝久藏香不逸迥疑初摘蔕猶新
金盤玉箸真誰事寂寞文園自病身
菊
世上虚名白髮悲霜前幽壑迥春姿閒廵獨對真憐汝
醉折寒花欲贈誰官舍野堂渾一色冷風淒露漫相欺
高年漸覺馨香遠萬里徒傷酒一巵
牡丹盛開羣友來看
吾家何處牡丹園楊子岡西古宋原忽有芳菲妍岸閣
豈期車馬駐江村憐香實怕青蘿掩在野虚愁蔓草繁
碧草春風筵席罷何人道有國花存
冬至菊
至日貪看九日花弄霜吞雪轉宜誇思將正色留天地
肯使隂陽管歲華寒蔕已包重放萼暖根應抱更生芽
書雲莫誤禎祥奏斗酒東籬自有家
王左史宅賞冬菊
菊筵元向春前約共憶霜黃薄牡丹冬日此逢香欲暖
夜堂偏醉色終寒閒居四海嗟吾賞晩歲三杯稱爾官
疎影獨枝看轉劇好添華燭近高闌
乙亥春郊圃牡丹盛開聿余離兹倏爾四載實
兄蒔藝成功約客往賞屬雨發詠焉
牡丹元種無多本别久叢分鬱映杯穠劇秖宜鴒鳥戲
品增疑傍棣花開支離野圃羣葩掩杳裊春庭細雨來
高會主賓忻並健衝泥車馬莫空回
人有送牡丹花至者與客同賦
大梁城郭萬人家太半朱門競此花不為國姿寧用折
翫傳賓手轉須嗟雙牽戲蝶臨書牖獨惹遊絲擈釣槎
我亦有園新植此往來無倦出城車
牡丹賞歸柬邊王二子
非因絶代專芳品豈復郊園守後時夜静雨姿應更劇
野寒風蘂莫頻吹空齋獨憶香仍滿晴日重尋路不遲
肯擬飛觴留健筆願攀驄馬護高枝
霖淫想郊園牡丹
園途雨濘花遥阻倚杖流雲灑北郊縱使彩煙偏國本
豈逾清露足春梢卷心暗蘂須時苦綠濕紅沾任俗抛
傳道魏緋纍滿眼傍株今可結遊庖
郊園餞御史許君屬牡丹盛開
曠圃風郊爾獨開國香仙色敢辭猜若先桃李名應減
縱隔城池客自來穠壓野欄張燕待餞臨官路挽驄陪
萬鬚千萼非容易忍遣臺霜近酒杯
晩移席草堂再贈許君
晩坐移花酒並移几鐙窗月轉春姿情真解纜爭侵夜
意不憐香豈盡巵洶洶野風諠樹惱冥冥波浪去途疑
亦知仙種貪行豸醉聽隣雞是别期
王左史宅賞牡丹
槐庭絃管稱春筵草圃繁華近暮天老為名花扳自放
醉逢國色轉須憐娟娟影静金尊裏冉冉香回玉笛前
莫問平章舊時宅沉香亭已入荒煙
郊園牡丹復花客往
問主尋芳客故來百花開盡此花開凄凉野徑堪車馬
爛漫天香只草萊穿葉自由蜂逐逐坐枝頻起燕廻廻
楊花暮合風沙迥繞樹猶傾醉後杯
夏日盆荷階葵芬敷率爾成句
候及名叢每自芳物華清暑倍年光出波翠蓋枝枝静
入院丹心朵朵香向日豈期回俗眼折筒聊得洗詩腸
不應種近榴花奪繞檻廵池淚數行
山行見梅
長至山行梅不遲攀條觸雨益垂垂雲暗野橋真獨見
歲寒蜂蝶敢相欺時心已抱調羹實久色難銷傲雪姿
愁在不緣鄉國亂白頭心事本同期
谷園二月梅集
江南梅花苦繁劇江北有梅花不肥春枝已矜雪後媚
玉蘂即妨風處稀金尊綺席不時賞快馬輕車堪夜歸
遥憶暗香月色動莫令遽掩東園扉
梅下限韻作
聞說仙芳每避凡託根長傍竹松巖那期野圃深隨酒
可奈風花細擈衫斜日席移春欲透步叢香起雪猶銜
歲寒朋舊今何處徙倚裁書手自緘
賞歸憶谷園梅
臨梅真惜先開蘂後蘂吾歸應更繁藉草無愁細細落
有蜂只恐垂垂翻折曾爛漫春携袖醉記扶疎月坐園
已覺時心向桃李肯緣孤潔重廻軒
詠蟬
秋來雨多涼氣深寂寞寒蟬愁暮隂幸值開晴方聽汝
不緣清切轉關心故逾叢棘沾沾入却傍高槐細細吟
曹賦僅能推感激駱詩徒亦擬同音
和清明後見燕
坐棟穿簾爾亦驚紛紛紅紫徧春城羣衝海霧寒應阻
對語堂花暖却明去住溪山他日夢主賓天地世人情
即論遲暮心難已切恐差池恨轉生
秋日覩白雲生率爾遣興
天際遊雲白裊裊渭陽羇客淚縱横摶風弄雨有誰見
木落秋高堪自行變幻樓臺翻有態突然龍豹轉須驚
老夫趁此欲登望怪爾輕遮翡翠城
和李大隔牆見余家海棠次其韻
種汝深愁樹不長數年今遽出吾牆臨衢幸不矜全色
隔院應難掩暗香敢向紛紛爭俗眼私憐裊裊壓時粧
臙脂強半喧蜂少倘過同傾花下觴
同雙溪方伯詠石几
栗栗天生白石几癯癯日伴白頭翁清尊淹留不斷客
灌木隂森常自風看處遽浮金玉色移來深仗鬼神功
兹須小物君堪醉取致嵩山萬翠中
再賦
確然片石我之几置之堂邊樓在東蔥芊海棠上重綠
絢爛盆榴旁小紅性含煙霞不減色光敵玉金常吐虹
老夫有時醉凭汝扣之高歌天暮風
詠陶臺使蘭陽公廨五色葵花
炎天小縣葵葵好五色空庭日日香開正得時須讓赤
見宜尊禮莫欺黃交枝接葉誰為衆異蘂同心自向陽
此物煩君獻天子上林閒地草蒼茫
詠缾中柏限韻
愛汝側葉寒能青插之銅缾依石屏晝屯雲氣果不俗
夜飛光芒疑有靈森聳似學鸞鳳翼屈曲已具虬龍形
更欲移栽萬仞嶺待與松桂淩冥冥
為崔後渠詠菉竹亭
崔家孤亭萬竹裏繞窗栗栗青琅玕結實當春鳳不餒
託根有地龍且蟠霜風飄蕭起空谷美人翠袖生暮寒
彼淇盈盈一水隔望而不見徒自歎
哭王舍人昪
金門鐘動會千官野老騎驢戴鶡冠走問常州王内舍
昨朝客死漢長安悄然門巷賓朋絶迢遰家鄉行路難
即使過君終挂劒肯令捫腹竟回鞍
哭亡友范副使淵其族孫進士永鑾寄其絶筆
詩到
憶在先朝侍聖顔珮聲齊散紫宸班傷心畫省分官地
並馬西湖舊看山絶命秖傳詞爛漫竄身誰述路間關
江門墓近湘流咽拱木黃昏鳥雀還
有哀
漢隂丈人甘灌園海上漁翁非避喧零亂春鷗横夕浦
萋迷煙草入秋原秖將華髮悲人世不使黃金怨子孫
思向桂山歌偃蹇月明天碧况聞猿
空同集卷三十三
