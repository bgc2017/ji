空同集卷四十四明李夢陽撰
志銘
封丘僖順王墓志銘
僖順王者封丘温和王子也温和父曰康懿王康懿父
曰周定王周定父是為太祖高皇帝初温和年四十餘
無子憂之時先大夫為王教授王問教授何以能子先
大夫對曰仁者必後於是温和戒嚴刻務寬惠削謀計
斷酒省慾已而連生四子僖順其四也獨肖其父父虬
髯乃諸兄不虬髯獨僖順虬髯先大夫退而私謂人曰
王之傳四鎮國乎吾竒其貎已而長男夭二三以花生
廢而僖順果王王諱同鉻母梁夫人也以弘治元年閏
正月二日生生二十三年為王王十四年是為嘉靖三
年十二月七日而王薨年三十有七耳訃聞今皇帝驚
悼遣祭議謚營葬乃嘉靖五年七月十有九日葬汴城
南四十里小黃河北實行人邊彦駱奉勑經營之者王
為人英雄有才略然心恒上人業豢僮媵徵聲樂交豪
貴結勢權收置木石將大治宫室未竟而殂初王好夜
宴鐘鼓管籥闐喧徹宵雞鳴月墜香粉銷落舄履雜糅
而其興愈酣或勸焉王弗之從也竟以此殂妃劉氏六
子三女皆嫡出長子先卒次安湜襲其爵次安汀次安
澂次安泖餘未名也銘曰大明建侯同姓者王強支碁
布周則蕃昌封丘三傳僖順逾揚御下以嚴賓友用禮
内獲賢助外有任使温和捐舘廩無餘米庫鮮剩錢朱
殿蕪圯僖順承之蹶然而起錦箏寶瑟玉斝珠履享厚
中奪斯也常理三世並庶今嗣則嫡國祚無疆襲繼綿
逖生氣是乘而祉永錫
博平恭裕王墓志銘
博平恭裕王者周惠王第十三子也諱安㳚自稱思誠
子又號述古道人母曰蘇夫人以成化十二年正月卄
七日生嘉靖四年六月十六日薨年五十一歲訃于朝
輟鐘鼓一日遣行人楊東祭而營其葬事竣乃復又勑
議謚令書之旌頒焉導之葬咸典也王卒之明年是為
丙戌乃葬王汴城東之邊村其月七月其日十七日也
王長男封鎮國者賢而孝豫窽其父墓堊石堅於是為
封為樹為饗堂喪戚而易禮敬而文君子謂恭裕有後
矣初惠王生男子二十餘汴老曰氣分則漓即其夀德
其索乎會世子暴殂而平樂義寧諸王訐獲罪人益以
德難獨恭裕讀書親友忘勢嗜善修補東書堂集帖校
誠齋錄輯貽後錄養正錄著錦嚢詩對諸書教授蕭雅
張鳳等輔之也例初封郡王米二千石及恭裕為王裁
如襲封止千石恭裕則勤心治生起宫室置田園備車
馬盛賓客饒僮奴褒然為諸王首而臺省之官縉紳之
夫湖海之客鮮有不造其門者次第名德必首曰博平
博平云王有四男子妃鄧氏兵馬鉞女無出宫人戴氏
生長鎮國曰睦柯娶都夫人張氏生次鎮國曰睦櫎娶
劉夫人又二子未名封而生女子十二長曰金縣縣主
儀賓盛時升次曰涇陽縣主儀賓楊汝舟次曰單縣縣
主儀賓王恪次曰上蔡縣主未婚餘者幼銘曰用物精
多爽之神明王七世祖配天作京大邦奠中建侯於周
定憲簡靜懿惠承休宏本茂支積厚發光年嗇德豐厥
後之昌龍旂葆羽駕虬驂凰馮風御氣英靈輝煌
鎮平府大輔國將軍墓志銘
大輔國將軍者三鎮國將軍之長子而鎮平恭靖王之
孫也諱同鉒周定王系有子同安睦則同者於定王為
曾孫矣初鎮國娶於楊生兩輔國暨廣武遂寕二郡君
而廣武郡君生左宜人左宜人配按察副使李某則大
輔國者於吾妻實母舅而為之甥之夫者義弗得銘辭
矣輔國生天順元年七月廿五日十歲憲宗皇帝賜名
十三封輔國將軍祿八百石長而婚於賈賈封夫人封
夫人二年無何卒初鎮國慈柔罔理於厥家緇人丹士
又日來紿破費之以是鎮國雖千石然恒貧及輔國則
自立産鉅萬金起宫房長廊曲榭巍樓置鐘鼓美人凡
宴二八代進更歌逓舞絲竹之音諧比亮瀏泛蕙流桂
廻雪駐日明燈既入樂及徧舞雞鳴月落香粉雜嚃屣
履&KR0008;沓如是者四十餘年會累朝明聖四海平晏歲稔
時和正德十六年正月九日輔國卒年六十五矣先是
賈夫人卒勑修北岡之塋輔國以卒之明年月日葬與
夫人合生子一十二人安沑安澈安渺安池安浛安㳜
安汀安㵢安涿安澬安浝安浨俱封奉國將軍女五人
長平陸縣君配儀賓張輔次隴西縣君配儀賓趙璋三
尚幼孫男十俱幼孫女長襄垣鄉君四尚幼銘曰北岡
之南古河之干崇而乾窽而金棺載棲載安
鄢陵府四輔國將軍墓志銘
四輔國將軍者鄢陵安僖王孫也安僖王四子四曰某
封鎮國將軍而娶王夫人鎮國亦四子四者四輔國云
四輔國十歲以例封祿歲八百石貴矣然純慎不以地
高人而好詩書樂與衣冠徒遊嘗讀前史覧功名之會
輒撫卷慨然而嘆曰嗟誠使某備一官更生普鼎敢多
吾哉又見豪貴人千金飾狗馬衣裘聚名姝罔費惜及
義施顧一錢忍弗能與則又歎曰雙火一膏兩斤獨木
是速滅之道耳且貧富命也孰有義而損者邪於是婚
喪弗舉者輔國見之輒與鵝酒或棺人曰輔國夀揆厥
心行永之占也居無何輔國病殂矣年四十一耳於是
豪貴人反以輔國為口實相語曰匪火自焚匪斤自椔
輔國生成化丙申九月十八日卒正德丙子十一月十
九日以戊寅年十二月廿六日葬繁臺之東今上遣官
祭勑有司塋焉輔國亦四子某某某某俱封奉國將軍
四子咸好文下人士有父風云女一未封銘曰初帝天
造法屯建侯厥子次五俾王于周實維文昭翰垣中州
定王既殂憲也則立賢而無後簡以弟及是生鄢陵枝
敷葉分由鎮而輔父子將軍於穆輔國年縮操芬賤貨
遠奢欽賢懌文於赫宗藩周也實蕃衆絢驗色羣羽知
鶱繁臺東垠修阡檟枌於中者墳輔國將軍
梁夫人墓志銘
梁夫人者封邱温和王夫人也父曰梁昇母曰杜氏夫
人生天順八年十一月甲子年十四入王宫有姿才多
能少言王異之禮焉入宫十餘年而生子子十五歲而
温和王薨薨十餘年於是梁氏子立為王王立乃母梁
氏請皇帝若曰母以子貴封梁氏封邱温和王夫人是
時夫人年五十矣鳳冠雲帔坐於上於是王暨諸將軍
跽奉觴稱夀退而王妃暨諸將軍夫人進奉觴夀歲時
常而王問寢視膳日惕惕得夫人懽夫人顧乃病於是
王惶懼涕泣選醫慎藥禱神祈祗冀夫人瘳乃夫人病
愈益增久之痰痿失音王涕泣跽問張目頷之而已正
德十二年八月廿二日竟卒受封四年矣今制王夫人
卒皇帝遣官祭而有葬典先是温和王薨與妃趙氏合
葬洪福岡岡在汴城南四十餘里而梁夫人葬則穿穴
温和王塜傍而祭與葬皆如制葬之日卒之明年五月
李某曰往予先大夫為教授輔温和王以是先母高宜
人歲時朝于王宫歸蓋數稱梁夫人云彼予尚童稚然
今猶歴歴記先宜人言梁夫人蓋賢嬪云温和王隆準
而虬髯軀不甚修然聲吐者鐘焉先大夫嘗私語曰王
必夀温和五十餘生今王果六十七歲而薨今王娶劉
氏妃生子二女三皆嫡温和王父曰康懿王康懿王父
曰周定王周定王高皇帝第五子也以是今王年甫壯
而行不卑於它王銘曰有都者嬪淑慎且仁厥美用振
始微終伸以獲于天以育以延蕃錫翩翩賁于邱阡
妃劉氏墓志銘
妃劉氏者鎮平端裕王妃也妃祥符人祖安監察御史
父珣以妃授南城兵馬副指揮初妃以名家聘王王尚
孺成化甲午王十歲矣例當封然父在又庶也於是封
鎮國將軍而明年劉氏封夫人封夫人五年是為成化
庚子夫人始歸于將軍又五年乙巳將軍進封王劉氏
封亦進妃然妃罔乃育顧弗妬育於是盛氏育子某封
鎮國將軍夭王夫人育子某今為王何氏育子某封鎮
國將軍張氏育貴池縣主配儀賓陳中云君子曰螽以
和繁樛木詠言瓜摘則稀黃臺是思故寬惠斯賢多嗣
國延女非兹有它善咸後也端裕王薨弘治乙丑薨十
二年為正德丁丑而妃氏卒王之薨也勑墓汴城東紅
船灣矣及是遣官祭妃勑有司開王壙合焉王薨之年
十一月十有六日得年四十一妃卒其年七月卄三日
得年五十六合之日正德戊寅十一月六日也端裕王
父曰榮莊王榮莊王父曰恭靖王恭靖王父曰周定王
往聞諸父老曰定王之蒙化時恭靖王襁褓云間關夷
蠻萬里往旋乃竟名夀顯軒緜繁多賢斯所謂栽者培
之邪今王事母妃謹無殊離于裏其終也哀由衷也兹
宗之巨歟銘曰殊根並蔕齊之義珠沉玉翳雙乃備拓
靈播黁衍所昆承哉䋲哉生氣乘
夫人賈氏墓志銘
夫人賈氏者輔國將軍鎋夫人也夫人蓋通許人父曰
賈宏滄州判官母曰王氏判官父恪布政司參議參議
父麒封監察御史監察父贇鉛山知縣判官弟定按察
司僉事定弟宗宗人府儀賓賈氏蓋四世甲郡中而夫
人者會又輔國輔國者鎮平恭靖王孫而七鎮國者子
也七鎮國女弟又配儀賓宗接姻重戚賈氏貴盛矣而
夫人乃顧謙約孝敬沉慧姑田夫人者嚴人也杖人不
百不止夫人事之顧事事當姑夫人意懽其心輔國者
見夫人事事當姑夫人意也於是悉家事委夫人夫人
即又事事當輔國意懽其心於是輔國優游日書史酒
食與學士遊及有子女夫人視諸妾子女無殊已子女
於是又盡當諸妾意懽其心而夫人子河詩書文雅謙
約孝敬沉慧又盡如夫人故君子謂輔國有子賈氏有
甥諺曰胡荽不結瓜菽根不産麻言物必有種也今以
賈夫人觀之信哉初夫人童時面盆中嘗見軿幢華蓋
之形驚指謂人及長家人夢人送夫人以霞帔而僉事
定時知綘州亦夢之故賈氏諸女無如夫人貴者然天
固定之矣夫人生成化十六年十二月廿二日以弘治
七年十二月歸輔國正德元年奉今皇帝誥封夫人正
德十五年正月廿九日卒年四十一歲夫人疾革也猶
力起頮櫛坐子河暨諸子女侍涕泣問夫人弗答也徐
而曰吁予侍汝父二十七年矣今幸全而終吾目瞑矣
夫吾伯叔姊妹者八也支離而夭折者多矣而吾幸而
為夫人有子若孫吾尚有憾邪河聞之愈益慟有聲夫
人曰河毋慟也人孰非死者已而曰取我服用珍綺諸
物來於是盡散諸子女妾者會輔國亦傍涕泣問夫人
曰終事慎而已永久之徒事觀美無益也輔國又問夫
人笑而曰君慮閔損單衣邪何問之數也竟無悽色哀
鳴焉將絶曰取命冠服來此國典也吾冠服之見祖宗
於地下君子曰夫死者人之大閑也今觀賈夫人臨絶
而不亂女之君子邪而輔國昨見予則曰夫人蓋名瓊
英云曰咸英者僉事定女也為時知縣妻時知縣死賊
也其妻見賊而後死之夫人聞之曰吁吾姊見賊而後
死乎不如不見賊而死之為愈也李子曰予讀書女傳
見其捃摭賢淑六種是分未嘗不歎婦材之難也今觀
賈夫人生平之懿臨絶之音不為全乎雖然其夀嗇矣
與之角者將去其齒乎輔國與其子河詣李子請曰夫
人以卒之年十二月一日葬城東白塔原願先生銘之
李子曰予往聞夫人而嘗歎婦材之難也銘烏乎辭乃
銘之銘曰坎而封者同邪貞而淑者獨邪沉而輝者珠
邪藏而潤者玉邪吁夫人吁夫人
趙妻温氏墓志銘
温氏者予友趙澤妻也正德十年趙君拜開封府儒學
訓導挈其妻暨諸子來越五年是為正德己卯而其妻
温氏卒自温之病迄其卒趙君周旋鬱悒踰禮而過情
其歛也有鵲立棺首唶唶鳴趙君曰嗟匪妻之靈孰為
斯鳴於是仰天大慟頓地哭已而為異鵲之歌曰鵲之
來爾毛毰毸亡人孔哀鵲唶唶入我戸歴我筵式裂我
肝已又為悼亡詩數百言歌之聞之鮮不泣數行下者
或問李子知友者友趙為斯何也李子曰禮緣情踰情
以賢過昔者予也居趙同巷焉游同學焉謀同道焉寢
嘗同榻焉又嫂呼温以是知温之賢稔趙千戶者趙君
之父也守禦安邊營而趙君來游於郡學於是温事
其父母其父若母安焉温生五男子一女趙君學弗能
時歸看諸子温咸育之俾成人趙君往告予曰微吾妻
吾奚免於離憂離憂則中曲亂中曲亂則學弗成及
趙訓導也俸薄而屋隘日逐逐熱官送迎歸衙也塵埃
滿面目衣振之簌簌土下趙或慚而憂温笑而慰解之
曰君慚學成而官卑邪憂在人下逐逐若邪然命也
於是旋旋奔具頮器更其土衣或手造嘉飲食勞其
夫日為常於乎若是者足謂之賢不邪賢之則情必
過情過則禮必踰禮踰則歌必哀故曰趙之於温也賢
之也非獨妻也温延安衛指揮之姪女父曰温某母某
氏以成化丁亥十月生卒年五十有三矣其仲子惇奉
其櫬西葬安邊營古寺山趙千戶墓次銘曰爾夫
弗揚行而有彰矣爾年弗長育而五郎矣爾死異
鄉丘首故疆矣
明故申宜人墓志銘
申宜人者河南右參政董公妻也父曰申潔潔兄申洪
錦衣衛千戶初董娶於李病而無子乃更娶陳氏居無
幾李卒於是繼娶於申而陳氏則大不平閙曰吾儒門
女也父兄謂李病無子乃始副室於君然恒日夜念曰
李或不幸卒吾女其繼之矣乃今繼申氏女邪於是宗
族鄉黨聞之私為董憂曰申入門二女必鬭爭董之家其
索乎暨入門申氏孝敬慈婉言動循矩家人有過蓋之不
以彰背而密訓之曰汝過幸官人弗知也知之不撻汝邪久
之家人悦雖陳氏亦悦於是以嫡之禮奉申而申乃又
不敢以嫡加之陳恩義若姊妹然於是宗族鄉黨聞之則
咸喜相語曰董中書福人也獲斯二賢年餘陳生子瀾
申抱之育為己子巳又生子潤暨女申又咸抱之育為
己子諸子女乃咸亦不自知其非申出或唆之曰汝曹實
非申出諸子女不信也巳而知之乃顧益母申弗替董
之中書也李嘗封孺人矣暨為戶部員外郎李申並進
宜人於是宗族鄉黨乃又咸喜曰賢者必福董為參議
副使四品一十二年弗遷往來齟齬申處之無戚容然
恒語董第清苦自勵暨董陞今官申亦不為動嘉靖元
年董覲挈家北次郎暨其女婚還也申徧探眷屬徘徊
第宅巷陌靡忍去是時厥父年七十餘矣攬衣泣而訣
聞者業頗訝之曰申夫人今年三十九耳何得悽楚如
此暨抵汴痰發遽卒是年十二月廿一日也明日李子
造弔焉二子哭之甚形容摧毀李董通家同進士同寮
然猶不知二子非申出董於是始涕泣道故以墓銘請
李問申生之年董曰申生成化甲辰正月十有一日小
名七姐然前李氏生成化己丑亦正月十一日小名亦
七姐申卒之明年是為嘉靖癸未瀾扶母之櫬歸五月
三日葬邑南薥秫務祖塋之次與李氏同云董名銳字
抑之玉田人也瀾娶王氏周府左長史春女潤娶方氏
少卿某女女適欒暘指揮某長子也銘曰貴匪盡智夀
豈無愚修短者天人或昧諸冠冕佩玉豈無非才哲人
其萎於聖攸哀是之謂命君子俟之夭有流馨永有取
嗤蕙霜夙零孤雄鳴悲我銘我傷夜臺或知
明故封太安人裴母張氏墓志銘
乾州裴君為戸部主事時迎其母張氏養於官三年封
太安人已而裴君進郎中陞衛輝府知府乃奉其母行
扺衛輝居無何母病尋卒君號哭使使再拜稽顙以幣
狀走大梁而見北郡李子曰子故寮也又鄉人尚襄我
銘事俾有耀於幽李子乃再拜受之曰嘻是余鄉人之
母又故寮也厥胡可辭按狀太安人其先醴泉人也徙
為乾州人父曰張忠母曰周氏太安人之歸于裴也逮
事其祖父母父母祖父母見其克婦道也喜顧謂其父
母曰孫媳婦賢而善事我必興吾家其父母退而私又
相慶曰父母謂媳婦賢必興吾家乃後裴公中舉為知
縣有美服食太安人對之輒泣曰往祖父母父母謂裴
氏必興也今即弗大興也然足以養之乃胥弗逮矣知
縣公感其言於是嗚唈相對泣矢曰余决不忝於先人
未幾知縣公卒太安人每對裴君語輒又泣曰汝父以
不逮汝曾祖父母暨汝祖父母也恒矢曰余厥不忝於
先人然卒弗大興也所不齎恨以歿者謂有汝也斐君
感其言卒中進士有今官及其拜今封也太安人則輒
又泣曰汝父往雖謂有汝然不及見汝官也言既嗚唈
淚數行下於是裴君益感泣砥礪名行是用有績於官
盖其封太安人時而知縣公亦贈如其子初官云李子
曰予往來道乾州乾州人謂予曰知縣公蓋故有兄弟
云然胥異居而蚤亡太安人收其孤養之俾各有妻成
家銘曰正統辛酉二月二十六太安人育正德庚午八
月十日太安人卒夫諱曰倫字曰秉彛子名曰卿扶櫬
西歸合葬於故山厥宫是安
明故奉訓大夫代州知州邊公合葬志銘
奉訓大夫代州知州邊公既卒之四年是為正德甲戌
而其子貢復按察副使提學於河南而奉其母董孺人
者來居無何董孺人卒於是邊子仰天大慟絶而蘇曰
吁天天乃使母不見貢舉子邪已而曰天天使章上而
弗予遏也而母胡死於客所已而邊子果舉一子而憤
母之不及其子見也則益復大慟絶而蘇曰吁天天乃
獨不使母百日延邪乃又靡使貢子舉而及母存於是
抱其子告之母名邊羽云邊子奉其母喪還將合之奉
訓公墓而詣李子再拜請曰於乎微子孰志微子孰銘
於是李子再拜而受之曰於乎微邊氏人其謂予文諛
文曰邊氏者故淮隂人也曰朝用者元末避亂走歴城
而贅歴城王家稱王朝用朝用生王一誠一誠生王文
質文質有二子長曰安次曰寧寧生而異稍長颺言曰
我邊氏也呼我邊寧曰大邊氏必我後其官果至應天
府治中乃治中罔金畜書也輒倍金獲之久之書萬起
萬卷樓謂人曰吾子孫必有以文興者治中生邊節邊
節者奉訓公也字時中號介菴子奉訓公生而更異英
特即六七歲時見者業識其非常兒云董傑者歴城豪
也故善治中及見治中郎異則益敬治中思與婚一日
治中大置酒會有董公邊郎立偶傍董公董公抱之起
坐膝上曰呼我舅邊郎應聲曰舅我呼汝甥邊郎應聲
曰甥如是者三董公顧治中大笑滿堂皆笑於是客盡
起觴兩公賀而交其襟割之盟兩公復笑客各復笑醉
乃罷散去奉訓公年二十董公女歸焉生十有七年矣
是為董孺人云董公女歸會治中亡厥金求焉治中母
萬太君者叱止之曰新婦賢不愈獲金乎於是名新婦
金而明年奉訓公為學官子弟為學官子弟人謂必立
取第顧久不第第也乃會試又不第於是可立第者久
不第或竟不第也必曰邊時中邊時中云邊公坎坷者
復二十年始有代州之命而州故稱多豪家罔時役公
至州則徧召其長老而集之廷語之曰若民也奈何弗
役於是布誠申約陳說分義言意懇怛諸長老無不感
動泣下者自是無敢弗役公檢獄簿囚夥以問吏吏曰
此逋租者爾曰胡不少寬之吏曰脱則挈家亡矣邊公
嘅然而歎曰吁未孚而責之暴未期而逆其亡兹豈父
母之道哉於是與囚期而釋之使歸已而囚果如期至
如是者三年代州大治會中官瑾用事天下以賂行公
執古獨不以賂行而忤中謁者已又與御史者拗也坐
是免官歸人有咎公執者聞之董孺人董孺人大驚而
密解邊公曰斯時何時渠謂歸不官若邪於是日治具
佐邊公與鄉人醉游客至則瞿瞿手自辦具然尚惴惴
懼不當邊意而邊亦每加禮於孺人每呼曰孺人孺人
而其子貢則泣涕告我曰孺人事萬太君敬如其夫事
王宜人如事萬太君王宜人者治中妻也兹亦其天性
云貢又曰孺人儉稔不理於綺華往受封也有命服矣
拜封不復服有時貢請服孺人笑曰孺人卑階爾俟汝
大封我則服之此雖其細小然巨者可推矣邊公卒之
年為正德辛未六月乙未距其生景泰庚午四月己卯
得年六十二孺人卒於正德丁丑閏十二月壬申距其
生景泰癸酉正月乙亥得年六十五初治中以子孤也
取王宜人弟之子城子之孺人即弟城猶弟也城有婦
孺人即又娣城婦猶娣也治中歿也城求去城有私畜
孺人知之竟不發亦不以語邊公後孺人病且死會城
婦自歴城來匍匐於終事孺人生二男子長貢也始官
博士孺人封貢為給事中其父母歴城太常丞其父母
在代知荆州府父卒歴城次曰賦夭無子一女子曰劉
嫁而寡尋亦夭貢取柴氏繼胡氏妾馮氏生羽者賦取
趙氏邊子謂李子曰貢以母卒之明年月日合母於奉
訓公墓墓在祖墓之次祖墓在歴城東二里地曰蓮渠
墓皆枕離而趾坎銘曰謂天無知治中肇之允茲蹈兹
謂天有知代州則厔華隕輝沕懷貞遽畢故材有衆損
苞貴時達碩果之延祺至如掇孺人乃夢垂榴圞如生
我所覦歿匪罔愉厥園有楊修阡實良五世爰利二魂
妥是
空同集卷四十四
