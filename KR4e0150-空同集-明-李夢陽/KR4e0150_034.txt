空同集卷三十四明李夢陽撰
五言絶句
神京樂
薊谷襟東海居庸鎻北門王者本無外天險壯乾坤
其二
天回金氣合星順玉衡平雲生翡翠殿日麗鳳凰城
其三
鐘鳴長樂館樂奏未央宫夀域皇圖迥鉤陳紫極通
其四
衛霍干城舊伊䕫鼎鼐新萬年天子夀四海一家春
望南城
南内夕煙歛玉樓春望空禁籞年年鎻園禽巢殿中
晩出禁闥
楊柳南城道芙蓉小苑通内使來調馬君王勑射熊
其二
夾城雲氣夕露掌隠金盤楊花白雪亂風起滿長安
東華門偶述
銀甕爛生光盤龍繡袱香但知從内出不省賜何王
采蓮曲
白鷺青天映紅籹綠水遥笑語荷花裏爭蕩木蘭橈
大堤曲
臘月大堤邊春風思宛然楊枝搖白日烟色裊金鞭
艷曲
盈盈綺闥女生長不知春開窗見百結背面掩羅巾
其二
父母愛少女女是聰明子生不識鴛鴦繡出鴛鴦是
春曲
春風度山閣凭軒望江路簾動時有香不見花開處
其二
翩翩誰家燕銜泥向何所避人花叢裏忽復梁間語
楊白花
三月大路旁綠楊弄芳春可憐雪白花來往送行人
其二
寧唱采菱曲休歌楊白花菱生猶有蔕花去落誰家
相和歌
美人羅帶長風吹不到地低頭采玉簮頭上玉簮墜
月夜吟
月出東方高刺刺燈下語漂搖林中籜淅淅如寒雨
九月見花
長安桃李樹秋晩復花枝九陌寒煙裏無風自落時
聞笛
白日挂雲間誰家玉笛閒北風吹楊柳落葉滿關山
曙
城雲白欲曙沙月上猶殘獨步憐紅葉空庭玉露團
望浦煙
客愁何處落滌滌冬浦煙日出浦烟歇客愁還復然
九日京中
白雁獨横秋黃花伴醉遊眼看風物換愁殺仲宣樓
正月見雁
憶昨辭京邑相隨南雁歸如何早春日獨見北鴻飛
出郭
出郭携尊屢尋園步屧遲莫言春事晩猶是百花時
野望
夕靜山容歛秋凝野色凄白雲留絶巘蒼霧隔前溪
晩出大堤姪葉來迓
裊裊綠楊西雙翻碧玉蹄何由識小阮為聽紫騮嘶
石頭口竹飲
白日竹林中隤然脱巾醉風吹亂葉響醒看江日墜
南康元日
此日故鄉酒應憐千里違是處萋萋草王孫歸不歸
龍沙晩行
晩風度疎松琳琅動仙闕廻波滚明沙錯認地上月
聞夜笛
五月梅花落羇魂羌笛驚孰能風月夜更聽隴頭清
龍沙見新月
每訝沙如月龍蟠作後山如何今夜月却又學沙彎
村夜
萬物既有息我亦中林卧雲開迥水白地閃飛星過
其二
清林不知暑一覺羣雞鳴野曠氣森䬃天空夜虚明
其三
霞明鳥聲起行人語中路微微林下風泫泫花上露
晩燒吟
早燒不出門晩燒行千里逹人貴知時天道有終始
黃河冰
黃河一夜冰日光慘不發安得萬里鞭白馬弄晴雪
其二
夜冰白莾莾風來但飛沙梁園一夜雪枯樹皆梅花
宿蘇門
朝發陽武城暮宿蘇門里卧聽青山鐘遥在白雲裏
是夜雨
北風吹山雲不見山上月蘇門一夜雨千峰盡成雪
泉上獨酌
湧金亭畔路細雨不思廻獨酌看流水山花映酒杯
其二
白石誰家瀨輕鷗二月湍踏歌逢衛女風景似長干
黃州
浩浩長江水黃州那箇邊岸廻山一轉船到堞樓前
其二
日落清江遠光搖赤壁山無人說吳魏來往釣舟閒
鄱陽歌
漢水亦太急江渾只恁流何如彭蠡澤清瑩解人愁
䨇泉寺題壁
寺僻無人行夜雨長秋草山僧出迎客落葉不曾掃
其二
我昔寺中遊題詩在東壁三年不見僧見之頭半白
書院
書院今人蹟繁臺古代名樓花翻入燕塔樹不巢鶯
白塔寺
遥訪青蓮宇相將白塔原春風亦自動争奈碧莎繁
上方寺
飲罷塔廊坐塔深蘿葉垂欲枕石頭卧時有清風吹
釣臺
終日釣石坐清波閒我鈎擲竿望山月回見衆魚遊
白鹿洞
白鹿昔成羣鹿去誰復來樵子暮行下洞中雲自開
聖澤泉
嘈嘈鳴山泉日日噴悲壑日照一匹練空中萬珠落
枕流橋
峽急豈有心臨橋石相激驀驚橋上聽夕陽人獨立
風雩石
倚崖坐孤石北對五老峰中有千尺虹挂斷巖上松
門前溪
山溪信清淺入海作洪波果向地中轉應隨天上河
迴流山
登山眺四極一坐日每夕行看夜來逕苔上有鹿跡
井
新穿崖下井微霞映深静松風時來拂娜娜匡岳影
開先寺
瀑峽生煙暝山杯坐不歸籠燈過潭水疑有玉龍飛
其二
潭色何所似黛玉空人心可道清見底龍蟠不在深
其三
瀑布半天上飛響落人間莫言此潭小搖動匡廬山
其四
垂垂千仞瀑隨風下山去吹作半天雨飄散不知處
其五
飛瀑湧寒峽流雲靜幽壑夕日倒峰影杯中䨇劍落
宿開先寺
僧閣暮鐘静夏涼風色幽月出照瀑布猿啼西磵流
歸宗寺王右軍故居
夕日照何寺夏雷喧此峰惆悵昔人去空餘山澗松
吳溪
三年作楚客五月度吳溪日射桃花嶺松隂鶗鴂啼
望龜峰
龜峰歸遇雨徹夜鳴不歇起望昨遊處惟見滿山雪
江行雜詩
十八灘都盡舟人慣不勞可言灘石險難測是平濤
其二
仄疊中江石衝濤萬古存遥看疑砥柱偶問識銅盆
其三
日月東西照支江南北流鷺飛如導鷁横吹不驚鷗
其四
迎送山相似舟移迷北南回看皂口日已照石華潭
其五
鍚洲潭古怪攸鎮驛幽絶四圍青山映鷺棲滿林雪
其六
日出青蘋濕江渾路不分昨宵驅雨至知是海南雲
其七
落日没前灘雲移鳥欲還除巾不即卧恐遇絶竒山
新莊澷興
昨來杏花紅今來楝花赤一花復一花坐見歲年易
其二
出城每自醉斜陽坐芳草黃鸝枝上鳴花落有風掃
其三
逕樹團成蓋原草綠如翦盈盈車馬客時來弄春醆
其四
未有此莊時對酒無處飲今來莊上遊却恨酒杯緊
紫霞洞主歌
朝霞弄海色閃爍如金蛇回光照巖洞駕我青鸞車
其二
雲洞窈谽谺行覓石髓食蕤蕤古苔上有書字不識
其三
丹霞熨朝旭桂葉一何芾中有騎鶴人下上隨雲氣
其四
朝餐赤城氣暮攬羅浮色常有瑶草花寒至不曾識
其五
石泉嫋長蘿煙翠滿山室忽聞空中音幽人弄瑶瑟
田園詩
暑日郊出頻野意差日適鴉雀閒繁隂榴葵乃炎赤
其二
初日暑力薄單車歴城曲隍飈卷蜻蜓荇帶舒復促
其三
掘塹不數尺及泉水忽湧誰為辦佳藕我今畜魚種
其四
淤泥獲拳卵蛇龍誰即分夜看置頓處似有五色雲
其五
園荒蒿藋長手鉏薙其穢那解蓊蔚區中有吐芳蕙
寄徐子
紫閣朝回夜金尊月映空秪應徐進士遥憶李郎中
其二
東省堂前樹南陽宅裏花春風如往日夜月向誰家
贈何舍人
朝逢康王城暮送大堤口相對無一言含悽各分手
寄都主事穆
江草喚愁生思君黃鳥鳴遥心將夜月同滿闔閭城
送佘客
自寄還家信閨人數月圓住近沙溪口終日問來船
送人
頗訝楓林赤無風葉自鳴來人與歸客同聽不同情
贈客
出郭江南望暮天雲北飛斷蓬寒更轉長路幾人歸
過夏口寄惲君
君居楚城裏我傍楚城過相思連夜發無奈是江波
諸公石頭口舟餞
北廵寮寀合舟餞此江潯晩别隔煙浦猶聞横吹音
寄黃子廣東
昨遊梅嶺畔翹望嶺南雲恰屬梅黃日何由攀贈君
潯陽寄耿參政致仕
連年卑濕地無日不思歸况在潯陽見君帆獨北飛
送鄭生
桃花浪初起三月爾江南萬樹垂楊色相留照暮酣
送人赴舉
寶劍動連星金鞍别馬鳴持將五色筆奪取錦標名
贈王左史
林卧每倦出時或一乘馬來訪王相國醉歸月明下
其二
君家百甕酒留連胡不飲花月我自來醉即花間寢
贈劉東
洎濱三月時花滿扶亭道翩翩白馬歸青袍亂芳草
戲鄭生求歐帖看
徽州鄭季子動輒古人師昨特衝秋雨因來問墨碑
送酒鄭生
旅食沙林暮年華北雁春誰憐竹葉餉同是采薇人
送王生北行
紫轡銀鞍馬青袍白面郎揚鞭萬里去謁帝入明光
其二
朝散午門西春風起御堤上林花半發幾處早鶯啼
觀袁永之樂府戲裁子夜歌寄之
為問閶門柳年來青若何館娃明月夜醉擁越兒歌
其二
日暖春波綠湖平一鏡天船船載歌舞争向綠楊邊
詠李花
城東萬李樹此樹獨鮮竒竟日風開落無人誰得知
詠鷺
獨立娟娟鷺驚人離石磯遥看一片雪深映碧山飛
獲麂
小麂何山得出山今幾時笑爾深蔵晩無言獵者知
饋雁
失却風雲翅來遊君子門未辭弋客慕終荷主人恩
花鴨
花鴨静雲衣娟娟春草依臨池捩頸卧夢拂楚雲飛
鶯曉
睍睆夢中迷流鶯碧樹西起來紅日照已度别枝啼
詠螢
葉暗輝輝度孤明炯自知月臨光不掩星亂影須疑
名花
名花似美人娉婷代應絶夕陽時獨立風起滿林雪
炭簍盆架
編荆為團籠本以貯木炭今匪用炭時聊以助吾盥
砂鍋盆
砂鍋注清泠洗面還洗心其噐苟不潔徒稱玉與金
船板牀
船板胡在兹而我寢其上情知非江湖夢寐亦風浪
甎枕
盧生枕竅中哀樂竟何用我枕城甎卧無竅亦無夢
蘆蓆几
古人席地坐飲食俱在兹今人設高几翻謂古人卑
坏墩
晨興坐兹譚而亦坐兹食為言同寓子尚念埴者力
麻繩椸
何以架我衣麻繩撑兩柱諒有解脫心與子同一處
葛衫帳
酷暑睡不穩解衫周四圍但阻蚊蟲入無遮明月輝
漁村夕照
西暘下洞庭網集清潭上一丈黃金鱗可見不可網
山寺晩鐘
美人杳何處盈盈隔秋水遥遥雲外鐘日落暮山紫
平沙落雁
西風萬里雁一葉洞庭秋羣浴金沙軟瀟湘霜氣流
江天暮雪
長江浪滚雪煙黑花争飛可怪横流者孤舟一笠歸
洞庭秋月
天水本自空圓月况秋映皛皛起霜色千里一懸鏡
瀟湘夜雨
夜響起秋竹浩浩楚雲白曉來看沙觜新水添一尺
遠浦歸帆
秋風五兩席點點聚復散不信小小烏飛飛速征雁
山市晴嵐
峰晴堆夜嵐晨炊翠猶濕但聞山鳥鳴不見鳥出入
薜荔園
芳園蓊薜荔水石非人間昔聞西洞庭今為學士山
恩樂堂
肯堂欽古訓修祀報前功酌泂歌行潦采蘩遵召風
石假山
磊竒成我山雲氣遽裊裊衣水即溟渤拳石是蓬島
水鑑樓
風吹池萍開天空水如鏡幽人時凭闌下看行雲影
風竹軒
吾軒自有竹暑月常寒聲山静無風時滿林空翠生
蕉石亭
看石忽有詩攀蕉書其上夜來雨打葉驚聞金石響
觀畊臺
洞庭有興雲太湖無落波登臺問農者不勤將如何
薔薇洞
洞口薔薇密石花壓雲濕曉采枝上露不知鶴飛出
荷池
山風吹水香脱巾池上坐盈盈千歲龜飛上荷葉卧
柏屏
堂堂千尺材為屏忍屈曲終抱凌雲情不改歲寒綠
留月峰
峰竒自成竅似月非有心月來爾何意徘徊光與深
通泠橋
雨過崖水響石梁裊山澗晴天挂一虹溪斷雲不斷
花源
落英泛流水點點如飄霞為有問津者不敢種桃花
釣磯
磯根浸寒水細草綠如髮夜魚不受餌石上坐秋月
空同集卷三十四
