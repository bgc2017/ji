空同集卷九明李夢陽撰
五言古
時命篇
代馬不戀越荆禽豈巢燕鸜鵒渡汶水君子憂未然奈
何客游子率爾辭故山行獸顧丘林出雲有歸還交交
聲利途軒車日駢闐誰念牛下人悲歌夜中歎豪門有
棄襦我衣恒不完張儀懼諸侯泄柳乃閉關貧賤豈盡
愚時命當自安
述憤
弘治乙丑年四月坐劾壽寧侯逮詔獄
天門鬱岧嶤虎豹守其隅番番九苞禽頡頏舞雲衢銜
書奏至尊青龍與之俱光夕絶還響徙倚空愁余
其二
帝居杳何許蒼蒼隔九閽白玉為阿閣黃金為重門可
望不可扣仰見飛雲奔何當發炎旭下照孤葵根
其三
鞀響久不作烈士常苦辛魏裾已寂寞漢檻空嶙峋邈
焉向千載曶曶懷斯臣皇心苟識察百死寧一身
其四
懸車曜回景夕風起喬林撫兹散沉憂浩蕩開重隂迴
翔瞻闕門躊躇思玉音宵坐熖明燭懷古傷我心
其五
大化罔不虧人生固多艱汎觀疇昔人浩然發憂歎自
非餐霞侣伊誰駐朱顏律律南山岑拂衣會當還
其六
孟夏草木長垂雲一何凄零雨宵始歇西山朝復隮兀
然坐高舂時聞鵓鳩啼逢辰寡宿懽履運傷前迷既無
杯中物何以寫我悽
其七
飄風自南來䬃䬃入哉懷我欲隨之翔北向三重階守
閽遥望余閶闔何由排戚戚勿重陳危言多厲階
其八
夕雲鬱崢嶸頽陽入西丘返景漏林端明我屋上樓靜
久得玄理源澄復何求永懷鄒陽子聊以抒我憂
其九
苔井肅隂森嶽廟閟以清車前當路翻紅葵夾階生羈
人散煩疴紆徐步中楹時禽變好音庭柯敷夕榮詎知
沮洳場曠然獲悠情
其十
青青廟中槐交交一䨇禽為巢育其兒結構良苦辛一
朝驚彈羅移棲向高林我行適見之歎息空彌襟
其十一
湫宇夕隂隂寒燈熖不長氣棲遞微明飄忽如清霜人
云網恢恢我胡寓兹房墉鼠語牀下蝙蝠穿空梁驚風
振南牖徂夜倏已央於邑不成寐展轉情内傷
其十二
小草生枯桑芊芊競芳辰雖云殊本根寄託各有因自
我罹幽囚忽焉經浹旬我兄千里餘渺渺長河津妻子
日望余蒼蒼隔西鄰所幸二三友笑言越昏晨宵鐙促
燕膝昵語忘苦辛患難苟相得毋論骨肉親
其十三
檐月何徘徊晨風復依依載言别同居倉皇倒裳衣處
者各惆悵去者從此辭挽手刺刺語寄言家中知丁寧
故與親願勿長相思明明昊天威我久寧在兹
其十四
皇矣彼上帝赫赫敷明威四序舒以慘中有玄妙機燭
龍躍天門一朝景光回昔為霜下草今為日中葵稽首
沐罔極欲報難為詞
其十五
明月出東方徒行反家室室人走相訊問我何由出明
知非夢寐欲辯仍自失喜極䨇涕零轉面各銜恤垂鐙
照緗卷浮埃滿朱瑟愁言卒未傾忽復見晨日
其十六
鳴鑣踰廣陌執簡謁彤闈道逢相識問倏如遠行歸虎
拜閣門下龍顔霽晨輝二后邈以迢吾皇嗣其徽從諫
如轉丸旁求炳先幾令聞洽四國壽與南山齊
其十七
臣本草野士弱冠承恩私黽勉簪紱間低回赧容姿直
湍寡回波勁木無弱枝天運不易測物情諒如斯修塗
方浩浩駕言赴前期
發京師
正德二年春二月與職方王子同放歸田里
驅車彰義門遥望郭西樹冠蓋輝青雲車馬夾廣路威
風何赫奕各蒙五侯顧回飇動地起白日倏已暮棄擲
委蔓草榮華若朝露良無金石交人生豈常故絺綌足
禦冬誰念紈與素愾彼白華篇氣結不能愬
其二
蔦蘿附松柏枝葉固相因行子戀儔匹况遇同鄉親北
風起河梁日暮多飛塵擕手同車歸駕言西適秦道遠
長渴饑客子懷苦辛仰瞻天漢流夜永不得晨驂馬媚
其曹鳴鴈各求羣明星出東方照見車下人夙興即往
道登彼高路津還顧望京邑愴焉何所陳
離憤
正德戊辰年五月閹瑾知劾章出我手矯旨詔獄
采采河邊蘭鯉魚何盤盤念我同胞人訣絶摧心肝事
變在須臾浮雲逝無端臨發路踟躇誰敢前為言原鴒
抗高聲我行何時還十步九回頭淚下如流泉
其二
練練晨明月鬱鬱風中柳蒼茫遮我車識是平生友感
君故意勤贈我䨇瓊玖虎狼夾衡軛狐狸草間走東方
漸發白聊歸勿為久天威煽方處君子毖其口
其三
北風號外野五月知天寒海水晝夜翻南山石爛爛丈
夫輕赴死婦女多憂患中言吐不易拊膺但長歎永夜
步中庭北斗何闌干裂我紅羅裙為君備晨餐車動不
可留佇立淚汍瀾願為雲中翼阻絶傷肺肝
其四
驅車重行行前上西山陲白日忽已冥歸鳥來何遲飄
風吹征衣北逝方自兹行路見我行不行為嗟咨苦稱
途路澁君子莫何之欲訴難竟陳天命自有期
其五
結髮事君子締結固不解青蠅玷白璧馨香逐時改恩
阻愛不周棄擲良在此紅塵何冥冥白日淪西海對面
有訣絶何况萬餘里得寵各自媚誰為展情理訛言方
蝟興君子慎其始
七哀詩
問客何方來四月發回中繁霜隕百草樹木如寒冬客
行一何遥客顔一何憔舉目望關山關山鬱蕭條少壯
盡乘邊崖谷何寥寥戰馬不解鞍弓矢常在腰碩鼠走
空倉城上狐狸跳咄咄勿復陳更問北來人六月天雨
霜哀哉生不辰
與客問答
門有萬里客顔面帶風霜左右佩䨇鞬意氣何揚揚問
客何州士逝將之何方客亦不顧云但言開中堂手持
一書札口口稱故鄉長跪受書札草字八九行上言親戚
故下言别離傷
其二
長跪牽客裾故鄉今何如客起長跪言故鄉不可居墳
壠既蕪没寧復識田廬鄰巷鮮故人族屬半丘墟巖巖
高山谷今為官路衢主人聆客言涕泗交漣如離鄉三
十載小女為人姑邇者日以親遠者日以疎狐狸知故
穴牛馬知故阹願為連理樹託根北山隅
赴江西之命初發大梁作
戚戚辭故里盛陽遠行游入門揖兄嫂征馬已駕輈日
午登前岡浮雲逝南流零汗透衣巾僕夫行悠悠軀微
懼命重慷慨但懷愁還望故所居匹鳥鳴相求而我獨
何為道路常懷憂
轅駒歎
世徑互險夷富貴安所需昔為櫪中駿今為轅下駒白
日仰悲鳴青雲立踟蹰未蒙主人顧何由效馳驅朝思
碣石津夕睇流沙隅常恐侣凡蹇棄捐中路衢
李廣
李廣昔未遇射獵誰見稱君主猶未識他人寧不輕日
從田間飲夜止㶚上亭醉尉前呼呵小吏亦見凌一朝
剖郡符飛蓋赴北平凭軾覽百邑樹羽寧千城亭障不
設燧櫪馬躍頓纓彎弓射虎歸淡淡黃雲生自從結髮
戰舍鏑無虛鳴威慴五單于胡人窹寐驚孰知身運乖
數竒竟無成壯顔逐年衰白髮忽見嬰寄言雄圖者俟
命莫吞聲
豫讓
士有氣相感殺身酬所知伯氏既謝世族姓無孑遺噬
炭甘若飴漆身亮何為生既荷君遇没敢求君知仇聞
再三歎攬淚惠新衣玉劒四五動左右神為摧愴哉彼
流水迄今為鳴悲行路佇歎息芝蘭繞墳基人生固有
畢節義誠難虧
怨歌行
怨違情有悲懽聚理無欺懽怨非中則感離難重持纔
見春華交倏已晨露滋秋風吹羅袂團扇不復施團扇
與羅袂用舍各有時炎寒啓迭運超曠多遠期勿徒歎
捐棄恩愛倘中移
葑菲歎
菁菁田中葑與與疆上菲托根豈誠異敷葉為誰美采
掇女心歎遵路勞情理鮮莖入素手終朝不盈篚置之
獨長惋抆淚沾衣裏白華肇卑薄谷風啓怨誹色衰使
交離棄美因下體空瞻寸晷旋倏見嚴飇起徒持履霜
戒誰念禦冬旨吟歎非貞喻托物聊在此
有夢
濡迹古梁郊託兹洪河疆流景逝不處衆草忽已霜元
雲駭崇原鳴風激空桑侯予竟此夕念獨涕沾裳人欲
天必從神交詎無方解襟即幽寐執袂奉顔光道暌未
終已舒體各異鄉鳴鷄在東壁薄月鑒空牀精誠諒有
合暫違寧詎傷
馳景篇
小至方浹辰居然届寒臘澄空暮霜歛雲物恣吐納眷
念河關阻悵望三川楫城隂多悲風馳景杳難接遥憶
鹿門駕緬軫馮驩鋏
時序篇
邈矣時序邁悠悠羈思懸少歲覿飛龍振步躡雲煙揚
芬凌紫霄結駟覽黃淵王綱祗以穆四海屢豐年晨趨
謁雲陛晩沐踏京塵流觴擁華舘藻翰飛陽春逸者眷
多暇壯士恥無聞徒閱芳華改何有尺寸勲日月不我待
倏忽星運移抱疴届兹夕憮然傷夙期元髮難久恃毋
令達者嗤
歲晏行
歲晏幽隂積寒霖夕館空浮雲起城闕浩𦕈安可窮悠
揚横太虛回薄蔽鴻蒙我有一叢蘭種之良亦難飄風
忽來吹零露苦相殘勸君留此草蕭艾不可寶
苦熱篇
大運互伸縮二儀每驕蹇陽威苟不烈隂馭何能反避
暑躡清榭拭汗望幽巘密綠暵豐林萋蕪萎修坂逃飲
豈其性對食不能飯嗟彼馳騁子晨暮各忘返執熱古
有經愚智詎相遠何當蘇海宇余亦遂仰偃
其二
伏隂會當升愆陽固有期墻茨覆鮮實蟪蛄夕以哀所
虞大火流即值凉霜催軒轅製六律大舜彈鳴絲四氣
為之和民生寡憂思古理日云邈季運安所師我懷良
已永炎曜况倭遲願言惠清飇颯然均此施
值雪詠懷
索居倦晨暮沓沓傷歲窮玄雲為誰屯流霏夜常風映
隙既窈窕穿窗亦玲瓏凌高似有綴填卑忽若崇裒多
雖稱物益寡竟誰功匪無盈尊酒斟酌解我忡途路悵
伊阻佳期杳莫同握瑾惜楚老投瑶怨國風人欲天必
從精感理能通鍾絃曠易絶郢調寡彌工持為知音說
庶以折其衷
苦寒行
白日歛光曜北風如劒刅澤堅走鳴車冰雪峙千仞登
高望四海四海水將結蛟蛇壅巢窟虎豹潛於穴巑岏
太行谷蒼莾隂山戎沙磧晝飛霜壘門吹烈風鳥雀墮
巖壁黃狐嘯空城居人掩關卧客子無復行
行省樹下
中林溽雨積蕪徑暑日薄衆鳥集於樾鵷風眇焉託披
雲矚岑觀縹緲三阿閣踽踽懷昔賢擾擾疾棼錯夷猶
攀榮柯慷慨念幽壑
卧疾
寒飇振䟽牖十日歲華改王孫怨修路芳草若相待寸
心百慮嬰移疾屢朝晦范甑蛛網生翟門雀羅在歎息
中林蕙望望何能采
其二
眠痾感歲晏中意長剌剌展策不能讀對酒寡懽懌晨
風激幽林堅冰滿川澤短景不可駐倏忽變昕夕飛雲
迅南征歸鳥厲其翼地北常苦寒窹寐想温域
空同集卷九
