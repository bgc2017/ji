空同集卷二十七明李夢陽撰
五言律
月夜繁臺會兩監察
路葉風交落臺驄晩並行時寒物色換意遠世緣輕異
國同觴地危樓片月情暝烟凭檻裏汴水凍猶聲
其二
萬里危樓夜中天朗月時快心真託酒凝望轉停巵野
色霜元迥林光燭並移依依簷畔鵲先占獨栖枝
送李生還郡
宦美庭闈隔情深郡檄催臘江舟自穩暮日首頻回洞
橘黃金摘吳魚白雪來汝親知更樂願展治邦才
其二
伯道吳門水梁公冀北雲依親歲聿暮趨郡袂還分臘
動蘇臺色春回震澤薰重過應未遠良吏漢廷聞
甥嘉北來出其謁逢干廟之作予為和之嘉時
謫茂州判
汝謁雙忠廟徘徊幾度吟暴雲連海白積水帶城隂自
抆看碑淚誰知駐馬心未須悲遠竄不死是恩深
送甥嘉之茂州次玉溪侍御韻三首
已詫齊東謫能堪蜀道行自甘窮塞竄爭奈倚閭情劒
閣雲中棧蓬婆雪外城大江秋見底待爾濯長纓
其二
蜀道元非易人言此更難虎風生萬壑蛇徑動千盤北
望常思闕西來不為官無言羌性異汝當郡民看
其三
雪山天地外經夏雪難消氣冷三城戍光通萬里橋誰
言州不好汝去路寧遥縱使胡笳夜猶能夢入朝
郊園遲王豸使不至
豈少銀鞍馬衝泥許故游清風微進草晴日澹生秋掃
徑童將倦看籠鶴未收異時高李會佳跡至今留
王豸使至復有此賦
晴游翻幸雨午出更便風柳重陶潛宅花霑御史驄達
人元野性濁酒本村翁酌罷桑麻晩歸燈一徑紅
王豸使既返東月皎升乃與李曹二子徑觴吹
臺之巔口占柬王子
王歸不待月二子共登臺天地劃然皎山河相盪廻蟲
鳴崖底葉鴈影掌中杯為問山隂客還能棹雪來
秋日吕公西園同玉溪侍御二首
圃勝城能曲臺高野更秋席陪驄馬出情為碧雲留移
坐鋪林葉添樽面水流潛思歌舞地指點問王州
其二
入院看垂柿臨畦羡引泉寒荽自滿地疎樹不妨天野
老疑旌旆林烏下酒筵無云但游衍公意在桑田
西園酒半會玉溪侍御瓜代報至再賦二首
北使還朝近西城返照深霜情留果實晩意付花心風
助林皋爽雲横海嶽隂兹游如在念應有寄南音
其二
勝地留賓切離筵散酒遲網魚生躍案摘棗脆連枝草
夕鳴蛩動天秋過鴈知河橋明日事願盡掌中巵
見和君病起鬚白輒有所贈亦咎其酒過
詫汝鬚添白將無病苦形眼前真過隙身外是浮萍客
到留碁局兒呼檢藥經昔人曾頌酒吾意不如醒
和鄭生行經鳳陽
浩蕩興龍地盤旋踞虎形海吞淮水白天插楚峯青帝
宅精靈聚陵宫虎豹扄萬年禋祭禮有道賴朝廷
初冬見雪和鮑生
密雲初布暝疎雨忽成花氣淺冰從薄寒輕白自斜敝
裘誰念汝孤棹獨思家江上冥冥鴈春風遲去槎
鄭生至自泰山
昨汝登東嶽何峯是絶峯有無丈人石幾許大夫松海
日低波鳥巗雷起窟龍誰言天下小化外亦王封
其二
俯首無齊魯東瞻海似杯斗然一峯上不信萬山開日
抱扶桑躍天横碣石來君看秦始後仍有漢皇臺
寄鮑崇儒
去日猶零雪庭葵遽復花新詩誰和汝久客自成家水
國乾侵夏田風莽帶沙長淮日易暮珍重早棲鴉
送趙訓學滿歸
六旬千里客九載一氊歸路遠琴書重官貧妻子饑塞
雲迎老鬢河色戀征衣會有秋行伴關山新鴈飛
其二
宋代陳無已唐時鄭廣文道高官獨冷名美世同聞汝
挈一氊去予憐雙袂分潸潸白首淚長向渭西雲
秋過内弟漫賦二首
赫赫乘龍地蕭蕭羅雀門桑麻猶世業書史但兒孫數
過看顔帖今來為菊樽顯親君太晩願化北溟鯤
其二
主賓俱不飲相對坐同深幸有黃花興無論白髮心游
蟲紛落日高葉下疎林靜裏聞鴻鴈疑添往歲音
贈陳生
少小期鵬運于今尚未飛蒿深仲氏宅鶉結憲生衣背
郭元桑樹臨河只釣磯奉親知不苦饌有白魚肥
其二
白屋山中相黃河水後田家無釀酒秫人索買書錢雨
過雲流野風來浪接天行行牛角上猶掛古人編
七夕雪臺子過東莊
村落元相接園林亦互游酒天携榼就花夜對牀留忽
爾雙星候泠然萬木秋誰期白頭日蕭灑共丹丘
贈程生東游
鄒魯風猶在芒碭氣有無羈心空大澤儒行乃長途野
艇冰迷鴈村樓凍集烏無勞怨歲暮隨處是江湖
寄題高子君山别業
君山者江隂縣之北山也高子獲焉於是自稱君
山主人予聞之為作君山詩寄焉
一山背城起萬古號為君秀攬江心月雄吞海面雲金
陵通地脉玉港發人文羡彼投簮客中年卧紫氛
其二
季札墳邊業春申邑後山一江平展鏡兩港曲成環不
雨雲煙擁長春草木斑隠君梯萬丈倘許世人攀
立春柬鄭生問其愁病
天涯春又至游子近如何病久詩難減鄉遥夢易多藥
苗春尚雪舟楫海初波舊業方山下東風徧綠莎
送劉尹赴徵
戀别當炎暑淹留到夕暉徵書昨日下循吏古人稀風
樹凉移席庭萱晩就衣明朝五雲裏爭看兩鳬飛
冬日寺集觀趙帥射
萬里横霜氣長風快順毛將軍隻弩發疊中兩鴻號取
石敲新火開鮮弄寶刀回頭問僧者何處得醇醪
丁亥寒食柬養素
細雨穠花候高齋獨坐辰春風無病物清世有閒人樹
濕鶯穿穏泥香燕下頻遥思養素者何處卧松筠
喜程生自吳中回致五嶽黃山人音問
爛漫梁園樹江舟爾恰廻苑桃惟舊列墻柳半新栽枝
為來人嫋花迎笑口開吳門春更好幾上虎丘臺
其二
黃子吾真畏程生爾更竒江城傾蓋日渭北暮雲時寶
劒神終合冥鴻性不移忽思千里駕慚愧昔人為
伏日載酒尋高司封讀書處
鄭門古城曲小築成幽園為厭朝簪擾兼辭人境喧矮
堂交雜樹炎日駐游軒默默林中意相看對一尊
其二
養寂為園卧尋幽當暑過林深得日薄地靜覺蟬多舊
業元秔稻新亭復薜蘿誰憐朱紱客遽戀白雲窩
懷五嶽山人黃勉之
吳下元多士黃生更妙才心常在五嶽名已動三台系
自汝南出文從西漢來各天難見汝翹首獨徘徊
郊居柬竹溪子
當春弄杯醆花落恨紛紛重來日復幾飛葉滿秋雲寒
流下鴈影古戍噪鴉群殘菊猶堪把長謠獨憶君
聞吳郡黃山人將遊五嶽寄贈
昨報三吳客將尋五嶽遊薜蘿堪製服春水正宜舟二
室雲中峻三花煙外浮住居吾幸邇先肯到嵩丘
其二
天柱峯頭雪蓮花嵿畔雲朗吟惟李白獨往更黃君婚
嫁今應畢藜鞵有幸分共躋恒岱徧歸著五遊文
東莊冬夜别程生自邑
萬里孤村夜疎燈對語心風枝時響牖寒月故明林秦
隴新遊壯江湖舊恨侵側知南槖重為有華山吟
己丑八月京口逢五嶽山人
夜雨清池館晨光散石林一舟相過日千里獨來心樹
擁江聲斷潮生山氣隂異時懷舊意應比未逢深
京口楊相國園贈五嶽山人
遠客乘秋至名園水竹分林寒翻易雨池靜合偏雲卧
疴思知己逢君愜素聞蕭蕭綠雲裏誰解有論文
經長陵詣黃花鎮
沙嶺群峯會黃花一徑穿臨崖防馬駭枯木有蛇懸鎻
鑰關門壯星辰陵闕連舊驅邊馬至得失豈皇天
白洋城
京西太行崦孤壘白洋間己巳曾通敵居庸並立關水
合桑乾去峯連塞上山聖君敷遠德秋日戰旗閒
至黃花
黃花城壓岑山合晝多隂坐見五陵霧來為九月霖泥
生劒戟澁寒重鼓鼙沈寂寞松林外那傳孤鴈音
銀山寺
銀山倚鐵壁天外削三峰不見林中寺來聞午後鐘僧
徒住石屋雷雨拔門松西望諸陵接雲成五色龍
出塞
峰起黃河限秦亡紫塞存磧沙浮落日塞霧宿疎墩哨
馬三邊動燒荒千里昏將軍拜金印白骨不曾論
其二
磧日淡無暉風沙驚自飛望煙尋戍壘聞鴈忽沾衣大
將搜河套遊兵出武威賀蘭山下戰昨日幾人歸
環縣道中
西人習鞍馬而我憚孤征水抱琵琶寨山銜木鉢城褁
瘡新罷戰插羽又徵兵不到窮邊處那知遠戍情
寺
不覩空王宇誰興浩劫心散花疑白象布地果黃金水
霧飛梁灑夕陽廻殿隂獨嗤簪紱客遊賞託雲林
繁臺春望
野曠孤煙靜高臺獨望時地殘隨氏苑天闊禹王祠晩
日雲爭白隂崖花自遲目斷南來鴈蕭然故國思
繁臺别業
地亦因臺峻天能縱屋高宋朝四帝國禹廟九河濤上
下見陵墓風煙含野蒿昔人聞醉此簡懶愧吾豪
高遠亭
虚亭蓋樹杪四顧果平蕪嵩嶽杯前出濁河窗外紆寺
杉時送響塔鸛每來呼一約朋知飲歸車醉每扶
詣别業
跼蹐豈吾事郊遊惟獨行風回疑引騎雪落故連城塔
樹凝先白臺雲曳未平感時侵歲晩白髮暗心驚
中湖寺
龍象何年地千巖一澗廻我來尋石鏡隔竹望香臺樹
繞啼猿入人從鳥道來坐飱霞氣晩只擬是天台
其二
陟嶮扣巖扉一鐘鳴翠微丹崕森竹樹雪壁映花飛屋
隙鳴泉瀉山昏麋鹿歸松風高壑起雲卧欲沾衣
南湖
中湖果竒絶逾嶺復南湖石磴廻相倚巖泉有乍無開
窗衆壑積當殿一峰孤更覽千林竹因懷長嘯徒
北湖畏雨不至
亂山上雲氣孤客發西岑徒瞻北湖寺其如東路心嶺
猿愁暝雨巖鳥下空隂回首太行麓蕭蕭松橡林
下南湖
湖僧騎牝馬相送石門峯欹仄亂石路日暝漁樵逢蒼
茫翠微裏風落青山鐘羡爾巖居者終期塵外蹤
曉行雲夢澤
曉行雲夢澤雲起失湖村歴歴横江雨冥冥遠岫昏黿
鼉當馬吼鷗鷺背人翻欲擬浮湘作吾生異楚魂
劉家隔
匹馬淮山盡孤舟漸楚歌遠商吳蜀雜新雨漢江波驕
燕斜斜下輕鷗片片過整帆遲明發天色定如何
浮漢
杳杳向前城揚船浮漢行水聞天上轉色出雨中明已
近鳴鵙月長看龍霧生陳詩歎秣馬風浪獨含情
浮江
浮江晴放舸挂席曉須風日倒明波底天平落鏡中開
窗問赤壁捩柁失吳宫萬古滔滔意潯陽更向東
九江
九江江九流廬嶽負江州世代催前浪圖書羡上游城
孤落日映虎去暮天幽夜笛隣舟送曲終無限愁
發九江
已發南風盛須時且復停岸沙延繫纜竹色隠回汀行
待江水穏卧看廬阜青此生誰固料湖海一浮萍
豐安莊
地氣南逾熱僧林晩暫栖雲開一江去日在萬山西修
竹凉風至昏鴉古木齊凭高忽灑淚清世有征鼙
圓通寺阻雨
巖扉隣虎穴淹坐面猴江山動雲生眼風廻雨入窗漸
交松際響驀鬭石間瀧鈴磬煙蘿外高峰只自雙
圓通寺阻雨聞石門磵橋斷水湧阻往東林
石門雨斷橋途阻虎溪遥仄想遠公室秋蓮應盡飄愁
猿吟霧裏落葉重林腰更有天池望巖巖向碧霄
五老峰
東南濤浪吞五老古今存秀色彭湖浴諸峯廬嶽尊中
宵見海日南斗豁天門霜雪顔常靜雲煙解變魂
再至洞院
昔别秋色苦今遊風澗清穿石竹猶活雨過泉自生禮
殿古門換釣臺新路平獨來誰每見雲日此峰情
廻流山亭
亭高山盡入回首見鄱陽天地開吳楚絃歌有宋唐峰
雲低棟白湖日倒碑黃六月吾來此凉風不可當
折桂寺
折桂何朝院開基分翠峰窗明五老雪門掩半崕松泉
瀑飛人過香臺印虎蹤千巖誰得到百里但聞鐘
團山登望(石壁朝饒二山名)
團山當縣口石壁對朝饒日靜湖波歛天低島色遥風
雲餘覇氣吳楚混前朝秋水年年落英雄恨不消
芝山望
吳楚分何代乾坤此郡孤江從樹裏斷山入雨中無戰
鬭名空在英雄世與徂酒酣撫長劒極目盡重湖
芝山寺感事
偶到芝山寺遥傷薦福碑霜雪十月動秋戰萬家悲凉
入丹楓墮崕高黃葛垂洪鈞融萬物黔首獨旌旗
龜峰
立壁有天地浮雲無古今仲冬諸客到落日亂峰隂峭
峽通人過危巖把酒唫竒多看不徹昏黑更登臨
泊安仁
官舟商泊同城近月濛濛戍鼓夜長擊漁燈時自紅烏
鵲枝難穏豺狼穴易空向來論大樹心切古人風
鉛山
山水交閩越東南古縣聞一峰晴冒雪兩水晝蒸雲石
井鵝湖倚車盤鳥道分儒官荆棘裏寒葉痛紛紛
市㲼夜泊
此夜章江月無端照獨舟人生真梗泛歲暮且帆遊臘
逼寒燈熖波吞霽雪流坐吟風鴈起漁笛滿前洲
豐城夜泊
夏至北風至晩晴凉意增江船逼新月沙色亂疎燈暗
漿故相撥浮陽還自蒸倚檣看劒氣仍見斗閒曾
舟往臨江即事
直岸含風細中江放舸安地隨帆席轉風進晩潮殘霞
樹迎窗過晴山卷幔看遥驚雙浴鷺色舉向雲端
雨泊豐城
古岸花層濕隂江鷗半飛波廻撼船重雨側入簾微潭
愛金華湧亭傷寶氣稀二年三歴此腸斷北舟歸
夜行旴江
燈火遵山閃旌旗折路頻仙壇杳不見片月故須親土
俗漸異楚人言多雜閩豈無嚚不足訟簡愛吾民
赴新喻
露樹且烏啼孤舟晨向西蕭灘千百轉昏暮到羅溪古
驛屯雲密平沙沒日低揚帆更前去月夜不須迷
自進賢趨撫州
炎域霜何厲寒原木欲稀肩輿隨落葉晨日上征衣路
勢東南轉北風鴻鴈歸東鄉新血戰巢破鳥猶飛
雲山渡
渡古雲山積江明日色饒霜融水更落野靜路堪遥冠
蓋行相望干戈氣未消傷心弄兵者汝業本漁樵
玉峽驛夜泊
暑泊無風夜江船深自凉雲纖沾葛細月湧去波長古
峽銜孤驛名山引玉梁前途堪躍馬旦發問仙鄉
白沙驛
沙古幽幽白江新泯泯清水銜村作國山繞驛為城萬
里將南徼孤槎且暮征壯心與落日的的向波明
澗富嶺赴安福
三月赴安城遥攀嶺路行前驅真避虎絶壁亦啼鶯周
覽物色換極高雲氣迎俯看南贑路孤舸會將征
其二
山行忽百里步步山情新蘿擁千盤透花齊萬谷春寒
暄不異地憂喜暫隨人默誦垂堂戒私嗟名利身
鬱孤臺
朔日送客返慨然登鬱孤悲歌為閩廣指顧盡江湖南
俗羌夷雜北流章貢俱兵舸尚滿眼繹繹詣饒都
曉至鄔子驛
湖夜乘風過天明見驛樓數家依獨樹落月隠春洲日
抱越峯上江奔吳徼流姚源東水外兵甲氣還浮
再至玉虚觀
龍沙欣自昔久泊遂今期雨露新松大丹青舊殿移岸
雲通繡栱江日抱金池欲倚門東閣愁看日暮時
仙樓
仙樓忽欲暝鐘鼓下江煙獨坐一燭秉當門新月懸石
寒壇近斗沙靜樹浮天半夜朝羣帝珊珊羽節還
與駱子遊三山陂三首
庫部平生友湖山百代心追思宫闕地蕪沒水雲深連
馬穿蘆入羣鷗坐石吟誰能堪落日莽莽古城隂
其二
丘壑胸應滿乾坤眼獨真揚鞭指河洛立馬說周秦古
墓笙歌地前朝戰伐塵秋風颯颯起白草正愁人
其三
日扇逢林却風旗改路廻悲凉元此嶽攀陟復何臺雲
破遠峰出天秋孤鴈來明朝異南北歸騎莫教催
上方寺鐘樓
臺上一鐘鳴登臺萬里平蒹葭天正遠雲氣暮還生饑
雀喧空澤黃蒿斷古城不堪臨眺屢况是感秋情
其二
危閣秋登霽寒煙晩坐重長風欲動地落日故銜峰葦
颭騰雙鶩雲拖挂一龍此懷吾不淺怪爾暮鳴鐘
金山
狂瀾日東倒此嶼忽中流蜃學樓臺結龍專澒洞遊光
涵天上下影變地沉浮解識超三象何須問十洲
其二
歴險仍攀閣窮高更指臺一身銀漢上四望鏡波開吳
楚地形伏江淮秋氣來暮潮益滚滚風葉下崔嵬
其三
寺立江心古人遊秋舸新魚龍狎不浪草木潤長春忘
險卑崇搆貪竒健病身無為孤柱恐焦嵨接嶙峋
空同集卷二十七
