空同集卷五十二明李夢陽撰
序
熊士選詩序
熊士選者豐城人也名卓字士選弘治丙辰進士為平
湖知縣擢監察銜史以劉瑾黜之歸黜者四十有八人
而余亦與焉瑾以其名詔天下號曰黨人瑾誅起余官
江西過豐城訪其人於曲江之濱亡矣余既往哭其墓
復收輯其遺詩得六十篇然皆精細言華錄之俾藏於
家李子曰夫予於士選之亡而疑於禍福之幾也蓋苦
失要實不甚觧又無所測夫往來昭昭者云曩余在曹
署竊幸侍敬皇帝是時國家承平百三十年餘矣治體
寬裕生飬繁殖斧斤窮於深谷馬牛徧滿阡陌即閭閻
而賤視綺羅梁肉糜爛之可謂極治然是時海内無盜
賊干戈之警百官委蛇於公朝入則振珮出則鳴珂進
退理亂弗嬰于心蓋暇則酒食會聚討訂文史朋講羣
詠深鉤賾剖乃咸得大肆力於弘學於乎亦極矣於是
士選為御史日與四方士游聲光赫赫頗有千仞覽輝
之望夫治極亂繼名高毁入丁夘後事余難言之矣今
上既誅亂賊反之正民志烝烝不奸又號一治厥亦往
來之道乃今盜賊顧日益弗靖學士大夫相與釋俎豆
而議干戈誠使天假士選年於是時膺寄受托必嶽立
虎躍表見流輩乃顧死也悲哉古人有言曰勝觀數定
觀理蓋言禍福治亂之必反也士選前罹黨禍慘矣今
顧又死獨不不値其定何邪夫測往來者未有不據要
實者也要實明然後幾驗幾驗然後治亂理而禍福彰
今既不値其定則余又安所據而測夫往來也故曰余
於士選之亡而疑於禍福之幾也然盜賊平且有日乃
其人則竟已矣夫予安得而不悲故既收輯其遺詩而
又重之以辭
徐廸功集序
徐廸功集六卷并談藝錄子容寄我豫章予即豫章刊
焉印傳同好意表迪功文云初迪功亡京師也予在梁
子容訃予曰昌榖遺言子序其遺文於是手其文歔欷
久之曰嗟乎予忍序吾友文邪麟鳳芝寶世所希遘見
遘見之而遽夭滅亡也天生之故奪之邪抑生不生生
而修或短非天所諳哉迪功以文賦起吳中十數年間
鷟翔而虎變彬彬乎出人士前矣然竟轗軻夭滅亡也
凡此天果弗諳之邪乃予觀李唐人李杜轗軻勃賀則
天未始不憐才流涕也然猶異代足寬觧孰謂親遘見
之如迪功者云客曰氣積久斯漓三代以後聖人罕生
孔子以周末故不得位觀其大可占其細若是則魏徵
將為鬼魅之說非邪客曰羣體迪功奚以之也予曰談
藝錄備矣夫追古者未有不先其體者也然守而未化
故蹊徑存焉雖然辭榮而躭寂浮雲富貴慷慨俯仰迪
功所造詣予莫之竟究矣今詳其文温雅以發情微婉
以諷事爽暢以逹其氣比興以則其義蒼古以蓄其詞
議擬以一其格悲鳴以泄不平參伍以錯其變該物理
人道之懿闡幽剔奥紀記名實即有蹊徑厥儷鮮已脩
短細大又曷論焉不載迪功履歴以别有志述
秦君餞送詩序
夫學者稱餞送率於詩尚矣然烝民首列乎崧高韓奕
亦曰奕奕梁山此何哉蓋詩者感物造端者也是以古
者登高能賦則命為大夫而列國大夫之相遇也以微言
相感則稱詩以諭志故曰言不直遂比興以彰假物諷
諭詩之上也昔者鄭六卿餞宣子於郊也宣子請各賦
以覘鄭志故聞野有蔓草則曰吾有望矣聞賦羔裘則
曰起不堪聞褰裳則曰敢勤它人夫蔓草細物也羔裘
微也褰裳末事也曷與於鄭志奚感於宣子而有斯哉
亦假物諷諭之道耳故古之人之欲感人也舉之以似
不直說也托之以物無遂辭也然皆造始於詩故曰詩
者感物造端者也無錫秦君為河南提學副使而餞者
為之賦嵩山有賦大河蘇門梁園銅雀臺五老堂德星
亭者夫嵩山者言其高也大河者淵而長也蘇門者源
泉有本也梁園銅雀五老德星老俛仰之曠也而大景
行故稱者物也指者事也高長源泉者德業之經也景
行者徵也斯非所謂假物諷諭者哉且夫德以立政業
以廣志徵以推信是學校之要也秦君一舉餞而獲斯
三要然而造始于詩詩非感物造端者邪
缶音序
詩至唐古調亡矣然自有唐調可歌詠高者猶足被管
絃宋人主理不主調於是唐調亦亡黃陳師法杜甫號
大家今其詞艱澁不香色流動如入神廟坐土木骸即
冠服與人等謂之人可乎夫詩比興錯雜假物以神變
者也難言不測之妙感觸突發流動情思故其氣柔厚
其聲悠揚其言切而不廹故歌之心暢而聞之者動也
宋人主理作理語於是薄風雲月露一切剷去不為又
作詩話教人人不復知詩矣詩何嘗無理若專作理語
何不作文而詩為邪今人有作性氣詩輒自賢于穿花
蛺蝶點水蜻蜓等句此何異癡人前說夢也即以理言
則所謂深深欵欵者何物邪詩云鳶飛戾天魚躍于淵
又何說也孔子曰禮失而求之野予觀江海山澤之民
顧往往知詩不作秀才語如缶音是已缶音歙處士佘存
修作處士商宋梁間故其詩多為宋梁人作予遊大梁
不及見處士見其子育處士有文行育嗜學文雅亦善
詩傳曰是父是子此之謂邪育以疾不遊反其鄉今數
年矣以書抵予曰育恒懼先人之作泯沒不見於世也
幸子表之予於是作缶音序處士行詳見志表予故不
述第述作詩本旨焉
送楊希顔詩序
希顔曰夫自吾離鄉土侍兩皇帝奉王藩也倏忽四十
年餘矣然無異朝夕焉夫吾顚毛今種種矣而夢魂常
遊於故鄉李子官免之明歲君乃言於王曰臣鑄昧死
請臣有先人墓在太行之陽汾河之傍荆榛翳如狐兔
穴之敢請王曰吁汝歸其遄歸君於是秣駟於郊載脂
其舝旆旗設軷馬首載西將展墓而游於其鄉周諸王
諸將軍暨羣大夫士與執事者壯君歸也於是佩玉者
冕者紳者紱者車者馬者俎而醑者咸祖君至至鮮不
歌也有鴻篇焉有寥言焉有鏗鏗而參差者焉有嚴而
鼎鼎者焉有斂而逸放而井井者焉左史景陽謂李子
曰夫祖必有詩何也李子曰祖必有詩者自崧高蒸民
始也夫歌以永言言以闡義因義抒情古之道也然而
靡專於祖故詩於人有頌箴諷於己則思是故古之人
之遇也必陳詩諭志焉昔者鄭人賦緇衣也晉侯曰敢
不拜鄭君之不貳也此取諸頌者也國子賦轡之柔矣
者則諸箴者也叔孫相鼠穆子茅鴟本諸諷者也莊舄
越吟激諸思者也之數者皆古之道也而靡專於祖然
祖也必歌焉事者情於離難也故鄭六卿餞宣子於郊
也使各賦占志焉志以立行則事有名矣名以順義則
行有程矣執義建程則人不愛情矣景陽曰乃予今始
知祖之必歌也且希顔之能得情何也李子曰夫名莫
大於展墓義莫隆於追親程莫要於思本情莫先於頌
義是有其一足以得情矣况兼之乎况兼之乎
刻戴大理詩序
浮梁有戴大理者好吟而早逝德崇而宦卑乃其吟簡
復火之亡矣戴有子摭遺簡獲其吟八十四篇手之泣
曰嗟吾父崇德若是而官止是邪夫吟者萬物之共情
也奚損於天乃亦火之亡邪斯位與名共滅之邪且弗
刻兹遺後世孰謂父吟者李子曰孝哉戴子孝子之於
親是而無非愛而無憎修而無短斯非無非也見其是
不見其非非無憎也愛之而不知所憎亦非無短欲其
修而無短故親之身非無期也孝子曰吾親如金石如
柏松如彭如聃非不知人之身非六者倫也乃其心恒
若斯矣故曰孝子愛日愛生於見其是見其是斯又何
憎矣故親之名亞乎彼孝子曰吾親德才罔亞彼乃位
亞彼故親之善即小罔聞也則求使聞也人談親過則
仇之非彼仇也憎吾親者吾仇也故親之言即小罔聞
也則求使聞也詩也者固言之章也言之章無小大無
多寡無巧拙必求使之聞也斯孝子之心也於戴子見
之故曰孝哉戴子且物不能無聲也於是乎吟出焉聲
生於竅竅激而吟視形為巨纖人之吟則視所集為多
寡巧拙然均之情也情感於遭故其言人人殊因言以
布章因章以察用故先王之政不詩廢也故小大者其
受也多寡者摛也巧拙者思也李子曰予於詩昧故罔
克明於戴詩然其子之心則固孝矣則固孝矣戴子今
為開封府同知刻父詩於大梁
完名榮夀編序
洪洞韓公以戶部尚書致仕之十六年是為正德辛巳
會今皇帝即位搜俊乂掇遺佚繹勞伐起廢屈元卿碩
舊罔不祗禮於是使使齎璽書往問前尚書文歲增其
夫月加米焉是年公年八十一矣河内守曰嗟吾父斯
不謂完名乎璽書及之矣抑非榮乎非夀何謂於是以
公凡所受制書及凡所贈公言萃為編曰完名榮夀之
編君子覽之曰編有六懿四韙是成何謂六懿政信德
貞天利人同君禮臣忠政信則孚德貞則久天利則夀
同善則贊君禮則榮臣忠則完名之所生必斯六者故
曰成韙李子曰完者參諸敗者也名者驗乎害者也榮
者彰乎厄者也夀者徵乎獨者也是故君子之敗也非
恬之也敗而人完之也道直而位黜者也害也非忺之
也害而人名之也讒行而身斥者也厄也非求之也厄
而人榮之也前黜之後陟之前斥之後直之者也獨也
非幸之也均夀不夭也人完之天久之名之厚之榮之
枯之也何也德貞則政孚政孚則人贊人贊則天利夫
然後名夀獲而寵錫緜矣斯韙之義也今夫玉無不知
其貴也然有擊而碎之者玉何罪也五穀無不知其美
也然有揠而槁之者五穀何罪也騏驥無不知其良也
然鹽車困矣騏驥何罪也何也以在人也乃人不知其
在人也於是懼敗以求完位完而名輕矣又於是違道
以干名名偽而厄及之矣又於是趨利以避厄厄去而
榮遺矣又於是巧冒以要榮榮獲而衆棄之矣又於是
委曲以來贊贊行而天殃之矣所謂非其身必其子孫
者也即有非殃也變也非天之定也斯不知違者之弊
也於乎聞韓公者亦足以廉矣立矣或問韓公之德之
政李子曰善而不之見謂之心盲嘉而不之聞謂之心
聾見之而不審聞之而不悟謂之心惑欲知韓公者觀
斯編也可矣
何公四圖詩序(并詩)
何公曰予為職方也使秦隴焉於是有出使圖於河南
參政焉有旬宣圖太僕卿焉有考牧圖今都御史廵撫
雲南焉有出鎮圖李子曰予觀何公四圖而區域情理
之槩昭矣詩曰膂力方剛經營四方川嶽盤鬱河海爰
會江湖之巨滇蜀之嶮嵬目匯心發之以才是故事優
政敷蕃物阜財和氓綏夷邇悦遐來故旗牙輿馬鼓笳
鞣矛之擁衞圖之不謂之侈餞紳祖綬雲滃霧潗摛馨
布英驪駒是賡玉振金戞絲鳴竹咽圖之不謂之靡藻
峻繪深千隍百城林谷蔽虧徑路廻縈星軺霜幰出有
䘏入有問圖之不謂之矜何也繪者象乎形者也詠者
踊乎情者也庸者章乎功者也實者流乎聲者也政者
實也庸者秩也故其圖尚象取諸易典叙則之書祖餞
體乎禮吟歌效諸詩褒譽法諸頌協音比乎樂稱詩諭
志則春秋之例回路相贈則孔門之義於乎四圖韙哉
邃矣
環環大抵職方是司省疆植民匪爾疇咨關&KR1854;逐轓
隴氛曳旗援還聚米虞笏畫之堂堂邊略西土用資
右出使圖詩
湯湯河洛襟滎帶嵩隰淤原沙易霾恒風振槁布潤
汝勤汝公厥榖離離黍苗芃芃有棠是紹簡在帝衷
右旬宣圖詩
駉牡魯吟騋牝衛歌思既無邪心乎豈它物以人茁
召祥者和攻駒載殷錦雲駊駊牧人乃夢維魚罔頗
右考牧圖詩
秦收黔中漢通西南百蠻編戶華夷是參我公莅
之王化愈覃獻琛錫貝馹寡停驂翡翠象齒猫睛金蠺
右出鎮圖詩
萍會圖序
萍會圖圖王官十有五人紀善一教授十二典膳二十
五人者所謂東西南北之人也生不同同王官官不同
同地也於是十五人者約曰始吾儕生東西南北也固
不謂同王官即知有王官知同地乎夫勢無常形止無
定蹤吾儕知自是不復散而東西南北乎夫萍之未水
也知水乎水知萍乎及飄風過焉縈花絮於漣漪之曲
於是萍者布清而根深泛精以化神綽約娉婷嬉波上
下始與水一矣故有寤寐其求而終身無邂逅之遇而
傾蓋於塗路者非素相聞也斯所謂偶然之合也夫合
未有不散者故君子同也必聚而酒食相樂於是乎有
會會者所以繫情防散者也有類乎萍故稱萍會焉散
而思必及其貎又子孫所世講焉世講必曰吾祖吾父
昔與某同王官同地蓋同會云於是會不可不圖圖者
所以示永而存義之道也李子先人亦嘗為王官兹地
覽其圖而歎曰嘉哉會也然亦時使之焉夫叔世寡安
枕危邦鮮甘食設境内有綠林銅馬之警國無河間東
平之譽輔之以端而拒之不信導之以良而專恣者自
遂也諸君方背刺以憂責荷擔以謀遷非穆生逃則張
衡去即有繫情防散示永存義之心弗暇為心矣而奚
會之有圖故曰寧淵無焦鱗時使之耳此之謂也
代同榜序齒錄序
嘉靖五年秋八月河南鄕試成業以其名并文錄之獻
矣于是榜中士谷宇齡等乃相謀為私錄而齒序焉註
其字年籍經并榜之名第題曰同榜序齒錄乃于是請
之監察陳公觀焉陳公曰嗟諸生公錄之矣汝復私錄
之乎宇齡等乃再拜而言曰夫私者有必不能無者也
以其類私而實公也是以君子安焉蓋天下有必義焉
亦有必情焉義者公之天下者也如孔子正名是也情
者出于不可必無者雖私猶公也如周公之於伯禽之
疾是也夫鄉黨莫如齒今一旦得意于鄉而直以文之
高下名之又恬然而安之愚懼人之挾賢也夫人之倫
五序居其一故長幼者必不能無者也今一旦以名之
高下而安之昔也兄之今也弟之昔也後之今也先之
以是而行于鄉愚懼人之無長也故榜之名公也天下
之義也齒之序私也人之必情也似私而實公者也陳
公曰嗟諸生韙哉可與仕矣夫國家之取士文也而用
之則行也名也而責之則實也誠使挾賢以驕之鄉則
其居官必矜已而凌儕又使挾長以先人則有官必自
高而忿争是故先王之制禮也鄉黨必齒以教譲也長
幼必倫以敦遜也遜譲立而實必循實循則行成行成
則名茂名茂則同榜有光嗟諸生可與仕矣是年冬十
二月某濫以左史至河南之藩幸謁陳公又幸見兹錄
已又獲聞公與諸生問答之言乃竊嘆曰嗟事有小而
關之大者以其本正也有近而通之遠者以其始愼也
故正莫先於禮譲愼莫大於厚倫諸生發軔者也而不
文驕也不名之競而于序焉齒焉圖之他日階品功業
尚可量哉夫監察公因其請而遂成之不獲本始乎詩
曰淑人君子正是國人陳公有焉又曰敬愼威儀維民
之則諸士子之謂也
空同集卷五十二
