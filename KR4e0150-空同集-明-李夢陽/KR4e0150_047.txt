空同集卷四十七明李夢陽撰
志銘
凌谿先生墓志銘
嘉靖五年十二月乙丑中奉大夫雲南左參政凌谿先
生卒于家越明年十二月庚申葬郭東三里官莊原先
是訃至大梁其友人夢陽既為位哭將絮酒束芻使使
往奠之會其弟應辰以書狀來徵銘曰先生天下士也
先兄固雅善公敢以銘請而厥子藩致懇辭更苦讀之
令人淚簌簌下曰凌谿以文祟其身所謂世人皆欲殺
之者乃天亦忌之使弗延邪夫人者顧子誄之備矣乃
其心康之文足白之矣而予復奚言者志曰凌谿先生
姓朱氏名應登字升之揚之寳應人也生而犖竒童時
即觧聲律諳詞章十五盡通經史百家言其父江陵公
者異之然懼其踰也約之古凌谿悟乃著申臆賦以見
志而力殫于淵學於是飫醇探臠程猷經用噴英摛華
樹聲藝林矣年二十舉進士時顧華玉璘劉元瑞麟徐昌
榖禎卿號江東三才凌谿乃與並奮競騁吳楚之間歘為
俊國一時篤古之士爭慕響臻樂與之交而執政者顧
不之喜惡抑之北人樸耻乏黼黻以經學自文曰後生
不務實即詩到李杜亦酒徒耳而柄文者承弊襲常方
工雕浮靡麗之詞取媚時眼見凌谿等古文詞愈惡抑
之曰是賣平天冠者於是凡號稱文學士率不獲列于
清銜乃凌谿則拜南京戶部主事隂欲困之凌谿剸棼
斷錯乃顧亨于官而其學愈淵居無何陞延平知府意
州郡吏必難乃凌谿為之愈益亨乃于是陞陜西按察
副使使提學凌谿闢正學院羣秦士高等其中置官設
徒豐餼嚴約談經講道至者且數千指風教大行文自
韓歐來學者無所師承迷昧顯則我明既興隆本雖切
然要奥未聞也及凌谿等出創覩駭疑大不容於人人
各以所不勝相壓而凌谿性挺直不觧假詞色於人更
哆憎口恨不即穽之幸例調荒裔往禦魑魅尋陞參政
卒罷去凌谿歸潜伏草莽中温繹前業期十年盡償所
願而今亡矣噫嗟嗟悲乎悲乎人忌之天亦忌之耶夫
蛾眉胎禍才美秧毁順往逆來孰非爾者然英人志士
每甘心窮約而不悔者徒以人者難必而天者足恃也
十年之内徐何載淪凌谿胥殁天實忌之矣人何尤哉
噫嗟嗟悲乎悲乎凌谿生成化十三年正月己未得年
五十醫旨曰先富後貧病從内生言淺狹之易折也凌
谿廓落易直憎口日哆而聽之如蒼蠅過耳斯其量可
與㒚㒚伈伈者道哉退研精純推訂律歷運數讐史質
經底詮名實流覽今古横睨宇宙視軒駟直芻狗耳大
命中奪齎志長畢非天忌之而誰忌邪卒之日適邑官
來謁揖譲而氣絶斯病内生之否邪噫嗟嗟悲乎悲乎
凌谿他所竒節隐行與凡歷履宦業忠孝友義言動細
小莫之具述第述其生死大㮣關運數者如此詩文則
自有集行于世江陵公諱訥封南京戶部主事配范氏
封安人江陵父瓘以處士州郡徵之不應嘗與脩英
廟實錄處士父宗泰宗泰父彦明往會凌谿面咨其家
世趙宋間名之修者居于吳為學官宋季北徙徐名寳
臣者元初為將軍元季徙寳應我朝名鼎者通判耀州
後謫戍為亰衞兵然莫詳其系次凌谿娶于陶亦封安
人生子一曰藩孫子女各一藩篤古世其家學朱氏弗
衰矣銘曰陸有時洋湖有時桑不崩者人於惟其文凌
谿子墳
明故趙府教授封吏部考功司主事王公合
葬志銘
王公者長安縣人也名琮字良璧嘗居東邱於是稱東
邱公云東邱公其先豳人也而徙長安曰王鵬飛者仕
元為同州判鵬飛生王瓉有名於元歷官中丞嘗代祀
岳鎮及郊泰定帝命以爵服從郊事是故其遺像蟬貂
焉中丞生擴擴生嗣祖嗣祖三歲孤克自底於立然喜
退晦嘗以祖蔭除涇陽簿已棄去嗣祖生有三子少者
鐸也會大明皇帝興詔舉文學者嗣祖懼乃霾其三
子俾弗學鐸亦三子東邱公其少云東邱公性剛執言
論侃侃於人罔徒遜然嗜學勤書有文初為學官弟子
即弗諸弟子羣諸弟子時時敬憚之然心弗甘也東邱
公置不理但日檢其身自省修出則嚴冠衣端步趨行
不流視立不亹談見者愈疑異避公即諸弟子無敢公
參也久之乃相語曰東邱實乃相率師事公而親教諭
普暉者褊人也好使氣凌諸弟子乃顧獨器公而言之
學憲官於是學憲官立召公與語悦之而知其中丞後
也即又求中丞像觀既而曰王秀才長身玉立方瞳重
頥望之若神仙可謂無忝爾祖者矣普暉退而語人曰
學憲識人東邱公十試於有司不第竟歲貢補延津縣
學訓導秩滿陞趙府教授是時王壯盛頗究心於文
學公至則列十事以諫一曰忠言奉藩謹二曰孝言懽
親備三曰格心四曰講學五曰親賢六曰遠佞七曰絶
翫八曰輟遊九曰斥異端十曰減音樂援經證史言率
典則王覽之嘉焉已謂左右曰恨得此人晩耳與李
長史同延顧諟齋君臣唯諾竟日而罷賜綺衣各一
襲自是禮貌隆重公入見王必整衣冠却伶優指示
一二中官曰王先生好人侍王蓋十四年猶一日云
今制子貴於父遇推封父免而封公子納誨為工部
主事有詔公當封王聞之驚曰王先生去我邪於是
勉留公勿封未幾納誨改吏部考功主事公又當封
而納誨虞王留公堅乃於是移書王陳烏鳥情事王
不許納誨於是再書致王詞殊懇惻其略曰夫心無
終窮分有限隔即令父皓首瘁躬於王朝如子職何
故明哲抑情以全道仁人錫類以成物言事有變常勢
分緩廹難以例論也况既老而傳春秋之義七十致事
禮經之文揆之今制罔乖古典父年逾七前途匪遠惟
王察焉會公辭之亦力王弗能留乃與妻許安人偕拜
封就養京邸云未幾公如易州又如河南間關南北咸
子故許安人者教授許黯仲女而公同縣人也黯為山
隂訓導生安人於山隂安人聰慧有識諳女誡諸書納
誨始認字安人業口授章句竟俾陟于顯其吏部遷易
州也安人無戚顔及陞河南按察僉事亦不之喜或問
其故安人曰夫芳臭者人通塞者天兒即賢何憂乎賤
貧一日僉事出閱囚入告安人安人曰汝知王賀于定
國乎其愼之矣僉事跽而曰謹受教出閱囚簿半報安
人疾作倉皇返安人弗起矣僉事歸既葬&KR0941;而詣墓父
與俱往明日父疾作而卒僉事哭謂人曰父之疾蓋重
傷吾母云李子曰於乎予與僉事鄉同榜署同朝是
故叙東邱公鑿鑿然猶漏其事實夫資内以成理則家
國成尚矣今觀許安人非其證歟閱囚之誡予耳親焉
已所謂齊德並夀者非歟王公生正統丁巳八月廿五
日卒正德丁丑九月五日年八十一安人生正統壬戌
十二月六日卒正德乙亥四月廿六日年七十四王公
卒之明年月日合葬江邨之兆納誨娶張氏生子大治
女玉梅玉蘭繼娶郝氏生女玉麟大治聘知縣許錫女
三女咸名姻銘曰大裔必熾八世是徵大名必升盈者
以興於昭王氏發之同州中丞實揚有碩其膚龍旂交
交帝曰汝郊錫爾侯服汝陟汝寵受福亦孔中葉載淪
時及而振涇陽蛇蟄東邱蠖伸伸而靡遂後英是蹶同
理殊榦共苞異枿合貞肖端有培孰遏
明故封翰林院編修文林郎賈公墓志銘
賈公者臨潁縣人也名瑛字宗玉嘗自曰人莫如我樂
號曰樂菴於是人稱賈樂翁云正德戊寅翁年九十五
矣會其子南京祭酒詠徵入道邑里會又翁生日於是
大置酒聚賓若族暨闔家觴翁上萬夀翁顧謂祭酒公
曰嗟詠汝行矣汝無吾憂吾無靡樂也祭酒公退而邅
延弗忍行翁復謂之曰嗟詠行矣無吾憂吾謂天下無
身加者是故於物也漫然吾生無欠心事故寐也蘧然
動也蠕然吾今九十有五年矣是故獲不履於憂夫憂
生於不足不足莫如子孫蒙乃曹事我順誨之聽各修
名顯立乃予奚所不足矣夫不足或争予見義慕之見
不善避之是故於人無犯色飽吾遨焉已醉吾陶焉已
無靡樂也行矣汝無吾憂祭酒公退而仍邅延弗忍行
已而翁飲於外歸醉而跌遽終是年十月十六日也君
子曰孝哉賈子邅延而終其親李子曰往予在朝與祭
酒公友蓋數聞賈翁性行云翁無不足然顧足無爭人
顧莫與爭翁慕義人慕之義避不善不善顧翁愧有不
善恐翁聞也於乎斯所謂實德久則孚者邪往聞李某
者假翁田二百畝不歸翁笑而棄之語曰侮觀量廹觀
守無論他事即此則翁之處順常可知矣斯德之實非
邪君子曰實者名之主也故人莫大於自名亦莫大於
人所名故夫潜翁晦賢者居焉文中貞曜哲人諡焉誠
有謚賈翁者謂之德樂可矣翁生永樂甲辰八月廿五
日以子貴封翰林院編修文林郎為鄉飲之賓詔數又
賜帛米肉云配曹氏封孺人先卒翁以卒之年十二月
十日啟孺人竁合焉墓在邑南祖塋之次翁子五長曰
誌義官以寫眞名識者謂之神品次曰讃會同館副使
次曰謙次曰諝次曰詠鄉舉第一舉進士授翰林院編
修歴兩京祭酒文學行業為天下宗女一適李昌批驗
大使翁有孫十人鄉舉暨學官弟子者各二人曾孫八
人玄孫九人按賈氏膠東侯之後曰賈漢臣者仕元為
萬戶居鄭漢臣生景山元陜西行省參政始徙臨潁景
山生彬字文質通子史執義曜德學宫飲射則賓之年
九十終配李氏生賈翁云銘曰兵後我生生不識兵
九朝太平百欠五齡以歸以寧豐本遠條前奚弗超後
奚弗昭既昭厥後我獨匪夀若翁者所謂全天者邪抑
天全者邪
明故臨江府知府致仕尚公墓志銘
嘉靖二年九月一日臨江府知府致仕尚公卒其子東
巽等匍匐如梁請銘李子乃嘅然而歎曰嗟吾美儀今
逝邪夫其弟美信者固予同年進士也則公於吾猶兄
也公睢人也諱縉字美儀號水南子其先嘉興人曰官
盛者軍于睢遂為睢人官盛生尚雲從太祖北伐没
之軍雲生興從南伐有功不錄君子謂尚氏有後矣曰
無言不酬者人之要也無德不報者天之道也不于其
身于其子孫尚氏之謂乎興生福福生絅果舉進士又
生縉又進士兄弟俱拜兵部主事又繼守山海關君子
於是謂尚氏有天身遺其功而兩孫登之庸成化丙午
公調刑部為員外郎有明决聲孝宗立則特命之錄
畿内之囚眞定王清者與鄰人高相毆而是夜高之妻
與姦夫乘之殺高獄莫能明者一十九年公一訊而得
其情時稱神明歸陞郎中雲南司掌京甸凡三法司事
無巨細由焉前官每苦蹠盭剛柔胥難而公則獨以能
稱謂之尚一火言一火鑄成也秉鈞者方擬擢公會杖
殺衛尉乃出公知臨江府府當楚粤之衝土習豪猾公
至首擒謝金薄等數十人又釋誣死罪者數人又贛有
巨盜公計勦獲之於是威行郡中而傅從學者兄弟訟
産累歲不決公至覽牘而歎曰嗟民之愚如是邪立為
剖白咸稱公為再生包老在郡三年吏畏民懷秉鈞者
方擬擢公會章樹鎮税課舊為王府據者公奏奪歸諸
公遂遭搆陷而公亦抗疏觧印綬時年四十二矣居無
幾美中美信俱以參議罷歸兄弟金紫每出則冠蓋輝
奕填塞閭里然位咸不稱德諺曰不竟其禄子孫之穀
君子於是謂尚氏長矣公生某年月日距今卒之年得
夀六十有九而林下者乃幾三十年使究其用則公之
業豈直前云云於乎悲夫悲夫公父封工部員外郎母
趙氏封宜人厥配劉封安人安人先公卒繼者顧氏有
子五人東明州學生東巽東臨國學生劉出也東有東
萃顧出也女三人長適指揮使孫禮劉出次聘蔡指揮
男蔡某次聘吳指揮男吳英顧出孫男三女二公卒之
年月日葬城北恒山之原與劉氏合而公所著江西志
水南稿睢州志諸書東臨藏之家銘曰古稱大才迎刃
是譬嗟我美儀不習而吏孰云錯盤不鋒而剸旬月千
牘剖之靡冤或餽之金鄉嫗是媒乃配怒之叱之而回
喪或弗舉配也則戚勸夫助棺脱簮罔惜夀雖靡齊賢
則嫓之二璧同瘞安斯永斯千秋有聞徵我銘辭
明故中順大夫衢州府知府李君墓志銘
李君者名志學字遜卿號雲崖子通許縣人也李氏蓋
其先封邱人曰李二公者以兵走通許居九女塜二公
生奉先奉先生循循生榮榮生李君李君生而穎異讀
書攻文年近四十始登進士第為庶吉士拜兵部車駕
主事坐忤勢貴調眞定府通判當正德辛未壬申間覇
州盜起雲擾中原所過城破落焚旗幟蔽野鉦鼓震沸
而眞定屬邑多其衝者李君承委贊畫周旋矢石間賊
平與賞獲綵段明年陞蘇州府同知尋陞戶部員外郎
擢郎中總理宣府糧儲會武宗幸宣武李君調度公
私具足上以為能而君貎復俊偉善條對間有應制
之作雅俗並陳上覽之顔每為之霽是時江彬用事嫉
之計出君衢州府知府一日上問李郎中何在知之
乃自衢州召還久之不得見彬蔽之故已而上崩李
君乃遁還自謂年逾五十古人所謂日暮途遥之時也
敭歴中外備嘗險艱身挂金紫囊有俸錢於布衣足矣
乃絶意仕進剷晦光彩營菟裘開竹林蠟東山之屐鼓
西園之瑟雖延黃冠叩玄秘談說化術然嗜醇甘躭姝
豔空同子見之嘗嘲之曰喧寂不共途動静無並驅子
謂果有揚州鶴乎李君曰根汚泥而挺清泠之上者蓮
之所以神也故曰溷溷含至道空同子曰否汚泥不染
者以其根蓮也子誠蓮也則可非蓮則壊矣嘉靖二年
冬十二月十日李君中風遽卒距生之年成化六年十
月六日五十有四歲耳君之父淮府典寳副以君貴贈
奉直大夫戶部員外郎配潘氏張氏皆贈宜人君先娶
時氏繼和氏僉事維之孫進士暲之女也生子曰夢凰
側室子曰夢松女三一適張鍔學生一適董漢監生一
適張時興舉人孫女一曰啓孫先是空同子謂李君曰
死生有命冨貴在天信矣然人之冨貴之去身也則智
慮衰謀計左而其將死也則魄奪心亂往往犯忌諱昧
戕伐斯自為之亦天與命使之乎李君曰氣窮則神離
故為之者人而所以為非人也空同子曰君子以理制
氣以定俟數是故丁陽九而神不為之摧所謂修身以
俟之者故曰既明且哲以保其身李君知其問為已發
乃伸眉掀髯囅然而笑曰子亦聞道外之道乎吾方叩
玄牝挾素女逃名於沈湎娛樂之區而神游乎溘埃歊
塵之外子亦知之否乎空同子曰君以仙為的邪仙即
觧尸出神然竟旋轉氣中久亦消之矣况未必仙乎相
顧一笑乃後不逾月李君墮馬又旬餘中風口不能言
目第直視執空同子手握之者三意若悟前相顧而笑
者然莫及之矣殁之再逾年為嘉靖乙酉夢凰等奉君
之柩以閏月六日葬之通許七里灣有封有樹而求志
焉於是為之志而銘焉銘曰有永永者孰謂之短有奕
奕赫赫者孰謂之淺殁而有聞孰謂匪遠泉深土滿望
之巍如纍如君子之阪乎
明故中奉大夫四川右參政崔公墓志銘
嘉靖五年十一月廿六日中奉大夫四川右參政崔公
卒于家年八十有八歲矣先是其子南祭酒銑抗疏求
致仕歸是故公之終所事無憾焉君子謂祭酒能子矣
公諱陞字廷進號南郭學者稱南郭先生其先樂安人
也有諱大者生彥和彦和生剛趙庫大使後累贈中憲
大夫延安知府大使娶于蔡後贈恭人以正統十四年
十二月十四日生公于安陽乃後遂籍安陽公童時會
父失官貧兄五四各出自營獨次兄父母居日一食然
猶糲也而公於書顧益攻久之悴母蔡憐之泣謂曰兒
從兄賈不易效邪公弗聽顧愈益攻書年廿六李給事
中者見之異焉遂女以女後封淑人明年為成化乙酉
公舉于鄉已丑登進士第拜都水主事改武選以父憂
起改主客又以母憂起武選擢職方員外郎出知延安
府陟參政敭歴中外凡三十餘年公既以蓬蓽力致青
雲巨才洪識逴越倫輩而冰蘗奮勵無殊寒約遂能輝
前裕後慶流于子孫至今相人訓學誨德必曰不見南
郭公少時貧邪今人凡少貧至貴顯必婪而公主客時
番人有踰請者業賂鈞樞者許之矣日趣上議而公執
弗僉名番人夜持玳瑁竒香各十餘斤餽公斥之出旦
聲其事遂寢公雖歷三部階五品然僦屋而居兢兢如
少時出則一瘦馬青布袍耳僮日出拾馬通淑人李雜
諸薪手㸑之故自為郎官識者業以台輔期之矣先是
星變求言公與餘干蘇章同奏竪閹干政妖僧蠱惑援
芘憸士竄逐忠良所致又言兵部尚書王恕今之伊傅
不宜置之南京奏入不報而他言者或頗及宫禁秘
密上甚為之怒於是書言者六十人姓名于屏擬升則
絀其級不則遠惡地於是吏部故遲公獲免孝宗即
位乃有延安之命邊都瘠耗習猾而俗夷公至立規畫
固扃鐍謹簿書節浮浪省遊宴時出入退果菜私園乃
清疆埸覈徵税平徭役鋤豪横招流逸墾荒閒實廩庾
乃始葺廢墜療疾疫敦行布惠黜邪崇禮興學誨徒咸
鑿鑿名實詳具行狀中先是成化末郡大飢民太半亡
漢中山谷中公蒞郡復者十六七會屢豐斗米數錢耳
斯不足觀政邪公嘗見宜川知縣唐來馬鞍驚曰鞍如
是華邪廉其價近百金曰有一鞍百金者邪遂收按之
果盡獲其貪狀黜來又杜文祥者延之巨猾也見公惠
而實易之每大言曰崔誠好然貧官也聞其自少貧吾
起大獄必使之窘意公聞之必關節而公佯若不知者
已而有發其殺人事者公鞫之然罪不至死遂生之議
者謂公内明而外容剖大決難靡動聲色頗似稚圭亦
相之山川之鍾歟而不知履堅秉貞識體負器自郎署
時定矣在郡七年擢四川右參政弘治丙辰監營夀王
宫於保寧役者數萬人費覈而力舒戊午逆申王于境
民無擾者人稱之公行部勾稽既詳顧又喜廉臧否與
僉事曲銳齊名蜀人語曰崔參曲僉屹如雪山嘗如松
茂得暈疾久弗愈己未秋遂致仕歸歸三十年至是卒
公恭儉出于天性少壮隐顯一耳故能芻豢蔬糲文錦
布緼輪奐蓬茅器無飾銀服無裁綺家居檢書課農灌
溉花竹年踰八十則日焚香静坐精神内瑩聰明長存
出入不杖卒之日顔面猶生也雖天畀之遐如報公者
然禄位未極議者每有蒼生之憾斯非命而何邪嗚呼
傷哉公生子三長南祭酒也次鉉次釴女亦三長適丁
璽千戶次適賈澤次適張吉俱學生孫子四滂舉人次
汲㳄涌次泮女六長聘樊剛錦衣指揮次適劉仁學生
次適李世隆次適張宗茂學生餘尚幼曾孫子一士㮚
女一公卒之明年月日葬彪澗之兆與李淑人合淑人
先公六年卒業自有志刻石銘曰積之豐用之嗇中折
其翼井渫終食象賢肖德有瑗有寔妥公兹域聚靈發
祥虎變鷟翔英英洋洋後其大昌乎
明故博平王教授蕭君墓志銘
博平王教授蕭君雅字惟正其先長沙人也後徙廬陵
瀘源遂為廬陵人已復自瀘源徙衝頭於是為衝頭蕭
氏然衝頭有環溪二乃人又多稱雙溪蕭云君高祖蕭
以信保寧提舉以信生文寳南安教授文寳生桂望桂
望生蕭祐號居易子著梅竹山房稿二十卷稱居易先
生居易娶彭氏生兩男子矣一夕夢社壇樹綵幟已而
復生君君生而穎特既長為縣學生立文飭行諸生莫
先也乃諸生顧易第君乃獨弗第乃獨貢而訓導松江
學訓導六年丁居易憂歸服闋改英德學仍訓導三年
滿代去至京師會周惠王諸子封又河南撫臣奏諸新
王乞擇人輔之便於是君陞教授輔博平王君乃諫王
曰臣聞之前事不忘後事之師故往者來之矩也古者
今之鑒也是以易申往行書著有獲詩嚴率由之訓禮
發琢玉之譬皆言人以脩成也故舜稱好問禹拜昌言
由聞過則喜師書言於紳何也罔自聖厥乃聖罔自賢
厥乃賢也故曰甘我者賊逆我者德夫聖賢未有不由
師而成者而况其他乎故岐伯卞隨務光鬻熊之倫以
微加貴而不謂之過軒堯舜文諸人以尊下卑而靡謂
之詘故曰非師曷質非學曷能夫經史者道之寓而迹
之昭也王誠欲不失其令名必書焉事矣王聞之起謝
曰善善於是建書堂積書日與教授君遊而聽其講說
王父惠王聞之則復大喜曰令蕭教授東書堂與世子
暨諸王講說世子暨諸王乃咸敬禮君稱先生而王出
閣也君復條修身檢行尊德樂善數事上焉王生日則
作飬正軒箴王號思誠子則上思誠子說號述古道人
君則作述古道人序咸託諷云初王議請增君俸秩不
行會君九年任於是王特為請賜之勑階登仕佐郎云
正德甲戌君見王曰臣今年八十歲矣願辭王歸骸骨
王瞿然止之曰孤自與先生遊幸日聽道論講說今二
十年餘矣乃今忍遽舍我去邪居無何君病王親臨視
致醫起君竟不君起也是年九月十八日也先是王業
遣内使營後事至是復遣官來視其殯斂三日王親臨
奠焉周自定憲來率死諱凡喪葬事無敢王聞也死則
曰老曰乾甚則其宫中人亡也礟以駭鬼若博平者亦
謂修義慕彰克厥終始者矣蕭君生於宣德乙夘五月
二十三日娶尹氏先君卒繼娶楊氏君有男子二長曰
霽娶戴氏次曰方兩娶皆劉氏女曰爵貞妻劉愛孫男
子四尚文尚忠尚賢尚魯有孫女二人云君著有平軒
存稿衝頭八景雙溪十詠蕭氏家規暨嶺南纂修雜錄
二卷蕭方來言曰明年奉父柩歸葬於衝頭細阬口原
與母尹氏合李子曰嗟乃予觀漢諸王國相則咸名流
云乃其最賈長沙董江都張河間斯亦極一代之推矣
今周諸王輔善終始無疵跌則有蕭君然予先大夫亦
嘗為封邱輔終始猶蕭也銘曰柔自取束強自取柱我
視其遇無細無巨巨細之來展予斯安展而罔安斯云
素餐譬玉為玦為璉為環王門盤桓卑尊窘寬優焉游
焉彼謂我隐而我則官歸寧於故山
明故奉政大夫山西按察司僉事賈公合葬志
銘
此墓葬奉政大夫山西按察司僉事賈公者也賈公通
許人也墓在其縣東三里岡子羽墓南蓋賈氏此園自
鉛山知縣贇始建賈公葬四世矣知縣生封監察御史
麒御史生山東參議恪參議生賈公賈公生正統十二
年十月戊辰以進士為絳州知州改易州尋陞前官弘
治十年正月壬申卒年五十一歲厥妻劉氏正統十三
年十二月辛未生年十七歸于賈成化十一年二月甲
申卒年二十八歲繼妻婁氏天順四年五月乙巳生年
十七歸于賈正德十一年正月庚戌卒年五十七歲二
人者贈封皆宜人於是葬二妻賈公一墓劉一乳雙男
一曰希朱一夭已復乳女曰咸英婁乳希文希尚亦乳
女曰綵英希朱今為府學生希文隂陽訓術先婁亡矣
希尚引禮舍人學生娶于韓訓術娶于杜舍人娶于楊
女咸者適時植植知縣也夫婦以節死旌綵者適李永
暉永暉監生綵亦先婁亡而賈公以卒之年四月丁酉
合劉氏婁以卒之年九月丙午合賈公劉氏而婁之合
也希朱者始徵銘李子李子曰嗟賈氏賢哉羣哉然予
業銘其兄宏墓矣乃今復銘賈公墓賈公名定字仲一
自稱一庵子語人曰吾一庵足矣或詰之曰君之一獨
庵乎公笑而不答已而曰吾仲一也安得庵不一或又
詰之公曰吾讀易人也庵得不一乎於是詰者退謂人
曰賈之一謂太極耳公知絳也絳有屠人誘人出而殺
諸谷中歸而私其妻妻不從屠又殺其妻而摟其女鬻
之跳事久弗白公廉誅屠者事竟白會大飢疫公在絳
絳獨活主者以絳獨活也於是求策於公公則上救荒
八事是年又平垣曲之盜京之北遷也偶有獻棗栗者
歲例徵棗栗公知易州則條園林登耗之狀以聞得半
減焉諺曰穀要自長言蒔之者人成之者已也夫州縣
之吏不之為世之懌也尚矣以今賈公觀之則所謂矮
屋跛足者然乎弗然乎大同卒魏旺者忮冨人郝賢仇
之而挾其族愚嗾之使與郝毆才相竪拳便扶之歸夜
計殺愚者誣郝郝破家然猶不得脱竟誣服獄具且行
刑矣會公為僉事覆按竟白其事於是郝禮天曰吾無
以報賈君願出錦幕孔子像公為僉事又有時政之書
其略曰絳有積薪逋者破家糜軀而逋弗完也定知絳
也嘗通一州丁戸足其逋自是綘薪歲無逋又曰知綘
時嘗為善惡二籍歲終則句稽誅賞之又曰山西土狹
而險有三王國禄入鹽粟均輸便而論者則又謂公之
二配皆名家克配公劉通許三劉家女婁則都御史良
孫也初參議君園居榴花開會劉聰携其小女來參議
君見其女喜之即手花綰其髻後以婚賈公往有盜入
賈氏劉俾公語盜簮珥所曰母擾恐老姑也賈知絳時
絳有蔬園姑曰蔬多爛無益市之婁曰諾退則隂積俸
金如蔬直跪進姑曰蔬市矣此其金也賈公出按守備
官張贇贇賂無由通乃詐書曰賈令取冬衣婁聞之驚
曰渠出冬衣固備斯詐也二氏者可謂有相夫之才者
矣婁撫劉子女如已出人尤稱之云銘曰苟逾其紀雖
璧亦毁有隕而妍有沉而輝淵於美此公而埋此次中
二媛式從許原窿窿望之光虹黃楝之傍考君子藏
空同集卷四十七
