空同集卷十二明李夢陽撰
五言古
贈四子
緜緜遠道積冉冉歲華晏冰霜夕轉嚴星斗夜仍爛蘭
缸照寒戶旅士懷鄉縣方幸厠鱗翮詎謂各分散岐路
忽在兹山川復悠緬王子萬人特英論薄煙漢康生千
里足邁景速流電瑰瑋欽奉常秀朗推中翰冲標汎光
蕙逸思凌玄鴈所嗟異根株逝矣悲霜霰每言念暌晤
佳期阻驩宴
九子詠九首
九子者皆天下賢豪人今乃合余於孟氏之堂祖
行也慕義傷離悵然有感於前遊作九子詠
劉戶部遠夫(大謨)
遠夫振英駕乃自儀封里孟復既鷹奮秉衡亦飇起獻
賦擬揚雄彈鋏笑馮子時異各暌隔蓬轉自兹始
王戶部邃伯(綖)
矯矯王邃伯深心託玄素豈謂萬里空見此天馬步獨
行迕流議苦志涉煩務曰余駑鈍姿倘辱導前路
王職方錦夫(尚綗)
職方昔垂髫邂逅在梁汝遊關匪豹隠攀邵遂鸞翥鴻
詞振宛洛一一中音吕訪戴諒不惜縱鳬非所許
穆檢討伯潛(孔暉)
清廟播芳歎朱鷺激潛調沉冥會詮理刻苦光逾耀注
易在今兹醴酒企餘照載吟古離詠蹇拙慚賡紹
馬給事中敬臣(卿)
敬臣閨闥彦處世恒自拘朝謁金馬門暮向青𤨏趨朝
隠慕方朔修辭劇相如太阿不在掌非君獨嗟吁
陶行人良伯(驥)
陶子三泖英少小富篇翰至響本無聲隠璞疇能辨運
甓不云苦漉酒聊自玩解龜幸心許傾蓋荷清讌
馬進士君卿(錄)
君卿素所昧密意宛相向醉酒似馬周讀書薄劉向時
人固不識古志益骯髒試覩同遊子磈礧盡英行
戴進士仲鶡(冠)
南州實才窟小戴亦横騖探鐶乃叨竊對孔豈在屢左
右佩采薺追趨信陽步傾城在夙昔贈我陸機賦
孟行人望之(洋)
孟生瑚璉器英邁徵古篇登泰夙所期望洋豈徒然欽
趨瞠顔後抗志恥盧先吾方把任釣倘借襄陽鯿
贈姚員外
高鳥厭羣飛孤雲恒自輝綢繆誠靡乖何必久要期傾
蓋有芳訊白首則見疑嶄嶄龍沙濱風波暫徘徊
其二
零濛不澤物衝風夕曾波送歸念維楫眇言望江河鴻
逝摩九天蕭艾被泉阿長濤蝕孤嶼峙此將如何
别諸生漢口
大江流浩浩五日與子期風潮變旦暮六日達漢湄人
心重攸愛酬德視其施伊兹匪不幸所急非暌離晨飇
望我帆夕也宿共涯浮月每皓皓逆雲遞逶迤情淵分
有窮愴子當分乖昔為同池萍今向東西開大别峙嵬
嵬林蟬暮何哀俛首前逝波倚艫各徘徊
贈張含
已嚴蓬池駕遽返夷門歇商風動榮草簷雨鳴不絶客
病良易積况値變華節悠悠城西館倏爾雙經月昔至
體流汗莎難傍戶聒子也苟寧志川廣豈難越
其二
流光逝忽忽天地一何軋六月子來至月也今已八客
子悲遠道時氣侵肅殺豈不念爾單室邇泥路滑三日
兩賡歌一日一通札寂軒倚衰柳奈此夕鳴蚻父母不
下堂歸軫何時轄
送張含還金齒
百憂強自排感之輙復積亦知别心苦所奈懽愛客迢
迢西南夷歎子此行役出雲懷舊山倦鳥厲歸翮時情
苟靡遭勉合亮奚益還道尚云遠去去加飡食
酬提學陜西朱君以廵歴諸什見寄
煌煌百二宅懷里念前都孰無雍門哀恨役久長途登
賦時有望所苦言辭麤自蒙新什惠披玩忘晨晡䟽越
發潛響爛若湍錦舒慙亦作者末欲畫安我愚瀏瀏回
中吟宛遊秦隴隅清渭韻浟浟南山筆巍如誰云篇目
寡已包千里餘讀旣搖我心倘附西飛鳬
襄陽篇奉寄同知李公
晨登大梁城南望襄陽郭漢流趨何急樊山氣參錯樹
高風來集道大惟淹泊投沙理雖迫召賈恩非薄幸且
便山郡聊遊謝羈縛仰攀躡孤岫俯眺聆大壑寒江歛
夕霽遠巖映林薄習池宴山簡英寮敞翠幕偶同擕葛
強飛翰淩觴酌歸聞銅鞮唱行和峴山作覽跡驗物理
觸歎徒今昨沉憂亮無益流坎任所託
送裴生京師
大江積風雨驕隂久我仇懷役念戈殳潢潦憂中疇戚
戚感物慮况子行遠遊鬱哉朝宗心殷勤眺風洲
内弟玉園莊歸
逾年始及村日久復言歸言歸亦何為景異情難持沙
禽噭噭鳴園林收暮霏暮霏轉急湍春草碧漫漫我行
已逾堤我心念猶攅志往物不隔室遠詎無端誠乏靜
者慮郊野豈徒安
送張六還京口
雲黃風色歇送子逾脩畛野風吹江樹波水清且緊歸
舟本自騖况値順流穩金山會當聚别暫情可忍
自南康往廣信完卷述懷十首
越旬不出門所值疑初覯長湖迄華岳融景遞澄
秀鼓枻聿行邁覽物每欣遘飄飄順帆風逶遲歛
雲晝鳴鶴矯豐田文魚駛閑溜有生孰靡適時及
異榮疚彼哉吾豈仇乘運視所受履兹良已快迺
餘足云究
其二
迅風會高雲逝逝曷能已朝聳冠劒馳夕暮遭纍繫榮
辱邈何因嘅嘅昧成理湖程莾復闊灘溜于春駛肅肅
東騖帆晨夜不得止仰睇啼柯猿俛傷躍清鯉一言季
布召斥以一言毁從古誰靡然寄語求全子
其三
金閣簡英儒玉書託紀綱絲言一何諄黜佞掄圭璋澄
清有夙愫攬轡誠慨慷聿兹歴三始矢志千載芳風波
駭非意多口亂否臧九閶𦕈以玄欲扣六翮傷所司專
愛憎威刑喪厥常彼方聳輕蓋寧知嗟道傍
其四
淵雲諒殊性予豈經世儔馳驅二十杞學宦寡諧謀昔
斥還三河誓言永林丘靡堅今咎誰畜志竟莫酬在難
歸貽阻𦕈焉痗前修陟崇望波嶺翔雲駭西流春雨振
桑榆念之心形仇東徂歎伊始懷哉俾無尤
其五
朝離傍羅浦東至龍潭宿戢枻候明發獨寤守空曲宵
晝有常理欲往不獲速多慮良攪眠強置復攢觸起立
萬動寂湍響應鳴谷驚風臨岸激高月散春木絮雲吐
岑岫玉繩低以屬慨哉復奚道徘徊至天旭
其六
一氣噫太虛吹萬良不同伊余就幽役春序奄已中芳
辰下霜雹寒暄乖故風北柯沮靡榮尚林曷由豐臨門
翳孤松悠悠慨初終張儀相六廷虞氏哭途窮首陽乏
長薇洛都鞍馬雄天定俟何時詠言摧深衷
其七
雲和易成霖羲陽一何冥淹哉沮洳區佳日閉我扄覆
瓦僅蔽牀頽壁支數欞凄飇驚中帷雹霰時復零天道
有常乖萬殊誰竟寧子期久已徂縱陳孰為聽當道有
豺狼𤨏言訾螟蛉習坎固終利從兹傚無形
其八
靜居百慮屏孤樹迺墻隅奄兹華葉更搔首睇淹如時
雲布靈谷天令震高衢霖潦灌百川萬壑寡安魚東京
搆黨禍郭子逝于于伊匪三顧勤孰崛南陽廬凉燠非
力排裘葛從所須龍蛇翳厥身孔贊寧我䛕
其九
赦者小人幸臣誠小人儕匪圖軒蓋榮山海有竒懷禮
法無復拘評者靡我排思夙慕華貴振鞅登要逵烜赫
豈不快寤寐憂所乖識幾旣不早今戀非鄙哉乘桴越
洋濤采蘭及春滋于焉可佳客龐叟心所期
其十
一夕復一辰倏忽春務易雲葉布豐林蚯蚓盤我壁田
竇仇片言厥怒一何赫笑謔有白刃千載乃露跡倦兹
掩陳記出戶睇高翮積讟聆民謠欲采不可譯英驂振
飛靷出入勢煇奕哀哉彼何子躊躇秪沾臆
廣獄成還南昌候了十首
一淹經六旬揚舲復焉極脫然雖靡由事事嘉可即依
依春功奏朗朗維夏逼故兹波與嶺觸目異前昔逸雲
散歸雨川水浩崩溢挂帆趁風溜覽岸凑悲懌昨猶置
中兔今為頏林翼邈言念先古展矣我心獲
其二
直木防見伐兹言豈我欺若華耀四海孤邈疇見知莊
鵾運池溟舉翼九天垂風積苟不厚中路將安期歎息
竟何語俛視川波馳溢霖騖洪濤千載固厥時燕石一
何珍有驥不自持野飇激靈襟逝言惋長岐
其三
時至鮮枯林朱蘭被長坂臨嶠覿賢跡停楫暫遊衍靈
雨吐葛花桕葉已復展佳哉溪上邑流峙亘而緬岑岑
徐巖秀飛泉洒丹巘巖亭交景風裾帶時自卷居高乃
慮孤涉歴悟攸遣枚枚三陸宫千秋竟兹顯
其四
餘干濱巨湖厥土曠以浮津驛暮何囂避之泊南丘遣
子省其母析櫂詣江州明星波洄洄欲發仍復留有端
肇絲微涓涓遂成流拊心實罔慚患來誰誠謀紛綸及
今兹事已遥尚憂志士常苦貧饑渴無我尤
其五
昔遊東山日覽古肇新宫徐令實經營絃誦溢其中閱
兹奄三年離滯心莫同我舟非不維奈此西逝風乃子
胡德余于邁遠從公朝旦發龍津暮棲依瑞洪湖山没
如拳波途浩難窮佇瞻有深懷貽謠勒堅崇
其六
夕棲瑞洪渚遥覽渚北山相傳洪厓子乘雲自此間履
跡今尚存其人邈莫攀粤余登征途頻年涉間關毁譽
一嬰心寤言多所歎於兹誠踟蹰振衣躡前巒洚水莾
浩浩驚風蕩回川欲濟惜無梁飇輪儻中還
其七
登艫倏五日覽接漸增闊洶洶北注川瀏瀏得縱壑劇
哉風水慮履順故靡豁高鳥厭塵集智士貴處末交甫
懷漢濱婉孌情遽奪結駟匪不侈險至誰竟遏沉身厥
亦罕萬世惜不脫遥遥哀雲岑瑶草爛孰掇
其八
明晦每無常人道豈不然歸雲徂靡餘日華耀清漣戚
愉繄為誰喟然想千年姑蘇寵宰嚭越孤辭會山梅將
輔番君范子逝不還乖歲君子貧枉尋矜大賢時霖潤
萬物蕕蕙乃同妍東門可棲遲歸歟聿奚言
其九
陽鳥逝無餘覯者鶖與鳬青青澤溆毛刈之糞誰畬經
過問當年云兹夙屬吳歸命喪厥儀長雲奄西徂撫牀
竟空言金陵乃以都桓矦威八州溫氏闡雄圖聆言愴
我衷徬徨感終初混一今其時舟騁非爾虞
其十
仲冬别豫章涉夏兹復臨凉燠殊厥時能不摧我
襟樓觀蔽泰清衆木凄以隂倚橈陟龍沙優游眺
洪深魚鼈潰驚流瀾駭遂至今中有夙縱鳬振翼
回哀吟波阻杳莫即馳景忽西沉抗手自兹辭萬
世懷飄音
内弟左國玉挽歌
滔滔水東逝靡靡日西馳日馳雖更晨水逝無還期清
醑滿華尊鳴琴在旁兹門堂不改故若人竟何之夭枉
獨兼今凝澄究若斯二紀罔自保千秋寧詎知情慟道
與結感往志彌悲皇皇徂暑月捐我就郊岐故築卽新
墳廣路席前基狐兔夕向啼芳麻延碧滋解鋏心已許
回轅痛豈欺永測游䰟理徒此眩盈虧
改營外舅大夫園域
貴賤無二死賢愚同一丘明公昔謝世跡駭理夷猶夷
猶及兹年墓木拱已稠志决物可贊運旋情更酬悽悽
臨壙穴崩迫覽隂幽昔為美丈夫今與腐者儔枯骨蔓
草纏劒珮攢蚍蜉痛沉秪愈迷神明竟何遊名崇壽罔
積露隕蕙先秋芳塵滿華屋故馬咆行輈改園僅逾阡
穿地卽我謀方期枌檟成庶紆生者憂為惟國士遇因
慟遂成謳
熊御史卓墓感述
幽幽山下江峩峩山上松纍纍松下墓瑟瑟松上風慨
昔與君遊並遊京華中峩冠省臺内鳴鑾趨步同中更
歎莫偕永逝當何逢絶絃已易慘挂劒今誰從駕舟亂
回洋展墓臨高崇浮雲駭南流顧望摧我衷德音旣長
已情感胡由通秪餘泣麟意悲歌傷命窮
徐子墓
晨興駕我車行行造古墓墓門一何寥踟蹰久延顧陌
阡脩且直青松夾中路借言葬者誰漢時徐孺子麟出
諒不偶龍潛竟何以峩峩東都會藹藹青雲士一鳴爭
及時邁跡歆先軌冠蓋紛若雲車馬闐京里鳴玉氣自
振排闥情難已鴻鐘有競勲大策無停紀斯人獨岑寂
哀歎勞心理
溫太眞墓
雙鵝䜟妖端一馬前休兆中原旣板蕩臣主同奔峭長
蛇恣吞噬白日掩孤曜心違祖逖楫事躓扶風嘯康屯
見斯人辱已存機要建侯竟誰功江介無飛旐勲成身
乃殂夭逝徒心悼側惟盈縮理虛咎燃犀照遺墳闞清
千古樹寒新廟來阡莾迴鬱弭節紛延眺載瞻徐墓邇
益壯風流紹
澹臺滅明墓
子游昔宰邑邑有澹臺公非公不見宰不徑垂無窮身
殁埋豫章豫章乃城中長松何寥寥石墓堅且崇崩館
晝常隂古樹多悲風丸丸擁基藤垂垂網戶䖝喧寂本
異感慨惋當何同道伸固難滅瞻睇搖晴虹
孺子墓夏謁
懷賢意實勤展謁良已屢丰茸蔓草盛間關夏禽哺野
蘝延竹戶丹華綴高樹徘徊想故榻流連果誰遇
孔廟松
夫子廟前松童童一青蓋盤拏若蒼龍借問自何代靈
籟度笙竽古色積烟黛峩然森翠中鬱彼風雲會絶勝
講壇杏應並闕里檜
犬詩
警夜力不贍逐兔非所任吠花春院閉戲草日移隂家
貧稱戀主時乖堅始心
其二
吠尨聞昔詠走盧欽故名遊園方載獫重鋂寧自行發
蹤難可遇霑草空含情
詠信州茗和鄭子
厥草有佳種靈味固無匹豐内謝華榦卑叢類謙抑陽
和散林彩脩脩吐英特濯影金屑泉敷芬玉巖側完馨
重伊始漙露浥其色采掇屈柔腕製之成我德三緘附
貢品遂辱君子食入鼎沸銀浪隨風可傾國滌煩古有
經通仙詎堪惑
詠鷺
天風下厲霜海色清嚴冬朱鳥逝云遠玄禽𦕈焉蹤翩
翩委波羽鳴飛何雍雍去若雪毬散來疑玉梭從回旋
淥蒲漪暎照青蓮峯戲滓不染潔浴湜轉丰茸羣起若
避驚孤立如有慵孔言崇九思周歌羡斯容我客亮多
懌君子良冲瀜亦應懼鳬鴈幸少寬鰅鱅保爾貞素姿
倘附春濤龍
白霧樹纍纍作花
不作江南客空登河上臺夢中到孤山笛裏落寒梅今
朝走白霧萬枝參差開紫宫散花女騎龍下瑶陔惚惚
弄珠人玉塵生羅襪葳蕤復䬃沓光采半明滅朝陽勿
遽晞留之慰超忽
空同集卷十二
