空同集卷四十三明李夢陽撰
碑文
將仕郎平陽府經歴司知事贈儒林郎翰林院
修撰康長公墓碑
純皇帝時靈臺有楊生名重長安有李生名錦二人者
皆與武功人康長公游康長公之與二人者友也於是
并稱為關内三才云余曩游關内見秦父老頗采其事
實碑曰康長公名鏞字振遠其先固始人也其七世祖
曰康政始遷武功居長寧里政生廷瑞於元仕為學官
廷瑞生世睦世睦生珙珙生汝楫汝楫初為武功學官
高皇帝時辟之為燕王府長史後出為安岳縣知縣文
皇帝既興乃召安岳縣知縣為行部侍郎留北京輔皇
太子而侍郎有大勲德文皇帝將封之為侯侍郎固死
不拜比死又上表乞勿賜贈秩蔭上竟皆允之語載康
氏家傳侍郎者康長公之曾祖也侍郎生三子長曰爵
次曰年次曰禋文皇帝一日盡召侍郎家諸男子侍郎
中子會賈在外惟二子在於是二子乃大恐並匍匐入
見上上曰汝非康侍郎兒邪二子免冠首觸地對曰然
上聞而憐之顧左右曰令侍郎在直不此耳於是卒官
其二子以爵為上林苑監正以禋為監副已知侍郎有
子賈在外上拊髀太息曰薄福薄福於是詔賜侍郎子
千金鏹數十千緡勑關津吏往來不得詰侍郎子於是
關中鉅貴族咸推轂康氏而康氏因遂豪關中矣侍郎
葬於縣北卜家原至昭皇帝時始贈資善大夫工部尚
書云監正累官至中議大夫贊治尹南京太常寺少卿
卒葬江寧縣新亭南而太常生健睿皇帝時又有詔起
尚書孫應祠者於是健來送銓部會健著田間冠由部
甬道入及見部尚書又秪長揖不拜部尚書怒以為慢
已廼竟授通政司知事而歸而得食半俸祠知事卒葬
于縣南紙坊原而知事有五子其長康長公也康長公
生而孝友八歲而善文辭及長而好辯有口然習識當
世之故好稱先王則古昔於是關中人士咸出康長公
下雖康長公亦自謂關中人士弗已若也年二十餘從
其先太常就辟試南京顧數不第已乃還關中即又試
關中又不第乃後歲貢至太學至太學又試又不第然
太常業已葬南京於是乞為南京太學生云而即其故
太常之域祠焉然自是不復有試志矣是時楊生李生
亦皆阨塞弗庸於世關中父老語曰古人有言勿為嶢
嶢人將缺焉勿為皚皚人將汚焉三子之謂矣康長公
既與時不合於是始好莊老浮屠等書及外家傳語其
言曰夫人以形骸處大壤其速絶若飄風也予行年五
十有四矣吾日以思功名之會是益速絶而已夫孩提
於班白期甚遠今忽忽若瞬息即能至百歲政少半耳
京生有言孰易如韋孰化如燬言生死易至也夫喜生
者欲心恒安逸也君子疾没世而名不稱傷功名之不
立也夫功名于身至疏也古之人以死效此者以可萬
世不與物朽至厚身也今不得之功名又因以勞費心
體是非喜生之道耳故曰百人射招無弗中矣百物誘
生無弗傷矣夫乃今于吾可以已矣乃遂自謂為己菴
已菴者止於闇也康長公故以懼悸病心乃後上銓部
試會墜馬乃復病顧愈益甚比試心怔怔怦怦不能措
一辭於是除平陽府知事逾年平陽君棄其官而歸而
心病未間也已又病痿又二年所竟卒葬於紙坊原之
墓而平陽君有二子長曰阜次曰海阜先平陽君卒平
陽君且卒子海侍平陽君執其手而泣曰夫予先大聖
人之苗裔也至吾祖嘗樹功名於草昧之際世有顯官
聞人豪于關中今絶於予乎汝如有知其無忘吾祖矣
夫欲心恒安逸者為其可以貪命而樂存至厚生也今
吾棄功名之會不赴又不欲勞費心體非於身疏也今
病痿乃且死諺曰斷酒白首餔糟而朽是天乎是天乎
雖然吾無面見吾祖於地下矣小子勉哉平陽君卒十
年而海舉進士第一為翰林院修撰儒林郎四年而當
正德元年今上上徽號兩宫推贈平陽君如其子官云
又二年海有母太安人喪於是海有友曰北郡李生適
自河南來而留滯京師於是作平陽君墓碑李生曰先
民有言期年樹榖百年樹德曷觀康尚書今其子孫餔
勲而啜積曷使人誦其義無窮如此哉夫平陽中衰之
遺裔也能不藉尺寸而洞視往古淩駕時&KR1200;亦謂之振
世雄豪者矣使其遭遇脱穎而嚮用魏衛將相之業尚
足道哉其銘曰維武王建侯衛邦厥有固始武功是祀
嗚呼遐哉尚書開國不伐帝懷其德澤流於孫子少卿
明禋亮采通政明夷乃續其家祀故累基者崇數沃者
豐譬作堂室稼穡而蔀而翔而懋而逹夫平陽其屯之
際乎畜而不施以昌厥嗣阜不自秘發鬼神之藏騷雅
並鳴文古而殤嗟嗟平陽舉世重官宦即使君巍爵而
崇位珠玉文綺珍食駟馬有臺樓亭榭孰與發祥廣志
如二子所哉故明不蓄不光流不塞不長武功南原草
木膴膴蕃蕃岐渭盤焉平陽宅厥土太安人袝之是曰
寕所維厥繩武瞻哉
平陽君生宣德庚戌四月辛未卒弘治壬子正月
癸巳年六十有三歲妻張氏封太安人生宣德甲
寅三月乙酉卒正德戊辰八月戊寅年七十有五
歲男子二人阜先卒年十有八歲海娶尚氏女子
一人嫁為乾州人習五車妻
明故監察御史凃君墓碑
新淦縣南我舟至蓮花潭舟人指岸西廬曰此凃御史
居也余聞之呀然於是登岸造其廬見其子朴而問凃
御史葬處朴指曰父葬處隔江五里東鄉西廉山是也
余望之歔欷已謂朴曰比黜碑于廢寺吳石也曳樹墓
道刻表表曰戊辰夏余蓋罹竪瑾禍云余至京師下詔
獄乃凃君業先繫獄相見執手問故初瑾以鹽貨源也
因遂厚望廵鹽御史貨會一御史入貨如瑾望而瑾輙
擬人人必厚貨如望及凃君廵鹽還則空手見瑾瑾怒
下君獄然猶日望其貨來也久之貨竟不來瑾愈怒矯
詔凃禎打三十棍發肅州衛永遠充軍君坐掠重尋卒
無問識不識見君卒無不嗟歎淚下乃時余尚在獄聞
之哽噎者累日食不能下也今大政更新瑾事盡廢格
不行人士咸彬彬乎進矣無問識不識語及君又無不
嗟歎淚下以冤故禎君名字賓賢弘治己未進士出知
江隂縣有卓異績舉天下第一乃於是擢御史云始君
下獄江隂人願厚貨入瑾如他御史數塞瑾望解君君
不從而朴則曰父幼時嘗讀書玉笥山云篤古持禮諱
宏濟者父父也早亡而朴仲父曰凃兆善使酒觸父父
容之仲父以父之容之也反顧驕縱酒然産不出其手
於是謀手其産日閧父割父不從會父出仲父輒自主
産割而手其豐父還祖母不平而怒曰阿兆自主産割
而手其豐盍白族長父對曰弟寡活不如兒廩生也父
有友邱坤者家貧而有子議聘朴妹矣未决會坤卒父
往弔焉語坤妻曰吾女已心許而郎矣勿疑語曰觀其
死知終始今豈無皎皎之行為世所敬誦然矯偽盗名
稱身殁而跡彰者多矣此非所謂誠之不可掩邪夫凃
君官不過七品夀僅踰四十非赫赫久修之夫也乃今
殁士夫思于朝鄉人德于鄉所縣縣人思慕而不忘此
豈苟然者邪然余往在詔獄見君日涕泣念母今毋存
而君則亡亡於非命論者頗疑為善而無報夫孟子不
云夭夀不貳修身以俟之誠若云云則顔回王通之倫
非哉
武鄉縣武君墓碑
武君者武鄉縣人也諱彪字勢雄生二男子長曰威次
曰盛弘治間武威為扶溝丞三年忽心動即日趣治装
歸歸逾月喪其母逾年又喪其父即武君也縣喪祭故
鮮禮而扶溝丞葬祭其父母則以禮含歛作木主起祠
屋咸創自丞丞又來乞表其父墓余曰嗟乎武君余聞
其人蓋任俠者云成化間武鄉丞張翔扑殺豪吏王褫
而褫父輒呼其家衆圍官寺將禽翔是夜翔縋城出匿
武君家在城西十里叚村王禠家衆即又圍武君家武
君於是勒其子弟若鄉少年盡死與王禠家衆敵諭以
禍福卒解翔難及後翔以他事免而武君輒又率其數
騎送出境以還張翔謂人曰生我者武彪也而晉土故
堅勁民豪觀史稱盖聶代諸白是已今有武君然武君
不專以力豪而喜下賢士夫又曾為繕梁除道建塾數
事而縣俗故苦嗇其畎畆人有老死不紵葛衣紈阿者
并不見諸純麗物武君則創導之桑使務紡績今稍稍
成效矣前郭解厚施而薄望振人之命不伐其功史氏
嘉焉及若孝弟事未著也武君其父病嘗糞糞苦武君
喜父病乃尋愈武君生永樂癸卯正月十一日卒弘治
壬戌正月十二日年八十歲娶李氏舉人李森女長君
六歲先二年卒有孫男子六人云扶溝丞曰我先世太
谷人諱建沁州知州始徙武鄉諱祥縣務都監官諱從
義山北廉訪司知事諱季良輝州學教授至國朝有諱
炳文者為縣主簿於武君為高祖
太康縣安氏塋碑
太康縣西岡曰侯陵而安氏塋焉蓋葬者五世矣塋西
南塋亦安氏二邱前並七邱後纍纍斜然迷莫知誰墓
而今塋四凸而中凹如掌形一世益于安為高祖益生
二子曰居曰全葬之左居三子曰泰曰康曰庠全二子
曰慶曰庸葬之右泰子曰柱曰杞康子曰盤曰止曰吉
庠子曰樞曰棠慶子曰和葬左前柱子曰清曰深曰浩
杞子曰洪止子曰仁曰僴樞子曰鑰葬右前吉子曰行
又稍前而安之緜也則自丁氏丁氏者益母也丁氏兄
為元平章官元亂平章官提兵過太康乃挈其妹甥北
而丁氏中流矢道死而平章官乃獨挈其甥北已而舅
甥復相失而益自轉徙於長子因娶長子張氏亂定夫
婦歸乃始鋤荆榛誅茅䕡埽墓邱創室廬亦難矣李子
曰今之葬盖專言地理家云質體魄徼利福計枯腐饕
潤澤君子蓋羞稱焉然中古以來顧率尚之今號稱賢
豪人亦往往談青烏信眠牛而望氣者言陟侯陵望安
氏塋逆推其必盛今考其一世一人二世二人三世五
人四世一十二人五世二十二人六世二十八人貴而
知州者一人康是已推官者一人吉是已進士知縣者
一人仁是已夀而官者一人棠是已義而官者二人國
子生者一人縣學生者三人王官者二人吏而未官者
三人賢而篤行者世有之揆其言不虚矣而予則謂人
道邇天道遠向使安氏族大而横富而違禮貴而怙勢
譬之本根既撥枝葉必萎即令葬者乘生氣據王相陽
來隂受支就干合未必盛若是而今人靡察顧時時覓
勝地擇利穴冀發其子孫斯何異於弗耕而餒曰天也
豈不悖哉左生則又謂予曰行盖有二男子云長曰邦
次曰都峩冠拖紳安門之封胡于今塋樹柏千建堂竪
門翼之以屋覆碑以亭爰成父志李子曰甚哉人道之
邇也今觀侯陵安遠而彌繁盛而彌賢渢渢乎猶朱陳
王謝焉是果地里使之然否歟詩曰孝子不匱永錫爾
類安氏之謂矣予既為之碑復系之銘銘曰於維安氏
肇自武威漢有安成厥宗用輝燾英惇傑施及牧丙靖
寇康國南土是屏喪亂中蝕胥淪胥遷碩果不食太康
僅延於昭爾祖童年禍嬰舅挈之北母隕于兵艱難仳
離危而竟立生還没寧嗣衍族集苞桑既固瓜瓞聿馨
有媛者女待召掖庭暴殂帝驚歸骸特錫綵帛黃金傳
馬有馰廼有推官敬刑明冤實發我祥奕奕言言邑尹
罔究予也實惜策名馳譽孰云匪積雖有弗顯咸敇廼
躬氣滋木茂土腴禾豐種木維蔭種禾維飽勤力者獲
勤德者報彼曰行者于義彌敦約已厚施爰穆羣昆二
子章甫如璵如璠履美紉芳孝敬靡諼墓門式啓堂廂
翼翼列柏蓊蒨井逕修直禴蒸是歸族姓攸聚蹌蹌濟
濟威儀孔度牛羊載陳罍斝苾芬來歆來格僾如有聞
里人用欽爰效爰則邱木勿翦過墓者軾
真樂翁墓碑
真樂翁者南宫縣人也字楨夫名榦姓劉氏生正統十
年七月二十二日卒嘉靖元年三月二十三日年七十
有九歲業卜城南十里王村葬矣翁孫曰濂者舉進士
知杞縣徵為御史過大梁見空同子述翁之行已而泣
而請所弗朽焉于是空同子始知南宫有是翁也夫世
嘗言人有幸不幸者有由然哉遼逖之域竒絶之山汪
瀇之川靈異之木詭怪之石耳目未之聞見載籍未之
紀記文史未之稱述闇焉竟無聞者舉天地間豈少哉
而顆珍枝寶隻禽孤獸光色羽毛苟殊于其類一為人
傳播則慕之者求獲之者憐失之者惜豈其物真大殊
哉遇有幸不幸耳故蒼蝇驥尾君子譬之斯遷氏發青
雲之歎而重傷泥途之難也夫真樂翁者固淳行力道
之偉夫也進取志厄功名不著於春秋乃竟蕪没草莾
畎畝間以死使非其孫顯而亟揄揚之斯與遼逖之山
川木石異邪翁父諱明母曰崔氏崔之卒也庶母孫理
其家事翁事之母君子之言孝也以舜損祥為至者以
其母繼也庶又有間矣而翁母事之不謂淳行哉翁故
貧尚儉獨購書不費之愛也每燕居令子孫誦說書史
會意便欣然喜曰古之言不難知難于行耳誦之而不
行猶不誦也諸子孫環拱曰唯唯翁顧之笑曰樂乎遂
自稱真樂翁斯不謂力道者哉道故仁仁故義義故亮
直亮直故急難故居也爭者聽其平悖者畏其評暴者
沮柔者恃而出也羣而和醜而讓見溺則援是皆偉人
之行也非一珍一寶一光一色一羽一毛者倫也然鄉
之人知焉矣出其鄉弗知也同其出者知焉矣出不之
同者弗知也何也窮僻之邑無青雲之媒幽貞之士鮮
驥尾之求故也故予于真樂翁有重歎焉歎者何也悼
賢之無聞而慨善之易冺又悲幸也邑之長老曰翁二
子曰錫曰鎧錫為知縣六孫曰濓曰河曰濤曰沱曰藻
曰渚濓為御史不可謂無聞得空同子譔述不可謂泯
王村之塋翁無心而獲地不可謂不幸夫信斯言也則
易之視履考祥驗邪即詩之日監在兹者邪不幸於人
而幸之天無聞于身而聞之子若孫遂以之不泯所謂
積善餘慶者邪
明故例授宣武衛指揮使張公墓碑
張公者杞人也名廷恩字世榮號雲莊子世居西岡曰
張大公者國初自懇地數千畆大公生欽欽生普普娶
于胡以景泰元年八月二日生張公初普為縣學生力
行有聞於是徙杞之草營居而以懇地之半分其族亡
何夫婦連卒時張公十三歲耳奉遺言權厝其父母喪
於郭西公既孤微然有姨之夫五咸富盛招之使營生
公弗從乃返西岡而居會族有横者欺公少而貧而侵
并其懇地之半謀曰渠孤兒耳有言則阱之公聞之怒
直於官竟歸我田是時張公弱冠耳勃勃英氣逼人矣
土俗租地畆錢百張公則八十巳而曰吾地畆租五十
於是人爭来租地無間者計其入反倍於他由是富盛
而張公智負氣用才然又施故布衣雄數郡嘗如杞還
西岡單馬袖鐡尺望見人聚路塞問之曰有生馬齧人
公立馬上瞪久之下棄馬杖鐡尺步而前而生馬者果
奮鬛揚蹄張口來噬公舉尺擊破其頂斃焉神氣自如
上馬不顧而去東地嘗水公力主藝稻稻熟水且復至
或幸之曰雲莊子智乎公令佃人曰稻第堆之田人雙
其堆多則四之又令曰崇土如堆數公旦往第分其稻
堆巳堆則標之幟又令紉其秸囤稻崇土上人衆而力
齊卒免之水人服其才是歲獲稻數千張氏愈富而盛
乃於是時大治屋廬于西岡歸睢曠斥墟莾藪盗公之
室垣塹重邃是故鈴柝不設而終其身無伏梁遺縑之
警雖德其施者印之心亦勢使然耳初公治室造土車
百人一車十車一長首止而尾動厥環無端略如水車
戽之義齊而均無憂于惰勤其糶倉榖日入錢緡竟無
弗明者或問之曰凡倉榖入記之簿予第令一僕主其
出如簿數則已又令一僕主入緡緡頭封識其姓名有
弗明責之渠也昔人謂世非乏才顯晦隨遇即有豪雄
之倫使青雲是違驥尾莫附則桑間止于餓夫胯下終
于寒士雖肩輿負勇登壇效能安所庸哉夫以張公之
智之才之力使提十萬横行匈奴則長城必屹於塞北
王庭宜絶於漠南顧殁齒草野卧煙霞獵鹿豕終焉悲
夫弘治間輸金二百鎰助邊始授昭勇將軍宣武衛指
揮使銜雖出入騶擁位勢甲於鄉人然亦奚益矣今鄉
黨每述其輕財之行曰張公遷其父母葬令狐城始相
地地主曰畆四十金公即與四十金既葬構室固墉森
森柏松白燕巢其墓廬嘗歲凶公糶減其直如稔直或
貧不能直約秋成還直秋成或不能還直則約來秋還
所直來秋或又不能還直則舍之正德間勦流賊官軍
過杞公饋之芻五千居無幾歲凶公助之賑出粟千已
而歲又凶公又助賑粟千弗給二子自出粟數百繼焉
公聞之喜曰真吾兒也廵撫官兩遣羊酒花紅勞公於
杞奉詔遵例建坊于巷閭移文曰仗義竭忠父子同心
斯皆其大者如此乃其未試之才深藏之智固有莫之
知者正德間惡少有陷公權奸者逮如京公處之裕如
竟白還乃竊歎曰先民有言富者怨之藪也豈不信哉
予樂施人也乃猶不免於禍羅况他哉况他哉於是鬻
遠田四千畆於人約三年耕有獲還其直復謂二子曰
若輩勿忘我志也嘉靖七年饑二子各出粟千二百賑
之撫按官以聞奉詔各建坊如其父歲再饑弟出粟千
撫按官奏聞自兵馬進指揮使服三品服尋以兄捐金
五百請授文職行將復沐恩矣至今如公之里門者見
表義之坊父子輝映聞以禮讓稱不以豐財顯則公之
善已裕後不可以為世法乎李子曰仁患其弗義義患
其弗勇勇患其弗智智患其弗才今以雲莊子所事觀
之果何若人哉夫豐城之氣非華莫識荆山之輝遇和
始彰故平世則雄伏豹隱亂離則龍翔虎躍人非盡拙
時有利鈍然也今觀雲莊子之才智強力不謂之勇邪
不義邪仁邪而埋耀草莾竟不一試于世此非時使之
邪公以嘉靖三年二月八日卒年七十有五配楊氏淑
德懿行無忝内助先公卒子男二長希仁國子生次希
義國子生授兵馬進指揮使女五長適孫懷經次王洪
運次王尚友俱國子生次馬敷政縣學生次康旵醫官
孫男四益祚永祚錫祚俱國子生衍祚女五長適劉喬
松縣學生次周世子妃次孫燦次王震亨縣學生次聘
許蘩周王以姻故又素知公訃聞悼焉遣官如杞祭是
年四月十五日葬公令狐城從父兆也嘉靖八年冬李
子作文樹碑
權博施墓碑
權濟字博施澄城縣人也其墓在縣城西十里叚莊社
權君蓋有男女各三男曰惟均曰惟平曰惟城監生也
女之壻曰雷頂曰許世昌曰楊復性嘉靖四年許君以
知縣陞開封府通判是時權君没而葬者三年矣許君
見李子請曰嗟舅氏窽銘矣而墓未表也敢請於執事
者李子曰夫表者揚之名而勸之義也是故表死以勸
生也表其先以勸後也表之鄉勸鄉也勸鄉以風國也
風國風天下也何也人無有不激之而興者也故表者
揚之名而勸之義也許君曰嗟舅氏厥行足揚之矣足
勸之矣足以勵生而警後足以式之鄉風之國天下矣
敢以表請于執事者李子曰夫厥行云何許君曰舅力
稼穡志孝友體無踰服口鮮過味聚而能散有而不居
李子曰是勤敬儉義人也表哉許君曰舅宗族睦閭黨
愛僮僕惠飲必醉醉不亂召必往往必先來必留留必
欵李子曰是和易平實之倫也表哉許君曰舅嘗授散
官矣不冠不帶也曰吾野服逍遥人也嘗賓之鄉飲矣
舅不之赴也曰吾何行而賓于鄉李子聞之乃驚曰是
高人也夫自世教之衰也聞假衣冠以衒俗者矣不聞
其不冠不帶也聞求賓飲以欺時者矣不聞其賓之而
不赴也是二者人之高也表哉夫人之好惡未有不同
者也不揚不激不激不興不興不勸自是權氏子孫不
有念其先者乎生者不愧于死者乎鄉之人不有慕之
而效者乎是誰勸之也故曰表死以勸生也表先勸後
也表之鄉勸鄉也自是風之國風之天下不有勤敬儉
義者乎和易平實者乎又不有不衒俗不欺時者乎未
必非權氏之功也按權氏世居澄城趙宋時有為元帥
者傳至權恩恩生亨亨生通通生允中允中生士賢士
賢生宗仁宗仁生定定生濟也濟娶楊氏克相其夫成
厥行合葬於斯墓墓表其大者他見于銘志者不表
勑賜愍節祠碑
愍節祠者贈光祿寺少卿上蔡縣知縣霍侯祠也正德
七年冬十有一月賊鈔上蔡攻其城陷知縣霍侯死之
其妻劉亦死之事聞天子痛悼詔贈知縣恩光祿寺少
卿贈其妻為宜人製文遣祭建祠賜額返櫬營葬樹石
表閭備矣曰其以長子汝愚世茂山衛指揮同知次子
汝魯送監讀書使文武各紹之國家之遇勤王死事優
而至如此嘉靖七年同知君以署都指揮僉事來掌河
南都司印往縣省謁祠歲久頽圮謀撤而新之未能也
乃伐石立碑垂所不朽於後人初閹瑾竊柄天下詾詾
靡寧於是大盗乘之扇衆起亂烏合雲擾屬久安備弛
民不識兵所突崩潰燒聚屠邑煙焰相接賊乃乘勝勒
降吏多棄城走者霍侯固武胤知兵乃增陴濬隍繕甲
實庾申令嚴約慎邏謹諜泣而誓師曰今日有死而已
退而訣諸妻妻泣而曰脱城破妾焉死霍侯曰起臺衙
屋後賊至汝登而望之潰汝則死之已而賊果一騎來
勒降曰大王至矣亟辦牛酒犒侯聞之怒執而戮之徇
於師曰吾不盡磔諸狗奴决不共戴此天賊聞之乃大
怒悉衆而圍之侯禦之力竭而潰賊執之妻見其潰也
下臺而經不死簮諸心拳之入死侯之被執也詬罵瞋
瞪怒髮上指羣酋愕顧失色氣為之慴將釋而用之侯
不屈以刃插諸口脅之侯呌罵愈厲遂遇害頸斷無血
白氣縷縷若騰龍乃其面猶生也於乎壯哉或問上蔡
之事李子曰道莫大於忠忠莫先於節節莫貴於義義
莫外乎勇四者人臣之要經而君子之大行也上蔡兼
之矣夫以身徇國忠也之死不變節也舍生取義義也
白刃可蹈勇也一死而四懿具者是上蔡之行也曰若
是則中庸不可能者何曰禮有之矣君死社稷卿大夫
死職守吏死封疆率死戰陳邑雖小有社稷焉宰雖卑
受之職矣四境是治封疆守焉起兵拒寇身固率也故
戰陳不死是謂弗勇封疆不死是謂弗義職不死謂弗
節社稷不死謂弗忠夫上蔡者一死而四懿具者也禮
有之矣何也中者正諸禮者也故天下有必死者以有
必禮也孟子所謂與民守之效死而勿去曾子所謂得
正而斃者是也自教之衰也民見死而不見義於是乎
不忠不忠則二心矣二心則不節不節則無恥矣無耻
則不勇於是靦面於平時而甘心於患難虎視簸威而
鼠竄偷生者不少矣雖然亦久矣安賊之起漁陽也使
非二顔張許者則天理不遽熄而人心不長死哉於乎
上蔡無慙四公矣然夫婦偕也義激之然歟抑刑于寡
妻者素邪侯名恩字天鍚其先盧龍人也高祖成以靖
難功陞燕山前衛正千戶曾祖旺調茂山祖敬父贇皆
世其官母李氏成化庚寅六月卄九日生侯茂山弘治
辛酉舉于鄉明年登進士第拜山陽知縣丁父憂起補
安邑丁祖母憂起補上蔡死年四十二劉宜人生成化
壬寅七月卄二日死年三十並返荆軻山而葬實有司
營其事立石隧道樹坊門閭咸足報往勸來顯章昭典
矣而祠則春秋祀之賜額曰愍節云贊曰哲人死義熊
掌斯嗜貪夫苟生臨難則避惟是哲人死而猶生烈為
秋霜皎為日星生為俊豪死為神靈惟是貪夫有靦其
面彼豈無死死猶莾薦見者唾罵聞者鄙賤惟帝降衷
均恒同若一念之分堯仁桀虐或如鴻毛或如喬嶽惟
毛惟嶽我自為之處峻則高居下者卑巖巖霍侯萬夫
之特懷武曜文英聲懿德單師奮泣孤城抗賊孰曰彼
衆我視如蟻孰曰彼強視如狗彘刃頸可斷不斷者心
騰氣為虹奔雷為音怒為之飇憤為之霒上帝是訴羣
彪竟擒夫死于君妻死于夫代匪乏賢雙之則無天子
憐悼錫贈蕃優血食兹土有侐其宇禴蒸是承清酒肥
羜威儀儼嚴景光煇燿白馬恍來朱旂大纛戶風泠泠
若色若笑殱妖戡厲我氓攸保
空同集卷四十三
