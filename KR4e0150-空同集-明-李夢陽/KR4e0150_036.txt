空同集卷三十六明李夢陽撰
七言絶句
諸將八首
穆張亦是梟雄將膠柱談兵實可憐力屈殺身同一地
喪師辱國在今年
其二
諸將才猷豈盡竒大都力戰各乘時黃毛近怕莊游擊
黑面休誇李太師
其三
聞說當時掃地王威名朔漠陣堂堂自稱大將張旗鼓
首控驊騮出戰場
其四
但富黃金與白珠登壇擁衆鎮邊隅即使勉攀貂玉貴
終然不類將門趨
其五
國公承襲惟紈袴侯伯雖多大抵同舊典此中掄大將
平江英保是元戎
其六
紫塞長城萬古悲塹山還復見今時敵人秪益輕專制
老耄何堪銳出師
其七
天下軍儲盡海頭材官郡國徧防秋若道成功無造偽
豈應屠賈坐封侯
其八
黃河青海入狼煙漢將胡兵殺氣連安得即時尋魏絳
務農休甲報皇天
憶昔六首
己巳蒙塵數郭登馳驅國難有楊弘如今豈乏熊羆輩
比較元非擊搏能
其二
北望黃雲想翠華千官徒跣哭清笳安危社稷惟司馬
天下車書又一家
其三
石亨善戰真無比䟦扈飛揚却累身佩劍豈宜恩死士
拖金終要作誠臣
其四
王竑犯闕雖愚戇舍命臨危亦丈夫猶勝鬚眉為婦女
更憐冠劍學兒徒
其五
吉祥寵幸反稱兵一夜逹官塵滿城悖逆天誅終不赦
此曹王法更須眀
其六
半夜飛章入鳳樓寇公流血李公憂爾曹作逆同蒿草
臣節江河萬古流
京師春日漫興五首
十日不出花盡開城南城北錦成堆即教閉戶從花盡
莫遣看花不醉廻
其二
杏花盈盈太逞姿桃花灼灼亦不遲縱饒種露栽雲地
可奈風狂雨驟時
其三
東門百花紅照天獨樹梨花更可憐但看絃管朝朝急
不道春風不費錢
其四
今番花開委難當眼見稀疎葉欲長春光幾朝不一醉
為問汝曹因底忙
其五
西湖湖上楊柳枝臨流嫋娜風更吹切防白雪漫天舞
莫放黃金拂地垂
牡丹
亂絮繁華春更煙一枝嫋嫋獨風前玉園忽漫無顔色
徐步看君却自憐
其二
若使姚黃無魏紫孰容傾國復傾城接枝一任今人笑
不墜花王萬古名
其三
莫道清平調獨狂牡丹元不與昭陽後來亦是先花葉
誰醉君王玉笛傍
其四
秦地洛陽俱寂寞圃開周國復天香童時及見流傳譜
萬意千心足斷腸
其五
漫山故國花無數客舍河頭今數株絶代色孤終不掩
丹葩綠葉錦心須
郊園步花
常苦出城花不開花開今日共風來亦知誰便渠能主
獨步徐看數十廻
其二
即使憐花何恁苦不如開落任風吹花開花落從渠得
柰記栽桃種柳時
步庭中海棠下
買宅兼花事亦希樹成春足主人歸花開已詫臙脂透
葉展還驚翡翠圍
其二
若較梨花憎太白縱多桃李葉全無何如翠䄂紅粧倚
的的黃鬚錦瓣扶
其三
獨恨無香恐未真紛紛蜂蝶底相親俗傳定欲燒銀燭
絶代誰為照睡人
其四
沈香亭上已多懽夢入昭陽月色寒若使天香亦傾國
君王應更倚闌干
詠庭中千瓣榴花
藥欄爾後花希賞日日東齋只困眼每易庭榴樹底小
一朝開亦照高天
其二
的的朱榴夏始成水簾冰簟益分明偏枝不動宜雛燕
接葉時披稱小鶯
其三
萬瓣千鬚始一花纍纍應只為年華春風無限傾城萼
結實誰真取世誇
雪中見枯樹似梅
憶在江南梅照眼幾年繁蘂失溪雲如何枯樹尋常見
一雪垂花朵朵分
其二
可向繁枝問假真紛紛過眼即飄塵東風一夜高樓篴
亂落紅梅誰柰春
喜雨
破到榴花今日雨向來紅紫可憐吟蝶沾蜂濕徒增忌
杏綠梅黃亦苦心
其二
二麥臨河半欲黃一夜生長誰禁當揮鋤荷笠能辭苦
浪潑雲翻慮爾忙
其三
水缺沙乾燕只忙交交鶯羽閃無光今辰底恁穿楊急
拍拍銜泥向我堂
夷門曲
黃河岸頭多客船大堤小堤楊柳煙獨樹花開特造次
鄰家香醪不索錢
其二
南堤二月杏花紅北堤高樓紅映空珊瑚寶玦誰家子
繫馬門前青樹中
新水至
桃花照水楊柳長河水新添一尺強昨夜舳艫銜尾至
不是魚航是酒航
其二
時和驛邊河水流康王城近舍西頭青蘋滿眼汀洲裏
芳草連天無那愁
狂風
狂風吹柳裊裊長杏花落地如白霜後來好花開細細
昨朝風惡更難當
其二
來禽青李不須猜一日一夜桃花開朝來春風休更惡
枝頭綠葉暗相催
其三
新築茅齋近北堂喜有楊柳千尺長不争一朝風折盡
赤日炎天何處凉
河上
河上昨宵風勢惡狂花不敢更高飛農夫日望甘霖至
估客深愁逆浪歸
雜詠
春盡梁園花不稀隨風片片坐人衣丁寧百舌渾休語
遮莫林鶯且自飛
覩小兒吟詩戲作絶句
關中韋杜世稱豪王謝江東底更高蘭苕翡翠空啾唧
肅肅雲鴻萬里毛
東園花樹下
夜來睡美春風顛朝望大梁花滿煙錢家東園好李樹
堪可鋪排無酒錢
其二
今年春色太無頼千樹萬樹花分明便學少年出走馬
更抛香彈打流鶯
登臺
梁孝臺前白杏花眼看風落散晴沙黃鸝恰恰誰為侣
紫燕飛飛自作家
聞桃花盛開
不及東園紅杏時梨花懊惱太開遲即防桃李紅欺眼
更打黃蜂莫近枝
張池春日即事
東門野塘花樹紅昨日不風今日風倒着接䍦習池上
狂調生馬竹林中
漫興
白水蒼山萬里身詠花吟鳥百年人城門此路憐芳草
杯酒他鄉不是春
其二
楊柳春江對自流清沙白石伴誰遊弋人莫羡能鳴鴈
海叟虚疑不動鷗
錢園二絶句
去年錢園萬李樹落莫今春只數枝多應斬伐貧人賣
豈復能思爛漫時
其二
墻東李樹太含胡院背夭桃斬不枯及早榮枯休浪擬
趁時車馬自應趨
城南别業
傍塹㳂堤二里餘柳墻茅屋此成居浣花便擬吾何忝
獨愧窮愁懶著書
春日豫章雜詩十首
東角樓東寒食日吾家海棠䨇樹花忽憶花開吾在此
豫章寒食獨思家
其二
亂蘂濃花今有無舊趨北闕憶西湖垂楊畫鷁金鞍戲
三月煙花滿上都
其三
每愛高樓畏獨來非關觔力怕徘徊江頭無限桃花樹
恰到來時滿眼開
其四
江花照水兩三枝弄日吞煙是爾時不應春風與作意
掛斷低空百尺絲
其五
東湖鸕鷀有幾歲踏浪爭花何恁遊可憐汝輩異情性
拄杖獨看春岸頭
其六
爛漫誰家臨路枝留連蜂蝶過相疑行人莫羡渠能主
落水沾塵會有時
其七
江南春事殊懊惱五雨十風常不晴今日天開聊一望
却憎花柳太分明
其八
江北每嗔花不早清明出郭始芳菲可道江西渾不冷
清明桃杏亦初飛
其九
樹頭春鳥苦喧聒欲打還留催好春院裏八哥何事者
羣翔緩步不知人
其十
苦吟實是被花惱今日携壺何處傾鳳凰洲前好楊柳
弄日鳴舷遮莫行
漫興
城外清江城内湖水門通貫古名都魚跳浪闊終難網
鳥立沙長豈得呼
其二
久雨今晴燕得飛城中江畔步徐歸煙花晩閣偏衝檻
柳絮晴橋故點衣
漁父
應手扁舟去若飛回流撒網倏成圍金鱗翠鬛心俱切
得意誰先蕩漿歸
新買東莊賓友携酒往看十絶句
芳園垂老慚為主門巷開除即是家不知櫻樹春能早
便把櫻花作杏花
其二
園芳細認紛無數太半朱英間碧林搴蕊弄枝惟恨晩
對花誰記種花心
其三
年來好事推劉四酒興花情老獨濃最喜能移山茉莉
所嗟猶欠木芙蓉
其四
黃鸝故囀千頭柳白蝶能穿百結花敢道墻榆渾不用
新巢樹樹可慈鴉
其五
今春自買城東園暇即郊行不憚煩不應對客誇林竹
日日柴門有駐軒
其六
買地兼園已自饒來游况是百花朝細看却怪林間笋
迸檻穿籬只恁驕
其七
静處亭亭竹萬竿弄煙濡露不曾寒多栽要識前人意
秀色憑渠雪後看
其八
鮑子知我遠載酒鄭生騎驢獨踏春㶚上孰如彭澤柳
竹林休認草玄人
其九
邊村黃子先曾約百畝十年今卜鄰元是隠淪須共酒
非因花樹始同春
其十
為花底恁朝朝出風日清和今古稀傳道鄭生重載酒
寄言花蘂莫輕飛
東園遣興再賦十絶句
經宿隔城花盡開園扉深閉蝶應猜小車即病行能穏
一日來看須一廻
其二
朝出看花車暮廻轅西東望復徘徊黃昏蜂蝶休虚閙
明日深枝花更開
其三
萬蕊千葩枉自竒海棠臨牖獨專姿今人盡仗繁枝葉
國色紛紛却未知
其四
百花叢裏一茅堂獨坐時傳百和香隔簾誰放游蜂入
撲酒衝琹特恁狂
其五
分行種樹非無意薙穢薅煩亦用情何事草蒿欺便得
芊芊滿地不知名
其六
舊種丁香間石榴花時榴葉未曾抽試看赤艷傾陽日
亂萼繁英何處求
其七
護徑扄園意自知百年今日是花期昨屬客過貪勸酒
僮人背折兩三枝
其八
呼童刈草栽吾菊夾徑分行補種葵怕認野人為魯相
旋删修竹起東籬
其九
人生無求心自寬酒香花明身幸安忘憂豈啻憑萱草
蠲忿何勞問合懽
其十
吾園亦在東門外昨日清明手種瓜不信邵平能五色
吾園兼有武陵花
痔不可車旬日乃造於東園春葩向殘夏英欲
起慨焉動於老懷再賦絶句十首
鮑歸昨誇百結勝惜我病阻孤春妍豈謂今開兩荆樹
分枝的的照紅煙
其二
桃杏葉尖荷葉圓楊花亂撲如白綿若言春事渾無曲
榆莢何緣亦貫錢
其三
昨當春色散年芳競媚爭妍各擅場一出牡丹諸便歇
固知渠是百花王
其四
檻西新笋不太甚一夜迸階横我簷汝雖天生剛直物
豈容出地頭頭尖
其五
吾園種種無樛木兩葛縈紆底自芳客到更無愁醉酒
醉時但臥此花傍
其六
情閒有時被物惱即無恚怒亦生嗔頻來語燕如疑主
獨立鳴鳩不怕人
其七
為園偏種閒花草我欲移松無處栽深山瑟瑟誰知汝
可惜凌雲聳壑材
其八
亦知盆沼非源水試放魚苖喜即成敢說寸鱗無變化
喣花吹絮已横行
其九
花時酒客圍花坐今日紅稀客不看即使盛衰遵物理
何須反覆似波瀾
其十
萬竿美竹修修翠愛此朝朝坐竹中困酒實應慚阮老
揮絃聊竊比嵇公
東園澷興之作
大麥初黃小麥齊櫻桃半熟壓枝低先生皂帽何為者
白首看花日每西
客有欲除我東園草者詩以止之
綠匝紅稀可柰春友車朋馬故應頻行邊莫便鋤閒草
但入林園仗主人
牡丹絶句
自知國色無倫比放徧羣花每後開獨艷不教霜雪妬
先春甘讓凍園梅
其二
看盡羣芳見此花後時莫澷為渠嗟爭開若使先桃李
誰與春風殿歲華
葡萄
萬里西風過雁時綠雲玄玉影參差酒醒試取冰丸嚼
不說天南有荔枝
除前五更聞習儀鼓角感而有作
蒼龍闕動朝元日玉笋班齊舞蹈時枕上忽傳新鼓角
眼中如閃舊旌旗
其二
兩朝舊是含香吏豹隐俄驚二十年猶記習儀端笏地
朝天宫裏聽鳴鞭
空同集卷三十六
