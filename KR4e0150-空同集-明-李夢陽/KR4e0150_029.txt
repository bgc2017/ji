空同集卷二十九明李夢陽撰
七言律
赴郊觀宿
城邊水色淨春茅苑外鶯啼拂露梢萬戶煙花臨複道
九天宫殿鎻南郊霓旌夜發清溪繞彩仗晨飛碧樹交
身到鈞天渾不解坐聞仙樂下雲旓
曉詣西壇候駕
萬宇沉沉曉漏催九關魚鑰遲明開闐闐鼓角空中起
片片罏煙霧裏來氣結龍文隨御幄風傳虎旅發仙臺
叨從百辟觀周典不向秋風數漢才
西壇候駕即事
太歲宫高接禁牆先農大纛兩相望隂隂背日朱旗閃
黯黯參天翠柏長别殿罏煙清幄次虛壇草色淨琴張
祠官指點躬耕地田畯行瞻衮鉞光
扈從耕藉
天行近野團龍蓋萬姓環門識衮袍竟畝難寬卿相力
藉耕無乃聖躬勞侵壇碧草茸茸起去殿紅雲冉冉高
已忝賜筵思報述即陳潘賦愧詞曹
桂殿
桂殿芝房曙色通垂垂苑柳綠煙中桑乾斜映千門月
碣石長吹萬里風已有金吾嚴御陌遥傳玉輅下齋宫
侍臣鵠立松隂裏時倚紅雲望碧空
謁陵
本朝陵墓傍居庸聞說先皇駐六龍一自玉輿回朔漠
遂令金殿鎻秋峯明禋衮職雖多預備物祠官豈盡供
報祀獨知今上切每於霜露見愁容
秋懷
龍池放舶他年事坐對南山憶往時紫閣峯如欺太白
昆吾山自繞皇陂雙洲菡萏秋堪落亂水蒹葭晩更悲
谷口子真今得否攀雲騎馬任吾之
其二
慶陽亦是先王地城對東山不窋墳白豹寨頭惟皎月
野狐川北盡黃雲天清障塞收禾黍日落谿山散馬羣
回首可憐鼙鼓急幾時重起郭將軍
其三
宣宗玉殿空山裏野寺霜黃鎻碧梧不見虎賁移大内
尚聞龍舸戲西湖芙蓉斷絶秋江冷環珮淒涼夜月孤
辛苦調羹三相國十年垂拱一愁無
其四
苑西遼后洗粧樓檻外芳湖靜不流亂世君臣那在眼
異時松柏自深愁雕闌玉柱留天女錦石秋花隠御舟
萬古中華還此地我皇親為掃神州
其五
單于本意慕華風將校和戎反劇戎遂使至尊臨便殿
坐憂兵甲不還宫調和幸頼惟三老閱實今看有數公
聞道健兒今戰死暮雲羌笛滿雲中
其六
大同宣府羽書同莫道居庸設險功安得昔時白馬將
横行早破黑山戎書生誤國空談裏禄食驚心旅病中
女直外連憂不細急將兵馬備遼東
其七
曾為轉餉趨榆塞尚憶悲秋淚滿衣沙白凍霜月皎皎
孤城哀笛鴈飛飛運籌前後無功伐推轂分明有是非
西國壯丁輸輓盡近邊烟火至今稀
其八
崑崙北極轉天河獨馬年時向此過渥洼西望迷龍種
突厥南侵牧槖駝黃花古驛風沙起白雪隂山金鼓多
况是固原新戰鬭居人指點說干戈
雪後朝天宫
馬上城中見雪山白雲蒼霧滿燕關蓬萊咫尺無人到
松柏黃昏有鶴還當日翠華游物外百年金殿鎻人間
浮塵擾擾江湖遠悵望巖棲不可攀
新秋見月
憶在黃河草堂靜坐臨秋月孤娟娟水門蕭條向蘆葦
石瀨逶迤回舸船頻干禄食去多阻遠望江湖情可憐
傳語魚龍莫浪喜抱珠今夜且須眠
春晴憶湖上
湖上晴煙積雪春柳條湖水接芳新林鶯恰恰稀逢侣
岸日暉暉低向人汀芷渚蘭暄自碧浴鳧飛鷺晩相親
弄移白日思漁舸嘯倚青雲愧此身
晩晴郊望
早時鳴雨晩細微忽有返照來荆扉山禽水禽交止語
桃花梨花相逐飛村村柳條弱欲斷家家麥苗青不稀
睡起登樓時極目出雲歸岫願何違
郊行
二月梁園獨未歸岸花汀柳各依依且將弱縷牽行騎
莫厭繁香點客衣蝶暖風暄從自得鳥黃沙白為誰飛
平生漫有憐芳興未老能令萬事稀
河發登望
七月七日河水發康王城邊秋可憐買魚沽酒此村口
打鼓鳴鑼何處船白晝蛟龍時一鬭中流日月晩雙懸
紛紛估客休回首漁子清歌會渺然
時景
梁苑桃花寒復開塞門霜雪鴈飛廻天涯涕淚秋偏墮
歲暮隂陽老更催無病過年遊五嶽不眠終夜望三台
歸鴻漸木終非地濁浪滔天首重回
見雲雷垂垂不雨悵然有作
大梁城東雲出雷捩風拖雨故徘徊黃鸝坐樹深無語
紫燕銜泥阻未廻即恐孝娥為旱塜不聞神女傍陽臺
火雲西日垂垂暮屋隙愁看返照來
聞傍郡雷雨
尉氏陳留雷雨深大梁猶繫望霓心當階螻蟻亦愁思
對面斑鳩空好音河朔樓臺安避暑塞垣金鼓助沾襟
江蘺憔悴黃塵滿寂寞魚龍何處吟
盜賊
敇書新調蜀襄兵漢北關南寇未輕密邇千斤竹查嶺
不聞滿四石頭城秦州即易通王貢棧道終難拔漢旌
安得較如曹相國務農休甲賀昇平(竹查山劉千斤叛地也滿四成化間)
(叛賊)
喜雨命酌
毒熱兀兀滯梁城不眠聽雨到天明沙田易涸應全賴
稂莠雖鋤却更生年稔不須防盜賊家貧兼得免經營
紛披檻竹迎余笑遮莫尊醪起自傾
晩晴步園
覽霽羣芳媚小園步林斜日淨幽軒歸雲過雨時間濕
並葉牽風對直翻幸有桑麻供暮景苦聞豺虎徧中原
天開霞石熒熒晩瓦雀林鴉各自喧
正德辛未四月十七日簡書始至於時久旱甘
澍隨獲漫爾寫興
苦蒸卓午汗交頤昏暝雨飛如颺絲舟楫自兹杳將去
波濤滿意復何疑璽書况屬臨門日江漢須看放舸時
肯信吾遊兼吏隠五峯彭蠡是襟期
旅泊雨夕聞鴈
季秋鄱岸隂隂雨殘葦折荷翻白濤此夜孤舟聞鴈語
隔雲何處認風毛隨陽定慣湖波險避弋真驚塞角高
南去北來同一旅世情人事莫蕭騷
日照
日照江烟翠欲重夢廻沙觀始鳴鐘浪於洪郡思洪子
豈合松門有赤松萬事寸心徒計較兩間衰鬢且從容
靜來陡覺忘言好把酒看花意每濃(洪都以洪厓名松門山在新建縣)
杪夏急雨江州
急雨吞江倒石根吐雲匡岳近城門驚雷不下雙蛟鬭
孤電能開九疊昏白晝黃濤翻庾閣蒼崖翠木溜陶村
乘時詫有扶搖力六月東南見化鯤
繁臺春集
小徑緣臺春自花重堤飛閣盡雲沙能將白髮隨流輩
奈有清壺遣歲華斷塔草垣增閴寂古城芳岸趁欹斜
忽驚旅鴈思南北海色邊愁入暮笳
僦居避隘般移之日雨乎適至厥時久燥
土市子東曹門西衡門之下聊栖栖古堂疎豁還高榻
故國行藏有杖藜已多佳樹琴書静復值炎天雷雨低
幡幡麥秀真堪喜阮籍窮途未足啼
出郊
簡懶經秋此出郊野煙霜日静衡茅林桃葉盡青猶實
陂麥苗齊綠自苞堤曲獵狐穿雪窟塔巔彈鸛落風巢
隨心樂事非難取舉眼平生覺易抛
探春
老去探春每怕遲酒朋棋伴日相追無心柳絮當人起
有意桃花背馬隨臺榭草蒿離亂後往來絃管古今悲
幽崖尚慮殘梅在玉笛丁寧莫放吹
野園
春來無雨風常顛野園諸花更可憐輕車快馬此何日
弄蘂攀條看遠天撲酒遊絲低細細近人閒蝶過娟娟
真知白日繩堪繫莫使孤城入暮煙
冬歸繁臺别業漫興
莾壙孤城此卜居宋臺梁苑獨行予虚名馬愧千金後
白首螢憐萬卷餘踏麥遽堪寒葉翠看梅無那臘花舒
相逢莫漫嗔吾放野醉郊吟盡可書
雪日繁臺院閣酒集
臘朝筵向雪邊開倚閣風從萬里廻枯樹故當看處濕
飛花偏墮掌中杯山河文物他年賦今古衣冠異地材
舉目蕭蕭改天色玉梯扶醉更登臺
雪後上方寺集
雪罷園林出碧梧上方樓殿静虚無日臨曠地冰先落
雲破中天塔自孤爛漫此堂人醉散一雙何處鶴來呼
邀留更待松門月今夜同君坐玉壺
歲暮五首
萬木蕭蕭俱歲暮疎梅脩竹可憐風三河晴雪飛鴻裏
四海孤城返照中白首園林惟閴寂紫塵車馬自開通
誰堪物序驚前事况復馮高數廢宫
其二
臨除絃管益紛紛考鼓撞鐘處處聞蜀錦越羅連夜製
綵蛾花勝逼年分流傳自是豪華地悵望能堪日暮雲
澤草芊芊已新色鴈南猶起北風羣
其三
堂北融泥雲氣生堂南枯樹兩禽鳴冰霜眼過風須轉
歲月心懸老自驚辭臘酒憐比舍餽迎春花欲上階明
壯圖回首今遲暮點檢塵埃笑拂纓
其四
歎往嗟來秖自癡未衰那即鬢如絲同朝鵷鷺雲霄隔
故國松楸道路疑園草喚愁偏勃勃檻梅偷臘故垂垂
端居寂寞無雙蔕強食栖遲有一枝
其五
歲當癸酉廬山曲冬盡扁舟記獨棲湖海合冰龍晝立
谿林壓雪虎時啼隂陽晴晦雙過鳥南北行藏一杖藜
今日中原對河嶽暮雲回首楚江西
春暮丁丑年作
歲歲花時出醉歸傷心今日復芳菲善開朱杏非雙蔕
懶囀黃鸝只自飛海内詩朋官罷減城中酒伴病來稀
庭枝爛漫催春暮日午風香獨倚扉
夜風堂前冬青架仆折其二榦曉雪驟至
冬青手植年真久冷日寒姿頗映堂追悔木闌晴未補
忍教風榦夜俱傷亂階朱實離離静仆雪青條蒨蒨長
翹首高雲憶松柏後凋溪壑轉蒼蒼
戊寅早春上方寺
地闊城空春自幽青松黑塔雲常浮入門鈴磬忽一發
暇日臺池聊共遊連錢沓來誰氏騎白玉競浴何年鷗
醉筆要知吾漫興明朝休用碧紗留
無題戲效李義山體
曾倚清酣奏綵毫象牀冰簟玉樓高徐娘老去風情在
班女愁來賦興豪秦柳日斜傷渭曲楚蘭春暮怨湘皋
仙根寂寞崑崙遠浪說人間有碧桃
蒔植甫畢風雪遽至漫爾有作
草樹新培置藥闌醉吟閒凭足心寬豈虞晨雪娟娟布
無那春枝颭颭寒猶有一花當坐媚幸留雙柏與人看
日晴紅綠應全勝為勸先生且放餐
為園
平生走馬呼鷹地白首為園學種瓜碧草故邀安石屐
青天常滿邵雍車圍闌換土心真苦繞菊依松徑不斜
昨遇日晴閒自步别蹊桃李又風花
晩秋明遠樓宴集
斜日層城合暮煙新晴高閣敞秋筵衣冠四海追遊地
霜露中原感慨年去鳥來鴻凭檻外飛雲落木把杯前
回身忽在星辰上醉眼真疑到九天
新年作次喻監察韻
新年雨雪亦太恁十日中無一日晴豈應雷電除夜作
復爾天鼓東南鳴諸軍幸擣蓮池穴大將宜堅細柳營
幾欲臨風撫長劒白頭還自笑書生
甲申元日試筆柬友
人生五十驚衰醜五十從今又數三老慢更何防市虎
少狂曾亦濫朝驂鵷鸞舊侣俱鳴珮鹿豕深山自結庵
短髮不須憂重白吾居元傍百花潭(百一作菊)
九日詣東莊遇水則舟之同黃李二生
出門萬木吟風葉挈友重陽上野舟數月雨隂今白日
一身天地此清秋逐時莊菊花初放應節村杯酒暫酬
晩暮更催雙棹返汴州誰信有滄洲
正月大雨雪遣懷
梁園春初雲不開雪花壓城滚滚來似有驅龍朝玉闕
豈無騎鶴下瑶臺光牽五嶽黃煙動勢擁三河白浪廻
欲向瓊樓問寒暖袁安今已卧蒿萊
陶君誇其分司桃花獨樹余往觀之賦此
老懶今來特為花花竒親見主人誇入門風片時時墜
近酒春枝故故斜湖海一尊憐舊侣乾坤雙鬢愧年華
明朝許赴柴門約共醉東園萬樹霞
和君席上海棠賞之二首
老興看花不厭頻折紅攀綠總怡神孤枝解動雙樽影
數朵能回四座春誰遣物華成歲色自多人世有閒身
年來斷酒因脾濕為爾還應暫入脣
其二
缾中海棠亦太劇細小翠擁臙脂深穠姿故薰欲醉眼
芳信暗傳嘗苦心偶逢一枝已自惜若臨全樹更須吟
花時不道天無意一日常横半日隂
莊上看花歸見庭中海棠落英與客同賦
三日野花風打稀朝遊酒伴暮醒歸臨門夭桃不汝惜
當院海棠胡自飛已憐錦繡半鋪地更訝芳香時點衣
便應與君酌明月醉眼天地生光輝
春日過黃公新堂
黃家新堂逼春起紫燕尋巢時自來久隂煙雲眼底豁
乍晴河嶽窗中開物情野色且幽寂日光人意能徘徊
持杯布席就芳草醉深同卧林邊苔
夏日
稍喜夏來天日晴遽看諸物盡生成纍纍杏實攅高蟻
赤赤榴花坐小鶯晝夜寒暄猶混雜乾坤清濁固分明
留賓酒茗吾能供春笋滿林今更生
陶公過曹濮分司見叢菊蔓草中移之自隨有
詩傷之豈以為家物耶余覽而和之
野舘寒芳抱自知好吟公子發秋悲春風世路元桃李
霜露鄉關有鬢絲三嗅草萊行復立數株車馬載還隨
東籬可謂君家物竹帛勲名晩節垂
正月四日始出赴黃子之宴南隣何儀賓以美
醪助杯即席口占
杜門常日追游少新歲初筵獨詣君幸有隣家能過酒
况多賓客善論文樓臺霽日斜含雪竹樹和煙暮閣雲
入夜不歸雙燭秉近尊猶喜落梅芬
陶王二君來賞牡丹
同城何苦不同歡况復春風到牡丹香滿正宜㩦酒問
色深翻奈近燈看綵雲黃霧晴長擁澹月微霜夜故寒
任使羣芳妒傾國古今須讓百花冠
冬日學司偶見庭菊
凍雨晴霜爾自開偶逢私恨過秋來違時只為含中色
入藥終須顯上才已許數花卷袖采能分一本向籬栽
冬廵若憶重看約莫使文軺觸雪廻
晩秋東莊宴集
郊園秋晩只風林冠蓋羣遊是盍簮楓葉近尊朝映日
菊叢淹坐暮横隂煙霞故引旌旗色鳥雀應疑簫笛吟
月底金鞍散歸馬野雲回首少微深
二月望留雲閣雨集
今年花朝花爛開春風細雨臨高臺繞闌紅濕舞英重
隔窗黃閃流鶯廻連日霡霂地已足薄暮風雲天更來
眼看萬物歘生色爾我胡惜黃金杯
海棠爛然要諸君子賞之分韻得壺字二首
繞樹廵簷興恨孤縟紅繁綠似渠無童知小徑晨先掃
客有高軒夜特呼已拚落英欺舞袖更堪歌鳥勸提壺
幸能老去花常健遮莫尊前醉共扶
其二
春深花樹爛糢糊花下朋遊酒一壺帽側故搴輕朵插
席安仍取積英鋪日烘擾擾蜂能趁煙動關關鳥更呼
客散獨燒高燭照老來真自笑狂夫
雨中海棠
憐花常欲報花安醉眼冥冥雨自看朵朵胭脂深更濕
杯杯竹葉滿須乾等閒細片休輕落率爾春風且恁寒
朝為行雲暮仍雨淩波獨立汝應難
艮嶽篇
宋家行殿此山頭千載來人水一丘到眼黃蒿元玉砌
傷心錦纜有漁舟金繒社稷和戎日花石君臣棄國秋
漫倚南雲望南土古今龍戰是中州
空同集卷二十九
