巽隱集卷一
明程本立撰
紀行
使淛江發大梁水驛
蔡河雪消春水生使者發船將遠行得遇鄉里雖慰意
郤念妻子難為情草埋金谷樓前路潮打錢塘江上城
南北登臨總懷古船中有酒且須傾
舟中雜興
蔡河百折到沙河沙河入淮風浪多使者官船夜須發
奈爾長淮風浪何
十日舟行不見山沙河多似蔡河灣舟人忽報安豐近
指點數峯煙雨間
昨夜雨來風更顛淮河北口且灣船今朝浪靜張帆去
蓬底看山不礙眠
野色空青帶薄嵐水光深黑入洄潭望到中都三百里
好山不斷似江南
過寶應
柳拂津亭春霧開纜牽官舸鼓聲催邑中舊尹人能說
湖上新堤客再來劫火空城遺鴈塔惡風深浪沒龍堆
若過甓社看明月切莫探珠老蚌胎
過甓社湖
平湖一目到天涯明月滿空飛浪花半夜珠胎遺老蚌
有時金背出妖蟇漁人屋近燈纔見使者舟行鼓亂撾
便似吳淞江上路只無紅槳唱雙娃
到京口驛
萬里長江風浪平羣山犇走入神京船頭釃酒晴開港
馬首張燈夜到城南去北來須白髮東漸西被盡蒼生
明時食禄曾何補只寫聲謠記所行
許州東屯雜詩六首
東屯歸欲晚西澗立多時病眼青山怪幽情白鳥知十
年無舊業九日有新詩採得籬根菊馨香好遺誰
農功將築圃使者正行田車過聞牛鐸詩成墮馬鞭涼
風蘋末起落日樹頭圓翻憶吳淞岸菱謌處處船
出郊觀穫稻下馬立斜暉百頃黃雲捲千鎌白月飛莫
辭官有賦但使願無違農器消兵甲時清歲不饑
死戰開邊土生還落野屯時清無盜賊頭白有兒孫舂
稻霜餘粒移桑雨後根百年須飽煖此外復何言
丘原莽蕭瑟客子暮徘徊山是鈞州起河從鄭邑來衣
冠餘古墓歌舞只荒臺野哭誰家婦秋聲助爾哀
徑捷車行少溪深馬渡遲地臨長社邑民指太丘祠所
歴多懷古予生豈好詩據鞍吟復嘯風雨忽淒其
雪中發中牟
華軒照白髮使節來清霄行人勿畏避丈夫戒矜驕衢
路寬逾坦塵沙淨不飄高懷樂清景于以永今朝石田
已種玉吾將采瓊瑶瓊瑶遺所思所思不可招
過漢魯中牟廟
魯公宰中牟千載民弗忘我車式祠下紆鬱感中腸公
昔為政日異聲動四方野桑有馴雉田稼無飛蝗倘非
司徒使厥美亦莫彰宰邑幾何人孰繼芝蘭芳催科簿
書急應接趨走忙人亡政化息俯仰思循良
發鄭州
駕轅指嵩洛發軔涉京須兩厓忽劖削一徑中縈紆氊
惟命低褰雨雪恐霑濡端居豈不樂顧乃興嘆吁僕夫
盡徒跣軌轍多泥塗仁者念同胞飢寒切吾軀行行敢
中止戒之以徐驅
過虎牢
鴻溝楚漢割虎牢晉鄭交周衰逮秦亡海内爭雄虓生
民亦何罪殺戮如刈茅至今戰爭地鬼哭熊晝號汜水
去汨河廣武來&KR1895;嵺浩歌入深峪悲風起山㘭
出蓼子峪
羣山入鞏洛渴驥奔黃河行人山之下窄徑緣坡陀單
車不方軌峭壁臨盤渦上有虎豹嘷下有飢蛟鼉垂堂
夙所戒叱馭今重過微忠效馳駈神物煩撝呵
過黑石渡
邙山障黃河洛水崩黑石方舟載車馬煙雨行人立我
昔將王命北渡祠河伯兹來復軺傳觀者笑曾識聖君
禹功齊神龜當復出
出洛陽城
輓車上天津伊闕當我前連峯左右起奔走相後先古
來五嶽内嵩高極中天儀形正四表襟帶流三川河山
固王室豈直金城堅漢業此中興周都見東遷壯遊快
一覽遺跡悲千年頹垣舊誰築野蔓淒朝煙
重到許州屯
士卒懽迎馬首羅舊時行處復來過荷殳孰與耕田樂
拔劍無煩斫地歌日落兩屯煙盡起雨餘雙淚水偏多
強拈薄酒憐人意壺榼頻傾奈爾何
發中都水驛次韻金應奉李編修紀行倡和詩
中都樓觀舊登臨佳句難酬兩翰林白石丹書隂洞古
青山王氣煖煙深感時自有懷鄉恨得禄誰無戀主心
莊舄當年名亦顯病人不改越人吟
過五河縣
水到五河東北流河邊人立看仙舟醒來紙筆有新作
亂後衣冠非舊遊蝸角地爭蠻觸國鳳凰山是帝王州
從今四海無征戰野老能為擊壤謳
過龍窩驛
龍窩驛近鼓聲催轉柁落帆沙岸隈共指深淵是空洞
豈無神物待雲雷風晴楊柳如看畫水綠蒲萄始發醅
浩蕩好懷春色裏詩成南鴈忽飛回
中都早行
雞鳴登前途白日未出海堠傍坐之久扶桑發光彩安
知雲霧起倏忽隂晴改我行正愁雨亟去復奚待此意
難重陳無由訴真宰
過池河驛
蕭蕭牧鳴馬轔轔輓征車人生各有役我何念安居東
岡上初日霧暗未光舒依依見亭堠曖曖經村墟我足
日已研我僕力已痡自非得神仙豈免勞形軀
過太山
赤日當中天炎夏勢方盛孰知陰已生動物氣先應揮
汗登太山抱膝坐危磴蟲吟與蟬咽滿耳入秋聽君子
識幾微於焉發深儆
宿大柳樹驛
柳驛夜寥閴空庭樹扶疎逢人兩無語獨坐臨前除明
月俄在膝好風又吹裾微吟復誰和幽抱聊自攄入室
就衾枕蛩響四壁虛展轉不能寐起聽雞鳴初
過清流關
昨日太山嶺今日清流關謂非大行坂所歴亦險艱前
瞻何突兀後顧猶巑岏下或墮地底上或登雲端筋力
詎能及十步九嗟嘆願言御冷風安得生羽翰
鳳陽東關
東關發船煙霞開城郭山川何壯哉長淮千里出桐柏
慶雲五色近蓬萊漢廷書生有賈董梁園詞客皆鄒枚
自嘆無才日樗散金門退食尚遲迴
高郵夜泊
城樓月出見觚稜城下官河夜欲冰返照疎林皆野燒
殘星别浦是船燈腐儒食禄曾無補倦客思家已不勝
春雨五湖煙水闊荷蓑歸去下魚罾
揚州
遠水疎星影動搖西風落木景蕭條傷心一片船頭月
猶照揚州廿四橋
揚州城下是官河春雨春風自綠波欲問繁華舊時事
太平遺老已無多
老翁能說太平年曾見江南進士船打鼓掛帆揚子岸
人人盡道是登仙
城門疎柳噪寒鴉柳外青旗是酒家無復春風舊桃李
行人不必問瓊花
侍從親王之國大梁代祀嶽瀆陵寢與宋季子奉
祠偕行至鄭州分道
天香滿袖散氤氲自覺祠官思不羣我望洛中山尚遠
子行河北路初分翩翩並馬遊三日去去孤鴻隔片雲
久許精誠可相照祝釐萬一報吾君
京索道中
路從京索上陂陀於此勞人感慨多徒割鴻溝分楚漢
終歸隆準一山河大風沛邑臺中筑半夜虞姬帳底歌
千載興亡俱寂寞羣山起伏自嵯峨
夜宿鄭州
昔騎官馬來管城關夫走報將軍迎牛車今夜民家宿
落莫何曾問姓名姓名碌碌何足問要知蠻貊行忠信
槖底寧須陸賈金腰間不必蘇秦印我慚二子人所榮
誰於寵辱能不驚萬里得歸貧亦足只消妻子事蠶耕
洛陽七里橋命兒還大梁是日風霾大作晚色忽
開一詩自遣
我老西行幾日還歸心隨爾過崤關晚晴掃得離愁去
穩坐車中飽看山
過澠池問路于叟叟指罷兵臺(秦趙會盟之地)
青山四顧似環滁千載荒城百戰餘問路罷兵臺下去
邑人能說藺相如
華陰駐馬橋
絶谷層關路屈盤斜岡側嶂石巑岏今朝駐馬橋頭立
華岳三峯正面看
入益門
蜀關秦嶺路初分疊嶂層厓日易曛飛棧下臨千尺磵
行人上出半山雲高堂煙霧曾貪畫險道風湍却厭聞
萬里敢辭筋力盡捐軀未足報吾君
過鳳縣簡主簿徐敏
城門人迹沒蒿萊城上青山四面開土物只看鸚鵡賣
邑人空說鳳凰來三年簿領心如水十歲兒童癭佀桮
賦得詩成寫厓石欲留姓字刻蒼苔
過沔縣
山川良是昔人非馬上興懷駐夕暉漢賊未平諸葛死
韓仇已報子房歸君臣會合時難得忠義分明事或違
千古悠悠何限意詩成不覺雨沾衣
過五丁峽
涉水復涉水登山復登山行行不計程日日山水間及
兹五丁峽蜀道方險艱水多洪濤惡山有亂石頑梁摧
乃能渡梯絶無由攀我馬毛已焦我僕力已孱豈因筋
骨勞而使涕泪澘幽林好鳥鳴聽之心自閒西南六詔
地此去何時還斯須敢忘君咫尺不違顔願承風八翼
直上天九關
合州
合州樓前江水合合州樓外青山匝倚樓西望雨冥冥
順水船來飛兩楫閬州山水天下稀不如合州可忘歸
街頭彷彿吳門市人家瓦屋白板扉買魚沽酒醉今夕
相逢誰是吳門客雞鳴風雨夢初醒隣機軋軋村舂急
銅梁縣
銅梁縣庭公事少銅梁縣市官橋小上山下山石作街
街南街北人家好人家好農不好商生男嫁女不出鄉
香芹煮羹飯有稻木棉紡絲衣有裳陳郎邀我青樽滿
情多已覺迴鞭懶酒酣欲寫銅梁謌百錢買筆紫羅管
夜宿走馬鋪
銅梁百里入昌州水竹村村山更幽走馬亭中看明月
不知今夜是中秋
海上白雲如白波天涯無奈月明何遥知今夜閨中看
比我天涯淚更多
大足縣
稻滿平疇水滿渠舍南舍北竹疎疎吳儂莫說吳中樂
到處青山好卜居
方池鵝鴨亂晴波豐草牛羊散暖坡如此山居元不惡
我生何地着雲窩
宿榮昌縣田家書所見
田家無桑蠶不育寒機不奈蛩聲促陽坡種得木棉花
雨晴雪點秋雲綠小姑大婦不梳粧日日探花如採桑
青裙短短赤雙脚素手摻摻花滿筐歸來閉門月昏黑
燃薪代燭光照室姑搖紡車婦在機一夜不能成一疋
松州茂州道路難烏蒙烏撒雨雪寒丁夫運糧給邊餉
賣布易米還輸官田家不識紈與縠木棉未得裁衣服
何日邊城罷戰輸男耕女織萬事足
發瀘水
瀘水直流三峽去歸舟便好駕秋濤五雲東北空回首
萬里西南入不毛殊俗未知何地樂畏途誰念此生勞
淚痕滿袖和塵土留待山妻浣我袍
嵩明九日次井泉韻
天涯九日一登樓應是黃花笑白頭脫帽不妨同醉倒
拂衣安得便歸休山盤晴谷深藏寺水縮寒溪淺露洲
上馬荒城向昏黑莫教鼓角起邊愁
過呈貢縣
馬頭呀海口鼇背屹雲根鴈塔城南寺漁家水北村天
朝無外國地氣近中原願易伽宗部居官長子孫
晚至遏逆村
隴樹千行立溪雲一縷生登山復涉水正是蜀中行
地入臨安界山藏遏逆村夷門解迎客牽馬到柴門
夜宿禾泥田家
禾泥異白爨草閣面青山勸酒月明裏笑歌開我顔
方語須三譯人情在一謌關山離别苦此夜曲中多
山行
山行到絶頂野望豁平川白見金沙雪青知鐵冶煙怕
愁秖自遣躭句復誰聯不覺東回首懷人一惘然
野宿
野宿空山裏誰能不念家巢雲渾似鳥藉草忽驚蛇已
落南荒遠頻看北斗斜妻兒今夜夢那識到天涯
夜宿确犖
嶍峨一舍路确犖數家村月出四山靜我懷誰與論
邊塞風塵息山林日月閒禾泥田舍老曾戍部初關
過研和縣
溝洫空流水關山幾戰塵研和百里邑無復有人民
過新興州
薏苡空牆晚芙蓉野水秋馬頭山色好路入大棋州
過普舍
普舍今無縣營田尚有城新軍飢欲死何力事春耕
宿昆陽
飲酒美人家出門山日斜門前一株樹說是蜜檀花
宿晉寧
漢婦良家子從軍歲月多生來小兒女唱得僰人歌
昆明池
昆明海水不成潮一鏡涵空山影搖明月碧雞飛夜夜
白雲蒼狗變朝朝登臨未必南荒惡瞻戀其如北極遥
汀草汀花自春色無人同放木蘭橈
晚至安寧
連然驛路馬曾諳落日行人思不堪地極九州銅柱北
山蟠六詔鐵橋南南陽池水皆陰火鹽井烟中半夕嵐
回首蓬萊天萬里忍教塵鬢白毿毿
&KR2619;㟽驛西山
千仞峯頭一振衣羣真有約莫相違清風咳唾人間落
白日羽翰天上飛玄圃自生珠樹老石田多是玉芝肥
吹笙子晉能騎鶴應向緱山月夜歸
至日煉象關
憶昔王門候曉鐘直廬銀燭照紗籠東方日射旌旗動
五色雲浮殿閣重白髮于今傷老大朱衣無復待從容
雞鳴拜舞瞻天遠寒霧濛濛萬壑松
早發禄豐驛
驛樓燈火見西屯使者出門人語喧天寒馬渡此溪水
月落雞鳴何處村六詔山川皆郡縣百年身世任乾坤
若為看見梅花樹忽亂鄉愁入故園
過捨資關
山來絶厓虎跳躍路入半空蛇結盤安得雲霄生羽翰
直排閶闔獻琅玕曉行函谷星初落晚渡轘轅雪正寒
所歴未知今日險何鄉能托此身安
廣通驛
路甸驛前溪水迴驛樓打鼓使臣來滿頭白雪歲月改
對面青山雲霧開萬里逢人相勸酒一身去國每登臺
醉看大字憶都督躍馬賦詩何壯哉
晚至楚雄
楚雄城郭暮雲間城上悲笳慘客顔僭國曾稱白鹿郡
居人猶說卧龍山葡萄直自張騫得薏苡空隨馬援還
今日封疆非漢土王師無地不平蠻
姚安醉歌
景雲僇屍李知古天寶召亂張虔陀唐兵莫討閣羅鳳
宋師不踰大渡河村村小屋雞狗少處處青山豺虎多
今日安危在諸將請君聽我姚州歌
自姚安出普淜
層關飛鞚出寒雲萬木歸鴉亂夕曛山自蜻蛉川口合
路從鸚鵡嶺西分道傍築室新城市塞上屯田久駐軍
遠客誰無鄉土念悲笳吹動不堪聞
過小雲南
眼明百里眺晴川洗我悲辛一迥然山氣成雲無五色
石光如鏡有千年荷戈戍士終懷土賣劍居民盡力田
自古華夷歸混一今人未必重開邊
白厓關
曉行清子川前月夜宿白厓關上雲宇宙有生俱是客
江湖無日不憂君人心可使豚魚應絶域真同鳥獸羣
飽煖殘年得強健未慚蠻府作參軍
過趙州
青山環抱水爭流行盡雲州入趙州四野耕耘多樂歲
諸蕃出候不防秋過橋花竹前村近入谷松蘿小寺幽
妻子誰能免相憶他鄉雖好莫淹留
入龍尾關
山為城郭海為池一卒當關萬卒窺越雋郡開通漢使
吐蕃兵結覆唐師只知地險如難服豈信天亡遂不支
歴覽華夷每懷古臨風倚馬讀殘碑
大理
西南形勝此山川蒙段偏安五百年聖主龍飛無僭竊
王臣虎拜有旬宣登臨已覺心神豁戰伐安能骨肉全
多幸遠民皆赤子夫耕婦饁戴堯天
畱洱西驛因過三塔寺
眼中城郭與山川生我江南罨畫船雲氣半峯飛白雪
水光一鏡落青天野牆㯶樹人家住官路梅花驛使傳
最是禪房聽梵唄此心能洗百憂煎
鄧州驛
平岡走馬神摩洞荒驛聞雞鄧賧川丹壑洩雲朝翳日
玉泉陰火夜生煙一年殘歷愁來檢萬里新詩老去編
山水不殊人事異中原歸計正茫然
鶴慶驛會吳人馮廣文閩人林稅使
馬蹄蹴遍陰厓雪直向居庸塞外行日落忽聞牛背笛
川平始見鶴州城秋風千里蓴絲滑暑雨三山荔子生
遷客相逢話鄉土天涯何限未歸情
麗江雪山
玉龍峯高九千仞日色晦明雲氣寒何當赤脚踏冰雪
更有紅顔生羽翰石洞僧來晝騎虎瑶臺仙去夜乘鸞
山靈於我豈無意一路天花落錦鞍
出龍尾關之永昌
﨑嶇萬里入遐陬尚覺山川是壯遊倒海鯨波奔石馬
極天鳥道鑿金牛昔人於此成三窟老我而今隘九州
生入玉門班定遠未歸能不悔封侯
蘭滄江
曾觀樊綽雲南志今入蘭滄江上舟山自哀牢皆北向
水如瀰渃盡南流乾坤甕盎多蚊蚋蠻貊襟裾類馬牛
攬轡登高一回首悠悠何處望神州
萬箭樹
行人好怪亦何愚萬箭空存樹半枯一日風颷紛羽鏃
百年霜露此根株側身飛鳥驚還落抱子哀猿窮更呼
斬伐未能吾所憤獨騎官馬向山隅
永昌山行
陰崖積雪澗流冰自入哀牢感慨增老我只今諸事廢
此山從古幾時登武侯祠屋應難泯樊綽誌書猶足徵
縱到五天依象教不如三泖下漁罾
江頭絶句
勤苦南蠻子相迎遠出山短衣雙黑脛大耳兩金環
騎象豪酋出牽牛老父來馬頭風雨過一洗瘴烟開
山影東西合川聲日夜流片雲還作雨九月未成秋
蕉葉碧逾淨榴花紅更明知秋惟蟋蟀唧唧草間鳴
冰壺銀作頂食具竹為盤父老知蠻語兒童覩漢官
竹壺傾白酒草閣坐青山自笑居夷久逢人語亦蠻
跣行無履襪科首匪冠巾絶域親朋遠何由見故人
金盌冰蔗漿銀盤爛蕉黃食物豈不美不如歸故鄉
金杯阿刺吉銀筒速魯麻江樓日日醉忘却在天涯
小樹香櫞子疎籬匾豆花人情悲異土物色似吾家
土俗諸蠻異人心一理同古今雞犬月南北馬牛風
孰知中國外民俗乃騶虞舞意存千羽歌情在袴襦
誰似夷民樂讙呼醉即狂婦人無妬忌兒女各成行
辛苦夷人婦魚籃各在腰紡絲還夜夜舂米亦朝朝
卉裳纏脛窄藤笠蓋頭圓日日清江浴生兒不記年
文錦腰間帶黃金頂上絲浣紗如越女解水似吳兒
絡臂銀絲釧纏頭白帨巾紛紛趁街子賣酒坐藤輪
到部後諭賊歸順野宿山行晚至晉寧州太守史
公留飲詩以記之
落日孤城小輕烟一水斜青山蒙氏臉綠樹僰人家絶
塞無來鴈荒城有噪鴉多情此州尹勸酒說京華
晚至昆陽州飲通守家土官留此州俟予至同宿
馬氏有隣婦李氏抱子攜酒而至賦此
晚次同酋長晨裝戒僕夫刴魚炊白飯繫馬與青芻但
喜人情合寧論土俗殊誰家小兒女直欲挽吾鬚
明發昆陽自此入山四望空寂情甚無賴因以自
遣
水窮山路轉雨斷塞雲迴冉冉行人至荒荒落日催百
年消着屐萬事付銜杯不識昆明底何人見劫灰
過嶠甸始見禾泥蠻數家有叟㩦酒過水見土酋
飲道傍僕從皆飲酒盡乃行有作
山斷村纔見溪迴路忽迷販茶非土獠勸酒是倭泥碧
樹排雲直青秧插水齊欲忘鄉土念多事子規啼
晚宿山中與土酋共寢情亦真率因賦此詩
寂寂空巖夜淒淒急雨寒土酋分武帳山鬼怪儒冠天
欲勞筋骨人當見膽肝忘形自高枕睡熟夢金鑾
早行忽數人被甲持弩至道左俟土酋及見余或
揖或跪譯者曰此倚石村部民也期此地迎酋而
歸既而上馬從行至晚同宿山中賦此
部落皆亭障民氓盡卒徒甲兵無外侮弩矢有前驅擒
賊非難事安邊是遠圖君恩同雨露何地不霑濡
雜種諸蠻部深山一野人樹枝低作屋松葉厚成茵自
祝身無恙誰知句有神生還見妻子話此益酸辛
以書詞招火頭忽納歸順詩以記之
徼外之官日山中僦屋初遊盤同鹿豕孚信及豚魚已
集投荒錄將馳諭賊書中原一萬里人事近何如
時忽納與死可伐刀木板皆已歸順山中無事與
長官飲劇偶成
舊釀筒能吸新詩藁未刪及瓜今日到行李幾時還風
雨家家碓烟雲面面山不因邊事息那得宦情閒
送别
送景德輝教授歸越中
斗酒都門别孤帆水驛飛青雲諸老盡白髮幾人歸風
雨魚羹飯煙霞鶴氅衣溪山無限意予亦夢柴扉
送韓縣丞之官
退朝無事坐讀易索詩有客來扣門每看新進諸才傑
都是故家之子孫金蘭結交歲遲暮玉樹照人天晏温
百里寧非大賢路一飯敢忘明主恩
送安處善司稅之官青州
買酒直傾囊底錢都門醉别意茫然人生白髮屐幾緉
子去青州路一千鴉背夕陽江雨外馬頭秋色岱雲邊
大梁東接齊封近書信頻煩使者傳
送月潭上人省母
日日慈烏啼樹林空山念母思難任了經夜月三花影
灑淚春暉寸草心遠道歸來塵滿屨高堂老去雪盈簪
衲衣便作斑衣舞自覺天倫樂意深
送紀善黃宗仁歸省閩中
王門朝並入官舍暮同歸子負明經學予慚竊禄譏有
言猶藥石相戒比絃韋念此交期久嗟時友道非挑燈
頻夜雨把酒及春暉不寐緣聽漏無錢即典衣兹晨陪
祖餞萬里問庭闈皆決閩山小心先越鳥飛白頭今老
大彩服更光輝樂意何終極離歌莫嘆唏水深鳶跕跕
風急馬騑騑路黑桄榔暗林紅荔子肥到家良願幸去
國亦瞻依樓閣雲長繞烟花露未晞謬隨書殿直頗覺
侍臣稀細訂涼秋約重來慎勿違
送錢仲沐赴京師
官舍五年居大梁(闕)人思故鄉詞伯而今無鐵史
門生何幸識錢郎渡頭打鼓船開驛花底捲簾書滿牀
未論心期又相别席上題詩煩寄將
送洧川李主簿被薦赴京師
儒生有策致時康送子城南别意長四十脫身辭簿尉
九重虚已問賢良杠梁往往農功後榆柳陰陰官路傍
洧上曾過見佳政于今父老不能忘
送張長史往閩中收書籍
親王開國日清閒講殿同趨獨厚顔宿德造門如北海
善書留本似河間禁渠冰盡微波綠苑樹春生細蕊斑
珍重大夫南粤去滿船圖籍幾時還
送歐陽太守之官東昌
文忠孫子盡儒冠汝最華年拜好官白日錦衣行五馬
青雲彩翮翥孤鸞聞名何似承顔色握手誰能出肺肝
生别新知半悲樂他時書札報平安
傾蓋金陵白下門照人玉樹色清温殿前禮樂三千字
海内文章六一孫雨露自天承紫誥風雲隨地送朱旛
山東到日應春社父老傳呼花滿村
送劉教授致仕歸金華
六十看山眼未昏草堂歸去卧煙村朝廷已許乞骸骨
衣食未須憂子孫上馬天風吹蓆帽落帆江月到柴門
美芹炙背區區意他日難忘獻至尊
送人致仕歸越
老臣殊荷聖恩寬詔許還家授散官賜杖未攜鳩玉小
誥綾新織朵雲團西窗夜雨銷紅蠟東閣晴山擁畫欄
子去我留寧不媿鑑湖他日請黃冠
賦觀魚臺送李濠州歸河北
莊周非惠子惠子非莊周二子濠上意固知魚樂否我
陪李使君聊復濠上遊漠漠野屋古悠悠淮水秋濠魚
不盈尺數罟日相求喁喁詎能樂政似蒼生憂吾祖養
魚作德與元化侔莊惠滿一哂撫掌風蕭颼使君將北
歸脫履巢雲丘濠州失父母遮道不可留涸轍無活鮒
深淵有潛虬徘徊下臺晚極目送孤舟
賦海珠寺送史倅之肇慶
泓然小滄海烱若明月珠樓閣起中央突兀金仙居夜
聞諸天樂時有羣龍趨誰謂黍米微大與八極俱矧兹
摩尼光一碧涵空虛府公或遊息賦詩懷抱舒清風吹
欬唾散落天南隅為政豈不勞聊復樂公餘去珠行南
還民命其少蘇
送李學正之易州為賦桃花崦
野性好林壑胡為來市鄽豈無桃花崦著我屋數椽深
深崦中花萬樹春霞鮮居民非避秦鼓腹戴堯天花間
長兒孫看花不計年我欲往求之路隔松蘿烟悵望小
孤峯玉立青娟娟相逢李博士頗似長庚仙江東事幽
討已有青鞋緣得官不厭冷幡然向幽燕振衣山上風
洗耳石間泉期君早歸來和我桃花篇
送王幼度待制致仕歸大梁應教
簪筆三年直禁坡揚鈴一日上淮河歸來疏傳黃金重
老去馮郎白髮多野陌早花纔點綴官亭新柳已婆娑
梁園到日春如海兒子將軍奈樂何
白髮紅顔七十齡中原文物有儀刑君王晝日勤三接
博士春秋老一經宫錦賜來天上使苑花開遍水心亭
都門祖帳千年事猶有聲光在汗青
送終南道士還山
脫屣都門骨已仙山中故物尚依然寒窗火伏燒丹竈
暖谷烟生種玉田一馬看來齊萬物雙龍化去歴千年
長生久視寧無訣安得從師老後天
送日本僧遊五臺
中國有僧來日本鐵船過海是耶非三更地底金烏出
萬里雲邊白鶴飛性本圓明能作佛跡無拘礙已忘歸
五臺到日應殘臘看取天花滿衲衣
送徵江倅朱克正赴京師
人皆云雲南卑暑故多瘴癘乂云昆明地冬不苦寒
夏不苦暑無瘴也洪武丁卯冬十月予始至嵩明風
雪三日地氣與中原不大相異十有一月留昆明風
雪復作意向之所聞皆妄耶詢諸土人則曰當年未
始有雪今始雪爾予於是深有感乎邵子之言竊自
喜也適徵江倅朱克正之京師詩以餞别因以識予喜云
騎馬出城官路長滇池風雪正茫茫北來地氣符王化
南下天兵克鬼方土鼓汙樽皆禮樂氊裘椎髻已冠裳
重來莫道邊庭遠父老思君意不忘
送魚課使霍思誠赴京師
三年官守滯蠻荒萬里夢魂飛大行居有馬韉留客坐
食無魚鮓寄親嘗晴天梅樹常含霧臘月山花不受霜
辭滿得歸人共樂將詩送别意茫茫
送雲南通守朱紹祖考滿赴京師
城南城北作春遊父老逢人說郡侯田野只今無外事
衣冠何地不中州馬頭紅雨花都落海子白雲山欲浮
昨日新知今日别可堪東望獨憑樓
送雲南劉推官赴京師
恩承雨露出金鑾不是南蠻罰爽官六詔山川開郡縣
百年父老見衣冠吏無隳突民何幸獄有平反母所安
忽報政成將入覲青雲回首送飛翰
贈
栢峯為希仙道士作
何處仙家紫翠房一峯煙雨栢蒼蒼羊眠白石雲根爛
麝過青苔雨氣香羽節凌風天有籟綵囊盛露玉為漿
頭顱我已將華髮便欲傳君却老方
溪隱為友人作
練溪聞說草堂成擬托幽閒老此生楠樹秋風棋局晚
桃花春水釣絲晴羣鷗煙雨忘心跡一鶚雲霄薦姓名
為爾題詩翻自笑滄浪何日濯吾纓
臨清道隱為豫府饒紀善作
秋水一波清且深隱居誰識道人心流行不息終歸海
開闢俱生直到今川上曾聞尼父嘆源頭重感晦翁吟
何時一笑空明裏同照扁舟雪滿簪
贈商潛戴珪
釣澤可物色力田亦名科疇云山林士不為漢網羅有
客善沉晦古鏡垢弗磨行貨區寰中遠遊笑且歌驅車
大行坂捩柁揚子渦烟濤接溟涬空翠亘嵯峨險途亦
良苦勝覽不既多治生各有術藏器心靡他人疑望市
利爾自樂天和得酤百錢酒輒便兩頰酡乾坤一睥睨
萬物如爾何我昔巖壑居幽期結雲蘿今悲白黑染豈
幸青紫拖夷門官舍冷媿爾頻來過將詩勿浪傳為我
自吟哦
贈良醫楊士達
南京舊識楊醫師北來中都重見之親王紀善為作傳
護衞將軍能贈詩石田芝草白雲裏丹屋杏花春雨時
刀圭乞我脱凡骨身到玉堂應未遲
醫藥濟夭死肇自聖神作大哉炎農德天地同廣博壽
域無札瘥風氣固沖漠風氣一以開壽域日以索僵屍
或京觀餓莩多溝壑雖有盧扁徒莫補混沌鑿天地今
再初萬物方振躍恭惟吾皇心夕惕憂民瘼五福用敷
錫四海翕清廓矧子醫師良仁術在所擴短章匪為贈
於子意不薄
贈眼科俺都刺
人生妙處惟青盧光明不息照八區胡為蝦蟆蝕白月
欲以象罔求玄珠青囊繫肘甚奇秘金篦刮膜只斯須
吁嗟世俗盲五色俺師俺師絶代無
贈莊浪王鎮撫
左陳書史右弓刀誰道邊城軍務勞萬馬秋風肥苜蓿
一䲭春水醉葡萄山山部落西戎靜夜夜旌旗北斗高
政是太平無事日不妨詩態憶吾曹
贈吏隱
我志本伊傅我學非申韓胡為窘簿書得匪負衣冠聖
哲動以時否泰識其端卷舒則在我何適非所安冉冉
鴈鶩趨聈聈龍蛇蟠曠心遺困辱沉迹遠疑患關門古
有令封疆亦有官公庭有執籥澗阿有考槃請渠勿投
筆努力以加餐
九我堂為王彥麟賦
匪親曷有我有我能無親我當供我職我情莫我申父
生母鞠畜長育我拊循出入又腹我反覆顧我勤親恩
有如此罔極同蒼旻兒心若寸草胡能報陽春七閩去
六詔不翅越與秦母髮鏡中雪父骨山下墳祭掃曠歲
時定省缺晨昏瞻望悲行役何怙哀鮮民上山山有顛
涉水水有津悠悠百年内孝子難具陳
立春前一日壽左布政鷃居張先生
好風明月自東來歲酒先霑栢葉杯元氣機緘生萬物
壽星光燄燭三台漢廷盡對賢良策董子獨懷王佐才
願使斯民樂長治熙然鼓腹上春臺
五十儒臣兩鬢絲政緣赤子切寒飢化行南詔同中國
道在西銘覺後知賓幕梅花春意早公堂栢樹午陰遲
偕躋壽域蒼生願載拜稱觴豈我私
巽隱集卷一
