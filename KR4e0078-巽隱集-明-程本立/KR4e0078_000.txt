巽隠集别集類五(明)
提要
(臣)等謹案巽隠集四卷明程本立撰本立字
原道巽隠其號也桐鄉人洪武九年以明經
擢秦王府引禮舍人以母憂去復補周府禮
官坐累謫雲南馬龍他郎甸長官司吏目有
平定百夷功徵入翰林歷官至右僉都御史
調江西按察副使未行值燕王簒位遂自盡
以殉事迹具明史本傳是集詩二卷文二卷
為其曾孫山所編弘治乙丑桐鄉知縣莆田
李廷梧序之嘉靖初南溪吳氏為刊板西虞
范氏又重刊之歲久皆散佚此本乃萬歷乙
丑桐鄉知縣濮陽棐購得遺稿於其裔孫九
澤而屬訓導李詩校刊者也本立文章典雅
詩亦深穏樸健頗近唐音不但節義為足重
即以詞采而論位置於明初作者之間亦無
愧色矣乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
