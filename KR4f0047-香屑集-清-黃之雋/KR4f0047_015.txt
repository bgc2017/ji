香屑集卷十五
中允黃之雋撰
閨思(三十首)
一尺紅綃一首詩淚㾗點點寄相思須知入骨難銷處
盡在停針不語時寶匣鏡昏蟬鬢亂錦堂晝永繡簾垂
春風澹蕩無人見自守空房斂恨眉
一尺(韓偓别錦兒)淚㾗(劉禹錫瀟湘曲)須知(徐夤恨)盡在(朱絳春女怨)寶
匣(魚玄機和人)錦堂(張祜公子行)春風(孫逖丹陽行)自守(關盼盼和白公詩)
雙燕雙飛繞畫梁蜂爭粉蕊蝶分香此時月色同霑醉
何處春陽不斷腸金匣掠平花翡翠舞裀揉盡繡鴛鴦
低頭悶把衣襟撚半是思郎半恨郎
雙燕(盧照鄰長安古意)蜂爭(温庭筠惜春詞)此時(陳去疾元夕京城)何處(邢鳳)
(夢美人春陽曲)金匣(徐夤剪刀)舞裀(李謹言水殿抛毬曲)低頭(韓偓厭花落)半是
(太原妓寄歐陽詹)
年年春色為誰來淚滴閒階長綠苔三點成伊猶有想
一心如結不曾開重門剩著黃金鎖前路應留白玉臺
欲織相思花寄遠任從蛛網任從灰
年年(岑參登古鄴城)淚滴(鄭谷長門怨)三點(苑咸酬王維)一心(江陵上子寄故)
(妓)重門(徐夤薔薇)前路(韓翃送夏侯侍郎)欲織(李商隱燕臺秋)任從(關盼盼燕)
(子樓)
一度相思一度吟落花流水洞房深紅桃綠柳垂簷向
碧石青苔滿樹陰似把剪刀裁别恨自拈裙帶結同心
多情只有春庭月為有嫦娥月易沈
一度(戎昱别公安賈明府)落花(趙嘏寄遠)紅桃(王維洛陽女兒行)碧石(李端題元)
(注林園)似把(姚合惜别)自拈(盧綸古艷詩)多情(張泌寄人)為有(韋莊悼亡姬)
卷簾巢燕羡雙飛不見人歸見燕歸夢裏行雲還倏忽
鏡中閒照正依稀香迷蛺蝶投紅燭塵壓鴛鴦廢錦機
别恨轉深何處寫應從玉指到金徽
卷簾(羅鄴春閨)不見(崔魯華清宮)夢裏(徐鉉夢遊)鏡中(韓琮霞)香迷(張蠙)
(南康夜宴東溪留别郡守)塵壓(鄭谷貧女吟)别恨(李端宿淮浦憶司空文明)應從(裴夷)
(直贈美人琴絃)
嫁得蕭郎愛遠遊水紋珍簟思悠悠乍啼羅袖嬌遮面
斜插銀篦慢裹頭紅粉樓中應計日露桃花下不知秋
相思一夜情多少著骨黏心萬事休
嫁得(于鵠題美人)水紋(李益寫情)乍啼(常理妾薄命)斜插(花蕊夫人宮詞)紅
粉(杜審言贈蘇綰書記)露桃(韋莊憶昔)相思(關盼盼燕子樓)著骨(李廷璧愁詩)
相思那得夢魂來一日須來一百廻何處畫橈尋綠水
豈無香跡在蒼苔更深欲訴蛾眉斂醉後仍教笑口開
連理枝前同設誓便期攜手上春臺
相思(孟浩然除夜有懷)一日(杜甫三絶句)何處(杜荀鶴題開元寺門閤)豈無
(韓偓太平谷中玩水上花)更深(李商隱天平公座中呈令狐令公)醉後(白居易劉蘇州寄糯)
(米李浙東寄舞衫謝之)連理(韓襄客句)便期(鄭谷弔故禮部韋員外)
悔作從來恩愛深相思空有夢相尋宴安往往歡侵夜
眷分依依直至今别後莫睽千里信此生難負百年心
輕衫細薄當君意月桂餘香尚滿襟
悔作(韋璜贈夫)相思(毛文錫虞美人)宴安(白居易新製綾襖成)眷分(賈島投龐少尹)
别後(范堯佐一字至七字詩送白居易)此生(羅虬比紅兒詩)輕衫(李商隱燒香曲)月
桂(司馬都送羊振文往桂陽歸覲)
銀河漾漾月輝輝忍照鴛鴦相背飛紅燭短時羌笛怨
畫堂深處麝煙微可憐半夜嬋娟影故著尋常澹泊衣
妾答同心心自結等閒花裏送郎歸
銀河(崔魯聞笛)忍照(徐月英送人)紅燭(杜牧見吳秀才與池妓别因成絶句)畫堂
(顧夐臨江仙)可憐(釋齊已中秋月)故著(張籍倡女詞)妾答(長孫佐輔答邊信)等
閒(步非煙寄懷)
月過疎簾夜正凉却來閒處暗思量靈妃不降三清駕
侍婢先焚百和香别後料添新夢寐秋深初換舊衣裳
鴛鴦鈿帶抛何處紅粉雲鬟空斷腸
月過(劉兼秋夕書懷)却來(薛昭藴浣溪紗)靈妃(曹唐張碩寄杜蘭香)侍婢(權德輿古)
(樂府)别後(元稹别李十一)秋深(韓偓秋深閑興)鴛鴦(張祜感王將軍柘枝妓没)紅粉
(杜牧經古行宮)
夜夜孤眠枕獨欹兩三行淚忽然垂長疑好事皆虛事
莫遣佳期更後期魂魄不曾來入夢身情常在暗相隨
吳刀剪破機頭錦織得回文幾首詩
夜夜(唐彦謙寄懷)兩三(賈島夏日寄高洗馬)長疑(李山甫㝢懷)莫遣(李商隱一)
(片)魂魄(白居易長恨歌)身情(韓偓惆悵)吳刀(劉瑤古意曲)織得(徐鉉夢遊)
紅粉腮邊淚兩行可憐天氣好年光階前碎月鋪花影
樓上殘燈伴曉霜何事最能悲少婦不成剛為欠檀郎
愁腸隔斷珠簾外欲拂塵時簟竟牀
紅粉(張保嗣戲示諸妓)可憐(白居易春早秋初因時即事)階前(溫庭筠空禖屏風歌)
樓上(關盼盼燕子樓)何事(趙嘏新月)不成(陸龜蒙酬襲美病中見寄)愁腸(司空圖歌)
(者)欲拂(李商隱王十二兄輿畏之見招小飲予以悼亡日近不去)
細雨春風花落時纏紅結紫畏風吹遊絲半罥相思樹
悶繡先描連理枝不忿黃鸝驚曉夢看教鸚鵡念新詩
雙眉澹薄藏心事鏡在鸞臺話向誰
細雨(李白白鼻騧)纏紅(施肩吾觀舞女)遊絲(許景先折柳篇)悶繡(段成式嘲飛卿)
不忿(鄭谷遊蜀)看教(花蕊夫人宮詞)雙眉(牛嶠應天長)鏡在(魚玄機代人悼亡)
直恐金刀易剪裁錦囊封了又重開蘭釵委墜垂雲髮
玉筯闌干界粉腮滅燭何曾妨夜坐畫眉猶自待君來
相思倘寄相思子一寸相思一寸灰
直恐(曹松天台瀑布)錦囊(韓偓厭花落)蘭釵(溫庭筠郭處士擊甌歌)玉筯(劉兼)
(征婦怨)滅燭(章碣下第有懷)畫眉(常浩寄遠)相思(楊凝送别)一寸(李商隱無題)
無限春愁生翠眉緊摶紅袖欲支頤機中錦字論長恨
海上朱櫻贈所思畫榼倒懸鸚鵡觜爐香閒裊鳳凰兒
淚痕裛損胭脂臉不似當初傅粉時
無限(張祜折楊柳枝)緊摶(元稹山枇杷)機中(劉長卿賦得)海上(柳宗元摘櫻桃)
(贈元居士)畫榼(章孝標少年行)爐香(李後主臨江仙)淚痕(白居易山石榴)不似(劉禹)
(錫題于家公主舊宅)
清鏡無情未我嫌金蟲玉燕鎖香奩疎簷看織蠨蛸網
秋月空懸翡翠簾却掩洞房花寂寂漫揎羅袖指纖纖
嬌癡婢子無靈性蘭燭時將鳳髓添
清鏡(陸龜蒙病中秋懷寄襲美)金蟲(顧夐酒泉子)疎簷(盧弼秋夕寓居精舍)秋月
(權德輿薄命篇)却掩(李涉六嘆)漫揎(花蕊夫人宮詞)嬌癡(韓愈芍藥歌)蘭燭(和凝)
(宮詞)
鴛被縫來不忍熏香囊高挂任氤氲青雲滿眼應驕我
錦字迴紋欲贈君天上鳳皇休寄夢世間烏鵲漫辛勤
相思相見知何日跪捧金爐祝又焚
鴛被(司空圖洛巾)香囊(胡杲九老會詩)青雲(杜牧寄李判官)錦字(駱賓王艷情代)
(郭氏)天上(高蟾長信宮)世間(唐彦謙七夕)相思(李白三五七言)跪捧(劉兼長春)
(節)
鏡裏紅顏不自禁自知明艷更沈吟玉釵斜篸雲鬟重
鈿盒重盛繡結深欲寄相思千里月只因偏照兩人心
畫眉此日空留語笑看妝臺落葉侵
鏡裏(權德輿薄命篇)自知(張籍酬朱慶餘)玉釵(溫庭筠酒泉子)鈿盒(薛能吳姬)欲
寄(杜牧寄遠)只應(劉禹錫懷妓)畫眉(韓偓别錦兒)笑看(司空圖洛中)
誰憐夢好轉相思入骨相思知不知羅幕畫堂深皎潔
玉珂瑤佩響參差惜逢金谷三春盡休話如臯一笑時
試逐佳遊芳草路王孫還自負佳期
誰憐(韓偓有憶)入骨(溫庭筠南歌子詞)羅幕(鮑溶寒夜吟)玉珂(杜牧汴河阻凍)
惜逢(白居易將至東都先寄令狐留守)休話(羅虬比紅兒詩)試逐(吳少微怨歌行)王
孫(成彦雄會友不至)
雁來魚去是因緣方寸終朝似火燃虹影迥分銀漢上
螢飛豈到月輪邊花經宿雨香難拾蝶礙芳叢舞不前
欲識酒醒魂斷處綠窗紅淚冷涓涓
雁來(羅隱酬進士臧濆見寄)方寸(劉得仁省試日上崔侍郎)虹影(黃頗聞宜春諸舉子)
(陪郡主河梁玩月)螢飛(薛濤罰赴邊上武相公)花經(鄭谷闕下春日)蝶礙(劉憲奉和)
(春日幸望春宮應制)欲識(徐鉉邵伯埭下寄高郵陳郎中)綠窗(李郢為妻作生日寄意)
無端和淚拭臙脂剪得燈花自掃眉能向綵牋書大字
祗緣幽恨在新詩數行玉札存心久獨坐紗窗刺繡遲
昨夜秋風今夜雨迢迢何處寄相思
無端(張泌蝴蝶兒)剪得(司空圖燈花)能向(花蕊夫人宮詞)祗緣(步非煙答趙象)
數行(皮日休懷華陽潤卿博士)獨坐(朱綘春女怨)昨夜(盧綸赴虢州留别)迢迢
(馮延巳酒泉子)
斑騅嘶斷七香車一一歸巢却羡鴉深夜數甌惟柏葉
東風滿地是梨花四肢無力雲鬟墜雙眼慵開玉筯斜
為問蓬萊近消息半牀春月在天涯
斑騅(李商隱無題)一一(韋莊夏口行寄婺州諸弟)深夜(皮日休寒日書齋即事)東
風(劉兼春晩閑望)四肢(歐陽烱菩薩蠻)雙眼(曹唐病馬)為問(鮑溶得儲道士書)半
牀(許渾宿東溪)
寂寂珠簾生網絲寒窗羞見影相隨不堪紅葉青苔地
可要金風玉露時獨立每看斜日盡此情惟有落花知
無人說向張京兆夢裏曾經與畫眉
寂寂(李白怨情)寒窗(施肩吾代征婦怨)不堪(白居易秋雨中贈元九)可要(李商)
(隱辛未七夕)獨立(王諲後庭怨)此情(南唐主李璟小庭花)無人(陳陶閒居雜興)夢
裏(杜牧題木蘭廟)
笋老蘭長花漸稀篋香銷盡别時衣筦絃樓上春應在
楊柳渡頭人未歸妝鏡尚疑山月滿離魂空伴越禽飛
開緘試讀相思字一幅蠻牋夜款扉
笋老(白居易酬李十二侍郎)篋香(錢珝春恨)管絃(羅鄴春閨)楊柳(趙嘏送盧緘歸)
(揚州)妝鏡(許渾題舒女廟)離魂(韋莊家叔南遊却歸因獻賀)開緘(徐鉉亞元舍人猥貽)
(佳作長歌以報)一幅(陸龜蒙酬襲美夏首病愈見招)
月斜樓上五更鐘檻外花低瑞露濃直至曉來猶妄想
眼看春盡不相逢湘川洛浦三千里馬跡車論一萬重
却笑誰家扄繡戶鳳凰雙宿碧芙蓉
月斜(李商隱無題)檻外(羅虬比紅兒詩)直至(白居易飲後夜醒)眼看(元&KR1027;鄂州)
(寓館嚴澗宅)湘川(楊憑湘江泛舟)馬跡(羅鄴芳草)却笑(司空圖白菊雜書)鳳凰
(蘇郁步虚詞)
想凭欄干斂翠蛾彩鸞琴裏怨聲多尋知世界都如夢
細念因緣盡是魔莫道江波話離别自應妝鏡笑蹉跎
春風滿目還惆悵楊柳垂絲煙倒拖
想凭(溫庭筠牡丹)彩鸞(劉元淑妾薄命)尋知(吳融襌院奕棋偶題)細念(白居易自)
(到潯陽生三女子因詮真理用遣妄懷)莫道(李昌符贈别)自應(杜牧見劉秀才與池州妓)
(别)春風(郭震惜花)楊柳(唐彦謙送許戶曹)
孤吟獨寢意千般添盡羅衣怯夜寒便有好風來枕簟
不知斜月下欄杆木蘭沾露香微似蠟炬成灰淚始乾
明鏡半邊釵一股别時容易見時難
孤吟(元稹長灘夢李紳)添盡(馮延巳采桑子)便有(李中竹)不知(朱慶餘劉補闕)
(西亭晩宴)木蘭(劉禹錫西山蘭若試茶歌)蠟炬(李商隱無題)明鏡(杜牧送人)别時
(李後主浪淘沙)
自從别後減容光往事何時不繫腸莫泛扁舟尋范蠡
懶眠秋月憶蕭郎路旁更長千株柳窗下猶殘一字香
獨坐支頤看花落静消心火夢魂凉
自從(太原妓寄歐陽詹)往事(吳融和座主尚書登布善寺樓)莫泛(白居易代諸妓贈送)
(周判官)懶眠(施肩吾贈仙子)路旁(溫庭筠東郊行)窗下(段成式送僧)獨坐(陸龜)
(蒙春思)静消(譚用之貽淨居寺新及第)
豈知平地似天台豈肯離情似死灰鈿合金釵寄將去
花袍白馬不歸來殷勤莫使清香透嗔怒難逢笑靨開
一院無人春寂寂起行殘月影徘徊
豈知(方干題睦州干峰榭)豈肯(李郢七夕)鈿合(白居易長恨歌)花袍(李賀洛姝真珠)
殷勤(李商隱和友人戲贈)嗔怒(韓偓席上有贈)一院(吳融和人有感)起行(顧况聽角)
(思歸)
澹澹春風花落時收將鳳紙寫相思一緘書札藏何事
萬種恩情只自知瑤瑟玉簫無意緒竹窗松戶有佳期
莫令溝水東西别腸斷紅牋幾首詩
澹澹(張窈窕寄故人)收將(李商隱碧城)一緘(錢珝未展芭蕉)萬種(韓偓中春憶贈)
瑤瑟(關盼盼燕子樓)竹窗(李嘉祐與從弟兄宴集林園)莫令(溫庭筠夜宴謠)腸斷
(李建勲惜花)
别緒(三首)
翡翠横釵舞作愁可堪分袂又經秋四時最好是三月
萬里誰能訪十洲曾向春窗分綽約再來南國見風流
因思往事成惆悵雙淚如珠滴不休
翡翠(王昌齡九日登高)可堪(張泌浣溪紗)四時(韓偓三月)萬里(李商隱題河中)
(任中丞新創荷亭)曾向(鮑溶古鑑)再來(洛中舉子贈妓茂英)因思(卓英英理笙)雙
淚(黃滔辭相府)
雨餘虛館竹陰清别後啼㾗上竹生絶代佳人何寂寞
一場春夢不分明軒窗簾幕皆依舊風月煙花豈有情
正是客心孤迥處誰家玉笛暗飛聲
雨餘(劉滄寓居寄友人)别後(駱賓王艷情代郭氏答盧照隣)絶代(韓偓意緒)一場
(張泌寄人)軒窗(白居易重到毓村宅有感)風月(韋莊雜感)正是(杜牧南陵道中)誰家
(李白春夜洛城聞笛)
酒醪甜淡菜蔬甘世上風流笑苦諳明月自來還自去
行雲歸北又歸南窗中遠岫青如黛門底秋苔嫩似藍
人面不知何處在野花香徑鳥喃喃
酒醪(徐鉉送高郎中出為婺源建威軍使)世上(女裒聯句)明月(崔魯華清宮)行雲
(魚玄機次光威裒韻)窗中(韋莊銅儀)門底(釋齊已庚午歲九日作)人面(崔護題都城南)
(莊)野花(釋貫休讀吳越春秋)
咏新婚
一家歡笑設紅筵月對瓊杯此夜圓弄玉有夫皆得道
劉綱與婦共昇僊人情已覺春長在眼色相當語不傳
花燭分階移錦帳鳳凰飛出四條絃
一家(羅隠七夕)月對(黃滔奉酬翁文堯員外駐南臺見寄之作)弄玉(上元夫人再贈封陟)
劉綱(白居易代妻戲賀兄嫂)人情(趙嘏宛陵寓居上沈大夫)眼色(吳融浙東筵上有寄)
花燭(張說安樂公主花燭行)鳳凰(王建宮詞)
咏手
綠鬟侍女手纖纖髣髴還應露指尖為我樽前横綠綺
偶然樓上捲珠簾繁絃似玉紛紛碎銀鴨無香旋旋添
喜字漫書三十六彩毫何必夢江淹
綠鬟(黃滔卷簾)髣髴(張祜妓席與杜牧之聯句)為我(韋莊贈峩嵋山彈琴李處士)偶
然(司空圖楊柳枝夀杯詞)繁絃(陸龜蒙襲美留振文宴猥示唱和次韻奉酬)銀鴨(秦韜)
(玉咏手)喜字(孫元晏鬱林王)彩毫(劉兼芳春)
夏閨(二首)
厭著龍綃著越紗兼將寒井浸甘瓜滿庭新種櫻桃樹
移宴多隨茉莉花閒遣青琴飛小雪唯令碧玉泛流霞
嬌鬟堆枕釵横鳳高捲蚊㡡獨臥斜
厭著(徐凝宮中曲)兼將(方干題懸溜巖隱首居)滿庭(丁仙芝餘杭醉歌贈吳山人)
移宴(皮日休吳中言懷寄南海二同年)閒遣(鮑溶夏日懷杜悰駙馬)唯令(權德輿和)
(常州李員外副使春日戲題)嬌鬟(馮延巳菩薩蠻)高捲(薛能吳姬)
水檻幽窗暑月中荷花深處小船通蝶銜紅蕊蜂銜粉
池帶輕波柳帶風綠樹碧簾相掩映玉壺紈扇亦玲瓏
晩妝初了明肌雪楚葛湘紗净似空
水檻(釋齊已夏日城中作)荷花(白居易採蓮曲)蝶銜(李商隱春日)池帶(元&KR1027;送孫)
(勝)綠樹(吳融華清宮)玉壺(韋應物夏冰歌)晩妝(李後主木蘭花)楚葛(李羣玉校)
(書叔遺暑服)
七夕
相望銀河隔淺流畫屏無睡待牽牛組紃長在佳人手
歌舞疑停織女秋遙夜定嫌香蔽膝雙鬟慵整玉搔頭
月娥未必嬋娟子望月還登乞巧樓
相望(駱賓王艷情代郭氏答盧照隣)畫屏(温庭筠池塘七夕)組紃(楊巨源古意贈王常)
(侍)歌舞(韋元旦夜宴安樂公主宅)遙夜(韓偓青春)雙鬟(袞不約病宮人)月娥(李商)
(隱燕臺冬)望月(薛能嘲趙璘)
泛舟(四首)
皎鏡方塘菡萏秋蜻蜓飛上玉搔頭雲鬟照水和花重
嬌眼如波入鬢流還似洛妃乘霧去更疑神女弄珠遊
畫橈摻摻柔荑白渡口諸儂樂未休
皎鏡(溫庭筠題崔公池亭舊遊)蜻蜓(張籍和樂天春詞)雲鬟(吳融上巳日花下閒步)
嬌眼(李太玄玉女舞霓裳)還似(冷朝陽送紅線)更疑(孟浩然登安陽城樓)畫橈(李咸)
(用塘上行)渡口(羅虬比紅兒詩)
約開蓮葉上蘭舟冶袖飄香入淺流青女素娥俱耐冷
翠鬟丹臉豈勝愁可憐月好風凉夜唯向花間水畔遊
只合雙飛便雙死鴛鴦鸂鶒滿灘頭
約開(曹松陪湖南李中丞宴隱溪)冶袖(上官儀咏畫障)青女(李商隱霜月)翠鬟
(高蟾華清宮)可憐(白居易快活)唯向(張籍贈王秘書)只合(吳融富水驛東楹有人題)
(詩)鴛鴦(孟浩然鸚鵡洲送王九之江左)
錦席佳人豔楚蓮青蛾皓齒在樓船應知子建憐羅襪
有個紅兒賽洛川舞袖飄颻櫂容與江雲斷續草連綿
煙花已入鸕鷀港又泛鴛鴦水上天
錦席(趙嘏答友人)青蛾(杜甫城西陂泛舟)應知(范元凱章仇公席上咏真珠姬)有
個(羅虬比紅兒詩)舞袖(白居易府中夜賞)江雲(李紳迴望館娃故宮)煙花(魚玄機江)
(行)又泛(譚用之貽釣魚李處士)
傍岸鵁鶄逐暖眠美人迎上木蘭船船衝水鳥飛還住
櫂拂荷珠碎却圓顧我無衣搜藎篋看君盛服耀金鈿
好同范蠡扁舟興不羡乘槎雲漢邊
傍岸(王建故梁國公主池亭)美人(張蠙别鄭仁表)船衝(韓偓亂後春日途經野塘)櫂
拂(杜甫重泛鄭監前湖)顧我(元稹遣悲懷)看君(權德輿縣君赴興慶宮朝賀)好同
(吳商皓宿山驛)不羡(蘇頲奉和初春幸太平公主南莊應制)
看花
無人不道看花回一朵芙蓉含日開萬倍馨香勝玉蕊
九華紅豔吐玫瑰應從織女機邊落疑是嫦娥月裏栽
那似此堂簾幕底活花起舞夜春來
無人(劉禹錫自朗州召至京戲贈看花諸君子)一朵(皮日休習池晨起)萬倍(李建勲薔)
(薇)九華(徐夤燈花)應從(顧况廬山瀑布歌)疑是(羅隱扇上畫牡丹)那似(白居)
(易水堂醉臥)活花(李咸用富貴曲)
香屑集卷十五
