李遐叔文集卷一
唐李華撰
望瀑泉賦
曙無雲兮川無波泛余舟於空碧彼廬山浮重湖之上
兮峨極天之峻壁凝黛色之深明噫林嶺之岑寂何神
造之杳冥躍騰泉於山脊孤流皎皎於蒼梁翠淙千仞
兮懸帛玉繩縋於寥天銀河垂於廣澤春風雷兮簁霜
雪穿重雲而下射白龍倒飲於平湖若天地之初闢委
滔滔兮東迤詎知夫維今之在昔何倚高帆而一望豁
余心兮灑滌近古有雁門上德兮昭洗塵昏柴桑間士
兮捨印推尊靈境殊象詮微究源人已古兮山在泉無
心兮道存將默貫於精極欲置之而不言
含元殿賦(并序)
宫殿之賦論者以靈光為宗然諸侯之遺事盖務恢張
飛動而已自兹已降代有詞傑播於聲頌則無聞焉夫
先王建都營室必相地形詢卜筮考以農隙工以子來
虞人獻山林之幹太史占日月之吉雖班張左思角立
前代未能備也而曩之文士賦長笛洞簫懷握之細則
廣言山川之阻采伐之勤至於都邑宫室宏模廓度則
略而不云其體病矣至若隂陽慘舒之變宜於壮麗棟
宇繩墨之間鄰於政教豈前修不逮將俟聖德而啓臣
心輒極思慮作含元殿賦陋百王之制度出羣子之胸
臆非敢厚自夸耀以希名譽欲使後之觀者知聖代有
頌德之臣焉其詞曰
維皇高宗穆端命於元穹萬有千歲鍾景祚於洪裔建
北宫之尊嚴上取法於天帝乃圖正殿之逌居規崇山
而定制信神明幽贊而人謀襲契不然何前王曠此之
雄麗也先是大司空帥其屬執度而相之曰美哉川原
騖乎其大亘坤靈兮配乾剛坤順乾而為龍舒廣衍兮
走羣山紛却面而朝宗陵正陽之奕奕鬱佳氣之葱葱
盖昊天之作而皇祇授元聖獲以造新宫也乃審於龜
筮龜筮叶從太卜以告神人咸同皇曰欽哉是將宜於
朕躬因以鴻稱含元建名易乾坤之說曰含弘光大又
曰元亨利貞括萬象以為尊特巍巍乎上京則命徵盤
石之匠下荆揚之材操斧執斤者萬人涉磧礫而登崔
嵬擇一幹於千木規大壮於喬枚聲坎坎於靑雲若神
踣而顛摧勢動連崖拉風捽雷倒勁梢於窮谷斬巨柢
於昭回時也山祗效靈波神作氣為桴為筏羽疉鱗萃
朝泛江漢夕出河渭雲奔山横交積於作宫之地於是
農事旣收靈臺勿亟子來而就役者周邦畿而薄四海
咸忘勞而獻力乃張為廣庭考正極星邦伯是經國工
研精剗盤岡以為址太階積而三重因博厚而順高明
築陵天之四墉四墉既列太階如截下上相嶔崿以沈
沈其始也星鎚電交於萬堵霜鋸冰解於千尋擁棟為
山攅扞如林乃卜日月之吉以成帝室虹梁勁於中極
榱桷&KR0766;以礱密折姑繇以為楹隳喬山以為礩飛重簷
以切霞烱素壁以留日神標峻樀鬼疉層楣高卑迭作
尋尺相持木從繩而後正棟操宇而不危階瑩冰級瓦
敷鱗差蕩晶景而升降歘睒眥以交輝聳大厦之奇傑
勢將頓而復飛爰詔有司練日推時徵考室於周頌會
公卿以落之丕赫哉如俯如跂若合若離疎森修邃以
窅徼怳&KR2946;騀而巖巍謂衝飈激海兮漩奫淪以無底奔
雷觸山兮掉巚㟧而傾㩻石鮫拖首於堂廡狀出雲而
撑鬐崇高之制靈丘上盤隣斗極之光耀邇天漢之波
瀾察鑿枘之吞吐吸山巖而水攅建升龍之大旆邈不
不至於階端峥嶸孱顔下視南山照燭無間七耀迴環
㰹欱赫以突兀攄閎弘以蕭榝捧帝座於三辰衝天街
之九達進而仰之騫龍首而張鳳翼退而瞻之岌樹巔
而崪雲末嶷兮峨峨巨鰲戴仙山而出滄波劃兮煌煌
燭龍坼穹穴而臨北方排層城而廓帝居豁閶闔而面
蒼蒼左翔鸞而右棲鳳翹兩闕而為翼環阿閣以周墀
象龍行之曲直夾雙壺以鴻洞啓重門之呀赫趨堂塗
而未半望宸居而累息惟上聖之欽明爰聽政而布德
去雕璣與金玉絀漢京之文飾熾丹雘於&KR3232;&KR2163;抗重霄
而競色若乃紫微晨&KR0008;彤墀夜明雲薄萬拱風交四榮
冬止其陽則釋裘而燠夏休其隂則捐絺以淸旂獵風
而振響葉墜露而成聲懸櫨駢凑竦柱奔列複檻罾綴
高忩景爇黭日翳而罘連曤天開而中絶形持神而欲
離足僂步而將跌貯昭訓之崇崇瞵光範之揭揭其南
則丹鳳啓途遐矚荆吳十扇開閉隂陽睢盱容鼎九扃
方駕五車示王者之無外不樹屏於淸都望仙闢於巽
維建福敞於坤隅偃朱旗而櫜玄甲屯仡仡之驍夫其
後則深闈秘殿曼宇疎楹瑞木交隂玄墀砥平鮮風歴
廡凌霰飄英蔭藹武闉增華穆淸玉燭内融則嘉盛豐
備太陽臨照而天下文明古有六寢御兹一人今也三
朝繇古是因布大命於宣政澹玄心於紫宸羲和弭節
於通乾望舒停景於觀象密勿旒扆臣人是仰左黃閣
而右紫微命伊臯以為長其下則鶡冠魚服良家茂族
厲禁非宜金吾領之其前則置兩石以䘏刑張三侯以
興武告善之旌登聞之鼓節晷漏於鍾律架危樓之筍
簴以辨内外之差以正東西之序天光流於紫庭倒景
入於朱戶騰祥雲之郁靄映旭日之葱蘢淸渠導於元
氣玉樹生於景風夷坦數里徘徊無窮羅千乘與萬騎
曾不得半乎其中厥初經營天下旣乂文物未周孤其
壮麗盖重施於勞非不懷也乃眷睿孫睿孫開元萬㝢
晏清而大和掩書契之所論既克廣於崇搆聲明備而
益尊盖聖皇之孝也輝綽變化兮動搖乾坤其東於是
弘文教而開館對日華之淸閾盖左學之遺制恊前王
之講德其西於是延載筆之良史俯月華之峻扉集賢
人於别殿朝命婦於中闈王風闡而成化隂教備而不
虧加以詠周詩而展親睦魯衛而敦敘因合族而來宴
置更衣之豐宇至於殿内諸曹則左右有局通軒並廡
物有恒司供無廢舉又有銀璫珥貂寺人巷伯奉宣出
納之命更踐宫中之役熊羆之旅董以龍武矛戟森森
材官羽林聲破丘山氣讋飛沈爪抉千鈞跟騰百尋克
壯皇威恊比其心其外則校人掌馬天駟在閑以備順
遊放牧其間望我鑾和陟彼高山猶慮憲章或遺國容
未備乃立掌匭之司舘通事之吏職在達下情於上天
儆王言於有位堧通太極隥指龍池重門内注複道潜
移幽峻肅以相屬光彤融以熺熺懸象著明帝座維三
皇居設位俯察仰參翼室正中游宫次南北起含元其
容眈眈摠而言之如山之夀則曰蓬萊如日之升則曰
大明自兹而北燕遊所經達於苑囿不可殫名周廬更
呵匝以環衛南端百仞上極霄際却視㽎崟經途廣深
繚以層城黕為重隂至若時雨膏田九農恞暢雲歸山
穴儵以昭曠白日麗於宫隅混晶光而益壯於是風師
歛威纖壒不升穎絶搖芒葉無翻稜自中徂外鏡洗川
澄弦直閭閻井畫溝塍靡迤秦山陂陁漢陵知稼穡之
艱難見皇王之廢興及乎玄冥戒寒海神飛雪瑶城粉
野琪樹森列玉宇琁階雲門露關天華爽霽朗日朝徹
赤旗降庭朱柱艷月仰白帝而金精開披河宫而銀燭
發其或蠻夷不至帝用興戎降元帥於天上發神謀於
禁中皇靈震耀殄厥渠凶矯矯武臣此焉獻功效俘虜
而陳噐械恢莫大之威容爾乃時殷仲冬日正南至上
公奉斝羣后在位一人夀昌萬國承賜式燕以樂欣欣
且醉乃撞宫懸砯碣天地及乎獻歲元辰東風發春懸
法象魏與人維新儼文物於王庭兼九伐而宿陳威儀
之嚴山嶽振振若太一披絪緼而俯百神既而咸造勿䙝
會朝清明璿柄指寅寢闈發扃皇帝御衮龍之法服佩
蒼璧之純精執鎮圭導朱紘降輦登階微聞玉聲於是
典禮之官贊王就位南面穆然至若甸侯采衛要荒閩
貊輸其方賮㒺不來格統以千官六卿二伯司儀敘進
象胥重譯肅肅委皮乾乾奠璧設以庭燎天烘地赫雷鼓
殷殷朱干玉戚神簴如生熊羆愕眙危昂歇向歊爛歕
射金根玉輅太常少帛火烈門旂霜交陛戟乃進元元
以觀禮珿億兆之增增金吾南首麾之以肱遞攀援而
聳仰齊屨企而冠騰太史來告卿雲勃興灑豐澤於生
人答上玄之休徵申命司寇緩刑冡卿降德秩山川而
問耆老周雨露而均邦國華戎竭歡喜氣填塞揭金雞
於太清炫晨陽於正色慶抃之聲不踰辰而靁四域當
斯時也驅周驟漢於廓煥爛王臨於朝天地貞觀靈宫
巖巖上下交贊盖所以法乾道而遵帝度豈惟安體而
明威者哉夫瑶臺之靡不可以刑萬國土階之陋不可
以儀天下奢不孫而儉固允執中於大位洪範曰皇建
其有極富哉上聖之宏議也詩歌楚室頌美泮宫諸侯
之事也雲夢甘泉宴恢景福辟王之志也論諸侯曷若
戴天子嘉辟王曷若尊聖人烈烈盛唐祖武宗文五帝
赧德六王慙勲而政本乎慈用過乎儉夫蒼生所奉者
惟君所愛者惟親寧有君親宅體於卑室而臣子得安
其身乎故有熊明庭帝姚總期從人欲也天垂定星易
有大北君人者法焉聖朝猶斥其華而憑其質今是殿
也者惟䥫石丹素無加飾焉身居玄妙心與萬姓同畎
畝之勞以是臨衆何衆不賓以是享神何神不若其德
歟雖欲宫崑崙而館不周城八極而隍四海猶未足儲
鴻醇而俯丕耀豈咸鎬一京之所在崇四瀆之前式勅
懷鉛之小臣俾讐書於禁中正百代之遺文由是循環
天造耳目維新敢頌成功告於神宗無媿斯干之什式
昭聖德之容頌曰
帝作含元含元言言崒若日觀呀為天門太階三層遠
法崑崙鎮兹秦野揭以周原列文祖宗永錫孝孫孝孫
有慶於以施令奄甸萬姓受天休命歌之頌之管磬宜
之穆穆皇君夀考無期既成斯文客有勸之上者對曰
前王之光祥絶瑞乃聖朝之細事今休徵已厭於聰明
頌聲亦飫於天意私歌竊抃乃臣子之本志又焉足以
薦聞哉客曰不然今至尊明發不寐有懷先皇周文之
孝也允恭克讓光溢海外堯舜之謙也自即位以來上
下之休嘉神人之詠歌歌於睿躬則固辭頌於宗廟則
無斁今吾子之文明昭乎累聖之耿光美於大君之孝
德可進而退宜言而默使雅頌之音卷而不舒猶坦蕩
其胸臆無乃過歟為人之下者有可達於君親雖濱於
死亦冐行之况宗廟啓其心哉臣華嘗聞遷善之規願
附升歌之末
哀節婦賦(并序)
武康尉薄自牧嘗謂余曰僕有賢女適江隂尉鄒待徵
徵亦良士僕志之矣鄒子孤立時無古人誰復知之余
常記其言及江左之亂待徵解印竄匿其妻為盜所驅
將辱之妻密以待徵官告託付村媪尋待徵付焉而後
就死嗚呼自喪亂以來士女以貞烈殆斃者衆余不盡
知之若薄氏者與其父遊聞其聲義動於江南又焉得
不賦之命曰哀節婦賦云爾
昔歲羣盜並起横行海浙江隂萬戸化為凝血無蘭不
焚無玉不折峩峩薄媛淵然明節自牧之子待徵之妻
玉德蘭姿女之英兮鄒也避禍伏於榛莽婉如之嬪執
為囚虜匍匐泥沙極望無睹出授官之告託垂白之姥
姥感夫人爰達鄒君兵解求屍宛在江濆哀風起為連
波病氣結為孤雲鳬雁為之哀鳴日月為之蒙昏端表
移景而恒直勁芳貫霜而獨存知子莫若父誠哉長者
言
贈禮部尚書孝公崔沔集序
文章本乎作者而哀樂繫乎時本乎作者六經之志也
繫乎時者樂文武而哀幽厲也立身揚名有國有家化
人成俗安危存亡於是乎觀之宣於志者曰言飾而成
之曰文有德之文信無德之文詐臯陶之歌史克之頌
信也子朝之告宰嚭之詞詐也而士君子恥之夫子之
文章偃商傳焉偃商殁而孔伋孟軻作盖六經之遺也
屈平宋玉哀而傷靡而不遠六經之道遯矣論及後世
力足者不能知之知之者力或不足則文義寖以微矣
文顧行行顧文此其與於古歟夫帝唐文行臣太子賓
客贈禮部尚書博陵孝公崔氏諱沔字善沖安平公愷
之少子也世為德表門為上族振發純英滋漸名訓大
包淑和高厲遐清行先乎孝藝裕乎文資孝可以股肱
王室揆文可以弼成邦教進士登第舉賢良方正對策
第一召見拜校書郎歴陸渾主簿朝廷以公直躬正詞
擢左補闕以公嫉邪忿佞除殿中侍御史文端武淑遷
起居舍人學該典禮拜尚書祠部員外郎議事惟允遷
給事中立言成訓改中書舍人辭乞就養授虞部郎中
節高天下擢御史中丞剛亦不吐降著作郎道冠儒林
遷秘書少監動為人範除左庶子宜均大政拜中書侍
郎望尊地逼出為魏州刺史人惟求舊入為左散騎常
侍貳東宫居守集賢院學士秘書監太子賓客兼懷州
刺史罷州復職副守薨於位時開元二十四年冬仲月
旬有七日春秋六十七贈禮部尚書海内冠帶涕哀宗
師公為御史緩輸誠之囚持國屬之罪為給事中拒貴
倖怗恩之詔削大臣忤旨之刑為中丞數發太倉減上
林禽鳥之給以賑艱食陜東之人仆而復起宦官犯法
執以按劾權寵屏息朝章大行權貢舉時得陸尚書景
融李揚州瑱宋上黨遥宋兵部鼎等僉為國噐在中書
詔命之出上考天時下從人心異於斯者必替其否在
魏州屬雨水敗稼乃弛禁便人先行後聞活者萬計公
自為常侍賓客恒任介正德播天下而不容於朝置之
散地竟孤其道時乎初公與元兄御史渾齊名弱冠遊
京師縉紳儒學之士皆曰崔氏伯仲必至台司旣而御
史君夭殁公終於副守則向之所屬遹為人慟哉公之
侍疾也孝達於神祗居憂也哀貫乎天地喪期有數而
茹蔬終身慈不貸奸貞不肆直道勝而齊物德全而及
人博厚崇高篤實有耀儔於古烈盖魯衛之君子歟在
魏州車駕東巡關外諸侯公為上第由是分掌選署仕
進之族知勸焉親交隣里飢者待公而炊寒者待公而
裘蒸嘗之奠待公而後具故禄廩雖厚家未嘗足開元
中天下富穰車服過制公菲飲食卑宫室濯衣澣冠俾人
瞻我而化其不化者亦慚乎心矣見天下之善如不及
從而佐之見天下之不善如探湯從而誨之則卒蹈於
中庸翻然於不廸已過半矣中朝議政或疑羣謀未允
公援六經伸百氏覆於時事事舉其中天下莫不諷誦
焉文集經亂離多散逸今其存者二十九卷長子成甫
進士擢第校書郎陜縣尉知名當時不幸早世嗣子祐
甫論譔先志一卷為第三十傳祖禰之美合於禮經見
公文章知公行事則人倫之叙治亂之源備矣豈唯比
物諧聲為文章而已乎奉詔修道德經疏藏於三閣行
乎天下反魏晉之浮誕合玄言於世教其於道也至乎
哉祐甫純孝而文直清而和希公門者謂公存焉明發
不寐泣次遺文以華北州隣壤婚姻之舊嘗趨公門備
閱家編祐甫代華為校書郎華以是味公之道也熟詞
則不敏有古之直焉
揚州功曹蕭穎士文集序
開元天寶間詞人以德行著於時者曰河南元君德秀
趙郡李華為碣以文學著於時者曰蘭陵蕭穎士字茂
挺梁國鄱陽忠烈王之後曾祖某官大父某官考諱某
莒縣丞咸有位不至尊君七歲能誦數經背碑覆局十
歲以文章知名十五譽滿天下十九進士擢第歴金壇
尉桂州參軍秘書正字河南參軍辭官避地江左永王
修書請君遁逃不與相見淮南連帥表君為揚州功曹
相國諸道租庸使第五琦請君為介君以先世寄殯嵩
濮因之遷祔終事至汝南而没春秋若干嗚呼天下儒
林為之顦顇君為金壇尉也會官不成為揚州參軍也
丁家難去官為正字親故請君著書未終篇御史府以
君為慢官離局奏謫罷職為河南參軍寮屬多嫉君才
名上司以吏事責君君拂衣渡江遇天下有故其高節
深識皎皎如此君謂六經之後有屈原宋玉文甚雄壯
而不能經厥後有賈誼文詞最正近於理體枚乘司馬
相如亦瓌麗才士然而不近風雅揚雄用意頗深班彪
識理張衡宏曠曹植豊贍王粲超逸稽康標舉此外皆
金相玉質所尚或殊不能備舉左思詩賦有雅頌遺風
干寶著論近乎王化根源此外皆夐絶無聞近日陳拾
遺文體最正以此而言見君述作君以文章制度為已
任時人咸以此許之不幸殁於旅次有文十卷行於世
其篇目雖存章句遺逸古所謂有其義而無其詞者也
是後之為文者取以為法焉今海内至廣人民至衆求
君之比不可復得難乎哉君有子一人曰存為蘇州常
熟縣主簿雅有家風知名於世以華平生最深見託為
叙力疾直書云爾
楊騎曹集序
開元天寶之間海内和平君子得從容於學以是詞人
材碩者衆然將相屢非其人化流於苟進成俗故體道
者寡矣夫子門人德行言語政事文學四者無人兼之
雖德尊於藝亦難乎備也後之學者希慕先賢其著也
亦名高天下行修言道以文吾見其人矣弘農楊君諱
極字齊物隋觀德王之後祖正朞魯王府諮議父珣永
平令得進士舉邦族高之君幼孤事繼母以孝聞讀書
務盡其義為文務申其志義盡則君子之道弘矣志申
則君子之言信矣舉進士時刑部侍郎樂安孫公逖以
文章之冠為考功員外郎精試羣材君以南陽張茂之
京兆杜鴻漸瑯邪顔真卿蘭陵蕭穎士河東柳芳天水
趙驊頓丘李琚趙郡李㠋李傾南陽張階常山閻防范
陽張南容高平郗昂等連年高第華亦與焉既而丁艱
禮足哀餘名教稱之外調補太子正字歴右驍騎衛曹
參軍求道於弘正禪師百千人中獨受心要與清和張
茂之房安禹鉅鹿魏幼卿為禪惠之交河南元德秀陸
據崔器范陽盧治為道義之交大官薦賢使臣請介莫
不推君為首以方外為意不之受也識者讜議以論道
許之質純氣和動必由道談笑中雅名理入玄所著文
章多入玄中雅之才者也不幸嬰風疾逝於京洛享年
五十八向道之流聞之涕洟君及張房既没而邊疆起
釁殘虐天下神祐善人安靜其終始乎終始之理至矣
遊方之内為哀遊方之外為道或固然歟永泰二年余
旅疾延陵故人之孤更來候余君子孤年十餘一身奉
親孝敬和敏有先人風與余鄰居昕夕相望候余小間
捧君之集十卷詩賦贊序頌記策凡一百七十五篇咨
余為序眎之愴然且名之曰德元字之曰長宗昔許衛
尉與徐孝穆友善衛尉孤善心年在童孺奉孝穆牋曲
盡情禮孝穆憐之延譽當時况德元在羇旅之中集先
人文拜乎床下求宣往烈余於孝穆之感不其倍乎乃
如其篇第因舉其行事以德元孤幼不知先父之執故
為備陳之
雲母泉詩序
洞庭湖西玄石山俗謂之墨山山南有佛寺寺倚松嶺
松嶺下有雲母泉泉出石中引流分渠周遍庭宇發源
如乳湩末派如淳漿烹茶淅蒸灌園潄齒皆用之大浸
不盈大旱不耗自墨山西北至石門東南至東陵廣輪
二十里盡生雲母牆階道路烱烱如列星井泉溪澗色
皆純白鄉人多夀考無癖痼疥搔之疾華深樂之潁川
陳公天寶中與華同為諫官公性與道合忽於權利方
挂冠投簮顧華以名山之契乾元初公貶清江丞移武
陵丞華貶杭州司功恩復左補闕上元中俱奉詔徵公
自清江至武陵道路多虞制書不至華泝江而西次於
岳陽江山延望日夕相顧屬思與高賢共飲雲母之泉
躬耕墨山之下敢違朝命以徇私欲秋風露寒洞庭微
波一聞猿聲不覺涕下况支離多病年齒始衰願餌藥
扶夀以究無生之學事乖志負火爇予心寄懷此篇亦
以書公之志也
晨登玄石嶺嶺上寒松聲朗日風雨霽高秋天地清山
門開古寺石竇含純精洞徹淨金界夤緣流玉英澤藥
滋畦茂氣染茶甌馨飲液盡眉夀飡和皆體平瓊漿駐
容髮甘露瑩心靈岱谷謝巧妙匡山徒有名願言構蓬
蓽荷鍤引泠泠訪道出人世招賢依福庭此心不能已
寤寐見吾兄曾結潁陽契窮年無所成東西同放逐蛇
豕尚縱横江漢阻擕手天涯萬里情恩光起憔悴西上
謁承明秋色變江樹相思紛以盈猨啼巴丘戍月上武
陵城共恨川路永無由會友生雲泉不可忘何日遂躬
耕
登頭陁寺東樓詩序
侍御韋公延安威清江漢舅氏員外象名高天下賓主
相持賢乎哉王師雷行北舉幽朔太尉公分麾下之旅
付帷幄之賓與前相張洪州夾攻海寇方收東越夏首
地當郵置吉語日聞喜氣填塞於江湖生人鼓舞於王
澤頭陀古寺簡棲遺文境勝可以澡濯心靈詞高可以
繼聲金石二大夫會臺寺之賢擕京華之舊十有餘人
燦如瓊華輝動江甸涉金地登朱樓吾無住心酒亦隨
盡將以斗擻煩襟觀身齊物日炤元氣天清太空無有
遠近皆如掌内辨衡巫於點黛指洞庭於片白古今横
前江下茂樹方黑春雲一色曰屈平宋玉其文宏而靡
則知楚都物象有以佐之舅氏謂華老於文德忘其瑣
劣使為諸公叙事不敢煩也詞達而已矣
江州卧疾送李侍御序
侍御歴惣漢上湖陰江左之賦王府之入不匱愛人之
頌有餘前相國劉公居佐帝庭行恤人隱侍御時賢高
譽盛府舊僚傳檄速駕江城風動當天心厭兵品物思
理將束貪狼之口掩破骨之傷濡足而前化危為安此
大丈夫懸弧四方之志與夫竄身漁釣山林枯槁異日
論也天下有道貧且賤焉恥也今聖人在上䕫龍宣力
而老夫甘心貧賤得非人生窮達固有分耶方理舟潯
陽追迹幽人解纓網陵顥淳雖病痼齒衰而神王顦顇
之中齊榮辱一視聽是非哀樂無自入矣侍御忽告余
行余知悒焉軫心豈紛累未滌將悲亦有道且以簮擊
茶甌歌而餞之曰江沉沉兮雨凄凄洲渚没兮玄雲低
傷别心兮聞鼓鼙
送十三舅適越序
舅氏適越華拜送西階之下俟命席端舅氏曰吾交侍
御鮑君夫玉待琢者也知我者鮑君成我者鮑君是以
如越求琢於鮑昔子路去魯告顔生曰何以贈我夫贈
人以言古之道也况背楚山凌浙河覩會稽之險掉鏡
水之波窺禹穴之冥冥仰秦望之峨峨如不誡我汝將
若何華拜手曰柔而立咎繇所以成九德也寬而靜師
乙所以諧五聲也文犀明珠之珍伏於掌握之間此君
子所以恢令名也再拜稽首
送薛九遠遊序
士之舒羽毛宣聲調不在高位自有道竒王允玄晏發
左思名盛當時價壓百代薛都卿以夷澹養素以文章
導志自浙右游湖左一句一韻遍於衣冠江山為之鮮
潤煙景以之明滅其餘情性所得盖古人之儔歟南陽
有略兼有道之高玄晏之道論其措意則王允左思豈
其遠乎惠然訪余告以行邁將棹溪吳越濡札江嶠東
南勝事落爾胷中况為諸侯上賓知大夫之官族古所
貴勉之哉病叟李遐叔贈
送房七西遊梁宋序
君子既學之患不能行也河南房敬叔其行之者歟我
思古人之道其房君哉安親於羇旅之中講道於茅茨
之下不改其樂以文會之吾與房也顔子屢空曾參衣
敝聞宋之君子落落有竒節竒節發於仁義者也以顔
曾之行求仁義之均勉旃斯有望
送薄九自牧往義興序
中明檢而能曠年邁體衰而人罕知之陽羨山深水闊
海隅幽阻而人罕知之以中明之玄姿默識陽羨之清
漪秀石人乎哉清乎哉之子所以為貴也詩者輔佐情
懷其舊俗則泰伯之讓德延陵之高風因是而阻王孫
緣物而興之遠也夫
送張十五往吳中序
邯鄲遐叔風病目疾家貧不能具藥爰以言自醫南陽
張士容引帽攝策晨告余曰雖耕楚田而無耰費相里
杭州刑部郎李君以道教我以文博我將求飦粥於二
賢可乎余諗之曰嘗讀大雅美張仲之德子其後乎欲
而求仁愚以為可今賢士君子多在江淮之間吾見二
丈夫必開館拂席眕相如之玉聲盡家之有無也不爾
者人而不仁如禮何人而不仁如樂何息言息言此獲
麟之絶筆也
送觀往吳中序
見觀送蘭州兄詩敬不踰節情而中禮是篇也得詩人
之一端矣先王省方命太師陳詩以觀人風固非遠嶠
之松雪清江之雲月變也久矣將如之何觀其勉之在
昔蘭陵府君高平𤏡公柏仁懿公兄弟三人有重名於
天下鉅鹿蘭陵之穆也故揚州孝公後之觀之世父也
高平𤏡之嫡也吾後之宣城文昭公柏仁之嗣也故中
丞蘇州後之夫知卿大夫之族姓班位之高下見貴春
秋而此道將亡自族之不知况他人乎觀於經感士匄
郯子之祖德於史慕子長孟堅之自叙羇旅無書往吳
中蒐以備家傳之遺闕附之於篇吾病矣老矣是行也
慰我祇命聿修之心永泰二年四月庚寅叔父華序
送何萇序
廬江何秀才棹流千里候余柴門執弟子見師之禮余
竦然自何德以堪之意者賢大夫賈廬州待余異等談
余過實是以致秀才神邁氣專文詞有調孤雲超忽迥
出秋江若游公卿間必成名然赤光湛盧擬物冰斷其
發也在磨礪而已用此申千里之報也何氏之先喆比
干德通神明受策阜昌世為大官有勲有德遹追來孝
亦以祝秀才也元老趙公華參疇年之歡夫貴與尊議
功論德不究其涯秀才將奉郡之命宣方面之烈我思
古人實獲我心
卧疾舟中相里范二侍御先行贈别序
華與二賢早相得偕修君子之儒而獨無成偕勵人臣
之道而獨失節偕遇文明之運而獨衰病天寶中奉詔
廉軍政北至朔垂駐車山陰辱司徒公太尉公一盼之
恩先時為伊闕尉沗相公尚書約子孫之契不幸孤負
所知虧頓受汙流落江湖於今六年大明升於陽谷幽
蟄附於光耀元惡掃除太階如砥天下衣冠謂華為相
府故人詔書屢下促華赴職稽首震惶恨無毛羽左司
員外郎張公侍御史相里公殿中侍御史張公監察御
史范公嚴公望高職雄持斧登車江湖霜清道路風起
華也潦倒龍鍾百疾叢體衣無完帛器無兼蔬以妻子
為童僕以笠履為車服並轂無由呻吟舟中大别之陽
有焞龜之父揲蓍之老華請占命之厚薄乃裹龜囊蓍
而言曰三靈人為宗則人過於蓍龜也耳目主於心則
心過於視聽也足下被儒者之服讀先聖之書與身消
息足知性命胡為而煩予予之二物不足占足下華病
不能拜拳拳扣頭敬承先生况服勤西方之教久齊生
死之域言其外者則儒不成矣與匹夫同敗名節矣與
墨劓同既衰病矣與廢疾同雖牽率危憊匍匐顛沛君
父含弘宰政不遺適為朝廷之穢相府之羞也又安得
恃為故人哉其内者則大師微旨幸遊其藩甘露灌注
於心源寶月照明於眼界無得之分可與進矣負薪之
憂忍不為言江亭憑檻平視漢臯武昌柳暗湓城花發
一榮一枯有懽有慼離别之念又焉得不悲乎四言詩
雅之遺也以貺雅士盍以雅為贈乎則知車馬佩玉之
多反為末也病夫李華序
與表弟盧復書
八月八日外兄李華敬簡盧十五弟則之處秋風漸高
路出泗上將詣職役如所料乎往返勞止當與時俱暢
也華疹疾無聊賢姊與諸君尋常耳福卿漸減弟勿憂
之與弟别來十餘年比聞在代朔之地明時道舉出身
乃能上為寡姊下為孤甥求為雁門主簿束身戎馬之
間始終無過之地此一難也時方艱危動隔生死骨肉
妻子寄在河朔一身萬里省姊淮南此二難也喪亂以
來時多苟且松貞玉粹亦變頽流唯弟卓然介立寒俗
文詞學問守正不移金石之聲冷然在聽此三難也五
姓之中盧為峻茂根源上古歴世著明降及聖唐仁賢
不絶外家陵替稍久弟其勉之盧氏有諶翁祭法又世以
書聞華恨未見弟為廣訪求也南祖分於何祖帝師今
有四房誰各承後弟為華具條流相報也頃撰軍器舅
神道碑後其房族由來意欲如軍器之志廣外家之美
令萬代聞見不復討譜牒也華質性鈍弱而慕汲黯卜
式之直晚歲思夫子互鄉之見林宗賈淑之後若悟此
道仁在其中易坤元之說曰含弘光大品物咸亨大雅
曰既明且哲德合天德老氏所弘夫子所述既自以為
戒亦規弟持正也弟正直太過不能容納時人是以相
箴努力無忽近有鄭五書信否四姊處得消息無怱怱
不次華敬簡
與弟莒書
三兄報汝吾疹疾一定汝憂吾疾今吾將息一一用汝
語念汝知之且作判官事中丞叔父小心戒慎不離使
司昔田仁任安俱大將軍舍人卧馬廐中無何詔大將
軍出征匈奴遣大夫趙禹選大將軍官屬舍人衣服鮮
明二子冠帶顦顇趙禹獨與二子言論於禁中即日召
見皆拜二千石汝有二子之實未遇趙公之舉馬廐高
眠古今一也又仲尼嘗為委吏歎曰富貴如可求雖執
鞭之士吾亦為之魏舒為郎官時屬沙汰乃襆被而出
自言曰當自我始大才當大用如時人不識何為歎憤
哉先師曰不患無位患所以立汝能自修况事叔父吾
之休廢永無榮耀於伯仲之間自非深仁高義長才厚
德又焉肯惠於朽壤枯木哉莒省吾意當努力也不次
三兄報
與外孫崔氏二孩書
八月十五日翁告崔氏之子兩孩省吾出身入仕行四
十年晚有汝母已養汝二人矣吾逮事裴氏鄭氏崔氏
諸姑于氏堂姑皆賢明淑哲為内外師範意欲與汝言
之裴氏始恩慈見吾一善未嘗不流涕祝吾成立見吾
伯仲書題誨責疏略話及舊事云無此例吾伯仲書題
比今日中外書題其間疎密不啻百十也吾小時猶省
長幼每日兩時櫛盥起居尊行三時侍食飲食訖然後
敢食猶責不如禮今者諸子日出高眠爭覽盤器何曾
有此儀可為歎息世教如此何得不亂婦人亦要讀書
解文字知今古情狀事父母舅姑然可無咎詩序云哀
窈窕思賢才而無傷善之心焉是關雎之義也易曰主
中饋無攸遂婦人但當主酒食待賓客而巳其餘無自
專之禮詩云將翺將翔佩玉瓊琚此奉舅姑助祭祀之
儀也又曰將翺將翔弋鳬與雁此主酒食待賓客之儀
也禮經所載汝其記之又婦人將嫁三月教於公宫祖
廟既毁教於宗室嫁則廟見不見廟者不得為婦今此
禮凌夷人從苟且婦人尊於丈夫羣陰制於太陽世教
淪替一至於此可為墮淚汝等當學讀詩禮論語孝經
此最為要也吾小時南市帽行見貂帽多帷帽少當時
舊人已歎風俗中年至西京市帽行乃無帷帽貂帽亦
無男子衫袖蒙鼻婦人領巾覆頭向有帷帽羃離必為
瓦石所及此乃婦人為丈夫之象丈夫為婦人之飾顛
之倒之莫甚於此觸類而長不可勝言舉其一端告及
汝耳勿謂幼小不遵訓誡所見所聞頽風敗俗故申明
舊事不能一一也阿馬來說汝誦得數十篇詩賦麗麗
已能承順十五姊顔色十七伯極鍾念吾旅病乍聞甚
慰意凡人不患尊行不慈訓患身不能承順耳汝承十
五姊仁慈十七伯訓誘又質性柔順當不扶自直吾所
告者括羽汝耳不次翁告崔氏二子省
無疆頌八首
臣華言伏以漢明帝時徼外蠻夷槃木白狼獻詩歌德
屬事史官况臣自曾祖至臣備國家職員臣又逮事玄
宗肅宗今以餘年獲事陛下官歴御史補闕尚書郎命
薄多病不獲奔赴闕庭恐先朝露同於泥塵若無歌詩
頌德曾蠻夷不若也敢述列聖為無疆頌式昭皇家大
慶無窮謹昧死稽首以聞
高祖元頌一
昊昊旻天監於下甸興有德行維隨之杪時黷隂凝陽潜未
登人思炤矣雷行龍興盪濯雰慝文明乎萬國垂仁蒸
人載親天監保我子孫巍巍皇皇後之皇丕承之
太宗烈頌二
高祖受天命誕興太宗承天之命帝煬昏逾黎民毒痛
甚爇於爐甚溺於塗以號以呼呼天無辜高祖謂太宗
爾必有天下爾其訏謨太宗稽首恭受天命臣請滌除
張我師撫征四國剪薙羣慝鼓一方三方震驚默昭其
靈隨顧而平我負我乳我安我成以奉君父以臨天下
任忠孝文武建禮章樂舞我雖明德諫則納汝時惟帝
降佑之自古明后莫如我德我勛唐無疆天子之無疆
本太宗休命
高宗康頌三
肇為址為堂實勤實勩付俾厥裔丕承后帝思不忘神
棐靜康不耀而光不求而昌自中方外達夷羌瞻我大
邦助祭在於廟執貢朝於王油油時雲雨厥百穀漻漻
景風扇彼嘉榖飴口飽腹以厭以足俾夀而福都阜成
天人
中宗興頌四
屏蠆之毒舋而為蝮謀虐天之族天佑聖祚八柱將覆
帝告五臣保翼朕躬赫赫彤彤日升雲中百臣受命鉞
爾頑兇故曰再造我天下生人舞鼓既成矣又奉父母
睿宗德頌五
后戚之禍再興有危兢兢廟祧震怒陰命聖子翼登聖
父奮其神旅宵杖金斧殄殱逆亂大聖照臨元元宅心
歸祚於有功有德於乎盛德
玄宗文頌六
丕鑠玄宗之明克孝克仁允武允文宣祖宗之光垂於
子孫盛禮畢舉大樂畢成百蠻來賓元元阜殷戎或不
賓遣師徂征罔不頓顙踣於雷霆在漢方昌用刑慘酷
中都繫考六萬餘人使者按錄誅千萬人其後賢王光
武赫赫誅沛賓客以千以百孝明稱賢楚獄連年坐死
逮捕以萬以千猶曰漢祚宜長越我祖宗不忍用刑至
於玄宗哀彼鈇鑕降為鞭抶誕告萬國大為屋室醫彼
百疾追懷登遐止害禽畜旁為陂池養鱗介族既濡既
渥昆蟲草木享國五十年㝢縣晏然逆臣犯天天念蒸
人若曰寧我負恥不忍人戰死乃告元子理兵朔鄙西
幸蜀都命元子受圖天下既定父堯子舜歸於國都無
不忻愉無不涕濡傳聖自頤升靈太微嗚呼上聖之道
之純不可度思
肅宗孝頌七
穆穆孝慈有如肅宗之誠達於神祇爰訓六師震登北
陲陵陵雷馳西戎南蠻北狄東夷咸舉其旂佐皇之威
帝心如天無噬無慾㽬然丘岳破裂崖谷逆隸傾覆朝
社大復届於海之外服以盥以濯以舞以躍帝在東宫
孝如文王蒸蒸其心天地知其孝既收鎬洛祀於陵廟
奉迎上聖天日並照有凶有孽將噬將齧我旂方設則
已顛蹶如燂於雪尊嚴而仁仁覆而嚴大臣小臣莫不
潔廉躬勤百度百度如其素
今上昭頌八
大邦之興維天相之曷興曷相有德繼王昔殷王盤庚
武丁紹登殷明矧我帝君丕承天命疊引其慶生我皇
聖幼冲聖敬實左右肅宗開國御戎羣師禀教舉則成
功自西自東如霆如風蕩滌元兇罔不率從既登大位
於變時雍人咸曰上如太宗延億兆斯年地博天崇罔
不爾容玄宗元孫為玄宗烈文肅宗元子承肅宗孝理
平原公遺德頌
維上帝降靈為賢弼我大邦鈞明說望協期陳謨仗鉞
出師丕赫厥勛大君以距嶺緣湖八州之域天下震擾
此邦全寧内輔宗師外飫軍旅咽頤荆越鍾以眷右乃
命平原賓護東宫而尊大之師長邦憲肅清華夷朱旂
暢榖平原戾止秋霜伊何視我直方春雨伊何弘我愷
悌公張氏諱鎬字從周河内儒家時賢薦讓詔書徵起
三年之間位登將相吉甫方叔平原兼之間歲臨海往
往頑覆浙左滔上饒灊皖寇徒戕害長吏潜逼鍾陵宜
春盗帥家兵遍山吏不敢問又愁苦之公默麾偏師勿
駭吾人無聲無色羣兇梟夷下遂其順上遂其仁咸曰
不有平原遑恤吾身平原之政以類而舉是邦胡冤公
薨於鎮八州文武吏人老幼途哭家祭不能舉首夫山
傾川竭未為成灾大臣盛德捨榮即哀災之大者刻頌
之義發乎心播乎聲施事為教感哀為德公故吏侍御
史博陵崔賁文明殿中侍御史昌黎韓洄幼深監察御
史趙郡李惟岳謨道大理寺丞王士華子秀刑部尚書
員外郎袁州刺史張澹惟清袁州别駕吳郡陸調牧臣
及耆夀袁維清彭正運施希廷李開雲百姓彭伋潘玉
等一十二人咨余為頌撫石而泣故其詞也哀皇矣明
皇求公於埜官在諫省將鋤悖兇謂公有勛庸授公肅
宗納為輔翼專征獯戎或蹇或通易簡昭融帝命平原
八州隄封深湖大江宣布睿德淳此下國蕩除妖賊安
其父子爰及家室峕萬峕億山川出雲生此元臣獻歲
發春三靈化醇今則逝矣南方愁辛嗚呼平原如其仁
如其仁
潤州丹陽縣復練塘頌(并序)
大蜡之祭辭曰土反其宅水歸其壑先王因流下而導
之故曰九川滌源因迆滙而瀦之故曰九澤既陂以疏
天地之氣以利元元之用崇伯汨五行而殛羽山臺駘
障大澤而封汾川洪範首之春秋載之地有廣狹事無
今古大江鉅區惟潤州其藪曰練湖幅員四十里菰蒲
菱芡之多龜魚鱉蜃之生厭飫江淮膏潤數州其傍大
族強家泄流為田專利上腴畝收倍鍾富劇滛衍自丹
陽延陵金壇環地三百里數合五萬室旱則懸耜水則
具舟人罹其害九十餘祀凡經上司紛紜與予八十一
斷嗚呼曲能掩直強者以得之老幼怨痛沉聲無告永
泰元年王師大剪西戎西戎既駾矣生人舒息詔公卿
選賢良先除二千石以江南經用所資首任能者是歲
十一月二十三日拜前常州刺史京兆韋公損為潤州聲
如飈馳先詔而至吏人畏伏男女相賀即日上無貪刻
下無冤憤公素知截湖閏壤災甚螟蝥臨事風生指期
以復羣謗雷動山鎮恬然中明獨裁文之以禮乃白本
道觀察使兼御史中丞韋公元浦中丞撫掌愜心如公
之謀且曰興利除害待其人而後行非常之政敢歸叔
父公乃申戒縣吏卒徒闢之人不俟召呼抃從役畚&KR1257;蓋
埜浚皋成蹊增理故塘繚而合之廣湖為八十里像月
之規儔金之固水復其所如鯨噀射洶洶隠地雷聞泉
中先程三日若海之彌望灝灝如吞吐日月沉沉如韞
蓄風雨所潤者遠原隰皆春耕者飽憂者泰於是疏為
斗門既殺其溢又支其澤沃塉均品河渠通流商悦奠
價人勇輸賦遐邇受利豈惟此州每歲萌陰乘陽二氣
相薄大雨時行羣潦奔流水勢所入盈而無傷龍見方
雱稼蒙其渥時前相國彭城公劉尚書晏統東方諸侯
平其貢税聞而悦之白三事以聞詔書褒異焉彭城公
宣命至江南捧詔授公公率元僚掾史令丞以下至於
耆艾西向拜手忻戴皇明人心上感天降嘉澤如有神
祇昭協厥志公正直而和專靜而斷嫉惡宥過惠人察
奸純鈞精堅百練不耗伐冰之貴降從士禮詩云靖恭
爾位好是正直宜其享福也吏人入賀公拱而謝之曰
尚書劉公觀察韋公奉行王澤也鄙何力之有焉丹陽
令杜孟寅秉公之清白延陵令李令從如公之愛人金
壇令胡玘禀公之成規及丹陽耆夀周孝瓌百姓湯源
等拜首而請曰兊為澤兊悅也水歸於澤而澤悅於人
百年浸塞而公啓之臣哉隣哉克諧帝休永代是式三
縣無灾若不碣而刻之則王命不揚於厥後後之人無
以倚負也華嘗學古見訪為頌曰
望沄沄兮視冥冥鳥閒魚樂葭菼生膏腴利倍起訟爭
斯人怨抑痛無聲韋公正直動神靈百年游淀為漻清
饑者飫兮病者寧詔書光寵恩濡榮劃然眊矒復皎明
追琢刻頌揚棻馨
四皓後讚
時濁代危賢人去之商洛深山鸞鳳潜飛漢以霸興皇
王道衰玉帛雖至先生不歸吾非固然可動而起龐眉
皓髮來護太子至尊動容奪嫡心已四賢暫屈天下定
矣返駕商山白雲千里
隱者讚七首
嚴君平
先生冥冥隠於卜肆宗師老氏精究易義爰衣爰食止
足非利垂簾燕居默養真氣誨人不倦人悅其風皦昧
柔剛在我域中心與世遠事與人同不臣大君不友上
公在貴反賤齊明若蒙遼哉遠哉微玅玄通弋者何為
仰慕飛鴻
嚴子陵
五彩雖美玉不汙質光武盛明子陵不屈羊裘魚釣以
此終日網羅遍埜乃致雲鴻降尊申舊延卧禁中舒禮
展肢加於帝躬星官告占天下聞風富春長往潄濯清
江
申屠子龍
齊宣燕昭折節下賢羣儒畢至冠帶森然天子尊崇盛
於堯年爰及暴嬴書焚人坑東漢祖宗悉尚儒生生徒
横議公府畏名肆其吻端以正鈞衡物極變興子龍遐
征身全道高惟智惟明
陳留老父
去危圖安危則不隕竭而後汲力亦隨盡麒麟遐步終
日不踠逃刑諸生自脫何晩深乎智叟孤遊冥遠
管幼安
我蠶我衣我耕我食推心而動神佐正直溟波是涉仗
此之力島夷卉服移吾淳德衡門栖遲台佐讓職時非
吾世語不如默
留侯
孺子心壯陰仇國冤結客飛鎚天下雷喧神付幽符帝
納密言去則項亡就則劉興唯天有鑒類日之昇玄機
靜運四海波澄絶粒謝峕方追赤松強為國起鎮定東
宫安危在我萬古清風
皇甫義真
桓靈政昏舋因宦者黃巾四起血流天下京師動搖鬼
哭匝埜義真受鉞誓衆而前即日掃除京觀如山渠帥
已死破棺折元謠頌風興家邦獲安世故紛紛罕有令
人既成其勲又保其身東漢純臣嗚呼義真
先賢讚六首
管敬仲
小白圖霸尊周服楚聿求仁智扶我此舉叔牙知人拔
管於廡一言而合爰制師旅布命諸侯威行九土周王
南面列國來朝朝服濟河心無動搖束髮左袵遷乎一
朝邢歸衞存楚貢包茅懸車北討山戎遁逃三歸備職
不足累德七子仕楚後人霑臆
隨武子
周衰晉霸世有哲卿范武在秦晉國如傾將中軍帥世
主夏盟典禮攸興刑政以清神歆正詞國賴直清諸侯
朝貢楚不敢爭告老歸政身全德明溥傳嵩岱首冠春
秋楚子歎息趙文綢繆馨聞百代風暢春流
東里子産
荆王晉侯虐我小邦南則荆侵北則晉攻捄首捄尾跼
不能起當炎獲濯國氏之子孤明内斷頌興謗止入陳
事周權禮並理諸侯新睦霸主悅喜遺愛不忘我行溱
水
䲭夷子皮
龍蟠幽谷潜伏非時蟬脫高枝飲露而飛進如風行退
若雲歸冥冥其義幾赫其歸小粤霸興強吳蕩夷功成
不居先生傳之
樂生
明明昭王文武樂君君臣相趨龍見雲蒸既佐弱燕削
恥南伐風驅雲鼓齊國瓦裂弔厥罷人旌其故節宗彛
樂器歸獻燕闕化弱為強摧堅俾折鎮以仁義期之感
悦梁趙屏風秦楚餌節天厭諸姬燕不可扶昭王不席
樂生道孤讒行將換齊復為都季命隣君君告謀燕痛
詞而泣義貫於天勁飈遐舉攝轡將奔趙王慚羞故國
獲存赫赫高皇戎輅北轅徘徊趙墟封其子孫遺風可
師名教之源
謝文靖
在昔符秦將伯晉邦百萬雷行飲馬竭江江淮岌嶪力
屈則降謝公從容子弟董師以少擊多一鼓殱夷
二孝讚(并序)
靈武二孝曰侯知道程俱羅目不覩朝廷之容耳不聞
韶夏之聲足不登齊魯之境所見戎馬旃裘參於夷狄
而能生養以孝殁奉以哀穿壙起墳出於身力鄉人助
之者哭而反之廬於塜次號泣無節侯氏七年矣程氏三
年矣根於天性陶我孝理其至乎哉埃垢積首草生髮
間每大漠晨空連山夜寂人煙四絶虎豹與隣擁墳椎
膺聲氣咽塞下入九泉上徹九天背爛心朽皮枯節攣
草木先秋而凋落景氣不時而凝閉殊鳥異獸助之悲
號萬物有極此哀無窮大哉二子能以孝終始乎語曰
孝如曾參不忍離其親生既不忍殁忍離之哉二子之
孝過於曾氏矣昔吳起忍與母盟陳湯忍匿父喪起謀
復楚伯而戮死湯功釋漢恥而囚廢神道昭昭若何無
報九州之衆誰非人子踐霜露者聞風永懷士有感一
諾一顧猶或與之死生嘉一草一木猶或為之歌詠而
况百行之宗終天之慼乎華奉使朔陲欲親往弔焉屬
河淩絶渡願言不果憑軾隔川寄聲二孝同為讃一章
敢旌善人所以附惇史其文曰
厥初生人有君有親孝於親者為子忠於君者為臣兆
自天命降成人倫背死不義忘生不仁愚及智就為之
禮文禮文不能節其哀繄道德之元純至哉侯氏創鉅
病殷手足腁胝成此高墳蔬果為奠茅蒲為茵其奉也
敬其生也貧大漠黃沙空山白雲柏庭既夕松路未晨
寇戎接境豺狼成羣夜黑飈動如臨鬼神哭無常聲迥
徹蒼旻風雨漂搖支體鱗皴色慘莪蒿聲酸棘薪苴斬
三年爾獨終身嗟嗟程生其哀也均顧後絶配瞻前無
隣冬十一月河冰塞津吾將唁之其路無因寄誠斯文
揮涕河濱
靈濤讚
泱泱靈川滄溟一支每歲八月雄濤應期昧爽風生凛
若切肌凄清陰渰曠朗陽晞雪山横江神物驅之萬里
齊足千車並馳雷破天動山搥地移湯室雲分却躍鷺
飛突象瑳切奔鯨合離踣逃䕫魑竄蟄龍羆共工折柱
武安行師羣源委會祥怪叢滋熾毒乘人帝降明威一
日再至洗其纖疵仲秋大至以蕩以夷世稱伍員忿憾
而為肇開混元寧莫常斯惟天隂隲日用不知是述是
讃嗚呼慎詞
李遐叔文集卷一
