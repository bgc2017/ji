鶴年詩集傳
丁孝子名鶴年字鶴年西域人性狷介窮經博史尤工
於詩自其祖阿老丹公入中夏世為顯官父職馬禄丹
官武昌縣最長有善政殁而就葬武昌後兵亂鶴年倉
卒奉母夫人走南徐世父家生母馮先避匿邑之東村
東村首難竟阻絶莫知之也餘十載母夫人殁鶴年又
避地明之定海聞父墓嘗為盜發掘生母亦病死葬洪
道鄉俱不得往省視日夕憂悸且却絶酒肉鹽酪示自
貶又二十載道既通即告牒還武昌至則别竁地樊山
窆父棺卜日襄事日已迫而淋雨十日不止鶴年先一
夕仰天悲泣拜雨中願翌日雨止半日許終事竢至質
明密雲雖四塞雨則強不澍也及發引視窆而返雨傾
瀉如故已而訪生母葬地村聚間村聚自兵不省何所
自秋徂冬徧訊之終莫有知者鶴年無以措意惟作母
主蚤莫拜前祈五旬浹有報拜至七日夜夢母氏出高
堂中鶴年遽牽衣慟哭以慟而即寤晨起隣老有楊重
者至云吾昨夢子之母氏堂宇間自内出以酒肉見賜
三人内一人勿御也鶴年以夢母氏與鄰老同夢之夕
又同所□母氏堂宇在舊所居廢宅之西又同斯見母
氏葬地朕兆也試即其地與萊荒土物色之因具畚插
偕往徘徊顧視見平陸土有䧟下者鶴年意謂吾聞母
葬時無棺槨下輳土甎上覆舟板人與板朽腐盡乃爾
茲殆可啟而觀歟遂陳酒肉以祭祭畢斸其土骨果見
板尚有松節土甎亦具在良是矣然恐他墓偶有同者
復嚙血骨上以試良久抆去血骨通變茜色可驗母一
齒當正中如漆視之益驗時四人享祭餘鶴年不入口
又與隣老無少爽乃收骨棺斂葬是鄉慈母王墓在寒
溪塘併加封樹鶴年就廬於父墓將終其身
論曰子盡禮於父母固人所當爾至感夫高遠幽冥
而驗焉者非精誠之心涉至難而罔渝者弗能也予
考史册方多古少今孰意鶴年傑然處頑薄之中為
人之所獨也彼高遠幽冥且足以感之又豈不能感
諸人乎嗚呼何其偉哉
詩曰丁鶴年精誠之心上逹九天丁鶴年精誠之心
下逹九泉先翁曾長武昌縣死葬山中厄兵變山中
父老懷甘棠修築堂封自相勸鶴年避亂東海頭年
深道阻生煩憂亂靖還尋武昌路淚㾗滴滿先翁丘
彷徨改葬樊山側不惜黃金換沙石此身尚在天地
間何事能令慰朝夕卜日已定雨漫漫十日不止難
下棺仰首呼天雨中拜雨為閣住隂雲端葬後倉皇
下山去大雨依然大如注是時送葬紛如雲祭奠爭
趨墓邊路母困干戈生别離兒大母死才得歸但聞
母死葬村落問人葬地俱不知村落蓬蒿暗荒土數
月走尋心獨苦焚香祝母如有靈為報沉淪在何許
夢中忽見别時容步上高堂言未終牽衣慟哭自驚
覺清晨起接隣家翁翁言昨夜夢而母親出房櫳贈
尊酒夢間此夕精靈通蚤晚應當見枯朽共披荆棘
凌風霜平地有坎疑有藏洒飯陳辭屬深土遺骸果
見生輝光恐認他人心臲&KR1142;嚙血淋漓試枯骨枯骨
通紅知可徵一齒當門正如漆重製衣冠新作墳遷
葬母骨安母魂積恨誰知滿胸臆烈風頓掃空中雲
丁鶴年病且癯何異常人七尺軀丁鶴年能讀書何
人不解探玄珠一片精誠獨如此回首世人空有子
