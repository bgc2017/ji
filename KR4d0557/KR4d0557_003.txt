鶴年詩集卷三元丁鶴年撰
四言銘
行素軒
三衢張君師震以清才懿行有守有為而
久滯下僚不以崇卑為欣戚名其軒曰行
素西域鶴年深喜其名之稱也迺為之銘
銘曰
素履所踐王道平平流行坎止一聽于天夏禹之憂顔
淵之樂易地皆然道同天爵忠信篤敬蠻貊行焉戒心
微服孔孟猶然彼美吉士力行其素屈伸利鈍随其所
遇廊廟匪榮關鐸匪卑居易君子視此銘詩
復淵
武當高士郭復淵氏讀書學道研覃性命
之懿西域鶴年為作復淵銘以勉之銘曰
沈沈止水如大圓鏡一波不生萬象交映彼美外史知
止有定觀水之淵復我之性湛然虚明猶水之瑩寂然
不動猶水之靜衆理具存四端隨應操之者仙念之者
聖至道不煩主一持敬
竹隠圖
江夏奚翁隐居種竹其卒也二子伯瑄仲瑛
俱以學行顯于時作竹隐圖寓其孝思以予
與翁有素交之好請題其上敬製四十八字
以識久要之誼云
昔有君子隐居種竹截簡著書垂竿釣玉委順暮年孰
繼芳躅二子秀發鬱若篬筤文章雲錦節操冰霜圖諸
座右庶幾羹牆
菊泉軒
鄂渚甘翁引泉種菊以存晚節匡山吳先生
題其軒曰菊泉西域鶴年乃為之銘銘曰
英英徑菊混混原泉凌霜悅茂挾雨潺湲以香以潔併
作清妍中有靜者于焉周旋采之服之愈疾引年濯之
𠻳之内澄外鮮德日以新夀日以延深存晚節慨慕先
賢和歸來辭談秋水篇
養素齋
廣西參議董元芳之謫戍辰陽也扁其所寓
曰養素日以詩書自娛請銘于予視其所存
有非世俗所能者是可無愧於銘齋矣
養浩配義行素順天夙夜孜孜以師聖賢不餒於内不
願乎外無入不得以直無害勖哉董子不舍三餘仕學
兩優得失一如逹不離道窮當益堅終始勿渝子其勉
旃
附錄
鶴年兄名吉雅斯摩廸音字元德至正間進士任浙東
僉都元帥
寄穆爾古蘇院判
將軍辛苦事戎行麾下論兵總俊良沙漠蘇卿多感慨
鑑湖賀老自清狂風塵滿眼青山舊天地無私白髮長
萬里君親俱在念扁舟何日賦滄浪
遊定水寺寄杜堯臣
水紋藤簟竹方牀山閣重隂雨後凉新月梧桐秋已老
孤燈機杼夜初長白魚入饌松醪熟紅稻供炊笋脯香
雲樹芝泉隨處好一時清賞肯相忘
題浙東廉訪知事楊仲儒先生死節卷
危城經百戰幕下得真儒冰蘖存孤操風雲入壯圖竒
功方破敵大節竟捐軀凛凛餘生氣千秋激懦夫
題天童寺朝元閣
海内兵塵已十年上方鐘鼓獨依然史臣錫號承天寵
中使函香出御筵山列九龍蟠紫翠樓開五鳳出雲煙
藍輿亦有登山約擬聽松風借榻眠
贈陳章甫
三十年前鬢未蒼曾陪宰相入鵷行解衣換酒尋常醉
躍馬看花取次忙亂後已非前日夢老來那復少年狂
黃冠野服新妝束稳把長竿釣海鄉
秋過弟鶴年書館夜話
弟兄惟我老宗族有君知萬里尚為客百年能幾時秋
清妨熟寐夜靜話貞期明日匆匆别還生兩地思
鶴年弟盡棄紈綺故習清心學道特遺楮帳資其澹
泊之好仍侑以詩
誰搗霜藤萬杵勻製成鶴帳隔塵氛香生盧絮秋將老
夢熟梅花夜未分枕上不迷巫峽雨床頭常對剡溪雲
竹爐松火茶煙煖一段清貞盡屬君
題畫竹為董文中賦
雨過蛟龍起風生翡翠寒無人知苦節落日下長安
假日燕集呈席諸老
半生辛苦獨天知十載鄉關入夢思作郡正逢多事日
揮毫不及少年時青衫有淚多如雨白髮無情亂若絲
今日一樽諸老共臨風不醉復何辭
鶴年次兄阿里沙字允中至正間進士仕翰林應奉
題九靈山房圖(戴叔能讀書處)
夢裏家山十載違丹青咫尺是耶非墨池新水春還滿
書閣浮雲晚更飛張翰見機先引去管寧避亂久忘歸
人生若解幽棲意處處林丘有蕨薇
題餘姚州判官葉敬常海隄遺卷
潮汐東來勢蹴天一隄横捍萬家全陵遷谷變人誰在
海晏河清事獨賢曉日山川神禹跡秋風禾黍有虞田
河渠他日書成績應並宣房與代傳
題鍾秀閣(為東湖古鼎銘長老作)
檻外澄湖平不流窗間疊嶂屹將浮煙霞五色錦屏曉
風月雙清瑶鏡秋簷蔔濃香吹法席芙蓉涼影蕩仙舟
結巢擬傍雲松住迴首朝簪愧未投
鶴年表兄吳惟善樊川人
寄武昌諸友
黃鵠山前漢水濆一時英俊總能文金釵佐酒年俱少
銀燭抄書夜每分鴈杳魚沉勞遠思狼貪羊狠絶前聞
兵戈故國知誰在目斷西南日暮雲
寄東海鶴年賢弟
鶴臯東望接三山海上羣仙日扣關虎守月爐丹煉就
龍吟霜匣劍飛還故園松菊餘三逕老屋煙霞恰半間
為問林泉逃世者如公今有幾人閒
題扇寄友
拾得瀛洲月一輪冰紈初剪瑩無塵提攜不用深相憶
滿握清風即故人
小遊仙
桂殿瓊樓露氣清吹簫者是董雙成無端又作人間夢
風雨蕭蕭雞亂鳴
又
河海無聲海月寒長鯨吸浪洞庭乾一聲鐵笛風雲動
人在危樓第幾欄
鶴年詩集卷三
