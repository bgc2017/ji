筠軒集卷十
元唐元撰
記
周彦明繼善堂記
出城二里而近曰南宫里光輩周先生元仁居之先生
明麟經學身幹修整音吐洪暢余生晚與先生同肄郡
庠因得互借文字甚相好也後四十年始識其曾孫原
誠彦明時番克用朱君創詩會因造其廬焉穹其門閎
種竹數萬箇環拱几席大稱先人隱居之勝酒罷賓退
彦明有請于七十八叟唐元曰吾祖敝陋數椽經二百
禩不庇風雨嘗侍家尊撤而新之今祀先有室讌賓姻
有堂寒燠有寢棲典籍有&KR0869;吾父以繼善扁其楣願丐
先生一言夫繼善雖本易系然繼志述事於子道尤切
大抵涵養本源莫大於讀書大父麟經故藏尚無恙生
其讀之矣聖人直書其事而美惡自見生其深究之其
可以自巳乎昔嘗互借文字猶記有浩然王維審言三
大家詩生其讀之矣盛唐風氣醇厚無纖巧蔞薾之陋
生其玩索之其必有新得乎人生莫大於孝友出而授
諸生有講誦之煩歸侍其親有温凊之問叢篠未直者
扶而正之菘韭已割者行而補之清溪在前可釣可遊
以為甘旨之助羣峯崪峍可吟可嘯以適性情之真昔
人有言為善最樂爾祖之嘉言善行尚有攷也以善為
繼善不已多乎况生為後來之秀其於世學善廓之而
有餘地矣
董氏存誠堂記
董氏之先以良史直筆見於春秋以正義不謀利之說
高視漢儒家傳丕緒有自來矣鄉大儒朱文公學繼濓
洛前追洙泗當時門人高第散居四方惟淑重董先生
當文公過家上塜為書數百言極論自脩之要治人之
方我文公深加器賞想其鳴騶入谷賓友咸在欬唾珠
玉散之草木發為幽香至今郁郁芬芬未已也四世孫
宗敬永懷前猷冀保不墜廼作堂於綉水之上榜曰存
誠志念深矣乾之九二釋彖曰閑邪存誠邪既閑誠斯
存矣西銘言大人存誠心見帝則此作聖功用在後學
涵養須用敬耳君字宗敬於義甚協苟於事親從兄親
師取友應事接物之際一以敬為吾心之主常思若祖
謁見文公時進退有度唯諾必恭於是乎抽關啓鑰得
聞至論昔之心法今之家法也由是進而存誠固其所
也宗敬日玩編簡趨向端方蓋將大其家聲而無忘其
先人介鄉友余宗文來乞銘銘曰卓爾先哲篤生紫陽
先哲伊何吾道之綱我出我車過家上塜英英學徒有
來叔重寔與道契昌哉其言亦既寵嘉以貽後昆雲孫
作室戰兢是競由敬達誠用宏先訓
醒心亭記
星源之嚴田古號山水之勝風氣蓄聚鍾為衣冠之區
非易地比余二十餘一再過家上塜廼拜伯父直軒先
生於堂上居有間經石山僧舍尋青羅石洞因謁江東
表兄江東有學而文吾樂與之談焉初未知醒心亭之
所在也後五十年為至正乙酉秋七月表兄深谷翁書
來曰吾兒某從族家購醒心故址今亦亭於其間亭在
上田市心鼻祖所創不知所由始而朱文公父韋齋先
生所為記尚如星月炯然地延袤若干中闢一大池歲
蓄魚利以供賓養傍植花竹果木有足觀者吾弟號能
文其為記之元謂醒心之旨非儒先何能知之世之人
醉而醒夢而醒似喜豁然過一關矣然醒而復醉醒而
復夢膠擾紛雜何時而可已耶苟知吾心之常醒則不
墮非僻日進高明亦曰持吾敬而已昔淵明愛臥醉石
德裕愛臥醒酒石二公至竟沉酣於麯糵之中未可定
議元又聞歐公創亭於滁州泉水之涯亦名醒心吾鼻
祖必有默契焉南豐曾氏為之說曰今同遊之賓客尚
未知公之難遇後千百年有慕公之為人而不可得也
元每讀至此有異代尊賢之嘆兄今年八十二清健如
五六十人子孫環侍酒後耳熱想其意氣豪邁不减年
少時以是知兄之亦難遇也走也病足槃散雖欲一見
公而不可得又何論千百年之遠哉其所感發有甚於
歐公之在門者雲林蒼蒼南山在望祝兄之壽惟朝夕
惓惓耳吾家仲容力還故物上以悦親可謂有志者宜
得以書是為記
竹林讀書所記
竹林讀書所者潘子彛之所構也子彛幼從從父月菴
延師講授天姿警悟步趨應對異常兒從父甚愛之比長
而脩讀志不輟廼去祖居故廬若干步於萬竹中營一
室焉深靚閑雅買書數百種庋而列之每於治生奉親
之暇日事吟諷不以寒暑廢屢介仲氏信卿請為記余
雖不識子彛重信卿之請得無言乎余謂嵇阮與諸賢
為竹林遊唐李白孔巢父輩為竹溪之飲不過放浪形
骸沉酣麯蘖耳樂廣所言名教内自有樂地舍讀書之
外他無有也想其扶疎蕭瑟響振鸞鳳即吾音吐之宫
商也霜凌雪厲獨立不懼即吾志操之堅貞也大者儼
立小者拱侍即吾閨門之孝友也縱横𤨏細摸寫地文
即吾辭藻之絢麗也又使吾視聽無非僻之干動静有
夾持之益古人謂一日不可無此君豈直為遊觀之適
哉書吾嚴師也竹吾交友也師以問道友以輔德也此
豈非月菴之昔所期待而余之所以三致意也生其力
勉之余家武山下三十年來種竹盈門於子彛所好似
有瓜葛江湖士大夫有繪為圖以見貽者頃自金陵懸
車益自培植然為饑所驅而未遂杜門讀書之願因是
而有感焉第恨平生未見之書尚多吾豈甘衰老而自
棄哉或有聞而嘲笑者亦在所不荅可也是為記
徽州路重建行用鈔庫記
泉布之制其昉於巾古乎夏商以前幣為三品太公設
九府圜法周置外府而掌邦布泉泉有流行之義布有
分布之義皆所以崇國本而厚民用也歷代小大輕重
不侔惟漢五銖號合中制閱世變更而勢不能久子毋
相權然後楮幣興焉國朝郡設平凖行用鈔庫官吏胥
徒各有其人京師歲給鈔本上下民數用以為等差乃
命長官提挈綱領較其出入之多寡嚴其扄鐍禁其移
貸日從民便若互市者焉夫以鏤銅為貿丹墨其文託
尺紙之書而行千金之貨良賈規利細民資出旦旦委
命於營求而甚於水火手持篋探摩挲熨帖而不能保
其勿壊於是又立郤故易新之法其於國計損之者寡
於民計益之者多損之益之與時宜之是法之行蓋有
揜前代之所未有者盛哉盛哉至正二年壬午正月徽
民不戒于火延燒筦庫路逹嚕噶齊某公用是憂懼起
謀作新廼諗于寮屬曰構室莫重於立基未有立基而
室不永固者舊址湫隘迫邇民廬今欲闢之延袤若干
而售民以書院地若庫若堂若門有嚴位置穹其垣墉
以為扞蔽役大而期不亟功就而民不勞侯之用心勤
矣掄畀邑丞張某以董其役父老來請記元謂宣上德
而重國資起宿弊而圖遠略太守能事也百世之利其
在兹歟其在兹歟
徽州路重建譙樓記
徽為郡因山為城水自鄣山來東走百里而匯於城下
前導廳事累土石為臺而屋其上麗譙攸始事載郡乘
北據乾而有金蓮之竒南面離而有紫陽之勝西挹兊
而為黃羅靈山東引震而為花屏仙宅大江之南號為
大州得非山水有絶特之異耶厥壌剛瘠梯耕寸耨經
灘三百餘下抵淛江勢在半天上以故潦至蔑以容而
歲以旱告民生其間亦艱矣至正二年壬午正月居民
弗戒延燒官寺庫藏而樓例灾於是合寮佐以重建稽
春秋隣國䘏灾之故而勤其事於屬邑休寧輸財庀工
考示圖式咸曰老於近民通練庶務無如别駕李公之
賢者今觀其柱石凝定以堅以固甍桷比密若翔若舞
歷階斗折無登陟之勞列楣矢直無垂堂之懼民有子
來之喜而侯無厭射之容心匠殫巧介石自規可謂有
終始者自某月甲子始事至某月甲子卒工父老請於
郡士唐元曰子其記之夫有宇宙以來則有此山川上
棟下宇制繇往哲寒暑迭禪興廢相乘使智無遺謀而
勞不弛力此侯所以功成而事周者歟今夫霧靄溟濛
廓然光霽而登于兹者其思探幾測隱而公道有必伸
者乎祁寒暑雨以游以衍而登于兹者其思挾纊重於
温言而省耕苦於塗淖者乎錄囚奏讞擇勝高爽而登
于兹者其思簿責異情偽而寬宥之有道者乎豆觴使
客相羊休沭其思品嘗雋永而何所自致者乎古之所
謂循良吏而重民事者大類此大抵國有臺所以望氛
祲而察灾祥處臺榭所以即高明而舒眺望于以蠲凝
雪滯于以啓益聰明注靈想於埃壒之外以為出政令
之本豈徒觀覽哉由是論之紀事銘庸申言歆動合工
箴之義誦以所聞其敢不恭侯名榮祖廣平肥鄉人今
為奉政大夫徽州路總𬋩治中主休寧縣簿柴某實董
其役上無慢命下無違情宜得牽聯書之
山林讀書所記
延祐丁巳秋余與平叔鮑生同舟游錢塘周旋旅席者
彌月始得其為人大抵年妙而多聞盛氣不屈殆有志
於學者也别去四年一日訪余郡庠且告之曰吾世居
歙之鮑潭自吾之先以儒名于鄉居則粗有山林池圃
以娱其生游則粗有杖屨釣弋之具以節其勞賓至則
粗有魚稲蔬果酒醪以致其禮吾知繼述之為難而凛
凛乎其恐墜也於是朝夕守詩書之業而不敢肆焉里
之隱君子名吾室曰山林讀書之所願徵言於子子以
為何如余曰凡物必得其所而後為安者物之情也是
故善游江湖者必擇其所於舟趨越而走燕者必擇其
所於車有方體而不可易是其迹之所繫而安焉者雖
他物有弗能奪也猿狖之所家樵牧之所羣此好紛華
者之唾棄而有志于學者之所安也抑子之能擇以為
進修之所豈非軒窗之凄潤而簷楹之開明耶嗚呼特
其寓者耳吾之一心在理為太極在天為北辰大而彌
綸天地之化而一言可盡曰誠推而為三千三百之儀
其要惟在於持敬是以君子之所其無逸蓋以是而為
安之大者苟一為不善不能少忍於須臾則有操君子
之名而去之者此為士之甚懼也今而知吾子之氣有
不屈者足以亢其宗志益厲者足以進於學無昔人之
懼有鄉人欲之之榮其可毋得於聖賢膏馥之所溉灌
耶謹身節用率妻子以奉其親聯其兄弟豈止事夫章
句詞藻之末而已哉雖然余猶將有以復于子者夫通
都大邑萃天下之材意必有洽聞之士觀會通以行典
禮固非滯一隅以為道者子其出而求之余也操觚執
槧居困而欲不失其所子其何以處我耶
艮軒記
䡼星止車金柅亦止車衣袽止水囊沙亦止水凡物尚
爾况於人乎是故言止無憂行止無辱飲知止則悟濡
首之戒食知止則無吐茵之嫌鐘鳴漏盡而夜行不休
與功成名遂身退何翅相千萬也吾友君章朱君居城
之東北隅踞山面市榜其軒曰艮蓋勞形知止而恥於
夜行者也君綿歷邑吏考滿居休孰不奮臂掀袂日期
君則呐呐然斂退不暇方洒掃丈室左圖右書種花蒔
竹為娱老計殆知止而逃夫憂辱者歟某遂告之曰腓
隨足動心與物移目因色奪耳逐音馳惟艮其背物各
有止匪背而艮止其大耳昔淵明休官歸栗里風致高
甚平生好飲忽復止酒平日携子姪遊遽曰步止蓽門
豈劉柴桑諸人所能伯仲者耶余與君總角交今皆為
六十人寓齋相去尺咫時復往還君不勝杯杓聊復一
中則可飲可遊毋乃益賢於淵明者耶君相視大笑請
次第其說為記
賓雲菴記
乾明誠齋程公營壽藏於問政之原即其東偏築屋數
楹經卷藥爐具在槃桓於其間暇日告余且勖之遊時
濟南程生益與之俱自東城抵候賢亭五里而近山光
盤欝松篁掩冉已可人意又自候賢至原頭里許直前
延矚超忽無際有黃山梯空煙雲吐吞長溪東走蜿蜒
澄深殘曛微漏青紫溢野於是引清嘯躋層巒天風吹
衣令人有神遊八表之想顧謂程生曰今日之遊樂矣
遂造其居公作而言曰吾構室稍久未思所以名之子
寧無意於斯余為題之曰賓雲夫雲水土輕清氣也獨
不見膚寸而起不崇朝而雨天下非覃物之功乎若烟
非烟郁郁紛紛非瑞世之應乎解形而遺世乘白雲而
上賓又非學道之志願乎公曰唯請以是名雖然余聞
方外之士吹呴呼吸吐故納新金丹既成白日飛昇古
今謬愆誤世甚矣公學老于法為黃冠師廼不泥其師
說若有究夫人道終始而預計埋骨之所焉可謂不惑
也已是宜書公名應誠自號誠齋嘗道錄吾郡宣授提
點乾明觀事克承先業興脩有功具見觀誌
西南隅新建土地祠記
按后土為顓頊氏之子孫官民得以通祀者豈非嘗治水
土而有功於民者歟今之里巷各立土地祠至若家自
為祀事之彌謹不啻如所親然考諸禮經或為中霤之
神儒先又謂即古之社稷如是則有功於世官民通祀
為宜西南隅富山之麓昭慶院之前井亭土地有祠歷
年最深元貞乙未罹焮既而里人解德創樓張炬為忠
烈汪王慶生樓之稍東繪像立祠故基狹陋弗稱神居
至治初元鄉之長者汪浩與其猶子某議遷今址於是
募衆鳩庸式新厥宇復得塑工自西江來執藝惟良衣
冠襜如衞從嚴竦靈光動盪觀者稱異夫神依人而行
人所自為而神寔鑒之里俗仁厚則福以類應毋謟毋
怠事神之道偹矣謂予不信請質之后土氏是為記
興道觀張公捨田奉先記
三代而上教出於聖人故生事祭葬為人子者得以盡
其心三代而下教或移於二氏乃有離形獨立而天倫
之愛有不得而完者矣然其徒以傳法為父子兄弟則
長幼後先初不可紊其囿於聖人之仁而不自覺者歟
異時親者疏疏者親其所謂霜露凄其之感事亡如存
之誠往往又以清虚障礙之說自勝馬醫夏畦之子猶
冀子孫上邱墓具人心者得無少儆之乎哉明善張公
應元系出於儒早領玄教迨遊京師被旨授興道觀提
點以歸益用慮材繕治中外整飭遂捐已貲買田若干
畆入木觀供聶仙焚修又斥其餘二十五畆有奇助玄
妙道衆半歲午膳于以祠事其先人願與兹山相為久
長焄蒿悽愴若接於心目其亦知儒者禮經大意天倫
之愛庶幾少完焉後人見其祠而思其賢視公之祖父
不啻如已所自出則晨香夕燈歲時祭享毋以世遠而
遂亡其初則今日之捨田建祠者非無所為而然也住
持知觀事洪君天禧欲俾來者知作之所由始徵言于
余不敢以固陋辭顧將有以告于其徒者嗟夫父師罔
極之恩疇得而忘觀明善公之為可無憾矣然食其土
之毛而身得脫於公上之役若知其所事耶是宜相與
守淡泊去健羡期進於師之道焉公之意亦在是故余
得併發之書以為記
提調海運府什物記
航海以漕朝廷重寄也故割行省大臣以綱維之然宿
留再時凡供張之具率需諸坊隅參知政事呼圖克哈雅
公不忍困民於是命通守劉某等謀之某遂捐俸以倡
創什器若干事仍慮主者移易乾没俾勒石示久遠夫
器用小物爾公尚興惻怛則忠藎事國惠行列郡者從
可知矣
滕坑族姪壁間小記
乙亥歲元侍先母程氏避亂山中後五十四年當天歷
己巳夏五頃自吴門歸携耆芹二稚重遊世故紛紜霜
露交感夜臥小閤澗聲淙淙常如風雨驟至邂逅佳景
塵襟脱然審樂土之餘音享屠門之殘嘬雖晚何恨青
山白雲當賞斯言
紫陽書院增置學田記
學校之設舊矣其教焉養焉皆三代遺法也文備成周
菁莪樂育洋洋德意為士何修而幸逢斯辰風教陵夷
羣居弗養趨為游說揣摩捭闔迷本失真嗚呼斯文在
穹壌曷可一日廢哉歷炎劉而瀛而奎漸追古典至慶
歷則天下郡縣皆有學有田禮義浸灌河嶽發祥而七
大儒繼生盡啓羣聖關鑰幾復三代之懿我文公先生
其一人焉異時與門人高弟陟降星墟卜居未果神遊
故都山川草木尚有餘耀今書院曰紫陽從先正志也
始創於城南隅則韓侯補魏侯克愚為之也再遷南阜
則山長張公炳為之也百年舊制輪奐翬飛廪稍未充
延佇方來後至元三年郡守嘉議公浩善慨然自任命
天台楊某直學吳國英節縮浮費為市田圖歲會其贏
得錢以貫計若干既而教諭蔣某攝書院事與直學貢
某積貲益加又得錢以貫計若干買田三十畆有奇為
養士之助公勤懇篤至弗啻視為私家事前所罕有贊
之者知事張侯為有力是不可無述元謂蒐財庀工以
据高明凡隸于學者皆可居焉也拓疆增庾以食其徒
凡以儒名者皆可進焉也孟子曰誦其詩讀其書不知
其人可乎知其人者知其心也先生之書具在讀其書
而知其心又以知先生集賢聖之大成也二三子其務
學哉公西域人果毅有力略嘗為部使者用法平允方
大新孔子廟以雄特稱從事張侯三衢人由科第起家
以文行著于時履畆宣勞則程元道姚廷用張珽孔彬
孔榮也
歙縣儒學修造記
天下惟理最大古有是言矣故教修而理明理明而後
彛倫叙上帝降衷之心存焉聖人垂世之教行焉曰校
庠序者鄉學也曰學者國學也三代而上士遊於學故
人人有士君子之行三代而下士遊於客不幸而狙詐
傾側之俗成學校之廢興關乎世運之升降嗟虖六藝
燔而嬴祚促太牢祀而炎運興創業之君鑒悟前轍嘗
有意斯文矣迨夫表章六經則邪侈禁而不行正配孔
顔則聖道彰而益大好文令主後先相望厥勲爛焉或
者猶議漢儒掇拾殘缺補亡信偽散失本真固當恕而
論之訓詁字義矣聽學者因句讀以自求詳定制數矣
後之作者有所依据西京專門之業未可少也貞觀䟽
義辭累繁猥徒守故習愈磨愈昏必待關洛諸賢東南
大老而後能深探而力挽之如日星在天聖心始白於千
七百禩之下而吾鄉朱夫子寔與焉觀其釋傳旨嚴如
經斷史䋲以麟獲集賢聖大成洞視萬古淵乎微哉漢
唐以來廣學舍招弟子員不為不盛然郡縣之學賜書
頒田養育士類則自慶歷始至今浙右一區之校積廪
如山狡獪者因魚肉之邑學在萬山間猶恨屯膏視他
學最號单弱前乎此非倚席不講則假途在告坐視荒
茀弗思弗謀教諭趙某自吴興來敦愿好修允愜士論
天巧其逢舊尹懸車邑丞進義葉侯巴延攝判書提學
政奮然以修葺為己任其西自欞□門階而升為孔子
廟其東自門而入有池焉有橋焉以至正門兩廡論堂
朱子祠凡甍桷之黑腐者更之垣墉之缺圮者補之脊
者崇之窪者浚之塗之塈之丹之黝之神竒化腐功埒
作者諸生請為記且欲聞紫陽之垂法者元愚昧曷從
而知吁脱去凡近以遊高明立志之方也嚴立限程寬
著意思修讀之方也下學上逹由是而知天明誠兩盡
由是而希聖至若一物一太極則深闢老莊過高無極
之非西江頓悟則深惡掃滅章句以趨西方之誕皆所
以扶植孔孟大正人心本於身施之家國天下裕如也
聖朝誕錫尊崇設科復古合一世而甄陶之豈私父母
鄉哉元雖老矣願與公等共勉之葉侯括蒼人確守廉
行明達吏事輔以文學令行禁止民歌舞之朔望命胥
吏駢立堂下聳聽講誦俾知禮義此豈俗吏所能為哉
惟我僚宷二三從事之賢協贊攸同是皆宜書姓氏以
勖方來俾勿壊
汪氏敬義堂記
汪氏之先出汪芒氏其在新安則以忠烈為始祖焉東
城之隅喬木蒼然而仲逹君居之仲逹承先大夫之遺
址益自充拓大構厥宇据乾面離以敬義顔於楣間曰
叟其為我記之竊聞孔孟之論敬論義皆本於易其散
在於方册更僕未易數也文言曰直其正也方其義也
君子敬以直内義以方外吾夫子以敬改正者何居正
則静而專敬則動而活有味乎哉由是論之敬者守於
此而不易也義者施於彼而無不宜也持守講學兼行
並進直上而至天德為學而希聖希天同一機耳或疑
告子仁内義外孟氏嘗闢之易之說得無近似乎曰不
然義亦敬也孟子言義曰行吾敬而已仲逹少而機警
長益慎恭源流二千石之門蚤被三遷之教魁然一佳
士也計君之構是堂也而有高明深靚之觀内營奥室
安安言言甘旨日陳有順無強其奉親也有道矣已而
凉風佳日歲時珍賞良朋四面而至君必倒屣歡迎及
升其堂則左圖右書前觴後奕初不待子之請而釃醇
擊鮮略無靳惜實以愛其子以求樂益也愛其子則延
賓之禮優矣古所謂陶母之賢者其在兹歟其在兹歟
吁一敬之持循衆義之所集也故以之而事親事長則
庭無間言以之而酬酢羣動殆見無一之不當名堂之
旨深切著明矣君其深思而力勉之哉先大夫德甫公
長余兩歲嘗於鄉校聯事有一日之雅異時受薦者言
出應時須提舉江浙財賦猶嗇取而留贏以畀後之人
汪氏之興其未艾也廼為之記
一齋記
函三為一一為太極萬化之樞紐品彙之根柢也一大
為天天道生物首元而為誠之通復者也鴻荒顓蒙為
吾始祖一人上下數千年子焉孫焉來者無有窮已猶
一粟至千萬粟也雖曰一為數始吾近之而不見其首
曷知散而為百千萬億而復歸于一哉易六十四卦重
之十二畫是為四千九十六卦始於隂一畫而陽一畫
水火木金土質生於地氣行于天百姓日用而不知於
天一而生水精一之傳寂寥簡短咸有一德魚水君臣
洙泗一貫猶虞廷君臣告語也知乎一萬事畢淵淵乎
深哉吾友吳寧之以一名齋蓋取得一以寧人法地也
隱居里閈恂恂似不能言事母以孝謹稱友二季怡怡
庭無間言以貲雄其鄉而驕矜之色不形嘗以拯施存
心延師訓子樂善不倦君子其人哉廼謂余曰子其記
諸余謂君大父月壺翁晚年修鍊勤至形神完厚類有
道者得一之旨其有所受顧余將何以復命則曰猶龍
翁言地之得一其合於坤之有元否耶人能體坤之元
地之一以静為吾心之主舍孔門主一之敬吾將安倣
重簷宏敞風露凄潤君燕坐其中事無事焉固為可樂
若夫應接羣動猶不能撓此一則虚心遊世雖五兵呪
虎所不能加焉往而不浩浩然哉
筠軒記
吾家居烏聊山麓四世矣室陋甚猥以儒見稱然其可
憾者四吾自知之先君子抱子遲暮生不迨養一宜憾
少母齡雖高貧莫具甘旨二宜憾辛勤哺兒家累幾四
百指而伏臘不給三宜憾蚤孤嬰難更事馳騖晚始知
學而聖言浩若煙海常懼精力就衰卒未有成四宜憾頃
來恇怯退避如畏蛇蝎思欲遵古人高蹈之誼而跡未
超于流俗計無一可者夫以多憾之心而進退於無一
可之時是宜行而隱憂臥不安席其自處當何如亦曰
無可柰何而安之命也秋漏向永甕牖䟽明霜筠萬枝
影落上下老夫於是時亟呼兩兒相與背誦聖賢之書
若鼔琴然彼扣則此鳴若撞鐘然機鋒所值頗解人意
如昔人負暄食芹自以為至美但未知他人以為何如
也須臾即枕夢一丈夫修幹玉立告余曰吾族素蕃碩
自黃帝嶰谷受姓以來不屑寵禄於人世少許可汝若
可教授爾虚中篇讀之可以練性除妄輕身延年廼載
拜謝曰謹受教矣曙分臨盥第五兒桂芳進楮墨請書
為筠軒記
孤也不天二十年矣披閱敬堂遺藁得筠軒記遂
請舒君道原題圖上豈特文字可傳一時範模百
世况道原斯文契厚足以相稱第不肖孤摧頽白
髮迫於老境不能孝顯為可愧耳是月戊申日南
至孤桂芳泣識之
棣華樓記
槐塘程氏宋相文清公之宗也有字仲垕者與其兄伯
原弟季高同居友愛因以棣華名樓樓成謁予請記予
謂兄弟之愛本諸天而偹諸人亘古今而不可改也夫
乾坤大父母震坎艮為男巽離兊為女非若兄弟之倫
乎在人以手足為喻者以其同衛心腹也在物以鴻鴈
為喻者以其不亂羣也角弓取其内相向束箭取其衆
難摧至於棠棣則同幹相依有不相離者由棠棣之華
萼而推其本根則父母所當尊而同氣所當愛較然明
矣借使今日登君之樓拾級而上有兄弟先後之序焉
柱楹嚴正有兄弟偕立之義焉榱角聮比有兄弟密勿
之情焉窗牖之開闔則樞簨無異制也碧瓦之參差則
溝溜無異注也左圖右書晨飱夕酌懽焉以相接陶焉
以相語日奉怡愉塤箎迭奏以周公數千年不能一之
心而能究圖於公之昆季之門由昔及今而培護益密
英華日宣是紫荆之樹無可枯之年而棣華□韡遂長
春之樂矣且公昆季皆人中英俊篤實謙厚知人緩急
萬一憑虚望遠其有見於荒野寒烟之際必待夫人舉
火而食者量力而周之民吾同胞之心大父母之心所
切切焉者也此孝友之所充也腐儒舉論闊䟽如此請
槩與好義之士商之則元龍百尺干霄漢矣筠軒唐長
孺敬書
筠軒集卷十
