筠軒集卷六
元唐元撰
七言律詩
送俞伯初遊錢塘
水國霜風吹弊裘暮雲烟樹使人愁一尊自勸猶孤影
兩地為家更遠遊俗士每深鄉土戀是行寧獨稻粱謀
袖攜明月煩加護湖海逢人莫暗投
爛醉翻思秋月朗清狂迭和短歌行百年豈少新知樂
此日難忘欲别情薄飯未能支衆口固窮真足見平生
西遊倘見劉師魯十載相望闕寄聲
千里驅馳一諾同殘年敘别意怱怱賦詩定說俞清老
驚坐知逢陳孟公湖水清泠招秀句樓臺高下看春風
人生只合錢塘住為報山靈吾亦東
次韻弘齋曹先生春初書事
擢第經今四十年當筵誰復唱真元前朝尚有衣冠士
後學同宗禮義門綠野耕殘牛引犢青松種後鶴生孫
絳人甲子何勞記木養靈根水浚源
擢第經今四十年苦心馴熟不加鞭日遲簾幕人思睡
花到蕪菁春減權閒共門生釣温水亦攜隣曲詠斜川
不須捫蝨談當世閒對爐熏意澹然
擢第經今四十年平生不辦俗間緣霜莖蕭颯三千丈
錦瑟凄涼五十絃晚節畏名如畏疾閒居忘我併忘天
槎頭著釣殊多事却笑襄陽孟浩然
送杜希聖檢校江西省
孺子亭前秋草長驂鸞此日快翺翔龍泉合避文章燄
雙井能供齒頰香偉甚竹林青眼士居然薇省白頭郎
臺端壽俊真知己(憲使盧公)早晚牽聯上玉堂
八月二十八日與同舍游紫陽道館時孫次臯
偶自休寧來預席為賦
細菊含英漸次黃賞心樂事早重陽樽罍下引清溪綠
笑語平分老樹涼天近神仙騰綘節地偏猿鶴護丹房
白雲截斷塵凡路去馬來牛一任忙
千仞岡頭日破晴松杉委翠下簷楹不須半嶺聞清嘯
但覺當場有善鳴甓社珠寒明月並鍾山鷹出衆雛驚
夜長旅席為詩惱坐對秋花只自評
次韻趙鵬飛照磨行春
微雲護日午風輕獨木橋西小作程野蝶喜隨藜杖去
樹鶯貪看酒杯行山園此日尋花意鄉國深春上塚情
麥穗桑枝關政事歸來好語報專城
清明日病起不能出漸喜勿藥
尚憶兒時矜節物插花臨水弄扁舟題詩多愛白塔寺
把酒還尋芳草洲零落舊交時鳥散蹉跎急景大江流
年過四十愁兼病始悟人生萬事浮
病來勢似百川東病退俄收汗馬功人笑聳肩同老鶴
天留小技學雕蟲黃金謬作千年調白髮誰登百歲翁
甚悟此生宜任運花殘又付北窗風
送山甫薛教諭
宋公能識薛公賢千里相攜過練川詩律熟於霜後果
宦情清似樹頭蟬揮杯勸影身常客挾策從師骨盡仙
馬塢荷香留不住臨平山下藕如船
廣文盛則軒屢示近作深切起敬奉呈
句不驚人心不休味從諫果苦邊求家藏古貨真難賣
袖有明珠豈暗投天馬蹄翻西極道寒蟬聲切暮雲秋
鄧林渴死終無補肯乞醍醐一滴不
孟史君壽旦遊黃山同舍邀作(淳衡湖居士癸丑十月十六日)
(紫陽權學)
菊花開後到梅香歲歲黃堂酹月光心遠每思林壑美
政成不在簿書忙玉簫吹徹洞雲白竹杖行吟徑葉黃
想見巖扉題醉字山猿起舞鶴翺翔
壽盛則軒(象翁台州人本郡稅務提領先為考試官有詩文集)
熱官宜異老槃阿廨屋如舟柰冷何星斗夜垂文氣老
竹松春瘦古心多天台雁蕩鍾竒絶龜息熊經養至和
兩度花屏分壽席梅邊老子剰婆娑
梅魂
幾樹吹香過斷橋為渠吟苦髩蕭蕭村荒更送凄涼笛
月冷誰歌大小招堂上目成勞遠夢水邊玉立見高標
遺珠解佩精靈在千古春風恨未消
再賦
微風淡月滿林臯縞袂盈盈韻更超飛燕耐寒元不粟
鮫人傍水即成綃似無還有幽香閟乍見仍猜瘦影搖
誰為空山弔岑寂清泉薦罷讀離騷
次韻徐府推遊福田院觀羅漢畫像
詩豪今代五言城行扣松關誤晦冥荒寺曲通樵徑白
遠山斜界麥畦青能文舊說紅蓮幕占象新沈貫索星
遊衍何妨先問俗和鸞振響路人聽
暫出提河過五城千年畫手未沈冥神龍玩戲雲常黑
天女飛來髮最青露牯眼中瞻佛日野狐禪裏認妖星
拈槌豎拂難尋妙玉振金聲著細聽
次韻黃志齋劉平洲蔡志同遊問政山
秋晚霜遲木葉鮮屏為千嶂繡為川雲間笙鶴來何日
洞裏烟霞别有天盛席每孤青鳥使高談應到赤烏年
絶憐三笑成圖畫句裏工夫剰學仙
次韻蔡志同春雨阻遊
書窟光隂冉冉過案頭鐵硯尚堪磨盡看千樹杏桃去
柰此五更風雨何著燕畫梁泥爛熟拈笙玉笋凍頻呵
先生不出情無用危坐長吟憶老坡
送歐陽仙尉之官臨湘
郡幕初逢玉樹郎還看鳴鳳向朝陽諸儒待上三千牘
四海同尊六一堂鸂䳵灘頭新御史岳陽樓上舊文章
君山莽蒼浮天際會醉佳人錦瑟傍
次韻胡敬存兼簡定宇陳先生
柴桑歸去是邪非懷寶終嫌始願違天上誰分水蒼佩
林間自愛芰荷衣耆年並駕雙曈碧吾道扶顛一髮微
想得相過共談笑儘留風月坐重闈
九日與汪謙父晚登烏聊山
節意蕭然易得愁烏聊晚望且悠悠百年駒過人將老
九日山寒菊未秋雲入楚天兄弟隔波横黟練古今浮
舊遊何在論心少沽酒同君向市樓
次韻徐府推遊問政
三耳丹房占碧峰南州高士躡仙蹤懸林小狖頻窺果
絶壁行人半隠松石塚苔深愁立馬瑶壇雲黑呪驅龍
蔡家兄弟希來使露裛傳書易剥封
次韻黃志齋早春
殘梅飛盡又經旬池柳搖風自在春料理窮愁中酒聖
品題紅紫問花神金錢素鄙清流士鐡硯翻磨白髮人
賸欲挽衣隨李廣南山射虎不辭頻
送友桂文德二朱丈歸婺源
星渚源頭宰木春浮雲蒼狗暗傷神思亭記在數百字
族譜引中初一身趙璧可完充子志魯疆能復賴侯仁
考亭地下應含笑今日雲來有若人
送劉伯善遷憲史
籍甚梅山藹世芳僦居猶喜接鄰牆單傳天禄詩書譜
來仕文公父母鄉恩滿花屏歌豈弟名高柏府快翺翔
要看入幕新風采行李無多面帶霜
鸂鶒灘頭兆豈虚梅花驛路雨晴初綠林久喜無藏盜
烏府今聞有薦書鐵面冰霜籌畫畔錦腸風月嘯歌餘
紫陽山下雲泉響後夜相思蝶夢蘧
送汪謙父教諭長洲
孝節堂中一掬泉斯文端的有家傳氊寒百里專師席
語妙千人聽法筵今日彈琴調雅韻明年射策快先鞭
白頭亦擬東游計目送晴江書畫船
高郵巨擘客宣城我友潛夫舊結盟近日謝詩傳好手
當年魯泮淑諸生似聞瓜戍希來使頗為蓴香惱宦情
如此吳中二三老刺漫何得倦逢迎(屬龔子敬)
千里遊吳今又歸山中春近蕨芽肥侯芭最擅諸生業
萊子空懸五色衣搗玉冰溪聊待價追風天馬可容鞿
曾邀弄檝荷雲浦不待清秋鴈影飛(方千里早從先子授業)
寄陳定宇胡敬存二先生
五色鸞凰肯自驚暮年木石了無情海濱猶喜有大老
魯國可能無兩生承露盤中餐玉屑煮茶爐畔聽瓶笙
眼前駿骨人希識他日圖形費遠征
十六夜夢中得句云夢裏麾貧氣亦雄足成五
十六字
應俗無方拙更慵僅從編簡策新功偶然得句喜欲舞
夢裏麾貧氣亦雄稚子身長衣漸短寒梅花小意無窮
莊生齊物應難喻且向陶情酒一中
送胡貴卿北還
公子辭親勇著鞭簡書那許歲時遷春風桃李江南路
大府衣冠冀北天刀筆定應培盛業詩書猶喜惜芳年
馬周老去慚門客倘值金臺一薦賢
甚笑書林日課勤荒齋邂逅挹清芬謝家子弟温如玉
帝里人材望若雲勿謂親庭嗟遠役應從相府策竒勲
紆朱曳紫年華富天馬騰驤定出羣
夜賦有懷洪潛夫眷兄
種竹門闌冷若冰於人無愛亦無憎百千事過隨春夢
五十年來有髮僧稚犬勿驅從傍火飛蛾欲救急吹燈
品量文字成孤笑忽憶平生耐久朋
二月二十六日清明苦雨不出
薄相天公未肯晴空令佳節負遊情鳴鳩占樹如相答
乳燕分泥了不爭貧擬賣文那自給老思治圃尚慵耕
竹萌供筯聊摩腹喜聽孫雛學語聲
客身頑懶雲粘岫世味倉皇鳥遡風早達有人登鬼錄
深居笑我坐詩窮佳辰得霽如逢赦老境無心酷似童
幸有一樽齊物論壯懷傾倒雨聲中
送方千里教諭貴溪
龍虎天高役萬神鵝湖宗旨認畦畛青山有意迎來客
白鹿遺規淑後人伊軋笋輿穿石徑飛揚柳絮亂江津
窮經得用何嫌晚老馬追風尚絶塵
四月二日欲遊翠眉亭以雨阻不果呈邑中士
友
翠眉不是畫眉嫵石鏡正嗤明鏡臺夢想清遊過半世
天將竒事付深杯風風雨雨殘春色擾擾膠膠走路埃
急掃濃雲推朗照肯教游子首空回
乳水源分河漢津只今人物數荀陳千家古邑雲中樹
一點飛花道上春稍厭光隂留過客直愁風雨濕吟身
鳴蛙鼔吹宫牆近聊學新豐獨酌人
再用韻宿邑校作
甕牖真成臨水樹春風徧作雨花臺雄豪空負詩千首
磊磈誰澆酒百杯高樹鸛鳴知積雨荒齋鼠迹驗深埃
苔封階戶人來少搔首長廊去又回
人間何處問通津過眼風花迹易陳多恨尚嫌鳩喚雨
相親元是草生春未償文字三千櫝肯負乾坤七尺身
且喜客窗紅燭燄鼕鼕街鼓未眠人
五用韻謝喻真卿惠詩
團團朝日蓿盤開不減當年致饋臺器重黃流金作裏
文成繁露玉為杯蠅頭細字矜明目麈尾清風掃俗埃
追及漢庭詞翰手賡歌樂府上之回
讀君七字喜津津盡洗從前句法陳挺甚儒宗新甫柏
悠哉道味舞雩春誰云白髮今垂領政待青雲足致身
梁顥年華今尚少當場休讓一鳴人
贈戴訓導(師初先生幼子)
剡源已化遼天鶴驥子今非同隊魚對客每談先友記
挑燈盡讀故家書舞雩春服朋來後校藝秋場百戰餘
千載風流吾欲繼過門莫待雪盈裾
松友石山長承寄示近作報以七言四章併呈
明經山主及南軒胡公
識君猶晚别君難幾向秦淮共笑懽剰擣香粳供學子
每騎瘦馬謁臺官香芸曾閱藏書庋細柳應尋拜將壇
信有人家金石友書來五嶺暮雲端
鍾美亭詩擲筆成千言翻水座人驚黃埃白髮方歸客
明月清風幾動情縞帶尚能留破篋青山渾不記初程
因君寄贈思前夢四屋雞號雜雨聲
雲翁揮麈冠蓋集安國養士庖廚香福田祗為孔孟種
易藴盡發程朱光駿奔孝孫酒灌地焄蒿盛氣神歸鄉
白駒空谷仰前哲有客來自春風堂
南華老人别三載萬柳營外春風遲清秋強勝謝祝噎
道貌常春無凍梨詩牋毛氏紙為貴坐有孟公人所師
煩過精廬憐遠客滿山黃葉菊離披
十一月十九日先君子始生兼懷亡弟清之
寒猿聲急雨啾啾簾掣尖風射弊裘畏老嗟卑心已死
思親憶弟淚交流紅塵人海歸何晚皓首山林意未休
薦罷清樽燈燼冷翩翩飛夢遶松楸
湖海飄零迹易陳去年今日倍傷神甥孫扶拜衣垂地
木主開函手拂塵稍願顯揚淹禄仕空餘衰謝哭蒼旻
逢梅便覺心如割忍看山橋破蘂新
次韻稱隠州判
方慙絳帳共春秋世外空聞大九州對酒方能麾老氣
挑燈殊不盡羇愁相尋剡曲今安道早謁蘇門舊少游
天地全人似公幾六旬未老宦情休
沙卜珠萬戶南征凱旋
萬國車書極盛時誰令小醜犯王師兔狐何啻營三窟
鼎鑊難逃命一絲勇共鐵鎗稱健將功成銅柱震南夷
彤庭異數榮雙節上宰分庸鏤列彝
次韻志齋總管酬克用總管
壯歲論交向士林巷南巷北愛長吟照殘夜月雙蓬髩
吹老春風一寸心並砌蘭芽迎日暖臨階竹影映波深
代間罕見詩書帥正用靈源著意斟
正月初五夜大雪詰旦起視筠軒玉立百箇真
偉觀也午後東隣小酌
七十衰翁舊布袍憑軒坐嘯氣猶豪陽回大地三層上
雪積虛簷一尺高半夜栖鷄先喔喔荒郊去雁正嗸嗸
顔公米帖從誰貸且共隣家醉濁醪
次韻黃彭叟與江子厚飲于高亭
門外誰呼祈孔賓此生信不羨平津憑高幾見蒼山老
撫物何嗟白髮新草向春融青滿眼梅因風度笑隨人
保安堂上踉蹌走天假同躋七十春
四月二十三夜夢中賦梅得前聯因足成八句
塵纓不用濯滄浪每到花開倚樹旁有宇宙來惟此白
從風月裏見清香裂皮禿幹藏生意淺澗寒塘拭淡粧
一夜夢身輕似蝶吟殘窗隙漏朝陽
江賓暘以詩來報以七言
過我翩翩盧照隣持來五色筆花春少陵對月丹心苦
蘇武還家白髮新舊汨塵沙無遠韻方來天地有閒人
靘粧蘭澤高難嫓鄰女空悲欲效顰
先君子諱日將至客思凄然
投老思親意轉悲報親無路托文辭青編加護周官學
墨本方鐫有道碑籩豆馨香魚菽祭緦功先後雁行隨
歲闌未遂還家願一酌清泉手自持
近寓花屏得觀仲明真人樓觀飛空之盛
仙子藏身在玉壺飛甍百柱出雲孤行空風雨神明會
真本蓬萊島嶼圖松菌竹萌留客飯芝田术塢貰官租
真成孔老通家好不待君王賜鑑湖
白雲當戶草沿階静極方知太古懷澗水每從嵌竇出
山禽時聽話言佳樓臺地勝供春望笋蕨廚香趁早齋
自許殘齡聊屏迹籜冠藜杖曳棕鞋
三耳仙人駕白龍九霄寥泬去無蹤丹房幾見滋新蘚
老鶴歸來認故松蜃氣樓臺滄海轉天香草木碧雲封
遊人醉舞下山去斜照依依送暮鐘
比來多病承文玉以二律問安枕上失記嚴韻
用昔賢和意例以謝
少失師承晚自強青燈老屋漏寒光文成敢謂如山積
筆禿何堪作塚藏正色無媒空老大羇懷所至易凄涼
篇章湔祓胡來我重爇平生知見香
雅好山棲棲在山雨聲爭送籜聲殘衰年百病如期至
非意三彭忽我干巳恁爬搔勞指爪何愁賡載鏤心肝
老奴勃窣頻來往一路松岡幾屈盤
平生法喜不同衾頗學熊經更舞禽正自寡言為暖藥
常思穏坐罷長吟洗頭玉女盆難遇搔癢麻姑爪得尋
我昔瓠肥星嘒嘒小兒造物苦來侵
發塚何曾到紙衾生擒勁骨似霜禽閒為洛下諸生詠
半是天涯游子吟竹洞有門身習隠桃源無路世難尋
病餘閣束春秋傳老硯從渠碧蘚侵
復叔剷地仙一再入藤原為余卜壽藏也異時
得大書新安詩人唐長孺之墓君與力焉賦此
以謝
冷宦歸來一事無簞瓢粗足免嗟吁縱同彭祖終須死
預計菟裘理豈誣步屧履霜寒巳勁支筇上嶺氣難蘇
多君盡發山川秘為我親傳壽域圖
神仙蛻骨逃螻蟻憂樂無心問髑髏舉世賢愚皆夢幻
孤生牢落負箕裘青燈未了三千牘白髮驚踰七十秋
有子應門孫擁膝虛舟隨浪恁沈浮
把筆題詩閱歲年安貧那用歎迍邅平生未辦求田計
老去應無埋骨錢酒味要求杯杓外泉聲只在枕屏邊
胸無芥蔕吞雲夢此意逢人莫浪傳
方外有懷徐方舟用韻兼寄
種樹墳前鳥欲巢年光暗逐海門潮哀除近報都無恙
服禫應憐不自聊酒興可容陶令止詩魂須待楚人招
手抄祭禮方成誦月冷烏啼共一宵
小鏡贈送國寶先生承再索儒字韻
懶贈佳人贈世儒從他粉面笑吾迂揩磨巧匠饒餘力
鼓鑄神明想暗扶揚子江心明水貝秦王宫裏望舒圖
知公掃盡巫山夢只許飛鸞弄影孤
元窮鄉晚進學不如人近為同里羅夫人作行
述上千名筆於大人君子之門使人回誤蒙伯
生學士盛加稱許俾賈鐸之微音獲厠黃鍾大
吕之側餘生欣幸敬葺俚語上答知遇倘沐不
賜鄙夷得褒貶二字垂教尤為荷幸仰幾鑒亮
軒冕辭榮遠世紛真成一飯不忘君綠隂靜對西清客
玉殿頻揮大拜文威鳳九苞塵外物蓬萊五色望中雲
歸休洛社談風月猶為羊欣寫練裙
一代文章屬大賢賞音何望到林泉尊翁作傳非吾事
投老虚名只浪傳疏氏餘金猶餉客蘇門下士敢齊肩
仲宣雅有登樓賦擬泛西江十丈船
玉座從容侍帝躬格心事業樂融融多聞上下三千歲
大冊翺翔六一翁甚愧雕蟲攻小技遥瞻鴻鵠駕高風
倘因授簡垂褒貶不恨窮鄉兩鬢蓬
寄夏大之教授并述識其先公放翁之意
君家父子文章伯振鐸西江易巳東指畫馬前憐賈島
安舒床上識龐公聞風早覺興廉懦流俗何能論介通
衣帶水間難會面暮雲回首送歸鴻
題鄭子美師山精舍
師崗有待閟脩容恥構人間媚佛宫十里溪光浮席上
千年道脈寓山中巖呀徑遶栽松竹飯白廚香剪韭葱
邑子多賢資木石遄看講麈動清風
中秋夕隂翳更餘皓彩爛然鼓絃侍飲呈程國
寶
一枝隨分寄林邱夢冷當年上庾樓老矣嫦娥卧仙闕
凄其杜子憶鄜州遲遲皓彩生庭樹續續清歡較酒籌
堅坐何妨親醉貌頻分茗椀亦風流
八月八社日仲實自崇安歸省二親次日赴杭
試九月初六日歸初九同到槐里請賦劉梅隠
武夷山水墨圖
武夷山上虎頭畫九曲溪邊牛尾歌仙掌&KR0978;時雲浩渺
丹梯躡處石陂陀數聲鐵笛樵人聽百丈仙橋羽客過
小隠堂詩守家法清晨扣齒事玄科
恨不相逢捋白鬚人間果見列仙儒詩兼摩詰有聲盡
道在希夷太極圖梅底讀書成大隠洞前滌筆施靈符
幔亭世遠誰為主縹緲先生宅一區
神禹棋分大九州武夷曲曲氣涵秋何山不是金鼇戴
有水咸通銀漢流素練遽看朝霧濕苦心潜與化工謀
願求一本懸吾室夢到沙頭上小舟
再題武夷山水墨圖
路入微茫九曲溪仙家吐綬養朝鷄雲移隂壑招難至
樹戰秋風望轉迷水墨圖中關氣象琅玕石上認鐫題
桃源自是衣冠古不識邊隅振鼓鼙
碧削千崖萬水通輕舟泛泛幾漁翁懸知天帝有息壤
故遣神人此御風术圃芝田開谷口金鷄玉犬隠雲中
道人一笑捐囊粟畫手從他奪化工
武夷真君上天去梅隠山翁今地仙呼來畫史自盤礴
盡掃溪山入太玄平林遠樹雲作机飛泉淺瀨琴彈絃
扁舟著我亦不惡蓬瀛萬里求無緣
傳墅遥遥畫始分至今毫素吐餘芬光浮佛國難消雪
遠接巫山欲斷雲别浦漁歸舟不繫平沙秋晚雁成羣
從知吾父經行熟對客吟詩酒半曛
江和叔近以詩十首見寄屬和者再三乃賦七
言一章兼簡賓暘二老
城東古縣白雲層邂逅諸郎問寢興洛下書生前日事
襄陽耆舊幾人登竹松開徑資三益父子觀書共一燈
生幸同年各強健會心誰識在家僧
士則廣文自試院監謄錄回奉寄七言
三朝儒碩虞太史再世交遊胡伯泉書畫船行今楚水
波瀾亭在舊徽川贈言已見膠投漆語别俄驚筈離絃
堪笑疎慵叨裁品詩成未得雁奴傳
羅夫人輓章
五世尚書飫舊聞公家郢鄂總能文不增米價黃承事
淨洗鉛華鮑少君女嫁男婚循禮典藥爐經卷了晨曛
雙魂一笑蓬萊頂應話高門再造勲
次韻允中
雨後遥山翠欲流東風尚覺冷颼颼生來聚鐵能無錯
客裏憑欄易得愁詭遇久知慚嬖乘滑稽殊亦陋旃優
吉祥止止安吾分莫向人前借箸籌
五月十一日余病左腰胯間凡二十日纔復舊
白紵裁衫短帽涼頻將疎髩弄池光鳴禽不畏朝風雨
老樹曾經古雪霜晚歲為文才易盡清香縈几意何長
列夤占象真無妄病起今晨喜據床
星源汪氏快閣兼寄曉窗吾表姪(曉窗父初軒公先人甥也)
涪翁快閣天下勝又見龍溪幾世孫笑指闌干人老大
共銜杯酒月黃昏山中草木多靈異溪上雲烟互吐吞
祖德不磨金石耐代間甍棟幾家存
節推之後曉翁在快閣秋來得醉吟老去誰憐俱病足
書來猶喜共論心鏡中霜雪千莖白夢裏烟雲五嶺深
四世姻盟俱有子藏書終不愧籯金
過昌平
不恨功名晚未收斜陽古道亂蟬秋細泉出澗文成蹙
遠岫當關翠欲流雁塔題名新進士牛羊徧野古并州
青銅四百堪呼酒一洗征衫萬斛愁
洪贊道中
提封渺渺舊秦周鳥度關河欲盡頭六月火雲天不雨
一軒風露客思愁心源浩蕩翻文海眼底浮誇笑蜃樓
晁董登朝催對策新豐酒好莫淹留
察罕諾爾(白海)
何年疏鑿近王城中有龍嘘白浪生童孺慣曾觀鹵簿
鑾和從此謁承明汪洋靜照千官影砰湃遥涵萬歲聲
尚想先皇開國日諸賢附翼定章程
李陵臺懷古
煌煌青史後人看矮屋挑燈客夜殘取女巳膺王爵貴
歸朝寧望漢恩寬直憐國士家聲落誰念征人血淚寒
勇奮功名嗟不遂從容就死古稱難
二月十四日承郡幕丁公繼道迂訪不肖留問
政山中報謝七言
湖海衰殘一禿翁邇來持硯向琳宫雖無却疾三年艾
猶有應門五尺童跨鶴仙人留客醉雨花天女笑床空
階苔喜印先生履溪館歸來夕照紅
送危檢討學士兼寄程光道御史
清禁衣冠侍玉宸丁寧天語耳邊真三朝國史編年法
萬里風埃遊子身宇宙不磨先節槩死生難忘是君臣
退之不作誰堪繼回首千年迹未陳
送耿純仁攝教明經書院
精舍高居考渚湄山田秋熟黍離離論材酷似牢之舅
攝教新迎泮水師翠壁雲横微雨後青天雁叫早寒時
掃除傳注明經術香火緣深百世祠
先人舊友兩山翁安國名郎建校宫齋鼓鳴時廚有飯
談鋒交處麈生風村墟地盡寒溪碧錦繡林開夕照紅
空谷馬嘶驚野老衣冠來自大江東
次韻克用朱總管四首時官賜金服
乾坤俛仰不貲身腹要藏書筆有神古樹為門初亞雪
寒虀翻甕未迴春賡歌來自千夫長命服重頒一介臣
餳賣膠牙盤簇菜老夫著此會親隣
四海誰非大患身癡兒抵死媚錢神殘陽挂樹何嫌晚
細草沿階自得春對酒強為霜葉貌著書免謂布衣臣
浮舟湔拂分泉井早歲虛翁接近鄰
歲晏有懷洪存心張文玉第五兒桂芳客閩南
家問言旋喜而有作再用前韻
故人有子專征稅遠使將詩&KR0978;鬼神萱草庭闈滋白髮
天涯霜雪迫青春書燈不負箕裘業鞭算難嘲聚斂臣
家釀將篘催祀歲殺牛何必問東隣
老夫有子閩南客遠道身安勞百神未辦輿臺供甑㸑
應隨袍笏賀王春朝聞鵲報斑衣喜夜宿猿驚草莽臣
不比羌村醪味薄菜絲雞&KR0796;餉姻鄰
溪聲
溪聲萬古流不去付與幽人自在吟細可入絃翻雅調
猛如過雨撼空林魚遊近渚眠難熟猿叫空山響易沈
七里灘前更澎湃幾人能洗利名心
擬吳體
黃牛三峽厭朝暮瀼溪歸愛清漣漪非宫非商調自古
兼風兼雨常如斯浣紗小女足屢滑角力篙師聲更悲
武夷山前棹歌發頭白老父思吾兒
神仙變幻事已古桃杏妖嬈春正遲樓高自可摘星斗
句好何用求毛皮暖融迸地笋滿尺坐久煮茶藤一枝
參同契好不易讀鄒訢談笑真吾師
聽琴
高歌一曲拂梁塵盡愛淫哇狎坐人洗耳尚憐敲羯鼓
知音誰解識陽春九霄吟鳳凄清夜萬壑飛泉浩蕩晨
自笑陶公大疎懶朱絃不具樂天真
星源黃克讓乞詩因寄子厚縣宰
南山千仞子真隠明月一章雙井黃至今草木助姿態
況復金薤聞琳琅風流方朔喜玩世官譜越人傳禁方
州縣勞賢頭未白會當嘘送升巖廊
三耳仙人生羽翼洞中丹竈猶依然蒼頭放鶴碧霄上
好客扣戶茅堂前有來快語近瓜葛誤聽此老能詩篇
朱門叔父為别久論心曾到赤烏年
玉堂夜直
門懸鈴索静無譁分草詞頭日易斜夜月光生青玉案
春風吹老紫薇花吏共鴝眼南來硯宣賜龍團上焙茶
遥想宵衣勤聖治丁丁漏下鼓頻撾
筠軒集卷六
