筠軒集卷一
元唐元撰
五言古詩
蓺圃
小園僅百步花竹蓺兩行垂垂結夏實蕭蕭吹晝涼盆
池曉更靜照我鬚鬢長復有青青蒲風至互低昂人生
百歲内弱草栖螢光亮無貞堅節何以禦雪霜達人豈
求名進善貴自強用世苟不能退居固其常
又
舊種竹數十生笋已滿園今年笋更繁&KR0766;&KR0766;穿鄰垣山
童劚煙雨便欲供朝餐獨不忍饞口保此青琅玕物微
志則遠當異今日觀平生遲暮心與爾同歲寒
又
種莧甲已坼苦菜行亦秀耰鋤不憚勤常恐地力瘦旦
旦望其長灌溉那敢後牆頭有蓬蒿不種而自茂此意
定如何為爾吟清晝
感寓
朝光上疎牖開門望青天小雀已啾雜老鸛何盤旋造
化生萬物營營孰不然大小固分殊過得非爾賢所以
盤中蠅不及枝上蟬風露腹亦果立蛻如飛仙
又
入山復出山風雨飽迎送重雲莽回互百卉同機綜野
獸號我前山禽發幽哢團團青油蓋路永力愈重茅簷
喜暫息趣去勤僕從一牛上荒壠畢意在耕種牧兒徐
驅之鞭朴幸勿用
上憲使疎齋盧公
苕苕椅桐樹茂茂岐山陽深根託高岡脩榦凌穹蒼威
鳳來何從栖止有輝光鮮羽曜朝日五色成文章所飲
必醴泉竹實充飢吭衆鳥不敢鳴況迺相頡頏覽輝下
千仞一來效禎祥何當命師䕫聲此邦家昌
又
幽蘭在中林靡靡裛朝露豈不羅衆芳芬菲乃天賦枝
莖蔽荆杞況當薪蒸路晩歲益自珍豈以無人故佩紉
弗見收好潔元非誤志士感蕭晨念此令人懼
贈于履道
山風吹我衣山石嚙我足隂壑迷寒雲陽岡曜晴旭坡
陁陟峻嶺迢遞下平陸舉頭望前人烏帽屢出沒百年
白髮新名利紛馳逐胡為不歸來芋栗山中熟
又
君詩一角麟我句蚿百足同吟旅瑣瑣寒燈幾昏旭益
窺所抱竒江潘而海陸功名貴自強射石期矢沒願言
比雲龍上下相隨逐歸歟力硯田肯媿稊稗熟
過瑶嶺有懷孫君玉嶺下即君玉所居
前登陂陁嶺却望青林隈青林澹朝暉雲氣相徘徊念
我故人居軒戶臨溪開圖書列左右琴酌無氛埃懷寶
固待價傾國寧求媒晩定金石交顧我非其才崇墉若
萬里未見心為摧露零竹輿語短褐寒風催微醺續殘
夢未省先驚回思製芙蓉裳與子同剪裁
汪氏孝節堂觀泉得清字
靈巖蓄玄德斗斛匪自盈神女之所唾千古留琮琤苔
竹映佳色窗戶含餘清如何市廛底斯境得若驚人間
涸澤時石溜方流行溥博雖寡用浚潔寧無情伊余二
三子屏迹庶自名於焉俯清影幸不慚塵纓屢游意始
愜杯炙非所營煩君慎水符煮茗頻相迎
九日偕景韶練溪君王諸先輩讌桂泉菊圃分
韻得菊字
平生劉子政便便笥經腹鴻寶誤信書遲暮返初服廛
中地百弓手蒔三春菊養苗待秋深倏已耀人目畦荒
韭尚腴槽鳴酒初熟隨騧美周士衆輻共一轂餐英政
使癯未因鄙粱肉搖搖燭見跋豔豔月出屋請席願淹
留清談侈文郁
黟山絶妙翫不忍去
輿夫老苦鈍足蠒肩亦赬堅坐我不忍趍走便且輕後
乘幸勿亟前有黟山迎平生所未識目駭而心驚委蛇
出異態婉娩含深情長虬挂碧落巨怪浮溟瀛冠冕或
儼立甲冑何縱横未吟先惝怳欲畫難經營邑連壤最
沃俗美人不爭意有隠君子依阻仍深耕遺世了榮辱
避俗變姓名尋之不可見晤言誰與傾
桂泉席侍飲湯北村楊志行郭祥卿諸公
構堂俯虚市把酒對遠山竹樹愛深密石溜聆潺湲行
吟墜葉響坐遲孤雲還撫物景易變觀化心自閒肅肅
文翰賓悠悠霄漢間問答綴道論愉懌貽好顔情中志
未畢反旆何由攀
病起行圃
閉門了三春萬事一木榻衰病苦見侵懶慢日相軋心
兵百戰罷頗亦厭紛奪瘡痏費爬搔痒定痛若割匪惟
交親疎往往廢書札腐儒困朝餐正不辦麄糲酒徒逐
鳥散招呼謝嘈聒茗粥定差賢庶以慰羌渴今晨偶窺
園雨後葵韭活物生寓至理二氣妙旋斡細響出清渠
微青迸枯枿適予病初瘳而乃心目豁聖道嚴階梯坡
陁積毫末行當理舊學志肯憂短褐申情布同志夫豈
貴專達
病後雜書
江南地卑濕重膇得其偏先子年半百此疾懷憂煎我
時在侍旁常恨無酒錢典衣喚軟脚沃之令醉眠呻吟
尚挂耳翻思淚迸泉大塊亦寡恩衰疾蚤見纏稚子饋
我藥我懷何可言
晴簷看蛛網經緯整且勻極知心獨苦正爾營一身小
智罩飛蟲用意乃不仁虎狼甫墮地氣已欲食人天地
且不言志士空愴神好風池上來吹我微岸巾沈痾遂
一快步月歸柴門
忍飢陳正字不識治生理妻子依婦翁豈顧流俗鄙平
生㯽榔䬳不滿一餐齒可憐兒啼飢中夜成坐起貧病
若膠漆吾事乃如此丈夫不能食出口已可恥世無魯
公賢乞米徒勞耳
送楊志行廣文還金陵
楊侯歌雅南俚俗豈同調昂昂氣沖霄肅肅容在廟清
臺早湔祓霧隠出文豹詞林侈瓊琚一世稱獨妙人言
薄采芹脂轄匪前料蕭蕭霜露嚴寒蟲夜相弔士習久
不古過眼幾高蹈千鈞一髮危愷悌神所勞
薛山甫與僕並隣見過甚數益齋宋公以廉能
治邑山甫實賓其門喜其得賢主人也作詩寄
之
鷙鳥雖累百一鶚迺為竒鶚鳴集鬼蜮衆謂鳳凰兒爾
曹飽欲死此生常忍飢碧眼送晴空朝來有新詩
又
陶隣劉柴桑杜亦隣朱阮時情甘若醴但覺古風遠清
談玉屑霏共此晴雲捲寒燈勗苦心歲晩以無倦
又
萬物皆托體蟫魚食文字蛣蜣但轉丸亦復事汝事君
子有時愚小夫任私智清裁豈無人酒食何足議
又
桃花光灼灼春風滿琴堂此客須此主正直如羔羊為
政但飲水此味真悠長區區期會間葛屨行朝霜
九月二十八日督校廪如東閣偶偕同遊登西
嶺作
西上坡陀嶺天風吹我衣齊雲矗其南獨聳高巍巍霧
收澹晨暾窈窕開巖扉巒石互馳騁水木相因依顧瞻
百里間行人如蟻微山下誰歟居寒塘嘉果肥鳴鷄破
午寂犬卧來客稀四序有代謝秋令行當歸蹇予事校
廪委瑣遭評譏倚杖督朝穫日暮常歔欷幸接田父言
耕也理不違同游愜心賞天馬方辭鞿煩跼自兹釋寶
唾時一揮
贈石庵道者
道人東吳來空山挂瓶錫空山何所有中有浮雲白蕭
條紅樹秋渺漭寒溪碧高閣遶層阿荒階絶人迹焚香
禮大士幽磬了晨夕勞生我未已衰鬢稍見迫嘅兹區
中緣愛彼松下石出門馬長鳴倉皇又行役
題使君渡水羅漢圖
愛河浪滔天萬境同一夢高僧鼓慈航與法作梁棟應
緣聊住世振迹還靈洞偶來涉清澗白足聊玩弄明明
十六輩妙相疑伯仲湛然諸漏盡心與潭月共鞵笠費
提擎天風落吟諷此水本空明誰牽萬波動塵根待湔
祓行脚我何用願言八功德散作人天供西江戒口吸
長者煩囊送灌溉法王苗有情俱可種
示阿桂
小桂四齡日暴下如驚湍三日不水漿氣息垂厭厭迎
醫自外來告我脾氣完投藥僅刀圭久之忽話言晨興
喚阿娘舉頭索朝餐累卵勢已危槁面回渥丹誰云久
竟忘思之熱肺肝今我亦卧疾展轉春將闌扶牀問安
否念汝知艱難眼明骨骼聳聰慧令人歡百圍長豫章
固在拱把間善言山下泉所貴養蒙端我病行可起共
汝書燈寒
送吕廣文滿歸宣城
吕公非熊孫況是釣鼇客紛紛較錙銖度越流輩百平
生名父子傾心研六籍至今老桂秋英英浮雲白膏粱
無餘味猶抱詩酒癖作詩動百篇飲酒輒一石壯游輦
轂下揮金無顧惜結交盡老蒼思奮沖霄翮誰白冠蓋
場薦牘中朝出咸言曳長裾頗善坐重席道固在八方
歸求乃有獲眷焉紫陽墟士子多於鯽吾人遭眼青斯
道立幟赤飛夢切星漢環像拱圭璧浮言川騰波定力
射中的誰能絃誦餘而肯為茲役曠野草木黃嚴冬霜
雪積旅館半開扉殘燈猶在壁當歌欲一放轉畏離腸
劇引領岐路間渺渺望行色
僕曩過海寧東閣之墟伏讀許郎中義田碑心
竊敬慕不已今觀祈川許公買田于姑孰昆弟
異居垂三十年復與其二猶子家而食焉吁何
許氏之多賢也作詩廿二韻兼書其事云
貧賤重骨肉富貴驕天倫淮南斗粟謠千古餘悲辛飢
劬篤孝友或在閭閻人風習曾未閑庶保孩提仁苟無
激頽波人道將荆榛粲粲田家花異代為之珍物情尚
離合恩義微故新有懷評旦公夙志吾其伸錙銖游麴
富衣被鄒魯醇委源祈水上拓壤采江濱離居三十秋
猶子隨天申即事曠百載奚止驚邦鄰坐令殘忍徒愧
汗沾車茵善端一以開天地臨明神眷言壽且康亹亹
雲來春我昔東閣遊列屋觀魚鱗中有省郎碑義庾高
嶙峋緦功動百輩一飽甑靡塵山川盤鬱在行客咨嗟
頻宗盟何多賢一髮懸千鈞史策幸見收詔此風俗淳
對菊無酒錢陶公同一嘆恨牆隈一種號歲寒
者開最遲第三兒堅編茅以屋之因成二詩呈
桂泉執丈謙父與幾二友兄
菊開已彌月幸脫風雨厄清晨繞幽叢嗅盡不忍摘黃
中自爾尊未數紛紛白清酤僅一觴把我二三客可憐
乏酒資相見少顔色同堂不知心對面千里隔無酒豈
病我子言猶未擇
霜露氣已肅我菊將離披染白竟成紫日就顔色衰物
變乃化漸至理於焉窺兒曹強解事欣言以為竒束藁
像茅茨蔭此歲寒姿惟兹歲寒種蘂細開常遲蕭然抱
幽貞寒梅托深知
元夕喜雪以萬事付一尊分韻得一字
火城何煌煌風雪集萬室離披陸地蓮照此瓊瑶質百
卉不敢春天公亦多術此時游衍人輪蹄聲瑟瑟尚嫌
濺焚膏開簾看疎密回風忽已定殘片沾書帙晴光漸
可舒寒事固宜黜顔巷廣文賢僦居初暖席高吟黃竹
章夢冷傳柑實呼我二三友肴核共真率良辰愜清賞
把筆競題述誰家百丈竿光漾星毬一高樹玉龍寒挐
空戲珠出
送趙石照學錄
衛綰無他腸更生漢宗老喜公春秋高髮白面不槁學
省以文鳴用世亦已蚤撫視昆明灰僑居養吾浩頗從
諸生請薄言采芹藻雲槐午屋涼石壁晴波遶長嘯宇
宙間袖手忘餘巧分甘原憲貧孰計侏儒飽歸橐不留
金愛惜天下寶居然見山立偉甚迴瀾倒走也實後生
故典從探討三年費鷄談白日疾飛鳥四月下浙江舟
穏風濤少禾黍猶未秋湖魚去深渺巴川天一方醹醁
愁可掃公朝重老儒瑾瑜方藉繅行知矍鑠翁高議雲
臺表
送趙子善
趙君天資高秋空上鵰鶚勇猛趨道途於菟嘯風壑岷
江始濫觴道山隔蓬弱居然入無底萬里費行脚槃槃
石照翁皓首麟經學誰言厭家鷄端待啓玄鑰蹇予同
嗜好四壁詩盈橐城隅遞往來三見秋槐落語别已良
難分攜真作惡竹萌美羊羫湖魚具羹臛川塗奉晨昏
至哉天下樂
送尤山長歸浮梁
朔方無弓車南粤無田鎛舉國以為良夫人不待學浮
梁士淵藪公其才落落正色坐紫陽師道可無怍
又
倜儻明大節瑣細推秋毫得失寧幾何用志亦已勞士
習橘化枳時情黍雪桃抱甕息機人智不如桔橰
又
千金市肥馬聚鄰餉猴羹伯樂坐長嘆易牙斯骨驚屋
頭對山色屋外喧溪聲一卷考亭書聊以陶吾情
又
孟孺不由介鄭莊能薦賢立談苟有合遂賞朱絲絃古
人不我欺古心時自鞭下言曳尾龜上言風秋蟬
又
齋居小如舟坐卧日為歲孔牆昏墊餘捨我諸生去循
資待青紫咀嚼無厚味行矣薦賢良晁賈上書疏
庭竹今歲頗盛瓜蔓復有生意閒居誌喜賦古
體二章
始余植幽篁但愛一䕫足傍出者兩竿夷齊想高躅今
年忽六七環衛若臣僕雖無渭川多已可洗塵俗柔枝
不自持老榦相依綠月明琉璃滑風度琅玕觸亡羊笑
多岐白駒在空谷飯飽時一嬉相看忘寵辱
又
牙籌竹下筭手版誤倒持富貴可憐生憂懼亦隨之荷
鋤學老農頑鈍人見嗤春來種瓜蔓三秋以為期牆根
植芳楥亂翠相紛披露襦見襞積璀璨黃英宜老夫日
抱甕子母看纍纍貧家羹不糝爛煮供晨炊客來莫轑
釡大笑山人癡一飽政爾難辛苦何人辭
題吳維申壽藏
人生類蟲蟄坏戸各有時當其未蟄藏啁哳仍優伊彼
我鳴其天至樂豈強為天地性情露百菓觀纍纍華實
自後先至理不待推掘泥取芋啖殷勤種芋兒面目或
少異一氣中貫之大哉死生說得髓遺骨皮金丹誤末
俗嬴劉例見欺退之服硫黃胡不決信疑吳公善觀生
蠒窩計早施泉明欲自挽征西無愧辭吾嘗評其人圭
璧絶瑕疵居鄉既恂恂友愛亦怡怡世人欲刳心老子
不皺眉讀書廢寢食不用較黠癡白頭托交晩久别輒
相思相思即命駕屢日相追隨青山共對酒小閣還題
詩尋徑踏黃葉入寺看殘碑下榻無倦色佳客同遨嬉
多公歲寒意願贈青松枝
三月四日與思樂諸生遊東山以花落家童未
掃雨餘山客猶眠分韻得猶字
春風如少年盛氣不少收紛華悅衆目綠穉而紅稠剪
裁出纖巧苞萼相綢繆風雨一夕至飄蕩隨東流黃粱
幾清夢閱世等浮漚不如閉門坐思與天者游殷勤二
三子共泛晴川舟漾沙日色薄飄衣風力柔新禽吭乍
圓宿麥穗稍抽荒嬉重前聞小出聊夷猶幸毋多酌我
舉眼瞻雲頭
次韻何季通春遊長句
窮愁抱書癡念我得所獨空堂寂無人幽憤時仰屋出
門逢所歡如魚脫網目杜陵雖詩豪遺恨曲江曲何如
值昭代薄言此休沐登城見桃李大勝芙蓉褥繁花難
久居亦可暫延矚居焉衆甫集豈但一䕫足遊絲蕩晴
空好鳥鳴幽谷躋危出樹杪列坐依巖腹恍遊麻源中
下視泰山麓怡然接妙語不翅拱圭玉春風天上來野
水涵芳醁能令醒者醒不洗俗士俗輦石誰氏橋振鷺
何巖瀑平生愛浪遊穆駿競神速晩知養靈源已失鬢
根綠癡黠不同條萬事隨轉燭後車且勿催前夢已難
續聊為倚樹吟蒙莊有前躅
次韻許簿馳驛對菊
霜露日凄厲出門何所為游子畏簡書方舟泝江湄對
酒聊自慰望雲不堪持緬懷鄰曲閒同賦斜川詩久行
邈難值枉覿心自竒番番黃髮翁歡言進箴規人生會
有役誰能抱長思天馬困塵路娉婷多乖離明鑑豈自
照枯蓍寧決疑曰余返初服林下申幽期嘯歌籠鶴起
穏睡床龜支明當過衡宇有酒君酌之
送許方所主簿
人生風轉燭苦宦如飛蛾以身償寸膏固寵將柰何所
以古賢達投紱居山阿上逃朝市辱稍喜漁樵過平生
習主簿風采世未多拄笏望白雲觀物同漚波忽復念
柴桑歸來盼庭柯夜月照初心鮮飇散微和幸有種秫
田小酌令顔酡亦有琴與書不樂理則那紅塵溢人海
萬室沈酣歌特立見此士高哉名不磨願酌冷泉水祝
公壽婆娑
九月十七日以長女疾重訪吳溪姻舊感而有
作
人生寓宇内一忻間百憂憶昔始來時炎風被層邱聞
鷄覓村巷有屋山之幽上堂集姻友樽罍相勸酬寒暑
互變化歲歷俄十周及兹履舊迹還為田舍遊渺渺烟
樹遥㶁㶁泉聲流所遇異故物木拱狐兔投村媪怪我
老秋霜漭盈頭餘生諒幾何夜壑誰藏舟嗟卑而嘆老
舉俗槩豆漚紓餘顧内慙遠慕前哲儔寸隂倘自惜庶
幾桑榆收
寄吳仲文兼柬定宇陳先生
我文如蛛絲雖巧無所用不如懶婦緝亦可入機綜君
家有婦翁名與泰山重窮年工著書白日不虚送平生
邱壑心歲晩充賓貢金鸞恥司晨天馬辭羈鞚歸來洗
肺肝泉石聊可弄十年不見公夜夜勞飛夢
又
仲文懶脩飾政喜從俗嗔偶然過荒齋略語已可人讀
書五行下交久意愈真門單力役重鬱鬱懷不伸賃傭
以月計寸取如魚鱗剥床已切膚范甑空生塵誰與告
鉅公援出清波津天高日月速天也胡不仁
冬夜寫懷簡清之弟
我年十二三事母極小心兄弟尤知愛同床僅一衾中
年忽遠别海嶺音沈沈歸來悲喜集淚下霑衣襟老大
以為期素髮各盈簪胡不日對酒人事好﨑&KR0706;年光催
發棹悲來不自任展轉復展轉風振簷鈴音
再用韻謝吳長孺
寒風攪旅舍夜月搖歸心更長不能寐攬衣無重衾周
南嘆留滯寓迹非陸沈壯士歌易水感激義盈襟字行
偶有合邂逅成朋簮古人貴澹交世路多嶇&KR0706;平生汗
血駒道遠當自任非君願寂寞歲晩畏知音
諸生社日約遊東郊分韻得九字
東風吹草青胡不及老醜霜莖日夜生壯志嗟負久諸
生強我遊良辰共杯酒林塘過午寂鳥鳴向高阜腰頑
漸可伸亦足開笑口平生坐綺語未畏龜首九揮手問
天公何者端不朽願言尊所聞浮華付芻狗
入祈山簡程南山
兒時侍先輩游咏風泉間蹉跎五十年日夜彫朱顔六
經浩烟海何能窺一斑後生益寡學嗜利爭觸蠻讀書
被笑姍短褐慚雕鞍槃槃河南公孫枝長琅玕從師已
善問下筆初翻瀾吾兒年十八編簡苦研鑚兩門有書
種稍稱儒家冠吾曹老何恨但勸長加餐
縣博吳子剛坐雨屋以詩來輒和四首兼錄呈
邑中諸士友
杜陵拙治生屋漏連床床朝來勢愈急傾倒河漢旁四
野漭為壑屹立祈山蒼倚欄一舒眺輕翾羨鷗行
又
北斗不挹酒七襄那用織人言越瀛島相去豈咫尺衆
方&KR1405;虚聲君獨尚古色可憐倚市門却笑繡紋刺
又
積雨潦盈屋民窮嗟剥床蝌蚪産竈下蚯蚓升階旁吳
君後來秀文字兀老蒼紛紛俗學徒數墨而尋行
又
雨久懶出門但覺愁如織清溪走渾黃何翅高百尺魚
龍自驚恐雲樹那辨色中流漁家婦船尾亦解刺
寄鄭子美
鄭君熊虎姿痼疾居煙霞老天畏竒崛而乃斂爪牙四
大願安隠觀妙維摩家趨庭近朝夕勿藥岸烏紗但恨
遊吳人孤此雲窗茶
又
中年愛巖棲蛙步不出步誰能驅使之乃向吳門路平
生鄭公賢作尉歌來暮是父生是兒問字滿戸屨語別
遽相違悵望烟中樹
程南山手痛呻吟殊甚先君子嘗苦此疾忽爾
觸懷
江南地卑濕重膇什八九疾痛欲呼天呼天聽之否遐
思四十年父疾痛在手張燈為摩熨典衣沽美酒酌殘
稍安穏酒散復何有至今夢寐間恍聽呻吟口程公天
戮民據床誰掣肘真宰惡雕刻罰作獅子吼天風吸梅
溽晴光泛疎牖珍禽啼樹顛祝公千百壽
宿胡村口憶汪處謙
暮投三家村熏衣聊乞火山樓半宿雲風迴墜殘果喬
松不知年霜筠如許大民窮耄耊耕幽谷魑魅過泛醪
水爭清秣馬僮倦剉魂驚屢展轉長歌誰與和自憐羇
旅中身同蟻旋磨遥知長洲人擁衾猶未卧問余來何
遲數日艤江柂
夜宿仰村始見江水安流
溪行畏惡灘驚波柂欲折篙師自駭汗客子咸失色亭
午過睦境潭清見魚鼈同舟稍笑言快士飛玉屑夜泊
仰村口石壁黑如鐵夢回俯安流漁燈互明滅澹月漾
清波澒洞浮白雪人生足憂患過者帆檣閱居然餘
一嬉申言警前轍風從蘋末來且濯中宵熱
登釣臺
羊裘輕衮衣臺石重鼎鉉加腹亦偶然誰令客星見蒼
茫夕照間猶見先生面心惟在江湖足不躡金殿巢由
去已久士習趨苟賤固禄甚乞墦紛紛競麟楦名節始
浚源黨錮終成傳士或甘義死恥共朝花變炎祚賴苟
存往恨逐朝電萋萋臺上草歲晩青自獻范公侈雄文
一字金百煉重遊嗟白髮素壁敢自占燕市求良弓疾
讀有深羨
與友人論詩因成五言奉寄稱隠府判
無日不把筆無日不作詩於兹五十年毁譽常半之江
湖諸大老吾友亦吾師機鋒倘相值喜極摩白髭經史
擁卧内理窟容可窺化盡至無迹斯乃稱神竒善沒至
海底始得珊瑚枝晴空轟霹靂驚走世上兒或來問詩
法正爾吾不知汪侯五年長蒼顔仍秀眉憶昔童丱日
精舍相追隨公能早悟入大吐瓊琚辭遺我紫陽篇滿
紙含風漪思公不可見此意將告誰
又
有客為余言詩也何所用温柔養性真絃歌資詠誦古
人浩浩去花鳥分晴哢今人浩浩來各自出機綜人面
詎能同發矢必竒中騷雅正大宗漢魏亦羣從陶韋尚
沖澹黃杜千鈞重平生三千篇莎逕咽寒蛩
或人嘲余有躭吟之癖者聊以自解
上天出雲雨祇在須臾間江漢流滔滔日夜不得閒物
大聲乃雄吼地南山斑寒蛩咽幽草百鳥鳴間關孰非
天者機強遏斯致患一日不作詩有如廢朝餐積之五
十年簡牘高於山平生傲孤枕禀性拙且頑問君胡能
然歲晩肌骨完吐辭輒成章自知不作難再拜謝或人
抵掌翻狂瀾
筠軒集卷一
