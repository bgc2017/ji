筠軒集卷三
元唐元撰
五言古詩
客齋感興
老鸛羽翼長引頸鳴閣閣枝間一么禽清響透寥廓騏
驎日千里乃受金羈絡不如退耕牛日斜卧籬落詩窮
鼠五技名爭蝸兩角陶公未歸來昨非今已覺
又
六籍經秦灰訓詁殊有功高談議漢儒何知爾二蟲後
生守一經紛白猶難窮偶然取朱紫驕氣發滿容三傳
束高閣忸怩紫陽翁駿骨已食豆熏衣列房櫳坐令刻
木徒見詬常彎弓豈無清苦士秉志如霜松
又
金性可從革烈燄看瀋流石頑不受鐫錐鑿何時休媧
皇始補天事去今悠悠精衛亦何為乃作卒瘏憂海波
中不平民疾殊未瘳偶然出郭門蔽港牽千舟坐令栴
檀林見此佳麗州生公來說法是中還點頭
又
南飢死即休北飢乃南來昨宵過村墟屋材隨劫灰何
但感巾帨驚仆鄰嬰孩寒衣被爾體破甑委牆隈南北
共廢壤中臨炯三台譬如同乳兒焉問才不才有來觀
風者咄此民窮哉
十二月十四日過平望
歲晏意荒荒雲寒低薄日太湖蓄巨浸東走平望驛篙
師尋曲港舟尾不容入問爾何所為官醝勢無敵危桅
蔽川面黃旗飽風力古初猶淡薄煮海事殊失利源開
一孔横放無終極齊魯議莫勝桑孔已破的何如燬牢
盆亭戶改耕織吾民戒口爽大官減供給折衡人不爭
區區陋智術
送周繼善弘道之廣東
讀書坐高閣城隅聽朝鶯粲粲瓊樹枝依依兄弟情中
途忽險艱功虧嘆無成冷宦適為累飄然遂遐征遊吳
返故廬簡櫝申前盟堂虚竹風入新涼拂冠纓於焉訪
古寺逶遲幽澗行汲井潄我齒倚枝看巖耕如何塵坌
牽雨雪淹歸程人事好乖異語别令心驚遥遥指嶺海
蠻花掇芳英趍庭篤禮訓所貴匪金籯願言思公子春
草日日生
夜坐
平生愛熟睡常與佳夢期萬事坐不理百拙何所思當
其擁衾寐驚呼殊不知日晏未進饋睢盱眼生脂如何
夘申縳不作泥中龜踞几對書史口誦而心惟燈明欲
語我鷄聲一何遲吟肩苦山立不計毛髮衰老學宜自
攻振懦真吾師支離華山叟吾道分兩岐
觀羅仙石上狼迹
仙家養白狼能與天地老朝飲崑崙源暮食蓬萊草羅
腰忽騎來謂是此溪好惟餘石上迹落落不可掃隂陽
日夜移人生誰自保仙人久亦化石色白皓皓老牛工
礪角牧豎卧秸藁陵谷易變遷萬事幾顛倒我生後千
載胡不遇公早無方制頽齡有恨縈離抱但聞橋下水
喧豗流浩浩
酒醒作
小閣酒初醒雨鳴林下屋夜深境彌清宿鳥翻叢竹披
衣剔殘燈展衾幽夢續塵勞憚江海野性羣麋鹿始看
風雪晨林花今䔩䔩餘齡諒能幾居然髩毛秃胡為騖
虛名巖耕期抱犢
雨齋社日
細雨濕青山澹然見林姿衆樹未云綠對此芳菲時鄰
僧俟我至竹下茶烟遲既來興易盡未往還牽思枌榆
田父醉陌上行扶兒忽復念閭巷三年違祭祠豈無一
杯羹笑語同齊眉丹墨方為累掩卷聊自嗤
哭亡友潛夫洪主簿
我有古時劍藏之三十年當年為君舞謂我名龍泉我
有古時琴尾焦猶著絃當年為君彈六月飛霜天收劍
入寶匣光怪常自纏挂琴在幽窗誤觸風蕭然知音諒
靡存淚下如奔川
又
古道無人行古鏡無人照今人自今人安得古人調平
生蚤樹立恥以名自釣有口不論錢頗被同儕笑過門
讀我書電眼閱衆妙偶然共快飲岸幘欲大叫立談古
樹間解帶圍十抱送之出柴扉又愛山光遶百年大槐
柯更賀迺成弔俱亡人與琴無復聆清嘯伊人鐵作肝
舉世梔為貌九原雖不起佳兒尚能肖
又
跛鼈強登山騏驥日千里勉焉那得近流汗血盈指當
時同隊兒孰敢窺涯涘比長肆成章萬言直杯水師說
早能持乃自吳校始所至奪重茵仕途觀素履如何山
中縣冰火遭禨鬼秋風黯黃落日就暵肌髓余時震澤
還執臂各歡喜君言需小康共此杯炙美蹉跎風雪晨
蒲伏城東市斯人死不亡馨香化蘭芷嵯峩匪岱嵩光
芒即箕尾但悲平生言何繇再傾耳
五月十七夜極熱
祝融始嚴駕朱鳥爭呀呀羲輸向西頽列宿森如麻缺
月翳復吐熇熇蒸癡蟇林風靜不發起坐徒興嗟髮短
恨不髠渾汗煩搔爬螢光善開闔乘機助紛挐幽禽寂
無語蚓竅工淫哇翻思水仙府蕭瑟魚龍家玄珠出海
藏鮫綃織天葩綽約自玉肌勞生同縮蝸煎熬閱寒暑
髩色倏已華念汝四序更白露凌蒼葭達人會至理與
時同變化葆光匪外榮歲晏期無瑕
九月四日池上泛舟對菊分韻得菊字與鄭元
章遊二生并兒桂同往
今日天無雲秋氣轉清穆駕言臨深池盪槳追幽矚須
臾層波生疾響振林木船頭載芳醥船尾插時菊延緣
入葦間頗驚鷗夢熟魚跳供糝羹登俎間野䔩咄此文
翰侣胡為在空谷邂逅適清娛詎嗟毛髮秃緬思平生
遊歲月如轉燭舊交日彫零新知欣在目尚煩澆磊磈
羇懷庶云足作詩寄來曾剰欲題脩竹
郡庠上宣差詩時卒伍有豪横者公為除害士
民悅之
吾聞段太尉一麾守涇城于時王子晞領節居行營士
卒縱無賴持刃誰敢嬰入市刺釀翁酒由地中行太尉
奮髯戟撫几氣不平繫囚十七輩斷脛令人驚至今青
史間燁燁垂令名山城聚惡少迺者何縱横蜂奔而蟻
附鬼嘯連鴟鳴婦女被羅織貨賄成丘京投鼠恐忌器
城狐任紛爭一朝竒禍作衆矢遭彈抨使君坐堂上叱
咤風雲生黎氓願嘬肉部伍思分羹犂庭掃窟宅邦憲
其敢輕投畀禦魑魅械束軀莫攖民痛昔未蘇汝罪今
貫盈徽人去大憝三市收竒贏頗聞負郭農相率趨東
耕柳子既美段斯文叶韶韺我今頌使君實為善者旌
續當鐫樂石千載常崢嶸
九月二十七日元與潛夫伯初小飲市樓季文
後至酒酣慷慨懷舊情不能已
飲酒豈不佳所貴得其儔良朋既已至上我隣家樓樓
高極四望萬室如鱗稠紫陽接前榮屋西揖浮邱郭索
來數輩從横類戈矛復有筥中魚果核亦易求清言領
道要諧謔非所投感舊屢惻愴論交重綢繆雲間有雙
鳥意氣横九州豈同鶩與雞爭食而包羞紛紛黃落中
青山無悔尤
聞禽
端居謝煩跼適與幽夢期春風吹好禽鳴此高樹枝披
衣步前除喜及芳菲時雜花始向榮疎柳稍已滋
十月十九日曉夢中作四句續成一篇
夜夢吾少母懽言進清杯覺來淚盈眥雨屋雞聲催今
晨梳我頭髮白如銀哉榮貴競時好漭漭窗中埃
城中少佳樹
城中少佳樹有亦不可即自吾來山中面對好顔色雲
生影披披濃淡各有適朝暾羅竒姿軒然見離立堂虚
勢若圍鳥上翼斯革須臾風雨喧白晝鬼神入河漢疑
傾崩螭蛟驚鬭格收聲向寥寂冉冉睇空碧游方始自
厭侯門事長揖聊從山中居願惜倦飛翮即事愜清賞
於焉瀉中臆
九月五日登任守釣石識許友山奉簡
羣岡莽若奔清溪自環遶中有石巍峩萬古白日照天
監佞金人犧牡棄九廟如何得良牧燠休縈寸抱育子
從姓任戶至扶耋耄行春投釣竿適興取邂逅方來式
歌舞勿拜同思召清遊值秋晚蟬冷無留噪登危未用
扶撫石一大叫揮杯急酹之萬壑風鳴竅樵豎怪清狂
往往拍手笑後乘且勿驅前林明晚燒
讀鄉先達羅尚書作任守碑有育子禁問老人及
召伯甘棠等事故及之(遶實照切燠休並去聲)
余自二月望因疾止酒至七月朔凡一百三十
五日立秋後喜雨雨後早涼始進一杯
邴原本好飲對酒不肯喫淵明逃麯蘖止酒見篇什平
生揮大白號呼聞四壁柰何衰疾攻餔糟亦驚惕閉門
玩處女堅壁禦強敵今晨葛衣輕秋樹涼淅淅呼兒進
一杯借我童孺色昔聞重剛制無乃衛生術茗椀分策
勲醉鄉戒深入
二十日山中大風憶吳會作
我昔遊吳會衝風攪迴廊窗戶自敲戛秃柏摧長楊起
視五湖波飄忽失帆檣勸公無渡河蛟鰐齒如霜中流
幾遇坎膽掉神茫茫吾鄉山作屏百摺相揜藏日遲塵
不動微波皺横塘夢回驚疾吹氣勢欲撼床尚疑陶朱
公散髮弄滄浪安居申前警終焉嗤面牆豈無白鷗天
駕此一葦航
二十三日疝疾作無寐感懷
平生有髮僧此事我知我羈棲仍卧痾湯熨何繇假空
齋無人迹日光穿漏瓦照我床上衣紛紛馳野馬飢鼠
窺桮盤驅之復來下薄暮兒子歸有懷聊與寫落葉不
知愁勢急風兼打燈昏欲屢挑貪睡童陽啞抑憂轉頑
耐孰謂真衰惰酒聖客可麾詩豪猶未舍
釋懷
山中朝聞鶯向夕又聞鴂何況不知名禽聲競啁哳窺
案愛凝塵門外罕來轍居然著一翁行坐把書冊何以
降睡魔茶甌頻一啜平生累綺語天私廣長舌晚似支
床龜閉息甘百拙虛舟足用世怒臂寧當轍持之問青
山可以較優劣青山了無言晴雲自明滅
山頭兩好樹
山頭兩好樹綠葉方華滋朝日上曈曈夕飇披拂之念
此長久根不為霜雪移飢鶻從何來奮竦不自持托身
既得所巢妃與其兒出則攫百鳥碎腦無流脂勿遭壯
士嗔丸擊當離披繁枝詎能庇但驚華葉衰荆舒恨閩
子咄咄空自悲范陽腹如瓠赤心終見欺聊為雙樹篇
庶效青蠅詩
二月二十九夜半起聞鷄聲
生無諧俗韻萬事付不理忍窮已爛熟幸不皺眉宇攜
書學山棲蹉跎易寒暑其中大快意鷄聲落吾耳羣雄
擣虚回決勝鼓不死長楊羽獵過助叫擒蒼兕萬松立
濃隂天清捲風雨多情誤竹肉無譜翻宫徵自吾得此
聲大勝享醇醴明當語旁聞咄笑不自已想像迹已逃
居然書溢紙會有賞心人撫床中夜起
疏齋盧公題郡學先賢閣余府推次韻命元同
賦
翳翳嘉樹隂穆肅初夏時高閣一以眺凝神練川涯況
兹文翰侶昕夕勤經菑藩僚率多暇詠歌在泮詩祥刑
悟公理内顧無纖私文彩增煥飾襟佩相追隨永懷紫
陽墟燁燁垂清規中流激頽波涵泳遂所怡珠貝爛盈
把遺我不復辭尚聆清言要豈恨還山遲
九月初三日曉夢亡弟清之兼懷少弟成之
晨光度疎牖旅夢方蘧蘧季也墮我前曉然見長軀趣
裝欲有適所畏在簡書出門再三顧别意何躊蹰天清
鐘入耳叫鴈驚黃蘆幽戸無白日宿草停輀車為君一
酸鼻推枕成欷歔
少弟殊可念被髮夢北堂戒公無渡河蛟鰐齒如霜念
汝亦何尤自顧成佯狂收骨會有歸漭漭崇松岡少壯
不自保我老宜悲傷悲傷不可言涕下霑衣裳隣鷄罷
三號薄帷明月光
村前一大樹
村前一大樹衰朽歲月移絜之百丈長空有摩空姿四
垂垤螻蟻巨腹藏狐狸積雨所灌浸野火燒炙之一朝
勢甚急西北狂風吹大聲若震霆驚倒村中兒壞屋四
五間織婦傷其眉此物久不除蹉跎成禍基拔去眼中
釘槎牙化平夷傍株有嘉蔭衆愛扶疎枝
十一月初十夜客窗言懷
平生愛獨卧獨卧春融融飲酒豈在多但貴衰顔紅晚
餐近亦廢脾神尚清通猶憐燭下讀兩目磨青銅常恐
梗靈扃揜卷不待終有如猿竊果既去尋舊蹤永思古
人心渺渺飛冥鴻窮追恨不前退懦當自攻太息重太
息窗竹搖霜風
日取霜葉供地爐作
乾葉下晴簷凄凄仍索索向來散衢枝喧啾巢鳥雀午
隂欲蔽空何畏炎曦灼風霜一以厲榮悴殊今昨取之
壅地爐稍稍青煙作本無貞堅質焰收嗤劣弱牆東汲
古井草帶相纏絡幽泉借潤色鮮新尚揮霍物微變化
間根柢重所託
再題霜葉
昨日落一葉葉落仍今朝落之又落之仰首窺脩條童
子戒掃除翕忽盈堂坳天風亦戲劇投隙敲巾袍我家
大江東觚櫝夙所操一從守微官枯寂同僧寮愛飲恥
空罍抱膝徒長謠欲歸歸未得渺渺川途遥我不如木
葉放蕩能超搖於身不拘束於人逃譏嘲出門語青山
日薄飢烏號
十二月二十六日曉度車盤嶺
纖纖月吐翳耿耿星回天風霜劓刖人積雪盈道邊度
橋頓腰脚探策不敢前荒村絶鷄犬列宿瞻高懸暫憩
何人門激澗聆飛泉胡為倦行役纏糾區中緣老妻喜
我歸下堂趣烹鮮兒曹喜我歸跪請誦新篇孫雛列成
行眉目秀且娟我老不自休微名若浮煙於世既無補
有文何足傳願為農丈人勇撤博士氊形靜神亦安庶
幾樂餘年
十一日發舟宿浦口十二日過街口與鄉人畢
仲常同舟仲常浙東稅官
好爵磨世鈍微官生白髮往來三十年幾見篷上月故
人致青雲倏隨飛鳥沒在者天一涯胡能慰飢渴篙鳴
柂并舉忽忽又明發羞囊亦何有耿耿不可奪行當過
桐瀨永走客星活高風徒仰止吾事正迂闊為謝同舟
人官曹分冷熱
日閱灘險入歙境七日
長灘七日程狠石相與角一罅劣容舟古人昧疏鑿巨
靈煮隂火百沸釜中作喧豗轉地雷傍觀驚膽落篙師
亦慣見解迎知脈絡飽飯不償勞沽酒令軟脚吾人太
勞生外物從揮霍攻苦償青燈老大供一噱咄咄何所
成躬耕負秋穫命也可柰何固窮慕先覺抛書付年少
歸休守禪縛
詠程塾池亭景三十五首
登山
岱峩趺配林海瀰摽碣石冥冥登山道於然資拾級巖
谷中呀張竹樹外蒙密有如桃源境導以榜舟入
秀野堂
新安舊澗瀍赤舄云歸休吾心豈獨樂畎畝同懷憂偶
然藝花竹四面春浮浮夢想五雲深清光瞻冕旒
漸入佳境
長康喜啖蔗舌本味有餘豈知達人心雋永傳家書杳
焉塵外蹤曳杖寧徐徐垂堂有前警徒步如安車
半山吟所
烏巾上有天穏足視平地斜陽界石壁烟霏染襟袂長
吟吐古音浩思入無際怪藤工屈盤坐閱人間世
倚山書堂
堯廷文思深寶玩出羣玉尚餘天語香夜半光煜煜湛
恩延奕葉倚山書柱屋有琴不敢彈悲隨鸞鳳觸
路通脩竹
楊朱誤多岐道以通為直稽首虚心仙漫岡排萬碧醉
題認欹斜永嘯破幽寂怪石蹲其旁微勞憩腰膝
蒼雪闌干
坡仙善遊戲竹以蒼雪名繽紛點闌干值此天風生曦
輪亦慆慢孰取陽剛精勿以色見我剪水同其清
遠開圖畫
遥繪拜新號髣髴宵夢真突來浮邱峯寸碧窺簾旌羣
岡列萬騎屯擁紛相迎鵝溪練萬丈天孫下垂精
極高
隨地有極高遐想崑崙頂箕揚斗挹漿下接寒芒耿神
之化為石日月山中永鳳夘遺蓬山笑拊微醺醒
梅邊竹外
梅筠三葉心張皇觀晚節羹調驗鼎實粉香紛玉屑石
床如砥平年侵乾蘚裂懷古發新題愧我筆無舌
蔬圃
平生用物精肥遯蒔蔬圃如何食肉相亦識牆薺苦剪
韭垂新春烹葵挹零露濯膩銷紛奢此味妙今古
桃李蹊
桃李在公門其人古伊周堂堂毗萬幾歸來樂一丘行
道集瓦礫寧遺珠履羞至今稱舊園賤子追清遊
桃李園
無言下成蹊戢戢春風樹斛量溢佳實鑚核戎甚愧諸
孫似方朔隊魚總清慧課勩此窺園頗解陸生意
春色茅簷
人間春色媚迺在茅簷間烘曲成直身豈曰衣裳單一
洗紈綺習亹亹醇風還寒梅結世好早弄枝頭斑
成趣亭
云何天機成陶公淡世味邇來屋其中花果分位置山
童敲茶臼應有佳客至脫帽髮蒙茸挂在蟠梅樹
紅翠亭
嬋娟絶流注黛假風中雲我寧種竹桃鐵帚麾妖氛紅
紅與翠翠非襦亦非裙一篆古龍涏宴坐娛朝曛
百花頭上
梅居百卉先山在最高處政須第一流著屐常來去心
探太極妙如持濟勝具翠禽噤無語月照横斜樹
整屐
阮生好蠟屐一生著幾緉齒齒陟苔階翛然絶塵想萬
竹如受圖頻敲振幽響新梢看拂雲為謝饞夫餉
萬玉
意足兩三竿吹萬喧地籟塗山委玉帛朝披成一快殺
青書租庸餘韻風月外被褐懷其珍猶期魯公拜
嘉慶莊
后皇錫嘉種始出京華間金錢買寸核甘脆傳人寰坐
看火雲蒸玉甃沈清寒散髮乘天風不用嫌整冠
晚翠莊
松柏森晚翠凛凛雪霜晨高枝蝨其間歲見蠟丸新乖
龍割右耳葉大包根身居然入湯劑暑氣銷氤氲
樵逕
牆腰取逕微呼童入山中露濃濕雙屨詰曲嵌厓通斧
斯青瑶枝帶以山花紅烹茶聞烈響慎勿燃焦桐
桃源路上
桃源昔迷途今日天光開猶逢古衣冠共此清談哉愛
枝不為薪摘實看瓊瑰嫣然一笑粲蝶蜂毋見猜
錦繡鄉中
春風錦繡堆管領屬花木羣芳擁後先成此百和香綸
巾風披披邀客來相羊亭午坐石間臨風揮一觴
向陽花木
陽和煦萬類花木生精神重隂自寒沍見此黍谷春棠
花翻作洞錦帶如垂紳剛明君子操寸念全天真
脩景
化國日景長至人澹無為掃除伐性具稍受薰風吹葵
榴媚時景薝蔔光陸離願言享黃髮金石庶不移
晚香
東籬居震位南籬見佳山隠然陶令居心共秋花閒姬
公昔大聖居東多苦顔全高返林壑戲袖方斕斑
攀桂
攀桂承家風丹梯上蟾闕買書教兒子青氊我舊物沂
水澡爾身咸池晞爾髮明當上賢關穏送霜天鶻
耐久交
紛紛世道交勢利不自保歸來拊竹石一笑成絶倒豈
無同心枝傲睨天地老人間耿青史猶知稱管鮑
好景
萬木垂秋實寒林燦青黃風霜日凌厲噀齒含天漿未
須羨吳姬入手三日香膝前環令兒好景思無疆
平安道中
佳竹報平安何年構深洞青瑶懸四壁縱横若機綜狹
道劣容人輕飇時自送石磴卧蒼苔如山常不動
春草池塘
草生覆平池謝老夢非夢千載足神交微風助吟諷黃
閣割浮榮退尋幽沼弄手澤奕世傳雲深偃翁仲
弄月池
青瑶削底裏了無泥土腥秋水清若空瀉竇常泠泠幽
人弄明月況值酒初醒寒光竦毛髮梁笱涵三星
益清池
舂陵有佳嗜芙蓉香益清池上月痕淡池邊人獨行天
機𦕈今古政爾同斯情飛鷗何許來露盤為之傾
千里池
我聞陶朱公養魚在深池玲瓏遶萬石魚行渠得知積
貨致邱山我心澹無為他年費雷雨觀此變化時
筠軒集卷三
