筠軒集卷七
元唐元撰
七言律詩
海門潮
海門東望樹蒼蒼劃見銀濤混渺茫萬古月華同進退
千山雲影互低昂魚龍失勢移新穴鷗鷺忘機不亂行
估客倚篷心膽掉潮平釃酒酹斜陽
金輪湧出海門開萬鼓聲喧一線來吳越中間分島嶼
乾坤上下變風雷幸無鰌舞張旗幟信有胥魂吸酒杯
古往今來幾翻覆中天不動拱三台
拂郎國獻天馬
西戎獻馬大明宫九尺頭昂立朔風身遶黑雲蹄踐雪
眼明紫電骨如龍圉人飫豆須三品明月當盧映兩[騣-凶+(鬯-匕)]
雉貢越裳周道盛歡歌重見入居庸
駿骨西來路幾程涉殘滄海覺身輕一尋向上真非畫
萬馬皆瘖不敢鳴玉署詞臣揮贊筆虬髯使者被恩榮
可憐漢武窮兵日得似天朝賀太平
淵明菊
誰錫嘉名配往賢香生髣髴義熙前孤高莫比閒情賦
慘澹如思述酒篇白白黃黃荒圃地風風雨雨晚秋天
縱殘不受塵沙汙百卉中間節最堅
東作
垂白村翁懶出門兒孫活計在田園雷掀地上龍蛇窟
雨暗江南桑柘村曉起荷鋤山月白暮歸濯足澗流渾
芹芽笋茁供厨饌耕鑿難忘聖代恩
三月三日初度
八十山翁秃鬢蒼衰殘何計硯田荒眼看稚子頭皆白
夢想故人天一方有手尚堪揮酒盞當場誰敢論文章
賜衣一襲君恩重門巷風清拂袖長
花朝訪朱元輔不值
白版橋邊水帶沙穿深度密訪君家䋲床棐几門微掩
野逕山蹊桃始華處士未歸籠有鶴耕夫纔饁樹啼鴉
知音不遇空回首獨立東風幾咄嗟
近苦目熱齒疼
老去都憑造物兒潘郎何恨鬢成絲身如大樹頻生菌
眼似明河詎有脂擬借麻姑搔癢具浪傳淵客泣珠為
直須靜默安靈府驅盡閒愁聽奕棋
百年四萬日垂老三十六牙城早空老去冤親情頓減
俗間毁譽恐非公長康啖蔗扵形外杜老看花似霧中
甚笑懲羹憂熱惱冰虀百甕策神功
扈從灤陽清暑
漢皇移蹕向回中風伯清塵暑氣空驂乘文儒承顧問
獻瓜父老撫疲癃夷王遠致金駞座宿衞頻分玉韔弓
萬歲千秋奉明主此行遊獵得非熊
萬里提封掌握間離宫風露占清寒乘輿纔動關星象
御食精調領大官金齒蠻王來獻寶玉堂學士摠彈冠
惟應遊豫安中外萬歲齊呼天可汗
令下趨燕早離秦龍城風露正侵人上方寶劔光馳道
大駕金根警蹕塵千里桑麻觀樂土三時鼎爼得賢臣
善調玉體清凉國聖歷宜過億萬春
尚覺尭居古冀方鈎陳太乙暮蒼蒼稍同漢室清凉殿
不比南朝石步廊味薦猩唇來島嶼囊盛馬乳挹天漿
遥知煇翟承君寵下士何由望末光
次韻周彦明
纔出城南眼倍明周園讌集客非生漁家結屋通隣好
水廟飄香度竹清曳杖每愁苔逕滑開軒初愛葛衫輕
路人偶識先生面怪我媻跚勃窣行
築屋南宫窗戸明階閒一任紫苔生石橋誤覓天台路
竹院平吞練帶清林果每垂簷際重茶烟直繞樹頭輕
閬州絶唱今誰繼大似麻源上谷行
家園夜坐追思舊日感懷寄洪存心
卧看天星嘒嘒明還從蘋末覺風生人驚老醜緣多病
天錫詩材忌太清建鄴城中千日醉桐江波上一絲輕
不如歸老尋姻友明月街頭一字行
卧聽秋蟲咽到明驚心髀肉不重生厭吟旅舍烏棲曲
幾嘆豪家潁水清先友記中春夢冷貴人頭上雪莖輕
倚門望久歸來日又向金門掉臂行
次韻學正青山李公
齋閣深藏學懶殘時從池影看雲還尋花尚有春孤注
庇士誰為厦萬間人似雲松高偃蹇文如霧豹見斕斑
忘年幸結同寅好每愧疎庸頼鑄顔
次韻劉時中郎中題垂虹橋二首(後除待制)
初疑蜃氣結穹窿還訝晴虹下飲空影動星辰天拱北
勢連湖海日流東祗言履險宜求濟不用需孚已奏功
擬效相如題幾字區區駟馬愧雷同
岸束黃流訴不平行人朝暮躡長鯨占星已覺天根見
不日能驅山骨成萬里途遥催驥足三更潮動聽鼉鳴
沙門願力彌精進從此津梁徧海瀛
艾幼清北遊
平生父子遷固史人間拘忌隂陽流青山白髮老更好
黃河泰華君重遊吳人熟念旅𤨏𤨏范叔自笑寒颼颼
圖書東壁委山積儻因文藝資旁搜
送于尹之官烏程
延祐初科名進士烏程百里新郎官醇如箬酒光照面
清似霅水晴生瀾熊吞貉子誰敢過鶴在雞羣人共看
循資便合上栢府輸盡平生一寸丹
次韻許彦昭見貽之什
客忩慙息帳浮烟畏暑情懷易惘然歙嶺遥瞻天一角
吳門經見柳三眠白頭映雪須盤蓿金盌盛漿只玳筵
丁卯集成詩律穏竹林今日識諸賢
天平山
天平山裏唐朝寺蘋藻重來薦范公夾道松陰常帶暝
傍巖池影秖涵空石排甲士雲千竈藤走文蛇地百弓
心與義田同不死年年䆉稏舞秋風
眠松
何年手種吳山阿鐵石作幹枝森羅蟠泥爪甲自菌蠢
干霄意態寧婆娑孔明竟是卧龍者安石其柰蒼生何
憑誰喚醒出空洞山前萬耦披朝蓑
饑馬昂夫郡侯赴池陽
紫馬東來有耿光九華秋色對蒼蒼氣涵西極山河秀
材壓中州翰墨場飽腹蓬蓬民有飯中流渺渺濟逄航
循良傳裏無多事勸學劭農德意長
往歲從容侍次公今年又識大蘇翁傳家龜鶴留清節
驚世文章有古風五馬二毛新郡牧九華千仞舊江東
遥知沙際迎笳鼓旗影翻翻曉日中
送牟景陽都事之官帥府浙東
渺渺吳江接蜀波廟廊勲業舊鳴珂一門兄弟身先貴
三世文章譽不磨大府賢僚參贊暇元戎小隊笑談多
諸公不作臨岐醉奈此朔風吹帽何
龍飛在御仕逢辰潧府俄遷帥府新慷慨要為天下士
雍容且作幕中賓文章政事熊魚味野店山橋車馬塵
十萬軍民同挾纊梅花角裏亦回春
送李錄事正卿歸安仁
止善堂成煩董役采芹亭厰舊論文味甘吳郡三年水
影共江東一片雲柳媚河津知送客馬嘶官路悵離羣
賜金增秩皇恩近歸去萬山吾隱淪
過養材村
養材源頭桑柘黑息溪渡口烟水昏蠶生羞入懶婦手
燕乳不擇貧人門冷官歲月空得老客路荆棘今消魂
三十六策歸最好迎人稚子踉蹡奔
宿梅堰
日斜梅堰散牛羊漸近鄰舟借燭光夾岸長楓渾欲醉
持篙小女白如霜幾年湖海催衰鬢半紙功名笑漫郎
大小馮君文雋雅相看喜色映眉黃
十一月一日雨齋作
急雨投窗作意鳴昏昏城鼓欲初更青燈猶是忘年友
黃菊終然不世情床下小蟲工細響風前老鴈恨孤征
便應心膽渾如鐵飰顆相逢亦瘦生
種花隔歲學兒嬉又及秋風洒菊枝指甲秃無搔癢具
形容衰似别家時雲臺功業年華晚黍谷陽和造化私
苜蓿盤空猶健飰霜螯適與麯生期
去去重來若隔晨疎窗暗壁漫凝塵獨行荒圃忽佳菊
偶值同鄉即懿親縱辦笑談供餉客尚憐幽閴易傷神
家山此日開爐飲笑擁孫雛白勝銀
再用韻荅顧薦卿
驍騰伏櫪待長鳴解織天機日七更客路風埃先得老
道人木石本無情履穿何用嘲東郭句好元須繼北征
來往脩廊共談笑今宵賸喜月眉生
讀子敬龔先生江東小藁
詞場詩社老能成宿將臨邊號令明盡洗鉛華看絶色
何煩絲竹聽希聲謝韋向上無圭角濓洛方來以道鳴
自古文章分正閠紛紛齊楚孰爭盟
宫墻面對閱時流能事高懸水鏡秋清苦三年嗟刻楮
繁華滿目付浮漚坡公門下無多客工部毫端有萬牛
倘乞刀圭生羽翼會隨雞犬上瀛洲
寂寞祠官升斗謀山川黃落未歸舟五更孤枕六旬客
二句三年雙淚流醉倒浣花宗武在行吟楚澤屈原愁
願因紵縞酬投贈不貴人間萬戶侯
再用韻謝龔子敬
繩削無煩早混成直須平步到泉眀深窺鐵網珊瑚影
響徹金蛇霹靂聲傾蓋交情嗟晚合追風意氣羡長鳴
問渠大國衣裳會蕞爾江黃許乞盟
老子圓機傲九流誰將塵滓混清秋談詩直指形神影
撫世何心夢電漚愧我智多非老馬輸公硎發失全牛
功名未譲麒麟閣賦手先還鸚鵡洲
瀛謝奎殘淺近謀居仁首
縝密如盛水不流楓落吳江知鴈過月明巫峽聽猿愁
玉堂今夜凉生硯李廣材高老不侯
老竹道中
離離官堠蘚㾗生苦為行人管送迎投老年華憎歷換
近鄉途路覺身輕危峯壓雪爭寒意疾吹驅雲漏日明
想得祭先新釀熟糟床急瀉雨簷聲
次韻汪處謙雪中度昱嶺見懷
凍合無聲竹下溪蹣跚投宿野橋西人行蜀嶺愁應絶
路入仙源意轉迷浪湧鯨鯢連鉅海天輸玉帛出全齊
今宵且了還家夢不管楊花撲遠堤
長城如畫練横溪歌吹何心戀竹西白首尚違商嶺卧
多岐爭奈具茨迷千山雪齊銀屏出一夜冰生玉筯齊
稚子忽來推午枕相邀挑菜步前堤
歸來未擬泛南溪夢繞玄裳已掠西芳草池塘春尚淺
殘梅亭榭徑偏迷詩如大國誰雄楚酒似青州直到齊
猶憶往來吳會熟虹橋飛舞跨長堤
二十七日謙父詩來是日僕如獅潭越三日二
月初吉用韻奉謝
碎月灘前共飲溪泥留指爪逐鴻西歸尋松菊盟猶在
舊看烟花眼不迷泉竇通時流易滿柳條多處剪教齊
墻頭過酒休辭醉草軟如茵襯碧堤
剪刀峯凸接獅溪東嚮書齋背日西小飲喜從山鳥勸
安禪寧為野狐迷牛磨老樹胡偏動馬嚙枯荄齒易齊
乍别市朝謀寓隱閉門擬欲斷橋堤
次韻程静齋倚山書院
夢斷東南一角天當年宅揆帝圖全安邊充國無居右
胙土周公已拜前御賜有來分鑿落威聲或許過燕然
詩書遺澤傳三世竒寶于今屬後賢
往事傷心杞國天幾家喬木得生全清門鼎鼐流傳日
綠野煙花指顧前塵境夢身今往矣秋風兒淚故澘然
倚山精舍新題榜剰說青氊奕世賢
乃翁仙馭上寥天身贖嗟無計萬全猶見雲横朝枕外
空悲月冷夜臺前相門自昔推長白耆舊于今憶浩然
更號定知羊棗意孟莊那得並稱賢
瀟湘一舸水中天歸訪人琴兩不全成佛未應居謝後
爭名寧用愧盧前雲山在望徒紛若絮酒臨風為憮然
聞道嗣宗多子姪仲容雖老最為賢
今日桃源别有天四時欄檻百花全摇摇翠蓋清風裏
采采金英白露前玉樹郎君應俊甚霜髯學究想皤然
遊吳適越真堪笑客授如公覺獨賢
次韻蔣野巖寄仲山二首兼簡雲巖先輩
詡徑聲猷豈勃興公家伯仲摠堪稱人間狡獪嗔三穴
年少輕肥笑五陵晚境衣冠宜質朴故園梅菊有交承
詩來字字含烟霧報稱應慚錫百朋
九十年華撫廢興貞元朝士尚誰稱芝歌自昔悲商老
麥飯何從洒漢陵物外仙蹤諧夙好眼前俗子祗羞承
林棲未卜重參請玩易空憐龜十朋
次韻陳國表秋日登姑蘇臺
漭漭重雲鴈影奔憑高極目水邊村黃池未覺盟言冷
宰噽空令主聽昏離黍秋風增感慨斷碑殘日鑒亡存
方來楚漢無窮事說與芻蕘亦黯䰟
讀書堂上芥為舟夢想乾坤外十洲政爾客氊真得冷
猶嗟病骨早知秋有心擊磬寧忘世(國表近奉儒司委董石磬)無計
歸耕却恁愁鴈塔題名何恨晚西家畢竟愧東流
國表山長偕諸君遊虎丘屬兒子桂芳卧疾敬
用次韻
聞道兹遊取友端虎丘山下水雲寬青燈不似少年好
白石空歌長夜漫兒病自憐如鶴瘦客氊誰念似冰寒
坦途付與安行者未信人間百八盤
次韻朱竹齋見寄
詩到人憎不直錢吾儕參請幾經年響鳴赤壁江臯鶴
清嚥蘇公雪窖氊净洗腥羶歸白社豁開雲霧見青天
邇來有口且挂壁梔貌紛紛值售鞭
十一月十九日先君子始生寓館薄奠凄然感
懷明日馬上作
陽生葭管凍㾗交尚憶親容淚濕袍弟姪上堂紛拜跪
老翁扶杖醉酕醄天荒地老梅魂冷月黑雲深鴈呌勞
客裏情懷元自惡門前風樹併蕭騷
四日猶遲月下弦平生此日倍凄然寒梅不死春風面
孤子能忘罔極天時果隨宜來肸蠁靈衣髣髴見連蜷
忍貧正足光先志但願書燈久遠傳
正月七日雪後過鄭村陪祭鄭錄事私諡貞白
焚副有作
雪後溪山盡陸離笋輿伊軋度前陂孟貞曜諡哀終古
郭有道碑無愧辭薦盥有嚴賓在位含酸豈但哭吾私
郢歌不斷凄凉意颯颯隂風動素帷
午厨元章餉溪螺菜心妙甚
種自園丁始甲芽得從溪女淺含沙針鋒入殼挑深肉
椀面横枝帶嫩花翡翠脫翎分𤨏碎淳母到口敢矜誇
不隨羊酪同肥雋只許南烹伴蛤鼃
九月七日曉窗聞雨有懷
白髮蕭蕭奈老何驚看木葉下層波百年最恨别離苦
九日無端風雨多儕輩舊交登鬼錄江湖滿地足漁歌
殘生懶作禁門鍵隨分安居養至和
前月憑軒望斗牛舉頭鴈影又深秋黃花有幸霑新潤
歸燕何心說舊愁甲子雨占禾附耳庚申夜守客搔頭
兒曺想理登山具碎月灘頭上釣舟
連雨九日乍晴
風閣簷聲靳不流尚容老子望清秋千崖萬壑爭新齊
黃菊紫萸欺白頭侯喜誰同温水釣山公曾共習池遊
卷書危坐思疇昔萬里終慚浩蕩鷗
煉師吳定夫孫元京先生外孫元京無嗣勉繼
家學山中夜話因贈小詩
半世求田未得田老來尚結讀書緣千山濃淡古今畫
一水微茫上下天閒侣鳴鳩管晴雨偶隨孤鴈立風烟
野山詩客騎鯨去猶喜賢甥續斷弦
十月初六日携芹芳入藤坑將營壽藏題詠
山石犖确日欲昏天寒人家早閉門昨朝聞虎過西崦
一翁抱犢耕前村露華成珠草頭濕月色走汞波中翻
篝燈呼酒雖稍急避席欣逢老弟昆
百年鼎鼎寓塵寰寒暑相催不暫閒自笑讀書生白髮
也思埋骨要青山虎龍深抱泉源□鷄犬相聞里社間
但勒詩人唐子碣浮生誰脱鬼門關
病起雜書
荒齋孤坐思凄然齒痛無聊隱几眠病減終朝那廢藥
體衰初夏尚裝綿百年誰免夢槐國萬事何須使鬼錢
却笑山丹矜節序鮮葩如火噴晴烟
單衣未試晚風柔村舍歸來過石頭眼力不勝燈力燄
蛙聲偏競雨聲愁聃翁久悟身為幻李廣休嗟老不侯
閒客不來心愈静聊將歸思問沙鷗
欲落不落山上月思歸末歸菴中人可能快手剸犀兕
况欲被髮騎麒麟冥冥磨刮詣理窟惺惺警悟存書紳
昔豪新懦忽自笑松花作意霑烏巾
病中釋懷
衰病相尋不用悲花殘葉脱恁天時親朋先死數十輩
造物遲留千百詩齒痛雖無食肉相眼明猶辨受辛辭
傍人莫作龍鍾看百榼開筵把柘枝
九日同元亨遊崇福寺懷鄭景尹山長奕夫
山中古寺四無隣此日尋幽度澗濱快馬氣驕欺老子
閒僧醉熟避遊人一枝菊瘦秋光獨百尺樓高旅望頻
遐想豁然文學掾揮毫題徧練屏春
次韻童一清兼簡槐里諸公
當年玉殿聽宣麻森栢祠前過客嗟鼎鼐樓臺俱世業
林泉詩酒是生涯揩磨文正床床笏愛惜平泉樹樹花
幾度思公乘雪棹愚夫終笑戀西家
仙源易得是胡麻濟勝何須羡咄嗟義訓惟應傳竇儼
物妖真足唾王涯寶箋尚閟宸奎字畫册多描别殿花
峙玉森森知敬客江南文獻定誰家
懶婦無功治枲麻黔敖餓死恥來嗟少年有志功名會
投老相依水石涯閒傍青松承露滴愛拈紅葉綴霜花
去來横豎皆兒戱莫訪成都賣卜家
寄吳郡汪叔志推官
三譲名藩古不磨官塘魚米萬艘過新安城裏浮溪𣲖
延祐場中進士科執筆詳刑寬箠楚化民知法避江河
是行慣識平生操細酌寒楓葉底波
廿載湖山兩見之瓊林炯炯照須眉忍饑正字思亭記
投老都官宛水詩隨世功名鞭影動圜扉惻怛草心知
吳箋搗就秋溪石閒染雲烟郡閣時
文公聞孫仲謙以韋齋故宅為里豪所奪將白
之憲府比來山中徵言余適卧疾弗克見敬謝
七言
荒村卧疾闕知聞有客相尋水石濆筆底難為皇甫湜
人間正少孟嘗君酒沽野店頻添水袖拂松梢半惹雲
日暮想君投宿地柴門木葉落紛紛
維摩示疾寧非疾吏部送窮還得窮身似春蠶初伏日
貌如霜葉乍禁風大賢有後昭先德東魯歸疆待至公
今代宛陵宗匠在書成萬一寄飛鴻
對雨書示兒曺(時與老妻俱大病新起)
一種霜毛鏡裏分禪窗静對度微曛山妻近喜扶床坐
老子新箋斷酒文馬革裹尸無長物祈連象塚慟三軍
儻令身後銷遺臭未用深悲溟漠君
病餘幸脫鬼門關肩聳如山耐曉寒老至萬緣雖是夢
愁來一枕正難安多情社燕歸茅舍薄宦鮎魚上竹竿
江海鳴舷猶解賦何須苦道誤儒冠
湫隘㕓居過白頭五年天假住林邱十分竒事聞喧澗
二月東風索敝裘家問頻通煩使鶴罌儲告乏愧耕牛
未妨舉案交相賀菽水清懽尚可酬
湘竹簾高映夕曛支頥看度北山雲壽徵漫點眉間白
睡思頻添枕稜紋自斷此生巢飲醉誰能免死鬛封墳
羹桮糝芋便衰齒猶笑何山易破葷
春來風雨厭經旬簷菌排釘眼底新年過六旬賖死客
花寧幾樹待遊人溪流窘束黃牛峽汗汁渾霑白㲲巾
之武自嗟還自笑英雄幾聚北邙塵
淳安方良輔惠訪贈龐字韻
荒齋夜雨厭浪浪小市俄看陸作江疎鬢雙飄憐我老
洪鐘萬石待君撞青山擁坐如招隱白雪聞歌别有腔
此日掀髯成一笑從知早歲許敦龐
再和龐韻
今代提封邁樂浪文華舊說盛吳江晴天虹影中流見
山寺鐘聲半夜撞謬倚講帷常靦面強横孤笛不成腔
分陽近喜陪詩社能免黔驢陋質龐
五用龐韻贈王在中
老硯嗔人兀矮窗南隣索茗杓分江五經文字從師讀
百尺烟樓待子撞静玩圖書心有法圈存魯薛鼓無腔
相逢飯顆緣詩瘦莫問將軍骨相龐
次韻僉事聶公分水道中
名重中州泰華峯胷澆今古覽怱怱坐令列郡銷姦黨
猶許諸生立下風垂象盡知宗北極瓣香今幸拜南豐
分陽原隰煩絲轡掃却浮雲見碧空
分司聶公令賦冬日田家
屋外茅茨滿意秋轉頭風色易颼颼暖回最愛三竿日
耕罷方閒十具牛豆筴暴乾高著架麥畦嫌淺更開溝
青樓歌舞新衣換軋軋寒機卒未休
三家村裏澹風烟凍合銀床曉汲泉逐兔惟應當臘後
教牛須要在春前經霜早菜烹來美入碓香粳擣出圓
桑樹雞飛犬摇尾主家頻索地租錢
田家雖苦樂猶真新搆茅簷壓樹身婚嫁關心從賤糴
羔豚餞歲接比隣地爐柮榾烟銷冷籬落梅花暖笑春
八十老翁筋力健兒孫俱是太平民
說著田家百不憂冬來芋栗已全收日暄披著黃綿襖
露地看殘白牯牛書學兔園甘苜蓿聲聞野碓代更籌
薺花吐出春風面笑我何為滯此留
老翁生不識公侯羞殺逢人曲似鈎薄有田園供歲計
莫將名利惱心頭籬懸苦瓠將收種門掩蒼苔迥得秋
旋斫松明留客坐瓦盆浮蟻酒初篘
經簷日薄映冰清暫息扶犁隴上耕戶析差科少官事
年豐粔籹作人情草枯可了烏犍飽甕小猶堪白&KR1089;傾
賸對兒孫戒勤儉方今四海不言兵
阿翁阿嫗髮如銀喜弄孫雛過近隣酒入豳風偏養老
芋藏土窟可延賓誅茅牽補先防雨植柘包纏不待春
官府清明公事減桃源那得似堯民
村墟煙火抹山灮尚覺頽垣井竈荒寒夜織殘機杼月
豐年填滿富家倉葛根縱白難充腹蠒纊徒温不在床
貸米浙商貪子本莫教鴻鴈度斜陽
過淳安投楊如軒主簿
勾稽監税兩勞人官舍如舟近水濱剰賦詩篇掇風景
肯將鞭筭費精神笑談喜近文儒地行旅新過道路春
猶有趨隅舊文學蒼茫來此問通津
題程伯玉盤趣亭
盤趣亭中酒一杯葵榴照眼履侵苔林深别有天地闊
梅熟每招風雨來王氏槐庭增黼黻米家書畫壓瓊瑰
衰年制飲真成醉相送煩君首重回
將之金陵留别彦珍叔固伯善世延楚善諸生
小軒向夕一燈紅紙響蠶聲角近功老我聊為俄頃助
諸生俱有古人風靈山窗外松千樹采石江頭月一篷
黃卷鑚研宜喫緊家聲元是宋三公
筠軒集卷七
