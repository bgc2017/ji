筠軒集卷四
元唐元撰
七言古詩
桐江舟行翫月作
平生慣賞山中月胡床穏坐依林樾小池雲影自去來
山風吹衣冷到骨閉門亦知江海大政坐信書生白髮
今年八月買扁舟卧看銀濤浮玉闕光涵萬丈驚潛虬
寒逼千巖聽栖鶻天公賜我一段竒鼓枻中流從傲兀
百年知已喜在眼皓彩陸離殊未歇蓬瀛仙子今在無
亦欲乘風徑趨謁是行已拚幾大醉願挹北斗斟溟渤
倚篷假寐待微醒船人屢報晨星沒
見雪吟
兒時見雪喜欲顛刻畫素猊自矜巧皚皚庭樹窺百回
直疑天地不愛寶中年聞雪意凄然無衣無褐兒滿前
挩蔬盈掬闕甘旨束薪不辦晨炊煙白駒在谷鷹在鞲
山中之人胡淹留長夜歌殘白石爛杜陵茅屋風颼颼
孟使君游黃山温泉歌
吾聞古初未鑿混沌竅水火之精化玄武扶桑十日爍
天地鱗毛渴死走無所帝令二物居神池權衡七宿圖
書府人言坎裏陽泉翻豈識離中隂火煮祝融鼓氣玄
冥合一竇丹砂沸千古使君紫馬苕霅來三生石上精
神開懸崖絶棧不畏險杖扶石齒緣莓苔猿猱起舞虎
豹遁三竿瑞日升蓬萊臨流解帶一湔祓清飇微動朱
波迴暖騰黍谷非律吕雷從地復常胚胎千崖滴翠管
迎送浮邱仙人揮酒杯謂侯骨相貴且壽姓字久矣標
丹臺寧從博局爛馬策懶共冠蓋爭衢埃千齡竒事一
朝取新詩磊落收瓊瑰尚憐拘官計日月重遊有約登
崔嵬
聞角辭
山月未墮窺窗明霜風掠戶簷鈴驚城頭吹角山月墮
此時凄切難為情荒涼天地角聲老朱顔未幾白髮生
角聲無情聽自苦多少征人念鄉土豈如年少聞角時
擁衾熟睡心不悲
次韻黃總管十一月望月蝕
天門虎豹猛莫當二十八宿森其旁妖蟇輪囷怒腹強
敢負膽氣吞蟾光山城霜冷夜未央高人起視懷感傷
月中老桂千丈長古人往矣遥相望吳剛斫桂月窟藏
曷不斧彼妖蟇亡天人受職鳴琳琅樞機萬象分低昂
誅蟇投畀無何鄉專車骨粉令風揚月行九道邦家昌
天盲不復求醫王
題何生江天疊嶂圖
我生無封侯之骨相萬里成功勳又不能飛鷹走狗洒
血看繽紛白頭兀兀據書几昕昏童穉嗟為羣長廊盡
日絶人迹西曛焮熱氣如焚授書過午暍欲死冰盤雪
藕誰見分眼明忽閱何郎畫萬疊江山心為快爭先蕩
槳向中流無復求魚有餘嘬摧頽兩翁似偶語傴僂癡
童攜一介驅驢下坂太凌兢尚憶邛郲行者戒因嗟吾
人受形役百歲膏煎棲大塊看君所畫亦勞生未辨脫
身塵土界不如學取巖前樹鐵榦銅柯烟雨挂日月成
丸弄豈休苔蘚為衣色不壞枯榮暗與世推移擁腫可
逃人睚眦莫言與語不點頭樹若點頭吾即拜願將此
意商西風祗恐傍觀猶未解
趙與春遠遊贈别
阿翁抱器鬚眉蒼見客布武聲琅琅汪祠醉墨龍鳳翥
壯士讀之增慨慷至今蕭齋兩大字風雨不動生神光
月梁誤喜承翁面化劍上天留帝旁郎君翩然慰岑寂
袖攜滕句秋瑟瑟看君身榦如翁長岐經孔思填胷香
敬亭清嘯鳳臺去想見白雲思故鄉
近有同舍嘲余頭童齒豁者次孫阿彬生齒喜
而有作
阿彬生齒涎滿頤稍能學步緣階墀老翁攤書讀且倦
時復提抱相遨嬉翁方齒落汝不知為汝而喜吾自悲
朝來舉櫛髮如絲頗被年少相輕欺願君朱顔常保守
莫見齒髮當衰時
奉題御史四忠詩卷
五華臺土漬膏脂諫疏明朝上玉墀駢死難逃時宰譖
兩賢甘作楚囚悲朝廷公道初開日墓隧哀榮無已時
萬里生還承寵渥旌忠正在挈民彝
御史之官帝耳目直言不畏龍鱗觸動摇山嶽亦雄哉
紛紛佞臣總奴僕華臺寶刹切雲高汗流滴土嗟民勞
寧使臣身伏斧鉞天王聖明容可逃雷霆奮怒那回笑
爭相為死交相弔倉黃遠謫塞沙寒悵望虎關誰與叫
忠肝義膽有明時皇天后土照臨之欽聞温詔為洗雪
九原可作銜恩私生還重拜聖天子霜臺柏冷除音美
四忠耿耿照乾坤留取聲名付青史
夜航行
偪仄偪仄秋夜航吳音雜遝汗流漿柂樓劣容六七輩
焮髯熏耳炊烟黃袽衣失戒俄水入神驚膽落成倉皇
羊腸雖陿無此險尚有餘地停車箱彌明鼾睡那辦此
得跛男子應非常鷄號四野曙光合鄰舟稍稍希燈光
浪遊湖海别作計駕舟萬斛升扶桑
杜希聖經歷生辰
拾遺有孫真仙人手持六六峰頭雲靈湫喚雨洗八極
向來旱氣空如焚焦枯頃刻作潤澤書生甚訝非前聞
精誠所致貫金石笑爾詭論徒紛紜嗸嗸待哺萬姓活
直與造物爭竒勳先生無言天欣欣永錫眉壽鮐背文
聞角有感
城頭角聲嗚嗚昔年十四五挑燈讀我書月照池東樹
月明未棲烏暮年聞角空齋裏猶喜讀書心不死烏啼
還是舊時聲霜毛羞殺臨池水窗月欲墮未墮時凄涼
心曲誰能知
蛩吟
蛩吟蛩吟促機杼念爾愁牽千萬緒如何也遣達官聞
月影郵亭自來去啾啾唧唧草根多幾家機杼空長梭
短襦不掩脛骨冷瘠土禾低飢柰何皇華使者行原隰
斟酌民情寬賦籍感時撫物一凄然豈比寒生操翰墨
蛩吟雖小入豳風曾識東山赤舄公直須制禮扶明主
明朝且聽隨車雨
次韻程仲潛惠詩
虚簷墜葉錚孤清穏著黃公山字屏每憐俗物敗人意
老眼頗為看山青春風不度東城側閉門聊作灰中畫
神駒汗血始見之向來枉恨雲林隔金盤擎露九霄危
人間芻豢真無竒芙蓉為裳蕙為帶瓊瑶結珮天風吹
轉蓬正自嗟南北雲錦時時看墨色歲闌擬訪水心仙
攜手東阡與南陌
舟寓臨平書懷
臨平寺前烟水昏鐘聲隠隠搖山門篙師繫纜古松下
坐對月色波中翻年光盡付旅瑣瑣西風微動菰蒲根
居人燈火自喧雜稍憶學語吾家孫秋田已穫粳米白
浮蛆老甕山妻温一錢不直客氊冷出門大類三家村
平生心友喜在眼襟期稍許中宵論誰憐老氣尚耿耿
跛鼈強逐南溟鯤
贈表姪李廷獻歸星源
石山寺前黃葉道我曾去訪江東翁清池對酒躍赤鯉
五十年來一夢中里巷蕭條礎石換孫枝挺挺今黃童
駢章雖未到老眼已覺逸氣追天風明珠白璧(闕)藏護
丈夫暫爾遭途窮君不見盤根仙李非凡種培植應看
香葉動願言得句如得官一笑人間朱紫重
白紵辭一首答鮑仲安
白紵亭渺何許白紵歌歌者苦君王微時擲百萬風流
尚覺傳千古生長佳人舊有山歲歲春風芳草路何人
纖指撚銀條寒機自語隨驚飇織成邊幅凝秋濤殷勤
熨帖鮫人綃君家贈我心亦勞剪裁稱體驅炎囂何以
報之雙瓊瑶
題貢友瞻巖巖圖
茂深十年金石交洒洒筆力專雄豪南湖溔渺入我屋
側耳似聽玄猿號青山千摺染空翠瀑練萬丈懸崖高
行者回頭坐者坐謂近非近遥非遥長松夭矯奮鬚鬛
誰家置屋新誅茅山橋野店迷徑入稍疑艇子呼招招
問君此圖為誰作南湖之濱人卓犖石為肝肺水為文
襟珮芳菲紉杜若泰山巖巖舊魯瞻楚尾吳頭並廬霍
君家文靖玉堂仙彭澤令君聯韡萼諸孫班班如虎豹
眉目秀異承家學蒼頭勿使捲圖去要洗炎囂倚冰壑
寄金陵滕義夫用第六韻
金陵坊裏識滕君喬嶽具瞻千萬丈怡然桑梓有餘恭
顧我何殊魯三望賦詩尚骨不尚肉盤摺老蒼銷隊仗
黃昏屢過南軒廬經行九里清溪上賀家酒好隔屋香
對酌懽呼忘老壯子衿學校廢已久正賴斯文扶堡障
新晴老悖欲何之泮藻池頭遠相訪寒威可柰粟肌膚
雪髮無情垂領項書冊如山許亂抽竝頭比鯽生徒旺
齋廚留我共杯羹似憐久客凄涼狀方來太室歌邪許
鴉墨宜徵將作匠姓名已在丞相府抱案曹郎非久曠
何年種石必成玉天將玄雲為雨釀為吾多謝林董君
扣戸曾驚青竹杖
十一月二十九日先君子忌日
朔風吹度簾旌長博山爐焚楓木香渚芹可擷亦可湘
奠以桂酒仍椒漿山空歲晚霜露慘魂來白日雲中藏
萱花不待顔色老大椿至竟成凄涼萊衣縱在為誰舞
何况孤鴈摧炎方高吟手澤付煨燼粗有遺墨堪尋行
報親無路學詞藻竊從碑刻書潛光兒生作詩五千首
情鍾諱日含悲傷舊山種梅身轉大窺花弔影何能忘
林烏趁曙叫不已放聲慟哭迴穹蒼
汪子翼遊黃山以詩示教作七言以謝之
黃山高哉四千仞白日照耀金芙蓉軒皇御風覽八極
問道來訪浮邱翁鈞天樂奏鸞鳳舞從臣結軫隨飛龍
當時欬唾落幽閴至今草木生香風神丹一粒走澗谷
化為百沸朱砂紅遊人下浴代湯熨一嚥再嚥顔還童
靈苗採劚換金帛異烏啁哳聞笙鏞飛泉布石挂疋練
翠蓋倚空翹萬松霞裳遥自剪刀出仙果直與桃源通
素書欲讀字漫滅石髓可掬芝成叢初平羊頑叱不起
令威鶴老衣蒙戎鉢盂下覆送天粒玉山禾發常年豐
華岳先生來假寐蔡家兄弟書重封汪君妙年骨骼聳
拖笻棧道凌虚空詩魂上据獅子背石人大笑欣相逢
昔年鄉老横鐵笛約客夜宿天都峯爛銀盤出涼似水
仰麾箕尾為前鋒百年竒觀豈易致力挽溟海湔塵胷
嗟予衰謝付坐想惟將圖障懸庭中氣為車馬任超忽
眼明鶖鷺歷始終君謠未已歌繼作寄聲以謝無是翁
請王復初公禱雨于郡齋
寰間老人星天上蒼水使翩然下新安兩袂挾雲氣四
郊如赭良苗空符師誕謾嗟無功先生霹靂潛膚胸并
州快剪摧妖虹靈湫投檄驅老龍傾江倒海須臾中函
關紫氣香溟濛揮手起救吾民窮明當奏最陽平宫千
二百歲住崆峒相從倘學鷄窠翁
苦雨狂歌
寧可崇朝艱粒食寧可暮夜無安席老翁不願聞春霖
朝朝暮暮鳴不息寧可南征負戈矛寧可募戰黑山頭
老翁不願聞淫霖朝朝暮暮鳴不休浣花翁家床床漏
頽垣通豕犬穿竇麥田草青三尺長閒殺耕夫手通袖
山桃野杏鬭時粧為爾空霑泥土香佳禽噤語蝶褪粉
蝸牛蚯蚓升高堂老夫經年剛制酒無術澆愁傾一斗
閉車新婦皺眉尖汗墨流巾衣露肘憑陵大叫訴蒼穹
下土蟣蝨誠難通安得赤龍萬丈捧朝日四海九州光
赫赫四海九州光赫赫蒼茫萬象生顔色
聞雨歌以官為市者良可嘆也
春來日日愁多雨夜聞怪禽聲嘯鬼去年城市再焚巢
兒廢錐刀女機杼金淘沙盡賤如泥壓殘官馬不能嘶
客來勿嗔身障簏幾家聞雨妻兒哭
彈琴峽
朔風吹野日沈沈何年天造無絃琴黃牛三峽所未見
奔崩沙漠聞斯今光浮漭蒼自太古下視幽窈餘千尋
秦風猛鷙寫遺韻南國下俚嗟荒淫至音淡薄似玄酒
疾響暗黑迴空林儒林丈人騎駿馬清風為佩雲為襟
黃金莫為子期鑄後世豈少能知音政須露坐審宫徵
遲迴魏闕朝王心鷄鳴度關有誰子倉黃四顧經危岑
丁繼道索茶于天寧方丈次韻
平生愛殺趙州茶老禪茁髭如茁芽紅蓮幕下斵輪手
僧窗醉卧忘公家醍醐養性近亦厭雲腴泛椀相矜誇
瀑流井收各有味三丫路頭行勿差撚松戒傍菩提樹
汲水借潤優曇花心安不用拽牛鼻吟豪直欲拔鯨牙
樓船將軍下横浦陋邦震攝逃吕嘉
分題得歲寒亭
歲寒亭歲寒亭乃在白雲古縣之閒廳蒼松鐵面奮鬚
鬛老柏羅絡青冥冥屋頭好山作屏障階下琴筑泉泠
泠黃門何年此傾蓋三十六詩新發硎如何昔賢所坐
嘯離筵瞻此郎官星潭潭丞相府胷中分渭涇天網既
下罩藥籠收蔘苓援毫贊機務抗志惜娉婷會前賈生
席無愧草堂靈
得銅井潭送克用公戍績溪
大鄣山揚之水灘三百從兹始銅井豢神龍鱗張角而
犄驅雨帶餘腥草木常披靡潭幽窺愈深石剗平如机
潭以寫吾心石以礪吾齒百煉之剛固竒節上出為功
汲寒洌詩書謀帥朱侯來馬試新鞍黑如鐵山君川后
亦起舞五月平林尚啼鴂胷中兵甲貴不用獷俗懷柔
任車鍥詩成石鏡擲金聲楮産龍須連玉潔
次韻陳子貞
公家肉山肥似瓠餉我清談烹日注巷北巷南寧幾家
不用挐舟渡旁渡吳王臺上歌舞新回首斜陽荆棘路
羇懷况值秋蕭索意行且止悲歌屢兒曹頗嘗見此客
世事悠悠首難聚清陂百頃魚作租擬向漁郎商去住
舊山茅屋撼風雨夢回不省棲身處神交千載落空言
心知正用頻來顧我家父子一青燈君家兄弟雙珠樹
登山臨水定何時更約門生侍巾屨
聞角歌
城頭角聲轉悲霜凄凄誰解吹霜天解吹惟健兒健兒
健兒十年戍遼西閨中少婦輕别離裁衣未寄寒刺骨
嗚嗚咽咽空相思南征北伐昇平了刁斗聲沈太白曉
當官不用猛虎將歸來妻子常自保健兒吹角不知悲
汝身不是遼西時如今却付荒齋客還家有夢萬山隔
城烏𦕈𦕈月窺窗一掬酸心禁不得癡童鼾睡爾何知
明日霜髯增百尺
敘南蒲學正制登歌雅樂留吳作詩贈别
蒲君軒然虎豹姿傲兀官舫來吳會路經越巂萬餘里
自春徂秋暑將退命銜宣府敢辭勞廟成作樂當昭代
仲尼日月行中天聲教旁敷大無外金鏞石磬在堂下
登歌進盥環衿佩朱絃疏越鳳凰鳴虡栒鱗而加粉繪
儒臺史君惠裏言薇垣好事多才賢鳩工稽度罄其巧
往往補乏捐金錢聞韶可但向齊國名與季子相周旋
黃鍾不待諧賈鐸語以緜蕝知媸妍虎皮包裹槖駞載
尚煩愛護令完全歸來上官念遠役庖人催喚開華筵
坐令祀典配内郡遠臣夙夜思承宣功成紀實上奏牘
星馳願到明堂前龍顔咫尺有餘喜率土共樂堯仁天
踏車行
青天無雲蒸赫日大車嘈嘈小車急誰家小姑比嫂長
牽手登車齊借力可憐力盡汗流漿揮手不見蛾眉長
却愁新秧未入土哭殺林鳩天不雨安得浩蕩銀河翻
山後山前涼葉舉海塘罷築民把鋤萬歲千秋荷明主
後踏車行
吳天不雨日光赭桔橰遞響徧原野祗消三日雨滂沱
水雲萬頃搖新禾君不見前年苦雨圩塍破敗屋斜穿
小舟過至今怕聽雨聲長點點滴滴割人腸街頭二千
得斗米紅粧洗米官河水不愁圩破雨翻多柰此白粲
珠璣何
題松壑御史鶴慶亭
君不聞胎仙來自蓬萊宫玄裳縞袂丹頂紅禾非芝田
不肯啄雙雙弄影瑶池中巢居松頂出至性綢繆牖戶
仍玲瓏如何東道乘驄客百金遠致棲樊籠頸長閣軀
費呼喚庭除步武旋西東九臯送響透寥泬孔牆密邇
驚盲聾雝雝似是鸞鳳侶亹亹相應雌雄同應嫌乘處
志專一關雎復見周南風生子墮地光照夜愛之謂是
靈禽宗經時啅殼出黃口弱羽帶濕垂氋氃金九火七
孕神質千六百歲乘虚空青溪道士僅一隻清獻公家
不多得雪堂夢裏聞戛然絶妙文章傳赤壁不如公家
二生四兮四又八數衍羲經宗太極龜魚下蔭小亭新
竹樹成隂長晝寂茶烟輕裊對文楸皓首寓公分半席
請公下筆自作鶴慶圖醉墨淋漓雲霧濕
次韻烏程謠寄于尹
鄧攸居官惟飲水晨炊不淅吳中米武陵長史歸裝輕
沙堤取石壓船底于公宦海經幾年有眼不識床頭錢
寒機弄月耕徧野政成老子風窗眠今代昌黎持繡斧
華篇枉贈能知賢
任昉當年清似水歸舟僅載桃花米烏程長官廉且仁
況肯吹毛翻檢底秋風䆉稏歌有年訟庭荒蘚生紫錢
兒童三尺知雉性老翁八十看牛眠向非清臺揭明鑑
妍媸孰辨區中賢
上塘行
吳人不愛馬官河抵平陸婦女小兒齊駕船牽路雨收
泥沒足君不見上塘篙師更苦辛高桅挂足兩肩赬波
濤急瀉石齒齒力與涎蛟較生死我願舍舟取長途南
山風動嘯於菟人生行路難如此兩髩易秃紅顔枯歸
來山中誰與娛良朋過我酒滿壺老妻紉綻弄孫雛但
為鴒原引恨增驚呼
鴈何來
鴈何來天之涯朔風吹汝急念汝寒無家南翔慎飲啄
幸不離罿罝羇棲萬里影慘澹含烟沙鴈兮鴈兮歸有
時有弟有弟今何之炎州十月雷虺虺朱鳥吐焰熏髩
眉遥夜夢見君翕忽隨飇馳人言生别心欲折死别痛
極那得知
青山對白髮歌
青山對白髮白髮對青山有時問山山不語但見草木
春風寒登高望白雲雲泊松樹間引手攀雲入襟袖雲
去浩浩何能還丈夫有筆無塵滓不作征西露布獻天
子文如古劍夜生光誰令子作真符禆國史朝研朱墨
誦琅琅夜剔青燈應媿死我願學樵童丁丁弄斧深山
中又願持釣竿嚴陵灘上收魚筒溪神未必愚辱汝柳
州柳是囚山翁
十四夜大風始寒
往年吳會厭風饕老屋搖搖連地動遊麋臺下少逢人
衆鳥枝頭無宿夢庾臺千艘出海口檣折帆傾驚匈匈
飢蛟鋸齒食人肉愁絶京都望輸貢青山四遶閉車帷
勢急何自掀茅茨我欲上天訴風伯虎豹守關安致辭
王師南行甚勞苦迴旃捲旆當何時征衣未寄寒刺骨
上霧下潦熏蒸之遥遥閨婦隔萬里可憐中夜啼痕垂
短衣掩骭歌石爛硯田荒落吾奚悲腐儒所思在遠道
鄰鷄三叫增凄其
苦雨行
龍公吸海填銀河散作千林夜蕭瑟曦輪仄御入太隂
若木扶桑少顔色苔生客位紫斑斑蚯蚓上堂蝸繞壁
香盤曲篆屢供焫幘墨流頤驚溢出黃雲爛熟混泥沙
田父涕滂憂水厄先生不出掩柴扉吟作飢鳶空太息
願從馬上奪天瓢擲付祝融燔朽質三竿瑞日麗中天
四海歸心仰宸極
晨盥衣間墮一髭白甚戲為短歌
愚生四十髭始變把鏡嗔人為吾摘蹉跎偃蹇二十秋
霜雪滿頤何啻百衰顔想似葉禁寒粗喜眼明對方冊
書成豈救妻子饑奈此秋風鏖四壁舊遊澤國畏波濤
歲晚歸來風雪厄林棲勉作遂初賦燕坐可觀虚室白
有時懷土夢魂驚起据藜床猶作客昨夜燈花綴玉蟲
豔豔語人光照席淮南猶有未歸兒安得行人報消息
終焉我髮不再玄勿羨天涯春草色
和程仲山失鷄行
君不見少陵杜老苦為鷄蟲分得失又不見東坡居士
亦為二蟲辨隨逆不如且讀仲山甫失鷄行鷄飛上樹
從人得啁啁粥粥爾何為鼎釜新封湯沐邑宋窗幸免
聒兩耳風雨膠膠長邪慝漫誇助叫海翻波孟嘗君家
唯此客我聞失鷄付等閒天山鳳食青琅玕千年覽德
始一下世人莫作翰音看
君不見魏世熒惑亡在匏瓜中昆明池上煽融風又不
見黃帝玄珠遺赤水象罔得之心獨喜蕭何暫去漢皇
驚四皓入山寧餓死天人至寶衆所重豈比紛紛鷄犬
似誰教鵝鴨惱比隣為嫌口吻令人嗔鑽籬菜僅俗僧
飽詛盟待汝搖其唇寧從紀渻養木雞三旬不鬭全天
真吁哉少驚世之人
文會堂前以磁罌貯牡丹一枝著雨離披古松
賦詩簡吕廣文元輒次韻以廣其意
牡丹紅者呼狀元黃紫類有佳名存東園壽安大如斗
花時擾亂蜂蝶魂輕攀要是纖玉指滿插雅稱玻瓈盆
主人何處得瓿甊上具口耳中昆侖嫣然一朵若有訴
名色以聘元非奔雕欄遐憶風日麗平地下接沙塵昏
暗投明月誤魚目得時蕭艾欺蘭蓀願從汲引上几格
賜之湔祓令蒙恩翠屏掩映嫵媚態玉井噴噀醺酣痕
忍言零落拾殘馥酥煎故待供盤飱憶昔洛下潛溪緋
買種動以千金論歐公出口譏天巧至今傳誦數百年
豈非大巧淳朴散主人養拙之為尊天香國豔雖醖藉
自開自落隨乾坤城北詩家陳孟公愛松愛花心一源
瓦瓶深貯見吟咏珠璣何啻百斛繁偶逢想亦被花惱
何不弄筆伸花冤銀罌(闕)金(闕)有物情醜好隨手翻
東園百本方爛漫少頃佳客開芳樽蒼顔正愛花壓帽
投鑷未用慚諸孫枝梧詩律謝沈宋真持布鼓過雷門
小疾戒飲戲作長歌
人言天上有酒星又言地下有酒泉杜康儀狄酒之精
至今垂名千萬年酒星不照新安郡筠軒先生據寒氊
蕭齋非無酒盈榼柰何衰疾來相纏既不學灌夫罵坐
忤丞相又不學方朔殿上遺小便家有宿釀五百斛不
如買田二頃扶烏犍誰憐脅腐客不悟爾謂得趣吾豈
然子雲寂寂待好事彭澤歸來無一錢從今賓至但茗
飲白雲椀裏銷晝眠速營糟邱亦過計笑我自號茶中
仙不然飽餐脫粟飯縱逢麯車豈流涎問翁空洞果何
有惟有風月三千篇
國寶程公幼子叔固年十四機警可愛賦長句
以勉之學
大鵬初生羽未乾抗志藐在青雲端虎纔墮地文隠霧
氣已食牛威百步何況羽成文炳時九萬直上須臾期
風低草木百獸避不數尋常么兔貍人間小兒千百輩
羅衣楚楚同隊嬉喚爺但覓梨與栗幾何把筆塗鴉兒
公家幼子十二三發硎快劍冰為鐔眉眼分明畫中得
髧髦漆黑垂毿毿試令吟詩拂蠒紙瑟瑟食葉聞吳蠶
荒齋邂逅阿戎語白晳那知逢阿咸鄴侯家書高似屋
字比錢大光煜煜五行並下抹紫電意迎理解如破竹
青燈拚作十年讀掇取巍科收世禄一枝祖笏篋中香
留眼崑岡看片玉
田家苦
嘉禾洒洒溝塍間有如少壯矜容顔黃金散漫堆場圃
幾年無此逢秋雨東家打稻西家聞細聽聲中含太古
問君如何是古聲七月豳風始西土人言田家樂我言
田家苦春耕泥沒膝呼牛耳濕濕禾長費周防露草憑
茵席藜莧不充腸憔悴見顔色林寒向夕烟火微主家
扣戸徵租急舊逋未了新逋積倒甕傾罃無一粒田父
拊膺向天啼瑟瑟秋風吹四壁
明月璫一首戲贈安處善令郎之婺源結姻于
鮮于必仁之門
鮮于君有鸞鳳女安處善生麒麟兒兩小無嫌好姻對
瓊林皎皎春風枝刺繡床前性聰慧讀書窗下聲吾伊
蹇脩寬作十年計宛轉為傳青鳥意羨君買紅纏酒缸
何以贈之明月璫
以虎圖贈如軒楊簿歸臨江
楊侯手持西江雲散作分陽溪上雨千家小邑戶不閉
食葉吳蠶如欲語語公解織雲錦裳明當補衮春風香
問之胡為捨我去店頭柳色搖離觴
有虎有虎南山巔咆哮百獸不敢前尾掉雲旂眼出火
盤礴畫史由心傳似聞騶虞異天性村村牛羊自歸徑
唐朱姬召嘯風聲況是關西縣祖印(朱虎召虎)
松溪道人歌
巖前偃蓋松百尺下有清溪千古碧無朝無暮撼風雨
淺深見底光相射此松太極為根柢老幹中心藏鐵石
冥冥濛濛香霧生壘對冰霜天與力為苓為珀通神明
塞谷漫山鄙樠液明堂太室伻獻圖回首萬牛俱辟易
溪流上接銀河津地占淮壖分澤國纖蝦寸鱗不敢動
但許蛟龍為窟宅樵風半棹日色暮璧月中天幽鬼泣
清溪道士太離羣竹溪六逸疑爭席不如松溪溪上人
自主自賓無媿色黃庭總是悟真篇冉冉飛騰豈無術
天上神仙厭驅使且向寰中守虚白松脂一丸飽即休
嚥以清冷毛髮立今年鼓棹過分陽紫氣度關人罕識
竹皮為冠風吹女追隨步武庚桑役但恐故山松有語
莫遣溪聲罷瑶瑟歸來朗誦采芝歌信宿雲端度雙舄
八月八日過嘉興捕蝗行
東村柝喧天西村叫傾市捕蝗官雖來無救我禾黍圩
田已破今無秋舊淚未乾新淚流富家有米量玉子菰
蒲昨夜風颼颼民窮乃至此萬一寬征求君不見往年
北殍來南州纍纍老稚令人愁
筠軒集卷四
