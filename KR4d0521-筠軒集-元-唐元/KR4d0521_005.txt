筠軒集卷五
元唐元撰
五言律詩
由嚴陵入杭舟行雜書
碎日搖江面危檣簇岸隈鷗雛隨浪去蟻子上篷來自
得浮溟興慙非作賦才海門知已近潮信一時回
又
晚泊富陽縣高吟倚柁樓乾坤雙眼碧江海一身浮鳥
度煙横外帆來天盡頭忽聞隣舫笛旅思不勝秋
又
雨轉浙東去潮來海口長蛟龍移窟宅賈客亂帆檣險
極終須易閒多未省忙勞生迺如此千古幾殘陽
重陽前四日餘杭道中
村酒難為醉羇懷易得愁雨毛偏著面風葉蚤辭秋夢
遶陶公徑寒催季子裘還家慰兒女猶及菊樽浮
汊川道中
竹輿從俯仰山翠自横陳客路偏逢雨溪花尚占春衝
泥憐僕子訪舊介樵人出塢風煙豁初看萬瓦鱗
午日江賓暘留飲
小閣香蒲酒青燈細雨詩交情淡中見節意旅邊知近
水蛙鳴亂空山鳥去遲祗應歸思動後夜費相思
曉坐
露重危秋葉雲輕冪曉池流年供世故白髮誤心期食
指多為累生涯政作癡固應忘寵辱亦復斷憂疑
又
細憶為兒日攤書愛滿床風雲終契闊霜露久凄涼魏
瓠徒呺大南箕不簸揚搜拈聊自逸應俗苦相妨
曉卧
吟癖兼書癖閒居歲月深清心知旦氣病骨覺春隂負
米寧干禄披裘不願金曉窗無箇事卧聽一枝禽
次兒耆藤坑省族因憶舊遊
避亂垂髫日千山導板輿開門當樹色隔澗認隣居未
省談宗譜何能讀父書苟全吾所獨同里甚欷歔
又
避亂垂髫日慈親雪半簪釣魚臨澗水打栗上荒林風
木悲清夜寒燈誤苦心吾兒訪耆舊遺迹好重尋
偶作貽問疾親友
貌改初心在胡為病使然衣寬連垢膩食忌徧腥羶小
甕醅初熟高齋榻未縣肯來同靜夜雨後聽山泉
八月十六夜山園小酌月色如晝返念去年今
夕與鄉友對月吳山蘭若即故喬相讀書地也
賦五言律四首聊述雅懷
萬籟沈清夜千門遶舊河雲移吳樹遠月照海門多猿
哭仍紅樹蟲吟盡綠莎憑高懷古地慷慨欲悲歌
又
秋風吹澤國清夜此凭欄樹影隨江斷杯光接海寒鄉
音知聽異旅席覺愁寬好待潮頭起晴空看雪瀾
又
市遠塵囂隔山寒謦欬清四人月下影獨鶴風中聲僧
嬾佛燈暗鼠跳僮睡驚異鄉逢勝集意氣此時傾
又
今夜山中月清光照酒杯髮明空得雪心在冷如灰縱
死能忘學逢時愧不才飜思行役倦招隠意悠哉
送鄭國用譯史歸嚴陵
四聲同自出吏牘必兼書法不傳蒼頡官曾領象胥霜
楓歸興裏冰蘖宦情餘莫怪淹留久亨途奮迅初
九日與徐繼元張定甫長兒徐卿登水西蘭若
身在千峰頂平城一望賖白雲迷鳥道黃葉滿僧家節
意看萸紫年光感鬢華重遊應有約迎眼亂秋花
三月一日偕族姪兒輩拜高眉尖祖墓有作
路入青松徑微風拂鬢華孫雛欣得筍老子愧簪花碓
響知村近牛歸覺日斜相邀宗子舍有意泛流霞
又
尋芳何恨晚聚族喜相招隔塢猶聞笑深林忽見樵松
楸關遠念山木寄長謠笙鶴來何處因風得細飄
汪村道中
林黑初過雨山横半截雲犬牙雙嶂立鴈爪一川分灰
舍依寒樹茅茨映夕曛筆耕終不補端愧夏畦耘
五月五夜大雨明日水驟入邑
雨兼河漢下舟可市㕓間湍急疑搖屋雲昏盡羃山愁
銷涼葉舉望極暝鴉還今夜思鄉夢懸知遠度關
宿黃岡留題
投宿尋林舍泥深一徑横熏衣燎松火餉客煮藜羹急
雨蛙時歇山寒牛夜鳴明朝又行役擁被聽雞聲
吳門寄弟清之
百粤炎蒸甚三吳澤國深新秋鴻鴈影投老弟兄心對
酒山侵座談經竹滿林他年歸里社此樂尚堪尋
鹽官觀海
怒潮初退後衰草嫩寒時浩蕩浮元氣微茫入島夷帆
歸分夕照醝運殷秋鼙自是羇棲者何妨步屧遲
又
海風吹秃鬢江樹映深杯潮落烏犍卧天清白鳥迴貢
輸通萬國象緯印三台極目真無際方隅亦壯哉
再用何字韻少寫歸田之味
藜床嘗穴坐無寐五更過吟敵秋蟲苦書成柿葉多雨
窗原憲飯樵徑買臣歌剔蠧無休日餘生僅幾何
歲晏書懷
年光逐飛鳥暝色集栖烏老大常為客蹉跎負壯圖交
朋半零落往事幾驚呼湖海收殘夢依然一地爐
又
巧宦徒欺世多金亦減年不貪元是寶熟睡即真仙已
恁巾常墊旁嘲履下穿酒思前日量詩許後人傳
又
老不趨時好栖遲竹下齋生涯逢宋鷁談笑類齊諧靖
節生前祭劉伶醉後埋冤親都悟徹平步到無懷
又
内弟黃彭叟頭風近稍蘇過門每相覓情話可能無搗
藥山疑動抄方筆尚濡椒花催獻壽想不要人扶
又
目送横塘路時聞竹下風追隨千日醉勃窣兩山翁志
合疑無間言清亦屢同可能羣貉子正自羨冥鴻
又
君章早年友好在魯靈光足弱憐經歲扶行始下床佳
兒能哭竹舊妾久辭房老淚沾巾罷餘生自笑忙
又
已遂懸車志鐘鳴行未休旅遊毛褐綻家近臘醅篘臂
痛頻纏纊天寒莫倚樓老妻應念我燈火夜窗幽
又
天寒爾行役建業又宣城一月無安問長宵幾黯情馬
周頻對酒梅福舊逃名緩轡青雲路春羹試笋萌
又
負笈懷明復斷機期樂羊嬌兒知問訊慈父念遊方篁
竹猶防盜圩田乏裹糧鵲聲頻報喜歲晏定還鄉
近第五男桂芳自金陵歸喜而有作
又向茅山去三年望汝歸流光催舊歷急雪舞征衣北
鴈嗔來晚南翁喜莫違家人多釀酒指日扣柴扉
又
晚歲違離日他鄉去住心讀翁詩滿壁念母雪盈簪反
哺烏飛遠傳書雁影沈一欣消百恨節近不孤斟
又
進食哀韓信斷機聞樂羊男兒須立志弟子頗成行白
塔尋鍾阜清池過景陽山僧應說我醉墨洒長廊
歲晏留别槐里諸公
三度金陵客幾年槐里賓支床龜自活祭食鳥相親帳
冷梅花月杯疎竹葉春主人分席暖夜話見情真
又
老增兒女戀每見一歡然寄食應懷愧貪書不曖眠醉
抛千日後健比十年前一事天慳吝囊無使鬼錢
又
旱極陂塘竭城灾瓦礫場天心垂告誡人事覺凄涼廩
積渾收秕園蔬半蝕黃依稀殘雪徑晚步不須忙
又
畏冷常關戶乘閒漫炷香問年遺一老困學愧三長稚
子方歸里諸生近擅場(子桂芳歸自金陵周生近中科目)喜多成折屐
不是酒邊狂
九日攜長男登譙樓
火後青山近風前烏帽斜清溪迴晚棹古木認吾家斷
飲萸空紫禁寒菊未花憑虛雲滿袖一一數歸鴉
又
節令欺人老親朋鳥散餘獨攜靈壽杖誤讀褚公書木
落秋容出沙寒雁影初扶行有兒子白髮喜相如
次韻朱克用自南征歸饋魚不受
閩海收羣盜歸逢雪剪瓊健如窺草鶻飲似吸川鯨賜
杖翻成愧嘗羹乃見榮懸魚吾豈敢羊續太無情
又
君家好兒子目漆貌如瓊霞舉占祥鳳潮生掣巨鯨弓
刀騰逸志禮樂紹前榮我亦吟曾稚因知䑛犢情
又
貌醜如梨凍相逢葭倚瓊餘生成退鷁故友嘆騎鯨虀
熟寧無味松孤晚自榮賣文資鶴料豈謂絶人情
次韻程以文黃山星橋末章屬仲安
今日題橋者燕山耐朔風寄書逢驛使問路介樵翁村
酒添泉白林曛晒屋紅浮邱不可見笙鶴度崆峒
又
悠悠俯雲影浩浩吹天風解珮此溪女負苓何處翁焙
出茶芽紫义來魚眼紅山家慣延客何必羨崆峒
又
一入桃源路茅茨異土風山前采桑女山下祝雞翁池
沸丹砂紫柸香豆粥紅蔡家兄弟老書寄自崆峒
又
屢讀虞卿記高懷激懦風歸疆榮魯史興學慕文翁種
秫樽常綠看花頰尚紅藏書侔秘府知道鄙崆峒
又
聞道麻源谷遺民尚古風路逢傾蓋客人訝被裘翁柱
石中流白汀花隔岸紅名山三十六何處認崆峒
題江伯玉雪舟
皓雪滿天地衝寒在此行檝枝搖太重蓬箬聽還輕黃
葦投爐濕遥山隔岸迎玄真有幽致妙歲不求名
又
泛宅清溪上香醪不外求滿篷堆載玉萬石似停鷗急
洒侵鄰舫斜飛上柁樓斯人輕世味有志慕羊裘
又
刺船敦夙好非醉亦非狂影亂錦袍客寒侵黃帽郎魚
來吞柳絮鷺下立銀床畫手兼詩筆風流屬二唐
又
此士非漁父無人拜浪婆船頭輸玉帛水面覆銀河細
認玲瓏樹遥聞欸乃歌婦翁同把釣醉後舞傞傞
郡監識公涖任三年僕未嘗造其廬歲晚滿秩
以詩謁之手執拙句不離手第五兒桂芳多承
品裁
報國丹心在終更覺白頭名登循吏傳官是富民侯野
寺朝朝雨甘棠樹樹秋三年雖報政尚冀寇公留
次韻黃竹隠兼簡張允元
桃是玄都觀人居海上山升堂兩童侍坐石一生閒要
𦕈遊仙詠幾微夢覺關兼參仍細悟應見古風還
三月望經張明善墓下作
尋春何恨晚却值雨紛紛鳥度雲將暝牛歸徑自分愁
生墳上草醉掃壁間文丁令猶來往山前獨鶴聞
又
農務因時動山容過雨鮮澗清宜犢飲桑綠未蠶眠客
醉依山閣樵喧上瀨船行防泥匝磴路轉得平田
三月初二日連雨有作并簡丁繼道照磨
桂薪憂竈婢蘆絮擁鳶吟勢急疑天漏愁生抵海深巷
窮無過客杯覆乏孤斟一事知翁喜閩南遞好音
又
聞道青溪宅濤生地欲浮溟濛憂立鶴浩蕩快輕鷗窗
暗難臨字天寒怯倚樓何時乾后土老子欲春遊
克用公過余約詩會再用韻
詩法如何在篇章忌躁浮雪窗麾野馬雲岸立沙鷗重
挽千鈞弩雄夸百尺樓相期拾瑶草李杜是真遊
又
洛下書生詠山頭飯顆吟成章金愈煉汲古綆宜深布
穀催農種提壺勸客斟連床不相覓微物有知音
九日陳梅溪諸詩友環碧亭分韵峯字澗字
清遊酬節意古洞剖雲封菊冷含青蕊池深印碧峰探
幽窮狹徑望遠倚長松預想還家路山重隠暮鐘
又
驅車鷺前征入谷鳥頻喚如何轉崖腰蹄泉注窪澗黃
花戒亂摘使我杯泛泛移樽坐平蕪洒屋斜暉爛
古劍
寶匣深藏閟神光射斗牛潛驚妖鬼膽曾斬佞臣頭水
火虛磨淬雄雌遂怨仇直饒銷蝕盡尚可作鋤耰
又
吹吷鋒難觸磨鐔彩尚存斬蛟新遺血躍冶舊遊魂獄
市金精化將軍玉具恩時平無所用念爾拂塵昏
郭外訪梅
石磴從横路春風冷淡枝問樵疑不答見月轉相思野
店泉添酒山家雪擁籬玉人愁耿立未許凍蜂知
遼東告飢民有易子而食者朝廷惻念發粟十
萬海運濟之二月二十五日風大作感而有賦
吳城風折樹海運最愁人坐湧三山浪全輸二百囷廟
堂憂旰食川后縮威神盡捄遼東命乾坤本至仁
又
風伯方馮怒重隂羃古城高空無鳥過平陸少人行海
道懸危命遼氓解急烹願言天與力蛟鰐自波平
吳庠九日小集青山學正謙父教諭莊子正酒
散有懷
草草酬時序瀟瀟怯鬢華杯浮那待菊客散倍思家霜
柳池光靜風廊帽影斜無山供望眼獨立數歸鴉
至日書懷寄廣州清之弟
節近心彌愴年侵病易攻思親猶洒淚搔髮久成翁旅
思炎涼外人情拜跪中中孚觀卦始吾道可能窮
又
令弟炎州隔書來慰陸沈寸心懸萬里丸藥抵千金遠
鵠翔雲表鳴鴞集泮林思歸仍歲晚夢遶練江潯
送孟宗鎮主簿會稽
婉孌關雎詠聰明戚里孫蓬萊空淺水燈火自清門簿
領頭將白儒冠道更尊東行探禹穴詞氣藹孤騫
又
佐邑方嚴駕承家早象賢衣冠逸少會富貴買臣年手
把勾稽筆春回坐客氊應思桐瀨水照影只依然
送青山李公學正歸姑孰
儒官三十載壽相七旬人慣鼓談經舌休嗟墮甑塵庸
流憎直氣吾道恁長貧陶令歸來晚松花點葛巾
又
出山元自早歸老未妨遲模楷須前輩勲庸付令兒客
氊空得暖僧壁賸留詩絶倒期他日青山酒一巵
姑蘇歸舟行雜詠
吳郡三春夢徽山半月程年隨衰髩白心與暮江清衣
敝偏饒蝨吟豪欲拔鯨子陵臺下過慚愧一篷輕
又
祗道還家樂翻成逆旅驚卜程防戍卒亂眼畏潮生憶
弟淚含雨懷人心劇旌依稀記殘夢漁唱起三更
又
篙工相爾汝客路識艱難夜氣侵燈短灘聲逼枕寒衣
冠從野製螺蚌入朝槃泝瀨經三百惟應引恨端
又
吾郡揚之水濫觴為淛江灘崩饒雪浪石狠撼船窗瀧
吏詩難繼吕梁心半降鹽商撾晚鼓賴爾酒盈缸
又
水暴魚無市泥生燕有家朝羹供苦茹鄰舫餉新茶雲
破懸厓屋波搖側澗花羇愁聊自釋柰此髩邊華
又
犬牙徽睦郡風俗舊知醇桑樹高於屋樵蘇每見人荆
釵慚越女源谷尚秦民漸喜鄉音似聽來殊未真
又
山色無中有灘聲抑更揚村童來賣蕨溪女自梯桑野
曠牛眠草風暄蝶度檣豪吟撼鄰舫老蚌弄珠光
日徯交代徐君璧未至
平生徐孺子下榻久相迎坐見三秋老能消幾日程雨
窗聲未了河水綠初生白鷺沖烟去新詩此處成
又
畫船虹貫月茶竈火生風解纜星橋北瞻雲震澤東寒
楓搖隔岸鮮鯽出連筒日日占烏鵲燈花幾誤紅
次亡弟清之壁間韻
鴻鴈吹行斷蒼顔恨莫同官身炎海外旅櫬夕陽中已
謂詩瓢失誰將酒榼空摧頽遲暮意松柏度悲風
十六夜過長安堰
下堰舟如箭行橋馬似龍已無燈照寐猶有月流空菌
蠢躭吟頸迂疎學古胷殘年少風雪正爾慰途窮
觀書
老不於人競躭書尚作癡掇皮非肯綮捕影祗支離頭
癢占隂潤燈殘迫睡期趨庭無少日立雪想移時
輓吳南峰二首兼憶雪窗眷丈清之亡弟
論交常恨晚語别輒思君醖藉胸中史吁嗟地下文夢
寒霜樹葉吟斷石潭雲解橐披遺墨銅彝旋炷熏
又
南翁隣雪叟棣萼早聯輝忽作青山去真同白首歸野
猿催淚落沙鳥傍人稀憶弟渾悽斷憑軒對夕霏
野望
葉脫通林影溪迴束洑流人情逢歉歲野望怯深秋淮
甸兒行役村墟客滯留陶公方止酒何以答清愁
竹會寺
竹向何年會閒僧幾白頭龍從長房化人負謫仙遊高
閣平吞野孤亭俯枕流往來頻下馬松語一山秋
又
殿古旛幢黑門臨杉檜高飯僧頻洗鉢諷唄誤聞潮山
逼衣常潤溪清檝欲操牛羊爭逕晚緩策却尋橋
又
道人不嗜酒隨意坐僧房愛石頻敲杖看碑獨遶廊塵
勞三世械圓覺一爐香莫遣寒山笑金聲在孔堂
任公寺
任公曾此釣勝迹寄浮圖尚憶桃花米何慚竹使符溪
聲還似舊草色幾回枯清譽流今古唯應激懦夫
歲晚思歸
莫怪還家晚生涯比漏巵青蠅點圭玉衆女疾娥眉淮
甸兒歸日山妻病起時荒年猶有酒不敢問醇醨
又
躭書深入夜怯酒淺為杯疾稍除無妄天應養不才驥
牛能共皂瓦釡漫鳴雷說與池梅影花看兩度開
送程仲本再入東廣長樂縣(循州)寄父節卿
龍岡六千里將子共南征縣小胥徒減官閒獄訟清居
人無結韈佩劍更趍耕盡說新來宰鄉亭謝送迎
又
略說炎州事從來氣候偏土風嫌質子畜鶩代耘田百
貨無商賈三家亦市㕓教兒勤筆硯有口肯言錢
十五夜溪上觀社公燈後二夜觀汪王燈會
豐城寶氣化九土正歸唐武德風雲盡越封春草長迎
神三獻曲遺愛一爐香燭影隨流水簫聲度短牆
九月二十一夜燭下獨坐偶讀所為先公家傳
凄然感懷
荏苒更新化蕭騷愧白頭中宵千嶂雨孤館一燈秋養
氣言從寡思親淚忽流孫雛苦痁疾覓睡擁黃紬
蒼頭初得小犬
稚犬從何得蒼頭買近鄰畏寒初離母學吠稍驚人警
盜期猶遠分餐喚易頻因知推艮象併感諫獒臣
筆秃戲作
齋閤無佳筆將何較豕魚生前髯主簿老去秃中書湘
管光華始金墉退黜餘苦心終不朽遺迹漬裙裾
十一月十九日先君子梅臞先生始生客齋小
奠
父蚤憐兒慧兒今念父慈音容頻夢見心緒許誰知四
世緦功盛餘生風樹悲客窗陳奠酒老淚易交頤
又
四十年前夢如今一泫然情鍾假山記哀盡蓼莪篇老
雁摧炎海嬌兒别楚天杳無音問至水澤又成堅
寄題江元直林亭
擬訪山中宅先敲竹下門日光浮柳眼春意擁花根猿
鳥驚生客詩書覺後昆多君五色筆借我掃苔痕
九月二日送夏叔通山長宿洛口寄沈仁甫
地勝仍東洛蕪平放牧洲溪流天目水人送郭仙舟急
雨連床夜微風古桂秋東陽詩共瘦漫刺未堪投
二十九日仲文教授生旦(炳竹山)
淇澳迎年永椒盤獻頌新遠乘千嶂雪來預一堂春晚
歲朋儕少清交義味醇我筠公是竹貞操兩宜人
又
白髮隨年健青衫向晚披雪寒堅竹節春近粲梅枝藍
尾長生酒苕川錫類詩使來分鶴俸宴會喜追隨
訪鄭元章伯仲
薄宦淹分水挑包返舊林春風千嶂雨賓主十年心動
喜看連璧知音拂古琴鶴鳴透寥泬薺長滿牆隂
又
春光濃似酒野潤步偏輕犬迓非生客溪流祗舊聲笑
看塵榻字話極歲寒情明日又行色離觴莫厭傾
舟行五言律
支港飛泉白疎篷漏日紅尚餘隂嶺雪偏值打頭風亂
眼迎梅柳荒村過梓桐高居誰氏子行役笑怱怱
又
舟小能容客山多不計層荒村雙港水古廟上元燈旅
瑣鄉音接年侵酒量增如何今夜月同照髮鬅鬙
又
草草酬新歲征衫勿厭勞灘迎疑雨勢舟順快鴻毛晚
覺漁燈動晴占霜月高棹歌嫌鄙俚默誦楚人騷
又
舟行惟數日去鳥亦忘歸路暗樵夫出天寒漁者稀隔
江晴樹遠向日落梅飛且了還家願征塵又染衣
又
過棹村墟異當春服色新但知逢節日元是别家人簫
鼓叢祠晚牛羊野水濱客中仍送客此處最傷神
又
苦憶白眉老迴橈一見之市聲不到處門静立移時小
出尋柴步幽懷許鶴知題詩徧脩竹聊以識吾私
又
千古桐君宅仙蹤不可追山虚答人語邑近怪帆遲牽
路穿苔磴漁家隠竹籬日高猶未飯吟苦笑吾癡
又
又過桐廬縣明朝即是家江城衙鼓動野店酒帘斜山
遠深含霧舟行淺帶沙黌宫冰漸泮春近迸芹芽
自新安江而下舟行亂石中篙工最苦
略說舟師苦東西似轉蓬篙前猿挂樹帆底鳥呼風貫
索尋牽路沖波礙釣筒千勞償一飽終愧守家翁
又
詰曲疑無路中通一罅波灘長如受敵石狠似降魔篙
誤親相詈飯餘兒共歌置身鼇背上險盡鬢增皤
道經果願寺抵周覽塘回途留題
溪淺晴沙露秋高綠樹殷未瞻黃面老先過玉屏山引
望鄉關遠無心物態閒魯連觀小節却笑髩毛斑
又
黃栗連山樹青蔬並舍池垣頽穿繫豕冬暖發春枝柴
戸趍朝販漁家過午炊鴻泥聊寄迹草草不言詩
客窗奉懷孟威趙總管
歌戍文公里言還君子營束書行李重飲水宦情輕愛
石連雲買移花作洞成諸郎駢玉峙快誦鼓琴聲
又
筮仕年雖早遊方職轉卑思家憑夢往攬鏡覺顔衰斷
酒朝增飯抄書手任胝迴橈嚴子瀨歲晏以為期
寄吕輔之經歷鄭子美鄭元章
飄泊東遊者于今髩盡皤欲知窮學究莫是病維摩舊
物烏皮几新愁白石歌所欽煩念我書札問如何
題邵氏深秀菴
我來不見深秀菴中仙但能朗誦深秀菴中句江湖多
少作詩人透紙喧然操鼓吹想公來往蓬瀛深化為蔚
秀之瓊林嘘陽吸隂入無際朝與鶴飛夜猿吟千金良
方出海藏聲名彷彿倉公上平生一寸濟物心歲晚佳
兒甘旨養諸孫頭角競嶄然廩有餘粟地流泉先生雖
去典刑在詞林繼和東臯篇
又
珊瑚掣海底翡翠映蘭苕澹薄天機隠清明物象超瑯
琊分左服天目發中條遐想千年鶴歸來護藥苗
留别潘公明交代方良輔友兄
小市張燈夜幽齋待月時歸心泉赴壑客路鳥黏黐不
寐窺梅冷清談喜漏遲尚憐傾蓋晚後夜費相思
又
老不趍時好三年兀客窗歌成慚畫一韻勝喜無雙别
意浮寒樹歸程泝練江相看揮寶唾能使寸心降
元夕作詩謀歸新安
客裏逢元夜臨觴氣倍增風迴仍急管巷僻亦疎燈畦
菜留孤注篇詩當百朋往來何所有歸作住家僧
舟中雜書七首末篇奉寄夏大之
龐公不入府入府又何如縱有屠龍技誰飛薦鶚書病
多翻惡酒髮短不禁梳賸喜生還日桑榆且定居
又
芳年初筮仕投老尚無氊曲誤周郎聽鞭輸祖逖先錢
神招百諾傳癖負三遷畢竟歸來好相看一囅然
又
浙江篷裏客世載貌清腴孰計青雲路空摩白雪鬚鬛
封悲後進楊閏昧前途得失常相補臨風一嘯呼
又
蠶食臨毫紙風生唾有珠朋儕殘宿草時好盡吹竽白
日思甘寢衰年誤信書明當上丘墓麥飯洒盤盂
又
箇箇孫排竹山妻髮櫛銀百年能幾有屢夕夢成真蟫
白書新理鵝黃柳未勻老名更鎖住重養鴿兒馴
又
入郭猶清曉烟光鬱未開廟脩興衆役巷塞曳雄材叱
咤騎生馬凄迷溺死灰迅雷方到耳高卧子陵臺
又
蹭蹬青霄翮斯人坐警曹海雲蒸筆硯朔雪滿弓刀德
化收儒效威風伏土豪思君不可見倚柂讀離騷
奉和王知事宛陵詩韻
一雙白鳥度輕烟萬玉搖光似渭川馳驛歸來脩禊飲
風流不減永和年驛亭見樹濃還淡山店沽醪濁更清
乳水翩翩橋下影分明人在鏡中行
又
宛水寒流白徽山曙色清鳴鳩相應和遠樹半隂晴客
路春兼晚年光髩未明高吟追謝朓歸夢過宣平
王伯循僉事詩卷
臨軒親策士攬轡此詳刑西極來天驥南州見使星繡
衣持白簡寶匣出青萍惡類成葅醢空留草木醒
次韻望靈山作
迴杓傾北拱浴日接東浮天半長含雨松深不見秋玄
冥標鉅鎮白首負清遊馬上頻瞻望數聲黃栗留
筠軒集卷五
