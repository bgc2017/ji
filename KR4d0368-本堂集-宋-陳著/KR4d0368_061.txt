本堂集卷六十一
宋陳著撰
啟
謝饒帥應龍舉陟啟
舉詞云政而有文勞而不拙路碑交誦其美邑
錦粲然復新
墨綬效官謾試書生之迂說翠函薦士遽叨師帥之殊
知得非所求榮甚而懼竊惟某官聖門重四科之設政
不兼文陽城安下考之書勞寧蓋拙以才難之自昔而
俗薄之如今未睹偏長孰能兼美况欲取諸縣灘之險
又安得有人物之全使或被於過譽恐適來於羣誚如某
者信書成癖執器為方六尺之軀欲先立其大者一貫
之學猶或困而知之偶然得官媿其非分誤諸公之采
菲俄五紙之攅花轉而趨漢闕之班及此問剡溪之戍
此行甚勇謂可鳴絃將有所為動成膠柱民如兒而失
哺吏若鬼而能神牒訴之委滿前幣庾之儲築㡳平原
自輸税倚平原者不肯輸(王脩齋自如期納税其戚族等一文不輸饒瑶山得此啟)
(即緘示修齋凡宗戚人至修齋必出示而戒之曰吾甚慚於陳宰汝等税賦須納七八分自是公賦稍集)齊
市無亂人霸齊市者輙生亂(舊縣吏鄭府屬者充福邸及王府幹辦凡民訟者皆)
(出入其手其門如市其勢如火其餘強良不逞之徒挾貴勢虎而翼者比比皆是)隂肆含沙之
毒明交吠雪之聲然而去就之際在我甚輕禍福之變
非人所料第恐有慙於知己唯以必葺而為心未知焉
得仁若何以治其次莫如猛終不忍施寧為俗吏之所
羞肯以迂儒而自鄙庶相孚於己日俾盡革其餘風平
易近民人或議其悶悶高明在上公獨信其肫肫朝歌
之轡特縱而寬單父之肘不使之掣在下位獲乎上誰
敢侮之以善教謂之忠庶其可也免曠瘝而已幸敢倖
覬於其他忽叨飛櫝之褒乃在積薪之上一章四句不
盡光榮合璧連珠未足貴重殆如昌葅之酷嗜忘其藻
鑑之誤加兹蓋恭遇某官元氣所都古道之的據韓范
功名之會寬收人才執歐蘇文字之盟樂誘後學謂仕
宦莫難於為邑其規猷每足以觀人棄短取長揚清激
濁遂使詩書之餘子亦蒙爼豆於公門某敢不恪守素
存勉求新益投身沸鼎未知盛德之能酬託迹仞墻以
遂終身之大願寸丹所係點墨非誣
賀浙東劉倉(良貴)啟
庭綸渙渥庾節分華宸扆簡知暫借星車之重鄉關望
拜共歆晝繡之榮(劉温州人)吾道有光萬物生意恭惟某官
學該今古心妙經綸天霞雲鶴之高標亭亭絶俗冰柱
雪車之清氣凛凛逼人勲名將掀揭於兩間夷險不轉
移於一節出則朱幡皂蓋嘗切為民入而金掌玉墀惟
知致主必欲以孔顔之事業直可使堯舜其君民比尹
神臯特推豪末冰壺清徹汚吏望而毛寒水鑑平明小
人得以情白惟事人之道直或得謗而名隨上念沛豐
實為扶翊弄印者久攬轡其誰非碩德重名不足任澄
清之寄非宏才博學安能為裕足之圖爰資英儒以副
隆委不然今日之舉奚必我公之求浙河以東復快覩
淳熙之政績巖廊之上方疇咨慶歷之賢才佇俟鳳函
趨歸駒轡某信書成癖執器為方叨綴末科恐負平生
之志辱知當路不辭屢辟之勞獲通籍於周行或移舟
於剡曲始謂鳴琴而可治竟如膠瑟之莫調忽戴蘇天
若為李地受容受察唯知潔已以奉承可睹可親幸許
及門而造請不盡賀意寄諸無言
賀淮東總領(元發)除兩浙漕啟
奎府陞班日畿董餫鋒車向闕帶江淮秋水之清英蕩
倚天正吳越福星之度綸言渙發輿論歡騰恭惟某官
光嶽間生斗山重望序漢相傳家之宦譜有德者興主
謝公仕國之文盟厥聲以大惟品高而莫及自宦盛而
不知寓直秘書蚤極諸儒之選學為宰相親結九重之
知亟躋躡於緊階實栽培其遠業比領餉節使昭外庸
果而士餉而歌時作焚龍庭之氣敵知有備盡銷投馬
箠之思惟帝念功在師錫命俾入承於密旨以自近於
中樞既令四輩之趣行且與羣臣而熟議西北之事嘗
窘隨見活棋東南之力可憂盍資游刃廼䟽恩於華闕
俾將漕於神臯天下若曰迂途吾君則有深意以壯邦
本以侈鄉榮足國裕民則局面諳熟觀風問俗則人情
諗詳明效易為最聲可待寇氏給車河内未酬轉運之
勞蕭何&KR1966;餽關中即有相國之拜某信書成癖執器為
方叨綴末科恐負平生之志辱知當路不辭屢辟之勞
轉而趨班及此代戍謂可以鳴琴而治胡然如治絲之
棼蓋土瘠民貧艱食常如於飢歲山深俗獷輕生殆甚
於他鄉梟狐強伏以思號鬼蜮密藏而伺隙久己為之
岌岌誰復諒其區區思得名世之大賢以為歸倚庶使
平生之素志或可設施老夫似巧於從人明公適來而
當路喜而不寐唯飛夢於軒墀察其所安倘垂情於轡
策其為依向罔既敷宣
賀浙東韓憲(禾)啟
衣繡起家褰帷問俗轉鈞甫定新九天雨露之攽弄印
何遲重一道風霜之寄有識相慶不聞異辭恭惟某官
元氣所都善類之主靠裏學問是周程朱張之的傳向
上事功看韓范富文之好樣自姓字升聞於九陛而聲
光隨塞於兩間以文印之單傳開明後學以講師之三
昧啟沃上心雖疾驅有遠到之期而少却乃怒飛之勢
帝睠左浙時維南陽非長才敏學不足以剸治非碩德
雅望不足以鎮肅爰提憲節特畀儒臣水鑑平明小人
得以情白金莖峭潔汚吏望而毛寒佇有聞於咫尺之
天宜徑造於鈞衡之地第恐詔召先於政成某嗜古如
飴與世無味父師左右頗聞所學之指歸宇宙中間欲
免此身之愧怍庶全存其在我敢僥覬其有他仕而為
貧初非得已使之為宰亦自信之迨抱琴而一來甚膠
瑟而無措思得道誼之宗主以為依歸庶幾學愛之初
心或得展布若為之地忽有我天盡日拙勞悵無階而
負弩委身容察冀有路以登門
賀新除浙東家憲(鉉翁)啟
中詔起家外臺司臬繡衣持斧乍辭漢日之邊熟路駕
車未覺周原之遠觀瞻之下精采維新恭惟某官高名
斗山邃學淵海出塵拔俗生東坡之後百年(家翁眉州人也)攬
勝饕竒自西蜀而來萬里培植傳家之業發揮經世之
猷吾國自為之精神天下想聞其風采粤廼縹組燁然
行碑出長則任州縣之勞細民胥慶來儀則為朝廷之
瑞善類相觀雖材鉅而難容譽重而見忌然薑桂之性
彌辣松栢之姿自堅吾道非邪重為已任有臣如此簡
在帝心將納於清徹之班姑寵以光華之遣况地以近
親而重而今之持憲者難非深厚如吕坦夫不能靖變
非精嚴如周茂叔何以洗冤亟起我公往欽此寄不然
弄印之已久豈無攬轡而先登水鑑平明小人得以情
白金莖峭潔汚吏望而毛寒上以廣欽恤之恩下以副
澄清之望行且柄用此特刃餘某嗜古如飴與世無味
父師左右頗聞所學之指歸宇宙中間欲免此身之愧
怍庶全存其在我敢僥覬其有他
嵊縣初考謝劉帥(良貴)啟
臺閫弘開密倚萬間之庇絃歌強學濫叨初考之書安
有受容而不知謝伏念某得官已晩試令何堪聽訟欲
簡而尚繁未能化服催科寧拙而無巧又窘公供妖狐
思夜半之號毒蜮伺水邊之影人皆為之岌岌誰復諒
其區區蓋轡而稍寬則朝歌治肘而或掣如單父何不
有我天詎至今日兹蓋恭遇某官光岳間氣國家鎮臣
一節觀風清映浙河之秋月十連作屏横陳蓬島之瑞
雲其培植人才乃平生心以激揚吏治為第一義是令
迂闊亦藉成全某敢不益謹厥脩不忘所主輕舟涉險
未知歲月之何如明鏡懸空尚鑒冰霜之自屬
回寄居張尉賀考啟
鳴琴不韵下考濫書賀櫝有來高情過譽榮斯多矣媿
又倍之竊念某偶然得官及此試令催科甚拙幸其相
體而樂輸愛民雖勤或者未沾於實惠常虞曠敗隂藉
扶持不能布多謝之私何輙被好辭之寵永為好也願
言無負於襟期能勿誨乎尚有方來之歲月
回徐尉(涘)通啟
學裁桃李愧非縣尹之流風企望枌榆喜接吏仙之清
望徒得君重實獲我心恭惟某官出月襟懷連城先價
東萊先生之鄉俗德誼相先(徐婺州東陽人)節孝處士之家風
範模獨正道將行其自信時雖晩其奚傷盍徑躋筆槖
之班廼廉取弓刀之職一命以上皆可及物况最親民
吾儒所學豈在談兵第煩司警會被鳳綸之寵早諧鶴
䜟之詳某嗜古如饕為貧而仕得地百里倘酬學愛之
初心報政期年不減拙勞之舊態未知善後政賴同寅
幸少府之肯來似老天之為我亟催行色好尋野路之
梅願結淡交共飲雪溪之水寸心所嚮尺櫝未殚
謝家憲(鉉翁)舉陞陟啟
舉詞云卓然有立介而能通使居臺閣之官實
允縉紳之望
繡衣行部所至肅清墨綬效官乃叨陞舉曾無平生之
素可謂特逹之知某竊惟監司之官要在揚清而激濁
縣令之職類稱學道而愛人至於訪察之初每有蔽欺
之患譽阿毁即墨鮮不惑於所聞使肥廉中弁能無遺
於未見自非捨之世粧之外識之古眼之中則於孤寒
誰其薦引况如某者梅枯猶活荼苦如甘受命父師凜
兢兢乎本色授徒鄉曲凄冉冉其中年偶然得官知其
非分亦曰一命以上皆可及人苟得百里而君庶幾行
志幸獲迯於選&KR0034;遂來遡於縣灘頋瞻雪溪密邇霞嶠
謂山深俗美可適意以鳴琴而世異事殊竟投身於沸
鼎然而迂乃其學拙本於姿紛乎應酬而無涯隨所牴
牾而罔覺居今之世豈其徇俗之皆非泥古之心亦以
信書之成癖怪屢遭其吠日毒且伏於含沙自頋此身
為何人安能每事而盡善惟知無過之地當反而求如
其獲罪於天殆不可逭徒恃二天之覆以為一日之安
攬轡之來未敢望風而走除途以俟將為請命之圖過
蒙包函免賜汰斥方撫躬而自幸忽薦目之遽騰靖惟
渺然何以得此取諸賓客則遊從之未嘗采諸士民則
是非之方起頋獨行於公道若有出於私情人固難知
已尤莫喻如南軒取滋味於食杞勝供膏梁如康節以
根撥而見花略去枝葉載披華衮益悚懦襟松栢之寒
未深立何能卓山林之勝猶痼分奚以通至云居臺閣
之官抑恐發縉紳之笑兹蓋恭遇某官斯文元氣善類
泰山運用天下之規模十分正當揭取人才於衡鑑一
切平明凡或品題之過情蓋有作成之深意遂從屬部
首舉非才某敢不謹謹受持惺惺點檢功名餘事惟憂
道誼之難盟宇宙中間幸有門牆之為主寸丹所倚點
墨非誣
本堂集卷六十一
