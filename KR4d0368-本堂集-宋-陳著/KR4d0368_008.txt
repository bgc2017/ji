本堂集卷八
宋陳著撰
五言律詩
倪峯避難
衰年踏險行五賊太無情落葉滑霜路空山生夜聲相
擕德耀隠幾喪卜商明歸計未為是時時心自驚
山家即事
逃難走山巔如何要順便食艱蔬勝肉衣薄炭輸綿深
靜初心見高虛遠目鮮沉思亦自好寫景欠龍眠
雨後雪
深山雨易雪片大不成花翁媪熱摩面兒童寒戰牙如
居峨頂寺休問洛陽家宜麥今雖兆明年事未涯
雪復晴
冬來多是雨日日望雲回飄灑不成雪連綿如入梅高
風吹日上短景為山催那問歸家事牀頭有宿醅
似范景山(字曉村名湘)
我輩豈池蛟飛騰此一交天門驚路梗水港笑舟膠甘
甚新薇蕨依然故草茅從今門外事洗耳學由巢
還家得驚報復回避所
北馬又經山傳聞頃刻間山將身坐斷家有夢飛還吞
哭自憐甫忍饑誰念顔真成傷箭鳥翼翼怕虛彎
夜宿倪庵坐雨二首
一自入庵來翛然百念灰松風晴後雨澗水靜中雷鄰
戶新蠶母樵夫挾雉媒若夫山外事何必過天台
連朝雲藹藹一夜雨颼颼漲霧黑天曉洗山黃澗流潤
深麻長骨濕重麥垂頭春水可農事只愁兵未休
杜工部詩有送弟觀歸藍田迎新婦二首偶與縣
尉弟達觀同名娶事又同因韻戲示
墨龜初卜食青鳥好音回冰玉皆前契風波任外來重
因藍袖舞輕放赤城開此事關宗事終須飲醮杯
扇手笑終在琴心曲暗留相期星戸夕莫負月娥秋金
瀨遲揚旆藍橋趣問舟定將先入夢驂鳳遶簫樓
次韻張子華見寄
老矣息林丘平生不徑由知心時一見安分别無求寒
卧死中活榮華樂處憂世間何限事曾看過雲不
三月晦日同弟觀侄津往寶幢哭刑部伯求弟道
從茅山泊東林寺弟觀有詩三首因次韻
投憩得幽寺便忘行路遥竹邊流水過門外好山朝金
相已流土海音無復潮池簷立良久老衲忽相邀
右東林寺
劫火不飛去便如仙洞源載秧交野艇賣笋到僧門潮
水河分港南風雨暗村家山百里外回首已黃昏
右寺前即事
山泉今已矣開落夢中花欲哭青松墓却留黃檗家眼
花飛作練心事苦如茶造物故相阻雨隂殊未涯
右坐雨
次韻延慶僧惟巧山見贈
巧山元不巧此處不容傳意到頭撞壁吟香口有蓮江
心皆逆旅風月獨知賢世事如何說相看一笑邊
次韻西山寺主僧清月
高占古松間塵埃笑却還禪機參翠竹詩價重青山長
與雲分榻時從鶴出關誰云寺門小窮處是清閒
俞蓀墅(名雷字叔可)示以雜興四首乃用危驪塘所次
唐子西韻因次韻
小小山前屋深深竹裏門間關諳世夢寬綽養天根趣
涉詩書圃名歸耕釣村日長無一事笑語子孫繁
羨君培早學人十已千之燕雀誰知我蛟龍自有時文
章魁衆後計幕主相知天地如長泰功名何可涯
乾坤今似許焮禍自非材危活茅頭米驚愁笛裏梅世
方淫佛老誰肯問參回太息復太息吾徒何以哉
人生無足處知足是良方自種蓀成墅時同雲出鄉江
湖殘夢杳山谷本心長回首門前事風潮戰石塘
平平聊送目咄咄不書空靜見蝸爭國窮知馬福翁逢
人無眼白耐是得顔紅如此閒光景何須到弱蓬
學得無名氏遊于何有鄉熟眠勝醉酒清慮當焚香富
有書連架貧無盜伏梁只應詩社友時節到門墻
世運空更嬗人生任覆翻浮榮歸堕甑真味計汚尊見
客不問事學農時踏村興公舊遊處長笑一招魂
我才雖不武縱靶洛陽橋本是士行志非因貧折腰天
風吹劫火國事付回潮待盡山深處汗顔猿鶴邀
道路塵方暗田園事豈差營巢難老鶴謀啄拙飢鴉時
有詩題壁多因病在家學仙非骨相枉是住丹霞
詩卷勞相寄吟高欲和難澹情如水接秀句共霞餐妄
奏蛙聲樂叨盟馬血盤豈能無牴觸一笑幸吾寬
次韻史芝厓(名賀孫)
浮生真夢幻看破已頻頻花柳春心古乾坤世事新争
芳多煖處感舊獨幽人寶重復珍重清風明月身
次韻石秀叔(名大震)
揮手世間塵忘言晉與秦溪山能住客風雨始知人淡
淡秋光趣悠悠野鶴身相聞願相見倦腳走雙輪
次韻齡叟見寄
方外好交情詩筒出醉屏清能濯驕暑光欲掩長星自
愧薄榆景有生真草亭多年祗多感岌岌舊門庭
戴帥初九日無憀以滿城風雨近重陽為韻七首
袖而示余因次其韻
畏景日以長正氣日以短過者何憧憧寂寂笑衰懶浮
雲有聚散明月有虛滿人事有如斯冷緒聊自纂
爾來三五年處處罹過兵誰能宴龍山無復遊彭城今
兹九日至正爾百感生仰天破帽落失笑還自驚
年年好時節雪月花與風誰知百年内憂樂元不同方
其少壯日日日醉夢中中年旋衰颯有景誰復窮
吾髮白且老面目又塵土流落如秋娘無復畫眉嫵徒
懷萬里心夜夢良勞苦欲言言向誰鷄鳴正風雨
履險須頓足逢躁須戒吻況今為何時正恐無他隠柴
門倘可閉即與桃源近豈無耆舊在努力各自謹
世多多才翁誰識識字農可人忽來思勞苦意稠重時
危幸未死尊酒得相從一醉不須辭毋待漏盡鐘
平生朋友樂魚泳雁飛翔如今不復昔往往深退藏安
得無言心相照松栢霜飲此九日酒味哉剥果陽
崇福寺大用堂乃魏文節祠舊有半牀雲一忩月
在兩挾取舒懶堂詩中語也主僧澤南洲撤兩
挾尊大用堂而新之魏東齋有詩因次韻
魯公香火寺便道幾經行樹老存高節碑存見太平浮
雲從變化古月自分明賴有文孫在毋忘大用名
謝趙菊泉來會于范曉村家
虎林唐姥嶺牛淖范公亭不是義高古誰能行戴星開
尊春酒赤對榻夜燈青說到間關處令人心有銘
用前韻呈曉村
溪山兩相望只隔五長亭一見坐聯日高談氣拂星好
賓知絡秀兼僕困樵青此會受多益歸途杖可銘
雨中留范曉村家
年來常閉戸一動自知非坐雨詩消悶思家夢當歸山
林容自拙道路目孤飛便整回頭步西園筍薤肥
到永固寺訪曹約齋(名說)
本是塵埃客夤緣到上方茶嘗新雨味酒吸綠隂香半
日清風古百年佳話長悠悠一俛仰我欲憩斜陽
用前韻送酒與約齋
人生以類合圓本不投方家話太平舊山盟晚節香百
罹心易足一醉味何長但得靜中樂村村皆洛陽
到淨慈展墓次韻吳棣忩(名應奎字文可)
有客肯尋僧新吟漬剡藤交情自秋月浮世看春冰猶
顧慈雲榻相期元夜燈我來當赴約樓上看陳登
再用前韻謝吳竹脩(名垓字山甫)
秃髠歸陽羨僊髯臥古藤前賢成昨夢後輩嗣誰燈傾
蓋欣如故吟壇得共登春風吹相聚聊此寄韋冰
本堂集卷八
