本堂集卷六十九
宋陳著撰
劄子
壽王大資(爚)大酺詞繳劄
某茲者恭諗建亥榖朝生申華旦合黃庭三關之氣此
道則仙用洪範五福之疇有德者壽喜閧宸扆慶溢午
橋恭惟某官一片古心九分地位泰山喬嶽誰知雲雨
變化之神霽月光風中有冰雪稜層之操學業發揮于
六籍勲名掀揭于兩間參政仲淹盍任天章之條對副
樞司馬豈宜獨樂之言歸皇上方倚以為師蒼生政望
其作相胡為永退無能為留亦曰天地之間理義最
大如彼風雨之晦君子焉依所以避朝市而息山林脫
軒冕而安韋布孰謂用公之未盡當知在我之有餘收
元祐全名共起敬元城之真漢稱太平盛事且主盟潞
國之耆英某謾學弦歌密依牆仞幸耳聞于慶舉宜躬
致于賀忱倥偬牒訴之裝懷莫陪珠履往來宫商而調
曲聊贄瓣香儧凟尊威伏丐台察
賀饒帥(應龍)冬至劄
某伏以律中黃鐘初喜復陽之長春生玉帳漸迎泰祉
之來挽回元氣為吾道賀恭惟某官顔孟地位伊吕規模
發山川之秀而為華詞瑞雲之紛郁勵冰雪之操而有
和氣愛日之融明暫借公卿于槐棘之間來領神仙于
蓬萊之上行政以德與物為春屬亞歲之踐長宜自天
而錫福芸生荔挺又新燕寢之香凝蘭檢芝封即聽鋒
車之褒召某承流下邑矯首公堂欲效飛鳬曾乏鳴琴
之暇謾將短繭少旌貢韈之勤不盡慶言仰丐台察
賀洪憲(穮)冬至劄
綵線添長默念一陽之復繡衣倚重喜迎百福之升與
和氣游為君子賀恭惟某官孔孟學問臯伊事功行政
以仁布陽春而有脚詳刑惟恤種隂德以無心盍垂紳
槐棘之庭暫植節蓬萊之島屬茲亞歲宜擁繁禧初九
元吉之爻以占道長十行細書之詔亟趣公歸某叨備
承流首宜展慶以勞子事莫陪下客以稱觴情見乎辭
聊效古人之獻履
賀三倅冬至劄
葭管浮輕初騐復陽之長篁箳倚重喜迎泰祉之來吾
道遂亨君子胥賀恭惟某官詩書孔孟事業臯伊金鐵
鏦錚自協黃鐘之雅雪霜凛烈中存繡景之長盍相先
班筍之雲霄暫分占蓬萊之風月字甫題于别駕狀已
藉于中書屬此踐長亶惟受祐雷在地中復已占生意
之充周人從日邊來即拜恩言之繾綣某承流下邑繳
福昌辰欲效飛鳬曾乏鳴琴之暇謾驅短繭少旌貢韈
之勤
賀諸廳冬至劄
隂極陽生時維小至道隨氣長慶以大來是為君子之
亨敢集輿人之誦恭惟某官孔顔禮樂稷禼詩書聞譽
施身合黃鐘而交作經綸滿腹與繡線以相長盍彈冠
玉筍之班暫飛佩蓬萊之島屬茲亞歲萃正繁禧初九
元吉之文已占于復十行細書之詔式遄其歸某叨備
承流亟宜修慶裝懷牒訴阻陪下客以稱觴無味話言
聊贄古人之獻履一忱寅禱萬乞丙原
賀王大資冬至劄
陽回冬琯天道之常春報午橋君子所履茂對生機之動
實關休運之開恭惟某官善類景生斯文元氣范公遂
相將坐致于太平永叔既歸尤欲全于晚節時不可為
而寧已迹雖若否而實亨適當近福以踐長益見安身
而崇德静中消息委心造物之乘除閒裏光隂送目浮
雲之來往某凄其令印近只師牆拆線短才素不工于
獻襪寫襟數語聊可當于摳衣不盡賀察仰丐鈞察
賀前人次子(榘)除籍田令劄
某共審簡知龍扆覃洽鯉庭職在春官養名門之雅望
詔從畫里增晚節之清歡吾道之亨善類斯賀恭惟某
官精誠皦日氣象泰山吕家擁玉于堂前已占獨相晉
國植槐于庭下久屬二郎有餘不盡之功名付自知必
貴之子弟亦天所命惟德之昌信于運以相關不負清
朝之妙選某密依大庇喜聽新除牒訴叢叢莫造萬石
君之第頌言草草謾馳一介使之言
賀饒帥(應龍)元正加大尉卿依舊任劄
某恭審升華外府晉秩西清花綬恩榮豔新旾之雨露
碧幢號令起舊部之風雷除音載敡賀笏交舉恭惟某
官九分地位三代工人止水無波瑩一清之到底高空
有月儼大道之獨行表裏無得而瑕疵出處具存于矩
矱曩由西節來帥東藩士飽而歌頓釋後蘇之慮人饑
者活隨招半菽之魂既奉最于十連盍躋榮于四緊然
帝念豐沛之地冗不見治縱吏有龔黃其人孰能為大
惟太尉碩學足以飾治抑清望足以鎮浮爰超列棘之
班不改甘棠之憩寇恂少留河内弗奪民情蕭何久撫
關中可知上意倚頒環召式副輿瞻某感極知心喜聆
除目泰道自今而已長式慶遭逢德星在度而未移尚
私臨照
賀帥府以下諸司正旦劄
葭琯春回丕對三陽之泰蓬萊雲近俄迎百福之升吾
道以亨明時斯慶恭惟某官秀鍾光岳名揭堪輿造化
經綸獨妙濓翁之太極聖賢氣象人瞻程子之春風與
上下而同流嘉戬榖之來備封當十變占曰彙征詔出
九重副乃時舉某鳴琴不韻厦覆為安頌壽柏于三朝
阻隨末綴贄心香之一瓣儧徹中涓干冐嚴威仰丐台
察
賀浙東洪憲(穮)除度支劄
茲審底績憲臺躋班度部洪鈞氣轉歛一道之風霜紫
詔泥香帶九天之雨露得輿之慶舉笏者齊恭惟某官
間氣所都正學以世忠節義之懿得所同心齋議論之
公如其口出以真踐履為實事功慨然孟博之登車志
在濓溪之澤物玉壺清徹汚吏望而毛寒水鑑平明小
人得以情白山岳動搖于一出神功收斂而若無積勤
夜室之思趣入星闈之列其參國計以表時紳此民此
財用之言足行儒術幾獄幾錢榖之問併簡帝心某喜
聽晉除阻陪旅賀門牆並受有緣在履屐之間中外雖
殊何往非帡幪之地
賀潜京尹(說友)除戶侍劄
恭審䟽綸天闕叠組地官公則自明輦轂肅清風之扇
整然後暇版曹資餘刃之游凡有識知交相慶忭恭惟
某官渾身顔孟當世臯䕫人傑地靈立天璧兩峯之上
體宏用博在周禮一部之中況加踐履之真純所在勲
名之掀揭比由水漕升鎮日幾獄市叢難拂刀芒而牛
觧山棚挺警動弓影而猿號郁如包老之神明綽有歐
公之風采帝思國計本係民曹方上下以利交征不堪
着眼而東南之力以竭何忍及膚是非俗吏之所知必
得真儒而後託庶其仁義之澤行乎財賦之間兼領有
餘大任伊邇某強顔學製束手治棼幸嘗接跡于龍門
欣聽除音于驛置為簿書法律之所縶莫旅賀裾知本
末源流之有關正觀造化
賀馬觀文(光祖)除知院兼參政劄
恭諗進位機庭參行政地輿情交慶幸大老之東歸局
面更新信蒼生之有福謙持雖固渙號莫回恭惟某官
宇宙真儒國家元氣暗室屋漏之際可質鬼神婦人小
子之微亦知姓字自昔能任太平之責當世必得非常
之賢有如某公實負時望翳天章之筆札有世深屬希
文而大名之管鑰當嚴兼煩寇老轉斗樞于天地
綰符玉于江東上以副豐芭之貽下以慰甘棠之愛然
而川猶未濟頗知舟楫之用遲雨盍遍蘇彌覺雲霓之
望切乃歸班于兩社亦曰繼志于先皇行且相卿大耐
官職蔡州雖勤于請老固欲自全慶歷方急于用賢舍
其誰與況世道何如其膠葛惟舊臣相與以維持善類
雖未至于遯駒而少英概奸朋雖莫能為鬼蜮而多
宿根民生益見其凋虛軍氣未聞其壯銳邊聲屢警未
聞乎秋草馬肥之期盜弄猶據或起于粒米狼戾之地
仙枰豈無活着上醫必有良方夙學盡行中興可冀某
承流下邑引睇仞牆舊矣從游未能為無書之劉子聞
而欣賀亦惟效通啟之老蘇
賀常浙漕(楙)除檢正兼戸侍劄
某懼凟峻嚴敢略長叙首祈鑒宥某伏自去秋稟違仞
牆學製山邑塵埃&KR0008;偬雖不能修五雲閣敬然無一日
不竊照福星則無一日不拱揖北斗也某茲者恭審陞
班旅宰進貳地官局面方新既極中外人才之選版圖
猶舊更欲東南民力之蘇綸命載敡輿情交慶恭惟
某官兩間清氣三代上人湏當要路之在前身謀則緩
乃以崇臺而近闕帝眷彌深而況清望之門蒼生所屬
朝廷有道交任責于太平君子得時正力行于好事既
躋緊地併頼寬分佇繇簮槖之聯就正鈞衡之位某一
愚成癖百里非才(闕)
回紹興簽判陳狀元(文龍)到任通劄
某恭審綠綈䟽寵烏府借賢仙第一人便欲遨游于蓬
島湖三百里不妨依泛于蓮香吾儒之榮世道斯幸恭
惟某官秀鍾奎壁學貫濓伊選置諸生了無同甫粗疎
之氣擢魁多士安有堯咨驕傲之心甫知世味之酸醎
自得家風之藴藉昔在左相(自注云乾道中陳俊卿)表于中興奏
五色雲雖此身已當于昌運放一頭地故造物又屬之
蘭孫自日邊聽臚唱之在前而天下信君子之有後正
宜獵獵而上方且遲遲其行衆競進貪婪蟻載粒而輒
附臣無心冨貴鳳覽輝而猶翔望之者傾淵乎所蓄兹
來游于東鎮以增重于南陽然屈魁彦以為賓寮特猶
舊典非他官之親吏事實示優恩倘蒙勞非所憚為謂
參佐欲其有補則壁書自警不求横浦一日之安道院
相安仍理晦菴諸生之課試小推其毫末皆大用之規
模時來則為綽有餘裕某信迂成癖嗜古如飼苦無他
求本是山林之性貧不自活勉為牆屋之游偶然得官
及此試吏雲泥雖異幸已償一識之心(唱名後曾見之)風雨有
依或者如相知之素其為歸倚罔既宣敷
賀淮東曹總領(元發)除浙漕繳劄
某伏以風露氣清乾坤冰净恭惟某官倚雲植節列城
傾心帝有恩言天維顯相台候動止萬福某三薰心九
頓首奏記籖府仰祈鑒省某竊惟福書所臨十五城之
一民一物均在敷錫之下至江神海若亦莫不各以其
職來為先後禦侮而區區小吏猶為鼎裀致禱者敬上
之忱有不容自己也某恭惟某官顔孟之本領臯伊之
規模周程朱張之踐履講貫其所積者厚其所發者豐
中外歷敭可企而不可及是宜朝夕王所使有所禆益
比者上念江淮餉師事重煩公一行裁出芒刀即收功
最追鋒亟召特委以密要之任適謀畿漕弄印者久未
得人如子駿者于是以彼易此蓋以京師天下之本根
所繫尤大不然則為輕内重外朝廷處之審矣然丹屏
紫極之間往往虛席此豈久稽地邪某非佞某矯首當
代龍門讀了齋先生責沈文久矣霄垠異趣末由望履
幕下景景此心不自意斯今得執蒲璧以序屬吏之後
某惠徼天幸某甬東一書生耳苦味嘗備中年始竊奉
常第叨席鷺嶼于本邑上冀一蹴之益誤知諸老交上
公車東轅西轍仕也學在其中矣僥倖試令古剡而風
俗流弊邑計凋落大非昔比不敢悔咎極力支拄僅收
拾大綱二天在上驅策之不失其性假借之以成其志
或得稍自著見于照臨之下某端笏以請某駢儷之語
非所長然今人貴之以事尊大否則謂之不敬輙鳴瓦
釡于簫韶之傍辱流電榮甚某揆分有截不敢躐申上
界列仙寶輯起居問服在奔走凡有指使拱俟行下
賀劉倉(良貴)浙東帥劄
某恭審龍陛䟽辭麟垣叠組旄倪七郡方鼓舞于褰帷
臺閫一家更欲容于游刃觀聽所至精采一新恭惟某
官揭斗之光維巖其望接起居先生之裔斯道有傳居
水心老子之邦其文可法以大規模而用世有實事業
之過人比屬輔畿又虛英簜謂東南之力已竭何忍割
膚而上下以利交征誰能嘖舌爰極儒林之選要令仁
術之行曾幾何時甚稱上意亟謀元帥宜代者誰豈無
他人非公不可清轡自為之振肅輕裘復見其優游恩
信之洽而袴襦易歌號令之新而旗幟改色續荒政錄
不特壽朱晦翁之心記清白堂又將廣范希文之志柄用
伊邇輿誦攸歸某喜聽除音叨陪賀履先生在上既不
辭問俗之勞下邑承流知必諒催科之拙
本堂集卷六十九
