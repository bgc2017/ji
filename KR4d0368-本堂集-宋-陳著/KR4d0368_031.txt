本堂集卷三十一
宋陳著撰
歌行
弟&KR0581;飲至醉醉歸蹶道中荆棘中
聖俞小飲亦百杯高义兩手無欹頹曼卿登樓終日飲
端坐人謂神仙来二賢佳話三百載磊磊亦有梅山在
有人招邀無不如吞吸樽罍氣如海夜来一醉不為淫
歸路胡為不自禁蹴壓荆棘卧霜草接䍦到着衣披襟
我来相問胡乃爾笑而答之言纚纚禮豈為我軰設哉
君特未知其趣耳今日何日要如何宇宙偪仄蜂一窠
進不得以事業見退老溪曲山之阿當時仰天月如水
恍惚采石江頭見醉李或時展轉見隣簷如席同舍郎
家甕邊地以形骸觀若狂疎外形骸觀方見吾世人總
被形役心我獨了了心存初淵明對菊敗籬下豈其嗜
酒誰知者少陵非愛牛炙酒花鳥感時詩淚瀉一聞此
語心神驚大夢忽覺暗忽明自今有酒但相覓從人看
我兄弟醉中醒
次韻单君範寄梅行
洛陽今何辰姚黃委沙塵豈無桃李花荆棘相僕臣咄
咄歲成晩山空水粼粼化為萬葉飛日斷無可人誰知
霜雪根獨抱寒中春
醉中示姪溥
山茶風香酒微波杏花日長人笑歌兒孫歡擁白髮婆
煑菜解醉不厭多人生樂事恐蹉跎世事等是一夢柯
孝義兩字不可磨當與兄弟相切磋我家兄弟三世過
謹勿令人說如何
後紀時行
歲在乙酉孟旾朔天氣凝滯雲不開一日二日三四日
或雨或雪或夜雷山川失色萬物病寒氣折骨淖沒脛
如大兵後洪水餘雞犬無聲烟火冷况昔三陽轉新元
公私萬事五日寬上得杯酒夀父母下與妻孥賀團圞
如今景物不可說官府何曾有時節符移捷出星火飛
吏卒呌囂豺虎烈意謂東風換年頭眼前百錮庶有瘳
天時人事乃如此何以解吾憂世憂元日連隂至七日
老杜感時時紀實太平時節身難遇昌黎此語亦悽惻
是時世事未如今二老已有難言心我今更有難言處
聊記歲月那忍吟
吾䣊與佛會
世人大為經會不足怪可怪者在吾軰中人耳
因賦惜子瞻一篇
我惜蘇子瞻氣豪天地隘雄文萬斛前盛名表昭代自
負學見道欲漲歐陽派胡為所以學先與本論背或者
交浮屠聊爾奚足怪何至敢昌言前身五祖戒眉山世
積善老泉亦英邁脉絡有自来胚胎乃融會顧誣正大
傳謂感非類穢胡鬼是吾親父與母安在痛哉復痛哉
不孝此為大本来中無主恍惚求諸外一妄流到今狂
瀾正澎湃人人說輪回處處習夸唄有識或見譏動以
蘇為解愚者不必責可責在吾軰當時若遇吾夫子鳴
鼓攻之此為最
癸未冬至後與妻對酌偶酌遂賦
買臣賣薪妻見棄高鳳嗜學遭妻詈我窮到骨累百指
藜藿併日一髮氣妻自機㸑謀餘生諸兒忍寒結饑腸
有時我痴笑問妻妻亦笑答貧其常聽之不覺一絶倒
不謂此道君亦曉滿天地間皆浮塵消磨不盡惟此道
低頭拱手說與妻孟光舉案與眉齊當時豈緣醉飽故
深遠滋味出鹽虀而况今日為何日我年今年已七十
我妻之年雖少我老心古道與天質偶然得醉平生歡
醉中寫與諸兒看人間不必問貧富須信關睢為造端
四月五日醉書慈雲閣
峰開荷葉東南傾梵宫截斷西来青參差樓閣空半起
撞鐘椎魚撼林坰奔走簦笠數百里隨時来乞山中靈
大衆坐飽雲捧足百需順應水建瓴彼饕者誰尸海閫
日鬻三帖出府庭交馳爭此一席捲赭山不足搜鉢瓶
囊槖所攫鳥獸散遺臭滿山草亦腥簷棟摧落甚敗驛
旁風雨濕上有星厨烟寂寞甑釡破殘僧菜色身伶俜
山運忽回緣法倒鐵錫飛入總雲亭伽藍起舞山鬼避
避大法鼓轟雷霆竪硬脊梁施敏手恢恢餘刃新發硎
仆者以興弊者剗如痼病脱沈醉醒况今佛流正澎湃
平地丈浪騰滄溟何事不可咄嗟辦寺已如畫山翠屛
誰知不忍回首處山下景色何凋零文獻故家編下戸
瀟瀟四壁門長扄舊来豪家鼠竄伏貧民偶遺風濤萍
呌囂隳突尚不已宛轉就縳垂死丁春風無分日光薄
冤聲苦雨那可聽信有天堂與地獄咫尺中間分異形
世變不情至此極仰面三嘆天冥冥
夜夢在舊京忽聞賣花聲感有至于慟哭覺而泪
滿枕上因趁筆記之
賣花聲賣花聲識得萬紫千紅名與花結習夙有分宛
轉說出花平生低發緩引晨氣軟此斷彼續旾風縈九
街兒女方睡醒爭先買新開門迎泥沙視錢不問價惟
欲蕩意摇雙睛薄鬟高髻團團插玉盆巧浸金盆盛人
心世態本浮靡庶幾治象有承平賣花聲賣花聲如今
風景那可評向時樓臺買花戸凄烟落日迷荆榛但見
馬嘶逐水草狐狸白晝嘷荒城萬花厄運至此極縱有
賣聲誰耳傾吾生不辰苦懷舊如病入痼酒宿酲况被
春風暗撩撥旁無知我難號鳴忽焉夜枕發為夢恍恍
惚惚行故京一唱再唱破垣隔聞聲不見花分明謂此
何日尚有此傾面大慟泪縱横久而方覺更哽塞擁被
危坐百感并我年今已七十一豈是年少閒關情天空
地闊說不盡山外杜鵑啼殘更
看花吟
少陵野老老更痴看花看開千萬枝安樂窩中打乖叟
看花只看半開時二賢看花各有意我亦有意看離披
紅飛換得綠隂出瀟洒頗與老眼宜麥風揚塵野色秀
梅雨蒸葉香氣滋避人好鳥着巢稳爭春蜂蝶今何之
本来生意無斷斷静看遊戲造物兒不觀聖人畫剥卦
剥窮于上復下隨嗟乎人事正如此盛非終盛衰非衰
衰盛相乘乃常理盛不必喜衰奚悲誰知世情偏喜盛
我看花衰我自知
六月五日大風雨水弟觀有詩道其事因和之
自古人間多水旱人事盡時功過半區區事空不事實
三代以後人心亂吾鄉薄産寄山溪﨑嶇隨勢無尺齊
受水通灌盍預備隄防以石堰築泥顧不此信信偶木
頰舌㖵誦淫比屋豈知性本依人行方信之中神所宿
火雲遮日雷無聲兼旬望憂憂羣生更兼五日天不雨
原無黍稷田無秔田里倚龍為人命百拜哀鳴聒龍聽
忽焉夜雨一霑濡咸謂卧龍今睡醒胡為詰朝天晦瞑
颶母横挾揚威靈撼山崩谷發廬舍掀播兩間摧萬形
初謂得雨龍之賜誰料此風隨後至或者風雨自有數
龍亦無知天做事不如反已自求天難獨靠龍圖萬全
况持紙錢徼妄想正似銜石將海填里無千戸分十甲
謟鬼誅裒知幾匝流俗酣溺死不怪我有苦言誰聽納
綠萼梅歌
奉川西山下地名董麓嶴趙敏求之家有此于
九月着花而王微齊趙敏求有詩景文轉以示
因賦一章寫余意
君不見宣和艮岳綠萼梅百花魁中此為魁綘霄燈火
不終夕剪為荆薪毁為灰又不見駐蹕錢塘開聚景此
梅又花天寵幸江神不才馬飛渡踏碎禁地花無影兩
地百五十年餘花與國都相有無誰知造物不盡意尚
留人間一種癯山中佳人清似水放開吟饕嚼花髓我
未見花得見詩見詩便與花相似且聞九月花已芳竒觀到
眼詩為忙臘前年後是正候忽為秋光豈其常大庾嶺
頭炎瘴地年年早開不為異四明相去數千里不應早
花亦如此吁嗟地氣如車輪自南而北知幾春如今所
見到草木不獨飛鳥啼天津梅乎梅乎本清絶花如白
玉枝如鐵矯矯胡為心亦隨不念從前傲風雪唐苑九
月誇梨花鶴林九月豔杜鵑我欲梅根一酧酒謹勿與
彼爭取非時妍
丙戌二月二十五日梅山弟為孫試週遂賦
梅山種梅封且培梅山種善如種梅有善必報既有子
有子且復生孫来蕭艾之間芝挺出今朝纔為兩三日
咿嘔似欲指之無爍爍眼光如點漆中庭展席分排鋪
童冠環立覘所趨從容顧視前舉手干戈爼豆詩與書
吾家昆弟存者幾六十見孫有吾弟未問他日成人事
庶幾正脉存祖禰杯盤團圞家庭春豈是閒心兢芳辰
危時閉門獨生意一醉有感天猶仁吾弟所喜吾亦喜
亦欲舍飴娛晚歲自知無德開後人有不盡澤吾先世
不觀吕范兩名家賢子若是何其多皆從世積心上出
安知他日吾非他
夜飲慈雲諸公索詩因成長篇
世豔明滅螢尾光客氣騰躍烟中香烟消螢死竟何有
要知人事亦何常今夕何夕山中集六客相對通肺腸
樽中不問酒聖賢得醉即是無何鄉耳邊鼓笛有自好
忽而散去吾何妨吾軰本非淫湎沉聊以寄意齊興亡
老禪知我酷信我謂此非痴亦非狂呼童展紙快磨墨
聽我趁筆窮夜長囅然一笑如夢境清風明月自有大
文章
登慈雲閣示齡叟月嶠
人間何處無春風春風好處山林中我與齡叟心事通
去年雪外来共松爐紅梅花窗下今日還相逢鏗然者
誰敲竹笻吾友月嶠勤相從拍手一笑意氣同各饌所
有留從容叢盤簇豆異味重傾壺倒榼新篘濃瀹我以
茶鼎之芳茸戰我以詩筆之銛鋒浮生誰能百歲終世
變翕忽雲飛空烏輪無情已下舂白鳥翩翩投前峰歸
興浩浩舞而東醉中無語可謝兩主翁
寄盧致遠
春来日日雪滿山雪晴初放春風還高人佳處獨先得
挼藍新漲溪一灣楊垂岸竹隔水梅花飛香莎草斑市
聲咫尺自辟易天景呈發無留慳何須學徐生東泛海
也休問老子西入關手招鴻鵠碧雲遠耳狎雞犬白日
閒雨畦灌蔬翠鼎鼎春槽壓酒紅潺潺可以仙吾氣可
以童吾顔可以平步騷吾吟免着蠟屐窮躋攀可以曠
視舞吾醉安用長袖妍弓彎乾坤雖大此豈少媿我衰
老非其班投我之轄下我榻便欲援我超塵寰攜持雅
道歸破屋分與松菊盟長跧君如不忍棄我去倘可畫
我浮丘洪厓間
本堂集卷三十一
