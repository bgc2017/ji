本堂集卷五十五
宋陳著撰
啟
謝解啟(寶祐三年乙夘十月一日)
伏覩使府九月十二日揭曉叨預薦名者伏以鳳綍春
頒喚起功名之念鶚書秋送獲陳詞賦之科果誰主張
有此僥倖竊以聲律之學器識所充雖鋪張之體因今
亦惟鳴道自選舉之法非古猶足觀人奈何尚氣骨者
易失之粗拘䋲尺者每流於弱天下誦在鎔賦能幾希
文夷狄呼長嘯公不多范老挽回前作正賴後來苐如某
者骨相郊寒性姿參魯鄉鄰相目頗知弓子之為箕場
屋驚心殆類竽門之鼓瑟因束書于湖海將問道于雲
霄闖要家而巧顔情底難藍袖指戎幕而寄名氏便可
鶡冠然念受父師立身天地昂然當如獨鶴潔不可汚
詭而或獲十禽得亦猶失兹遇詔歲來歸故鄉崢嶸折
桂之痴掀舞踏槐之勇八吟雖苦愧無五色日之長一
鳴而驚忽借九萬風之便靖言至此夫豈偶然兹蓋恭
遇某官馳驟聖賢湛酣今古挈程周正心之印以覺昏
蒙任羊杜方面之權而先教化遂使雕蟲之陋亦叨勸
駕之榮某敢不益自激昂思所報稱由科目而進幸途
轍之方開以道義自將尚門墻之不辱寸丹如炳點墨
非誣謹具啟事躬詣階墀趨謝伏惟台慈俯賜監念不
備謹啟
謝監試東倅趙叔元(希□)啟
某官肩拍閒平眼空賀白定力泰山之盤據坐鎮棘闈
平心淵水之渟涵揭為藻鑑遂令弱植亦與計偕
謝西倅余景初(岍)啟
某官黃鐘為宫元圭不琢屏星臨照增文宿之光華松
雪吟哦長儒林之精采
謝南倅趙元禮(□)啟
某官東箭竒材南金上瑞煥炳星之聞望鎮服介藩分
魁秀之光華衣被多士
謝某教授啟
某官昭漢魁杓瑞時奎壁教如化雨轉吾道之洪鈞筆
補天功揭斯文之正印遂使子衿之末亦叨賓薦之榮
答某宰招鹿鳴宴啟
藐然末薦知百里之有天戒以初筵愧一寒之非地手
捧書魚之寵心馳笙鹿之榮退紱冠裳進陪樽俎春風
借便儻采及于菲葑他日歸恩皆種成于桃李
謝江西蕭帥逢辰舉從事郎以上啟
舉詞云學優而仕行稱其文(開慶元年己未十二月廿二日舉景)
(定元年庚申三月謝)
螺水名區聳碧幢之初建鷺洲冷職叨翠剡之先飛雖
公猶私以榮為懼天下多事之際帥府宏開江西一道
之間人材森立凡智謀足以應變與意氣足以赴功當
入禮羅以膺薦墨乃若執經講道周旋惟有於佩衿捧
檄馳驅搜訪不遺于文字縱或其人之可取疑亦非今
日之急親儻首舉之能無議者况某山癯特甚書癖相
忘俯仰兩間識此身之為貴上下千載求其志以未能
正宜入密以加工難免為貧而干禄幸記誦絃之地共
陶禮義之天庶取勝於他官仍不離於本色而况廬陵
氣習皆四忠薰染之餘古心規模存二程源流之舊(吉州)
(白鷺州書院乃江水心右丞相萬里所創)每升堂而自慶信筮仕之多緣有
如達尊實主吾道摳趨凾丈既同立雪之諸生奔走鳴
珂又忝承風之屬吏苟特原於&KR1986;曠是己拜於全存孰
謂屋烏敢希表鶚羽檄方棘宣力封疆者多機籌貴深
悉心帷幄者衆皆望華褒之櫝以開榮進之階送上公
車顧先書院兼味言之太過想輿論之交驚仕未學而
可羞豈優之謂文與行而俱慊何稱之云不圖黍谷之
忽春如嗜昌&KR0870;而莫曉特達如此激烈若何兹蓋恭遇
某官諸葛之忠子房之智毁家紓難寧誇着綉以晝行
應敵如常坐使聞笳而宵遁且欲共扶于宇宙方將泛
採于材能遂畀妄庸亦歸造化某敢不端於取友善以
為師受蕭鄼侯國士之竒尚期不辱誦陳師道主家之
句舍此誰依歸倚良深敷宣罔既
通賀吉守寶謨王直閣(佖)兼江西倉啟
恭諗簡在冕旒榮兼麾節江西一道之寄樂得真儒天
下多事之餘共扶新局除音誕布有識均歡恭惟某官
元氣會歸純忱表裏相門積累至東萊而愈光(吕成公祖謙乃)
(夷簡之後今王敬巖乃宰相淮之後)道學彫零幸中立之猶在思昔淳祐
之盛際滿朝慶歷之名臣某諸最賢則在部省(自注云王伯晦)
(諸公)及異日之勇退惟我公之獨先方當清明猶不能容
于范老設遇姦慝將大可觀于元之用則負漢廷蒲諫
之聲舍則遂洛社菜羹之興從容出處輝映後先易轍
改絃忽值公朝之籲俊彈冠結綬率皆曩歲之同寅或
掌儲寮(李解峯伯玉)或居小宰(王伯晦)表立有如於汲直彙升
宜首於周行天子曰嘻此南風之不競敵氛乘隙半内
地以皆驚康廬庾嶺之中間湖漢洞庭之左右(江西江在漢謂)
(之湖漢)為禍特甚尚忍言哉興袁等區渺清野而未復瑞
臨二郡慘焦土之可憐縱有幸迯蹂躪之衝亦皆重困
應酬之役起瘡痍而衽席孰恩勤斯轉離散而室廬誰
主張是敗碁正需于國手壊症必待于神醫豈不欲鸞
鳳之儀庭其如為馬牛而擇牧爰授皇華之轡而分皂
蓋之車救浙東之大饑為今朱子安河内之甫定若昔
寇恂庶幾民物之更生不負君相之妙選某山癯不韻
書癖無竒俛仰兩間知此身之為貴浮沈半世求其志
以未能偶隨鴈塔之羣遂忝鷺洲之長與朋友而講切
乃平生心有宗主以依歸尤第一樂良機孰啟正印方
新既幸囿於帡幪庶苟迯於曠敗乾坤如許恃禮義之
尚存山斗其徒非門墻而誰望
通兩浙洪漕(燾)啟
鵲袍重寄有大造以成人鷺嶼浮蹤望仞墻而無路兹
敢因徐而見孟(因趙德修而見之)蓋將去楚以事齊為今日謀
亦平生願竊念某山癯不韵書癖無竒俯仰兩間知此
身之為貴浮沈半世求其志以未能正宜入密以修心
難免為貧而干禄幸托誦絃之地共陶禮義之天庶猶
勝于他官仍不離于本色游泳者衆方相與於雲飛斆
學其間尚庶幾於日益俄而北道(吉守兼倉趙端齋與揣也越之餘姚)
(人時屬軍興守臣皆用土人故東歸)歸也東舟雖去如己之孤寒本不因
人而冷煖然而義之所在謀之貴臧解組而行既匪隨
司之職倚席不去又非事主之情于二者以皆難有一
焉而或可乃㳂公檄而訪遺書因得少償門下之私不
覺久滯周南之役舊巢好在雖不計于往來殘局重拈
恐重難于收放固當委甑而莫顧烏可指氈之我留豈
食魚而必魴改誠是也欲膏車而秣馬將安之乎亦知
世有于燕臺未信誰推于鄭轂遭逢知舊勞苦蹣跚推
說項之素心轉依劉之僣想曾門陳子更欲從坡老之
遊烏幕石生或者為昌黎而用向來聞此今倘見之兹
蓋恭遇某官天目高標雲巖顧望世忠不墜西平有子
余有臣家學相輝元方為兄季為弟實任宗主人才之
責况當轉輸帝里之時以至疎庸亦希識拔使美容池
上分生意于微根則松柏歲寒見終身之大節以此自
信尚其知我
謝浙漕提領趙右選(與訔)辟三石橋酒庫啟
檄留京輦幸逢膚使之建臺剡上公車俾與屬封之分
局本無一日之舊俄有二天之新誰能挈提如此特達
竊惟王畿轉輸之寄實兼酒所提領之權庫務凡六十
餘雖張官而置吏課額以千萬計易施奪而爭民故析
微利者類傷仁而張高談者多廢事必有精粗一貫之
學斯享道義隨試之功故凡任人猶在得士某山癯不
韵書癖無竒俛仰兩間知此身之為貴浮沈半世求其
志以未能正宜入密以脩心未免為貧而干禄幸托誦
絃之所濫司衿佩之盟游泳其中雲與飛而方化斆學
之際日加益而不知忽公牒之有嚴俾遺書之汝訪不
覺久旋于蟻磨似難再顧于菟裘豈食魚而必魴不可
則止將舍烏而弋鵠吾誰適從敢圖當世之福星有借
孤宗之道地拔之黍谷俾以糟丘是乃生死骨肉之恩
安暇本來面目之問况文章如黃魯直猶屑坐曹而學
問如劉道原甘且典務今以謬庸而叨此豈其機會之
偶然兹蓋恭遇某官光襲殿蘭清標坡菊規模軒豁一
身為世之龍門造化幹旋隻手活人之鮒轍以至于盆
盎塵埃之役亦取諸詩書糟粕之餘某敢不心抱獨醒
德銜既醉陳執中監慶州之酒實啟脩程趙文子舉筦庫
之才尚徼終惠拳拳歸倚續續摩編
謝湖南帥寶謨趙直閣(必普)辟帥凖啟
雲纛南驅執御在門人之後露函上辟備員諸幕屬之
中孤寒夙囿于陽春造化又從于今日某他無能解獨
有遭逢子規尹生魏國不忘於先契人輕李廌坡公自
謂之能文比辭食菜之厨歸值踏槐之市偶收一捷少
副相期杜曲之夢何靈愛深骨肉(乙夘秋初德脩得高郵軍借五里塘杜園)
(安歇吾在其舘中德脩忽夢吾囚首有窘急狀者力為解脱之夢覺以語吾謂今秋必預薦且賀之甚喜是秋)
(果叨鄉舉之薦)秦遊之扁良侈喜滿鬚眉(吾省榜到正在高沙德脩因扁其館曰曾)
(桂)若為仰答于知音亦曰永隨于環轍急謀寸禄暫遠
仞墻蹣跚奉檄之還解后追風之入馬馳塞上終合歸
翁燕到堂前依然話舊且曲為于善計因小憩于凍曹
其處盆盎之間雖非罍洗不求糟粕之末粗有詩書在
私意惟知轉身而盛心若曰溷子等而向上或者待時
俄逢王鉞之詔行相趁油幢之影動願以充籠而行冲
者良多猶未下車惟荀爽其先辟覆蕉偶成于夢鹿無
枝可着于飛烏倍費幹旋始諧收置試誦箋天之語足
觀為地之難謂二千里而偕來亦既數月使再三凟而
不遂黯無晶光公朝所以亟俞小己未知所稱恭遇某官
平行實地清到聖涯早得風雲眼遂空于四海初無涯
岸門自遠于雜賓兹專羊杜之權宜得石温之助仍先
私客不曰非才某敢不緊緊受持惶惶點檢薦選人如
樗輩既叨趙元鎮之知稱先生惟曾門當守陳履常之
敬寸丹如炳點墨非誣
本堂集卷五十五
