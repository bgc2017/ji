本堂集卷九十
宋陳著撰
挽辭
挽黃提舉(震)三章(東發)
江山古四明獨立表平生敏處經綸密癯中氣局弘鴻
毛看勢利虎口見功名麾節那能究東南天已傾
文弊莫如今獨存師古心汲深六經海茹寔百家林公
有傳賢筆(曾作史館檢閱文字)私無䛕墓金晚年北山北誰識醒
中吟(先生六十七歲作醒吟先生傳)
當年時事殊咄咄賦歸與同是無枝鵲危如游釡魚偷
生盟世好(謂次女與其嫡長孫締婚也)訪遠記山居(戊寅十月訪于山居作本堂記)
已矣向誰慟兒孫書滿廬
挽黃祖勉(夢榦)三首
世遠太和散儒門有若人沉潜勤汲古澹靜肯妍春識
到寡輕諾觸来無重顰淵乎莫澄撓叔度乃其倫
平生不行怪流俗自難同休哲無仕志公休有父風肯
堂勞未艾(到山北葺精舍未竟得病)反席夀低終(自精舍反寓所寶幢見親未久而殁)
誰料生芻奠今年又乃翁
夙是通家契姻盟又此時(次女為其冢婦)相依百罹世多活幾
年期辰龍竟歸夢子書誰續為(陸平原作子書未成臨終以為恨)九京
不可作喬梓北風悲
挽曹泰宇居士三首
忠義垂青脉癯然獨飯蔬生涯一身寄禪學九經餘有
教寧分類逢人只借書世方饜梁肉視此愧何如
滔滔彼居士誰得似君真盍駐香山社俄抛病室身首
丘存故我手澤付何人此理本来悟浮生一窖塵
匆匆相聚處未足滿平生燈雨對眠夢花晴携話行前
盟空在耳外哭苦為情已矣不可作高山孤月明
挽范千之(逄甲)二首
得年雖欠夀凡事孰能瑕識老語言簡學充文賦葩劉
蕡胡不第靈運欲忘家已矣歸何處虛留海上槎(自昌國歸)
(城而病終)
翛然形早蜕遺痛在家人手澤泣孤子篋封悲二親莬
裘行計舊牛隴窆銘新我亦知君者酸心唐嶴春
挽樊君脩(邦道)
憶昨會山中危時苦話同老枝期共雪喬木處摧風弟
有文銘竁兒能禮送終九京無可憾後死愧衰翁
挽孫大監(炳炎)二首
家學自相師名成六館推春風中峭立古道上安馳朝
擅敢言直民歌不忍欺危時方倚重猿鶴已追随
憶昨叩溪扄承聞病莫迎雲山成永訣膠漆感平生紼
送老無力薤歌遥寄聲何須問宿草未死有餘情
挽孫處士
魁閥分根異充然秀氣儲少年古心貌危世舊詩書鵩
怪来何早熊祥夢竟虛遥知蕙帳下晝哭痛何如
挽少保王平章(爚)二首
氣貌古心盎淵源早學成三朝尊汲直四海頌夷清憂
國生如死誠身寔過名巍巍叔季世人重泰山輕
大老關元命平生坐十年權奸以國斃柄用已天顛痛
事身齎去忠魂客寄然猶遺簮屨舊血慟北風前
挽江陰軍王寺丞(槻)
自是元台嗣心如白屋英老成涵古氣清勁立平生孝
養官居少幽恬俗念輕棲棲甲子晚誰識病淵明
挽趙集賢學士(孟傅)三首
雍容存器局沈細入經綸心好難為弟身危活得民餘
生盟蕙帳急召應蒲輪松下舊遊處為誰芳草新
三年集賢院一老遠遊身燈火影相弔家山眉兩顰生
還空有日(正月二十三日得詔放還死于二十四日)病卧竟無晨暝斂夫何
憾同朝多故人
命也誰無死恩斯獨異今人迎萬里櫬天報一生心紅
炬護舟稳(渡江時有紅蓮炬從于柩前)白雲歸窆深(葬白雲寺)蹣跚得臨
坎痛哭撼山林
挽張梅垣(鍇)二首
之子吾鄉秀生来踏上風蘭亭高擢穎芹泮早稱雄科
第孫山秀吟清霸雪中
同飲嵩溪水綢繆况有連心期天地闊情話歲時遷一
病胡三暑長歸竟九泉誰知之子憾薛鳳定翩翩
挽舒亦山少母鄒氏
我與亦山連因聞少母賢柔順知自分勤儉樂吾便心
積兒孫福家脩香火緣平生庶無憾此去坐青蓮
挽蔣質甫(文)
誰能傳耆舊善譽在鄉關教子籝金外和家棣萼間死
心多佛悟生世半詩閒逝矣夫何憾逍遥玉女山
挽袁鎮
名筆記新塋何須更乞銘空山有琴瑟有子足門庭死
異十年遠歸同一穴寧鄉人指餘慶書氣發林坰
挽孫常州寺簿(嚞)二首
蚤宦早收還相從溪與山身曾五馬貴心自一鷗閒留
訓金籝外尋盟貝葉間手銘平日事打破死生關(自作墓誌)
(而死)
青春到白首膠漆更他誰話别水亭酒斷章山驛詩平
生今地下後死獨天涯執紼萬官(山名)路欲前筋力衰
挽范節榦應發二首
君墓我其銘誰知不盡情半生萍梗遇晚歲栢松盟輦
下清相諗兵間老共驚芙蓉堂在否(芙蓉堂乃舊京同官所居)回首
淚縱横
去秋言别時執手水之湄猶移春風會那知夜壑移鬛
封期已薄眉案死相随君可無遺憾其如我自悲
挽董監鎮
宿善有如君幽銘豈溢言何妨儒鶡弁自可客龍門瑞
竹松根見叢編手澤存夀終無一憾更是好兒孫
挽史允叟(公升)慈母王氏
彼美蘭儀盎粹温誰知肅肅範閨門生榮夢視金花誥
死暝培成玉樹根中一祔嚴家稱禮終三年制子權恩
(允叟生母尚在)我来欲送銘旌路客病栖栖悵莫奔
挽王開叔(桂)
裔自三吳秀四明士林着不盡崢嶸江淮遊覽詩随氣
鄉里推評寔過名最是與梅相契友翛然易簀了平生
北風飛旐余山路消得悲歌薤露聲
挽張正甫二首(梅垣)
别来倏忽一周星君住家林我泛萍到處逢人問梅坦
有時見夢說蘭亭自怜倦翼歸遲暮已報清魂入杳冥
多少微言今已矣義難辭處寫為銘
河汾坐下舊諸生拔穎叢中學早成公相品題文價重
鄉人辟易義風清本来雲雨蛟龍志老去山林猿鶴盟
桂子不須坟上荷此名原自不爭君
挽校書郎方公夫人
有美女中玉来嬪天下魁心無慚藻澗眼及到蘭臺欲
伴行春樂俄纏晝哭哀誰知餘地在五桂總翹材
七十七年春斑衣堂上新魚軒宜有晚恙枕竟無晨空
感通家淚難随執紼塵望雲飛老鴂聊聒薤歌人
挽卓生甫(有立)二首
風雨瀟瀟境山林落落姿安貧清似玉嗜學苦如飴世事
兩顰送古心諸老知家庭多手澤幸有寧馨兒
䄂携文滿卷下問及深衣(自作深衣述来求序)擬議金難訂(中間有未)
(安處未曾着筆)稽留璧未歸重逢何日是一夢已人非宿草自
春處老心東向飛
挽族父承務郎衡之(銓)三首
人物瑞丹霞翛然絶點瑕寬心無厭客急義不謀家一
室琴碁畫四時風月花晚来滿山菊消得澹生涯
庭桂出心根天風香滿門初封緣子貴上夀稱君恩正
爾需三釡胡然夢九泉有餘無盡澤留下長蘭孫
當年延桂塾承乏愧無能以子視宗族如家安友朋春
風文字酒夜雨誦絃燈古首凄誰續心安淚欲冰
墓表誌銘
前妻童氏墓表
奉化陳必大(先生乳名)妻童氏諱尚柔字子敬同邑進士居
高之女生于嘉定丙子閏月己酉年二十有六而歸余
淳佑壬子産男後一日卒實十二月乙亥得年三十有
七子男一四日而不育女四婉閏清兒兒玉皆不期而
殞家北一里許乾山引臂直鄭&KR1245;西秀勢結束可愛君
嘗指其左偏謂余曰異日宜于此同穴寶佑甲寅正月
壬午以其柩窆從夙言也君婉而正敏而靜父以經學
師一鄉母為忠肅陳公之孫有懿則君周旋禮詩中習
與性成君之黨與余有連先妣早識君愛之言于先子
先妣殁先子以其意且再世交遊契因為余請婚既歸
事舅孝敬以不逮姑為恨相春秋之事親滌濯&KR0008;簠簋
勞極勿懈處貧以禮閨房間甚相諧熙每聽余讀書歴
耳了其大義頗閑筆扎不輕一字于外余多遠遊持家
條理先子寢疾時病産未信宿力起奉湯藥饘粥食不
時夜不解帶殆五旬君素弱由是益多疾病輒難療遂
以夭折嗚呼先子垂殆目予曰汝妻善事我必善汝助
承我宗事其無憾君之垂殁曰吾病不可為矣遺子以
男庶有不亡者天乎君遽先余逝未斂男亦亡既不能
使君夀又無以慰君後翳余無良忝先子所命尚忍言
哉及葬刻其概墓上
董應之墓誌銘
馬少游稱士生一世但取足衣食守墳墓不求苦盈餘
鄉里稱善人斯可矣予嘗嘆服斯語而于里之人得藥
忩董君焉君諱天麟字應之性穎悟氣爽豁讀書有根
據為文若不經意而脉理聯潤枝葉條暢早歲從遊及
見諸老文憲時為晚後鋪說見者心悚每大比咳唾所
沾者過多遇而已輒黜或嘆嘖之其自處則泰然安居
傃貧樂與朋舊接杯酒筯羹溪山勝處留連笑咏明日
事不暇問也中年多病閱伊黃書有得故自號曰藥忩
景定辛酉之十月己夘忽寢疾呼家人曰時至矣無以
藥擾我遂殁生于淳熙乙巳得年七十有七曾祖某祖
某父某娶吳繼潘子男二子龍先三年卒予龍後三年
亦卒女適某孫男衍道於莬余視君父執君折輩下交
相得甚深非流俗詡詡笑語者比衍道將以咸淳己巳
八月壬寅奉柩葬于靈石寺東之山来請銘銘曰學之
博心之綽身之約夀之獲嗚呼善人不可作
樊君復墓誌銘
人有不遇則求之于理理所難言則委之于數此不得
志之士而無可如何者之言也然惟委之于數而理有
難言人自可必此又晚近之所希而吾人所深敬者也
嗚呼樊君而已止于斯君諱邦獲字君復其先翁州人
自高祖監察御史良忠公徙居沙堤遂為奉化人曾祖
汝英祖繕皆不仕叔祖紱以明經考選賜免解進士尚
咸寧郡主父康之嘗從朱子晦菴游學者稱為翠屏先
生二子伯邦道以文學稱君其季也君幼即端莊長而
能立與乃兄博通經史宣猷樓公號為連璧夫何言行
孚于里老而身名卒黜于有司命也夫人莫不以為君
惜而君處之泰然無怨尤憔悴意求之于世未易數數
然也嘗憶樊君與先子言曰吾人貴自盡苟得非所臧
此其人為何如人吁文行若樊君使其奮守天衢羽儀
王國以為邦家光誰曰不宜而卒不得一官以殁理尚
可言哉雖然君有可信之理而遇莫憑之數則亦聽之
而已矣又何必為樊君戚戚也君生于乾道壬辰正月
人日得年八十一歲卒于寶祐癸丑十二月二十六日
孺人竺氏子一名伯撝以賢才擢直學士院孫男一人
名桂卿今某甲子以柩合葬于公棠山之原友人伯撝
以銘請予與樊氏兩世契誼不得辭且其人固有足銘
銘曰嗚呼樊君厚德嗇命揆理非宜維數有定我銘樊
君塞也非病
本堂集卷九十
