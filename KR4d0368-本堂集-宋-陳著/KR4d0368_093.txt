本堂集卷九十三
宋陳著撰
青詞
代前人還父病許醮青詞
天佑下民難施仁于不報子承先志豈遺欵之敢忘寅
奏綠章歴陳丹悃切念臣先父臣年衰之際氣痞而危
大命有期固難逃于正斃私情自廹猶欲保于餘年爰
申祈叩之忱冀獲扶持之助奈何數定竟以病終父諾
當酬此則微臣之責心誠徒積其如多事之遷兹方遂
于吉蠲庸敬償于夙禱恭望玉虛委鑒珍駕来臨高以
聽卑既畢前人之願平而為福尚徼洪造之恩
代長沙謝火醮青詞
皇穹垂佑常從至急之情回禄為殃隨熄方燎之熖寸
衷欲報大德難名切念臣蕞爾小材濫茲重寄放私心
而顛倒雖粗知非紛公事而應酬安得寡過莫逭自求
之禍遂生不戒之灾始燎貢闈旁延編戸炎炎大勢豈
人力之易摧默默一忱冀神休之陰相果沐扶持之德
即收撲滅之功爰啓瑶壇敬宣綠簡恭望至仁矜惻顯
道鑒臨念變異之靡常况旱乾之可慮及時施雨早舒
就燥之防比屋炊烟常享無虞之賜
嵊縣上元醮青詞
大造為心常篤下民之佑上元紀節寔開終歲之功庸
飭青章仰披丹悃切臣念嵊之一邑地則多山田瘠民
稠艱食常如于歲歉土疎氣劣横灾或起于時和况乃
臘雪之僅霑頗覺春陽之早雪宿麥及時而未長於莬
何物而輒来變不虛生動有關于行事咎將誰執知所
召之有由臣肅建靈壇脩陳法供伏願層霄孚格列聖
居歆樂業懷生倘相安于田里承流宣化或可報于乾
坤
又
上元紀節寔開錫福之端下邑藏祠就展酬恩之欵敬
宣綠簡仰凟紫圓切念某猥以菲才冐焉試令昨慮祝
融之煽熖言護民居茲逢太皥之行春聿懷歲事既蒙
休之有日復徼芘以自今伏願顯道鑒臨至仁覆育牽
聯歲月倘百事之相安補報乾坤尚一心之自計
嵊縣惠安寺乾會節啓建疏文
日在婺女中夙紀祥于虹渚天錫皇帝夀預致祝于華
封爰飭梵儀用昭禮典今上皇帝陛下恭願乾坤同大
箕翼齊光奉以怡愉播唐元和之詩頌俾以單厚賡周
天保之雅歌
又
聖主間生嘉應純乾之會封人三祝福知皇極之歸皇
帝陛下恭願惟舜絶德繼文景光介福萬年並齊眉于
夀佛孝濡九有永錫類于生民
乾會節桃源觀啓建疏文
六陽應純乾之卦瑞紀虹流五福會皇極之君禮嚴
虎拜肅清仙宇仰祝帝齡今上皇帝陛下恭願大合乾
坤光齊箕翼體仁行德遠過堯舜之歴年寡欲清心俛
接松喬之久視
又
四月維純乾之卦夙仰龍飛五福歸皇極之君式勤虎
拜皇帝陛下德配皇王光齊箕翼廣成千二百歲聞道
則仙唐帝億載萬年奉親惟孝
夀崇節惠安寺啓建疏文
四月八日而生即心是佛億萬載年之夀與國同休用
飭梵儀永言毋聖夀崇和福皇太后陛下恭願性仁以
靜福夀而多應地無疆衍坤元之餘慶與天永久享皇
帝之太平
又
四月八日尊佛當来下生億萬載年王母受兹介福虔
修梵唄預祝夀崇皇太后陛下恭願功邁媧皇德尊文
母蹌蹌濟濟祝均致于華封怡怡愉愉夀永同于皇帝
夀崇節桃源啟建疏文
夀崇慈極適際亨嘉福會真庭預伸善禱自天申命與
國同休皇太后陛下恭願聖比母任養諧子舜應天竺
佛誕之日降福孔皆望仙桃子結之年自今以始
又
太后怡愉處唐宫而永樂封人祝願望堯母以恭先俾
潔真庭式昭典禮皇太后陛下含弘德厚清淨福生雲
氣中間望蓬莱而拜舞仙源深處護桃實之生成
嵊縣供天謝雨疏
一切衆生方憂旱暵諸佛菩薩有大慈悲驅除魃鬼赤
地之妖鞭起神湫騰雲之駕霈為雨澤遍及田疇仆者
再植枯者再腴焦者復萌秀者皆實感龍天之布施就
鹿苑以熏脩蘋蘩薀藻之儀聊薦陳于一供黍稷稻粱
之慶庶圓滿于十方
雨後謝觀音疏
三農勤苦不雨其憂大士慈悲從人之欲肯迀蓮駕用
洒楊枝既霶霈以無邊可稽留而久外集大法螺大法
鼓奉以還山念常住佛常住僧報之無地
又
百榖垂成正賴雨師之終惠三農&KR1333;望忽逢旱魃之興
灾爰集衆忱仰邀真相興慈雲而障日激净水之為霖
溝洫皆盈田里相慶是用奉迎真座回鎮寶峰救拔衆
生尚不愆于来日皈依三寶庶可樂于豐年
雨後謝觀音慰疏
七月之間而旱民命所關三日以往之霖佛慈可靠奉
迎寶座端坐道場有大神通油然雲沛然雨無量功德
居有倉行有囊
圓超寺祈雪觀音疏
生在閻浮提欲及時之得雪念彼觀音力果如響之應
聲大慈大悲救一切人無遮無礙化三寶地清煩惱障
生歡喜心有大神通更冀風調而雨順無量功德行見
時和而歲豐
代董似道還清醮疏
上帝無私高而聽下小臣有欲急而呼天連歲以来微
忱斯積室廬並麓偶水至之為憂場屋踏槐凛囂塵之
可畏兼弱妻之多病且危悃之再陳俱藉陰扶有如響
應獨次男之莫保繄大數之難逃兹屆良辰敢忘初欵
庸潔蠲于私宇總修設于齋壇伏願顯道鑒臨至仁覆
育
代前人還聖齋疏
伏以諸天菩薩無障礙放大光明一切衆生以供養為
寔功德比因妻患中欲安身兼以次男四大之危共伸
聖齋二堂之諾三生石之結會夫婦幸全一滴水之流
傳兒孫為重奈因緣之不到而泡影之莫留兹不負于
初心用度脩于净席伏願洒以法雨覆以慈雲妻某氏
善男子投胎易生易長女某娘惡魔王退舍無難無灾
官府之事不聞田里之業自足雖遭末劫世界如坐古
佛肚臍
代前人還白衣懴疏
若有善男子嗣續為心念彼觀世音感應如響某脩行
無分罪過自知有如不孝之身已入無聞之境亦生二
子謂可托于流傳不出三旬乃同歸于泡幻痛深䑛犢
思切夢熊是用皈依慈悲頂禮懴悔惟菩薩救苦救難
結歡喜緣使善才隨念下生現真實相
代前人還蓮華經疏
一切佛化千百億身慈悲為主大乘經有二十八品功
德最多連歲以来微忱斯積夫婦之因緣偕老幸托慈
雲子孫之因果未收有如過電兹酬夙欵庸集妙音伏
願世尊證明菩薩鑒照妻某氏猗蘭之茁女寄娘勿藥
而安口有蓮華香薰作一家之和氣身佀菩提樹生成
奕葉之深根
代前人醮斗疏
三月三日實開靈應之光九地九天均在威臨之内仰
邀黑纛俛控丹襟伏願駕在北方福歸南國龜蛇之瑞
常下濟于餘光熊羆之祥随有孚于吉夢
代范景山追薦亡妻醮疏
伏以神聽高明下濟九幽之苦鰥居悽愴奄經一歲之
周敢瀝微忱仰投大造伏念臣某早娶趙氏言歸夫媍
甚諧有鳳吉和鳴之好子孫為重無螽斯妬忌之心以
至處家未嘗敵耦值風塵之澒洞冐霜露之奔逃山林
險阻之備嘗飲食飢渴之不繼矧二男孩抱視已出以
有加而長息夭亡于病間而大痛積成膇重遄致腹浮
方且謂室廬一燬之餘久為羈旅雖身世百罹之際猶
有祖宗因弗憚于危途乃復回於故里棲棲况味謾寄
席于殘隣惴惴生涯將營巢于焦土憂勞交併沈痼已
增水火相成况胚胎于既兆風燈易燼與氣息以俱微
是皆伉儷之自知惟有消凝而無語豈不投于藥石終
難起于膏盲尚忍言哉遂永訣矣倒指青春之合卺十
有九年初心白首之同藏几成一夢兹以遷菆于小築
庶于齎志以薄償就啟瑶壇敬宣瓊笈伏願雲車臨蒞
天鑒慈悲濡以恩波洗滌生前之宿垢開其悟境逍遥
去後之遊魂
代里社祈雨疏
伏以田祖奏功在交秋之得雨旱魃為虐兼旬日以望
霓雖同里之中無所不求而從天之下未之敢應平疇
白穗猶間有于青苗高阜黃埃幾盡歸于焦葉農事失
今而何及民命非食以奚資嗟我羣生危于一髮是用
哀籲皇天后土徧禱名山大川延請龍神皈依佛界靈
感于虛空之上豈忍恝然變化于俄頃之間本無難者
仰祈聰聽俯鑒血忱掣電轟雷驅如焚之毒暑興雲吐
霧沛普濟之甘霖庶有西成共歌上熟
代鄭姓以里社祈雨不應自許千拜疏
苦旱告急一忱莫切于祈天甘霖望賖五體惟知于投
地雖獨表匹夫之意然本為同里之謀伏願大造垂慈
百靈興憫驅此方之鬼魃超諸洞之神龍變在須臾油
然作雲沛然下雨轉為豐稔居有積倉行有褁糧
代族姪孫興六薦母水陸疏
生在南贍部洲惟親恩之難報設修東坡土陸庶佛力
之可依敬用披忱仰祈垂鑒切念某母氏一於勤儉百
爾艱辛進事尊章而冡媍之責重退偕伉儷而先君之
病多况生子尤極于劬勞皆以身自為之乳哺于嗟不
弔又有難堪四十六而廣居愁苦閨房之内六十三而
痺伏呻吟牀第之間以積善之在躬宜受福而反禍猶
云勿藥或夀如松哭竹卧冰猶不能若古人之孝啜菽
飲水亦可以為晚景之歡彼何人斯母也天只同氣所
出詛或起于疑金周身之藏慢乃招于守篋悶無由訴日
益以增竟于人世以永違莫遂我心之終養兹勉襄
于大事庸合葬于先塋遠日云来昊天罔極痛而至于
摧裂如之何而勿思言念慈闈頗慕西方之净樂潔蠲
聖供以開世路之冥迷要使二親同歸一覺伏願慈雲凝
盖法雨流香青蓮會中善男子善女人之接引白毫光
裏諸佛諸菩薩之證明
代姪孫昌七薦水陸疏
伏以婆娑世界東南方人難逃定數眉山水陸上下堂
供能啟幽關敢潔净筵輒披哀悃追思先考受形四大
假合之中越自卑年置身五濁煩惱之會念念欲扶于
家道競競恐辱于祖傳與兄弟略無間言付子孫惟有
實地仰食幾二百指誰能奉一日之懽得夀僅六十
年乃忽弃諸孤而逝某等不孝上禍所天尚忍死于須
臾將厝安于窀穸歸復于土痛體魄之難留罔極之恩
帳音容其何在粉軀莫報血淚空流謂梵法之可投于
冥途而有托来處来去處去轉不退輪(生者生死者死色即色空即空)
妙無遮法仰藉慈悲之力少舒摧痛之心更願生存亦
蒙陰祐偏親寡處結無量夀佛之善緣累輩羣居徼多
寶如来之福蔭
代侄孫楠為母祈年醮疏
伏以母兮鞠我欲夀而康神之格思有求則應敬披蘂
笈仰凟崇霄切念臣某母某氏早積勤勞中更患難閨
門處寡忽荏苒其周星兒女猥多謾携持而度日既幸
年開于希有尚徼福履于將来五行之氣運推移雖云
難必列宿之經躔會遇恐或可虞非陰功之密庸則私
心之奚托伏願衆真炳鑒顯道下臨大造好生况為
親而有請偏辭獲健寔舉室之蒙恩
代里人上元醮疏
伏以上元舊節列張祠宇之燈中保新春易展醮筵之
供非固為之立異各有見以不同一天星斗之煇煌真
如兒戲三日塵埃之澒洞秪凟神嚴爰合真游式虔饌
祭庶稍存于敬事不徒眩于虛觀屏羣議而創行相求
以實周四年而復舉其始自今伏願帝鑒委臨廟靈垂
應駕風雲而錫福合里社以為公家長兒孫榖粟桑麻
之足給門無官府山川草木之平安
本堂集卷九十三
