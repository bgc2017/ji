本堂集卷十一
宋陳著撰
五言律詩
似仁澤宗芑
來訪寄窗師新田雨茗期涼生開酒量香妙醒詩脾半
日舊來話古心他更誰要知夢非夢試問兩相知
答前人用前韻來謝
莊老自堪師浮生何可期空將書拄腹安得樂封脾年
事老如我歲寒交有誰偶然歸不去又被若人知
與天寧寺主僧雲岫對坐偶成
瀟瀟風雨裏得得又開門兩榻蕙蘭壁半簷花竹村鳴
蛙藏綠暗歸翼帶黃昏此景少人會相看付不言
寄慈溪赭山寺居僧如岳
薄俗久淪胥交心獨抱初孤岑千嶂外兩載幾行書歲
晚梅花瘦江空雁影疎相逢不相見近况定何如
次韻達觀弟送法椿長老入杭
與師交際狎弟後我居前久憩上方閣忽登西浙船翩
然如過鶴聽不到啼鵑心契無千里詩盟終有緣
次韻天寧僧宗芑見寄
新詩忽相問知我有如君陶令早還里少游終守墳犂
鋤聊自課筆硯未全焚時放出門步仰天看過雲
到白水有感
吾氣已衰颯兹行增慘悽近行雲易雨積水路如溪寒
食紙錢樹舊遊莎草畦頽墻獨立久百感付鵑啼
見童志道舊居已非有感
人亡屋亦非世事已堪悲遺樹老于我故山春為誰論
文歸一夢閉眼立多時默默無言處東風知不知
次韻仁澤僧來見
嵩溪脩竹下一榻坐幽深時異交遊少年衰百病侵生
涯成鳥啄村景付猿吟惟有相從夢時時到梵林
次韻張子喬來見
人生自多事本是一蘧廬忽忽夢柯外纍纍炊劍餘清
吟投病枕細讀當醫書此去更何日相過話索居
日峯庵
便道得幽尋西風引入深庵依山石脚僧說老巖心到
處鬼無墓此日松獨林人生竟何事搔首立清隂
寄婺州石君瑞料院(名德祥)
靈光猶巋然久别忽書傳風雨各閉戸山林多謝天眼
花千里外心事十年前獨為兒曹喜通家契有緣
同離孫童蒙遊淨慈
三月第三日又來遊梵林醉言驚俗耳貧趣契僧心犬
吠落紅外鳥啼空翠隂一年最佳處分付老齡吟
次韻胡甥幼文(字德華)留别
壻車俄見過喜氣動庭莎别久一來重病餘相問多親
情忘淡薄歸興及清和山路須回首長松有翠蘿
送春酒邊
今朝天氣新聚首見情真園木相看古池魚亦詠春山
林如此酒宇宙幾何人堪笑塵埃世興懷石季倫
余自邑歸唐溪袁仲素(名清)之兄弟拉歸宿次日
苦留連偶病以八句辭
家世厭風波來居空翠窩山深秋意早溪近夜聲多似
夢忽到此欲留如病何眼前渾是趣未得細吟哦
到梅山次韻弟&KR0581;
山家見秃翁歡笑走兒童坡竹勢飛動楚蘭香暗通盍
分半席地相扇一瓢風世事非吾分何妨詩自雄
次前韻
相對兩衰翁此心無復童幸叨無事坐貧欠有財通菜
粥琴書畫梅花雪月風黃塵在門外勞隠是英雄
梅山醉後過丹山
醉揖梅花塢意行來佛廬相看如一夢一别又年餘話
到供無粥笑言園有蔬杯茶出山去拍手謝鐘魚
次前韻示弟&KR0581;
梅老竹疎疎先人有敝廬偷生俄八十課子尚三餘脚
軟安憑杖牙衰爛煑蔬天猶嫌過分時復病河魚
次韻王得淦長至
二十四節氣來自混元前老息他無分新陽例有緣從
教寒又暑慣得海為田此理須看破何妨日當年
正月卄四日到梅山二首
困來禁不住一動亦悠然家事青山外春心白髮前逢
人相問歲為客又開年得醉梅花下何妨就石眠
梅花草屋邊好景得天然夢境閒為上歸途倦莫前無
情推醉石有分是流年已約重來日白雲就醉眠
正月晦日與弟觀對酌
聚散等風沙相知要當家弟兄忩下酒世俗眼前花隠
去方為福貧驅未有涯明朝吉凶事分付與昏鴉
四月三日與家人小酌轉官毬花因成八句略為
花吐氣也
紅芳銷歇後天質最分明剪襯青雲薄團成白雪輕官
途榮進取時樣妄推評本色相看處幽忩不世情
次韻雪竇主同少野見寄
誰肯寄衰翁當年應夢熊知心厪惠遠載酒壽揚雄古
道今猶在清交老更豐和詩不盡意極目萬山中
次韻洛陽秦慶父(名吉)贄見
洛中人物好磊磊實過名和氣春浮動清詩玉琢成相
逢交義重一笑世情輕問到牡丹外凄然百感生
示王侑翁二首
垂髻已解吟髣髴學何隂暗動梅忩喜遥傳桂種心染
聲毋市井近拙要山林耄矣不成句中間意自深
碩果生機在從他剝五隂南山四時面殘屋百年心家
薄有書種客多成笑林要閒元自老不在卜居深
到西山懷趙景文似諸孤
山屋着孤嫠采薇人更誰寒燈長夜影春帖去年詩後
死祗多感獨來能幾時願言相勸學西席竚賢師
次韻林芳叔(名廷玉)夜雨立春二首
今春第一雨漠漠隔忩紗莫管妨燈節惟憂釀雪花報
晴俄喜鵲吠蚤底嫌蛙不自知年耄隨人樂歲華
官府年頭事山中知未知更新夏正朔依舊漢威儀病
脚春扶起歸心雨壓遲東家未吾厭飽飯細論詩
次韻林國器(名公輔)元夕
世情多異好幻出滿城星城市非無色醉鄉風亦腥從
他兒戲哄輸我客眠醒老耳虛鳴處笙歌足自聽
次韻張子喬見貺
自笑我何如叨年八十餘戸門覺老病梅竹護窮居拙
計信天鳥殘生減水魚時將一字命仰臥向空書
次韻王得淦和兒(泌)西山所作二首
門徑不為深溪山巧帶襟老來無過計貧極見初心兒
謾煑饑字甥能賡醉唫不羞狂脫帽無髮可勝簪
親戚要綢繆其來遠有由溪山行可到歲月去難留休
問酒無有但將詩應酬春光是堪處不是少年遊
次韻王監叔二首
青山綠水鄉竹裏喜還堂犬竇可曾警雀羅何用張苦
詩誰是甫問字我非揚有感飛霞佩相從老不忘
古道在山林還從冷處尋醉時詩落紙夢裏鶴隨琴歲
月悠悠外乾坤浩浩心何妨且留住風雨是知音
四月五日後圃酴醿芍葯侍郎三花盛開醉中成
三詠
酴醿忽盡花春與夏交加頃刻當千日風流能幾家香
叢迷粉蝶曲蔓走青蛇火急要清賞可人歸未邪
芍藥又將開那堪夜雨催密鋪萱草襯巧傍牡丹栽省
砌休思着揚州曾看來芳菲槩如許俯仰亦悠哉
芍葯圃中央有花名侍郎叢叢嬌翠羽孕孕淡紅妝鳳
閣樣如夢雞冠班自行何當付一醉歲歲有春光
本堂集卷十一
