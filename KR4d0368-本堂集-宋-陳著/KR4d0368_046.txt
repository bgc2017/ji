本堂集卷四十六
宋陳著撰
題跋
跋戴樂潜詩
封山戴氏家棟宇崢嶸冠蓋出入絃誦聲洋洋也二十
年來殘山剩水荒烟衰草百年文獻歸之三嘆而已他
日其後人袖樂潛居士詩集以示讀之感極而悲因謂
事物變遷安從而此獨完曰他日不暇問惟厥先點墨
隻字之遺與身存亡會集成帙將與好事者共之而王
玉堂實為之序兹敢復請贊其不朽吁世之有文而雲
散鳥逝者良多守青氊寶古罍洗亦係乎子若孫與表
章之者何如人耳昔邵茂誠旣殁得蘇玉堂而詩始名
世今樂潜之詩幾於不傳而遇王玉堂亦以名世矣又
奚以余言為哉然亦不敢拂其意故書其槪於卷末
跋董哲卿(應鳳)自述
余聞鄉有董哲卿常以未見面為欠辱緣王叔寶以其
自述示讀之竟則見其人矣叔寶且云其家占萬竹山
水佳處門徑洒落草木映帶喜交雅客老不倦然則此
又恐不可不見余曰人生欲見者不及見良多今旣以
其自述而見其文於叔寶之言而見其趣於其心不於
其迹是亦足為歲寒一相識也其為復於哲卿
題學子吴應奎(文可)遊山紀勝
吳應奎襟懷洒落與東涪山水有緣杖屨到處即入品
題何其清而新美而暢也環百里間已成紀勝巨編使
獲如古太史公者行天下其止於詩而已乎年事未為
老尚其勉之以副余愛助之心歲癸巳四月朔八十歲
老夫陳某書
書金壇湯宰書
金壇湯宰名維祺號復齋宋德祐末宰嵊縣甚有政績
旣而天下大亂辟于晦溪單祥鄉家亦嘗到家間數宿
今别十七年而六年書方到雖繼於癸巳收書後一日
復其書又未知何日可達也為之惘然
題道統三書後
韓文公謂吾道之統孟子死不得其傳孰知至周子而
後又大光明有太極圖通書西銘在焉全體大用與九
經表裏學不知此非學也而未易言也然士希賢賢希
聖聖希天非學者分外事二程子一出便欲學聖人其
知此歟暇日因會朱子所注三書為一編吾耄矣兒曹
尚敬之哉歲昭陽大荒落季夏丙午書于交翠忩
跋趙宗高嵩詩
趙秋汀之子嵩宗高自號鈍壽一日袖巨軸示展視之
里名勝發揮鈍壽精義與家傳能詩甚至余不及識秋
汀而識鈍壽而詩則未及見然鈍壽之謂豈特為詩哉
敢以其大者勉嵩溪遺耄陳某書
書胡純伯正叔二生字說後
剡胡應之余畏友也一日造其家出二子拜左右立誦
書屬對非常兒比問其名皆八歲而未名應之以屬余
為名之以師純師正欲其師程子也旣而其從兄子長
援泰山先生孫復字明復例字師純以純伯師正以正
仲距今二十有二載一日來訪冠屨深衣以前其貌如
古罍洗其言有金石音留從容間以所學審問纚纚精
神曄曄逼人可敬也已世方馳捷徑競聲利視詩書為
何物獨喜服初服業相尋于溪山寂莫之濱意其欲有
所益也余耄矣無以與子之行矣而家庭有嚴君焉鄉
曲有默翁焉歸而求之有餘師也由是而進進焉對越
純公正公其殆庶乎歲癸巳陽月五日嵩溪遺耄陳某
書于交翠忩
書徐醫餘慶堂記後
醫者徐子雲有堂名餘慶一日出王中書紀舒大博跋
示余余謂子雲兄醫有聲不自以為能而溯厥先祖父
所積曰餘慶然則知此身為慶之餘矣亦盍知今而後
至于雲來將又有來于此身之慶則用心于所業當何
如哉堂乎堂乎其心之所寄而慶之所由出乎余于是
嘉其能喜其不忘本而勉其為源源無窮地也歲癸已
良月望嵩溪遺耄陳某書
題炳同上人古杭風景圖
少野師有古杭風景圖城郭湖山髣髴萬一余為之恍
然昔李文叔書洛陽名園記後謂唐之東都門館園囿
與唐共滅而俱亡其懷古之心猶不勝其感慨況余所
身歴而目熟之地於此圖當何如哉閼逢敦牂宿月旣
望嵩溪遺耄陳某書
書鹵簿小圖後
景德圖天聖記久不在目今而忽有此本不暇較其詳
略而恍然如復見漢官威儀當何如其感慨甲午季夏
望日嵩溪遺耄陳某書
跋萬壽主僧圓鑑藏朱文公荅潘端叔書
萬夀主禪圓鑑出示朱文公荅潘端叔書拱而讀之肅
如也昔妙珣了怡得忠肅陳公有門頌及與明智師辯
論二帖宣猷樓公猶為忠肅公之故而為之跋是書自
是吾道中物師乃惓惓如獲至寶佛者尊儒尤為可敬
安得而不贊以數語甲午中秋嵩耄陳某書
跋舒舜侯(岳祥)壽康精舍記
南明董伯和居萬山間自號稼盤且築壽康精舍有圃
焉名可茹泉焉名自潔皆取盤谷序中語台舒舜侯比
寓彼者久精舍成因以記屬之記成伯和轉以示余曰
其為我申其說余以未嘗識其地難為言而素知其人
食於山僅足而能自樂其樂者也今其有曰逸樂因其
資而遂雖陶元亮不得為願也然願資之有邪無也亦
不可知要知人之出處存乎其人人之樂於隱者雖草
衣藿食隨朝夕以謀安焉非其人將富埒丘山亦惟日
不足而暇於隱者幾希矣敢筆其言於記之後以諗於
伯和他日舜侯聞之必亦以余言為然甲午陽月嵩溪
遺耄陳某書
跋范尚書(楷)蓬閬唱和集
尚書范公聞孫庭珪手植其祖蓬閬唱和集以示得見
當時人物文章之盛恍乎立羣玉下風衣被奎璧餘輝
不知古為古今為今也然不能不為之感慨請欲襲而
藏文獻家百世之寶有重於此者乎旃蒙恊洽人日里
後學陳某再拜書
跋聞仲和注陸放翁劒南句圖
昔范石翁欲放翁註東坡詩翁難之曰坡詩用事多猶
可註其用意處則有不能盡知辭焉今仲和於放翁詩
註其事甚悉豈徒為事偶設要亦知有意在而無從追
詰非子之有遺餘力也然所以注世自有寶之者矣余
觀子精神加於人數等學之大於此者又有望焉彼日
斯邁尚勉而身其任哉旃蒙協洽人日嵩溪遺耄陳某
書
書張子華所藏錢穆父孫莘老二帖
錢穆父孫莘老墨蹟二紙張子華得之以示今為古罍
矣相與感嘆而不自知其為何心也旃蒙協洽孟春旣
望本堂老人陳某八十二歲書
書故人孔應得資政遺文
先樞密余故嘗參承矣其嗣子昭孫以其遺文示感涕
不覺自流尚忍讀竟其文哉嵩溪遺耄陳某書
書君壽希崖弊帚集(荷)屋
人之為詩非苟然也古者歌詩以見人況作詩者乎人
焉廋哉鮑謝李杜各自有體非故好異亦惟其人而已
君壽之詩和平清純無艱難辛苦態如其人如其人然
亦何必矯其非分以為竒哉司馬公自言作詩正是此
意敢以諗于君壽丹霞陳某書
跋黃祖勉所藏董源(字叔達南唐後苑使)山水圖
黃祖勉跋董源山水圖云脱落凡格特恐是摹本余謂
古之真蹟摹為墨本者滔滔有可人意雖摹猶真要在
人目中自有可否他奚泥哉此正祖勉言外之意嵩溪
遺耄陳某八十二歲書於本堂
跋蘇德淵(淼)易
夫易至大至神晦菴先生謂看易湏識理象數辭未嘗
相離而程傳只說理不及數然大元潛虛或者又病其
推象數之過張文饒自謂精於數及其立身行事則文
大悖於易惟邵子之學明道先生稱其各有所因而入
彼章子厚邢和叔欲師之而邵子知其心術不正辭焉
然學易者亦存乎其人而深淺未暇計近慈湖先生有
已易今而贅言子之六合亦不外乎已殆欲為已易之
疏義乎余耄矣讀其書尚不能終帙欲于此焉有見無
能為役也吁關子明者安知後來無王穆公乎贅言子
子海陵人姓蘇名淼字德淵純篤而老於古學者也四
明陳某書
跋樓攻媿與王粹中諸詩墨蹟
林國器出示所藏攻媿先生所書與王粹中先生諸詩
本王氏家百世之寶乃為國器所有人於天地間各有
所好惟先賢墨蹟若淡而無味非與賢者遇覆醬瓿者
良多今攻媿先生之筆王氏失于世守時異事殊必有
難言者猶幸歸之國器得其所矣攻媿先生百世師後
來者恨不得親其典刑得見此筆亦庶幾焉萬一珍襲
之不嚴將又墮於渺茫矣敬之哉歲旃蒙協洽嵩溪遺
耄陳某書
書内兄舒通叟饋八十書
此内兄舒通叟與余往來絶筆也余癸已歲始生之旦
以饋來而兄以是歲九月十九日病終今見其書當何
如其感傷然以兄之厚於余而先余而逝余亦豈久於
人世者悲夫歲乙未季夏九日陳某敬書
書趙景文饋八十書
妻之兄趙景文於歲癸已饋余始生之旦且書與詞以
篤其耄而景文是歲九月二十四日已為故人與舒内
兄之喪相先後六日耳余之感獨為親䣊乎鄉曲所謂
晨星者今已矣夫嗚呼歲乙未季夏九日陳某敬書
題再書戊子所與汪景淵諸詩後
乙未秋與汪景淵别已八載矣忽相話及舊所道語且
云此紙燬于數載前欲再書吁余今年八十有二世事
變化於俄頃間可及方來乎為之重感而泪落也重陽
後二日書于交翠忩
本堂集卷四十六
