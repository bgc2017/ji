本堂集卷二十二
宋陳著撰
七言律詩
次韻石秀叔城歸卜鄰
從來熟處易留人辜負初心墊角巾盍與溪山酬素約
任將風月洗黃塵口猶有齒先嘗乳事付無言但飲醇
見說明朝又東去莫教虛夢覓詩鄰
題梅逸林隱君祠
潔蠲老筆記祠庭更把辭情韻入聲誓守松楸為得死
肯戕桑梓買偷生衣冠圖畫君心事香火焚脩子血誠
孝義本來無世變有誰下馬拂丘塋
次韻王聖傳(名日省)自嘆
道義相從自一宗世人擾擾等雞蟲桂坊素襲多文富
橘隱何憂五鬼窮寬以平田為日用笑將逆境付天公
何時王翰相鄰住尊酒論詩兩醉翁
用前韻自述
憶昔微官玷瞽宗歸來十載坐山窮有家却似髠頭釋
無齒真成吮乳翁話不必清秦吉了餓猶未死信天公
餘生趯趯只如此看取東坡賦二蟲
外孫黃阿相生日
湖山聚秀繫斯文汝更崢嶸瑞戶門嵩里是人誇宅相
慈溪之後有曾孫書聲自可怡重慶家學何妨漲一源
遠大相期吾耄矣莫將苦語等閒言
送嚴伯長教授(名德元)邑庠任滿
手揚教鐸下龍汀三載從容擅冣稱禄釜半虛家繼廪
書窗獨冷任如僧狎曾問字春風坐惜欠論心夜雨燈
此去蘭臺芸閣邃尚須時寄一溪藤
次韻義烏賈養晦(字哲甫)元夕書懷
新得新晴縱夜遊紗籠喝道肯遲留風流買市皆如願
雪豔歌筵醉莫愁不放時光半分過亦知人世一漚浮
星星燈火須臾事何似長看素月流
次韻王監叔
君家深似武陵源又出雲來旆影翻負笈肯忘勤北里
彯纓長說海東門健收風月歸談麈醉挽江河入酒尊
回首溪山吾老矣笑盟知有幾番温
次韻姪溥偶成
玉藤新墨照雙明便覺梅天暑溽輕兩屋清風交樹影
一團和氣壽家聲肯陪醉興林遊暢更喜騷懷草夢成
向上路頭須努力席門元不困陳平
次韻前人重陽
說道貧閒亦自忙誰知碩果自存陽堪憐凍病如無已
不復狂遊似季常過眼世情多逐臭閉門家話自生香
重陽已在西風裏空有龍山入夢鄉
十月九日醉中二首
八十二年真過分兩三間屋謾偷安家人病退藥方熟
兒子歸來酒量寬秪把詩書供日用不知宇宙有風寒
開門但放溪山入心本無他誰得干
人生欲滿十分難得七分安便是安鳥信天公終不死
鵬於雲路本來寬須知老眼今如古肯徇時情煖換寒
說與兒曹能解意相看一笑倚闌干
送阮子俊(名假)歸池陽
袖携諸老義門詩奕奕精神起病衰千里遠來風教地
一言不及浪游私山家飯粟論交淡驛路逢梅信步遲
古道靄然三代上由來好事要扶持
次韻胡山甫(名哲)
誰敲拄杖碧溪灣得見霞城老則山對面相驚風鍳舊
論心不放雨燈閒浮生夢蟻凄凉外春意啼鵑遠近間
幸有新詩相慰籍忍攀垂柳送東還
山甫用前韻留别因又次韻送行
二十年來一見慳好風吹到小丹山心交融暢醒如醉
詩話綢繆忙亦閒村况非今非古處花時半雨半晴間
君今更欲尋僧去知有吟邊債未還
鄉人為余再賞鳳花求賦
朝陽鳴處發天和昨化靈根植寳坡翠眷雙飛供襯色
血誠百喙染芳窠儀韶難赴風雲會在藪何妨歲月多
翼翼自珍無一語暗聽遊客賦卷阿
次韻石秀叔慈雲逃席自解
山林幸是絶埃氛舊事誰嗟散幅裙(註云西漢末都人皆折腰步散幅裙)
方外老交心似水坐中高論氣騰雲杯盤引興真相率
鐘鼓催晨醉不聞但願長留風月主從今徑造免移文
董君藻之子時脩隨其師戴時可來見八句勉之
分明眉目綠雙丫意氣融融十歲華若要終身行路正
須防小學入門差人心不古皆流俗師範如今獨當家
八十老翁無長語九經終有好生涯
次韻楊君貴(字改之)來訪
雲自悠悠日自長棲棲破屋七峯陽危時不死風潮泡
耄境猶生石火光銜袖殷懃迂客旆聮珠錯落照山場
扶衰展玩無時節細把詩中一味芳
君貴用前韻來謝又次韻答之
青鞋踏過剡山長黃菊初香替紫陽情話綢繆無世變
意吟瀟洒似秋光别來杏苑經三載問及花厓夢一場
我亦風前霜後葉饒君青髮擅春芳
次韻史猷父
西崦殘暉薄首丘與猿同嘯鶴同遊山林一出資驚笑
風雨多情管滯留前别忽來如再世後期禁得又三秋
湖天倘有相從分為我何妨割半洲
次韻應誠則(名文明)次楊君貴韻來求乃父長卿墓
銘
眼中宿草感懷長聽徹啼鵑送洛陽萍世生涯隨日異
花厓門徑尚風光心知父志能全我文得家傳早擅場
天也有人方寸事本根深處自流芳
送李仲實(名夢登)官郡學任滿歸餘姚
手分教雨灑鄰庠咫尺河汾明越鄉一正不為厓壁異
三年相與藻芹香梅花時節催行色藜熖風流要當行
應有青雲扶健翼摩挲老眼看翺翔
次韻衢州孔名逹(名昭孫)官郡學得代詩送行
三載分氈正學規初心原不為窮饑官身恰似僧遊錫
歸面無慙媍織機霄漢故交為有後山林遺老辱相依
前程步步須珍重歲晩江空人物稀
賈養晦以其父叔厚(之純)所賦臨清亭詩求和因用
韻寄題
湖邊小築匾臨清眼力高人巧思營再世規模為日久
一區光景得天成兒孫受用功名外朋友過從水竹情
我亦要投瀟洒約恨無鶴骨駕雲輕
四月朔日鄉飲於董氏之依綠亭口占
道義為鄉自不同肯隨流俗唾衰翁高談驚散洗紅雨
清夜喚回依綠風直欲鳶魚相上下那知烏兔有西東
得閒不樂真堪笑金谷平泉總是空
贈陸可復西遊
梅弄疎花近暖天摇摇征旆淛西船江湖闊處多竒遇
風月初心及少年莫向晩唐中入局須從老杜上加鞭
耄夫語拙幾乎罵免示他人作怪傳
次韻楊君貴
趁小春晴步屧來相從溪屋冷生涯山林眼力空時態
風月詩聲起病懷薄酒出篘多亦醉晩菘入饌淡為佳
人間樂處聊云耳此外本無丘與厓
王得淦次子侑生日求詩
梅窗生得寧馨兒乳腹方離氣已竒傅就外居來歲事
學從小入去年時擅三元美家誰繼有二郎賢父自知
可是老夫虛贊祝向來功業是人為
次韻邑丞高潔堂(名純心)任滿來辭
與雲遊戱佐棠隂古道誰云不到今三載二松公事處
百年喬木世臣心夤緣肯及通家舊饑餓何妨閉戶深
公去那知遺愛在老來猶聽晝簾琴
贈薛總管棄官從道
壮年自下退工夫看破人間戱劇圖靈運在家心已放
知章還里計非迂梅花夢好抛鴛侣蕙帳閒多引鶴鶵
湖海風波任澎湃白雲飛處結屠蘇
次韻邑宰丁既之點舟白杜
馬首爭迎我魯山山村風景趁詩還樵蘇飽煖烟千聚
鷗鷺平安渌幾灣似把宦榮抛度外但收民喜上眉間
作舟事業纔輕試餘刃恢恢心自閒
次韻前人雪中
晩風吹下六花祥喜到眉間淺色黃旋積層寒消夙瘴
平施一白洗時妝要尋閉戸家形迹肯為乘騅客斷腸
歲事已占禾麥好與民相慶着詩忙
次邑宰丁既之道中韵
開遍梅花柳漸絲甘棠次第又添詩馬頭村路皆官况
面上春風已自知山筆重時諳事體蒲鞭輕處惜民肌
老夫尚解隨人後舞勸碑潭水一巵
次前人為人誣告受羊
冰檗肝腸無詭隨徒囂何物妄相持夢魂不到菜園破
行止肯令芒屫知安用舌埋防異日空聞肉袒有當時
從他萬口自公議誰學償金直不疑
次前人拉遊南山借意道别
公與南山是夙知三年對面肯輕離長汀明月催孤棹
廣莫高風酹一巵采菊空懷忘辯意有臺須立太平基
坐巖巖處如追舊盡取瑞峯留退思
次韻邑宰徐何慊(名文郁)出示所作五首
詩是天機不浪吟自吟自正自規箴参成鳳詔經綸手
識得麟經筆削心宇宙中間皆分事雲霄高處是知音
從來老練功名大兩鬢何妨點雪侵
誰其知我獨春秋小試毫芒大用留二萬言書關社稷
八分地位傲公侯儒家本色饒青眼仕路焦心早白頭
笑殺庸人謾多事包荒襟量自休休
嶔崟一嶺曉光寒胷次乾坤本自寬高處何妨吞裏港
捲時渾欲隱中盤攢眉舊市誰安宅加額殘民自擁鞭
慈父母來千載遇手將平易掃艱難
錦製才高底怕傷手揮煩熱坐清凉豁開心上平明鏡
看破人間戱散場縣裏方將容醉白臺端只怕趣催黃
梅花本是酸寒物終累他年鐵石腸
笠戰西風馬噴沙帆檣迎浪舞神鴉調舟欲助江流柿
入海非求棗似瓜歸客迂尋桑社景吟鞭香帶木犀花
行邊好語應聽得秋月春風六萬家
本堂集卷二十二
