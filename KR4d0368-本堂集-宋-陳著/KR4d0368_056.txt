本堂集卷五十六
宋陳著撰
啟
謝江淮提領趙待制(與訔)辟蕪湖茶局啟
星節提綱合江淮之全賦露函辟屬收湖海之孤蹤雖
舊門墻又新陶冶竊念某山之癯骨木之苦心秦郎之
一第偶然真成沐□韓子之五窮隨我或至捩羹故繇
初筮以來每至半途而止有如江右歸自日邊旋欲回
舟凜風波之難測將謀易轍渺天地以何之方當跋疐
之交適遇從遊之舊勇推鄭轂仰累鳥羅遽飛剡于公
車俾聫裾于醴幕舉手謝藻芹之窟樂與蓮依托根在
桃李之場圓成瓜戍此係平生之發軔已勞大造之轉
鈞誰料今年宛猶前日春行湘水匆匆明月之船夜泊
秦淮炯炯寒燈之劍幸密瞻于臺治輒叨僂于坐隅哀
此數竒過于宿子一子司之選避百雋軌其紛挐侯喜
迍邅分莫追于湜輩少陵漂泊自見厚于嚴公吹而上
之何以稱此兹蓋恭遇某官有大抱負做實事功位列
星辰乃執謙于下士才空宇宙不求備于他人遂於國
計之司存謾以書生而嘗試某敢不内嚴四畏外寬一
分荷葉雨中妄以身而自况菊花坡下(趙公號菊坡)終有面
以相從欲報之私此特其略
謝沿江姚制使(希得)從叟前辟啟
化廬舊物冥心師造之歸𣙜幕贅員轉手王人之辟飲泉
知脈指海銜恩竊念某伎倆全無夤緣獨到南宫濫第
實誤玷於公衡東湧凍曹又密依於大纛方有蘇天之
托遽從湘水之遊行或使之非所樂也去數千里戀軒
之夢孤飛曾幾何時出幕之裝已束擷芳芷以自媚抱焦桐
而何歸倚擢秦淮摳衣程坐蕭蕭杜老非嚴公而誰憐
汲汲孫生惟范老其能亮既使安存于雲厦且將近置
於冰壺而一缺之補風乃多方而為地念歲月之擲至
每見于顔辭謂夏秋之交斷可投于機會遂使外臺之
公剡肯分南豫之子司羅石洪于洛陽雖從烏幕薦宗
師于袁相元是韓門靖而思之何以稱此兹蓋恭遇某
官學聖人事踏實地行泰山巖巖以靜重鎮浮俗洞庭
浩浩以寬平容衆流故好賢有甚於緇衣而見善必收
於夾袋至今濩落重累幹旋某勉循塵容終懷本色竹
猶有節每欲賡居易之吟蓮不染泥當無辱濂溪之愛庶
其異日濯以清風
通淮西李漕副(伯玉)啟
望銀屏山燦皇華之禮樂隔衣帶水凄𣙜屬之塵埃何
幸受容敢遲通敬恭惟某官三光正氣一片古心白屋
聲名已擅江東之獨步彤庭姓字曾開日下之五雲蓋
造物者篤生庶斯文其有屬其處鄉黨其位朝廷事而
當言以宰士攻臺諫(為左司時攻蕭泰來)道之所在以達官下布
韋(饒雙峯魯也饒以趙庸齋汝騰沸伯巵漢輩薦白身補官為本州教官饒州人)識見愈高
而心自平局量益闊而功轉密豈常流得而傍睨於前
輩或其並驅如坡老當熙豐之間動是不合如晦翁在
乾淳之際卓乎自全故居中無一日之安在外己十年
之久兹特使指又轉淮頭有所謂輸輓于芻粟何足勞
經綸之絲髮誠以民方復業正資清德之撫摩又敵虜
無常情實賴重名之鎮壓事任亦不輕矣吾道其有光乎
某材不如人仕而為學書堂着脚樂多士之相知醴局
垂頭嘖衆人之皆醉轉就師幢之辟住從賓幕之遊曾
未席温又催舟發帆過秦淮之滸止或尼之𣙜留古豫
之津有難言者惟以獲歸于臨照尚其自慶于遭逢夢
寐粗安非但託連雲之厦平生大願終須立深雪之門
欲陳之私此特其略
謝㳂江制使寳章姚學士(希得)舉關陞啟
舉詞云奮從儒素有學有文見諸職業之間藉
甚廣勤之譽
惟大制府善舊物之受容以從事員先衆人而吹上此
雖公舉其實私恩蓋黃鉞鎮臨惟江淮其最大而青衫
趨走如温石者良多皆有登龍之榮庶幾表鶚之寵其
如薦額不滿盛心故雖賢而亦遺豈非分而可覬况如
某者信迂為切嗜苦如甘六尺之軀欲先立其大者一
貫之學猶或困而知之自從初筮以來每懼半途而廢
詎謂今日失身異岐坐關津而曉昏風雨弗易立商賈
而爾汝塵埃與交嗟嗟本色之非媿媿寒毛之堅然豈
獲己亦有難言老驥服箱終未忘于追電窮鱗竊水聊
自活以待時苐思三剡之關陞尚欠一凾之嘘送兹為
何地而欲求人自非有濂溪心識清蓮于淤泥之外具
老泉眼收峭木于荒江之濱肻削奏通以階進步兹蓋
恭遇某官棟梁吾道山斗諸賢大度為公種無邊之桃
李真忱矜小采最下之菲葑以至猥如催征亦不嫌于
櫝薦載披華衮如復青氊為賤丈夫而叨文學之譽守
阿堵物乃辱廉勤之稱是皆曲借於齒牙可証本來之
面目允謂特達若而稱蒙某倚而為梯行可拾級選坑
未離尚隻手之挈提翹舘相依有終年之植立其為激
烈㒺既敷陳
通江東提舉倪察院(普)啟
疏綍起家乘軺司庾使星在外暫迂魁下之三台元氣
無邊先到江東之一道光華所賁觀德是孚恭惟某官
天分夐高學力獨詣得三五六經之旨體博用宏羅二
十八宿于胸芒寒色正脚踏鼇頭之峻眼看鵬翼之低
人物如斯吾道幸矣結知輔扆本難掩之聲名給禮玉
堂遂欲行其議論薄遊蓬觀勁上松廳風采奮張豺狼為
之歛避規模闊遠麟鳳得其依歸比勇退於急流如益
隆於上眷授之漢節馳彼周原激濁揚清當無毁譽之
偏徇興利除害亦有仁義之安行苐恐追鋒又催荷槖
某山之癯骨木之苦心俯仰兩間知此身之為貴浮沈
半世求其志以未能逐逐南征匆匆東下艤客秦淮之
滸止或尼之𣙜商古豫之津豈得己者兹獲歸于臨照
輒自慶于遭逢夢寐粗安非但託連雲之厦平生大願
終須立深雪之門欲陳之私此特其略
通太平守江淮提領陸右撰(景思)啟
一扎起家雙旌戒道紅雲境界盍歸筆槖之舊班采石
江山暫借文章之太守先聲雷動喜氣虹騰恭惟某官
百世間生三光全氣點墨隻字重于換羊之書傑作雄
文真是摶麟之手故敬輿之家學不墜而放翁之祖傳愈
光粤遡紫霄備極清選策府呼為師古史筵稱為董狐
鰲禁演綸粹然西漢之體螭㘭執簡蔚有貞觀之風以
至星軺外馳雲纛前擁常情弊精神而莫應熟局特談
笑而有餘方且挾奎璧而行不為食烟火之語如小范
曲成于塞下何礙籌邊如大蘇詩滿于湖西不妨治郡
此當今第一人物于斯文為大宗師宜還帝旁增重朝
列乃領虎符之寄以臨牛渚之區波濤滔滔進而做雍公
之事業風月洒洒退而續太白之吟哦豈不綽然裕哉
第恐行且召矣某山之癯骨木之苦心俛仰兩間知此
身之為貴浮沈半世求其志以未能逐逐南征匆匆東
下艤客秦淮之滸止或尼之𣙜商古豫之津豈得已者
忽高牙之出鎖以小草而受容不圖遭逢輒自慶快
雖未忝程雪猶幸拜于馬前兹既託蘇天尚終收于門
下瓣香良切尺楮奚殫
通淮西漕副范先生(丁孫)啟
詔從卿月分任漕冰奎閣通班正色上摩于東壁軺車
戒道仁聲先到于西淮其行以時有識之慶恭惟某官
脚踏實地心遊聖涯秋江萬竹之清塵埃不染冬嶺孤
松之秀霜雪難移百年蜀國之正傳四海瑩齋之獨立
今為何日獨抱此天憂國方深遑恤無家之飄泊愛身
為重不知流俗之將迎有如大棘之除可謂泰茅之拔
且回翔其兩載僅勉強于一來敬輿之言慨忠本為唐
計長儒之氣戇直終忤漢廷扁舟甫遂于引還六轡又
從而臨遣亦思邊地尤望福星騎哨屢驚棄土膏于榛
莽鶡冠羣布視民命于草菅爰兹泰山北斗之儒以轉
和氣陽春之脈玉壺澄澈汚吏望而毛寒水鑑平明小
人得以情白至於粟芻之飛輓特其土苴之應酬是雖
淹賢尚可行志某信迂為切嗜苦如甘五尺之軀欲先
立其大者一貫之學猶或困而知之正宜靜而用工乃
為貧而出仕放船湘浦携芳芷以胡歸分𣙜湖陰顧窮
林而自悼汗顔甚矣本色謂何忽逢部使之將輸乃以
門生而受察形容雖穢已先濯于清風肝胆自明尚無
慚于異日其為歸倚罔既編摩
謝前人舉改官職司破白啟
舉詞云性質開爽學術粹明亦可儀朝何止為
宰
華轡驅馳方力行于古道翠函薦送乃首及于陳人雖
公猶私有感斯激夫五剡齊而換秩自是良規使一毫
出于徇私則為謬舉詎知洗弊迄至難言挾貴者善頡
頏通神者巧旋幹揚揚班筍粉兒共其爭先坎坎選叢
冰氏凄其誑顧自非眼孔掃空于勢利脊梁拄定于孤
寒肻推此心先到吾輩某豈不苦學而無敏資門外乾
坤顧羽翰之雖短鏡中歲月懼毛髮之空衰逐逐宦塵
兢兢本色謂可少償於初志其如多厄於窮途俯役于
兹汗顔斯甚補苴日額坐關津而暁昏計較秋毫與商
賈而爾汝自嘆失身於罟穫不復見齒於縉紳孰料汗
居實關竒遇如南軒取滋味于食杞勝供膏粱如康節
以根撥而見花略去枝葉逢人說項草表薦衡(先曾以科目薦)
無片時置推轂之心將隻手為通&KR2970;之地幽鶯在谷意
遷木之有緣駭鹿藏隍奈夢蕉之隨覺屢孤大造益信
數竒(先生為理鄉時屢以削換舉而屢為人所脱取)忽星節之此來殆天公之
有為建臺十日飛櫝九霄豈無他人宜得樓臺之先月
不忘此客乃攙簾幕之東風旁觀必議其僥獨見自
為之愧及披褒衮彌愓私襟塵土如斯乃稱開爽碔砆
而已顧曰粹明至言亦可以朝儀尤足仰窺其用意今
此特達前無比倫恭惟某官學者泰山道之砥柱意響
所予雖宰相以莫私風裁自高乃小才而亦喜故于登
門之舊與夫趨幕之新有合權衡等歸陶冶某敢不從
頭點檢立脚受持春信方回幸獨破江梅之白歲寒後
見當常依雪柏之青欲報之深可陳者淺
本堂集卷五十六
