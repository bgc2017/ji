本堂集卷八十六
宋陳著撰
餽送小引
餽舒通叟内兄太博(津)八十
某兹審桂秋改朔櫟老生朝内表僅存者三人兄其居
長上夀方開於九秩鄕所推尊盛德以將斯文之幸云
云
答趙景文餽生日
某行年八十之身偶然未死遭世百六之會何以為生
顧蒙矜軫之深特記垂弧之始戒嚴馹傳撞破雀羅鯉
中有書恍如面其相對鶴南飛曲非其人而莫當卓乎
古心見之今日與親戚同醉愧無北海之酒樽但翁媪
自歌浪讀東坡之饕賦是之謂感非他所知
答王之朝(立孫)餽生日
揆予初度方慚渭叟之長年遺我尺書乃過魯人之善
頌况委攽於奩餽忽撞破於門羅愛之欲生情文備至
來而不往顔甲又重然方命則有誅於拜嘉而惟謹桑
榆晚景不虛賦於老饕松柏古心其敢忘於永好莫書
忱謝尚遲面陳
答竺梅潭(自中)餽生日
桑榆寸景空驚曰耄之年桃李一家顧辱過情之禮謂
於詰旦乃其始生登峰絶岸之書辭氣以為壯出月穿
天之詩句頌而不規况繽紛其餽奩相絢爛於寒屋亦
欲引却恐訝不恭勉而拜之以登如之何其為愧既醉
以飽當賦東坡之老饕相好無猶敢希北海之偉度草
草以覆䕫䕫此忱
答董聲仲餽生日
桑榆寸晷空驚曰耄之年桃李一家顧辱過情之禮謂
於吉旦乃其始生寄風韻於佳詞欲揚春於老况調高
寡和且無檀口之可歌珍重襲藏惟與蘭心而永好莫
殫感謝須既鑒融
答舒公凱灼餽生日
桑榆景廹空驚日耄之年葭玉盟稠顧辱過情之禮謂
於詰旦乃其始生鯉中有之尺書文而皆實鶴南飛之
一曲頌而不規况有玉塵以資湯餅兼海螯之虎健而
雪羽之鳬趨臺餽忽來門羅為破亟賦東坡之庖釡自
厭老饕愧無北海之酒樽相延客坐
餽董寬仁妻趙氏生日
某兹審翬飛成厦龜吉開堂禪笠歡騰挾風雷於鐘鼓
食輪妙轉納湖海於鉢盂聲色不形功德無量某聞之
亦喜耄矣莫前聊寄尺箋仰塵文席
答雪竇山主僧(少野)餽生日
某老而不死偶及曰耄之年愛而欲生乃記載弄之日
素帖粲其下賁已詩與之俱來畫燭瓣香非所施於茅
屋玉塵珍果且相友於松醪辱禮孔勤登嘉良愧孔子
釋氏抱送之始非我所知惠遠淵明往來之頻於今可
見匆匆占謝感感餘懷
賻林國器公輔葬弟
某兹審某人菆殯既啟柳車將行兄弟至情雖平生之
永訣祖考同域於幽魂乎何傷某遙睇銘旌盍預執紼
如筋力之衰耄而江山之阻修欲前莫能此愧奚贖薄
甚賻禮見諸翼方倘辱指留豈勝幸荷
賀僧雲岫住智門寺
某兹審疇望西堂起臨上刹飛過鵬鵾之化境雲本無
心豁開龍象之法筵海亦增氣某相知最厚有喜維多
第今年已八十有一塵勞交廹殘息難支既不克前姑
此寄賀
羞竺少博為子穎娶婦
某兹諗迎相承宗方嚴醮觶聞子有客莫助慶筵某物
謾包羞而草草甚抵觸而䕫䕫辱命之留斯過所望
答前人娶婦招飲
吾與吾秩僅如孤月之帶星爾篤爾親忽辱五雲之絢
日謂欲畢婚於友子亦既得吉於叢辰乃重燕毛而先
鶴髮樂飲未卜其夜雖非敢辭寒疾不可以風其如難
強尚其雅度鑒此真忱
答前人再招
燕喜相期狎魚書之苛督恙憂未解奈鳩杖之難扶况
近年之數溲每終夜而十起兼之殘息怯此苦寒縱欲
強於前途恐有累於北道坡老之酒入務非取外於親
知文舉之客盈門竊向隅而自分病其仇也幸而亮之
賀林國器任道判
某再拜國器道判外監尊眷契執事某兹諗重迂儒素
嚴鎮道流舊物青氊來自張巨君之福地丹山赤水依
然賀狂客之清風得於不求所以可羡
賀前人得子
某再拜國器外監尊眷契執事某稍不交書仰斗可想
兹者恭諗善交氣母瑞毓嬰兒天師正自有妻本不離
俗老𥅆未嘗無子的以傳家奚分儒道之戸門自種神
仙之苗裔某聞之亦喜耄矣莫前奕碁局之祥想來於
賀語弄麞書之誤尚或免於笑聲
答雪竇寺主僧炳同餽生日
某頓首啟少野乳峰堂頭大禪師侍者某小丹山脚淒
誰顧於陳門千丈巖頭狎自飛於素帖特謂始生之旦
不忘鍾愛之心一瓣綠沈雙枝綘蠟閬苑蟠桃之實朋
以圭茶崆峒小麥之塵佐之絲粉盈門其爛舉室所驚
世情方為之炎涼古道乃過於温咻老夫耄矣尚有明
覺主人終身誦之南無無量夀佛還以為報外此難言
仰祈融察
答董聲仲餽生日
揆予初度耄矣堪嗟遺我尺書愛之何寵甲五聯而鐵
色鱗一尾而箕形維錯甚珍於禮太過草草申謝䕫䕫
此忱
答林國器餽生日
揆余初度淒過景於桑榆遺我尺書燁謙光於蓬蓽俾
爾以夀愛之欲生加叢餽之赬肩走長鬚而流汗老夫
耄矣忽饕鼎爼之肥甘中心藏之愧乏瓊瑤之報稱亟
庸申謝仰丐丙融
餽董聲仲孫尚志試週
某兹審庭喜含飴席間試印蘭孫瑞脈三世之福慶皆
全桂子香時一家之功名有兆其為歡愜不甚揄揚
餽竺梅潭(自中)七十
某再拜兹審年及希有旦書始生竺國之脈分來是為
夀佛梅潭之心參到可謂善人八秩既開一家同慶某
區區無以見意云云
餽王之朝生日
誕日書瑞夀星炳纏山果數圓侑以南海潮之錯溪藤
一闋寄諸西江月之聲仰凟慶筵以供笑具幸大長者
必不多訝於寒羞有小蠻子或可一歌於老曲偶掣其
肘阻賀以躬
羞剡竺申之為子娶婦
兹審庭秀諧婚家嚴醮迎侈開有客之慶懽洽承宗之
心云云
餽菊坡族父生日
某兹者恭諗蓬戶紀祥菊坡集慶惟翁耐晚笑看世變
之浮沉有子成名坐待時來之榮養某區區無以為夀
率易某物云云
謝菊坡族父餽生日
某皇覽初度方嗟不辰阿大中郎乃記此日云云
答郡庠請正月二日鄕拜主禮
三百六旬元乂新於鳳歷八十五豆禮莫重於燕毛猥
枉來章俾趨拜席老夫耄矣雖無鄉曲之典刑吾道非
耶亦見校庠之風教餘容面叙仰丐心融
答王之朝餽生日
某八十二歲薾然欠死之軀三百六旬長是卧疴之日
於死生乎誰記乃高誼之我矜藤染真題花駢過頌青
甲挾臠金之富紫海温猩血之鮮賁然叢珍寵其樗朽
受之非受之是姑一付之空言俾爾夀俾爾昌還載歌
而為報其如愧激不盡敷宣仰丐台察
餽黃子羽山長(翔鳳)八十
某恭諗瑞紀嵩高美開淇澳彭仙同歲方是十分之一
分少皡行秋後於七夕之二夕相慶以酒言夀斯文某
幸托姻聯阻隨賀列以擊壤之聲為曲而居山之物非
儀草草左陳䕫䕫中懼文之不足雖無鐵杖生鱗之詩
實則有餘是亦金籠放鴿之意倘蒙采領豈勝感榮
餽竺少博七十
兹審人日紀瑞福星應躔二竹老仙七日實開於八
秩大椿夀相十分方慶於一分内表之親中心則喜某
所盍稱賀如其耄
答林國器餽生日
八十三歲已薄我於下舂四六一箋乃光吾之初度弗
曰有來而不往但云既耄之可矜翠甲張螯挾墨繡而
為藉玉塵絢彩偕酥餌而受封撞入雀羅塞破蛙舍簞
瓢心事幸四明狂客之素知奩篚情文實孤竹餓夫之
過望勉強拜辱感愧填膺亟此申酬庶其丙覽
答竺梅潭餽生日
三峰泠派苟偷榆景之隂二竹清風忽送朵雲之翰念
其初度侈之盛儀雪鵝在籠綠蟻浮甕且富玉塵之膩
以充湯餅之資親親誼隆物物珍重今朝盤飣何妨厭
飫於食神明日瓶韲難禁揶揄之窮鬼受之兹愧謝不
盡言
答王之朝餽生日
方朔飢欲死於初度乎誰矜平仲善與交乃尺書之我
遺雀羅忽破蝸舍皆驚翠鱘郭索而張螯品空珍錯綠
蟻噞喁而吹面香勝碧筒豈疎怠者宜蒙直温存之太
過况於狎餽曾不逾旬至於再而至於三又富今朝之盤
飣知其一未知其二其如明日之甕韲中心藏之前言
戲耳
答董聲仲餽生日
三峰泠派苟安四壁之居雙杏清風忽送五雲之翰念
其初度寵以盛儀行行張螯形如蟹而非蟹僕僕冠胄
名似魚而非魚兩皆錯珍羣然類集今朝盤飣何妨厭
飫於食神明日瓶韲姑聽揶揄之窮鬼受而知感終不
盖慚且此申酬尚其丙察
答淨慈寺主僧法椿餽生日
某啟靈叟景照主人某辱既西來有光初度一斗麫未
能易方此自憐百索淘非易成忽焉遣餉兼之日笋重
以雲篇所揄揚者過情於衰朽而流汗感無如愧牘有
餘思斯語云云奈拘以僧伽之帽他年笑笑却入諸惠
遠之盟
羞舒公凱歸妻
兹審龜從兆墨鳳舞歸驂月嶠舊游夢視屏金之隠繡
斗門峻閥歡迎蕭玉之吟香燕爾新婚時乎為養某忝
聯葭好蔑效芹忱奩霜粉以十封籠雪翎而四翼簡毋
乃簡非所供有客之需然豈其然聊以見居山之禮倘
不之棄是亮以情
答竺少博餽内子生日
某荆釵偕老實徼福於外家藻帖蜚香乃篤情於内表
謂眉裏之年六十而毫端之頌再三餽以柔毛加之麳
粉雀羅撞破魚釡開烹鼎俎驟陳轉啼飢而為笑瑟琴
相顧愧拜辱之難酬意則有餘言之不盡
答董聲仲餽内子生日
某荆釵偕老六十歲之俄周葭譜篤親咫尺書之下賁
侈然頌語重以歌詞且羅拜於錯珍是厚加於顔甲貫
珠宛轉愧無櫻口之奉揚烹鼎方鮮徒有莧腸之拍塞
其為感謝莫既敷宣
羞王得淦為二子娶婦
兹審醮觶孔嚴迎車並戒大男既冠遂諧鳴鳳之歡介
婦未筓姑效隊魚之聚汝宜樂只我亦與焉區區無以
將意某物愧甚菲涼亮之幸也
餽王之朝生日
兹諗揆初書舊曰耄開新眉裏歡酬如琴瑟之好合膝
間拜舞與珠璧以聯輝及此黓暄樂哉家慶某輒有鄧
州雙燭蓬島瓣薌交廣羶根效一牽之水墨崆峒小麥
供十斗之霜華自文寒率以為珍聊為熱慚而着甲式
相好矣庶幾無門外之標寔能容之亦可助樽前之笑
代回交印折筵
甫領銀莬遽披玉璽豐以初筵之禮賁然北道之情對
使拜嘉銘心知感云云
回帥司送入界合食
劃蒙函墨厚遺盤珍已嘗杞圃之分嘗(東坡事)忽夢菜園
之踏破拜嘉敢後飽德難名其諸謝懷尚容侍叙云云
回曺司合食
肅奉寶緘特頒珍餽紛鼎烹之滋味增旅瑣之光華僕
僕拜嘉拍拍飽德其諸悃謝悉容面言
告至劄
無禆樞椽過領藩垣六月於征豈人情之難已一日即
發如上旨之甚嚴遵陸此來兼程而進將涉君地忽鼓
舞之由中瞻仰福心已照臨而在上盍簪孔邇削櫝以聞
送交代筵
忝辱寅恭過蒙篤舊可無草具少贊蘭盟第以在途末
由肆席薄陳鼎俎之禮少申葑菲之忱
謝交代郊迎
符竹闖乘甫詣崇臺之下轡華臨隰顧居末座之先自知
宜亟於庭參誠以尚遲於殿謁晉步少詣謙光已垂亦
末如何徒抱中心之愧非敢後也尚徼平日之知
謝暖熱會
傍長沙城小駐柳邊之馬捧雲朵翰寵移竹裏之厨為
禮太隆循心非稱第蘭交之義重又瓜代之盟新不敢
避辭恐貽譴訝樽酒細論之約每謂何時簷汀清酌之
歡乃逢今日拍塞忱謝悉容面陳
代回湯倉(名漢)
誤恩郡寄端自虛敡便道治封正圖參晤挹光華而已
近忘襶褦以欲趨忽蒙雲朵之先飛乃諗天花之偶散
意諭甚至膝前則非徒望階墀願言金石區區謝悃尚
容陸續控申兹得以略
代回吴宰
誤恩分閫顧短袖以低回高誼通家寵長箋而遠遺一
謙過甚三復慊然仰惟某官心挹圖明眼空煩劇刃往
牛解製錦特見其緒餘韝脱鷹飛入幕皆為之辟易轉
而上徹行矣中除某猥以菲材偶兹承乏冰翁既往幸
遺躅之可追玉我以成尚知心之是望占酬草草莫盡
惓惓
代陸雲西回姚制使謝筵劄
頓車而舍竊庇星垣崇酒於觴徼榮雲纛恃包荒之有
素忘惡草之非儀銜袖方投諾金隨拜已不勝其過望
乃更賜於謙緘欣幸雖深凌競罙劇坐之花具愧無許
學士之風流酌以松醪聊奉蘇學士之雅意
代前人回許僉事(名雷發)
誤恩易節方此循牆高詣鳴謙翩其蜚帖揄揚過矣感
愧若何有如某官其材通周其氣明銳生四忠之國自
有見聞受百篇之詩非資議論既縱靶於平陸胡轉帆
於急流誰知此機乃進之道某官情素淡歸興甚濃訪
蘿桂於風月之中我所欲也收蒹葭于霜露之後子其
勉之云云
答林國器餽生日
某八十三歲薾然欠死之軀三百六旬長是卧疴之
日於死生乎誰記乃高誼之我矜玉粒垂雲銀絲絢雪
鱘甲張螯而郭索雞頭飽肉而圓香賁然叢珍寵其樗
朽誦東坡養老之饕賦味哉拜嘉歌南極現身之來辭
還以為夀其為感愧不盡敷宣
本堂集卷八十六
