本堂集卷三十
宋陳著撰
歌行
贈醫相者趙月堂
維摩居士病不起却向方丈說法無一事此證何證
無實證針灸湯藥所不治子房狀貎如媍人及到籌帷
决勝無比倫此相何相無實相骨骼毛顔不足論我雖
不能學居士逢人笑語中痛痞我雖不能如子房崢嶸
目在虛皮裏落魄道人趙月堂挾醫與相走四方肘後
有方千金良眼中有電千里光自謂無病不可藥不知
我病不在脉自謂無人不可相正恐我形難摸索去年
相訪無一辭忽焉而去豈其欺今年重来又默默問之
不答惟求詩女䄂醫手緘相口却要我開詩口落女手
一詩贈行聊爾爾要見我證我相三年後
前紀時行
孟春朔日雷聲發雷後兼旬雨不歇仲春之朔近春分
一夜風雪四山白豐歉氣候看春頭乃今變異連兩月
隂陽磅礴天地間自有常程更閉洩今此胡為顛倒行
闔闢萬物失其節欲一出門泥濘深廵簷問天天默默
老農忽從何處来謂見歲時記中說雞旦之雷雖非時
猶曰其占多黍稷今朝雨雪却非宜米價當湧民食缺
吉者未幾凶者繼孰知所喜轉惙惙向来好事多不應纔說
乖症不可活黯然相對尚可言但願所應在雷不在雪
寄賦黃東發湖山精舍
斷鼇奠極戱者誰岷山如龍萬里馳大江之陽起衡岳
崒嵂散作千委蛇直趨四明卓秀偉二百八十峯參差
潮江合捧山駐脚伏脉分行東西支東或蛾眉或鳳翼
茫洋萬頃琉璃陂二靈沈浮挾霞嶼大涵回顧藏險巇
我昔經行一俯仰問百年前此何其爾来世變那可道
前軰風流歸春澌山川無言黯失色徒使旁觀重歔欷
西来諸峯江之外獨把古青何巍巍遠跨渤澥波瀰漫
近枕池水清漣漪平生聽人歴鋪說屐齒欲到足猶縻
况彼地靈所融結是為之越老崛竒且聞勝處巧著屋
包括光景無餘遺幾年期我數語贅終恐摸索非真知
忽焉自省筆自舞但說此翁他何疑怪石稜稜聳瘦骨
秀色隐隐開疎眉寬曠能容萬壑赴峭特雄壓千秋卑
雲雨蓄洩大功用波濤變化皆文辭上而層隂入鳳皇
下而瑞脉生蘭芝浮雲藹藹自東去本相不受時粧脂
曉猿不驚鶴不怨幽花野草芳菲菲以所見見有如此
又何以觀山水為君不見蘇子由詣京師自謂終南嵩
華雖已見不若得見韓公琦又不見歐陽公贈别時說
道廬山高哉幾千仞即此便是劉凝之我翁視此亦何
愧愧我蕪拙欠發揮若曰湖山精舍自品題自有黃曹
二賢之長詩
闢戴師初食長齋
漂泊無家杜少陵兵間奔走隨蓬萍碧澗香芹固所嗜
鱠鯉豈厭銀絲精百謫九死蘇玉局到處為鄉心自足
有時珍嘗百糁羹何嘗不食黃雞粥二子流落甚數竒
攻苦食淡分所宜顧無所釋隨所有亦曰吾師吾仲尼菜
瓜魚肉皆可食鄉黨一篇炳星日君胡不學聖與賢乃
外吾道從道釋豈薄朱門粉乳郎窮搜滋味豐時装豈
悪氊帽侏&KR0867;軰摶攫羊豕飽腥肪不則牀頭怕金盡不
則繼肉乖夙凖遂將所受父母身束縳枯腸強堅忍况
聞君家百指餘正是不同藜莧厨獨立標榜人所駭此
意未知果何如君子之道在耳中纔落一偏犯公議有
則庶羞不為過無則乞食亦常事朋友切磋欲無瑕早
從吾言勿姑差庶幾上不見標于仲尼之門下可並齒
于杜蘇二子之家
弟&KR0581;家醉中趁筆
前山屛開照簷綠後山如坐膝抱屋數畝山園半畝池
松影參差庇梅竹九月九日天氣清銀白金黃百種菊
詩人好事酷喜客新酒篘釀烹野簌中有有識剪髮妻
談笑咄嗟具魚肉我醉不知日午晡但覺意氣横山谷
吁嗟乎為何如時我軰得此一日福宇宙自隘我自寬
人生無厭我自足梅山生計亦凄然一醉何曾計饘粥
浮丘洪厓總妄傳最好只有三萬六千局
本堂集卷三十
