本堂集卷七十三
宋陳著撰
劄子
餽趙景文教授(必昌)生日劄
茲者恭審菊月垂圓李星紀瑞學而優仕乃不競于蹶
趨家有嚴君惟自安于色飬德基孔厚壽算奚涯某幸
綴内姻阻隨末賀輙有某物馳上慶筵倘辱笑留幸甚
通邑宰丁既之(濟)劄
恭審出而宰邑來不㩦家遡秦賢良詞章之源學優而
仕入舒文靖道德之里吏飾以儒神政日新歌聲雷發
恭惟某官通才不器英氣所鍾胸次洪深吞甓社者八
九力量凝定挾土山如毫芒鳴絃十二載之間立的千
萬人之上盍徑躋于從槖顧復鎮于男邦惟兹奉川本
是福地黑雲方夜忽逢明月之照臨焦土不旾正賴惠
風之發育公則勞止民共活乎某喜獨居先賀非敢後
特以年衰而多病阻于歲晚之一寒受㕓為氓惟冀神
天之下貸扶杖觀化尚圖他日之前趨率代面言仰祈
台照
通謝邑宰梁南廬(觀)劄
恭惟筮策應著花封視篆東平相家之後有賢子孫南
山古縣之中得慈父母風驅新令雷動歡謠恭惟某官
雪洗精神春融言語琵琶洲上已成桃李之隂弩箭江
頭將問竹松之譜天肯容于袖手雲又出而無心重尋
鳬舄之程迂鎮馬鞍之麓挾詩書笥開正化門然而欲
正學規教士在乎養士欲明戶籍利民式以病民鶩行
巧飛而舞文犴守善吠而弄法以勉敏而目盤錯刃往
牛空以熟局而頥指揮絃鳴雁落人方快覩公所優為
某凄其耄衰厄于恙卧末由執民禮以見乃辱由古道
而來公事雖無終一至武城之室惠聲可頌尚能草長
葛之碑不盡賀忱悉留侍面
通邑長官蒙齋(豈磚蒙古)劄
恭審視印辰良參庭曉肅特立長官也適逢鳬舄之聯飛
同寅和衷哉相諗牛刀之已試百里之福千載斯緣恭
惟某官坤厚鍾英謙虛盎粹和而中立如雪壁之浮春
清則生明如冰壺之貯月皆根本于書史而枝葉其功
名雅愛回翔深培大用彼婺封之七邑劇者良多惟武
義之一同難其尤甚鼓清風而汛掃開白日而照臨三
年有成萬口交頌復㩦熟局之最噬肯耀碑而來以鐡脊
梁主衣冠養成正氣以玉界尺新版籍刷去皮毛樂田
里于寬平安獄市于明恕精神所及觀德已孚某恙
纏未瘳燕賀猶阻雖二令尹之賢在上于八十翁之慢
能容然身獲受㕓何幸偷生于暮鏡使力堪扶杖尚能
請見于晝簾不盡下情
與張帥道學士伯淳劄
恭審勇退玉堂榮還珂里星焉夙駕及花柳之方新雲
出無心見枌榆而如舊歸而歸于未老樂莫樂于此時
某聞之喜而起舞不自知其耄且憊也然度無從可以
面慶輙以書先尚容少遲專遣兒輩晉賀
與于潜宰鄥仲洪(濟民)劄
恭審榮領花封遄趨瓜戍手中熟局笑談桃李之新隂
心上生幾福澤桑麻之舊俗吾儒效白當路盼青某辱
知既深聞聲欲舞第失寄鴻之便遂逢燕賀之忱當亮
以真不譴其慢兹兒沆如杭就戒其晉慶且欲如晝簾
起居之詞詳也尺書潦略不盡願言
書
謝家則堂提刑(鉉翁)應詔特薦書
舉詞云介特自持䟽通無滯不交游談以取虛
譽務修實政以妥疲氓察其所施足以任重
伏凖劄翰緘賜應詔特薦照帖某嘗謂古之為政先教
化次獄訟征賦末也教化行而獄訟省而征賦在其中
矣世遠道散政失其序以征賦為第一事獄訟猶以為
緩復暇及教化乎春秋之際武城絃歌已為僅見至漢
惟卓魯有古之意寥寥千載非惟下之人懵然此道而
上之人所以使之者固不在此也某雖不才無所謂學
僥倖為百里宰竊亦有志焉而所遇之地聲勢震撼豪
奢掀舞譁者狡者羣吠而交嗷焉不敢輕以掉之恐其
浮而紛紛也不敢重以抑之恐其窒而悶悶也就此之
所可能酌彼之所可受約其氣之過扶其習之偏凡所
酬酢凡所言語無所不周其心庶幾其或應而或可以
自信也彼好事于後者方且笑其非所先督辦于前者
方且訝其失所急特先生味其所苦如嗜昌歜葅拾其
所弃如見古罍洗今日以陞陟舉明日以應詔薦某于
先生無游揚之助無趨摳之舊六轡馳驅不下負弩矢
之一望光塵而已知何其深愛何其篤也然則其自信
于心者雖未必民之果應而先生固已可之矣昔有問
坡公政事之美者答曰吾從歐公學來然則歐公何嘗
以政事教坡公哉亦不過意以相求耳先生今日歐陽
公也抱古心行古政事某于坡公雖擬非其倫何敢不
益堅素志以從先生于歲寒
謝王樞密(爚)舉陞陟書
舉詞云學有原本政尚廉強撫字良勞藹有民
譽
十二月吉日門人宣教郎陳某謹薰沐再拜裁書于觀
使詒使知院大資相公先生閣下某謂人生天地間有
志于斯世而上不獲公卿以握天下治亂之機次不得
搃揮持節以善千里福一道而猶得為百里宰使士者
樂其有庠序之教農者安其有耕桑之業工得以食其
藝商得以通其貨就職分以行吾之素志庶乎其可也
世遠道散相軋以勢而上下之情不通交征以利而仁
義之澤不行幸而脱選調問須入則蹙額相告抵掌長
嘆其煎熬也則謂之鼎其險激也則謂之灘其筭日數
刻僥倖終更也則謂之債古之所以為社稷民人計所
以長子孫之地者視為何物然則終無可為之縣也耶
某生于山林偶然入仕輾轉數載試令剡溪之上難易
非所問也禍福非所知也妄自激昂亦欲無愧于名教
聽訟寧過于審而不敢以乘快為能催科寧失之寬而
不敢以嚴督求羡學校之設幾成虛設不容不為之振
刷而非敢終更也田里之微薄于有力不容不為之捍
衛而非敢驕亢也職之所存亦曰于此而有見焉則可
以一洗流俗所謂鼎所謂灘與債者之見而譁健方掀
舞而交譟聲勢方震撼而疾故星火之急符虎狼之專
兵呌號謾罵于軒簾之前堂星之近殘吏弱卒之纍纍
就逮棲棲破印相撫咄咄終日黯乎其無晶光矣先生
獨何心哉拔之于塵埃之底風波之中若曰學焉而有
所本榮辱而有限之舉櫝乃以第一紙廉某此又天下
之所慕望而不可僥倖者也非惟旁觀驚疑雖某亦未
之能信聖賢之教人有因其所不及而為之語以進之
者有因其所未能而開其端以誘之者固先生之意也
某今知勉矣昔蘇子瞻謝梅二丈有曰人不可苟冨貴
亦不可苟貧賤有大賢焉而為其徒則亦足恃矣苟能
僥一時之幸徒車騎數十人使閭巷之小民聚觀而贊
嘆之亦何以易此樂也歐陽公讀之以為快哉快哉某
雖非子瞻其倫而先生則今之歐陽公也某今獲為先
生門人矣他復何慕所以謝知己者此外亦復何言干
冐鈞威伏楮戰慄不備某再拜
吉初彌月招宗族親隣寓飲簡
温公家法有客則酒三行或五行侑以果菜曰會數而
禮勤物薄而意厚懿哉此風久不見矣某今日為新生
小兒彌月徇俗具湯餅因敢會宗族姻隣及客而吾里
相知者并取生梅青菜酌酒三杯早賜訪不再速不見
燭惟從簡便庶幾共味温公之語非敢曰真率會自某
始
答汪文卿(淳)書
某荏苒兩别歲忽其多雪屋之風節節送雲其至白鷺
洲者謂還家日申答而奪于東西馳久而亦漸遺忘舍
姪津來琅&KR0008;又在乎珍奩且紛壓拜讀受新舊媿流為
浹背汗高誼益上九霄不復舉矣執事其氣峻潔于高
風岑其文清麗于栖霞壁本是崖丘神仙侣流為郊島
輩行留某非不起美人如此惟覺塵埃遮眼望不見也
祗健羡祗自憐舍姪云雅典終欲訪江湖收竒觀某倘
有緣或可奉從容某自去達蘭芷國抵雨花臺下橘菊
二翁(姚橘州趙菊坡)相俯留既而得缺于蕪湖秀才于紙帖見
錢今却與阿堵物打交道日謀此去猶未遂也是非利
害當有外人以教我略此申覆且無一物見梅花意南
豫有可承鞭策勿外僣易申問判内玉履清懿令侣與
桂争芳
與婺守趙侍郎(汝楳)書
某托盟門牆與他人不同拜狀只用事嚴父禮套俗語
茲不具首乞尊亮某伏自千騎過剡獲攀拜于道周隨
而麾蓋謙賁簾影亦華探同前茅廪餞不敏不謹陽春
之脚颷馳電抹遙遙耿耿竟無及也更分之隙每思觧
后匆忙之際意氣所予教誨所加春人之雨不足喻其
暢洽甚欲急修中詗書坐冗到今一巖先生以靠裏學
問為儒宗以寬後心應世用天惠寶婺起家建牙曾未
幾時行碑拍路謂百姓沃詩書之澤諸邑樂約束之寬
極弊大壞之郡聲色不動景象日新雞翹豹尾班虛位
良多固有待也褒召當旦夕某皆直言即非䛕佞某學
製于此今已八閱月規模僅定蠧弊承流但如驚風怒
濤之後摧敗漂蕩者多駕輕舟而收拾焉未能盡如意
耳所藉雲天遠覆未速曠敗欲望痛賜鞭警以玉于成
某恃辱眷遇之隆有為夾袋助者不敢不進某自到剡
不妄與人接風問此間之有學問有見識有才具有氣
骨者一人焉新義烏主簿趙炎(字先叔)是也某時就見之
彼亦三五次來見問本邑則有源流問發用則有條理
守信義如泰山避勢利如糞壤自是異禀非碌碌科第
功名人比今于六月間之戍適在統臨之下彼意欲在
易序書冊琴瑟之側蓋于平常議論察之然今日受容
必不肯㩦人書乞薦口某謂此等人不可使之沉埋外
邑當于參庭之初留置幕府以婉畫嘗試必有可觀不
負異盼某身不能從函丈游以迂自見所以見趙簿為
第一義某自謂幕中得此等一兩人則無事不了而功
用便與俗吏腐儒不同高明其樂從之勿以人廢言可
也某雖甚僣越實為忠愛茲因專候起居亦欲專及此
人之詳
内幅
某忝知愛絶等求人奉狀豈不欲少見芹獻而山邑更
無他物惟密餌頗見珍于外方輙以四十封拜納此亦
以居山不以魚鱉為禮之意邑庠書版獨有剡錄頗詳
明隣邑有石可為器宜煑茶藥就以兩銚為凟倘蒙先
生領略真忱試嘗密餌瀹以烹茶讀過剡百遍豈不可
為燕清之一助
答上虞陳宰(阜)書
某鼎烹上坐暑甑非病之病良苦好風自西溪來吹下
真帖展而讀之如服飛雪散毛骨肝腸洒洒其忽變换
也況賜我以佳友如史兄者乎是兄面帶雪嶺氣口有
眉山文叩之而不窮即之而愈遠宗文所取友端矣第
邑計荒涼不能免孫泰山之皇皇我有愧焉則堂先生
之于某無一事不用情欺之者實仁言也黃東發(震村為越)
倅近奉檄道下邑亦有稱美盛豈有築堰事文移或有
牴牾耶然在我者又何媿剡庠課試已結局擬試凡數
百卷賦出云云論出云云策首問乃某亂道蓋邑士皆
以三邊為請某乃問古則江東十鑑皆隊仗方問今則
又難下筆終不于今事&KR1357;括之敢以密呈其二三問却
說擬試與雪溪故實乃主學之筆不敢錄大手筆問擬
試中間說僣擬處乃某平生所欲言愧無其權位以行
之今讀此問不覺神醒而心快會陳賈(策上虞人)望為再三
致意
賀盛正卿(夫)除三省樞密院架閣書
某比領答緘道誼之言滿腹如水之盟自與流俗不同
讀邸狀恭諗拜紫泥詔班金耀門道之將行豈獨知我
賢然後用猶見天下之為公世運所關吾道自賀云云
本堂集卷七十三
