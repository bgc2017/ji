本堂集卷七十二
宋陳著撰
劄子
與陳簽判(文龍)劄
某辱不鄙以草木臭味相命不復贄套語首祈涵宥某
久欲羾狀道衷曲于道誼主塵埃因循到今幕天在上
坎坎縣穽頓以安存知感知自第迂拙不化亦其山林
宿姿得百里地而宣上風化意謂可以行志到則動足
掣肘富豪姦猾之徒倚聲附勢掀舞簸弄以不納稅頻
訢吏相高寫鶩有死于縣令箠楚之下不敢一犯此徒
之顔死故苟焉規模者皆俛首帖耳獲以全去稍自振
厲則禍機立發某既不敢求勝又不敢求全亦非惟隨
事傍理而固有不得志者含沙吠雪無日不為摧謝令
計某所望者正法眼硬脊梁鑒燭扶植于流俗之外或
得以淺學自見浮雲去留不必問也世遠道散動摇春
風者皆莵葵燕麥桃李亦無幾矣安覩所謂歲寒松栢
中興第一宰相之後大魁嗣焉某不是之望不是之依
又將誰屬屑屑枼枼不避誅斥或許其可也當陸續傾
倒
賀劉帥冬至劄
乾坤其泰占氣數于陽生節鉞所臨覺東南之春早吏
民徼福心口誦言恭惟某官學問歐曾事功韓范泰山
喬嶽隱然雲雨變化之神和氣春風行乎冰雪嚴凝之
日盍使經綸于帝室暫來管領于仙山屬此踐長亶其
福祉初九之爻元吉有德者昌十行之詔細書從天而
下某承流男邑矯首公堂職不暇于鳴琴莫遑趨進意厚
將于貢韈亦曰寓言
賀家憲冬至劄
雲物瑞呈氣應新陽之復霜臺威振力回生意之春景
運有開輿人相忭恭惟某官道包宇宙望重縉紳主歐
蘇文字之盟士培正氣赴韓范功名之會民望太平肯
迂駕于蓬萊特暫持于英簜屬茲亞歲綏以新期初九
元吉之爻以占道長十行細書之詔亟趨公還某叨備
承流首宜稱賀慶望蓬萊而雲近舄不能飛量繡線而
日長襪何待獻
賀三倅冬至劄
氣應葭灰漢律巧占之最信春融泥軾西郊生意之先
浮景運有開善類相慶恭惟某官乾之行德復以修身
發揮紙上之春雲獨神化冶盤錯胸中之色線宜補衮
裘將趨五更三點之班姑攬萬壑千巖之勝屬茲亞歲
錫乃純躔動以順行喜玩卦辭之吉疇咨若采竚膺帝
命之申某叨備承流亟宜修慶矻矻無鳴琴之暇趨進
莫遑區區有獻襪之忱寓言而已
賀陳簽判冬至劄
一陽來復春回幾息之乾坤衆類有宗地占十分之氣
數實開昌運胥動歡聲恭惟某官學者景星道之司命
觀王君之賦有物筆運陶鈞聽同甫之對集英氣横天
地仙島領縉紳之步相門催衣鉢之傳時屬踐長誕宜
錫羨初九之爻元吉爰契卜龜十行之詔細書有來銜
鳳某願依善類喜賀昌辰身無飛舄苦乏鳴琴之暇才
雖線短謾輸貢襪之忱
賀王太資冬至劄
迎長日至陽初動于黃鐘與造物游春先浮于綠野機
緘微露氣象俱新恭惟某官本體臯䕫閒心黃綺翻手
旱時之霖雨却斂神功安身静裏之乾坤獨觀生意維
時小至有慶大來初九元吉之爻但占已易萬有千歲
之壽交詠新聲某何幸蒙知亟宜晉賀誰其掣肘莫陪
下客之稱觴託以寫心謾效古人之頌襪
上劉帥乞振糶嵊縣劄
某恐師嚴凡申狀例不敢套叙首丐涵宥某以窮餓之
餘身分撫字之下脚遭際使天寬大推而行之惟恐弗
及而終不能使慈父母之下咸遂其仁則有天在也去
年風水旱交病小民飯椀不得半飽筭日數刻以待二
麥攙青療饑收于黃熟者無三之一而比常年尤薄甚
坐是菜色鵠形有不忍見者無已則有取債于大家就
糴于市井而山間大家亦無多蓄有之者因春時價高
趁時以糶縣市則所靠者浙西米舟又多厄于斷港饑
口嗸嗸殘命岌岌而不為之告非惟得罪于百姓且得
罪于師門矣比者雖知新昌吳宰以緊亟申上隨蒙恩
拯某亦欲即援以為請然念挨那得去則可免煩凟豈
料至今接續不去彼咨怨者叢謂剡去新昌三十里彼
有官米可糴此則有錢亦無糴處安撫自欲救民知縣
却不曾奉上意羣然入詞媿無以對未免繳塵仁覽欲
望痛加矜憐猛賜撥發使絶糴之市忽焉狼戾垂死之
民忽焉再生百里之間一飯必祝先生㩦此盛德入居
廟堂活青州之衆冨公不得而專美也某雖是拙縣令
却是老門人斯言上徹必蒙響應某與縣之旄倪炷香
請命
賀前人除司農卿兼檢正劄
某托根門牆不敢效流俗套叙首丐鑒宥某日囿層霄
慶雲之下竿櫝寓敬雖若少疎條教是承則為甚密竊
以師慈海涵不以時世粧望末至也茲者恭審詔以農
正長于都曹根本所關重于九卿之同列紀綱其總實
于三省之通知公朝有光衆聽咸竦恭惟某官以淵源
之學養高明之絶識以中和之利行寬大之本心南陽
帝鄉東浙畿輔棠隂蔽芾玉帳晏清矣九重疇庸一扎
召入由宰旅而宰天下匪朝伊夕某非佞某阻于職守
望賀厦燕雀徒增鼓舞無從一造函丈禀叙衷曲第迂
執不化狎受優游使星更臨凛凛來日尚賴告新之際
力賜吹敡居中之時加芘覆使泛泛陋舟獲登于岸實
成仁造之成終也馮介眷知因賀有請㐲楮戰慄
嵊縣考滿謝常帥(楙)劄
某受吏玉垣即是仞牆弟子列套叙非所以事敢去首
祈涵宥某冰寒于水也無炙手心茶甘于薺也無食肉
相偶為入官及此試令雪溪古剡地今視他邑為最難
聲勢虎翼在左右譁喧鯨牙其上下連數政多不得善
脫某三年之間凡仆者屢乃于垂末遭際道誼宗司繞
照其上規模正大不以苛細取人戶庭坦夷不以深嚴
有我某因得以迂闊方拙其身與百姓相爾汝是月望
日三下考矣造化盤薄獨取之多代者李宣教興宗東
陽人也來期在良月上旬去此尚遠未卜攸届始而終
之某再拜歸倚
嵊縣考滿謝家憲劄
某無食肉相不龜手封三年雪溪簸舞于驚風怒濤中
瀕于溺者屢矣而終于獲免非有維楫可以憑恃也非
有神明可以呌號也先生在上是為二天毁之者交而
褒薦以完固之攻之者疾而公判以摧折之有所干請
雖繁而響答有所假借雖難而曲從是以僥倖至于今
月望書三考矣受知如此受恩如此俯仰兩間實未知
所以報代者李興宗喬孔山(平章名行簡)之外孫云來期在
良月上旬某去此尚有兩月岸未及登冰未畢渡正是
凛凛之際師慈尚期終成焉
嵊縣考滿謝王大資劄
某下愚也欲困學而不能豁然以通弱植也欲力起而
不能卓然以立偶然入仕及此試邑及隸錦覆之下又
在函丈之間知受既殊踊躍自奮惟恐上孤師造不復
知有他私受涵容之多而内省或不及被主張之過而
旁觀或不孚以是倍貽曲成之慮今月望僥倖三考矣
雖曰未登于岸而本來面目拜數仞牆或可期也代者
李興宗已交書約良月上旬交篆如此則去剡之日尚
遠與緊警誨再拜終依
回剡周(闕)賀考滿劄
戍期瓜熟驚言歸兮辱命楮生辭曰賀我驚過情之可
恥荷陳誼之特高為政不難終三年而勞拙逝將無恐
得萬厦之帡幪罔致謝懷反勤慶語斯邑以吾為長所
以納交于君子臨别贈言願安承教
回新昌吳宰(君佐)餽滿考劄
瓜戍既圓將反雪溪之棹花封相近忽貽雲朵之箋燦
臺篚之分來劃羅門之乍破訒意孔厚揆已非宜汗顔
甲而拜登鏤心銘而知感山青水綠猶阻謝于琴簾月
白風清或尋盟于尊酒敬先申覆仰冀丙原
嵊滿回縣寮載酒劄
瓜戍終更旋觧雪溪之纜花城蓂協劃飛雲朵之箋謂
如水之交甚真而載酒之約孔厚受則愧于過禮郤則
近于不情終恐違賜勉當拜辱一日長乎爾有古道以
相誠諸君賀我聊以歲寒而為報
回剡縣學請講劄
某困矣而無所知勉矣而無所名比者不我鄙夷輙使
鋪說舊聞正恐于切磋上無補茲將去官又辱聯裾專
劄使復以是命繾綣諄復既不聽辭勉嗣月望日詣學
借臯比以奉相與之心以圖相長之益如此禀酬更不
一一拜學正而次狀
壽王大資陽月歌繳劄
恭審北杓建亥南極騰輝陽三十分生意實根于吉月
壽千萬歲國人莫齒于疑年慶集槐潭喜聞楓陛恭惟
某官顔孟學問臯䕫經綸屯六三之君子幾弗如其舍
履九二之幽人吉靡亂于中觀伊昔之早休難如公之
特立彼冨相西洛祁國睢陽元豐十二人藹藹耆英之
會至和四五老輝輝鄉梓之榮或分席于林泉或同堂
而詩酒互相資于暇日誠難繼于高風茲魯殿以巋存
于裴野乎自適問訊小春之梅蕊有約歲寒留連花圃
之菊花相看晚節矧獨行于世族斯突過于前修能
令心遠而地偏固安身計彌見年高而德劭難釋帝心
某夙也受知躍然動喜道心淡泊雖不聽歌障之聲頌
語形容聊以見瓣香之意
通王京尹(萬石)繳劄
某伏以夏謹仲月氣候敷榮恭惟某官疋馬西來尹茲
京兆星辰清切堪輿翊扶台候動止萬福某為隸方新
謹纓弁束衽贄氏名于節下某長讀鄉黨一篇繢畫聖
人氣象當暑紾絺綌魚餒而肉敗不食靡不飭加之意
蓋吾夫子之道大者治身緒餘土苴者治天下今明公
以文昌入座之貴彈壓行都吾民父兄子弟忻忻然美
衣甘食之幸有從問二御從何如則將應之曰宛然孔
氏家法也某維邦畿四方之本任邦畿之寄者實四方
州牧侯伯之表望不尊不足以鎮浮薄識不周不足以
剔紛紏三數年來驟更數易視之若傳舍處之若具文
今玉宸殿出半夜尺紙以我公歸提寸印而親授之重
内勢也某不知其他徒與都人士式歌且舞以寫其忭
蹈之私惟主奎者鏡諸某仰惟某官器重則漢之叔度
文雅則我朝之庭堅而沉厚端静度越諸子又渡江來
端明公其人也諫官御史徧歷清要已在屬車豹尾間
麾節所臨凋瘵甦醒三年建業長江帶水若增而深斯
今朝承明乘駟馬復為玉蓮堂主人由尹而相在天聖
典故在某則又與四海人士同一忱綏某幼時從父旁
問天人長從諸老游凡獵獵以名字行世者願一拜下
風為榮龍門岌嶪溯洄從之不自意今茲遂得以幕底
一寒委身千百吏後非遭與瞻言前驅飛爽精越某斐
然書生也試令帝鄉幸不得罪百姓問鈞得缺分甘需
次尋方外盟誰欺上公俾贅京幕一迂百拙尸素無補
更事一二長頗知平日無他腸末路竒逢獲褁章服以
進儻台慈母是剪弃赦其不閒于教誨俾盡布腹心則
幸甚某鳴豫高坐某惟詗大婘僣也奉教條分也敢略
答謝京尹曾戶侍(淵子)賀弟觀中省餽劄
弟兄之義如雁斯隨師帥之仁謂烏亦好有如仲氏偶
玷旾官皆造化密庸之功雖岳山莫諭其德未知報所
乃累眷情寳緘光燦于星奎金餽寵承于天府再拜而
受萬感斯榮使千佛經魁譜不寒于西蜀(自注云陳堯佐兄弟居西)
(蜀皆為狀元)則一家氣瓣香皆屬于南豐
答天府同官賀弟觀中省餽劄
吾弟則愛俾燒尾于龍門同官為寮乃垂情于烏府粲
然藻帖賁我棣聯然以頌而不規非所望于相與
賀里人中省劄
策勲蘭省需對楓宸試䜟蛙鳴六十年前之好樣(鄉學泮水)
(池蛙鳴則出狀元袁蒙齋甫乃六十年前甲戌狀元也)先見臚唱五百名中之妙
年吾道有光斯世增重
本堂集卷七十二
