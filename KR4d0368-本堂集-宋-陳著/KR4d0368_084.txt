本堂集卷八十四
宋陳著撰
婚劄
代溥姪再(缺)期王氏劄
某伏以寒到嚴時春有動處恭惟某官養高珂里神示
介扶台候動止萬福某雖未揖長松古柏之操天與夤
緣嫁娶圖中新盟既定此心有欲言者可恃以凟聽某
之舍姪孫某獲與令姪女為姻昨者請期命龜食墨實
在嗣春之四日乙丑暨奉答緘尚遲報可某家粗守詩
書之傳所以眩流俗者既非所望令弟提幹親家於凡
百亦既真情相示何獨於迎日而未能特逹從欲耶是
用洊鳴此悃舍姪夫婦老矣待其相蘋蘩佐菽水者甚
急而男女亦當綢繆束楚為鑒淵可陵也石可泐也君
子之言無易也某兹其亮之告弗過有謙遜元卜之吉軿
車戒道某三肅以候尺狀厓潦不盡願言仰祈台照
代陳策為子納采劄
某伏以薄雨生潤新隂有香恭惟親家某官袖手名鞭
夷神書屋天神介相台候動止萬福某僭屆墨卿仰干
籖史某惟寶麓之陰福星合焉何物寒暑敢闖其域茵
鼎之禱奚庸贅某老矣猶能就丹霞峯頂遠引清風時
自拂濯獨以門間半面一揖為欠乃有今日預為之喜
某恭惟某官學博而約行方而通望而知其為沂國之
雲來也蓬萊觀梧桐掖皆其分内事顧方欲與二松盤
薄而與雲俱歸又在南山之下矣頽波滔滔底柱矻矻
某欽敬欽敬某家居深谷門甚寒灰舍姪孫某之次子
某雖欲讀書猶未知趣秋水曹丈乃曲為之地輒使請
婚於名閥高明何見遽肯屑紅絲之愛印赤繩之緣古
道相從自今日始某實過望某婚姻有禮納采其初也
朋幣雙釵菲以將意為物不腆亦曰簡則敬而已惟台
慈涵宥而容納焉某遡喬仙之宫集崑閬之春風塵不
到日月自長或有委驅拱聽頒曉
代單祥卿納采王氏劄
某伏以夏五之月晴多於隂恭惟親家某官眼空塵寰
身燕珂曲元粹所宅神明其扶台候動止萬福某肅飭
贄函越紊涓典尚祈委鑒焉某惟風裯珍簟冰椀蔗漿
非所以凟有道之聽某敢略某家萬山中出而與鄉人
士交遡古君子之門欲從下風而進未遑也機緣之開
乃在今日某為之鼓舞某恭惟某官學博而約行和而
清秦火自炎胷中之書不燼顔巷雖陋天下之樂何加
鄉有老成之典刑人知故家之文獻今為何日誰如此
賢悠悠我思鼓河汾南風之澡皓皓其白傲雪山西嶺
之松某非佞某婚姻重事也門戸以耦婚男姻女以時
尚矣今某之家氏名如水奚敢攀衮閥之後而某姪某
鬚髯已戟奚敢過綠幕之前道眼鏡懸古心山立不曰
愛女必求良姻顧聽因親之言遽垂可妻之諾百世斯
好一旦而諧何如其榮何如其幸某納采之初以簡為
敬將之朋幣副以雙釵告亮其真勿訝其菲某矯首玉
樓高明瑶林森邃一和所萃多福攸同或有委驅拱俟
頒曉
代汪甥回舒景仲螟蛉劄
某伏以春脚一來雨意便好恭惟親家某官養老成望
與造物游台候動止萬福某更不復上茵鼎之祝伏惟
鑒察某幸生樾蔭之下與有葭倚之榮既見未降此愧
贖機緣有在今乃得以尺素通姓名是亦當識荆州一
面也某恭惟某官生來逸氣老去古心感桑梓之風塵
何如避世有山林之雲月足以為家時時杖履之往來
在在樵漁之邂逅不圖今日而見斯人為田園而歸翻
笑未通之靖節惟墳墓之守甘如自在之少游某非佞
某過蒙高見欲抱舍姪某次子以為家之謀而效類我
之祝燕泥小草恐難譜於芝蘭雀巢之雛豈足班於鸞
鳳第便翻其承命况左右其贊言有不得辭勉于曰唯
禮幣寵錫物意謙渠僕僕拜嘉䕫䕫增愧某仰遡珠纏
均擁川祉雙溪有委九頓願承
代戴時芳為弟聘王氏劄
某伏以荷展翠鈿麥齊金穎恭惟親家某官吟杖寄閒
聘輪須寵天壽斯道台候動止萬福某飭管翰儼冠裳
䞇初敬於主籖史首祈鑒宥某竊枌陰聯葭譜於兹有
年鷗蹤鹿跡日與漁樵相爾汝曾未得接侍半席之雅
望茂林修竹深處亭古風高引領何及某栖栖門地猶
未減雪溪之寒耳外此無足為鄉黨稱機緣天來汪表
僭求賢令女小娘子為姪孫某議姻不惟獲叨倚玉之
榮而王戴尋盟又成一段佳話夫豈偶然且審誼高薄
雲渺流俗略繁文相求以氣已備訂金語心自慶何幸
何幸某朋幣雙釵庸贄初盟翹首竢命某晉越申問蓬萊
仙山眷玉寶聚欽想慶源川衍和脈春融有委之來聞
命則拜
代再三十兄為興乙姪聘劄
某伏以律賓夏琯薰自南絃恭惟親家某官厚德鎮浮
英名增重顯閟森護台候動止萬福某謙瀹心澡神奏
記籖史伏祈淵鑒某燕儀叙敬龜列具嚴邇辰何似之
清不敢復以為凟諒惟體道燕居寒燠聽令動静之間
固與福會尚冀試葛須輕進羞宜美相時崇衛前輅異
渥某忱禱某晚景無堪竊庇桑梓有懷高風每以未遂
覩鳳為欠岳峻杓明徒僅起敬仰惟某官負雪山冰壑
之資藴玉海珠淵之學倚須秋霄騰鶚陸續聯榮早快
一鞭得意亨翥某束筆以俟某僭躐披稟日者天假夤
會俾某姪孫某得議婚名閥某門戸冰冷奚敢作扳援
想然私竊自謂叨倚玉之榮者非一日而青翼備言令
女小娘子愛篤外家隨倚母慈乃知秀挺蘭閨宜有林
下風味况復姻婭稠重夙有締杏園之好庸敢以是為
請但提孩相知姑欲其漸女之歸而特緩咸男之下倘
蒙不以齊大叱去特賜俞允豈勝榮幸不腆菲儀别楮
申納仰丐台察某敬問蓬瀛邃府星璧仙裾共想序對
清和福膺穰簡霞峯豈無可受鞭策者承命為寵
代弟回馮定女劄
某竊以一甸春在萬綠陰濃恭惟某官善培遠器尋登
要津清寧翊扶台候起居萬福某蒙恩浮岳懷慊臨淵
俯潁手箋仰塵掌記尚乞鹽梅翠釡金玉香篝前輅燕
休下行蟻悃某敬惟親家挹泉溪之清孕日峯之秀挺
忠臣之節唐世家聲播名賢之風漢朝芳譜以功名而
自任充學問於所行夫何自珍斯文退養厥志或者拜
自天之寵有以被不日之榮某非佞某三生多幸累葉
聯姻豈圖又一番桃李之新乃使續百載葭莩之舊冰
月之緣既定第慚無柳絮因風之吟節序之更如流應
有貽荷花開晚之請蓋叢以蓬居多事可恃者蘭臭同
心臺餽鼎采瀛珍隨餉將其厚意恰逢牡丹結局之時
報我佳期敢負梅粉趣裝之約有先龜吉肯後寵承某
翹想五雲樓中三神山上欽惟星聚雍穆時介簡穰可
效力綿敢辭足繭
代季念五姪回王巴山定女劄
某伏以雪意之外天心有初恭惟親家山林自珍里閈
是式神不徹衛尊候動止萬福某敬飭子墨仰酬主書
惟奎璧委光焉某萬竹深處三槐庭中修勁之風温淑
之氣薰蒸融液皆福所都寒暑之祝特贅耳某載惟親
家藏用於密得趣之清望彦方廬號其鄉曰君子耕東
皋野稱斯人曰先生紛蕭艾之芳叢善松柏之獨秀舉
扇自障不必受西塵之飛鼓瑟以娛當有感南風之操
某非佞某冰門也而倚玉稠矣惟是季方堯叟既為吾
門之甥而其令某以彌甥又與某姪孫女某為姻杏村
繪畫朱陳不得專美世方交皇皇赫赫高誼幸獨與淡
泊鄉尋盟草木相命實獲我心不腆回幣聊以寓禮勿
訝其簡某僭易申詗喬仙瑤母之集樂景春盎閒中日
長丹山有委願聽頒曉
代族弟觀回蔣定女劄
某伏以雨裝秋好風送涼新恭惟親家鄉之善人國之
大老神示僎介台候動止萬福某潔泓滌潁具酬櫝於
五雲閣下某切惟君子一身起居服食曲禮鄉黨諸書
講之既熟莊叟養生之論黃庭内景之祝概用薙去某
伯氏有聯榜之盟賤生忝同甲之好於令象賢托瓜葛
之姻于里閈席枌榆之蔭舉斯四者契誼之篤雖金石
有不能渝詎謂今日又使之因親而親抑何其幸自兹
胥晤之期當不負少陵動如參與商之句矣某載惟親
家齒尊德劭氣溢體充秋滿桂闈喚起香名之舊風清
竹徑頌形美奐之新時方滔滔公其卓卓永錫難老幸
偕樂於藻芹寒然後知尚相期於松柏毋曰隠居而自
適行觀大器之晚成掇梁灝之科名維其時矣展太公
之事業跂予望之某非佞某蛙坎門戸鮒枯生理齊大
鄭小豈其儔焉令郎下訪欲以某姪女與令姪孫議締
正耦或者夤緣有在不容辭揆以難嫁之家焉敢扳附
然嫁女必勝吾家又未免世俗之見竹笥練裳有昔人
之遺躅荷令姪親家高誼特逹首承肯可令郎之言在
耳也某恃以無恐某交婚伊叔過勤贄禮極佩榮寵薄
有回儀非所以報瓊倘不賜訝幸甚某仰睇十二樓之
婘均膺九五疇之福剡中有委不敢以耄辭
代董時遷定蔣氏劄
某揆辰紅繡園林綠茸郊野恭惟親家養譽里閭怡神
丘壑百神森衛尊候起居納福某澤毫雪繭奏記於典
籖氏惠徼鑒在某切惟箕峯扈前修嶺擁後君子長者
攸宅焉况對此春和景明傍花隨柳政得昔人前川之
樂何物陰陽或敢窺闖鼎茵等祝奚容進熟某獲聯越
蔭同采泮芹第風南枝北不得以時簮盍高山仰止豈
不夙夜詎意斯今以蒹葭而倚玉樹非幸而何某仰惟
親家桂種階庭以清門徑耆英集上共推齒德之素尊
安樂窩中最羡風塵之不到滔滔彼俗卓卓此賢但經
濟之有需恐老成之難遯榜登龍虎年將望魁譜之占
夢叶熊羆時盍應帥垣之聘某拭目某未緒卑微不強
人意華宗赫奕藉在人耳相望不翅霄壤有如英嗣令
女蘭姿婉娩葆育深閨自宜相攸佳偶而某男某既匪
瓊環瑜珥妻姪汝朝輒效柯議俾綴姻盟高明何見遽
肯屑紅絲之愛印赤繩之緣百年之好一旦而諧某實
過望某問名莫重初敬非幣帛則不交也菲然贄儀介
於副楮是特藉茅之遺意惟忠信是采某睇三神山遡
五雲閣霞裾縹緲紫氣繽紛剡溪委驅執鞭以從
代姪孫霖為子灼納采盧氏劄
某伏以清晨挾潤綠隂吹香恭惟親家書林養恬珂里
歸重神示森相台候起居多福某敬戒墨卿仰酬籖史
某竊惟三神山上萬卷樓中有物護持與道遊戲尊
生之禱奚庸贅某繇奉川之鄞水清波百里素風一
家舊相知者良稠有未見者猶久或其在今日也某
官清而自修静而無競遊堂之後燁文華其九傳鄞城
之西傲典刑之獨立旦評所屬晚節彌堅草木榮華之
風非所知也芹藻芳潔之地不亦樂乎某非佞某冰
門誰偶月店我緣男灼既冠未婚令女方筓於室有來
媒斧可謂友琴慚非潤玉之姿顧寵訂金之諾且欲引
之自近庶可教之成終樓上和聲或可諧於鳴鳳門間
喜色恐莫副於乘龍懼益以增幸過於望岡頭盧雖為
甲族於義則高柎中陳當為世姻自今其始幸之至也
拜而承之某菲甚聘儀介於副楮所恃清風之扇庶
無流俗之嫌特與斥留豈勝忻感某仰止寶集遽在
瑤臺一和所都多福如海
代王得淦為子納采林氏劄
某伏以一雨連日六月如秋恭惟親家養望書林增重
珂曲神示森相台候動止納福某更不贅尊生之禱仰
祈涵宥某牽聯瓜葛披拂芝蘭未見猶既見也機緣
之來乃有今日當何如其幸喜某恭惟某官典刑老成
文學藴藉上橋衣冠之裔濟美月評東甬衿佩之區助
成風教謂時名之若凂以古道而自將桃李争春酷愛
藻芹之薄采松柏耐晚笑看蒲柳之易衰亦賢已哉可
敬也已某自分冰門敢睇雲閥夤緣或到形迹自忘
有如令女蕙性芳香男某乳口猶臭而親家主盟益堅
媒氏傳言孔力此皆天作之合是豈人謀所能此時之
男角女羈何如同隊他日之婦隨夫唱方責成人敢徹
裏言以定夙約當繼今而有請殆之子之于歸某僭
越拜問云云
代族孫文焴答唐氏聘女劄
某維時多雨餞夏已涼迎秋恭惟某官安適家林靖鎮
里曲明示森相台候動止納福某請涓子墨仰復主書
某恭惟蔡峯峻極崑閬遙連神仙所遊風月自别尊
生之禱奚容贅凟某睇五雲之下距一舍而西亦已相
聞未降既見就知有緣乃在今日也某恭惟親家言
行相顧典刑則優池有濓溪之蓮與君子友山宜盤谷
之稼真隠者居此外又何求哉其中足以樂矣桃李春
事付榮華於飄風松柏歲寒儼老蒼其傲世某非佞
某聽冰上語說月下緣以令姪黃卷早親培梓桐之秀
質而某女綠窗自分抱蘭蕙之幽姿若曰好逑之勤且
言筮從之吉殆天所合於我莫辭竹笥為裝當不嫌於
古道杏村入畫須相好於新婚敢繳清風以洗流俗某
兹承嘉命式定初盟納采有嚴拜辱惟謹薄甚回篚介
於别藤某遙遡星問益屆川祉一有委戒三肅願承
代族孫檜納采劉氏劄
某伏以十月為陽一晴逗暖恭惟親家書林養望里曲
擅評神示相之台候動止多福某僭憑子墨仰凟主書
某謂嵩溪之渌源流則一月店之緣脈絡尤多孰謂
今日夤緣未涯也喜欲越舞某恭惟某官宦緒傳芳
儒冠集舊襟懷洒落譜風月而有餘典刑老成家山林
而自重我其卓卓彼哉滔滔某非佞某一冷如水多緣
倚玉兹審令姪女素閑姆訓許嫁方嚴而某季六舍姪
之子檜粗守家傳好逑自急既無世俗形骸之索况有
舅甥心腹之通百世之盟片言而定成於不日于六禮
乎何拘合者其天乃一門之至幸某問名兹昉居簡
而行介諸副箋愧甚非禮就拜問蓬壺仙婘川祉攸同
代族姪孫為子梓煓納采張氏劄
某伏以露節才過秋光最好恭惟親家家傳文獻鄉有
典刑明示森映台候動止多福某敬飭子墨仰溷主書
不敢洊贅尊生長語首祈台照某聯桑梓之姻忝葭莩
之譜為日已久披雲未諧今為何時月下老又以夤緣
相屬何幸如之喜之欲舞某恭惟某人學無時裝行
為世表正元衣冠之後依然古風義興松菊之門樂有
餘地彼滔滔其方競此卓卓其自高束帛蒲輪固已付
之炊枕貉裘氊帽焉能免於角巾某非佞某不揆冰寒
輒徼玉倚有如令女閨闈婉娩如蘭斯芳而某子某筆
硯荒嬉既木而納本來非偶何敢好逑惟裏言之助孔
勤而下采之情無間况容出贅尤見篤親百世絲蘿又
成盟於今日一家桃李已鼓舞于春風感烈良深敷宣
罔既某僭易某物聊旌納采大愧非儀倘辱容留豈
勝榮幸就拜問蓬壺燕聚茨福駢臻或有委驅拱聽戒
曉
代姪孫楠聘屠氏請期劄
某維時歲晚方雪春香在梅恭惟某人林泉養高明示
翼德台候動止多福某家與門牆只隔南山實朱陳
一村也世譜姻聯道誼顔面之接良狎兹好又新當與
桃李春風話舊矣某恭惟親家家譜擅芳鄉評推老
濯纓兩溪之口波濤不驚倚袖萬竹之隂風月自足
當今之日得此者誰起居無時維適之安何如李愿曲
直將質或至而退當為彦方某非佞某牽聯夤緣昨
以舍姪孫楠議姻於令姪女荷不遺菲葑既諧納采男
女各欲及時敢以迎請從簡行速亦古人所許而高誼
亮之卜吉辛卯諾以訂金薄禮將誠介於右楮萬望容
留某僭易拜問星珠月璧之集福海壽山之同嵩溪
有委九頓願承
本堂集卷八十四
