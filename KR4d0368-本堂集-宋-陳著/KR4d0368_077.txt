本堂集卷七十七
宋陳著撰
書簡
答張師道制幹
某十二月十二日從范著林便領賜帖備知台候詳悉
且諗尊嫂恭人玉則粹温東閤郎君又見就學皆所慰
快者也陳宰某于行都相與甚契蔡丈亦嘗親炙之陳
瑞卿又是舊友悉望為我拜意某家貧因燬餘架數椽
庇風雨遂坐窘者已三年然信天公亦未嘗餓殺但有
時與家人忍飢自笑又自解釋既要屋住又要飯飽今
何如時有此滿足緣分耳時有拙詩山林友朋見之者
和輒盈軸今早忽有人以詩來者記其中間隨韻有兩
句云熟眠勝醉酒清慮當焚香又兩句云靜見蝸爭國
窮知馬福翁又兩句云時把詩題壁多因病在家又兩
句云間關諳世夢寬綽養天根又兩句云灰風吹劫火
國事付回潮此今日工夫以發千里一笑若更有飯有
肉又將亂話者多但恐反無暇及此某穴處難寄信或
時蒙記存乃錄以歸七兒女拜尊嫂起居
答張書監(大圭)
某時維春又如許物無盡情恭惟某官視時卷舒有神
翊扶台候動止萬福某幸甚積有斷金倚玉之契不獲
以隻字道契闊朵雲劃飛喚起倒置之愧萬感不足蓋
也尊執事以斯文宗匠吾鄉老成朝市歸來林泉味永
某以不獲忝聚為欠其愛助之真浮雲往來倘知之耳
某自一入山林謝門外事今年已七十有餘病日以攻
况垂罄之室無煮石之方待盡奄奄命也誰咎某舍姪
孫梓椿娶令妹與令甥皆宜其家家雖貧或其有興乎
此又難以言語謝萬一令季年丈想亦家食自安晤次
幸為道忱老眼昏花執筆又顫申復稽遲
與王仲正(儒雅)
某昨便中修狀嗣拜答緘獲諗讀禮有嚴外事不撓良
慰渴企及今又閱數月迢迢耿耿旦旦弗替切聞支持
毁瘠龜吉牛岡將啓先正親翁提舉寶章吏部之叢安
閟幽室而以先令兄親家之窆附焉某托盟肺腑非他
人比雖曰視筋力為禮其盡盈坎敬則不敢以衰老廢
屢于左右訊其遠日竟莫得其的道阻且長又難于冐
昧而重念身及見祖遣之奠要以面銘旌手執紼生死
之際固相去而未為遠也使其窀穸既歸九泉之隔將
冥冥者愈茫茫矣然以今觀之葬期終恐不知會葬終
恐不及平昔骨肉心腹之義當何如其感愴當何如其
自訟無已則有世所謂挽章庶乎寫欲言而慰長往不
猶愈于奔送不及而遂恝然者乎因忘其淺陋進于先
正親翁先令兄親家靈几如兆域已備導翣戒途或辱
卑之些郎引北風而哀陳之是某形雖不前而心亦粗
白明年春氣稍深尚可就墓下而奠生芻固與宿草而
不哭者不同也兹有薄賻介諸别疏更不作令弟令姪
書
答張師道制幹
某是月十九日領閏月五日所寄書恍如對春風顔面
不知有千里莫雲之隔也惟是獲稔台候偕尊嫂安人
東閤郎君于危世享全安之福為慰之至浙右儒家皆
延引斯文之澤而執事又有鄉校有盟是可無他恐矣
又有朋友相過書籍相借田園尚可葺理亦足以樂吾
樂也某雖閉門甚牢不接外事或者同天之祐隠然自
浙右來姑由而不知耳諸兒自不廢書但為虀鹽所迫
不無暴安某亦衰甚病脾日深無藥可治此等境界要
多活何為特長兒雖已問東發姪女次女雖已許嫁其
長孫而未能畢事勢是明年冬當思別有以處之東發
及其長子皆已泉下歸矣其次子與其孫却能世其學
來諭某築室不過三間外是風雨蔽者不滿一哂某自
以為人之處世為有餘但家計素薄不堪此費故為所
累然非此亦無僦借之地豈得已已今年猶可過聞嗣
歲(闕)夏稅有田不滿五十畆固無甚慮獨是十餘世
墓山千餘畆皆是某輸稅此項却墓田未便盡鬻所有
之田不足以了一夏之輸此則大窘耳辱賜教新詩皆
見識中流出如月下水雨後山新機自大異浮動頓使
老晦亦有警省某積時有數詩錄去請教云云聊發一
笑非敢言詩緣千里相隔亦以見契闊意耳陳立可去
年曾收書在家聚徒甚得所但其家死于兵者甚慘今
事已定矣
奉文本心樞密
某託根師墻敢于拜狀略去長敘首祈鑒宥某歲裏仗
錫住山同少野自寓里歸蒙賜答翰窮山中捧讀光符
燁燁挾春風下施間關衰老之蹤忽動生意是造物之
舊不隨世變而變也第地薄瀛濡兵車樓船之所會上
之應酬者日繁下之出力者亦為之日不給雖寒酸牢
閉柴門有不得穏寢而安食者况方來正未涯殘息猶
未保望龍門徒耿耿耳鈞諭慈湖先生訓語家間舊自
有之年來兵燬之餘無從其故近嘗徧詢之鄉之故家
亦未得此更當搜訪或刊本或錄本續附便以納少野
為其師請銘某為致其忱實是僭越而鈞慈慨然一諾
某與有榮耀且聞當時大手筆即欲揮授少野為幹且
急回兹方申禱祈領某因得就便羾書恭聞風塵境外
水晶宫中獨鶴在天與冥鴻俱遠吾道尚有賴焉他不
敢上起居左右少野介旋或蒙賜以數字感甚感甚
與貝斗綱
某比如城哭令弟之逝因近得握手連牀敘情話者數
日春風時雨暢洽于中有非世俗所能喻也别來耿耿
本擬即修箋問而還家病風濕所搏日事藥鼎到今猶
力弱氣短此等光景更堪心力事力有出于饘粥之外
者耶兒造于衰老貧困偏工簸弄殊不可詰執事寄蔗
境于同氣之室若亦不便于平泉之花竹者然東閤温
其如玉怡承無違且朝夕有含飴之樂人生如浮雲流
水安有據此心苟安處處家吾知雅意足以綽綽門外
塵埃姑置勿道先令兄葬期已定否某今雖獨得柴門
任風開閉茅屋盡日虛閒鋪凑粗茶淡飯報答流水青
山但知世變終可畏一鼎安得有凉處亦惟得一日過
一日耳姑此以發一笑
與史猷父節推(徽孫)
某啟末詣見辱所以篤氣誼者甚至雨忩流連尊酒論
文之樂不知門外有今世塵淖别來又秋風矣尺紙不
上几格非慢也比還家病濕兩月餘近方平復而未去
藥盞老而貧豈宜有是命也誰尤惟是話邊許以近作
箴銘諸文錄教當時為拏舟歸急不及請取到今雖夢
寐中猶能記誦數語而未得其全兹敢以繳司籖者付
授來奴宇宙冥冥斯文岌岌執事獨以所學高誼自植
立為遠者大者計恐日迫西山莫見遇用之日耳爾來
有何新聞皆望密報山林深蟄本不欲問外事然區區
亦欲略知者蓋未盡以前能無飲啄之累乎
與王德玉(庭藻)
某與君只片雲隔別去便動是歲月渺渺予懷在月梁
左右勿置也日來門外事多望清氣當自辟易第高誼
素為仁里倚重恐有不能盡避者耳某老而衰久矣比
因病益以疲弱行步不能去杖惟匆匆枕書作崦嵫夢
也近因得二句云苦兒知學何妨瘦老婦安貧未覺衰
但適有敗思遂不及足成之姑為知已道當辱一笑自
度會晤未有時因書寫區區者上几格猶愈于杳不相
聞
與史猷父
某近領謙答之緘臨風三復如月露瀉秋心下清快欲
教以高文乃知謝庭方展有客之席未暇及此尚欝吾
望也垂諭舍弟觀往教事自非道義之襟念到酸寒何
以拳拳如是感烈感烈但畦芷西席雖某兄弟間所願
依者夙而家叔年高相去三百里難以遠游比聞諸戴
帥初謂欲以袁竹初之令弟令壻之館為薦且嘗謀諸
執事矣倘可以此終成之則一水之便又朝夕得與芝
蘭同味亦良機也敢求贊决某衰且病日以多睇門墻
徒耿耿書不盡意
與史允叟(公升)
某春末嘗詣寓廡求一見以敘契闊適值車馬不閒伺
之移時而後委刺閽人能為傳下意否迫歸弗克再晉
徒積遥遥耿耿之忱耳近聞鳩工孔殷燕厦垂就以雲
霄門閥造物者曲授再新之規繼志光前是可羨已然
酌之以時約之以度當自有心匠也某貧不能致一縷
贊虹梁之舉兒郎偉則望之拳拳矣
與王子羽山長(翔鳳)
某自城中拜狀環翰隨賁光風霽月見之辭氣間使人
心暢而神悅長兒深以不肖身執壻禮于門墻饜飫詩
書正味深入髓脉毛骨亦化此某惓惓之初意第飲之
食之上累厨傳者久則跼蹐為甚兹敢以真情白某凄
其家事藜藿併日乃其常耳魚美味重自是待王孫之
具慈湖果酒三行菜羹一飯是為本色徐毅齋云莫喫
鮓徒使我輩無以繼某之此語世俗聞之必曰不情尊
意高明必蛩然而笑領也歲除深本當歸家一番但今
冬酷冷水陸皆艱已嘱且待開正稍和而歸愛其女必
及其壻當不以吾言為□愛也某雖貧幸無官擾皆雲
芘之逮彼月斯邁相隔望阻長草草尺箋候問次兒瀹
附拜起居荆婦就上尊嫂多祝福之祝
答前人
某比拜環翰之寵信宿而新旦矣流俗親舊間以頌為
禮某于今則不敢非故行簡所恃有知者在正月以來
光風以煖之時雨以膏之無日不受賜二百里猶對面
也兹惟仲春恭惟生氣滿庭斯文在袖門外芳事分付
蜂蝶幽懷自韻綽綽有餘裕也某欠死之身今年已七
十無復顧念况長兒深獲壻于屏下有典刑焉有詩書
焉以不肖之姿朝夕漸漬熏炙未曰速化若曰小人之
歸庶乎其可免此則某之大幸而無所容其喜也特以
時異勢殊清風門墻應酬當自不給而久為厨傳之累
簞食瓢飲今人莫辦者比屋深書乃報以日賜飲饍亦
未嘗苟當何如其跼蹐三月言歸之諭本當拜命然慈
抱之于壻愛之誨之有甚于其子者世俗求其一而不
可得今乃兼之敢不體承此意却容少遲又請約束也
與曾南金制機(鋼)
某戊寅歲嘗寄狀續走便回乃諗奎璧高躔湖外却辱
東閤領下此後雖知同一齋還越而尺箋坐乏便不暇
裔上伏想近年以來從秦烈熖之餘存魯靈光之舊
近則泛鏡湖扁舟浩蕩遠則入蘭亭樽酒夷猶俛仰兩
間感慨百世悠悠然水流雲來往也東閤穎拔華流能
世其家夙所敬也爾來又非吴下比恨不得一會見以
快老眼或傳時異以來僻隠屠蘇今已歸築于禹跡之
左右否故人滿東南生死存亡無從可問獨執事相去
為近而書訊猶若是闊絶蒼蒼者天豈初志哉某今年
已七十眼昏齒疎待盡未盡妻啼兒號雖欲恝然而未
能忘情長兒深是黃東發以其姪女妻之兩窮相遇猶
在妻家未得取歸次兒潤女已許東發長孫而無以遣
次兒瀹次洵皆執事與台嫂所熟識者餘皆遶膝蚩蚩
但曰飯飯不知有栗棗可覓也去年常亂道八句其况
味大略盡見于此參差梅竹槿花籬強對溪山傲百罹
終日書聲清屋氣云云聊發一笑兹聞汪甥與春為越
上行特令晉拜面說别後苦事蓋欲筆之紙而眼花不
能究所言也荆婦領兒女七子附拜意尊眷上下
答竺梅潭(自中)親家
某望梅潭隔一翠峰塵影役役尺書落慢域亦恃西來
風備諗和鶴之鳴幹蠱者力得以怡閒適靜蔭茂濯清
皆福地也因自慰其渴仰若譴以世俗闊疎則何所寬
罪而箋教之蜚乃謙抑過情如此喜而感而不能無愧
愧蒲萄為餉是為津老吻搜枯腸之劑拜賜舉室春意
某薄下舂隨動皆病老荆衰&KR0629;諸兒又無生可業門外
事且日有危證良可憂也今女幸能從夫相安于寂寞
淡薄此老夫婦之願亦謝庭宿訓之及今之時惟朴素
以安其危勤儉以相其貧或其可也否則趨世妝競俗
好吾笑其春澌朝露其能久乎此意惟可與高明道
答孫將仕(劦)
某舊夏釋屫平泉左右甚欲與先正提刑大監一敘十
年契闊而親藥方厪竟勿獲詣龐公牀下獨荷執事繾
綣盼接猶謂先正勿藥有再見之期不意長白之駕遂
以不返某衰老重于過山生芻以奠尼而到今專書之
賁則知佳城既龜遠日已届韓銘且不鄙賜示矣喚起
積慚萬罪奚贖第筋力雖強盈坎之列坐成廢禮草草
些章不能發揚先正平生毫末亦以見此情而已布紙
禀復不敵隆施臨風黯然
與王子羽
某以危世衰年幸為兒深壻門墻下自合時節聚晤挹
漱道義文字之津庶不虛擲蔗境凄其阻脩有志莫遂
至于尺紙敘繾綣若易易事亦墮渺茫尊嚮寸心耿耿
愧可知己今年又夏共惟家林桃李綠隂青子當不
減舊時風景特恐天荒地老物怪人姦囂塵沸沫不能
不到左右然既見王彦方將自慚縮而退而坡公謂為
醉人所摧罵輒自慶慚不為人所識尊親家亦惟聽其
在人存其在我而已比聞琴書欲復如城中又非前日
矣色色皆難未必便于枌榆也今之為計果何如某年
來脾痼益深朝夕攻刺良苦又凡一點風露之薄眩視
戰嘔繼之以寒熱如瘧皆衰極之證其能久乎頗知德
履亦時親藥餌而某以多病告豈氣味之同而隂陽之
抵巇亦同耶何時稍健彼往此來相與話情一番面清
風目浮雲把酒論詩使旁觀訝世上猶有此兩翁也山
中未有一物以見遠意
又
某馮介眷隆輒自禀請某自昨因先君之志築屋三間
以庇風雨先令兄國史吏部為某記之屋末也而斯文
足以為重也某非其人也而先君之所潛者耀焉某不
敢不敬特遲遲其鋟諸堅者意則有在仰惟尊親家墨
妙若一世如夜光明月人望之而不得即幸而有連倘
肯為某命筆先令兄之文當稱光某之所本于先君者
庶其免不孝之罪矣敢因以徼福于研席頓首頓首其
餘蘊更戒長兒深拜凟
答竺梅潭送良女彌月
某崦嵫殘息百皆逢罹獨獲與古道交姻猶自慰足第
書問稍疎方此悚悚雲箋又賁其中皆春風時雨把而
味之不知窮簷之有冬嚴也尊親家不欺者三其樂也
獨今為何日而忠厚之氣使人感化惡聲惡色不接于
耳目又有東閤如此其賢以相引翼某固已夙敬比兒
洵參晤歸來備言其然益以信其為里之仁而某愧未
得左右周旋也某七十三矣令女一索而得女女亦孫
也倘未露晞猶有含飴之樂喜可知己月彌筯麫尚堪
徇俗乃累盛心辱賜柔毛㢲禽玉塵臘釀餳橘之頒禮
何其侈意何其厚登受無著此愧處况此等時節親戚
間一書往來足矣一芹以為過兹乃若是其浮溢實是
不安新婦領諸兒拜親母安人起居并謝
本堂集卷七十七
