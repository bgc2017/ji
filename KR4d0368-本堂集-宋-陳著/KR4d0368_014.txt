本堂集卷十四
宋陳著撰
七言律詩
嵊縣次韻答過客常德慰覓酒
淵明欲學醉陽城種秫無由謾着情渴枕誤成頽玉夢
空槽寧有滴珠聲去尋雲島人非俗吟到雪溪詩轉清
鄰瓮夜賒聊送似知君已洗大蘇觥
嵊縣解印回家東郭道中
過雪溪前第一灣面前境界儘寬閒猶聽人說我知縣
誰識身知前住山民社三年憂責外家山百里笑聲間
最堪喜處交情好明月清風心往還
剡民望回再回剡宿陳公嶺
夜宿雲間第一峯一雞鳴動萬山空薄餐菜飯留中火
牢着忙鞵踏上風高處更無塵隔礙滿空惟有理玲瓏
此時此意平生樂山下人誰此樂同
出剡北門道中
晴日烘冬宿掃隂藍輿伊軋出山深田夫忍凍張旗帳
學子忘勞走佩衿三載一餘多少過萬人相送獨何心
新官便好觀風俗莫道無人識古琴
到徐晚村點木&KR1097;三首
江雲薄薄弄秋晴小小藍輿欵欵行才出晨光山自别
稍迂石險垢方清峭崖全是古銅色好鳥略無京樣聲
林下住家圖穩靜近來此處亦多爭
(闕)出門猶有夢悠揚五更風裏秋初旺
十里湖邊雨亦香才出江頭腥滿市却行潮脚淖濡裳
(闕)
山民墾種不供炊專把山林抵歲支父子風濤關性命
官司分付取便宜澤梁無禁是三代竹木有征何待時
便盡放寬能幾許低頭不問只攢眉
甲戌考類試院呈同官
天風吹散樸衣塵奎璧光中預校文老眼可能私李豸
公朝正欲第劉蕡平生涇渭豈無見暗室雷霆如有聞
一雨快晴秋意好預占太史奏祥雲
本堂集卷十四
