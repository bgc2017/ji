本堂集卷五十七
宋陳著撰
啟
謝江淮提領右撰陸開國(景思)舉改官啟
舉詞云致遠之器貫道之文可使立朝姑屈為
宰
師門多士誰無先月之心子局一寒獨拜西風之造載
披褒衮益駭私襟蓋器識如宣公之全是為間氣而文
章如放翁之粹乃集大成於家傳而有光非墻仞而誰
屬彼及門而窺堂奥特撮土之于岡陵或忝過譽秪供
羣訊况如某者梅枯猶活荼苦為甘摸索鈍根學然後
知不足擕持薄技仕有時乎為貧撫歲月之忽遷嘖塵埃
之旋迫兹縻猥役愈失初心日額煎熬遑及聖賢之對
秋毫計較難行仁義之言所謂本色之何如自分時賢
之見絶豈圖汚處實啟竒逢如康節翁見花于枝葉之
外如老蘇氏取木于泥沙之中既引之以食魚之厨且
諾以薦鶚之牘其如孤注難應百需彼何人斯挾六丁
而下取是有命也揖五鬼而退安顧主以鐵做之脊梁
而敢以鼎扛之化筆終令反璧以踐訂金苐材具淺疎
莫當致遠之譽語言拙澁曷勝貫道之稱矧云可使之
立朝倍覺所叨之非分兹蓋恭遇某官精神于水力量
如山乃人中仙有良方可以活國為天下法無隻字而
非續經遂於摳趨之徒借以成就之力但知酷嗜不曰
溢辭某念五舉員尚多捕影雖自今日後未知選穽之
果逃然從我雲西(先生號雲西)已與清流之至樂其為激烈
㒺既鋪陳
謝門人江東漕副辟運凖啟
翹舘備員托根最後計臺辟屬揚粃在前信乎知已之
淺深不以及門之久近韓魏國平生之舊非獨尹洙歐
陽氏早與之交固多曾鞏彼莘老本收於晩歲而子瞻
乃得之後來或謂其負經綸之材或取其極文章之妙
兩公異顧百倍先登如某者生而錮昏加之癖癩惺惺
點檢之學深靦前修矻矻披吟之功且成中畫亦知宇
宙自有宗師上可以叩吾道之指歸下可以為終身之
依倚迫貧奔走抱志蹉跎駑馬虺&KR0146;分不歸于名廐芥
舟漂泊終難近于仙山孰謂𣙜征實關機遇方進趨于
軒廡遄叨侍于琴書曾不曰從公之遲惟知有玉女之
速衆方爭食特存前日之菟裘誰不問鈞獨拜西風之
鶚表一為之甚二乃得兼真後積之薪高頗自知其苗
碩俄逢易節雖預執鞭然賓客滿門皆有求于舉手使
父母為子亦未易以用情而况籌帷僅留贅闕彼百需
其莫應于末綴乎奚希過慮陶成復先剡置狄公屢薦
胡為終愛于柬之黃忠驟遷能不見疑于關羽兹榮秪
懼欲報良難兹蓋恭遇某官先生國之棟梁儒者標凖
文氣清于白傅歌舞之計本疎人望雅于謝公山林之
興尤重兹領竹梧之道院是為桃李之主人謂將揚激
于諸賢要且挈提于小物遂令吳下始忝盧前某重念
昨是何官今而此地依蓮泛水頓消濁宦之塵埃食檗
飲冰永屬清門之造化私心自慶流俗寕知
謝沿江制使淮西總領姚刑書(希得)舉改官啟
舉詞云行粹而識融學富而文贍贊籌計幕流
譽天朝
玉鉞重臣兼提餉節冰臺末屬遽被薦函彼其本幕之
最親胡乃它司之先及蒙非其分懼甚于榮竊惟趨走
之在前是固搜揚之在後然果知居易何妨僅舍于判
官而不舉康衡則為徒私于幕府此又取人之公道詎
容執我之常程但如某生而錮昏加之癖懶惺惺點校
有靦前修矻矻披吟亦成中畫浪挾南漕之劵周遊下
澤之車數年其間五考而近偶追隨于鵲錦或倚傍于
麟垣回思脱選之難尚須三箭徼福受知之素或就一
陶苐緣問缺之成遲深恐撫機而坐失詎圖造化特閟
陽和任蹊李之爭春為野梅而放晩俞音天落晨趨外
計之庭褒字雲香夕拜西臺之剡予之可謂特達受者
能無忸怩瞻彼司存紛其贊畫當戊已之屯方益而庚
癸之呼正殷勞于簿書送案頭之日月嚴于斯會散筆
底之風霜陳力相先而未涯舉員正慮其不足兹惟旁
睨無預前箳隣柵之有雞豚本難指認山居而食無鱉
乃副涎饕况披華衮之辭彌激丹襟之媿何學何識奚
行奚文謂之粹融豈碔砆之可稱謂之富贍非潢潦之
敢當至言流譽于朝益見相期于遠捧持異寵驚耀郡
觀兹蓋恭遇某官身植大公心勤小物念某竊奉常之
第實累司衡逮某需從事之員又分薦牘故欲始終其
陶冶盡捐彼此之籓籬遂令妄庸不一僥倖某自今而
後惟德是懷黍谷素窮敢計異時之須入橘洲清絶(先生)
(號橘洲)庶幾晩節之相依欲報之私有言則淺
賀前人陞樞密啟
疇庸制府躋位樞庭事任徧更人謂衮歸之巳屬老成獨
立上方柄用之未涯宗社有憑廟堂增重恭惟某官十
分地位一片古心喬嶽噓雲有靜中之變化平湖浸月
見寬處之分明卓然將相之才關乎天地之運疇昔之
歲彼狂者胡橋上流而肆侵環中國而皆震戈船溯險
巴渝之捷既馳武帳回鋒江漢之功誰奏乾坤再見于
澄肅神人共為之悦和皆一時判决之謀此萬世光明
之蹟便令進恭于鼎鼐胡為退服于帶裘坐鄮山堂兩
年秋好轉清溪閣三度春香天下若曰迂途吾君則有
深意蓋今日中書之上相乃前時外閫之元勲兹將培
植于隨規故亦回旋而授鉞而况從容自在素不兢于
急流簡淡為常本不求于外物維綽綽其餘裕雖遲遲
乎何嫌來則為之維其時矣夏卿入覲曉方叩于九關
宥府催班夕已登于兩地海宇相傳而歡忭公心尤抱
于隠憂善類雖不至遯駒而少英概姦朋雖莫能為蜮
而多宿根民生猶見其彫虛軍氣未聞其壯實邊聲暫
息虞飲馬之復來盜弄僅平慮揭竿之餘嘯乘國家之
閒暇為戶牖之綢繆夙學盡行中興可冀某愧非法器
叨入化鈞雖莫御于朝車乃聳聞于除筆平生依倚有
非流俗之能知正人登庸自是私心之至樂賀不盡意
寄諸無言
謝江東提刑華文孫直閣(子秀)舉改官啟
舉詞云詞藻清新才猷通敏付之民社必有可
觀
龍門未至適逢憲節之西鶚表上騰遽及計帷之底欲
逃榮而有素得機會以即偕誰能謀人如此着意彼景
仁舘于簡肅終携以朝少游學于文忠卒薦之上蓋如
尋常之相與信其環瑋之不羣故力為之噓揚曾不謂
之過當如某也藐焉弱植宿也鈍根讀聖賢書悵指歸其
何在業場屋技問聲病以堪羞屬有夤緣獲陪光霽示
以斯文之印引之吾道之門感鞭策之孔勤謂緒餘之
可竊駑駘之乘望千里而不前鳩鷃之姿企九霄而莫
上己分莊樗之無用不圖唐塔之偶題盍永傍于師墻
尚曲成于宦學奈何薄命動是異岐角巾燕適于平泉
某留江左蕩節驅馳于全淛某滯湖陰自憐初志之頓
暌亦豈盛心之所望逐禄而已反身謂何然而横渠諸
生世自推其有禮歐陽之客誰復議其無文誤蒙當路
之賢狎畀薦函之寵是雖僥倖于他手其實源流于主
家孰料欠員更叨親剡梅花殘臘方攬轡花楊柳東風
隨飛衮字(淳祐元年乙丑正月三十日奏狀到院)燁爾才猷之謂清乎文
藻之稱豈不夙知胡為過譽猶嗜羊棗本非坐上之珍
亦曰豨苓曾是籠中之物及一朝之巧便副平日之至
懷急于為鼠而發機忘其抵鵲之以玉偉哉此舉甚矣
其難彼何人斯倚山為力方是時也執券取償非金石
之見堅凝則毫釐之間差跌况嘗推原其故抑且解后
之竒比如燕之辭梁已從此去忽如蟻之環磨孰使之
來信積念之所鍾雖造物而亦應不然何以而得此哉
恭惟某官任道以身薦賢為國十分春意每加厚於孤
寒一片古心尤不忘于故舊遂從屬部首舉陳人某敢
不謹謹受持惶惶點校選坑欲脫特其流俗之常情實
地力行此則終身之樂事欲報之德不知其乞
謝沿江大制使淮西總領馬觀文(光祖)舉改官啟
舉詞云居官強敏律已清脩充若所為何止為
宰
大臣在外倚為吾道之宗洪造無邊薦及他司之吏内
揣躍其自賀旁觀或者未知夙志之諧終身之幸念脱
迹於七選之穽此特常情惟托根於大賢之門斯為竒
遇若昔子羽與吾元城受薦紫巖共主紹興之公議辱
知涑水當知元祐之全名進不負識拔之明退無慚講
求之素豈知桃李僅爭于春事蓋與松栢同傲于歲寒
某雖昏愚亦嘗憤悱父師左右頗聞所學之指歸宇宙
中間欲免此身之愧怍庶全存其在我或邂逅以為徒
而今之人非古之道讀故書者劣事業名曰腐儒通時
政者無本根類成俗吏汩滔滔其如彼羌渺渺兮從誰
顧瞻四方突兀一老盍夤緣而御李以印信于仰韓然
而欲獻書如高彪恐貽自悔欲掃門如魏勃殆重吾羞
繇弱冠以到今懷瓣香而無路朅來計幕巧傍樞垣不
圖際會之機乃在照臨之地既見君子恍然大夢之忽
醒豈無他人此則平生之至願苐猶拘于異事辱謂進
以有時丈席之間曾未密承衡鑒之下胡為深信杞為
苦硬之葉坡老所求蓮非富貴之家濂翁自愛遽飛臺
剡為足京員雖仰認于緇衣而甚驚于華衮必霹靂手
斯稱強敏之褒必冰雪心始副清修之譽有如不肖何
以克當兹蓋恭遇某官學印西山(馬公受學于真文忠公)望標中
國古心勤物豈知時樣之新冷眼看人肻顧世情之熱
不動搖于重援(馬公本欲以制司削舉而此職司已足不可受遂以總領所削舉時賈相屢以)
(書脅求公荅以老且死矣此人不可失此削久已擬之不復他舉賈相遂止)不眩惑于浮名
遂使孤寒獨蒙特達某駕言須入藉此可行官海何涯
敢遽有水到渠成之喜師墻在上且獲從雲飛川泳之
遊(本在漕幕馬公來遂檄兼制司僉廳及舉員與考既足當趨班馬公意欲留連相與恐妨進取不敢言遂)
(為之留至丙寅冬始為趨班故先有此語)自得之餘他非所報
易昌化縣謝賈太傅(似道)啟(先注隆興府南昌縣會伯求弟蒙自衢州)
(除淮西總領避嫌申廟堂兩易浙縣入劄點臨安府昌化縣)
兄弟私嫌方窘戴星之步廟堂公造遽從易地之申特
達成全僥倖遭際竊以餽邊之職數路受容避親之條
一家為始乃若名銜之不繫而于錢榖以相關情以圓
融則國家之事廢勢以扞格則手足之義傷守株可乎
易轍是矣然非妙回幹于化鈞之下洗拘攣于例簿之
中安得此時各從其便伏念某梅枯猶活荼苦如甘受
命父師凜兢兢乎本色授徒鄉曲凄冉冉其中年偶叨
雁塔之題獲玷鷺洲之長遂因闡𨗳益自琢磨誤蒙當
路之見知狎上公車之辟置振衣岳麓拜揖南軒遺教
之風回擢秦淮盤薄西山舊遊之地頗自矜于屢遇已
皆出于一陶兹抱宓琴將趨齊戍仲氏忽叨于易節事
權則任于餉師據其官稱淮西而已聞其財計江右則
多而况南昌實負洪府上下相承接之際人情甚難形
迹在嫌疑之間物議必及惟有他為之問路庶幾可免
于觸藩爰自餉師輙投櫝請豈其多事急殆類于鴒原
或者包荒兼愛推於烏屋果累衡平之聽曾無劍案之
疑惟意所求如響斯答鼷鼠勞千鈞之弩良駭旁觀蚍
蜉徙寸壤之封竟諧善避且唐昌之為邑乃周畿之附
庸竊于舊聞得其大略山深俗獷輕生頗甚于他鄉土
瘠民貧艱食常如乎饑歲將具宣清明之化使相安迂
拙之規欲免曠瘝終歸埉圠兹蓋恭遇某官忠扶漢鼎
順格舜琴謙避師垣肻以元勲而自處勇推相印苐于
重事以難辭故以大公而聚衆賢若曰當今之第一義
苟利吾國雖平生異趣而亦親或犯有司無左右偏私
之為累以至塵埃之吏皆在權度之中猥使疎庸過叨
委曲某敢不仰懷恩紀退服官箴同氣夤緣幸已忝公
門之桃李初心學愛尚旡慙山縣之竹松欲報之深有
言則淺
本堂集卷五十七
