本堂集卷三十八
宋陳著撰
序
送甥黃正孫入越序
余與之越公黃太史震為金石交以其女妻其孫正孫
貧而苦學年幾壯矣而母老不敢遠遊今將近而入越
請一言以贈余謂士之始生也設桑戶蓬矢于門以射
天地四方所以期待者固以其非家食之身也及其學
優而仕仕固非分外事然仕固可求乎夫子曰富而可
求也雖執鞭之士吾亦為之如不可求從吾所好夫固
知其不可求矣而與其徒轍環天下老而後已又何為
而然哉吾乃知夫子之所以求其諸異乎人之求吾惟
求諸已人將求諸我不求之求亦曰有遇而已而終亦
無遇則是有命焉況乎世降而今耳目所接聲勢震撼
豪奪掀舞棲棲章甫縫掖欲于此冀其或者貴玉璞市
駿骨吾斯之未信泰山孫明復遠遊睢陽雖范文正公
亦疑之詰之知其有母老無以養然後信其非乞客王
元之之子嘉祐人皆目為愚騃唯寇莱公知其有深識
遠慮時無寇范二大老吾恐如明復嘉祐亦難乎其為
遇今汝不之東不之南獨問道于越之越公交天下士
於越為多江空歲晩為吾黨尚有碩果者在汝行矣他
日來歸知所遇者某人某人當與余心相待則相與贊
慶其之越公之有賢故人而其孫得有所遇鵬而風龍
而雲相從之樂其有涯耶
天台陳方叔詩集序
余交天下士耄而遇方叔陳君來錄州學事一相接氣
暖然似春聽其言波游濤平而雨露潤旣而出詩卷以
示如其人如其人詩自五季以上前輩評之已詳爾後
諸大賢不以詩自名而或不能無詩皆有為而發如日
星之光明河嶽之流峙殆天地間所不可無者至今之
人則有怪而失其正虛而失其真纖麗破碎而失其渾
然天成滔滔也特兒童習對偶倡優資戱劇奚觀為詩
三百篇謂何流弊至于此極此余於方叔之為人有所
以為詩有感焉自時厥後將游詠之不倦詣之日深與
理氣俱融於世教有補知其為方叔之詩則今之人斯
在下風矣詩云乎哉方叔名應炎自號南齋天台人也
史景正詩集序
嘗謂文與世變升降而詩為甚三代以上四詩一唯真
實正大而已爾後其深淺厚薄隨時不同然時也有人
焉君子不謂時也晉宋間如陶謝諸人唐如李杜韓柳
劉禹錫輩皆卓卓於風流之外今之天下皆淫于四靈
自謂晩唐體浮漓極矣景正獨非今人耶其出古今發
明理義不輕為風月花草所誘如景星如砥柱望而知
其為景正之詩時何與焉彼時者流無根無源將亦有
時如源水歸壑而唯景正之從則詩其庶乎余雖耄倘
猶及見之
贈甥胡幼文還侍序
人之子男女一也女以事人所重無二統故移其重父
母者重夫家夫然則托其女可忽諸世道降人心漓以
子女為徇勢利之物於壻乎何擇余心惻焉不敢以女
輕擲其擇壻也寧過於時之遲寧失于地之遠意有所
契不占而孚吾壻胡幼文德華甫也吾於其父制機公
為丙辰同袍生相與追從忘形骸見肺肝所以畼洽有
口不能言者旣而萍雲聚散二十年後各歸故山了向
平家事公以子請婚吾亦以其父知其可妻而妻之以
女清今而後知其得所托矣惟是敏而能勤直而不肆
與吾諸子接切磋琢磨必盡心焉殆春風時雨中而有
法家拂士在其有益于吾門固如此吾初所望其庶乎
無憾於其來也叙以贈其還陳某八十三歲書於交翠
忩
代弟&KR0581;梅畫序
余平生愛梅咏之不足又寓之畫出以示客客曰林君
復楊補之各長其一子而欲兼之歟余曰不然疎影横
斜之筆即無聲詩浮動暗香之吟即有聲畫畫自畫詩
自詩耶余嘗風雪傍水月與花相忘與花俱化且不知
梅之為我我之為梅畫之為詩詩之為畫又安知君復
之非補之補之之非君復哉客不復對于是乎書
天寧寺主僧可舉語錄序
鄉之天寧主禪舉師直翁與余相與旣久其徒雲岫集
其師出世來一言一話以示曰吾師不立崖岸不露線
索不棒不喝機鋒到處禽縱出没真得洞下三昧屬余
為之序余謂南人不夢駝北人不夢船心無此見則無
此夢況欲矢諸口肆諸筆豈本色外人可勉強哉辭焉
則曰黃魯直為翠岩眞師張天覺為兜率悦師其為序
固是就窠游戲彼陸務觀之序雪竇持師不過述其有
舊而已亦何不可余無以辭則詰之曰佛本空奚庸語
語已妄奚庸錄錄焉又為之序不幾贅而又贅乎則又
曰是則然矣而有一轉語滔滔者有能於吾師百千語
中得一語焉於一語中得無語焉直下家風掀天撲地
倘自此錄出則錄又非贅矣吁當家所見如此如此奈
何能贊一言若曰與直翁之契而就以其徒之言為序
其殆庶乎上章提格夏五朔日四明遺耄陳某序
贈曹居敬復職序
曹居敬長吾鄉郡幕比解去年餘復來余偶出山見而
叩之其去而來為誰曰為臺檄去為廟堂主之來出示
濟南張公序備見始末其為人剛而直養熟而守定遇
事知有理不知有人人之畏之忌之者叢其機而攻之
迄于身不得安以去因而諗之以屈平清遭讒不如黃
叔度之混然無迹姜公輔以直見斥不如婁師德之弛
然無競今之來也將奚從矍然而拱曰學屈平公輔易
學叔度師德難學屈平公輔不至不失周旋於砥礪繩
墨之間而禍變之來在彼不在我學叔度師德不至則
將流而為詭為隨而為名教中罪人矣乃所願以初心
終其身而已吁物受變而成物人受變而成人君於此
際不以清直累已少詘矢愈激冰愈寒其自信不惑也
如此自時厥後不患其不及而患其大過而所志不得
以盡達中庸曰君子和而不流強哉矯中立而不倚強
哉矯吾夫子所謂強直與清在其中矣德而進于此其
殆庶乎敢復以贊其德之成
贈詹仲和還杭序
馬少游云士生一世但取衣食才足為郡椽史守墳墓
鄉里稱善人斯可矣致求豐餘但自苦耳今之人有知
此意為誰錢塘詹君仲和其人也來職鄞府抱繩尺持
角牙而事無不辦公退書卷在手詩句在口與之交春
原之雨也越三載當去邦人皆欲其復留而歸隱浩浩
然矣若曰九里松孤山梅飛來峰桂與環湖三百寺烟
雲水月參差映帶非人間世客遊者擷竒探勝茹芳潄
綠以頃刻計福況家焉日接以夀其間以昌其吟綽綽
有餘裕不早歸可乎或言仲和貧無以歸姑少待然則
所待者將復使之以刀筆苟非得耶吁仲和非苟所得
者況今而後雖事刀筆正恐亦不免貧耳何如杜老所
謂在家貧亦好歸哉歸哉其母多為少游地下笑寂寂
辛卯夏五
送邑士送韓君美經歴解任詩序
仕宦之難久矣而職於幕者尤難況為幕之長則其難
又可知矣蓋官不為尊而欲不以其所尊責甚重而欲
不失其所重非誠足以感物智足以燭理力足以據公
而任事不餒則跲如職何四明之為郡地要物繁學校
之弊久而士辱於積輕田里之計嗇而民病於易瘠六
邑而五瀕海波濤出没之常而其人狃於施奪古汴韓
君君美以長才實學來望此府脉絡其上下機括其中
間隨所應酬動中肯綮俯而委之者信以決仰而承之
者賴以行三年如一日絃誦洋洋得其所自貴矣耕桑
熙熙樂其所自力矣風帆浪舶出入懋遷與齊人為春
矣儒術飾吏之效始白而君之助為多今而以代滿去
臨發之際而帳而旗而歌而頌杯持水袖銜文遮瘦馬
者萬計孰知士之籍於奉川者其情又出聯邑之外編
戶之表乎文明運開役不及儒率土之濱衣冠一氣下
邑何辜獨為拑紙尾者仇焉不有君子奉檄星馳揭日
月而鼓雷風蔀屋覆盆之下豈知有今日哉然則君之
綱領畫諾何莫而非詩書之澤而士之不為力役折摧
蹈藉則於吾道關繫最大行之勇私猶公也感之者深
公猶私也戀戀依依不自知其發而為聲聲雖不皆成
文其為真切則一將追路攀鞍謳吟而送之且謂余曰
子吾鄉父老也盍為子弟先吁余耄矣筋力不能強應
因為集而成帙并序其大意授之使前吁此亦可以觀
人心也夫歲旃蒙協洽季春嵩溪遺耄陳某序
梁宰(觀)經驗良方序
昔巢谷有聖散子方能活傷寒之秘不欲傳之人指松
江為誓蘇長公得之笑其隘時有龐安時毉而善著書
授之曰使巢谷同此不朽南廬梁君集經驗良方百欲
鋟諸梓屬余序之吁人之身莫危於病病之際莫急于
藥藥之方可以活人而祕不輕出必將以我叩為利不
則貧而疎而賤者無以為叩之之資坐視其不可為有
嘆且幸之而已世降俗薄一至此極獨何心哉君方彯
纓膴仕用心如此不惟人之病偶與方遇得以全活推
而求民瘼察治脉皆其己任余將為蒼生賀其有旣耶
歲乙未畼月四明遺耄陳某序
邑士和東平叚約齋詩序
叚少府官吾邑古道藹如也敬而叩之得家世甚悉且
出示其伯氏約齋三詩有以見源流深長孝義之風融
液於言語間關世教為大有動於中因次韻未幾而和
章已成巨帙吁孝義之事有人心者天常也孝義之家
三代以上比屋也世降而下有若人焉則目以為異而
以卓行稱是固非古矣而猶幸其知所以稱之則人心
在也脩於其身化於其家詔於其子若孫安知薰洽之
久不放而準之疎且遠者耶此吾於少府之兢兢以守
伯氏之詩而拳拳於有識者之發揚固將以夀其傳如
吾之所云云者夫歲旃蒙協洽嘉平日四明遺耄陳某
序
送東平趙益為譯史序
捷徑無萬里要職無卑官東平趙生益侍親官奉川未
幾將趨燕為譯史宇宙間窮髮之國有形之身聲出於
口各隨其方之氣之習萬有不同古者乃有譯至於重
以至於九而後通於一故不可無專職職於今為要其
滿去也親民之官多拾級而上然則生之此行為宦途
發軔關一身進取亦重矣而未也蓋遠離膝下休聲美
譽隨風而流是為不負面天涯家庭等耳不則親之心
眷眷焉而無以悦之吾尤重為生懼生喜吟里人詩以
贈良多吾亦有句八而不能盡其意故又為之序勉其
先立乎其大者而功名在其中矣母徒曰識竒字便可
為揚子雲也四明遺耄陳某序
本堂集卷三十八
