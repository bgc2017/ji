本堂集卷二十
宋陳著撰
七言律詩
期歸生日
當年分得月中胎八歲精神愈覺開小學路頭方謹入
平生根脚要深培家貧只問子賢否父老何妨兄教來
須識此身關係大莫如流俗趁波頹
次韻女淑壽兄詩
道韞生來亦謝芝解吟今有壽兄詩着行布字銀鉤細
鎔意成辭金薤垂義氣流行親手足笑風吹到老鬚眉
自家兒女能如此一味清甘足養頤
又用韻示長兄
向來枯卉亦生芝種學纔深可瑞時語海方知蝸井淺
培風當使翼雲垂可能任運如彭澤也要名家似蜀眉
理義本來非外鑠自求兩字盍觀頤
丙戌五月朔閒坐偶成
石火光中見歲華溪雲深處寄生涯詩書屋下無嬉具
桑竹窗前有美花拗境日增多活媿囂塵天與一貧遮
乾坤自隘鄉鄰好猶得開門守故家
宿天寧寺偶成
参差新復古禪關殘樹疎篁百畝閒清曉軒窗初雨過
黃塵城市自深山一家暫付客天外半榻聊分僧夏間
猶有故人相訪問到無言處是時難
因閒坐偶成韻謝黃虛谷
夢曾騎馬到京華老矣盟鷗寄水涯回首故人多宿草
攅眉晚節自寒花南風謾把初心鼓西日難將隻手遮
猶有窮吟誰管領何時王翰作鄰家
次韻黃長孺
玉潤深慚冰未清午軒杯酒見人情艱難方識山林味
親戚還兼朋友盟安用白頭傷世變又看黃葉報秋成
羨君燕奉潘輿處淡泊中間禮樂聲
用長孺七夕韻
炳炳雙星從古然滔滔多話到今傳渺茫河上曾無事
醉夢人間自並緣妄不易袪姑立我巧如可乞豈為天
癡兒丼受三年詐獨有崔生此語賢
七月望郡庠賦秋聲詩且欲不犯題字及見所作
良可發笑因賦二首示諸兒
天教少昊管金行發越清商妙莫名萬宇虛凉機自動
千林摇落氣難平怒為伍子潮江吼細入歐公夜壁鳴
冣是幽窗多戲處數聲唳月雁南征
氣應商聲慘又清人間難聽亦難名非神非鬼洞庭樂
為鶴為風淝水兵老葉自吟高處調寒螀相趁閙中鳴
西風機籟年年事分付與天心自平
次吳竹修寄澤南洲韻
君客蓬壖偶滯留我尋菊伴枉經由翠微輕失相逢笑
白髮堪禁幾别愁只為交情如管鮑未能忘物似聃周
何妨重約論文酒尚有橙黃橘綠秋
次韻梅山弟
掛畫燒香書滿前風標清出剡溪源平坡肘腋眠牛隴
小屋規模放鶴園外事任如黃葉寂閒心暗與白雲論
應須恭到希夷處自是三峯直下孫
盧竹溪得處士號邑伊有詩盧以其唱及其自和
來求余次韻
夢破邯郸百念齊長汀西畔半分溪護符清出黃冠品
承命榮加紫詔泥徑捷更誰疑晩節山居有客侈新題
老吾亦是三峯裔何逹相逢有子兮
兒姪軰為燕老集石秀叔以詩來和之二首
身是書中老僕童布衣不遡馬頭風雖無二頃資窮巷
猶有三峯着睡翁虛室謾留莊叟白新詩忽見相州紅
危時流俗滔滔去鐵石心腸獨我同
白髮扶携綠髮迎今為何日自歡聲任供觴豆人情便
存古門庭俗眼驚壽語相期滋我愧醉吟多感有兒賡
但令里曲皆知孝此酒何殊考叔羹
丙戌十一月十六日迎孫試周八句
杏林深處長孫枝春意烘堂看試兒脊硬不移匍匐手
語遲厚養粹凝姿喜開三世瑶環瑞滿望重闈白髮慈
與汝家傳雙色筆文章得力豈無時
吳竹修以詩寄次韻以復
避世歸來星一週小丹山下剡溪頭風塵滿眼醒如醉
宇宙關心笑亦愁書几日聽諸子業菜畦時共老妻遊
吟鞭倘踐相過約雞黍猶能食仲由
用前韻似齡叟
蚤歲雄心撼不周晩年歸老契禪遊肻除酒戒容元亮
欲答梅花愧子由隱几雲山長在眼出門風雪又回頭
元宵有約慈雲閣燈火能無感舊愁
贊王來山愛竹祠前枯竹再生
清護祠香立翠痕誰知活處發霜痕生生與善相為脉
節節是仁皆可根方信虛中含造化何妨直下長兒孫
更須就此封培去千畝成隂百世門
次韻崇福老澤南洲
邯郸枕上夢回身景照窗前醉卧人山别是天遲放晩
鳥知何世早呼春乾坤大事三緘外湖海清交一笑新
此去莫嫌來往密免教雲樹兩馳神
示梅山弟八句
浮世蘧廬付一呀詩書餘瀝子孫家兩池分受高低水
四岸量栽次苐花笑傲溪山如故舊招邀雲月共生涯
相逢數酌春風酒不信人間有戰蝸
次韻古竹亭
卷收湖海入高懷勘破人間蛇影杯老骨耐看寒後柏
古心相沃渴中梅何妨風日同清美不怕山雲礙往來
多少詩香播牙頰夕陽移酒坐蘭苔
和息庵呈蒙山韻
象驂來自海之濆何幸相逢孤獨園好句不妨詩共屋
戱言敢及賦名坤江湖自有清風調雲月難招流俗魂
千里文章本同味幾時尊酒細重論
詩送讀易堂張碧窗之揚
占得資身話柄高六鰲島上足逍遥南風又送飛霞珮
北道相期明月橋要坐虎皮專易說肯携鳳侣共吹簫
此行直上青霄去不比閒纏鶴背腰
呈齡叟
寥寥古道獨開門一見無言心自聞别後黃塵留四月
坐來清雨洗三分鱗鱗秧活方吞水翼翼山飛欲舞雲
此景此生如此酒證明耐久有南薰
留西山
老憊無如汗枕何起看玉宇瀉銀河殘山剩水凄凉甚
明月清風感愴多無計閉門遮外事真成開眼夢南柯
坐來不覺東方白又是餘生一夜過
贈平原師妙覺歸温州
喝破炎塵一錫飛迂程千里訪衰遲袖中明月無時價
面上清風似故知契順何求惟勇義参寥欲去且談詩
便應立脚五山頂未死相聞倘有期
次韻趙寄庵(名應龍)
家住黃沙綠水灣功名土苴任天慳顧瞻宇宙驚多礙
收卷江湖憩一閒處子聲容心自鐵太公年幾鬢纔斑
老來難得重相見明月清風處處山
見雪
馮夷老手妙莊嚴一色工夫一夜添統卷山河還太極
平抛珠玉到窮閻瘦吟相諗梅寒苦渴飲何妨秫凍甜
黃竹方哀糴方湧幸猶三白是豐占
次黃長孺元夕韻
流俗誰知運會元逢場作戱逐時論梅花簮燭行呼野
竹葉裝巾醉舞村幸是深山寬夜禁苦無佳月破天昏
鼇山盛事當年夢老不禁寒早閉門
上乘展墓示子姪
吾行荷謝老天公不放南來送雨風笻杖步前皆雅興
梅花香底欠詩工塵埃辟易青山外丘隴凄凉落照中
一片初心分付處兒孫他日記衰翁
次韻盧致遠祈雨喜應
四郊多少出雲山六月如何得雨慳天意茫茫知否外
秋成岌岌有無間人非稼穡誰為命職在蛟龍可聽閒
終藉精忱起靈蟄鶴驂帶得夜瓢還
次韻内姪竺稷留别
外家忠厚世多才挑轡相過一笑開珍重年光記親戚
綿延義脉到雲來後生要積為山簣前事休論覆水杯
榾柮爐頭好情話莫衝風雪便輕回
避難雪竇之西坑遊西麓庵
山間築屋占西坡小小規模淨似磨兩壁鼓鐘來雪竇
四圍松竹護雲窩軒窗有趣高僧遠門戶無遮俗客多
我寄前林時一到未知風月意云何
戴時芳(名方)時可(名賓興)學子吳叔度(名漢)文可(名應奎)載
酒西坑勞苦
驚魂何事到西坑豈是三生願欲償兩寺鼓鐘醒客夢
一村草木助吟香人情物變多時樣水色山光自古妝
我本無何鄊裏住仰天俯地兩茫茫
次韻趙景文見寄
十載扄門白髮翁一絲飛毒忽纏胸浮雲隨讋驚雷散
躍鐵終逃劫火鎔尚有先廬供手實幸叨儒籍免身傭
關津本不違風月來往何妨信一笻
次韻似前人
山居隨意旋添成截斷人間利欲心蘭茁不妨虛室白
松苗如見舊氊青書癡面目唾亦笑酒聖風流心自醒
閒裏光隂天下樂誰知此處是思亭
次韻弟觀似單君範
聚忽如萍散忽雲今朝得見滿腔春詩書有味兵前友
官府無名天上人相對兩窮清白日不交一語到紅塵
梅花紙帳寒初試儘可留連示病身
早起誦邵堯夫詩
二十年前塵路忙如今都住寂寥鄉梅花時節溪山好
菜粥人家門戸香否往泰來天外事早眠晏起枕中方
案頭只有堯夫集參得透時滋味長
收芋偶成
數窠岷紫破窮搜珍重留為老齒羞粒飯如拳饒地力
糝羹得手擅風流家貧自合勤多種晩歲何當飽一收
回首人間劍炊米誰知煨燼有爐頭
本堂集卷二十
