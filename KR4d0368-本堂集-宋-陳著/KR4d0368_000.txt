本堂集别集類三(宋)
提要
(臣)等謹案本堂集九十四卷宋陳著撰著字
子微號本堂鄞縣人寳祐四年進士官著作
郎出知嘉興府忤賈似道改臨安通判是集
凡詩三十四卷詞五卷襍文五十五卷據其
原目尚有講義二卷此本有錄無書蓋傳寫
佚之矣宋代著作獲存于今者自周必大樓
鑰朱子陸游楊萬里外卷帙浩博無如斯集
惟其詩多沿擊壤集派文亦頗襍語錄之體
不及周樓陸楊之淹雅又奬借二氏往往過
當尤不及朱子之純粹然宋自元祐以後講
學家已以說理之文自闢門徑南渡後輾轉
相沿遂别為一格不能竟廢且真德秀作文
章正宗甄别最嚴胡寅作崇正辨攻駁尤力
而德秀西山集寅斐然集為二氏操觚者不
一而足亦未可獨為著咎披沙簡金時有可
采宋人舊帙固不妨存備一家也乾隆四十
六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
