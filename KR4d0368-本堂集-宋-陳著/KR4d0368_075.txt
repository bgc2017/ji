本堂集卷七十五
宋陳著撰
書簡
答戴帥初架閣(表元)書
某近到邑湖山頭竺親手授書亟展亟讀如長揖清聳
特癯特之勞如親䟦涉間關之狀至於出肺肝語念及
衰落風雨霜露使人感愴激烈某環山而走者一年有
半與猿猱虎狼相出入幾斃者四五一家二百指分為
數處各謀苟活中間失一最小子老痛甚於割衣食之
計為過軍掠盡寒則榾柮火遇冬飢則藜藿并日而不
足大略自是而想而大痛處則又非言語可宣也滿目
皆愁滿身皆病善脉者謂不可無藥力今為何時死生
修短自有天命恐不在此夏五方取碎累聚居於四壁
下雖無旬日内無驚而入淺山即復者僅五六次又未
保其往薄田以上稔歲計之亦可以粗了伏臘今歲又
無半收春間此事却可憂姑置勿論然終勝如去年也
執事以家依竹初亦云可也若欲就張村築屋則又可
盤薄矣苐恐薪水之外正未能舍竹初而謀某所居與
張邨只隔一小嶺日可往返敖游預為之喜昨于邑中
邂逅陳楙湯當宇宙之大變顔色亦頗蒼老而氣則浩
然可敬可敬(闕)立可則日亦不知的在何處平生故舊
雲散鳥沒不諗何時再可搜訪赤松游處某亦一向不
復通書今乃知埶事雖在城亦罕接云云
與陳監丞(元平)書
某比知憑眷輙邀小隊曉登松竹關夜陪榾柮火論文
之味到今腸肺間南山詩寵教眼前景道盡愧不能面
謝而歸計已廹矣兹與同席次韻僣緘以呈辱大方一
笑幸甚
答曺秋水(夢合)書
某寄息崦嵫甕窗凍坐本與門外事絶比為西麓一上
南山又未免搜枯次其詩韻云云歸家守口如瓶身如
槁木自笑前日破戒書誨劃蜚存勞之餘謂有詩盈屋
豈為是數句弄醜耶用不敢外大方一笑近過軍入邑
境山中亦驚憂今幸其已無後隊諭及舍妺事敬悉盛
意應門善矣某兄弟所深知又奚待問櫟夀耶但舊絲
猶有脚未可聞命而或者又已有先斧聲而來叩者可
笑可笑此事乃夤緣尚俟異日而定冰硯不克多筆非
簡也
與汪江陰(槻)書
某近拜便中寳賜尊光煥然風塵為之辟易司門舍弟
家問蒙擲還已領乃事須某親到彼方定高見絶識下
采菲葑可以勵俗但恐太非偶耳有請在所修令弟搃
幹書中倘賜下乃詳諭東發書委折當俟面見悉其意
白之時艱未紓山間春自多趣德量寬平儘可相與酬
酢安得近州里時節杖履以從其左右哉
答王搃幹(模)書
某比者聫壁下照道遠愧未能晉謝溪山憔悴之身一
經春風披拂到今猶有生氣舍姪輩所錄羣從間鄙語
當已辱冰鑑一分别望可否其旁以教之肯賜以棣華
集尤感尤感某當在後月同弟姪到寳幢以訣風議借
求雲闕一帖子即書示乃幸更不贅申令弟帥幹書怡
次為道再三忱
答陳監丞(碩)書
某以宗盟托事契荏苒西别豈不欲問雁上天箋乾坤
至此山川凄然無從即衽趾徒積耿耿耳書來乃知近
寓叠青又諗田武陵矣北風正急吹回南轅吾為吾䣊
三嘆息某四年來逃難林谷環而躋攀者百里而遠今
雖歸栖四壁下而生涯亦凛凛中間亦於避所失一小
子痛猶未定來謂知鯉庭亦罹此戚造物于危世窮途
加一等罸奈何奈何别楮垂諭感不我外但詩書正脉
未易祝續况寒宗又多(闕)此天其或者尚當在懷乏紙
不克復答
與余察院(浙)書
某自宇宙晦冥寄命於雲山鬼神之交然未嘗不西望
星纏暗祝福履以夀斯文于劫火之中比聞以龜坑晦
溪等處為居尺一無便不得上令乃諗琴書以安於前
王莊所相望稍近特來有晉見之期風景已非月明猶
在兩心耿耿固不在言中也
與姚比院(&KR0146;)書
某苟活之恩不足為知者道但念舊日相與之真如執
事者能幾人而四五年兩處蹤跡水流雲散各不得相
問豈本心哉聞里第風塵不甚廹花竹水木尚無恙否
時來未足定帖人生如何有涯亦惟得一日過一日耳
某環萬山而走者三年去年夏歸視環堵如風海破舟
不足以寄殘命彼蒼者天逢此百罹何日得過王罕嶺
訪諸故人雪涕而道艱關哉凡事付之無言兹略以書
候興居
答汪文卿遣餽書
某於執事相知深矣承平之時謂可出則上下四方相
逐歸則相娛老于雪壑水村之間于嗟時兮乃逢百罹
各天一涯逃形匿影時一出山逢人問存亡死活者數
載欲寄隻字無從首夏因間道之玉几下哭伯求回途
沂流花溪訪竹松佳處勞苦契闊為三兩日留此初心
也而弟姪輩牽聫謂離家日稍久必欲且歸遂抱此一
段悵怏兹忽領賜書共審處傾否之變得習坎之亨與
家人同此大吉良慰下懷可當一番會晤餉我山海列
珍正方一家百指藜藿并日不足何敢動饕分外之想
登嘉惟時一雋永庶不虛辱厚意西風只尺又未知聲
熖如何臨紙三嘆若其小帖息則須卜過青修相對為
白頭吟也
答廣東發提舉(震)送本堂記書
某比尊旆下山一蒙專遣寺行一蒙寄徽都寺便兩尊
翰皆領訖亦嘗匆匆次高韻二首但發去後欲改三兩
字今錄于别方以呈近日雖收少野書渠自姚江取羊
額嶺回却不曾說卸舟西延慶一節兹拜四書方諗中
途留連多日善達寓弟尉浣某不自量以堂記為
請中間朝武陵麾節馳遠遂稽禀取及今年夏初始克
晉謁又以風塵未息敢申前意而未敢望其速就也秋
末軒從忽下訪而某之後屋三間適成所請復拳拳尊
意慨然許可詎謂别未一月長鬚到門記文已垂賁矣
焚香細讀根極理義之文某之心所自知而口不能宣
者盡發之于大手筆下節支雖多脉理自一如長江萬
里三峽之竒傾五湖之平放寬受而安流焉此天下之
至文也某何足以當此獨先人之平生潜者孔昭九原
有知當如何為感此則某所以激烈至于涕泣也堂屏
當悉如尊諱諭後日置之堂前堂後皆可但今年事力
未及耳若求再寫却要分布亭當容纖悉計筭再拜以
請未敢容易也况堂闊一丈八尺净數以一丈二尺之
屏其高則减此數尤便尊意以為何如少(闕)書一二日
後當專發梨木此間無求處即書乃某欲特未辨紙
只得遲待後一日寵頒醉魚鹽䘂拜受愧感
與前人書
某比自稟荅謙施之後欲嗣尺箋良便既罕專遣又難
遂成因循尊仰之真朝夕弗置共想日來尊候萬福一
舅直閣著述必日新某杜門山深幸而官司以貧之故
過而不問而故舊時亦叩關燕笑問每出所記某本堂
稿以示相與玩繹降嘆以為發明透徹山川為之精采
况某之家之先世有光靈矣戴曾伯謂源頭活水衮衮
流出之文包宏齋似之某則謂包平衍矣君變化闔闢
升轉斗量之妙恐非其所及也知者以某之言為然苐
恨事力方匱未能求耳寫入刻之本來年秋後或可經
營比承發下台緘欲寄少野已令尉弟分付端便次第
湏自有回書來梨木此中難得遍詢獨溪口稍有亦無
斷賣者如欲用則别訪可也近曾與黃子羽曺久可諸
人相會否昨收剡友胡應之書謂唐景實之的子幸而
稍長但不解事嘗事絶粮無所于食而其兄贅居姚江
之吳擁富奩以自肥略不之顧不孝不弟有如此者然
則渠之得妻此妻從容温飽不知世間有窮苦事使非
過位於景實之門能有此耶尊前與景實契非他人比
又與其子之婦家稔因能書一言及使其弟不至餓死
則景實之遺息在也亦使世間知其有巨源在也望深
入尊慮
答杖錫寺主僧(炳同)遣餽書
某比自一書緘之越翁一書令尉弟附達兹承蜚帖乃
知未曾關聽豈浮沉之耶令已囑尉弟詢之矣某與師
别本未久一落塵網自不能回頭清絶之地悵悵何有
可再到方丈借榻七日以是知前之留連真不世機緣
所示和之越翁詩中間用意于吾輩甚拳拳世道瀾倒
儕行自不相容而物外襟懷乃獨寬綽無遮礙如此使
人感烈無量玉葚乃山川精氣所成况生于浮雲之上
積雪之下豈下界人所得垂涎者忽焉我施或其食玉
芝而生羽翼當時往來雲南以報不忘也因謝發一笑
焉笋玉涎雪榧皆寒中所需珍餽一入門而六花舞冷
甚勁尤慰所乏但過為衣鉢中費愧受憎感片雲何時
出山一番或可遂會晤之喜草草奉啟悉儲嗣既
與戴時芳(方)書
某比聫日夜獲接雪白之色冰清之輪至于燒榾柮火
酌茅柴酒席地而坐自謂今之世而得有此樂恐不多
見菜羹飯後溪頭之别幾不忍回首與君居僅隔一長
亭地暫離便自作惡如此正亦不自知此心為何心也
偶有某物為午酌荐我輩寒相當笑留之
答黃東發書
某自比蒙賜書謂郁丈將下訪朝夕以竢竟未見到頗
疑其何為遲遲及初八日拜領尊賜之書乃知郁丈已
自回城而書留寄于仗錫遂于初九日遣人去取至初
十日晩回既獲敬覩前所遣兩寳緘中間曲折又見令
弟子羽丈真情甚白感激尊念主維之功雖尚遲定盟
而道誼之氣已薰洽于胸中至于家人間矣但娶婦嫁
女之禮各隨其家所有為之今亦只以用兼雙釵一副
為禮不復用時花等以小箱封前此後凡百只是從簡
非惟兩家皆便而好為循俗事亦非今之時所宜所謂
親期本心其欲速今當以三年為約庶不違令弟之意
某家于婚姻事粗行古禮世之不合于禮甚者皆不及
講尊意必以為然後日當令廿四舍姪面稟其詳夫㜏
人倫之大者昏禮不可不嚴盡被世俗無知之徒滛奢
之俗敗壞以極不可不自知去取也成終成始惟門墻
是願多言何足以謝
招單君範(庚金)教子書
某自入谷循溪尋桃源别境因獲回曲巷小樓松竹下
讀書聲某揖風日之清美話雲萍之契闊便欲卜隣未
能也出山即為平地風濤掀頬尺紙不上涓房惟有夢
思嘗飛越左右然不如朝夕會聚之為暢洽也某近者
令舍弟有不量之請某諸兒頑鈍重以連年奔走山林
逃難以為苟息活遂與詩書相失先世一絲經脉凛凛
乎莫續若曰待天下事定然為後計則水流已下蓬遂
其曲何日可回哉故莫急於得師廢放已久將愈難為
力非大匠規矩之不可是以惓惓以屈致為請高誼特
逹略不他問一諾千金見之所答舍弟書中者粲然今
而後知諸兒有不辱襟裾之日某之親炙光霽又在望
外其感幸當何如敬龜改歲正月十有八日設席以俟
臨賁當先一日遣轎詣廡下區區束脩甚愧非禮舍弟
已詳白之兹不復贅知我者草木臭味諒不復訝其諸
願言悉容面既
答許宫講(&KR1643;)書
某三年前有約問桃源路既而驚奔各天一涯去年稍
定即徧詢福星今照何地而莫知其的冬十二月初十
日忽拜數月前所寄書讀之喜極而淚造物者不絶吾
道之脉猶得以苟活之命見君子也乾坤納納風雨瀟
瀟習坎心亨遯世旡悶于此可以觀人矣某與妻子僅
完其軀猶于避所失一子為病中藥食無所切得以至
于夭痛猶在心奈何若飢寒之廹聽諸天命何日得會
面叙話一番瞻望雪指咫尺千里有便且時節寄者以
慰彼此之拳拳
與徐麟卿(攀龍)書
某比造門話姻婭之綢繆謝子女之栖託乃過為厨傳
之擾至於揖古貎聽古言如見罍洗于盆盎中此樂又
非書尺可喻也
與張師道制幹書
某自癸亥秋禀别後交書者數四及嗣春音問遂闊遠
前載嘗託隣寺住山德周者寄一書今春又因范著林
處云其間當有便到嘉苐二書未知皆得徹幾格否
書中並無他語惟略及年來苦事與問台候暨尊眷
平安耳聞福躔自赤城回但見舊潭為焦土遺物皆散亡獨
田園尚有認占此著林諸人之云云以書報某也據僧
德周今就小菴居頗適尊眷想大難之後已遂安樂令
嗣今必已入學講習爾後曾再抱熊否菊坡先生諸郎
今皆無恙否今居城中其郊外耶會時望為某再三拜
意不及一一作書某兩年方自萬山中出居故廬夫妻
幸苟安四男三女幸無他但衣食之資一空於數次之
過掠無以自給然回顧世間離亂散亡者皆善于彼多
矣皆造物之賜獨三年前喪一子于避所今姑置勿道向
日之同寅交舊皆不復知其存亡惟閉柴扉苟全性命
所幸官司以甚貧不甚聒橈特未卜方來又何如也若
以某與埶事契誼如許當專一价詗問而無力可遣只
得搜便附書浮沈固不可必豈無一次所附者逹耶天
遠雲飛目力斷而心心遙遙臨紙悵然
與單君範書
某生不逢辰心事難照瀟瀟小塾琴書肯臨昕夕聽教
如風雨中雞相應如霜月夜鶴相聞滔滔者不入耳别
來能幾日雲飛西水東涯夢與往來已極耿耿門墻秋
事度已就緒翩然過山予日望之
本堂集卷七十五
