本堂集卷八十八
宋陳著撰
祭文
祭姊夫童慶純文
維年月日眷弟陳某謹以清酌庶羞之奠致祭於故處
士童慶純姊夫之靈曰吁嗟乎君而死葬日且薄矣(闕)
毋端平三禩而我先君遊二千里我罹斯艱哭不能起
君心念我謂家可棄爰挈其孥提囊負笥其来僕
僕甚勞弗弛六年之久弗墮初志昔我有廬受齧于水
毋時未病材料圖徙中道而病病死誰理君傷而籌鳩
集其事維綱維紀維我之姊維奔維走維君子女棟宇
斯成風雨攸芘我時孤居獨學無侣君方携子于泮
之涘我思游從君曰来止燈火飲食勞以休爾愛之至
也教之則備何子何我以一等視昔我先君為我擇配
必儒之門匪儒則置君親執柯媒以契是鳳凰歸占君
之猶子之子于歸執我罍篚匪德于私先君之慰吁嗟
乎世之人知愛其子孰知其他知營其居孰知其餘子
當愛育及人者誰子當婚娶孰人之顧有義于一孰備
于四君之于我四義則備我昔父母以子妻君謂君為
義我幼已聞始惟聞之乃終身之舉此四義凡百可知
我意君夀與君周旋年僅六十云胡不天君之二男是
書是賴君之二女亦既長大男何可期女當有歸我姊
既老我分相宜不曰不才厥惟志哉言有窮也有無窮
哀乃復哀之以詞曰桂酒兮芳馨殽核旅兮進退逡逡
君之去兮何之歆我奠兮尚来歸歸来歸来兮恍猶見
而終非懷義我之深兮耿欲報之無期涕疾下而淋衣
兮佇吞聲而迴思人之生而固有死兮嗟無憾其幾希
獨青春而不羈兮九萬里而風飛駕重湖而沂西江兮
鷗鷺狎而忘機清淮洶其拍枕兮𦕈浙水之東西冉冉
其告奠兮驚志凄凄回問田園而失笑兮眷丘隴而欷歔
子參差以讀書賫此志而何為慨雪堂之風流兮規一
室而與之名紛萬象之過箭兮倒壺觴而獨清生死寄
之醒醉兮孰死而孰生迨其死之不復兮乃知其醉不
復醒翕忽而飄蕩兮固不自知夫前日之有形奈(闕)彼
南山與亭亭
祭吳隠耕文
世降俗衰如君者希君有四善我能言之今人有室私
財必殖君之幹蠱繩墨如尺今人弟兄易以私争君之
愛弟終始真情今人處俗繆敬為睦君于族人以直為
獨今人友朋聚散雲萍君之相與一義死生君之四善
知之者鮮惟我獨知以久交見昔我束書寓君燕餘坐
閱七年情親意孚我有大事君為經理我纖我悉君與
憂止花亭月廊風簷當忩醉歌劇談握手連牀有如此
者何可忘也謂君長年年亦我假往来追尋白首家林
此志未諧君疾已侵病日深矣終以不起彼蒼者天胡
奪之急昔君死時我亦不知今君之葬亦知其期昔留
于縣莫哭其斂今又留城莫臨其窆我豈欲然動以事
牽此身則留此心則前永訣之語寫而西去歲暮来歸
歸哭其墓尚享
祭童氏姊丈
維景定四年歲次癸亥十月戊申朔越二十有三日庚
午弟廸功郎持差監提領江淮鹽茶所蕪湖茶局兼準
備差遣陳某敢昭告于亡姊陳氏再十九夫人之靈嗚
呼吾忍哭吾姊之訃耶十歲而哭兄有十五而哭次姊
獨吾姊見吾五十歲今又哭之矣吾喪父母吾兩娶妻
吾為貧奔走出入扶持之經紀之勞苦撫摩之有吾姊
也及吾僥倖一官馳逐寸禄豈不欲奉吾姊而行而廬
陵而(闕)而當塗皆去鄉阻遠而吾姊且日以衰不可
遠出猶謂自今謀闕浙東舟檣所便雖甚衰亦可迎侍
天乎吾志未遂吾姊已病矣夏五鄭明回謂甚革吾甚
憂孟秋得便中書則謂病少間吾又喜至九月十五陳
用回乃以訃告嗚呼吾忍哭吾姊之訃乎兄弟姊妺四
人今獨吾未死吾年已至此且衰而病吾在世尚有幾
年死而有知相見固自不遠未死之前未見之心尚能
以言宣哉况其在千里之外哉謹告
祭前湖南安撫趙德脩檢討文(名必普號用拙寧國人)
嗚呼吾公而止斯耶天乎莫贖我心之悲聞公之訃維
春之莫維夏之初聞病之故候問以書書答渠渠鋪說
平生靡有遺餘反覆言話若永訣者我心皇皇再訊牀
下東閣之言謂公再生昔病者腫今忽其平我聞之惻
是病實革曾不素期而簀已易去年春時自浙同歸櫓
港之别凄極雲飛我官蕪曲公住林谷二百里隔書饋
往復山居酒詩我志未遂官事攸縻公之標致有神仙
氣公之仕宦清明如水精神之全宜夀以安我從之遊
亦未易闈豈料今日公殃在室雞絮之奠借便臺檄檄
期匆匆欲流無從一慟誰知葉落山空
祭舒氏女甥文
去年六月聞汝訃音即欲遣奠以寫我心握筆者幾心
痛難寫今聞汝葬寫以告汝汝昔喪母未三尺長已如
成人泣血終喪呱呱相對有弟有妺汝撫摩之以至長
大汝痛母亡見我則傷我見汝面痛亦滿腸及汝出適
泉溪之側我便往来時節欵密辛酉春初别汝而行而
京而湘安信便番我来江左不聞汝耗遣書問安乃以
訃告聞汝垂絶了了無他叮嚀遣訃母遺外家此時此
語此痛極處我聞之痛痛及汝母葬且有期我未能歸
歸哭其墓未知何時
祭趙氏外姑董安人文
歲在辛酉維春之首拜遠于庭急禄以走歲月如流歸
省無由中諗馭鸞以鳬仙遊惠山茶水姑蘇菜水三年
盤薄琴瑟清美某時往還昇潤之間相去孔邇亦願承
顔而不遂願微官斯絆猶謂明年歸舟其便誰知因循
生死之分中秋聞病随而訃聞恭惟淑德賓敬翼翼有
男既官女各迨吉既夀而安燕樂團圞胡為夢斷五十
七年歲且暮矣聞訃於次緘辭一奠尚歆其意尚享
祭京太府卿孫元實文
光岳氣分人物孔難或數十年千萬人間偶焉生賢可
以用大而用不盡有不在我某昔參随嘗講聞之曰誠
曰才曰學力時維此五者無一不備惟古之人得以行
志傷今思古相對永歎先生已矣有感斯言言必有信
動必有凖待人必敬遇事必謹實而不華忠而不欺先
生之誠于焉可知精神閃鑠青萍出匣所向者行先生
之才當世獨稱實齊之印面以相授益自切磨久軒其
後體用一貫本末兼該先生之學有自来哉三者備矣
人望攸萃而病在心耿耿不寐事業何涯中夀莫延先
生之力人耶有天而况平生仕至卿尹随起随仆譛者
貝錦棟梁之材厄而不通先生之時未為遭逢某之登
門獨在人早某之受知人知者少先生之喪僅哭其菆
先生之葬某適在官江空歲老形留心往緘詞一奠以
補實狀尚享
祭馬觀文裕齋文
三代之上人物混融天地之間一片春風三代既遠間
生人傑如大昏黑時見秋月乾淳以還人物愈難體用
一元獨也西山西山之學可以三代而不大用梁木其
壊幸而有傳先生在焉四海具瞻如渴赴泉才大難用
名高見忌豈不登進進随以退退而弛勞過者滔滔我
心不暇憂心忉忉况今天下終不我舍繁劇之都風寒
之野一號一令山岳動摇精神所到覆盆莫逃其于小
民父母携抱来迎去留感泣遮道甲子之夏復于江淮
豈其建牙於以起家(自注云理廟御槧以金陵起家入相有日)先帝之意先
生之志霖雨蒼生行有日矣尚忍言哉弓劒忽遺夜半
之慟此心誰知(自注云夜半遺詔到公大慟自牀投地)戊辰之入民猶有
望亦既近止風引帆往歸卧林泉病忽其纏竟以不起
人也有天某忝末至受知則異匍匐往弔亦曰有義官
守縻之莫遂我私為位以哭莫紓我悲悠悠歲月寥寥
宇宙緘詞以將炙雞絮酒尚享
祭孫朝奉文
維公之生元氣之英是生賢子義方以成子曰以貴鼎
鼎功名公日以樂風月與盟長篇短章牙頰播騰迎養
所至搜竒摘清家林之趣竹屋梅亭我從公遊閱幾霜
星折節下交視如友朋中間違闊微官所縈已未之冬
歸自廬陵夜半雪深拜公古青一見喜極菜酒寒燈三
日而别千里月明十年之間書不盡情公今夀終我終
營營聞公之葬欲送莫能薄遣雞絮尚歆其成
祭浙東安撫大府卿饒瑶山文(名應龍)
天地之間偶合為難一語之投平生之懽如父于子矧
及一年抑豈尋常遇合者難然先生之學玉海金淵先
生之文正色芒寒先生在朝秋霜其嚴先生在外春暘
其暄衆流沄沄皆宗大川拳石紛紛皆附泰山某之登
門不居人先胡獨受知粃糠在前坎坎世變凛凛縣灘
拙不敵巧方不投圓是張是維是存是全顧惜主衣歲
寒之妍事不可測公忽病纏誰能無病病亦既痊抃賀
方交而以訃傳民失父母國失忠賢我失我師彼蒼者
天尚享
祭知饒州唐忠介公文(名震字子華一字景實越之嵊縣人)
維宋德祐元年歲次乙亥七月庚午朔越二十有二日
辛夘契生某致祭于故判府節制待制忠介唐公之靈
曰嗚呼公得其死矣嗚呼公得其死矣人莫難于死死
于封疆則忠在社稷義塞天地可以作一時之忠烈勸
萬世之臣子公之平生此學此志方番易之弄印詔起
公于田里不以我為不肖謀出處之大致我贊公以必
行公以時而強起時内子之卧病亦奚暇于療視輿病
登舟以至于蘭溪之涘便信西来苦語竟紙曾此書之
幾日而以其訃至禍患忽其相仍洶四郊之多壘氛漲
而越江&KR1006;孤城之如墜彼哉奸權借以殺士痛呼天而
杳邈并要區而俱棄忍一旅之弗援靳一節而弗異愛
莫助之我有痛哭而已猶遺書而靡倦以堅守而自誓
從容就義一語真可對越無愧彼望風竇降者豈其人
類况難兄之相從竟同盡而無貳是又可以去可以不
去而義死于此世方瀾倒而波頽乃有如此之同氣公
今從真杲地下遊吾儕之苟延旦暮者未知所底胡怪
誕恣雎尚欲肆其詆毁是不知世間之羞恥幸二孤之
有托庶無憾之後世倘我死之或遲尚維持其一二興
言至斯有不盡意翩然雙旐慘其跋履行道之人欷歔
流涕矧我異姓兄弟之情當何如其痛淚遮道哭公幾
若相避緘詞渡江茫茫雲水
祭亡男朝兒墓文
維丙子七月二十六日父告于亡男朝兒墓下汝生于
行都之簽判廳長于通判之北廳天下大亂母抱歸避
于三石之祖居于里西之黃沙坑于西坑南粤至五月
二十日轉而北寓于董村之内表竺家七月初二日得
痢疾百藥不效二十日忽噤如風狀吾適出邑乃能忍
死以待吾歸歸而呼之口雖不語而流盼睨視將投身
于吾懷中既而忽焉以甦随呼随應服藥食粥不少减
吾謂女可以再生二十日寅夘間而六脉竟絶矣猶戀
戀于母之懷父之手有問則聲答漸微神則不亂午刻
噤以没嗚呼痛哉汝生五歲早悟多識教以書能強記
耳傍誦者誦之亦如流兩年来患難迫逼風雨山林摧
折撼頓卒夭其生抑命也夫汝之病既不肯輕離其父
母汝之死又安得不視汝如生存哉死而有知其聽吾
言骨肉歸復于汝二先兄之側魂氣則無不之其惟父
母之随嗚呼痛哉
祭外舅趙元章知縣文(崇燾)
公以儒學早歲入官而不世競勇退早閒我以末第公
方擇壻卓乎心斷以其女妻時事孔艱我歸故山公適
感疾一夢不還我方逃避于林于谷訃来間道戴星往
哭&KR1043;洞日甚再前莫諧為位以哭服我緦麻我服既除
日欲剪墓出門日幾風埃塞路姑先一价將我悲言尚
其有知鑒我清尊尚享
祭從兄同父文
嗚呼兄生于世七十年無一毫見異于衆可謂鄉之善
人歟予相從自幼至老無一語之間可謂友愛之兄兄
死已四年鄉失善人過者流涕况予之喪兄悲又可知
矣今葬且有日音容以遠惸惸焉以多病之身居多事
之世其能久存存亦何樂然猶得力憊行哭以送兄于
西山之西先之一巵以寫予悲尚享
代趙菊泉祭外姑文
娶妻非難難于相宜許妻非難難于相知惟先外舅知
我孔厚妻以長女而不及夀命雖靡常亦我累之意氏
人者或憾于斯誰知外慈親親是篤復妻以子斷絃斯
續荆布相安山林之間承宗為大得嫡為先嫡有傳矣
祖考之慰凛凛不孝或免于此追念厥初自外舅姑感
當何如報當何如庭萱獨耐謂可百歲偕女歸寧執禮
弗替胡天不然一病遽纏子喪在殯穉孫在前垂没之
際顧女若婿若曰家事有若輩在今已矣夫其知之乎
婿猶子也孫不為孤相扶以成有如皦日歆此淚觴安
歸幽室尚享
代趙松壑祭陸雲西文
嗚呼哀哉公而死耶百身莫贖君子之嗟亦知君子知
公多矣我不必言而不能已公之精神清不受塵及其
即之時雨陽春公之心事其直如矢樂于成人勇于為
義公之蒞官電燁雷轟風休雲閒倏忽之間公之文字
散滿中外意動筆飛有神仙氣人才如公乃人中龍我
知之深蘭契稠重維桑與梓維葭之荷維今將輸寔踵
芳軌回首前冬供軍堂中留連夜飲笑語從容去冬之
晚訪公道院公時已病别語悽斷公病日難訊問往還
公以召歸舟遇龍灣追路攀見謂可一面風急帆開江
空人遠寫心以書猶及南徐公不能答我心何如為日
未幾訃音在耳豈不欲奔一慟而死官守之縻不得以
私緘詞千里莫紓我悲尚享
祭同志道文(斗春)
維歲次丙戌三月十有一日甥具官陳某謹奠告于志
道鄉貢學正童君之靈嗚呼公之為人如老寒梅清癯
立骨挹其氣則芳君之為文如木假山峭刻少肉而玩
其氣則長其處家也生理多不足而有一非義之利亦
未嘗妄取其交友也已見多自信而有一當理之言亦
未嘗不與以此而得亦以此而失所以一薦于鄉而終
無所成名一窮至死而無以夀斯文之緒也我與君姻
譜有連又與君燈忩有緣相得相知如兄弟然妻我以
妺君寔主是妹雖云亡君不我棄時則往還白首相看
君七十五我七十三謂猶可以相與苟頃刻于日暮天
胡不知我心顧使先我而去我哭訃而欲馳溪漲遲其
来期恨不得見君於未斂徒撫棺而心摧屋瀟瀟其環
堵草萋萋其深雨一坏之土誰展一盂之飯誰主魂與
風而俱飛魄與水而俱歸伯喈有女而無益伯道無兒
則可悲人世如此亦云極矣尚忍言哉有慟而已尚享
本堂集卷八十八
