本堂集卷三十二
宋陳著撰
歌行
正月二日遊慈雲為齡叟作
丹霞前慈雲頂兩壁相看蒼鐵冷春風秋月一逢迎菜
碗茶甌柏香鼎有時話到有處無有時瞑到入禪定本
来僧俗不相干氣味投時堪雋永九年卓錫興百廢誰
與挽之欲去猛我年今已七十六師五十二亦多病人
生契合是因緣臨老相分重悽哽東湖水寬萬頃風波
簸弄羲娥影西山有寺古佛境啼鳥落花雲水静醉
中靦縷醒時語師亦兩下如何領
庚寅仲冬七日醉書梅山弟家
我來不為一醉期忽焉一醉留者誰山川無言豈有意
隂與造物昌吾詩吾語不受世促迫亦不肻與人諧嬉
鳶飛戾天魚躍淵動筆自有風月隨我欲寫時君莫問
君欲問時我不知此時此意有此樂梅山梅花開時為
我痛飲而讀之
醉書
庚寅仲冬之八日與諸兄弟諸子姪濁酒數杯菜一盆
醉後相忘見真實誰云人間天地窄但覺物外山林逸
人生安能皆百年洪厓浮丘亦浪傳妻孥安稳雞犬樂
此外無復有神仙甚哉世人不知足苦積銖縷多買田
子孫賢否誰能料近是此身難自保舉頭問天天不應
聊向虛空一舒嘯得一聚首便為福得一餉閒真是寶
但願如安樂窩中長打乖微醺着面春拍懷不願如荷
鍤自隨死便以埋酒為命忘形骸
老興行慈雲醉中
梅花斕斑春漸芳山弄晴溪生光笋擔自隨信老步一
步一&KR0008;春意長路逢隣叟笑謂我鬚鬢皓矣脚尚強及
今行樂刻當歲莫學痴人無知死亦忙味哉此語舉手
謝乘興迤邐入寶坊住山老子拍手喜翠微摇曳白鳥翔
本來未有十日别已佀故知久别遇他鄉坐我以蒲團
叠膝之榻熏我以栢鼎醒心之香飽我以銀絲之餅長
菜之饌瀹我以石花之水申椒之湯世方慕羡黃梁枕
誰顧蕭颯芙蓉裳獨如羊棗昌歜嗜要與古栢寒松蒼
可但三宿桑下生恩愛已是十年方外通肝腸疇昔盡
隨電光一抹過方来能有日晷幾寸量劃然長嘯出門
去弟導吾前子扶傍慈雲信美非吾土歸與歸與仰面天
茫茫
送春醉吟
三月二十有一日絮雲弄日風力薄家人報我明日夏
草草杯盤軟春脚人生心眼最無常風景流禪爭頃刻南
風一轉垂青隂回首方塵是陳迹天公好事亦世情約
束花神呈春末放開&KR1616;醾紫心香安排芍藥無留發流鶯
調笙舌尚存倦蝶依然舞還拍杜鵑無知只催歸何物
惡聲誰聽得不妨長筵逹詰旦餞舊迎新兩無怍旁觀笑
我八十翁翁亦自知身是客安問家無擔石儲時節猶
是沉沉酌我聞此語三嘆息酒邊寄耳非莫逆老杜憂
懷醒時多誰道醉狂放吟如李白
賞轉官毬花酒邊分韵得剪字
天機地軸隨時轉萬物生生就裁剪庭前一種可人花
獨殿春深交夏淺團團自是渾沌苞皎皎不見兒女婉
照見胸中本色正洗盡世上芳容靦我来把酒笑問花
花為我開恐非便意將遜歸金谷園不則直進至華苑
庶幾異質逢異顧百卉千葩羞着面花不解答我已醉
醉夢恍與花神見若曰幸自托君家朝夕安知有貧賤
香何用多無眩鬻静與誰争却悠遠紛紛桃李吾輿臺
只許雪裏梅同傳富貴自有富貴花強顔謟事非其願
妄人或呼轉官毬正欲為君力辭免胡為亦動流俗心
忽向醉中遭發遣跫然而喜豁然醒前言戱耳起舞花
前心服善
戴時可家賞木芙蓉花醉賦
西風不是芳菲節木落山空景凄切頼有桂菊聊記時
殿後拒霜花如發我攜樽酒来問花花於此時擅竒絶
先白後紅知物變有色無香韻自别寓軒主人古風流
不肻移種防慢䙝兩根兩花相嫵媚自况鴻光自娛悦
幸而桃李不同時彼紛紛者當愧殺坡云此花最宜霜
待有霜時酒還設良辰美景休拈掇白髮朱顔易交割我今耄
矣不足云勸君年年自此醉倒梅花雪
與前人對酌醉中
天寬地闊無拘嫌日往月来無留淹有興一日是一日
賞心樂事若難兼我貧到底君不問君自與我相嬉恬
安知朝夕不自給有酒須與我共酣窗前有菊相色向
採掇為我苦中甜老妻在傍發一噱謂雖謔浪意自嚴
想見古来聖賢酒無量千瓢百榼非傷廉回頭笑謂安
得此但與劉伶阮籍嗣宗後佳話添
送黃少孺(名叔英)將遠遊
慈溪先生擅文章胸中奎壁纏諸郎君生坐後秀愈卓
骨骼昂昂氣揚揚黃金滿籝父訓重青簡插架家傳光
九經本也末百氏一日誰知我十行木根盤龍榦必異
要須培植為棟梁寶氣貫虹玉必粹亦在磨琢成珪璋
苐方鞾笠爭徑捷難把章縫入時妝既不必學阮籍哭
亦不必學接輿狂仰天俯地道固在往古来今人漫忙
安居茅茨即臺閣雋永藜藿勝膏粱大蓬山下遠塵境
晴嵐煖翠松竹房小鑑湖中落天鏡明月清風芰荷裳
内可以存養性情之正外可以舒暢詩書之香上可以
奉萱庭夀康之慶下可以遂棣華和樂之常立我之大
無愧怍敬天之命為行藏不然荆璞輕自售恐如梅實
酸誰嘗君不見蘇老泉年二十七始自強渟涵滿腹抑
不發直待知我逢歐陽又不見徐仲車力學篤孝母在
堂大賢刮目他日事自有了翁鄒道鄉
送洵之越
有美一人来自東與兒洵約西遊同謂聞古越多勝跡
庶可洗眼開心胷窆石亭空思禹迹飛翼樓高憶蠡功
過司馬寓第如見涑水叟由稽山書院如見晦庵公東
山則想謝太傅之雅量上虞則感李恭伯之孤忠讀范
堂記則想憩棠於出守問祈國里曲則想持帽于方童
偉哉聖賢所森布關乎名教無窮終彼柯亭之烟竹蘭
亭之觴水剡溪之雪舟邪溪之樵風雖非本色所慕羨
然亦餘興相迎逢盍陪簦笠風雨外固異萍梗江湖中
八十一歲汝我懼二百里近我汝容目而送之豈謾往
歸以復我將誰從滔滔世變猶古道脩竹可竹兩人龍
後圃侍郎芍藥酴醾三花競發戴時載酒来同酌
醉中
前日對花賦三詩醉後誰復記當時雪溪公子忽攜侣
仿彿夢中一見之世間何事非虛妄嘯裏著句豈狂癡富
公園有凌霄樹獨立不蔓今古希碧雞坊頭海棠花花
開如屋樹丈圍洛與蜀今已非雖欲勝賞將何歸我家
貧極花未厭我亦未敢輕抛離茶一盞酒數巵邀朋命
友同娛嬉今日何日晴且煖三花相得心自知旁觀索賦
不須訝要問底藴自有造物兒
前人載酒光風霽月醉中
春漸老年已耄一時自適非不要花香妙柳腰裊老懷
未怯踰年少東風吹吹杖履便燕嬌鶯奼不我嫺南隣
載酒西隣會鴨肝猪肚供肥甘回頭看浮世晨炊晩不
繼非我世外人乃為醉飽計樂極愧生難為歡剪韭雨
夜菜羹社前有杜老後司馬金谷樓臺灰塵飛兩家淡
薄千年話
又似前人
寓軒愛客還愛酒酒常不足客常有有時寧輟炊糧資
買秫盆釀不盈斗今日何日天氣新和粕傾来賞春韭
安問門外有飛塵且向樽前開笑口岸幘舞得雲山摇
揮毫寫出風光透足以樂矣文字醉彼何人斯囚躶醜
君記取今而後但師會數司馬家薄物勤勤意亦樂莫學豪
飲陳孟公投轄關門妨客足
送前人之董氏館
雪溪公子清於冰與人心事秋月明黃塵滿目分不入
却向嵩曲尋幽盟山之址水之裔花柳之時風月夜避
喧何必武陵源得閑便是羲皇世俗情詡詡有偽真道
義之交無故新我今年已八十一君今亦是半百人日
日聚首能幾日况我殘陽出入息聞君束書將有行萬
里弱水在咫尺相望恐被浮雲妨有夢難托清風將豈
是臨分語太苦此味昔我實備嘗一杯一杯莫辭勸此
酒中間膠漆釅記得希夸一語不優好之所勿久戀
二月十五日酴醾洞醉中
木香架下春未饒纍纍叢蕤方弄嬌舍香不吐有時發
只須十日晴光牢滿腔醖藉固有在花心雅欲捉金焦
逐時消遣老者事頗與酒興無花妖不妨掇纈細咀嚼
與知味者相招邀而况逢迎骨肉親酒無清濁和粕澆
百年此樂能幾日今日何日是花朝誰知醉無以將還
自愧終不如獨醒君子賦離騷
中秋月下醉筆
去年賞月待晴開今年賞月月待来去年酒少輙醉倒
今年酒多如未杯信知豪飲不在我月色為我生飲材
舉頭試看月如許皎皎冰壺在玉臺西風不動露已下
碧落萬里無&KR0655;埃胸中磊磈正欲吐不仗此酒誰我陪
落落魄魄空宇宙何事不入我樽罍素娥于我本無情
任渠驚見摑掌咍誰知狂非是狂醉非醉自有老天知
我我亦何求哉
送陳笠峯路教(名仲忱)之燕
笠峯秀甲東南郊面勢雄特根基牢上與日月星辰交
下走海脉通六鼇藴蓄玉金賁山色噴洩雲雨蘇焦熬
之子生於其間擅英豪重不輕試厚自韜中歲跨鵬風
翔翺道之行也兹其遭越庠素號多俊耄博士一飯久
為妾者饕芹藻泛泛隨波濤茅葦彌望誰其薅拜舞異
渥開新陶長身古眼空滔滔正如矢初服箙弓離弢又
如砥歛水淬出匣刀朝講暮說音奏諧肆驁日漸月漬
學子飽雋詩書膏意欲國為鄒魯家稷臯斥其餘忍百
廢鏖百年功績三年勞臺府交牘爭薦褒雖欲頓轡將
焉逃小春布煖風未號陸可安馬水可艘虀根鱠鱸
蟹霜螯一飲百榼新篘膠梅花驛路萬里重遊遨大則
徑上玉堂揮健毫不亦小駐粉省班郎曹我欲餞送乏
酒羔贈言一紙忘忉忉峻坂立馬嚴提鑣急流放船稳
着篙他日清望拂星旄衣錦歸時當與笠峰相為高
本堂集卷三十二
