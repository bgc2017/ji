本堂集卷九
宋陳著撰
五言律詩
答吳棣忩
來訪在家僧連牀坐夜燈狂談抛玉麈劇飲渴黃藤一
見皆風月相投不炭冰何當長作伴山水足臨登
與齡叟
幾年西崦寺門蘚路交藤龍象開禪席鐘魚張法燈領
徒耕趁雨對客句裁冰我亦相忘者慈雲得屢登
醉書永固方丈示東隠
西麓與東風前緣得二翁雅心千古上慈汁一尊同猛
省塵埃夢飽參松竹風綺黃在何處我欲問冥鴻
用前韻答齡叟見寄
草堂存老我茅屋着而翁門戸兩家異溪山一趣同夜
爐榾柮火春閣杏花風何惜盟吟社浮塵付過鴻
如心姪(名演)有詩因用韻
越鳥不巢北流水東不西人心胡不常隨世為昂低造
物善戲人如兒笑或啼行止當自適何用爾栖栖
題晚照樓
乳峯天下景清景此尤多簷影斜陽樹簾香新水荷虛
通雲入室平送鶴歸窠高坐清涼境人間自沸鍋
呈雪竇僧野翁(名善來)
雨屋又留連回頭七載前同遊半黃土百感兩霜巔睡
醒茶為&KR1090;吟清山結緣他年北忩下誰復對牀眠
丹山主者恭雪航年七十餘清苦善吟八句以似
本是住林深浮雲載出林蹣跚多病脚邂逅十年心破
鼓饑甘飯殘燈老醒吟我來相訪外梅竹是知音
丹山酒邊
衰老愛晴光相擕到上方意濃忘酒薄話美奪塵忙天
竺靜逾媚溪梅初有香危時正多事半日太平鄉
次弟觀二首呈雪航
流俗方瀾倒禪心自鐵頑人于詩信老天與病全閒拄
杖溪山曲移尊雪月間相逢多拙句為我細脩刪
再呈雪航
如今事如許我得強癡頑避世貧為福信天忙亦閒乾
坤孤注外風月兩顰間賸有遊山記從他野筆刪
遊慈雲二首
今夕是何夕相擕踏雪乾弟兄清濁酒僧俗素葷盤邂
逅半年事笑談終日歡欲歸歸未得戀月靠闌干
有分醉慈雲相留氣味真榧香千丈雪筍雋萬年春此
會不多見如今能幾人胡為弗回首三笑亦風塵
與單君範坐凝光亭
危世見交情相逢坐小亭平看二麥秀虛受萬山青往
事酒俱醉可人詩自醒悠悠一俛仰白鳥入冥冥
次韻趙菊泉
世衰人物渺猶見得閒平劫火詩書脈春風杖履盟霏
霏玉屑話淡淡菜羹情相對青燈下平生心事明
次韻黃長儒(名正孫)别陳子得(名菜)
兩間何納納長夜正漫漫感舊心猶熱逢春眼自寒人
情伐木宋世變幻花韓寂寞衡茅下從他作拙看
題東堂竹
種來三世遠一片綠猗猗節直清逾見心虛高不知寧
求千畝富足與七賢期要得龍孫茂封培無已時
次韻弟觀田蠶即事
詩禮雖傳世農桑不離門梅天繰雪屋秧雨種雲村衣
帛知先老含飴擬弄孫願言同井樂無怨亦無恩
長孺以新生求名命曰相兒
有女諧良偶承宗在嫡兒館甥纔匝歲宅相果如期脈
發慈溪正胞成江夏竒咳名應會得乳口見嘔咿
次韻竺梅潭(名自中)老境
浮生年復年安處即神仙子壯閒專日家和笑答天軟
炊脂白米甜釀雪清泉蔗境有餘味吟情直造玄
喜見單君範
世衰交道薄相好獨金蘭見面驚雙瘦知心話百難老
饕葱本煖清坐杏花寒明日休輕别流年水赴灘
靈濟庵主僧泉蒙山招飲偶成
水面巧安排軒忩爽豁哉橋關江氣定門約市聲開遠
景天相送清風客自來夜牀涼睡足有夢到蓬萊
留范景山家聞夜警有作
燈忩坐無寐吾亦自憐吾活在虎狼窟老猶風雨途世
情多短氣心事一長吁幸有秋成好仍聞夜警呼
雨留景山家
桂後菊花前相逢夢覺然閒心時外話親意雨中眠投
老會難必臨行留更堅西風亦解事未肯放晴天
晴歸
兒造弄晴曦安排老我歸江收閒水退山戴斷雲飛晚
色明官路清寒攪客衣行行到嵩曲猶可及斜暉
范公亭歸途
客忩連日雨晨發趁晴光秃鬢去秋老倦心愁路長終
須山坐靜有感水流忙更有難言處乾坤事渺茫
白珽寄詩次韻見意
江干風雨别君住我初回兩地夢相覓十年書一來字
參老米到詩放晚唐開直要吟成史掃除塵世埃
用梅山别諸賢韻
世變事難必天倫愛自深醉醒皆外物甘苦共初心倦
翼山招返寒林風為吟何當長聚首衰境況相尋
齡叟醉我以鼓笛之筵八句見意
樓閣倚晴天知心得老禪風光百年事民命數家烟燈
火猶嬉鼓山林有醉筵殘生聊爾耳休話到兵前
次韻吳竹脩發慈雲
入山知幾約手墨未曾乾危世一遊重清交百念寒吟
成佳句易說到太平難終夜飲不醉何從得睡鼾
靈濟庵會高麗僧全息庵八句遺之
生從箕子國來拜觀音山迢迢萬里外了了一見間風
波任浩蕩雲月自往還莫怪三笑圖我非元亮班
書於靈濟方丈
信步領兒行又來天盡堂老衰憑酒健春好得詩香花
柳年年事江山處處鄉拍欄一相笑白鳥入微茫
酒邊呈鄭耐軒(名邦采丞相清之孫也)
行行曲曲廊迤邐入書房多客坐氈煖百花吟几香人
間正桃李屋角自蔬桑信是閒中好相忘古話長
靈溪房(名可正)偶成
隨雲入寶坊寄憩正師房醉枕老易醒間忩春亦忙暄
風浮淑氣好客帶詩香信美難久住我家山水鄉
翌日風雨再用韻
初心驥伏坊活計蟻營房家與水風近春方風雨忙僧
忩熟處穩兒信狎來香去住底須問悠悠何有鄉
遲留又用韻
畱宿不覺久非因戀竹房山林遲老死萍梗急貧忙走
俗形幾穢還家夢亦香未能憑古語安處是吾鄉
黃虛谷(名翔鳳字子羽)以唐體五言一首來别次韻餞其
歸
我欲話時窮非翁誰與同老來有兩健春到得相逢潮
水明朝櫓雲山後夜鐘相思無盡處尊酒幾時重
次韻天台陳榆收(名景參)
世態自浮輕猶存冷處盟功名隨泡影道義要權衡打
破片雲隔來分半日清且須謀隠事未問把天擎
似史和甫(名祝伯)傳清
翩翩鶴往還高眼看塵寰家世崔盧上風流晉宋間開
門種桃李落筆動江山勲業時來做青春贏得閒
用長兒韻謝黃長孺酒
薄俗方沉溺親情自酌斟雨聲書屋冷春意酒杯深危
世不多話醉中時一吟明年如老健此會得重尋
本堂集卷九
