本堂集卷四十三
宋陳著撰
詞
浪淘沙次韻示弟觀二首
春事紫和紅蜂蝶爭叢消磨多少看花翁不用借他炊
黍枕何夢非空茅屋菜畦中村甕醅濃醉時啼鳥喚
惺憁不道白頭添一歲舞月歌風
年事夕陽紅霜滿髯叢摩挱蒼蘚白頭翁(自註云任京口夾罔)能
見幾人曾百歲一笑書空回首棣華中消得春濃平
生心事兩惺憁杖屨相從湏放密溪月山風
唐多令九日留城書懷
雁陣曉來霜鴉村夕照黃滿人間風景凄涼幸有菊窗
堪一醉爭又滯水雲鄉沽酒也三行邀風與較量便
明朝吹送歸航趁得老盆新熟信日日是我重陽
又次前韻范純甫留飲
蟹熟韻橙霜蛆浮染菊黃淡交情都没炎涼說道白頭
難會面留一日醉中鄉世事與輪行時光逐寸量任
人間濤海風航拜了老龐歸去也高着枕卧南陽
又城歸泊湖山
倦枕寄漁鄉篷低被怯霜月窺人多少思量自是欲眠
眠不穩禁聽得雁聲雙和夢早催行歸來梅竹忩小
柴門分破閒忙翻笑白雲不定請得靜憩詩牀
行香子次韻元春兄
吾輩么麽休嘆蹉跎得閒時且逐時過人間名利都是
浮華但退如進失如得少如多誰信生來從髮尖磨
到如今方見霜涯筭天亦自無奈吾何是飢能忍寒能
耐老能歌
戀繡衾壽内子
梅忩歸坐幾歲寒老生涯寂莫自便最喜得雙雙健與
粗茶淡飯結緣眉前把酒深深勸這時光惟有靠天
看許大癡兒女且隨宜笑到百年
西江月書懷
老去坐來睡重病多吟得詩慳有時忽自拍闌干一點
心隨天遠柳絮飛從何處鶯聲啼破空山春風依舊
滿人間不奈雙顰閒管
又壽王之朝
華胄銀青氣脉仙風斑白鬚眉兒孫玉堂滿庭幃家慶
人間難比浮世事如雲過平生心有天知舉杯相約
小春時歲歲梅花裏醉
卜筭子壽族弟藻夫婦八十
月下百年緣天上雙星樣九秩齊開自是希清健那堪
兩紅葉景番新黃菊香宜晩笑擁眉開祝壽聲滿勸
鴛鴦盞
又用前韻弟藻次日又設酒
喜氣滿清門慶集還新樣卜醉筵開意轉濃昨日今朝
兩愧我一年多見汝雙懽晚自覺人生此會希有酒
寧論盞
南鄉子中秋無月
流景去難縻浮世危如拍浪坻纔遇中秋聊對月佳期
最怕晴明未可涯人月本相依果是今朝却背違辜
負樓臺多少醉堪悲何忍滂沱與畢離
寶鼎現代邑士送韓君美經歴
望京門外怕見催發東風行馬清到㡳冰壺滿了欲借
留來無計也祖勸酒看依依情戀都在眉尖眼下任萬
戶詩旗曲帳有筆應難描寫是則龜組隨瓜卸好規
模分付來者纔泛綠依紅小暇移講芹宫時促駕又指
點秀鄞城來脉疏瀹春流似畫更巧為溪山著句留作
千年佳話最念一邑酸寒風雨暗真幾成假向饕牙
交處還得儒珍田價便父母又如何做但結心香社願
闊步直上雲霄猶自回頭奉化
沁園春代人送閻戎
蓮葉山前戎帳宏開轟然最稱羨鋪心如水肻教塵涴
為民乞雨喚得天譍紫邏韜鋒綠林掃影夜戶都開無
吠聲三鄉裏笑嘻嘻度日歌舞清平溪頭載月將祖
帳花旗忍送行筭浮雲自在初無著相薰風正好却問
歸程折柳依依憩棠戀戀春無盡情趨朝去看青冥玉
鉞金轡紅纓
喜遷鶯代邑士送梁宰(觀)赴崑山同知
南廬佳號是自許孔明經綸才調對柳鳴琴憑花製錦
小試一同談笑怎知畫簾難駐忽又星輿催召但䜟得
耀碑潭水月交光相照驛道春正好簇帳擎杯聽取
殷勤禱略鱠松鱸便膺芝鳳凌遡紫清津要當家得時
行志回首舊封文廟疏化雨障狂瀾不盡生生芹藻
西江月送公棠戎
錢影何曾過眼筆頭那肯虧心繫門瘦馬影沈沈夜柝
不驚春枕一去輕如蕉夢三鄉都是棠陰等閒換取
印黃金催上雲程新任
本堂集卷四十三
