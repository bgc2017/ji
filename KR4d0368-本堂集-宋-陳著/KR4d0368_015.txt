本堂集卷十五
宋陳著撰
七言律詩
次韻梅山弟惠雞臡
手製雞臡味可知兩書走餉慰窮饑可能夜去聞聲舞
却效早鳴逃難遲伴宋讀書知己久止由為黍愧非宜
從今定入餐松約分付饕涎莫再垂
次韻前人醵更生會三首
滿天地裏暗塵飛老息奄奄一髮危種秫為生姑託醉
采薇忍死未忘饑三間書屋鬼神護百兩芒鞋風雨知
咄咄書空如夢寐龍山誰記有佳期
劫火吹炎海水飛九州同沸釡魚危有時杜老泪盈把
終日顔回面忍饑今古滔滔無限事乾坤納納竟何知
便教強趁黃花約終恐趦趄罰後期
世變如輪到厄年危魂飛遶萬山巔冥心前路追陶令
回首中原屬漢淵樹鵲頻驚枝上月醯雞苟活甕中天
悠悠未是歸時節風雨何時復對眠
次前韻示前人
人生不料有今年知汝扶親走翠巔動脚可能無陷穽
保身正合懼冰淵夷傷無奈明歸地坎險惟將心靠天
豈意老驅幾折臂未能扄戶日高眠
次韻前人訊余遭蹶之苦
桑榆正要補東隅與子初期繼二疎鐵馬漲塵難着脚
霜猿引徑各傷膚苦勞筋骨寧非福剝落皮毛不管癯
賸欲寄書相慰藉呼兒頻問雁來無
避難周姓家獨眠偶成
夜宿山家謝主翁安排蓆藁地爐東枕頭就借支磯石
帕額聊防箭隙風酒瓮下眠添古話牛衣中卧有時通
老吾看破人間事錦帳牙牀總是空
周翁留飲酒
曉對山翁坐破忩地爐撥火兩相忘茒柴酒與人情好
蘿蔔羹和野味長外面干戈何日定前頭尺寸逐時量
而今難說山居穩飛馬窮搜過虎狼
余牀帳為過兵捲去答梅山弟用余韻見寄
一牀破帳護衰翁席捲俄隨掠騎東與婦同圍膚炭火
呼兒排作肉屏風從來不起羊羔想困倒何妨蝶夢通
亂世流離多露宿蓋頭有屋未為空
十一月八日全家避難周姓家終夜以榾柮火用
為禦寒之具
獸炭銀山醉夢鄉何如榾柮地爐香微烟暖火權春燠
錯節盤根傲夜長夙許孤寒陪煖席不將光熖買烘堂
風饕雪虐天昏黑獨占山家一脈陽
長至日山家偶成
疇昔隨班舞御香如今忍凍坐山房臺雲誰取書黃瑞
宫日空舒刺繡光懶把酒杯心自醉聞歌肱枕意何長
晚忩閉眼消詳易賴有生生不斷陽
次韻内兄舒通叟大博(名津)寓雲南僧舍
河海翻飛信有由相逢莫學楚囚愁人方椎髻說蘇子
天把布衣存武侯世變古今張與翕人心造化去中留
雲南高處應看透許得溪翁入坐不
又次前韻
吁嗟天數不人由舉目江河萬種愁為厲可無忠義鬼
覓封忍見笑談侯功名只作無時看氣節須存險處留
歸去來辭非浪賦曾知此老此心不
三次書懷
默察天翻地覆由寸心無處着私愁忠唐不復瞻雙廟
誤漢皆知罪五侯牧馬入南飛淛水將軍遵北感陳留
山川滿目花如舊邂逅春風可問不
四次寄意
正大從來不徑由窮崖今却伴猿愁栖栖宇内知師孔
矻矻人前愛說侯昨夜撞鐘搜句到他年籠壁把名留
崆峒麥熟關時事此意還曾入詠不
聞西兵復至又為逃隠計二首
千村奔走浪塵沙又報西兵沸鼓笳厄會有誰知死所
危途無處問生涯孤燈閉戶一山雨遠夢當書二處家
最怕入深飢莫忍難逢流水出胡麻
軍屯多似撒星沙夜月猶聞奏月笳尚有空囊隨杜甫
幸無複壁累王涯草根木實逃生飯石室泥龕到處家
天下蒼生是誰誤當年悔不壊庭麻
中和節寓山庵
小庵亦是小桃源時事方難住更便啼鳥落花忘客主
青山流水見因緣得過一日是一日浪說百年誰百年
分付妻兒更深避掃巖趺坐學枯禪
二月十八日過邑有感二首
植杖東風立曉寒凄其極目甚窮邊黑塵猶暗新焦土
青日無光老晦天花鳳逢春誰借景杜鵑懷古自啼年
吾今且忍須臾死得見生平或有緣
說着時難心亦寒斜陽焦土更無邊故家空夢鶯花地
殘戶不成蠶麥天造物未應終絶物今年莫省是何年
鬱攸獨免侵鄉校也向斯文要結緣
次韻梅山弟感時四首
吟情本是謝元暉邂逅年來世事非到處望中千甲解
無人留日一戈揮杜鵑入洛啼拚死鴻雁辭南去有歸
浩蕩春光千萬里孤雲葉葉向誰飛
世事滔滔趁多暉仰天咄咄付非非乾坤誰解中撑拄
江海方聽北指揮風舞南人新萬戶灰颺西嶺舊三歸
只應天竺孤峯在一自飛來不更飛
春造曾分寸草暉晚經霜雪始知非中心痛事神孤往
前面虛名手一揮肯使曉猿隨隴笑不煩倦鳥引雲歸
絶糧只管餐松菊贏得身輕入險飛
邊將才無日越暉中朝人是李斯非順流兵馬竟掀舞
死戰規模誰發揮忍看金莖移露去空歌玉樹空春歸
不圖世變今如此真與塵埃蠓蚋飛
次韻董伯和名箎二首
事難言處只長吁沸海烹煎一鼎如貧累轉添知有命
故交自絶本無書仕方見境大槐蟻走不離鄉千里魚
已分歸農謀半菽尚憂尤歲起秦閭
時難何必苦嗟吁自有山莊只自如行擔應擕杏花譜
閉門堪着竹林書靜觀塵外乘風鶴坐看人間減水魚
宇宙平安終有日却從舊卜大門閭
次韻弟觀到蔡峯莊
簇簇羣山似鐵圍中間着屋與山依園多芋栗佐清飲
池足芰荷供隠衣疇借搬家牛自跨有時見客鶴先飛
未宜回首林丘舊賸把詩脾厭翠微
次韻前人寒食
今年寒食倍心寒不獨松楸感涕潜青草遥悲新瘞塜
蒼梧誰認舊來山人生醉夢乾坤裏時節晦暝風雨間
只有杜鵑知此意傍雲歸去又啼還
次韻前人訪舊
鐵石心腸本自頑着身無所奈時艱仙舟難問桃源洞
詩笠聊尋飯顆山道義豈隨天地閉風埃不放水雲閒
相逢休說如今事回首斜陽古漢關
次韻前人傷古
當年天與袴中兒天到如今不與時事變風濤掀地軸
軍聲電雹散雷槌鬼藍柄國苦相誤佛會守城甘自癡
旗蓋已知隨駕去留西太乙更誰欺
次韻前人形役
誰能禪寂效裴休自愛清名慕李舟雲露中年開轍迹
風波晚歲轉船頭見花如刺時難痛遇事生根老滯憂
但欲漁樵相爾汝怕人知我問來由
春晚課摘茶
玉川子後自吾生自課園中拾晚榮攙雨金芒排世好
飽春翠瓣見天成不煩鉦鼓騰山噉賸有旗鎗戰酒兵
鳳舞賜團今絶想只憑苦硬養幽清
次韻梅山弟感時
翳日腥雲&KR1043;洞塵是雖天做亦由人難禁老泪如囚楚
忍託空言寫過秦風雪正培陽氣脈山林幸有歲寒身
功名已付無何有要及餘光耕富春
三月卄五日醵飲於西峯寺分韻得因字
牢穿不借踏青晨信與林泉有宿因忙裏偶成真率會
醉來不省亂離身歸途西嶺何妨晩吹雨南風正送春
燒筍煮茶須再到一山古意要詩人
次韻董聲可重五
人事俄隨世事殊尚存榴艾伴嘻吁懷沙到處哀新鬼
瑞市何時見醉夫榮賜休思當暑葛早衰空感望秋蒲
避兵禁惡同兒戲無計能逃急急符
次韻弟觀喜雨二首
天勅龍瓢到底傾阿香飛駕會蒼冥風霆震叠四溟立
宇宙清涼萬物醒行蟻知機先畏濕升蝸向上謾遺腥
平生霖雨蒼生志對景空懷海眼亭
世事紛紛付渺茫且迎雨信看農忙鳩聲隔樹宿雲濕
牛影落田新水涼處處叢祠羣卜稼家家蓐食早炊糧
及時種得苖青活便覺秋風飯粒香
感時二首
國事如今到底輸九天難叩哭窮途精忠無一郭中令
異志居多劉寄奴經哨地空如大漠逃生山險甚飛狐
回頭鐘鼎王侯宅今是誰人便豢芻
一點忠忱無處輸與滔滔者走危途新聲感泣尚書客
破鏡傳盟宫主奴流散莫非中澤雁死亡誰是首丘狐
平生師友多黃土吞哭何曾奠束芻
六月六日倪嶴菴坐雨
山外黃塵不到門南風松竹翠紛紛暗中有虎村嘷合
夜半聞鷄老睡分帶得兒來同坐雨飛歸家去欲排雲
收書忽報今朝喜病女加餐藥奏勲
九月十日醵飲丹山
舉頭又是菊花天走遍山林命苟全忍賦庚寅傷亂世
謾書甲子記流年陶籬一醉虛抛久蕭寺重遊夢覺然
今是何時成此會教人平地說神仙
次韻賦南山廣莫軒
洗眼來看廣莫詩煙霏空翠雨微微四平地上一山起
獨拄天南羣望歸喬木不隨兵焰動好雲時入寺門飛
乾坤浩蕩難言處猛拍闌干閣口機
本堂集卷十五
