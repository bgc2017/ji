本堂集卷十六
宋陳著撰
七言律詩
次韻梅山弟詠梅
冬塞方嚴春自通老根芳脉與天融清於僊李月梁上
瘦似神蘇雪窖中庾嶺依然開信早孤山無復課詩工
一枝在手驛風遠渺渺予懷誰與同
雪中偶成
寒光皓皓照殘年方信人間别有天一色村中見流水
半乾屋上有炊烟洛人僵卧今誰問塞馬飛馳正自便
想得南枝梅好在風檐獨立思悠然
次韻弟觀雪中二首
剪耳嚴風利似刀吹嘘滕六做功勞大包天地為一色
老盡山林無二毛借煖尚能賖綠蟻禦寒終不羡裘羔
天涯多少窮途客欲寄書南雁影高
萬里長天一樣雲紛紛吹下玉成塵能令下界皆稱瑞
誰謂南人不識真積凍已多為麥地培湯更辦百花春
強將光景寬衰老呵手微吟意欠新
送江&KR2090;與人
玉&KR2090;分自海仙奩藜腹新來約束嚴入手頗憂窮鬼捩
收涎已羡老饕饜何妨帶甲歸庖慣相與調珍助齒甜
要識淡中滋味永多加椒酒少施鹽
正月四日到張車偶成
晴行半日到張車石路﨑嶇趁水斜一窟山中成草市
數株松下見梅花居民盡老他無事就土為生自有涯
誰料如今同沸鼎不時飛鳥漲塵沙
正月五日訪王韋軒知府(名槻)東塢真詔道中
晴光欲雪做新元訪舊西來第一番十五里行千曲路
兩三處見數家村山培浮土為田肉澗束湍流有石痕
安稳不知危世事更從何處覓桃源
次韻董伯和燈夕有感二首
萬燈無復豔端門一簇星毬里域春羌調悲酸吹笛社
村聲祥瑞賣餳人鬼神亦要民心樂山谷聊舒世態顰
最好今宵天上月安知時事有陳新
其二
數枝燈火口祠門妝點山中一閧春俚語為求蠶麥福
隊遊多是布荆人強隨戲鼓看狂舞忍聽嘶&KR0911;入少顰
見說九街羅綺地傳呼禁夜令方新
次韻董三餘(名元龍)約賞月丹瑞香
老仙平日練心丹荏苒光隂百歲間隨分種花供冷眼
逢人留酒有温顔乾坤只作醒中夢風月何妨忙處閒
有約酬春争起舞要看北道破先慳
二月二十五日醉吟
午酒三杯率處真不知門外有風塵溪山花木一簾影
兄弟妻孥滿屋春萬事到頭皆有命兩間立脚要求仁
羲皇以上已難問且作淵明左右人
次韻梅山弟感春
老來危迹感秋蓬萬事都歸馬耳風百五節為春好處
兩三年在亂離中濺花難禁少陵泪縛柳休辭韓子窮
最是殘燈風雨夜杜鶻聲裏夢西東
用前韻記夢中所感
風引歸舟遠翠蓬轉頭三見柳花風傷心殆盡王摩詰
痛哭真成賈太中尚有鬼神知夜問誰知兄弟坐天窮
此時此意無人會放讀離騷太乙東
上巳日同弟觀張子開會内弟貝端甫家
村環十里即朱陳時節過從氣誼真酒味同甘山脉水
韭香一洗俗饕塵雲南近日偶無事天下幾人知此春
相對無言無盡意不將桃李著精神
三月五日過雲南竺湘家舊軒南軒懷朝兒
憶昨携兒寄小軒兒今何在小軒存喚爹若有褰裳語
戀毋猶多淚席痕兩樹桃花飛痛血一山松影護遊魂
銷凝良久忽如見與我同歸家處村
山人送檜植於當門偶感
山人知我歲寒情十里携來老眼醒鑿破蒼苔方丈地
種為門戶四時青春寒亦是雪霜意世變從他風雨腥
牢立本根須暢茂不施巧結看真形
戊寅三月十一日為桑麥說苦
一年景象在春光底事今年春反常四十日來無點雨
二三月裏却多霜麥苗病燥飯虧料桑葉死寒蠶絶糧
天下蒼生不堪命但看人事即隂陽
脾疼大作
夜來宿痼起心脾展轉無眠不自支水鳥信天那得飽
河魚作祟却乘飢苦無藥力課神效爛煮菜羹為善醫
造物怕生安樂病時將疾痛甚吾衰
昨方為桑麥為苦今日忽喜得雨
連日南風雨不成今朝忽有洗簷聲春膏喚起地元氣
仁脈流行天本情桑媍驚傳二葉迸田翁癡望兩岐生
窮閻繫命皆蠶麥最是難供急急征
聞杜鵑
帝魂舊話是邪非知得安危動處幾自出蜀啼隨地氣
直從洛去洩天機春風萬古此心在雲樹千山何日歸
聽到如今轉難聽恨無雙翼與俱飛
與弟觀侄津哭伯求弟道茅山泊東林寺坐雨
西來本是趁晴天雨卧東林日似年百念已成沈水石
一行直作坐灘船何妨華萼添詩集暫與闍黎結飯緣
决意明朝向東去山堂未到已澘然
題雪竇西麓菴
踏遍山南紫翠關轉西尋麓更幽閒菊花數本竹邊路
茅屋幾間溪外山巧著軒窗隨上下賸留書畫在中間
是庵信美非吾土自有莵裘足往還
同黃東發提舉遊仗錫山
十八盤頭翠碧函参差檐棟倚嵓嶄桑根已換如來座
峯頂猶存太白巖地有栗泥堪當飯山無松木獨宜杉
半天圖畫風塵外我有新題居士銜
次韻前人食素餛飩
庖手餛飩匪一朝饌雖多品此為高薄施豆膩佐皮軟
省著椒香防乳消湯餅粗堪相伯仲内包那敢奏功勞
還方謹勿傳方法要使安貧無妄饕
仗錫山别前人
結約登臨百里深流連風雨一窗隂新寒燈火照清夢
絶静山林生古音此日與君相别處有天知我不言心
歸途步步須回首蒼壁擎雲幾萬尋
次韻前人取别二首
初心高處欲窮遊兀坐書窗七月秋風雨已成貧甫嘆
山雲却為老韓收從來人事有圓闕可是天公分去留
正爾無聊負暄立志書忽落剡溪頭
雲旆吹晴踏翠巔寫成詩卷思翻然誰知同賦有齊已
人指醉吟為樂天意自源頭水中湧語如山色雨餘鮮
尾貂付分歸鴻去欲便尋盟未有緣
黃子羽山長為不及同山行次余别東發别余韻
見寄因再用韻以謝二首
文脉絲垂感慨深奎躔今直鄮山隂末流自直狂瀾倒
獨步直成空谷音四海園林春事裏一家松竹歲寒心
相知不必長相見明月春風處處尋
憶昨追隨太史遊欠招吟脚共評秋自憐蒲柳難禁老
君向桑榆儘可收人物多從危世見山林盍有好詩留
和篇忽轉雲南去便當同行雲上頭
十月二十四日過弟觀寓出萊菔相欵
趁溪茅舍竹籬隂石徑如蛇屈曲深吏卒不行烟冷處
弟兄聊說歲寒心牀頭無酒可歸算窗外有雞留伴吟
過午忽脩萊菔供悠長滋味在山林
次韻剡張知錄名宓見寄
危途蓋把隱為師名姓翻嫌世或知栗里已成終老計
桐鄊猶記舊遊時雲山杳杳勤搜便風雨瀟瀟獨寄詩
目送心期無别語厚培根本做春枝
留范景山
滿天風雨作新正下訪勞君一日程長揖不交隨俗禮
苦言惟有隔年情燈生暈處醒相對犬吠聲中心自驚
人事難齊時事險聚頭時節且遲行
遊蔡峯過黃沙坑懷朝兒
入谷﨑嶇十里程更﨑嶇處見沙坑幼兒曾記流鴻影
老我難忘䑛犢情後日早知為死别當時寸步亦同行
如今但有東風泪洒入流泉慟失聲
溪上嶴
滿坡翠竹間梅花梅竹中間住幾家本為牛羊安著脚
近來狼虎肆磨牙青山綠水成烹鼎白紙烏薪等撒沙
邂逅老農聊慰勞且隨時刻做生涯
蔡峯似徐鱗卿名攀龍
老志襟懷得喪齊東風吹暖送行藜羣山捧谷雲居下
一嶺分疆水向西有路不來多事馬滿邨交唱太平雞
主人九十清談健樽酒留連日又低
三井
兩崖削鐵上擎空下有靈潭與井同龍出世時磐石透
水無低處洞天空餘波噴作雷霆怒大旱騰為霖雨功
兄弟相携看竒迹脚根牢立險&KR1077;中
董伯和竹溪寓居
三井西邊十畆坡與雲盤礴傲羲娥危時自說昇平話
險地今為安樂窩魚鼈收溪供草酌竹松臨戶當花窠
故園臺榭姑蘇問萬世從來蟻一柯
次韻徐鱗卿
百罹身世不成家贏得蕭蕭兩鬢華夢想山行三載裏
綢繆親誼百年賖蒼顔一見如枯柏佳語相延總粲花
别後有詩須狎寄莫嫌踏險路谽谺
九月十日鄉人醵飲丹山分韻得東字
山光肅肅净杉松草草提携里曲同不是休官住林下
無緣問菊到籬東世途險廹閒為福鄉誼綢繆醵有功
酒散月明多感處牛山故國正西風
示都兒學書
都子方知硯石親字雖小技盍留神魯公米帖猶存古
王氏蘭亭已失真莫事鋒鋩多巧銳要令骨肉兩停勻
中心端正手圓活此外無方可教人
本堂集卷十六
