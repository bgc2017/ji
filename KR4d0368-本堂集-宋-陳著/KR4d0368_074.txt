本堂集卷七十四
宋陳著撰
書簡
答剡胡應之(泰來)問喪服書
寵問禮服仰仞不外今不可盡行古禮然不可盡廢惟
斟酌其宜為之可耳禮久不葬惟主者不易服蓋禮未
葬則無所謂卒哭練祥禫諸祭也禮齊衰不以弔若三
年之喪雖練不以弔蓋三年之喪雖小拜後亦不出弔
也禮有殯聞遠兄弟之喪雖緦必往非兄弟雖隣不往
以此見不當出弔也蓋惟遇緦麻以上親之喪則服其
所當服而往哭之而非弔也檀弓載子張死曾子有母
之喪齊衰而往哭之或曰齊衰不以弔曾子曰我弔也
與哉又季武子寢疾蟜固不脫齊衰而入見曰斯道也
吾亡矣士惟公門脫齊衰以此見齊衰有可出當往之
地蓋朋友之義往哭之非弔也由此觀之三年之喪有
可出弔者以此事權而推之可也有如先正之喪未葬
執事于營葬等事外本不當出然今之世往往非三月
而葬動是數年如古人有大故則不葬也如何免得出
外出則必當少易服色本朝自温公宋次道諸老便憂
世俗多忘不能如古禮便欲以布四脚布襴衫等代齊
衰期以下之服以白生絹代緦麻之服蓋緦麻古來升
數密布今世無之故當以生絹代雖慈湖亦然但某家
間與親戚只用細苧布為緦麻正不必論升數布還是
布足矣如執事今欲出見人只得用墨布衫蓋墨布衫
乃古之禫服今世之人于百日後出謝人便着此服却
不問葬後卒哭之百日也若論古禮葬而後卒哭此即
百日也卒哭而後練祭(練即小祥)練而後祭(大祥)大祥而後禫
禫易月而從吉節節皆有受服今則誰為此多事禫而
後墨布衫耳今只得不問未葬從俗僣禫服出外若在
家則不可服此惟衰麻在身若營坟地則用白布巾白
布裳衣之屬皆可也彼謂用白絹衫則不然白絹乃今
之練熟之絹即古者士之吉服惟生絹則猶以為凶服
耳愚見如此愧不能盡禮
與婺州義烏縣馬通判緘祭裕齋先生文書
某雖托根門牆未諧披覩然知東閤郎君之賢厚心自
起敬某曩載聞先正某官訃音官守攸居僅能于僧舍
為位一慟心喪悽愴到今未涯遙想琴既祥御而不入
家庭孝慕痛日月之勿居坵壠吉藏感霜露之既降豈
徒存于手澤尤克茂于身名某受先正知最晚事最深
自謂委身相從猶多來日一朝千古此心誰論耿耿不
自已輙寫數語以將雞絮欲望台慈特為白之孔林之
下酬而奠之更不敢屑&KR2181;&KR2181;二令嗣司令書區區哀忱
言不能盡
嵊縣滿考與王倅簡(資政子)
某静念無樸&KR0554;材以助時需無桃李粧以契俗好湯火
之鼎風濤之舟忽焉將脫孰使之僥倖哉酌水知源食
實知根所知固在師牆也
送葛架閣(稱僧)遭論歸金華書
某比自鳳翔千仞一到清涼境界拱揖高風黨吾道者
車如流水某未免告退世道嶔崎心事拍塞未曾吐萬
分一謂以無慚色面駐龍山過熱滿圖再造及聞十一
日揚舲南指遂于初十五鼓至寓舘而行已先一日矣
某與執事情同骨肉語出肺肝相聚二年半又忝為北
樓交承(舊乃天府此伻前政也)古陳雷不能過也今雅志前酬而
某方坐針炊劒未知所留再見不過凝竚六和影下良
久大江洋洋其自流片雲悠悠其無着執事之心之身
在是矣回首紅塵在九萬風底二十四考中書何足云
哉娛問平泉花竹笑接北山猿鶴當是何日聞盛里旄
倪士之貧者候睿肅民之饑者迎竇諫議有喪不舉望
堯夫有訟不決者待王烈宇宙間自多事不妨一鄉自
為三代某知何日獲杖履于雪柏霜松之在左右哉紙
短不盡言
答海鹽游宰送酒書
某坐暑甑中風忽其清望而白衣者持琴邊書來寵以
名門十友惠過眼豁然以醒心充然以醉但來自赤日
且自休息于所舍候其意氣定本真見當進之風軒月
地揖瀟洒味芳醇以古道相䟽瀹就以雋永政美此感
未渠央也
賀趙戸書(孟傳)典鄉書
某叨被春私與家人子弟等不用世俗禮修狀首乞鑒
宥近忽聞黃童白髮歌舞之聲乃獲恭審詔真學士之
尊任大制閫之寄十洲地重雖着繡之幾人晝錦堂高
則拜廳之獨我(其父少傅奉化郡清敏王與權亦典鄉郡)其為盛事實掩前
聞先生規模寬弘修理精密況喬木之所庇而甘棠之
尚隂未占已孚何事不辦第同沸之鼎未着之棋進欲
使京畿有所憑退欲使海道有所畏城可蹴而摧也何
以修而固池可竭而涉也何以浚而深郡計病于外強
中乾何以腴兵籍虛于東抽西摘何以實田里今秋雖
稍舒而科擾苟且之殘生者捷出官吏近日雖略汰而
雋永貪饕之餘害者尚多此則為先生憂也某髮種種
視茫茫矣雖不能奔走效涓埃之助而竊過計不自已
于惓惓也未知龜吉建牙的用何日當探伺晉賀并控
餘懷
答前人書
某近草草具狀申讀嚴聽初十日被寵答書尊光下臨
眷意中拍端肅三復感激可知某山樊之癯也無效顰
眉菜根之甘也無食肉相而達尊分青如嗜昌歜羊棗
衆人所訝某亦不知其然也六纛擁鉞環東海之建閫
以世喬木之隂某忝為門牆士聞除命則盍走賀正以
一夏病餘衰態百呈出門便增憊是以尺箋先之茲拜
誨諭乃戒某以書到就道若有欲下訪其迂拙者焉某
本無可為泰山喬岳之助然亦當徐調其殘息候重錦
堂燕香既凝抉成前覲或得從菜廚後列聽新號令親
于議論即是幕府等也某昔者所附在范純父處書渠
今已就則堂辟忽于便中發回遂使某廢禮更不敢再
激上呈
與常戶侍(楙)書
某比匆匆隨觧片紙代禀違之拜繼被答誨有光東歸
而眷予繾綣若不忍門牆桃李之飄摇春風膏雨之心
愈不可涯涘還家因循遲申謝櫝瓣香泰山一刻弗置
中間恭審升武月殿提綱地官國方乏興東南之力已
竭人不堪命西北之塵正深此何如時難為吾道某為
天下賀而為先生憂某用拙以存平生食粥以苟旦暮
所願諸賢戮力宇宙肅清使山林之間漁樵者侣皆得
以徼無事之福不然則一鼎寧有涼處況某又是先衆
人而饑者乎某憑恃隆知輙有忱白犒賞所檢察趙承
直拱辰乃韓王之的裔唐忠介公之畏友其清謹端直
加以通練世務縉紳多知敬者而舉負猶未足蓋不妄
依人不妄求人是以甘于徐步竊意先生造化之剡必
不輕畀倘一見此人必加賞識固不待羽言之僣越但
欲報師門惟有薦士此而不言是為不忠于主敢敬介
其姓氏于夾袋他日歲寒此是古柏全在陽和早賜之
某私情也有公焉某家居不通貴人書猶于函丈難以
俗情廢而又以薦人饒舌某萬罪萬罪
賀家侍郎尹京書
某懼凟師嚴不敢套叙首祈鑒宥某比于先生勇避長
史之除未及出門獲一參侍自是多病不克脩書當蒙
賜照茲者恭審詔起真儒尹釐京邑危急之際中外所
憑先生不肯同流合汚而不之越不肯辭難就易而不
之閩天府劇繁之區王事孔偬之日衆人望之方股栗
汗下乃獨慷慨激昂聞命則拜學力之到氣節之持不
惟周畿千里泰山其安亦使敵知中國之有人相戒勿
犯甘泉烽火筭日可清肅也若帑庫匱矣倉廪竭矣兵
兒戱城具文矣精神號令一轉移間何患不富強哉某
隨觧還家山林深密便不知門外事病餘聊可自息皆
雲庇所逮第恐一鼎之沸無中無邊皆是熱處尚徼福
于師牆之仁里干冐尊崇
與文宋瑞樞密(天祥)書
某以榜下士託歲寒盟修状不敢用俗套首乞均宥某
自去載獲上中涓敬惟與令季判府朝夕問起居而&KR1043;
洞之初快覩義檄聲蓋動天地某亦激烈于中如常見
貂蟬出兜鍪上也當今京師澟乎器欹宗社危于髮綴
望之者不知所措手大力量其見獨識也滅此後食不
以家為意氣超騰肝胆呈露洞獠江民聽命效死至不
費朝廷一錢一粒而精甲數萬來勤于闕下迤邐提進
敵今方知有令公矣青冥玉鉞黃閤紫樞又何足凂度
相公之志亦不在是也某自去秋因大熱隨班入内到
今衰病不瘳比松壑解尹印隨司而歸天上故人海濱
新閫閔之招之者雖不遺下體而閱黃伊之書方有味
驅車非其脚也但望風霆掃除宇宙肅清某尚能效次
山頌中興非止為門墻私賀
奉趙岩起制使(孟傳)為鄉人求免稅書
某叠罹燬掠之殘生未死猶死也然有不能已于言者
奉川台温接境自春到今軍馬之往來之屯駐無一刻
寧帖民之斃于兵刃者枕藉繫累而去者魚貫于道日
千百廬室之焚蕩田土之蹂躪窮百里而一目牛羊無
影迹矣雞犬無鳴吠矣凡春間有種入土幸而秋有栖
畆者又歸之兵之坐而食載而往馬之飽一而壞九小
家無田收大家無租入今冬已比比捐瘠開春必皆填
委溝壑景象至此勸本以救本是官府第一急事然雖
有仁政未易展布雖有仁心亦將泯默茲忽聞使府行
下欲起催米稅縣宰又懼上命之嚴知而不敢盡言遽
欲奉而行之田里奄奄待盡之凋氓有骨而無髓有皮
而無膜未知何以應追呼供輸納先生以一身為鄉邦
立命兩府判皆一意愛民此等時節若不能以實情哀
號是負先生與府判之本心是百里自絶於覆載之中
某本欲躬詣禀請為駐兵滿近境無路可通翹首師門
瀝心血為字懇鄉人之同志能走間道者袖以告敢望
與兩府判會議力轉曲成之造特免起催再布春脚使
鴻雁離散之餘遺男剰女旋旋孳生廢田荒地稍稍耕
種自時厥後家租戸稅以仰給縣官豈非百姓之願但
寬為之期則公私皆沛然倘遂衆欲則先生之私于鄉
曲猶公也兩府判之于公下邑猶私也九天在上九地
在下鬼神左右一語不誣惟先生其痛惻之某與一邑
之人炷香以俟恩判
荅國英(應蜚)書
某在沸鼎上坐暑甑中不知此身為何身五雲自萬山
間飛出挾清風到几格煩襟忽其濯也雪溪之事殊快
所聞在聽瑩乃猶末也某鄉間一夕屢驚未有寧日恐
累輩未免再投庇厦惟仁念不倦焉是望
與葛靜一監簿(稱僧)書
某伏自乙亥春拜太史之誨隨嘗修答嗣而彼此皆不
暇書問矣中間有不已之懇為家人倉忙歸里重貸于
人以行初擬出薄産以償而里人方視田産為棄物一
無肯領略者而索償者急故謂之冒昧不謂執事是時
已在南山之南北山之北安得為某辦此物至春晚某
略一歸遂諧自為計矣然多事之時干擾之愧至今拍
懷盎面也是年秋八月隨解制幕雖世事實以異而人
自西來過門者必問以起居乃知始焉蓬仙皆飛入危
峰以避埃壒既而又回槐遂于邑之行第長物以付之
雲空水流惟玉其德則劫火中自不燼也又聞藥局亦
如魯靈光獨存豈濟人者廣有神物護之耶某本居
山中而風塵無不到者自去年正月將一家二百指分
為四五所日走于二百里懸崖峭壁間風雨霜雪之所
摧虐飢渴顛踣之所困殘一子死于此一家病于此最
是所居今為過軍通邑四壁之中或扎寨或剽掠衣自
袍笏至于布縷食自盎甕瓶至于顆粒器用自坐卧者
至鍋鉢無一獲免者而亦未至盡填溝壑亦幸也及今
年五月初間方取累輩歸聚于破屋之下生意恐不可
復續來日之可畏又方長一聽造物而已兹因鄰商便
聊附半幅相問此外則有夢思耳
答趙宰(培辰)書
某自大亂中分袂各圖苟活竟莫問屏褥間興止今月
初十日忽徐親以所賜書來乃知先堂上太夫人于驚
憂中以仙逝執事方抱罔極之痛天傾地䧟生者不得
安其居死者不得寧其歸豈期累及純孝君子之家此
際雖已永牛岡之藏矣道路梗塞無從盡哀弔之禮徒
有慘怛而已某自去年春初便分家為之四處環走于
千山萬水間今年五月初方聚集于瀟瀟四壁之下某老
而衰甚矣家人為風寒暑濕所摧迫大小番病無休日
去秋亦因奔走逃失一小子于州里外山谷中飢無以
飯病無以藥亦惟聽諸造物如何結束耳胡應之却曾
數交書諸朋舊亦多宿草之感聞南明近有煨燼之慘
想寓弟必震驚尉弟亦苟焉餘生附此拜再三意立可
聞于鄞城與監宅同居亦釜魚也我輩何日得相會面
臨紙泪落更不他控
本堂集卷七十四
