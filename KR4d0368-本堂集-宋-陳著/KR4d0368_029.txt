本堂集卷二十九
宋陳著撰
五言古詩
次韻張子華九日長詩
君家脉夀張文氣雄一鄉顧我不自武窮於凍履常異
盻獨見嗜古道無炎凉憶昨夏季望南風溪山香渠渠
飛帖盟佇我高峯行漓俗非所捉此味如和羹夀我醴
蘸中沃我熬屑薑别来坐成久感激如拊牀我耄君亦
老無預世短長向来塵埃迹如雲風掃將簞瓢足不足
聽天自斟量秋無宋玉悲春無少陵傷逢迎但歌笑傲
睨劇戱場不然徒自苦平地皆羊腸加于人數等衰劣
如何當
送曾孫灼出贅盧氏
男生必有室有室在嗣親家貧或出贅出贅難為人汝
今為此行及此初花春粼粼潮迎舟葉葉風吹巾鳳雲
已在眼不覺生精神我方為汝憂老語因重陳其脩汝
容止其謹汝吻唇門庭勿忘舊市井勿隨新沉醉不如
醒沃飽不如貧僥倖多非福歡笑容易顰主敬為根本
力學解困貧賢哉盧氏翁昔我相面頻别来五十年忽
忽隔一塵誰知有今日汝得為婚姻情既翁壻洽義實
師生均造次莫非教歲月如去輪(闕)何此為
終身留欲副清冰歸欲見老椿要須日凛(闕)
津
應吳伯秀縣尉(名化龍)教鄞學求詩
四明萬丈厓佳氣蒸氤氲融結固有在特起誰時君丹
霄舞飛霞青春藹竒芬目下開五色賸把天香分飄颻
忽自得盤薄蓬海濱無心出岫想傲睨黃埃塵秋臺挾
明月驅馳下東鄞談言邑庠舊教事非易新詩書墮寂
寞衿佩苟朝曛欲借膚寸陰化為無邊春胡為乎水雷
珍重經綸屯何當自山川流動志氣神扇之月旦評推
以天風輪終然難卷藏快覩本色真詞章要織組手有
錦繡紋道義在培植身為枝葉根須知大造化不問官
卑尊因思杜先生如古王河汾宇宙非不寬鄉里乃急
親賢躅漸寥邈凛凛哉斯文吾為石雲賀亦以勉石雲
寄賦慈溪沈氏愛菊亭
我不識愛菊却與菊相識寒前後着花土中央為色徵
苦養長夀晩香擅清德滔滔彼世人方為桃李役誰能
起淵明參到菊太極
外孫黃相兒求詩
可人黃外孫来吾與汝言是為慈溪嫡未離嵩綠門以
身答世譜學問為本根吾言雖老拙銘心其永存
三月二日醉中快活吟第二筆
看花須少年老眼如夢然人生不滿百動要言及千富
莫如金谷貴莫如平泉其能幾何時回首皆塵烟我貧
雖到骨妻孥尚周全縱有炊斷續未嘗見憂煎如此只
如此吾有命在天今朝一杯酒知者誰為賢
新揭州學扁鄉人求賦
芹水揚新波杏壇敷新隂春風年年事乃有春如今薰
薰禮義香洋洋絃誦音但看此身貴遐不相玉金疇昔
豈堪夢足縶口就瘖風雨魑魅多一坎幾千尋文明應
奎璧杲杲白日臨綆之濯清冷鼓之起埋沈犂鋤彼自
分丕我以佩衿花封肇魚符儒庠視泮林筮言更扁揭
籀法何嚴森正氣護宫牆精光貫書琴賢侯蒞落成寮
寀分盍簮殷懃公堂酒再拜奉一斟願言夀斯文師友
相規箴道腴養斯豐學浚後斯深底柱既有在狂瀾可
能淫庶為鄒魯國不負孔孟心
笑笑一篇代簡答王之朝
昔惠家獅兒雪白真可取摩挲方脱懷跳躍遍庭宇意
在飽可饕飼養如舊主無菜安有肉無倉那得鼠怒眼
如饑鷹奮爪過虓虎撞破儲粟瓶翻倒生魚釡謂可共
談薄豈期遭慢侮今又餉脩梅驚走孩兒女筠籃未壁
封環哄争起舞獰于猿狖攫慕其螻蟻聚刑猩手濡血
漬密口流乳老齒本自疎吞吮頗辛苦布衣惜如錦汙
染濯不去非不知滋味亦欲驕腸肚祭非素富貴饞舌
崇貧窶于我亦云厚自料無報所聊以此為袝免得交
(闕)平生相忘契笑笑一掌拊
題僧維柟詩卷
鳳鳥不肻鳴蚓竅出蟲聲隂雨不見星腐草流爝螢卓
公獨何為不與時同情風流晉宋間眼中無四靈言言
意脉脉字字聲鏗鏗我老見已曩讀之水投冰珍重復
珍重好處虎嘯谷嗟哉南山下諸老家為塾彼饕何人
斯飲食酸寒肉衣冠坐塗炭袵席生桎梏星節来自西
一見無遺目丰稜霜雪嚴號令風雷速恩波四溟湧文
熖九霄矗征徭脱濫籍詩書還敦俗蹙蹙愁者欣嗷嗷
流者復耄矣八旬翁凄其無半菽亦欲學龐公不着城
市足要識澄清轡滿慰平生欲扶曳語鄉人具来拜僕
僕下為一邑謝上賀天下福
次韻叚約齋送弟嗣宗来赴吾邑縣尉
宦遊及奉親同氣有贈言至哉天下樂難與他人論昔
賢綰官綬憂責先洗冤行志此其始寧為利欲昏持此娛
禄飬有政出孝門紛紛時勢眼庶見古壘樽
夀天寧寺主僧可舉八十
彌勒下天宫化身千百億應世来住山誰是直翁直海
眼(闕)脚春心有鐵脊閱歴十五期作為萬分一洗盡
舊氛塵幻出新金碧層霄撼鼓鐘證明大功德法嗣鎮
别洲澎湃好消息歡喜不聞聲蕡嘆自生福今日是何
日相慶開九秩我亦有偈言自知非本色欲憑南風便
吹入莊嚴域
代范景山(湘)和弟觀韵
厦傾木不支鼎重足先折關張不終身儀秦亦無舌兒
嬉柵關木文具鎻江鐵生靈痛何辜宇宙半流血山中
日夕佳翁媪自怡悦問我何為来留我共朝啜抵掌告
時艱低頭聽我說我家本平原百年三族合詩書聲相
聞伏臘共為活一朝北軍飛連甍歸熖烈驚奔忘險遠
妻孥手扶接豈料哭窮途忽與親相接患難相勞苦杯
酒情意浹出山未有期草廬倘同結鷦鷯苟一枝鳥鵲
同三匝
本堂集卷二十九
