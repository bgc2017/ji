本堂集卷六十八
宋陳著撰
劄子
賀沿江大制使馬觀文(光祖)除參政劄
某諗召從外閫參預中軍大江以東甚欲撓留于父母
普天之下謂宜歸坐于廟堂綸綍一頒縉紳胥慶恭惟
某官南渡間出西山的傳精神混全卓然當元氣之會
本領粹密何者非吾道之推第名太高而忌多故身常
退而進少使朝廷大用蚤及嘉熙淳祐之間則宇宙太
平久登慶歷至和之上奈何實學無經綸之地遂令腐
儒正迂闊之稱獨袖商霖徐環孔轍至屈清冥之鉞委
臨白下之城信服以心熟護柳營之部曲撫摩以手及
親竹馬之孫曾今又四年祗如一日然而温國之留西
洛惟傳自走于軍民寇公之鎮北門疑問至形于邊塞蓋
人望之素屬亦天衷之簡知乃繇玉麟俾貳金鉉方延
登大老已覺萬物之晶明縱夢想平泉能忘一念之憂
愛人皆仰止公盍圖之某深囿化鈞欣聞除命鳳皇覽輝
而下雖未報于先驅燕雀賀厦之成特預占于内泰不
盡之意宣布靡涯
壽沿江大制使馬觀文輔詞繳劄
茲者恭諗繡紱書辰玉垣集慶江東父母勝如二十四
考之中書天上神仙宜得萬有千歲之眉壽具瞻斯聳
輿誦自騰恭惟某官雪月精神華嵩根本韓范以至于
南渡間氣獨全程朱以來有西山的傳親受學問必歸
于有用經綸自任而不疑然才名太高獲上或違于在
下而人望所屬處外無異于居中維彼甘棠莫如留鑰
盤薄三至堂之上去來十餘載之間口不言錢菜羹飯
而自爽室無長物梅花帳以甚安政事三昧之餘寵辱
一笑之外是之謂自求其福所以養太平之基某受知
師門托迹京輦心隨燕賀望徒極于清溪曲奏鶴飛愧
不如于白雪倘蒙采矚豈勝幸榮仰凟威尊伏丐台察
通浙江饒帥(應龍)劄
某伏以一雨新晴兩間清氣恭惟某官宏開帥閫嘉惠
帝鄉冕旒倚毗蓋壤森扈台候動止萬福某端簪理笏
重沐裁箋再拜徹名于鎮越堂上惟西垣一星下矚之
某惟刺史千里之宅先元帥三軍之司命動静而造化
具嘘吸而隂陽隨鼎餗坤裳勿問元吉某歡惟某官
深沉而篤厚廉簡而直温當今善類之宗主也頃坐御
史府不合故去晶光自此充塞宇宙間翠節碧幢馳驅
江浙亦既勞心上以會稽印久玩命公保釐寬朕憂顧
内臺外臺雖均惟天家耳目官然禁闈正欠汲長孺拾
遺淮陽豈久稽耶某側耳鋒車之召某矯首當代龍門
誦汝墳三章久矣宵垠異趨末由望履陳香一瓣景景
此心不自意斯今得執蒲璧為大府屬吏庭參有期遡
風手舞哂由與點俟命凛如某一書生身苦味備嘗中
年始竊奉常第叨席鷺嶼與本色上滋一概之誤知當
路交上公車東轅西轍仕也學在其中矣僥倖通閨來
此試令自惟技短識䟽傷錦是懼郡邑脉絡猶父子然
駱策之不失其性假借之以成其志或可稍著見于門
牆下某端笏以請某惟事尊事大厥有彛恭其曷敢以
蕪陋廢牽課儷語唐突宗工霜電流輝榮幸億稊某揆
分有截不敢躐申蓬萊閣中神仙大婘起居嘉問霆驅
使指屛息欽承
通王帥參(人英)劄
某伏以秋經風雨清滿乾坤恭惟某官以中朝官贊大
帥府冕旒垂春蓋壤薦釐台候動止萬福某斐然一箋
徹姓字于典史氏惟融明幸鑒某惟越為股肱郡幕府
山多佳客擇以自從何啻裴晉公之得昌黎也婉晝生
風舒慘一道何隂陽寇之敢干以尊生請則贅某惟敬
某官一段冰之姿八窗月之識萬斛泉之文自翠髫時
聲譽已獵獵一舉上中書堂輙申選天子曰俞以本色
官官之入而書林史局出而倅軾守麾贊嬴垣參越閫
亦既勞止匪伊九鳳銜芝花而下式遄其歸儀我鷺翿
某生也幸與執事同里閈逐禄江湖契闊良久不自意
試令剡溪乃與騶珂邂逅于蓬萊閣下展也天只適我
願兮某鄉之山澤癯耳中年竊奉常第東轅西轍多在
先儒考經問難之地以此增益所不能胸中凛凛樂趣
未渠央也誤知諸老交上公車僥脫選階未行邑綬玳
筵上客或垂情枌社而庇休之某拳拳某少好雕蟲今
荒矣告至有彛非此未以將敬竅啟突如紫電一瞬幸
甚某矯睇瓊樓玉宇羣仙居焉敢僣越上起居問沿途
區冊惟命之恭
通趙帥參(崇倕)啟
某伏以秋霽兩間氣清恭惟某官借重份藩運籌元幕
明靈協贊台候動止萬福某露香雪手奏記籖曹㐲祈
裁省某已肅龜列申&KR0008;燕羞吉星後先何福不萃調鼎
寧裀奚敢贅為二御凟某欽惟某官文章足以瑞世言
動足以範俗諸事業足以愛人及物謂宜由紫清界凌
遡直上胡不競流而乃回翔幕府厚積而薄發會有轉
而上聞鳳&KR0742;紫泥上九天矣某誦一代不數之人句慕
用半生願一日而執鞭而不可得學製下邑獲在容密
之下區區本心戴星瞻荷某甬東末學竊服諸友緒餘
仕未能信偶以一科試鷺洲講席幸免羣嘲五辟幕僚
江湖幾徧通班為令易地古剡天開竒遇行依照臨云
胡不喜某執贄有初鞶帨儷櫝禮也荒池蝌蚪唐突鈞
韶繳冀電覽榮甚覆瓿某惶恐端拜申問蓬壺寳輯瑜
珥瓊蕤鈞分嘉戬首途驅冊九頓首以聽行下
通鞏北倅(桂)余南倅(東)余東倅(垓)鮑察判(同孫)李
知錄(召)王司戸(應子)吳司法(紹元)俞監倉(鎮)程
比校(榮祖)諸繳劄
某一雨秋霽兩間氣清恭惟某官倚重星輿(鮑云密贊藩條李云)
(榮總都綱王云精覈版書吳云明燭藩條俞云晏安庾中程云備財醲政)清臨湖鏡(俞云清浮鏡田)
(程云岸幘湖山)康公日奏神物隂扶台候動止萬福(鮑已下云穹示夾某)
(輔台候動止萬福)露香雪手奏記籖曹㐲祈省某已肅龜列申
&KR0008;燕羞吉星後先何福不萃調鼎寧裀奚敢為二御凟
某欽惟某官文章足以瑞世言動足以範俗措諸事業
足以愛人及物謂宜由紫清界凌遡而上胡不競流而
乃回翔治中厚積而薄發邪(鮑已下治中為賓幕舒云回翔芹泮尤云施席治中)
會有轉而上聞鳳&KR0742;紫泥下九天矣某誦一代不數人
之句慕用半生願一日執鞭而不可得學製下邑獲事
仁賢區區本心戴星瞻倚(余南倅云某三復維桑與梓之詩知敬恭當自鄉曲始某)
(也生長鳴珂聲中而未獲肩隨焉每懷愧輙不自意今日乃得屬邑今受覆幬夤緣信有自來矣某戴星歸倚)
(鮑云某猶記燈末席扳望高芳盟雖親而不之即也塵抹一面翕忽成久不自意今日乃得屬足今受覆幬夤)
(緣信有自來矣某戴星歸倚)某甬東末學竊服師友緒餘仕未能信
偶以一科試鷺洲講席幸免羣嘲五辟幕僚江湖幾遍
通班為令易地而東天開竒遇行依德寓云胡不喜某
執贄有初鞶帨儷櫝禮也荒池蝌蚪唐突鈞韶繳冀電
覽榮甚覆瓿某皇恐端拜申問蓬壺寳輯瑜珥瓊蕤均
分喜戬首途驅策九頓首以聽行下
通舒教(必得)林教(文明)嵇山尤山(長棟)劄
㐲以秋經風雨清滿乾坤恭惟某官横經候頖吾道增
重爾神分休(尤云横經書堂振鐸道閫穹云夾輔第二第三段與前同)某兹
繇道珂里而接軒蓋闖碧水而揖冠帶今幾秋矣道鐸
惠越某豈不聞每謂歸途便謁而竟墮因循不自意試
邑在五雲東南行可參會霂霂教雨而源流瀕瀕受賜
將又自此始(林云誦一代不數之句云云同前第五第六第七段同)
通浙水洪憲(&KR0008;)繳劄
某㐲以秋經風雨清滿乾坤恭惟某官受王嘉師培國
元氣九重簡注三極贊襄台候動止萬福某謹薰薌祓
九頓首徹名于典籖氏惠繳悉惟詳刑之寄一道
民命關焉嘘陽吸隂立變寒燠山川百示奔走後先箱
氍之請焉用釀陳于侍衛者某敬惟某官精神足
以強本朝力量足以康世運文雅足以謀王體維今傑
魁人也内敭外歷聲聞沄沄著之丹屏紫極間疇不謂
宜上念浙河以東臬事至重其命公衣繡持節以福一
道洗冤澤物皆蒙講明之餘波也甿謠紳譽洋溢路上
大司寇尚虛席帝意有在匪夙伊暮以公歸兮某嘗謂
谷隱先生之詩曰吾嘗有隂德行矣光炎宋平齋先生
既允蹈之又賡以為訓曰詩書氣脉續聲價天壤閧而
尚書公與先生繼繼承承焉卓乎盛哉東南百五十年
無此門庭某生也晚獨恨未能一償終南黃河之欠天
況竒逢乃今得執蒲璧為部内吏胥沈文自此不必作
矣某喜且懼某惟事尊事大厥有彛恭其曷敢以蕪陋
廢牽課儷語唐突宗工霜電流輝榮幸億稊某揆分有
截不敢躐申大婘起居問霆驅使指屏息欽承
通浙東楊倉(同祖)繳劄
伏以樨金之月晚雨生涼恭惟某官蕩節煇煌庾臺森
峻九重簡眷三極賚嘉台候動止萬福某雪忱祝墨九
頓首以賤氏名聞修告至也惠徼電瞬某嘗聞潘德鄜
之提舉常平也發吏贓訪民瘼列城竦然紫陽翁亟稱
之今我公之嘉惠浙東猶潘公之使江東也精神丰采
山岳動摇百神禁呵何福不除奚庸以鼎餗坤裳為請
某敬惟某官玉界尺之正朱絲繩之直金露莖之清入
而國子先生出而幕府上客聲光熖熖照人耳目上知
其可大任遂以南軒所居之官官之省中事無鉅細禆
贊良多拾級而陞自宜為甘泉真法從而猶坐使華堂
邪歛紓煑摘式奏懋庸式遄其歸匪夙伊暮某浴睫以
伺某矯首當代龍門誦汝墳三章久矣霄垠異趨末由
望履南豐一瓣景景此心不自意斯今得執男之璧為
部内吏庭參有期遡風手舞哂由與點俟命凛如某一
書生耳苦味備嘗中年始竊奉常第叨席鷺嶼于本色
上茲一槩之誤知當路交上公車東轅西轍仕也學在
其中矣僥倖通閨來此試令自惟技短識疎傷錦是懼
使星在上驅策之不失其性假借之以成其志或可稍
著見于門牆下某敢端笏以請某惟事尊事大厥有彛
恭其曷敢以蕪陋廢牽課儷語唐突宗工霜電流輝榮
幸億稊某揆分有截不敢躐申大婘起居問霆驅使指
屏息欽承
通嵊縣交代權縣江監稅(極)繳劄(附丞簿尉頌德)
某伏以一雨初霽兩間氣清恭惟某官油幕贊籌畫簾
叠組百神呵護台候動止萬福某露香雪手奏記籖曹
伏祈裁省(趙云雪溪深處對松而哦賓夫杜簿云英孫句稽之暇岸幘山溪劉尉云次中望嵩梅某)
(隱清逼達溪)已肅龜列申詗燕羞吉星後先何福不萃調鼎
寧裀奚敢贅為二御凟某欽惟某官喬木之秀名流之
宗踐履則有傳家之譜謂宜由紫清界凌遡而上胡不
競流而乃回翔依泛賢勞王事當路倚之邇者百里借
才雖游戲餘刃而環邑之民往往詠德化會有轉而上
聞鳳啣紫泥下九天矣某誦一代不數人之句慕用半
生願一日執鞭而不可得學製下邑獲交仁賢遂將親
奉蕭規密依儉幕雲來百世盟自今日始預切欣躍甬
東末學竊服師友緒餘仕未能信偶以一科試鷺洲講
席幸免羣嘲五辟幕僚江湖幾遍通班為令易地以東
交好仁言悉數以告使沸鼎而涼險灘而夷拳拳歸倚
某執贄有初鞶帨儷櫝禮也荒池科蚪唐突鈞韶繳冀
電覽榮甚覆瓿某皇恐端拜申問蓬壺寳輯瑜珥瓊蕤
均分喜戬首途委戒傾耳以湏
回謝嵊寄居屠倅(雷發)繳劄
某伏以一雨初霽兩間氣清恭惟某官望培剡雪躔燦
屏星百神呵護台候動止萬福某露香雪手奏記籖曹
仰祈裁省某已肅龜列申&KR0008;燕羞吉星後先何福不萃
調鼎寧裀奚敢為二御凟某欽惟某官文章足以瑞世
言動足以範俗措諸事業足以愛人及物謂宜由紫清
界凌遡而上胡不競流而乃欲尋盟松雪厚積而薄發
耶會有轉而上聞鳳&KR0742;紫泥下九天矣某繇都門觧后
光躔數年間耿耿梁月不自意學製鄭卿將叨錦覆中
心欣躍手不知舞某甬東末學竊服師友緒餘仕未能
信偶以一科試鷺洲講席幸免羣嘲五辟幕僚江湖幾
徧通班為令易地而前凛凛冰淵未知攸濟尚其問政
或使之免曠敗也某執贄有初鞶帨儷櫝禮也荒池科
蚪唐突鈞韶繳冀電覽榮甚覆瓿某惶恐端拜申問蓬
壺寳輯瑜珥瓊蕤鈞喜戬首途委戒傾耳以湏
答山隂王宰(宗洙)惠物劄
某抱琴欲試遥指雪溪飛帖有頒劃來雨驛寵以滿奩
之餽燁然行李之光却則不情受之何面瑟縮者久勉
強以往而不來徒媿瓊瑤之報愛之以德尚冀藥石之
貽伏乞台察
答上元送酒曹幕
某伏以玉琯吹葭添一線日琴堂記節飛五朵雲且餉
蟻壺以華烏幕不敢不拜良感良慚退食自公期與梅
花而爛醉舉杯相屬願言芝檢之催朝謝不盡言仰丐台
察
賀馬少監廷鸞劄
渙頒宸綍晉二秋卿仕至都曹已居學宰相之地職兼
少監又以觀梓人之規歷試要除實陪大用恭惟某官
江東獨步天下倫魁妙法度文詞臣舉而為代公造化
筆集賢留以自扶宜從繕監而徑升益表茂林而異擢
某辱知厚矣聞命躍然矯首中朝遙上德興之賀守官
南服永言庇厦之依不盡慶忱仰丐台察
本堂集卷六十八
