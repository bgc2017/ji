本堂集卷五十九
明陳著撰
啟
通李知錄(召)啟
綱掾英游借重東方之侯國銅章小吏倚為北道之主
人秪役有期通名敢後恭惟某官秀分喬木清擢芳蘭
干將莫邪之藏鋒動而有勇大吕黃鐘之在簴靜而自
和粤彯官路之纓隨著王官之績盍徑躋于華貫顧廉
取于總曹自非身兼數器其才何以表率羣轄之上仄
聞名姓已登記于槐庭將有神仙相招邀于蓬島某嶔
崎末第展轉十年分席虎皮偶免子衿之誚授書烏幕
自嗤檄筆之迂誤諸老之憐才幸七層之合穎朅來試
令知有字民時異事殊况涉縣灘之浩渺雨淩風震尚
祈厦屋之帡幪
通王司戶(應子)啟
珠掾英游增重東方之侯國銅章小吏倚為北道之主
人問戍有期通名敢後恭惟某官姿抱天秀眼空世粧
向上規模看稷契臯䕫之好樣靠裏學問得周程朱張
之正傳自拾芥之取巍科盍鳴鞭而馳要路顧于筮仕
姑取板曹作歡喜詩良鄙杜審言之負抱號霹靂手共
推裴琰之之才名州縣間不謂之勞朝廷事均欲其辦
官以綠袍槐笏此亦借留地之米廩木天行當召入某
一科奚補五辟自勞分坐虎皮僅免嘲於羣弟更棲烏
幕偶見錄於諸公曩而聯漢闕之班及此問剡溪之戍
曷然來只何所恃哉時異事殊况涉縣灘之浩渺雨淩
風震尚祈厦屋之帡幪
通吳司法(紹元)啟
墨掾英游借重東方之侯國銅章小吏倚為北道之主
人問戍云初登名敢後恭惟某官姿抱天秀眼空時流
干將莫邪之藏鋒動而有勇大吕黃鐘之在簴靜而自
和粤奮迹于江湖之間盍致身于雲霄之上乃眷藩輔
肻居讞曹與大尹爭是非如董氏子使郡人感恩信如
徐參軍佇聞芝泥蘭檢之頒即為米廩木天之召
通余監倉(鎮)啟
治粟雖勞在通材而益辦種花可暇非拙政之敢知秪
役有期通名敢後恭惟某官姿抱天秀眼空時流議論
如金僕姑發則必中踐履如玉界尺即之愈温自鵬運
于江湖盍龍驤于霄漢乃眷關輔之地不辭廩儲之司
昔都尉何官國士亦先為是委吏下職聖人猶屑親之
蓋能盡職于小官即是可覘于大用竚膺鳳綍趣入鵷
行某佔畢陳編躋扳末第鷺洲冷席粗逃羣弟之嘲烏
幕辟書猥辱諸公之遇一昨通班于漢闕斯今問戍于
剡溪雖云為米折腰知有司出納之謂吝然恐素飡尸
位要催科撫字之並行心之所懷言不能盡
通程比較(榮祖)啟
從容醴局共觀麴蘖之規瑟縮琴廉未信絃歌之政將
藉枌榆之分庇敬修竿櫝以通名恭惟某官清濯芳蘭
秀分喬木風流醖藉詩書有味而自知宦學典刑富貴
逼人而若凂早有鄉曲之譽是真班著之英和鸞惟應
節以徐鳴琚瑀不疾趨而取快粤辭簿領之寄乃專酒
曹之司周忠厚之誥辭既沈酣而有得漢嚴密之𣙜法
復斟酌而後施蓋凡盡職于小官正以致身于大用竚
看鳳綍趣入鴛行某佔畢陳編躋扳末第鷺洲講席幸
逃羣弟之嘲烏幕辟書猥辱諸公之遇一昨通班于漢
闕斯今問戍于剡溪以縣令受教於玄明當加飯而莫
飲如故人垂情於元亮必具酒以為歡凡可庇存是為
歸倚
通舒東教(必得)林西教(文剛)啟
講席有嚴增重東方之會府鳴琴自試倚為北道之主
人况忝夙知敢徼新庇(林教云承教可期通名敢後)恭惟某官姿抱
天秀眼空時流向上工夫看稷契臯䕫之好樣靠裡學
問是朱張程邵之正傳自拔萃於圜橋億萬計之中己
取勢於擊水三千里之上(林教云自分丹桂于昕庭盍照青藜于夜閣)然琚
瑀豈疾趨而取快和鸞惟應節以徐鳴薄遊芹藻之宫
增重蓬萊之境絃歌所被已挽回鄒魯之風綸綍有來
看趨就向褒之列某一科何補五辟自勞分席書堂僅
免嘲於羣弟操瓢畫幕偶見錄於諸公兹通席之有緣
聊抱琴而自試縣令承流而宣化吾斯未能君子學道
則愛人何以教我其為瞻倚罔既敷宣
通兩浙常漕(楙)啟
錦袍膚使倚雲闕以建臺墨綬卑官指雪溪而問路幸
嘗忝摳趨之末乃獲歸臨照之中敢略彝牋敬脩圓櫝
竊惟自一命而上當以及物而為心得百里而君庶於
親民而行志奈何積弊迄至難言沸煎熬其萬端如投
湯鼎紛督責其交集真坐針氈或者雖有以自貽然亦
莫為之我主遂使後輩每思古人陳河陽之謗方興守
臣獨加之信重蘇江寧以難自任監司皆聽其設施此
居上者執扶持之盟故在下者得展布所學常嘆此風
之墜地詎圖今日之有天不自激昂是為棄暴恭惟某
官身都元氣心泳聖涯霽月光風中有冰雪稜層之操
泰山喬岳詎知雲雨變化之神方諸老颯其彫疎而我
公卓乎偉特家學在斯宸衷所知爰復授于青氊益有
華于黑豸力排奸佞即紹聖攻章蔡之忠(自注云常安民)面折
是非如南渡决向潘之議(自注云常同)固有一門而相踵未
聞三世以皆賢此豈止邦家之光抑亦關天地之運然
而御史獨步今日固賴文通轉運焉得福星又須子駿
乃驅馳于二浙以表倡于四方聲望素孚精采立起人
隠必達甚如慈父母之相親吏奸不行咸曰活神明之
可畏激清波以洗積弊扇廉風以醒羣饕吾道之亨大
用兹始某梅枯猶活荼苦如甘受命父師凜兢兢乎本
色授徒鄉曲凄冉冉其中年偶叨雁塔之題獲玷鷺洲
之長遂因闡導益自琢磨誤蒙當路之見知狎被公車
之辟置振衣岳麓拜挹南軒遺教之風回擢秦准盤薄
西山舊遊之地難名樂趣頗慰平生轉而趨漢闕之班
及此向剡溪之戍其大略也則嘗聞之土瘠民稠艱食
常如於饑歲山深俗獷輕生殆甚於他鄉常若治家而
長子孫不以傳舍而苟歲月此由中之欲試謂善後則
未知獨恃高明曲垂容覆與百姓爾汝倘無慚縣山之
松竹度一介夤緣或可與公門之桃李寸丹所倚點墨
非誣
通洪憲(穮)啟
使者祥刑馳轡浙河之左書生學製問舟剡水之湄蠲
雪繭以通名望霜臺而歸敬恭惟某官一門文脈千古
道心公卿大夫交誦清流之德兒童婦女知為世臣之
家表以簮裳淡如韋布先正之識于槐下謂吾郎必做
此官伯父之薦于榻前曰臣姪可以為相矧州縣之傑
聲獵獵而班行之緊步揚揚宜重燠于田氊乃出供于
外服清香畫戟甫疇賢刺史之庸玉節星軺又入才監
司之選眷祖宗重億兆民之命為社稷綿千萬年之基
必惟其人則錫之福然而平園公既往久無懲奸舉善
之風濂溪子復生則有澤物洗冤之學見大夫乏材可
使新天子擇公以行出其緒餘燁乎神采大則寇盜奸
宄以息小則墨劓剕宫不冤吏饕戢而疏十愆之刑民
力寬而拜一分之賜仰觀乾象頓收貫索之光茫俯聽
師言每說鋒車之消息
通楊提舉(同祖)啟
持星臺之節將指司均問雪溪之舟強顔學製幾載積
懷於鑽仰一朝獲愛于察容恭惟某官高山龍虎治世
鳳麟颯颯文聲筆下六丁之奔凑堂堂正氣胸中萬甲
之韜藏自贊畫于宣臺早記功於盟府人固逆覘其大
用公亦以遠者自期遂離州縣塵埃之勞徑上舘閣清
華之選擢昌黎為博士甫聞晨誨諸生之言命石洪作
參謀又在暮取一人之列咲談之頃禆益者多迺疏宸
扎以趣還亦曰輕車而就熟翺翔宗序馳驟宰途要路
立登秪跬步到甘泉之境急流勇退忽長揖出光範之
門惟安乎仕止久速之宜故在於咨度諏謀之頃駕言
蒞止碑頌藹如官有千斯之儲特為土苴民拜一分之
賜最係本根不有君子其能乎類非俗吏所為也粤稽
孝廟時若文公以南方之第一流為東浙之常平使非
但究心於煮摘率為留意於撫摩其風力有王魯國弗
能回其議論雖唐悦齋不少恕聿追前哲丕闡遠猷皇
華使臣有光久煩君重侍從近臣虛位留待公歸特少
需之行且召矣
通劉憲幹(仲益)啟
外臺贊畫聳蓮幕之聲華下邑承流趣瓜期之消息敬
裁尺素庸贄文函恭惟某官振鷺羽儀鳴鸞韵度問西
都之人物今有幾人溯後溪之家風獨傳一脈頃從萬
里而出映朅來咫尺而近天(劉本蜀人寓安吉)盍華貫之先登
而競流之深戒寧迂朝武暫倅使軺風肅賓筵助繡斧
平反之議春回讞筆廣璪旒欽恤之仁自古惟刑之設
官其必以賢而為輔故凡學道罔不盡心峻倚霜臺應
喜星沈于貫索清歸天闕已看雲近于蓬萊某佔畢陳
編躋扳末第鷺洲冷席幸逃羣弟之嘲烏幕辟書猥辱
諸公之致雖草檄未工於倚馬而範車素取於獲禽昨
叨漢闕之班今問剡溪之戍冐然來只何所恃哉時異
事殊况涉縣灘之浩渺雨淩風震尚祈厦屋之帡幪瞻
向之深染濡則淺
通王憲幹(鐸)桂檢法(康老)啟
某官清擢薰蘭秀分喬木大吕黃鐘之在簴靜而自和
干將莫邪之藏鋒動而有勇出處具存于矩矱表裏無
得而瑕疵守家傳教仕之方戒世俗競流之習試紆朝
武來贊使軺風肅賓筵助繡斧平反之議春回讞筆廣
璪旒欽恤之仁自古惟刑之設官其必以賢而為輔故
凡學道罔不盡心峻倚霜臺應喜星沈于貫索清歸天
閣己看雲近于蓬萊某佔畢陳編躋扳末第鷺洲冷席
粗逃羣弟之嘲烏幕辟書猥辱諸公之致一昨叨班于
漢闕斯今問戍于剡溪時異事殊况涉縣灘之浩渺雨
淩風震尚祈厦屋之帡幪(桂啟云將令桃李之俱春震風為懼所恃枌榆之有社易)
(地分陰)
本堂集卷五十九
