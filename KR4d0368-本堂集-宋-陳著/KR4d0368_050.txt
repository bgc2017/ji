本堂集卷五十
宋陳著撰
記
王氏捨田入定明寺記
萬竹王立孫徙居斗門遵其祖治命也追惟先世其來
也遠子孫昌繁松楸霜露之感族居而𣲖襲時節展省
固不乏人而立孫之祖之父兩世丘隴距今所徙六十
里能無隠憂焉月峯定明寺實與墓隣將託以為安而
徒言不足盟歲庚寅始獲置田若干畆歸之寺而告之
曰其為謹護兩世墓域勿我愧也其為嚴奉一室香火
勿我寒也其為於四忌日隨所脩梵事勿我違也主僧
某與其徒某某咸曰如約然不可無始末詔永久因以
記屬余吁佛者以空為宗身且亡矣於人乎何有顧欲
以抔土之遺累其顧念斯未之能信奚書為而請之固
曰立孫不孝則有辭矣家之興廢子孫之賢不肖自古
所難必况年來公私交迫以刻為歲雖欲廬墓勢有不
可無已則委之寺不猶愈於他委乎今田為墓而捨則
墓與寺相為無窮是施報兩得之若曰如流俗之溺於
所謂空徼福於茫昧之表非吾事也世變日薄禮義綱
維所不及而權之以便利不於其迹不於其心其在子
乎余聞其言為之動焉乃書昭陽大荒落嘉平日嵩溪
遺耄陳著記
梅逸林隠君祠堂記
墓廬有祠禮乎禮士以上皆有廟下此則鬼考寢薦世
降或祠於墓權也然余於所知林隠君之祠則重有感
焉隠君諱澤字堅叔世四明仕族癸未四月八日生幼
穎悟博學多聞居公喪致毁瀕死遂絶意進取惟杜門
教子猶自力家本僅足口未嘗言利而以周急為樂創
惠生道院延良醫受病告者藥隨需不少靳至粥産營
蓄以給里人賴之乙亥冬時事孔棘人皆勸入深密獨
謂青山去城一舍而近祖父墓在焉必此乎依明年三
月十六日遊騎猝至執脅首剽路罵不屈以死年五十
有六&KR1043;洞中治歛既殯謀葬一夕夢執公輔手曰我之
歸當於山之柿木隂翌日得其地穿壙土五色白者乳
甘可食衆異其應以是年月襄事畫像在祠青巾野服
如夢中見有手抄六帖三十卷瓦釜雷鳴集一十卷和
陶詩一卷皆燬無全存雅好梅自號梅逸公輔公弼其
子也嗚呼人莫難乎死生取與之際隠君於財無苟得
於難無苟免命義所在斷斷無他世方波頽風靡有若
而人卓然自拔是可敬矣葬已十有八年而公輔抱難
言之痛一語及則泣繼以血由是委其家公弼逃而之
虛廬墓下奉祠事且以記屬余既為書隠君大節觀公
輔用心姑略其迹殆亦今之所謂孝者夫此余所以重
有感也夫昭陽大荒落仲夏朔前進士陳著記
巖棲記
余屏居嵩溪門外事如隔世一日有客巖棲者謁意謂
山林之人揖而入氣昂昂語落落與其所以自號不契
訊之則曰吾蜀産也今為鄞人譜端平相家後西遡䕫
巫數千里桑梓之恭蓼莪之感無所於寄每誦白巽江
山堂詩至燕寢傍巖棲則鄉關恍其在目因取句中字
以志其心余聞其所言為之三嘆謝太傅於丹陽築東
山周元公於廬阜名濂溪司馬文正居洛而稱洓水君
子之不忘舊䫫如此吁家山之念天理人倫所在本無
間斷彼溺於已私蕩於世變一毫便利路視骨肉如奴
役親戚鄉黨滔滔皆是子而以閥閱之貴獨立不隨存
其所自來與岷山之江源流一脉相為無窮駕言巖棲
警發不知本者甚切關係世教甚大他日如司馬長卿
以使節歸蜀乘駟馬車縣令負弩矢前驅未足多羡待
子彯纓早退時遊故曲父老歡迎咸曰是孝義兩全巖
棲翁也斯則無餘贊矣巖棲氏鄭雄飛名也歲昭陽大
荒落仲秋奉川陳著記
梅山記
梅山陳&KR0581;楚秀自號也北山之陽有阿焉土密而水䟽
築屋三間手植梅數株凡卉木映帶左右而山為梅所
擅故曰梅山閒而質之余余謂物之受變足莫如梅老
而後狀拔枯而後生意見寒栗洌而後神定而色應如
端士烈丈夫面目古雅肝胆明白粉兒乳子所驚走交
之者難為人雖浣花叟於此動興猶未竟底藴孤山處
士詩以收名亦不過太平隠趣卓哉玉局翁登大庾嶺
寄羅浮村鍊成冰䰟雪骨世之人一追想及毛髮森洒
吁止矣今乃命以自况其稱乎否因索言以告而為貧
餬口於外風雨霜露玉之久瘦稜稜淡寂寂去桃李已
遠盍歸而猿鶴相勞苦藜藿與朝夕堅忍以厲其操靜
默以全其真瞬養息存以夀其根本於以共歲寒其殆
庶乎夫然則余雖耄尚能自力時至梅下披香蹈影把
酒賦詩樂其有梅山矣余族兄本堂老人也歲旃蒙恊
洽中和節記并書
敏求齋記
賈哲甫養晦來正鄉學與人接虛無厓壁挹其氣聽其
言春日之雨也一見余如平生懽從容及其家面江腋
溪萬竹襟帶偏西臨池築讀書齋靜潔自便庶於為學
有助扁敏求諸君子而銘而說精意互見今將列而揭
之幸為申其說以為記余謂夫子聖也而好古敏求可
非聖則不可潜菴輔先生謂生而知之者義理好古敏
求者事實理與事一貫知與行相資世之人未能知理
而有所好吾恐求非所求差毫釐繆千里其機甚危夫
然則學將奚入孟子曰學問之道無他求其放心而已
矣於此知欲學夫子之敏求當學孟子之所謂求放心
始矣養晦拱而曰願學焉養晦婺義烏洋川人余四明
陳著也歲乙未夏五月記
交翠忩記
萬物一太極草其一也生生之妙若隠而顯而心會者
鮮三代以上朱草蓂莢乃聖人精神中物及豐芑菁莪
芹藻託之歌詠到今見其天趣流動世降而楚騷雖蘭
&KR0581;亦為時人憔悴鬱結然則草亦有遇與否耶卓哉周
元公謂忩前草與我意思同想其有見於形色皆性終
始皆誠相契於不言之表融融默默與物為春如仁者
樂山智者樂水如樹交花禽對語一邂逅間自相暢洽
皆此意也朱文公贊公遺像曰風月無邊庭草皆翠發
越氣象至於交翠愈莫能名矣余西忩朝夕見草輒取
二字為扁庶萬一有得焉而或者議其僣然士希賢分
内事也如余何歲旃蒙恊洽閏月庚午本堂老人記
重脩淨慈寺記
余家西蓮葉峯下有禪刹曰淨慈林麓茂悦風月清美
擅里中遊觀勝地比饕者狎尸丈室苟旦暮饜率颺去
山空屋壓惟殿一閣二鐘樓僅完古佛殘僧幾與狐兔
爭席歲辛巳法椿以公選住持周視奮誓迹其舊而經
而營量其力而緩而急謂寺初興山君發靈日用飲食
實徼福以贍而祠庭老且隘所以尊本妥神依未稱首
撤而新之既次第重建祖堂齋堂庫院庫閣皆高亢軒
豁衆寮客舘浴院西廊皆深而敞回而便庫堂庖若溷
則繕修覆甓必堅必緻四十年來過者誰目規復不十
年頽立廢興於前有光寺産素薄非施助奚給自忝竊
者居神罔惠顧昔所謂世俗祈求一經凄其掃影况遺
逋山積執劵索償踵相接如承乏辦事何法椿乃斥巾
鉢儲開人信嚮冥冥與知相其來源源孰禦調度土木
時節鐘鼓屢更饑饉一如平日胷中無私百需自應神
固弗能違也間且並溪隄田寬為衆計栽松補竹環四
山葱翠秀擢精神運量有餘如此古道散夫人隨所入
用心安問殊歸成皆可紀法椿功等開山將紀其蹟不
以他屬而屬之余然余所欲言已有宋紹興熙鄉先生
端憲沈公記在奚庸贅特為書其志立事成之概云前
進士陳著記并書
信州龍虎山象元觀記
凝妙師林元素鄞人也本儒家子少負逸氣為喜方外
遊既而出家為道士輩行多所推許嘗提點二道教事
未幾謝去主越之龍瑞宫意欲托老子祠為翛然遠引
計裔其徒者吴禹錫為於信之龍虎山西買舊隠者址
相與悉心畢力審面勢以崇棟宇開林壑以納光景歲
戊子經始乙未訖工曰殿曰方丈曰倉庫若廊廡庖湢
皆具取老子所謂象元之義以名其觀將直下甲乙而
傳之間因里中舊以狀來請記詔永久余謂道家者流
門戶一立規揭至嚴雖百世誰何於余文奚賴辭焉而
請益固乃為書其概况聞觀左右濟潭水清而激琵琶
峯峭而秀風恬雲閒日與娛樂而吾陸先生文安公書
堂實在招真巖下或時信步瞻忽之頃家世初心能無
動乎吁使元素不為彼之歸而惟此之傃其所成就必
有見於世一觀云乎哉前進士四明陳著記
新創望雲院記
四明望雲院比丘尼淨心所建也其地負城之西左城
右隍先是居士吳覺清于囂塵中廬尋丈地施湯茶既
而捨與淨心以基創院於是周視謀惟勇為貿易計寬
示價償相先樂售深之廣之既乃剪乃滌蒐良材乃鳩
良工歲庚寅經始閱三年而正殿成明年山門成迄壬
辰而法堂僧堂若庫院方丈圓通閣下至廊廡庖湢皆
成於是因橋名院奉大士以主之初院之建已資有限
費用無涯本道宣慰使左承公同夫人陳氏懽然施捨
賴其助居多於是於閣之上像之為祠以報其德越十
有三年間金碧雲連有山林風日梵家百需種種具足
穀有田菜有圃樵採有山撞鐘擊鼓巾鉢輳集度其可
者為徒甲乙住持以圖永終不廢將志其本末轉以狀
請吁世遠道散浮屠氏之教如淨心者有志操有識略
亦胥而為彼之歸一念真純不餒不跲精神所到功用
自見卓卓乎與其徒異使其生於三代之前相從於漢
廣汝墳之際安知其不有見於彤管之書而所見止於
空門而已邪此余於淨心猶有取焉而重為之感故併
書之前進士陳著記
轉以狀請之下改云淨心鄞人父陳氏母葉氏生
而凝靜茹不及葷八歲而𤯝夢白衣大士授之藥
而愈感焉發愿出家投寶葉源禪師祝髮受具嚴持
戒律且精神足以發用識略所成就者固如此故
併書之
本堂集卷五十
