本堂集卷九十四
宋陳著撰
講義
吉州白鷺洲書院講義
某誤叨郡辟濫長書堂秪事開說昉自今日自顧至愚
極陋凛凛莫勝有聞于師敬取以誦深惟世遠道散學
校具文聖朝崇化加重書院惟白鷺洲寔表江右于此
藏脩于此游息於此講習于此飲食必先踐履必後科
目必先器識必後文藝必自重毋自卑必自立毋自餒
必自強毋自畫必自反毋自恕必毋奪于得喪榮辱必
毋怵于憂患變故是皆學者之事也雖然學不知方望
道莫見有大本領其惟中庸乎
天命
中庸首章揭此三句三句之中揭三謂字使萬世學
者受罔極之恩子思子未作中庸以前非無人說性
非無人說道非無人說教即未嘗有人指其性曰如
何是性未嘗有人指其道曰如何是道未嘗有人指
其教曰如何是教曰性曰道曰教之名未明後世學
者將從何處尋性將從何處尋道將從何處尋教將
從何而見得性也道也教也是一貫且如易曰一陰
一陽之謂道繼之者善也成之者性也止是說天命
之性不曾說率性之道修道之教之意書曰惟皇上
帝降衷于下民若有恒性克綏厥猷惟后性道教大
意雖盡在其中又不是次苐分明順說至中庸首章
直下說出三句學者始得因名義以反諸身始見命
外無性性外無道道外無教三謂有的實一貫大明
自子思子作中庸始矣三句名義精切明白有朱子
章句或問在不復敢贊一辭但要知得中庸一書綱
領雖在此三句上三句脉絡全在率性之謂道一句
上蓋有形則有性不患無性患不能率性有道則有
教不患無教患不能盡道是故有率性之道則為受天
命不則為逆天命有率性之道則為樂天命不則為
逆天命有率性之道則為敬天命不則為怠天命有率性
之道則為全天命不則為曠天命以此知性乃均有
者惟在率性與不率性耳是故有率性之道則其道
皆是實理不則其教皆是偽妄有率性之道則其教
皆是正大不則其教皆是偏邪有率性之道則其教
自有條理不則其教顛倒悖謬有率性之道則其教
見于日用常行不則索之恍惚誕謾堯舜禹湯文武
皆是率性者也故見之二典三謨于訓誥誓命于周
南召南皆教也教皆道也道皆性也當時之人有所
凖而仁而無非仁有所凖而義而無非義有所凖而
禮而無非禮有所凖而智而無非智至于禽獸魚鱉
昆蟲草木一動一植散在兩間者無不各遂其宜是
皆堯舜禹湯文武率性中来周公孔子亦是率性者
也故見之于太平六典金縢立政周官無逸等書于
刪詩書正禮樂作春秋門人弟子難疑問荅皆教也
教皆道也道皆性也或施之于當時或垂之于後世
皆斷斷乎不可易是皆自周公孔子率性中来彼不
率性者則反是桀紂在上教天下以滛虐春秋戰國
教天下以攻利秦教天下以詐力漢高教天下以無
恥漢武教天下以多欲唐教天下以無禮義晉教天
下以放肆無度佛氏教天下以空寂老氏教天下以
清虛凡若此者皆不知性為何物故其教皆非其道
以此知我有不同者惟在率性與不率性耳此率性
之謂道一句承上句生下句體用兼該源流無間乃
三句中之大關鎖也此中庸首章自道也者不可須
臾離也至君子慎其獨也數句反覆精密其說獨詳
是為率性上要緊故說盡由教而入者下工夫處後
之言性者可以凖矣而其間有三節最可畏幸而第
一節得孟子第二節得周程第三節得朱子所以子
思之說傳至今日如日星終不可繄如金石終不可破
不然則難乎免于惑矣盖道之所在愚不肖者固不
足與為道而賢且智者害道為甚人而愚也不肖也
其議論不能動人其見識不能過人將易而侮之尚
何足以惑天下人而賢也智也其聲望其志向其踐
履其辯說皆非人所易及則人必宗之宗之則必有
䣊惟信其所宗者之說為是不復究其所宗者之說
為非縱有知其說未能無過方且相與委曲執說以
遂其非此道之所以不明不行戰國之時如楊朱如
墨翟如告子直是能堅志強辨而楊氏以為我為義
為我必至于無君墨氏以兼愛為仁兼愛必至于無
父告子亦說仁義而分内外若不遇孟子道一善字
說出本性天下將胥異端誰排闢以衛吾道此第一
節也自孟子後一節尤長如荀如楊如韓皆是表表
于其間者當時學者尊之宗之不减孟子而荀子道
性惡楊子道性是善惡混韓子又說性三品此皆是
不曾看得性之大本各恃其才各執所見却從氣質
上論性迄無定論直至我朝程子受學于周子說出
論性不論氣不備論氣不論性不明等語彼只說氣
質之性而不知天地之性者千載之紛紛始定而中
庸之書始有所受此第二節也自此程氏門人布滿
天下各自以為得其師之說而得失深淺固已不一
况當時大賢有為性所先之說者有為浮屠之說者
有為新學之說者天下之人搧撼陷溺如醉夢中植
䣊相仇牢不可破又况中更天地大變諸老凋謝人
欲横流而性之說不絶如綫直至朱子以四書為本
辨明義理毫髮不差而章句或問之作發越程子之
所未言折衷諸說之所未安使學者有所依據有所
去取子思性道教之說益大光明此第三節也嗚呼
朱子未遠也今之學者又各自以其意說性而不知
性出于天各自以其意說道而不知道出于性各自
以其意說教而不知教出于道性道教一貫之說又
胥而為紛紛為昏昏其病將有甚于前三節者病在
何處在勝心在輕心在錮心立論要平勝心者無平
論立論要確輕心者無確論立論要通錮心者無通
論不平則竒竒則失之不確則欺欺則失之不通則
窒窒則失之中庸一書朱子發之已盡不待他人屋
上架屋然則今之學者欲觀中庸必先去勝心輕心
錮心則性道教之說方一貫而中庸在我
剡學講義
某愚而不移學而無得朅来試令必有我師乃不鄙夷
遜席而請固辭不獲輒誦所聞以求是正焉
樂記曰人生而靜天之性也感于物而動性之欲也古
聖賢之教人于此焉最切學者之受持于此為最危
盖人生而靜天之性也以上不容說其曰感于物而
動性之欲也此二句却要精加體認史遷以為性之
動為性之順是認欲為善陳用之以為性之欲循而
充之為小人是認欲為惡惟横渠先生謂感之而動
是氣之性南軒先生謂性之欲也言亦性之所有而
其要係乎心君宰與不宰耳晦菴先生謂欲即所為
情也經三先生辨說方明白昔在聖賢所欲不踰矩
則不踰者矩耳非無也欲仁斯仁至則所至者仁耳
非無也養心莫善于寡欲則說寡不說無可欲之謂
善只說可不說無曰欲不可從非曰欲即是從曰欲
而不貪非曰欲即是貪身非槁木心非死灰故未嘗
曰絶欲表記曰無欲而好仁乃他無覬望之言通書
曰無欲則靜乃人生以上之體盖人受血氣而生心
統性情之妙心不能不感于物靜不能不動于感而
性之欲者多出矣欲所當欲則欲亦天性也欲非所
欲則血氣之欲也欲其善惡之機乎故其靜而未有
所感已有此仁而未惻隠已有此義而未羞惡已有
此禮而未辭遜已有此智而未是非如鏡斯垂如水
斯止包兩間而本虛也備萬物而本一也易所謂無
妄書所謂道心詩所謂秉彛中庸所謂未發之中孟
子所謂善及其與物接也喜其所喜如子路之聞過
孟子之不寐則為喜之正不則謝安之過門限折屐
林甫之津津眉宇間則喜非其正矣怒其所怒如舜
之罪四凶文王之遏徂莒則為怒之正不則為明帝
之撞郎太宗之仆碑則怒非其正矣至于哀必如孔
子之慟顔淵敬姜之哭穆伯則為哀之正彼子路之
不忍除喪子夏之哭子喪明則非哀之正至于樂必
如孔子之曲肱而枕曾點之暮春浴沂則為樂之正
彼太康之事盤遊齊王之好鐘鼓則非樂之正矣男
女之大欲無男女則人倫廢矣如關雎之好逑雞鳴
之相戒可也彼桑中之期琴挑之奔則欲非其欲飲
食人之大欲無飲食則命絶矣如簞瓢飲食之自樂
嘑爾之弗食可也彼墦間之乞鼎指之染則欲非其
欲且如仕者欲行其義則俛首帖耳惟利之趨脅肩
謟笑唯勢是視苟可以進媒其身退私其家者無所
不至私欲也如性何學者欲至其道使靠裏工夫不
自鞭辟騰口議論徒事張皇苟可以内罔父兄外欺
朋友者略無忌憚私欲也如性何世方人欲横流天
理湮晦相與講明孰急于此惟曰理為欲之對而界
限不可不明殊不思說欲而不說人欲則非所以為
學盖性情也動則為欲欲則有善有不善豈可專以
為不善哉是非疑似之間甚可懼也絶人欲之私而
從天性之欲是在學者
四經約旨
某嘗謂易者理氣之會書者經綸之本禮者品節之理
詩者性情之真然一經必有大綱領不識綱領則望天
者蒼蒼望海者茫茫不得門戶奚有畔岸故于四經各
舉其所以為綱領者名曰約旨
夫易其綱領在乾盖天者天之體易者天之心乾者天
之性六十三卦皆其情也易超于渾沌而非渾沌近于
恍忽而非恍忽其中有物是謂之乾乾無不備亦無不
統有所謂元元未見也而有利之體有所謂貞貞未見
也而有貞之體體在是也用亦在是故見于順則為坤
見于動則為震見于入則為巽見于陷則為坎見于麗
則為離見于止則為艮見於說則為兑分而六十四卦
六十四卦乾一卦也折而三百八十四爻三百八十四爻
乾一爻也雖倍而四千九十六可雖倍而又倍之可也
吾知其無窮也以其體吾知其為天之性以其用吾知
其為天之情以其情性皆統于易吾知其為天之心昔
程子曰以性情謂之乾盖兼體用而言今則因其說而
析言之楊文元作已易謂自乾一畫始是矣但乾即坤
坤即乾等語又自是一說是故學易者要因乾見易
夫書其綱領在堯典而一光字最難體認光其聰明文
思之發見者乎非推而致之遠而大包乎天地之外非
察而測之深而不遺于秋毫之末無色之可覩而自見
其煇煌焜燿無迹之可執而自見其流動充滿故曰(闕)
邑庠講義(闕)
文靖講義(闕)
本堂集卷九十四
