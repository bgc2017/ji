本堂集卷二十五
宋陳著撰
五言古詩
九月十日鄉人醵飲丹山分韻得地字
流景赴壑蛇浮生遷穴蟻世變兹已極擾擾欲何事淡
飲養丹田守口為福地常時不出戶一年兩遊寺清霜
又芳菊舉頭花前醉里人重斯集彷彿鄊飲意叙坐既
有倫交勉言亦至老成示典刑少壮修容止知者勿籠
愚勿以利傷義實行培本根餘力及文字宇宙自顛冥
存古強吾里扶持復扶持相與無彼此酒云酒云乎淵
乎有餘味
次韻張子開次子試睟
聞昔寧馨兒如馬千里馳或秀如芝蘭或如飣坐黎居
易生七月已能指無之又比令狐楚五歲善屬辭是皆
非偏爾隂有造物司吾䣊正氣旺楊泣墨子悲誰知世
變極所見及所期卓哉子張子不問今何時種德以種
子愈出而愈竒元方既及冠可寶已不貲經史日研精
甚於渴與饑百發當百中善射如由基亦日後自積王
魏不仕隋再索又得兒照室光陸離今朝歲一周岐嶷
傲娥羲叢珍試初步動覺猶矩規燦燦文在手炯炯向
在眉但喜家傳昌浮機豈終危宇宙一開泰扶植須人
為在外寄藩屏在朝資棟儀雖當保抱中方來事可龜
風埃自&KR0008;洞庭階且諧熙眼底雙鳳雛笑唾燕雀卑而
况表獨立硬脊非韋脂觀志既有人一脉如抽絲作室
必肯堂何患不塈茨此事真慶事他事非所怡我老拙
已固無能說項斯來詩走風檣難用蠡管窺趁筆聊示
耳深愧無精思
用前人代二子用前韻來謝韻
蒼蒼本無為烏兔爭飛馳今日為何日誰叩和與羲舉
目萬感集秋風黍離離人生能幾何夢境蛛營絲或以
烹自售變詐如鞅斯或以舌交戰縱横如秦儀亦或事
曠逹蜕形慕安期不則逃空虛灰心從闍梨不曰古聖
賢自有天根基為己非為人積學如積貲弗廢一日葺
庶幾百志熙世遠教法散有識如退之試觀訓符讀道
義不以規貴賤何足云而乃徒費辭進學以為解詩易
分葩竒安貧以知命妻兒任寒饑既而及行藝頋欲中
有司未忘功名徑(闕)
荆棘茨堂堂山斗望為論如彼卑吾師吾孔子曾子而
子思以至孟軻氏四書炳蓍龜君家兩英嗣珠璧光和
隋元方知自力閫奥次第窺既以習語話行有向學時
光隂電一抹聖狂幾甚危百行孝為本氣下色愉怡極
而察天地造物自齊眉苦語贊義方一洗時粧脂勉旃
復勉旃忽重老大悲還以自警省就示吾諸兒
用前人示諸兒
世事紛游塵薄俗囂鬭鶉手足誰魯衛肝胆多越秦獨
君先君子父事吾先人我得從之游義與同胞鈞上而
下四方相依為齒唇間嘗道病殆飲食藥餌親卓卓乎
古道難言但書紳今及其子交知愛邁等倫不曰淡無
味如嗜千里蓴其子又其孫秀異良可珍架有萬牙籖
膝間又循循功名特土苴學術要深淳工夫入細處力
行自忱恂推而致廣大直扶天地垠書積非易事難欺
是蒼旻不觀冬閉固發為青陽春因知栽者培根本前
人身萬事風絮盡盛德脩唯湮契稠無浪語感舊還酸
辛吾年七十近不入時材掄眼昏惟内頋遑知世粧新
耳聾謝外聞免飲聒者醇溪曲五畆園安受閉戶貧蔬
畦野草徑月夕清風晨杖履攜諸兒俯仰時一廵殘息
尚可延何幸里有仁豈無泰交期得輿展轉神遠業歸
後生我得為天民
和單君範古意六首
歲事有豐歉官税無減除誰知山中田沙土多蒿蔞秋
來倘有成猶恐纔半租或其水旱至不足償耰鋤三歎
家百畆無復三代初妻兒忽相問明朝飲何如
右農
學圃蓋如何先說畦菜法栽種及天隂灌溉須雨歇更
欲樹花果古方難冺滅不見郭槖駝纖悉傳以列於以
供釜烹於以佐杯勺頗疑魯夫子却鄙樊遲拙
右圃
枯者既就拾濕者亦既束空此一谷薪載之可折軸下
山售市價得糧不能宿誰知此時心氣塞口自嘿安得
如買臣賣薪有時足
右樵
一笛横秋風渺渺心話長勿效漢卜式得郎不為亨當
如老寗戚飲歌不為狂驊騮正驕騰萬里水草場誰知
北海上嚙雪對天狼
右牧
莊叟非觀魚遊戲何有鄉靈均豈漁者聊以歌滄浪超
然網罟外千載名字香今人志多取曲鉤有餘殃魚死
心亦死胡為不自傷勿謂得忘筌未得筌以忘
右䱷
虎技止三跳氣暴志匪深人皆望而畏所宅在﨑&KR0706;時
乎出山谷爪利牙齒森豈無勉有力激烈盡殺心我聞
亦一快細思又沈吟就然射石者未必能生擒
右獵
書范景山(湘)先丈逸事
朅來望公亭聞者范老子盛德自有銘逸事有未紀如
彼沙滙墳實葬外舅氏纍纍塜十四誰計後不祀懷券
售之人枯骨聽擲棄公心惻惻然能忘我先妣猛捐十
倍價復此不毛地至今上塜飯免為若敖鬼又如域西
山寸山寸金置山人已過望我懷不自已當公未死時
而適山人死頋斥眠牛崗欲葬惟其意夫先媍隨後同
穴墳隆起世隆俗日薄安識仁與義先世未百年來者
已弗記况於外氏家代盡子孫事買山未一刻賣者不
敢視况容賣主葬為人重於已中心所樂為焉有一毫
偽死者豈無知造物非塊爾公雖不求報感應乃常理
後嗣何其賢相契繼前志范氏其興乎吾無間然矣
深出贅歸省再往媍氏家
父子恩愛重人生别離苦惟汝善事我我亦深愛汝我
今年七十又有多病毌出贅非汝心事有難直取寸步
安可離而乃江山阻憶昨汝歸時大暑走風雨身如出
水荄淋瀝帶泥滷弱質又逃病老懷方免慮胡為有力
者夜半負篋去兀自無完衣轉使無赤露命窮不可醫眉
攢若為訴我心愈惻惻還送汝行路奈何其奈何聽我
細分付出入誰能無歸期况堪數遠遊必有方無愧聖
人語得失亦何常翕然雲散聚不見古君子隨甑寧復
頋賢哉汝媍翁可以就規矩琴瑟相好合更聞汝得婦
足寬父母心百里在庭戸謹勿困閒愁宗事要擔負
喜弟觀得男彌月數句識之
我昔四十七正室能始抱命蹇坐遲晩不及含飴笑今
始絶勝我較我一年早手撫宗嫡孫况有眉壽老汝心
當何如喜氣浮襁褓何幸親見之是子當跨竈深源出
芳流感德受豈報家慶三世圖人間如此少彌月湯餅
席雲集尊與少歡極不知醉老懷得傾倒平生汝從我
篤友肝胆照凛然來者懼今乃知有紹回首我四兒賢
否雖未料庶如我汝心世世式相好
次韻弟觀避難
北風行黑殺東南天柱折忠臣鋸解頭文士刀抉舌我
亦走危途腥埃蒙面鐵攀緣極稜層雙跟迸皴血山人
邂逅驚強顔取容悦班荆分菜糜兒童笑流歠荼毒復
荼毒難說更難說十月初五夜山林隂炁合骨肉復何
之無從知死活眼光射先廬山人火烈烈虎狼相往來
左右無寸挾吞聲哭逹旦忽與妻孥接相持牽衣裳透
膚霜露浹何時是歸時細思增鬱結且見脊令飛遶樹
日千匝
次韻㵸留避地有書欲歸用前韻示之
離亂身命危煩惱頭髮折我兒在山南百書饒苦舌誰
知我憶兒如火煆心鐵人生恩愛海各自憐骨血初謂
時節好膝下長娛悦頋今各相遠矛頭苟餔歠兵馬交
往來近日尤難說急頭一隙寬呼兒歸暫合未問溝壑
填且偷須臾活春來兩日強寒氣猶凛烈寄巢不蔽風
敗纊聊同挾父坐母蓐卧兄立弟裾接分散得團圞不
語意自浹為白潤姊知未須生悁結明朝倘可行亦須
回一匝
本堂集卷二十五
