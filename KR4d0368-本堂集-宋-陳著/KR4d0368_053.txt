本堂集卷五十三
宋陳著撰
檄
桂峯課會檄
竊以功名分内事敢辭桑硯之磨富貴學中來當效祖
鞭之着鎡基有素機會又新欲諧携手之歡須斷同心
之利身慚丁白何時膺三接之榮指數槐黃此去僅一
歲之隔正宜勉力莫待臨期况麗則之技術難窮而粧
點之功夫無盡誰可人自為師家自為學要在得則相
善失則相規俾盡所長各言爾志白雪陽春人皆得句
高山流水行遇知音毋獨擅其已能冀相忘於下問其
來漸矣聲名盛同里之揚以數考之事業應吾儕之奮
自今以始願締其盟
菊集所檄
伏以天荒地老共偷萍世之餘生露白風清當為菊秋
而一醉脈累年之成例踵九日以為期亦知此時非復
疇昔戰戈凜毒膏草木以皆腥刦火飛熛烈山澤而如
赭雖欲少延於佳話何從更覓於孤芳誰謂靈石梵家
獨似武陵仙洞青壁丹崖之下風物依然蒼松翠竹之
間霜根好在且吾里雖經多事而我輩尚能自持儒衣
儒冠儼典刑其猶有鄉規鄉約矯禮義其無愆不妨投
暇以夷猶且將與世而酩酊而况黃有正色金鈴金錢
之在前白無纖瑕玉盆玉毬之布列楊妃粉紅者千葉
順聖淺紫者大葩豈在多乎聊復爾耳人生能幾百歲
調強作於千年花開便是重陽香豈衰於一夜拖笻洩
舄挈榼提壺奚擇乎清聖濁賢奚分乎彼賓此主飡夕
英如靈均叟心漱楚騷受寒華如淵明翁眼空晉俗或
圍棋而開局面或彈琴而寫古音氣唱則吟洗每恨無
錢之句調高則唱和多情破帽之調有蒲團可以供醉
眠有桐魚可以即歡舞相與樂此能無從乎牧之插滿
頭歸誰肯灑落暉之泪魏公下羞容淡要同收晩節之
香故兹檄聞幸以簮盍丁丑九月日檄
又
伏以須菊花滿插要酬佳節之難逢把茱萸細看曾問
明年之誰健忽焉今日又是重陽有前屢歲之成規用
後一日而為醵其羞俎豆以從樽罍時復一中之庶免
明月清風之笑人生行樂耳長記丹崖青壁之遊兹檄
星馳如約雲集戊寅九月日檄
榜
示諸生榜
人之為學實則名存矣不實而祈名可乎今之科舉實
而失之者有之無失也不實而得之者有之非得也然
則名在乎實科舉顧能為之得失哉而科舉亦豈為無
實者設哉槐黃咫尺為學者盍亦凜凜中庸曰人一能
之已百之人十能之已千之果能此道矣雖愚必明雖
柔必強某不敏與諸生交敢以此為勉亦自勉也年月
日陳著示
嵊縣禁奪僕榜
本邑有一大怪事奪僕是也宅第要人使令當取情愿
顧募養活得好投充自多今乃縱容僕輩奴羣横行街
市鄉井力強即搏手便即挐或取諸販夫或取諸遊子
或取諸行轎之僕至有轎主中途而徒步或取諸荷擔
人力至有擔物與人力而俱無不問是何姓名不問是
何土著如狐兔遭猛虎如鳥雀遇鷹鸇一有呌呼拳脚
並至萬有脱兔皮毛已空魄散魂亡神號鬼哭家人聚
慟而尋訪道路竊語而涕洟不意清平世途乃有此等
風俗若不嚴禁是無人心除多方差人緝捕外仍勒隅
保責狀應有在於保内奪人者即救應即擒犯人到縣
當正以掠人為奴婢之罪輕者刺鎖重者申府或隅保
有顧忌不救應者連坐仍先申臺府
又
歲且晏矣奪僕之事又將發矣兩年榜禁幸諸宅第相
體嚴飭僕從免為縣道之累今訪聞又有一等強悍之
徒呼儔引類結局裝套何曾為主家幹置不過是私下
詐欺剥脱衣巾騙脅錢酒小者受髮膚之毁大者有性
命之憂至於途路不敢行市井不敢入真是無天日世
界奴輩做出怪事主家贏得惡名宅第如何不痛懲官
司如何不重治帖四隅官任責提督引四隅保結申巡
捉有一犯者本隅不到隅官保甲連以坐罪分四吏專
引每日早晩兩次呈比有無犯人先責重罪狀乃仰諸
宅第如兩年來自為禁戢奴僕亦是相安之道庶免後
日見訝仍先申臺府
勸糴榜
剡地大物衆年饑民貧自春及秋當職但有米者出糴
有錢者得糴不敢輕予施行幸而粗相接濟今為麥飯
將盡菜色尚多且奉倉臺行下以勸糴為急不免牒諸
總轄或以物色或以堙殷實品搭勸率各救本鄉又恐
因官司約束有以掯數指價為疑惟聽便宜不要多事
見之榜牒此意甚明今乃聞有蓄積者反行固閉乞糴
無門民命危於一髮須臾不可復忍限自此月二十五
日各鄉置鄉場出糶限一日先具勸到數及置場去處
申仍不測差官點撞或本鄉有饑餓不起者有喧闐無
告者先坐總轄以罪次問上戶堙殷實之家仍申臺府
牒總轄仍榜諸鄉
又
當職自春及夏不掯米價所以來商販近日以來不免
勸糶所以平米價今日雨應期溪流泛漲米舟輻輳米
價可平乃聞商販相與為奸或密行藏匿或私洩出境
價值反增於前小人無狀不可復寬且引上諸牙販責
狀日下出糶違者並差官封樁官司自立價發洩仍重
斷枷示仍申臺府
又
近凖提舉使臺行下專令縣臺任責勸糶以濟民艱本
縣遂以分委坊郭四隅諸鄉總轄急行區處已涉旬餘
未見以條畫相聞目今溪流淺澁客販少通所宜作急
措置照得境内上戶既多蓄積必富况價值已登有益
無損不于此時力行好事縱有私藏終非善計生長此
邦目擊歲事人饑猶已想不待勸尚恐其間未能深體
此意痛癢若不相關在本縣不諄諄告諭四隅全在隅
官諸鄉全在總轄恊力究心奉行實政或有故違當照
上臺約束密切姓名申上差官點撞坐以閉糶之罪所
合畫一條且如後
一縣郭四隅通勸通糶委官提督就惠安寺置局
一二十七鄉一鄉上戶自濟一鄉管截通融總轄
任責便宜區處
一各鄉總轄勸諭有米之家目下出糶
一米價只照目下價值
一斗用百合升用十合
表
代湖南帥趙德脩(必普)謝除直寶謨閣表
南邦承乏深愧菲才内閣分聯遽頒成命奉明綸之赫
奕揆私分以凌兢(中謝)竊惟紹熙守文不顯帝謨之作
慶元繼志聿嚴寶宇之儲既莫重於貽謀宜不輕於寓
直如臣者本無能解惟抱樸忠自江漢以來歸遂塵簮
紱皆朝廷之過用何補絲毫忽叨維屏之除已甚負山
之懼有華斯職復畀之臣襲寵稠重豈尋常之夢到通
班清切如咫尺之威臨靖念倖僥逾難報稱茲蓋恭遇皇
帝陛下雷霆英斷天地仁心丙夜以思謂三湘之襟要
未冬之警痛百姓之瘡痍爰假借于恩榮俾布宣于德政
臣敢不勤而補拙廉以持平分寸所為當不遺於日力本
根既固或無慮於風寒
立太子妃代前人賀皇帝表
宸扆詒謀妙選星儲之助昕朝授冊具瞻天合之姻家
法增輝坤輿胥慶皇帝陛下仁深翼子規遠承祧搜襄
邸之聘儀欲光前日思慈憲之遺範宛在後人斷自聖
衷儷于貳極臣叨符遠地矯首盛儀佐饋禮嚴遥想龍
顔之動喜傾葵心切竊因虎拜之揚休
公主下嫁代前人賀皇帝表
天子之命追念東朝王姬之車言歸外舘明時盛事同
宇歡聲皇帝陛下化始家齊愛隆巽長謂周邦之元舅
未遠流芳訪漢學之小侯允能濟美遂諧選尚無忝承
榮臣側耳國昏麋身郡寄秦簫天近想不逢長樂之歡
湘瑟風清謾遥上平陽之賀
代資政殿學士提舉洞霄宫王伯晦(爚)辭免大學
士知慶元府得旨謝皇帝表
具臣去國方無地以逃誅峻職奉祠乃自天而渙渥安
榮兩極感懼交深(中謝)伏念臣愚而信心方不宜世平
生知分敢萌進用之私獨立無朋惟恃遭逢之眷屬龍
德御時之始訪虎闈侍學之遺嚴莫敢辭狎除何亟踐
更二府曾何補于秋毫荏苒三年徒自警于日隙是苟
容而無恥况多病而早衰不疑遂行非敢為激然而宸
衷繾綣顧追路以趣回星使便蕃至臨門而強起真忱
盡于仰籲聖聰久而後俞猶分書殿之華俾忝制垣之
寄念骸骨乞歸而已晩莫贖前非豈股肱執政而不能
乃堪他使循墻而走賦廩以隨領鼠坰之上峯既叨厚
養寓龍圖之東序不改崇班轉外任之勞而使安赦屢
違之罪而加寵重于瀕凟祈此異恩兹蓋恭遇皇帝陛
下大包兩儀明照四海察臣肺肝如見聊欲存出處之
宜憐臣膂力既愆已難責扶持之效曲垂大造全護殘
齡臣雖伏田疇不違帝里孤忠投老依然戀闕之至懷
一德致平矢此愛君之素願
理宗原廟章熙殿成代前人上皇帝起居表
聖謨如在貽燕翼以無窮邃殿崇成煥鴻名而昭揭式
彰孝治丕顯前光(臣某中賀)恭以理宗烈文仁武安孝
皇帝立極繼天觀文化下令聞不已盡周王敬止之忱
多福允懷軼漢帝猗歟之美永言弓劍之閟緬想衣冠
之遊爰飾室楹用章景鑠恭惟皇帝陛下思皇繼序遹
駿有聲日月就將陟降之監有赫夙夜宥密儀型之典
作孚思弗釋于羹墻美時歸于宗廟(臣云云)緝熙維清
雖莫預肇禋之禮肅雝顯相苐益嚴對越之心
本堂集卷五十三
