本堂集卷十二
宋陳著撰
五言律詩
次韻孫與之(名夢釡)見寄
江山百里餘相得肯相疎寄雁苦無便遺魚俄有書心
能謙以下義得兑之初耐久難忘處我將銘陋居
次韻泌雨後
秋來苦淫雨轉見我衰殘餘息朝陽露危生風浪灘病
深多夢藥涼早入披襌萬事有天在隨時且放寬
送嚴心傳(名得桂)鄞縣學教任滿
賢哉昔魯山心地出芝蘭不負義方教相傳本色官三
年根脚正萬里路頭寬須信功名事要教人耐看
次韻東方趙孟益遊北山寺
瀟洒一僧關錢家古墓山雲多迷早晚溪闊限忙閒齋
鼓青龍麓魚歌白鷺灣欲吟吟不盡巖溜自潺潺
次韻遊南山寺
紫蓋矗天開更無山並來脚飛雲外去眼到海東回長
嘯落林葉新題淋壁苔兹遊亦竒絶休惜醉徘徊
次王得淦韻
浴出矮簷隂披襟小雨侵坐涼三鼓漏和夢一燈吟自
分死中活誰知升與沉明朝書局事奔走豈初心
遊鹿苑寺似主僧漢仲章
隨人入寶坊一坐到斜陽僧老話多古春來山自香放
吟聊走筆乘興不論觴今日是何日悠然何有鄉
謝前人
意行非夙盟一見眼雙青欵接生如熟高談醉易醒夜
牀清老夢晨粥洗餘腥須踐楊梅約重來水月亭
送邑宰丁既之(名濟)解任置酒取别因賦示
古道轉悠悠送君那值秋惡懷心似醉苦語去難留燈
雨今宵酒帆風明日舟從今夢相見老眼在心頭
送蘇松軒路教(名焱)解任
三載多材地一團和氣鄉蛙池疎道脈蓬島矗文芒明
日歸舟穩春風驛路長詞林是氈舊此去足翺翔
到西峯寺見弟蒙所與僧(照樵)屋詩因次韻
因便入雲山相逢話晚年慣吟茅屋下時打葛藤前應
世未圓覺無人識聖巔滔滔兒女境猶抱穎師絃
到香山寺似僧能子良
當年真應老(楊禪師封真應大師道場)坐斷此名丘交障鎖山定曲
溪依路流聳肩擎佛迹(寺山西絶頂有寺名佛迹)有脚踏龍頭(寺山東有)
(龍頭鹽場)形勝不可盡平生償一遊
似雪竇西麓庵僧昂蒙鈍
已公卓錫地來此一支笻詩話半忩日禪機萬竹風悠
然相契處付與不言中長揖出門去水流雲外空
次韻洞真道士盧致遠
虹橋開福地門外任風濤襟帶金鐘秀根基鐵柱牢安
心培大棗辦手摘蟠桃坐鎮江山穩新頭立石高
似法椿齡叟
人生契合處信是宿因緣坐到無言外參成有佛前好
山非昨日啼鳥又今年帶得醉歸去醒時風滿天
次韻東臯寺主僧見寄
平地起叢林工夫歲月深百吟三教髓一飯十方心慣
聽人傳說閒將夢去尋書來足自慰亦是老知音
次韻弟觀留慈雲
相擕入翠林聊爾豁塵襟恃熟出家話得閒生梵心涼
多却扇坐困倦把詩吟試問虎溪上多情如此深
萬壽寺主僧圓鑑留酒醉中
人世一浮漚時光如瞬流相違十年久偶見兩心稠法
嗣驚初意香厨出異羞那知年到此不枉少遲留
次韻留友直道士來訪
九六盪摩中幾人閒處同浮生絲傀儡後計石婆翁事
事休休過時時咄咄空何如仙羽健來往傲方蓬
遊鹿頂山
兹庵擅佳境一到願方償鐘鼓江湖笠琴棋水竹房相
逢多故舊小憩得清涼自笑因緣淺又催行路忙
次韻僧仁澤(號雲夢)
來詩自有師心與晚唐期開我正墻面喜于聞樂脾山
林人似許風月事還誰不用盟為社從今是故知
灑灑忘家客相逢若有期茶腴參道味詩瘦出饑脾避
俗無新計談空更阿誰吾言太浪蕩休遣世人知
又次韻前人
來遊大梵天邂逅興悠然一見新猶故相忘醜亦姸藕
花詩有句蓮社我無緣不必參禪話詩燈自可傳
本堂集卷十二
