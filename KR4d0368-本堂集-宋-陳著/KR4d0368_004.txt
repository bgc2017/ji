本堂集卷四
宋陳著撰
七言絶句
次韻張子華七夕(名光遇)
郎自牽牛女自梭駕言一歲一相過不應妄念忘機杼
如此風波亦渡河
次韻劉後村所贈延慶主僧圭復翁詩三首
古往今來幾過帆天高地下一浮庵與翁相見亦偶爾
一笑無言意自參
清到復翁方是清不求名處莫逃名南湖一片平鋪水
中有拍天波浪聲
一色時妝漆染絲淡中頭緒自相知後村已入神仙洞
留得同庚伴賦詩
次韻惟西堂巧山二首
清風明月本無邊我亦尋盟到白蓮青玉軒前來坐久
淡中滋味自相賢
一片靈心著古風清吟披拂到山翁從教湖海相傳去
知我曾來茅屋中
次和梅山弟二首
馬上功名馬伏波少游終是勝兄多如今都付忘言處
醉向黃花奈我何
心如古井已無波無奈山林宿興多何幸風流存晉宋
不妨詩律效隂何
次和天童僧慧果書記袖詩來訪三首
當年颶捲地輪移挂杖東還雲與飛太白巖前綠隂下
相逢無語聽催歸
省話何須吞炭瘖安貧便是直鈎心看來世事真飄瓦
笑殺時流重注金
出山相過便東行水落山空一别輕留得詩情照窗几
萬花妝裏獨梅兄
次韻屠仰之詠火(名高)
孔孟光華不死生楚秦灰炬謾紛更莫將燒菜焙浮盡
要把盤根養宿明
贈東隠小師林復祖(名甫德)
萬木凋零獨有松雪霜風裏幾春冬須知受變方成物
直上雲霄舞翠龍
次單君範(庚金)袖來汪西臯(名元寅字日賓)所譔詠秋十
章以示因和之十絶
鴉帶殘陽入翠微紛紛黃葉向人飛西風不管人間事
雁自南飛燕自歸
蘋蓼汀洲紅白分憂心觸景自如醺鴻飛本欲冥冥去
萬里長天不放雲
平生念不到輕肥砧杵凄凄搗布衣說與妻孥貧自好
相看一笑有春暉
自古年年自有秋悲秋原只是閒愁感時祗有長庚子
說到衣冠成古丘
飛飛鴻雁舊山川有泪沾衣感昔賢猛拍闌干因猛省
從來滄海變桑田
木犀風了桂花風幾日中間景不同惟有黃花偏耐老
飽收霜露正成功
露穫歸來婦㸑催西風滿屋飯香來癡兒得飽牛衣舞
也要人呼小老萊
平生四海有知心宿草秋風只感今獨向西臯一回首
未曾半面已蘭金
夢斷康衢立極謠心如泥絮看萍飄一清盍與金溪水
同味誰爭鹽海潮
昏眵望杳水雲村好句從來風月人瓦缶不量追大吕
冰壺何惜受纖塵
贊齡叟留東隠二首
纔出家來恩愛輕師于東隠却關情一盂菜飯分留與
方信空門有弟兄
一片丹山雲出山慈雲高處共清閒春風輕借吹嘘力
出本無心也會還
蒙齋習庵皆有詩在慈雲閣沈端憲又有記文刻
石因成二絶
習老蒙翁兩達尊借他僧偈說慈雲一番入寺一感愴
細讀古碑端憲文
景照堂中憩佛寮闌干憑處接雲高賦詩時會苦吟甫
破約難留嗜酒陶
寄南湖主人海雪吟
别雪岑翁不記年翁今來管四明天看翁捲起南湖浪
浣盡浮塵結淨緣
哭趙觀使墓(名汃夫)
十載重來古樹隂眼前新塜泪沾襟歸家當與兒童說
要識如今展拜心
送酒與葡萄與來石門
山泉釀出苦醅硬野蔓生來酸子圓此味不投甜世界
遣教參透石翁禪
早晴出門
山光溪色曉晴間鷗鷺在溪雪滿山忽然自笑還自語
白日何似溪山閒
南山白雲
一片白雲飛入山須臾亦出在人間我歸十年不復出
說道雲閒我更閒
偶成
赤日途中嚼冰雪紅塵城外見林泉一時邂逅猶快意
十載清閒我謝天
早行到慈雲
出門早作慈雲行樓閣崢嶸殘月明老耳虛鳴眼帶夢
恍然和寧聞六更
酒邊
茶甌纔退酒杯來酒興濃時杯復杯也須留取三分醒
要帶明月清風回
送董稼山二首
三年一去西山雲一見欲别心如熏勸君且為更盡酒
何時得與重論文
白髮蕭蕭送出門相擕相看兩無言祗應今日往來夢
攪破百里梅花村
梅山醉歸
山風滿松松氣香松香如酒入詩腸悠然一醉便歸去
如夢未覺無何鄉
乙酉正月九日遊慈雲三首
數曲清溪山抱回青山高處醉筵開忽然鼓笛太平調
便是洞庭聞樂來
人生此會能幾回坐上有客皆懷開更聽陽關三叠曲
何日復遇此翁來
溪自是溪山自山溪山不與我人間古往今來只如此
看盡人間忙與閒
元宵薇山内弟酒邊五首(趙必昌字景文)
青燈連夜得論情瓦缶方淫獨古聲人意好時天亦應
滿山風雨忽開晴
燈宵處處是春臺盡夜還家亦快哉說與諸兒此行好
滿襟帶得義風歸
火是人生日用資難憑回祿做兒嬉千燈照夜成何事
一點疎防萬屋危
日星明概朝廷福燈火安和田里豐此是古今真樂事
夜燈何用煽淫風
一爐榾柮一燈寒尊酒流連到夜闌惟有冥心傷世變
誰開醉眼看狂瀾
與西寺月石橋二首
脊梁硬竪支撑佛心地平鋪濟渡人不比天台無用物
祗將竒險誑愚民
相逢相約到雲間欲往從人却又還留取有餘無盡意
眼中處處見西山
上乘方丈
石邊流水竹邊松中有十年前好風悠然自得忽自笑
今日何日此山中
宜晩小酌二首
天理人倫古到今一門三世弟兄心紫荆樹樹花如錦
方信春風無淺深
濁酒三杯三代醇中間滋味是人倫世人毫末成秦越
要看家風我姓陳
坐凝光亭看麥
十日前來翠滿腔重來二麥已摇黃春風亦是知艱食
日夜吹噓早熟香
偶成梅山園有酌
易來難去家半里似有還無雨數絲爛醉池邊野花下
黃昏猶有未成詩
留稼山
山蕨如拳未有筋溪魚子腹不生鱗明朝二味三杯酒
此意良真莫語人
齡叟得稼山好語因贊之
高懷不是愛山行鐘鼓樓前有宿盟今夜老禪聯榻外
定應說到有西成
弟觀為衆奉里神于丹山僧舍有五絶因趁韻
一入丹崖第一坳悠然此意已有巢吸泉煮茗濡吟吻
洗盡人間血肉庖
人衆由來口鑠金謾從時好答人心堪憐寒露冰壺玉
塵滿冠巾汗滿襟
一卷新吟水石香頓教塵濁變清涼喚醒心下十年夢
拜舞薰風面舜廊
老我今年七十二已無半念到窮通北忩一枕羲皇上
日自流西水自東
迎神舊是醉譁場𣙜禁方嚴酒有坊幸免呌囂成鬼市
不妨安穏服農忙
重午酒邊四句書宜晚
七十二齡重午酒百千萬變獨閒身細看榴艾祗自醉
同弔芷蘭能幾人
丙戌人日與内姪汪景淵同飲于宜晚二首
憶昔兒嬉祖母傍如今甲子一周強晝忩三世親親話
分付兒孫此意長
危世相逢三載間春風杯酒此時難雙溪不是無風月
世味何如菜芋盤
應百里李天益來求作奉川十詠似之
高山處處著虛軒來此憑欄便欲仙下視浮雲隔黃霧
半迎行日上青天
右廣莫軒
一水流南抱縣行一橋在上壓溪横傍闌多少人觀政
要與橋平水與清
右慶登橋
庭中說法有親聽龍去庭空水一汀獨有亭亭歲寒柏
不知人世自青青
右虛白觀
傳說當年契此翁偶然來此笑春風忽抛布袋歸何處
地下天高一閣空
右岳林
乳峯真可避人間上妙高臺天可攀未說曠懷便笑傲
堪從險處習間關
右雪竇
誰把深紅淺綠蟠羽毛飛動倚風闌時人不識來儀瑞
只向花前想像看
右鳳花
皮皴肉緊髮蒼然伏雪眠風傲歲年不見南鄰龍卧者
本心元自直通天
右龍松
千尺嶙峋直立形流傳神應挾風霆石身本聚山川氣
便是人心聚處靈
右石夫人
火珠簇壓翠微鮮丹粒團成蜜顆甜爭為渴饕供燕豆
誰知頳汗困償藍
右楊梅
微風篆水自成碑清月磨潭不受疵萬里此通歸去路
扁舟堪載送行詩
右耀碑潭
本堂集卷四
