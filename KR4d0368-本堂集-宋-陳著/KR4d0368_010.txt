本堂集卷十
宋陳著撰
五言律詩
次韻虛谷和長兒奉别
有便勤相問何時得近依詩搜腸藿瘦字為眼花肥雲
遠心尤遠春歸人未歸羡君牢閉戸珍重白山衣
雨中旅懷呈鄭耐軒
日日約歸舟誰知雨又留滿城為海市數步有蓬洲濕
夢風難送急心天與仇今朝好晴色著履可來不
又自用韻
泛泛一風舟誰為管去留兒翁忘市井女友隔河洲聊
爾詩還債從他笑有仇山林元自好明日得歸不
城歸憩吳竹脩家以詩寫懷
去時桃未蕊歸見石榴花白首燈前酒青山夢裏家鵑
聲心路梗蚊毒面皮麻勞苦書生事堪嗟老未涯
留西山
西崦已非舊庵居猶自姸樹頭擎月直山腹轉風圓閒
坐忙塵外清談濁酒邊悠悠一俯仰今日是何年
次韻齡叟招石秀叔
久知難久别飛約到柴門喚起雨忩困踏開嵐徑昏世
情忙外看交道淡中存何日已公屋新詩得共論
齡叟以詩來壽余次韻以復
彼美慈雲叟相存馬少游槐淘參玉版藻句粲銀鉤外
友更誰在前緣曾共脩從今各珍重萬事等虛舟
宿洞真觀呈盧竹溪(名應龍字致遠)
傍家新築好儒道不相妨松火客牀夢梅花詩屋香欲
盟六逸醉始託四明狂高視黃塵表翛然何有鄉
黃虛谷守歲有詩因次韻以自寫
盤花明日頌草草數杯先醉以客呼夜老嫌人問年那
知新換歲得似舊安眠浮世自多事春風無棄憐
似永固主僧惠福
偶來乘暇隙又過古禪林白日鐘魚外清風竹樹隂無
言自有趣得句亦何心相見不相問老僧知我深
與内姪汪景淵西忩小酌
忩下綢繆處尊中感愴初難危親話重脩阻見時疎老
别堪三載交談勝百書溪山已非昔爾後更何如
次韻梅山弟見懷
自笑緣何事老來還客中唱花悲杜牧隠杵愧梁鴻頗
憶長眉白相歡醉面紅如今各成别方信坐天窮
謝王景之(名果)用前韻見寄
詩卷舞西風飄然入眼中健回追電馬清落唳霜鴻遺
我寶吳縞逢人稱相紅但存山上果誰道剥為窮
遊淨慈道中
衰年少出門信步遇冬暄黃葉問梅路青烟芟麥村危
時一自適造物萬相(闕)試與松風約尚堪來幾番
登慈雲閣
倘徉古梵宫如坐畫圖中峰礙半山日閣來三面風靜
觀知物變老話入僧空莫訝攙門戸吾今已秃翁
次韻内姪竺稷(字堯佐)并示諸兒
春首還相見吾懷白與兄江湖關老夢山野避新行危
慮船迎浪殘生漏送更東風溪上路欲别苦為情
避難西坑用㵸韻
頭秃鬢蕭蕭誰知生轉勞危心貪避遠老脚失低高薄
采義山蕨難逢仙徑桃如何是歸日世事正囂囂
丙子丁丑年避難南山之西坑今春投北山兩雪
竇間其地名適與前同因記以八句
西坑曾避難今又一西坑十有四年夢兩番多事驚天
乎存老息地亦定前名何動不關夢怡然心氣平
次弟觀似單君範一首
可人忽相訪忽忽應燈花古話違時樣霜毛感歲華雨
中書枕榻山下菜羹家一笑君聽取歸期待白鴉
即事
出門問春事猶在可疑間雲弄欲晴日風堅曾雪山千
林芳信遠百鳥好聲慳要識天珍重時光漸漸還
元夕風雨
明日又元夕村祠一閧人溪山渾是雨燈火若為春忍
見饑成鬼癡將飽望神誰知生意處官好自憂民
醉中示梅山弟
浮生無足處樂事有誰真風雨少晴日弟兄能幾人清
談流俗外薄醉小忩春栩栩投牀夢方知造物仁
即事
新正已強半連隂凝不開雨聲嚴似雪春色瘦于梅老
不問花事病猶須酒杯東風自時樣于我亦悠哉
過梅山弟家
好景在西林晴邊取次尋路融山脈水屋戴樹毛隂動
脚影為僕舉頭天見心清風知酒病吹我兩衣襟
脾疼大作
頭童面菜色七十八年間聊把吟移病何曾笑答閒老
妻愁日計弱子怯時艱此意有誰會門前溪與山
齡叟招飲醉中
一笠出雲深因緣坐到今寺窮僧自飯山古樹方林借
酒看人醉燒香駐客吟相擕不覺笑門外少知心
二月十日送女清出適還次韻弟觀代主留客
弟胡為自專宴客數朝連敢越庖中俎甘安肋上拳滿
腔虛醉飽一段惡因緣事過姑休問風流記剡川
次韻黃長孺
山谷忽精神一番桃李新杯盤流話處燈火苟安人老
去客為歲醉來寒亦春催歸莫閒管此處豈天津
送張子喬(名喬)之杭
文旆舞翩翩西征興浩然樹香三井路花影六橋船酒
貴難為醉詩清易得傳丈夫須衣錦寶重黑頭年
似天寧寺僧仁澤
禪忩小有天一見喜跫然壁畫詩為重簷花菜共姸而
翁十暑别于我百年緣此日相逢處勝如三笑傳
答天寧僧宗苞用前韻來見
佳月好風天詩來眼豁然定心生古韻淡態洗春姸一
面總如舊五言相結緣尚能茅屋下賸把已公傳
深兒歸自杭梅山弟有詩因次韻
兒歸喜欲泣難說與他人老眼無湖海初心有鬼神行
將八十歲别可又三春自信天堪靠寧教做獨民
本堂集卷十
