本堂集卷七十八
宋陳著撰
書簡
答白廷玉(珽)
某七十三歲矣欠死之身猶累薇蕨豈不爾思山深水
長一星同夢中過也今年八月二日趙也一轉以所惠
書来契闊之餘如大醉之復醒至於慰極而泪落惟是
塵埃方眯目塞耳而所示之作非復吴下語而後山月
下水本色上有新意手之口之不置頃刻又聞賢内静
修不事世妝盡出其所有以資日用雅懷遂得以緩步
晚食與風朋月友夷猶湖山間誰之賜也況乎絳帳近
家而主人素以賢聞川雲飛泳當有便處所交半山朱
丈吾固知未及識如瓜洷沈丈抱甕馮丈皆所夙契今
知其劫火不燼尤甚慰滿會間幸為拜再三意苟活山
中所謂文房四物歸烏有者久矣坐此不及作書須及
此意庶免其罪我也吾生理素薄自世變以来驚擾奔
竄聽其所掠蕩無所留而巢居穴處者數年飢寒交迫
無病亦病中間一子亦甚可人坐視其病死天乎莫之
訴草衣木食苟活到今四男子二已娶四女子二已嫁
皆自窮者自相遇今年愈不可支雖欲作魯公帖而无
可乞之地雖欲使二三子謀館而世方掀舞聲利視詩
書為何物悠悠年歲凛凛溝壑意欲遣一子過江以濡
轍涸然時異事殊江空歲晚以棲棲之身誰其舍館誰
其綈袍誰其推食哉更當深思以決知我其為我等之
若曰謀士則非才不敢也来謂舒氏今如何問之其叔
太博津云有一男子碌碌苟朝夕其女則今無之興到
念此真是古道可以媿死薄俗詩教良侈老拙輒用韻
見意三子亦復後最小者方八歲未能及此一番作字
當見面一番不問詩如何聊見繾綣耳流問到家人尤
感家貧累重愁深病多衰甚矣就致意賢内愧不能辦
一芹寄遠爾後有便千萬續此音信兹仍以書就凂趙
也一以達眼昏手弱幾不成字回看米緘有如此紙有
如此墨猶可彷彿承平也對此重為感慨不宣
與王廣德(榘)
某老矣而病乘之貧矣而累困之崦嵫之光溝壑之息
尚當問人間之事耶獨念尊執事於某為何如契世事
雖殊兩山相去百里而近及其未死猶當時候顔色以
見風月故人之誼諉曰筋力不前書問亦可缺乎乃今
閱數年而一字不上几格終亦不免為老與貧者因
循之也尊執事青山以友白雲以家或者見之謂能自
樂其樂如此然豈知其非初心哉殊聞對古聖賢無雜
賓客退修密養有韋布風味而盛丈正卿實主而塾以
雪中之長松交山上之碩果此道在世變外某惟望而
起敬耳今忽聞先令兄韋軒判府殁且葬矣某為知之
後遂廢禮一書及詩煩屠仰之丈轉達承奉非敢以是
盡贖不敏也来侍次更為引此忱幸甚幸甚本欲拜盛
丈書有傳近暫還鄉者姑留後便
與王江隂令子
某死罪死罪先正判府寺丞以某為太師門下客辱交
最後時不我與莫能自見萬一以答知遇避世以還一
往来之燈前勞苦猶曰儻有時也既而先正西入山路
益以遠書問益以曠或傳老樂天卧痼日閱岐黃之書
而某忍貧多病少出戸限莫造牀下一詗候近得屠仰
之報乃知棄人間已久且於良月三日歸定牛岡矣相
望无二百里亂後不得再見面死後不得一奠束芻葬
之日又無所聞不得一執紼以送流俗瀾倒交情日漓
不自意某與此輩滔滔也共惟先正清不求名和不失
實公休之風如父原眀之仕非心此君子之言也逢時
不辰捐身无路奄與夷齊為地下游世變自不齊人生
自有死惟後之人多賢則可無憾兹者獲審孝忱純篤
承先志謹終禮襄事之日一於行古識者交口傳歎惜
不在會葬列一與觀耳因念昔從東塢詩禮庭前接玉
雪氣貌儼然成人已必其能世其家斯今信然九泉有
知先正其妥靈矣區區二詩追輓雖不與歌薤露者旅
進猶愈於見宿草而徒泚其䫙也墓廬之下輒一慟以
白敢望而不敢請未間敢冀祭禮之讀祥琴之御凡皆
加於人一等某僣越僣越
再與王江隂
某洊有忱稟昔先平章太師之薨某是時逃難萬山中
風雖有聞而以所服就門人列苦於無路謂可待襄大
事曰以拙句道萬一行哭弗前以導轝翣而世事愈棘
入山愈深失於探問年来路可雖通而筋力已不任遠
言念翹才末至受知不後於人日月逝矣當何如其感
痛哉二詩猶在心特以非時不敢寫徹令叔父判府左
右惟大孝服次或不以為訝敬錄以呈庶見某於師門
不能自已已其懷者如此而詩抑末也某媿死媿死
答胡景參判機(三省)教授(一字身之)
某山林多活之癯雲萍相闊之久㛰姻事忽焉有成一
笑問天顧我輩何為如此其侈此喜流俗所不能與問
名以啟將之禮幣自當僕僕亟拜重以妙墨珍題骨肉
肺肝之語如春風時雨使人暢洽而莫之能名此又出
於望之外也某即日恭惟寒放晴慳遲得春好憩物之
表味道之腴與謝庭芝蘭交昌文氣荆婦領子婦輩羅
拜起居
答胡表仁制機(元叔)
某每念尊慈於某甚于親昆弟吾姊于某愛之扶之甚
於母與子心欲以一女托姻以永繾綣之脉而時忽其
異各為深入山林之計且川陸修阻遂暌此志至於詗
候起居之書亦缺焉不及講自謂畢此生無分聚晤矣
人也有天焉令姪儵因徐甥情話未及某季女為令姪
孫執箕帚寅緣乃在今日躍於承好逑之命女醜拙而
不稱其偶家凄涼而以無装有不暇回顧而拜辱於一
語之下所自喜者令姪與某同袍非他人比尊姊與吾
姊在上又夙知某生事荆布或可入清門旁觀或不能
笑議不然則尚有凜凜于方来也荆婦近亦多病苟焉
朝夕有四男子上三子聊借殘書為生或坐館或在家
無足為尊上道最小者方習童學大兒婦次女皆是黃
東發家子女聯姻是東發在日自来吾家成此數親但
兩窮相遇未知所涯然世事如許貧富固非所問姑聽
之造物者荆婦領子女拜姑姑安人起居某年七十有
五眼昏手弱書不成字有懷如海難以筆殫
與白廷玉
某白久不相問豈忘情邪雲飛水流皆眷眷處去載趙
也一来知欲寄我書而渠不及領甚悵於失此便日来
想隨所寓皆安好世事可憂人情日薄惟高誼如金石
可敬可敬吾家累重事多昏嫁皆未能了而老我衰病
良極堅忍待盡造物者冥冥不敢問也夢想北橋風月
西湖山水徒老成泪惟健筆雄詞逢迎收拾必有深趣
或承便中見示亦足以一洗老眯兹聞便草草情照幸
甚八月朢日
與趙提管(崇焂)
某日竊雲芘不敢時以書凟天乎何意災我鄉國而槐
邃亦在熖煽中聞之重為之愕愕斯文所寄書冊琴㻎
想是无恙棟宇末也當置之念外苐不知今寓何地吾
輩方坐天窮又罹此變金玉間皆然望為我拜問忱
范著林間家既燬其菆器得存全否其令孫女已歸之
名閥否亦嘗專尺紙詢問其凡百更无尋處復又攜以
回或會其令孫并道意尤感某衰老艱於遠出輒布數
字候起居
與史猷父
某積仰中正欲貢尺紙于五雲閥乃有城災變之傳旁
詢之往来者獲知潭居自有福星全護不過震隣之驚
身天禍吾儕可謂烈烈而斯文所在與始熖能隔幾何
儼然猶魯靈光也則隂有意在矣某又私為之自慰某
衰老不可出門始作此拜詗眼昏手弱幾不成字
與孫主簿(焱)
某比歲晉見辱不以疎闊訝錯落笑言紛郁燕遇使人
眼開心動露霄聞鶴秋空數㕍不足喻其爽豁感何又
當何如嗣嘗便中道謝必徹聽瑩某一嚮杜門百事俱
廢不及頻詗當沭照以度外即日夏五恭惟履福糾萬
蓬眷祉攸同門外事想談笑而遣也某平生抗拙不喜
生産有四男子錐刀之資既空於丙子之過軍中間勉
為兩男一女了昏嫁薄田幾何日削月割以紓一時之
急有不容計其後深輩株守故業無所於用凄涼相嚮
而已闔門二百指嗸嗸仰食望春貸粟于今六七載矣
今春二月四境不静隣震孔迫不免挈家入山未幾邑
吏輩乘時相脅所藉為半歲計者盡粥而應之無遺
餘頭顱如許窮困過極堪復罹此禍耶蓋不知者以為
出仕二十載不可謂貧而疾其退藏而寡與者煽其吻
之毒而焮和之宜不見舍於此輩捉襟見肘徒累有識
者之所憫悼忽官自上来者不待有辭首自擿發其奸
必欲窮治此事而流連證對勞費益重並不能支然又
安知之必殊虎之必斃方来正可凛凛某去載一病
死而復蘇者三今載心病又作藥食之念已絶氣衰形
露非復舊相見時也
與俞景周架閣(湘)
某比獲交書涓房今又成渴仰世事日以漓友道日以
散窮山剰水之間如吾與執事猶得以數字相訊問亦
以為幸寓第是懿親寓里是善地服隠者服學希聖學
聞於易尤詣衰老有健羨而已為商山翁為老伏生皆
足以昌吾道也次學生瀹再到婦氏家必有幾日留可
以教者勿金玉學不可為無師人不可无徒開其門而
示之堂惓惓是望令叔默翁閉戶著書近相尊安幸會
侍次為道意某今年七十有六矣相去有百里而遥欲
一見不可得已兹因瀹行草草布露萬一
與王東之
某望門牆隔萬山諗興居在諸友比應之有書来謂飛
霞佩將御西風而東下矣予心望之胡為又尼豈為他
有未便耶某欲一見叙舊話新此懷如海夜灰煨芋春
雨剪韮尚堪為知味者設儻踐言為賜侈矣某亦圖與
應之仰之諸丈相會一番以送殘陽而衰病脚弱睇剡
嶺已顫怖恐終莫之遂亦大欠也更看造物何如次兒
瀹往婦氏家已戒其晉拜丈人行一識古君子顔色瀹
亦頗嗜學有可以翼而進諸左右當不為藉湜輩之可
疑某之惡況瀹皆能道辱垂問當无隠草草䕫䕫
與胡應之(泰来)
某昨蒙便中賜書隨已稟答當無浮沈執事遯世無悶
又有令子能夀其學可敬也已但聞仙里今秋歉于旱
乾負郭田其無損否不然則憂方大也吾徒以殘息蹈
危機一落千丈強矣但區區欲與執事及東之仰之叙
話一番以始終至平生交契之義而近為家事關心病
多衰憊一動亦難事且環數百里告飢遠道亦未為便
坐是尚未能決惟是東之比欲下顧其喜非尋常比今
胡杳然次兒瀹到婦氏舍就戒其晉拜牀下併東之仰
之二丈處亦要其知某平日之心腹交如此其人或者
援之教之愛存之猶藉為通家子弟之末書不盡言
與屠仰之
某與執事為何如交今乃疎闊如此而書亦闕然此心
雖不為世變所動而人事亦不免于此而有間惟想望
肱枕躬耕其樂陶陶且東之應之光叔子長諸賢森羅
左右瓶晦翁之夜粥篘坡老之春膠說隠況講故學綽
有餘裕某則穴處一室誰與為友惟有殘山剰水衰草
寒烟相與感慨雖有一達觀尉弟可以共此窮寂而渠
亦困于虀鹽生意斬然時一見之則忍飢而相對泯默
而已吾輩尚可以會晤一二日否已於拜應之書中說
及兹因次兒瀹到其妻舍就戒其晉拜瀹有志於學有
可以資一飯以活之者(闕)
與竺梅潭
某久不交几格書然起居候則風雨西来時音也近相
遯世得趣幹蠱有賢非如某之貧而罹患難老而坐病
痛日與家人區區謀朝夕者比剡中佳山水固某桐鄉
也桂丹菊黃橙香橘綠雖曰&KR1043;洞之餘風景恐猶在也
追謝屐溯王舟與舊遊諸賢偷一二日樂亦有意在而
道遠脚弱徒有此心生翼先到左右耳宇宙無窮人生
如夢某之前言自知其非達者姑發高眀一笑
與孫長州令子
某與先正判府寺簿七十餘年交道如一日飛蓬醉卧
之後遇馬先塋有詩感舊便中草草寄和自是書音絶
矣去秋聞訃已哭之寝外猶以老病未能晉言為欠襄
奉薄期先銘下示追頌德業某何敢後特年衰思拙莫
能發揚萬一而筋力不任遠欲旅執紼列亦暌所願睇
四眀之銘旌痛萬官之窆玉道義凜然此忱奚贖惟孝
慈亮之
答胡景參
某謂少年相從之樂事不如老来一見之為竒功名路
上之逢迎不如溪山境裏之聚晤先生投賢有日矣某
亦待盡嵩曲相望只隔片雲乃幾于二十年不相面出
門問天難贖此欠所幸者今為姻家矣某衰年筋力雖
難及遠時節交書猶可於五朵雲挹光霽于片言隻字
而見心腹而疎闊者又兩年兹拜寳墨未開緘而躍然
於其中云云諸兒例蒙存問敬附此拜再三忱諸令子
直閣想皆隨侍山中之樂今知有羲獻矣就此拜問
又
某謂昏事至重言戒以期禮也主㛰之緘千金已訂眷
意何渥真染隨之浩浩然自肺肝流薰薰然如顔面對
開眀病眯激烈老懷松柏歲寒之盟既如此其綢繆桃
李春風之接當何如其暢洽耶苐中間寵辭太過若施
於等而上者凜不敢當(闕)澗托冗不我訪而以書煩其
令親趙丈一来豈有疑譴及某耶尚望台翰往来中致
其無他之意匆匆申答言不盡意
與趙景魯通判(孟)
某不接光霽已十有六年雖心未嘗忘而書不及上近
得兒深信知執事近寓師道處因獲以子弟列參侍且
拜拳拳隨垂問之辱讀之恍然便如揖面色而話心原
也某老矣衰矣而疾病乘之眼如霧手如風形骸如水
中枯槎無一分生意矣他又有難言者姑置勿道比緇
冠寵賜仰佩謙存某疎闊甚於蓬弱之隔而見遺出於
風雨之中蕭蕭數絲之白忽焉增重豈世俗之所可謝
也令兄司令郎中令兄架閣想怡聚燕樂皆乞道賤名
申敬某日迫崦嵫不復問世事諸兒碌碌有緣依托告
自時厥後視為河東友記中之物幸甚幸甚略此寫萬
一眼不副心潦略潦略
本堂集卷七十八
