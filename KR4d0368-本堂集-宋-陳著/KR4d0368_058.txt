本堂集卷五十八
宋陳著撰
啟
通安撫顯謨饒直閣(應龍)啟
建牙帝里聳瞻卿月之高執璧男封驟出使天之下行
束裝而問戍敬削櫝以歸忱恭惟某官材貫精粗學該
體用執德弘而信道篤屹砥柱而不移見善明而用心
剛炯蓍龜之前列靡由一介之紹親結九重之知斷自
淵衷俾之風憲上聖德頌方競傳徂徠之言趣家人裝
何遽聽忠肅之去身固輕于一葉名愈重于兩間皇華
之遣使臣屢驅馳于原隰監司而用御史皆振撼于山
川以先王之法齊吾民以君子之道持斯世如向文簡
之奏裁雪罪如周濂溪之澤物洗冤遠而大江之東春
留訟舍近而扶風之右路紀行碑方今人物之寂寥安
得公輩之參錯眷言于越密接上都巖壑之秀蔚依然
田里之嘆愁為甚見大夫乏材可使親天子頒公一行
丕顯文謨以陟禹迹小范老豈大范老私相語于軍中
我杜公非汝杜公幾欲爭于界上曾規模之幾着而精
采之十分掬賀湖水以洗吏汚登蓬萊山而訪民隠懷
其惠者吾父吾母憚其威者若神若明信天下之事無
不可為見儒者之功隨試輙著宣屋之思前席寧久稽
飛翼樓之遊熟路之駕輕車便盍整觀象門之武某梅
枯猶活荼毒如甘受命父師凜兢兢乎本色授徒鄉曲
凄冉冉其中年偶叨雁塔之題獲玷鷺洲之長遂因闡
道益自琢磨誤蒙當路之見知狎被公車之辟置振衣
岳麓拜揖南軒遺教之風回棹秦淮盤薄西山舊遊之
地難名樂趣頗慰平生轉而趨漢闕之班及此向剡川
之戍其大略也則嘗聞之土瘠民稠艱食常如于饑歲山
深俗獷輕生殆甚于他鄉當若治家而長子孫不以傳
舍而苟歲月此由中之欲試謂善後則未知獨恃高明
曲垂容履與百姓爾汝倘無慙山縣之竹松庶一介夤
緣或可與公門之桃李寸丹所倚點墨非誣
通王帥參(人英)啟
縹組戎旃蓬萊增氣濫竽邑綬桑梓借榮(同邑人)當問戍
之云初豈通名之敢後恭惟某官金莖沆&KR1197;玉樹琳瑯
劉士安之俊竒甫八歲而獻頌賈文元之穎悟能五部
以談經(出身童科)自先皇帝親擢以來而本色官若取諸寄翺
翔蓬觀讀平生未見之書容與蘭臺窺萬世不刊之史
雖地位為六十翁之冠然天庭無一點(闕)之驕内焉漸
逼于雲霄外則屢分于風月一麾出守咸羡未二毛之
榮再轉為丞又應裁五色之召寧紓紓徐徐而平進不
翕翕訿訿以兢趨薄言依紅于粲還錦天子若曰式遄
其歸相君言焉猶有所待姑屈臨于帝里畀參畫于師
垣官與賀湖水而同清名比秦望山而尤峻笑談之頃
禆贊者多此獨何時可袖經綸之手行且有詔徑躋凝
密之班某樣不入時癖惟嗜古用心良苦徒矻矻以窮
年實命不猶覺冉冉而將老偶厠躬于鶯璧謬職教于鷺洲
稍因闡𨗳之餘獲遂琢磨之願誤知當路狎上公車瞻
揖南軒遺教之風樂烏可已盤薄西山舊遊之地情則
相依偶焉通閨來此製錦顧松竹林之至陋舍芙蓉幕
其疇依曰保障繭絲期對雪溪而無媿與鄰里鄉黨願
希厦屋之生歡出于寸丹寫之尺素
通趙帥參(崇倕)啟
碧幢參畫非一日之知名墨綬承流傍五雲而問戍䕫
䕫秪役僕僕通名恭惟某官清映銀潢秀騰玉葉文章
輩唐之賀白正而自葩禮樂宗漢之間平和而有節仕
行其志舉施于身粤凌溯于丹梯既踐敡于華賁火燃
藜杖便合校讐天禄之書雲近蓬萊自欲應接山陰之
勝寧迂朝武密贊戎旃望幕聲華益使南陽之勢重飛
書精采坐令東浙之塵清佇看鳳綸趣歸鴛列某嶔崎
末第展轉十年反教人為嘗備鷺洲之講席曰知己未
屢從烏幕之辟書兹焉謾試于鳴琴或者深虞其傷錦
冒然來只何所恃哉時異事殊况涉縣灘之浩渺雨淩
風震尚祈厦屋之帡幪歸倚之深敷宣罔既
通單帥參(謂大)啟
參畫油幢借重東方之會府效官墨綬倚為北道之主
人承教可期通名敢後恭惟某官姿抱天秀眼空時流
向上規模看稷契臯陶之好樣靠裏學問得周程朱子
之正傳粤縹組于夷途盍彈冠于文陛然琚瑀豈疾趨
而取快和鶯每相應而徐鳴乃睠左馮而居上价飛書
精采坐令東浙之塵清望幕聲華益使南陽之勢重以
自結知于天子豈求聞達于諸侯雖紅蓮綠水之中間
得而養志然紫極丹屏之左右正以待賢將有詔催不
容淹久某嶔崎(云云起與前篇同)敷宣罔既
通李帥機(奕孫)啟
贊戍帥閫手搴平泉相之芳學製男封汗顔太丘家之
譜趨瓜僕僕摰櫝䕫䕫恭惟某官意氣凌霄精神滿腹
大吕黃鐘之在&KR1206;靜而自和千將莫邪之藏鋒動而有
勇况深得故家之矩範盍長驅熟路之功名此方伏劍
于西垣兹復借籌于東國胡然廉取惟欲安行月柝燈
棋但見幕中之整暇風花雨葉何妨鏡曲之從容事功
由是以益宏聲聞不知其旁達昔韓持國之居乃職隨
聞史舘之除王子純之領是官即有集賢之詔同一軌
轍展大規模某佔畢陳編躋扳末第鷺洲冷席粗逃羣
第之嘲烏幕羣書猥辱諸公之遇幸爾通班于漢闕及
兹問戍于剡溪時異事殊况涉縣灘之浩渺材疎力薄
尚祈厦屋之帡幪歸倚方深敷宣罔既
通倪帥幹(洪)啟
帥府借材湛冰壺之精采男邦學製猥墨綬之塵埃秪
役有期通名敢後恭惟某官姿抱天秀眼空時流向上
規模看稷契臯陶之好樣靠裏學問得周程朱子之正
傳自分丹桂于月庭盍照青藜之夜閣然琚瑀豈疾趨
而取快和鶯以相應而徐鳴乃睠左馮而居上价飛書
精采坐令東浙之塵清望幕聲華益使南陽之勢重以
自結知于天子豈求聞達于諸侯雖紅蓮綠水之中間
得而養志然紫極丹屏之左右政以待賢將有詔催不
容淹久某嶔崎末第展轉十年反教人為嘗備鷺洲之
講席曰知己未屢從烏幕之辟書偶通漢闕之班來問
剡溪之戍立官以為長也亦欲推學愛之心同年固有
情乎(丙辰同袍)惟密藉帡幪之力其為歸倚罔既敷陳
通周帥幹方啟
(云云同前)恭惟某官清姿山立傑作金聲魁下三台星皆天
地氣之秀發胸中九雲夢有湖海士之聲清粤從俯拾於
巍科便盍高騫于要路雖特立尋常之表亦不辭州縣
之勞發軔警曹妙摘伏發奸之用盤車理椽推洗冤澤
物之心一時咸慕其高明諸公爭先而辟置婉婉幕中
之畫纔出緒餘皇皇使臣之華有資藩飾倚重乎屏翰
之地簡知乎咫尺之天賓主優游政相依蓮池之上(周乃)
(饒帥辟客)神仙引領將難淹蓬閣之間某佔畢陳編躋扳末
第鷺洲講席幸迯羣弟之嘲烏幕辟書誤辱諸公之遇
一昨叨班于漢闕斯今問戍于剡溪冐為所行未知所
恃立官以為長也亦欲推學愛之心同年固有情乎(丙辰)
(同袍)惟密藉帡幪之力
通趙帥幹(孟瑛)啟
帥府借才湛冰壺之精采男邦學製猥墨綬之塵埃秪
役有期通名敢後恭惟某官秀騰玉葉清映銀潢禮樂
宗漢之間平和而有節文章輩唐之賀白正而自葩雖
公族之多賢翳夫君其獨異火燃藜杖便合校讐天禄
之書雲近蓬萊欲自應接山陰之勝寧迂朝武密贊戎
旃月柝燈棋但見幕中之整暇風花雨葉何妨鏡曲之
從容佇看鳳綸趨歸鴛列
通北廳鞏倅(桂)啟
雄藩題坐望蓬閣以非遥屬邑承流指瓜期而甚趁洗
心聽命脩贄通名恭惟某官振鷺羽儀鳴鸞鈞度五行
色正森奎斗之光芒萬頃清涵渺江湖之涯涘出處俱
存于矩矱表裏無得而瑕疵盍要路以鳴鞭尚别車之
平駕雖地之千巖萬壑足遂雅遊古之九伯五侯最為
重寄故凡通守之職必得如公之賢揭照膽鏡以燭吏
姦滿庭秋月出醫國方而蘇民瘼闔境春風是為關决
乎治中豈曰笑談于方外鳳吟鯤化既賡南岳之吟豹
尾雞翹即簉甘泉之武某嶔崎末第展轉十年分席虎
皮偶免子衿之誚授書烏幕自嗤檄筆之迂誤諸老之
憐才幸七層之合穎朅來試令知有字民時異事殊况
涉縣灘之浩渺雨淩風震尚祈厦屋之帡幪
通南廳余倅(東)啟
居依梓里媿未親雪壁之清戍及花封幸獲倚星屏之
峻冐焉徼福敬以通名恭惟某官一片古心四明間氣
卓哉定見屹砥柱其不移展也真清酌貪泉而覺爽自
巍科之拾芥盍要路以鳴鞭然而老成之典型惟欲聖
賢其出處方戞戞乎州縣勞人之際如治家然區區乎
錢穀决獄之間亦盡心耳及是治中之處若為方外之
圖人嗟淹賢公曰有道蓋春秋會計重六雄十望之設
官豈詩酒從容以萬&KR0676;千巖而為樂姑栽培于遠業已
梯級於峻除竚覲于王請行所學某嶔崎末第展轉十
年反教人為嘗備鷺洲之講席曰知己未屢從烏幕之
辟書偶迂淡之賞音乃搴聯而通籍朅來試邑知有字
民將令桃李之俱春震風為懼所恃分榆之同社易地
分陰
通東廳余倅(垓)啟
緹屏夙駕榮聯父母之邦墨綬初承謬忝子男之國趨
瓜僕僕贄櫝䕫䕫恭惟某官天稟粹醇風規雅潔圭璋
文物復澤之道德之光鐘鼎家聲自牧以簞瓢之樂盍
擕宦譜亟領要官世皆借逕以疾趨我獨盈科而後進
徘徊筦庫咸知吕原明之有才盤薄花城見謂范堯夫
之可賴乃顧左馮之近暫為上佐之留揭胸中鏡以燭
藩條出肘後方以蘇民瘼康功之歌藹藹治狀之藉班班
雲近蓬萊方有資於君重香浮蘭檢恐隨趣于公歸遂
復家氈以光史竹某一科奚補五辟自勞分坐虎皮僅
免嘲于羣弟更棲烏幕偶見錄于諸公曩而聯漢闕之
班及此問剡溪之戍冐然來只何所恃哉舊憩甘棠幸
有芳塵之可挹(余嘗為剡宰)密依大厦更知淩雨之無虞
通鮑察判(同孫)啟
舒華元幕久欽净雪之聰明承乏附庸將效戴星之出
入趨瓜孔邇贄櫝惟寅恭惟某官志古臯䕫學今游夏
堂堂正氣胸中萬甲之韜藏颯颯文聲筆下六丁之奔
凑有諸内則形諸外窮所養者達所施曩分丹桂於月
庭盍照青藜於夜閣謂琚瑀豈疾趨而取快和鸞當應
節以徐鳴自回棹于秦淮意其輕外復盤車于禹穴亦
曰時中乃知君子出處之方不隨世俗冷煖之習風清
幕辯掃清蓬閣之塵冰立賓筵照徹鏡湖之水惟其似
儒學知名之師魯故能為吏治究心之子韶此獨何時
尚歛經綸之手行且有詔徑躋凝密之班某佔畢陳編
躋扳末第鷺洲講席幸逃羣弟之嘲烏幕辟書誤辱諸
公之遇一昨叨班于漢闕斯今問戍于剡溪冐為所行
未知所恃立官以為長也亦欲推學愛之心同年固有
情乎惟密藉帡幪之力
本堂集卷五十八
