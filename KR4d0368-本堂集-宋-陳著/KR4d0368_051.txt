本堂集卷五十一
宋陳著撰
記
天井山報濟庵記
四明天井山有庵名報濟主僧師錫以記請曰庵建於
宋淳佑間師祖祖詔其嗣文素中遭訟舋有力者乘之
空所有庵幾廢文素誓復其舊而規新益力屋日以闢
具日以備田積至六十畝有竒外有其徒祖可者死捐
田數畝庵以託葬所久而其後取以去此其概也余因
念於師錫今天下形勝山林巾鉢如雲宅之以金碧聲
之以鐘鼓朝夕熙恬於四明之外亦云足矣顧欲退然
自為一庵計殆未之喻答曰庵吾祖祖詔創之甚勞文
素復之甚難師錫寔為之孫負荷之甚重亦曰苟不自
力殆棄厥先之遺惟便安之自擇人其謂我何故拳拳
以守庵為是以記庵為急非有他也嗟乎浮屠者流稽
天沃日世之人方傾投艷向而乃欲假吾儒天倫之說
家其業而子孫其傳又欲託余之文書庵之始末以詔
方來是亦自有見也不可尚乎余又安得不有感於師
錫之心哉乃為之記前進士陳著記
識全軒記
天台陳行之恕可遊杭為西湖留於錢塘門外折而南
不百武負城築軒坐而面其勝因坡公寄晁美叔詩云
西湖天下景誰能識其全扁曰識全而屬余以記景物
之在天下惟人所取胸中有山則天下無餘山胸中有
水則天下無餘水蓋物於物者不足以見物不物於物
則物無不見子雖家西湖而西湖本不足以家我一開
軒捲簾若迫而寬若近而遠若平接而寔俯臨之子必
有得坡公超出見外之妙因歌以贊其全之識氣之清
而上兮天吾與之為蓋心之寬以平兮地吾與之為載局
於形而不化兮將自同於蠅蚋曠然而達觀兮殆幾收
百衲於破碎吾退然不與之爭兮惟見其物之小而我
大坡仙尚其如見兮其相與神交於湖之表詩之外也
歲柔兆涒灘陬月四明遺耄陳著記
婺州浦江縣龍德寺記
龍德寺舊名乾元宋祥符戊申改今名其地南則溪而
江而山如揖如抱北則仙姑巖伏龍二十里而昂其首
冠之以塔塔有院院之前即寺寺始於邑人陳公譽捨
墓與田碑壞失其歲月爾後隨經隨營由山門而廊而
殿而堂與凡寺之重且要之屋咸具嘉定辛巳僧坦奏
請金書寺額及桂堂扁而寺以重塔始於天聖乙丑胡
貳卿則捐銀五十萬緡創造公譽且樂助其成中遭寇
燬邑人朱氏與僧某修出力重建至寳祐甲寅僧文豪
重脩久而僧文啟率其徒妙資文富文廣元悟與公譽
之後今岳教公舉又大脩之梯其層而升高闌其廉而
護險丹雘金碧而後其繪事邑人婁榮孫凌蘭吳幼敏
隨施有差而朱君章捐銀以飾其表於是建圓通閣榜
曰多寳佛塔小山門榜曰龍峰塔院自至元癸巳迄元
貞乙未畢岳教又捐田歲累所入以待續用而塔以備
塔院與寺昔為二今合為一為教門甲乙住持有田一
千五百餘畝衆日不下千指規模寬衍氣勢聫絡鐘魚
齋粥如時寔浦江甲刹妙資不遠千里狀且圖來請記
余辭焉越兩載請益固乃閱狀按圖而書之併及余之
所欲言吁世之四民之家莫不欲為子孫久遠地或不
旋踵簍不自振滔滔也而過者誰顧浮屠氏宫居粒食
一有未辦則旁詢側睨咨嗟太息相先扶植不極則不
止夫以寺之徒竭其力為寺之計分也邑之豪斥其有
餘應接緣募流俗之情也至於達官膴仕祿廩之所儉
積章甫縫掖韲鹽之所苦節亦皆歡喜傾倒以相其後
此豈偶然之故要必自有以動其中而莫之外耶數百
年間屋與塔屢廢而屢脩至此而益以展拓益以壯觀
山川井邑之形勝寺則擅之矣亦曰人也有時焉彼教
之盛極於今日豈特此寺也哉余故備書其始末庶後
之觀世道者有考與前進士四明陳著記
新升奉化州記
黃唐疆理天下至周之職方而大備降而秦而郡縣之
隨時㳂革勢也元貞改元朝廷以諸縣地廣民稠者升
而州中下其等明之奉化為戶四萬而贏州為下官視
州設員五宣授者二勅授者三明年月正元日達嚕噶
齊察罕公知州事李公炳同知星公粲判官趙公秉李
公居安各以其職視事余與學宫諸生旅賀於庭揖余
而語之曰州為路附庸壤地褊小猶故邑也為民社而
重其任盍廣咨焉以求所稱古者問政必於其耄幸毋
隠於我余謂吾夫子之言為政道之以德齊之以禮有
恥且格孟子曰善政不如善教之得民也聖賢格言如
日月如金石斷斷乎不可易教化者獄訟徭賦末也蓋
教化行則習俗美獄訟將自簡而徭賦又易易耳夫然
則吾事畢矣况仕也以義方六七十如五六十皆可行
志蕞爾之魯有周禮在雖齊之大莫能抗蜀雖僻遠文
翁以學化之當時至以齊魯比為地小不足回旋儒術
近於迂闊可乎况茲邑之舊諸先生典刑之遺章甫縫
掖甲於一路皆傃分而自重農工商賈之家畏法而專
業循循然惟長民者所休戚薰之以詩書浹之以禮義
教亦政也和平而不流於弱簡易而不失之疎政亦教
也三代而上之化民亦若是而已此之謂知本於從政
乎何有咸曰善是吾心也其以是刻之石
州為下之下改云官視州設七明年月正元日宣
授達嚕噶齊察罕公知州事李公炳勅授同知星
公粲判官趙公秉李公居安省授吏目臧滑鄭元
均各以其職視事既而以記屬余謂吾夫子之言
以下如前
慶元路治中貝降奉議德政記
明故東南大藩事任非輕自昔選用賢良為首為貳有
以福澤其民民亦義於必報紀去思頌遺愛多矣今奉
議大夫貝降公自至元壬辰來領郡治中事閱數年間
郡以材望叢委休稱籍籍秩滿行有日士庶送者祖帳
載道猶曰未也且將勒碑詔永久謂余山林樸直於鄉
閭年又最高狀其實以示曰公之於從事也剖滯訟則
人稱其平董倉儲則戶樂其寬鹽海之征兵革之需受
給所惠皆不動聲色吏不能為私民不以為病關决之
地固曰有職分在然公之始也會朝廷有問罪島蠻之
役治艨艟練甲兵峙糗糧身任其難而從容暇豫一無
不辦亦曰軍旅之事明習有素分一郡憂責有餘材也
至於歲甲午憂民苦艱食市無千斛大家無蓋蔵郡無
發粟舊址公惻然以奮曰赤子垂為溝中瘠撫字謂何
亟啟長吏馳詣省府白之得請出粟四萬石平其價隨
處所便其糴鵠菜色轉而歌舞公之施者千里如一今
年夏無麥饑尤甚公時適留省府授比以請民以不饑
樂及秋熟振糴有規天時不可必而郡民無凶歲之虞
可以百世矣余嘗謂三代以上人物淳厚施於有政形
迹冺然功用自大世降而吏治日以苟間有事涯岸出
鋒鍔以聲名自負而非元氣之福此余於公深有感焉
忠實之中精神流行涉歷之久知慮詳練不施勞不辭
難獲乎上而無言不酬信乎下而無令不順有得於平
易近民之道者固如此及其為民立命如機發矢往必
濟而後已此又仁者之勇也古語有云活千人者其子
孫必封况全活至數萬衆等而上之又豈止歛惠於一
郡而已哉集風謠銘德政儒者事也不敢辭特書以諗
於太史氏
慶元路達嚕噶齊伊嚕通議德政記
東南負海之郡明其一也邑於海之島者其一曰象山
沮洳斥鹵土而宜稻不三之一故其民貧正供之米視
所出而輸水行則渡東宿沿而北寄命於一葦之航風
濤盜賊俄頃不測山行則道寕海迂而東扶服數日之
程傾厓峭壁與豺虎出入幸而達則注香瀝酒相賀不
幸而厄有司抵其巇而罪之其難有如此者通議大夫
伊嚕公之來閱郡乘察地險謀及同僚嚴禁苛取痛撻
冗費聽民隨米直凖弊上送於路官自任責民不與焉
方且鈎摭吏欺籍之以補來歲之入審於上司得請既
揭示邑市數百年夙弊一朝而革旄倪聚觀懽心泉湧
向也艱阻之間期會之下生死罪戾凜乎在前今而衽
席之以子孫百世亦仁矣哉古者甸内之地所納總銍
秸服以至粟米量遠近酌重輕無毫釐不遂其情自唐
虞而三代所以為生民計一用此道然事有因革地有
險易物有懋遷泥乎古則窒因乎今則苟權其宜以便
安其民其殆庶乎此近民之官所急先務而公力行之
公私不交病古道在其中矣蓋公為政本之以仁暢之
以智專心一力亦曰吾盡吾職而已而民自不能忘也
一仁劑量環千里六邑咸被其惠斯邑也德之為甚邑
宰高君珪采士民意狀其實屬余曰仁政大人所樂聞
山林遺老其言必公敢以記請余謂賢守貳有德於此
邦也孔厚是不可不書奚敢辭聞高君之入仕積有善
政今宰斯邑仁聞益都是能以賢守貳之心為心成其
美於下其亦可書也夫
重建西夀昌院記
郡乘於城南一里而遥有院曰西夀昌甲乙住持宋嘉
定間廢於火而民家其基近六十年淳祐初僧慧通於
篠城北隅結庵曰西來而揭以夀昌遺額意則有在今
至元已丑凡廢刹皆復此其一也於是民徙之去基如
舊嗣慧通者志堅領庵之僧志西如鑑善乘汝州分庵
之田半資以辦事乃薅乃滌築垣以正限界度地定規
模首建方丈次法堂閱八年佛有殿僧有堂懴有所門
高而敞廊深而靜庖帑湢溷皆具而庵以其額復於院
初意得矣志堅耄而志西承之力狀其本末求記吁天
下事創之非難守之為難復之尤為難世之人連雲棟
宇厥先祖父之所經營所付託天變人事之不測不幸
而瓦礫而蕭艾至有委之不顧况於復乎慧通越人也
於夀昌非有巾鉢舊遊之戀而惻其久廢屬其意於方
來甚於天倫宗嫡之傳授遺繼志安問艱難勞苦必復
而後已然則學佛而如此用心豈徒空也哉王荆公謂
失之此而彼得之亦有感於斯云前進士陳著記
本堂集卷五十一
