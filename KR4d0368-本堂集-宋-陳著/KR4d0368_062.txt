本堂集卷六十二
宋陳著撰
啟
謝劉帥(良貴)舉陞陟啟
舉詞云醇實無華脩飾不苟以儒為吏百里德
之
擁碧幢而植節清照連城騰翠剡而薦才濫推屬邑惟
求之者弗予故得之者為榮竊惟監司之官要在揚清
而激濁縣令之職類稱學道而愛人至於訪察之初每
有蔽欺之患譽阿毁即墨鮮不惑於所聞使肥廉中牟
能無遺於未見自非捨之世味之外識之古眼之中則
於孤寒誰其薦引况如某者荼之餘味梅之宿根苦無
他求本是山林之性貧不自活勉為牆屋之遊偶然得
官知其非分亦曰一命以上皆可及人苟得百里而君
庶幾行志幸獲迯於選穽遂來溯於縣灘頋瞻雪溪密
邇霞嶠謂山深俗美可適意以鳴琴而世異事殊竟投
身於沸鼎然而迂乃其學拙本於姿紛乎應酬而無涯
隨所牴牾而罔覺居今之世豈其徇俗之皆非泥古之
心亦以信書之成癖怪屢遭其吠日毒且伏於含沙自
頋此身為何人安能每事而盡善惟知無過之地當反
而求如其獲罪於天殆不可逭徒以泰山之可恃忘其
淵冰之為危朝歌之轡特縱而寬單父之肘不使之掣
苟全存而己幸何推借之敢望蓮非富花濓翁自愛杞
惟苦葉坡老所求人固莫知已猶未喻載披華衮益悚
私襟唯謹樸而自將豈醇實者猶強勉之不足如修飾
何未知飭吏之以儒安見及民之有德兹蓋恭遇某官
斯文元氣善類泰山運用天下之規模十分正當揭取
人才之衡鑑一切平明凡或品題之過情蓋有作成之
深意遂從屬部首舉非才某敢不謹謹受持惺惺點檢
江河世變未知一葦之可航松栢歲寒尚有寸心之如
鐡欲報之德不知其他
謝京尹潜戶侍(說友)舉陞啟
舉詞云才具既優風力尤勁藹然邑最溢於塗
歌
應詔薦詞云端介而不徇乎物
山邑承流徒重拙勞之媿地官薦士誤叨特逹之知得
之若驚感而至激自古在昔知人為難子游學愛之心
必之武城而後見魯恭化理之迹不往中牟而奚聞孰
有身居紫清界之間而能目及塵埃吏之底况如某者
荼之餘味梅之宿根苦無他求本是山林之性貧不自
活勉為牆屋之遊偶然得官知其非分亦曰一命以上
皆可及人苟得百里而君庶幾行志幸獲迯於選穽遂
來溯於縣灘頋瞻雪溪密邇霞嶠謂山深俗美可適意
以鳴琴而世異事殊竟投身於沸鼎然而迂乃其學拙
本於資紛乎應酬而無涯隨所牴牾而罔覺居今之世
豈其徇俗之皆非泥古之心亦以信書之成癖怪屢遭
其吠日毒且伏於含沙自頋此身為何人安能每事而
盡善惟知無過之地當反而求如其獲罪於天殆不可
逭况善政本不在於催科之末而近制乃以為課吏之
先國用之需固日捉襟而見肘民生之困又以剥牀而
及膚緩之則上無以供急之則下益以病兩難之際相
體者誰兹板曹屬之我公而儒術行乎天下以不可違
之期會請捷於應聲以未易治之姦蠧聞嚴於束濕伊
主維其已幸何推借之敢望蓮非富貴之花濓翁自愛
杞為苦硬之葉坡老所求遽削奏通以階榮進載披華
衮益悚私襟五技易窮於才具乎奚有一痴不化謂風
力而則非何最狀之足歌恐執事之過聽兹蓋恭遇某
官斯文元氣善類泰山運用天下之規模十分正當揭
取人才之衡鑒一切平明凡或品題之過情蓋有作成
之深意遂從屬部首舉非才某敢不謹謹受持惺惺點
檢功名餘事惟憂道誼之難盟宇宙中間幸有門墻之
為主寸丹所倚點墨非誣
回剡趙登仕(登炳)謝漕請啟
宰得人乎夙擅竒於鄉校兄及弟矣果連捷於計闈竊
與有榮胡然過謝恭惟某官先輩剡溪之秀衰日如春
樂有賢父兄自相師友學必先器識發為文章議論切
於救時功名特其餘事比就臺而羣試宜凱奏之重新
千取百焉徧東西浙而曾幾一為元者看大小宋之争
先某快覩香名笑迎喜氣束書此去共看平步之等閒
得意來歸應媿少年之塗抹
回剡趙登仕(文炳)謝漕詩啟
鶚薦羣飛莫重千焉而取百雁行屢中罕聞二者之得
兼何謝我為請為君賀恭惟某官絃歌几席師友家庭
丰度崇深天孕越山之秀筆端瀟洒地函剡雪之清謂
讀書本不為名而進身必由舉業以此衆戰恢其刃餘
浙以東西避文瀾之層出斗之南北占魁柄之横陳某
素深相知尤切助喜雖曰等閒而平步實映壯圖因思
塗抺之少年恍疑昨夢
回剡童秀才謝解啟
鄉老獻書而王受復拔其尤縣次續食而計偕莫供是
役何多謝我倍切欣然恭惟某省元秀孕越山清函剡
雪顔居雖陋頋所學之何如韓業既精要其勤之亦甚
就有司而羣試喜奏捷之重來跋予望之念蓬萊之曾
近至爾力也期楊葉之必穿
賀浙東常帥(懋)啟
出綸西垣作鎮東輔頃辭紫界頓開蘇月之明今擁碧
幢還占蓬雲之近列城刮目吾道增光恭惟某官根本
華嵩精神冰雪范景仁無心之為勇見謂至誠張忠獻
有志乎濟時足當重任惟源流于古蜀尤磊落於今人
越其縹組以來深矣縉紳之望豸冠執法綽有祖風豹
尾陪班光昭先德為第一人才之選實二三執政之階
豈不能拜稷契於巖廊而偶欲借龔黃於畿甸上久不
見屢興宣室之思吾今召君孰謂淮陽之薄重為帝鄉
而軫念必得儒臣而踐更謂左右馮翊之攸關於内外
重輕乎何間乃頒寵命匪曰迂途共傳前日之福星復
領東方之帥節指秦望以為實地壓伏吏饕翻鑑湖以
為恩波存活民命以充大用式副隆知某木之老心山
之癯骨中年入仕書生氣習之難除一日臨民世味酸
醎之迥别况此古剡異乎他邦閭閻疾苦之隠微盡吾
心而或獲邸第豪強之凌轢折以理而弗甘雖與鴻雁
以苟安或虞鬼蜮之竊發強飲清溪之水獨悲出岫之
雲然禍福無常天地臨之而奚恤依歸有舊春秋知我
之難逄使公獨為此來造物一何其巧莫前驅而負弩
敢再拜以送書黃河一千年竊自矜於會遇百里半九
十政有藉於扶持不盡賀忱見於言外
回剡交代李宰(典宗)通啟
天陛疏榮雷封借重西風吹送帶雙溪八詠之清北水
溯游攬兩火一刀之勝歡騰接壌仁滿先聲恭惟某官
根培嵩華光粲斗牛存名臣家之笏自應德符讀太史
公之書心傳文印偉門榮之復立善宅相之能成(李乃喬平)
(章行簡之甥居婺州東陽喬公奏官)惟知於禮義上行所為皆宇宙内事
粤乃縹組奕然行碑糾邑非勞相與垂簾於晝日從軍
有樂抑嘗擊楫於中流既熟觀西北輿地之圖且與聞
東南民力之語濁世公子惟狃華腴田畯農官又嘗艱
阻斯外庸之積者厚盍中處以酬其勞謂上界清優固
足養登崇之望而下民疾苦政欲推學愛之心比通丹
墀之班乃注一縣而出恥捷徑以榮進辦實地之事功
有如剡人素屬賢望壯生生之氣脈脚有陽春轉悶悶
之精神手驚霹靂以通材居最近民之地此昔人收不
下堂之功自公召之不駕行矣某栢之心苦荼之味甘
學不為官家世科名之偶繼貧而就禄書生習氣之難
除一行幾遍於江湖重寄忽叨乎民社决然行志忘其
匪才逮抱琴而此來甚膠瑟而莫措民俗始虞其頑獷
猶可革心勢家交肆其豪強未甘循理最是為飢而寬
歛不堪奉上之急符徒自嗤其拙勞或未免乎譏謗何
幸及時而問戍政望匿垢而掩瑕陳太邱所行何有德
仁之綏撫李光弼為代巳知氣色之精明
嵊滿謝賈太傅(似道)啟
元勲贊化開天地之清明拙令逄時出風波之險阻雖
公造之密庸無迹然私情之真感自知蓋彌綸政經固
始於廟堂之上而通行仁脈莫近於子男之邦粤秦漢
以到今如卓魯其能幾健繭絲者忘保障盜臣所為工
法律者去詩書賊民斯甚遂使環四海之内不復睹三
代之風詎圖純用於書生乃獲親見於今日第如某者
栢之心苦荼而味甘山林授徒不知老之將至場屋信
命而有時乎為貧繇迂學之見收凡薄宦之所至素飡
為懼夙志自將紛雲路其揚鞭誤知獨衆浩雪溪其蕩
槳乘興如歸昔亦有聞剡猶易治自謂晝簾之可樂誰
知古轍之已非瞻言校庠彼疏既鞠問及帑廪如磬斯
垂依憑者虎翼以相挻譁訐者鯨牙而交刺况乎異常
之水旱見於連歲之夏秋上下煎熬或星火之符當奉
閭閻窮困而旦夕之命不謀𦕈焉一愚叢此多事急之
以猛恐扞格之難通遲之以寬將優游而盡廢此之謂
兩難之際何以副百里之心尚思合宜亦曰有序教化
者本聽訟次之撫字之中催科末也此先儒之至論乃
職分之當為天之降才頗自量其分寸日以繼夜欲粗
得其緒餘齊民或謂之平平巨室則為之落落豈故抗
豪強之馬竇每納之忠方稍明曲直於趙秦反加以怒
或含沙於無影或吠日於不隂禍福固非所知去留則
烏可苟然而泰山在上萬物皆有以托根皦日方中百
怪何從而舞怪所恃在此終幸無他兹蓋恭遇某官義
全君親仁任宇宙梧桐生矣身植朝廷之衆芳苞苴行
歟首清宫府之一體以至簡儒流之雅望又將扇方國
之廉風氣求聲應而會乾陽長隂消而為泰遂令學製
亦忝包荒某攜琴以歸望舄而謝倘克勤小物念塵埃
箠楚之餘則可以終身在造化鈞陶之内由中之悃此
外何言
本堂集卷六十二
