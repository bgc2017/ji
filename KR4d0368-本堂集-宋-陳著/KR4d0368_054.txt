本堂集卷五十四
宋陳著撰
牋
立太子妃代湖南帥趙德脩賀皇后牋
椒房篤愛莫重承祧榖旦盛儀式嚴受室化由内始聽
自外孚皇后殿下身示母儀性安女則親親之義雖密
體於上心子子之慈為早謀於中饋遂諧嘉禮無忝徽
音臣何幸際逢難名鼓舞分符遠地阻隨振鷺之班歸
美長秋願續關雎之詠
代前人賀皇太子牋
前星色正有開主器之賢吉日良辰樂得友瑟之懿事
關家國喜滿乾坤恭惟皇太子殿下雷默其聲海重而
潤方春秋之鼎盛厚養德心在朝夕以常勤急資賢則
天作之合民具爾瞻某濫守專城欣聞嘉禮望而稱慶
莫輸鰲抃之情持以效芹敢頌雞鳴之訓
公主下嫁代前人賀皇后牋
后德始基夙著順成之則王姬下嫁聿嚴往送之儀邦
國增光宫闈胥慶皇后殿下美超虞汭聖比周姜備坤
道以承天陶然和樂恊㢲爻之得女範以肅雍兹厭翟
之有行繄關雎之所教某濫為郡將莫幸館甥遥想長
秋喜新副玉鞭之選對敭華旦愧莫隨金闕之班
代前人賀皇太子牋
分尊月姊既諧築舘之盟義重星闈特侈及門之送禮
嚴内外喜滿乾坤皇太子殿下友則因心師惟主善與
家人而相接素篤天倫事㢲長以彌恭自融春意爰迂
鶴駕以相翟車某濫守南州遥觀上國重光下燭應聞
縹緲之吟簫盛事難名徒有回旋之舞袖
代資政殿學士提舉洞霄宫王伯晦辭免大學士
知慶元府得旨謝皇太后牋
老去清朝方叠辭于寵命恩除真舘仍峻陟于寓班榮
甚踰涯懼如臨谷(中謝)伏念臣一迂成癖多病襲哀豐
水燕貽偶玷舊臣之近列乾天龍御首詢潜邸之末從
飛屢詔以趣來躐衆賢而驟拜偏儀兩地坐閱三年愛
君雖積于至誠無禆聖德憂國徒勞于補過難用拙謀猥
素飡而自慚凜公議其可畏東歸遂决上眷彌隆四輩
臨門但循墻而走避六旬淹命正席稾以待誅俄畀制
垣具升殿幄念初心非矯方當省咎以閉門使外任可
勝久已承恩而造闕亦惟控免雖幸賜俞然猶因除職
之恩而復予祝釐之秩不能者止既終察其無他惟適之
安又必使之有禄曲成至矣頻凟可乎兹蓋恭遇皇太
后殿下配聖母任垂慈子舜坤元柔順相與浚忠厚之
源家法儉勤深有助廉恥之化迄今閑散實戴生全臣
敢不仰體優容退矜際遇山林本性雖已從招隠之盟
臣子至情尚欲播思齊之詠
狀
申兩浙轉運司乞牒紹興府并牒全府復回受魏
彭獻嵊縣已沒入縣學養士田産并根究魏彭
狀
照對本縣(云云此下脱爛三十餘字)三百近年以來又置學(云云此下脱爛)
(三十餘字)川泳雲飛于作成之下教亦至矣而區區猶有所
望者以養輔教今載忽承本縣以魏彭詭寄張總幹戶
産榖租五十餘拘入學宫添助養士可謂機幸不期魏
彭計會逃寨假借名色欲行強據繼蒙申上閫府而大
帥大卿先生以上代儒宗身衛吾道一覩此申即奉使
判所至州縣惟田既入學養士不可投獻勢要之家亦
不當恃勢而賤士今所申魏彭詭寄在籍一應田産已
歸之學揆之法理而宜參之輿論而當有受獻者不亦
愚而貪乎案結榜其使榜一下交相慶抃自謂可以垂
無窮矣今之收歛之際其魏彭尚敢狐假全府威勢脱
經本府追索人案又且帶兇徒脅持佃戶使租課未有
歸着學宫之興廢教養之絶續盡在此舉欲望台慈特
賜山判近而申臺府遠而申朝廷將魏彭追上根勘妄
訴投獻情犯重斷施行事本縣證得上件事昨累追到
魏彭為本主張制參太博宅縣尉幹人蔣升訴詭寄田
産偷瞞稅賦避免役次及私將先制參侍婢首飾衣物
釵釧藏匿及將庒内所留財榖什物租簿契書般藏一
空等事責據魏彭親書供招前項情犯某書注主之訴
僕名分為先財物為末魏彭父子執役于張縣尉宅已
二世矣張制參大度包荒養盛温飽之計張縣尉因循
信任積生漫侮之心主家不加富而魏彭之家日以豐
主家不植強而魏彭之氣日以旺此張縣尉所以不平
因其擯妻而為之詰問其一家之私因其藏附擿發十
年前之事因其般家而為之空取其什物儲蓄之餘此
訟之所由起也有如附子等物縱是魏彭之父魏榮收
之于趙養娘之歸篋當窮其原于魏榮而魏榮已死當
訊其實于趙養娘而趙養娘在遠勿論可也有如般去
餘物便是主家可取亦須經官方是正當今乃乘一時
之憤為席卷之謀不知魏彭預般已多其實主家所般
無幾我自是欠占便宜彼遂以盡取之說為說若夫魏
彭寄托去處各有姓名不欲滋蔓追呼騷動田里勿論
可也然魏彭自有不可逃之罪者三僕犯主怒惟有靜
守今則輙先般動以啟主疑是為背主僕受主訴惟當
和解今則買使旁譟以撓正事是為抗主此一可罪也
小人得妻不啻足矣主家以婢妻之當相守以老衣食
稍充眼空便别遂為阿蔣反目至瞹眛奸情此二可罪
也詭寄戶産條法甚嚴顧乃盡其家之所有以總幹為
戶謾官避役不知幾年矣此三可罪也積此三罪他何
必問魏彭勘杖一百寄刺鎖長樂寨所有魏彭産業特
與除墳墓基屋外並照條沒入縣學以助養士其張縣
尉亦自謂中間亦有幾項然無干照可證况之縣學亦
是本色上義事縱有之不當較也所有魏彭契書牒發
下錢糧官廳據官籍扦量入學所有魏彭寫下認錢約
四本據面問張宣教及蔣升供隨已扯毁仍再取蔣升
狀附案此後執出不為用也阿蔣不可復合聽歸主家
餘皆免問仍申臺府本縣已備此因依分申提刑使臺
提舉使臺使府併申轉運使臺去訖續承主學徐廸功
公狀申魏彭倚恃親情祝祐譁訏不忿拘田入學養士
輙代名入府投獻勢要府第經營霸佔圖得脱免蔑視
學舍欺凌縣道乞備申本府給榜繼具申去外再據張
縣尉當直金華訴魏彭萬四憑託聲勢譁徒祝祐季二
把持打見成狀草欲將已沒入縣學養士田地投獻府
第繼拾得祝祐親筆狀草經縣蒙備申臺府去外續蒙
本府安撫使判所至州縣惟田既入學養士不可投獻
勢要之家亦不當持勢而賤士今所申魏彭詭寄在籍
一應田産已歸之學揆之法理而宜參之輿論而當有
受獻者不亦愚而貪乎案給榜其魏彭反投身於全府
作使臣埋頭經府託詞稱欠咸淳五年本息送主管司
追究理還帖下長樂寨勒魏彭供具因依其魏彭父子
三世為本宅管莊出入錢榖因此肥家只緣騙盜主家
財物不分名分不得已申訴魏彭在縣供認今魏彭既
已逃寨方且投托府第撰詞脱判乞施行某書注照得
魏彭之産詭寄犯法拘沒入官既歸夫子之學宫已從
本府而給榜全府方此享吾道之效正當為吾輩之地
必不肯聽魏彭之歸投奪夫子之所有本縣備此因依
具申本府去訖累牒長樂寨押上魏彭到縣取呈寨典
軍頭求夀等受財妄作緣故脱放魏彭未暇究竟今魏
彭夤緣計置投獻府第必欲脱隠本府給榜按牘必欲
追索人案某念縣庠所收甚薄欲教無養魏彭有不滿
三四十畆府第基業如山如河既不必較此微末詭寄
戶産拘入縣庠名正理順亦不當更來攘取今又據縣
學諸職有詞所合迸還前後案節申上欲乞提學轉運
使臺使判嚴欲追上魏彭根究妄行投獻情犯重行斷
治仍牒本府住行并牒全府照應更乞備此因依申上
朝省乞施行則闔邑人士實拜教育之造須至供申
申諸司乞寬催科劄狀
某不避斧誅仰干崇聽某縣令也有民社焉敢以其職
事白照得本縣自去年風水旱交病上中戶薄收下戶
入冬便無飯鬻家産賣妻孥延引命脈專待今年蠶麥
接濟又危於淫雨苦寒蠶無成麥收不及半鵠形菜色
忍饑種田五月之交又晴乾類不及種十四日以後得
雨種方入土而日日是雨自二十至廿二日雨日夜如傾
嵊會三郡衆水環境莽為一壑侵齧縣堞冒沒民廬坍
壅土田漂蕩物産苗已秀者着泥而爛秧方插者隨流
而浮黍稷豆麻皆成烏有某于近縣二十里内雖典質
辦錢多差人船載飯往餉于二十七鄉雖百端勸諭或
發糶或運糶而饑民重遭此變夏作已觖望秋成亦難
凖勸糶者有限待哺者方長事勢至此何至痛哭而已
惟是催科一事某為見國家調度非民賦何支非州縣
誰辦且版曹使府專吏專人更發迭至坐而煎督不能
以刻未免捷出文引嚴行追監而催到上戶那能及數
率是典質借兑以應期限皆專人所目擊彼下戶饑餓
而不能起者則奄奄氣息曰我死無須臾矣遑恤其他
扶曳而尚能行者則纍纍至庭曰我抱追引在此一惟
所命當此之際雖周孔之聖不能使之樂輸雖桑孔之
術不能為之追取繭絲保障自有後先天命人心亦相
終始不亟圖之有難言者為今之計欲寬民在寬縣催
欲寬縣催在寬使府戶部欲寬使府戶部則在朝廷然
此情不得上達惟有哀籲仁造欲乞恕微官僣躐之誅
察國事關繫之重備申朝省先乞行下使府戶部權寬
限掯暫抽專催使某鞠躬盡瘁拯援摩撫活得一人是
一人活得一縣是一縣某下情不勝激切竢命之至(自注)
(云乞寬五六七三月催科仍自措辨十分之三以應公供別又有申狀今不存)
嵊縣遠迎賈平章(似道)歸紹興私第狀
門生具官陳某右某恭審密啟紫宸薄遊綠野太平之
期當今日成功收歛而若無富貴于我如浮雲隨意往
來而自在父老望塵而迎拜兒童騎屋以聚觀某試仕
非才除途有職喜溢衆人之外驅先百里之間即遂岩
瞻允為機遇謹具再拜申伏祈鈞察
本堂集卷五十四
