本堂集卷八十九
宋陳著撰
代趙菊泉祭妻兄文
嗚呼君其復能醉我于雙溪之風月天乎君其復能訪
我于西山之猿鶴間乎雲悠悠其去来花冥冥其開落
君之魂已與夢而飛揚君之魄已與影而寂寞呱呱在
庭惸惸無託時事紛乎如麻世德凛乎如髮此我于君
少年之不幸不能不失聲而哭于君亂世而早蜕又自
嘆我之不君若也日月不居遠卜既薄菆堂既啟若語
永訣門戶安存于百罹家兒長成于力學固主張之有
人而亦我輩之責此外又何言哉其歆我之一巵
祭趙景文文(必昌)
維歲次癸巳十有二月壬午朔越三十日辛巳甥具官
陳某謹致奠于前鄂州教授從事趙君之靈嗚呼哀哉
雞酒之奠今日何日孰料其為君設耶君年方中夀平
生未嘗病而竟不起君舍優解褐入仕而仕不及一日
之禄君避世廬墓西山而苟焉無卒歲堂有垂九十之
母室有未四十之妻男之長者猶未能應門而幼者三
皆未能學所以學女之長者僅使之有家而幼者四皆
未知所以歸目前已可憂来者又可既君而可忍于死
耶然命也在天君亦無如之何也已人之有生莫不有
死得其死則雖死如生予于君感疾而問焉坐而談笑
者終日尊酒相與如平時猶以詩文相諗其可否及君
之疾病而問焉顔色雖若變異氣息雖若促急猶未自
悲其將死越三日而訃音告聞之于却藥之時屬纊之
際道生前所遺者甚悉付身後所嗣者甚長片言不亂
一汗而殁尹師魯之略無戚色張横渠所謂吾寧其得
之矣夫復何憾而余則有憾焉予之娶乃其妺而禮之
之過有如兄余之業劣于兄而聽之之敬有如斯世道
不古鍥薄成風而謙以下人虛以進學雖老而未涯也
而死矣而葬有日矣此予之有憾非無從而哭之不知
其有慟也予年已八十一息不續則魂無不之無不之
也上下四方當有相從時也尚歆予此奠哉
祭内兄舒通叟(津)太博文
維歲次癸巳十有二月壬午朔越五日丙戌内弟具官
陳某謹以雞酒之奠致奠于内兄前太學博士舒公之
靈嗚呼兄于為己也一敬自持于與人也一真不欺于
宗族也有義焉而不可干以私于鄉曲也有情焉而不
可挽以隨是以行足以表文足以師于家塾則戸屨常
滿于太學則解褐優為達而仕宦任内外兄更六七凛
然有冰□之操窮而山林享康寧閱二十載挺然有松
栢之姿人生有一于此亦非易得兄而衆人兼備視世
人為幾希人生七十已為希有兄而夀八十有一于天
命而無虧居常款接歎美及之兄則愀然為之攅眉謂
吾晚而入仕禄不及養而血泣于罔極之思謂吾同氣
者四乃獨後死而垂老受諸孤之遺吾年既髦所賴一
兒兒亦克家不墜詩書奄然夭喪痛何以支吾有長女
積病成癡所恃者母以食以衣母又衰病顧恤者誰弱
而未冠之姪未必能應門戸幼而未教之孫未必能紹
裘箕荒江之濱孤處之屋既無以遷而何以安其危多
菜之鄉數畝之田既粥其半而何以贍其飢汝以為吾
之心其樂其悲余冺默而不答付哽咽于一歔余于夏
五問兄于一病之後見其食談微過嘗告以謹節而養
其脾兄則曰吾猶健嗜其甘肥至季秋而再感察其色
色之異則憂其藥石而醫治而兄方命其左右掖而出
南窗之下置酒煮餅詳及其遺規斂必純于布而寸帛
不施葬必于商家之山而他非所規事辦既葬不必泥
流俗之妄推是又見其治命了了不亂意猶有少間之
期而竟不獲起訃音隨馳聞之病革了無他辭惟戒家
人以約余一面切切焉惟恐其遲遲越三日而莫余告
竟賫志而為九泉之歸豈其欲言不過疇昔之所聞抑
有未盡之言而非予所知然生前身後人也有天亦曰
委之天而奚疑嗚呼予之無良不及侯其屬纊雖自咎
而何追而今而後溪山之雖阻歲月之如飛精神之已
耗筋力之已非苟尚可以還可以往可以綱可以維勉
強自力其或庶幾姑曰死而後已而苟延其能幾時其
聽予言舉此一巵尚享
祭集賢學士趙岩起文(孟傅)
大淵獻之歲七月孟秋庚寅具官陳某謹以雞酒之奠
致祭于故集賢學士趙公之靈昔我贅幕秦淮之湄既
而客潤雲西之随公將適漕寔踵雲西六轡未驅尺書
先馳若師所尊若曰可師懇懇其誠謙謙其辭謂雖已
去必欲来思不曰不敏登門猶遲胡聽之過而至于斯
嗚呼誰能如公取之于素昧之中而甚平生之相知我
昔于潤滯留斯久舊幕在望未諧奔走乃獨我容曾不
我咎春風飛剡顧叨薦首旁觀者饕豪捩而取茹憤狎
諾以秋為候彼有力者又掣其肘舉于他門出于公手
公終不平我知所受歲貢有限人物為藪為我之故空
其所有嗚呼誰能如公薦之于無求之表而甚于欲償
之宿負昔我家居公專閫相與排難謂我其前從遊之
舊如同氣然縱無一德亦宜周旋止或尼之終孤懸懸
時忽其異事歸之天天涯再駕生死之間我又罔聞莫
如攀轅人于此際能無尤焉而亮于心付之忘言嗚呼
誰能如公安平相為樂而患難不及共乃曠然而不我
愆公之于我有如此之特逹則我之于公不無愧怍數
年之别而萬里之遠隔一病而絶而九泉之莫作公之
心自知冺默于冥漠公之魂誰依將飛揚乎空闊惟旅
櫬之或歸庶慰吾州里之懷德而初心之獲遂今乃與
父子而同穴外于此者何言寄萬感于寥廓古意一奠
老淚雙落尚享
祭石君瑞料院文(德祥)
維歲次乙未閏四月乙巳朔越四日戊申契生前進士
四明陳某謹遣男深致雞絮之奠于料院朝請謹齋石
公之靈嗚呼余交天下士有如公之于我三十年之別
初心無二者乎余蟄處山林有如公之於我數百里之
外長書狎賁者乎去年之春讀公之所誌尺書之復及
我之所同意第顧我之病衰當先公而奄棄忽首夏之
既望兒曹以其訃至哭不知其有慟事難料者如此奈
筋力之不任躬欲弔而莫遂禮以見情敬戒雞絮死而
有知尚其歆只三洞之山雙溪之水耿耿悠悠嗟余髦
矣
祭邑教蘇德淵文(淼)
維歲次乙未九月壬申朔越七日戊寅四明陳某謹致
奠于縣教蘇君德淵之靈嗚呼德淵而仕止于此嗚呼
德淵而一病不起嗚呼德淵而獨死于千里外之漫仕
是三者皆歸之有命而已君平生學易固自超悟乎此
理又何憾乎生之與死然吾則不能不悲惻者有二今
年之夏勤勤訪問青燈劇話肝胆相示豈不欲留而迫
于西行之計謂我重来庶予心之可既安料其還一面
未能而君死矣及孟秋之末君病于旅垂革之際力書
走遣其智慮之精深與尋常之無異吾盍驅前謀及療
治奈亦臥疴莫輸此義猶望君之少間吾亦可以扶曳
尚相與須臾乃忽焉而訃至徒迸淚于枕席之間莫哭
之于寢門之外友道謂何終天其愧吾幸今瘳来薦雞
絮魂兮有知其歆吾意若夫奉其全而終歸則于遺言
而誰戾何氣非空何迹非寄有時乎從吾亦豈久于人
世者哉尚享
代邑士祭前人文
維歲次乙未九月壬申朔越十五日丙戌某某與六館
諸生等謹致祭于教諭竹軒蘇公先生之靈嗚呼先生
尚能張拱闊步為學舍任教事之責乎尚能明目張膽
為縫掖回元氣之脉乎嗚呼吾知其不復能矣誰知諸
生之心有不能釋者乎昔也非不欲衿佩青青以安吾
庠序也而厄于農戸與編而莫之拔昔也非不欲絃誦
洋洋以暢吾詩禮也而苦于公徭例及而莫之樂今也
貴其所自貴而官之峩帶之博今也得其所自得而籟
之鳴機之躍瓦礫矣而復為圭璧蕭艾矣而復為蘭葯
不辱孔孟之門不墜鄒魯之籍轉軸乎六陰之凝沍垂
綆于千丈之直落彼憧憧者自滔滔此烈烈者自卓卓
方將日以象之如文翁之在蜀家以奉之如康節之居
洛胡然伏枕至于易簀若夫視飲食而親湯藥備衣衾
而治棺槨則吾徒之計慮甚周與家人之恩勤相若無
一毫之可憾以歸全于冥漠嗚呼學而優則仕仕而優
則學于仕學乎何怍生于我乎館死于我乎殯于生死
乎有托雖游魂之為變如風如雲而遺德之無窮如山
如岳輕百身而莫贖重九京而莫作體治命之孔白敢
終事之不恪旅菆既啟柩引隨發寄心喪于會哭奠巵
酒而永訣尚享
祭禮部尚書王伯厚文(應麟)
柔兆涒灘之歲孟冬甲辰契生前進士陳某謹以炙雞
絮酒之奠祭于故内翰尚書厚齋王公之靈公之聞望
北斗泰山公之學問洪河長江青春大科撼動一世紫
霄闊步凌歴兩制凡大詔令雷風其行凡大典冊日星
其光代主之言為國之重進而文昌行矣柄用亦既簡
在宵衣之心時不我與天乎難諶與雲俱飛三島之上
言采其薇布衣蕙帳執經于席問字于庭淑我鄉里幾
兩周星誰知其中難言如海能無知者猶有予在前歲
之除去春之初相看話舊耿耿如何雖不盡言有不盡
意余八十三公七十四自謂予死當居公先公而先之
訃音忽傳季夏聞訃老病憚暑哭于寢外而莫即路今
兹&KR1580;暄始獲造門予亦朝露其能久存天高地遠江空
歲晚公兮有知歆余一奠尚享
哀辭
戊寅正月二十六日更四夢中見朝兒大慟淚如
雨因作招魂詞三章
朝兒朝兒汝之家嵩溪之湄梅竹參差風清日遲窗戸
逶迤有書有詩汝昔娛嬉今汝何之汝而有知父在斯
母在斯兄及弟在斯来歸来歸
朝兒朝兒汝之死雲南之羈水湍石坻山頽樹欺行者
足胝望者神危汝昔我随今汝誰依汝而有知父在斯
母在斯兄及弟在斯来歸来歸
朝兒朝兒汝之葬丹山之支林寒鳥希雲深虎嘶蕭蕭
風悲冥冥雨垂汝安邪非我其汝思汝而有知父在斯
母在斯兄及弟在斯来歸来歸
屠退翁哀辭(名進之字漢卿號退翁居連山溪口癸巳歲)
余與退翁契非他人比其子應觀来哭而以二
親未葬告余余助之薄于其行贈數語庶乎有
見而哀者
哀哀退翁兮予之畏朋死而莫葬兮閱二周星予見其
遺孤兮哭之失聲翁富于積學兮案雪囊螢緯而成文
兮理以為經舒翹于學校兮場屋之蜚英戸屨如雲兮
于台乎明一鶚嘘而翔兮謂竟至乎青冥風不競而退
飛兮猿鶴與逢迎顧初心其如何兮是有命也而誰爭
卒窮以死兮衣不周于斂形曾幾何時兮而晝哭之喪
并一淺寄于坏土兮非重泉而奚扄一孤露而凝塵兮
非同穴而奚寧家無擔石之儲兮眇寒脉之惸惸納納
其宇宙兮茫茫其丘陵斧若堂不為過兮而蓬顆之難
營痛死者之無歸兮生者何以為生感世道之不古兮
義風颯其飄零使斯人而不得葬兮天乎豈其無情誰
知天也有人兮亦在乎吾道之有盟余欲助而力不強
兮其孤告行麥舟之心誰獨無兮當有如堯叟之於曼
卿也
吳學志哀辭
伍山吳甫之子志學方垂髫時余見而器之試
以一二語應聲荅可人意爾後每見必叩所學
甚進磨以歲月則將有成年二十有(闕)不幸以
暴疾卒天也非人所能與然所以喪其子而不
使之死有憾則其責在父母世方滛於佛而山
甫貧皆曰火之棄其餘于水足矣山甫慟既語
之曰昔吳季子之子死于嬴博之間歸其骨肉
于土孔子以禮許之要離之火妻灰子楊子雲
至為痛斥東漢佛教来荼毗二字始爛漫于天
下我名教中人也忍使其子至于此極耶乃稱
家營葬余往弔有觀焉因敬其父之知禮幸其
子之不為異教所辱也而為之詞曰
人之生有死兮如夜之于晝夀無短長兮惟人之可否
顔子之夭乃其命也夫夀如盗跖兮君子不謂之夀而
既知所學兮方與日而俱新天固嗇其年兮于而乎奚
咎魂升魄降兮骨肉必復于土名教雖嚴兮流俗易以
誘彼獨何心兮固為之繆述禮不有所主兮將死者莫
正其邱首兹既得以歸全兮馬鬛以固封懼其鬼之餒
兮且為之擇所以後四時之薦斯有以屬兮百年之墓
斯有以守父母之心得兮而復何憾之有余哀而辭兮
亦以慰而之父母
歲丙申良月嵩溪遺耄陳某八十三歲譔且書以授
其父白之
挽辭
悼出童尚貭二首
南山山最秀之子得其精年少文偏老身通道自亨得
交空所藴見義勇于行今日知無憾聲名一死生
聚散幾匆匆真如醉夢中分雖甥舅異情寔弟兄同坐
夜燈前雨評春扇&KR1284;風傷心今已矣庭草泣秋蟲
弔單方菴墓
方菴居士死歸骨白雲根霜暑三年别風流萬古存月
梁空夜夢宿草長春痕松&KR1284;幽蘭發清香是夢魂
挽陳菊坡樞密(卓)二首
家學淵源遠公今德行科一純光白璧重望壓頽波職
業居朝夕文章八石多平生何所似霜菊在秋坡
身到西樞府黃扉一蹴開急流知有退樂處在人閒健
領耆英社清標利欲關典刑今已矣風雨暗青山
挽董帥榦(元龍)二首
裔自杏林仙清開福最全獨醒偏醉客鰥宿似逃禪古
貌堯民老風流晉世賢應門付兒輩花竹小壺天
向来相與處欲說淚先滂笑席平交等名鞭夙許長宦
遊成離索歸見及康強如今果何日忍聽歌些章
本堂集卷八十九
