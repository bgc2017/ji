本堂集卷十八
宋陳著撰
七言律詩
賡吳竹修雪詩二首
寒勒銀河不放流幻飛六出眩人眸誰知青女老成手
自媚玄冥冬盡頭積峻便如羣玉府抛空還作水晶毬
西湖橋畔孤山上欲訪梅花有路不
天將潔白洗紛華誰識人間有嘆嗟驢子已無詩客路
羔兒偏屬武流家驚心玉樹傷遺曲回首瓊林憶賜花
畢竟紛紛總成幻抱琴無語剡溪涯
次韻戴帥初除夕并寄弟觀二首
天如旋磨又今春留得非才未死身浮世生來真逆旅
危時老去少同人俗情一夜分寒煖道眼百年無舊新
但恐明朝官事動呌囂隳突滿鄉鄰
兄弟相依久在鄰又添一歲話情真梅花素入兩年眼
椒酒難痊百病身敝帚自珍從衆笑破皮非怪亦多嗔
柴門一任風開閉靜看爭春車馬塵
次韻單君範行李中諸詩前數章自道後二章為
此人作也八首
心如古井不生瀾無奈形骸寄兩間老境陽春亦風雪
危時明月自江山琴書有舊聊相與門戶雖貧未是閒
兒女不知何世界歡傳花事已爛斑
宇宙中間戰血腥不才難應少微星窮頑得壽非三甲
老拙無聞况六丁醉後時歌東里曲閒中堪伴北山靈
門前總是塵埃事惟有梅花照眼醒
老不能狂心自箕覧觀宇宙百非宜沉舟那管帆爭水
抱瑟難隨竽用時秪把書醫憑困几閒從龜决訪山疑
夜來窗下青燈下兀兀無言渺渺思
紛紛萬變自鴻荒人事都歸夢一場龔勝餘生秪廉里
淵明初意豈柴桑山林有味兒親圃風雨無眠客對牀
衰老近來諸事廢漁樵倡和是文章
殘生光景滿腔愁平地江河洶湧流可痛事多周正月
不言心有晉春秋俗饕無夢亦尋鹿人飽自歌誰飯牛
咄咄向天天莫問方來畢竟幾時休
欲言心事鼻先酸冣怕平流亦倒瀾塵路爭車甘下澤
雪毛滿鏡自南冠高懸古月看時變相與春風到歲寒
案有陶詩須細和無魚歸鋏不須彈
浮世憧憧為底忙百年光景等風狂乾坤自隘胸襟豁
言語無多意思長但覺高歌同夜酌未應别賦寫春傷
吾儕漸喜無人識自做無名草木香
山林氣骨本來癯客氣乘時敢闞虛韓愈無醫惟贈遣
宗元何病豈工書不煩天女梵花散自有鄉人儺茢除
到底羣邪須一正請師孔禱莫躊躇
次戴帥初與范兒瀹詩
世變紛紛蜂蝶叢人情落落馬牛風山林猶喜典型在
師友相從義氣同坎有亨心方善處兑為麗澤要深窮
暮春樂處兒知否好趁曾門詠舞童
同范景山到城西嶴遊鹿苑寺
片帆帶月趁潮行曉夜三江作住程上塜偶隨龐老去
過溪忽見遠公迎山疑無路亦多路鳥獨有聲時一聲
幸自醉歸風喚醒斜陽烟草舊花城
留前人處有感
友壻從來義斷金舊春一别到如今琴幃絶奏香燈冷
花圃猶荒風雨深三夜書窗同話古十年人事百傷心
杜鵑只管催歸去不道客行有苦吟
城中赴范純甫酒有感
杜鵑啼斷洛陽橋心與萍流絮與飄風雨故都同死夢
山林晩景十年饒相逢得醉有今日萬事忘言付落潮
見說隱居歸我里尚堪雞黍狎招邀
天台徐德源許以榖應借
枯淡生涯寄草萊短供不給甑塵埃吾徒例有絶糧事
世俗何從索米來邂逅指囷如魯肅分明流飯自天台
不將乞字書為帖拙語聊於一笑開
次韻杜孟傳(名世學)送歸剡
天空地闊本無言兔走烏飛自做年老景光隂炊黍外
客窗風雨釀梅前事隨笑去戶門福詩為别來朋友賢
河水洋洋山杳杳一聲歸櫓綠楊邊
和吳竹修
滔滔世事黯難言忽忽光隂况晩年草野姓名螢爝裏
江湖消息馬風前論交有得無新故處變如常是聖賢
何幸相知足磨琢言詩須到賜商邊
癸未生日書於本堂
與雲俱捲十年強百短難醫獨命長自有青天看晩節
不將白髮換時妝田園活計雨聲好湖海醒心山氣香
得一日閒勝一歲老來免得别思量
次韻吳竹修立秋日
白帝來時赤帝歸年年流轉不違時書燈有約花先喜
庭樹無情葉自知楸市謾勞兵後夢蓴鄉僅免客中思
老軀便動衣裘想胠篋其如穴壁兒
次韻前人貴糴
麥甑凄凉稻尚青粒珠乘急價掀騰市平本易無千斛
倉糴良艱且五升長是信天還自活未能送鬼任多憎
回頭鐘鼓羣峯寺飽飯高眠獨有僧
次韻四明孫常州(名嚞字耕寬)
忽忽光隂日隙塵回頭十載兩襟分聽經偶枉真人駕
過首猶懷處士墳危世清風誰一面青山啼鳥自相聞
慇懃寄到新詩卷寄字終須問子雲
拜先外舅墓坐雨用趙景文韻二首
說着韜翁淚泫然得來展墓及春先松楸舊壟驚如許
風雨寒宵坐有緣餘味淡交微醉酒回頭流俗未烹鮮
明朝又别西山去多少懷思集晩年
卷懷經笥袖名鞭千載隂何暗結緣清似歲寒松獨立
健於霜曉鶻爭先塵埃事與心相避醉夢人看眼亦鮮
肻使雞林浪傳去紛紛吟梓不同年
贊前人第四子良漢周歲
昨見初䙀浴露兒如今又滿一年期山林深處壽高木
薇蕨清風坐瑞芝試取印來知異日能將字認已多時
諸郎自是詩書種嫡出源源分外竒
梅山弟來同飲醉書本堂
誰將糟粕視詩書兄弟何妨做拙儒流水青山同醉處
清風明月幾歸途樵歌相與為吟友草市誰教見瑞夫
宇宙如今惟有酒太和樓下渺烟蕪
歲首戒子到外家展駕寄内弟竺少博(名滈)
古俗流傳重歲新交相來往篤親親外家在望無十里
内表如今能幾人筋力難施身已老形骸不索意方真
兒曹能拜何妨遣要使綢繆百世春
二月四日梅山弟留飲
醉中咄咄向空書開眼猶能傲薄夫多事光隂存社櫟
十年筋力老園蕪籓籬吾道難為黨衣食諸人未信儒
懷抱海深姑寄酒習家池上不同途
春日偶成二首
老景還逢春一番尚能消受自温存蠶寒風雨棃花屋
蕨熟人烟樺角村無事課兒多閉戶有時見客一開尊
旁觀莫笑謀生拙元是詩書舊子孫
烏兔催更日夜番獨於衰朽尚相存世情富貴鮑魚肆
老眼風流麻鳥村牢立詩肩撑雨屋施營酒料續春尊
芒鞋又辦遊山計我亦興公不姓孫
用戴帥初韻寄孫常州
溪遶山圍楊柳遮戰蝸國裏退閒家兒孫滿眼堂千卷
賓客多賢館五花立脚東臯看倚鳥回頭温水笑跳蟇
相知惟有詩相寄便羽一封三印斜
送丹山主者周東隱
飛來峯頭飛鐵錫一坐八載丹霞岑山林成隂饕眼淺
議論近古咻機深白雲泊對不留迹明日行空是歸心
可無坡翁捝戒老試聽重新鐘鼓音
夜酌丹山
石路深深著梵宫綠隂截斷出塵紅春風杖履閒忙外
明月山林醒醉中有酒何須白蓮社無詩可入碧紗籠
歸途自有兒扶笑不用過溪勞遠公
東隱退永固齡叟留之慈雲西堂
識破機關便出林滿天劫火可能侵水流不去青山影
風雨俱高白鶴心物外弟兄相契合眼中世界幾浮沈
是知處處虛西榻難得慈雲一片隂
拜趙端齋墓有感而書
流俗滔滔逐亂塵典刑卓卓老宗臣山川在眼孤忠泪
風雨無家一夢身及奠生芻吾已晚忍看宿草自成春
方來世事誰能料須認分兵護墓人
詠孫常州飛蓬亭
藕花池上竹梅隂一艤中間用意深畫舫規模供燕適
虛舟世界看浮沉快風未信千帆福逆水難憑百丈心
惟有此蓬飛已定更無驚浪怒濤侵
過仙山詠孫松磵新庵
雅懷欲友漢劉樊巧築廜㢝壓大蘭簷宿白雲山氣重
門無赤日樹隂寒少年自得老成趣危世難如肥遁安
下界黃塵從擾擾不妨高枕夢邯郸
甲申夏到仗錫憶戊寅秋同黃東發遊
布襪青鞋共踏雲七年往事不堪論湖山宿草夢䰟到
風雨秋燈詩卷存後死猶能傳耆舊平生相屬老兒孫
老禅携手經行處薄采芷蘭招楚原
暇日偶成
天賜衰年一屋清住深不接過門聲帶泥笋角燒易熟
得雨芥心批又生山與雲深時弄色鳥乘春旺自呼名
誰能計較方來事粥料何妨逐日營
夏五再遊慈雲
青山屏遶碧溪灣不是閒身欲到難好客易招纔隔水
先塋在望莫憑欄三杯便是人間福半榻聊分物外安
扶醉有兒歸路稳不妨風露舊南冠
詩似來石門同少野
山林危世是亨途道眼相逢菜味腴愈契大顛非為佛
坡知老印本來儒携晴雪瀑藤花路話舊青燈栢子爐
萬事已抛松枕外不妨姓字落江湖
用帥初韻謝其愛我之意
錦雲忽把老瞳遮壽語何為及我家怕說庚寅賦湘芷
謾書甲子譜桃花長途交騖鼠為虎孤迹偷生蛇放蟇
人世到今何足問桑榆况已日西斜
本堂集卷十八
