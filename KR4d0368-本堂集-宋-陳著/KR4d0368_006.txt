本堂集卷六
宋陳著撰
七言絶句
外孫王相兒(名玠字孟成)求寫送春三詩併示
相兒一揖笑嬉嬉要寫&KR1616;醾架下詩留取他年時展看
外家風景有當時
次韻招弟輩飲
淺量能消酒幾杯爭如俗子厭人來明朝定到梅山下
不管梅花開未開
王得淦招飲席上二首
親戚疎疎已曉星杯中滴滴是真情近來此酒誰家有
除却旗亭無笑聲
太史應須奏德星老夫相與證高情杯盤楚楚饒詩興
寫出人間淡處聲
王相兒求詩
相兒執筆請翁書要受持從入學初我有至言兒聽取
心宜莊敬氣安舒
戴仲倫求詩
來翁攤紙要求詩猶勝兒童弱弄嬉參得純公行樂意
傍花隨柳在他時
次韻兒㵸六月十二日登東坑嶺
欲壽吾前酒一行走三百里火雲程熱時却有寒時節
汝母梅花臘底生
次兒泌韻
門外風塵付一吁何妨稼圃學樊須油油本是人難凂
皎皎奚憂我易汚
姪孫榘獻醉䲄以一絶示之
年來只識釡中魚入海脩鱗夢也無寶鱉帶糟俄入眼
兒童驚問哄寒厨
答眚醫王東林求詩
我抱東林未見心諸賢詩上見東林兩瞳不覺鍼鋒到
一瞬清風掃宿隂
送林方叔(名庭玉)赴范氏館
家食城南擅獨賢夜占奎壁半移躔東風綘帳渾閒事
先世青氈是宿緣
次韻張君壽(名希崖)來見二首
萬錯生于一動間老夫不是不知還春風百里回頭處
莫怪移文到北山
大學門庭未易登參前新意逐時生須教一敬存神舍
莫是多吟費管城
醉中示梅山弟二首
夜燈曾醉藕花涼筍擔歸來雨亦香閒裏不妨長聚首
人生能得幾斜陽
兩山合秀水流中茅屋相忘松竹叢時節往來容易事
菜湯艾酒一家風
謝紹興石梅癯(名正紀)遺本堂兩篆書
飛下雲間玉筯書忽如夢覺揖梅癯古來髓脈今誰識
稱得山中老餓夫
九月一日戴時可(名寔興)酒邊
老夫不是不知時黃菊芙蓉正要詩誰信多魔兒女病
催租風雨又攢眉
次前韻
不知今日是何時只管飛毫醉夢詩天地本來寬着我
可曾寒餓一低眉
次韻女洸九日坐病與泌詩
翻海誰能實漏巵世情分數逐時支三年兩滿何須訃
父子初心要自知
次韻汪英春九日酒邊
有客相過風雨秋唾飛珠玉勝珍羞但知女似謝道藴
不道吾為馬少游
次韻東平趙益三首
脩鱗化作偃松寒數百年間一夢看何似起來雲擁去
為天行雨萬民歡
右松龍
翠紅翼翼寶坊間曾入瑶宫白玉闌飛上朝陽瑞天下
靈根變化本無難
右鳳花
野迥山空風撼鐸孤墳寂寂春光薄誰問布袋事有無
水自東流日西落
右塔亭
快活吟第三筆示諸兒
小兒求我第三筆醉中言語不擇出老懷空空無他腸
汝祖心事須當畢
復越悟本寺主僧文蔚惠丹劑
師歸古越老梅根我住小丹山下村贈我金丹知有意
要生羽翼到雲門
次韻錫竇寺主僧炳同(號少野)招遊山二首
萬葉逄秋又纈斑珠林錦鏡好追攀人生行樂非容易
本是閒人也未閒
飛下吟牋墨妙斑空攀難對敵家攀肯分半榻清風況
翻怪詩來撓䀨閒
次前韻二首似前育王寺主僧如日
見說東巖弄一斑萬人表立許誰攀笑相逢處行雲住
誰主誰賓相對閒
桂漸吹香菊漸斑西風送步得高攀天開圖畫着二老
我亦何妨一笑閒
上巳酒邊示女(冲)二首
女沖踏露折棠花引得兒童哄一家說道今朝修褉日
暫抛針線樂年華
年華浮動酒中心笑向吾前滿滿斟猶喜家貧詩禮在
一杯真率勝山隂
題思遠行業碑
虎溪雖小深似海截斷英雄富貴塵却與淵明過溪笑
方知心自有高人
寄題剡竺貫之書堂
一片心田種善根粲為枝葉長兒孫又從今日相培去
百世金庭好石門
贈茅意山主簿
旅鎖傾城慰寂寥詩編到眼見賢勞三年鸞鳳風聲好
萬里驊騮地步高
次韻邑宰徐何謙(名文郁)道中詠風雨中聞藕花
香
眼空塵世粉紅嬌看了濂溪興自饒風雨中間曾着句
滿身身到慶登橋
次前人為余置酒邑廳見示
公事無多白日閒笑談風月傲方干馬鞭雖少難供賦
突兀南山翠樸鞍
次前人似任叔實(名士林)
字字真真幻幻心講氈須體美中箴分明示我豬龍訓
翦說成他鸞鵠襟
丁丑五月六日醵飲茂林偶成
夾路松杉護午隂南風吹透樹中心一聲婆餅焦何處
妙法蓮花此妙音
答法椿張老口占
牀前何必問云何霜頂誰將手自磨可是法身真有病
皺眉頭處為人多
似僧一寧(號一山)
邂逅交情雲水間茶甌香鼎話清閒他年燕坐千峯上
認取一山山外山
似僧耕野雲
浮雲一片出天涯南北東西搃是家飛到五山山絶頂
風雷變化雨河沙
次韻僧雲岫見寄
憶昔宫花壓帽簷如今野褐替朝衫邯鄲夢覺身猶在
安得寒山喝破巖
到西山懷趙文
曉日南忩一煖烘採薇人去與誰同人生畢竟皆如此
休怪浮屠只說空
㳄韻椿長老惠蓮花扇
蓮花法界走輿臺兩扇香風為我開藜藿皮毛消不盡
若為回向老如來
代弟&KR0581;詠梅畫十景
攙得江南第一春竹籬茅舍便精神百花頭上無相識
只有東風是故人
右先春
分甘冷落傍朱門傲雪欺霜百歲根惆悵西湖人不見
暗香依舊月黃昏
右古枝
斜斜瘦影兩三枝只許寒忩人自知猶恨嫦娥收不盡
却歸羌管曲中吹
右宜月
生香自恨玉為容誰放晨光淺碧籠隠約風標難畫處
邯鄲人在夢炊中
右卧烟
處子從來不世妝老蒼相對本相忘猶嫌曾受秦封汚
冷笑無言祇自芳
右依松
香在溪頭古晉林瀟瀟風雨滌塵襟休尋白玉堂前夢
自有此君知此心
右依竹
天花包盡世間羞也到孤山老樹頭寄語東風為吹拂
本來面目自風流
右雪裏
打頭二十四番信吹透天香雪裏枝總被詩人收拾去
封姨正自未能知
右風前
獨占初春早卸芳肯隨桃李眩濃妝如今不到壽陽額
自做孤村流水香
右飛花
碧實圓成重壓枝萬紫千紅竟何知是雖不入甜人口
留得青酸有用時
右結實
本堂集卷六
