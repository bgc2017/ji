本堂集卷二十一
宋陳著撰
七言律詩
西窗與弟姪戴時芳酌酒
一檐晴色好相陪可意人能幾度來便覺酒香隨笑動
共將書氣拓塵開有生盍作無生看未晩何妨到晩回
安得分時皆是趣停雲歸鳥亦悠哉
次韻齡叟
儒生自是分當窮老退非干勢不容併日莫留饞半菽
餘生休說夀三松眼中落落同人少脚底競競坎險重惟
有靈山老吟友暗中心事兩雲龍
次韻里人紓憤
浮生分付四休休自謂眉間絶點愁鶴在雞羣空有志
鴻罹魚網莫抽頭妄灾勿藥終須喜坎難維心底用憂
榮辱兩忘饒落魄何妨痛飲學巢由
余生日悶中示諸兒
吾今七十有七歲多事多憂多病餘舉室忍貧饞煮字
長兒留遠夢收書券逋積滯泥中獸戸計偷生釡裏魚
回首當年有今日苟延如此要何如
次韻少野
古調難逢鍾子期近交秪數已公詩家風自别閒相侣
心事無涯話有時草木味中猶着我荆榛叢裏更同誰
衰年如許會能幾俯仰悠悠雲水知
次韻戴帥初贈銅山寺主僧若珣
憶昔曾尋紫翠堆轉頭非舊幾年來僧簷蔓草幾成樹
佛座蓮花半纈苔忽自吟邊飛錫到再從空裏抱山開
江湖總是風光地應世因緣第一回
賦胡貴常(名立道)所寓西樓
早挾台山紫翠光來棲高處足徜徉浮雲相伴身為客
落月應同夢到鄉雁笛入簾饒獨唱鳳簫在袖待雙翔
拍懷湖海何妨共儻許扶携上大牀
次韻弟茝醉中示弟觀二首
六十家婆八十翁此心無事便融融肉香韭甲磁盆内
蝶夢梅花紙帳中自道乾坤無俯仰誰知否泰是窮通
出門一笑春風闊孤鶴横天忽自東
斑髮朱顔楚秀翁陶陶樂意與天融凌虛長嘯天無際
耐靜高眠日過中茅屋生涯消幾許梅花氣味最相通
詩書風日何妨共載酒歸來自甬東
寄史景正教授(名蒙卿)
物表樓前話一番晨星落落破癡昏詩書非事口儒學
韋布不知身相門壹是古心交耐友多將新意發陳言
吾今老矣難重會川泳雲飛有子孫
次韻趙景文絶糧
赤嶠歸來似夢中春風滿面掃儒窮祗愁不祭鬼成餒
那問乏供兒哭空饑卧何妨專雪屋清貧消得喚冰翁
浮生總是閒煩惱天已安排十二宫
送女清適寧海胡氏回次韻弟觀遊淨慈詩寫情
自恨當年許嫁輕臨岐悲哽不能聲痛腸恃酒翻多病
險道登天僅得晴女欲有家生世事誰知與父别時情
是雖壻玉孫堪抱南望雲山淚自傾
贈黃長孺奉母還家
潘御紆從靈緒鄉簫吟歡動喜還堂詩書餘澤心猶古
桃李春風話亦香卜築已投山契分奉甘先與菜商量
行邊好語須聽取去却來時後會長
送别單君範
寒山曾約醉梅香桃李花時願始償四海舊交知有幾
三年一見去何忙春光自好别情惡老語無多贈意長
送到溪頭重回首東風吹不住垂楊
次韻弟茝客懷
竹洲西畔綠楊隂一别春光直到今老境不生貧富夢
浮雲應識去來心神明官府頌聲滿風月弟兄詩味深
歸辦山中紅米飯古來流水一長琴
次韻西山寺主清月
一居西崦一東溟擴落乾坤本不扄古月凄凉惟有夢
清風來往了無形翩然好語真心白終是當年老眼青
握手笑談明日事雪亭庭畔綠楊汀
次韻胡景參制機(名三首)見壽二首
倚囊仙叟付良姻一實交孚略具文共喜壽高堪托蔓
自憐蕕臭不投薰移廚幸免勞都督問字何妨過子雲
月峽霞峯總竒絶閒中相望足為羣
南風吹笠走長鬚一曲新詩一幅書虎榜陳人有韓愈
鶴山佳壻得肩吾行年八十死將俟求活須臾計已疎
慙愧珍羞貺初度忽忘門戶是窮儒
次韻曹久可(名漢炎)見寄
古道難知薄俗新窮途别語記城闉君携夙學長湖塾
我寄殘生農望春相見笑談雖未準一詩來往尚堪論
出門凝眺空銷黯流水行雲冷看人
次韻吳應奎解嘲
兩别因循久釀疑其餘老病骨纍纍心銘自勒家庭苦
手綆曾援坎井危吠雪有聲非我累仰天無愧要相知
交情須看寒松栢傲盡春風桃李時
次前韻吳山甫解嘲
望春山下剡溪湄窮處無聊甚係纍竹會依然思二阮
苖凶行矣入三危梟聲只合聞而睡蛇影堪期逹者知
試問流空千古月過雲妨得幾何時
雪寒
巫山雲女欲回車滕六留雲布玉華流水不冰翻有氣
老梅雖凍自宜花幸逃僵死榆關戍相伴饑眠草屋家
種麥已遲天豈恝一聲晴意曉簷鴉
為齡叟作
多年坐鎮翠微西鐘鼓聲中好品題見大不嫌山寺小
立高應笑世人低掃莓苔地皆新築倚竹梅窗是退棲
最與老天相狎處無邊風月省提攜
元夕醉梅山弟家
行年八十病餘身梅塢留連率見真花到詩家方吐氣
酒無菜飣不成春世情風雨妨歸路古道山林有主人
珍重此時相得處弟兄門外是浮塵
次前韻
為吾大患為吾身假合將來認作真烏兔有誰相與老
燕鶯於我已非春再生未死客中客萬事無聞人外人
獨有梅花尚知己不妨一醉且同塵
梅山弟家醉中
僵寒危病分泉臺誰料今猶事酒杯可是食羊供未足
祗緣韲甕喚教回紫荆老樹死中活棠棣春花笑處開
兒軰不知身是贅勸飡雲母壽方來
次前韻
得閒處處是春臺分付浮生水上杯詩酒未為知瘦杜
簞瓢元不誤顔回無情宇宙今猶古有脚隂陽闔又開
世變何窮故如此只將方寸靠雲來
偶成
烏飛兔走傲崑崙人世浮浮托命根孤竹僅留三畝宅
桑麻方見一枝孫雲相迎送話詩客風自閉開無事門
適意手攀簷外柳旁觀撫掌笑遊魂
次韻陳晟(字用之)别瀹
世態悠悠合與分人生總是一浮雲瘦來悽惻來東野
妙墨淋漓恍右軍棠嶠别時如夢寐竹林何日共朝曛
吾今耄矣雖多感風月相期未厭聞
重陽坐邑中旅舍
秃鬢蕭蕭八十翁為誰留滯客簷中有詩不賦滿城雨
無酒禁當吹帽風與菊相迎還自笑看萸欲健莫知窮
回頭戱馬臺何處萬里秋聲有過鴻
次韻單君範
駒隙光隂自古留眉頭底用着閒愁人生枕上皆槐國
世事棋中幾奕秋為子孫謀惟蠧簡有風月處即莵裘
醉多醒語不覺曉何處鐘聲出梵樓
次韻梅山弟晴中大觀
默默融融内自觀紛紛籍籍外何關託言鵬化未為大
相與鳶飛方是閒萬古乾坤全易上四時風月小詩間
天寒一步不輕動秖為梅花費往還
十月十二日到慈雲見去歲與齡叟詩因次韻
短笻敲路又投西滿眼皆詩不用題風撼樹聲如海怒
天鋪雪意放雲低自憐白髮貂裘敝欲借紅爐紙帳棲
記取年年此時節兩翁一醉笑扶攜
次韻張子華寄示正月四日與其兄及俞叔可兄
弟四人會飲詩
兩家昆弟賀正來投轄留連肯放回恰第四朝春正好
合三百歲老相陪有光西洛菜羹社同醉東坡蕉葉杯
何似添儂八十一呼為五老共徘徊
次前韻戱似
喜逢新歲帶春回四老過從賀泰來君欲燕毛分次第
我當鶴髮領徘徊欣懷雀躍空相望弱脚蹣跚阻一陪
傳語諸賢任抛外百年夫婦自銜杯
二月九日偶成
老境何須更問年得須臾話便翛然平生交際無金谷
窮健中間自葛天終日閉門知拙味有時放杖信嬉緣
兒孫子曰一聲處已覺詩書世的傳(自註云時庭無方能言子曰)
次韻戴時芳病中
平生英氣欲摩天晩節逢罹却自憐紙帳謾移春夢枕
畫义難繼日支錢那知病及窮韓愈肯把貧謀富計然
但得身安字堪煮寄聲自有故山鵑
次韻張子華中秋感時
乾坤萬里一長吁老憊悠悠據槁梧未死自慙前死欠
有生不若此生無縱聞新詔開途轍難把陳言入範模
寄語嵩峯子張子山林深隱是耆儒
姪溥酒邊呈詩二首因次韻
家住山深絶外喧三峯直下老雲孫古聲不入唐詩社
泥飲寧知杜酒村饋案一真宜晩歲竹林相醉任多番
上天下地雖寬大何物餘生偶尚存
人生等是蚋蚊微年到如今死蹉時韲甕餘酸聊自分
蔗鄉甘苦要誰知山川豈特雁堪淚風雨不知雞可詩
時一出門雲萬里回頭只許影相隨
本堂集卷二十一
