本堂集卷三十三
宋陳著撰
歌行
送兒沆再之婺
父母生汝期望汝地闊天寬從着步霜葉飛紅橙橘黃
一笠西風正宜路送汝出門不肯行低頭進言出苦語
雙親雖安身已高菽水為歡盍朝暮夏初奉命見兩山
往還憾不身生羽如今又為千里行直是戀慕難輕去
有不忍聽手撫背至哉天理人倫處我豈欲汝寸步離
事有乘機恐差誤晚年正欲汝有成此行倘與心相副
皺皮瘦骨便精神當為汝喜非汝懼不妨安穏趁前程
但及梅花時歸學萊舞
送沆赴台州學錄
山連霞水半沙十步九步神仙家草初芽樹欲花香風
二百里春華人謂此行良可樂我送出門還作惡初心
謂何姑勿道為貧去抱夫子脚天台如今人物林芹芳
藻潔紛佩衿物議無情憂責重盡人須要先盡心好為
人師古所戒况汝大欠燈忩債理義無窮白日速相長
工夫方有在視身如玉宜好修守口如瓶勿起羞平平
之外無赫赫介介之中有休休勞其筋骨饑膚體乃汝
法家并拂士恩愛極處言語切豈得已哉汝行矣我年
雖邁尚自強藜藿能延壽命長相望只有片雲隔不比
遠去無遊方時節飛書當萊舞兩字平安勝三釡三年
電光一抹過但要學成身立來歸見父母
送邑簿李大用任滿
綵旗蔽野南風香歡門遮馬東路長黃童白叟百拜酒
鸞樓主人今日行憶昔焦氛漲天赤手挽龍津力輸滌
簿領為職關係重儒術飾吏經綸密學校一新衿佩來
市井再復圖畫開男耕女織各安堵山居海蔵皆熙臺
口不言功心自喻三年職滿留不住我窮欲餞惟有心
一詩收拾行碑語如之何說見事明自有夜月光山亭
如之何說律已清亦有秋水鋪長汀留此賢勞書縣譜
携此聲名登雲去君不見政事堂中李恭伯即是長年
長社簿
送邑宰丁既之小書任滿
君不見南山峰晴倚空有時烟嵐失青蔥又不見碑潭
水清貫市有時波濤漲黃滓銅章一臨山水間變態有
甚水與山自從有邑知幾尹仁聞始終無二三况值焦
氛半封内轉為樂國非容易飛鳬忽戴福星來力量精
神有餘地吾鄉由來文獻多道脉無如世故何蔬園每
每今棟宇芹波瀰瀰新絃歌小民艱食業山海弱肉難
供虎狼噬寒忽煖衣饑怱食晝無打門夜無吠百里乳
哺父母懷惡稔時勞匣劍開同寮議論兄弟視理到肯
放山筆回苦檗雋永世味外甘棠種在人心裏圖誌雖
書不盡書頌碑欲記如何記及瓜而代芒芒行花城如
畫琴在堂手揮帳餞前路闊唾去金饋西風香來不擕
家影相逐去不挑包心自足眉間迎笑動瑶琴膝下候
歸翻綵服南溪景擅孟城竒酒丹米白魚蠏肥家林燕
喜莫惜醉仕宦得閒能幾時平實工夫根本大舒徐步
武官職耐向誰規模看邑宰誰能如公三出宰誰能如
公徹底清誰能如公不炫名卓乎高哉日月證足以行
矣雲霄程出門為民還小駐肯借心香勤早雨一雨三
日豈偶然異日作霖天已許老夫生身八十年何幸親
見真前緣既無筋力送之遠又乏詞藻揚其賢謾將里
詠塗歌者掇拾萬一溪藤寫長揖奉為行李累為我一
讀清天下
送兒沆再之台學并似許梧山張在軒
學古入官非易事同寅協恭第一義昨汝行矣重吾憂
今吾聞之為汝喜有如此廣文先生真所謂法家拂士
寄聲忽到我用情應為汝我欲謝之難為語汝其聽之
告以意古天台多士類文有風檣陳馬之竒氣有霜林
老鶻之鷙鎮之以静重行之以平易艱難見初心苦淡
得真味人謂著脚危於淵我知進德此其地汝不見范
文正公家書片幅戒子姪有事只與同官議又不見歐
陽朋黨一論質鬼神同道相益乃君子
送兒深赴婺之月泉山長
來汝深吾語汝汝今此行五百里吾豈不欲汝在傍朝
夕告教從容裏世莫難於續書脉孝莫大於養吾志男
兒須為大丈夫遠遊有方學者事汝行乎吾决矣名山
大川如不識坎升中間能有幾嚴師良友如不親家庭
言語未必是若曰高車過萬里橋非所羨於司馬氏若
曰榮鄉佩六相印亦何取於蘇季子區區物外先入心
役役終身非切已星婺域月泉水古到今最多士要知
三人必有師毋謂一日長乎爾賊人之子乃自賊毁人
之善是自毁同寮當出肺肝話諸生當如手足視回顧
弱植荷負重雋永古訓滋味旨遇食不求飽飲酒不至
醉閒事付浮雲本色為實地詩書何幸薄有禄齏鹽猶
勝空煮字仕未可養汝奈何耄猶加飡我自慰要得友
朋之譽可聽聞即是父母之前相諾唯三年日月一箭
過不必吾懼但為吾所喜
贈郡經歴韓君美(名居仁)
范文正謂幕客須可師者而難其人乃今以上
分主畫諾方且為儒學地指易之全體大用以
祛破碎脉詩之深源正流以洗浮薄余獨以衰
耄不克攻撞邑丞許忽傳垂問之及輙歌數語
以謝一覽擲之幸甚
易為六經彛訓祖詩關萬里風化機周程泒外誰復得
商賜言後知者誰穿鑿簸弄到今日家自為詩人自易
數不及理數亦妄吟而無用吟何益京房軰晚唐時悖
繆之渠漓之靡雖不能為本真累能悞來者滔滔地鄞
幕多緣奎璧照鐵做脊梁主公道有時發經本旨坐虎
皮有時續古正音斥蟬噪老夫耄矣不出山宿學已隳
寒灰間卓哉斯文有可宗身雖不前心已攀二松主人
忽轉意謂曾齒及窮姓字生來欠識韓荆州我亦自分
陳無已此心胡為乎來哉清風明月肝膽開滿天下是
可為事終歸敏手經綸才人文所以經天地直須掀揭
山火賁民事所以壽根本要使人人歌既醉自顧光隂
廹下舂猶用拭目儒術功不能頌泰交於風雲之表亦
可歌豐年於畎畝之中
行路易送陳晟謀仕
行路易行路易方寸中間是天地詩書能生萬里翼一
出門外風雲起彼水馬兒如江河彼醯雞輩如瓮耳汝
今此行有足行我為之喜非徒喜先生在前充安公後
學在側太初子如行舟順流便如轅欲南車有指有文
舉表人已羨入夫子門誰敢議機會來時非偶然功名
發軔斯可矣豈知我猶望汝謙以養高勿自高虛以求
是勿自是不覓慈湖拜象山不見了翁愧程氏終為巍
巍大儒宗可為碌碌常流士自顧衰景薄下舂聊寫苦
語累行李行路易行路易易處有難從此始試思深之
有餘味
送邑簿阮杏山(名鵬翁)解任
杏山高高壓郡山山靈秀發生鳳鸞便應騫騰梧桐表
胡為回翔枳棘間誰信異物非凡翼志在遠大須培植
固非燕雀所能知正恐鴻鵠亦未識去年桂子香中晴
五綵颺下民歡迎雝雝仁氣才鼓盪今春已趣雲霄程
清水一壺留矮屋順風萬里送行色内將覽輝儀周行
外將和鳴福萬國老夫耄矣阻攀行一詩寄意無他腸
願言雙旌𨗳前路飛致鳳花開處是桐鄉
送邑簿周信解任
秋風好秋風好吹起棲鸞上雲表邑人欲留留不住綵
旗綉帳長安道歌者相和舞者蹈欲說遺愛知多少朱
絃直青銅照奸回百巧終莫欺正大一交如夙好處事
無難輕車就熟路據理必爭疾風知勁草三細任滿如
始至萬里安行當遠到擁箳篁植旌纛分内功名非外
求時來為之特談笑尚須續續飛箋勿謂老大年已耄
寄台教王吉甫(名去疾)
直溪之水清且冽可以沃我老枯渴直溪之風空且闊
可以舒我窮鬱結自聞西來飛霞佩使我南望片雲隔
苦無筋力抗塵埃徒有心事交冰雪長庚分光到寂寞
好風流間無時節癭木豈是壘洗材歜𦵔不登鼎俎列
見何所見斯未信取非所取毋乃䙝俗眼滔滔鄂州花
古道卓卓元城鐵自昔甕頭地最靈而况金壇人更杰
漫塘詞源有流傳實齋理學素磨切忽乘朝陽下赤城
坐覺文星燦東浙龜手之藥或以封臯皮之座嘯自徹
糠粃在前吾不妨吾後瓦注者巧吾但安吾拙教鐸重
新雷霆鳴儒流湧赴江流决絃誦洋洋正聲合芹藻楚
楚生香發北斗泰山收寶望東觀蓬萊是途轍何時燈
前相對一杯酒未見顔色惟看山中秋夜月
送兒沆赴昌國學錄
來汝沆吾語汝蓬萊鄉仙者寓汝行豈為求仙故寶佗
山佛者住汝今豈為禮佛去吾聞翁州好學舍兵後絃
歌尚存魯巨鼇拄牢蒼璧島長鯨截斷紅塵路黃公高
節凛猶在茹侯英標儼如覩芷翁器業國有傳逸少詞
章家有譜扶桑日出長精神滄溟際天豁襟宇潮水生
落見乘除風濤澎湃嘗險阻耳目所接皆為學身心所
會當約取旦氣清明方見性人生涉歴終知趣規模要
放面前闊議論要到平心處雪霜之際有陽春波浪之
中有砥柱畏友當如父師敬平交當以兄弟處我雖自
餒耄何及汝方年壯力須努亦欲長教在我傍深恐獨
學為汝誤不然何以資一出幸猶近只寸半渡駕言曰
仕實從遊自昔成人出辛苦看汝意氣勉自強味哉言
語謹毋負東雲在望道路開西風吹送衣裳舞消受宫
牆飯幾盂勝舉家庭禄三釡歲時箭過歸有期却抱本
色初心娛父母
本堂集卷三十三
