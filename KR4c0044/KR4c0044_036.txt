朱文公校昌黎先生集卷之三十六(考異音釋附)
雜文
瘞硯銘(鉻或作文)
隴西李觀元賓始從進士貢在京師或貽之硯旣四年悲歡
窮泰未嘗廢其用凡與之試藝春官賓二年登上第行于褒
谷(此下或有聞字)役者劉胤誤墜之地毀焉乃匣歸埋于京師里中
昌黎韓愈其友人也贊且識云
土乎質陶乎成器復其質非生死類全斯用毀不忍棄(斯閤作期)
(非是)埋而識之仁之義硯乎硯乎與瓦礫異
毛穎傳
(洪曰退之毛穎傳柳子厚以爲怪予以爲子虛烏有之比其流出於莊周寓言舊史云愈作毛穎傳)
(談戲不近人情此文章之甚紕繆者天下有識者固少而舊史所見如此可發一笑樊曰李肇國史)
(𥙷謂公此傳其文尤高不下遷史談薮亦謂此傳似太史公筆)
毛穎者中山人也其先明眎(与視同礼兔曰明視)佐禹治東方土(句)養
萬物有功因封於卯地死爲十二神(治方作理土方作吐属下句云孔氏周書注曰)
(土能吐生百榖義取此〇今按東方卯位此正爲下文封於卯地死爲十二神而言也然兔与卯皆不属土与方所引孔)
(說不合又不見其所吐何者可飬万物兼治東方爲句語意亦似未足唯參同契云兔者吐生光則兔乃有吐義然似亦)
(只与下文當吐而生之說相表裏止是自吐其子而无吐飬万物之意未見其必可据也若作治東方土而自爲一句但)
(以平水土而言則於語勢无闕而下句飬万物有功爲奏庶鮮食之義意亦自明故今且从諸本其以十二物爲十二神)
(相承巳久亦未見所從來并闕之以竢知者)嘗曰吾子孫神明之後不可與物同
當吐而生巳而果然(當吐而生見本草)明眎八世孫䨲(乃侯切𥙷注兔子也論衡)
(曰兔䑛毫而孕及其生子從口而出名曰嬎音販俗呼曰䨲)世傳當殷時居中山得神仙
之術能匿光使物竊恒娥騎蟾蜍入月其後代遂隱不仕云
(䨲方云蜀本音奴鈎切尔雅兔子嬎郭注云俗呼曰䨲与同)居東郭者曰㕙(七旬切狡兔也)狡
而善走與韓盧爭能盧不及盧怒與宋鵲謀而殺之醢其家
(者下或有号東郭三字或有号東郭㕙而无曰字方云說文狡兔曰㕙戰國策作逡鵲或作促方云廣雅曰韓盧宋鹊犬)
(属字林㹱音鵲宋良犬也)秦始皇時蒙將軍恬南伐楚次中山將大獵以
懼楚(中山在秦東北非伐楚所當次也此固寓言然亦不爲无失)召左右庶長與軍尉以
連山筮之得天與人文之兆(方无右字非是)筮者賀曰今日之獲不
角不牙衣褐之徒缺口而長鬚八竅而趺(音夫足跗)居獨取其髦
簡牘是資天下其同書秦其遂兼諸侯乎(方云筮詞皆用古韻詩祈父予王之)
(瓜牙靡所止爲古牙吾通髦与資亦然一云崔豹古今注蒙恬造筆以柘木爲管鹿毛爲柱羊毛爲被非兔毫也公豈它)
(有所自邪〇今按髦資与居書叶今北人語猶謂毛爲謨公作董生詩咨与書漁叶皆可證也)遂獵圍毛氏
之族拔其豪載穎而歸獻俘于章臺宫聚其族而加束縛焉
(豪方作毫非是下之毫同)秦皇帝使恬賜之湯沐而封諸管城號曰管城
子(或无曰字)日見親寵任事穎爲人強記而便敏自結繩之代以
及秦事無不纂錄隂陽卜筮占相醫方族氏山經地志字書
圖畫九流百家天人之書及至浮圖老子外國之說皆所詳
悉又通於當代之務官府簿書市井貨錢註記惟上所使自
秦皇帝及太子扶蘇胡亥丞相斯中車府令高下及國人無
不愛重(皇上或有始字相下或有李字)又善隨人意正直邪曲巧拙一隨其
人雖見廢棄終默不洩(雖下或有後字)惟不喜武士然見請亦時往
累拜中書令與上益狎上嘗呼爲中書君上親决事以衡石
自程雖宫人不得立左右獨穎與執燭者常侍上休方罷穎
與絳人陳玄弘農(虢州唐絳州貢墨虢州貢瓦硯會稽貢紙故借名之)陶泓及會稽禇
先生友善相推致其出處必偕上召穎三人者不待詔輒俱
住上未嘗怪焉後因進見上將有任使拂拭之因免冠謝上
見其髮秃又所摹畫不能稱上意(摹方作謩)上嘻笑曰中書君老
而秃不任吾用(嘻或作喜非是)吾嘗謂君中書君今不中書邪(君今君或)
(作而)對曰臣所謂盡心者因不復召歸封邑終于管城其子孫
甚多散處中國夷狄皆冒管城惟居中山者能継父祖業
太史公曰毛氏有兩族其一姬姓文王之子封於毛所謂魯
衛毛聃者也戰國時有毛公毛遂獨中山之族不知其本所
出子孫最爲蕃昌(方无爲字)春秋之成見絶於孔子而非其罪及
蒙將軍拔中山之豪始皇封諸管城世遂有名而姬姓之毛
無聞(豪方作毫非是諸或作之)穎始以俘見卒見任使(見或作幸)秦之滅諸侯
穎與有功賞不酬勞以老見疎秦眞少恩哉
下邳侯革華傳
(方云閤本无此篇刘龍圖燁云或言此篇不類退之文及得本校果无趙璘因話錄謂革華傳称韓)
(文公皆後人所誣是唐人巳知其僞然杭本文粹皆錄洪謂始錄於歐公非也今按此當全篇刪去)
送窮文
(洪曰予嘗見文宗備問云顓項高辛時宫中生一子不着完衣号爲窮子其後正月晦死宫人葬之)
(相謂曰今日送窮子自爾相承送之又唐四時宝鑑云高陽氏子好衣弊食麋正月晦巷死世作麋)
(弃破衣是日祝於巷曰除貧也𥙷注張文潜曰公送窮文盖出子雲逐貧大槩擬前人文章如子雲)
(解嘲擬宋玉笞客難退之進斈解擬子雲解嘲柳子厚晉問擬枚乘七發皆文章之美也眺无咎取)
(公此文於續楚詞系之曰愈以屡窮不曹時若有物焉爲之故託於鬼嘑彼窮我者車舡飲食謝而)
(遠之而窮不可去也則燒車与舡延之上坐亦卒歸於正義云)
元和六年正月乙丑晦主人使奴星(孫曰星公之奴名)結柳作車縛
草爲船載糗(去从切又丘救切祝曰熬米尔雅云麥也周礼糗粉餈粻粻糧也之良切)輿粻(奴星或有)
(複出星字輿或作與)牛繫軛下引帆上檣(軛音厄車轅之前牛繋軛下言車引帆上檣言舡也)三
揖窮鬼而告之曰聞子行有日矣鄙人不敢問所塗竊具船
與車備載糗粻(日下方无矣字竊或作躬)日吉時良利行四方子飯一盂
子啜一觴攜朋挈儔去故就新駕塵彍(音霍又廓郭二音張弩也)風與電
爭先子無底滯之尤我有資送之恩子等有意於行乎屏息
潜聽如聞音聲若嘯若啼&KR1154;(呼虢切)欻(許勿切廣云暴起)嚘(於求切歎也)嚶
(於耕切)毛髮盡竪竦肩縮頸疑有而無久乃可明若有言者曰
吾與子居四十年餘子在孩提吾不子愚子學子耕求官與
名惟子是從不變于初門神戶靈我叱我呵包羞詭隨志不
在他子遷南荒熱爍濕蒸我非其鄕百鬼欺陵太學四年朝
齏暮鹽惟我保汝人皆汝嫌自初及終未始背汝心無異謀
口絶行語於何聽聞云我當去是必夫子信䜛有間於予也
我鬼非人安用車船鼻齅臭香糗粻可捐單獨一身誰爲朋
儔子苟備知可數巳不(不甫鳩切已与以同以人與與同)子能盡言可謂聖
智情狀旣露敢不迴避(迴或作曲)主人應之曰子以吾爲眞不知
也邪子之朋儔非六非四(朋儔方作儔朋六方作三非是)在十去五滿七除
二各有主張私立名字捩(力結切拗捩也)手覆羹轉喉觸諱凡所以
使吾面目可憎語言無味者皆子之志也(目方作皃)其名曰智窮
矯矯亢亢惡圓喜方羞爲姦欺不忍害傷其次名曰學窮傲
數與名摘抉(上它歴切下於决切摘發也抉出也)杳微高挹羣言執神之機又
其次曰文窮(曰文上或有名字)不專一能怪怪竒竒不可時施秖以
自嬉又其次曰命窮影與形殊面醜心妍利居衆後責在人
先又其次曰交窮磨䏎戞骨吐出心肝企足以待寘我讎冤
凡此五鬼爲吾五患飢我寒我興訛造訕能使我迷人莫能
間朝悔其行暮巳復然蠅營(營蠅声詩營營青蠅)狗苟驅去復還(洪曰魏王)
(思性急嘗執筆作書蠅集筆端驅去復來思怒逐蝇不得還乃取筆擲地)言未畢五鬼相與張眼
吐舌跳踉偃仆抵掌頓脚失笑相顧徐謂主人曰子知我名
凡我所爲驅我令去小黠大癡(𥙷注筆墨間錄曰予讀抱朴子云小黠大愚洪駒父曰非)
(也小黠大癡三國志自有全文方云淮南子人不小斈不大迷不小慧不大愚又抱朴子凡人多以小黠而大愚)人
生一世其久幾何吾立子名百世不磨小人君子其心不同
惟乖於時乃與天通(惟或作雖非是)攜持琬琰易一羊皮飫於肥甘
慕彼糠糜天下知子誰過於予雖遭斥逐不忍子疎謂予不
信請質詩書主人於是垂頭喪氣上手稱謝燒車與船延之
上座(之或作入)
鱷魚文
(鱷或作鰐朱居靖秀水間居錄云鱷魚之狀龍呴虎瓜蟹目鼉鱗尾長數尺未大如萁芒刺成鈎)
(仍有膠䊀多於水濱潜伏人畜近以尾擊取盖猶象之任鼻也)
維年月日(或作維元和十四年四月二十四日)潮州刺史韓愈使軍事衙推秦
濟以羊一豬一投惡谿之潭水以與鱷魚食而告之曰昔先
王旣有天下列山澤罔繩擉(初朔切莊子冬則擉鼈于江是也)刃以除蟲蛇
惡物爲民害者驅而出之四海之外(列新書作迾方云音力制反遮道也罔或作網)
(或作綱方云莊子擉之言刺也字从手之外方无之字)及後王德薄不能遠有則江漢
之間尚皆棄之以與蠻夷楚越(方无後王二字或无蛮字)況潮嶺海之間
去京師萬里哉(潮方作湖而无海字或作嶺海而并无潮湖字今按此言潮州乃嶺海之間去京師遠)
(也但公於潮州亦有祭太湖神文則只作䠒嶺亦通更詳之)鱷魚之涵淹卵育於此亦固
其所仐天子嗣唐位神聖慈武(今字閤本在子下非是)四海之外六合
之内皆撫而有之況禹跡所揜揚州之近地(朝州於古爲揚州之境)刺
史縣令之所治出貢賦以供天地宗廟百神之祀之壤者哉
鱷魚其不可與刺史雜處此土也刺史受天子命守此土治
此民而鱷魚睅(戶版切出目皃左傳曰睅其目)然不安谿潭據處食民畜熊
豕鹿麞以肥其身以種其子孫與刺史亢拒爭爲長雄(睅然方云)
(左氏睅其目睅目出皃安上或有下字不或作而或无處字今按此恐有脱誤疑當去睅然不去據溪潭食民畜云云)
(乃是更詳之亢拒或无亢字長雄方云漢薛宣傳上黨少豪俊易長雄)刺史雖駑弱亦安肯爲
鱷魚低首下心伈伈睍睍(上悉枕切下下顯切去恐懼皃睍小目皃)爲民吏羞以
偷活於此邪(心或作身方作中云洪謂中身也礼曰文子其中退然國語余亦執鬼中注身也今按二本)
(皆通然意新史作心爲近故女之睍目出皃本或作睍睍息咨反視也方云或校作睆睆窮視皃莊子睆睆然在徽纏之)
(中〇仐按恐當作睆爲是邪方作也)且承天子命以來爲吏固其勢不得不與
鱷魚辨鱷魚有知其聽刺史言(方无言字)潮之州大海在其南鯨
鵬之大蝦蟹之細無不容歸以生以食鱷魚朝發而夕至也
今與鱷魚約盡三日其率醜類南徙于海以避天子之命吏
三日不能至五日五日不能至七日七日不能是終不肯徙
也是不有刺史聽從其言也不然則是鱷魚冥頑不靈刺史
雖有言不聞不知也夫傲天子之命吏不聽其言不徙以避
之與冥頑不靈而爲民物害者皆可殺(與冥或无冥字而爲方无而字)刺史
則選材技吏民操強弓毒矢以與鱷魚從事(或无吏字)必盡殺乃
止其無悔
朱文公校昌黎先生集卷之三十六
