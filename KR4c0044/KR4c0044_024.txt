朱文公校昌黎先生集卷之二十四(考異音釋附)
碑誌
李元賓墓銘
李觀字元賓(方云謝從古本删字字今文粹亦然石本有之此文方從石本今並從之)其先隴
西人也(或无也字)始來自江之東年二十四舉進士三年登上第
(東下或有食太斈之禄五字)又舉博學宏辭得太子校書一年(書下或有又字)年
二十九客死于京師(于或作於)旣歛之三日友人博陵崔弘禮葬
之于國東門之外七里(歛下或无之字友上或有其字葬上或有賣馬字葬下或無之字)鄕
曰慶義原曰嵩原(慶義或作某鄕嵩原或作某原)友人韓愈書石以誌之辭
曰(人下或有昌黎字辭上或有其字)
巳虖元賓壽也者吾不知其所慕天也者吾不知其所惡生
而不淑孰謂其壽(謂其或作爲之)死而不朽孰謂之夭(謂之或作爲其)巳虖
元賓才高乎當世而行出乎古人(才或作文出或作過)巳虖元賓竟何
爲哉竟何爲哉(已虖元賓諸本無此再出四字方從石本今亦從之但方又云上竟字石本作意而邵公)
(済嘗歎其句法之妙謂歐公而下好韓氏斈者皆未之見遂從其說定上字作志意之意下字作究竟之竟則予不識其)
(何說也竊意若非當時誤刻即是後來字半磨滅而讀者不審遂傳此謬好事者又從而夸大之使世之愚而好怪者遂)
(爲所惑其可笑也)
崔評事墓銘
君諱翰字叔清博陵安平人(安平或作平安方云今深州有安平縣)曾大父知
道仕至大理司直大父玄同爲刑部侍郎出刺徐相州(同方作童)
(非是或無相字)父倚舉進士天寳之亂隱居而終君旣喪厥父攜扶
孤老託于大江之南卒喪通儒書作五字句詩敦行孝悌詼
諧縱謔卓詭不羈又善飲酒江南人士多從之遊(卓詭方無此二字或)
(作處世皆非是)貞元八年君生四十七年矣(方云以卒日攷之七當作六)自江南
應節度使王栖曜命于鄜州旣至表授右衛胄曹參軍實參
幕府事直道正言𥙷益弘多(弘或作尤)旣去職遂家于汝州汝州
刺史吳郡陸長源引爲防禦判官表授試大理評事十二年
相國隴西公作藩汴州而吳郡爲軍司馬隴西公以爲吳郡
之從則賢也(之從或作從事或併出之字皆非是)署爲觀察巡官實掌軍田鑿
澮溝斬茭茅(或作苑方云苑鳬葵也此兼水陸言之作茅自當)爲陸田千二百頃水
田五百頃(或無爲字五百或作二千)連歲大穰軍食以饒幕府以其功狀
聞(或無其字)使者未復命以十五年正月五日寢疾終于家年五
十有六矣隴西公賻贈有加自始有疾吳郡率幕府寮屬日
一至其廬問焉其旣甚也日再往問焉其終也往哭焉比小
歛大歛三哭焉(方無大歛字今按上文并大歛計之乃得三哭方本非是)於歛之二十
日其妻與其子以君之喪旋葬于汝州(與方作以或無于字)其二月某
日遂葬于某縣某鄕某原君内仁九族外盡賓客於其所止
其來如歸苟親矣雖不肖收之如賢苟賢矣雖貧賤待之如
貴人是故其殁也其弔者與其哭者其聲也必哀盡焉妻鄭
氏也有子二人女一人吾聞位不稱德者有後嗚呼君其終
有後乎(德者下或有其終字)銘曰
朝之言嘻嘻夕之言怡怡偕入而出乘馬馳(馬下或有而字)一日不
見而死吁其悲(其下或有可字)
施先生墓銘
貞元十八年十月十一日太學博士施先生士丐卒其寮太
原郭伉買石誌其墓(方無太原字)昌黎韓愈爲之辭曰
先生明毛鄭詩通春秋左氏傳善講說朝之賢士大夫從而
執經考疑者継于門(継下或有往字)太學生習毛鄭詩春秋左氏傳
者皆其弟子貴游之子弟時先生之說二經來太學帖帖坐
諸生下恐不卒得聞(帖帖或作怡怡下又有然字非是)先生死二經生喪其
師仕於學者亡其朋故自賢士大夫老師宿儒新進小生聞
先生之死哭泣相弔歸衣服貨財先生年六十九在太學者
十九年由四門助教爲太學助教由助教爲博士太學(由四下十)
(八字此從諸本方從杭本無爲太斈助教由助教八字云盖言由四門助教至爲博士於太斈故也若從今文則下太斈)
(字贅矣〇仐按此旣言其在太斈者十九年則所歴官不應但一再遷而巳當從諸本爲是但下太斈二字疑衍不然則)
(或在博士上或在下文當去下然無所據不敢輒改姑存之以俟知者)秩滿當去諸生輒拜䟽
乞留(下或有或乞遷三字)或留或遷凡十九年不離太學(方云杭本無凡下八字)
(今按上文巳云在太斈者十九年則此八字誠爲重複然欲去之則或留或遷語勢未尽又不知公意果如何仐亦論而)
(闕之不敢定其去留也)祖曰旭袁州宜春尉父曰婼(丑略切)豪州定遠丞
(豪方作豪說巳見前按此誌在元和之前去水爲是)妻曰太原王氏先先生卒子曰友
直明州鄮縣主薄(鄮或作鄞)曰友諒太廟齋郎系曰
先生之祖氏自施父其後施常事孔子以彰讎爲博士延爲
太尉太尉之孫始爲吳人曰然曰續亦載其跡(續或作績)先生之
興公車是召纂序前聞于光有曜古聖人言其旨密微箋注
紛羅顚倒是非(紛方作分)聞先生講論如客得歸(得或作有)卑讓肫肫
出言孔揚(方云中庸曰肫肫其仁鄭注肫讀如誨尔諄諄之諄&KR1908;誠皃)今其死矣誰嗣爲
宗(爲或作其)縣曰萬年原曰神禾高四尺者先生墓邪
考功員外盧君墓銘(銘或作表)
愈之宗兄故起居舍人君(樊曰柳子厚先友記云韓會昌黎人善清言有文章名最高然以故)
(多謗至起居郎貶官卒則起居舍人君會也)以道德文學伏一世(伏或作服)其友四人
其一范陽盧君東美少未出仕皆在江淮間天下大夫士謂
之四䕫(方無少字韓曰永泰中會與盧東美張正則崔造爲友好談經済之略常以王佐自許時人号爲四䕫)
(舊史載於崔造傳新史亦具載之而摭言乃以何長師李華盧東美韓衢爲四夔非是)其義以爲道可
與古之夔臯者侔故云爾(䕫臯或作臯䕫後同)或曰夔嘗爲相世謂相
䕫四人者雖處而未仕天下許以爲相故云大曆初御史大
夫李栖筠由工部侍郎爲浙西觀察使當是時中國新去亂
仕多避處江淮間(仕或作士)嘗爲顯官得名聲以老故自任者以
千百數大夫莫之取獨晨衣朝服從騎吏入下里舍請盧君
(方無晨字)君時始任戴冠通詩書與其羣日講說周公孔子以相
磨礱浸灌婆娑嬉遊未有捨所爲爲人意旣起從大夫天下
未知君者惟竒大夫之取人也不常必得人其知君者謂君
之從人也非其常守必得其從(知上方無其字)其後爲太常博士監
察御史河南府司錄考功員外郎年若干而終在官舉其職
(若干或作五十四)夫人李姓隴西人君在配君子無違德(配上或有作字)君
殁訓子女得母道甚(或作甚得母道)後君二十年年六十六而終(二十)
(或作若干十六或作十四)將合葬其子暢命其孫立曰乃祖德烈靡不聞
然其詳而信者宜莫若吾先人之友先人之友無在者起居
丈有季曰愈能爲古文業其家(文或作又)是必能道吾父事業汝
其往請銘焉(父下或有之字)立於是奉其父命奔走來告愈謂立曰
子來宜也行不可一二舉且吾之生也後不與而祖接不得
詳也(得下或有其字)其大者莫若衆所與觀所與衆寡兹可以審其
德矣乃祖未出而處也天下大夫士以爲與古之䕫臯者侔
且可以爲相其德不旣大矣乎(大夫或作之)講說周公孔子樂其
道不樂從事於俗得所從不擇外内奮而起其進退不旣合
於義乎(擇或作釋)銘如是可以示於今與後也歟立拜手曰唯唯
君祖子輿濮州濮陽令父同舒州望江令夫人之祖延宗鄆
州司馬父進成鄜州洛交令(君祖下三十四字或但言君祖某某官父某某官夫人之祖某)
(某官父某某官夫人下或无之字)男三人暢申易女三人皆嫁爲士人妻(士下)
(或无人字)墓在河南緱氏縣梁國之原(緱氏下七字或作某縣某原)其年月日
(或无此四字非是)元和二年二月十日云(十下或有四字)
施州房使君鄭夫人殯表
夫人之先出於周(方无之字〇仐按此篇之文平易明白宜有之字)以鄭爲氏因初
侯曾祖諱隨祖諱玠厥考諱絳咸垂休歸于房宗生九子左
右黍稷祠春秋道順德嚴顯且𥙿宜壽而富今何謬(冨或作貴)永
貞冬至前四日寓殯墳此非其丘
清邊郡王楊燕竒碑文
(眺本作清郡王楊公神道碑)
公諱燕竒字燕竒(字上或无竒字)弘農華隂人也大父知古祁州司
倉烈考文誨天寳中實爲平盧衙前兵馬使(盧下或有軍字)位至特
進檢校太子賓客封弘農郡開國伯世掌諸蕃互市恩信著
明夷人慕之禄山之亂公年幾二十進言於其父曰大人守
官宜不得去王室在難某其行矣(宜或作義)其父爲之請於戎帥
遂率諸將校之子弟各一人閒道趨闕變服詭行日倍百里
天子嘉之特拜左金吾衛大將軍員外置賜勲上柱國寳應
二年春詔從僕射田公平劉展又從下河北大曆八年帥師
納戎帥勉于滑州九年從朝于京師建中二年城汴州功勞
居多(二年或作二歲)三年從攻李希烈先登貞元二年從司徒劉公
復汴州十二年與諸將執以城叛者歸之于京師事平授御
史大夫食實封百戶賜繒綵有加(封下或有五字)十四年年六十一
五月某日終于家自始命左金吾大將軍凡十五遷爲御史
大夫職爲節度押衙右廂兵馬使兼馬軍先鋒兵馬使(右或作左)
階爲特進勲爲上柱國爵爲清邊郡王食虚邑自三百戶至
三千戶眞食五百戶終焉(或无自字或无五字)公結髮從軍四十餘年
(或作歲)敵攻無堅城守必完臨危蹈難歔欷感發乘機應會捷
出神怪不畏義死不榮幸生故其事君無疑行其事上無間
言初僕射田公其母隔於冀州公獨請往迎之經營賊城出
入死地卒致其母田公德之約爲父子故公始姓田氏田公
終而後復其族焉嗣子通王屬良禎以其年十月庚寅葬公
于開封縣魯陵岡隴西郡夫人李氏祔焉(通王德宗之子諶以貞元中領宣武)
(及河東節葬月或作二月或作三月或作八月或作十月方云燕竒卒於五月作二三月者誤矣但八月十月皆有庚寅)
(不知孰是大抵此碑多誤不曉所以僕射田公田神功也神功以上元二年平刘展此作宝應二年舊傳神功大曆八年)
(冬覲闕廷信宿而終此作九年皆差也)夫人清夷郡太守祐之孫漁陽郡長史
獻之女柔嘉淑明先公而殂有男四人女三人後夫人河南
郡夫人雍氏某官之孫某官之女有男一人女二人咸有至
性純行夫人同仁均養親族不知異焉(男一人女二人或作男二人女一人女上)
(或有有字一亦无有字)君子於是知楊公之德又行於家也銘曰
烈烈大夫逢時之虞(大夫或作丈夫)感泣辭親從難于秦維兹爰始
遂勤其事四十餘年或禆或專攻牢保危爵位巳隮旣明且
愼終老無隳魯陵之岡蔡河在側(在或作之)烝烝孝子思顯勲績
斵石于此式垂後嗣
河南少尹裴君墓誌銘
公諱復字茂紹(復或作稷方云唐世系表集古錄皆作復)河東人曾大父元簡大
理正大父曠御史中丞京畿採訪使父虬以有氣略敢諫諍
爲諫議大夫(方无有字事諍二字或作言或无諍字)引正大疑有寵代宗朝屢
辭官不肯拜卒贈工部尚書公舉賢良拜同官尉僕射南陽
公開府徐州召公主書記三遷至侍御史入朝歴殿中侍御
史累遷至刑部郎中(遷或作選非是)疾病改河南少尹輿至官若干
日卒實元和三年四月二十三日享年五十夫人博陵崔氏
少府監頲之女男三人璟質皆旣冠其季始六歲曰充郎(充或)
(作彦方云世系表作望郎)卜葬得公卒之四月壬寅遂以其日葬東都芒
山之隂杜翟村公幼有文年十四上時雨詩代宗以爲能將
召入爲翰林學士尚書公請免曰願使卒學(方无使字)丁後母喪
上使臨弔又詔尚書公曰父忠而子果孝吾加賜以厲天下
終喪必且以爲翰林(詔或作謂林下或有斈士字)其在徐州府能勤而有
勞在朝以恭儉守其職居喪必有聞待諸弟友以善教館[婺-矛+牙]
妹畜孤甥能别而有恩(而有或作而以)歴十一官而無宅於都無田
於野無遺資以爲葬斯其可銘也巳銘曰
裴爲顯姓入唐尤盛支分族離各爲大家(方云此銘以家叶離方言罹謂之羅)
(羅謂之罹盖古音通也今按詩兔爰及楚詞多此類)惟公之系德隆位細曰子曰孫
厥聲世繼(子或作祖)晉陽之色愉愉翼翼(色或作邑)無外無私幼壯若
一何壽之不遐而禄之不多謂必有後其又信然耶
國子助教河東薛君墓誌銘
(石本有河東字方本无然此後方多從石本今亦從之)
君諱公逹字大順薛姓(字大順或作字某)曾祖曰希莊撫州刺史贈
大理卿祖曰元暉果州流溪縣丞贈左散騎常侍(祖下十六字方云閤)
(杭蜀本皆闕推監本与石本同今按方氏所校專據三本而謂今本皆不足取今此數字乃三本所无而今有者若非)
(偶有石本則必以爲後人校增而不之信矣故知今本与閤杭蜀苑粹不同者未必皆无所自也觀者詳之)父曰
播尚書禮部侍郎侍郎命君後兄據據爲尚書水部郎中贈
給事中(據或作授)君少氣高爲文有氣力務出於竒以不同俗爲
主始舉進士不與先軰揖作胡馬及圓丘詩京師人未見其
書皆口相傳以熟及擢第𥙷家令主簿佐鳳翔軍(或无及擢弟三字)
軍帥武人君爲作書奏讀不識句傳一幕以爲笑不爲變(笑下)
(或有君字)後九月九日大會射設標的高出百數十尺(會下或有命字)令
曰中酬錦與金若干一軍盡射莫能中(或无盡字能中下或有者字)君執
弓腰二矢指一矢以興(指或作挾閤本无指一矢三字〇仐按下文三發三中考之閤本之謬明)
(矣)揖其帥曰請以爲公歡遂適射所一座皆起隨之(或无皆字)射
三發連三中(或无射字)的壞不可復射中輒一軍大呼以笑連三
大呼笑帥益不喜即自免去後佐河陽軍任事去害興利功
爲多拜恊律郎益棄竒與人爲同今天子修太學官有公卿
言詔拜國子助教分教東都生元和四年年&KR1354;七二月十四
日疾暴卒(&KR1354;七石本如此下二十一日亦然方著其說而不及改今正之)君再娶初娶琅邪
王氏後娶京兆韋氏(或无初娶以下十二字)凡産四男五女男生輒即
死(或无産字即字)自給事至君後再絶皆有名(或无皆有名三字然三字之義未詳而方)
(氏亦不著石本之有无姑闕以俟知者)遺言曰以公儀之子巳巳後我(巳巳後我或作)
(爲已後今按此云巳巳者必其子之小字也)其年閏三月廿二日(廿說見上)弟試太子
通事舍人公儀京兆府司錄公幹以君之喪歸(試下七字或作某官京下)
(五字或作殿中侍御史)以五月十五日葬于京兆府萬年縣少陵原合
祔王夫人塋(以君下二十八字或作以君之喪葬京兆某縣)銘曰
官不遂歸譏於時(不下或有能字非是譏或作議石本逸)身不得年又將尤誰
世再絶而紹祭以不隳
監察御史元君妻京兆韋氏夫人墓誌銘
(諸本无京兆以上九字)
夫人諱叢字茂之姓韋氏(茂方作成仐以名義推之當作茂)其上七世祖父
封龍門公龍門之後世率相繼爲顯官夫人曾祖父諱伯陽
自萬年令爲太原少尹副留守北都卒贈秘書監(或无北都字)其
大王父迢以都官郎爲嶺南軍司馬卒贈同州刺史王考夏
卿以太子少保卒贈左僕射(保下或无卒字)僕射娶裴氏臯女(或无僕射)
(字)臯爲給事中臯父宰相耀卿夫人於僕射爲季女愛之(爲上)
(或有少字非是)選壻得今御史河南元稹(選上或有其字)稹時始以選校書
秘書省中(校上或有授字非是)其後遂以能直言策第一拜左拾遺果
直言失官又起爲御史舉職無所顧夫人固前受教於賢父
母得其良夫又及教於先姑氏(固或作因父上方无賢字得上或有及字及或作受皆非)
(是)率所事所言皆從儀灋(言或作動)年二十七以元和四年七月
九日卒卒三月得其年之十月十三日葬咸陽從先舅姑兆
銘曰詩歌碩人爰叙宗親女子之事有以榮身夫人之先
累公累卿有赫外祖相我唐明(有或作於祖或作舅非是)歸逢其良夫夫
婦婦獨不與年而卒以夭實生五子一女之存銘于好辭以
永於聞(好或作理)韓文二十四卷終
