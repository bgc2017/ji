朱文公校昌黎先生集卷之二十八(考異音釋附)
碑誌
曹成王碑
(洪曰退之嘗云凡爲文詞宜略識字如曹成王碑用剜鞣鏺掀撇掇筴跐等字是也)
王姓李氏諱臯字子蘭謚曰成其先王明(孫曰太宗弟十四子正觀間封曹王)
以太宗子國曹絶復封傳五王至成王成王嗣封在玄宗世
蓋於時年十七八紹爵三年而河南北兵作天下震擾王奉
母太妃逃禍民伍得間走蜀從天子(或无得字或无蜀從二字)天子念之
自都水使者拜左領軍衛將軍(衛下或有大字)轉貳國子秘書王生
十年而失先王哭泣哀悲弔客不忍聞喪除痛刮磨豪習委
已於學(痛下或有自字)稍長重知人情急世之要恥一不通侍太妃
從天子于蜀旣孝旣忠持官持身内外斬斬(持身方作將身斬斬或作漸二)
(非是)由是朝廷滋欲試之於民上元元年除温州長史行刺史
事江東新刳於兵郡旱飢民交走死無弔(交或作皆仐按唐人語多用交字)
(如陸宣公奏議云交駭物所交下不存済者之類意猶曰即今云尔)王及州不解衣下令掊(舊注)
(被垢切擊也)鎖擴門悉弃倉實與民活數十萬人(擴或作横活下或有者字或无)
(十字)奏報升秩少府(或无報字府下或有監字)與平袁賊仍徙秘書兼州别
駕部告無事(兼方作処云考舊傳合今按成王本以温州長史行刺史亊今两奏功而得処州别駕又不)
(行州事則於地望事權皆爲左降矣以事理推之不應如此疑方本誤而諸本作兼者爲是盖以舊官仍兼本州别駕以)
(寵之尔下文又云部告无亊則謂温州前此旱飢而今始无亊也又云迁真干衡則是自行刺史亊而爲眞刺史也其間)
(不應復有処州一節明矣舊史亦承集誤不足爲拠)遷眞于衡法成令脩治出張施聲
生勢長(真或作鎮說見上施或作弛)觀察使噎媢(上烏結切下音墨冒寐三音祝曰噎妬也媢怒)
(也史記王后亦以妬&KR0945;不嘗侍病)不能出氣誣以過犯御史助之貶潮州刺
史(助或作劾)楊炎起道州相德宗還王于衡以直前謾(或无于字或无前字)
王之遭誣在理念太如老將驚而戚(理或作治)出則囚服就辯入
則擁笏垂魚坦坦施施(祝曰詩將其來施施注舒行也如字)即貶于潮以遷入
賀及是然後跪謝告實初觀察使虐使將國良往戍界(方云閤杭)
(蜀本察使下有殘字而无國字觀察使辛京杲也將國良王國良也馬大年所得柴氏善本无殘字良下有往字以虐字)
(属下句云良不願往而辛強使之也然按舊史云前使貪殘新史亦云前帥貪虐國良以富獲譴則馬說爲非是國良只)
(称良猶南霽雲只称雲李光顔只称顔也下文亦可併考今按文势則馬說爲是虐使亦古語新史所載疑亦以碑語)
(料其如此耳仐从馬說但国良初見當全書二名其後乃可单出如霽雲光顔亦先全書後乃單出也)良以武
岡叛戍衆萬人(戍或作成)歛兵荆黔洪桂伐之二年尤張於是以
王帥湖南將五萬士以討良爲事王至則屏兵投良以書中
其忌諱良羞畏乞降狐鼠進退(羞或作爲鼠或作疑新史狐作首)王即假爲
使者從一騎踔五百里抵良壁鞭其門大呼我曹王來受良
降良今安在良不得巳錯愕迎拜盡降其軍(愕或作迕方云集韵愕逆各切)
(相遇驚也或作遌隷作遌後漢寒朗傅二人錯愕不能對新舊史亦謂愕眙不敢動則此用愕字爲正)太妃薨
王弃部隨喪之河南葬及荆被詔責還(責或作遣)會梁崇義反王
遂不敢辭以還升秩散騎常侍(方无常侍字)明年李希烈反(或无李下)
(四字)遷御史大夫授節帥江西以討希烈命至王出止外舍禁
無以家事關我裒兵大選江州羣能著(直略切)職(江方作洪州或作南方云)
(考新舊史皆作洪〇仐按洪州即江西帥治所若只大選洪州乃是未曾出門一步无足書者選兵江州盖爲北向進討)
(之势故其下文遂政蔪州道里亦便史承集誤不足據當從諸本作江爲是不然則以州爲南猶勝作洪州也)王親
教之摶力勾卒(音猝)嬴越之法(摶新史作團方作摶嬴或作方云樊澤之馬大年皆曰作)
(非是嬴謂秦也越謂勾踐伐吳之兵法也〇今按摶徒官反團也楚詞云圜果摶兮古字通用而新書从今字也然秦紀)
(越語世家皆无摶力勾卒之文不知諸家之說何所據唯蘇氏古史見之則恐或是反用此碑語也摶或疑是竱字亦未)
(有據但摶力无理其誤无疑耳或疑杜牧之有以力摶力之語然杜後出韓公不當用其語也)曹誅五卑(卑或)
(作卑方云曹五字見馬融廣成頌曹伍相保是也馬大年云曹誅五卑敗則誅及其曹有獲則分卑其伍新書臯自將五)
(百人教以秦兵團力法聮其賞罰弛張如一即約此碑語而爲文也)艦步二萬人以與賊遌嘬
(楚快切祝曰嘬謂一㪯尽脔礼記无嘬炙)鋒蔡山踣(音匐僵也)之剜(烏丸切又烏官切削也)蘄之
黃梅大鞣(如又切一音柔祝曰鞣熟皮也又說文云耎也長平地各唐書曰臯授伊愼兵收黃梅次長平殺賊)
(將斬級千餘相蔡山尤刀遂下蘄州)長平鏺(普活反祝曰說文發两刃木柄可以刈草廣済蘄州縣名)廣濟
掀(音軒祝曰掀㪯出也蘄春亦蘄州縣名)蘄春撇(祝曰選撇波而済蘄水亦蘄州縣名)蘄水(撇普滅皮)
(擊也方誤作撇)掇黃岡筴(古業切又音夾祝曰廣韵莢著也鍼箭其漢陽縣名属汚州)漢陽行跐
(音紫又側氏切)汊(側駕切水𡵨流也一作汶非是)川還大膊(音博又頗落切樊曰左傳成二年殺而膊諸城)
(上注膊磔也)蘄水界中披(普靡切祝曰廣䪨披開也裂也)安三縣拔其州斬僞刺
史(方云汊川唐属沔州今漢陽地跐蹋也莊子跐黃泉而登太皇或無中字拔或作誅或作㧣馬本作誄今按左傳)
(云又披其邑安三縣安州三縣也其州安州也此碑用字竒古有不可強通者當闕之以俟知者)標(匹遥切祝曰標)
(木杪也光州有光山縣无北山恐誤)光之北山&KR1932;(他合切祝曰&KR1932;大食也說文云歠也隋光化二縣名並属)
(隨州)隨光化捁(祝曰後漢捁羽羣注案字書從手即古文攪字謂攪優也攪古巧切一作梏械也)其州
(捁或作梏方云廣成頌散毛族捁羽羣李賢曰捁古酷切字從手即古攪字)十抽一推(后山談叢云唐令民)
(二十成丁以下爲推宋次道云推者稚也避高宗諱而闕耳吕縉叔云推者椎也独䯻爲椎盖傳寫誤耳唐人初不諱嫌)
(名也陳以吕說爲是按史記漢書陸賈傳有魋結字注讀爲椎䯻故唐令以椎爲未冠之称此云十抽一椎者十椎而取)
(其一以爲兵即杜詩所謂无丁而選中男者也然唐志但云十六爲中而无推字會要亦然未詳其說)救兵州
東北属鄕還開軍受降(属方作厲今按厉鄕當属亳州去安州尚遠當作属)大小之
戰三十有二取五州十九縣民老幼婦女不驚市買不變(民下)
(或有之字)田之果榖下無一跡加銀青光禄大夫工部尚書改戶
部再换節臨荆及襄真食三百王之在兵天子西廵于梁希
烈北取汴鄭東略宋圍陳西取汝薄東都(薄或作亳非是)王坐南方
北向落其角距賊死咋(仄革切声大也)不能入寸尺亡將卒十萬盡
輸其南州(亡或作上非是)王始政於温終政於襄恒平物估賤歛貴
出民用有經一吏軌民使令家聽戶視姦宄無所宿(一吏方从杭蜀)
(本作吏一云一當如壹民而重威之壹吏一軌民用吉日辰良体也使令疑衍一字宿上或无所字非是今按方說一)
(字是也但因沈存中說吉日辰良二句遂更不問是非每有訛舛悉以迁就如此以一吏爲吏一則无理之尤耳)府
中不聞急步疾呼治民用兵各有條次世傳爲法任馬彛將
愼將鍔將潜偕盡其力能(任至潜九字或作任馬彜伊愼王鍔將方云替李伯潜也時馬彛掌)
(幕府故不言將今从之偕尽其力能一作偕能尽其功偕上或有王字其力方作力其非是〇今按能字合在尽字上)
薨贈右僕射元和初以子道古在朝更贈太子太師道古進
士司門郎(進士上或有登字下或有第迁字)刺利隨唐睦徵爲少宗正兼御
史中丞以節督黔中朝京師改命觀察鄂岳蘄沔安黃提其
師以伐蔡且行泣曰先王討蔡實取沔鄿安黃寄惠未亡(寄或)
(作其)今余亦受命有事于蔡而四州適在吾封庶其有集(受或作授)
(州或作邑)先王薨於今二十五年吾昆弟在而墓碑不刻無文其
實有待子無用辭乃序而詩之(詩或作請方无之字皆非是)辭曰
太支十三曹於弟季或亡或微曹始就事(微或作徵二或字並作旣或无下一)
(句方云曹始封於正觀二十一年時太宗十三子三早卒二貶死泰与愔亦皆迁降也)曹之祖王畏塞
絶遷(曹方作明宋景文云豈有爲人作銘而名其祖者當作曹方云明坐太子賢事降零陵王徙黔州都督謝祐逼)
(殺之〇今按銘文四字未詳其義疑畏如畏厭溺之畏塞如其行塞之塞言見殺於閉塞之中而封絶於迁謫之時也方)
(說沂是而别圖云明徙黔州都督則不知明但徙黔州而爲都督所殺遂誤以者督属上句也)零王黎公不
聞僅存(按新史明子俊嗣王傑黎國公皆爲武后所殺)子父易封三王守名(按史中宗神龍)
(初以傑子胤爲嗣曹王後明少子備自南還詔停㣧而封備備薨復封㣧所謂子父易封也㣧薨子戢詞自備至戢所謂)
(三王守名也)延延百載以有成王成王之作一自其躬文被明章
武薦畯功蘇枯弱彊齦(音懇祝曰廣韵云齦齧也謂屡破希烈之衆)其姦猖(蘇枯弱疆)
(或作吹枯蘇僵)以報于宗以昭于王(或无此一句)王亦有子(方云或云語下脫一句按)
(公爲銘不必尽偶句用韵刘昌裔于伸舒碑可見〇今按刘碑脫句前巳論之不可爲去王碑虽可爲例然彼文從韵叶)
(无可疑者而此萹下文亦不可曉不知其果然否耳)處王之所唯舊之視蹶蹶(居衛切祝曰蹶)
(蹶行遽也詩良土蹶蹶)陛陛實取實似(下陛字方作陞云陛陞猶階而升也今按方說无理作陛陛)
(則韵叶故且从之然其義亦不可曉大抵此萹多不可曉今姑闕之)刻詩其碑爲示無止
息國夫人墓誌銘
貞元十五年靈州節度使御史大夫李公諱欒守邊有勞詔
曰欒妻何氏可封息國夫人元和二年李公入爲戶部尚書
薨夫人遂專家政公之男五人女二人而何氏出者二男一
女夫人教養嫁娶如一雖門内親戚不覺有纖毫薄厚御僮
使治居第生産皆有條序(僮下或有僕字非是)居卑尊間無不順適(卑尊)
(或作尊卑)命服在躬承祀孔時年若干元和七年甲子日南至以
疾卒明年八月庚寅葬河南河陽夫人曾祖某綏州刺史祖
某潞州别駕父某晉州錄事參軍二男戡左威衛倉曹參軍
(倉或作胄)成左清道率府錄事參軍戡強以肅成敏以和(或无戡下八字)
女子嫁興元參軍鄭博古將葬戡與成以其事乞銘於其鄰
韓愈愈乃爲銘曰
男主外事治不爲易(主或作子非是)施于其家難甚吏治(難甚或作甚難非是)
又况公侯族大而貴夫人是專厥聲惟懿昔在貞元有錫自
天(錫或作息方云盖以國封言之非也)啓封備服以疇時勲(時或作以)婉婉夫人有
籍宫門克承其後以嫁以婚隨葬東土在河之陽遥望公墳
而不同藏
試大理評事王君墓誌銘
(王荆公云退之善為銘如王適張徹銘尤竒也)
君諱適姓王氏好讀書懷竒負氣不肯隨人後舉選見功業
有道路可指取有名節可以戾契致(取下有字或作而或本無之方云戾力結切契)
(詰結切字本作奊通俗文曰多節目謂之方言作詬賈誼傳奊詬亡節夲按取下有字當属上句言功業可)
(指取而有之名節可以戾契而致之也不然則當作而)困於無資地不能自出乃以干
諸公貴人借助聲勢諸公貴人旣志得皆樂熟軟媚耳目者
不喜聞生語一見輒戒門以絶(門下方無以字)上初即位以四科募
天下士君笑曰此非吾時邪即提所作書緣道歌吟趍直言
試旣至對語驚人不中第益困久之聞金吾李將軍年少喜
士可撼(年上或有惟簡字或无年字喜士或作喜亊)乃蹐(資息切祝曰小步也詩不敢不蹐選屏氣跼蹐)
門告曰(蹐或作踏)天下竒男子王適願見將軍白事一見語合意
往來門下盧從史旣節度昭義軍張甚奴視法度士欲聞無
顧忌大語有以君生平告者即遣客鉤致君曰狂子不足以
共事立謝客李將軍由是待益厚奏爲其衛胄曹參軍充引
駕仗判官盡用其言將軍遷帥鳳翔君隨往改試大理評事
攝監察御史觀察判官櫛垢爬痒民獲蘇醒居歲餘如有所
不樂一旦載妻子入閿(音聞又亡云切集注弘農胡縣有閿鄕前漢以胡閿鄕邪里聚爲戾園注)
(云關字本從旻其後轉訛誤作門中受耳)鄕南山不顧中書舍人王涯獨孤郁吏
部郎中張惟素比部郎中韓愈(比上或有太史字)日發書問訊顧不
可強起不即薦明年九月疾病輿醫京師(或无疾字)其月某日卒
年四十四十一月某日即葬京城西南長安縣界中曾祖爽
洪州武寕令祖微右衛騎曹參軍父嵩蘇州崑山丞妻上谷
侯氏處士高女(或无高女二字非是〇仐按侯高事見李翶文集)高固竒士自方何
衡太師世莫能用吾言再試吏再怒去發狂投江水初處士
將嫁其女懲曰吾以齟齬窮(下或有瘁字)一女怜之必嫁官人不
以與凡子君曰吾求婦氏久矣唯此翁可人意且聞其女賢
不可以失即謾謂媒嫗(鳥浩切女老称)吾明經及第且選即官人侯
翁女幸嫁若能令翁許我請進百金爲嫗謝諾許白翁(諾許或作)
(許諾)翁曰誠官人邪取文書來君計窮吐實嫗曰無苦翁大人
不疑人欺(大或作丈)我得一卷書粗若告身者我䄂以往翁見未
必取眎幸而聽我行其謀(行或作施)翁望見文書銜袖果信不疑
曰足矣(䄂或作軸)以女與王氏生三子一男二女男三歲夭死長
女嫁亳州永城尉姚侹(他頂切)其季始十歲銘曰
鼎也不可以柱(之庾切韓曰淮南子曰柱不可以摘齒筐不可以持屋馬不可以服重牛不可以進速銘)
(取此意)車馬也不可使守閭佩玉長裾不利走趍(長或作曳)祗繫其
逢不繫巧愚不諧其須有銜不袪(須或作願非是)鑚石埋辭以列幽
墟
扶風郡夫人墓誌銘(夫人馬暢之妻)
夫人姓盧氏范陽人亳州城父丞序之孫吉州刺史徹之女
嫁扶風馬氏爲司徒侍中莊武公之冡婦少府監西平郡王
贈工部尚書之夫人初司徒與其配陳國夫人元氏惟宗廟
之尊重継序之不易(序或作緒)賢其子之才求婦之可與齊者内
外親咸曰盧某舊門承守不失其初(親下或有戚字)其子女聞教訓
有幽間之德爲公子擇婦宜莫如盧氏媒者曰然卜者曰祥
夫人適年若干(或作十四)入門而媪御皆喜旣饋而公姑交賀克
受成福母有多子爲婦爲母莫不法式天資仁恕左右媵侍
常蒙假與顔色人人莫不自在杖婢使數未嘗過二三雖有
不懌未嘗見聲氣(雖下或無有字)元和五年尚書薨(璲殁後以資甲天下暢以善殖)
(財家益豊晚為豪倖侵牟乂彙妻訟析産正元末神策中尉楊志廉諷使納田産至順宗復賜之中官往往逼取暢畏不)
(敢吝以至窮困當上以暢厚畜為戒)夫人哭泣成疾後二年亦薨年四十有六
九年正月癸酉袝于其夫之封長子殿中丞継祖孝友以類
(子下諸本有敖字或作穀或作榖眺本作長子継祖殿中丞孝友嗣類本或孝友上有氶考二字方云此碑謂少府監者)
(馬暢也暢子継祖公嘗誌其墓新舊傳暢只有此一子世系表遂之子彙暢彙子赦敡暢子迹只有継祖豈継祖先名敖)
(邪或敖字當剛〇今按馬少監墓誌云君諱継祖則方說得之仍當更从眺本剛敖字但以赦以弟連名考之則又疑作)
(敖爲是而其下或有氶考二字者乃言敖能継此平氶少傳而孝友似之也少監志云諱継祖或是反用此志誤本𥙷足)
(而也系表又氶集誤然不可考姑从眺本而并著其所疑如此云)葬有日言曰吾父友惟韓
丈人視諸孤其往乞銘以其狀來愈讀曰嘗聞乃公言然吾
宜銘銘曰
隂幽坤從維德之恒(胡登切)出爲辨強乃匪婦能淑哉夫人夙
有多譽來嬪大家不介母父(或作父母)有事賓祭酒食祗飭恊于
尊章畏我侍側(章或作卑方云漢廣川王傳背尊章顔注猶言公姑也作卑非是畏我侍側此句未詳畏)
(我或作我之亦未安或疑畏當作慰)及嗣内事亦莫有施齊其躬心小大順之
夫先其歸其室有丘(夫先其歸方作不失其歸或作夫其先歸〇今按下文有合葬字作天先爲是)
(其室或作有室)合葬有銘壼(苦本切)彛是收
殿中侍御史李君墓誌銘
殿中侍御史李君名虚中字常容其十一世祖沖貴顯拓拔
世(舊注云據元和姓纂虚中乃冲八世孫)父惲(紆愤委隕二切)河南温縣尉娶陳留太
守薛江童女生六子君最後生愛於其父母年少長喜學學
無所不通(少或作以或无少字)最深於五行書以人之始生年月日所
直日辰支干相生勝衰死王相(並去声太元經用事者王王所生者相注春則木王而火)
(相也)斟酌推人壽夭貴賤利不利輒先處其年時百不失一二
(王相或作相王)其說汪洋奥美關節開解萬端千緒參錯重出(美或作義)
學者就傳其法初若可取卒(千忽切)然失之星官曆翁莫能與
其校得失進士及第試書判入等𥙷秘書正字(秘書下或有省字)母
喪去官卒喪選𥙷太子校書河南尹奏䟽授伊闕尉佐水陸
運事故宰相鄭公餘慶継尹河南以公爲運佐如初宰相武
公元衡之出劒南奏奪爲觀察推官授監察御史未幾御史
臺䟽言行能高不宜用外府即詔爲真御史半歲分部東都
臺遷殿中侍御史元和八年四月詔徵旣至宰相欲白以爲
起居舍人經一月疽發背六月乙酉卒年五十二其年十月
戊申葬河南洛陽縣距其祖澠(音泯祝曰黽池縣名史記秦王与趙王飲于澠池)池
令府君僑墓十里君昆弟六人先君而殁者四人其一人嘗
爲鄭之滎澤尉(嘗或作常非是)信道士長生不死之說旣去官絶不
營人事故四門之寡妻孤孩與滎澤之妻子衣食百須皆由
君出自初爲伊闕尉佐河南水陸運使换兩使經七年不去
所以爲供給教養者及由蜀來輩類御史皆樂在朝廷進取
君獨念寡稚求分司東出嗚呼其仁哉君亦好道士說於蜀
得秘方能以水銀爲黃金服之冀果不死將疾謂其友衛中
行大受韓愈退之(謂或作爲非是)曰吾夢大山裂流出赤黃物如金
左人曰是所謂大還者今三矣(三下或有年字)君旣殁愈追占其夢
曰山者艮艮爲背裂而流赤黃疽象也大還者大歸也其告
之矣妻范陽盧氏鄭滑節度使兼御史大夫羣之女與君合
德親戚無退一言(退一或作一退或疑无字在退下)男三人長曰初恊律(或无)
(恊字或疑律下有郎字)次曰彪其幼曰還適三歲女子九人銘曰
不贏其躬以尚其後人(贏或作羸方云獨孤郁墓銘曰年再不贏惟後之成義同此也)
朱文公校昌黎先生集卷之二十八
