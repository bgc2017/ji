朱文公校昌黎先生外集卷之六(考異音釋附)
順宗實錄一(起藩邸盡貞元二十一年二月)
(方本不載實錄云諸本順宗實錄皆以附外集然李漢序謂又有注論語十卷傳斈者順宗實錄五卷列於史)
(書不在集中則知實錄固不必附也仐按李漢之說據當時而言之似未爲失然其為害巳足使筆解亡逸)
(無復真本實錄竄易不成全書是則皆李漢之為也方氏不察而從其說旣巳誤矣况今去公之時又益以遠)
(比之當日亊体又大不同故其片文隻字名為公之作而决可知其非僞者皆當收拾使无失墜乃為真能好)
(公之文者固不當以一時苟簡之論為限断而直有所遺也故今於實錄姑仍外集而詳加校定庶幾猶足以)
(見公筆削之大指云)史臣韓愈撰(或無此五字)
順宗至德大聖大安孝皇帝(德下史有弘道二字)諱誦德宗長子母曰
昭德皇后王氏上元二年正月十二日生大曆十四年封爲
宣王建中元年立爲皇太子(史云大曆十四年六月進封宣王十二月乙卯立為皇太子)
慈孝寬大仁而善斷留心藝學亦微信尚浮屠法禮重師傅
引見輒先拜善隷書德宗之爲詩并他文賜大臣者率皆令
上書之德宗之幸奉天倉卒閒上常親執弓矢率軍後先導
衛備嘗辛苦(倉或作蒼)上之爲太子於父子閒慈孝交洽無嫌每
以天下爲憂德宗在位久稍不假宰相權而左右得因緣用
事外則裴延齡李齊運韋渠牟等以姦佞相次進用延齡尤
狡險判度支務刻剥聚歛以自爲功天下皆怨怒上每進見
候顔色輒言其不可至陸贄張滂李充等以毀譴朝臣&KR0719;懼
諫議大夫陽城等伏閣極論德宗怒甚將加城等罪内外無
敢救者上獨開解之城等頼以免德宗卒不相延齡渠牟上
有力焉貞元二十一年癸巳德宗崩景申上即位太極殿
冊曰維貞元二十一年歲次乙酉正月辛未朔二十三日癸
己皇帝若曰於戲天下之大實惟重器祖宗之業允屬元良
咨爾皇太子誦睿哲温恭寬仁慈惠文武之道秉自生知孝
友之誠發於天性自膺上嗣毓德春闈恪愼于厥躬祗勤于
大訓必能誕敷至化安勸庶邦朕寢疾彌留弗興弗寤是用
命爾継統俾紹前烈宜陟元后永綏兆人其令中書侍郎平
章事高郢奉冊即皇帝位爾惟奉若天道以康四海懋建皇
極以熙庶功無忝我高祖太宗之休命上自二十年九月得
風疾因不能言使四面求醫藥天下皆聞知德宗憂慼形于
顔色數自臨視二十一年正月朔含元殿受朝還至别殿諸
王親屬進賀獨皇太子疾不能朝德宗爲之涕泣悲傷歎息
因感疾恍惚日益甚二十餘日中外不通兩宫安否朝臣咸
憂懼莫知所爲雖翰林内臣亦無知者(含元殿至日益甚四十一字中云德宗不)
(豫諸王親戚皆侍醫薬獨上卧病不能侍德宗弥留思見太子涕咽久之)二十三日上知内外
疑紫衣麻鞋不俟正冠出九仙門召見諸軍使京師稍安二
十四日宣遺詔上縗服見百寮二十六日即位上學書於王
伾頗有寵(伾下或有復出丕字)王叔文以碁進俱待詔翰林數侍太子
碁叔文詭譎多計上在東宫嘗與諸侍讀并叔文論政至宫
市事上曰寡人方欲極言之衆皆稱贊獨叔文無言旣退上
獨留叔文謂曰向者君奚獨無言豈有意邪叔文曰叔文蒙
幸太子有所見敢不以聞太子職當侍膳問安不宜言外事
陛下在位久如疑太子收人心何以自解上大驚因泣曰非
先生寡人無以知此遂大愛幸與王伾兩人相依附俱出入
東宫聞德宗大漸上疾不能言伾即入以詔召叔文入坐翰
林中使決事(詔下或无召字文下或无入字使下或无决字)伾以叔文意入言於宦
者李忠言稱詔行下外初無知者以檢校司空平章事杜佑
攝冡宰兼山陵使中丞武元衡爲副使宗正卿李紓爲按行
山陵地使刑部侍郎鄭雲逵爲鹵薄使(或无兼字紓或作杼達或作逹)又命
中書侍郎平章事高郢撰哀冊文禮部侍郎權德輿撰謚冊
文太常卿許孟容撰議文庚子百寮請聽政曰自漢以來
喪期之數以日易月而皆三日而聽政(以来或作巳來)我國家列聖
亦克脩奉罔或有違况大行皇帝酌於故實重下遺詔今日
至期而陛下未親政事羣臣不敢安宜存大孝以寕萬國天
下之幸不許是月昇泗州爲上州二月辛丑朔中書侍郎
平章事臣郢門下侍郎平章事臣珣瑜檢校司空平章事臣
佑奉䟽曰大行皇帝知陛下孝慮陛下悲哀不即人心聽
政事故發遺詔令一行漢氏之制今陛下安得守曾閔匹夫
之小行忘皇王繼親之大孝以虧臣子承順之義猶不許
壬寅宰臣又上言曰陛下以聖德至孝繼受寳命宜奉先帝
約束以時聽斷不可以久從之癸卯朝百寮于紫宸門杜
佑前跪進曰陛下居憂過禮羣臣懼焉願一覩聖顔因再拜
而起左右乃爲皇帝舉帽百寮皆再拜佑復奏曰陛下至性
殊常哀毀之甚臣等不勝惶灼伏望爲宗廟社稷割哀強食
景午罷翰林隂陽星卜醫相覆碁諸待詔三十二人(三或作四)
初王叔文以碁待詔旣用事惡其與巳儕類相亂罷之巳
酉易定節度使張茂昭可同中書門下平章事餘如故(或无使字)
(可史作兼)河北節度自至德巳來不常朝覲前年冬茂昭來朝未
還故寵之辛亥(史作卯)詔吏部侍郎韋執誼守左丞同中書
門下平章事賜紫(侍郎史作郎中左丞史作尚書右丞)初執誼爲翰林學士知
叔文幸於東宫傾心附之叔文亦欲自廣朋黨密與交好至
是遂特用爲相乙卯太常奏禮云喪三年不祭惟祭天地
社稷周禮圜鍾之均六變天神皆降林鍾之均八變地示咸
出不廢天地之祭不敢以卑廢尊也樂者所以降神也不以
樂則祭不成今遵遺詔行易月之制請制内遇祭輟樂終制
用樂從之又奏禮三年祭宗廟今請竢祔廟畢復常從之
辛酉貶京兆尹李實爲通州長史詔曰實素以宗屬累更任
使驟升班列遂極寵榮而政乖惠和務在苛厲(詔下或有詞一道字曰下)
(或有京尹字實丄或有嗣道王字)比年旱歉先聖憂人特詔逋科悉皆蠲免
而實敢肆誣罔復令徵剥頗紊朝廷之法實惟聚歛之臣(歉或)
(作暵)自國哀巳來增毒彌甚無辜斃踣深所興嗟朕嗣守洪業
敷弘理道寕容蠧政以害齊人宜加貶黜用申邦憲尚從優
貸俾佐遠潘實謟事李齊運驟遷至京兆尹恃寵強愎不顧
文法(文或作乃)是時春夏旱京畿乏食實一不以介意方務聚歛
徵求以給進奉每奏對輒曰今年雖旱而穀甚好由是租稅
皆不免人窮至壞屋賣瓦木貸麥苗以應官(或无貸字)優人成輔
端爲謠嘲之實聞之奏輔端誹謗朝政杖殺之實遇侍御史
王播於道故事尹與御史相遇尹下道避實不肯避導騎如
故播詰譲導騎者實怒遂奏播爲三原令廷詬之(原或作泉非是)陵
轢公卿巳下隨喜怒誣奏遷黜朝廷畏忌之(陵或作凌)嘗有詔免
畿内逋租實不行用詔書徵之如初勇於殺害人吏不聊生
至譴市里讙呼皆䄂瓦礫遮道伺之實由閒道獲免壬戍
(洪云史作寅誤)制殿中丞皇太子侍書翰林待詔王伾可守左常侍
依前翰林待詔(書或作讀依前翰林待詔史作充翰林斈士〇今按前云上斈書於王伾後云以侍書得)
(幸於上則此當从史作侍書為是)蘇州司功王叔文可起居舍人翰林學士
又以司勲員外郎翰林學士知制誥鄭絪爲中書舍人學士
如故又以給事中馮伉爲兵部侍郎以兵部員外郎史舘修
撰歸登爲給事中修撰如故登伉皆上在東宫時侍讀以師
傳恩拜
朱文公校昌黎先生外集卷之六
