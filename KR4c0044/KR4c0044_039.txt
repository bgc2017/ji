朱文公校昌黎先生集卷之三十九(考異音釋附)
表狀
〇論捕賊行賞表
臣愈言臣伏見六月八日勑以狂賊傷害宰臣擒捕未獲陛
下悲傷震悼形於寢食特降詔書明立條格云有能捉獲賊
者賜錢萬貫仍加超授今下手賊等四分之内巳得其三其
餘兩人蓋不足計根尋蹤跡知自承宗再降明詔絶其朝請
又與王士則士平等官八日之制無不行者(士則士平或作士平士則)獨
有賞錢尚未賜給羣情疑惑未測聖心(獨上或有内字)聞初載錢置
市之日市中觀者日數萬人巡繞瞻視咨嗟歎息旣去復來
以至日暮百姓小人重財輕義不能深逹事體但見不給其
賞便以爲朝廷愛惜此錢不守言信自近傳遠無由辯明且
出賞所以求賊今賊巳誅斬若無人捉獲國家何因得此賊
而正刑法也承宗何故而賜誅絶也士則士平何故與美官
也(因或作由)三事旣因獲賊獲賊必有其人不給賞錢實亦難曉
假如聖心獨有所見審知不合加賞其如天下百姓及後代
久遠之人哉(方无之人字)况仐元濟承宗尚未擒滅兩河之地太
半未收隴右河西皆没戎狄所宜大明約束使信在言前號
令指麾以圖功利况自陛下即位巳來継有丕績(巳或作以下同)斬
楊惠琳收夏州斬劉闢收劒南東西川斬李錡收江東縛盧
從史收澤潞等五州威德所加兵不汙刃收魏博等六州致
張荗昭張愔收易定徐泗濠等五州創業巳來列聖功德未
有能高於陛下者可謂赫赫巍巍光照前後矣此由天授陛
下神聖英武之德爲巨唐中興之君(由上或有皆字)宗廟神靈所共
祐助勉強不巳守之以信(或作道)則故地不足收而太平不難
致如乘快馬行平路遲速進退自由其心有所欲往無不可
者於此之時特宜示人以信孔子欲存信去食人非食不生
尚欲捨生以存信况可無故而輕棄也昔秦孝公用商鞅爲
相欲富國強兵行令於國恐人不信立三丈之木於市南門
募人有能徙置北門者與五十金有一人徙之輒與五十金
秦人以君言爲必信法令大行國富兵強無敵天下三丈之
木非難徙也徙之非有功也孝公輒與之金者所以示其言
之必信也(言爲必信言之必信方从閣杭本兩句皆无信字无理甚明亦足以見二本之謬矣)昔周成
王尚小與其弟叔虞爲戲削桐葉爲珪曰以晉封汝其臣史
佚因請擇日立叔虞爲侯成王曰吾與之戲耳史佚曰天子
無戲言言之則史書之禮成之樂歌之於是遂封叔虞於晉
(擇方从杭本似澤又見杭本之謬)昔漢高祖出黃金四萬斤與陳平恣其所
爲不問出入令謀項羽平用金間楚數年之間漢得天下論
者皆言漢高祖深逹於利能以金四萬斤致得天下(逹或作遠)以
此觀之自古以來未有不信其言而能有大功者亦未有不
費少財而能收大利者也(方无亦未至利者十三字〇今詳文意上文引秦孝公周成王事故)
(此以未有不信而能成大功結之又引漢高祖事故此以未有不小費而能收大利結之不可欠闕方本但以酷信閣杭)
(之故不問可否直行刪去㪯正亦不復載殊爲无理今悉𥙷而兄之)臣於告賊之人本無恩義
彼雖獲賞了不關臣所以區區盡言不避煩黷者欲令陛下
之信行於天下也(告或作捕)伏望恕臣愚陋僻憃之罪而收其懇
𣢾誠至之心天下之幸非臣之幸也謹奉表以聞臣愈誠惶
誠恐
論佛骨表
臣某言伏以佛者夷狄之一法耳自後漢時流入中國上古
未嘗有也(伏以或作臣伏聞或作臣聞流上舊史有始字新史流作始)昔者黃帝在位百
年年百一十歲(或作一百十)少昊在位八十年年百歲(或作一百)顓頊
在位七十九年年九十八歲(新史无八字方云考之世紀非也)帝嚳(音酷高辛氏)
在位七十年年百五歲帝堯在位九十八年年百一十八歲
(百五歲百一十八歲二語上或皆有一字)帝舜及禹年皆百歲(新史舜下有在位字方云以上多帝)
(王世紀之文)此時天下太平百姓安樂壽考然而中國未有佛也
(而下方有此時二字舊史无然而此三字今从新史)其後殷湯亦年百歲湯孫太戊在
位七十五年武丁在位五十九年書史不言其年壽所極推
其年數蓋亦俱不減百歲(五十九年新舊史无九字脱也言方作定新舊史皆无年所極三字)
(方本无推其年數四字仐从新舊史方本俱下有年字二史併无俱字)周文王年九十七歲武
王年九十三歲穆王在位百年此時佛法亦未入中國非因
事佛而致然也(入或作至)漢明帝時始有佛法明帝在位纔十八
年耳(或无耳字)其後亂亡相継運祚不長宋齊梁陳元魏巳下事
佛漸謹年代尤促惟梁武帝在位四十八年前後三度捨身
施佛宗廟之祭不用牲牢晝日一食止於菜果其後竟爲侯
景所逼餓死臺城國亦尋滅(八或作九方云新舊史梁書亦可考晝新舊史作盡)事佛
求福乃更得禍(乃或作反乃更或作乃反)由此觀之佛不足事亦可知矣
(事上或有信字新舊史无事字有信字)高祖始受隋禪則議除之當時羣臣材
識不遠不能深知先王之道古仐之宜推阐聖明以救斯弊
其事遂止臣常恨焉(材識新舊史作識見知新舊史作䆒聖明或作明聖)伏惟睿聖文
武皇帝陛下神聖英武數千百年巳來未有倫比即位之初
即不許度人爲僧尼道士又不許創立寺觀(不上方无即字創上方无許字)
(新舊史創作别)臣常以爲高祖之志必行於陛下之手仐縱未能即
行豈可恣之轉令盛也(常新舊史作當時二字新史无轉字)今聞陛下令羣僧
迎佛骨於鳳翔御樓以觀舁入大内又令諸寺遞迎供養臣
雖至愚必知陛下不惑於佛作此崇奉以祈福祥也(迎新史作加或)
(作相)直以年豐人樂徇人之心爲京都士庶設詭異之觀戲翫
之具耳安有聖明若此而肯信此等事哉(年豊人楽新舊史作豊年之楽或无)
(設字)然百姓愚冥易惑難曉苟見陛下如此將謂眞心事佛皆
云天子大聖猶一心敬信百姓何人豈合更惜身命(云上或无皆字)
(敬倍新史作信向何人新舊史作微賤豈合更惜方无豈合字而有於佛二字舊史无更字今从新史)焚頂燒
指百十爲羣解衣散錢自朝至暮轉相倣效惟恐後時老少
奔波棄其業次(焚頂上新史有以至字舊史有所以字謝本作以至无故新舊史焚作灼燒作燔少作幼)
(業次作生業)若不即加禁遏更歴諸寺必有断臂臠身以爲供養
者傷風敗俗傳笑四方非細事也(或无脔字)夫佛本夷狄之人與
中國言語不通衣服殊製口不言先王之法言身不服先王
之法服不知君臣之義父子之情(佛上新舊史无夫字下或有者字不言新舊史作不)
(道)假如其身至仐尚在奉其國命來朝京師陛下容而接之
不過宣政一見禮賓一設賜衣一襲衛而出之於境不令惑
衆也(新舊史无至今二字奉下或无其字而出之於或无而於二字或无之字惑下舊史有於字新史惑作貳誤也)
况其身死巳久枯朽之骨凶穢之餘豈宜令入宫禁(令新舊史作以)
孔子曰敬鬼神而遠之古之諸侯行弔於其國尚令巫祝先
以桃茢(音列祝曰記君&KR1069;臣喪以巫祝桃茢惡之也鄭注桃鬼所惡茢葦苕可掃不祥)祓除不祥然
後進弔今無故取朽穢之物親臨觀之巫祝不先桃茢不用
羣臣不言其非御史不舉其失臣實恥之(祓閣杭蜀本作拂)乞以此
骨付之有司投諸水火永絶根本断天下之疑絶後代之惑
(付下方无之字新舊史作付之水火无有司投諸四字或无代字後新史作前)使天下之人知大聖
人之所作爲出於尋常萬萬也豈不盛哉豈不快哉(新史无此二語)
佛如有靈能作禍崇凡有殃咎宜加臣身上天鑒臨臣不怨
悔無任感激懇悃之至(崇或作福)謹奉表以聞臣某誠惶誠恐
潮州刺史謝上表(或无刺史字)
臣某言臣以狂妄戇愚不識禮度上表陳佛骨事言涉不敬
正名定罪萬死猶輕(新史作莫塞)陛下哀臣愚忠恕臣狂直謂臣
言雖可罪心亦無他特屈刑章以臣爲潮州刺史既免刑誅
又獲禄食聖恩弘大天地莫量破腦刳心豈足爲謝臣某誠
惶誠恐頓首頓首臣以正月十四日蒙恩除潮州刺史即日
奔馳上道經涉嶺海水陸萬里(正上或有仐年字上道或作就路)以仐月二
十五日到州上訖與官吏百姓等相見具言朝廷治平天子
神聖威武慈仁子養億兆人庶無有親疎遠邇(方无具字)雖在萬
里之外嶺海之陬待之一如畿甸之閒輦轂之下有善必聞
有惡必見早朝晚罷兢兢業業惟恐四海之内天地之中一
物不得其所故遣刺史面問百姓疾苦苟有不便得以上陳
(面或作親)國家憲章完具爲治日久守令承奉詔條違犯者鮮雖
在蠻荒無不安泰聞臣所稱聖德惟知鼓舞讙呼不勞施爲
坐以無事臣某誠惶誠恐頓首頓首臣所領州在廣府極東
界上去廣府雖云纔二千里然來往動皆經月過海口下惡
水濤瀧壯猛難計程期(經舊史作逾程期新舊史作期程)颺風鰐魚患禍不
測州南近界漲海連天毒霧瘴氛日夕發作(州南近界或作州之南境)臣
少多病年纔五十髮白齒落理不久長加以罪犯至重所處
又極遠惡憂惶慙悸死亡無日單立一身朝無親黨居蠻夷
之地與魑魅爲羣苟非陛下哀而念之誰肯爲臣言者(爲羣新舊)
(史作同羣)臣受性愚陋人事多所不通惟酷好學問文章未嘗一
日暫廢實爲時輩所見推許(舊史無所見字許或作表)臣於當時之文亦
未有過人者至於論述陛下功德與詩書相表裏作爲歌詩
薦之郊廟紀泰山之封鏤白玉之牒鋪張對天之閎休揚厲
無前之偉蹟編之乎詩書之策而無愧措之乎天地之間而
無虧雖使古人復生臣亦未肯多讓(乎新舊史並作於雖使作縱臣亦新舊史並无)
(亦字多讓新史无多字杭本併无二字无非是)伏以大唐受命有天下四海之内莫
不臣妾南北東西地各萬里(大新史作皇)自天寳之後政冶少怠
文致未優武尅不剛孽臣姦隸蠧居棋處摇毒自防外順内
悖父死子代以祖以孫如古諸侯自擅其地不貢不朝六七
十年(憂舊史作復孽或作嬖不貢不朝新舊史作不朝不貢)四聖傳序以至陛下陛下
即位以來躬親聽断旋乾轉坤關機闔開雷厲風飛日月所
照天戈所麾莫不寧順大宇之下生息理極(寕新舊史作從)高祖創
制天下其功大矣而治未太平也太宗太平矣而大功所立
咸在高祖之代非如陛下承天寳之後接因循之餘六七十
年之外赫然興起南面指麾而致此巍巍之治功也(巍下方无之字)
(治功作功治)宜定樂章以告神明東廵泰山奏功皇天具著顯庸
明示得意使永永年代服我成烈(年下方无代字舊史年伐作万年)當此之
際所謂千載一時不可逢之嘉會(際或作時一上或有之字)而臣負罪嬰
舋自拘海島戚戚嗟嗟日與死迫曾不得奏薄伎於從官之
内隸御之間窮思畢精以贖罪過懷痛窮天死不閉目瞻望
宸極魂神飛去(罪過新舊史作前過去或作迭非是)伏惟皇帝陛下天地父母
哀而憐之無任感恩戀闕慙惶懇迫之至謹附表陳謝以聞
賀冊尊號表
臣某言臣伏聞宰相公卿百官及關輔百姓耆耋等以陛下
功崇德鉅天成地平宜加號於殊常以昭示於來代陳請懇
至(句)于再于三(代方作載陳請懇至于再于三或作載陳情欵懇倒再三非是)陛下仰稽乾
符俯順人志乃以新秋首序令月吉辰發揚鴻休膺受顯冊
天人合慶日月揚光環海之閒含生之類歡欣踊躍以歌以
舞(合或作交環海之閒或作寰海之中以歌以舞或作以舞以歌)臣某誠歡誠喜頓首頓首
臣聞體仁長人之謂元發而中節之謂和無所不通之謂聖
妙而無方之謂神(長上方有以字无人字妙而或作妙筭下同)經諱天地之謂文
戡定禍亂之謂武先天不違之謂法天道濟天下之謂應道
伏惟元和聖文神武法天應道皇帝陛下子育億兆視之如
傷可謂體仁以長人矣喜怒以類刑賞不差可謂發而中節
矣明照無私幽隱畢逹可謂無所不通矣發號出令雲行雨
施可謂妙而無方矣三光順軌草木遂長可謂經緯天地矣
除剗寇盗宇縣清夷可謂戡定禍亂矣風雨以時祥瑞輻湊
可謂先天而天不違矣國内無饑寒四夷皆朝貢可謂道濟
天下矣(國下或无内字朝上或无皆字)衆美備具名實相當赫赫巍巍超今
冠古方當議明堂辟雍之事撰泰山梁父之儀&KR0679;三代之逸
禮𥙷百王之漏典時乘六龍肆覲東后(議或作講或上别有謂字撰下或有集字)
微臣幸生聖代觸犯刑章假息海隅死亡無日瞻望宸極心
䰟飛揚有永棄之悲無自新之望曾不得與鳥獸率舞蠻夷
縱觀爲比銜酸抱痛且恥且慙無任感恩戀闕懇迫彷徨之
至(与或作如彷徨或作傍惶)謹奉表陳賀以聞
袁州刺史謝上表(或无刺史字)
臣某言臣以去年正月上䟽論佛骨事先朝恕臣愚直不加
大罪自刑部侍郎貶授潮州刺史伏遇其年七月十三日恩
赦至其年十月二十四日準例量移改授袁州刺史以今月
八日到任上訖臣某誠歡誠喜頓首頓首伏以州小地狹稅
賦及時人安吏循閭里無事微臣惟當布陛下惟新之澤守
國家太平之規勸以耕桑使無怠隋而巳臣以愚陋無堪累
蒙朝廷奬用掌誥西掖司刑南宫顯榮頻煩稱效寂蔑又蒙
赦其罪累授以方州德重恩弘身微命賤無階答謝惟積慙
惶無任感恩慙惕之至謹差軍事副將郝泰奉表陳謝以聞
賀皇帝即位表
臣某言伏聞皇帝陛下以閏正月三日虔奉遺詔昭升大位
(或无三日二字升方作承)天地神祇永有依歸華夏蠻貊永有承事神人
交慶日月貞明臣某誠歡誠喜頓首頓首臣聞王者必爲天
所相爲人所歸上符天心下合人志然後奄有四海以君萬
邦伏惟皇帝陛下承列聖之丕績當中興之昌運爰自主鬯
春宫齒胄國學孝友之美實形四方英偉之姿久動羣聽及
初嗣位遐邇莫不歡心爰降詔書老幼或至垂泣(或作涕)舉用
俊乂流竄姦邪雖虞舜之去四兇舉十六相不能過也天下
翹首以望太平天下傾心以觀至化臣某誠歡誠喜頓首頓
首臣聞昔者堯舜以吁嗟君臣相戒以致至治周文王以憂
勤日中不食以和萬民故能澤流無窮名配日月伏惟皇帝
陛下儀而象之以永多福天下幸甚天下幸甚微臣往因言
事得罪先朝守郡遠方拘限條制不獲奔走稱慶闕庭無任
欣歡踊躍感恩戀闕之至(守郡或作僻守制方作例)謹奉表以聞
賀赦表
臣某言伏奉二月五日制書大赦天下常赦所不原者咸蒙
除罪與之更始令得自新(方无蒙字)恩浹幽明慶溢寰海臣某誠
歡誠喜頓首頓首臣聞王者必於嗣位之始降非常之恩所
以象德乾坤同明日月伏惟皇帝陛下文思聦明聖神睿哲
發號出令雲行雨施懼刑政之或差憐鰥寡之重困知事久
之滋弊慮法訛之益姦罪人悉原墜典咸舉生恩旣及於四
海和氣遂充於八紘臣某誠歡誠喜頓首頓首微臣往因論
事獲譴海隅旋沐朝獎待罪山郡未離貶竄之地忽逢曠蕩
之恩踊躍欣歡實倍常品限以官守不獲隨例穪慶闕廷無
任感恩戀闕之至謹奉表陳賀以聞
賀冊皇太后表
臣某言伏承閏正月二十七日皇太后光膺令典受冊宫闈
歡心始自於内朝孝理遂形於寰海臣某誠歡誠喜頓首頓
首皇太后夙贊先皇弼成至化誕生明聖纉継鴻休華胥實
贊於軒圖文母有光於周道恭惟懿德克配前芳皇帝陛下
出震承乾垂衣御極式展臣子之志以明教化之源禮命載
崇華夷同慶同待罪外郡不獲隨例稱賀闕廷無任踊躍欣
歡之至(賀或作慶)謹奉表陳賀以聞
賀慶雲表
臣某言臣所領州仐月十六日申時有慶雲見於西北至暮
方散臣及舉州官吏百姓等無不見者五采五色光華不可
徧觀非煙非雲(孫曰史記天官書若煙非煙若雲非雲郁郁紛紛蕭索輪囷是謂慶雲)容狀鉅
能詳述抱日增麗浮空不收旣變化而無窮亦卷舒而莫定
斯爲上瑞實應太平臣某誠歡誠喜頓首頓首謹按沈約宋
書云慶雲五色者太平之應又據孝經援神契曰王者德至
山陵則慶雲出故黃帝因之以紀事虞舜由之而作歌(陵或作澤)
又按季夏六月土王用事其日景戍亦主於土西北方者京
師所在土爲國家之德祥見京師之位旣徵於古又驗於今
(王方作正今按曆家四季之月土王用亊各十八日今云六月明當作王景成以曆推之十六日也)伏惟皇
帝陛下德合覆載道光軒虞嗣位之初禎祥継至昇平之符
旣兆仁壽之域以躋(以或下巳)微臣往在先朝以論事得罪身居
貶黜之地目覩殊常之慶抃躍欣幸實倍常情伏乞宣付史
官以彰聖德所致瞻戀闕廷心䰟飛馳無任欣抃踊躍之至
(馳下或有並圖奉進四字或附於下文奉表陳賀之下)謹差某官奉表陳賀以聞
舉張惟素自代狀一首國子監
中散大夫守左散騎常侍上柱國賜紫金魚袋張惟素
右伏凖建中元年正月五日制常參官上後三日舉一人自
代者前件官文斈治行衆所推與累歴中外資序巳深(序或作考)
和而不同静而有守敦厚退讓可以訓人臣所不如輒舉自
代謹錄奏聞
舉韓泰自代狀袁州
使持節漳州諸軍事守漳州刺史韓泰
右伏凖建中元年正月五日制常參官及刺史授上訖三日
内舉一人自代者前伴官詞學優長才器端實早登科第亦
更臺省往因過犯貶黜至仐十五餘年自領漳州悉心爲洽
官吏懲懼不敢爲非百姓安寧並得其所臣在潮州之日與
其州界相接臣之政事遠所不如乞以代臣庶爲允當謹錄
奏聞
慰國哀表
臣某言伏奉正月二十七日詔書大行皇帝奄棄萬國承詔
哀惶號踊無地伏惟聖情何可堪處大行皇帝功濟寰區仁
霑動植奉諱之日率土崩心凡在臣子不勝殞製伏惟陛下
痛貫宸極聖情難居臣拘守遠郡不獲匍匐奉慰瞻望闕庭
且悲且戀謹奉表陳慰以聞
與薦張籍狀(或有國子監字)
登仕郎守秘書省校書郎張籍
右件官學有師法文多古風沈默靜退介然自守聲華行實
光映儒林臣當司見闕國子監博士一員生徒藉其訓導伏
乞天恩特授此官以彰聖朝崇儒尚德之道謹錄奏聞伏聽
勑旨
請上尊號表(或有國子監字)
臣某言臣得所管國子太學廣文四門及書筭律等士館學
生沈周封等六百人狀(或无得字)稱身雖賤微然皆以選擇得備
學生讀六㙯之文脩先王之道粗有知識皆由上恩今天子
整齊乾坤出入神聖(或无今字)經營乎無爲之業游息乎混元之
宫不謀於廷不戰於野坐收冀部旋定幽都析木天街星宿
清潤北嶽醫閭神鬼受職(𥙷注後山詩話退之上尊號曰析木天街云云子曾子賀赦曰鈎陳)
(太微星緯咸若崑崙渤澥濤波不驚世莫能輕重之也析木天街北岳毉閭方云皆以幽冀言也天文志昴爲天街属)
(冀州自尾十度至南斗十一度爲析木属出州北岳常山王定州恒陽在古冀州之域也毉閭周礼聀方氏幽州其鎮毉)
(閭也今按此長慶元年刘緫納上時也)地彌天區界軼海外舜之十有二州周
之千七百國章玄所步禹契所書四面輻輳各脩貢職(章玄所步)
(山海經云禹使大章步目東極至于西垂二億三萬三千五百里七十一步又使竪亥自南極尽於北垂二億三萬三千)
(五百里七十一步)西戎之首北虜之渠怛威愧德失據狼狽收其種
落逃遁遠去來献羊馬千里不絶功旣如此德又如彼(或作如何)
(非是)爰初嗣位首去姦嬖隨所顧指應時清寧(嬖或作孽)哀天下之
鰥寡釋四海之欎結左右前後莫匪俊良小大之材咸盡其
用無所誅詰一和以仁由是五穀歲登百瑞時見六府三事
惟序惟歌昔者媧皇殺黑龍以濟冀州(孫曰淮南子女媧煉五色石以補蒼天断)
(鼇足以立四極殺黑龍以済冀州積芦灰以止淫水)堯誅九嬰以定下土(孫曰淮南子堯使羿誅鑿)
(齒於疇華之野殺九嬰於凶水之上)血兵刓(五官切剸也)刃僅就厥功以方吾君一
何遠也(媧皇殺黑龍堯誅九嬰二亊並見淮南子)堯之在位七十餘載戒飭咨嗟
以致平治孔子之聖自云三年有成今自嗣位以來歲有餘
耳臻此功德其何捷哉置郵傳命未足以諭以非常之功襲
尋常之號以冠古之美屈守文之名臣子之誠闕而不奏天
號人稱不滿事實斯亦縉紳先生之過也(臣子或作臣下)謂臣官居
師長不言謂何考其所陳中於義理天人合願不謀而同非
臣之愚所敢隱蔽輒冒死以聞伏乞天恩特允誠志令公卿
大夫得竭心慮取正於經以定大號有司備禮擇日以頒天
下幸甚天下幸甚臣某誠惶誠恐(方本无臣某下六字)
舉韋顗自代狀一首尚書兵部
中散大夫守大理少卿驍騎尉韋顗
右伏凖建中元年正月五日制常參官上後三日舉一人自
代者前件官學識該逹器量弘深朝推直道代仰清節顯映
班序十五年餘夷險一致風猷益茂屈居少列未副羣情文
昌政本侍郎官重尚德之舉顗宜當之乞廽臣所授庶弭官
謗謹錄奏聞謹奏
朱文公校昌黎先生集卷之三十九
