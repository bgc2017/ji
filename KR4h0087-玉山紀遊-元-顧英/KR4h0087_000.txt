五山紀遊總集類
提要
(臣)等謹案玉山紀遊一卷元顧瑛紀遊倡和
之作明袁華為類次成帙者也所遊自崑山
以外如天平山靈巖山虎邱西湖吳江錫山
上方山觀音山或有在數百里外者總題曰
玉山游非一人而瑛為之主游非一地而往
來聚會悉歸玉山堂也每遊必有詩每詩必
有小序以志歲月所與遊者自華以外為會
稽楊維楨遂昌鄭元祐吳興郯韶沈明遠南
康于立天台陳基淮南張渥嘉典瞿智吳中
周砥釋良琦崑山陸仁皆一時風雅勝流又
有顧佐馮郁王濡之三人里貫事迹皆未詳
然以其儕偶推之定非俗士矣所收不及玉
山名勝集草堂雅集之富而山水清音琴樽
佳興一時文采風流千載下尚如將見之也
華已入明然其詩皆作於至正中華編是集
之時亦尚在至正中故不以編集之人為斷
而以作詩之人為斷仍列諸元代焉乾隆四
十三年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
