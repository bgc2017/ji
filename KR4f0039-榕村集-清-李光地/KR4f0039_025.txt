榕村集卷二十五
大學士李光地撰
頌
皇帝省方頌
皇上撫字之二十八年念九域安寧疆理及於方外區
廣民繁阜成惟亟且吏道澄淆土俗澆朴既坐照于九
重之上穆清之中然稽古神后不廢時巡采風詩聞謠
誦旌賢黜幽施勸懲之典視民好尚知其淫辟竒衺而
設教焉是故望顔承幸而為之歡忭歌舞服誨畏神而
為之震疊恪恭爻象詩書禮傳之所昭垂是為制治保
邦諴民凝命之本爰以正歲八日再舉省方扈侍之官
僅餘三百芻茭之峙郊遂靡供臣謹案王通云古者巡
狩而國不費民不煩護衛少而徵求寡也方之
聖代毫末無取徒旅不驚豈特少與寡而已哉甫涉山
東預免明年正賦至江南弛舊逋駐
蹕浙江
詔蠲除奬賚風厲禁飭凡十餘條
皇上所加意于黎元甚厚所在循良吏每擢以右職常
調不拘賞舊勞錄死節
皇上所訓迪于臣工至隆禮岱宗優嶽祀南渡浙水親
祭夏后氏之陵返
駕鍾山奠明祖而展拜焉
皇上所施敬於明神甚恭河淮二瀆利害之說自古棼
然在京時羣臣表請臨閱
上可其奏於是往返相度躬親指授
聖謨之遠洞若蓍龜
皇上所勤懷於國儲民命至悉抑臣聞之聖人之能感
人而莫不悦者仁也誠也臣等觀
六御所經氓民擁聚雷動稽角趨迎者懽呼追扳者霣
涕芹菽之貢無異私親蓋書有父母之文詩有子來之
頌亦言其誼均情等耳從未有皤老髫穉依戀轍跡之
閒日以數十萬為羣者竟三千里投懷趨膝眞如赤子
之怙慈愛臣等乃今所謂見而知之者詩書所稱未足
云也非天下之至仁至誠詎能與此乎載攷周詩樊之
章般之章言時邁巡狩之事皆有頌聲傳之無窮
皇上戢戈耆定六服承德蓋熙熙乎懷柔裒對之世矣
臣於是時代匱清班而且歴受
皇上超遷眷顧不世知遇臣實叨之每念
高天厚地曲成一物之恩中夜汍瀾未知所以稱塞在
諸臣之中才藻最下言詞最拙不自度量作為頌詩與
衆旅進知無能圖繪日月之光明竊比葵藿傾向而已
謹拜手稽首而獻頌曰
天命
皇清奄壹萬邦攸函攸履靡不率從天命我
皇大
皇清之烈簫勺内狂遂鉏外蘖歲惟甲子九域大定東
禮嶽宗百神受命薄觀其疆至於南紀兹已之春肆浹
五祀民氣日康民志日臧
皇謨孔長
皇心如傷曷吏其肥曷民其腓曷風其微曷俗其非
六御不嚴三辰不練載焉省方曰民之見知民所天寬
租已責加惠東人爰覃吳會知民所父惟牧惟司我進
其良願貪者誰雨露瀼瀼含靈畢沾或謳于序或抃干
閻或遄于津或拔于犴順彼春陽天施同散黃流激激
南下清淮今昔之議或濬或排孰抉羣瞀需我
皇斷以涸揚瀦以固徐漫禋于宛委思夏后之迹朕方
心其心有不翼翼忠厚之風鍾阜之恭天祚我盛德大
安有窮萌萌者黎其性孔明曷比匪仁曷格匪誠燕越
之袤餘三千里夾路緣隈千萬赤子扳摭睠戀言出淚
垂非發天彛而孰使之臣之所聞國惟民視相厥歸
皇如怙如恃臣之所聞天在民心相厥歸
皇犇淵騖林臣之所聞民繄德懷我
皇之德海蕩嶽崔神人既洽迅首歸路
皇極萬年昭回百度
表
進朱子全書表
兹者伏蒙
皇帝陛下命臣等編校
御纂朱子全書總六十六卷刊刻已竣謹裝潢成帙進
呈臣等誠惶誠恐稽首頓首上言伏以
道光載籍統承四子之傳
德備文明象應五星之聚非為一時而出樂有
後聖之知果不虚行殆同親炙蓋繼天出治職兼總乎
君師而稽古右文功乃隆夫作述五百歲之遙源斯在
二千年之丕緒聿新臣等竊惟危微心法肇自伊耆終
始大成集維元聖中閒言天言性者則有禹臯成湯言
德言學者乃由阿衡傅說丹書垂乎敬義周禮著夫中
和逮洙泗而發揮無餘歴漢唐而明昧相半直至濓溪
默契道體親授二程爰得考亭剖析精言兼綜諸子斯
文賴以不墜後學由此弗迷然其道湮鬱於江沱惟其
書流行於海内前代雖頒行學校知德者稀全編則剝
蝕經坊研精實寡從未有紹其道傳其心典極累朝尊
異之隆文經乙夜校讐之久如今日者欽惟
皇上陛下
心畫羲爻
身符夏度
功巍文煥猶兢兢業業以勅幾
仁熟義精方矻矻孜孜而論道
謂朱子為諸儒之醇粹不難以聖而下學於賢故其書
為六籍之津梁將俾沿河而東至於海崇其禮秩方自
廡以升堂薈其遺編乃命官而授簡發凡起例無非稟
聖心之裁成提要刊繁逐一經
御筆之刪定雖至微文碎義周覽甚詳轉注諧聲摩求
必當沍寒蒸暑未嘗輟誦於萬幾之餘夜漏晨壺不聞
停披於寸晷之暫是用規模畫一條理分明自小學大
學以開端漸及四書六藝合道德性命而一貫極於聖
統王功文約而彌該義備而不複權衡取舍必得其肻
綮之精次第後先一準於施為之序歴選六百年來編
朱子書者其得詳略輕重之中誠未有如我
皇上者也非夫心心相繼不隔絲毫聖聖相承如合符
節孰能與此哉加以
親製序文冠諸書首大義微言之秘啟發靡遺修身覺
世之方會歸一致於是頒諸宇内使儒林有入聖之階
梯布在學宫凡來者得窮經之指要教思若風行而雨
化徯志自谷應而鐘鳴臣等章句習深經籍道邈生逢
堯舜尚慚比戶之民少學魯鄒誰是及門之士纂言不
如韓愈惟荷訓誨以成編校書遠遜更生幸藉指撝而
識字身遊道化之盛奮而忘愚名掛典冊之端榮以為
愧臣等無任瞻
天仰
聖激切屏營之至謹奉
表隨
進以
聞
進性理精義表
兹者伏蒙
皇帝陛下命臣等編校
御纂性理精義總若干卷刊刻已竣謹裝潢成帙進
呈臣等誠惶誠恐稽首頓首上言伏以
文明式煥五百年道運重光
刪定聿新億萬載儒宗有統契聖真而行王事沿近派
以泝遙源惟道術一歸於醇信羣言必折諸
聖臣等竊惟伏羲始畫中㴠性命之精堯舜相傳顯抉
危微之奥是以孔門垂教推本於執中鄒嶧揚風求端
于性善聖賢心法于古昭然理學源流其來尚矣下不
雜于功利故管晏不免事業之卑高不入於空虚故鄒
莊大為賢智之過秦漢而下申商黃老代興魏晉以還
釋典禪宗相煽推其言厖而道散皆由學絶而風微爰
及周程首尋聖緒輔以張那悉闡天機太極建圖依然
易卦之指皇極經世蓋取洪範之書體仁孝者莫如西
銘乃孝經之要義發性情者莫如定性本艮象之微言
以故朱子之生得因五子之師承上遡六經之聖制一
倡羣和無愧當日鄒魯之風蓋有開必先實啟于今唐
虞之運也欽惟
皇帝陛下
道符天載
德合健行
學緝熙于光明
治允升于淳古初踐基于大寶日披簡以窮經中削亂
于四方尚投戈而講藝默成性命之理允矣單心坐徹
天人之宗判若指掌以今日行仁義之有效知古人論
道德之非虚凡宋儒皆獲表章至朱子尤加尊異斯實
前賢之厚幸得蒙
後聖之深知謂性理大全之書修於前代永樂之際采
摭綦備而芼擇未精門目雖多而部分失當恐學者貪
多而無益使斯道反晦而不明特發
宸衷重加纂輯務令揚粃糠而取精鑿故記錄之汎濫
在所芟不欲醨元酒而和太羹故衍說之支離在所棄
約其義類如網在綱切於進修猶階有級詳而有要簡
而無遺雖屬羣賢之成編亦存至當之精義學必謹其純
雜之辨治必酌於古今之宜一稟
睿裁盡經
皇斷縱使諸儒復起必奉
聖人以為折中矣
賜弁序文頒行學校從此學者先河後海悟斷潢絶港
之差望牆入宫識宗廟百官之富學以從政人心正而
人材興習焉成風大道行而大化茂臣等業同蝕蠧技
比雕蟲叨服章逢清夜有慚儒行徒伸佔畢白頭未覩
賢關謬受役于編摩幸日親於指示與聞
至教信雄況之非真取成
聖心允游夏之莫贊遂使臣等枯株朽質賴薪槱以舒
光腐草微明乘陽蒸而發照遵道遵路思無玷于前修
是訓是行期有立於聖世臣等無任瞻
天仰
聖激切屏營之至謹奉
表隨
進以
聞
擬清文鑑書成刊行謝表
伏以
鳳篆龍書大啟同文之治
金繩玉字弘昭一代之風經
睿智以裁成功參造化禀
聖謨而采擷理盡包羅遊韻海之鏗鏘聲驚律吕入字
林之錯列目觸琳琅一宇昭回萬方作覩臣等誠惶誠
恐稽首頓首上言竊惟圖書宣洩文字始興卦畫肇開
書契爰作象形會意歸于指事以盡物情假借轉音純
乎諧聲而窮風氣司徒所掌與六德六行而竝頒行人
所司必七年九年而一協蓋雖鄉校之小學實為王化
之大端故漢庭之學童試史必諷萬言吏民上書皆通
六體然而義沿支流之失人趨簡易之歸史籀倉頡之
章變而造隸凡將急就之作續以纂編厥後形體差訛
土風相謬平上去入之分部猶限偏方齒舌喉脣之切
聲未叶正始韻英作於天寶有百五十韻之新加字學
成於雍熙以二十一字為獨得邵堯夫唱和之法用補
中原雅音周德清母子之書實開洪武正韻要以元聲
既邈世變風移制作不親家殊人異未有句譚字議盡
語言義理之詳門别部居極律吕聲音之本如
今日之盛者也兹蓋伏遇
皇帝陛下
濬哲在躬
文明出治
規制齊乾坤之矩量
經緯同日月之輝光舉六籍之宏綱經文復旦撮諸儒
之機要道業常新以至冊府藝林罔不窮漢濱而求照
乘旁及天官地志一皆罄荆石而得連城固已極典學
之盛隆仰崇文之大化矣惟是
國書之重實為昭代之文出納所關風行于中外紀載
攸係典垂于億年雖為上下所通行未有綱目之條舉
駕行鷺序既鮮問字之揚雄舊德遺民亦少疑年之絳
老浸焉忘舊久漸譌真將為一代之成書綿至卅年而
未集于是
躬勤蒐討親定規模分領于羣臣旁稽之壽耉大開四
庫包括三倉與治同興言必存乎訓戒稽古徵事義必
實以典謨下該草木蟲魚無煩注雅精極道德性命寧
異詮經部分為三十六區自成義例遡原於十有二母
冠以提綱蓋字頭之書原與五音六律相表裏而連字
之法實取偏傍協韻而折衷是以一經
聖裁聿成鉅典窮事物之要將以治萬民而蔡百官推
聲氣之原直可通大樂而回正雅者也於焉弁之
御序共欽玉麗之章頒之庶僚同凜金科之守斯誠
聖天子繼志之善勞瘁窮年故使我
國家受命之符光昭萬世臣等職忝校書陋慚識字手
提一槧未曉方言目覩七章無緣正讀沿流忘本誤有
甚於豕魚棄實採華識莫明夫豹鼠審音辨畫猶難列
于瞽史之林弄墨燃脂徒自擬于抄胥之職祗遵裁決
稍效編摩伏願
文化彌隆
淳風常扇
心畫微妙淋漓筆墨之先
性道流行洋溢文章之内同倫同軌敷三重以徵民天
文人文察二儀而化世則如天垂象羣仰日月之華與
化同流莫竟乾坤之藴傳弈禩以無極邁前古而有光
矣臣等無任瞻
天仰
聖激切屏營之至謹奉
表稱
謝以
聞
擬平定朔漠方略告成刊布謝表
伏以
皇威遠暢極萬里以揚旌
聖武遐宣垂億年而作範超金匱玉鈐而上獨掘元機
得五權三至之微自操常勝有征無戰功不待於逾時
以攘為安道永存乎方冊用昭謨烈式示儀型臣等誠
惶誠恐稽首頓首上言竊惟弧矢原於易象義取諸睽
鳥蛇始自軒圖數符于井合六卿而作誓首嚴左右御
馬之方命九伐以專征莫大進退金鐃之節凡以民必
教而後戰師以律而始臧仁義與節制兼行文德竝武
功共煥鬼方罙入殷宗不愛勤勞玁狁興師周后用申
奮怒萬全而動獨斷乃成漢武登漠南之臺躬操武節
唐文駐蓋牟之域親繫戎衣未至犂庭仍然阻固猶且
功光史冊志見歌詩為行邊之美談成陟迹之勝事然
或運籌在已師武須人封山而還聞登臨于去病呈圖
以進志方略于營平空撰金弢未&KR0570;玉帳所以禦戎新
錄輯自儒生籌邊有樓開于作牧未得代謀之勝難收
永定之勲未有動九天之上以發機功成袵席極窮荒
之外以稽顙烈照縹緗如
今日者也兹蓋伏遇
皇帝陛下
乾健天行
震威雷動
春生秋殺鼓萬類于洪爐
賞勸刑威躋斯民于壽域方行天下來自昔不賓之臣
化徧寰中拓從古未開之土龍沙象郡固已一尉候于
西東青海朱崖早見混車書于南北顧兹蠢爾自絶竝
生翕張蜂蟻之羣崛強雞鹿之塞靡修鄰好致其叩款
以歸朝敢逆諭言狡焉倡狂而啟宇而且摇動邊鄙煽
誘外藩潛渡瀚海之區闌入烏瀾之地既敗創以遵約
復反覆而渝成勢將難圖罪在不赦于是
皇赫斯怒親總六師我武維揚躬臨絶域身先士卒不
避風雨勤勞指畫軍儲預籌駝車轉運密勅東路為左
犄右角之形分布西師作首擊尾應之勢重兵既壓文
告疊頒三面釋禽尚拓恢恢之網一朝脱兔竟罹肅肅
之罝震
皇旅以宵犇遇伏師而晝衂僅以身免盡喪軍資朔漠
遊魂知餘灰之不燄廟堂深計稔根本之務除於焉再
駕而至鄂爾多斯三駕而至狼胥山麓招携黨與遏絶
路途致部落之盡歸旋元兇之就殪自兹要荒稟職絶
塞同風雖周之詰兵治戎振王威于薄海之外漢之撞
鐘伐鼓朝藩國于清渭之濱曷克方兹未容遠譬也爰
以兵非得已湏知創業之艱謀必務成欲使臨事而懼
特命載筆編纂成書凡調兵措餉之規無遺纖悉及發
策決機之要必究精微累紙連編歸於神武不殺垂世
行遠總令耀德休兵弁以
王言即序事而存儆戒之意勒成大訓如成功而作雅
頌之詩誠令典之不刊仰
聖謨之無斁臣等幸叨班列未歴戎行讀閫外之春秋
有懷壯士感兵鈐之問對俯愧書生淮右紀功筆極慚
於唐雅燕然勒石志切陋夫漢碑虛縻給札之榮妄希
實錄莫盡運籌之妙難測神機伏願
不戰屈人
止戈為武
弘邇安遠來之德
普容民畜衆之仁
大化涵濡于域中生成覆載
湛恩洋溢于方外血氣尊親則荒磧沙陀無匪同懷之
赤子朔垂寒露盡為世享之外臣占風雨和調而知
聖人仰日月出入以崇
天子職方長琛賮之貢宗社永磐石之安矣臣等無任
瞻
天仰
聖激切屏營之至謹奉
表稱
謝以
聞
榕村集卷二十五
