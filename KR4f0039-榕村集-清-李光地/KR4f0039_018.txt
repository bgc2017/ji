榕村集卷十八
大學士李光地撰
雜著一
關睢
關雎之詩為三百篇之首其義不可以不求也古說所謂后
妃之德者固已得之但辭有未達耳如以窈窕淑女者即為
后妃而輾轉反側之憂乃為他人願望之詞則所謂性情之
正者亦在他人不在后妃矣朱子病舊說之偏於一德故謂
不如以幽閒貞靜者形容其統體則見后妃之德難名真可
以配至尊而為宗廟主也然愚嘗以孔子之言思之樂而不
淫哀而不傷為作詩者言也若作詩者宫中之人耳雖有願
望之心亦何至於寤寐反側而琴瑟友之鐘鼓樂之之辭亦
豈宫人所以施於尊者哉蓋古者朝有外職宫有内職妃嬪
婦御之數與公卿大夫士等所以修隂教而隆治本也公卿
大夫士不得其人則外職隳矣妃嬪婦御不得其人則内
職闕矣是故賢聖之君側席求賢至于積精思形夢寐
世之所以盛也求焉而意不切用焉而誠不至世之所
以衰也文王之興其后妃有聖德故其思淑女也無異
君子之思賢臣焉不敢曰為已助也曰君子之逑而已
不敢曰為已下也曰琴瑟友之而已寤寐之思所以擇
德此所謂憂而不傷鐘鼓之樂所以揚善此所謂樂而
不淫蓋秉盛德之至者后妃也得性情之正者亦后妃
也如此則孔子之言樂而不淫哀而不傷者美其性情
之正而盛德在其中也序解淫傷二字稍失其意然所
謂樂在進賢與夫哀窈窕思賢才者其說蓋亦甚善此
關睢所以為詩之首而又以其出於宫闈也則道之造
端而王化之始基也大抵六經之書至於好賢則其義
至矣不可以有加矣故在易曰井渫不食為我心惻哀
之深也可以汲王明並受其福樂之至也就詩言之則
風之首寤寐反側之憂琴瑟鐘鼓之樂是后妃所以行
於宫内者也雅之首旨酒承筐之貺鼓瑟吹笙之燕是
君所以施於朝廷者也大雅之首則曰濟濟多士文王
以寧頌之首則曰濟濟多士秉文之德嗚呼此天下國
家興亡治亂之由也故愚謂二南之篇以后妃之賢先
之不如以后妃之好賢者先之以合於孔子美關睢之
意
二典
孟子曰堯以不得舜為已憂舜以不得禹臯陶為已憂
是善讀書者也是故堯典以舉舜終舜典以命二十二
人終雖然正邪不竝立君子小人不兼進故共驩伯鯀
之既辨然後舜可得而舉也四罪之既加然後二十二
人可得而用也又其上則經緯天地之事故歴象授時
堯典先焉齊七政封山濬川舜典先焉若其本則皆聖
人之德為之故贊堯者首曰峻德而其效至於百姓昭
明黎民於變也贊舜者首曰玄德而其效至於百揆時
敘四門穆穆也觀二篇所紀可謂至約矣而堯舜之道
備焉故曾子固謂當時史者亦聖人之徒豈不信哉抑
二篇之事不同而其體如一蓋其本末先後有如前之
所言則堯之道舜不能易堯舜之道天下萬世不能易
也審矣不修德則不能敬天不敬天則不能遏惡揚善
退小人而進君子不遏惡揚善退小人而進君子而曰
致治如唐虞之盛者此後世所以日遠於唐虞之治而
不可復也夫
禹臯二謨
禹臯二謨文意亦相對然禹謨中雜有益臯陶之言臯
陶謨中又雜有禹之言所以分二篇者蓋言則以唱其
端者為主事則禹謨中有禹禪受之事也孟子曰禹臯
陶則見而知之又曰禹薦益於天然則禹之所尊讓者
臯陶而帝卒以天下授禹及禹即位之後則臯陶已老
而死故禹薦益而將傳以位焉三人之更迭陳謨殆以
此也稷契無言於唐虞之閒者蓋其職專於教養民事
是勤則朝廷之上固可以委之禹臯諸人而已不與矣
抑百篇之名原有益稷而今所謂益稷者乃就臯陶謨
中分以備之非其舊也又安知此篇無稷契之言論而
今軼之與臯陶謨允迪以下猶禹謨文命以下也天敘
天秩之訓猶禹謨人心道心之傳也無若丹朱傲之規
猶禹謨滿招損之戒也苗頑弗即而施象刑以服之䕫
擊石拊石以終之猶禹謨之苗民逆命而誕敷文德以
懷之舞干羽而格之也二典臯謨皆及在廷三凶之事
獨禹謨無之蓋在廷三凶有鯀焉史者之體也臯謨有
三凶而無鯀義與此同而又出於禹之言固不應及鯀
矣禹臯謨皆以苗民終一以見聖人之不忘外憂一以
見聖人之獨務内治而臯陶賡歌叢脞之箴則又與二
篇之末禹益傲滿之意相發其一時君臣交儆之盛豈
非萬世之法哉
後天卦義
問後天卦義以人物言之當何如也曰造化生物隂陽
者華實之分也震則種實在地而發生之時故曰出㢲
則枝條備矣故曰齊離而坤則葉茂而華盛之時也華
葉茂盛而果實之胎在於是故曰明曰致養兑則生意
充矣故曰說雖然華葉不剝果實不生乾則成實之時
也脱落華葉而復返於種故曰戰坎而艮則實熟而堅
凝完足可以復生故曰勞曰終始物類如此人倫如何
曰以家信之隂陽者男女之别也震則長子而當室也
故曰出㢲則長子之耦妻者齊也故曰齊有嫡必有娣
離次於㢲嫡娣之序天地相遇品物咸章也男女相遇
家道咸理矣故曰相見如是則生育之道廣而母道在
是故次坤而曰致養兑則少女也妾也家之道恩洽於
賤者而後和故曰說於是震始成乎父道而為乾有繼
嗣則異日又將為家之主雖母亦聽從焉故曰戰者隂
不敢抗陽之義也子生而幼為中男為少男皆未成人
之稱也飲食教誨以待其成則又為長子而當室矣故
曰勞曰成以國言之隂陽者君臣之義也君出而守宗
廟社稷以為祭主震之位也臣必潔白其心與君齊力
故㢲曰潔齊臣道之盛朝覲會同君南面而聽之故次
離而曰相見臣之職莫大乎役於君以養民故次坤而
曰致役致養君臣相說太和之治乃成故次兑而曰說
於是而臣功終矣無敢疑陽而主威孤行故乾位於是
而曰戰雖然臣之功成而不居君之德尊而不抗勅天
之命不敢忘勞者坎也凝天之命端拱無為者艮也故
曰勞曰成而德之所以日新道之所以不窮治之所以
可久而可繼也大率隂陽之義造化之本天道流行萬
物同根故其理象參差而大致皆同推而言之無適不
有無時不行深於易者知之爾
春秋
文敝則捄之以質周之季其文縟矣觀列國辭命載在
左氏者可見先聖作春秋撥華為根一言增損必有深
意可以精理焉可以決事焉餘如書體義例句節字法
皆可以為萬世修文者折中韓子謂左氏浮夸春秋謹
嚴者甚善荆舒號為宋文之知所裁者而不好春秋是
故以知其膚末於文也
周禮
周禮一書為近代諸儒改易竄置眞贗相亂自吳幼清
方遜志之賢皆不能免要其疑端皆生於冬官之闕而
地官所掌乃邦土之事故或則曰地官闕而冬官未嘗
闕也或曰冬官錯於地官之中也然以愚攷之大司徒
之職及其所屬之官雖所掌邦土而要歸於教其非冬
官之誤明甚且大小司徒之章文意相從所屬自鄉遂
以下官職相序亦絶不類他官攙入然則諸儒之所改
易竄置者其可信乎是則何說而可曰自虞夏之閒而
司空之職率先於司徒舊矣舜典伯禹作司空稷播百
穀然後契繼敷教其在後世則播穀亦司空職也洪範
序八政四曰司空五曰司徒禮記王制說者以為夏殷
之書其文曰司空執度度地居民地邑民居必參相得
也無曠土無游民食節事時民咸安其居樂事勸功尊
君親上然後興學司徒修六禮以節民性明七教以興
民德齊八政以防淫一道德以同俗此皆司空司徒二
官阜教相成之證也周監歴代損益厥禮董正治官六
典斯備其列司空於五官之末者蓋别有深意焉然周
禮者周公未成之書也故其敘司徒之篇猶首以司空
之事合養教而備厥職惜乎司空未作而成書不可見
矣學者無由盡知周公之意又未嘗深攷沿革之由私
疑臆決穿鑿傅會遇不可通則悉以為漢儒變亂之罪
豈不過哉然則司徒之篇雜以司空之事此周公之舊
而非所謂誤與錯也蓋周公初革官制其猶未能變古
若此
王制
禹之洪範八政一曰食二曰貨三曰祀四曰司空五曰
司徒六曰司寇七曰賓八曰師今觀王制自冢宰制國
以下至司寇其序正合蓋冢宰所司食貨祀三者備矣
然後以司空定民之居然後以司徒興民之德至於樂
正司馬因司徒所教而升之故以附于司徒而以司寇
明刑終焉賓師二者洪範次於後王制敘於前蓋洪範
言其切于民生之先後緩急則柔遠安邦之事宜居養
教之後王制言其關於建國之規模綱紀則禮樂征伐
之柄必在庶政之先義各有所當也此書上比虞典既
微有不同下視周制又甚相懸絶獨與洪範則其暗合
若此蓋洪範作于夏而殷人守之則知註家以王制為
夏殷之書者不謬也然冢宰之名唐虞無是禹宅百揆
冢宰職也而其自言曰奏庶艱食鮮食又曰懋遷有無
化居禹貢自田賦財賄綜理纖悉則唐虞之食貨固亦
冢宰司之周禮天官其職掌皆食貨之事則亦有所從
來矣故曰虞夏殷周所損益可知也其詳自夫子之時
而無徵然而能言之者蓋參互考究而得之爾
孝經
不愛其親而愛他人不敬其親而敬他人其弊至於悖
德悖禮其卒未有能愛人敬人者也愛親而惡於人敬
親而慢於人其弊至於及親辱親其卒亦未有能愛親
敬親者也蓋仁孝之理得之最先而綂之最全惟其得
之最先也故施由親始而一本而無分者不足以言道
也惟其綂之最全也故事無終窮而於萬物為有外者
不足以盡仁也夫始也舉斯心而加彼而孝為之根終
也挹乎彼以注兹而孝為其極故孝也者仁義之宗道
德之要孟子之距墨翟韓愈程朱之闢釋氏其源本之
差正在於此曾子述聖言而目之經終篇大意惟此二
者以是二者為綱為後尋其職分之所當成效之所至
則此經之義昭白無疑而章句之閒亦無凌雜之可議
也中閒與左傳文相出入故先儒以為疑然易文言釋
四德處亦左氏文也左氏傳出最後大抵采摭經史雜
以傳授聞見烏知非左氏撮易孝經之意而為之辭乎
讀諸葛武侯傳
或疑武侯誠王佐也何以規取荆益為兼并之謀非王
佐之道短於用兵淹歴年歲非王佐之才曰此鄙儒文
人之論非識經權之體者也漢室傾頽盜賊蠭起璋表
以枝葉之親上無周公定國之規下無晉文勤王之舉
而攘踞巴西觀望江表僭擬擅專坐自貴大此為輔亂
之徒宜伏管蔡鄭衛之誅者矣先主時方寄食襄樊衆
不盈旅名義威力兩有未便然因琮瑁之亂將舉國附
賊聲而討之未負於信既得荆州結吳拒魏正名西征
兼弱攻昧未損於權及乎先主托孤之盟已堅而棄荆
土於前法正張松之謀既行而覆西州於後遂使江東
求地有所執言成都攻圍未免遺議此則時事之變非
武侯之本圖也故東征喪敗追惜孝直之亡以知一德
之合知已猶艱昔孔子不競於墮成之師孟氏被謗于
伐燕之役苟不推論時世則賢聖失圖獨三代以下哉
竒謀為短此陳壽之言也夫興大業者無近功志王道
者絶小利是以罪人煽亂數載斯得頑民弗靖歴紀風
移非聖人之無顯績實規其大者也觀其馬謖之用則
感攻心之言二郡之徙則哀赤子之困艱難草昧而仁
義愈明此其流風軼軌所以取貴於今也樂毅不急二
城之下論者以為服齊人之心管仲不究伐楚之威先
儒以為不殘民之意若襲韓彭之餘策事攻取之急謀
以暴易暴而助亂略多殺不辜而得天下事雖成其本
蹶矣管仲樂毅之所不為也豈武侯之心乎
讀韓子
韓子之言道也其論道德仁義之意甚美其觝佛老也
所謂爭四代之惑比於距楊墨之功者也或謂終篇無
及釋氏者意退之未讀其書不知其瑕璺之所在此可
謂輕指古人不自知其膚略者與夫道之裂也必有一
人始為邪誕然後尤者得以繼焉楊墨非老氏比也而
皆竊乎老氏之意及佛之入自謂超然尚矣識者審其
根實究其崇長增高之偽又以為與老源流表裏而大
濟以夸虛是故孟子專攻楊墨障其流也退之則源之
務塞而謂道德仁義之說自老氏離也然後楊墨肆行
佛乃以晩出而承其敝且謂不及釋氏者彼謂清淨寂
滅之言去父子君臣之言老書有之與出三代之下為
夷狄之人老氏當之與吾則曰其所謂蔑禮樂刑政者
老氏也棄君臣父子者佛氏也又申其說以為蔑禮樂
刑政者為太古之無為者也棄君臣父子者治其心而
外天下國家者也韓之時佛之禍為烈故悲其不遇列
聖而生於夷狄之邦哀後王之不能黜之正之而反使
加於先王之教之上老子詖淫之始而釋氏邪遁之窮
其言之蓋有序矣荀況之言雜駮乖離擇焉而不精揚
雄之書艱難晦塞語焉而不詳故道之傳斷自孟氏而
止而以為其流也長曰其仁義之說朱程猶譏之何也
曰先原性後原道則未可譏也博於愛宜於行情之用
道之經也其論性則異是性有五在七情之先矣原道
者自情始殆敘文者失之與故未可譏也然則韓其醇
與曰惜其於性也詳於三而略於五也詳於三故謂孟
子不知品之區也略於五故未知孟子所謂善之腴也
苟求其故則知下焉者之可制以法也乃其善焉者之
有同於初而聖人之意得矣是故精焉而有未精詳焉
而有未詳不然則朱程曷譏焉於道豈獨粗傳爾乎
讀周子太極圖說
無極者無所為極也太極者極之至大者也無所為極
而為極之至大則隂陽之本也五行之宗也男女於是
生萬物於是出其在人則形神之主也五性之會也美
惡於是判萬事於是繁與天地合德太極也與日月合
明隂陽也與四時合序五行也與鬼神合其吉凶美惡
也此聖人之事也協于極而歸于吉君子之事也不協
于極而罹于凶小人之事也天有隂陽五行之氣也地
有柔剛五行之質也人有仁義五行之性也原夫天地
萬物之所以始太極始之也而太極無始也反夫天地
萬物之所以終太極終之也而太極無終也有始終者
有死有生無始終者無死無生以其生生故謂之易以
其極至故謂之極易者極之用也極者易之體也
記隂符經
隂符經亦衰世之書大抵老氏之苗裔知其意者為之
也五賊三盜之云語尤險惡然其本指則老氏所謂反
者道之動云爾通以儒者之言則豢養者酖毒也患難
者藥石也逆制其性所謂害我之賊然而可以昌順縱
其心所謂恩我之親然而可以亡德之昏明命之融短
國之興衰軍之勝敗孰不由是雖然見此機者必歸之
於至靜其故何也靜雖天地之本而自人觀之則殺機
也魏伯陽云象彼仲冬節竹木皆摧傷反本還寂外則
彫槁非昊羲文王孰能於此見天地之心哉於是有得
然後可以察虛盈之幾語屈伸之感萬象變滅不以撓
其志亂其胸矣故靜者心符也見其機而順之者用符
也雖曰隂陽相勝而道主於隂故曰隂符也
記離騷經(二條)
前半篇自皇考命名以至女嬃訓誡直述已事後半篇
自陳辭重華以至問占遠逝託意寓言直述已事者身
之已經而傷其時道其志行以攄其憂鬱託意寓言者
意之未已而決其時之無可為斷之以志行之所不屑
為者以矢其堅貞書之大致也前之詞顯故議者以為
譏誚之太過後之詞微故談者以為荒幻而不經夫怨
誹而其流及上小雅先之矣親之過大而不怨是愈疏
也若至決上下之無人將違棄而遠去是豈忍以明言
者原之滑稽其不忍明言之心乎
楚辭所謂求女云者古註近之而指未明蓋所謂求女
者非求君也欲其君之得賢臣焉爾始也哀高丘之無
女則高位者無人矣繼而相下女之可詒猶望其有處
於下位而備進用者也乃求如虙妃者而不可得相與
為驕傲淫遊而已上下相習小大成風亂國之朝其勢
固然於是思遺佚之士曰庶幾其登進乎乃為媒者鴆
已毒矣鳩猶巧焉隱逸之賢安能以自通鳳凰既受他
人之詒而不為吾國媒則有娀之佚女必為高辛先之
而非高陽氏之有矣雖然望未絶也使少康而有賢配
倘所謂祀夏配天不失舊物者乎奈何媒理之妬嫉欺
蔽無異於前則事既可知而原之望於是絶矣蓋是時
也懷昏而不知襄淫而失道原固灼見之而惓惓之誠
不能自已焉他日天問之作反復於鯀禹啓少康之事
夫亦離騷之志也然自原沒二千年而莫有明其意者
方且以求女為失喻幽昏為無禮嗚呼原其益冤也哉
記握竒經
此陣法本易八卦天地風雲者乾坤艮㢲也(艮為山山出雲也)
龍虎鳥蛇者震兑離坎也(以四方蒼龍白虎朱鳥元武而定)四維方而
主靜故正兵布陣則用之四正圓而主動故竒兵制敵
則用之天地風雲取其定位而能變化也龍虎鳥蛇取
其威猛而能騰繞也風以天氣下行於地故風附於天
在周易乾與㢲對是也雲以地氣上接於天故雲附於
地在周易坤與艮對是也前衝變為虎翼而風應之風
從虎之義也風變為蛇蟠以應虎在周易兑坎西北是
也後衝變為飛龍而雲應之雲從龍之義也雲變為鳥
翔以應龍在周易震離東南是也按周官司馬自五人
為伍至七十五人為乘自五百人為旅至萬二千五百
人為軍皆以五為陣法此則天子六鄉六遂諸侯三郊
三遂之兵也至於四野則經地以井異於十夫有溝處
民以八異於五家為鄰意者出兵之數治戎之法亦必
以八為其節何者凡比鄰共井之人居則守望足以相
助也行則危難足以相捄也其歡愛足以相死也夜戰
聲相聞足以不乖旦戰目相視足以相識也如井牧之
氓亦編以伍什之法則調發之數雜軍旅之心離矣故
除一甸出車一乘者數家而賦一人尚可馭以卒兩之
制以合於司馬之法若野鄙之閒田役教民或追胥竭
作則家出一人必以八八之數馭之蓋始於八家編之
以同邑同丘而成於一甸六十四井之數此疑自古以
井田制兵之法而周家但行之野外今周官管子俱於
四鄙軍制略而不詳焉是以為握竒者託之於風后以
大其事意必有所祖述為之未可以出於兵家而盡疑
其偽也所謂握竒者兵法尚竒故云握竒也以天地風
雲為正則龍虎鳥蛇為竒也以天地為正則風雲為竒
以龍虎為正則鳥蛇為竒也以前列之八陣為正則後
隊之遊軍為竒也總而言之則凡正陣遊軍皆為正而
時靜時動變變化化不可測度皆為竒也故曰以正合
以竒勝此握竒之指也雖然餘竒者遊軍也遊軍稱握
機與握竒通者蓋兵家之竒無所不在而其用遊軍也
為多夫所謂正兵者利戈矛弓戟之用習金鼓旌麾之
節&KR0570;步伐進退之方識高下向背之地其教養之素至
於如手足之相捍衛其節制之重至於如山丘之不可
頓撼如是則正兵之用盡矣若夫偵閒以得敵情窺望
以審敵勢未遇而致師既陣而躡敵方合而出其傍繞
其後我退而設之伏示之疑變強弱之形移彼已之利
若此者非遊軍不足以備其用濟其機也是故養遊軍
之祿可數倍於養兵馭遊軍之權或更甚於馭將此握
機之號所以或專屬之遊兵以為設竒制勝專在此也
孫武之書以權計始以用閒終其得握機之用乎湯武
之師未之有也作書者其春秋之後七雄之世乎
記太初歴
太初章會綂元之法至朔同日謂之章交會一周謂之
會至朔分盡同于日首謂之綂綂首日名復于甲子謂
之元其日法以八十一為分以一千五百三十九為小
分以三百六十五又小分之三百八十五者為日之周
天以二十九日又小分之八百一十七者為月之會日
十二會不盡歲氣而閏餘生焉十九年七閏則冬至復
在月初而氣朔分齊故謂之章也然月之周天與會日
不同時故每月雖合朔而不在周道之交則會而不食
太初歴法計五月二十三分月之二十而一近交凡一
百三十五月而一當交當交則蝕既日月數之終也一
章之日月雖會于冬至而不當交積之二十七章則朔
日冬至交會分窮故謂之會也又以日法計之一歲全
日之外小分三百八十五比之四分之法而少盈蓋侵
小分四之一也章會至朔之分未盡于日首積之三會
則分釐相補復得全日而冬至交會復起于日首而無
餘分矣故為一綂也然甲子者日名之端必氣朔肇於
此日乃得歴元之始故初綂而得甲子次綂而得甲辰
三綂而得甲申三綂既盡則復値甲子朔旦夜半冬至
交會分窮而一元章矣是以通而論之冬至者氣之始
凡推步以為準焉一章之日月雖會然同經不同緯同
度不同道也至于一會則同經而同緯同度而同道矣
綂則以得夫時之首元則以履夫日之端斯又以日辰
干支與天月日星之紀而相合者也於是推之五星亦
皆有會合之元焉歲月亦必有幹枝之首焉引伸觸類
原始反終歴家立元之法大抵若此
記四分歴
四分術即後漢章蔀紀元之法蓋古歴所同也四分者
析日以為四分也以九百四十為日法四而分之得二
百三十五分故一歲之積凡三百六十五日四分日之
一四年而氣在日端十九年而氣朔分齊七十六年而
氣朔同在日端一千五百二十年而復於甲子日四千
五百六十年而返於青龍歲蓋日之月分有十二度十
九之七歲之月分有十二會十九之七故必十九年七
閏而後氣朔之分齊四年而景復初故必四章為蔀而
後朔日之分盡八十年而甲子日冬至故必二十蔀為
紀而後日之六旬周六十年而歲運一變故必三紀為
元而後歲之六甲窮所謂歲月日辰皆甲子而天與日
月會於子以為歴元者此之謂也此與三綂一元之年
數雖近而推步不同日法異故也然自太史公作歴書
紀漢太初歴而下所列者乃章蔀之數意者褚少孫所
補少孫未學太初故直取古法附之然則古歴竝同四
分不自東漢始矣
記韓子原性(二條)
自魏晉以下言性者高之高之則謂虛空而已言情者
卑之卑之則謂邪欲而已故其於性也幾如天之不可
親也如風景之不可捕繫也於情也幾如水火之不可
蹈也如疾病瘡痏之不可加諸其體也雖與韓子竝世
如李翺復性之書猶然今韓子之言性也曰仁禮信義
知而已言情也喜怒憂懼愛惡欲而已是皆禮運中庸
孟子之所言學者之所誦記然能見之明言之慤卓然
不為浮論若此書者鮮矣其曰所以為性者五是即程
張天命之說也性之品三是即程張氣質之說也性視
其情情視其性是即程張心綂性情體用寂感之說也
不知天命之實故謂性為空虛不知氣質之流故謂情
為邪妄不知體用寂感之無閒故謂情不根於性性不
累乎情凡此皆為老佛者之蔽是故荀揚之悞易知也
釋老之妄難見也韓子于三說之偏折之詳矣後乃曰
今之言性者雜佛老而言也雜佛老而言何言而不異
明乎佛老之甚于荀揚不辨之斥其義至精
此篇言性上接孟子而下啟周程蓋其品三即氣質之
性也而其所以為性者五則天地之性也然既知所以
為性者五則性非善而何性既善則孟子之與荀揚又
豈可若是班哉蓋孟子之言性也授天命以權而掩氣
質者也韓子之言性也授氣質以權而掩天命者也孟
子非不知有氣質故曰非才之罪也非天之降才爾殊
也不能盡其才者也以為雖有不齊之材而不足以奪
其所受之中韓子非不知有天命故曰下之性亦畏威
寡罪而可制也以為雖有未泯之性而不足以移其所
定之品韓子之極推尊孟子而言性之有不合者其在
斯乎抑此蓋韓子之於孟子所謂未達一息者也不然
排佛老之功且與距楊墨者竝矣
記韓子原道
此書大指明仁義排佛老而已然仁義之道皆出於性
而釋老言道之謬皆由其見性之差也故原性之篇首
言五性而主於一深得以誠為本之意末言二氏言性
之異以斥虛空斷滅之非然後道之大用流行于天下
者皆性之固有而非自外至矣故原性一篇乃此篇之
根柢自編文者失次而學者誦習又專此而捨彼反緣
此而滋無本之疑則韓公之扶樹教道有所明白者何
自而使後人知之哉
記韓子原人
天者四象之宗土者五行之主人者萬類之靈也故天
地人竝立而其餘者皆舉之矣民吾同胞物吾與也故
一視而同仁親親仁民愛物推恩有序故篤近而舉遠
不能一視而同仁者楊氏之為我也而老近之不能篤
近而舉遠者墨氏之兼愛也而佛近之
記韓子原鬼
神鬼物怪四字有别神者天地山川之神之類是也鬼
者人死為鬼也物者本是物而忽有變異如木石蟲獸
之類皆有之怪者隂陽不正之氣所生如䕫网兩之類
是也此篇因原鬼而分别鬼物二者又因鬼而兼言神
因物而兼言怪辨形聲之有無究妖祥之自起可謂知
鬼神之情狀者
榕村集卷十八
