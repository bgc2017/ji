榕村集卷三十九
大學士李光地撰
詩
恭和
聖製賜餞詩二首
嶺海微臣謬厠儒身親武烈更文謨深仁膏雨從天下
和氣陽春匝地敷無力宣勞情莫已有心師古道難符
翻驚垂老膺殊寵載得光華滿驛途
輸忠為國慕前儒薄植無能佐典謨曠職每承天網闊
乞身又得
帝恩敷長河有夢依
龍衮裨海無烟仗虎符戀
主區區同犬馬繫心紫闥竟征途
御製餞詩又
命諸王諸皇子及扈從大學士學士尚書都御史翰林
諸臣俱賡和恭紀
帝庸撰作餞卑儒盛有親賢效矢謨三闋工歌麟趾繼
九成樂奏鳳文敷繽繽散藻承天象郁郁流華遶日符
節謝四明慚二傅青門何幸耀歸途
賜餞詩又
賜謨明弼諧四大字八世祖先人皆有扁聯嘉奬總兵
六叔父處士弟亦叨
恩焉恭紀
申錫新章許號儒更題巨牓古明謨榮光八世占先兆
養逮雙親典又敷尊輩微戎高宅額諸昆素節耀門符
自知庸朽難堪此惕息驚心漫首途
留别南中諸友
郢書既重誤燕人自得師漢儒專門學朝議猶倚之六
經如日月涉夜則晻晦蔑古不尊經何世不幽昧穀熟
生齒富經熟人材植兀兀蒔春華歲晩君何食諸子乘
休運翩然潛大業吁嗟大業荒昔在明中葉始我出山
時長恨山無林屢逢來者說松樹已成陰有源第一義
無息兩字箴古人亦有言子寧不嗣音老馬僅知道逸
足乃所欽巖石雖粗礪能悟出雲心瞥瞥秋日飛戾戾
晨風發翻令主為賓與子牽手别還憶我言耄不鄙吾
道拙藉非名世期胡然淹朔雪
留别北地同學諸子
畿封稱首善歴代有聞人毛鄭一家學江都號大醇其
流今豈歇厥緒貴能振況此文明會休哉
化洽辰諸賢生實幸皇極邇相親十載三餘聚千秋六
藝新敢言吾道北共荷
聖陶春陟巘多迷路浮波在問津采苓曾木末適魯幾
西秦近哲傳心鵠餘編援手鶉如何揠苗者不作力田
民訶祖三千律華詞萬劫因徒然斷根種未論侮明神
昔戒惟三畏余懲守一真有源始名水非道悉歸榛布
帛休嫌陋饔飱莫厭陳雅終還尚質風亂必思豳獵獵
驚秋節怱怱摻路晨相期師樸學他日出純臣行遠難
中憩孳孳聖所申
留别成絅齋
時世蒔華碎萊汙莫耕菑太音誠泊淡歌罷歎者誰輔
嗣方弱冠超然釋筌蹄三禮如木札二鄭耽嚼之元凱
豈無癖斷爛朝章為韓愈儷花後獨將本實披鼃生大
笑道成子屹不譏雅效成弘體喜誦建安詩校字武英
殿
皇心正表微三年勞編剗坐閣比下帷孟氏出鄒鄉近
聖亦自嬉況生
皇極地日月耀光曦燕閩萬里遠從兹阻且躋所望遂
有就及泉揚其泥内心惟惕息外事攝威儀并力已所
檢遮莫他人非周行古在望攸遵子既知臨岐何以處
三復宛鳩辭
出京舟中
自與閬山别已逼三十秋今日秋風晩纔上張家舟初
齡偕計吏髣髴認沙洲吟咏向滄景喟念昔同裯彼時
雖落第歸著老萊裘歐生榮禄願鮑戎坎壈憂微名一
日得多難七星週力將親度亂義與
主同仇名籍達閨殿心期違壑丘烏私清夜切子舍白
雲悠事業終微管詩書祗夢周坐令杜曲上楊樹風颼
颼蓼莪既已廢頍弁付河流兹事古同歎循心我餘羞
徘徊空素食荏苒遂白頭
君恩猶有恥衆議豈無尤此生逢堯舜豪髮鮮裨酬徒
然錦衣暮晝行如夜幽携杖如阮籍連床有子由庶幾
諧我老日將舊緒抽洞竹聞成蔭榕枝未改稠頗憐杜
預癖往遂虞卿謀勞歌亂以雅知命更何求
宿遷遇雨徐氏通家子來會
冉冉涉南土依依見楚山湖收沂沭水地接穆陵關昔
觀瓠子至今省松楸還歲月良興感風土一開顔是時
冬之孟肅氣來催寒雲飛岱畎上月介髦頭間諸生恭
父執澀滑遠追攀肥螯新酒熟名鯉鹵糟乾嘅想蓴鱸
意日親蝦飯餐便如履鄉貫足以慰夜闌
渡淮
張子思食鱸韓公喜見蝎詠雅傷載離賡風懷曷月況
我燕師滯請就絳縣說三九歸不盡四七除方豁今晨
濟淮黃山川皆昔悅行路成親串旅店如房闥即看江
都花及剥洞庭橘迢迢循吳會行行指越絶仰瞻嚴臺
峻俯濯嚴溪潔上賓武夷君便立考亭雪諸昆言來迓
停橈騰頰舌釋爾他憂捐暫將生理撇烏鵲投其林狐
兔犇其穴公望所以仁疏傅於焉哲喟然眷南山蓼莪
歌未闋
望金山
碣石&KR0008;靈跡兹山矗立頎東南分底柱河漢落支機月
出連天近潮來帶海飛風帆斷雲散漁火點星稀禹會
留科斗堯階鎖翠微烟嵐長日護谿壑萬年歸聳色排
今古孤根眩是非還躋嚴子險更上武夷巍
過蘇州題泉州會館
我祖昔遊此輸公活殍瘥義聲蒙采摭前乘有餘華我
行吳江汜適館久咨嗟身慙有媯後八世賓王家恭逢
陛下聖星漢入風槎海客皆親串相看手盡义摇漾扁
舟遠﨑嶇石路斜勞歌暫一息即此見桑麻
蒙
恩假歸過釣臺
少微天列象嘉遯聖所珍高尚誠如此猶然論屈伸孤
竹初就養紫芝晩來賓功成餘石杞霸定委金人超然
終不染夫子獨標真舊交排禁闥有客亂星辰匿名青
海岸沈迹富江濱幽谷遂相慕東京日以淳後來躬耕
者義與釣漁均三顧渾未起依稀高卧身大賢通出處
千載兩君臣停舟頻夙歲躡級及兹晨總笄乏筠節投
老愧絲綸霜色孤峰厲寒光淺瀨新暫喜疎冠蓋徘徊
倚明神
霧鳥(有序)
來自海外脰與尾連不見腹足栖息常在霧中其尾
修長潔白南方乾之以頭為柄如麈尾狀
不是樹間翮相將雲際看梢長垂亂柳末茂散幽蘭薄
霧連成縠輕烟疊作紈走飛何所藉飲息更無端憐足
䕫應惜潛文豹共寒中膨羞豕腹側睨陋雞冠竒羽傳
來乍佳賓聚覿團何殊遐舉者縹緲馭風摶
錢塘舟次詶費副戎汪千陂
自從渡揚子種種似家山草樹渾殊候魚蝦日異餐亦
有故人好宦游此江干扁舟勞行色連朝道所懽長吟
參戎事高詠佐文權未酣萍跡聚忽唱驪歌還别贈留
珠玉芳情指佩蘭從此三衢道回頭七里灘役役吾輩
老何似客星閒
斑竹
律筒調宮商卦氣序蒼筤剥蹟留蝌蚪幽心起鳳凰風
傳楚水曲種入閩山陽近憶劉誠意高標漢子房(伯温嘗應)
(詔作斑竹箸詩)
擬感興五首
清淮限橘枳易地不能良春蘭與秋菊各自為華芳襲
土順時令芸芸以為常灌彼松耶柏植根乃磽壤密葉
雜霜翠剛枝借雪強問之何能爾所資日月光日月無
終極萬古吐精芒上界混冬夏燥濕安足嘗
二
岡陵餘古樹淮海變微禽如何靈貴者翻限百年隂以
兹遊方輩感激多悲音爭修野狐道競投化羽林不悟
䕫蚿足孰與風升沈泰山石可腐未如雲古今耳目饒
長注終輸存者心精觕居然别何乃苦參尋
三
繁星萬一千未似獨月朗同被太陽耀何為孤者迥勇
士力千鈞便為百夫長流潦浩無收一壑盡歸往聚散
理若兹專騖意可想所以顔之推鼯蚓為之況
四
聞說金身道須由鐵漢修鐵使衆根斷金將萬影收悲
岸無疏戚覺海絶沈浮造物曾未悟雷電鎮日流斯言
盈千載聽瑩為我憂嗟彼談根果何不向此求
五
人言江河水百川滙乃成雖然此不讓一勺乃其精縱
非横瀾赴呼噏百潤生又如崑崙枝遠條東西傾葉葉
與根映枝枝與根迎雨集共綵結何時到霄溟
廣信道中
江水清見底人從鏡上行草樹夾洲岸窮冬猶青青掠
波孤鶩過淪漪寒藻生南枝歸越鳥心親眼自明羇旅
多鄉串懽欣訪行程
留題鵝湖山下石井
靈脈鵝峰阯天雕石作欄嵌空含宿潤黯淡絶飛湍遥
海潛通碧平疇廣浸寒前修多寄詠無限水哉歎
謁
御額學達性天武夷精舍三首
昔年長老逐遊興從問何處名山盛迤邐莫須敷淺原
曲深第一武夷逕尋幽易涉衆壑殊獻竒觸眼羣峰競
宋家南狩西山西光移婺女開賢聖
居於夫子似鄒魯來往未曾拜舊宇此行棄舍浙江舟
取道迴邅西水滸探源莫憚九折深仰止方知萬仞古
飄風為謝武夷君不是看山非采古
高山巋然哲人邁猶有手整六經在章句初年成習心
專門白首歸模楷下竿淺刺寒溪風肅佩上趨精舍靄
相看來裔寖微茫誰念前修久相待
寄臺灣姚總兵二首
勲名已結九重知借寇三年意不貲平蕩無踰滄海郡
恩威獨倚武臣師更番樓櫓趨轅下絶島桑麻亞戟枝
從此甌閩東漸遠如君何用賈捐之
歴鎮巖疆望翕然量移海外績堪傳南中須得張嶷久
交阯未容英國還同事更欣來棨戟(新撫軍陳公前分守臺灣與君同事)
休居何幸息風烟迢迢隔島遥相祝盟府高勲挂簡編
夀黃達甫(并序)
達翁黃君安平舊家兄弟同居以友愛稱患難尤篤
孔懷之誼又曾毁家貲數百振人危困余識其嗣廷
樞君適訪我湖山告歸祝翁夀詩以貽之
長日紫荆樹經風常棣華尋常急人難什伯傾其家堧
海衣冠舊循陔玉樹葩賓堂初夏滿相侑酌流霞
五月五日濯纓臺觀舟
知章投老去得與舊林親童冠偕行邁簪裾暫出塵籠
銅喧里鼓欸乃繼騷人角飯沈香餌機絲續釣綸風謠
千古上世代幾番新雲暗三湘暮花開萬嶺春幽情捐
紫珮餘事寄青蘋徙倚黃昏候斜陽别有神
關侯誕日懷古用杜工部謁先主廟韻
建武中興後風流大作人屠沽&KR0570;禮讓處士卓經綸擾
攘生豪傑間關定主臣一朝明契分千里蹈危辛中壤
黃星豔西偏赤歷屯羈栖阻江漢宗社越周秦祀夏猶
應帝生申故降神從遊來二虎枉顧起孤鱗沔水襄陽
北秋星渭曲春成功轉息異遺恨到今新志義移風遠
詩騷弔古頻爭知銘日月不繫鼎灰塵難者熊羆將歡
然魚水親無猜匡大業有望壓強鄰舊史紛三統新安
序一緡萬年兹仰敬歲事肅衣巾
賦得為有源頭活水來
天稷流精遠千年一問津相期星漢客須待武陵人共
望汪洋失還歸滴瀝真幽光含物象清景絶虚塵藝苑
休勞日心齊好競辰春秋書底事爾雅注何因往哲悲
岐路前修貴反身沈思入室者是處起經綸
又效宋體一首
靈源何所起達者自知津絶學非無緒單傳固有人欲
尋活潑趣須剖渾淪真未用添新料惟勤掃宿塵當仁
五百載省已十二辰樂處憂相乘疑來信則因六經歸
一理萬物備吾身多少臨淵羨何如理釣綸
賦得夏雲多竒峯
四序多蒸變炎離行雨辰噴騰通嶽氣澒洞走龍神本
自山川出依然形影真纖疎羅草樹嵬礧兀嶙峋忽助
華嵩聳猶疑蓬島新風朝觀締造月夜想沈淪未得陵
霄至偏堪仰止親功成歸澗壑嘅息念斯人
夀陳子對初
一滯都門三十秋南北諸賢從我遊才難誠如聖師歎
求之不得是吾憂吁嗟俗學塞天下振古文章束高架
六藝小學亦失傳忍使經書如長夜有媯之子熒熒暉
曩者木天啓絳幃尊人白首稱弟子又華其繼丹鶵飛
邸舍空齋鎮集止一向一歆陪揚子疑端強半為諸經
辭咏亦抽作者旨小陳之詩獨造妙能與唐人角風調
館閣王陳劉若千未知孰是領深要更涉六書通九算
此事尤與今河漢南宮之文雅以清安得白眼垂青盼
奉
詔修經揚絶微
聖學高深誰得知圖象摹畫假君手遂使隸首參皇羲
憶昔相從幕府行風帆驛路急王程長觸塞雲蒸訛火
身披薊雪頽落英蹉跎荏苒便中歲血指汗顔真可慨
君不見杜甫送高生男兒成名多老大得塗年少甚誤
人風流坎壈亦纏身直經百忍千災散坐守純愚萬福
真誰言祝釐非古禮二雅幾篇稱夀祉遠溯嶽神至拜
楨歸之令德風人體況我與君同邑書岧嶤側耳望仙
鋪世好連葭情不淺周旋夷險意何如贈言惟誦古人
修質有其文世所求君悟碧霄無枉路徒有相期歲晩
收霜風嘹栗摧葭薍寒菊未彫早梅綻君去應有十日
觴聊用俚歌諗親串
榕村重構十六韻
西麓委初盡平疇曲水通開村名以樹跨岸勢因風偃
作雙橋斷聯成一幄同摧頽雷雨意緯繣鬼神功久矣
勞于役歸來老此中雲山皆接北軒檻盡朝東石峻希
巖築池灣儗頖宮遠條陵廣沚清泚度幽叢無限晴光
好尤令暑氣融精心藏秘冊餘事息微躬是地方營構
兹郊正起戎憂思忘後樂雌守那知雄日霽今王會霜
華既病翁白駒馳不住青竹業何窮昔夢榕陰綠斯晨
荔子紅懷哉聊慰志時復叩虚空
五月十日遊成雲洞
買山三紀事卜築舊無能雜樹全荒徑孤齋未宿僧宦
遊如泛梗代網類牽繩責諾誠虚負移文固已曾密林
喧虎吼(傍巖有瀑布水)繡壁蝕蟲薨(山石盡玲瓏如蟲蠧)淇澳青千箇終
南白百層木棉松榦倚菡萏蘭香朋隔岸環三渚連潭
曳一泓當黏花苜蓿荇藻葉荷菱烏馭東西軌蟾弓上
下絙谿風秋瑟屑峽雨夜犇崩信美知無度懷思夢不
勝深恩紓倦鳥老態劇寒蠅杖策拘攣去肩輿卷跼登
巨靈云既許福地自然興禹蹟藏何極遷書寄有承(歴年)
(賜書將建樓安設於此并收藏一二私籍)斸將巖石錮付與谷雲縢餘潦横
猶漫初嵐直似蒸南訛翻赤幟且比踏曾冰
祭銳峯和尚
師本狂狷者家落遂披緇中歲頗歴扣襃然稱傳衣能
言種種心聽者開肝脾樂成率爾句慣著低甚碁交我
已三世祖父歡迎之誰謂僧無親風雨相因依余家昔
遘難自師發其竒古言邵康節亂世奸雄姿隱几揮戈
事當機聊爾為下山便適館到老無嫌谿世出或世閒
往往見幾微我欲冠其顛師欲剃吾而上引韓潮州下
述周濓溪巨榜山門路無如愚者迷甚服人禽論最喜
月花詩師但莞爾笑謂我徒毛皮儒釋一齊衰相取重
相思今安得是人飛錫下南陂況是共憂患投分過親
知長老當筵說使我涕漣洏迴車腹痛者昔人所猶譏
而我久曠闊豈不負雲枝今晨載齋飯迢迢渡虎谿無
住一應現為我指端倪
妙峯寺弱冠讀書處今來屈指五十餘年
昔有苦行僧自名參唯者中歲海外來結構兹峯下先
兄好與遊晨暮武溪瀉猶然效陶潛恣酒不入社德林
居南山天問隔蘭若相望三高人世外亦風雅逡巡五
十秋儒墨齊飄瓦嘅息吾道衰帶累逸民寡投老訪林
丘徒有巖泉灑從遊獨舍弟舊事記真假當年讀書聲
戸牖尚咿啞淹坐至日西憮然我憂寫
榕村
卜築三紀前落成三紀後游宦如涉波邈不知其久榕
樹加遠條雜植頗陰黝澗水無消添稍復導源首抗榭
觀遥山闢亭通四牖前軒及南舍皆俯魯侯茒為此將
藏修不量倡士友薄遽遂周星行復朝北斗匪我老未
休命有驛神守
榕村落成用朱子卜居韻
休居且慰意誰復憶驚秋風候南中異家山事事幽況
此豐樂歲晨夕履西疇翻思三十載身如不繫舟暮鳥
各有歸三逕豈無求夙歲徒經始今朝再爰謀鑿池通
澗道抗榭出山頭斜陽交積翠漲雨亂寒流
皇肻棄顦顇甘為汗漫遊勞生分有息寡過是吾憂賓
朋多雅話學子念藏修古人世耕讀所望在箕裘
六叔父恭懸
御扁詩以賀之
當年重繭馳丸蠟此日華顛捧
帝書駭浪驚波今已矣高堂巨榜意何如汾陽諸子皆
金佩元凱終身老蠧魚況是瞿瞿多夕惕家傳辱寵未
曾疎
丁酉還闕臨發申定鄉規口占
山水淨明淑氣嘉那堪俗化任澆訛人非本業皆無賴
里有仁風即太和富貴長因驕佚敗貧窮半是惰游多
今朝不作相如難父老傾聽臨路歌
留題鼇峯書院(有序)
趨朝道經三山觀所謂鼇峯書院者此地闢自儀封
張公而海康陳公繼之二公皆以宿學清修建棨於
兹下車之日首注意於文事是閩學將興之祥也陪
讌講論竟日留此志喜
扶杖趨
朝命停車采國風諸姜齊稷下三峽待文翁倡道中州
傑尊師百粤雄有虔初秉越主靜日銷戎媚學招韋素
賢僚倚帳紅蔥青環藻梲幽翳滿芹宮我老迷非是羣
徒質異同抗顔愁笏曳寫腹已缾空白首慙嘉會虚心
竚聖功作人
天子意&KR1304;羽戾朝桐
夀六叔父(幷序)
六叔父八十大齡國老家尊兼見兒孫騰達逆想秋
園瑶兕神為馳越遥奉嘏言獻諸緝御
磻溪此日始登車何似功成復釣魚坐客當筵催警句
經生繞膝問難書完名式里兼耆夀
恩奬顔門賁索居古道親親尤憲老長慙猶子未歸歟
恭賦
御製惜景勤經學
六藝無終歇
皇心在表微洛書浮水出鳳鳥應期飛繼日思猶仰先
天道不違同符乾德運何處是春歸
榕村集卷三十九
