榕村集卷十一
大學士李光地撰
序二
韓子粹言序
韓子之文之學非漢以下其周之衰講切於孔氏之徒
者乎故言其繼孟子者非獨文家如歐蘇稱之雖二程
亦云然學自濓洛後真儒輩出於今益光矣譬之日馭
公其啟明乎譬之行旌公其慮無乎若文之一道則其
至者簡質明銳以視西漢能者邈乎過之八百年來聲
希響絶不可追矣公言學聖人之道自孟子始吾亦言
學古之文自公始雖然公平生不以文人自域而公之
學由文入者也故其所翫愛以嬉者竝傳於今不廢朱
子所謂浮華放浪之習富貴利達之求公蓋不自掩焉
今摘公文授子孫輩則擇其發於理濟於事者而文之
簡質明銳亦似非他酬酢所及欲令後生識文章之正
的且以發明公之雅志嗚呼公欲削孫揚之不合者附
於經有能用公之意釐公之書者則度越况雄為不少
矣愚謭非其任也
二程子遺書纂序
前年視學時曾刻朱子語類四纂以示生徒又恐觀者
苦於南北方言故為之離句讀稍加批釋然取舍之間
複漏尚多至今以輕妄自媿程氏遺書讀之尤久手所
纂錄又已忘其幾也雖然其取舍未能精詳則一耳為
既出朱書於前子弟輩謂且并刻以損童蒙欲讀者之
勞蓋句讀批釋比朱稍詳矣其精藴所在不恥不類輒
為發明一二及其師友之間淵源明昧議論出入後學
指為疑案云者亦頗用臆測而概未必其是也退之言
纂言者必鈎其玄自韓子沒不見其所為纂言之書甚
矣述之難與深於此學者不鄙而講而正之則又幸也
朱子語類四纂序
自始讀語類苦其已多於是芟冗重錄精要以備㤀遺
取舍失中過輒稍覺或增或省至是而四前年從弟輩
請刻之楚中余曰此非千周不可未之許也視學畿輔
朋友間有欲布之者曰為其門目部分之約易於尋檢
士子等進於經書之便其又下者敷議論對策有司抑
其根柢也余既懼存錄之未當然頗有童蒙向余索書
無以應之者牽勉所請刻以詒之若夫美成在久則雖
終身反覆其道慮有未窺焉爾
榕村講授序
吾家子弟輩授諸經畢即令稍誦近世儒先說理之文
雖今之學者不崇此然而幼志趣舍繋焉吾懲夫晩出
之為俗驅未丱角輒已笑宋人之為腐且陋矣此殊有
關涉非特講解文字間也雖然前代成弘先輩未有不
學此者也前代風氣之醇人物之盛必曰成弘自好異
者不能改評也其時之講解文章出於是乎抑如後之
出於子史雜書旁及異說者乎理詭於聖文詭於經古
謂之不雅馴故未論聖人之理漢唐而宋合者誰也聖
人之文亦未易與之竝引而偶舉王守溪以韓文成句
對論語帖然也出是則配焉而不類然則後起之文非
惡其采摭子史雜書以後代言語附於經也惡其不類
焉耳詞句如此義理何如哉講解文字之所關涉如此
趣舍何如哉此集所編是前輩以配經書者也故幼者
講授自此始
古文精藻序
余始銜
命視學則欲摘刻唐宋四家文略以惠遠僻之士不能
得書者會友人宦江西請竣斯役未久以恤去稾亦在
焉校士一年甸南既畢每見下邑孤村之士果限於荒
僻不能得書或師承無資而終身不曾見古文一字即
見亦不曉為當讀則余前序所謂剽剝於邨學坊賈之
餘其氣體卑凡殆非才之過者又豈非教者之責與今
欲廣刻而力未能且患讀者之未足於日力也選自史
漢以來六十餘首有筆勢文采者刻以詒之使稚年晩
出讀而知好焉則自將求覽其全博其趣精蒐熟講無
俟於余也
韻箋序
近日為詩文者避繁重就省約率向坊賈市小本以取
聲韻惟唐律專本韻者則已至於古詩古賦銘贊歌篇
第据近代膚謬者之說或曰通或曰轉錯戾顛倒至於
齒舌脣㗋不可復辨夫古之詩辭以今韻校之固多通
用然自今視之通也古人則各有部居門類何通之有
哉今取古人未嘗通者通之上不合於古中不準於唐
以水土之雜響淆天地之真音奚可以重所習而不變
也彼古韻之出入於唐韻者其源有以如風閉口字也
當屬侵而在東令抵齒字也當屬真而在庚此唐人誤
也今緣一二字之誤遂謂抵齒閉口二部與鼻音皆可
通也蓋有中州士庶偶而寄版荆蠻者據之以為齊楚
一家豈不遠哉近日惟長洲顧炎武寧人氏能古韻心
通其意而又援据極博足以徵之故掇其韻譜凡唐韻
之可通不可通者悉註於本目之下其曰通者古法也
曰不通者時誤也又坊本收字大窄落漏甚多且平上
去俱用者只收一處尤苟簡而不便於稽考今所收幾
及廣韻之半學者置之案隅笥中亦可以檢尋辨别如
昌黎所謂略識字之意云
易義前選序
前朝取士尚經義治經崇師說易之先傳義竝行後乃
朱說獨用或問余曰獨用其可乎曰周程張邵起而易
道明朱子之書紹述乎四家參尋于方外而又自得於
心申之以卜筮之說也或曰今之軋朱說者卜筮之指
謗傷尤甚何與曰三代學術所尊詩書禮樂四者而已
易之籍掌于太卜非學者所務也是以秦漢之間齒於
種樹醫藥其流為風雨占候蓋去古未遠相為習沿若
此其以為性命之書而首乎六經是吾夫子所以發羲
文之藴惠萬世無窮然亦豈嘗雜卜筮之指而空言設
教云乎輔嗣以來謂易以空言教大儒不免焉自朱氏
之說行然後知易者象也因依象類以喻凶吉而已易
者占也繋之占決以斷違從而已以言理之文讀則牴
牾而義疎以象占之意求則簡易而理得其說殆與孔
子相備而烏可訾也明代經學專精遜昔易之一經勦
說尤多然方其中盛講貫未衰制義之文蔚然可采說
卦爻者知其足以涵天下之有詮繋傳者知其足以一
天下之動擇其詞義之醇有漢魏學者所未發者焉夫
其勤不如漢魏而醇則過之豈非先覺淵源所漸故雖
性與天道可得而與聞也與夫一代文章知其盛也由
經學師說則識其後之所以弊矣署中欲選易義而苦
無底本就坊刻文徵若干首選得若干首資於業舉故
華實兼而又序其源之出於治經者以告子弟輩
名文前選序
制舉之文可傳乎曰可其原蓋出於義疏之流而稍叶
以俳儷者也其法雖起於熙寧之新學然觀洛閩以來
訓義講說用其體者多矣蓋窮經之學以剖析為功故
譚經之文亦不以櫛比為病也由是觀之制舉而能有
發於聖賢之意有助於儒先之說雖與義疏注解佐佑
六經可也前代自洪永之間設科取士以經義為先至
於中世王錢諸家輩出而其道始盛今擇其至者則不
過熟讀章句或問大全之書專精於先儒之說而已以
故其取材甚雅馴非洙泗濓洛之精華不收也其持論
甚敬謹非孔孟程朱之謦欬不貌也其傳神甚微細非
聖賢之語脈文意則不敢摶合控勒而縱横以騖驅也
後之讀者以為質此如成周之季謂先進野人者以經
義初指揆之既極彬彬無以加已嘉隆以後異說盛流
師傳毁棄材則兼收夫子史論則出入於秦漢又其甚
者則佛老之緒餘糟粕而已至於破體壊法踔躪顛倒
尤韓子所謂雜亂無章而轉相夸毗侈為至極彼不知
經義設科之意初不如此也我
朝始復表章經學尊重儒先程朱之書廢而復用斯文
之運蓋將跨越前代雖然觀前代制科盛晩之際蓋古
人所謂採風聞樂正變之林治忽之徵也讀者其可無
辨乎是選也得於正嘉以前者多而隆萬理法之未漓
者附焉目之前選
己丑墨選序
己丑禮部試余承
命典斯役中忽被病瘡癬狼藉坐起枝離以卒厥事不
詳不精與初意違至今自恨也然文之大體則已與同
事者熟講去取之衷故諸子之文亦斐然而可誦子孫
輩以觀風請為摘其尤清腴者數十篇授之而告之曰
人之材力心思一而已矣然高下質文其運有遷極其
變至如時鳥候蟲哀樂殊響者何也蓋斯文之氣晦明
通塞為之非盡有司士子之過雖然習之則業有素矣
取之則衡有定矣衡之不審而業之不慎又豈非有司
士子之過哉漢唐宋明之盛未有不澤於經術使其文
雅馴者也故大為斯世之休徵上為國家之和應然要
不出於經明行修則文不期醇而自醇易曰咸述也恒
久也轉移變化其機甚速而沈浸醲郁之效則所謂美
成在久者其道不可以不養也今
國家所以教士至矣所以待士厚矣士而喻於至教厚
於自待者其必自文章之本始夫草木之華實至微也
然察之者可以候春秋焉無亦擇之精守之正放洼濫
而近體要撥枝華而存本根沐浴於久道之化而莫不
有以自賁則科舉之作雖與禮樂同流可也
己丑前後場合選序
己丑會試予與同事者極力欲返之清淳且以觀人學
殖非兼之後場弗盡也故命長題展夜漏欲使各竭其
才而戒閱者慎搜焉中抱疾疴不塞其初意雖然竣事
後士友議論則或以清淳許之者有矣夫極清淳之至
必也通經學古理明而氣盛今學者於是未知其優焉
否也然其心聲和正則有為之兆者蓋
國家久道淪洽人文方興而
皇上稽古正學粹然一以孔孟程朱之道訓迪磨厲以
故潛移默易蒸蒸豹變而不自知使由此進而逾上豈
非韓子所謂天將和其聲以鳴國家之盛者與子姪輩
業是者欲約取而揣摩之故檢前後場凡若干篇以授
使之略知風尚而益端其趣非闈選之全也
戊辰武會試錄序
科目之制始於周官鄉大夫之職所謂三年攷其德行
道藝以禮禮賓之而獻賢能之書於王者夫德有六行
有六藝亦有六而射特其一耳及觀古人所以取士則
試於澤宮中多為雋與於祭升於朝賓興之後以五物
詢衆庶一於射乎取之臣載稽經義國家大定之日亦
既敦崇文教彬彬向風矣而蒐田茇舍寄之於民祈爵
興賢用之於士文之以禮樂重之以祭祀本之以仁義
中和孝弟婣睦而終不廢乎文武竝用之指故在詩曰
予曰有奔走予曰有禦侮其在書曰有熊羆之士不二
心之臣保乂王家蓋帝王所以制治保邦收賢育材古
今同軌也我
國家鑒古定制文武之途沿而不改然攷之歴代課試法
久則或視為具文而武為甚
皇上手削大亂親致太平道法精微無不洞究天下利
害靡不周知凡文武進士第於有司者蓋
臨軒發策
御圃張侯校技讎文必躬必慎焉臣於是時代匱翰林
為之長率固已循省薄植夙夜恐惶矣歲戊辰秋欽奉
主會試武闈之
命大典攸存戰兢累息爰於前試之夕與副考官臣阜
同考官臣焯臣儀傑臣本立臣若琛等互相誡飭期於
詳慎虚公以無負使令蓋上為
國家掄材司馬臣職攸當而下拊夙心雖欲忽且怠焉
有所不敢也既遵舊例取文理優通者中式如額敬錄
其文若干首以獻而颺於篇端以諗多士洪惟我
國家教育之厚登庸之謹非錄其一日材藝之長苟榮
其身而已蓋將因文以觀行緣材而攷德必也愛其身
而後可以為士必也心乎國心乎民而後可以服官矣
文武雖殊其效一致蓋未有不能致軀命捍牧圉而可
以稱文亦未有不能宣德意助皇仁而可以言武先事
後食聖有謨訓忠愛廉潔臣之常經也其或疾痛罔聞
甘苦不共使民厲其官卒苦其帥是之謂長貪以斂怨
或知民而不知有兵知兵而不知有民無一體之公有
交病之勢是之謂崇勝以樹私斂怨樹私非封域之福
非
朝廷所以使諸臣文武憲邦之意夫一旅之寄一汛之
守至近也然禔之以廉鎮之以静行之以肅則士卒和
焉民生安焉盜賊息焉是百里之中三善備矣推之一
方則一方靖焉推之天下則天下謐焉蓋至烟火萬里
無枹鼓之驚恬乎不知兵之為兵而民之為民此無他
文武各舉其職而公忠體國之效也我
皇上所以待士甚優所以撫兵恤民甚至諸生亦既見
之矣乾行於穆清之上而化馳於絶塞窮島之區二帝
三王不賓之地諸士亦既聞之矣以所學于昔抒所志
于今真所謂千載一時者矣諸士勉乎哉夫宵雅肄三
蓋始進而告以靡盬靡及之誼臣循是謬有稱說而忘
其言之怍也是役也知武舉則原任兵部侍郎今降五
級候補臣成其範監試則御史臣錢三錫郝惟謙例得
備書
辛未會試錄後序
國家景運昌亨治洽化溥我
皇上武功赫濯文德涵濡遐方異壤慕義嚮風之衆憬
志格心九州之内幽闇阻深咸蒙德教蓋自近古文明
之盛未有溥被蒸變若我
皇上之煥乎巍巍者也士生斯時得以經術自進竊附
于古者以禮禮賓之之義宵雅之歌大觀之象夙昔之
所諷詠樂玩而身親見之可不謂千載遭遇之隆而受
事典領之臣因得以仰承樂育之化獻賢書而掛名於
其末抑又何幸也歲辛未會試天下士於禮闈
上命臣玉書臣廷敬典其事而以臣光地與臣士禎貳
被命之日工席載賡寵耀驚眩繼以累息竊自惟念臣
以濱海賤士𦕈植樗材際會
聖朝天光照拂叨陪禁近洊陟卿班夙夜矢心報恩無
地前歲戊辰會試武進士既荷
皇上特遣衡文兹復欽承
簡命校士春官循分拊躬感愧交并既入闈扄鐍畢於
是二三臣者與臣迭相告誡古者卿大夫為天子擇士
必得其德行道藝之實而無容私焉科目之設有謄書
糊名以曲為之防期固臣子之恥矣若又以其物色之
私意行於謄書糊名之中此為負吾君乎負天下士乎
亦負其炯然方寸之心而已矣夫厲臣節者莫大乎謹
幽獨之私端士習者莫先乎慎始進之義冥冥墮行萬
事瓦裂既已自誤其身矣而士之因緣以得者他日又
將敗檢行私更相汲援以謂吾昔之進身固如此也是
不惟自誤而以誤天下之人材苟有鬼神安所逃罪故
夫今日之役臣節之所關亦士習風尚之所繋可不謹
與雖然臣與二三臣者亦祗知自愛而已矣至於學有
所不逮明有所不周誠不敢以自必畢晷繼膏窮二十
日夜之力大抵理求其當且切詞尚其雅且醇體寧正
而無軋氣寧息而無囂竊欲静天下士子之心以贊和
平之治于萬一此臣等之區區也夫臣等之學之識既
有所域而士之文行又未必其相副然則欲為
國家得人而稱
簡命之意誠不敢以自必然臣載稽經訓在易萃升皆
有孚乃用禴之義蓋言引士而進之者必精誠無私采
拔側微如禴祭者致其敬潔芼水陸之菹而薦之也其
在漸曰進以正可以正邦也蓋言士之始進若能安於
義命不失其正則能奉公殫職端已化民也
國家闢門升俊山林草澤之士莫不翹翹然動其心豈
非所謂聚而上者之時乎臣雖愚陋固不敢不與諸臣
者竭其用禴之孚矣若夫多士之進則固自今日始無
亦繹進正之文思鴻漸之戒學以不欺為本行以不染
為操介然獨立而不騖乎形勢之塗職思其憂而不營
乎非分之事知生逢
聖明游於道德光華之下之不可以自棄則其聞有司
之言必有惕乎不以空文視者厲志不回清修確守亹
亹焉俾德業行誼之所成就真可不玷科名異時揚棫
樸菁莪之休者且將因其人論其世其有司實與有榮
光焉
己丑會試錄序
康熙四十有八年歲己丑會試天下舉人
皇上不以臣光地不才命與臣廷樞為考官典司試事
恭惟
國家養士垂七十年正道久化成當乎人文極盛俊彦
克生之時是歲又以推恩拓額應貢士三百人於廷是
臣得以殫精悉慮以人事君可不謂幸與顧狭陋膚末
之學既不足以稱量鎰銖疾病衰羸之軀又不足以檢
衛微細不詳不精慚恨悚仄既竣事例應錄試文之優
者進呈
御覽而又得推
國家所以教養之意為訓士之辭於篇端臣文行不能
為諸士矜式正古人所謂缾滿罍空者是以反已而愧
生揚聲而語窒雖然親承
聖明之訓迪者不謂不勤對揚
天子之休命者不謂不屢以所見於今稽所聞於古則
雖暮且遲矣亦願與諸士共勉之而已蓋進退之際聖
賢重哉其言之以至近代名臣偉士能竪豐功盛烈於
他日者其深器遠識莫不於始進定焉夫學者存乎已
遇者存乎天知命則知幸之不可徼愛身則知行之不
可苟易曰井渫不食為我心惻可以汲王明竝受其福
所謂我者非井自我蓋行路者之辭也行路之人為之
心惻曰是井之清美可以汲矣幸遇王明吾儕豈不竝
受其福乎故天子申之曰行惻也求王明受福也言行
路者憫惜之深祈願之至也夫使自惻之而自求之則
何渫之與有雖復汲之而何福之可望哉後世之士薄
積焉而未售則怨尤生矣又其下焉無挟而逐於外則
將無所不至矣公卿大夫乃士之表也尤不宜急急然
望其子弟為速化之術以落其學植而喪其志氣豈所
謂愛之護之竢其熟而食之哉為士者既以是而自進
為有司者又以是而相先積習之久或遂視為固然有
欲矯之者反目之以不情疑之為不信此非其待人之
淺其自待者薄也始進如此而欲其行已立身厲於末
路以無負
聖天子之任使人知其難矣諸士今日者釋衡茅而驟
通顯豈無高議遠猷可以相語而猶區區焉追論于始
進者以為今日之士異日之公卿大夫也今日之取於
人者異日之取人者也其介然一節者固善矣萬有一
二幾微溺於俗焉其亦勿重自反而遂為不改之過既
以自玷其身又以誤天下之英才使其進之不正而
國家不獲修士之用其所維繋誠非細故且又見夫世
之以干得者莫不貌聽而心非蓋直道之在人終不可
泯也則亦何為隠伏崎嶇以樹此不可告人之恩哉韓
愈之送齊皥曰吾知齊生他日誠良有司也能復古者
也蓋自其未達而相期以鴻漸羽儀之事可謂直諒古
之益友矣昨者
天子臨軒選擇慨然顧羣臣曰三百之中不知佳士能
有幾人
聖訓諄詳未敢悉書為諸士告也諸士其亦必有聞矣
生
聖世被知遇厚自砥礪以上酬作人之澤而下且無貽
科名羞顧不美與臣既為諸士愛其終身而尤以晩節
自憂懼動色而言庶幾詩人靖共爾位相勗之心云
家譜序
余家宗禮有古之遺者四執鬯者或以宗或以爵或以
年德然祝嘏之辭則宗子先焉蓋亦猶宗法之權也有
達者則以其秩祭無達者則以祖田備士禮焉蓋亦猶
世禄之變也廟奉遠祖不附近親然有貴者賢者有勤
勞於祖宗者則升配食焉蓋亦猶宗有德者之道也先
是祭止於春秋先君子攷諸伊川家廟以冬至祭初祖
元日祭先祖法而修之以合氣始形始之義蓋亦猶古
今祭禮之衷也故曰魯一變至於道禮缺有間矣吾宗
斯其近古者乎若夫譜之設所以濟宗之窮吾家之譜
其為善亦有三焉本以宗法而聮之所以長長也標其
爵命而榮之所以貴貴也繋之傳紀而彰之所以賢賢
也三者備矣然後昭穆序焉名分嚴焉勸戒彰焉嗚呼
自樸祖以來二百年餘所以維繋糾結而不愈疎代有
修明功豈鮮哉革命前後四十年間宗族論散巨室凋
零衣冠宗廟之貽譜牒奠繋之繼燬滅銷沈於兵火流
亡所在而是繄吾祖之澤基址依然文獻足證族屬散
而還聚詩書歇而復興先君子恭承祖志始出大難之
中靡有室家營廟是首先靈既妥覃及于宗於是蒐拾
遺乘屬仲父以經始是譜也成於癸丑之冬遭閩大亂
未刻以頒先君子拳拳賫志焉越己未夏仲季二父掀
舊文而䀌心諏宗老以遂事修改研摩益備以精兄弟
外親之強力通敏者又相與校而成之族人赴義資足
工良於是而譜與宗二者俱煥光地讀之泫然興曰宗
譜之修廢家之興衰之占也夫家替於暌隆於聚宗與
譜所以聚其睽而使之有統也夫是以入廟者觀譜者
識長長之義則知所以尊祖焉識貴貴之義則知所以
尊王焉識賢賢之義則知所以尊聖焉夫能尊祖尊王
尊聖而其材不蕃家不大者未之前聞嗚呼祖宗崑岷
也孫子河淮江漢也合而分分而至於不可復合自非
有疏瀹者而道之歸勢且相衝相激相齧相觸渙散横
流而不可止故夫親疎不叙恩義不修而斁倫圮族終
于離且乖者何以異是由此言之修宗譜者之功不在
禹下其亦可法也夫其終不可忘也夫
榕村集卷十一
