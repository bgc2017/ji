榕村集卷三十五
大學士李光地撰
詩(自選)
家居寄友(乙丑年)
昔也歲上章始擢春明第讀書二十七吾子最年穉頑
然玉未剥祇見石麄礪又如未調馬往往肆踶噬惟我
識兄真同裯多卻避稍稍論經書兄從質凡例或其中
所感有泚下沾袂至于三年久直諒無所畏不是申棖
剛翻覺魏徵媚困頓巳必千憤悱人無二先聖思狂簡
卓爾見高致我去省晨昏兄追水之澨夜飲張家灣盤
臠手自膾摻路號失聲兹情安可替回首纔經春妖星
明造次閩關閉不開君友道茫昧兄見蠟丸人把握共
拜跪云汝非臧獲嘉爾壯士誼七載重相逢悲喜不能
視徐徐抽舊編簇簇立新義兄輒折我角我且盛兄氣
我有鳥烏心懷之未能遂假兄為眡兆指期若執契饔
母及小人明時真錫類勿復言蔡功心恐慚柳惠緬憶
出京師兄役坰野外悠悠竟長河濯纓有餘懟明魄幾
昭蘇星霜四清厲念子何當親離憂慘中肺余季至幽
都蒙兄傾腹示持回古絶句照見相思淚知我遊所懽
問我何所遺我近營一區乃不在高銳平野出清漪密
葉交重蓋窪突自然有曲折參差會側右為小山今始
覆一簣欲起地下脈乘高穿石濞下有三株榕其初本
一植此物遇摧偃著土便為蔕不知何代風顛狂南北
吹遂令不斷種夾澗相樛纍蜿作雙橋通聯成一幄翠
喻我二三子炎朔生而異雖然齊幽根盈盈一水離何
用寄所欽歴錄收我笥謝翁居閶門夢我奉冊秘其間
第二章三經而九緯檢押盡琳琅拳披蝌蚪字上言翁
不知下言夏后氏一卷獻
當扆宛如夢所紀未必膚末學不謬作者意三篇河内
文陋哉講師蔽前輩蕭泰和近年王諫議穿穴各短章
區區重補綴難忘三益心頗有四方志限迹吾未能嗚
呼名山閟吾子千古交直道冠氣類將煩鍾子聽遂斲
&KR1725;人鼻庶幾決否然用自知己未批糾有報音從此跂
予遲
遊成雲洞(戊辰年正月用朱子登蘆峯韻時方疏請侍養)
溪深樵路微峯迴面勢盡涉亂渡雜沓探崖窮攀引村
火蔽烟樹居然成異畛寒篠釣沙黃竒石剥山磷霽色
限霜飇清聲絶蟲黽昔我營兹村高天風息緊修途節
又弭直徑步方窘白日照歸烏和風罷征隼況是日邊
書取次浮名泯有願斸金芝無心聯玉筍一諾在山靈
皇肯為微允八風正鳴條四節時在蠢冠童真五六日
暮命歸軫(時同遊長幼凡十一人)
甲子南廵恭紀(已巳年衍聖公命題分作)
燔柴躋岱巘舍菜戾宗祊獻愷方於泮升中告厥成巾
車陳
法駕大馭俶行旌望望觀風意遲遲采俗程徒遵時邁
迹那有登封名嶽瀆公侯配山河帶礪盟懷柔均載德
設險竟銷兵目擊波臣順興言禹績宏遂臨牛女次還
稅虎龍城禮致鍾陵重心忘磬折輕朔風吹返旆白露
湛寒英訪道思方切崇儒意獨誠宅仍生所里堂儼夢
時楹入廟申芹薦隆賢肅鼎烹師存宜禮拜
帝用作歌聲泝統休公旦傳薪偉孟卿豐碑齊屹立巨
牓繼高擎先後叨明典存亡感至精恭惟
天子學實共聖賢并枯植紓皇豫泉源啓睿情人如根
不朽天與水流行微義昭雲漢貞珉列瑰瓊章懸羣象
仰貺動百神迎匪獨斯文煥時當大道亨
家山公兄以南海神廟碑見貽漫賦學韓體(癸酉年)
吾宗宮詹探嶺梅銜命秩祭廣利迴走勞道途言語畢
乞得韓碑驚復猜此文熟讀四十載曾聞故刻尚崔嵬
年深豈免點畫缺觚稜應久混莓苔入眸了了從頭讀
想像鐫工初下鎚公之此時自潮海量移楚嶠方徘徊
鱷魚驅去鬼神避衡嶽延佇停霧雷巨靈竦息仰宗德
文章一字卻千災碑成自合歲稔熟孔公德政亦暫哉
岐陽石鼓埋荒草吉甫山甫知誰裁岣嶁山頭隱科斗
聖跡茫昧公所哀豈如此碑垂千載文完字好光皚皚
當日慕古多憑弔安知天壤大名開吾徒辛苦同羈宦
匝月繙緗對寒煤一尋再閱動光彩有若岱頂披雲堆
字兼顔柳存隸體陳諫何人亦不灰煖茗澆腸更屬賦
即事標題興己恢東窗紅日儵晻靄颯颯乘麟自天來
送唐偕藻宗丞致政(丙子年)
先生其鴻鵠寥廓不可蹈有似無心雲翻飛返峰嶠曩
者辱鄉賓相看各盛貌如何素髭滿枯槁若同調山鳥
問歸意嶺花向人笑越水横灘高舟子喜相勞屈指到
霞浦晩色正炫燿陶菊媚秋霜柳橘銜夕照海霧避山
樓谿風親野棹孰測冥冥蹤坐令羈者悼往歲不自知
共談陳與邵時哉惟先生斯覩象之奥溽雨暗隂沈款
扉以行告撫迹祗含辛檢篇方廢蓼未能餞青門何以
慰長道曷日託丘山願執侯芭掃
歲杪戚友頻集寓齋同限韻四首(丙子年)
一年光景疾於箭四壁殘緗空復存手縮無心開古瓦
步頻有客對芳尊南中遇臘尋冰噍野外終冬看火燔
何為霜風簾帟裏非關誦講不窺園
天涯急晷動寒風串戚依依對影同羇旅十年雙鑷白
鄉賓何日共披紅地連碧水人非遠釀識金蒲酒倍工
南嶺臘前梅蕊發他時莫負訪春融(鄉同年陳宜亭同安人邑出金蒲名)
(酒)
羈宦躊躇忘歲月鈎輈遮莫響南園徂年髩逐銀華長
一夜庭空木葉繁霜厚兼貪凌老瓦月寒偏肯照貧門
與君邑里還葭附連榻韋編理細論(陳介石同縣姻親雅好譚易)
寒曦冉冉到除邊匝月風霜特地全同志即今為勝日
高情自古付流年伴人蟾影強如燭報歲春光不計錢
便是枯腸搜索盡無那霽色又連天
送杜大宗伯致政與諸子限韻(庚辰年)
先生在朝著荆國之純璧胡然遂抽簪太室方嘗麥比
者轄中樞亭立掩孤柏真氣充以腴獨覺寡物役晩出
欣服宷託附比蘿薜晨夜春風中日月豈知積有時同
吟咏申之討墳籍每造拜賢郎待我匪賓客醇意何薰
人薄夫不能釋三月帝京遨桃杏正紅澤詩字出莆田
鏤錯精可擇先生發吾藏閒月勞履舄頃刻成工妙至
今有餘跡賤子自憂艱三春避廣陌先生每惠顧賤子
慰居索塵勞又四載夢寐想風格㩦杖孰追隨北望西
山碧元臣既拂衣顧我何補益迢迢望越絶扁舟何日
刺權公文道新鄴侯仙姿昔借問祖青門千秋誰燀赫
遲任惟求舊典型詩所摭先生暫行行曠禮在朝夕東
觀有遺憲上庠貽簡冊蒲車行殷路臯比非久隔炎曦
爇天動夏嶂連雲擘驅馳久顦顇思公聊捲帟風雅蚤
說詩行藏晩學易臨風懷寥廓何處尋六翮從來世三
公未曾厭清白
梅定九自南至諸子從學中西算術悟性強力各
有所造以其暇日談文賦詩喜而有作(癸未年)
交我十載前惠我十載後幽諾未云踐晤期固非偶徐
魏響然臻陳氏集昆友雖無廣亭榭西軒舊槐柳雖無
飲庶幾滄易致佳酒繄我煩委暇聊來共尊缶或邀步
華池秋風驛路口年運逓犇馳六藝缺復久諸子意未
衰斯文幸已厚吾少也無能今老亦奚有忽見弟子師
古道生白首涼色入新郊素光昇遠藪唱咏日未厭申
篇夜還趣王事驚我埤先業賴兹守況復喜晴穫披衣
望星斗
新安舟次(甲申年)
撥霧追星入海堧荒菅盡處水連天平生不作登車夢
八載何曾穩枕眠吏部祇應抽手板蘇州詎忍利餐錢
書纔有味身將老歎息宣尼欲假年
劉子青藜太乙以前代周府寶研見遺其款云月
印清溪與友限韻有賦而失稿矣劉子索觀不得
記是歌韻聊復占此(丙戌年)
疇昔汴州亂賢王犇渡河蒼黃盡割棄一研所愛頗登
舟還遣䜿追程遂蹉跎流落數十年舊事記不磨猶能
言題識明月印清波劉子中州秀好古劇沈痾邂逅得
手把感慨為哀歌售之寶行箱贈我情何多著墨刀削
似映燈星月羅清溪是吾邑嘉名喜無譌余生寡所好
對此良摩挱叨承太乙惠將奈七略何
讀唐宋名人詠諸葛武侯詩與諸子限韻三首(丙戌)
(年)
武侯誠龍德潛卧天地否一歗渺無儔名浮猶有恥置
身管樂間后稷平人爾遇主煩三顧託孤寄千里普天
困豺狼一民悲有死王佐久不生此心誰與比才美戒
吝驕器大斯儉禮所以大賢度抑抑以終已不見烈如
火但見平如水惠政流甘棠佳兵聞苦李原公茅廬初
躬耕没則已翳翳成都桑百代頑者起前輩盛謳歌微
辭安足齒雲羽動儀型高山勞仰止載覽季興編一竟
三歔唏
賢聖三季後十九生屯否或以晦避禍或以遯遠恥武
侯居南陽其志聊爾爾公威能一郡士元非百里公則
笑無言不遇寧守死無奈龐馬摧姑且管樂比豈曰知
已恩難者訪賢禮一洗虚聲辱幡然不為已欲吹西歇
炎力挽東流水主威移董桃中壤食螬李竭股言若兹
鞠躬事則已思結渭河深恨逐秋風起輿人為悲謳伯
氏痛没齒晉武求遺裔劉弘表居止豈獨異代人仲達
亦嗟唏
漢業自桓靈運長小人否管寧之遼東侯印田疇恥之
子亦南遊歗罷長莞爾英英豫方牧階身無百里元龍
固盛推二虎願同死片席定大謀繾綣莫與比幡然十
年心來醻三晝禮在田欲及時輟耕豈以已出師重於
山刑國平若水八八軒后陳三千咎繇李大器夙既成
清風流不已前輩共心傾來者尤興起知深鮑叔牙論
定習鑿齒但言名世生誰覺霸圖止禮樂未應興吞魏
何足唏
梅(丙戌年)
江春幾夜回送色上高臺素蘂寒先動輕香暗自催迎
風飛玉遍灑雪和鹽來正憶南溪畔低枝映水開
寓有盆梅因檢林和靖詩前人以為絶調睠念故
山悵然有作(丙戌年)
春風朔地見條梅夢繞家山白玉堆背面移松將竹伴
南中少雪有雲來巖泉片片流香去谿鳥枝枝踏粉回
漫道此花非隱逸西湖半畝為誰開
舊洞梅株倫所手植愴然傷悼(丙戌年)
雨露沾身鹹作潤風霜落子苦難裁為悲聖叟憐苗秀
亦誚荆公擬木摧樹藝十年何所託馨香三嗅有餘哀
他時獨撫盤桓處乾死酸心老茂才
又口占
歲云秋矣落其實月不淹兮忽已期禄閣有文無訂草
鍾山投老得悲詩夢長的是幽靈接心折能堪政事遺
死後猶思成子女何年買畝住清洢
四弟生日得詩三章贈且期之(丁亥年)
愛子窮經久且專蘭陵心法兩俱全焚膏繼晷恒終歲
流水循環不記年曾見東吳顧文學(近惟吳下顧炎武能通十三經大義)
人言北海鄭薪傳(宮坊陳介石常戲呼弟康成公)殷勤垂老來相就夜
夜篝燈說二天
六藝經秦竝失門就中周禮最崩奔墜餘文武二三策
賴得康成什一存行寡更因難讀廢道亡便以不經論
丁寧此是吾家事倬彼仙宗奕葉孫
子之近壯始昂然發憤垂帷似老泉貢舉無私知必世
(弟連不得志於有司)丈夫有念靡窮年後生茂起須家法我老栖
遲望子傳今夜吟成三闋句持歸誦與子孫賢
送友人外艱歸(丁亥年)
教子能名世所希況堪經史道方微幾年庭訓摳齊受
兩度
君恩插翅飛養志離憂人北闕傷心長恨草春暉九京
此日應含笑持慰慱慱素韠歸
六叔父至京喜而口占(丁亥年)
戎馬當年海國多霞關贑嶺兩嵳峩一丸重趼丹心苦
卅載相看雪鬢皤杜曲幾驚凋耆舊枌榆幸得久婆娑
朅來矍鑠真堪喜顧問重勤老伏波
蘭(丁亥年)
楚澤當年九畹滋修森未比建溪竒空山行跡幽無侶
長路香風惻不知一出林來常味減幾經盆種奈根移
同心何處通言語折與懷人贈數枝
送四弟用京江相國原韻(丁亥年)
此夕亦何夕鴈聲驚客坐長連雲外直遠點天邊破兹
物知天序飛止相鳴和如何一孤翻云有簡書荷成業
賴不仕(文中子吾不仕故成業)子無悲坎軻誰為脫馽羈使子寬
然卧徂徠已千株淇澳餘萬个昔人猶躊躇遲迴非我
懦臨岐興遂初末路思補過共言且分飛無令雪羽涴
疑經世用康節體(戊子年)
我觀今古代治亂何多遷當其否閉時乾坤亦慘寒謂
此帝之為帝豈若是殘如曰隂陽運則帝乃無權緣此
世疑開天問發其端朅來狂馳子瞻仰詬且冤我言莫
詬休帝仁無間焉斯實隂陽為帝心良憂慇今我有一
說我說古未言人事如奕局天造如奕盤苟非極其勢
何以解其紛則知天地心無異聖與賢凶吉同憂患備
彼百苦艱事變盡更閱天能乃周全騖陸有仄坂泛流
有驚瀾不識篙師意徒然怨傾翻未喻開鑿理嗟此行
路難扶持固多術至義亦密傳道業相支拄用待大化
還譬之觀奕者局盡乃可觀元會往不返此理尚未然
讀坡公朱孝子詩(戊子年)
人而無父母四海無所歸此心孰不然此事何其稀一
則久而忘不爾他而移貧賤多失養況乃際流離歴覽
孝子傳夀昌行可欷至今優伶輩能使婦孺悲摧斷孩
提日稍長走孤羈卒下鳥烏羽來栖庭樹枝自古有荼
毒所傷在分飛不得存亡問安忍刻木為感入三千界
慕伸五十時百身醻覆載一念徹皇祇我讀坡仙贈似
未到精微徵引區區者豈有至心祈諸姑與伯姊連類
抑何訿世間有此等須仗少陵詩
友人讀參同契(戊子年)
異迹多推漢皇家亦已東修來成九百悟處得三同術
法參元秘聲詩入古桐談經諸聖後厠籍列仙中霄宇
驚籬鷃冰天限夏蟲由來龍善變自昔鳳高翀歴劫惟
金在單傳是火攻神山青未了白日去何窮凝息含元
氣嘘吁滿大風冥觀禽化水坐惜鳥貪籠結志思騎鶴
馳心又送鴻羨君無退轉早晩上衡嵩
清明日周易四勿詩(戊子年)
泰陂豐昃勿恤勿憂喪茀喪貝勿逐勿求无妄之疾勿
藥則瘳損已益人勿問其酬我觀古人志務自修禍福
不計何況恩仇今人之心利害横流圖度天命廣設人
謀有者欲聚去者欲收殺人除患責報無休槩以天道
奚止贅疣因風益火畏溺自投若慮隂雨無過綢繆欲
禦寒冬無過添裘朝暾皎皎浮霧不留洩雲濟物還雨
崇丘凡百君子玩易於周補過无咎心逸日優
賦得孟夏草木長和諸子厲志之作限韻(戊子年)
四月初維夏松茂薇亦剛欣欣齊天澤田野又已蒼農
夫勤服穡汗下職所當躚躚媚學徒念此惻中腸彼不
昏作勞歲暮將何嘗而我倦道藝老大無乃傷人生中
歲後譬如度秋陽南晷日以速西風日以猖斯時興言
邁景促道路長及此曜初曦庭院積餘涼對時懷壯厲
鍵戸探幽藏逸興縱横飛今古在一堂鬼神將來會千
秋惠我光唐風有遺詩其無以太康管子戒懷安齊姜
激謀桑聖賢不勤止一念亦作狂所以騷人悲撫壯棄
芬芳
端午詠懷用老杜韻(戊子年)
廿載長為客天涯一病人東山虚雨屐南澗逗烟綸蓄
縮平生志蹉跎海嶠臣流年多感慨弔古坐酸辛此日
天中節微雲塞上屯羲和初正夏(書以正仲夏)日月始交秦
(五月辰在鶉首秦分也)一片三湘浪千秋二女神興哀招滯魄擊
鼓動潛鱗遺事荆巫遠悲歌郢雪春誰憐荒國舊但覺
歲華新紛我南陬士朝天北闕頻幾經梅雨染長訝帝
京塵鼎實慚無素書空擬與親徒餘忠作屏幸有德為
鄰屢省幽蘭佩憑垂戸艾緡重華今在運何處整冠巾
又口占
風雨多佳節端陽忽似秋綴窗猶剪紙趨直正重裘垂
老耽無味開編贈百憂靜中先子句寒暑任遷流(寒暑非可)
(意定故隨時為靜中功夫此先人四十年前夢中語)
題楊氏園(戊子年)
清神瘦骨舊黃堂累石行泉注曲塘獨手栽花兼插柳
誰家載酒去尋揚閒辰寸晷真難得薄暮浮雲又散將
極喜此翁無世法懽然顛倒忘衣裳
七夕限韻賦詩次日直中閒坐因鄉賓期届悠然
有懷復用前韻兼勖諸子(戊子年)
帝門方廣闢天牖當如攜將雨動山川水上無高低賢
聖有側陋君子固卑棲獨行道則爾爭先術匪迷馬骨
九方歅羊皮百里奚日照無光處風動不言蹊中人固
脂韋雄者尚滑稽碧霄尋枉逕暮夜躡高梯一雉豈譽
命十禽自矜嘶時雨忙春草長河騖渴鼷惟有蘭菊心
嘿嘿馥空齎修身原不援知命更誰擠食野相呼去遷
喬自在啼廟堂佇舟檝四海望雲霓愛國精心待思賢
極目睇道隆應有象氣感自然齊昨者初秋節敲詩至
平西不堪陪坐勌即事起新題
長城懷古和友人(戊子年)
列垣竟遼洮屹為中原衛昴畢限華夷招摇轉面冀未
封關將丸常爭野人塊古昔事羈縻隄防遏其潰誰為
萬世謀閭巷自破碎至今壓連峯徒有灰石在後來踵
迹者臨邊亦已再思古拊髀嗟懲後刺心悔德義信干
城尊卑殊外内跳躑天所驕瀆亂神斯廢豈知有道時
干戈長戢載威武極露寒聲名窮日戴塢侯鈴柝稀猛
將單車代繫頸組空煩稽顙印競佩即見受降城延連
起耕耒堙塹歌未休興亡千百態三駕域中清一怒天
下對瀚海即溝渠趙代安足塞
題關侯像
青縹多義烈公聲自悠緬域外欽英風何論禹所甸聿
當草昧時歸依識繫奠相事王霸圖力疲龍虎戰餘焰
誰共吹南陽一巾扇擘畫規宛洛隱以上將薦故委吳
魏衝俾公當一面渡河計已窮浮江事中變敗盟楚甲
起監國殷人畔怒浪排三湘悲風彌漢沔昔在保陽初
關亭伸藻獻夢公與武侯再拜容相見想像季路勇彷
彿覷纓弁代匱禜雩多精靈每迭現豈況五十年災屯
護持遍以兹念神感齋心奉繪絢朔望整冠裾晨夕禱
私願公其啓我衷補過消罪譴
聞家駒多舉者喜而有作且留勉厲(戊子年)
八月中秋夢或餉四鹿來果然閩書至羣從與計偕吾
宗自明始經營祖德開於今正八世陳仲卜方諧諸子
何為者
君恩祖澤哉懸知爾父母顔充髮變皚親鄰羊酒賀告
墓闢荒萊羈宦忽聞此驚懽腸幾迴酩酊離披候酒力
花容衰所以古人心惕惕念栽培我今蒙積厚無功逼
三能每憶先人苦宵終明發懷禄既不逮養志行日以
頽蓼莪莪蒿感白華華黍哀休祜德所承福基禍之胎
集木未足喻深淵倚磴苔諸子亦念此無為天棄材謙
使六位吉孝能百行該洊年閱人事榮落風葉催子今
如不畏天命安可回歲莫屬當聚為爾酌深罍侑以宛
鳩詩晛睆鳴和喈
題吳禮科行樂圖(戊子年)
我猶及見公朝立一時器觀盛客威揣摩利弊善諫草
同官從丐賸膏肥閩中舉子數百輩已入文吏四面圍
公朝抗疏
陛下聖捎開羅網各飛飛逆藩僨帥專鹺政家家淡食
痺而痱誰能觸燄陳民苦此事猶得鄉評歸亂起坐知
公不免公已前期與世違吾鄉俗化輕先達公之功德
獨嗟唏況我附葭兼忝識奬我寸長匡我非即今逢人
多假借益念古老無脂韋摭公大節示後嗣長康小卷
為公揮
韓文公(已丑年)
吾觀近代士於古務相逾誦讀兼草草指摘又已疎有
如唐韓公鄙為詞章儒慠若齊晉大卑視滕與邾昔人
亦有言湖海非雙鳬適此儒先後孰不摭其餘況乃嚌
咀淺未能去皮膚奈何坐自貴動擬昆侖渠韓公生是
時胡不一攷諸玄元國之祖西方代所趨奮然竝斥逐
怵心人鬼無揚雄似孔子宋世猶陳鋪截取自孟氏無
見乃云乎六朝淫靡甚樸學不能驅公與極其藝然後
識典謨謂公流溺者亦匪公之瘉尊周如其仁距墨聖
者徒法施於吾人索垢曷區區親見貌位者不怪舊唐
書張籍但知文漫以大賢呼李翺庶高第開首論楊朱
農民苦行(已丑年)
四民最苦是農家食無兼設衣無華遇歉已傷熟亦病
坐視大賈居贏邪不受公㕓佃富室場登早已來分瓜
天行十八無盈數私租豈肯毫釐差朝廷時有蠲優詔
農錢多不上官衙或逢繇役富者免追胥仍向農家檛
初春指畝貸升斗桀強收息數倍賒年豐未足填責負
仳離荒歲又何嗟衝炎冒雨敢辭避但恐乾溢及桑麻
粒食之艱自古志豳風綴景正而葩前代賢君識此意
治效輒得史臣誇
聖朝寬恤無虚載訓辭深厚漢文加歎息作甘人長苦
殷勤示儉國無奢欲使大官知穀貴不矜元老歸禾嘉
周書無逸陳座右憂思鰥寡至日斜噫嘻農業為國本
聖祚應與姬歷遐
賦得閒宇常自閉沉心何用寫(已丑年)
昔尋舊壑去偶爾為時舍居然謂真逸朝暮雲峯下翻
笑浣溪花不是知音者長疑勸駕多何因招隱寡未上
五湖舟果秣萬里馬别洞屢移文羈棲成久假豈少近
郊坰無心出遊寫荏苒龍鍾來躑躅麋性野駑足金鞍
施枯枿湛露灑閉閣非關痾省愆動盈把
賦得孟夏草木長遶屋樹扶疎限韻(已丑年)
廿載燕師邇
帝居西山遥影擁琴書青郊露重枝先拂綠畔烟消草
未鋤長日惟能吁暑暍流年徒自省空虚汗濛不是無
佳蔭素食優游愧有餘
喜仲弟至作又賡之三首(已丑年)
江漢喧卑難久留一行作吏豈能由雖無最課膺徵拜
幸免辜功入例收回首不貪魚穴美翻飛恰值塞鴻秋
家駒在側猶堪慰小宛繁音續未休
廿年紫禁此淹留始信行藏不自由卻羨埃塵三載後
便將江漢一身收新詩舊卷抽風晩雜竹閒花砌露秋
拚得榕村權鎖閉連牀未覺雨聲休
成雲洞裏白雲留幾度移文盖有由木落山空須一掃梅肥
笋嫩未曾收離魂渺渺終成夢寒露瀼瀼又洗秋但得
君恩紓倦鳥行行余季亦來休
和王姚江火秀宫示諸生原韻二首(已丑年)
平旦陟高岡高岡日又晩上頂本是真人居欲趁光隂
路彌遠左右屫迹蒼苔斑多少先登人非緩余髮方未
燥即慕夷曲與天泉夷曲幽幽九折坂天泉半灑雲外
天泉洞老仙語朗朗總欺人原當胎氣未完足雷霆發
亂來驚春丹成淡泊守規矩瞥見狎鬛誇龍鱗我與往
還四十歲回望故山新又新竈火如銀一片白案上徒
有明窗塵殊無許多單傳訣坐知光景萬非真自從東
京入佛後例倚正議助怪神先生便是廣成子安在别
人都已死横將生死作分疏打斷虚空無乃此
宣聖當年尚假年儒衣千載此真傳萬形不是周遮遍
太極如何恁地圓只可占將後死者休來突過古人前
操戈同室堪嗟嘆恨不當身與講筵
中秋催月(已丑年)
微出潮頭影已新閒庭延望早通神一年佳賞長如許
此夜清光别有真蕭颯雨餘堪濯魄朦朧雲際便翻身
桂花欲伴黃花發寄語幽宮淨掃塵
蔡聞之尊人雙壽(已丑年)
南浦扶輿浸海波風流近代發黃河(明季黃石齋何元子兩先生俱漳浦)
(人)龜山舊得中洲派(河南中丞張公講道吾閩翁從之遊)湖府新增太學
科(翁為羅源教授張公延入省會書院俾作師長)更喜熊丸知母教即今鳳羽
已天摩雙星齊向陽春曜朋酒賓筵喜氣多
榕村集卷三十五
