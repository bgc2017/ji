榕村集卷十四
大學士李光地撰
記
皇帝親耕處恭紀
皇上御極之四十有一年春省耕畿南巡視宿麥勞勉
農人巡撫臣光地及境内文武諸臣扈從以行維二月
壬申
聖駕次於博野因東作之興念稼穡艱難躬秉犂器即
功竟畝臣令知縣臣聞銓即按其疆場表識
聖蹟追維自古盛帝顯王皆以農為興德之本周禮王
籍掌之甸師月令孟春天子親載耒耜參置保介御者
之間其在成王親與世子出觀農事又為饎以饁之嘗
其旨否不以命之從臣雅頌矢歌聲傳至今洪惟我
皇上聖德神功度越有周克勤小物為億萬年子孫之
貽謀其作典常播聲詩者非一邑所得私也然
聖蹟所存則博野小邑其名一旦遂望於寰内非常之
幸盖自建置所未有又近在郊甸臣光地適為長吏帥
屬耕耨攝官承乏與際寵榮焉爰立貞石具紀其盛以
垂無窮臣又竊惟受事之日即得内府耕織圖之賜今
兹扈從特被
殊錫復得臨唐太宗書勸農事
天章一軸仰窺我
皇上宵衣吳食必以務本力穡是先庶幾益求庶民所
急竭誠謀度時請
聖謨訓勅以釐於成則教農趨時方由博野而始臣光
地既躬送
聖駕遣歸郡邑諸臣皆以此申戒之用並銘勒以自勖
御賜急公尚義扁額恭紀
康熙乙未八月越朔四日辭
陛至熱河奏請八世祖森當前朝正統年間捐貲賑蘇
州饑後又從官軍平江西福建寇亂經聞於朝旌義賜
爵平生好施與官府學舍橋梁道路多所建造前史為
之立傳乞賜
御扁以為世之急公尚義士民之勸隨蒙
聖俞九日内侍捧
御書扁額出即用急公尚義四字二百餘年義烈獲賁
天章祖德之厚
君恩之隆凡我後嗣其無射於人斯
御賜女宗挺節扁額刻石恭紀
高祖母林氏遇賊殉節事在前朝嘉靖癸巳距今一百
八十餘年明季知縣施某曾以旌表詳請於巡按而未
上康熙乙酉四月
駕南巡歸(臣)以直隸撫臣迎於舟次連日召見書史政
務旁及稗逸靡所不講間以高祖母義烈之事聞遂蒙
賜一額曰女宗挺節今立石於赴水之崖相望五十步
許
御筆親揮龍鳳蔚躍幽光映耀比之有司循例為坊門
者何啻倍蓗且是地也士女千羣朝夕競渡觀瞻諮問
風化攸關非獨李氏一家之舊烈新榮而已事蹟之詳
具於家傳兹時恭述蒙賜日月以示後人
御賜在原至誼扁額恭紀
康熙四十二年(臣)以謝陞吏部尚書恩至京初九日
内殿召對畢(臣)乞以私事陳請
上可之臣乃稽首頓首奏曰順治乙未丙申間(臣)一家
十二口陷於賊質以邀重貨臣伯父日燝自遠聞難間
關來歸不顧生死身詣賊慷慨引義繼以涕泣不願獨
生賊大感動禮遣之然猶拘其弟從子如故日燝憂憤
嘔血乃募鄕壯合家僮百餘人夜劫之覆其大巢復連
鬭四月餘悉拔出(臣)家男女大小賊黨盡平時貝子王
奉命平海駐閩嘉其功賜諭稱奬加賞賚焉日燝起家
恩貢生後至京考授通判未仕讀書終老臣父兆慶每
念日燝急難誠篤私嘱(臣)曰他日能通顯者必章揚伯
父事吾瞑目矣今(臣)受恩逾分已極而先世竒節未著
伏求
聖筆一字之褒死骨不朽奏罷蒙
聖主頷允越六日召(臣)至南書房命内臣捧
御書在原至誼四大字以賜臣稽首感泣之下竊惟天
下士大夫民庶孝弟貞烈之行荷蒙褒錄者多矣顧皆
循故事陳丐自有司施行然猶邑里生華珉石永煥日
燝以區區友義上邀
宸翰發其幽隐此視東漢趙孝淳于恭輩赴兄弟之死
義格凶頑前史為之立傳榮燿什伯過之豈尋常旌門
表宅比哉其天下臣庶力為本行者又孰不聞風感激
况臣及日燝子孫等其銜恩刻骨顧宜何如報也
御賜在原至誼扁額刻石恭紀
順治乙未先君與季父同居山砦中一夜陷強賊獨先
君一人逸餘十二口悉擄以去索贖重不能厭也祖以
憂逝父毁瘠不支待盡而已仲父自遠奔至恤與難俱
亦嘔血幾殆既而曰徒悲無益也則治行將赴賊陳大
義不幸以身共之親疎苦援不為止遂衰麻抵賊壘聲
淚慷慨道所以為弟姪請命者渠魁為之感歎飲饌送
迎具焉然累繫終不釋於是閱歲矣有僧欵門密曰盍
以死求生乎賊所踞山巉巗不可上然有一面隂皆極
險不為備者募壯士夜劫之質其魁則孥可返矣仲父
練家僮並傭食者纔百人涕泗與謀衆皆曰願死丙申
四月九日夜天大霧先登二十八人耳天已曉遂吹蠃
直指魁帳賊出不慮又霧厚不辨人狼狽犇崩投崖下
者無算出季父弟两人餘縶於他山魁亦走脱賊於是
徵合遠近所部將萬餘人仲父用百人者據其阻日與
之戰以一當百無不靡者自夏至秋小大百餘鬭賊散
亡略盡十口以次劫歸地與次弟鼎徵實殿七月七日
也時閩方有海患大師疲焉故山宼投隙起盤三縣者
已十餘年官軍既無暇收服績成書生上下皆竒其事
征閩貝子以諭褒奬將官焉而仲父辭學使孔某誇於
衆曰李葆甫文事武備見於天下矣仲父僅一遊太學
署通判職而歸老林丘湛書史以自樂終年八十有八
康熙癸未地撫直隸陞吏部尚書謝恩因燕見奏聞當
日事蒙
上嘉悦賜在原至誼四字
御筆以顔其家且命臣以軍門偏將賫送嗚呼自二叔
不咸而急難之道衰東漢君子有争死於賊者史臣傳
之以為盛節且曰是光武明章之烈也仲父本行可紀
遭逢
明盛表厥幽光盖所以磨厲風化豈私(臣)家而已其孫
鍾寧受之將立石墓次而今亦歿矣霰雪相仍舊事浸
湮孝友之風式微可懼後死者不述將無聞者矧是異
數實所干丐恭紀碑隂以授其次孫鍾準曾孫清奭等
練日敬勒
御賜教忠扁額刻石恭紀
父天植忠孝其汲汲於祖宗族属之事者墳廟無不修
祭薦無不舉停喪無不掩忽祀無不續緩其饔飱而是
之急天性然也甲寅之亂父君臣之義甚篤濡身有萬
仞之顛抗節有俯仰之禍積病三年惟憂用殞康熙乙
酉四月光地扈
駕河干
聖王頗詢舊事
賜父一額曰教忠凡
御書例不系欵兹特筆其左餘云賜某盖異數也乙未
告歸陛辭又問所欲得字八世祖丐扁之外為父求两
柱語有
命擬進竊用唐人成句杜甫云一病緣明主王維云終
身思舊恩以為父蒙難三年實錄荷
恩隨奏寫賜然杜句頗更易緣擬時避病字今不敢改
也嗚呼表碣神通凡刳琢為觀美者今既破俗停止獨
此
華衮恩榮宜勒貞珉以示來裔惟古人揚先行者有損
無增故可以存信親疎及見聞父事者甚多必知光地
不敢一字欺其
君親也
御書太極圖說西銘刻石恭紀
恭惟
皇上道與堯舜禹湯而相紹學則洙泗關濓而同歸政
撫萬方之煩心傳千古之秘而且窮象數之賾隠訂唐
都洛下以無訛攬文藝之菁華裁漢魏江東而還雅顧
天縱之睿知實兼多能而聖作之文章悉源性道以是
萬幾一日之暇獨宗六籍諸儒之書雖游戲於墨池必
翺翔乎學海
御書太極圖說西銘前後凡數百本歲二月南巡守臣
扈
駕涉天津屢蒙召見因出
御舟中所書二軸以賜臣謹拜手稽首祗受而寶藏之
伏惟二編為近世學術淵源比之上古之圖書中天之
易範也歷代雖經儒者之表章然必百世以俟聖人而
大著昔者朱子為圖說首句誤增两字累欲請之於朝
刊改而終弗獲及其論西銘則為林栗彈劾以去道之
難明書之難傳也如是今我
皇上篤嗜深契興絶表微
宸翰所揮天章所賁昭兹來許於古有光在
皇上則為以聖而下學於賢將天下皆知沿河而東至於
海斯文之幸千載一時儒先復生不知何如其慶忭也
愧臣凡陋弗克欽承恭紀
恩遇勒之貞珉以惠天下學者
御書戲綵堂恭紀
今
天子宸翰流天下然自先聖先賢名山古刹而外耆舊
禁近及宣力文武諸臣乃能得之惟年壽高者其子孫
為之祈則往往俯允盖優老教孝之心如此其盛也吾
友徐善長以詞翰起家出入禁闥三十餘年於分得沾
光寵所難者太夫人壽且康善長忠而孝和氣参會歲
晏華榮倬彼
天章言樹之背是以士論耀之舊遊慰心焉歲癸巳三
月
天子以萬壽日加恩臣民肇行養老太夫人又得與晏
於
皇太后宮賜賚衣服纁黃珠餙悉從厚夫學者以章句
自薦至於受知明聖勸講賢英躡鱗附翼自託不腐斯
已榮矣況有皤白之親同沐眷渥入振鷺羽出展烏私
此固先生朴誠純忠之效而母夫人所為淑惠幽貞恩
勤育教以有今日者亦可由其子以知其母矣在漢鄒
枚之徒以文學侍中兼聞政事故史稱中外相應以理
義之文賈董傅諸王又不時入對或就其家遣問是皆
儒學遭逢之僅者而先生兼之宋張齊賢之母年八十
餘每入謁禁中太宗歎其福壽有令子賜予存問歆豔
搢紳流輝史册此又邦家之盛事非獨門内之寵光也
孤露餘生撫節歎慕承吾友之命而感
聖時鍚類之恩使南陔愛日之笙歌與臺萊頌禱之章
並時作也為撰戲綵堂恭紀
御書廉平堂恭紀
天子勤思上理以澄清奬吏道而猶病夫逐名者之入
於偽也尚氣者之出於激也偽則不誠而人不服激則
不和而人不安如是者以立乎中外猶未足以宣德意
洽輿情是故訓迪百官每於清正而和平者諄諄焉今
都御史劉公其人也都御史之職在於清風絶弊執法
持平又正其官也兹額之賜
上之所以嘉其人重其官而欲舉其官者與吾儕士大
夫患於不廉廉者又往往不誠不和而有二者之病雖
然亦有朴而非偽者也厚而非激者也而猶不能使人
服且安焉則以理之未明事之未逹或見已是而失虚
公或矜細節而乖大體是以古之人孳孳講學至於老
而不勌盖知夫明理達事如彼其難也夫階之稜謂之
廉廉之角謂之隅詩曰抑抑威儀維德之隅言君子物
身之有稜角也然其下所賡則曰温恭爾柔嘉爾言若
捫於予舌行無怍於爾室此其至心為之内太和為之
表體忠行恕而無幾微非人已所安者夫如是故平公
年七十餘矣而好學篤志有衛武之風庶幾乎明理達
事以充其誠而導其和則
聖天子之訓可以無負大法小廉之司可以無愧雖然
上之訓非獨為公言也盖欲使吾曹見之者允相勖勵
以贊太平之治故余於公之請記也愛莫助之又懼而
思焉身雖退豈敢忘以名行終始
御批歷學疑問恭紀
壬午十月扈從南巡駐蹕德州有
旨取所刻書籍回奏匆遽未曾擕帶且多係經書制舉
時文應塾校之需不足塵覽有宣城處士梅文鼎歷學
疑問三卷臣所訂刻謹呈求
聖誨奉
旨朕留心歷算多年此事朕能決其是非將書留覽再
發二月後承召面見
上云昨所呈書甚細心且議論亦公平此人用力深矣
朕帶回宫中仔細看閱臣因求
皇上親加御筆批駮改定庶草野之士有所取裁臣亦
得以預聞一二不勝幸甚
上肻之越明年春
駕復南巡遂於
行在發回原書面諭朕已細細看過中間圈點塗抺及
簽貼批語皆
上手筆也臣復請此書疵繆所在
上云無疵繆但算法未備盖梅書原未完成
聖諭遂及之竊惟自古懷抱道業之士承詔有所述作
者無論已若乃私家藏錄率多塵埋瓿覆至歷象天官
之奥尤世儒所謂專門絶學者盖自好事躭竒之徒往
往不能竟篇而罷曷能上煩乙夜之觀句譚字議相酬
酢如師弟子梅子之遇可謂千載一時方今
宸翰流行天下獨未有裁自
聖手之書蓄於人間者豈特若洛下之是非堅定而子
雲遺篇所謂遭遇時君度越諸子者亦無待乎桓譚之
屢歎矣既以書歸之梅子而為叙其時月因起俾梅寶
奉焉
上諭泰山脈絡恭紀
臣嘗因奏事罷
上顧問泰山之脈何處生來臣以中州之脈對且曰古
泰山在河之南今河既南遷則泰山在其北應是山脈
已為河斷
上曰非也果是山脈水不能斷泰山之脈乃自遼左而
來今金州與登州夾岸相對纔數百里海中有山島十
餘錯落橫渡即山東諸山脈絡從來處也臣退而伏思
之禹貢導山自導岍及岐至入於海是一條西傾朱圉
鳥鼠至陪尾是一條導嶓冢至大别是一條岷山之陽
至敷淺原是一條四條之列自北而南中原形勢大略
盡矣獨疑青兗徐揚之山不在四條之内謂非水所經
歟則兖乃河入海之處揚乃江入海之處也謂其山不
足表識與則岱宗嶽之長嵎夷暘之谷堯舜所測候而
柴望也謂非禹跡所掩與則禹治水施功正自兗青始
故前叙九州既以岱表青徐之域又曰蒙羽其藝且傳
載禹會諸侯於會稽正揚州之鎮也而條之山無一及
之何耶又此四條者惟北條曰至於碣石入於海其餘
三條或盡於豫州而曰至於陪尾或盡於荆州而曰至
於大别或盡於揚州之上游而曰至於敷淺原皆不紀
其入海之山比之北條為甚短又何耶說禹貢者略而
不講盖數千年矣今恭繹
聖誨還證古經然後知禹貢四條之山但以中原脈絡
可見者言之耳北不踰塞垣南不踰嶺徼盖其脈絡不
在九州中土則禹跡之所未窮也泰山之脈既自塞外
横海而來自登萊以盡於青徐而江浙閩廣之脈又皆
自嶺外迴環抱江而上自江右之大庾䫈分支南盡於閩
廣而北盡於江浙此两條者盖天作而地成之以為中
原之左右藩護而推其脈絡所自來則非中原之山而
塞嶺以外之山也塞嶺之上流禹所未至故禹貢於導
山闕之也夫是以北條諸山盡於冀州之境者不得不
長其餘三條諸山接於青兗徐揚之境者不得不短此
以知聖人之智沿流泝源如此其精而聖人之經存信
闕疑又如此其謹倘非
皇上灼知而發明之則遺經之指千載夢夢也臣恭惟
皇上之學既專於道德性命之源而其暇力則自易象
律歷天文地理算數聲音農田水利無一不窮其理造
其妙心堯舜禹之心傳堯舜禹之道故凡堯典之歷象
舜典之樂律禹貢之山川亦至是而始一明也臣不勝
惶悚
重建董子祠堂記
凡仕官所至首考其地之先賢儒以暨名臣高士風被
於來世者為之垣墉爼豆使邦人有所稱思禮也景州
舊有董子祠而窄隘無規橅且蕪不修無以動州人仰
止之敬歲甲申知州事周鉞遂更買地於城東偏斥大
其基出資營葺凡門堂室廡齋房具備自舍莱降登及
官吏止憩學者講肄之所皆寬然有餘又能以扈從自
請於
天子賜以額字曰闡道醇儒此千古之異數而鉞之勤
懇誠欵為可書也吏部尚書管理直隸巡撫事李光地
觀祠之成而記之曰韓愈氏論道醇孟子而疵況雄當
已然於董子則莫之及何哉在漢惟劉向頗知之以為
王佐之材伊吕之匹劉歆班固雖頗過其論然亦謂六
經離析之餘使學者有所統壹為羣儒首則非揚雄以
下之所及也韓氏於孟子之後樂道揚雄至於董子同
時如司馬遷相如皆有述焉而獨遺於是是皆以華實
為進退豈篤論哉自宋以來更歴大儒而其品始定於
是三策之書上儗七篇而與之相接盖其曰天性曰天
地之性則性善之所出也其說雖源於孝經樂記而漢
唐諸儒未有能述之者謂非有聞於性與天道之傳者
乎其對江都王義利之分王霸之判則孟氏所反覆於
齊梁之廷累千百言以悟世者如此而已然則謂孔孟
既沒董子之學獨醇程朱之言不可易也自是而又五
百餘年以至
熙代堯舜孔孟之統復合三十年間自鄒魯聖賢之區
以逮濓洛關閩諸儒毓生居寓講讀之處皆賁以
天章高鼇巨牓而董子舊里近属畿封亦徼
俯俞下州小臣之請闡幽顯微使千載道系粲然重光
恩明意美垂示罔極程朱之言至是益信豈非所謂百
世以俟聖人而不惑者與地適以持節於兹因木石之
峻記識日月自托不腐又將使州之人士仰窺
聖代表章之盛下守此邦文獻之傳庶幾嗣音有繼爰
述舊間表新褒以告來者仍使鉞董其事而勒之祠左
重建鵝湖書院記
鵝湖者考亭朱子象山陸子講學處也昔東萊呂氏與
朱子交善又於陸子有場屋之知見二君子平曰操論
有不同者故約為鵝湖之會而朱子及陸子兄弟皆赴
焉後人就其地立為書院以祠四賢起於宋淳祐間賜
額文宗延及前代屡有修舉或曰朱陸之異同五百年
來以為口實今同堂而祀於古者配祔之義何居余曰
不然二子之相崇重者至矣朱門誨學者以持守每推
服象山為不可及白鹿講章朱子至為之避席上手謝
焉陸之於朱則有泰山喬嶽之歎故朱子有言南渡以
來理會切實功夫者吾與子静两人而已原其講辨豪
芒之指一則慮玩心高明之失實一則恐著意精微之
離真二者於末學誠皆有弊焉雖朱子亦謂宜捨短集
長庶無墮於一偏也昔游夏同師夫子而本末之論互
為訾謷二程張邵相與切劘者數十年然其說流弊程
子猶有微辭今語高第弟子則文學之科同配聖師朱
子叙道統淵源並以周程邵張釋奠精舍未嘗以其小
不同者為病然則朱陸之共俎豆而處閟宮也而又何
猜乎今
天子衡量道術一以朱子為宗聖人有作萬世論定矣
在學者誠宜禀
皇極之彝訓奉一先生之言以講以思以服以行庶幾
沿河入海而無斷潢絶港之差也而又當知張邵及陸
之於程朱其學雖微有同異而實相成非若孔墨告孟
之不同室無陷於膚末者吠聲之習以長夫晩出横議
之風是之謂能自得師矣曩歲逆藩變亂西江適在其
衝兵燹之餘舊宇堙圮康熙癸亥前令潘君某曾一修
之今又頽敝施君德涵以名進士來尹是邦尋訪名迹
慨言更新會諸上官皆留意文事故請上輒報加以慰
奬規橅既備考落有期適余以丐歸經過侯與邑之人
士邀請瞻謁而以祠記相属余惟為政者首訪邦之明
祀勝跡繼而修之古之君子皆然況夫羣哲論道之區
學術源流移風百代而可以翳諸荒榛乎且夫書院之
建實與國家學校相為表裏李渤高士爾講洞之廢朱
子猶惓惓焉今使先賢遺址煥然崇修江右故理學地
必有遊於斯而奮乎興起以紹前緒者倡明者之功於
是為大故不可以無書
重修懷玉書院記
為政者以新學校育人材為先然學校之新也必先聚
集人士而啓告以聖賢為學之意幸而其地為聖賢所
生長所遊經則遺教流風往往而在於是有賢者涖政
於兹咨諏舊迹興起墜緒感動奮發必倍於他邦班固
有言可貴哉仁賢之化也詎不諒與子朱子生長建州
趨朝歸山則信州其孔道也是故玉山之會鵝湖之争
傾動一時見於止齋陳氏之書而其故址皆在於信以今
攷之鵝湖辯論其言不傳抑止齋所謂刻畫深而傷易
簡矜持過而涉吝驕是一時學者猶有疑而未概於心
焉獨玉山講義剔抉詳明雖因問而答而已盡乎義理
之根源功夫之切要鳴呼首疏仁義之目而警以著察
之效中揭性善之指而進以瞑眩之劑終提尊德性道
問學之宗而两捄其空虚卑近之弊朱門之所終日言
者不離乎是而於玉山獨反覆焉豈為一時學者設幾
揚子雲云去之五百載其人若存兮盖言聖賢百世之
師不必於謀面而親炙之也有志之士可以興矣懷玉
書院舊有之而不修前哲風流來者無所矜式沈侯景
韓以名家子來宰兹邑上顧高山仰止生慕下視城闕
嗣音興嗟周爰名區於稽文獻廨字聿備祀事孔嚴盖
將表前修於渺茫振斯文之微歇此豈世俗從政勞勞
於簿領填委者所能知哉属余休告取道西江謁候所
為書院者而心偉之已而宿郡治信鉛山鍾靈鵝湖所
在修舉嗚呼何此地賢守賢侯之多也扺里卧疴沈侯
又千里馳書命余作記余惟
天子方躬聖學揚絶緒中外承風蒸蒸廣化侯又嘗教
習禁地密近清切尤能深知
上意預聞道德之指歸則其為政而知所先後也固宜
至於書院興廢祠宇學舍修斥之年月創始落成詳在
侯自記中
廣信鍾靈書院記
文明之運始於國家而又視乎推行者之至不至苟其
設誠而推行之雖微上之振起士君子固不忍愚其民
也况在蒸蒸作人之世乎文翁之於蜀退之之於潮當
時兵革猶未盡偃而巴巒之鄉嶺徼之外僻深荒遠素
未耀乎光明二公者皆以太守為吏民師能使人士奮
興俗化移易前史稱賢焉今
天子撥禍亂致泰平永惟有道之長求端於學校教化
崇道尊儒統一經術可謂恩明意美矣而守土者或推
行之未至或以文具推行而設誠之未篤無論僻深荒
遠文教闕焉雖以聖哲居遊之區時世之未遠風流之
未墜罕能尋搜章表以為邦人勸者豈賈生所謂移風
易俗非俗吏所能為者耶西江故人文地在宋廬陵臨
川南豐諸子為文章宗師濓溪明道伊川於此相授受
焉南渡後有陸氏兄弟以學行與朱子道義相切而朱
子趨朝往來必由信州取道故玉山之講鵝湖之會道
脈攸繫迹在此邦文獻不彰緒風亦歇有志之士仰止
高山亦何從而遊憩焉太守周君慨然遠覽既訪鵝湖
遺址檄其屬邑興修百年茂草屹爾宮牆而又即府治
佳處創為鍾靈書院臨溪環山在闉都而有泉林之趣
招致士之秀者近百人肄其中又以為文翁在蜀相如
為之師退之在潮趙德司其教不遠千里求宿學者督
率身則以時省視而作興之先時郡士科名寥落自書
院立明年即有首舉於鄕者後遂連年相踵起故曰山
川之秀有開之者也人文之盛有倡之者也人地之鍾
靈無絶期開而倡之則或百年而不相值嗚呼此余所
為於君有感也雖然科名其小者爾生
聖人之世被
聖人之澤當勉為德業之彦共定太平之基此去廬山
之下有白鹿洞焉朱子之規陸子之講班班猶在也取
與玉山講義玩思而服行之使賢太守之迹他日於蜀
潮而有光是則師生之賢亦邂逅執筆者之惓惓
安溪考亭書院記
昔朱子舉進士筮仕同安簿同安西北壤接安溪故朱
子常往來安溪道中喜其山水幽竒以為絶似建陽佳
處有詩在集中可撿也光地於乙未年冬告休抵里拜
邑父母曾侯寓其新落文昌祠中因請侯曰俗祀文昌
盖古者司中司命之遺雖然星辰河嶽必以人配五百
年來朱子人師也今
天子崇重之優風聞天下斆學者知所嚮往地之歸也
取道西江凡玉山鵝湖朱子信宿講論焉者其守土類
能修舉吾邑為朱子奉檄往來品題名勝之區法得立
祀非其人不興也其有待於吾侯乎侯曰兹吾素志也
舊有祠在庠東湫陋傾圮侯乃捐貲買地於文昌祠後
架後堂以棲神而以中楹崇祀朱子攷古衣冠用上公
冕服祔食則復齋北溪两先生皆南郡産也又拓其前
為敬業堂躬與諸生課業講藝盖志乎續朱子之墜緒
而非特釋奠开香循春秋之故事而已祠成邑之人士
感侯興起倡明之意相與請余記其事以示來者余惟
侯之派自東魯宗聖而南宋南豐先生亦其别族也文
行之承遠有端緒則其為政而知所先後也固宜考朱
子平生為學精察力行謹守曾氏家法其文章則一以
南豐為彀率然則侯於朱子之道所謂歸而求之有餘
師矣明道先生為顔亭銘曰千載之上顔惟孔樂百世
之下顔居孔作盖有取乎淵源世講相為表章之義余
於侯之兹舉亦云侯諱之傳字愓若號石巖
重修泉州府學記
泉在前代文章科名為天下蔚學者譚說至今豔之然
其世升降俗淳澆士術人心之變則有羣然波逝其中
而莫之訾省者盖自成弘間虛齋蔡先生醇品䆳學洛
閩是承親炙之士則有陳林張史諸君子皆所謂守章
句踐規矩不謬於古人明經篤行之意泉之最盛時也
其後傅李許相繼魁天下為時文師科第遂壓列郡然
而華繁實披學又一變及其季也則有猖狂以壊士習
怪詭以軋文體者餘風荏苒而吾郡亦寖衰矣夫泉僻
處濱海為九州風氣裔末然虚齋以經觧錦泉晉江以
制舉業李贄以横議天下皆靡然宗之則豈非世道學
術之高下占諸吾泉而可知與蔡陳諸先生勵行清修
有進退大節其時風尚淳樸聞之長老士大夫有休官
而美田宅者衣冠不齒也其後則役於名利者多又敝
則破行檢作毒害鄉閭苦之而至今為梗此又鄉俗人
心淳澆之判然其所以然者亦源乎世道學術而已矣
嗚呼學校者四術所從出故曰學術也其廢其興昔人
重之詩曰於論鼔鐘於樂辟雍盖言學校之盛待文王
而後興也又曰佻兮逹兮在城闕兮盖言學校之廢為
賢人君子所憂閔也今
天子恭承道運以六藝漸摩四海必世而再矣周王壽
考則應在作人固宜其令行風流而蒸蒸者衆地之歸
也两浙江右聚學之區玉山鉛山儒先講肄之所賢守
令類能修舉視聽一新吾郡劉侯侃來自齊魯有召南
素絲之操顧瞻郡學頽敝憮然傷之此亦風詩城闕之
志欲望學者以嗣音也請諸僉事黃君朝鳳而委學職
陳君任賢以敦其事落成有期吾友舉人陳君萬策為
之請記於余夫學校之設遠矣古之知道能文者學記
備矣重言累陳無以為也盖周禮在魯則問舊章諸子
賦詩不踰鄭志泉故先儒舊遊理學名壤雖晦明有時
然得賢牧守師儒作而興之廨字既修必將延召名宿
招誘有志之士課其道藝成其德業所以贊
聖天子而育材廣化者非僻陋荒遐素未耀乎人文者
比也故為道前代學術源流所以關鄉國汙隆者使返
其始而維其初庶幾援古剴今其則不遠矣
宣城梅氏重修祠堂記
古者士大夫以上祭於廟庶人祭於寢故廟非有爵者
不立非宗子則亦不立其祭之所逮又各有世數不敢
以相干盖愛敬之篤名分之嚴其重如此也雖然禮以
義起而時為大未爵而有世禄則祭之宗子去國支子
則祭之大夫士祫及高祖而經文又有太祖之號雖五
世至於遠祖則亦祭之是以近代有祀田者立廟世禄
之意也支子貴者立廟代宗之義也伊川程氏又推服
制遡宗源四親始祖使人各盡其情雖有据經考古之
士不能盡非也宣城梅氏自宋始顯明三百年科第相
繼延及
本朝於法固得立廟其族齒繁盛散而遷居故在前代
屡有改建而歲久材腐溪齧其基人稠産稀曠不修舉
明經處士梅定九先生及其從子都御史桐崖先生倡
謀經始桐崖羈於官歸鄕數年又早世故始終皆定九
專其事定九貧者也好學深思拙於治生不量力之不
任而根本是圖營度顦顇怠憊且老是以族人皆感其
意順其令贊其役而考其工盖自幸卯之夏逮今乙未
載基載落而先生之孫達矣詩曰奕奕寢廟君子作之
言追遠維始非君子不能又曰莫莫葛藟施於條枚葛
藟芘其本根者而詩人以為求福豈其心所希覬盖根
枝流貫理固如此也世之公卿士大夫疲敝宦路幾忘
其所生歲時設紙位邸旅僅於忌日行之而已春秋雨
露未嘗伸一拜於祖先其家則斥居室盛園亭至祖宗
祭享之處雖祀秩所應得者莫之肯舉禮喪俗偷此其
最甚者愾念禮經營室之文載攷春秋屋壊之戒非學行
君子孰能興之哉梅氏家廟舊址在山口中遷蒲田每
就傍近改建今則重建於蒲田中處又於祠後餘地構
屋若干間聚族人子弟讀書課業親為指授凡昔賢所
謂義學社倉皆有志焉其慕古如此其孫彀成傳先生
意俾記本末示厥後人余與先生至交又念先人舊事
極相類明發憮然述所感以記之
榕村記
枚谿以為澮曲折灌數百頃復入於谿水勢依山自成
隆窪有榕生其上舊為風摧橫卧澗中折而復迥翹然
兩橋可以通涉扶疎遠望亭亭然三也村廣輪二百步
澗之南有方沼二沼上為亭傍亭為臺皆就榕隂下臨
潭潤蒼巗遠岫濯影清漪水族微鱗游泳可瞩樹隂深
處棟甍隱隆周以垣戶皆吾甥孫氏之所經始其北月
池引入澗流有長廊疎窗可以凭俯盖余所營也余又
即榕之遠隂砌為石臺與孫相望炎月西㬢如擁翠幃
又卻而西北為小山山之高可四仞許下竹行源輸之
山腹降流出於石罅結茅室使僧居之自吾軒而至者
環徑軷丘忘為十畆焉移四序花木雜蒔村中薜荔藤
梢漬蝕牆苑登高之所聽眺栽秧穫稻諠呶笑呼之讙
月麗村光墟烟野燒雲電摎流長風高枝幽壑靈瀨之
狀余既與孫氏子樂此而二三親串知厚相要角文其
中意在光時職思用世扶樹缺微嗣音風雅使榕村之
名及後諸子之志也
克齋記
謝兄子惇在京師促膝所言皆肺腑之要一日肅然命
予曰予之歸將以克扁其齋子其為我記之予曰久矣
哉吾之愧於斯言也奚足以記斯齋也雖然請誦其所
聞而兄是質盖昔者原憲所謂克勝人者也顔淵所謂
克勝已者也先民有言曰自知者英自勝者雄故力扛
九鼎不足勇也氣奪三軍不足威也夫惟平旦清夜之
中而勝敗存亡之機決焉言默食息之頃而盛衰消長
之形見焉是故覺者不及知勇者不及持非天下之至
勇大覺則不足與於斯也古人制字之義斬心謂之慙
刃心謂之忍故克之功始於慙成於忍知慙能忍之人
外眡之退然如不勝衣而風飛雷厲於徑寸之中傾耳
而聽之如震驚百里也夫然後天機日以盛浩乎不至
於摧陷廓清而不止焉易曰龍戰於野其血玄黃此坤
之終也再變為復之初則陽動而天心見矣天心者道
心也道心惟微如眇陽茁然於羣隂之中故非克無以
有復非戰則天心終不可得而見雖然不可以不養也
故六二之休擇善取友以交修之雖然不能以遽純也
故六三之頻改過遷善而不吝焉雖然不可以無輔自
廢也卓然以賢聖為依歸知我者其天乎遯世不見知
而不悔盖至於中行獨復而以底於安敦也不難矣克
復之義如此反乎此者謂之迷迷復之人汨沒終身而
不悟覆以莊言為蟊賊正士為鴟鴞淳澆撲散而天理
蕩然所謂用行師將有大敗以其國君凶也嗚呼吾觀
世之迷復者不少矣惟不知所謂克也克云克云絶嗜
閉慾以遊於方之外云哉君子之克已也不離乎容貌
辭氣之間不下帶而道存焉是故一言之背於情也則
克之一動之疚於躬也則克之非獨曰此言也動也云
爾必䆒其所以言動者皆吾精神心術之病意向念慮
之差源委相生標蘖一貫朝暮簡檢畢世服膺於以混
混而放乎四海夫何遠之有嗚呼此古人之言也吾述
之而已矣迷而莫予覺也憊而莫予翼也岌岌乎起而
蹶仆而復興歌將伯之章如有望而弗得也今乃得子
惇焉而以師資是予之幸也以葑菲為雜佩亦惟兄有
菖&KR0870;之嗜乎
榕村集卷十四
