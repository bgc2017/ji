榕村集卷三十八
大學士李光地撰
詩
陳思王
孤竹生二子勾吳有延陵芝英不擇地敗枿固所蒸當
塗實姦漢陳王臨其崩百代哀斯志當與日月爭以故
餘述咏噴風排嶸嶒悱惻齊變雅湘騷庶可朋身窮行
中慮道廢人能弘文采雖通後吁嗟情不勝
和杜拾遺武侯二韻
季興帝子英無對不讓先生獨遂高抵掌匡扶輕一羽
鞠躬顦顇至二毛聞聲服德雖鄰國寫&KR0833;開誠在署曹
最愛建安弘毅詔當仁自昔有勤勞
後世功名只直尋吾門五尺論森森不圖明主衰無夢
勃起先生得嗣音汾曲重期興禮化伊川獨許佐王心
風移叔季磻溪遠每揭陳書為整襟
讀唐宋名人詠諸葛武侯詩與諸子限韻
當年諸葛師先聲在仁義時史諱仲達所以云節制吾
聞善奕者固本而收勢豈有三代王多殺以爭地陳夀
生也晩但識孫吳計始以將略疵終將天命媚吾觀七
擒兵寧與七旬異事雖非文德格心乃一例入國長如
賓雜耕兼老稚皇皇公東征哀我一何至管子南伐楚
卻兵待盟刵樂毅緩二城欲以服華裔豈無捷速謀而
非遠大利漫言功烈卑自許有深意
和鹿侍御題己丑省試五魁卷原韻
老鶴刷縞衣在陰鳴不已豈無雲霄侶呼嘯寧為起清
唳引高吭古節怡幽耳不令寫入弦不遣編在紙喧啾
邈不聽孤潔結成痞飛去自翩翩來下何䌕䌕閒看燕
臺山渴飲雞泉水同調悄何方沈吟觀至理片響落人
間聲絶媚學子少陵殘膏盡剩馥今在此慨息道之衰
哇濫有餘恥自從文敝來審音誰與比又知隱者心鎮
為時憂喜異日東觀開尚煩公一眎
編朱子年譜
此老髫童便已賢終身嘿語獨超然蒹葭白露存周禮
松栢寒霜衛聖傳共信姱修多本末始知出處在幾先
風流百世非文字汗浹頑夫正湧泉
初秋
商律動吹室金氛入候臺涼風初瑟瑟白露始皚皚積
雨全消暑多陰未蟄雷初秋關一歲五穀繫三才晩穡
看雲滿餘糧尚野堆公閒長把卷客至得銜杯空有書
成癖何時道結胎勞歌短髮暮風物長年催旅思愁還
劇鄉心夢一開散懷千古去同好幾人來草色沾猶翠
蟲聲靜復回宵零尤可喜六陌避纖埃
陶然亭秋望
為踐夏日諾閒來坐小亭蒼蒼葭在水綿綿隰有苓秋
聲中夜發蕭屑正堪聽層雲午未褰樹色增幽冥暫爾
違囂市居然度遠坰流光截道飇浮迹逐風萍何物似
故里西山入望青名士多京華況復新羽翎校書觀閣
罷幽意未曾停洲荻續唐作白蘋步楚輕雕搜無落韻
吟諷有餘馨會友聊云樂移文且勒銘
中秋後晩集兼訂買菊
開尊望月正秋中飂戾星移玉露風便指寒花為會主
先期佳節待文雄長憐歲晏光華滿三嗅霜姿氣味同
他日遨遊能踐約不勞送酒入甌東
中秋喜禾稼有秋得禾字
爽色中秋最清光此夜多友朋頻來會風雨喜同科不
有幽懷者其如素魄何賞妍情獨發憂國意周羅湛露
棲長畝飄風入廣阿
皇恩披朔雪膏澤至南訛吳越仍安土江淮自息波哀
鴻遵渚涘舊葉守枝柯我與二三子謠歸雅頌歌
當依顔有喜衢巷腹堪摩勞役成誰事寒盟志匪他猶
慙應冊免未敢饋嘉禾
重陽前晴暖
九月難逢妍暖時庭花蓓蘂紫黃枝新霜霮䨴輕塗屋
微月清泠緩照楣
論詩
三百列之經五言乃自漢緜延頗秀出濃淡逓相扇李
家最能鳴無與拾遺健姿濯松桂疎氣噴春濤漫池鼃
信可嘲鮮采爭堪玩快目&KR0933;其尤刪除發芳潤唱答謝
知交坐令一元轉
有感
勞生未得休欲愁且自勸浮迹隨化往築底須命判園
菊後時花凌霰偏爛漫青青巖上栢孤矯寒雲半誰能
求稻粱又復老葭薍始謀乏古心終已違初願冥冥慕
飛鴻衎衎愧漸鴈不是伊呂科骨驚鬒亦變宿習無始
來塵編竟日伴三百興發憤六爻起憂患老至憂樂并
衰久魂夢亂金丹信何遲雞犬歲又晏樹蟬吟秋節高
風在一旦成相聊申歌還欲告親串
和友人上元夜即事限韻之作
獻歲開顔又豈曾荆舒投老欲依僧(同有元澤之慼)寒風對榻
三更話(時舍弟在寓每夕談論)落葉前軒一夜燈潮水到門推上
月朝陰澀馬歴餘冰那知亂緒難將報雜佩空多愧子
能
賦得
御製憶咏吳中風俗習尚非交讓官箴乏協恭也二首
效翰林散舘應制
班聯難肅穆俗化易遷流慨想陶唐理時煩
聖主憂五方雖異尚庶類乃分猷雀鼠風須變羔羊道
豈悠恬熙遵
帝路黽勉贊鴻疇再覩時雍盛方知峻德修
職貢三吳外憂勤五位中山川雲水闊江海地圖雄有
教斯成化無私可效忠至今勞
聖主何以報
皇穹返樸民還樂和衷吏自公
天文高雅頌先譜二南風
效進士應制
帝省休徵切民依歲事忙歌風知作苦肄雅正豐穰
國福占生聚天心念蓋藏歸禾來牧伯猶自勅幾康
恭和
聖製湯泉應候詩
山川望幸出靈泉塞下新萊萬頃田甘雨和風恒有象
深仁厚澤至無邊繙書五夜希停手任道千秋獨仔肩
宵旰勞心時發詠豳詩一幅繪依然
恭和
聖製讀孝經衍義詩
虞舜中年慕曾參愛日催丹心遥獨接青簡坐相陪兆
億歸同敬孤鰥惻所哀須知仁孝理休頌
聖明才社稷二南啓宮幃萬福來配天
三后肅裂土百男開證義分曹輯微言稟
睿裁即兹天地察何用白雲堆
題離騷
離騷言求女非用比明王女有事人義賢臣乃所當當
軸盡邪佞高丘已絶望庶位亦無人下女日淫荒豈無
遺佚者媒不遇鳳皇恐為他姓得相率去高陽惓惓貴
戚卿未灰心少康庶幾屏夏肄配天業復昌公子雖未
家二姚誰送將終知賢路斷割意思游翔遠遊何所適
山東一槩量徒有西風壯渢渢捲八方幾回指西海麾
旌裹行粻所恨仇讐國我馬摧悲傷風人比興思隱約
遂微茫幽昏情侈肆天外事荒唐郢書不可說無乃燕
人盲(四求女為君求之非原自求也)
己卯元夜宴集同子未諸子用韓吏部韻
晼晩二年征路塵
皇恩中道改絲綸歡情自昔輕難遇薄酌今宵莫厭頻
古栢前庭終夜月臘梅後院半枝春何時綠印經旬合
雖未歸休也息身
苦熱雨後驟爽署中口占
連朝雨氣敵炎風猶在先秋伏日中坐上來歌人泮渙
窗前一覺月朦朧萬牛起處西疇滿列駿鳴時北冀空
早晩休徵叶叙後寒流洞口憩深叢
題青花硯
嶺外稱殊産文朋至寳歸氣含訛火潤根潄粤江肥寒
藻參差發朝霞爛漫飛沈思悅研處光景坐相依
孫栢加冠詩
人生始於弱八經首在冠望以家之楨期以邦之彦南
有喬木陰盤大由根榦又聞老農言見苗已收半殿閣
崔嵬高有址便崇奐河海流無極緣源得浩瀚迢迢行
路人舉足貴無勌仡仡射者夫體直乃洞貫尚論古之
賢誰非早自勸
讀書有感
西土有虎賁於越聚君子不逾三六千國甲豈盡此此
其腹心者熊羆不二士然後億兆多無難臂指使我論
讀書方要道亦云爾汎濫同飄風精熟乃根柢漢人重
專經宋人務窮理
周濓溪愛蓮詩同翰林作
因讀愛蓮說譜作愛蓮詩幽芬無限好貴此手中竒在
隰文王望(詩隰有苓苓即蓮也)濱臯屈子衣山林廊廟致惟此能
兼之根苗同結果(謂藕與蓮子)花葉異抽枝祝子類窠蜂張
翼陋蹲鴟(荷葉如蕷而圓)心虚通七竅(藕莖皆有細孔)體淨滅三尸(蓮不)
(産蟲)承露高金掌迎風遠翠支蕙蘭傷隱約芍藥太紛披
沈吟洗濯理屢動溯洄思在昔中州氣扶輿産賢耆一
出南嶽下投老西江湄比德念兹物攄篇發為辭伊人
碩大儼河水清淪漪圓相千秋秘高風百代師我亦愛
莫助空嗟泥不淄非關來身篤(佛以清淨不染為蓮花身)無乃繼皇
羲(潔淨精微易教也)
喜雨二首
溽暑憂愆陽秋禾最易暵儵爾三日陰微雨飛近甸聞
道迤南去田疇已汗漫而乃帝京中郊塍猶未遍是日
雷殷殷閣窗為震攇歸塗度南城流潦正侵骭煩痾喜
一蘇野無農夫歎市集篝米多庶用慰薄宦
二
初秋未徂暑不寐如煩痾一雨挾風至蕭然襲絺羅出
門雖泥涴散野喜禾多天傾十日雨人沐九重波坐堂
親騷屑捲帟看滂沱
送阮子章參戎閩海
矯矯班家子投毫心迹竒時哉憑軾會難者
臨軒知不次尋常得無窮事業期旌旜停社樹矛戟亞桑
枝赤手圖天水丹心照昊曦猶嫌王粲者徒有從軍詩
恩賜扁聯酬陳對初二首
伴食常懷素食憂女蘿桐樹倍驚秋自天霖雨誰能作
振古高風不可儔舊植久荒三逕路滄波暫繫五湖舟
連朝浹背非關候累息
深恩媿復羞
與君先子舊時諾夜月清溪曉露林委翳不勝良友念
羈飛虚負故園心雲迴舜世重華日夢結商家萬里陰
巨榜高懸驚越分新詩況復抵南金
賦得為有源頭活水來效翰林應制
咫尺靈泉隱故林由來鈍嬾寡參尋目窮行潦潢汙路
識取先河後海心月景臨時蒼璧動川光起處白雲深
先生喫緊開來裔坐俯寒塘一睇吟
賦得三十六宫都是春效翰林應制
安樂窩中舊有經希夷洞裏見分明坐知一本能雙榦
又覺翻來只六行乍瞥天根初息息閒遊月窟亦生生
洛中幾度春光好慨想風流萬古情
擬杜工部端午日賜衣限韻
晨起趨丹陛輕烟散曉霏章成勞織女繭獻動宮妃適
館風何似承筐雅庶幾波深零露後候變炎訛非卦序
離當令爻文日正暉新恩榮作服舊德念初衣鵜翼情
應惕鶉懸事既違素絲操者衆元衮闕行希履集驚添
滿冠彈倍覺巍歸班參柳綠曬篋亂榴緋拜手稽將舞
循躬汗欲揮睇思新欲理刷羽慕高飛
新秋二首
今歲足時雨旬朔殷雷電平明西門西駐馬觀綠畔昔
者撫京畿巡陌兼塞岸長愁潦水發又畏明星爛雖復
謝犇馳民憂安得遠且況煩痾中餘涼為我散微風蠅
已癡連朝篋紈扇幸當填委簡喜有休沐便何時親農
蓑溪帆飛一片聊與羈跡人畢景窮遊翫
二
郊西朝洩雲屋北夜燃電嘗麥方告寢藝黍囂盈畔我
友三四人平坦剗崖岸著碁或敲詩去工取熟爛豈無
聲華客往往敬而遠南士鮮參尋儒官飽閒散招之高
春坐直至暮颸扇榕園憶方陰訛寢從所便谿來驟雨
聲巖落飛雲片歸與異日遊翻憶京華翫
病中讀書
少壯知讀書頗無閒歲月于時寡疾病無樂乃懽悅或
負東戸暄畢景獨繙閱或迎樹下飇吟咏自消豁奥域
豈必遇涉趣生顛蹶如彼春來草芽蘖日夜茁自從度
始衰症候纏如葛寒暑長畏之風月只虚厥稍稍窺書
意千載未覺闊俯仰多呻吁形神不相發日者為病肺
羹飯徒茹啜知味無餘馨心鼻正一轍秋物貪結子何
處辭風雪乘除理則然堪為達者說
九月望鄉有作(用杜工部發秦州韻)
平生仕宦跡不作經年謀濡滯二十載冀域古封州幾
度望鄉井目送鴻鴈秋丘塋固有念豈為此都幽完名
思樂毅謝爵慕田疇恩重力不稱夙願非所求駭機朽
索馬孤蹤不繫舟負乘曾寇至舄履聽辭游
皇鑒穆中天寵驚亦已稠丹心敢二念白髮難分憂潔
身庶猶愈欲以晩節收忽忽桑榆暮靈瑣尚淹留十月
霜露降夏畦滿源頭一觴遥未酹明發沾纓流豺祭逐
金花孤露營魂浮松楸蒙錫類谿谷匪優游
恭賦
御製咏竹詩濟濟心寧憶俊賢效翰林散館應制
由來梧竹鳳凰栖截管崑崙理亦齊高節清風長拂拂
蒼枝白露更萋萋興懷側陋虞廷遠繼迹卷阿雅什低
多士今朝初獻賦賡成棫樸是新題
御賜教忠扁額磨崖墓道恭紀
顯考生逢離亂期莫年藩帥又傾欹辛勤祖宇兵荒後
勉勖孤忠涕淚時
帝語煌煌今表厥子心昧昧老思之貞珉霧草應苔蘚
哲裔磨崖誦此詩
讀史二首
武侯不憐才殺延不待儀汾陽修小郄臨淮無旌旗古
人就大計度外豁所施我讀炎興史始謀誤者誰一疏
忠定去再怒岳侯危張也徒堂堂自檜更無譏迂疎輕
決事俊哲重知時晏子殺三士梁甫有悲詩
二
嬴氏何其愚欲使文字埃六丁收不去二酉錮將來王
莽飾六藝猶蒙嚴筆裁鼃聲同一貫何事獨免哉少康
嗣夏家羿澆固沈埋共工霸九州五德無推排高光皆
除暴何分姓氏乖我欲遵孟堅一辭贊麟臺
董江都
下帷歲月長丘園邈不視遂使霸秦餘中天揭仁義三
策徒裒舉兩相終淪棄六藝振王迹千秋首儒系譚經
雜禨祥籌邊同表餌白璧有纖埃豈足賢者累
諸葛武鄉
管氏稱於聖徵以仇者言豈獨廖李輩失職不訟冤孝
尼身在魏張儼自事權鄰國欽英風紀述故足傳結好
分天下江東為誓篇至誠動天地煌煌信史焉
韓文公
性道炯有覺耼釋驅無礙浩然生不虚卓爾人為貴說
禮譚刑兵專門未足慨倘在二水中必列四科位
聞東南得雨詩以志喜
吳越三載天行舛大河之北亦多沴賜復動至千萬餘
米價增高殊未損奸宄因緣訌其間遂令飢者越兹蠢
兵凶二事每相循
聖心洞古燭微隱周政十二舉無遺楚粟千艘下來賑
近聞市直歘然平靈雨六月又已零先蘇東南財賦地
旋知列道報西成奏至微寬宵旰意詔來不覺夢魂寧
雖無東漢三公責難免宗周嫠婦情況是升降多意表
從此吏治日休明病夫亦在一物數當使優游餘息謝
歸耕
追贈蔚州魏尚書環極先生
氣稟山川茂頎然海鶴姿早窺中秘冊
帝命簡拾遺鵷雛擢珠樹雲露忍朝飢忽憶東山卧一
去十年期誰料丞相薦晩著豸冠巍遂懷古人心感慨
登車時臺館同華署旅進每相追嘗聞彈劾聲清厲徹
彤墀有似嗈嗈鳳引吭梧桐枝又如執法星暉暉明太
微嶽立西華勁煦姁冬日熙前輩風流遠于公庶見之
洊陟漢司空地軸發蟾機衝死排九閽批根摘輔毘貪
懦畏之久殫力肆傾危卒荷日月照驛送錦衣歸我辱
忘年契前後寄篇詩奬許空逾分終身負鮑知曩歲貳
中樞奉命察邊陲暮宿紫荆隘朝遵易水湄雞酒拜公
墓一慟哭吾私獲聞公窆日五雲護靈輀生芻來徐孺
大鳥揖關西投老點朝著嘅息如公希國初人物論非
公欲首誰秃穎中書老立傳少葳蕤懷昔敲殘韻落句
日將欹
六月六日祈晴
前夜近簷坐飛蟲繞客燈共言占水至揮手氣如蒸中
宵驚枕夢越宿猶翻崩土令當為帝坤維正得朋飽飰
畿民諺可以豫豐登盛時無淫太連朝亦已恒卧聞雞
不已出見豕盡烝晨起告明神速導暘烏興密壓收將
旆高褰固其縢什刊雨無正篇頌日之升庶免咨者怨
明非怒所膺有職執斯咎自公憂不勝所倚靈助順為
我止頻仍
承修性理精義
洙嶧輟微響諸老尋其聲六籍誠深迥大義亦已明何
事蜉蝣陰力盡大樹傾爾來二百載屏燭中夜行我
皇丁道會俎豆巋然更建安既躋位羣哲庶憑靈欲新
比士制推配博士經是道由有託於心遂取成河洛何
栖栖天使光我
清承局輯遺書兹愧以為榮淵源非游夏何以飾昇平
賜遊熱河行宮紀恩二十八韻
方囿文經始新豐漢别丘頤居誠伴奐孝養更休優兹
地藏良閟洵天作未修帶環中采衛控引外藩侯形勢
紛犇會山川鬱糾繆禾苗同腹裏種樹雜遐陬石矗孤
峯起溪迴萬戸稠泉源行堞上烟霧洩城頭鹿跂靈臺
坂魚依在鎬舟誰將歴衡霍何似望京周省野紆
皇豫觀邊本廟謀薰風朔巡守訛火此淹留民事兼程
報曹章計日郵道存仁智樂心與躍飛游即景多餘意
懽言有至憂登高小天下面内撫皇州納稼咨千畝披
經論九疇引年辭
玉陛七月渡寒流目盡關山古神清澗壑秋病軀乖扈
侍禁直闊
宸旒及此歸來去叨為汗漫遊卷阿風肆好遵渚興夷
猶涉陟資車櫓追陪動馬鄒亭臯頻憩坐瓜李互沈浮
賜息攤書處羅張典膳羞賓商疑入夢凌影悟升悠頽
節應捐蒯衰材分黜幽
天施無已極夕惕卧南洲
甲午春日送喀警庵村居
移室就村墟幽栖愜素尚陌塵靜不飛野色正駘宕嫩
絲舞緒風早麥摇新浪春雨深一犁晴川浮兩舫眷言
農圃老久與簪裾忘陳編得披尋枯棋對閒曠出逢漁
樵鄰卧想羲皇上起予丘壑情烟霄時極望
榕村集卷三十八
