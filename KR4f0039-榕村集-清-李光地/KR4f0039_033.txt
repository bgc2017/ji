榕村集卷三十三
大學士李光地撰
傳
孝子王原傳
王原直隸文安人也父珣於明正德中苦歲荒役重不
不支辭其妻曰我去則呼者不及門庶嫠婦孤兒猶可
安也遂逃出不復返是時原方在抱稍長從羣兒學有
嘲其無父者原歸問母故而悲曰我當求父母曰兒幼
不能也原慧甚為母計策移居邑治中開設酒飯店舍
多作袜屨諸行色所需物遇他方遠客至則或資以袜
屨或雞黍厚款之不受直問所欲曰吾父姓某名某身
貌若何亡出有年矣倘所寄寓若道途邂逅者客幸為
兒跡訪相告生死不忘酬也居久之無得既娶婦乃復
辭母覓父去母泣留曰年遠父存亡不可知且若父甿
耳流落何處誰知名者無為父子相繼作羇鬼使我無
依原痛哭曰不得父兒不歸也幸有婦陪母母毋以兒
為念遂遍走尋覓足跡幾半天下日乞食充腹跣步重
趼至於見骨南北去來雖距家百里不歸望積十餘年
無倦色一曰渡海至田横島假寐神祠中夢至一寺當
午僧炊莎食之味苦以細肉為湯和之乃甘適一老父
入而驚寤老父曰孺子頓憊若此何為者原以情愬且
語之夢老父曰吾試為子占之午者正南位也莎根附
子泥肉和之附子膾也求之南方父子其會乎原喜拜
謝去而返南踰洺漳向洛汝而行所歴寺刹皆遍己而
至輝縣帶山者有寺曰夢覺原心動曰吾夢豈至是徵
耶天雨雪寒甚卧寺門外有僧徒見之詰知其為尋父
也憐之導見其師而與之食師曰子何貫曰文安曰吾
徒舊有文安人者盍出與叙鄉井乎相問姓名則即其
父也乃相抱持慟哭嗚呼世果有鬼神乎無鬼神也苟
有鬼神則一念之孝為宜捷於枹鼓何乃淹歴時歲無
歿存之問者十有餘年始告以兆哉夫惟神不能離人
而孤行故必待其力之盡誠之極然後幽明響應此鬼
神之情狀也父猶未肯即歸曰吾棄家絶意久矣無顔
復返原牽衣哭不止寺僧莫不感動相與勸其父曰若
不歸子必死子死妻媳必繼死奈何忍滅一家親也於
是相將還里門夫妻子母復聚鄉人為之嗟歎至於今
宅里墳墓必指孝子名之父子並登大夀比孫而顯貴
族氏科名繁盛迄易代不絶
贊曰孝子生不識父稍長而哀慕不己匍匐顦顇百身
殉之此天常之厚義合古人非習於名教勉強者也近
年浙人有兄亦因貧去不返後其弟成家辭妻子單身
尋覓南北東西所涉萬里數年而得之黔中其事可與
孝子作配忘為何人所記異日當檢出與孝子同傳庶
幾頑者感薄者愧百世之風豈必夷惠哉
銳峯和尚傳
銳峯和尚者俗姓楊少為儒業稍長激於家落内釁薙
髮依僧在順治乙未丙申間年四十頗能談論賦詩與
予諸父相往還一日大寇林某刧余家十二口以去索
贖甚賒羈繋榜楚者年餘僧謂余仲父曰是望不可厭
也寇強而驕有玩心夜覆其巢家可奪取也吾徒某能
識賊山後路彼為導而君家僮鄉衆隨之出賊不慮萬
一幸濟卒用其言脫家難五十而受法於其師稱悟道
偶邂逅溪亭與余語余問人與禽獸環復轉生信有是
乎僧曰不足問也佛法所以觀天地者用心法觀而巳
矣夫人晨暮逡巡間變滅萬念為人者屢為禽獸者屢
矣又問悟與修孰要者僧曰發大願力為要大願既堅
悟與修精進乃可語耳又問佛說所謂了心性者如何
曰除善惡無記問其指曰心不存惡亦未存善又非昏
昏然不省覺者是除善惡無記是後居余鄉之南山閩
亂時危苦無聊數登山訪之或竟日話所言皆能發人
心意計度世事成敗人所以處置患難甚有中機者旬
月下山與吾徒遊默然終日坐言笑因物雖酒肉狼藉
於前自食一盂飯厠其間無厭惡色尤喜與人奕敗則
拂衣自笑然再強之亦不倦作詩率爾而成時有可誦
句年八十五晨起沐浴端坐而終
顧寧人小傳
顧炎武字寧人吴之長洲人自幼博涉彊識好為蒐討
辯論之學十三經諸史旁及子集稗野列代名人著述
微文碎義無不攷究騎驢走天下所至荒山頽址有古
碑版遺跡必披榛菅抉斑蘚讀之手錄其要以歸十餘
歲至七十而老勤如一日於六書音義尤獨得余始官
庶吉士曾相從為半日話時余於音學無曉也寧人舉
大指示之曰古者同文聲與形應凡字旁從某音必從
某後世不悟音譌反謂古書為叶皆非也唐韻承江左
末流部居悉舛分合之間紛不可治今當以詩易周秦
之文為正質驗字旁分者幷之合者離之使古書無二
音然後得復其舊余聞言猶未省了家居數載追尋言
緒未達者自以意為之說又七年復來京師則寧人沒
矣聞其書已成亟求觀之所意者幸不謬然寧人之學
於是始窺其備蓋平上去三聲雖有差互猶得類從入
聲則雜亂尤甚如人經荒流者不第鄉貫不可復追姓
氏族系皆不自别矣有顧氏之書然後三代之文可復
雅頌之音各得其所語聲形者自漢晉以來未之有也
書既刻厚自寶秘曰五十年後乃有知我者耳尚有日
知錄數十卷識大小覆同異辨是非亦有補於學者其
徒潘耒刻之閩中衛先生爾錫言其地理書用心尤多
然未見也孤僻負氣譏訶古今人必刺切徑情傷物以
是吴人訾之然近代博雅淹洽未見其比
閻百詩小傳
余聞百詩閻先生名久曩撫直隸先生嘗郵致所著書
數種得披讀焉今之學者大抵搜華擷卉為文辭之用
而己至於字義故實書文形聲尚未有留意講考於其
間者若大者為遺經源流禮典同異細而地名山川史
載人物真贋是非之跡則豈徒以樸學置之抑其惡賾
就簡而自恬於譌陋嗚呼文武之道豈有小大哉萬一
朝廷舉行石渠之典吾知衆籍羅凑而莫之措辭儒者
之羞非云小缺矣先生學極博論極核間有出新意掃
沿說者究其持辨本末悉有所据依趙贊善志其與汪
鈍翁難喪禮事昔者眉山蘇氏曾以是嘲伊川矣其門
人為之答亦曰正叔太君先逝而己令有如先生歴引
古義折以通禮彼不得於言者豈能無愧惜乎先生逸
處終老曾不得奉清燕備顧問蒐祕府校藝文與諸儒
上下折衷贊經史於方微補遺逸之文獻是誠可悲也
巳余嘗慨夫老成日遠舊學彫傷晩出後生益將無所
考質自余登朝後識面者長洲顧寧人宣城梅定九鄞
縣萬季野知名者尚有三數輩而先生其一也諸君子
者皆博極羣書能以著述自通於後中間有專門名家
者就其所造古人不讓也今惟定九尚老而康時致音
問餘則皆零落不可復見每覽周易碩果之辭大雅典
型之詩俯仰斯文不勝寤歎先生子詠求余言揭之原
余不工金石之文故謝不為而其學行大致則趙志具
焉聊寫余那頌先民之思倣司馬氏伯夷屈原體為閻
先生小傳
施將軍逸事
施將軍名琅閩之晉江人值明亂少而從戎曾隨大學
士黃公道周出仙霞關知事不可為輒以偏禆有所建
陳公報之曰君言是也顧吾大臣仗義守死而己倘有
他竒變可以佐時君輩行矣勉之遂謝黃公去明亡寄
食海上鄭氏嫉害公不相容囚公艙中欲殺之公以計
遁脫鄭遂殺其父若弟公歸
本朝用戰功數年間至大帥佩將軍印召入為内大臣
列伯爵余素未深知公一夕就公燭下話道及順治己
亥年事余曰社禝之靈也令賊不頓兵城下驅而徑前
者是誠可危公笑曰宜何向余曰循山而東奈何公曰
南北步馬不相若久矣衆寡勞逸又懸所在雖響應作
聲勢實觀望不能為之助也纔涉北地與官軍交賊立
盡耳徐又曰向彼舍短用長者委堅城泝江而上所過
不留直趣荆襄呼召滇粤三逆藩與之連結摇動江以
南以撓官軍則禍甚於今日矣棄舟檝之便而敝攻圍
故知賊無能為也余以是知公能明年
天子以海患久未熄復起公提督水師專平海事越二
年余請急家居邂逅公小店中雨甚稍憩余曰公出師
在此月然衆皆言南風不利公必犯之何也公曰賈豎
之言也夫北風日夜猛夜則更甚自此至澎湖舟戴星
行就能魚貫相尾幸而不散然島嶼悉賊据到彼未能
一戰奪之舟無泊處坐與行殊風浪飄泊軍不能合也
將何以戰夏至前後二十餘日風微夜静海水平如練
可以抛舟泊洋聚而觀釁不過七日舉之必矣用北風
者徒幸萬一南風則十全之算也然節候月離旬日間
當有颶風亦偶間歲不起此則天意非人慮所及又賊
將劉者為彼魁傑設以他將守澎湖雖敗未服也必用
再戰如守澎者劉或死或敗則勢盡膽喪矣臺灣可不
戰而下余喜曰寇平矣公笑曰何相信也余曰聞為將
者必識天時利害地理向背較將之智力公兼之矣能
無平乎公以六月十四日舟發銅山十六日至澎湖二
十二日剋勝果在七日中戰之日東南角微雲起劉方
調遣拒敵望見喜甚須臾雷聲殷殷動劉推翻食案歎
曰天命矣海行占風者以雲起為風兆聞雷則散云劉
敗後乘小舟走至臺灣憂沮無復戰意率先納土悉如
公料先是明季鄭之祖芝龍海大寇也歸誠後貴顯嘗
朝京師過龍虎山有異人為決未來事語甚隠然意若
&KR1587;土稱孤爭衡南面者末云金雞唱龍種消公辛酉生
其專征又以辛酉年龍種者芝龍子孫也余十五六時
便聞斯語後二十餘年而驗
贊曰此余所聞見於公者雖其子若孫不知也公以功
進封侯爵及後裔史臣當有傳故紀其逸事云爾
書吴伯宗尋弟事
吴伯宗山西稷山縣民弱歲喪父母兩弟俱幼相依一
日其少者忽失去伯宗訪求數年未得其次者忽又失
去伯宗哀切不能己遠近尋覓稍有音問則以負販為
名不憚千里庶幾得之後其少者得之都中為高姓人
僕高遇之頗厚且感其兄之義謂之曰吾為子善撫以
待子方求次弟有行來時可倂歸也時己微聞其次之
信乃在寧古墖將軍所部下寧古墖者北去遼陽盛京
尚數千里爛胛天明堕指裂膚之地
國家所以處罪人也伯宗慨然與其季別曰吾得仲則
偕返不返則併吾之妻子屬子矣舊都郊關出入有禁
限伯宗率以計達至則跡其弟果在也赴將軍訟之使
部下將領質焉中間伯宗忽躍起不跪將領怒而朴之
血被面伯宗徐曰民非敢與官抗適見略吾弟者奴吾
弟者皆王法不宥之人也美衣帽平立官側民兄弟良
家子為奸人誘掠萬里投命官不急明其冤而以罪囚
相待俯伏詰訊民是以不服將領意悟且懼其還返閽
籲白之將軍而歸之自出關至入歴三時其在寧古墖
正冬月節候極寒足凍盡見骨兄弟相扶數曰行冰雪
中僵仆幾不能起嗚呼其懇勤可書也李子曰兄弟相
失相求人情之常非高行也自俗化之衰倫理日薄兄
弟尤甚及父母之存而有尤鬩不相能者逮乎同氣而
分富則競財産貧則計錙銖妻子奪之外人間之漸而
陌路不如故裒原隰急患難者聖人猶以為情之至而
系之經也伯宗之求弟久而篤勞而決及其出關訣季
之言則之死而不怨人盡伯宗世豈有手足相忘之事
哉伯宗頗識字嘗於旅店讀論語至父母之年則歔唏
哭失聲嗚呼小宛之哀興於明發能友者未有不厚於
孝者也伯宗雖農民在京師國相澤州陳公高其義既
與為禮又為詩七十六韻以謌之縉紳士友多就見之
者夫農之秀者則升為士古之制也冀缺茅容路側耕
夫以内行之敦為有道者别識卒於賢臣名士青史爛
焉余誠未知伯宗志質何如然願伯宗自此永昆弟之
好無使異日鄉之人曰昔之求之如此其勤也而後乃
稍衰且曰兄之念之如此其至也而弟乃不類則雖未
澤於詩書文以禮樂而使鄉黨嘉尚以終始宅里之表
王政其舍諸
行狀
吴愧菴行狀
君之歿於京師太翁實視焉親見子之病亡憂戚棼亂
幾無以自勝一夕進小子地謂之曰吾哀而不節神明
荒矣又父子之親也屬辭為難夫交兒之久識兒之深
舍子其誰矣兒命雖夭而行有足稱者子其述諸抑猶
吾兒之志與地不文者也又不能為譽顧與君交異尋
常不得以拙於文墨謝聊述吾所知於君者靡一字逾
美欺死友於幽冥也君諱曾芳字孫若第南宫後自號
曰愧菴曰吾學行未成而亟臻兹聊以志吾歉也自其
五世祖恒菴公來皆世修儒業文行蜚聲處者仕者操
持特吉以為常君生質清明神爽灑落自太翁以淵源
之學著述選訂無翼而飛君侍側有所聞然居恒不拘
拘佔畢纂組而凍解冰釋發於天機篇成而人見之蓋
莫知其所以然也丙午舉於鄉五策簡要明剴易人所
難丁未試春官佹得而失庚之役令甲一變矣君在舟
車中始為飜經談理之文櫽括合體度中程式聲色詞
華燦如也遂振籜取高名其天材卓絶如此性行至孝
出於自然無矯飾自太翁太母感其誠稱之無異辭者
比與太翁周旋道路爰及京邸太翁少恙則䰟寐為之
不安三餐茹歠偶失調度則憂形於色晴隂愉怫拊摩
慰藉務使體適而心懽焉其胸中無宿物慍喜隨所觸
過而輒忘與人交開口見肝肺或為人謀必竭其忠樂
道人善不訐人惡及夫聲色睚眦卒能理遣不圖所以
報也性怛易恥修邊幅外視之若絶無稜崖者而實有
觚隅不苟為破節事姿識通朗善察人情偽曉暢事機
然實知大體執大義非小黠為錙銖者比也吾於君中
表兄弟辱傾知者最深自往歲同鄉薦循是以來四五
年間行住必共藟葛之後繼以新姻指壬為媒合若天
作成進士後與君竝擬清華之選試詔東閣之下君乃
竊謂余曰余得失無足齒然得幸相從假三年優暇讀
書論理以補吾欠是吾隠也既不得遂則又曰吾别子
而歸所憾者此耳至彌留垂絶猶以是相感歎嗚呼其
所嚮乃如此而身彫零不得致也造命者其果有知耶
嗚呼哀哉自革至歿神氣清整言身後事不亂若豁然
於去來間者憶丁未春試日之前地夢仙樂降康迎君
於館卒之夕又夢君來相見執手升階隂飇盈堂君撫
余涕泣嗚咽不能任詢所從來云得假於帝者送之出
戶擁喝甚都嗚呼君之精魄靈氣不與土苴腐散無疑
也男兒修短命矣如君者未獲世之滋垢而速返清虚
夫復何憾獨其家貧遺兒小棄煢煢之親投以劬勩抱
孝思之大戚隠幽憂於九亰平昔從游靡不永歎而況
於生死形魂之交如地者哉君既辱余知死又余屬知
我貧也知我不利於時也君於余奚取苟有鬼神覬余
相焉耳矣君年少未有設施於世故約略其行質諸親
友既以哭吾私亦莫使化者渺無聞焉
先太夫人行狀
嗚呼不孝光地等誠薄釁深不獲更徼休福以引吾母
年於數年生死長訣&KR1412;戾極天聞報摧裂荒迷哽塞獨
念母夀登八十強半在貧賤患難中際窮不仆遇險而
脫晩乃大蒙
國恩褒封三至見其子孫科第三人八十之辰尚能強
起受家人拜逾二十日病困呼子婦諄諄教誨凡七日
夜而乃瞑然而含此在古人稱夀德考終焉孤等既無
光顯之才誠孝之感緬惟祉不虚附蓋母生平孝慈寬
厚達節明義有以致之將邀大人先生衮錫片言用耀
幽翳雖在昏&KR0008;不可不忍死以有述也母姓吳氏安溪
儒族吴公參贊女年十七于歸先大人逮事舅姑以敬
以愛最能得父母驩心處妯娌間終始以和忍羣莫間
言鼎革後閩中多故山訌海潰迄無寧宇母隨先君轉
徙避地至於危巢深箐猿狖之家皆托足焉先君剛正
而母佐之以和柔故所遇而安雖有鳥獸蟲蛇不攫不
螫如是者幾二十載曾祖以下兩世未葬惟先君彷徨
日夜卜兆開墳惟母營謀拮据佐之兵燹後村落焚燬
先君未有棲止亟構一椽以依先神亦惟母節嗇萬端
克竟其事家極貧窶衣食之入悉為葬塋祠宇祀田費
至饑餓無怨聲流離中未嘗肯使諸子廢學内雖甑空
館餐必具雅不樂諸子濫交惟儒衣者造戶雖不告豫
酒肴焉諸子不學憂見於色聞讀書聲則曰吾貧不恨
矣光地既幸成名官翰林丐假歸覲未三月三逆亂作
閩以蕞爾地二豎居之務在汙辱士大夫以固民心光
地遯而野處幸無磷緇於賊而為蠟丸報
至尊父母實教之大師既收疆其明年又再亂漳泉所
屬縣皆淪陷光地守一村與郡城相犄角如湯雞釡魚
坐待爛耳時先君既背母絶無兒女子怖畏態鄉里走
散母獨與光地俱且曰汝惟義之為吾不懼也於是密
請兵於親王將軍巡撫鑿嶺濟師萬騎飛渡而重圍解
嗚呼當艱危時忠孝之完虧呼吸間耳一毫之差千仞
之墜古今有際此不能決者多以父母故也令母幾微
讋於利害悲啼援裾方寸必亂孤等將要領之不暇保
又安能苟全身名以有今日晩荷
國恩稍稍得温飽然勤素不改其舊晨夕紡績至於耄
且疾弗廢臨殁之言未聞其悉而伯父書云皆忠孝友
悌之言也無及私瑣者嗚呼母之始終大略如此母生
於某年月日卒於某年月日六十之年翰林庶吉士封
誥適至七十之年内閣學士兼禮部侍郎封誥適至今
八十之年翰林掌院學士兼禮部侍郎封誥又適至
綸綍臨門皆與懸帨不相先後蓋巾幗知大義若有冥
符之感焉惟孤光地弗類數十年來色養無狀居官又
無勤勞大負慈母拳拳報
國之訓而今而後雖自悔責其將何及孤露餘生縱未
即填溝壑而報酬又何施三春既邁風樹遥落悲夫悲
夫末可追己大人先生有以哀亡而未棄其孤先親不
朽孤等死且不朽
墓誌銘
代仲父為朱氏姑墓誌銘
余兄弟六同母者四女兄弟三同母者一即妹也妹既
適朱氏吾母以少小愛之故每思憶輒病沈頓歸則為
之脫然輾轉憐念心口呼哦至於大故妹既得父母歡
而尤竭誠於兄弟凡郡行館其家饋奉接待腆而加愉
其事兄雖父弗翅嗚呼吾母於是為能愛矣入朱門克
幹其家其才優旋犇走於亂屢還與兄弟相依卒死於
兹又十餘年間甥繼之妹夫又繼之甥己幸登科為當
振朱氏以慰妹心而亦速夭其命嗇雖然自妹有行則
因亂數寧歸卒於斯今又以時事弗克合祔藏於斯生
也淇衛之思沒焉營丘之首雖命則然抑亦吾母與妹
之志也與妹生於某年月日卒於某年月日以某年月
日葬於感化里上黃肚鄉之鉊孔崙時日孔亟其孀孺
不能備物其兄弟亦不能勷也納磚於壙聊具日月而
銘之曰
生不遠父母兄弟藏鄰先世之松楸魂儳此宅義歸
於朱以永其庥
姪婦翁氏墓誌銘
余之宗屬稠夥冠一邑自能書為儒外其有行義材幹
魁傑拓落以自見於鄉里游大人成名者尚數十輩若
猶子行世若其稱首也余既素知世若世若又有子讀
書能文辭余謂世若之世將顯矣一日次子廷璋抱一
編拜而起視之其歾母行狀世若所述於是二年矣卜
厝有期千我幽碣余曰諛墓非古也況我於而親以屬
則宗以叙則尊且婦人無外事以不見為德吾烏可亹
亹為虚辭充幅而已乎蓋古之為志也譜日月備世系
爾也雖然吾有所感焉不可以已昔者吾鄉俗之厚也
不可見矣比年以來人不識禮義女子攝夫職把門戶
有大事公議則丈夫遯匿使婦人出而尸之暇則相從
宴會遊遨為歡談笑譏切旁及當世之務其外人弗之
禁又從以為能嗚呼豈不痛哉古人曰福之興莫不起
於室家道之衰莫不由於閫内以吾所聞而母事姑奉
良人以孝以順子之翁家貧好客而中饋無謫聲歲時
躬履田園收其枲絮菜果麤衣塗手不辨為良家婦可
謂賢矣昔者子之王母寡居厲志翼而翁而伯叔於成
子之母之德又如此此福之基也可不勉諸廷璋泣而
受之姪婦生於某年月日卒於某年月日以某年月日
葬於某所姪婦課子有方又嘗夢其亡舅謂之曰若善
事姑必蒙冥祐然則斯藏之吉不蔡於隂陽銘之曰
陽節流邁委翳隂魄儀範昭然不掩厥德志誼有終
矧予世澤
族子世寬墓誌銘
吾族子世寬卒練後之四月其孤鳳先等以葬期來告
且泣而請曰先子昔厚於從曾祖封大夫晩又獲愛於
叔愛之斯錄之矣願得一言嘉其行誼將以寵諸幽乃
本其生平而誌之曰君諱夢植世寬其字也號澹齋父
蜚碧公蚤卒母洪氏撫孤四人君為叔子稍長能自樹
立有長才以勤嗇起家為望人俾寡母生食其孝養復
痛其父不逮贖歸公祭田俎豆之宗祠以榮之晩益推
其有餘流民之來於吾鄉餓者與之食貧無殮者畀之
檟材以百數先大夫再新宗祠君亦舍財搆為廊廡完
好其内外山行水涉惻然動心為橋梁以通津或平庀
确&KR0008;疏為道塗肩者徒者多侈其利焉於是前後之任
於吾邑者皆以禮禮賓之嗚呼勤於積而不儉於施嗇
於己而周於衆其所以承先燾後委祉於子孫者亦云
有志於是矣昔我先大夫追孝前人又嚴於交處而獨
與君腎腸必敷無小大無或不諮諏無遠近無不相及
移時歴歲於君未嘗有所厚薄疏數君亦悉意與偕衰
壯惟一先大夫屬纊之辰距大斂己將一日君來哭拜
四體俄動嗚呼君今亦殁矣姪親也故人舊也是將反
於幽丘裒其原隰感痛先大夫所以終始於君死生之
際烏可以無言哉君生於某年月日卒於某年月日享
年六十有三將以某年月日葬於來蘇里之虞埔鄉許
磜宫後牛角壠坐乙向辛兼卯酉銘曰
嗚呼吾姪孤幼是丁為爾自隲以底於贏孝心為質
上逮宗祊施而不窒哀此獨煢漸遠是即嘉魄於塋
銘吾述之爾後之成
夫人林氏墓誌銘
夫人年二十而歸余性安靜寡言笑親疎雖莊其淡然
莫能指其口過以疵來時正家貧窶何有何無母太夫
人必躬親之而夫人佐焉逮余著朝籍僅一請急省親
而值閩亂七載憂危繼以先君辭世艱煢萬狀及爾顛
覆相保至於巢卵無傷嗚呼何可忘也戊辰後余一出
十餘歲祖贈公祠中堂甫新而前楹未搆夫人自偁百
費連垣接屋門堂兩室不斂不醵奐然就成焉母太夫
人之喪余留京守制自宅恤至安厝凡百哀勞皆夫人
率我諸昆經紀其後乃將子孫視余官舍聚首七年護
長子喪以歸又五年而夫人亦繼逝矣嗚呼夫人以余
貴累荷
國恩窮極品服拜舞私庭世俗所艷也而其始之鞠困
中為諸子殤折摧悲實終身無樂況非夫婦之際其孰
能知之夫人姓林氏歲貢進士華捷公之女生於某年
月日歿於某年月曰享年七十有三子三今余丐歸買
地葬夫人於光得里形家以為吉夫人其安之銘曰
同穴之義著於經誰謂後死者撫紼以行子魄有歸
余心寧終爾慈愛福我後生
冢男鍾倫墓誌銘
兒名鍾倫字世得生而聰慧四歲未讀書先能識字誦
千字文竟篇稍長性至孝凡其父母疾病婢僕侍者夜
闌皆憊獨不解衣扇爐下需湯藥立應二十能時文與
詩甚不屑為俗體志亦向學而夙多病及余宦於官又
代事祖母勞家計年四十四而夭故有姿性而不能充
之如古人要其可稱於家鄉者犇走陵阜度祖母之封
自得吉土營費勤劇哀叔歿而推與之禮耆舊畜孤嫠
拯憂困能别而有恩指擯鄉邪義動於色此親疎有述
不以父子之私也癸酉舉於鄉余視學及撫軍於直隸
皆從入閣命至而兒己病困咫尺不能同行朝暮馳急
馬相訊既色起而旋反遣醫去猶能詢我安候而瞑聞
喪裂胸慟可勝哉初娶黃氏先逝繼娶何氏則今合祔
者也後兒九年歿獨為長媳撫諸孤風雨之餘不覩寧
宴故尤可慟也今以某年某日葬兒與何氏於本里土
名成道院前望諸先墳尤近父為子志非情所堪也歲
壬子余感異夢謂兒當特上青霄者一科未足厭兹兆
也嗚呼或在其嗣裔銘曰
期汝堂祊而夙山阿人能弘道其如命何有根者必
蕃庶以榮其柯
施太夫人張氏墓誌銘
昔余請急時正當靖海將軍靖海侯施公平島之歲其
用兵本末悉所聞覩若乃逆揣賊形預握勝計排衆議
而駕南風奪澎湖以扼要害凡其蕩掃六十年盤互積
寇不旬朔而功成者皆準以氣節風候晝行夜泊之宜
參以敵將敵兵彼己強弱之算詳慮以坐籌而神速以
決機雖文淵之圖隴右指畫山川鵬舉之定楊么刻料
時日不足遠譬也故公海外勲伐人盡見之而其曲折
深密則余知之尤詳又二十餘年公去世久矣地代匱
綸扉公嗣子襲候爵世范踵門請曰范生母張太夫人
所生男子二定海總兵官今陞提督廣東全省總兵官
世驃者與范實為同懷太夫人以是春二月終於定海
官署念先人舊交微子莫與志其墓者余病且不文一
切應酬俱斷絶然枌榆寧静嘗於公有微管之歎且深
交至戚義不容辭乃據狀而撮其略曰太夫人張姓系
出閩之同安望族生而端莊幼嫻女儀年十六歸於施
公嫡媵雍和終始無間侍養洪太夫人尤能得其歡心
及公留京為内大臣宦槖素薄太夫人至鬻簪珥親女
紅以佐家使公無入室憂而又日夜訓子讀書十餘年
無倦色公銜
命再督水師平海則夫人二子皆己束髮能從戎夫人
勗之曰勿以年幼而忘請纓之志殉父報
國在此行也事定之後公封大爵世襲罔替遺疏以范
嗣封而驃自山東濟南參將歴擢以至專閫皆位尊品
極繩公之武夫人往來就養其間諄諄教誨無異幼少
時嗚呼觀樹之根視其枝其條遠而實繁必其資者厚
也公諸子皆質有文武自振於時夫人撫之一也而其所
生則又卓卓成就如此厥考功烈之所貽内德純茂之
所鍾於是乎不可舍一論矣夫人累以子貴受一品封
及迎養定海恭遇
南巡特賜
御書錦堂萱茂扁額以為光寵病革之前總戎君以軍
政自陳
優旨褒留夫人猶及見之感激涕零呼總戎囑以忠孝
而歿嗚呼二子雖哀可以無恨矣夫人生於某年月日
卒於某年月日今將以某年月日葬於某原夫以公之
百戰勤勞歴致爵位夫人起家而居有之此詩序所謂
德如鳴鳩者而匡衡又謂福之興莫不始於室家則其
多膺象服昌大厥嗣不亦宜乎銘之曰
南陽擇德令淑實當彌厚厥積是以世昌握節分茅
寵藉紛紜載此天光游於九原含彼純懿復歸於坤
我碣諸幽以兆其子孫
榕村集卷三十三
