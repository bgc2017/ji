榕村集卷三十
大學士李光地撰
劄子三
辛卯乞休劄子
臣李光地謹
奏臣海濱微賤遭遇
聖世厠名清華累蒙
皇上不次之恩由編修躐陞侍讀學士又陞内閣學士
改翰林院掌院學士洊歴通政使兵部侍郎督學京畿
未經報滿遂受巡撫之命在任四年餘復陞吏部尚書
仍管巡撫事又二年即陞今職是臣一生除授皆出
聖心特簡非臣階級俸次之所宜受也前後居官庸碌
無狀荷
聖主寬大含容察其疎愚恕其罪戾在巡撫任時自念
邦畿重大繁劇之區以臣菲才必難稱職幸逢
皇上每歲巡省郊圻必使臣瞻覲
天顔曲垂教誨凡地方興革事宜一一皆有成命可以
祇遵矜憐保護之下遂得苟全身名卒膺光寵至於
顧問優渥錫予便蕃尤非感頌之所能罄也每與同官
張玉書陳廷敬等共述
恩遇以謂生千百載難遘之期被數十年極隆之眷未
報酬於涓埃之末恒跼蹐於高厚之中徒有夙夜鏤心
死生刻骨而已臣久嬰殘疾老而彌劇坐起甚艱行步
益苦蒙
皇上賜臣西洋鐵帶支持數載實荷再活之恩然每至
旅進趨蹌班聯陪侍傾側拘攣動移常度雖臣之軀命
甚微而典禮觀瞻之場所繫于
國體者至大今年已七十血氣益衰三月間患苦瘡毒
不能入直辦事老病侵尋即欲請避賢路因念陳廷敬
乞休未久不忍相繼告歸嗣以張玉書溘爾隕殁
聖心方在軫悼臣雖至愚粗誦詩書之文略識君臣之
義豈敢復于此時自陳衰憊又蒙
恩准坐湯之後下體略覺平復隨于六月末旬盤跚至
閣已經具摺奏聞狗馬餘生勉自鞭策療治多方發物
禁忌未敢少疎不料餘毒緜延屢寢屢熾至今兩手硬
腫匕箸俱廢且膿血多至數升癢燥經夜不寐服餌涼
劑元氣因以消耗始謂疥癬之疾馴有腹心之憂遷延
床簀遂歴半歲綸扉重地曠職如此其久縱
君父包容不加罪責臣獨自安於心乎是用仰
天恩許臣謝退臣不敢便離
闕廷欲望粗息病軀俟十指略能伸屈所承修朱子書
即當次第收拾彙函進呈中間條目有應面求指示者
更乞於燕閒
賜臣一見逐件請
旨裁奪以便遵依改正恭繕成書臣然後取次歸里臣
離家二十四年自臣母以至兄弟子嗣死喪相繼臣父
死於閩亂之時淺土窆封與臣母猶未合祔臣長子亦
未埋葬臣之諸孫幼小不能代臣襄事皆待臣以安土
又臣母有應得䘏典亦未經該部請給
皇上所賜臣祖母林氏女宗挺節臣父兆慶教忠扁額
並須臣到家方可恭諏時日設立懸掛臣爵祿逾分自
惟鐘鳴漏盡之年萬一哀榮不逮於泉壤為鄉里所笑
嗤臣雖死亦愧恨於無窮故敢干冒陳情覬邀
恩命上得無玷于崇班下得自完其私計臣之銜結尤
為無極臣知遇既出尋常恩施皆踰格外身雖歸老豈
能忘
君倘抵家後幸邀日月之蔭舊疾不至增加筋力僅支
喘息纔續尚冀扶曳萬里瞻望
殿廷伏乞
許臣不待奏請輒自來京復得一覲
天光以申葵藿犬馬傾向戀慕之私臣餘年至願于此
足矣臣未敢即具正本赴通政司投納者臣受恩深重
一旦以區區之情鳴于
君父之前非獨難為言亦不忍言也謹先繕奏摺仰干
宸覽倘邀
聖俞方敢具本請
旨伏乞
皇上垂憐鑒照施行
乞休奉
御批恭覆劄子
臣李光地謹
奏本月十五日蒙發下臣所具奏摺欽奉
御批覽卿奏摺朕心慘然想當時舊臣近來全無如卿
等者不過一二人今朕亦老矣實不忍言也早晩回宫
當面再說欽此恭惟
皇上至仁大德養育羣生誕膺萬壽無疆之福太陽餘
照覆露臣工凡先後在廷諸臣多得以祿壽功名終其
身者而
聖心篤念耆舊猶且有加無已家人父子之情溢於毫
端臣跪誦循環之下誠不知涕泣之横集也臣受
恩至重本思黽勉衰邁以圖報效直以展轉病患垂及
半載素餐曠職内不自安故敢具摺陳情因及瑣細家
務蒙
皇上溫諭下頒且許以回宫賜見臣欣喜無極迫欲咫
尺
天顔跪承
諭旨但瘡毒近日更甚遍體盛發上及髮際不能勝任
衣冠不能動移數步
聖駕回鑾未得與諸臣俯伏道左恭請
聖安悚息憂懼不能自已容臣調治旬日略可勝衣移
步即匍匐
御前恭聆
天語然臣自延醫服藥總不如坐湯之有效恨前日識
見短淺所請日子不多以致未獲全愈今欲再乞
天恩賜坐湯二七或三七臣稍能就車轎即扶曳以往
庶幾脫體可望面
聖有期臣不勝感恩鳴謝惶悚待
命之至
御製朱子全書序文發示恭謝劄子
臣李光地謹
奏本月初七日傳示
御製朱子全書序一篇臣伏讀數遍切念朱子之書在
前朝列之學宫著為功令弘正以前家習戸誦經學醇
明則明之所以盛也嘉隆以後王守仁等異說汩之浸
淫至于萬歷天啓言語文字詭怪百出此明之所以衰
也然則朱子之道關乎治亂是其明徵矣然方其盛時
亦惟學士書生相與講明未有南面之君深嗜篤好積
數十年沉潛體味之勤以造其道以待其心而且實驗
於躬行發揮於政事至於武功文德巍然煥然而猶兢
兢業業與治同道由濂洛關閩以承堯舜禹湯文武周
公孔子之統如我
皇上今日者儒家言五百之運術家言上元甲子之歲
今日皆適當之自非天開文明聖賢之道將亨不能及
此也恭惟
皇上好學深思稽古服道眞所謂得之聖性又加聖心
焉者天行之健則百年如一日地載之厚則萬邦如一
家四夷來王而無怠無荒庶績咸熙而有典有則此固
非儒生修身苦節著書垂世者所可庶幾而獨惓惓於
宋學之淵源信其可以致君澤民而興太平之基使朱
子之道湮鬱於江沱而不得施者爛然如星斗於今日
躋位大成之堂刊書中秘之殿表章之盛可謂至矣至
於
御序理致之深氣格之厚無一字而不合於天心無一
言而不本於王道其叙數千載而脉絡分明近如一息
也可以仰
聖學之淵䆳統緒之悠長其累千餘言而元氣盎溢渾
如一貫也可以卜
聖壽之升恒歴服之永久古人謂文追典誥論極皇王
非
聖序不足以當之矣臣光地膚淺末學乃蒙
聖序亦齒及之掛名篇端自托不腐又未知何幸而得
此除恭錄寶藏外合將原稿恭繳臣誠懽誠忭謹摺奏
以
聞
御製周易折中序文發示恭謝劄子
臣李光地謹
奏本月初一日編修魏廷珍捧出
御製周易折中序一篇奉
旨交與臣看欽此臣伏讀數遍恭惟
皇上承三古四聖於一心總歷代羣儒之衆說摘其指
要序厥篇端理明義精故其立言簡而當學醇道粹故
其持論公以平文無葉枝辭尚體要包涵櫽括曲盡漢
宋義疏之純疪潔淨精微直與周孔經傳而輝映誠非
經生末學所能措一語於其間臣不勝欣服佩誦之至
至臣雖分承修之役然微言大義悉稟
聖裁賾象元圖盡由指示自開局以迄成書逐旬進呈
無一字一句不經
聖人酌定者臣得與聞至教挂名簡末已為大幸乃蒙
皇上序述篇中奬許逾分片言華袞非不附
&KR0790;鍳以增榮一日鉛刀未免顧鈍頑而知愧臣光地無
任感悚慙汗謹謝
天恩教誨成就以
聞
御製性理精義序文發示恭謝劄子
臣李光地謹
奏臣因
萬壽嘉節不得隨班拜舞謹具摺遣家人齎奏蒙
御批發下家人以五月二十四日至家臣恭設香案跪
接叩頭謝恩訖内有另封文字臣謹啓函捧讀係
御製性理精義序文臣伏誦數十遍仰見
皇上理造精深詞尚體要躬行實踐學已逹於性天緝
熙單心道實兼夫聖哲總其條貫以勒為成書約厥指
趣而序於編首莊嚴簡重論極皇王潔淨精微體絶晩
近真三代訓誥之文非秦漢以下苑藻無實枝蔓無根
者所可比儗也鄉村人士稍有見識者讀之咸謂性理
二字向者習而不察一經
聖明闡發始知性為真源理為實際體周合一之指昭
昭乎如撥雲霧而見青天矣除另繕稾謹藏外應將原
發稾本恭繳另魏廷珍書中恭奉
聖旨一條係
命臣還朝者臣另差家人齎摺請
旨外謹先將領到
御序情由具摺由總督滿保處代奏以
聞
御製論詩發示覆奏劄子
臣李光地謹
奏本月某日傳示
御製先天後天論一篇五言排律一首臣恭讀之下仰
惟
皇上道通極于微隠學緝熙于光明默契傳心直搜河
洛龜龍之秘優游彌性時矢卷阿梧鳳之音邵子謂畫
前有易刪後無詩非我
皇上孰克窮圖象而標風雅哉論剖别精微其究體用
之分也能使道德參同無所託於開物成務之正其推
理數之合也能使膚儒曲技無所遁其枝離傅會之偏
蓋尺幅之中而二千年易學之絶續明晦同異淺深如
指諸掌臣等不特欽
聖學之廣淵而且服
聖言之簡當雖復窮年著述没世咀嚌豈能措一筆而
贊一詞也詩格律深厚其寫景寫情則盛唐人之體也
其阜財解愠則有虞氏之音也臣竊謂論宜勒之韋編
以繼翼傳詩宜被之弦管以紹豳風私心雀躍非敢容
諛也除恭抄存稾頌讀外相應將發下原稾恭繳臣無
任欣幸之至
御製論詩發示覆奏劄子
臣李光地謹
奏本月十六日傳示
御製理學論一篇湯泉應候詩一首臣反覆奉誦切惟
易曰窮理盡性以至於命蓋事物之理即吾心之性也
吾之性即天地之命也然欲盡性至命者必自窮理始
此大學之教所以先於格物也世儒言理者傷於繁碎
故或拘牽文義摭拾名物而不知會通于性命之真言
性命者涉於空虚故或直指人心好言超悟而不知實
驗於事理之著是皆不能合内外之道而得聖人之指
也我
皇上推極理之本原至於天命率性而以格物致知窮
其至理之當者為盡性逹天之路蓋合大學中庸首章
之義而一以貫之不但朱子宗指不為俗儒曲學所亂
臣愚謂聖人復起不易斯言矣嘗觀朱子平生著書最
重者大學大學之說最要者窮理百餘年來陳獻章王
守仁輩破除窮理之論而易以認天理致良知之說故
士無實學而世無實用闢之者又但滯於名物膚淺文
義支離之間亦安能有以正之哉
皇上此論宜刊示萬世以廓清洙泗洛閩之統緒現在
刻朱子全書大學已將告竣臣謹請以
聖論一章特系大學之後其於道術人心誠非小補湯
泉詩情意懇惻音節高妙蓋
聖心無日不與天地民物同流故觸景怡情莫非真機
之所灑發非學士詞人敢望其規製也臣愚素不能詩
然生逢唐虞成周之世飽聆賡歌雅頌之音勉索枯腸
奉揚
聖作鐘鏞之下雜以鼃黽其為顔厚何如惟冀
皇上恕其老朽荒拙不勝幸甚
御製記詩發示覆奏劄子
臣李光地謹
奏本月初一日傳下
御製避暑山莊記一篇覽孝經衍義詩一首賜臣觀看
臣再四伏誦竊以
皇上性定而神全故其發於文辭也浩乎若江河之沛
恩明而意美故其發於文辭也盎然如天地之春含英
咀華而無文人雕鎪組繪之陋源經本史而無學者勦
說雷同之卑記文述叙山川眇八荒之在抱鋪陳景物
錯萬象而同流日月氛靄當
聖世而倍益其光華草木禽魚依
聖澤而相欣於茂育使臣等不在扈侍之班翠羽之下
者皆可以想像而如親見之焉其歸在於先憂後樂固
本寧邦比類興懷寄情獨遠曲終奏雅餘韻無窮臣佩
服懽忭非頌言所能仰贊也至於
皇上仁孝天植形為詩歌故能以數言而括全經之要
博施兼愛由於歡心和氣之深濟世匡時不出地義天
經之大無惡無慢舉斯心以加彼而愛敬咸孚不驕不
危挹乎彼以注兹而富貴長守存心養性為匪懈故教
及於無方稽古右文以日新故德修而㒺覺凡此皆
皇上之所躬行身體揆之先聖遺經而同符者也
帝庸作歌實關世誼
皇自敬德溥勵民風臣私心感悅不能自已謹具摺恭
頌以
聞
賜御書調息箴扇恭謝劄子
臣李光地謹
奏本月初一日南書房傳
旨賜臣
御書調息箴畫扇一握臣謹叩頭祇受訖伏惟時際伏
金溽暑未退臣遠離
行在惟有瞻望雲日虔祝
聖躬清和乃蒙
皇上以犬馬寒暄為念錫之佳箑被以薰風而且
親書調息之良箴開示延年之要道臣雖不能服行古
訓希羲農淳沕之民猶覬扶掖衰齡觀堯舜仁壽之化
臣不勝感激謹具摺奏謝以
聞
賜示輓將軍吳英詩覆奏劄子
臣李光地王掞恭請
皇上萬安臣光地為具摺請安幷進書本月十五日奉
御批朕安書留下了詩二首卿同大學士王掞看欽此
臣光地掞等恭捧
天章再四熟讀仰見我
皇上眷念舊勲始終優渥誠為史冊所不經見然皆出
於居安思危之意推心任下之誠故溢為詩章者情誼
溫靄訓詞深厚宜與彤弓之什照耀千古大風之歌未
足云也臣等謹手寫敬藏外合將發下原稿恭繳臣等
不勝欣幸
奏明開捐議稿未敢畫題劄子
臣李光地謹
奏切修蓋通倉一事係臣等傳
旨九卿理應列名但臣詳閱九卿所開捐納條款似太
繁碎亦有當日為用兵賑饑一時權宜之計俯允廷議
者今昇平在運正鄭重名器之時修倉所費無幾似未
可以彼時事例槩行今日況其途太雜其價太賤雖市
井負販之人用一百餘金加一監銜再用千金便得知
縣之職層累而上再用數千金遂至道府而未嘗一日
辦事也臣所見同鄉之人有口未生髭目不識丁便已
牧民者或剖百里之符或擁一道之節而其為童騃無
知自若也似宜於遞呈之時别其出身之良賤給職之
際驗其年貎籍貫之真偽考其文移書判之通否且令
其所出貲果足以濟公家之用而不至於低賤易得以
䙝
天朝爵祿之尊庶於
國體民生兩無虧損九卿但取赴納之多未加詳慎似
未能仰體
皇上澄清吏治愛恤民命至意此案會議經月臣以閣
務不能每日在班及至定稿臣心未允愜亦會對同官
言之是以未敢畫題相應具摺聲明乞
皇上鑒臣惓惓愚誠非敢違衆立異俯垂矜恕臣不勝
感激
覆江南督撫互參及科場兩案劄子
臣李光地恭請
皇上萬安日者張鵬翮等所審江南督撫互參及科場
兩案蒙
皇上聖明洞鑒
諭旨周詳臣等已欽遵會議具摺覆奏訖臣又伏思之
臣等細繹督撫互參疏内兩面多屬虛詞蓋張伯行操
優才短以之理煩治劇廢閣事務則有之然皆非有心
之過噶禮身為兩江總督斷無於科場取錢之理總緣
二人素不相合激為過當之言今若欲窮竟其事究無
實跡徒使封疆大臣以誣㒺之詞互相汙衊恐於
國體有傷臣愚乞
皇上斷自宸衷將二臣作何處置或者嚴加懲譴赦過
錄長出於
天心總無偏黨至科場一案壞亂已極士氣沮塞物論
騰沸今張鵬翮已往福建察審數大案來往稽時延及
冬春則
萬壽大慶已近為臣子者亦不願以此等濁惡之事塵
瀆
聖聽臣愚乞將一干人犯著解來京發刑部嚴加鞫訊
則盡三秋可以結案官邪儆而
國法伸矣臣愚拙無識不勝冒昧惶悚之至
賜熱河菜蔬恭謝劄子
臣李光地恭請
皇上萬安本月初九日總管王朝卿傳臣至南書房奉
旨頒賜瓠茄蘿蔔及醃菜等物臣謹叩首祇受薦之祖
先然後伏食而品嘗之恭惟食瓜斷壺
聖主每撫時令而繪豳風遂使場人之獻頒及老臣微
臣敢㤀兢惕謹具摺奏謝以
聞
報雨澤劄子
臣李光地恭請
皇上萬安伏惟旬日以來雨澤時降節序當大小暑之
中實一滴萬金之候也又聞山東河南俱已霑足江浙
福建等處亦皆調和可以仰慰
聖懷稍紓憂軫即日伏盡秋生涼熱狎至萬望頤養
天和厚培海内臣民之福臣不勝欣幸
賜菜品恭謝劄子
臣李光地謹
奏臣因遣家人奏摺恭請
萬安奉
旨朕安仍交家人帶回菜品十罐賜臣臣謹北向跪受
合家品嘗以飫
聖恩伏惟
聖德茂育百榖用成故盈畦之茹競獻其青葱而實豆
之菹下頒於尸素臣不勝感愧謹具摺奏謝以
聞
賜草荔恭謝劄子
臣李光地謹
奏本月二十一日蒙
皇上發來花水果一包賜臣嘗之仍
諭此果産於寧古墖求種於興安大山移栽熱河遂致
蕃茂臣伏思雖一草一木之竒
皇上必不遺遐遠致之上國而況於人乎詩所稱菁菁
者莪樂育材也臣恨無文藻不足以歌咏其事耳至此
果香味果可與荔枝相仿臣脾病月餘鼻不識薰蕕然
蒙
賜啓視孔竅忽開遽聞香氣可知馥烈非常也
皇上錫之嘉名自此便當譜入異品千載流芳草木猶
需遇時臣益自幸其遭逢之偶謹具摺奏謝以
聞
賜玉泉山水恭謝劄子
臣李光地謹
奏臣因奉差内侍問及臣病臣具摺謝
恩蒙
皇上御批教戒委曲詳盡上律天時下襲水土臣雖不
明醫理然從前遵行
聖誨歴有成效惟有益加謹疾使脾氣滋生以延犬馬
餘齡於
聖世而已又蒙
皇上特諭中官每日給臣玉泉山水傳示之下益深悚
慄前歲臣患瘡瘍賜之海水以滌煩痾今者偶病中虛
又錫甘泉以潤湫底沐浴載德飲酌知源惟
恩施已極於汪洋而報效曾無於涓滴感激之私實與
愧懼俱長謹望北九叩具摺恭謝以
聞
賜佳菓恭謝劄子
臣李光地謹
奏本月初十日
行在兵部發來黃包一具到臣奉
旨云云欽此臣俯伏感悚不能自已竊念臣自夙歲受
知到老益荷憐念年來血氣衰憊諸症雜發乃氣候所
當然蒙
皇上俯注天心備加救護
賜醫賜藥以至食物湯水之類無不自内給發艱於行
步則每命參扶怯於晨興則時令憩息自古人臣不可
倖邀之
恩數臣獨何人而身叨受之兹所
賜佳菓性味非常服食數次腸胃俱寬草木異滋更重
以
天厨之法製此炎帝所謂神而化之應能延犬馬之齡
不特卻病也退念昊天之德崦嵫餘景何路報酬惟有
仰師
皇上之聖學於千古而有光私祝
國家之歷年永萬祀而勿替臣不勝感激涕零之至謹
具摺恭謝以
聞
榕村集卷三十
