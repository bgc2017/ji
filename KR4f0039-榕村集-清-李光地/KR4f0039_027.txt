榕村集卷二十七
大學士李光地撰
疏二
請嚴定承審命案處分疏(康熙四十年十月初一日)
臣李光地謹題為請嚴承審人命之例以杜弊端以免
淹累事竊臣蒙
恩簡畀畿輔重任日以鰥曠職守為兢兢俯惟吏治民
生之要莫如錢糧刑名二事倘積案不清曠日持久未
有不為叢弊之藪者臣前因屬員錢糧虧空其是侵是
那之處積年不行審明曾經陳請嚴定承審期限之例
已奉
旨欽遵通行在案伏查刑名中最重大者乃命案盜案
而命案又與盜案不同蓋盜案内或有渠魁未獲等候
提拿或有賍證未明須待質對更有官役人等挾仇扳
誣賄買銷案指良為盜等項必湏反覆研審真情原非
可以速結之事至人命一項雖有謀故仇鬭之分然斃
命告官之日原被証佐多係同邑同里之人承問官立
可勾拿質審如真兇果有脱迯未獲又例不扣限非如
盜案未經獲賊先行勒限緝拿者可比所以命案從前
原與盜案俱扣限一年後因人命易結改限半年在案
今各州縣于人命事件告官通詳後或已犯證提齊情
是真實而乃塵積一二年不行招解且有賄囑道府托
故番駮改招易罪等弊以致命案久懸每難審結臣思
命案若兇犯證佐已經到案承問官秉公察審斷無難
結之理只因地方官遇有人命之事或為權勢制壓或
以利慾薰心故為遷延遲緩以圖出入開脱之法且乂
事情重大耳目難欺一則牽於財勢一則怯於公論遂
拖延歲月意在監斃原告以滅口完案者更有聽惡役
借端苛索無故牽連鄰里株逮無辜名為研審真偽實
係借命居奇者種種弊竇總以命案限滿不過以遲延
題參而承審有司罪止罰俸未有嚴定上下處分以致
任意稽延歴年積歲事久則要挾營求者愈多獄淹則
疾病死亾者益衆而且波累良民匍匐千里羈留一二
年不得耕商生理者一案之中動以十數誠不可不嚴
立承審限期以求速結而清弊端也臣請將一切命案
照例勒限半年專責巡道嚴催府州縣速行完結如初
次違限不結指參仍照常例議處外自參遲延後又有
四月之限儘可審解如再有不結復行揭參遲延者必
將巡道府州縣上下承問各官亦照臣題定承審虧空
新例以易結不結嚴行參處如有聽訟不平鍛鍊失實
等項另行嚴查究劾庶命案無久稽之虞而刑名之弊
可清官吏之奸可破囹圄可無幽滯而良善得以安生
矣伏乞
勅部議覆施行
覆廣平縣不可築堤疏(康熙四十年十月二十六日)
臣李光地謹題為欽奉
上諭事恭惟
皇上念切民生修防水利近以永定河清河各處工完
沿河田畝漸次涸出復念廣平縣當漳水之衝其田上
多有被淹特差臣等察勘此誠已溺已饑之盛心也臣
等查勘得廣平縣係歴年積水所佔田地抛荒頗多今
臣親看得該縣東西水淹之地長六十里廣七里俱生
短雜蘆葦百姓歴年未能耕種經今道府縣丈勘查明
被淹田共二千一百四十一頃零但該縣一帶土鬆河
深從來漳河遷徙不定開河則旋淤築堤則旋塌詢之
鄉紳士民咸稱不可築堤且歷考漳河經由之處所淹
不過一縣如以前曲周肥鄉成安等縣水淹地方今皆
已涸出其成沃壤不過目前被水之縣耕種維艱該地
方官民惟有仰希
聖恩於被水鄉村暫除一年錢糧容其將就食近縣之
民招回墾種如明年河道遷流水勢消涸則所淹田畝
悉可耕種下年即行照舊起科如明年水勢未消則仰
乞
聖恩再蠲一年總以荒田墾種之年即為起科之限而
一邑數十鄉村之民可以稍蘇矣臣等愚昧所及伏乞
睿裁
覆漳河分流疏(康熙四十年十月二十六日)
臣李光地謹題為欽奉
上諭事臣等欽奉
皇上面諭漳河現在分流須令永久分流纔好若并而
歸運則於漕道有妨并歸子牙河則民田受害爾等再
往詳看來奏欽此臣等遵奉
諭旨查看得現在漳河分為四支一支自直隸大名府
之魏縣元城縣流至山東館陶縣地方歸衛入運一支
由直隸廣平縣至山東邱縣地方復分為二其一俗呼
老漳河自邱縣東北分流經直隸之威縣南宫棗強景
州武邑阜城交河等地方至清縣杜林木村與完固口
之支流合至鮑家嘴歸運又其一俗呼小漳河亦自邱
縣西北分流經直隸之鉅鹿廣宗平鄉至寧晉與㵚河
會又經束鹿冀州與滹沱河會由衡水至獻縣完固口
復分為兩支自完固口流至清縣會老漳河至鮑家嘴
歸運一支經河間大城為子牙河出王家口歸淀查漳
河現在末流所分四支三支歸運一支歸淀然歸運三
支水勢頗弱其歸淀一支水勢獨強約其水勢三支之
水僅可以敵一支是則此時漳水一半歸運一半歸淀
運道既無難受之虞子牙河亦得分殺之勢誠有如
聖諭所云者臣等竊觀此時水勢惟經寧晉冀州會㵚
河沱河一支最為深通其歸館陶及清縣入應之兩支
水勢頗淺或恐將來淤塞臣等議得應令所經由各地
方官每年於水未發分段挑濬臣等按季察視務令此
兩支俱疏通無滯以殺小漳河之勢如遇水大時仍用
桃水壩等法逼水分流庶幾北不至挾滹沱以侵田南
不至合衛河以害運臣等愚陋之識未必有當伏乞
皇上訓誨指示遵行
請興直隸水利疏(康熙四十一年八月二十六日)
臣李光地謹題為請興行水利事臣惟畿輔荷蒙
聖慈濬河築堤蠲租除逋連年五榖洊登雖下窪之地
俱免湛溺白叟黃童無不歌謳
聖德竊繹今春
聖訓深慮天行難恃申飭臣等預為之謀誠古帝王儆
戒無虞之盛心也臣惟屢豐者天心眷顧之常而備豫
者人事綢繆之責查北方土性往往苦旱為多然麥榖
黍豆之類原屬旱種稍得澆灌便獲收穫非若南方純
賴稻田必日日浸潤者比也直隸泉源甚衆隨處可以
通溝灌田若近河鄉地則又可築壩逼水引渠廣溉至
於無泉無河之處勸令民間鑿井亦足以濟水利之窮
再如正定府之隆平寧晉冀州順德府之任縣廣宗鉅
鹿廣平府之成安廣平肥鄉大名府之内黃南樂濬縣
等處又苦於地窪水多各有應修應築大小河道必并
去水之害然後可以興水之利也顧此興利大事必邀
聖諭下頒乃可鼓舞吏民課其成效中閒更有旗民鄉
紳豪富之地故意阻格者又有接連鄰省地界愚民爭
執不容修濬者如係奉
旨事宜自然遵行不敢違撓又通溝鑿井修河等事雖
出民力然多有貧民開濬無資者敢乞
聖俞暫借道庫量行資給如借至十五萬以上則容臣
等三年捐俸補還十萬以下二年補還五萬以下本年
補還再查近京處所通衢平野輦轂所經不便多行開
鑿至於各府州縣窮鄉僻壤似皆可一例施行但事關
通屬利病臣愚陋之見恐無足採伏乞
聖明裁定謹題
覆糶積貯米石疏(康熙四十二年二月初八日)
臣李光地謹題為移咨事康熙四十一年十二月十八
日準戶部咨江南清吏司案呈康熙四十一年十二月
十六日内閣來文内開戶部議給事中徐賓條陳州縣
所存米石之事折本大學士馬奇等奉
旨預備存倉米粟關係甚要徐賓條奏之事著抄寫行
令各省督撫等照所奏應否可行之處各出意見明白
議奏欽此相應抄錄條陳原疏移咨各該督撫欽遵施
行計粘抄一紙等因到臣臣欽遵查得直隸各屬州縣
現存米粟以粟折米共不過一百萬六千五百四十九
石一斗二升零總數既自無多即各州縣中惟南宫南
樂長垣三縣過二萬石其餘多者皆不能滿二萬之數
少者不過數千而止耳如有賢能官吏設法收貯以時
晾晒亦可免浥爛之虞而不致有虧空之事今如將米
榖糶銀繳庫既恐日後一遇薄收價值騰貴買賑艱難
又恐地方有司一奉賣銀解庫之
旨借名米穀陳腐相率以賤價希圖收受動煩增駁臣
愚謂積米太多之處如南宫南樂長垣各縣可照科臣
所陳各存二萬石餘者易銀繳庫但此繳庫之銀不許
其零星賣交似應于每年各屬撥給兵餉項内就近將
米穀撘放其餘州縣存貯原不至甚多者仍舊加謹存
貯至每年出陳易新法非不善但地方官吏奉行未必
有方樂歲之民不願借糴官米則有勒買攤借之患如
遇荒歉則秋成買補之時追比紛然民且重困今既多
貯米穀之處減其額數則各處所存米穀皆不過數千
至一二萬石仍嚴飭地方官設法收貯晾晒倘值收成
歉薄之年應行發糶者呈詳題請可也理合具題伏乞
勅部議覆施行
覆虧空霉爛米穀例疏(康熙四十二年二月初八日)
臣李光地謹題為欽奉
上諭事康熙四十一年十二月十三日準戶部咨福建
清吏司案呈抄蒙本部案驗江南清吏司案呈該臣等
會議得康熙四十一年十一月二十五日
上諭大學士馬竒等各省府州縣經管錢糧官員虧空
庫銀理合照定律處分賠補其虧空霉爛存倉榖石者
既經賠完仍行治罪似屬太過且各州縣存貯米穀甚
多倉厫不能盡貯在各處分貯且南省地方又係潮濕
米穀易至霉爛爾等應與九卿會議具奏欽此仰惟我
聖主洞鑒下情
上諭諄切查存米穀年久不無虧空霉爛之虞嗣後凡
官員將存倉一應米石虧空霉爛者該督撫題參仍照
革職留任限一年賠補賠完免罪復職如逾一年不能
賠完者解任再限一年賠補賠完仍准復職如二年外
不賠完者照定例擬罪著落家産追賠可也康熙四十
一年十二月初四日題本月奉
旨著行文各省督撫等照此議行可否之處各定議具
奏欽此欽遵相應行文該督撫欽遵施行等因到臣該
臣看得存倉米粟關係緊要虧空處分定例甚嚴荷蒙
皇上俯念虧空霉爛米石既經賠完者仍行治罪似屬
太過復命臣等定議具奏臣恭繹
上諭虧空霉爛米石者蓋謂因米石霉爛以致虧空者
耳非謂任意侵蝕至於虧空而可與霉爛者同邀寬典
也查倉貯米穀歴年俱經行令加謹收貯至新舊官交
代之時又例有開倉盤驗其參雜糠粃及陳腐不堪者
皆鼓扇換補然後收受是則本官任内雖逐年霉爛或
所不免然亦不過十分之一二耳今若不計虧空多寡
皆准其留任賠補則不肖官員或將米穀盡數侵盜藉
口霉爛亦未可知至於僥倖留任之時則又功名心重
此一年之内必至私派病民以補空缺以臣愚見嗣後
如有虧空發覺指稱霉爛者令該管上司核其所虧分
數如于本州縣存貯額内虧三分以下者應如部議革
職留任限一年完補復職不完者解任再限一年完補
仍准復職其虧空三分以上者不准混稱霉爛仍應以
虧空倉庫論照例解任審明侵那除侵欺按律處分外
若果係那移能於解任一年内如數賠完者亦免治罪
仍准復職此兩項人如限内不賠完者照定例擬罪著
落家産變賠如此則官員既沐
皇上體恤之仁又不得因此而耗倉儲於平時累閻閭
於事後似于積貯稍有禆益也伏乞
勅部議覆施行
請汰河工冗員疏(康熙四十二年十月初三日)
臣李光地謹題為請汰河工冗員以專職守事竊照永
定河設立分司筆帖式等官定例三年限滿保題議敘
後于康熙四十年九月内奉
旨筆帖式等官保守年限從今春為始滿日查明保題
欽遵在案今三年將滿容臣另行查明具題外臣查永
定河兩岸設有分司二員正筆帖式十八員副筆帖式
十八員把總四員及情愿在工效力之人甚多雖保守
河工需人料理然員冗則難覈其賢否責專則易課其
功過如多容年幼不經事之人夾雜其中不無糜費錢
糧貽誤修防之弊臣愚謂此等正副筆帖式似應俟其
今年限滿之後量行裁缺其收發錢糧保守工程應留
用幾員之處令分司自行酌量揀選呈臣題明永為額
設此外俱行裁去倘分司瞻顧情面仍將才具不堪與
幼小未諳之人混行保補貽誤河工者應將分司嚴定
處分以責實效惟是直屬清河因無歲修錢糧將工程
交與地方官保守永定河既有歲修錢糧又有分防筆
帖式等官所以地方官竝無責成但河工於搶修要緊
之時如僱覓人夫採買物料非州縣官和衷協助或致
呼應不靈嗣後永定河歲修遇有僱夫採買等事似應
令分司足發價銀與沿河之霸州固安永清東安等處
協同僱備如分司發價短少應行參處如州縣僱備怠
玩推諉貽誤者亦降清河一等定為處分之例庶地方
官與河員有共相保護之責其于工程似有禆益也臣
再有請者永定河雖有兩岸而河止一道且兩岸相隔
不遠舉目可周若將分司裁去一員只留一員總理河
務似為責任專而無彼此隔膜之異是否可行伏乞
聖裁
請發倉賑借仍酌行平糶疏(康熙四十二年十一月初八日)
臣李光地謹題為特請發倉賑借仍酌行平糶之法事
看得直屬今秋低窪州縣報被水災經臣將永清等處
被水民人題請賑借米穀并聲明沿河災甚地方如有
應賑應借之處察明報部等因具題部覆奉
旨行令查明作速賑借并有應賑應借之處察明具題
到日再議等因行據守道宜思恭呈覆前來臣查得永
清寳坻廣平安州四州縣及大名府屬各州縣已準部
文行令分别賑借其餘沿河窪下州縣經報災者如薊
州豐潤玉田武清梁城所慶雲故城鹽山南及青縣滄
州景州静海天津衛雄縣新安大城以及永清縣之小
惠家庄十二村等處再有不成災而亦被水如吳橋東
光阜城任丘高陽寧晉唐山曲周雞澤清河等處經臣
駮察明白皆應分别賑借以恤窮民但臣伏思今歲米
價比常頗騰發倉以濟貧民之食其施有限而平糶以
出富家之穀為惠無窮今除被災稍甚無力買糴者仍
應分别賑借外其餘所存米穀俱令道府察明實在數
目交與州縣確訪時值量減平糶如時價稍平即復量
減務令富室不得擅囷倉之利庶小民不致有升斗之
艱矣如地方官出納不清實未賑濟及借出米穀假捏
非實至明歲借口民窮不能還倉者除勒該州縣賠補
外仍行參處至平糶所賣過價值皆即時解交道府至
收成時領買實儲其價值務湏比時值逐漸量減争差
三二十錢之間方許開報如有與時價大相懸絶借口
賤賣者必係官吏侵蝕入已仍行追賠參處可也伏乞
勅部議覆施行
覆社倉疏(康熙四十三年三月初四日)
臣李光地謹題為欽奉
上諭事戶部會議社倉一案奉
旨這事情著差人問直隸巡撫去欽此欽遵臣恭惟
皇上念切休養深求備豫之方既於直隸各省設立常
平倉儲復考古社倉之制分貯鄉村不使有司經管恭
繹
諭旨直隸地方有滿州庄頭可會合數村立一社倉其
管理社倉事宜令於庄頭内有伊等願付托之人選出
交與收貯若係民人村庄公設社倉則於民人内伊等
願付托之人選出交與收貯誠為區畫精詳可以廣積
蓄而禆民生者也臣自去歲奉
旨後即通行各府妥議詳籌鼔勸輸將因去歲適值米
貴之年富民出榖未能甚多據現在報到永平宣化保
定正定順德等府米穀等項二萬七千一百一十二石
零尚有順天河間廣平大名數府未經冊報約亦不下
一二萬石如今年夏麥秋禾洊獲豐登則好義願捐者
必益衆矣但立法之始應有成規除旗民村庄俟冊齊
日分别量地設倉收貯看守另行奏聞外可否分上中
下歲上歲加謹收貯中歲糶舊貸新下歲量口發賑并
應否令地方官勿得預其出入之權但令主其事者每
秋後開單報官俾有鈎考伏乞
勅下九卿詳議面請
聖明裁決指訓庶可以遵守奉行貽永利而不至於滋
羣弊也臣謹就直隸現行之事條對其各省或土俗不
同事宜各别應聽九卿行查臣謹奏請
聖裁
辭大學士不允恭謝疏(康熙四十四年十一月)
臣李光地謹題為恭謝
天恩事康熙四十四年十一月二十八日準吏部咨為
微臣叨恩非分冐罪控疏瀝辭仰冀
聖慈俯察誠悃以紓微臣忝竊之咎以安微臣報效之
心事康熙四十四年十一月十九日奉
旨覽卿奏知道了已有成命不必控辭該部知道欽此
欽遵移咨到臣切臣學淺才庸起家寒陋早歲叨登科
第歴受
聖朝厚恩謬列清華洊膺卿貳自承
特命提督順天學政繼以巡撫直隸前後九載力小任
重愆過多端中間如水利農田河渠堤岸及一切備災
振窮之政皆籌自
聖心并有成策且復屢煩
鑾輅巡閱郊畿凡地方事宜莫不面承方略而臣奉行
無狀績效不彰難迯六計弊吏之條況值三考黜幽之
候恭逢
皇上仁同覆載念其為久次舊臣蕩滌斑瑕保全終始
恩光下照
寵賚宏施真求之千載而難逢矢之三生而莫報者也
伏念臣自守土外吏躐長六卿非分所安至今惕息兹
乃欽承
新命俾佐綸扉
恩出踰涯懼深覆餗昨披瀝微悃仰瀆
聖聰實出惶怖之私心非敢襲控疏之陳迹復荷
恩旨下逮慰諭有加載感載慚措躬無地顧庸虚之陋
質彌凜淵冰撫衰暮之微軀重虞尸素惟有仰承
聖誨勉竭駑鈍依附
天光幸完晩節上觀
皇上萬世無疆之盛化下酬微臣平生未報之恩私而
已為此具本奏聞伏候
勅旨
萬壽六十謝恩疏(康熙五十二年三月)
固山貝子領侍衛内大臣滿漢大學士八旗滿州蒙古
漢軍諸臣九卿詹事科道公同謹奏為恭謝
天恩事欽惟
皇上至仁性植景福天申躋一世於春臺享萬年之歴
服大德得壽聖有明徵昌後燕天詩歌炳煥兹者恭逢
萬壽六十自近畿遠省暨於海澨邊陬老幼扶擕犇趨
闕下盈千累萬祝
聖瞻
天此真發于愛戴之公心故不覺其歡呼之同願自三
月朔日起至二十一日日霽風和塵霾不掛
輦輅所經萬姓跽伏焚香填塞道路咸得仰觀
芝宇俯愜葵傾蒙
皇上賜席數千張沿途擺設醉飽
天恩普及氓隸逮至祝頌事畢二十二二十三兩日甘
雨應時淋漓普徧貽我來牟兆啟豐穰臣等愚昧有以
窺天意人心上下響應斷斷乎其不爽也更蒙
皇上軫念遠來官民於二十五二十七等日舉行養老
之典且使臣等在朝滿漢大小臣僚齒及格者皆得與
焉
皇上御門親酌臣民老者酒又
命諸皇子皇孫執爵傳觴遍行勸侑二十八日又宴八
旗年老婦人數千於
皇太后宫中隆儀渥澤振古稀聞凡兵民男婦年六十
五以上者
賜緞匹銀兩有差又進臣等於内六十五以上者
賜煖涼帽袍褂靴襪寳硯各有差詩所稱般賚之恩旨
酒之燕衮黼之錫未足為喻也至於舊臣以詿誤落職
者
皇上憫其年老還以原官使完晩節其中大臣有逮事
世祖章皇帝者則復
特加宫保以示殊恩故事恩詔封蔭止於現在
特旨准休廢在籍諸臣亦得均霑此皆歴代之所未有
也
皇上又手撰諭旨示天下老人以朝廷優養之恩實為
草野風厲之本俾各歸家教導子孫力行孝悌以篤風
化之源以興禮樂之基
訓辭深厚臣等跪讀之下莫不悚然動心馬伏念臣等
學問淺薄躬逢嘉會古昔之所未聞者今日乃得親見
千載一時欣幸何極況乃共沐
恩波光榮逾分感極生愧又未知枯朽之身何以仰酬
雨露於萬一也臣等不勝懽忭感激之至謹合詞具奏
稱謝以聞
進方略疏
臣李光地謹奏為纂修方略繕寫已竣恭呈
御覽事臣等恭惟
皇上聖德神功超越前代
御極以來内收叛亂外靖凶殘絶島窮荒靡不歸命納
款固已輝煌史册照耀古今矣乃者厄魯忒逞其鴟張
摇我邊鄙屢逆明旨致犯天誅
皇上欲詒中外之治安不憚
聖躬之勞瘁三臨遠塞盪滅元兇自兹萬里朔漠之區
同奉五服要荒之職功尤邁於曩昔事宜播之無窮臣
等遵奉
綸音纂修方略祇憑記注用效編摩不敢虚飾一詞庶
幾徵信萬禩惟
淵謨睿慮非管蠡所能窺而
大烈耿光愧覲揚之不盡臣等謹率在館官員人等云
云
恭請調護
聖躬疏
固山貝子領侍衛内大臣滿漢大學士八旗滿洲蒙古
漢軍諸臣九卿詹事科道公同謹奏為大孝之尊養已
隆
聖躬之調護尤亟伏乞勉循古制俯順輿情事臣等竊
惟
皇太后違豫
皇上憂焦以致頭暈足腫仍勉強親詣寧壽宫看問
皇太后握手心傷復移
御幄次於蒼震門内衣不解帶輾轉中夜未曾安寢
聖躬因而勞瘁頭愈眩暈不能支持臣等不勝恐懼合
詞奉摺懇請回宫奉
旨朕昨住帳幄因體不能支暫移房舍欽此臣等既未
遂回宫之請又恐
皇上至孝純誠
皇太后脱有不虞必欲盡情盡禮仰惟
皇上春秋已高又值時適抱恙倘或哀勞不節此臣等
之所大憂懼也臣等謹案禮稱六十不毁
皇上聖算已瀕七旬矣夫力不能養則有菽水之恨養
不逮年則有風樹之悲古今孝子緣此傷痛今
皇上富有四海以天下養而
皇太后聿躋上壽受備物之奉者幾六十年是
皇太后之福
皇上之孝皆極古今之所稀言念及此
聖情亦可以寬慰矣至於禮之儀節臣等雖愚豈不知
皇上孝思維則為萬世師然考漢儒鄭康成最精於禮
其論國有大憂而君有疾者使子執事朱子深以其言
為是議之於朝即朱子謹禮終身及暮年有疾遇家祭
祀坐視子孫拜跪而已此皆禮典之明證前軰所已行
伏乞
皇上深抑
聖情俯衷古制如有不諱之事
命諸皇子悉心經紀凡拜跪行走一切勞力禮節
聖躬切未可身親萬分保攝以仰體
宗社之重以上慰
皇太后之心以下愜朝野臣民之望臣等不勝迫切懇
款惶悚之至為此謹奏
榕村集卷二十七
