榕村集卷三十七
大學士李光地撰
詩三
御書篤志經學額賜韓學士菼恭紀
六籍如列曜迭出經上古暨周始會元珠璧聯一縷漢
氏燔灰餘殷勤賴網取文章最深厚至今不敢侶貞觀
盛疏義詳密理訓詁鬱為經術文元和差可數宋德隆
嘉祐尊經自廟宁自時六百年斯文得統緒
聖代復皇初四術崇規矩不有國元龜誰校觀白虎學
士南州來
宸眷久所佇平生焉不學經義其垣堵采擷極菁英涵
釀并苴茹根華共一貫軒豁略門戸再召清夜勤三接
晝日舉一朝下
天章巨額忽開宇蟠拏蛟螭翔騰擲鳳鳥跗寓此優儒
意因之播鐸鼓舊簡龍頭重十載吳江雨美節何高清
深恩即酬補
帝睠翰林枝儀以凌霄羽還代䕫龍司是冬正偃武奪
席與賜金褒勉未榮汝藉爾文道行始信經學努
皇言孰改評朝賦漫自譜況復采巴歌誰能托不腐
反鮑明遠放歌行
天物天用之委意孰為非冥冥良足慕未必如我懷越
絶烟霞外山川翠練開龍目生花細魚須拂水來飛飛
春海燕渺渺銜泥埃繡戸知已入忽與時令歸豫章在
南山度者云可材幽幽盤壑底而無棟樑猜棲遲何以
晏三逕生荒萊豈乃昇金掌更欲表雲臺無心作解難
順命且淹迴
榕村初構二十韻
歲星初伐國月令未攻鮫弱水封三澨烽烟直四郊田
横客已附公旦誥徒聱萬里狐狸穴誰家燕雀巢風飇
傳鼓角驛路滿弓弰意興無斷絶高深窮突坳一枝營
未足陋巷網堪捎所遇識之表聊為來者髇中峯氣特
異遥海色相包迴澗盤窪頂淺茸騖小麃僊人驅石砌
神女插幽苞披莽佳將盡誅茅跡尚膠衡門暫啜菽世
室及吹鐃曲澮通漪沚連榕起密梢阮公田惠與宅相
築渾殽夜魄疎猶透春流攪復淆輕芬淡遠麝微籟咽
清筊絶嶂孤雲迴三村細鳥嘲時從長者飲或與狂夫
呶弭節紛華路放心汗漫交
其二
石塘當曲水異産聞濺鮫宿昔躭幽徑終身戀近郊迴
流清且淺盤榦老而聱屈折通疎岸繁隂庇一巢傾羲
漏百線缺魄懸孤弰聚石開洲渚因坰出突坳雨過潤
欲滴烟宿翠堪捎靜夜潺聞瑟飇風厲發髇畦分楚國
佩圃雜揚州包坐蔭人親鳥伏茸犬似麃假山穿竇細
直角插筠苞菡萏香分醖麗支膩比膠風流魯木鐸感
遇漢金鐃歌罷皓衣裔暝還黑樹梢蔽虧寒暑變激射
雨晴殽源徹思何慮塵同跡又淆冥心入遠羽條歗起
清筊守拙天應允長疎人未嘲舂連雙影動農逐一聲
呶寄語市朝客息機巖岫交
思哉席上即事
繁條結緒風新軒每遊矚陰晴生變態萬象起亭毒之
子盡素心寤懷矢相告雨氣傍暮多盛歊欲起粟主人
岸西偏晒網晨來屬同調騁幽思詠言導所欲君有五
色絲我是桑下蠋六宮品玄黃無乃譏同浴翩翩何與
楊齊心解朱襮孫陳角嶄然誰令久横牿史兄卄年交
古色紛歴錄詩滿老杜胸杖護新葵足夷險頗中更今
日興還續兀兀喜呼觴碌碌但攻玉坐側衛侯弁酣掀
武帝幞吟苦入枝梢步閒觀畚挶微飂動清陰幽漪灑
煩溽欲借魯陽戈西崦弭羲旭鎮日浩忘歸勿受苶然
趣方今聲利心摇摇亂風纛騖豔侈登龍徼光羨籠鵒
我與二三子願言超季俗一慕羲農真洗卻衰周縟況
此靜鳴吠竝食
帝恩沃我輩殊潛見清修同所勖未妨大雅編留作聖
唐曲自從鼻疾除疑有&KR1725;斤斸荷麗日飄香莫厭荒瓢
綠
待月
茂樹晩忘歸高梢爛碧緋詩成前夕話吟向今宵暉嫋
嫋起風葉遲遲清炎威東方渾未素雲露已霑衣
榕二首
南方有佳木冬夏常青青脂可雜金碧文能擬畫屏幽
根依澗壑長幹老郊坰意色今如此中應藏百靈
其二
獨有榕村榕低垂前古風孤根吹不斷一水渡還通偃
蹴人何意傾危神者功每須風雨會流韻滿谿中
又排字
濃綠曛庭戸繁梢侵水天眼看摇落盡好似青陽偏蘭
浦伴芳草清秋急斷蟬滄洲長結蔭吟咏有孤篇
搆榕村草堂用王介甫招約之職方韻
吾甥孫氏子小城阡之曲門外一横塘鄰頭幾竿竹村
外烟火深路口麗荷馥卧雲古樹黝遞雨春疇綠維時
四郊閉吾壘於焉築閒情滿驚棲幽心寄游目有榕摧
著地旋生非一木分枝鳥已猜問根人未熟雙橋曾涉
川合幹擬支屋我行蔭煩暑或來憩囂黷仰聽高翼喧
下俯微鱗逐惜哉羈代網不得騖孤躅風埃汔少霽王
路趨何速犬馬戀恩長禽烏愛日速版輿三逕花飛帆
六月舳甲子竟妖星枌榆吾已足逮此荒十畝居然灑
清瀆臺漏萬翠金池擢千紫玉疎雨移時聞西曦亭午
縮覆苑擷山阿穿源下淇澳畦中無數藥雜以伊何䔩
地湧九仞蔽天虚十里矚勝踐光行葦寬腸懿苜蓿蜩
分葉露餐黽共蘭膏讀罨靄正望山陰晴時候谷結者
度外交來此園中續佳賓不須筮良夜惟所卜洛下多
雪肩東山富絲肉背樹真悠哉傾葵尚跼促方今盛棟
樑暫委檀下穀
賦得兩水夾明鏡雙橋落彩虹
一村烟色泉溶溶亦有前人得句同夾水對開幽事滿
雙姿枯老踏花通鷗心渺渺虚圓外鶴羽翩翩錦畫中
此地更令詩點綴吟成月上四山空
賦得人烟寒橘柚秋色老梧桐二首
對坐新花池緜憂淡遠思桐心虚易感柑美氣何遲遣
興空昏暮招朋拙鬭詩盈盈一水外吟罷隴西辭
其二
林中通勝事晨夕泛秋光老色人先賦菁姿句入唐凝
香迷月桂結子亂金剛更有幽蘭滿霜輝倍鬱蒼
題魁星畫像
孰始為圖畫遂流遍九州嶄然人見角高作天之㗋彩
筆生春夢寒花占上頭清宵陪短檠坐佇唱雞籌
酬泰山和尚見寄
冉冉今秋又送將山僧贈我意何長幾番局為貪機誤
千古人纔著手忙(僧書中以弈為喻)報德三生終罔極行年四
十已非強西崗來抵移文久夢繞仙鋪澗底菖
送施少保南征
七載經營後
帝心厪八荒南車周譯至樓櫓漢威翔況是門庭寇詎
容卧榻旁臨軒思宿舊高宴陪明光服遠知無戰安瀾
更不揚丈夫懷報德豈獨眷維桑
諸葛武侯排字
蛙聲居漢路朱歴久曛黃割踞三分會玉葉亦飛揚名
才晩草廬英心乃自藏抱吟遥所托孤嘯悲榮光縱令
辭高卧卻教勒斜陽瀟洒昏塵際綰巾傲豪強秦隴奚
難收回瀾且一方秋風渺魂魄排淚計株桑關河陳復
非萬年感以傷片言誠拜獻後世幾西梁
諸葛武侯步王荆國韻
後人於古老易地遂雌黃炎季忠武侯論者每推揚嗚
呼公不作千載無行藏受託白帝城東征斧鉞光區區
控三巴步卒馳咸陽仲達四十萬鼠匿畏其強尅日還
舊都流星没西方以死殉先帝咬咬慘黃桑我讀公遺
文胸臆填悲傷惜哉漢業傾虚有大厦梁
張留候步王荆國韻排字
發憤驚萬乘低心捧素編寂寞五君恩泣涕當流連邂
逅識真帝去留每閒閒傾危在倉卒應之何其寬漢庭
茅社開託疾駐頽年寄言圮下人相需穀城邊一起來
采芝手止重麗懸出處有深意愚者以為僊區區狀貌
間世多司馬遷
嚴子陵排字
漢家弘濟艱難時渺渺鴻飛有所思舊學未煩明主戀
幽懷已結滄洲期空臺漠漠江初冷驛路蒼蒼客尋竒
今古低回籠鳥恨别來斷壁傲秋危
陳希夷二首
元理浩難尋大象藏於密夫子洞幽微千載無與匹其
殆羲農在或疑商周逸鳳詔枉然來鶴馭安且佶皇世
廣成生代衰老子出明滅三墳道賢者識其軼正如殷
父師圖疇紛有秩周邵得諸人前乃無旁弼瀰淼泝西
崑紛華沿素質先生卧未醒白雲滿空室
二
先生生唐末早結桂華根一自九州亂逃人抱其醇易
道通消息丹經淨魄魂虚聲紛以謝林壑浩埋真拂枕
長高卧鳥鳴山花然浮遊凌四海所邀皆散仙老為清
時出心戀舊谿寒爐火飛洞室天風野鶴翻傳及李之
才千秋起百原白雲滿西谷紫氣連函關
新搆小亭排字
凭流倚築俯新谿落照移陰壓短籬最是林泉無待買
近多詩酒頗曾癡蕭疎殘魄曛蘋草澒洞冥霖度野池
拂席攤書還暮眺淨瀾平浸數峯低
榕
十畝之間有榕三根三根惟一其植則分根不摧兮何
以三植枝不根兮何以條肄彼風能摧彼枝能根摧者
其天根者其人既根在人摧亦天意欲令遠揚十畝陰
翳
泰山新泉和韻
泰山天下望峯有號金泉觸石立成潤登封此告虔胡
兹崇頂秀襲彼舊名鮮卓錫栖靈異拈枝灑鬱煎歲犇
祈望者昔著法師賢一自上人至再聞絶響涓孤絲雲
獨往一片心相牽解帶寒家舊回頭滄海田風雨將懼
恐夷險幾瀾湍人道僧鄰俗我言師不顛蒼蒼南嶺下
藹藹長林邊羈束每塵頓馳依在蔚芊何期行跡枉告
語新泉濺涴土卬須友千霄自詠言源因斷復出點便
石如&KR2711;多是名山秘今流法水湲勞歌吾把卷同調那
安弦歴落長幽侶優游可忘年酌甘蒼蘚壁采苦白雲
天何用里兒喜於焉故我全吾懷云爾已師意將無然
井邑旱望久清渠聊可傳
御製孔庭檜賦恭紀用韓昌黎太清宮韻
聞出聖人手今存夫子家三千天上種五百道之華荒
蹟披圖遠孤根閱歲賒神明依檻宇風雨護龍蛇季葉
呈苞早(傳崇禎十六年手植檜生枝葉)肇基降命遐相傳關代運歴古
不參差質與真容舊氣隨王澤芽我
皇來釋菜
睿藻賁枯葩幽興道心合新篇都下譁金鐃泮水奏鼉
鼓辟雍撾南國棠猶惜西州栢已嘉人湮物乃貴天敝
教無涯健筆蛟紛拏貞珉玉絶瑕音看精一衍世即五
三加岱色增靈異奎分煥彩霞小臣暌隸御三喟起咨
嗟
夀舊館毛念益八十
十七年前三衢道我始逢君君已老今日歸途又過君
開屏授几稱大耄此地來自五嶺間豈有異術駐朱顔
從戎暗指盧龍塞王師徑度仙霞關多君義俠酌君斗
霜風未厭茱萸酒生逢
聖明已倦飛何似世出世閒若此叟
讀書
吾衰兼劇疾讀書始知味景迫身未休又苦無專志瞥
若桃花源雲霞一夜醉堂室終自扄大胾何由嚌昔哲
有師承空山十年閉動靜相乳入點點著心地
七夕督學政至通州
連旬傾暑雨天意誠若何北地惟愁旱傳聞不厭多傷
哉漳滏濱頻歲沈驚波高土猶自可下游勢則那我來
坐深院雨脚亂如麻文場時滿屐絳帟手可挼中宵七
夕響星漢漫平沙云何禆野事祲精為擊摩芃芃苖黍
外庶以育菁莪雲霖道苦遠心跡只藤蘿
校士上谷將之永平
神京西出右扶風控帶邦畿第一同勝蹟徒餘今易水
英聲漸近古山戎杏花開處迎長路棗葉香時靜閟宮
自是虚缾畏罍滿他時安敢望文翁
和魏蔚州題俗傳吳道子寺壁畫水
蔚州先生忘年友去我幽藏十載久傳聞古壁餘波濤
我信先生紀其後山河已改關城頽豈有垣宇不傾灰
流俗好怪徒如此先生好古亦甚哉
燕臺懷古倣謝元暉韻
堯令宅幽都禹功奠冀隩星分紀津漢垣塞限荒服五
嶽迴北首三光轉南陸霸跡遺汶篁賢蹤表孤竹俠游
輕生贅慷慨重言複趙代連悲謳滄齊一極目王氣鎮
千年農功宜百穀襟帶控諸州衣冠致羣牧唐季矛始
興宋代師猶曝雪滿薊門深風清北平儵關河域無畛
山川靄方淑窮髮來梯航不毛混軌軸幾歲滯京華六
年守上谷匪棠行當翦無膏民何沐顧瞻喟雄藩循省
思舊築
荷花池聽蟬八韻
陵夏曾窺郭尋秋再采苓(古蓮字)雨過畦草綠池漲岸葭
青爽色來平野繁弦下廣庭居標清獨迥抗韻久還停
素潔參朝露餘音落遠坰終須神蛻跡豈欲耳煩聽好
友羣深院高人自敬亭覽兹感時序相望想丹經(時梅定九)
(先生自宣城至)
扈從應制
宵旰殷憂意獨多頻年禹跡御南河車書混一天無塹
琛賮長來海不波萬頃烟光浮彩翠千峯月色靜差峩
皇情遠邁横汾日極目清平帝作歌
關侯廟懷古用謝朓登孫權城舊韻廟在撫署之
東偏射圃
世祖夷篡亂舊物收一戰昌符起白水重光全赤縣庠
序跡周基聲明訖禹甸昏德誤閹贅賄政易賢選千里
草遂青萬方甲如練帝子攬雄竒良臣感顧盼受寄永
安宮規取雒陽殿詐權息諼謀淫叡罷荒讌微管衣裳
非似姬禮樂舊曩者下問時豫將上將薦華夏聲威殫
秋星靈爽變心紆炎鼎移代連洪罏轉河沔英風流梁
益咨述徧我來近明神古往動深眷獨解劉氏襟遂委
曹公弁涿州魂所思樂毅風如見緣兹締廟宇欲以永
丹絇愾息共欷歔顧步獨行衍
寓興示兒
大海掀翻一葉舟極知沙界等浮漚支分家口存猿鶴
摒擋擔囊謝馬牛投老那堪為僕射數竒原不計封侯
何曾世事關身事身外焉能替汝愁
題易稿
至聖通憂患孜孜翼此編三千誰受者五十獨加年幸
與毉經在還同候緯宣高當淪象罔下則著言筌徒曰
竒而法烏知道所遷京焦號師授王管各門專洛水標
孤指原山别有天坐令臯席撤一掃麻衣傳朱子雖生
後羲皇未畫前精微歸一契淳厚得真詮塵霧為披去
幽昏頓灑然如何思過半更欲覽其全理豈終朝悟心
從弱歲研二毛今種種衆妙只元元摧緒西河暮羈思
碧澗邊書成何必副縢鎖寄風烟
感懷
我生月在尾疾厄備諸劬樗材難斲削無乃費般模早
齡逢迍險末路足憂虞朅來司民社終歲事禜雩鏡能
催人白紱猶困我朱殘病鎮偃蹇對卷暫跏趺餘生傍
日月光景不可圖撫已誠庸虚義與夏畦徒陽春萬物
競天意存枯株云雖瓦蕢質陳以先玉珠秋風動燕山
兩紀度平蕪平生學海志東望愧斷洙性命誰雙修心
迹古來殊寒花強自嫩倦鳥憂能癯顧盼聊自喜多有
臭味俱綦履登我堂讌笑忘我愚絃歌全至魯風韻欲
歸儒皎皎白駒賁我往不能趨沈吟思大過鳴和起中
孚晨誦超然句衰容歘已腴
古詩多有斆梁甫吟者冬至後坐直戲成一首
步出青郊望先朝有禪亭西風驚草木日暮動金聲吁
嗟微管子列郡自交兵東介不可留戾止思南荆仰視
雲雷屯沈想日月清九州誰樂國没齒吾深耕
澤州陳相國扈從南幸有詩留别即韻奉酬
先生落筆鬼神驚獨擅中朝雅頌聲綸閣同時瞻粹品
泰山他日仰鴻名徘徊酬德
君恩重直截當仁
聖果成下士最嫌聞道暮殷勤愧殺丈人情
雨用朱子韻
故園值此日山色朝暮明最宜暑雨會榕樹滿村鳴驟
合嶺雲暗儵至溪風生塍浮千畝綠瀑瀉萬丈傾衣為
帝京緇夢繞舊林清耆宿遠相問誰言出者榮臨岐屬
昆友三逕預經營他日共蓑舟欸乃入樵耕
賜魚
挍獵曾臨渭豐年已兆魚尊親虔俎獻寮宷飫波餘頌
雜庚丘奏(詩歌魚麗笙由庚歌南有嘉魚笙崇丘)風聞丙穴居東方勞宰
割馮煖省空虚此日兼殊典他時應大書入梁斯適可
在鎬又焉如賢辟宣恩徧高官喜氣攄素餐誰獨媿釣
野未忘初
夀澤州陳相國七十二首
寥遼大雅典型詩四十年來繼者誰聖域公真窺閫奥
鴻文世僅得毛皮功名了不關房杜寵利何曾及傅伊
晩出朝朝親欬謦春風一坐又經期
山右多賢夙所親蔚州猗氏老成人欽公道德追隨晩
憐我庸虚笑語真天夀中朝應有意星明南極久生身
恰逢陽長昭融日下里無能祝降神
和京江張相國西郊偕行原韻(有序)
前歲從京江相國請安西苑聯轡還歸時值初秋景
明綠柳垂蔭先生欣然邀予憩坐既申請益更飫行
厨未賦頌言先荷投贈敬和請正
長信曉鐘稀白露塗寒楚百執起居罷歸蹄亂禾黍裴
公未綠野即辰懽嘯侶池荷明夏殘河楊結風緒誰忝
京洛行追陪慙馬呂提拂念衾裯傾輸忘齟齬席地醉
香醪從庖紛菜茹亮節當朝欽高標暇日舉芳音難屬
和循誦祇含咀
暮春三日集汪氏寓齋
百疢老來并況堪職鞅多雖有朋舊好五載一蹉跎燕
京古垣塞時卉亦紛羅人事長如此風物奈我何二妙
吾世講長者恒抱痾朝揖猶希鮮鄰巷乃星河今晨杏
花開邀我先經過時雨渾未至(樓名聽雨)春風颯已和悠然
見故友釋褐金盤陀同遊者誰子洙泗文學科杯行忘
禮讓局戲仍干弋夜闌披卷帙上已舊詩歌兹焉時又
適主人意匪他當今際明盛猗蘭采可挼山陰會何陋
安晏只江沱龍見方及運(三月龍見又恭逢萬夀節)鳳飛在卷阿
才賢賡前事愧我出聲哦
題韓城張司寇皆山畫卷
歐陽尋郡日樂此江淮介何如長河北崩犇几席在扶
輿岐邠間夾岸崑崙派梧竹滿幽谿絲管摇天籟南宮
昨同叨題目忽拈帶公遂寫所心德與知仁會因之想
舊窩豈無峯與瀨白首京洛春未了飇塵債移文徒喧
豗披圖紛靉靆彼美烟霞外悠然發深慨
餞宗伯許時菴致政
國朝論前輩蔚州魏先生公為下榻者於是始知名視
學南中去淚向孤寒傾文章咨賞外嘅息不能平瓠子
浩未塞抱薪勞公卿惡池挾漳滏東騖勢雷砰三年雜
丞尉風雨一茅楹拜賡翕河頌
帝嘉績用成召歸局泉布非久命寅清衆竚文風上誰
言鄉思盈
聖主褒二疏羣僚羨四明心戀南山祝花朝出王城車
迎滄海曙櫂轉錢塘聲引年盛世事當代幾人榮倦鳥
廿年飛夢遶舊林鳴臨風餞鴻鵠喟然歎冥冥
君恩共友誼感惻有餘情他日辟雍啓還來備五更
餞太宰宋商丘致政
引年古有之榮耀如公難控楚才何武字吳心彌殫入
作卿師表坐令吏改觀行藏臣節古終始
主恩寬璽徵黃霸至詩送四明還
天光聞晝接馬錫更便蕃朝堂惜别時六月正間關惓
惓去國意豈覺道旁歎驛路恩華滿旌旜悠以閒迎問
頷孫輩扶車侍清班而我忝寮宷摻手抱悁悁悵望典
型遠賴公守歲寒胡然卧商郊疑事孰周爰
餞太宰徐浩軒予告
四海雲霖望未休超然元宰一身收看來自是蒼生病
此去誰分
聖主憂幕府甘棠多惠愛家山堤柳舊風流髫齡相識
今皆老早晩隨公上小舟
題馬氏家譜二首
兆叶鳳凰五世昌兩朝顯績樹疆場擁旄執戟
君恩厚說禮敦詩祖澤長此日源流探水木他年閥閱
爛縑緗將門司馬專名號更羨儒風又發祥
六載偏禆初起家超遷南北擁高牙投壺竊訝風標迥
仗節今知世德遐派溯江州傳幾葉流來河曲正緜瓜
勸君勉樹分茅業物色青蓮髩已華
再望風雨
北陸當黃道炎神入紫微先庚金伏氣季夏火餘威觸
景遊孤寺通颸啓四扉前宵襟稍展洊晝願猶違縱壑
思游泳凌雲慕奮飛蕭蕭愆夜晦習習兀山巍翻憶南
州日長娛背樹暉榕陰虧午照瀑洞散朝霏雨蓋從商
假風雩與點歸貧耶寧足病勝者自能肥汗浹槐三署
涼辭栝十圍盤餐蠅跡滿偃息蚋聲稀口暍惟嘗蘗心
煩欲佩韋何時興地籟早晩發天機納爽羲農似蠲苛
趙孟非不嫌行遠泥霉盡帝京衣
七夕前喜陳季方至用昌黎韻
昔月苦暑中詩句猶在念有如渾水魚相聚但喁噞惟
願梅雨頻豈覺柳花染白露已新秋煩痾方一砭節變
亦難調酷後未敢厭輝輝牛女辰下有豐城劍出為雷
公開飛去龍津閃晉豫初藴隆吳越坐昏墊所望君子
亨康哉斯可驗是歲禮賓興書箱滿行店貧者道路艱
賢者階梯欠周貴士有時晉富吾何歉幽蕙出澤中無
人不敢豔道合世當驚文馳俗始舚聞說天上星猶然
阻河塹會合為之稀況乃守鉛槧顧我一勺水羨君萬
丈燄王路賢既登山林吾可占素食意長慙緇衣餐不
贍默默玄尚白又虞吳楚僭
和韓昌黎薦士韻論詩兼諗同作諸子
洙泗所誦習六義列典誥周游尚參稽采摭無不到虞
夏闕其文吳楚惡其號中間備殷周四術此先導騷賦
起江湘調存而變操宮往人不返哀厲國斯耗鬱聿大
風歌雖雄少渾奥況復趙代謳啾啾候鳥噪李陵本降
人曹家亦羣盜文藻共繽紛音節空騰蹈幸有蘇子卿
抗節北庭暴思王泥不滓超然入堂隩彭澤曠以達明
遠幽而驁餘子騁其長後人從所好中聲亂鼃黽正室
奪羿奡浮靡同逝波根源比行潦大樂運攸關心聲響
旋報興衰問季札災祥哂禆竈雜思精必亡多眡眼恒
毦誰能觀治忽於焉見靜躁百勸而一諷爾謔匪我耄
狂簡苦無裁高明甘此冒李白英偉姿未免專放慠工
部忠孝人往往獨深造比物陳幽緒鱗毛皆覆幬閔國
憂民勞遺音滿傷悼尊親思補衮氣類日贈縞荒涼跡
已卑繾綣心自告誠然身中清未妨頭不帽此外鄭聲
淫寧殊秦國嫪邵謂世無詩吾言須采芼譬如共文昭
何分魯與郜又若輯萬寳貴者大圭瑁當代富文辭壇
幄盛旌纛體合古并今美能頌兼禱陋士掇芳菲終朝
不盈抱韓障百川歸劉引關東漕正雅當復興頽風不
足懊沽酒城之隈將為吟者犒他年樂堯天擊壤遠相
勞
七夕限韻
溽晨長怫鬱麗景好招㩦餘雨褰雲暮新霜壓月低何
曾牛服耜不見女治棲邂逅傳空徧綢繆事杳迷涼風
先白露清漢縵朱提舉目無烏鵲沈心問祝雞未周人
怨曠安識象端倪力穡勞焉似成文懶則奚俗情多捷
徑神物亦荒蹊聞說今星紀平分古會稽耕桑殫地隩
飛挽上天梯戸戸支機倦家家礪角嘶何堪紅乃蠧更
有食之鼷
天子垂衣念羣司纍綬齎瘡痍應即起溝壑庶無擠杜
甫兒何結韓公室不啼大東瞻斗宿直北布雲霓陶謝
連宵聚陳荀五緯睇章成方奪巧槎泛遂&KR0679;柢奎壁誠
星府崑崙信地臍玄參揚子草光照老人藜有分愚夫
魯觀風大國齊洵許霄漢豁未覺歲行西連作三朝詠
横排七夕題
編纂朱子全書仍用七夕韻
少讀建安書平易樂取㩦晩歲乃稍覺至味在卑低先
公忤時相薄宦遂羈棲光遠自他耀孕靈悟世迷藹藹
春木芚援我一手提極亂宜生聖風雨正嗚雞善窮詩
𣢾曲直抉易端倪千年統有在五百運屬奚關濓流正
派洙泗闢荒蹊敬義爻雙揭危微典若稽數字真堂奥
萬世此階梯炎室時當晦青蠅不住嘶馮依同社鼠齧
噬比郊鼷萋菲憂方愠荃蓀怒反齎王淮隂毁毒侂胄
顯排擠林栗攻堪笑季通别不啼没後光星斗生前翳
虹霓
聖明懷一德異代荷瞻睇傳心出符節搜理入根柢測
曜循天腰尋源溯地臍摩編分執管挍閣預燃藜學淺
慙程薛篇訛混魯齊徬徨三歲暮點勘恒日西惟應承
制決簡末敢望題
自警詩仍用七夕韻
攝衣登泰岱羣峙如兒㩦及與乘長風又見五嶽低平
生戀一枝晼晩未幽棲幼志難甘棄前途孰指迷金丹
莫得要槧鉛空自提人當用醬瓿我也其醯雞治才輸
管子資生拙計倪志節非虞士功名謝嬖奚祇應蓬戸
牖闢此荒山蹊況乃侵肌病何時拜手稽尚思刺雨櫂
高處覓雲梯日暮倦飛噪長途疲足嘶沈冥嗟鴻鵠憂
懼等鼫鼷欲乘一息在更作三日齎宮牆非可入門屋
庶堪擠澒洞西巖響鈎輈南圃啼道心生明魄世象比
虹霓不勝修途遠勞止高山睇可追枝葉悔能復建根
氐策今如扶躄循往欲噬臍歲晏植嘉穀平蕪刈棘藜
過時勤以苦曷月化而齊風歌衛武耄日轉魯陽西昔
訓明且清補過是新題
寄梅定九仍用七夕韻
先生昔歲遊京師亂稾丹黃富有㩦欲向西方南土部
從頭一審天高低南公神識西歸去滯迹五載猶栖栖
我時初得承清論九章六歷總然迷單傳自是有神授
寧許凡胎問粉提心知揚雄越諸子未敢賤近厭家雞
邸齋三月欵行笈彷彿似瞥乾端倪翻從背面虚假借
一似叔向忘祁奚千秋絶業干誰事抽心鉥肺窮荒蹊
軒姬神軌依稀在七十二家理可稽儒學本自遺經得
豈必海外來航梯别後官館又延致走僵學子汗流嘶
況我簿領相填委觀覽圖象但咨齎殷勤惟奉棗梨役
不忍名山空擯擠中間風雨吹何惡草玄未就童烏啼
直為萬年拭此淚滂沱欲隕且收蜺燕市宣城四千里
經年一問樹雲睇才與不才皆言子枝披落葉動根柢
我又與君同疝病中虚下脫氣攻臍何時江臯再聚首
細聽他日一丈藜周公有鬼前言戲君夀應與伏生齊
徐陳王魏數來往相思共託夕陽西七月七日賦此韻
先生入夢作新題
諸子臨場文會
周室賓興宴西京計吏車三秋當日煥五色報雲遮吳
越聯帆暮燕齊複路斜道亨千載會人樹百年賒至理
遲遲待浮生戚戚嗟諸公深自重我友聽無譁有命方
連茹從天會隕瓜林幽藏虎豹水闊蠖龍蛇環堵成儒
業名山閟國華碧霄元匪枉暮夜不須誇白露行西令
金光粲月花風清窗景徹暑退戶涼加夜語侵巡柝晨
吟亂響笳五星開此地孤曜照誰家投合同香蕙匡持
類直麻傾心歌伐木洄路賦蒹葭思動瀟湘雨文成嶺
海霞雕蟲新出巧正鵠舊傳葩老我聲需鳥如魚目代
蝦忙追辰日燕蚤離午門鵶壑䆳聞芳芷波澄見錦沙
知珍迷布褐嗜味隔絺紗韓愈驚鳴靜䕫翁喜髩差頻
呼沽易酒不住煑夷茶元鳥將歸岫蒼蠅尚散衙商飇
吹大角雲物建高牙蘭葉抽仍翠黃英茁未芽惟應尋
鄰舍何處問天涯景運初來鳳中音即變哇誰言星漢
邈早晩上浮槎
又三首
若連閏月即重九正是離潛或躍時星聚只今占世泰
風迴自古在人為明蟾洗眼應無障黃菊低頭却不欹
每隔三秋愁枉路還能慰我老開眉
隋唐遺事越千年無怪明時亦得賢望斷玉衡懸水鏡
心癡膚寸合山川安仁撫景欣同道元禮臨風惜共船
屈指正逢橙杮候河南宅上擬開筵
彬彬諸子亦時哉潛羽三秋獻賦來簾幕何人知睍睆
海雲迴首望崔巍落英晏節嗟園菊食實他年待鼎梅
不是白衣關宋祚非烟當唱為誰開
榕村集卷三十七
