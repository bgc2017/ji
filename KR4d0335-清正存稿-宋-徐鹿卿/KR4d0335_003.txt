清正存稿卷三宋徐鹿卿撰
表
三月以磨勘轉承議郎夏四月到任謝表
伏以投閒雲壑空懷畎畝之忠錫命天庭忽冐麾符之
寄縮五六年而成近次越三百里而為便家被上旨以
促行進邦民而布令臣某中謝伏念臣某資材愚下學
術空疎忝竊甲科初乏洋洋之對驅馳外服了無赫赫
之名屬端平更化之初察小吏勤身之故過推邑最獲
玷朝紳一從陞列院之班再轉備西樞之屬衆論已疑
其超躐宰司更預于謨謀感造化之曲成恨涓埃之莫
報嘗因登對冒貢狂愚聖度有容頗是齊賢之四說他
人不省過尤蘇軾之多言荷泰道之包荒領祠官而遠
引丹心日皎榮念灰寒敢圖寸朽之不遺特許方城之
自效載瞻封域實介江閩疇昔瘡痍未加鍼砭祇今疥
癬復費爬掻正憂疆場之多虞可使蕭墻之易動况利
盡而忍加抉摘兼楮輕而無策稱提共知局面之難扶
安得盤根之立剖自慚庸謭誤入選掄兹蓋伏遇皇帝
陛下坤轉乾旋海涵春育兼收並蓄無材不入於甄陶
一視同仁雖遠亦如于畿甸厚根本之培植憫田里
之歎愁謂臣近在鄉關必稍諳于土俗知臣奮由寒畯
或粗達于人情乃棄短而取長俾承流而宣化臣敢不
俯殫駑力仰答鴻私憑仗國靈彌渤海帶刀之習奉承
詔旨慰山東扶杖之思免求一分之寬以蘇千里之急
十一月視印于南康境上閏十二月到司謝表
近日長安甫祝釐而西去觀風江滸誤將指以東來循
墻莫遂于懇祈入境具宣于寬大俯慚忝竊仰戴生成
伏念臣空抱古心豈堪世用少遊場屋志一第以為榮
壯踐仕途蔑寸功之自見當路過為之汲引明時曲示
於收羅由凋邑以登朝起祠庭而予郡固未嘗違道干
譽亦不敢因公病私偶無得罪於軍民安有隨車之老
稚殆饑渴易為於飲食非涓埃可益於海山入玷郎闈
躐陞省闥上恩深厚但知空臆以盡言世論嶮巇必欲
索瘢而洗垢絲毫無此天日臨之置散投閒正尋盟于
鷗鷺取長捨短忽促駕於騏駰固辭非所以效忠冐進
又幾於鮮恥莫違淵聽祇拜溫綸饑歉頻年曷給馬牛
之運流離滿野孰安鴻雁之居曾是么麽可供任使兹
蓋伏遇皇帝陛下與人而不求備嘉善而矜不能念臣
意在愛君忍終加於棄絶察臣才非經世尚粗竭於拙
勤畀以皇華責其後效臣敢不盡忱體國悉力為民一
江數千里風寒諒書生之何補九州四十三屬邑庶濬
澤之周流
冬十月甲戌到任謝表
非才護漕職有愧于兼三改命詳刑恩許令於共二仍
通班于中秘示增重于外臺祇拜寵光首宣寬大臣某
伏念臣孤蹤寒遠陋質迂疎文不足以為國之華勇不
足以敵王所愾其言皆平平之策非過激而難行所至
無赫赫之名期相安於弗擾比司飛輓適值饑荒芻莫
能求祇負距心之罪廩微可發空懷汲黯之忠况復攝
官尤虞非據軍旅之事未之學也自顧何裨錐刀之末
將盡爭之信非得已猶念公家之久匱恪遵渙汗而不
移雖粗寬于一分常懼盈于百謫安能鞭筭徒有管窺
必先足正額之鹽乃可通浮鹽之運果能禁上流之稅
亦何害免税之征欲求斡旋通變之方當識本末重輕
之理方籲天而丐免忽易地以周諏由漕而刑均號觀
風之選自江而浙益增近日之榮兹蓋伏遇皇帝陛下
無求備于一夫每哀矜于庶戮謂毫芒析利毋庸責效
于書生而囹圄未空姑俾盡心于臬事失之于前者將
收之於後尺有所短者或寸有所長察欂櫨杗桷之殊
施忍毛髮粟絲之輕棄臣敢不仰承欽恤俯念侀成山
嶽震摇可但令行于屬部乾坤生育終期德洽于民心
戊午賜御書味書閣遺安堂六大字謝表
書帷夕說閱日未幾易畫芒寒自天有隕神筆一施于
潤澤草茅倍長于聲光目盡駭于榮觀手不知其自舞
臣某惶懼惶懼頓首頓首臣恭以我宋淵微之家學每
因暇日游戲于法書有如私室之扁題尤示聖恩之優
異或野處賁詞臣之第或茂功旌勛舊之門藏在名山
具存彛典歴數西江之盛事於昭列聖之宸奎太祖表
洪氏之義居光堯書萬里之齋額然名德乃膺是眷豈
么微可擬其倫伏念臣少也多竒長而無述短檠二尺
妄窺往聖之微言破屋數間近守先臣之故址苟焉葺
理于以藏修讀書之眼已昏負郭之田何有謂學問求
放心而已而貧賤庸玉女于成得一善則服膺食知其
味恐多財而㿽疾獨遺之安英華自咀于窮年夢寐不
㤀於清夜淡而弗厭樂以忘憂此微臣飭已之私亦古
者刑家之意輒因閒燕乞假寵靈方虞鈇鉞之誅忽委
琳瑯之賜色齊南斗奪星軫之光芒勢聳乾龍煥雨廉
之晶彩增盤谷山泉之重貫豐城干莫之精陽和不擇
地而施海宇舉聞風而起兹蓋伏遇皇帝陛下道包萬
象天縱多能心上經綸本廣厦細旃之論毫端造化回
冰崖雪屋之春凡陪虎觀之清遊隨探驪珠而必獲察
臣研精磨鏡之帖憐臣當躬耕隴之勞爰頒肆筆之書
下飾窮山之陋臣敢不祇承帝賜仰對天章六字寶傳
與六經而俱壽百金産薄期百世以流芳永垂訓于子
孫庶酬恩于君父
五日到任除右文殿修撰知平江府兼淮浙發
運副使謝表
伏以班著罔功已斷驅馳之夢麾軺假寵躐升論譔之
聯荷帝力之無私感臣生之易老俶臨封境祇布寬條
臣中謝竊以行都歴百年以來扶風為三輔之勝内拱
京邑固根本以為先外餉長淮峙糗糧為尤急實為表
裏之重寄必得文武之兼才伏念臣寡過未能早衰多
病曾微片善可為蟠木之容徒有樸忠願效采芹之獻
遄逢盛際親簡睿知密司省闥之彌綸進侍細旃之講
論而臣才非穎脫識陋管窺大不足以扶植紀綱小不
足以變通財計要其本意惟曰弗欺未殫螻蟻之忱俄
嬰狗馬之疾祈閒累疏誤渥自天廣内凝嚴除職密聯
于書殿吳門咫尺勉行昭布于奎宸生蒼顔白髮之光
煥畫戟清香之色是非常制允為殊恩祈鎮撫之無難
且轉輸之未絶必民與官樂為市乃不孤招糴之名必
州視縣如一家乃克全厚下之實惟寬足以革暴惟靜
足以彌紛退慙謭能曷稱隆委兹蓋恭遇皇帝陛下陶
成庶類器使羣工知臣薦試外庸熟田里艱難之務謂
臣曾汚中禁識冕旒憂顧之心賁以新榮責之後效臣
敢不俯殫駑力仰答鴻私黃霸務在安民誓將自託汲
黯不能任郡終願歸休
戊申磨勘轉朝散大夫謝表
輔郡承流慚罔功于下考銓曹會課誤增秩于中行僥
踰六品之陞優渥九重之賜祇膺渙汗凛極臨淵中謝
伏念臣徒守孤忠曾微顯績日塵班綴病軀久倦於驅
馳恩畀麾軺詔旨弗容於避免蒙潤于京師九重之地
繫心於吳門咫尺之天每畢力以支持僅與民而安靜
抗疏累祈于閒散予環賜被于褒嘉十一等為大夫開
唐戟戶二千石有治效沗漢璽書揆積歲以奚勞廼逢
辰而加寵兹蓋伏遇皇帝陛下規恢庶政磨勵羣工獨
總權綱内外任分于種蠡公行信賞循良庶得於龔黃
綫長每務于甄收綿薄亦叨于明陟臣敢不誓堅素履
虔答鴻私名器不假人欲辭榮而未遂謀猷則告后雖
歸老以無忘
供兵部侍郎職謝表
伏以軵居出守已愧罔功禁槖論兵忽叨誤渥宜退而
進荷寵若驚中謝竊惟歴代之建官莫重六曹之分職
屬時立武尤急司戎調補簡稽總尺籍伍符之衆論思
獻納扈屬車華蓋之間必得通才始堪妙選如臣者地
寒無挾材窳非長人之有善心好之庶幾寡過少不如
人今老矣自揆何能三載巖栖寸心灰冷值改調于化
瑟乃首被于招旌由省闥而陞列卿侍經帷而攝銓選
簡知深厚報稱蔑聞疾久苦于采薪符遽膺於分竹強
顔扶憊累疏投閒望之非雅意於本朝汲黯自不任於
治郡予環屬爾簪筆随之禮方謹於循墻召弗容于俟
駕神武之德廣運固上稟於明謨軍旅之事未聞終難
勝於任責或者攸司之清簡正昭大度之優容兹蓋伏
遇皇帝陛下剛健乘時威靈及物修車備器將恢内修
外攘之功連茹拔茅聿致小往大來之慶故雖不&KR0570;司
馬之法亦許攝登祈父之聯臣敢不興起懦衷對揚休
命知軍容萬里歎有忝於儒生舞干羽兩階庶助成于
聖化
供禮部侍郎職謝表
伏以典三有命許汙法從之班共二非才更沗成均之
寄承恩激烈揣分凌兢竊嘗考有虞載籍之傳遡盛帝
疇咨之意以禮化最關於治本故選掄特重於他官伯
作秩宗所以重寅清之任䕫教胄子所以隆溫栗之風
苟非其人曷稱兹舉如臣者受才不穎涉世多艱早嘗
備省闥之彌綸晩乃侍金華之講論寸長蔑有一念不
欺久病支離僅固筋骸之束故書忘廢始知口耳之非
守藩屢丐於歸休造闕莫違於威命吹竽戎部叠組儒
官涓埃何補於高深負乘祇慚於玩愒周官六卿分職
率屬均參禁密之司禮儀三百待人後行益峻清華之
職寵踰其分人謂斯何兹蓋伏遇皇帝陛下器使羣工
手提妙造地蟠天際儀文昭煥於兩間魚躍鳶飛德化
陶成於萬有不求其備善用其中謂臣粗謹司存姑俾
攝承於邦典知臣斷無他技或能勉率於諸生是使妄
庸亦叨簡記臣敢不對揚殊渥激勵壯懷屬車華蓋之
間誓樸忠之自效稽古禮文之事庶盛際之親逢儻少
答於鴻私即願歸於農畝
庚寅宰執宣賜御製忠邪辯謝表
類别薰蕕正人心之趨向訓垂琬琰覩聖意之宣明回
剥窮復反之機導否極泰來之運雲章敷錫風化聿新
竊聞忠邪本不相謀是非斷無兩立知人則哲在帝堯
猶以為難觀行聽言雖孔子未之能信然疑似之多端
易惑而虛靈之方寸莫欺果使清明之在躬何憂黑白
之易位欲其論定惟以事觀阿意苟容者必禹光犯顔
敢諫者即王魏附伾文則寧復念國忤恭顯則决非為
身弘也詐而舒也純陸以忠而裴以佞至若和同周比
之相悖泰驕義利之不侔氣類各從肺肝如見惟文理
密察足以有别如尺寸權衡付之至公兹蓋伏遇皇帝
陛下獨運陶鈞更調琴瑟青天白日灼知三宅三俊之
心履霜堅冰早置一隂一陽之辨懋緝熙於閒燕取鑒
戒於元龜聖謨昭黼黻之光才品惡紫朱之亂儆於有
位精以承休昔紹興頒戒石之碑諄諄厲節乾道製用
人之論凛凛明邪復見祖風大關世道臣敢不㿽嚴三
畏堅守四維大哉言一哉心若常近威顔之側有諸中
形諸外毋少萌毫髮之欺
丙申除直秘閣依舊浙東提刑兼權浙東提舉
謝表
旨曰昔姚崇之告玄宗謂能擇十道按察使則天下
不勞而理朕嘗三復斯言以為有國之未大治政繇
吏民之不相習使部使者得人則異於是故每出節
臨遣必謹之重之非師論允穆者不以授爾挺姿有
堅持之操賦政多豈弟之規將漕江東凛有風績肆
疇爾庸命爾易節於浙左夫王良造父之鳴和鸞逐
水曲罔不中節者人馬相習也爾於使事其知習矣
即所以驗於遠者施於近於為政乎何有往哉尚迪
時命無違
長安日近甫易節於外臺壁府天低復游班於中秘捧
溫綸而有耀覺凡骨之頓輕載惟五星聚奎之祥實啟
列聖尊儒之治自端拱崇文之置院逮元豐延閣之錫
名寶訓森羅隔人間之風日道山嚴邃矗海上之煙雲
入舘者榮於登僊寓直者謂之貼職必有淹該之彦始
膺殊異之褒伏念臣愚不識時志徒嗜古場屋舉子之
作姑以决科瀛洲學士之聯何嘗入夢自驅馳於官鞅
愈汩没於吏塵騖行抱成案而前但箝紙尾螢案照遺
編之字久負初心荷洪造之曲憐沗繡衣之直指文書
盈於几正虞徧覩之難訟牒装其懷深覺早衰之遽曾
是皇華使臣之在隰亦依青藜太乙之餘光蓋臯陶由
稽古以明刑而不疑以通經而斷獄將俾勿忘於素業
忍令自絶於清流臣敢不益讀未見之書求為有用之
學校讐大禄半生已愧於儒紳講論石渠他日倘承於
帝側
遺表
誥詞云夕拜瑣闈未絶塗歸之筆夜移舟壑驚聞淪
謝之言雖百年旦暮之常嘆一代風流之盡爰加愍
飭式示寵榮具官某用世通才識時宏蘊其清規可
以厲俗其姱節可以尊朝持槖甘泉人稱名從論說
東序士得明師朕方興前席渴見之懷爾已遂飾巾
待終之願宿儒可備顧問誰其嗣之老成尚有典型
今其已矣叠四階之優贈陞次對之華稱用書銘旌
永賁泉壤
生必有死殆猶夜旦之常主爾忘身敢為存亡而改望
闕庭而永隔戀軒廐以長鳴假息須臾輸忠萬一臣某
悲哽悲哽頓首頓首伏念臣禀資戅直奮跡羈單幼學
壯行粗有聞於師友臣忠子孝期無負於君親先皇帝
擢之甲進士之科聖天子置之百執事之列弗稱天朝
之儀羽敢陪省闥之彌綸建長策遇明時莫禆國論有
嘉猷告我后屢觸宸嚴凛冰履之自危揭天光而下照
險夷萬變精白一心將指外臺薦被皇華之臨遣守藩
右輔更勤細札之趣行計簿未上於甘泉釐席已前於
宣室追趨瑣闥密勿經帷夙夜寅清何補禮文之闕日
月獻納曷憚侍從之勞而臣福過災生老將疾至精神
因之恍惚形骸寖以支離危衷未動於矜憐孤迹迄煩
於全護要藩華職有光出晝之行間舘珍臺徐賦祝釐
之禄冀專精於藥石或收效於桑榆去國兩年扣閽累
疏骸骨之乞弗遂膏肓之疾已深非敢私螻蟻之微所
愧乏犬鷄之報心勞形瘵知無路以更生血瀝肝披願
有言於將死伏願皇帝陛下清心寡慾明目達聰昭德
以照百官益嚴紀律撫辰而凝庶績罔忽幾微定國本
以建久安之基肅朝綱以杜旁落之徑使聖治謹終而
猶始則大邦雖舊以維新臣語短意長形留神往威顔
益遠持荷空想於前塵王愾未忘結草尚希於後效
清正存稿卷三
