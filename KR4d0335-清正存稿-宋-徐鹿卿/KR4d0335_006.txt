清正存稿卷六宋徐鹿卿撰
頌詩
明堂慶成頌(并序)
洪惟聖宋十有四葉皇帝御極之二十二年所以培高
浚深襲休垂鴻以對於神祇祖考者蓋已素矣乃季秋
之月將有事於明堂遠維成周嚴配之文近稽皇祐一
王之典蔽自聖心奉寧考並配鉅麗偉特焜煌翕赫臣
民咸曰休哉先三日列辟造廷奏啟齋宿有語於門者
曰上自朔旦茹蔬止酒矣既入有衛士相告曰上親禱
于天章閣矣及時將祭冠佩咸集侍班南廡下有閣門
老院舉手加額忻然診于衆曰上明禋凡七然景氣澄
晏無若今夕可謂與天地合德矣聞者莫不動色相慶
臣因伏惟夫微之顯誠之不可揜如此皇帝端居法禁
一念所發而天地鬼神臨之都民走卒誦之迄禮之成
百休昭貺臣於是知流離盜賊不足憂外夷敵國不足
平乖氣可消和氣可格特在終始此一心爾臣幸得以
職事周旋爼豆間與觀盛典而又叨侍經幄許得以文
墨自見謹撰成明堂慶成頌一首凡二十四章章四句
冐昧繕寫以聞雖詞理淺薄不足摹繪日月之光然情
意所在亦微臣拳拳忠愛之義云其詞曰
穆穆聖皇出震乘乾二十二載如日中天大祀有彛親
享凡七嚴父配天昉自今日遠稽前載其在成周皇皇
宗祀奕奕垂休近參家法有若皇祐一祖二宗於焉並
侑時維秋季涓吉中辛本以忱敬秩以儀文皇在原廟
推迹本始錫慶儲祥仙源演迤皇入太室祼獻必躬列
聖在天時降于宗皇升玉輅齋莊中御一塵不驚六飛
如舞皇登陽館幣玉交陳五位時序徧於羣神相維辟
公耆俊布列珩璜鏘鳴籩豆豐潔樂既具奏佾舞工歌
八音克諧兩間浹和秋空無滓萬里一碧璧月珠星瑞
光浮溢忽焉低垂非煙非雲若降若接郁郁紛紛肹蠁
潛通受胙飲福移班紫宸嵩呼三祝祭澤下流肆𤯝端
門雷雨既作草木皆春人曰吾君兼旬蔬食孰知陟降
常在帝側人曰吾君精禱天章孰知明德日薦馨香凡
皆可為天不容偽眡此休嘉豈其力致一念之善神人
具懽朝野傳夸中外鎮安流民可綏夷狄可滅天且弗
違人誰敢越前星必耀年穀必豐人所同欲天寧弗從
侔德周成儷美仁祖於萬斯年受天之祜若古有訓明
命難諶雖休勿休惟單厥心我將不作臣竊其義請誦
末章夙夜祗畏
明堂慶成詩(并序)
恭惟皇帝陛下自登大寶至於淳祐八年禋祀凡八方
詔旨初下靡日不積忱致欽申飭攸司期以對越是歲
秋仲將有事于明堂而零雨其濛罙日未止上憂形玉
色弗懈益虔先事歴吉祇告原廟起視霽色澄湛景象
清穆既謁太室衆以燠潤故疑懼旦而玉輅徐驅揚鸞
鏘鳴成禮之夕碧空無雲明月在地儀節叶度樂舞之
奏神靈顧歆内外懽悦上心怡愉下至奉璋執爼之臣
以至三軍萬姓之觀禮望幸者填溢充塞翕然同辭莫
不忻然相告曰丕休哉我皇懿德純敬上對天心下符
人心亨運重開昉自今始將至於萬萬年無斁臣幸得
備數法從目擊盛典不勝踴躍贊歎謹拜手稽首綴成
慶成七言長詩一首凡二十韻仰效歸美之意且以寓
箴警之萬一云塵滓太清臣下情惶懼戰灼之至詩曰
聖皇歴服萬斯年今搆精禋第八番配合二儀嚴大報
侑兼三后有常尊純心實德期先盡縟典彛儀匪漫繁
淳祐本因皇祐制民心所欲聖心存季秋肇卜中辛吉
旦氣深憂宿靄昏罙月齋居忘肉味寸丹靡日不天閽
俶臨原廟清風穆既駕鑾輿曉日暾明德馨香非黍稷
真機軒豁露乾坤高空不夜天澄湛大樂同和景晏溫
福祿穰穰綿帝賜本支奕奕慶文孫誕敷解澤傳鷄赦
環列臣工肅駿奔河海晏清成鉅典神祇安樂衍璿源
無前休美方揚厲持敬工夫重討論武帝中年惽内慾
明皇晩歲異開元願將英斷充剛健早正皇儲立本根
駿骨廣求來冀馬烏巢不毁集庭鵷長存鯁亮為元氣
痛絶隂柔杜倖門肅正紀綱強國勢細分臂指鎮侯藩
微臣何幸逢熙事奏雅終篇罄瞽言執戟從官今老矣
華封祝壽報君恩
五言
湛泉送客二絶句
吾生如寄耳嶺阯又三年政自歸心碎那堪送客船
其二
中年懷易惡更聽斷腸聲多謝兩榕樹逢人管送迎
護法寺勸農呈秘丞
出郭囂塵遠勸農德意宣旌旗清賞地蓑笠嫩晴天犬
吠柴門曉牛肥草徑鮮殷勤觴父老和氣釀豐年
贈曾司戸
君家螺江頭我家劍江邊千載會相望飲水同一川朅
來古梅關相識春風前高義軋層漢清譚響幽泉努力
效往哲勿為時俗牽
詠蘭
叢蘭抱幽姿結根托山壤所據良孤高其下俯深廣雲
氣接清潤雨露從資養雖然翳深林未肯逐衆莽輪蹄
紛紫陌誰此事幽賞幽賞縱不及香風自來往
酬正錄直學(二首)
我生愜幽尋訪古梅花邊道原渺無際滄海滙羣川仰
之歎彌高立則參於前為山始覆簣掘井當及泉端期
會真意可但窺陳編冄拜禮雙趺清風生誦絃
其二
劍水望梅關山川接鄰壤前哲餘典刑多士德心廣曾
子重而厚朱張妙存養吳子粹而雅筆耕懲鹵莽有友
五人焉亦足共清賞烱然玉韞櫝持此將安往
酬衆士友(二首)
行歌有妙趣聲滿滄浪邊岱嶽宗衆山渤澥傾百川今
人悉闇投無因難至前古人貴漸進有本如原泉周程
不可作三歎撫遺編正音渺難聽蛛絲潤鳴絃
其二
大鵬息天池蚯蚓潔槁壤吾儒苟自適心與天地廣受
之不為泰鍾鼎備榮養挽之或不留林野歌浪莽(陶詩浪莽)
(林野)令譽妙文繡片言榮爵賞物理有乘除大來斯小往
次曾司戶見貽之韻併餞其行
聞道常苦遲生世何用早洛學此開端文義富論討高
山勞景仰内鏡幾回照此心同古今一理該衆妙
和黎丞梅關嶺
峭壁接高天閒雲淡横嶺稍便僧房靜未覺官曹冷風
月兩閒人山川一佳境誰與共此樂老仙白垂領
判府羅郎中舉似快閣佳篇輒次嚴韻
此菴湖海士心學富家傳德量擎天柱功名下瀨船風
流今尚爾頭角已嶄然蚤晩分清切輸忠雨露邊
輓陳太庾(二首)
前身簡齋老今世令河陽眼底功名小胷中書傳香清
談了公事餘力到詩章鳬履今安在清都侍紫皇
其二
一病成疎隔琴堂入見時形癯已非昔客至尚談詩手
墨松煙濕聲歌薤露悲春風誰管領(前賀生日詩語)梅月重相
思
再遊梅關書呈黃幹
雲邊大庾嶺嶺上一叢林送往迎來路升高望遠心年
華今復古人事古猶今惟有關門石相看歲月深
次黃幹梅關韻(二首)
老盧行法地千載復抽關崖石横雙翠禪機滿一班兩
泉涵定慧半榻卧雲閒著我談風月真成出世間
其二
相逢白蓮社失脚過前溪野興雲横浦禪心絮著泥梅
花大庾嶺鉢石古招提擾擾仕途夢從前幾箇迷
廬陵書院次陳明叔韻
西風下黃葉客裏上新愁許我聯舟渡從君借箸籌坐
縻三月久寬作兩旬留聚散一場夢邯鄲鼻息齁
快閣書呈吳宰
千里江章路登臨獨此雄清波長夜月落木又秋風浪
芷浮花外盟鷗狎鷺中詩魂蘇醒在千載豫章公
丙戌年新春偶成
新年十許日才有一篇詩鄉思風中亂春心雨裏知病
緣衰驟至懶與睡相宜暗思泉溪上杜鵑啼故枝
感興(二首)
吹竽媚所好乞墦厭其餘邇來效尤者往往拾芥如
其二
浮名豈不榮遺道亦安忍君看趙孟徒千古同一盡
春日
地冷春無力野晴天有功芝蘭傲幽谷蓬藋長東風政
以身為患非關詩得窮且求吾適意敢擬衆人同
小英石峰
舊作英巖隠今為庾嶠行雖然一拳許有此數峰青崷
崪驚凡目堅剛悖世情墨卿相指似只尺是蓬瀛
送太庾黎丞(二首)
老矣黎夫子拳拳只此書萬緣俱淺澹一字不遺餘庾
嶺風煙句石溪雲水居無人知此味說似子非魚
其二
客懷秋易惡送客更當秋薄宦相從久孤征肯暫留酒
輕離思重目短大江流黃菊聊持贈寒香晚不羞
次瀛父詩
青山闖門戶綠竹窺簷楹巋然一亭石境界涵幽清李
侯昔經始扁以横浦名亭前兩泓泉吞吐寒蟾明方圓
中規矩曲水相紆縈汲溉當瓶盎觀覽駢簪纓黃君靜
者徒(道號靜寄)磊落千人英朅來梅花邊一見眼為清官居
廉泉上復此逢清泠詩豪瀉銀漢興逸凌紫京回首聲
潺潺恍如醉翁亭
林判府和前韻見示且約暇日論茗次韻為謝
昔我觀西湖碧瓦蔭丹楹冷泉一泓玉占斷錢塘清南
來泝西江灘以十八名出門訪廉泉醉眼增雙明平生
山水性不著塵俗縈佳處輒留憩竟日陪衿纓薄宦落
横浦師友皆豪英尋勝得湛泉古甃莓苔清上有石崖
峻下有沙水泠(韓沙水光泠也)近可俯貢川(謂廉泉也)遠可企吳京
(謂冷泉也)為公飲春茶日日來新亭
府判再示楹字韻詩再和之
别駕寶横道冷官槁代楹誰令塵土姿近映冰壺清君
家閩山陽泉以蒙著名(家有蒙泉)平生養正功炯炯心地明
我家古泉溪四顧巖巒縈(蜀道難百步九折縈巖巒)日迂長者轍來
往紛振纓湛泉偶趨風漱液咀流英(張衡思玄漱飛泉之瀝液兮咀石茵)
(之流英)古榕憩隂隂綠竹哦青青泉鳴似喚客盈耳清音
泠(陸機文賦音泠泠而盈耳)歡謠動海隅溫詔來宸京只今遊覽地
回首真郵亭
出灘賦灘石
嵳峩聶都山豫水兹發源始者才濫觴其流細涓涓東
行介南埜章水西入焉又東漸雄張有州故名虔貢水
遠來赴融合為贑川當其初合時泓渟匪為淵中通尺
五流玉虹卧蜿蜒羣山來左右萬石梗後前初疑牧羣
羊忽訝堕飛鳶伏犀狀魁傑浮鴈影接連阿河陣敢死
赴浴池連錢下者宛蹲踞上者將騰騫或矯首欲鬭或
宛留安眠或退然深伏露尖大如拳或竦然特起儼立
高齊肩或兩兩為偶或伍伍相連此有一席平彼有萬
竅穿齒齒漱寒洌眼眼開青圓形模互馳騁氣勢相吐
呑平坦十數丈變怪紛百千顧盻不暇給算數疇能殫
天公轟震霆力士推雷門上下相舂撞對語不得聞衆
灘角巇嶮四灘獨稱專其一曰天柱竪立如登天幽深
下無際渦盤矗迴旋其下為舞索風柔飛翩翩絶流迤
而東蛇蚓相縈牽大了與惶恐殆見伯仲間輕駛疾於
箭號怒沸若煎下此得安流袵席過舟船我生若萍梗
薄宦遊梅關三載兩經過每過心為寒酹酒問長江胚
胎始何年胡不事夷易而樂從險難江神信靈異恍惚
若有言吾來卜居此肇自開混元清兮伏塵滓介如抱
剛堅一片朝宗心萬折無變遷所樂在兼濟未始間愚
賢征人閙憧憧鷁首浮翩翩吾力所能任登岸常相先
雖然有觸齧自取非吾愆清獻昔疏剔不露斧鑿痕至
今虎城下滚滚流遺恩坡仙逐海南為世所棄捐風帆
一葉身詩句萬口傳灘石本非險人自以險看委蛇曲
折間道徑自平平子行但由中坎窞居其邊子舟要適
平輕重防其偏乘流亦良便避礙須達權五湖瑩如鏡
瞬息風濤掀嬉笑或藏怒至愛存笞鞭灘石信非險險
處却萬全我聞說是義心思俱豁然一笑過灘去落照
銜山前
雜興(六首)
荒凉横浦郡頗稱冷官居為甚更清睡冬來不讀書
其二
梅花亦何寄偏便幽人愛清寒風雪夜一枝靜相對
其三
竹枝雙翡翠縮頸照寒水驀見渡溪人一聲忽飛起
其四
庭蘭尚牢落庭草已勾萌草與蘭何似東風亦世情
其五
豈不謀數椽吾力苦未足破屋儻支撑尚堪燈火讀
其六
學詩不能神得句常草草儻可寄吾懷豈必人稱好
月夜赴郡會歸輾轉不成寐觸事感懷
庾山高入雲章水清見骨山高晩宜梅水清寒浸月美
人天一方雲烟妙空闊帶月簮梅花獨起舞殘雪
其二
槎牙兩榕木偃蹇江之濆雖緣擁腫廢幸免尋斧斤東
家不鳴鴈喑默存其神事固不一㮣鴈烹木長春
其三
連雲峙華屋東隅滿荆棘延緣耗地利狼籍窺空壁一
朝火燎原根枝蕩無迹蔓除亦可喜火烈憂轉劇
其四
騎獵似為業養鷹如養兒人言鷹玩兔主翁鼎鑊之玩
兔信不忠九死固其宜萬一疑似間羣鷹驚欲飛
賀判府生子
西江最上流南安古名城庾山蔚然秀章水瀏其清異
代得偉人分此風月平往者程伯溫關决錚有聲煌煌
萬金産炯炯雙珠明四海名父子一門佳弟兄造詣極
洙泗叩擊鏗英莖流風已百載今日復一程提屏東方
來寬令孚羣甿名門衍餘慶蘭玉添新榮山川萃神秀
穹垕儲精英仲律青陽熙五夜璧月盈天上雙麒麟剛
欲逐隊行抱送者釋氏協夢兮長庚昔為程氏子俱以
斯道鳴今為陳家兒岐嶷由天成覓公洗兒錢我不學
世情期公愛子深視厥程先生器質待涵養門戶須支
撑會看三世間接踵當巨衡
七言
之官過贑灘(二首)
玉局詩中惶恐灘聞之已為骨毛寒那知舞索并天柱
(二灘尤險)更向前頭作怒瀾
灘聲嘈雜怒轟雷頑石參差撥不開行客盡言灘路險
誰教君向險中來
雨霽報謁見一鷺得魚羣鷺爭食之(二首)
一鷺翩翩傍釣磯隔汀羣鷺已知機空將辛苦供羣吻
畢竟貪魚罪有歸
履險窺魚得幾何傍來攫取較多多爭如歛翼餐餘粟
猶在人間潔白科
壽曾僉判(二首)
漸報星橋鐡鎻開遊仙失脚下蓬萊一番春色歸桃杏
半吐歌唇獻夀杯
陸地新開萬朵蓮綵雲擁出幕中仙傅巖已入春宵夢
火急排雲叫九天
和杜子野湛泉詩來詩有塵事分清事之句
榕隂漠漠俯清泉泉澑涓涓不計年未必塵紛敗佳思
凭欄得句却天然
子野又以詩來言不畫涪翁畫李翁再和之
太守一時留惠愛詩仙萬古自清風尋常藻繪初何記
終是人心記此翁
聞鴉有感
鵲羣饒舌本何功鵶陣狂言却似忠聞鵲忻然鵶輒唾
甘諛易售古來同(容齋續筆言北人以烏喜而鵲為凶)
讀楊妃傳
六宫粉黛溢三千一箇中間寵愛專自此世情生妄想
推排妃子作神仙(世俗見明皇溺愛貴妃遂指為神仙中人妃固非不美而未必真冠代也)
(徒以六宫之衆無一當意獨妃得以專寵故想像其不可及世間事如此者何限詎止一妃也哉)
曾氏清江亭
想得當年月浸扄諸公翰墨此縱横亭荒久矣詩無恙
一道長江萬古清(有無垢澹菴真蹟)
杜子野寄雲山蘭石四畫且以近詩來和韻酬
之(二首)
石瘦蘭馨入骨寒筆端往往帶儒酸河陽桃李春風滿
此段煩君更畫看
愛君標格碧峰青為輟床頭竹葉瓶想得醉餘鋒穎健
羣鵝端欲博黃庭
和杜宰送茶韻
誰遣持書晝打門茶魁有句牧之孫(牧之云茶為瑞草魁)煎調還
我西江手水茗相投自不渾
又韻
月團不遣貢脩門却寄書癡閉戶孫若把蕉坑分品第
濬功端合遜王渾
杜子野惠來禽内碧桃謝以一絶
五色雲箋到冷曹更將菓實飽詩饕便應譜入來禽内
青李刊除著碧桃
子野惠竹&KR1338;有感而賦二絶(形如虎大極肥)
玉局詩中曾識面小山書後忽題名鴟夷混沌俱慙遜
更勝河豚太瘦生(坡仙云鴟夷讓員滑混沌慙瘦爽)
食根為&KR1338;肥腰腹(食竹根鼠也)食實為凰長羽毛同是此君
供廩餼居然地位判卑高
七月二十一日重過贑灘十絶句
矯矯雄張虎欲奔低低蹲伏鴈成羣丁寧莫礙行舟過
喚作長生萬石君
其二
初疑萬馬立沙汀又似臨流簇戍兵激怒灘聲能許劣
終宵長泄不平鳴
其三
漱崖嚙石出竒功浴月涵風淡蕩中過者千帆閙如織
會心知有幾人同
其四
乘居山徑若﨑傾舟涉飛湍石膽驚等是危途休計較
此心無礙盡堪行
其五
北來快順一篙駛南去間關百丈牽世事從來且如許
下灘船看上灘船
其六
嶺海脂膏自古傳至今來往共長川川靈有眼還知道
幾箇歸人月滿船
其七
江清端可樂調飢險處行人盡得知平陸波濤良叵測
險中却自是平夷
其八
聞道春江㶑灔時灘平如掌棹如飛何時滿却葵丘戍
流水桃花送客歸
其九
十八灘頭一葉身山川曾識舊詞臣詩魂百載猶蘇醒
應笑風波解戱人
其十
儲潭初發未朝餐一日經行十八灘不似來時推不進
吟詩把酒傲驚湍
廬陵試院次陳明叔韻
曉看窗影過飛鴉短髮蓬鬆一半斜兩月不遊真瘦却
夢尋庾嶺訪梅花
梅花
舊傳庾嶺梅花好及到梅關少見梅惟有一般差可信
南枝長占小春開
觀釣
熱猶造請褦襶子老未知休矍鑠翁立懦廉頑今幾見
桐江夢想一絲風
府判社日招飲蔣園座中索賦詩三絶句
玉妃圍坐簇娉婷勾引陽和媚德星洗盡凢花脂粉氣
月香亭是雪香亭
城西好事主人家走送天香國色花嶺阯三年才見此
便應奴婢命山茶
柳絲搖曳春風裏山色空濛社雨中領略韶華拚一醉
巴歌聊爾效南翁
再續前韻
鶯谷聲喧雨乍晴邦人引領望屏星陽和一氣元無際
小為尋花到野亭
荷囊清白舊傳家來看溶溶月下花不似尋常殺風景
也宜飲酒也宜茶
筆端鸞鳳詩千首社下雞豚酒一鍾九十日春今強半
典衣還憶少陵翁
依前韻呈府判
城南煙雨趁春耕遙指屏星是福星肯學晉人耽燕樂
只因脩褉會蘭亭
占籍蓬萊第一家勸農蒔稻莫蒔花時和不但歌華黍
牆有柔桑焙有茶
發舒生意烟花外醖釀豐年雨意中關決郡條知有助
故應千里化文翁
月香亭主人送以牡丹座客作芍藥品題(翌早知其)
(誤二詩謝花勿怪也)
素粧芍藥萬花王葉未全舒滿國香醉眼瞢騰渾不醒
虎賁却似蔡中郎
其二
玉容當配水仙王壓盡羣花不敢香晝困未甦酣宿雨
也疑湯餅試何郎
愛山堂七絶句(并引)
(愛山堂大庾之西館也始名裕民繼超然近世浚儀趙君為令始易今扁南安居嶺北環)
(城大抵皆山而面勢局隘以偪惟斯堂對五侯峰太平山圍繞於後如簾幕中坐達觀疎)
(林前横溪流映帶一佳處也自有堂以來幾世幾年而未為山著語豈囿乎形氣者有遇)
(不遇山之與人固無以異乎抑造物者祕此竒觀將有待而發之與今令君史子束不鄙)
(謂余盍賦之因綴七絶句呈似余詩安足以發越造物之竒觀亦姑以慰此山之寂寥耳)
(寶慶丙戌夏季二十日)
横江江上四山環少得當前面勢寬試上此堂舒遠目
疎林盡處見峰巒
其二
大峰舒肆小峰崷簾幕中間坐五侯立斷斜陽吟不透
一聲牧笛滿林秋
其三
竹籬茅店野人家門外青流一帶斜小隠桃溪端的是
更須水上覓胡麻
其四
比屋桑麻三月雨夾溪桃李四時春誰歟幻出山前景
指似堂中覓句人
其五
自有堂來三換扁官居賢否只山知酴醿嫵媚今何許
山色青妍宛舊時(圖志云裕民堂荼䕷成架)
其六
客問主人今暇否主人心與水雲閒庭空吏散文書靜
茗椀熏爐上愛山
其七
坡谷經行久品題顧令迂拙強摉詩雖然何世無坡谷
山立孤高好自持
贈琴士翁明遠併簡幹教二黃丈
鍾期不作伯牙死琴墮雲烟蒼莽中翠玉樓前幾識子
山風吹散又西東(去歲遊翠玉翁琴未至予先去)
莫恨吾琴難入俗俗人不聽韻方高秦筝耳畔休拈出
韶石亭前走一遭(詩自曲江來)
靜寄琴中適意吟魯菴句裏自然琴琴詩若要清如許
千古寥寥覓賞音
我亦能琴妙不傳無琴無譜併無絃客來問訊琴安在
指似孤鴻落日邊
章貢三咏(并引)
(寶慶乙酉仲冬既望鹿卿歸自螺川靜寄主人黃瀛父檢法黃丈司理李丈檢法趙丈鈐)
(幹吳丈相約遊鬱孤訪洞天入崆峒道院觴客于衮衣葺纛堂酒半登紫翠玉樓用覽山)
(川之勝瀛父不鄙謂余不可無以記之因成三小詩呈似且以志諸君子眷禮之渥云)
羣山湧浪翠周遭中峙層臺氣象豪萬里闕庭長在望
定應天眼照孤高
右鬱孤臺
崇山脩竹小蘭亭人在雲烟深處行環立千竿了清絶
中盤一徑巧紆縈紛紛鴈鶩庭堆案擾擾蠅蝸市有聲
洞裏道人忘底事小橋西畔句初成
右鬱孤洞天
夢跨長虹海上遊寒生肌骨一壺秋好風吹得詩魂醒
自寄雲間翠玉樓
右翠玉樓
上判府陳秘丞
斗大山州枕上流蓬山仙客此遨遊讀書竹屋公多暇
樂業江郊民有秋泮藻叢邊深長育嶺梅香裏費賡酬
有人來問和羹味太守忘言一笑休
向來一榻下南州此事無傳閱幾秋顧我風流非孺子
乃今天幸事王侯頽波甚矣誰能返砥柱巋然好鎮浮
喚起東湖風月夢請為榱桷備兼收
酬溫戶見和首篇
南來冠蓋總名流契合全忘是宦遊清甚夜寒金井露
瑩於霜曉玉壺秋梅關景物詩陶寫蓮幕風流酒勸酬
只恐烏羅留不住漢庭山立看揚休
酬陳太庾(二首)
從來令尹職承流君亦牛刀嶺阯遊和氣滿城桃醉雨
仁風四野麥先秋陳玄譜在交逾固毛穎功多賞未酬
撫字勞心古如此不須為米便歸休
英聲獵獵滿山州翠剡飛來鶚在秋父母視民非俗吏
子男分土列諸侯篇詩捲送驪珠爛杯酒相從蠟味浮
不必即人人即我定知瑚璉合當收
酬何學賓(二首)
商山黃綺信清流自合相從鶴禁遊鄴架爛觀三萬軸
莊椿行老八千秋高懷莫遣羣兒覺佳句那無半語酬
我亦諸侯老賓客更將墨守問何休
昔聞鼻祖在揚州詩句清於玉露秋奕世相承忻有後
在家還復勝封侯觀頥義熟靈龜見祝壽杯深綠蟻浮
丹鳳休銜丹詔下黃冠已懶待黃收
酬曾學錄王掌祠(二首)
夫君砥柱屹中流也肯來為泮水遊好句上摩周雅頌
褒詞榮過魯春秋高山忽奏音逾古美玉深藏價未酬
搜遍枯腸難論報江淹聊欲擬揚休
去年射策古杭州來到梅關歲已秋德薄豈堪儀衆俊
貧軀聊復客諸侯一窗燈火味清苦四座風流酒拍浮
弟子無非樑棟用先生未必副先收
酬張錄南老(二首)
詞源輕寫峽江流曾蹋槐花月裏遊梅嶺詩篇一甌雪
芹宫書策四山秋明珠小借枯崖潤美玉那無善價酬
再戰定穿三汲浪絲鞭席帽拜新休
生長西江帝子州蟪蛄強欲語春秋溉根正喜逢張籍
拾芥寧堪擬夏侯冷淡工夫千兔秃飄零蹤跡一萍浮
自量只合山林住烏幕如何也見收
酬張直學(二首)
漳水元通劍水流朅來庠序得同遊自從快踏梅花雪
一洗從前茆瘴秋官况我今忘獨冷鳴聲君合起相酬
龍光自有張華識句不驚人未遽休
平生久願識荆州落落參辰幾度秋下榻有誰知孺子
運籌端合屬留侯吟成春草夢非夢跡漾風萍浮自浮
見說桂枝消息近廣寒清徹片雲收
酬吳直學(二首)
滚滚詞源峽倒流飄飄擬上廣寒遊一編芹泮挑燈夜
兩捷槐花得意秋賸喜文盟堪共結忽驚詩債未曾酬
數能相過徵奇事肯學淵明遣客休
慚無健筆敵蘇州蝸蚓聊鳴子夜秋問樂定應從季子
尋盟自許長滕侯佇看騰達飛黃去小共徜徉大白浮
會有雞林識風雅一詩端把百金收
酬朱直學(二首)
儒官領袖得名流子佩應無在闕遊只要松筠耐霜雪
須知蘭菊自春秋年齡五十當榮顯風月三千足唱酬
揚善推能需叶贊有容心地儘休休
南來草木半炎州喜見冰壺一段秋所學有原真父子
自前無種是王侯傳家肯羡金籯滿用世還知玉璞酬
人事盡時天理見但勤耕耨候豐收
酬楊直學(二首)
人生遇坎與乘流入則藏脩出則遊風順鵾鵬須擊海
時來蟋蟀自吟秋教經已勝金籯贈遺錦慚無玉案酬
著脚蘭臺自今始懸知下筆不能休
四海聲名揚道州亭亭心幹凛高秋耳孫自是干人傑
骨相當為萬里侯春入草堂清夢透名登桂籍暗香浮
錦囊正恨新詩少說與奚奴取次收
贈太和曾機宜
故家名姓塞乾坤曾上歐蘇涑水門似此高風寧幾箇
至今流澤到諸孫談詩江上風烟圃訪我梅邊竹石村
尚有典型堪世守會看溟海化鵬鵾
壽陳太庾
壽山輝彩照湖山管領春光又一番動地名聲太丘長
傳家詩派簡齋孫梅關信息羹調鼎桃縣風流酒滿尊
里社逢時公事在好施竒計復中原
去年修褉後三日得南宫捷報於家今年是日
與同年趙簿同事泮宫感而賦詩
淡烟疎雨杏花天回首春光又一年月桂香中方並駕
嶺梅隂裏競揚鞭覺來始悟他人夢著罷傍觀國手先
一動靜間知造化吟情渾寄柳絲邊
趙簿見和復次韻
一昨瞻依尺五天青衫槐簡是同年飛騰影裏尋芳躅
警蹕聲中響靜鞭夷路已看騰驥駛競風須遜畫蛇先
宗臣底事猶棲棘有策籌邊不在邊
酬黎丞見和
極目龍門峻接天仕途傾蓋便忘年太平官府閒吟竹
勝處園林笑舉鞭松栢凌霜知獨後樓臺得月會居先
老臣憂國誰能識飛雪飄飄上鬢邊
酬曾教正
襟懷瀟洒浴沂天家學相傳幾百年外物莫貪蒼玉佩
真才肯賈蠟黃鞭不平未用鳴東野懶讀難為誚孝先
賴有濓溪衣鉢在滿庭風月浩無邊
酬正錄直學
横浦雖然一角天周程清化幾經年從前步武堪同轍
近裏工夫好著鞭自笑已居王勃後相期常恐祖生先
地麟自此符佳䜟魁宿聯輝庾嶺邊
酬何學賓
笑傲壺中别一天德人端合享耆年鳴鳩不栩堪供杖
老驥馳思詎假鞭儀表特居終賈上名聲突出勝王先
熊彲已入佳占未明月清風渭水邊
去歲王監嶽以詩餞行且求無垢語錄次韻送
之
我來横浦訪遺言無垢先生有正傳雙跡凄凉城下寺
一書洩露性中天向來富貴俱荒草今日風流尚湛泉
東谷有人知此意平生恥售蠟黃鞭
和張直學送新茶韻
夢繞康王酌水簾不知身世宦東南蘇仙忽餉蕉坑品
子上渾凝曉露甘便遏鼻雷醒睡思仍澆舌本發清譚
搜枯破悶功神速數到盧仝椀兩三
壽提舉陳秘丞(二首)
南極星高月一弓天將好事慶仙翁朝中詔遣鮮于使
境上民爭正獻公葵藿傾陽清瘴霧旗幢蓋海颺薰風
梅關南北俱和氣祝壽歡聲兩處同
昔在興隆歲甲申文恭當軸秉鴻鈞(陳文恭公隆興甲申再相)如今
休運重開宋指日熙朝再相陳會有勲名償小戊肯將
官職怨雌辰百年盛事看層見請頌中興嶽降神
再用前韻送地圖(光武帝輿地圖正甲申歲)
炎運中天歲甲申誰令漢鼎重千鈞故家輿地傷瓜裂
真王城樓細指陳今古一時如合劵明良千載慶逢辰
來年竹帛功名就圖繪雲臺筆有神
至梅關書呈僚友
栖迹梅花嶺下州梅關未到已神遊右江左廣山分水
薄霧輕煙雨作秋物是人非一今古南來北往幾公侯
就中認得禪機者非錫非泉是道不
士友見和七月七日曝書依元韻謝之
寒儒家世派南州天遣芹宫並俊遊劍水章江千里月
天孫河鼓一番秋曬書舊事聊同郝聯句新聲恐類侯
隔歲槐黃頻入夢曾知山角已生不
送周幹
送客章江庾嶺邊試將行止問蒼天雖然刖足終全璞
尚有知音莫斷絃仕路偶來雲出岫歸装何有月隨船
鼠肝蟲臂冥心久一笑掀髯對湛泉
郭府判書友于堂榜謝之以詩
鳥篆開端不露鋒錐沙成畫體逾工中間三到屋漏雨
此後仍傳壁坼風羲獻以來名絶學徽章之外更明公
朝天此去承清問一片丹心筆陣中
堂礙雲霄扁友于黑蛟光射斗牛墟細筋入骨藏稜外
妙手師心灑墨初只為忠誠珍柳筆多因節義重顔題
知君清德光前古發露毫端直緒餘
廬陵曾省元求書見杜宰和韻餞其行
夫君漸是買臣年恥炫虛名賈蠟鞭斗酒新豐無飲伴
宫袍采石詫詩仙寒花傲節休嫌晚蟠木為容不假先
更上詩壇參杜甫清譚相對紙生煙
三山周省元索詩依杜宰韻賦二章(一以謝杜之貺一以)
(贈周之行)
清夢蘧蘧楚峽陽(來書頗有思家之興)鎔成句法味悠長栽桃小
試經綸手泛菊聊澆錦繡腸逸思已堪凌賀白高懷贏
得傲羲皇此中真趣人知麽愛酒陶潛不是狂
其二
閒呼斗酒醉斜陽欲說還休此話長笑我平生窮到骨
羨君萬卷富撑腸向來一見梅初白别後重逢菊正黃
潘縣主人如下問為言不減向來狂
林府判錄示近製依韻和呈(二首)
竒寶寧容棄道傍名藩贊理令飛霜冀都便覺羣空馬
魯市應無詐飲羊嶺阯雲烟新入詠天邊日月趣依光
吾民疾痛誰醫得好試家傳已效方
冷宦趨承木向陽窺斑良覺愧真長摩挲千里紅塵脚
浣滌十年新學腸小節自期冰皎潔高吟滿聽月昏黃
青蠅附驥從兹始底用行歌效楚狂
用羊字韻呈史君
曾揩醒眼奕棋旁松栢孤高耐雪霜西蜀搜竒到金馬
南邦頌德繼羔羊梅邊生意傳春信筆底新詩燦夜光
運動樞衡當接踵小煩千騎上東方
侍林府判齋宿舉似頃在海陽縣齋丁祭詩依
韻即席和呈
文星今夕照儒宫多士青雲路已通沾溉有原芹泮水
吹嘘無際杏壇風温醇德意覃千里教飬規模肇一同
疇昔周程鳴道處鳶飛魚躍化鈞中
府判和答依韻上呈
芹藻生春水繞宫吉蠲祠祀意潛通燈花飛舞看簷雨
詞藻清新繼國風貳政坐令千里化論文賸喜一樽同
彬彬執爼鳴鸞者盡在明公和氣中
護法寺勸農呈史君
半載分符江水西幾曾一日事遊嬉忽聞千騎傳呼曉
正是三春勸相時父老倚鋤聽號令兒童騎竹望旌麾
東風歸路歡聲滿野草閒花索賦詩
史君寵和復依韻上呈
禾生隴畆自東西父老怡然市井嬉列郡幾人知此意
五風十雨盡如時買牛已解田間劍分虎難淹嶺下麾
一任吏人來報事不妨遊戲作春詩
同日依齋宫韻呈府判
屏星小駐梵王宫草碧泉清一徑通細細秧針抽夜雨
盈盈麥浪汎東風登臨不為溪山勝守助端期井里同
此去豐穰知有兆百年父老笑聲中
寄題胡叔軫香山樓詩(并引)
(鹿卿年二十三時得忠簡公斥和議書讀之竦然起敬持姓名質于長上則曰此廬陵澹)
(菴先生也忠節為南渡冠因盡告以公生平出處之詳鹿卿服膺至今嘉定十七分教横)
(浦乃獲敬讀公詩文而觀其遺墨未幾公之孫叔軫榮赴經從遂得瞻識故家典型宛然)
(是似越明年北歸欵語益密出示名香山樓詩鹿卿載惟胡氏香山之名今烜赫如星日)
(而白傅洛中之香山已久湮廢可歎也叔軫伯仲方有大名於時必將成忠簡之志使洛)
(都復入職方而兩香山與冠霞同垂不朽可也鹿卿以自幼景慕忠簡之心既覩其詞翰)
(又識其後裔之賢詎容以燕陋為辭輒賦唐律一章聊寫是意非敢言詩也)
笑問香山似舊邪風流宛是更詞華由江距洛路千驛
(諸公詩多引匡廬香爐峰事故云)以宋繼唐詩一家今日重簷窺斗柄
向來遺址面湖沙莫忘先世規恢策贏取芳名並冠霞
(忠簡樓名)
史君贈所臨蜀本三蘇入京圖詩以謝之
至和嘉祐正塗開綵鳳將雛出蜀來父子名聲天宇小
弟兄筆力海潮迴岷峨一氣鍾三傑歐富諸公識異材
後百餘年拜遺像凜然高節尚崔嵬
黎丞傳示史宰聾字詩走筆和之
毛穎翻成一秃翁文章苦欲誑盲聾從前結實無非妄
勝處生涯好用工天上高深關守虎馬前奔走背生蟲
榮枯數定何須問了却公家是奉公
再和聾字韻詩一謝史宰一呈黎丞
化感兒嬉七十翁波餘猶足活瘖聾肯安恬退淡中味
大覺催科拙處工及物坐看馴乳雉蘇民更欲罵尸蟲
恢恢游刃渾餘地贏得賡酬伴贊公(唐人呼丞相為贊公見太白傳)
脩齡閬苑一仙翁拜跽無妨豈是聾松栢耐寒宜歲晩
池塘入夢洩春工羣趨摘尾渾行鷺一見降心賦草蟲
莫謂田園動歸興渭濱垂老尚三公
林府判和前三蘇圖詩再依韻為謝
蜀道山川鬼斸開文星屢謫北中來凌雲賦客邀難住
捉月仙人喚不迴坡穎與泉同一姓漢唐比宋孰多材
公詩狀出眉州畫(元眉州本)不學香山詠馬嵬
張法示詩集為題其後
聞名每恨不相識相識梅關眼帶青雪榦冰姿披宿霧
銀鈎玉唾麗繁星居憐山谷傳宗派系出燕公有典刑
陶寫風光吟咏了更培勲業照青冥
次韻史宰賀受薦
玉立清規照眼新封侯端合踵平津公車久滿三千牘
屬國猶淹十九春(來書自喜登第十九春)一覩雉馴知善政雙飛
鶚薦媿陳人焦桐會有知音在未必終為㸑下薪
送何生龔生歸曲江
肯為從師出嶺來三千子亦可人哉文章要似風騷體
學問非為利禄媒泥迹尚留鴻爪在雲程已報鶚書催
儀型只在鄉關近前有張余後有崔
和南康趙簿贈詩
瑞世詞章響佩琚過人學力更充餘盤空紫氣難藏劍
照坐青藜趣校書已脫塵埃辭矮屋還將清泚映汚渠
雲霄此去功名逼詩酒生涯莫作疎
次史君喜雨韻併呈府判
明公閔雨志平民祈禱無他只一真萬里天高隨感應
半空雷震忽亨屯挽回庾嶠生生意化作商霖處處均
歸斡元功調玉燭從今三過續絲綸
次史君喜雨偈韻(并引)
(未雨而禱雨此心之敬也既雨而喜雨此心之愛也躬行者愛敬之實也政事者愛敬之)
(推也祠祀者愛敬之寓也詩歌者愛敬之發也曰敬與愛大人之事備矣此盛德之徵而)
(鹿卿之欽慕焉者也繼嚴押而賡之所以寫其欽慕之意蕪纇之弗羞則恃有宗匠斤斧)
(在也)
朱轓臨涖甫經秋已報民庸總若疇賸有心思圖惠養
更無毫末事誅求操存對越神明久應禱旋銷旱魃憂
天意念功殊味别且將甘露略相酬
田里懽傳歲有秋已占休證叶龜疇連朝霪雨忻從欲
一念通神只反求暫向嶺邊宣主澤每先天下為民憂
藩方久袖為霖手百萬蒼生願未酬
追挽監簿李公
誰將偽學涴忠良滿眼脂韋時樣粧敢斥弘羊蘇歲旱
始驚鳴鳳見朝陽生前運蹇官三品死後流傳紙一張
前輩遺風今寂寞狂歌聊復弔清湘
送表伯朱丞尉
瘴嵐窟裏抱琴歸髭鬢青青只舊時人道器之真鐡漢
我疑方朔到瑤池從前日月忙中過此去山林分外宜
晩歲栽培無别計萬金良産在孫枝
十年蹤跡兩相望邂逅崆峒喜欲狂見說橋成鞭巨石
忍看水駛舞歸艎面無慚色言何恤民有遺思味最長
故國蓴鱸勞夢想從公鷗浦弄斜陽
黎丞命飲辭之以詩
湛泉問訊十分春安得搘笻踵後塵不是稽山無賀老
定應坐客畏陳遵鳬飛渤島姑容我馬繫堂階解笑人
重約蕉坑新茗熟一鷗相對話情親
為曾僉喜雨
隔年亢旱到初春才掛征帆雨浥塵諒得靖共神所介
更留約束後來遵今朝南浦悲行子明日陽關憶故人
老我滯留歸未得斗升全為白頭親
史宰見和依韻為謝
巧釀河陽滿縣春居然盡洗簿書塵桑間馴雉誠為異
渚畔飛鷗祗漸遵良玉自應求即我明珠寧肯暗投人
冷官竊笑詩情淺無計能令子建親
依韻戲呈諸丈
雲萍邂逅總青春意氣飄飄足絶塵酒有盈樽聊共醉
食無重味恐難遵(是日有不許用猪羊肉之令)浮生百歲風和月官
路連年我送人自此彈冠知有喜莫言非故亦非親
再呈曾僉
去去榮觀上國春幾人竚立望車塵如星於北常懷拱
自海而南不必遵(初欲去南海遊)簷雨挑燈三益友錦帆載酒
一詩人勲名自致男兒事莫倚金張肺腑親
諸公約會縣中觀燈不克赴既又見趣座中賦
一章
上元花市明如晝良會應知臭味同自笑無殽似坡老
豈能載酒過揚雄(是夜不及攜具)寒盟如我顔生赤燒燭輸君
坐照紅莫憶遶梁聲未斷且將詩酒謝春風
即席次府判韻
梨園勝日問春光細細飄來滿院香色縞半空天與潔
花翻六出雪呈祥月華巧幻溶溶景風韻偏宜淡淡粧
深夜霓裳欲飛舉篝燈何惜共徜徉
興教寺勸農呈史君
自從豳雅無傳後漢有龔黃宋有羅夙駕朱轓勤勸相
奉宣黃紙放催科一犂烟雨郊原曉千里春風嶺嶠和
看取便民橋下水滿江濃綠漲恩波
挽安人陳氏
節義千年一緹縈復因緩急見高情風霜凜凜欺行役
天地昭昭監此誠羞藻敬恭宗祀重空花了悟世緣輕
歸時認得來時路暗想蓬萊是故程
别倅車
聖朝疎網示寬平鞫讞煩公六月行穿屋可嗟嚚訟險
持衡只在此心明蘇冤去釋五原旱了事歸看快閣晴
檢點舊遊章世美甘棠蔽芾滿江城
餞羅使君(二首)
聖朝選表作公卿如此才猷合要津上亦知公能體國
心乎濟物不謀身梅花嶺下忽千里荷槖班中添一人
民願借留留不得多應留與十分春
西鄰有女出深閨十二樓中奉盥匜大德愛憐知有造
小心莊肅但無欺請為公祝千年壽恥學人填半額眉
舊著衣裳今好在芳心暗逐錦帆移
令佐約登息梅嶺不克赴次來韻
撑空一嶺鎮東隅未遂登臨且按圖城雉崢嶸歸眼界
徑蛇盤屈透雲衢句中風月天無盡物外亭臺山不孤
令佐才高當辦此稍容拙者自嬉娛(坡云才者不用拙者娛)
喜雨上史使君馮宫講
平田秋水高潺湲大府寬條俶布宣不旱猶應言有旱
省諐敢自謂無諐倒翻雲外菩提水幻出人間擺柳天
阡陌曉來傳好語作霖人在嶺梅邊
湛泉酌餞黎有詩壁間遂次其韻
幾人林下賦歸休公獨翩然汗漫遊味道不妨寒似水
入時須用曲如鈎從來鄰父皆邀去底事官曹挽不留
後夜相從那復得月明千里故山秋
壽馮宫教(三首己卯十二月初六日丑時)
子月陽從律管回剛明鍾聚濟時材出當聖世千齡會
小為横江百姓來生意無窮倉有粟春工不擇地宜梅
從今拈出經綸手吾道輝光壽域開
文星照耀大江濱春色無邊上藻芹千載魯宫覃美化
百年洛學嗣清芬但同南國歌申伯敢效東坡壽夘君
(子由己卯生)誰謂廣文官舍冷眼前突兀厦連雲
公占金華寶婺纏我生劍氣斗牛邊雲山闊遠一千里
歲紀參差三十年初度漫言同日月榮枯相去異天淵
香山不鄙兼謩少名節當參九老傳
送游同年赴增城征官
踏雪南征靡憚勞此公端不為錐刀能行所學官無小
苟利於民譽自高鞭算何須窮孔穴荆班且共說風騷
吏姦民蠧渾閒事臨政先教立脚牢
再用韻
君行嶺海獨賢勞我念鄉關折大刀心事有如江水白
誼風端共庾山高理財只合從周禮飲酒何妨讀楚騷
客至無氊相諒得請將詩句當共牢
次宫教六齋慶成韻(二首)
魯侯脩泮幾千年盛事相符易地然夏屋渠渠高插斗
誨言歴歴煖於氊簡編有味芸香細風月無邊草色鮮
樂道簞瓢亦人耳安居何憚士希賢
邪傾枝拄費三年革故圖新有待然凌雨千間駢紫佩
濓溪一派寶青氊韶鳴已覺俱忘味鼎養何妨更擊鮮
師帥作成真有道詵詵弟子信皆賢
宫教再以詩來復次韻
蚤負才名四十年胷中成室總天然承流且建偏州學
談道終分廣厦氊椽筆發揮春藻麗鸞旂照映雪花鮮
幾人魚躍鳶飛下黃卷生涯對聖賢
陳府判邀遊梅關
庾嶺蒼蒼古復今公餘杖履愜幽尋兩崖峭壁風霜骨
一片清泉佛祖心靜浣世緣揮酒椀更添春色上梅林
冥搜翻學詩情拙滿眼皆詩祗用吟
勸農上宫教
竹馬兒童喜欲狂循良太守似龔黃倉庚百囀蠶桑啓
布谷一聲稉稻香耕饁盡陶豳國化遊嬉已遍舜民鄉
文書便合登高閣為說東郊入務忙(時改比屋鄉為舜民鄉)
中秋對月有懷
前年今日文闈裏鏖戰紛紛酣萬蟻去年歸去浙江頭
塵滿征衫未曾洗今年又對梅花嶺日味虀鹽翻故紙
乾坤一季兩中秋(閏八月)兄弟三人各千里(南安至豐城一千里豐城)
(至江夏一千里)伯兄恍作期年别夏口武昌幾山水季弟秋初
辭母去去日不堪重倒指孔懷一念我既然伯季念吾
亦如此天涯海角渺相望蓬轉萍浮無定止古言秋月
只愁人人自關心何預此隂晴圓缺歲復歲離合悲歡
固其理何時當有二頃田歸卧雲山漱清泚烹茶煨栗
對秋輝老穉團欒相爾汝此心烱烱明月知一醉狂吟
聊復爾詩成鄉夢透泉溪人物山川亦良是殷勤多謝
桂花風忽遣清香喚人起
溪泉命客(并引)
(五月二日餞蕭使于郊道遇史黎二丈言瀛父有湛泉新詩而未見因口占溪泉客一篇)
(繼逢曾僉幕於小溪遞示詩本凡十一韻因併和之)
湛泉泉水鏡樣明清溪溪水玉似清是中風物俱可人
一塵不到世累輕詩家者流脩水裔筆頭春工不擇地
川君水靈聖得知爭遣酒兵互招致泉聲似喜嘉客到
㶁㶁琴鳴徐弄操兩榕傴僂巧逢迎萬竹敲鏗當呵導
清溪忽走間使來言傳號渙驅風雷鼻祖校文遊覽舊
對壘者誰人姓柳(山谷考試南安有贈柳朝散詩是夜瀛父亦為倅車邀去清溪閣不及竟)
(湛泉之席故云)百年遺事償可徵今夕尋盟一杯酒客聞斯言
但唯唯熊掌固竒魚亦美賞心樂事古難并到此如何
决行止凭欄會意夢非夢止者靜兮流者動嗟嗟此水
真吾師去流皆可隨所之揮手謝泉歸路晩風雨瀟瀟
溪上舘明朝收拾入新詩兩處溪泉皆意滿
獨坐
長江釀碧山滴藍書堂枕北戶啓南無人與言略為二
邀月對影聊成三澄清萬慮了無據漁獵百氏幾如貪
觀蘭玩石亦何好平生嗜好有所耽沈煙紛郁醒宿醉
松風清越供幽談反觀靜照默有契森然衆理俱包涵
羈窮紛紛歎荼苦真味往往如飴甘客來問訊主人處
春風軒下榻睡酣
春補揭牓史君為詩以農諭學次韻為謝
東郊前日勸農民泮宫今日勸諸生勸農直欲使家給
勸士詎止隆鼎烹新詩隨寓有規益筆勢滚滚今長庚
芹藻生春鵠袍肅聽說筆耕同鐡耕情田鋤治付編簡
儒藻溉灌須陶泓善根深培恐未固惡念痛絶猶潛萌
因農諭學良切至一理通貫昭然明下民蚩蚩每難悟
不勸安得千倉盈讀書為士豈待勸勸且弗勉真炫名
本然之天我固有踐履須踏實地行要知為仁在乎熟
本無内外無將迎歲猶有歉道常富士實為重農為輕
賢侯之文菽粟味雖出遊戲皆真情居窮勿但作魚蠧
官逹還戒專蠅營信能行此乃有獲不負魯泮鳴鸞聲
清正存稿卷六
