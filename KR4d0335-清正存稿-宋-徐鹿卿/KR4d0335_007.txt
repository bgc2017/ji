清正存稿
附錄
年譜
公諱鹿卿字德夫隆興府豐城縣人徐出於伯翳自漢
南州孺子著名豫章至本朝大中祥符兀年有仲孺者
擢進士第嘗歴顯宦系出陵祖世居覺溪至五世祖諱
簡徙居正信鄉之歴山曾大父諱文貴贅居同鄉之後
泉始為後泉里人祖諱洪源父諱琮累贈朝散大夫前
妣王氏累贈令人妣甘氏封太孺人累贈令人
淳熙十六年己酉十一月壬申日丑時公生於後泉之
故居(是夕有青蛙甚巨出於甘夫人寢室已而生公紫衣覆體人咸異之)
嘉定六年癸酉秋八月丁大夫公憂
九年丙子秋八月秋賦已在選中有司以重用字降魁
亞選
十二年己夘春正月立青雲課社
十三年庚辰分類編漢唐紀傳本末
十五年壬午秋九月領鄉舉
十六年癸未春二月試禮部中第三等夏五月對策
集英殿勅賜進士及第授迪功郎南安軍軍學教授
冬十二月之任
十七年甲申立養士綱條議政白太守議便民二
事
寶慶元年乙酉代守奏便民三事白太守論茶引事
白太守論三寨事白太守論南安縣事白太守
論特筆徒刑事白太守論楮弊界分以登寶位赦
恩循修職郎秋八月校文廬陵
二年丙戌春二月白太守論立限撰勸農文白太守
論釋奠改用仲丁秋七月修學覈租九月子子志
生白太守為胡公夢昱評事
三年丁亥春三月滿替離横浦在任舉主是歲以
舉主考第及格繳納脩職郎改作奏舉關陞縣令循從
政郎用南安軍教授任滿賞循文林郎九月差充
福建路安撫司幹辦公事
紹定元年戊子春暉堂成(三山鄭湜書扁)
二年己丑夏四月味書閣成冬十一月之福建任
三年庚寅春正月㳂檄道劍賑給流民
四年辛夘夏四月以慶夀赦恩循承直郎秋八月校
文漕闈秋九月都城災應詔上封事冬十二月奉
檄慮囚于長樂福清永福三縣
五年壬辰秋九月大閱軍士有偶違節制者因公言得
貸命閩人作三歌冬十二月滿考准部符舉主考第
及格不候替人離任赴部改官在任舉主
六年癸巳春正月班改授奉議郎知南劍州尤溪縣
三月歸自任所曾大參制置江淮辟公為屬以母老辭
冬十月泉守西山真公辟知泉州南安縣冬十一
月到任始至首罷科斂之無名者
端平元年甲午春正月革預借明版章二月勸農
救荒夏六月丁甘太夫人憂秋八月有旨令赴都
堂審察冬十一月葬太夫人
二年乙未春二月子子中生
三年丙申春三月有旨特與起復令日下赴樞密院稟
議并降促行指揮公力具狀辭免乞與敷奏收回成命
夏四月密劄促行具狀再辭附遞白政府論稅畆
秋九月有旨令服闋日赴樞密院稟議冬十月至
任所堂稟論待敵救楮二劄論儲才寇賞二劄論
遣使事宜論楮價折閱十一月除主管官告院丁
夘申省為江陵制司乞再科撥官告及秤提官告
四年丁酉春三月除幹辦行在諸司審計司乙巳申
部謂不當幇放史佑神米麥夏四月除國子監主簿
秋九月除樞密院編脩官冬十月劄權右司議楮
十一月主管華州雲臺觀
三年戊戌公歸號泉谷樵友菴山書院成秋九月
差知建昌軍冬十二月佩玉堂成
三年己亥春正月申審朝辭三月以磨勘轉承議郎
夏四月到任諭賊訓練戍兵秋八月乞祠不
允九月有旨令赴行在奏事辭免不允冬十月革
秋苗受納之弊十一月癸巳南豐賊首倡亂遣兵討
捕至十二月丙申平之十二月朔除度支郎官兼右
司辭免不允請假過家拜掃
四年庚子春正月辛未解郡印二月朔入國門得旨
先次供職令闔門引見上殿丁丑上殿奏事夏四
月除侍左郎官兼右司白廟堂論楮弊六月除右
司郎官再條具易楮事宜辛巳改兼玉牒所檢討
官八月差主管華州雲臺觀以盱江平寇特轉朝奉
郎九月除江東運判辭免不允白廟堂論易楮
准朝旨任責秤提三郡會子備榜曉諭上廟堂論中
半及新舊分數入納書附奏乞科撥糴米賑濟饑民
淳佑元年辛丑春正月復廟堂言楮弊二書戢姦民
賑貧乏收遺棄減賑惠庫息錢二月被旨往當
塗廵歴决淹獄劾知太平州岳珂在任不法三
月庚寅除兼權知太平州時暫交割制置茶鹽司職事
五月差充江東提領官辭免不允秋七月除浙東
提刑辭免不允冬十月丙申除直秘閣依舊浙東提
刑兼權浙東提舉辭免不允丙午以磨勘轉朝散郎
在任舉官冬十月甲戌到任十一月海寇被旨討
捕十二月戊午至處州乙亥抵溫州施行鹽政
二年壬寅劾承奉郎林志行紹興府司理趙希肱台州
天台縣主簿郎應辰不法五月差主管紹興府千州
觀秋七月差知泉州九月改知贑州
三年癸夘春三月除浙西提刑秋七月除江淮都大
提刑
四年甲辰冬十一月御筆召赴行在辭免是月除寶章
閣知寧國府兼江東提舉兩辭免不允
五年乙巳春二月除右司辭免不允夏四月朔入國
門磨勘轉朝奉大夫孟享除太府少卿兼權右司郎
中辭免不允上殿奏事六月除兼中書門下省檢
正諸房公事辭免不允應詔薦士秋七月除兼崇
政殿說書辭免不允八月戊寅進講尚書讀九朝通
略通鑑綱目九月進明堂頌己未進講冬十月
壬戌進講奏己見乙丑進講同日進故事乙
酉進講十一月乙未進講癸夘進講戊辰進講
乙夘除太府卿辭免不允戊午旨賜御書味書閣
遺安堂六大字謝表十二月戊辰進講乙巳進故
事癸未進講
六年丙午春正月直前奏事癸丑論政府制國用并
乞釐正檢正官名甲寅進講二月辛酉朔進故事
甲子進講同日經筵奏乞免兼校正戊辰進講
三月壬辰進故事戊寅進講丙戌除右文殿脩
撰知平江府兼淮浙發運副使閏四月連具辭免不
允己酉丞相游奉御筆宣諭之任五月到任六
月約束科舉九月大閱冬十月勸駕十一月乞
歸老不允十二月再乞歸老不允
七年丁未春正月乞歸田里不允二月勸農於虎丘
三月再乞歸里夏四月乙巳召赴行在辭免不允
五月戊午除權兵部侍郎三辭免不允秋八月乙
未望離吳門乞給告歸里九月朔有旨令伺候内引
壬子入國門是日内引丙辰除國子監祭酒再辭
免不允供兵部侍郎職謝表冬十月除權禮部侍
郎再辭免不允供禮部侍郎職謝表壬寅進故事
丁酉進故事
八年戊申春正月乞祠不允再乞祠不允丁夘除兼
同脩國史兼實錄院同脩撰辭免不允二月脩學宫
薦賢三月丙辰進故事六月戊戌除兼侍講辭
免不允己亥進故事秋七月除兼權給事中再辭
不允辛酉進講經筵奏己見冬十月己夘進講
己亥進講十一月丙辰乞免兼職再辭不允甲
子乞免兼祭酒不允戊辰進講十二月乙亥進講
九年己酉春正月除禮部侍郎辭免不允二月癸夘
再申前請辭賜帶庚子除寶章閣待制知寧國府辭
免不允夏四月再辭新命力乞掛冠六月再辭免
仍乞守本官致仕冬十月旨别與州郡差遣辭免并
乞休致
十月庚戌秋九月疾亟乞謝旨特轉一官進文華閣待
制致仕
丁亥公薨遺表聞詔贈四官諡清正
十二年壬子葬公本縣奉化鄉之桂林將軍山後林李
公義山為狀後村劉公克莊撰神道碑端明殿學士陳
公昉書并題蓋
詔誥
九年己酉春正月除禮部侍郎誥
貳卿之亞文昌衣冠華選春官之小宗伯禮樂攸司肆
疇試可之賢爰錫申命之寵具官徐某廉隅有守悃愊
無華理義悦心自得味書之趣謀猷告后不求當世之
名入綴從班久煩疊組瑣闥聳聞於風采橋門久賴於
師資史院推長經帷賴益惟虞書重秩宗之任而漢制
著滿歲之文宜遂為真式昭至眷日月獻納期愈罄於
忠規夙夜寅清尚翊成於邦典祇若予訓母有遐心直
舍人院陸德輿行
辭免禮部侍郎不允詔
勅某省所奏辭免除禮部侍郎兼職依舊日下供職恩
命事具悉舜命夷䕫典禮樂終身不易而書有陟明之
文卿以儒學端介攝貳宗伯才兼數器選要秩清逾歲
為真僉言允穆乃欲求去何也前受是則辭非奚庸稽
首以遜昔者病而今愈正資造膝之規汝往欽哉毋咈
朕意所辭宜不允故兹詔示想宜知悉
再辭免不允詔
勅某省三省進呈卿狀乞給告三月歸里燎黃并治醫
藥或與祠禄事具悉卿樸茂篤實為時老成久貳儀曹
甫兹正位入陪經幄多所沃心况銀臺綱紀之所關璧
水範模之所係職任至重正有賴焉乃以疾諗爰及其
私昔漢制吏病滿三月乃賜告然亦不得歸也卿雖微
疢聞發動有時方春時和何恙不已其存精神止念慮
輔助醫藥以自持請告祈閒非所願聞也所請宜不允
故兹詔示想宜知悉
秋九月疾亟乞謝事旨特轉一官進文華閣待
制致仕誥
承明厭直久從均佚之遊神武掛冠遽有辭榮之請重
違其志姑遂爾高具官某悃愊無華果毅以逹為諸侯
客且烜赫於聲猷乘使者車屢振揚於風采入儀從槖
罙罄忠規領大司成則能令六管無譁兼小門下則何
止二勅執議俄以疾而引去雖欲畱而不能側席思賢
方擬促蒲輪之召垂車謝事乃竟惟菊徑之安徒嘅嘆
其英風庸務全其晩節爰進漢官祿階之寵載陞媯閣
次對之華既明且哲以保身何慙大雅視履考祥其遄
吉益燕脩齡中書舍人陸德輿行
封豐城縣開國男食邑三百戶誥
清廟之祀文王周歌顯相甘泉之見上帝漢紀侍祠眷
言重屋之威儀允賴重臣之秉德既成熙事宜舉慶條
具官徐某篤實秉資端方植操典朕三禮正資小宗伯
之賢誨我諸生允藉大司成之重夕瑣風生於駁正露
門日贊於緝熙属時明禋率職毖助兹溥均於祭澤庸
昭答於賢勞啓爾爵封錫之采邑雖曰彛章之舊是惟
眷命之新其懋遠猷以綏燕譽中書舍人陸德輿行
史志
宋史本傳
徐鹿卿字德夫隆興豐城人博通經史以文學名於鄉
後進爭師宗之嘉定十六年廷試進士有司第其對居
二詳定官以其直抑之猶置第十調南安軍學教授張
九成嘗以直道謫居鹿卿摭其言行刻諸學以訓先是
周敦頥程顥與其弟頥皆講學是邦鹿卿申其教由是
理義之學復明立飬士綱條學田多在溪峒異時征之
無藝農病之鹿卿撫恤無逋租者其後盜作環城皆燬
惟學宫免曰是無撓我者辟福建安撫司幹辦公事會
汀邵寇作鹿卿贊畫備禦動中機會避寇者入城多方
賑濟全活甚衆郡多火災救護有方會都城火鹿卿應
詔上封事言積隂之極其徵為火指言惑嬖寵溺燕私
用小人三事尤切真德秀稱其氣平論正有憂愛之誠
心改知尤溪縣德秀守泉辟宰南安鹿卿以不便飬辭
德秀曰道同志合可以拯民何憚不來鹿卿入白其母
欣然許之既至首罷科斂之無名者明版籍革預借决
壅滯逹冤抑邑以大治德秀尋帥閩疏其政以勸列邑
歲饑處之有法富者樂分民無死徙最聞令赴都堂審
察以母喪去詔服闋赴樞密院議首言邊事楮弊主管
官告院幹辦諸司審計司故相子以集英殿脩撰食祠
禄又幇司農少卿米麥鹿卿曰奈何以一人壊成法持
不可遷國子監主簿入對陳六事曰洗凡陋以起事功
昭勸懲以收主柄清班著以儲實才重藩輔以蔽都邑
用閩越舟師以防海合東南全力以守江上皆嘉納改
樞密院編脩官權右司贊畫二府通而守法會右史方
大琮編脩劉克莊正字王邁以言事黜鹿卿贈以詩言
者并劾之太學諸生作四賢詩知建昌軍未上而崇教
龍會兩保與建黎原鐡城之民脩怨交兵鹿卿持書諭
之斂手聽命既至則寬賦斂禁掊克汰贓濫抑強禦恤
寡弱黥黠吏訓戎兵創百丈砦擇兵官城属縣治行大
孚田里歌頌督府横取秋苗斛面建昌為米五千斛鹿
卿爭之曰守可去米不可得民恐失鹿卿請輸之以共
命鹿卿曰民為守計則善矣守獨不為民計乎卒爭以
免召赴行在將行盜發南豐捕斬渠首二十人餘不問
擢度支郎官兼右司入對極陳時弊改侍右郎官兼勅
令刪脩官兼右司鹿卿又言當時並相之弊宰相以甘
言誘鹿卿退語人曰是牢籠也吾不能為宰相私人言
者以他事詆鹿卿主管雲臺觀起為江東轉運判官歲
大饑人相食留守别之傑諱不詰鹿卿命掩捕食人者
尸諸市又奏援真德秀為漕時撥錢以助賑給不報遂
出本司積米三千餘石減半價以糶及減抵當庫息出
緡錢萬有七千以予貧民勸居民收字遺孩日給錢米
所活數百人宴集不用樂會岳珂守當塗制置茶鹽自
詭興利横斂百出商旅不行國計反絀於初命鹿卿覈
之吏爭竄匿鹿卿寬其期限躬自鈎考盡得其實珂辟
置貪刻吏開告訐以罔民没其財民季士賢有稻二千
石囚之半歲鹿卿悉縱舍而勸以其餘分皆感泣奉命
珂罷以鹿卿兼領太平仍暫提舉茶鹽事弛苛征蠲米
石蕪湖兩務蘆稅江東諸邦飛蝗蔽天入當塗境鹿卿
露香默禱忽飄風大起蝗悉度淮之傑密請移鹿卿浙
東提點刑獄加直秘閣兼提舉常平鹿卿言罷浮鹽經
界鹻地先撒相家所築就捕者自言我相府人鹿卿曰
行法必自貴近卒論如法丞相史彌遠之弟通判溫州
利韓世忠家寶玩籍之鹿卿奏削其官初鹿卿檄衢州
推官馮惟說决務惟說素廉平至則辨曲直出淹禁大
家不快其為會鄉人居言路乃属劾惟說笑曰是猶可
以仕乎自題詩印紙而去衢州鄭逢辰以繆舉鹿卿以
委使不當相繼自劾且共和其詩御史兼二人劾罷之
及知泉州改贑州皆辭遷浙西提點刑獄江東都大坑
冶皆以病固辭遂主管玉局觀及召還又辭改直寶章
閣知寧國府提舉江東常平又辭淳祐三年以右司召
猶辭丞相杜範遺書曰直道不容使人擊節君不出豈
以馮惟說故耶惟說行將有命矣鹿卿乃出擢太府少
卿兼右司入對請定國本正綱紀立規模時事多艱人
心易摇無獨力任重之臣無守節仗義之士願早决大
計上嘉納之兼中書門下省檢正諸房公事兼崇政殿
說書逾年兼權吏部侍郎時議使執政分治兵財鹿卿
執議不可以疾匄祠遷右文殿脩撰知平江府兼發運
副使力匄祠上諭丞相挽留之召權兵部侍郎固辭上
令丞相以書招之鹿卿至又極言君子小人切於當世
之務兼國子祭酒權禮部侍郎兼同脩國史兼實錄同
脩撰兼侍講兼權給事中鹿卿言瑣闥之職無所不當
問比年命下而給舍不得復請復舊制從之上眷遇深
篤而忌者寖多有撰偽疏托鹿卿以傳播歴抵宰相至
百執事鹿卿初不知也遂力辯上前因乞去上曰去則
中姦人之計矣令臨安府根捕事連勢要獄不及竟遷
禮部侍郎累疏告老授寶章閣待制知寧國府而引年
之疏五上不允提舉鴻禧觀遂致仕進文華閣待制卒
遺表聞贈四官鹿卿居家孝友喜怒不形恩怨俱冺宗
族鄉黨各得歡心居官廉約清峻毫髮不妄取一廬僅
庇風雨所著有泉谷文集奏議講義鹽楮議政藁歴官
對越集手編漢唐文類文苑英華諡清正
江西通志列傳
徐鹿卿字德夫豐城人博通經史以文學名嘉定十六
年舉進士調南安軍教授改福建安撫司幹辦公事會
都城災應詔上封事指言惑嬖寵溺燕私用小人三事
尤切真德秀守泉辟宰南安邑以治最聞遷國子監主
簿入對陳六事上皆嘉納累擢太府少卿兼右司復奏
請定國本正紀綱立規模上欣納之眷遇益篤改禮部
侍郎授寶章閣待制知寧國府提舉鴻禧觀遂致仕進
文華閣待制卒鹿卿居家孝友守官廉峻所著有泉谷
集行於世(江西參政林庭㭿副使周廣纂脩)
江西通志名宦傳
徐鹿卿為南安軍學教授先是周敦頥與其門弟程顥
程頥皆講學是邦鹿卿申其教由是理義之學復明立
飬士綱條學田多溪峒鹿卿撫恤無逋租者其後盜作
惟不燬學宫曰是無撓我也(纂修前人)
豐城縣志
徐鹿卿字德夫後泉里人博通經史以文學名後進爭
宗師之嘉定登進士調南安軍學教授張九成嘗以直
道謫居鹿卿摭其言行刻諸學以訓先是濓溪二程皆
講學是邦鹿卿申其教由是理義之學復明改福建安
撫使會都城災應詔上封事言積隂之極其證為火指
言惑寵嬖溺燕私用小人三事尤切真德秀尋帥閩疏
其政以勸列邑遷國子監主簿入對陳六事上皆嘉納
改右侍郎兼右司又極言當時並相之弊宰相以甘言
誘之鹿卿退語人曰是牢籠也吾不能為宰相私人言
者以他事詆鹿卿主管雲臺觀起為江東轉運判歲大
饑人相食鹿卿命掩捕食人者又出倉粟減市值之半
以糶秋乃糴償諭民收養遺棄官與賑給遷浙西提點
刑獄江淮都大坑冶皆以病固辭遂主管玉隆觀改崇
政殿說書轉對論儲相謂侍從者執政之儲執政者宰
相之儲當於人才之有學力才力心力者學欲其正而
通才欲其弘而毅心欲其公而大經筵講棠棣詩反覆
天理人心之變為濟邸發也遷禮部侍郎累疏致仕進
文華閣待制仕宦二十年殁之日家無餘貲謚清正爵
國男
浙江通志官師志
徐鹿卿字德夫豐城人嘉定進士調南安軍教授嘗應
詔上封事真德秀稱其氣平論正有憂愛誠心時宰相
以甘言誘鹿卿退語人曰是牢籠也吾不能為宰相私
人竟以事出主雲臺觀越月起為江東轉運判官歲大
饑人相食鹿卿設法賑救全活甚衆遂移浙東提點刑
獄丞相史彌遠之弟通判溫州利韓世忠家寶玩籍之
鹿卿奏削其官淳熙三年以右司召丞相杜範遺書促
之廼出進文華閣待制卒所著有泉谷文集奏議講義
鹽楮議政稿歴官對越集手編漢唐文類文苑英華謚
清正(浙江提學副使薛應旂纂脩)
八閩通志方面名宦傳
徐鹿卿字德夫隆興豐城人嘉定間教授南安軍辟幹
辦福建安撫司公事會汀邵寇作鹿卿贊畫備禦動中
機會避寇者入城多方賑濟全活多人郡多火災救護
有方後改知尤溪縣真德秀守泉復辟宰南安鹿卿居
官廉約清峻毫髮不妄取(莆人督學僉事前翰林黃仲昭纂脩)
八閩通志郡邑名宦傳
徐鹿卿與真德秀同時德秀守泉以其道同志合可以
拯民辟宰南安既至首罷科斂之無名者明版籍革預
借决壅滯達冤抑邑以大治歲饑處之有法富者樂分
民無死徙德秀尋帥閩疏其政以勸列邑(纂修前人)
福州府志名宦傳
徐鹿卿字德夫豐城人嘉定間教授南安辟幹辦福建
安撫司公事會汀邵寇作贊畫備禦動中機會避寇者
入城多方賑濟全活甚衆郡多火災救護有方後改知
尤溪真德秀守泉復辟宰南安居官以廉約清峻聞(正德)
(十四年郡人南京兵部尚書林翰纂脩)
福州府志名宦傳
徐鹿卿字德夫豐城人嘉定間教授南安辟福建安撫
司幹辦官會有汀邵寇鹿卿贊帥禦之民避入城者多
方賑濟全活甚衆(萬歴六年郡人禮部尚書林燫纂脩)
福州府志名宦傳
徐鹿卿字德夫豐城人嘉定間辟幹辦福建安撫司公
事會汀邵寇作鹿卿贊畫備禦動中機會避寇入城者
多方賑濟全活甚衆郡多火災救護有方鹿卿居官廉
約不妄取(萬歴四十年郡人南京工部尚書林烴吏科都給事中林材纂脩)
閩大記名宦傳
徐鹿卿字德夫豐城人嘉定間福建安撫司幹辦公事
鹿卿守官清苦講明正學閩士宗之會汀邵寇發贊帥
備禦動中機會民避寇入城多方賑恤全活者無算改
知尤溪縣真德秀守泉辟知南安始至首罷無名科斂
革預借明版籍勸農救荒未及期年邑遂大治德秀尋
帥閩疏其政以勸列邑鹿卿官至禮部侍郎諡清正(侯官)
(野史王應山纂輯男王毓德編次)
泉州府志名宦傳
徐鹿卿字德夫豐城人嘉定十六年進士嘗辟福建安
撫司幹辦公事都城火鹿卿應詔上封事言積隂之極
其徵為火指言惑嬖寵溺燕私用小人三事尤切改知
尤溪縣真德秀守泉辟宰南安縣既至首罷無名之賦
明版章革預借决壅滯達冤抑邑以大治歲飢諭民以
相賙之道富者樂分貧無死徙德秀尋帥閩疏其政以
勸列邑最聞令赴都堂審察以母喪去(隆慶二年郡人刑部尚書黃光)
(昇戶部侍郎黃養蒙纂脩)
泉州府志名宦傳
徐鹿卿紹定六年知南安縣既至首罷無名之賦明版
籍革預借决壅滯達冤抑邑以大治歲饑諭民以相周
之義富者樂分貧無死徙真德秀疏薦於朝以母喪去
(萬歴四十年郡人禮部尚書黃鳳翔纂脩)
紹興府志名宦傳
徐鹿卿字德夫豐城人嘉定中進士調南安軍教授嘗
應詔上封事真德秀稱其氣平論正歴江東轉運判官
歲大饑人相食鹿卿設法賑救全活甚衆隨移浙東提
刑兼提舉常平鹿卿請罷浮鹽經界鹻地先撤相家所
築就捕者自言我相府人鹿卿曰行法必自貴近始卒
論如法丞相史彌遠之弟通判溫州利韓世忠家寶玩
籍之鹿卿奏削其官終文華閣待制諡清正(萬歴十四年郡人左)
(春坊諭德張元祚太常少卿孫鑛纂脩)
䟦徐德夫所藏朱文公五帖宋眞德秀(浦城人資)
(政殿學士)
予聞徐君德夫之賢未之識也獨見其漕臺所發策意
其蓋嘗從事於諸老先生之學者今乃以文公數帖來
示其於遺墨且寶之如此則公之格言大訓必嘗服膺
奚疑諸帖所以告學者雖不同要弗越致知力行四字
德夫深玩實體而守之終身異時所到將有不可涯涘
者德夫其懋之
味書閣記為德夫右司作宋劉克莊(莆田縣人)
(禮部尚書)
閣在豐城山間名子賤潘公也筆廣微袁公也德夫讀
書其上有年矣去而仕於朝因以其所讀者為天子言
之忠憤激發幾寤上意竟坐是由省闥放還故山或竊
笑曰世蓋有剽竊涉獵書之豪芒而光顯遇合者德夫
無所不讀顧齟齬留落如此意者書誤德夫耶德夫寧
能常味此無味之味耶德夫亦笑曰有是哉夫書無窮
盡味有淺深嘗試以古今人觀之行之篤守之固味之
深者也先信而後畔始合而卒離味之淺者也叔孫通
魯兩生皆學禮一以取封一沒世無聞舒弘皆學春秋
一起徒步拜相一老擯郡國豈非深者守道而難合淺
者諧世而易售歟使其果深於書捽茹山雌也脫粟太
牢也苟為不然如㗖土炭如嚼蠟久將唾棄之矣然則
德夫之所味固世之所不能味世之所味固德夫之所
不屑味歟或又笑曰閣僅三間奚其記余曰不然石渠
夫禄高則高矣而不能逃莽大夫之譏臨春結綺美則
美矣而不能渝狎客之謗德夫閣雖小聖賢之事具焉
古今之變合焉天下後世之責在焉德夫味之不已出
則為遺直為名臣處則為高士為全人是閣與天壤俱
敝矣勿記可乎
清正存稿附錄
