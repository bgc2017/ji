鄮峯真隱漫錄卷十七
宋史浩撰
表
謝免明堂大禮陪祠表
肅雍顯相洊勤尺一之頒汪濊湛恩曲貸再三之瀆恭承
開諭許即便安(中謝)伏念臣頃丐餘年獲歸故里方聖
主在帝左右有嚴奠璧之祠則微臣惟命東西敢告負薪
之疾屬沈綿之寖劇懼跛倚之難支與其顛仆自速於煩
言孰若哀鳴仰祈於睿鑒果荷曲成之造旋聞賜可之音
此蓋伏遇皇帝陛下父母愛憐乾坤覆載不責筋骸之末
示全簮履之遺君命不俟駕而行愧初心之有負海内各
以職来祭嗟膂力之獨愆徒與黔黎均霑惠澤
明堂大禮謝加食邑表
合宫藏事病莫與於駿奔宣室均釐恩遽霑於冗類控
詞不果拜寵為慙(中謝)伏念臣尚抱沈緜未經蘇息功莫
施於横草錫屢侈於分茅惟能三年再舉於明禋始荷一
禮頻頒於嚴召既不獲祗奉璋執豆之役又烏可加方
田貢賦之膄何意空餐忽叨異數茲蓋伏遇皇帝陛下
德配天地功光祖宗合饗以歌成命之詩惠餕而霈蓼
蕭之澤不遺簮履特出綸絲敢不勉策筋骸恪勤香
火誓竭餘年之晼晚仰酬大造之穹崇
生日謝賜金器香茶表
蒲柳衰姿方軫勤勞之念絲綸厚施忽朌璀璨之珍下
拜凌兢旁觀欣豔(中謝)伏念臣猥緣攀附疊冒寵靈去
國再歷於星霜思君每勞於夢寐敢意賤生之日曲分
燕具之榮間飾寶珠密排金粟成此樽罍觴豆之器副
之槍旗龍麝之芳豈伊環堵之間獲侈盈庭之賜矧昭
回宸翰熙然三月之春寂寞孤蹤頓若九鼎之重從天
而下揣已奚堪兹蓋伏遇皇帝陛下道大無私恩隆
不替收既遺之簮履賁垂盡之桑蓬臣敢不銘在丹衷
寶茲大賚光生塵席永無北海之憂報乏瓊瑶第祝南
山之夀
身登耄齒已預拜於慶儀時適生朝復遠煩於使命何
幸一年之内叨逢再錫之榮恩重報賖感深涕落(中謝)
伏念臣殘庸有素樸拙非材徒以潛藩罄此心之愛敬
遂當初政冠列辟以陞遷眷寵至隆臣鄰莫比逮乞骸
於既老亦賦祿於無功届茲勞瘁之辰厚有便蕃之賜
煌煌多品歲歲為常每思何德以祗承殆是宿緣之際
會茲蓋伏遇皇帝陛下皇天降祐慈父興憐察臣犬馬
之衷始終守正謂臣桑榆之晚操履弗渝故頒御府之
珍竒用作私庭之光耀歡傳道路喜動里閭豈惟增賁
於一時抑亦永彰於千古臣敢不益知尊主不昧輸忠
雖膂力既愆覬功名而已遠惟精神之運尚香火以勤
修誓竭餘生上酬大造
星驛東馳錫上方之重寶蓽門下拜快故里之羣瞻榮
極報賖感深涕落(中謝)伏念臣材均樗櫟景迫桑榆徒
緣執卷於潛藩遂獲秉鈞於初政千慮殊無一得九遷
濫至三公身雖退而寵不渝年益高而眷彌厚乃歲歲
始生之日有煌煌成命之頒璀璨兼金光動彛尊龍勺
芬馨賸馥風生麝篆月團欣是叢珍萃于私室茲蓋伏遇
皇帝陛下乾坤覆育父母撫存憐其篤老之姿賁以肆
筵之具敢矜稽古實荷舊恩臣敢不愛敬輸誠升恒歸
美春朝秋覲莫陪漢殿之班暮火晨香第效華封之祝
使述絲綸北闕未忘於簮履賜肦薰茗南金併侈於樽
罍仰銜貴老之朝俯記賤生之日(中謝)伏念臣夤緣宿
世遭遇真人奏鼠技於青宫每蒙聽納翊龍飛於白水
凾冒陞遷兩秉國鈞屢陪經幄迄無報塞終丐罷休茲
當射矢之朝方切蓼莪之感豈圖厚施忽耀私門此蓋
伏遇皇帝陛下育物等乾坤視臣如手足謂翼鱗之攀
附悉慨凋零顧湖海之退閒獨餘衰朽軫憐舊迹爰錫
叢珍臣歲歲霑恩人人健羡循涯自幸已踰中書二十
四考之期歸美輸誠第祝三皇萬八千年之夀
謝除太保表
引年告老本虞危溢之灾念舊推恩更拜優隆之命控
辭靡獲虚受為慙(中謝)伏念臣猥出名場寖階朝著潛藩
儲府首膺羽翼之求政路台司歷備股肱之選外總十
連之任中陪五學之遊至於推轂將壇侍祠仙舘從容
别殿雲章俾預於賡歌寵賁賜廬神筆特新於扁牓凡
厚眷殊私之下逮有宿儒耆德之未嘗而臣廹鐘漏之
將殘視桑榆而永歎櫪驥之心徒在顧力弗支芻狗之
迹已陳不歸何待輙披懇悃仰叩凝嚴謂昔之壯猶不
如人曾事功之蔑著且及其老戒之在得寧寵利之敢
居幾至瀆煩始蒙開許惟三公就第之異數實累朝信
史之罕書旄節不移蓋循國老之故事苴茅愈重至用
勲臣之舊封顧臣何人可以堪此茲蓋伏遇皇帝陛下
仁參天地道合祖宗三千咨同德之臣方共扶於興運
七十遂告歸之志俾獲保於餘齡致此光榮萃于衰苶
揮賜金而具酒食已均惠於親朋垂安車以示子孫尚
教忠於苖裔
除太保謝太上皇帝表
神武挂冠方致為臣之事昕庭出綍更升論道之官始
終備極於叨塵俯仰不勝其愧怍(中謝)伏念臣奮由寒
遠獲際聖眀賜第太常當撫運中興之日執經儲禁適
倦勤内禪之時絲毫盡出於生成卵翼遂躋於通顯闕
然莫報老矣奚堪惟當自力於廉隅尚可少禆於風化
危衷屢啓優詔俯從顧進退之際裕如皆培養之恩抵
此微軀易殞洪造難酬茲蓋伏遇尊號太上皇帝博大
真人聰眀元后遊心於淡而合氣於莫齋居方即於廣
廷臨下以簡而御衆以寬家法乃傳於聖嗣曲憐舊物
俾返故鄉給傳俸於納禄之餘覲嚴宸於乞身之後眷
此衰年之垂盡尚膺異數之非常臣敢不推本權輿圖
回報答當令孫子誓殫犬馬之忠尚覬桑榆永頼乾坤
之賜
除太保謝詔許入謝表
納祿冀還於初服乃叨公衮之除歸田宜老於故鄉復
造宸墀之謁洪私特異衰涕交零(中謝)竊念臣器窳德
輶地寒材薄曼容至六百石而去實有夙心張良蒙三
萬戶之封非其素望偶繇禁附濫汚弼諧頂踵之外皆
出生成涓塵之報莫能表見覺殘骸之難彊慨餘日之
無多及未填溝壑之間上願挂衣冠之請敢謂聖慈之
念舊更窮人爵以䟽恩綸言既辱於廷揚鼎餗仍容於
家食至於遠稽汗簡荐降璽書許扶瑣瑣之孱軀来覲
葱葱之華闕曠盛儀於百歲軻後無傳新寵命於一朝
隗今為始茲蓋伏遇皇帝陛下高旻覆幬赫日照臨眷
同陪潛邸之具僚巋然獨在使再望清光而退隠久有
餘榮臣敢不飾巾以盡桑榆垂車而示孫子驥老伏櫪
徒慙芻秣之施狐正首丘永畢山林之志
謝賜御書眀良慶會閣牌表
睿藻宸章方珍藏於漢第璇題寶畫復榮動於周行拜
稽首以揚休涕交頥而自感(中謝)伏念臣材如樗散福
若羽輕風波備歴於畏途每虞顛覆毫髮不逃於聖鑑
迄頼保全已容退處於丘園尚俾暫瞻於軒陛恩光優
渥好賜頻仍史冊至於屢書都人謂之創見矧茲層閣
之建皆本厚祿之餘爰仰徹於凝旒遽俯頒於扁牓翔
龍翥鳳已勤神筆之褒崇塗碧填金更出上方之摹刻
眀固赫然在御良亦昔所願為顧二字之寵嘉實一時
之慶會唯臣弗稱承命懷慙茲蓋伏遇皇帝陛下道冒
羣倫德隆䆳古天無私覆豈特光孤跡之歸相亦惟終
蓋將貽萬世之法廣求故實益契眷私臣猥以衰殘親
逄希闊配河洛圖書之秘傳示無窮偕東南山海之靈
護持敢怠
年八十謝賜慶夀儀表
一人慶治正欣仁寺之同躋八衮衰蹤亦賀康寧之敷
錫敢希睿藻遠賚慶儀奉内府之珍竒激中扄之感懼(中)
(謝)伏念臣起身寒素遭世盛眀依乘偶會於風雲遇合
適符於魚水力未施於横草位遽叨於面槐雖景逼桑
榆獲遂挂冠之請而眷深簮履每興當宁之思時頒親
札之丁寧歲有生朝之賜予矧今厚意復示殊恩貂璫
飛鞚於川塗翰墨騰光於龍鳳謂臣浮生之希有又遇
十春祝臣暮齒之再延俾逄千載杯盤羅列盆盎錯陳
率皆粟縷於兼金况乃環裝於百寶分上方之清馥輟
正焙之靈茅顧惟窮陋之居曷稱便蕃之寵茲蓋伏遇
皇帝陛下乾坤長養父母憂憐自執卷於潛藩暨秉鈞
於初政撫存特異終始弗渝稽古無功已愧於輜車乘
馬投閒絶望載新於龍勺彛尊臣敢不銘刻肺膺精勤
香火誓殫微悃祈歸美於升恒尚覬餘生觀凝勲於混
一
謝除太傅表
堯階劔佩已稱萬夀之觴舜殿絲綸忽峻三師之秩瀝
懇莫回於淵聽扶衰參拜於異恩媿極騂顔感深雪涕
(中謝)竊以帝傅實久虚之位當處宗臣鼎司非序進之
資具存彛典加以官名雖舊朝著肇新昔猶次掌武之
聮今遂亞維垣之貴太上中興之際從權或賞於勲勞
陛下撫運以来重道弗輕於除授豈容疲懦乃玷寵光
伏念臣射策起家養親就祿偶出逢於盛旦遂馴至於
近班棘槐備歴於公孤衮鉞仍兼於將相中書二十四
考之紀僅比唐臣冠軍萬八千戶之封更踰漢世今者
已還初服尚預特招奔馳靡後於梯航蹈舞粗勝於簮
笏止可逭有司之彈劾何以當明詔之褒崇此蓋伏遇
皇帝陛下日月照臨乾坤覆冒謂虞庠之庶老猶被陞
遷矧代邸之舊臣寧稽惠澤曲加徽數申賁晚途而臣
無力可陳懷慙益切自知頂踵秋毫悉荷於洪私既挂
衣冠晝錦敢同於前輩誓殫愓厲仰報生成
除太傅謝太上皇帝表
玉巵稱慶方陪漢殿之趨金鉉䟽榮幾極周官之貴維
時甚盛之禮推此非常之恩有靦在顔無詞叙感(中謝)
伏念臣海邦令族黌舍諸生射策楓宸蚤錫大常之第
記言螭陛旋叨近侍之班會熙運之繤承預儲宫之攀
附任叨將相位至公師迨茲縟典之行亟被驛書之召
丹心許國悵莫著於事功黃髮在庭偶粗勝於拜舞觀
光則幸受寵何名茲蓋伏遇尊號太上皇帝博大真人
聰眀元后夀為五福之首化日舒長山呼萬歲者三羣
心愛戴肆敷惠澤俯逮疲癃臣猥以微生親逄華旦尊
天子父進瞻寶冊之焜煌為聖人氓退竊里閭之安佚
誓殫惕勵仰對生成
進論語口義表
聖人之言如天豈容意度古者之學為已務在躬行逮
及漢儒傳注之興已失孔門淵源之舊况茲固陋何所
發眀(中謝)伏念臣社櫟散材蠧魚素業窮年繼晷莫希
經術之名家析句分章猶有書生之習氣比歸休於故
里獲畢志於遺編念二十篇藏壁之餘皆七十子傳心
之妙雖廹桑榆之暮未忘鉛槧之勤再閱歲時粗終卷
帙揆分方虞於僣妄吐詞曷究於精微姑欲示於来昆
豈當祈於乙覽不圖眷奬許以冒聞茲蓋伏遇皇帝陛
下極圓神方智之能集内聖外王之道體堯蹈舜跨商
軼周經幄疇咨睿訓每宣於奥義詔書誕布羣臣莫望
於清光乃容螢爝之餘亦預芻蕘之擇恭承威命弗敢
固辭蠡測海而管窺天自慙卑近露增流而塵足嶽何
補高眀
謝賜玉帶表
請老而挂衣冠當返布韋之舊䟽恩而錫鞶帶更叨瑶
玉之英雖知帝力之莫回誠懼臣儀之或紊懇辭弗獲
冒昧奚堪(中謝)伏念臣襏襫窮儒崦嵫暮景遂白首故
鄉之樂已出生成從黃冠野服之遊始為宜稱敢意輟
内府無瑕之璞賁孤臣不朽之榮贐特異於兼金罪彌
深於懷璧茲蓋伏遇皇帝陛下仁孚動植道配堪輿念
千齡希闊之逢極諸老優崇之禮惟茲賚予尤越典常
元和之寵晉公本以討淮蔡逋誅之寇熙寧之賞安石
亦緣成河洮闢土之功施及退休迥無倫儗搢笏有慙
於非據維鵜難逭於貽譏臣敢不銘鏤靡忘護持惟謹
東門祖帳雖歆豔於觀瞻南畝扶犂敢矜誇於佩服誓
殫愓勵仰答恩私
賜玉帶謝太上皇帝表
寶帶温然出九天之錫賚祥光炳若快羣目之觀瞻居
深懷璧之憂莫遂循牆之避拜嘉增感過分為慙(中謝)
竊以玲瓏其聲縝密以栗加而尊德尚為君子之珍束
以立朝尤劇人臣之寵非有顒昂之德望曷當璀璨之
身章如臣者躬之清眀體無蘊藉學未增瑚璉之器材
惟具碔珉之資荐玷邇聮實由大造雖體至隆之貺寧
逃弗稱之譏茲蓋伏遇尊號太上皇帝仁掩瑕疪信昭
孚尹享多儀於萬國已登禹會之塗山頒玉瑞於諸侯
行闢舜封之北嶽憫此賤微之簮履飾以特逹之圭璋
臣敢不身佩天恩道存日用益殫忠謹復韋布之初心
更誓捐糜作瓊瑶之美報
謝再賜御書舊學二大字表
風雲胥會夙塵講席之下僚奎壁争輝荐奉宸章之大
賜荷睿慈而甚渥揆愚分以奚堪祗拜凌兢回思喜幸
(中謝)伏念臣賦材庸鄙奮跡孤寒徒以宿緣親逄華旦
承洪恩而進陪鶴禁奏薄技以仰輔龍潛翼翼冲襟稔
一人元良之譽巍巍初政播二帝雍熙之和皆本生知
匪因師授乃自不居孔子之聖以臣濫比甘盤之賢摭
夫舊學之名畀于再相之日駑馬既膺於一顧敝帚遂
重於千金豈期歷過十期又復頒斯兩字謂曩傳草聖
猶未惬於淵衷而茲降珍凾方改從於楷法開緘煥昭
回之星漢拭目眩飛動之雲烟非繇軫記不忘安得垂
情如許顧惟再錫實顯殊私往作尤竒迥出王張之右
今書盡美更超顔柳之先春蘭秋菊之各擅清芬隨珠
和璧之皆為至寶豈敢取捨俱願襲藏茲盖伏遇皇帝
陛下執古通今躋時極治德蔑加於此矣臣何力之有
焉乃於恭默不言之辰每起故舊不遺之念致茲孱𤨏
亦被寵榮臣敢不深佩品題益勤寅奉眷憐有素儻容
二本之並存保護無窮將亘萬年而不朽
明堂大禮謝加食邑表(戊申)
天地祖宗之饗慶成於王者之堂山川土田之腴推廣
於聖人之德既牢辭而無路斯負媿以承恩(中謝)伏念
臣遭世眀昌致身通顯乏濟時之勲業有尸位之叨踰
茲退處於里閭莫施勞於籩豆猶因敷錫獲冒寵靈廩
稍俸錢尚靦顔於拜賜戶租井賦敢狂望於加封茲蓋
伏遇皇帝陛下道格幽眀仁均普率不間邇遐之異壤
靡分勞佚之殊途霈此鴻龐逮于癃老臣敢不仰銜大
施益恪微衷春覲秋朝莫簉漢廷之列晨香暮火愈堅
華祝之祠
除太師謝表
統承千載方推曠蕩之恩位冠三師遽玷褒崇之典控
辭弗獲荷戴奚勝(中謝)伏以臣奮迹單平際時熙洽高
宗召臣於更化之日自冊府而寘宫僚夀皇用臣於紹
祚之初越從臣而升宰輔雖勉輸於忠藎曾莫補於毫
分何德以堪二十四考更踰中令無功而受萬八千戶
又過冠軍適丁賜几之年始遂乞骸之請偶延殘息復
覩重明當風雷雨澤之布宣暨草木蟲魚而鼓舞而臣
精神已耄膂力既愆附翼攀鱗莫展依乘之效望雲就
日阻趨翊戴之班第仰觀德化之成不自意榮光之及
面槐益貴命眷愈隆節畀東陽國仍全魏增爰田之多
邑衍戶賦之真租豈平生志願之敢然蓋暮景遭逄而
至此跼高天蹐厚地難酬覆載之仁臨深淵履薄冰曷
勝滿盈之懼茲蓋伏遇皇帝陛下建五皇極奉三無私
發號罔有不臧每欽承於慈訓禮賢唯恐弗至尤軫記
於舊人肆令衰朽之蹤猥被便藩之寵臣敢不捐軀以
報沒齒不㤀赫赫民具爾瞻願實慚於往哲斷斷臣無
他技誓益勵於孤衷
鄮峯真隠漫錄卷十七
