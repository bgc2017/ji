鄮峯真隱漫錄卷十六
宋史浩撰
表
謝除開府儀同三司表
便朝賜對已叨臨遣之榮上宰視儀更拜褒陞之寵懇辭
弗獲感涕無從中(謝)伏念臣確守性愚不通時變徒緣鼠
技獲久侍於潛藩親際龍飛遂克禆於初政每銜眷禮特
異臣工自知遲鈍之材不稱登庸之選亟求靜退獨頼保
全假祕殿之隆名賦真祠之厚祿十更寒暑三被使令既
以侍親畏卭郲九折之阪旋蒙改命懷會稽太守之章顧
毫髮之亡竒愧旌旄之濫受茲荷乾坤之造忽從苫塊之
餘錫是南邦易之重鎮方齋心而入奏復躐等以加恩渙
發九重秩均三事德既踰於望外感實倍於胷中雖竭尋
常曷酬萬一茲蓋伏遇皇帝陛下治高千古澤浸四方立
賢無黨以無偏念舊彌久而彌篤致此非常之殊遇亦霑
投老之衰蹤臣敢不益勵朴忠力行素學教條期於戶曉
利言當以驛聞庶昭愷悌之風以廣醇釀之化
除開府儀同三司謝太上皇帝表
候藩假守方趣覲於便朝制綍䟽榮遽視儀於上宰懇
辭弗許兢懼靡寧(中謝)伏念臣昨任學官入對天陛亟
蒙奬諭遂冒除書屬建邸講席之虚自麟臺兼員而授
每銜寵數悉本隆知夤緣三歲之餘遭值千齡之會重
華協帝次輔秉鈞戴恩已重於丘山圖報未聞於毫髮
頃因郡寄旋處家艱自惟溝壑之必填敢意竹符之再
畀逮趨嚴召叨被洪私矧三事之崇班實一時之異數
豈伊猥𤨏輒此僥踰茲盖伏遇尊號太上皇帝道運冲
虚仁施溥博俯念蓋惟之舊物嘗依日月之末光示以
褒陞賁茲臨遣臣敢不益勤職守備罄忠忱綿力薄材
誓謹孔顔之學隆天厚地永依堯舜之仁
乞休致不允謝表
桑榆景廹當自列以引年天地恩隆訖未容於謝事疊
頒詔旨曲示眷私拊躬莫遂於循牆拜命實驚於維谷
(中謝)伏念臣起身孤遠遭世盛明識不足以察治亂之
機才不足以應事物之變徒因末學誤簡聖知無文武
之全材兼將相之重任爵高祿厚莫施横草之功福過
灾生遂得負薪之疾儻復不知於止足必將自速於顛
隮故因七十之年不避再三之凟盖期合禮實匪矯情
豈伊父母之懷尚軫蓋帷之念俾仍廪秩以養衰殘茲
盖伏遇皇帝陛下智日溥臨仁天廣覆練羣臣而覈名
實治恊孝宣濟大業而擥權綱道侔光武特加記錄未
許歸休蓋將存老馬以問途莫遣縱冥鴻之舉翮恩施
若此報稱謂何臣敢不仰體至懷務全晚節絲綸言出
未蒙反汗於今朝丘壑志堅尚冀乞骸於異日
謝除少保醴泉觀使侍讀表
皇恩至渥固辭雖切於循牆温詔疊頒成命莫回於出
綍凌兢祗拜傴僂難勝(中謝)竊以老棘聮班職參寅亮
邇英進讀選號清華矧領使於祥源仍冠名於書殿邑
封萬戶國列上公是皆極儒者之至榮所以示輔臣之
優禮豈容孱陋併有超踰伏念臣學術既老而益荒材
能已試而罔效徒緣際遇久玷簡知戴恩實重於丘山
論報蔑聞於絲髮捫心自媿視已無堪固嘗知止以引
年迺復疏榮而越等惟茲異數斷自淵衷豈平生志願
之敢期實晚景遭逢之過分茲盖伏遇皇帝陛下量包
細大施等初終立賢廣而無方念舊久而彌篤俯眷桑
榆之晚曾陪簮履之餘特示寵恩式彰眷遇臣敢不粗
殫末技誓守朴忠雖聖學高眀本不勞於誦說而天威
咫尺尚得奉於清閒
除少保醴泉觀使侍讀謝太上皇帝表
視秩公槐久媿祠庭之尸禄聮班孤棘遽參經幄之侍
言荷寵渥以非常控懇詞而弗獲雲天拜施淵谷懷驚
(中謝)伏念臣奮自寒鄉出偶休運横經璧水蔑著聲稱
錫對楓宸亟膺奬拔乃充員於秘府俾侍學於潛藩幸
逢舜德之重華遂忝漢庭之次輔退閒直館載畀郡符
兼將相之崇資竊廩稍之冗食凡茲僥冒皆昔權輿御
恩雖重於丘山顧已已衰於齒髮蓋嘗力上挂冠之請
豈意更叨出綍之榮矧亞保參寅亮之司而邇英極清
華之選峻名書殿領使祥源邑封萬戶之多國列上公
之重何曾病質輙玷殊私茲蓋伏遇尊號太上皇帝道
運難名功成不宰曲軫蓋帷之舊曾依日月之光示以
優恩華其暮景敢不粗殫末技益守孤忠入告嘉猷無
負六經之訓仰酬大造永依二帝之仁
謝除右丞相表
揆席久虚咸徯非常之盛舉昕朝誕告遽先已試之陳
人雖力控於忱詞終莫回於淵聽凌兢拜命傴僂懷慙
(中謝)伏念臣才不逮中識難語上蚤受知於德夀旋簉
迹於道山王邸横經儲闈庀職適際眀昌之運叨居輔
弼之司自揣無堪亟求置散去國十五年之久壯志益
凋還朝三數月之間沈痾屢作方上歸休之請忽膺圖
任之榮覆餗是憂循墻莫避此盖伏遇皇帝陛下乾坤
覆育父母矝憐德以行仁急親賢而愛物人惟求舊每
藏疾以匿瑕遂使疲癃復當委注臣敢不彊親藥石期
緩桑榆顧乏寸長敢替舉賢授能之志誓持衆美覬迯
揚已取名之譏
除右丞相謝太上皇帝表
徧歴華途昔受知於神聖再陳揆席今進冒於恩榮揣
愚分以難堪信夙緣之有幸逡廵莫避感懼交深(中謝)
伏念臣本起寒微素無援助自充員於學省獲奏對於
宸庭誤簡隆知亟躋清選久棲遲於鶴禁俄際會於龍
飛上契淵衷擢陞次輔旋求歸於田里期必志於江湖
豈意暮年更膺迅召官窮祿厚初無横草之功心勦形
癯徒抱采薪之疾茲復青氈之舊物仰銜丹扆之殊私
揆厥所源知其有自木繁枝葉植本惟深水壮波瀾流
源蓋遠凢此過優之寵悉由資始之恩德重天淵報微
涓露盖茲伏遇尊號太上皇帝道傳萬古聖冠百王玩
意紫清非心黃屋務兼懷於南北格大順於高卑授舜
八元遺湯一德致茲盛舉猥及陳人臣敢不勉竭疲癃
思酬知遇聖圖廣大倘有補於萬方慈極尊安冀無窮
於億載
生日謝賜牲餼表
戶列桑蓬方慨先親之顧復驛馳綸綍遽頒内府之旨
嘉驚異數之便蕃重微衷之跼蹐(中謝)伏念臣猥緣攀
附頓冒寵榮去國僅十五年忽蒙收召来朝已三數月
蔑著功勤每懷素餐徒煩亟饋敢意賤生之日大賜養
賢之亨茲蓋伏遇皇帝陛下覆育無偏生成有素式修
舊典下逮具臣坐增私室之光共侈盈庭之賜捫心知
幸荷眷益隆臣敢不砥礪孤忠要期厚報劬勞在念悵
無路以遺羹銘刻不忘敢有心於食志
弧矢開祥已負四方之壯志酒餚亟饋忽疏九陛之隆
恩祗服寵章彌增慙汗(中謝)伏念臣自依光於日月荐
承乏於鈞衡報蔑㳙塵恩深海嶽曾未知於死所偶及見
於生朝方懷顧復之先親敢覬旨嘉之厚禮靦顔拜貺
雪涕知榮茲蓋伏遇皇帝陛下體貎邇臣修眀故事不
問衰殘之晚景特頒飲食之芬馨遂令尸祿素餐之人
并受醉酒飽德之賜臣敢不虔恭嚴命滋味至甘珍旨
益豐悵無復南陔之飬升恒圖報願載歌天保之詩
進玉牒謝加食邑轉官回授表
鉅典告成丕昭懿鑠清朝第賞猥及微臣真祖既衎於
圭畬褒秩仍覃於姻族拊躬秪命舉室生輝(中謝)伏念
臣本無經濟之長徒有遭逢之幸施踰山嶽效乏絲毫
萬戶䟽封日負素餐之懼一門被寵居懷世禄之慙於
赫聖皇紹隆期緒派靈源於列祖益茂本支崇賞牒於
昭陵期躋仁夀乃嚴載筆甫及奏篇惟帝念功賜舉陞
遷之律顧臣何力與蒙奬錄之榮矧加地無異於進
階而貤恩亦均於拜賜曷為異渥併逮私庭茲蓋伏遇
皇帝陛下敷澤過優施仁從厚念臣濫陪於輔弼不廢
彛章謂臣適總於綱條莫回成渙叨踰已極荷載難勝
臣敢不砥礪初心激昂末路滿盈是戒敢夸稽古之能
報稱若何惟勵教忠之節
進玉牒加食邑并轉官回授謝太上皇帝表
敬宗尊祖聿觀鉅典之成錫命貤恩併示私庭之寵懇詞
弗獲跪受奚勝(中謝)竊以慶衍金枝推本源於炎緒光
垂寶牒備德業於仁皇於昭萬世之宏休茂闡两朝之
盛美而臣偶承人乏叨預宰司振領提綱雖總纂述之
職懷鉛抱槧初無潤色之工迨及奏篇例膺褒律榮秩
既延於嗣息真祖載益於土田顧今恩渥之加皆昔權
輿之賜茲蓋伏遇尊號太上皇帝默觀昭曠高蹈希夷
堯道難名本親親而有叙文謨丕顯思繼繼以無窮且
嚴方冊之藏爰懋儒臣之賞致茲寵數猥及孱軀臣敢
不仰體洪私益堅晚節封踰萬戶既靡廩稍之豐忠萃
一門惟誓子孫之報
謝親屬差除表
餘生自幸既躐致於顯庸私屬何為亦併蒙於寵渥感
深淪骨涕隕交頥(中謝)伏念臣生歷險艱奮繇寒遠伶
俜千指久困躓於鄉關坎壈一身獨支撑於門戶始而
求仕本以為貧夤緣偶值於享辰僥倖載塵於宰路簮
纓相繼敢圖奕世之昌蕃廩稍既豐已獲全家之飽煖
頂踵悉由於覆育絲毫無補於聖眀尚軫淵衷普沾河
潤宗姻内外盡叨進擢之恩閨閫賤良咸被䟽封之命
一門改觀萬口欣傳豈平日志願之敢然實暮景遭逢
之至此退惟忝竊倍極凌競茲蓋伏遇皇帝陛下施等
乾坤慈均父母濟物欲全其類愛人必厚所親乃眷衰
蹤特頒異數臣敢不益堅身教思振家風聚族而謀誓
永堅於忠孝自今以往求上報於恩榮
謝賜第表
任重難勝方控歸田之請恩隆弗替俄知錫第之榮仰
戴聖神終全覆露(中謝)伏念臣起身蓬蓽充位廟朝綿
力謭材無取棟梁之用頽齡朽質不堪斤斧之施幸久
託於帡幪遂偶逃於顛覆闔門寧處盡出生成問舍還
歸止祈罷免敢意淵衷之睠睠特頒廣厦之渠渠輪奐
光輝寵靈赫奕親朋情話昔嗟四壁之空老穉歡顔今
得萬間之芘茲盖伏遇皇帝陛下不遺舊物大擴皇
慈俯憐桑榆晚暮之途未免風雨震凌之患迺䟽寧宇
俾即安居絶勝寢丘已負叔敖之長慮未恢朔土更慙
去病之牢辭臣敢不仰銜蓋載之私愈誓捐糜之報考
工益宅肯招貪鄙之譏神武挂冠行遂棲遲之志
賜第謝太上皇帝表
鈞衡任重居慙𤨏𤨏之微材簮履念深遽錫耽耽之大
厦恩繇堯父賜出舜庭循分無堪拜嘉有愧(中謝)伏念
臣頃從學省獲簉宸墀一言感悟於龍顔三歲翺翔於
鶴禁旋因攀附躐致顯嚴草木之茂蓋始培根宫室之
成厥由累土顧今辰之際會皆昔日之權輿蔭此華欀
銘乎丹腑茲盖伏遇尊號太上皇帝功恢九有道並三
無雖玩意太初固已非心於黃屋而回觀邇列猶憐舊
物之青氈遂使帡幪俯加愚陋臣敢不永依洪覆益勵
孤忠竊喜全家已絶風雨震凌之患尚期終老必殫珠
環報效之私
三朝寶訓終篇謝轉官回授表
大人繼眀照四方志求軌範三聖相授受一道訓在簡
編披鉅帙以甫周眷私庭而申錫榮踰望表感溢情涯
(中謝)伏念臣雖紹箕裘僅守章句始依乘於鶴禁旋際
會於龍翔西掖代言北門視草皆簉爾英之末席日陳
列祖之成規卒因口耳之傳荐玷股肱之寄居慙固陋
力請罷休未容挂神武之冠仍許寓路門之直適逄今
日獲竟全書退朝弗倦於討論帝自樂此造理實由於
淵懿臣何力焉豈伊辭賞之餘復拜移恩之渥茲蓋伏
遇皇帝陛下學乃有獲尊其所聞自得於心靡俟輪扁
釋鑿之問坐進乎道迄如庖丁善刀而藏猶旌論說之
勞俾衍室家之慶臣敢不奉將眷命勉飭来昆發金匱
玉版之儲上已增光於洪業鑒麈尾蠅拂之戒下宜毋
事於清談庶寫忠誠少圖報答
正說終篇謝轉官回授表
進讀無功方控辭於美秩䟽榮甚寵俄貤及於私庭退
省僥踰倍深兢懼(中謝)竊以真皇在御德性造微億萬
載之詒謀相傳以道五十篇之垂訓先正其心龜鑑陳
前盤盂示戒幸聖主茂緝熙之學俾儒臣殫誦說之勤
紬繹微言發揮治要竊慙謏問莫跂清光敢覬終篇例
叨信賞矧移恩於賤屬均拜賜於公朝雖謂彛章實昭
殊渥若為報稱深切感藏茲蓋伏遇皇帝陛下施等隆
天愛深察父澤必先於族及賞亦貴於世延遂令姻黨
之微遽被褒陞之眷臣敢不更相規戒共體恩私鄙桓
榮稽古之言徒為夸耀味狐突教忠之義誓有捐糜
進四朝正史志謝推恩回授表
史文登備錄總職之舊勞賞秩優加許移恩於私屬懇
辭弗獲榮懼彌深(中謝)竊以德厚功隆仰四朝之盛事
治叢業鉅煥十志之成書提綱允屬於元臣涉筆實資
於羣彦庸示纂承之懿有嘉繼述之工特舉彛章肆頒
褒律臣雖至陋自視何為頃載秉於國鈞適兼司於史
館積時寖遠微效蔑聞敢期鉅典之肇新遽望龍光之俯
及始控誠於軒陛旋畀寵於家庭仰惟聖造之曲成終愧
衰蹤之難稱闔門懷戴舉族增輝茲蓋伏遇皇帝陛下
恢廓仁心昭眀公道施賞或容於延世酬勲靡貴於求
全遂令嗣息之微亦拜甄陞之賜臣敢不更相告戒共
保光榮惟孝惟忠思力圖於報稱若孫若子庶永託於
生成
丐歸不允謝表
投閒賜第忽致人言瀝懇歸田荐膺聖詔未容遽去仰
戴隆知(中謝)伏念臣心則不他材無所取適遭盛際獲
簉邇班曾微毫髮之勞每荷聰眀之眷退身揆路畀室
京都靜以掩關軒巷可使之羅雀榮而及嗣子壻皆得
以彈冠雨露徧洽於一門風波乃生於衆口既無謀猷
以禆補大政徒然尸素以饕竊大官苟有浮言必汚哲
鑑遂殫賤悃祈返故廬宸衷獨賜於眷留孤跡寧忘於
恐懼此盖伏遇皇帝陛下天臨四海子育羣臣軫茲簮
履之遺曾偶風雲之會肆頒綸綍益固帡幪廣厦萬間
尚使萍蓬之棲止全家千指獲依日月之光明臣敢不
深安五畝之居仰副一人之意布在方策永彰清朝優
老之規貽厥子孫益勵昔人肯堂之志庶綿忠赤仰報
恩私
謝除少師表
辭榮未獲姑容枌社之歸錫命過優密亞槐庭之峻感
深淪骨愧溢汗顔(中謝)臣聞一心之臣有三千為治固
資於同德百里之行半九十盡忠惟在於晚途凛進退
之難全實古今之共歎悻悻或乖於大體栖栖多怵於
煩言惟臣晝繡之榮靡有秋毫之隙造膝力祈於休退
温顔每示於眷留許解政機猶寘西廂之帷幄乞還鄉
邑更陞左棘之班聯假歷歲不除之官舉累朝甚盛之
典獲雍容而至此繄覆護之使然一時綸綍之傳薦紳
太息千載風雲之遇簡冊屢書顧臣何人幸甚過望茲
盖伏遇皇帝陛下睿謨廣大聖學淵微憐其久侍於清
光人惟念舊賜以即安於真館相亦克終肆推眀恩昭
示殊奬及未嬰於沈疾使歸養於殘骸而臣自惟執經
誦說於潜藩以至當軸將明於初政凡同遭際悉已凋
零蕞爾餘生巋然獨在驟遠軒墀之奉不知涕洒之流
横草無功曷報乾坤之施食芹欲獻尚懷畎畝之忠
除少師謝太上皇表
指鄉枌而退處幸遂素懷冠孤棘以進遷遽頒宸渙辭
弗獲命凛莫措躬(中謝)伏念臣本乏長材偶逄休運當
紹興更化之日首被召除逮學省賜對之初亟膺加奬
爰從冊府俾預宫僚曾無一得之愚可效萬分之補屬
上聖躬行於揖遜實微臣適契於依乘甫閱期年躐登
次輔出臨帥閫入侍經帷頃復預於鼎司顧曷勝於柄
任力控歸田之懇俄為錫第之留寵光徧及於族姻眷
遇迥加於倫等載惟𤨏質久冒隆私疾疢交攻鄕關是
念已幸投間而遂志敢期增秩以䟽榮佩恩典之過優
覺歸途之增耀凡今際遇自昔權輿戴德至深隕身莫
報茲蓋伏遇尊號太上皇帝懋昭文德大擴堯仁俯
念蓋帷曲示始終之眷肆加綸綍蔚為出處之光臣敢
不退即便安少休疲曳適山林之真性自樂餘年修香
火之勝因仰祈萬夀倘未填於溝壑庶復望於軒墀
鄮峯真隱漫錄卷十六
