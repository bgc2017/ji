鄮峯真隠漫錄卷二十二
宋史浩撰
青詞
恭為皇帝夲命年設醮青詞(丁未)
聖主題期一周甲子皇穹儲祉萬紀春秋輙殫祗祓之
衷仰動高眀之覽伏念(臣)生逢幸會仕偶昌時堯授舜
以垂衣正而凝命湯至文而櫜矢大以樂天兹當耳順
之年宜衍齒齡之祝是用恭宣蘂簡虔籲璇霄伏冀上
帝博臨列真扈從深察微誠之愛戴益增睿筭之延洪
乾清坤寧二氣運行而不殆父慈子孝兩宫燕衎以無
疆漙及華夷咸躋仁夀
昌國保塯青詞
國饒近寳誠為貨殖之源水潤作鹹必假陽精之助兹
繄天予殆匪人為謹殫祗祓之誠冀動聰眀之鑒伏念
(臣)謬尸百里粗有四封雖號膏腴亦瀕斥鹵旱則便於
煮海而或慮其無年水則利於殖苗而復憂其失塯惟
雨暘之並若庶財賦之兩全多稼如雲今幸有千倉之
望萬亭積雪顧猶愆一簣之功是用敷淨供於琳宫演
靈科於蕊笈式憑世禮用薦民誠仰冀覆燾無私神眀
有格俾潮汐晴隂之得序庶牢盆火齊之悉宜永與蒼
生同依妙蔭
代彭支鹽還醮願青詞
安不忘危是為戒慎窮斯反本乃啟籲呼輙殫小己之
私仰冒大儀之鑒伏念臣飄萍投老竊禄為生歲在丙
寅時丁維夏之官遠海寄命孤舟對穉子以懷憂指空
溟而結願苟風帆浪舶獲及岸以無虞則璇漢珠躔當
肆筵而昭報念從初至甫逮終更實通濟於往來復輯
寧於啟處用敞清虚之靖館式宣微妙之靈科深竭愚
衷仰酬大施伏冀玉清至聖金闕羣真徧乾象之森羅
極嶽神之扈從俯歆芳苾益賜帡幪庶幾末路之光榮
盡出無私之覆燾
醮宅青詞
大道無私惟矜民欲至誠有感式契神心謹傾齋潔之
誠冀動妙冲之鑒伏念臣少居畎畆長慕衣冠適當佚
老之秋正藉飬生之具乃營蝸室如葺燕巢積材累年
鳩工數月迄繄垂祐遂底落成方百堵之皆興實衆夫
之併作深慮方隅之内或逢星殺之臨儻有震驚必懷
呵譴不少伸於悔謝寧獲免於災屯是用載潔塵居肆
嚴法席肅琳宫之羽客延金闕之芝華上薦微芬用祈
景貺伏願璇霄列聖壤地高真憫此歸投特彰符應闔
門上下獲風雨之帡幪奕世子孫有芝蘭之馥郁誓堅
末景仰答洪私
普天醮青詞
託身大造夙蒙覆載之生成委質清朝久冒聖神之眷
寵遭逢極矣報稱蔑如輙伸感謝之悰上凟淵冲之聽
伏念臣處心雖善過行則多昧理而行俯仰寧逃於愧
怍匪躬以進優隆實荷於宸嚴酬厥恩私亶惟功業念
㳙塵之未立驚歲月之如流今則綿力愈衰欲為不逮
愛君既切請祝是先爰啓籲呼薄陳醮禮伏願翔龍舞
鶴導法駕以博臨灑道清塵集仙靈而扈從俯昭懇惻
必賜矜從天意既回國威斯振兩宫萬夀永綏堯舜之
臣民四海一家悉復文武之境土庶因精禱獲效微忠
(意云臣遭遇聖朝徊翔要路念功名之未立愧爵禄之已崇輙伸報答之私用致禱祈之悃)
謝恩設醮青詞(癸夘九月)
蕞爾蟻蜂猶識尊君之義冥然豺獺亦知饗帝之時矧
屬為臣敢忘報上輙控危誠之懇惻仰干淵鑑之聰眀
伏念臣猥以凡材親逢聖主全家飽暖徒霑骨肉之親
一品崇高曾蔑毫毛之效常懷愧怍有靦面顔乃力請
於掛冠遂亟蒙於出綍超新公爵襲舊齋旄念大德之
難酬若為報答潔私庭而致禱少寓精虔爰即良辰肆
陳菲席肅璇霄之飇馭宣蘂笈之珍文庶仗鴻因上延
睿筭伏冀高真下耳列聖同心畀夀豈於兩宫享昇平
於億載誓殫忠赤仰答穹蒼
經筵丐歸設醮青詞
知足不辱大聖敷言居寵思危前王所戒儻眀是理乃
保其身謹殫祗慄之誠冀動威聰之鍳伏念臣一從竊
第兩獲秉鈞荷天眷之優隆乏纖毫之報效抵今晩歲
猶列通班瞻神武以掛冠未容蕭散即長安而賜宅尚
示眷留尸素既踰二年禆益曾無一得内懷慙懼力
請歸休豈惟未拜於俞音更復叨逢於嘉奬再伸前懇
更禱高靈是用恭肆菲筵上邀雲馭伏望三清六帝列
曜衆星同闡大慈俯從卑願既保微臣進退之節且全
聖主終始之恩嘉與私門齊登夀報誓堅香火仰報堪
輿
醮新第青詞
隨牒宦塗久困生涯之萍梗安巢晩歲仰銜造化之帡
幪輙攄既感之誠用徹妙冲之鑒伏念臣起身寒陋遭
世盛眀昔無地以置錐今有貲而問舍懇辭政柄賜居
何啻於百楹求返田廬錫地又加於一曲被寵悉由於
聖眷戴恩實夲於天矜今則慶大厦之落成絜全家而
來止仰瞻寥廓有象緯之照臨俯燭幽深有神眀之窟
宅方其架鑿曷免震驚荷上聖之降康致百靈之赦罪
迄無灾害遂此安寧既懷愧謝之私爰啟醮禳之禮伏
冀龍輿鳳蹕竝賜博臨乾象坤儀咸興扈衛享兹菲薄
畀以休祥閥閱光輝延微躬之夀考子孫忠孝益後裔
之繁昌誓竭微生仰酬洪祐
周氏生日設醮青詞(丁未)
人當疾痛乃欲天矜身及康疆何知帝力茲幸始生之
日輙伸歸德之誠竊諒洪慈必垂妙鑒伏念妾賦姿賤
族委質貴家疏恩已拜於官封得子又登於科第筋骸
安佚衣禄豊餘顧此么麽常知慚愧兹蓋高穹之眷祐
亦惟衆聖之扶持是用齋心必殫美報伏冀龍輿鳳蹕
法駕博臨鶴馭雲程仙靈擁從饗初筵之菲薄錫上燾
之鴻龐閥閱光華雲仍綿遠誓堅晩景仰答隆私
代周氏禳灾設醮青詞
人有罪愆方當臨禍天行赦宥敢不歸恩輙殫恐懼之
衷上凟聰眀之鍳伏念妾夙質孱𤨏久積悔尤既無儆
戒之心不識懴除之理月正元日夜至四更火起爐間
人伏枕上浸滛不已撲滅無由倒屣倉惶飜盆救止冥
迷之際顛仆於傍方其失身生則忘矣若有神物掖而
出之於焦頭爛額之中荷回死救生之賜感銘既極禳
謝為先是用恭即琳宫肅延羽士演蘂珠之寳笈羞蘋
藻之菲筵企大駕之博臨報洪私之善貸伏冀寬其誅
責錫以康寧曲突徙薪永銷烟燄保家安國益裕子孫
誓竭微軀仰酬丕蔭
保安聖躬設醮青詞
大道無形惟致誠而降格至恩難報繄請禱以輸忠謹
殫祗祓之私上動聰眀之鑒伏念臣禀姿寒遠遭世隆
平繇學舘以陞榮荷夀皇之眷顧幸逢真主龍飛之旦
獲脩微臣虎拜之恭寵數屡加感心莫喻兹羞藻供用
叩璇霄冀帝駕之博臨保宸躬之衍裕伏願仁風廣扇
道炁遐敷茂延周王安樂之年永錫箕子康寧之福益
隆萬夀洪覆八荒臣無任(云云)
鄮峯真隠漫錄卷二十二
