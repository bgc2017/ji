鄮峯真隠漫錄卷四十三
宋史浩撰
祭文
祭八十叔父文
嗚呼仁者不必壽壽者不必有仁天曷敝予衰族俄遽
奪之善人嗟我季父孝於父母入躬定省出當幹蠱知
無不為親始裕如闔門千指由之不知嗟我季父友於
昆弟我父云没實頼以濟上水之阡松楸蓊然說者或
謂後益綿綿嗟我季父信於州里急人之急奮不謀已
物來能名一以至誠隨彼巨細各得其情嗟我季父耽
於典籍志窮精微不堕塵跡探仁義於皇王究治亂於
家邦孰謂藴荆山之美玉而竟不得發其光嗟我季父
美於詞翰氣飄飄而凌雲自謂所得在於西漢文光萬
丈筆力千鈞喬松戞空撼風雨鷙鳥舉翮連青雲嗚呼
備此數德不偕貴位兩上禮闈事左不利命也如何公
實知之不愠於懷惟日嬉嬉王公貴勢蚊飛燕逝世俗
炎涼曾不芥蔕今歲始春金兵破鄞公奉嚴親奔於海
垠曰姊妹姑五族以趨不間疎戚通其有無敵將壓境
俄有歸令公以一身活百人命謂當百歲福禄是遒胡
為一病止於四十有四之春秋方公病亟祖喪三日尚
未經絰哀號而卒有以見終始於孝道周旋於禮律者
也昔者曾子正而斃焉死生之際公獨比肩嗚呼哀哉
公今去矣有子童稚尚期遺德一日千里窀穸是臨敢
奠薄菲拊棺一慟慟淪骨髓
祭妹夫朱辨之文
嗚呼蒼蒼者天其可問否耶造化之權其亦有掣肘耶
嗟嗟辨之不得其壽而徒得其孝謹忠厚不畀以貴而
徒畀以淵源師友家富於財不遂享其安逸而徒遺少
妻弱子於其身後嗚呼蒼蒼其果可問否耶造化其真
有掣肘耶自我女弟來嬪於君數年相從得君為人三
同場屋得君為文意君壽可黃髮而貴必青雲胡為坎
止三十四春去冬日至余妻抱疾朅來城居朝不謀夕
聞君病革既不獲問疾於床俄以訃至又不獲往臨其
喪今茲窀穸復當西去而裹糧慨音容之邈矣始來奠
於一觴嗚呼其知者謂余多故而若此其不知者謂余
與辨之遽以相㤀嗟嗟辨之死而不㤀英靈如在庶幾
鑒余之衷腸
祭滕子駿文
嗚呼洪範五福壽為稱首好德考終以壽克究嗟嗟子
駿百行具有天實畀之於壽則否君之學問可以鍼左
氏之膏肓發公羊之墨守君之文章可以齊李杜之光
熖埒度尚之虀臼君之識見可以漸游夏之淵源窺孔
孟之戶牖君之議論可以敵吐屑之高談屈雌黃之衆
口君之氣宇可以激天池之三千吞雲夢之八九天胡
不仁獨嗇其壽使此數長無一獲售頃在賢關謂宜成
就四方英傑争先師友洎丁秋闈弗克論秀嗟嗟子駿
嗇者何薄而畀者何厚念我昔年謀生掣肘世情炎涼
如飜覆手君時毅然絜提左右羣嘲聚誚君亦安受仰
兹鉅德泰山北斗意其貴必青雲而壽斯黃耉豈伊一
疾遽以不救天曷其極先喪厥偶不踰旬時堂列二柩
西圃悠然南挹羣岫昔以賓朋飛觴燕豆今為同穴松
楸岡阜弔者盈門誰不悲疚幸君有子芝蘭瓊玖異時
騰奮實大君後君其瞑目死當不朽嗚呼方君之喪我
適卧病於林藪及君之葬我復裹糧而西走嗟泣奠之
無從徒凝哀而莫剖遡東風以寓文尚來歆於巵酒
祭叔母齊安郡夫人孫氏(為母氏作)
惟靈幽閨玉潔兮塵壼蘭芳笄字來嬪兮媚于尊章相
夫子而贊鈞衡兮闡化源於中堂寶繒金鈿兮拜寵渥
之熒煌實天介其遐報兮視黃岡而啟疆方嬉娱而宴
喜兮暢偕老而色康臻脩景之希有兮樂化日之舒長
俄夜壑之舟移兮慨䪥露之晞陽嗚呼哀哉我為冢婦
靈實介兮方相得而益彰蒼顔鶴髮年相若兮孰謂靈
遽返於僊鄉聽鼓盆於黼帳兮聞嬰慕而悲傷幸佳城
之兆吉兮將襄奉於東岡心旌摇兮遠望身匏繫兮莫
遑盼靈輀之啟道兮紛雨淚而滂滂寓哀情於寸紙兮
陳菲儀於一觴靈而有知兮擁珠葆而來嘗
祭諸葛機宜文
惟靈生長東嘉月評所推文采可觀德義可師晚登上
第世與我違閉門却掃不求聞知交游勸勉結綬王畿
得官長樂枳棘卑飛我帥七閩一見竒之絜置幕府機
密是咨叩之凝然如萬頃陂即之飄然如千里騅剡奏
九閽將究設施胡為一疾竟喪大期方君卧枕我即命
醫君曰病渴泉溺無時使人染指其甘如飴是殆將死
其又奚疑語未信宿俄以訃馳使我怛焉咨嗟涕洟問
其所親屬纊何詞答云治命神色怡怡疊紙數幅援筆
一揮貽書故人俾訓吾兒有田二頃可以無饑裂其彊
半為姊妹貲廼祝母氏善保壽祺某也不孝莫侍庭闈
惟弟與妹尚克扶持廼告室人吾其語離死婦人手丈
夫弗為汝宜亟去勿過傷悲言訖奄然舉體如遺伊君
篤行出於天姿行年五十冰玉無疵死生之際不挂一
絲賢者易簀哲人其萎君今掉鞅與之同歸嗚呼我得
君重君方我依今其往矣助我者誰弔以斯文莫寫哀
思魂其來兮歆此一巵
祭汪聖錫端明文
惟公為善不期於近名而令聞廣譽若形影之必隨輸
忠不期於自衒而危言讜論若星日之昭垂至如文為
世範政擅吏師則又天下以為不可企及而公之所優
為備此數德皆世表儀獨於濟時行道則若有物尼其
足而不得馳此易簀之日學士大夫識與不識莫不咨
嗟而涕洟某生有幸會與公同時道山數月飽承風規
外温而厲中曠而夷使人叩之無弗獲即之不忍離而
况酒酣握手各以器業而相期概之古人允謂已知兹
焉聞訃倍切哀思想公英爽御風騎氣已徜徉於八極
之表與造物者同歸回視舊游真若蚊雷之在汙池儻
未㤀情歆我一巵
祭曾原伯大卿文
伊昔東魯秀萃山川萊蕪郕伯奕葉生賢跨漢歷唐寂
寥千年迄於我宋衣鉢始傳惟公有尊道德純全文傑
昭代炳炳遺編公為冢嗣風烈隠然忠孝蘊蓄亦輩淵
騫出擁星軺主意備宣歸聯月寺讞議無冤謂宜持槖
亟上甘泉力以所學陳於王前云胡小疾醫莫能痊仁
者不壽孰詰彼天尤可念者庭方殖萱想公齎志此恨
綿綿幸今棣萼闊步英躔晨昏定省得奉周旋公其瞑
目脫屣塵緣逍遥世表造物差肩顧我與公雅相知憐
兹聆訃音中實怛然匍匐往救膂力既愆寓哀一奠心
折涕漣
祭湖心廣福院魏王祠文
洪惟昭代克生賢王王出為郡我還故鄉邂逅相遇念
舊不㤀或陪燕爼或和詩章間得共醉樂未渠央我忽
環召再坐廟堂王猶符竹譽謁龔黃遂加牧伯寵命煌
煌謂宜三錫入覲吾皇蘭陔戲綵密侍清光九重注想
指日治裝夫何屬疾趣駕莫遑及我告歸王已穴藏巋
然壇壝廟食此方顧瞻貌像寧不䀌傷惟王陰德蔭美
甘棠雖云往矣死而不亡必與造物八極翺翔今兹寓
奠肴茗馨香王其來兮歆此一觴
祭陳丞相文
惟公德尊一代忠結兩朝身翔丹禁步穏青霄恭惟初
政方撫弊凋惟時督府欲奮旌旄衆口應和鹽梅莫調
上乃命公入幕為寮公陳自治用抑其議既不可遏卒
至敗事人皆謂公緩頰詞費觀兵非時豈公本志暨公
歸班上益注意進長羣材登庸政地乾坤清寧三光昭
明水旱不作萬國昇平赫赫真主商宗周成是宜康輔
億載萬齡乃退急流鴻飛冥冥雍容綠野為世耆英方
祈壽祉遽隨逝水天不憖遺人失依倚云亡之歎情曷
能已我昔定交更相知已挽公上道逸駕同軌迄如所
期歡好終始歲晚江湖絡繹音書渠渠問勞風義凜如
間以詩筒健句起予龍蛇飛動筆力豐腴老當益壯古
語非虚今其長往使我嗟吁幸哉有子召公是似他年
閥閱世濟其美公在九原可無憾矣載瞻素旌邈數千
里雪涕遣介奠兹薄菲靈其來兮鑒我心膂
姊太宜人安厝祭文
嗚呼我生膝下少姊二春姊在髫齔已如成人惟祖父
母及吾二親凡有疾苦色憂涕洵為粥為藥靡懈昏晨
迄於良已始克欣欣我自提孩瘡痏滿身膿潰涴染展
轉嚬呻姊於是時便能撫循焚膏繼晷澣濯縫紉暨於
諸弟友悌惟均伊其禀賦實自天真故我祖母撫姊而
云汝之敬愛迥然不羣知誰婦汝必有嘉姻長適陳門
事姑恂恂姑亦祝姊受福無垠是故報施率由穹旻身
享上壽三拜恩綸子女盡孝室家蓁蓁考終之日宗黨
歸仁遺德在後踵武簮紳人生具此豈曰無因某掛冠
歸老卜築湖濱與姊居室相望為鄰良辰聚首豈樂斯
頻謂當期頥同此燕申胡為小疾遽以沈淪使我暮途
觸景悲辛兹焉窀穸奠以芳醇病阻臨穴慟泣沾巾
祭表弟貝叔懷省幹文
惟靈學足裕身材能幹蠱刻意儒業思紹父祖場屋失
利生計益窶出贅異縣期立門戶攻苦食淡銖積寸累
迄于有成居列倉庾我實中表常加存撫晩薦於朝遂
縈簮組捧檄丹丘𣙜酤是處廉介自將一毫不取意其
遠大亨衢闊步豈伊微疾遽終官所嗚呼哀哉他人有
命蔭子封婦他人有家歌童舞女惟吾叔懷儉約如故
憂歷丘山樂無絲縷年踰上壽竟亡羇旅此鄉黨親戚
所以悼其晏暮有貲而不享憐其平生徒勞而無補也
二子奔喪靈輿克舉尚祈肖似以昌厥緒我欲往弔江
山修阻寓衷薄奠有淚如雨
祭潘德鄜經略文
惟靈仕踵名宦學傳聖謨孝悌忠信兮訓諸子弟睦婣
任恤兮表諸鄉閭文章兮士争嗜如膾炙翰墨兮人珍
藏若金珠三畿甸兮持節兩帥閫兮分符布宣上德兮
風行列郡撫育吾民兮譽滿寰區壽皇倦勤兮遜寶位
聖主嗣德兮御皇圖亟下絲綸兮召為宰柱力輸悃愊
兮願息田廬茂松菊兮三徑佳山水兮五夫上貪賢兮
猶煩共理畀舊職兮遲次當塗明目兮視千鍾為燕雀
高懷兮渺一世於錙銖彼突梯脂韋兮老乎行役甘卑
陬齷齪兮大耋嗟吁以吾止足兮較彼奔競其相去兮
何啻清溝與汙渠方徜徉於雲外兮享人間之清福宜
得壽於無窮兮與彭聃而為徒俄嬰疾兮腹有河魚之
變正而終兮又何羡於首丘之狐搢紳嚬戚兮為之傷
䀌慘慘兮為之號呼念我平生兮投分甚密晚聯姻好
兮愛女遣妻於吾雛雖相望於異縣兮一潮汐而可至
將杖屨之過從兮命肴醑於盤盂豈伊今日兮白玉樓
成於天上宿約乖違兮乃遽奠於生芻顧愆筋力兮未
獲拊棺而一慟寓哀於辭兮徒涕泣以冰鬚
祭王季海丞相文
惟公生遭興運少負竒材金閨紫微演卿雲黼黻之詞
藻玉堂黃閣陳禹臯都俞之謀謨周旋半世以有餘
敭歷兩地而幾徧不離京輦卒踐鼎司直道公心何恤
風波之洶湧竭力盡瘁惟期日月之照臨撓不濁而澄
不清柔不茹而剛不吐難與流俗言也當於古人求之屬
萱堂起故鄉之思歸相印遂真祠之請樂林泉而未久
悵風木以纏悲創巨奚堪痛深致毁病惟啜粥食不御
葷氣血漸羸精神亦耗雖醫巫之並用奈藥石之無功
曾不終喪迄成長往會時逢於揖遜慶治洽於雍熙當
宁隆念舊之恩指日遲奪情之命方芝封之欲草俄薤
露之先晞一旦訃聞兩宫痛悼始陞孤棘荐贈公槐肆
典冊之哀榮播寰區而聳動嗚呼論臣子之大戒惟忠
孝之二途公忠以事君誠而弗偽孝以事母死且不渝
此實萬世之楷模豈特一時之矜式宜乎高門陰德報
在子孫蓋代洪勲銘諸彝鼎有識共贊不約同辭念我
生平與公友善題名鴈塔猥預聯鑣簉跡鳳池居慙揚
粃矧吾幼女得壻賢郎既姻契之綢繆故恩情之款密
云亡之亟霣涕何窮慨筋力之衰遲怯江山之修阻凝
睇千里寓哀一觴靈其有知鑒此精意
祭無垢先生張公侍郎文
惟公學承正宗文肩前輩卓行珠玉淨無瑕纇射策廣
庭英俊如蝟公以萬言奉當大對臚唱裒然名喧海内
持橐從班表率在位退食私室門多旌旆一世人龍孰
不愛畏晚守永嘉吏課推最不施刑威專用教誨力叙
彝倫俾俗純粹某掌郡庠時適相值傾蓋㤀年雅同聲
氣乃以旦日衣冠畢萃端笏趨隅薦牘見遺公云舉詞
深有旨味識超幾先意傳經外惟此八字三宵不寐思
而得之實錄無愧佩服華衮銘在心志子壻宰邑拜公
墓隧命掃松楸常加葺治報以峻事老懷良慰幽潜重
光山明水媚九原可作嗚呼兹地惟公生有盛德没為
神類與造物遊間須一至千里寓奠酒醪牲餼追念知
已臨風堕淚
祭沈叔晦國錄文
嗚呼叔晦淳真資禀不羣試舉大略可悉其人以言其
道得師深造優入聖域能窺閫奥以言其材知悟心開
何患事物紛至沓來以言其學正而不駁因流知源横
渠伊洛以言其文傑出橋門兩優上第名亞省元以言
其狀修髯廣顙鶴立鷄羣咸知敬仰以言其言時然後
宣齒牙餘論學者爭傳嗚呼人有一善必膺世選君兼
數者乃不通顯遲次佐州獲未及收遽以淪殁命不為
謀嗚呼上不獲終養於母氏下不逮延賞於諸子此意
蕭條可哀也巳有酒既清有肴既馨寓兹一奠心折涕
零
鄮峯真隠漫錄卷四十三
