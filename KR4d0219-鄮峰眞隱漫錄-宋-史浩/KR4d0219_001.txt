鄮峰真隱漫錄卷一
宋史浩撰
古詩
東湖遊山(庚申居下水)
四明山水天下異東湖景物尤佳致古來奇處蕪沒多
極目空餘老蒼翠最稱險奥唯福泉崒嵂萬仞摩青天
屹起精藍名夀聖松風䬃䬃泉㳙㳙一徑﨑嶇通下水
風物人情更淳美兩椽茅屋何蕭然是即吾廬靠山起
吾嘗終日倚闌干眼界峨峨碧玉攅有時出戶一乘興
枯笻蠟屐隨清湍攀蘿直上上水去烟霞迤邐僧家路
龍藏虎蟄天地寬陟岵欷歔空墮淚次經象坎白雲庵
隂崖斷谷常青嵐中有村墟號韓嶺漁歌樵斧聲相參
陶公霞嶼峥嶸出秀傑緜延數非一鼈山孤立水中央
規圓不賴人鑱刻地雄山壯泉源豪七十二溪俱怒濤
截山突屼起六堰百尺花蹊金石牢鳴桹擲釣漁艇
短數百成羣來往欵綠蓑青笠苦忘歸細雨斜風渾不
管棲真蘭若唯南隅聞是徐王舊隱居蓮塘十里香風
闊鳬鷖鸂鶒時沉洳一帆迅抵青山寺丈室雲堂高贔
屓森森松菊蔽村祠細讀刓碑知故事云是皇朝李使
君濬濁澄清利後人迄今旱歲賴實利血食往往長秋
春破霧穿雲梯磴滑石脅山腰徧金刹濯足清流舒嘯
長篔簹十畝清風戛紫衣道士氏曰朱高論山前結草
廬客至石壇無俗物横琴數曲酒一壺對岸二靈只一
葦依約誰家葬龍耳夜深疎雨洗遥空一朵濃雲罩山
觜金襴禪老今大顛壞衲蒲團日坐禪我行不問西來
意消息還將方寸傳烏石山頭滕奥口泓澄萬丈輝星
斗過客誰知此地靈只聞靜夜生龍吼鑑湖蕪沒多田
疇臨平車馬尤喧啾紛紛未識兹萬頃神仙窟宅合在
東南北西陬周游幾千里此興猶未已歸來摸寫筆不
停大匠從其誚狂斐
時晉亨作小軒塊石盆池名曰趣遠真隱居士
賦之
新晴可步履杖策穿雲林蕭齋有達士六合涵胸襟東
偏闢小窗廣袤不盈尋片石遠山意寸池滄海心乃知
一芥子可納湏彌岑歸鴻目不盡為爾發微吟
次韻鮑以道天童育王道中吴體
逆雲佛塔金千尋傍聳滴翠玲瓏岑春供萬象富遠目
嚮答兩地紛啼禽風搖野幘去復去露浥乳竇深尤深
奇聲俊逸鮑夫子蓮社不掛淵明心
次韻楊少輔山居六詠
疊山
嵩山遠萬里兒孫可邀致當軒羅三峰便有出羣意不
蠟謝氏屐徜徉日游戲邂逅風雨興端可名福地
鑿池
蕭蕭足佳致心遠地自偏斫去蒼苔紋得此清泠泉湛
然不容滓於以明性天肯復以童兒見誚韓公篇
栽松
童童蒿艾間拱把力尚微托根一得所勢隘天四圍春
煙滋蒼髯朔雪被羽衣他年大夫封風雨良足依
洗竹
春林藉雷驚&KR0766;&KR0766;牛羊出風月邇來稀厭此琅玕密繁
柯謝一洗挺挺歲寒質終成葛陂龍雲路騁駿逸
澆竹
芳圃向成趣雨澤多愆時花開不抱甕花謝嗟何為潘
岳興不淺陶潛顔可怡安得商家霖萬木均嬉嬉
薙草
設羅門巷靜草深山更幽何事勤誅鋤杖屨來羊求王
孫未歸楚萇弘已棄周惜此年年綠君其勿剪休
雪中三英
梅花
雪花大如毬萬木方枯愁綘衣孕珠顆的皪枝南頭風
標信孤挺游戲墮人境褪白露微青志已在金鼎
蠟梅
蜂房釀餘滋衆香薰蜜脾幻作應真面行行排玉枝相
看紫檀色風搖振金錫天遣久住世不畏高樓笛
瑞香
蕙帳萬緣空幽人鼻觀通破曉捫翠麓獲此錦薰籠造
化本無意芬芬隨爾類不知鼻聞香還是香浮鼻
次韻慈奥寂照院僧石岩花
谿山朔雪銷籬落始聞花信驚梅萼韶華一瞬掉頭
去滿眼園林成翠幄誰知幽谷猶藏春萬蔕千跗意態
新霞光分彩氣欲熱露浥燕脂色未勻墨工繪句謾稱
好不見此花空到老子美羞看黃四蹊退之不數紅雲
島天下健步吾能用擬擘雲頭騎綵鳳呌閽乞與生香
歸只許牡丹名並飛
雪夜行舟罵鬼
朔風一夜吹寒雪萬里青山變華髮東湖興盡回扁舟
兩岸蘆花照天發篙工撥櫂光陸離一簔好景渡頭歸
忽驚波面漸幽晦問訊歸程船復退空岩有鬼鳴啾啾
鼓檝揚波如部隊須臾夜朗分西東對岸村墟指顧中
妖氛孽影叱咤散人家燈火猶朦朧嗚呼山鬼爾何錯
滅頂於余奚所作不能隨爾作禍釁冷炙殘杯圖咀嚼
我有長牋叩上真我有健步飛如神請呼雷公起霹靂
割截汝輩為微塵嗚呼山鬼聽我語從此逍遥自游止
如斯攪括枉費力生死由天不由汝
宣州李漕園亭三首
控鼇亭
平生謝宣城作意澄江練不知煙霞間有此巨鼇抃三
山沒泱漭幾歲舞鰌鱓邂逅釣竿手一掣金背見控之
朝玉京飛騰絶星漢控之游絳闕蓬萊壓諸彦偉我亭
中人風雷有奇變何必紫綺裘日誦黃庭卷
吸川亭
百川緲鯨波鯨背高突兀佳氣浮金銀層觀可髣髴中
有萬頃陂餘地納溟渤咫尺三千里驚湍讋凡骨而我
理煙艇遥欲窺其窟凭欄俯瀰漫始覺到&KR0886;崒涓流信
汚沱晝夜徒汩汩萬錢沃燥吻何取杯中物
守道堂
徂徠不可倚衡茅跡已陳凜凜蓋代氣千載日日新拭
眼登高堂佳名信可人向來子石子無乃公前身作頌
擬清廟未免世俗嗔偃蹇百僚底見有雙眉顰公今文
章伯筆力重萬鈞廟堂有䕫卨此道公當伸
史伯魚讀書堂
我來嗟許晚已失讀書堂遺址煙熖餘草木猶輝光乃
知子史子揭名意何長書冊本可好履踐斯為良癡絶
蠧萬卷未若陶食忘苟得是中趣高可雲外翔政不守
螢雪汩汩勤朱黃譬如沈痾痊安用千金方
代叔父九經堂歌
黃冠物外士碧眼世中兒琅函赤軸富裒蓄金作蛟龍
盤繡栭撞鐘擊鉢走聾俗聖典寂寞令人悲我登九經
堂四顧光陸離畫簷散彩噴朝日翠幌倒影搖天池牙
籖插架争突兀若有鬼物森扶持使君雅意尊經術故
闢後圃披遺基咄嗟土木上星漢下視仙宫梵宇俱么
微我願兹堂徧寰海共治皆以經為師一變人心至齊
魯再使風俗躋農羲却向兹堂命賓友霜藤象管唱新
詩東風吹到君王耳喚取文翁歸玉墀
次韻沈澤夫逍遥歌
在昔蒙莊有至言萬物逍遥天地間大鵬斥鷃異禀賦
隨性奚假人防閑怒飛未覺宇宙隘决起那知世界寬
洪纖有量莫相越智巧不用常優閒默觀萬化盡如許
脱悟此理行非艱但當涵飬取深造工夫祗在澄心源
心源澄寂固能應視彼所寓皆居安佳哉蒙莊豈誕妄
所得實自吾孔顔達則兼善非附勢窮而獨處非左計
陋巷簞瓢依聖師何殊禹稷游平世脩仙欲生成大幻
佞佛欲死是乾慧死生之說本同歸原始當求一言契
了知吾道出世間學渚深流不思濟遂令前輩薄後人
直謂軻死真無繼此生造化曷可輕勿為名利思營營
吹噓呼吸勤吐納導引致夀先熊經後枯正藉一溉力
且使既老身康寧向上更須觀一著一之所起猶未形
從渠海岱自更貌何止一閱三千齡守一還期守真一
真一誠通能事畢吾之所取進乎技解牛中得飬生術
次韻沈高卿雜言
讀書正其遠大者莫為蟛蜞專爾雅儻從紙上覓筌蹄
當識升高必自下富貴不來將奈何豈作求食思毁瓦
富貴適來無容心處以恬然寧滿假仕宦要須得若人
是為學足美其身萬方思治徯康濟當吏立政頻諮詢
從容風俗到淳古坐可堯舜吾君民昂頭引頸不愧慚
奚必翰墨誇清新吁嗟二者理非各俗儒妄分誠臆度
學成用我鶚在天不用聊復龜藏殼名利寵辱尚如許
死生之變良足託沈子才雄敵萬夫聲華合與前賢符君看
昔人可炙手行若市井真屠沽敝袍陋巷世不如往往
胸次多良圖廼知富貴本餘事窮達有命吾生俱君詩
卓絶了無和我復感激重揚揄難逢臭味同勉子謹厥
初毋待桑榆補東隅
代上孫仲益尚書生日
吳山高兮江水長江山欝欝蟠光芒上帝靳固鍾俊良
數千百歲誰可當西徐老人鬢眉蒼身着秋碧雲錦裳
馭風騎氣下大荒帝命錦繡裹肺腸天門賜之龍虎章
下為人間除不祥主盟吾道承素王向來斯文病膏肓
公於此時氣堂堂道配歐蘇力相望朝游蓬壺暮扶桑
黼黻河漢回輝光臨流拯溺為舟航人生廢置不可量
萬里放逐蛇虺鄉翦翎籠中看鵰翔小儒願公如子房
不願公貴如六郎玉烈石髓請飽嘗不須更待龍宮方
題陳天予國正借軒
子猷昔借宅餘地著霜筠君今地無隙乃復借諸鄰開
窗羅萬箇傾蓋如相親輕風韻蕭瑟密雪乘珠珍行當
享清絶寧問誰主賓人生空洞間千畝納渭濱胡為徇
目力咫尺分參辰便當混物我一視無越秦還以賞君
軒借與不借均此意識者會君無語俗人
贈天童英書記
學禪見性本學詩事之餘二者若異致其歸豈殊途方
其空洞間寂默一念無感物賦萬象儒懸鏡太虚不將
亦不迎其應常如如向非悟本性未免聲律拘英師箇
中人以詩隱浮圖桃紅柳青青翠竹黃花俱誤落世間
耳脫略公卿徒昨朝得東風打包過江湖胡為來帝鄉
呌閽徹宸居堂堂老阿師道價東西徂住山垂一世學
子紛雲趨寒潭風靜練皎月天心孤邇來隻屨輕片雪
銷洪鑪願言立疆名故事臣敢誣事成明當發長吟入
春蕪從兹窣堵波山雪閟天書顧我坐學省兀兀如守
株因君聽篷雨為謝故溪魚
次韻遊西湖(李知幾國錄)
平生林處士一葉老波光坐令西湖名千古磨蒼蒼邇
來子李子掉鞅出柴桑官閒到休日清淺尋幽香金風
度林麓野艇生微涼竹閣寄登覽孤岑水中央拂石辨
奇蹟哦詩味遺芳歸來筆不停醉墨翻淋浪他時三賢
亭合著君在旁只恐作霖雨幽夢通商王
次韻馮圓中酴醿
東風滿架吹寒玉慣逐園丁供菜束瀛洲一見眼偏明
縹渺霓裳舞仙曲紛紛桃李俱蒼苔冰壺着此真幽獨
更須釀取甕頭春醉倒莫看蠻與觸
碧雲堆裏顔如玉紅紫便應高閣束千尋結架上青冥
山外水邊隨詰曲飄然來及牡丹時潔白自知吾步&KR0870;
道人儻置枕屏前第一莫教纖手觸
次韻馬德駿贈劉韶美(時不就試)
迢迢弱水環蓬山山在虚無縹渺間子有仙風彌八極
雲烟為爾一開關却欲管城邀四友寫出嘉模看匠手
功名不掛達者心未比即時一杯酒夫君胸次非不活
就使口占須腕脫惟其不欲世人誇辯洽漢董唐劉顔
如甲
次韻王龜齡贈韶美
奎壁忽墮地晁董喧炎劉公生百世後掉鞅從之游仙
桂滿月窟何事玉斧修亭亭看直上高壓百花頭昔我
登麟閣正喜挹風流參辰曳裾日心旌倍悠悠紉蘭作
春佩采菊供晨羞相期有義路歲晚俱能由
和建王雨中聞戒酒之什
簇雲行太虚作霖自天意涼氣入郊坰通宵喜不寐鼕
鼓喧銅駞鯨鐘韻蕭寺遲明上層樓羽扇端可棄萬象
奔空來攬之入詩思七椀有餘清一觴成徑醉倒着白
接䍦飄蕭新出笥客有可人姿終規聊見志樂飲雖及
辰沈酣非所恣主人雲夢胸綽有容物智温顔起謝客
博哉斯言利平生千金軀於此肯嘗試逡巡掃鉅篇華
衮酬一字觀者嗟賢王不以儒為戲
上建王生辰
上帝昌我宋高目視所以天子亶聰明亦既受多祉慶
澤渺夢圖班衣有元嗣兹辰甫誕辰想見龍顔喜
子孝與臣忠二者有大戒王今得兼隆無乃神所介晨
昏奉赤墀腰圍白玉帶堂堂真天人驕吝蔑纖芥
中使曉飛鞚下拜金屈巵門既卻賀賓宴不侈曲眉玉
鑪淨棐几但誦天保詩在我有古制在彼俱弗為
下客曳長裾薄技奚所奏唯有六經腴王心本研究方
瞳秋月明綠髮寒松茂天子歷無疆王亦千萬壽
遊西湖分韻得要字
儒生紙上争攻剽傳癖書癡等貽誚不然利海競錐刀
或向名場羡華要紛紛臧榖兩亡羊說以西湖却頭掉
西湖自倚傾城姿肯與西施角年少品題定價有前賢
陳迹班班猶可弔試因休沐許尋盟淨洗緇塵一登眺
身疑孤星破浮雲心逐驚猱走空嶠野竹萬箇秋聲虚
敗荷十里香風妙凌霄金刹梵仙居怪石嶙峋餘萬竅
高敷桂子浥新黃好傍長枝發清嘯老禪林外熟蹲鴟
雙耳不聞天使召行行欲問處士橋路轉忽逢水仙廟
未羞菊蕊荐芳馨一盞寒泉敢先釂翩翩沙鳥沒蒼烟
紅蓼丹楓舞斜照急呼艇子汎漪漣正欲渡間狎漁釣
同行磊落三數公嘉此襟期非素料襞牋吟寫樂遊詩
愈使西湖有光耀伊余同賦却㤀言了知造物工相撩
千古遊人安在哉城郭山林歸一窖會須象罔得玄珠
可免小兒輕侮笑
次韻洪景盧雪(時約往玉壺觀雪因余詩罷會)
瑶臺迥物表地脈誰解縮一朝天門開跬步即瓊屋靄
靄行簇雲霏霏忽昧目初疑蛺蝶驚故遣兒曹撲須臾
大如席幾車飛鸞鵠化工信巧妙花卉千林足潔白皎
奇姿光芒渺地軸清垂寒江釣靜折空岩竹唯人在宇
内太倉一粒粟俯仰得真賞四坐列羣玉錦繡張軒牖
珠翠輝華燭鉢擊筆下成杯催甕頭熟檀板襯紅綃更
殢新裁曲寧知冰氏子窮歲無半斛裘褐欲蔽膚尚待
春苗綠為瑞豈宜多晛消胡不速
聽阮
水晶宫殿黃金闕玉斧修成大圓月漆光照膽毛髮寒
依約峰巒見林樾誰人於此安四絃流水高山寄清越
初如孤鶴唳藍田漸若羣鸞舞丹穴疎疎夜雨滴秋階
忽然雪竹空岩折世間萬態不可窮絃中有口俱能說
錦瑟華年過眼休枯桐已為伯牙絶是間真意亘千古
千古仲容名不滅人生俯仰天地内瞬息百年同一閱
請君姑置是非事來憑雲窗聽高潔
寄題勝金閣
黃金委糞壤六籍垂日星兹焉論勝負無乃未知經雲
林倚傑閣楚楚羅汗青寄與閣上人移之置中扃
鄮峰真隱漫錄卷一
