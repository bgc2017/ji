鄮峯真隠漫錄卷二十四
宋史浩撰
啓
代彭支鹽賀楊樞密知宣州啓
伏審黼帳大臣燕居仙館綸封新命起鎮澄江一方欣
澤被之為榮四海謂公歸之有日涓辰剛吉篤意承宣
竊深歡慶恭惟某官渭水非熊傅巖霖雨昔居樞筦巳
舞干羽於舜階今處藩維將試鹽梅於商鼎暫擁西轓
之重來臨壘嶂之間蔭敷白畫之甘棠仁散清宵之畫
角縉紳增耀誰嗟衛士之北門欬唾所加悉是平津之
東閣伏念某江湖末裔塵土微人州縣之職徒勞人筦
庫之官何足道猶遵士檢期綴家聲然而考殆十書章
纔四上一時洪碩阮眸雖憫於孤寒隻字褒揚禰薦未
逢於特達不有薄雲之高義誰其援已於垂成輒伸燕
雀之微誠併冒甄陶之大造尚念鈞閎之遠深慙賀牘
之遲
賀徐侍郎知明州啓
禁籞真儒西離帝闕奎躔景曜東照鄞州湖海增輝士
民胥慶恭惟某官德符時望論右朝評蚤膺簡注之隆
屢錫光華之任七閩𣙜利巔崖均兩腋之清風二浙平
反蔽芾足萬家之美蔭聲飛衆口眷厚一時遂躋中禁
之華途總相南丘之大祀嘉哉啓沃方親玉座之尊寵
以藩宣遽拜虎符之寄矧四明洞天之仙窟實句章孝
子之故鄉正賴風流式期康濟佇擁芝泥之檢仍歸玉
筍之班某忝受一㕓將依大冶望塵而瞻馬首阻詣前
途戢翼以附龍鱗行符素望其為欣幸罔罄敷宣
賀錢寶文除淮南運使啓
伏審宸恩荐至漕節再持肆頒紫檢之明綸盡復青氈
之舊物凡居陶冶莫不歡呼恭惟某官方重秉彛粹和
天道蚤由人望自結主知逢時熙泰之朝平步顯嚴之
地初紆郡紱奬提洛下之書生俄擁星軺備給關中之
糧道方寖躋於舘閣遽靖侍於庭闈蒼生謂何未老東
山之安石天下幸甚果來北闕之枚臯眷淮甸之奥區
實江壖之都會人稀地廣貨溢利遺所以煩使指之臨
可以知朝廷之意佇臻康濟即拜登庸某頃以孤寒猥
叨覆露逖聞成命彌激懦衷悵困處於幽畦阻贊榮於
行旆慶頌之至敷述奚殫
賀秦待制除敷學知宣州啓
伏審牙旌入覲綸詔中頒錫南金璀璨之章增内閣邃
延之職朱轓啓道兼過家上冡之榮畫戟凝香寵宣化
承流之寄涓辰開府載路馳聲竊深慶慰恭惟某官先
生當世真儒斯民先覺以軒冕之貴而幼從韋布以鐘
鼎之族而久厭虀鹽文章實甘泉從官之流器識有元
祐諸公之韻英飛霄壤眷重冕旒輒從啓沃之班屢著
仁賢之譽恩波衮衮罄苕霅以言清德宇隆隆與鄞鄮
而爭聳陞華延閣易鎮名藩錫麟經一字之裒光浮奎
畫賁寶帶兼金之飾色耀身章宛水歌謠昔襦巳具燕
山咫尺晝錦何殊行底最聞即膺樞拜某&KR0706;﨑可笑險
阻備嘗昔曾受地於一㕓身滋雨露兹復瞻風於數驛
目睇門牆欣聆視事之初疊擁增榮之喜慶抃交至百
倍常情
賀俞敷學知紹興府啓
禁林仙伯西離秦淮太微景星東臨禹穴會兩鎮旌麾
之盛實一時朝野之光拜命啓塗涓辰開府竊深歡慶
恭惟某官德為元老道並真儒爰簡注於帝衷遂登崇
於天府政專愷悌寄重蕃宣畫戟凝香靄姑蘇之和氣
朱轓曜彩揚建業之春風既圖任於老成復周旋於藩
輔蕭何鎮撫昔寬西漢之憂畢公保釐兹起東郊之治
佇飛芝檢即亞槐庭伏念某蓬蓽寒生箕裘末裔得官
一尉待次五期適逢馬首之來偶幸瓜時之及抗塵走
俗知無補於公家附翼攀鱗信有緣於今日其為欣幸
罔罄敷宣
賀史學諭啓
伏審榮奉府符寵還學職青氈舊物僅如合浦之珠白
雪陽春俄示燕公之筆相期甚厚為善不貲某人宗兄
學足美身文能貫道秋天薦鶚昔聞禹穴之先登春浪
化魚今佇堯階之首唱然猶飭躬抗節刻意甘貧摘葉
記遺囊螢聚照詩書滿腹遂為槐市之宗師菽水盡懽
用竭萱堂之侍養行膺結綬彈冠之貴少答截髮斷機
之恩某巷處瓢懸家居壁立四方餬口莫支數百指之
供須五斗折腰未獲三千鍾之廩餼貧非病也且為君
子之固窮勤而行之庶或上士之聞道豈意飜覆雨雲
之日獲從語默金蘭之游同氣相求既克惇於交態
異姓為後更獲踐於宗盟聞鄉先生之得吾人慶邑大
夫之為是舉其為欣頌罔罄敷宣
賀新餘姚高知縣啓
伏審榮綰銅章南辭謝嶺駿馳寶馹北指舜江百里增
光羣情延頸矧居僚屬尤劇歡悰恭惟某官政實吏師
德惟人傑殖二松於奉水飽詠江山起雙舄於蜃川將
臨民社琴堂虚靜咸徯宓生花圃幽深佇來潘令祗恐
鳳飛丹檢促對九重不容鯤在北溟暫居一邑伏念某
螢窗暗質雪案寒蹤壯矣效官為飬親而就禄佳哉得
地偶賢尹之登車行遂識韓果符慕藺非所非而是所
是當佩微言步亦步而趨亦趨願希高躅其為幸會罔
極敷宣
賀曹徽猷知明州啓
蓬瀛路近仙伯承流牛斗星明海邦奠枕漕輓功名於
兩路蕃宣寵寄於一麾凡處封疆欣逢父母恭惟某官
斯民先覺當世真儒蚤由人望之隆自結主知之厚王
畿千里兹巳底於富強侯甸列城咸聳觀其風采陞華
延閣共理名藩句章實孝子之故鄉四明乃洞天之仙
窟蕭何鎮撫昔寬西顧之憂畢公保釐兹佇東郊之治
衹恐旁求於柱石不容久駐於旌麾伏念某五斗折腰
方在雲天之下一㕓受地又欣桑梓之邦進退不失其
依歸夙夜實增於鼓舞行迎馬首期一識於荆州庶附
龍鱗獲屢親於北海其為慶幸罔究敷宣
賀徐侍郎知平江府啓
顯被明綸進移巨屏高牙啓道會兩地之旌麾畫鷁衝
風破一川之烟浪凡出甄陶之下尤深鼔舞之私恭惟
某官道茂佐王業隆濟世文章翰墨傳衣鉢於江西政
術謀猷取驊驑於冀北星軺屢擁荷槖斯持暫辭玉筍
之班來闡朱轓之化甘棠敷蔭巳騰鄮嶺之芳畫戟凝
香行報姑蘇之政即登黼帳用亞槐庭某齷齪無堪孤
寒有素爰受識韓之幸果符學孔之心燕頷鳶肩知有
他年之稟賦龍鱗鳳翼實資今日之躋攀側聽芝封倍
增雀躍行展望塵之拜光馳賀厦之緘欣忭之悰敷宣
曷既
賀新餘姚趙知丞啓
伏審拜恩楓陛貳政雷封舜水江山歌滿漁樵之路魯
宫芹藻譽先韋布之流矧在末僚尤深歡意恭惟某官
世推儒雅仕著潔廉襲累世服冕乘軒之貴而自處不
驕起方丈列鼎鳴鐘之族而躬修其儉雖風標之未覿
知臭味之必同兹甫瓜時敢伸燕賀行親承於教約用
先叙於寒暄欣忭之私敷宣罔既
賀知平江府徐侍郎到任啓
伏審被旨移旌涓辰開府三吳父老欣逢愷悌之師兩
路搢紳迭受帡幪之賜歡謠載路風采動人恭惟某官
高明粹全惇大宏遠蚤以文章之光熖欝為朝著之
羽儀閩浙星軺聳一時之耳目明蘇熊軾答兩禁之謀
猷畫角聲清甘棠蔭美公平牒訟散為劒井之波瀾灑
落珠璣改觀松江之烟月佇聞報政即見召環某齷齪
無能棲遲自許奉身蝸舍之下敢意求知託跡龍門之
中遂蒙見賞永言特達之遇固非尋常之恩兹承明詔
之頒宣倍激懦夫之踴躍顧台閎之甚遠知賀牘之獨
遲方轉金風冀調鼎食聽日邊詔之屢至庶門下士之
增光欣頌云深敷宣莫究
賀陳監倉漕試得舉啓
伏審文鋒襲敵漕剡登名貞觀蓬瀛始聞踵後春申賓
客不數備員大慰羣心有光吾道恭惟先輩某官文章
俊邁詩禮雍容濃薰芝玉之香痛洗膏粱之習被一鶚
横飛之薦當雙親未老之時榮孰有加喜應不寐顧惟
東邑巳觀魯國之一人佇到南宫又覩漢廷之三道其
為欣頌曷罄敷宣一
賀何將仕漕試得舉啓
伏審詞鋒破敵漕剡登榮凡此傳聞舉同頌歎矧屬葭
莩之末尤深鷰雀之私恭以先輩某官傅粉風標詠梅
才調自傳鉢於家學常韞匵於席珍蘭玉有薰膏粱不
染被一鶚横飛之薦當雙親未老之時榮孰有加喜應
不寐驟喧紙價巳知賦就於十年既出經帷行見策陳
於三道其為欣愜莫究願言
賀王秘校監試得舉啓
橋門璧水羣天下之英豪筆陣文鋒擅場中之聲價剡
飛一鶚名徹九霄竊惟慶慰恭以某人先輩風流烏巷
之居瀟灑青氈之裔藉孔庭之詩禮甘韓子之虀鹽胷
中武庫之森森舌上懸河之滚滚旁觀血指汗顔之斵
獨揮却日之戈下視槍榆控地之卑忽展垂天之翼雙
親未老一舉成名薦目初傳輿情允屬驟喧紙價巳知
賦就於十年既出經帷行見策陳於三道其為欣愜莫
究願言
賀秦樞密加特進進爵羣公啓
伏審顯敭大號進策上公極秘殿之隆名正崇階之一
品宏開蘂館增重巖瞻凡處鈞陶實懷鼔舞恭惟某官
望隆文苑道亞帝師蚤登一鶚於禰章遂造羣龍於堯
殿經帷闡教芸閣主盟華夷安黼帳之謀宗社席泰山
之鎮九重丹扆植巨棟於一門四海蒼生荷洪鈞於二
老庸彰異寵少答元勲聞禮聞詩茂經綸於大業拜前
拜後被尊寵於同時伏念某資稟單微趣尚迂闊雖坐
窮於泥滓猶抗志於雲霄每思前古之聞人取而矜式
矧遇當今之碩輔寧不歸依既幸識韓益思學孔兹聽
龍墀之拜彌深燕厦之情雖祥鳳九天已有離羣之勢
而還丹一粒尚期換骨之榮欣躍之情敷宣罔既
賀胡通判除廣南提舶啓
伏審顯膺中制榮領外臺百粤嚮風列城增耀諒深歡
慶恭惟某官典刑人望儒雅吏師爰淹兩郡之題輿遂
被九重之賜札登車攬轡已風動於羣僚足國裕民行
泉流於百貨即頒召節歸處禁塗歛兹膚使之光華散
作寰區之德澤某頃常望履驟荷知音初無毫髮之先
容每借齒牙之餘論方欣桑梓獲神明愷悌之依遽報
旌&KR0950;拜耳目澄清之寄雖今日無從於賀厦而他年尚
覬於登門欣忭之私敷宣罔既
賀趙郎中知泉州啓
伏審被命啓途涓辰開府據七閩之劇郡為百辟之賢
模凡在鈞陶舉深抃舞諒惟驩慶恭惟某官道探至域
學悟圓機得聖人之上乘擅宗英之大雅頃自含香握
蘭之寵出膺登車攬轡之權兹領雄藩益施妙手飛帆
漲海悉霑洋溢之恩波畫角譙門咸樂和諧之美韻佇
聞召節即造從班某頃獲望塵驟蒙傾蓋飲食教誨既
親夫子之指南奮發磨礲有類迷人之見北恨羈微禄
尚望修塗未獲日侍經帷徒爾長搖心旆兹喜藩宣之
寄得逢愷悌之師仰止鳳龍已許攀於鱗翼眷同燕雀
敢伸賀於帡幪欣忭之私敷宣罔既
賀知紹興府俞敷學致仕啓
伏審抗志辭榮陞華得謝雖七州卧轍莫回成命於巳
行而四海攀鱗共仰高風之難繼凡處甄陶之下舉深
贊頌之私竊以富貴為故鄉之游昔人慕願明哲得保
身之道大雅揄揚季世以還兹風不振蕙帳曉空者多
矣錦衣夜行者皆然况乎愷悌為一世之師忠厚被九
重之眷乃或急流勇退可謂舉世難能恭惟某官先生
材大不羣德尊無玷香濃紫槖久參禁法之班光動碧
幢屢擁帥藩之寄神明聽訟父母愛民政若見其肺肝
私敢欺於毫髮縱使期頥篤老猶當故實頻諮而乃挂
冠於康健之辰脫屣於功名之念是為全節孰企賢蹤
某晩獲執鞭驟蒙推轂雖寇恂今日難遮逸驥之西馳
而吕望來年將慶非熊之入兆其為欣頌罔既敷陳
賀知紹興府湯龍圖到任啓
伏審易鎮輔藩密依宸極夾道聳觀於戣鉞涓辰始見
於吏民凡處帡幪深懷踴躍竊惟歡慶恭以某官道德
元老文章宗師蚤蜚英傑之聲鬱著忠嘉之效桐川德
澤湓浦恩波爰馳淮右之星軺遂擁毗陵之皂蓋日邊
轉計天府尹京上思愷悌之徧敷公欲撫綏之遠暨風
翔八詠仁洽長沙乃飛細札之十行來總近畿之七郡
郵傳流播民相語以交歡風采激揚吏畏威而喪氣是
真儒者實大丈夫畫戟門開喜春風之乍轉油幢節建
覩愛日之輕融佇聞玉檢之絲綸即啓金甌之姓字伏
念某窮姿弱質齷齪微材偶尸下邑之卑官適偶達人
之大觀昔年青史嘗思欣慕以執鞭今日黃堂行遂飛
騰而在治其為欣忭罔罄敷陳
賀知紹興府曹徽猷到任啓
伏審光奉帝綸榮分帥節茂宣條教巳見吏民風動百
城恩霑一道恭以某官太和陶粹奕世生賢爰際熙辰
亟陞華貫功收漕輓吏瞻猶寒惠浹藩宣民心雅慕就
寵齋壇之拜密承宸極之嚴畢公保釐行起東郊之治
召康夾輔遂臻四海之安矧此越城實惟禹會風烟秀
發擁千巖萬壑之竒牧守循良備三公九卿之選行聞
環詔即造筍班伏念某衰薄餘生迂疎瑣類一官初效
萬幸欣逢方與編氓共興歌於襦袴遽隨屬吏獲托芘
於帡幪榮抃之私敷陳罔既
賀高提舉迎侍回任啓
伏審肅將星節榮奉板輿當一人廣孝之朝獲三釡及
親之養列城交贊夾道駢觀矧惟事母之人尤劇攀鱗
之願竊以斷機著三遷之教截髮營一餉之資類能致
子於賢圖未必使身之親見豈若繡衣攬轡榮持忠信
之華綵服承顔克盡晨昏之道旌麾載路士女溢郛内
瞻壽母之光儀外壯監司之風采永惟盛事孰不歡心
伏念某蓬甕寒生箕裘素履一官聊爾雲霄徒負於胷
襟四壁蕭然菽水莫支於朝夕雖欣捧檄未慰倚門仰
祈陶冶之恩俯遂功名之念是為錫類豈曰薦賢恭惟
某官才大有容德隆無玷蚤蜚英於華要遂抗志於澄
清爰持使節以來斯式迓慶闡而至止當年鯉問以號
鳳毛今日萱闈更欣鶴髮兹乃朝廷君相之意俾貴以
顯其親遂令寰海父母之心咸舉而祝其子可謂榮矣
夫豈偶然手握紫荷召行聞於宣室腰横金粟戲永見
於老萊顧惟駑蹇之餘幸出帡幪之下儻興褒於一鶚
庶獲芘於二天及其成功均致南陔之養何以報德誓
期東閤之歸
賀新餘姚李知縣啓
伏審寵拜芝封榮遷花縣羣情允穆百里增光矧在賓
僚尤懷天幸竊深慶慰恭惟某官高材拔俗厚德絶倫頃
莅政於日畿遂更封於雷社琴堂虚靜雅稱調絃棠砌
寬閒佇聞息訟前即鳴騶之召諒無暖席之淹某行巳
及瓜尚思望履屈指旌車之至凝情燕喜之微欣忭之
私敷陳罔既
又代趙知丞賀李知縣啓
伏審光膺鳳詔榮綰銅章百里增光同僚有幸竊深歡
慶恭惟某官高材跨古厚德鎮浮譽蚤播於搢紳寵遂
分於民社舜江風月行題品於筆端越國衣冠巳歸依
於門下正恐即飛星馭不容來寄雷封某猥處聾丞欣
逢健令承顔有日託芘兹時榮忭之私敷陳罔既
賀李顯謨知明州啓
伏審輟從使指榮鎮侯藩收王畿轉輓之功被外閫蕃
宣之寄搢紳交慶黎庶興歌矧處部封尤深歡意恭惟
某官德隆千古名滿四方當聖朝晏燦之辰歴賢路高
華之選受持星節用衍邦財帝曰豐富惟汝之休公有
愷悌字民之術遂飛芝檢旋拜竹符矧句章孝子之居
乃四明洞天之地東連溟渤接三韓箕子之鄉西望鬱
葱揖萬壑禹門之會惟兹控制允屬循良想朱轓未久
於封疆而青瑣已敷於綸綍聮班玉筍進直金鑾伏念
某一介腐儒半生漫仕何幸他年之卿相來為吾土之
民師念昔執鞭巳叨屬吏迨今受地又忝部民進退不
失其依歸榮幸不勝其敷述春風方暢妙履惟和冀益
衛於生經用寵綏於天禄
鄮峯真隠漫錄卷二十四
