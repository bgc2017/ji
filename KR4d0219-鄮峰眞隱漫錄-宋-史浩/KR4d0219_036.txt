鄮峯真隠漫錄卷三十六
宋史浩撰
題跋
跋御筆賜母咸安太夫人酒果
臣某隆興改元備位參知政事臣母咸安郡太夫人洪
氏年且八十就養執政府皇帝陛下聖性純孝知臣粗
謹事親臣母生朝歲歲賚以金器繒綵薰茗之屬以為
常每進對必蒙勞問甚寵乃因元日詔錫上尊珍果俾
為私庭之夀既而臣除右僕射正謝之日再降御札以
賜臣母母子相顧感泣下拜距今二十有三年臣不忠
不孝老病且死終無秋毫上酬主恩下為親顯惟是伏
念陛下所以寵光私門蓋將勸天下之為人臣為人子
者臣既已弗稱若又使聖君錫類之意不克布宣臣罪
滋大是敢摹刻堅珉與天下臣子共之倘繼此竭忠效
節立身揚名之士為時而出則臣區區之願塞矣淳熙
十二年正月望日具位臣史某恭書
跋御筆奬諭詔
皇帝陛下踐阼之初勵精圖治思與天下更始驟擢臣
自庶官再閱月而為執政恃臣為腹心倚臣為股肱手
詔寵頒期望過甚臣朝夕思念惟懼無以稱塞凡陛下
内而孝兩宫友恩平臣不敢不贊美外而修百度恤民
隠臣不敢不將順獨於用兵不敢輕議督府謀山東臣
則曰昔勾踐報吴二十餘年乃克遂志若取山東雖至
青鄆敵巢未必可窺倘兩淮無備一郡失守則二浙騷
然不可不慮今姑可練士䘚積資糧以固吾圉不宜彰
虛聲以致敵俟養威蓄力十年之後可議恢復矣西師
守德順臣則曰昔諸葛亮常攻今鳳翔之地以進則得
長安而天下可圖也姜維代之乃西取隴右每取一郡
則分兵以守關隘無備鄧艾得以亡蜀若取德順雖至
熙原敵境固無甚損倘分兵以守一有窺測則西蜀騷
然不可不慮今姑可選將帥備器械以觀其釁不宜疲
人費財以餌敵十年之後東南兵舉可謂犄角矣方陛
下一新庶政咸思奮起以赴功名之會故不喜此迂緩
之謀反以此訾臣不知臣實不忍欺陛下也蓋臣受委
任異於稠人其敢崇虛名抗高論以為已謀哉至於納
降臣亦弗敢當邊郵擾蕩之后創痍未泯調度益繁誠
不欲以有限之租斂飽無用之流亡謂宜休養民力俟
家給人足乃可為之既而臣以建議不同丐歸之後用
兵則卒無成效使士馬器械遺亡殆盡納降則終不得
用徒困於廩給財計未充幸賴陛下仁慈恭儉勤勤積
累然而恢復之舉未能仰稱聖意蓋以臣望輕德淺不
足以服衆心材拙謀疎不足以回衆論十年之約遂成
空談臣罪萬死故因敬刻詔旨并狀臣罪亦以明前日
羣臣失謀之誤非陛下之素志也淳熙十一年歲在甲
辰九月丙戌朔具位臣史某拜手稽首恭書
跋御書聖主得賢臣頌
紹興庚辰光堯夀聖憲天體道太上皇帝不以臣不肖
擢為司封員外郎今上皇帝潛府直講臣恭覩聖質元
良尊嚴簡默講學之隙無他嗜好惟翰墨自娱取前言
往訓有禆於治道者親灑宸毫連編插架無有厭斁一
日出漢臣王褒聖主得賢臣頌獨以畀臣且曰聖主在
上求賢才如弗及故有是贈臣再拜受而藏之歲在壬
午陛下龍飛大寶臣待罪右輔竊思所賜軸末實有御
名而一介微臣蒙以字呼堂陛之分未肅非所以風示
天下請歸之御府聖恩未許乃乾道壬辰臣承乏假守
七閩且奏事闕下洎一再對從容宴侍躬進此書越明
年九月上遣使即臣治所賜御書二軸其一則再書褒
所作頌也臣瞻企九重蹈舞下拜炷香伏讀天日開明
雲煙飛動震耀心目臣謹拜手稽首言曰惟聖與賢天
地遼絶自昔帝王欲立非常之功者雖其智勇不世出
亦必求賢以自輔其未得之如飢渴之於飲食既得之
則精神聚會歡然交欣禁止令行治功日起巨魚縦壑
鴻毛遇風誠非過諭然則君臣相須理固然也仰惟陛
下洞明此理雖聖神文武出於天縦猶且當饋遐想慨
然有感於斯文顧臣何人兩拜兹寵内揆無庸莫知稱
塞栗栗震懼無地自容方今忠良俊乂布滿朝列惟陛
下委任而責成之則中興盛烈日月可覬臣雖老矣尚
庶幾見之謹奉宸藻鋟諸樂石以傳無窮俾萬邦黎獻
咸知聖天子樂於賢臣之心云淳熙甲午七月望日具
位臣史某恭書
跋御製曲宴澄碧殿詩
皇帝陛下踐位之十六載臣蒙恩再侍經幄賜召見眷
禮益隆乃九月丙辰錫宴澄碧殿酒半陛下舉玉趾臨
澄碧臣獲從遊山光水聲互相發越恍然如在蓬莱方
丈間從容談道賜杯無算抵暮詔宿玉堂之直廬顧謂
臣此會不可以無紀臣欽承睿命斐然成詩敘所以感
遇之意以進陛下繼錫宸章俯同其韻日星昭回下賁
蕪纇華衮之寵奚啻一言皆非臣不肖所宜蒙也臣下
拜跪誦仰見聖學高明文章煥發旋轉乾坤工極造化
一篇之中屢致志焉曰治道貴清淨聖言有深旨又曰
躋民期仁夀詎肯中道止此則有志於自治也曰東都
會諸侯宣王昔於是又曰都護萬年觴何當至庭所此
則有志於服遠也夫内而自治外而服遠二者不本之
從諫未有能致之者曰虛心欲受人忠言資逆耳又曰
期爾罄嘉謀使我勲業起大哉言乎臣於此乃知陛下
深得致斯二者之本也昔傅說告高宗曰惟木從繩則
正后從諫則聖高宗聽之遂能克鬼方隆商祚是知自
古聖君立志有為亦未嘗不以從諫為先務今陛下既
已明示厥旨豈惟臣愚願殫一得仰報毫分抑中外濟
濟之士或謀獻之已告或策畫之欲成莫不益思展盡
以輔成聖志則陛下是詩之作其功用不既大矣乎中
興跬可俟也直筆以記臣雖衰老尚幸見之謹奉聖旨
勒之樂石垂訓萬代又刻臣鄙句於下方庶昭宸章之
工侈非常之賜云淳熙四年歲在丁酉十月丁夘朔吉
具位臣史某恭書
跋御製長春花詩
臣恭惟皇帝陛下仁參造化道極範圍與物為春之心
雖遊宴賦詠之間曾不少置頃者以臣乞還田里屢詔
不許乃御製長春花詩遣中人即臣賜第宣示以見聖
志雲漢昭回高出風雅固非臣所能窺測臣下拜跪誦
惟深感激竊不自揆昧死賡續方俯伏愧恐而鴻私曲
被既不加譴乃復用初韻以賜姑取其無妨賢嫉能之
微誠而貸其久竊寵禄不能少贊天地化育之大罪臣
羸老即死何地論報惟知虔奉宸章勒之樂石以傳無
窮且附臣鄙拙之辭于下方使天下後世仰知聖主片
言必錄所以保子孫黎民於億萬年之久者實由此心
則臣歸美之報尚庶幾焉淳熙十一年十月望日具位
臣史某拜手稽首謹誌
跋高宗皇帝御筆賜香茶送行
臣某伏以淳熙八年夏五月蒙皇帝閔其衰疾許以東
歸具奏德夀官乞陛辭乃八月癸丑恭被光堯聖夀憲
天體道性仁誠德經武緯文太上皇帝陛下親詔免朝
仍賜御香龍茶以華其歸重念臣策名委質實在其紹
興偶階奬知獲事嗣聖遂以謭薄待罪羣臣之右夙夜
慄慄懼干大刑善貸曲成以迄今日又獲奉身以退出
處粗全仰惟兩宫天地父母覆載顧復之恩至深至廣
如此而一介孤臣待罪閭巷無復可圖犬馬之報徒能
摹勒宸翰刻之金石以昭示天下後世昔漢之綺園非
拔尤於高帝唐之房杜特見遇於太宗以今視昔臣竊
有榮耀焉然前無羽翼調護之功後無輔相彌縫之益
兹榮也祇所以為愧歟淳熙九年正月癸未具位臣史某
拜手稽首謹書
跋御製東歸送行詩
臣某伏以淳熙八年五月壬寅蒙恩以臣累牘請老進
拜少師食内祠祿歸守先墓又詔俟秋乃發越八月乙
巳既有行日蒙賜宴秘殿宣勸贐錫恩意隆渥且賜御
書御製詩一首以寵其行臣惶懼跪捧再拜稱謝繼以
涕泣伏念臣昔侍潛藩遂躋近弼迨今二十餘年同時
際會之臣淪謝略盡臣疾憊支離巋然獨存獲假餘息
親見盛際然而再當鈞軸三備經幄卒無秋毫補報罪
宜萬死陛下任人圖舊置相惟終使保首領以從先臣
於地下固已幸甚又况異數明恩蔽由聖志奎文羲畫
申賁晚途曠數十百年無與為比臣伏見在太宗皇帝
神宗皇帝時有若韓王趙普潞公文彦博之將退也皆
嘗賜御詩而不聞出於宸翰在仁宗皇帝時有若許公
吕夷簡鄧公張士遜之告老也皆嘗賜御書而未嘗形
於聖作豈繄具臣績用勿昭顧乃蒙被恩榮超冠古昔
震悸隕越不遑夙夜竊不自揆敢昧死用普彦博夷簡
士遜前比摹刻琬琰傳示無極庶幾萬邦黎民咸知聖
主眷禮臣下如此惟勤丕應徯志以訖太平嵬嵬之功
則臣尚足以贖空餐非據之罪於司敗也臣不勝大願
淳熙九年正月癸未具位臣史某拜手稽首謹書
跋御製入謝送行詩
臣某以淳熙癸夘冬得請謝事旋有旨用故事入謝明
年春被旨趣行以三月對四月辭自對至辭恩數隆赫
臣某悉皇恐懇避多獲聽許於是賜御製詩一首以寵
其歸倬乎雲漢不足以為光鏘乎咸韶不足以為美臣
百拜以謝三沐以觀什襲以藏猶以為不克稱恩遇也
躬自摹勒刻之琬琰且拜手稽首對揚王休曰前席之
資及於衰朽陛下之好賢也推此心則竒材碩德將接
迹於朝路矣忠儻之求迨於閒退陛下之納諫也廣此
志則嘉言明謨將日沃於宸聰矣願陛下無忘所以假
寵老臣者以均被多士而致太平臣雖待盡畎畆以是
為報其尚庶幾乎淳熙十一年十月日具位臣史某拜
手稽首謹書
跋御書明良慶會之閣
臣伏自皇帝陛下毓德潛藩以經入侍遭際興運代匱
近司二十年間致位公保所賜手詔聖製充溢私篋年
運而往侵尋遲暮一旦先狗馬填溝壑銜恩弗報齎恨
及泉遂以祿賜所積建閣於私第之東北阡用謹宸奎
之藏不先以聞罪當萬死不謂乃蒙聖恩賜臣御書明
良慶會之閣六大字及申命中使馳賜上方所製扁榜
所以假寵臣者至深至厚臣竊惟恩畀閣名雖存故事
然隆興以来輔相被賜則自臣始鏤金塗碧嵬嵬煌煌
炳焕九霄震曜萬宇與榮河温洛之秘異世同苻衰瘁
老臣死且不朽謹摹勒琬琰仍以墨本上之御府副在
有司以待制詔頒付史官傳信後世臣不勝大願淳熙
十二年正月望日具位臣史某拜手稽首謹書
跋御草書舊學二字
淳熙戊戌四月朔吉臣待罪右丞相上遣使至都堂傳
宣賜臣御書舊學二字臣下拜跪受同列敬瞻羨嘆咸
謂臣曰自古依光日月際會風雲未有如今日之盛者
請鑱諸堅珉永為都堂榮觀臣曰不可昔商高宗嘗學
於甘盤甘盤得道之士也授受之際必有一言深相感
發故雖久而念之不忘舊學之名甘盤受之則無愧如
臣愚陋曩玷執經之列曾無絲髮上禆光明何可輙當
此名矧敢揭諸政事之堂乎苐當什襲謹藏為家至寶
暨告歸田里私竊自念雖臣孱瑣不足以仰承大賜然
使聖主所以寵嘉愚臣之意不白於天下後世臣之罪
大矣於是命工刻之以為子孫不朽之傳若夫草聖之
精體備八法羣目聳觀龍蛇蜿蜒雲煙飛動則竭臣骫
骳之文不能形容萬分之一姑敘拜賜之歲月云歲在辛
丑十月望日具官臣史某拜手稽首恭書
跋御真書舊學二字
淳熙戊申夏六月辛夘皇帝遣使再賜臣以舊學二字
仍宣諭曰曩所賜字筆畫微草今易以楷奎壁之光薦
燭蓬蓽縉紳聳瞻歎未曾有臣下拜登受仰戴隆恩未
知報所臣竊念自思歲在戊申再塵右輔嘗蒙此賜迨
今十稔復拜珍貺從天而降罔測厥繇仰惟陛下孝德
純篤冠冕百王不取漢景從父之令躬執通喪覬收商
宗夢弼之祥共凝至治念昔商宗之恭默蓋思甘盤所
傳之道天監精誠賚以傅說故方宅憂軫記微臣有及
於此臣夙以淺陋獲事初潛執經佔俾譬之爝火螢光
不足上禆日月之華耀安敢仰當甘盤舊學之名臣知
陛下市腐骨將以致絶足也然臣今日觀股肱大臣朝
夕納誨百僚庶尹俊乂如林則光輔中興伐鬼方朝諸
侯以成嘉靖之功如運之掌固不俟形諸夢寐訪諸巖野
而聖心猶惓惓若此豈非德日又新尚賢不已以至於
斯乎在易大有上九之辭曰自天祐之吉无不利繫辭
謂履信思順又以尚賢是以獲兹利也臣謹奉宸章勒
之樂石昭示億世使咸知聖主享天之祐於萬斯年實
又以尚賢之效此臣區區歸美之志也具官臣史某拜
手稽首恭書
跋徐明叔為張達權篆正心誠意樂天知命八字
右八字刑部徐公為錢塘張君達權作初刑部游鄞達
權乃求榜其池臺館字而以是請士之為致知格物無
方無體之學者往往聞而喜之今又取石他山深刻以
傳遠後之覽者能推原本旨確有所得俾不為屋壁長
物乃其志也
跋趙宗正詩
曩讀公詩歎其雄深幽遠有魏晉間一種風味殆非後
世詩流晚從公之孫樂善遊出公所為行狀自言嗜詩
齊宋而下弗好於是益知前者非過論也紹興庚午臘
月四明史某書於真隠齋
跋趙恭夫所藏焦公路帖
頃聞焦公路先生山東一布衣聲稱滿朝丞相趙公元
鎮欲薦不可尊禮之甚隆心深慕焉洎公路寓四明大
涵山之麓人頗籍籍道公路家居修容妻子不見少懈
出與物接規矩古禮往往見笑於世俗夷俟倨肆者不
變也於是始得一見望之儼然即之温然則心已服及
聆其言接其意乃有大過人者信乎名下無虛士也今
公路雖往一時從學尚遵禮法如公路無恙時去而仕
官反鄉曲人之見之不問皆知其為焦公弟子玉牒恭
夫尤其上列出此帖以求跋三復斯文如見公路紹興
辛已元夕後二日四明史某跋
跋李季可百說
季可百說如蜂房醞蜜中邊皆甜食者能知其採擷衆
芳飄泊乎風煙雨露之變得之勤而成之不易庶乎旨
其餘味季可洛人居錢塘城中一室空空無有惟作書
史活計即之似無意於世者至語用兵理財治劇之方
亹亹有緒乃知季可不為無用之學使得行其學百說
殆其善者機也紹興辛已六月吉日四明史某書
跋胡元高之父譔宣聖編年
余頃得此書於大學不知誰所為嘗跋其後曰釋家者
流能以佛之終始作為成道記吾中國聖人堂堂言行
著在六籍百家學者不能萃為一書以貽後世視之寧
無愧今此書殆是補亡深合鄙志為之擊節雖然聖人
之道施諸父子之仁君臣之義夫婦之别長幼之序朋
友之信涵浸斯民歷千萬世民之飲食起居無日不與
聖人接尚何待窺陳迹於方冊間耶余於此取其顛末
貫穿該括無遺其愛慕聖人與子貢築室獨居之心無
以異也乾道癸已余為福州京西漕使胡君仰遣价求
跋於某始知此書乃其先君子作於是敬述前語以遺
之秋七月望日鄮峯真隠史某跋
跋淮寧趙史君檄張邦昌書稿
靖康之難公以宗英之傑貽尺紙引大義使僭偽縮手
逡巡退聽神器有歸卒成恢復算計見效不在平勃李
郭下其與朱虛侯蓋異日同道也劉歆輩而在或見此
書必當羞死淳熙辛丑閏月吉日四明史某敬書
跋趙伯山從駕詩
承平時乘輿享原廟必因宫觀謂之帶過靖康初政軍
旅事叢罷之此詩蓋作於宣和間故都全盛氣象與夫
一時風流人物之勝猶可想也淳熙辛丑中元真隠居
士史某跋
跋米元章帖
元章字畫見之刻石猶欲飛動恨生晚不及觀其落筆
縦横於淮山樓上也淳熙八年秋七月望日真隠居士
史某跋
跋陳忠肅公謝表稿
紹聖元符間京卞方用事卞嘗取其外舅荆國王公日
錄潤色以傅會國是其中多詆誣神祖識者憤之而不
敢言忠肅陳公懼後世信然乃奮不顧為書數萬言力
闢其非是名尊堯集雖流離竄逐不利其身而抵排攘
斥不絶諸口卒使羣隂解散神祖之功德嵬嵬昭若日
月其視孟氏辨楊墨韓氏黜佛老殆無以異某生恨晚
不及識公然逮事先祖太師備聞公之貶四明也嘗與
游從幽居南藍裘葛不足蔽體簞瓢不能繼日人不堪
其憂而公温然盛德之容了無愠色笑談舒愉若被文
繡而飽膏梁者暨并謫台城欣然就道臨岐摻袂猶以
京卞為憂非其所存介然不渝安能甘此此正特立獨
行窮天地亘萬世而不顧者也蔣君如晦四明佳士自
其先世與公有舊得公手染謝表藏之筆畫遒勁言辭
懇惻某再拜以視如覿公面喜幸之餘輒附名卷末淳
熙甲辰初伏具位臣史某敬書
跋張功父詩
綸言褒予正遭逢底事思歸作蠧蟲未信夏畦三日雨
能勝秋浦一絲風英英尊府分符譽燁燁先曾衛社功
寄語夫君當勉勵不耕何以望時豐淳熙丁未開鑪日
予過竹院曇師方摘紙為和章以勉臨安通守張君功
父予亦戲筆擬作示曇發一笑擲去後數日鄉友張吕
道貽書寄以功父詩求予跋予方病未能也乃索前稿
附之卷尾真隠居士跋
跋閒樂先生論金陵日歷書
尊君人臣之忠責善友朋之義閒樂先生此書可謂兩
盡淳熙戊辰上已先生孫昌年為明之錄參不鄙獲垂
示再拜一觀悚然敬慕其在於昔夷惠清和百世聞風
尚皆興起矧親目忠義之言耶
跋楊廷秀秘監張魏公配享議
予觀此書敷敘條暢有作者關鍵世方寶其文章予獨
取其節槩古人於知巳漆身吞炭後世往往不然縱未
彎弓下石其不面譽背毁者幾希此孟子語智之於賢
者必歸之命也忠獻張公亡久矣今日忽有一國士報
者可謂鳳鳴朝陽夫張之知楊不過吹噓奬進猶報之
如許使國家而用斯人肯負吾君乎此予所以重其節
槩也予平生受無垢先生張公之知至今寢飯不忘然
猶未知報所因有感於斯文故書
跋修法師釋氏通紀
浮屠德修少從仙林洪濟聽慈恩法已而更衣學禪辨
道之餘能以筆墨誌其祖之始䘚與夫先世傳授後業
紹承編年類事凡華言梵語書籍所載碑刻所存無不
蒐獵十年成書目曰釋氏通紀求跋於予予問曰無褒
貶否對曰無之予嘉其不敢佔越擅史氏褒貶故為之
過目焉夫修佛之徒也能集其祖之緒期不墜將来由
周迄今幾世幾年使觀者如指諸掌其用心亦勤矣吾
儒學聖人道貫穿古今固不乏人其間綴緝章句第取
青紫問先聖之始䘚後學之傳紹往往有不知者得無
愧於斯乎予非譽修蓋欲勉吾徒之弗逮者淳熙已酉
重陽日真隠居士史某書
跋易道士贈育王光老頌
遠陸相遇目擊道存兹雖善頌須是饒舌然不如是又
何以發淵明一笑耶淳熙巳酉下元日鄮峯真隠因過
寶奎偶見戲書其後
鄮峯真隠漫錄卷三十六
