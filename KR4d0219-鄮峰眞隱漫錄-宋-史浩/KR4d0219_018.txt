鄮峯真隱漫錄卷十八
宋史浩撰
表
正說終篇再辭轉官表
誦真祖之微言甫周鉅帙第儒臣之信賞猥逮衰蹤方騰
懇避之章遽拜丁寧之詔未垂開可輒復披陳(中謝)伏念
臣性本顓蒙學惟荒陋守古人之糟粕僅類齊侯熟上世
之典墳居慙倚相時殫一得覬補四聰及上玉音精義出
於意表回思管見愧汗溢於顔間曾謂微章亦叨進秩無
功而受有識為羞伏望皇帝陛下施廓乾坤明照日月儻
欲彛章之不廢宜徧及於羣英獨憐朽質之無堪難荐永
於異數亟收渙渥俾穆師言
第二表
洊貢需章謂誤恩之已寢重申巽命迺愚款之未孚敢扣
九重以伸三瀆(中謝)臣恭惟大君在上八柄無私賞雖貴
於均平義合分於隆殺高者抑而下者舉得天之權滿則
覆而虚則欹鑒物之理豈容濫分重冒殊私竊念臣頽然
投老之身偶有逄辰之幸居慙尸素絶意僥踰方期得謝
以言歸少延視息若更無厭而受寵必速災殃伏望皇帝
陛下秉惡盈好謙之心明裒多益寡之義特矜衰跡免畀
洪恩儻令止足之風粗昭末節當效捐糜之報庸畢餘生
正說終篇辭轉官回授表
恩典優隆力祈追寢訓詞深厚未賜矜從敢伸傴僂之誠
仰瀆崇高之聽(中謝)竊以聖主司名器之重賞必量勞人
臣惟義命之安分當知止蓋一巳獲叨於仕禄則全家
皆被於寵榮既謂罔功難勝異渥敢因固避遂及後昆
施雖廓於雲天懼實深於淵谷而况臣自歸相印載侍
經帷當累朝信史之告成逮三聖寶訓之竟讀皆承渙
命改畀私門顧歲月之幾何曾毫毛之未報更令濫得
愈切懷慙伏望皇帝陛下洪造無偏至明旁燭俯諒驚
危之悃亟布俞音庶容辭受之間終迯清議
進四朝正史志再辭推恩回受表
大典光華增渙祖宗之勲烈洪私溥博徧均臣下之勤
勞顧濫吹以牢辭忽貤恩而下逮雖陳免牘尚閟可音
輒再犯於天威祈必矜於人欲(中謝)伏念臣頃以充員
在位濫尸作史提綱惟茲十志之成曾乏一詞之措豈
期第賞例及經修既微載筆之功敢後循牆之避旋蒙
大造改畀私門薾然多病之軀尚知難受蕞爾後生之
嗣其又奚堪伏望皇帝陞下聖哲融明乾坤覆肓念全
家之飽煖已荷生成則非分之寵靈併宜寢罷庶幾晚
暮獲逭顛隮
辭少師表
咸有一德靡效格天之勲惟茲三孤遂極二公之任既
許言旋於故里豈敢復冒於殊私輒犯大威罄輸微悃
(中謝)伏念臣禀資孱陋承緒單平逢太上於更化之初
濫陪鴛序事聖主於利見之日獲際龍飛揆路再塵路
門三入至於輪奐賜休於甲第從容召見於内朝東壁
之光數臨蓬蓽總章之訪每逮芻蕘恩榮申賁於私庭
錫勞殆無於虚月𦕈然薄技雖欲免奏以何施蕞爾孤
忠惟以不欺而報上迫於垂老敢此乞身辜負君親靦
慙面目顧無勞之可紀乃席寵之有加匪惟忝竊之難
勝實亦顛隮之是懼伏望皇帝陛下博詢公議俯察
危衷念其行世迍邅寧忍貪榮而累國憐其秉心戅直
不於臨去而隱情收新命於有司仍故官而即路名既
遂而身退幸粗守於前聞福或過則灾生冀曲全於晚
節
第二表
狐首丘而遂願已戴生成鷦巢林以自安敢圖陞進輙
伸前懇仰冒至仁(中謝)臣聞明主法天理無私於近列
老臣持已義敢累於公朝儻知非據以必危其可畏威
而但已伏念臣崦嵫遲暮蒲柳凋殘告歸於不能勉彊
之時辭官於積有叨塵之後雖曰粗遵古人止足之訓
亦豈能盖累歲貪戀之羞儻恃舊恩復承新渥一念既
㤀於戒得百發盡廢於前功仰瞻穆穆之清光敢竭拳
拳之素悃伏望皇帝陛下皇眀委鑒聖德垂慈念厥寵
榮皆出於乘風雲依日月之下久當廉退少見於先狗
馬填溝壑之前簡策有光桑榆多幸顧輸誠之甚切必
得請以為期
乞免眀堂大禮陪辭表
景迫桑榆久抱漳濱之疾恩頒綸綍趣陪汶上之祠眷
禮有加震惶無措(中謝)伏念臣賦資凡陋逄運休眀自
言返於鄉枌已倏更於歲琯幅巾蕭散重尋雲北之舊
遊層闕岧嶤徒有日邊之清夢茲獲叨榮而拜命即宜
扶憊以問途况七筵八牖宗祀之盛儀實千載一時難
逄之嘉會而臣偶乖輔養方困沈緜負斧扆以天臨雖
願瞻於睟穆執豆籩而星拱慨莫預於駿奔伏望皇帝
陛下哲鑒無私皇明委照特回成渙姑置衰蹤儻免道
途全餘生於今日誓彊筋力侍親饗於後郊
重乞休致表
冒帷幄之舊恩久尸厚祿迫崦嵫之暮景輒布忱辭(中)
(謝)臣聞以道事君者必謹廉隅敢昧於始終之節以禮
使臣者不專寵利務全其進退之宜豈有位首三孤齒
踰七十無復毫分之事位坐靡滿溢之官崇以嘗屢請
於甫及之年其忍自欺於大耋之日伏况臣起由耕隴
嘗備鼎司壯而欲行之尚勲勞之蔑著老矣無能也
雖麋隕以何施唯力丐於跧藏可少安於涯分伏望皇
帝陛下乾坤覆育父母愛憐察臣實懷殊遇於聖時念
臣懼得貪聲於天下亟頒俞旨俯詢私誠歸印組於尚
方上旌旄於少府克全骸骨以竟桑榆鐘鳴漏盡夜行
僅守田生之戒功成名遂身退敢希老氏之言
第二表
羸老不支洊上挂冠之請眷憐未替亟頒出綍之音禮
當有陳義弗敢止(中謝)伏念臣初無才術偶幸遭逄寵
靈每愧於叨踰俛仰遂侵於遲暮年著金華之籍七十
有三功登汗簡之書萬分無一惟堅故里休閒之志助
成清朝廉遜之風若復貪戀恩榮逡廵歲月或怵迫於
杜門省愆之後或倉惶於易簀垂絶之時雖陳靜退之
辭不得已也若取止足之義豈其然乎仰惟睿鑒之昭
然忍使老臣之出此伏望皇帝陛下特回淵聽俯察危
誠念潛藩勸講之僚與初政弼諧之列凋零無幾疲薾
偶存發於獨斷之眀畀以歸榮之命庶令晚末獲荷成
全錫曠地以廣蝸廬巳戴帡幪之賜垂安車而光梓里
更祈坱圠之仁
辭太保表
挂衣冠而歸里實虞滿溢之灾發典冊以揚庭重辱褒
嘉之數敢陳丹悃仰冒天威(中謝)伏念臣學術荒唐器
資窳薄名場奏藝本期致養於偏親仕路隨緣初匪妄
希於高爵積叨塵於三紀偶度越於羣臣比以垂盡之
頹齡廹於難安之私義力祈休退茲荷允俞孰云得謝
之身乃踐久虚之位昔謂千載臣何幸而獨逄茲惟三
公朝詎宜於濫授至於申畀東陽之節進加全魏之封
併真腴厚賦之所增豈緜力薄才之可稱伏望皇帝陛
下大眀委照廣度兼容察臣屢凟黈聰本懼漏盡鐘鳴
而不止念臣若當槐列是為日暮途遠而倒行亟寢誤
恩俾安末路王道正直庶無私覆之嫌化日舒長尚竊
有終之吉
第二表
乞身暮景方諧得謝之榮出綍昕朝遽被若驚之寵懇
詞雖切詔旨未俞輒瀝危衷再干大造(中謝)伏念臣資
慙孱瑣幸有遭逄位首三孤節更兩鎮曾靡年高而德
邵每虞福過以災生遂罄此心願致其事儻守本官而
得請亦循愚分以難安而况躐陞公爵之崇仍冒齊旄
之舊大名改國萬戶加封顧惟非據以疊承其可弗辭而
下拜伏望皇帝陛下察丹誠之至恪憫小器之易盈特
軫睿慈亟收成渙已欣解組深銜從欲之至仁終覬貼
麻盡寢惟行之異數庶令衰朽獲免叨踰
乞免郊祀大禮陪祠表
聖人饗帝孰不駿奔故老陪祠亦蒙驛召拜絲綸而匪
稱凛淵谷以懷憂控免未俞輸誠敢已(中謝)伏念臣桑
榆遲暮蒲柳衰殘荷睿眷之優隆獲耄齡之閒散素微
韞藉而體弱深畏嚴凝方嬰老病以人扶實難跪起儻
令跛倚而臨祭必將隕越以遺羞莫遂一行輒伸再凟
伏望皇帝陛下大明委照宏度包荒俯矜犬馬之疲癃
姑許田廬之休養感鬼神而輒前席悵此意之蕭條執
籩豆以從後郊誓及時而勉勵
辭太傅表
桑榆暮景方塊處以待終槐鼎充員忽序遷而錫命誕
揚眀綍彌震危衷(中謝)伏念臣仕媿僥踰齒當耋耄顧
官資之甚峻曾績效之蔑聞位不期驕常懷斂退物禁
太盛况已滿盈比緣夀慶之將行首被制書而入覲均
高年而賜帛尚喜親逄陪列辟以稱觴尤知晚過敢謂
三事久虚之選乃用一階例進之文義則難安辭猶未
獲伏望皇帝陛下廓乾坤之大造回日月之至眀稽參
典章重惜名器察衰蹤之疲苶止好爵之登崇必惟其
人弗以論道為假寵之地姑與之邑亦廣恩於貴老之
時
第二表
忱辭屢控聰聽未回敢干咫尺之威洊貢再三之凟必
期孚允用息凌兢(中謝)恭覩熙朝告成慶典爰均歡於
溥海乃誕布於湛恩天子必有尊方顯寧親之孝皇極
賜之福尤先養老之仁然而位既不同禮亦當異四品猶
存於止法三公詎可以叙遷况臣退伏田廬久辭機政
假茲殊寵將以何功伏望皇帝陛下深軫鴻慈曲全孤
迹察其官難復進豈容獨越於尋章念其身已投閒不
使重貽於清議庶蹈有終之吉用安垂盡之年
辭太師表(係第二辭表)
誤恩控免輒瀝微誠温綍甫頒未回淵聽敢忘一介荐
叩九閽(中謝)伏念臣才匪俊良老而衰薾當上聖纂承
之日正羣賢升進之秋膂力愆而弗遑趨負扆之朝問
學荒而無以應乞言之詔逭官刑而則幸被冊命以奚
堪矧茲謝事之有年專欲投閒而避寵若再忝師垣之
峻是尚貪人爵之尊又况特以恩遷非繇德選不獨重
鄙悰之惴惴且將虞衆議之紛紛必得請以為期寧畏
威而但已伏望皇帝陛下鑒由衷之至懇略反汗之小
嫌惟昭代循名責實之公儻許辭於異數在愚臣安分
知足之義庶無負於初心
第二表
纂洪緒於蘿圖幸逄興運冠崇階於槐位忽玷明綸既
揆已以靡安敢騰章而屢凟(中謝)臣聞駢罌乏鼎鼐之
量遇滿則傾榱桷異棟梁之資有隆斯撓儻非材而受
爵將過分以延灾伏念臣久荷殊私莫伸微報當無能
為之耄景處不必備之官聮閒散是宜功名何有唯深
競戰每懷覆餗之憂寧敢覬覦更冒維師之寵矧今慶
霈已許貤恩豈伊成命之頒亟拜真除之峻雖賞宜從
予益昭聖朝忠厚之風然實不副名徒重愚臣貪饕之
罪且四品尚拘於止法而三公豈可以序遷若遂充員
誠汚初政故在衰遲而戒得尤當傴俯以牢辭伏望皇
帝陛下聖度興憐皇眀委照體虧盈之天道抑召損之人
心仍畀舊班畢桑榆之已暮庶回新渥亦窮壤之無私
謝夀皇賜生日金并香茶表(戊申)
王言綸布使驛星馳俯矜篤老之臣尚記賤生之日兼
金賜厚賸馥薰濃祗拜已還兢慙莫措(中謝)伏念臣衰
姿無取耄齒徒高每荷恩私不遺疇昔夢想常陪於閒
燕瞻依靡替於愚衷方聖神玩意於穆清適孱𤨏棲身
於田野寵靈愈渥補報何賖矧茲岵屺之悲正切桑蓬
之旦豈謂焜煌之錫遽臨寂寞之鄉族黨光榮縉紳歆
豔茲念伏遇至尊夀皇聖帝陛下天開淵度子育羣工
雖居黃屋以非心猶眷東宫之舊物致茲大賚猥逮陳
人論當年羽翼已成之功敢攀四皓資同里酒食相娱之
具願傚二疏唯歌天保報上之私益衍華封祝聖之夀
餘生感戴誓竭捐麋
桑榆晚景方慙厚禄之久糜弧矢生朝又拜兼金之大
賚寶薰賸馥竒茗芳滋一朝併集於私庭百感皆形於
中曲(中謝)伏念臣&KR0706;﨑可笑款啓寡聞頃持黃卷之聖
賢濫綴青宫之僚寀微言啓發屢幸沃心妙語褒嘉今
猶在耳輔成初政備竭寸誠巍巍聖治之獨隆謇謇孤
忠之自慰曲蒙軫記愈益興悲每丁生育之晨必霈豐
濃之澤軺車即路寶貨盈庭沉麝溢奩鎗旗出焙萃煌
煌之珍貺為歲歲之常規何以堪之不敢辭也茲蓋伏
遇至尊夀皇聖帝陛下儲神清穆玩志希夷知臣下之
勤勞不忘眷遇念年齡之衰邁乃錫光華族屬預榮搢
紳仰羡臣敢不欽承至意益勵微衷事君能致其身已
愧魯論之語歸美以報其上唯歌天保之詩
蓬門六矢式臨生育之朝寶匣兼金忽拜珍竒之賜併
上方之香美為私室之光榮下拜凌競銘心荷戴(中謝)伏
念臣迂愚末學朴拙微材偶膺高廟之簡知俾侍慈皇
之潛耀親扶日轂麗正天衢徐庀職於黃扉迺承顔於
朱邸逮陛下握符御極屬老成去國休官方疾疢之無
聊愧朝參之有阻曲蒙聖眷亟遣使以趣行遂使孱軀
獲扶羸而入覲望雲就日抃手慰心一瞻八彩之秀眉
屢奉两宮之清燕恩情款密錫賚頻仍茲方念於劬勞
忽下頒於珍異茲蓋伏遇皇帝陛下乾坤化育父母愛
憐體至尊念舊之仁霈盛旦維新之澤軺車即路寶貨
盈門龍焙新竒麝煤馨烈拜嘉甚寵懷感彌深臣惟有
銜此恩私常圖報答年齡已邁雖難免於筋骸心志未
衰尚克勤於香火
太上皇帝升遐慰表
慟發九重哀纏萬國奉諱之次慕痛何窮(中慰)大行太
上皇帝治極無為功成不有恢復大業措天下億千萬
載之隆平退避東朝享聖子二十六年之尊養奄遺夀
祿莫諭天心恭惟皇帝陛下愛敬盡情悲恫過禮躬曾
參匹夫之行率履不違全周武達孝之情追惟罔極願
徇邇遐之欲少寬摧毁之懷
太上皇帝升遐慰皇太后牋
慟發六宮痛均九土奉諱驚怛無物喻云(中慰)大行太
上皇帝道妙希夷德參造化備嘗險阻復境土以興周
久積倦勤俾謳歌而歸舜曷意鼎湖之命駕遽聞椒禁
之纏哀恭惟皇太后殿下恩義素隆悲摧特甚願寬慈
抱慰聖君子職之供永鎮東朝副天下母儀之望
太上皇帝升遐慰皇太子牋
慟發九重哀纏萬國奉諱驚怛拊膺隕摧(中慰)大行太
上皇帝黃屋無心蒼穹佑德繩其祖武已高揖遜之風
詒厥孫謀更立元良之本榮養宜安於萬載仙遊遽邈
於一朝恭惟皇太子殿下岐嶷天資仁慈世濟念含飴
之保抱興飲泣之悲思願寬丹扆之懷少抑重闈之慕
太上皇帝大祥慰表
欽昭舜慕日惟盡於哀恫稽若漢儀時適逄於祥禫靈
遊益遠痛毒難堪(中慰)恭惟皇帝陛下德埒湯文行過
曾閔雖孝思罔極羹牆每見於晬容而禮制有終日月
不停於飈馭願遵逹節少抑至情當扆宁以尊臨慰臣
民之瞻徯
太上皇帝靈駕發引慰表
大升戒馭廣内纏悲一人遣奠以扳號百辟衰裳而奔
餞(中慰)恭惟皇帝陛下禀天至性執古通喪當靈宇之
啓行悵嚴容之永隔無從扶護彌劇哀恫願紓至慕之
懷式介無疆之夀
太上皇帝靈駕發引慰皇太后牋
羽伏啓途龍輴就祖罄慈闈而增慕環率土以興哀(中)
(慰)恭惟皇太后殿下道茂含洪德隆輔佐悼上皇之靈
馭辭北内之宸居扳轍無從拊膺有慟願觀妙理用抑
至情庶迎六氣之和来享一人之養
太上皇帝靈駕發引慰皇后牋
靈輿就祖素仗戒嚴辭鳳闕以啓行罄椒闈而增慟(中)
(慰)恭惟皇后殿下德隆婦順孝格天心當神座之初遷
悼慈顔之益遠願遏哀思之切用寬聖慕之深
鄮峯真隠漫錄卷十八
