鄮峯真隠漫錄卷四十二
宋史浩撰
祝文
祈雨文
旱既太甚苗則稿矣惟曰怨咨末由也已我徂東山坐
看雲起龍乘是氣震驚百里三日以往霡霂既優勃然
興之乃亦有秋農夫之慶迄可小休神之聽之無作神
羞
赴餘姚尉辭先墓祝文
仰惟祖宗修身謹行内無諂曲真古之遺直也孝義藹
聞不克顯用真古之遺逸也天實祐之俾裕厥後不嬰
殘弱本夫祖宗有全生救難之心得保其遺體也不逢
夭折本夫祖宗有愛人利物之心得藉其遺休也不遭
窮窶本夫祖宗有周急普濟之心得承其遺德也不墜
衣冠本夫祖宗有樂善好賢之心得奉其遺訓也嗚呼
祖宗奕世積累不越乎方寸之内而使子孫憑藉如許
退顧微躬無一毫之善其何以得此是以夙興夜寐未
嘗不感念祖宗之遺蔭也兹始效官得尉劇邑視姚虞
之遺黎也瓜時已及涓日啟行期無悔尤永底寧謐不
無頼於祖宗之遺烈也尚冀鑒臨錫以如欲誓當謹飭
以廉易貪以孝移忠庶紹祖宗之遺風也
祭窰神祝文
比者憲臺有命埏埴是營鳩工彌月巧歷必呈惟是火
齊造化杳冥端圓縹碧乃氣之精兹匪人力實繄神明
是用奔走來輸其誠有酒既旨有肴既馨惟神克享大
侈厥靈山川輯瑞日月降晶俾無苦窳以迄有成
倉王祠成設祭祝文
上古結繩未造典籍天開聖人遠取鳥跡肇興斯文作
萬世式翥鳳翔鸞奔泉快石充棟汗牛層見疊出推原
本始實繄神力功烈焜煌覆被今昔矧此司宗圖書是
職貌象弗崇祠宇弗飾官吏過之孰不愧惕乃鳩厥工
有事兹役迄月而成煥發金碧揭虔妥靈侑以馨苾神
其鑒歆益衍丕德佑我天子閱歲萬億慶裔繁昌垂光
赫奕玉牒所書斯無紀極恃神之休永安廟食
考冥忌設祭祝文
少遭閔凶遽失所天先考即世實在盛年雖有誕日莫
展慶筵今已五紀木拱層巔敢陳宴爼追記生前尊魂
有知尚鑒精虔
妣喪大祥設祭祝文
某等罪逆不孝禍不自滅上延先妣日月迅速遽及大
祥曾事死之未周乃禫除之斯届哀心不盡禮制有終
追慕既深攀號莫及敢資芳苾少薦悃誠伏惟英魂俯
垂歆鑒
重陽祭神祝文
惟神正直聰明世享時祀兹因重陽致此薄奠神庶歆
之恪勤厥職俾我閥閱永底安樂
奉安西塘鄭先生神像祝文
某自幼學與閩士大夫游熟知諸先生姓氏恨居不同
里生不同時無以究考德問業之誠垂老此來始獲瞻
謁列像而寸心慕用猶恐或有逸遺訪之鄉彦乃聞公
之餘風當抗論不屈雖流離嶺海陸沈下僚其氣與文
猶雄豪勁正率不少讓世亦罕有知之者是用寄之丹
青嚴以香火若節春秋爼豆諸先生之列非惟補先祠
之闕抑使邦之學者咸知有公起敬起慕於風化為有
助焉祗款之始薄酹揭虔伏惟凜然若存實鑒臨之
奉安鄭先生神像告先賢
伊惟羣賢圭璧琳瑯世之相後萃此一堂坐無公車屬
我西塘爰求貌像得自家藏祗安于序均奉享嘗英資
儼列玉立交光諒我羣賢死而不亡雲龍風虎相得益
彰高標所激興起一方蕆事伊始敬酹此觴
夏至家祭告門丞戶尉文
守關鍵呵不祥神之職也某以節届夏至將蕆事於家
廟顧飇馭之來仰瞻閥閱何莫由斯敢先以告冀神鑒
歆俾我祖宗來燕來寧毋有所畏而弗至則神之惠也
庶幾祖宗克綏厥福以裕我老稚俾奠厥居以永雍衎
衎之風惟神亦享無窮之樂
妻冥忌設祭祝文
某少也數竒家道貧窶攻苦食淡有人所不堪者夫人
備嘗之而不憾惟一意以奉慈親故於夫人誕日未嘗
得以一杯為慶意謂異時偕老為之未晚也迨予暮年
遭遇盛世致身顯榮而夫人竟不及見每一念之痛心
如割今者復值夫人冥忌之辰某適奉祠還里冒涉修
途又不敢以是廢禮謹與兒女等就州孝順鎮太平寺
營辦菲食以寓追思之誠惟靈其鑒歆之
立西塘鄭先生祠預告諸先生文
某職在宣化曷使俗移道以刑政德禮或虧合求前修
風勵一時廉貪起懦庶其在兹惟西塘公卓行可師微
官落拓世所罕知仰止高山莫不先祠用涓良日敬奉
表儀列之像繪以時享之邦人交贊先生無遺有核在
爼有酒在巵敢以預告尚鑒我私
福州諸廟謝晴祝文
吏治無術無以惠民曰雨曰霽輒號于神陰雲四收淫
雨旋止惟神之功吏則知恥嘉糓滿野神賜則豐清醴
匪報惟以告衷
新造器皿祭神祝文
器皿乃長物之累杯觴為狂藥之媒雖已知非未能免
俗敢同蘋蘩蕰藻先薦鬼神王公庶幾受用而安固匪
徼福而作伏惟如在俯賜來歆
謁曹娥廟祝文
某自罷相東歸幾十五年每過祠下非擁旌麾即趨召
節聖恩深厚皆神力有以佽助之是用躬致欵謁以謝
神休惟神敷佑益畀丕澤使異時功烈之成掛冠歸老全
璧無瑕則始終大賜其敢弭忘
重陽祭宅神祝文
惟神正直聰明世享時祀今兹秋報(上已云春祈式届)疇敢不
虔庶幾歆之恪勤厥職俾我閥閱永底安榮
男彌遠受官告祖先文
某奮自寒素遭世盛明今者聯班孤傅賜第寓京子弟
亦受國恩寵通籍金閨此一門之榮已極通顯矣今天
子有事合宫恩及臣下某等三男彌遠復被榮秩某竊
惟一介之士自束髮讀書幸而掇取儒科官不過末品
其得預京秩者是惟集英第一之選三年而僅有耳今
彌遠年未幾冠起家而安有之此非祖宗厚德畀遺後
人何以及此雖然某之所期望於彌遠者當思所以稱
其恩光不願其志效一官而自足也繼自今方從師親
傅日長月益庶幾其遠者大者惟祖宗之靈陰隲默佑
之俾之自幼學至於壯行由小成進於大成卓然有立
無忝我祖此則某暮年之幸亦吾祖宗所頼於子孫世
其家聲者也祗命之始于以揭虔敢告
妻弟貝叔懷以外弟受官告妻文
某起自單微置身通顯慨念糟糠之偶艱苦同遭逮今
可以安佚而夫人既往雖大國屢封而報之之心猶未
既也追念昔年夫人卧病而夫人弟待舉實躬湯劑之
奉夙夜不懈屬纊之時命我曰君苟富貴無㤀吾弟音
容雖遠歲月雖深言猶在耳不敢㤀去今歲季秋天子
蕆事於明堂凡在搢紳以顯秩得薦其子孫中表是用
以異姓之恩授之待舉兹因拜命敢告
冬至謁先聖祝文
先聖道德之言垂於六籍仁義之教覃及萬代生民獲
處禮樂之鄉仁義之域繄吾先聖是頼臣起身布韋致
位將相豈不知所自耶是用嚴恭廟像奠於家塾屈致
賢師奉宣微言將使子子孫孫孝悌忠信德行道藝萃
於一門以行先聖之道今兹陽至敢薦苾芬以彰歸恩
報德之意
入賜第謁先聖祝文
先聖之道無往而不在則先聖之神無在而不形神無
在而不形立像以求之非謂神專在是也蓋欲接之於
目而著之於心爾某荷上異恩賜第都下兹涓吉旦絜
家來居欲子孫無一日㤀先聖之道故欲子孫無一日
不存先聖之神謹即家塾恭迎聖像爰及羣賢敬薦觴
豆神其妥之以默裁我子孫之文
建新第奉安四明山王并謝遺塵先生神像文
某常聞之孫綽曰涉海則有方丈蓬萊登陸則有四明
天台皆塵外之窟宅神仙之所憩息者也某生長四明
自謂方丈蓬萊與夫天台固難即到四明在吾桑梓咫
尺不知其所可乎是故游雪竇登杖錫訪四明之真境
人莫之知也意者墮於荒唐其實無有晚觀松陵集見
皮陸所紀謝先生之祠始知四明真有是境第無仙風
道骨不能到也然心常念之不㤀去歲秋八月得請東
歸今儲皇賜以四明洞天四字始有意於為圃揭是扁
榜作為林泉以彷彿四明之真境日游息其間四海名
下士方外知識時款吾居與之共譚名理且約不以腥
穢涴吾勝地今將落成命工塑四明山王與先生之像以
奉安焉庶幾英靈時一至止以壽我此山視方丈蓬萊
天台相與不磨滅也千秋萬祀永錫我後香火之奉罔
敢寂寥
迎奉城隍并惠濟王祝文
鄮山蟠英甬水揚清鍾靈毓秀入於鄞城中有吉地背
負州治波環四圍火聚佳氣昔為驛亭以舍使星既遭
兵火酒壚是名喧喧沽肆糟丘漸漬一旦天恩舉足以
賜其賜伊誰實某東歸玲瓏高峯㶑灧深池蜿蜒樓閣
風煙灑落咄嗟以就深宜行樂伊維吾家得是光華傳
之後裔綿及無涯天造地設幾經歲月忽蒙皇慈廣此
閥閱共惟大王閟厥土疆專以遺我作為寶坊願移威
力護持泉石鍾鼓園林子孫千億令此一方安富久長
錫我史氏享兹繁昌直下萬世忠孝相繼期王香火永
永弗替
焚妻贈黃祝文
某踰冠受室即與夫人約曰某不天先考即世已久慈
親在堂與兄弟五人某實居長承顔順色理合率先故
日供定省夜則抱衾以待未嘗處於内也夫人安之復
戒之曰吾家四壁汝貲囊雖薄不可少靳毋使今日有
違而異時有悔則予汝宜夫人聽之於是罄竭以備甘
旨裘葛至其自奉則澣濯麤糲幾無以充其口體宗族
稱孝焉意者積德既豐必生享厚報暨某遭際聖主恩
寵隆特而夫人没已數年不及見也每一念之酸鼻流
涕粤自紹興三十一年至淳熙元年某備數宗正少卿
乃封恭人及為侍從為執政為尚書右僕射為觀文殿
大學士為節度使為開府儀同三司提舉臨安府洞霄
宫遇郊祀大禮追封邠國夫人淳熙四年三月某除少
保觀文殿大學士充醴泉觀使侍讀永國公妻追封鎮
國夫人淳熙五年三月某除右丞相衛國公妻追封蜀
國夫人淳熙五年十一月某解罷機政除少傅保寧軍
節度使充醴泉觀使兼侍讀賜第于行都妻再封蜀國
夫人淳熙六年九月某遇明堂大禮妻追封魏國夫人
淳熙八年五月某除少師依前保寧軍節度使充醴泉
觀使魯國公妻再封魏國夫人淳熙九年九月某遇明
堂大禮妻再封魏國夫人淳熙十年十月某除太保依
前保寧軍節度使改封魏國致仕妻再封魏國夫人八
加敷錫未曾恭款松楸薦此異數是用精擇吉辰以淳
熙十一年十月望日躬率諸子若孫若曾孫與諸親姻
迎奉贈告展禮燔黃副以衣章告于幽域恭惟夫人艱
難貧悴雖備歷於生前顕赫寵榮實有光於身後英魂
可無憾矣予心尚庶幾焉伏冀鑒歆祗服睿訓滋繁遺
澤克祐本支覬此光榮繼繼承承益加隆厚雲仍百代
忠孝不渝是為餘慶使積善之效取驗吾家不勝大願
葬五祖衣冠招魂祝文
某少遭閔凶備嘗孤苦壯依陰德獲塵仕路爰從初階
至於右輔歲時祝先三廟鼎爼原所自出每懷悲慕淳
熙戊戌聖主錫予許立家廟祀五世祖時方罷政賜第
在所越三四年請歸鄉土乃克興工作新棟宇敷陳幄
次以奉神主惟五世祖高祖父母二代五人實無墳墓
春秋汛掃哀無所寓子孫相視顙泚色沮遂諏吉壤以
圖安厝棺椁衣冠既周而具像形如生招魂合祔東湖
之東下水之塢峩峩仙塋松楸繁橆肆涓良日西望城
府迎致英靈歸歟安處祈招之辭載之别楮靈其來兮
旌旟掀舉既宅斯藏妥寧千古祐我億載益昌厥緒蠲
潔致告奠兹肴醑惟靈歆之悉如辭語
鄮峯真隠漫錄卷四十二
