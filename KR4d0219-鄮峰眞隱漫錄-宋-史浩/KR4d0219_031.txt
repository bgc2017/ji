鄮峯真隠漫錄卷三十一
宋史浩撰
劄子
再乞朝辭劄子
臣比具奉乞取今月十三日朝辭伏准閣門關奉御筆
批此月下旬擇日朝辭臣仰體隆眷曷勝榮感臣區區
懇激之誠輒敢再瀆天聽臣伏見元豐七年文彦博故
事以二月五日入謝三月二日出京首尾曾不及月神
祖固欲極眷留之意彦博亦豈忘戀闕之心稍涉淹留
在彦博且猶不敢臣之庸短比於彦博無能為役俯伏
私第朝夕不遑臣以前月二十三日入門所以欲取十
三日朝辭者正恐踰月今來既蒙聖訓臣不敢有違謹
取此月二十三日朝辭歸鄉庶幾入謝光榮始終全備
宣引乞服巾褐劄子
臣今月四日伏蒙聖恩宣引奏事十五日又蒙内殿引
對獲侍燕閒臣竊緣近例當服紫衫紫衫本戎服昨者
軍興仕途服之因循至今臣巳蒙恩致仕歸老林下若
猶戎服竊有未安伏見祖宗朝山林之士有以巾褐見
者儻蒙聖慈特依此例除正衙朝辭借用朝服外其他
應合服紫衫處許臣以幅巾褐衣進望清光以示山林
退老之人不敢與在仕者比庶幾稍合舊典
辭免朝辭畢令宰執宴餞劄子
臣凖尚書省劄子奉聖旨史某朝辭畢可令三省樞密
院官宴餞仰有司疾速排辦施行臣聞命戰慄無地自
容伏緣臣自遭逢興運蒙被異恩侍秘殿之清閒霑御
樽之餘瀝前後蓋非一矣何嘗敢有辭避惟今日宴餞
之禮實稽元豐故事正係國體臣之辭受陛下之從否
皆當書之史冊為萬世法且陛下以神祖待三朝舊弼
之舉待臣特出於優老念舊之厚意固為盛臣力辭得
請則臣主俱榮若不自揆度遂安處此禮則是惟知貪
冒無復廉隅為有識者之所指誚豈不仰負陛下恩遇
而深累國體乎是以臣寧得罪譴而不敢當此盛禮也
况上件恩禮實與郊勞對御賜宴事體一同伏望聖慈
特賜寢免庶竟終始矜從之恩
謝賜詔書御劄令赴慶壽立班劄子
臣承明州遞到御前金字牌子皮筒御封文字壹角内
尚書省劄子奉聖旨巳降指揮元日行慶壽禮可令太
保史某少傅陳俊卿並赴闕趁赴立班令學士院降詔
仍仰明州興化軍疾速以禮津發且已起程日時聞奏
及降到詔書可發來赴闕立班并蒙賜臣御劄令勿牢
辭用副延佇臣聞命震驚措躬無所伏念臣昨在外任
即荷内除出學省而侍潜藩自庶官而參法從續膺嗣
聖光榮之寵悉由太上權輿之恩今者慶典之行亘古
難得雖無召命亦合請行而况恭奉詔音猥蒙親劄若
非曲軫蓋帷之念其誰得此綸綍之頒靖言僥踰皆出
記錄在臣至陋何德以堪亟欲首途寧容俟駕臣偶緣
病體尚此畏風須調養筋骸方可支吾鞍馬即當趨闕
以伺立班
辭免入覲都城外御筵及對御賜宴劄子
臣准尚書省劄子奉聖旨史某入覲可都城外賜御筵
及見畢對御賜宴令有司疾速排辦施行臣恭以尊號
太上皇帝丕擁壽祺誕受徽冊光華聖旦驩動萬方臣
是以支扶衰憊晨夕奔走冀伸臣子望雲就日之誠今
尚未得抃舞稽首稱慶於德壽延中乃遽蒙上恩錫以
宴勞譬如子孫自遠歸為親壽未稱一觴反屈祖父之
尊先加犒勞雖曰出自慈愛子孫何以自安伏望聖慈
察臣震悚之心並行寢罷
辭免太傅劄子
臣竊以三公之官古不必備若容序進實紊舊章兼考
本朝如張士遜曾公亮等還政之後未嘗遷改至於富
弼文彦博緣社稷大勲特加異寵受之為有名與臣今
來事體灼然不類非止私心之震慄亦虞公論之沸騰
若或聖慈以慶壽大典不可獨遺則所有加食邑實封
恩命臣更不敢辭避速賜貼麻俾仍舊秩庶安微分
辭免賜玉帶劄子
竊以玉帶之賜自唐以來以寵元勲伏見陛下龍飛御
極距今二十餘年雖際會内禪有翊戴之勞如陳康伯
三十年舊相如張浚未嘗有此賜臣遭遇雖久略無尺
寸可紀又已退休不識何功敢當殊奬
再辭免服繫玉帶劄子
臣比具劄子辭免賜臣玉帶令服繫事伏奉詔書不允
臣迫於威命謹以祗受臣竊考自祖宗以來臣下固有
受此賜者如王旦王安石王珪李綱等即寳藏於家退
未有敢加之朝服以就班列者蓋佩服彛章著在甲令
若貪求殊遇以駭具瞻雖旦等名臣猶所不敢而况如
臣者乎惟徽宗太上朝有特許服以造朝之旨若非當
軸重臣則必立功大將識者猶議其不能力辭臣蒲柳
巳衰年齡寖迫再當柄任績用弗昭巳遂退休何名當
此欲望矜察特降處分許臣以故事珍藏什襲傳示子
孫旦夕止朝服金帶庶安微分以逭重誅
論餘姚廢罷湖田上紹興太守劄子
昨准使帖委往本縣余支汝仇兩湖廢罷盗種田事承
准後某竊詳侵種之弊本緣湖邊居人㳂堤種殖茭荷
歲久根株堙塞漸至淺淀增培築埝始成畦隴畦隴一
成遂敢占據蓋非一日之積鄉鄰左右聞見習熟恬不
知怪雖官司嚴立法禁深山窮谷豈免侵越欲行廢罷
若不毁掘畦隴絶其占據之心竊恐湖外殖利爭競永
不息絶湖内居人盗種永不悛革若官司興夫毁掘則
兩湖之田千頃所用工力不可數計以某鄙見欲且令
種一年官以頃畆收受花利於近湖别置倉敖委官收
納官司不得指用卻候今冬農隙以所收米斛募民為
夫將其畦隴鑿而為深池積而為島嶼庶幾爭訟永絶
湖下諸鄉苦旱之田悉成膏腴公私實為兩便更乞詳
酌
衢州取沈堯夫卷子申監試官狀(附)
契勘本房考到合格詩賦卷子係疆字號文理實是優
長却於策卷内有蚓字檢准紹興文書令諸犯聖祖名
廟諱舊諱御名改避外餘字(謂式所有者)有他音(謂如角徵之類)及
經傳子史有兩音者許通用某竊詳蚓字止有上聲十
六軫字韻内收係以忍切(下注云亦作螾)所有上項式内止有
螾字即不曾該載蚓字是不係式内餘字分明若作犯
諱暗行黜落切恐有負朝廷取士之意某已看詳得上
件卷子自係上聲既不係式内字又於去聲羊晉切韻
内無正蚓字顯是止諱去聲螾字設若卷内正寫螾字
亦有兩音依得條式許行通用即不為犯諱况上件試
卷只寫蚯蚓之蚓自不相干某已行考上上件卷子竊
慮同考試官各有疑誤謹此供申將來如蒙上司點對
委係犯諱所有考官罪名某乞身坐不敢以累衆人庶
幾不為身謀仰副朝廷取士之意
辭兩王府教授上宰執劄子
某竊惟策府盡處儒宗雖為大用以收儲不在一遷而
輕重誠恐積薪之歎發自旁觀故須僂指以陳覬兹洞
鑒且以文章典雅進止雍容則有秘書丞虞允文詞氣
森嚴學術淹貫則有校書郎洪邁吐詞温潤遇事詳明
則有校書郎王淮文學深淳氣節直亮則有校書郎任
質言操履端方辭華絢采則有正字林之竒詩文清古
議論高明則有正字劉望之辭藻英華學問該洽則有
正字王端朝此其一善佗實兼人某揆已不如於心有
歉若謂請從隗始豈不愧在盧前伏望鈞慈特賜敷奏
選差一員充代
論邊臣招誘流民叛郡事上宰執劄子
某竊見朝廷比以敵人消息不常議欲於淮南以屯田
為名稍存兵伍為固守之計蓋知淮南為我喉襟不可
不守也間者敵人敗盟聖意赫然發憤遣兵渡江又以
劉琦節制之前日之所欲一旦得騁矣是宜專意葺藩
籬固扃鐍使敵望而知我國有人不敢加兵可也奈何
守邊之臣無深謀遠慮乃招納流民領略叛郡捨巳田
而芸人之田使敵聞之必發一笑夫流民叛郡誠我舊
物使吾藩籬葺扃鐍固蓄士卒之銳氣積塞下之軍儲
然後長驅中原皆吾人也又何規規然必欲其先歸我
耶昔晉荀息請以垂棘之璧屈産之乘假道於虞以伐
虢晉侯弗許荀息曰若得道於虞猶外府也已而得虢
而虞之名馬寶玉卒復歸晉今敵人以淮北之民淮北
之郡為其名馬寶玉而邊臣由之不知此為深可慮也
何者淮北之民襁負而來是皆失所無告之徒招納之
際尚當度力力有弗支不如弗納不得巳而納之固非
邊臣之罪也至於拔城而來苟無嚮道者為之先容豈
不自疑其不疑而至必有許之來者矣不可不察也淮
北之郡蜂屯蟻聚所在響應既巳叛彼思有所恃必當
納款直不應受之受之則皆為我臣一有潰散奔軍之
衆必源源而來拒之則我藩籬扄鐍未固其將何辭以
拒受之則詭譎難保徒為蠶食又况敵人之所欲者吾
土地也使敵賴盟則巳苟不頼盟南嚮而與我爭流民
叛將能保其人人忠義為我拒敵乎儻或不然一有變
則是不戰而先下我淮南之地甚非朝廷保淮之本意
也想惟廟謨雄算必自有處區區鄙見欲望鈞慈更加
周慮密奏聖聰明敕邊臣毋納流民毋䘏叛郡專固吾
圉以求自治城郭之未築者築之要害之未屯者屯之
某處可以聚糧則立庾廩某處可以屯田則備牛犁敵
若寇或逆擊於前或横截於後或衝突於中凡所以禦
外侮者皆當預為之思苟不知自守徇虚聲招實禍見
小利失大體是皆佻功掠美不䘏國家之計者也當易
置之精求長慮遠見如漢趙充國輩用之則不失朝廷
保淮之本意而中原之恢復有期矣某一介書生暗於
機務姑以管窺惟鈞度宏廓不以為罪
請移蹕上宰相劄子
某恭聞主上發自宸斷決策親征此實宗社生靈萬世
之福而某區區管見請因此行就為移蹕建康之計夫
親征之與移蹕其名似不相遠而其實較然今自其實
而言之此行有未便者二若因而移蹕其便有四何謂
二未便今大駕之行有旨務為簡儉所將之兵必不能
多前途諸將或有更役何以濟師一未便也將卒在西
南老小盡留行在其能安意禦敵無内顧者正以主上
在此重護其家也彼聞駕興將各思念其家恐無固志
二未便也何謂四便自古帝王暫駐東南必宅建康形
勝之地為其左望閩蜀右接三吳可以南可以北也今
錢塘雖盛若移建康則四方綱運輻湊無壅悉免堰閘
之一便也主上若下移蹕之詔就委建康速治營塞以
安存諸軍老小之願從駕者西南之師不唯喜朝廷不
忘其家亦仰知主上決意進取恃此以破彊敵氣當百
倍二便也護聖等軍帶甲十萬今留錢塘坐食無用若
移建康長江鉅險因得扞禦三便也敵治舟師於山東
以吾行都背負滄海欲有窺伺也今若依建康龍蟠虎
踞之勢可以陰伐其謀稍分防海之舟以防江四便也
夫轉二不便為四便人情皆知其甚利徒以務因循則
可以苟安謀久遠則不無小擾是以徊徨顧視不敢發
言今利害既形機會巳至不容緘默望賜敷奏速為此
計實亦宗社生靈萬世之福至於宗廟未嘗遣官祭祀
官舍未備隨宜棲止俟有成功或歸梁汴或卜長安重
議定都即行遷造尚未晩也想惟廟謨深密自有定算
狂瞽之言輒此溷瀆退就誅斥實不敢辭
論建王不可將兵上宰相劄子
某竊聞外議以謂廟堂欲請以建王督師某實深憂惑
竊謂國家用兵外有將帥以統軍政内有宰輔以主密
謀諸將不用命則宰相樞密得以督之前日遣元樞曾
未見效今又遣建王冠蓋相望州縣疲於應辦自為紛
紛誠無益於成敗緩急之際徒使將帥疑曰主上既付
我以閫外吾未嘗不用命何為使元樞行耶元樞又疑
曰主上既委我以視師吾未嘗誤事何為使建王行耶
且建王生深宫中仁孝聰明出於天性當日在上左右
以供子職今乃一旦使之督兵平居未嘗與諸將相接
非若元樞比也若以謂元樞不能辦此則建王又安能
辦此耶若止令持犒賞之物以徧賜諸將此特一中貴
人職爾又何必建王也如此則建王決不可行無疑矣
或者又曰主上親征可使建王居守此尤不可儻若君
父蒙犯霜路冒涉道途而為人子者乃偃然寧處揆之
人情豈所謂安夫君臣父子之道上所以化天下者在
此今若果如議者之言是一舉而此義俱失相公於此
可無一言以救之乎或者又曰此乃府官之言非天下
之公議竊謂為此言者非謀深慮遠之士夫使人子跬
步離君父之側當此多故之時事變之來有不可不防
者儻不先杜其萌寧無後悔論至於此則知某等非一
時之私言實宗社萬世之至計欲望鈞慈速賜敷奏使
建王處則宿衛出則扈從其於動靜之間深合古義
乞建王入宿衛上宰相劄子
某等待罪寺監省部兼職建王府講讀教授平時無所
裨補今者國家多事聖上焦勞虔輸愚慮以輔子道之
未至某等之職也恭聞車駕指日親征建王及其長子
目今便合宿衛以俟駕興日扈從所有建王以次二子
及一女一婦並當入侍中宫將來如有起發並合隨從
前去庶幾事親之道動靜並合大義
辭馬上建王劄子
某昨以從駕征戎輒欲就府借馬乃蒙王旨特有寵頒
雖荷眷以彌深然揆情則未允蓋以聖人君子之立論
亶惟名實之求矧夫學士大夫之處躬莫先義利之辨
有名可受雖千駟夫復何嫌於義未安則一介亦不當
取惟明此理乃可稱賢今若因假而予之則是以要而
得也在王為惠於某何顔敢貢鄙詞請回駿駟勿謂一
馬至細不必防微儻令每事如斯何以訓後寧使徒行
於萬里難承厚意於一時仰冀王慈復留府廏
論吳璘攻取上宰相劄子
某嘗謂用將禦敵之方如使奕秋誨二人奕方二人對
局攻衝侵取唯恐其後至於審一局之大勢使不至於
大勝負者奕秋也今廟堂為天下之奕秋而諸將對局
悉由指誨不可不審也且如吳璘良將也五路今得其
三不為無功若以大勢觀之則亦有說何者自南渡以
來蜀之所以堅全不破者以有險可恃也今兵漸出三
路萬一敵勢竒道横截要害使吾退不能保險雖有智
巧何所用之此當密以指諭使之警悟無陷敵人之計
可也又况德順之捷乃其自去且昔之嬰城而守今之
委地而去未必無謀豈非知吾淮南荆襄藩籬未固欲
併兵必從事乎又豈非知吾兩蜀不可以力攻而欲以
計破乎夫謀在淮南荆襄是有意於潰我腹心也腹心
潰則邊角何能為謀在兩蜀是有意於孤我邊角也邊
角孤則腹心何所恃此在廟堂為之奕秋審其大勢急
其所急緩其所緩以指誨之可也伏望鈞慈更賜詳議
施行
答宣撫張丞相議攻取劄子
蒙喻二將之出謹當奏知如聖上從諫如流必不憚改
可慶可慶但未知二將能不負丞相之薦否耳
使者之回所聞吉語無不欣快以某鄙見似未為然此
恐敵有他意懼吾不誠以此搖撼卜吾和意之堅否未
可知也若謂遣人質其是非此尤不可蓋彼既有心為
間諜必順吾之言因而答曰實有此意則吾必與之兵
兵一入其境勢必分分之然後求釁於我而為南侵之
計不惟無辭以解且復無兵以拒當是時將何如耶
機會不可失之說此皆不任責之人傅會人主欲求官
職者之所為也在丞相須當審處勿墮敵計使吾之勢
如泰山之鎮不可輕搖乃天下所望於門下也
遣使之議今聞欲遣人先關報彼界得其回書方行此
乃淺謀非至計也前此使者未嘗不如此關報彼自遣
使相迓一到燕山臨時變詐何傷於彼耶以某鄙見切
不可先問只逕令使者行國書不須有所激求但盛推
尊其功德而以弟姪之禮事之彼固無從求釁之心發
亦不亟不從則是與之絶絶則無說矣
凡間探者歸告之詞皆無足憑使誠有之僥倖之福何
可遽受但願君臣一心内修外攘葺理成效享之必安
譬如中人之家無故而得百萬之貲雖至愚之人亦必
逡巡而不敢受天將予之何獨今日他日再至受之必
安若無謙遜之心直有披襟之意得之未必不為禍也
以丞相之厚德雅量而欲成此僥倖不可必之舉乎只
恐傳聞之謬某意丞相必不輕信復僭越者誠以國家
大計所在不敢不深慮
兩塢如成亦國家之福丞相之功亦不細矣須告悉師
臣令擇吉日視地勢順便為經久安居之計可也東西
關事甚善告丞相勉之惟自家藩籬固則外可以拒敵
出門而戰退而堅守若蛟龍之在淵庶幾無失此丞相
所深知某不縷縷
鄮峯真隠漫錄卷三十一
