鄮峰真隱漫錄卷六
宋史浩撰
内制(外制附)
太一宫開啟太上皇后生辰道場青詞
大德必得夀已膺錫羡之符承天而時行式屆誕彌之
月歡深子道誠達天聰肅冲馭於殊庭薦明馨於淨供
冀格博臨之貺永綏滋至之休
奉上光堯夀聖太上皇帝夀聖太上皇后冊寶
前三日奏告天地祝文
親承睿訓嗣守丕圖兹率籲於羣情用肇稱於顯號尊
歸聖父美並慈闈福禄攸同冊寶咸具敢先昭告益介
夀俱
奏告宗廟祝文
恭承睿訓嗣守丕基得道而上為皇雖難名於高致有德
者必得壽用欽奉於鴻名仰唯父道之尊實並母儀之
懿冊寶咸具日期既良上祈九廟之靈預錫萬年之祐
大祀禮成後謝恩表
熙事備成推廣乾坤之佑湛恩汪濊普沾臣子之私顧
養疴弗逮於駿奔然錫羡罔遺於遐遠感深以位懼甚
於榮中謝恭惟皇帝陛下傳堯之心緝文之典以明繼
明而以聖繼聖治至馨香因地事地而因天事天神罔
恫怨兹迎祥於景至爰將禮於陽丘當冕黻之親祠肅
緌紳之顯相宗祀以配上帝雖盛德之格幽大封以賚善
人尚彝章之據舊喜在執籩之列罄宜進秩之褒顧如
愚臣阻陪祀事敢意絲綸之異渥濫叨戶邑之增封懇
避莫遑鞠躬罔措臣敢不誓堅晚節益戴隆恩絳節前
驅念辭榮而未獲紫壇高峙願綿慶於無窮
謝賜御書聖主得賢臣頌英傑論表
裒異代之格言併關乙覽燦聯緘之睿藻特介微臣賜
出非常恩為莫報中謝竊以追配商周之訓誥雅推唐
漢之文章王褒頌聖賢蓋述遭逢之幸德裕論英傑歷
陳駕御之方顧雖二子載在塵編未見一人形之奎畫
肆我哲后採摭是書斷自淵衷表章其說恭想揮毫落
紙之際實兼舞鳳翔龍之工雲漢昭回丹青炳煥竊窺
以為榮矣拜貺何以堪之伏念臣能不逮中識難語上
運籌初政適依日月之末光為國遠謀寧有蓍龜之先
見豈伊至寳遽錫衰門兹蓋伏遇皇帝陛下總攬羣材
規恢上治元首股肱之無間既契精神仁義道德之不
同更殊禮貌睠斯文之偶合乃肆筆以寵頒臣敢不拜
手珍藏銘心感著固知在處護持自頼於神明誓與子
孫寅奉永勤於朝夕
知紹興府謝到任表
畏卭郲九折阪屢貢函封懷會稽太守章再叨閫寄進
遂朝宗之願退安就養之私顧惟小臣之曲成盡出大
君之獨斷中謝伏念臣材品凡下學術空疎適逢潛躍
之初驟厠凝丞之列超先諸老衆實訝其積薪抵觸危
機毁幾成於銷骨頼淵衷之不惑知孤迹之無佗假寵
祠庭歸榮里社飽東湖之勝槩五換星霜企北闕之清
光幾形夢寐顧彈冠而絶想惟結草以盟心敢期離照
之光回忽畀坤維之重鎮引道當祗於明詔懷親顧迫
於微誠瀝懇有陳徒切籲天之禱恃恩自恕初忘擇
地之嫌迨易寘於便安愈不遑於啟處力祈散秩冀逭
煩言豈意不移出守之榮申加入覲之命曾修門之未
至已信使之再馳道路光華搢紳聳歎洎進瞻於睟表
獲親奉於德音自驚衰疾之煢然猶辱簡知之如此欲
叙丹心之感不知雪涕之傾矧是故鄉適居屬部服綵
而供晨省何異家居衣繡而免夜行實惟君賜兹蓋伏
遇皇帝陛下德高古昔誠格神明孝事兩宫躬行堯舜
之道風移萬俗家為曾閔之徒遂令草芥之臣獲全犬
馬之養恩隆父母施等乾坤臣敢不祇服成命虔遵聖訓
驅馳漢節已辭蜀道之難推廣堯仁肯使越人之瘠誓
殫晚暮仰報洪恩
謝除知福州兼改鎮崇信軍節度使表
虚閩嶺之雄藩把麾甚寵改漢東之大國授鉞尤榮命
不獲辭愧非其任中謝伏念臣孱庸瑣質憂患餘生陟
屺居廬慨音容之愈邈負薪伏枕幾壽命之難全敢期服
制之甫終遽荷龍光之下逮畀之符竹易以節旄盡出
淵衷大踰微分永惟洪造之莫報不知哀涕之横流兹
蓋伏遇皇帝陛下克廣至公靡遺小善俯記蓋帷之舊物
曾依日月之末光曲示優恩俾華老境臣敢不少強疲瘁
深體眷私既有社稷人民不忘祇畏庶奉法度以答生成
追諡安穆皇后冊文
皇帝若曰古先哲王脩身齊家達于天下必建中壼正位
乎内至於哀榮之際飾終追往厥有典常所以基王化
厚人倫也朕祗荷天地宗廟之閎休對敭太上皇帝之
慈訓嗣有大統將自家而刑國使天下化之乃眷良配
弗克永年是用咨爾秩宗暨奉常易名考行協于僉言
愍冊徽章肆以時舉皇后郭氏婉娩懿恭祗若古訓粤
自初載嬪于潛藩䄖翟以朝佩玉以居下撫上承率履
弗越命之不淑方華而殞日月逝矣音容如新朕問安
寢門以天下養而盥櫛之禮后弗克親朕封建諸子以
屛王室而朝會之盛后弗克見念莫予助慨然于中追
懷平生以詔後世今遣某官冊謚曰安穆皇后正中宫
之名于以協隂教升别廟之袝于以妥神靈於昭淑聲
永永無極嗚呼哀哉
擬觀文殿大學士太一宫使除樞密使制
門下冠䆳殿而緫殊庭故老久從於閒燕肆明綸而登右
府元樞允頼於籌謀眷圖已試之材庸顯兼資之寄疇
勲命使敷號告庭具官某氣粹而行方望高而識遠文
華黼黻於王度智略韜韞於神機肆朕纂承膺予夢卜
夷險一節勤勞百為方濟治於寖昌遽奉身而勇退陞
華載寵均逸示優每因造膝之朝時究沃心之論與其
名遂身退而保天之道孰若諫行言聽而流澤於民其
辭琳蘂之清貞用掌樞機于嚴重藉造化甄陶之手成
安強道德之威於戲調商鼎之鹽梅美味已均於萬口
櫜周家之弓矢休功復播於四夷繄爾耆英儋予神武
可
除張浚少傅依前觀文殿大學士充江淮東西
路宣撫使進封魏國公制
門下周公三年而歸大慰國人之望吉甫萬邦為憲是
增盟府之勲眷予社稷之元臣方懋邊陲之重寄誕敭
制綍敷告廷紳具官某自明克誠允文且武事親之孝
實上通於神明許國之忠可兼貫於日月蚤登庸於次
輔克左右於中興一德格天四海奠枕殊方震懼聞姓
字以膽寒多士歸依想容儀而心悅即其效之若此知
夫中之所存廼因勤勞旋請閒退久徜徉於泉石靡事
浮沈兹表重於江淮果煩經略太上皇惟深眷注予一
人敢後褒崇絺冕篆車峻陞亞傅繡裳黻衮改胙大邦
增使節以寵元戎總兵符而護諸將尚仍書殿之貴以
壯轅門之權進衍戶封倍敦井賦以究經綸之藴以終
恢復之圖於戲誦宣王任賢使能之詩朕喜得將明之
助鑒光武略地屠城之戒公宜以安集為先勉期戢於
干戈佇歸安於槐鼎伊惟耆哲奚俟訓詞可
除吳益少傅充醴泉觀使依前保康軍節度使
進封大寧郡王制
門下朕慶席父慈曾未進君臨之道恩先母黨蓋欲廣
孝治之風乃睠賢王實為元舅兹加地以進律庸敷號
以告廷具官某簡重而裕和高明而博達古訓是式說
禮樂而敦詩書直道而行慕功名而輕冨貴英標玉立
冲量海容蚤由肺腑之親久享公侯之盛方隆謙以自
牧故雖高而不危俾吾外家鬱為名族念慈闈之懿德
有大造于𦕈躬敦兹和潤之恩職我綵嬉之悅是用併
昭賢業申錫寵章爰亞爵於上孤復肇封於王社進領
珍祠之䆳密尚仍將閫之森嚴陪衍真腴駢加多賦於
戲申伯既聞於柔惠喜動周邦無忌深戒于滿盈功隆
唐室勉揚茂烈無愧前人可
除吴蓋開府儀同三司充萬壽觀使依前寧武軍
節度使
門下朕尊臨宸極仰繄慈母之恩孝事坤闈斯厚外家
之澤是為貴貴豈獨親親爰諏剛日之良用告在廷之
重具官某温恭而清約端重而粹夷樂在詩書惜分隂
於暇日知尊社稷激壯志於清時久茂德於慶閎乃蜚
聲於戚畹矧奉慈親之訓每權孝弟之賢流水游龍蔑有
昔人之侈靡路車乘馬是宜今日之褒崇大合公言匪
存私意進儀端揆服紆衮繡之華均逸殊庭朝綴鴛鸞
之序肆加井戶賁增將壇於戲功名不難於圖始惟其
終冨貴勿以為易得惟其守益馳休譽以對寵光可
賜尚書左僕射陳康伯乞寢罷禮儀使支賜銀
絹不允詔
朕仰膺慈訓光宅丕圖躬率羣工祗見九廟時惟上宰
實總盛儀有嘉顯相之勞宜被寵頒之渥何謙之過引
義而辭雖以身率人務力行於廉遜然為國惜體當勉
蹈於中庸
脩學士院詔
朕一日萬幾自朝至昃玩好弗營宴游弗事唯喜聞切
直將于禁中闢屋數楹使賢德之士寓直其間時或番
宿朕當間召與之論議以慰夙昔之願焉其令有司增
葺學士院
賜守令誡諭詔
朕觀唐虞成周之盛衆建諸侯以撫九有泊歷秦漢迄
我祖宗列置郡邑亦克用乂肆朕嗣位顧德菲薄夙夜
秪懼永惟邦本實在斯民民之休戚實係守令太上皇
帝精求循良留神惠飬垂及𦕈躬乃敢怠忽以上羞付
託咨爾分土之臣各既厥心毋滋獄訟毋縱吏姦毋奪
民時以事土木毋掊民財以資餉遺有一于此必罰無
赦至於俾民安其田里愁歎不生增秩賜金若古令典
朕將以爾風勵四方而明示厥志惟爾亦有無窮之聞
戒公卿舉所知詔
朕荷太上皇帝付託之重夙夜圖回期濟大業以稱所
蒙比者忠賢之士或召或留畢集于朝雖一時之勝朕
心猶未饜足其令侍從臺諫卿監郎察以上各舉所知
明言其材可任某職異時擢用當於除書之内具言舉
授之由得賢則進考增秩失實則奪俸削官一經薦揚
終身保任如唐陸贄所言三省置籍來上以備采擇副
朕寶賢之意
賜少傅觀文殿大學士魏國公張浚辭免冊命
宜允詔
朕於貴老尊賢無所不用其至卿以元勲舊德幡然為
朕而來則其待遇之恩洎夫褒崇之意豈可與一介之
士同日而言哉比以敷綸未厭輿論故須作冊以顯殊
私乃引舊章力辭縟禮雖體貌勵大臣之節當極優隆
而撝謙挹君子之光重違懇惻勉從所請式慰其心
賜新除少傅充醴泉觀使進封大寧郡王吴益
辭勉恩命不允詔
朕日趨德夀祗事兩宫付託之恩仰承睿命鞠育之德
復繄母慈雖罄天下養朕心猶未安焉錫寵外家尊榮
元舅上怡親志下副朕心此為權輿未足多遜
賜新除開府儀同三司充萬壽觀使吴蓋辭勉
恩命不允詔
卿夙承閥閱守禮蹈義昆弟相處號為二難名譽之崇
實慰我母朕謂曾元之孝不如曾子故推此恩以見朕
志不然朕豈以名器假人者哉卿苟知此又何以辭為
耶
賜觀文殿大學士知紹興軍府事湯思退乞宫
觀不允詔
古之大臣一出處進退之節至其在位無内外輕重之
心卿早相上皇蔚為賢宰屬維新於庶政乃作牧於東
藩方以告猷遽求均逸謂朕不足以語治則曾未接於
聲音謂卿不可以有為則尚強於筋力縱使遂卿之請
忍即捨朕而歸揆之人情質之事體皆為未可其又奚
言
賜新除兵部侍郎周揆辭勉恩命不允詔
徽祖作成人材橋門所儲億萬士類卿之行藝卓冠一
時朕固聞而知之洎我上皇搜攬豪俊鋒車所召二三
聞人卿之論思實秉聖聽朕固見而知之則奉慈訓纂
洪業收召耆碩可後卿乎武部二卿兹庸暫起朕志既
定其勿牢辭
賜新除右諫議大夫任古辭勉恩命不允詔
朕以𦕈躬仰依慈訓託於士民之上實頼左右忠賢之
臣而共濟之矧惟諫諍之官專以指朕不逮者庸可後
乎卿秉節据正無所回執頃為御史亦既有聲言皆詳
明事亦剴切議者謂其得體朕心慕焉則輟從千里之
名邦進處七人之上列固不為沗其又奚辭
賜新除保平軍節度使王彦辭勉恩命不允詔
卿英名蓋世深畫過人膺太上之眷知受西陲之委寄
頃者風塵告警斧鉞出征威聲所臨醜類悉遁龍韜豹
略久勤幕府之行紅旆碧幢宜峻齋壇之拜肆予嗣位
忽覽遜章惟帝命之已敷豈朕心之敢易
賜四川制置使沈介誡諭詔
為政之道貴乎寬猛得中惟我蜀人樂於寬政昔張詠
尚寬至發姦擿伏時用其猛蜀人以為神明卿材術疎
通必能本人情順風俗以為政無事多訓吴璘兄弟繼
守西邊備極忠順中興良將未見其比本朝設制置使
冀協和以濟事而比來進取議論乃有不與聞者朕問
之不知良非本意卿可與國相體商訂務為盡善於璘
有助可也李師顔之在興元王彦之在金州皆可倚仗
頼璘與卿悉調護之兵勢稍強民力稍裕恢復之舉當
自西陲始卿其念之故兹詔示想宜知悉
賜侍從臺諫等筆扎修具弊事詔
朕惟天下有弊事無弊法祖宗立法夫豈不良今日之
弊在乎因仍習俗固而不化遂與法意背馳若解而更
張宫商斯在經不云乎變而通之以盡利推而行之存
乎人朕覽張夀所奏犁然有契于衷已令侍從臺諫集
于都堂今賜卿等筆札宜取當今弊事悉意以聞退各
於聽治之所盡率其屬諭以朕旨使極言之毋得隱諱
朕有考焉故兹詔示想宜知悉
戒帥臣監司舉劾部内知州臧否詔
朕秪膺慈訓誕保斯民永惟戚休繫于牧守昔我祖宗
列郡數百患其不能盡得人也乃分道遣使以寄耳目
之臧否萬里如見肺肝故累朝之民安於田里可比治
古人者法令猶存而今莫克舉是以循良不勸而貪暴
未革將何以助朕為治咨爾部使者其悉乃心察列城
之政舉循良劾貪暴以聽陞黜至於材非所長無他大
過而授柄胥吏吾民有受其弊者亦條列以聞朕當命
以他官不遂廢也刺舉以公朕則有賞阿私失實罰亦
隨之其令諸路帥臣監司限兩月各具部内知州治行
臧否連銜聞奏苟違朕言臺諫劾之
賜四川宣撫使吴璘回師秦隴詔
朕比覽卿奏念卿忠勞此心未嘗一日不西向而卿子
挺又能堅守德順備殫忠力世濟其美傳之方冊可企
古人今若併力德順敵或遁去進前所得不過熙原恐
將卒疲斃於偏方無益恢復以朕料之若回師秦隴留
意鳳翔長安乃為大計卿更審處也卿所帶忠義兵却
須守挈老小於秦州以裏措置屋宇屯之必得其用比
王彦之去聞極遲遲此深可罪亦有曲折拱知其詳卿
且包含用之方時艱難人材不易得卿當使過以責其
後效傳不云乎師克在和此之謂也邊地多寒卿宜益加
保護副朕注想
賜都督張浚審訂北討長策詔
比得李顯忠邵宏淵奏北討已令條具專委卿審訂卿
可更召顯忠宏淵并素有謀略將校集贊議幹辦官等
將前項事宜密加熟議彼之上將為誰可以當吾宏淵
角戰平野騎兵孰多既得中原何術以守儻盡長策朕
當親駕臨江督府移幕臨淮以督諸將成功有厚賞誤
國有顯戮若姑欲示敵人以聲勢使之知懼而不敢犯
是亦一策二者必居一於此卿可密奏來
賜兩淮將臣李顯忠邵宏淵條具出師方略詔
覽奏備見忠謀良深嘉歎但未知方略如何方今將校
出廉隅者為誰可保不敢擄掠方今之兵幾人出戰幾
人留屯以備衝突兵出何道何處可先據險何處有粮
可因饋運當從何路援師當出何方既有成謀必非浪
戰可密行條具仍須經都督府審訂以聞當從所請
戒監司令所部不得重價折變兩税詔
朕祗荷高穹眷祐烈祖垂休獲承太上之慈訓修明治
道夙夜不敢荒寧比年以來五榖屢登蠶絲盈箱嘉與
海内共享阜康之樂尚念耕夫桑婦終歲勤動價賤不
足以償其勞而部邑或弗知䘏使倍蓰以輕其直甚亡
謂也其令諸路監司嚴戒所部應民兩税除折帛折變
自有常制外當輸本色者毋以重價彊之折錢若有故
違按劾以聞當寘于法
求遺書詔
朕仰惟太上皇帝留神典籍雖在艱難不忘搜訪是以
秘府所藏幾復承平之舊迺者館閣書目告具朕適臨
幸插架萬層籖帙溢目益以見太上皇帝崇儒右文之
盛朕敢不祇承尚慮四方藏書之家或有可補散逸亡
繇來上及其間卷軸浩繁非給筆札不能傳錄者宜檢
照祖宗及太上皇帝求遺書故事令學士院降詔
撫問侍衞親軍步軍指揮使吴拱到闕并賜銀
盒茶藥口宣
卿勲著上流寵提禁旅兹履秋陽之盛眷言夙駕之勤
爰鍚珍芳式彰禮遇
賜新除少傅觀文殿大學士魏國公張浚告口
宣
卿一代元勲三邊重寄既壯猶之入告宜寵數之駢加
體我眷私亟其祇受
撫問鎮江府駐劄御前諸軍都統制張子蓋到
闕并賜銀盒茶藥口宣
卿制閫臨邊揚旌赴闕方秋風之淒勁諒夙駕以驅馳
肆頒飲劑之良用息道塗之勩
撫定中原蠟告
皇帝若曰朕初嗣位慨念中原之民久此塗炭未得休
息心懷憫惻夙夜靡寧非不能從事干戈以决勝負重
念人命難得怨苦難洗今來昭大信明大義於天下依
周漢封建諸侯及唐立藩鎮故事撫定中原不貪土地
不利租賦除相度於唐鄧海泗等州置關隘如函谷關
外應有能據守以北州郡歸命内欵者即其所得州郡
并旁近城邑裂土封建大者為真王帶節度鎮撫大使
賜玉帶金帶塗金銀印其次為郡王帶節度鎮撫使賜
笏頭金帶金魚塗金銅印並賜鐵券旌節從物聽於次
第私廟立戟元係蕃中姓名者仍賜姓名各以長子為
節度鎮撫留後世世傳襲永無窮已餘子弟聽奏充部
内防圍刺史亦令久任將佐比類金國官品升等換授
其國内各置國相一員委本國選擇保奏當降真命餘
官凖此内不可待報者聽先次赴上土地所出並許截
留充賞給軍兵禄養官吏等用更不上供分文每歲正
旦一朝三年大禮一陪位如有故聽遣留後或相國代
行天申會慶節止遣本國官一員將命應刑獄生殺並
委本國照紹興勅令參酌施行更不奏案合行軍法者
自從軍法四京各用近畿大國兼充留守朝廷惟於春
季遣使朝陵餘節朔止用本處官吏待祠每遇朝貢當
厚給茶綵香藥等其遇一國有警急諸國迭相應援或
出兵牽制義同一家如開闢土地俘獲金寶生口並就
賜本國其有功將士委本國審實保奏當優轉官資其
餘恩數有該說未盡者續次頒行今來所遣宣諭各仰
思念久遠趁時成立功業子孫世世享利毋徒死於干
戈請候議定各遣子一人入覲當特賜燕勞畢即時遣
回有合奏請事宜許其續奏所有信誓之言並候鐵
券内刊寫機會之來時不可失各宜勇决以稱朝廷
開納之意隆興元年二月一日三省同奉聖旨遣人密
告奉勅如右謹告
今遣右宣議郎試尚書兵部員外郎李申甫充宣諭
使候議定日皇帝遷都建康府以受朝賀遣使約諸
國歃血同盟各相保援以固歡好如有彊國背盟侵
犯弱國王師即為牽制不行殺戮但務和平為永久
子孫之利各請無慮
外制
俞布等循資制
勅朕廣營田所以足兵儲裕民力也爾等警戢之餘勤
於勸課耕鹵莽聚京坻稍陟一資用示優奬
滕璵循資制
勅羣盜剽敓使吾民不得安其田里爾長一方能設謀
略悉使就擒民用安堵績效之著合于令甲陞資示勸
匪朕得私
王宏補官知蘭州制
勅蘭去中朝數千里民違聲教三十年有能嚮風是為
知義具官某材推果毅姿兼沈雄夙有志於歸仁故無
心於助虐能令千戶知死生禍福之機坐使一州成禮
義衣冠之地爰兹懋賞用奬奇勲就領郡符仍兼將印
爾其務寧遠俗益勵初心圖惟慶譽之終嗣有褒崇之
寵可
宋興祖補官制
勅某比者國家有事中原而忠義之士雲蒸霧合作我
前驅非爾紏率疇克然哉庸進厥階以勸來者
朱祥等補官制
勅某等士有忠義根諸心非得人激發之亦或因循莫
克自奮爾等間關傳檄卒底成功爰命以官式奬勤勩
蕭一中親屬補官制
勅某等身居累地心在本朝竭蹙來趨中途遭變有嘉
慕義良用憮然凡居姻黨之聯服我褒崇之命各思忠
順毋忝前人
鄮峰真隱漫錄卷六
