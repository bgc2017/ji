鄮峰真隱漫錄卷八
宋史浩撰
奏議
回奏條具弊事劄子
臣今月十六日午刻恭領聖旨下詢臣曰前日集議宰
執獨無奏章侍從臺諫所言孰為至當令臣條具臣祇
奉威命震懼於心倉猝之間不知所措臣竊觀聖問仰
見淵衷既定宏規復咨羣議此實帝王之度量豈容蠡
管之測窺臣頃因陛下即位之初嘗陳今日禦戎之計
謂藩籬不可不固扃鐍不可不嚴藩籬固則内之政事
可修扃鐍嚴則外之姦細難入先為守備是乃良規若
夫議戰與議和則亦在彼不在此彼戰則戰彼和則和
和不忘戰姑為雪恥之後圖戰不忘和乃欲緩師而自
治此度今年之事力故立一時之權宜既匪成謀未為
定論第當堅壁力禦攻衝謹俟乘機以圖恢復儻聽信淺
謀之士時興不教之師敵去則論賞以徼功敵至則歛
兵而遁迹使彼無辜之赤子皆為横死之游魂取快一
朝含怨萬世謂之恢復豈不痛傷然念祖宗版圖久染
荒僻之俗祖宗陵寢鞠為荆棘之場為人子孫可忘食
息正須厲志於名實賞罰責成於將相公卿假以歲時
復其境土鋒乘破竹勢順建瓴是為弔民伐罪之師不
作鼠竊狗偷之態此陛下之素志亦愚臣之舊聞彼侍
從臺諫之流真議論文章之粹蘭菊有春秋之異藥石
俱砭劑之良固匪能言而不能行實皆可敬而不可慢
雖衛多君子知國勢之愈隆然楚有得臣念敵情之未
保是宜練兵而選將常在拯溺以救焚臣願陛下采其
所陳亟為之備臣適當短晷素乏長謀姑以狂辭仰酬
清問覬因一得少補萬分
論用兵劄子
臣昨晚恭領御筆論偽境元帥所答張浚書誠如聖訓
然以臣愚見陛下經廢弛之後目今兵力寡弱財賦單
匱若歲歲設備敵人聲東擊西長淮千里大江綿亘皆
是敵境處處用備人人不得休息譬如兩虎共鬭勢不
俱生二器相擊薄者先穿若不因其來稍加思慮臣恐
自此無時寧息臣觀敵情彼亦厭兵但以本朝時縱無
謀之將前去侵伐不得已來應我若能因其厭苦乘勢
遂清中原是一機會若猶未也須當料吾甲兵如何財
用如何取之當自何處守之當用何人使吾備不弛吾
力益壯他時觀釁而動有何不可蓋敵國未有長盛之
理破滅有期但當小忍以俟之爾以陛下之英明神武
豈患不得天下但顧今日兵力未壯民力未甦財力未
足而遽捨内以事外雖得天下未見其利也宜因此徐
召張浚來議此事臣之識淺不過如此不足以仰禆聖
算惟陛下恕之
回奏令條具時務劄子
臣適者恭叩龍墀僣言時務心之所慮不覺發口伏蒙
聖慈赦臣狂直俯賜優容臣惟遭時得君有如臣者萬
古鮮儷其何幸也臣退思補過汗下如雨然非臣狂直
又何以彰聖德之優容耶臣恭奉睿訓令臣條具今所
當務何者為革弊之先臣聞唐李泌有言主相造命不
當言命臣將易其說曰主相變習俗不當為習俗所變
蓋習俗之移人如水浸潤久而不自知陛下儻堅初心
以敦明視高出萬物之表如大圓鏡垂之空中物之來
者皆不能逃又豈能為習俗所移昔人謂之照破是也
照破則此事辦矣臣當條上施設之先後以補萬分
論降詔視師劄子
臣歸鄉無屋可居旅泊山寺謝絶賓客罕聞朝政前日
忽傳邸報六月十四日陛下降罪已之詔臣伏讀流涕
以謂陛下即位之始與臣言曰内修外攘期以必可恢
復當須少忍無求欲速陛下念祖宗之故疆列聖之陵
寢安得不俯從其請今既主帥失策豈陛下之過而猶
責躬以示天下仰見聖度寬大必能上回天意下感人
心以成中興之烈傳曰禹湯罪已其興也勃焉陛下以
之臣雖在遠外實懷主憂臣辱之念坐不安席食不甘
味惟知祈弭外虞以見忠赤臣恭聞聖詔以秋涼擇日
視師臣實憂之蓋江外之兵經此勞苦固當撫勞然陛
下一動真不可輕正宜慮遠若敵不南侵恐為徒費萬
一有警勝負未决之間進退必有難處者以臣鄙見不
若詔諸路帥守立賞命官糾集土豪起勤王之師如福
建槍仗手宣歙弓弩手諸州射生戶之類來屯江上仍
取東海范榮所總舟師及沿海船戶素有勇略之人雲
集大江以備不虞大駕聲言進發未可便行庶幾敵知
畏而不敢易我則或進或退皆有所恃以底萬全大抵
近日謀國之論多失於輕審之重之惟在陛下則臣區
區雖病卧牖下死亦瞑目臣職不當言言之有罪誠以
久荷陛下恩憐異於稠衆義則君臣情兼父子情迫于中
不能自已伏乞聖慈察其心而赦其罪
福州乞置官莊贍養生子之家劄子
臣所部福州屢經賢守奉宣德化士大夫好義民庶安
分恥立訟庭刑獄不至繁多惟是誘掠男女一事略無
少衰詞訟十居六七蓋父母愛子之心人皆有之既為
無賴之徒多方引誘少弱無知安能自拔利之所在豈
恤父子生離之苦臣嘗力究其弊皆因建寧府南劒州
汀州邵武軍四州窮乏之人例不舉子家止一丁縱生
十子一子之外餘盡殺之貴家冨室既無奴婢其勢不
得不買於他州價值既高販掠之人所以日盛刑禁箠
楚情重者多至編配而此風終不可革實可哀憫國家
屢因臣僚論列閩俗不舉子前後畫降指揮痛革此弊
令生子之家官給贍養詔旨非不丁寧法禁非不嚴密
然州縣匱乏趣了目前官吏軍兵請給之外揀汰使臣
嗷嗷待餔日增糜費安有餘力可應上項指揮以此申
嚴約束悉為文具臣今措置欲於建劒汀邵四州諸縣
各置官莊一所典買民間田畝收積租課令窮民下戶
婦人有孕及七月者關告耆社申縣縣為注籍俟其生
産之月即申縣縣下官莊給歷每月支米若干滿三歲
住支蓋方其初生以水殺棄父母不之見也及其痛定
未有不悔其殺之者今若誘以微利使必活之三歲之
後必不忍殺此臣區區之意也伏覩近降指揮將本路荒
廢寺院田産估價召賣臣自到任以來用度節省别無
虚費將本司逐旋䟎積到錢就提舉常平司取建劒汀
邵四州縣所賣荒廢寺院田産盡行承買以為官莊砧
基臣又恐生息既多所買之田不足以給欲望聖慈逐
州給降度牒一百道委守倅出賣將所得錢樁管專一
增置田畝庶幾不至乏少候至官莊豐盛即前項措置
可行如蒙聖慈允臣所乞豈唯建劒汀邵四州所活不
知其數抑使泉福等州少弱男女必免誘掠之苦是一
舉而兩有所利緣上件事正係君上恩德乞作聖旨行
下
貼黃臣伏見本路提舉常平公事右朝散郎薛居實
頃守興化公勤廉介政績可紀已蒙陞擢今為本路
監司前件陳乞如蒙聖慈賜許乞委薛居實同共措
置條畫約束聞奏將所賣度牒錢及官莊收到租課
乞專降聖旨並依常平法不許州縣移易庶幾經久
不廢八州生息歷千萬歲悉自聖慈今日生成之恩
進陳正言四經解劄子
臣今月十三日叨侍經筵嘗面奏故承議郎前守左正
言陳禾有易春秋論語孟子四經解其間是正得失發
明聖人之微旨開悟後人甚多不敢隱默輒以奏聞恭
奉玉音許臣繳進今臣繕寫裝成三十八冊用黃羅複
帊封識上進臣恭惟皇帝陛下聖學高明每論經旨皆
度越先儒羣臣拱聽聞所未聞豈必少此然泰山穹隆
不厭微塵益以高大臣故敢冒昧言之如蒙聖慈赦臣
僭越賜以乙覽儻有毫分上合聖意即乞頒之祕館以
惠後學庶酬其平生勤苦之志不勝幸甚
貼黃臣昔聞故承議郎陳禾仕政和間以言事切直
得罪蔡京偶承議郎陳瓘之子正彙告京僭擬引禾
嘗共議遂併與陳瓘俱坐除名之罪靖康初凡得罪
京者悉蒙追叙瓘已襃贈諫議大夫賜之美諡官其
子孫唯禾以知和州日秦檜為過客遇之意不滿檜
銜之及其當國子孫屢訴不能昭雪人皆冤之今來
禾幸逢聖代或蒙聖慈因覽其書嘉其用心憫其齎
志賜之䘏典或錄其子孫尤見聖天子崇儒重道旌
忠勸善之意
經筵薦石&KR1488;等劄子
臣年齡已暮筋力弗彊備數經筵無所補報唯有薦士
可效區區昔陳襄在神宗皇帝朝為講官嘗手疏三十
許人其後皆為名卿賢相臣識不逮襄遠甚心竊慕之
顧今多士濟濟内而職事釐務已經薦揚外而監司郡
守已經臨遣皆不逃乎聖鑒臣固不敢強有低昂唯是
遠外之人終恐逸遺臣敢錄數人以塵聖覽儻陛下察
其可用臣當訪所不知次第而進恭俟采擇臣伏見朝
奉郎福建路安撫司幹辦公事石&KR1488;器質純靜不求聞
知為邑南劒之尤溪興學校禮賢士苟有利民知無不
為頌聲洋溢如古循吏朝奉郎前兩轉運司主管文字
陳仲諤操履醇正議論有源居福之鄙月評所贊人無
異詞文林郎新差充南外敦宗院宗學教授汪義端好
學不倦有為善心嘗任四明郡僚事無詭隨唯徇公議
從政郎漢陽軍軍學教授石斗文問學知方行已有恥
不為詭激以釣虚名涵養之久必能立事迪功郎監潭
州南嶽廟沈銖鄉行可推士夫信服其與人交面箴其
失退無後言有古直諒之風臣比侍清燕恭聞天語以
人材為急故敢不避狂瞽昧死言之儻蒙收召隨材錄
用必有可觀臣不勝拳拳事君以人之義
論閱武劄子
臣聞蒐田以時詩人入詠羽旄之美孟子詳言君舉必
書人皆稱善蓋因農事之隙當思武備之修側聞翠華
將臨白石豈是留情於田獵實將大閱於車徒堅其執
戈衛社之心鼓其投石拔距之氣緩急之際勤勞不辭
諒惟此圖久關聖慮臣有鄙見所合冒聞其事雖微其
體則重衆所聚處人必觀光宜須嚴戒有司俾之遴選
精卒去其兇邪狡横之輩取其驍雄練習之人犒勞務
為均平號令期於純靜庶使三軍之賈勇了無一夫之
向隅然後簡厥馴良置之左右環以衞士列為御營天
尚灑道清塵人必飛蜂走蟻陛下入則登壇信誓出則按
轡徐行事理應然誠非過慮千金之子坐不垂堂萬乘之
尊所當設備其有驅馳得雋扈從宣勞勸賞既行風勵
甚衆使此戎昭之盛事不為觀美之虚文臣有激于中
不能自默伏惟陛下俯察拳拳愛君之意特寬喋喋出
位之誅
論鎮江都統兼知揚州劄子
臣聞左畫方而右畫圓並運不能合規矩目司視而耳
司聽兩用不能為聰明是以乘田委吏不可以兼為抱
關擊柝各勤於一職事無鉅細任貴精專鎮江大軍中
興巨屏北望瓜洲只一葦南趨行闕不十程其在諸屯
最為重地欲使宣威於大敵必須謀帥若長城營壘之
周防戈甲之犀利在於主者豈屬他官朝夕不在其間
孰施軍政甘苦不知與共寧得士心又况市井連甍或
有火災之警軍民聚首或多矛盾之嫌一有疎虞必將
紛擾主帥既已在遠副帥安敢自專蓋兵在江南而帥
居江北儻使關白而待令真同揖噀以救焚雖駕馭有
方不至于此然僥倖無事豈可為常故使為國遠慮之
人皆有私憂過計之語儻陛下不知其才可以牧民而
御衆欲其效見於治郡與理兵何不俾鎮江之守莅維
揚維揚之帥歸京口任雖兩易事歸一途聽訟之餘可
以整齊其卒伍閱士之暇可以撫摩其人民卒伍既熟
主帥之威容人民又樂守將之善政則斯一舉是謂兩
全若曰維揚之城壁未堅淮楚之邊防未固姑留鎮守
無復更張臣恐稍經掣肘之虞必有噬臍之悔願遣偏
將竟其版築之功就求長材用作武鋒之貳事既專一
而有緒時可往來而提綱陛下深略沈幾聖資英武運
獨智於帷幄之内置諸將於股掌之中必有神機非臣
蠡測若或少加聖慮俯聽臣言斷自宸衷别求賢牧俾
各專於所事庶幾盡其所長此在聖意之謀為固非愚
臣所敢望臣官非言責職在經筵祇荷寵靈每慙尸素
昨降中批而委諭許令隨事以直言苟有見聞敢不敷
露伏乞聖慈赦臣萬死
論襃賞諫官劄子
臣比者入對内庭以衰病乞歸田里蒙賜之坐問臣以
何如唐太宗臣對曰陛下聖德高出百王宫中止聞孝
儉太宗閨門之内尚多慙德豈敢望陛下萬分之一徒
以其聰明知前代帝王之高致在於從諫降意屈志以
來言者從而賞之以收美名以起至治史官謂功德兼
隆得此道也是故魏徵諫發兵則以五百縑賞之孫伏
伽諫死刑則以蘭陵公主園賞之李大亮諫求鷹則以
漢稽胡瓶賞之高馮言得失則以鍾乳賞之今諫官有
意為陛下開闢公道無所阿私誠可與唐臣並駕願下
有司亟議襃賞使萬世之下贊陛下之功德巍巍在太宗
之上豈不美哉
乞置看詳一司劄子
臣聞罔以辯言亂舊政伊尹進戒於商王無作聰明亂
舊章成王申命於蔡仲伊尹傳堯舜之道成王重文武
之光立一時金石之言為萬世蓍龜之訓蓋以祖宗創
業垂統有望後人故其君臣疊矩重規無非成法實不
刊之令典為可繼之貽謀難得者聖賢之相逢所貴者
子孫之長守若思輕改决匪良圖方陛下即祚之初正
微臣輔治之日上封事者累百輩言弊政者僅千條必
欲取而紛更罔有贊其紹述固嘗大書方策不辜其來
及夫聚議廟堂頗難其用陛下挺拔俗之見深垂裕之
原一遵列聖之宏謨已輩中興之哲后此其明效大驗
所當謹守弗渝比年以來獻言頗雜一劄可喜即日與
之施行衆志未孚當時已自窒礙徒為紛擾無益施為
始雖易若轉圜旋未免乎反汗間有深知時病灼究弊
端雖惓惓以盡忠亦悠悠而未效薰蕕既溷玉石奚分
良由稽考無官審訂無局行之既無所據罷之不究其
因幸賴四達之聖聰終亦一歸於舊貫為今之計當謹
其初遴選從班一二人就取勅局三數吏盡襃彝憲立
為司存凡以改作而獻陳必使看詳而指定稽之典禮
而不悖揆之律令以無愆有補於謀必著于籍前鋪條
貫後列姓名庶於指掌之間若見腑肝之易一以供上
方之觀覽一以備中書之舉行或有兵機則關密院儻
久行而有利益必加賞以示恩私務使三尺之金科不
撓一夫之臆說其或姑以藉手以求美官無復究心更
防後患率然而作出於不思意有在於身謀事無禆於
國計蓋言之者無罪當置之而勿問第欲公朝發號出
令之間不失聖主繼志述事之美臣輒殫一已之見未
盡天下之公欲望聖慈更諏衆議參樞邇列侍從近班
烏臺洎兩省之英樞府及百司之屬盡從公道罔有異
詞則此芻蕘之言或有毫髮之益
車駕朝德壽宫乞以問對聖訓宣付史館劄子
臣仰惟皇帝陛下誠孝之德根於睿性欽順之行發於
自然寅奉兩宫超越千古父堯子舜視唐虞有光焉臣
私竊慶幸得生此時前後備位宰輔目覩陛下事親之
懿二典所載誠有不能及者如朔望駕朝德壽宫與夫
聖節冬至正旦上壽或留侍終日或恭請宴游凡所以
盡人子之道以天下養者皆極其至自宜大書於策以
為萬世父子之法然自陛下登位以來至是凡十有七
年其間豈無親聞太上皇帝聖訓與夫陛下問對玉音
外庭不得而知史官不得而書誠今日之闕典也臣竊
見漢高祖置酒前殿奉玉巵為太上皇壽有業所就孰
與仲多之語唐太宗從上皇置酒未央宫上皇謂胡越
一家自古未有而太宗有皆陛下教誨非臣智力所及
之語此漢唐宫中一時所言而二史書之至今以為美
談夫以今日閨門盛德如此而秉筆之士乃獨無以垂
示將來臣愚欲望陛下以前所聞及自今以後所得太
上皇帝聖訓陛下問對玉音許令輔臣隨時奏請俾之
登載日歷或宣付史館别為一書則聖子神孫得以承
家法而天下後世知聖朝慈孝之德不勝臣子至願
經筵論進讀寶訓劄子
臣今月二十九日伏蒙聖慈遣中使至臣家奉宣聖旨
理會進讀事臣前日面奉聖訓已即祇稟方欲率周必
大同奏乃蒙傳宣臣之不敏尚乞寬赦寶訓一十五卷
若併日而讀須日進三卷有勞聖體今議定欲日進一
卷仍乞稍緩住講之日假日許特坐則在四月之内可
至徹章今有公劄乞賜處分此一事在陛下行之以為
易求之史冊殆未嘗有此所以度越百王之上後世聞
之豈不歆羡經曰學于古訓乃有獲事不師古以克永
世匪說攸聞陛下非古訓有獲其肯如是臣等退朝以
語同列無不鼔舞贊嘆
鄮峰真隱漫錄卷八
