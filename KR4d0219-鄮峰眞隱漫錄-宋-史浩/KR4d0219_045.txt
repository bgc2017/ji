鄮峰真隠漫錄卷四十五
宋史浩撰
大曲
採蓮(壽鄉詞)
延遍
霞霄上有壽鄉廣袤無際東極滄海縹渺虚無蓬萊弱
水風生舞浪鼓檝揚旍不許凡人得至甚幽邃袤試右
望金樞外西母樓閣玉闕瑤池萬頃琉璃雙成倩巧方
朔恢諧來往徜徉霓裳飄颻寶砌更希奇
攧遍
南隣幄丹宫赤伏顯符記朱陵曜綺繡箕翼炯光騰起
每歲秋分老人見表皇家襲慶迎禧天子當膺無疆
萬歲北窺元冥魁杓擁佳氣長拱極終古無移論南北
東西相直何啻千萬里信難計
入破
璇穹層雲上覆光景如梭逝惟此過隙緩征轡垂象森
列昭回碧落卓然纏度炳曜更騰輝永永清光曄煒綿
四野金璧為地蘂珠館瓊玖室俱高峙千百種奇葩松
椿可比暗香幽馥歲歲長春陽烏何曾西委
衮遍
徧此境人樂康挾難老術悟長生理盡阿僧祗劫赤松
王令安期彭籛盛矣尚為嬰稚鶴筭龜齡絳老休誇甲
子鮐背聳黃髮垂髻更童顔長鼓腹同游戲真是華胥
行有歌坐有樂獻笑都是神仙時見羣翁啓齒
實催
露華霞液雲漿椒醑恣玉斝金罍交酬成雅會拌沉醉
中山千日未有長久今此陶陶一飲動經萬祀陳果蓏
皆是奇異似瓜如斗盡備三千歲一熟珍味飣坐中瑩
似玉爽口流涎三偷不枉西真指議
衮遍
有珍饌時時饋滑甘豐&KR1401;紫芝熒煌嫩菊秀媚實碼瑙
琥珀精器延年益壽莫儗人間烹飪徒費休說龍肝鳳
髓動妙樂仙音鼎沸玉簫清瑤瑟美龍笛脆雜遝飛鸞
花裀上趁拍紅牙餘韻悠颺竟海變桑田未止
歇拍
其間有洞天侣思遊塵世珠葆搖曳華表真人清江使
者相從密議此老遨嬉我軰應須隨侍正舉步忽思同
類十八公方聳壑宜邀致夙駕星言人爭圖繪朅來鄞
山甬水因此崇成四明里第
煞衮
吾皇喜光寵無貳玉帶金魚榮貴或者疑之豈識聖明
曾主斯鄉常相與盡繾綣膠漆何可相離今日風雲合
契此實天意吾皇聖壽無極享晏粲千載相逢我翁亦
昌熾永作昇平上瑞
採蓮舞
五人一字對廳立竹竿子勾念
伏以濃隂緩轡化國之日舒以長清奏當筵治世之音
安以樂霞舒絳綵玉照鉛華玲瓏環珮之聲綽約神仙
之伍朝迴金闕宴集瑤池將陳倚棹之歌式侑回風之
舞宜邀勝伴用合仙音女伴相將採蓮入隊
勾念了後行吹雙頭蓮令舞上分作五方竿子
又勾念
伏以波涵碧玉搖萬頃之寒光風動青蘋聽數聲之幽
韻芝華雜遝羽幰飄颻疑紫府之羣英集綺筵之雅宴
更憑樂部齊迓來音
勾念了後行吹採蓮令舞轉作一直了衆唱採
蓮令
練光浮煙歛澄波渺燕脂濕靚粧初了綠雲繖上露滚
滚的皪真珠小籠嬌媚輕盈佇立無言不見仙娥凝望
蓬島玉闕忽忽鎮鎖佳麗春難老銀潢急星槎飛到
暫離金砌為愛此極目香紅遶倚蘭棹清歌縹渺隔花
初見楚楚風流年少
唱了後打吹分作五方竹竿子勾念
伏以遏雲妙響初容與於波間回雪奇容乍婆娑於澤
畔愛芙蕖之豔冶有蘭芷之芳馨躞蝶凌波洛浦
未饒於獨步雍容解佩泣臯諒得以齊驅宜到階前分
明祗對
花心出念
但兒等玉京侍席久陟仙階雲路馳驂乍遊塵世喜聖
明之際會臻夷夏之清寧聊尋澤國之芳雅寄丹臺之
曲居慚鄙俚少頌昇平未敢自專伏候處分
竹竿子問念
既有清歌妙舞何不獻呈
花心荅問
舊樂何在
竹竿子再問念
一部儼然
花心荅
再韻前來
念了後行吹採蓮曲破五人衆舞到入破先兩
人舞出舞到裀上住當立處訖又二人舞又住
當立處然後花心舞徹竹竿子念
伏以仙裾搖曳擁雲羅霧縠之奇紅袖翩翻極鸞翮鳳
翰之妙再呈慶瑞一洗凡容已奏新詞更留雅詠
念了花心念詩
我本清都侍玉皇乘雲馭鶴到仙鄉輕舠一葉煙波闊
嗜此秋潭萬斛香
念了後行吹漁家傲花心舞上折花了唱漁家
傲
蘂沼清冷涓滴水迢迢煙浪三千里微孕青房包繡綺
薰風裏幽芳洗盡閒桃李羽氅飄蕭塵外侣相呼短
棹頻偎倚一片清歌天際起聲尤美雙雙驚起鴛鴦
睡
唱了後打吹漁家傲五人舞換座當花心立人
念詩
我昔瑤池飽宴遊朅來樂國已三秋水晶宫裏尋幽伴
菡萏香中蕩小舟
念了後行吹漁家傲花心舞上折花了唱漁家
傲
翠蓋參差森玉柄迎風浥露香無定不著塵沙真體淨
蘆花徑酒侵酥臉霞相映棹發木蘭煙水暝月華如
練秋空靜一曲悠颺沙鷺聽牽清興香紅已滿蒹葭艇
唱了後行吹漁家傲五人舞換座當花心立人
念詩
我弄雲和萬古聲至今江上數峰青幽泉一曲今憑棹
楚客還應着耳聽
念了後行吹漁家傲花心舞上折花了唱漁家
傲
草軟沙平風掠岸青蓑一釣煙江畔荷葉為裀花作幔
知誰伴醇醪只把鱸魚換盤縷銀絲杯自煖篷窗醉
著無人喚逗得醒來横脆筦清歌緩彩鸞飛去紅雲亂
唱了後行吹漁家傲五人舞換當座花心立人
念
我是天孫織錦工龍梭一擲度晴空蘭橈不逐仙槎去
貪擷芙蕖萬朵紅
念了後行吹漁家傲花心舞上折花了唱漁家
傲
太華峰頭冰玉沼開花十丈干雲杪風散天香聞四表
知多少亭亭碧葉何曾老試問霏煙登鳥道丹崖步
步祥光遶折得一枝歸月嶠蓬萊島霞裾侍女爭言好
唱了後行吹漁家傲五人舞換座當花心立人
念詩
我入桃源避世紛太平才出報君恩白龜已閱千千歲
卻把蓮巢作酒樽
念了後行吹漁家傲花心上舞折花了唱漁家
傲
珠露漙漙清玉宇霞標婥約消煩暑時馭清風之帝所
尋仙侣三千侣仗臨煙渚舴艋飄颻來復去漁翁問
我居何處笑把紅蕖呼鶴馭回頭語壺中自有朝天路
唱了後行吹漁家傲五人舞換座如初竹竿子
勾念
伏以珍符薦至朝廷之道格高深年穀屢豐郡邑之和
薰遐邇式均懽燕用樂清時感游女於仙衢詠奇葩於
水國折來和月露浥霞腮舞處隨風香盈翠袖既徜徉
於玉砌宜宛轉於雕梁爰有佳賓冀聞清唱
念了後衆唱畫堂春
彤霞出水弄幽姿娉婷玉面相宜棹歌先得一枝枝波
上畫鯨飛向此畫堂高會幽馥散堪引瑶巵幸然逢
此太平時不醉可無歸
唱了後行吹畫堂春衆舞舞了衆又唱河傳
蘂宫閬苑聽鈞天帝樂知他幾遍爭似人間一曲採蓮
新傳柳腰輕鶯舌囀逍遙煙浪誰羈絆無奈天階早
已催班轉卻駕彩鸞笑容斜盼願年年陪此宴
唱了後行吹河傳衆舞舞了竹竿子念遣隊
浣沙一曲媚江城雅合鳬鷗醉太平楚澤清秋餘白浪
芳枝今已屬飛瓊歌舞既闌將好去
念了後行吹雙頭蓮令五人舞轉作一行對廳
杖鼓出場
太清舞
後行吹道引曲子迎五人上對廳一直立樂住
竹竿子勾念
洞天門闕鎖煙蘿瓊室瑤臺瑞氣多欲識仙凡光景異
歡謠須聽太清歌
花心念
伏以獸爐縹緲噴祥煙玳席熒煌開邃幄諦視人間之
景物何殊洞府之風光恭惟衮繡主人簪纓貴客或碧
瞳漆髮或綠鬢童顔雄辯風生英姿玉立曾向蘂宫貝
闕為逍遙游俱膺丹篆玉書作神仙伴故今此會式契
前蹤但兒等偶到塵寰欣逢雅宴欲陳末藝上助清歡
未敢自專伏候處分
竹竿子問念
既有清歌妙舞何不獻呈
花心答念
舊樂何在
竹竿子問念
一部儼然
花心答念
再韻前來
念了後行吹太清歌衆舞訖衆唱
武陵自古神仙府有漁人迷路洞戶迸寒泉汎桃花容
與尋花迤邐見靈光捨扁舟飄然入去注目渺紅霞
有人家無數
唱了後行吹太清歌衆舞舞訖花心唱
須臾卻有人相顧把肴漿來聚禮數既雍容更衣冠淳
古漁人方問此方鄉衆顰眉皆能深訢元是避嬴秦
共攜家來住
唱了後行吹太清歌衆舞換座當花心一
人唱
當時脱得長城苦但熙熙朝暮上帝錫長生任跳丸烏
兔種桃千萬已成隂望家鄉杳然何處從此世凡人隔
雲霄煙雨
唱了後行吹太清歌衆舞換座當花心一人唱
漁舟之子來何所盡相猜相語夜宿玉堂空見火輪飛
舞凡心有慮尚依然復歸指維舟沙浦回首已茫茫歎
愚迷不悟
唱了後行吹太清歌衆舞換座當花心一人唱
我今來訪煙霞侣沸華堂簫鼓疑是奏鈞天燕瑤池金
毋卻將桃種散階除俾華實須看三度方記古人言信
有緣相遇
唱了後行吹太清歌衆舞換座當花心一人唱
雲軿羽幰仙風舉指丹霄煙霧行作玉京朝趁兩班鴛
鴦玲瓏環珮擁霓裳卻自有簫韶隨步含笑囑芳筵後
會須來赴
唱了後行吹太清歌衆舞舞訖竹竿子念
欣聽嘉音備詳仙跡固知玉步欲返雲程宜少駐於香
車佇再聞於雅詠
念了花心念
但兒等暫離仙島來止洞天屬當嘉節之臨行有清都
之覲芝華羽葆已雜遝於青冥玉女仙童正逢迎於黃
道既承嘉命聊具新篇
篇曰
仙家日月如天遠人世光隂若電飛絶唱已聞驚列座
他年同步太清歸
念了衆唱破子
游塵世列仙鄉喜君王躋治虞唐文德格遐荒四裔盡
來王干戈偃息歲豐穰三萬里農桑歸去告穹蒼錫聖
壽無疆
唱了後行吹步虚子四人舞上勸花心酒花心
復勸勸訖衆舞列作一字行竹竿子念遣隊
仙音縹緲麗句清新既歸美於皇家復激昂於坐客桃
源歸路鶴馭迎風抃手階前相將好去
念了後行吹步虚子出場
柘枝舞
五人對廳一直立竹竿子勾念
伏以瑞日重光清風應候金石絲竹間六律以皆調僸
佅兜離賞四夷之率伏請飜妙舞來奉多歡鼓吹連催
柘枝入隊
念了後行吹引子半叚入場連吹柘枝令分作
五方舞舞了竹竿子又念
適見金鈴錯落錦帽蹁躚芳年玉貌之英童翠袂紅綃
之麗服雅擅西戎之舞似非中國之人宜到階前分明
祗對
念了花心出念
但兒等名參樂府幼習舞容當芳宴以宏開屬雅音而
合奏敢呈末技用讚清歌未敢自專伏候處分
念了竹竿子問念
既有清歌妙舞何不獻呈
花心答念
舊樂何在
竹竿問念
一部儼然
花心答念
再韻前來
念了後行吹三臺一遍五人舞舞罷後行再吹
射鵰遍連歌頭舞了衆唱歌頭
(闕)人奉聖(闕)人朝人(闕)主(闕)人(闕)留伊得
荷花幸戲遇文明堯階上太平時六(闕)何不罷歲
久征舞柘枝
唱了後行吹朵(闕)遍一片吹了連吹撲胡蝶遍
舞轉謝酒了衆唱柘枝令
我是柘枝嬌女人(闕)多風措(闕)一人住深妙學得
柘枝舞(闕)頭戴鳳冠(闕)纖腰束素(闕)遍體錦
衣装來呈柘枝歌舞
又唱
回頭卻望塵寰去喧畫堂簫鼓整雲鬟處曳(闕)霄愛一
曲柘枝舞好(闕)華封盛祝笑共指南山煙霧蟠桃仙酒
醉昇平望鳳楼歸路
唱了後行吹柘枝令舞舞了竹竿子念遣隊
雅音震作既呈吟鳳之儀妙舞徊翔巧著飛鸞之態已
洽歡娛綺席暫歸縹渺仙都再拜階前將好去
後行唱柘枝令出隊
鄮峰真隠漫錄卷四十五
