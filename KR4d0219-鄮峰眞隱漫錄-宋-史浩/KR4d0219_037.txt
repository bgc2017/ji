鄮峯真隠漫錄卷三十七
宋史浩撰
致語
天申節錫宴當筵致語
天開萬世之福聖應千齡之期瑞感虹光慶綿火德奏
𬎼賓於舜律風入五絃玩寶歷於堯階蓂餘九莢需雲
皓宴始自嚴宸湛露洪恩普沾寰海舉一十七年未舉
之縟典逢數千百歲難逢之令辰矧我名藩奠兹南服
簪纓畢萃歌頌載揚莫不瞻帝所於中天伸臣儀於北
極某官望隆八座治洽四明和通兩國之歡節旄具在
寵極一時之盛相印須提来法從於琳宫星辰燦若會
嘉賓於綺席金玉鏘然觴舉流霞一一華封之祝心馳
魏闕人人天寶之時某等叨預伶倫敢呈口號
帝眷炎圖億萬秋真人秉籙御神州通和隣壤邊聲
息仁浹羣生恊氣流一札鳳飛瓊苑詔千官花擁醉
鄉遊江城今日騰嘉頌遥認中天絳闕浮
二(昌國)
雷社分封均視子男之秩天光遠矚率依君父之仁當
景命有僕之辰伸萬夀無疆之祝式頒燕喜庸錫臣隣
某官江左夷吾關中孝子他年槐路定推一日之長今
日琴堂聊闡雙鳬之化嘉與正笏垂紳之侣同為醉酒
飽德之人列坐賓朋同時僚佐半刺有全家之忠孝五
湖高紹祖之功名枳棘棲鸞踵英聲於踰竈鹽車引驥
藴素節於伏蒲或種出山東才高吏部或羣空冀北志
並延陵或拯弊於隄防或嚴軍於刁斗更有文星武宿
莫非儀鳳祥麟觴舉流霞一一瑶臺之集心存就日人
人嵩岳之呼得不環羅綺而動歡聲奏笙歌而聞麗曲
某叨居樂部濫厠伶倫不揆荒蕪敢呈口號
邑近蓬莱萃列真曉看簪履望堯雲三呼請祝聖人
夀億載長為天下君荷柄飛香浮碧斝榴花照座舞
紅裙更聽既醉昇平雅始信宸恩浹海垠
天申節望闕祝聖致語
乾為父而坤稱母篤生堯舜之君岳修貢而川效珍茂
底成康之治屬流虹之紀瑞爰湛露以頒恩凡在羣臣
式沾宴喜恭惟皇帝陛下孝光四海道用羣心得賢立
太平之基復古振中興之業帝乃誕敷文德既躋夷夏
之安天其申命用休遂格神明之佑懽騰率土慶萃斯
辰雖富夀多男靡俟華封之祝而升恒報上敢忘天保
之詩臣等幸際聖朝叨塵樂部傾丹誠於葵藿採輿頌
於芻蕘不揆才荒敢呈口號
簪纓萬國拱堯雲遥認霏煙靄帝閽始聽嵩呼徧夷
夏便知孝治感乾坤鳳飛一札蟠桃宴花覆千官湛
露恩歷數在躬無紀極垂衣請頌有虞尊
二(庚午餘姚)
虹流華渚適丁震夙之期鳳出層霄爰錫邇遐之宴沸
嵩呼於率土祝椿算於後天恭惟皇帝陛下天覆堯仁
日躋湯聖孝格毳罽卉裳之遠恩覃草木昆蟲之微遂
底三登咸歸一德徵招作相悦之樂驩動八紘天保歌
歸美之詩聲齊萬夀但臣等謬居樂部幸際聖朝不揆
才荒敢進口號
萬國星聯拱北辰曉看簪履拜堯雲三呼請祝聖人
夀億載長為天下君樂奏廣庭聲縹緲香騰寰海瑞
氤氲太平今日非無象花覆千官玉臉薰
上明良慶會閣碑致語
天開萬世之真主相得一代之宗臣風虎雲龍自然交
感水魚膠漆不約同符恭惟皇帝陛下睿哲當陽忠賢
作輔幸遇靡勞於獵卜相逢偶在於儲潛行孔孟仁義
之言聿新初政躬唐虞孝弟之道藹著兩宫帝德既彰
皇心益眷雖丘園之歸老亦簪履之弗遺故錫華名以
標傑閣翔鸞舞鳳褒嘉忽覩於宸毫塗碧填金摹刻更
從於御府改觀四明之風月增輝百葉之子孫神靈彌
久以護持香火敢忘於崇奉臣某等叨居樂部獲覩榮
光不揆才荒敢陳口號
綿綿寶歷與天長興運重光屬我皇德洽化隆超漢
晉父慈子孝恊虞唐三階順軌時方泰萬國歸心道
益昌一自臯陶賡載後于今始得頌明良
叔父知縣慶宅并章服致語
樂具四并萃珠履瑶簪之會夀祈五福捧瓊波玉液之
觴銀章綰而里社榮畫棟成而燕雀賀矧紅桃徑底流
鶯囀求友之簧綠野堤邊飛絮作舞空之雪集兹佳致
用贊清歡恭惟某官學海鯨鯢詞林鸑鷟妙齡秀發三
魁領袖於賢關清節藹聞八課楷模於仕路高門新峙
表一時斷獄之功治服初頒壯百里臨民之寄行飛旌
於日下即持槖於禁中而某人婦道蘭馨母儀冰潔早
擅肥家之譽齊當得意之秋嶷嶷鳳雛一䕫足矣温温
玉潤二妙居之率因琴瑟之和鳴遂享衣冠之盛事珠
簾鴛瓦頓還昔日之風光象版霞冠共挹今辰之樽俎
加以錦堂仙眷綺席賢賓来王母於西臺見老人於南極
藍綬初香蟾窟桂紫袍新翦魏家枝帽簷皆閬苑之花
蓮步盡蘂宫之侣得不祥凝鳳蠟瑞靄猊金環羅綺
而動歡聲奏笙歌而聞麗曲某叨居樂部幸對慶筵不
揆荒蕪上呈口號
簪纓濟濟珮鏘鏘競集華堂獻夀觴朱紱始聞新命
誥青氊俄覩舊門牆梁闈琴瑟聲俱妙謝砌芝蓀氣
倍香爛醉莫嫌歡未徹從今三萬六千場
代人納壻親會致語
太守風流雅有謝宣城之標韻仙郎俊邁隠然李太白
之才華爰當遴選之秋式契好逑之意金龜印就南州
既重賢諸侯孔雀屏開東榻又得真佳壻一時盛會千
里歡謠恭惟某官文海鯨鯢士林棟榦四門曾是魁羣
彦一鶚先驚横素秋文筆生花縹緲仙人之夢詩囊佩
錦雍容公子之遊纔過璧水蘭宫即是玉堂金馬既藴
潛心之業宜膺坦腹之求某官江左儒宗山東相種蚤
擅賢關之譽鬱為仕路之光自持槖於九閽爰領麾於
三郡朱旙彩耀起隨步之春風畫戟凝香浮滿城之和
氣行參鼎鼐迭和壎篪乃卜良宵式開皓宴會此冰清
玉潤表其川泳雲飛加以列席嘉賓星辰燦若滿堂貴
客金玉鏘然得不環羅綺而奉歡顔奏笙歌而聞麗曲
某叨居樂部幸遇伶官不揆荒蕪敢呈口號
人物宣城妙九州乘龍果是屬清流相逢觧賦澄江
練上勝都歸疊嶂樓畫戟林中銀漏迥香梅影底玉
杯浮洞房咫尺笙歌沸誰道華胥秖夢遊
叔父監簿慶宅致語
殖之五畝專為養老之資處以一區止作草玄之計歷
觀今事度越前聞畫棟干雲挹四明之佳麗紅旌卷月
浮三島之神仙掃荆棘瓦礫之墻成錦繡笙簧之地宜
陳雅宴用副歡謠恭惟某官節禀松筠志全冰玉彈冠
入仕不汲汲以圖名問舍謀生恥孜孜而為利上雖識
拔中自静恬職為國子先生人道關西夫子某人龜鶴
齊踰於耳順金蘭久著於心同既克肥家遂能考室風
簾霜瓦當年適困於狼煙翠幌珠楹兹日復張於玳席
得不嘉客萃滿堂之簪珥羣姻藹盈砌之蘭芝潤同九
里之洪河夀上一巵之芳酒某叨居樂部幸綴伶倫不
揆荒蕪敢呈口號
清曉簪裾碾畫輪更循玉砌擁蘭蓀定知廣厦新遺
址来向華堂上夀樽歌遏錦雲聲縹緲舞攅星蠟影
翩翻賸須拚卻如泥醉顯拜行符駟馬門
餘姚待縣官致語
三年有成令尹既彰於茂績百里之内羣僚悉萃於清
流爰愷悌以同心宜昇平而共樂式開雅宴用洽清歡
恭惟知縣於道有聞與時無忤政既稱於父母仕必至
於公卿方臻羣雉之馴共昔雙鳬之去知丞人推直亮
世襲忠嘉佗時迹簉於鵷鴻今日膽寒於雁鶩曾下車
之未久已奠枕而無為屈兹宏博之材默衍𣙜征之
利監務職惟脩舉學更優長革弊事紛若蝟興開利源
速於泉湧主簿鸞棲棘木詩滿錦囊裔雖本於王孫名
乃聯於高士縣尉官方泥滓志則雲霄聊陳宴俎之勤
用表德星之聚休取歌妍舞妙所欣川泳雲飛霞液交
酬玉山傾倒某叨居樂部幸預伶倫不揆才荒敢呈口
號
浙右風煙屬舜亭幾年纔此萃羣英棠敷美蔭連天
闊湖汎恩波徹底清醉吸霞光金盞窄笑扶花影玉
山傾定知太史先占瑞天外祥星一處明
餘姚待新宰致語
雷社分封恩視子男之貴棠蔭展治政施父母之仁漁
樵始藹於歡謠賓佐宜伸於宴喜恭惟知縣詞林老匠
桂籍真仙憲章明習如馬周絃歌閒暇若言偃下車未
久盈階已底於雉馴推轂有期當路佇飛於鶚薦暫屈
浚儀之風雅將期卓茂之功名知丞佐邑惟勤於丞不
負凛凛古諍臣之氣堂堂直漢相之容滿席賓僚一時
賢德無毫髮敢奸於政事有胷襟可助於設施共欣萍
梗之飄浮得此風雲之際會莫不歌環皓齒舞轉纖腰
停牙板以劇談舉金荷而滿飲某叨居樂部幸預伶倫
不揆才荒敢呈口號
清朝出宰是郎星牛刃恢恢正發硎賓佐雍容心盡
赤杯盤酬對眼全青政平况是庭無訟俗易還聞戶
不扃贏得通宵恣歡謔看看聯翮上朝廷
代新餘姚高宰燕友致語
政績有成方喜及瓜之代交情未洽遽為折柳之行宜
觴豆以備陳表金蘭之合契恭惟某官美如曲逆行若
太丘宦遊豈為三徑資器局蓋是萬夫望棠蔭静晝麥
隴登秋三年而歌有東里子産之惠舊政必告得令尹
子文之忠出祖筵開去思情切畫橈東指聊攬勝於鄞
江紫驛星馳佇登瀛於魏闕某官文園杞梓仕路驊騮
繼為父母之官爰敘子孫之好第知卓魯邂逅此時豈
識臯䕫翺翔異日得不霞觥汎喜牙板敲歡恣偎紅倚
翠之遊寄卧轍攀轅之戀但某等叨居樂部幸綴伶倫
不揆才荒敢呈口號
鬱葱佳氣擁兹辰兩見姚江得主人報最已聞歌滿
道告新還喜政如神詞傳綺席鶯聲滑酒吸紅波玉
臉春休向陽關惜分袂他年接武侍嚴宸
代餘姚高宰侍郎以下致語
陽子之居晉鄙邑人薰而善良相如之會臨卭坐客傾
其閒雅一時引重千載流芳兹皓宴之攸開與前賢而
濟美恭惟侍郎蜚英文囿韞德賢關蚤由人望之隆自
結主知之厚星軺攬轡寶殿持荷已成裕國之勲俄起
請祠之興東山雖好其如天下之蒼生北闕非遥佇拜
日邊之丹詔判院時推儒雅世載忠嘉人物品流取驊
騮於冀北文章聲價傳衣鉢於江西方欣風月以平分
遽擁煙霞而高卧佇看芝檢即侍楓宸知丞有道清芬
汾陽華裔值二松於崔砌飽聽吟哦被一鶚於禰章行
當識拔知縣琴堂訟簡棠蔭人稀飛碧筩河朔之觴會
紫禁琳宫之客莫不坐環隂雪襟敞雄風舞飜弱柳之
纖腰歌囀編犀之皓齒但某等叨居樂部幸奉台顔不
揆才荒敢呈口號
舜亭風化儼當年人物猶追元凱賢持橐有功先計
相題輿出治亦儒先相看尹貳俱冰雪消得杯盤列
管絃欲識他時風虎變疑丞輔弼拱中天
餘姚縣燕貢士致語
三歲而興賢能雅重聖朝之舉十室而有忠信鬱為吾
邑之光宜陳觴豆之清歡用慶衣冠之盛集恭惟舊舉
某人月評望重風鑒才高久淬礪於文鋒兹翺翔於上
國新舉某人共推飽學俱在妙齡或蜚英於璧水漕臺
或馳譽於鄉舉里選畫戟門中貴公子錦囊社裏賢王
孫行追鴈塔之諸儒同上龍門之三汲某官政先儒雅
氣合賓僚式邀桂苑之羣仙来作琴堂之重客光芒書
劍相將紫府之遊雜遝笙歌看取玉山之倒某等叨居
樂部幸對芳筵不揆才荒敢呈口號
玉京才子宴瑶池雪壓梅梢春近時盡道舜江登舜
牧郤歸堯殿侍堯咨鵬摶看即掀雙翼鯨飲何辭酒
百巵好是嫦娥倚丹桂擬教人折一枝枝
代餘姚李宰燕交致語
二賢接踵方惇篤於交情百里歡歌將流傳於政績既
金蘭之講契宜觴豆之肅陳恭惟某官朝野蓍龜士夫
領袖妙齡秀發折丹桂於堂東壯歲英蜚哦二松於浙
右承流出宰篤志愛民強禦不能屈其剛巨蠧安能移
其守始終無撓清白有聞三年而歌得東里子産之惠
舊政必告有令尹子文之忠行看鳬舄之朝即拜筍班
之寵某官文園杞梓仕路驊騮繼為父母之官爰敘子
孫之契永言此日早暮相逢將見他時臯䕫並列但某
叨居樂部幸對芳筵不揆荒蕪敢呈口號
鬱葱佳瑞藹姚州令尹聯翩得勝流報最已聞騰茂
績告新行復著芳猷歌傳白雪歡聲恰酒挹青樽喜
氣浮莫惜通宵恣談謔他年接武侍宸遊
代趙倅燕廣德守錢郎中致語
化明柯嶺偕為入幕之賓瑞藹桐川共理專城之寄眷
今守貳乃惜宷寮既修好於綈袍宜追歡於綺席恭惟某
官文園直榦學海洪瀾早馳譽於賢關旋登榮於桂籍
妙齡求偶東床力拒於權門列舍含香南省遂揚於要
職遭時隆盛被寵蕃宣芝泥已具於金鑾鵷鷺佇聯於
玉筍某官金蘭夙契冰雪交輝兹惟視印之初式啟飛
觴之會談揮犀麈共欣歲稔以時和醉倒玉山雅見情
投而氣合某叨居樂部幸預伶官不揆才荒敢呈口號
清朝登用是儒宗尤喜桐川恊氣濃畫戟林中今長
貳紅蓮幕裡昔游從雲飛共慶情方洽鯨飲何妨量
有容且向山城足歡謔他年接武亞䕫龍
代寄居餞明守王侍郎致語
黃堂治最方騰東國之歡謠紫檢恩隆又指西清之歸
路忠存魏闕喜動江城惟三人受傾蓋之知與千里共
攀轅之戀式開宴豆用洽交情恭惟某官豈弟吏師典
型人望自蜚英於法從爰共理於侯藩汎苕水於恩波
擁鄮川之佳氣公平聽斷攬回六邑之陽和灑落文章
改觀十洲之風月未幾報政指日敷綸既資啟沃之嘉
謨宜輟藩宣之寵寄雖光榮衮服拜麻將繼於青氊而
蔽芾棠隂卧轍競留於紅旆某官誠傾三益喜餞二卿
惟兹祖帳之開用表德星之聚對歌妍而舞妙欣川泳
以雲飛幸未語離且休惜醉某叨居樂部獲奉台筵不
揆荒蕪敢呈口號
芝封一札燕泥香祖帳雍容綺席張坐上共知環鮑
謝人間争欲借龔黃旌&KR0950;影裏傳金斝衮繡光中拜
玉皇他日回頭東海岸定應遺愛滿甘棠
寄居為諸學職慶夀致語
年彌高而德彌卲雍容雅重於老成行益顯而名益彰
惇尚是繄於先達萃羣公而宴喜承故事以流傳式當
稀有之年咸介既多之祉某人錦囊文傑絳帳經師雖
淹庠序之虀鹽實是鄊閭之領袖未嫌雪髮共餐商嶺
之芝將見蒲輪並起渭濱之釣某官誠存貴老志在移
風昔為同隊之魚今作還家之鶴爰開雅會用慶遐年
歌遏行雲盡是騷壇之珠玉談欺吐屑莫非仙里之衣
冠况皆鯨吸於百川何惜山頽於四座某叨居樂部獲
奉名筵不揆荒蕪敢呈口號
朝来太史上宸廷為說東鄞集夀星已把湖山供笑
樂更催歌舞看娉婷藍田有玉應千歲韋室專門秪
六經接武定應成福祿介眉何惜醉修齡
鄮峯真隠漫錄卷三十七
