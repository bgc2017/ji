鄮峯真隠漫錄卷二十五
宋史浩撰
啓
賀湯左相啓
高穹眷佑上宰登庸衮繡重光寵冠百僚之上寰瀛胥
慶歡騰萬口之中矧荷鴻私尤深雀躍竊以上聖裁成
於天地真賢感會於風雲謂才不試曷足以展盡經綸
而位未極豈所以尊崇禮貌乃由亞輔用陟元台王曰
周公父師世始臻於奠枕吾與孔丘德友敵遂復於侵
疆伊我鉅公踵兹前輩恭惟某官德高無玷道大不羣
紙貴西都萬國爭傳其辭藻籌雄蜜席四夷咸識其威
名自登右揆之隆巳際中興之盛烟火萬國歲數豐穰
坏冶一陶士銷朋黨上既樂於閒暇公宜極於寵榮垂
堯舜之衣裳伊尹已躋於湯后復文武之境土仲山行
贊於宣王享成於二十四考之間濟美於五三六經之
上某行能無取學術不精徒銜卵翼之恩未效絲毫之
報聽播庭之告幸在末班脩賀厦之誠愧無佳語其為
鼓舞曷罄敷宣
賀陳右相啓
敷號大廷策勲右揆仰知人望報四海九州之心俯聽
輿言合萬口一音之訟凡居陶冶倍劇歡呼竊以在昔
有君莫先論相以獨賢為未足乃並任以無遺玄齡善
謀必資如晦之善斷君奭為保式亞周公之為師安海
内既本於同心運天下斯易於反掌季世以往兹風遂
凋宣威或佐以丹青佩劒徒聞於彼此豈伊堯舜之聖
乃集禹皋之賢恭惟某官學韞經綸氣全剛大由神宇
之泰定知德量之淵沖萬變紛紜心如止水一身宰制
目無全牛爰捨從班入參政地謀皆體國功實在人故
今日之登庸乃異時之蓄積閱鳳歴之二十四考建鴻
業於萬八千年某學不逮人文非適用偶逢衡鑑得厠名
流吐珠銜環未展雀蛇之薄效攀鱗附翼又須龍鳳之
高翔既側耳於白麻斯贊言於黃閣其為慶抃罔罄敷
宣
賀皇子建王除授啓
伏審王庭敷號帝子褒封始播朝紳聽萬口一音之頌
載頒郵傳騰九州四海之歡矧屬曳裾尤知抃手恭惟
皇子大王蟠英金闕毓秀銀潢朝拱赤墀風采威儀之
峻整夕休朱邸文章論說之淵源夙藴天材久膺宸眷
愛之欲其富貴天下不以為私得之守以謙冲胷中自
有餘地一聞聖斷之出大叶人心之同某晩獲登門驟
蒙設醴賜之眄睞駑馬增一顧之榮借以齒牙敝帚有
千金之重親逢慶事倍愜鄙悰有其實而有其名既覩
真王之茂建依於忠而依於孝更欣盛德之兼隆喜躍
之情敷宣罔既
賀永州會知郡啓
伏審龍膺明綍榮領近藩條教既敷士民獲所恭惟某
官先生斯文先覺當世真儒學傳西洛之正宗文擅東
坡之逸氣榮膺紫檢屢擁朱藩雖長材無所不宜而俗
吏莫與同道投閒未久騰譽益隆受深簡於上知遂亟
承於睿奬蕃宣寵寄下車巳肅於吏姦愷悌字民擊壤
更喧於輿訟佇聽潁川之召即膺宣室之咨某猥以顓
蒙獲供灑掃價增騏驥本由伯樂之整齊器備璠璵莫
匪玉人之雕琢擢角莫先於藻鑑點頭靡俟於朱衣遂
令鼯鼠之五窮獲試鉛刀之一割亞班卿棘歸德師門
方期剡牘以叙情乃沐飛緘而見寵高風所暨不敏為
慙時適届於清和氣益增於沖粹更祈保養式副倚毗
感佩之私敷宣罔既
賀沈丞相判明州啓
伏審寵命上公進藩近輔九州生齒昔游鑪冶之甄陶
千里衣冠新起袴襦之歌詠涓辰之吉開府云初諒惟
歡慶恭以某官道德宗師文章哲匠蚤藴經綸之志屢
揚華要之途屬聖化之更張慶英材之並會首膺爰立
備極有為遽令復古之朝特起中興之治功成名遂而
身退固合天道之常川泳雲飛而志同益厚君心之眷
乃從綠野來擁朱轓句章孝子之故鄉四明洞天之仙
窟江山深秀風俗淳和久煩神物之護持有俟鉅公之
鎮撫睇棠陰於屬邑遐想先猷欵槐市於頖宫猶存舊
蹟秖恐未温於孔席巳馳入覲之韓圭位長三槐眷頒
一命伏念某疎庸無取欵啓寡聞璧水横經既荷權輿
之造化麟閣校籍又繄委曲之提撕惟是歸依實無間
斷雖門墻之甚邇曾竿牘之莫脩勢分既遼么麽敢進
兹幸一廛而受地不嫌三沐以投書冀此寬宏恕其僣
越方金颷之届序惟鼎食之加餐益介繁禧以扶丕祚
賀張丞相判建康啓
伏審敷綸顯冊畱鑰行都六代江山風烟改觀九重宫
闕金碧生輝草木知名衣冠相賀恭惟某官勲隆萬古
誠格兩儀位貴而身愈恭則周公其人也年高而德彌
劭是孔子之徒歟頃專恢復之成謀不主卑陬之和議
脱屣黃扉之貴冥心綠野之游尊主芘民先生之志大
矣聞命引道天下之父歸之遂令願治之時復有丕平
之望除書一出率土交歡畢公保釐巳服東郊之衆宣
王復古將興北伐之師著績鼎彛增華衮繡某一官投
老萬事無能居懷慕藺之私久有識韓之願扈聖君之
駕巳及鄰邦掃舍人之門行隨下客其為欣躍罔既敷
宣
賀湯丞相知紹興府啓
伏審一德格天致吾主於二帝三王之上八命作牧鎮
列郡於千巖萬壑之間涓辰既剛開府云始諒深慶慰
恭惟某官先生命世真儒斯民先覺學撮孔孟之要
文起魏晉之衰自正位於首台亟躋時於太古屬意綵
衣之樂宜心綠野之游起自殊庭膺兹畱鑰蕭何鎮撫
巳開西漢之基畢公保釐將起東郊之治佇聞一札歸
面三槐某猥以疲駑久蒙陶冶歸依既切贊訟尤深
賀狀元黃學士啓
伏審文經一覽名冠甲科萬選青錢素巳期於必中一
枝丹桂今果見其居前凡其聽聞孰不贊頌恭惟新恩
某官箕裘家學領袖賢關出偶聖時肆敢言之直氣上
當睿意攄堅忍之忠謀既首唱於臚傳實豫基於相業
顧惟衰老稔服英聲結駟過門荷華牋之見寵駢肩觀
堵喜陋巷之增光感幸之私敷宣罔罄
賀第二人王學士啓
伏審楓陛揚名桂林得儁惟昔偕於計吏雖千萬人及
今究其成功殆一二數士林增氣朝著有光恭惟新恩
某官江漢淵源岷峨峻拔春蠶下筆陳鯁論之萬言振
鷺充庭聽臚音之再唱豈獨萃一時之晁董蓋將為異
日之臯䕫退顧衰殘方兹慕用辱臨敝宇遽寵長牋有
嘉錦繡之貽殊乏瓊瑤之報其為感愧莫既敷宣
賀第三人張學士啓
伏審唱第朝端收名鼎甲捫參歴井靡辭仰脇之勞就
日望雲遂啓沃心之論果膺殊選大慰僉期恭惟新恩
某官粹美真才淵源博學擢犀角而拔象齒謀猷已契
於一人附鳳翼而攀龍鱗事業行參於三傑顧惟晩景
夙仰下風曾未造於行軒荷先迂於大旆一緘貽寵十
襲謹藏榮感之私敷宣莫既
賀皇孫國公朝參啓
伏審絲綸炳煥許趨昕旦之朝衮繡顒昂獲奉清光之
對百僚悦服四海欣愉恭惟皇孫某官道德家傳聰明
天賦年方踰於志學德遂底於成人逮事曾親洽閨門
之慈孝始隨儲馭覲玉座之凝嚴鶴禁增光龍墀改觀
三宫燕樂率供萊氏之綵衣百世本支肇自文王之孫
子某漳濱卧疾魏闕馳神聞慶事之鼎來雖曳裾而莫
及喜皇家之葉茂徒擊壤以騰歌抃舞之私敷宣罔既
賀周樞密啓
伏審敷綸北闕命使西樞位雖亞於鈞衡權實專於帷
幄明良相得夷夏均休竊深慶慰恭惟某官王佐碩才
天民達德蚤被非常之眷崛起諸公之先忠直信亮其
誠足以任腹心深醇灝噩其文足以配盤誥陸䞇言辭
曲盡多所建明李綘諫諍自持數聞聽納朝列之姦諛
或進吾身之去就殊輕上簡帝衷歸膺國器既處具瞻
之地兹為爰立之基顧此衰殘久蒙知奬逖聞新命雅
慰初期襲和氣於襟靈睇崇墉於霄漢心懷冞切面慶
無從
賀周右相啓
伏審渙敭策命晉陟鼎司覩泰階兩兩之符層霄有爛
仰南山巖巖之石綿宇具瞻廊廟愈尊紳緌交慶恭惟
某官量宏而識遠道盛而德全聲名已暨於海隅每自
抑畏文章獨妙於天下曾蔑矜誇比輟直於北門久宣
勞於西府楓宸注倚槐揆登庸蓋將遲姬旦冢宰之勲
奚止閱郭令中書之考某承顔最蚤荷眷特隆定交於
百官直舍之中引類於一人踐祚之始雖迫衰殘之暮
景靡忘期待之初心遂令篤病而更生親見真儒之爰
立屹擎天之一柱已知吾道之益張芘廣厦之萬間更
喜此身之有託其為欣躍罔罄敷宣
賀王大觀文啓
躋時大治閱九考之中書許國精忠作兩朝之元老惟
全璧於晩景乃衣繡以晝游在昔為榮於今復見傳聞
四遠歡頌一詞恭惟某官道大難名德尊無玷雅誠事
主秉直節以公明強恕接人絶匿情而猜忌一歸於正
何用不臧兹身退以功成諒體胖而心廣行播十行之
綸綍即施再入之甄陶某託契賢科聮姻子舍交情淡
而不厭眷意久而彌隆側聞除目之頒敢後賀緘之布
其為慶贊罔罄敷宣
賀皇子嘉王入第啓
肇新朱邸密拱皇居涓辰日以開藩罄綿區而仰德諒
深歡慶恭惟皇子少保大王乾坤厚瑞海嶽蟠英少也
過庭既聞詩而學禮長焉出閣復重道以尊師逮膺甲
第之遷倍溢重闈之喜行頒紫詔即正青宫某退處田
廬阻趋階戺唯同鷰雀賀大厦之崇成更祝松椿助脩
齡之衍裕
賀何中丞啓
擢自諫坡進陞憲府不離納言之職益殫尊主之忠一
時憸人率知退聽四海善類莫不歸心諒深慶慰恭惟
侍講中丞學紹孔顔材肩䕫卨力傳家法清源之風烈
隠然獨冠儒林南省之聲華藉甚斯文不墜吾道有依
教興多士之賢關譽藹七人之上列迄全冰操遂正霜
臺謀寢遠夷信不採於藜藿姦除滿道又安問於狐狸
密勿有加登庸非晩顧惟衰朽宜黜陟不聞之時尚喜
賢明居慷慨敢言之地輒忘強聒之誚敬伸善頌之詞
賀周丞相除觀文判潭州啓
伏審元圭命衮方紆晝錦以榮歸絺冕篆車旋拜明綸
而特起宅帥垣之重寄冠書殿之隆名疊此寵光允為
盛舉諒深慶慰恭惟判府安撫少保觀文丞相國公道
尊德貴行顯名彰浩浩蒼蒼以李杜韓柳之文傑渾渾
噩噩作虞夏商周之訓詞不出數年爰登三事代天工
而居鼎食扶日轂以麗璇霄宜盤礴於中書遽徜徉於
綠野忠信獲罪彼徒肆於風波禮義不愆吾何傷於日
月剛方之操不易聖神之眷益堅果凝宣室之思復兆
傅巖之夢遂頒一札暫總十連紅旆碧幢聳列城之風
采朱幡皂蓋暢萬谷之陽和佇膺再入之榮永輔重明
之治某受知有素荷德尤深昔薦士以報恩巳蒙天奬
今飛緘而叙舊益認歲寒贊善之私名言莫既
代姚主簿與臨海唐知縣啓
官為短主簿未辭箠楚之繁囂邑有賢大夫豫喜帡幪
之芘賴將及瓜而往代欣附鳳之有期顧此懦庸彌深
幸會恭惟某官性資淳厚學術淵微簮組蟬聮箕裘似
續化行百里琴調單父之堂仁並三春花滿河陽之縣
未久割雞之職巳成馴雉之功行慶敷綸即膺捉駕某
寒鄉末裔窮海鎖人雖懷慕藺之私未遂識韓之願夙
同鴈序名聮千佛之經後獲鳬趨猥贊一堂之治幸為
踰分喜實非常時届清和氣隆長養冀精保嗇以副頃
祈
上知明州侍郎啓
荆州識面雖輕萬戶之封曾子有親猶覬三鍾之養未
免折腰而為米敢辭懷刺以登門伏念某陋巷迂儒寒
鄉冷族襲箕裘於先世抱鉛槧以窮年一問鯉庭悲巳
纏於陟岵三遷軻室訓猶憶於斷機雖忝效於一官曾
未霑於寸禄家徒壁立室若罄垂顧列國諸侯有見招
之心而闔門冗累無可去之計栖栖牖下人憐鄭子之
氈無碌碌塵間自喜張儀之舌在幸賢太守宣化承流
之始正士君子聞風慕德之秋初拜黃堂乏薦言於毫
髮遽垂青眼激餘論於齒牙既兹遇合以逢時誰謂知
已而無禮恭惟某官高材跨古直道得君攬轡澄清蓋
三持於使節伏蒲啓沃遂一上於從班耀紫槖於西清
擁朱轓於南服譙門畫角千里仁聲白晝甘棠萬家美
蔭有大冶兼容之量無匹夫不獲之嗟遂憫憲貧特貽
季諾儻令今日有啜菽飲水之資當在他時效吐珠銜
環之報情之所到言不能殫易此而他罔知所措
代彭支鹽上秦提舉啓
孔仲尼之一言久同華衮季將軍之一諾實重黃金儻
蒙不爽之恩如解倒垂之急伏念某迂疎未習潦倒餘
生四十年筦庫之微數千里宦遊之遠勉思寸進寧憚
卑飛奉身苟逭於必誅當路或憐其無過章聮四上考
遂終更賜或及於垂成功何殊於起死自非特達其孰
矜憐恭惟某官材號吏師德稱人傑久踐外臺之寄即
膺内禁之除他時當幸於在鈞今日先期於推轂念兹
斷梗將遂及瓜欲不廢於前功故無嫌於再瀆仰冀力
開獨斷深憫孤寒遠馳一紙之春風俾脱七階之選調
誓以桑榆之晩景上酬卵翼之洪恩
代韓司法上知明州徐侍郎啓
桂幕肆開方託雲天之芘鶚書借重更祈羽翼之恩竊
久服於下風輒自媒於孤跡儻辱青眸之顧必諧華衮
之榮伏念某欵啓瑣人迂疎末學箕裘雖在乏隠然風
烈之稱簪紱僅傳賴友于挺拔之助念芝砌皆王官之
列唯萍蹤居選調之卑齷齪一身周旋三尺沐部使拜
候之憐念罄雲章霧牘之吹噓考行歴於三周事止愆
於一簣不有負當時特達之見誰其全諸公成就之功
恭惟某官王佐碩才天民達德班辭玉筍來施王覇之
功名姓在金甌佇起曹參之清淨主盟吾道篤意寒生
雙鴈塵埃鳬化唯依於葉令短笻枯槁龍飛蓋化於壺
公敢持小已之私仰累大鈞之造儻憫三薰而與進當
期一諾以為榮馬勃牛溲或見收於藥籠雞鳴狗盗寧
敢負於龍門
代陳提幹上知宣州秦敷學啓
竊以萍梗無依靡知定處雲天在望久阻承顔雖尺書
莫叙於寒暄而寸意敢忘於寤寐恭惟某官斯民先覺
當世真儒志慕朝虀爰作布韋之領袖班聮夕闥鬱為
鵷鷺之羽儀一自腰金三膺符竹苕溪風煖汎為二浙
之恩波鄮嶺烟銷散作十洲之春色兹臨宛水遠輩潁
川佇頒玉闕之絲綸即啓金甌之姓字伏念某比叨京
秩復佐憲臺吹噓實荷於齒牙造化靡離於陶冶末繇
趨謝徒切懷恩方氣候之肅清冀寢饔之調護用符輿
頌式茂純禧
代王知縣上明州徐侍郎啓
綰銅支邑已託二天被衮清朝更蘄一字矧在齒牙之
末宜居陶冶之間伏念某甕蓽微生箕裘末學塵埃壯
志巳踰知命之年萍梗窮途曾乏致身之路猶持朴直
自分孤寒同輩相憐謂未有不求而得者中扃確守知
不可奈何而安之頃者三章論薦之私實出一時不期
之會豈圖今日復偶大賢恭惟某官當世碩儒斯民先
覺謀猷獻納蚤擅美於西清愷悌蕃宣兹承流於東國
顧喧囂之俗狀獲奉揚於仁風介紹不先吹嘘每及獨
知章子遠追孟氏之風願出韓門敢在張籍之後儻叨
榮於薦鶚益有幸於登龍特達高情難與俗人言也夤
緣異日當以國士報之
鄮峯真隠漫錄卷二十五
