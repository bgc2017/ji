鄮峰真隠漫錄卷四十六
宋史浩撰
大曲
花舞
兩人對廳自勾念
伏以騷賦九章靈草喻如君子詩人十詠奇花命以佳
名因其有香尊之為客欲知標格請觀一字之褒爰藉
品題遂作羣英之冠適當麗景用集仙姿玉質輕盈共
慶一時之會金樽㶑灧式均四座之歡女伴相將折花
入隊
念了後行吹折花三臺舞上取花瓶又舞上對
客放瓶念牡丹花詩
花是牡丹推上首天家侍燕為賓友料應雨露久承恩
貴客之名從此有
念了舞唱蝶戀花侍女持酒果上勸客飲酒
貴客之名從此有多謝風流飛馭陪尊酒持此一巵同
勸後願花長在人間壽
舞唱了後行吹三臺舞轉換花瓶又舞上次對
客放瓶念瑞香花詩
花是瑞香初擢秀達人鼻觀通廬阜遂令聲價滿寰區
嘉客之名從此有
念了舞唱蝶戀花侍女持酒果上勸客飲酒
嘉客之名從此有多謝風流飛馭陪樽酒持此一巵同
勸後願花長在人長壽
舞唱了後行吹三臺舞轉換花瓶又舞上次對
客放瓶念丁香花詩
花是丁香花未剖青枝碧葉藏瓊玖如居翠幄道家妝
素客之名從此有
念了舞唱蝶戀花侍女持酒果上勸客飲酒
素客之名從此有多謝風流飛馭陪樽酒持此一巵同
勸後願花長在人長壽
舞唱了後行吹三臺舞轉換花瓶又舞上次對
客放瓶念春蘭花詩
花是春蘭栖遠岫竹風松露為交舊仙家珮劍羽霓裳
幽客之名從此有
念了後唱蝶戀花侍女持酒果上勸客飲酒
幽谷之名從此有多謝風流飛馭陪樽酒持此一巵同
勸後願花長在人長壽
舞唱了後行吹三臺舞轉換花瓶又舞上次對
客放瓶念薔薇詩
花是薔薇如綺繡春風滿架暉晴晝為多規刺少拘攣
野客之名從此有
念了舞唱蝶戀花侍女持酒果上勸客飲酒
野客之名從此有多謝風流飛馭陪樽酒持此一巵同
勸後願花長在人長壽
舞唱了後行吹三臺舞轉換花瓶又舞上次對
客放瓶念酴醿詩
花是酴醿紆翠袖釀泉曾入真珠溜更無塵氣到杯盤
雅客之名從此有
念了舞唱蝶戀花侍女持酒果上勸客飲酒
雅客之名從此有多謝風流飛馭陪樽酒持此一巵同
勸後願花長在人長壽
舞唱了後行吹三臺舞轉換花瓶又舞上次對
客放瓶念荷花詩
花是芙蕖冰玉潄人間暑氣何曾受本來泥滓不相關
淨客之名從此有
念了舞唱蝶戀花侍女持酒果上勸客飲酒
淨客之名從此有多謝風流飛馭陪樽酒持此一巵同
勸後願花長在人長壽
舞唱了後行吹三臺舞轉換花瓶又舞上次對
客放瓶念秋香花詩
花是秋香偏鬱茂姮娥月裏親栽就一枝平地合登瀛
仙客之名從此有
念了舞唱蝶戀花侍女持酒果上勸客飲酒
仙客之名從此有多謝風流飛馭陪樽酒持此一巵同
勸後願花長在人長壽
舞唱了後行吹三臺舞轉換花瓶又舞上次對
客放瓶念菊花詩
花是菊英真耐久長年只有臨風嗅東籬況是見南山
壽客之名從此有
念了舞唱蝶戀花侍女持酒果上勸客飲酒
壽客之名從此有多謝風流飛馭陪樽酒持此一巵同
勸後願花長在人長壽
舞唱了後行吹三臺舞轉換花瓶又舞上次對
客放瓶念梅花詩
花是寒梅先節候調羹須待青如豆為於雪底倍精神
清客之名從此有
念了舞唱蝶戀花侍女持酒果上勸客飲酒
清客之名從此有多謝風流飛馭陪樽酒持此一巵同
勸後願花長在人長壽
舞唱了後行吹三臺舞轉換花瓶又舞上次對
客放瓶念芍藥詩
芍藥來陪羣客後矜其末至當居右奇姿獨許侍花王
近客之名從此有
念了舞唱蝶戀花侍女持酒果上勸客飲酒
近客之名從此有多謝風流飛馭陪樽酒持此一巵同
勸後願花長在人長壽
舞唱了後行吹三臺舞轉放花瓶又舞上花裀
背花對坐唱折花三臺
筭仙家真巧妙能使衆芳長繡組羽軿芝葆不到世間
誰曾共凡花為伍桃李謾誇艷陽百卉又無香可取
歲歲年年長是春何用芳菲分四序
又唱
對芳辰成良聚珠服龍粧環燕俎我御清風來此縱觀
還須折枝歸去歸去蘂珠繞頭一一是東君為主隠
隠青冥怯路遙且向臺中尋伴侣
唱了起舞後行吹折花三臺一遍舞訖相對坐
取盆中花插頭上又唱
歡塵寰烏兔走花謝花開能幾許十分春色一半遣愁
那堪飄零風雨爭似此花自然悄不待根生下土花
既凋春又長好帶花枝傾壽醑
又唱
是非場名利海得喪炎涼徒自苦至樂陶陶唯有醉鄉
誰人向此間知趣花下一杯一杯且莫把光隂虚度
八極神游長壽仙蜾臝螟蛉休更覷
唱了侍女持酒果置裀上相對自飲飲訖起舞
三臺一遍自陳遣隊
伏以仙家日月物外風煙能令四季之奇葩會作一筵
之重客莫不香浮綺席影覆瑤階森然羣玉之林宛在
列真之府相逢今日不醉何時敢持萬斛之流霞用介
千春之眉壽歡騰絲竹喜溢湖山觀者雖多歎未曾有
也更願九重萬壽四海一家屢臻年穀之豐登永錫田
廬之快樂于是花驄嘶晩絳蠟迎霄飲散瑶池春在烏
紗帽上醉歸蘂館香分白玉釵頭式因天上之芳容流
作人間之嘉話尚期再集益侈遐齡歌舞既終相將好
去
後行吹三臺出隊
劍舞
二舞者對廳立裀上竹竿子勾念
伏以玳席歡濃金樽興逸聽歌聲之溶曳思舞態之飄
颻爰有仙童能開寶匣干將莫耶之利器擅龍泉秋水
之嘉名鼓三尺之熒熒雲間電閃横七星之凛凛掌上
生風宜到芳筵同翻雅戲
二舞者自念
伏以五行擢秀百鍊呈功炭熾紅爐光噴星日硏新雪
刃氣貫虹霓斗牛間紫氣浮游波濤裏蒼龍締合久因
佩服粗習徊翔兹聞閬苑之羣仙來會瑶池之重客輒
持薄枝上侑清歡未敢自專伏候處分
竹竿子問
既有清歌妙舞何不獻呈
二舞者答
舊樂何在
竹竿子再問
一部儼然
二舞者答
再韻前來
樂部唱劍器曲破樂作舞一段
二舞者同唱霜天曉角
熒熒巨闕左右凝霜雪且向玉階掀舞終當有用時節
唱徹人盡說寶此制無折内使姦雄落膽外須遣豺狼
滅
樂部唱曲子作舞劍器曲破一段(舞罷二人分立兩邊别兩)
(人漢裝者出對坐卓上設酒果)竹竿子念
伏以斷蛇大澤逐鹿中原佩赤帝之真符接蒼姬之正
統皇威既振天命有歸勢雖盛於重瞳德難勝於隆準
鴻門設會亞父輸謀徒於起舞之雄姿厥有解紛之壯
士想當時之賈勇激烈飛颺宜後世之效顰回旋宛轉
雙鸞奏技四座騰歡
樂部喝曲子舞劍器曲破一段(一人左立者上舞裀有欲刺右)
(坐客之勢又一人舞進前翼蔽之舞罷兩人舞者並退漢裝者亦退復有兩人唐裝者出對坐)
(卓上設筆硯紙一人換婦人裝獨立裀上)
竹竿子念
伏以雲鬟聳蒼壁霧縠罩香肌袖翻素霓以連軒手握
青蛇而的礫花影下游龍自躍錦裀上蹌鳳來儀軼態
横生瑰姿譎起傾此入神之技誠為駭目之觀巴女心
驚燕姬色沮豈唯張長史草書大進抑亦杜工部麗句
新成稱妙一時流芳萬古宜呈雅態以洽濃歡
樂部喝曲子舞劍器曲破一段(作龍蛇蜿蜒曼舞之勢兩人唐)
(裝者起二舞者一男一女對舞結劍曲破曲徹)
竹竿子念
項伯有功扶帝業大娘馳譽滿文場
合兹二妙甚奇特堪使佳賓釂一觴
霍如羿射九日落矯如羣帝驂龍翔
來如雷霆收震怒罷如江海凝清光
歌舞既終相將好去
漁父舞
四人分作兩行迎上對筵立漁父自勾念
鄮城中有蓬萊島不是神仙那得到萬頃澄波舞鏡鸞
千尋疊嶂環旌纛光天圓玉夜長清襯地濕紅朝不掃
賓主相逢欲盡歡昇平一曲漁家傲
勾念了二人念詩
渺渺平湖浮碧滿奇峰四合波光暖綠蓑青笠鎮相隨
細雨斜風都不管
念了齊唱漁家傲戴笠子
細雨斜風都不管柔藍軟綠煙堤畔鷗鷺忘機為主伴
無羈絆等閒莫許金章換
唱了後行吹漁家傲舞舞了念詩
喜見同隂垂匝地瓊珠䔩䔩隨風絮輕絲圓影兩相宜
好景儂家披得去
念了齊唱漁家傲舞披蓑衣
好景儂家披得去前村雪屋雲深處一棹清歌歸晩浦
真佳趣知誰畫得歸縑素
唱了後行漁家傲舞舞了念詩
波面初驚秋葉委風來又覺船頭起滔滔平地盡知津
濟涉還渠漁父子
念了齊唱漁家傲取檝鼓動舞
濟涉還渠漁父子生涯只在煙波裏練靜忽然風又起
贏得底吹來别浦看桃李
唱了後行吹漁家傲舞舞了念詩
碧玉粼粼平似掌山頭正吐冰輪上水天一色印寒光
萬斛黃金迷俯仰
念了齊唱漁家傲將檝作搖櫓勢
萬斛黃金迷俯仰輕舠不礙飛雙槳光透碧霄千萬丈
真堪賞恰如鏡裏人來往
唱了後行吹漁家傲舞舞了念詩
手把絲綸浮短艇碧潭清泚風初靜未垂芳餌向滄溟
已見白魚翻翠荇
念了齊唱漁家傲聚釣竿作釣魚勢
已見白魚翻翠荇任公一擲波千頃不是六鼇休便領
清晝永悠颺要在神仙境
唱了後行吹漁家傲舞舞了念詩
新月半鈎堪作鈎釣竿直欲干雲表魚鰕細碎不勝多
一引修鱗吾事了
念了齊唱漁家傲釣出魚
一引修鱗吾事了棹船歸去歌聲杳門俯清灣山更好
眠到曉鳴榔艇子方雲擾
唱了後行吹漁家傲舞舞了念詩
提取赬鱗歸竹塢兒孫迎笑交相語西風滿袖有餘清
試倩霜刀供玉縷
念了齊唱漁家傲取魚在杖頭各放魚指酒樽
試倩霜刀供玉縷銀鱗不忍登盤俎擲向清波方圉圉
休更取小槽且聽真珠雨
唱了後行吹漁家傲舞舞了念詩
明月滿船唯載酒漁家樂事時時有醉鄉日月與天長
莫惜清樽長在手
念了齊唱漁家傲取酒樽斟酒對飲
莫惜清樽長在手清朝化洽民康阜說與漁家知得否
齊稽首太平天子無疆壽(起面外稽首祝聖)
唱了後行吹漁家傲舞舞了漁父自念遣隊
湖山佳氣靄紛紛占得風光日滿門賓主相陪歡意足
卻横煙笛過前村歌舞既終相將好去
念了舞者各吹漁家傲兩行引退出散
鄮峰真隠漫錄卷四十六
