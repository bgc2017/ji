鄮峰真隠漫錄卷四十七
宋史浩撰
詞曲
望海潮(叔父知縣慶宅并章服)
煙籠香徑霞舒花砌東君繡出芳辰蝶羽弄鶯聲囀巧
嬉嬉舞態歌唇綸制出嚴宸曳曜春品服榮錫緋銀向
此華塗要路顔色倍精神珠簾碧甃方新有蘭堂
快目水榭通津玉斝蘸醴金蚪靄翠輪蹄盡集簪紳偕老
指雙椿望武林咫尺同上青雲異日重為此會應作鳳池
人
二(汪漕慶壽)
煙濃柳徑霞蒸花砌春深特地芳辰蝶侣鬭狂鶯弄巧
嬉嬉舞態歌脣西圃集簪紳正桂薰蘭玉天壽松椿競
捧瑶觥瀲灔來祝縱心人當年輟侍嚴宸有星軺問
俗熊軾臨民康阜政成蕃宣治美歸休燕處申申行慶
紫泥新起釣璜國老東海之濱屈指重開此宴應已拜
平津
三(慶八十)
熊羆嘉夢風雲亨會磻溪應卜之年黃菊萃英紅萸釀
馥安排預賞芳筵環珮擁神仙向粉額兩字金縷紅鮮
最好花裀展處雙鳳舞翩翩人人競擘香牋燦珠璣
溢目祝頌無邊彭祖一分莊椿十倍千秋未足多言日
馭且停鞭把燕閒歡樂分付壺天笑享親朋歲歲春酒
慶團圓
感皇恩(叔父慶宅并章服代作)
徤卒走紅塵芝封飛到金縷斜斜印三道舞鸞翔鳳猶
帶御爐煙褭茜衣新象笏銀章好對此況當鶯花繚
繞畫棟翬翬映蓬島繡簾初捲共指松椿偕老皓歌拚
爛醉金樽倒
二(收燈後會老)
風雨攬元宵收燈方了深院紅蓮尚圍繞德星同聚更
有祥光交照始知真洞府春長好應是化工偏憐衰
老賸把青藜作榮耀正須沉醉拚却玉山頻倒寄言更
漏子休催曉
滿庭芳(叔父慶宅并章服代作)
烘錦花堤鋪錦柳巷曉來膏雨初晴畫堂初建碧沼映
朱楹最好芙蓉繡縟交輝敞孔雀金屏那堪更華裾滿
座和風動歡聲冰清真美行棠隂善政槐市高名今
朝消得茜服光榮況是齊眉並壽誰云道樂事難并相
將見飛鳬過闕除目下彤庭
二(立春詞時方獄空)
暖日輕融隂雲初斂一番雪意闌珊柳搖金縷梅綻玉
腮寒知是東皇翠葆飛星漢來止人間開新宴笙歌逗
曉和氣滿塵寰風光偏舜水賢侯政美棠隂多歡更
圜扉草鞠水索長閒休向今朝惜醉紅粧映羣玉頽山
相將見宜春帖子清夜寫金鑾
三(次韻姚令威雪消)
微霰疎飄驕雲輕簇短檠黯淡籠紗冷禁蘭帳清曉忽
飛花已是平蕪步闊那堪更折竹如蓑憑欄處關心一
葉歸興渺無涯為瑞已多些適從狼子來自龍沙賴
吾皇神武薄海為家盡掃陰風殺氣依然放紅日光華
回頭看山蹊水塢縞帶不隨車
四(四明尊老會勸鄉大夫酒)
鯨海波澄棠隂日永正宜坐嘯雍容歲豐民樂無訟到
庭中試數循良自古龔黃外誰可追蹤那堪更恩均耄
壽良會此宵同璇穹占瑞處熒煌五馬璀璨羣公盛
笙歌羅綺共引髯翁秖恐芝泥趨召雙旌展獵獵飛紅
須知道君王渴見名久在屏風
五(勸鄉老衆賓酒)
十載江湖一朝簪組寵榮曷稱衰容聖恩不許歸卧舊
廬中慨念東山伴侣煙霞外久闊仙蹤今何幸相逢故
里談笑一樽同吾州真幸會湖邊賀鑑海上黃公勝
渭川遺老絳縣仙翁縱飲何辭爛醉臉霞轉一笑生紅
從今後婆娑化國千歲樂皇風
六(代鄉大夫報勸)
油幕初開騂旄前導暫歸梓里舂容致身槐揆功在鼎
彝中自是襟懷絶俗今猶記筆研陳蹤張高會君恩厚
賜樂與故人同把麾鄞水上相看青眼誰復如公況
親陪樽俎笑接羣翁座上笑歌屢合須拚到曉日酣紅
公今去恩波四海桃李盡東風
七(代鄉老衆賓報勸)
玉闕朝回沙堤煙曉碧幢光動軍容虎符熊軾行指七
閩中假道吾鄉我里揮金事思躡前蹤傾懷處螢窗雪
案猶說昔年同相看俱老大襟期道義不為王公念
兒時聚戲今已成翁敢借玉壺美酒還為壽金醆翻紅
仍頻祝中書二紀寰海振淳風
八(代鄉老衆賓勸鄉大夫)
復擁旌麾重歌襦袴滿城長是春容搢紳耆舊歡溢笑
談中盡道邦君愷悌逍遙遂湖海遐蹤今朝會公真樂
善屈意與人同恩勤東道主揮金漢傳懷綬朱公引
羣仙環拱欲壽吾翁春甕初澄盎綠春衫更輕染香紅
持杯願歸登絳闕花萼醉春風
九(雪)
鶴冷風亭鴻迷煙渚曉來雪意填空釀成嘉瑞端為兆
年豐況有神媧妙手調和得雲彩皆同樓臺上鋪瓊綴
玉隨步廣寒宫天公開地軸八紘混一莫辨提封又
須教歸禽狡獸況蹤坐見花敷萬木誰知道春已輸工
三杯酒西湖父老相與話時雍
慶清朝(梅花)
翠竹莖疎碧溪流淺綺窗為爾時開依稀遠岸纔看一
點寒梅冷定半疑是雪風還度暗香來醉清興瘦策過
橋黃帽清鞵繁枝正微雨後似怨人知晩淚浥冰腮
慇懃百遶留連踏遍梅苔報道玉人睡覺菱花初試曉
粧臺攜歸去粉額殢人比並輕擡
驀山溪(次韻貝守柔幽居即事)
清談無限林下逢人少騎馬踏紅塵恁區區何時是了
名場利海畢竟白頭翁山簇翠水拖藍只箇生涯好
君侯灑落卜築開冰沼三徑直危樓徧巖隈幽花香草
風勾月引餘事作詩人詞氣凌雲寒瘦淪郊島
青玉案(生日)
玉姬曾向瑶池舞輕擲霓裳忤王母從此煙霄飛鶴馭
一來人世有緣相遇得得為鴛侣年年此際霞觴舉
彩筆香牋染新句休餌靈砂奔月去齊眉不老直須攜
手同上青冥路
二(用賀方回韻)
湧金斜轉青雲路每遡衮衮紅塵去春色勾牽知幾度
月簾風幌有人應在唾線餘香處年來不夢巫山暮
但苦憶江南斷腸句一笑怱怱何爾許客情無奈夜闌
歸去䔩䔩花空雨
三(為戴昌言歌姬作)
年來減却風情火百樣收心待不做恰恨仙翁停畫舸
雪中把酒美人頻為淺破櫻桃顆清歌誰許陽春和
悄不放遙空片雲過驚落梁塵渾可可一聲囀處故園
春近桃李還知麽
西江月(即事贈官得我字)
紅蓼千堤著蘂蒼梧一葉辭柯夜闌清露寫銀河洗出
芙蓉半朵解帶初開紛面遶梁還聽珠歌心期端的
在秋波想得今宵只我
喜遷鶯(生日)
鳳闕朱旂展弄罷五絃南薰敲竹雨糝桃蹊錢浮荷沼
一瞬染成新綠玉皇香案吏曹是時鶴飛江國對此際
每丹霄效瑞非煙郁郁卜築陶山曲風榭月臺圖畫
應難足綠綺春濃青蛇星爛肯便穏棲煙麓玳筵稱壽
歌皓齒霏霏珠玉競屈指看芝封紫檢鳴騶入谷
二(癸酉歲元宵與紹興守曹景游)
征鴻回北正雪洗燒痕千巖勻綠魚縱新漪梅繁斷岸
春到鑑湖一曲滿城繡簾珠幌暖響聒天絲竹漸向晩
放芙蕖千頃交輝華燭賢牧棠隂靜康阜政成褒詔
來黃屋玉筍光寒紫荷香潤人道此裝須趨且緩出花
銀漏恣飲寶觥醽醁向明歲看傳柑歸去腰横金粟
三(收燈後會客)
纔過元夕念燕賞未闌歡娛無極且莫收燈仍休止酒
留取鳳笙龍笛金馬玉堂學士當此同開華席最堪愛
是蘭膏光在金缸連壁難覓交歡處杯吸百川雅量
皆勍敵老子衰遲居然懷感厚意怎生酬得況已倦游
客路一志歸安泉石但屈指願諸賢衮繡聯飛鵬翼
四(立春)
譙門殘月正畫角曉寒梅花吹徹瑞日烘雲和風解凍
青帝乍臨東闕暖響土牛簫鼓夾路珠簾高揭最好是
看綵幡金勝釵頭雙結奇絶開宴處珠履玳簪俎豆
爭羅列舞袖翩翻歌聲縹緲壓倒柳腰鶯舌勸我應時
納祐還把金爐香爇願歲歲這一巵春酒長陪佳節
五(守歲)
雪消春淺聽爆竹送窮椒花待旦繫馬合簪鳴鵶列炬
幾處玳筵開宴介我百千眉壽齊捧玉壺金盞最奇絶
是小桃新折爭妍粉面女伴同告語守歲通宵莫放
笙歌散酒暈朝霞寒欺重翠却憶鳳屏香暖笑扶滿身
花影遥指珠簾深院待到了道一聲穏睡明年相見
六(四明洞天)
凭高寓目愛屹起四窗雲南雲北縹緲煙霞蕭森松竹
多少洞天巖谷著向十洲三島入海何妨登陸要知處
在皇家新賜西湖一曲林麓真勝槩樊榭鹿亭百卉
生幽馥綠綺春濃青蛇星爛隔斷世間塵俗笑呼羨門
儔侣時引寶觴醽醁醉和醒但南山之壽難忘勤祝
點絳唇
我為勞生自憐浪跡天涯遍如今春換又是孤萍斷
誰信年時老子情非淺思量見畫樓天遠花倚斜陽院
二
千里歡謠使君美政高三輔沸天簫鼓笑擁鋒車去
卧轍攀轅謾擬雙旌住還知否禁林深處已闢金閨路
三
翠幄園林火雲方綻南薰起玉輪天外夜色涼如水
況有清歌勸我樽浮蟻拚沉醉萬花叢裏一枕朦朧睡
四
曾到蟾宫玉輪乞得長隨手數聲輕叩已自鏘瓊玖
最好長清渾不驚秋候歌闌後那回辭酒笑把遮檀口
木蘭花慢(明守王侍郎生日)
伏審帝永蘿圍天開人傑乃祖乃父忠勞久篤於王家
維熊維羆吉夢是生於男子彩絢朝陽之鸑鷟光騰天
上之麒麟豈惟相閥之英抑亦聖朝之瑞椒花柏葉王
正初過於三朝鳳蠟星毬燈夕匪遙於十日懿兹盛旦
宜溢歡聲恭惟某官昴宿儲神長庚孕瑞五百年之名
世王國克生八千歲而為春帝心簡在繇甘泉之法從
作鄞水之民師暫離玉立之班聊踐人生之貴公平政
教攬回六邑之陽和灑落文章改觀十洲之風月萃其
隂德獲是遐齡紫府茂萬福之祺黑頭佇三公之拜某
一㕓受地千指戴天雖居原憲之貧實感文翁之化式
逢慶誕輒獻邑歈寄調於木蘭花侑歡於金焦葉仰祈
青矚少見丹衷干冒台嚴不任愧汗
喜陽和應律放佳氣滿寰瀛正雪洗疎梅雲浮淡月昨
夜生明熊羆信占夢好當年相閥再蟠英收拾仙風道
韻萃兹一點台星功名壯歲逢真主紫橐曜西清向
玉筍光中瑶林宴裏來擁雙旌青氊我家舊物看長參
鼎鼐樂昇平春醑休辭介壽鶴書已播彤庭
漁家傲(留别孫表才)
春恨不禁聽杜宇買舟忽覓東鄞路一笑輕帆同野渡
頻回顧吳山越岫俱媚嫵何事怱怱分袂去夫君小
隠臨煙渚明夜月華來竹塢相思處還應夢屬清江櫓
臨江仙宰(執得旨移庖復會執勸)
衮繡蟬聯三重客朝回曉日曈曨綠楊門巷擁花驄喜
承天上語來作主人公況值瑤林風露爽冰輪輾上
晴空桂香和影墮金鐘莫辭通夕醉明日是秋中
二(贈媍人寫字)
檻竹敲風初破睡楚臺夢雨精神背屏斜映小腰身山
明雙剪水香滿一釵雲爐褭金絲簾窣地綺窗秋靜
無塵半鈎春筍帶湘筠蘭亭初寫就愁殺衛夫人
三(倚坐)
繡幕羅裙風苒苒象牀氊幄低垂獸爐香褭錦屏圍不
貪欹細枕偏愛倚花枝軟玉紅綃輕暖透温温翠袖
扶持正忺安穏坐移時雨雲忘峽夢身境是瑶池
鷓鴣天(過曇少雲丈室觀李子永欲見贈佳闋走筆次韻)
畫角梅花曲未終霜嚴飛落五更風誰知林外鷄三唱
推出紅輪海上峰官一品禄千鍾此時分付荷重瞳
更教賜予雲南境絶勝湖邊九里松
二(次韻陸務觀賀東歸)
我本飄然出岫雲挂冠歸去岸綸巾但教名利休韁鎖
心地何時不是春竹葉美菊花新百杯且聽遶梁塵
故鄉父老應相賀林下今方見一人
三(祝壽)
孔雀雙飛敞畫屏錦花茵上舞娉婷紅綃袖暖琉璃滑
金鴨爐香椒桂馨丹臉渥秀眉青平生隂德在遐齡
如今便好添龜鶴元是南箕一壽星
四(送試)
曉日重曨花露稀明光已報敞金扉三千彩仗翔鸞舞
數百銀袍振鷺飛開雉扇正垂衣奏篇初得上彤墀
臚傳遶殿天顔喜先折東風第一枝
蝶戀花(扇鼓)
桂影團團光正滿更似菱花齊把勻嬌面非鏡非蟾君
細看元來却是吳姬扇一曲陽春猶未徧驚落梁塵
不數鸎喉囀好著紅綃籠玉腕輕敲引入笙歌院
寶鼎硯
昔姑蘇士人繋囹圄元夕以詞求免守一見破械延之
上坐至今樂府多傳之惜其止叙藩方宴游之盛而不
及皇都真隠居士用韻以補其遺霞霄丹闕瑞靄佳
氣青葱如綺纔半月東君雨露無限韶華生寶砌漸向
晩放燭龍掀舞周匝紅渠紺蘂況對峙鼇峰屭贔不隔
蓬萊弱水
聖主有樂昇平意引芝華雙輦凝翠紛萬俗歌謠管絃
聲混鶯吟鳳吹正漏永更深冰輪掩映光接康衢萬里
似移下一天星斗粧點都城表裏清警蹕忽登樓簇
綵仗錦襦絲履看柑傳數顆恩浹王公近侍散異卉覆
千官醉競捧瑶觴起願歲歲今宵宴賞春滿山河百
二
最高樓(鄉老十人皆年八十淳熙丁酉三月十九日作慶勸酒)
當年尚父一箇便興周今十倍更何憂冲融道貌丹為
臉扶疎漆髮黑盈頭世方知非熊老聚吾州有智略
可從兹日用有志願可從兹日酬天賦予怎教休瓊漿
且共飛千斛蟠桃應得見三偷諒吾皇恢復後盡封侯
壽仙翁
莫嫌春淺寒威俱斂陽和至此時方見木君敷令把雪
霜掃斷要集德星勝伴為有仙翁正爾名喧蕃漢眉
壽比耼彭更遠兼資勲業已中雙鵬箭清步槐庭影滿
踏莎行(鄭開府出示諸公所賦琵琶詞即席次韻)
歌舌鶯嬌舞臉蜂細華堂是處皆頤指四紘獨擅席中
春移船出塞聲能繼慢然幽情輕攏柔思其中有口
傳心事主人燈火下樓時偏渠領略深深意
生查子(即席韻陸務觀)
雙蛟畫鼓催一水銀蟾滿見奪錦標回却倚花枝看
已擘冷金牋更釂玻瓈椀歸去詫鄉關不負平生眼
江城子
片帆初落甬勾東碧湖空滿汀風回首一川銀浪颭孤
篷且架兩椽煙雨裏凭曲檻浥空濛閒移拄杖上晴
峰莫怱怱伴冥鴻笑指家山蘋葉藕花中脚力倦時呼
小艇歸棹穏月朣朧
浪淘沙(祝壽)
祝壽祝壽筵開錦繡拈起香來玉也似手拈起盞來金
也似酒祝壽祝壽命比乾坤久長壽長壽松椿自此
碧森森底茂烏兔從他汩轆轆底走長壽長壽
瑞鶴仙(元日朝回)
霽光春未曉擁絳蠟攅星霜蹄輕褭皇居聳雲杪靄祥
煙瑞氣青葱繚繞金門羽葆聽臚唱千官並到慶三朝
雉扇開時拜舞仰瞻天表榮耀萬方圖籍四裔名王
賮琛珍寶椒盤頌好稱壽斝祝難老更傳宣錫坐鈞天
妙樂聲遏行雲縹緲逗歸來酒暈生霞此恩怎報
水龍吟
翠空縹渺虚無筭唯海上蓬瀛好瓊瑶宫闕蘂珠臺榭
玲瓏繚繞弱水沉冥瑞雲遮隔幾人曾到四明中自有
神仙洞府煙霞裏知多少堪笑當年狂客愛休官何
須入道婆娑綠髮垂肩著甚黃冠烏帽花底金船月邊
玉局儘能遲老待丹成九轉飄然駕鶴却游三島
二(湖山勝槩金沙酴醿同架)
平湖渺渺煙波是中只許神仙住人間空愛夭桃繁李
雪飛紅雨誰信壺天靚粧玉貌春光容與似佳人才子
青冥步穏同攜手成歡聚老子時來燕賞擁笙歌留
連樽俎烏紗壓倒香雲篸偏知他幾度多謝東君肯教
滿架長情相處更須拚痛飲年年此際作芳菲主
永遇樂(洞天)
鄞有壺天景傳圖畫聲著海縣四面攅峰皆七十二各
在窗中見祥雲擁蔽飛泉繚繞咫尺似天涯遠如今向
仙家覓得絜來十洲東畔虚無縹渺蓬萊方丈所喜
只居隔岸羽幰垂珠瓊車織翠長是陪嘉宴豺狼遠跡
風波不作日月御輪須緩且銜杯稱賢樂聖度兹歲晩
迎仙客(洞天)
瑞雲繞四窗好何須隔水尋蓬島日常曉春不老玉蘂
樓臺果是無塵到没智巧没華妙箇中只喜風波少
青樽倒朱顔笑回首行人猶在長安道
南浦(洞天)
一箭舜絃風向曉來輕寒初報麥秀蝶股歇花鬚韶光
老鶯聲倦聞呼友池塘暗綠數竿粉節天然瘦對兹美
景清歌妙曲千鍾芳酒誰知别是壺中繚畫閣朱欄
煙谷雲岫三島十洲東青霄上神工幻成巖竇瑤臺閬
苑翠旌羽葆頻相就世凡洗斷教烏兔從今遲遲飛走
夜合花(洞天)
三島煙霞十洲風月四明古號仙鄉縈紆雉堞中涵一
片湖光遶岸異卉奇芳跨虹橋隠映垂楊玉樓珠閣冰
簾捲起無限紅粧龍舟兩兩飛揚見飄飜繡旗歌雜
笙簧清樽滿泛休辭飲到斜陽直須畫蠟熒煌況夜深
不阻城隍且拚沉醉歸途便教徹曉何妨
人月圓(元宵)
夕陽影裏東風軟驕馬趁香車看花粧鏡藏春繡幕百
萬人家夜闌霧去星繁絳蠟珠翠鮮華笙歌不散疎鐘
隠隠月在梅花
二(詠圓子)
驕雲不向天邊聚密雪自飛空佳人纖手霎時造化珠
走盤中六街燈市争圓鬭小玉盌頻供香浮蘭麝寒
消齒頰粉臉生紅
粉蝶兒(元宵)
一箭和風穠薰許多春意閙娥兒滿城都是向深閨争
剪碎吳綾蜀綺點粧成分明是粉鬚香翅玉容似花
全勝故園桃李最相宜鬢雲秋水怎教他却去與莊周
同睡願年年伴星毬爛游燈市
二(詠圓子)
玉屑輕盈蛟綃霎時鋪徧看仙娥騁些神變咄嗟間如
撒下真珠一串火方燃湯衮盡浮鍋面歌樓酒壚今
宵任伊索喚那佳人怎生得見更添糖拚折本供他幾
椀浪兒們得我這些方便
教池回(競渡)
雲淡天低疎雨乍霽桃溪嫩綠蒙茸珠簾映畫轂金勒
耀花驄遶湖上羅綺隘香風擘波雙引蛟龍尋奇處高
標錦段各騁英雄縹渺初登綵舫簫鼓沸羣仙玉佩
丁東夕陽中拚一飲千鍾看看見璧月穿林杪十洲三
島舂容醉歸去雙旌搖曳夾路金籠
如夢令(酴醿金沙同架)
小院春風不老鵲碧霓裳縹緲雪臉間朱顔各自一般
輕妙忒棹忒棹真箇一雙兩好
洞仙歌(茉利花)
瓊肌犬白淺著鵝黃罩金縷擅心更天巧筭同時雖有
似火紅榴争比得伊家淡粧輕妙興來清賞處限真
香可惜只教生閩嶠這消息縱使移向蒸沈終不似凭
欄披襟一笑若歸去長安詫標客彈道勝酴醿水仙風
貌
鄮峰真隠漫錄卷四十七
