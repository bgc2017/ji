鄮峰真隠漫錄卷四十八
宋史浩撰
詞曲
醉蓬萊(擬人賀生日)
紀今辰高會屈指三朝便逢重九珠履瑤簮聚一天星
斗菊蘂含芳桂花籠艷有美容爭秀衮繡堂中蓬壺影
裏香噴獸況是清朝太平真主治亨雍熙眷深耆舊
恩錫兼金遣星軺東走咫尺威光下拜歸美願我皇眉
壽自此重裁謝牋千紙年年回奏
聲聲慢(喜雪錫宴)
風收淅瀝霧隠森羅羣山萬玉嵳峩禁街車馬銀杯縞
帶相過胥濤晩來息怒練光浮都不揚波最好處是漁
翁歸去鼓棹披蓑況是東堂錫宴龍墀驟貂璫宣勸
金荷慶此嘉瑞明歲黍稌應多天家預知混一把瓊瑶
鋪徧河這一飲罄華戎同醉泰和
秋蘂香(生日)
玉露瀼瀼秋色似畫東堂燕席初開紅萸汎壽斝紫菊
上粧臺倚欄見新鴈已南來落霞孤騖徘徊最奇處重
陽將起涼滿襟懷蕭灑秀眉華髮丹臉映瞳的皪如孩
擘香牋聽麗句新裁池上三回蟠桃熟玉纖猶捧瓊林
但願年年此會滿蓬萊繞對晴空麗日金籠畫蠟觥
籌舉連昏曉最堪羨主人雅好聚羣工亟成天巧一篙
穏送忘機所至不驚鷗鳥若也營求巨川通濟為華妙
恣斑衣豈樂浮家況宅永娛椿老
花心動(競渡)
遲日輕隂初雨收花枝濕紅猶滴玉鐙繡韉纔得新晴
柳岸往來如織畫樓幾處珠簾捲風光徧神仙瑶席萃
佳景分明管領一陂澄碧忽見波濤噀激蒼煙際雙
龍起為勍敵桂檝撥雲鼉鼓轟雷競奪龍標千尺恁時
綵艦虹橋畔舂容引寶觥霞液興濃處笙歌又還竟夕
水龍吟(次韻彌大梅詞)
雪中䔒蕾嫣然美人莫恨春容少化工消息只須些子
陽和便了文杏徒繁牡丹雖貴敢誇姸妙看冰肌玉骨
詩家謾道銀蟾瑩白駒皎樓上角聲催曉是東皇絲
綸新草青旂蒼輅欲臨東闕遣伊先到排斥風霜掃除
氛霧直教聞早筭功高調鼎不如竹外一枝斜好
瑞鶴仙
是花堪愛惜謝天教花信添花顔色花紅襯花碧燦朝
陽花露珠頻滴花光的皪映花下花裀百尺趁花時手
撚花枝飽嗅此花消息常恐一番花褪失了花容怎
生尋覓花神效力將花貌儘留得更移花並植仙家玉
圃不許花隂過隙向花前長把蕉花為花主席
喜遷鶯(清明)
三春正美是霽景融和韶華如綺夾岸香紅登牆粉白
開徧故園桃李畫舸繡簾高捲錦轂朱軒低倚對此際
向池臺好處争傾綠蟻醉裏須醒悟些子芳菲造物
都謾你一瞬光隂霎時蜂蝶還付落花流水我有大丹
九轉真箇長春不死待得了把高歌清賞隨緣而已
菩薩蠻(清明)
提壺謾欲尋芳去桃紅柳綠年年事唯有列仙翁清明
本在躬何須從外討皮裏陽和好堪羨箇中人無時
不是春
南浦(四月八日)
天氣正清和慶西乾釋迦如來出世毓質向金盆祥雲
布層霄九龍噴水東傳霞旦正此日人人記露盤百卉
擁金容香湯爭來拂洗誰知這箇因緣化衆生令求
塵埃脱離一點昭昭當須向兹時便知瞥地何煩手自
然作箇惺惺底若猶未悟且管領師僧八文十二
青玉案(入梅用賀方回韻)
銀濤漸溢江南路汎短棹輕帆去破塊跳珠知幾度竹
窗新粉藕池香碧應在雲深處蕭蕭鶴髮雖云暮曾
得神仙悟真句久視長生親見許離愁掃盡更無慵困
怕甚黃梅雨
花心動(端午)
槐夏隂濃筍成竿紅榴正堪攀折菖&KR2228;碎瓊角黍堆金
又賞一年佳節寶觥交勸殷勤願把玉腕綵絲雙結最
好是龍舟競奪錦標方徹此意憑誰向說紛兩岸游
人強生區别勝負既分些箇悲歡過眼盡歸休歇到頭
都是強陽氣初不悟本無生滅見破底何須更求指訣
卜筭子(端午)
符籙玉搔頭艾虎青絲鬢一曲清歌倒酒蓮尚有香莆
暈角簟碧紗廚揮扇消煩悶唯有先生心地涼不怕
炎曦近
永遇樂(夏至)
日永繡工減却一線節臨短至幸有杯盤隨分快樂得
醺醺醉尋思塵世寒來暑往凍極又還熱熾恰如箇脾
家瘧疾比著長些子人生百歲一年一發且是不通
醫治兩鬢青絲皆伊染就今已星星地除非爐内龍盤
虎繞養得大丹神水却從他隂陽自變卦分泰否
鵲橋仙(七夕)
金烏玉兔時當幾望只是光明相與天孫河鼓事應同
又豈比人間男女精神契合風雲交際不在一宵歡
聚乘槎曾得問星津為我說因緣如此
瑞鶴仙(七夕)
霽天風露好乍暑退西郊涼生秋早銀潢炯雲杪擁香
車鵲翅凌波初到清歌縹渺凭危閤新蟾吐曜有盈樽
美酒蛛絲鈿合拜舞競分天巧堪笑世間癡絶不識
人中拙是珍寶多愁易老都緣是不聞道騁些兒機智
遭他驅使畢竟辛勤到了又何如百事無成是非較少
念奴嬌(中秋)
碧天似水看嫦娥摩出一輪寒璧桂魄扶疎光照曜塵
界都成銀色萬象森羅羞明捲彩黯淡唯今夕風高露
重井梧濕翠時滴誰信鶴婆娑鄮峰真隠對影為三
益虎繞龍蟠丹就後一顆清輝的皪不養銀蟾不關玉
兔到處無虧蝕三千行滿也能飛上璇極
芰荷香(中秋)
過横塘見紅粧翠蓋柄柄檠香月娥有意暮藹收盡銀
潢一輪高掛放同千里清光秋中爽氣天涼露凝玉臂
風拂雲裳老子通宵不忍睡把青樽小酌仍更思量
自家活計幸有無限珍藏大千世界静極後普現十方
圓明不損毫芒精神會處獨坐胡牀
清平樂(李漕生日)
池臺非霧縹渺雙溪路家在江南佳麗處看取謝公風
度蟠桃九醖千秋金蕉欲上遲留笑待錦花䄄上雙
鸞舞徹梁州
二(同前)
翠蛾雪柳鬢影春風透燈火千門輝綺繡移下一天星
斗賸拚連夜歡遊金波欲上遲留且看香梅影底雙
鸞舞徹梁州
三(游石頭城)
石頭虎踞戎馬何能渡曾是六朝雄勝處瑞遶碧江雲
露當時霸國多賢風流只解遺鞭便好揚舲比伐舉
頭即見長安
四(樞密叔父生日)
萬花如繡淑景薰晴晝一曲齊稱千歲壽歡擁兩行紅
袖當年西府横翔急流穏上仙鄉笑閱磻溪日月行
看尚父鷹揚
五(代宰執勸趙丞相酒)
槐庭元老四海真師表曲為故人(光宗廟諱)久要陋巷不嫌
時到虚堂已入涼颸一觥為壽何詞看即關河恢復
千秋永輔淳熙
六(勸王樞使)
當年桂籍同展摩雲翼位冠洪樞情似昔肯共一樽瑶
席經綸素韞胷中籌帷小試成功已殄潢池小醜行
收沙漠膚公
七
吾皇睿哲廷有真三傑同向清時揚茂烈掩迹臯陶䕫
契聯鑣忽訪山樊涼生花底清樽大史明朝日奏台
星皆聚柴門
八(待使相勸酒)
南陽賓友道舊須樽酒一曲為公千歲壽絃索春風纖
手忠謀黼黻明昌英詞錦繡肝腸帝所盛推頗牧人
間尤重班揚
朝中措(雪)
凍雲著地靜無風䔩䔩墜遙空無限人間險穢一時為
爾包容凭高試望樓臺改觀山徑迷蹤唯有碧江千
里依然不住流東
七娘子(重陽)
東籬壽菊金猶淺對南山把酒開新宴絳闕叢霄玉書
丹篆坐間俱是神仙伴童顔綠髮何曾變喜嬰兒姹
女交相戀寄語詩翁茱萸重看明年此會人人健
惜黃花(重陽)
秋光將老黃花開早露浥清曉金錢萬疊猶小篸徧碧
雲鬟壓倒烏紗帽更把玉觴同釂過口添爐鼎朱顔
愈壮少道骨長仙風養成靈寶今日去登高謾說龍山
好悄不如自家蓬島
浣溪紗
翠館銀甖下紫清内家聞說慶嘉平柳條萱草眼徧明
小閣數杯成酩酊醒來不愛珮環聲為通幽夢到玉
京
臨江仙(除夜)
臘月正當三十夜幾人到此惺惺一輪明月本團明廊
然無罣礙何用問前程況有長生真妙訣歲華雖換
休驚但將歌酒樂昇平塵緣如未了明日賀新正
感皇恩(除夜)
結柳送文窮驅儺嚇鬼爆火薰天謾兒戲自家爐鼎又
却冷清清地臘月三十日如何避且與做些神仙活
計鉛永收添結靈水跳圓日月一任東生西委玉顔長
向此迎新歲
滿庭芳(立春)
梅萼冰融柳絲金淺緒風還報初春木君青旆獵獵下
蒼旻親奉虚皇妙旨將枯朽咸與維親須臾見芳郊樂
圃生氣徧無垠青絲行白玉一杯介壽紅浪粼粼便
安排歌舞蝶翅鶯脣别有神仙窟宅乾坤内充滿氤氲
功成處花開不老酒熟鎮甘醇
撲蝴蝶(勸酒)
光隂轉指百歲知能幾兒童稚老來將耄矣就中些子
彊壯又被浮名牽繫良辰盡成輕棄此何理若有惺
惺活底必解自為計青樽在手且須拚爛醉醉鄉不涉
風波睡到花隂正午笙歌又還催起
蝶戀花(勸酒)
玉甕新醅飜綠蟻滴滴真珠便有香浮鼻欲把盈樽成
雅會更須尋箇無愁地況是賞心多樂事美景良辰
又復來相值料得天家深有意教人長壽花前醉
臨江仙(勸酒)
自古聖賢皆寂寞秖教飲者留名萬物叢裏酒如澠池
臺仍舊貫歌管有新聲欲識醉鄉真樂地全勝方丈
蓬瀛是非榮辱不關情百杯須痛飲一枕拚春醒
粉蝶兒(勸酒)
一盞陽和分明至珍無價解教人囉哩哩囉把胷中些
磊磈一時鎔化悟從前恁區區總成虚假何妨竟夕
交酬玉觴金&KR1356;更休辭醉眠花下待明朝紅日上三竿
方罷引笙歌擁珠璣笑扶歸馬
瑞鶴仙(勸酒)
瑞煙籠繡幕正玳席歡燕觥籌交錯高情動寥廊恣清
談雄辯珠璣頻落鏘鏘妙樂且嬴取昇平快樂又何辭
醉玉頽山是處有人扶著追念搏風微利畫餅浮名
久成離索輸忠素約没材具謾擔閣悵良辰美景花前
月下空把歡遊蹉却到如今對酒當歌怎休領略
永遇樂
桃李繁華芰荷清淨景物相繼霜後橙黃雪中梅綻迤
邐春還至尋思天氣寒喧凉燠各有一時樂地如何被
浮名牽役此歡遂成抛棄如今醒也扁舟短棹更有
籃輿胡倚到處為家山肴社酒野老為賓侣三杯之後
吳歌楚舞忘却曳金穿履雖逢箇清朝貴客也須共來
一醉
青玉案(勸酒)
閒忙兩字無多子嘆舉世皆由此逐利爭名忙者事㕓
中得喪仕中寵辱無恨非和是誰人解識閒中趣雪
月煙雲自能致世態只如風過耳三杯兩盞眼朦朧地
長向花前醉
滿庭芳(遊湖)
和靖重湖知章一曲浙江左右為隣繡韉綵艦只許日
尋春正好厭厭夜飲都寂靜没箇遊人夫何故歡闌興
阻只為隔城闉堪嘉唯甬水回環雉堞中峙三神更
樓臺繚岸花柳迷津不惜頻添畫燭更深看舞上華裀
拚沉醉從他咿喔金距報凌晨
二(茒舍)
柴作疎籬茅編小屋遶堤苦竹黃蘆老翁蝸處却自樂
清虚理釣何妨鈞直居琴又不管絃無逍遙處都捐世
慮忘我亦忘渠雨餘添美景眉横山嫵臉媚花腴笑
凡間粉黛濃抹輕塗客至三杯薄薄欲眠後一枕蘧蘧
起來見龜飜鶴舞却似壽星圖
臨江仙(戲綵堂立石名曰瑞雪彌大作詞因用其韻)
曾向泗濱浮玉質也居十二峰前飛來蘇髮尚如卷郁
紛因岫出巧鏤是誰鑴挈榼凭欄成勝賞老夫亦自
頽然坐疑靄靄上瑤天已為蘇旱雨却放老龍眠
好事近(梅花)
欹枕不成眠得句十分清絶一夜酸風閣雨醖江天飛
雪曉來的皪看花枝頭老蚌剖明月帝所待調羹金
鼎莫教人輕折
二(次韻彌大梅花)
對竹襞吟牋正是賞梅時節便把這些清致作東湖三
絶帝家金鼎待調羹何似且休折却愛玉樓清弄褪
霏霏香雪
念奴嬌(次韻商築叟秋香)
銀潢耿耿正露零仙掌塵空天幕碧玉扶疎開萬朵偏
稱水村山郭巧醖檀英密包金粟只待清秋著三春桃
李自應束在高閣好是月窟奇標東堂幽韻不管西
風惡獨立盈盈回首笑白葦丹楓索索折向冰壺莫教紗
帽醉裏輕簪却濃分長在自疑身到雲壑
二(親情拾得一婢念奴雪中來歸)
枝頭䔒蕾褪紅綃微露江南春色多謝東風吹半朵來
入騷人瑤席粉臉輕紅芳心羞吐别有真消息粧臺簾
捲壽陽著意留得好是雪滿羣山玉纖頻撚汎清波
文鷁深院相逢人盡道標格都從天錫夢蝶徒勞霜禽
休妬爭奈伊憐惜高樓誰倚寄言休為横笛
三(次韻樓夷觀潮)
錢塘江上展絞綃初見長天一色風拭菱花光照眼誰
許紅塵輕積轉盼馮夷奔雲起電兩岸驚濤拍眼空破
地水龍爭噴吟笛客有步屧江干胷吞奇觀寄英詞
元白素壁淋浪飜醉墨飄灑神仙蹤跡好待波勻横飛
小艇快引香筩碧煙銷月出不眠拚了通昔
白苧(次韻真書記梅花)
臘天寒曉風勁幽香頻吐精神婥約誰羨姑射若處江
南探春獨步恨無侣微語又誰管雪勢霜威埋妬且圖
少陵東閣作詩苦擬煩玉纖輕拗寧相許惜取欄竿
遍倚月淡黃昏水邊淺不放紅塵染汚名畫手丹青罷
施緗素不隨豔卉強媚韶光一瞬飄蕩無據秖恐金門
寶鼎方調時時未覷便把枝頭豆顆朝天去
浣溪紗(即席次韻王正之覓遷哥鞋)
一扢鈎兒能幾何弓弓珠蹙杏紅羅即時分惠謝奴哥
香壓幽蘭蘭尚淺樣窺初月月仍多祇堪掌上壓瓊
波
二(夜飲詠足即席)
珠履三千巧鬭姸就中弓窄只遷遷惱伊剗韈轉堪憐
舞罷有香留繡褥步餘無跡在金蓮好隨雲雨楚峰
前
三
濕翠湖山收晩煙月華如練水如天興來催上釣魚船
青篛一樽汀草畔霜筠數曲渚花邊更於何處覓神
仙
四
梁武憨癡達麽獃箇中消息豈容猜九年面壁口慵開
隻履却尋歸路去一花元不是君栽這回枉了一遭
來
五
索得玄珠也是獃人人有分莫胡猜頂門一眼鎮長開
路斷玉關無輒跡雪埋葱嶺没根栽始得達麽不曾
來
六
勝槩朱楹俯碧湖蕭蕭風月一塵無只堪綠蟻滿樽浮
況是小春天正爽杖藜相與探梅初半皴枝上未成
珠
七
遠岫數堆蒼玉髻平湖千頃碧琉璃笙歌催我上船時
載月有如浮玉鑑採蓮還復擁胭脂更於何處覓瑤
池
武陵春(戴昌言家姬供春盤)
報道東皇初弭節芳思滿凌晨爭看釵頭綵勝新金字
寫宜春四座行盤堆白玉纖手自和勻恰似蟾宫妙
麗人將月出浮雲
千秋歲(戴丈夫婦慶八十)
吾鄉我里偕老真無比燕席展歡聲起蘂宫仙子繞玉
砌萊衣戲稱賀處眉心競指朱書字憶昔西周吕年
紀雖相似獨自箇誰為侣如今雙鳳老堪引同螺醉彭
祖壽十分方一那裏暨
新荷葉
真隠先生家居近在東湖茅屋三椽自有一種清虚秫
來釀酒便無後也解賖沽只愁客至不能拚此芳壺
且樂天真醉鄉裏無限歡娛時倚花枝困來著枕蘧蘧
回觀昨夢徒然使心勦形&KR0751;始知今日得閒却是良圖
瑤臺第一層
寥廓澄清人正在瑶臺第一層瑞靄處蘂掩映金碧觚
稜異花非世種靄賸馥紫霧飛騰有仙駕過吾廬環堵
少駐雲軿俄驚重壺疊巘頓然蕭灑倍塵清珮環聲
裏寶觥㶑灧舞態娉婷祝言千歲壽仍更予五福川增
返蓬瀛問今朝兹會昔日誰曾
醉蓬萊(勸酒)
喜泉通碧甃秫刈黃雲釀成芳酎瑞靄凝香更陽和鍾
秀曉甕寒光夜槽清響聽頷珠頻溜晝錦堂深聚星筵
啓一觥為壽況此神仙蘂宫儔侣玉殿英游盡皆親
舊贏得開懷對良辰握手醉席淋漓笑語都不問欲殘更
漏幕繡春風輕絲美韻明朝還又
如夢令(勸婦人酒後同)
摘索衣裳宫樣生得臉兒福相容止忒精神一似觀音
形像歸向歸向見者擎拳合掌
二
粉臉霞生一縷掩映綠雲秋水言語更雍容具足十分
嬌美無比無比要比除非鏡裏
三
紅白杏棃肌理時樣新粧淡佇真箇似觀音少箇楊枝
淨水歡喜歡喜盡此一鍾醇美
四
羅韈半鈎新月更把鳳鞋珠結步步著金蓮行得輕輕
瞥瞥難說難說真是世間奇絶
五
試把珠簾低捲宛見梅粧粉面綠遶更紅圍齊捧瑶巵
來歡堪羨堪羨此是神仙閬苑
六
一笑樽前相語莫遣良辰虚度飲興正濃時兔盌聊分
春露留住留住催辦後筵歌舞
南歌子(熟水)
藻澗蟾光動松風蠏眼鳴濃熏沈麝入金餅瀉出温温
一盞滌煩膺爽繼雲龍餅香無芝术名主人襟韻有
餘清不向今宵忘了淡交情
畫堂春(茶詞)
小槽春釀壓香紅良辰飛蓋相從主人著意在金鍾茗
椀作先容欲到醉鄉深處應須仗兩腋香風獻酬高
興渺無窮歸騎莫葱葱
鄮峰真隠漫錄卷四十八
