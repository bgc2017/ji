鄮峰真隱漫錄卷四
宋史浩撰
絶句
次韻陳春卿𦕈雲軒
脩竹叢中屋半楹坐來天際數峯青定知俗物不掛眼
只許飛雲過短櫺
油然膚寸起巖巒縈抱山腰玉帶寬會作旱天三日雨
莫將空闊等閒看
下水庵曉望偶題
疎樹梢頭露曉星薄寒侵榻睡初醒沙鷗何處驚飛起
點破遥山一抹青
次韻范幹聞畫眉鳥聲
春風著意舞長楊中有珍禽口尚黃曾聞章臺看眉嫵
故應學得漢家粧
題左舉善郊居四絶
草堂
莫隨朝叩合休休萬里今誰没白鷗付與幽人幾椽屋
不須吴詠憶扁舟
聽松
不吟柳綠與桃紅久要論交十八公想得階前月如翦
獨將雙耳立西風
浮香
横枝靚立碧山傍噴得幽香度短牆更欲移笻約和靖
小風吹月咏滄浪
總相宜堂
自倚傾城綽約娘不爭時世作新粧若將西子相唐突
正恐蓮花似六郎
題處州錄參廳平遠樓
山川著意吐幽竒穠淡風煙總令姿大似鵝谿垂數幅
飽看摩詰畫中詩
次韻恩平郡王晚步
步履蘅臯取次游日華清淡雨雲浮天公不喜燒銀燭
乞與歸途玉一鈎
次韻館中秋香
庭前高下碧玉樹秋日奈兹風露何兩度開花君莫問
為渠天近得香多
亭亭萬葉翦青羅豈為冰霜便改柯滿著珠璣間金粟
倩誰纖手剖天鵝
分題得花露雙字韻
凝紅濕翠媚春江殘月幽香度曉窗正恐枝頭珠作顆
冷驚宿蝶去雙雙
題雪竇隨鳬岩
紛紛飛雪墮青天窮徹隨鳬信有源想得王喬之帝所
每來巖下滌潺湲
因見父老云東湖九百九十頃七十二谿故有
是作
東湖九百九十頃七十二谿攢翠波乞我扁舟任飄泊
却敲明月叫漁歌
次韻馮圓中木犀六言
碧玉閙粧金粟香隨煙霧横斜更欲移笻問訊前山幾
度雲遮
和建王春晚園中賞翫
靜院朝回靜鼓琴浴沂新詠間清音燕閒未省忘稽古
始信賢王寶寸隂
題嚴陵釣臺
功名於道九牛毛無怪先生抵死逃漠漠桐江千古後
雲臺何似釣臺高
題雪竇飛雪亭
蒼岷萬仞起巖巒懸瀑霏霏六月寒波及下方俱潤澤
人間須作六花看
題雪竇妙峯亭
松篁一徑曲通橋直上危亭十里遥但覺羣生俱頫首
不知身已在雲霄
丁酉八月十三日夜以經筵官番宿翰苑予十
五年前曾為學士
玉堂夜直看蠅頭燭盡雙蓮興未休簷外忽驚凉月在
正移花影到銀鈎
憶昔初為鼇禁游油拳草制拜公侯沈思十五年前事
壯志消磨雪滿頭
青煙漠漠已潛收但見銀潢雙派流白玉一輪尤皎潔
始知後夜是中秋
野庵分題
和鎮國聞笛(錢字)
碧溪浮月練光寒一曲風傳到枕前應在南樓儘深處
玉梅飛墜學榆錢
苔錢(香字)
誰將翠靨出青箱散在瑶階作孔方好是樓頭三弄後
田田買斷落梅香
草茵(香字)
眼眩初疑綠錦張風回猶帶襪塵香連堤費盡天孫巧
乞與行人卧夕陽
野望(低谿字)
閒雲黯淡草萋萋楚澤風高雁陣低擬倩王維畫平遠
正須六幅翦鵝谿
芛指(歸字)
春來初見着斑衣一束纖纖玉未肥試捧銀笙按工尺
聽君一曲阮郎歸
羞(端字)
隱隱雙娥翠黛攢半遮團扇下雲端背人不語為何事
嬌怯應嫌衆目看
筆架(無字)
四友文房相與俱管城偏是一豪儒自從乞得珊瑚枕
還有周公夢也無
柳隂(人字)
始驚嫵媚作眉顰又見青葱鎖暮春幾度夕陽穿小院
密藏多少賣花人
墨香(功字)
萬突長然古澗松遠煙收拾藉良工膠媒釀出真消息
付與毛錐立儁功
茶香(功字親此詩今上皇帝書賜丞相)
靈芽雨後發幽叢賸馥先令鼻觀通戰退睡魔三百萬
槍旗果解立奇功
柳色(今字)
何處朱門窈窕深蕭然一徑綠成隂回眸却笑陽關道
匹馬區區走到今
梅(真字)
清洗嬌腮全惡粉暗飛幽馥去朝真直教别浦停三弄
羞作高樓欲墜人
香霧(唐字)
裊裊龍涎百和芳須臾輕藹徧蘭堂捧爐仙子雲鬟濕
不學公超妖幻方
次韻張漢卿
釣竿方欲展絲綸獨向山房訪可人但覺煙霞隨步武
不知身已在三神
又次韻漢卿
本是飄然不繫船邇來清興為梅牽小春枝上含珠顆
蠟屐還須破晚煙
利鎖名韁此幻身故園一别五經春而今乞得歸來後
夜鶴朝猿不怨人
次韻漢卿謾賦
夫君胷次炯冰壺坐受滄溟萬壑輸付與筆端為雨露
九天神物夜驚呼
詠閒
幽蹊親見花苞拆靜室頻看香篆移莫道閒中無事業
此般消息有誰知
還鄉後十月作
後園三徑欲重開一曲新從君賜來有愧萊公勲業盛
平生無地起樓臺
乞得閒身正首丘朝猿夜鶴怨皆休靜觀心地渾無事
秖有君王恩未酬
鐘鼓園林無盡樂交游息絶到春閒予今方寸無偏係
似處陶裴季孟間
次韻鄭郎中作四明謝遺塵九題走筆不工
石窗
峻極生從地勢坤擎天一柱四窗存有時空洞來龍駕
列嶽靈祇盡駿奔
過雲
蒼蒼廿里籍仙蹤出岫無心瑞靄濃南北往來蹊徑熟
故應環珮日相從
雲南
向陽一麓與天齊雞犬遥聞只隔溪俗客未應容易到
是間唯許羽人棲
雲北
雲北人言是北溟脩鱗可駕上金庭高風已得扶搖便
聊向虚窗聚德星
鹿亭
誰將此物命危亭漏洩知因甫里生渴飲雲漿飢沆瀣
笑渠凡質食蒿萍
樊榭
從來此地隔凡塵多是嬴秦避世人簷外飽聞丹鳳咮
階前更看舞麒麟
潺湲洞
金作欄干玉作塘蓮漪一派注仙鄉涓涓波及人間世
雪竇山前白練長
青櫺子
羽幰新從帝所回餘歡未盡玳筵開醉抛青子香泥上
留與王家取次栽
鞠侯
烏鞠攀緣日往還人間仰視在天端如今蕙帳休驚
曉林下衰翁已挂冠
又一絶
能比桃源去路迷洞天乞得在湖西南雷九詠增光甚
多謝雄篇再品題
用文叔州字韻和颶風詩
西帝風行殺氣秋丘陵草木盡虔劉要令地軸平如掌
混一車書四百州
和九日賜宴瓊林苑(自此用王荆公韻計十三首)
鳴蹕登高秋暮天西郊輦路直如絃禁園花覆千官醉
愈覺君恩湛湛然
和竹裏
霜筠萬箇遶雲根中作茅簷據水村疎處只容猿鶴過
了無俗客敢登門
和夜直
金蓮雙燭漸燒殘青瑣瓏璁月影寒五色絲綸朝入奏
天街花露已闌干
和楊柳
綠衣濯濯紅粧靚春半園林露未晞正似佳人與才子
倚窗深處淡相宜
和鍾山晚步
幽谿細雨落輕花無限舂鋤立岸沙苦竹黃蘆迷望眼
孤煙起處是人家
和道傍大松人取以為明
夭矯龍鱗衆欲攀肯隨蒿艾老空山便教不受棟梁用
猶作光明滿世間
和同熊伯通自定林過悟真
欲尋雲屋煮新茶領客行尋一徑斜遐想當時掛紗帽
笑看盌面白浮花
和城北
春温初褪鶴綾袍已覺東風綻小桃榰策城隂無限景
秦淮波闊蔣山高
和答東流頓令罷官阻風
解印今朝去有期何須更勒北山移了知風伯懇留意
正是攀轅卧轍時
和斜徑
風拂繁隂開曲徑雲移寸碧出遥岑柳枝濯濯嫌煙淡
荷葉田田怯水深
和雨晴
不管狂風横雨催小園日日有花開羣仙恐濕凌波襪
戲蹴香紅襯綠苔
和烏石
梅花一徑萬重山岡外浮雲去住間莫恨尋幽無侣伴
世途能有幾人閒
和烏塘
雲遶青山水遶隄遊人陌上手同攜遺簮墜珥歡方洽
只恐樓頭日欲西
和奉和嚴公軍城早秋(用杜工部韻二首)
金飇獵獵受降旌虎帳纍纍細柳營坐屈遐荒三百萬
何須掠地與屠城
和從韋明府覓綿竹
縣以竹名佳致在令君節與竹俱高何妨乞取千竿翠
月影翻風似碧濤
和杜中書九日(下同共六首)
佳人通夕賞重陽醉盡樓邊白玉缸莫遣飛霜到叢菊
恐驚宿蝶去雙雙
和春晚題韋家亭子
馬蹄輕蹙落花香三月芳菲墮渺茫正好留春開雅宴
危亭繡幕已高張
和朱坡絶句
芳華三月只些兒生怕春林鳥喚歸寄與東君須久住
勿容一片落花飛
和重送國棋王逢
前身應是奕秋徒自謂人間敵手無君去尚留邊角勢
為君題作爛柯圖
和題水口草市
飯裹綠荷朝趁市香浮青甕晚登樓憑誰寫入鵝溪絹
一簇人煙古渡頭
和泊秦淮
一葉輕舠倚岸沙沙邊燈火幾人家夜來江闊天無際
唯見銀蟾輥浪花
即席賦木芙蓉
盈盈佇立傲秋霜露染臙脂作靚粧正似瑶池見金母
醉歸未脫綠雲裳
彌堅小圃小春見梅
孤根十月已先温不待青春入燒痕冷豔一枝何處看
竹邊池閣水邊村
棠隂得明字
蔽芾甘棠遶訟庭日高碎影更縱横直教憩處無人迹
始信康公教化明
硯紋得明字
歙水端溪各擅名刷絲鸜鵒眼分明不因守黑談玄輩
奇璞緣何見管城
阿育王山有松萬株乞亭名於真隱居士榜曰
松風陸務觀作詩因次韻
颼颼萬峰頂宇宙盡聞聲會得真消息知予是強名
瓜州渡頭六言
竹葉舟中漁父瓜州渡口人家占得煙波活計全勝富
貴生涯
鄮峰真隱漫錄卷四
