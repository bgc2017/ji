鄮峯真隠漫錄卷二十
宋史浩撰
牋
進玉牒加食邑拜回授轉官謝皇太子牋
典册崇成丕顯邦家之慶恩章申錫慙無翰墨之勞懇
避弗俞祗承是懼(中謝)竊以統垂藝祖傳寶系之延洪
治盛仁皇闡大猷之赫奕洪惟盛世備輯成書編摩盡
出於諸儒莫施微力典領偶兼於衆職首被殊私矧加
地以增封仍貤恩而及嗣有隆異數併逮私門兹蓋伏
遇皇太子殿下毓德粹温禀資仁孝鍳觀家法慎思道
德之承雍睦内朝諦念宗支之盛凡今日奏篇之稱善顧
平時借力以居多是致孤蹤亦霑賞秩(某)敢不益堅晩
節無負私心萬戶䟽封既坐叨於廩稍一門竊寵惟誓
竭於糜捐
賜第謝皇太子牋
充員宰輔方丐休閒賜第京師遽頒寵渥眷遇益隆於
丹扆推揚蓋自於青宫拜手祗承捫心懷感(中謝)伏念
(某)資惟樗櫟材匪棟梁粤當纂紹之初適有依乘之幸
夤緣超躐忝冒弼諧既莫效於涓塵旋上還於印綬自
去國而歸田里誠無地以起樓臺豈期垂暮之孤蹤廼
獲棲身於寧宇飄蓬靡定昔憐三逕之荒舉室就安今
得萬間之庇兹蓋㐲遇皇太子殿下乾坤孕質宗社儲
休每當問寢侍膳之時常有舉善進賢之意隂使生靈
之類悉霑覆露之私是致帡幪猥加愚陋(某)敢不仰憑
鴻廕益勵孤忠屏迹江湖資少海無窮之潤依光日月
託前星有爛之輝
丐歸得請謝皇太子餞别牋
言歸田里告遠宫庭特頒燕餞之儀備極殷勤之意寵
踰望外榮曜朝中(中謝)竊以鶴禁岧嶤龍墀密邇秋空
小雨頓滌煩襟午際羣山更浮佳氣虚堂清净傑閣稜
層几案間周鼎商盤居深考古箧笥内牙籖玉軸不廢
觀書俯屈尊嚴徧容觀覧皇孫子女出侍两旁綺席杯
觴喜令屢勸金甌既遺篚幣又將香茗出御府之珍肴
醑冨慈闈之助誰云弱水能隔蓬萊宛似輕槎來登星
漢聽長生之妙訣洗平日之迷塵何以得之亦云幸矣
兹蓋伏遇皇太子殿下元良具德仁孝存心謂此暮途
衰病之夫曾是聖主初潜之客當年侍坐雅辱眷知今
日賜筵愈加眄睞(某)敢不深思規誨益養精神儻延紫
府之遐齡盡出青宫之大造其為報效罔替銘藏
生日謝皇太子賜物牋
萍梗孤蹤方獲故鄉之安處桑蓬賤日敢圖儲禁之寵
頒禮出非常感深莫喻(中謝)伏念(某)昨以腐儒之末學
蚤依聖上之潜藩每覘鯉庭得親犀表雅蒙眷待殊異
輩流洎輔弼之再塵已元良之正位不量足跡嘗造宫
庭荷眄睞之有加實搢紳之莫及比作歸休之計曲蒙
燕餞之私玉立鳳雛交相勸揖篚將金幣備極榮華尚
俯記於生朝特遠馳於使驛龍蛇飛動温然一紙之春
風香茗芳鮮副以七箱之繡叚珍錫來從扵御府堵觀
喜溢於鄊關疊被恩光若為報效兹蓋伏遇皇太子殿
下日勤文孝躬懋啟賢念慈父簮履之舊臣訪荒野
漁樵之真隠拜此盈庭之賜誠為希世之逢(某)敢不益
勵微衷仰銜大施五雲妙墨既欣異日之寶藏一瓣名
香敬為今辰之知已
二
御府之珍儲宫所寶俯記桑蓬之日輒為枌梓之光萬
目觀瞻一詞贊歎凌兢拜貺感篆在心(中謝)伏念(某)自
揆孱庸適兹際會昔年朱邸獲欵奉於英姿今日青宫
復曲蒙於異顧挂冠神武卧疾漳濱室湫隘而僅若盤
蝸門蕭條而直可羅雀敢意盈庭之瑞忽臨環堵之間
繒綵滿箱副之香茗雲烟溢紙重若珠璣被寵如斯酧
恩何所兹蓋伏遇皇太子殿下待人過厚燭理無遺念
君父簮履之微實國家鈞陶之舊遠馳渥賜來賁生朝
(某)敢不銘厥丹衷銜兹洪施已衰蒲柳尚勤香火之緣
唯祝椿松用作瓊瑶之報
三
耋耄脩齡方届垂弧之旦珍芳多品遽盈環堵之居寵
耀鄉閭感深肺腑(中謝)伏念(某)夙叨眷遇晩獲退閒爵
既冒於三公年適登於八袠尊榮安冨由君父生成之
恩吹奬挈提繄元良保祐之力敢意劬勞之日更形錫
予之私寶墨雲飛有舞鳳翔龍之勢使軺星動仰竒繒
賸馥之頒加賁衰蹤增光末路兹蓋伏遇皇太子殿下
雍容貳極烜赫前暉愛敬篤乎重闈及人之老慈仁憫
乎暮景與物為春遂馳御府之藏以侈寒門之慶(某)敢
不捫心仰戴頫首依歸賜實不貲表隆知於東内德何
以報祝遐筭於南箕
四
使驛遠揚馳春風之一紙儲闈厚賜燦内府之叢珍甫
生日以拜嘉激孺衷而增感(中謝)伏念(某)奮由寒族出
遇昌朝仰惟聖神文武之君宜得傑俊賢能之佐偶承
人乏獲在選中身退而名蔑彰年高而德不卲猶蒙宸
眷每錫夀儀兹承青禁之尊亦遺皇華之命兹蓋伏遇
皇太子殿下元良主器詩禮過庭體上方簮履之心軫
私室桑蓬之念縑盈箱篚香溢茗薰雖更年所之多愈
見恩情之渥致兹寵賚獨逮陳人(某)敢不祗佩至懷銘
藏卑悃桑榆暮景報莫效於勤勞松栢遐齡誠敢忘於
祝頌
五
英節輪蹄來從東内竒繒薰茗併出上方祗荷記憐彌
深感幸(中謝)恭惟皇太子殿下鍾靈厚地毓秀重霄孝
子忠臣行實全於一已隂功隠德澤已徧於四方念兹
衰老之蹤久在眷存之列斥叢珍之希世作寵命於生
朝(某)敢不敬拜榮光益堅耋景晨香暮火助景輝於前
星夕汐朝潮演層波於少海庶因勤祝少答隆私
眀堂大禮加食邑謝皇太子牋
肅雍大祀既饗帝於七筵汪濊洪私遂推恩於四海豈
期增衍猥及孱庸(中謝)伏念(某)向以沉痾莫陪顯相方
虞誅斥遽拜寵靈念浮食以投閒將挂冠而請老圭腴
戶賦知所從來鶚薦衮襃實由推奬兹蓋伏遇皇太子
殿下至和格物純孝事親樂善在心得之愈多而不厭
待人惟舊念之雖久而不忘故使空飡亦叨異數(某)敢
不恪勤香火上報恩私庶因不息之誠少答無功之禄
除太保謝皇太子牋
恭被宸恩許還官政進冒公台之重不移齋鉞之崇感
激至於涕頥慚懼為之汗背(中謝)伏念(某)蚤逢上聖久
備近司海潤星暉每獲瞻於英表離眀震豫幸親見於
昌辰陪密席之雍容拜摛文之鉅麗曠無前比久謂難
遭爰屢貢於忱辭方僅諧於歸志况叨榮於納禄之後
復召見於乞身之餘永言垂盡之頽齡併竊非常之誤
寵縉紳太息道路聳觀此蓋伏遇皇太子殿下純茂凝
姿温仁成德每侍九重之閒晏曲憐一老之衰遲既容
枌社之遊更假槐庭之峻挂衣冠於魏闕已愧初心保
首領於首丘敢忘大賜
除太傅謝皇太子牋
上玉巵之萬夀已幸觀光進金鉉之次班亟聞錫寵雖
固辭而弗獲念承命以奚安(中謝)伏念(某)抱槧窮年弹
冠入仕功名未諧成就爵禄已極超遷位至公師任兼
將相每憐欹噐戒滿側以懷憂豈意眀綸忽登崇而作
傳初無汗馬遽亞維垣靖言僥冒之優蓋有夤緣之自
兹蓋伏遇皇太子殿下聰眀天賦誠敬日躋前星映两
曜之華少海蓄百川之潤䋲其祖武安樂延億載之祺
貽厥孫謀元良鞏一人之正當問寢過庭之際盡推賢
助國之端遂令衰朽之姿仰拜光榮之賜(某)敢不益堅
晩節遠企前修儻溝壑之未填敢忘大賜期桑榆之尚
緩可報隆知
賜玉帶謝皇太子牋
寶帶萬釘飾瓊瑰而敷錫緹衣十襲宜緘鐍以珍藏敢
意矜憐特容佩服得既踰於望外感實倍於胷中(中謝)
伏念(某)韋布諸生草茅寒族幅巾謝事念已挂於冠裳
承詔入班幸粗勝於簮笏豈謂軫優隆之天眷畀璀璨
之身章揣已無堪歸心有自兹蓋伏遇皇太子殿下元
良以正道義彌尊隠德隂功四海咸承於衣被𤨏材弱
植一生尤荷於奬提致此光榮猥加疲苶(某)敢不深懷
銘鏤益謹護持束以立朝既難施於趨進歸而在野又
蔑報於恩私唯勤香火之緣仰祝松椿之夀
謝皇太子送行詩牋
一緘珠玉煌煌李杜之文光滿幅雲煙赫赫鍾王之筆
陣遠馳驛騎來畀蝸廬榮動搢紳歡傳里巷(中謝)恭惟
皇太子殿下聰眀天賦道德日躋象管生花縹渺仙人
之夢綘囊佩錦雍容長吉之游宅心忠孝之餘寓意風
騷之作(某)夙蒙異眷每荷寵襃兹因慶夀於重闈遂獲
伸誠於東内告歸故隠俄錫新篇豈惟增耀於一身抑
亦彰名於萬古(某)敢不珍藏十襲寶竝六經播在寰瀛
更擬勒之金石揆諸老景居慙報以瓊瑶
生日謝皇太子賜物牋
命出青宫馳一緘之妙墨光分紫禁錫三種之珍藏厚
意所將牢辭弗獲(中謝)恭惟皇太子殿下仁眀獨著忠
孝两全正笏垂紳出贊聖君之化育過庭問寢入供人
子之晨昏不有其功退藏於密軫念靡遺於簮履施恩
每及於田廬故此竒繒薌茗之頒忽作寒鄊蓬蓽之瑞
搢紳歆豔族屬感銘已迫桑榆莫效珠環之報尚勤香
火仰延龜鶴之年
鄮峯真隠漫錄卷二十
