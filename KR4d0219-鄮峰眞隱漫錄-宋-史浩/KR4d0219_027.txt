鄮峯真隠漫錄卷二十七
宋史浩撰
啓
餘姚尉到任謝提刑秦啓
卑官初效敢辭五斗之微大度兼容幸處二天之下退
惟孤蹤殆有宿緣慰在心胷喜見顔色竊以自昔得君
而行道類能擇士以成功季世以還兹風漸息天吏有
玉石俱焚之患宗伯負聖愚同滯之名惟聖朝委任之
盡公故仕路升沈之不濫秉鈞造化師臣可比商阿衡
攬轡澄清監司有若范孟博領袖之儒既進衣冠之氣
復伸遂俾駑材獲依燕厦兹蓋伏遇某官先生業隆濟
世道茂佐王懿師友之淵源偉風姿之閑雅氣凌雲而
詞吐鳳壓桂籍以登仙鹽煮海而茶摘山擁星軺而裕
國兹膺妙簡就領平反制百姓於刑之中輔一人好生
之德行提金印入亞槐庭故於揚清激濁之辰已有登
明選公之量來依使節宜有賢人如某者拙直無堪迂
疎弗顧南宫較藝偶參八士之間東邑執鞭正處百寮
之底負郭初無於二頃倚門幸有於偏親張頥待哺者
指殆盈千需次及瓜者歲幾踰五頃備員於海嶠實禀
命於使臺既獲具於舂炊遂免傾於溝壑銜恩已厚論
報何賖豈期萍梗之來又託雲天之芘䞇見方隨於僚
屬階升已齒於姓名顧微賤之不遺知并包之有素果
容視職以試微勞某敢不求所未聞脩其可願甄陶甚
邇難忘借便之風雲頂踵未衰盡是酬恩之日月
請曹監務惠詩卷啓
巨軸雲天卷千軍之筆陣寒閭蓬蓽起萬丈之文光望
外得之顔間喜見恭惟某官英林獨步藝圃孤芳清淨
一言雅得蓋公之道雍容八斗遠追子建之才雖希鷰
頷虎額之功名綽有蘭臺石渠之標致高軒屢過賤士
不遺賸傾珠玉之珍來寵茅茨之下伏念某錢神影遁
瘧鬼鼎來久乖珠履之游徒使韋編之絶遺我錦繡段
固知何以報之長畱天地間敢不謹其藏也其為感幸
罔既敷陳
謝王承務惠詩啓
浮磬清香久傳舜水擲金高作不減台山誦也知珍賁
之甚寵某人詞場老驥文海脩鯨窮當益堅學而不厭
自衣冠之南渡聞杖履之東游蓬甕是居虀鹽不飽紉春
蘭而為佩茹秋菊以療饑故紛然獨富於簡編而穆若
見遺於珠玉一字必有法已踰衮繡之榮十襲謹所藏
愧乏瓊瑤之報其為欣感莫究頌言
謝秦提刑舉關陞啓
駛步踵門排蒿藜而驚聽薦詞溢目煥星斗以生光惟
不間孤危落莫之人乃所謂慷慨特達之士幸既踰於
初望感尤切於中扃竊以環連六七州棋列數十縣吏
既繁於稱職章乃拘於定員部使者雖急於摉揚門弟
子或先於權要自非識足以破流俗之見德可以追古
人之公則何以遽越常情首甄寒士如某者愚無足論
志或可憐聮袂横經困虀鹽於庠序悲吟擁鼻敝雕篆
於詞章矯矯亢亢而窮靡能違吁吁坦坦而巧不可冀
幾無成於畫虎偶見取於彈蠅猥取下僚敢矜薄伎灰
心已久燭已甚明豈謂上陳之博招先於衆人之不及
顧簡編莫究難當該洽之稱曾箠楚未辭有媿嚴明之
譽兹蓋伏遇某官先生文中之虎人中之龍乘軺為道
路平反推轂以羣材自任遂先當路賜一言華衮之襃致
使微人增九鼎泰山之重某敢不脩其可願益所不能
已覩鳳麟喜慶風雲有便誓圖犬馬答酬鈞冶無私
母生日謝惠詩詞啓
綵服供歡方介萱堂之壽錦囊拜貺遽增蔀屋之光不
圖菽水之窮居乃獲珠璣之重寶親顔益悦子道為榮感
佩之深敷宣莫既
謝秦提舉轉求舉剡啓
薦章闕一幾廢前功吏考及三曲蒙再造非繄君子有
成人之美曷使小人遂無厭之求揣分巳踰捫心知感
伏念某羇窮有素樸拙無堪為儒不信其誤身謂士當
逢於知已自處執鞭之列已叨推轂之恩比及三年未成
一簣故靡嫌於再瀆祈收效於垂成軫念孤寒謂求而
不得者有矣果推特達乃乞諸其鄰而與之遂令滿罷
之間獲有關陞之望兹蓋伏遇某官先生真儒氣象大
治範模以士之不達為已憂以道之將行為已任燕雀
既依於大厦江海以萃於百川眷比萍蹤殆終瓜戍辱
衮裦之引重致鶚薦之鼎來求寶劒於得玉之餘皆曰
一之為甚欲熊掌於取魚之後豈意二者得兼顧兹成
就之功實出始終之賜某敢不益堅素履深寘丹衷期
收末路之功名用答洪私之造化
謝李運使舉改官啓
效官無狀久記二天論薦有文遽叨一鶚賜惟特達心
實感銘伏念某陋巷窮生窮途漫仕自塵末第每困長
貧雪案螢囊雖望古人之挾策蒼顔鶴髮未酬慈母之
倚門勉圖寸進之階愧乏三書之䞇豈謂義高忽賜襃
章出自不求是為真賞兹蓋伏遇某官先生儒林宗匠
仕路楷模惟華要之踐揚以退恬為持守雅被廟堂之
眷遂膺漕輓之權曾不及期以聞報最爰寵蕃宣之寄
載頒愷悌之良茂養功名將登樞近雖匹夫之弗獲亦
一字以為榮致此孱愚誤蒙收錄某敢不益脩士檢謹
守官箴期收後效之尋常用答洪私之萬一
謝曹知府轉求舉剡啓
飛章一上已叨羽翼之恩賜衮再臨更出齒牙之論惟
曲懷於成就故倍費於陶鎔揣已何能捫心知感竊以
昔者上臣之事主何脩何營在乎直道而薦賢不進不
巳季世以往兹風遂凋一償權寵之干求不恤人材之
用否此惟聊爾彼亦藐然故於晚節末路之間罕有酬
德歸恩之意不圖今日乃遇古人伏念甕牖寒生箕裘
薄伎艱難險阻固巳備嘗歴落嶔﨑亦復可笑自效官
於下邑期盡力於公家彼怙勢以私沽此緣情而私謁
每有剗蠧鋤根之志曾無投鼠忌器之思既仇怨之蝟
生宜謗訾之蜂起雖事無株柢雀角之訟不興而言或
波流虎市之疑未免自非識高一世明燭四方曷使孤
蹤尚依洪造匿瑕藏垢既許過之不彰吹枯噓生又使
仕之必進顧兹幸會殆有宿緣兹蓋伏遇某官先生材
大有容德尊無玷胷中之鑑若止水天下之事無全牛
自昔初階逮今達宦政同召杜而黎民仰為父母廉若
夷齊而羣吏畏如神明使專城分閫之人悉如公則四
海九州之内孰不治貪夫落膽或遷善以自新寒族歸
心每至誠而與進今求而不得者有矣乃乞諸其鄰而
與之致此𤨏材曲諧再造某敢不益思砥礪期稱品題
特達高情難與俗人言也夤緣異日當以國士報之
代人謝曹知府舉試刑法啓
鶚書借寵駛步迅臨仰瞻華衮之一言俾習金科之三
尺得之滿望感亦盈懷竊以縉紳之徒莫先儒雅以飭
事刀筆之吏類多慘刻而少恩惟二者之兼通乃一時
之盡善豈伊是選輙逮微人如某材實迂疎識尤矒昧
昔居芹頖嘗游半刺之恩波兹處鹽車雅蔭元侯之德
宇念已及瓜而受代猶思附驥以為榮輒貢忱誠上祈
收錄果興襃於鴈塔俾造跡於龍門念非明習之人曷
稱至公之舉雖知勉效其奈孱庸兹蓋伏遇某官先生
仁義並隆恩威允濟宏開幕府奉行堯舜之教條盡率
藩垣同致成康之習俗盡衣冠而不代掃囹圄以告空
皆由律法之素明遂使奸邪之初畏顧惟末學亦許希
蹤某敢不遠慕直清近師愷悌期去舞文之弊誓酬造
物之恩
代汪縣丞請張運使舉改官啓
孔書借寵蓋在一言和璧稱珍必因三獻非繄君子有
成人之美曷使小人遂無厭之求幸出宿緣感深恩地
伏念某賦資樸拙為學荒唐蚤以賞延繆叨仕進秋風
得便刷翎偶幸於一鳴春浪化魚點額未登於三級﨑
嶇走吏之役闒葺催征之勞雖及瓜成七考之書而削
木遇三年之禍分甘退伏心敢覬覦夙遭當世之偉人
肯作寒生之巨芘衮言初上巳獲陞資鶚薦再揚遂諧改
秩謂求而不得者有矣乞諸其鄰而與之眷兹成就之
恩實出始終之造兹蓋伏遇某官儒林碩德朝著明師
久歴要華屢膺眷注乘軺拱日餉已給於關中持節觀
風錢已流於地上雖拜青氊之命未忘綠野之居琳宫
益務於養高芝檢行聞於促召將參謀於洪化期並賜於
蒼生當處燕怡亦懷誘掖致兹孱𤨏猥辱周旋某敢不
恪守官規勤脩士操已知今日丈人厚而丈人真當誓
此心國士遇而國士報其為感戴罔究敷宣
謝交代新餘姚尉啓
竊食無功每抱妨賢之愧及瓜有代兹為善後之圖方
翹首以望旌車遽奉緘而拜珠玉將其厚意乃見交情
恭惟交代某官夙稟天材妙傳家學擅文章於宇内蓋
是青氈表閥閱於江東實高烏巷聊淹驥足來佐雷封
伏念某疎拙無能孱庸有素一官投老謾言禄在其中
三歲終更所喜繼之者善是為天幸夫豈人謀糠粃在
前正賴匿瑕之德瓊瑤為好殊無論報之方行先馬首
之途迎預喜龍鱗之攀附其為欣願罔罄敷陳
謝松陽沈主簿啓
棘闈捧檄初窺黃卷之詞華梓里停驂又識紫芝之風
采一辭崇屏五見周星雖尺書莫叙於寒暄而寸意靡
忘於朝夕不圖鱗翼遽寵珠璣仰佩至情俯慙不敏恭
惟某官儒林直榦藝圃孤芳窮當益堅學而不厭紉春
蘭而為佩茹秋菊以療饑故紛然獨富於簡編而藉甚
有聲於場屋龜峯較敵已號無雙蘭省奏功遂居第一
有光吾道大惬鄉評方捷音之再傳激鄙悰而倍喜豈
唯羣來數千士盡覺膽寒伊余同事六七人始知心服
鸞棲未久鳳檢行頒當從石渠天禄之間即造金馬玉
堂之上詳觀器識必至公台某學不逮人才非濟世雖
棲身於泥滓每抗志於雲霄顧此暮途巳窮五技偶於
高作或見一斑昔荷借於齒牙今復飛於翰墨一字必
有法寵踰華衮之榮十襲謹所藏永曜私門之寶其為
感愧罔罄敷陳
代周撫幹謝湯運使舉關陞啓
逸幕奔馳之吏績效無聞外臺薦舉之章褒揚猥及高
風所被朽質增榮竊以自昔遭時遇主而有為必在舉
善進賢為急務窮之所養達而可行入佐天子則坐廟
堂而總百官出將王命則按封部而察羣吏故流品於
焉甄别而清濁賴以激揚中外之體相資委任之權惟
一凡以成政事之大要在得人才為先慶賞爵禄之所
施雖一出於明主品題推挽之所自誠有待於宗工審
才能之短長驗窾端於聲實匪唯稱譽於一旦必將保
任其終身夫豈妄庸可膺清舉如某者駑駘下乘樗櫟
散材夙叨世賞之延濫厠士途之末果藝無取顓蒙不
移卑棲靡憚於徒勞孤跡敢希於寸進何期幸會得所
依歸兹蓋伏遇某官襟宇粹明才猷彊濟千尋挺建木
之秀咸推所高百丈藴符南之鋼無施不可上心簡在
士論攸歸試才薦屈於乘軺峻召即還於從橐將翊隆
於興運用博彙於羣材致此衮裦特從隗始某敢不益
修業履彌激懦衷砥節首公期不負於知巳捐軀報德
尚有待於他時
代周監嶽謝湯丞相差遣啓
饑寒所迫輒用投誠聖賢相逢果蒙從欲奉朱陵之香
火供白髮之膬甘為幸既多懷慙亦至竊以仁人在上
孝治為先東内隆歡既整淵衷之齋慄南陔致養又聞
上宰之祗承推兹錫類之恩孰有無母之國如某者迂
疎有素樸拙奚堪每惟菽水以悦親敢意雲霄之得路
效官幕府以免曠瘝得禄祠廷尤知僥倖兹蓋伏遇國
史僕射相公大忠許國純孝宅公德高曾閔之科治格
唐虞之世兹欲及人之老遂施造物之仁捧檄而歸喜
可知也倚門而望幸巳得之某敢不念禄無功歸恩有
自當子母相依之日榮若萬鍾惟君臣慶會之秋願隆
千載庶持此念仰報大鈞過此以還未知所措
謝兵部楊尚書舉自代啓
紬四庫之祕文居慙尸素拜一緘之華衮遽荷品題顧
惟款啓之寡聞曷稱褒揚之大賜竊以堯登伯禹稷卨
因著厥功唐用玄齡王魏乃盡其直是皆欲時見信故
先謂己不如一懷事君以人之心盡掃妬賢嫉能之弊
必求同德比義始可並駕齊驅如某者才不逮人學非
為已徒緣弓冶獲造衣冠三年璧水之横經嘗從驥尾
半歲蓬山之竊食更被鶚書吹嘘悉自於師門晩暮益光
於仕路念此執鞭之志已得為榮顧今推轂之恩乃過
所望自惟得此如弗稱何矧無雄篇大冊自衒其詞章
亦乏闊論高談以陳其謀略孳孳固以所養蓋亦當然
兀兀不敢尚人未為過分既賜之以孝廉之目又許之
以靜退之風下駟忽作驊驑未離冀北斷木被之文采
大異溝中豈伊單平得此際會兹蓋伏遇某官先生斯
民先覺間世真儒自從西蜀之盍歸咸謂東坡之復起
肆本朝百七十載魁多士萬二千人見者固自降心聞
之亦皆歛衽頃辭𤨏闥進直玉堂益被眷於九重乃陞
華於八座俯循故事猥及陳人借以齒牙欲其卵翼某
敢益堅操履期副提撕今日聲華巳權輿於剡牘他年
蹤跡當造化於鈞陶
除司封郎官兼建王府直講謝宰相啓
紬書天禄未探金匱之珍藏主爵星垣更忝兔園之末
至得踰所望榮實為慙竊以天官分屬於郎曹清唯執
秩王邸肇新於賓友重在談經永惟二者之兼宜極一
時之選豈徒守名器不假之戒抑亦申社稷無疆之休
如某者材本不高性惟甚下幼悲陟岵幸殖萱之在堂
老喜彈冠方采芹而樂泮偶際聖皇之總攬式逢碩輔
之登庸夙荷帡幪屢汚甄冶三年璧水靜脱風波一歲
蓬山坦無荆棘已不啻足其又奚求方將焚膏繼晷以讀秘
閣之書敢意含香握蘭而贊吾君之子顧雖白首有媿
積薪之後來乃若青編其可倚席而弗講正堪襆被尚
許曳裾靜言非據之叨塵厥有至公之造化兹蓋伏遇
某官德隆古昔勲塞高深堯舜之民可封尹為先覺文
武之道未墜軻乃得傳首開萬世之謀默輔一人之斷
聲容不動夷夏交歡遂令孱𤨏之材得此清優之職某
敢不差量功次研究指歸既助詔王叙其貴而叙其富
又思立論依於孝而依於忠庶以微勞仰酬大賜其為
感戴罔罄敷陳
代周撫幹謝宰相差遣啓
得禄奉祠巳慙尸素叨恩贊幕更出提撕疊冒寵光彌
深戰懼伏念某迂疎不學款啓無能徒藉賞延獲從仕
進三年師閫嘗隨賓佐之下僚一歲祠庭僅脱選曹之
初級乃於黃閣復得青氈馬牛風隔於前官鴈鶩羣存
於故吏雖食焉在數朞之後而馬也增一顧之榮今日
寵中既與俱收之物他時席上定為可貢之珍載省其
私的知所自兹蓋伏遇某官道貫三極學兼九流瞻彼
漢庭可謂無出其右稽之孟氏豈誠不得其傳廓此宏
規遍夫率土取善不遺於一介輔君乃底於三王致此孱
庸亦蒙收錄某敢不益堅已志以報官箴投賤跡於陶
冶之中仰酬造化事上官於棨戟之内誓竭公勤感激
之悰敷宣罔既
除宗正少卿謝宰相啓
主七司之爵秩方愧素餐貳九棘之宗盟更繄洪造叨
踰巳甚媿負何多竊以龜鼎蘿圖建中興於聖統金枝
玉葉衍積慶於仙源永惟纂紹之功必賴恢宏之士如
某者學幾畫虎技止雕蟲場屋亡竒一顧幸逢於燕市
膠庠久處三遷乃厠於粉垣會聖神獨斷之秋建宗社
無疆之計首贊吾君之子久横前哲之經肝腎徒愁毫
毛何補因欲率先於襆被敢期進亞於執羔矧惟帝王
圖牒之司宜謹春秋筆削之任不圖造化乃及孤寒兹
蓋伏遇某官道大無私功隆有截内尊明主垂堯舜之
衣裳外襲強隣復文武之境土靜深不撓恢復有期更
思茂序於天支故欲精求於僚屬俾從星省來貳月卿
雖堯運漢承述贊(一云淺識)莫追於班固而文昭武穆提綱
(一云大臣)幸屬於周公某敢不仰奉規為益勤稽考一人有
作紀僕命於萬年九族既惇叙惟城於億世庶裨輔弼
少答生成
鄮峯真隠漫錄卷二十七
