鄮峯真隠漫錄卷十三
宋史浩撰
表
代宰臣等賀雪表
寒籥適中庶物方希於膏潤同雲密布飛霙歘散於瑶
空祥發上穹歡騰率土中賀恭惟皇帝陛下淵源體道滲
漉敷恩膺寶歷之延鴻格綿區之泰定以誠育物而有
生咸遂以德參天而無感不通三登曲軫於清衷六出
遽呈於上瑞始由霰集表薦至之珍符旋使晛消滋横
流之叶氣盡祛瘴癘廓示祺祥臣等贊化徒勤調元無
補慶豐年之多黍多稌兹幸有期誦天保之如岡如陵
第知歸德
賀郊祀大禮慶成表
熙事告成格聖人之能享靈心允恊表上帝之居歆霈
澤無垠普天同慶中賀恭惟皇帝陛下紹堯正統纘禹
神功惟德可以動天惟誠可以尊祖乃乘長日之至遹
奉圓丘之禋四海之助皆來諸福之物畢至精誠上達
高厚咸孚臣属染沈痾莫陪顯相口誦思文之頌徒仰
縟儀心存天保之歌敢忘美報
泰壇躬祀肆蒐舉於上儀爟火告成用靈承於景貺福
均海宇慶溢神人中賀竊惟自昔聰明齊聖之君克謹
夤畏欽崇之禮雖三年大報於昭享帝之誠而萬國駿
奔且嚴尊祖之義靈心允恊胙福無垠在振古以如斯
于清朝而大偹恭惟皇帝陛下誠參化育道格堪輿斂
時福以錫民默膺帝賚建大中而立極仰當天心属當
陽至之辰虔舉國南之祀鳴鑾清蹕紛恊氣之鼎來燔
燎升煙燿神光之饗答精禋上格聖澤滂流臣叨奉殊
庭阻陪行闕幸天子親郊之盛遥想祲容歌昊天成命
之詩第勤善頌
賀明堂大禮慶成表
奉路寢之明禋聿成熙事敷端闈之大號允答歡心凡
在照臨舉增忻躍中賀伏以天地眷我有宋歷數在于
上躬九叙帷歌百神受職維時宗祀蔽自聖心被蠲享
帝之誠稽用當郊之歲神靈感格有司告牲幣之虔躔
度昭回太史奏房心之應功光在昔燕及無疆恭惟皇
帝陛下受命漙將宅心寅畏郤金芝朱草非常之瑞惟
專意於豐年抑玉關青海不世之勲方力修於文德至
於延登耆雋以共承祀事親御赦令以蕩滌疵瑕豈惟
闡皇祐之彌文于以繼紹興之鴻烈臣久違晬表適困
沈痾身在江湖阻簉駿奔之列職非岳牧莫踰宣布之
勞徒有精神尚馳夢想
賀改元表(隆興改乾道)
卜郊成禮巳膺帝眷之博臨霈赦紀元更合乾陽之行
健命行萬國風動四夷凡曰有生孰不同慶中賀恭惟
皇帝陛下惟天合德與物為春符景命以長年肆隆恩
而改號一新觀聽永底昇平臣荷寵至深奉祠在遠稱
觴介夀莫陪同德之三千拜手祝君願過卜年之七百
冊皇后賀皇帝表
景運無疆徽音有嗣諏靈辰於太史授寶冊於中宫廟
社益昌人神胥悦中賀臣聞羲皇畫易卦始乾坤孔子
刪詩風先周召蓋夫婦者人倫之本而后妃為王化之
基不資内助之賢曷致太平之美恭惟皇帝陛下治方
稽古法務齊家念天尊地卑道貴隂陽之相濟而日晝
月夜職當内外之兼修肆因筮筴之祥肇正軒星之象
豈止奉上皇之志丕顯孝恭又將格庶國之心潛消怨
曠禮成一代慶衍億齡臣夙荷厚恩忻聞盛事既阻舉
觴而稱夀徒深向日以馳誠
冊皇后賀太上皇帝表
燕處穆清堯帝方隆於富夀儲精蠖濩虞皇遂享于謳
歌肆因龜筴之祥肇正椒房之禮共知盛舉發自淵衷
慈訓一頒普天同慶中賀臣聞在昔君人之道率隆王
化之基詩美周南盖先正始書陳媯汭實本明倫矧聖
人之當陽方宸心之廣孝奉烝嘗於九廟致温凊於兩
宫豈使内朝尚兹虚席迺敷綸綍庸錫褘褕非繇睿斷
之施孰使縟儀之講恭惟尊號太上皇帝道高萬古勲
格三靈黃屋非心宏離明而繼照彤闈著德啓坤順以
承天父父子子而德教興夫夫婦婦而家道正播之寰
海式是儀刑臣久荷生成偶居遠外逖聞慶事冞激懽
悰莫陪百辟之班奉觴北闕虔祝九重之夀矯首南山
皇后受冊禮畢賀皇帝表
乾德光亨既推恩於四海坤元效法爰正位於中宫冊
寶備成華夷胥慶中賀臣聞若稽盛世必使齊家惟兹
王化之基允属聖朝之舉恭惟皇帝陛下德隆萬古道
格三靈念紹寧於家邦宜欽承於宗祖祗服尊親之訓
肆登淑哲之英國典既行母臨斯慶臣比叨祠禄正遠
朝班阻就列以歡呼徒馳神而鼓舞
皇后受冊禮畢賀太上皇帝表
帝尊慈敕庸建椒房使奉明綸榮將寶刻禮成邃密慶
溢邇遐中賀恭惟尊號太上皇帝德合高穹心游太古
道傳聖子既安樂以延年治本齊家俾雍容而求配玉
音誕布海宇咸聞洎兹冊寶之頒允恊蓍龜之吉臣蚤
蒙識擢乞遂叨踰天地隆恩念捐糜而莫報國家慶事
第鼓舞以增歡雖阻稱觴尚期擊壤
皇孫生賀皇帝表
聖政清明共仰龍飛之旦天孫赫奕肇開熊夢之休海
岳讙呼華夷鼓舞中賀恭惟皇帝陛下道參三極仁覆
八紘言舉斯心胡越等一家之視既受帝祉本支延百
世之祥九廟垂休而載寧兩宫動色以相賀臣奉祠在
遠旅進無階披仙源積慶之圖益增盛大知帝歷卜年
之數永底靈長
皇孫生賀太上皇帝表
上德無為神方融於道妙太和所格慶巳肇於皇孫喜
氣浮天歡聲動地中賀恭惟尊號太上皇帝沈潛淵默
燕養希夷功成不居力解萬幾而退佚德施者博戲觀
四世之儲祥壯佳氣之鬱鬱蔥蔥大靈源之繩繩揖揖
臣奉祠香火歸老山林北面稱觴阻簉鵷行之後南山
祈禱徒深獸舞之誠
立皇太子賀皇帝表
誕敭寶冊肇建儲闈九廟神寧得震亨之主器兩宫色
喜見離照之重熙遐邇攸同歡愉靡極中賀臣聞太微
有爛光賁前星巨浸方深波分少海惟立天下之本始
知帝者之尊恭惟皇帝陛下濟衆以仁悦親有道際天
極地咸蒙覆育以生全問寢承顔斯得元良而為助慶
綿丕祚澤浸多方臣叨竊祠廷跧藏里閈莫陪簮履瞻
三善於東宫第指岡陵祝萬年於北闕
立皇太子賀太上皇帝表
聖主虔尊於慈訓誕告庭紳皇孫肇正於儲闈茂彰國
本歡均海宇喜溢天顔中賀恭惟尊號太上皇帝順物
自然體天行健非心黃屋既隆與子之光属意青宫益
顯詒謀之遠是宜安樂永介夀祺臣夙荷生成逮兹閒
退與觀典冊班莫簉於鵷鸞遥睇雲天心實傾於葵藿
皇太子受冊禮畢賀皇帝表
蓍龜協吉既備禮於龍廷金玉其章遂增光於鶴禁慶
隆宗社歡洽寰區中賀竊惟隆盛之朝必重元良之舉
承祧貳極衍列聖之宏休監國撫軍係萬方之重望非
由獨斷曷底慶成恭惟皇帝陛下以德行仁繼天作主
明離普照上承堯帝之傳洊震襲亨下有文王之子是
行縟禮茂鬯鴻私臣久荷聖恩叨居祠祿奉觴北闕莫
隨百辟之班矯首南山第祝萬年之夀
皇太子受冊禮畢賀太上皇帝表
帝遵慈訓肇啓儲闈國有徽章肆頒顯冊禮成䆳密歡
動邇遐中賀恭惟尊號太上皇帝德格三靈道高萬古
位傳聖子視黃屋而不居慶衍孫謀俾青宫之預建神
寧宗社澤被軍民共知國本之不搖率自聖謨之蚤定
舉難逢之盛典幸親見於熙朝臣叨奉祠庭阻趨天闕
卜年卜世將期過歴於周家重光重輪願繼歌詩於漢
室
加上太上皇帝太上皇后尊號賀皇帝表
鳳歴綿延申錫慈闈之慶鴻名昭揭聿觀鉅典之成亘
隆古以罕聞罄寰區而交抃中賀竊以肅清朝五日之
駕禮具漢皇奉廣殿萬年之觴制存唐世未有天畀無
疆之算身都甚盛之稱縟儀並舉於嚴君聖治誕敷於
率土雖大德必得名位式介夀康繇一人克致愛欽實
昭眷賚恭惟皇帝陛下躬行舜孝思廣文聲凡侍膳問
安已篤勤於尊養謂備道全美宜曲盡於形容属當希
有之年再講惟新之禮光騰玉冊煥顯號之穹崇喜入
楓庭想慈顔之怡懌天人允答宗社增輝臣叨奉外祠
欣逢盛際詔多方揚明命一時已播於綸音將四海奉
雙親萬夀願符於聖製
賀太上皇帝加尊號表
帝齡時億甫登希有之年寶冊煥揚申講非常之典歡
騰四海慶溢兩宫中賀恭惟尊號太上皇帝道契古初
仁均覆載垂衣蠖濩治隆三紀之餘脱屣崇高妙出羣
物之表備極一人之孝養居全五福之夀康雖功藏諸
用莫得以名言而德在於今自形於歌詠肆因榖旦肇
顯鴻猷合十六字之徽稱為天子父乃貴耳罄億兆民
之虔祝使聖人夀何辭焉祈睿算之益隆佇曠儀之屢
舉華夷愛戴宗社尊榮臣叨奉殊庭欣逢盛事誦蕩蕩
巍巍之德巳在堯舜先祝高高厚厚之期當與天地並
太上皇帝太上皇后慶夀禮成賀皇帝表
慈極儲休慶修齡之希有春期介夀覃曠澤之無垠罄
海縣以嵩呼企雲天而鼇抃中賀臣聞聖德無加孝天
子必有尊彼漢宫置酒之辭止在一堂之上逮唐殿品
嘗之制徒夸兩膳之間曾未必若愛欽曲盡於宸旒名
夀並膺於寶策既衍嚴君之祉復均率土之歡在昔未
聞于今創見恭惟皇帝陛下道隆堯舜行過閔曾方問
寢龍樓三日安而乃喜雖垂衣黼扆一舉足而敢忘老
吾老以及人親其親而錫類嗣上帝無疆之歴躋重闈
有永之年茂對新祺爰敷顯渥縟儀鉅典極聖志之尊
崇厚德深恩霈寰區而浹洽凡居夀域悉蔭洪禧臣叨
奉殊庭欣逢盛旦九重綘闕遥瞻佳氣之鬱蔥萬歲玉
巵想見慈顔之怡懌
賀太上皇帝慶夀禮成表
萬壽維祺喜乃躋於七袠一人有慶爰忻奉於兩宫當
青律之始春適皇家之成禮恩覃廣宇歡溢慈顔中賀
恭惟尊號太上皇帝玩意希夷凝神蠖濩奮少康之一
旅馴致中興舞虞舜之兩階實由兼愛豈惟中原不識
兵革抑使異域咸冒幈懞黃屋非心既從容而與子蒼
旻降祐遂安樂以延年已隆寶冊之徽稱宜介玉巵之
眉夀臣生逢盛事跡阻外祠瞻綘闕之岧嶤蔥蔥鬱鬱
祝青宫之衍裕簡簡穰穰
冊皇后賀皇帝表
渙號揚庭坤儀正位自天立配雖稽用於舊章養志承
顔宜進登於淑德事關國體慶浹民編中賀竊以自昔
憂勤願治之君必求儆戒相成之佐非特嚴宫中之軌
則盖將示天下以儀刑属我熙朝克修盛典恭惟皇帝
陛下治方稽古法務齊家念天尊地卑道貴隂陽之相
濟而日晝月夜職當内外之兼修爰禀訓於慈闈俾肇
開於彤禁行見人倫之正益隆王化之基臣久去軒墀
恭聞綸綍詠二南之德徒景行於周詩上萬年之觴阻
隨班於漢殿
冊皇后賀太上皇帝表
中闈肇建益隆王化之基顯冊誕敭實禀慈皇之訓事
關宗社喜溢人神中賀臣聞三代之興式資内助二南
之化用正人倫矧聖子之當陽推誠心而廣孝入則謹
兩宫之温凊出則嚴九廟之烝嘗豈使内朝尚兹虚席
爰頒綸綍用錫禕褕亶惟縟典之聿修悉自淵衷之獨
斷恭惟尊號太上皇帝勲高萬古道配二儀陳紀立經
垂漢王之制度齊家治國表周后之儀刑遂令海宇之間
均被乾坤之德臣逖聞慶事偶奉外祠百拜稱觴莫造
鵷鴻之列寸心賀厦敢馳燕雀之誠
皇后受冊禮畢賀皇帝表
乾德當陽既推恩於四海坤元效法爰正位於中宫慶恊
蓍龜光騰冊寶中賀恭惟皇帝陛下道隆萬古德邁三
王謂外順悉本於内和而家齊可臻於國治乃遵慈訓
肇建長秋豈特克正柔儀化天下以婦道又將上毗孝
治合萬國之歡心惟慶禮之告成溢寰區而交抃臣夙
蒙異眷嘗玷邇聯身卧漳濱莫簉在廷之列心存魏闕
第馳賀厦之誠
皇后受冊禮畢賀太上皇帝表
帝遵慈訓肇起椒房國有徽章肆頒玉冊禮行邃密慶
溢邇遐中賀恭惟尊號太上皇帝燕養希夷沉潜淵默
道傳聖子既安樂以延年治夲齊家俾雍容而立配詔
音誕布海宇交欣迨兹寶刻之成允協元龜之吉臣蚤
蒙識擢迄遂叨踰天地隆恩念糜捐而莫報國家慶事
第鼓舞以馳誠
太上皇后慶夀禮成賀皇帝表
致養嚴宸方介彌高之祉儲祥慈極更躋希有之年慶
展九重恩均萬國中賀恭惟皇帝陛下道隆堯舜行過
閔曾問寢龍樓三日安而乃喜垂衣黼扆一舉足而不
忘適當喜懼之秋彌謹晨昏之奉南山栢茂上皇正衍
於億齡北内椒馨夀母又臻於七袠嗣萬世无疆之歷
燕兩宫有永之祺爰即新春慶成縟禮遂令四海咸登
仁夀之途端在一人克盡愛欽之道歡騰率土德格皇
天臣猥以負薪稽於就日蔥蔥鬱鬱望漢殿以輸誠簡
簡禳禳罄華封而致祝
太上皇后慶夀禮成賀太上皇帝表
北内兩宫茂喬松之偕老南山萬夀喜祺翼之交輝彤
闈躋七袠之祥丹扆富九重之樂歡均率土慶溢敷天
中賀恭惟尊號太上皇帝道並堪輿德隆今古爰非心
於黃屋久玩意於紫清六十年不試兵戈實由兼愛億
萬人皆興禮遜本自移風隂功既冠於百王純嘏宜膺
於萬歲遂同椒壼並介春齡涓榖旦於始春舉縟儀於
曠典光華寶冊紀太姒之徽音㶑灎玉巵洽上皇之歡
意臣棲身在外伏枕未瘳祝獻華封阻簉鵷鸞之列頌
馳天保徒懷葵藿之心
太上皇帝慶夀禮成賀皇帝表
太極儲祥如遇常珍之歲三朝介祉更覃綿宇之恩合
中外以嵩呼企雲天而鼇抃中賀臣聞二帝之盛享祚
獨高三王之隆得年有永降及中古迄于當今允惟太
上之至尊獨備廣成之大道非心黃屋玩意紫清日月
緩行方彭祖十分之一春秋益富過莊椿百倍而多聖
算無疆宸衷以喜恭惟皇帝陛下資齊堯舜行過閔曾
問寢兩宫克盡南陔之養均歡四海又誦蓼蕭之詩至
德上際而下蟠休聲風行而雷動臣未遵聖訓快覩縟
儀㶑灎玉巵慶慈顔之怡懌岧嶤金闕靄佳氣之氤氲
普暨蒸黎同躋仁夀
高宗皇帝加徽號上皇帝表(辛亥十一月)
則天蕩蕩固靡俟於形容成功巍巍宜不忘於揚厲式
昭祖武允屬孫謀神人悦怡夷夏鼓舞中賀竊惟洪荒
之上聖賢著無諡之文治古以來子孫有稱美之義雖
太平無象難施繪畫之工而大德得名實貴光昭之舉
原于歴代盛在熙朝恭以高宗徽號皇帝配天受命奮
一旅以極中興撥亂興衰叙九疇而建皇極全功兼創
業守成之績至德盡郊天告廟之誠斡聖神變化之機
備文武弛張之道人和致順蓋止于仁地察顯靈實根
於孝皆生知之固有匪溢美之虚言肆加十字之徽稱
雅出大君(夀皇表云兩宫)之英斷典冊焜煌於億載神靈歡喜
於九霄一札初頒萬方咸服伏惟皇帝陛下聰明作后
睿智有臨重舜之華惟務悦親而有道襲堯之爵故知
尊祖以為先懿此縟儀叶于慈抱泥金檢玉重增九廟
之光疊矩重規高掩百王之躅臣伏限退休田野莫遑
趨慶闕庭臣無任(云云)
鄮峯真隱漫錄卷十三
