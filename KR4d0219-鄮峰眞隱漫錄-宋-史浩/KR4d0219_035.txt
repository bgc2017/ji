鄮峯真隠漫錄卷三十五
宋史浩撰
贊
洪都道士傳得一求贊淳熙改元四月吉日三山
郡齋書
誰把丹青獨露堂堂彼何人斯亦在吾傍熟視不語其
音琅琅凢有所相冰融太陽
四明十二先生贊
蓬萊黃公先生
商於六里肥遁四賢公居其間美行卓然時乎一出羽
翼翩翩漢祚四百由兹卜年
大梅梅公先生
堂堂伊人漢世之傑方時昏昏上書剴切退伏市門或
來明越我游大梅尚想忠烈
石臺葛公先生
公游宇内蹤跡殆徧一月千江無處不見大隠石臺波
光如練山巔丹井清可覿面
石窗賀公先生
道既不逢去當勇决野服黃冠孰能羈紲鄞水煙波鏡
湖風月高標凛凛濯世炎熱
大隠楊公先生
道契皇王德參天地俯仰窺察出處一致三聘及門疾
驅遠避齊魯大夫公其無二
慈谿杜公先生
伊歟高高抱道弗違下視流俗突梯脂韋荆國之請叩
其玄微九原可作非公誰歸
甬水王公先生
生負大材棲于甬水雖有聲名且無生理陋巷簞瓢王
公知已百世聞風莫不興起
西湖樓公先生
翁臨西蜀衮化南閩公以是教作成吾鄞逮今士子儒
學彬彬收功貽厥世有顯人
桃源王公先生
公修隠德約處桃源文肩李杜行踵淵騫教育千里執
經滿門天之報施煌煌後昆
望春王公先生
使者入境金橘是求公責以義彼實懷羞晚使作邑投
劾歸休鄧城彭澤千載同流
湖西周公先生
宦遊寡偶不如投閒言之孔易行則惟艱公乎勇退雙
鬢未班蕖月蘋風誰復追攀
奉化孫公先生
朱梁僭竊公懷憤恥仕還民服年著甲子寥寥唐末有
兹義士遺編雖存惜無信史
真隠居士自贊
道服仙巾盤陁燕坐觀者欣然謂即是我於此可求靈
珠一顆何以知之石中有火
二(為彌堅書)
貌雖寒薄少病長年心雖鄙野樂善好賢施恩不責報
效受敵却反矜憐進則彰我后之德退斯遠當世之權
無乃不求媚於人而求媚於天者乎逹識於此見道大
全知其不可以貌取而可以心傳則此尺素吾無取焉
三(為女净真書)
仙巾鹿裘燕坐優游茹芝玩世竹石是儔不知裏許却
有陽秋寄言具眼者莫向筆端求
四(為女妙音書)
仙冠道服鶴髮童顔寂然不動風静雲閒滄溟萬頃著
在中間若能會得何必觀瀾
五(為女妙勝書)
内秉靈臺之夷坦外彰道貌之冲融和氣既歸於槖籥
正音斯洽於絲桐友千齡之龜鶴理三徑之菊松鴻冥
冥而高舉笑弋者之彎弓
六(為女孫妙雲書)
足躡坦途身騎白鹿貌既蕭散心無局促鼓雲和之虚
暢來微風之清穆其誰知之伯牙一曲
七
道與之貌天與之形畫史具眼運筆不停若其空洞萬
頃滄溟只恐畫史徒費丹青
八
官身乞得自由身不著峩冠只葛巾若也於斯能薦得
始知天地有閒人
九
漚在海中起滅無迹畫史窺見一班是以具兹形色在
吾旁者貌行行而心翼翼不然何以寳吾陋影而求吾
真迹邪
竹院曇少雲得古畫雲龍垂之堂上坐間似覺風
雨晦冥迫而視之鱗鬛頭角蜿蜒翔舞有葛陂仙
去之象求贊於真隠居士走筆為書
神龍窟宅依憑太空升潜有道變化無窮固非一體可
得形容誰將尺素幻此靈通滃然雲霧不見其蹤我欲
乘之上造蒼穹作為雷雨滲漉華戎令彼旱歲咸歌屢
豐却歸環堵藏一粟中驚奔還走回笑葉公
永嘉長住長蘆心聞賁師真贊
清清冷冷如風過耳灑灑落落如月在水其孤標逸韻
真可廉貪而律鄙若夫道之在天下歷千古而不死又
何必視幻影於斷縑鑚遺言於故紙嗚呼是為長靈之
孫無示之嗣後學之師心聞老子
衆請贊劉岊真士繪像
高垂一幅生綃月滿雲收寥廓到得形神俱妙畫師摸
索不著
故内相北海先生綦公之姪孫更生奉遺像求贊
堂堂綦公人中之龍獨步一世鬱為文宗遂令學者霧
集雲從凡百君子式是德容
鄮峯真隠漫錄卷三十五
