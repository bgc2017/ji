鄮峯真隠漫錄卷十二
宋史浩撰
表
代林侍郎賀乾龍節表
祥開繞電式居維夏之辰情極望雲遥致後天之祝馳
翠媯而莫及罄丹悃以輸勤中賀恭惟孝慈淵聖皇帝
睿智生知慈仁天縱屈萬乘之尊以全生靈億兆民之
衆衍一人之慶以續社稷二百年之基神物護持窮荒
拱順渠摉野外行歸八駿之游花萼樓前佇上萬年之
夀臣叨榮禁從退處宫祠徒瞻南極之明莫陪鼇抃尚
徯東朝之闕得覲龍顔
賀天申節表
陽居大夏式臨誕聖之朝星拱北辰咸祝後天之算懽
騰四海喜溢兩宫中賀恭惟尊號太上皇帝德邁古初
仁均動植垂衣三紀孰窺造化之功脱屣九重高蹈希
夷之妙降年有永申命用休八千歲以為春已恊莊椿
之固七百年之卜世更綿周歷之長臣職奉祠庭身居
里閈捧觴漢殿莫陪北闕之班矯首堯天第切南山之
祝
有王者興已致昇平之治為天子父式臨誕育之辰萬
乘稱觴羣王會弁頌聲溢于夷夏恊氣滿乎乾坤中賀
恭惟尊號太上皇帝大德動天至仁格物自謳歌之歸
舜道得其傳致夀富之在堯尊無二上届昌期於繞電
祝難老於後天臣頃自下僚驟蒙顯用懷恩未報勤香
火以奉祠歸命尤虔望雲天而拱極
天開萬福運應千齡式臨繞電之辰用致呼嵩之祝中
賀恭惟尊號太上皇帝量包萬有德合兩儀澤久寖於
綿區人歌累洽道忽傳於聖子世樂重華玩意太清潛
心衆妙百王莫及高風獨揖於陶唐萬夀無疆洪祚益
過於郟鄏臣銜恩未報戀德方深誦天保之詩既專祝
日想塗山之會更切望雲
得吾道而上為皇𦕈覿希夷之藴有天下者尊歸父誕
膺愛戴之誠敢因載夙之期躬致無疆之祝中賀恭惟
尊號太上皇帝聖神廣運清净無為厖恩渗漉於綿區
盛治光華於汗簡寬仁大度垂漢祖之規模安樂延年
邁周王之夀考神人溢喜夷夏同歸臣久遠清光坐糜
榮祿昌期難遇適符流虹繞電之辰垂照無私敢罄就
日望雲之意
律應蕤賓方帝舜歌風之日慶流華渚實皇穹降聖之
期動喜色於兩宫溢歡聲於四海中賀恭惟尊號太上
皇帝沉潛淵默燕養希夷申命自天睿筭已隆於七袠
大德得夀景命行卜於萬年適臨載夙之辰宜享無疆
之福臣奉祠香火歸老山林北闕稱觴莫簉臣工之列
南山祈夀徒歌天保之篇
帝乃誕敷文德巳措國於昇平天其申命用休遂延年
於安樂慶臨載育歡溢羣生中賀竊以佑民而作君師
修政以撫億兆兼懷南北卓冠古今自膺福報以無窮
故享夀祺而益遠恭惟尊號太上皇帝蒼旻饗道黃屋
非心五百歲春五百歲秋閱靈根於南楚三千年華三
千年實開皓宴於西池對兹震夙之辰宜戒簡穰之祉
臣退藏田里寢遠闕庭會弁如星莫簉班於鵷鷺奉觴
望日第馳頌於松椿
皇穹申命誕垂箕翼之光溥海儲祥更衍喬松之筭懿
兹殊祉甫為昌辰中賀恭惟尊號太上皇帝德並兩儀
治高千古撥亂世以反正獨致中興樂成功而不居躬
行内禪道傳聖嗣慶溢敷天載戢干戈六十年華戎兼
愛盡闢農畆三萬里民物咸熙隂德既隆繁禧斯介幾
閱蟠桃之華實益享大椿之春秋臣田里退休雲霄在
望想漢廷之簮紱競集龍樓祝堯夀之岡陵徒深鼇抃
天開地闢篤生神聖之君治定功成退慕希夷之道式
臨誕日彌溢歡聲中賀恭惟尊號太上皇帝德冠帝皇
仁均戎夏撥亂反正復境土於雲擾之時垂拱無為措
生靈於堵安之地宜有鴻厖之繁祉來符震夙之昌辰
臣賦質無堪蒙恩最渥巳挂冠而歸里阻搢笏以稱觴
凝睇堯階既竭華封之祝服膺周雅更歌天保之詩
賀會慶節表
重明合璧遥聯析木之宫寶耀環樞早應猗蘭之殿歡
騰寰字喜溢宸闈中賀恭惟皇帝陛下睿智有臨聖神
廣運日致其孝刑四海于一家天覆之仁子兆民於兩
國兹属誕彌之慶茂膺長發之祥臣秩視宰司躬逢聖
旦仰瞻漢殿阻稱萬壽之觴願效唐臣敬上千秋之錄
會兩曜於析木之津愛紀誕彌之慶衍萬夀於華封之
祝茂昭歸美之誠式届昌辰惟深善頌中賀恭惟皇帝
陛下乾坤毓德海嶽儲休躬孝儉於一堂措昇平於四
裔遂令寰宇載戢干戈生齒實繁孰不知於帝力年齡
益富于以表乎天心既躋虞舜之垂衣永法老萊之戲
綵臣自離魏闕久卧漳濱阻陪列辟之聯稱觴丹陛惟
仰太陽之照傾藿青霄
佑下民而作君祥開陽月祝聖人而使夀情竭華封敢
伸報上之誠冀動盖高之聽中賀恭惟皇帝陛下德符
乾健治合離明下武繼文暢天威於有截重華恊帝盡
子道以無為氣届嚴凝時當震夙咸賴一人之有慶共
稱萬夀之無疆臣喜穀旦之初臨傾葵心而冞切阻預
臣工之列同奉稱觴徒歌天保之篇仰祈鴻筭
運際中興吉惟良月訂是穀旦篤生聖人載騰率土之
歡庸介後天之算中賀恭惟皇帝陛下道高萬古德配
兩儀法堯思之聰明懋禹躬之勤儉輯被休祥之証來
符震夙之辰瑞紀星躔燦長明之箕翼詩歌天保沸同
祝之岡陵臣職奉外祠心馳内闕阻預稱觴之列第虔
傾藿之誠
天開景命歷數綿於億萬年運際中興聖人生於五百
歲式是載育之旦咸輸歸美之誠中賀恭惟皇帝陛下
離德重明乾剛至健嗣堯廣運恭承濬哲之規纉禹美
功坐享平成之效甫當良月茂屇昌辰璧月珠星炳光
芒而薦祉冰天桂海駿奔走以來王沸北闕之簮紳歌
南山之松栢臣歸閒故里恩錫外祠萬夀稱觴莫預在
廷之列一心傾藿惟知拱極之誠
龍飛得位一千載以題期虎拜揚休九五福而曰夀仰
重明之麗正屬良月之就盈敢輸戀闕之忠敬上後天
之祝中賀恭惟皇帝陛下誠參穹壤慶篤家邦德業山
高而日昇號令風行而雷動盡循堯道禮樂著法度彰
善繼文謨弓矢櫜干戈戢當電繞虹流之節溢嵩呼鼇
抃之歡臣蚤幸依乘晩方閒退雲霄在遠阻陪前殿之
稱觴溝壑未填惟頌南山而報上
作之君而作之師天心有在必得名而必得夀帝德罔
愆爰屇昌辰虔申善頌中賀恭惟皇帝陛下誕膺駿命
奄有綿區舞干羽于兩階蠻夷效順執玉帛者萬國華
夏傾心既行勝殘去殺之仁斯得久視長生之道臣挂
冠請老望闕馳神誦天保之詩敢忘歸美罄華封之祝
少見輸忠
穹壤開祥天子建中和之極國家蒙福聖人綿福夀之
期式丁震夙之辰敢後升恒之祝中賀恭惟皇帝陛下
道符乾健治繼離明冠孝儉於百王運武文於四海雲
行雨施巍乎舜德之出寧日居月諸皇矣周仁之丕冒
宜鴻休之滋至介穀旦之初臨臣卧疾衡廬馳神楓陛
君門甚遠第瞻北極以傾心睿算無疆更頌南山而歸
美
燕謀紹慶肇開衍裕之祥虹渚流光愛紀誕彌之瑞亶
惟榖旦同祝夀祺中賀恭惟皇帝陛下天縱聰明日躋
道德兼懷南北致三萬里之昇平並格高深享億千年
之福祉臣念昔鳳龍之攀附惟今鹿豕之交游想漢殿
之稱觴莫陪就日效華封而申祝唯誦後天
兩曜會于析木爰紀誕彌三呼起于嵩山是彰錫美慶
均海宇喜溢親闈中賀恭惟皇帝陛下克紹丕圖誕膺
景命得堯舜禹湯之純懿究詩書禮樂之精微心宅静
淵閱萬幾有神明之斷躬行仁義措一世登晏粲之塗
式臨震夙之辰宜衍升恒之算臣蝸蟠里社鵠望天墀鬱
鬱葱葱徒想盈庭之佳氣穰穰簡簡苐馳擊壤之歡聲
正旦賀太上皇帝表
日匝經纏肇兩儀之交泰帝尊慈極觀萬宇之回春慶
恊神人歡均華夏中賀恭惟尊號太上皇帝詒謀燕翼
玩意穆清俯授四時昔謹堯天之歷象仰齊七政今孚
舜旦之璣衡甫臨獻歲之辰茂擁皇穹之佑臣乞身故
里叨祿内祠莫隨未央殿之朝侑稱栢酒遥下大安宫
之拜祈介椿齡
寶歷紀元載堯天之欽授玉巵奉夀洽漢殿之歡呼喜
動寰瀛尊歸慈極中賀恭惟尊號太上皇帝詒謀燕翼
契道希夷閱春秋於八千植基圖于億萬氣回暘谷方
班象魏之和禮舉大安共上華封之祝臣夙蒙眷拔晩
遂閒休歲序告新莫預稱觴之列雲霄在望徒傾戀闕
之心
頒歷堯天喜青陽之應律奉巵漢殿祈紫極之齊齡慶
衍兩宫歡騰萬宇中賀恭惟尊號太上皇帝聖神廣大
道德希夷問之野問之朝咸知帝力得其名得其夀允
恊民心順迎開泰之三陽茂擁維祺之五福臣卧痾故
里阻覲嚴宸百辟雲從莫簉頌椒之列九重天遠苐深
傾藿之誠
正旦賀皇帝表
斗建璿杓肇紀萬年之歷天臨黼座誕膺四海之圖慶
溢宸闈歡均寰宇中賀恭惟皇帝陛下乘離繼治出震
握符道與時行順隂陽而育物德侔乾健體中正以宜
民甫臨獻歲之辰茂擁皇穹之佑臣叨分外服阻覲清
光瞻彼闕庭靄非霧非煙之氣祝吾君夀賦如山如阜
之詩
歲之朝月之朝肇開萬紀天所助人所助咸萃一人
百福是遒四方來賀中賀恭惟皇帝陛下乾坤合德日
月並明歛福錫民恩既隆於左右對時育物道更妙於
財成兹茂履於三陽宜誕敷於多祉臣身逢盛旦職係
齋庭北闕稱觴雖莫陪凡百執事南山祝夀徒能歌於
萬斯年
在璿璣以齊七政肇序三陽執瑁圭而朝諸侯斂時五
福尊歸震極慶浹寰瀛中賀恭惟皇帝陛下接統循堯
履端行夏嗣休明於寶歷頒正朔於路朝羽葆葳蕤親
奉慈闈之夀丹墀拜舞歡傳嵩岳之呼臣遭承平乞
身閒退稱觴榖旦莫陪漢殿之儀向日葵心惟效華封
之祝
法嚴五始仰明聖之體元序正三陽慶乾坤之交泰惟
皇建極斂福錫民中賀恭惟皇帝陛下申命自天重華
恊帝省歲時而不忒嗣歴服以無疆燕寢鷄鳴奉親歡
於億載龍墀振鷺藹和氣於千官臣屏處田閭逖違軒
陛香飄合殿莫綴武於槐楓日近長安徒傾心於葵藿
冬至賀太上皇帝表
陽氣潛萌於泉應七日之來復聖人退藏于密觀萬物
之資生慶溢慈闈和薰廣宇中賀恭惟尊號太上皇帝
道高太極德冠百王舜子丕承爰釋鴻圖之負堯天難
老載迎鳳歷之長兹茂對於昌辰宜倍膺於純嘏臣領
祠京邑歸築山樊莫隨漢殿之奉巵歡呼為夀第祝周
家之定鼎安樂延年
氣復黃宫茂對物滋之始祥開紫殿寅賓日至之長中
賀恭惟尊號太上皇帝措世昇平凝神清穆適臨慶旦
翕受繁禧鳳駕來朝雲擁充庭之鵷序獸爐深炷煙濃
滿䄂之龍香臣恩許歸鄉病難趨闕莫與稱觴之列徒
懷傾藿之心
魯觀瞻天式紀五雲之瑞堯宫望日喜添一線之長運
偶明時尊歸慈極中賀恭惟尊號太上皇帝心游淵默
道契希夷成功高蹈於羲皇丕緒親傳於舜子對新陽
之來復茂景貺之攸崇夀舉玉巵慶延寶歷臣乞身軒
陛謝事丘園挂神武之衣冠莫與稱觴之列仰大安之
牆宇徒深戀闕之誠
叢霄效瑞彩毫已布於五雲麗日流空繡閤初添於一
線既體純乾之剛健宜膺來復之吉亨普率騰歡神祗
薦祉中賀恭惟尊號太上皇帝道超古昔志契希夷黃
屋非心堯帝欽明而克遜靈臺在鎬武王安樂以延年
式丁亞歲之臨斯衍繁禧之錫臣属歸田里已挂衣冠
漢殿伸儀莫簉鵷鴻之列華封請祝敢輸葵藿之誠
冬至賀皇帝表
月吉頒常位正臨於平朔陽來恊序氣潜兆於黃鍾喜
溢神人慶流宗社中賀恭惟皇帝陛下誠參造化道覆
華夷健德時行幹三微於天統神功默運錫五福於民
編坐迎日至之長茂擁川增之祉臣夙叨近列幸際昌
辰奉萬歲之觴莫簉金閨之彦瞻五雲之瑞遥知玉燭
之和
玉歷頒冬肇太和於天統璿杓建子迎至日於箕躔萬
寶向榮四方來賀中賀恭惟皇帝陛下德侔乾健治對
離明體道冲虚以待隂陽之定觀時消長默傳天地之
心茂臨復旦之長坐擁泰亨之祉臣夙叨邇列忻際昌
期嶽抃嵩呼遥祝萬年之夀珠連璧合永觀七政之齊
氣轉洪鈞應嶰筩而來復君臨紫極舒寶歷以迎長慶
洽三靈歡騰萬宇中賀恭惟皇帝陛下受堯一道恊舜
重華探端天統之微幹旋妙造體德乾元之大發育含
生履兹至日之亨益茂閎休之對臣進蒙舊眷退奉内
祠雖違咫尺天威身居綠野唯上千萬歲夀神詣丹墀
律應黃鍾登魯臺而紀瑞祥開紫極嗣堯歷以迎長新
陽初肇於地中和氣潛回於宇内中賀恭惟皇帝陛下
對時育物正事承天當七日來復之期膺萬夀無疆之
祉鳴鑾夙駕玉巵前奉於親歡法座昕朝金鑑式裒於
輿頌臣屏居田里待盡桑榆睠節令之推遷念江湖之
逾遠職叨三事莫陪拱北之班情戀九閽第切維南之
祝
律應陽來式騐琯灰之動日行南至喜添宫線之長媚
兹一人斂時五福中賀恭惟皇帝陛下道關百聖德合
二儀建皇極以錫民撫庶邦而來享中嚴黼座巳班垂
拱之朝前奉玉巵復上大安之夀臣位叨三事身遠九
閽稱觴莫綴於鵷行戀闕敢伸於燕賀
玉琯飛灰喜初陽之温厚銀臺觀祲見瑞氣之氤氲作
善降祥以時受祉凡居生息罔不忻愉中賀恭惟皇帝
陛下道與天通政由德發體兩儀之大造物各得宜洽
四表之懽心人皆知孝届兹亞歲茂擁殊禧臣解組歸
田望雲擊壤千官會弁想花覆於彤墀萬壽稱觴徒心
馳於華闕
鄮峯真隱漫錄卷十二
