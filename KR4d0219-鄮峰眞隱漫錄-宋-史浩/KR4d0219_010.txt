鄮峯真隠漫錄卷十
宋史浩撰
奏議
回奏宣示御製原道辨
觀韓愈原道因言佛老之相混三教之相絀未有能辨
之者但文繁而理迂揆聖人之用心則未昭然矣何則
釋氏專窮性命弃外形骸不染萬相而於世事了不相
關又何與禮樂仁義哉然尚猶立五戒曰不殺不滛不
盜不飲酒不妄語夫不殺仁也不滛禮也不盜義也不
飲酒智也不妄語信也如此於仲尼又何遠乎孔子從
容中道聖人也聖人之所為孰非禮樂孰非仁義又烏
得而名焉譬如天地運行隂陽循環之無端豈有意為
春夏秋冬之别哉皆聖人強名之耳亦猶仁義禮樂之
别聖人所以設教治世不得不然也因其強名推而求
之則道也者仁義禮樂之宗也仁義禮樂者固道之用
也彼揚雄以老氏棄仁義滅禮樂今迹老子之書其所
寳者三曰慈曰儉曰不敢為天下先孔子則曰温良恭
儉讓又曰惟仁為大老子之所謂慈豈非仁之大者耶
曰不敢為天下先豈非譲之大者耶至其言治道則互
見偏舉所貴者清静寧一而與孔聖果相背馳乎盖三
教末流昩者執之自為異耳夫佛老絶念無為修一身
而已矣孔子立五教以治天下者也特所施不同耳譬
猶以耒耜而織機杼而耕後世徒紛紛而惑固失其理
或曰當如何哉曰以佛修心以道養生以儒治世則可
也又何惑焉愈之論從其迹而已不言其所以同者故
作原道辨
臣今月十六日蚤刻直殿甘昺傳奉聖旨宣示御製
原道辨一篇臣百拜展誦仰見聖學高妙留神帝王
之道蓋無時頃不在其中此歴古帝王所甚難得者
臣欽服贊嘆不能名言臣竊有愚鄙之見敢因具叙
以禆光明緝熙之盛臣惟韓愈作是一篇唐人無不
敬服本朝言道者亦莫之貶盖其所主在帝王傳道
之宗其曰堯以是傳之舜舜以是傳之禹禹以是傳
之湯湯以是傳之文武周公文武周公傳之孔子孔
子傳之孟子此萬世不易之論原其意在於扶世立
教所以人不敢議其後至於言有瑕疵則不可掩人
亦以其所主在於扶世立教故亦從而恕之也然自
唐以來言道者非不多獨陛下指其失如數黑白如
辨一二昭昭然使人知其非者則陛下聖學可謂日
造於高明矣若夫融會釋老使之歸於儒宗則以五
戒出於聖人之仁義禮智信三寳亦出於聖人之温
良恭儉譲是釋老皆在吾聖人度内不可别而為三
一出於聖人大學之道也陛下末章乃欲以佛修心
以道養生以儒治世是本欲融會而自生分别也盖
大學之道物格而后知至知至而后意誠意誠而后
心正心正而后身修身修而后家齊家齊而后國治
國治而后天下平可以修心可以養生可以治世無
所處而不當矣又何假釋老之說耶陛下此文一出
當與六經並馳於萬世須占得十分道理不可使後
世之士議陛下復如陛下之議韓愈也臣是以拳拳
之意欲望陛下稍竄定末章則善無以加矣臣狂愚之
見既蒙陛下不鄙宣示不敢不盡乞陛下恕其僭越
貼黃臣嘗謂唐人未嘗深造道藴獨韓愈號為傑然
者猶折佛老以渾吾儒他可知已今陛下心融意解
會三為一非有卓然超詣之識豈能造此然臣之鄙
見以謂士之處世為其道不得行於時故不得已而
後有言然所以起後世矛盾紛紛之論者因其言也
若聖君達而在上所行所示無非是道又何假立言
臣恐陛下此文一出天下後世有不達釋老之說而
竊其皮膚以欺世誑俗者將摭陛下之言以為口實
靡然趨風勢不可遏願少加聖恩姑緩其傳尤為幸
甚臣荷陛下之眷異於常人所懷不敢不盡未知聖
意以謂如何
論朋黨記所得聖語
淳熙五年五月七日宰臣史某奏臣去國十六年跧伏
山林絶不與士夫往來今蒙聖慈俾再輔政人材能否
不能周知雖加訪問未必能盡今在堂求差遣者數百
人秪取巳經堂除無過犯或有薦舉人先次授之或有
過犯己復官改正及己曾經任未曾堂除人次之臣無
阿私唯盡公道庶無朋黨之弊惟陛下加察上曰宰相
豈當有朋黨人主亦不當以朋黨名臣下既巳名其為
黨彼安得不結為朋黨朕但取賢者用否則去之且如
葉衡既去人以王正已為其黨朕固留之以王正已雖
衡所引其人自賢則知朕不以朋黨待臣下也臣浩奏
陛下此心如止水如明鏡賢否皆不得遁故奸邪不敢
名正人以朋黨漢黨錮唐白馬之禍皆人君不明為羣
邪所惑遂致於此陛下今日之言豈不為萬世社稷無
窮之福邪十一日臣浩等進呈七日宣諭聖語論朋黨
事上曰唐文宗有言去河北賊易去此朋黨難朕嘗嗤
其言何至於此朋黨本不難去若人主灼知賢否所在
唯賢是進惟不肖是退弗問其他則黨論自消漢唐末
世朋黨皆數十年不能解以至禍亂朕嘗嘆之其患盡
在人君之無學所以聽納之不明也若能公是公非惟
理適從何朋黨之有哉使胷中有詩書有古今則朋黨
何從而起臣浩等同奏陛下言及此萬世之幸臣浩奏
用人惟論賢否則自無朋黨如唐牛李之事後之人
謂德裕之黨多君子宗閔之黨多小人然德裕之黨豈
無白敏中之傾險宗閔之黨豈無周墀之直諒但於兩
黨中用賢者黜不肖者則其黨自破聖諭深切誠古今
不易之寳訓臣雄奏陛下聖謨及此真萬代人君之丕
式漢唐之禍皆至亡國使當時人君能如陛下今日灼
見此理雖至今存可也臣成大奏前代人主不惟不能
去朋黨往往偏聽生闇反助成黨論以階禍亡未有如
陛下學力高妙鑑自聖心逆折其萌甚盛德也漢唐史
冊所載無此氣象當於前日聖語中增入以詔萬世上
曰漢唐朋黨之論大抵皆由主聽不明其原始於時君
不好學臣浩奏說命三篇專論聖學如終始典學學於
古訓之類帝王之要道無先於此上曰善十八日臣浩
等進呈七月十一日聖語上曰前世朋黨之興盡由人
主偏聽及黨論既成亦墮其中混而為一朕故推究源
流以立此論卿等記錄詳矣朕觀漢唐之末時君心術
不明又偏聽是非故奸臣得投其隙以立黨與遂成禍
亂甚可憐也朕每讀前代史書至可喜處則欣慕之至
有不忍觀者則為之掩卷太息臣浩等同奏陛下聖學
日躋一空前古天下萬世幸甚上又曰君子羣而不黨
和而不同賢者自然以類聚雖曰羣曰和然自有不黨
不同之處豈皆可指以為朋黨邪臣浩奏堯舜在位九
官相遜文武傳國十亂同心謂之朋黨可乎臣等不肖
方相與同心輔政事有是非可否往復評議各無纖芥
形迹庶幾仰稱陛下無偏無黨之治臣雄奏人主之聽
倘有所偏即所偏之處臣下必從而趨附之則黨與遂
成陛下謂朋黨盡由偏聽可謂深切著明臣成大奏陛
下聖謨正大可以頒示臣庶使皆知天子不以朋黨待
天下之士則孰不精白一心以承休德此誠希世之遇
至謂黨論之起盡由人主偏聽有以致之則自古敗亂
皆人主有以自取未可悉歸之天上曰朋黨之論不立
則士大夫可以安心營職無他顧慮至於治亂禍福乃
有不可盡言者盖國之將興則有所謂天祐其衷否則
有所謂天奪其魄天人之際甚可畏哉臣淮奏連日獲
聞史浩等修記聖語極論近世朋黨之弊深切閎大當
與典謨並傳臣切自惟念三年待罪翰苑嘗因夜直宣
召面奉玉音退與學士大夫傳誦莫不願究心滌慮以
承休德繼典貢舉又嘗作為問目以策進士聞者莫不
興起上曰向者與卿嘗及其略故今樂與浩等論之臣
淮奏仰惟陛下聖學高明見微知著故黨論自消由今
觀三年前氣象固巳不同況屢承面命夙夜儆敕何患
治道之不進乎臣成大奏聖學緝熙可謂日日新又日
新矣天下幸甚
回奏宣示御製策士聖訓
朕觀劉光祖答策論科場取士之道前後論之者多矣
皆未為切當今因論此一節極言其弊亦激士氣之一
端爾夫近世取士莫若科場及至用人豈可拘此詩賦
經義學者皆能為之又何足以分重輕乎夫科場之弊
不精考文格之高下但以分數取之直幸與不幸爾至
於廷試未嘗有黜落者盡以官資命之才與不才者混
矣是科場取士之本已弊也夫用人之弊人君患在乏
知人之哲寡於學而昧於道況又擇相不審至於懷奸
私壊紀綱亂法度及敗而逐之不治之事巳不可勝言
矣宰相不能擇人每差一官則曰此人中高第真好士
人也終不考其才行何如孔聖之門猶分四科人才兼
全者自古為難今則不然以高科虛名之士謂處之無
不宜者何嘗問才之長短乎夫監司郡守係民之休戚
今以資格付之宰相雖擇其一二又未皆得其人及至
陛對既無過人之善粗無凡猥之容則又未能極精其
選國朝以來過於忠厚宰相而誤國者大將而敗軍師
者皆未嘗誅戮之雖三代得天下以仁而啓誓六卿曰
不用命戮於社羲和廢職猶且征之曰以干先王之誅
況掌邦邑軍師之大事乎要在人君必審擇相必為官
擇人不失其所長懋賞立乎前嚴誅設乎后人才不出
吾不信也今朕延登二三柄臣皆精白一心盡忠無隠
宜免乎此更勤夙夜益凝庶績豈不休哉
臣輙貢愚誠仰干天聽臣前日恭聞策士登瀛其間
所答未甚痛快有御筆為之開明以宣示近僚臣深
欲轉求竊窺聖作初三晩少保曾覿得旨過臣所居
宣示此書臣百拜跪讀仰見陛下萬機之暇留神翰
墨發為文章煥乎日進以起主威以勵頹俗不勝天
下之幸臣嘗觀漢崔寔政論其言當世之弊救之之
方無出剛果盖自古聖君莫不以寬大忠厚為本而
剛明果斷輔之今日王言之大雖不敢下比寔論要
其大旨亦是同歸誠欲振乾綱於委靡回既倒之狂
瀾作羣臣以趨事赴功也抑臣觀聖訓謂將相有不
稱職者欲誅戮之臣愚無知敢獻所疑夫唐虞之朝
四凶極惡止於流放竄殛而其三載考績之法至於
三考不過黜幽陟明而已未嘗有誅戮之科也若甘
誓胤征所云乃為行師誓衆設耳盖誅戮大臣者秦
漢法也漢之七制可稱治主然見謂雜霸不得進於
三代者此其大疵也我太祖皇帝深以行一不義殺
一不辜為戒而得天下制治以仁待臣下以禮列聖
傳心至仁宗而德化隆洽朝廷之上至於恥言人過
故本朝之治獨與三代同風此則祖宗之家法也而
聖訓則曰國朝以來過於忠厚夫忠厚豈有過乎周
家自后稷公劉太王王季積德累仁至於文武成康
之盛而忠厚之風始達於天下故行葦之詩歌之夫
為國而底於忠厚豈易得哉而豈有過者哉陛下此
言垂之後世臣恐議者以陛下自欲行刻薄之政而
歸過祖宗此不可不審思也若必欲宣示於外乞改
曰一於忠厚尚庶幾焉
從駕幸佑聖觀記所得聖語
淳熙已亥二月初吉駕朝德夀宫回鑾幸佑聖觀即上
儲宫也上御講堂乃昔講讀之所浩從皇太子顧瞻棟
宇初無改造儼然如新喜而念舊有旨召臣浩既至上
曰朕去此十七年今得與卿等至此為豐沛故人之飲
可謂盛事因使酌皇太子并臣浩等固辭乞先上萬年
之觴上飲釂舉杯宣示乃親酌酒次第賜臣等飲訖再
拜謝上曰元良侍側保傅從游朕心甚樂上歡甚宣諭
臣浩曰舊學甘盤豈無此作卿得見今日同享歡榮還
歡喜否臣浩對曰臣榮幸有言莫喻然商高宗得道於
甘盤是可謂之舊學臣備員獲事潛藩為日雖久無補聖
明豈敢當舊學之名上曰經術之明忠規之切卿等宣
勞朕自得之學實基於此固不可與俗人言也臣頓首
謝酒數行上忽興曰同至明遠樓臣等從至樓下乃昔
燕射之地也上御坐命酒賜坐歡飲復數行上曰此地
前有德夀宫可謂福地秦檜如何可當臣等曰興王之地
豈臣下可得而居上顧謂皇太子曰近日資治通鑑巳
熟别讀何書對曰經史並讀上曰先以經為主史亦不
可廢臣某曰太子天姿英特更常近儒生輔之以學問
善無以加矣此社稷萬世之福也
鄮峯真隠漫錄卷十
