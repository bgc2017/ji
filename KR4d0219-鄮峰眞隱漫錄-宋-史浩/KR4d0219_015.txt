鄮峯真隠漫錄卷十五
宋史浩撰
表
代叔父再辭簽書樞密院事表
能薄望輕自知甚白恩隆命確退揣難安輙冒天聽再
陳愚悃中謝伏念臣性惟朴野年復衰遲素於榮利之
塗莫起僥踰之望誤蒙聖造進擢言官曾不淹時已登
上列每覩虛心而納諫常思殞首以酬恩寸效未施輿
言可畏方自虞於曠斥詎可冒於寵靈矧貳樞庭實陪
政府豈容濫受以玷明揚雖力貢於懇私迄未承於俞
旨冰淵是懼啓處靡遑伏望皇帝陛下曲珍睿慈俯矜
愚守推至仁於從欲收成命於已行臣雖蒲柳之姿猶
冀涓塵之報
代叔父辭兼權參知政事表
進陪樞轄已荷殊恩超贊化鈞更蒙真寵欲反高明之
聽輙傾危迫之誠中謝伏念臣蚤玷儒流獲叨仕進寖
當晩景曾乏能稱指富貴如在雲霄量分守自甘藜藿
兹幸明良之相遇遂欣選用之盡公擢孤蹇之衰蹤置
公明之近列聖君無諫諍之事謬長七人邊陲絶兵革
之謀濫陪二府疊冐鴻恩之渥方包鵜翼之羞敢料宸
衷愈推榮典雨露未收於膏澤肺肝再進於忱辭伏望
皇帝陛下察臣素匪其人憐臣本無佗望許逡巡而引
避庶彈劾之未加恭俟俞音少安愚分
辭參知政事表
出綸甚寵驚超擢之非常瀝懇莫回愧精誠之未至中
謝伏念臣奮身寒苦承學空疎初無汗馬之勞偶際飛
龍之運堯以是道傳舜欣大啓於昌期尹有一德暨湯
方仰成於近弼豈容衰懦輙與政機伏望皇帝陛下察
譾薄之難勝憐疲駑之弗逮特收誤寵以穆師言國論
參陪儻逭妨賢之誚禁林近密非無報德之階
辭右僕射表
需章上達冀推從欲之仁批詔下頒未遂由衷之請仰
勤訓勉冞劇震驚中謝伏念臣遭遇異恩參陪近弼顧
寵靈之疊至知分量之易盈惓惓微誠每每懷懼是以
牢辭進秩力避本兵曲荷天地之容皆從螻螘之願比
有負薪之疾亟圖解組之歸不惟眷留且復明陟雖亞
輔久聞於虚席而西樞巳慶其得人併以委臣仍兼錫
土退思綿薄曷稱登崇伏望皇帝陛下略反汗之小嫌
矜籲天之至懇疇咨宿望協濟治功庶全聖主知人之
明亦盡微臣量巳之義
第二表
洊布愚衷未回聰聽揆兹方寸之地實匪飾辭豈伊咫
尺之天而弗下耳中謝伏念臣奮身孤遠逢世休明横
草之功初無可錄遺簮之舊偶荷見收既拔擢之非常
知顛隮之必至然而位寖高而責大恩愈重而命輕有
所報醻實忘生死每於奏事論及邊防謂坐銷鋒鏑之
憂在先固金湯之守然後大明中國之義以行王者之
師繼列聖好生惡殺之至仁成吾君寢兵措刑之本旨
雖處心積慮之若此終圖事揆功之蔑如幽屏是宜具
瞻曷稱鳳覽輝而下集方多士之朋來驥伏攊以自憐
嗟壯心之非昨伏望皇帝陛下明照黜陟覆獲始終姑
專任元輔以責成功或改命真材而慰輿論曲安蕞陋
俾免傾危貳政機衡尚匪久居之地賜歸田里終祈全
廣之恩
辭知福州表
成命始行已籲天而祈免俞音尚閟尤蹐地以懷憂再
敢布於危衷庶必回於淵鑑中謝伏念臣猥緣鼠技獲
際龍飛未閱一朞已躋次輔自審輿情之未服亟辭柄
任以遄歸旋被洪恩起尸大郡效未殫於絲髮寵以畀
於旌旄福淺生災哀深茹苦方免素冠之即吉遽頒紫
詔以陞榮福唐南服之鉅藩星婺魏邸之同鎮退循微
分皆所不安遂亟上於函封乃曲加於廷渙符仍閩部
節易章川豈伊孱病之餘獲此便蕃之錫雖伸懇避未
賜矜從伏望皇帝陛下照以無私諒其非據收還大號
改授耆英庶令衰瘁之身獲免顛冥之禍
辭開府儀同三司表
恭承出綍未孚再瀆之言輙用循牆更致三辭之悃中
謝伏念臣愚無一得才乏寸長偶依日月之末光獲際
風雲之嘉會中更閒退兩寄蕃宣兹入奏於楓宸遂同
儀於槐揆在昔之元勲盛德尚莫敢居如臣之綿力薄
材豈宜冒處矧今圖治正欲循名内而奉法之臣修明
政事外有翰邦之士屏蔽封疆不敢空言專要成效願
寢惟行之令佇旌特異之功豈伊微臣敢當是寵伏望
皇帝陛下深憐懇惻即賜允俞倘矜潛邸之舊勞尚畀
名城而共理巳為過分更復何求其將相之重權暨土
田之多賦實為僥冒覬賜收還
辭郊祀大禮加食邑表
囊奏上陳冀回淵鑑綸言下逮尚閟俞音輙伸傴僂之
辭再瀆崇高之聽中謝伏念臣逢時盛際蒙國異恩寖
登台鼎之司洊被侯藩之寵屬圜壇之肆類阻預執籩
暨宣室之受釐迺蒙均貺方上投閒之請敢饕增邑之
榮聞命靡遑拊躬罙懼伏望皇帝陛下亟收成渙俯徇
愚衷豈特微臣獲免空餐之誚庶令羣下皆無苟得之
心
再陳尺奏少達寸誠祈寢誤恩庶逃清議荷王言之薦
降曾天聽之未孚奉牘周章捫心惶懼中謝臣聞自昔
有國必務施恩加地所以賞功德之成豈應易得多邑
所以惜名器之重亦不濫加臣猥以庸虚久叨榮寵老
不知止坐糜廩稍之優病且未瘳莫效涓埃之報敢意
均釐之大賚遽加置散之陳人受則無功辭宜獲命伏
望皇帝陛下闡淵衷而下燭知慶典之大隆特亮臣愚
素非矯偽俯回天鑑許賜矜從疊此輸誠期於得請
辭少保醴泉觀使侍讀表
囊封薦貢覬渙號之必還天聽益高仰俞音之尚閟疊
奉丁寧之訓彌深感懼之私不避重誅敢伸三瀆中謝
竊以攷本朝之故實起諸老於退閒或容納節以歸未
始遷官而召一時鉅望有若昌期奕世象賢無如公著
雖結知之特厚曾是禮之未聞敢期獨斷以敷恩遽為
𤨏材而創見謂賞潜藩誦說之益則臣無博聞彊識以
開寤於淵聰謂酬初政輔弼之勞則臣無竒謀碩畫以
規恢於遠馭已自知其非據人尤謂之不然況臣老止
形存病惟骨立徒緣軫記未許休官兹假寵以過優顧
何功而可稱伏望皇帝陛下闡皇天祐物之眷推慈父
愛子之情既益厚於殊私亦何庸於好爵願寢惟行之
令用恊僉言庶令垂盡之年獲安愚分由衷之懇得請
為期
再乞休致表
奏函上達祈亟就於休閒詔札下頒猶未孚於懇欵輙
伸再瀆仰冀曲從中謝竊以國張廉恥之維士明進退
之義出為委質不有其身歸曰乞骸始致其事苟昧夜
行之鐘漏曷全晩景之桑榆伏念臣性識不明材能無
取偶逢休運躐寘華塗當軸秉鈞有類積薪而居上建
旄易鎮初無彊草以論功儀巳視於公槐班更聯於孤
棘向也知難而去國兹焉被命以造朝既疊冒於寵光
復屢陪於閒燕涓塵未報筋力先衰悵來日之無多苦
沈痾之不赦願辭厚祿以逭餘災伏望皇帝陛下垂鑒
由衷推仁從欲許上還於印組俾退伏於田廬敢希前
輩之高蹤自崇清節實賴大君之隆施少益頹齡
辭右丞相表
避權有請昔已幸於矜從注意益隆今忽聞於播告既
控辭而未獲敢瀝悃以載陳中謝伏念臣本乏異能偶
逢興運夤緣初政僥冒近司揣已無一日之長旋知引
退去國餘十年之久何意復來獨荷記憐俾從收召高
官厚禄經緯已愧於素餐綿力薄材揆席豈容於濫處
惟藹藹王人之吉具赫赫師尹之瞻内有邇臣外多耆
德倘擢居亮采足仰副於責成詎使衰蹤獨妨賢路冲
申倍於井賦仍進啓於國封被數特優循涯曷稱伏望
皇帝陛下乾坤覆育日月照臨察臣齒髮之已衰憫臣
筋骸之難彊亟收還於渙命庶允穆於師言執造化之
權既自列其非分侍清間之燕尚得誦於所聞
第二表
囊封薦貢祈免誤恩綸詔載頒未孚危悃輙露再三之
凟仰干咫尺之威中謝臣竊以股肱之臣腹心所寄若
古有訓雖曰圖任舊人以試罔功則亦焉用彼相伏念
臣材非俊茂學本荒疎適丁繼照之辰乃玷代天之職
靡懷固位確意尊君搜舉賢才講明理道欲輔成於自
治將基本於外攘方施覆簣之功巳沸鑠金之論保全
覆護獨荷恩隆擺脱歸休幾如痛定每思慮之所及雖
魂夢以猶驚矧屬暮途耄矣無能為也追惟曩日一之
其可再乎伏望皇帝陛下矜其衰殘察其畏怯深念鈞
衡之重勿私簮履之微垂拱仰成别選碩大光明之士
算計見效决收穹崇博厚之勲
乞解罷機政表
危悃上陳投閒是請温詞下逮賜可未聞輙干難犯之
威敢罄不移之守中謝伏念臣素無他技徒抱樸忠年
巳過於乘車所宜請退老當知於納禄再冒寵靈外虧
止足之風内蹈滿盈之戒既聖主曲憐於舊物顧微臣
敢愛於餘生不量精力之衰覬竭涓塵之報而臣病淪
肌骨景迫桑榆兩耳聵聾每懼敷陳之誤百骸罷憊不
勝拜跪之勞痛楚相仍形神俱耗畫廢餐而懷愧夜輟
寢以興思建國家宏遠之圖本非所及躬簿書期會之
職今又弗能是令論道之私迺作飬病之地自知甚確
决去為宜伏望皇帝陛下賜並堪輿恩覃簮履念臣進
退之義豈有他腸察臣悃愊之私實慙尸位許解機衡
之任俾收藥石之功庶保殘軀以全晩節
第二表
衰病乞休既輸虔確温言申命未即允俞輙忘抵冒之
誅用竭兢危之悃中謝伏念臣奮身寒苦遭世盛明方
聖主乘乾出震之初膺弼臣當軸秉鈞之寄略無涓埃
之補迄遂丘園之歸然猶秘殿陞華真祠賦祿兩更旄
節薦領藩方晩加亞保之崇資首冠西清之近侍極數
十歲久虚之典為一介臣垂老之榮敢期睿眷之非常
更念朴忠之有素忽拜絲綸之寵再專鼎鼐之司疾恙
寖加何以專裁於庶政罷癃巳甚難乎觀示於遠人一
夕屢興終食三喟倘有誤於國事實深累於上知伏望
皇帝陛下念機務之惟艱察誠心之莫奪俯矜朽憊曲
賜保全鳳覽德而下之别求耆哲馬問途而老矣尚佚
餘年
第三表
封章屢上既盡布於腹心宸眷特隆尚曲存於體貎念
愚誠之已迫懼淵聽之未孚輙復控陳冀蒙矜惻中謝
臣竊以事君專於委質徇國在於忘身死且不辭病亦
奚恤誠以股肱之宣力貴乎精神之折衝苟省决之間
或至於昏迷則設施之計不勝其差謬矧四海九州之
廣有一日萬幾之繁倘禆贊之或虧雖糜捐而何益每
思及此深切自驚伏念臣久此支離寖成沈痼入而退
食難窮鴈鶩之文書出則戴星不耐風霜之途路惟聖
主尚憂勤而圖治顧微臣敢暇逸以偷安既殫匪懈之
勞遂抱弗瘳之疾詎有代天理物之地乃容尸禄養痾
之人故此祈哀必期賜可伏望皇帝陛下皇明委照洪
造曲成察臣重任之難堪憫臣孱軀之已瘁許從罷免
乞遂休閒雖來日無多莫報聖恩之大然餘生未泯願
觀德化之成
進玉牒再辭加食邑拜轉官回授表
輯令典於熙朝誤頒賞秩控忱誠於丹扆尚閟俞音不
勝跼蹐之情輙罄頻煩之凟中謝伏念臣猥叨帝奬再
入宰司居懷竊位之憂未知報稱敢冒懋官之寵自速
滿盈矧茂揚萬世之休蓋盡出羣英之力衍金枝於三
祖之下積日既深著玉牒於十載之間留心亦久臣偶
緣末至適會垂成莫逃尸素之譏豈有僥踰之望爰田
增賦叨受禄之無功私屬疎榮懼得名之非據疊是異
眷尤當力辭伏望皇帝陛下大擴皇明俯昭愚悃亟還
綸命庶無虚授之嫌允穆師言終免傷廉之誚
第二表
叨承渙渥力控危詞申錫温言未蒙賜可輙罄不移之
悃屢干難犯之威中謝竊以賞逮有功所以勵僥覦之
俗化行自近乃能興謙遜之風故公朝不取於濫恩而
君子尤戒於苟得臣雖至陋理亦粗明倘因總職之微
勞輙冒出綸之殊寵既自乖於清議曷躬率於庶僚伏
望皇帝陛下深滌倖源益隆主柄再命傴而三命俯冀
曲諒於愚誠大臣法而小臣廉庶少禆於治體
經脩會要再辭轉官表
疏恩行賞本酬修纂之勤就第投間敢冒褒崇之秩自
知既白焉得無詞輙干咫尺之威用致再三之凟中謝
竊以爵禄所以勵世名器不可假人故在至明之朝尤
嚴責實之舉苟無濫吹斯曰當功如臣者愚且無庸老
知戒得蚤緣幸會獲偶昌期既覩潛藩新又新而作德更逢
初政聖繼聖以重光雖皇風蕩蕩以難名然青史班班
而可攷爰輯猷為之美别成會要之書謂以日繫月也
萬年必至於浩穰倘因類分門也一見能知其梗槩臣
曩叨當軸遂玷提綱未施載筆之勞旋有乞身之請逮
簡編之大備皆廊廟之羣公且彼合推恩尚爾力辭則
臣雖回授亦難祗命伏望皇帝陛下覆昏而植有禮輔
德若天親賢而下無能致嚴如父但詔諸儒而拜賜特
遺孤迹以示公亟收出綍之恩終遂循牆之避
經修會要辭轉官回授表
賞逮罔功屢形巽牘澤流後裔敢冒渙恩更此輸誠終
期賜可中謝伏念臣本無一得尤乏三長偶承中袐之
羣英恭纂初元之懿績猥塵廉總曾無歲月之淹繼即
退閒曷有涓埃之效兹告成於冊典忽濫進於官資力
控懇辭未回聰聽雖曰特貤於私室是亦下錫於微臣
惟叨踰非所敢安故煩凟不能自已伏望皇帝陛下區
分勞逸旌别幽明察臣無預於討論憫臣粗知於止足
即寢惟行之令用彰無黨之公
辭少傅表
上投閒之請方幸天從疏絶等之恩遽聞廷告荷始終
之垂眷至感悸之交懷輙罄誠忱載干聰聽中謝臣竊
以貳公弘化夙推亞傅之聯仗節建旄特峻中權之寄
繄將相之兼領為搢紳之至榮矧令尸祿於内祠復許
執經於便殿考聖世累朝之故事非元勲盛德而弗居
豈容遲暮之途併冒便蕃之寵重惟𤨏質兩踐臺司執
效篾聞惟日負曠瘝之懼沈痾寖劇迺力辭機務之煩
既獲從均逸之安敢更拜非常之渥伏望皇帝陛下廓
乾坤之造昭日月之明不忘念舊之誠深諒由衷之悃
寢殊榮於非據止成命於已行倘遂懇辭或弭滿盈之
釁庶因休養迄全疲瘁之軀
第二表
聖主推厚下之仁特頒異數臣子鍳有終之吉確守愚
誠敢洊布於懇詞冀必回於淵聽中謝伏念臣猥緣宿
恙祈解繁機睿眷曲從俯念桑榆之晩微軀幸會獲全
樗櫟之生方期收加劑之功迺遽有揚廷之命且避權
本蘄遠寵乃陞華顯之班而上印所以丐休猶竊䆳嚴
之直其於進退出處之際殊失辭受取舍之宜苟冒昧
以輙居實叨踰而無恥外難逃於公議内有愧於初心
伏望皇帝陛下獨總威權謹司名器寢出綸之明命略反
汗之小嫌倘未忘敝履之餘不容遐棄願始賦真祠之
祿俾侍燕私庶循止足之規不速貪饕之誚
三朝寶訓終篇辭轉官回授表
求免而許貤恩大非初志不授而將遺後裔同是洪私何
以辭為其實一也輙貢兢兢之懇仰干赫赫之威中謝
伏念臣本乏他長亦無素學猥繇攀附驟被光榮未殫
一得之愚巳處三孤之烈既慙尸素復懼滿盈每自誓
於胷中曾不知其死所假令捐軀而畢命寧敢依違矧於
進讀以終篇初無勞苦亟承下詔俾遂遷官瀝肝膽以
披投雖蒙洞照畀絲綸而回授猶未全孚伏况臣子弟
闔門親姻兩族或服勤於州縣或充職於京師曷以堪
之不啻足矣倘或更貪於醲賞其如可畏之多言伏望
皇帝陛下曲軫皇慈大明哲鑒物嫌太盛知已極於僭
踰寵至若驚願且安於静退
鄮峯真隠漫錄卷十五
