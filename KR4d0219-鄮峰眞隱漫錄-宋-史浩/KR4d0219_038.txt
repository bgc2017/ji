鄮峯真隱漫錄卷三十八
宋史浩撰
致語
寄居為諸鄉老慶壽致語(就吳舍人宅)
年彌高而德彌卲吾鄉雅重於耆儒少者懷而老者安
此道益敦於先達爰敞紫薇之三徑共邀黃髮之羣仙
皓宴一開歡謠四起恭惟某官某人楓宸獻對芹頖蜚
聲曳蘭佩於禮義之途采芝茹於修潔之圃日月為之
緩轡松椿宜爾長齡肩隨多絳縣之人袂屬皆渭川之
老當年竹馬何殊同隊之魚異日蒲輪將效來儀之鳳
嘉此一時之盛允為百世之傳合席朝簮滿門儒服謂
希有者人之齒喜見諸公而難得者俗之淳樂為是禮
豈獨成壽鄉之故事抑亦見仁里之高風觴舉流霞秩
芳筵於百拜詞翻白雪度麗曲於千秋既此肯來且休
惜醉某叨居樂部幸奉壽筵不揆荒蕪敢呈口號
海宇熙熙壽域中耆儒最盛甬勾東共開樽俎為高
會尤喜鄉閭有義風九老未應多白傅四明何止一
黃公行看聯璧安車上盡是當筵鶴髮翁
四明尊老會致語(癸巳)
熒煌玳席萃鶴髮之羣仙縹緲獸煙祝龜齡之千歲懿
兹雅宴宜有歡謠恭惟合郡耆英滿筵碩望或縉紳賢
君子或場屋老先生學成行尊則周公其人也年高德
卲是孔氏之徒歟緩乘豹隱之安車來作龍門之重客
開府相公榮歸故里相晤少效於二疏判府顯學治最
此邦敬老尤高於九牧喜是賓朋之集共推德齒之尊
觴舉流霞偏上松椿之壽舞翻回雪克諧絲竹之音千
古美談一時盛事但某等叨居樂部忝屬伶倫不揆荒
蕪敢呈口號
東閣初開瑞靄凝曉催簮履慶脩齡風回秀發扶疎
綠喜入方瞳的皪青紗帽著花春不老玉杯浮雪酒
微醒今朝太史占鄞鄮無限文星作壽星
又(象山昌國)
居近蓬壺雖有涉海登陸之異地均梓里初無此疆爾
界之殊矧邀鶴髮之羣仙以介龜齡之千歲宜開宴席
用洽歡謠恭惟闔邑英游滿筵耆俊天隨甫里名高翰
墨之場安期羨門身簉煙霞之侣逖惟豹隱渺隔鯨波
杖屨來歟掛席無煩於浪舶笙歌作矣連裾悉上於琴
堂開府相公慶是高年為會以相娛樂知縣朝議成其
雅志開懷而盡舂容千里同風一時盛集酒行北海莫
非文舉之樽罍花滿河陽本是安仁之桃李但某等叨
居樂部幸備伶倫不揆荒蕪敢呈口號
山在虚無縹緲間相望同是一鄉關欲尊德齒成高
會且遣樽罍悅壽顔歌罷青絲回雪髮舞餘文錦繞
雲鬟(闕)醉貴老行看一札頒
諸親慶賜第復會致語
(闕)未返柳陰之三徑桑蓬誕日聿來梓里之羣
仙舟車遠逮於帝城樽俎先勤於王禮慶今賜第萃此
英游爰開酬酢之筵用款團欒之集恭惟塤篪伯季冠
蓋賓朋飄飄閬苑之麗人藹藹王家之吉士作福既云
相似叙情尤覺多歡上國觀光已覩龍顔之穆穆良辰
聚首更歌燕厦之潭潭厚意所將澆風可變北關真隱
東道主人念間闊之屢年思游從之舊日適諧情話頓
釋離懷兹也花擎鳳蠟以熒煌獸吐龍涎而馥郁聊具
瓊漿玉液盡邀珠履玳簮既幸四并何辭一醉人物况
皆灑落畫圖真可流傳某等身處聖朝名參樂部輒陳
斐語用洽歡聲
鶴髮星星退急流昔年兩作鳳池游掛冠未許田間
去錫第還為帝所留賸喜親朋千里集聊持歌舞一
觥酬莫辭醉席梅花地嘉話歸傳古鄮州
諸親慶彌正彌遠及具叔懷恩命復會致語
(闕)縹緲噴檀煙玳席熒煌開錦幄曾是賓鴻昆玉來
陳燕豆(闕)展初筵之酬酢恭惟
一時俊彦滿座(闕)作相閥星辰之
眷彈冠仕版已馳驥步於雲衢射策文場行折桂枝於
月窟曲敦姻契來舉慶觴東道諸賢學有家傳貴從宅
相或榮登於星省或新拜於綸恩聊洽清歡仰彰先施
某等叨居樂部幸對寵光不揆荒蕪敢呈骩骳
都城賜第起祥雲知是君王貴老人羅綺叢中喧鼓
吹樓臺影裏聚簮紳賸添風月非錢買贏得樽罍到
手頻他日華堂重此會主賓朱紫耀青春
復明守謝直閣會致語
袴襦歌洽方欣治最於黃堂衮繡光濃適慶榮還於綠
野主賓相得燕樂諧歡恭惟判府某官康樂風流東山
經濟清約足以勵風俗公忠久此服縉紳許國固出生
知愛民尤資天性使軺屢擁七閩高澄按之功郡紱再
紆三輔播循良之譽行膺芝檢即簉筍班少師夙以金
蘭式依桑梓念平生之從宦方返故鄉喜舊友之相逢
乃開雅燕舞翻回雪歌囀流鶯既金斝之屢傳宜玉山
之頻倒某等叨居樂部幸際芳筵不揆荒蕪敢呈口號
鄮水鄞江喜氣浮秖應共理得賢侯千帆過海欣無
警九穀登場慶有秋聖主正思黃霸入仙翁方伴赤
松遊一杯相遇何妨醉春在西湖月在樓
待魏丞相汪尚書趙侍郎致語
一曲煙波逸老歸榮於故隱四筵簮履德星聚宴於高
堂方幸息肩宜先會友恭惟丞相清朝碩輔間世耆英
措坏冶於一陶活生靈於兩國已淹閒適當再登庸尚
書忠許一人身兼數器久鬱經綸之業行施康濟之功
侍郎紫槖論思朱轓愷悌深結聖神之眷宜膺公輔之
榮少師鶴返遼東珠還合浦喜見吾鄉我里燕樂忠臣
嘉賓恣今宵鯨飲之歡道昔日雞窗之舊某等欣逢盛
集幸與伶倫不揆荒蕪敢呈口號
燕集西湖錦繡圍花迎晴曉露方晞把杯且共尋前
約握手何須悟昨非已喜一翁歸綠野更看三傑上
黃扉雲臺指日標鴻烈應許嚴陵老釣磯
餞明守謝殿撰赴召致語
釋星傳之繡衣來飛皂蓋拜絳車之芝檢笑指彤墀式
陳祖帳之歡用表攀轅之意恭惟判府某官閩南挺特
江左風流夙資康濟之才久勵清高之節數道咸高於
刺舉雄藩屢布於中和千里仁聲飽譙門之畫角萬家
美蔭敷白晝之甘棠方懷借寇之思忽聽召黃之命廛
氓結戀國士知崇少師歸憩陶居欣逢邵父歲適周於
灰琯情已洽於金蘭兹屆啟行良深惜别羽觴交錯樂
鐘鼔之清時錦舸光華指雲霄之去路但某等叨居樂
部幸遇離筵不揆荒蕪敢呈口號
玉砌芝蘭慶有餘藹然英譽走雲衢澄清攬轡多持
節愷悌宜民屢剖符聖主出綸催上道邦人臥轍蔽
行途一巵聽取臨岐語賸吐精忠作帝謨
待明守楊少卿致語
紅旆碧幢方喜元侯之戾止赤松綠野適當逸老之歸
歟觀光既久於朝班叙舊宜開於宴席恭惟判府某官
愛人用德激貪以清學優思踵於關西名盛恥居於王
後昔藩昭武飽聞畫角之仁聲今涖鄞川復廣甘棠之
美蔭已聯維月行遂持荷少師早賦歸田為氓受地始
就松筠之三徑聊同風月之一觴文字劇談笙歌間奏
但某等叨居樂部幸際芳筵不揆荒蕪敢呈口號
鄮城郁郁藹祥煙何幸分符得大賢散利士知廉律
已救荒民仰食為天仁風行見周千里雅俗俱欣受
一廛正恐最聞須召入介眉今日且樽前
復明守楊少卿會致語
職行知鎮冀北駿材山東相種蚤擅克家之譽兹膺坦
腹之求將躡要津以攄素學教授文推雅健志蘊經綸
已看丹桂之敷榮更陟巍科之宏博式因擯相獲遂舂
容致政太保得請休閒屬情婚嫁雖臥痾於里閈猶盡
禮於賓親懿嘉耦之並逢肆芳筵而共樂迭奏柳腰鶯
舌競傳玉斝瓊杯既幸團欒何辭酩酊某等叨居樂部
喜遇良辰不揆荒蕪敢呈口號
春入西湖繞岸花十洲三島倍芳華夭桃來自神明
胄玉潤生從宰輔家男室得時諧鳳侣孫枝有客汎
星槎盍簮此日成高會盛事他年梓里誇
復趙倅會致語
金枝秀發方託契於葭莩玳席熒煌荷持攜於樽俎既
衍室家之慶更增里閈之光用秩芳筵以酬厚意恭惟
判府梁園杞梓謝砌芝蘭暫淹驥足於吳門平分風月
行侍龍顔於魏闕擺落囂塵不嫌鯨浪之脩途虔奉鯉
庭之慈訓爰將女弟克佐仙郎而况兩院魚軒同辭蘂
館夙明姆教來締姻聯懿風義之相交致歡娛之周洽
致政太保倦游朝著退隱鄉關尋勝事於家山日思屛
迹慕高標於閥閱已遂攀鱗嘉賓既展於恩勤東道宜
輸於欵密式歌且舞賞景物之長春不醉無歸喜光陰
之難老某等叨居樂部幸預良時不揆荒蕪敢呈口號
寶緒光華是似賢遠移仙馭締姻聯高情已篤金蘭
契盛禮還開錦繡筵小奉杯盤圖報答賸陳絲竹且
留連細看四座神仙客始信西湖即洞天
納孫婦錢氏親會致語
芳傳吳越夙欽忠孝之家境接台明思締婚姻之好幸
金蘭之託契宜蘿蔦之相依雅宴斯開歡謠是洽恭惟
推官系隆將相學富詩書暫參幕府之紅蓮行擁禁途
之紫槖雙鴛並駕所欣夫倡而婦隨淑女有行式副冰
清而玉潤致政太保晚歸綠野深慕赤松眷子舍之皆
賢喜孫枝之得偶既荷高軒之過聊兹綺席之張歌遏
行雲縹緲未饒於鶯舌舞翻回雪輕盈不羨於柳腰莫
辭蘸甲之瓊腴請緩出花之銀漏某等叨居樂部偶際
良辰不揆荒蕪敢呈口號
夾路紅榴取次芳三槐嫩綠影交相解裝初憩簮纓
客肆席爰開衮繡堂西子隨車騰懿德東牀擇壻得
仙郎一巵何止千秋祝更佇鳴騶下帝鄉
待明守趙殿撰致語
門巷清閒方侣十洲之猿鶴旌麾赫奕忽來千騎之貔
貅矧託襟期復聯婚好宜宏開於燕席用大洽於驩謠
恭惟判府某官璇極鍾靈銀潢擢秀蚤擅出羣之譽雅
推是似之賢三擁使軺兩行郡紱鯉庭詩禮熟聞慈訓
之餘音竹馬兒童又牧嚴君之舊治爰益敷於善化祈
仰繼於前芳畫角譙門仁聲千里甘棠喬木美蔭萬家
既平瀚海之狂瀾行作玉皇之近侍致政太保松筠三
徑觴詠一丘豈期遲暮以受㕓乃獲安恬而擊壤相逢
今夕不醉何時某等叨預伶倫幸供樂事輒陳俚語上
侑歌聲
潭潭大府坐真王有子於今擁碧幢羽扇仁風辭霅
水熊幡和氣滿鄞江舞翻回雪隨清吹歌遏行雲度
美腔玉斝莫辭良夜飲佇看星聚首吾邦
壻王肅之就成親會致語
銀&KR0008;翠琯方承臘賜於九霄繡幕羅帷忽藹春風於四
座爰擁洞房之花燭式遄潭府之神仙宜有驩謠上資
雅宴恭惟直閣山東相種江右名家黃閤過庭夙推高
於是似緇衣流詠行擅美於並為乃攜華棣之賢來作
乘龍之客學士蘭陔挺秀璧水蜚英德日又新久著服
膺之譽卜云其吉遂諧坦腹之求佇聆琴瑟之和鳴永
慶鸞凰之偕老致政太保舂容桑梓蕭散林泉眷言玉
女之歸果得金閨之彦既成嘉耦斯秩芳筵莫辭醆斝
頻行且聽笙歌競奏某等叨居樂部幸遇良辰不揆荒
蕪敢呈口號
太宰巖巖正拱辰笑看雙鳳度東津冰清愛弟為佳
壻玉立難兄處上賓火毓鵲爐香藹藹月穿梅影酒
粼粼主人賸喜機雲集唯祝聯鑣侍紫宸
待王十六監岳致語
青旂風軟繡屛陡覺於寒輕綠野泉香玉甕更聽於酒
熟爰伸樂豈以叙情親兹重客之俯臨須長謠之上贊
恭惟直閣高材烏巷藹譽白眉詞章已紹於箕裘事業
可傳於衣鉢克篤友于之義來盟宴爾之歡乃因簮組
之相逢亟奉豆觴之先饋致政太保幸從閒適喜締姻
聯既承厚意之臨斯秩芳筵之報舞翻回雪歌遏行雲
莫辭卜夜之游且洽忘年之好某等叨居樂部幸遇良
辰不揆荒蕪敢呈口號
東皇旌旆到人寰漏泄春工露一斑已向江邨訪梅
萼卻來燈市賞鼇山主賓冰玉歡無盡伯季塤篪興
不慳欲識魯公須拜後微黃一點見眉間
代彌堅就趙府作會致語
香濃粧閤溫溫已綻於宫梅瑞藹煙堤濯濯初看於官
柳率是東君之陶冶宜開北海之樽罍爰有歡謠用資
高會恭惟少保郡王天潢巨浸學圃喬林文筆生葩縹
緲翰林之夢詩囊佩錦雍容長吉之游自持槖以分符
迄建旄而胙土力行謙德簡在宸衷佇須睿命之頒即
慶真王之拜已藹門闌之喜色更欣琴瑟之和鳴華席
團欒慈顔悅懌當此良辰淑景集兹重客嘉賓恭惟闔
座簮纓滿朝朱紫或澄清而攬轡或愷悌以開藩凡生
珠玉之淵悉是星辰之眷來臨燕豈共樂歸寧兹文監
飽私庭詩禮之聞藉親閫金蘭之契坦腹既逢於知已
齊眉將底於宜家羅綺叢中笙歌聲裏舞翔鸞之六翮
介春酒之一巵幸適雅懷莫辭沈醉某叨居樂部獲隸
伶倫不揆荒蕪敢呈口號
潭潭大府坐真王中有神仙聚畫堂玉潤曾聞韻琴
瑟冰清初喜見鸞凰扶輿和氣笙歌沸馥郁春風錦
繡光他日諸孫成宅相頷頭休羨郭汾陽
諸親慶壽致語
松椿林裏喬木成隂箕翼躔中老人聚耀可謂作福相
似皆由善政所薰燕喜初開歡謠斯洽恭惟判府某官
天潢毓瑞台鼎蟠基兩擁星軺備著澄清之譽三分符
竹大揚愷悌之風遂令託契之葭莩皆似脩齡之龜鶴
潁川太宜人慈容淑德華髮秀眉已登耋耄之春秋將
衍期頤之算數致政太傅晝遊錦繡日盛簮纓適當非
熊應卜之時復屆維岳降神之旦知府監簿知府安人
鴛儔偕老暢琴瑟以和鳴百九學士百十通判雁序聯
芳藹芝蘭而耐久以至宣城太孺清河秘書外黨懿親
吾鄉美行共此難老之集俱過稀有之年莫不吸沆瀣
之仙醪賞芙蓉之秋色笙歌雜遝羅綺繽紛合四座以
團欒沸千春而祝頌某等叨居樂部幸對華筵不揆荒
蕪敢呈口號
鬱葱佳氣擁叢霄又見端門遣使軺觴豆兼金真璀
璨茗香賸馥更飄颻雙旌容與留千騎三族耆龐聚
一朝正是瑶池八仙會介眉何必羨松喬
鄮峯真隱漫錄卷三十八
