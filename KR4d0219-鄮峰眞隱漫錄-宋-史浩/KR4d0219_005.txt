鄮峰真隱漫錄卷五
宋史浩撰
律詩
餞徽州李守(鎮元直)
當年仗策扣軍戲已有昌言簡帝知目見飛龍升白水
手扶赫日上咸池飄萍一世其如命剖竹專城會得時
三十六峰方秀發可無佳致付新詩
九重翔鳳舞絲綸聖主臨朝見故人德友再生洙水上
客星今起釣臺濱紫荷欲待明光曉紅旆先行澤國春
祖帳豈須懷别思來年馬首向城闉
次韻周祭酒所和館中雪詩
不作當年行路難平明下馬趁朝班歡聲漸入玉連鎖
瑞氣先凝金博山曾說歲穰占臘裏更傳天喜見顔間
歸來乞與新詩句清絶何人許共攀
造化工夫正不難幻成梅柳已班班清吟且可對冰柱
爛醉未應頽玉山鶴冷風亭來砌下鴈迷煙渚駐雲間
不移跬步居銀闕仙馭何勞著手攀
風急何辭上閣難且來共住玉京班一蓑已得詩中畫
萬疊休傳海外山未放微陽穿日腳少留清影在窗間
莫嗔愛入西湖社夫子龍鱗正許攀
梅花借喜雪韻
老去風光報答難樹頭春律喜新班忽驚斷岸一番雪
便憶故園千疊山斜日淡煙茅舍外冷香幽韻竹籬間
玉壺虚佐寒窗靜不敢呼童取次攀
看花容易詠花難自古何人立首班東閣五言還水部
西湖一徑指孤山度牆野月黃昏後啄雪幽禽去住間
冷定識渠真面目從兹桃李不須攀
謾取山樊作二難祗今風味若為班斜窺淺碧洛神賦
瘦怯輕寒姑射山小輟殊杯清影下競留新絶翠微間
枝邊青子垂垂出金鼎成時試一攀
次韻劉國正再賦
去臘尋幽良獨難杖藜何處見斕斑江村籬落雪晴路
水月池臺春近山紙帳朦朧來醉裏人家依約在林間
西湖處士君今是月曉多應獨自攀
次韻何國博春日隔年
嶰琯灰飛又一年綵幡聊復映皤然香催元日椒花酒
星點千家爆竹煙未分風光銷老裏擬追歡賞到春邊
憑誰為向東君說莫遣寒英趁野泉
次韻唐太博重過西湖(堯封嘉猷)
紅塵汩汩解窮年試說西湖思豁然上下層樓涵倒影
聯翩飛鳥没寒煙未須梅萼催詩興長有春風在日邊
安得扁舟去招隱雲窗相對聽鳴泉
少卿楊公雅喜士左舉善又東南之秀假樓居
為丹壺以濟人既謝以詩因出示輒次其韻
煙柳葱葱鎖玉欄樓頭偉觀熟窺斑不因置酒垂青目
安得開窗面北山塵市故知容隱者聲名無柰落人間
胷中賸有安民術且把丹壺與駐顔
和普安郡王桂子
嫦娥屑玉醖旃檀乞與人間秋後看已向水邊吟月曉
卻來花下立更殘西風把酒休催菊南國行歌不賦蘭
何必穠香千萬斛鼻端須此百憂寬
次韻恩平郡王丹桂
銀潢滚滚碧流長洗出清秋百種芳著蘂半殷生桂子
離羣獨立有天香仙人剥啄遥相過野老婆娑日在傍
正喜奇姿媚霜露不隨時世學新妝
送任秘監龍圖知洪府(古信儒)
夫子胷中萬頃寬照人英采玉峰寒難蟠凜凜虹蜺氣
易捨峩峩獬豸冠秋在石渠同過鴈春回江渚卻鳴鸞
由來内外俱行道達者何曾異轍看
代恩平郡王賦董氏園亭
怪底王生願卜隣巖前有月對頥真夜深清影頻侵戶
日永虚堂不著塵能向箇中參妙旨郤於忙裏作閒身
朝回試解黃金帶即是毗耶彼上人
次韻任龍圖留别
挂席桅檣倚數尋小風吹飽思難禁三千奏牘曾醫國
十萬兵屯已屬心江路疎梅春意近楚天孤鶩曉煙沈
是中秀句應無限著眼歸鴻遲好音
上普安郡王生辰
朔風吹律醖霜嚴帝遣神仙下斗南闕月遡弦金作縷
非煙效瑞錦成嵐半生漫吹欣相遇一瓣濃薰已徧參
欲向今朝伸善頌世間唯有達尊三
銀潢雙派毓諸昆始信閒平不足論畫戟森嚴韜虎豹
玉階芬馥藹蘭蓀明光殿下紆萊服命衮叢中上壽尊
長立首班扶帝社是為天下爵之尊
壽鄉日月緩征轅箕翼光芒萬古存龜上碧蓮波蕩漾
鶴歸華表影翩翻笑看曼倩三偷果坐閱劉晨七世孫
綠髮扶疎受修日是為天下齒之尊
堂堂玉立冠宗藩中有澄波撓不渾彩筆英辭追電影
黃鐘和氣散春温不言自是行天運獨智何妨入聖門
忠孝一心唯戴主是為天下德之尊
次韻林寺簿立冬日齋祠精進寺
籃輿忽得到林間飛鳥翩翩相與還俎豆欲嚴來日祭
軒窗聊共此時閒芬敷殘菊添秋色搖落蒼梧見遠山
夫子肝腸真錦繡歸途新句已班班
次韻王龜齡校書梅花(十朋)
底處衝寒欲放梅柴門雪壓為伊開酸風不管欹紗帽
冷豔終朝粲玉杯尚覺西湖三徑遠先吹東閣五言來
一枝入眼君須借莫遣高樓怨笛催
朔風吹雪障江梅不著詩攻不解開正恐與花無半面
胡然有意及三杯清涼怕逐炎炎去澹泊曾參的的來
祗向茅簷露消息華堂虚費管絃催
贈楊都運持節䕫路
帝城祖帳溢千夫又遣星軺下蜀都春晝預知看衣錦
秋風可但為思鱸北方泉貨須留地他日車輪賸結蒲
萬里未應懷别恨與君元不隔江湖
次韻張臺法元日書事
好事東君不憚勞點妝梅柳見才高盡輸好景資元日
故遣清齎屬我曹錦繡忽貽新筆墨瓊瑶無以報瓜桃
春風染徧西湖綠且滌金杯共潄醪
次韻黃虚中春懷
虚中慷慨悲歌士也久浮沈州縣吏今逢識拔將
弭旆合肥作春懷詩以自喜此行既時達輒用韻
以餞之
杏園桑陌草連空點點殘紅濺晚風籬落喜聞營細柳
煙塵徒爾隘新豐不因宣室咨梁傅安得朝廷知弱翁
他日淮肥驚鶴唳金龜似斗合須公
和建王雪
春風剪水出雲來著處為花是有才柳絮壓鹽知句麗
銀杯逐馬看朝回已開謝砌俱堆玉不信何郎只詠梅
梁苑詞華萃文傑笑渠楚國賦陽臺
和建王頥真庵
蒙示頥真庵詩竊窺淵雅有心融自得之妙循是
而往太古之音不難也欽羡之餘輒次韻奉勉
夫君錦繡裹肝腸思湧秋濤溢海塘曾向囊中明的礫
卻來句裏得清涼妙因目擊初無語神與天通自發光
欲識至音還太古湖江道術兩相忘
次韻陳察平望有作
白旄黃鉞擬親麾勝氣俄周天四圍犬豕聞風先獸駭
狼狐見月已星稀欎葱非霧中原在岌嶪神京大駕歸
讜議更須頻啟沃間無容髮是投機
再次韻馬德駿郎中
父老駢肩不可麾鑪煙爭遶御班圍共瞻帝所天光近
更識淮壖馬跡稀丹扆預傳雄算去元樞先奏凱歌歸
由來干舞苗民格即是姚虞上上機
戈鋋掣電萬人麾無霸空矜大十圍關外羽書長踵至
路旁烽火覺煙稀已聞異域離心久行見名王稽首歸
箇是吾皇用神武小臣寧能洩天機
又次韻
當年複被乞州麾敢意今朝扈禁圍光閃雪矛情益壯
聲傳玉漏夢全稀已無馬向清淮飲端有龍從白水歸
倚柂預思歌凱後却尋鷗鳥共忘機
健筆如椽不輟麾瘦生端復減腰圍昔人句法今誰在
當代文雄似子稀光焰故應侵斗去葩華直欲挽春歸
鑪香一瓣真消得擬向君家覓錦機
游雨花臺
試扶鳩策上煙霞尚想當年天雨花潮熟野航歸别浦
雪乾宿鷺點晴沙高連西竺三千界俯眺南陽十萬家
更欲雲開窮遠目欎葱起處認中華
次韻馮圓中郎中游甘露寺
試憑古刹俯江城追思孫權共孔明三國有人成底事
六朝何代不交兵中原天子今恢復北塞烽烟始削平
附翼攀鱗真際會小臣亦解說功名
喜到鎮江復用前韻
試於京口駐旌麾仰覘清光在日圍浮玉林巒隨指顧
平山欄檻尚依稀煙塵已逐樓蘭去城郭空驚丁令歸
摩撫正須煩愷悌進攻初不礙乘機
次韻建王秦府有感
世間誰不有興亡堪歎伊人事最彰詩禮未聞傳似續
樓臺先欲芘淫荒自從冠履歸泉下無復輪蹄塞柳行
冨貴由來保勤儉高危滿溢豈能長
次韻梁諫議吴殿院二詩
江臯晚望
煙銷晴日淡籠沙佇立江臯望眼賖金刹倚空知梵宇
青蓑著艇見漁家時平喜聽三京復亂定還拚兩鬢華
丘壑滿胷隨處好不妨旌旆過雲涯
阻雨未到金焦
萬古金焦浪拍沙隔江雖邇到何賖頗聞敵馬輕千里
未省瓜州今幾家隂雨連宵舟懶動好風吹曉日方華
會須急作登連計建鄴明朝在一涯
恭和御製秋晚曲宴詩
清時睿澤浸函生和氣熏陶萬寶成迺即上林開特宴
更容廣樂奏新聲奉觴劒履風雲合立仗旌旗日月明
興國舊儀欣再讀願觀混一致昇平
恭和聖製秋日秘閣觀圖書宴羣臣詩
舜承堯治煥有章祥開東壁正騰光天臨廣内朝班肅
宴欵僊山午漏長已慶車書同薄海行看琛贄盡名王
由來服遠先文德不待將軍出定㐮
送曾原伯大卿赴江東漕運
予家鄞江原伯中躬兄弟寓山隂投分極密以其
能盡道事親方以類聚也予再參揆路上欲求忠
臣於孝子挽原伯為宰士是時中躬擁橐治吴興
太夫人汎苕霅往來季孟間甚適既而中躬移鎮
京口太夫人以良遠為念原伯丐外以為悅今丞
相實貪賢能之遷大司農勉其留原伯請益力乃
擬江東漕以進上方隆孝治矜其志而可之於是
地之相近版輿得以順適如在吴興時也縉紳萬口
謂人子之與榮未有如斯之盛者於其行也予不
可以無言
闊步駸駸上要津忽求補外為寧親不貪農扈登卿
月正喜秦淮擁使輪相就二男真孝子益尊八座太夫人
臨岐勿復深言别看即斑衣侍紫宸
與謝守殿撰(師稷務本)
某時暫出郊遣甲隊將迎又遣千騎講門迎之禮
此豈閒人所宜得者閔中叔不以口腹累安邑某
安敢以放浪之迹勞人如此輒以鄙句見志自今
乞免庶幾安居不然將徙之荒野不復敢到城闉矣
乞得閒身欲自由便當尋壑更經丘力除驕志期爭席
盡洗機心為狎鷗兵衛旌旗真冗長門迎車馬謾諠啾
賢侯幸得同聲臭此禮從今合罷休
山間偶成(辛丑十二月一)(日)
乘興籃輿竟出關故園重見一開顔鏡鸞瑩徹冰中水
僧衲斕斑雪後山已許梅花供勝賞更邀酒子伴清閒
明朝未忍為歸計猿鶴方兹喜我還
次韻務觀遊四明洞天
風煙偶爾屬吾邦箇箇松筠聳碧幢奎畫百函龍作衞
雲岑四面石為窗水邊自喜陪振鷺籬外從渠有吠厖
多謝故人迂五馬清談剔盡幾銀釭
與東湖壽老
乞得西湖養病身小園真隱謾頥真已將竹院舍幽客
更築鄉畦招可人茗盌晝看花墜影吟窗夜與月為隣
清涼境界天家予自是全無一點塵
走筆次韻吴判院
世態螳螂謾捕蟬誰知富貴本由天但令冊府荷冰鑑
何必熏爐擁燧煙一曲賜來成别墅百杯贏得吸晴川
可人過我談名理月到紗窗興欲仙
竹院曇老病目寄詩索和走筆次韻
平生雙眼只觀書今日休分紫奪朱青白泯然從客至
席階及也要人扶丹砂佇使清明在金屑應嫌計策疎
幸有鑠迦全透頂不妨洞見混元初
次韻劉廷佐(夀居仁見過出示佳篇仍許寵臨)
道林袖裏出清新珠玉離離光照隣知是謫仙尋麗句
寄來真隱是陳人幾年卜築成三徑今日聲名重萬鈞
汀草岸花增意氣從兹日月是青春
挽辭
顯仁皇太后挽辭
白水神龍躍蒼梧繢翟歸八紘瞻夀母二紀御慈闈春
酒霞方爛秋陽露已稀傷心老萊服不上赭黃衣
霜曉東朝路鳴笳素葆飜龍輴菆禹穴魚鑰閟堯門助
奠風雲合纏哀海嶽昏唯餘慈儉寶垂裕九重尊
高宗聖神武文憲孝皇帝挽辭
赤伏膺符日皇圖若綴旒配天期祀夏復古果興周再
造承三統維新叙九疇世方知藝祖燕翼有貽謀
宸謨先自治鄰壤憺威稜翼翼慈寧殿峩峩永祐陵朔
南兼覆冒遐邇悉豐登隂德順陽報真人嗣中興
郟鄏年方永崆峒道益隆憂勤三紀外揖遜一言中堯
屋心非有虞琴養正豐乘雲帝鄉去率土動悲風
北内笳聲咽旛幢蔽九關龍輴菆禹穴馬鬛等秦山會
奠風雲慘垂洟雨露潛傷心未央殿時節玉巵間
念昔延英對皇心眷瑣材飜身辭璧水舉武上蓬萊日
轂扶今聖槐庭上亞台大恩無路報淚血濺餘哀
姑夫王知錄挽辭
聞說先生效一官清風已自迫人寒功名未究黃粱夢
雲漢先成白玉棺潤屋何妨藏萬卷過庭咸喜得雙鸞
武陵仙窟君歸去落莫桃花淚不乾
豊必強母郭氏挽辭
汾陽遺澤渺千春來配名家德有鄰蟾窟初看攀桂子
萱堂忽失斷機人秀眉影屬霜縑淨斜日風開丹旐新
錦軸已聞生命誥贈黃從此踵松筠
林通判妻挽辭(待問)
夕郎凜凜餘風烈有女猶為世婦師處已幽閨推德厚
相夫賢路已名馳秋天零露銘旌濕曉月沈光獨鶴悲
他日贈黃頻錫寵冡前羊虎石纍纍
致政王宣義挽辭(左相冀公之父)
聖世尊遺逸先生道最優浮名付詩酒高論屈公侯方
綰新荷綬俄隨夜壑舟唯餘義方訓歲晚欲興周
天大于門報人歌竇氏芳諍臣登冡嗣聖德在吾皇栢
慘方廬墓琴祥定趣裝他年疏大國錦軸屢燔黃
趙開府衛國夫人宋氏挽辭
生居宅相寵無倫來蔭金枝德有隣夫擁齋旄儀上宰
身兼郡主國夫人方看十子翻丹鳳忽憶三山駕紫麟
霜潔蘭薰全懿美史官秉筆正誾誾
吴明可閣學挽辭
持橐甘泉日英聲聳縉紳循良六郡守蹇諤一臺臣德
亞耕莘叟年同釣渭人設施渾未盡識者為眉顰
虞好古挽辭
躡屩擔簦不厭頻治安有策上嚴宸朝為逆旅馬助教
暮作南昌梅子真豈是天教亡寸禄秖應身欲到三神
從今遂泯凌雲氣挂劒寒松淚滿巾
樓子善使君挽辭
游夏淵源鮑謝才聲名雖泯思無涯人間一葉靈芝落
地下千年玉葉埋彭澤素琴塵自滿茂陵遺藁志全乖
惜君多少凌雲氣挂劒青松秖愴懷
壯年方喜脫塵埃便把州麾上釣臺冰鑑已明消健訟
民膏不取却餘財官箴信爾無遺恨家學端知有自來
欲識邦人思愷悌水聲山色亦興哀
丞相魏大觀文挽辭
姚江得尉是公先鳳沼居慙我在前退處對栽三徑柳
追歡時共五湖船尚嗟鄰好無多日何遽歸程隔九泉
苒苒衰遲易傷感送違陡覺淚澘然
趙叔達侍郎挽辭
山東真相種邂逅處鄞川折桂丹猶渥持荷紫更鮮清
談誇衆口大筆炳遺編無限凌雲氣沈埋向九泉
江外昔分符人皆詠袴襦有書充棟宇無屋遠庖厨容
膝淵明舍飲瓢顔氏徒莫言太清儉本是列僊儒
錢師魏參政挽辭
冠歲踵英游橋門雋逸流文章唐社老事業漢留侯未
旨黃金鼎先成白玉樓經綸展不盡識者為時憂
王季海丞相挽辭
寶歷隆興記張羅獵鉅公斗南人傑用塞北馬羣空紫
橐論思績黃扉造化功秖今收實效四海暢淳風
胡長文閣學挽辭
聖主當年側席求一時獻替盡嘉謀刑名不作漢晁錯
忠義有如唐馬周夕闥未酬懷鼎志坤臣徒起袴襦謳
忽乘鶴馭凌雲去應與叢宵造物遊
袁和叔父宣義挽詞
學子摳衣三鱣堂芝蘭郁郁苞芬香古人用器列彝鼎
前輩遺編充棟梁事業未容傳信史功名端合付賢良
佳城他日祥光聚知是幾番焚贈黃
鄮峰真隱漫錄卷五
