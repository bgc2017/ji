鄮峯真隠漫錄卷二十一
宋史浩撰
王府撰述
普安郡王上皇后生辰詩
瑞氣擁叢霄椒房載誕朝露餘秋半重月近下弦饒赤
伏扶東漢清風表内朝詩書勤有味儉朴富無驕翠輦
慈寧侍霞裾帝所招祥開三島宴歡動六宫謠繡綺張
堯屋笙竽合舜韶仙桃金母獻丹桂素娥飄皇歷推難
老朱顔共不凋瑶觴稱萬夀歲歲拱岧嶤
普安郡王辭免除使相封建王表
恩綸忽播斷自宸衷禮典驟隆駭聞衆聽輙貢由衷之
悃冀推從欲之仁(中謝)伏念(臣)夙以穉蒙誤膺鞠育膝
下日漸於訓誘胷中每愧於昏冥逮親外傅以横經更
欵内庭而聞禮粗知向學已屡叨榮雖在父慈恩愈隆
於天地其如子道效未展於涓塵遽更鉅鎮之麾幢仍
胙真王之爵土視儀揆路衍賦轅田惟兹異數之駢加
益重𤨏材之非據而况皇帝陛下方隆責實之治大嚴
信賞之科苟或私親將誰勸善㐲望公衡平施哲鍳旁
昭亟追寢於誤恩俾姑安於舊識儻雨露之澤不偏厚
於閨門則日月之光自無虧於寰海
又謝表
父子之恩素洽斯欲正名爵禄之寵彌隆益為過分倖
非可覬心不遑安(中謝)伏念(臣)資匪過人志惟務學每
慙譾薄曲荷生成論私恩則天地難名叙感戴則筆舌
奚既方懼寵章之太渥何期縟典之遽頒沃壤連阡陪
厚土田之賜真王胙國復兼將相之權揣稱奚堪控辭
弗獲退惟忝冒彌積凌兢兹蓋伏遇皇帝陛下道貫三
靈化周四海宅乎清淨灼知治亂之原斷以剛眀務壯
本支之勢致兹盛舉猥逮非材(臣)敢不仰體聖懷恪遵
慈訓此生事主竭忠孝於一心他日承顔期弟兄於百
數
普安郡王謝賜玉帶表
王人荐至聖德愈隆荷綸語之丁寧賜章身之璀璨撫
躬非稱拜賜增慙(中謝)臣竊以束帶立朝夲臣子之常
分於玉比德出國家之異恩自惟甚愚何以堪此兹蓋
伏遇皇帝陛下至仁澤物大度匿瑕故惟追琢之珍以
飾凡庸之質臣敢不仰思洪施俯勵丹衷欽以自新不
越凖䋲之内寳其無玷庶昭君父之恩
又謝面賜玉帶表
榮瞻黼座方諧就日之誠寵佩身章獨奉截肪之賜束
而端拜愧不勝言(中謝)竊以君之視臣以觧衣而知意
厚父之愛子亦觧帶以示恩隆矧復飾以英瑶傳之華
衮有何尤異冒此寵榮兹蓋伏遇皇帝陛下睿眷有加
誠心不息欲羣工之改觀畀珍御以增輝(臣)敢不仰懷
臨授之恩深體教忠之意自知報德惟有竭身
又謝賜鞍馬表
仁心惻怛俯憐子職之勤寵數便蕃遽出帝閑之駿蒙
恩至渥行道有輝(中謝)伏念(臣)猥自叨踰每防驕逸惟
是晨昏之間少殫奔走之勞何意施發乾龍錫先晉馬
材既推於騄駬飾竝燦於纓鑣退揣無功實惟非據兹
蓋伏遇皇帝陛下化鈞子育愛軫天矜特頒清駿之姿
以代馳驅之役(臣)敢不恭承君命仰體父慈飬志為先
敢徒須於駕馭竭身以報庶或罄於疲駑
建王上皇后生辰詩
誕節秋強半扶輿靄瑞煙鯨江潮罷弄星漢月將弦母
德施隆載隂功洽普天葛覃資務本卷耳助求賢嘉頌
來宫内歡聲溢帝前耽耽登䆳殿楚楚秩初筵列侍環
珠蘂清歌郤管絃金英浮夀客丹頂舞胎仙願諧君父
祝同享萬斯年
建王辭免眀堂大禮加恩劄子
(臣)猥以凡姿陪兹釐事仰玉佩珠旒之戾止慶雲車風
馬之慱臨獲與盛儀已為過幸更增真賦豈所宜蒙伏
望皇帝陛下曲軫聖慈俯昭愚分亟追還於渙命庶少
逭於師言
又辭免表
槐庭誕告真錫戶租芻悃瀝辭未回天鍳敢伸再凟冀
徹九重(中謝)伏念(臣)生本顓蒙居懷祗惕屬逄上聖創
舉彌文即合宫王政之堂展周家宗祀之禮帝親降格
乾乾本自於一人籩豆靖嘉濟濟率由於多士濫尸亞
祼敢意加封假設微臣遽拜此恩必謂陛下獨私其子
是因小已仰累大公伏望皇帝陛下廣運堯天眀開舜
日深鍳伐檀之刺勿辭反汗之嫌儻使閨門霑澤不譏
於偏厚庶幾寰宇輸忠盡底於忘勞避寵命以循牆俟
俞音而蹐地
又第三辭免表
睿澤誤敷既非愚衷上凟遂至於三惟兹自見以甚眀
期於得請而後已(中謝)伏念(臣)賦姿雖鄙遭世寖昌夙
禀義方粗知分守重念兹恩之渥其將何德以堪屢控
懇辭未蒙孚允豈蓋高之天聽忘有欲之人心良由禱
意弗堅故乃俞音尚閟矧總章之成禮宜宣室之受釐
儻欲均其餕餘盍亦捨其嗣息庶幾此惠雅盡至公伏
望皇帝陛下由義斷恩察情非偽必反告廷之命用昭
知子之眀空臆籲天企踵待命
又謝表
禮行重屋方翕受於蕃釐恩錫羣工爰驟頒於列邸懇
辭弗獲銜愧無窮(中謝)伏念(臣)材不逮中識難語上承
顔六寢謬處長男蕆事九筵叨塵亞獻仰止聖人之饗
載欣縟典之誠敢意天恩遽加井賦連阡既廣負乘居
多兹蓋伏遇皇帝陛下保民而王肆類於帝謂致孝莫
大於嚴父式講上儀謂歛福當錫厥庶民爰敷大霈致
兹𤨏質亦荷殊私(臣)敢不祗服聖謨益虔子職字而知
孝得於觀感之間食不違仁誓以捐糜而已
建王謝移鎮加恩表
宣室受釐惠復均於列辟洪都易鎮榮併錫於真租更
敷出綍之言莫許循墻之避凌兢拜命揣度懷慚(中謝)
伏念(臣)猥以凡姿與兹熙事刺經作王制朝方講於上
儀宗祀於眀堂身獲陪於亞獻惟帝親之降格本神聖
之虔共方欣縟典之成敢意洪恩之洽肆易齋壇之節
往當天寳之區增畀戶封庸昭帝眷永念伐檀之刺彌
深負乘之憂兹蓋伏遇(云云同前)
建王免出征先行劄子
(臣)比者恭聞陛下以敵勢猖獗減膳避殿(臣)坐不安席
食不甘味竊思蒙昧徒有此身不能為君父少施寸力
以寬聖慮是以不避天誅請因聖駕親征荷戈前驅率
勵將士捐軀以報厚恩誠出一時之情不思陛下所以
望(臣)者在於此(臣)今思之實是過言恭惟陛下親御六
軍蒙犯霜露六宫不隨行扈從之真誰當親近(臣)為陛
下子飲膳湯藥(臣)不在左右其將誰任其責以是論之
(臣)决不可先行况今陛下委任將相尚未有成功(臣)今
綿力又何能為是用冒急上聞以改前說伏乞陛下赦前
言之失知(臣)前日獻言激人臣之忠今日悔過盡人子
之義則(臣)區區之心庶乎可白矣
又上皇后劄子
(臣)昨以國家多事爹爹陛下焦勞(臣)以一時忠憤所激
遂具劄子請先效命乞媽媽聖人為達此意蒙聖慈委
曲思慮所以保全回護甚至(臣)實深感恩(臣)今思之前
言甚失萬一爹爹陛下親征(臣)為人子安可不在左右
况(臣)材能不逮諸將設有委使將來必致疎闕今有劄
子一封力陳悔過伏望媽媽聖慈更賜籌度如當時曾
奏知爹爹陛下即此劄便乞敷奏如或前劄未達亦吾
媽媽聖人周旋保芘庶幾(臣)改過之誠上達天聽少得
自安
建王謝賜玉帶笏記
對揚楓陛咫尺龍顔錫寳帶之萬釘燦良珍之九德光
華溢目感媿兼懷
面賜玉帶謝皇后笏記
感鴻私而入謝錫寳帶以增榮仰荷坤儀肆加賁飾載
循僥冒深切戰兢
又謝賜玉帶笏記
命出層霄帶横寳玉顧無功而被寵徒揣已以增慙
賜玉帶謝皇后笏記
比荷母辭肆加帶飾服侈無瑕之寳愧增有靦之顔
又謝面賜玉帶鞍馬笏記
帶佩玉紋駟馳寳勒荷大庭之臨賜撫小已以震驚
面賜玉帶鞍馬謝皇后笏記
玉帶垂魚金羈控策拜外庭之榮寵荷中殿之恩慈
又謝正日觧玉帶面賜笏記
天顔咫尺寳帶焜煌揭大賜於廣除激危衷之至感
謝正日面賜玉帶謝皇后笏記
適覲龍顔荷頒玉帶眷言賁飾之寵實由坤載之私
建王賀天申節笏記
三靈洽慶夙開繞電之祥萬玉通班咸罄後天之祝矧
居子道尤喜親年化日舒長庶彙既均於椿蔭仁風鼓
舞微生永遂於萊嬉
又賀皇后生辰笏記
萬寳慶成六宫騰頌爰祝無疆之筭以符載誕之辰效
法齊天久視青霄之日月承顔戲綵願為白髮之兒童
建王辭免升儲劄子
臣賦質庸鄙遭世盛眀事父事君曾未殚於忠孝荷恩
荷寵巳備極於光榮敢謂更沐皇靈驟陞儲貳内量已
德既空乏以難勝外考人言將沸騰而不止伏望皇帝
陛下睿眀深燭渙號亟收庶使愚衷獲安舊秩
又辭免表
中頒詔旨蓋出聖心退怵寵榮莫安愚分敢伸再凟上
扣九重(中謝臣)聞少海波澄源從巨浸前星光潤象拱
太微歴觀隆盛之朝必重元良之舉所宜著德允協具
瞻伏念(臣)生也甚愚長亦無取徒依慈蔭疊冒恩光胙
土建旄將相之階已極承顔順色愛欽之道未優第懷
兢懼之心蔑有紛華之慕今者誕揚制綍肇建儲闈寵
以更名俾之勝任丹懇亟輸於誠意清宸尚閟於俞音
雖陛下愛子之心有加無已在微臣揣己之分何德以
堪伏望皇帝陛下天地有容日月其照察(臣)素無矯偽
知臣已極叨踰亟裁門内之恩少逭天下之議誓尋舊
學以報洪私
又第三辭免表
荐貢忱辭期止青宫之建未回淵鍳復輸丹悃之私(中)
(謝臣)聞無功受禄者見刺於詩人惡盈好謙者垂規於
易旨苟違此理雖得奚安伏念(臣)生覆載之間荷顧復
之賜爰從稚齒未施尺寸之技能已被宸恩久冒崇高
之富貴官居極品爵胙真王静言及兹良以為懼豈意
龍廷敷告鶴禁宏開雖懷苟得之心敢冒疾顛之戒伏
望皇帝陛下仁風溥博智日昭融運獨見之剛發至公
之斷不以愛子之意有累知人之眀憫其忱誠賜以矜
允儻容竭力俾專問寢之晨昏願止誤恩姑緩升儲之
歲月
又謝表
風雷渙發屢輸非據之辭天地恩隆未寝惟行之令寵
知上出感自中深(中謝臣)聞大人繼眀見乎離長子主
噐出乎震漢文預建時惟享國之長周武師行老有奉
親之樂莫不皆騰茂實始正元良伏念(臣)量乏淵冲材
非玉裕每愧寵榮之畀獨因鞠育之私將相侯王濫吹
非酬於功德詩書禮樂潜心未究於指歸何以祗奉綸
言驟升儲禁兹蓋伏遇皇帝陛下凝圖丕赫受命漙將
仰承宗祏之休敷求祼鬯之助聖謨中定靡由大臣近
侍之謀闊典肇稱非采議郎博士之奏命由獨斷恩出
殊常(臣)敢不俯勵丹衷虔遵睿訓冬温夏凊雖竭報於
生成幼學壮行誓無忘於忠孝
普安郡王恩平郡王薦顯仁太后黃籙青詞
洪造難名靡聞私福真科有法可援冥途輙傾懇切之
誠仰動妙冲之鍳伏念(臣)等姿從稚弱運偶休眀式聫
宗属之邇班逮事吾君之夀母恩惟海嶽報未絲毫俄
空長樂之闈遽上層霄之路雖生逢慈儉曾無歉於仁
心而去即逍遥尚有祈於道力是用叩三境玉皇之聖
演九幽金籙之文建彼法橋助兹靈馭伏冀龍興雷動
羽仗星馳肸蠁遐臨導神遊於帝所鴻龐下霈綿寳歷
於皇圖誓竭微衷上酬大賜
建王醮宅青詞
天道無私故能善貸神心可格厥有至誠謹殫祗祓之
衷上動聰眀之鍳伏念(臣)生即叨於榮寵居巳愧於高
眀比鳩土木之工實銜君父之賜因基革故指日落成
仰止珠躔燦森羅之象緯俯思棋壤環窟宅之神靈方
當興作之時寧免震驚之咎儻忘愧謝曷遂妥寧用即
良辰肆嚴净供瓊篇蘂笈爰備演於仙儀鳳蹕龍輿冀
遐周於塵宇庶昭一念永錫百祥風雨震零已享帡幪
之賜門闌静謐尚資覆幬之恩誓竭忠勞仰酬眷佑
又顯仁皇后小祥黃籙青詞
三境玉京俱闡慈悲之教九幽金籙是為拔濟之科輒
控危衷仰扳至鍳伏念(臣)自從幼稚逮事慈寧荷大母
之劬勞極聖時之眷寵邈矣遐霄之往奄然新榖之升
懷德罔窮寓哀無所敢憑道力上助仙遊伏願鳳蹕龍
輿降泬寥之神馭玉書丹篆援冥漠之修塗享快樂於
諸天畀安榮於丕祚誓殫末景仰答大恩
鄮峯真隠漫錄卷二十一
