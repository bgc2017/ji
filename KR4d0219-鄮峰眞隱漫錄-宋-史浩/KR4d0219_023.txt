鄮峯真隠漫錄卷二十三
宋史浩撰
疏文
天申聖節功德疏
月紀正陽協元聖誕彌之慶星流華渚啓皇家長發之
祥凡居覆蓋之間舉有歡欣之意矧膺閫寄舊服宰司
不憑清淨之文曷罄延鴻之祝尊號太上皇帝伏願後
天難老如日方中壽豈萬年永享無疆之樂本支百世
幸觀有道之長
華渚流虹戴臨誕節羣心就日請祝聖人爰繙蘂笈之
書式贊蘿圖之慶尊號太上皇帝伏願燕謀增衍鴻算
益隆乾清坤夷並受兩儀之貺堯父舜子永齊二帝之
年
二百載而中天允符興運一千年而誕聖於赫昌辰敢
憑西竺之因用介南山之壽尊號太上皇帝伏願堪輿
並貺箕翼齊休降福穰穰誕保無疆之慶為衆父父永
觀有道之長
電繞樞而虹流渚篤生上聖之期嶽脩貢而川效珍共
獻後天之禱式嚴梵宇伸演貝書傾葵藿之誠心祝岡
陵之睿算尊號太上皇帝伏願神靈擁祐福順駢臻大
安大榮度越西方之無量時萬時億等夷南極之長生
下及海隅同躋壽域
乾為父而坤稱母篤生上聖之辰嶽脩貢而川效珍預
致後天之祝敢仗龍華之會永延鳳歴之期尊號太上
皇帝恭願富壽康寧神祗安樂億萬年之社稷已高付
托之勲八千歲之春秋永享昇平之養
火德紹堯協乘離之興運日符祚漢當載震之昌辰輙
憑西竺之梵香仰祝南箕之睿算尊號太上皇帝伏願
神祗薦祉社稷儲祥帝與九齡益介降年之永嵩呼萬
歲用彰申命之休普及寰區同躋仁壽
簡上帝心久格明昌之治為天子父式臨誕育之辰慶
洽九重歡均萬類爰闡龍華之會仰祈鳳歴之長尊號
太上皇帝伏願保合太和緝熙純嘏聖子以天下養同
介祉於萬年敵人以侵疆歸永推恩於四海
炎歴紹開聖人特起神明薦祉式符震夙之辰梵唄揚
音用衍升恒之祝尊號太上皇帝伏願與天難老介福
無疆非心萬乘之尊見堯仁之惟大永享九重之養彰
舜孝之彌隆普及邇遐咸躋富壽
馬化為龍巳肇中興之運虹流在渚式丁載育之辰敢
憑西竺之浮因用介南山之遐壽尊號太上皇帝伏願
體符乾健道合泰通天子有尊永享萬方之養敵人效
順益推四海之恩覃及華戎並躋仁壽
堯仁舜孝丕昭晏粲之期地久天長率籲龐鴻之祝敢
趨淨宇祇祓丹誠尊號太上皇帝恭願社稷儲休神祗
薦祉享一日三朝之大養交四方萬里之歡心祝聖人
壽曰辭雖益光於謙德為天子父乃貴願永御於隆平
流虹繞電式開震夙之祥就日望雲共祝綿延之祉爰
憑梵果益衍帝齡尊號太上皇帝伏願萬夀無疆百禄
是荷儲神玩意坐觀寰宇之昇平侍膳問安長享聖君
之尊養
會慶節功德疏
天佑民而作君允屬誕彌之慶臣歸美以報上敢伸善
頌之誠恭叩淨方仰禆睿算皇帝陛下伏願受帝之祉
如日方中八千歲之春秋永錫難老億萬年之基業坐
致中興
彌月載臨式應流虹之瑞溥天同慶咸輸就日之誠輒
憑翻譯之文仰罄延鴻之祝皇帝陛下伏願治隆上古
德服遠夷寶祚無窮歴數過有周之永輿圖盡復謳吟
思大漢之歸
有王者興應半千之休運使聖人壽衍億萬之脩齡敢
憑西竺之因用慶南山之祝皇帝陛下恭願道尊古昔
德並堪輿既令窮幽極遠之人永離兵戰將見長生久
視之報併祚皇躬兩宫益享於歡榮四海同躋於晏粲
會兩曜於析木之津誕彌厥月起三呼於嵩山之麓壽
考維祺爰欵名藍肅延梵侣庶因殊利用介多祥皇帝
陛下伏願道格高穹德霑羣品九州四海既躋仁壽之
塗億載萬年永享昇平之福
寶歴延鴻祥開華旦聖君誕育慶溢綿區敢憑覺海之
淨因用表愚衷之虔頌皇帝陛下伏願萬靈效順諸佛
薰慈沙磧迢遙喜牛羊之被野楓宸邃密享玉帛之盈
庭嘉與生靈同躋仁壽
三靈眷命方開出震之祥萬國歡心同起後天之祝仗
鴻因於釋梵祈睿算於岡陵皇帝陛下恭願丕冒華夷
混同文軌符郟鄏之定鼎三十六世以彌昌越廣成之
脩身千二百歲而未極
誕彌厥月肇開甲觀之祥於斯萬年敢效華封之祝式
憑妙果仰祐睿齡皇帝陛下恭願如日之升後天不老
五百里藩五百里衛均被仁風八千歲春八千歲秋永
隆親養
十月為陽瑞電占樞星之繞一人有慶歡聲激嵩嶽之
呼爰欵精藍特憑淨侣宣琅函之祕語言寶歴之洪休
皇帝陛下恭願如日常明與天齊壽行聞漢都護歸奉
萬年之觴願同唐宰臣恭獻千秋之錄
黃河清而聖人生式契千齡之會南極明而天子壽敢
伸三祝之勤廣裒梵宇之良緣仰贊楓宸之景福皇帝
陛下伏願太元授筴鼎祚延洪問安奉長樂之歡受祉
垂後昆之裕九州圖籍重恢禹迹之山川萬里梯航盡
效漢庭之玉帛
顯仁皇太后生辰功德疏
毓聖人躬為天下母爰紀誕彌之慶普伸祝頌之誠恭
演靈科肆陳淨供皇太后殿下伏願與天無極如日方
升天子必有尊永副九重之養百姓徧為德更均四海
之歡
太上皇后生辰功德疏
涼生桂殿序適届於清秋慶衍椒房詳誕開於彌月恭
集竺園之妙果仰祈南極之遐齡尊號太上皇后伏願
均享萬年並臻五福配天同久常共樂於昇平受禄無
疆用永膺於尊養
女英殯於虞帝既臻偕老於萬年太妊生此文王更得
歡心於四海慶誕彌於北内祝壽量於西乾尊號太上
皇后伏願配日長明如松並茂雍容膝下享聖子之綵
嬉豈樂壼中見來昆之黃髮
皇后生辰功德疏
景貺維新方衍長秋之慶遐齡申錫式開彌月之祥輒
憑翻譯之文仰祝綿延之祉皇后殿下伏願配天同久
並日齊明婦事兩宫永佐九重之養母儀四海益隆百
世之休
乾象昭回仰四星之炳瑞坤儀震夙罄八表以騰歡敢
憑梵唄之良緣用祝椒塗之遐筭皇后殿下伏願至明
儷日厚德承天祇婦道於兩宫化成海宇貽厥孫謀於
百世慶篤家邦
皇太子生辰功德疏
前星增煥夙鍾儲禁之祥彌月載臨誕啓璿源之慶式
憑善頌仰贊遐齡皇太子殿下伏願輝潤無窮燕貽有
永仰少陽之德見國本之彌崇扶太極之尊與皇圖而
並久
儲宫衍慶喜適届於誕彌靖館翻經請虔伸於頌禱皇
太子殿下伏願三靈錫佑百順駢臻歡侍重闈共介無
疆之壽光臨貳極永符有道之長
昌國保塯道場疏
暵其乾矣斯成萬㙧之儲雨以潤之則失一年之計敢
憑佛果上動天慈伏願慧日流空仁風扇海凡有波瀾
之地悉為冰玉之區三日之霖利不遺於農畆六月之
汛課自足於版書惟微不獲之一夫庶顯無邊之大覺
昌國洩潭祈雨疏
民亦勞止莫蘇就稿之苗天必從之願霈為霖之雨恭
投鷲嶺祗禱龍淵灑道清塵肅花幔而戴地升雲上氣
徯水澤以盈疇凡我有生敢忘大賜
昌國縣衙祈雨疏
炎曦久亢天外峯攅秋稼垂成田間龜拆傾斯民之渴
望祈我佛之哀憐載涓公宇之塵用啓祗園之會伏願
濃雲靄若甘雨霈然蘇萬隴之焦枯慰終年之勤動普
均生殖仰戴慈仁
福州祈雨設水陸疏
某猥以孱陋之姿被此蕃宣之寄由政刑之失當致水
旱之相乘心實知非咎將誰執况紀綱不振列城有獄
訟之冤而教化不明百姓積貪嗔之過叢兹衆惡悉本
一身和氣為之消亡咎徵自然發現巳期年而在鎮無
十日之伸眉今則不雨經時涉春已久農欲興於耒耜
澤不潤於田疇種無入土之期人有望霓之急雖兩宵
震電獲粗及於焦枯然三日為霖猶覬優於霡霂感通
巳賴神力障隔實在人心不敢怨天唯當罪已用啓冥
陽之供以昭懴悔之誠謹取淳熙元年二月二十一日
重於福州設廳羞設水陸大齋之會普申供養諸佛菩
薩莫不梵唄宣揚花幔散墜既設嘉餚珍果又陳風馬
金錢演章句之甚深變馨香之無盡仰惟法馭咸賜光
臨驅旱魃以歸空策驕龍而效職使此連畦之白壤化
為萬頃之清漪澤澤其耕欣欣有喜荷蓑荷笠歲功實
自於權輿曰雨曰暘時節更繄於保護則斯民之一飽
皆列聖之洪私某既蒙芘成又當逭責誓圖竭力仰報
垂慈
福州謝雨祈晴疏
本府伏為亢旱日久發心遠詣支提山迎請千聖天冠
菩薩聖象入府祈求甘雨已蒙慈悲降赴大施潤澤連
日霶𩃱三農遂獲有秋之望今日法駕還山尚須晴霽
輒輸誠懇再慁神威伏惟哀矜不以為瀆即賜從欲以
全聖力者
七閩五穀一歲兩收畎畆易枯經旬不雨則憂旱暵陂
塘無泄三日之霖又慮浸淫怨咨未免於屢興造化亦
難於為力唯菩薩大悲大願隨衆生曰雨曰暘應如空谷
之聲易若轉圜之勢伏願陰雲稍霽甘雨以時雖人心
無厭有是再三之瀆而聖慈至廣曾何適莫之拘仰冀
哀憐即彰感應五風十雨普天咸底於順調千倉萬箱
比屋永臻於豐富誓堅初意仰報全功
解任辭諸佛疏
輒傾丹悃仰扣洪慈伏念某朴拙無竒迂疎有素席乾
坤之化育荷君父之寵靈乏文武之全材而身獨兼於
將相無循良之美譽而職屢寄於蕃宣自脫服於鄞川
即擁麾於閩部雨暘之禱草偃風行火盗之虞影滅跡
絶屬邑之間無公誤常賦之外不斂財訟簡刑清靡一
夫之棄市年登俗樂有萬口之歌途此皆諸佛菩薩特
展威神有兹幸會感銘雖切報效無從今則某自分衰
遲力求閒散遵古人知止之戒慕前賢勇退之為將陳
馨苾以告違離伏願大造無私至誠有感不替隆恩於
今日永敷妙蔭於斯民然後祐我歸途無諸障難俾之
奠枕以樂昇平儻遂所祈敢忘歸德
新作茅舍供疏
竹籬茅舍粗成田野之居山茗溪泉首作聖賢之供神
既歆而先享人斯處以長寧伏願境界清夷湖山明秀
園林勝事飽聞鐘鼓之音似續世賢永保箕裘之業普
同寰宇咸獲帡幪
葬五祖衣冠招魂功德疏
輒露危誠仰干慈造伏念某生繄積善長遂成人初無
濟治之材能偶獲致位於將相推原本始悉自宗祧頃荷
國恩許建家廟祀及五世榮冠一時幄次既敷神心咸
喜永惟三代而降皆有吉藏獨於高祖以前不知其墓
每當拜掃彌切哀思是用恭擇名山專營幽域將奉衣
冠而俱窆庶令精魄以歸安得地於陽堂下水之後浮
僝土於淳熙戊申之上已巖巒秀潤風水清竒嘗走里
閭徧詢耆老謂吾先系實起自於寒鄉故其令終適並
從於火葬宜往延慶諸藍之淨沼以招鼻祖兩世之英
䰟庶使春秋永寧宅兆謹取四月四日奉迎五人肖像
之靈櫬用舉百歲同穴之盛儀然而歴時甚深往轍難
究乃即城中二三大刹廣作脩崇普熏衆生億兆先亡
皆霑利樂然後俾我祖宗來趣松楸伏乞三寶印知衆
靈昭鑒儻於是處曾此畱蹤願脫寒波起乘雲馭甫當
召請即賜降臨庶此佳城不為虚設若或道骨既銷於
黃壤仙遊已在於青霄亦覬光明下昭窟宅潜德九原
而可作遺芳萬祀以長存綿後裔以克昌景前修而勿
替普令法界有生之類咸知慶源衍裕之恩
寂照院開田疏
海山浮翠金刹凌雲天童瑞巖介乎左右道人衲子常
所往來無一鉢羞供之儲有數頃寬閒之地將圖耕墾
尚愆荷鍤之資必藉檀那為啓捐金之助儻從所請不
患無成會看萬隴蒼煙化作一犁春雨清漣出耒晨昏
巳辦於薰修白雪翻匙飲啄敢忘於來處儻有不思議
福願歸無住相人
代補陀山化緣起殿牓(瀾長老)
謹按當山係華嚴經所載善財童子來參觀世音菩薩
問法之地童子始因胝羅菩薩指路次第方到海岸孤
絶處得遇菩薩於當山山有潮音洞綿歴千古瑞相常
現變態不可勝記而寶殿隳損欲議鼎新約費錢三千
餘貫若以有力檀那可以取辦一家住持僧某所以親
出緣化者正欲為四衆道俗同結善緣不拘多寡一文
以上皆悉具足莊嚴功德又况世人同知頂禮菩薩瑞
像同知稱念菩薩聖號同知勤事菩薩香火至於菩薩
顯化之地殊特微妙如此則往往不知是猶終日食稻
而不知田之所自出也今來舉此勝事伏望遠近道俗
推原本始同發善心庶幾世世生生真游菩薩境界為
善財童子所得功德等無有異者
右伏以山湧金鼇可謂寂然不動浪環銀屋何妨到處
隨流兹為大士香刹林不離衆生塵劫海語化身則無
乎不現究發跡則此乃其源儻令玉舄雲栭一新輪奐
當使珠纓肉髻再顯光明凡於此地有緣人即是今辰
樂施者願假慈悲之大筏同登方便之普門
請倫講師住月波水陸院疏
風烟佳處鍾梵飽聞下臨萬頃澄波中印一輪明月龍
天呵護兩宫之睿藻交輝星斗昭回儲禁之神毫煥發
來居此地拱俟當仁倫公講師得儁祇園傳芳台嶺口
角妙談三觀胷中絶挂一絲屢主名藍爭馳羣衲宜向
無礙道場滋法乳更於甚深寶洞肆潮音優曇華忽爾
重開果符衆望靈山會儼然未散永祝帝齡
請如大德住無量壽庵疏
東湖萬派琉璃下水千巖翡翠中是曾先之窟宅久煩
神物之護持輒企巾瓶虔修香火如公大德夙馳道譽
綽有慈風雖明淨摩尼巳絶纖塵之染汚而清深蘭若
尚祈大手之發揮便好承當不須擬議
請道監院住教忠報國院疏
卓矣生全純孝歸歟天子吉藏眷惟我祖之靈宅是真
仙之窟松楸已拱香火久寒必得其人乃膺此選道公
大德入啓霞室登真隠園瞬目揚眉既聞指訣搬柴運
水莫匪神通佇大闡於慈緣以一新於勝地
請雲講師住上水辯利寺疏
路當雙澗會門有兩山朝文宗之翰墨猶存名族之松
楸巳拱常嗟勝地未遇當仁來者紛紛隨分經營於粥
飯去之寂寂何心領略於風煙宜得俊流可畢能事雲
公講主六塵休復三觀淹通昔年馳譽於青蓮今日應
緣於辯利會見殘僧野寺化為古德叢林便請承當毋
煩辭避
請瀾大師住上水教忠報國院疏
丹桂叢中聳二親之吉兆白雲深處儼諸佛之道場欲
挽巾瓶來修香火瀾公大師鬱為法器綽有化緣奮雙
拳創建月波山咄嗟已就渡一水再興安樂刹談笑可
成行看一代宏規永作諸方嘉話惟兹快便請勿牢辭
請罙首座住上水教忠報國院疏
拱秀發之松楸久為吉地煥光騰之金碧中有梵宫欲
成古大道場必待得真法器罙公講師學明止觀法妙
聞思能於在處建立伽藍宜向是間發揮叢席會看棟
宇厰百代之帡幪更俾鍾魚飽十方之雲水以此無邊
佛果用酬罔極親恩便請承當毋煩退避
請孜老住昌國吉祥寺疏
朝宗萬派銀濤俱萃於東溟擢秀九峯金刹忽標於彼
岸向諸方搜求勝士來此地建立法幢孜公禪師苦行
孤高圓機灑落徧參明眼入居士之不貳門屢主道場
演慈航之末後句願令移錫請即浮杯靄一瓣之濃薰
迅登猊座集萬年之洪筭遙祝龍庭
教忠報國院募觀音殿甎瓦疏
東湖勝地上水精藍聳吉祥安樂之名山儼妙智圓通
之瑞像邃殿昭回於奎畫普門示現於靈蹤雖雕梁玉
舄之僅全而蓋瓦級甎之未備輒憑諦信用助帡幪勿
生有限量身心待私家而成就當起無住相布施隨生
處以莊嚴報應靡差慈悲廣攝一念既萌於自己百祥
豈屬於他人快便真箇難逢當機切忌蹉過
月波山求化疏
鄞有錢湖古稱洞府山列千尋之翡翠波㴠萬頃之琉
璃即蘋葉藕花之中立梵刹寶坊之勝神呵鬼護煌煌
帝所之宸奎鳳翥鸞翔奕奕春宫之墨妙天童育王與
之鼎峙道人衲子是以雲趨展鉢之衆加多入廩之儲
未裕雖豐濃香火咸推講懴之至嚴而扣擊鍾魚唯慮
堂厨之弗繼是用謀及龜筮禱爾龍天遠投諦信之家
求衍膏腴之地喜既垂於青眼諾斯重於黃金儻令累
陌連阡稍歸下處會見發祥隤祉俱萃高門共成常住
不拔之基永祝至尊無疆之算
二靈山普光院求化疏
一山孤秀宛在水中四獸爭雄皆為從者乃東湖尊貴
之地有二靈勝絶之名韶國師曾此結茅和庵主繼因
卓錫久成湮没兹發光明雖勑額新頒龍天歡喜而梵
宫久廢雲水寂寥輒登檀信之門用丐帡幪之賜儻垂
金諾成此寶坊施傾有限之資財報受無窮之福利
請倫老住觀音能仁禪院
浙右四明福地金剛三昧道場前揖平湖樓觀招來於
風月後鄰閙市雲烟隔斷於塵囂巋然清淨之區妙矣
圓通之像肆求主席允屬名流倫公長老臨濟裔孫常
庵嫡嗣飽參大匠屢住精藍眷吾華封祝聖之方宜此
祗園得儁之士若向三家村裏火熟蹲鴟爭如十字街
頭手縛猛虎是為機便好即承當庶揚大事因緣用衍
兩宫壽筭
鄮峯真隠漫錄卷二十三
