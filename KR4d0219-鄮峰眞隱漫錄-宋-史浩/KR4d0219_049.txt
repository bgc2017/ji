鄮峰真隠漫錄卷四十九
宋史浩撰
童丱須知
予起身寒微頗安儉素非官至未嘗陳觴豆退處率多
暇日間口占數語以訓兒孫使知事君事親脩身行已
之要錄之幾百篇目曰童丱須知不敢以示作者姑藏
其家欲其易曉故鄙俚不文然比之嘲風弄月則有間
矣留心義方者有取於斯焉淳熙辛丑下元真隠居士
書於清涼境界
君臣篇
渾沌判天地高卑未相親三才欲通貫中間須有人人
最靈於物民至愚而神天地寄聰明動靜必相因飽食
無用心蚩蚩禽獸均逸居苟不教焉能敘彝倫天地憫
此類是故立君臣君以聖居上發政先施仁臣以賢作
輔法度期持循聖賢適際會利澤漸無垠君或肆酷虐
百姓皆顰呻君或用忠怒四海熙如春臣或進諂諛陂
僻正路堙臣或善諫諍君子之道伸所以委質者恭敬
日恂恂權倖不敢附賄賂不足珍窮達自有命烏可毁
天真挺然秉中正于以奉咨詢言必稱堯舜孟氏醇乎
醇從容引當道納誨每諄諄君如語好貨公劉道可遵
居行有積裹王業肇於豳君如語好色太王愛妃嬪當
時無怨曠後效應騶麟見牛未見羊王政此問津今樂
猶古樂樂在同乎民卒令歸正道何必批逆鱗拳拳愛
主心曾莫懈昏晨謀猷入以告歸美法君陳善則君所
有過思已自新況乃有幾事不密則失身但能持此戒
何愧古臣隣漢唐德既衰風俗愈不淳上下懷猜貳相
視如越秦上固好自用下亦非同寅充員苟爵位責效
蔑涓塵朝居廊廟上暮不齒簪紳嗚呼君臣間何乃如
參辰恭惟我清朝一德格穹旻起喜歌聲洽恩覃率土
濱
父子篇
太易本空空空中有太極太極判二儀萬物斯生植天
地為父母萬物為子息人居萬物羣最曰具靈識兩家
各生子匪媒其可得合禮成夫妻相共孕英特方當姙
娠初疾嘔不納食妻既日呻吟夫亦日憂惻辛勤彌十
月存亡未可測暨及震夙時痛楚千萬億稍或失調護
淪胥在頃刻幸爾見嬰兒歡色動顔色乳哺更攜持幾
年先用力母實鍾愛憐父亦思誨飭資禀尚凡庸視之
如岐㠜驕慢不率教巧計為藏匿一語或中理誇揚其
肯默葆養覬成人庶幾供子職提孩知愛親此情何可
抑冬温而夏凊未足酧其德昏定而晨省未足酬其德
三牲滋美味未足酬其德四序紉華衣未足酬其德竭
身至老死未足酬其德碎身如糜粉未足酬其德男仕
女有行其常在親側悠然父母心相望長相憶問訊與
饋遺來往當如織口體所供奉無問一錢直親苟未沾
嘗享之寧敢即其有不安節歸省恨不亟母分嫡與繼
存心何間忒雖或不我愛其敢忘翼翼王祥躍冰魚薛
包戀門閾馭車騫忍寒耕田舜引慝於此堅至行青史
斯刊勒切勿使偏親索處萱堂北富貴未解憂天倫乃
物則不應中道廢失性甘狂惑嗚呼霄壌間孰有無親
國女子遠外家間隙成荆棘男子聽婦言偏愛滋貨殖
禮容故背違言辭苦凌逼於義或參商於物或吝嗇劬
勞保抱恩總不存悃愊親老力已衰欲競知何克飲泣
更包羞煩冤滿胷臆父子情既離萬世恩之賊上帝實
監臨天禍隂誅殛世事每好還子孫必凶愎嗟哉宇内
人身處禮義域忍將君子行輕以私意蝕受報方知改
岵屺嗟空陟生徒伍禽獸死則墮鬼蜮一念能回光悖
逆頓可熄吾言雖鄙俚萬古為矜式
夫婦篇
天地生萬物隂陽相配偶兩家因媒妁是以為夫婦男
貴有器識不問財薄厚女貴有賢行不問色妍醜二者
既相值家肥得長久二者儻不然舉動多掣肘夫無婦
承順何以事父母婦無夫應援何以事姑舅外或專放
蕩薄游酗樽酒内或資悍厲爭競恣紛糾儻信&KR0008;雞晨
長舌肆讒口離間骨肉親敗亂廉潔守居官鮮德操居
家失孝友漸漬不覺知頓使初心負故須礪剛方循循
常善誘使其良心生悔恨能自咎若也縱沉迷一切俱
聽受冥然在世間禽獸而&KR0008;牡堂堂六尺軀方足俱圓
首聰明不下人何乃畏仇偶子孫則象之餘殃貽厥後
吾言誠伐病宜以銘座右
長幼篇
父母有男女兄良必弟悌天性所禀賦初不煩法制如
何中道間䦧牆成背戾蓋由結婚姻異姓以女妻妻不
嫻教訓夫不恤苖裔怨隙由愛惜紛爭為財計浸潤日
已久同惡遂相濟昆季若仇敵長幼絶交際孤然離索
身何以異狗彘當思父母心喜得賢子繼為彼慵懦兒
清隂均映蔽如何我自賢了不念同蔕宜罄友于情金
蘭彰夙契推心更及遠落地皆魯衛祥覽何人哉高風
馳萬世俚言雖不文將以助棠棣
朋友篇
先王德澤深士民皆修睦琢磨貴取友為學不應獨分
寧非君臣嚴光蹴帝腹人君尚擇交況乃為臣僕仕宦
同恩榮庠序同誦讀萍蓬偶邂逅里閈頻追逐握手出
肺肝勤渠敘寒燠一旦臨利害獰然遂及目朱博先著
鞭索居歎蕭育不見管夷吾全交有鮑叔蘇章太不情
恩讎在隔宿不見庾公斯孺子生可卜嗟哉世間人雲
雨徒飜覆得喪自有天人豈能禍福險心懷五六壽命
多短促君子坦蕩蕩為之歌伐木
祭祀篇
文王御家邦風化必自邇采繁夫人職專言奉祭祀洪
惟祖先心貴得賢後嗣匪取一時孝覬其能事死蓋自
平生來功行勤積累防範不敢違貽厥作基址子孫洎
有室懵不知此理燕飲恣歡謔口腹縱奢靡霜降雨露
濡愴惕昧所履故其臨祭時倦色成跛倚酣歌或笑呼
憤怒或笞捶不恤祭如在大似不得已祖先必吐之豈
復錫繁祉我勸世間人於此莫輕視春秋祭享間齋戒
先恭已憂思動哀慕虔謹具芳美時物堪薦新當如奉
甘旨餖飣乎自供焉可使奴婢掃除蠲穢雜滌灌去塵
滓馨香出釡甑滋味登簠簋勿為貧故約勿為富故侈
豐儉或有常不可變其軌以此奉吾先神靈必歡喜緜
緜百世後餘慶何能弭
舅姑篇
女子年既笄出適乃從夫從夫始曰婦將以事舅姑舅
姑生男兒鼓舞更忻愉禀受胚胎成身體洎髮膚玩之
如美玉寶之如明珠覬其能立身孝飬勤朝晡豈知壯
有室卻使失歡娛婦既恣狼戾夫亦與之俱翁嫗有憎
惡導夫起嗟吁叔妹有異胞俾夫肆欺誣及其享富貴
卻云夫自圖珍異私帑積貲産别籍拘不念翁與嫗生
爾夫之軀不念叔與妹爾夫當友于動輒生離間豈不
負心乎天殃或人禍捨爾其誰誅我有為婦法爾其聽
而孚凡事舅姑禮與事親無殊唯當輔君子相勉以相
須定省問安否温凊視衣襦俎豆奉燕樂几杖供扶持
出因侍坐席入則臨庖廚親意或欲與承命惟所需不
作曾元養問有必曰無親意所愛敬率行不敢渝當以
内則篇終身為範模其有疾病時憂惶問醫巫不眠衣
帶敝不食形容枯藥餌必自試寧敢離須臾以至復初
後吾身方得蘇其有貧困時四壁立家徒夫既日負米
不憚涉崎嶇婦亦憫其勞推食盈盤盂質貸如已盡素
手居窮途每務寬慈抱何嘗使向隅以其所以養麤糲
成甘腴親怒我勿怨親肥我獨臞忘飢日反哺豈不見
慈烏親既感爾孝祝爾多英雛佗日爾有婦復與爾同
符因知婦行孝乃自立根株出爾反乎爾曾不差錙銖
當時奉翁嫗後效收桑榆時哉不可失作詩勸踟蹰
叔妹篇
婦欲事舅姑先當和叔妹叔妹不我和舅姑生怨憝伯
叔貴依義崇恩胡可廢晨昏同問安致敬斂身退語笑
不妄發正色絶冶態夜行必以燭相遇母盼睞女妹貴
親暱唯當盡恩愛椸枷混衣裳粧奩同粉黛威儀俾嫻
習紉縫勤教誨其間有過差識性須忍耐伯叔各生子嬉
戲魚同隊切勿分彼已愛猶我兒輩姊妹或歸寧親戚
無阻礙童稚既撫存僕妾亦下逮彼於父母前豈不知
欣戴遂使高堂言吾子得賢配推此厚族黨睦婣居外
内心期在隂德施惠每韜晦喪葬乏資財男女未婚對
稱家之有無彼必懷感佩歲時饋壺漿燕享盍簪玳貧
富與貴賤待之宜一槩猗歟行此行婦德無瑕類萬口
併一談可貽彤管載
娣姒篇
兄弟各授室爰歸事夫祖是為叔伯姒異姓始相聚習
氣或冰炭安可一塗取故當專和柔順適無違拒彼有
妬嫉心作意相猈侮惟知以善誘不異魚相與彼有狼
戾心凌轢猛如虎惟知以理遣茹剛宜勿吐奴媵工讒
譛間諜多簧鼓嬰孩羣戲弄呌唬負冤苦恩怨霎時間
信之誠無補見境勿動懷表吾中有主子姪無分别一
意思存撫不見北平王貓尚能相乳財物有通無寒温
均帛縷不見柳河東數世同門戶今人有女兒不教以
規矩唯與婢妾羣曾不師保姆一旦入夫門驕横不足
數長舌為厲階&KR0008;雞晨風雨夫既無剛腸間言遂旁午
兄弟若仇讎有面不相覩異爨或索居分財或析土同
胞謂慈親同氣謂嚴父一旦因汝來各使失依怙我故
作是詩為世開朦瞽
臧獲篇
人生貴適意安佚固有以便嬖足使令臧獲皆率俾婢
實居深閨奴當立階戺内外儻致嚴家法斯盡理怙勢
以作威招權自豐已奴或有是人刑罰不可弛銜冤恣
狠傲妬寵專負恃奴或有是人斥逐其可已處衆能包
容見得思廉恥守分每知足愛主常歸美忠謹輩行服
和柔姊妹喜為之有室家周旋表終始其或小瑕疪過
誤非姦宄第當明戒飭勿遽施鞭捶其或肆讒間作意
生荆杞第當親骨肉不可黨奴婢骨肉長聚頭奴婢安
可儗凡百御下人讀此味其旨
鄮峰真隠漫錄卷四十九
