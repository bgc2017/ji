筠軒集卷八
元唐元撰
五言絶句
題蔣子中畫竹及對奕圖
我圃延千箇君窗隱一枝秋陽宜辟易開卷洒輕颸
又
不語機關險頻收局面新百年輕費日一著要先人
早起
出郭星垂野穿林露濕裘風高猶過鴈月黑有行舟
又
官河冰稍解鵝鶩曉先鳴負擔爭趨市騎驢偶出城
又
半落城隅月猶殘塔上燈羇懷易蕭瑟衰鬢久鬅鬙
偶書
積潦官河漲舟行與路平何人爭港入鵝鶩忽飛鳴
又
窗黑遲烏彩船輕勝馬蹄路聞吳語雜身類楚囚棲
又
避俗聊孤坐登橋忽見山江東雲在眼問我幾時還
又
雪色催衰鬢蘭芽數稚孫清風渾負我夢想竹邊門
又
橋轉東西路舟行縹緲仙酒旗風力健紅袖雨㾗鮮
又
來往葑門路于今又一年祗應橋下水解照我華顚
又
每道還家好翻嫌數日長不知垂老境寧得幾炎凉
又
有弟炎州隔鴈希難得書歸來頭髮白莫遣酒杯疎
續書
吳童白如雪吳女勝於花戱擲冰盤果緣渠倍憶家
又
盡日行城市渾無相識人陽山能顧我面目了無塵
又
江魚初罷市今日賣河豚時服黃襦袴人家矮蓽門
又
易動豆羹色頻麾夜客戈凄凉泰伯廟憔悴武城歌
又
鏤巧太湖石舁來動百枝倉黃識新主臺榭摠相宜
又
老境寧餘幾抄書無厭時循墻憐聚蟻俯檻愛新枝
又
風度蠲秋暑雲移翳夕曛香盤行詰曲嚴肅事心君
又書
柔櫓無停響鄰鷄不肯鳴依稀牽曉夢苑轉泥愁城
又
細簟含秋冷飢蚊减暮喧挑燈抄易罷孤坐了無言
又
誰悟浮生理紛紛醉夢中安貧無愧怍或許是英雄
過嘉禾始聞鵑
祗道思歸切今朝漸近家却嫌鵑語贅啼血染山花
又
壠蜀烟塵雜幽燕殺氣殘茫茫天地闊歸路爾應難
又
邵子天津聽東川杜老吟月斜煙樹老遺恨夜況況
夜坐偶成因憶吳會舊遊
河響喧舟入窗虛漏月明于今仍是客擁被聽松聲
又
書燈鏖永夜推枕即窗明却喜還家夢經旬不到城
又
謫龍纔七日窺豹未全斑丹黑嗔人老今年學住山
曉望
幽齋十日雨與山竟相忘橋邊稍延佇遠岫雙眉長
又
羣峯翠撲衣冉冉導行色虎迹大於盤勸君慎出入
送汪宗父歸隱南山一十首後五首述舊遊
宣平隱南山身逐紫煙去惟餘禮斗壇高掛藤蘿樹
又
金陵領羣仙橋山弓劔在歸來構高堂迺見東郭外
又
獨嫌山未深脫身友樵牧芝田野鹿耕翻愛一枝足
又
沽酒下深村摘茶經絶岫浮邱一遇翁新識道門秀
又
異竹排黃金幽泉注蒼玉靈君衞雲根應耳道書熟
又
總角快清遊回頭六十載寄語花瓢仙莫怪顔色改
又
天梯三十六何異百八盤赤藤巖溜滑烏帽松風寒
又
洪俞金石友及余各能詩瑶壇醉吟地雲影今離離
又
汪仙釀雲泉果核羅籩豆大呌落天星不顧濕襟袖
又
四䕫化黃壌此老猶華顛家無錢一孔漫有詩千篇
退密庵
退食蠶作蠒蛻骨龍欲飛𥅆翁識天道歸採故山薇
七月十八日題汪金嶺
松林穿笋輿臺笠霑微露山深不逢人小橋横野渡
又
荒年饒美稼流水度雙陂果墜寒塘響松風滿面吹
書窗注泉一泓偶成
山居厭禽聲近市雜人語湛然寸心存俯視一泓水
又
莫言江海深蛟鰐禍不小只此涔蹄間亦足樂魚鳥
又
星光著幾箇雲影可八荒要濯冠上塵請君向滄浪
鮑道原錢氏小景釣臺
把釣人應遠雙臺入杳冥瀨猶嚴氏姓山是漢時青
又
孰不登台鼎多遺汗簡羞至今鳴釣瀨風裡一絲柔
班姬題扇
婉孌儒家女凄凉團扇詩情知辭輦日花唾笑渠痴
六言絶句
留别良輔諸君
隔竹數聲啼鳥當門兩樹桃花春色留人不住江東客
子思家
得意池塘夢草驅愁筆穎生花日暖鶯方出谷泥融燕
未成家
早喜囊中脱穎新愁霧裏看花香火緣俄一載琴書伴
恰三家
即事呈龔子敬
弹冠而仕已老刺船以嬉若人文字稗官野史冠童舞
雩暮春
鳥鵲争喧墮地鳳凰遠去棲梧薄技操觚弄翰時情鼓
瑟吹竽
未聞一飯三矢尚可斗酒百篇摘頷到無可白著書何
有於玄
七言絶句
七月十九日雲嵐王陵留題
虎戰龍爭天地老林深塚閟鬼神幽英雄不是知機早
奈此雲山萬木秋
題張文玉桃竹翠羽
漢武求仙事杳冥當時鳥使亦通靈瑶池宴罷無消息
竹徑桃蹊刷翠翎
珍禽有意露文章况在春風桃李場何似全身入幽隱
舊山唼草水泉香
關廟諸生讀書分韻得丹字
天下三分國步艱卯金遺燼未全寒陣雲疑壓荒祠黑
猶識將軍一寸丹
九月八日聞梅坡判簿偕希賢仲賢仲氏清之
登問政因賦小詩扣清遊之所得
問陟花屏第幾重長松幾樹似虬龍候賢亭上同誰話
曾見仙翁挾短笻
問飲幽亭酒幾樽山猿幾箇護柴門寒塘果落聲何似
度密穿深日未昏
洞裡黃花供物色山頭烏帽費矜持短籬白屋村村酒
斜日青山處處詩
葉村道中書所見
鶯兒何處話言佳破夢猶欣浣客懷誰向林塘營小隱
琅玕百箇護幽齋
父子扶犂泥沒膝人間猶見古豳風桑麻無限春心在
萬古流行天地中
黟川雜詠
翠瑶為壁住人家一夜山前聽亂蛙莫怪客衾凉似水
淙淙飛澗隔窗紗
雷公劈石劣通人處處叢祠覆暗塵香冷乞靈人亦少
蘚㾗侵座草摇春
山到靄崗天展畫溪分横港地鳴絃烏犍耕罷眠青草
白鳥飛來破紫煙
二十年前厭路塵還將衰鬢照溪濱竹籬蓬戸更新主
只喜青山面目真
贈葉君訥
絳灌忘言漢運昌龍翁大辨善深藏酒闌豪俠露肝膽
清裁斯人孰短長
溺口諸賢悔吝隨金人畢竟是吾師要知論事回天力
不是區區嚅囁兒
四月十五日携兒桂溪上聞鶯
水邊藜杖竹邊居不用移家祗載書稍喜東鄰來往熟
流鶯多處最憐渠
書生作計太悠悠只聽鳴鶯也合留水北水南行欲徧
天青麥浪半含秋
感懷偶書
鬭智謾誇三十里還家那待一千年舊經行處新門巷
斜日輕風樹樹蟬
二十四夜不寐
機舂伊軋直至曉搗盡空山萬古愁譙念畸人元少寐
露莎微咽候蟲秋
雪後
路轉溪横忽遠峯雪晴猶亞最高松蹣跚足蠒尋山店
慚愧閒僧扣莫鐘
題黃氏皆春亭
自家意思窗前草滿目紅酣川上花十二欄干風雨齊
有人來此岸烏紗
山中偶成
曙色窺忩眼未開溪聲併入枕邊來長年官堠蹣跚足
今日青山不我猜
客窗述懷寄竹逸訓導羅君
屋近幽林好鳥鳴圓吭宛轉太勞生病餘廢格書聲日
只看魚兒作隊行
溪聲逼枕夢魂冷山色當門笑語佳弄鏡燒香消永日
直須平步到無懷
鷄聲咿喔不能休汝亦何知氣候周白日荒荒人易老
乾坤消得許多愁
先生去後斷知聞只見松梢不見雲行過寒塘便愁絶
尋常揖别此中分
儒碩堂中看醉貌朝陽亭上勘詩篇寒塘照影何人共
目送飛花只自憐
歲晏書懷五首示第五兒桂芳時留古宣
日日霜風掠戶驚今朝急霰瓦溝鳴天寒附火何人舍
時過金陵第幾程
老大生涯墮硯坑寒燈照影欲殘更老妻應道還家晚
晴樹虛占鵲噪聲
水寺雲廊處處詩揮絃正爾要人知却憐方丈逢知己
坐對東林月上時
兒時歲節換衣裳手捧椒盤有底香十載風埃淹客路
小窗燈火易凄凉
中宵急雨打疎櫺滴碎羇人一寸心舊恨新愁衣百衲
恰如針迹密難尋
贈徐伯英
月溪溪上識先公五十年前一夢中重見郎君頎整面
溪光月色恍然同
委巷横街訪故人碧窗朱戸與時新斷橋流水孤山路
撩亂殘梅點角巾
茅屋杜陵今幾間階前踏破白雲閒相逢要覓君新句
坐對南溪雪後山
暫如休邑有感舊友汪公才
欹枕無眠憶舊遊半窗風雨替人愁新豐酒好誰堪共
贏得兒童笑白頭
酒興如山不可摧詩狂落筆是瓊瑰未應老去甘才盡
好借雄風上楚臺
文玉餉墨作小詩趣之
平生清苦墨磨人几格無端日積塵分贈豹囊應絶倒
黑蛟翻影硯池新
黑臥梅庭透骨香煩君遣送到山房衰年摇膝吟風月
不是龜兒學二郎
崑山寸玉紫光浮報以霜毫久未投老去幸逃吞墨汁
扁舟追夢過羊裘
次韻江賓暘寄盧君警曹
汪村渡口據吟鞍聞道將軍教令寬典鷫鸘裘觴使客
種琅玕竹報平安
布袍曾不異初來戸掩蒼苔詎肯開官舍有梅冰作骨
紛紛桃李但輿臺
架上書多許亂抽相逢玄髮誦如流廣平鐵石心猶在
不作人間繞指柔
三月二十八日曉起看窗前牡丹叔固許送緋
桃
絳幌春風剪剪寒幽禽破夢客衾單山居近喜無風雨
自起開簾看牡丹
東園咫尺迥蓬萊試問名花一一開别種緋桃深著色
煩君剪取數枝來
詠史舊題
西都酷吏虎而冠厭世張湯僅有棺縱許杜周家鉅萬
青編遥夜幾人看
寳釵百萬貽身禍尤物胡為累子孫鬼責人愁無了日
草生偏在貴人門
江賓暘詩來賦七言六首以謝
警曺盧子去已久望極天涯詩不來忽見山僧擎藥籠
夜光錯落向人開
賓暘有句幽然光又似冠冕趨朝行老夫貪讀至丙夜
月冷西壁紛啼螿
邇來有口欲挂壁獨問先生安隱無茅茨一杯酒煞好
能令我輩瀉明珠
杜門懶與世俛仰讀書頭白忘魚筌申屠不入黨錮傳
夷吾自著貴和篇
書藏四葉有子讀門對千畦帶雨耕深居愛惜天下寳
笑我老作東西行
明德堂中觀會弁于今入室似無人堪怪皇天無老眼
幽花小草自為春
和靖觀梅圖
箇箇寒英太極圈軟紅塵裡識詩仙只今人鶴同凄冷
漭漭湖光月一天
寒夜偶成
墮窗殘月一㾗白撼地高風萬籟隨莫怪羇愁不成寐
故山春逗早梅枝
老妻多病怯新寒笑我鮎魚上竹竿夢想稚孫初學語
買舟何日過嚴灘
葑門客夜書懷五首兼簡汪謙父
少年不省愁兼病愁病都隨老大來豈是吳歌太凄苦
祗緣心緒久摧頽
父子三人共冷齋夜闌呼夢語幽懷真成客裡重為客
愁聽風軒葉走階
一月無書即惘然安書頻至喜成顚大兒扶母看新菊
此樂人間勝萬錢
寒夜樓頭捧酒杯依稀吾母喜顔開空餘五載霑衣淚
松柏岡頭鶴夢回
良朋十載對書燈官冷同為有髮僧君到故園攀夏果
我歸艇子觸溪冰
贈教諭黃君歸吳
翼之字出定武石伯亮藥識神農書邂逅一樽吳市酒
殷勤滿筥太湖魚
道傍見梅
寒林荒澗野心性凄風淡日鐵肺肝置之道傍終倔強
豈為俗眼供竒觀
商山翁試調護手南陽老扶炎祚功一時張弛亦在我
縞衣素面臨春風
冰容迥立古道側冷眼看盡行人忙豈同苦李人唾棄
功成鼎實遠見嘗
三月十一日清明雨作因憶吳門虎丘舊遊遠
寄青山李先生
低簷插柳翠條條無數輕裾度石橋日暖虎丘山下路
閙竿兒伴酒壺挑
船窗半掩翠蛾顰為恨輕陰雨壓塵誰弄玉簫聲要妙
官河占斷一城春
吳王埋骨金何在坡老題詩刻尚新石澗阿誰來洗手
碧鈿烟草共分春
山中偶成
水流石罅聲偏激試引平鋪竹徑間碧幹明當添秀色
頻來題字記幽閒
寓嘆
飢死疫死連萬里榆食草食悲當年化國日長可百歲
貞觀斗米曾三錢
鵠面無肉皮欲死葛葉有根山為摧天遠若聞天亦泣
韓滉米舟胡不來
貧家斗粟償子本可憐孤注蕎麥花霜晴黑實挂滿樹
端能少貸東西家
秋田小熟面復光尚苦米價昂他鄉黃苫爛盡屋脊見
猶有敗壁書流亡
千家魚鼈太湖笑幾人僵仆雪風寒吳江平地水三尺
飢疫粗息天作難
績燈夜半挑愈燄書忩煜煜綴玉蟲百年三萬六千日
如此相煎成老翁
華山陳搏臣好睡澤畔屈平人獨醒林阿急澗鳴自獻
窗中列岫眼能青
十二月三日與桂尋梅過田舍
墨君三生作仇耦寒梅半面含幽葩水生野碓聲愈急
却㳂沙路尋田家
草荒曲岸看犢過橋度獨木呼兒扶日暄瑟瑟沙滿屨
誰掃尋梅涉澗圖
鵝兒唼草母亦喜竹本照水孫同長父吟子和路人笑
一枝到手先春香
題畫鷹卷
架上蒼鷹膽氣麄眼中狐兔掃教無雲霄爪翮聊羈束
鐵馬將軍待一呼
上元夕師潭觀社公燈憶家
&KR1379;&KR1379;鼓響東西社閃閃燈眀上下村待月柳梢憐獨自
賣餳擔畔想諸孫
燈光愛與溪光接人影遥依樹影逥白木橋頭風掃面
吾家月好照深杯
三月三十日遣興呈羅履祥黃彭叟
人言惜春不肯睡我自開門看遠山畢竟殘紅易塵土
雲浮松蓋意長閒
贈地理楊仲高
馬革裹屍功異域烏鳶嘬肉厄凶年桐棺三寸猶難覓
那識青囊有地仙
中原葬地平如掌南紀山川禍福多拘忌愈深留腊骨
兒孫容易鬢成皤
善葬景純無遠計一身存殁自難防救貧三十六龍脉
猶許聞孫擅世長
教諭黃君余舊識於吳庠比歲横經績邑猥客
授山中不獲再見燕鴻相避殊可憾也輒因贈
行賦七言二首會吳中知舊道甫問訊
萬艘魚米勾吳郡百畆儒宫丞相園經閣何能辨魚魯
青燈老眼未全昏
龔湯已作飛仙去陳鄭今為後學師踏徧吳城人不識
疎簾細雨舊論詩(龔子敬湯碧山)
題蘇武牧羊圖
身逐羣羝草色秋手持漢節雪蒙頭可憐屬國償勲薄
談笑紛紛盡列侯
雪暗穹廬少日光嚥氊那得飫中腸誰言漢使心如鐵
也為姬人一笑忙
題陳生明皇洗馬圖
五龍毛骨代間無遠市邊城上帝都珍重君王賞神駿
内家别有洗兒圖
舞馬筵前豈物妖銀鞍倉猝授天驕范陽孰使遺腥穢
賜浴温泉洗未銷
子壽公約詠機舂
水落一階翻碎玉臼投萬杵響空山朝朝只為人餬口
頗似浮生不得閒
歇時杵挂高梁上動處輪翻急浪中萬斛珠璣飽癡腹
古人機巧不言功
先君子梅臞先生嘗詠機舂有水落一階翻碎玉
學者膾炙元向年用之矣今再用不敢忘吾親也
十二月初十以來思歸排悶
山僧獨在山中宿我亦蕭條坐冷齋鄰磬殘聲度幽樹
辛酸一掬異鄉懷
翁媪霜毛幾許長孫雛燭下誦琅琅江空歲晚不歸去
行遶荒苔百尺廊
慣嚼朝虀淺甕冰夜忩猶占讀書燈微官敢羡摩空翮
末路何嗟繫日繩
邂逅行臺識聶公賞音不用嘆文窮人間信有鼠成虎
孰許曹劉摸索中
愁本無根底處生惺惺睡眼數殘更誰令索索葉墮瓦
暗觸家尨三四聲
健兒耐冷送殘更半帶吳歌欸乃聲客子去家三百里
殘年能絮祀先羹
四鼓無眠長抵晝須臾合眼即黎眀却憑飛夢尋親友
門巷驚回爆竹聲
王君實約竹隱堂小酌
主賓列坐香風吹烏巾挂在桃花枝千鍾縱濕劉伶土
何似生前一酌之
小亭四面吸山光竹隱堂西夕照黃今日芳筵共歌笑
他年荒塚上牛羊
文章不直一杯水富貴都同春夢婆箕踞科頭從爾汝
輕衫快馬上坡陁
崇文一首并序
崇文送士友也士友校藝于有司廉侯饑之
郊命其客唐元為之歌曰
昭代崇文肇始先皇曠視遐世化俗洋洋曰傳法在余
惟世祖是光迺詔郡國迺徵賢良迺斷宸衷惛怓翕藏
燁燁士子循彼周行豈曰充位資爾稲粱亦既九載其
思無疆於皇繼聖為天下王庸敦舊物藝苑載揚迺宏
厥宇櫛比蜂房毋窘風雨誦聲炳琅繄惟良牧勸駕是
將籩豆惟嘉有酒其香剗華就實鳳鳴朝陽被爾青紫
見爾明堂庶幾徽國斯道攸彰
題周君實蘭圖
孌彼幽姿需沙介石無人亦芳君子之德名托楚騷根
滋春雨沙寒水香毫端欲語
筠軒集卷八
