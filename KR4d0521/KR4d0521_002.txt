筠軒集卷二
元唐元撰
五言古詩
奉干郭長卿為先君子寫墓誌
慈父昔棄背于今四十秋生兒不得力於世為贅疣三
年兀精舍一髮無私求幸得楊公銘文字江河流至今
篋笥間夜光衝斗牛礱石貲未給刻梓宜先謀槃槃老
林宗大隠專一邱家傳定石本心醉墨池頭代間有異
寶千金每難酬願言迴腕力鬼哭聲啾啾折簡中書君
盟會松滋侯
訪子敬不值聞其將之宛陵兼寄士高允中二
君子
層軒六月涼庭草委幽碧郎君輟誦編翻翻迓來客茶
香透疎櫺竹影移重席銅盤瀉石泉沃盥炎熇失中州
太原家邐迤沿山籍蘭亭耿餘輝黌宫展良覿如何油
幕姿早帶風霜色宛水秋空明敬亭朝露滴蕭條困微
官幾見祗行役緬懷雙璧彦青壁生羽翮望望不見君
荒城悲落日歸田養痾瘵無復辭鄉邑端居何所為躭
吟易盈帙
次韻汪稱隠先生辭紫陽月粟
斯人溺塵海千億幾由旬失意蕭條秋得時陽和春勢
燄動閭巷蒲伏笑市人榮辱豈至公天亦昧所掄夸毗
靡時好孰辨玉與珉所以邱園士垂白甘鬱湮神魚不
吞餌飛鸞恥司晨吾友稱隠翁仕也早知津頗荒陶氏
徑不受元規塵歷官守箴戒小物亦克勤過門問原憲
匪病斯為貧未老即致政宜升紫陽賓誰令坐高堂未
識席上珍公厨久寂寂庾廪猶陳陳辭粟見直道余言
昔空諄他年有下車谷口揖子真匏瓜豈終繫懷哉天
戮民
前韻奉謝汪璜隠兼呈騰遠公
我昔遊海寧行役動浹旬手弄斷厓月足躡松蘿春結
交半老蒼不揖無詩人購材入山澤那用資選掄獻璞
來崑崗琢玉不琢珉自論頗倜儻時論無少湮密勿魚
龍氏夜宴常及晨心交璜隠公義薄雲漢津我老未聞
道於君隔幾塵每當剥啄時稚子應門勤牙籖三萬軸
此士正不貧我為冷官累幸忝文翰賓君才實卓犖室
中羅百珍何時德星聚再見荀與陳俗士溺於口告語
每徒諄相看七十翁浩浩全天真持謠獻天子願作康
衢民
古意二首寄示金陵第五兒
水際淘黃金金或在於山荷钁苦掘井求之沙礫間力
盡金未出愴怳坐長嘆大禹收九牧鑄鼎知神姦冰兢
以自持銖積良不難寄言同袍子辛苦勸加餐
又
昔在卞和氏獻璞干楚王舉國乏良工委棄道路旁明
廷執萬玉圭璧燁有光此玉同出石知璞非不詳守道
貴不移刖足庸何傷願無混珷玞靜竢詎能量
庚辰八月十四夜月色如晝余抱寒熱甚水火
因念昔年亡弟清之海寧歸沐是夕觴少母于
中園懽飲及二鼔明日被疾追思惘然
微飇颯蓬戶嘉此平分秋明月出東岡照我床幽幽攬
衾不能起寒熱為我仇仲也昔少壯負篋公府遊余也
與世乖栖栖荷鋤耰歸沐及良宵中情極綢繆歡言舉
少母東園羅庶饈竹樹散皓彩湛湛臨長溝進爵不知
疲涼露沾衣裘慈顔一以悅杵臼忘夙憂今我胡不樂
素髮空盈頭俛仰三十年倚伏昧所由高堂寂無聲仲
也埋荒邱衰疾乃見纏寒蟲伴啾啾蕭條委塵罍淚下
不能收
和青蚨吟
東海有青蚨南海有青蚨但知海水深不見海水枯母
前子後隨靡靡無他趨絮漆不可斫死生誓弗渝世言
子母錢此義古所須柰何立誶語賦隧理已誣悁悁孝
子心哀吟清夜徂海蚨學不得子母與之俱
白燕篇
炎曦爍晴宇澹蕩池光虚挺挺復差差上下池之隅獨
禀西昊氣而為三春雛烏衣改故號素質明且都豈非
衆黑中能以白自殊珍禽效嘉瑞適與昌運符犁牛産
騂角宗廟之所須凡馬偶天驥子流汗血珠願君振高
翮慎勿趨平蕪遠隨鵠摩霄不作雉罹罦韓公羨二鳥
鎩羽嗟囚拘何如息危機保此冰雪膚
過王北山故宅感懷
平生王柳州去作炎方鬼書從萬里來妻子暫歡喜青
燈紅燭間幾為吾屈指一夢四十年故宅更新主入門
已凄迷四顧悲屢起當時讀書地廢沼猶蛙語期我以
晩達桑榆隂漫徙文成不救飢嘲笑已屬耳斯人秉高
義信誓如白水申言西州門嗟嗟淚垂雨
寒事已動促織入床下凄切數聲有感而賦
詩人咏蟋蟀亦復變其名莎鷄與螽斯應候同一鳴誰
云四壁寂嘈聒兩耳盈有如合衆樂宫徵難分明白露
下百草黃落溝塹平此時傍我床凄其三數聲穴居罕
倩侣槁壤弗求贏鳥獸氄毛具爾翼如烟輕何以禦嚴
冬衣褐非所營物生天所開雖危而不傾爾寒可柰何
聊以寄吾情
舊客分庠賦落葉吟有懷伯雲邵君重作
昔在分陽日一夕生秋風脩廊何所有落葉紛殷紅凌
晨挈敝帚掃入泥爐中勢急若燎毛少借春融融邑小
産薪木浙瀨為之通胡不礪斤斧躡屩隨樵翁或可採
菑翳旦暮齋廚供落葉何足取過眼成空空我亦私竊
喜學書聊自工牖屨易見毁運甓勞微躬有如等幻化
吾師西竺公伯雲闖其門氣意超冥鴻念余太癡絶屢
約遊城東沃以太白杯醉貌還嬰童斯人不可見新寒
摧井桐
贈風鑑陳梅厓
寒厓著幽花旭旦清徹骨含馨待微飇弄影邀皓月斯
人從何來兩眼明霜鶻東家賣餅婆微賤不可忽縱文
一入口銅山亦尤物富貴隨黃埃萬事悲白髮語君種
花法生意驗根撥不如且相心妙處活潑潑
星源王氏雙溪詩
我昔遊吳會具區際遥天四年客秦淮屢刺東江船蓬
蓬吹黑風蛟鱷口流涎魂驚膽亦掉通夕不得眠還家
見畫本示我雙溪篇雙溪水油油日薄生蒼烟天仙剪
銀河落地紛兩淵寒光蕩莽蒼雨絶鳴百泉誰與倚釣
竿魚性安且全馴鹿手可麾草軟如重氊種玉在西广
築室仍東偏其人古衣冠其俗陶唐前棗栗待秋熟牢
豕承加籩歲時讌姻友笑語相蟬聯咄咄江海士白首
隨僗牽不如住雙溪邱壑子所專桃源迹易陳愿谷文
空鐫何當闖君門繫馬松根邊煮茶幽澗側題字懸厓
巔操瓢飲上流濯足臨濺濺隣曲倘見招共拍巢由肩
一冬久晴井飲皆竭十一月十七日連雨
冬乾井已眢晨夕汲前澗泥淤不可食奴隸屢興嘆池
魚命數百無地可容竄誰歟輦馳象為爾一笑粲黑雲
馳鐵騎漶漫塞霄漢遲迴久未決真宰昧冥筭建瓴送
疾響濕羽過雙鸛躑躅荒薺根鮮明黃菊瓣妙舞萬瓊
妃氣肅巾帶緩愁消旅瑣瑣神竦升日觀篇成寄同袍
毋詬長卿慢
歙東汪氏脩齋堂作者多矣似乎不脫窠臼輒
賦三首然亦未知孰為是也錄簡洪存心
世途鼓異教四大謂假合甚至割肢體亦喂虎飢渴我
惟能脩之萬物至几榻孝友出天性研窮至毫末善保
千金軀冬裘而夏葛
世途鼓異教視家如火宅棄兄而離母相顧同路陌家
人有嚴君令行不馳檄歸休浣厠牏石氏好風格多財
貽禍胎我則守清白
汪氏隠東郊荷鋤識竒字身在蓬蒿中能致天下士金
石調大吕雅奏在階戺吾老不諧俗何能與吟事枯木
削繁柯至味本無味
正月初六曉寒吟一首抄與存心文玉二心友
老人多不寐我睡鷄報曉流俗溺沈酣我飲不嫌少飲
少心自醉宵長幽夢繞睡眼一以開哦詩探幽眇春山
多草木鍾情在花鳥沙場走萬馬江流聲浩渺超搖謝
鮮華髣髴入枯槁區中百念銷度外萬物小毁譽常半
之何取太玄草不如貪美睡餘事付一掃疎頑猶未降
嗒然仰晴昊汝其毋弛勞尚愛天下寶
分韻得隔竹敲茶臼
南薰不作涼空齋方睡熟起來四無人門閒動脩竹晨
酣類渴羌嚙雪亦不足忽聞竹下童拈槌聲斷續力微
振遺響誤聽禽啄木金芽爛若泥飛磑同清馥火然枯
材薪水汲深澗瀑居然捧玉甆灔灔日出屋平生剛制
酒茶經兼水錄誰憐玉川子白駒在虚谷
孫君别去三十年來訪道舊贈以五言
野山産詩人伯也亦賢仲一聞天台賦歲月老賓送精
廬識仲容幼小不好弄手持一束書朗朗能成誦别去
三十秋過門疑是夢子甚好吾文吾文實無用譬如野
蠒絲雖多謝機綜刳石出佳硯意比蒼璧重善保歲寒
心滴水自成凍煩君報子真谷口喧晴哢
七月初三日大雨十五韻
山田禾欲焦到手挼欲碎桔橰聲告疲淺瀨魚可膾田
翁撫膺嘆哭入青山背十日汗流漿炎曦時曖曃雲脚
向他鄉吾山空掃黛天心終悔禍賜以大滂沛豈惟潤
松杉潛聞響溝澮我知上古時甘雨不破塊今焉豈不
然勢急未容退午殘過申酉涼意增百倍瘡痏謝爬搔
治生賴畦菜山川出雲雨世遠事亦昧人方佞土木拜
舞嚴像繪林深咽笳鼓遄已偃飛蓋陶公雖止酒小酌
聊自酹
聶仙醮事約黃竹隠不至是夕大寒有懷閩中
小兒桂芳是年閩地大疫
霜風早戒嚴策策鳴不已山空秃草木禽寒嘯於鬼斜
月挂疎櫺藜床如潑水燈殘落餘燼窺杯走飢鼠吾兒
客閩南理齊吹凍耳地偏氣候炎民病想蘇起吾寧寒
自骨且為兒曹喜問渠竹隠君何妨印屐齒玄鶴自孤
飛尚念同袍子
汪氏東城秀野堂
昔賢古衣冠獨樂匪自樂廟堂拱穆清三邊無警召退
食行家園花竹助吟嘯長翁殆天人異世想高蹈偶然
題秀野機發近於道秀則本天真野則非俗調君家裔
魚龍玉樹炫年妙買山東郭隅層軒侈新造宣尼重竊
比考叔尚純孝匪惟導版輿亦可發詩奥良辰集冠蓋
池光搖醉皃奈此槃散翁幸免平原笑
謝友人贈氊韈
沙漠秋草肥不似初平化何年拔一毫黑白皆待價長
髯資烹庖時祀承類禡湯燖百沸餘磨刮無少罅捲成
代布襪綾錦知已卸我老足槃散廐馬久不跨留之擁
泥爐佳境如啖蔗恩忘燕玉温分絶雙不借挾纊事庶
同故物豈其亞矯首白雲原為我煩多謝
喜兒子桂芳閩中安問至
秋風利如刀已覺摧物性晨看石耳尖雪色遥相映之
子寒無裳冠敝不待正從嘲鼈登山自怪虎投穽惟餘
汲古心皎皎匣中鏡吾兒客閩南久乏問安訊今旬兩
得之喜色上眉髩呼酒擘霜螯起我幽憂病
送王國佐歸燕山昌平
王侯來京師鷁首指南紀澗瀍記初程遥遥四千里題
輿喣民窮赤手濯瘡痏曰余畏簡書自願直如矢攜書
亦何為芝蘭滿階戺陶公雖多男志在梨栗耳泮宫槐
夏清永晝鳴蟬始展卷窺誥盤辨疑掃糠粃如何絶塵
中見此斑騄駬家督拜親闈搖搖隨柁尾秋場棲餘禾
桑果就條理需孚宜戒嚴旅瑣慎行李雍容過里門雜
遝遠墟市回首望白雲中庖營滫瀡清秋以為期黃華
香靡靡
貧士吟
無方鍊黃金為士多賤貧詩書擁四座出門無故人貴
人自天上高座憑華茵叱咤即雷電趍走生黃塵勢去
忽淪謝祗隔昏與晨第宅鞠茂草庭樹摧為薪似不若
貧士履穿衣結鶉我膝肯自屈我眉聊得伸
野鸛棲于樹兒童誤指為鶴者感而有賦
屋頭有老樹野鸛羽毛長高閣一凝佇羣鳥倏來翔兒
童認胎仙喜告足踉蹌出戶為笑粲紆思增感傷嗟哉
青田種羽族超等常素質稟西兌朱頂融離方清朝越
瀛海薄暮遊瀟湘老壽嫓日月颯爽含風霜飛霞逐仙
珮瑞世符鸞凰俗眼類生脂玉石同崐岡無鐵有爐步
買官得山郎入座即驚客臨岐易亡羊沐猴那可冠石
龜安得腸嬋娟委異域疥痔窺臣墻謂鏌鋣而鈍謂蕭
艾而香物情亂真偽世態輕炎涼幾先諒弗審良田收
莠稂區區鸛鶴辨楂柚倘見嘗於焉備觀省豈曰侈辭
章
書懷
鳳凰食竹實連林能幾許那知飽欲死而有太倉鼠餓
鴟亦何為已欲碎肝髓不如風枝蜩心情淡如水未能
免怨嗟有若旅也語閑居味無味得蠟但深咀善保幽
人貞無取亦無與
出門即大道官堠何離離霜露集歲晏游子將何之南
行五桂嶺北趨沙磧陲相逢異骨肉對面誰相知常恐
悲逆旅無以慰渴飢不如掩關坐頭著白接䍦吳中酒
味薄亦可時一揮
夜夢入里門還如童子年衣裳喜粲粲垂髫及吾肩追
隨二三子拍手當華筵坐中諸長老誨語嘗蟬聮竦身
知警發我心時自鞭朝來對明鏡居然歎華顛安得顔
再紅拱手父兄前
暇日登姑蘇古城望靈巖諸山作
我本山中客見山如家人坐卧與之俱脈脈情相親吳
壤雜沮洳鬨市紛囂塵官河盡汚濁草樹無鮮新城荒
遺古迹暇日躋嶙峋虎邱呀然張靈璧高而蹲白雲去
浩浩碧浪翻粼粼長風天際來吹我頭上巾誤尋金蓮
峯疑涉沙渚濱忽想劚苓具亦思垂釣綸超搖謝羇旅
邂逅融心神葭莩踐夙志水竹諧新隣但恨歸路迂明
朝迹易陳
憶昔行
去年蕤賓月我向黟祈山山澗泉噴薄猶聞兩耳間杳
杳入村逕蕭蕭經石壇沙平集鷗鳥溪盡仍林巒樵蘇
共爾汝村酒雜甘酸籃輿度深密墜露聞聲乾僕夫告
疲病不覺汗我顔自扶枯藜杖稍出漁亭灣因人僦蹇
驢顧影聊據鞍驛途就夷曠竒峯競㠝岏借榻得熟睡
披衣兼正冠兩縣遇姻舊開筵繼清歡孰知夢寐餘倏
異苦樂端經歲留吳會局促居冷官素餐雖自忝朝蓿
不盈盤諸生劣識面長揖自作難矧兹度酷暑煩熱薰
心肝汲井啜黃濁中夜起長嘆同袍念停雲衆口嗤伐
檀我家在烏聊麓竹數百竿兒曹煜青燈書聲當夜闌
山田粳稻白機舂千杵殘采芼仰菘韭柿栗秋班班潭
清魚可數足以供朝餐里閈盡揖遜升堂遂檀欒歸舟
何時發反畏歲月寬聊為憶昔行把筆宜重刪
湖州張守復還安定先生墓道詩
師道久不作後來無舟航蘇湖耿遺化人去骨自香埋
玉不計年漭為葑菲場異端塞正道今古含悲傷孰惜
天下寶野狐恣披猖行人但唶唶誰為驅牛羊豈無豪
傑士奮臂搤其吭終焉坐荏苒日閱炎與涼槃槃張侯
來二千石惟良詩書敦夙尚秉志百煉剛退食攷郡乘
揚鑣陟高岡依依詢故老懇懇還侵疆令行若破竹摧
拉驚秋霜崇簷映碧瓦跨水飛朱梁堂成列盥斝藻薦
薰芬芳矯首雲中君悠悠歸故鄉海道失常性水怪紛
鴟張桑土隨蕩潏赤子嗟流亡安得劉彝輩為國輸忠
腸為學貴適用日月垂晶光哲人不可見拱木烟蒼蒼
葑門作
鰥魚夜無眠老翁常似之兒時聞此言見嗤仍見疑柰
何齒髮落身親無寐時羇棲送白日奚喜亦奚悲剪燭
照四座文翰相紛披亦有樽中酒興來聊自持如何展
復轉遥夜成凄其冷官安分義纖芥敢自欺積金生怨
尤吾寧抱朝飢頗思西崦田薺麥光離離願言返初服
歲晩無磷緇
書窗明快喜而有作
愚生百不解粗以書自怡悵恨老而學辛勤亦何為客
齋愜深穏窗暗頭屢欹稍遷近明快斜雪紛相窺邃義
會冰釋難字袪狐疑有如鎞去膜不用投良醫吾人具
萬善昭質曾無虧柰何喪本真亡羊梏多岐隂曜揜沈
翳摩泥混塵緇自非祓濯功汨沒觀毛皮即事有心警
詎曰侈浮辭寄言同袍子庶用此道推
二月十七日偕汪謙父與桂芹二子遊桃塢分
韻得陽字
吳儂罕墓田收骨投淼茫桮羹了寒食城闕邀紅粧東
尋虎邱寺却入桃花莊塢中十餘家樹藝面朝陽草木
抱恒性矯揉殊可傷剖柏象方圓抽松出蒼筤童童養
柔卉宛若鴻鴈行霜雪不到地風日為之障成材迺貨
售宿土多所將此邦號富庶琳宫兼寶坊百金不吝費
寘諸欄檻傍牡丹最竒特魏紫姚家黃紅者勝拖朱白
者如截肪蜂蝶不敢飛金蕾緘天香花時攅繡轂照耀
羅衣裳胡為二三子翩然來宫牆因人識地主據坐兩
繩床側身度深密復愛桑麻長豈曰逐時好庶用答流
光東風吹酒杯瀲灔澆中腸髩髮日夜短白晳成老蒼
登城望浮雲㗳然思故鄉
次韻李青山桃塢之什
桃源窈而深初疑無路入紛紛紅紫間頗畏風雨疾闖
門逢地主如射喜中的謬承斯須敬休沐共閒適生子
非仲謀諸生慚湜籍羇愁苦封閉浩蕩天與坼倏看燕
成家應笑我猶客青山有高人頭白雙眼碧自言李耳
孫家學傳道德病餘誰裹飯益嘆世途窄佳遊重作期
尚借支笻力桃花幾時開縷指數晨夕
與枯林老
云何名枯林林枯容豈澤頗厭颼飀聲惱此清淨宅墮
樵煮空鐺飛籜響行迹道人布衲紋三薰暖潛入豈不
念無生人間方百劇微陽最下層衆黑中點白飛鳥起
牽牛重淵藏霹靂揣量孰有無將迎𦕈今昔譬如展明
鏡神彩收不得枯之復枮之何庸造化力不如滃若雲
且放十分碧清隂散午涼借我登山屐
次韻李青山白雲泉
靈源畜陽德天地為之先浩蕩瀦震澤瀝液鍾蒙泉衆
竅出寒溜外潔而中涓文魴自瀺灂弱藻同漪漣於焉
錫嘉號英英白雲鮮下有蒼蘚合上有藤蘿懸藉草聊
少憩短策欣輕便危石儼環侍幢蓋紛金仙墮樵拾澗
底細茗供烹煎一酌滌幽憤再酌辭勞牽叢祠脩秩祀
横磴相攀緣奔走煇翟賤軾綏侯伯連龍門既展眺峭
壁平可鐫達人解會要廓視牛無全庶聞秘密義如蜜
甘中邊乃知涔蹄中來往萬里天賀老歸江東重遊在
何年
釋悶
吳人重水族朝羹必烹鮮蝦鬚亂桮面蟹殼大如錢誰
謂能誑口咀嚼亦徒然不如歸江左土燥物性堅蘆菔
辛透鼻蹲鴟徧山田早菘濯玉本剪摘小春前粳稻浮
甑香饋遺尚豚肩臘殘漉家釀無灰味乃全生女不出
門潛藏護嬋娟百金買葬地兒孫得延綿吳俗正不爾
自多寧自憐久客衣袴敝和灰效煩撋愁來不成寐一
夕成三遷舊山竹千个颯爽含風烟忽思最稚孫學語
應初圓迎門始見之我喜殊欲顛願言白日速力叱羲
和鞭
墨研至寸許猶不忍棄
昔聞李廷珪製墨如點漆邇來剥松皮頗說葉茂實歲
月暗消磨論功歸簡策終年不忍棄投閒依研席
送鮑子椿廣文
慶歷名父子相繼興吳庠南園有餘地黍稌秋風香文
教自兹盛古木猶蒼蒼睠言一飯恩吾曹詎能忘
又
三年客吳校喜讀樂圃碑淵哉道義言字字含清颸横
經多暇務木石亦愛之賤子願執鞭吁嗟不同時
又
吾弟投烟瘴凄其廢歌詩廣文當細滿餞送寧無辭泮
池楊柳樹日染黃金絲殷勤折贈君無忘談笑時
舟行書事古體
我家大江東去吳僅千里塗程日倍進旬浹亦可止柰
何逢惡灘急瀉直如矢就淺舟愈膠沙石相披靡憔悴
同楚囚留滯嗟遷史人生百年内千憂餘一喜不如忍
須臾擁睡黃紬被徐徐竢穏妥佳境啖蔗似子房豈不
勇甘心圯上履
舟行有勞歌一唱百夫和篙師據柂尾制命唯堅坐風
牽沙路長露宿天星大冷官無寸榮歲月不易過往來
竟何為真成蟻旋磨倚篷俯漣漪至淨不忍唾前途灘
漸窄雨作吾當賀
我聞三十六定數不可移三百六十灘泝流始於斯遇
坎法當止登途覓平夷誰無千金軀與爾角險巇江海
浩無底濫觴人不知至柔蓄剛烈禍發常遲遲君子懼
探湯小人甘若飴
昨日聞遣戍道上不逢人今朝泝灘瀨篙工多苦辛上
灘劇登天濤山洶如銀險極有平理地勢元相因官軍
不可言肆螫吾皇民孌彼寒閨女尨吠感帨巾天高白
日速哀怨何時伸
干戈本不仁士卒亦亡命平時養育恩緩急驅戰陳朔
風吹大旗主將申號令云何號暮夜劫略殆欲盡古道
重律臧今人輕壤糞師行受竒禍喟彼嚴陵郡
又(小舟苦熱喜偶得雨襟懷洒然)
昨日汗流漿今朝雨如注張皇挾風伯吹倒長堤樹敗
絮生蟣蝨成功歸篋笥何為重見收恩情不可棄譬如
老將校身退即憔悴一朝插羽檄上馬騁逸氣人事有
廢興炎涼亦天意
少小弄柔翰寧無用世志謀仕豈不早頗為造物戲蹉
跎三十年始知袍笏累驅馳事迎送嚼蠟了無味薄暮
歸空齋昏昏惟即睡縻廩孰云多捫心自慚媿上負㒺
極恩教育亦何與今晨出檻猿跳躑暫適意因悲遊宦
人處身異愚智愚者可補過任智有鈍利苟不拂衣歸
俛仰易成喟
吳會無清流渾黃日滉瀁牽挽一夫足官塘平似掌如
何江源水迺出練川上百人挽不前狠石矛戟狀漰騰
束長峽嶻嶭壓危嶂刲羊薦芳馨忠信神可仗水程既
淹留山木有竒賞暮投街村口雲氣侵燈幌美人期不
來引睇注遐想獨立佳境亭溪風生颯爽
又(為亡弟清之作)
丁生何不淑海嶺歸無時我老獨後死涕泗常交頤信
宿頻夢君身長聳疎眉有語不肯吐鬱鬱成凄其惟餘
翰墨行歲晚虛前期人事有哀樂隂陽迭推移逝波不
復還浮雲空四馳我哭那得聞我哀那得知
八月十日浙江遇風
風姨恣貪殘河伯亦不武須臾挾急霔滔天同震怒篙
師掩不備輕篷盡掀舞望迷疑駕鯨勢急若逢虎倉皇
可無驚忠信良足怙居然波熨平長虹掛江浦萬事等
兒嬉欣戚漫相補岸幘臨新涼缺月翳復吐
登上方寺望吳城懷古
今日天氣佳散策經林邱遺禾尚棲畝垂柳羅道周鵝
鸛洲渚雜鷄犬村虛幽行行指新郭茅茨一何稠衆山
忽奔突浮屠居上頭湖光自吐吞艇急如梭投吳城百
萬家俯視蒼煙收青天白日速歲晏浮雲愁越鄉重弔
古涕下沾衣裘粉黛假窈窕蟻穴夢王侯冥冥掛劍樹
衰朽不可求百年狼虎爭一夕麋鹿遊想當帶甲士今
日趍鋤耰古人浩浩去來者無停輈縱酒志易荒學仙
事謬悠不如以善名此生無悔尤欲歌誰與和山木風
颼颼
歸來乎山中
我本山中人不知潮與風重岡固扃鐍帶水容舠通薄
游向錢塘飛濤捲晴空平堤撾萬鼓戰鬭方爭雄吳庠
故多樹老檜連椅桐雜篠既鬱鬱弱柳仍童童驚飇
一夕至撞擊迷西東窗戸自開闔葉走無停蹤崩奔何
時已天地幾轉蓬猶疑浙江潮遠勢來溟濛睡眼不得
合燈影昏房櫳明朝覽清鏡煎愁成秃翁頽齡諒能幾
歸來乎山中
又
今日一葉落明日一葉落清晨窺樹間枝空竟蕭索今
年落一齒明年落一齒齒落無與繼太息吾衰矣葉枯
望再榮齒落殊無情歸來乎山中芋糝猶能羹
又
少年惜白日讀書無倦時大醉水靧面少赴青燈期迂
疎背時好不畏寒與飢東家起高樓西家蓄蛾眉須臾
就煙滅翕翕成凄其顧我床上書三世無磷緇歸來乎
山中兒曹共吾伊
十一月十九日先君子初度有感
陽生無盡歲人世胡不然吾父昔初度迎長相後先弟
兄著新衣肅拜華堂前姻友滿四座肴核陳芳鮮瀲灔
真珠紅松明斫豚肩兒年正娟好對客誦詩篇徐卿家
二雛或可稱才賢俛仰四十載樂事隨浮煙令弟投炎
瘴遺骨留荒阡婉婉小女兄閨範人猶傳老大客吳會
四見温井泉設位薦時食淚下如奔川稚子勸勿哭哭
多損中悁此意汝豈知悲極言難宣魂來渺湖水雲軿
想翩翩魂去江樹昏烏影沈遥天吟成不忍讀危坐梅
窗邊
聞禽吟
暘烏翔海隅澹澹天光白棲禽詎容安引頸舒羽翮能
鳴殆天使清圓兼磔格百喙盡伎能于以寫胸臆迴翔
有顧念凛凜懼抨射山人睡初醒四壁雷鳴息披衣踞
藜床整我頭上幘多言始自悔不如尚玄默岐山鳳不
鳴衆鳥嗟累百
筠軒集卷二
