提要
則堂集六卷别集類三(宋)
(臣)等謹案則堂集六卷宋家鉉翁撰翁喜談
春秋尤喜談易其河間假舘詩曰擬從諸君
豫乞石一方他年埋之冡前三四尺上書宋
使姓某其名某下書人是西州之西老縫掖平
生著書苦不多可傳者見之春秋與周易然
春秋詳說至今尚有刊本已别著錄其說易
之書與其文集二十卷則已全佚惟永樂大
典收其詩文尚夥謹裒合排比以類相從釐
為文一卷詩詞一卷核其所作大半皆在河
間而明神宗時樊深撰河間府志已不能採
錄則其佚在萬歴前矣鉉翁隸籍眉山與蘇
軾為里人故集中如文品堂記養志堂記志
堂說篤信齋說䟦太白賞月圖和歸去來辭
諸篇及豌豆菜詩自註間或稱述軾事迹廣
漢張拭亦其鄉人故敬室記首亦慨然於南
軒之學漸昧其傳然其學問淵源則實出金
谿觀集中心齋說主静箴諸篇可以槩見故
其持論浸滛於佛氏其說易亦惟以先天太
極研思於虚杳之中而尊教堂記一篇至援
陸九淵之言以三教歸一立說尤為乖舛顧
其立言大旨皆歸於敦厚風俗崇奬名教隨
事推闡無非以禮義為訓原未嘗滉漾恣肆
如明代姚江之末流其詞意真樸文不掩質
亦異乎南宋末年纖詭繁碎之格尚為多有
可取耳且迹厥生平上雖不及文天祥而下
比留夢炎軰則皭然其不侔零篇斷簡以其
人重之亦可也乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
