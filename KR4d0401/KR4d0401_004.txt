則堂集卷四宋家鉉翁撰
書後
聖門一貫圖書後
夫子語曾子曰參乎吾道一以貫之語子貢曰賜也女
以予為多學而識之與對曰然非與曰非也予一以貫
之此二章聖門傳心之要語參者道體之一貫一本而
萬殊也語賜者聖學之一貫萬殊而一本也世人知尊
曾子之所聞以為道統之付託在是故耳於子貢之所
聞往往忽視之而不講殊不知子貢之多學乃反博歸
約之地惟博而後能約非博無以為約聖人恐子貢以
多學為務故告之者如此非謂多學為無所用欲躐而
進之於一貫之地也是道也如長江大河發源乎岷嶓
積石固一本也及其會百川衆流而歸乎滄海其歸者
一也其一者百川衆流之所會也是所謂道體之一貫
又如百尋之木由根而幹由幹而枝葉其扶疎上出者
乃日積月累之功自本而根一而巳矣是所謂聖學之
一貫他日夫子又語子貢曰予欲無言子貢曰子如不
言則小子何述焉子曰天何言哉四時行焉百物生焉
天何言哉大哉言乎乃子貢晩歲所聞聖人心法之妙
於是盡見不語他人獨語之子貢所以終上文一貫之
旨必子貢之學巳造於是而後夫子以是為告也嗟夫
時之行物之生天道固無所不覆然天非物物而生之
加以雕鏤組織之功亦貫之於一而巳貫之於一此天
道不言之妙而聖學之極功所以與造物相似者也肅
寧張舜卿藏此圖筆法精妙追輩龍眠愚妄意欲於曾
子之後繪子貢遺像以見二章付授之深意巳囑郡人
韓京叔模臨一本尚未得之先書此卷後歸之張氏云
新繪一貫圖書後
聖人之道一本而萬殊學者之學萬殊而一致此曾子
子貢後先所聞兩一貫之大旨也盖道體之大原其初
一理也分而為二列而為四離而為八衍而至於萬何
莫非道體流行之妙原其初一而巳矣會其歸亦一而
已矣聖人之道一本而萬殊曾子所聞於夫子者也然
學者之造道必由粗而達之於精由博而返之於約由
條目支節而貫之於道是故洒掃應對學也讀書窮理
學也俎豆之容登降揖讓之節千緒萬端何往而非學
然究其歸未有出於吾此一之外者此學者之學萬殊
而一致子貢所聞於夫子者也前一貫猶滄海之納百
川百川之來無窮滄海之納無量古往今來上天下地
一理之外豈有他哉後一貫如枝葉之於根本扶疎上
出萬有不齊返而貫之皆不外乎一本曾子子貢造道
雖有淺深而萬之必一一之必萬聖人所以垂訓而示
後者在兩章無餘藴矣肅寧人舊藏一貫圖夫子坐於
磐石之上曾子拱而立乎其前李積中持以示余余曰
論語言一貫者凡再皆聖人心法之所傳授不可偏舉
也曾子造道巳深積功巳久其未達者一間耳聖人呼
而語之曰參乎吾道一以貫之曾子即能於言下應之
曰唯而無所疑斯乃亞聖之能事衆人未易企及厥後
夫子又呼子貢而語之曰賜也女以予為多學而識之
與曰然非與曰非也予一以貫之先啟其疑待其問乃
復告之以一貫之旨夫聖人豈謂多學者為不然耶盖
子貢在聖門為高弟學博無所不通而未至於會歸之
地故夫子先約之於其所已多然後貫之於吾之此一
是雖隨二子地位之淺深而為之言然於一貫之義語
子貢者詳於告曾子後之學者苟有志於道當深味聖
人立言之旨必由子貢之所巳多而後可希及曾子之
一唯其序不可躐積中聞余言乃命工合二章之意而
為之圖以子貢從於曾子之後復持示余俾書數語於
卷末善乎積中之有志於道也余聞其弱冠之年讀小
學書每章為之詠歌既壮率鄉黨親朋各於其里共開
講席每旬必會每會必講語孟庸學詩書皆其朝夕之
所用功者瀛學久㢮數歲來文風漸將復舊積中二三
子實有以倡之余觀其勤敏好修他年必當以道藝自
奮然願有以告曾子之一貫後進所宜慕也子貢之多
學後進所宜勉也學博而後内充内充而後返之於約
其序然耳是故顔子喟然嘆曰夫子循循然善誘人博
我以文約我以禮博文學之事也約禮所以貫也學不
博將無以為貫余所期在於學子其勉之
書蒋象山諫草後
嘗聞前史官秀巖李公言慶元六君子伏闕論救趙相
三山楊公倡其議廣信蒋公為之屬稾願從者四人書
既上權姦盛怒將中以危法願從者或咨嗟涕洟自悔
恨始謀不審楊公正色叱之蒋公語之曰書成吾手禍
若不測吾當告有司身任其咎諸君得少寬耳其人收
淚謝之既而俱貶嗚呼如楊蒋二公所謂偉然豪傑之
士眇萬夫而獨立者也論者乃謂六君子上書楊公為
倡仕不克大顯蒋公屬稾竟無所成以歿造物之理為
未可曉鉉翁謂不然君子之為善非徼後福而為之也
使二公得為端嘉法從當國家多事時碌碌無所建明
保富貴以歿見鄙清議不若全慶元上書之令名垂之
汗青以詔方來之為愈也然則世以為二公恨二公盖
含笑于九京矣蒋公之猶子泰寧丞奉檄攝事南浦剛
毅勁特尚有諸父典刑暇日出示諫稾俾鉉翁書之將
與余公古贈行詩歌並傳鉉翁素不習書而尊慕名節
乃其夙心用不敢以固陋辭輙焚香繕寫并記昔所聞
秀巖李公語以俟後之作史者採焉
題寧皇雪月圖後
物格而知至學問之大端也是以孟子平日教人託物
引喻于白羽之白白雪之白白玉之白辨析不遺于毫
末由是而窮理盡性以造于光明盛大之域格物為之
先也是道也布衣窮居之士皓首探索未能窺見津涯
而我寧皇法宫閒暇遊情經籍發為吟哦洞中義理非
夫生知天縱加以學問之益豈能雍容紆徐盡物理之
妙至於此哉嗟夫月光之與雪色自内外二境而言也
境雖異内外有以融之則異者無不歸于同惟聖人心
與道一境與心會仰觀俯察有以喻乎二者之間是故
知其為同衆人則不能然也臣嘗學此未能有得伏讀
聖製鼓舞詠歌至於再三而不能巳謹齋沐題其後他
時從主人乞本刻之堅珉與海内學士共之
友竹亭詩卷後記
伯夷之清柳下惠之通史魚之直子桑伯子之簡閔子
之特立獨行皆士君子之美德也而竹兼此五德是故
舉世貴之比德於竹友之愛之種之玩之與之居處而
無所厭甚至以為賓友而親炙之焉夫子嘗曰毋友不
如已者竹具五德士君子友之盖友勝已者也簽後衛
親軍都指揮事劉君季良偉特正立之士好學有文而
又馳志當世所居種竹千本築亭於其間命之曰友竹
朝夕諦玩期與之為友曰吾友勝已者也竹儻無是德
吾豈敢友之範泉嚴公嘗為書友竹二字一日持以示
余余曰吾家南方竹之品甚多有竹甚大可以為柱為
棟為樑人取之架厦屋可以避風雨豈非竹之竒者乎
竹以圓為性而有方者焉可以器用可以度尋丈老者
飾之以為杖又一竒也又有斑者焉紫者焉青黃相間
者焉是又竹之竒而有文采者也季良友竹友其常者
乎友其竒者乎季良曰吾友竹之德也常者可竒竒者
可常余當求其竒者而種焉常與竒者兼用之經禮三
百曲禮三千余嘗學焉易六十四卦詩三百篇余嘗讀
焉貧居無事誦詩讀書考易訂禮皆吾之常也吾友其
常以崇其德以究吾學一旦臨事鳴劒氣生抵掌神運
不動聲色而事無不可舉者矣是吾常所以為竒也子
欲究吾他日之設施但觀乎此竹吾友也余愛君之學
又期以當世之故廼書此於諸賢之後
題摩利支天像下方
大明中天萬象畢露不可以形色求也菩薩空諸有相
心體湛明與道為一是故行乎日之前我能見日不為
日所照我能見日以有形有色而見也日不能照見於
我虚空無體不可以形色求也真谷居士陳君某奉摩
利支天香火五六十年逢危履險常若菩薩在其上在
其左右晩歲來歸彩繪慈容益加嚴事余過而問焉曰
子以實相求菩薩乎以空相求菩薩乎以實相求晨熏
瓣薌日禮八拜誦念神呪具如課程菩薩以威神力故
常來擁護雖未見猶見也以空相求面壁内觀閉戶作
活即維摩境界認摩利支天久久混融心心契合一朝
大悟方知上下四方與菩薩俱瞻之在前何隱乎爾居
士請題下方乃為之書
題四臂觀音像下方
真谷居士陳君某佐幕古邢得龍眠李公麟所畫觀世
音菩薩大梵天相石刻本及晁詠之所作䟦語持以示
余曰菩薩不離此座周徧十方自二臂四臂以至八萬
四千母陀羅臂自二目四目以至八萬四千清淨寳目
隨方示現無遠不通子亦知其說乎余謝不知居士固
問再三乃以其意為對盖百千萬億者原乎一者也原
乎一者原乎心者也目之視耳之聽手之持足之行所
以宰制萬微動與理會心實為之也是故一可以周乎
萬萬不離乎此一斯乃心體流行之妙隨寓著見非由
外至者也吾聞菩薩具大慈悲觀世人音聲而為之救
護是在我教中其名曰仁廣大而公溥與造化相似充
而致之四方萬里之遠百千萬人之衆吾心之所及即
吾仁之所及吾仁之所及即吾目吾手之所可及一機
動而千軸應一綱舉而萬目張有莫知其然而然者矣
是知菩薩清淨寳目母陀羅手所以充滿法界無在不
在皆心體之發達仁念之流行夫豈神通變現示人以
不可測哉
跋
跋心如水翁治家箴
余丱角時侍先妣拜舅氏於芝山每當鄉黨燕集衣冠
畢會黃先生年最高冠右席談論衮衮多義理之言舅
氏指示余曰此心如水翁也自是以來垂六十年孤露
餘生流落天外緬懷往事未嘗不感慨以悲黃君字某
心如水翁之嫡孫也出示翁所為治家箴典型在目使
人肅然企敬玩誦不能去手德人之言哉君翺翔仕轍
以官業見稱而篤好歧農之學曰吾祖父以是命我其
敢廢諸嗟乎喪亂以來士大夫家服膺祖訓恪守無墜
者幾人寳遺墨如拱璧大弓既韞而藏之復求名人鉅
公為之表而出之將以垂訓而貽後君胷次所存過流
俗遠矣每惟素問經窮理之學也本草書格物之功也
惟學問君子而後可以語之以此未易與衆人言也是
故明於隂陽五行之理而後可與談素經多識鳥獸草
木之名而後可與論本草儒與醫事雖異而所以為學
則有相似者由内而外由本而末得之心而應之指是
豈一日之所積乎君之學家庭之學也故余樂以是為
告
䟦明皇觀浴馬圖
魯頌駉之詩頌僖公能遵伯禽之法務農重榖牧于坰
野而其卒章曰思無邪思馬斯徂言僖公以其無邪之
思保守先業於馬政之善而見公胷次之所存也徐君
字某藏是圖舊有題字在上曰明皇觀浴馬圖余展玩
數四愛其筆意精贍不俗有坰野之風焉方開元盛時
帝猶有志於天下法宫閒暇御水殿縱觀浴馬無邪之
思可以想見於畫手丹青之外比及中歲以後侈心一
開思不在事舉西北要處及閑廐重權悉以畀之禄兒
而驈驪驒駱駵騅駰驔悉歸漁陽廐中而武偹荒矣早
年無邪之思至是無復存者大亂將作而不悟覽是圖
可為三歎息
䟦韓幹馬圖
魯頌以駉詩為之首其詩四章述僖公坰野之牧政每
章别馬之名状而終之曰思無邪思馬斯臧言魯僖遵迺
祖伯禽之法思之又思不違乎政其見之馬政者如此
推以及國事如詩序所言其儉其寬以至務農重榖所
以興魯國之政者法皆自思無邪中來不獨馬也韓幹
畫馬散落人間以千萬數頗能述有唐盛時牧監氣象
使人寓目慨想如駉詩在前無邪之思油然而生不專
在馬也上幕劉君濟川嗜好雅淡得幹馬圖以示余筆
意精甚誠非俗工所到余不能深識把玩再三有味乎
駉頌之旨題此以復之
䟦輞川圖
士有見于道則知登山臨水之為樂于道苟無見焉則
崇臺池飾觀榭窮奢角竒而後為可樂是其樂有内外
不可以一律觀也王摩詰自謂能隠余觀此圖包絡山
谷綿亘廣遠與豪客貴翁窮奢角竒者亦何以異余年
七十有三行世五紀周遊半天下所至值佳山美景藉
草倚樹適吾之適興盡輙去居無一寸之園一丘之亭
而余之内心無所慊也兹寓高陽四境平曠而余之山
崔嵬與西山俱高也極目無川而余之水渾茫與大河
俱長也人言此土疎瘠不可以樹藝而余之土熙然其
春肅然其秋物生其間可花可實生意浩乎其莫遏也
此其為樂内乎外乎必有能辨之者李積中持輞川圖
來示余語之曰子有瀛洲圖在奚輞川之足慕乎乃題
其後而還之
䟦浩然風雪圖
此㶚橋風雪中詩人也四僮追隨後先苦寒欲號而此
翁據鞍顧盼收拾詩料喜色津然貫眉睫間其胷次灑
落殆可想矣雖然傍梅讀易雪水烹茶點校孟子名教
中自有樂地無以衝寒早行也
䟦太白賞月圖
東坡後赤壁之遊以二客之來從也二客不來東坡不
遊而後赤壁有不暇賦至於攝衣而上履巉巖披蒙茸
踞虎豹登虬龍攀栖鶻之危巢俯馮夷之幽宫猶恨二
客之不能從其雄量高致與宇宙同其大數百年後讀
者猶知興起也今為此圖像太白舟中二僮傾尊治鱗
於其側無一賓焉豈知太白者乎太白之心猶東坡之
心也今有龍眠當令作後赤壁圖與此圖對暇日覽觀
亦足自廣也
箴
主静箴(有序)
余昔嘗稟學於庸齋趙先生以主静二字為
告暮年在瀛追記遺言作箴以自警與同志
共學焉
天地之初隂陽之始混乎難名惟静而已是謂真静萬
化之根不與動對動由是生人之此心惟静為體後天
而存先天在是學問之道貴探其原主一無適其静乃
專我嘗從師請問疑義諄諄之告主静為事主静何先
惟心其存惟定惟默惟幾惟深大本既立萬善以生如
日之夕其晦也所以為晨如冬之藏其閟也所以為春
是為主静實動之根非若異教以斷為寂斷滅滅已寂
豈能息嗚呼小子念兹在茲復爾性於有生之始澄爾
源於未發之時中有所生其静其一發而皆中動静對
立静則貞固而植本動則淵泉而時出盖原先天以及
後天即心體之妙而悟本然之太極
肅堂箴(有序)
余自燕徙而南與河朔楊君伯通遇于瓦橋
辭和色溫言論本乎義理御下嚴整不煩館
人余固敬之及來河間君以職事久留因得
朝夕共語商略古今談論疑義知君少從鄉
先生學問以肅名堂求余為之箴箴曰
惟春為仁惟秋為義溫厚之氣其肅也為秋發生之仁
其肅也為義天時非肅則不成人事非肅則不治身法
非肅則不嚴家政非肅則不理此肅之為義見之於經
所以為貴或者乃曰嚴氣振槁是謂肅殺厲氣為刑流
弊刻切君子制行所貴中和以肅名堂無乃有頗予曰
不然吾所謂肅非此之謂學問之功涵養之事内肅其
心端居存誠人慾以屏善端以生外肅其形峩冠正襟
動作有則語默有程由身而家由家而國典刑森羅法
度具設有紊斯正有變斯革匪威而嚴匪怒而率其肅
惟和豈刻之云盖仁以為體義以為用義雖維肅每依
乎仁兹其為肅所以為成在易之兊金行肅潔聖人取
其麗澤之象蔽以一言曰說君子體之朋友講習惟肅
惟說以成其德敢以餘義而為子告聖言昭垂自今允
蹈
贊
僧乞達摩彌勒贊
即心即佛即佛即我來時大地轟霆歸去天涯芳草幸
然來去分明何須漏下這箇(達摩隻履)似僧非僧似佛非佛
見在蔑略釋迦未來推倒彌勒擔子未曾上肩何須鬧
處著脚(彌勒布袋)
真谷夀容贊
無極之真萬化之根先天而生後天而存其降曰命在
人曰性惟性之真惟真惟静有隠君子内全其天出入
老佛若禪若仙宅谷之真其樂也内以真合真心與境
會山之蒼蒼水之洋洋中有真意是謂實理萬形皆弊
此理常在永言保之歴劫不壊
雲齋夀容贊
太羹玄酒味外之味渾金璞珍自然之貴盤胷文字五
千卷落筆雲煙三萬紙浩乎其無窮乎其學也有自來
矣噫元杜去後無人黃閣于今有幾請君直下承當夀
我斯文傳之永世
偈
題雪花達摩布衣偈
拈花公案且莫道西來正被拈花惱一花開後幾花開
微笑不禁成絶倒歸去來人未老掉下從前舊草鞋衲
被蒙頭面壁坐提起不直一落索放下大地無處著從
來被他礙手脚為君索火當街燒布袋依前是彌勒
疏
緫府修路學疏
王畿首善實為九牧之儀刑侯泮鳩工肇復百年之規
製念我邦乃自古文物之郡而路學為一方儒教之宗
風化所關典章斯在自往歲創興集成之殿至比年繼
治敷講之堂兩廡尚欠七十子之衮章重門僅覆兩豐
碑之螭首春誦夏絃無肄習之所秋嘗冬烝乏粢盛之
藏洋乎尚存芹藻之池餘者半是荆榛之處幸賴師帥
鳴鸞佩而至止爰暨廼寮割鷺股以開先既百堵之並
興宜列城之來助用馳短疏徧諗同盟願推匠氏度材
之心小試梓人類相之手惟力是視相我于成凡在國
中詩禮之家與夫闤内衣冠之族苟有志燈牎之業請
策名衿佩之叢作新庠序之精華蘇醒山川之氣脈搏
扶搖而上九萬里由此徑升預瀛洲之選十八人自今
快覩亶方盛事各請光題
安州修學疏
漢道隆儒行復承平之舊觀周畿首善益隆講學之新
功念非得上棟下宇之安無以為左誦右絃之所况一
聖二大賢之衮黻久巳巍煌而四科七十子之儀章迨
今曠闕每當上丁蕆事之際莫舉從祀薦羞之彛雖道
德之容瞻之在前而品物之儀設之無所幸賢太守明
風化之本而郡同寮皆詩書之朋以黃潁川撫循之心
行漢文翁勸奬之事蘇醒山川之清淑陶成井邑之温
良能定能静能安將見佩衿之駢集升俊升造升秀竚
觀科第之蟬聯凡在同盟各垂光贊
總府近請提學省齋入學講說已荷還歸里宅
屬兹歉歲貴糴之秋本府雖屢有所濟而書槖
罄然未知淑後稟命帥垣出疏徧叩府縣僚寀
各請光題以副崇儒之美意
邦君肅幣以延儒厥為盛事屬邑聞風而加禮具存舊
章惟茲一老之惠來實乃衆情之共徯雖窮益堅老益
壮處陋巷以粗安然耕不穫菑不畬奈凶年之為困百
指嗸嗸而待哺終朝汲汲以救飢念孔門不拒束脩病
軀則難乎往教而顔公嘗書乞米鄉黨之助者巳頻茲
荷帥尹之垂憐特俾賓僚而致疏凡武城道愛之君子
皆鄭國師善之賢人願垂分惠周急之心庸濟抱道懷
仁之士自今廩人繼粟庖人繼肉合衆力以將之毋使
甑中生魚釡中生塵亦吾徒之恥矣及兹涸轍早願指
囷
創建守真廟疏
扁倉而後幾歴年篤生此老燕趙之間維故里宜有專
祠是為曠代之神醫當享列城之豐報言念枌榆之舊
社猶存闤闠之巋坊古柳高槐尚想生平之華屋青芝
赤箭居多手種之靈苗神遊雖返於清都隂德猶敷於
下土父老興思於遺範僉謀共集於新功禦災捍患捨
斯人而誰歸鳩工度材在吾徒而敢後願分梵宇仙廬
之金碧少損山祗社鬼之牲牷昭我師活人之功為㕓
氓徼福之地衆志既叶百堵遂興跂斯翼翬斯飛竚看
宫墻之突兀廟而食尸而祝永祈邦域之阜康凡在同
盟各垂喜捨(守真先生以醫道活人有遺書垂世)
崇佛寺化修造疏
一柱擎天偉矣金剛之力量一佛出世現兹寳刹之莊
嚴拓開舊日之規模重立荒村之門戶爰有老居士來
為倡首更率諸善人共作主盟發粟千鍾助香積國中
之上味捐貲百篋成善財童子之施心更仗黃隨白淨
之神通立見碧瓦朱簷之華煥乃持短疏徧叩高門各
請光題共成好事福人捨福人受竚觀慶事之鼎來若
時雨若時暘更釀明年之豐稔
天寧寺化緣疏
廣厦萬間元是古佛修行之處王畿千里誰非華封願
夀之人爰興寳殿之巍峩上祝洪基之鞏固言念我邦
第一刹具載圖經多歴年所中更劫火之洞然是致寳
坊之壊散兹值偃武修文之日厥惟興頹起廢之辰自
頃鳩工及今就緒美哉輪美哉奐用昭百尺之翬飛傅
之繡傅之文尚欠羣工之藻繪矧浮屠二三級久埋沒
于荒榛而教典數千函未經營于藏室欲峙擎天之柱
用成轉法之輪非憑力量之峥嶸安得人天之響應恭
以十連之閫帥繫兹一道之巖瞻五星煥明列城風動
主意昭融于萬井治聲騰徹于九霄願恢大用之規模
庶復承平之氣象卿惟月尹惟日虔請署一條之冰金
作礪川作舟即平上三台之席凡在同志各請光題
鄉人請張教授疏
鄉庠黨塾古所以明人倫晨窗夜燈士所以修天爵爰
即三冬之閒暇共探六藝之精微芹泮師弟共瞻講席
而惠來闕黨吾徒毋替斷金之夙約期以漏沈人静之
際共聆金聲玉振之音焚膏續駒隙之光執燭擁臯比
之座陡覺室中之春滿不知門外之雪深歲之餘日之
餘莫把光隂閒處度學在是道在是會看事業與時新
凡我同盟請預斯集
路幕請張教授疏
仕而優則學用尋經籍之前盟冬者歲之餘爰正師儒
之舊席雲齋教授心融義理學貫顯微生毛公董子之
鄉本原甚正自遺山止軒而後文脈有歸典侯泮者十
年暢文風於一道身暫休於里社人思覿於楷模以兹
閒暇之光陰求即典刑之緒論肆設臯比之座蔚為烏
幕之光凡我坐曹理務之人咸預摳衣趨隅之列本詩
書而輔律令舍是奚先由郡國而登京師自今以始
總府請趙提學疏
子自衛反魯胡為久處於樂郊士志伊學顔孰不願歸
於大冶爰設臯比之座用開蛾術之功省齋提學售用
四書沈潛七易學不厭教不倦推已及人言有物行有
常修身以道舊職儒宫之條理蔚為鄉黨之儀型念我
庠我序日就荒蕪而子佩子衿久欠溫習乃諏旦評之
望共推師道之崇肅乘以祗延修辭誠而寓敬言采芹
言采藻先生為我惠然來學為箕學為裘後進自今知
所式
路幕請趙提學疏
隆師所以善俗具有舊章學古所以入官肇新講席爰
率清曹之濟濟共依善教之循循省齋提學特立獨行
窮堅老壮學已造二中之地位心愈潛三省之工夫頃
從上國而來歸深慰鄉閭之徯望茲郡府聿嚴於政化
俾幕僚延致於師儒願以公餘拱聆私淑凡我庀局坐
曹之衆豈無學道愛人之心各抖擻簿書之塵共薰陶
禮義之教于以變化於氣質于以開廣乎見聞須知此
日之講磨皆是他年之售用摳衣趨隅在弟子之列可
不務乎垂紳縉笏為大夫之官自今始矣兹具招延之
疏併陳勉勵之辭
請祥講主疏
三界惟心曾被天童師等閒漏泄一佛出世今得報恩
老直下承當爰致疏以招延願披襟而勇往祥公講主
道價追攀於前哲戒城孤立於一方行脚十年麻鞋穿
而壮心猶在傳經諸老路頭正而宗眼頓明掃開鹿野
之塵重舉龍門之話心外無識講惟識須認自心論前
有經讀正經却通餘論是謂窮源而探本不須斷句而
修辭一變可能二變可能三變可能昔人巳曾說破上
乘斯在中乘斯在下乘斯在老子更與指迷爰以今冬
弘兹大論願挑杖頭六十卷教作會上百千燈
請明講主疏
圭峯老說最上乘要與後人添話柄明上座具大力量
肯向講家作主人自有天王證明管取法音宏暢明公
講主叢林大辯泉石高人一口吸盡西江說甚髑髏殼
中水半生遊歴東土曾見毗盧頂上光早年卧起二部
經中歲沈潛四諦聖視諸相等幻露電悟我心同淨琉
璃與其南遊北走儘隨行脚僧曷若西舍東隣推為家
戶主爰修短疏用致先馳金剛不壊身此是修行之效
騐錦衣歸故里更聆講說之新竒
祭文
祭器之文
我生不辰逢天癉怒奉命于征以國之故有志弗遂見
羈于瀛茹苦銜哀嚙毡飲冰去家萬里倏踰一紀子死
孫幼誰為我視居無把茅卧乏班荆病無以葯寒無以
衾惟君垂仁矜我頹耄闢館招延築室丕冒既奠厥居
又絲其衣既遺以安又相其歸恩意備周仁念渥洽衆
或間之君愈惻怛是謂古道罕見于今銜環結草刻銘
在心嗚呼哀哉惟君德美具在月旦内外戚疎有口斯
讚事親以孝喪親以禮睦族以仁處鄉以義言撫諸弟
惟一惟均垂訓諸兒有規有循信誼著乎交友仁愛溥
乎比隣淡然名利之域卓然奔趨之門底柱特立頹波
孤撐晝窗閱理夜燈窮經發言必中于要會制行必本
于忱純識與不識莫不期公以夀考而遠大孰知一息
不來乃遂為千古之人以公平生知公身後雖歿猶存
千古不朽嗚呼哀哉君嘗許余以城西之田俾余藏骨
于其間我未即死君胡棄我而先維今年春君嬰小疾
嘗有治命俾余即斯丘園而營兆域言猶在耳君胡疾
傾我衰日甚欲歸未能儻遂溘先于朝露所願從君于
九亰嗚呼哀哉
祭文蔚文
我居江表君居古瀛地雖有南北之異學初無彼此之
分粤從定交歲寒五閱匪道不談匪經不說更可互否
有磋有琢以君為受道之器故期君以遠大之業維兹
仲春初講大學君發問而再三我欲言而復輟將俟遠
朋之來集乃更探端而具列一夕不來千古永訣欲言
浩如竟付哽咽君志堅強君操端潔議論據正典型具
設我要君以北方之名流君所希者中州之賢哲幣聘
將馳修途欲發春風整輿夜舟移壑盛年方剛窮居寡
慾匪疾匪衰胡奪之速盖力行者或有時而勿夀恣睢
者或反常而能久是賦分之勿齊而人生之常有嗚呼
嗟夫死生之變學問之事吾與君言亦幾悉矣囿形宇
内莫貴者人人所以貴厥惟此心形氣有時而澌盡心
體湛然而常明能静而安視死生有若夜旦惟精惟一
與大化同其流行願致子之所以知益恢子之所未宏
性子之性仁子之仁豁方寸于宇宙納八荒于戶庭擺
脫世間之幻妄昭融本體之真純必使本然而固有者
浩乎其不可息則雖逝也而有不冺者存嗚呼
