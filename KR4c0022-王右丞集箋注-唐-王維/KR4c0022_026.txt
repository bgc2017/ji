王右丞集箋注卷二十六
仁和趙殿成撰
誌銘四首
故任城縣尉裴府君墓誌銘
天寶二年正月十二日唐故魯郡任城縣尉河東裴府
君卒于西京新昌坊私第享年三十九嗚呼哀哉君諱
回字玉温河東聞喜人也曾祖宏泰皇雍州錄事參軍
贈上黨長史(泰顧本作春誤今考唐書宰相世系表改正)祖思義皇侍御史
吏部員外左司郎中戶部吏部侍郎河東郡太守晉城
縣開國子父敭珍皇薛王府騎曹參軍自晉已降世為
冠族令德不替以至于君夫其事親孝兄弟順與朋友
信其從政公平而壽不中年官才一命慈母在堂諸弟
未仕兒未有識女且嬰孩妻夭于前身殁于後天可問
邪其若老親何其若季仲諸孤何生人之悲莫甚于是
家貧祭以棗脯殮以時服以某月日祔葬于鳳棲原先
府君之塋(棲顧本作樓誤今校正)嗚呼有河東裴子之墓誌之蓋
古有之繼後之知者亦何有哉銘曰
一死萬紀終天不復為之奈何哀哀慟哭覆載至廣庶
類繁育萬物方春而就于木
任城縣(唐書地理志河南道兖州魯郡有任城縣)新昌坊(長安志朱雀街東第五街之南)
(有新昌坊)聞喜(唐書地理志河東道絳州有聞喜縣)雍州(唐書地理志京兆府京兆郡本雍州)
(開元二年為府)錄事參軍(按唐六典京兆有錄事參軍事二人正七品上)長史(唐書百官)
(志高宗即位改别駕皆為長史)侍御史(唐六典御史臺有侍御史四人從六品下)吏部員
外(唐六典吏部有員外郎二人從六品上)左司郎中(唐六典尚書省有左司郎中一人從)
(五品上)戶部吏部侍郎(唐六典戶部侍郎二人吏部侍郎二人正四品下)晉城
縣(唐書地理志河東道澤州高平郡有晉城縣)開國子(唐書百官志凡爵九等八曰開國縣)
(子食邑五百戶正五品上)騎曹參軍事(唐六典親王府有騎曹參軍事一人正七品上)令
德(詩小雅顯允君子莫不令德鄭康成箋令善也)祔葬(按鄭康成禮記註祔謂合葬也後人作附)
(葬用者失其解矣)鳳棲原(陜西志鳳棲原在少陵原北)萬紀(孔安國尚書傳十二年曰)
(紀顔延年詩萬紀載絃吹千歲託旒旌)就木(左傳季隗曰我二十五年矣又如是而嫁則就木焉)
(杜預註言將死入木)
工部楊尚書夫人贈太原郡夫人京兆王氏墓誌
銘
夫人諱某京兆霸城人也晉出三家公子尊于魏國秦
亡六國時人謂之王家河南則分虎臨人華隂則老熊
當道高祖德真皇左僕射祖九思京兆府三原縣令父
潛河南府告成縣令(告成顧本作郜城誤今校正作告成唐書宰相世系表作吉城亦誤)
大名之後重光不替夫人令儀淑德發于天姿閑禮明
詩傳乎世業(明顧本作名誤今校正)言成女誡可著于縑緗行為
女師詎資乎行待豈止彈琴吐論誦賦吟詩而已及乎
有行嬪于君子事姑至孝旁穆六姻為母深慈均養七
子男以無雙令德降帝子于鳳樓女則第一解空歸法
王之象教閨門之訓朝野稱多既而家列公侯地連妃
主珠翠滿座不御采衣方丈盈前唯甘素食同德大師
大照和尚覩如來之奥昭羣有之源夫人一入空門便
蒙法印朱簾紺幰無復餘乘龍藏寶經悉通至義惠用
圓滿誡力堅嚴藥藉茹葷雖愈疾而不受心已久淨縱
没齒而常安(没舊作設非)以某年月日奄歸大寂于長興里
之私第厥初寢疾彌曠旬時駙馬上人柴毁骨立揮淚
嘗藥身不解衣泣血持經手不釋卷晝夜懺悔非止六
時身命供養寧唯七寶御醫繼踵中使重跡魂兮不反
空焚外國之香生也有涯非無上天之樂某月日有詔
追贈太原郡夫人襄城石&KR1038;增寵其榮名翟茀魚軒空
悲于象設以某月日安厝于某原禮也功德之至散花
天女不留釋梵之筵勝鬘夫人何在嗚呼哀哉乃為銘
曰
天生淑德實俾宜家特能柔順深棄嬌奢詎離環珮不
御其華(其疑是鉛字之訛其一)婦道允諧母儀俱美每出誡夫停
飡訓子賦掩西征書教内史(其二)門容高幰庭列長筵(幰顧)
(本作憲誤)男乘翠鳳女比紅蓮繁華貴里寂寞安禪(其三)朝含
香兮禮闈夕青瑣兮黃扉方天公兮密啓建出牧兮高
麾俄入守兮京兆賜黃金兮被皂衣(其四)捐余珮兮江中
隠思君兮不可窮歌泰山兮不返夢濟洹兮遂空素車
兮逶遲宛鄉關兮故時(時顧本作待誤)望國門兮不入到秦山
兮不知瞻舊域兮松楸平原夕兮素滻愁魂兮歸來江
南不可以久留
霸城(成按太平寰宇記後周建德二年省霸城縣併入萬年縣唐時無此縣久矣右丞蓋本其舊族)
(望而言耳)王氏世系(唐書宰相世系表京兆王氏出自姬姓周文王少子畢公高之後封魏至)
(昭王彤生公子無忌封信陵君無忌生間憂襲信陵君秦滅魏間憂子卑子逃難于太山漢高祖召為中)
(涓封蘭陵侯時人以其故王族也謂之王家卑子生悼悼生賢濟南太守宣帝徙豪傑居霸陵遂為京兆)
(人卑子九世孫遵字子春後漢河南尹上樂莊侯遵生魴魴孫康康生諶諶生鵠魴别孫景生均忠均八)
(世孫羆至易從徙居汲郡忠七世孫直瓜州刺史直子武宣岳州刺史武子德真相高宗武后德真子九)
(思三原令九思子潛吉城令)分虎(後漢書苴茅分虎南面臣人章懷太子註分銅虎符也)老
熊當道(北史王羆除華州刺史嘗修州城未畢梯在城外神武遣韓軌司馬子如從河東宵濟襲)
(羆羆不覺比曉軌衆巳乘梯入城羆尚卧未起聞閤外洶洶有聲便袒身露髻徒跣持一白棒大呼而出)
(謂曰老羆當道卧貉子那得過敵見驚退逐至東門左右稍集合戰破之軌遂投城遁走)三原(唐書)
(地理志京兆府有三原縣)告成(唐書地理志河南府有陽城縣萬歲登封元年將封嵩山改陽城曰)
(告成神龍元年復故名二年復為告成)大名(左傳晉侯賜畢萬魏以為大夫卜偃曰畢萬之後必)
(大萬盈數也魏大名也以是始賞天啓之矣天子曰兆民諸侯曰萬民今名之大以從盈數其必有衆)
重光(南史王筠與諸兒書論家門集云史傳稱安平崔氏及汝南應氏並累葉有文才所以范蔚宗)
(云崔氏雕龍然不過父子兩三世耳非有七葉之中名德重光爵位相繼人人有集如吾門者也)令
儀(詩小雅豈弟君子莫不令儀)淑德(後漢書崔寔母劉氏有母儀淑德博覽書傳)明詩
(洛神賦嗟佳人之信修羌習禮而明詩)女誡(後漢書扶風曹世叔妻作女誡七篇有助女訓)女
師(毛萇詩傳古者女師教以婦德婦言婦容婦功祖廟未毁教于公宫三月祖廟既毁教于宗室)行
待(左傳女待人婦義事者也杜預註待人待人而行也)有行(詩國風女子有行遠父母兄弟鄭康)
(成箋云行道也婦人生而有適人之道)嬪于君子(虞書嬪于虞孔安國傳云嬪婦也使行婦)
(道于虞氏)六姻(北史楊椿誡子孫曰我家入魏之始即為上客自爾至今二千石方伯不絶祿䘏甚)
(多于親姻知故吉凶之際必厚加贈襚來往賓寮必以酒肉飲食故六姻朋友無憾焉)七子(曹植)
(上責躬應詔詩表七子均養者鳲鳩之仁也詩國風鳲鳩在桑其子七兮毛萇傳云鳲鳩之養其子朝從)
(上下暮從下上平均如一)無雙(史記至如韓信者國士無雙)第一解空(僧肇維摩詰經)
(註須菩提秦言善吉弟子中解空第一)羣有(王屮頭陀寺碑文行不捨之檀而施洽羣有李善註)
(羣有謂有色無色有想無想以其不一故曰羣有)法印(大般若經般若波羅蜜多是諸如來真實)
(法印亦是一切聲聞緣覺真實法印)朱簾(江淹靈丘竹賦綺疎蔽而停日朱簾開而留風)紺幰
(隋書今犢車通幰自王公巳下至五品以上並給乘之三品以上青幰朱裏五品已上紺幰碧裏江總詩)
(輪停紺幰引馬度紅塵餘)龍藏寶經(龍樹菩薩入龍宫看藏見華嚴三本菩薩處胎經曰金翅)
(鳥從龍子到海宫殿彼有七寶墖諸佛所說諸法深藏沈約内典序足蹈慧門學通龍藏)大寂(湼槃)
(經我曠劫來已入大寂)長興里(按長安志朱雀街東第二街有長興坊其東北隅有侍中駙馬)
(都尉楊師道宅)柴毁骨立(晉書許孜字季義東陽吳寧人也二親没柴毁骨立杖而能起)六
時(佛名經云若比丘比丘尼優婆塞優婆夷欲懺悔諸罪當淨洗浴著新淨衣淨治室内敷好高座安)
(置尊像懸二十五枚旛種種華香供養誦此二十五佛名日夜六時懺悔滿二十五日滅四重八重等罪)
身命供養(湼槃經若有建立護持正法如是之人應從啟請當捨身命而供養之)外國
香(十洲記聚窟洲上有大山形似人鳥之象因名之為神鳥山山多大樹與楓木相類而花葉香聞數)
(百里名為反魂樹扣其樹亦能自作聲聲如羣牛吼聞之者皆心震神駭伐其木根心于玉釜中煮取汁)
(更微火煎如黑餳狀令可丸之名曰驚精香或名之為震靈丸或名之為反生香或名之為震檀香或名)
(之為人鳥精或名之為却死香一種六名斯靈物也香氣聞數百里死者在地聞香氣乃却活不復亡也)
(以香薰死人更加神騐征和三年武帝幸安定西胡月支國王遣使獻香四兩大如雀卵黑如桑椹帝以)
(香非中國所有以付外庫到後元元年長安城内病者數百亡者大半帝試取月支神香燒之于城内其)
(死未三月者皆活芳氣經三月不歇于是信知其神物也乃更祕錄餘香後一旦又失之檢函封印如故)
(無復香也)生也有涯(莊子吾生也有涯而知也無涯)襄城(後漢書宏農人宰宣素性佞邪)
(欲取媚于梁冀乃上言大將軍有周公之功今既封諸子則其妻宜為邑君詔遂封冀妻孫壽為襄城君)
(兼食陽翟租歲入五千萬加賜赤紱比長公主)象設(楚辭象設君室靜安閑些)母儀(晉書母儀)
(之教光于邦俗)停飡訓子(漢書雋不疑為京兆尹每行縣錄囚徒還其母輒問不疑有所平反)
(活幾何人即不疑多有所平反母喜笑為飲食語言異于他時或亡所出母怒為之不食故不疑為吏嚴)
(而不殘)西征(李善文選註曹大家集曰子穀為陳留長大家隨至官作東征賦)内史(張懷)
(瓘書斷衛夫人名鑠字茂猗廷尉展之女弟恒之從女汝隂太守李矩之妻也隸書尤善規矩鍾公云碎)
(玉壺之冰爛瑶臺之月婉然芳樹穆若清風右軍少常師之永和五年卒年七十八)長筵(曹植名都)
(篇鳴儔嘯匹侣列坐竟長筵)禮闈(任昉王文憲集序出入禮闈朝夕舊館李善註十州記曰崇禮)
(闈即尚書上省門崇禮東建禮門即尚書下舍門因尚書省二門名禮故曰禮闈也)黃扉(黃扉猶黃)
(闥禁門也宋之問詩寵就黃扉日威回白簡霜)出牧(何遜詩入朝耿長劍出牧盛層麾)高麾
(沈約齊故安陸昭王碑文建麾作牧明德攸在吕向註麾旗類也以毛為之)皂衣(漢書京兆尹張)
(敞上書言敞備皂衣二十餘年如淳曰雖有五等服至朝皆著皂衣)歌泰山(禮記孔子蚤作負手)
(曳杖消搖于門歌曰泰山其頽乎梁木其壞乎哲人其萎乎既歌而入當戶而坐子貢聞之曰泰山其頽)
(則吾將安仰梁木其壞哲人其萎則吾將安放夫子殆將病也)夢濟洹(左傳聲伯夢涉洹或與已)
(瓊瑰食之泣而為瓊瑰盈其懷從而歌之曰濟洹之水贈我以瓊瑰歸乎歸乎瓊瑰盈吾懷乎懼不敢占)
(也還自鄭壬申至于貍脤而占之曰余恐死故不敢占也今衆繁而從余三年矣無傷也言之之暮而卒)
久留(楚辭招魂魂兮歸來東方不可以託些又招隠士王孫兮歸來山中兮不可以久留)
唐故潞州刺史王府君夫人榮國夫人墓誌銘(榮一)
(本作營誤)
夫人姓盧氏范陽人也昔堯命伯夷典秩宗號太常為
尚父(上有闕文)桓襄之際公子食盧夘金故人王于大國越
石從事官至中郎曾祖士會隋行臺侍御史祖某皇朝
奉禮郎父某豪淄卭等三州刺史持斧衣繡威加不法
奠玉瘞帛舉無違禮守臨淄而齊兒不詐去臨卭而蜀
物盡留夫人即府君之長女積累世之德鍾二門之美
儀表秀整進止詳閑不咨保傅動由詩禮既以七族冠
時遂歸齊大之偶入持門戶内事舅姑枕席温凊于堂
上環珮逶迤于堂下不脱簪珥親當澣濯玄纁可實于
筐篚粢盛可獻于宗廟魚軒或駕翟茀而朝衆婦于是
修容夫人專之以禮克贊君子累至大官雅政清德實
多左右潞州早世深秉義方母儀可則庭訓不替女史
之學多讚大家之書衆婦之儀盡禀夫人之法天與盛
德不降永年以某月日寢疾薨于長安善和里享年若
干以某月日合祔某山原禮也子某某官淳孝之性泣
血待盡永惟令德固不可冺彰示後人乃刊于石銘曰
有姜之後或邑于盧歴代種德示有稱孤從事文府振
轡長途(其一)憲府持法奉常秉禮皇考專城腰章郡邸厚
德重跡深仁繼體(其二)降生哲人其行惟惇儀形衆庶門
冠諸姻齊姜宋子敢望清塵(其三)君子之貳實聞高義乃
躬澣濯先晨簪珥穆及外親敬是中饋(其四)母儀既峻庭
訓載揚子以才貴煌煌寵章馳暉難駐令問空長(其五)壽
宫既啟高堂永寂千秋萬古山川松柏紀德誌行惟兹
貞石(其六)
盧氏世系(唐書宰相世系表盧氏出自姜姓齊文公子高高孫傒為齊正卿諡曰敬仲食采于)
(盧濟北盧縣是也其後因以為氏田和篡齊盧氏散居燕秦之間秦有博士敖子孫家于涿水之上遂為)
(范陽涿人)伯夷(史記舜曰嗟四岳有能典朕三禮皆曰伯夷可舜曰嗟伯夷以汝為秩宗夙夜維敬)
(直哉惟靜潔正義曰秩宗若太常也漢書百官表云王莽太常曰秩宗依古也孔安國云秩序宗尊也主)
(郊廟之官也)卯金故人(史記盧綰者豐人也與高祖同里盧綰親與高祖太上皇相愛及生)
(男高祖盧綰同日生里中持羊酒賀兩家及高祖盧綰壯俱學書又相愛也里中嘉兩家親相愛生子同)
(日壯又相愛復賀兩家羊酒高祖為布衣時有吏事辟匿盧綰常隨出入上下及高祖初起沛盧綰以客)
(從入漢中為將軍常侍中從東擊項籍以太尉常從出入卧内衣被飲食賞賜羣臣莫敢望雖蕭曹等特)
(以事見禮至其親幸莫及盧綰高祖已定天下欲王盧綰為羣臣觖望及虜臧荼迺下詔諸將相列侯擇)
(羣臣有功者以為燕王羣臣知上欲王盧綰皆言曰太尉長安侯盧綰常從平定天下功最多可王燕詔)
(許之漢五年八月迺立盧綰為燕王諸侯王得幸莫如燕王漢書王莽傳夫劉之為字夘金刀也)越
石從事(晉書盧諶字子諒清敏有理思好老莊善屬文州舉秀才辟太尉掾洛陽没北依劉琨為)
(劉粲所虜粲據晉陽留諶為參軍琨收散卒引猗盧騎還攻粲粲敗走諶得赴琨琨為司空以諶為主簿)
(從事中郎)奉禮郎(唐六典太常寺有奉禮郎二人從九品上)濠淄卭(唐書地理志濠州鍾)
(離郡淄州淄川郡俱屬河南道卭州臨卭郡屬劍南道)瘞帛(唐六典凡祭天及日月星辰之玉帛)
(則焚之祭地及社稷山岳則瘞之海瀆則沉之)蜀物(南史王僧孺傳昔人為蜀郡長史終身無蜀物)
七族(唐會要顯慶四年詔後魏隴西李寶太原王瓊滎陽鄭温范陽盧子遷盧澤盧輔清河崔伯宗)
(崔元孫前燕博陵崔懿晉趙郡李楷凡七姓十家不得自為婚姻)齊大之偶(左傳齊侯欲以)
(文姜妻鄭太子忽太子忽辭人問其故太子曰人各有耦齊大非吾耦也)持門戶(古詩健婦持門)
(戶亦勝一丈夫)玄纁(夏書厥篚元纁璣組孔穎達正義曰釋器云三染謂之纁李巡云三染其色巳)
(成為絳纁絳一名也考工記云三入為纁五入為緅七入為緇鄭云纁者三入而成又再染以黑則為緅)
(又再染以黑則為緇玄色在緅緇之間其六入者是染玄纁之法也)義方(左傳臣聞愛子教之以義)
(方)大家(後漢書扶風曹世叔妻者同郡班彪之女也名昭字惠班一名姬博學高才世叔早卒有)
(節行法度兄固著漢書其八表及天文志未及竟而卒和帝詔昭就東觀藏書閣踵而成之帝數召入宫)
(令皇后諸貴人師事焉號曰大家)文府(沈約到著作省謝表珥筆史觀記言文府)振轡(晉書)
(崑峯振轡風山訪道)繼體(左思吳都賦虞魏之昆顧陸之裔岐嶷繼體老成奕世)齊姜宋
子(詩國風豈其取妻必齊之姜豈其取妻必宋之子鄭康成箋齊姜姓宋子姓)清塵(李善文選)
(註楚辭曰聞赤松之清塵蓋行必塵起不敢指斥尊者故假塵以言之清尊之也)中饋(周易無攸)
(遂在中饋)馳暉(謝朓詩馳暉不可接李善註馳暉日也)壽宫(楚辭蹇將憺兮壽宫王逸註壽)
(宫供神之處也)貞石(王屮頭陀寺碑文勝幡西振貞石南刊劉良註貞堅也)
汧陽郡太守王公夫人安喜縣君成氏墓誌銘(汧一)
(本作河誤)
夫人字某某郡人也其先周成王之後古之錫姓命氏
或以先父之職官或因始祖之名諡漢魏以降史牒詳
焉曾祖休寧某官祖某某官襲封常山公貳公執帛調
護儲闈九伯剖符典司方岳(典司方岳顧本作典日方兵誤今校正)漢雄
右輔實拜翁歸(左顧本作右誤今校正)周命僕臣惟兹伯冏夫人
即太僕府君之第二女也世有明訓家無遺德蕙心紈
質豈曰師成螓首蛾眉抑惟天與同雲降雪常聞柳絮
之詩獻歲發春即賦椒花之頌言事姑舅宜其家室寢
門纔闢笄六珈而問安擊鐘未晞具八籩而獻饋染朱
與綠不愆公子之衣采藻及蘋有甚季姜之祭魚軒翟
茀為諸侯之夫人鳴珮垂環對有國之君子綺疏寓目
助選賢人青帳藩身用酬高論善持門戶能睦族姻誡
良人之從畋不嘗原獸訓愛子之為政遂返池魚言成
大家之書行為衆婦之法至于彈琴製賦纂組攻書具
舉百事之能仍居四德之外嗚呼降年不永春秋五十
以某載月日薨于長安平康里之私第某月日祔于咸
陽洪瀆原之先塋禮也不獲偕老空傷奉倩之神未始
有生誰達莊周之禮長子濡前某官次子澄某官次曰
某某官及女等漣漣泣血煢煢在疚哀纏聖善痛七子
之無依文叙塞淵冀九原之可識(塞顧本作寒誤今校正)銘曰
齊侯之子兮衛侯之妻膚如凝脂兮手如柔荑奉初之
嘉訓兮淑德日躋供養兮姑舅簪珥問安兮先夜漏製
三繅兮元纁具五獻兮籩豆翟茀兮錦衣駕魚軒兮來
歸從如雲兮滿中闈忽形沉兮影絶夫傷神兮子泣血
悲餘澤兮猶在怨迴文兮未滅返葬兮咸陽寒天暮兮
渭水長嗟梧桐兮半死無雙飛兮鳳凰
汧陽郡(唐書地理志關内道隴州汧陽郡本隴東郡義寧二年析扶風郡之汧源汧陽南由安定)
(郡之華亭置天寶元年更郡曰汧陽)安喜縣(唐書地理志河北道定州博陵郡有安喜縣)貳
公(尚書周官少師少傅少保曰三孤貳公弘化寅亮天地弼予一人孔安國傳副貳三公也)執帛
(杜預左傳註公侯伯子男執玉諸侯世子附庸孤卿執帛)儲闈(沈約彈王源文升采儲闈亦居清顯)
(劉良註儲闈東宫也)剖符(漢書高帝紀又與功臣剖符作誓丹書鐵契金匱石室藏之宗廟)右
輔(三輔黃圖京兆尹左馮翊右扶風共治長安城中是為三輔三輔郡皆有都尉如諸郡京輔都尉治)
(華隂左輔都尉治高陵右輔都尉治郿)翁歸(漢書尹翁歸以高第入守右扶風滿歲為真選用廉)
(平疾姦吏以為右職接待以禮好惡與同之其負翁歸罰亦必行治如在東海故迹姦邪罪名亦縣縣有)
(名籍盜賊發其比伍中翁歸輒召其縣長吏曉告以姦黠主名教使用類推迹盜賊所過抵類常如翁歸)
(言無有遺脱緩于小弱急于豪彊豪彊有論罪輸掌畜官使斫莝責以員程不得取代不中程輒笞督極)
(者至以鈇自剄而死京師畏其威嚴扶風大治盜賊課常為三輔最)伯冏(孔安國尚書傳穆王命伯)
(冏為周太僕正作冏命)太僕(唐書百官志太僕寺卿一人從三品少卿二人從四品上)蕙心
紈質(鮑照蕪城賦東都妙姬南國麗人蕙心紈質玉貌絳唇張銑註蕙香草喻美也紈輕細綺也言)
(妙姬佳人嬌美之心輕細之質)螓首蛾眉(詩國風螓首蛾眉集傳云螓如蟬而小其額廣而方)
(正蛾蠶蛾也其眉細而長曲)同雲(詩小雅上天同雲雨雪雰雰集傳云同雲雲一色也)柳絮
(世說謝太傅寒雪日内集與兒女講論文義俄而雪驟公欣然曰白雪紛紛何所似兄子朗曰撒鹽空)
(中差可擬兄女曰未若柳絮因風起公大笑樂即公大兄奕女左將軍王凝之妻也)獻歲發
春(楚辭獻歲發春兮汩吾南征王逸註言歲始來進春氣奮揚萬物皆感氣而生)椒花(晉書劉臻)
(妻陳氏者聰辯能屬文嘗正旦獻椒花頌其辭曰旋穹周迴三朝肇建青陽散輝澄景載煥摽美靈葩爰)
(採爰獻聖容映之永夀於萬)言事姑舅(庾信周安昌公夫人鄭氏墓誌銘及乎作配君子言)
(事舅姑)宜其家室(詩周南之子于歸宜其家室)寢門(孔穎達禮記正義寢門最内門)
(也)笄六珈(詩國風君子偕老副笄六珈毛萇傳云笄衡笄也珈笄飾之最盛者所以别尊卑孔)
(穎達正義首服副飾而著衡笄以六珈玉為之飾)八籩(周禮夫人致禮八壺八豆八籩)采藻
(詩召南于以采蘋南澗之濱于以采藻于彼行潦于以奠之宗室牖下誰其尸之有齊季女)季姜
(季姜恐是季蘭之訛按左傳濟澤之阿行潦之蘋藻寘諸宗室季蘭尸之敬也杜預註以季蘭為服蘭之)
(女孔穎達正義云詩言季女而此言季蘭謂季女服蘭草也案宣三年傳曰蘭有國香人服媚之知是女)
(之服蘭也)青帳(晉書王凝之妻謝氏字道韞安西將軍奕之女也凝之弟獻之嘗與賓客談議詞理)
(將屈道韞遣婢白獻之曰欲為小郎解圍乃施青綾步鄣自蔽申獻之前議客不能屈)不嘗原
獸(列女傳楚莊王即位好狩獵樊姬諫不止乃不食禽獸之内王改過勤于政事左傳不修民事而滛)
(于原獸杜預註原野也)返池魚(吳錄孟仁為鹽池司馬自能結網手以捕魚作鮓寄母母因以)
(還之曰汝為魚官而以鮓寄我非避嫌也)纂組(楚辭纂組綺縞結琦璜些王逸註纂組綬類也漢書)
(錦繡纂組害女紅者也應劭曰纂今五采屬綷是也組者今綬紛絛是也臣瓚云許慎云纂赤組也)四
德(後漢書九嬪掌教四德章懷太子註四德謂婦德婦言婦容婦功也)奉倩(裴松之三國志註荀)
(粲字奉倩常以婦人者才智不足論自宜以色為主驃騎將軍曹洪女有美色粲于是聘焉容服帷帳甚)
(麗專房歡宴歷年後婦病亡未殯傅嘏往唁粲粲不哭而神傷嘏問曰婦人才色並茂為難子之娶也遺)
(才而好色此自易遇今何哀之甚粲曰佳人難再得顧逝者不能有傾國之色然未可謂之易遇痛悼不)
(能已歲餘亦亡)莊周(莊子莊子妻死惠子弔之莊子則方箕踞鼔盆而歌惠子曰與人居長子老身)
(死不哭亦足矣又鼔盆而歌不亦甚乎莊子曰不然是其始死也我獨何能無㮣然察其始而本無生非)
(徒無生也而本無形非徒無形也而本無氣雜乎芒芴之間變而有氣氣變而有形形變而有生今又變)
(而之死是相與為春秋冬夏四時行也人且偃然寢于巨室而我噭噭然隨而哭之自以為不通乎命故)
(止也)煢煢在疚(詩周頌遭家不造嬛嬛在疚鄭康成箋遭武王崩家道未成嬛嬛然孤特在憂)
(病之中陸德明音釋嬛其傾反崔本作煢)聖善(詩國風母氏聖善我無令人)塞淵(詩國風仲)
(氏任只其心塞淵毛萇傳塞實也淵深也孔穎達正義其心誠實而深遠也)九原(禮記趙文子與)
(叔譽觀乎九原據鄭康成註本是地名晉卿大夫之墓地在焉後人因之㮣呼墓地為九原矣)齊侯
之子(詩國風碩人其頎衣錦褧衣齊侯之子衛侯之妻)凝脂柔荑(詩國風手如柔荑膚)
(如凝脂)日躋(詩商頌聖敬曰躋毛萇傳躋升也)三繅(禮記世婦卒蠶奉繭以示于君遂獻)
(繭于夫人及良日夫人繅三盆手遂布于三宫夫人世婦之吉者使繅說文繅繹繭為絲也)五獻
(左傳及享具五獻之籩豆于幕下杜預註朝聘之制大國之卿五獻)中闈(陸士衡詩哀響沸中闈)
梧桐半死(枚乘七發龍門之桐高百尺而無枝中鬱結之輪菌根扶疏以分離上有千仞之峯)
(下臨百丈之谿湍流遡波又澹淡之其根半死半生)
王右丞集箋注卷二十六
