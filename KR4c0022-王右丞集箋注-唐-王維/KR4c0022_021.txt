王右丞集箋注卷二十一
仁和趙殿成撰
碑二首
裴僕射濟州遺愛碑
夫為政以德必世而後仁齊人以刑苟免而無恥則刑
禁者難久百年安可勝殘德化者效遲三載如何考績
刑以佐德猛以濟寬月期政成成而不朽者唯公能之
(月期當是期月之訛)公名耀卿字渙之河東聞喜人也益為帝虞
實相帝舜非子其胄而邑諸裴(邑顧本作已誤今校正)在漢者為
水衡在魏者守代郡十三代祖徽魏益豫雍兖徐五州
刺史蘭陵武公源于大賢派以俊德世濟其美不隕其
名矣曾祖正隋散騎常侍長平郡贊理祖眘皇朝洛南
南鄭二縣令著族斯茂衣冠未敢爭雄繼世皆賢英彦
無出其右故有常侍縣君遞輝迭暎父守真(真顧本作忠誤今考)
(唐書本傳校正)太常博士判駕部夏官員外今上楚王府諮議
參軍邠寧二州刺史贈晉兖沂三州刺史文儒之宗伯
禮樂之本源藉業雖曰承家復始由乎種德再典大郡
二為仙郎舉十大夫是則是斆且年不及夀而位未稱
德朝多其能殁而獨贈公則晉州之第三子也語而能
文有識便智為兒則量過黃髮未仕而心在蒼生伯達
試經子琰應詔古之人也我不後之(伯達顧本作伯建子琰顧本作子淡)
(俱誤今校正)八歲神童舉試毛詩尚書論語及第解褐補祕
書省校書郎歴中宗安國相王府典籖(中字疑誤)東觀載筆
班固名香西園賦詠劉楨氣逸轉國子主簿檢校詹事
府丞學識宜在儒林風度雅膺儲寀(儲顧本作諸誤今校正)河南
府士曹參軍考功員外郎公府屈廊廟之才曹無留事
仙郎明黜陟之法野無遺賢右司兵部二郎中長安縣
令其在含香一臺推妙以之製錦四海是儀公之斷獄
也必原情以定罪不阿意以侮法是以小失天旨(旨字顧本)
(作二日誤今校正)出為此州刺史公推善于國不稱無罪思利
于人志其屈已戮豪右以懲惡一至無刑旌孝弟以勸
善洪惟見德然後務材訓農通商惠工敬教勸學授方
任能行之一年郡乃大理襁負而至何憂乎蕩析之人
(析顧本作相誤今校正)路不拾遺何畏乎穿窬之盜既富之矣汲
黯奚取于開倉使無訟乎仲由何施其折獄居無何詔
封東嶽關東列郡頗當馳道至于犧牲玉帛資糧扉屨
其或不供為有司所劾因而厚斂非天子之意豐省之
度多不得中故二千石有不能受事于宰旅者矣季孫
請魯視邾滕濤塗恐師出周鄭抑為是也公盡事君之
心且曰從人之欲萬斯箱之粟兹乃如京百執事之人
于我乎館四封之境二為帝庭一郡之賦再粒天下士
卒林會馬牛谷量(士顧本作十馬顧本作襄俱誤今校正)皆投足獲安端
拱取給無虞燥濕不畏寇盜草莽之中用能便其體羈
紲之外無所勞其力天朝中貴持權用事厚為之禮則
生我羽毛小不如意則成是貝錦公享有常牢覿無私
幣冒貨賄者我以為仇淫芻蕘者吾所能禦至于急宣
中旨暴征庶物或命嘉蔬先春當薦錫貢珍果非土所
生舉是一隅其徒千計皆曾不旋踵若取諸懷又不知
其備預之所以然也謂餼牽竭矣而家有餘糧謂疲勞
甚矣而人有餘力豈非積年之儲用之有度終身之逸
使之有時不然班貢藝事輕重以列我視子男之國而
倍公侯之征今日之事我為上也大駕還都分遣中丞
蔣欽緒御史劉日政宋珣等巡按皆嘉公之能奏課第
一公未受賞朝而歸藩天災流行河水決溢蝗蟲避境
雖馬稜之化能然(稜顧本作援誤今校正)洪水滔天固帝堯之時
且爾高岸崒以雲斷平郊豁其地裂噴薄雷吼沖融天
迴百姓巢居主客有其家室五稼波殄沼毛荒于畎畝
公急人之虞分帝之憂御衣假寐對案輟食不候駕而
星邁不入門而雨行議隄防也至則平板榦具糇糧揆
形略趾量功命日而赤岸成谷白濤亘山雖有呂梁之
人盡下淇園之竹無能為也乃有壊防之餘衝波且盡
僅在而危同累卵將墜而間不容髮公暴露其上為人
請命風伯屏氣以遷跡陽侯整波而退舍又王尊至誠
未足加也然後下密揵搴長茭土簣雲積金鎚電散公
親巡而撫之慰而勉之千夫畢飯始就飲食一人未息
不歸蘧廬惰者發憤以躒勤懦者自強以齊壯成之不
日金隄峩峩下截重泉上可方軌北河迴其竹箭東郡
鬱為桑田先是朝廷除公宣州刺史公惜九仞之垂成
恐衆心之或怠懷絲綸之詔密金玉之音率負薪而益
勤親執撲而彌勵既成乃發書示之皆捨畚攀轅廢歌
成泣淚而濟袂澤陰魯郊哀哀號呼不崇朝而達四境
噫公之視人也如子人之去公也如父宜其升聞于天
司我五教公之富人也以簡簡則不擾而人得肆其業
非富歟公之愛吏也以嚴嚴則畏威而吏不陷于罪非
愛歟是其大旨也至若沛郡謂為神明淮陽謝其清淨
尊經于學校魯風載儒加信于兒童齊人不詐明閑視
聽其察姦也無全曉習文法于決事乎何有六義之製
文在于斯五車之事學半于我其為身計保乎忠貞將
為孫謀貽以清白(貽顧本作賜誤今校正)熊軾之貴子弟夷于平
人龍門則高賓客不遺下士非禮不動出言有章語曰
愷悌君子民之父母其是之謂乎維也不才嘗備官屬
公之行事豈不然乎維實知之維能言之况夫婦男女
思我遺愛者吟詠成風耆艾人吏願頌清德者道路如
市則王襄所講奚斯之頌美政盛德綴詞之士固未嘗
闕如也維敢拒之哉頌曰
童子何知兮公邁成人大不必佳兮公德日新天生德
于公兮遺此下民天子命我兮守兹東郡人調公以謫
去兮不能致訓公曾不私已兮政聲益振惟歲十月兮
帝封岱宗千乘萬騎兮行幸山東小郡之賦兮再粒萬
邦豐不盈儉不陋兮公之舉也得中河為不道兮離常
流以痡毒不用一牲兮不沈一玉身當中流兮馮夷感
而避賢敕陽侯兮使却走夫洪漣板築既具兮薪又屬
庶人欣以就役兮高岸崛起于深谷人降丘宅土兮桑
田鬱以載綠行無五馬兮食不載味惠恤鰥寡兮威讋
黠吏公之德兮曾無與二人思遺愛兮淚淫淫歲久不
衰兮至今性與天道吾不得聞兮誌其小者近者兮已
是過人之德音
裴僕射(劉昫唐書裴耀卿贈戶部尚書守真子也少聰敏數歲解屬文童子舉弱冠拜祕書正字)
(俄補相王府典籖時睿宗在藩甚重之令與掾丘悦文學韋利器更直府中以備顧問府中稱為學直及)
(睿宗升極拜國子主簿開元初累遷長安令長安舊有配戸和市之法百姓苦之耀卿到官一切令出儲)
(畜之家預給其直遂無姦僦之弊公私甚以為便在職二年寬猛得中及去官縣人甚思詠之十三年為)
(濟州刺史其年車駕東巡州當大路道里綿長而戶口寡弱耀卿躬自條理科配得所時大駕所歴凡十)
(餘州耀卿稱為知頓之最又歴宣冀二州刺史皆有善政入為戸部侍郎二十年禮部尚書信安王褘受)
(詔討契丹詔以耀卿為副其冬遷京兆尹明年拜黃門侍郎同中書門下平章事充轉運使明年遷侍中)
(二十四年拜尚書左丞相罷知政事累封趙城侯天寶元年改為尚書右僕射尋轉左僕射一歲薨年六)
(十三贈太子太傅諡曰文獻宋祁唐書裴耀卿為濟州刺史俄徙宣州前此大水河防壊諸州不敢擅興)
(役耀卿曰非至公也乃躬護作役未訖有詔徙官耀卿懼功不成弗即宣而撫巡飭厲愈急隄成發詔而)
(去濟人為立碑頌德)三載考績(尚書三載考績孔安國傳三年有成故以考功)猛以濟
寬(左傳政寬則民慢慢則糾之以猛猛則民殘殘則施之以寬寬以濟猛猛以濟寬政是以和)聞
喜(唐書地理志河東道絳州有聞喜縣)裴氏世系(按唐書宰相世系表裴氏出自風姓顓頊)
(裔孫大業生女華女華生大費大費生臯陶臯陶生伯益賜姓嬴氏生大廉大廉五世孫曰仲衍仲衍四)
(世孫曰軒軒生潏潏生飛廉飛廉生惡來惡來生女防女防生旁臯旁臯生太几太几生大輅大輅生非)
(子周孝王使養馬汧渭之間以馬蕃息封之于秦為附庸使續嬴氏號曰秦嬴非子之支孫封&KR1548;鄉因以)
(為氏今聞喜&KR1548;城是也六世孫陵當僖王之時封為解邑君乃去邑從衣為裴裴衣長貌一云晉平公封)
(顓頊之孫鍼于周川之裴中號裴君疑不可辯陵裔孫蓋漢水衡都尉侍中九世孫燉煌太守遵自雲中)
(從光武平隴蜀徙居河東安邑安順之際徙聞喜曾孫曄并州刺史度遼將軍子茂字巨光靈帝時歴郡)
(守尚書率諸將討李傕有功封陽吉平侯生三子潛徽輯徽字文秀魏冀州刺史蘭陵武公四子黎康楷)
(綽黎字伯宗名演游擊將軍祕書監二子粹苞苞三子軫丕彬彬生嗣嗣西涼武都太守三子邕奣策)
(邕度江居襄陽生順宗順宗三子叔寶叔業令寶叔業齊南兖州刺史初歸北號南來吳裴事後魏豫州)
(刺史蘭陵郡公諡忠武子蒨之字文聽北齊隋王左常侍蒨之子譚輔國將軍襲蘭陵敬公譚子景富平)
(令景子正隋散騎常侍正子眘字歸原南鄭酇令眘子守真字方忠邠寧二州刺史方忠第三子耀卿字)
(渙之相玄宗)帝虞(漢書地理志秦之先曰伯益出自帝顓頊助禹治水為舜朕虞養育草木鳥獸)
(賜姓嬴氏)守代郡(三國志裴潛字文行河東聞喜人也太祖定荆州以潛參丞相軍事出歴三縣)
(令入為倉曹屬時代郡大亂以潛為代郡太守)世濟其美不隕其名(句出左傳詳見)
(十八卷十六族註)長平郡(隋書地理志長平郡舊曰建州開皇初改為澤州)贊理(杜氏)
(通典隋開皇三年改别駕治中為長史司馬至煬帝又罷長史司馬置贊治一人後又改郡贊治為丞位)
(在通守下唐人以高宗諱治通以治為理故曰贊理)洛南(唐書地理志關内道商州有洛南縣)南
鄭(唐書地理志山南道興元府有南鄭縣)太常博士(唐六典太常寺有博士四人從七品)
(上)駕部(唐六典兵部有駕部員外郎一人從六品上)夏官員外(唐六典兵部有員外)
(郎二人從六品上唐書光宅元年改兵部曰夏官)楚王(劉昫唐書玄宗本紀垂拱三年閏正月丁)
(卯封楚王長夀二年臘月丁卯改封臨淄郡王)諮議參軍(唐書百官志王府官有諮議參軍事)
(一人正五品下掌訏謀議事)邠寧晉兖沂(按唐書地理志邠州新平郡寧州彭源郡俱屬)
(關内道晉州平陽郡屬河東道兖州魯郡沂州琅琊郡俱屬河南道)承家(周易師卦大君有命開國)
(承家)復始(左傳公侯之子孫必復其始)種德(尚書臯陶邁種德德乃降孔安國傳種布也孔)
(穎達正義種物必布于地故言種也)是則是斆(小雅君子是則是傚毛萇傳是則是傚言可法)
(傚也)伯達(魏書司馬朗字伯達河内温人也十二試經為童子郎)子琰(後漢書黃琬字子琰)
(早而辯慧祖父瓊為魏郡太守建和元年正月日食京師不見而瓊以狀聞太后詔問所食多少瓊思其)
(對而未知所况琬年七歲在傍曰何不言日食之餘如月之初瓊大驚即以其言應詔而深竒愛之)祕
書省校書郎(唐書百官志祕書省有校書郎十人正九品下)安國相王(劉昫唐書)
(睿宗本紀神龍元年以誅張易之昆弟功進號安國相王遷太尉加實封)典籤(唐書百官志王府官)
(有典籤二人從八品下掌宣傳書教)班固(隋書經籍志光武中興篤好文雅于東觀及仁夀閤集新)
(書校書郎班固傅毅等典掌焉)劉楨(三國志文帝為五官將及平原侯植皆好文學王粲與北海徐)
(幹字偉長廣陵陳琳字孔璋陳留阮瑀字元瑜汝南應瑒字德璉東平劉楨字公幹並見友善文帝書與)
(元城令吳質曰公幹有逸氣但未遒耳)國子主簿(唐書百官志國子監有主簿一人從七品)
(下)詹事府丞(唐書百官志詹事府有丞二人正六品上)儲寀(韋承慶重上東宫啟昔參)
(朱邸忝膠東之藩史晩侍青宮叨望苑之儲寀)河南府(唐書地理志河南府河南郡本洛州開元)
(元年為府)士曹參軍(唐書百官志外官有士曹司士參軍事掌津梁舟車舍宅工藝)考功
員外郎(唐六典吏部有考功員外郎一人從六品上)曹無留事(南史梁始興忠武王)
(憺為荆州刺史自以少年始居重任開導物情辭訟者皆立待符教決于俄頃曹無留事下無滯獄)黜
陟(尚書黜陟幽明孔安國傳黜退其幽者升進其明者)野無遺賢(尚書野無遺賢萬邦咸寧)
右司郎中(唐六典尚書都省有右司郎中一人從五品上)兵部郎中(唐六典兵部有)
(郎中二人從五品上)長安縣(唐書地理志京兆府有長安縣)一臺推妙(晉書尚書令衞)
(瓘學問深博明習文藝與尚書郎敦煌索靖俱善草書時人號為一臺二妙)天旨(晉書拜授之榮)
(初非天旨)務材訓農(左傳衞文公大布之衣大帛之冠務材訓農通商惠工敬教勸學授方任)
(能孔穎達正義曰務材務在植材用也訓農訓民勸農業也通商通商販之路合貨利往來也惠工加恩)
(惠于百工賞其利器用也敬教敬民五教也勸學勸民學問也授方授民以事皆有方法也任能其所委)
(任信用能人也)襁負(三國志涼茂為泰山太守旬月之間襁負而至者千餘家裴松之註博物記曰)
(襁織縷為之廣八寸長尺二以約小兒于背上負之而行)路不拾遺(史記子産為相三年門不)
(夜關道不拾遺後漢書宋登為潁川太守市無二價道不拾遺)汲黯(史記河内失火延燒千餘家上)
(使汲黯往視之還報曰家人失火屋比延燒不足憂也臣過河南河南貧人傷水旱萬餘家或父子相食)
(臣謹以便宜持節發河南倉粟以振貧民臣請歸節伏矯制之罪上賢而釋之)封東嶽(唐書玄宗)
(本紀開元十三年十一月庚寅封于泰山)馳道(禮記馳道不除孔穎達正義馳道正道如今御路也)
(是君馳走車馬之處故曰馳道也)犧牲玉帛(左傳犧牲玉帛待于二境)資糧屝屨
(左傳若出于陳鄭之間共其資糧屝屨其可也杜預註屝草屨也孔穎達正義曰少儀云君將適他臣如)
(致金玉貨貝于君則曰致馬資于有司鄭玄云資猶用也然則諸所費用之物皆為資也糧謂米粟行道)
(之食也屝屨俱是在足之物善惡異名耳揚雄方言云屝麤屨也絲作之曰履麻作之曰屝麤者謂之屨)
(喪服傳曰疏屨者藨蒯之菲也是菲用草為之也註云草屨者履屨通言耳相形以曉人也)宰旅
(左傳晉韓宣子聘于周王使請事對曰晉士起將歸時事于宰旅無他事矣鄭康成註時事四時貢職宰)
(旅冢宰之下士言獻職貢于宰旅不敢斥尊)魯視邾滕(左傳季武子使謂叔孫以公命曰視)
(邾滕杜預註兩事晉楚則貢賦重故欲比小國)師出周鄭(左傳陳轅濤塗謂鄭申侯曰師出于)
(陳鄭之間國必甚病若出于東方觀兵于東夷循海而歸其可也申侯曰善濤塗以告齊侯許之)如
京(小雅曾孫之稼如茨如梁曾孫之庾如坻如京乃求千斯倉乃求萬斯箱毛萇傳京高丘也)百
執事(商書邦百師長百執事之人尚皆隱哉孔穎達正義云百執事謂大夫以下諸有職事之官皆)
(是也)粒(虞書蒸民乃粒孔安國傳米食曰粒)林會(詩大雅殷商之旅其會如林孔穎達正義殷商)
(之兵衆其會聚之時如林木之盛也)谷量(漢書戎王十倍其償予畜畜至用谷量牛馬師古註言其)
(數饒不可算計故以山谷多少言之)無虞燥濕(左傳賓至如歸無寧菑患不畏寇盜而亦不患)
(燥濕)羽毛(西京賦所好生毛羽所惡成瘡痏張銑註言此辯士所好者譽之使生羽毛所惡者毁之)
(令生瘡痏)貝錦(小雅萋兮斐兮成是貝錦彼譖人者亦已太甚毛萇傳貝錦錦文也鄭康成箋興者)
(喻讒人集作已過以成子罪猶女工之集采色以成錦文)冒貨賄(左傳貪于飲食冒于貨賄杜預)
(註冒亦貪也)淫芻蕘(左傳叔鮒求貨于衞淫芻蕘者孔穎達正義芻者飼牛馬之草也蕘者共)
(燃火之草也)中旨(南史豫聞中旨罔不宣露)暴征(左傳偪介之關暴征其私)旋踵(史記)
(議不反顧計不旋踵)若取諸懷(左傳所謂取諸其懷而與之者也)餼牽竭矣(左傳)
(吾子淹久于敝邑惟是脯資餼牽竭矣註牲腥曰餼牲生曰牽)班貢藝事(左傳子産爭承曰昔)
(天子班貢輕重以列列尊貢重周之制也卑而貢重者甸服也鄭伯男也而使從公侯之貢懼弗給也敢)
(以為請諸侯靖兵好以為事行理之命無月不至貢之無藝小國有闕所以得罪也諸侯修盟存小國也)
(貢獻無極亡可待也存亡之制將在今矣自日中以爭至于昏晉人許之仲尼謂子産于是行也足以為)
(國基矣詩曰樂只君子邦家之基子産君子之求樂者也且曰合諸侯藝貢事禮也杜預註列位也藝法)
(制也)蔣欽緒(唐書蔣欽緒傳開元十三年以御史中丞錄河南囚宣慰百姓振窮乏)天災
流行(左傳天災流行國家代有)馬稜(東觀漢記馬稜為廣陵太守郡連歲有蝗蟲穀價貴稜奏)
(罷鹽官振貧羸薄賦税蝗蟲飛入海化為魚蝦)洪水滔天(書益稷謨洪水滔天浩浩懷山襄陵)
沖融(木華海賦浺瀜沆瀁李善註浺瀜沆瀁深廣之貌)五稼(杜預左傳註平地出水漂殺熟)
(麥及五稼之苗孔穎達正義種之曰稼斂之曰穡月令五時食穀黍稷麻麥豆周禮謂之五穀故云五稼)
(之苗晉書傅咸傳五稼頗收僅足相接)星邁(魏明帝善哉行兼塗星邁亮兹行阻)平板榦
具糇糧(左傳令尹蒍艾獵城沂使封人慮事以授司徒量功命日分財用平板榦稱畚築程土物)
(議遠邇略基趾具糇糧度有司事三旬而成不愆于素杜預註榦楨也略行也趾城足也糇乾食也孔穎)
(達正義曰釋詁云楨榦楨也舍人曰楨正也築牆所立兩木也榦所以當牆兩邊鄣土者也彼楨為榦故)
(謂榦為楨謂牆之兩頭立木也板在兩旁即鄣土者即彼丈榦也平板榦者等其高下使城齊也)呂
梁之人(莊子孔子觀于呂梁縣水三十仞流沫四十里黿鼉魚鼈之所不能遊也見一丈夫遊之)
(以為有苦而欲死也使弟子並流而拯之數百步而出被髮行歌而遊于塘下孔子從而問焉曰吾以子)
(為鬼察子則人也請問蹈水有道乎曰亡吾無道吾始乎故長乎性成乎命與齎俱入與汨偕出從水之)
(道而不為私焉此吾所以道之也)淇園之竹(漢書上乃使汲仁郭昌發卒數萬人塞瓠子決)
(河于是上以用事萬里沙則還自臨決河湛白馬玉璧令羣臣從官自將軍以下皆負薪寘決河是時東)
(郡燒草以故薪柴少而下淇園之竹以為揵)累卵(漢書危于累卵難于上天)間不容髮
(漢書其出不出間不容髮)為人請命(裴松之三國志註為民請命則活萬國為世撥亂則致升)
(平)風伯(龍魚河圖天太白星主兵凶其精下為雨師之神天熒惑星主司非其精下為風伯之神)
(風俗通飛廉風伯也元冥雨師也搜神記風伯者箕星也雨師者畢星也)陽侯(應劭漢書註陽侯古)
(之諸侯也有罪自投江其神能為大波)王尊(漢書王尊遷東郡太守久之河水盛溢泛浸瓠子金)
(隄老弱奔走恐水大決為害尊躬率吏民投沈白馬祀水神河伯尊親執圭璧使巫策祝請以身填金隄)
(因止宿廬居隄上吏民數千萬人爭叩頭救止尊尊終不肯去及水盛隄壊吏民皆奔走惟一主簿泣在)
(尊旁立不動而水波稍卻迴還吏民嘉壯尊之勇節)下密揵(如淳漢書註樹竹塞水決之口稍稍)
(布插按樹之水稍弱補令密謂之揵以草塞其中乃以土填之有石以石為之)搴長茭(漢書溝洫)
(志搴長茭兮湛美玉河公許兮薪不屬臣瓚曰竹葦絙謂之茭也所以引置土石也師古曰搴拔也絙索)
(也湛美玉者以祭河也茭字宜從竹搴音騫茭音交)土簣(玉篇簣土籠也)蘧廬(郭象莊子註蘧)
(廬猶傳舍也)成之不日(大雅庶民攻之不日成之)重泉(淮南子川谷通原積水重泉黿)
(鼉之所便也)方軌(漢書車不得方軌師古註方軌謂併行也)竹箭(慎子西河下龍門其流敵)
(于竹箭)九仞(周書為山九仞功虧一簣孔安國傳八尺曰仞)執扑(左傳子罕聞之親執扑以)
(行築者而抶其不勉者曰吾儕小人皆有闔廬以辟燥濕寒暑今君為一臺而不速成何以為役杜預註)
(扑杖也)攀轅(北史宋世良拜清河太守及代至傾城祖道有老人丁金剛者泣而前謝曰老人年)
(九十記三十五政府君非惟善政清亦徹底今失賢者人何以濟莫不攀轅涕泣)崇朝(國風崇朝)
(其雨毛萇傳崇終也從旦至食時為終朝)升聞(尚書玄德升聞乃命以位)五教(尚書汝作司徒)
(敬敷五教左傳舜舉八元使布五教于四方父義母慈兄友弟恭子孝孔穎達正義曰一家之内父母兄)
(弟子尊卑有五品父不義母不慈兄不友弟不恭子不孝是五品不遜順也故使契為司徒布五教于四)
(方教父以義教母以慈教兄以友教弟以恭教子以孝是之謂五教)淮陽(史記汲黯遷為東海太守)
(黯學黃老之言治官理民好清靜擇丞史而任之其治責大指而已不苛小黯多病臥閨閤内不出歲餘)
(東海大治稱之後為淮陽太守黯居郡如故治淮陽政清)加信兒童(後漢書郭伋為并州牧始)
(至行部到西河美稷有童兒數百各騎竹馬道次迎拜伋問兒曹何自遠來對曰聞使君到喜故來奉迎)
(伋辭謝之及事訖諸兒復送至郭外問使君何日當還伋謂别駕從事計日當告之行部既還先期一日)
(伋為違信于諸兒遂止于野亭須期乃入)齊人(漢書齊人多詐而無情)明閑(北史薛琡久在)
(省闥明閑簿領)曉習文法(漢書尹翁歸為獄小吏曉習文法)六義(子夏詩序故詩有六)
(義焉一曰風二曰賦三曰比四曰興五曰雅六曰頌)忠貞(左傳臣竭其股肱之力加之以忠貞)孫
謀(詩大雅詒厥孫謀以燕翼子)清白(後漢書楊震性公廉不受私謁子孫常蔬食步行故舊長)
(者或欲令為開産業震不肯曰使後世稱為清白吏子孫以此遺之不亦厚乎)出言有章(詩小)
(雅其容不改出言有章)王襄(漢書益州刺史王襄欲宣風化于衆庶聞王褒有俊材請與相見使)
(褒作中和樂職宣布詩選好事者令依鹿鳴之聲習而歌之時何武為僮子選在歌中久之武等學長安)
(歌太學下轉而上聞宣帝召見武等觀之皆賜帛謂曰此盛德之事吾何足以當之)奚斯(班固兩都)
(賦故臯陶歌虞奚斯頌魯李善註詩魯頌曰新廟奕奕奚斯所作薛君曰奚斯魯公子也言其新廟奕奕)
(然盛是詩公子奚斯所作也)綴詞(潘岳馬汧督誄綴詞之士未之或遺也)童子何知
(國語范文子暮退于朝武子曰何暮也對曰有秦客庾辭于朝大夫莫之能對也吾知三焉武子怒曰大)
(夫非不能也讓父兄也爾童子何知而三掩人于朝)大不必佳(世說孔文舉年十歲隨父到洛)
(時李元禮有盛名為司隸校尉詣門者皆雋才清稱及中表親戚乃通文舉至門謂吏曰我是李府君親)
(既通前坐元禮問曰君與僕有何親對曰昔先君仲尼與君先人伯陽有師資之尊是僕與君奕世為通)
(好也元禮及賓客莫不竒之大中大夫陳韙後至人以其語語之韙曰小時了了大未必佳文舉曰想君)
(小時必當了了韙大踧踖)岱宗(初學記太山五經通義云一曰岱宗言王者受命易姓報功告成必)
(于岱宗也東方萬物始交代之處宗長也言為羣嶽之長)千乘萬騎(蔡邕獨斷天子大駕則公)
(卿奉引大將軍參乘太僕御屬車八十一乘備千乘萬騎)痡(孔安國尚書傳痡病也)沈玉(見淇)
(園竹註中)馮夷(山海經從極之淵深三百仞維冰夷恒都焉冰夷人面乘兩龍郭璞註冰夷馮夷也)
(淮南云馮夷得道以潛大川即河伯也穆天子傳所謂河伯無夷者竹書作馮夷事或作冰也博物志馮)
(夷華陰潼鄉人也得仙道化為河伯李善文選註書傳曰河伯華陰潼鄉人也姓馮氏名夷浴于河中而)
(溺死是為河伯太公金匱曰河伯姓馮名修裴氏新語謂為馮夷淮南子曰馮夷服夷石而水仙註曰馮)
(夷河伯也華隂潼鄉隄首人服夷石而水仙俾使也史記正義姓馮名夷以庚日溺死河常以庚日好溺)
(死人)洪漣(木華海賦噏波則洪漣踧踖吹澇則百川倒流)降丘宅土(禹貢桑土既蠶是降)
(丘宅土孔安國傳地高曰丘大水去民下丘居平土就桑蠶)威讋(梁書武帝紀功業克建威讋四)
(海)淚淫淫(楚辭望長楸而太息兮涕淫淫其若霰王逸註淫淫流貌也)德音(詩豳風公)
(孫碩膚德音不瑕)
京兆尹張公德政碑
雲從龍風從虎氣應也聖人作賢人輔德同也君臣同
德天地通氣以康九有以遂萬類惟皇御極二十載光
格四表至于海隅日出越小大邦蠻貊師長罔不欽于
成憲以承天休然天子猶日省三揖列辟(揖唐文粹作接)日聽
萬方輿頌懼人有未化賢有未登故敡仄陋兼乎十等
(故顧本作明今改從唐文粹本)選宗室及乎九族任事以觀材積時以
觀行乃得我賢京兆焉夫京兆號為難理清淨病于不
給刀筆拘于守文或以軟弱廢或以賊殺劾把宿負淺
為丈夫用鉤距蓋非長者我則異于是大道難名大理
無法閉關于任數巧算不能知堅壁于畫一善政不能
下摧宿豪如薙草無愠色視大權如歴塊無傲容百司
之務總以竒而得正(唐文粹作百司之吏總一德以咸服)五方之人雜異
教而同理受命之始先聲已振黠吏惡少聞風改行(改唐)
(文粹作族)及乎鳴騶詣府登堂坐定縣尹掾史以次上謁守
正之人其氣高含章之人其詞大見容色而聞號令小
人戚而君子泰(戚唐文粹作感)日者櫟陽男子閭里為豪借客
報仇聚人為盜或白日手刃或黃塵袖鎚政寬則以身
先諸偷操急則以事中長吏貳過不已萬計自脱公命
吏縛之立死鈴下(鈴顧本作領今改從唐文粹本)于是人入闇室若遇
大賓焉前年不登人顇太甚野無遺秉(秉唐文粹作糠)路有委
骨天子不忍征于不粒賦于無衣六軍從衞以臨東諸
侯息關中也帝曰咨天之降威(之唐文粹作其)人罔畏罪台恐
寇盜廼邑矧曰蕩析離居惟爾克濟撫兹方夏(方夏唐文粹作)
(西土)公拜稽首思塞休命布慈惠之政不以利淫振雷霆
之威其或宥過饔人減雙雞之膳圉人省五馬之秣陶
不獻服圬不塓館自身已往振廩同食雖人烟不動道
殣相望不思濫以苟生咸守教以就死是不可能也先
是王公或專南山之利司農涸昆明之池收赤岸澤將
為田以便官至是悉奏罷之舟鮫衡麓之守廢(鮫唐文粹作漁)
(誤)蒲荷薪蒸之産入自郊徂邑室有魚飱斬隂伐陽市
多山木人得以贍惟涇有防比歲多決近縣疲于力役
他山匱于度材公命刮朽壤填巨石辦大木去編菅其
始告勞乃終有慶匠石日減功萬藏史日省錢億農始
竟耒(竟唐文粹作學)女始安織于是台背黃髮之老(唐文粹作鮐背黃髮)
(之耆)曰我有田疇鍾秉其畝我有子弟顔閔其行鄉黨以
睦惸失其獨道路有禮汰無與爭(顧元緯本作鄉黨以睦恂子失其獨道路)
(有禮祀汰無與爭今改從唐文粹本)酒先養老賄不問吏既無吠犬(犬唐文粹)
(作狗)亦無奸人臨年餘資幸蒙惠化(幸唐文粹作竊)其曷以臻兹
君子曰此天子至公内舉不避親錫汝明君(君唐文粹作尹)張
公之力也夫公于國為外戚于帝為外弟重組累印珥
香貂者七葉奉車駙馬乘朱輪者十人勝衣則綺襦紈
袴通籍則玉墀青瑣動則兩驂如舞坐則五鼎成列文
軒楚製素女趙舞而公儼兮其若客淡兮其無味(客舊本皆)
(作容今校正)心在四教語稱七德目視六籍口誦九歌懷君
子令德之忠保詩人錫類之孝悌有過于共被慈有踰
于含食惡衣以居公服不敢降也屈體下士王綱不敢
替也協二姓之好以正人倫旁無嬖御分一人之憂以
審官政下多英傑若夫皇帝敬問之詔御札自書天王
命賜之衣上宮所製勞勤則中使接武計議則走馬來
朝豈惟衆臣重其經術為吏雜以儒雅而已且公之升
聞于天(唐文粹于之字下多一德字)非一朝一夕之漸也亦所以稱
職于累官著聲于所在其丞祕書也闕文遺簡多在大
家深為子孫之藏密有緘縢之固公不憚權貴或抵或
誘盡歸天閣(盡一本作畫非)官書備焉其牧郢也(郢字下唐文粹多一人字)
人有不若德戮之不為暴人有不保居撫之不為諂存
者考其事壯其食以畜之行者緝其宮藝其樹以待之
此邦之人既優他邦之人又重焉(重唐文粹作至)未盈一歲遂
增萬戶其守汾也仍歲大旱郡祠介推雖屢舞僊僊(僊僊)
(舊作仙仙非)而靈應未若公命束藴請火伐樹寘薪釀酒而
祝曰有功于人祀為明神無德而禄禍亦覆餗自絳以
來人實祀子純犧大璧不敢愛必以薦也童兒季女不
敢黷必以敬也神既靡答人將安仰若亭午而雨則樹
其鷺羽執此騂毛不然者火燎將至焮天鑠地靈衣且
為煨燼豐屋將為茂草爾其圖之言未畢而雲興拜未
起而雨降周于闔境不入他郡雖封疆咫尺而彼竭我
盈嘻若記能事載盛德渭川之竹不足簡終南之木不
足軸夫訓人至于禮義曰德安人免于阽危曰功德者
上賞于上下頌于下長老孜孜願刊于石以予學于舊
史來即我謀且維與人編戶與人為伍與人出入與人
言語知風俗之淳弊識政化之源本屬詞媿文書事蓋
實詞曰
五代相韓七葉侍漢及我聖朝亦生邦翰大道無形貞
蠱以幹含章不耀在割能斷情偽萬端吾道一貫帝選
賢尹無以易張金印紫綬京兆之良(良唐文粹作章)佩我鳴玉
冠我兩梁天子休命拜手以將寬而愛人立滅暴彊明
明天子哀此南畝將息西人遂覲東后我教我訓我鎮
我守茫茫三秦則罔餬口守死以義徇生不苟王曰外
弟視人不佻何以寵之手書以詔何以問之賜衣而朝
俾人華胥致君帝堯刻石作頌永世彌昭
京兆尹(唐六典京兆尹從三品)九有(商頌方命厥后奄有九有毛萇傳九有九州也)萬
類(張華詩洪鈞陶萬類大塊禀羣生李周翰註萬類萬物也)四表(虞書光被四表格于上下孔安)
(國傳格至也)海隅日出(周書海隅出日罔不率俾)越小大邦(周書越小大邦用喪)
師長(商書邦伯師長孔安國傳云衆長公卿也孔穎達正義云師訓為衆衆長衆官之長故為三公)
(六卿也與蠻貊字不相貫右丞蓋借作君長字用矣)以承天休(商書各守爾典以承天休孔安)
(國傳守其常法承天美道)三揖(周禮土揖庶姓時揖異姓天揖同姓鄭康成註土揖推手小下之也)
(時揖平推手也天揖推手小舉之)列辟(司馬相如封禪文歴選列辟以迄于秦李善註辟君也班)
(固典引德臣列辟功君百王李周翰註列辟百官也)輿頌(晉語輿人誦之曰佞之見佞果喪其田韋)
(昭註輿衆也不歌曰誦)敡側陋(虞書明明揚側陋孔安國傳明舉明人在側陋者廣求賢也孔)
(穎達正義汝當明白舉其明德之人于辟隱鄙陋之處何必在位之人乃舉之也往時文人有訾明揚側)
(陋四字為割截書語用者是從蔡沈註而未遠稽夫二孔之釋耳)十等(左傳天有十日人有十等)
(故王臣公公臣大夫大夫臣士士臣皂皂臣輿輿臣隸隸臣僚僚臣僕僕臣臺孔穎達正義云公者五等)
(諸侯之總名公言公正無私也大夫者夫之言扶也大能扶成人也士者事也言能理庶事也服虔云皂)
(造也造成事也輿衆也佐皂舉衆事也隸隸屬于吏也僚勞也共勞事也僕僕豎主藏者也臺給臺下微)
(名也)把宿負(漢書張敞守京兆尹自趙廣漢誅後比更守尹如黃霸等數人皆不稱職京師&KR1051;廢)
(長安市偷盜尤多百賈苦之敞既視事求問長安父老偷盜酋長數人居皆温厚出從童騎閭里以為長)
(者敞皆召見責問因貰其罪把其宿負令致諸偷以自贖偷長曰今一旦召詣府恐諸偷驚駭願一切受)
(署敞皆以為吏遣歸休置酒小偷悉來賀且飲醉偷長以赭汙其衣裾吏坐里閭閱出者汙赭輒收縛之)
(一日捕得數百人窮治所犯或一人百餘發盡行法罰由是枹鼓稀鳴市無偷盜天子嘉之師古曰把執)
(持也)淺為丈夫(左傳宣子出曰吾淺之為丈夫也)鉤距(漢書趙廣漢為京兆尹尤善為)
(鉤距以得事情鉤距者設欲知馬賈則先問狗已問羊又問牛然後及馬參伍其賈以類相準則知馬之)
(貴賤不失實矣唯廣漢至精能行之他人效者莫能及也晉灼註鉤致也距閉也使對者無疑若不問)
(而自知衆莫覺所由以閉其術為距也)任數(韓非子夫治法之至明者任數不任人是以有術之)
(國不用譽而得人之情境内必治任數也亡國使兵公行乎其地而弗能圉禁者任人而無數也淮南子)
(體道者逸而不窮任數者勞而無功)畫一(漢書百姓歌之曰蕭何為法講若畫一曹參代之守而弗)
(失載其清靖民以寧壹師古曰畫一言整齊也)宿豪(漢書長安宿豪大猾東市賈萭城西萭章箭張)
(禁酒趙放杜陵楊章等皆通邪結黨挾養奸軌)薙(說文薙除草也他計切)歴塊(聖主得賢臣頌)
(過都越國蹶如歴塊)先聲(史記兵固有先聲而後實者)族行(左傳宫之竒以其族行)掾
(六書故掾乃屬官通稱)上謁(漢書雋不疑傳盛服至門上謁師古註上謁若今之通名也)含
章(周易含章可貞孔穎達正義内含章美之道)櫟陽(元和郡縣志京兆府有櫟陽縣)借客
報仇(漢書朱雲少時通輕俠借客報仇師古註借助也)鈴下(晉書輿服志鈴下二人執馬鞭)
闇室(南史何子平幼持操檢敦厲名行雖處闇室如接大賓)不登(劉昫唐書本紀開元二十)
(一年關中久雨害稼京師饑詔出太倉米二百萬石給之二十二年春正月已已幸東都)遺秉(小雅)
(彼有遺秉此有滯穗毛萇傳云秉把也)委骨(鮑照蕪城賦埋魂幽石委骨窮塵李善註委猶積也)
不粒(北史高允雖蒙寵待而家貧布衣妻子不粒)東諸侯(左傳郤犨將新軍且為公族大)
(夫以主東諸侯杜預註主齊魯之屬)降威(周書天降威知我國有疵)台恐(爾雅台我也商書以)
(台正于四方台恐德勿類)蕩析離居(商書今我民用蕩析離居罔有定極孔穎達正義播蕩分)
(析離其居宅)宥過(尚書宥過無大刑故無小)雙雞(左傳公膳日雙雞饔人竊更之以鶩杜預)
(註卿大夫之膳食)圉人(鄭康成周禮註圉人掌養馬者)省秣(毛萇詩傳歲凶年穀不登則趣)
(馬不秣)陶不獻服(杜預左傳註復陶主衣服之官)塓館(左傳圬人以時塓館宮室杜預)
(註圬人塗者塓塗也孔穎達正義曰釋宮云鏝謂之杇李巡曰鏝一名杇塗工作具也郭璞云泥鏝也然)
(則圬是塗之所用因謂泥牆屋之人為圬人)振廩同食(左傳自廬以往振廩同食杜預註振)
(發也廩倉也同食上下無異饌也)道殣(左傳道殣相望而女富溢尤杜預註餓死為殣國語四境)
(盈壘道殣相望韋昭註道冢曰殣)舟鮫衡麓蒲荷薪蒸(左傳山林之木衡鹿守之)
(澤之萑蒲舟鮫守之藪之薪蒸虞候守之海之鹽蜃祈望守之杜預註衡鹿舟鮫虞候祈望皆官名也孔)
(穎達正義曰周禮司徒之屬有林衡之官掌巡林麓之禁鄭玄云衡平也平林麓之大小及所生者竹木)
(生平地曰林山足曰麓此置衡鹿之官守山林之木是其宜也舟是行水之器鮫是大魚之名澤中有水)
(有魚故以舟鮫為官名也)魚飱(公羊傳俯而窺其戶方食魚飱)斬隂伐陽(周禮仲冬斬陽)
(木仲夏斬隂木鄭康成註鄭司農云陽木春夏生者隂木秋冬生者玄謂陽木生山南者隂木生山北者)
涇防(元和郡縣志涇水在京兆府雲陽縣西南二十五里初鄭國分涇水置鄭渠後倪寬又穿六輔)
(渠今此縣與三原界六道小渠猶有存者謹按秦始皇元年韓聞秦好興事欲疲之乃使水工鄭國間說)
(令鑿涇水自仲山西瓠口為渠東注洛三百餘里欲以溉田中作而覺秦欲殺國國曰始臣為間然渠成)
(亦秦之利秦以為然卒使就渠既成溉澤鹵之地四萬頃畝皆一鍾關中無凶年命為鄭國渠後至漢武)
(帝元鼎六年一百三十六歲倪寬為左内史又奏請穿六輔渠以益溉鄭渠旁高卬之田後十六歲趙中)
(大夫白公又奏穿涇水注渭中溉田四千餘頃人得其饒而歌之)他山(詩小雅他山之石可以為)
(錯)編菅(左傳或取一編菅焉或取一秉秆焉杜預註編菅苫也)乃終有慶(借用周易)
(坤卦句)匠石(莊子匠石之齊至乎曲轅)台背黃髮(魯頌黃髮台背夀胥與試鄭康成箋)
(黃髮台背皆夀徵也台之言鮐也大老則背有鮐文)鍾秉(杜預左傳註六斛四斗曰鍾何晏論語集)
(解十六斛曰秉)酒先養老(家語酒者所以養老所以養病也)吠犬(後漢書劉寵拜會稽)
(太守簡除煩苛禁察非法郡中大化徵為將作大匠山隂縣有五六老叟龐眉皓髮自若邪山谷間出人)
(齎百錢以送寵寵勞之曰父老何自苦對曰山谷鄙生未嘗識郡朝它守持吏發求民間至夜不絶或狗)
(吠竟夕民不得安自明府下車以來狗不夜吠民不見吏年老遭值聖明今聞當見棄去故自扶奉送寵)
(曰吾政何能及公言邪勤苦父老為人選一大錢受之)惠化(三國志盧毓遷安平廣平太守所在)
(有惠化)内舉不避親(韓非子聖王明君内舉不避親外舉不避讎)奉車駙馬
(唐書百官志奉車都尉掌馭副車有其名而無其人大陳設則他官攝駙馬都尉無定員與奉車都尉皆)
(從五品下)朱輪(漢書楊惲傳惲家方隆盛時乘朱輪者十人)綺襦紈袴(漢書叙傳在于)
(綺襦紈袴之間非其好也晉灼曰白綺之襦冰紈之袴也師古曰紈素也綺今細綾也並貴戚子弟之服)
通籍(漢書霍光夫人顯及諸女皆通籍長信宮師古註通籍謂禁門之中皆有名籍恣出入也)兩
驂如舞(詩鄭風執轡如組兩驂如舞孔穎達正義其兩驂馬與兩服馬和諧如人舞者之中于樂)
(節也)文軒(後漢書崔駰傳文軒丹轂顯于新世)素女(史記太帝使素女鼓五十弦瑟悲帝禁不)
(止故破其瑟為二十五弦此借用其字作美女稱)儼兮其若客(道德經古之善為士者微)
(妙玄通深不可識夫唯不可識故強為之容與兮若冬涉川猶兮若畏四隣儼兮其若客河上公註如客)
(畏主人儼然無所造作也)淡兮其無味(道德經道之出口淡乎其無味)四教(禮記樂正)
(崇四術立四教順先王詩書禮樂以造士春秋教以禮樂冬夏教以詩書)六籍(班固東都賦六籍所)
(不能談李善註六籍六經也)令德(左傳忠為令德)錫類(詩孝子不匱永錫爾類鄭康成箋孝)
(子之行非有竭極之時長以與汝之族類謂廣之以教導天下也)含食(世說新語郗公值永嘉喪)
(亂在鄉里甚窮餒鄉人以公名德傳共飴之公常攜兄子邁及外甥周翼二小兒往食鄉人曰各自饑困)
(以君之賢欲共濟君耳恐不能兼有所存公于是獨往食輒含飯著兩頰邊還吐與二兒後並得存同過)
(江郗公亡翼為剡縣解職歸席苫于公靈牀頭心喪終三年)敬問(晉書成帝幼沖見王導每拜常)
(與導書手詔則云惶恐言中書作詔則曰敬問于是以為定制)天王(蔡邕獨斷天王諸夏之所稱天)
(下之所歸往故稱天王)接武(武跡也借用禮記堂上接武字)衆臣重其經術(漢書)
(始元五年有一男子乘黃犢車建黃旐衣黃襜䄖著黃冒詣北闕自謂衞太子公車以聞詔使公卿將軍)
(中二千石雜識視長安中吏民聚觀者數萬人右將軍勒兵闕下以備非常丞相御史中二千石至者立)
(莫敢發言京兆尹雋不疑後到叱從吏收縛或曰是非未可知且安之不疑曰諸君何患于衞太子昔蒯)
(瞶違命出奔輒距而不納春秋是之衛太子得罪先帝亡不即死今來自詣此罪人也遂送詔獄天子與)
(大將軍霍光聞而嘉之曰公卿大臣當用經術明于大誼繇是名聲重于朝廷在位者皆自以不及也)
雜以儒雅(漢書張敞治京兆略循趙廣漢之迹方略耳目發伏禁姦不如廣漢然敞本治春秋)
(以經術自輔其政頗雜儒雅往往表賢顯善不醇用誅罰)祕書丞(唐書百官志祕書省丞一人從)
(五品上)緘縢(莊子攝緘縢固扄鐍)郢(唐書地理志山南東道有郢州富水郡)若德(若順)
(也周書弘于天若德)保居(尚書生民保厥居)汾(唐書地理志河東道有汾州西河郡)介推
祠(太平寰宇記汾州介休縣有介山一名横嶺地名綿上左傳晉侯賞從亡者介之推不言禄禄亦弗)
(及遂與母偕隱而死晉侯求之不獲以綿上為之田曰以志吾過且旌善人杜註西河介休縣南有地名)
(綿上此山即綿上田之故地漢以為縣郡國志云介山上有子推塚并祠存)屢舞僊僊(詩小)
(雅舍其坐遷屢舞僊僊孔穎達正義僊僊舞貌也)束緼請火(漢書蒯通傳即束緼請火于亡)
(肉家師古註緼亂麻音于粉反)覆餗(周易鼎折足覆公餗其形渥凶孔穎達正義餗糝也八珍之膳)
(鼎之實也)純犧(高唐賦進純犧禱琁室孔安國尚書傳色純曰犧)大璧(左傳卑余而大璧)
亭午(初學記纂要云日在午曰亭午孫綽遊天台山賦羲和亭午遊氣高褰劉良註亭至也)鷺
羽(詩陳風無冬無夏值其鷺羽毛萇傳鷺鳥之羽可以為翳鄭康成箋翳舞者所持以指麾)騂毛
(左傳王賴之而賜之騂旄之盟杜預註騂旄赤牛也孔穎達正義周禮牧人陽祀用騂牲檀弓云周人尚)
(赤牲用騂尚書洛誥云文王騂牛一武王騂牛一諸言騂皆是赤牛則知此騂旄是赤牛也旄謂尾也共)
(旌旗之用故其字從旌旗者旌旗行而從風偃也)靈衣(楚辭九歌靈衣兮披披玉佩兮陸離)來
即我謀(詩衛風匪來貿絲來即我謀鄭康成箋即就也)編戶(漢書諸將故與帝為編戶民師)
(古註編戶言列次民籍也)五代相韓(史記留侯張良者其先韓人也大父開地相韓昭侯宣惠)
(王襄哀王父平相釐王悼惠王悼惠王二十三年平卒卒二十歲秦滅韓良年少未宦事韓韓破良家僮)
(三百人弟死不葬悉以家財求客刺秦王為韓報仇以大父父五世相韓故)七葉侍漢(左太)
(沖詩金張藉舊業七葉珥漢貂李善註班固漢書金日磾贊曰七葉内侍何其盛也七葉自武至平也又)
(張湯傳贊曰張氏之子孫相繼自宣元以來為侍中中常侍者凡十餘人功臣之後惟有金氏張氏親近)
(貴寵比于外戚)邦翰(詩大雅大邦維屏大宗維翰毛萇傳翰榦也邦翰者互文借用為邦家楨榦之)
(臣也)大道無形(淮南子大道無形大仁無親大辯無聲大廉不嗛大勇不矜)貞蠱以
幹(周易蠱卦初六幹父之蠱有子考无咎厲終吉九二幹母之蠱不可貞)在割能斷(晉書)
(袁宏為東征賦賦末列稱過江諸名德不及陶侃侃子胡奴嘗于曲室抽刃問宏曰家公勲跡如此君賦)
(云何相忽宏窘急答曰我已盛稱尊公何乃言無因曰精金百汰在割能斷功以濟時職思靜亂長沙之)
(勲為史所贊胡奴乃止)兩梁(杜氏通典漢武帝太初元年更名右扶風與左馮翊京兆尹是為三)
(輔治長安城中銀章青綬進賢兩梁冠絳朝服佩水蒼玉)天子休命(尚書敢對揚天子之休命)
明明天子(漢書韋玄成傳明明天子俊德烈烈)覲東后(尚書歲二月東巡狩至于岱宗)
(柴望秩于山川肆覲東后孔安國傳遂見東方之國君)三秦(三輔黃圖項籍滅秦分其地為三以)
(章邯為雍王都廢丘司馬忻為塞王都櫟陽董翳為翟王都高奴謂之三秦)視人不佻(詩小)
(雅我有嘉賓德音孔昭視民不恌君子是則是傚毛萇傳恌愉也是則是傚言可法傚也鄭康成箋視古)
(示字也可以示天下之民使之不愉于禮義是乃君子所法傚言其賢也)問之(詩鄭風雜佩以問之)
(毛萇傳云問遺也)
王右丞集箋注卷二十一
