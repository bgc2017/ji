王右丞集箋注卷十九
仁和趙殿成撰
序十首
暮春太師左右丞相諸公于韋氏逍遙谷讌集序
山有姑射人蓋方外海有蓬瀛地非宇下逍遙谷天都
近者王官有之不廢大倫存乎小隱跡崆峒而身拖朱
紱朝承明而暮宿青靄故可尚也先天之君俾人在宥
歡心格于上帝喜氣降為陽春時則太子太師徐國公
左丞相稷山公右丞相始興公少師宜陽公少保崔公
特進鄧公吏部尚書武都公禮部尚書杜公賓客王公
黼衣方領垂璫珥筆詔有不名命無下拜熙天工者坐
而論道典邦教者官司其方(典邦教唐文粹作掌邦典)相與察天地
之和人神之泰聽于朝則雅頌矣問于野則賡歌矣迺
曰猗哉至理之代也吾徒可以酒合讌樂考擊鐘鼔退
于彤庭選辰擇地(選唐文粹作撰)右班劍驂六騶畫輪載轂羽
幢先路以詣夫逍遙焉(唐文粹遙字下有谷字)神臯藉其綠草驪
山啓于朱戶渭之美竹魯之嘉樹雲出其棟水源于室
(唐文粹作雲出于棟水環其室)灞陵下連乎菜地(菜顧本作萊誤今從唐文粹本)新豐
半入于家林館層巔檻側逕(逕舊作趣非)師古節儉惟新丹
堊巖谷先曙羲和不能信其時卉木後春勾芒不能一
其令(卉木唐文粹作芳卉)花逕窈窕蘅臯漣漪(花唐文粹作桃漣漪唐文粹作超忽)
驂御延佇于叢薄佩玉升降于蒼翠于是外僕告次獸
人獻鮮樽以大罍烹用五鼎木器擁腫即天姿以為飾
沼毛蘋蘩在山羞而可薦伶人在位曼姬始縠齊瑟慷
慨于座右趙舞徘徊于白雲衮旒松風珠翠烟露日在
濛汜羣山夕嵐猶有濯纓清歌據梧高詠與松喬為伍
是羲皇上人且三代之後而其君帝舜九服之内而其
俗華胥上客則冠冕巢由主人則弟兄元愷是四美同
乎一時廢而不書罪在司禮竊賢楚傅常詣茅堂之居
仰謝右軍忽序蘭亭之事(賢唐文粹作思)蓋不獲命豈曰能賢
姑射(莊子堯治天下之民平海内之政往見四子于藐姑射之山汾水之陽窅然喪其天下焉太平)
(寰宇記平山一名壺口山尚書謂壺口治梁及岐即此也今名姑射山在晉州臨汾縣西八里平水出焉)
(足美石山海經云憲山之南三百里有姑射山冀州圖云西入文城郡以山為界莊子藐姑射之上有神)
(人居焉肌膚若冰雪綽約若處子不食五穀吸風飲露乘雲氣御飛龍而遊乎四海之外堯見之窅然喪)
(其天下即此地也)方外(莊子彼遊方之外者也而丘遊方之内者也曹植七啓雍容暇豫娛志方)
(外)王官(左傳若治其故則王官之邑也)小隱(見十一卷大隱註中)在宥(莊子聞在宥天)
(下不聞治天下也在之也者恐天下之淫其性也宥之也者恐天下之遷其德也天下不淫其性不遷其)
(德有治天下者哉)黼衣(見五卷朱紱註中)下拜(左傳王使宰孔賜齊侯胙齊侯將下拜孔)
(曰且有後命天子使孔曰以伯舅耋老加勞賜一級無下拜)坐而論道(周禮坐而論道謂之)
(王公)官司其方(左傳夫物物有其官官修其方朝夕思之一日失職則死及之杜預註方法術)
(也)賡歌(賡續也事見虞書帝舜作歌歸美股肱臯陶以其義未足乃續為歌詩責難于君以成其)
(義)猗哉(玉篇猗嘆辭也韻會猗假借為美也)班劍(王儉褚淵碑文給班劍二十人劉良註班)
(劍謂執劍而從行者也李周翰註班劍木劍無刃假作劍形畫之以文故曰班也任昉竟陵文宣王行狀)
(虎賁班劍百人李善註晉公卿禮秩曰諸公及開府位從公者給虎賁二十人持班劍焉呂向註班列也)
(言使勇士行列持劍以為儀仗也通鑑宋紀劭使班劍及左右排湛胡三省註班劍持劍為班立在車前)
六騶(左傳程鄭為乘馬御六騶屬焉杜預註六騶六閑之騶周禮諸侯有六閑焉孔穎達正義以騶)
(是主駕之官)羽幢(漢書韓延夀傳建幢棨植羽葆晉灼曰幢旌幢也師古曰幢麾也說文幢旌旗)
(之屬)先路(楚辭乘騏驥以馳騁兮來吾道夫先路)驪山(太平寰宇記驪山在昭應縣東南三)
(里即藍田山也温湯出山下其陽多寶玉其隂多黃金三秦記始皇作閣道至驪山八十里人行橋上車)
(行橋下今石柱猶存一統志驪山在臨潼縣東南二里因驪戎所居故名山之麓温泉所出唐玄宗更名)
(昭應上有老母廟山左肩曰東繡嶺右肩曰西繡嶺)美竹(史記渭川千畝竹其人與千戶侯等)嘉
樹(左傳晉侯使韓宣子來聘宴于季氏有嘉樹焉宣子譽之)菜地(即采地也古菜采字通用)層
巔(謝靈運詩葺宇臨迴江築觀基曾巔劉良註曾高也言築觀于高山之巔)丹堊(子虚賦其土則)
(丹青赭堊雌黃白坿師古曰丹今之朱砂也堊今之白土也古今註其上皆丹堊)羲和(廣雅日御)
(謂之羲和)勾芒(月令孟春仲春季春之月其神勾芒)窈窕(謝靈運詩側逕既窈窕環洲亦玲瓏)
(李周翰註窈窕長遠貌)蘅臯(曹植洛神賦税駕乎蘅臯秣駟乎芝田李善註蘅杜蘅也臯澤也劉)
(良註蘅臯香草之澤也)延佇(楚辭結桂兮延佇王逸註延長也佇立也)叢薄(淮南子鳥飛千)
(仞之上獸走叢薄之中高誘註聚木曰叢深草曰薄鮑照蕪城賦灌莽杳而無際叢薄紛其相依呂向註)
(叢薄草木相雜也)外僕(杜預左傳註外僕掌次舍者)獸人(左傳子有軍事獸人無乃不給)
(于鮮敢獻于從者杜預註新殺為鮮)大罍(鄭康成周禮註大罍瓦罍也)五鼎(漢書丈夫生不)
(五鼎食張晏註五鼎食牛羊豕魚麋也諸侯五卿大夫三)擁腫(莊子吾有大樹人謂之樗其大本擁)
(腫而不中繩墨)沼毛(左傳澗谿沼沚之毛蘋蘩蕰藻之菜杜預註沼池也毛草也蘋大萍也蘩皤蒿)
(也)曼姬(子虚賦鄭女曼姬文穎註鄭國出好女曼者其色理曼澤也)齊瑟(曹子建詩秦箏)
(發西氣齊瑟揚東謳)濛汜(楚辭出自湯谷次于濛汜王逸註汜水涯也言日出東方湯谷之中暮入)
(西極蒙水之涯也淮南子邅回濛汜之渚高誘註濛汜日所入之地也)松喬(西都賦庶松喬之羣)
(類時遊從乎斯庭赤松王喬皆古仙人)羲皇(宋書陶潛嘗言五六月北窗下臥遇涼風暫至自謂)
(是羲皇上人)司禮(唐書百官志龍朔二年改禮部曰司禮)楚傅(漢書韋孟為楚元王傅傳)
(子夷王及孫王戊戊荒淫不遵道孟作詩風諫後遂去位徙家于鄒又作一篇其在鄒詩曰爰戾于鄒鬋)
(茅作堂我徒我環築室于牆)右軍(晉書王羲之嘗與同志宴集于會稽山陰之蘭亭羲之自為之)
(序以申其志或以潘岳金谷詩序方其文羲之比于石崇聞而甚喜)豈曰能賢(左傳若棄德不)
(讓是廢先君之舉也豈曰能賢)
(成按篇中所稱太子太師徐國公是蕭嵩右丞相始興公是張九齡少師宜陽公是韓休禮部尚書杜公)
(是杜暹賓客王公是王丘左丞相稷山公當是裴耀卿然史傳但言封趙城侯不言封稷山公當是闕文)
(餘二人未詳據劉昫唐書本紀云開元二十四年十一月侍中裴耀卿為尚書左丞相中書令張九齡為)
(尚書右丞相尚書右丞相蕭嵩為太子太師工部尚書韓休為太子少保至二十五年四月張九齡左授)
(荆州長史不在朝廷矣是諸公讌集實在二十五年之春名賢畢集觴咏交錯何減金谷蘭亭之會而篇)
(什不傳德音湮没惜哉)
洛陽鄭少府與兩省遺補宴韋司戶南亭序
惟帝克辟惟股肱克左右庶績允釐有司多暇舉無違
德孰獻其可雖列侍丹陛而罕伏青蒲攄懷致館灞陵
南望曲江左轉(轉舊本作輔非)登一級而鄠杜如近盡三休而
天地始大凝氣向晦蒼蒼寒木式與汝歌多酌我酒墨
客既序親當獸炭膳夫交馳屢奏鮮食夫含德之厚與
時偕化拂衣為放(為唐文粹作而)則野人于小隱之中束帶而
朝則君子于大夫之後何軌轍一境是非外物哉且騎
有羈紲(紲唐文粹作勒)徒有次舍可以永日可以繼夜客非詩
人之徒歟奚其嘿也
司戶(唐六典上州司戶參軍事二人從七品下中州一人正八品下下州一人從八品下)股肱
(左傳君之卿佐是為股肱)克左右(商書惟尹躬克左右厥辟宅師)允釐(尚書允釐百工庶績)
(咸熙孔安國傳允信釐治工官績功也)青蒲(漢書史丹直入臥内頓首伏青蒲上應劭曰以青規)
(地曰青蒲自非皇后不得至此)攄懷(西都賦願賓攄懷古之蓄念廣雅攄舒也)鄠杜(西都賦商)
(洛緣其隈鄠杜濱其足李善註扶風有鄠縣杜陽縣)式(式用也)獸炭(晉書羊琇性豪侈費用無)
(復齊限而屑炭和作獸形以温酒洛下豪貴咸競效之)膳夫(成按周禮膳夫乃是食官之長掌王)
(之食飲膳羞者後人借為厨子之稱)鮮食(尚書暨益奏庶鮮食孔安國傳鳥獸新殺曰鮮)羈紲
(左傳臣負羈紲從君巡于天下杜預註羈馬羈也紲馬韁也孔穎達正義說文云羈馬絡頭也又曰馬絆)
(紲係也少儀云犬則執紲牛則執紖馬則執&KR0008;服虔云一曰犬繮曰紲古者行則有犬杜今正以紲為馬)
(繮者紲是係之别名係馬係駒皆得稱紲彼對文耳散則可以通巡于天下用馬為多故主于馬耳玉篇)
(紲思列切馬韁也)次舍(漢書吳王濞傳治次舍須大王師古註次舍息止之處也)
送高判官從軍赴河西序(河西顧本作西河誤今校正)
今上合大道以撫荒外振長策以馭宇内故左言返踵
穿胸沸脣膺騰白波驟輸碧砮之貢腹阻赤坂傳致紫
琥之琛辮髮名王養馬于下廏魋結去帝獻珠于小臣
而犬戎不識蝸角自大偷安九服之外謂天誅罕及自
絶所國之後而王祭不供天子按劍謀臣切齒思以赤
山為城青海為塹盡平其地悉虜其人而上將有哥舒
大夫者名蓋四方身長八尺眼如紫石稜鬚如蝟毛磔
指撝而百蠻不守叱咤而萬人俱廢䯱髵奮髯哮吼如
虎裂眥大怒磨牙欲吞不待成師固將身先士卒常思
盡敵不以賊遺君父矢集月窟劍斬天驕蹴崑崙使西
倒縛呼韓令北面豈直趙人祭其東門匈奴不敢南牧
而已開府之日辟書始下以為踴躍用兵健將之事意
氣跨馬俠少之能蓋欲謀夫起予哲士俾我殲黠寇以
無類舉外國如拾遺待夷門而不食置廣武于上座始
得我高子焉高子讀書五車運籌百勝慷慨謀議折天
口之是非指畫山川知地形之要害嘗著七發曹王慕
義每奏一篇漢文稱善緣情之製獨步當時主人横挑
而有餘墨客仰攻而不下公卿籍甚遍交歡于五侯孫
吳暗合將建功于萬里徵以露版召見甘泉衣短後之
衣帶櫑具之劍象弧彫服鞭弭櫜鞬目無先零氣射西
旅蒼頭宿將持漢節以臨戎白面書生坐胡牀而破賊
然孤烽遠戍黃雲千里嚴城落日而閉鐵騎升山而出
邊笳咽于塞下畫角發于軍中亦可悲也遲子之獻凱
雲臺奏事宣室紫綬曳地金印如斗列居東第位為通
侯舊友拜塵羣公書幣祁大夫老矣武安侯問乎
振長策(史記振長策而御宇内師古曰以乘馬為喻也策所以撾馬也)返踵(淮南子丹穴大)
(蒙反踵空同大夏北戶竒肱修股之民高誘註反踵國名其人南行武跡向北)穿胸(山海經貫胸國)
(其為人胸有竅郭璞註尸子曰四夷之民有貫胸者有深目者有長肱者黃帝之德嘗致之異物志曰穿)
(胸之國去其衣則無自然者蓋似效此貫胸人也淮南子地形訓有穿胸民高誘註穿胸胸前穿孔達背)
(博物志昔禹平天下會諸侯會稽之野防風氏後到戮之夏德之盛二龍降之禹使范成克御之行域外)
(既周而還至南海經防風防風之神二臣以塗山之戮見禹使怒而射之迅風雷雨二龍昇去二臣恐以)
(刃自貫其心而死禹哀之乃拔其刃療以不死之草是為穿胸民)沸脣(晉書沸脣成俗鳴鏑為羣)
(劉孝標辨命論左帶沸脣乘間電發李善註齊梁之間通以虜為沸脣也張銑註沸脣戎狄之語也)膺
騰(王褒四子講德論膺騰撇波而濟水不如乘舟之逸也)碧砮(梁簡文帝大法頌序金鱗鐵面)
(貢碧砮之琛航海梯山奉白環之使王融曲水詩序文鉞碧砮之琛竒幹善芳之賦李善註徐廣晉紀曰)
(鮮卑以碧石為寶王沈魏書曰東夷矢用楛青石為鏃)赤坂(漢書西域傳又歴大頭痛小頭痛之)
(山赤土身熱之坂令人身熱無色頭痛嘔吐驢畜盡然鮑照苦熱行赤坂横西阻)養馬(漢書金日)
(磾字翁叔本匈奴休屠王太子也單于怨昆邪休屠居西方多為漢所破召其王欲誅之昆邪休屠恐謀)
(降漢休屠王後悔昆邪王殺之并將其衆降漢封昆邪王為列侯日磾以父不降見殺與母閼氏弟倫俱)
(没入官輸黃門養馬)魋結去帝(史記陸賈傳尉陀平南越因王之高祖使陸賈賜尉陀印為南)
(越王陸生至尉陀魋結箕踞見陸生陸生因進說尉陀乃蹶然起坐謝陸生又南越尉陀傳詔丞相陳平)
(等舉可使南越者平言好畤陸賈先帝時習使南越乃召賈以為太中大夫往使因讓陀自立為帝曾無)
(一介之使報者陸賈至南越王甚恐于是下令國中自今以後去帝制黃屋左纛服虔曰魋音椎今兵士)
(椎頭結也索隱云魋直追反結音計謂為髻一撮以椎而結之故字從結且按魋結二字依字讀之亦通)
(謂粤人本椎髻其髮今陀同其風俗但魋其髮而結之也顔師古漢書註結讀曰髻椎髻者一撮之髻其)
(形如椎)王祭不供(見十二卷包茅註)天子按劍(鮑照詩天子按劍怒)赤山
(後漢書烏桓傳赤山在遼東西北數千里)青海(周書吐谷渾治伏俟城在青海西十五里青海周圍)
(千餘里梁書吐谷渾地有青海方數百里)哥舒大夫(劉昫唐書哥舒翰突騎施首領哥舒部落)
(之裔也蕃人多以部落稱姓因以為氏世居安西翰家富于財倜儻任俠好然諾縱蒲酒年四十遭父喪)
(三年客居京師為長安尉不禮慨然發憤折節仗劍之河西事節度使王倕倕攻新城使翰經略三軍無)
(不震懼後節度使王忠嗣補為衙將翰好讀左氏春秋傳及漢書疎財重氣士多歸之忠嗣以為大斗軍)
(副使嘗使翰討吐蕃于新城有同列為副者見翰禮倨不為用翰怒撾殺之軍中股慄遷左衛郎將後吐)
(蕃寇邊翰拒之于苦拔海其衆三行從山差池而下翰持半段槍當其鋒擊之三行皆敗無不摧靡由是)
(知名天寶六載擢授右武衞員外將軍充隴西節度副使都知關西兵馬使河源軍使先是吐蕃每至麥)
(熟時即率部衆至積石軍穫取之共呼為吐蕃麥莊前後無敢拒之者至是翰使王難德楊景暉等潛引)
(兵至積石軍設伏以待之吐蕃以五千騎至翰于城中率驍勇馳擊殺之略盡餘或挺走伏兵邀擊匹馬)
(不還其冬玄宗在華清宮勅召翰至與語悦之遂以為鴻臚卿兼西平郡太守攝御史中丞代忠嗣為隴)
(右節度支度營田副大使知節度事明年築神威軍于青海上吐蕃至攻破之又築城于青海中龍駒島)
(有白龍見遂名為應龍城吐蕃屏跡不敢近青海吐蕃保石堡城路遙而險久不拔八載以朔方河東羣)
(牧十萬衆委翰總統攻石堡城翰使麾下將高秀巖張守瑜進攻不旬日而拔之上錄其功拜特進鴻臚)
(員外卿與一子五品官賜物千匹莊宅各一所加攝御史大夫十一載加開府儀同三司十二載進封涼)
(國公食實封三百戶加河西節度使尋封西平郡玉十三載拜太子太保更加實封三百戶又兼御史大)
(夫)眼如紫石稜鬚如蝟毛磔(晉書桓温豪爽有風槩姿貌甚偉面有七星少)
(與沛國劉惔善惔常稱之曰温眼如紫石稜鬚作蝟毛磔孫仲謀晉宣王之流亞也)叱咤(史記項王)
(喑噁叱咤千人皆廢索隱曰叱昌栗反咤卓嫁反或作吒喑噁懷怒氣叱咤發怒聲孟康曰廢伏也張晏)
(曰廢偃也)䯱髵(張衡西京賦及其猛毅䯱髵隅目高眶廣韻䯱髵猛獸奮鬛貌)磨牙(揚雄長楊)
(賦鑿齒之徒相與磨牙而爭之)成師(左傳成師以出聞敵強而退)身先士卒(吳志孫輔)
(傳孫策西襲廬江太守劉勲輔隨從身先士卒有功)賊遺君父(後漢書是時帝在魯聞耿弇為)
(張步所攻自往救之未至陳俊謂弇曰劇虜兵盛可且閉營休士以須上來弇曰乘輿且到臣子當擊牛)
(灑酒以待百官反欲以賊虜遺君父耶)月窟(揚雄長楊賦西壓月&KR1208;東震日域服虔曰&KR1208;音窟穴)
(之窟月&KR1208;月所生也)崑崙(趙至與嵇茂齊書披艱掃穢蕩海夷岳蹴崑崙使西倒蹋太山令東覆)
呼韓(漢書匈奴傳姑夕王與烏禪幕及左地貴人共立稽侯㹪為呼韓邪單于)東門(史記齊威)
(王曰吾吏有黔夫者使守徐州則燕人祭北門趙人祭西門徙而從者七千餘家賈逵曰燕趙之人畏見)
(侵伐故祭以求福此云東門疑誤)南牧(史記乃使蒙恬北築長城而守藩籬却匈奴七百餘里胡)
(人不敢南下而牧馬)辟書(阮籍奏記開府之日人人自以為掾屬辟書始下下走為首李善註辟猶)
(召也)踴躍用兵(邶風擊鼔其鏜踴躍用兵)健將(後漢書呂布傳與其健將成廉魏越等數)
(十騎馳突燕陣)謀夫(小雅謀夫孔多)俾(說文俾益也從人卑聲)拾遺(漢書梅福傳高祖舉)
(秦如鴻毛取楚如拾遺)廣武(漢書韓信以兵數萬欲東下井陘擊趙趙王成安君陳餘聞漢且襲)
(之聚兵井陘口號稱二十萬廣武君李左車說成安君曰臣聞千里饋糧士有饑色樵蘇後爨師不宿飽)
(今井陘之道車不得方軌騎不得成列行數百里其勢糧食必在後願足下假臣竒兵三萬人從間路絶)
(其輜重足下深溝高壘勿與戰彼前不得鬭退不得還吾騎兵絶其後野無所掠鹵不至十日兩將之頭)
(可致戲下願君留意臣之計必不為二子所禽矣成安君儒者常稱義兵不用詐謀竒計不聽廣武君策)
(信使間人窺知其不用還報則大喜乃敢引兵遂下破虜趙軍斬成安君泜水上禽趙王歇乃令軍毋斬)
(廣武君有生得之者購千金頃之有縛而至戲下者信解其縛東鄉坐西鄉對而師事之)運籌(淮南)
(子運籌于廟堂之上而決勝千里之外矣)百勝(史記臣有百戰百勝之術)天口(任彦昇宣德皇)
(后令辯析天口而似不能言李善註七略曰齊田駢好談論故齊人為語曰天口駢天口者言田駢子不)
(可窮其口若事天)指畫山川(北史長孫晟口陳形勢手畫山川寫其虛實皆如指掌)七
發(曹子建七啟序昔枚乘作七發傳毅作七激張衡作七辯崔駰作七依辭各美麗余有慕之焉遂作)
(七啟)每奏一篇(史記陸賈傳高帝乃謂陸生曰試為我著秦所以失天下吾所以得之者何及)
(古成敗之國陸生乃麤述存亡之徵凡著十二篇每奏一篇高帝未嘗不稱善左右呼萬歲號其書曰新)
(語此云漢文疑訛)緣情(陸機文賦詩緣情而綺靡賦體物而瀏亮李善註詩以言志故曰緣情賦)
(以陳事故曰體物)獨步當時(北史自孝明之後文雅大盛邢邵雕蟲之美獨步當時每一文)
(初出京師為之紙貴誦讀俄遍遠近)公卿籍甚(漢書陸賈以此游漢庭公卿間名聲籍甚孟康)
(曰言狼籍甚盛)孫吳(晉書平吳之後帝詔天下罷軍役示海内大安州郡悉去兵大郡置武吏百人)
(小郡五十人帝嘗講武于宣武場山濤時有疾詔乘步輦從因與盧欽論用兵之本以為不宜去州郡武)
(備其論甚精于時咸以濤不學孫吳而闇與之合)召見甘泉(漢書劉德少時數言事召見甘)
(泉宮武帝謂之千里駒)短後之衣(莊子吾王所見劍士皆蓬頭突鬢垂冠曼胡之纓短後之)
(衣瞋目而語難)櫑具之劍(漢書雋不疑冠進賢冠帶櫑具劍珮環玦褒衣博帶盛服至門上謁)
(應劭註櫑具木標首之劍櫑落壯大也晉灼曰古長劍首以玉作井鹿盧形上刻木作山形如蓮花初生)
(未敷時今大劍木首其狀似此師古曰晉說是也櫑音磊)象弧彫服(鮑照詩氈帶佩雙鞬象弧)
(插彫服張銑註象弧象牙飾弓也服盛箭器彫畫也)鞭弭櫜鞬(左傳其左執鞭弭右屬櫜鞬以)
(與君周旋杜預註弭弓末無緣者櫜以受箭鞬以受弓孔穎達正義曰釋器云弓有緣者謂之弓無緣者)
(謂之弭李巡曰骨飾兩頭曰弓不以骨飾兩頭曰弭孫炎曰緣謂繳束而漆之弭謂不以繳束骨飾兩頭)
(者也二說雖反俱以弭為弓末也詩云載櫜弓矢則弓矢所藏俱名櫜也昭元年傳伍舉請垂櫜而入註)
(云示無弓則櫜亦受弓之物方言云弓藏謂之鞬此櫜鞬二物必一弓一矢以鞬是受弓故云櫜以受箭)
(因對文而分之耳)先零(後漢書西羌傳元康三年先零乃與諸羌大共盟誓將欲寇邊帝聞使安)
(國將兵觀之安國至召先零豪四十餘人斬之因放兵擊其種斬首千餘級于是諸羌怨怒遂寇金城乃)
(遣趙充國與諸將將兵六萬人擊破平之鄭氏曰零音憐)西旅(尚書西旅底貢厥獒孔穎達正義西)
(方之戎有國名旅者)蒼頭宿將(宋書沈慶之患頭風好著狐皮帽羣蠻惡之號曰蒼頭公每見)
(慶之軍輒畏懼曰蒼頭公已復來矣戰國策田盼宿將也)白面書生(宋書沈慶之傳陛下今欲)
(伐國而與白面書生輩謀之晉書張重華以謝艾為使持節軍師將軍率步騎三萬進軍臨河麻秋以三)
(萬衆距之艾乘軺車冠白幍鳴鼔而行秋望而怒曰艾年少書生冠服如此輕我也命黑矟龍驤三千人)
(馳擊之艾左右大擾左戰帥李偉勸艾乘馬艾不從乃下車踞胡牀指麾處分賊以為伏兵發也懼不敢)
(進張瑁從左南緣河而截其後秋軍乃退艾乘勝奔擊遂大敗之)鐵騎(晉書精甲耀日鐵騎前驅)
宣室(三輔黃圖宣室未央前殿正室也淮南子云周武王殺紂于宣室漢取舊名也漢書曰文帝受)
(釐宣室夜半前席賈生問鬼神之事即此也)紫綬(劉昫唐書二品三品紫綬三采紫黃赤紅紫質)
(長一丈六尺一百八十首廣八寸)金印如斗(晉書周顗傳今年殺諸賊奴取金印如斗大繫)
(肘)東第(漢書司馬相如傳位為通侯居列東第師古註東第甲宅也居帝城之東故曰東第也張)
(揖註列東第在天子下方李周翰註第次也西為尊東為下言為通侯列在天子之下次)通侯(漢書)
(高帝紀通侯諸將毋敢隱朕應劭曰舊曰徹侯避武帝諱曰通侯通亦徹也通者言其功德通于王室也)
(漢書百官公卿表徹侯金印紫綬避武帝諱曰通侯或曰列侯師古註徹侯言其爵位上通于天子)拜
塵(晉書潘岳與石崇等諂事賈謐每候其出與崇輒望塵而拜)祁大夫(左傳襄三年祁奚請)
(老晉侯問嗣焉稱解狐其讎也將立之而卒又問焉對曰午也可于是羊舌職死矣晉侯曰孰可以代之)
(對曰赤也可于是使祁午為中軍尉羊舌赤佐之君子謂祁奚于是能舉善矣稱其讎不為諂立其子不)
(為比舉其偏不為黨商書曰無偏無黨王道蕩蕩其祁奚之謂矣又襄二十一年范宣子囚叔向樂王鮒)
(見叔向曰吾為子請叔向不應出不拜其人皆咎叔向叔向曰必祁大夫祁大夫外舉不棄讎内舉不失)
(親其獨遺我乎于是祁奚老矣聞之乘馹而見宣子宣子與之乘以言諸公而免之)武安侯(成按)
(漢時田蚡封武安侯三國時曹爽亦封武安侯然與此俱不合)
送李補闕充河西支度營田判官序
漢張右掖以備左袵西遮空道北護居延然犬戎夜獵
于山外匈奴射鵰于塞下歲或有之我散騎常侍曰王
公勇能盡敵禮可用兵讀黃石書殺白馬將入備顧問
載以乘輿副車出命專征賜以内棧文馬將軍幕府請
命介于本朝天子瑣闈輟諫官以從士補闕李公家世
龍門詞場虎步五經在笥一言蔽詩廣屯田之蓄度長
府之羨以贍邊人以弱敵國然後馳檄識匿略地崑崙
使麾下騎刃樓蘭之腹發外國兵繫郅支之頸五單于
遁逃于漠北雜種羌不近于隴上子之行也不謂是乎
拜首漢庭驅傳而出窮塞砂磧以西極黃河混沌而東
注胡風動地朔雁成行拔劍登車慷慨而别
補闕(唐書百官志門下省有左補闕六人中書省有右補闕六人皆從七品上)支度營田
判官(唐書百官志節度使兼支度營田招討經略使則有副使判官各一人)漢張右掖
(漢書地理志張掖郡故匈奴昆邪王地武帝太初元年開應劭曰張國臂掖故曰張掖也)西遮空
道(漢書西域傳漢興至于孝武事征四夷廣威德而張騫始開西域之迹其後驃騎將軍擊破匈奴右)
(地降渾邪休屠王遂空其地始築令居以西初置酒泉郡後稍發徙民充實之分置武威張掖敦煌列四)
(郡據兩關焉)射鵰(史記天子使中貴人從廣勒習兵擊匈奴中貴人將騎數十縱見匈奴三人與)
(戰三人還射傷中貴人殺其騎且盡中貴人走廣廣曰是必射鵰者也廣乃遂從百騎往馳三人三人亡)
(馬步行行數十里廣令其騎張左右翼而廣身自射彼三人者殺其二人生得一人果匈奴射鵰者也索)
(隱曰案服虔云鵰大鷙鳥也一名鷲黑色多子可以其毛作矢羽)禮可用兵(左傳晉侯登有)
(莘之虛以觀師曰少長有禮其可用也)黃石書(漢書張良遊下邳圯上有一老父出一編書曰)
(讀是則為王者師後十年興十三年孺子見我濟北穀城山下黃石即我已遂去不見旦日視其書乃太)
(公兵法)副車(晉書輿服志屬車一曰副車一曰貳車一曰左車漢因秦制大駕屬車八十一乘行)
(則中央左右分為行)專征(白虎通好惡無私執意不傾賜以弓矢使得專征)内棧(顔延年赭)
(白馬賦序歲老氣殫斃于内棧李善註棧櫪也司馬彪曰棧若㯪牀施之濕地也呂向註棧以板禦濕而)
(承馬足也)文馬(左傳宋人以兵車百乘文馬百駟孔穎達正義文馬謂文飾彫畫之若朱其尾鬛之)
(類也)幕府(史記李牧傳市租皆輸入莫府如淳曰將軍征行無常處所在為治故言莫府莫大也索)
(隱曰如淳解莫為大非也崔浩云古者出征為將帥軍還則罷理無常處以幕帟為府署故曰幕府則莫)
(當為幕字之誤也又李廣傳莫府省約文書籍事索隱曰案大顔云凡將軍謂之莫府者蓋兵門合施帷)
(帳故稱幕府古字通用遂作莫耳小爾雅訓為大非也漢書李廣傳莫府省文書晉灼曰將軍職在征行)
(無常處所在為治故言莫府也莫大也或曰衞青征匈奴絶大莫大克獲帝就拜大將軍于幕中府故曰)
(莫府莫府之名始于此也師古曰二說皆非也莫府者以軍幕為義古字通單用耳軍旅無常居也故以)
(帳幕言之廉頗李牧市租皆入幕府此則非因衞青始有其號又莫訓大于義乖矣)介(杜預左傳註介)
(副也)龍門(世說李元禮風格秀整高自標持欲以天下名教是非為巳任後進之士有升其堂者皆)
(以為登龍門)詞場(昭明太子十二月啟詞場月白辯囿日新)虎步(魏志夏侯淵傳虎步關右)
(所向無前)五經在笥(後漢書邊韶字孝先陳留浚儀人也以文學知名教授數百人韶口辯曾)
(晝日假臥弟子私嘲之曰邊孝先腹便便懶讀書但欲眠韶潛聞之應時對曰邊為姓孝為字腹便便五)
(經笥但欲眠思經事寐與周公通夢靜與孔子同意師而可嘲出何典記嘲者大慙)長府(何晏論語)
(集解長府藏名也藏貨財曰府)識匿(唐書西域傳識匿或曰尸棄尼曰瑟匿東南直京師九千里東)
(五百里距蔥嶺守捉所南三百里屬護密西北五百里抵俱蜜初治苦汗城後散居山谷有大谷五酋長)
(自為治謂之五識匿地二千里無五穀人喜攻剽劫商賈播蜜川四谷稍不用王號令俗窟室)崑崙
(禹貢織皮崑崙析支渠搜西戎即敘孔安國傳織皮毛布有此四國在荒服之外流沙之内羌髳之屬孔)
(穎達正義曰四國皆衣皮毛故以織皮冠之傳言織皮毛布有此四國崑崙也析支也渠也搜也四國皆)
(是戎狄也末以西戎總之此戎在荒服之外流沙之内牧誓云武王伐紂有羌髳從之此是羌髳之屬禹)
(皆就次敘美禹之功遠及戎狄故記之也鄭玄云衣皮之民居此崑崙析支渠搜三山之野者皆西戎也)
(王肅云崑崙在臨羌西析支在河關西鄭以崑崙為山謂别有崑崙之山非河所出者也所以孔意或是)
(地名國號不必為山也)刃樓蘭(漢書樓蘭王為匈奴反間數遮殺漢使其弟尉屠耆降漢具言)
(狀元鳳四年大將軍霍光白遣平樂監傅介子往刺其王介子輕將勇敢士齎金幣揚言以賜外國為名)
(既至樓蘭詐其王欲賜之王喜與介子飲醉將其王屏語壯士二人從後刺王王貴人左右皆散走介子)
(告諭以王負漢罪天子遣我誅王當更立王弟尉耆屠在漢者漢兵方至毋敢動自令滅國矣介子遂斬)
(王安歸首馳傳詣闕懸首北闕下封介子為義陽侯)郅支(漢書宣帝時匈奴乖亂五單于並爭漢擁)
(立呼韓邪單于而郅支單于怨望殺漢使者西阻康居其後都護甘延夀副校尉陳湯發戊巳校尉西域)
(諸國兵至康居誅滅郅支單于)漠北(漢書武帝紀元封元年遣使者告單于曰南越王頭已懸于漢)
(北闕矣匈奴能戰天子自將待邊不能亟來臣服何但亡匿幕北寒苦之地為匈奴讋焉)雜種羌
(後漢書西羌傳元和三年迷吾與弟號吾諸雜種反畔號吾先輕入寇隴西界郡督烽掾李章追之生得)
(號吾將詣郡號吾曰獨殺我無損于羌誠得生歸必悉罷兵不復犯塞段熲傳雜種羌屯聚白石熲進擊)
(首虜三千餘人)驅傳(蕭詧愍時賦始解印于稽山即驅傳于湘水庾信詩無庸奉天睠驅傳收南秦)
混沌(枚乘七發沌沌渾渾狀如奔馬李善註沌沌渾渾波相隨之貌)朔雁(謝靈運撰征賦眷轉)
(蓬之辭根悼朔雁之赴越)
送懷州杜參軍赴京選集序
國自有初以節守西門者得自召吏選客故我常侍崔
公以貳車迎杜侯于杜陵而咨之矣舍之門下衣儒者
之服立于軍中說諸侯之劍猗元帥之理也行有賁育
鐵馬成羣而雄戟罕耀角弓載櫜秉王者師不邀竒功
樓庭籍甚高冠長劍拜命雲臺在是行也羣公自出轅
門驂騑滿路置酒欲飲高歌自悽寂寥孤城惆愴朔管
飛雪蔽野長河始冰吾子勉之慷慨而别
懷州(唐書地理志河北道有懷州河内郡)參軍(唐書百官志外官有錄事參軍功曹參軍倉曹)
(參軍田曹參軍戶曹參軍兵曹參軍法曹參軍士曹參軍)貳車(國語大夫有貳車備承事也韋昭解)
(貳副也)諸侯劍(莊子諸侯之劍以知勇士為鋒以清廉士為鍔以賢良士為脊以忠勝士為鐔)
(以豪傑士為夾此劍直之亦無前舉之亦無上案之亦無下運之亦無旁上法圓天以順三光下法方地)
(以順四時中和民意以安四鄉此劍一用如雷霆之震也四封之内無不賓服而聽從君命者矣此諸侯)
(之劍也)賁育(漢書司馬相如傳力稱烏獲捷言慶忌勇期賁育師古曰孟賁古之勇士也水行不)
(避蛟龍陸行不避豺狼發怒吐氣聲響動天夏育亦猛士也史記註夏育衞人力舉千鈞)鐵馬(陸倕)
(石闕銘鐵馬千羣朱旗萬里李善註鐵馬鐵甲之馬也)雄戟(子虛賦建干將之雄戟張揖云干將)
(韓王劍師也雄戟胡中有&KR1993;者干將所造史記索隱方言云戟中小子刺者所謂雄戟也周處風土記云)
(戟為五兵雄也&KR1993;音巨案周禮冶氏為戈胡三之註云胡其子也又周禮圖謂戟反曲下為胡也)載
櫜(周頌載戢干戈載櫜弓矢毛萇傳櫜韜也孔穎達正義曰櫜者弓衣一名韜故納弓于衣謂之韜弓)
高冠長劍(後漢書若夫高冠長劍紆木懷紫者布滿宮闈)轅門(周禮掌舍設車宮轅門鄭)
(康成註謂王行止宿阻險之處備非常次車以為籓則仰車以其轅表門孔穎達正義云謂仰兩乘車轅)
(相向以表門故名為轅門後人稱軍門為轅門本此)朔管(謝莊月賦聆臯禽之夕聞聽朔管之秋引)
(李善註朔管羌笛也說文云管十二月位在北方故云朔呂向註朔管謂北胡之笛也)
送鄆州須昌馮少府赴任序
少年明經試出補吏學通大義政習前典本之于德輔
之以才大官大邑可也不惟是歟予昔仕魯蓋嘗之鄆
書社萬室帶以魚山濟水旗亭千隧雜以鄭商周客有
鄒人之風以厚俗有汶陽之田以富農齊紈在笥河魴
登俎一都會也子其不寶貨不躭樂不弄法不慢官無
侮老成人無虐孤與幼上官奏課輶軒以聞則繡衣方
領垂璫珥筆子所得也誰敢有之予病且憊歲晩彌獨
窮巷衡門落日秋草趙服過我且東其轅促飯中厨子
不可以蔬食送車出郭吾不可以徒行屨以及門拜于
宇下猶且抱杖延頸送之以目城(闕)樹轉悲其馬嘶云
須昌(唐書地理志河南道鄆州東平郡有須昌縣)明經(唐六典凡舉試之制每歲仲冬率與)
(計偕其科有六二曰明經凡明經先帖經然後口試并答策取粗有文性者為通註云舊制諸明經試每)
(經十帖孝經二帖論語八帖老子兼註五帖每帖三言通六巳上然後試策十條通七即為高第開元二)
(十五年勅諸明經先帖經通五已上然後口試每經通問大義十條通六已上并答時務策三道)前
典(晉書憲章令軌祖述前典)書社(左傳自濟以西禚媚杏以南書社五百杜預註二十五家為一)
(社籍書而致之史記昭王將以書社地七百里封孔子服虔曰書籍也索隱曰古者二十五家為里里則)
(各立社則書社者書其社之人于籍蓋以七百里書社之人封孔子也)魚山(元和郡縣志魚山一)
(名吾山在鄆州東阿縣南二十里瓠子歌曰吾山平兮巨野溢魚沸鬱兮迫冬日即此山也)濟水
(元和郡縣志鄆州須昌縣濟水南自鄆城縣界流入去縣西二里)旗亭(張衡西京賦旗亭五重俯)
(察百隧薛綜註旗亭市樓也隧列肆道也李周翰註隧市道也)汶陽之田(左傳公賜季友汶陽)
(之田杜預註汶陽田汶水北地汶水出泰山萊蕪縣西入濟太平寰宇記故汶陽縣在兖州龔丘縣東北)
(五十四里其城側田沃壤故魯號汶陽之田成公二年齊人歸我汶陽之田是也)齊紈(漢書地理)
(志齊地織作冰紈綺繡純麗之物如淳曰紈白熟也臣瓚曰冰紈紈細密堅如冰者也師古曰紈素也梁)
(元帝謝東宮啟鮮潔齊紈聲高趙縠)河魴(國風豈其食魚必河之魴)無侮老成人(商書)
(無侮老成人無弱孤有幼)奏課(任昉齊竟陵王行狀又以奏課連最進號冠軍將軍)輶軒(風俗)
(通周秦常以八月遣輶軒之使求異代方言還奏籍之藏于秘室)送之以目(呂氏春秋客有)
(見田駢者被服中法進退中度趨翔閑雅辭令遜敏田駢聽之畢而辭之客出田駢送之以目)
送鄭五赴任新都序
邠人前京兆右扶風居上谷間(上疑是山字或川字之訛)與寢園接
七月之什蕩無遺風五陵之豪雜居其地故有黠吏惡
少犯命干紀(干舊作于非)政寬則以姦病人操急則以事中
吏鄭子為邑也絃歌之化洋溢四封雷霆之威燀赫百
里下車按捕盡致法焉繡衣下帷風俗之治(之疑是以字之訛)
苟以文墨抵罪除名為人削跡于野杜陵解印時賣故
侯之瓜彭澤無官詎有公田之黍牽衣肘見步雪履穿
獲戾由中是貧非病屬聖朝龍旂鑾輅登封告成之事
畢蒼玉黃琮郊天祀地之禮備天下無事海内乂安盡
登仁夀之域猶下哀憐之詔萬方有罪與之更新百竂
失職使復其位降邑宰為輿尉從館墨而解褐龍星始
見馬首欲西搢紳先生居多結友諸曹列署且有同時
時工部侍郎蕭公詞翰之宗德義之府弱年筮仕一命
聮官于奉常幾日左遷六人同罪于外郡籯金盛業克
傳丞相文儒萬石高風彌重故人賓客賦詩寵别贈言
誡行騎登棧道館于板屋劍門中斷蜀國滿于二川銅
梁下臨巴江入于萬井黃鸝欲語夏木成隂悲哉此時
相送千里
新都(唐書地理志劍南道成都府蜀郡有新都縣)邠(唐書地理志邠州新平郡義寧二年析北)
(地郡之新平三水置邠故作豳開元十三年以字類幽改元和郡縣志雍州京兆府西北至邠州三百里)
(岐州扶風郡東北至邠州三百三十里九域志邠州新平郡南至本州界一百二里自界首至京兆府一)
(百八十里東南至本州界一百二里自界首至京兆府一百五十里西南至本州界六十里自界首至鳳)
(翔府一百一十里)寢園(按唐書地理志獻陵在三原縣東十八里昭陵在醴泉縣西北六十里乾)
(陵在奉天縣北五里定陵在富平縣西北十五里橋陵在奉先縣西北三十里皆屬京兆府至天祐三年)
(始割奉先一縣屬同州)七月之什(毛萇詩傳七月陳王業也周公遭變故陳后稷先公風化)
(之所由致王業之艱難也)五陵豪(漢書原涉傳郡國諸豪及長安五陵諸為氣節者皆歸慕之師)
(古曰五陵謂長陵安陵陽陵茂陵平陵也班固西都賦曰南望杜霸北眺五陵是知杜陵霸陵非此五陵)
(之類也而說者以為高祖以下至茂陵為五陵失其本意)黠吏(漢書尹翁歸傳縣縣收取黠吏豪民)
(按致其罪)惡少(漢書昭帝紀發三輔及郡國惡少年師古曰惡少年為無賴子弟也)燀赫(莊子)
(聲侔鬼神燀赫千里)削跡(莊子夫子再逐于魯削跡于衞伐樹于宋窮于商周圍于陳蔡)公田
(晉書陶潛為彭澤令在縣公田悉令種秫穀曰令吾常醉于酒足矣妻子固請種秔乃使一頃五十畝種)
(秫五十畝種秔)牽衣肘見(莊子曾子居衞緼袍無表顔色腫噲手足腁胝三日不舉火十年不)
(製衣正冠而纓絶捉衿而肘見納履而踵決)步雪履穿(史記東郭先生久待詔公車貧困饑)
(寒衣敝履不完行雪中履有上無下足盡踐地道中人笑之東郭先生應之曰誰能履行雪中令人視之)
(其上履也其履下處乃似人足者乎)獲戾由中(左傳吉若獲戾子將行之袁宏三國名臣序贊)
(正以招疑忠而獲戾)是貧非病(莊子子貢乘大馬中紺而表素軒車不容巷往見原憲原憲華)
(冠縰履杖藜而應門子貢曰嘻先生何病原憲應之曰憲聞之無財謂之貧學而不能行謂之病今憲貧)
(也非病也子貢逡巡而有愧色)龍旂(魯頌龍旂承祀鄭康成箋交龍為旂)鑾輅(江總詩翠渚還)
(鑾輅瑤池命羽觴)登封告成(後漢書祭祀志羣司禮官咸以為宜登封告成為民報德)蒼
玉黃琮(周禮以蒼璧禮天以黃琮禮地鄭康成註禮神者必象其類璧圜象天琮八方象地)仁
夀之域(漢書王吉傳敺一世之民躋之仁夀之域)更新(後漢書袁紹傳蠲除細故與下更新)
百寮(尚書臯陶謨百寮師師百工惟時孔安國傳僚官也)輿尉(左傳廢其輿尉服虔註輿尉軍)
(尉主發衆使民國語知鐸遏寇之恭敬而信彊也使為輿尉韋昭註輿尉上軍尉也非唐時縣尉之職右)
(丞借作縣尉用)解褐(褐衣庶人之服解去褐衣而登仕版晉書曹毗傳安期解褐于秀林魚父擺釣)
(于長川)龍星始見(左傳龍見而雩杜預註龍見建已之月蒼龍宿之體昏見東方孔穎達正)
(義曰天官東方之星盡為蒼龍之宿見謂合昏見也)馬首(左傳欒黶曰余馬首欲東)搢紳(難蜀)
(父老文耆老大夫搢紳先生之徒二十有七人儼然造焉劉良註搢紳謂衣冠也後漢書楊彪傳今天下)
(纓緌搢紳所以瞻仰明公者章懷太子註紳帶也搢插也插笏于紳也或作搢者淺赤言帶之色晉書輿)
(服志古者貴賤皆執笏其有事則搢之于腰帶所謂搢紳之士者搢笏而垂紳帶也)結友(後漢書吳)
(祐舉孝廉將行郡中為祖道祐越壇共小史雍丘黃真歡語移時與結友而别三國志吕蒙因為魯肅畫)
(五策肅于是越席就之拊其背曰吕子明吾不知卿才略所及乃至于此也遂拜蒙母結友而别)諸
曹(杜氏通典大唐州府佐吏有司功司倉司戶司兵司法司士等六參軍在府為曹在州為司)列
署(何晏景福殿賦屯方列署三十有二呂延濟註列署百官諸曹)蕭公(按唐書蕭嵩傳嵩子華當)
(嵩罷相時擢給事中久之為工部侍郎天寶末為兵部侍郎)德義之府(國語夫先王之法志)
(德義之府也)奉常(唐六典太常寺龍朔二年改為奉常咸亨元年復舊)左遷(史記周昌傳吾)
(極知其左遷索隱曰地道尊右右貴左賤故謂貶秩為左遷)籯金(漢書韋賢為人質朴少欲篤志)
(于學兼通禮尚書以詩教授號稱鄒魯大儒本始三年代蔡義為丞相少子玄成復以明經歴位至丞相)
(故鄒魯諺曰遺子黃金滿籯不如一經如淳曰籯竹器受三四斗今陳留俗有此器)萬石(史記萬石)
(君家以孝謹聞于郡國雖齊魯諸儒質行皆自以為不及也)棧道(史記索隱棧道閣道也音士諫)
(反包愷音士版反崔浩云險絶之處傍鑿山巖而施版梁為閣)
送從弟惟祥宰海陵序
天子若曰咨爾三事百辟寇賊姦宄震驚朕師其舉吏
二千石至墨綬予將大命于朝以撫方夏羣從曰惟祥
舊有令聞克奉成憲往踐乃職無恫于人獄貨非寶農
食滋碩浮于淮泗浩然天波海潮噴于乾坤江城入于
泱漭彼有美錦爾嘗操刀學古入官倚法為吏上官奏
課國將大選爾勞勉哉行乎唱予和汝
海陵(唐書地理志揚州廣陵郡有海陵縣)寇賊姦宄(舜典蠻夷猾夏寇賊姦宄孔安國傳)
(羣行攻劫曰寇殺人曰賊在外曰姦在内曰宄)震驚朕師(舜典朕堲讒說殄行震驚朕師孔安)
(國傳震動也動驚我衆)二千石(漢書郡守秦官掌治其郡秩二千石)墨綬(賈公彦周禮疏)
(漢法丞相中二千石金印紫綬御史大夫二千石銀印黃綬縣令六百石銅印墨綬)以撫方夏
(尚書誕膺天命以撫方夏孔安國傳以撫綏四方中夏)令聞(禮記三代之王也必先其令聞鄭康)
(成註令善也)往踐乃職(左傳予嘉乃勲應乃懿德謂督不忘往踐乃職無逆朕命)獄貨
非寶(呂刑獄貨非寶惟府辜功報以庶尤孔安國傳受獄貨非家寶也)泱漭(西京賦山谷原)
(隰泱漭無疆薛綜註泱漭無限域之貌)操刀(左傳子皮欲使尹何為邑子産曰少未知可否子皮)
(曰愿吾愛之不吾叛也使夫往而學焉夫亦愈知治矣子産曰不可人之愛人求利之也今吾子愛人則)
(以政猶未能操刀而使割也其傷實多子之愛人傷之而已其誰敢求愛于子子有美錦不使人學製焉)
(大官大邑身之所庇也而使學者製焉其為美錦不已多乎)學古入官(周官學古入官議事)
(以制孔安國傳言當先學古訓然後入官治政)唱予和汝(鄭風叔兮伯兮唱予和汝)
送衡嶽瑗公南歸詩序
衡嶽瑗上人者常學道于五峰蔭松棲雲與狼虎雜處
得無所得矣天寶癸已歲始遊于長安手提瓶笠至自
萬里宴居吐論緇屬高之初給事中房公謫居宜春與
上人風土相接因為道友伏臘往來房公既海内盛名
上人亦以此增價秋九月杖錫南返扣門來别秦地草
木摵然已黃蒼梧白雲不日而見滇陽有曹溪學者為
我謝之
五峰(方輿勝覽衡山七十二峯最大者五祝融紫蓋雲密石廩天柱而祝融為最高)得無所
得(涅槃經以自在故得一切法如來之心亦無得想何以故無所得故若是有者可名為得實無所有)
(云何名得若使如來計有得想是則諸佛不得涅槃以無得故名得涅槃以自在故得一切法得諸法故)
(名為大我華嚴經于一切法得無所得)瓶笠(釋氏要覽淨瓶梵語軍遲此云瓶常貯水隨身用以)
(淨手寄歸傳云軍持有二若甆瓦者是淨用若銅鐵者是觸用蓋律有二種一竹蓋二葉蓋寄歸傳云西)
(域僧有持竹蓋或持傘者梁高僧慧韶遇有請則自攜杖笠也今僧戴竹笠棕笠乃竹蓋葉蓋之遺製但)
(去柄耳今又加油絹于上即唐馬周製在蓆帽以禦雨故效之也)房公(劉昫唐書房琯傳天寶五)
(載擢試給事中賜爵漳南縣男坐與李適之韋堅等善貶宜春太守)宜春(唐書地理志江南西道有)
(袁州宜春郡)伏臘(史記秦本紀德公二年初伏正義曰六月三伏之節起秦德公為之故云初伏)
(伏者隱伏避盛暑也歷忌釋云伏者何也金氣伏藏之日也四時代謝皆以相生立春木代水水生木立)
(夏火代木木生火立冬水代金金生水至于立秋以金代火火畏于金故至庚日必伏庚者金故也說文)
(臘冬至後三戌臘祭百神也左傳虞不臘矣杜預註臘歲終祭衆神之名孔穎達正義曰月令孟冬臘門)
(閭及先祖五祀臘之見于傳記者唯月令與此二文而已秦本紀惠王十二年初臘始皇三十一年更改)
(臘曰嘉平蔡邕獨斷云臘者歲終大祭縱吏民宴飲非迎氣故但送不迎應劭風俗通云案禮夏曰嘉平)
(殷曰清祀周曰大蜡漢改為臘臘者獵也田獵取獸祭先祖也此言虞不臘矣明當時有臘祭周時臘與)
(大蜡各為一祭言漢改曰臘不蜡而為臘矣)摵(潘岳秋興賦庭樹摵以灑落兮李善註摵枝空之貌)
(李延濟註摵葉落貌盧諶詩摵摵芳葉零李善註摵凋柯貌)蒼梧白雲(藝文類聚歸藏曰有)
(白雲出自蒼梧入于大梁)滇陽(滇陽疑是湞陽太平寰宇記英州湞陽縣本漢舊縣屬桂陽郡隋為)
(真陽縣五年屬洭州唐貞觀初州廢改真陽為湞陽屬廣州以湞山為名音貞)曹溪學者(六祖)
(駐錫曹溪說法利人學徒甚衆所謂曹溪學者是其門人也曹溪舊志曹溪故為曹侯村乃魏武帝玄孫)
(曹叔良里也以一水自東遶山而曲故稱曹溪)
薦福寺光師房花藥詩序
心舍于有無眼界于色空皆幻也離亦幻也至人者不
捨幻而過于色空有無之際故目可塵也而心未始同
心不世也而身未嘗物物方酌我于無垠之域亦已殆
矣上人順陰陽之動與勞侶而作在雙樹之道場以衆
花為佛事天上海外異卉竒藥齊諧未識伯益未知者
地始載于兹人始聞于我瓊蕤滋蔓侵迴階而欲上寶
庭盡蕪當露井而不合羣艷耀日衆香同風開敷次第
連九冬之月種類若干多四天所雨至用楊枝已開貝
葉高閣聞鐘升堂覲佛右繞七匝卻坐一面則流芳忽
起雜英亂飛焚香不俟于旃檀散花奚取于優鉢漆園
傲吏著書以稊稗為言蓮座大仙說法開藥草之品道
無不在物何足忘故歌之詠之者吾愈見其嘿也
薦福寺(長安志開化坊半以東隋煬帝在藩舊宅武德中賜尚書左僕射蕭瑀為園後瑀子銳尚)
(襄城公主詔别營主第主辭以姑婦異居有乖禮則因固陳請乃取園地充主第又辭公主棨戟不欲異)
(門乃併施瑀之院門襄城薨後官市為英王宅文明元年高宗崩後百日立為大獻福寺度僧二百人以)
(實之天授元年改為薦福寺中宗即位大加營飾自神龍以後翻譯佛經並于此寺寺東院有放生池周)
(二百餘步傳云即漢代洪池陂也)齊諧(莊子齊諧者志怪者也)伯益(列子大禹行而見之)
(伯益知而名之夷堅聞而志之山海經古序說禹乘四載隨山刊木定高山大川益與伯翳主驅禽獸命)
(山川類草木别水土四嶽佐之以周四方逮人跡之所希至及舟輿之所罕到内别五方之山外分八方)
(之海紀其珍寶竒物異方之所生水土草木禽獸昆蟲鱗鳳之所止禎祥之所隠及四海之外絶域之國)
(殊類之人禹别九州任土作貢而益等類物善惡著山海經皆聖賢之遺事古文之著名者也)瓊蕤
(陸機詩玉顔侔瓊蕤張銑註瓊蕤玉花也)露井(古樂府桃生露井上李樹生桃旁)九冬(張正)
(見詩九冬飄遠雪六出表豐年)四天(釋書有四禪天謂初禪有三天二禪有三天三禪有三天四禪)
(有九天合之為色界十八天又欲界十天中有四天王天沈約内典序包括四天卷舒萬劫)楊枝
(西域記饌食既訖嚼楊枝而為淨)七匝(維摩詰經稽首佛足右繞七匝一心合掌在一面立法苑)
(珠林經律之中制令右旋若左繞行為神所訶乃至右繞麥積為俗所責其徒衆矣今時行事者順于天)
(時面西北轉右肩袒膊向佛而恭也或旋百帀十帀七帀三帀各有所表釋氏要覽遶佛又云旋繞此方)
(稱行道西域記云西天隨所宗事禮後皆須旋繞蓋歸敬之至也惟佛法右繞法苑云順天行也若帀數)
(則不定三帀表三業七帀表七支如經云百千帀無數帀但以為數表敬之極也)卻坐一面
(涅槃經疾至佛所稽首佛足繞百千匝合掌恭敬卻坐一面)雜英(謝朓詩喧鳥覆春洲雜英滿芳)
(甸)旃檀(香譜旃檀即白檀也)優鉢(翻譯名義優鉢羅此云青蓮花涅槃經云如優鉢羅花鉢)
(頭摩花拘物頭花分陀利花生於淤泥而終不為淤泥所汙)稊稗(莊子東郭子問于莊子曰所謂)
(道惡乎在莊子曰無所不在東郭子曰期而後可莊子曰在螻蟻曰何其下耶曰在稊稗曰何其愈下耶)
(曰在瓦甓曰何其愈甚耶曰在屎溺)蓮座(華嚴經爾時世尊在摩竭提國阿蘭若法菩提場中始成)
(正覺于普光明殿坐蓮花藏師子之座釋氏要覽蓮花座知度論問云諸牀可坐何必蓮花答諸牀為世)
(間白衣坐法又蓮花濡淨柔脆欲現神力能坐其上令蓮不壊故又以莊嚴妙法坐故)大仙(釋氏)
(要覽古譯經有稱佛名大仙者此與天仙不同般若燈論云聲聞菩薩等亦名仙佛于中最尊上故已登)
(一切波羅密多功德善根彼岸故名大仙)藥草品(法華經有藥草喻品)
王右丞集箋注卷十九
