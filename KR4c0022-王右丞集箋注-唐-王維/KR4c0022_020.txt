王右丞集箋注卷二十
仁和趙殿成撰
文讚七首
讚佛文
竊以真如妙宰具十方而無成涅槃至功滿四生而不
庶(庶疑是廣字之訛)故無邊大照不照得空有之深萬法偕行
無行為滿足之地惟兹化佛即具三身不捨凡夫本無
五藴實藉津梁相法脱落塵容始于度門漸于空舍然
後金剛道後為三界太師玉毫光相得一生補處左散
騎常侍攝御史中丞崔公第十五娘子于多劫來植衆
德本以般若力生菩提家含哺則外葷羶勝衣而斥珠
翠教從半字便會聖言戲則剪花而為佛事常侍公頃
以入朝天闕上簡帝心雖功在于生人深辭拜命願賞
延于愛女密啓出家白法宿修紫書方降即令某月日
敬對三世諸佛十方賢聖稽首合掌奉詔落髮久清三
業素成菩薩之心新下雙鬟如見如來之頂綺襦方解
樹神獻無價之衣香飯當消天王持衆寶之鉢惟娘子
舍諸珍寶塗彼戒香在微塵中見億佛刹如獻珠頃具
六神通(頃顧本作須具顧本作臭俱訛今校正)伏願以度人設齋功德上
奉皇帝聖夀無疆記椿樹以為年土宇無垠包蓮花而
為界又用莊嚴常侍公出為法將入拜台臣身在百官
之中心超十地之上夫人以文殊智本是法王在普賢
心長為佛母郎君娘子等住誡性為孝順用(闕)德為道
場將遍衆生之慈迥同一子之想又願普同法界盡及
有情共此勝因俱登聖果
十方(法苑珠林十方謂四方四維上下俗儒所說惟據此洲洲外有洲古今未說若依内典通窮無)
(際横亘十方傍羅異域今佛教中娑婆忍土百億日月四重圍輪大千世界名一佛土此猶據化佛釋迦)
(如來所王之域故華嚴經云盧舍那佛報身如來所王之土復過是數盡十方界非凡所謀)涅槃
(涅槃經涅槃亦名無生亦名彼岸魏書釋老志涅槃釋云滅度或言常樂我淨明無遷謝及諸苦累也錦)
(繡萬花谷梵語涅槃此云無為楞伽經云乃不生不死之地一切修行之所依歸佛說施燈文云願一切)
(衆生皆得涅槃微妙光明至涅槃者乃有微妙光明世人誤認以為死大非也)無行(菩薩瓔珞經云)
(何有行無行諸法不生不滅無過去當來今現在是謂無行必終諸法分别過去當來今現在是謂有行)
三身(釋氏要覽三身一清淨法身二圓滿報身三變化身)五藴(宗鏡錄五藴藴者藏也亦云五)
(陰陰者覆也即藴藏妄種覆蔽真心雜集論云藴者積聚義又荷雜染擔故名為藴如肩荷擔大藏一覽)
(大乘五藴論云五藴者謂色受想行識色藴四大所成也受藴領納苦樂不苦不樂三也想藴取種種境)
(也行藴諸心所法貪不息也識藴于所緣境了别為性亦名心意採集所攝也錦繡萬花谷五藴謂色受)
(想行識也色謂色身有形或黃或白是也受謂一切受苦受樂受用是也想謂一切思念是也行謂所行)
(之事識謂曉解世間事五藴即五陰)津梁(世說庾公嘗入佛圖見臥佛曰此子疲于津梁沈約内典)
(序舟輿六趣津梁五道)塵容(北山移文焚芰製而裂荷衣抗塵容而走俗狀)度門(楞迦經無)
(量度門隨類普現)空舍(維摩詰經畢竟空寂舍鳩摩羅什曰障蔽風雨莫過于舍滅除衆想莫妙)
(于空亦能絶諸問難降伏魔怨猶密宇深重寇患自消亦云有非真要時復暫遊空為理宗以為常宅也)
金剛(仁王經世尊導師金剛體心行寂滅轉法輪)三界大師(釋氏要覽佛稱三界大師)
(者瑜伽論云能化導無量衆生令入寂滅又云摧滅邪穢外道出現世界故號大師)玉毫光相
(華嚴經菩薩摩訶薩于兜率天下生之時從于眉間白毫相中放大光明名曰覺悟普照三千大千世界)
(照彼宿世一切同行菩薩身彼諸菩薩蒙光照已咸知菩薩將欲下生各各出興無量供具詣菩薩所而)
(為供養)一生補處(菩薩瓔珞經菩薩初舉右足蹈地之時復作是念過去諸佛先行是法當)
(觀一生補處菩薩紹吾處者名號是誰法苑珠林須達問舍利弗言是六天何處最樂舍利弗言下三色)
(染上二憍逸第四天中少欲知足恒有一生補處菩薩來生其中法訓不絶)多劫(隋書每佛滅度)
(遺法相傳有正像末三等淳醨之異年歲遠近亦各不同末法以後衆生愚鈍無復佛教而業行轉惡年)
(夀短促經數千百載間乃至朝生夕死然後有大水大火大風之灾一切除去之而更立生人又歸淳朴)
(謂之小劫每一小劫則一佛出世法苑珠林夫劫者蓋是紀時之名猶年號耳華嚴經多劫在惡趣始得)
(見聞汝)植衆德本(維摩詰經時維摩詰即入三昧令此比丘自識宿命曾于五百佛所植衆)
(德本迴向阿耨多羅三藐三菩提)般若(翻譯名義般若法界次第云秦言智慧照了一切諸法皆)
(不可得而能通達一切無閡名為智慧)菩提(翻譯名義菩提後代諸師皆譯為道以大論翻為佛)
(道故僧肇維摩詰經註道之極者稱曰菩提秦無言以譯之菩提者蓋是正覺無相之真智乎其道虚元)
(妙絶常境聰者無以容其聽智者無以運其知辯者無以措其言像者無以狀其儀故其為道也微妙無)
(相不可為有用之彌勤不可為無故能幽鑑萬物而不耀元軌超駕而弗夷大包天地而罔寄曲濟羣惑)
(而無私至能導達殊方開物成務元機必察無思無慮然則無知而無不知無為而無不為者其惟菩提)
(大覺之道乎此無名之法固非名所能名也不知所以言故強名曰菩提斯無為之道豈可以身心而得)
(乎)含哺(莊子含哺而熙鼓腹而遊)勝衣(史記三王世家能勝衣趨拜)半字(涅槃經譬)
(如長者惟有一子心常憶念憐愍無已將詣師所欲令受學懼不速成尋便將還以愛念故晝夜殷勤教)
(其半字而不教誨毘伽羅論何以故以其幼稚力未堪故梁僧佑法師梵漢譯經音義同異記梵書製文)
(有半字滿字所以名半字者義未具足故字體半偏猶漢文月字虧其旁也所以名滿字者理既究竟故)
(字體圓滿猶漢文日字盈其形也半字雖單為字根本緣有半字得成滿字譬凡夫始于無明得成常住)
(故因字製義以譬涅槃梵文義奥皆此類也)紫書(元和郡縣志武都有紫水泥亦紫漢朝封璽書)
(用紫泥即此水之泥也太平寰宇記隴右記云武都紫水有泥其色赤紫而粘用之封璽書故詔誥有紫)
(泥之美)合掌(釋氏要覽合掌若此方之叉手也法苑云若指合其掌不合者良由心慢而情散也)
(必須指掌相著不令虛也)三業(翻譯名義業有三種謂身口意業)菩薩(錦繡萬花谷梵語菩)
(提此云覺梵語薩埵此云有情言菩薩者本云菩提薩埵欲簡于稱呼故省文言菩薩此云覺有情也凡)
(有生皆有情菩薩乃有情之中覺者耳佛有覺性而無情菩薩亦未免有情故謂之覺有情)如來
頂(涅槃經佛告迦葉一切人天魔王波旬沙門婆羅門無有能見我頂相者大般若經如來頂相無能)
(見者)綺襦(說文襦短衣也從衣需聲一曰㬮衣人朱切古詩緗綺為下裙紫綺為上襦)樹神
(法苑珠林佛告文殊師利我初踰城離父王宫四十里到彼叢林身小疲怠權時止息時彼樹神現身告)
(我言汝今修道定得金色身為三界大師迦葉佛涅槃時付囑我珠函并絹僧伽梨令我轉付囑汝我語)
(神言汝絹僧伽梨非我所用我聞先老所言諸佛出世不著蠶衣我今修道如何害生以付我著汝今是)
(魔故來相惱樹神告言汝大智人何輒麤言諸佛慈悲實不著蠶衣此絲化出非是害生汝今受此珠函)
(開中有字我即開函具見諸竒特事有大毘尼及修多羅藏迦葉佛遺教並在此中并見僧伽梨彼佛手)
(迹遺書付囑樹神令付與我伽葉佛書云我初成道時大梵天王施我彼絲是化出非是繰蠒梵天王施)
(經絲堅牢地神王施緯絲由彼二施主共成一法衣由是義故今持施我我自成道已來常披此衣未曾)
(損失今付悉達若得成佛取我僧伽梨安置祗洹中若轉毘尼時當為我著今留此衣汝涅槃後一百年)
(初有無智比丘分毘尼藏遂為五部從百年後分汝修多羅當為無量部諍論由興令法速滅由彼愚僧)
(不閑三藏聞開著繒衣即謂殺蠒汝若成道後彼絲自出諸國非是殺蠶故我將付樹神令轉付汝此函)
(中並是我遺教亦將付汝住持遺法)香飯(維摩詰經阿難白佛言今所聞香自昔未有是為何香佛)
(告阿難是彼菩薩毛孔之香于是舍利弗語阿難言我等毛孔亦出是香阿難言此所從來曰是長者維)
(摩詰從衆香國取佛餘飯于舍食者一切毛孔皆香若此阿難問維摩詰是香氣住當久如維摩詰言至)
(此飯消曰此飯久如當消曰此飯勢力至于七日然後乃消又阿難若聲聞人未入正法食此飯者得入)
(正位然後乃消巳入正位食此飯者得心解脱然後乃消若未發大乘意食此飯者至發意乃消已發意)
(食此飯者得無生忍然後乃消已得無生忍食此飯者至一生補處然後乃消譬如有藥名曰上味其有)
(服者身諸毒滅然後乃消此飯如是滅除一切諸煩惱毒然後乃消阿難白佛言未曾有也世尊如此香)
(飯能作佛事)衆寶鉢(西域記佛在樹下結跏趺坐寂然宴默受解脱樂過七日後方從定起時)
(二商主行次林外而彼林神告商主曰釋種太子今在此中初證佛果心凝寂定四十九日未有所食隨)
(有奉上獲大善利時二商主各持行資麨蜜奉上世尊思以何器受之時四天王從四方來各持金鉢而)
(以奉上世尊默然而不納受以為出家不宜此器四天王捨金鉢奉銀鉢乃至頗胝瑠璃瑪瑙車渠真珠)
(等鉢世尊皆不受四天王各還宮奉持石鉢紺青映徹重以進獻世尊斷彼此故而總受之次第重叠按)
(為一鉢其外則有四際焉)戒香(涅槃經願諸衆生戒香具足維摩詰經淨心以澡浴戒品為塗香華)
(嚴經恒塗淨戒香忍辱牢莊嚴)微塵(華嚴經一切諸佛皆悉能于一微塵中示現衆刹與一切世界)
(微塵數等具足種種上妙莊嚴恒于其中轉妙法輪教化衆生而微塵不大世界不小常以智證安住法)
(界)獻珠(法華經文殊師利言有娑竭羅龍王女年始八歲智慧利根善知衆生諸根行業得陀羅)
(尼諸佛所說甚深秘藏悉能受持深入禪定了達諸法于刹那頃發菩提心得不退轉辯才無礙慈念衆)
(生猶如赤子功德具足心念口演微妙廣大慈悲仁讓志意和雅能至菩提智積菩薩言我見釋迦如來)
(于無量劫難行苦行積功累德求菩提道未曾止息觀三千大千世界乃至無有如芥子許非是菩薩捨)
(身命處為衆生故然後乃得成菩提道不信此女于須臾頃便成正覺言論未訖時龍王女忽現于前頭)
(面禮敬却住一面舍利弗語龍女言汝謂不久得無上道是事難信所以者何女身垢穢非是法器云何)
(能得無上菩提佛道懸曠經無量劫勤苦積行具修諸度然後乃成又女人身猶有五障一者不得作梵)
(天王二者帝釋三者魔王四者轉輪聖王五者佛身云何女身速得成佛爾時龍女有一寶珠價值三千)
(大千世界持以上佛佛即受之龍女謂智積菩薩尊者舍利弗言我獻寶珠世尊納受是事疾不答言甚)
(疾女言以汝神力觀我成佛復速于此當時衆會皆見龍女忽然之間變成男子具菩薩行即往南方無)
(垢世界坐寶蓮花成等正覺三十二相八十種好普為十方一切衆生演說妙法爾時娑婆世界菩薩聲)
(聞天龍八部人與非人皆遙見彼龍女成佛普為時會人天說法心大歡喜悉遙敬禮無量衆生聞法解)
(悟得不退轉無量衆生得受道記無垢世界六反震動娑婆世界三千衆生住不退地三千衆生發菩提)
(心而得受記智積菩薩及舍利弗一切衆會默然信受)六神通(瓔珞經以有常神通無常神通)
(自識宿命神通識他宿命神通眼識神通耳識神通為六神通大般若經云何名六神通神境智證通天)
(眼智證通天耳智證通他心智證通宿住隨念智證通漏盡智證通是名六神通)椿樹(莊子上古)
(有大椿者以八千歲為春八千歲為秋)文殊(華嚴經東北方有處名清涼山從昔巳來諸菩薩衆)
(于中止住現有菩薩名文殊師利與其眷屬諸菩薩衆一萬人俱常在其中而演說法法華經是文殊師)
(利法王之子已曾親近供養過去無量諸佛)普賢心(華嚴經入法界品云時善財童子即見普)
(賢菩薩在如來前衆會之中坐寶蓮花師子之座諸菩薩衆所共圍繞最為殊特世無與等智慧境界無)
(量無邊難測難思等三世佛一切菩薩無能觀察又離世間品云菩薩摩訶薩發十種普賢心何等為十)
(所謂發大慈心救護一切衆生故發大悲心代一切衆生受苦故發一切施心悉捨所有故發念一切智)
(為首心樂求一切佛法故發功德莊嚴心學一切菩薩行故發如金剛心一切處受生不忘失故發如海)
(心一切白淨法悉流入故發如大山王心一切惡言皆忍受故發安穩心施一切衆生無怖畏故發般若)
(波羅蜜究竟心巧觀一切法無所有故若諸菩薩安住此心疾得成就普賢善巧智)佛母(華嚴經摩)
(耶夫人言佛子我巳成就菩薩大願智幻解脱門是故常為諸菩薩母善男子如我于此閻浮堤中迦毘)
(羅城淨飯王家右脇而生悉達太子現不思議自在神變如是乃至盡此世界海所有一切毘羅遮那如)
(來皆入我身示現誕生自在神變善男子我于淨飯王宫菩薩將欲下生之時現諸竒特事與眷屬俱來)
(入我身彼諸菩薩于我腹中遊行自在或以三千大千世界而為一步或以不可說佛刹微塵數世界而)
(為一步又念念中十方不可說一切世界諸如來所菩薩衆會及四天王天三十三天乃至色界諸梵天)
(王欲見菩薩處胎神變恭敬供養聽受正法皆入我身雖我腹中悉能容受如是衆會而身不廣大亦不)
(迫窄其諸菩薩各見自處衆會道場清淨嚴飾善男子如此四天下閻浮提中菩薩受生我為其母三千)
(大千世界百億四天下閻浮提中悉亦如是然我此身本來無二非一處住非多處住善男子如今世尊)
(我為其母往昔所有無量諸佛悉亦如是而為其母我昔曾作蓮華池神時有菩薩于蓮華藏忽然化生)
(我即捧持瞻侍養育一切世間皆共號我為菩薩母又我昔為菩提場神時有菩薩于我懷中忽然化生)
(世亦號我為菩薩母善男子有無量最後身菩薩于此世界種種方便示現受生我皆為母善男子如此)
(世界賢劫之中過去世時拘留孫佛拘那含牟尼佛迦葉佛及今世尊釋迦牟尼佛現受生時我為其母)
(未來世中彌勒菩薩從兜率天將降神時放大光明普照法界示現一切諸菩薩衆受生神變乃于人間)
(生大族家調伏衆生我于彼時亦為其母如是次第有師子佛法幢佛善眼佛淨華佛乃至樓至如來在)
(賢劫中于此三千大千世界當成佛者悉為其母)一子想(涅槃經如來恒于衆生生一子想而)
(為演說無上法故譬如長者多有財寶唯有一子心甚愛重情無捨離所有珍寶悉用示之如來亦爾視)
(諸衆生同于一子)法界(釋氏以地獄餓鬼畜生修羅人道天道聲聞緣覺菩薩佛十等所住之界)
(謂之法界)聖果(大般若經已得現觀已得聖果)
西方變畫讚(并序)
法身無對非東西也淨土無所離空有也若依佛慧既
洗滌于六塵未捨法求猒如幻于三有故大雄以不思
議力開方便門我心猶疑未認寶藏商人既倦且息化
城究竟達于無生因地從于有相西方淨土變者左常
侍攝御史中丞崔公夫人李氏奉為亡考故某官中祥
之所作也夫人門為士族之先道為梵行之首大師繼
踵望塵而理印命婦盈朝聞風而素履心王自在萬有
皆如頂法真空一乘不立以示見故菩薩為勝鬘夫人
同解脱因天女讚維摩長者(顧本天字下多一人字今校正)陟岵何至
哀哀縗絰順有漏法泣血以居念罔極恩滅性非報唯
兹十力所護豈與百身之贖不寶纓絡資于繪素圖極
樂國象無上樂法王安詳聖衆圍繞湛然不動疑過于
往來寂爾無聞若離于言說林分寶樹七重遶于香城
衣捧天花六時散于金地迦陵欲語曼陁未落衆善普
會諸相具美于是竭誠稽首隕涕焚香願立功德以備
梯航得彼佛身常以慈悲為女存乎法性還在菩提之
家偈曰
稽首十方大導師能于一法見多法以種種相導羣生
其心本來無所動稽首無邊法性海功德無量不思議
于已不色等無礙不住有無亦不捨我今深達真實空
知此色相體清淨願以西方為導首往生極樂性自在
西方(彌陀經爾時佛告長老舍利弗從是西方過十萬億佛土有世界名曰極樂其土有佛號阿彌)
(陀今現在說法彼土何故名為極樂其國衆生無有衆苦但受諸樂故名極樂極樂國土七重闌楯七重)
(羅網七重行樹皆是四寶周帀圍繞又極樂國土有七寶池八功德水充滿其中池底純以金沙布地四)
(邊階道金銀琉璃玻瓈合成上有樓閣亦以金銀琉璃玻瓈硨磲赤珠瑪瑙而嚴飾之池中蓮華大如車)
(輪青色青光黃色黃光赤色赤光白色白光微妙香潔彼佛國土常作天樂黃金為地晝夜六時雨天曼)
(陀羅華其土衆生常以清旦各以衣裓盛衆妙華供養他方十萬億佛即以食時還到本國飯食經行彼)
(國常有種種竒妙雜色之鳥白鶴孔雀鸚鵡舍利迦陵頻伽共命之鳥是諸衆鳥晝夜六時出和雅音其)
(音演暢五根五力七菩提分八聖道分如是等法其土衆生聞是音已皆悉念佛念法念僧舍利弗汝勿)
(謂此鳥實是罪報所生所以者何彼佛國土無三惡道其佛國土尚無惡道之名何况有實是諸衆鳥皆)
(是阿彌陀佛欲令法音宣流變化所作彼佛國土微風吹動諸寶行樹及寶羅網出微妙音譬如百千種)
(樂同時俱作聞是音者自然皆生念佛念法念僧之心彼佛何故號阿彌陀彼佛光明無量照十方國無)
(所障碍是故號為阿彌陀彼佛夀命及其人民無量無邊阿僧祗劫故名阿彌陀阿彌陀佛成佛已來于)
(今十劫有無量無邊聲聞弟子皆阿羅漢非是算數之所能知諸菩薩衆亦復如是舍利弗彼佛國土成)
(就如是功德莊嚴又舍利弗極樂國土衆生生者皆是阿鞮跋致其中多有一生補處其數甚多非是算)
(數所能知之但可以無量無邊阿僧祗說舍利弗衆生聞者應當發願願生彼國所以者何得與如是諸)
(上善人俱會一處舍利弗不可以少善根福德因緣得生彼國若有善男子善女人聞說阿彌陀佛執持)
(名號若一日若二日若三日若四日若五日若六日若七日一心不亂其人臨命終時阿彌陀佛與諸聖)
(衆現在其前是人終時心不顛倒即得往生阿彌陀佛極樂國土舍利弗我見是利故說此言若有衆生)
(聞是說者應當發願生彼國土如我今者讚歎阿彌陀佛不可思議功德之利)淨土(法苑珠林世界)
(皎潔目之為淨即淨所居名之為土故攝論云所居之土無于五濁如玻瓈柯等名清淨土法華論云無)
(煩惱衆生住處名為淨土淨土不同有其四種一法性土以真如為體故梁攝論云以蓮華王為淨土所)
(依譬法界真如為淨土所依體故二實報土依攝論云以二空為門三慧為出入路奢摩他毘鉢舍那為)
(乘以根本無分别智為用此皆約報功德辯其出體三事淨土謂上妙七寶是五塵色性聲香味觸為其)
(土相故攝論云佛周遍光明七寶處也又華嚴經云諸佛境界相中種種間錯莊嚴故淨土論云備諸珍)
(寶性具足妙莊嚴又新翻大菩薩藏經云假使如上世界乃至大火洞然如來在中若依經行若住坐臥)
(其處自然八功德水出現于地四化淨土謂佛所變七寶五塵為化土體故涅槃經云以佛神力地皆柔)
(輭無有丘墟土沙礫石乃至猶如西方無量夀佛極樂世界等又大莊嚴論云由智自在隨彼所欲能現)
(水精琉璃等清淨世界又維摩經云佛以足指按地現淨等事又十地經云隨諸衆生心所樂見為示現)
(故此諸經論所明並約化為淨土由佛神力現故即有攝故即無故名化土)六塵(大藏一覽六塵)
(者謂色聲香味觸法也眼見為色塵耳聞為聲塵鼻齅為香塵舌嘗為味塵聲染為觸塵意著為法塵)
三有(釋氏要覽三有婆沙論云一欲有二色有三無色有有者何義謂一切有漏法是佛言若業能)
(令後生相續是有又云生滅故名墮苦集諦中是有)大雄(法華經大雄猛世尊諸佛之法王)不
思議力(瓔珞經如來神力不可思議)方便門(法華經此經開方便門示真實相)寶
藏(法華經爾時慧命須菩提摩訶迦栴延摩訶迦葉摩訶目犍連聞世尊授舍利弗阿耨多羅三藐三)
(菩提記發希有心歡喜踊躍而白佛言我等居僧之首年並朽邁自謂巳得涅槃無所堪任不復進求阿)
(耨多羅三藐三菩提今于佛前聞授聲聞阿耨多羅三藐三菩提記心甚歡喜得未曾有不謂于今忽然)
(得聞希有之法深自慶幸獲大善利我等今者樂說譬喻以明斯義譬若有人年既幼稚捨父逃逝久住)
(他國加復窮困馳騁四方以求衣食漸漸遊行遇向本國其父先來求子不得中止一城其家大富財寶)
(無量金銀琉璃珊瑚琥珀玻瓈珠等其諸倉庫悉皆盈溢多有僮僕臣佐吏民象馬車乘牛羊無數出入)
(息利乃徧他國商估賈客亦甚衆多時貧窮子遊諸聚落經歴國邑遂到其父所止之城父每念子與子)
(離别五十餘年而未曾向人說如此事但自思惟心懷悔恨自念老朽多有財物無有子息一旦終没財)
(物散失無所委付是以殷勤每憶其子爾時窮子傭賃展轉遇到父舍住立門側遙見其父踞師子牀寶)
(几承足諸婆羅門刹利居士皆恭敬圍繞以真珠瓔珞價值千萬莊嚴其身吏民僮僕手執白拂侍立左)
(右覆以寶帳垂諸華幡香水灑地散衆名華羅列寶物出内取與有如是等種種嚴飾威德特尊窮子見)
(父有大力勢即懷恐怖悔來至此竊作是念此或是王或是王等非我傭力得物之處不如往至貧里肆)
(力有地衣食易得若久住此或見逼迫強使我作作是念已疾走而去時富長者于師子座見子便識心)
(大歡喜即遣旁人急追將還爾時使者疾走往捉窮子驚愕稱怨大喚我不相犯何為見捉使者執之逾)
(急強牽將還于時窮子自念無罪而被囚執此必定死轉更惶怖悶絶躃地父遙見之而語使言不須此)
(人勿強將來以冷水灑面令得醒悟莫復與語所以者何父知其子志意下劣自知豪貴為子所難審知)
(是子而以方便不語他人云是我子使者語之我今放汝窮子歡喜從地而起往至貧里以求衣食爾時)
(長者將欲誘引其子而設方便密遣二人形色憔悴無威德者汝可詣彼徐語窮子此有作處倍與汝直)
(窮子若許將來使作若言欲何所作便可語之雇汝除糞時二使人即求窮子具陳上事爾時窮子先取)
(其價尋與除糞其父見子愍而怪之又以他日于窗牖中遙見子身羸瘦憔悴糞土塵坌汙穢不淨即脱)
(瓔珞細軟上服嚴飾之具更著麤弊垢膩之衣塵土坌身右手執持除糞之器語諸作人汝等勤作勿得)
(懈息以方便故得近其子後復告言汝常此作勿復餘去當加汝價諸有所須盆器米麫鹽醋之屬莫自)
(疑難亦有老弊使人須者相給我如汝父勿復憂慮所以者何汝常作時無有欺怠瞋恨怨言都不見汝)
(有此諸惡如餘作人自今巳後如所生子即時長者更與作字名之為兒爾時窮子雖欣此遇猶故自謂)
(客作賤人于二十年中常令除糞過是已後心相體信入出無難然其所止猶在本處爾時長者有疾自)
(知將死不久語窮子言我今多有金銀珍寶倉庫盈溢其中多少所應取與汝悉知之我心如是當體此)
(意所以者何今我與汝便為不異宜加用心無令漏失爾時窮子即受教勅領知衆物金銀珍寶及諸庫)
(藏然其所處猶在門外止宿草庵復經少時父知子意漸以通泰成就大志自鄙先心臨欲終時而命其)
(子并會親族國王大臣刹利居士皆悉已集即自宣言諸君當知此是我子我之所生于某城中捨吾逃)
(走竛竮辛苦五十餘年昔在本城懷憂推覓忽于此間遇會得之今我所有一切財物皆是子有先所出)
(内是子所知窮子聞父此言即大歡喜而作自念我本無心有所希求今此寶藏自然而至世尊大富長)
(者則是如來我等皆似佛子如來常說我等為子世尊我等以三苦故于生死中受諸熱惱迷惑無知樂)
(著小法今日世尊令我等思惟蠲除諸法戲論之糞我等于中勤加精進得至涅槃一日之價既得此已)
(心大歡喜自以為足便自謂言于佛法中勤精進故所得宏多然世尊先知我等心著弊欲樂于小法便)
(見縱捨不為分别汝等當有如來知見寶藏之分世尊以方便力說如來智慧我等從佛得涅槃一日之)
(價以為大得于此大乘無有志求我等又因如來智慧為諸菩薩開示演說而自于此無有志願所以者)
(何佛知我等心樂小法以方便力隨我等說而我等不知真是佛子今我等方知世尊于佛智慧無所恡)
(惜所以者何我等昔來真是佛子而但樂小法若我等有樂大之心佛則為我說大乘法于此經中唯說)
(一乘而昔于菩薩前毁訾聲聞樂小法者然佛實以大乘教化是故我等說本無心有所希求今法王大)
(寶自然而至如佛子所應得者皆已得之)化城(法華經譬如五百由旬險難惡道曠絶無人怖畏之)
(處若有多衆欲過此道至珍寶處有一導師聰慧明達善知險道通塞之相將導衆人欲過此難所將人)
(衆中路懈退白導師言我等疲極而復怖畏不能復進前路猶遠今欲退還導師多諸方便而作是念此)
(等可愍云何捨大珍寶而欲退還以方便力于險道中過三百由旬化作一城告衆人言汝等勿怖莫得)
(退還今此大城可于中止隨意所作若入是城快得安隠若能前至寶所亦可得去是時疲極之衆心大)
(歡喜我等今者免斯惡道快得安隠于是衆人前入化城生已度想生安隠想爾時導師知此人衆既得)
(止息無復疲倦即滅化城語衆人言汝等去來寶處在近向者大城我所化作為止息耳如來亦復如是)
(今為汝等作大導師知諸生死煩惱惡道險難長遠應去應度若衆生但聞一佛乘者則不欲見佛不欲)
(親近便作是念佛道長遠久受勤苦乃可得成佛知是心怯弱下劣以方便力而于中道為止息故說二)
(涅槃若衆生住于二地如來爾時即便為說汝等所作未辦汝所住地近于佛慧當觀察籌量所得涅槃)
(非真實也但是如來方便之力于一佛乘分别說三如彼導師為止息故化作大城既知息已而告之言)
(寶處在近此城非實我化作耳)究竟(華嚴經名為究竟地智慧決定故)因地(楞嚴經應當審)
(觀因地發心與果地覺為同為異)中祥(成按喪禮無中祥之名唯後漢書禮儀志註中引應劭之)
(言謂中祥大祥以紅為領緣究未考中祥是何時也)命婦(釋名大夫之妃曰命婦婦服也服家事也)
(夫受命于朝妻受命于家也)心王(涅槃經是身如城血肉筋骨皮裹其上手足以為卻敵樓櫓目)
(為竅孔頭為殿堂心王處中)一乘(涅槃經如來普為諸衆生故三乘之法說言一乘一乘之法隨)
(宜說三法華經一切諸世尊皆說一乘道今此諸大衆皆應除疑惑諸佛語無異唯一無二乘)勝鬘
夫人(楞伽經令勝鬘夫人及利智滿足諸菩薩等宣揚演說如來藏名七識俱生聲聞計著見人法)
(無我故勝鬘夫人承佛威神說如來境界非聲聞緣覺及外道境界如來藏識藏餘佛及餘利智依義菩)
(薩智慧境界)天女(維摩詰經時維摩詰室有一天女見諸大人聞所說法便現其身舍利弗言天)
(止此室其已久如答曰我止此室如耆年解脱舍利弗言止此久耶天女曰耆年解脱亦何如久舍利弗)
(默然不答天女曰如何耆舊大智而默答曰解脱者無所言說故吾于是不知所云天女曰言說文字皆)
(解脱相所以者何解脱者不内不外不在兩間文字亦不内不外不在兩間是故舍利弗無離文字說解)
(脱也舍利弗問天女汝于三乘為何志求天女曰以聲聞法化衆生故我為聲聞以因緣法化衆生故我)
(為辟支佛以大悲法化衆生故我為大乘舍利弗如人入瞻蔔林唯齅瞻蔔不齅餘香如是若入此室但)
(聞佛功德之香不樂聞聲聞辟支佛功德香也其有釋梵四天王諸天龍鬼神等入此室者聞斯上人講)
(說正法皆樂佛功德之香發心而出吾止此室十有二年初不聞說聲聞辟支佛法但聞菩薩大慈大悲)
(不可思議諸佛之法此室常現八未曾有難得之法何等為八此室常以金色光照書夜無異不以日月)
(所照為明是為一未曾有難得之法此室入者不為諸垢之所惱是為二未曾有難得之法此室常有釋)
(梵四天王及他方菩薩來會不絶是為三未曾有難得之法此室常說六波羅蜜不退轉法是為四未曾)
(有難得之法此室常作天人第一之樂絃出無量法化之聲是為五未曾有難得之法此室有四大藏衆)
(寶積滿周窮濟乏求得無盡是為六未曾有難得之法此室釋迦牟尼佛阿彌陀佛阿閦佛寶德寶炎寶)
(月寶嚴難勝師子響一切利成如是等十方無量諸佛是上人念時即皆為來廣說諸佛祕要法藏說已)
(還去是為七未曾有難得之法此室一切諸天嚴飾宮殿諸佛淨土皆于中現是為八未曾有難得之法)
(舍利弗此室常現八未曾有難得之法誰有見斯不思議事而復樂于聲聞法乎)陟岵(魏風陟彼)
(岵兮瞻望父兮毛萇傳山無草木曰岵)有漏法(大般若經具夀善現白佛言世尊云何有漏法)
(佛告善現世間五藴十二處十八界四靜慮四無量四無色定所有一切墮三界法是名有漏法)泣
血(禮記高子臯之執親之喪也泣血三年未嘗見齒君子以為難孔穎達正義凡人涕淚必因悲聲而)
(出若血出則不由聲也今子臯悲無聲其涕亦出如血之出故云泣血)滅性(禮記三日而食三月)
(而沐期而練毁不滅性不以死傷生也)十力(僧肇維摩詰經註十力是如來之别稱耳十力備故)
(即以為名)百身之贖(秦風彼蒼者天殲我良人如可贖兮人百其身)無上樂(華嚴經功)
(德具足充滿法界徧照十方施無上樂)法王(法華經如來于三界中為大法王以法教化一切衆)
(生釋迦方誌凡人極位名曰輪王聖人極位名曰法王)安詳(法華經爾時世尊從三昧安詳而起)
湛然(南史帝問大僧正慧念曰見不可思議事不慧念答曰法身常住湛然不動)迦陵(翻譯)
(名義迦陵頻伽此云妙身鳥大論云如伽陵頻伽鳥在㲉中未出發聲微妙勝于餘鳥正法念經云山谷)
(曠野其中多有迦陵頻伽出妙音聲如是美音若天若人緊那羅等無能及者唯除如來音聲)曼陀
(翻譯名義曼陀羅此云適意又云白花大藏一覽曼陀羅花此云雜色花)慈悲女(維摩詰經法喜)
(以為妻慈悲心為女鳩摩羅什註慈悲性弱從物入有猶如女之為性弱而隨物)法性海(華嚴)
(經能捨一切諸妄見海能觀一切諸法性海宗鏡錄諸經内逗緣稱機更有多名隨處安立以廣大義邊)
(目之為海以圓明理顯稱之曰珠以萬法所宗號之曰王以能生一切詔之曰母)導首(華嚴經為)
(諸衆生而作導首令修一切善根法行)
繡如意輪像讚(并序)
寂等于空非心量得如則不動離意識界實無所住常
遍羣生不捨有為懸超萬行法性如是豈可說邪如意
輪者觀世音菩薩陀羅尼三昧門現方便于幻眼六臂
色身以究竟為佛心體真相隨念即藏乃無緣之慈應
度而來斯不共之力衆生如意菩薩何心崇通寺尼無
疑道登等貴族出家梵筵上首久積淨業三世皆空長
在道場一乘自立亡兄故河南少尹雖明世典深達實
相以不二法處于百官花萼相連恩深女弟栴檀舊繞
望絶仁兄雖曰如夢無寧喪我煩惱性淨示有同凡之
悲菩提路空強為助道之相選妓惟潔底功加敬針鋒
線縷日就月將五彩相宣千光欲發金蓮捧足寶珠垂
髻原夫審像于淨心成形于纖手(像顧本作豫誤今校正)珊瑚掌
内疑現不動如來頻婆口中同乎無法可說焚香讚歎
散花瞻仰有情苦業滅而不生無上法輪轉而恒寂願
以此福冥用莊嚴乃為偈曰
菩薩神力不思議能以一身遍一切常轉法輪無所轉
衆生隨念得解脱色即是定非空有是故以色像觀音
願以淨斯六趣福迴向過去不可得
心量(謂自心現量楞伽經觀諸有為法離攀緣所緣無心之心量我說為心量量者自性處緣性二)
(俱離性究竟妙淨我說名心量)如則不動(金剛經不取于相如則不動)陀羅尼(法苑)
(珠林陀羅尼者西天梵音東華人譯則云持也持善不失持惡不生翻譯名義陀羅尼大論秦言能持集)
(種種善法能持令不散不失譬如好器盛水水不漏散惡不善根心生能遮令不生若欲作惡罪時持令)
(不作是名陀羅尼肇翻總持謂持善不失持惡不生又翻遮持輔行云體遮三惑性持三智熏聞云遮二)
(邊之惡持中道之善此從慧性立名)三昧門(大藏一覽三昧或云三摩提或云三摩地此云正定)
(謂任緣一境離諸邪亂也亦云等持等正也正持心也持謂持諸功德也翻譯名義三昧此云調直定又)
(云正定亦云正受圭峰疏云不受諸受名為正受遠法師云夫稱三昧者專思寂想之謂也思專則志一)
(不分想寂則氣虛神朗氣虚則智恬其照神朗則無幽不徹斯二乃是自然之元符用一而致用也是故)
(靖恭閑宇而感物通靈御心惟正動必入微此假修以凝神積功以移性)六臂(楞嚴經觀世音菩薩)
(白佛言由我初獲妙妙聞心心精遺聞見聞覺知不能分隔成一圓融清淨寶覺故我能現衆多妙容能)
(說無邊祕密神呪其中或現一首三首五首七首九首十一首如是乃至一百八首千首萬首八萬四千)
(爍迦羅首二臂四臂六臂八臂十臂十二臂十四十六十八二十至二十四如是乃至一百八臂千臂萬)
(臂八萬四千母陀羅臂二目三目四目九目如是乃至一百八目千目萬目八萬四千清淨寶目或慈或)
(威或定或慧救護衆生得大自在)無緣慈(涅槃經慈有三緣一緣衆生二緣于法三則無緣衆)
(生緣者緣于五隂願與其樂是名衆生緣法緣者緣諸衆生所須之物而施與之是名法緣無緣者緣于)
(如來是名無緣慈者多緣貧窮衆生如來大師永離貧窮受第一樂若緣衆生則不緣佛法亦如是以是)
(義故緣如來者名曰無緣世尊慈之所緣一切衆生如緣父母妻子親屬以是義故名曰衆生緣法緣者)
(不見父母妻子親屬見一切法皆從緣生是名法緣無緣者不住法相及衆生相是名無緣十六觀經以)
(無緣慈攝諸衆生王簡栖頭陀寺碑文唱無緣之慈而澤周萬物李善註夫行慈者以衆生為緣衆生為)
(緣則慈無所寄故大士之慈離于衆相離相行慈名為無緣無緣生慈是為真實以斯而唱則物無不周)
(涅槃經曰得諸菩薩無緣之慈僧肇論曰禪典唱無緣之慈思益演不知之知呂向註大事之慈空中而)
(行空中行慈故為無緣之慈)不共力(維摩詰經大聖法王衆所歸淨心觀佛靡不欣各見世尊)
(在其前斯則神力不共法)上首(涅槃經爾時有一恒河沙菩薩摩訶薩人中之龍位階十地安住不)
(動方便現身其名曰海德菩薩無盡意菩薩如是等菩薩摩訶薩而為上首復有二恒河沙等諸優婆塞)
(受持五戒威儀具足其名曰威德無垢稱王優婆塞善德優婆塞等而為上首復有三恒河沙諸優婆夷)
(受持五戒威儀具足其名曰夀德優婆夷德鬘優婆夷毘舍佉優婆夷等八萬四千而為上首)淨業
(維摩詰經心淨已度諸禪定久積淨業稱無量)三世皆空(華嚴經了知三世皆空寂)雖明
世典(維摩詰經雖明世典常樂佛法)深達實相(維摩詰經彼上人者難為酬對深達實相)
(善說法要)如夢(華嚴經應知世間諸行如夢)菩提路(華嚴經示我菩提路住佛正見地)
日就月將(周頌日就月將學有緝熙于光明鄭康成箋日就月將言當習之以積漸也)千
光(金光明經如日千光彌滿虚空)淨心(維摩詰經隨其心淨則一切功德淨)纖手(陸機詩佳)
(人撫琴瑟纖手清且閒)不動如來(華嚴經如來應正等覺示涅槃時入不動三昧)頻婆
口(法華經如來唇色赤好如頻婆果)無法可說(金剛經須菩提汝勿謂如來作是念我當)
(有所說法莫作是念何以故若人言如來有所說法即為謗佛不能解我所說故須菩提說法者無法可)
(說是名說法)無上法輪(法華經我于伽耶城菩提樹下坐得成最正覺轉無上法輪涅槃經)
(諸佛世尊凡有所說皆悉名為轉法輪也翻譯名義轉佛心中化他之法度入他心名轉法輪)一身
遍一切(華嚴經如來能以一身自在變化徧一切世界不思議故)六趣(釋氏要覽五趣一天)
(二人三地獄四畜生五餓鬼謂修羅四趣皆攝故今開為一趣故云六趣也趣者何義毘婆沙論云所往)
(義是諸有情所應往結生之處故名趣也毘曇論云趣到義謂彼善惡業因能令有情到其生處又道義)
(故名六道矣)迴向(法苑珠林迴向者回諸福德向無上道)
給事中竇紹為亡弟故駙馬都尉于孝義寺浮圖
畫西方阿彌陀變讚(并序)
易曰游魂為變記曰魂氣則無不之固知神明更生矣
輔之以道則變為妙身之于樂士大覺曰聖離妄曰性
克修其業以正其命得無法者即六塵為淨域繫有相
者憑十念以往生西方變者給事中竇紹敬為亡弟故
駙馬都尉某官之所畫也天理之愛加人數等悲讓佞
而無所痛殞身而莫贖傾無長之工不平分于我生將
厚貸于泉路尚兹繪事滌彼染業寶樹成列金砂自映
迦陵欲語曼陀未落墜此中年登乎上品池蓮寶座將
踰棠棣之榮水鳥法音當悟鶺鴒之力讚曰
生因妄念没有遺識憑化而遷轉身不息將免六趣惟
兹十力哀此仁兄友于後生不知世界畢意經營傍熏
獲悟自性當成
竇紹(按唐書宰相世系表有竇紹為給事荆府長史兄弟八人二曰綜三曰綸四曰繹為駙馬都尉)
(衞尉卿五曰繽六曰績為奉先令七曰縯八曰級公主列傳玄宗女常山公主下嫁竇繹)遊魂為
變(周易精氣為物游魂為變是故知鬼神之情狀孔穎達正義曰精氣為物者謂隂陽精靈之氣氤氲)
(積聚而為萬物也游魂為變者物既積聚極則分散將散之時浮遊精魂去離物形而為改變則生變為)
(死成變為敗或未死之間變為異類也)若魂氣則無不之(禮記骨肉復歸于土命也)
(若魂氣則無不之也無不之也)十念(法苑珠林彌勒發問經云若欲樂生安養國者當修十念即得)
(往生何等為十一者于一切衆生常生慈心二者于一切衆生不毁其行若有毁者終不往生三者于一)
(切衆生深起悲心除殘害心四者發護法心不惜身命于一切法不生誹謗五者于忍辱中生決定心六)
(者深心清淨不染利養七者發一切種智心日日常念無有廢忘八者于一切衆生生尊重心除憍慢心)
(謙下言說九者于諸談話不生染著心近于覺意深起種種善根因緣不生憒閙散亂心十者常念觀佛)
(除去諸相當知如是十念一一次第相續而起不生彼國無有是處釋氏要覽稱十念者即是念十聲阿)
(彌陀佛觀經云臨終遇善知識教稱十聲阿彌陀佛得生第九品十疑論問云衆生造惡無量云何臨終)
(十念成就即得往生出過三界結業答衆生造惡是有間心臨終念佛是無間心善心猛利故承佛願力)
(故)上品(淨土化生凡有九品謂上品上生上品中生上品下生中品上生中品中生中品下生下)
(品上生下品中生下品下生佛說觀無量夀佛經上品上生者若有衆生願生極樂國者發三種心即便)
(往生何等為三一者至誠心二者深心三者迴向發願心具三心者必生彼國復有三種衆生當得往生)
(何等為三一者慈心不殺具諸戒行二者讀誦大乘方等經典三者修行六念迴向發願願生彼國具此)
(功德一日乃至七日即得往生生彼國時此人精進勇猛故阿彌陀如來與觀世音大勢至無數化佛百)
(千比丘聲聞大衆無量諸天七寶宮殿觀世音菩薩執金剛臺與大勢至菩薩至行者前阿彌陀佛放大)
(光明照行者身與諸菩薩授手迎接觀世音大勢至與無數菩薩讚歎行者勸進其心行者見已歡喜踊)
(躍自見其身乘金剛臺隨從佛後如彈指頃往生彼國生彼國已見佛色身衆相具足見諸菩薩色相具)
(足光明寶林演說妙法聞已即悟無生法忍經須臾間歴侍諸佛徧十方界于諸佛前次第受記還至本)
(國得無量百千陀羅尼門上品中生者不必受持讀誦方等經典善解義趣于第一義心不驚動深信因)
(果不謗大乘以此功德迴向願求生極樂國行此行者命欲終時阿彌陀佛與觀世音大勢至無量大衆)
(眷屬圍繞持紫金臺至行者前讚言法子汝行大乘解第一義是故我今來迎接汝與千化佛一時授手)
(行者自見坐紫金臺合掌叉手讚歎諸佛如一念頃即生彼國七寶池中此紫金臺如大寶華經宿則開)
(行者身作紫磨金色足下亦有七寶蓮花佛及菩薩俱時放光照行者身目即開明因前宿習普聞衆生)
(純說甚深第一義諦即下金臺禮佛合掌讚歎世尊經于七日應時即于阿耨多羅三藐三菩提得不退)
(轉即能飛行徧至十方歴侍諸佛于諸佛所修諸三昧經一小劫得無生忍現前授記上品下生者亦信)
(因果不謗大乘但發無上道心以此功德迴向願求生極樂國行者命欲終時阿彌陀佛及觀世音大勢)
(至與諸眷屬持金蓮花化作五百佛來迎此人五百化佛一時授手讚言法子汝今清淨發無上道心我)
(來迎汝見此事時即自見身坐金蓮華坐已華合隨世尊後即得往生七寶池中一日一夜蓮華乃開七)
(日之中乃得見佛雖見佛身于衆相好心不明了于三七日後乃了了見聞衆音聲皆演妙法遊歴十方)
(供養諸佛于諸佛前聞甚深法經三小劫得百法明門住歡喜地是名上品下生者)棠棣(詩小雅棠)
(棣之華鄂不韡韡凡今之人莫如兄弟)水鳥法音(佛說觀無量夀佛經極樂國土有八池水)
(一一池水七寶所成其寶柔輭從如意珠王生分為十四支一一支作七寶色黃金為渠渠下皆以雜色)
(金剛以為底沙一一水中有六十億七寶蓮華一一蓮華團圓正等十二由旬其摩尼水流注華間尋樹)
(上下其聲微妙演說苦空無常無我諸波羅蜜復有讚歎諸佛相好者如意珠王涌出金色微妙光明其)
(光化為百寶色鳥和鳴哀雅常讚念佛念法念僧是為八功德水想)鶺鴒(詩小雅鶺鴒在原兄弟急)
(難)熏(釋氏要覽熏義者顯識論云譬如燒香熏衣香體滅而香氣在衣此香不可言有體滅故不可)
(言無香氣在衣故宗鏡錄熏習義者如世衣服非臭非香隨以物熏則有彼氣真如淨法性非是染無明)
(熏故則有染相無明染法實無淨業真如熏故說有淨用)自性(楞伽經自性無垢畢竟清淨)
為相國王公紫芝木瓜讚(并序)
孝悌之至通于神明天為之降和地為之嘉植發書占
之推理可得何者人心本于元氣元氣被于造物心善
者氣應氣應者物美故呈祥于魚鳥或發揮于草木示
神明之陰隲與天地之嘉會今中書侍郎相公先生左
丞府君沈潛上德遐尚絶軌江海漭沆嬰孩杏壇高門
長軌隱几含素蓋鳳凰之高逝薄龍虎之逶迤積有淳
德誕敷餘慶而我相公生而英姿河目海口量與太素
而無端倪應會神速動若發括事遣理盡澹然虚空亦
猶太清雲無處所重元之旨達而有餘奥大白之明漫
而不及理文可以經邦訓俗武可以保大定功故天子
咨之以布元化昔者高堂既聞(聞字疑誤)扇枕無所歐血長
號禮不能制其哭泣之度終身巨痛時無以加其霜露
之惕攻苦食淡寢苫枕塊淚少于血骨餘于形風淚起
而裂其心鳥悲鳴而感其哭俄而紫芝生棟葉成仙人
之蓋色奪齊侯之衣又有木瓜在林味若楚王之萍大
如安期之棗枯物無生物之理而布濩滋蔓時果有常
分之形而碩大殊亢鄰里駭之郡縣聞之公泣而不敢
言州司遽表以獻或曰因心而致人之祥也或曰率土
所生國之瑞也有識君子曰至孝所感物為人之祥大
賢佐時人為國之瑞二物者雖感曩時之純至亦符今
日之崇高也公尤不敢當歸美于今上以為震位先兆
孝德動天至乾元二年乃畫圖以進詔報曰芝草者延
夀之徵也木瓜者投報之應也蓋至誠所感有開必先
朕與卿道契雲龍義同水石位崇台衮寄重股肱故得
嘉瑞薦臻靈物昭格君臣同德區宇克寧覽其進圖可
為嘉應請宣付史館者既依史策亦藏書府讚曰
紫芝三秀則生于梁木瓜一實其大盈筐嘉應薦至其
故何祥哀哀孝思漣漣泣血終身致毁每慟將絶雲為
徘徊風為慘切依仁據德移孝為忠經目盡理任心便
公其道橐籥虚而不窮公位先兆聖人斯覩賜以詔書
藏之祕府邦家之光哀榮終古
相國王公(按唐書宰相表乾元元年五月乙未太常少卿王璵為中書侍郎同中書門下平章)
(事二年三月乙未璵罷為刑部尚書宰相世系表璵乃王方慶六世孫祖仲連揚州錄事參軍父紹不仕)
絶軌(孫綽遊天台山賦追羲農之絶軌躡二老之元蹤)漭沆(張衡西京賦顧臨太液滄池漭)
(沆薛綜註漭沆猶洸潒寬大也)杏壇(莊子孔子遊乎緇帷之林休坐乎杏壇之上)河目海
口(孔叢子萇弘語劉文公曰吾觀孔仲尼有聖人之表河目而隆顙黃帝之形也家語孔子適鄭與弟)
(子相失獨立郭東門外或人謂子貢曰東門外有一人焉其長九尺有六寸河目隆顙王肅註河目上下)
(匡平而長也孝經援神契孔子海口言若含澤斗脣吐教陳機授度)大白(老子上德若谷大白若辱)
保大定功(見十七卷七德註中)巨痛(晉書謝尚傳抱傷心之巨痛懷忉怛之至戚)霜
露之惕(禮記霜露既降君子履之必有悽愴之心非其寒之謂也春雨露既濡君子履之必有怵)
(惕之心如將見之)寢苫枕塊(禮記父母之喪居倚廬寢苫枕塊不說絰帶)齊侯衣
(韓非子齊桓公好服紫一國盡服紫當是時也五素不得一紫)楚王萍(家語楚昭王渡江江中有)
(物大如斗圓而赤直觸王舟舟人取之王大怪之遍問羣臣莫之能識王使使聘于魯問于孔子子曰此)
(所謂萍實者也可剖而食之吉祥也唯霸者為能獲焉使者返王遂食之大美久之使來以告魯大夫大)
(夫因子遊問曰夫子何以知其然曰吾昔之鄭過乎陳之野聞童謠曰楚王渡江得萍實大如斗赤如日)
(剖而食之甜如蜜此是楚王之應也吾是以知之)布濩(封禪書匪唯偏我汜布濩之師古註布濩)
(言遍布也)延夀(古瑞命記曰王者慈仁則芝生採食之則延年不終與真人同論衡芝草延年仙者)
(所食)投報(國風投我以木瓜報之以瓊琚匪報也永以為好也)有開必先(禮記耆欲將至)
(有開必先)水石(李蕭遠運命論張良受黃石之符誦三略之說以游于羣雄其言也如以水投石莫)
(之受也及其遭漢祖也其言也如以石投水莫之逆也)台衮(北史揚雄傳論位登台衮慶流後嗣)
漣漣(國風泣涕漣漣)橐籥(老子天地之間其猶橐籥乎虛而不屈動而愈出河上公註天地空)
(虛和氣流行萬物自生其空虚猶橐籥動而搖之益出聲)邦家之光(小雅樂只君子邦家之光)
終古(楚辭春蘭兮秋菊長無絶兮終古)
皇甫岳寫真讚
有道者古其神則清雙眸朗暢四氣和平長江月影太
華松聲周而不器獨也難名且未婚嫁猶寄簪纓燒丹
藥就辟穀將成雲溪之下法本無生(雲劉本顧可久本俱作漢誤)
裴右丞寫真讚
澹爾清德居然素風氣和容衆心靜如空智以窮理才
包至公大盜振駭羣臣困蒙忘身徇節歴險能通仁者
之勇義無失忠凝情取象惟雅則同粉繪不及清明在
躬麟閣之上其誰比崇
困蒙(本周易蒙卦)清明在躬(禮記清明在躬氣志如神正義曰清謂清靜明謂顯著言)
(聖清靜光明之德在于躬身)
王右丞集箋注卷二十
