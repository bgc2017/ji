王右丞集箋注卷一
仁和趙殿成撰
古詩十首
奉和聖製天長節賜宰臣歌應制
太陽升兮照萬方開閶闔兮臨玉堂儼冕旒兮垂衣裳
金天淨兮麗三光彤庭曙兮延八荒德合天兮禮神遍
靈芝生兮慶雲見唐堯后兮稷卨臣匝宇宙兮華胥人
盡九服兮皆四鄰乾降瑞兮坤獻珍(獻一作降)
天長節(揮麈錄唐明皇實錄云開元十七年秋八月上降誕之日大置酒合樂燕百官于花萼樓)
(下尚書左丞相源乾曜右丞相張說率百官上表願以八月五日為千秋節著之甲令布于天下咸使燕)
(樂休假三日詔從之誕日建節蓋肇于此天寶七載八月已亥詔改為天長節)太陽(後漢書日者太)
(陽之精人君之象)閶闔(三輔黃圖宫之正門曰閶闔)玉堂(漢書玉堂金門至尊之居揚雄)
(觧嘲歴金門上玉堂吕延濟註金門天子門也玉堂天子殿也)金天(唐人多使金天字即秋天也秋)
(于五行屬金故曰金天)三光(初學記日月星謂之三辰亦曰三光)彤庭(班固西都賦元墀釦)
(砌玉階彤庭張銑註彤赤色也以彤漆飾庭)八荒(章懷太子後漢書註八荒八方荒忽極遠之地)
慶雲(漢書若煙非煙若雲非雲郁郁紛紛蕭索輪囷是為慶雲慶雲見喜氣也成按靈芝生慶雲見)
(皆天寶七載間實事見十卷詩題及註)華胥(列子黃帝退而閒居大庭之館齋心服形三月不親)
(政事晝寢而夢遊于華胥氏之國華胥氏之國在弇州之西台州之北不知斯齊國幾千萬里盖非舟車)
(足力之所及神遊而已其國無帥長其民無嗜慾自然而已不知樂生不知惡死故無夭殤不知親已不)
(知疎物故無愛憎不知背逆不知向順故無利害都無所愛憎都無所畏忌入水不溺入火不熱斫撻無)
(傷痛指摘無痟癢乘空如履實寢虛若處牀雲霧不硋其視雷霆不亂其聽美惡不滑其心山谷不躓其)
(步神行而已黃帝既寤怡然自得召天老力牧太山稽告之曰朕閒居三月齋心服形思有以養身治物)
(之道弗獲其術疲而睡所夢若此今知至道不可以情求矣朕知之矣朕得之矣而不能以告若矣又二)
(十有八年天下大治幾若華胥氏之國)九服(周禮乃辨九服之邦國方千里曰王畿其外方五百)
(里曰侯服又其外方五百里曰甸服又其外方五百里曰男服又其外方五百里曰采服又其外方五百)
(里曰衛服又其外方五百里曰蠻服又其外方五百里曰夷服又其外方五百里曰鎮服又其外方五百)
(里曰藩服)
登樓歌
聊上君兮高樓飛甍鱗次兮在下俯十二兮通衢綠槐
參差兮車馬郤瞻兮龍首前眺兮宜春王畿欎兮千里
山河壯兮咸秦舍人下兮青宫據胡牀兮書空執戟疲
於下位老夫好隠兮牆東亦幸有張伯英草聖兮龍騰
虬躍擺長雲兮捩回風琥珀酒兮彫胡飯君不御兮日
將晩秋風兮吹衣夕鳥兮爭返孤砧發兮東城林薄暮
兮蟬聲遠時不可兮再得君何為兮偃蹇
飛甍(鮑照詩京城十二衢飛甍各鱗次李周翰注甍屋簷也若魚鱗之相次)龍首(水經注高)
(祖在關東令蕭何成未央宫何斬龍首山而營之山長六十餘里頭枕于渭尾達樊川頭高二十丈尾漸)
(下高五六丈土色赤而堅云昔有黑龍從南山出飲渭水其行道因成山跡元和郡縣志龍首山在京兆)
(府長安縣北一十里)宜春(史記正義括地志云秦宜春宫在雍州萬年縣西南三十里宜春苑在宫)
(之東杜之南雍錄宜春之名漢史凡三出其實止為兩地有曰宜春苑者地屬下杜有曰宜春宫者即下)
(杜苑中宫皆秦剏也有曰宜春觀者則在鄠縣漢武帝之所造也雖三其名而實止兩地也東方朔傳曰)
(武帝東遊宜春師古曰宜春宫也在長安城東南上林賦曰息宜春師古曰宫名在杜縣東即唐曲江也)
(揚雄傳武帝東遊宜春師古曰宜春近下杜也史記秦紀曰子嬰葬二世杜南宜春苑司馬相如從武帝)
(至長楊獵還過宜春奏賦以哀二世其賦曰臨曲江之隑州望南山之差参師古曰曲岸之洲曲江也故)
(賦末云弔二世持身之不謹兮墓蕪穢而不修也參數者言之則二世之所葬相如之所賦漢之曲洲唐)
(之曲江皆此下杜之宜春也其苑若宫皆秦創而漢唐因之也至于宜春觀者則在長安之西鄠縣澇渼)
(二水之旁上林故地也水經曰澇水逕漢宜春觀合渼陂入渭師古曰觀在鄠縣十道志曰漢武帝所造)
(也又合此數語者而求之則宜春之觀在漢城之西秦上林苑中而下杜之宜春自在漢城東南其别甚)
(明也說者誤以下杜之宫為鄠縣之觀則失之矣故師古于東方朔傳眀辨之曰在鄠縣者自是宜春觀)
(耳在長安城西豈得言東遊也其說極為允篤貢禹傳元帝用禹言罷宜春下苑以假貧民此則下杜之)
(苑矣)王畿(周禮國方千里曰王畿)舍人(唐書百官志東宫官有中舍人二人正五品下太子)
(舍人四人正六品上通事舍人八人正七品下)青宫(神異經東方外有東眀山有宫焉左右有闕而)
(立其高百尺建以五色青石為牆面一門門有銀榜以青石碧鏤題曰天地長男之宫後人稱太子宫曰)
(青宫本此)胡牀(貴耳錄今之交椅古之胡床也胡三省通鑑註胡床即今之交牀隋惡胡字改曰交)
(牀今之交椅是也)書空(晉書殷浩雖被黜放口無怨言夷神委命談詠不輟雖家人不見其有流)
(放之慼但終日書空作咄咄怪事四字而已)執戟(曹子建與楊德祖書昔揚子雲先朝執戟之臣)
(耳潘岳夏侯常侍誄執戟疲揚長沙投賈)牆東(後漢書王君公遭亂儈牛自隐時人為之論曰避世)
(牆東王君公)草聖(晉書漢興而有草書不知作者姓名至章帝時齊相杜度號善作篇後有崔瑗)
(崔寔亦皆稱工弘農張伯英者因而轉精其巧凡家之衣帛必書而後練之臨池學書池水盡黑下筆必)
(為楷則號忩忩不暇草書寸紙不見遺至今世尤寶其書韋仲將謂之草聖)長雲(鮑照蕪城賦矗)
(似長雲)捩(玉篇捩力計力結二切拗捩也)回風(楚辭悲回風之搖蕙兮王逸註回風謂之飄風)
彫胡飯(西京雜記菰之有米者長安人謂為彫胡鄭樵通志略彫蓬者米茭也其米謂之彫胡可)
(作飯宋玉諷賦為臣炊彫胡之飯)不御(班婕妤賦君不御兮誰為容蔡邕獨斷御者進也凡衣服)
(加于身飲食入于口妃妾接于寢皆曰御)砧(韻會碪知林切音與斟同搗繒石或作砧)林薄(楚辭)
(露申辛夷死林薄兮王逸註&KR1244;木曰林草木交錯曰薄張衡西京賦蕩川瀆簸林薄薛綜註林薄草木&KR1244;)
(生也)再得(楚辭時不可兮再得)偃蹇(十六國春秋欲偃蹇考槃以待通者)
雙黃鵠歌送别(原註時為節度判官在涼州作)
天路來兮雙黃鵠雲上飛兮水上宿撫翼和鳴整羽族
不得已忽分飛家在玉京朝紫微主人臨水送將歸悲
笳嘹唳垂舞衣賓欲散兮復相依幾往返兮極浦尚徘
徊兮落暉岸上火兮相迎將夜入兮邊城鞍馬歸兮佳
人散悵離憂兮獨含情
黃鵠(合璧事類鵠禽之大者色白又有黃者善高翔湖海江漢間有之)天路(張衡西京賦要)
(羨門乎天路)雲飛水宿(左思蜀都賦雲飛水宿哢吭清渠)撫翼(傅休奕釣竿篇撫翼)
(翔太清)羽族(潘岳射雉賦樂羽族之羣飛劉良註羽族鳥之族類也)玉京(葛洪枕中書元)
(始天王在天中心之上名曰玉京山山中宫殿並金玉飾之)紫微(魏書老子上處玉京為神王之)
(宗下在紫微為飛仙之主)臨水(楚辭登山臨水兮送將歸)悲笳(魏文帝與吴質書清風夜起悲)
(笳微吟張銑註笳類笛韻會笳胡人捲蘆葉吹之樂書云胡笳似觱篥而無孔後世鹵簿用之世言伯陽)
(避入西戎所作晉有大箛小箛盖其遺製)極浦(楚辭望涔陽兮極浦王逸註極遠也浦水涯也)離
憂(楚辭思公子兮徒離憂劉良註離羅也)
贈徐中書望終南山歌(唐詩品彙作望終南贈徐中書)
晩下兮紫微悵塵事兮多違駐馬兮雙樹望青山兮不
歸(楚辭後語駐字下多一駟字)
終南山(初學記五經要義云終南山長安南山也一名太乙潘岳關中記云其山一名中南言在)
(天之中居都之南故曰中南福地記云其山東接驪山太華西連太白至于隴山北去長安城八十里南)
(入楚塞連屬東西諸山周迴數百里名曰福地括地志終南山一名中南山一名太乙山一名南山一名)
(橘山一名楚山一名太山一名周南一名地胏山在雍州萬年縣南五十里雍錄終南山横亘關中南面)
(西起秦隴東徹藍田凡雍岐郿鄠長安萬年相去六百里而連綿峙據其南者皆此之一山也一統志終)
(南山在陜西西安府城南五十里一名南山東西連亘藍田咸寧長安盩厔四縣之境産玉石金銀銅鐵)
(及合離草丹青樹)紫微(唐書開元元年改中書省為紫微省五年復紫微省為中書省)塵事
(陶潛詩閒居三十載遂與塵事冥李善註塵事塵俗之事也)
送友人歸山歌二首(楚辭後語作山中人)
山寂寂兮無人又蒼蒼兮多木羣龍兮滿朝君何為兮
空谷文寡和兮思深道難知兮行獨悅石上兮流泉與
松間兮草屋入雲中兮養雞上山頭兮抱犢神與棗兮
如瓜虎賣杏兮收榖愧不才兮妨賢嫌既老兮貪禄誓
解印兮相從何詹尹兮可卜
羣龍(後漢書唐堯在上羣龍為用章懷太子註羣龍喻賢臣也鮑照詩皇漢方盛明羣龍滿階閣)
養雞(列仙傳祝雞翁者洛人也居尸鄉北山下養雞百餘年雞有千餘頭皆立名字暮棲樹上畫放)
(散之欲引呼名即應呼而至)抱犢(元和郡縣志抱犢山在沂州承縣北六十里壁立千仞頂寬而)
(有水此山去海三百餘里天氣澄明宛然在目昔有遁隐者抱一犢于其上墾種故以為名太平寰宇記)
(鎮州獲鹿縣有萆山今名抱犢山後魏葛榮之亂百姓抱犢而上故以為名)棗如瓜(史記李少)
(君言臣嘗遊海上見安期生安期生食巨棗大如瓜)虎賣杏(葛洪神仙傳董奉居廬山不種田日)
(為人治病重病愈者使栽杏五株輕者一株數年計得十萬餘株欎然成林後杏子大熟于林中作一草)
(倉示時人曰欲買杏者不須報奉但將榖一器置倉中即自往取一器杏去常有人置榖来少而取杏去)
(多者林中羣虎出吼逐之大怖急挈杏走路傍傾覆至家量杏一如榖多少或有人偷杏者虎逐之到家)
(嚙至死家人知其偷杏乃送還奉叩頭謝過乃却使活奉一日竦身入雲中妻與女猶守其宅賣杏取給)
(有欺之者虎還逐之)妨賢(漢書王尊傳趣自避退毋久妨賢)詹尹(楚辭屈原既放三年不得)
(復見竭智盡忠而蔽障于䜛心煩慮亂不知所從乃往見太卜鄭詹尹曰余有所疑願因先生決之)
山中人兮欲歸雲冥冥兮雨霏霏水驚波兮翠菅靡白
鷺忽兮翻飛君不可兮褰衣山萬重兮一雲混天地兮
不分樹晻曖兮氛氲猿不見兮空聞忽山西兮夕陽見
東臯兮遠村平蕪綠兮千里眇惆悵兮思君
山中人(楚辭山中人兮芳杜若)冥冥(楚辭雲冥冥而闇前山)霏霏(何遜詩霏霏入)
(窗雨冥冥暗牀塵)翠菅(成按楊升菴外集云水葱生水中如葱而中空又名翠菅王維詩水驚波)
(兮翠菅靡是也檢羣書無有名水葱為翠菅者說文云菅茅也翠菅即是青茅翠菅靡與水驚波對列皆)
(承上雨霏霏而言非謂翠菅因驚波而靡也楊氏混為一意造此臆說不足憑矣)晻曖(玉篇晻曖)
(暗貌)氛氲(謝惠連雪賦氛氲蕭索李善註氛氲盛貌)夕陽(成按宋景文筆記云莒公謂後人用)
(夕陽為斜日者為誤盖據爾雅山西為夕陽之說也然古人往往有二物共一名者鄭人謂玉之未理者)
(曰璞周人謂鼠之未腊亦曰璞毛公謂蘆之初生時者曰鵻謂鳥之名夫不者亦曰鵻載籍之中往往多)
(有洎考劉越石贈盧諶詩有夕陽忽西流之句則晉人已用之矣安得執彼為是指此為非也)東臯
(阮籍奏記方將耕于東臯之陽張銑註澤畔曰臯潘岳秋聲賦耕東臯之沃壤兮李善註水田曰臯)平
蕪(江淹四時賦平蕪際海千里飛鳥)
魚山神女祠歌二首(河岳英靈集作漁山神女智瓊祠歌楚辭後語作魚山迎)
(送神曲樂府詩集作祠漁山神女歌)
迎神曲
坎坎擊鼓魚山之下吹洞簫望極浦女巫進紛屢舞陳
瑶席湛清酤(酤劉須溪本顧可久本俱作醑非)風淒淒兮夜雨(兮河岳英靈集)
(作而樂府詩集作又)神之來兮不來(河岳英靈集樂府詩集于神字上皆多不知二字)使
我心兮苦復苦(河岳英靈集作使我心苦)
魚山神女(太平寰宇記鄆州東阿縣有魚山一名吾山漢書溝洫志武帝臨决河作瓠子歌曰)
(吾山平兮巨野溢魚沸欝兮廹冬日吾山即魚山述征記濟北運使絃超魏嘉平中有神女成公智瓊降)
(之超同室疑其有奸以告監國詰問超具言之智瓊乃絶後五年超使至于洛西到濟北魚山下陌上遥)
(望曲道頭有車馬似智瓊前到果是同乘至洛克復舊好太康中仍存)坎坎(毛萇詩傳坎坎擊鼔)
(聲)洞簫(漢書元帝紀鼓琴瑟吹洞簫如淳註洞簫簫之無底者宋書前世有洞簫其器今亡蔡邕)
(曰簫編竹有底然則邕時無洞簫矣)女巫(周禮有女巫國語在男曰覡在女曰巫說文巫祝也女能)
(事無形以舞降神者也)瑶席(楚辭瑶席兮玉瑱)清酤(詩既載清酤毛萇傳酤酒也)
送神曲
紛進拜兮堂前(拜樂府詩集作舞)目眷眷兮瓊筵來不語兮意
不傳(語樂府詩集作言)作暮雨兮愁空山悲急管思繁絃(管字下樂)
(府詩集唐詩品彙皆多一兮字)靈之駕兮儼欲旋(靈河岳英靈集作神)倏雲收兮
雨歇(收河岳英靈集作消)山青青兮水潺湲(潺湲唐文粹作潺潺)
眷眷(楚詞章句眷眷顧貌詩曰眷眷懷顧今詩作睠睠其義同)瓊筵(謝朓詩端儀穆金殿敷教)
(藻瓊筵)急管(鮑照詩催弦急管為君舞)繁絃(蔡邕琴賦曲引興兮繁絃舞)靈駕(謝惠)
(連詩沃若靈駕旋)潺湲(楚詞觀流水兮潺湲說文潺湲水聲韻會潺湲水流貌)
白黿渦(原註雜言走筆)
南山之瀑水兮激石&KR1565;瀑似雷驚人相對兮不聞語聲
飜渦跳沫兮蒼苔濕蘚老且厚春草為之不生獸不敢
驚動鳥不敢飛鳴白黿渦濤戱瀨兮委身以縱横(瀨顧元緯)
(本凌初成本俱作漱)主人之仁兮不網不釣得遂性以生成
&KR1565;瀑(馬融長笛賦&KR1565;瀑噴沫李善註&KR1565;瀑沸湧貌左思蜀都賦龍池&KR1565;瀑濆其隈李善註&KR1565;瀑水沸)
(之聲也)渦(韻會渦水回也)跳沫(上林賦馳波跳沫)戲瀨(左思蜀都賦躍濤戲瀨中流相)
(忘說文瀨水流沙上也)遂性(隋書高祖紀率土大同含生遂性)
酬諸公見過(原註時官出在輞川莊)
嗟余未喪哀此孤生屏居藍田薄地躬畊歲晏輸稅以
奉粢盛晨往東臯草露未晞暮看煙火負擔來歸(負顧元緯)
(本凌本俱作漁)我聞有客足掃荆扉簞食伊何副瓜㧓棗(副顧元緯)
(本淩本俱作疈)仰厠羣賢皤然一老媿無莞簟班荆席藁汎汎
登陂折彼荷花静觀素鮪俯暎白沙山鳥羣飛日隐輕
霞登車上馬倏忽雨散(雨一作雲)雀噪荒村雞鳴空館還復
幽獨重欷累歎
屏居(漢書竇嬰謝病屏居藍田南山下師古註屏隐也)藍田(太平寰宇記藍田山古華胥氏)
(陵在藍田縣西三十里一名玉山一名覆車山郭緣生述征記云山形如覆車之象也按後魏風土記云)
(山頂方二里仙聖遊集之所劉福鳴學道于此下有祠甚嚴㶚水之源出于此)躬畊(漢書齊相雅行)
(躬耕後漢書孟嘗單身謝病躬畊隴次)歲晏(楚辭歲既晏兮孰華予王逸註晏晚也)輸稅
(潘岳秋興賦輸委稷之餘稅)粢盛(左傳粢盛豐備杜預註黍稷曰粢在器曰盛)露晞(詩白)
(露未晞毛萇傳晞乾也)荆扉(陶潛詩白日掩荆扉)副瓜(韻會副說文判也從刀鬲聲引周禮)
(副辜祭廣韻析也禮記為天子削瓜者副之註既削又四析之乃横斷之或作疈今文周禮以疈辜祭四)
(方百物)㧓(玉篇㧓古華切擊也)厠(謝靈運詩招納厠羣英韻會厠次也)皤然(南史范縝年二)
(十九髮白皤然)莞簟(詩下莞上簟鄭康成箋莞小蒲之席也竹葦曰簟)班荆(左傳伍舉聲子)
(遇于鄭郊班荆相與食而言復故杜預註班布也布荆坐地)席藁(藁禾稈謂藉禾稈而坐史記應)
(侯席藁請罪)陂(玉篇陂彼皮切澤鄣也池也孔安國尚書傳澤障曰陂停水曰池鄭康成禮記註畜)
(水曰陂穿地通水曰池)素鮪(素鮪非鱣鮪之鮪似另是一種高誘淮南子註鮪魚似鯉而大者是)
(也)雨散(謝朓詩山川隔舊賞朋僚多雨散)
王右丞集箋注卷一
