王右丞集箋注卷十七
仁和趙殿成撰
表九首
為薛使君謝婺州刺史表
臣某言伏奉今月日制除臣某官拜命若驚稽首無地
臣聞洪波退流必盪其溷穢慶雲所潤不遺於荆棘伏
惟陛下孝悌之至通于神明馨香之德格於天地故指
旗而黑䘲旋靜揮戈而白日再中豈臣蟲臂鼠肝所能
談天述聖臣之本末強欲自陳擢髮數罪臣戮餘也剖
心自明天知之矣臣素書生少為文吏折衝禦侮幾何
不亡奉法守文一日之長當賊逼温洛兵接河潼拜臣
陜州催臣上道驅馬才至長圍已合未暇施力旋復䧟
城戟枝叉頭刀環築口身關木索縛就虎狼臣實驚狂
自恨駑怯脱身雖則無計自刃有何不可而折節兇頑
偷生厠溷縱齒盤水之劍未消臣惡空題墓門之石豈
解臣悲今於抱釁之中寄以分憂之重且天兵討賊曾
無汗馬之勞天命興王得返屠羊之肆免其釁鼓之戮
仍開祝網之恩臣縱粉骨糜軀不報萬分之一況褰帷
露冕是去歲之縲囚洗垢滌瑕為聖朝之岳牧臣欲殺
身滅愧刎首謝恩生無益於一毛死何異於腐鼠謹當
閉閣以思政酌泉以勵心親畢力於平人無煩八部誓
不負於明主非畏四知用釋愆誅敢求課最
婺州(唐書地理志江南東道有婺州東陽郡)慶雲(曹植上責躬應詔詩表不别荆棘者慶雲)
(之惠也七子均養者&KR0008;鳩之仁也劉良註言慶雲蔭物不分荆棘蘭桂而覆之)孝悌(孝經孝悌之至)
(通於神明)馨香(尚書君陳至治馨香感於神明黍稷非馨明德惟馨)黑䘲(左傳吾見赤黑之䘲)
(杜預註䘲妖氛也)揮戈(淮南子魯陽公與韓搆難戰酣日暮援戈而撝之日為之反三舍)蟲
臂鼠肝(莊子以汝為鼠肝乎以汝為蟲臂乎)擢髮數罪(史記須賈頓首言死罪范睢曰)
(汝罪有幾曰擢賈之髮以續賈之罪尚未足)戮餘(左傳若棄書之力而思黶之罪臣戮餘也將歸)
(死於尉氏不敢還矣)剖心(李陵報蘇武書陵不難刺心以自明刎頸以見志)折衝(家語其守)
(也則必折衝千里之外其征也則必還師枕席之上李氏春秋夫修之於廟堂之上而折衝乎千里者其)
(司城子罕之謂乎高誘註衝車所以衝突敵之軍能䧟破之也有道之國不事攻伐使欲攻已者折還其)
(衝車於千里之外不敢來也)禦侮(毛萇詩傳武臣折衝曰禦侮孔穎達正義云禦侮者有武力之)
(臣能折止敵人之衝突者是能扞禦侵侮故曰禦侮也)温洛(述征記洛水底有礜石故上無冰人)
(謂之温洛又易乾鑿度帝盛德之應洛水先温九日乃寒五日變為五色玄黃文心彫龍縈河温洛是孕)
(圖緯任昉九日侍宴樂遊苑詩時來濁河變瑞起温洛清皆指洛水而言右丞則借用為洛陽解矣)河
潼(按通鑑天寶十四載十二月祿山䧟東京封常清戰敗帥餘衆至陜知不可守與高仙芝西趨潼關)
(賊尋至官軍狼狽走無復部伍士馬相騰踐死者甚衆至潼關修完守備賊至不得入而去)陜州
(唐書地理志河南道有陜州陜郡本弘農郡義寧元年置武德元年曰陜州天寶元年更郡名)戟枝
叉頭(裴松之三國志註舊制三公領兵入見皆交戟叉頸而前)刀環築口(三國志諸葛恪)
(圍合肥新城城中遣士鄭像出城傳消息或以語恪恪遣馬騎尋圍跡索得像還四五人的頭面縳將繞)
(城表勑語像使大呼言大軍已還洛不如早降像不從其言更大呼城中曰大軍近在圍外壯士努力賊)
(以刀築其口使不得言像遂大呼令城中聞知像為兵能守義執節子弟宜有差異詔追賜像爵關中侯)
(除士名使子襲爵北齊書祖珽傳以刀環築口鞭杖亂下)木索(漢書司馬遷傳其次關木索被箠楚)
(受辱張銑註關木杻械索繩也以拘縛之也)盤水之劍(漢書故其在大譴大何之域者聞譴)
(何則白冠氂纓盤水加劍造請室而請罪耳上不執縛係引而行也如淳註水性平若已有正罪君以平)
(法治之也加劍當以自刎也或曰殺牲者以盤水取頸血故示若此也)墓門之石(西京雜記)
(杜子夏葬長安北四里臨終作文曰魏郡杜鄴立志忠欵犬馬未陳奄先草露骨肉歸於后土氣魂無所)
(不之何必故丘然後即化封於長安北郭此焉宴息及死命刊石埋於墓側)抱釁(曹植上責躬應)
(詔詩表臣自抱釁歸藩刻肌刻骨吕向註釁罪也)汗馬(漢書今臣愚駑無汗馬之勞師古曰言未)
(嘗從軍旅)屠羊肆(莊子楚昭王失國屠羊說走而從乎昭王昭王反國將賞從者及屠羊說屠羊)
(說曰大王失國說失屠羊大王反國說亦反屠羊臣之爵祿巳復矣又何賞之有王曰強之屠羊說曰大)
(王失國非臣之罪故不敢伏其誅大王反國非臣之功故不敢當其賞王曰見之屠羊說曰楚國之法必)
(有重賞大功而後得見今臣之知不足以存國而勇不足以死寇吳軍入郢說畏難而避寇非故隨大王)
(也今大王欲廢法毁約而見說此非臣之所以聞天下也王謂司馬子綦曰屠羊說居處卑賤而陳義甚)
(高子綦為我延之以三旌之位屠羊說曰夫三旌之位吾知其貴於屠羊之利也然豈可以貪爵祿而使)
(吾君有妄施之名乎說不敢當願復反吾屠羊之肆遂不受也)縲囚(左傳兩釋縲囚以成其好杜預)
(註縲繫也)岳牧(古有四岳十二牧孔安國書傳四岳即羲和之四子分掌四岳之諸侯故稱焉鄭康)
(成禮記註每一州之中天子選諸侯之賢者以為之牧也周禮曰乃施典於邦國而建其牧)腐鼠
(後漢書竇憲傳國家棄憲如孤雛腐鼠耳)酌泉(晉書廣州包帶山海珍異所出一篋之寶可資數世)
(然多瘴疫人情憚焉唯貧窶不能自立者求補長史故前後刺史皆多黷貨朝廷欲革嶺南之弊隆安中)
(以吳隱之為廣州刺史未至州二十里地名石門有水曰貪泉飲者懷無厭之欲隱之既至語其親人曰)
(不見可欲使心不亂越嶺喪清吾知之矣乃至泉所酌而飲之因賦詩曰古人云此水一歃懷千金試使)
(夷齊飲終當不易心及在州清操踰厲)八部(世說王丞相為揚州遣八部從事之職顧和時為下)
(傳還同時俱見諸從事各奏二千石官長得失至和獨無言王問顧曰卿何所聞答曰明公作輔寧使網)
(漏吞舟何緣采聽風聞以為察察之政丞相咨嗟稱家諸從事自視缺然也)四知(後漢書楊震當)
(之郡道經昌邑故所舉荆州茂才王密為昌邑令謁見至夜懷金十斤以遺震震曰故人知君君不知故)
(人何也密曰暮夜無知者震曰天知神知我知子知何謂無知密愧而出)課最(晉書賀循舉秀才除)
(陽羨令以寬惠為本不求課最)
為崔常侍謝賜物表
臣某言總管關敬之至奉九月十五日敕吐蕃贊普公
主信物金胡瓶等十一事伏蒙恩旨特以賜臣捧戴慚
惶以抃以躍臣幸居無事待罪西門恭守嘉謨欽承成
憲王師不戰無汗馬之勞堯屋可封何理入之有實無
異效特降殊恩竊用勤以忘家志不顧命分膏草野以
報萬一無任感戴戰越之至
總管(唐書百官志武德初邊要之地置總管以統軍加號使持節蓋漢刺史之任七年改總管曰都)
(督開元天寶時無此官矣此所云總管者未詳其義)吐蕃(杜氏通典吐蕃在吐谷渾西南不知有國)
(之所由或云秃髮利鹿孤有子樊尼其主傉檀為乞伏熾盤所滅樊尼率餘種依沮渠蒙遜其後子孫西)
(魏時為臨松郡丞與主簿皆得衆心因魏末中華擾亂招撫羣羌日以強大改姓為窣勃野故其人至今)
(號其主曰贊府貴臣曰主簿又或云始祖贊普自言天神所生號鶻堤悉補野因以為姓其國出鄯城五)
(百里過烏海入吐谷渾部落彌多彌蘇毗及白蘭等國至吐蕃界唐書吐蕃傳吐蕃本西羌屬蓋百有五)
(十種散處河湟江岷間有發羌唐旄等然未始與中國通居析支水西祖曰鶻提勃悉野健武多智稍并)
(諸羌據其地蕃發聲近故其子孫曰吐蕃而姓勃窣野或曰南凉秃髮利鹿孤之後二子曰樊尼曰傉檀)
(傉檀嗣為乞佛熾盤所滅樊尼挈殘部臣沮渠蒙遜以為臨松太守蒙遜滅樊尼率兵西濟河逾積石遂)
(撫有羣羌云)贊普(唐書吐蕃傳其俗謂強雄曰贊丈夫曰普故號君長曰贊普)公主(按劉)
(昫唐書神龍三年四月辛已以嗣雍王守禮女為金城公主出降吐蕃贊普景龍四年正月已卯幸始平)
(送金城公主歸吐蕃開元二十八年金城公主薨)嘉謨(法言或問忠言嘉謨曰言合稷契謂之忠)
(謨合臯陶謂之嘉)成憲(商書監於先王成憲其永無愆)志不顧命(後漢書馬皇后紀吾)
(少壯時但慕竹帛志不顧命)分膏草野(漢書蘇武傳空以身膏草野誰復知之)
為畫人謝賜表
臣某言臣猥以賤伎得備衆工誤點屏風乏成蠅之巧
偶持團扇無事㹀之能徒以職官不敢貳事顧惟時論
有慚三絶伏惟皇帝陛下撥亂反正受命中興俯協龜
圖傍觀鳥迹卦因於畫畫始生書知微知彰惟聖體聖
臣奉詔旨令寫功臣運偶鳳翔之初無非鷹揚之士燕
頷猿臂裂眥奮髯髮衝鶡冠力舉龍鼎骨風猛毅眸子
分明皆就筆端别生身外傳神寫照雖非巧心審象求
形或皆暗識妍蚩無枉敢顧黃金取舍惟精時憑白粉
且如日磾下泣知其孝思于禁懷慚媿此忠節乃無聲
之箴頌亦何賤于丹青宣父之似臯繇元子之類越石
不待或人之說無煩故妓之言此又一竒誠為可尚臣
得䑛筆麟閣繼踵虎頭頻蒙奬教之恩益用精誠自勵
勤以補拙雖未仙飛感而遂通實因聖訓況賜衣服累
問官資中使相望屢加宣慰微臣戰灼無答恩私之至
事㹀(晉書王獻之桓温嘗使書扇筆誤落因畫作烏駁㹀牛甚妙)貳事(禮記王制凡執技以)
(事上者不貳事不移官左傳晉侯觀於軍府見鍾儀問其族對曰伶人也公曰能樂乎對曰先父之職官)
(也敢有二事杜預註言不敢學他事也)三絶(晉書俗傳顧愷之有三絶才絶畫絶痴絶)撥亂
反正(後漢書陳元傳陛下撥亂反正文武並用)鳥迹(水經注倉頡本鳥迹為字取其孳乳相生)
知微知彰(出易經繫詞)鳳翔(劉昫唐書肅宗至德二載二月幸鳳翔郡九月癸卯廣平)
(王收西京十月壬戌廣平王入東京癸亥上自鳳翔還京)鷹揚(大雅惟師尚父時維鷹揚凉彼武王)
(毛萇傳鷹揚如鷹之飛揚也)猿臂(史記李廣為人長猿臂其善射亦天性也)裂眥(史記樊噲)
(瞋目視項王頭髮上指目眥盡裂淮南子荆軻西刺秦王高漸離宋意為擊筑而歌于易水之上聞者莫)
(不瞋目裂眥髮植沖冠)奮髯(漢書朱博奮髯抵几)鶡冠(後漢書武冠俗謂之大冠環纓無蕤)
(以青系為緄加雙鶡尾豎左右為鶡冠云五官左右虎賁羽林五中郎將羽林左右監皆冠鶡冠紗縠單)
(衣虎賁將虎文絝白虎文劍佩刀虎賁武騎皆鶡冠虎文單衣鶡者勇雉也其鬭對一死乃止故趙武靈)
(王以表武士秦施安焉)龍鼎(張載榷論孱夫與烏獲訟力非龍文赤鼎無以明之)猛毅(淮南)
(子剛強猛毅志厲青雲)瞳子分明(劉孝標世說註嚴尤三將叙曰平原君勸趙孝成王受馮)
(亭王曰受之秦兵必至武安君必將誰能當之者乎對曰澠池之會臣察武安君小頭而面銳瞳子白黑)
(分明視瞻不轉小頭而面銳者敢斷決也瞳子白黑分明者見事明也視瞻不轉者執志強也可以持久)
(難與争鋒廉頗為人勇鷙而愛士知難而忍恥與之野戰則不如持守足以當之王從其計)傳神
寫照(晉書顧愷之每畫人成或數年不點目晴人問其故答曰四體妍蚩本無闕少于妙處傳神寫)
(照正在阿堵中)日磾(漢書金日磾母教誨兩子甚有法度上聞而嘉之病死詔圖畫于甘泉宫署曰)
(休屠王閼氏日磾每見畫常拜向之涕泣然後乃去)于禁(三國志太祖使曹仁討關侯于樊又遣于)
(禁助仁秋大霖雨漢水溢平地水數丈禁等七軍皆没禁與諸將登高望水無所回避侯乘大船就攻禁)
(等禁遂降惟龐惪不屈節而死太祖聞之哀嘆者久之曰吾知禁三十年何意臨危處難反不及龐惪邪)
(會孫權禽侯獲其衆禁復在吳文帝踐祚權稱藩遣禁還帝引見禁鬚髮皓白形容憔悴泣涕頓首帝慰)
(喻以苟林父孟明視故事拜為安遠將軍欲遣使吳先令北詣鄴謁高陵帝使豫于陵屋畫關侯戰克龐)
(惪憤怒禁降服之狀禁見慙恚發病薨)宣父(史記孔子適鄭與弟子相失孔子獨立郭東門鄭人)
(或謂子貢曰東門有人其顙似堯其項類臯陶其肩類子産然自腰以下不及禹三寸纍纍若喪家之狗)
(唐書禮樂志貞觀十一年詔尊孔子為宣父作廟于兖州給戸二十以奉之)元子(晉書桓温字元)
(子自以雄姿風氣是宣帝劉琨之儔于北方得一巧作老婢訪之乃琨妓女也一見温便澘然而泣温問)
(其故答曰公甚似劉司空温大悦出外整理衣冠又呼婢問婢云面甚似恨薄眼甚似恨小鬚甚似恨赤)
(形甚似恨短聲甚似恨雌温于是褫冠解帶昏然而睡不怡者數日)越石(晉書劉琨字越石)虎
頭(歴代名畫記顧愷之字長康小字虎頭晉陵無錫人多才藝尤工丹青傳寫形勢莫不妙絶吳曾漫)
(錄云世說顧愷之為虎頭將軍非小字也按晉書無此官世說亦無此語)仙飛(用顧愷之妙畫通靈)
(變化而去事詳見十二卷註)
為曹將軍謝寫真表
臣某言天幸微臣身逢大聖得為列卒以備戎行於臣
一生已為萬足況建旗為將裂組受官蒙推食之恩辱
賜衣之寵匹夫之勇雖不顧身長策無聞未能盡敵仰
慚介胄俯媿橐鞬加以弓不重於六鈞箭不穿於七札
詎中雀目誠慙猨臂以劉琨而恨小非關公之絶倫何
以厠跡虎臣儀形麟閣伏惟皇帝陛下昭格天地懸超
七十二家微臣託附風雲不如二十八將而蒙垂聖旨
特命圖工畫植戟之黃鬚圖石稜之紫色才如過隙顧
侯已得其神不待臨淄鄒子自知其醜豈可藏之祕府
以示後人將謂飛龍之時無俟貔貅之士寵過其效力
不稱恩願死藝於伏弢誓殺身於鳴轂無任感激欣戴
之至
戎行(左傳下臣不幸屬當戎行)建旗(曹植詩願蒙矢石建旗東岳)裂組(江淹為蕭王讓)
(揚州表深乃裂組遠故分珪)推食賜衣(史記韓信曰漢王授我上將軍印予我數萬衆解衣)
(衣我推食食我)盡敵(國語夫戰盡敵為上)六鈞(左傳顔商之弓六鈞杜預註顔高魯人三十斤)
(為鈞六鈞百八十斤古稱重故以為異強)七札(左傳潘尫之黨與養由基蹲甲而射之徹七札焉以)
(示王曰君有二臣如此何憂于戰王怒曰大辱國詰朝爾其死藝杜預註言汝以射自多必當以藝死也)
絶倫(蜀志關侯聞馬超來降舊非故人因書與諸葛亮問超人才可誰比類亮知其護前乃答之曰)
(孟起兼資文武雄烈過人一世之傑黥彭之徒當與益德並驅争先猶未及髯之絶倫逸羣也侯美鬚髯)
(故亮謂之髯)虎臣(魯頌矯矯虎臣在泮獻馘)七十二家(史記古者封太山襌梁父者七)
(十二家)二十八將(後漢書中興二十八將前世以為上應二十八宿未之詳也然咸能感會)
(風雲奮其志勇稱為佐命亦各志能之士也永平中顯宗追感前世功臣乃圖畫二十八將于南宫雲臺)
石稜(世說劉尹道桓公鬚如反猬皮眉如紫石稜)臨淄(藝文類聚新序曰齊王聘田巴先生)
(而將問政焉對曰政在正身正身之本在於羣臣王召臣臣改制鬋飾問于妾奚若妾愛臣諛臣曰佼臣)
(臨淄水而觀然後自知醜惡也今齊之臣諛王者衆王能臨淄水見已之惡過而自改斯齊國治矣此云)
(鄒子未詳)祕府(漢書藝文志下及諸子傳說皆充祕府晉書裴秀作禹貢地域圖十八篇奏之藏于)
(祕府)飛龍(易飛龍在天利見大人)貔貅(晉書熊遠傳今順天下之心命貔貅之士)死藝
(見本文七札註)伏弢(左傳王召養由基與之兩矢使射吕錡中項伏弢以一矢復命杜預註弢弓衣)
(也)鳴轂(見六卷越甲註)
為幹和尚進註仁王經表
沙門惠幹言法離言說了言說即解脱者終日可言法
無名相知名相即真如者何嘗壊相實際以無際可示
無生以不生相傳非夫自得性空密印心地見聞自在
宗說皆通者何以證玉毫之光辨金口之義伏惟乾元
光天皇帝陛下高登十地降撫九天宏濟羣生濡蓮花
之足示行世法屈金粟之身心淨超禪頂法懸解廣釋
門之六度包儒行之五常老僧空空復何語語以無見
之見不言之言淺智勝疑冰之蟲微戒愈溺埿之象以自覺
離念註先聖微言如人何足盡思食木偶然成字(人字疑是)
(蟲字之訛)豈堪上塵慧眼仰稱聖心有命自天藏拙無地伏
以集解仁王般若經十卷謹隨表奉進無任慚惶然本
註經先發大願釋第一義開不二門與四十九僧離一
百八句六時禪誦三載懇祈俾廓妖氛得瞻慧日三千
世界悉奉仁王五千善神常衞樂土令果盪定無量安
寧緇服蒼生不勝慶躍
仁王經(釋藏有仁王護國波若波羅密經二卷姚秦三藏鳩摩羅什譯)沙門(後漢紀佛教以)
(修善慈心為主不殺生專務清淨其精者號為沙門者漢言息心蓋息意去欲而歸于無為也四十二章)
(經辭親出家識心達本解無為法名曰沙門鳩摩羅什維摩詰經註佛法及外道凡出家者皆名沙門)
解脱(湼槃經有煩惱故名為繫縛無煩惱故名為解脱僧肇維摩詰經註解脱者自在心法也得此)
(解脱則凡所作為内行外應自在無礙翻譯名義心得自在不為不能所縳故曰解脱)法無名
相(佛報恩經法無言說如來以妙方便能以無名相法作名相說)真如(大般若經真如者謂諸法)
(性非如愚夫異生所得亦非異彼然諸法性如諸如來及佛弟子菩薩所見如是法性理趣真實常無變)
(易故名真如即此真如說為菩薩甚深般若波羅密多起信論心真如者即是一法界大總相法門體所)
(謂心性不生不滅一切諸法惟依妄念而有差别若離妄念則無一切境界之相是故一切法從本巳來)
(離言說相離名字相離心緣相畢竟平等無有變異不可破壞惟是一心故名真如以一切言說假名無)
(實但隨妄念不可得故言真如者亦無有相謂言說之極因言遣言此真如體無有可遣以一切法悉皆)
(真故亦無可立以一切法皆同如故當知一切法不可說不可念故名為真如成唯識論真如真謂真實)
(顯非虛妄如謂如常表無變易謂此真實於一切位常如其性故曰真如即是湛然不虛妄義亦言顯此)
(復有多名謂名法界及寔際等如餘論中隨義廣釋)實際(鳩摩羅什維摩詰經註始見其實謂之如)
(轉深謂之性盡其邊謂之實際宗鏡錄天台淨名疏云一法異名者諸經異名說真性實相或言一實諦)
(或言自性清淨心或言如來藏或言如如或言實際或言實相般若或言一乘或言即是首楞嚴或言法)
(性或言法身如是等種種異名此皆是實相之異稱)宗說(楞伽經一切聲聞緣覺菩薩有二種通相)
(謂宗通及說通宗通者謂緣自得勝進相遠離言說文字妄想趣無漏界自覺地自相遠離一切虛妄覺)
(想降伏一切外道衆魔緣自覺趣光明輝發是名宗通相云何說通相謂說九部種種教法離異不異有)
(無等相以巧方便隨順衆生如應說法令得度脱是名說通相)玉毫(大般若經如來眉間有白毫相)
(右旋柔輭如兜羅綿鮮白光静踰珂雪等華嚴經白毫相中放大光明)金口(華嚴經何況如來金)
(口所說)十地(成唯識論言十地者一極喜地初獲聖性具證二空能益自他生大喜故二離垢地)
(具淨尸羅遠離能起微細毁犯煩惱垢故三發光地成就勝定大法總持能發無邊妙慧光故四熖慧地)
(安住最勝菩提分法燒煩惱薪慧熖增故五極難勝地真俗兩智行相互違合令相應極難勝故六現前)
(地住緣起智引無分别最勝般若令現前故七遠行地至無相住功用後邊出過世間二乘道故八不動)
(地無分别智任運相續相用煩惱不能動故九善慧地成就微妙四無礙解能遍十方善說法故十法雲)
(地大法智雲舍衆德水蔭蔽一切如空麤重充滿法身故如是十地總攝有為功德以為自性與所修行)
(為勝依持令得生長故名為地楞嚴經是善男子於大菩提善得通達覺通如來盡佛境界名歡喜地異)
(性入同同性亦滅名離垢地淨極明生名發光地明極覺滿名燄慧地一切同異所不能至名難勝地無)
(為真如性淨明露名現前地盡真如際名遠行地一真如心名不動地發真如用名善慧地是諸菩薩從)
(此已往修習畢功功德圓滿亦目此地名修習位慈陰妙雲覆湼槃海名法雲地華嚴經一切佛法皆以)
(十地為本十地究竟修行成就得一切智)蓮花足(西域記菩薩隨足所蹈出大蓮花)金粟
(淨名經義鈔梵語維摩詰此云淨名般提之子母名離垢妻名金機男名善思女名月上過去成佛號金)
(粟如來)超禪(湼槃經後分爾時世尊說是語已復入超禪從初襌出入第三禪從三禪出入虛空)
(處從虛空處出入無所有處從無所有處出入滅盡想定從滅盡想定出次第還入至非想非非想處從)
(非想非非想出入無邊識處從無邊識處出入第四禪從四禪出入第二禪從二禪出入于初禪如是逆順)
(入超禪已)頂法(湼槃經有煖法頂法忍法世第一法)六度(三教論衡六度者六波羅密六波羅)
(密者即檀波羅密尸波羅密羼提波羅密毗梨耶波羅密禪定波羅密槃若波羅密以唐言譯之即布施)
(持戒忍辱精進禪定智慧是也)五常(白虎通五常者何謂仁義禮智信也孔穎達尚書正義五常即)
(五典謂父義母慈兄友弟恭子孝五者人之常行)空空(大般若經善現白佛言世尊云何空空佛)
(言善現空謂一切法空此空由空空何以故非常非壤本性爾故是為空空北山移文談空空于釋部覈)
(玄玄于道流)語語(詩于時言言于時語語)無見之見(僧肇維摩詰經註實相慧眼之)
(境非肉眼所見慧眼尚不見實而況非實雖曰無見而無所不見此真慧眼之體)不言之言
(莊子仲尼之楚楚王觴之孫叔敖執爵而立市南宜僚受酒而祭曰古之人乎于此言巳曰丘也聞不言)
(之言矣未之嘗言于此乎言之郭象註聖人無言其所言者百姓之言耳故曰不言之言苟以言為不言)
(則雖言出于口故為未之嘗言)疑冰蟲(孫綽遊天台山賦哂夏蟲之疑冰李善註言淺近小智同)
(乎夏蟲莊子夏蟲不可以語于冰者篤于時也)溺埿象(遺教經世間縳著没于衆苦譬如老象溺)
(泥不能自出楞伽經名身與句身及形身差别凡夫愚計著如象溺深泥)食木成字(湼槃經如)
(蟲食木有成字者此蟲不知是字非字智人見之終不唱言是蟲解字亦不驚怪)慧眼(華嚴經肉)
(眼見一切色慧眼見一切衆生諸根境界)第一義(楞伽經第一義者聖智自覺所得非言說妄想)
(覺境界維摩詰經能善分别諸法相于第一義而不動僧肇註第一義謂諸法一相義也)開不二
門(維摩詰經爾時維摩詰謂衆菩薩言諸仁者云何菩薩入不二法門各隨所樂說之)四十九
僧(時註經者凡五十人除惠幹一人而言是四十九矣)一百八句(楞伽經不生句生句常句)
(無常句相句無相句住異句非住異句刹那句非刹那句自性句離自性句空句不空句斷句不斷句邊)
(句非邊句中句非中句常句非常句緣句非緣句因句非因句煩惱句非煩惱句愛句非愛句方便句非)
(方便句巧句非巧句淨句非淨句成句非成句譬句非譬句弟子句非弟子句師句非師句種性句非種)
(性句三乘句非三乘句所有句非所有句願句非願句三輪句非三輪句相句非相句有品句非有品句)
(俱句非俱句緣自聖智現法樂句非現法樂句刹土句非刹土句阿㝹句非阿㝹句水句非水句弓句非)
(弓句實句非實句數句非數句明句非明句虚空句非虛空句雲句非雲句工巧伎術明處)
(句非工巧伎術明處句風句非風句地句非地句心句非心句施設句非施設句自性句非自性句陰句)
(非陰句衆生句非衆生句慧句非慧句湼槃句非湼槃句爾𦦨句非爾𦦨句外道句非外道句荒亂句非)
(荒亂句幻句非幻句夢句非夢句𦦨句非𦦨句像句非像句輪句非輪句揵闥婆句非揵闥婆句天句非)
(天句飲食句非飲食句婬欲句非婬欲句見句非見句波羅密句非波羅密句戒句非戒句日月星宿句)
(非日月星宿句諦句非諦句果句非果句滅起句非滅起句治句非治句相句非相句文句非文句巧明)
(處句非巧明處句禪句非禪句迷句非迷句現句非現句護句非護句族句非族句仙句非仙句王句非)
(王句攝受句非攝受句寶句非寶句記句非記句一闡提句非一闡提句女男不男句非女男不男句味)
(句非味句事句非事句身句非身句覺句非覺句動句非動句根句非根句有為句非有為句無為句非)
(無為句因果句非因果句色究竟句非色究竟句節句非節句叢樹葛藤句非叢樹葛藤句雜句非雜句)
(說句非說句毗尼句非毗尼句比丘句非比丘句處句非處句字句非字句大慧是百八句先佛所說汝)
(及諸菩薩摩訶薩應當修學)妖氛(十六國春秋靖掃妖氛廣清異類)慧日(法華經無垢清)
(淨光慧日破諸暗王巾頭陀寺碑文蔭法雲于真際則火宅晨凉曜慧日于康衢則重昏夜曉李善註劉)
(蚪日菩薩圓净照均明兩故曰慧日)五千善神(仁王經五大士五千大神王于汝國中作大利)
(益當立像行而供養之)緇服(僧之服緇色故或呼緇流或呼緇侣釋氏要覽僧史略云問緇衣者)
(色何狀貎答紫而淺黑考功記云三入為纁五入為緅七入為緇矣知緇本出絳雀頭色即紫赤色也故)
(梁尼淨秀見聖衆衣如桑熟椹此乃淺赤深黑色也)
為舜闍黎謝御題大通大照和尚塔額表
沙門僧某等言伏蒙聖札題二大師塔額及度僧抽僧
等並畢伏喜天心俯從人欲恩光至重抃舞難勝臣聞
聖者正也住正法者為聖人佛者覺也得覺滿者入佛
慧伏惟光天皇帝陛下登滿足地超究竟天入三解脱
門過九次第定見聞自在不住無為理事皆如終非有
漏復皇國而御宇尊白法以教人百榖順成六氣時若
不加兵而賊破不擾物以人和緇侣勝緣蒼生厚幸昨
蒙書額度僧等龍騰金榜鳳轉銀鈎河漢昭回烟雲飛
動韋誕恥其遺法梁鵠慚為古人降出天門升于寶塔
玉繩綴于重級珠斗挂于露盤以方宸翰實多慚德又
宿修梵行願在法流者覆以慚媿之衣落其煩惱之髮
冀成寶器仁王為琢玉之因廣運佛心聖主受恒沙之
祐沙門等叩承禪訓幸偶昌期御札賜書足報本師之
德梵筵邀福願酬大聖之恩不勝戴荷之至
闍黎(釋氏要覧寄歸傳云梵語阿遮黎耶唐言軌範今稱闍黎蓋梵音訛略也)大通(劉昫唐書)
(僧神秀姓李氏汴州尉氏人少遍覧經史隋末出家為僧後遇蘄州䨇峰山東山寺僧宏忍以坐禪為業)
(乃嘆伏曰此真吾師也便往事宏忍專以樵汲自役以求其道宏忍深器異之謂曰吾度人多矣至于懸)
(解圓照無先汝者宏忍以咸亨五年卒神秀乃往荆州居于當陽山則天聞其名追赴都肩輿上殿親加)
(跪禮勅當陽山置度門寺以旌其德時王公以下及京都士庶聞風争來謁見望塵拜伏日以萬數中宗)
(即位尤加敬異中書舍人張說嘗問道執弟子之禮退謂人曰禪師身長八尺龐眉秀耳威德巍巍王霸)
(之器也以神龍二年卒士庶皆來送葬有詔賜謚曰大通禪師)大照(劉昫唐書普寂姓馮氏蒲州河)
(東人年少時遍尋高僧以學經律時神秀在荆州玉泉寺普寂乃往師事凡六年神秀奇之盡以其道授)
(焉久視中則天召神秀至東都神秀因薦普寂乃度為僧及神秀卒天下好釋氏者咸師事之中宗聞其)
(高年特下制令普寂代神秀統其法衆開元十三年勅普寂于都城居止時王公士庶競來禮謁普寂嚴)
(重少言來者難見其和悦之色遠近尤以此重之二十七年終于成都興唐寺年八十九時都城士庶曾)
(謁者皆制弟子之服有制賜號為大照禪師及葬士庶傾城哭送閭里為之空焉)恩光(江淹上建)
(平王書大王惠以恩光顧以顔色)往正法(湼槃經我又示現閤浮提中作大長者為欲安立無)
(量衆生住于正法)佛者覺也(湼槃經云何為佛佛者名覺既自覺悟復能覺他孫綽喻道論佛)
(者梵語晉訓覺也覺之為義悟物之謂猶孟子以聖人為先覺其旨一也)滿足地(楞伽經若不持)
(者如來地不滿足大藏一覽釋迦譜云善慧菩薩功行滿足位登十地生兜率天一生補處名聖善白為)
(諸天師隨應說法)究竟天(按内典色界十八天中有色究竟天楞嚴經究竟羣幾窮色性性入)
(無邊際如是一類名色究竟天)三解脱門(大般若經云何名三解脱門空解脱門無相解脱門)
(無願解脱門是名三解脱門云何名空解脱門若空行相無我行相虛偽行相無自性行相心一境性是)
(名空解脱門云何名無相解脱門若滅行相寂静行相遠離行相心一境性是名無相解脱門云何名無)
(願解脱門若苦行相無常行相顛倒行相心一境性是名無願解脱門又云三解脱門能攝一切妙善法)
(故所以者何空解脱門觀一切法自相皆空無相解脱門觀一切法遠離諸相無願解脱門觀一切法遠)
(離所願)九次第定(湼槃經所謂九次第定四禪四空及滅盡定三昧大般若經云何名為九)
(次第定謂有一類離欲惡不善法有尋有伺離生喜樂初靜慮具足住是為第一復有一類尋伺寂靜内)
(等淨心一趣性無尋無伺定生喜樂第二靜慮具足住是為第二復有一類離喜住捨正念正知身受樂)
(唯諸聖者能說應捨具念樂住第三静慮具足住是為第三復有一類斷樂斷苦先喜憂没不苦不樂捨)
(念清淨第四靜慮具足住是為第四復有一類超一切色想滅有對想不思惟種種想入無邊空空無邊處)
(定具足住是為第五復有一類超一切空無邊處入無邊識識無邊處定具足住是為第六復有一類超)
(一切識無邊處入無所有無所有處定具足住是為第七復有一類超一切無所有處入非想非非想處)
(定具足住是為第八復有一類超一切非想非非想處入想受滅定具足住是為第九名為九次第定)
不住無為(維摩詰經何謂菩薩不住無為謂修學空不以空為證修學無相無作不以無相無)
(作為證修學無起不以無起為證觀于無常無不厭善本觀世間苦而不惡生死觀于無我而誨人不倦)
(觀于寂滅而不永寂滅觀于遠離而身心修善觀無所歸而歸趣善法觀于無生而以生法荷負一切觀)
(于無漏而不斷諸漏觀無所行而以行法教化衆生觀于空無而不捨大惪觀正法位而不隨小乘觀諸)
(法虛妄無牢無人無主無相本願未滿而不虛福德禪定智慧修如此法是名菩薩不住無為僧肇註自)
(此下皆無為觀行也觀無為必覩恬泊之樂而能不證湼槃永處生死名不住無為也)如(維摩詰經)
(諸法亦然不出于如僧肇註如謂如本相也又云隨順本相謂之如常住不變謂之性到實相彼岸謂之)
(際)有漏(湼槃經迦葉菩薩白佛言世尊如佛所說三有漏者云何名為欲漏有漏無明漏耶佛言)
(欲漏者一切内惡覺觀外諸因緣名之為欲是名欲漏有漏者色無色界内諸惡法外諸因緣除欲界中)
(外諸因緣内諸覺觀是名有漏無明漏者不能了知我及我所不别内外名無明漏)百榖(爾雅翼古)
(人說百榖以為梁者黍稷之總名稻者溉種之總名菽者衆豆之總名三榖各二十種為六十蔬果之實)
(助榖各二十凡為百榖然予以為榖之種類每物不下十數亦何假蔬果而後為百耶)順成(禮記)
(順成之方其蜡乃通孔穎達正義年榖和順成熟)六氣(左傳天有六氣杜預註謂陰陽風雨晦明)
(也)時若(義出尚書洪範)龍騰(衛恒四體書勢矯然特出若龍騰于川森爾下頽若雨墜于天)
昭回(詩大雅倬彼雲漢昭回于天毛萇傳回轉也鄭康成箋雲漢謂天河也昭光也)韋誕(晉書)
(太和中韋誕為武都太守以能書留補侍中魏氏寶器銘題皆誕書也法書要錄韋誕字仲將京兆人善)
(楷書漢魏宫觀題署多是誕手)梁鵠(法書要錄安定梁鵠後漢人官至選部尚書得師宜官法魏武)
(重之常以鵠書懸帳中宫觀題署多是鵠手)玉繩(春秋元命苞玉衡北兩星為玉繩)慚德
(見商書仲虺誥)梵行(湼槃經迦葉菩薩白佛言云何名為清淨梵行佛言一切法是華嚴經永持梵)
(行離一切惡)法流(梁元帝謝勅送齊王瑞像還啟身持淨戒心抃法流)慚愧衣(菩薩瓔珞)
(經首戴七覺華身被慚愧服華嚴經所謂願一切衆生得慚愧衣以覆其身)煩惱髮(華嚴經剃)
(除鬚髮當願衆生永離煩惱究竟寂滅)寶器(華嚴經願一切衆生成無上寶器悉能受持三世佛)
(法)恒沙(恒河之沙也恒河在西域其源從阿耨達池獅子口流出周圍四十餘里其中沙細如麫)
(西國人謂無數無量不可計者多以恒沙為喻湼槃經如恒河沙無能數者)
為僧等請上佛殿梁表
僧某言天地之大未滿法身紺殿朱宫豈云光宅陛下
尊崇像教大捨外財白法利人黃金布地不役一人之力
不費一家之産崇崇寶坊雲構將畢所營某寺以某月
日上佛殿梁伏望天恩内賜一繖庶使大千世界悉入
蓋中六合人天共歸宇下然後以無礙慧大化羣物將
使四生皆度豈惟比屋可封則中天之臺才留幻士畫
雲之觀徒候神人以古況今前王何陋謹詣右銀臺門
奉表陳謝以聞
法身(華嚴經如來法身甚廣大十方邊際不可得)紺殿(徐陵孝義寺碑紺殿安坐蓮花養神)
光宅(孔安國尚書傳昔在帝堯聰明文思光宅天下左思魏都賦暨聖武之龍飛肇受命而光宅)
像教(王巾頭陀寺碑文正法既没像教陵夷李周翰註像教謂為形像以教人也)寶坊(梁簡)
(文帝答湘東王書鳴銀鼓于寶坊轉金輪于香地)雲構(陸雲詩思樂華堂雲構崇基王融曲水詩)
(序飛觀神行虛檐雲構吕向註雲構言高與雲齊也)大千世界(維摩詰經爾時毘耶離城有長)
(者子名曰寶積與五百長者子俱持七寶蓋來詣佛蓋所頭面禮足各以其蓋共供養佛佛之威神令諸寶)
(合成一蓋徧覆三千大千世界而此世界廣長之相悉于中現李善文選註大千者謂一三千界下至阿)
(毘地獄上至非想天為一世界千世界為小千世界千小千世界為中千世界至千中千世界為大千世)
(界)無礙慧(菩薩瓔珞經賢聖八等道演暢無礙慧)四生(法苑珠林如般若經云一者卵)
(生二者胎生三者濕生四者化生又阿含口解十二因緣經云有四種生一腹生者謂人及畜生二寒熱)
(和合生者謂蟲蛾蚤虱三化生者謂天及地獄四卵生者謂飛鳥魚鼈又正法念經云或以天眼見諸畜)
(生有四種生何等為四一者胎生所謂象馬牛羊之類二者卵生所謂蛇蚖鵝鴨鷄雉衆鳥三者濕生所)
(謂虱蟻子之類四者化生如長面龍等又湼槃經云衆生佛性住五陰中若住五陰名曰殺生若有殺生)
(即墮惡道依此生死故有四生依殼而生曰卵藏而出曰胎假潤而興曰濕歘然而現曰化衆生所攝不)
(過此四也)中天臺(列子周穆王時西極之國有化人來入水火貫金石反山川移城邑乘虛不墜)
(觸實不礙千變萬化不可窮極既巳變物之形又且易人之慮穆王敬之若神事之若君化人以王之宫)
(室卑陋而不可處穆王乃為之改築土木之功赭堊之色無遺巧焉五府為虛而臺始成其高千仞臨終)
(南之上號曰中天之臺化人猶不舍然不得已而臨之)候神人(史記封禪書公孫卿曰仙人可)
(見而上往常遽以故不見今陛下可為觀如緱城置棗脯神人宜可致也且仙人好樓居于是上令長安)
(則作飛廉桂觀甘泉則作益延夀觀使卿持節設具而候神人)
責躬薦弟表
臣維稽首言臣年老力衰心昏眼暗自料涯分其能幾
何(能文苑英華作夀)久竊天官每慙尸素(慙文苑英華作競)頃又没于
逆賊不能殺身負國偷生以至今日陛下矜其愚弱託
病被囚(愚文苑英華作檽)不賜疵瑕累遷省閣(閣一作閭一作門俱非)昭
洗罪累免負惡名(洗顧本作失今從文苑英華作洗)在于微臣百生萬
足(足文苑英華作死)昔在賊地泣血自思一日得見聖朝即願
出家修道及奉明主伏戀仁恩(明文苑英華作聖)貪冒官榮荏
苒歲月不知止足尚忝簪裾始願屢違私心自咎(始文苑英)
(華作昔)臣又聞用不才之士才臣不來賞無功之人功臣
不勸有國大體為政本源非敢議論他人竊以兄弟自
比(竊以兄弟自比六字文苑英華作竊見二字)臣弟蜀州刺史縉太原五年
撫養百姓盡心為國竭力守城臣即䧟在賊中苟且延
命臣忠不如弟一也縉前後歴任所在著聲(歴文苑英華作效)
臣忝職甚多曾無裨益臣政不如弟二也臣頃負累繫
在三司(繫文苑英華作狀)縉上表祈哀請代臣罪臣之于縉一
無憂憐(憐文苑芵華作恤)臣義不如弟三也縉之判策屢登甲
科衆推才名素在臣上臣小言淺學不足謂文臣才不
如弟四也縉言不忤物行不上人植性謙和執心平直
(直文苑英華作坦)臣無度量實自空䟽臣德不如弟五也臣之
五短弟之五長加以有功又能為政顧臣謬官華省而
弟遠守方州外媿妨賢(妨文苑英華作其)内慙比義痛心疾首以
日為年臣又逼近懸車朝暮入地闃然孤獨迥無子孫
弟之與臣更相為命兩人又俱白首一别恐隔黃泉儻
得同居相視而没泯滅之際魂魄有依伏乞盡削臣官
放歸田里賜弟散職令在朝廷(廷文苑英華作行)臣當苦行齋
心弟自竭誠盡節並願肝腦塗地隕越為期葵藿之心
庶知向日犬馬之意何足動天不勝私情懇廹之至
王縉(劉昫唐書王縉字夏卿河中人也少好學與兄維早以文翰著名縉連應草澤及文辭清麗舉)
(累授侍御史武部員外祿山之亂選為太原少尹與李光弼同守太原功效謀略衆所推先加憲部侍郎)
(兼本官時兄維䧟賊受偽署賊平維付吏議縉請以巳官贖維之罪特為减等縉尋入拜國子祭酒改鳳)
(翔尹秦隴州防禦使歴工部侍郎左散騎常侍撰玄宗哀册文時稱為工改兵部侍郎屬平殄史朝義河)
(朔未安詔縉以本官河北宣慰奉使稱旨廣德二年拜黃門侍郎同平章事太微宫使弘文崇賢館大學)
(士其年河南副元帥李光弼薨于徐州以縉為侍中持節都統河南淮西山南東道諸節度行營事縉懇)
(讓侍中從之加上柱國兼東都留守歲餘遷河南副元帥請减軍資錢四十萬貫修東都殿宇大歴三年)
(幽州節度使李懷仙死以縉領幽州盧龍節度縉赴鎮而還委政于燕將朱希彩又屬河東節度辛雲京)
(卒遂兼太原尹北都留守河東節度營田觀察等使縉又讓河南副元帥東都留守從之太原舊將王無)
(縱張奉璋等恃功且以縉儒者易之每事多違約束縉一朝悉召斬之將校股慄二歲罷河東歸朝授門)
(下侍郎中書門下平章事時元載用事縉卑附之不敢與忤然恃才與老多所傲忽載所不悦心雖希載)
(旨然以言辭凌詬無所忌憚時京兆尹黎幹者戎州人也數論事載甚病之而力不能去也幹嘗白事於)
(縉縉曰尹南方君子也安知朝禮其慢而侮人率如此類縉弟兄奉佛不茹葷血縉晚年尤甚與杜鴻漸)
(捨財造寺無限極妻李氏卒捨道政里第為寺為之追福奏其額曰寶應度僧三十人住持每節度觀察)
(使入朝必延至寶應寺諷令施財助已修繕初代宗喜祠祀未甚重佛而元載杜鴻漸與縉喜飯僧徒代)
(宗嘗問以福業報應事載等因而啟奏代宗由是奉之過當嘗令僧百餘人于宫中陳設佛像經行念誦)
(謂之内道場其飲膳之厚窮極珍異出入乘廐馬度支具廩給每西蕃入寇必令羣僧講誦仁王經以禳)
(寇盗苟幸其退則横加錫賜胡僧不空官至卿監封國公通籍禁中勢移公卿争權擅威日相凌奪凡京)
(畿之豐田美利多歸于寺觀吏不能制僧之徒侣雖官有贓姦畜亂敗戮相繼而代宗信心不易乃詔天下)
(吏不得箠曳僧尼又見縉等施財立寺窮極瓌麗每對揚啟沃必以業果為證以為國家慶祚靈長皆福)
(報所資業力已定雖小有患難不足道也故祿山思明毒亂方熾而皆有子禍僕固懷恩將亂而死西戎)
(犯闕未擊而退此皆非人事之明徵也帝信之愈甚公卿大臣既挂以業報則人事棄而不修故大歴刑)
(政日以凌遲有由然也五臺山有金閣寺鑄銅為瓦塗金于上照曜山谷計錢巨億萬縉為宰相給中書)
(符䐑令五臺山僧數十人分行郡縣聚徒講說以求貨利代宗七月望日于内道場造盂蘭盆飾以金翠)
(所費百萬又設高祖巳下七聖神座備幡節龍&KR0987;衣裳之制各書尊號于幡上以識之舁出内陳于寺觀)
(是日排儀仗百察序立于光順門以俟之幡花鼓舞迎呼道路歲以為常而識者嗤其不典其傷教之源)
(始于縉也縉又縱弟妹女尼等廣納財賄貪猥之跡如市賈馬元載得罪縉連坐貶括州刺史移處州刺)
(史大歴十四年除太子賓客留司東都建中二年十二月卒年八十二)天官(晉書久點天官塵蔽)
(賢路班固東都賦天官景從寢威盛容李善註蔡邕獨斷曰百官小吏曰天官成按今本蔡邕獨斷無此)
(文也)荏苒(晉書李暠傳時移節邁荏苒三年韻會荏苒猶侵尋也又展轉也)止足(老子知足)
(不辱知止不殆)三司(唐書百官志凡鞫大獄以刑部尚書侍郎與御史中丞大理卿為三司使吕諲)
(傳帝復兩京詔盡繫羣臣之汙賊者以御史中丞崔器憲部侍郎韓擇木大理卿嚴向為三司使處其罪)
小言(莊子大言炎炎小言詹詹)方州(班固典引卓犖乎方州羨溢乎要荒)比義(後漢書孔)
(融傳先君孔子與君先人同德比義而相師友說苑君子比義農夫比榖)痛心疾首(左傳斯是)
(用痛心疾首暱就寡人)縣車(白虎通臣七十懸車致仕者臣以執事趨走為職七十陽道極耳目)
(不聰明跂踦之屬是以退去避賢者所以長廉恥也縣車示不用也漢書薛廣德為御史大夫乞骸骨賜)
(安車駟馬黃金六十斤罷縣其安車傳子孫)朝暮入地(漢書龔勝傳吾受漢家厚恩無以報)
(今年老矣旦暮入地誼豈以一身事二姓下見故主哉)竭誠盡節(北史高熲有又武大略明)
(達政務及蒙任寄之後竭誠盡節進引貞良以天下為已任)肝腦塗地(漢書蘇武傳武父子)
(亡功德皆為陛下所成就位列將爵通侯兄弟親近常願肝腦塗地今得殺身自效雖蒙斧鉞湯鑊誠甘)
(樂之)隕越(杜預左傳註隕越顛墜也晉書奮不顧命隕越為期)葵藿(曹植求通親親表若葵藿)
(之傾葉太陽雖不為迴光然向之者誠也)
請施莊為寺表
臣維稽首臣聞罔極之恩豈有能報終天不返何堪永
思然要欲強有所為自寬其痛釋教有崇樹功德宏濟
幽冥臣亡母故博陵縣君崔氏師事大照禪師三十餘
歲褐衣蔬食持戒安禪樂住山林志求寂静臣遂于藍
田縣營山居一所草堂精舍竹林果園並是亡親宴坐
之餘經行之所臣往丁凶釁當即發心願為伽藍永劫
追福比雖未敢陳請終日常積懇誠又屬元聖中興羣
生受福臣至庸朽得備周行無以謝生將何答施願獻
如天之壽長為率土之君惟佛之力可憑施寺之心轉
切效微塵于天地固先國而後家敢以烏鼠私情冒觸
天聽伏乞施此莊為一小寺兼望抽諸寺名行僧七人
精勤禪誦齋戒住持上報聖恩下酬慈愛無任懇欵之
至
施莊為寺(長安志清源寺在藍田縣南輞谷内唐王維母奉佛山居營草堂精舍維表乞施為)
(寺焉)罔極(詩欲報之德昊天罔極)終天(潘岳哀永逝文今奈何兮一舉邈終天兮不返李善)
(註天地之道理無終極今云終天不返長逝之辭劉良註終天謂終竟天地)永思(劉向九嘆心怊)
(悵以永思兮意晻晻而自頽)博陵縣君(成按唐書百官志云文武官一品國公之母妻為國)
(夫人三品以上母妻為郡夫人四品母妻為郡君五品母妻為縣君勲官四品有封者母妻為鄉君至于)
(國名地號則以族望所自為冠又按宰相世系表崔氏有博陵安平一𣲖當是右丞母氏所出故以博陵)
(為號也)伽藍(法顯佛國記中天竺佛法甚盛名衆僧住止處為僧伽藍)周行(國風寘彼周行)
(毛萇傳行列也思君子官賢人置周之列位鄭康成箋周之列位謂朝廷臣也)
王右丞集箋注卷十七
