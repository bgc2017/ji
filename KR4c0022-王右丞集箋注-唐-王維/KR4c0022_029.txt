王右丞集箋注
仁和趙殿成撰
附錄三條
詩評(計五十二則)
王右丞集十卷晁氏曰唐王維摩詰也太原人開元九
年進士終尚書右丞維幼能屬文工草隸善畫名盛安
禄山反陷賊中賊大宴凝碧池賦詩痛悼詩聞行在後
得免死代宗訪維文章于弟縉裒集十卷上之李肇記
維漠漠水田飛白鷺陰陰夏木囀黃鸝以為竊李嘉祐
者今嘉祐集無之豈肇厚誣乎陳氏曰建昌本與蜀本
次序皆不同大抵蜀刻唐六十家集多異于它處本而
此集編次尤無倫維詩清逸追逼陶謝輞川别墅圖畫
摹傳至今嘗與裴廸同賦各二十絶句集中又有與廸
書略曰夜登華子岡&KR2142;水淪漣與月上下寒山遠火明
滅林外深巷寒犬吠聲如豹村墟夜舂復與疎鐘相間
此時獨坐僮僕静默每思曩昔攜手賦詩當待春中卉
木蔓發輕鯈出水白鷗矯翼露濕青臯麥雉朝雊倘能
從我遊乎余每讀之使人有飄然獨往之興廸詩亦佳
然它無聞于世盖亦高人也輞川在藍田縣西南二十
里本宋之問别圃維後表為清源寺終墓其西(文獻通考)
粤若王維王昌齡儲光羲等三十五人皆河嶽英靈也
(殷璠河嶽英靈集序)
沈宋既殁而崔司勲顥王右丞維復崛起于開元天寶
之間(獨孤及左補闕安定皇甫公集序)
王右丞韋蘇州澄澹精緻格在其中豈妨于道舉哉(司空)
(圖與李生論詩書)
右丞蘇州趣味澄夐若清流之貫達(司空圖與王駕評詩書)
為詩欲清深閒淡當看韋蘇州柳子厚孟浩然王摩詰
賈長江(詩人玉屑)
&KR0751;翁詩評王右丞如秋水芙蕖倚風自笑(詩人玉屑)
王摩詰詩渾厚閒雅覆盖古今但如久隠山林之人徒
成曠淡也(西清詩話)
顧長康善畫而不能詩杜子美善作詩而不能畫從容
二子之間者王右丞也(詩話總龜)
盖詩者樂之苗裔與漢之蘇李魏之曹劉得其正始宋
齊而下得其浮淫流佚唐之時子昂李杜沈宋王維之
徒或得其淳古淡泊之聲或得其舒和高暢之節而孟
郊賈島之徒又得其悲愁鬱堙之氣(歐陽修書梅聖俞藁後)
右丞蘇州皆學于陶王得其自在(後山詩話)
孟浩然王摩詰詩自李杜而下當為第一老杜詩云不
見高人王右丞又云吾憐孟浩然皆公論也(許彦周詩話)
詩非苦吟不工信乎古人如孟浩然眉毛盡落裴祐袖
手衣袖至穿王維走入醋甕皆苦吟者也(雲仙散錄)
韋蘇州詩韻高而氣清王右丞詩格老而味長皆五言
之宗匠然互有得失不無優劣以標韻觀之右丞詩格
老而味遠不逮蘇州至其詞不迫而味甚長雖蘇州亦
不及也(歲寒堂詩話)
王維詩典重靚深學者不察失于容冶(木天禁語)
王維之作如上林春曉芳樹微烘百囀流鶯宫商迭奏
黃山紫塞漢館秦宫芊綿偉麗于氤氲杳渺之間真所
謂有聲畫也非妙于丹青者其孰能之矧廼辭情閒暢
音調雅馴至今人師之誦之為楷式焉(史鑑類編)
詩總不離乎才也有天才有地才有人才吾于天才得
李太白于地才得杜子美于人才得王摩詰太白以氣
韻勝子美以格律勝摩詰以理趣勝太白千秋逸調子
美一代規模摩詰精大雄氏之學句句皆合聖教(而菴說唐)
(詩)
王維詩高者似禪卑者似僧奉佛之應哉人心係則難
脫(空同子)
唐詩李杜之外孟浩然王摩詰足稱大家王詩豐縟而
不華靡孟詩却專心古澹而悠遠深厚自無寒儉枯瘠
之病儲光羲有孟之古而深遠不及岑參有王之縟而
又以華靡掩之故子美稱吾憐孟浩然稱高人王右丞
而不及儲岑有以也夫(麓堂詩話)
王摩詰孟浩然韋蘇州片言隻字皆不入俗(西麓周氏)
晁補之云右丞妙于詩故畫意有餘余謂右丞精于畫
故詩態轉工鍾伯敬有云畫者有煙雲養其胸中此是
性情文章之助(劉士鏻文致)
王維因鼔鬱輪袍登第而集中無琵琶詩畫思入神山
水平遠雲勢石色繪者以為天機所到而集中無畫詩
豈非藝成而下不欲言耶抑以樂而娛貴主以畫而奉
崔圓而不欲言耶(韻語陽秋)
成按右丞詩文因天寶之亂十不存一安知其生平
無琵琶詩耶此與杜子美集中無海棠詩遂謂子美
母名海棠者其妄誕無異真足令人一噱至於崔興
宗寫真之詩前身應畫師之句現存集中而謂其無
畫詩殆所謂不知子都之姣者歟
右丞遠樹帶行客孤城當落暉帶字當字極佳非得畫
中三昧者不能下此二字(青軒詩緝)
王右丞五言有絶佳者如瓜園贈裴十一廸納凉濟上
四賢詠諸篇格調既高而寄興復遠即古人詩中亦不
能多見者今選詩者俱不之取獨以西施詠之類入選
此不知何謂(四友齋叢說)
山谷老人曰余頃年登山臨水未嘗不讀王摩詰詩行
到水窮處云云顧知此老胸次定有泉石膏盲之疾(苕溪)
(漁隠叢話)
右丞終南别業詩有一唱三嘆不可窮之妙如輞川孟
城坳華子岡茱萸沜辛夷塢等詩右丞唱裴廸和雖各
不過五言四句窮幽入元學者當自細參則得之(瀛奎律髓)
讀王摩詰詩愛其散髮晩未簪道書行尚把之句因用
為韻賦古風十首(陸放翁劍南詩稿)
崔塗旅中詩漸與骨肉遠轉于僮僕親詩話亟稱之然
王維鄭州詩他鄉絶儔侣孤客親僮僕已先道之矣且
王語渾含勝崔(楊升菴詩品)
王摩詰燕子龕詩雄竒蒼鬱非以李咸熙之筆寫之不
可(芥子園畫傳)
韋給事山居詩善用韻曾登二韻險而無蹟羣山入戶
登一句尤竒比之王介甫兩山排闥送青來尤簡而有
味(瀛奎律髓)
右丞詩長于山林河明閭井間一聮詩人所未有也牧
童田犬句尤雅淨(瀛奎律髓)
右丞漢江臨汎詩中兩聮皆言景而前聮尤壯足敵孟
杜岳陽之作(瀛奎律髓)
王右丞詩云江流天地外山色有無中是詩家極俊語
却入畫三昧(弇州山人藁)
朱叔重嘗曰王右丞水田白鷺夏木黃鸝之詩即畫也
李思訓數年吳道玄一日其工夫學力所到者畫即詩
也(鐵網珊瑚)
五言絶句當以王右丞為絶唱(四友齋叢說)
摩詰輞川詩余深愛之每以語人輙無解余意者(朱子語錄)
朱文公曰律詩如王維韋應物輩自有蕭散之趣未至
如今日之細碎卑冗無餘味也公又言余平生愛王摩
詰詩云漆園非傲吏自缺經世具偶寄一微官婆娑數
株樹以為不可及而舉以語人領解者少(鶴林玉露)
山下孤煙遠村天邊獨樹高原非右丞工于畫道不能
得此語米元暉猶謂右丞畫如刻畫故余以米家山寫
其詩(畫禪室隨筆)
六言絶句如王摩詰桃紅復含宿雨及王荆公楊柳鳴
蜩綠暗二詩最為警絶後難繼者(玉林詩話)
桃紅復含宿雨柳綠更帶春煙花落家僮未掃鶯啼山
客猶眠每哦此句令人坐想輞川春日之勝此老傲睨
閒適于其間也(詩人玉屑)
曾子固謂蘇明允之文豐而不餘一言約而不失一辭
雖春秋立言亦不過如是槩而論之惟明允可以當此
非子固亦不能形容至此也魯直以摩詰六言詩方得
其法乃真知摩詰者惟其能知之然後能發明其祕要
須咀嚼久始信其難然則何獨詩邪凡落筆皆能如明
允斯可與論文矣(姑溪集)
王維云古之高者曰許由挂瓢巢父洗耳耳非駐聲之
地聲非染耳之跡惡外者垢内病物者自戕此尚不能
至于曠士豈入道之門也維之談名理如此豈减晉人
邪(楊升菴文集)
余年十七八時讀摩詰詩最熟後遂置之者幾六十年
今年七十七永晝無事再取讀之如見舊師友恨間闊
之久也嘉泰辛酉五月六日龜堂南窗書(陸游䟦王右丞集)
論近體者必稱盛唐若藍田王右丞維亦其一也其為
律絶句無問五七言皆莊重閒雅渾然天成至于古詩
句本冲澹而興則悠長諸詞清婉流麗殆未可多訾楊
伯謙選唐詩論次其尤載在正音而晦翁先生考定楚
辭後語亦存其山中人等作良有以邪詩凡六卷并附
裴廸諸人詩共若干卷劉須溪盖嘗校之宋元舊刻歲
遠不存近刻于蜀字畫頗舛謬脫落夔以督甓分司迎
鑾公暇特加披閱粗為辯正遂出俸資之餘令善小楷
者書之鏤人翻刻如本用禆詩壇採覽之便(廣信吕夔王右丞集)
(序)
高棅選唐詩品彙五古七古以王維為名家五律七律
五排五絶以王維為正宗七絶以王維為羽翼其五古
序云詩莫盛于唐莫備于盛唐論者推李杜二家為尤
其間又可名家者十數公至如子美所贊詠者王維孟
浩然所友善者高適岑參乾元以後劉錢接蹟韋柳光
前人各鳴其所長今觀襄陽之清雅右丞之精緻儲光
羲之真率王江寧之聲俊高達夫之氣骨岑嘉州之竒
逸李頎之冲秀常建之超凡劉隨州之閒曠錢考功之
清贍韋之静而深柳之温而密此皆宇宙山川英靈間
氣萃於時以鍾於人者也七古序云盛唐工七言古調
者多李杜而下論者推高岑王李崔顥數家為勝竊嘗
評之若夫張皇氣勢陟頓始終綜覈乎古今博大其文
辭則李杜尚矣至於沉鬱頓挫抑揚悲壯法度森嚴神
情俱詣一味妙悟而佳句輒來遠出常情之外之數子
者與李杜並驅而争先矣五律序云盛唐律句之妙者
李翰林氣象雄逸孟襄陽興致清遠王右丞詞意雅秀
岑嘉州造語竒峻高常侍骨格渾厚七律序云盛唐作
者雖不多而聲調最遠品格最高賈至王維岑參早朝
倡和之作當時各極其妙王之衆作尤勝諸人五言排
律序云開元後作者之盛聲律之備獨王右丞李翰林
為多而孟襄陽高渤海實相與並鳴五言絶句序云開
元後獨李白王維尤勝諸人云云
唐人倡和之詩多是感激各臻其妙如早朝大明宫杜
甫云旌旗日暖龍蛇動宫殿風微燕雀高王維云九天
閶闔開宫殿萬國衣冠拜冕旒岑參云花迎劍佩星初
落柳拂旌旗露未乾登慈恩寺塔詩杜甫云高標跨蒼
穹烈風無時休俯視同一氣焉能辨皇州高適云秋風
昨夜至秦塞多清曠千里何茫茫五陵鬱相望岑參云
秋色從西來蒼然滿關中五陵北原上萬古青濛濛此
類甚多是皆雄渾悲壯足以淩跨百代(唐詩品彙)
李林甫璚嶽應制曰雲收二華出天轉五星來十月農
初罷三驅禮後開兩聮皆用數目字不可為法王摩詰
送邱為曰五湖三畝宅萬里一歸人此聮疊用數目字
不為病也(詩家直說)
絶句如王摩詰廣武城邊逢暮春汶陽歸客淚沾巾落
花寂寂啼山鳥楊柳青青渡水人與渭城朝雨一篇韋
應物雨中禁火空齋冷江上流鶯獨坐聽把酒看花想
諸弟杜陵寒食草青青皆風人之絶響也(詩家直說)
詩人之詩字句不苟王維諸人是也才子之詩句字章
法若㒺聞知李白諸人是也困學之詩格調詞意匠心
措置杜甫諸人是也閒適之詩並詩俱㤀陶潛諸人是
也(彈雅)
詩貴意意貴遠不貴近貴淡不貴濃如杜詩鉤簾宿鷺
起丸藥流鶯轉李詩桃花流水窅然去别有天地非人
間摩詰反景入深林復照青苔上皆淡而濃近而遠可
為知者道也(李杜詩緯)
律詩貴工於發端承接二句尤貴得勢如懶殘履衡岳
之石旋轉而下此非有伯昏無人之氣者不能也如萬
壑樹參天千山響杜鵑下即云山中一夜雨樹杪百重
泉昔聞洞庭水今上岳陽樓下即云吳楚東南坼乾坤
日夜浮古戍落黃葉浩然離故關下即云高風漢陽渡
初日郢山門錦瑟怨遥夜繞絃風雨哀下即云孤燈聞
楚角殘月下章臺此皆轉石萬仞手也(分甘餘話)
王右丞文集十卷寶應二年正月七日王縉搜求其兄
詩筆十卷隨表奉進此刻是麻沙宋板集中送梓州李
使君詩亦如牧翁所䟦作山中一半雨樹杪百重泉知
此本之佳也(讀書敏求記)
元肅以下詩人其數什百語盛唐者唯高王岑孟四家
為最語四家者唯右丞為最其為詩也上薄騷雅下括
漢魏博綜羣籍漁獵百氏于史子蒼雅緯候鈐決内學
外家之說苞并總統無所不闚郵長于佛理故其摛藻
竒逸措思冲曠馳邁前榘雄視名儁凡今長老薦紳之
屬工為詩者恒嗟賞而雅崇之殆與耳食無異(顧起經題王右)
(丞詩箋小引)
畫錄(計一百十九則)
王維字摩詰開元初擢進士官至尚書右丞唐史自有
傳其出處之詳此得以略也維善畫尤精山水當時之
畫家者流以謂天機所到而所學者皆不及後世稱重
亦云維所畫不下吳道元也觀其思致高遠初未見于
丹青時時詩篇中已自有畫意由是知維之畫出于天
性不必以畫拘盖生而知之者故落花寂寂啼山鳥楊
柳青青渡水人又與行到水窮處坐看雲起時及白雲
迴望合青靄入看無之類以其句法皆所畫也而送元
二使安西詩者後人以至鋪張為陽關曲圖且往時士
人或有占其一藝者無不以藝掩其德若閻立本是也
至人以畫師名之立本深以為耻若維則不然矣廼自
為詩云夙世謬詞客前身應畫師人卒不以畫師歸之
也如杜子美作詩品量人物必有攸當時猶稱維為高
人王右丞也則其他可知何則諸人之以畫名于世者
止長于畫也若維者妙齡屬詞長而擢第名盛于開元
天寶間豪英貴人虛左以迎寧薛諸王待之若師友兄
弟廼以科名文學冠絶當代故時稱朝廷左相筆天下
右丞詩之句皆以官稱而不名也至其卜築輞川亦在
圖畫中是其胸次所存無適而不瀟灑移志之于畫過
人宜矣重可惜者兵火之餘數百年間而流落無幾後
來得其髣髴者猶可以絶俗也正如唐史論杜子美謂
殘膏賸馥霑丐後人之意况廼真得維之用心處耶今
御府所藏一百二十有六太上像二山莊圖一山居圖
一棧閣圖七劍閣圖三雪山圖一喚渡圖一運糧圖一
雪岡圖四捕魚圖二雪渡圖三漁市圖一騾綱圖一異
域圖一早行圖二村墟圖二度關圖一蜀道圖四四皓
圖一維摩詰圖二高僧圖九渡水僧圖三山谷行旅圖
一山居農作圖二雪江勝賞圖二雪江詩意圖一雪岡
渡關圖一雪川羈旅圖一雪景餞别圖一雪景山居圖
二雪景待渡圖三羣峯雪霽圖一江臯會遇圖二黃梅
出山圖一淨名居士像三渡水羅漢圖一寫須菩提像
一寫孟浩然真一寫濟南伏生像一十六羅漢圖四十
八(宣和畫譜)
玄宗時王維特妙山水幽深之致近古未有(封氏聞見記)
唐右丞王維文章冠世畫絶古今(純全集)
古人欲以一藝名世者必精思入神極古今之變而後
已故能洞達天機氣隨物在至觀之者亦有感格相應
之理如摩詰苔磯静釣水閤閒棋令人不覺身在其閒
(玉堂嘉話)
世言摩詰筆蹤措思參于造化而剏意經圖即有所缺
如山水平遠雲峰石色絶迹天機非繪者所及觀此圖
便知古人之論為得正使後之評者不得加此余見或
以畫名者無復生動氣象不過聚石為山分畫寫水又
豈可與論人家在仙掌雲氣欲生衣者耶(董逌書王摩詰山水後)
右丞詩云宿世謬詞客前身應畫師余謂右丞雲峰石
迹迥出天機筆思縱横參乎造化唐以前安得有此畫
師也(董其昌畫評)
右丞以前作者無所不工獨山水神情傳寫猶隔一塵
自右丞始用皴法用渲運法若王右軍一變鍾體鳳翥
鸞翔似竒反正右丞以後作者各出意造如王洽李思
訓輩或潑墨瀾翻或設色媚麗顧蹊徑已具模擬不難
比于書家歐虞褚薛各得右軍之一體耳(董其昌畫旨)
文人之畫自王右丞始其後董源巨然李成范寬為嫡
子李龍眠王晉卿米南宫及虎兒皆從董巨得來至元
四大家黃子久王叔明倪元鎮吳仲圭皆其正傳吾朝
文沈則又遠接衣鉢若馬夏及李唐劉松年又是大李
將軍派非吾曹當學也(容臺集)
禪家有南北二宗唐時始分畫之南北二宗亦唐時分
也但其人非南北耳北宗則李思訓父子著色山水流
傳而為宋之趙幹趙伯駒伯驌以至馬夏輩南宗則王
摩詰始用渲淡一變拗研之法其傳為張璪荆關董巨
郭忠恕米氏父子以至元之四大家要之摩詰所謂雲
峰石迹迥出天機筆意縱横參乎造化者東坡贊吳道
子王維畫壁亦云吾于維也無間言知言哉(容臺集)
唐人王摩詰李思訓之流畫山川峰麓自成變態雖蕭
然有出塵之姿然頗以雲物間之作浮雲杳靄與孤鴻
落照滅沒于江天之外舉世宗之而唐人之典刑盡矣
(東坡集)
王右丞筆墨宛麗氣韻高清巧寫象成亦動真思(荆浩畫山)
(水錄)
僕為夏縣令寄居司馬文季朴家出藏先聖畫像示僕
傳云王摩詰筆也僕因令善工摹之眼中神采殊不相
類使人意不滿畫像上長下短其背微僂以傳考之想
當然爾莊子載老萊弟子出薪遇仲尼反以告曰有人
于此修上而超下末僂而後耳視若營四海注云長上
而促下耳却近後而上僂末僂謂背微曲也然此皆可
畫若夫視若營四海乃聖人憂天下之容非摩詰不能
作(嬾真子)
宋中興館閣儲藏王維菩薩一普賢一須菩提一孔雀
明王一濟南伏生圖一捕魚圖四盤車圖一朱陳嫁娶
圖一拂林人物一雪霽曉行圖一山水二(宋中興館閣續錄)
王輞川以凝碧詩見知當世餘事丹青亦造神品晚年
長齋刻意空門學室中唯繩牀經案退朝之後焚香獨
坐大有所契證三復斯畫知其不苟毘邪一會儼然目
中觀者要當于默然處驚海濤春雷之作始不負渠(李彌)
(遜題唐王維畫維摩文殊不二圖)
乙丑六月念一日同伯幾訪喬仲山運判觀畫王維維
摩像其像如生(志雅堂雜鈔)
喬達之簣成號仲山所藏王維畫維摩像如生(雲煙過眼錄)
喬仲山家王維維摩視疾圖宣和明昌睿思東閣王維
秋山蕭寺(困學齋雜錄)
張脩字誠之少卿家有辟支佛下畫王維仙桃巾黃服
合掌頂禮乃是自寫真與世所傳關中十大弟子真法
相似是真筆世俗以蜀中畫騾綱圖劍門關圖為王維
甚衆又多以江南人所畫雪圖命為王維但見筆清秀
者即命之如蘇之純家所收魏武讀碑圖亦命之維李
冠卿家小卷亦命之維與讀碑圖一同今在余家長安
李氏雪圖與孫載道字積中家雪圖一同命之為王維
也其他貴族家不可勝數諒非如是之衆也(米芾畫史)
摩詰演教羅漢圖一軸上有徽宗御題押案宣和畫譜
摩詰羅漢凡四十六軸此其一也公繪事既妙絶而奉
佛尤篤所畫羅漢于端嚴静雅外别具一種慈悲意袈
裟文織組秀麗千載奕奕有生色此君嘗云夙世自禪
伯前身應畫師乃稱耳(弇州山人槀)
余嘗見梁思伯篋中有王摩詰演教圖此是王府中物
托其裝潢故攜以自隨是設色者人物山水無不臻妙
(四友齋叢說)
此軸必有十六僧所存者卷末三僧爾王摩詰三字恨
無摩詰他字可參校上用圓角印其文為埜釋豈摩詰
别號邪世畫渡水僧或乘龍或履龜黿類多詭怪恍忽
不近人情今最後一僧先登于岸雖目視雲際孤鶴然
脫衣在磐石上欠伸垂足若休其勞苦者前一僧未渡
纔數寸淺水而中一僧乃倒錫杖以援之三僧者皆至
人大士而涉川之際謹重如彭祖之觀井曷嘗以蘆渡
杯渡為神哉嗚呼此固非摩詰不能作歟三僧者抑禪
家所謂老古錐云(劉克莊題王摩詰渡水羅漢圖)
前松江鎮守張萬戶出五手卷王維渡水僧高宗御題
絶妙(志雅堂雜鈔)
王仲至閱吾家畫最愛王維畫黃梅出山圖盖其所圖
黃梅曹溪二人氣運神檢皆如其為人讀二人事蹟還
觀所畫可以想見其人(夢溪筆談)
右唐王維畫濟南伏生像宋祕府物今藏金陵王休伯
家余官金陵聞休伯所藏書畫甚富一日與顧吏部華
玉過之休伯張燕余戲謂之曰必出書畫乃飲始出宋
元者亦有唐人筆余與休伯笑而不答遂出此及維著
色山水一卷余不覺驚伏以為平生之未見也但古人
之坐以兩膝著地未嘗箕股而秦漢之書當用竹簡今
像乃箕股而坐馮几伸卷此則余所未曉抑余聞維嘗
畫雪中之蕉毋乃類是而不必拘拘于形似者邪(寓意編)
王摩詰自謂宿世緣詞客前身真畫師故竇蒙所著畫
拾遺稱之云詩合國風公幹之能畫關山水子華之聖
加以心融物外道契元微則其用筆清潤秀整豈他人
之可並哉余在毘陵見孫潤夫家有王維畫孟浩然像
絹素敗爛丹青已渝維題其上云維嘗見孟公吟曰日
暮馬行疾城荒人住稀又吟曰挂席數千里名山都未
逢泊舟潯陽郭始見香爐峰余因美其風調至所舍圖
于素軸又有太子文學陸羽鴻漸序云昔周王得駿馬
山谷之人獻神馬八匹葉公好假龍庭下見真龍一頭
顔太師好異典郭山人閎贈金匱文李法曹好古篆莫
居士贈玉筯字此四者得非氣合不召而至焉中園生
舊任杞王府戶曹任廣州司馬金陵崔中字子向家有
古今圖畫一百餘軸其石上蕃僧巖中二隠西方無量
夀佛天下第一余有王右丞畫襄陽孟公馬上吟詩圖
並其記此亦謂之一絶故贈焉以禆中園生畫府之闕
唐貞元元年正月二十有一日誌之後有本朝張洎題
識云癸未歲余為尚書郎在京師客有好事者浚儀橋
逆旅見王右丞襄陽圖尋訪之已為人取去他日有吳
僧楚南挈圖而至問其所來即浚儀橋之本也雖縑軸
塵古尚可窺覽觀右丞筆迹窮極神妙襄陽之狀頎而
長峭而瘦衣白袍靴帽重戴乘欵段馬一童總角提書
笈負琴而從風儀落落凜然如生復觀陸文學題記辭
翰竒絶金匱文前史遺事中園生彼何人斯按孟君當
開元天寶之際詩名籍甚一遊長安右丞傾盖延譽或
云右丞見其勝已不能薦于天子因坎軻而終故襄陽
别右丞詩云當路寧相假知音世所希乃其事也予頃
在金城亦曾見一圖盖傳寫之本所題詩後有水落魚
梁淺天寒夢澤深之句今真本即無故事存焉以遺來
者孟冬十有一日南樵張洎題潤夫謂此畫是維親筆
無疑余謂曰此俗工蹋本也張洎謂襄陽之狀頎而長
峭而瘦今所繪乃一矮肥俗子爾徐觀其題識三篇字
皆一體魯魚之誤尤多信非維筆潤夫然之因以題識
書于此(韻語陽秋)
王介石虎臣所藏王維畫孟浩然像昔為趙碧澗由祚
後歸趙信之又歸喬仲山仲山又歸之郭北山(雲煙過眼錄)
王琪字君玉收王維畫堯民鼔腹圖(米芾畫史)
王右丞工人物山水筆意清潤畫羅漢佛像至佳平生
喜作雪景劍閣棧道騾綱曉行捕魚雪渡村墟等圖其
畫輞川圖世之最著者盖其胷次瀟灑意之所至落筆
便與庸史不同(畫鑒)
王摩詰作輞川圖長二三丈起自蜀川江鄉風物靡不
畢備精妙罕見(名畫記)
王摩詰開元中擢進士第官尚書右丞以胷中所藴發
于毫端詩似淵明而聲律整齊山水法道元而風致特
出世稱為詩中有畫畫中有詩意到處不拘小節如雪
中芭蕉脫去凡近非具眼不能識也家居藍田輞川常
自作輞川圖山峯盤廻竹木瀟灑其石小劈斧皴梢多
雀爪葉多夾筆描畫人物眉目分明衣摺丁頭鼠尾樓
閣用筆界畫筆力清勁曲盡精微真如臺閣文章鏘金
戞玉故當在第一品也(山水家法真蹟)
王摩詰自作輞川圖筆墨可謂造微入妙然世有兩本
一本用矮紙一本用高紙意皆出摩詰不疑臨摹得人
猶可見其得意於林泉之髣髴(黃山谷集)
元祐丁卯余為汝南郡學官夏得腸癖之疾卧直舍中
所善高符仲攜摩詰輞川圖示余曰閱此可以愈疾余
本江海人得圖喜甚即使二兒從旁引之閱于枕上恍
然若與摩詰入輞川度華子岡經孟城㘭憩輞口莊泊
文杏館上斤竹嶺並木蘭柴絶茱萸沜躡槐陌窺鹿柴
返于南北垞航欹湖戲柳浪濯欒家瀨酌金屑泉過白
石灘停竹里館轉辛夷塢抵漆園幅巾杖履棋奕茗飲
或賦詩自娛忘其身之匏繫于汝南也數日疾良愈而
符仲亦為夏侯太冲來取圖遂題其末而歸諸高氏(秦少)
(游書輞川圖後)
輞川圖一軸李趙公題其末云藍田縣鹿苑寺主僧子
良贄于余且曰鹿苑即王右丞輞川之第也右丞篤志
奉佛妻死不再娶潔居逾三十載母夫人卒表宅為寺
今冢墓在寺之西南隅其圖實右丞之親筆余閱玩珍
重永為家藏宏憲題其前一行云元和四年八月十三
日宏憲題宏憲者吉甫字也其後衛公又䟦云乘閒閱
篋書中得先公相國所收王右丞畫輞川圖實家世之
寶也先公凡更三十六鎮故所藏書畫多用方鎮印記
白樂天詩所說清源寺即輞川云洪慶善作丹陽洪氏
家譜序云丹陽之洪本姓宏避唐諱改有宏憲者元和
四年䟦輞川圖亦大錯也(容齋隨筆)
輞川二十境勝槩冠秦雍摩詰既居之畫之又與裴生
詩之其畫與詩後得贊皇父子書之善并美具無以復
加宜為後人寶玩摹傳永垂不刊然此地今遺趾僅存
園湖垞沜率為疇畝未有高士踵兹逸懷使人慨想深
政和二年六月五日常山宋烜武陽黃某于河南官舍
同觀(黃伯思䟦輞川圖後)
世傳此圖本多物象靡密而筆勢鈍弱今所傳則賦象
簡遠而運筆勁峻盖摩詰遺蹟之不失其真者當自李
衛公家定本所出云大觀四年三月初吉會稽黃某書
(黃伯思又䟦輞川圖後)
輞川集總田園所為詩分序先後可以意得其處古傳
輞水如車縳頭因以得名維自罷官居輞口者十年日
與裴廸浮舟往來彈琴賦詩此圖于像見之然詩有南
垞北垞華子岡欹湖竹里館茱萸沜辛夷塢此畫頗失
其舊當依其說改定其後維舍此地為浮圖居今清源
寺是也(廣川畫䟦)
王維畫小輞川摹本筆細在長安李氏人物好此定是
真若比世俗所謂王維全不類或傳宜興楊氏本上摹
得(米芾畫史)
文彦博太師小輞川拆下唐䟦自連真還李氏一日同
出坐客皆言太師者真唐張彦遠名畫記云類道子又
云雲峯石色絶迹天機筆思縱横參于造化孫氏圖僅
有之餘未見此趣(米芾畫史)
宋景文公著唐書列傳文法嚴簡其勢無由汎及散漫
而于摩詰備載華子岡欹湖竹里館柳浪茱萸沜辛夷
塢之目何所不憚煩耶君子隠居以求其志行義以達
其道隨所寓而自得焉必欲山水花木之勝則其志荒
矣是故文藝絶人高韻天放而無卓然節操者志荒之
罪也宋公之意其殆有儆于玩物者乎善觀是圖者併
以是求之(虞集䟦王維輞川圖後)
往年備官京都從吳興公入道山延閣書題裝潢畫卷
見王摩詰輞川莊圖草後又見圖本郝參知家有四川
宣撫司都大茶馬司官印位置纖悉俱備公首玩賞顧
余言曰蘭亭序草為古今法書所宗正若此耳此龍眠
山莊圖草全用其法而行筆細潤廼有超越之意古人
翻案法正當于此求之(柳待制集)
王右丞輞川圖與余昔在杭苕故家見者一樣前有集
賢院御書印内合同印題摩詰本後書河北郭忠恕奉
命復本則知為江南李後主時臨本也虎賁中郎更無
辨處郭亦妙筆矣右丞唐開元天寶朝士名維字摩詰
工詩畫輞川其所居自寫為圖精密細潤在小李將軍
著色山水上今如魯寶玉大弓絶無僅有吾昂霄珍之
重之攜上天京名公相一見賞識鑒定價增十倍大德
戊戌冬至廬陵民八十叟李珏元暉敬䟦(書畫題䟦記)
右王摩詰輞川圖臨之者郭忠恕再臨者仇英實父也
其二十絶句書者文待詔徵仲也余嘗謂讀摩詰絶句
更一覽輞川圖便覺如上下華子岡斤竹嶺騁宫槐陌
汎南北垞欹湖柳浪徙倚木蘭柴茱萸沜即文杏館而
休焉酌金屑之泉與裴廸秀才對語不知我之為摩詰
摩詰之為我也然則摹本何必實父而書亦何必徵仲
哉(王弇州續稿)
予家自高祖南山翁以來好蓄名畫聞之家君云妙品
有王摩詰輞川圖(寓意編)
王右丞輞川圖曾入祕府弘治間黃休伯叔賜剥古漆
墩得之(豐道生華氏真賞齋賦注)
傳聞嚴氏藏王維輞川圖真蹟妙絶(清河書畫舫)
嚴氏書畫記掛軸有王維輞川雪溪圖三軸圓光小景
二軸手卷有王維輞川圖三卷三峽圖雪溪圖女史圖
濟南伏生像(珊瑚網)
摩詰畫有極簡古粗辣者作樹頭如撮米樹本如丁橛
山如浪起沙如錐畫千重百重又于梢末露之余于熒
澤公館中見一屏就視乃陜刻摩詰藍田莊圖石本雖
石頑工拙未盡本妙然其用意未嘗不可追而思也古
巖先生囑寫并識(程䆳題畫)
鈎勒梧桐見王維輞川圖(芥子園畫傳)
吾家伊上塢亦自有椒園漠漠清香遠離離丹實繁盈
襜常要采折柳不須藩每看輞川畫起予商可言(文彦博題)
(輞川圖詩)
輞川誠自好人各愛吾園欲縱家山樂終縻吏事繁鴻
飛思避弋羝觸困羸藩幾日歸陶徑方知踐此言(韓𤦺和文)
(潞公題右丞輞川圖詩)
丹青王右轄詩句妙九州物外嘗獨往人間無所求袖
手南山雨輞川桑柘秋胸中有佳處涇渭看同流(黃山谷題)
(摩詰畫詩)
騷韻禪談意未央欹湖煙月墮微茫園林鐘鼔清時樂
好箇裴公綠野堂狀物何如及物功開元真宰說姚
崇未妨僦屋招提裏斗米三錢四海同凝碧池邊野
鹿過空垂雙泣賦悲歌論忠不到平原列馳譽丹青未
足多文彩風流映一時丹青三昧有餘師戲將萬斛
欹湖水寫盡南山五字詩(王秋澗題王右丞輞川圖詩)
開圖縱竒觀江山鬱相繆兩垞矗岧岧重湖渺滺滺邃
宇抗疏嶺危亭俯圓流春塢辛夷發夏陌高槐稠竹館
翠陰晚萸沜紅實秋遠墅漆未割近園椒欲收驚鳥避
溪泉野鹿逐巖幽日暮川上歸凉飈蕩孤舟靄靄雲氣
合漠漠煙光浮顧思天寶初綱紀壊不修霓裳按妖拍
鼙鼔起奸謀豈無匡濟術廼為閒曠留菱歌自來往葩
辭更倡酬遂令摸寫間意度猶可求乾坤多變態江海
生暮愁白鷗飛不去千載空悠悠(貢師泰題王維輞川圖詩)
輞口風煙春日遲淺沙深渚帶東菑紅杏花開翔白鶴
綠楊絲裊逗黃鸝山雲寂寂入寒竹野露瀼瀼裛嫩葵
誰似右丞清絶處千秋一士更何疑(鄧文原王維高本輞川圖詩)
瀟灑開元士神圖繪輞川樹深疑垞小溪静見沙圓徑
竹分青靄庭槐斂暮煙此中有高卧欹枕聽飛泉畫
裏詩仍好縈㢠廻自一川湖晴嵐氣爽浪静柳陰圓賦詠
成珠玉經營起霧煙當年滿朝士若个在林泉(吳仲圭右丞輞)
(川圖詩)
王維山水圖輞川圖驪山圖神品上上(玉堂嘉話)
安遠門西萬里餘耕桑煙火總民居只應勤政樓中夢
百倍華清樂不如憶昔風流王右丞開元親侍玉堂
廬細吟凝碧池頭句政恐丹青是諫書(王惲題摩詰驪山宫圖詩)
王維輞川雪景細絹寫小横幅精極古松上用粉作積
雪有欵在臨溪吳氏(東圖元覽)
金陵胡編修藏王摩詰輞川雪景絹畫沈宜謙云是宋
人臨本之絶佳者其雪用銀泥打底上更用粉細細點
雪(東圖元覽)
徐太常輞川圖一卷多名䟦吳匏菴題其後云此卷宋
人藏漆竹筒中以之拄門後啓視乃輞川圖也余觀之
即未必果出右丞然絹素極細却是雪景以浮粉著樹
上瀟灑清韻應是宋人臨本非後人可到也(太平清話)
禾興馮開之家藏唐宋名蹟頗多王維江山雪霽圖尤
為冠絶諸本原係大元内府故物曾經趙子昂鑒定傳
聞右丞花遠重重樹雲深處處山小幀在文徵仲太史
家紙本淺絳色布景極異落筆精微以較馮氏所藏江
山雪霽圖可方駕也此畫原係矮直輻太史恐其日久
愈壊命工補綴為短卷近人題䟦復得啓南翁筆海内
稱為墨皇不妄也(清河書畫舫)
吳崑麓夫人與余外族有葭莩之親偶攜此卷見示述
其先得之管後宰門小火者火者家有一鐵櫪門閂或
云漆布竹筒搖之似有聲一日為物所觸遂破墮三卷
此其一也余初未深信翻閱再三不覺神王因閉戶焚
香屏絶他事便覺神峯吐溜春浦生煙真若蠶之吐絲
蟲之蝕木至如粉縷曲折毫膩淺深皆有意致信摩詰
精神與水墨相和蒸成至寶得此數月以來每一念及
輙狂走入丈室飽閱無聲出戶見俗中紛紜殊令人捉
鼻也真實居士記于南翰林院之寄樂亭(馮夢禎題王右丞江山雪)
(霽卷)
畫家右丞如書家右軍世不多見余昔年于嘉興項太
學元汴所見雪江圖都不皴擦但有輪廓耳及世所傳
摹本若王叔明劔閣圖筆法類李中舍疑非右丞畫格
又余至長安得趙大年臨右丞湖莊清夏圖亦不細皴
稍似項氏所藏雪江卷而竊意其未盡右丞之致盖大
家神品必于皴法有竒大年雖俊爽不耐多皴遂為無
筆此得右丞一體者也最後復得郭忠恕輞川粉本乃
極細皴相傳真本在武林既稱摹寫當不甚遠然余所
見者庸史本故不足以定其畫法矣惟京師楊高郵州
將處有趙吳興雪圖小幅頗用金粉閒遠清潤迥異常
作余一見定為學王維或曰何以知是學維余應之曰
凡諸皴法自唐及宋皆有門庭如禪燈五家宗派使人
聞片語單詞可定其為何派兒孫今文敏此圖行筆非
僧繇非思訓非洪谷非關仝乃知董巨李范皆所不攝
非學維而何今年秋聞廣陵有王維江山霽雪一卷為
馮宫庶所收亟令友人走武林索觀宫庶珍之自謂如
頭目腦髓以余有右丞畫癖勉應余請清齋三日始展
閱一過宛然吳興小幅筆意也余用是自喜且右丞自
云宿世謬詞客前身應畫師余未嘗得覩其跡但以想
像取之果得與真肖合豈前身曾入右丞之室而親覽
其盤礴之致故結習不昧乃爾邪庶子書云此卷是京
師後宰門拆古屋于折竿中得之凡有三卷皆唐宋書
畫也余又妄想彼二卷者安知非右軍蹟或虞褚諸名
公臨晉帖邪儻得合劍還珠足辦吾兩事豈造物妒完
聊畀余于此卷中消受清福邪老子云同于道者道亦
樂得之余且珍之以俟(容臺集)
昔人評王右丞畫以為雲峯石色迥出天機筆思縱横
參乎造化余未之見也往在京華間馮開之得一圖于
金陵走使緘書借觀既至凡三薰三沐乃長跽開卷經
歲開之復索還一似漁郎出桃花源再往迷誤悵惘久
之不知何時重得路也因想像為寒林遠岫圖世有見
右丞畫者或不至河漢(畫禪室隨筆)
王右丞畫予從檇李項氏見釣雪圖盈尺而已絶無皴
法最後得小幅乃趙吳興所藏頗類營丘而高簡過之
又于長安楊高郵所得山居圖則筆法類大年有宣和
題然不如馮祭酒江山雪霽圖具有右丞妙趣(畫禪室隨筆)
王維雪溪圖李成寒林平野圖徐熙柳穿魚圖皆宋府
祕物為吳中王氏藏本並神品也(清河書畫舫)
摩詰奕棋圖在絹素上卷首五大字為李西涯公篆書
鈐縫有政和宣和二方印雪溪圖宋徽廟宸翰題簽此
卷歸程季白入唐宋元寶繪册江山雪霽卷馮開之快
雪日記云吳崑麓得之管後宰門小火者家有一鐵櫪
門閂搖之有聲一日破墮三卷此其一也此卷海内推
為墨王自有神物護持砢玉先得臨本復見真本小簇
山水輞川圖(珊瑚網)
蓬萊道山人間風日不到玉&KR1630;金鑰典祕甚嚴有平生
畜眼未嘗見者天旋地轉散落委棄故人李君祥得之
出以示余其犀玉已被剔取所幸畫無恙耳展玩之餘
不覺涕淚闌干盖歎是圖之不遭也請靳固之以待異
日萬金之購云蓬山道人劉詡題(題王維雪溪圖)
曉徑霑衣濕登臺試屐危乾坤增壯觀江海得深期歷
亂瑶華吐紛披玉樹枝精微誰與並顧陸頗相宜碧樹
擁江扉朱簾卷翠微崇朝無客過傍晚有漁歸嶺耀梅重
白隄縈絮正飛若留清夜賞鉛粉更光輝(吳仲圭王右丞雪溪圖詩)
中原王冠朝元台制幹家王摩詰横披山水圖廣都宇文時中
季蒙龍圖家王維雪山圖范榮公孫淑忠甫家王維雪竹圖(畫繼)
范大珪字君錫富鄭公壻同行相國寺以七百金常賣
處買得雪圖破碎甚古如世所謂王維者劉伯玉相值
笑問買何物因衆中展示伯玉曰此誰筆余曰王維伯
玉曰然適行一遭不見豈有所歸乎余假范人持之良
久並范不見翌日去取云已送西京背同行梅子平大
怒曰吾證也可理于官豈有此理余笑曰吾故人也因
以贈之今二十年矣范卒已十年不知所在(米芾畫史)
高公繪有唐蜀中畫雪山世以為王維也(米芾畫史)
林虞家有王維雪圖六幅(米芾畫史)
江干初雪圖真蹟藏李邦直家唐蠟紙本世傳為王摩
詰所作末有元豐間王禹玉蔡持正韓玉汝章子厚王
和甫張䆳明安厚卿七人題詩(石林詩話)
唐王右丞萬峰積雪圖卷絹本高九寸長七尺上有御
前之印内合同印文淵閣印奉華堂印揭徯斯印項子
京天籟閣中物也藏印俱備城中十日暑如炎頭目
眩花塵土塞僧樓今日見此卷雪意茫茫寒欲逼古栟
修柳枝裊矯下有幽篁厠叢碧隔溪膠艇不受呼平地
貫渚無人跡西風翻鴉忽零亂遠雁迷雲猶嚦嚦筆疎
墨淡精神在收閱千年若完璧宛然一段小江南三遠
備全能事畢維名依稀半未漶老眼再摩初認得所存
只是天假借名手當時重唐室吳中人家寶古跡自米
及元高爾直若教見此風斯下倒橐定應無吝嗇錦標
内帑固自有人間間出鳳五色老余尺素見雪渡草樹
凌競人跼蹐僅有盈尺不盡意何如此圖長數尺太邱
孫子具法眼鑿壁收藏皆襲百我將拙語敢印證聊寫
心知并目識右丞之筆神妙非常時代久遠見亦罕矣
余少于沙溪陳氏獲觀雪渡圖盈尺而已今又于嚴氏
閱此修卷深幸老年擊此于目又題弘治壬戌中秋日
沈周古之高人逸士往往喜弄筆作山水以自娛然
多寫雪景者盖欲假此以寄其孤高絶俗之意耳若李
成之萬山飛雪李唐之雪山樓閣郭忠恕之九峰雪霽
王叔明之劍閣沈石田之關山積雪圖皆種種臻妙而
予皆及見之但恨未覩王維雪景何如耳宏治乙卯春
偶于都下錢太常處閱此萬峰積雪卷賞鑒竟日覺寒
氣逼人真摩詰平生得意筆也始知李成輩皆宗摩詰
傳為世寶此卷不啻今之鳳毛麟角矣枝山道人祝允
明䟦詩中有畫畫有詩摩詰落筆秀且竒閻相吳生
那足道象外能將造化師藍田輞川僅臨本開元東塔
跡已隳山居圖識宣和字今藏御府人難窺我居京師
頗留意日尋斷幀收殘碑琉璃厰西得兹卷敗篋零亂
縈蛛絲長江峻嶺互合沓叢竹古樹蔽嶮巘山腰巍巍
置層閣橋根㶁㶁流冰澌西風凝寒雪意勁一天黯淡
彤雲垂斜行飛鴻失沙渚犯冷孤客望酒旗或棹扁舟
或輕策神理曲盡毫無遺晴窗細觀拭病目小字漶漫
書王維石田沈翁䟦長句謂如彩鳳輝朝曦重裝錦標紫鸞
鵲草堂珍祕怡老資炎天往往布几案滿簾飛霰吹凉颸右丞胷中
自瀟灑汪汪如有千頃陂松針石脉藴靈異雨晴寒暑隨形施
東坡生平頗崛強亦于維也無間辭江邨高士竒題(江邨銷夏錄)
摩詰仙遊五百年畫稱雪渡未能傳只因曾入宣和府
珍重令人綴短篇(黃子久王維雪渡圖詩)
榮咨道字詢之收雪獵圖命為王維不類張氏辟支佛所畫
合掌像林木類蜀人筆雪山精好是唐物維則未也(米芾畫史)
是卷雪景山頭皆襯金著色法度森整而筆墨清潤極
為精工心知為唐人之作而卒未能定其名氏舊有籖
題小李將軍紙最古而字畫草率因未之信予購得之
京師間示知畫者以為當出王摩詰予家所有王維雪
溪圖并小幅鳳舟圖與此皆不類又曾見輞川圖與高
士奕棋小幅惟奕圖用筆與此同因題為王摩詰而褫
去舊籖見者同聲以為摩詰無疑間居以來校勘頗勤
遂定為李昇出峽圖云(陸儼山集)
書畫之妙當以神會難可以形求也世觀畫者多能指
摘其間形象位置彩色瑕疵而已至于奥理冥造者罕
見其人如彦遠畫評言王維畫物多不問四時如畫花
往往以桃杏芙蓉蓮花同畫一景余家所藏摩詰畫袁
安卧雪圖有雪中芭蕉此乃得心應手意到便成故造
理入神迥得天意此難可與俗人論也(夢溪筆談)
王維作畫雪中芭蕉法眼觀之知其神情寄寓于物俗
論則譏以為不知寒暑(冷齋夜話)
筆談云王維畫入神不拘四時如雪中芭蕉故惠洪云
雪裏芭蕉失寒暑題王維雪中芭蕉圖皆以芭蕉非雪
中物嶺外如曲江冬大雪芭蕉自若紅蕉方開花知前輩
雖畫史亦不苟洪作詩時未到嶺外存中亦未知也(猗覺寮雜記)
京師楊太和家所藏唐晉以來名蹟甚佳有右丞畫一
幀宋徽廟御題左方筆勢飄舉檢宣和畫譜此為山居
圖察其圖中松鍼石脈無宋以後人法定為摩詰無疑
向相傳為大李將軍而拈出為輞川者自余始(畫禪室隨筆)
内府藏右丞山居圖筆法類大李宋徽宗題曰危樓日
暮人千里敧枕秋風雁一聲(高江邨苑西集)
古畫捕魚一卷或曰王右丞草也紙廣不充幅長文許
水波渺瀰洲渚隠隠見其背岸木葭菼向搖落草萋然
始黃天慘慘雲而風人物衣裘有寒意盖畫江南初冬
欲雪時也兩人挽舟循厓一人篙而下之三人巾帽袍
帶而騎或馬或驢寒峙肩擁袖者前揚鞭顧後攬轡語
袂翩然者僮負囊尾馬背而荷若擁鼻者三人屈竹為
屋三童子踞而起大網一童從旁出者縛竹跨水上一
人立旁維舟其下有笱者方舟而下四人篙而前其舟
坐若立者兩童子曳方罟行水間者縛竹跨水上一人
巾而依蘧蒢坐沉大網旁笱屈竹為屋縛竹跨水上童
子跪而起大網者一人屈竹為屋前有瓶盂可見者篙
者槳者俛下罩者三人皆笠方舟載大網行且漁兩兒
兩盖依蘧蒢坐有巾而&KR1046;出網中得者&KR1468;操楫一人縛
竹跨水上顧而語前有杯盂者方舟載大網出網中得
者縳竹跨水上兩兒沉大網旁維艓者兩人篙其舟甚
力有帷幕坐而濟若婦人可見者方舟依渚一人篙一
人小而&KR1046;三童子若飲食若寐前有杯盂者一人推葦
間童子俛而曳循厓者人物數十許目相望不過五六
里若百里千里右丞妙于詩故畫意有餘世人欲以語
言粉墨追之不似也常憶楚辭云帝子降兮北渚目渺
渺兮愁予嫋嫋兮秋風洞庭波兮木葉下引物連類謂
便若湖湘在目前思頃時歲晩道吳江如此漁者男子
婦女童稚舟楫梁笱網罟&KR0699;罩紛然在江然其業廉而
事佚故無市廛争利意此與畫二大夫去國其色無别
恨奚以異元祐元年四月二十日李希孝出之欲模寫
無善工乃借韓退之序畫人物意識之潁川晁補之序
(晁補之捕魚圖序)
朱景元畫斷曰王維畫山水松石似吳生而風標特出
京師西塔院有輞川圖山谷鬱盤雲水飛動山谷詩丹
青出右轄詩句妙九州物外常獨往人間無所求袖手
南山雨輞川桑柘秋胸中有佳處涇渭看同流此詩足
以氣吞右轄筆墨今所見者摹本不足道也余與徐淵
子同點檢南宫出右丞捕魚圖一卷如無咎公所題者
余曰此善摹者為之徐不以為然一日得一卷僅存三
分之一徐圖葭葦之外意其為水耳此特波濤浩瀰水
痕浪迹一一畢具人物尤精絶淵子必欲易之余有難
色已而又有一卷題曰摩詰寒江釣雪上施祕閣之印
此廼淳化以前未更祕書省印篆也畫筆竒古全不類
世間所見山水圖也(緯略)
司德用進所藏王維捕魚圖單幅小直軸徽宗題前有
雙團龍印後有大觀政和二璽明昌七印上作岡阜古
木數株全如李成所作下作數舟攔溪取魚甚佳(雲烟過眼)
(錄)
錫山華氏藏唐人捕魚圖一卷運筆古雅無名人畫甚
佳好事者謂為王維極謬維畫原係單行小直幅元時
在司進家見雲煙過眼錄有宣和明昌御題璽記也(清河)
(書畫舫)
周敏仲新裝王維雪霽捕魚圖一絹本淺絳色後有班
惟志仇遠白珽張雨等七䟦雖未敢定為真右丞決非
宋元畫史可及(清河書畫舫)
江雲滉滉隂晴半沙雪離離點江岸畫中不信有天機
細向樹林枯處看漁浦移家媿未能扁舟蕭散亦何曾
白頭歲月黃塵底笑殺高人王右丞(元好問王右丞雪霽捕魚圖詩)
春江水綠春雨初好山對面青芙蕖漁舟兩兩渡江去
白頭老漁争捕魚操篙提網相兩兩慎勿江心輕舉網
風雷昨夜過禹門桃花浪暖魚龍長我識扁舟垂釣人
舊家江南紅葉村賣魚買酒醉明月貪夫徇利徒紛紛
世上閒愁生不識江草江花俱有適歸來一笛杏花風
亂雲飛散長天碧(黃子久王摩詰春溪捕魚圖詩)
輞川之景天下竒我惜曾聞不曾識若人筆端幹元氣
萬頃煙濤歸咫尺漁翁生事浩無窮醉挹青藍洗胸臆
或披蓑笠卧寒蟾或倚孤篷蘸空碧静觀此理良可娛
應須仰慕王摩詰(鄧文原王摩詰春溪捕魚圖詩)
前灘罾兮後灘網魚兮魚兮何所往桃花錦浪
綠楊邨浦溆忽聞漁笛響我行笠澤熟此圖頓起桃
源雞犬想不如歸向茅屋底老瓦盆中醉春釀(吳仲圭右)
(丞春溪捕魚圖詩)
徐容齋子方所藏王維騾綱圖(雲煙過眼錄)
王摩詰精能圖一卷長五丈餘一墨運不著色(東圖元覽)
王維精能圖宋高宗璽並題(南陽名畫表)
許公子伯尚王摩詰候潮圖一卷細絹畫後有宋元人
䟦細閱皆雙鈎廓填(東圖元覽)
王摩詰山隂圖一卷後有米元章與宋元諸賢題䟦舊
在吾歙臨河程氏今聞鬻于河南吾郡汪司馬伯玉曾
見語予今聞此卷歸雲間董翰林思白(東圖元覽)
渭城朝雨裛輕塵客舍青青柳色新勸君更盡一杯酒
西出陽關無故人此摩詰送元二使安西詩也世傳陽
關圖亦出摩詰之手遂成二妙(深雪偶談)
王履道同先子避地嶺外甚熟因見有顔約持王維畫
嘉陵江山圖盖明皇幸蜀過嘉陵愛其江山命吳道子
圖于大同殿壁王維復畫小簇云江山已暗大同殿絃
管猶喧凝碧池别寫嘉陵三百里右丞心事有誰知盖
謂此也(過庭錄)
嗟乎魏晉六朝之蹟余不得而見之矣入唐固當以輞
川為宗祖山西有摩詰四景山水石本四方方尺有只
薛尚功輩題識徧其上繪事豈金石所能辨亦存其骨
肉大都耳可見在當時巳稀闊珍貴之至故謀及琢磨
而况于今乎儻能見之非人生大慶快邪邇來聞有一
軸在親軍黃君所昨者乃得捧閱大内後宰門有丹漆
巨挺一以支北扉不知幾何年矣成化間挺偶墮地破
乃髹竹也中藏卷三其一即此事聞進御重瞳一閱明
日左右請所歸掌時親軍伯父司禮侍側上遂以賜之
親軍云爾圖用細練高尺二寸長四尺竒前後周完末
下正書三言曰王維製(祝枝山唐王維真蹟䟦)
生煙漠漠中有樹樹外田家幾家住重巒複塢隨不斷
茅舍時時若菌附兩人並向魚梁涉一鳥遥從翠微度
行雲澹映荒水陂似有斜陽帶微昫傍篠白沙明青林
滃沉霧乍明乍晦景萬變想當夏盡秋初處石牆短緣
隈隈水淺縈廻寬平一畝敞層屋板扉犬卧無人開書
堂樹深晝寂寂主人應是王摩詰清晨騎鹿看田出行
過柴沜日向夕會招高適與裴廸共賦輞川佳事畢圖
成興盡詩未筆(祝枝山王右丞山水真蹟歌)
劉宫保子大家王摩詰山水一絹軸闊六七寸長幾四
尺絹粗而密作重山疊巘茂木叢林帶以清溪野渚重
樓曲榭幾盈一幅無欵亦無題字原出朱箑菴箑菴于
卷外手題為王維(東圖元覽)
王維皆青綠山水李公麟盡白描人物(芥子園畫傳)
王右丞生平畫卷所稱最者唯輞川雪谿捕魚等圖耳
吾意以為絶響不謂太樸于中州友人家又得此卷而
用筆之妙布置之神殆尤過焉固知右丞胸中伎倆未
易測識而千竒萬變時露于指腕間無窮播弄豈非千
載一人哉置之案頭臨摹數過終未能得其彷彿漫書
短句并識而歸之羣山矗矗凝煙紫萬木蕭蕭向夕
黃豈是邨翁戀秋色故將輕舸下横塘秋風荏苒汎
晴光處處邨邨帶夕陽一段深情誰得似故知輞口味
應長(黃子久題王維秋林晚岫詩)
右丞已往六百載翰藻神工若个同千嶂遠横秋色裏
山家遥帶暮煙中(吳仲圭題右丞秋林晩岫詩)
千峰凝翠宛神州中有仙翁寤寐遊林麓漸看紅葉暮
風煙俄入野塘秋搖搖小艇尋谿轉寂寂雙扉向晩投
我欲探幽未能去畫中真境許誰儔(鄧文原題王維秋林晚岫圖詩)
精華在筆端咫尺匠心難日月中堂見江湖滿座看夜
凝嵐氣濕秋浸碧光寒料得昔人意平生詩思殘右
丞今已殁遺畫世間稀咫尺江湖盡尋常鷗鳥飛山光
全在掌雲氣欲生衣以此常為玩平生滄海機(張祜題王右丞)
(山水障子詩二首)
滄洲誤是真萋萋忽盈視便有春渚情褰裳掇芳芷颯
然風至草不動始悟丹青得如此丹青變化不可尋翻
空作有移人心猶疑雨色斜拂座乍似水凉來入襟滄
洲說近三湘口誰知卷得在君手披圖擁褐臨水時翛
然不異滄浪叟(僧皎然觀王右丞維滄洲圖歌)
摩詰傳遺蹟家藏久自竒高人不復見絶藝更誰師水
石生寒早煙雲結雨遲筆端窮造化聊可敵君師(范忠宣題)
(王摩詰畫寒林詩)
野景荒寒霜意邊疎林僵立勢參天定應畫妙王摩詰
故著詩清孟浩然驢怯小橋鞭不動風掀危帽整還偏
官閒老我叨君賜紅日三竿尚晝眠(蒲道源題達實特穆爾大夫所藏王)
(維畫寒林曉竹圖詩)
平田渺成湖仲夏月多雨汀鷺濕不飛林鶯澁還語村
煙多乞鄰饁餉常及午柴門無鎻鑰出入隨杖履白鷗
似相識亦足忘爾汝右丞詩家流畫格亦天與君看百
代遺摹榻尚如許吾生慕丘壑偶此繫冠組試問松下
翁幾人同出處(李西涯題王維詩意圖)
王右丞之石如飛白郭河陽之石似雲頭披麻間斧
劈法王維每用之荷葉皴法王右丞變體全以骨法
為主色以青綠(芥子園畫傳)
王維樹法多用雙勾即藤梢樹杪亦絲毫不苟鈎葉
柳王維諸唐人及陳居中多畫之(芥子園畫傳)
何處訪吳畫普門與開元開元有東塔摩詰留手痕吾
觀畫品中莫如二子尊道子實雄放浩如海波翻當其
下手風雨快筆所未到氣已吞亭亭雙林間彩暈扶桑
暾中有至人談寂滅悟者悲涕迷者手自捫蠻君鬼伯
千萬萬相排競進頭如黿摩詰本詩老佩芷襲芳蓀今
觀此壁畫亦若其詩清且敦祗園弟子盡鶴骨心如死
灰不復温門前兩叢竹雪節貫霜根交柯亂葉動無數
一一皆可尋其源(王氏詩注摩詰畫兩叢竹于開元寺)吳生雖妙絶猶以
畫工論摩詰得之于象外有如仙翮謝籠樊吾觀二子
皆神俊又于維也斂衽無間言(蘇東坡王維吳道子畫詩)
成按續書畫題䟦云昔人畫竹咸用鈎勒若王輞川
黃筌父子輩尤臻其妙元邵衷楊竹西畫卷歌唐人
愛竹誰第一精妙獨數王摩詰作亭在東(闕)竹法却
對篔簹咏蕭瑟王汝玉題高房山墨竹詩輞川昔畫
鐵鉤鎻滿幅縱横鳳毛墮固知稱詡者不獨東坡一
詩矣乃李衎竹譜謂右丞妙蹟世罕其傳又謂右丞
開元石刻屢經橅勒失真江村銷夏錄所載舊人題
蘇文忠公篔簹圖卷亦謂右丞皋平石本既經重刻
甚不足觀何若于雪節霜根交柯亂葉句中一想像
之宛然如見真蹟乎
王右丞集箋注
