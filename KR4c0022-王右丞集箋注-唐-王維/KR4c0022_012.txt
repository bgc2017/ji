王右丞集箋注卷十二
仁和趙殿成撰
近體詩十六首
春過賀遂員外藥園
前年槿籬故今作藥欄成香草為君子名花是長卿水
穿盤石透藤繋古松生畫為開廚走來蒙倒屣迎蔗漿
菰米飯蒟醬露葵羹頗識灌園意於陵不自輕
藥園(唐李華賀遂員外藥園小山池記賀遂公衣冠之鴻鵠執憲起草不塵其心夢寐以青山白雲)
(為念庭際有砥礪之材礎礩之璞立而像之衡巫堂下有畚&KR1257;之拗圩塓之凹陂而象之江湖種竹藝藥)
(以佐正性華實相蔽百有餘品鑿井引汲伏源出山聲聞池中尋竇而發泉躍波轉而盈沿支流脉散而)
(滿畦一夫躡輪而三江逼戶十指攢石而羣山倚蹊智與化侔至人之用也其間有書堂琴軒置酒娛賓)
(卑痺而敞若雲天尋丈而豁如江漢以小觀大則天下之理盡矣心目所自不忘乎賦情遣辭取興兹境)
(當代文士目為詩園道在抑末敦元可以扶教趙郡李華舉其略而記之)槿籬(沈約詩槿籬疎復密)
(通志略木槿人多植庭院間亦可作籬故謂之槿籬)香草(楚辭章句離騷之文依詩取興引類譬喻)
(故善鳥香草以配忠貞惡禽臭物以比讒侫靈修美人以嫓于君宓妃佚女以譬賢臣虬龍鸞鳳以托君)
(子飄風雲霓以為小人)長卿(謂司馬長卿也喻風流豔麗之意白樂天東亭詩云綠樹為閒客紅)
(蕉當美人亦是此意或謂是草中之徐長卿盖本蕭子雲賦長卿晚翠簡子秋紅之句而云然成按蜀本)
(草徐長卿生下濕川澤之間苗似小麥兩葉相對三月苗靑七月八月著子似蘿摩子而小九月苗黃十)
(月凋初非竒英珍草與名花意不貫)開厨(晉書顧愷之嘗以一厨畫糊題其前寄桓元皆其深所珍)
(惜者元乃發其厨後竊取畫而緘閉如舊以還之紿云未開愷之見封題如初但失其畫直云妙畫通靈)
(變化而去亦猶人之登仙了無怪色南史時有高平郗紹作晉中興書數以示何法盛法盛有意圖之紹)
(不與至書成在齋内厨中法盛詣紹紹不在直入竊書紹還失之無復兼本于是遂行何書是書畫二者)
(皆有開厨失去之事愚意究以畫字為是)蒟醬(史記使番陽令唐蒙風指曉南越南越食蒙蜀蒟醬)
(裴駰集解徐廣曰枸一作蒟音寠駰按漢書音義曰枸木似穀樹其葉似桑葉用其葉作醬酢美蜀人以)
(為珍味索隠曰按晉灼枸音矩劉德云枸樹如桑其椹長二三寸味酢取其實以為醬美小顔云枸者緣)
(木而生非樹也今蜀土家出枸實不長二三寸味卒似薑不酢劉說非也廣志云枸色黑味辛下氣消穀)
(劉淵林蜀都賦註蒟醬緣樹而生其子如桑椹熟時正青長二三寸以蜜藏而食之味香温調五臟南方)
(草木狀蒟醬蓽茇也生于蕃國者大而紫謂之蓽茇生于番禺者小而青謂之蒟焉可以為食故謂之醬)
(焉交趾九眞人家多種蔓生)
河南嚴尹弟見宿弊廬訪别人賦十韻
上客能論道吾生學養蒙貧交世情外才子古人中冠
上方簪豸(簪文苑英華作安)車邊已畫熊拂衣迎五馬垂手憑
雙童花醥和松屑(醥一作醴)茶香透竹叢薄霜澄夜月殘雪
帶春風古壁蒼苔黑寒山遠燒紅眼看東候别心事北
山同(山文苑英華作川)為學輕先軰(為文苑英華作若)何能訪老翁欲
知今日後不樂為車公
養蒙(字出周易蒙卦)簪豸(獨斷法冠楚冠也一曰柱後惠文冠高五寸以纚裹鐵柱卷秦制執)
(法服之今御史廷尉監平服之謂之獬豸冠獬豸獸名一角今冠兩角以獬豸為名非也劉昫唐書輿服)
(志法冠一名獬豸冠以鐵為柱其上施珠兩枚為獬豸之形左右御史臺流内九品以上服之)畫熊
(劉昭後漢書輿服志註古今註曰武帝天漢四年令諸侯王大國朱輪特虎居前左兕右麋小國朱輪畫)
(特熊居前寢麋居左右卿車者也)醥(左思蜀都賦觴以淸醥李周翰註醥清酒也)候(候謂封土)
(為壇以記里也唐制五里隻候十里雙候韓昌黎路旁堠詩堆堆路傍堠一雙復一隻是也)北山
(申公詩說北山大夫行役不得以養其父母而作此詩)先軰(成按先輩有三義一為尊敬之稱國)
(史補云進士互相推敬謂之先軰是也一為已第之稱演繁露云唐世舉人呼已第者為先輩是也一為)
(先達之稱魏志陶謙傳註郡守張磐同郡先輩與謙父友意殊親之吴志闞澤傳州里先輩丹陽唐固亦)
(終身積學稱為儒者隋書經籍志班固為蘭臺令史與諸先輩陳宗尹敏孟冀等共成光武本紀是也右)
(丞此句當作先達解)車公(晉書車胤善于賞會當時每有盛坐而胤不在皆云無車公不樂謝安游)
(集之日輒開筵待之)
送祕書晁監還日本國(并序還極元集文苑英華唐詩正音俱作歸又極)
(元集唐詩品彙俱無國字)
舜覲羣后有苗不服(服一本作格)禹會諸侯防風後至動干
戚之舞興斧鉞之誅乃貢九牧之金始頒五瑞之玉我
開元天地大寶聖文神武應道皇帝大道之行先天布
化乾元廣運涵育無垠苦垂為東道之標戴勝為西門
之候豈甘心于卭杖非徵貢于苞茅亦由呼韓來朝舍
于蒲陶之館卑彌遣使報以蛟龍之錦犧牲玉帛以將
厚意服食器用不寶遠物百神受職五老告期况乎戴
髮含齒得不稽顙屈膝海東國日本為大服聖人之訓
有君子之風正朔本乎夏時衣裳同乎漢制歷歲方達
繼舊好于行人滔天無涯貢方物于天子司儀加等位
在王侯之先掌次改觀不居蠻夷之邸我無爾詐爾無
我虞彼以好來廢關弛禁上敷文教虛至實歸(上顧元緯本作)
(止)故人民雜居往來如市晁司馬(晁舊本作朝盖古字朝晁通用故也顧元)
(緯以朝字為誤眞誤矣)結髮游聖負笈辭親問禮于老𣆀學詩于子
夏魯借車馬孔子遂適于宗周鄭獻縞衣季札始通于
上國名成太學官至客卿必齊之姜不歸娶于高國在
楚猶晉亦何獨于由余遊宦三年願以君羹遺母不居
一國欲其晝錦還鄉莊舄既顯而思歸關羽報恩而終
去于是馳首北闕裹足東轅(馳一本作稽裹一本作裏俱非)篋命賜之
衣懷敬問之詔金簡玉字傳道經于絶域之人方鼎彜
樽致分器于異姓之國琅邪臺上迴望龍門碣石館前
夐然鳥逝鯨魚噴浪則萬里倒迴鷁首乘雲則八風却
走扶桑若薺鬱島如萍(萍一本作浮)沃白日而簸三山浮蒼
天而吞九域黃雀之風動地黑蜃之氣成雲淼不知其
所之何相思之可寄嘻去帝鄉之故舊謁本朝之君臣
詠七子之詩佩兩國之印恢我王度諭彼蕃臣三寸猶
在樂毅辭燕而未老十年在外信陵歸魏而逾尊子其
行乎余贈言者
積水不可極安知滄海東九州何處遠(遠極元集作所)萬里若
乘空向國惟看日歸帆但信風(帆一作途)鰲身映天黑魚眼
射波紅(魚一作蜃)鄉樹扶桑外主人孤島中别離方異域音
信若為通
祕書監(唐書百官志祕書省監一人從三品少監二人從二品上)晁監(唐書日本傳長安元)
(年遣朝臣眞人粟田貢方物開元初粟田復朝請從諸儒授經詔四門助教趙元默即鴻臚寺為師獻大)
(幅布為贄悉賞物貿書以歸其副朝臣仲滿慕華不肯去易姓名曰朝衡歷左補闕儀王友多所該識久)
(乃還天寶十二載朝衡復入朝上元中擢左散騎常侍安南都護)日本(唐書日本古倭奴也去京)
(師萬四千里直新羅東南在海中島而居東西五月行南北三月行國無城郭聯木為栅落以草茨屋左)
(右小島五十餘皆自名國而臣附之後稍習夏音惡倭名更號日本使者自言國近日所出以為名或云)
(日本乃小國為倭所并故冒其號使者不以情故疑焉)有苖(韓非子當舜之時有苖不服禹將伐)
(之舜曰不可上德不厚而行武非道也乃修教三年執干戚舞有苖乃服)防風(博物志禹平天下會)
(諸侯會稽之野防風氏後到殺之)九牧金(左傳昔夏之方有德也遠方圖物貢金九牧鑄鼎象)
(物)五瑞玉(尚書輯五瑞孔顆達正義周禮典瑞云公執桓圭侯執信圭伯執躬圭子執榖璧男)
(執蒲璧是圭璧為五等之瑞諸侯執之以為王者瑞信故稱瑞也)尊號(劉昫唐書元宗本紀天寶)
(八載閏六月丙寅羣臣上皇帝尊號為開元天地大寶聖文神武應道皇帝)先天(周易先天而天)
(弗違後天而奉天時)廣運(尚書大禹謨帝德廣運孔安國傳廣謂所覆者大運謂所及者遠)㴠
育(宋書顧顗之傳夫聖人虛懷以㴠育凝明以洞照)無垠(屈原九章穆渺渺之無垠廣韻垠岸)
(也)苦垂(苦垂未詳徐宗伯全唐詩錄作若華成按大荒北經泂野之山有赤樹青葉赤華名曰若)
(木郭璞註生崑崙西附西極其花光赤下照地非東方之木疑非是)標(郭璞江賦峨嵋為泉陽之揭玉)
(壘作東别之標李善註標表也)戴勝(山海經西山經玉山是西王母所居也西王母其狀如人豹尾)
(虎齒而善嘯蓬髮戴勝是司天之厲及五殘郭璞註勝玉勝也音龐又大荒西經崑崙之邱有人戴勝虎)
(齒有豹尾穴處名曰西王母)候(後漢書百官志門有門候三輔黃圖漢城門皆有候門候主候時謹)
(啟閉也)卭杖(史記博望侯張騫使大夏來言居大夏時見蜀布卭竹杖使問所從來曰從東南身)
(毒國可數千里得蜀賈人市或聞卭西可二千里有身毒國騫因盛言大夏在漢西南慕中國患匈奴隔)
(其道誠通蜀身毒國道便近有利無害于是天子乃令王然于栢始昌吕越人等使間出西夷西指求身)
(毒國正義曰卭都卭山出此竹因名卭竹節高實中或寄生可為杖)包茅(左傳齊侯以諸侯之師伐)
(楚楚子使與師言管仲對曰爾貢包茅不入王祭不供無以縮酒寡人是徵杜預註包裹束也茅菁茅也)
(束茅而灌之以酒為縮酒)蒲陶館(漢書元壽二年單于來朝上以太歲厭勝所在舍之上林苑蒲)
(陶宫成按此是烏珠留單于事非呼韓邪盖誤用也)卑彌(魏志倭國亂相攻伐歷年乃共立一女子)
(為王名曰卑彌呼事鬼道能惑衆景初二年六月倭女王遣大夫難升米等詣郡求詣天子朝獻其年十)
(二月詔書報倭女王曰制詔親魏倭王卑彌呼帶方太守劉夏遣使送汝大夫難升米次使都市牛利奉)
(汝所獻男生口四人女生口六人班布二疋二丈以到汝所在踰遠乃遣使貢獻是汝之忠孝我甚哀汝)
(今以絳地交龍錦五匹絳地縐粟罽十張蒨絳五十匹紺青五十匹荅汝所獻貢直)不寶遠物
(尚書旅&KR0729;不寶遠物則遠人格)百神受職(禮記故禮行于郊而百神受職焉孔穎達正義百神)
(天之羣神也王郊天備禮則星辰不忒故云受職)五老(沈約宋書堯率舜等升首山遵河渚有五)
(老遊焉盖五星之精也相謂曰河圖將來告帝以期知我者重瞳黃姚五老因飛為流星上入昴)戴
髮含齒(列子有七尺之骸手足之異戴髮含齒倚而趨者謂之人)王侯先(漢書匈奴傳呼)
(韓邪單于朝天子于甘泉宫漢寵以殊禮位在諸侯王上贊謁稱臣而不名)掌次(周禮掌次掌王)
(次之法以待張事王大旅上帝則張氊案設皇邸朝日祀五帝則張大次小次設重帟重案合諸侯亦如)
(之師田則張幕設重帟重案諸侯朝覲會同則張大次小次)蠻夷邸(後漢書西域傳傳送京師)
(縣蠻夷邸章懷太子註蠻夷皆置邸以居之若今鴻臚寺也三輔黃圖蠻夷邸在長安城内藁街)爾
詐我虞(左傳宋及楚平華元為質盟曰我無爾詐爾無我虞)文教(禹貢三百里揆文教二百)
(里奮武衛)問禮(家語孔子問禮于老聃訪樂于萇宏)學詩(家語卜商衛人字子夏習于詩能通)
(其義以文學著名)魯借車馬(家語孔子謂南宫敬叔曰吾聞老聃博古知今通禮樂之原明)
(道德之歸則吾師也今將往矣對曰謹受命遂言于魯君曰孔子將適周觀先王之遺制考禮樂之所極)
(斯大業也君曷以乘資之臣請與往公曰諾與孔子車一乘馬二疋䜿子侍御敬叔與俱至周)縞衣
(左傳襄二十九年吳公子札聘于鄭見子産如舊相識與之縞帶子産獻紵衣焉縞衣字疑誤)上國
(左傳昭二十七年吳子使延州來季于聘于上國孔穎達正義服虔云上國中國也盖以吳辟在東南地)
(勢卑下中國在其上流故謂中國為上國也下云遂聘于晉則上國之言不包晉矣當總謂宋衛陳鄭之)
(徒為上國耳)齊姜(詩豈其娶妻必齊之姜)娶高國(左傳齊侯伐晉夷儀敝無存之父將)
(室之辭以與其弟曰此役也不死反必娶于高國杜預註高氏國氏齊貴族也無存欲必有功還取卿相)
(之女)在楚猶晉(左傳苟有寡君在楚猶在晉也)由余(史記戎王使由余于秦由余其先晉)
(人也亡入戎能晉言聞穆公賢故使由余觀秦秦穆公退而問内史廖曰孤聞隣國有聖人敵國之憂也)
(今由余賢寡人之害將奈之何内史廖曰戎王處僻匿未聞中國之聲君試遺其女樂以奪其志為由余)
(請以䟽其間留而莫遣以失其期戎王怪之必疑由余君臣有間乃可虜也且戎王好樂必怠于政繆公)
(曰善因與由余曲席而坐傳器而食問其地形與其兵勢盡詧而後令内史廖以女樂二八遺戎王戎王)
(受而悦之終年不還于是秦乃歸由余由余數諫不聽穆公又數使人間要由余由余遂去降秦)遺
母(左傳潁考叔為潁谷封人有獻于公公賜之食食舍肉公問之對曰小人有母皆嘗小人之食矣未)
(嘗君之羹請以遺之)不居一國(漢書賢者不獨居一國范蠡徧遊天下由余去戎入秦)晝
錦(前漢紀朱買臣拜會稽太守上謂之曰富貴不歸故鄉如衣錦夜行今還故鄉富貴于子何如買臣)
(頓首謝上)莊舄(史記越人莊舄仕楚執珪有頃而病楚王曰舄故越之鄙細人也今仕楚執珪貴富)
(矣亦思越不中謝對曰凡人之思故在其病也彼思越則越聲不思越則楚聲使人往聽之猶尚越聲也)
關羽(三國志曹公擒關羽以歸拜為偏將軍禮之甚厚而察其心神無久留之意謂張遼曰卿試以)
(情問之既而遼以問羽羽嘆曰吾極知曹公待我厚然吾受劉將軍厚恩誓以共死不可背之吾終不留)
(吾要當立效以報曹公乃去及既殺顔良曹公知其必去重加賞賜乃盡封其所賜拜書告辭而奔先主)
(于袁軍)裹足(後漢書郅惲傳君不授驥以重任驥亦俛首裹足而去耳)敬問詔(漢書孝文)
(前六年遺匈奴書曰皇帝敬問匈奴大單于無恙)金簡玉字(吴越春秋禹登宛委山發金簡)
(之書案金簡玉字得通水之理)方鼎(左傳晉侯賜子産莒之二方鼎孔穎達正義曰服虔云鼎三足)
(則圓四足則方)彜樽(國語出其尊彜韋昭解尊彜皆受酒之噐尚書叙武王既勝殷邦諸侯班宗彜)
(作分噐孔安國傳賦宗廟彜器酒樽賜諸侯孔穎達正義周禮有司尊彜之官鄭云彜亦尊也鬱鬯曰彜)
(彜法也言為尊之法正然則盛鬯者為彜盛酒者為尊皆祭宗廟之酒器也)琅琊臺(山海經琅)
(琊臺在渤海間琅琊之東郭璞註今琅琊在海邊有山嶣嶤特起狀如高臺此即琅琊臺也史記正義琅)
(琊山在密州東南百三十里琅琊臺在山上水經註琅琊山名也越王句踐之故國也句踐并吳欲覇中)
(國徙都琅琊秦始皇二十六年滅齊以為郡城即秦王之所築也遂登琅琊大樂之作層臺于其上謂琅)
(琊臺臺在城東南十里孤立特顯出于衆山上下周二十餘里傍濱巨海秦王樂之因留三月乃徙黔首)
(三萬戸于琅琊山下復十二年所作臺基三層層高三丈上級平敞方二百餘步高五里刊石立碑紀秦)
(功德輿地廣記越王句踐欲霸中國徙都琅琊起觀臺于山周七里以望東海)龍門(高誘淮南子註)
(龍門河之隘也在左馮翊太平寰宇記龍門山在同州韓城縣北五十里禹貢所謂導河積石至于龍門)
(三秦記云河津一名龍門外懸泉而兩旁有山川陸不通魚鱉莫上故江河大魚有暴腮龍門之困)碣
石(水經註濡水又東南至絫縣碣石山文穎曰碣石在遼西絫縣王莽之選武也絫縣并屬臨渝王莽)
(更臨渝為憑德地理志曰大碣石山在右北平驪城縣西南王莽改曰碣石也漢武帝亦嘗登之以望巨)
(海而勒其石于此今枕海有石如甬道數十里當山頂有大石如柱形往往而見立于巨海之中潮水大)
(至及潮波退不動不没不知深淺世名之天橋柱也狀若人造要亦非人力所就韋昭亦指此以為碣石)
(也輿地廣記平州石城縣有禹貢碣石山秦皇漢武皆登之以望巨海其石碣然而立在海旁故名之晉)
(太康地志云秦築長城所起于碣石在今高麗界非此碣石也王應麟通鑑地理通釋碣石在平州石城)
(縣西南漢右北平郡驪城縣碣然而立在海旁其山昔在河口海濱歷世既久為水所漸淪入于海去岸)
(五百餘里禹貢夾右碣石入于河山海經碣石之山純水出焉註水經曰今在遼西臨渝縣南水中秦皇)
(刻碣石門登之以望巨海通典碣石山在漢樂浪郡遂城縣長城起于此山長城東截遼水而入高麗遺)
(趾猶存)鳥逝(木華海賦望濤遠決冏然鳥逝)鯨魚(古今註鯨魚者海魚也大者長千里小者)
(數十丈一生數萬子常以五月六月就岸邊生子至七八月導從其子還大海中鼓浪成雷噴沫為雨水)
(族驚畏皆逃匿莫敢當者其雌曰鯢大者亦長千里眼為明月珠)鷁首(淮南子龍舟鷁首浮吹以)
(娛高誘註鷁大鳥也畫其像著船頭故曰鷁首也)八風(淮南子何謂八風東北曰炎風東方曰條)
(風東南曰景風南方曰巨風西南曰凉風西方曰飂風西北方曰麗風北方曰寒風)扶桑(十洲記扶)
(桑在碧海之中地方萬里上有太帝宮太眞東王父所治處地多林木葉皆如桑又有椹樹長者數千丈)
(大二千餘圍樹兩兩同根偶生更相依倚是以名為扶桑仙人食其椹而一體皆作金光色飛翔空元其)
(樹雖大其葉椹故如中夏之桑也但椹稀而色赤九千歲一生實耳味絶甘香美南史扶桑國者齊永元)
(元年其國沙門慧深來至荆州說云扶桑在大漢國東二萬餘里地在中國之東其上多扶桑木故以為)
(名扶桑葉似桐初生如笋國人食之實如梨而赤績其皮為布以為衣亦以為錦)若薺(顔氏家訓)
(羅浮山記云望平地樹如薺戴暠詩今上關山望長安樹如薺薛道衡詩遥原樹若薺遠水舟如葉)鬱
島(水經註東北海中有大洲謂之郁洲山海經所謂郁山在海中者也言是山自蒼梧徙此云山上猶)
(有南方草木今郁州治故崔季珪之敘述初賦言郁州者故蒼梧之山也心悦而怪之聞其上有仙人石)
(室也乃往觀見一道人獨處休休然不談不對顧非已及也即其賦所云吾夕濟于郁洲者也太平寰宇)
(記海州東海縣本秦末田横所保鬱洲亦曰郁州亦謂之田横島為贑榆縣之地宋泰始六年失淮北于)
(鬱洲上僑立青州即此地一統志淮安府海州朐山東北海中有大洲謂之鬱洲又名郁州一名郁州山)
(一名蒼梧山或云昔從蒼梧飛來)九域(李善文選註韓詩云方命厥后奄有九域薛君曰九域九)
(州也)黃雀風(周處風土記六月則有東南長風俗名黃雀長風時海魚變為黃雀因為名也)蜃
氣(埤雅蜃形似蛇而大腰以下鱗盡逆一曰狀似螭龍有耳有角背鬛作紅色噓氣成樓臺望之丹碧)
(隱然如在烟霧高鳥倦飛就之以息喜且至氣輙吸之而下今俗謂之蜃樓將雨即見史記曰海旁蜃氣)
(成樓臺廣野氣成宫闕即此是也)七子詩(魏文帝典論今之文人魯國孔融廣陵陳琳山陽王)
(粲北海徐幹陳留阮瑀汝南應瑒東平劉楨斯七子者於學無所遺於辭無所假咸自以騁騏驥於千里)
(仰齊足而並馳)王度(左傳思我王度式如玉式如金)樂毅(戰國策昌國君樂毅為燕昭王合五)
(國之兵而攻齊下七十餘城盡郡縣之以屬燕三城未下而燕昭王死惠王即位用齊人反間疑樂毅而)
(使騎劫代之將樂毅奔趙趙封以為望諸君)信陵(史記信陵君列傳公子留趙十年不歸秦聞公)
(子在趙日夜出兵東伐魏魏王患之使使往請公子公子歸救魏魏王見公子相與泣而以上將軍印授)
(公子公子遂將率五國之兵破秦軍于河外走蒙鷔遂乘勝逐秦軍至凾谷關抑秦兵秦兵不敢出當是)
(時公子威震天下)積水(荀子積土而為山積水而為海)鰲(楚辭章句鰲大龜也)
送徐郎中(徐顧元緯本凌本俱作禰)
東郊春草色(草色顧元緯本作色早)驅馬去悠悠况復鄉山外猿
啼湘水流島夷傳露版江館候鳴騶卉服為諸吏珠官
拜本州孤鶯吟遠墅野杏發山郵早晩方歸奏南中絶
忌秋(絶諸本皆作纔今從唐詩品彙及顧可久本作絶)
湘水(王應麟通鑑地理通釋湘水出全州清湘縣陽朔山東入洞庭北至衡州衡陽縣入江唐六典)
(註湘水出桂州湘源縣北流歷永衡潭岳四州界入洞庭)露版(宋書謝靈運傳孟顗露版上言)郵
(廣雅郵驛也)南中(華陽國志晉泰始六年初置蜀之南中諸郡南中在昔盖夷越之地)
送熊九赴任安陽(安劉本顧可久本俱作洛誤)
魏國應劉後寂寥文雅空漳河如舊日之子繼清風阡
陌銅臺下閭閻金虎中送車盈灞上輕騎出關東相去
千餘里西園明月同
安陽(唐書地理志相州鄴郡有安陽縣)應劉(魏志始文帝為五官將及平原侯植皆好文學)
(汝南應瑒字德璉東平劉楨字公幹並見友善謝莊月賦陳王初喪應劉端憂多暇)漳河(杜氏通典)
(漳水在相州鄴縣西元和郡縣志濁漳水在相州鄴縣北五里)銅臺(水經注鄴城之西北有三臺皆)
(因城為基巍然崇舉其高若山建安十五年魏武所起其中曰銅雀臺高十丈有屋百餘間一統志銅雀)
(臺在漳德府臨漳縣治西魏曹操築并金虎冰井三臺相去各六十步其上複道樓閣相通中央懸絶鑄)
(大銅雀高一丈五尺置之樓頂)金虎(魏志建安十八年九月作金虎臺鑿渠引漳水入白溝以通河)
(一統志金虎臺在漳德府臨漳縣治西南鄴鎮曹操于臺下鑿渠引漳水入白溝遺趾尚存)灞上
(元和郡縣志白鹿原在萬年縣東二十里亦謂之霸上漢文帝葬其上謂之霸陵王仲宣詩曰南登霸陵)
(岸回首望長安即此也雍錄霸上霸水之上也亦曰霸頭)輕騎(史記劉敬傳輕騎一日一夜可以至)
(秦中)西園(曹子建公讌詩公子敬愛客終宴不知疲清夜遊西園飛盖相追隨明月澄清景列宿正)
(参差沈約詩西園遊上才吕向註西園謂魏氏鄴都之西園也文帝每以月夜集文人才子共遊于西園)
(一統志西園在漳德府鄴縣舊治魏曹操所作)
送李太守赴上洛
商山包楚鄧積翠藹沉沉驛路飛泉灑關門落照深野
花開古戍行客響空林板屋春多雨山城晝欲隂丹泉
通虢略白羽抵荆岑若見西山爽應知黃綺心
上洛(按唐書地理志商州上洛郡屬關内道)楚鄧(太平寰宇記商州東至鄧州七百里)關
門(南都賦是以關門反距漢德久長水經註晉地道記曰嶢關當上洛縣西北括地志故武關在商州)
(商洛縣東九十里唐書地理志商州上洛郡商洛縣東有武關)板屋(詩在其板屋)丹泉(水經)
(丹水出京兆上洛縣西北冢嶺山東南過其縣南又東南過商縣南又東南至于丹水縣入于汋一統志)
(丹水出商縣竹山東流入河南界)虢略(左傳東盡虢略孔穎達正義云虢略虢之境界也後漢書)
(郡國志弘農郡陸渾西有虢略地太平寰宇記商州北至虢州四百里)白羽(杜預左傳註析楚邑)
(一名白羽今南鄉析縣水經註淅水又東逕淅縣故城北盖春秋之白羽也輿地廣記鄧州内鄉縣本楚)
(之白羽邑春秋昭十八年許遷于白羽後改為析漢屬弘農郡後漢屬南陽郡晉屬順陽郡後曰西淅置)
(淅陽郡後周改曰中鄉隋改中鄉曰内鄉屬淅陽郡唐屬鄧州)荆岑(王粲登樓賦蔽荆山之高岑李)
(善註漢書臨沮縣荆山在東北也)西山爽(世說王子猷作桓車騎參軍桓謂王曰卿在府久比)
(當相料理初不答直高視以手扳拄頰云西山朝來致有爽氣)黃綺(高士傳四皓者皆河内軹人也)
(或在汲一曰東園公二曰甪里先生三曰綺里季四曰夏黃公皆修道潔巳非義不動秦始皇時見秦政)
(虐乃退入藍田山而作歌曰莫莫高山深谷逶迤曄曄紫芝可以療饑唐虞世遠吾將何歸駟馬高盖其)
(憂甚大富貴之畏人不如貧賤之肆志乃共入商雒隱地肺山以待天下定及秦敗漢高聞而徵之不至)
(深自匿終南山不能屈已陶潛詩咄咄俗中愚且當從黃綺)
(成按詩中複二泉字三山字凡十二見地形竟無太守意古人不以為病李于鱗選唐詩去取極刻亦登)
(此首則詩之所尚概可知矣彼吹毛索垢者必執一例以繩古人之詩又安能得佳搆于牝牡驪黃之外)
(哉)
遊感化寺(文苑英華作遊化感寺)
翡翠香烟合瑠璃寶地平(地凌本唐詩正音唐詩品彙俱作殿)龍宮連棟
宇虎穴傍簷楹谷静惟松響山深無鳥聲瓊峰當戶拆
金澗透林鳴(鳴文苑英華唐詩品彙俱作明)郢路雲端迥秦川雨外晴
雁王銜果獻(雁一作鳳非)鹿女踏花行(踏文苑英華作蹈)抖擻辭貧
里歸依宿化城繞籬生野蕨空館發山櫻香飯青菰米
(菰一作萌)嘉蔬綠芋羹(綠一作紫芋文苑英華唐詩品彙俱作笋羹文苑英華作莖)誓陪
清梵末端坐學無生
翡翠(梁簡文帝詠烟詩欲持翡翠色)瑠璃(法華經地平如掌瑠璃所成)簷楹(謝惠連詩)
(落日隱簷楹)金澗(鮑照詩霜崖滅土膏金澗側泉脈)雁王(佛報恩經有五百羣雁從北方)
(來飛空南過中有雁王墮獵網中時有一雁悲鳴吐血即鼔兩趐來投雁王五百羣雁徘徊虛空亦復不)
(去獵師念言鳥獸尚能共相戀慕不惜身命我今當以何心而殺是雁王尋時開網放使令去法苑珠林)
(宋京師道林寺有沙門僧伽達多博通經論偏以禪思為業以元嘉之初來遊宋境達多常在山中坐禪)
(日時將逼念欲受齊乃有羣鳥銜果飛來授之達多思維昔□猴奉蜜佛亦受而食之今飛鳥授食何為)
(不可於是受進食之)鹿女(佛報恩經有國號波羅奈去城不遠有山名聖所遊居其山有一仙人住)
(居南窟復有一仙住居北窟二山中間有一泉水其泉水邊有一平石爾時南窟仙人在此石上浣衣洗)
(足去後未久有一雌鹿來飲泉水次第到浣衣處飲是石上浣衣垢汁飲此衣垢汁已㢠廻頭反顧自䑛小)
(便處爾時雌鹿尋便懷妊月滿産生鹿産生法要還向夲得胎處即還水邊住夲石上悲鳴宛轉産生一)
(女南窟仙人聞是鹿大悲鳴聲即出往看見此雌鹿産生一女以草衣裹拭將還採衆妙果隨時將飬漸)
(漸長大至年十四其父愛念常使宿火令不斷絶忽于一日心不謹愼便使火滅其父語其女言北窟有)
(火汝可往取爾時鹿女即往詣北窟步步舉足皆生蓮華隨其蹤跡行伍次第如似街陌往至北窟從彼)
(仙人乞求少火爾時仙人見此女人福德如是足下生蓮華報言欲得火者汝當右繞我窟滿足七帀行)
(伍次第了了分明隨其舉足皆生蓮華繞七帀巳語其女言復當在此右邊還歸去者當與汝火爾時鹿)
(女為得火故隨教而去)貧里(用法華經窮子事見二十卷寶藏註)歸依(華嚴經哀哉衆生生)
(老病死之所恐怖我當云何為作歸依令其永得身心安穏)野蕨(謝靈運詩野蕨漸紫苞)嘉
蔬(郭璞江賦挺自然之嘉蔬傅亮喜雨賦覃餘潤于嘉蔬)綠芋羹(沈約詩綠芋鬱參差漢書)
(翟方進傳飯我荳食羹芋魁師古註羹芋魁者以芋根為羹也)淸梵(庾信詩淸梵兩邊來)
遊悟眞寺(唐詩紀事唐詩品彙俱以此詩為王縉所作)
聞道黃金地仍開白玉田(開文苑英華作依)擲山移巨石呪嶺
出飛泉猛虎同三逕愁猿學四禪買香燃綠桂乞火踏
紅蓮(踏一作塌紅凌本唐詩紀事俱作青)草色搖霞上(上唐詩品彙作起)松聲汎
月邊山河窮百二世界滿三千(滿一作接)梵宇聊憑視(憑視文苑)
(英華作平覽唐詩紀事作憑覽)王城遂渺然灞陵纔出樹(纔一作才)渭水欲
連天遠縣分諸郭(諸文苑英華唐詩紀事俱作朱)孤村起白烟(村文苑英華作)
(城)望雲思聖主披霧憶羣賢(憶一作隱)薄宦慙尸素終身擬
尚玄誰知草庵客曾和栢梁篇
悟眞寺(長安志崇法寺即唐悟真寺也在藍田縣東南二十里王順山白居易有詩述其靈後改)
(名法苑珠林雍州藍田東悟真山寺寺居藍田谷之西崖製窮山美殿堂嚴整)黃金地(法苑珠林)
(須逹長者請祗陀太子欲買園造精舍祗陀太子言若能以黃金布地令間無空者便當相與須達曰諾)
(謹隨其價便使人象負金出八十頃中須臾欲滿殘餘少地須達思惟何藏金足不多不少當取滿之祗)
(陀問言嫌貴置之答言不也自念金藏何者可足當得補滿祗陀念言佛必大德乃使斯人輕寶乃爾教)
(齊且止勿更出金園地屬卿樹木屬我我自上佛共立精舍)白玉田(後漢書郡國志藍田出美)
(玉張衡西京賦爰有藍田珍玉是之自出)呪泉(十六國春秋曇無䜟隨王入山王渴須水不能即得)
(䜟乃密呪石為出水因贊曰大王惠澤所感遂使枯石生泉隣國聞者莫不嘆伏)四禪(湼槃經獲)
(得四禪神通安樂華嚴經是菩薩住此發光地時即離欲惡不善法有覺有觀離生喜樂住初禪滅覺觀)
(内淨一心無覺無觀定生喜樂住第二禪離喜住捨有念正知身受樂諸聖所說能捨有念正受樂住第)
(三禪斷樂先除苦喜憂滅不苦不樂捨念清淨住第四禪)綠桂(拾遺記王母與昭王遊于燧林之下)
(取綠桂之膏燃以照夜)乞火(見本卷鹿女註中)百二(漢書秦形勝之國也帶河阻山縣隔)
(千里持戟百萬秦得百二焉蘇林曰言河山之險與諸侯相懸隔地絶千里所以能擒諸侯者利百二也)
(應劭曰百二得百中之二二萬人也秦地險固二萬人足當諸侯百萬人也)世界三千(法苑)
(珠林長阿含起世經等四洲地心即是須彌山山外别有八山圍如須彌山下大海深八萬四千由旬其)
(邊八山大海初廣八千由旬中有八功德水如是漸小至第七山下水廣一千二百五十由旬其外醎海)
(廣于無際海外有山即是大鐵圍山四周圍輪并一日月晝夜迴轉照四天下名為一國土即以此為量)
(數至滿千鐵圍繞訖名小千世界即數小千復至一千鐵圍繞訖名為中千世界即數中千復滿一千鐵)
(圍繞訖名為大千世界其中四洲山王日月乃至有頂各有萬億成則同成壊則同壊皆是一化佛所綂)
(之處名為三千大千世界號為娑婆世界梵本正音名為索訶世界依自誓三昧經云沙訶世界釋氏要)
(覽三千大千世界即釋迦牟尼佛所化境也世界何義楞嚴經云世為遷流界為方位又云東西南北四)
(維上下名界過去未來現在名世長阿含經并起世因本經云四洲地心即須彌山梵音蘇彌盧此云妙)
(高此山有八山繞外有大鐵圍山周迴圍繞并一日月晝夜迴轉照四天下名一國土積千國土名小千)
(世界積一千小千界名中千世界積一千中千界名大千世界以三積千故名三千大千世界)王城
(鮑照詩家世宅關輔勝带宦王城)望雲(史記帝堯者就之如日望之如雲)披霧(晉書尚書)
(令衛瓘見樂廣而竒之命諸子造焉曰此人之水鏡見之瑩然若披雲霧而覩青天也)尸素(漢書)
(今朝廷大臣上不能匡主下亡以益民皆尸位素餐潘岳關中詩愧無獻納尸素以甚李善註薛君韓詩)
(章句曰何謂素餐素餐者質人但有質樸而無治民之材名曰素餐尸祿者頗有所知善惡不言默然不)
(語苟欲得祿而已譬若尸焉)尚元(用揚雄太元事)草庵客(神仙傳焦先居河之湄結草為)
(庵獨止其中)
與蘇盧二員外期遊方丈寺而蘇不至因有是作
(文苑英華唐詩品彙俱以此詩為王昌齡所作)
共仰頭陀行能忘世諦情㢠廻看䨇鳳闕(鳳顧元緯本作樹誤)相去
一牛鳴法向空林說心隨寶地平手巾花㲲淨香帔稻
畦成聞道邀同舍相期宿化城安知不來往翻以得無
生(以得顧元緯本凌本唐詩品彙俱作得似)
頭陀行(法苑珠林夫五欲蓋纏竝是禪障既能除棄其心寂静堪能修道故此章内具明十二頭)
(陀之行少欲知足無過此等西云頭陀此云抖擻能行此法即能抖擻煩惱去離貪著如衣抖擻能去塵)
(垢是故從喻為名翻譯名義頭陀新云杜多此云抖擻亦云修治亦云洮汰垂裕記云抖擻煩惱故也善)
(住意天子經云頭陀者抖擻貪欲嗔恚愚癡三界内外六入若不取不捨不修不著我說彼人名為杜多)
(今訛稱頭陀大品云須菩提說法者受持十二頭陀一作阿蘭若二常乞食三衲衣四一坐食五節量食)
(六中後不飲漿七塜間住八樹下住九露地住十常坐不臥十一次第乞食十二但三大衣)世諦
(湼槃經世尊所說世諦第一義諦其義云何如出世人之所知者名第一義諦世人知者名為世諦五隂)
(和合稱言某甲凡夫衆生隨其所稱是名世諦解隂無有某甲名字離隂亦無某甲名字出世之人如其)
(性相而能知之名第一義諦或復有法有名有實或復有法有名無實有名無實者即是世諦有名有實)
(者是第一義諦如我衆生壽命知見養育丈夫作者受者熱時之燄乾闥婆城龜毛兔角旋火之輪諸隂)
(界入是名世諦苦集滅道名第一義諦昭明太子解二諦義云所言二諦者一是眞諦二名俗諦眞諦亦)
(名第一義諦俗諦亦名世諦眞諦俗諦以立體立名義諦世諦以褒貶立目宗鏡錄經云以凡夫見之為)
(世諦以聖人見之為空諦所稱諦者審實不虛故稱為諦世諦不無執假為諦眞諦非有證實為諦)一
牛鳴(太藏一覽一牛鳴地其聲五里翻譯名義拘盧舍此云五百弓亦云一牛吼地謂大牛鳴聲所)
(極聞或云一鼓聲拘舍云二里雜寶藏云五里)心平(楞嚴經持地菩薩言毘舍如來摩頂謂我當平)
(心地則世界地一切皆平)花㲲(南史高昌國有草實如繭繭中絲如細纑名曰白叠子國人取之織)
(以為布布甚軟白交市用焉)
曉行巴峽
際曉投巴峽餘春憶帝京晴江一女浣朝日衆雞鳴(雞唐)
(詩品彙作禽)水國舟中市山橋樹杪行(杪凌本作上)登高萬井出
眺迥二流明人作殊方語鶯為舊國聲(舊唐詩正音作故)頼諳
山水趣(諳文苑英華唐詩品彙皆作多)稍解别離情
巴峽(劉淵明蜀都賦註三峽巴東永安縣有高山相對相去可二十丈左右崖甚高人謂之峽江水)
(過其中)餘春(梁簡文帝晚春賦待餘春于北閣)樹杪(韻會杪木末也)殊方(漢書殊方)
(萬里悅德歸誼)
賦得清如玉壺冰(原註京兆府試時年十九字凌本文苑英華皆無賦得二)
藏冰玉壺裏冰水類方諸(文苑英華作玉壺何用好偏許素冰居)未共銷
丹日還同照綺䟽抱明中不隱含淨外疑虛氣似庭霜
積光言砌月餘(言毛氏試帖本作㴠)曉凌飛鵲鏡宵映聚螢書若
向夫君比淸心尚不如(文苑英華作若向貪夫比貞心定不餘又如字顧元緯本凌本)
(俱知)
淸如玉壺冰(鮑照白頭吟淸如玉壺冰)方諸(鄭康成周禮註鍳鏡屬取水者世謂之方)
(諸淮南子方諸見月則津而為水高誘註方諸隂燧大蛤也熟摩拭令熱月盛時以向月下則水生以銅)
(盤受之下水數滴)綺䟽(後漢書梁冀傳窗牖皆有綺疏靑𤨏章懷太子註綺疏謂鏤為綺文也)
飛鵲鏡(神異傳有夫婦相别破鏡人各執半以為信其妻與人通鏡化為鵲飛至夫前夫乃知之)
(後人因鑄鏡為鵲安背上吳均詩願為飛鵲鏡翩翩照離别)聚螢書(晉書車胤恭勤不倦博學)
(多通家貧不常得油夏月則練囊盛數十螢火以照書以夜繼日焉)
春日直門下省早朝(原註時為左補闕)
騎省直明光雞鳴謁建章遥聞侍中佩暗識令君香(君文)
(苑英華作公)玉漏隨銅史(隨文苑英華作催)天書拜夕郎(拜文苑英華作問)
旌旗映閶闔歌吹滿昭陽官舍梅初紫宫門柳欲黃願
將遲日意同與聖恩長
門下省(雍錄按六典宣政殿前有兩廡兩廡各自有門其東曰日華日華之東則門下省也以其)
(地居殿廡之左故又曰左省也凡兩省官繫銜以左者如左散騎左諫議給事中皆其屬也西廊有門曰)
(月華月華之西即中書省也凡繫銜為右者如右諫議右常侍中書舍人則其屬也故東西兩省皆有騎)
(省為其各分左右而常侍亦分左右也)騎省(謂散騎之省出潘岳秋興賦序唐時兩省皆有散騎)
(常侍故亦謂之騎省)侍中佩(宋書禮志侍中左右常侍皆佩水蒼玉古今註漢末喪亂玉佩之法)
(絶而不傳魏侍中王粲識古佩法始更制焉)令君香(藝文類聚襄陽記曰荀令君至人家坐處)
(三日香)銅史(陸倕新漏刻銘銅史司刻金徒抱箭李善註張衡漏水轉渾天儀制曰盖上又鑄金)
(銅仙人居左壺為胥徒居右壺皆以左手抱箭右手指刻以别天時早晩)夕郎(見十卷瑣䦝註中)
歌吹(梁徐俳妻劉氏詩况復昭陽近風傳歌吹聲)遲日(詩春日遲遲毛萇傳云遲遲舒緩也)
(孔穎達正義云遲遲者日長而暄之意故為舒緩計春秋漏刻多少正等而秋言凄凄春言遲遲者隂陽)
(之氣感人不同張衡西京賦云人在陽則舒在隂則慘然則人遇春暄則四體舒泰春覺晝景之稍長謂)
(日行遲緩故以遲遲言之及遇秋景四體褊燥不見日行急促惟覺寒氣襲人故以凄凄言之凄凄是凉)
(遲遲是暄二者觀文似同夲意實異也)
上張令公
珥筆趨丹陛垂璫上玉除步簷靑瑣闥方幰畫輪車市
閱千金字朝開五色書(開一作聞)致君光帝典薦士滿公車
伏奏回金駕横經重石渠從兹罷角抵希復幸儲胥(希顧)
(元緯本凌本俱作且誤)天綂知堯後王章笑魯初匃奴遥俯伏漢
相儼簪裾賈生非不遇汲黯自堪疎學易思求我言詩
或起予嘗從大夫後何惜隷人餘
張令公(唐書元宗本紀開元十二年四月甲子張說為中書令二十一年五月戊子張九齡為中)
(書令此張令公應是九齡顧元緯以為張說誤矣)珥筆(曹植求通親親表安宅京窒執鞭珥筆李)
(善註珥筆載筆也潘岳詩優游省闥珥筆華軒吕向註珥執也)垂璫(鮑照詩垂璫散佩盈玉除)步
簷(上林賦步櫩周流師古註步櫩言其下可行步即令之步廊也左思魏都賦方步櫩而有踰李善註)
(步櫩長廊也)靑瑣闥(范彦龍詩攝官靑瑣闥遙望鳳凰池)方幰(紀少瑜詩日落庭光轉方)
(幰屢移隂)千金字(史記是時諸侯多辨士如荀卿之徒著書布天下吕不韋乃使其客人人著所)
(聞集論以為八覽六論十二紀二十餘萬言以為備天地萬物古今之事號曰呂氏春秋布咸陽市門懸)
(千金其上延諸侯遊士賓客有能增損一字者予千金)帝典(王儉禇淵碑文光我帝典緝彼民黎)
廻金駕(顔延年詩金駕映松山李善註金駕金輅也後漢書帝嘗輕與期門近出姚期頓首車前)
(曰臣聞古令之戒變生不意誠不願陛下微行數出帝為之回輿而還)石渠(漢書韋元成受詔與)
(太子太傅蕭望之及五經諸儒雜論同異于石渠閣)角抵(漢書武帝紀元封三年春作角抵戲文穎)
(註名此樂為角抵者兩兩相當角力角技藝射御故名角牴蓋雜樂技也元帝紀初元五年罷角抵貢禹)
(傳天子納善其忠乃下詔罷角抵諸戲刑法志春秋之後滅弱吞小並為戰國稍增講武之禮以為戲樂)
(用相夸視而秦更名角抵後漢書南匈奴傳祖會饗賜作樂角抵百戲章懷太子註角抵之戲則魚龍爵)
(馬之屬言兩兩相當亦角而為抵對卽今之鬭朋古之角抵也)儲胥(三輔黃圖武帝作迎風館于甘)
(泉山後加露寒儲胥二館皆在雲陽甘泉中)天綂(漢書漢承堯運德祚已盛斷蛇著符旗幟上赤)
(協于火德自然之應得天綂矣孟康曰十一月天綂物萌色赤故云得天統矣臣瓚曰漢承堯緒為火德)
(秦承周後以火代木得天之綂緒故曰得天綂漢初因秦正至太初元年始用夏正不用十一月為正也)
王章(左傳晉侯請隧弗許曰王章也)魯初(檀弓夫魯有初鄭康成註初謂故事)匃奴(漢書)
(單于來朝引見白虎殿丞相王商坐未央廷中單于前拜謁商商起離席與言單于仰視商貎大畏之遷)
(延却退天子聞而嘆曰此眞漢相矣)賈生(漢書劉向稱賈誼言三代與秦治亂之意其論甚美通達)
(國體雖古之伊管未能遠過也使時見用功化必盛為庸臣所害甚可悼痛追觀孝文元默躬行以移風)
(俗誼之所陳略施行矣及欲改定制度以漢為土德色尚黃數用五及欲試屬國施五餌三表以係單于)
(其術固已疏矣誼亦天年早終雖不至公卿未為不遇也)汲黯(史記汲黯為中大夫以數切諫不得)
(久留内)求我(見周易蒙卦)隷人(左傳隷人牧圍)
哭褚司馬
妄識皆心累浮生定死媒誰言老龍吉未免伯牛災故
有求仙藥仍餘遁俗杯山川秋樹苦窗戸夜泉哀尚憶
靑騾去寧知白馬來漢臣修史記莫蔽褚生才
老龍吉(莊子妸荷甘與神農同學于老龍吉神農隱几闔戸畫暝妸荷甘日中奓戶而入曰老龍)
(死矣神農隱几擁杖而起嚗然投杖而笑曰天知予僻陋慢訑故棄予而死亡矣夫子無所發予之狂言)
(而死矣夫)伯牛災(史記伯牛有惡疾孔子往問之)靑騾(魯女生别傳李少君死後百餘日人)
(見其在河東蒲坂乘靑騾帝聞之發棺無所見)白馬(後漢書范式少游太學為諸生與汝南張劭為)
(友劭字元伯二人並告歸鄉里式仕為郡功曹忽夢見元伯元冕垂纓屣履而呼曰巨卿吾以某日死當)
(以爾時葬永歸黃泉子未我忘豈能相及式怳然覺寤悲歎泣下便服朋友之服投其葬日馳往赴之式)
(未及到而喪已發引旣至壙將窆而柩下肯進其母撫之曰元伯豈有望邪遂停柩移時乃見有素車白)
(馬號哭而來其母望之曰是必范巨卿也巨卿旣至叩喪言曰行矣元伯死生路異永從此辭會葬者千)
(人咸為揮涕式因執紼而引柩於是乃前)褚生(史記索隠張晏曰褚先生潁川人仕元成間韋陵云)
(禇顗家傳褚少孫梁相褚大弟之孫宣帝時為博士寓居沛事大儒王式故號先生續太史公書)
過沈居士山居哭之
楊朱來此哭桑扈返于眞獨自成千古依然舊四隣閑
簷暄鳥雀故榻滿埃塵曙月孤鶯囀空山五柳春野花
愁對客泉水咽迎人善卷明時隱黔婁在日貧逝川嗟
爾命邱井嘆吾身前後徒言隔相悲詎幾晨(幾凌本唐詩品彙俱)
(作歲)
楊朱(列子隨梧之死楊朱撫其尸而哭)桑扈(莊子子桑戸孟子反子琴張三人相與友莫然)
(有間而子桑戶死未葬孔子聞之使子貢往待事焉或編曲或鼓瑟相和而歌曰嗟來桑戸乎嗟來桑戶)
(乎而已反其眞而我猶為人猗)善卷(高士傳善卷者古之賢人也堯聞得道乃北面師之及堯受終)
(之後舜又以天下讓卷卷曰予立于宇宙之中冬衣皮毛夏衣絺葛春耕種形足以勞動秋收歛身足以)
(休息日出而作日入而息逍遥于天地之間而心意自得吾何以天下為哉悲夫子之不知余也遂不受)
(去入深山莫知其終)黔婁(列女傳魯黔婁先生死曾子與門人往弔之哭之曰嗟乎先生之終也何)
(以為謚其妻曰以康為謚曾子曰先生在時食不充口衣不蓋形死則手足不歛旁無酒肉生不得其美)
(死不得其榮何樂于此而謚為康乎其妻曰昔先生君嘗欲授之以政以為相國而辭不為是有餘貴也)
(君嘗賜之粟三十鍾先生辭而不受是有餘富也彼先生者甘天下之淡味安天下之卑位不戚戚于貧)
(賤不忻忻于富貴求仁而得仁求義而得義其謚為康不亦宜乎)逝川(鮑照詩東海并逝川西山)
(導落暉王儉褚淵碑文感逝川之無舍哀淸暉之渺默)邱井(維摩詰經是身如邱井為老所逼鳩)
(摩羅什曰邱井邱墟枯井也)
哭祖六自虛(原註時年十八)
否極當聞泰嗟君獨不然憫凶纔稚齒(齒凌本作子誤)羸疾至
中年餘力文章秀生知禮樂全翰留天帳覽詞入帝宫
傳國訝終軍少人知賈誼賢公卿盡虛左朋識共推先
不恨依窮轍終期濟巨川才雄望羔雁壽促背貂蟬福
善聞前錄殱良昧上元何辜鎩鸞翮何事與龍泉(文苑英華)
(作底事碎龍泉又與字一作失一作劚)鵩起長沙賦麟終曲阜編域中君
道廣海内我情偏乍失疑猶見(見文苑英華作在)沉思悟絶緣
生前不忍别死後向誰宣為此情難盡彌令憶更纏本
家清渭曲歸葬舊塋邊永去長安道徒聞京兆阡(聞文苑英)
(華作開)旌車出郊甸鄉國隱雲天(天凌本作間)定作無期别寧
同舊日旋(舊凌本作昔)候門家屬苦(屬凌本作族)行路國人憐送
客哀終進(終一作難)征途泥復前(泥文苑英華顧可久本俱作哭)贈言為挽
曲奠席是離筵念昔同擕手風期不暫捐南山俱隱逸
東洛類神仙未省音容間那堪生死遷花時金谷飲月
夜竹林眠滿地傳都賦傾朝看藥船羣公咸屬目(公一作英)
微物敢齊肩謬合同人旨而將玉樹連不期先掛劍長
恐後施鞭為善吾無矣知音子絶焉琴聲縱不沒終亦
斷悲絃(斷一作繼)
否泰(抱朴子寒暑代謝否終則泰)閔凶(左傳寡君少遭閔凶杜預註閔憂也)稚齒(後漢)
(書郎顗傳子竒稚齒化阿有聲王融曲水詩序耆年闕市井之遊稚齒豐車馬之好)羸疾(晉書陶潛)
(傳躬畊自資遂抱羸疾)天帳(書斷梁鵠字孟皇安定烏氏人少好書受法于師宜官以善八分書)
(知名舉孝廉為郎靈帝重之亦在鴻都門下遷幽州刺史魏武甚愛其書常懸帳中又以釘壁以為勝宜)
(官也)終軍(漢書終軍字子雲濟南人也少好學以辯博能屬文聞于郡中年十八選為博士弟子至)
(府受遣太守聞其有異才召見軍甚竒之)賈誼(漢書賈誼洛陽人也年十八以能誦詩書屬文稱于)
(郡中)虛左(見六卷夷門註中)窮轍(晉書阮籍時率意獨駕不由徑路車迹所窮輒慟哭而返)
巨川(尚書若濟巨川用汝作舟楫)羔雁(說苑卿以羔為贄羔者羊也羊羣而不黨故卿以為)
(贄大夫以雁為贄雁者行列有長幼之禮故大夫以為贄後漢書陳紀傳每宰府辟召常同時旌命羔雁)
(成羣)福善(尚書湯誥天道福善禍滛)殲良(詩殱我良人孔紹安詩與善成空說殲良信在兹)
上元(揚雄甘泉賦將郊上元李善註上元天也)鎩鸞翮(顔延年詩鸞翮有時鍛李善註許慎)
(曰鍛殘羽也)龍泉(見十六卷龍躍平津註)鵩賦(漢書賈誼為長沙王太傳三年有鵩飛入)
(誼舍止于坐隅鵩似鴞不祥鳥也誼既謫居長沙長沙卑濕誼自傷悼以為壽不得長乃為賦以自廣)
麟終(春秋元命苞孔子曰丘作春秋始于元終于麟王道成也范寗榖梁集解春秋之文廣大悉備)
(義始于隱公道終于獲麟)曲阜(史記封周公旦于少昊之墟曰阜是為魯公應劭曰曲阜在魯城中)
(委曲長七八里)京兆阡(漢書武帝時京兆尹曹氏葬茂陵民謂其道為京兆阡)郊甸(潘岳)
(詩登城望郊甸)風期(庾信詩風期幸共存)神仙(後漢書郭林宗遊于洛陽始見河南尹李膺膺)
(大竒之遂相友善于是名振京師後歸鄉里衣冠諸儒送至河上車數千兩林宗唯與李膺同舟而濟衆)
(賓望之以為神仙焉)金谷(石崇金谷詩敘曰余以元康六年從太僕卿出為使持節監青徐諸軍事)
(征虜將軍有别廬在河南縣界金谷澗中或高或下有清泉茂林衆果竹柏藥草之屬莫不畢備又有水)
(碓魚池土窟其為娛目歡心之物備矣時征西大將軍祭酒王詡當還長安余與衆賢共送往澗中晝夜)
(遊宴屢遷其坐或登高臨下或列坐水濱時琴瑟笙筑合載車中道路並作及住令與鼔吹逓奏遂各賦)
(詩以叙中懷或不能者罰酒三斗)竹林(魏氏春秋稽康寓居河内之山陽縣與之遊者未嘗見其)
(喜慍之色與陳留阮籍河内山濤河南向秀籍兄子咸瑯琊王戎沛人劉伶相與友善遊于竹林號為七)
(賢)都賦(世說庾仲初作揚都賦成以呈庾亮亮以親族之懷大為其名價云可三二京四三都于)
(是人人競寫都下紙為之貴)藥船(晉書夏統傳會三月上已洛中王公以下並至浮橋士女駢填)
(車服燭路綂時在船中曝所市藥諸貴人車乘來者如雲綂並不之顧)同人(見周易同人卦)玉
樹(世說魏明帝使后弟毛曾與夏侯元共坐時人謂蒹葭倚玉樹)掛劍(史記季札之初使北過徐)
(君徐君好季扎劍口勿敢言季札心知之為使上國未獻還至徐徐君已死于是乃解其寶劍繫之徐君)
(冡樹而去從者曰徐君已死尚誰與乎季子曰不然始吾已心許之豈以死倍吾心哉)為善(左傳)
(子産聞子皮卒哭且曰吾已無為為善矣惟夫子知我)知音(楚辭章句鍾子期死伯牙破琴絶絃)
(不更復鼔以世無知音也)
王右丞集箋註卷十二
