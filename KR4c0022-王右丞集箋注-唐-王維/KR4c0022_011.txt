王右丞集箋注卷十一
仁和趙殿成撰
近體詩二十七首
奉和聖製慶玄元皇帝玉像之作應制
明君夢帝先(先文苑英華作見)寶命上齊天秦后徒聞樂周王
恥卜年玉京移大像金籙會羣仙承露調天供臨空敞
御筵斗迴迎壽酒山近起爐烟願奉無為化齋心學自然
玄元皇帝(杜氏通典大唐乾封元年號老君為太上玄元皇帝)玉像(劉昫唐書初太)
(清宫成命工人于太白山採白石為玄元聖容又採白石為玄宗聖容侍立于玄元之右皆依王者衮冕)
(之服綵繪珠玉為之錄異記天寶中玄宗皇帝立玄元廟于長安大寧里臨淄舊邸欲塑玄元像夢神人)
(曰太白北谷中有玉石可取而琢之紫氣見處是也翌日命使入谷求之山下人云旬日來常有紫氣連)
(日不散果于其下掘獲玉石琢為玄元像高二丈許又為二真人二侍童及李林甫陳希烈之形高六尺)
(以來雍錄華清宫老君殿朝元閣之南玉石為老君像制作精絶)夢帝(通鑑開元二十九年上夢)
(玄元皇帝告云吾有像在京城西南百餘里汝遣人求之吾當與汝興慶宫相見上遣使求得之于盩厔)
(樓觀山間夏閏四月迎置興慶宫五月命畫玄元真容分置諸州開元觀)秦后(張衡西京賦昔者大)
(帝悦秦穆公而覲之饗以鈞天廣樂李善註虞喜志林曰喭曰天帝醉秦暴金誤隕石墜謂秦穆公夢天)
(帝奏鈞天樂已有此喭成按史記趙世家與百神遊于鈞天廣樂九奏萬舞不類三代之樂乃趙簡子事)
(其引秦穆公但云我之帝所甚樂云云不言聞樂也西京賦當另有所據今無考矣)卜年(左傳成王)
(定鼎于郟鄏卜世三十卜年七百天所命也)金籙(隋書道經者云其潔齋之法有黃籙玉籙金籙)
(塗炭等齋唐六典齋有七名其一曰金籙大齋調和隂陽消災伏害為帝王國王延祚求福)無為
(史記李耳無為自化清淨自正老子故聖人云我無為而民自化)齋心(列子黃帝退而閒居大庭)
(之館齋心服形)自然(老子人法地地法天天法道道法自然)
奉和聖製與太子諸王三月三日龍池春禊應制
(應制文苑英華作之作)
故事修春禊新宫展豫游明君移鳳輦太子出龍樓賦
掩陳王作杯如洛水流金人來捧劍畫鷁去廻舟(去顧元緯)
(本凌本俱作出)苑樹浮宫闕天池照冕旒宸章在雲漢(漢顧元緯本凌)
(本俱作表)垂象滿皇州
春禊(廣韻禊祓除不祥也晉書禮志漢儀季春上已官及百姓皆禊于東流水上洗濯祓除去宿垢)
(而自魏以後但用三日不以上已也徐廣史記三月上已臨水祓除謂之禊江總詩上巳餘春禊)鳳
輦(唐會要舊制輦有七一曰大鳳輦二曰大芳輦三曰仙遊輦四曰小輕輦五曰芳亭輦六曰大玉輦)
(七曰小玉輦)陳王(魏志陳思王植字子建鄴銅爵臺新成太祖悉將諸子登臺使各為賦植援筆)
(立成可觀太祖甚異之)洛水(晉書束晳傳武帝嘗問摰虞三日曲水之義虞對曰漢章帝時平原)
(徐肇以三月初生三女至三日俱亡村人以為怪乃招携之水濱洗祓遂因水以泛觴其義起此帝曰必)
(如所談便非好亊晳進曰摰虞小生不足以知臣請言之昔周公成洛邑因流水以泛酒故逸詩云羽觴)
(隨波又秦昭王以三日置酒河曲見金人奉水心之劍曰令君制有西夏及覇諸侯因此立為曲水二漢)
(相緣皆為盛集)畫鷁(子虛賦浮文鷁張揖註鷁水鳥也畫其像于船首張正見詩波中畫鷁涌帆上)
(錦花飛)
奉和聖製上已于望春亭觀禊飲應制(應制文苑英華作之)
(作)
長樂青門外宜春小苑東樓開萬戶上(戶文苑英華作井)輦過
百花中畫鷁移仙妓(妓唐詩品彙作仗)金貂列上公清歌邀落
日妙舞向春風(妙文苑英華作妍)渭水明秦甸(甸文苑英華作殿)黃山
入漢宫君王來祓禊㶚滻亦朝宗(萬首唐人絶句樂府詩集摘首四句題作)
(浣沙女改輦過作人向)
望春亭(唐書地理志京兆府萬年縣有南望春宫臨滻水西岸有北望春宫宫東有廣運潭雍錄)
(南望春亭北望春亭在禁苑東南高原之上舊記多云望春宫其東正臨滻水也)金貂(隋書禮儀)
(志武冠今左右侍臣及諸將軍武官通服之侍中常侍則加金紫馬插以貂尾黃金為飾云江淹詩金貂)
(服元纓)上公(尚書庸建爾于上公晉書職官志太宰與太傅太保皆為上公唐六典三師訓導之)
(官也其名即周之三公漢哀平間始尊師傅之位在三公之上謂之上公)清歌妙舞(謝朓詩清)
(歌留上客妙舞送將歸)㶚滻(三輔黃圖㶚水出藍田谷西北入渭滻水亦出藍田谷北至覇陵入)
(覇)朝宗(禹貢江漢朝宗于海孔安國傳二水經此州而入海有似于朝百川以海為宗宗尊也孔)
(穎達正義云周禮大宗伯諸侯見天子之禮春見曰朝夏見曰宗鄭云朝猶朝也欲其來之早也宗尊也)
(欲其尊王也朝宗是人事之名水無性識非有此義以海水大而江漢小以小就大似諸侯歸于天子假)
(人事而言也詩沔彼流水朝宗于海鄭康成箋興者水流而入海小就大也喻諸侯朝天子亦猶是也諸)
(侯春見天子曰朝夏見曰宗孔穎達正義朝宗者本諸侯見天子之禮臣之朝君猶水之趨海故以水流)
(入海為朝宗也)
奉和聖製幸玉真公主山莊因題石壁十韻之作
應制(眞劉本顧可久本唐詩品彙俱作霄非)
碧落風烟外瑶臺道路賖如何連帝苑别自有仙家比
地迴鑾駕(比唐詩品彙作此一作匝俱非)緣溪轉翠華洞中開日月窗
裏發雲霞庭養冲天鶴溪流上漢查(流劉本唐詩品彙俱作留)種田
生白玉泥竈化丹砂谷静泉逾響山深日易斜御羹和
石髓香飯進胡麻大道今無外長生詎有涯還瞻九霄
上來往五雲車
玉眞公主(按唐書公主列傳玉眞公主睿宗女字持盈始封崇昌縣主太極元年為道士築觀)
(京師以方士史崇元為師俄進號上清玄都大洞三景師)山莊(古樓觀紫雲衍慶集玉眞公主與金)
(仙公主俱入道今樓觀南山之麓有玉眞公主祠堂存焉俗傳其地曰邸宫以為主家别館之遺址也然)
(碑誌湮沒圖經廢舛惟開元中戴璇樓觀碑有玉眞公主師心此地之語而王維儲光羲皆有玉眞公主)
(山莊山居之詩則玉眞祠堂為觀之别館審矣因盡錄唐人題詠刻之祠中元祐二年歲在丁夘七月望)
(日河東薛紹彭題)碧落(度人經道言昔于始靑天中碧落空歌註云東方第一天有碧霞遍滿是)
(云碧落)瑶臺(拾遺記崑崙山有瑶臺十二各廣千步皆五色玉為臺基)鑾駕(庾肩吾詩鑾駕)
(總朝遊)翠華(上林賦建翠華之旗李善註翠華以翠羽為葆也)冲天鶴(見九卷翀天註)
上漢查(博物志舊說云天河與海通近世有人居海渚者年年八月有浮槎去來不失期人有竒)
(志立飛閣于槎上多齎糧乘槎而去十餘日中猶觀日月星辰自後茫茫忽忽亦不覺晝夜去十餘月奄)
(至一處有城郭狀屋舍甚嚴遥望宫中多織婦見一丈夫牽牛渚次飲之牽牛人乃驚問曰何由至此此)
(人具說來意并問此是何處答曰君還至蜀郡訪嚴君平則知之竟不上岸因還如期後至蜀問君平曰)
(某年月日有客星犯牽牛宿記其年月正是此人到天河時也)種玉(搜神記楊公伯雍洛陽縣人也)
(性篤孝父母亡葬無終山遂家焉山高八十里上無水公汲水作義漿于阪頭行者皆飲之三年有一人)
(就飲以一斗石子與之使至高平好地有石處種之云玉當生其中陽公未娶又語云汝後當得好婦語)
(畢不見乃種其石數歲時時往視見玉子生石上人莫知也有徐氏者右北平著姓女甚有行時人求多)
(不許公乃試求徐氏徐氏笑以為狂因戲云得白璧一雙來當聽為婚公至所種玉田中得白璧五雙以)
(聘徐氏大驚遂以女妻公天子聞而異之拜為大夫乃于種玉處四角作大石柱各一丈中央一頃地名)
(曰玉田)石髓(晉書王烈嘗得石髓如飴即自服半餘半與嵇康皆凝而為石列仙傳卭疏者周封)
(史也煑石髓而服之謂之石鍾乳葛洪神仙傳神山五百年一開其中石髓出得而服之壽與天相畢)
無外(莊子至道無外謂之大一)九霄(沈約詩銳意三山上托慕九霄中張銑註九霄九天仙人)
(所居處也雲笈七籖九霄九天也)五雲車(庾信詩東明九芝蓋北屬五雲車)
奉和聖製登降聖觀與宰臣等同望應制(文苑英華本聖)
(作御應制作之作又顧元緯本凌本俱無等字)
鳳扆朝碧落龍圖耀金鏡維嶽降二臣戴天臨萬姓山
川八校滿井邑三農竟比屋皆可封誰家不相慶林疏
遠村出野曠寒山静帝城雲裏湥渭水天邊映喜氣含
風景(喜文苑英華作佳)頌聲溢歌詠端拱能任賢彌彰聖君聖
降聖觀(按唐驪山宫圖降聖觀在山城門之下虢國莊在其東飲鹿槽在其西通鑑天寶七載十)
(二月戊戌或言玄元皇帝降于朝元閣胡三省註玄宗于華清宫中起老君殿殿之北為朝元閣以或言)
(老君降于此改為降聖閣)鳳扆(孔安國尚書傳扆屏風畫為斧文置戶牖間謂之鳳扆者當是畫鳳)
(于扆上也)龍圖(張衡東京賦龍圖授羲龜書畀姒水經註黃帝東廵河過洛修壇沉璧受龍圖于河)
(龜書于洛赤文篆字)金鏡(劉孝標廣絶交論聖人握金鏡闡風烈李善註雒書曰秦失金鏡鄭元註)
(金鏡喻明道也)維嶽(詩大雅崧高維嶽峻極于天維嶽降神生甫及申)八校(漢書百官公卿)
(表中壘校尉屯騎校尉步兵校尉越騎校尉長水校尉胡騎校尉射聲校尉虎賁校尉凡八校尉皆武帝)
(初置)三農(周禮一曰三農生九穀鄭康成註鄭司農云三農平地山澤也玄謂三農原隰及平地)
比屋(陸賈新語堯舜之民可比屋而封)端拱(北史天子端拱羣司奉職)
奉和聖製御春明樓臨右相園亭賦樂賢詩應制
複道通長樂青門臨上路遙聞鳳吹喧闇識龍輿度(龍凌)
(本作金)褰旒明四目伏檻紆三顧小苑接侯家飛甍映宫
樹商山原上碧滻水林端素銀漢下天章瓊筵承湛露
將非富民寵(民文苑英華作人秉恕按唐人以太宗諱故以民為人右丞是作既云應制自當用)
(人字民字疑是後人所改)信以平戎故從來簡帝心詎得迴天步
春明樓(唐六典京城東面三門中曰春明北曰通化南曰延興)右相(唐書天寶元年改侍)
(中為左相中書令為右相)複道(史記叔孫通傳孝惠帝為東朝長樂宫及問往來數蹕煩人乃作複)
(道)上路(漢書枚乘傳游曲臺臨上路梁簡文帝詩垂隂滿上路)鳳吹(北山移文聞鳳吹于)
(洛浦邱遲詩馳道聞鳳吹吕延濟註鳳吹笙也笙體似鳳故也)龍輿(隋煬帝詩翠霞乘鳳輦碧霧翼)
(龍輿)明四目(尚書明四目達四聰孔安國傳廣視聽于四方使天下無壅塞也孔穎達正義云明)
(四方之目使為已遠視四方也達四方之聰使為已遠聽聞四方也)伏檻(楚辭坐堂伏檻臨曲池些)
(王逸註檻楯也)三顧(三國志諸葛亮傳先帝不以臣卑鄙猥自枉屈三顧臣于草廬之中)商山
(杜氏通典上洛郡上洛縣有商山亦名地胏山亦名楚山四皓所隱其地險阻王莽命明威侯王級曰繞)
(霤之固南當荆楚繞霤者言四面塞阨屈曲水回繞而霤即今七盤十二䋫王應麟地理通釋商山在商)
(州上洛縣南十四里商洛縣南一里)滻水(潘岳西征賦南有玄㶚素滻李善註玄素水色也雍錄滻)
(水源出藍田縣境之西暨稍北行至白鹿原西即趨大興城隋世自城外馬頭堰壅之向長樂坡入城西)
(至萬年長安兩縣凡邑里宫禁苑囿多以此水為用直至覇陵乃始合覇又至新豐縣乃始同覇入渭一)
(統志滻水在陜西西安府城東一十五里源出藍田縣合金谷水北流入㶚水)銀漢(白氏六帖天河)
(謂之天漢銀漢銀河河漢天津絳河明河)湛露(毛萇詩傳湛露天子燕諸侯也鄭康成箋燕謂與之)
(燕飲酒也諸侯朝覲會同天子與之燕所以示慈惠)富民(史記平津侯傳治國之道冨民為要冨民)
(之要在于節儉)平戎(左傳齊侯使管夷吾平戎于王使隰朋平戎于晉杜預註平和也)帝心
(後漢書耿秉傳每公卿會議常引秉上殿訪以邊事多簡帝心王儉褚淵碑文績簡帝心聲敷物聽)天
步(陸機詩粲粲光天步)
(或謂律詩無仄韻其仄韻者乃是對偶古詩耳成謂古律之分當以調以格不當以韻唐人試士類用律)
(詩今考張謂之落日山照曜豆盧榮之春風扇微和裴次元河儒亮之亞父碎玉斗郭邕之洛出書俱用)
(仄韻不居然可知乎孫月峰作排律辨體特出仄律一門盖有見于此矣)
奉和聖製暮春送朝集使歸郡應制
萬國仰宗周衣冠拜冕旒玉乘迎大客金節送諸侯祖
席傾三省褰帷向九州楊花飛上路槐色蔭通溝來預
鈞天樂歸分漢主憂宸章類河漢(一作宸章在雲漢)垂象滿中
州(中一作皇)
朝集使(唐六典凡天下朝集使皆令都督刺史及上佐更為之若邊要州都督刺史及諸州水旱)
(成分則他官代焉皆以十月二十五日至于京師十月一日戶部引見訖于尚書省與羣官禮見然後集)
(于考堂應考績之事元日陳其貢篚于殿庭唐書禮樂志設諸州朝集使位都督刺史三品以上位于文)
(武官三品之東西四品以下分方位于文武官當品之下)宗周(毛萇詩傳宗周鎬京也博物志周自)
(后稷至于文武皆都關中號為宗周輿地廣記京兆府本周室所居謂之宗周)玉乘(江淹恨賦喪金)
(輿及玉乘李善註玉乘玉輅也)大客(周禮大行人掌大賓之禮及大客之儀以親諸侯鄭康成註大)
(賓要服以内諸侯大客謂其孤卿)金節(周禮山國用虎節土國用人節澤國用龍節皆以金為之)
(鄭康成註諸侯使臣行頫聘則以金節授之以為行道之信也)三省(三省唐時以尚書省門下省中)
(書省為三省)褰帷(後漢書賈琮為冀州刺史舊典傳車驂駕垂赤帷裳迎于州界及琮之部升車)
(言曰刺史當遠視廣聽糾察美惡何有反垂帷裳以自掩塞乎乃命御者褰之百城聞風自然竦震)通
溝(左思魏都賦䟽通溝以濱路羅青槐以蔭塗)鈞天(史記趙簡子疾五日不知人寤語大夫曰)
(我之帝所甚樂與百神遊于鈞天廣樂九奏萬舞不類三代之樂其聲動人心)樂(當作洛音對下憂字)
(與沈佺期稱觴獻壽樂鈞天同意)中州(列子從中州以東嵇康琴賦放肆大川濟乎中州李善註)
(中州猶中國也張銑註中州帝都也)
奉和聖製送不蒙都護兼鴻臚卿歸安西應制
上卿增命服都護揚歸旆雜虜盡朝周諸胡皆自鄶(鄶文)
(苑英華作會)鳴笳瀚海曲按節陽關外落日下河源寒山静
秋塞(静文苑英華作盡)萬方氛祲息六合乾坤大(大文苑英華作太)無
戰是天心天心同覆載
不蒙(不蒙蕃將之姓郭友培元謂當是夫蒙之訛劉昫唐書高仙芝傳有安西節度使夫蒙靈詧即)
(其人也)鴻臚卿(唐書百官志鴻臚寺卿一人從三品少卿二人從四品)命服(鄭康成毛)
(詩箋命服者命為將受王命之服也沈約安陸昭王碑文軍麾命服之序李善註命服爵命之服也)歸
旆(陸機詩引領望歸旆)雜虜(鮑照白馬篇雜虜入雲中成按雜虜朝周盖用王會解中四夷大會)
(之事見逸周書第九十五篇文多不載)自鄶(左傳自鄶以下無譏焉杜預註不復譏論之以其微)
(也成按右丞用其字者亦取諸胡微細如曹鄶小國不足置論之意)氛祲(晉書阮孚傳皇澤遐被賊)
(寇斂跡氛祲既澄日月自朗)六合(顔師古漢書註天地四方謂之六合)
三月三日曲江侍宴應制(文苑英華曲江下有樓字)
萬乘親齋祭千官喜豫游奉迎從上苑祓禊向中流草
樹連容衛山河對冕旒畫旗搖浦溆春服滿汀洲仙樂
龍媒下(樂顧元緯本凌本俱作籞)神臯鳳蹕留從今億萬歲天寶紀
春秋(紀顧元緯本凌本俱作治)
祓禊(孟康漢書註祓除也今三月上已祓禊也師古曰祓音廢禊音系韻語陽秋上巳日于流水上)
(洗濯祓除去宿垢故謂之祓禊禊者潔也)浦溆(楚辭入溆浦余儃佪兮吕延濟註溆亦浦類也謝靈)
(運詩映泫歸溆浦)汀洲(楚辭搴汀洲兮杜若文字集略汀水際也)籞(漢書宣帝紀池籞未御幸)
(者假與貧民蘇林曰折竹以繩綿連禁禦使人不得往來律名為籞應劭曰籞者禁苑也章懷太子後漢)
(書章帝紀註亦曰籞禁苑也音語)龍媒(漢書天馬來龍之媒應劭註言天馬者乃神龍之類今天)
(馬已來此龍必至之效也張正見詩紅塵揚翠轂赭汗染龍媒)神臯(張衡西京賦實惟地之奥區神)
(臯張銑註神者美言之澤畔曰臯沈約齊安樂昭王碑文禹穴神臯李周翰註臯地也其地肥沃故云神)
(臯任昉竟陵文宣王行狀神臯載穆李周翰註神臯良田也謂都畿之内也)蹕(顔師古漢書註漢儀)
(註曰皇帝輦動左右侍帷幄者稱警出殿則傳蹕止人清道也宋書禮志漢儀曰出稱警入稱蹕說者云)
(車駕出則應稱警入則應稱蹕也而今俱唱之史臣以為警者警戒也蹕者止行也今從乘輿而出者並)
(警戒以備非常也從外而入乘輿相干者蹕而止之也)天寶(此詩是天寶改元時所作)
奉和聖製十五夜燃燈繼以酺宴應制(文苑英華作奉和十)
(五夜燃燈繼以酺宴之作應制)
上路笙歌滿春城漏刻長(漏刻凌本作刻漏)遊人多晝日明月
讓燈光魚鑰通翔鳳龍輿出建章九衢陳廣樂百福透
名香(透一作迓)仙妓來金殿(仙一作神)都人繞玉堂定應偷妙舞
(定文苑英華作止妙一作豔)從此學新粧奉引迎三事司儀列萬方
(列文苑英華作立)願將天地壽同以獻君王
燃燈(菊坡叢話唐明皇在東都正月望夜移仗上陽宫設蠟炬連屬不絶結綵繒為燈樓高五十丈)
(垂以珠玉風動鏘鳴燈有龍鳳虎豹之狀士民縱樂初止三夜後又增十七十八兩夜當時惟王右丞奉)
(和聖製一詩括盡時事)酺宴(漢書酺五日服虔曰酺音蒲文穎曰音步漢律三人以上無故羣飲)
(酒罰金四兩今詔横賜得令會聚飲食五日也師古曰酺之為言布也王德布于天下而合聚飲食為酺)
(服音是也)漏刻(後漢書孔壺為漏浮箭為刻下漏數刻以考中星)魚鑰(芝田錄門鑰必以魚)
(者取其不暝目守夜之義梁簡文帝詩夕門掩魚鑰宵牀悲畫屏)翔鳳(初學記晉宫閣名曰總章)
(觀有翔鳳樓雍錄唐都畿内外宫殿有薰風就日翔鳳咸池臨照望仙鶴羽乘龍等殿凌烟翔鳳等閣)
九衢(楚辭天問靡蓱九衢王逸註九交道曰衢後人稱廣路曰九衢本此)百福(初學記洛陽宫)
(殿簿有百福殿唐六典兩儀殿之右曰宜秋門宜秋門之右曰百福門其内曰百福殿唐宫城圖百福殿)
(在太極殿内與千秋殿並)奉引(漢書郊祀志禮月之夕奉引復迷韋昭註奉引前導引車後漢書乘)
(輿大駕公卿奉引張衡東京賦奉引既畢先輅乃發薛綜註奉引謂引道者)司儀(周禮司儀掌九)
(儀之賓客擯相之禮以詔儀容辭令揖讓之節)
奉和聖製重陽節宰臣及羣臣上壽應制(應制文苑英華)
(作之作)
四海方無事三秋大有年百工逢此日(工顧元緯本凌本皆作生)萬
壽願齊天芍藥和金鼎茱萸插玳筵玉堂開右个天樂
動宫懸御柳疎秋影城鵶拂曙烟無窮菊花節長奉栢
梁篇
三秋(李善文選註秋有三月故曰三秋春秋元命苞曰陽氣數成于三故時别三月宋衷曰四時皆)
(象此類不唯秋也)大有年(穀梁傳五榖大熟為大有年)百工(百官也字見尚書)芍
藥(子虚賦勺藥之和具而後御之韋昭曰勺藥和齊醎酸美味也郭璞曰勺藥五味也師古曰勺藥藥)
(草名其根主和五臓又辟毒氣故合之于蘭桂五味以助諸食因呼五味之和為勺藥耳今人食馬肝馬)
(腸者猶合勺藥而煑之豈非古之遺法乎李善註服虔曰具美也或以勺藥調食也文穎曰五味之和也)
(晉灼曰南都賦曰歸雁嗚鵽香稻鮮魚以為勺藥酸甜滋味百種千名之說是也服氏之說以勺藥為藥)
(名或者因說今之煑馬肝猶加勺藥古之遺法晉氏之說以勺藥為調和之意枚乘七發曰勺藥之醬然)
(則和調之言于義為得爾雅翼勺藥根可以和五臟制食毒古者有勺藥之醬合之于蘭桂五味以助諸)
(食因呼五味之和為勺藥七發曰勺藥之醬子虛賦曰勺藥之和具而後御之南都賦曰歸雁鳴鵽香稻)
(鮮魚以為勺藥酸甜滋味百種千名是因致其滋味也故孔子曰不得其醬不食非以備味自愛之至矣)
(服虔文穎伏儼軰解勺藥稱具美也或以為勺藥調食或以為五味之和或以為以蘭桂調食雖各得彷)
(彿然未究名實之所起至韋昭又訓其讀勺丁削切藥旅酌切則并沒此物之名實矣西溪叢語溱洧詩)
(贈之以勺藥江淹别賦下有勺藥之詩子虚南都二賦言勺藥者乃以魚肉等物為醢食物也子建七發)
(張景陽七命勺藥云云五臣註勺音酌藥音略廣韻亦有二音子虚賦諸家皆誤以為溱洧之勺藥韓退)
(之偃城聯句詩云兩相鋪氍毹五鼎調勺藥又曰但擲顧笑金難祈却老藥二藥不同音也)金鼎
(鮑照詩金鼎玉七合神丹)茱萸(藝文類聚風土記曰九月九日律中無射而數九俗尚此日折茱萸)
(房以插頭言辟除惡氣而禦初寒)玳筵(劉楨瓜賦布象牙之席薰玳瑁之筵)右个(吕氏春秋)
(季秋之月天子居總章右个高誘註明堂中方外圜通達四出各有左右房謂之个猶隔也)宫縣
(周禮正樂縣之位王宫縣諸侯軒縣卿大夫判縣士特縣鄭康成註樂縣謂鐘磬之屬縣于筍簴者鄭司)
(農云宫縣四面縣軒縣去其一面判縣又去其一面特縣又去其一面四面象宫室四面有墻故謂之宫)
(縣賈誼新書天子之樂宫縣諸侯之樂軒縣)
三月三日勤政樓侍宴應制
綵仗連宵合瓊樓拂曙通年光三月裏宫殿百花中不
數秦王日誰將洛水同酒筵嫌落絮舞袖怯春風天保
無為德人歡不戰功仍臨九衢宴更達四門聰
勤政樓(劉昫唐書玄宗于興慶宫西南置樓西面題曰花萼相輝之樓南面題曰勤政務本之樓)
(長安志興慶宫之西南隅曰勤政務本樓樓南向開元八年造每歲千秋節酺飲樓前按舊唐書本紀天)
(寶四載春三月甲申宴羣臣于勤政樓又十四載春三月甲寅宴羣臣于勤政樓奏九部樂上賦詩效栢)
(梁體)四聰(見本卷明四目註下)
和陳監四郎秋雨中思從弟據
嫋嫋秋風動凄凄烟雨繁聲連鳷鵲觀色暗鳳凰原細
柳疎高閣輕槐落洞門九衢行欲斷萬井寂無喧忽有
愁霖唱更陳多露言平原思令弟康樂謝賢昆逸興方
三接衰顔強七奔相如今老病歸守茂陵園
嫋嫋(楚辭嫋嫋兮秋風王逸註嫋嫋秋風摽木貎)鳷鵲觀(上林賦過鳷鵲望露寒張揖註)
(鳷鵲觀武帝建元中作在雲陽甘泉宫外三輔黃圖甘泉苑建元中作石闕封巒鳷鵲觀于苑垣内)鳳
凰原(太平寰宇記雍州昭應縣有鳳凰原後漢延光二年鳳凰集新豐即此原也亦驪山之别麓一)
(統志鳳凰原在西安府臨潼縣東北一十里)愁霖唱(謝曕答靈運詩忽獲愁霖唱懷勞奏所誠)
(吕向註靈運寄愁霖詩于瞻故有此答)多露(國風豈不夙夜謂行多露)平原(晉書陸機傳成)
(都王穎以機參大將軍軍事表為平原内史又陸雲傳雲字士龍六歲能屬文性清正有才理少與兄機)
(齊名雖文章不及機而持論過之號曰二陸謝靈運詩末路値令弟)康樂(南史謝靈運傳靈運襲封)
(康樂公性豪侈車服鮮麗衣物多改舊形制世共宗之咸稱謝康樂也又謝惠連傳惠連年十歲能屬文)
(族兄靈運嘉賞之云每有篇章對惠連輒得佳語)三接(見周易晉卦)七奔(左傳吳始伐楚)
(伐巢伐徐子重奔命馬陵之會吳入州來子重自鄭奔命子重子反于是乎一歲七奔命)
和僕射晉公扈從温湯(原註時為右補闕)
天子幸新豐旌旗渭水東寒山天仗裏(寒一作遠裏一作外)温谷
幔城中奠玉羣仙座焚香太乙宫(焚文苑英華作薰)出游逢牧
馬罷獵有非熊(有一作見)上宰無為化明時太古同靈芝三
秀紫陳粟萬箱紅王禮尊儒教(王禮文苑英華作玉醴誤)天兵小戰
功謀猷歸哲匠詞賦屬文宗司諫方無闕陳詩且未工
長吟吉甫頌朝夕仰清風
僕射晉公(劉昫唐書開元二十五年七月庚申封李林甫為晉國公天寶元年八月壬辰吏部)
(尚書兼右相李林甫加尚書左僕射)温谷(潘岳西征賦南有湯井温谷李善註温谷即温泉也)幔
城(庾肩吾詩别筵開帳殿離舟捲幔城)羣仙(按長安志華清宫中有集靈臺朝元閣皆祀神之所)
牧馬(莊子黃帝將見大隗乎具茨之山方明為御昌㝢驂乘張若謵朋前馬昆閽滑稽後車至于襄)
(城之野七聖皆迷無所問塗適遇牧馬童子問塗焉曰若知具茨之山乎曰然若知大隗之所存乎曰然)
(黃帝曰異哉小童非徒知具茨之山又知大隗之所存請問為天下小童曰夫為天下者亦奚以異乎牧)
(馬者哉亦去其害馬者而已矣)非熊(搜神記吕望釣于渭陽文王出游獵占曰今日獵得一獸非龍)
(非螭非熊非羆合得帝王師果得太公于渭之陽與語大悦同車載而還)上宰(謝靈運詩上宰奉皇)
(靈侯伯咸宗長)陳粟(史記太倉之粟陳陳相因)萬箱(詩小雅乃求千斯倉乃求萬斯箱箱鄭康)
(成作車箱解)紅(漢書賈捐之傳太倉之粟紅腐而不可食左思吳都賦䚕海陵之倉則紅粟流衍吕)
(延濟註紅粟謂儲久而色赤)儒教(晉書宣帝紀博學洽聞伏膺儒教)天兵(揚雄長楊賦天)
(兵四臨幽都先加李善註天兵言兵威之盛如天也)哲匠(殷仲文詩哲匠感蕭辰李周翰註哲智也)
(匠謂善宰萬物者)文宗(後漢書崔駰傳贊崔為文宗世擅雕龍南史徐陵傳自陳創業文檄軍書)
(及受禪詔策皆陵所製為一代文宗)司諫(成按周禮司諫掌糾萬民之德而勸之朋友正其行而強)
(之道藝巡問而觀察之以時書其德行道藝辨其能而可任于國事者以攷鄉里之治以詔廢置以行赦)
(宥鄭康成註云諫猶正也以道正人行則非後世諫官之職盖借用也)陳詩(禮記命太史陳詩以)
(觀民風鄭康成註陳詩謂采其詩而視之)吉甫頌(詩大雅吉甫作誦穆如清風)
和宋中丞夏日遊福賢觀天長寺之作(原註即陳左相所施)
已相殷王國空餘尚父溪釣磯開月殿築道出雲梯積
水浮香象深山鳴白雞虛空陳妓樂(陳一作無)衣服製虹霓
墨點三千界(墨顧元緯本凌本俱作黑)丹飛六一泥桃源勿遽返再
訪恐君迷
陳左相(唐書宰相表天寶五載四月丁酉門下侍郎陳希烈同中書門下平章事六載二月甲辰)
(希烈為左丞相兼兵部尚書)殷王國(史記武丁夜夢得聖人名曰說以夢所見視羣臣百吏皆)
(非也于是乃使百工營求之野得說于傅險中是時說為胥靡築于傅險見于武丁武丁曰是也得而與)
(之語果聖人舉以為相殷國大治)尚父溪(劉向列仙傳呂尚西適周匿于南山釣于磻溪鄭康)
(成毛詩箋尚父呂望也尊稱焉)月殿(蕭子良詩月殿風轉層臺氣寒)築道(孔安國尚書傳傅氏)
(之巖在虞虢之界通道所經有澗水壊道常使胥靡刑人築護此道說賢而隱代胥靡築之以供食)雲
梯(謝靈運詩惜無同懷客共登青雲梯李善註郭璞游仙詩曰安事登雲梯張湛列子註云雲梯可以)
(凌虛劉良註仙者因雲而升故曰雲梯然考唐人詩句多以山磴為雲梯也)香象(湼槃經壽命品)
(云譬如香象為人所縛雖有良師不能禁制頓絶羈鎻自恣而去又現病品中列言諸象之力有凡象野)
(象二牙象四牙象雪山白象香象青象黃象赤象白象山象等名)白雞(續博物志陶隱居云學道)
(之人居山宜養白雞白犬可以辟邪)妓樂(法華經諸天妓樂百千萬種子虛空中一時俱作)墨
點(法華經佛告諸比邱乃往過去無量無邊不可思議阿僧祗劫爾時有佛名大通智勝如來彼佛滅)
(度已來甚大久遠譬如三千大千世界所有地種假使有人磨以為墨過于東方千國土乃下一點大如)
(微塵又過千國土復下一點如是展轉盡地種墨于汝等意云何是諸國土若筭師若筭師弟子能得邊)
(際知其數不不也世尊諸比邱是人所經國土若點不點盡抺為塵一塵一劫彼佛滅度已來復過是數)
(無量無邊百千萬億阿僧祗劫我以如來知見力故觀彼久遠猶若今日)六一泥(抱朴子第一之)
(丹名曰丹華當先作元黃用雄黃水礬石水一缽作汞戎鹽鹵醎礬石牡礪赤石脂滑石胡粉各數十斤)
(以六一泥封之火之三十六日成服之七日仙雲笈七籖作六一泥法礬石戎鹽滷醎礜石右四物分等)
(燒之二十日止復取左顧牡蠣赤石脂滑石凡七物分等視土釡大小令足以泥土釡合治萬杵訖置鐵)
(器中猛下火九日九夜藥正赤復治萬杵下細篩和以醇釅苦酒合如泥名曰六一泥取兩赤釡隨人作)
(多少定其釡大小以六一泥塗兩土釡表裏皆令厚三分日中曝之十日期令乾燥)
沈十四拾遺新竹生讀經處同諸公之作
閒居日清静脩竹自檀欒(自文苑英華作復)嫩節留餘籜新叢
出舊欄細枝風響亂疎影月光寒樂府裁龍笛漁家伐
釣竿何如道門裏青翠拂仙壇
檀欒(枚乘兔園賦脩竹檀欒夾池水謝朓詩檀欒映脩竹吕延濟註檀欒竹美貎)龍笛(虞世)
(南琵琶賦鳳簫輟吹龍笛韜吟)仙壇(永嘉記陽嶼有仙石山頂上有平石方十餘丈名仙壇壇陬輒)
(有一䈥竹凡有四竹葳蕤青翠風來動音自成宫商石上淨潔初無麤籜相傳云曾有却粒者于此羽化)
(故謂之仙石陰鏗詩夾池一叢竹青翠不驚寒湘川染别淚衡嶺拂仙壇)
贈東嶽焦鍊師
先生千歲餘(歲文苑英華作載)五岳遍曾居遥識齊侯鼎新過
王母廬不能師孔墨何事問長沮玉管時來鳳銅盤即
釣魚竦身空裏語明目夜中書自有還丹術(還丹一作丹砂)時
論太素初頻蒙露版詔時降軟輪車山静泉逾響松高
枝轉疎支頥問樵客(支文苑英華作搘)世上復何如
鍊師(唐六典道士修行有三號其一曰法師其二曰威儀師其三曰律師其德高思精謂之鍊師故)
(當時凡稱學道者皆曰鍊師云)五岳(說苑五岳太山東岳也霍山南岳也華山西岳也恒山北岳也)
(嵩山中岳也)齊侯鼎(史記李少君見上上有故銅器問少君少君曰此器齊桓公十年陳于栢)
(寢已而按其刻果齊桓公器一宫盡駭)王母廬(曹植詩驅風遊西海東過王母廬)銅盤
(後漢書左慈字元放少有神道嘗在司空曹操坐操從容顧衆賓曰今日高會珍羞略備所少吳松江鱸)
(魚耳元放于下坐應曰此可得也因求銅盤貯水以竹竿餌釣于盤中須臾引一鱸魚出操大拊掌笑會)
(者皆驚操曰一魚不周坐席可更得乎放乃更餌釣沉之須臾復引出皆長三尺餘生鮮可愛操使目前)
(鱠之周浹會者)竦身(淮南子若士舉臂而竦身遂入雲中葛洪神仙傳班孟者不知何許人能飛行)
(終日又能坐空虛之中與人言語)明目(抱朴子或問明目之道抱朴子曰能引三焦之昇景召大)
(火于南離洗之以明日熨之以陽光及燒丙丁洞視符以酒和洗之古人曾以夜書也)還丹(抱朴)
(子若取九轉之丹内神鼎中夏至之後爆之鼎熱翕然煇煌俱起神光五色即化為還丹取而服之一刀)
(圭即白日昇天)太素(列子太素者質之始也白虎通先有太初後有太始形兆既成名曰太素混沌)
(相連視之不見聽之不聞然後剖判)軟輪車(後漢書明帝紀尊事三老兄事五更安車輭輪供綏)
(執授章懷太子註安車坐乘之車輭輪以蒲裹輪蔡邕獨斷使者安車輭輪送迎而至其家)
贈焦道士
海上遊三島(島凌本作岳)淮南預八公(預文苑英華作遇)坐知千里
外跳向一壺中縮地朝珠闕行天使玉童飲人聊割酒
送客乍分風天老能行氣吾師不養空謝君徒雀躍無
可問鴻濛
八公(水經註淮南王劉安是漢高帝之孫厲王長子也折節下士篤好儒學養方術之徒數十人皆)
(為俊異焉多神仙秘法鴻寶之道忽有八公皆鬚眉皓素詣門希見門者曰吾王好長生今先生無住衰)
(之術未敢相聞八公咸變成童王甚敬之八士並能鍊金化丹出入無間乃與安登山埋金于地白日昇)
(天)坐知(抱朴子服黃丹一刀圭即便長生不老矣及坐見千里之外吉凶皆知如在目前也又云)
(用明鏡九寸以上自照有所思存七日七夕則見神仙或男或女或老或少一示之後心中自知千里之)
(外方來之事也)一壺(葛洪神仙傳壺公者不知其姓名時汝南有費長房者為世掾忽見公從遠方)
(來入市賣藥人莫識之賣藥口不二價治病皆愈常懸一空壺于屋上日入之後公跳入壺中人莫能見)
(惟長房樓上見之知非常人也長房乃日日自掃公座前地及供饌物公受而不辭公知長房篤信謂曰)
(至暮無人時更來長房如其言即往公語房曰見我跳入壺中時卿便可效我跳自當得入長房依言果)
(不覺巳入入後不復見壺惟見仙宫世界樓觀重門閣道宫左右侍者數十人公語房曰我仙人也昔處)
(天曹以公事不勤見責因謫人聞耳卿可教故得見我)縮地(葛洪神仙傳費長房有神術能縮地)
(脉千里存在目前宛然放之復舒如舊也)玉童(太上飛行九神玉經凡行玉清之道出則諸天侍軒)
(給玉童玉女各三千人行上清之道出則五宿侍衛給玉童玉女各一千五百人行太清之道出則五帝)
(侍衛給玉童玉女各八百人)割酒(葛洪神仙傳曹公召左慈乃為設酒慈曰今當遠曠乞分杯飲)
(酒曹公聞慈求分杯飲酒謂當使公先飲以餘與慈耳而慈拔道簮以畫杯酒中斷其間相去數寸即飲)
(半半與公)分風(葛洪神仙傳廬山廟有神能于帳中共外人語飲酒空中投杯人往乞福能使江湖)
(之中分風舉帆行各相逢水經註宫亭山廟甚神能分風劈流住舟遣使行旅之過必敬祀而後得去故)
(曹毗詠云分風為貳劈流為兩)天老(帝王世紀黃帝以風后配上台天老配中台五聖配下台)行
氣(抱朴子欲求神仙惟當得其至要至要者在于寶精行氣服一大藥便足亦不用多也又曰初學行)
(氣鼻中引氣而閉之隂以心數至一百二十乃以口微吐之及引之皆不欲令已耳聞其有出入之聲常)
(令入多出少以鴻毛著鼻口之上吐氣而鴻毛不動為候也漸自轉增其心數久可以至千至千則老者)
(更少日還一日矣夫行氣當以生氣之時勿以死氣之時也故曰仙人服六氣此之謂也)養空(賈誼)
(服賦養空而浮服虔註道家養空虛若浮舟也司馬貞註言體道之人但養空性而心若浮舟也北史徐)
(則傳先生履德養空宗元齊物)鴻濛(莊子雲將東遊過扶搖之枝而適遭鴻濛鴻濛方將拊脾雀躍)
(而遊雲將見之倘然止贄然立曰叟何人邪叟何為此鴻濛拊脾雀躍不輟對雲將曰遊雲將曰朕願有)
(問也鴻濛仰而視雲將曰吁雲將曰天氣不和地氣鬱結六氣不調四時不節今我願合六氣之精以育)
(羣生為之奈何鴻濛拊脾雀躍掉頭曰吾弗知吾弗知)
投道一師蘭若宿(一作宿道一上方院顧可久本作投福禪師蘭若宿)
一公棲太白高頂出雲烟(雲一作風)梵流諸壑遍(壑一作洞)花雨
一峰偏迹為無心隱名因立教傳鳥來還語法客去更
安禪晝涉松露盡(露一作路)暮投蘭若邊洞房隱深竹清夜
聞遥泉向是雲霞裏今成枕席前豈惟留暫宿服事將
窮年
道一(傳燈錄江西道一禪師漢州什邡人也姓馬氏容貌竒異牛行虎視引舌過鼻足下有二輪文)
(幼歲依資州唐和尚落髮受具于渝州圓律師唐開元中習禪定于衡嶽傳法院遇讓和尚同參九人惟)
(師密受心印)太白(水經註地理志曰縣有太一山古文以為終南杜預以為中南也亦曰太白山)
(在武功縣南去長安二百里不知其高幾何俗云武功太白去天三百杜彦達曰太白山南連武功山于)
(諸山最為秀傑冬夏積雪望之皓然太平寰宇記太白山在鳳翔府郿縣東南五十里一統志太白山在)
(西安府武功縣南九十里)鳥來(法苑珠林齊鄴東大覺寺沙門僧範姓李平鄉人也善解羣書時稱)
(府庫晚年出家經論諳委言行相輔祥徵屢降嘗有膠州刺史杜弼于鄴顯義寺請範冬講至華嚴六地)
(忽有一鴈飛下從浮圖東順行入堂正對高座伏地聽法講散徐出還順塔西乃爾翔逝又于此寺夏講)
(雀來在座西南伏聽終于九旬又曾處濟州亦有一鶚鳥飛來入聽講訖便去)洞房(上林賦巖窔洞)
(房李周翰註洞通也)
山中示弟等(二顧本凌本皆無等字)
山林吾喪我冠帶爾成人莫學嵇康懶且安原憲貧山
隂多北戸泉水在東隣緣合妄相有性空無所親安知
廣成子不是老夫身
吾喪我(莊子南郭子綦曰今者吾喪我汝知之乎)嵇康懶(嵇康絶交書性復疎懶筋駑肉)
(緩頭面常一月十五日不洗不大悶飬不能沐也)原憲貧(史記原憲亡在草澤中子貢相衞而)
(結駟連騎排藜藿入窮閻過謝原憲憲攝敝衣冠見子貢子貢恥之曰夫子豈病乎原憲曰吾聞之無財)
(者謂之貧學道而不能行者謂之病若憲貧也非病也)緣合(湼槃經是受皆從緣合而生大般若)
(經然一切法自性夲空無生無滅緣合謂生緣離謂滅實無生滅僧肇維摩詰經註身亦然耳衆緣所成)
(緣合則起緣散則離)性空(湼槃經觀一切法夲性皆空華嚴經法性夲空寂無取亦無見性空即是)
(佛不可得思量)廣成子(葛洪神仙傳廣成子者古之仙人也居崆峒之山石室之中黃帝聞而造)
(焉請問治身之要廣成子答曰至道之精杳杳冥冥無視無聽抱神以靜形將自正必靜必淸無勞爾形)
(無搖爾精乃可長生慎内閉外多知為敗我守其一以處其和故千二百歲而形未嘗衰得我道者上為)
(皇失吾道者下為土將去汝入無窮之門遊無極之野與日月參光與天地為常人其盡死而我獨存矣)
田家(文苑英華家字下多一作字)
舊榖行將盡良苗未可希(苖顧元緯本凌本俱作田)老年方愛粥(粥文)
(苑英華作竹誤)卒歲且無衣雀乳青苔井雞鳴白板扉柴車駕
羸㹀草屩牧豪豨(豪一作齊)多雨紅榴折(多一作夕)新秋綠芋肥
餉田桑下憩旁舍草中歸住處名愚谷何煩問是非(何煩)
(文苑英華作煩君)
卒歲(詩無衣無褐何以卒歲鄭康成箋卒終也)雀乳(傅休奕詩雀乳空井中)柴車(後漢)
(書趙壹獨柴車草屏章懷太子註韓詩外傳曰周子高對齊景公曰臣頼君之賜疏食惡肉可得而食駑)
(馬柴車可得而乘柴車弊惡之車也)羸㹀(世說負重致遠曾不若一羸㹀)草屩(漢書卜式既為)
(郎布衣草蹻而牧羊師古曰蹻即草鞋也南方謂之蹻字本作屩)豪豨(方言豬北燕朝鮮之間謂)
(之豭關東西或謂之彘或謂之豖南楚謂之豨)
過盧員外宅看飯僧共題(一本作過盧四員外宅看飯僧共題七韻)
三賢異七聖(聖顧元緯本凌本唐詩品彙俱作賢)青眼慕青蓮乞飯從香
積裁衣學水田上人飛錫杖檀越施金錢趺坐簷前日
焚香竹下烟寒空法雲地秋色淨居天身逐因緣法心
過次第禪不須愁日暮自有一燈然
三賢(仁王經三賢十聖住果報惟佛一人居淨土大藏一覽長者論如三乘中十住菩薩學生空觀)
(對治閳提不信障一行菩薩作法空觀修自利利他行對治聲聞自利障十回向菩薩作法空觀成起悲)
(願力垂形六道教化衆生對治獨覺自度障此三十心菩薩謂之三賢)七聖(釋氏以信行法行信)
(解見得身證時解脱不時解脱為七聖又仁王經復有十億七賢居士德行具足)青眼(晉書阮籍)
(能為青白眼見禮俗之士以白眼對之及嵇喜來弔籍作白眼喜不懌而退喜弟康聞之乃齎酒挾琴造)
(焉籍大悦乃見青眼)青蓮(大般若經世尊眼相脩廣譬如青蓮花葉甚可愛樂維摩詰經目淨脩廣)
(如青蓮僧肇註天竺有青蓮花其業脩而廣青白分明有大人目相故以為喻也)水田(釋氏要覽)
(僧祗律云佛住王舍城帝釋石窟前經行見稻田畦畔分明語阿難言過去諸佛衣相如是從今依此作)
(衣相增輝記云田畦貯水生長嘉苗以養形命法衣之田潤以四利之水增其三善之苗以養法身慧命)
(也)飛錫(孫綽遊天台山賦應真飛錫以設虛李周翰註應真得真道之人執錫杖而行于虛空故)
(云飛也)檀越(翻譯名義梵語陀那鉢底唐言施主今稱檀那訛陀為檀去鉢底留那也又稱檀越)
(者檀即施法也此人行施越貧窮海)金錢(法苑珠林賢愚經云波婆梨自竭所有為設大會一切都)
(集設會巳訖大施達嚫人得五百金錢)法雲地(華嚴經十地品如須彌盧山王純寶所成大威)
(德諸天咸住其中無有窮盡菩薩所住法雲地亦復如是如來力無畏不共法一切佛事咸在其中問答)
(宣說不可窮盡)淨居天(色界十八天之中淨居天為最無煩天無熱天善見天善現天色究竟天)
(此五天皆謂之淨居天謂雜欲淨身所居也第三果人于知界中九品習氣俱時滅盡即生此天不復欲)
(界受生故又謂之五不還天法苑珠林從廣果以上無煩無熱等五淨居天惟是那含羅漢之所住也縱)
(凡生彼天者要是進向那含身得四禪發于無漏起熏禪業或起一品乃至九品方乃得生凡夫無此熏)
(禪業故不得生也)因緣法(法華經大通智勝如來廣說十二因緣法無明緣行行緣識識緣名)
(色名色緣六入六入緣觸觸緣受受緣愛愛緣取取緣有有緣生生緣老死憂苦悲惱無明滅則行滅行)
(滅則識滅識滅則名色滅名色滅則六入滅六入滅則觸滅觸滅則受滅受滅則愛滅愛滅則取滅取滅)
(則有滅有滅則生滅生滅則老死憂悲苦惱滅維摩詰經以因緣法化衆生故我為辟支佛華嚴經一切)
(世間從緣生不離因緣見諸法)次第禪(華嚴經隨其次第入諸禪定湼槃經後分以三昧力得入)
(初禪漸漸次第入第四禪)
濟州過趙叟家宴(原註公左降濟州司倉參軍時作)
雖與人境接閉門成隱居道言莊叟事儒行魯人餘深
巷斜暉靜閒門高柳疎荷鋤修藥圃散帙曝農書上客
搖芳翰中厨饋野蔬夫君苐高飲景晏出林閭
道言(南史顧歡傳佛言華而引道言實而抑)莊叟(北史蕭大圜傳沽酪牧羊協潘生之志畜)
(雞種黍應莊叟之言)儒行(禮記哀公曰敢問儒行)散帙(謝靈運詩散帙問所知劉良註散帙)
(謂開書帙也說文帙書衣也)林閭(顔延年詩林閭時晏開李善註爾雅曰野外謂之林鄭元周禮)
(註云閭里門也)
青龍寺曇壁上人兄院集(并序)
吾兄大開蔭中明徹物外(明一本作朝外一本作獨俱非)以定力勝敵
以惠用解嚴深居僧坊傍俯人里高原陸地下暎芙蓉
之池竹林果園中秀菩提之樹八極氛霽(霽一本作氣非)萬彙
塵息太虛寥廓南山為之端倪皇州蒼茫渭水貫於天
地經行之後趺坐而閑升堂梵筵餌客香飯不起而游
覽不風而清凉得世界於蓮花記文章於貝葉時江寧
大兄持片石命維序之詩五韻坐上成
高處敞招提虛空詎有倪坐看南陌騎下聽秦城雞渺
渺孤烟起芊芊遠樹齊青山萬井外落日五陵西眼界
今無染心空安可迷
定力(瓔珞經所謂定力者立根上位菩薩摩訶薩攝意去想不懷狐疑是謂定力)解嚴(宋書)
(武帝紀公至彭城解嚴息甲勝敵解嚴皆以兵事為佛法借喻)僧坊(佛報思經造立僧坊供養僧衆)
高原陸地(維摩詰經高原陸地不生蓮花)竹林果園(班固西都賦竹林果園芳草甘)
(木)菩提樹(唐會要菩提樹一名婆羅樹葉似白楊西域記金剛坐上菩提樹者即畢鉢羅之樹)
(也昔佛在世高數百尺屢經殘伐猶高四五丈佛坐其下成等正覺因而謂之菩提樹焉莖幹黃白枝葉)
(青翠冬夏不凋光鮮無變每至如來湼槃之日葉皆凋落頃之如故)八極(淮南子八絃之外乃有八)
(極東北方曰方上之山曰蒼門東方曰東極之山曰開明之門東南方曰波母之山曰陽門南方曰南極)
(之山曰署門西南方曰編駒之山曰白門西方曰西極之山曰閭闔之門西北方曰不周之山曰幽都之)
(門北方曰北極之山曰寒門高誘註八極八方之極)太虛(孫綽遊天台山賦太虛寥廓而無閡李善)
(註太虛天也李周翰註大虛混氣也遼廓廣遠也)端倪(莊子反覆終始不知端倪)經行(法華)
(經經行林中勤求佛道釋氏要覽經行慈恩解云西域池濕疊磚為道于中往來如布之經故曰經行)
梵筵(沈約栖禪精舍銘往辭妙幄今承梵筵)世界蓮花(華嚴經爾時普賢菩薩告大衆)
(言諸佛子此十不可說佛刹微塵數香水海在華蔵莊嚴世界海中如天帝網分布而住此最中央香水)
(海名無邊妙華光以現一切菩薩形摩尼王幢為底出大蓮花名一切香摩尼王莊嚴有世界種而住其)
(上名普照十方熾然寶光明以一切莊嚴具為體有十不可說佛刹微塵數世界于中布列云云丈多不)
(備錄)江寧大兄(唐書王昌齡字少伯江寧人第進士補秘書郎又中宏詞遷汜水尉不護細行)
(貶龍標尉以世亂還鄉里為刺史閭邱曉所殺昌齡工詩緒密而思清時謂王江寧云)招提(釋氏)
(要覽招提增輝記梵云拓闘提奢唐言四方僧物但筆者訛拓為招去鬭奢留提故稱招提即今十方住)
(持寺院是也)芊芊(謝靈運詩遠樹曖阡阡李善註廣雅曰芊芊盛也阡與芊同)
同詠王昌齡
本來清淨所竹樹引幽隂(引顧元緯本作隱)簷外含山翠人
間出世心圓通無有象聖境不能侵真是吾兄法何
妨友弟深天香自然會靈異識鐘音
圓通(周聽無遺曰圓虛明離障曰通楞嚴經真信明了一切圓通)聖境(楞嚴經心存佛國聖)
(境冥現)天香(湼槃經後分一切諸天雨無數百千種種上妙天香天華徧滿三千大千世界庾信)
(詩天香下桂殿仙梵入伊笙)
同詠王縉
林中空寂舍階下終南山高臥一牀上(上二顧本俱作地)迴
看六合間浮雲幾處滅飛鳥何時還問義天人接無
心世界閒誰知大隱客兄弟自追攀(客一作者)
空寂舍(空寂舍字見維摩詰經詳二十卷空舍註中)大隱(王康琚詩小隠隱陵藪大隱隱)
(朝市)
同詠裴廸
靈境信為絶法堂出塵氛自然成高致向下看浮雲
逶迤峰岫列參差閭井分林端遠堞見風末疎鐘聞
吾師久禪寂在世超人羣
逶迤(此逶迤當依說文作邪去貌解)
王右丞集箋注卷十一
