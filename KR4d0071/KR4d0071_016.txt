范忠宣集卷十六宋范純仁撰
墓表
范大夫墓表
朝散大夫范君諱子儀字中存贈太師中書令兼尚書
令諱德隆之曾孫資政殿大學士禮部尚書贈開府儀
同三司祈國忠獻公諱雍之孫尚書兵部員外郎直史
館贈兵部尚書諱宗傑之第三子妣永安縣太君陳氏
故相鄭國文惠公之女也范氏其先太原人自忠獻公
在仁宗朝入陪樞衡出秉旄鉞有勲勞于王室太原之
范於是大顯子孫蕃昌世推以爲盛族君以忠獻公蔭
授秘書省校書郎公薨遺恩遷太常寺奉禮郎君年尚
幼請於祖母臧夫人曰不幸吾祖捐館忍復因此進官
耶願改奏他親夫人竒其言遂奏尚書從堂兄宗本屬
告命已出弗許辭衆知其志趣遠矣初命監鄧州商稅
有持金帛私出城者吏執之欲倍稅而縱之君察其物
非所宜有送州以治果皆巨盗監西京長泉稅兼採柴
務舊制役卒日有定課雖祁寒暑雨必如其數卒或買
薪輸官以是多凍餒爲盗民居患之君撫存區處積日
會數併輸皆樂事勸功不踰歲所增者千餘萬而卒尚
有餘閒得以爲生于今便之監杭州稅凡掌市征取之
若太寬而歲計入則倍歴知忻州秀容河南府伊闕二
縣簽書彰武軍節度判官丞相韓公宣撫陕西雅知其
才就舉通判州事塞下華戎錯居歲月浸久多冐耕者
經略使上聞委君提舉根括得二萬餘頃以增募弓箭
手步騎萬有六千邊兵益彊考課爲天下第一特除知
博州又易趙州皆以避親不赴乃知汾州又避親改耀
州還朝爲開封府司錄参軍大臣交章薦之改三司勾
當公事擢提舉京東西路常平倉河決澶濮水汎諸郡
歲荐饑民流散天子憂之詔委君賑濟東西兩路君多
爲方計所存活二十餘萬時諸郡方完城壘君請募饑
民給糧以役之計工十有九萬未幾而成公私賴焉初
朝旨賑濟及夏成而止君上言民遺棄幼稚尚數萬無
歸請賑至秋聽人得收養詔從之所活老幼者又數萬
就爲本路轉運判官君奉使不爲苛察務安全官吏法
令有未便於民者必以上聞率皆見從故所至以寬厚
稱丁永安太君憂服除授廣南西路轉運判官未行改
利州路君以職在廵察當勤恤民隱州縣多居山險君
不避䟦履之勞雖窮僻無不至以衝冐得疾元豐六年
十月六日終于官舍年五十有三累階朝散大夫勲上
護軍服五品娶周氏封壽昌縣君子二人長曰鎬太廟
齋郎次曰鐸女六人諸孤奉君之喪以七年二月三日
葬河南宣武村北邙山先塋之次既葬請余文以表其
墓余與君有葭莩之親知君之行爲詳故不得辭惟君
生於貴閥而不驕長於吏道而不矜仕優而志愈謙治
辦而力愈彊其居家也孝恭其事上也忠篤其涖官也
勤恪其治民也愷悌行已始終人無間言可謂士君子
矣君之昆弟六人皆以才行稱顯用於朝而君不幸未
中壽而没不克究其所有其命矣夫故書以表其墓
神道碑
太子太保宣簡田公神道碑銘
惟宣簡公既改葬於河南府壽安縣甘泉鄕之龕澗里
後十有六年其配永嘉夫人富氏命其子承奉郎旦以
公功行之狀易名之議誌壙之銘屬范某曰昔先文正
公當朝號知人而吾夫乃所薦進士及公輔政吾夫遂
居近侍而繼亦大用周旋歲久爲志同道合唯是墓隧
之碑至今無辭以刻敢以爲請某竊惟慶歷嘉祐之際
盛矣君明臣賢相與講圖治功而公以高文大策進預
國論出入要顯遂總機政某幼侍先君熟公之貌及長
又得公出處終始之大節爲最詳乃不敢辭惟公其先
京兆田氏後徙信都晉末契丹略地河朔以公皇祖太
傅北歸生皇考太師景德初契丹寇澶州以生口數百
屬太師哀之曰是皆何罪而使就死地夜悉縱去乃自
拔來歸朝廷官之至太子率府率以終始家開封而葬
陽翟遂爲開封人公太師長子也少有竒志慨然喜功
名讀書彊記博覧一經目終身不忘爲文章秉筆立成
瓌富雅健尤長於論事初舉進士賜同學究出身不就
再舉遂中甲科補江寧府觀察推官以母英國太夫人
李氏喪罷服闋調楚州團練推官就監轉般倉改秘書
省著作佐郎舉賢良方正對策第一遷太常丞通判江
寧府上書論時政甚切賜詔奬諭方且以諫官召會趙
元昊反西邊用兵夏文莊公韓忠獻公與先公經略陕
右言公材請以自佐乃爲經略判官直集賢院參都部
署司軍事時承平久將不知兵兵不知戰每出輙敗衂
人心危懼其後制宜防患卒能以計禦賊公禆益爲多
大將前設攻守二策又欲專用攻策悉數路兵出擊賊
已得請公力言其不可乃止又上備邊十四事多見施
用召還爲右正言判三司理欠憑由司權修起居注遂
知制誥判國子監西兵久不觧關陜大困韓忠獻公以
樞密副使出宣撫而公爲之副使還判三班院又詔公
視河北兵食而保州兵士殺通判嬰城作亂即以公為
龍圖閣直學士知成德軍真定府路安撫使公以兵至
城下賊懼開門自縛入誅首惡數十人遂定以功遷起
居舍人移秦鳳路兵馬都部署經略安撫使知秦州丁
太師憂是時邊帥遭親喪多爲詔奪公懇辭起復上又
遣中貴人手勅起公公不得已請歸葬陽翟然後還治
既葬託邊事求見上曰陛下以孝治天下今朝廷不爲
乏人而螻蟻之志不獲自盡臣死不瞑矣因泣數行下
上聞其言惻然又視公貌瘠甚不忍奪其志乃許終喪
服除加樞密直學士涇原路兵馬都部署經略安撫使
知渭州轉尚書禮部郎中俄遷右諫議大夫知益州充
益梓利蘷路兵馬鈐轄淯井夷人犯邊勢且與烏蠻合
公盛兵甲臨之因遣人招輯皆惶懼請命蜀經王均李
順之亂人易動先是許守將以便宜多專殺立威雖小
罪或幷徙其妻子出蜀以故老幼死道路丁壯逃而爲
盗者甚衆公至首詢問民間疾苦視貧弱不能自存者
振業之先教誨後刑罰果桀惡然後致之法蜀人安之
奏減三司市布增常平歲糴以備凶歉蜀大饑人無莩
亡論者以公治蜀大略有張忠定公之風治狀聞璽書
褒諭遷給事中召守御史中丞充理檢使未至復以舊
職權三司使加龍圖閣學士翰林學士遷禮部侍郎遂
正充使天下財賦自景德中嘗會計至是公始復鈎考
出入虛實之數盖歲入多於景德而所出亦倍公以謂
天子恭儉無妄費而有司用度乃如此其弊不革則殫
民匱國日益以甚顧非主計者所得專則爲皇祐會計
錄六篇上之并乞頒示二府冀人主知其故而與執政
圖之上覧之嘉歎未幾遂以爲樞密副使天子平日固
待公以有爲及是任事事無巨細悉以訪公公知無不
爲亦言無不從嘉祐三年六月除檢校太傅充樞密使
故事大臣進拜多以次遷公始超其列人皆知上屬任
意篤不久公且相矣是年十二月暴得疾不能興上聞
惋駭亟勅太醫診視中貴候問加損相望於道公辭求
去位章凡十五上猶賜告不許公意愈堅乃以爲尚書
左丞觀文殿學士翰林侍讀學士提舉景靈宮事公請
不已於是以太子太保致仕居數年疾遂篤以八年二
月乙酉薨於第享年五十九詔輟視朝贈太子太傅賻
卹甚厚公仁厚長者貌稱其心與人言諄諄欵密唯恐
失其意而其中有以自守嶷如也友愛諸弟人無間言
自爲小官未嘗私謁執政器宇恢然常以天下自任識
者知其必至公輔在諫職於小事未嘗言獨引大體啟
廸上心凡欲人主總攬威權分别賢不肖抑僥倖明賞
罰以救時弊當是時仁宗銳意太平數咨訪大臣以天
下事其所興爲公建明爲多與富文忠公少相友善夫
人即文忠公女弟也迨公爲樞密使而文忠公實爲上
相同時道行位冠百僚搢紳不以爲二公榮而相賀以
爲天下福也公既被疾下至閭巷咸戚嗟聽伺冀公復
起而公竟以疾薨矣悲夫公諱况字元鈞皇曾祖諱某
贈太保皇祖諱某贈太傅皇考諱某贈太師無子以弟
之子至安爲嗣卒又以至平爲後焉始公以嘉祐八年
四月葬許州陽翟三封鄕西吳里之先塋居久之夫人
夢公若平生以爲水不可居既而復夢云然即發壙公
柩果爲水欹夫人乃自護還洛而以熙寧七年五月改
竁焉嗚呼公之神靈其不昩如是亦異哉銘曰
田氏隂德由太師積脫人而死報不躬獲克生宣簡爲
時賢臣其賢維何於時有陳秉哲蹈仁有煜其文於皇
仁宗俊乂盈朝發策大庭公維董晁乃司邊畫荒穢以
薅乃理邦財公私以饒遂都廟堂謀謨樞極帝曰休哉
維吾夔稷文經武服無施不當帝疇公勞方倚爲相胡
以疾嬰而失民望士懷致君所難者時功多享厚讒毁
或随公遭聖明坦然設施不終大耄天實爲之新宮孔
安壽安之道刻碑墓隧來世之考
行狀
大中大夫充集英殿脩撰張公行狀曾祖誼皇
任中書舍人累贈左僕射曾祖母太君李氏祖
去華皇任尚書工部侍郎累贈司徒祖母郡君
王氏郡君王氏郡君高氏父師德皇任左諫議
大夫累贈太尉母郡君潘氏隴西郡太君李氏
本貫開封府襄邑縣錦繡鄕濯錦里
公諱景憲字正國太尉公第二子其先河朔人七代祖
達唐末爲亳州刺史遂家於襄邑至司徒公始爲洛陽
人公天聖四年以太尉公薨授守將作監主簿明道元
年遷太常寺太祝監西京商稅院局事脩舉吏不敢欺
遷大理評事衛尉寺丞康定初河東始籍民兵慎擇令
宰公以安撫使天章閣待制吳遵路秘閣校理石延年
薦擢知并州榆次縣榆次素號劇邑前令多以不職免
公至則大治改大理寺丞慶歷四年丞相杜正獻公參
政丁文簡公連章薦公超遷通判棣州改太子中舍以
本路職司避親就移通判齊州齊多盗賊而獄訟繁夥
公謂民廹於饑寒不能遠罪若一置於法則何所措其
手足由是原其情之輕者皆釋不問自此盜賊衰而獄
訟簡少公以辭學嘗預貢士之選而見遺於禮部遂不
復再舉後丞相程文簡公兩薦公乞召試出身公曰君
子進以道仕以義何必假此而後奮乎卒辭不就八年
改殿中丞知梁山軍梁山介於川陜民俗乖戾至有父
子異居而殺人以祭鬼者公以謂雖遠方亦當齊其風
教即峻加懲革未朞月而民不敢犯以祀明堂恩遷國
子博士賜五品服皇祐五年以尚書虞部員外郎知海
州州有富民丐子以養而爲兇人教其怨家訟之累歲
不決公親訊其事盡得誣枉之狀即流所教人於遠州
其連繫幾百人盡釋之莫不懽呼而去遷比部嘉祐初
仁宗患茶稅不均遣使諸路較定公被命湖北凡一年
悉按園戶虛實以定其稅所入不減舊而民無不均之
患四年使還權三司開坼司兼提點催驅公事未幾改
開封府判官天府浩穰自非通才敏識則不足以勝其
任公發姦摘伏洞見情僞老胥猾吏傍視惕息畏之猶
神明時豪宗大姓犯法者嘗請託於府僚有與故嘗往
還者亦隂爲之地公持之益堅而於法終不少撓自是
都下翕然稱之以爲一府之望開封捕盗賞法獲賊於
舊城者比新城爲厚時有殺人於新城外而捕者乃云
獲於舊城以覬厚賞辭已具公密訊其囚乃捕者日以
飲食恩意誘使殺人且邀於舊城而執之遂置捕者於
法有忌公者乃諷言路謂公侵擅尹權仁宗察公之直
而不聽遷駕部充淮南轉運副使山陽令鄭昉貪贓累
十萬監司以其親族多在顯要莫敢按公曰法當先於
貴權而於憑藉聲勢者有所不行則法尚可存哉乃窮
治其狀會英宗登極赦昉得以不死猶除籍流竄嶺南
自是貪吏震畏引去者數人淮南發運司常預借濱淮
廩米以充諸路上供之數雖有文具而不即償公以謂
諸路漕輓各有所職不容相侵即戒郡縣不復得借因
此銜怨搆飛語於三司務爲中傷公曰我職當爾豈可
詭隨以苟自安設三司不我察我何恤哉八年英宗即
位遷主客郎中又遷金部九年移京西轉運使丁母憂
公至性過人一夕號慟髭髮盡白終喪哀毁若不勝服
治平三年服除授京東轉運使今上即位恩遷司勲某
官王逵嘗累任監司以苛酷聞及致仕還鄉里而貪恣
不法爲鄉邑之害妄稱受朝廷密旨察郡縣過失以脅
持上下因取賄貨一路畏之莫敢與校公悉條其罪上
之遂羈徙宿州鄕邑莫不稱快所部郡守有以貪汙聞
者未至官先謁公公曰君昔在齊州已爲民患今又欲
爲兖州患耶其人懼即請老而歸未踰年移江南東路
因奏議漕輓之弊盖由主者皆三司冗吏本無廉隅與
舟人侵攘爲姦甚者沈其舟以滅跡宜代以命官且明
其賞罰之格則可以絶其弊朝廷行其議迄今爲便熙
寧二年移成都府轉運使過闕上嘉公才留爲三司戶
部副使未幾奉使北敵還復使西陲按視囉兀府寧二
城公受命即奏曰二城不可守臣固不待到而后知既
而行未半道而府寧果已失守及還朝更陳囉兀不可
守之狀且曰邊防本無事皆王人生事邀功罔惑朝聽
以至於罪非嚴行懲戒則疆場無由安静一日上謂公
曰河東凋瘵卿當出總漕事授集英殿脩撰河東都轉
運使仍賜金紫時朝廷方行民輸錢免役之法議法者
有希司農旨欲以傭直之外廣增其數以寬剩爲名者
公折之曰免役之法正欲惜民力可因以重歛乎况河
東地多山瘠民情儉嗇多取之則虐矣迨所議定總一
路歲費傭直之外纔取數萬緡以備凶歲朝廷從之暨
常平新法之行州縣多不曉法意而失於宣布司農奏
請下諸路監司覆按所部行之差謬者悉俾正之他路
或即加按劾羣吏訩訩唯公所部但改正而已未嘗有
所劾也議者欲以河東分爲兩路朝廷以問公公曰河
東之田肥磽不同郡縣財賦兩屬不能相通而用矣分
路爲不便朝廷從之時民力疲困倉廩虛匱公均其稅
賦乘歲豐爲儲積未逾年民力遂寬而兵食有羡逮公
之去雖窮邊小壘皆有數年之蓄六年改太常少卿七
年擢授右諫議大夫再任明年移高陽關路安撫使兼
馬步軍都總管知瀛州先是雄覇之間歲出金帛購諜
者以揣知虜情公下車未久諜者自雄踰莫而至公謂
幕府曰諜者遠來徒覬厚賞若不抑之殆且生事即醉
以酒夜遣親信吏載還雄州俾雄守以狀聞他日王人
錫冬服部將有被酒後至公召立庭下責之由是軍中
肅然有掌庾吏曹諫恃戚里不法累贓至死監司庇之
猶欲薦舉公悉按其罪無所顧避元豐二年召赴闕因
登對具奏熙寧以來歲多凶歉百姓積逋甚衆今歲一
小登州縣督促使償累歲之負道路流言以謂其害甚
於凶歲願少假以紓元元之急天子可其奏以付有司
因自乞便郡就差知河東陛辭日從容奏曰臣愚誤蒙
陛下拔擢猥備法從常愧緜力不能補報今犬馬齒衰
恐一旦捐溝壑不復再望清光區區之誠終欲竭盡臣
聞聖人以天下爲度其於四夷何所不容以陛下英武
宜無不服比來西南遠羌乃敢跳梁犯邊殆邊臣擾之
耳若進兵遠討則恐糧餉不繼坐困我師亦恐交相殺
傷干犯和氣將致饑疫之菑則邇人先受其弊矣上曰
卿言是也盖朝廷有不得已耳三城爲京輔要郡每郡
歲秋夏常以大河爲憂水官務省近費而不計遠功故
連年決溢以爲民害公至請增歲費又展北塘以當水
衝其害遂息俄以本路轉運使親嫌乞移他郡元豐三
年徙知同州坐失舉左遷朝議大夫知房州踰歲上惜
其才復大中大夫知兖州未赴感疾以是年十月十五
日考終於房陵之正寢享年六十有七公天資英特少
有大志方爲兒時從母夫人過外氏李文靖公家與羣
兒遊獨不好戱弄外家異之太尉公捐館公方十二歲
處喪已如成人母夫人嘗有疾公憂形於色寝食兼廢
躬治藥劑爲杵傷指亟以衣覆之懼貽母夫人之憂母
夫人李氏父太傅公有人倫之鍳嘗撫公背曰此兒風
骨秀異發言不妄必能大張氏之門相國王沂公亦以
太傅公言爲然及長侍奉母夫人竭力養志凡四十餘
年未嘗少有顔色之忤龍圖尹公師魯負天下重名愛
公之才兩以女配之公既游師魯門益好春秋學與朋
友論辨古今至忠義名節之際必慨然歎息常欲身行
之故歴官所至無不稱治雖有積弊素不振者於談笑
間决之莫不當理退食宴坐披翫圖史淡然視軒冕若
無足以動其心者又其自奉甚薄所得俸禄皆均施内
外親族故歴仕雖久而家無餘貲視兄弟之子情均已
子有少孤者必先已子而保任之家居有法度嘗戒諸
子曰汝曹立身行已當以孝悌忠信爲先苟不由禮義
而進雖富且貴亦吾所耻矣方其副三司也士論已爲
即當進用而公守道自信非公事未嘗及執政之門故
居三司最久而不遷凡出仕五十年歷敡三朝其所設
施皆可爲法然公性謙厚既不自矜異復不妄許可故
獨爲當世賢者所知杜祁公富韓公尤所信重及坐失
舉謫守房陵雖僻陋無醫藥怡然順適家人不見有憂
愠之色疾革召諸子屬以後事神色不亂先夫人追封
天水郡君今夫人封長樂郡君子五人長塾通直郎河
東轉運使勾當公事次量前定州唐縣主簿次益承務
郎權知鄆州壽張縣次重承務郎次直夏進士女六人
長適宣德郎簽書集慶軍節度判官廳公事石熙次適
前穎州團練推官李堅次適通直郎審官西院主簿李
士京次適承務郎韓宗質二女在室孫男三人孫女七
人將以元豐六年某月某日卜葬公於北邙之原以先
夫人天水郡君祔焉公之大節始終可紀以直道事君
方正率下傳家清白而信於朋友位雖居兩禁猶未足
以究其才今不幸已矣某勉從諸孤之請直叙所聞爲
公行狀託當世名公大人以爲之誌而垂不朽焉謹狀
范忠宣集卷十六
