范忠宣集卷一宋范純仁撰
古賦
秋風吹汝水賦(時作襄城宰汝州太守席上賦)
歲作噩之窮秋兮策羸驂而獨征嗟旅懷之羇憤兮感
時律之崢嶸遵汝流之縈紆兮背嵩峯之翠横號霜風
之憭慄兮肅天地而淒清獵葭葦于晩岸兮雜紅翠之
搖旌脱林實於沙際兮浮瑣碎之秀瑩激回流之平迥
兮蹙綃文之細輕涵夕照之演漾兮蕩澄潭之空明促
東逝之滔滔兮方感慨於余行縻王事以去留兮蹟未
安而遽更佩主人之眷勤兮服友生之意誠何會合之
難久兮特離憂之易并儻丘園之可服兮將就濯其塵
纓臻聖賢以相期兮惟道義之是營苟沒身以無愧兮
亦奚事於成名
喜雪賦
余謫守於山城兮唯土瘠而民窮加農事之鹵莽兮仰
雨暘之適中昧豐凶之迭有兮蓋天道猶張弓雖唐商
之盛兮亦難恃乎全功賴睿明之在上兮常十雨而五
風偶愆陽之微疹兮候甫涉乎季冬既四聰之旁達兮
復親覽乎奏封詔禱祠於羣望兮戒守牧以稠重邁成
湯之憂民兮軫淵衷而有忡宜小臣之承命兮增惕懼
而虔恭豈人子之失職兮煩慈父而尸饔走名山以展
祀兮忘崖巇而谷穹致帝命之丁寧兮爰震起乎蟄龍
矧聖人之先天兮固天心之所同降嘉雪於八紘兮與
和氣而並充唯駿德之昭格兮方有變乎時雍寧止瑞
于一朝兮穫麥黍之芃芃民既富而後教兮將神化之
日隆當刑清而訟息兮士得委蛇而自公嗟一人之餘
慶兮賚億兆以何豐
古詩
北遊寄崔象之
塵埃都門路羸馬復北首徘徊孤客心厭此行役久秋
雲結層隂風葉下高柳解鞍止孤館斜雨入戶牖愁懷
寫長川時運付杯酒回念宇宙間無一真我有功名聖
賢事世味俗自厚行心弗愧天安俟傳不朽偶為細故
牽還成浪犇走矧庇吾族繁折腰仰五斗營營百年内
此累難遽否田廬儻其完尚可歸老醜人事固莫定此
志誠不苟誦言成短章聊以告吾友
寄謝師直
去夏謁君時踏雨溵川路癯然泣相弔心苦别亦遽窮
愁但急急崢嶸歲還暮羇旅念友朋天寒感霜露孤懷
雜離憂紛亂疇可訴計我之官期迨君祥琴御邑館臨
通途車馬當迎遻言笑釋所願此喜良可預欲致情抱
勤音書豈能叙
陳東父示及新文
世德鍾良士爽氣横清秋公才輔經術文價伏時流近
從計廷召暫為梁苑遊京都利名地趨謁先公侯高情
遠俗尚壯麗資冥摉清尊破旅顔黃菊迎歸舟佳藻盈
大軸遺我蠲窮愁正聲和羣心明珠炫雙眸詞高不可
繼惠重終可酬愧君樂善懷行義愚當修
休心亭
吾友明知士結廬汝水邊名亭號休心休心師昔賢將
期一寸誠悠久如青天我聞人最靈至性初純全吉凶
以情變善惡緣習遷湍水決其防放蕩無由還所以古
聖師三絶窮韋編曾子善守約孟軻養浩然皆能保誠
明千載光華傳夫君真其徒墳史尤精硏恬然安粹靈
外慮何由牽進退固有道用舍豈必專丘疾不俟禱顔
樂無窮年寧同避俗者身迹空拘攣
累約舍弟純禮以職事未至
落葉猶同飛寒鳥猶竝枝我汝獨何負不得長相隨偶
為細累拘跬步成天涯後日更遠適會合信難期尚願
家國寧且作千日離悠悠百年間幾别顔即衰從宦非
我志功名徒自欺誰言干寸禄坐使手足違逐末背本
心得一萬已遺我汝粗有識此事良同悲安得長洲田
清水稻百畦將汝入故廬親戚坐成圍幼弟就文史長
兄近砭毉孝謹奉諸宗祭祀潔四時此外逐風月對酌
白酒巵畢世為善人不負生育慈斯志儻未遂終為路
人嗤
會師宰
憶昨相逢際風喧洛城春芳菲供愁眼衣袂偕京塵艱
難各之適會合寧逡廵君歸來何時我約赴無因(嘗許往謁)
(師厚)自此還相望渴臆生埃氛晚歲留故丘山村寂無隣
落日送樵牧蒼烟起荆榛季弟自城至開顔慰天倫遽
言長者車相過止來晨兹遇出意表俟迎屢冠巾寒途
馬歴歴幽扉犬狺狺野夫競走報似能喜佳賓空堂揖
顔色和氣相氤氲開尊共燈燭笑語何諄諄朝遊禹門
寺暮歴清伊濱危龕儼金像遠波舒翠鱗石樓最清絶
就宿同裯茵灘聲夜逾急天然謝韶鈞閒淡盡物理至
樂還天真人生足羈束此會尤難頻所期道義心白首
長相親
久雨
季夏德陽盛炎赫恢洪鑪俄然積陰來直掩造化樞蒸
雲滿乾坤澍雨傾江湖晝夜不停灑動植寧得蘇深虞
墊地軸遂恐沈日車火官弛權綱朱鳥憂沾濡薰風阜
民物反逢怒飈驅川盈浩無津龍卧埋深淤晦霧擁城
門驚瀾起康衢雖經禹力勤尚畏赤子魚叢蘭委泥滓
祥木掩蒿蕪罅漏生廣廈浸淫矧吾廬澀蘚上明鏡蠧
腐盈縑書牆茨漸衣繡網蟲競纓珠螺蚓恣緣繞蛙黽
爭讙呼幽人志自苦隂處情難舒憂頽詎安席避溺思
乘桴安得赤帝悟却使政令敷盡屏沴祲昏大明升震
隅六合仰清光九州免淪胥四序各有主一物長歡娛
道旁柵
鱗鱗田邊柵意欲全嘉禾不念大道隳輪蹄苦難過還
來踐旁畞害稼良愈多願以樹柵心治道夷險坡行子
得坦途羇旅遠詆訶芃芃滿隴翠誰冒蹊田科
游渶川石橋
英山富泉石翠巖映清漣近可杖屨及寂無市井喧良
辰惜虚過幽尋忍空還幸接鴻鴈序愧在驊騮前一徑
入嵐靄遍野皆蘭荃洗耳慕潁曲散髮非伊川芳意動
宿楚暖脈通幽泉遙源發何所積流浩成淵斷岸矗蒼
壁澄瀛印晴天人稀石有彴村遠魚無筌初開臘甕酒
乍減春衣緜風光入雩詠暄和臨禁煙柔莎當茵席輕
漪泛觥船天日正清潤水雲共澄鮮靈苗恣采擷古跡
皆窮硏高會屏紛雜野具無葷羶繁英落如糝幽禽語
如絃嫩香小杏肥深碧新荷圓游鯈忽上下戲蝶時翩
翾芳樹蔭坐釣平石醒醉眠共得真隠趣勿為豪華傳
滿目是圖畫在處皆潺湲春風拂歸袂暮景生吟鞭恨
不見山月月曉山南邊
暑雨
暑候積隆暵驕陽變重陰朱靈弛綱權蒸鬱資霖淫驚
聲遞洶洶密脚羅森森階除垂玉霤朝暮無停音修虹
掛明帶奔雲仆危岑雷電收震耀曦光久潛沈老火不
復炎淒飈迓柔金大道瀉溪壑窮巷多汙涔朝泥涴羸
屐夜氣凌疎衾腐耳帖朱檻美實墮青林蛙黽生意氣
螻蚓相謳吟嘉穀失耘耨坐忍萊莠侵白屋生罅漏工
女停機紝庭圃亦蕪蔓誰能辨藁芩長夏方長養漸漬
所不禁伊予抱最靈咨戚何由愔安得排九閽感激露
至忱訴帝求陽明咄嗟破凝霃薰風阜萬物復將歌舜
琴天高不可達耿耿徒此心
寄友人
時君養多士本欲康生民服章與奉禄豈但榮其身士
昔志於學寧曰利欲親得位以行道修巳將安人夫君
青雲姿文行尤彬彬明主親選士往作諸侯賓兹義雅
所尚有懷竝松筠當令千載間炯炯尊儒紳
謁辛化光
濃陰結秋意疎林嘯松聲時節感壯懷挈酒慰友生友
生冰玉士節行映古清十五簪儒冠四十無華纓家貧
道彌富身困譽益榮殷勤數賓侣足趨顔巷輕高齋面
幽圃修筠擁軒盈班班寒露叢竟吐籬下英食具簡且
潔盤蔬亦晶明飲適言笑和至樂不亂情郁然蘭芷芬
薰灼通心誠因嗟朝市間利欲空自兵
留别洛中諸友
少孤多旅遊解驂幸吾里親友皆賢豪相逢有餘喜世
事如浮雲離合寧暫止酒罷予其東幽蹤逐伊水
同成都尹吳仲庶運判韓持正會飲
宦遊鮮寧居未定即奔走踰年官岷峨較昔已云久所
喜風物繁聫職多舊友平生道義心相期各白首公餘
事招尋談笑共尊酒時方積雨歇涼氣生戸牖紅蘂照
平池蒼烟羃高柳清歡正蕭散離思巳紛糾後遇復何
鄉此樂能再不念初撫遐氓力薄顔亦厚飽歴風波危
僅脱虎狼口何當掛塵冠杖屨醉林藪俯仰適所願榮
利亦何有世故浩難必逍遙慕莊叟
寄趙大觀度支
上天生賢傑有意康斯民六十不大用徒勞何足云堂
堂趙夫子德與往哲隣嘗冠獬豸冠血面嬰龍鱗身輕
秋葉危大典虞湮淪予時忝同僚附驥願亦伸自爾均
出處荏苒十四春不肖罷蜀使迂謬衆所矉君獨憐其
心撫勞意益親特枉廉按車再宿驂行塵愧無管氏才
蒙此鮑叔仁蒼皇摻袂去分老江湖濱前年易邊麾揖
君東都門君方領部使迎遇謂可頻不作旬浹别各走
西征輪前後數舍間音旨徒相聞到官但引領莫覿綦
與巾道大果難合稅冕寧逡廵投劾勇自丐就養歸丘
樊君志固為得我懷誰與論命駕適千里兹義古所敦
有守念繫匏空望南山雲
秋意
日躔回南陸炎氣徹厚地鬱蒸堆火雲飄雨良快意闇
穴蟪蛄鳴濕翼玄蟬墜潛陰生早涼熇暑不得熾羇懷
感時節撫事增愁思倦遊老將至歸興勞夢寐
題楊希元朝議南軒
卜居俯澗瀍開軒面嵩洛迥占西都勝高據北邙脚千
門凝紫烟羣峯參碧落神臯勢回抱天闕誰開鑿朝陽
麗金碧半空横殿閣灘聲夜潺湲雲氣暮慘錯春花敷
爛錦夏木成翠幄三川披畫圖八極開綷幕曾無登涉
勤坐享仁智樂主人富才識大隠當城郭早解郡印還
勇脫官檢縛清心對萬景真趣絶外鑠可笑學神仙妄
意向寥廓
和子駿
夏木擁高陰微風蕩輕靄開軒延衆賓置榻臨爽塏清
談析妙理塵臆滌煩痗至樂從中來外物亦何待頻登
君子堂道義庶無餒
王安之朝議蛙樂軒
羣響本無異悲歎由感懷蛙鳴得其所人樂與之偕既
泯物我念寧煩絲竹諧誰能同此適應亦少朋儕
和君實病中子駿招不至
君子固無患雖有亦何病公偶無妄疾居養仁者静懷
賢本心服非由譽望盛庶以德義風化此愚蒙性欣陪
杖屨遊晨夕不為併暫阻如三秋斯言猶未稱屢詗期
勿藥敢怠走門徑
君實南園飲罷留宿二首
間從長者車名園宴初闋佳賓薄暮散歸鞍帶明月珠
玉良有德芝蘭香不絶夜久卧北窗魂夢亦清潔
繁花錦鬭鮮好鳥歌無闋逍遙涉其間豈獨娛歲月修
竹色常佳清渠流不絶客散掩幽扉圓蟾正明潔
次韻景仁寄君實決樂議之作
餘生苦多難所向招詆讕前年失二子悲腸劇刳剜悸
魂念職守憂患何瀰漫叫閽輒自陳聞者為辛酸朝恩
俯從欲幸忝留司官薄廩霑甑釡尚愧遠祖丹西都多
巨公賢哲羅衣冠親炙挹高義朝夕陪清歡蒹葭倚白
玉蟻蛭對層巒肴羞屢陳列桃梨煩簇鑽(通作攅)翰林壺
冰潔祕殿朱繩端遠識固莫測確論宜不刊立行皆表
的析理亡髀髖從容及議樂辯論生酒闌相圃衆如堵
楚戰惴旁觀辭鋒奮銛利學海飜波瀾解帶拒班輸登
壇劫齊桓焚舟却魏武火牛快田單守義若據險持說
侔執干當仁不相讓食馬幾及肝聽者如餒人得味皆
珍餐折衷無聖師簡編闕且殘誰能置輕重愈見制作
難兩家難未解宜僚徒弄丸辨璞待炎火知松須歲寒
善教巳乃孚大器久始完人雖不我合留俾後世看行
道匪彊聒賢藴寧遽殫用舍繫所逢明哲固能安樂天
復知命頥養資廣胖
歴陽彭衛字明微棄官養母築堂名曰壽燕取
壽老燕安之義得古人養志之道作詩以紀
實
養親不擇禄昔有仕為貧唯有席先疇足以供昏晨超
然舍禄位一志親耕耘既無王事盬亦免賈用勤雞豚
畜以時梁稻盈倉囷處身但清約甘旨極鮮珍堂上垂
素髮含飴弄兒孫綵服不離膝終日常欣欣園中復構
室花竹圍四隣窗戸儼羅列開闔隨寒温慈顔縱遊適
日涉不為頻雅當壽燕名安康保靈椿門多長者車間
可延嘉賓講道資朋友德譽日以新孝誠動金石豈獨
化鄉枌顯揚久益大聖世求忠臣
自警
憶昔為小官位卑職易營朋知喜其勤民口亦見稱中
間忝臺諫已覺言難行然頼識者恕尚謂無欹傾數年
忽遭遇用大過其能名虚稱不實任重力難勝具瞻不
可欺舉動招譏評士論固不與自知亦甚明禄厚難報
荅徒滋驕侈萌子孫忘艱難服用饒夸矜清白素風減
冗長浮費增親舊多責望厚薄貽怨憎貧賤勝富貴古
語信可憑請病蒙罷免方幸憂責輕俄復統一道撫民
帥邊兵寇狂適偃蹇民疲未蘇醒勝負繫司命休戚及
羣民細務委將佐大事稟朝廷所稟有違從委擇有不
精差失雖毫釐致敗或&KR0960;陵殞身何足道誤國玷家聲
可不常惕懼臨淵履春冰庶幾免危溢書此為心銘
自砭
人有好勝心當以善勝惡豈宜執人我與彼較彊弱所
得無毫釐所失已山嶽事過徒自悔駟馬追不却况臨
衰暮年事尤資審度如人行遠道日暮將憩泊遵途益
須慎勿使趣向錯逆境是吾師苦口多良藥豈止人難
欺將為鬼所噱有病在速治姑以自砭灼
次韻曼叔見寄
予生三十愚且惷樂善自許人難雙前年杞城拜夫子
似處幽蔀逢明缸交情期與道義久苐愧蟻蛭臨崆㟅
兵廚得酒不自飲擕挈過我盈尊缸追遊頗縱山水樂
涼風皓月臨溪矼長歌高嘯助清景徹曙未肯回艂艭
别來節物皆一換秋風憀慄陵疎窗韓庵幽蓮墮紅粉
崔榭密竹森雲幢過從往往臻靜默兀坐終日如枯樁
得君新詩成杼軸目未窮紙心先降指摘萬象無不到
發慮百中如甘逢摉情引思勉欲和畎溜豈合追湍瀧
念君懷道滯山邑誰者肉食居高龐(龐高屋也)方今明聖締
堂搆采拔材榦恢鴻厖長松偃蹇卧澗谷梓匠誰與來
扶扛入登明堂柱九室氣象凛凛尊家邦復使天下貴
儒術頌聲千載長錚淙
同王弱翁宿廣化寺
能知真樂唯吾曹聲利外物誠無僥深山窮谷苟遂性
膚體不厭常枯焦况如佳景擅天巧會與仁友相追邀
龍門伊洛古今勝蒼巖翠壁雙岧嶤疏鑿宛見神禹迹
懷襄既乂熙堯朝千龕萬宇變佛室鐘磬梵唄何喧囂
唐僧無畏號神雋當時聲勢尤翹翹開山撥壤盡竒秀
樓殿勢若風中飄高甍垂空插雲翼連閣跨路馳星橋
深沈神物潛擁護顯敞燕雀如矜驕摉竒選勝幸遲日
禪堂解榻眠清宵灘聲蕭蕭雜羣籟天真不啻聞咸韶
陵晨擕策度翠巘竹溪深處從僧招融融朝暉射巖谷
雜花爛漫紅欲燒令人即欲置萬累百年盡向遊中消
乃知神仙有窟室我意已欲陵煙霄
龍門行
皇圖經野臨中天北有大河南陸渾陸渾之下伊之源
直走關塞侵山根此山不斷亘坤軸逆為汝海波濤飜
忽焉天意有不測疈開峽口流如吞長波萬練卷空過
貫都會洛風霆奔崖岸相嶔竦天闕此號鑿龍為禹門
石道盤紆入幽䆳杉松隠映皆祗園下窺朝市但塵土
不與人世同囂喧天章閣老真相嗣詔委北陲嚴國藩
前騶驅弩聊盤桓憑高置酒臨巖軒是月嘉平臘將盡
春風料峭煙霾昏圭隂表日景漸正玉沙透水波先温
杳杳端闈照宸極壯以崤函周轘轅超然宴覽動咨歎
坐預國論慚冥頑乃知公旦卜洛意根本繫時亡與存
法宫在今宜有制上憲太微尊至尊乘杓布政朝萬玉
莫如洛宅當乾坤三陵氣象貫星野慶雲祚百雲來孫
豈唯設險御諸夏亦以捍患安元元為於可為事乃濟
器大重遷咸有言賤臣幽退冒及此願對上前圖籍論
梁貺之惠酒分餉張伯常朝議(貺之時為提刑)
黃衣健卒肩乘壺口傳好語無緘書為言八使致新釀
赤泥翠籠來兵廚軫予官冷乏斟酌補助不足均贏餘
殷勤拜貺興不淺對月開縢露華滿金波瀉出紫玉瓶
珠光飛入琉璃醆獨酌雖甘少遺味懷友思賢動深意
走送城西詩酒家珠玉琅琅發清思李白一斗詩百篇
劉伶一石高七賢吏部興來卧甕邊賀公眼花井底眠
乃知醉鄉路安穏華胥有國無圻畛願君愷樂游其間
千秋萬歲歡難泯
和君實同年會作
詩酒相娛誠得策洛社當年有牛白况公同榜三四君
從宦天涯久相隔一朝把酒對春風餘花紅白猶堪摘
不鄙賤生年輩晩招延亦預尊前客清歡盡日信忘形
醉舞狂歌不知拍
和王微之赴韓持國燕集
潁川太守無羈束為政課卑纔第六里中耆舊六七翁
漸閒勇退皆高躅獨愧衰疲掌民社謾擁熊軒駕丹轂
身病何由安百姓才薄豈當尸厚禄巧匠居旁只坐觀
老手真能袖間縮唯有過從相愛心青松不肯更寒燠
韓公開宴坐高堂帳帟垂紅窗綺綠簾深不散玉爐香
夜長屢剪銅盤燭從容談笑雜笙歌爛漫肴烝兼海陸
翩翩舞態學驚鴻嘹喨龍吟出横竹與公進退晩相同
曾共憂勤參大麓酒量從兹減壯年豈復長鯨呑百谷
興來猶勉奉公歡金尊未釂先頽玉且同萬物樂時康
况慕諸君知止足
范忠宣集卷一
