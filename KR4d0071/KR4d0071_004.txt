范忠宣集卷四宋范純仁撰
律詩
和王定國見寄
危蹤俄復罣刑書得喪情懷久已無憂道不知身竄逐
登山未敵世﨑嶇戀軒無計慚疲馬向日低飛作晩烏
(虞世基詩云向日晚低飛)薄禄未抛生事拙涸鱗徒憶縱江湖
和張伯常見寄
芳信初傳喜滿胷開緘氣𦦨若長虹文牆目視曹劉短
詩將壇登李杜雄一别寒暄迷甲子十年塵土謾西東
知君善誘存先契不欲疎頑墜素風
春日寄許州韓持國
湖上春游阻重陪朱轓紅旆想徘徊鸎花對席應相覓
不見頻擕醉客來
和李康侯屯田見寄韻二首
心為積仁唯豈弟官因任直少升遷處常自享榮期樂
早退皆輸白傅賢官路風波今免矣善人福壽固宜然
謫居未遂歸田計猶欲希風向暮年
仕途三黜信多難名迹常憂不自完幸頼聖恩寬罪戾
敢辭閒地儘盤桓孟生墜甑何能顧貢禹塵冠豈復彈
俸入雖貧家世事釡魚前世已稱丹
雪中池上
碧玉為池白玉堤千林萬木盡花開擕賓欲覓開尊處
秪得清香辨野梅
和管滂著作見寄韻
生平迂拙畏非彝苦愛曾顔道甚夷麋鹿豈堪嬰組紱
漁樵只合在山陂遭時不歎馮唐老忍恥空慚鮑叔知
盈紙更煩佳句贈雅情深厚俗難窺
又和席上見贈
官舍荒涼近古城園林七月起秋聲偶來嘉客從芸省
似對清冰滿玉罌談笑從容誠吏隠逢迎疎野愧朝英
田廬未得長歸去山鳥知人半夜鳴
和任夔節推見寄
暗拙行身足險艱青雲有路敢思攀學承詩禮難窺奧
仕偶唐虞樂抱關掌諫何能裨衮職護邊無術勒燕山
風波忽起人情外瓜李終由自處間白髮報君嗟已晩
清朝謫宦愧多閒夫君年壯才方劭豈合迂遲與我班
和王樂道西湖席上
春湖景物畫圖中朱閣偏宜翠柳籠上客縱談髯奮白
佳人醉舞臉舒紅鋪張錦繡花邊日堆疊琉璃水面風
民俗歡游魚鳥樂主人才合代天工
和王定國見寄
謫居終日省愆尤貝錦雖成職我由萍梗屢嗟罹放逐
風波更險信沈浮生還故里誠多幸坐廢明時敢不憂
自是無才速官謗非關有命壓人頭(來詩有數竒信有將軍命之句)
病起和李康侯屯田見寄
養生不達嵇康論知止聊遵老氏書左宦行將三歲許
羸痾復卧四旬餘手扶瘦竹形相稱鬢擬新霜色一如
獨枉故人詩意重湼磨無改是璠璵
和郭昌朝寺丞見寄二首
岷峨秀氣入京華鵬翼摶風勢莫涯崑玉照人呈美璞
楚蘭芬畹擢新芽朝廷遷陟先諸彦(君於同榜先改京秩)閭里光
榮在一家不鄙義陽疲病守肯來同醉岸烏紗
言路再居無少補護邊三歲乏微勛非才自合投閑地
竭節終期報聖君老去年光流似水病來世味薄如雲
讀書記一將忘十少壯誰教不自勤
和王微之同持國泛舟登樓
故人還喜笑言同把酒相看似夢中老去卜隣逢晏子
從來解榻賴陳公畫船穏泛平溪綠層觀高横落日紅
莫訝狂歌先盡醉預愁羇旅向山東
和鄭通議青州范公泉
勝概因人得久存此泉疏鑿自先君發源不負當時意
清影猶涵昔日雲養正迥當深澗下朝宗應與衆流分
今逢賢帥光陳迹名逐新詩海内聞
張掞侍郎讀書堂
三紀仁皇侍從臣當時文學動簪紳高明已入儒林傳
舊室長存歴水濱峴首空留王粲宅香山猶識白公真
他年遺跡應無廢不墜詩書世有人
和劉孝叔吏部見寄
一自淮陽阻見賢俄驚壯齒變衰年宦游嗟我身名玷
早退輸君福壽延别後童顔應不改何時醉袂復相連
白頭猶忝山城守常愧君恩未盡宣
和北都王宣徽贈覺海大師
心鏡如如絶斷常人天魔怨詎能傷本來面目超諸相
自在威儀遍十方石火電光隨事過龜毛兔角竟誰長
真風到處堪行化何必江西選佛埸
和黃康侯推官二首
得請西臺鬢已班便乘驄馬出齊山舉頭桑梓休懷土
信脚伊嵩勝抱關憔悴精神宜早退太平官職自多閒
三公天下稱人傑名迹何堪比數間(時君實鄭公文潞公皆在洛)
少多狂拙老慚非富貴功名得巳遲六秩筋骸難任事
十年臺閣謾逢時聖朝貧賤雖堪恥吏隠優閒合作知
回首螭頭嚴近日恍如曾夢到龍墀
以府會阻赴王安之招集次安之韻二首
西都風物最繁華真率相延有幾家遊賞直判連日醉
殘春可忍負鸎花
洛陽春色古稱竒况復名花世所希偶阻嬉遊同一醉
任從(闕)卉麗朝暉
和文太師真率會
賢者規模衆所遵屏除外飾貴全真盍簪既屢宜從簡
為具雖疎不愧貧免事獻酬修末節都將誠實奉嘉賓
豈唯同志欣相照清約猶能化後人
上文潞公同甲會(潞公程珦中散席汝言司封司馬旦太中各年七十八)
四公眉壽復均年此會前修未省傳筋力輕安同少壯
風標蕭灑似神仙分司東洛榮難並(白樂天詩云今年四皓盡分司)聚
德西豪事莫肩今夕天官應有奏老人星彩近台躔
送司馬伯康君實歸夏縣
金昆玉季老相親孝弟傳家四海聞白首還鄉疑廣受
清朝得志異機雲塤箎迭奏聲相應鴻鴈連飛翼不分
一夜西風響黃葉蕭騷助我歎離羣
潞國公生日
一陽將復昴當躔毓粹儲精降巨賢啟廸先朝承大統
贊襄仁祖格皇天備膺百順人誰擬達有三尊我獨全
嵩嶽穹崇河水遠高名遐壽與之肩
安之家庭甘結實三首
温甘移種自君家香雪年年只吐花結實定非江北枳
新詩先費主人誇
遮藏霜雪免摧殘綠實初垂未滿欄想見主人珍惜意
一回出戸一回看
花果從來盛洛都黃甘結實古來無分金未足均閭里
就賞應須倒百壺
子駿作真率會招安之不至二首
鄉閭貴老寧牽彊德齒俱尊合便安况是耆英會中客
須同八十主人看
齊眉舉案人誰似異膳常珍必自調真率攀邀宜莫應
蚍蜉大木固難摇
八月十六日張伯常見訪賞月四首
空庭待月喜佳賓杯杓頻傳酒易醺長笛悠揚侵萬籟
圓蟾瀲灎出重雲辭榮風節輕三事破的功能伏一軍
高興未闌天宇靜笑談不覺夜將分
老來尤喜見朋游况是才名第一流今日偶逢甘共醉
他年相憶苦三秋高吟灑落過千首遺愛深濃在幾州
我亦官閒少拘檢留連寧復問更籌
白首相知有幾人良宵難惜醉醺醺此心直欲清如月
外物何妨薄似雲飲若長鯨吞巨浪詩如老將納降軍
過從幸得閒中樂好惡榮枯莫彊分
今夕無煩秉燭遊露華垂葉若珠流翰林偏愛尊中月
詞客休悲洛下秋金谷池臺多勝概伊川山水近神州
從兹只合追清景世故何煩妄計籌
和子駿洛中書事
周公作邑遺成康玉帛從兹走萬方四向山河圍殿閣
千家花竹間田桑遊人選勝停車馬詞客尋春雜詠觴
幸得閒官陪几杖欲醻佳句愧荒唐
和君實姚黃玉玲瓏二品牡丹二首
洛城花美四方歸獨有姚黃得見稀曾入黼闈參近侍
分明新染赭黃衣
花得新朋自我公潔如明玉狀玲瓏芳心有待人難見
小圃深藏洛水東
元日分壺酒贈楊舜俞大卿
一别年光已浹辰相逢重憶蜀江春欲知盈榼分甘意
旨酒思柔屬故人
寄和浮光曹九章大夫
賢守班條俗易從戴其仁厚服其功虚心足以求民瘼
實效應須柬帝衷繾綣交情由道合連緜榜契復官同
當時賜第今無幾共喜優游作老翁
妙覺晩吟呈席上諸公
半生奔走困塵埃晩得優游掌舊臺庭柏歲寒青獨在
林烏朝夕倦重來閒霑薄禄誠多愧老向清朝信不才
唯喜洛城儔侣盛從容相遇即銜杯
送伯常歸郢中
穰鄧相看少壯時中間薄宦阻親依幸君西洛休官早
值我東齊謝病歸春色滿城游騎縱月光照席酒觥飛
遙知漢上幽棲樂飽暖全家卧翠微
和韓子華相公同游王君貺園二首
偶陪旌旆縱春游好景偏銷倦客愁紅杏都開如趁賞
夭桃欲坼尚含羞
善政多閒若解牛尋春選勝遍深幽紅芳翠竹圍松島
彊醉清尊蓋自由
和君實雨中即事二首
放盡羣花春欲歸惜春遊樂幸相依不堪風雨成暌阻
卧聽蕭騷灑竹扉
熟寢飜知計慮長閒齋一枕事都忘自然便是無何境
夢到華胥亦異鄉
君實邀遊南園雨止
名園選勝許參陪游騎俄衝急雨回花裏不聞鶯弄舌
甕頭空愛蟻浮醅寒雲重結三冬雪暖律虚飛二紀灰
深恐羣芳便彫落主人還引上春臺
子華相公應天院行香歸洛川
春色鮮明滿洛川青蕪白鳥望中間千門金碧明初日
四面煙嵐簇遠山橋偃長虹當上苑水淙鳴玉過通闤
乘驄幸託車塵後時賴清尊破客顔
和君實南園獨酌三首
晚年光景更關心尤向芳時惜寸陰每到園林花好處
常思貰醉解貂金
寒食三春氣候深落英榆莢滿牆陰未甘密葉成翠幄
不愛黃花如散金
累日懷賢痗寸心誰知獨酌醉花陰公詩字字如珠玉
倂得三篇勝萬金
醻韓持國
獨想當年春宴遊湖邊日日醉金甌三年阻作登龍客
不謂相思已白頭
牡丹二首
牡丹竒擅洛都春百卉千花浪糾紛國色鮮明舒嫩臉
仙冠重疊翦紅雲競馳絶品供天賞旋立佳名竦衆聞
園吏遮藏恐凋落直欹青蓋過殘曛
奪盡春光勝盡花都人巧植鬭鮮華摉竒不憚過民舍
醉賞唯愁汚相車密蘂攢心承曉露繁紅添色映朝霞
何妨縱步家家到園圃相望幸不賒
上巳泛舟醻子華相公
佳節仍逢善政初熙然民物在華胥龍樓影裏回仙棹
隼旆光中從相車明媚山川鋪晩照啁啾絲管響清虚
太平應似羲皇世早晩重看洛出書
和文潞公歸洛賞花
公從帝所享鈞天歸及三春景物妍洛鯉烹鮮隨玉饌
姚黃開晩待瓊筵身同五福居周分心似南風助舜絃
花木只堪供暫賞直須嵩少伴長年
文潞公謝事歸洛二首
雲漢成章湛露晞都門宴餞羽觴飛謝安不復東山起
爭似阿衡得謝歸
相國東郊迓帝師紅幢交映碧參差都人共喜安輿到
正是餘花可惜時
和子華陪文潞公宴東田
湍流湱湱走平田清曠園林未暑天遶圃曲堤都種竹
泛舟雙沼不栽蓮沙邊白鷺翹來靜叢上幽花晩更妍
乘月陪歡忘夜久莎間潛有露珠圓
效宫詞體上文太師十絶
三紀中書更有誰致君堯舜似臯夔頻年力請方歸第
天子臨軒冊太師
太師還政異尋常前殿鋪張冊禮忙入對誰知年八十
身輕拜舞謝吾皇
吾皇重喜見儀形對御排場結綵棚纔見罷時先賜宴
御前親勸一金觥
上前一飲釂金觥侍宴羣公喜且驚吕尚鬻熊今復見
神仙不必在蓬瀛
蓬瀛聞說有仙居甲第園林想亦如遶圃琅玕抽翠竹
平流瑟瑟走清渠
清渠瀉水灌東田十頃方塘不種蓮白鳥往來明鏡裏
畫船安穏坐青天
天上雖傳周伯星應期為瑞有常經未如全享康寧福
訪水尋山到處行
行樂心清日日添詩豪酒健獨能兼從容對客忘威重
自是天真不是謙
謙虚久已得民心三尹西都惠愛深一自安車朝闕去
萬人側耳聽歸音
歸日天恩賜畫船傾城士女盡迎觀園家連夜擎筠籠
為趁明朝獻牡丹
和子華游韓王園懷故園池蓮紅薇二首
丞相園池冠壁田娉婷次第坼紅蓮主人居守麟符重
誰見新粧照水妍
鮮葩嫩蘂吐香濃千朵妖饒顫晩風却想許園仙品盛
姝衣輕透玉肌紅
再赴蒲津陪解梁張守安邑王宰游靜林
千騎翩翩逐郡侯條山重繼昔年遊翠深疊嶂煙嵐晩
綠滿長郊稼穡秋勝概不知行客老征驂聊為主人留
預思别後登臨處應見黃河入海流
贈張大夫
白首衰顔愧復來當時懷抱向誰開登臨髣髴驚前夢
遊賞從容憶舊臺旨酒欲斟懷老伴高吟難敵想天才
會須早逐君歸去茅屋荒田半草萊
寄上文潞公
孫閣重登愧玳簪情同倦翼託高林嵩邙未敵仁基厚
河洛寧如福海深善教每聞當鏤骨重知難報欲霑襟
至誠懷德逾飢渴不比尋常勢利心
寄上西京留守子華相公
疎頑曾是費鑪錘從昔叨蒙國士知一阻門牆驚歲月
幾回魂夢到嵩伊神仙客佩黃金印燕趙人斟白玉巵
薄宦浪抛東閣去君恩未報歎衰遲
寄鮮于子駿西臺
僚友難逢不世賢洛臺經歲共清閒蒹葭豈合依良玉
培塿何能望泰山直道難堪從俗尚清新原足重人間
期君致主登廊廟茅屋荒田我自還
和薛中散踏青詞
遶郭依依柳漸青綺羅深處畫船横坐中唯欠賢鄉老
把酒向風無限情
寄和子華相公王園賞梅
玉豔霜葩萬朵攢曾陪宴席醉中看西州縱有尋花處
亦待頑童格舞干
題河中府名閫堂
誰擘中條太華開萬家填郭聳樓臺嶽呈仙掌日邊見
河瀉龍門天上來煙靄遠分秦甸闊山川都抱舜城回
堅碑應是當年石重見吾皇詠起哉
寄題張運使先壠永慕亭
武夷山色倚天青中有賢儒謝世榮自以高名傳積慶
不教黃壤掩清名搆亭傍壠同虚寢陟岵無時見孝誠
寧獨顯親由富貴還能厚德庇羣生
入河中府
道傍禾黍穗交垂旌旆紛紛曳綵霓山夾兩河嗟地險
雲埋萬堞覺城低十年不到身如夢五馬重來路欲迷
却據歸鞍下長坂轅門迎謁引行齊
謝張解州作名閫堂記
氣如巨浪瀉長江清似寒冰滿玉缸幾與賈生摩壁壘
未令張子見麾幢色絲幼婦宜傳久肉袒牽羊合亟降
欲近雲章刊翠石却憂染翰孰能雙
秋日席上
邊霜肅肅滿川梁無限秋懷付一觴白酒聊同佳客醉
黃花不減故園香民兵已許歸南畞聖澤行聞赦叛羌
得脱征衣歸里社大能酩酊樂時康
遊寡阜廟二首
古祠東北據孤峯臺殿岧嶤出半空㕓市縱横棋局布
雲煙重疊畫圖中登高覽勝慚吾祖放意尋山憶謝公
却愛夕陽照歸騎翩翩旗旆滿川紅
逾旬積雨喜新晴民物熙然百穀成風葉蕭騷林野薄
霜天寥廓日華清千山甫隔烏延塞兩水傍臨不窟城
但得年豐人足食犬羊餘種豈須平
和韓持國見贈兼簡王微之
身由疲病難從政性本顓愚不學禪到老豈能成一事
飢飡渴飲謾隨緣
和持國
時奉清歡消鄙吝真同寒水滌塵沙尊傾玉粒醅浮蟻
叢合金英菊有花湖面烟霞如澤國波心亭館似仙家
四時風月皆堪賞不獨霜前愛物華
偶成
横笛佳人用意深數聲高起潩湖隂梅花落盡還堪惜
留取殘英伴醉吟
西湖四時四首
白鷺文鴛鑑裏飛紅橋朱閣影參差疎林密雪皆堪賞
不特尋芳避暑時
萬頃琉璃蹙翠鱗日遲風暖物華新千花百草遊人路
應謂壺中别有春
深堂高閣啟清風舟泛荷香柳影中日月待公逃暑飲
官無拘檢是琳宫(持國微之皆領崇福宫)
夕陽照水晚登樓皎月涵波夜泛舟珍重前賢開展意
中年長願守閒州(宋相詩願賜閒州不計年)
和微之以足疾不赴西湖賞雪
年來遇景彊追攀長恐身衰興易闌八十康寧天下少
四并聚會古為難客塵隨念須頻拂世網縈人且自寬
布政未能躋樂俗愛賢猶喜共清歡湖光映雪凝深碧
野色當軒展素紈心似白公何慮脚(白公詩云既有心情何用脚)燕
堂深暖小安禪(音丹)
范忠宣集卷四
