范忠宣集卷九宋范純仁撰
經解
進尚書解
臣近奉德音俾將前世君臣議論諫争之言編次進呈
臣以史籍浩博采掇未能遽就而君臣之際莫盛於堯
舜三代故取尚書自古君臣相飭戒之言關於治道者
錄為三十章仍於每章之後輒有解釋或用孔氏注意
或與孔說不同但取理當義通以伸裨補之誠幸陛下
赦其愚而少垂采擇亦聖人不以人廢言之義也
堯典
堯曰咨四岳湯湯洪水方割蕩蕩懷山襄陵浩浩滔天
下民其咨有能俾乂僉曰於鯀哉帝曰吁咈哉方命圯
族岳曰异哉試可乃巳帝曰往欽哉九載績用弗成
臣某曰堯知鯀方命圯族而終以四岳之言而用
之至于九載然後殛之可以見聖人不以巳之智
識出倫過人而違衆獨用也又不以一鯀不職而
遽易三考黜陟之法也蓋人以久則可責其成功
若歲月不久而中易不唯大功不成而黜者亦得
以為辭然非堯德之大孰能容之故曰唯天為大
唯堯則之也
大禹謨
禹言於舜曰后克艱厥后臣克艱厥臣政乃乂黎民敏
德帝曰俞允若兹嘉言罔攸伏野無遺賢萬邦咸寧稽
于衆舍已從人不虐無告不廢困窮惟帝時克(註云帝謂堯也)
臣某曰孔子曰為君難為臣不易如知為君之難
也不幾乎一言而興邦乎又君牙曰思其艱以圖
其易民乃寧故雖舜禹在上而不敢忽天下之務
復相戒以艱難信乎君臣之不易也善言不隠則
賢者皆進用衆捨巳則君上無過困窮不廢則不
困窮者可知以舜之大聖而稱此可見惟堯為能
又見乎為君之難也
益曰吁戒哉儆戒無虞罔失法度罔遊于逸罔淫于樂
任賢勿貳去邪勿疑疑謀勿成百志惟熙罔違道以干
百姓之譽罔咈百姓以從巳之欲無怠無荒四夷來王
臣某曰有憂虞而後戒捨法度而自任留心于樂
逸任人以疑貳忘道以求名違衆以徇已皆中主
之所不為而益以戒舜可見古之君臣相戒深切
而益能盡言舜能善聽也匹庶不以善鬭服隣里
王者不以善戰服戎狄唯無怠荒庶政脩舉則夷
狄自賓
臯陶稱舜曰帝德罔愆臨下以簡御衆以寬罰弗及嗣
賞延于世宥過無大刑故無小罪疑唯輕功疑唯重與
其殺不辜寧失不經好生之德洽于民心兹用不犯于
有司
臣某曰孔子曰寬則得衆易曰乾以易知坤以簡
能有以見居上不以寬則刻急而鮮仁臨下不以
簡則叢脞而害政唯好生之德可以服民心民心
服則有恥而從化自不犯於有司矣
舜曰咨禹唯時有苗弗率汝徂征禹乃會羣后誓于師
曰濟濟有衆咸聽朕命蠢兹有苗昏迷不恭侮慢自賢
反道敗德君子在野小人在位民棄不保天降之咎肆
予以爾衆士奉辭罰罪爾尚一乃心力其克有勲三旬
苗民逆命益贊于禹曰惟德動天無遠弗届滿招損謙
受益時乃天道帝初于歴山往于田日號泣于旻天于
父母負罪引慝祗載見瞽瞍夔夔齋慄瞽亦允若至諴
感神矧兹有苗禹拜昌言曰俞班師振旅帝乃誕敷文
德舞干羽于兩階七旬有苗格
臣某曰禹受舜命徂征有苗聞益之言遂拜而班
師信乎能取善而不以巳智自任矣舞干兩階而
有苗遂格信乎文教之可以服遠至誠之可以感
物矣後之人君有興甲兵危士民與異類争一旦
之命使生靈肝腦塗地而欲安民阜俗不亦遠乎
臯陶謨
臯陶曰都慎厥身脩思永敦敘九族庶民勵翼邇可遠
在兹禹拜昌言曰俞臯陶曰都在知人在安民禹曰吁
咸若時惟帝其難之知人則哲能官人安民則惠黎民
懷之能哲而惠何憂乎驩兜何遷乎有苗何畏乎巧言
令色孔壬臯陶曰都亦行有九德亦言其人有德乃言
曰載采采禹曰何臯陶曰寬而栗柔而立愿而恭亂而
敬擾而毅直而溫簡而廉剛而塞彊而義彰厥有常吉
哉日宣三德夙夜浚明有家日嚴祇敬六德亮采有邦
翕受敷施九德咸事
臣某曰夫脩身必在慎思久行慎思則無悔久行
則人信然後可以厚族人而善人皆勉思翼戴矣
自近及遠之道在此而巳知人之難宜察以事而
象恭滔天巧言令色者聖人尚或畏之取人之道
不可不廣故於九德各取其所長但人君能合而
用之則九德皆見於事為矣
又曰兢兢業業一日二日萬幾無曠庶官天工人其代
之
臣某曰夫幾微之不可以不慎也以舜禹之聖尚
兢兢業業一日二日而至萬事矧後世之君哉
天聰明自我民聰明天明畏自我民明威
臣某曰聖人以民之視聽為天之視聽故萬事不
可不察於民也則民之可畏如畏天矣故曰可畏
非民則君之施於民者可不慎哉
益稷
禹曰都帝慎乃在位帝曰俞禹曰安汝止惟幾惟康其
弼直惟動丕應徯志以昭受上帝天其申命用休帝曰
吁臣哉隣哉隣哉臣哉禹曰俞帝曰臣作朕股肱耳目
臣某曰夫止者所以制動也人君不先自安所止
則好惡無節矣是以君正則臣直先安其止而動
則天下大應之然後可以明享上天之休命夫君
臣相親則萬事治宜其舜之再言而喻以手足耳
目也
禹曰俞哉帝光天之下至于海隅蒼生萬邦黎獻共惟
帝臣惟帝時舉敷納以言明試以功車服以庸誰敢不
讓敢不敬應帝不時敷同日奏罔功
臣某曰萬國衆賢皆帝之臣在帝能舉而用之爾
進之以言試之以功然後賞之以車服既明試之
有法則羣臣孰敢争先而進乎孰敢不謹奉於職
乎向若舜不如此施為使賢愚同進則宜其無成
功矣
帝庸作歌曰敇天之命惟時惟幾乃歌曰股肱喜哉元
首起哉百工熙哉臯陶拜手稽首颺言曰念哉率作興
事慎乃憲欽哉屢省乃成欽哉乃賡載歌曰元首明哉
股肱良哉庶事康哉又歌曰元首叢脞哉股肱惰哉萬
事墮哉帝拜曰俞往欽哉
臣某曰股肱之臣喜於任事則君德日起而百官
安職矣臯陶復戒舜以興作宜慎法度而屢加省
察迺有所成君有明德則良臣獲進君道煩細則
萬事墮惰此有虞君臣相戒之言萬世之成憲也
可不慎哉
五子之歌
太康失邦兄弟五人須于洛汭作五子之歌
太康尸位以逸豫滅厥德黎民咸貳乃盤遊無度畋于
有洛之表十旬弗反有窮后羿因民弗忍距于河厥弟
五人御其母以從徯于洛之汭五子咸怨述大禹之戒
以作歌其一曰皇祖有訓民可近不可下民惟邦本本
固邦寧予視天下愚夫愚婦一能勝予一人三失怨豈
在明不見是圖予臨兆民懍乎若朽索之馭六馬為人
上者奈何不敬
臣某曰孟子曰得其民斯得天下矣則民為邦本
也宜矣又曰得其心斯得民矣則可近而不可下
也明矣夫人君處於億兆之上而安者非力能制
億兆之人也所恃者上下之分君臣之義耳以分
義之微而馭兆人何異朽索之馭馬哉苟君失其
道則匹夫皆可以勝之矣大凡不明之怨其怨必
甚故杜牧言秦民不敢言而敢怒也故聖人達民
之情而宣之使言所以圖怨於未見之前也禹不
獨行於其身又以訓後嗣慎哉
仲虺之誥
惟王不邇聲色不殖貨利德懋懋官功懋懋賞用人惟
已改過不吝克寬克仁彰信兆民
臣某曰夫聲色貨利人皆好之惟聖人為能無欲
用人如已則心一而無疑間故動有成功夫以成
湯之德不以無過為美而以改過為美不以法令
服民而以寬仁彰信於民則聖王所行與夫申韓
雜家之說異矣
又曰德日新萬邦惟懷志自滿九族乃離王懋昭大德
建中于民以義制事以禮制心垂裕後昆予聞曰能自
得師者王謂人莫已若者亡好問則裕自用則小
臣某曰聞善不懈則德日新矣謂人莫已若則志
自滿矣以義制事則不自任矣以禮制心則無暴
慢矣屈已取人則能自得師矣故孟子曰大有為
之君必有所不召之臣若謂人莫己若則人之善
言皆不可入矣人之善言不可入則過失雖多而
不聞矣怨怒雖盈而不恤矣如此者不亡何待好
問而行則合取衆智而過不在己豈不裕哉自用
則專其私意而過必歸巳豈不小哉
湯誥
湯曰其爾萬方有罪在予一人予一人有罪無以爾萬
方
臣某曰孟子謂治人不治反其智夫金不成器由
陶冶之不良也民不為善由教化之未至也故萬
方有罪罪不在民而由上之德有所未孚爾然則
禹湯罪己亦其誠矣
伊訓
伊尹訓太甲曰先王肇脩人紀從諫弗咈先民時若居
上克明為下克忠與人不求備檢身若不及以至于有
萬邦兹惟艱哉敷求哲人俾輔于爾後嗣
臣某曰夫從諫弗咈而古人是若則君道明矣與
人不求備則能任人之長檢身若不及則喜聞己
之短任人之長則人盡其才聞已之短則已將無
過夫為人上使己無過而人盡其才天下安有不
治者哉
又曰爾惟德罔小萬邦惟慶爾惟不德罔大墜厥宗
臣某曰君不厭小善則可以成大德故為天下之
慶不恤小惡則可以成大禍故墜厥宗有以見人
君不可以小事忽於聽納而憚於更張也
太甲中
伊尹曰脩厥身允德協于下惟明后
臣某曰傳曰脩己以安百姓堯舜其猶病諸故人
君不脩身則百姓不信其命令故須先脩身使已
之德信於天下則民從而化之迺為明主
又曰無時豫怠奉先思孝接下思恭視遠惟明聽德惟
聰朕承王之休無斁
臣某曰見近效而忘遠圖視不明矣聽近習而疑
君子聽不聰矣惟能見遠大者為明能聽有德者
為聰則君道之美垂無窮矣
太甲下
伊尹訓太甲曰若升高必自下若陟遐必自邇無輕民
事惟難無安厥位惟危慎終于始有言逆于汝心必求
諸道有言遜于汝志必求諸非道嗚呼弗慮胡獲弗為
胡成一人元良萬邦以貞君罔以辯言亂舊政臣罔以
寵利居成功邦其永孚于休
臣某曰升高自下陟遠自近蓋言人君之德以積
累而成庶事皆有漸也夫民事至重不可以輕舉
尊位至危不可以驕處凡人之情喜於合已故迎
合之人易進惡於異已故忠直之言難入苟非明
君以道而求其心則邪正亂矣君好以辯言拒臣
下則臣下之情不能盡臣下之情不盡則政斯亂
矣
咸有一德
伊尹曰嗚呼天難諶命靡常常厥德保厥位厥德匪常
九有以亡夏王弗克庸德慢神虐民皇天弗保監于萬
方啟迪有命眷求一德俾作神主惟尹躬暨湯咸有一
德克享天心受天明命以有九有之師爰革夏正非天
私我有商惟天佑于一德非商求于下民惟民歸于一
德德惟一動罔不吉德二三動罔不凶惟吉凶不僭在
人惟天降災祥在德今嗣王新服厥命惟新厥德終始
惟一時乃日新任官惟賢材左右惟其人臣為上為德
為下為民其難其慎惟和惟一德無常師主善為師善
無常主協于克一
臣某曰聖人久於其道則為恒德在易恒卦之初
則曰浚恒貞凶象曰浚恒之凶始求深也故人君
欲行恒久之道不宜深求於其初則人情不擾而
位可保也夫君臣一德則動而獲吉能當天心故
武王曰予有亂臣十人同心同德又曰予有臣三
千惟一心致一之道在人主推誠待下無偏無黨
則衆心咸服故能一矣
又曰后非民罔使民非后罔事無自廣以狹人匹夫匹
婦不獲自盡民主罔與成厥功
臣某曰人君自廣以狹人則羣下之情不通一夫
一婦不能自盡其情人君猶不能成功况士大夫
乎
說命上
高宗命說曰惟暨乃僚罔不同心以匡乃辟俾率先王
迪我高后以康兆民嗚呼欽予時命其惟有終說復于
王曰惟木從繩則正后從諫則聖后克聖臣不命其承
臣某曰人君不以納諫為難而以從諫為難能從
諫則羣臣之善皆歸於君矣合天下之善以為政
安有不聖乎
說命中
說進于王曰嗚呼明王奉若天道建邦設都樹后王君
公承以大夫師長不惟逸豫惟以亂民惟天聰明惟聖
時憲惟臣欽若惟民從乂惟口起羞惟甲胄起戎惟衣
裳在笥惟干戈省厥躬王惟戒兹允兹克明乃罔不休
惟治亂在庶官官不及私昵惟其能爵罔及惡德惟其
賢慮善以動動惟厥時有其善喪厥善矜其能喪厥功
惟事事乃其有備有備無患無啟寵納侮無恥過作非
惟厥攸居政事惟醇黷于祭祀時謂弗欽禮煩則亂事
神則難王曰旨哉說乃言惟服乃不良于言予罔聞于
行說拜稽首曰非知之艱行之惟艱王忱不艱允協于
先王成德
臣某曰天之聰明廣大含容故人君當法則之夫
號令不慎則貽羞辱甲兵不慎則召寇讐衣裳當
擇人而後賜干戈必省已而後動君能信此則無
不休美夫官及私愛則士不勸爵及惡德則民不
安慮事不可以不善舉動不可以不時矜能眩智
者自滿之道事事有備者消患之本寵小人者欺
罔之言日進非納侮而何志欲革俗而嗜好不免
同俗非恥過作非而何傅說陳此言高宗信而服
行之猶曰非知之艱行之惟艱可見賢臣戒君之
深切也行此數事而中興商祚可見王道之簡易
也
說命下
說曰王人求多聞時惟建事學于古訓乃有獲事不師
古以克永世匪說攸聞惟學遜志務時敏厥脩乃來允
懷于兹道積于厥躬惟斆學半念終始典于學厥德脩
罔覺監于先王成憲其永無愆惟說式克欽承旁招俊
乂列于庶位
臣某曰夫人君不可不學不學則聞見狹而智不
明聞見狹則遠大之言不能用智不明則邪佞之
說易以欺况天下之廣萬務之衆不可率己意而
治之必當稽先王之成法莫大乎堯舜禹湯文武
周孔之道人君信懷此道積于其身使邪說異行
不能惑亂然後廣用賢俊列于衆職而王道成矣
洪範
五皇極皇建其有極斂時五福用敷錫厥庶民惟時厥
庶民于汝極錫汝保極凡厥庶民無有淫朋人無有比
德惟皇作極凡厥庶民有猷有為有守汝則念之不協
于極不罹于咎皇則受之而康而色曰予攸好德汝則
錫之福時人斯其惟皇之極無虐煢獨而畏高明人之
有能有為使羞其行而邦其昌凡厥正人既富方榖汝
弗能使有好于而家時人斯其辜于其無好德汝雖錫
之福其作汝用咎無偏無陂遵王之義無有作好遵王
之道無有作惡遵王之路無偏無黨王道蕩蕩無黨無
偏王道平平無反無側王道正直會其有極歸其有極
臣某曰人君立大中之道則政化平均民不窮夭
而俗皆好善是錫五福于天下也上無偏政則人
無朋比而咸趨大中雖有不合于中但未入于咎
惡皆可容而納於中道故孟子曰中也養不中此
之謂矣夫有才有為之士患在行不羞進行不羞
進則挾才為姦足以亂國進其行則其才可用足
以興邦人君又當脩德使正人好于我家然後人
陶善化而下無罪辜人君之心當如止水不作好
惡偏黨其邪正自辨而天下不治者未之有也
旅獒
召公作旅獒訓于成王曰德盛不狎侮狎侮君子罔以
盡人心狎侮小人罔以盡其力不役耳目百度惟貞玩
人喪德玩物喪志志以道寧言以道接不作無益害有
益功乃成不貴異物賤用物民乃足犬馬非其土性不
畜珍禽竒獸不育于國不寳遠物則遠人格所寳惟賢
則邇人安嗚呼夙夜罔或不勤不矜細行終累大德為
山九仞功虧一簣
臣某曰孔子謂使民如承大祭則君之盛德在不
狎侮而成也人之聰明志意惟可用之於道不役
於無益之事則百度斯正當以賢者為寳不以珍
竒為寳又能不忽細微則大功可成君或不恤小
過而憚於改為終將虧損大德九仞之山起於累
土或闕一簣則妨成功况甚於一簣者乎
無逸
周公作無逸戒成王曰自殷王中宗及高宗及祖甲及
我周文王兹四人廸哲厥或告之曰小人怨汝詈汝則
皇自敬德厥愆曰朕之愆允若時不啻不敢含怒此厥
不聽人乃或譸張為幻曰小人怨汝詈汝則信之
臣某曰聖人欲聞其過如此之急也其反身克已
如此之深也雖聞怨詈之言不止不怒而又自脩
恭德曰朕之過信如此宜其見美於周公而為法
於後世也有不信此道之君為人譸張幻惑則信
而怒之矣
君陳
成王命君陳曰爾惟風下民惟草圖厥政莫或不艱有
廢有興出入自爾師虞庶言同則繹
又曰必有忍其乃有濟有容德乃大簡厥脩亦簡其或
不脩進厥良以率其或不良惟民生厚因物有遷違上
所命從厥攸好
臣某曰上之化下如風之偃草則上之所向不可
不慎也凡有廢興出納之命必與衆人虞度俟其
議同而後行之夫忍小則可以成大容衆則可以
成德舉直而錯枉則使枉者直民之從上惟視其
所好故孔子曰上好信則民莫敢不用情若以命
令驅之而身不自行則民終亦不從也
冏命
穆王命伯冏為周太僕正曰慎簡乃僚無以巧言令色
便辟側媚其惟吉士僕臣正厥后克正僕臣諛厥后自
聖后德惟臣不德惟臣爾無昵于憸人充耳目之官迪
上以非先王之典
臣某曰僕臣王之賤官而皆必用正人可見人君
左右不可以便辟邪媚之人為僕侍也後世宦官
僕侍既乏正人吉士而人君朝夕與處或訪以事
則以淺狹憎愛之言開導人主又豈止非先王之
典也可不戒哉
右臣竊觀二帝三代君臣議論之際皆言切而意遠宜
於後世治亂無不關也而輒釋以愚臣淺陋之言固不
能發明奧義惟陛下稽古博達深求其旨則益遠益大
將可以比隆虞夏商周之盛矣惟陛下留神愚臣不勝
大願取進止
范忠宣集卷九
