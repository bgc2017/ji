范忠宣集卷二宋范純仁撰
律詩
早行
夙駕冒輕寒身勞意自閒鳴雞起遙墅殘月滿空山水
落灘沙白林稀落葉殷東方上朝旭始免畏途難
遊嵩山與王弱翁聫句
靈境中天秀(辟疆)雄名古到今位尊朝列嶽(純仁)勢重
壓千岑靜鎖神仙宅(辟疆)高盤宇宙心孤棱標日月(純)
(仁)絶仞倚戈鐔彩棟靈祠䆳(辟疆)層壇淨刹深民祈傳
覡語(純仁)國祀致君忱碑古苔生字(辟疆)堂虚畫蠧金
山呼曾薦壽(純仁)神降即為霖事怪塗山石(辟疆少室山下有啟)
(母石)形端玉女砧峯巒排翠玉(純仁)灘瀨潄鳴琴蕙帳人
誰繼(辟疆)金泥迹可尋唐經藏寳妙(純仁)魏殿想鑾音
(會善寺魏文帝離宫)雲作他方雨(辟疆)松連别院隂谷泉長浸斗
(純仁山有七星泉)頂路欲捫參探穴魂潛動(辟疆)捫蘿力不禁
箕熊分蟻垤(純仁)伊洛認蹄涔鳥道樵夫去(辟疆)龍潭
驛使臨衆仙停羽駕(純仁頂有八仙壇)昔帝儼宸襟(山有玄宗御容)選
勝先看記(辟疆)乘危可作箴天門開四極(純仁山有東西二天門)
樹品冠雙林(少林有則天三品松五品槐)靈藥看苗劚(辟疆)香醪挈
榼斟道宫庭不掃(純仁)學館突無黔(山有書院)壠麥風搖浪
(辟疆)溪淙石聳簪雜花春爛漫(純仁)老木夜蕭森夕照
河光接(辟疆)晴嵐塔影侵深崖藏積雪(純仁)虚壑響幽
禽溪月寒澄霽(辟疆)巖烟暮杳沈寺橋横&KR2324;蝀(純仁)禪
磬擊璆琳拂壁題新字(辟疆)逢僧舉舊吟疲驂何處解
(純仁)高閣在﨑嶔(辟疆)
賈文元生日(時為侍中)
寳運興王國真賢降帝庭乾坤深毓粹河嶽共儲靈慶
澤貽謀遠光華變世丁精心該古學夷步涉仙扃虎變
騰彪蔚鵬飛絶窈冥畋占渭濱兆夢肖傅巖形姬旦興
周典桓榮授漢經四聰延啟沃百辟仰儀刑金節臨全
魏天聲震北溟仁恩宣雨露威令肅風霆玉壘兼前好
黃樞冠舊廳出封仍衮職開國直龍廷樂育先儒學憂
勤察訟囹談賓延白屋衛劍匣青萍體貌師臣貴功名
史筆青朝廷方倚重民物傒圖寧大厦容棲翼洪鐘謝
寸莛徒能繼輿頌傾意祝遐齡
清輝閣
使寄東南重提封舊國雄江山歸漢節棟宇壓吳宫隠
几羣峯近穿梧一徑通竹隂搖檻翠橋影落溪紅響迸
荷心雨涼生水面風澄清多暇日尊酒喜時同
寒食日泛舟
合友逢佳節擕尊泛碧流溪風銷酒力煙樹入春愁羣
鴨開波練疏雲透月鈎平生懷古意最羨五湖游
贈師宰
君來寧素約我至自殊因義重緣應合心親見亦頻十
年無齟齬一遇有逡巡他日林&KR0960;去須為白首親
送别
小雨郊原淨輕風生早涼歌聲激離思酒力壯悲腸默
計去程遠預知宵夢長鄉關足清賞一一寄詩章
和韓侍中上巳日會興慶池二首
波漲朱闌外山明綺席前畫橈飛彩鷁紅旆照清漣東
閣隨開府佳賓盡謫仙夕陽歸騎外芳草綠緜緜
故隄高柳綠毶毶花萼遺基映柳南啼鳥解招遊客醉
落花時有戲魚銜舟移羅綺添春色山破雲烟出曉嵐
後會陪公應更樂行看廟勝掃祅欃
觀終南採冰
凝結自太古蒼崖潛閟深炎蒸當六月皎潔正千尋金
盌通珠液青蠅避玉碪焦勞方旰昃聊可沃君心
和江東運使韓子文見寄
歲寒君子意窮達見情均多謝江南信偏憐澤畔人明
珠驚照夜寒谷頓生春白首論交地須看管鮑親
和韓子文題王摩詰畫寒林
摩詰傳遺跡家藏久自竒高人不復見絶藝更誰師水
石生寒早煙雲結雨遲筆端窮造化聊可敵君詩
和毛維瞻郎中見寄
高賢煩出使妙柬蓋從中紅旆臨江浦牙檣列岸楓頒
條蘇舊俗弔古訪遺宫令信遺文簡刑平獄戸空九重
天眷異千里物情通識面煙波際論心氣類同斷金捐
畛域倚玉愧蒿蓬别思知何似秋雲日夜東
晩菊
幽叢有佳色不必趁時開冷豔霜仍借清香蝶自來晚
芳情愈重醉賞目先回且伴芝蘭秀休嗟暮景頽
和謝師厚見寄
拙宦身何補謀生術不高履霜慚踐屐察俗念同袍獨鶴
寒先警哀猿夜更號淒風獵蘭蕙濃露濕蓬蒿故國荒三
徑南冠歎二毛使軺違右蜀賢里隔西豪吾友真時傑斯
文敵楚騷一官曾共守多難適聫遭諷詠餐忘味賡酬夜
費膏倦禽慵擇木涸鮒羡游濠交分窮彌篤相思夢亦勞
未能抛假綬何計理行篙老去情難展憂來首獨搔書勤
空繫鴈河廣詎容舠郡僻稀民政科繁屬吏曹飯粳炊玉
粒嘗蟹擘金螯治性親黃卷蠲愁仰白醪任真傾肺腑共
醉沃醨糟夕惕持新禁年凶減衆遨光隂徒汩汩懷抱慎
忉忉歸隠輸陶令參禪學李翺因君破蒙滯遣興彊含毫
和徐億郎中喜雪
君恩消祲沴(時霈恩後三日)喜雪驗時和山峙崑兼閬江迷汜
與沱圃粧花鬭巧林亞玉相摩&KR0960;壑平無異蕭蘭惠不
頗野催農務急客醉酒家多裂素思團扇吹毛想太阿
流風疑漢舞黃竹詠周歌煙冷漁村遠裘厖獵騎過穀
登期歲稔人樂免夭瘥會待晴宵賞寒光混月波
謝師厚寄同黃壻魯直唱和
忽得穰郊信翛然病魄醒懷賢心獨在感舊涕偏零南
斗占神劍西豪聚德星卧龍看復起失馬顧曾經冰玉
清相照芝蘭遠更馨麤官應念我白首候戎亭
和閻灝中秋賞月四首
中秋氣清肅况復在邊庭月吐孤輪迥天開六幕青輝
盈疑白晝明極掩常星此夕鄉關思胡笳莫細聽
張筵賞秋月簫鼔沸公庭光泛露逾白輪高天更青遮
藏三讓客牢落庶民星節去人隨老杯行我但聽
萬里邊城月清輝徹北庭沙侔霜霰白圃失蕙蘭青影
亂林篩玉光長隙透星南飛有歸鴈羡爾故先聽
浮雲收絶塞金鑑躍天庭但願冰輪瑩何煩桂影青溪
心如瀉練杯面若涵星曩昔開元曲何人可復聽
和聖美翟家原道中之作
曉烟浮水白晴日透霞紅屈曲嶺頭路蕭條旗脚風主
恩覃塞外賢業滿胷中始信人聲遠歡迎到處同
騎射
雄兒矜絶藝勇氣厭天驕振臂聫驅馬飜身仰射雕回
旋驚電雹奔突出塵囂武備并文教均修是我朝
病起聞走馬宴同僚走筆戲呈席上
平日倦仍衰那堪更病羸賓僚聞燕集冠蓋阻追隨歌
筦宜嘉賞觥觴莫苦辭酒深緣意厚但看樂天詩(白公詩云)
(客知主意厚分數隨口加)
仲春寄二弟
春鴈來時節飛鳴各有行弟兄俱遠宦秦楚久相望尊
席唯他士鸎花似故鄉何時遂歸計共醉潩湖旁
酬羅道濟黃任道見寄
明時頻得罪出處愧朝行音問通猶懶賡酬况敢望諸
公憐舊物遷客慣他鄉懷抱隨新月遙依紫塞旁
僉判李太博靜勝軒二首
開軒納清景為吏似閒居佳客迹頻到主人心自虚琴
尊良有助時命固無如喧静何能必中恬樂有餘
題軒名靜勝靜勝理何深自得歸根趣寧存較物心雜
花隨節候疊嶂互晴陰終日對圖畫應無塵慮侵
和君實微雨書懷韻
老畏風光速閒知日晷添惜春逢雨急病酒與愁兼採
蘂蜂須溼銜泥燕觜黏水聲淙曲沼花氣遞疎簾墜絮
柔鋪徑高梧翠倚簷清伊照窗碧少室插雲尖老蔓蛇
難蟄殘紅火不炎邀朋擬白社取友盡蒼髯饌具雖真
率賓儀去謹嚴主公紆繡衮詞伯玩書籖(君實方修書)陶冶
恩唯舊葭莩契偶霑(君實聯姻)尊崇儲峻嶽高潔仰孤蟾社
稷勳無敵軻雄學不厭威聲傳異域名姓到窮閻賓主
均歡愛鄉閭化靜恬應憐孤客志粗守小官廉飢頼監
河粟貧無遺盜縑清朝慚禄薄豐歲喜魚占識暗妨時
用心愚以古潛狂歌忘皓首醉眼怯青帘東閣容疎放
西都慰佇瞻醻詩常愧拙負弈固非謙久玷題評末深
蒙道義漸虚舟不復繫所向可無嫌
寄伯康君實
平生親友分偏向二難深但念相從樂應知别後心西
窗棋罷弈南圃逕慵尋不奈懷賢意香醪獨滿斟
寄伯康君實
明月照分袂離魂增黯然禪公歸故里詞伯約新年松
竹荒三徑金蘭憶二賢向風無限意書札豈能宣
酬安之罷赴真率會
席上多佳客非君衆不怡詩詞雖有激誠意在相思朋
舊難疎間年齡合養頥何如兩俱便忺出莫推辭
和安之謝伯康君實見訪
眉壽當安逸炎蒸倦往還二難俱命駕三逕始開關清
論應更僕新詩特解顔冥冥雙鴈序為叟下雲間
和文潞公席上
夏木清陰合公當雅燕開前軒鳴脆管密席列英才坐
久風逾快歡多日易頽膺門榮一顧孫閤愧常陪繞客
燒銀燭垂蓮釂玉杯醉歸應倒載遠勝習家回
和安之喜雨
驕陽逢密雨歲事可遙占灑砌涼堪喜通宵滴未嫌渠
淙鳴玉佩簷逗水精簾草木神俱王倉箱望已添炎蒸
俄盡滌秋意忽相兼稍霽循幽圃重尋晩筍尖
和范景仁蜀中寄牡丹圖
牡丹開蜀圃盈尺莫如今姸麗色殊衆栽培功信深矜
夸傳萬里圖寫費千金難就朱欄賞徒搖遠客心
同張伯常會君實南園
幽圃多清致人賢樂有餘游心同藝苑歸興若田廬畦
廣容栽藥門扃為著書築臺占嶽頂鑿沼灑伊渠庵倣
盧仝屋坊隣白傅居拂牀留倦客種竹蔭游魚弄水衣
襟溼遵流酒醆徐園翁名草木山鳥戲階除密席延商
皓高風邁漢疏城西老詩伯獨免醉登車
子駿君實約遊園遇雨而止
不盡陪從樂端居若絆羈雨方添草色寒更展花期舉
目紅芳阻搔頭素髮垂清尊難獨酌終日起相思
子華相公同遊趙令公園
相君行樂處繁盛故王家聲遠歌喧閣香濃酒泛花瑰
材扶廣厦美植列甘柤彊飲頻中聖回頭畏麵車
和王端太中牡丹
盈尺吐紅房春叢占上陽佳名過百品絶豔冠羣芳嫩
玉舒韶臉鮮霞避曉光楚妃殊衆色洛浦謝濃粧露重
珠如綴風回麝不香倦游稀愛賞得此浣愁腸
和王太中游洛述懷
乘春尋洛社不憚路岐長盈畹花如笑傾都客若狂山
林多寂寞朝市太奔忙不似安車老優游適四方
和君實陪潞公子華景仁宴集各一首
始終全盛美今古莫如公華衮加朱紱安車撤畫熊建
儲宗社計破賊廟堂功身退謀猷壯宜哉帝眷隆
再擁平陽節麟符守洛宫禮賢多孺子交政得裴公寬
簡宜民化歡游與俗同行看歸宰席致主詠南風
莎輾安車穏花簪醉帽紅還鄉慰多士入洛訪諸公覽
德如威鳳歸鞍若去鴻清規傳後學信道不談空
種竹盈軒翠栽花滿圃紅著書評百代守節避三公皎
潔升壇玉孤高漸陸鴻清名若嵩少萬仞亘長空
寄君實
西臺無吏責道義得親依過宿暌談益中懷已恨稀何
情堪久别無翼不能飛愚直相知少非公誰與歸
寄王不疑朝議
松筠宜歲晩冰雪照人清無限相從樂空添别後情官
期何日滿歸計未能成不起思予念輸君道眼明
喜雪
久暘逢臘雪酌酒動歡誠密勢迷城郭餘霏冒棟楹河
光平曳練嶽色遠堆瓊已報豐年瑞三登賀太平
和張坊州
詞場同際遇郡政接循良珠玉篇章妙芝蘭氣味長褒
言如衮繡雅意戒鵜梁老格松千尺清文水一塘賡醻
停筆久降歎舉幡忙當宁神兼武開邊洮與湟再叨藩
寄重難報主恩滂憂職思承教何由到訟棠
和微之湖亭席上見贈
曾陪湖上醉(持國詩云兩君曠度皆吾黨紅燭迎舟盡醉還兩君謂微之與僕也)一别十
秋風向老相知少追歡舊德同花香來席上歌韻徹雲
中美酒盈尊綠新粧映燭紅清時宜共樂白雪和難工
便合歸休去荒田附郭東
醻慶州五弟
仲氏居青瑣予而各大州報君當盡節省巳合回頭繼
述將何有榮華過即休相期知止足里社早同遊
寄二弟
一日如三歲離懷不可忘宦遊難會合衰老易悲傷原
上鴒飛急天邊鴈序長如何名利役白首遠相望
目盲
肝膽輸將竭因鍾兩目盲小冠希子夏令色恥邱明青
白何曾變紛華舊不爭幸回觀物志都作反身誠
謫居零陵
過盡瀟湘景冥行固不分烏羊飱可飫白酒飲能醺自
息登臨興因無出入勤靈妃曾鼓瑟信有尚堪聞
無書
患難人皆恤誰能絶信音寧忘問生死可是盡浮沈信
子情無矯知予咎自深嚴冬見松柏為有歲寒心
覆舟
始駭舟衝簸顛風振厚坤濤聲如壞屋雨勢若飜盆力
援煩舟子驚號閔稚孫全家脱魚腹應有未招魂
零陵重陽
衰年逢素節盲卧桂江東應有登高會其如摘埴翁捫
杯難舉酒嗅菊不知叢白首跧僧室無煩落帽風
零陵移居
不起移居念全因廢兩眸門閭俱莫辨隘陋亦何憂瞑
鳥離巢遠盲龜待木浮平生安穏少蓋乏措身謀
零陵憶弟妹
感秋懷弟妹憔悴客瀟湘他日常星聚(昔年兄姊妹五人常聚于許)
衰年隔鴈行既盲難引望垂老易悲傷安得騎鴻鵠高
飛向汝傍
零陵寄三弟五弟二首
勿起還鄉念囊空不易居田租收素薄官俸奪無餘顔
困嘗求米丘貧樂飯蔬(顔魯公為刑部尚書乞米於大夫公孔子曰飯蔬食飲水曲肱)
(而枕之樂亦在其中矣)朱門啟新第懸罄是吾廬
勿起還鄉念人多故與親舊通鄉里意皆仰俸餘緡望
縱諸家息情須一飯伸誰能悠久坐白眼絶朋賓(昔蔡氏女)
(兄孀居許下日費自廣皆里人所知須於安復隨郢間置少生涯俟可倚如蒙命下漸就遷居或可耳)
送貫之兄被召為御史三首
御史得言天下事吾兄清直副明揚方當旒扆勤開納
肯使江湖勇退藏賢者慮時心欲破仁人致主策須長
朝廷寬大生靈急只在忠臣振紀綱
憶昔先門陟諫垣正人風采動朝端家聲宜有琳琅器
兄職今峩獬豸冠臺閣繼登時所貴忠賢得用古來難
浮榮未必吾儒志會把功名竹帛看
艱禍龍鍾百指存共全餘齒頼依仁鴒原方顧飛鳴急
烏府俄聞拔擢新此别宦遊須異地從今教撫更何人
他年莫負鄉關約明月扁舟白酒醇
孔寧極先生拜官二首
聖朝旌德向丘園紫詔頒恩到蓽門鄉老始知為善貴
競相廉讓教兒孫
先生操術本真儒進退恬然與道俱寵至不驚高節在
豈顓虚譽激凡愚
龍門山二首
雲擁樓臺雪擁川親朋行望舉吟鞭煙龕萬疊淩花霰
坐見金人變玉仙
松筠深處訪潛溪唐相當年卜隠棲畢竟主人歸不得
只教游客駐輪蹄
獨游石巖寄諸友
亂石巉空聳翠稜攀蘿尋勝逐溪聲愛山懷友情無限
日暮巖邊獨記名
寄香嚴海仙上人
穰鄧相逢巳十年想懷風格鎮依然身同幻境融都寂
心得玄珠照自圓倚錫靜眠松下石煮茶閒試竹間泉
利名識盡情猶熟終羨吾師絶世緣
陳和叔游龍門先歸
玉峯環照碧伊寒樓閣參差四望間散騎從游皆故友
一川清景徹南山笑言迥出塵埃外心意都如物象閒
夫子官居慣追賞故饒諸客獨先還
和王弱翁白沙道中
共驅羸馬躡寒蕪景色鮮明近洛都出谷流泉春更綠
隔林幽鳥暮相呼伊川舊賞疑朝夢少室重看勝畫圖
從此便窮山水樂相從應不厭﨑嶇
龍門馬上望雪
山開曉色千峯玉草映寒光萬點瓊為我春游添景物
不教桃李獨鮮明
臨汝温泉
山前陰火煮靈源昔日曾臨萬乘尊歴盡興亡只如此
不隨時俗變寒温
與王弱翁游龍門
誰知造化擘巍峩千古伊流向此過四面寒松擁香刹
兩崖蒼石束寒波身閒愈覺良朋貴詩拙飜羞好景多
宜向諸方縱蕭散明朝望洛下長坡
許真君天誥
至人修練久能成此誥嘗聞降帝庭寳墨森森聳鸞鳳
訓詞一一在生靈既將道行蒙幽顯奚必仙蹤到杳冥
鶴駕雲軿非我覿祗期操履學真經
讀逸民傳寄孔寧極先生
漢法忠賢有不容遂持名節隠蒿蓬生靈莫見真儒效
爵禄多醻戰士功燕市終難沽美璞魚羅安得挂飛鴻
聖朝高士優游甚自有行藏繼祖風
和曼叔閒書
夫子天資過我曹兩兼才德屬人豪不求近譽聲逾遠
能處卑官道益高豈止一同裁美錦直須萬俗被重袍
由來康濟吾儒事撫遍瘡痍莫厭勞
又和早行
拂曙征人各向方乍明林野更青蒼雲頭漏日開秋色
馬足飜沙破曉霜時事罕聞心愈靜故人不見恨空長
憐君素愛還鄉樂行役雖勞肯暫忘
循吏
王化由來起一同盡由守宰致平隆坐移風俗為能政
勤撫生靈是至忠四境肅清民害去一方和樂主恩通
吾皇有德真堯舜唯待諸君共理功
酷吏
虐吏天資害物深斯民無恥歎刑淫只憑豺虎貪殘意
肯順乾坤長養心骨肉盡將成怨府君親何以致薰琴
終逢族滅令人快智者為謀豈待箴
聞鍜
萬籟蕭然送夕曛鍜聲相應互成文高隨晚吹驚愁耳
清入霜空透暮雲始訝僧魚敲曉石靜如山木響秋斤
五兵若可為農器此韻千家不厭聞
和象之石磬
誰向西山選翠林中含太古自然音昔逢虞帝來祥鳳
今與陶家伴素琴清越乍敲修竹裏堅方真合哲人心
一鐫名姓將難朽千載知君道德深
送賈春卿宰尉氏(侍中之子)
相君勲業冠朝端愛子猶居字俗官道德相傳家有法
功名善繼古為難清平足使羣情化談笑能令萬室安
千里遠途今日見願當仁政勿盤桓
赴鄭郎中宴集
卧錦仙郎久卜居滿床書史日康娱邀朋欲走趨齋閣
不厭塵埃俗客無
范忠宣集卷二
