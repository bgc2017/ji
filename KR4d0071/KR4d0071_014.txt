范忠宣集卷十四宋范純仁撰
墓誌銘
朝議大夫王公墓誌銘
元豐七年八月九日朝議大夫致仕王公以疾終於西
都某里之第享年七十有八其孤將以十月十九日奉
公之喪歸葬於河南府河清縣上店里之原祔先塋也
以門人所狀公之行事来請銘於予予與公游既久知
公為詳義不得辭遂銘其墓且以寓其哀焉公之先蓋
京兆萬年人後家於果州至公皇考尚書公始家河南
沒遂葬焉有歐陽文忠公銘其墓河南尹公師魯為之
碣紀其世緒官諱甚詳此不復書公諱尚恭字安之少
力學與弟尚喆偕游庠序喜親賢士大夫故歐陽公書
尚書誌曰二子學於予較藝嘗為諸生先而稱公為尤
謹飭溫溫有儒者儀法則歐陽公知公為先矣景祐元
年兄弟同登進士科公調慶成軍判官軍守多不法公
以言不見聽求攝他州官以避之終不言其情知公者
舉監鳳翔府酒稅父喪去職終制以判優遷袁州判官
舉監解州鹽池兼知解縣先文正公在政府公上書言
宜選將帥而委以不疑責大功赦小過以激其忠義節
寺觀土木之費損大臣郊祀之賞以寬國用精擇守令
以厚風化之本久任外計使究財貨之原取士推大公
而簡防禁官先才行而後常流委長吏徹冗員以省事
减廵檢增弓手以禁盗先文正公是其言時西陲用兵
使領皆一時名公交章論薦改著作佐郎知陜州芮城
縣孫威敏公經略環慶辟掌機宜深相任信慶歷八年
夏賊元昊為子寗令哥所弑國人誅之立其幼子諒祚
而来告哀謂孫公曰元昊負恩屢挫官軍忠臣義士痛
心頓足未能擒戮今父子相殘而立其幼殆天亡賊也
因請未賜王爵止授以節帥之名擇其彊臣寵以高官
使分其權復以厚賞招致近邊豪酋漸漸收其用以壯
吾籓籬則西陲可久安不然後難制也孫公竒其言為
奏上之其深謀密畫多此類也時天下稱孫公為良帥
公有助焉後帥杜公杞患屬羌支離為西賊所攻不能
相救公請密諭屬羌之酋比族結互為應援每賊至則
舉烽擊鼓少壯畢集無敢後者自此屬羌安於耕稼賊
不能擾因得諸族所居險易山川道路兵賦彊弱之實
圖以上之仁皇嘉其策命諸路兵賦傳以為法至張康
節公為帥有承受公事中人者口傳上旨自今預聞經
略司機事公謂張公曰其言無詔書且宜覆奏況中人
預機事則帥權奪矣張公遂以聞上中人坐奪官而罷
後公還朝被命押伴夏國使而使者求市史傳及佛經
公以史有東晉元魏間事不可示夷狄止與佛書而歸
權通判寧州移知開封府陽武縣時包孝肅公為尹愛
公才明邑人有訟事於府者包公曰既經王宰決矣何
用復訴也嘉祐中朝廷選能吏分行諸道訪民疾苦而
蠲之曰寬䘏民力公當使環慶乃究悉其利病數十事
上之邊民至今為便歸以太夫人年高不欲遠宦求知
河南府司錄又知緱氏縣磨勘西京脩内司歷兼判西
京勾院同判西京國子監丁毋憂服除再判監管勾西
京崇福宫自著作佐郎九遷太常少卿遂得謝事遇更
官制改朝議大夫勲至護軍封太原縣開國子食邑戶
六百賜服三品公天性愷悌襟抱開朗居官有風力遇
事必務當理不為苟且善與人交同僚嘗有不幸者公
周其後嫁其孤女恩逾至親蔭補疎屬而舍其孫事親
至孝雖假禄就養不復有榮進意每承順顔色唯恐不
及至博塞戲玩之具悉陳於前遇歲時節臘必大會内
外親族躬率兒女奉觴為壽歌舞嬉戲以為親歡如此
不去歸鄉里者幾三十年士論雖惜公早閒而公彌以
為樂至終養而公已老矣所居雖庳儉而掃洒清潔疎
竹幽花列植前後與鄉里高人賢士文酒相娱故韓國
公今潞國文公留守丞相韓公高年者為耆英會圖其
像而賦詩者凡十二人公居第四且命公書其詩於石
筆力精健過於壯年平生有詩千首文士多愛重之娶
郭氏追封永寧縣君繼室席氏封福昌縣君一男純河
東節度推官知孟州錄事參軍五女長適知秦州隴城
縣事張景觀次適永興軍節度推官劉唐陸次適權䕫
州路提刑楊畏次適進士尹煥次適進士席徽皆先公
而卒一孫曰康公銘曰
京兆之王遷蜀六世尚書還洛公克顯嗣伯仲爭奮力
取名第彬彬其文矯矯其能時方籲俊彙拔而升自幕
徂邑藹然才稱書陳政要謀參帥閫將相之事列如繩
凖命不我與弗究其藴便局屢請官閒志伸不以萬鍾
易吾安親孝養克終感通神人交必賢豪姻則令族貴
亞九卿備享五福葬從其先公願斯足
承議郎充秘閣校理張君墓誌銘
君諱公裕字益孺其先出於漢張留侯六世孫廣陵太
守某其後子孫有居犍為者至公之六代祖葬江原今
遂為蜀之江原人曾祖諱某祖諱某皆潛德不仕父諱
某以學行著於鄉里嘉祐中舉遺逸不起就拜試將作
監主簿由君通籍拜太子中允而終贈太常博士母羅
氏封靖安縣君公生而秀異幼喜讀書不好戲弄成童
已曉經義善講解老先生宿儒莫能過也皇祐中應進
士舉於京師時國子生多四方豪俊以聲名相高及較
藝公為第一士大夫皆驚歎焉俄中甲科為戎州軍事
推官戎僰近蠻素無儒生公請興學校立生員躬自教
率後遂繼有登詞科者再調忠武軍節度掌書記居賈
文元公幕中盡心舉職無少顧避郡政為之清肅部使
而下薦其才者二十餘人改太子中允知定州唐縣張
康節公鎮許昌精選賓佐辟簽書中武軍節度判官公
事相國韓魏公薦公可任文館時英宗面命輔弼選求
賢才二府擇二十人上之上親取十人公預其選充秘
閣校理丁母憂服除同知太常禮院會議親王襲封公
與翰林司馬公君實范公景仁協其議忤執政二公罰
金而公坐免一官改判吏部南曹有選人與吏同為欺
以應格者公察知其罪置於理而執政有右選人者遂
罷公南曹復知禮院中書建議尊僖廟為始祖公獨請
尊藝祖據經折理而為之議凡萬餘言上不之從公亦
不敢安其職矣時文潞公掌樞密欲辟公為掾屬公辭
曰親老矣願求鄉官以就養潞公嘉之因丐便郡得請
知嘉州遷太常博士移郡學就爽塏而新之學子便焉
又請傍青衣山浚江故道以泄水患監司沮格其議後
江漲果壅流入城害居民識者服公先見焉益州帥欲
發民開犍為之沐川以便蠻人輸馬之路公曰蠻乃南
詔遺種日欲窺吾疆陲以山川之阻而不能踰也今柰
何通之以啟其心耶朝廷聞而罷之以父喪去職公時
年將耳順因哀毁致疾服除請閒官就醫授管勾成都
府玉局觀賜五品服會改官制為承議郎元豐六年五
月一日終於官享年六十一交舊聞訃皆悲其未盡所
藴而不臻上壽也公天資孝友外和内剛識量宏遠喜
愠不形於色多為名公大臣所知如張康節公韓忠獻
公趙清獻公龍圖楊公樂道皆力薦之同舍臨川王平
甫尤稱愛之曰益孺真有道君子也臨終神意不亂言
不及身後事於書無所不讀而於詩易春秋老子隂符
尤能究達其義而各為之注解共三十三卷為文典贍
有西漢之風家集三十卷娶費氏封仙源縣君子三人
洞浩洪洪為其季父華陽縣君之後三女長適進士范
祖亮次適宣德郎趙仍次未嫁孫男四人孫女六人皆
幼其孤將以某年某月某日葬公於某縣某鄉某里之
塋請銘於予而為之銘曰
留侯之裔居蜀隐微公獨自奮力學逢時秉義恂恂進
退有儀儒館鄉郡晝錦而歸孝養克終志願弗違唯其
藴儲弗克究施慶流子孫在理則宜勒銘窀穸以諗無
涯
朝請大夫陳公墓誌銘
公諱安仁字公壽其先安陽人曾祖諱遠遭五代之亂
隐居不仕以德行著名鄉里衣冠子弟多歸之祖諱芳
繼以儒學名世以其子某為三司某部副使累贈光禄
少卿考諱賡即三司公之母弟也以三司公任為某官
以公伯仲通籍累贈刑部尚書始徙居河陽今為河陽
人公少孤好學以舅氏劉公平蔭補太廟齋郎初調孟
州溫縣尉河陽司理參軍舉監西京商稅務用薦者遷
大理寺丞改太子中舍殿中丞國子博士歴尚書虞部
比部駕部員外郎郎中會易官制為朝請大夫由知絳
州太平縣歴通判涇州揚州河南府知邛州權管勾西
京留司御史臺罷官歸鄉里某年某月某日終於某里
之第享年六十有七公為人剛直不撓明於吏治在河
陽嘗曰獄吏有以容奸為寬厚者有以深文為嫉惡者
吾皆弗為也唯情之所在耳故所決獄人皆以為平西
京監征時巨商賂吏而匿千金以避征者公購得之人
皆𢥠服自是百貨無隠公悉寬其所征之半商人皆樂
輸課亦增羡曰此外嚴内寬之術傍郡取以為法尹欲
試公才使攝長水令邑有羣盗吏不加禁公詰吏吏曰
所盗皆他邑而未嘗擾吾邑故容之公曰是則吾邑為
盗之淵藪也皆擒置於法復使權他邑邑亦治尹曰君
才如泉愈汲愈新他日真能吏也太平絳之劇邑前令
多以罪去審官選公以往公至訟者如市公以理區處
未幾庭中寂然有叢祠號聖姑者惡少為朋以祭至數
百人或爭豪校氣至相殺傷公患之語吏將毁其祠吏
曰此姦猾所怙慢者或替為賊所咒敢毁之公曰令豈
畏賊者耶即毁之境中為清公在涇州時河州羌酋摩
正為華人程白告變言其欲内侵為叛朝廷命監司選
公按治公遣价就訊摩正自陳曰主上使守河州而程
白阻遏誥命俸不時給我聚兵將取白耳公鞫得情且
曰摩正世為外藩以供職貢戍邊者興事造言激使驚
擾以希功賞耳朝廷為斬程白以誥命畀摩正果渡洮
水而去卭州有匿名投書言戍卒欲連他郡兵為變主
兵者震懾白公公曰此奸人所為命焚書於庭卒亦無
變公恂恂似不能言遇事立決人不可奪好讀書經史
皆手自校讐以誨其子弟故門中多令器云娶錢氏復
娶其女弟封某縣君又娶曹氏封某縣君先卒男四人
長曰保之次曰某早夭次曰偃之次曰仰之皆太廟齋
郎女三人長適邠州觀察推官吕大臨次適(闕)次
適(闕)隂縣尉劉唐聰孫男二人孫女三人並幼保之將
以某年某月某日葬君某鄉某里之原請銘於予予嘗
與公為僚義不得辭銘曰
循循陳公慶門之英仕偶聖時位以才升伯仲(闕)軒
冕尊榮壽終於鄉葬歸先塋燕翼唯良以紹家聲公其
無憾萬世斯寧
楊承事墓誌銘
公姓楊氏諱某字某世為滑臺人後徙管城祖諱某考
諱某皆隐居不仕至君喜讀書博學貫通尤知當世利
病人或勸君舉進士君曰聖人謂富貴不可求從吾所
好雕篆非吾好也遂隐居以自樂早失所怙事母至孝
其接人於少長貴賤一以誠信鄉里咸稱愛之康定中
西陲用兵執政聞君才召與之議君條所見以對不合
君既不以仕進擾意於是教諸子力學其後繼有所立
識者知君志雖弗果就寔在其嗣人也至和三年六月
朔遘疾終於家享年五十三娶尚氏後君三十年卒子
男七人某以方略召試舍人院授將仕郎守鄭州助教
與某某皆前死琪忠武軍節度判官珙通直郎竝進士
中第女一人適李裒衮孫男六人孫女四人君歿二十
八年以其子升朝贈承事郎又二年元豐乙丑某月某
日葬某處琪等以宋城主簿魏璠狀來乞銘為之銘曰
歛於躬弗克施侈厥後孰畀之善斯報理亦宜有不信
視銘詩
朝議大夫閻君墓誌銘
君諱充國字厚民姓閻氏其先幽州人唐末徙洛陽五
代祖式横海軍節度判官有二子曰至者事晉為樞密
直學士曰利正者商州商洛令是為君之高祖商洛生
規為皇朝忠武軍節度推官卒家於許遂為許人是為
君之曾祖推官生惟吉終尚書屯田員外郎是為君之
祖屯田生照贈光禄大夫是為君之父君慶歷二年進
士第調鄭州滎陽尉丁父憂服除再調河南登封尉能
使為盗畏罪反善用薦移唐州河陽令唐故地廣而耕
者不足故戶多莱田州守募民增賦以自占主不得有
於是豪右因緣奪民良田諸邑大擾君獨以法拒之邑
人頼焉改忠武軍節度推官知商州商洛縣遷著作佐
郎知澶州衛南縣廵檢張繼明暴虐所部卒持兵讙譟
將殺繼明以為亂君聞之命駕欲往從者曰彼亂以成
矣願無往君曰卒亂將害吾民即馳慰諭卒悔皆泣拜
乃執首惡械於州餘請釋而不問仁宗選良吏領諸路
俾寬恤民力君得京東時轉運使方急財利租賦之入
變折增數倍君諭以朝廷意令民輸納悉如舊轉運使
圭田以虛名歲入縑帛無慮二千計君按實十損八九
又罷諸州差鄉戶為衙前以主公用六庫者鄉戶始免
破産之弊遷秘書丞知鳳翔府岐山縣改霸州大城縣
東南當大河支水歲決注民田湠漫為陂君率民築張
光隄隄將成水大至役者驚潰君獨留隄上曰民第去
令獨死於水役者回顧相率復来竭力爭赴而隄遂成
向之隄地復為良田自是大河屢決不及雄霸隄之力
也故民至今目為閻公隄被選知永静軍將陵縣大城
民號泣遮留不得去君微服夜遁安撫使以其事聞詔
即還君舊治大城民扶擕老幼迎上而將陵民遮留君
如去大城時二邑之民至持白挺爭相攀挽吏以朝命
諭之累日方散去朝廷聞之特召為三司鹽鐵判官治
平泛恩遷太常博士轉尚書屯田員外郎神宗登極遷
都官員外郎求便親出知德州時地震後瀕河州縣大
興隄徭河流至德勢尤高悍視城中如深壑居人惴惴
君曰歲饑薪糧不屬民其魚乎即出常平粟募役者又
請給僧道度牒募人輸薪而薪不時至君乞易納見緡
以市薪不待報而行人以為便大築遂成又築小隄以
衛濱水之田自德至滄州護田數萬頃方其易薪為緡
也僚佐畏恐請待報君曰第無連書罪不相及至論賞
河防功君悉上僚佐而巳不及改職方員外郎知耀州
遷屯田郎中耀民喜為盗羣聚椎剽頗有良善為所脅
從者君察其情區别上聞全活甚衆由是獄訟清簡民
德君多繪君像而祠之知江州轉都官郎中丁毋憂服
闋官制行改朝散大夫知博州遷朝請大夫河朔聯民
為兵獨君推行有法考課最留再任今上即位遷朝議
大夫元豐八年六月二十四日無疾卒於博州之官舍
享年六十有七君内外盡誠不為矜(闕)善甚於
嗜慾而喜自晦歛不欲人知事難(闕)物於勢利
則薄巳而厚人樂易善容犯而不校在(闕)州有從事以
書譖君於監司者監司察君無他以從事書示君君置
不問未嘗見於辭色及罷(闕)州始以書示其人而且戒
之曰爾後慎勿為此從事慚服天資善吏事所至不嚴
而治有古循吏之風歴守四州適會朝廷更法令部使
者旁午郡縣吏務為刻急以免咎而君所&KR0681;必使事濟
而民不擾嗜書多聞平日慊然似不能言者間有所發
矯矯直前未嘗以身為恤也仁祖春秋高聖嗣未立嘉
祐中君方陞朝籍上書乞擇宗室早正東宫以繫人望
治平末異星出西方郎官孫琪以言事貶君即抗疏言
罪言者非所以荅天譴孝友純至事母夫人甚謹年踰
華顛膝下承顔順意為嬰兒慕後居母夫人喪守墓哭
泣三年而後歸初為鹽鐵判官恩得任子奏乞先其弟
朝廷以法不許復願納一官亦報罷後再推任子恩竟
先官其弟輕財好施所得俸禄均及親族故舊隨盡無
餘嫁族女之孤者數人卒之日家無留資殮以浣衣以
元祐元年某月某日葬於許州某縣某鄉某原先塋之
次母夫人李氏工部尚書昌運之孫女世父昌齡實太
宗朝知政事以君封僊源縣太君三娶皆名族黃氏仙
源縣君直史館宗旦之女王氏五臺縣君我先公文正
公之甥李氏仁壽縣君從舅司農少卿禹卿之女子男
九人越泳澈淳演沆沃汶湙泳越州觀察判官澈舉進
士淳登進士科秦州清水主簿監岷州茶場湙郊社齋
郎餘先君而卒女二人長適峡州軍事判官杜會次早
亡孫男八人孫女九人長適熙州狄道主簿錢愬餘竝
幼初光禄與先文正公鄭文肅公孔寧極先生寔為友
壻鄭公顯貴一時寧極以高節聞天下而光禄亦以經
行著名鄉里世稱李氏多賢壻云君與某為從母兄自
少相與游長相友善今老矣而君則亡將葬嗣子以銘
文見屬義不可辭銘曰
亡欲行義失常近名唯君所存發必至誠由孝易忠顯
於王庭敬愛兄弟推及友生慈愛下民如保雛嬰事功
崇成謙牧不矜孰偕君心而不公卿施止一州素位而
行嵩高之麓潩水明清卜君幽宅萬世斯寧
中散大夫王公墓誌銘
宋有純孝君子中散大夫王公不疑以元祐二年三月
丙子終於西都某里第之正寢享年七十有七其孤平
將以某月某日葬公於河南府河南縣洛苑鄉魏封原
先塋之次来求予銘其墓予亦世葬河南故識公為早
而知公為深又嘗為留司官從容燕閒益與公游覩公
之高行清節當與古人比誠欲論次公之事以自慰因
不復辭公諱慎言不疑其字也蓋漢高士霸之後東皋
子績之裔孫始家汾晉王父文康公事仁宗為樞密使
吏部侍郎同中書門下平章事始葬其親於河南因為
河南人文康公生司農少卿致仕贈特進諱益恭為公
考公幼而篤孝以事親為事之大以承顔為樂之至故
孜孜家庭老而不懈視萬鍾蔑如也公學無所不覽而
尤深於史幼能詩以風騷自任文康公特器之蔭補將
作監主簿仁宗登極改太常寺奉禮郎恭謝改大理評
事文康公薨改光禄寺丞監西京商稅院改大理寺丞
三司舉監在京順成倉特進致仕居洛公不欲去親側
用陳乞差知河南府鞏縣復乞監西京洛河竹木務改
太子右贊善大夫知并州陽曲縣不赴勾當西京磨勘
脩内司及裏外埸務兼判勾院改殿中丞賜五品服改
國子博士再差知陽曲縣又以恩得知河南縣明堂泛
恩改虞部員外郎又改駕部員外郎勾當西京磨勘脩
内司改虞部郎中三司舉勾當西京排岸司不赴復知
河南縣改比部郎中英宗登極改駕部郎中賜三品服
丁特進憂服除(闕)嵩山崇福宫加上柱國改司農少卿
任滿留守監司列上公孝行誥許再任公以母老不可
一日離去力求鄉任以便甘旨雖百里之卑筦庫之冗
得之欣然不知有貴賤之辨名公大人交薦所得他郡
官輒復辭避平生更九任而七在洛日與子孫侍左右
從容嬉戲以順適親志特進捐館太夫人春秋亦高即
置小榻於寢側晝夜候起居之節凡九年未嘗一夕改
也太夫人終養執喪過禮幾不勝哀蔬食誦佛書者三
年有識哀其志外除年巳踰六十慨然曰吾向勉而仕
者以有親也今老矣禄無所逮何甘此而不去耶即拜
章求致仕朝廷從之初特進居文康公喪服除方五十
即謝事家居一時仰其高風及是公又承先志近世搢
紳鮮焉官制行改朝議大夫今上登位改中散大夫封
太原縣開國男食邑三百戸太師潞國文公守洛與故
相韓國文忠富公温國文正司馬公并鄉里宿舊十二
人為耆英之會公實與焉公天性愷悌志向清遠善與
人交愈久愈相敬愛喜怒未嘗見於色雖對家人無惰
容奉養省約居處儉陋所享如寒士紛華盛麗音聲好
玩衆所汲汲者無一毫之愛獨掃一室所寶唯先世琴
書書幾萬卷間繙閱古今討究義理命子孫侍坐親為
講授遇意適援琴作雅聲翛然獨得奉賜有餘則給宗
族之乏者恩得蔭補先猶子而不及孫洛之士無賢不
肖推孝敬有德者必以公為首下至閭里亦無間言晩
達理性間與道人游放懷物外往往忘返自寢疾逮屬
纊神意安静人莫究其際平日治官主於扶善抑彊條
教寬明去益見思河南之民多識公風采遇之必再拜
或相語曰此慈父也徘徊道周瞻仰而不忍去在漢州
朝廷命完州城公董其役踰時而畢監司上其功詔書
奬諭又嘗因轉對論鄉戸衙前多由役重破産理宜優
恤又可募人充輕役以寬良農後朝廷頗行其言世之
知公者皆惜公有深識遠業而老於散秩然公獨能畢
志事親清潔以終自能成曾參柳下惠之美則其所得
豈小也夫人張氏光禄少卿師錫之女追封南陽郡君
子男一人羣澤州晉城縣主簿先公五日卒於商州上
雒令女四人適朝奉郎馬孝孫知襄州宜城縣李珙大
理評事趙君弼陳州司戶參軍宋子房孫四人規蚤世
恂悟承孫女二人曾孫一人銘曰
孝惟德本公篤於天達行之原化及鄉閈世為德門有
蕃子孫嵩山峨峨洛水沄沄公名永存
范忠宣集卷十四
