范忠宣集卷十一宋范純仁撰
祭文
祭謝秘丞文
維治平二年歲次乙巳四月庚寅朔某日具位范某謹
遣人以清酌庶羞之奠致祭於亡友秘丞謝君師宰之
靈嗚呼師宰自天生德仁孝愷弟温恭正直言參典章
動唯法則清静寡私心如止水謙虚無我賢不自恃年
方及壯道已充已曾未設施疾以不起時惟聖師獨喪
顔子嗚呼哀哉識君之初君方幼齡龍駒鳳雛神骨天
成騰鶱萬里誰測其程我之慕君聞道為先君之厚我
世舊以憐交深義合恩契綿聯情均手足幾二十年君
罷山陽我官東畿維舟相從浹日燕嬉君病東還我憂
惙惙執手相視忍涕而别孰謂伊人於斯永訣嗚呼哀
哉天之生君將澤蒸民君之不幸寧止其身朋友慟哭
善人悲辛嗚呼哀哉我從兄喪歸葬洛師纏哀在途銜
命東馳音問不繼承訃後時哭不瞻柩祭不及尸為我
之恨終身孔悲千里馳奠誠過乎辭君之神明鑒此不
欺尚饗
祭韓魏公文
維熙寧八年歲次乙卯某月日具位范某謹以清酌庶
羞之奠致祭於故司徒侍中贈尚書令魏國韓公之靈
唯公量包宇宙誠貫金石伊吕兼材淵騫比德降精星
辰瑞我王國在茂業與元勲信輝今而映昔仁祖夢卜
公秉鈞軸志扶社稷誓忘家族聖嗣勃興皇圖再續建
萬世不拔之基為四海無窮之福非天下之至明則孰
定計之神速若夫三紀弼亮兩朝顧囑智周慮遠仁深
義篤以名教為已任俾多士之誠服功盖天下而沖退
不居貴極公相而謙卑自牧罄竹帛以難紀詎筆舌之
能錄薨於晝錦贈典繁縟祠於大烝盛美完足浹遺愛
於華夷痛云亡於比屋昔我先君志同體均出處竝命
六偕絲綸金蘭之契雖古罕倫矧余不肖辱視猶子推
輓保全教誨飲食聞一善則喜見顔色憫獲罪則憂形
歎喟滲骨淪肌恩深莫計念初違離八年於兹移官鉅
鹿瞻拜有涯中途改轅志願復違守官之邈神䰟坐馳
豈圖承訃畢世長辭驚呼沈痛不特以私為朝廷惜與
蒼生悲生不能奉教於朝夕没不獲盡哀於寢闈徒侑
奠以空言我公知乎不知嗚呼哀哉尚饗
與慶州官吏祭韓魏公文
年月日具位范某遣指揮傅政謹以清酌庶羞之奠致
祭于魏國韓公之靈唯公道足以窮聖人之奥故關盛
衰而不倚德足以憲萬邦之重故踐文武而竝濟弼亮
三朝之盛扶登二聖之隆朝廷治忽伊尹所以自任邦
國若否山甫所以儀圖翊成隆平坐致熙洽哲謀肅又
宜神理之助順昌熾壽臧固輿心之善頌天不慗遺人
將安仰薨謝之訃上深惻於宸衷褒贈之章詔益進於
寵數名固耀於青史祀巳躋於大烝哀榮所加夷夏增
欷唯斯邊氓早沐恩化爰從慶歷西討科役繁興綏輯
疲羸繄公是頼繼輟樞筦之責復將西撫之命厥後横
山用武狂寇竊發公持四道之柄密授神算鎮以山嶽
之重迄臻安靜則唯兹土受賜為尤凶問之来孰不揮
涕某久被鈞播方兹官守謹同吏民之情遠致薄奠報
德匪稱致哀無窮唯公英靈鑒此誠意尚饗
祭廟文(二首)
年月日時具位范某謹以清酌時果之奠祭于某神某
被詔守土唯禮是循事神之意不敢不謹爰伸祗肅躬
謁祠下尚祈聰明俯垂鑒佑
熙寧八年乙卯歲二月癸亥朔八日庚午具位謹遣指
使侍禁郭進以清酌之奠敢昭告于土地之神某方兹
莅職宜新庶務廨宅弊陋將加繕完唯神相之宜無後
害不日告畢敢忘神休
脩文正祠堂祭文
維熙寧八年歲次乙卯二月癸亥朔十日壬申嗣子朝
奉郎守尚書工部郎中直龍圖閣知慶州軍州兼權發
遣環慶路經略安撫使兼馬步軍都總管輕車都尉賜
紫金魚袋范某謹以清酌時果之奠敢昭告于先考太
師令公文正公之靈某蒙賴貽謀獲踐世職瞻仰祠貌
哀榮交心唯是塑繪弗工羣情未厭爰加脩繕以傳無
窮髣髴慈顔不任永慕尚饗
祭廟文
天久不雨禾稼將稿是用竭誠于神以祈濡澤薄奠屢
陳未蒙嘉應大懼執事者不克蠲潔牲牢不肥粢盛不
精而神不顧享夙夜惴畏不遑寧居乃涓日改牲再禱
于神唯神歆鑒以施沛然之賜尚饗
祭終南太白湫文
比歲不雨被邊之民流離莩亡所不忍視今夏驕亢復
甚焦灼涓禱羣望曾莫我助是用遠邀靈液以祈濡澤
神既戾止遽獲嘉應旱稼復蘇優渥霑足皆神所賜敢
不竭誠敢不腆禮以謝神貺惟聰明正直尚終沛施以
庶乎有秋也尚饗
祭吕虞部文
維熙寧八年六月日具位范某洎諸同僚謹以清酌庶
羞之奠致祭於故通判虞部吕君之靈嗚呼惟君奮身
經術潛心政事美績休聲聞於已試屈貳邊藩民懷吏
畏綱領衆務興頽舉弊人方荐飢溝壑誰濟君實孜孜
存養撫視憂勞成疾以至殄瘁仁者不壽天理曷恃邦
失賢佐孰不揮涕旅櫬東還川陸迢遞一慟長别痛徹
肝肺魂兮有知歆此薄酹
祭廟文
熙寧八年三月二十日具位謹遣隨行指使庫崇禧以
清酌庶羞之奠致祭于城隍土地之神某莅職之初廨
宅是葺隂期攸相有禱于神衆工經營逾月告畢土木
無變庭堂一新獲此安居允神之賴爰陳薄奠以答靈
休
送太白湫水祭文
熙寧八年五月二十四日具位謹以清酌庶羞之奠告
于太白湫之神惟神宅終南太白之奥出入變化濡澤
千里環慶邊壤比年旱亢守土者惕然遠求一勺之靈
以救枯槁神已賜之雨少有秋望不敢稽怠謹復遣供
奉官楊正奉神以歸神其鑒兹終是嘉貺
祭蔡資政文
元豐二年六月日具位謹以清酌庶羞之奠致祭于資
政諫議蔡公之靈嗚呼天生賢傑以翊昌時河嶽鍾秀
星辰孕竒唯公堂堂王佐之資少掇詞科出賓侯幕才
動羣公交章薦鶚歴職中外規模宏博按刑南服鹺禁
方愆兇狡冒利俗弊刑煩公拯其頽息賸人安畿甸置
使公膺首選掌漕于西金榖以羡荐帥慶渭兵銳甲堅
邊塞要地夷夏謳歡上新庶政注意鼎司公則大用文
武是毗憂勞積躬位以疾辭分臺别都方優養頥天乎
不憗明哲其萎昔我先門學多良士公實覩奥許以重
器公於不肖眷矚為尤不鄙衰零姻婭是求自我别公
於今五年訊問稠重日覬平痊喪訃忽承悲徹肺肝謫
居千里哭奠莫前嗚呼永訣抱恨終天
祭監押劉供奉文
年月日具位致祭于監押供奉劉君之靈惟靈勤儉持
躬廉謹率職忽焉壽終孰不哀惻矧我同僚涕泗盈臆
奠兹酒醴旅兹肴核魂兮来歆幽顯永隔嗚呼哀哉
信陽軍脩鼓角門祭文
軍雖小邦古亦建國門闕所設號令攸宣眷惟樓觀之
隳曷聳吏民之望度材有素更制未遑方卜日以肇新
在前期而除舊土木無變工徒用安有望於神隂相厥
事
祭張復禮提刑文
天生賢傑將翊昌辰聖運龍興多士雲臻偘偘張公才
識邁倫邑政殊尤超陞部使更典濟隂龔黃其治按刑
畿右察廉是職舉善如飢化姦以德三載忠勞熙然美
績盗發申郊戕民敗吏申無城兵比屋驚惴公来指蹤
殱厥兇類千里獲安繄公是頼予方左遷始獲公遇推
借維持危乃弗仆軺車所臨謳頌洋洋天宜報公昌熾
壽臧胡奪民望而公云亡哲人之萎孰不痛傷家有令
子慶澤之長朝有令名後世之光公亦何憾歆此一觴
祭韓國富公文
嗚呼我公一代師臣始終名節玉潔金純策中大科王
佐之資入掌誥命朝夕論思慶歷西討師人財費北狄
驕慢乘我之匱命公往使仗節專對折其姦謀朔陲用
乂進貳樞筦謨謀宏遠權倖交愬東藩是典易帥青淄
河北荐饑流冗百萬稚艾相携鬼形烏面蟻聚三齊公
命羣吏築室止棲貸貲哺食如母憐兒卒逢善歲完飽
而歸孰謂公仁可敵天時仁祖命相公居冡席密議建
儲宗室是擇先皇繼明扶天之力功初不聞後益顯赫
今上御極首膺注意以疾避權還政居第上壽而終五
福惟備國喪元老時頽泰山天子震悼士民悲酸嗚呼
哀哉先君文正識公於微矧伊不肖復辱公知狂率抵
罪屢貽嗟咨軫其顛危憂見色詞既獲安全終莫瑕疵
情均父兄恩重山丘公今殁矣誰復顧周既百身之莫
贖諒畢世而難酬嗚呼哀哉
祭河中宋司錄文
元豐七年十月十三日具位謹遣司戸參軍劉格以清
酌庶羞之奠昭告于故司錄宋君之靈嗚呼盛德之門
文風孔碩唯君克世壽也奚嗇瞻言昊蒼俾予心惻奠
以告違君其来格
祭謝大夫文(元豐七年祭謝師厚)
嗚呼嗟予生之多釁喪二子於濟南追殃咎以丐閒尚
淚迹之盈襟柰何良朋之復失益知天道之難諶枉孝
子之嘉命俾勒志于泉隂曾懇辭而莫獲愧才薄而弗
任叙賢業以直書乏顯發於高深公有文以自傳既鏗
玉而鏘金奚他人之復仗固光耀於來今念相親於疇
昔辱洞照其誠心收蟠木以為器憐舊物於遺簪端歲
寒以見期寧燥濕而移音痛生死之俄隔邈標韻之難
尋昔郢人喪兮匠石廢斤子期亡兮伯牙絶琴今我存
而公沒悵星孤而月沈指新阡而一奠庶英魂之来歆
祈雪祭文(二首)
爰自初冬時雪未降二麥虞枯稿之害庶民憂瘟疫之
疾刺史之政不能召致和氣是用蠲潔酒醴有禱于神
庶幾驅滌旱暵霶灑膏澤致民豐康繄神之賜
時雪久愆宿麥不滋是用有禱于神以丐甘澤既浹日
矣寂爾無應豈刺史之誠不能感通神明而禮或不蠲
而致然耶是用齋心潔醴再禱于神惟神聰明宜垂昭
鑒
祭程宗丞文(元豐八年祭程伯醇)
天生賢傑必將濟時胡屯其位不俾設施復奪之壽天
豈徒為伯醇之亡理益難推唯君之德顔氏庶幾唯君
之道孟軻無疵嘉言遠識後學所師進為御史言直身
危退治畿民如母憐兒再謫筦庫恬窶安卑伯仲孝養
親顔怡怡或禄或耕如壎應箎聖上繼明政推母儀選
登俊賢以輔邦基君首被召捧詔伸眉畎畝愛君心同
商伊如何遘厲梁壞山頽繄予不肖辱君重知夷吾多
罪鮑叔不疑君今殁矣吾道疇依身縻窮邊素車莫馳
遥陳薄奠寓哀以詞音容永隔畢世長思嗚呼哀哉
祭毋中散文(毋清臣元豐八年十一月)
南山峩峩八川蕩潏鄠杜之郊挺生人傑粲粲毋公靜
深秀發徒步起家九卿是列澹然無營白首一節謝事
退居塵紛屏絶琴奕壺觴寄傲風月遽驚淪謝呑聲悲
噎平昔故僚契義稠結何以叙懷尊酒徒設長夜冥冥
音容永訣嗚呼哀哉
祭李運使太夫人文
猗歟夫人懿德如玉閨房之秀来嬪大族二子顯赫養
有榮禄千戸疏封是宜象服繐帳俄垂風飄殘燭悠悠
素旐去此華屋獨有壺觴陳於路曲嗚呼哀哉
祭閻朝議文(元豐八年十一月)
唯公仁孝愷悌稟乎天資精金美玉内外無疵力學登
科甘貧樂卑教吏愛民如母憐兒出宰衛南警卒將叛
匹馬往喻式曷其亂後遷代城築防禦患河水大至役
夫奔散公卧堤上將死其難衆皆驚還死力救捍屹然
功成千里咨歎將陵被水徙遠河濱部使薦公往宰其
民邑人遮留城門晝關三日不行夜遁之官其狀上聞
命公復還兩邑爭公白挺盈野諭以朝命哭不肯捨帝
乃命公入佐大計非制之常以旌循吏時宰不合公則
外補更符四郡人歌召杜博陵借寇久將變俗忽若使
者手披公牘鬼錄之姦四十有六隂君召公典司其獄
無疾而終河朔所傳以公正直事或有然時方安民公
則違世天不遺公来佐聖治豈公不偶人斯殄瘁交親
之分金石相期官守遐阻歸紼莫持千里一奠曷窮我
悲公乎聞乎永世長思嗚呼哀哉
祭司馬溫公文
維元祐元年歲次丙寅九月戊戌朔二十九日甲申中
大夫同知樞密院事上柱國范某謹以清酌庶羞之奠
致祭於故贈太師溫國公之靈嗚呼天胙有邦俾之元
龜篤生我公為世父師夷齊之清淵騫之德子産之惠
叔向之直人有其一足以成名公兼衆德乾乾不寧九
流百家金匱石室鈎索沈隱裁其失得根柢治亂經綸
皇極作為文章有書秩秩寶圭大裘望之肅然冬陽夏
冰赴者爭先仁英兩朝煌煌厥聲國有正人折姦于萌
荏苒者木求直于繩我公盡規君心則寧赫赫神考體
貌有德公獻其可嚴嚴翼翼言有未用不敢愛爵深衣
幅巾歸休於洛公則休矣四方顒顒君子野人洎於他
邦聞風懷歸於父於兄天施不齊或怨寒暑公獨何施
四海一譽元豐之末國有大事穆穆文母佑我聖嗣爰
立作相媚于神人我公在廷其重千鈞士賀於朝民歌
於㕓農慶於野兵休於邊燠爾慄寒養其飢孱無痏於
肌無莠於田培其本根枝葉則茂豈曰我作憲章惟舊
於赫聖考左右上帝休公於家實遺聖子卷耳思賢夙
夜周京不惑不疑成此太平公之去来人之戚嬉非人
戚嬉帝之從違豈人事耶天實為之某不才辱公知深
人之相知貴相知心唯公我知洞達表裏采其所長謂
或可使申固義好丘山不移匪我則然公實取之泚泚
清洛獨樂之園嘉藥春敷脩竹夏寒清酌翛然我招我
從琅琅嘉言有銘在躬朝聽過實備位樞機入與國論
獲親風規六七年間為益不貲私祈白首從公以歸憂
勞傷生公既遘疾庶幾有瘳卒相王室國祠既誓公以
喪聞我心之悲不獲走門入哭於室公既大歛終天永
違不一見面人生有死如旦夜耳曾子將殁知免而喜
公身既脩公志既畢既壽令終無一或失有如公者古
今萬一我每念此紓心之悲猶有鬼神實聞我辭嗚呼
哀哉
祭太中大夫司馬公文(字伯康元祐二年正月)
唯公純孝愷悌剛明篤實精金璞玉混然天質致身三
朝躋位九列終始無瑕險夷一節生於德族出逢累聖
考貴而賢季則文正嫡配令壽化行閨門執笏垂魚多
子與孫天下達尊公全其三洪範五福公則能兼予謫
安陸公来守邦見賢就善我心則降公不鄙予定交忘
年久要不忘婚姻有聯予官京師季相當朝公處於鄉
將赴季招予亦思公心焉忉忉相以疾薨公不克来予
念公年羸不勝哀果聞訃音梁壞山摧嗚呼哀哉相知
以心世莫如公死生契闊喪事弗躬天實為之匪予負
公既悲且恨終天莫窮嗚呼哀哉
祭周朝散文(字敦夫元祐二年四月十日)
生之有死是惟朝暮百齡大期鮮或能度間有促延孰
識其故享非所宜悲用難措嗚呼敦夫生德則豐孝友
自少仁義積躬純懿之行鄉黨式宗錯綜之文士服其
工奮於清朝寔有成績所至必顯厥聞無斁領使一道
寬不容惡俗方察察君獨綽綽衆嫉君異君安我仁逡
巡後時逍遥道真少尹西都監州朔方有政有議不柔
不剛仁宜有年德宜有位曾未耆耋俄驚川逝越我士
夫痛此凶鞫曰天佑善胡斯不淑矧伊涼薄義忝姻好
稔君家行既久彌卲兹焉永訣孰均予悼寫哀於辭一
奠以告嗚呼哀哉
祭王中散文(字不疑元祐二年五月)
唯公國士之秀相門之英行著温恭道惟直清老盡色
養外忘寵榮退就間官沖淡無營夢奠兆凶逝川莫停
仁者宜壽公享遐齡德必有位公登列卿積善之報子
孫繩繩在公無憾善人戚咨矧其朋游涕泗交頥絶絃
有恨廢斤抱思祖奠弗躬葬紼靡持寓哀以言公知不
知嗚呼哀哉
祭正議大夫張昌言文(元祐三年)
唯公植德忠厚立心醇和積其奥學奮於賢科樂行内
實不求世名畏人我知聲恐過情奉身清約布衣菲食
及其臨義坦不少惜委已有餘以活餒寒公之所易人
之所難氣夷色温若無不容及所當仁未嘗苟同道行
則進言違則退去就蕭然莫能留礙武濟之論萬世所
偉河朔之奏百萬復起仁者必壽古聖謂宜公雖有年
不究期頥士夫歎息民吏嗟咨家父征西公實從事忘
年見親漸磨以義遽喪良朋捨斤揮涕柩不引紼窆不
親臨寓辭寫哀尚想徽音
祭康國韓公文(元祐三年四月十三日)
嗚呼我公篤生大家不以世資奮於詞華甲科巍峩聲
名益夸遂躋臺閣論議蹇蹇忠亮實塞寬仁剛健憂國
愛君發於至誠知無不為見於益爭一時建明或大或
細或既設施或梗而止然其大體一本公忠無有秋毫
介私取容樞府兵柄幽贊幾密遂相天子具瞻赫赫夷
險百途我心唯一憎愛萬變以義始卒尊重簡嚴隂消
邪慝衣冠堂堂稱是柱石閨門烝烝仁愛孝慈孰寡孰
鰥我與均之推轂善人不愛其力我任其咎無爾失職
禄賜萬鍾人不譏富平生親交予求予取燕語笑談孔
樂無嚴賓客滿堂不知其尊唯是不肖待以國士豈無
知巳厚孰公似我之惷愚中遭擯斥推抵屏卻誰嗟孰
惻公獨拳拳隻手引溺以其進退為巳休戚守慶闕人
薦我貶所我誠負公不究任使歸来見公愧發於顔公
獨存撫知我過前延我室堂敦叙中外賢姉白髮命我
使拜遺親棄舊自昔匪今聞公之風實感人心告老去
位非天子意請不可奪三公就第公雖家居德義在人
山嶽隱然朝廷自尊具舟有司申伯信邁安車臨我握
手出涕謂宜百年黃髮齯齒人之云亡心之憂矣於穆
文母天子聖明兩宫来臨慟哭老成賻喪則豐贈官則
崇姑慰我心不能還公歸葬有期屬我以銘不腆之文
敢不顯明一觴在前如聞玉音嗚呼亡矣有涕如傾尚
饗
祭廣濟使君蔡承議文(元祐三年二月)
唯君慶門之嗣清世之賢位不滿能沒於盛年天道難
知善人咨歎人有所懷失則惘然況於死生親舊之間
君少負才凌厲奮舉既將鶱騰則復齟齬十年之間進
退相補謂宜耆壽身顯名揚云何中道齎志而亡願既
違矣人既非矣懷資抱器弗克施矣侑奠以言寓余悲
矣嗚呼哀哉
祭申國司空吕公文(元祐四年三月二十六日)
嗚呼我公清淨寡欲足以革化鄙汚寬厚有容足以消
伏訛慝其默也能服物而不孚其簡也能治煩而不惑
嗚呼公能有餘於無為而他人不足於竭力也羣言繁
興辯者不給於口而公獨漠然而不唱大議未定智者
夙夜以思而公方安然而居息謂若後也而常先疑若
失也而皆得此四方視之以為表儀而二聖倚之以為
柱石也若其左右侍從密勿致君之謨與夫出入鎮守
慈惠愛物之績於公之長曾不咫尺也唯其左右王室
宰制萬物内尊朝廷外撫夷狄者庶幾究公之盛德也
某中年流落白首秉國獲同勤勞日奉顔色淡然其日
親裕然而多益也其心之所向意之所宅某既恃公之
相知而公亦了見其胷臆也嗚呼曷為少疾而莫救一
卧而永息也昨日揖於朝而今日哭於室也上公一品
固公職也仁者必壽七十嗇也嗚呼公乎小人之所望
以革心而善人之所恃以取直也老成云亡君子弔戚
往者何憾而存者惻也嗚呼啟國備禮天子之澤休功
顯問史有筆墨唯予心之哀曾是莫抑也尚饗
祭陳龍圖文(紹聖元年十一月)
唯公材猷膚敏學術淵通牓竝龍虎光垂蜺虹踐履要
路華外煜中所至可述名高實充宣力累朝服休四紀
臨劇而簡視難如易屢領使權十年近侍晩請琳宫告
歸故里昔我充貢已挹風規同年賜第竝拜彤墀仕宦
相望鮮合多離公居河橋我忝并帥假道来之再陪高
誼别未幾年訃音遽至我病辭位聞公遘凶往弔莫可
哀情曷窮朅来許下公穴將封敬陳薄奠聊寫初終尚
饗
拜掃祭文(考妣同)
雨露既濡追遠增慕時享之禮敢忘虔恭謹陳薄奠以
伸拜掃
祭十九兄監簿文
雨露既濡對時興感薦享之禮敢忘虔恭謹陳薄奠以
伸拜掃
祭鮮于子駿文
嗚呼子駿居今之世志古之道白首好學耽玩易老見
於事業發為文章治民則惠執義則彊柔亦不茹剛亦
不吐邪則我仇正則吾與予昔使蜀封部實鄰聞其風
聲愛慕其人同分西臺晩益相親茂林脩竹美景良辰
杯盤草具笑語天真通家之好往事空陳年將從心乃
補衮職拳拳朴忠侃侃正色病不克施終古遺直告滿
三月退卧淮陽凶訃遽来我心隕傷歸於其邱實邇吾
鄉涕灑秋風醉此一觴
范忠宣集卷十一
