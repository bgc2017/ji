范忠宣集别集類二(宋)
提要
(臣)等謹案范忠宣集十八卷奏議二卷遺文
一卷補編一卷宋范純仁撰純仁字堯夫仲
淹次子元祐間官尚書右僕射以黨禍貶永
州召為觀文殿大學士贈開府儀同三司其
謀國忠&KR0548;殊有父風事迹具載宋史本傳文集
凡十八卷前五卷為詩後十二卷皆襍文其
末卷為國史本傳則純仁再從孫之柔于刊
集時所附入也前有嘉定五年樓鑰序後有
之柔及知永州沈圻廖視永州教授陳宗衜
四跋鑰稱其文根柢六經切于論事盖其氣
體本自深厚固不徒以人重耳又奏議二卷
自治平元年為殿中侍御史至元祐八年再
相前後所奏封事凡七十三首又遺文一卷
載純仁文七首附以其弟純禮文二首純粹
文十九首乃裔孫能濬據舊本重加刪補者
又補編一卷載純仁尺牘一首附以制詞題
跋等十二首亦能濬所編訂康熙丁亥其二
十世孫時崇與仲淹集合刻行之其書錄解
題所載純仁言行錄二十卷在宋世已佚又
彈事五卷國論五卷今亦不傳矣乾隆四十
三年五月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
范忠宣集原序
惟昔賢者皆後世之師表而學者之慕古人則自各有
不同如汲黯之慕爰盎司馬長卿之慕藺相如若有不
可解於心者本朝先正名德相繼如泰山喬嶽景星鳳
凰事近而易考嘉言善行皆當取則而區區之愚少而
讀元祐丞相忠宣范公言行錄反復終始正學大節偉
識宏度贊歎不足於諸鉅公間尤願執鞭欲追逐其萬
一而不可得也如奏議國論等書如責人責巳助廉成
德之訓又若避好名之嫌則無為善之路等語皆當終
身誦之每恨未見其家集也嘉定五年三月甲戌公之
從元孫中書舍人之柔見過謂鑰曰忠宣文集未行於
世晩而謫居永州三年邦人至今懷仰比因沈史君圻
赴郡以家藏本屬之既已刊就而舊無序引徑以見委
鑰謹謝之且曰託名不腐豈非晩進之幸豈非平日之
願顧年衰學落何足以與此三辭不獲則取而伏讀越
兩日而盡得之盖公天資誠確篤志學問承文正公之
親傳博之以泰山孫明復徂徕石守道盱江李泰伯三
先生師友之益發為詞章根柢六經切於論事無一長
語而一出於正文忠蘇公序文正公集有曰其於仁義
禮樂忠信孝弟如饑渴之於飲食欲須臾忘而不可得
又曰雖弄翰戲語率然而作必歸於此故天下信其誠
爭師尊之公真是似者哉而鑰之所尊敬者此又其餘
事自其立朝出鎮廟謨相業具載史冊不待贅言惟公
本於忠恕得二者之功用深入吾夫子閫域非淺丈夫
所能窺者温恭惟謹無異稠人遇有當為勇決過於賁
育此其大過人者然亦尚可勉也心平而寬慮周而遠
喜怒哀樂所發而必中克伐怨欲不止於不行包含太
虛無所適莫姑以其見於外者一二言之鄧綰嘗奏罷
公㐮州及言者攻綰則極力爭之謂已經先朝責降不
應再有所貶公亦非有意於以德報怨自謂上惜朝廷
事體下以安人情反側蘇黃門誦楊畏彈章而公去相
位它日哲宗面斥黃門從容為解黃門謂公為佛地位
中人章子厚得罪父年九十議與一便郡公言當置往
咎而念其親公本以議新法不合而去及溫公將盡改
熙豐之法公謂特當去其太甚又須徐徐經理差役一
事尤不可暴操心類如此公既喪明而責知隨州尋竄
永州盖子厚必欲寘之死地而公素安義命無一語怨
之家人猶未平也風雨中覆舟於江以救僅免拭面而
語家人曰此亦子厚所為邪嗚呼使之從夫子於陳蔡
當亦有不容何病之言此非他人所及也蔡新州負罪
至重公力救之上忤簾中下違同列賢如劉元城亦以
吳處厚為義存君親詆公不遺餘力公不為動卒貰其
死一時不以為快及事之變呂汲公劉忠肅等雖終於
貶所其得免於巳甚者始知公之不寘新州於死之力
也汲公軰初竄嶺表郊赦未頒先謂難從恩宥公齋戒
言大防等年老疾病何以自存迹其所罪亦因持心失
恕好惡任情以異已為怨讎以疑似為訕謗誤國害公
覆車可鑒此不惟啓寤泰陵正欲感動子厚軰使之革
心而從厚也嗚呼自熙豐元祐以至元符紹聖之間世
事屢變翻覆非一徽皇踐阼改元建中靖國流人悉歸
四海望太平於朝莫欽聖憲肅皇后與徽皇待公而為
政至遣中使遠至湖外好賜牽復迎勞不絶公時在瞽
癈風痺中知上果用我亦欲感激自奮而病不可為矣
嗚呼天乎倘延以三數年之夀使再得政則必能調一
天下可以仰副建中靖國之意豈復有後日之禍哉公
既去矣而蔡呂俱召呂又為蔡所排而任蔡愈專矣此
所以撫卷長懷而繼之以太息流涕也後之君子欲多
識前言往行以蓄其德者於此書可不熟復而力行之
以代弦韋之佩乎文正四子長監簿以病早沒忠宣與
二季俱顯衣冠蟬聫然自忠宣以來一百二十有四年
而後中書舍人始紹世科實監簿之元孫范氏之興未
艾也四月丁丑朔正奉大夫參知政事兼太子賓客四
明樓鑰謹序
