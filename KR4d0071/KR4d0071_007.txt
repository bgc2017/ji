范忠宣集卷七宋范純仁撰
表
謝賜銀絹宣醫表
臣伏蒙聖恩特降中使賜臣銀絹五百疋兩及宣押醫
官醫治者膚使倏臨挾侍醫於帝所中金加錫副縑帛
於篚將寵至而受之若驚感極而繼之以泣(中謝)伏念
臣識非致遠學昧知方志徒類於畫墁名猥同於畫餅
旋貽罪戾卒玷公朝將九死以是濱豈三巳之為慍仰
䘖矜貸復俾生還載去炎陬怳游赤縣使車還至恩禮
彌隆眷蔀室以生輝愧微軀之匪稱醫治問勞戴天地
之殊私衣被駢蕃佩聖神之深恤此蓋伏遇皇帝陛下
本堯仁之蕩蕩掩舜功之巍巍不徧其為急先所務詳
於禮賢而寬其轡策周於養老而簡其功程故此衰遲
猶膺眷注臣敢不勉親藥石益適寒溫冀保餘齡仰醻
洪造庶幾體大君之愛育將以刑列辟而勸忠臣無任
謝歸潁昌私第表
忱辭屢貢浥靦汗以方滋綸旨再頒奉恩俞之至渥(中)
(謝)伏念臣授材苦窳賦性顓蒙猥遇昌辰爰膺柄任肆
調商鼎思謹法以致和祗遹漢規敢厭常而易作卒緣
昧陋深負柬求再去巖廊迄投荒徼曷期晩節益被殊
私然臣疾病侵陵精神濩落寵還舊秩愧竊叨榮矧以
庸虛更蒙欽佇唯君子之懷道譬韞玉以待沽邈千載
之或逢豈一朝之可偶所以渭上之老養黃耉而方來
淄川之儒雖白首而猶起冥心啟沃致時熙平士所願
為人寧自廢以臣遲暮殆類昔賢如臣遭逢豈謝前輩
然嬰羸瘵莫副詳延悵時命之多屯繄風雲之難會徒
仰休明之治阻陪英俊之躔貪戀聖時唯知彊飯何臣
功之𦕈末重天德之溥臨盍趨召節而駕不俟行輒籲
皇穹而辭非獲巳深蒙假息弛鞭策於既疲當佩隆恩
指邱園而自佚此蓋伏遇皇帝陛下恩仁博洽盛德敷
施本二帝以親賢憲三王而養老憫勞以事不程其功
命豈非常情知忝冒捐軀報國嗟朽質之無堪雅意本
朝尚精誠之未泯臣無任
謝賜國醫高章章服并批語表
私旨冒開蓋恃聖君之含貸特恩如請更窺天語之溫
純曲被丁寧唯深殞越(中謝)伏念臣頃緣遭遇過竊寵
靈不戒滿盈自取顛覆擠九淵而難拯視萬鬼以為隣
伏遇皇帝陛下纉服當天體仁澤物務為蕩滌施及尫
殘拔之於既死之中還之於絶望之後官名悉復里閈
得歸因遣侍醫隨療沈瘵既更生而為德仍起廢以推
慈力盡出於公家心靡遑於私室輒殫危懇妄有哀祈
敢謂聖神重矜朽憊與收湯熨之勤效且非藩飾之常
恩併受訓詞示存眷待俾在桑榆之境更效芻蕘之忠
况臣世忝簮裳心非木石雖抱積衰之恙敢忘再造之
仁伏枕待終將何禆於君父捐軀報上當更勅於子孫
臣無任
乞致仕表
聖神撫運雖盛世之罕逢耄耋臨年顧羸骸之難強况
此沈痾之久始獲故里之還安敢叨逾更貪寵祿輒上
乞身之請願推從欲之仁(中謝)伏念臣材匪他長器止
近用豈識古人之大體徒慕先世之清芬遭遇聖時夤
緣膴仕力小任重既乖先覺之明福過災生遂致疾顛
之咎竄投窮徼羈愁累年敢晞社櫟之終全巳分江魚
之同葬忽遇皇帝陛下資始以出庶物繼明而照四方
枯荄再榮幽蟄盡起曠然大宥全以至仁寄優任於真
宫兼寵名於秘殿復玷惟新之渥愈光殆盡之軀然念
臣疾病交侵精神久憊媿君恩之過厚慮神理之害盈
願掛朝紳就棲農畝伏望皇帝陛下道隆善貸德務曲
成不奪志於匹夫能有容於一介閔兹誠確特賜俞從
倘垂暮之桑榆俾安退跡類向陽之葵藿終亦傾心臣
無任
遺表
臣聞生也有涯難逃定數死之將至願畢餘忠輒留垂
盡之期仰瀆蓋高之聽伏念臣賦性拙直稟生囏危忠
義雖得之家傳利害率同於人欲未始苟作以干譽不
敢患失以營私蓋嘗先天下而憂期不負聖人之學此
先臣所以教子而微臣資以事君粤自治平擢為御史
繼逢神考進列諫垣荏苒五十二年首尾四十六任分
符擁節持槖守邊晩叨宥密之求再席鈞衡之寄遇事
輒發曾不顧身因時有為止欲及物固知盈滿之當戒
弗思禍釁之隂乘萬里風濤僅脫江魚之葬四年瘴癘
幾從山鬼之游忽遭睿聖之臨朝首圖纖介之舊物復
官易地遣使宣恩而臣目巳不明無復仰瞻於舜日身
猶可勉或能親奉於堯言豈事理之能諧果神明之見
嗇未獲九重之入覲卒然四體之不隨空慚田畝之還
上負乾坤之造猶且強親藥石貪戀歲時儻粗釋於沈
迷或少紓於報效今則膏肓巳迫氣息僅存泉路非遥
聖時永隔恐叩閽之靡及雖結草以何為是以假漏偷
生刳心瀝懇庶皇慈之俯鑒亮愚意以無它臣若不言
死有餘恨伏望皇帝陛下清心寡欲約巳便民達孝道
於精微擴仁心於廣遠深絶朋黨之論審察邪正之歸
搜拔幽隐以盡人材屏斥竒巧以厚風俗愛惜生靈而
無輕議邊事包容狂直而無易逐言官若宣仁之誣謗
未明致保佑之憂勤不顯本權臣務快其私忿非泰陵
實謂之當然以至未究流人之往愆悉以聖恩而特敘
尚使存沒猶汙瑕玼又復未解疆埸之嚴幾空帑藏之
積有城必守得地難耕凡此數端願留聖念無令後患
常軫淵衷臣所重者陛下上聖之資臣所惜者宗社無
疆之業苟斯言之可采則雖死而猶生淚盡辭窮形留
神逝
奏狀
辭免給事中兼侍講狀
右臣今月某日准閤門告報除授臣依前官試給事中
兼侍講勲封賜如故者臣竊以門下封駁之職實惟機
要出納之司苟非公忠正直之人無以振舉綱條論議
得失選任所重實難其才伏况陛下日親儒臣啟發聖
學勸講帷幄敷陳典訓必得經術行誼之士厚重端方
之臣緝熙光明陪侍左右臣久去朝廷待罪外官識智
闇淺記問涉獵加以衰遲心神耗廢學憂不講經患不
明將何以供奉禁密仰承訪逮兼是二職皆非所堪聞
命震慄靡所容措又臣與司馬光舊為姻戚臣隸左省
義亦有嫌伏乞天恩特許引避亟收誤寵遴柬衆賢必
得時髦以副眷委所有告命不敢祗受伏望聖慈特賜
寢罷
謝牽復右正議大夫提舉崇福宫狀
老臣流竄餘生衰羸待盡甘斃荒徼絶望聖時伏遇皇
帝陛下特賜矜憐脫其罪罟復還爵祿許就田里既骨
而肉恩實再生然臣犬馬已疲報國無路歸骸有日結
草是期
謝復觀文殿大學士充太一宫使乞免供職狀
伏奉誥命授臣前件職任巳於當日望闕祗受訖兼准
尚書省劄子奉聖旨令臣供職臣聞命皇恐感涕不巳
伏念臣遭遇累朝寵祿過厚才德不稱自取顛覆昨在
湖外綿歴歲時侵冒炎蒸損耗氣血日就羸弱濱於死
所戴盆之下絶望於天豈謂恩光照臨復還爵秩許歸
鄉里在於老臣巳踰分願更蒙寵增秘殿之名兼領殊
庭之職仰惟聖恩糜殞難報臣固當勉彊趨赴闕庭一
聆德音然後退就邱樊死無所恨然臣才短分薄福過
菑生昨六月内到鄂州忽患左手足不舉至今醫治未
見痊減重念臣素來氣弱齒髮早衰加之垂老之時尫
殘日甚一體偏廢兩目全瞽雖欲驅策疲蹇有所不能
伏望聖慈曲賜矜憐俯加恤察特免供職許歸鄉里以
養殘年臣若萬一尚延朝露猶與農夫田父歌詠聖化
臣無任
劄子
辭免吏部尚書第一劄子
臣昨日竊覩中書錄黃忽蒙聖恩除臣吏部尚書臣揣
分驚惶通夕不寐伏念臣資性愚短學問荒疎偶遭聖
明獲踐臺閣終緣狂瞽屢觸憲章陛下拔臣於罪戾之
餘置臣於清要之地使與名儒耆德接武聯裾人皆指
臣叨塵臣亦自知慚惕若復超越資序過被寵榮臣獨
何人而敢安處况吏部天官之職尚書文昌之貴非得
賢傑難副柬求豈伊愚臣可當劇任伏望陛下憐臣寡
薄察臣懇誠特回誤恩以安拙分臣誓當糜殞仰荅恩
私取進止
第二劄子
臣以近覩中書錄黃蒙恩除臣吏部尚書即具劄子辭
免尋准閤門告報令授告身臣回牒閤門居家聽命至
今累日未奉俞音臣以危迫之情罔避再三之黷竊念
臣少無才識老更衰疲向以多難求閒即有歸田之意
先帝還其郡印陛下擢寘近班曾未踰時入陪法從既
無報效固巳厚顔豈意誤恩復加殊寵不唯衆譏其忝
冒臣亦自畏於滿盈况無德而祿者臣下之殃為官擇
人者朝廷之美臣雖不敏此義敢忘伏望陛下曲徇物
情特回天造寢臣新命俾守舊官則臣當誓竭愚忠死
而後巳臣無任
辭免樞密第一劄子
今月二十七日夜戌時閤門告報蒙恩除授臣中大夫
同知樞密院事者聞命驚惶如墜淵谷伏念臣天資淺
陋學術荒疎自忝近班未踰三月固無毫髮之效仰醻
拔擢之私近除吏部尚書巳是不遑寧處累黷天聽詔
不許辭方將勉勵疲駑效勤銓綜庶逃尸素之罪免為
中外所嗤豈意聖恩復加大用况唯樞近之職隣於公
相之尊預贊萬機寔司兵本宜得非常之士以副知人
之求臣伊何人敢當斯任不惟臣自取顛覆亦恐上玷
聖明臣之血誠蓋在於此方寸恐迫言不能文伏望聖
慈特賜俞允臣無任
第二劄子
今月初二日准學士院降到詔書一道以臣辭免恩命
事所請宜不允者伏念臣稟量至狹賦命數竒鼯鼠之
技多窮鉛刀之鋩易頓英廟擢居言路旋被左遷先朝
累玷要官曾無微效近日遭逢之盛巳懷盈滿之憂若
復過被寵榮則必速貽顛覆失微臣素守之分累陛下
知人之明内負寸誠外愧清議臣之勤請蓋在於斯伏
望陛下深察愚衷亟停新命俾圖實效不采虛聲豈獨
微臣受恩誠亦有勸多士
第三劄子
今月五日伏蒙聖恩差入内供奉官勾當御藥院閻安
封回臣所奏辭免劄子仍宣聖旨巳行之命不許辭免
者中使及門隣里驚歎奏章還賜詔旨丁寧恩寵逾涯
感深涕下伏念臣本無儒者難進之節非有古人廉退
之風但以素乏長材不可遽當大任必速負乘致寇之
辱將招折足覆餗之憂上玷國恩下貽身咎所以披瀝
肝膽罔避譴誅庶幾螻蟻之誠感動高明之聽伏望特
回睿眷曲徇愚誠亟寢殊恩俾圖漸進則臣當誓竭既
衰之力仰醻從欲之私臣無任
辭免密賜劄子
臣今日晩伏蒙聖慈特降中使宣諭以臣於邊事勞心
賜臣酒果及御封合物仍不許辭免者臣才識無取齒
髮衰殘報國雖竭於疲駑臨事未免於疎闊今來果莊
就獲皆由聖德所加臣獨何功曲蒙天奬密賜御封合
物尤不敢當承命震惶殞越無地况今西夏猖獗尚聞
點兵方將動衆行師可謂主憂臣辱臣當待罪自劾豈
宜復受異恩伏望聖慈察其至誠追回所賜庶幾不至
顛覆亦使愚分少安若將來西事午寧臣亦受賜未晩
所有御封臣不敢開專俟回進取進止
求退劄子
臣自蒙聖恩拔居宰輔日思報效幾忘寢飡然而才薄
望輕任逾其量思慮差錯過咎滋深負陛下知人之明
失衆人責望之意加自去秋以來衰病相仍日就羸瘠
雖勤醫治終未復常蓋緣器小易盈祿厚殃至若不量
力自請必恐愈致顛覆伏望聖慈特矜危懇曲貸餘生
許解繁機假以便郡尚覬桑榆之效仰醻天地之恩臣
無任
辭免右相第一劄子
臣今日聞巳降制命除授臣通議大夫守尚書右僕射
兼中書侍郎臣前日蒙延和賜對在臣榮幸巳深展葵
藿就日之誠獲犬馬戀軒之願但以未知驅使去處不
敢别叙懇私豈意上誤眷懷遽爾復加圖任竊念臣虛
名過實多病早衰當兩宫臨御之初與羣賢接跡而進
旋蒙聖奬驟寘台司曾無輔翼之功竟以疲羸去位俄
膺閫寄復敗邊謀尚屈國章俾司宫鑰重以精神昏耗
方求閒僻自安忽蒙賜詔召還敢不力疾入覲目盲齒
豁形瘠體臞聖念亦必矜憐在廷之所共見豈可彊顔
冒寵據位飬痾將何以稱副具瞻表儀羣辟不唯取笑
中外當須别致人言伏望聖慈特回睿恩收還新命除
一便郡俾飬羸軀全陛下知人之明遂微臣量力之分
第二劄子
臣昨日入劄子辭免新命未蒙俞旨今日再蒙差中使
傳宣令臣四日供職竊以宰相之任繫國重輕得人則
天下平康曠職則彝倫失序故大車克載者積中不敗
鼎足可任者美實不傾所以人主慎於旁求臣下豈容
虛受愚臣向蒙柬拔亦嘗濫處此官報君無毫髮之功
負責有邱山之重僅能逾歲出守外藩去國又將五年
臣巳倍增老態加之精神昏耗衰病支離當時巳見非
才今日曷堪復用蓋負重致遠者先須量力毁瓦畫墁
者安得食功在於賤藝擔夫亦須審巳而受况於清朝
輔弼寧當忍疾冒居伏望聖慈察臣至誠憐臣知分特
回寵命别擇賢能用昭則哲之明以輔無疆之美臣無
任
辭免大行太皇太后遺賜劄子
臣伏蒙聖慈特差中使梁貫之等頒及大行太皇太后
遺賜伏緣太皇太后上僊臣子之情方深摧慕更復何
心忍當厚賜况今脩奉山陵賜賚兵衛溥及羣臣費用
極廣臣忝居輔弼尤當體國伏望聖慈特賜追寢臣無
任
第二劄子
臣昨日晩輒具劄子陳免大行太皇太后遺賜伏蒙批
降聖旨不許辭免伏緣臣方自外藩入居宰席纔及兩
月勞效未施難與同列諸臣均膺重賜况臣賦分寡薄
貧素久諳近於忝命之初巳蒙寵賚甚厚今若併有叨
竊寔恐别致咎殃臣今欲乞獨將所得回納或恐可助
脩奉山陵萬分之一伏望聖慈特垂開允俾臣少安愚
分不至顛殞臣無任
乞貶一小郡或閒局差遣劄子
臣自秋初叨蒙召命俾復宰司尋曾量力自陳再三不
敢就位實慮别致人言上玷恩奬累蒙中使宣召不許
辭免逼於兩宫詔命輒冒寵榮力疾領事昨日方聞先
時果有臣僚章奏糾臣咎愆臣若自知稍明必須即時
堅避度德不審竊位至今又况臣之衰殘近日愈甚臨
事昏錯往往自慚必知無補聖猷豈當尚妨賢路臣之
罪戾愈久愈深伏望聖慈推覆載之恩廓保全之賜貶
一閒局或小郡以安微臣之分以懲貪冒之非臣無任
第二劄子
臣伏蒙聖恩特遣中使賜臣詔書以臣乞貶一閒局或
小郡特賜不允并宣諭臣不須再入文字者伏念臣才
輕德薄多病早衰自叨宰執以來益為職務所困竊位
巳將五月輔政訖無寸長厚祿寵名曾微補報日增月
積漸致愆尤上辜陛下柬求下愧士民責望又况受命
之始巳招彈擊之言自揣不明以至今日若更苟自容
養則是靡顧廉隅將何以贊翊聖猷表率多士伏望聖
慈縱知人之哲推從欲之恩察其至誠退之以禮俾居
閒局幸延殘朽於桑榆儻獲一麾庶荅生成之毫髮臣
無任
第三劄子
臣伏蒙聖慈以臣再上劄子乞一閒局或小郡特降中
使賜臣詔書及宣諭巳指揮諸處不得收接文字所乞
必不允從者衰病之臣進退無取累煩天聽義不容誅
尚蒙詔諭丁寧未忍遽行黜免仰戴睿眷慚懼交深然
有未盡之誠難避再三之瀆竊以宰相之體當以名節
自持庶可表率臣民助揚教化未聞為人彈擊而敢晏
然自居况於本朝多有故事臣嘗親見仁祖以來杜衍
以諫者所論即時外補文彥博為唐介面奏旋守近藩
蘇頌得守閒官猶為近例彼皆任用未久但以人言而
去况臣實有疾病不比前人只緣不早自知所以今方
請罪非敢輕懷去就别有邀求在臣懇切之至誠質諸
神祗而無愧臣若即今罷出猶能存搢紳廉恥之風若
更冒昧偷安必將貽聖明圖任之悔伏望陛下曲全士
節循舉舊章不容疲暗之愚臣有屈朝廷之常典察臣
陳請特賜允俞誓殞微軀仰醻洪造臣無任
乞罷相劄子
臣去年六月蒙恩嚴召賜對崇政殿嘗以衰病自陳數
日之間再叨宰弼尋亦累奏辭免情懇備至不獲俞音
黽勉就職僅將一年迄無寸長上禆聖政而自今春以
來衰病浸加形體疲羸飲食減少職事繁劇難以支持
又况神識昏耗思慮顛錯事多遺忘耳目不明自慚尸
素朝夕惶懼伏惟皇帝陛下天縱睿明卓然上聖宜得
非常之佐以輔太平之基衰病之臣將何所用伏望聖
慈特賜罷黜少逭愚臣竊位妨賢之罪臣無任
第二劄子
臣前日以衰病無補乞賜罷黜伏蒙聖恩持降中使賜
詔不允者伏念臣忝命之初巳縈疾疢竊位之後寖覺
衰殘蓋由任過其能名浮於實憂勞倍切思慮愈昏至
於神識俱疲氣血耗散歴使醫工診視皆云心脈短虛
又云心為天官不可少有勞損諸臓之病莫不由之臣
亦自思其實如此緣臣職兼兩省日贊萬機心氣既虧
何以任事不敢自求生理唯恐上誤朝廷須至瀝懇自
陳必祈罷免臣方獨當宰柄不容連日養痾伏望聖慈
早賜俞允臣無任
乞宫觀劄子
臣昨以衰病乞補外郡伏蒙聖恩差知潁昌府地近事
簡深為優便而臣自到任以來私家菑撓喪亡人口而
臣因此愁惱腹疾屢作又臣素患右眼青盲近日漸侵
左眼視物茫茫如隔重霧凡案牘詞訟文字稍小皆不
能辨若更勉強職事必恐漸至喪明若自求安養又恐
上辜寄任伏望聖慈特除臣一宫觀差遣尚俾叨竊祿
食稍得將養仰覬天地之恩曲垂矜允臣無任
小貼子
臣之右目失明巳久衆人所知因左目苦於獨用遂亦
昏暗醫方有說謂當閉目不視久之方可望愈若蒙特
允所請俾得稍遂安養則庶幾不至盲廢唯望聖慈矜
憫
第二劄子
臣七月三十日伏蒙聖恩賜臣詔書一道以臣乞宫觀
差遣不允所請者愚臣殘朽輒自請於便安聖詔丁寧
迺優加於訓諭恩私曲被感懼交深尚餘迫切之誠罔
避再三之瀆竊念臣右目全瞽衆人共知比日以來左
眼復暗凡有奏報文字皆令子弟代書至於牒訴狀詞
亦須人吏傍讀顧職務之多曠在官守以何安仰恃至
仁敢求閒局覬脫簡書之畏易圖醫藥之功庶幸痊除
稍存瞻視伏蒙皇帝陛下曲全體貌猶示眷留載唯君
父之慈捐軀莫報第以藩宣之寄力疾難居儻容竊禄
以養痾或免坐育而終廢必祈矜憫特賜允從
乞宫觀第三劄子
臣屢請閒官實緣衰病再頒溫詔特示矜容戴上聖之
深慈在愚臣而曷稱凌兢失措跼蹐無容臣久積愆尤
近蒙寬貸仍叨重寄靡易寵名方圖竭節以報恩詎敢
偷安而避事但以綱條所領省視為勞恐將治之失時
或盲瞽而遂廢尚貪禄食未即退休猶恃至仁曲憐舊
物儻俾琳宫之散局得為聖世之幸民誓殞微軀仰醻
洪造臣無任
乞國醫高章服色劄子
臣近蒙聖慈憫臣還自炎州久嬰疲瘵特降中使宣押
醫官高章用藥醫治臣上荷聖恩專於服餌雖手足未
遂而臓腑稍安飲食甘美巳見功效臣私家亦嘗薄備
錢物延佇本人而章自言恭被聖旨不許承受臣察其
日夕究心糜費湯劑實不遑寧所有臣將來伏遇天寧
節合得冠帔恩例欲望聖慈許與本人改換章服使臣
稍報其功俾之醫治冀獲痊平然臣方起罪廢輒冒聖
聰雖深僣越蓋恃恩仁儻其肯受私家錢物臣亦不敢
更有塵瀆區區之誠覬遂矜允干犯天威臣無任
范忠宣集卷七
