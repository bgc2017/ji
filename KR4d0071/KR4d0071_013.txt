范忠宣集卷十三宋范純仁撰
墓誌銘
范府君墓誌銘
君諱純誠字子明汝南范文正公族兄之子也五世祖
唐麗水縣丞諱隋之子曰太保諱夢齡即文正公之曾
祖也太保公有子五人第三子曰杭州餘杭令諱光謨
生同州朝邑尉諱埴朝邑府君生蘇州長洲縣尉諱鈞
即君之考也君九歲而孤事太夫人孫氏居於河南偃
師縣孝謹俊辯有成人之風文正公見而竒之未冠丁
太夫人憂其弟純貺方在童幼君撫育勞瘁情均怙恃
皆嗟其友愛文正公自西帥贊機務道由偃師遂擕而
教養之及長才性通敏勤於文史奏補太廟齋郎為娶
同年兵部郎中朱公實之女孫為婦留居左右皇祐二
年文正公置義田於蘇州以贍族人因謂君曰非汝莫
辦吾事乃奏以為長洲縣尉俾立規法以貽永久長洲
先有羣盗名聞於朝君至獲其黨有脅從者輒釋之故
賞典弗及曰殺人遷官非吾心也嘉祐初大旱請通烏
溪水東流以溉民田至今人以為利上官才之用三司
薦監衡州茭源銀場惠工整弊歲課增羡以某年月日
卒於官臨終神意不亂享年三十有四子三人時尚幼
曰正倫正辭正邦朱夫人護其喪北歸守義訓子今皆
有文而舉進士君為人慷慨多能曉逹吏治善睦宗族
尤好賙人之急以此所至有稱而鄉黨宗族多愛信之
然其享年不永不克有施於世正倫以某年月日葬君
於河南縣萬安山文正公墓之北而文正公嗣子某銘
其壙曰
士會之後我祖相唐麗水四世文正乃昌振振茭源惠
于孩提教誨飲食文正之慈既仕而才將翼吾宗未究
所藴甫壯而終有源者流有本者繁不享于躬其在後
昆
蔡贊善墓誌銘
君諱漸字進之仁宗朝參知政事文忠公之猶子也其
先世系昔我先君文正公誌文忠公之墓詳矣君之曾
祖諱某贈太傅祖諱某贈太師中書令父諱某以君伯
仲登朝累贈太常少卿君用文忠公蔭補守秘書省校
書郎五遷至太子右贊善大夫初監兗州稅丁母于夫
人憂服除監鄆州鹽税歴瀛州監酒開封府長葛縣税
知婺州金華縣事君廉平有守臨事不為苟簡故所至
有能聲雖當煩劇嘗裕如也上官高其才事多倚辦婺
治金華而為劇邑君能發姦撫弱豪猾屏息初至獄有
數歲不决者君立為辨明邑以大治嘉祐二年大水浸
州城君身率夫工晝夜保護城得以完未幾得疾即棄
官求醫至錢塘而卒享年三十有九君事親至孝尚義
好施與人交久而益親娶李氏後君二十四年卒一男
諲舉進士一女適奉議郎知青州博興縣事裴綸其子
將舉君與夫人之喪葬於潁昌府陽翟縣某鄉某里文
忠公之墓次裴君求銘於余而為之銘曰
維門之慶維才之令亦施有政所禀則厚所有則富不
畀之壽箕山之原葬從其先以歸其全
朝請大夫宋君墓誌銘
公諱道字叔達其先館陶人後遷京兆復徙河南今為
河南人曾祖諱温故任左補闕贈工部尚書祖諱泌任
起居郎直昭文館越王府記室參軍贈光禄卿父諱緯
任殿中丞通判撫州贈尚書右僕射公少孤事母彭城
郡太君及兄大監以孝弟聞而力學自立應韜略詔中
選補郊社齋郎調興州順政縣主簿旋登進士甲科為
益州節度推官與弟迪同榜大監公題其學室曰雙桂
堂累遷祕書省著作郎句當御厨改殿中丞丁内艱服
除監楚州鹽城縣都鹽倉累遷尚書屯田員外郎通判
原州改都官英宗登極遷職方賜五品服轉屯田郎中
以勞降州上即位改都官郎中同提舉三門白波輦運
就差都大管勾廣濟河句催輦運改司封郎中提點福
建路刑獄公事歴知晉邠二州以大監公捐館於洛迪
坐三司火免官手足憂患不欲遠適請官京西以便其
私除都大提舉三門白波輦運入為開封府推官求補
外再除三門又請提舉鳳翔府太平宫起知同州會改
官制為朝請大夫以年高倦於民政遂請閒職得提舉
西京崇福宫元豐六年五月丁酉終於洛之歸仁坊私
第享年七十公性寬厚篤於慈愛仲兄早世養其孤如
已子居官簡嚴職務皆有條理恕於用刑故所至人樂
其政去而思之在益州攝犀浦令民有訴其子之不逞
者使其父先笞之苦楚已至然後懲以輕法其子遂改
過盡孝父語人曰吾有此子者宋君之賜也在鹽城詳
究鹽法利病歲課增損指其姦弊為鹽政要錄一篇上
之三司多行其說時包孝肅公方主計舉公糴麥於太
倉纔一月登三十萬斛有詔褒之公嘗上五事一曰遣
使觀風俗以察守令能否二曰復武臣提點刑獄以觀
人才且使舉其類三曰復茶法以資國財四曰責官吏
恤民憂以固邦本五曰增置沿邊弓箭手以省戍兵事
多施行公在原州及歸朝凡五上言請倣古民兵之法
籍編丁蠲其税無費縣官而習山川之便可得戰士二
十萬至英宗朝遣使陜西籍民為義勇略如公策焉又
上言屬羌酋長久不補漢官部族滋多而統領者心不
一倉卒恐為賊用詔公與經略使議其事凡公所建置
皆從之又州城近賊境而虞備巨弛及密分樓櫓所占
而籍居人之附近者十家為保平時則主火備有寇則
使登城以守民亦未嘗知也公自仁宗時迄上登極屢
言邊事會朝廷輔臣宣撫陜西謀取朔方故地迺詔公
登對將使赴宣撫司議事及上問西事公曰師出倉卒
非萬全計遂罷公行公在福建福之民林氏自刃死吏
疑其妹殺之已誣服將寘極法公面伸其枉而釋之治
獄者皆抵罪衆服公之明在邠遇歲饑有司發倉粟賑
民而拘以常數公請計口給食不當為限朝廷從之所
活者甚衆在同會出師西討調發嚴急公夙夜盡瘁事
無愆期而不笞一人時民憚隨軍輸糧雖直十倍無肯
行者公下令聽以一畜代一夫人皆便之既行諸郡多
如公法同卒有戍邊而逃歸者伏不敢出或聚而為盗
民不安其居公親出城遣其父母妻子招之使復其舊
旬浹間得四百餘人以其事上聞於是詔諸郡皆如同
州一路迺安公晩居洛陽與名公賢士大夫遊善為歌
詩玩釋老書其燕居泊如也夫人李氏封福昌縣君子
四人長曰子開早卒次曰子直舉進士次曰子明虢州
司理參軍次曰子堅真定府法曹參軍孫三人元亨郊
社齋郎次曰元才元衡孫女二人諸孤將以其年七月
壬申葬公於開封府管城縣敦義鄉大吳里僕射公之
塋以余忝公葭莩之末述其事来請銘其墓銘曰
陟位以才避劇以年壽終於鄉葬則從先有子有孫公
美具焉刻銘幽堂以永其傳
朝散大夫謝公墓誌銘
公諱景初字師厚謝氏本姜姓世為陽夏人其子孫顯
於江左公之先出於江左之謝十世祖賓始居河南緱
氏六世祖希圖因官家吴越葬錢塘遂為錢塘人自君
之考陽夏公始葬鄧今為鄧人曾祖諱崇禮泰寧軍節
度掌書記贈尚書禮部郎祖諱濤太子賓客陳留公贈
禮部尚書陽夏公諱絳尚書兵部員外郎知制誥贈司徒
公以陳留公蔭為太廟齋郎再除試將作監主簿陳留
公遺表恩為守主簿初監蘇州茶鹽務不赴簽書武勝
軍節度判官公事中進士甲科遷大理評事知越州餘
姚縣九遷至司封郎中歴通判秀州汾州唐州海州湖
北轉運判官成都府路提點刑獄為怨者所誣坐免司
封都官郎中又坐舉官免屯田郎中復除職方員外郎
以病求分司西京權通判許州不赴改權通判襄州復
屯田郎中會改官制遷朝散大夫以卒累勲上柱國公
少竒俊七歲能屬文十三從師受禮通其義講解無滯
陳留公語夏陽公曰此兒必大吾門時夏陽公通判河
南歐陽文忠公梅聖俞見公所為文相顧而驚持以示
留守錢文僖公文僖公歎曰真竒童也十六遊京師赫
然有聲羣公共稱之翰林學士胥公偃一見公異之許
妻以女丁陽夏公憂陽夏公賙急宗族之無依者幾百
口及捐館家無貲公撫給孤遺如陽夏公之存有田在
蘇杭歲入千斛悉留以給宗族之在南者在武勝時賊
張海擾京西屢敗縣邑而州無城與兵州官或稱疾避
事或疲老去郡公兼衆職不勞而治是時朝廷憂賊使
者旁午號令肆出人益勞擾公上書乞擇用守令精選
使人寬脅從以購首惡皆中時病朝廷始建北京公作
魏誥以獻士大夫爭傳寫李邯鄲公以文名天下深稱
重之公登科時宋元獻公較殿試尚以不得寘公第一
為恨餘姚濱海民喜盗煑鹽利厚而法不能禁公明立
約束刑不加肅而民自戢鹽課羡於常歲又為塘岸以
禦潮漲之患民得安居是時荆公王介甫宰明之鄞縣
知樞密院韓玉汝宰杭之錢塘公弟師直宰越之會稽
環吴越之境皆以此四邑為法處士孫侔為文以紀之
浙東和糴之法官以錢與茶易民芻糧民既輸而有司
虐下不畀其直民以為病公在邠州上疏極言其弊至
海州毁淫祠三百餘所時州郡敢輒羈置罪人公上言
乞加禁止於法當坐者亦限以歲年而釋之又言郡接
京東多寇攘而海路通夷貊宜增戍兵以戒不虞治平
中京師大水朝廷求直言公上章極言得失其辭見於
文集公在湖北吏有以公田租勞人致於他郡而求善
價者法雖無禁公移文喻之以革其心因請立以為法
每歲五月下詔恤刑獨不及轉運司公以職兼刑賞乞
預賜詔熙寧初河北大水公上疏言菑異之所致且緩
郊禮大忤建議者蜀以遠方凡大獄之疑者皆鈐轄司
專決公數上言此當奏讞於朝非臣下可專朝廷遂立
以為天下法是歲劍門減配隸出關罪人之半鈐轄司
措置邊事多不關提刑司公亦論正之永康軍嘉州連
接蠻徼公請舉擇守臣成都路公田有無不均公請均
之以息貪競朝廷從之屬縣尉佐有皆以入貲流外得
官者不能為政公因奏請縣唯許注流外若入貲官一
員初行苖役之法且擢屬邑宰為之使而專其事公上
言遠人樂安靜願罷使勿遣及使至公諳其為人因裁
抑其過當使者遂怨公誣公燕飲事上之執政乃公向
所忤者因入其言將置詔獄公恥於對吏乃自引咎及
坐免公逍遥里中杜門讀書未嘗以譴謫為戚築室郊
外時遊息其中每歎曰詎知昨非而今是乎昨是而今
非乎因自號今是翁為堂曰三疾曰我亦古之遺民也
參知政事元厚之與近臣十人雪公罪於朝馮當世守
成都還知樞密院又訟公冤及除襄州公不得已之官
多以病卧家大水州城幾没公歎曰民如此我何病乎
力疾以出築堤捍水城卒獲完公既少有才名天下皆
聞風企服而性剛直不與俯仰遇事明銳勇於敢為奬
善嫉惡出於天資於書無所不該詳練本朝典故宋次
道最為博洽每歎以為弗如為文簡重雄深出言落筆
皆有章采若不經思而人莫可及尤喜為詩梅聖俞與
公少長相陪而為酬唱之友晏元獻公杜正獻公先君
文正公皆器待之與之議論不敢以年少之公與人交
始終不渝窮悴者顧之益勤雖貴顯至於是非不少借
也與歐陽文忠公劉原甫尤相善參知政事胡武平最
重之屢薦於朝士人多從學公教人以明義理為本而
重尚氣節不妄許與故特立寡合平居罕笑語夫婦相
待如賓幼喪母真定郡夏侯太君事繼母丹陽郡高太
君至孝與兄弟深相友愛上之登極當遣子進奉而例
得補官公舍子而畀甥李掖公自襄還鄧屬疾即戒左
右治後事而妻子不知自疾至終語言情思如平常實
元豐七年四月乙酉享年六十有五妻蘭陽縣君胥氏
翰林之女子四人忱知海州懷仁縣愔郢州長壽主簿
悰蔡州汝陽主簿悱假承務郎女四人長早夭次適湖
州烏程主簿胥茂諶次適宣德郎黃庭堅皆先公而亡
幼未嫁孫四人元曾基一未名孫女七人有文集五十
卷諸孤將以某年月日葬公於鄧州穰縣五龍山陽夏
公之墓次使以狀来請銘銘曰
申邑于謝氏自南國以及于公世有顯德英才異稟敏
學博聞百代典制心羅口陳爰自宰邑以暨出使落落
任職坦坦由義衆所畏縮公勇無難卒困于仇公則不
患公之所有百未一試齎蘊而終志士揮涕葬於穰郊
陽夏是從刻辭幽穸以諗無窮
侍衞親軍馬軍都虞候林侯墓誌銘
侯諱廣字公遠其先莒人後徙莱州之膠水遂為膠水
人曾大父某大父某皆不仕父某終龍衞副指揮使以
侯貴贈左領軍衞大將軍侯少以材勇隸捧日軍擢補
殿前指揮使為再任行門治平三年英宗臨軒閱試武
士以挽彊授内殿崇班充秦鳳路教押軍隊徙環慶路
經略使蔡公挺奏充管勾東路都廵檢司軍馬西賊大
舉寇邊侯駐大順城諒祚率精銳攻城侯開門逆戰伏
弩中諒祚歸未及其國而死以功遷内殿承制四年今
天子即位以恩遷供備庫副使是冬率兵破華陽寨熙
寧元年徙北路廵檢使三年夏賊寇荔原堡李信戰不
利本道命侯將兵深入牽制賊勢遂破十二盤多娘大
原詐娘四寨遷西京左藏庫副使開淘卬州賊堡兵數
萬来侵侯率所部奮擊斬獲甚衆遷左藏庫副使七月
攻白豹城賊敗不敢守遁去又與大順荔原兵各取便
道入賊境兩軍失期不會侯以孤軍深入遇賊數千人
戰敗之因擊至金湯城又大破走之因毁其城壘引兵
歸夜過洛河有賊来襲侯揚聲令軍中選彊弩數百列
岸側待賊實卷甲疾行賊聞疑不敢渡是月以兵護監
軍行邊至懷安鎮還將及烏雞川遽率衆由間道萆山
行道遇屬羌以路險遠告侯不聽衆莫測其意後果聞
賊伏烏雞川及聞侯巳由他道還遂引去而屬羌来告
者蓋亦賊諜也軍吏皆悅服賊既不得侯乃益兵攻柔
遠初柔遠外城處屬羌賊攻外城急屬羌夜以老幼求
入保内城諸將議屬羌反覆不可信勿納之虞有他變
侯曰屬羌為我藩籬久矣乃吾民也今有急棄而不恤
後且不復為我用矣遂納之卒無他虞賊初圍城侯預
戒守者不得輕動雖火城中無輒擾已而果有諜發火
於蒿場城中寂然賊計遂不得行翌日賊至馬平川大
持攻具来攻城衆恟懼侯被甲引兵開它門示將出奪
其馬賊去城救馬侯復入遂得益脩守備因募屬羌敢
死者夜縋城下潛攻賊營賊數不利迺引去遷禮賓使
韓丞相宣撫陜西奏充環慶路將領駐慶州邠寧土番
兵據慶州北城以叛侯守南城自樓上望賊衆進退遲
疑有悔亂者侯乃身開城出賊後諭其衆以逆順衆多
侯之舊卒皆投兵爭聽命於是已有亂兵三百餘人出
城去侯因謂曰亂者遯矣爾曹本非同惡且事我久能
聽我不唯得活遂各有功不然死無救請先殺我因披
腹示之衆感侯誠皆泣涕羅拜曰唯公令侯收集得百
餘人入其營坐軍校廳事激勵約束授以兵器令反攻
城下兵城下兵潰擒戮皆盡北城遂平亂兵三百餘人
既前走侯復領兵追至石門山與賊遇未及擊侯語賊
曰速降尚可全賊不聽方夜侯先約兩將扼其走路侯
自後縱兵擊之賊廹遽方詣兩將降至謂曰爾不從吾
言今窘急就死非降也俘至朝天驛一夕皆斬之遷崇
儀使五年改六宅使六年詔乘驛詣闕既對上語曰金
湯石門卿功為多所以慰奬之甚厚還任未幾陞本路
兵馬鈐轄移鄜延路環慶經略使楚公表請留之七年
詔以本道兵二千五百人策應熙河攻踏白城斬首五
百餘級遷皇城使果州刺史攻討洮州番賊斬首三百
餘級加帶御器械權發遣環慶路馬步軍副總管會伐
交趾侯再表乞自效有旨令侯詣闕上諭曰南方卑濕
聞卿數苦足疾且西邊開拓不可乏人侯不敢復請時
僕經略環慶奏乞還侯元豐元年詔以侯再任就除龍
神衛四廂都指揮使英州刺史邊臣有言昔年劉平因
救鄰道戰殁自今宜罷鄰路兵相應援侯以謂諸路同
力蓋國家制賊之長計苟賊併兵寇一路而鄰道不救
雖古名將亦無能為也平之陷賊非援救之罪也乃抗
章力言卒得不廢二年遷捧日天武四廂都指揮使四
年遷侍衛親軍步軍都虞候先是瀘南蠻寇邊殺戎瀘
將王宣等朝廷命涇原總管韓存寶討之既而存寶以
逗撓不進誅詔侯詣軍代之侯至乃請兵三萬合二十
將為前後軍又以壯怯分人材為三等日遣諸將分營
隸習擊牛享軍士皆樂戰威聲大振初蠻酋乞弟世為
歸徕州刺史及叛天子赫然欲必致之侯遣人至賊所
諭禍福及求前王宣時所亡卒賊懼歸陷卒七人送書
乞降而身不至侯乃决策深入於是厚齎金帛行間西
南番離其支黨使相捕擊未幾舊管諸夷長寧隴例淯
州及生夷思峩晏州等族皆内屬冬十月大軍啓行陳
師徒於瀘江之湄侯率將吏東鄉再拜誓以滅賊報國
衆皆感激爭奮既行以所降夷人渠帥及其質子皆在
軍復令其次諸酋各占所居地防援餉道諸夷畏恐不
敢輒息以是入夷境雖險遠而無寇鈔之患始軍有三
道可進自納溪移勞口至江門則近而險自寧遠至樂
共壩則回遠而夷平賊意官軍必出江門盛兵拒險而
大軍實趨樂共賊兵不能支賊皆遁逃侯乃分兵繞行
席帽溪掩江門後破賊隘降其斗鐵姓始其亦竝部於
是江門樂共兩道水陸運通糧饋不絶王師次落介綱
山西南番酋帥率其部族降者相繼落始兜山河徐池
部相率守三隘以拒官軍侯遣將攻之力戰未克侯從
亦進軍中有呼都使来士卒皆殊死鬭又分兵出賊背
賊驚三隘不守大破之斬首二千餘級十二月王師次
落婆遠乞弟遣人詣軍門貢馬請命明日乞弟擁千餘
人稱降侯從十餘卒出軍壘以待之乞弟猶豫不肯前
侯度其偽即發伏擊之賊奔潰斬乞弟弟叔酋豪二十
八人首三百級獲馬及鎧仗甚衆餘黨散走縱兵追擊
抵歸徠州擣其巢穴窮盡賊境遂班師於是築樂共江
門大洲鎮溪梅嶺五城寨降附生夷三萬餘人其旁近
諸蠻後蕃羅氏鬼主鋪永西南石門君長等皆願輸貢
職捷書聞天子嘉其功在道遷馬軍都虞候衛州防禦
使又詔速上將功狀會西邊用兵侯復上章請覲面陳
方略詔許之既至天子遣使者就第撫問及入見深言
邊防利害及攻守之策上皆嘉納於是環慶方宿重兵
即遣侯舊任行至閿鄉以疾終於驛舍享年四十八上
聞訃惻然遣中貴人往護喪事其孤以某年某月某日
葬侯河南府河南縣北邙山宣武村之原夫人曹氏德
陽縣君生子三人琬琰琪皆三班奉職女一人早亡孫
一人舜卿尚幼侯少慷慨有大志初不知書年過三十
方從儒生文士諮所宜學遂通左氏春秋能臧否古今
將帥用兵成敗得失為將持重長於料敵善御衆士卒
樂為其用凡軍中之事必與衆共議而取其長聽受不
疑及成功則推以歸之故雖文士亦樂與侯共事而為
之謀還自瀘南以不能獲元惡即上表待罪及陛見復
面陳奉使無狀不能副朝廷興師伐罪之意唯上稟宸
算下資衆力故得不致敗事其言嘗閔存寶之難而未
嘗及其失士大夫以此多之常撰陣法其變易分合疾
速周密邊地或推行焉又為隊號法每於行師各於衣
幟人自為别置陣之際行列速就又撰行軍約束百餘
條皆列上之輕財樂施徇公寡私臨終猶以不死於邊
陲為恨僕帥環慶侯為副僕嘗以其能薦於朝今其孤
以銘文見屬故不得辭銘曰
將以武用難乎知權有謀有勇其材為全桓桓林侯奮
迹自邊握兵制敵圖勝於先獠夷叛吏大將無功命侯
往伐取彼頑兇近帥瀘江萬里折衝鋤逆撫順皇威以
隆仗節西馳亟以疾萎天子隠悼多士嗟咨邙山之原
維侯之墓納銘幽宫以諗終古
范忠宣集卷十三
