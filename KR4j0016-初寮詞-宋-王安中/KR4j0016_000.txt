提要
初寮詞詞曲類一(詞集之屬)
(臣)等謹案初寮詞一卷宋王安中撰安中有
初寮集二十卷久經散佚今從永樂大典裒
輯成編巳别著錄陳振孫書錄解題别載初
寮詞一卷此本為毛晉所刻卷帙相合殆即
原本古今詞話謂安中始為東坡門下士紹
興初復附蔡京又幼老春秋謂其交結蔡攸
進立春帖子並及鄭妃等事則其人實不足
道然花菴詞選載其詞如小重山之椽燭垂
珠清漏長遲留春筍緩催觴蝶戀花之翠霧
縈紆消篆印筝聲恰度秋鴻陣等句皆當世
所指稱其才華要不可及也卷内安陽好九
闋據能改齋漫錄云韓魏公皇祐初鎮維揚
曾作維揚好詞四章其後熙寧中罷相鎮安
陽復作安陽好詞十章人多傳之因錄其一
首蓋即安中詞内形勝魏西州第一首也安
陽為魏郡地安中未曾鎮彼似此詞宜屬韓
琦作不知何以入於此集疑以傳疑姑存之
以備考證焉
聖求詞詞曲類一(詞集之屬)
(臣)等謹案聖求詞一卷宋吕濱老撰濱老字
聖求嘉興人陳振孫書錄解題作吕渭老考
嘉定壬申趙師㞧序亦作濱老似陳氏誤也
陳氏載其詞一卷則與今本合濱老在北宋
末頗以詩名師㞧稱其憂國詩二聯痛傷詩
二聯釋憤詩一聯皆為徽欽北去而作憂國
詩有尚喜山河歸帝子可憐麋鹿入王宫語
則南渡時尚存矣其詩在師㞧時巳無完帙
詞則至今猶傳楊慎詞品稱其望海潮醉蓬
萊撲蝴蝶近惜分釵薄倖選冠子百宜嬌等
闋佳處不減少游東風第一枝詠梅不減東
坡之綠毛么鳳今考詠梅詞集中不載僅附
見毛晉跋中晉跋亦不言所據未詳其故晉
跋又稱其惜分釵一闋尾句用二叠字較陸
游釵頭鳳用三叠字更有别韻不知濱老為
徽宗時人游乃寧宗時人釵頭鳳詞實因惜
分釵舊調而變平仄相間為仄韻相間耳晉
似謂此調反出於釵頭鳳未免偶不檢也乾
隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
