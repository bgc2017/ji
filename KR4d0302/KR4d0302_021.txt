洺水集卷二十一宋程珌撰
擬古詩
壽皇子弧南有星
弧南有星應期也他非無時必於秋見焉其星有六一
曰老人磊魁晶熒歲有常期見於秋分秋分維何天高
氣清玉蟾吐煇銀漢無聲澄霄一色萬里雲平此時候
之出丙入丁所出之國政化和平人生其時既壽且寧
矧復前星以及子星與之並明天啟休期應期挺生
神龜負圖
神龜負圖萬世先也道原有始道統無終要其統以遡
其原也太初孰元渾淪蒙密瀰漫宇宙一氣沕潏孰知
是時無極有極天高地下人生物出疇雖未分易雖未
畫行乎其間充滿周悉炎黃啟序姬孔抉機陶為泰和
數千其期寫為六經萬言具垂太史變法漢唐續維迄
于我宋皇皇巍巍百代以下上接農羲畏天若臨眎民
如傷消斥姦佞登崇雋良急將寬兵我武維揚選牧與
部仁風以翔節用裕下根深本強身修國治綱舉目張
由經而史自皇而王以暨我朝同此一綱天賦高妙學
力深詳上而河洛之圖畫近而我祖之憲章貫千古於
旦暮歛一心於混茫大哉斯學夫豈經生學士析觧章
句而已哉
&KR1893;沆&KR1197;
&KR1893;沆&KR1197;葆天和也皇穹發靈炎圖中興南吕調儀運叶
千齡金相玉質虎步龍行親師問道日進月新以是事
親忠孝一忱以是格天昭徹一心人之忠佞事之幾萌
至則能斷舉無遁情夫是以清明在躬志氣如神綿綿
若存為天地根非道之外他有長生又况秋飲沆&KR1197;宵
見南極風雲叶和海邦寧謐楓宸椒禁兩宫怡愉忠厚
所根仁浹閻閭願壽多男洋洋康衢天賜玉巵人歌紫
芝磐石蘿圖維熊夢竒孔蔓且碩時萬時億
洺水集卷二十一
