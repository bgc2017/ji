洺水集卷二十九宋程珌撰
贊
有寫陋質者輒自贊之
彼若人兮嘗見之雲溪又嘗見之紅塵今又復見之於
長松之下是殆與世多違而與天為徒者乎吾將叩長
松而問之
松之露可以濯松之風可以披胡為乎舍之而亟出懷
之而未歸雖然汝先歸兮其為我謝𤾉谷之靈茯苓之
司謹以三年為期期之而違則請峻北山之移
爾紆紫服乃野其衣爾誇從臣乃逸其人欺世盜名有
若爾之所為者乎噫嘻我知之矣龜蒙之山有猿焉裹
以裳衣南海之濱有禽焉樂以笙竽方裹方樂子謂何
心乃野乃逸始還其真嗚呼百世之下必有從予聽雪
之塢踏月之林者
王直閣寫真贊
精深而不膚直毅而不諛森乎逢掖之秀汪乎山澤之
臞了不見其為侯門之腴嗚呼斯其為賢相之元子也
夫
郊祀天光贊(首缺二行)
若横虹蜺若聚金鉦峙丹殿之峩峩照碧瓦之鱗鱗維
見可睹萬目在廷攷之前聞未傳與經其炎精之盛與
其明德之象與其天光之下燭與其陽彩之昭回與其
滅旄頭之應其獲玉章之證如漢元鼎之事與既月謁
謝霜景晏溫都人縱觀四方和會天顔怡愉和氣充塞
耋稚一辭於斯為盛繼其自今錫祉大来天右序之賢
和物和朝野賡歌天右序之殘敵其殱三邊沉柝天右
序之雨𤾉時若多稌多黍天右序之皇夀以昌皇祚以
長皇德以彰微臣拜手唯君臣一德天心乃休唯一德
匪懈天休不已於萬斯年景命有僕
銘
鎮淮飲虹二橋銘
往聞建業與長安洛邑為古帝王更迭建都之地其地
有鍾阜石城大江天闕之勝欲一游焉紹熙辛亥歲自
富池汎江凡二十日艤石頭乃陟龍蟠之巔登虎踞之
城尚羊四望徙倚終日時九月十月之交也雲空天高
千里一瞬見有水焉其一自西南流其一自西北流合
千方山以注於江問之則秦淮水也跨水要津有二橋
焉循水至橋穹碑屹立迫而眎之則澄江邱公辭也其
後十四年為嘉泰甲子来掌校官事而公亦適綰玉麟
之印於此公宿有海内聲名未至也人攝心側足以俟
既至也春和風薰因其畏威示以懷柔人益安事益暇
暇日顧吾府了無一事因念曰秦淮之上所謂鎮淮飲
虹二橋者得亡恙乎吾昔為從事時所作也吾所為記
實鋟之石度今圮矣吾志也可不嗣乎乃以全撫授觀
察推官劉叔向曰取材于某石于某甓于某視舊更新
無所虧增費巨役艱民不與聞五既月工乃成是歲九
月與次年正月也且洪都滕王閣偉觀也唐中書舍人
王仲舒從事其州也建焉後三十年觀察其州也又修
焉唐人欣豔作為詞章百世流芳夫閣游觀也矧橋惠
利斯人乎公獨樂澄江且十年金陵者全吴之藩籬而
淮甸之腹心朝方起公以為重也有居六蓼者書来云
淮人頻年凜無固志日東首謀渡江屬聞邱公為江上
帥始肆志耕桑卧亦安枕嗚呼是豈私相為好者邪一
得人焉係頼若是司選任之柄者其可苟然邪然則公
以一身之微居長江之上能為淮人萬里長城二橋顧
足言耶然是特江淮耳使公而位廟堂則四海所恃以
為奠枕者又將如何邪念頗有志斯世恥為空言者然
職在庠序他弗與知至於託筆墨紀金石以觀悠久則
固其分也其何敢與遜乃序而銘焉銘曰
詹彼淮水兩源輸一發華山一東廬匯于方埭乃江趨
流貫臺城勢紆餘隆然兩圯據津隅朱雀萬歲今籧篨
智者創物守者愚一作一述後先俱我堂我修曩所無
平可轉轂廣方車吞淮跨蜀坦坦涂三邊檄奏萬里書
夜馳晝走康莊衢公抱閎材聳萬夫區區橋梁直錙銖
推此宏謨磐八區南可關粤西通瀘析木天江海如渠
胸中長橋隨卷舒唯所巨細用何如青蛇綠字銘翠玗
詔爾終古繼来譽
延益齋銘
景温分教金陵作新公宇矣又創一軒扁日延益以予
嘗居是官也屬銘焉予為之言曰古之聖賢以道任諸
已淑諸人未嘗自以為足也其任道也愈重其求益於
人也愈切夫子以天縱之聖集道之成眎當時登門之
士何異泰山之於丘垤河漢之於行潦哉而夫子之於
二三子也方且以四子為友而若有所資也以六子為
侍而若有所缺也然則學問之道寕有窮已哉金陵為
東南一都會四方之學者咸萃焉丞相益國周公好賢
樂善海内所宗鳴道是邦流風未墜景温躡其芳躅仰
止高山能以虚心務以求益然則並驅前駕夫孰圉諸
銘曰
湯湯秦淮涓涓自岷其行萬里浮日浸雲細流交歸莫
測其津道源於身實資諸人能遜厥志其積乃盈小智
自私大惑孰箴巍巍天縱所集大成四友六侍取之其
門惕若自厲吾道愈尊虚心延益庶幾此意顔何人哉
希之則是
棣華堂銘
鶉首之月氣方煒有彼儒生云戾止袖中天筆祥雲起
繼以連編如詩市汎觀夫孰無兄弟乃荆不榮棣不韡
偉哉周氏顧如彼感寤宸衷来天瑞竹木無情皆並峙
夫豈人力至於此我因拜手窺明旨此扁不獨周氏侈
要令風化覃遠邇庶幾比屋皆周氏睠我曾高摽義里
我不敢墜聚千指松阡雙蓮屢呈水僉謂至和鍾厥美
我聞人心皆天理上天下澤卦為履兄弟天同曾玄異
同不可異異反是大宗有法宫有制别嫌為禮戚疎義
六經所無意有以若夫睦族尊本始千萬斯年不容巳
曾何九世足云耳
程格之頥堂銘
惟復見幾惟静造理慶雲景星意端所起擾擾萬象孰
知其真日永堂春内樂恂恂是為頥堂之主人
滕縣尉切齋銘
洙泗講學惟一惟精未始汎然一於競名切問近思豈
其鈎遠如切如磋一皆可踐近世不然脱影遺形豈其
不的託以自神軻得其傳仁義皆實無垢發之言言可
則澟然而敬熏然而親不激不誣如凖如繩今之學徒
師生皆空背瞬乖離孰守其中吾將疇歸昌黎軻雄
月硯銘
零陵山珍湘潭水靈萬丈青蜺横截天津匣而固之豫
我玄經丙申七月十二日銘硯之隂
洺水集卷二十九
