洺水集卷二十八宋程珌撰
說
史說(穎濱古史論三聖授受)
孟子言堯舜禹之終皆薦人於天堯崩舜避堯子於南
河之南舜崩禹避舜子於陽城天下皆往歸之然後之
中國踐天子位禹崩益避禹子於箕山之隂朝覲訟獄
者不之益而之啓故益不得為天子以書觀之恐非孟
子之言也蓋舜禹之攝格于祖考郊祀天地朝見諸侯
廵守方岳行天子之事久矣及其終而又避之何哉至
益不度天命而輒受於禹已而天下不歸之然後不
敢為此匹夫之所不為也而謂益為之哉古史又云堯
舜傳之賢而禹傳之子後世以是而貶禹此以好異議
聖人耳昔者湯有伊尹武王有周公而周公又武王之
弟也湯不以予其臣武王不以予其弟誠以子之才不
至於亂天下則無事乎授之他人而以為異也故夫堯
舜之傳賢是不得已而已禹之不以天下授益非益不
足授也亦非禹私於子也蓋啓足以為天下故也使堯
之丹朱舜之商均僅可以守天下則堯肯傳之舜舜肯
傳之禹哉是說也盖亦以常情而窺堯舜禹而不知三
聖人之用心均之為公而已矣
孟子說
吾夫子元氣也顔子景星慶雲也孟子巖巖泰山也盖
綏之斯来動之斯和其生也榮其死也哀道冒天下而
人不見春生秋殺而物不知故曰聖人之道大至若孟
子治家則家齊治國則國治治天下則運之掌甚至植
桑必於牆雞彘必以母纖毫靡密無所不察豈非有用
之才哉學者當學孟子之人然後可以達於夫子之天
二亭說
一水護田將綠遶兩山排闥送青来此王金陵語也而
季同取以命亭夫山水之青綠盖山水自然之容色也
山水有自然之容色事物有自然之理金陵樂山水自
然之容色而不樂循事物之理使一代法制變更略盡
而天下紛然不寕以基宣靖侵陵之變嘻安得謂之樂
山之仁樂水之智哉季同坐此亭止此心玩此青綠思
天下之大事事物物悉有自然之理則萬象容色四時
呈露黃河奔放吾盆盎也泰華突兀吾戶庭也金陵之
語不能用而為我有矣季同性恬不與物競其進此道
也無疑勉之勉之
汪秀才求墨說
柯山汪君以儒名家者乃一日袖太玄君見顧洗硯試
之果非凡材也且欲求予之松房雲溪以為墨表溪房
安能表哉玄君當自表耳胡不觀颯颯萬桐隂一窖千
斛塵肯將石璧博沙金天清露下注黃庭
先君六孫名義說
海于百川盍思所以受之納汙藏垢大吾德也含光發
怪寓吾神也出入蛟龍嘘噏雲雨章吾化也故字海曰
宗源木有本不顛水有源不涸培本深源非養不深非
正不養故字渭曰養源午夜仰觀太空無雲河漢皎然
人心本明無為物昏惟清乃明惟明法天故字漢曰澄
源洙泗講學曰孝曰忠曰誠其源正且清一念舍是舛
其大源故字洙曰正源河水靈長汴實分流蓄大益深
慶源滋長故字汴曰慶源渥洼水涯神馬所生疑若奔
風與虹蜺上下顧乃安玉閑行軌道雍容漢天子屬車
無惟異産而惟淑德則培豐緒衍安所限量故字渥曰
長源物有斯名也必具斯義也矧人乎佩之與俱無曠
無辱
諸孫名義說
古者父命其子祖名其孫名止一字字止二字二字者
助語耳未嘗用兩實字懼其義之不一而佩之不專也
回字子淵賜字子貢春秋之時尚守此法至漢則漸變
然尚少也魏晉之後則此義不白矣予名字諸子一時
失記今不欲易比名諸孫則用古義焉其恕字以行父
語曰一言而可以終身行之者其恕乎記禮者曰強恕
而行求仁莫近焉曰其孚字以純父信不中奚其信純
乎天德發乎性端則信矣曰其清字以立父果清矣懦
夫聞之卓然必忠信行必有廉潔清也詐清非矣曰其
垕字以容父容盛德也天惟容也故靡一物之不覆地
惟容也故靡一物之不載容則大大則久故曰可久則
賢人之德可大則賢人之業垕之時義大矣哉曰其深
字以長父源深流必長學問踐履皆所以浚其源也浚
則深矣建老曰其元字以仁父元天德也仁天道也天
以一元之氣而運其仁人則體元之仁以成其德故曰
仁者愛人又曰仁者静愛以仁人静以自夀與天為流
通烏有既邪予在維揚活數萬民兵在閩中欲活數萬
百姓及其家居則給櫝槥施絮繒立義廩微矣而未大
也然大也必權以行之孟氏子之言曰如欲平治天下
當今之世舍我其誰哉吾夫子則曰如有用我者吾其
為東周乎眎孟子之言天淵矣
范氏四甥名義說
仲姊歸范氏有四甥長性緩懼其不立故名以震可起
字之起者勇有行也二性逸懼其不誠故名以巽可敬
字之敬者順於理也三四皆競爽然皆慮其博而雜散
而流故名三以艮字之可止止者正也名四以兑字之
可說說者養也聖人作易一卦具一理一理足萬用衍
而能伸用不離本斯其為名而已
洺水集卷二十八
