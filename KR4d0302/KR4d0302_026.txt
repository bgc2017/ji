洺水集卷二十六宋程珌撰
五言絶句
小憩許由亭
歴數河南去乾坤一草亭一亭猶是累千古盡浮萍
喬松
風細吹吟鳳雷驚起蟄龍幾年卧空谷今日享真封
歲暮
綵帖隃麋濕屠蘇琥珀濃夕陽猶臘日午夜已春風
三月三日度白際(黃尖敝峯名白際嶺名)
日望黃尖杪今登白際巔千山皆委地一臂獨擎天
戊子正旦賀夀慈宫(二首)
曙色浮丹栱春風煖禁街微瀾迷秀石纖草蔭新槐
其二
鳳駕回天仗鵷班集露門須臾趍魏闕杲日正中暾
粥罷
飯已茶三啜隅中粥一盂陶然詠皇化安用東封書
洺水集卷二十六
