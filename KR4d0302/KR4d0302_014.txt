洺水集卷十四宋程珌撰
尺牘
雷祭酒
大冬始事清霜戒寒伏惟醇儒碩德獨步朝端帝睠天
休台候動止萬福公議之不明上下交病之也天下固
有常然之理天必高地必下日月必光明江河必渾浩
而何有於異哉天子須人以為治而不能自知天下之
才故付薦舉於大臣謂其可信而付之也下之抱負尺
寸而不能自達於天子故有求於先進謂其當言之於
上也是皆其常也而比年以來士習浸異不以常求之
而帥借力於強宗熱援以制其上原其情則固可罪也
而上之人曾不以為罪乃越常而予之而後脇刺之風
浸盛所謂異者不以為異而乃以為常而後公議始大
壞顧某所操者狹所欲者侈偲偲焉欲自持尺牘以干
動人聽得無類於守書信古不諳事宜者寔以平日素
愚不敢效世俗從傍借力凡前所已得者皆三四鉅公
一見之間特達收采所謂長牋短記未始輒用至垂成
未章頗費料理故今也亦以是而望執事又聞海内之
論以為執事清而不隘和而不流日光玉潔而監裁精
明山立河行而論議勇決夫豈蚍蜉蟻子所能撼摇者
用是斷然不疑自以其情歸于門牆果蒙察其依歸之
誠賜以品題之重上官嘆喜同列驚異所懼凡庸不知
自進無以稱塞期遇之意不敢不勉也然今世之士無
故而得賞拔者長筆利舌躍躍引謝如不終朝而其飾
詞巧譬支離曼衍猶恐卒不當人意者此不惟待知已
之薄而其自待抑不厚矣夫不厚於自待之士上之人
亦安用之此某所以不敢矧執事方將雍容廊廟以進
賢退不肖而某之有望於元化蓋自今以始然則區區
感厲又豈止今日而已邪併惟賜照
趙知縣
即日日馭將南履長之慶唯君子宜之明府之治青陽
也明斷於其廷寬惠於其野行之三年而子男之邦則
焉旬日之間連拜兩函之重其光油然其氣温然其論
議卓然甚矣執事之淵源深長也一言而使衆嚮之所
謂敏而好學勇力而不屈仁義在身而色不伐有道而
下人執事皆兼而有焉向來不曠山不直地亦既移此
身返門牆矣乃不能衣穰而提贄難氣以問事君子之
道自今思之其有愧於齊高庭多矣然伏讀二書博之
約之開之明之所謂效其行修其禮竊意高廷之所以
聞於夫子者不是過也然省諸中攷諸外求所以自附
於寡過之地者實未有焉尚唯終教之毋徒曰友之云
也銜鳳塗芝之寵早晚東來當續續為賀
李大諫
斗指兩辰西灝沆宕恭惟填臨甫爾威望隠然下慰人
心上符天貺台候動止萬福某詹言門牆纔百餘里微
官所縛不能躬問起居謹修尺記為初偃旌旄之慶某
恭惟大君子愛君憂國之心至深而為天下生靈之計
甚切故辭諫諍之官臨㗋咽之地所欣然焉宣徽南院
猶帶階廷侍從之班姑蘇高臺真成魯衛兄弟之國寵
榮若是縉紳所希永言北固之區寔為南徐之地腹心
淮甸門戶全吳方當有事之時尤謹不虞之備然宿望
甚重卧護有餘肯求赫赫可喜之名正藉平平安邊之
策竊聆新政已慰輿人乳哺傷殘疏瀹疾苦脫之虎口
納之母懷用力此時見效唯易民庸既訖上思亦深衮
以公歸霖須說作竊計予瑗之事不逾周籥之期幸甚
幸甚
胡連翁
商律浸深顥氣沆碭伏惟連翁茂才含華未耀靈修參
扶台候動止萬福沙頭一别朓朒易久幅紙渠渠來自
數百里不止三讀而已西門之燎時時一作何獨不恕
於賢者邪抑此非君居造物固將有以處之耶果爾則
可賀也不可弔諄詳之諭所願效誠但號為大都色色
陋甚何異巨壑乃止勺水安能游泳巨鱗邪某席芘浮
食不足言者慈庭帥旬日一得書但邊方多事未敢迎
侍白雲之念日深耳新篇遠辱如渴得酪匆匆未能一
語為謝有愧而已午未之間尚有殘暑幾為遠器自重
與莊漕
某區區邦人蝗旱之請施行如流州縣知有使者之權
斯民知有蠲租之法和氣頌聲充然大川廣谷間今猶
新也環顧宇内之事絲紛鼎沸未知所底夫一念之頃
而不忘斯民此志士仁人之用心殆天以此責而付之
也擢從庾事典領漕權亦足以占上方鄉用之意矣㳂
江人相噬而山間之人則煮草根以食因念淳熙壬寅
民未甚病也而講明荒政如不暇給今五倍壬寅而州
縣寂然春初麥幸秀近苦雨淫率發黃疽雨穀于田悉
為水漂今三布穀而未秧半歲啖草根率無人色而鼠
竊縱横不得寧居目前固可念今雨過度異時必旱種
不可入後日抑可憂米石不啻萬錢而楮直則又落去
春立為一定之數若堅執至今已有成績奈何私意糾
紛甫效輒罷某頓嘗以目擊利便數事言之朝内有一
事乞許民間取贖全用官會不惟便微細而已楮直必
踴也幸先行於一道之間蓋出入之價既一富民初無
所損也今米貴物重商賈不行農末俱病凡皆以此楮
賈頗昂則百病皆起併幸孚炤
潘通判
近辰金柔氣低火老候濁伏惟分治輔藩休嘉萃止台
候動止萬福某謀求當代人物於北斗以南惟垂世巉
巉之高是瞻是仰天借此來加惠鄉梓而茅屋白雲三
驛城府引領清峻無術縮地毣毣寸心而已王者藏富
於民猶外府也陸宣公有言國不足則取之人人不足
則資之國一日舍是無以為上下相資之勢今富人藏
粟無藝公上窘急未免以爵易之而細民凶年持倍稱
之賈亦靳不與上下無所乎資而徜徉坐觀其中田野
嗸嗸幾至剽劫竊聞力贊賑糶之事萬口洋溢然賂吏
罔上終以計免所幸連日雨遺蝗掃迹垂穎如雲更一
再雨則十分歲功矣幸菑射利者知無所待近皆發廩
求售無事賑糶也志士仁人憂國恤民之念無時而已
者故不嫌深言之伏幸台炤
林知縣
白露曖空素月流天伏惟廉平異效神降嘉生台候動
止萬福某埃坌奪之音郵如斷遡遊瀫水之清而已離
離珍字曶墮几前郁然存勞之温昔人為治先教後政
截截有敘今亡矣乃於藍臯之濱忽見鄉飲之盛屛朱
墨而列豆籩厭爭奪而興禮遜庶幾乎三代之遺矣邦
人奚幸邪
趙尚書
蹙凌冰漲澤腹益壯恭惟隠然元老為國重填天所獨
垕台候動止萬福執事材猷學力高出一世故舉天下
至重之任常萃於一身世之下士智不足以守一缾者
固所不論而中人之才僅足以辦一官趙魏之老滕薛
之大夫曾不得兼之天之降材什伯倍蓰固不同若此
邪勛庸問望如挈日月於萬夫之上乃一語不合翩然
去之天下之士識與不識皆曰此仁人之言也故某近
者有詞壽上(缺)明府云新近論思一語是隂功多少留
與雲仍蓋公言也夫豈私相為好哉某與弟瑔耕田養
親何所不可乃從有司舉進士方相國典舉亦既以骫
骳之文先多士矣乃論議不齊卒從下乘故未免嶇﨑
躋攀以至於此親年益高欲雛早翼諸公憐之已足五
表然不敢苟焉以嬉讀書之餘亦頗有志於當世無從
晉近面請所以然者遡風而已
黃侍郎
即日孟夏氣清恭惟表裏江淮盡歸統理帝咨良翰天
壽斯文台候動止萬福某闊遠牆仞蓋十有七年於此
矣比年光靈不競海内諸老先後彫零獨幸龍門突兀
東南耳延登禁近論議益偉乃清風逸駕翩然去之今
移而佩玉麟之印近矣衮衣歸周之望蓋天下學士大
夫同一心也昔唐人有言陽公之在朝也四方聞風仰
而尊之貪冒苟進邪薄之夫庶得少沮其志不遂其惡
雖微師尹之位而人實具瞻焉與其宣風一方覃化一
州其功之遠近又可量哉誦詠斯言未嘗不憮然有感
也然而天下之事在下者類能言之而卒病於不得行
亦既得位矣而亦每有未效之嘆且夫姦宄未塞戎蠻
未懾官亂未治四時不和未調五穀不熟未適才而不
為不忠也不能而託官竊位也夫日者無與於斯世也
而猶有憂焉儲之於平居閒暇之時而用之於事功鼎
來之會金陵幕府之盛人材之林必有足備采擇者其
為明時倍萬崇護幸甚
雷知院
即朝雪霽江天日寒光薄恭惟伊臯魁桀日進鴻疇惟
天右之鈞候動止萬福某伏拜鈞翰與臚列多種之賜
焜耀光榮累百空言寧足為謝一元之運五日而一候
至十日而一氣應無縮與盈寒暑以平至一於壅則一
傷飛殞薄食變乃生焉睍雪未消妖虹時見此則扁盧
所望而驚者相公智周萬微道參元化消息盈虛意端
闔闢無從日侍函丈躬聽誨飭耳某庀役已三月催科
不擾訟牒不留日飯二升朝昏几案惻怛所孚藹然田
野教誨期望之意不敢有負焉耳臨風瞻依之至
余知縣
陽法高懸物成仰墨恭惟采袖慶闈培埴益遠申錫有
靈台候宴啓萬福某未能拜狀乃為眷厚先焉而來使
謂至桐江即還久之杳然即欲走介而俗緒旁午昏與
曉平因仍如是者又兩月其為不敏為愧負蓋有不容
言者然迢迢江水靡日不瞻有不與禮文具疏者非體
而炤之則何以自逭州縣吏賤如奴若夫采薇于山緡
魚于泉讀書彈琴以歌詠先王之遺風顧安用低頭受
縛舉頭愧野人哉然則小佚家林乃造物者所以獨厚
之意不可不察得時則駕萬里一息歲寒鐵幹春風桃
李其少安之某厭於為吏久矣親老之望門戶之責是
以尚此裴回終非其志也所幾嗇垕沖和亟拜召命
李尚書
稍間詗承依仰朝夕入告嘉猷之奏允當士心適有一
事或可助獻納之萬一州縣輸絹闊狹重輕悉有省則
今歲左帑所退殊駭聽聞論議喧騰人情不安兩稅之
重民生孔艱秋租未畢夏賦已迫今身親之乃見民困
極矣又從而加虐焉民何以堪或於論思之際及之寬
民力而壽國脈所係非細富陽所退只二十八疋聞他
州極狼狽非衛足也早言之庶幾有益緩則無及矣
浙東憲
金伏在候而楳溽未清恭惟仗節督府雷動風行帝眷
天休台候宴啓萬福某官稟灝灝正元之氣負磐磐蓋
世之才投之繁劇而不亂處之會通而輒中求之今代
宇内寡二盍不論思遂即都俞乎良以天用惟龍地用
惟馬役御萬物之權變通百王之弊向也切時之論亦
既施行矣胡為乎中輟也願堅其說以幸天下以卒殊
功天下之望也某不佞朱墨餘暇伸欠仰天默數平生
輩行已倦霄漢顧獨殭卧長夕未見昕鼓最不可為者
上欺彼蒼下欺一心誣告縱横無敢辨白區區燕雀不
量其微反坐一二邑人小安所為卷卷控稟誠欲公一
言以幸海内耳某寔朝夕東向焉
唐秘書
玉吕含商金飈蕩節恭惟懷紱名邦后皇嘉貺台候宴
作萬福某於當代知名之士莫不歸心獨於執事未有
一日趨伏下風之便蓋此生一欠也瑰翰曶臨片雲天
落眷情醲郁藻繢光芒再拜佩之永言何極某竊謂人
才有定用公論有常歸當則天心開否則人望鬱方執
事前日之袖手也人鬱之今也人慰之然未也獻替殿
中啓沃帝所則斯慰焉耳蓋天所以賦之才期之任者
固若是焉而非人之私也旦旦以俟某天予迃戇莫效
毫分誤渥頻仍亶由吹借心許神交寧俟識面幸有以
警策之三肅以請德星所聚之堂慶流千載有役于此
敢不肅給
回周帥
即朝霜熟寒輕梅含春淺伏惟貫日之忠神明扶持台
候動止萬福某粤自去夏為謝之后日念嗣敬而竣坌
侵薄浸墮因循至若日懷叔度夜憶真長非詩人浪語
也曶奉珍題慰荷不已每思歙山雲深豈堪著横絶關
河真將軍哉今一柁入三邑宜矣然西舉秦北舉燕麒
麟凌烟突兀東南顧當安坐雲水鄉邪幸秣其馬以俟
敭廷之命某之於執事所謂愛而莫助者然扞蔽江南
之功則口之不置自昔建功植烈耀旂常而銘鐘鼎者
往往皆出摧抑困頓之後所向輒如意者未必有所振
立惟執事張而不泰翕而不衰勿羨春光之韶穉自期
歲晚之崚嶒以副士林之望幸甚幸甚
回宋總領
比辰日躔女度歲將更端恭惟身兼數器為時所需為
天所祚台候動定萬福某昔者天畀護隨輦路之塵宛
若二十年前追逐禹浪時也違異未久箋墨易希瞻仰
而已蓋嘗竊嘆今夫人之所謂才鼠竊狗盜耳寬和而
有守惠慈而能斷獨不見元愷之所謂才乎大之可以
贊萬微小之猶能當一面吾牓有光矣又聞之任總餉
之寄者足食與兵要非難事惟能使將知忠使士知義
人人宿飽而無怨挺然思報其上而不怠精神獨立萬
夫之表此公所獨能也朝家以此屬公公亦以此自任
吾黨幸甚某正自庸虛且復弗彊宜汰尚稽雲葉為覆
耳誨簡温厚不稱是懼高情未替尚惟終教之
李提舉
伏辱誨翰其為南康社倉之慮可謂深遠自非體國愛
民至到懇切安能及是讀者嘆息况於南康之人身被
其賜者乎某聞之里人謂徽管六縣其戶口之多地里
之廣兩倍南康乃止五千緡分撥不行措置不敷今史
君甚賢或得更捐數千緡則此事可成矣執事之入覲
也或少緩數月使江左九州皆如南康仍以南康已行
規式下之九州則執事不朽之盛德當與大江同其長
也因謝來施不覺縷縷然舍執事何望哉
李大諫
離德恢台氣步清溽恭惟雍容外祠道德天相台候宴
作萬福某聞古之大人負龍蛇虎豹之姿者與時屈信
與道變化故曰龍筦納言而帝命允四輔既備而王業
昌使骨鯁大儒憂國若饑渴論議合衆心者朝夕左右
則百僚仰法化流四海此多士朝夕之望也願戒舍人
行且有詔
趙廷評
某文章道之末也而世之好者亦鮮甚矣君子之有意
於斯也然後世之敝大抵在於舍實而采華舍易而取
險舍樸而從醨無以養其源而欲浚其流不能深其膏
而欲曄其光故枝葉益繁氣象日落求其為先漢不可
得矣而况戰國以上乎某每切懼之而未能焉他日儻
遂良晤相與出而商確之今方吏塵侵薄束縛繩墨胷
次結約固亡竒也匆匆為謝莫既所懷憑墨遡風但有
無窮之意
回崔侍郎(二)
薰風初暑之候恭惟肅將明命往護全蜀上帝嘉娛台
候宴啓萬福某抵此曶數月求所以上蓄其槃下育其
荄者未之能焉故卷卷一書曉夕在念高情絶俗惠然
以翰墨先之烟霞鬱興詞誼高明區區感浣不知所喻
至言興在山林則非所望於侍郎者蜀之不靖者兩年
于此矣某嘗嘿計目前之可以任此者捨侍郎未見其
次焉人才豈不曰有數哉舜止五臣武王止十亂漢止
三傑而已唐之初造一時依乘風雲者固為甚盛中世
以來國少多艱有若韓昌黎郭中令李衛公之輩皆能
赫然仗公忠而化姦驕詹威靈而服外國光明如日月
動蕩如雷霆植唐於將仆洗唐於已昏數公功烈千載
如生每一開卷令人飛動自古以來中原有變蜀必先
亂中原既定蜀必後平又况今日之蜀非前日比安知
後日之事又豈止今日而已邪萬一此時竄身無地徙
巢入關則蜀之去天也遠去敵也近可不先定其規模
一言而後行乎少年不更事之人疎率無謀老成持重
之人又復退縮今推擇而至侍郎非苟然者古之興事
造業者其機在於興起人心鼓動士氣而已至若兵若
將若財特節目耳然士亦患於亡聞也夫惟負天下之
望者方其未用已足以繫天下之心而其一有施設也
又足以服天下之心夫未用而望已用而服以若人而
圖事何事不立哉此朝廷之所以有取於侍郎而天下
之所以望於侍郎者也上寬九重之顧下慰海内之望
侍郎必有以處此矣然比日以來士大夫規模日陋多
事之秋所與共功名者天下之英傑也顧乃小智自是
閉門拒之閡上下之情失事功之會皆是物也耶律德
光云南人飲食動息北人無不知之若北方之人以堂
堂十萬之師或在九天之上或入九地之下南人未必
知之也今千百載而南人此病終不可瘳可嘆也已兼
之辟置之屬蓋與之共腹心者始擇不審無幾斥去安
能得士之死力哉蜀不為無人某不能盡識陳同年仲
酉頗負膽氣亦有謀略嘗率鳳州之人深入其地頃坐
麤豪今更涉歷蓋亦老於風霜矣試召與語恐足以備
采擇是以因書併及之范文正公嘗言幕府辟客須可
為已師者蓋平時敬之為師則必用其言而平時以朋
友待之者則言之用否未可必也雖然此亦其細者爾
古人所謂内外臂指乃可成功侯誰在矣張仲孝友是
事也又豈可不先圖之非為執事計也為蜀計也珍重
道涂歸當坐鳳池而象麟閣矣
其二
歲律崢嶸寒氣屭贔恭惟某官威行玉壘勢重金墉高
垕參依台候宴啓萬福某伏自日者詗承之后嗣敬闊
希然懷仰清風則不知雲山萬叠也惠然尺素如雲墮
空欣浣無涯有言莫喻侍郎稟灝灝正元之氣負磐磐
任重之才合四蜀之廣五六十州之衆天子所恃以為
爪牙百姓所恃以為司命邊人所望以為叛服者與其
逐逐紅塵無毫髮可以自見孰若為朝廷分寄一方風
行八表可以垂無窮而詔罔極者耶甚盛甚盛餘冀壽
重以光麟閣此委垂戒
徐進士
人至惠告且致歲除之饋意則垕矣然吾人相予以義
又安用是鶃鶃者為哉自是切幸免之不然决不敢領
也春風吹和萬象悦豫吾心之仁寔同此和和則為善
為祥矣臨風不勝誦詠之至
答僧(三)
奉墨妙欣承春和道體安穏深慰間別之私名畫丈室
之寶乃輒以見遺幾於奪所好愧甚愧甚永晝焚香靜
對勝韻發我天和多矣珍重此意尚得面謝
其二
奉手帖欣承秋凉養道沖豫日來風露漸高小隠山前
松竹益佳一炷柏子香靜思無始以來至于今日又至
他生永劫無盡自家這箇豈可忘却這箇如不忘則是
黃面老子囑付之意矣蒲萄為寄尚未出世何邪沉香
兔筆松煤謾往亦復未離人間世耳餘加珍重
其三
辱手帖欣聞法履清休所諭謹悉我方欲脫戲衫公乃
求此粥杓柄邪又不知甚處有閒田地也遠寄仙果足
仞意垕然神仙好虛驕指凡草木以為神竒誑惑世人
吾獨啖棗栗耳無所用此師解吾說否徽綾一段軟密
便體聊致此誠極寒珍護
葉尚書
竊聽都人崧高之篇乃知繡紱繫麟之旦斯文天壽寧
俟禱祠然某嘗聞之龍藏於淵而神靈玉藏於山而光
發至德藏於身則精密而氣充天全而形壽用能天與
地卑山與澤平某官正坡仙所謂絳闕雲臺總有名應
須極貴又長生者久侍上雍晉參大政中外屬心玉堂
催草矣區區菲薄陳之異牋少見子晉吹笙安期奉棗
之意伏惟宣慈錄其忱而略其陋幸甚幸甚
程大卿
霜清日晏氣令適平恭惟某官少佚殊庭即頒温詔高
垕况臨台候宴起萬福某比者匆匆拜狀少伸燕候之
誠即日人還亟捧答翰敬承告德所次神衛後先千里
長岐已遂善達區區方切欣慰忽來專騎又墮誨函多
品遺頒深仞眷篤下拜不勝感怍大卿中外&KR0993;歷勤勞
公家成績爛然在人耳目世之不稼不穡而取美官者
衆矣如大卿則真是有欠未償也巳巳夏大卿為郎東
歸某嘗有詩云慣倚苕溪上下檣幾番風定幾番狂昔
年仙去玄真子今日歸來禁省郎波靜垂綸元不惡風
來捲釣又何妨其下偶不能記今日亦復如是邊塵未
靖朝方急才又豈容袖長臂於釣灣哉匆匆復命莫既
謝忱伏墨遡風心與雲遠
李侍郎
辰在大梁嘉氣趣至恭惟某官肅司留鑰坐鎮長江人
比天同台候宴啓萬福某伏念平時受知特垕一自抵
此亟飭寸箋少敘依歸之誠豈宜少後者乃未及拜而
賜翰已墮前矣是雖百喙何以自蓋其不敏仰惟知遇
之素或能略其跡而遡其心耳他人以空詞說而釣官
資公獨以實政事而為國計上知可任大事也再付玉
麟之印春來塞草綿綿淮清如鏡丹陽門外一騎紅飛
再將趣公入陪帷幄矣僉實謂然非某敢私也某力薄
事繁不稱是懼仞牆不遠寧無以誨之鍾阜巉巉何由
侍近一紙詗承又復不能悉其所欲陳者所祈愛身以
道永翊炎圖此卷卷曉夕之私也
趙徽州
比日草草拜狀諒已關徹崇聽訙後尊仰方切卷卷兵
來伏拜誨賜獲詳即日起居善狀其為感沃不任下情
賦入寬以兩月仰見區處適宜拜人被德當如何邪其
間可以興復者亦當貴以開築如其積而成山蕩而成
淵委不可容人力者度亦有數大抵朝廷重於蠲賦而
民戶亦易墮於因循要須官司嚴責以脩復之期庶幾
他日不至百姓失所望耳百姓無知但望官司蠲賦坐
視不修他日賦不得蠲則又未免白輸此皆官司悞之
也若夫時暫蠲閣則又在朝廷也更有一事因以拜稟
新安之絹作俑於前兩政戶部自言天下無此絹也况
新安不産絹祖宗朝獨加優潤乞嚴戒屬縣無縱吏姦
輒變舊制過為重闊中平之絹儘可解發則召父杜母
之賜朝行而夕被矣因筆又成縷腆併幸矜體
高校書
素商俶令丹陸尚然恭惟某官雍容壺嶠仙品自高帝
錫之休台候宴啓萬福某載惟天生卓異之才賦之以
清淑之氣必使之倡一代之文以鳴國家之盛必不使
之抱膝幽吟於寂蔑之濱而遂已也世之續離騷詩窮
愁聯編累簡流傳於古今宇宙間亦何可勝筭然是皆
賦予之薄氣候之偏至若全氣所鍾號為英賢夫豈徒
生之而已哉斯文行且昌矣執事其毋遜未期雅拜徒
想清風謙翰遠臨眷情愈垕恪恭泓穎敬寓悃悰敢祈
内葆黃庭外列丹鼎奉尺一詔侍明光宮
張知縣
秋陽尚驕伏惟蒲璧安民人神函豫台候動止萬福某
頃焉具謝之后冗不孠音然區區向往不輟也專騎惠
翰如獲面承區區感沃并之義役之為民利也大矣非
心乎愛民者其孰能成之况又加以義廩無窮之惠乎
太宗皇帝嘗謂宰臣曰惠民之倉不可不置賤則增價
糴之貴則減價糶之祖宗朝所以留意邦本者正在是
也甚盛甚盛
袁郎中
伏拜誨翰凡數百言又蒙示教揭曉邦人文檄睠言父
母所以體察赤子之飢若寒者洞洞屬屬唯恐一毫之
不盡大川廣谷之間家傳人誦所以詔子若孫若雲仍
者其將何窮夫上有仁心仁聞而民不被其澤吏格之
也上有龔黃下無卓魯使民不見德而唯戮是聞則彼
氓蚩蚩安知邦君之心固如此哉輸金折絹之說非敢
為延遷計要是勢窮力迫窮則呼天疾痛則呼父母耳
今既一念一語風動雷行朝發黃堂夕周千里而斯民
已被再生之澤矣此外更何求哉他日言之五事中足
矣百冗裁謝莫既萬分仰首麗譙神爽飛越
回范教授
風露頓高伏惟雍容絳紗斯文天相台候&KR0978;止萬福某
久矣不復交訊然此心去來不輟也筆飛鸞立忽墮几
前誦味以還欣浣亡限建業有雙闕崔嵬大江吞吐之
勝故人才不輕出出則受間氣而為命世英豪往往有
儕諸生而無别或列座而小異者何幸復得賢師儒封
殖而長養之此邦之幸也芳編示教藻繢爛然遂得以
窺制作之盛警發多矣今編之所未及者因來悉筆以
示尤幸也記銘見屬此意良垕其敢不承邪荒涼數語
勉以塞命荏苒數月竟不得一好辭終當為梓石羞耳
匆匆復命莫究欲言餘惟益垕珍竒以副三館之招他
委繼示
答祁進士脩
竊觀池陽之為郡九華之秀秋浦之綠皆東南清淑之
所鍾也禪其秀者為竒偉涵其綠者為精深某嘉泰甲
子奉檄校士是邦多得其雋然尺書往來至今不絶者
唯青陽葉君焉今足下不忘舊好惠然肯顧且復以長
書貺之若望某以有言者甚矣足下此意之垕而某之
荒疎不足以當之也雖然竊聞之學者之於道莫先乎
務實也以實而求道則必有所入以實而行道則必有
所至鉏驕剪虛最為先務古人云德盛而詞謙道高而
色下信乎聲色之足以害道也道與德可尊也言與貌
則不可盛也由漢以前人皆務實雖專門之學世以為
病然要之人懷實心專於一經白首窮年各有所得晉
唐以來氣習漸虚至于近代則又有專事口說無復一
毫躬行體察之功者眎唐又遠矣此習不除凡讀書為
文應人接物臨政涖事無非虛驕安得事事當其宜物
物中其理邪足下氣淳而質茂蓋涵秋浦之精深者其
進於道何疑焉唯勉之而已晉率之罪不知所逃也
回李寔公
久欲拜狀而出埃入坌因循至今又奉先貺敬承即朝
暑雨圖史多暇台候萬福某念古道之不可復不止一
事至若一書問之細所謂伏以右謹者不知自何時作
此等語再拜百拜公與為欺故區區平時於所善者及
可與語古者未嘗輒用文獻之傳如左右心期之高如
左右決不以為簡故願以是請焉自是賜教亦幸略之
前書郭翻者晉人也認稻之事見之本傳先正百韻既
得伏讀文孫雋語又辱開示甚矣其似祖也顧不足為
名門子弟之範哉汪龍溪之孫有詩名某嘗為序其編
且引少陵父子一門專美之事今於執事亦然也正科
特科誰為區別吾曹應世要當以後世揚子雲自必耳
顧此瑣瑣者其足為執事重輕邪易秋之論年豐之喜
足以見盛心之所存矣今時士大夫多以空言而釣官
資耳孰肯以實政為民計哉
葉賢良寘
歲晩極寒伏惟履中休勝前辱專翰布謝稽違蓋朝昏
汩沒易至因循耳非忘之也不我督過又枉今教獲詳
近况之休豈勝慰沃足下之氣誠欲淺滄溟而低太華
雖然亡益也適足以賈閙耳獨不見宇宙之間和風膏
雨乃可以造化萬物乎至若登名文章之錄亦非淺事
體忌卑語忌俗前輩論之悉矣今謾錄一二自周之衰
道喪文弊莊周屈原之書始假徐無鬼漁父問答以為
辭自後祖述益衆體格日陋司馬相如則曰烏有先生
亡是公揚子雲則以為翰林主人子墨客卿班孟堅則
以為西都賓東都主人張子平則以為憑虚公子安處
先生左太沖則以為西蜀公子東吳王孫魏國先生改
目易名猶然一律又若七發始於枚乘至曹子建則有
七啓張景陽則有七命屋下架屋那復有高標逸韻邪
正使錦繡開機天章的皪而其大者體氣卑弱規模狹
陋已不足觀矣而况其塵言土辭鄙俗之氣不除者邪
近代坡仙直言吁嗟先生誰使汝坐堂上回視前代諸
子殊覺厭厭無氣矣足下更以前輩此言思之別變機
杼然後二賦可出至望至望來書所謂三及門不見之
語殆欺足下耳安有是事邪才模志業有如足下不有
立於今必有聞於後幸甚
回金判院
臘盡春回伏惟自公多暇台候萬福某自疇昔為謝之
後畚土楸梧役役寒暑近者手開玄廬粗免悔事餘不
足關軫為吏患不明耳明患不廉耳廉患不恕耳既明
且廉而又行之以恕則吏道盡矣奚患莫已知邪不有
聞於今必有得於後唯自信力行而已為書遣餉具仞
勤渠曷勝愧荷溪毛一二聊以侑書餘冀加珍以俟殊
渥此委勿間
洺水集卷十四
