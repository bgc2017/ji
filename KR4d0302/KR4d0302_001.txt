洺水集卷一宋程珌撰
制誥
理宗即位大赦文
天生烝民而立君所以任父母撫綏之責父有天下而
傳子所以綿祖宗統系之基祗仰先皇自承丕緒不以
大寶為樂惟以萬方為憂懷保小民欽畏上帝消斥姦
佞登崇俊良勤不倦於宵衣儉至形於澣服坐臻感格
聿底康平二氣叶調羣生茂豫中原雲附故境日歸允
惟中興之功浸復太平之觀乃以焦勞之久遂愆節適
之宜忍聞憑几之言方切號弓之痛顧令眇薄獲纘休
明仰奉母儀俯臨海㝢正皇皇如灼之際加兢兢載惕
之思然創劇摧心尚曠萬機之務而政先及物豈稽四
海之恩可大赦天下
諭經筵講讀官詔
朕初纂丕圖亟奉慈訓既御經幄日親羣儒深念進德
立治之本實由典學朝夕罔敢怠忽尚賴諸賢悉心啟
迪毋有所隱朕當垂聽益加自勉即令學士院明諭朕
意
倉部郎官潘槱除大理少卿詔
朕惟天下國家之本在身每於躬行之際尤所致謹比
覽倉部郎官潘槱首疏所奏深契朕心可特除大理少
卿以示嘉奬
諭監司守令恤刑詔
昔成王立政之初於庶獄䘏謹曲盡其敬忠厚積累囹
圄空虛治道所由昌也朕踐祚以來舉廉戒貪興能拔
滯亦欲郡縣聞風政平訟理也而懦者汨於吏姦莫恕
人命強者輒恃巧心析律貳端久繫株連遂易瘐死其
或叨懫自豐庶威奪貨五過之疵是非舛紊蔑棄中興
民冤莫伸哀矜之意微剥斂之風著豈朕為民父母之
意哉繼自今監司守令各思天牧之重躬務審克無僣
亂辭勿格詔而弗遵勿任情而自肆深培根本共守中
和庶幾羣吏視儀罔敢弗率儻猶翫狎習為蔽欺貪殘
淹留莫之糾刺上負朝廷之委任下辜斯民之宅生則
國有憲章罰加失職非予一人所敢私
太師鄂王岳飛改諡忠穆制
昔在高皇中興炎祚如吕丞相勛實著於勤王如岳鄂
王烈尤高於衞國蓋禦戎復辟耀為社稷之臣而秉事
握樞咸受腹心之寄夫既稽功之無間豈容論德之或
殊頃焉異議之莫齊今也師言之允穆同一辭而作諡
垂萬世以為公故追復少保武勝定國軍節度使武昌
郡開國公贈太師追封鄂王諡武穆岳飛賦河朔之雄
姿熟左氏之兵法遁烏珠於中宵之急拔劉豫於一鼓
之餘西京之地既還河南之境寖復惟其張馬步蔣山
俘馘之縶故能定業於江南使其合晉絳澤潞豪傑之
謀豈復遺患於今日雖以忠而許國屢形於天語之褒
嘉奈畏敵而急和深沮於權臣之私意此身卒至於莫
保天下迨今以為冤朕獲纘丕圖敢忘宿憤方將壯薄
海之義氣可不伸當日之忠魂爰易嘉稱用彰實美鄙
姦夫之遺臭不崇朝而肉寒偉烈士之英風將千秋而
髮䜿果孰得而孰失抑可勸而可懲今有名孫久司兵
饟得非忠義之報足驗天人之符噫遺廟峩峩雖或游
神於古鄂英靈凛凛豈能忘意於中原
故崇政殿說書程頤孫源授籍田令制
勑故崇政殿說書贈直龍圖閣諡正程頤四世孫修職
郎程源爵禄朝廷之名器固能砥礪於一時賢者風俗
之樞機實可作興於百世激勸有道今昔所同睠惟爾
祖之賢一出濂溪之正盡心知性無非根本於大原啟
鑰抽緘用以開明於後學求其嗣裔得爾端良隆然受
道之資甚矣典刑之舊錫之命秩擢寘班聯庶幾風動
於聽聞無或顛冥於邪僻克邁先訓尤殫乃心可依前
修職郎特授行籍田令
故華文閣待制朱熹贈太師追封信國公詔
朕每觀朱熹所著論語中庸大學孟子注解發揮聖賢
之藴羽翼斯文有補治道朕方勵志講學緬懷典刑深
用歎慕可特贈太師追封信國公諡如故
洺水集卷一
