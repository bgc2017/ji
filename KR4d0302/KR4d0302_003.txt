洺水集卷三宋程珌撰
表箋
天基聖節賀皇太后表
願壽聖人方沸八荒之頌介福王母實均四表之心應
皇家始命之時侈慈極同天之慶中賀恭惟皇太后陛
下道参元化德合太初惟其功在宗祧而不居所以燕
及天心而無已臣日詹南極星拱東朝雖七秩題期曾
莫伸於虎拜然萬齡紀錄尚益衍於鴻圖
賀皇帝表
天地泰初丕應造基之始宗祧大慶於昭紹統之祥驩
浹兩宫春和八極中賀恭惟皇帝陛下纂聖祖神宗之
服傳明王盛帝之心唯其一視以同仁所以萬年而受
禄臣考先天之易知膺命之符望九色之霞若隔層霄
之霧效三呼之嶽長傾下土之葵
浙西謝表
畢三年之制僅竊餘生司八郡之儲遽蒙誤渥方起家
而拜命俄入境以觀風望近雲天臨深淵谷伏念臣嗜
古雖力施今則膠初無康濟之才徒抱經綸之志平生
疎樸旣懶趨驃騎之門咫尺寒温亦罕至長安之第曶
叨簡拔濫簉周行四閱年華五朌勑目甚慚𤨏質疊洿
淸資覆載難名㳙埃莫效迺因積釁今偶未亡敢期一
節之華頓下九霄之峻控辭不獲亟赴所司茲蓋恭遇
吁咈羣言照臨百辟采新田之芑已急儲才樂在藻之
魚尤令當位肆如謭腐亦效馳驅臣敢不愛日程功飲
冰率屬體政和兼領之意務在豐財思淳化設官之原
尤先平糴期殫尺寸仰答萬分
讀高宗皇帝寳訓徹章繳進經筵官詩表
堯書竟秩端由時敏之勤鎬宴疏恩輒玷罔功之賜省
循所被怵惕靡任竊以轍改東都系隆南渡祖宗基緒
復之於艱難險阻之餘朝廷紀綱正之於板蕩陵遲之
後士氣悉摧而獲振道統幾絶而幸傳顧三十六載之
偉烈宏模實億千萬世之重規疊矩爰曁嘉定之六載
始成聖宋之一經故凡更化之集勲莫匪詒謀之有典
皇帝陛下初承寳祚首讀瑤編四閱年華僅周篇帙仰
惟祖訓咸在聖心蓋高明自得於精微而誦說僅分其
章句今焉霈澤乃爾濫沾綸綍輝煌寵靈赫奕飽八珍
於舜甑沃三酒於堯尊華韉飾洼水之竒紫璞範端溪
之産香分仙木茗畀靈芽顧此便蕃若為稱塞臣等唯
有俯陳篇什仰贊恩徽申述丹衷少酬洪造願如成湯
之好學銘盤盂而德日新竊比元和之獻詩奉太后而
天齊壽
謝除吏部侍郎表
纂言西省滿歲偷安贊事左銓一朝誤寵更陞華於史
館仍申命於詞垣控避莫回凌兢以拜中謝竊以周立
冢宰實統官常唐以中書兼領吏部故能區别流品進
退賢愚不以格拘是謂道揆馴至後世分為列曹旣曰
有司但當守法奈何持者不力撼者無涯挾故者私干
恃權者公奪條叙旣廢吏謾益紛至若代言尤當遴簡
鄭畋動無滯思管閣同僚陸扆漠不經心毫飛長紙或
九制立揮於退朝之頃或數詞已占於對客之時至若
遣子代為斵窗求本或掩關而謝謁或閉戶以抽書貽
笑當年遺羞往牒敢圖久假竟俾為真伏念臣自量迂
愚不求聞達悠然半世漫爾微官但安寂蔑之濱忽玷
招徠之數更歷華貫點洿淸班方終陟屺之篇又賦登
畿之節未周歲籥復覲天威日月幾何風雷翕忽超貳
中曹之事重參右掖之聯允謂徼逾若為稱塞皇帝陛
下寬仁堯舜勤儉禹湯坐觀世故之推遷洞見人才之
忠佞遂令寒逖頓冒華腴臣敢不深思所蒙惟當自力
銓綜一遵於成憲敷綸必戒於甘辭才雖乏於三長慮
尚幾於一得壮行幼學敢少負於明時厲節為忠竊自
期於他日
謝除禮部侍郎兼直學士院
選部分曹再周亡補容臺貳事一旦為眞合兩制以維
新纂二經而仍舊恩隆莫荷責重難酬伏念臣為學甚
迂受資益戇管蕭往矣分非當世之才箕穎悠然但作
故山之想忽叨抽擢浸服淸華言語侍從之臣昔為盛
選内外書命之事兼者幾人豈以凡庸有此超躐皇帝
陛下與天同量立賢無方勇者百鈞每量材而惟稱躄
而千里迺至臣而輙差臣敢不駑者鞭之少展平生之
力月幾望矣終期暮景之全
代浙東提刑謝表
司庾東郊甫終荒政出函西掖就畀祥刑不移舊封恍
驚新命伏念臣愚闇而不逮事行能無以瘉人開黃卷
對聖賢力希前軌向赤霄問岐路絶意榮涂偶被薦揚
浸叨簡拔五年趨闕毫髮無所建明一節渡江筋力不
敢自愛拊摩饑饉蘇醒札瘥謹謹自勞往往無補偶逃
深議力詭後圖冬隙浚波講求水利年豐積廩務欲糴
平以次施行未見經緒少遲旦莫庶露涓塵忽下恩言
俾專臬事方君行仁政務臻三面之寬欲下無冤民尤
謹庶獄之任仰思至意俯揆非才恭惟穆王詳明虞帝
欽恤上慕衣冠之畫先期囹圄之空謂祖宗家法之傳
以仁立國故中外監刑之事奚擇非人矧列王畿尤關
天慮謂臣當一旱再澇之歲粗知愛人付臣以二議三
讞之權必無濫法因加推擇亦免將迎臣敢不小大盡
情出入以理嘗聞諸夫子當求無訟之源庶幾如臯陶
仰贊好生之治
代岳州到任謝表
分桂水之符曶纏巨痛付巴邱之印洊拜明恩辭軒陛
之崇嚴宣詔條之寬大伏念臣有濟物之志無過人之
才慨念先臣輔皇朝殆逾十稔不肖後嗣望清塵如隔
三生嘗洿中除旋從外補甫畢素冠之制又叨黃紙之
書唯有糜捐或能稱塞恭惟濬堯帝能官之哲深武王
恤遠之仁謂是偏州均為共理念臣已試一壘當諳田
里之隱微察臣久侍上都素識朝家之德意責之來效
或有可觀惟此岳陽實惟湘會歷考晉人之遺跡猶存
杜預之壯圖拱護武昌要識輔車之勢鑿開楊口實為
襟帶之區方當閒暇之時不廢封略之志臣敢不激昂
自奮平易相安齋公府之心當益守竇庠之拙戇固長
江之險或能尋陶侃之規模
賀明堂大禮告成表
躬三歲之祠一奉祖宗之典涓九秋之吉又新神聖之
儀馨德昭聞休祺狎至中賀恭惟皇帝陛下道隆顧諟
敬迪靈承合乾造之太和體皇穹之佑命歷祼清廟精
一意以肅將升禋紫旻格三靈而叶應懽聲所暨際海
惟均臣玉館祈天竹宫望日奉璋文廟阻陪顯相之庭
奏賦太淸願繼詞臣之頌
賀元正節表
端平美號已表新元泰和有初當在今日旣盡繼志之
事必慰在天之靈皇帝陛下堯聖盡倫舜稱絶德纉紹
已逾於十稔儉勤常若於一朝月之微月之端載蕆一
王之制孝之終孝之始永垂萬世之規
慰皇帝表
歷年主器素繫人心一日乘雲難知天道九重悲動四
海哀深恭願寬無益之思觀不窮之數丕承眷命方開
祖烈之光茂建元良永篤宗祧之慶
謝歷日表
右掖左馮獨望堯雲之近東賓西餞首頒漢歷之新恭
惟象日欽天用賢事帝惟不紊羲和之命故能推虛昴
之星朔同稟於海隅春先回於日出臣敢不式遵乾度
載飭人時正會有儀萬壽叨陪於虎拜歲收不散三農
長慶於魚占
謝敷文閣學士提舉隆興府玉隆萬壽宫表
江湖地迥六年深丹闕之思閶闔天開一日疏紫宸之
渥惟簮履俯憐於舊物故綠緡遠抵於空山戴荷莫勝
感懼何已中謝伏念臣學無他術守但樸忠被遇寧皇
延登法從親覩時乘六龍之日首擢秋官八座之班末
自北門叨守南服雖一髮不慚於俯仰而百謫頓生於
滿盈儻或為議者之言當畀狗猪而不食如其為讒人
之妄則投魑魅以何辭固知嗾犬以棄人唯欲飯牛而
待旦果上聖啓端平之運致敷天絶銜茹之冤六合光
芒一洗沉滓皇帝陛下體大易柔剛之義行春秋生殺
之權頃焉龍德正中布湯后優優之政今也廟謨獨斷
昭文王赫赫之明雖弛張已合時措之宜必沉潛以養
高明之克是以上而二氣之叶序下而羣品之昭蘇顧
若微臣尤涵大育下祥光於蒙昧之谷回陽和於凝沍
之時進之奎直以華其名賦之祠粟以贍其乏光榮特
被報稱難圖臣謹當不負幼聞益堅晚節服堯舜無為
之化詠羲黃有道之年今幸遇昌辰其憂以天下樂以
天下敢不嚴眞奉多男祝聖人壽祝聖人
代賀太皇太后還南内牋
神仙别殿頃從文祖之遊閶闔連宫今答神孫之請許
年移御此日重還恭惟福備三朝道隆太姒定宗社之
大計撫國家之盛時四海之老皆安一人之孝無極臣
肅將明旨欣際熙辰玉關峩峩長享安寧之養璿源衮
衮永觀紹述之休
代賀皇帝表
駕肅東朝幾載極文孫之孝仗還南内一朝開太母之
心家國儀刑神明感格恭惟道稽三聖法垂百王謂方
鳴蹕淸道五日而一朝孰若步輦乘茵終朝而三至懇
祈旣力精誠遂孚臣將命奚堪逢辰斯幸寧親神而歡
四表聿觀風化之原混天下而為一家行睹規恢之業
代賀皇后牋
望長樂之宫常懷定省接椒房之殿今奉晨昏仰體聖
衷深諧孝德恭惟道參乾極德配坤元届親蠶繭觀之
辰躬問寢龍樓之節贊謀中禁成典外朝臣身阻班庭
分嚴進牘事光前代薄唐朝西内之凄凉化格敷天動
李密表中之懇惻
代賀平蜀表
殘敵浸平方講内脩之政狂童忽橫輒干自殄之誅宗
社叶休人神共快臣仰思列聖積累之盛實基萬世延
洪之休率土承有截之風含生知面内之義疇謂元惡
敢包禍心忘公朝亭育之恩隕私門忠孝之緒三靈憤
怒九牧囂騰果在須臾悉就摧剪兹蓋聖武不殺至仁
好生雖神戈不至於坤維而皇靈如赫於天際仍俾脅
從之類咸沾蕩滌之恩灑然汚染之區熙若淸寧之地
臣肅將明指幸會熙辰此日藁街已正鯨鯢之戮他年
渭上更來氈毳之朝
代母舅黃寺丞處州謝表
晉丞卿寺莫稱使令退守侯邦又煩推擇經年須戍揆
日合符德意恢洪恪心宣布臣某中謝伏念臣奮身寒
遠遭時休明蚤竊儒科浮湛州縣晚登薦剡點汚班行
薄正大農參聯外府備殫綿薄亡補絲毫自請牧人乃
叨乘障睠言古栝允謂輔藩山深水幽夙名簡靜民貧
土瘠今號窮空何取虚庸恐難稱塞皇帝陛下體乾立
德秉巽行權固本寧邦先於垕下分符置守要在擇人
知臣悃愊無華務行實政謂臣筋力未憊可備前驅况
臣頃獲陛辭嘗伸奏牘興利除害守法奉公凡所建言
肯如空說力圖一得少報萬分牧羊去其敗羣烹鮮期
於不擾上以體朝廷共理之意下以遂田里舉安之心
代總領到任謝表
始承威命甫任將輸旋拜恩言就移給饟仍陞郎選增
重使華沛然天澤之温凛若淵冰之薄臣竊以環師仰
食固自平時厚稍增屯莫難今日居者行者之皆餽所
謂以十人之食而食五人新籍舊籍之浸多大約以兩
月之糧而支一月既屬供調浩繁之際復承術意詳盡
之餘優於昔則將奚以加減於前則滋所不可要必變
通而無滯庶幾左右之俱宜乃以乏人竟令充位如臣
者受資不穎遇事多迃謂幼欲學而壯欲行雖抱卷卷
之志然濟時務必須時勝終無犖犖之才方奉詔以飛
芻洊更書而總賦初謂朝昏而代匱寧期俄頃以為眞
方大計之仰成豈薄能之足倚此蓋伏遇持兵槃水措
國泰山歌采薇戍役之詩奚憂玁狁壯淮甸藩籬之勢
漸向關河欲於多事之時責以難能之效臣敢不念深
扞圉顧厚本根無横賦而有贏貲敢不體昔賢之意卧
連營而皆宿飽庶令知天子之恩
謝除禮部尚書表
國有司寇奚補攝承汝作秩宗遽叨眞受秪服龍章之
渥濫陪鴛序之升中謝竊惟政化之機無越禮刑之具
禮既明則刑可措刑雖用而教寔行蓋先王秉德以相
須至後世失經而偏廢將欲復盛時之治必先求當世
之才如臣者為學甚迂受資尤薄蚤歲頗期於自見中
年益困於無聞仰被先皇特達之知擢寘法從論思之
列金匱石室之秘既許濡毫鑾坡鳳掖之間更容兼筆
逮皇明之繼作又天寵之頻加首令進誦於金華亟使
超司於玉貫榮垂五印報蔑一毫方俟黜幽反蒙奬異
丹書尚著未能虛周圄之囚綿蕞空存寧復識商臺之
禮初承明命寔震愚衷皇帝陛下稟堯舜之聰明而守
之以謙躬禹湯之儉勤而持之不息猶欲急聞忠讜博
覧英竒以光先帝之傳以茂中天之業遂形一札徧及
羣工且元勛猶未覩於加恩而臣等乃例叨於晉列至
如史館嘗備闕員今以遷官又僥陞次外拜華渥内抱
兢惶而臣敢不惟直以清由夙而夜樂同和禮同節尚
當求理義之源經三百曲三千庸敢泥威儀之末
建寧府到任謝表
祈閒五表冀弭餘菑疏渥九重輒叨異數控辭莫遂拜
命知榮中謝竊以南渡宸奎莫峻堯儲之直東甌節鎮
獨高舜履之封唯久班常伯之聯始克稱公朝之寵如
臣者虛庸特甚忝冒尤多歲月因循稱效寂蔑分量既
溢菑害日侵所冀歸休庶幾弭咎幸蒙從欲又拜腴恩
皇帝陛下盛德圖終至仁惠下既垕經筵之侍尤優詞
禁之臣遂使孤蹤亦冒殊寵臣敢不江湖望闕畎畆戴
君付以菟符當開萬井三登之樂畀之祠舘尤虔兩宫
萬壽之祈
洺水集卷三
