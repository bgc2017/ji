洺水集卷十九宋程珌撰
上梁文
雲溪上梁
封侯起第一日事苦未須忙栽花種竹十年成亦嫌太
晩已是半生行屋客豈應終欠盖頭茅重憎羣蟻之銛
輒蠧百年之栱要須一洗聊與更新雲溪居士心住太
空身無定著今日展旗山下重葺先人之故廬向來垂
釣池邊又有子陵之素約天教留此則在此人謂宜遷
則又遷不妨且同里社之雞豚也要時訊雲溪之水石
金馬玉堂竹籬茅舍顧其所寓如何好天良夜明月清
風均在適意而已下不逮碧瓦浮烟之潤屋上不如綺
窗籠霧之貴家柳種當門僅比淵明之宅草編成屋或
同諸葛之廬然而堂上諼叢庭前棣萼高有儲書之閣
旁連燕客之區花藥分畦堂庭有序是亦足矣奚其華
哉心匠既成梓人乃命時也農丁告隙霜女獻晴榖旦
于㳙脩梁可舉聽我六偉作而一心
兒郎偉抛梁東暘谷新栽百萬松他日危簷交聳處
霜皮鐵甲盡蒼龍
兒郎偉抛梁西石鼓崔嵬列岫低下有老龍藏玉骨
千年凝竚度雲溪
兒郎偉抛梁南金魚席帽紫霄間堂名日對思親處
一段晴雲自往還
兒郎偉抛梁北百萬琅玕森翠直牆垣不隔護龍孫
長看傲雪凌霜色
兒郎偉抛梁上閶闔晴開天蕩蕩有手能修五鳳樓
應結雲梯高萬丈
兒郎偉抛梁下坦然心地平如畫不須築屋貯黃金
但要詩書長滿架
伏願上梁之後昆蟲無作燕雀賀成鶴髮慈親長見孫
枝之茂霜髥季父早膺子貴之榮不論公府茅簷共此
溪風山月更願無邊廣厦要令盡得安居
玉樞上梁
地據雄竒天開圖畫秀水匯麒麟之谷正宗派龍耳之
峯百里南來一川横截碧潭浸石下遊巢葉之龜寶劍
騰空中有藏龍之洞左岫屯雲而行雨右溪搢笏以横
金丙丁乃太微之垣日朝金殿乾亥實貪狼之水澤布
天關艮巽四維若城若障坤申二位如筆如旗五六石
獅在虎伏龍眠之左十餘魚袋列鼇遊鵶陳之前十里
巖扄千春秀氣山君川后護此幾年女蝸天皇至于今
日雲溪居士神交泉石夢遶烟霞得王屋山匱石之書
不專糟粕有劉累氏豢龍之術未露鱗牙乃因暇時一
至此地千古不傳於鈐訣一朝拔起於眠龍乃於戊辰
歲之秋營我先大夫之兆歲時易盡香燈尚寒載㳙剛
辰肇建梵宇選勝青龍之首恭延白象之尊魚鼓一鳴
山川改色先君尉懌後裔光昌武列文班孝家忠國不
負前人之志勿忘今日之言百尺修梁一時盛事
兒郎偉抛梁東甲卯侵雲映日紅下有脩魚千萬數
他年一一盡成龍
兒郎偉抛梁西席帽旌旗列水犀更有雙峯如並筆
分明金榜列名齊
兒郎偉抛梁南天開壽宿丙寅間酉雞初唱催朝騎
曉奏離明澤暮覃
兒郎偉抛梁北馬上貴人如拱挹天然乾亥一川長
盡向丙丁朝玉闕
兒郎偉抛梁上此事端由天所相要須脩德荅天心
更教氣脉騰騰旺
兒郎偉抛梁下俯瞰平疇雲䆉稏須憐火耨水耕人
佛法上乘先施捨
伏願上梁之後僧徒清淨佛法光輝風調雨順家給人
足要得萬民之安業永令四海之無虞我當竹杖芒鞋
共此松風菊露庶與天下佛子於今永結良因須教黃
面祖師為我全開正眼
萬卷堂上梁文
伏以四十年遊宦顧須自安石屋之居三萬軸峥嶸猶
未有插牙籖之地况可飽衆腹於今年之歉而又拜天
賜於一日之閑積雨逾旬新晴一旦工其舉矣僉曰時
哉聊述散懷姑留野詠
兒郎偉抛梁東挺挺南來太華峰正類當中提一筆
垂紳正笏自雍容
兒郎偉抛梁西誰遣三山拱護齊正枕中屏旁兩翼
天儲秀氣瑞雲溪
兒郎偉抛梁南南有三峯碧漢參不用撥沙尋妙訣
分明象合鼎魁三
兒郎偉抛梁北列嶂巍峩如立壁中有天門一最高
全似天街馳玉勒
伏願上梁之後蟫不入簡芸常生香上觀羲昊之皇風
下掃漢唐之陋迹要令有補於當世庶幾不負於儲書
勸農文
壬申富陽勸農
仲春勸農非文具也令到官五閱月此邦農事大略可
見地狹而人稠土瘠而收薄通縣計之僅支半歲半歲
所食悉仰客販今日受詞訴每見其指墮農之人則曰
冬田不耕一枝之桑亦必争護則此邦之農不待勸矣
然令尚有所見請以二說示爾農焉其一曰勸農其二
曰無妨農令嘗至郊外雖曰田無不耕而糞田不至每
見衢婺之人收蓄糞壤家家山積市井之間掃拾無遺
故土膏肥美稻根耐旱米粒精壯此邦之人重於糞桑
輕於壅田况是土色帶沙糞又不至則米不精綻根不
耐旱此糞田尚當致力也此邦平地固盛植桑然江東
江西之人凡低山平原亦皆種植嘗見太平州老農云
彼間之種桑者每人一日只栽十株務要鋤掘深闊則
桑根易行三年之後即可採摘盖桑根柔弱不能入堅
鋤掘不闊則拳曲不舒雖種之十年亦可摇拔此種桑
之法也低山平壠更當添種則蠶絲之利博矣此令所
以勸農者一也周禮大司徒以保息六養萬民既曰恤
貧又曰安富大抵富人資貧人以為財貧人恃富人以
為命貧富有相資之理不可偏廢且如近日因舊會通
行已沒之質已賣斷之田紛紛贖以千萬計令未見虛
實姑為施行所當退贖者富人固不可辭所不當取者
貧人亦宜自反有錢而贖者固舊物之思復其間無錢
轉假於人者往往皆是或取之於東家復賣之於西舍
所得不多奚苦結怨縱使贖得未必能守鄰里親戚顔
面奚施若是借錢不如就業或加典或斷賣得田之人
亦勿靳吝比之平時多捐薄少與之且免争辨復免贖
去今來寄庫之錢既已在官争辨未定舊會限迫約束
分明未得為業無致過時徒費争執大抵貧富貴賤死
生壽夭莫不有命命所賦受毫髮難逃貧人當知分定
節食省衣盡力耕桑辛勤商販無萌負債之心常思富
人濟我急用勿萌偷竊他物之念常思官法壊我肌體
富人則又自思曰天之生財為衆人用今吾乃獨多得
焉其可不知聚散之理乎消息盈虛天地隂陽所不能
免富貴其可恃哉無過取其利息無侵奪其疆界無包
占其畝步無陵轢其愚弱契劵必分明無攔典無攔賣
無浮租雖是鄉俗必竟戾法洪範九疇其一曰五福五
福之中富居其次好德又居其次富而不好德則不能
保其富矣所謂德者非以物與人也亦非姑息愛人也
德者皇極也皇者大也極者中也大則器度不狹中則
好惡不偏不狹不偏則存心近厚皆是有德天必報應
世固有多行不義剥人利己而亦致富貴者此皆氣數
偶差而非天道之常故不能久或一世或不終其身甚
者不能數年有因竒禍而赤族者傾家者令嘗多見之
盖愈富者所為不義愈多故得禍愈酷又嘗見積德之
家其後必生才子産俊人取儒科登顯仕有為宰相者
此無他皆天以其所施於人者而報之也盖人雖貧窮
皆天赤子人而戕賊困苦天之赤子豈不為天之所惡
哉富者能處其富貧者能安其貧則禮義興風俗厚更
能輸租以時無事追呼差役既平不須争糾篤親族之
義無恃長而凌幼叙鄉井之好無因財而害誼小辱必
忍小怨勿念無宰殺耕牛無輕生詞訟無鬭毆犯法無
唆使人争訟古人云教唆之報殃及子孫不惟富者可
以教子而貧者亦可以讀書如此則争訟日息田里之
人不至官府則可以無妨農矣既能勤農又無妨農則
家安得不給人安得不足哉令生長田野每事不為虛
偽凡所以告爾農者無非樸實可行之說爾農其歸告
爾子弟爾鄰里其相與共行之令不勝貇貇焉
洺水集卷十九
