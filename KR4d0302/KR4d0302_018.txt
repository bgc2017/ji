洺水集卷十八宋程珌撰
疏
汪復求東甲橋疏
地屬休寧溪名東甲合百源而同派歴萬折以朝宗遠
驅川蜀之車近走湖湘之騎旁連交廣密接江西凡赴
上京悉由此渡争奈春霖夏潦拍岸浮堤坐賈行商姑
淹留於旅舍羽書駛足須皇遽以呼舡然而山束水湍
石高浪駭略計比年之事覆舟者三坐令非命之人為
魚且百是故某等謹發願心輒傾中産之儲首倡千緡
之施顧工閔嶺取石萬安始役三年裒金半萬然而插
空之石凡七&KR0008;甫就三洪覆橋之屋逾萬椽未營片瓦
初謂可干於闔境未嘗請疏於他州今既力疲勢難中
輟稽其終事必也萬緡不免亟走中都僣求一語然而
言輕瓦礫豈能易寶藏之珍或者心發菩提自欲填精
衛之海他日幾人行坦坦更教千載說洋洋
贈范甥可起
予之仲姊歸於高平有子曰震予字可起口不絶吟六
藝之文手不停披百家之編汝子暨孫必壽其傳
祈雨疏
八蠶方眠雖惡溽潤九龍已起宜現神通仰絳闕之清
嚴荅紫宸之懇惻伏願驅馳神駿吹動法蠡願於春夏
之交時賜沾濡之澤十日風五日雨無復愆期小麥青
大麥黃訖臻樂歲
治平寺消蝗
若昔如來曾於舍衞見一大火宅有百種惡蟲狐狸夜
千蚰&KR0008;蝘蜓方聞畫啜盡成蓮花矧此螟蝗害我禾黍
言念佛父為世毉王伏願發大慈悲現大威力凡屬法
界非法界一切驅除使有足蟲無足蟲悉皆消滅
治平寺祈雪
我聞菩薩昔在祗園頃刻莊嚴彌漫世界散雪圍之一
尺現寶花之萬重孰閔衆生是依諸佛下白雲之尊者
瞻皓采之如來展兜羅一色之綿開薝蔔諸天之飯須
彌山上願睹毫光閻浮國中普資福利
寺觀祈晴
一雨過時雖民情之易怨微物失所亦天意之必矜不
勝迫切之私冀動高明之聽伏念三農之急莫如五月
之時蠶盎方繰最惡溽潤麥畦欲刈尤便晴明乃罹滛
潦之灾立見前功之廢伏願捲豐隆之旆藏之西郊推
羲和之車出之東谷庶令動植咸被照臨
瑞慶節開啓
明堂配帝方承錫貺之敷皇壽齊天更冀珍符之畀先
虹流之一月衍虎拜之萬年恭願契道玉虛纂圖金籙
冰天華髮咸歌偃武之詩香案衮衣長睹豐年之瑞
功德
十月為陽月祥開五百載之期九皇首天皇坐閱萬八
千之歲請夀猶開於華俗祝休敢後於臣工恭願永作
民極丕承帝休雲起泰山長散九天之澤日升暘谷普
舒萬國之明
滿散
霜清猗殿新騰玉色之暉香靄梵宫共祝金剛之夀大
啓諸天之供普同率土之心恭願仁覆慈雲智光惠日
一塵不警落旄頭於昴畢之間萬歲為期明夀星於角
亢之次
洺水集卷十八
