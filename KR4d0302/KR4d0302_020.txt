洺水集卷二十宋程珌撰
賦
壬申歲南郊大禮慶成賦
皇帝御㝢十有九載與今為再見于上帝惟王者父天
母地尊祖配天顧已疏於三歲矧克修於十年我藝祖
之膺圖秉籙也道冒六合功該八埏儒臣夙咨合饗載
嚴破前王之陋揭來世之先前期祼鬯至日潔蠲於穆
太宗重華比隆歲元叶吉二祖並崇列聖揚休是則是
共感生配祀火正奉祠興國顯太一之祐咸平昭五帝
之宜熠燿皇文森羅帝儀炎祚中興熙事孔明偉上聖
之繼照顯睿德之升聞中更孽臣胡然弄兵攙搶摇空
戈鋋滿地宫而不郊禮廢以墜倬彼元臣運膺泰亨天
子善任英明不疑和氣充塞抃蹈布野年榖豐衍災沴
消伏日月燭乎幽衢雷雨灑乎冤胔爾元老兮以蒲為
輪爾雋髦兮復招以旌拔偏禆兮人自期於衛霍之列
秉圭符兮家不遜於龔黃之名日月功兮課中才之士
拘攣脱兮待非常之英鬱然龍翔油然霧蒸用能包藏
之姦天發其槖干紀之夫神趣其縛豈曰無幣兮今泉
流豈曰無粟兮今紅稠稱鈞衡兮物不頗解琴瑟兮聲
惟和天子曰嘻爾相之力元臣拜手我后之德天子不
居薦之上帝乃稽玉歷乃練上日歲紀之申日至之辰
先成乎民乃及乎神奉牲以進博大以碩奉粢以登有
芬其苾祝無媿辭天其饗必時也絳闕天低宫壺漏遅
六龍雷動千官影隨原廟先謁圓丘載祗奠奉雲陽之
璧瑞陳宗伯之珪露凝冰簋雲飛寶彛虞豆夏蕨罍酒
象醍肅肅乎觚壇之静洋洋乎英莖之遺龍章兮衮煇
玉采兮旒垂天容兮雍愉天步兮委蛇臣工巍峩環珮
參差玉鱗金猊燔燎烟霏神光若交對越靡違永言配
命流慶丕基禮成樂諧人神以熙宗卿奏畢殿監授衣
已乃輅車樊纓龍旗日昇清蹕警嶽周廬撤星登龍翳
芝蛟蟠螭騰鸞驂豹尾黃鉞金鉦月卿按節九軌塵清
乃御端門乃宣巽澤隂山瀚海杳無垠域頌聲滂洋流
祉融液此人之和也六花先紛前星澄彩寒氣霽嚴晴
光散靄數點灑空適當肆沛此天之和也天人並和歷
數無疆天子萬壽元臣作朋靈監觀下方外慰寕答天
閎休宣烈斯人益彊不怠吾相吾君丕休哉唐虞鳴和
明良載歌惟唐有臣亦賦南郊矧伊我朝文學成林鋪
烈揚芬寧遜昔人望雲章之玉册想翠鸞之芳塵是用
作歌憲世千億宣之樂章刻之金石
仙露溢金盤賦壽皇子
日躔角宿昏牛旦觜適與月妃合於壽星此仲秋之候
也商精之君曰少皥金官之臣為蓐收此素帝之所以
次於炎皇者也銀牓煇煇銅樓隠隠前星帝子之宫太
嶽天孫之宅畫堂甲觀拂丹桂以飄香長坂猗蘭散清
香而結佩是以若木分暉天津澄浪太師吹銅而御戶
左太宰持斗而當戶右光浮仙露於金盤日映彤雲於
寶帳坤合太和天噓一笑得非今日之令辰而皇家之
大慶歟至若躬蘇融之忠孝飫王褒之禮詩寬仁秉德
未詫前芳聰哲照人有光往牒千官熙愉四海依瞻若
夫落雨銀鈎東阿擅筆摇山玉彩龍翔飛章又皆其抑
末者耳丕休哉眎膳五朝問安三至餐道沐德崇師禮
傅侍含元之萬年閱金蟬之千歲猥以寒姿寘之末綴
父天母地幸逢震一索之祥日光月輪請獻樂四章之
義
金華仙伯賦壽喬平章
八月九目之交沆宕氣清天宇澄穆於是紫陽宣平駕
輕風衝薄霧下子陵之瀨入桐君之廬膝行稽首順下
風而請於金華仙伯曰恭惟仙伯真坡仙所謂絳闕雲
臺總有名應須極貴又長生者也仙伯曰何哉宣平曰
十年以來有大勲勞於王室四方以寧六氣以平建平
章之隆名冠輔弼之儀刑得非超然獨出於雲臺之上
者乎駸駸期頥帝又錫齡還童神爽躡雲步輕肩可拍
於洪崖𬒮可接於廣成又非隠然翺翔於絳闕之間者
乎仙伯囅然而笑曰子亦有聞乎宣平於是仰而栗俯
而慚乃再拜又前曰區區蒙昧居歙之陽餐霞飲泉兀
兀窮荒至德要道莫睹端芒恭聞仙伯起石為羊祈少
賜於刀圭或可脱乎塵滓之場
秋水賦壽李尚書
森兩間之物萬惟五物之莫京上騰乾端五緯粲呈俯
列坤維五方奠名金石播諸五聲順成黼黻昭其五色
有瑩贊元功參至化利用群萌於是則為五行考混沌
之未鑿惟二氣之堅凝有氣則有水故曰天一所生則
知水者是為五行之啓征也震下坤上其卦為復日離
南斗泉發幽谷體生於冬用見春夏正養於秋至神不
化瞻彼銀潢澹乎午夜相彼兊金接乎夏假則知秋者
又為水之靈舍也繄人之生五行肖形英英我公得水
之精由西江入彭蠡徑湓浦背震澤又折而東茫洋瀁
渀與沱潜河漢争先後校疾徐已乃摶扶桑浴方壺渾
天形以中涵噓雲氣而直上夕月同光太隂合象與海
為一莫知其狀此盖公之德業無涯而勛名鼎盛者也
鍾河漢之清以為氣貯滄溟之浸以為量㪺不息之體
以為德賦無方之形以為智蹙回瀾之勢以為文灑不
澤之潤以為仁則得一而正至精而神安得不與此水
也後天而不老先天而固存哉雖然人固非魚魚亦忘
水縮之一勺不見其膠杯散之八紘不見其滿涘河伯
不慊於無餘海若無夸於多美獨不見潮乎澎濞沸渭
蟠吳捲越汐平液息萬里一色變化翕忽誰窺以臆四
海既澤歛而東湖初九潜陽乃坎之精此則公頃年對
使者之辭而穎濱亦謂四大海水同一濕性者也厥有
人焉分井之泉兌金資養離日為明不為任公子而釣
于東海之濱目不存乎鰍鱓鱠有取於鯢鯨公其賜之
若木露英庶幾汎渤澥而浮滄溟以問乎河漢之津
四明洞天賦代壽何中丞
八月之秋璿穹浸高幕府晝長文書亦静聊假寐以憑
几湛午日之在空曶曶乎如醉露英飄飄乎如乘赤螭
而御剛風歷十洲過三島海王戒嚴雍觀不怒舒徐般
薄於二千七百里之遠遂至於三神山之上於是排雲
障叩丹門前方壺後赤城貝闕龍蜚玉除虎蹲燦赤崖
之木石紛瑞壑之瑶琨飲東方之清氣視太隂之吐吞
仙官佩環威容甚温安期降謁偓佺導前問公安訊官
今孰尊起經綸於一念去清都於許年布武蓬山搴裳
諫垣下瑶池之旌節鎮四明之洞天曾未及對忽有頎
僊左持朱果右酌金舡鼓瑟鳴球鸞鳳飛旋白羽一揮
玉虬蜿蜒子其歸乎為吾一言風雲千歲上帝隤祉入
綿郟鄏之圖外刷幽燕之耻然後封泰山禪梁父舉萬
年之玉巵相太平之君子還如傾年領䄂仙官集真人
於斗柄朝北帝於天關言于于而未畢夢蕭蕭而亦起
夕陽挂山明星浴水望靈𤨏以茫然庶憑辭而致喜
釣臺賦
予與客泝富春之流入新定之區舍舟即山將遊乎嚴
子陵之釣臺客曰詩詠考槃易嘉肥遯洗耳波長嚼薇
味在或荷簣而歌或濯纓以喟或彈北窗琴或負南疇
耒或逃去無名或歸來適意或託以酒狂或隠以詩真
或膏肓泉石或生死絲綸今昔之士何啻千百軰卒與
微塵斷梗以俱湮而子陵標榜獨到于今耶且吾與子
幼而學壯且行之莘野磻溪翻然來思而又烏取乎隠
者之所為乎予笑不答客亦不言遂相與攀蘿側足登
乎釣臺之巔拂蘚磴以危坐訪幽蹟以遐觀壁立巍峩
之石下接魚龍之淵險萬折而忽平逼象緯於曾關其
旁則重巒複嶂氣象紆環雲魂霧魄棲合其間鳥啼晝
静泉落涓涓古藤曲蔓隂森夏寒怪木千章夭矯龍蟠
幽壑噓風空江浴蟾其下則萬頃寒濤回伏奔翔擾擾
曾波三軍騰裝川君怒静素練拖江日薄沙晚風帆浪
檣一徑接溪草綠汀長維時秋也快清風之颯至喜晴
天之開碧瞰危崖而笑語起老蛟於淵蟄頓足望乎八
荒使人飄飄然而氣逸於是觧觚酌酒晉酹于先生曰
嘆哀平之不吊兮人人鬻漢以求官與天子有廬江之
素兮乃老百年於釣竿山林鼎食各有意兮未易論古
人於形骸之間既而與客醉卧于石舟人驚報潮來船
發
洺水集卷二十
