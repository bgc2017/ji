洺水集卷十宋程珌撰
墓誌
董知縣墓誌銘
古之學者格物以致其知開物以成其用二者常相須
而未始相悖也自王者之迹熄曲學之士雜然四出窮
理者流於虚無之說而不本乎性命之原用世者汨於
功利之卑而不知乎經濟之本此先王之道所以不明
而隆古之治所以不復至嵩洛諸儒先後發眀體用備
具然後談經者始以理義而為歸讀史者以理亂而為
斷濟時者亦以行道而為急至若商功較利如所謂俗
吏者人亦得以指其非非講學素明之力邪君之學盖
源流若此故平日之論以為自漢以前固未易言而唐
之人才亦非後世所可及者相則房杜將則李郭節義
則張許論諫則魏陸文則韓柳詩則李杜字畫則歐顔
下而至於術數技藝亦皆精絶一世而非謾為文具者
至若振貔貅以靖邊方僇鯨鯢而造王室勛業巍皇卓
桀當代豈後世空談者可望邪降是而後往往緼藉有
餘而振厲不足論議有餘而事功不足文彩有餘而武
備不足意氣有餘而風骨不足夫是以風雨不適不能
調姦宄不戢不能滅外國不賓不能服千百餘年委薾
一日非講學不盛之故也人才不如古耳每聆君言意
其必有立於世者而今則亡矣命也夫盖君有竒骨長
身而廣口言議英發志氣激烈平居開口未嘗輙及州
縣細故上則期於以道輔佐吾君分別㝢内賢不肖而
進退之抑浮費以減無名之賦歛擇監司郡守以奉行
祖宗之良法美意下則期於選將帥肅軍政以殱殘敵
而紓宿憤其志念盖若是夫豈為是繆悠者顧乃一仕
為令而黜再為令而死矣由是觀之則又非無才也用
之不究其才耳然攷其生平隨寓必有以自見初調筠
州新昌尉丁父艱再調成都征商猾吏屛息征課自裕
東南士入蜀舉員足乃出秩滿蜀人留之會年饑曰吾
嘗為活人書條貫悉備使其書行天下無捐瘠矣一京
秩遑計哉乃亟走行在所上之執政是其說下之畿漕
俾鋟木以班諸路注德安府應城令方須戍丁夘歲侵
番守檄條荒政於是山巅水涯靡不霑被適應城易右
選改授郢州文學至則作新校宫市田畮百以資士之
不能上春官者中庸大學章句論孟注說皆指授口講
士知向方舉者如式授温州瑞安邑素名劇首有鉏彊
聲大姓側目會常平使者行部謂其慢於走趨巨室從
而中之劾歸邑人遮車餞詩滿載調辰溪辰地遠人緩
於學君乃急之取成童以上擇師教之且身率之期年
文風大振先是林蠻洞頗為民害官姑息之君至嚴教
令縮不敢出既又招其酋曉以禍福使得自贖偶生界
有入寇者酋果領衆斷其歸路君曰此以蠻制蠻也勝
則賞之否則蠻失利耳於我無與又為置連珠寨百二
十所寇至鼓四起捄者雲集無窮之惠也人尤德之方
平蠻時出入溪谷厲氣侵薄得嘔泄之疾日甚遂請挂
冠既日正冠危坐從容而逝十年十二月七日也階為
朝奉郎盖君之學出於沙隨程公迥而沙隨之學則源
於嵩洛故君終身守其力行之說而以及物為究極之
地活人之書已足垂後有若辯明聖孝書夀國脉書求
賢變俗書皆切於當世者餘詩文多散落家有抱膝藁
十卷君雖慷慨以功名自許然襟度灑落平時絶口不
言勢利方罷瑞安歸也得地十畆種竹栽花號芙蓉莊
賦詩觴客逍遥其間不知仕之黜也在石城時甚愛水
簾稍暇即之讀書竟日上饒懷玉山歲時一游游必留
至買田付僧為游費水簾懷玉之僧皆刻像巖石間一
時高人勝士咸作詩高之胷中所存可知矣董出黃帝
後董父以擾龍事舜封之鬷川賜之姓命之氏代有顕
人至君九世祖始家德興之海口族日大以儒學仕朝
者相望曾大父旻大父湜考樗贈宣教郎妣張氏贈孺
人孤甄奉匶歸以十一年十二月辛酉葬其邑之金獅
源妻封孺人沙隨之女也有家法先殁而祔之二子長
甄次城皆敏而好學君之未究者或在是邪甄將乞君
遺澤一女歸張文州長子曰世美二孫穎碩其孤以狀
請銘某與君同為癸丑進士三十年間凋落過半今又
忍銘君邪然交久誼垕將安所辭邪乃系之銘
出而不能兼善謂之竊位入而不能獨樂謂之干時干
時者鄙竊位者危君明於體用之學合乎行藏之宜儻
有能者胡必已為游神碧落之境晞髮太華之池從羨
喬之羣仙觀羲昊之昌期此宿昔之志也固始終而以
之
黃君茂齡墓誌銘
黃氏之先光州固始人也五季之亂從王審知入閩為
判官因家焉後析而三一居福清之塔林一寓閩邑之
黃卷其居長樂北鄉之黃壠者君之祖也高祖實由黃
壠入於邑生二子知變知言知言為弟後生彬彬生山
立辛未進士今以朝奉郎主仙都觀其曾大父知變生
球球娶王氏生三子長即君二早世一女歸張其家高
曾以来號鄉里善人君少力學里中有欲合衆力為善
事者必推君為倡事乃集姿度豁然平生無私語凡所
行者皆可告之人性好生而力不給率節數日贏又一
市之操網罟弓矢者計期以歸生於紹興丁夘十二月
二十八日沒於嘉定乙亥孟冬十日配石梁盧氏以紹
興己巳九月九日生嘉定戊辰四月二十七日亡子公
碩女許歸郭習孫德生孫女三人公碩卜以明年月日
合窆于縣之某地走千餘里謁銘於予予開禧甲子分
教秣陵公碩為弟子員予為得漕牒一試輒中甚孝而
文刻苦自立然則君不亡也君諱椿字茂齡銘曰
播之以青陽乎而長之以朱明乎而實之以素商乎而
固之以玄冥乎而則又復興之以孠歲乎而種德一也
報其有二耶
許郎中墓誌銘
士林之論以公有不可學者三焉權勢人之所趨也方
權臣擅柄之日詣其門者立登丞㢸公惡其為人至不
簉銓部冨貴人之所欲也公以小宰梁公薦有掌故之
命矣乃五年卧家不以姓名自達張參政開督府辟公
為屬公力辭避且極言調發之非貧賤人之所惡也自
壯至老布衣疏食一室蕭然疎幃敗席有野人之所不
堪者五十年官學之積委諸槖中居乏寸椽耕無尺地
而經理曾不及焉盖公之學一出於誠壯從諸公游晚
授學學者一言一行悉以不欺為主故凡出公之門者
質而不華誠而不偽垕而不薄望而知其為公之徒也
嘉定紀元公始赴調五年差戶部架閣十月除國子錄
又十月三日除國子博士逾年改京秩遷太學博士六
年十月除秘書郎兼莊文府教授七年九月除著作佐
郎兼權兵部郎官八年正月除秘書丞五月除著作郎
兼職如故某年某月寢疾某日終於官舍子植求銘嗟
夫碑郭有道烏乎媿乎公嘗有言國之強弱在元氣元
氣之盛衰在風俗風俗之振作在立表表立朝廷之上
影從四海之間表立矣而風隨仆之吾其如天何公諱
文蔚字衡甫新安休寧人銘曰
大閑耽耽皇極巖巖萬邦所瞻天下泰山毋曰瞶瞶幸
有表在惜哉歲闌訾黃不再
吕君尹之墓誌銘
君子之為善合内外之道而已而功利不與焉然昔之
聖人乃以福善禍淫吉凶影響之說著之為經以示天
下萬世何哉盖聖人取其常而君子委其變取其常者
所以詔乎人委其變者所以盡諸已常與變在天者難
必至於人道之常則不可一日而不盡君子之為善要
亦如是而已矣旌德之吕氏派出新安予聞之里人謂
君幼時見一夫之不獲一物之失所道路之險而未平
者橋梁之毁而未治者則一念油然而生比壯家益饒
凡頃所見悉償無遺其所未見者聞之惟恐其後年饑
發廪以活旁近逋者蠲之疾者砭之亡者櫝之遐邇畢
愬焉善根所性無一毫徼於外也然天道之還捷於形
聲四方賢譽一日翕歸且復仲子入進士第季子亦有
聲文場旌德未多見也君子之道闇然而日章小人之
道的然而日亡是可不為世書之哉曾祖某祖某父某
君諱某字尹之幼警敏讀書輒了大義事親極其孝其
父嘗語之曰儒世業也然未有聞者不在汝必汝子焉
汝其識之故君教子尤力卒伸父志非孝之忠乎配
汪氏子三人長應洪仲應黃季應雷女三人長適進士
汪某次前定海主簿程若疇次浮梁尉汪某孫男八人
女四人生於紹興乙亥之人日終於嘉定己夘五月之
下澣初君有志脫落世氛作江淮放浪之觀至海陵被
疾二子亟往既越月奄然而逝無苦也聞者咸惜之其
孤卜以今年某月某日窆于齊名有衣之原夫人袝焉
仲子尉歙甚廉而敏予所知者而若疇又予猶子以狀
請銘不得辭也乃序而銘之古之隧碑必著字傳遠也
今取焉銘曰
鄰乎歙兮版乎宣地百里兮邑旌川雲横紫邏水浮烟
風遺太古静而顓彼君子兮隠其間内自力兮不求宣
不求而来亦不卻天實揭之為世覺今朝卜竁須寬平
有子植立方崚嶒璽書時至照林坰
黃運幹墓誌銘
黃帝者有熊國君少典之子順天之紀立人之極盡地
之利振兵削暴而四海寕設監分治而萬邦和草木淳
化蠢動虫蛾日星叶叙土石成材功施無窮故天垕其
報其孫高陽其曾孫高辛又其玄孫放勛以及虞夏商
周皆世受天命為天子黃帝二十五子其得姓者十四
今徧兩間矣矧黃為顕系乎故繇漢唐逮五季以詞學
功業見於世者獨盛盖統緒漸源深矣君黃氏名渙字
㢲翁籍徽之休寕曾祖中理祖傑奉直大夫父何進士
起家嘗守栝蒼岳陽二郡入朝丞太府君用慶元三年
南郊父任明年試銓部首詞賦選主德化簿太守以為
才攝判官二年事無巨細倚之総餉使者令董軍儲異
時庾吏受貨所輸濕惡君律已戢吏米皆精鑿月一給
軍聲歡然比滿去咸餞遠郊有依依不去者兹可以觀
軍政矣以關陞三表轉從政郎注諸暨丞歲適侵庾司
檄以賑濟戶至人給全活甚衆令去君攝其事官無誅
錢以告身質冨民得三十萬藉以流通令之行也無以
裹糧君輟俸遺之鄰縣有枉斃者累騐莫究憲檄君與
同騐至則屛吏躬視果得冤狀憲劾前官以君名聞養
濟院歲久屋傾鰥寡孤獨者老者疾者咸失其居君鼎
新之又有訟數十前後令莫决君為剖析率數十言人
皆折服且寢食縣齋治事訟無留囚無繫秩謝監司辟
慶元穿山鹽官鹽爐列海濱者七八十劇暑隆寒往来
不憚先是課不登君入鹽則削平籮面官不取贏予錢
則當官給散吏不得扼故亭民樂輸歲課以羨使者列
之朝賞儒林郎場濱海路多磥砢君砌石餘二十里自
是為坦涂部使者及刺史各以京削薦之任滿漕司又
辟三石橋酒官及考苦脾下乞致其事轉通直郎賜緋
衣銀魚命下而易簀辛巳歲也娶趙氏冀王東位臨安
通判師德之女封孺人男華迪功郎臨安府冨陽縣主
簿女許適知瀏陽縣徐瑑之子剛中維太府丞歷中外
四十年而所居屋見星月飯不足支半歲君居官亦洗
手奉職貧益甚其歛也衣襦不具咸謂世傳清白性孝
友篤寔姿識警敏無他嗜唯書為娱藻思清健有老筆
流輩傳誦之初太府丞娶嚴陵方氏因寓于嚴然早夕
思歙也卒窆于歙君盍從之而君之孤華謂得吉於建
德之白茅塢遂以癸未歲孟春十六竁焉太府丞予舅
也君予内弟也銘其可已乎銘曰
才與命帥相違才孰賦命孰司其諸天之所為乎或謂
才天所惡用不融秊不固然則胡為而賦又胡為而惡
鴟鴞高鶱社櫟獨全不才者顯無用者延我思古人嘗
問大鈞往往蒼蒼嘗若不聞豈其不聞好惡或異垂之
不刊豈年與位歙與嚴壤寔連體乎地魂乎天其從乃
祖乃父於崇唐之原千億其年
吴静翁墓誌銘
公諱仁静翁字也幼警敏嗜書壯游辟雍一時師友皆
海内英茂異時余公端禮謝公深甫當國竒公才欲以
異恩畀之公謂儒科可芥拾也辭焉夙與伯季俱學伯
為丙辰進士公則屡試屢卻然卻益厲晚彌篤每語其
子曰學以經為菑史為穫决科之詞抑末耳噫斯足以
見公之學矣公之大父勇義秉正以長者稱里中龐眉
皓髮雍容期頥公左右侍跬步弗去夜則侍其父卧大
父旁榻族䣊稱其孝倜儻有大志然慈垕根諸天窶者
贍之疾者藥之殁者槥之至若賑孤䘏遺蠲租折劵砥
道築橋病且革猶諄諄以授其子子亦能紹其志成其
事夫名以自况公真能稱其名者然稱則宜夀顧數止
易卦非大鈞時不可測者邪比歲以来承流宣化之道
缺人以訟為能公晩歲講學益明閱理浸多其居鄉也
恂恂侃侃有東州伏不鬭之風至於人之有訟則必曉
之以理義譬之以禍福往往聞者為之止熄學不施於
政而行於鄉下焉有功於里閈上焉有助於有司學之
有益於人也大矣人羨久生將以為學生而不學何以
生為哉此公之尤可書者書之所以為世法也平生為
詞章有静軒雜著曾大父師心三舍貢士大父士通保
義郎父弼迪功郎世居海寧之臨溪娶程氏有淑稱先
二紀卒二子曰光曰炎女適進士朱夢發孫汪真桂真
孫女二人公生於紹興己夘孟秋十日終於嘉定壬午
臘月三日二孤將以甲申仲冬初澣葬君嘉善鄉吴芳
源治命也走書吴山求銘焉某與公為世姻且相好也
銘可已乃次第銘之銘曰
上承太伯之休緒兮千歲蟬聯下開雲來之慶基兮瓜
瓞其綿祖阡之旁吴芳之源山嶙嶙而矗矗水洄洄而
涓涓寕羨乎八龍之雜集且觀雙鳳之翔搴施不薄則
報不廉兮吾固上質之蒼然詔爾後人兮益思所以承
其休而夀其傳
程用之墓誌銘
程氏得姓凡十閱世而生忠翼彊濟公由忠翼而來三
十二世而為新安太守越自太守始居新安更十有三
世而生儀同又十有三世而生都使都使當巢寇既平
之後聚族而謀曰往者盜據吾屋以駐兵今大盜雖殄
而四方寇攘方自是始盍謀所以辟地乎然徙必依山
也時平則安意穡桑緩急則憑恃險阻此亡窮之計也
族之父兄子弟讙以為然於是相率去黃墩由草市而
上各擇勝地散居之曰臨溪曰汊川曰冨溪曰會里曰
普合曰遐冨曰新屯而汊川冨溪與夫番陽諸族則又
由臨溪而後始散也故臨溪古墓山猶有祖壟在焉自
是世故相仍盜奪蠭起而吾族耕鑿山中晏然亡警非
都使觀時識變之明乎用之冨溪族也王大父學王父
逵父卓世以詩書相授不求仕進用之尤力學中歲弗
售乃宗老氏移心吐納且用力濟施性質直姿清介不
昵昵取容亦不皦皦自暴非其道也一介不取諸人人
以義動則捐所有畀之亦無難色非勇於義者邪是皆
可書者不幸嘉定十六年六月十八日亡矣得年七十
一次年重九日思禮奉其匶窆於開化縣崇化鄉高嶺
之原治命也男思禮女適吴某孫師文師孟思禮走在
所乞銘義不得辭也乃書以授之銘曰
用之導引餘復攬隂陽書杖策徧江浙望氣混沌初一
日踏高嶺曰此真吾廬後為展翅鵬前有生驥駒鯤鵬
善變化乃乘駟馬車以是期子孫此意豈小乎其繼奉
其言乃植千歲梧雞籠在何許明月同魂孤市田復築
舍守者令安居歲時頻展省雲仍勿怠諸
姚饒州墓誌銘
君諱元哲字叔愚其先吴興人後徙明今為慶元府高
伯祖希始以儒學奮高祖容州戶曹阜寔後之曾祖孚
左奉議郎璧水擢第妣孺人史氏祖孝全朝散大夫贈
通議大夫妣碩人楊氏父穎對策孝皇臚唱第一妣太
碩人王氏君生二歲而孤隨母育外氏外之祖即左丞
相魯國王公淮也校書澤不及朝之士與校書同年者
以君志尚卓絶詞學茂異乃合言于朝特延賞其主福
州連江簿臚分戶賦井井不紊省視抄目雖夥靡遺秩
滿勑授劑局纖悉藥物用廣惠民之意今丞相深嘉其
才陶冶曲至傅公伯成以著述科薦謂其刻志問學思
欲以文章議論著為文有法度急於營養雖就延賞其
學與文方進不已奬而成之必有可觀貳卿一時鴻宿
不輕予可乃期許若是然則可知己秩滿勑授激賞酒
官凡秫稲麴糵水泉陶器靡細不密於是酒最京師改
選為蕭山邑素土瘠且歲患潮汐君焦思盡瘁卒使公
私俱立寳慶乙酉龍輴東涉君主縣之宿頓為責尤重
乃殫力畢心涂潦不避迄事無闕邑序久圮亟加修繕
宣聖從祀之象咸新之且申固江岸使水不得齧砥石
築路餘百里行不病涉人德之相與祠諸學治狀&KR1171;白
表薦日盛主管城南左廂事左廂最延袤五方稠雜訟
牒填塞君早受夜决事不踰宿吏莫銖兩欺初江漘舟
如鱗各占強宗官不得使君悉籍之俾之番迭無幸免
亦無苛役僉謂柔不茹剛不吐君其幾焉歲丁亥肇稱
禋祀大而圜丘方澤次而百司應給昕莫駿犇巨細肅
然廂事小間則又闢廨門新繫室作堂窿然扁以清風
前後官此者困於渫冗君獨振之咸謂中興此官者差
監行在𣙜貨務都茶場君以邦計所司出納宜謹率未
昕趍治迨晡方退甫再考朝廷以君履踐深治行著差
知饒州居亡何屬微疾逝惟以不克終養為大恨年四
十有九位不究才年不稱夀天也平居書不離目籖帙
滿屋漕貢凡三至己丑牓始收一第校書冠多士止校
中秘人謂鍾在君矣乃又若是何邪娶王氏封安人魯
國王公之孫女也子垕易名汝翼世其業女二長適承
務郎程若愚次未行其子以紹定三年十月二十六日
葬君鄞縣陽堂鄉福泉山垕單孑顧能間關水陸護其
匶抵先阡之近擇竁蒔松事物不苟行道之人哀而孝
之千里書來屬志其墓予與有連且知君舊矣可辭乎
銘曰
儒為醇吏為良謂其行蔵乃方然則才矣必位以行之
位矣必年以久之然後可及民物此天人之勢合也疇
昔之士率多相違人固可計天不可期有子志學尚其
勉而
王宗卿母夫人袁氏墓誌銘
詩人之稱賢母多矣而未有若魯人頌僖公之母者既
祝之昌熾又祝之眉夀形之詩歌傳之萬世信矣乎僖
公為春秋之賢君成風為當時之賢母也若夫人者真
足以匹休儷美於千載之上也與夫人有賢子由宗卿
守嘉郡郡人寶文閣學士葉公適作為荅春詩凡百餘
言極言賢守之政與夫慈母之德邦人論之四方之人
傳之非是母孰生是子非是子孰慰是母人生若是可
以為榮矣顧不足以上儕魯頌之懿軌哉夫人姓袁氏
名妙覺字亡礙越之新昌人歸朝奉郎王君思文今七
十七年矣初宗卿為棘丞安車入京徑于剡歲方侵餓
者盈道夫人諭宗卿曰邑當賑䘏畏不敢言耳兩邑生
靈之命甚於倒垂爾可不告之邪宗卿亟以狀逹州與
庾司得萬緡濟之夫人停橈錢清報下乃行比就養永
嘉也每聞平反喜見詞色適民廬有燎者夫人炷香露
禱風亟反而熄矣非精微一念之所徹邪嘉定辛巳之
歲皇帝受元符玉璽宗卿遺其弟夢錫持表來賀朝廷
官之初品拜命而歸組綬聯翩綵戲堂下夫人曰異恩
也平生無遺恨矣生於紹興辛亥終於嘉定壬午年九
十二累恩太安人子夢庚夢良蚤卒夢龍朝奉大夫直
秘閣主管建康府崇禧觀夢錫迪功郎處州麗水縣主
簿女適進士史必端孫節初泰初將仕郎㢲初履初益
初謙初豐初鼎初艮初孫女六人夫人奉慈氏教務為
送往之具及期也卻味與藥盥手而逝非得出世法者
邪嗚呼乾道成男坤道成女秀質分於天和善行熏於
世習晉唐之間生於謝氏者多詞藻出於郭氏者率驕
華習使然也王為名族代有顯人而朝奉君猶欲大其
門夫人寔能成之課諸子誦書率至夜分屬諸子以師
必於正士宗卿竟由進士起家以直節清名歷御史府
宗正卿直中秘書為良二千石盖夫人生長詩書之族
其漸源深矣嗚呼棣華河鯉固必原其所自邪銘曰
長潭世累何其垕良人閱歲七十九過十而三尤其久
大兒赤韍凝霜舊小兒翠藍新賜綬婦饔孫巵千鍾酒
縉紳欣艷未始有早事姑章縰紳漱晩采澗芹湘綠釡
平反一念天方牖曰孝曰仁宜其祐海上鰲峯造天秀
千歲乘鸞祔其右錦軸金花來暮晝松柏如雲昌厥後
静勝居士承務致仕詹君墓誌銘
君諱廷堅字朝弼姓詹氏為鄧州南陽著姓晉太興間
康邦公之孫曰瓘曰敬者最知名敬徙新安而瓘徙嚴
陵高宗朝任樞筦諱大方者瓘後也其徙新安者世居
婺源流派日衍詩書日盛其伯父洙登進士丙科君其
所生也幼穎異日誦千言壯從諸老遊根源伊洛為文
詞簡潔精深不為科舉之習先生長者靡不稱之君每
曰正心誠意吾性所當盡也脩身齊家吾身所當踐也
科舉可為吾累乎其大父竒之謂必亢吾宗早失所怙
事母夫人洪氏至孝及終廬墓三年未嘗見齒作堂名
孝思擇名儒訓子孫建樓聚書至萬卷日於其上手不
停披得善言善行即以訓子若孫大監王公炎扁以静
勝某亦嘗為記之往侍伯父官遊姑蘇惠山梁溪之勝
適得一區遂居焉園池靚深日與高人勝士觴詠為樂
予又嘗為作漢隸山堂方壺四字揭之平生眎利鴻毛
重義邱山訪文正范公之孫求義莊規模亦為義廪以
惠族屬故舊多勉君以仕者君獨確守性所當盡身所
得為之語晩遇東朝錫類之恩以夀拜命曾祖某祖某
父某襟懷平曠不求不競子孫森森頎然有立卒享高
年以微疾終于錫山正寢亦可謂修九疇之福矣兩娶
皆汪氏又徐氏男四人長自牧先二十二年卒次自任
自立皆能力學世其家其四自正亦先卒女三人胡升
胡元衜王簨其壻也孫八人長京次亮迪功郎紹興蕭
山縣尉奕迪功郎建康江寕縣主簿又次公夀益夀仁
夀彭夀齊夀曾孫務本將以某年月日葬于常州宜興
縣之香山自任自立介其友陳圭以銘為請辭不可也
乃序而銘之曰
延陵季子之適齊也其子葬於嬴博之間曰骨肉復歸
于土命也若魂氣則無不之也紫陽惠山十許驛間若
來若仍其敢㤀旃晴空白雲朝往暮還
黃通判墓誌銘
漢與唐餘七百年當時士大夫家世以廉白稱者纔十
餘族果㦲世清之難也寺丞由太府再典州而飯不及
歲所居堂庭不備長子渙歷任三四君亦更縣倅州而
貧則皆如其先非父子兄弟世授素約者與君以父任
入官酒正儀真丞吉水再丞新城及考以親嫌去又丞
武寕易選令南康之建昌通守蘄春所至崇教化創學
田豐常平建義阡决滯獄延名儒以迪後學補社倉以
惠饑年廪平糶凡為斛數千皆其力請於司常平者所
至人士悉祠以祝一時監牧之賢如今丞相喬公今樞
密陳公而下凡數十人欲表其政是為不負所學矣推
君之學盡君之志詎止若是而已而年僅六十四天也
然齒已宿吏事繁乃口不絶吟手不停披賦咏數百萹
率有思致初黃氏由夀春徙新安曾祖某祖某奉直大
夫以詩書相承至父寺丞登乾道丙戌第京西漕釣瀨
方公仍歸以孫女因家焉至君嘗欲還徽矣而志念弗
遂今窆于嚴之建德縣龍津鄉娶曹氏封安人女未笄
許適星源張氏子莘靖嘿好學不䃍家法嗚呼庶幾可
興者君諱閌字定翁生於乾道庚寅四月六日終於端
平甲午三月某日而蔵於次歲乙未季秋之月予與君
為中表知君為詳然則銘其墓以垂方來辭將孰宜乃
為詞曰
詩書之緒清白之風若來若仍亹亹曷窮嘗攄其學曾
未大穫傳君之心維其後人
殿撰程農卿墓誌銘
唐虞三代之用人必取精毅彊敏端良淑茂之士以成
天下之大順以致天下之大利則民生以垕國祚以綿
斷斷然不可誣也嗟乎如公者盖庶乎才德之兼茂者
乎某頃與公同為宰掾者累年見其於軍國之大政州
縣之細條人才之優劣邊方之緩急來則能明至則能
斷已而白之宰相則約而不繁辯而不沮孰不以大用
期之而止於是命也夫盖公自初筮地不遠親事必咨
禀殁亦告之於墓人稱其孝也中外踐更餘五十年其
為州也襁負其民束濕其吏其為部使者也公明果斷
風動列城其宣明教化也則所至崇學校盛生員行鄉
飲人謂洋洋易易有成周洙泗之風且復萬里走介以
市蜀本之書其給兵也賦不加而餉不竭其総邦計也
經理靡密而調度益贏其治天府也抑豪右嚴火政决
滯訟增解目省公事以衆大之區而圄空天詔加奬以
尚書館北使而迄事如禮其賑荒也不俟監司之命發
常平之粟其措置稱提也甫及浹旬悉復元陌其為右
銓也寒畯無滯淹之嘆膏粱無僥倖之門創相風之烏
以絶綱運之淹滯畆敷和買而去物力之征修先賢之
墓以垕風化凡遊觀之地一斥不營至於葺營壘築倉
廩凡可以為公家利者則不遺餘力有如加葺戰艦番
給巡舟所以防江者甚備省酒官以創戰﨑之寨移海
内巡檢以鎮定海之烏﨑&KR1802;鹽鈔之資次而商賈流通
去宜興之茶引以絶後害折新城之麥價以便民輸却
圭田之入以廉率下建錢清之浮梁而免籍民舟絶軍
中陞補之弊嚴招刺等仗之法革虛籍之冒請初公帥
粤以衢寇故至則削平二年按堵凡公政績滿粤與明
家祠人誦今未巳也市田以去錢湖之葑創庫以繕東
津之橋其興利除害必為悠久計大抵若是不止去葑
浮梁一事而已其遺蹟皆可推而尋也凡公表表以政
事聞於時者皆終身佩服文簡公之訓飭也裒家蔵副
本之書以益鄉校新稽古之閣以壯儒風建四橋以惠
鄉井而猶卷卷然見於家居之日嗚呼足以見其仁至
義盡之亡所終窮也捨見次而易遠次以便暑途交代
之耄營兄姊之後畀從弟之官士論義之其子端升預
漕舉則喜見顔色曰一薦未足喜且喜詩書氣脉不斷
則其所以傳家者不以籯金明矣其孤端升書來言曰
先君之窆久矣而銘猶未也敢以請某出同譜居同里
仕同朝道同志義可得而辭乎然萃衆美以銘之則愧
非其筆爾銘曰
惟天降才有物有則惟王分職量能度德丕惟我家隆
古是式登進一朝百官封植猗歟公才萬夫之特賜知
其二回知其十不茹不吐強㦲中立善刀剨然必中其
劇安坐子儀馳騁光弼聖門設科虞廷列秩二十二人
豈容兼得公才獨全卓然挺出四品階官候對一息豈
曰不遇猶為時惜霅水澄藍卞山翠壁千歲雲仍來省
其宅
承務郎致仕韓公墓誌銘
山川人物清淑之氣不易相值也而值又有厚薄焉厚
則久薄則暫厚則大薄則微人不天不因天不人不成
吾讀玉山韓公之行狀而深有感焉公家再世登儒級
二子為同年進士一亦貢于鄉公年垂八十得非清淑
之氣獨垕于其家乎公天資淳固講學篤至故其於義
利之辨為尤明事母孝母之殁也公五十矣而廬墓不
去兄弟析貲悉推而不取盜作其鄉諭以禍福亟散去
里中禱雨龍見于郊為橋梁以濟行旅倡義役以便族
黨冶司鑄戶指人墳墓屋廬以為鑛地公為白之官鑄
戶卒罪居民得安女兄適王氏公撫其二甥一為通守
一擢進士士有一善尚足名世而况公道純德備可不
大書邪子三人祥太常簿以公疾辭差知撫州補奉議
郎知安吉州武康縣褀鄉貢進士女一人鄭一俊其壻
也孫男四人韶孫齊孫南翁東老女孫四人祥等將以
四年閠十二月庚申葬公西源某頃歲癸未謬司貢舉
得公之二子而補又有連走書求銘誼不得辭也銘曰
世多巧者公獨拙邪是畸於人而偶於天邪清風滿谷
萬夫肅肅三明方翔公乎不亡
陳府君拜夫人何氏墓誌銘
某頃年兩至秋浦般礴紫微山上見其水光山暉聯嵐
接靄為江左奇觀竊意其間必多育德人才士今讀陳
府君之行述不誣也君諱璣字天受系出於媯國朝寳
元間大理寺丞昱出守池陽愛秀山玉鏡之勝遂居焉
今二百年矣曾祖畸祖彦賢世以孝義聞遂為望族父
大政故修職郎調鄱陽司戶雅淡不仕母錢氏孺人君
禀初明悟自幼不凡從鄉先生游秀出儕輩絫試輒左
遂無復仕進意篤志事親承顔養志父殁居喪盡哀送
終盡禮母年高謹事益力平居恂恂待人平恕犯者不
校里中嚚訟多曉化之歲丙寅邊陲繹騷君謂縣令曰
防江本以衛民今久於妨農反摇根本令聽其言請於
臺府丞散所調俾得安業人知所自莫不感悅乙亥歲
大歉於是悉發所儲減直出糶貧者施之人賴全活遣
其子夢高游上庠交天下士以講貫義理涵養氣質為
先不止為科舉而已丙子秋夢高預鄉薦次年中進士
第調祁門尉歸拜重闈雙親錄髮莫不榮之而君慈訓
益嚴戒以少年登科當急培厚德業為盛時偉器幼子
夢㢸亦登名天府夢高之官以迎侍為請君曰汝大母
年將八袠豈堪遠遊廼舉明道語謂一命之士苟存心
愛人亦必有以及物汝能潔已奉公一意愛人吾雖家
食猶祿養也夢高遂奉母以行職業脩明薦剡交上君
襟度篤實趣識融明年未五十息念世紛不問家事日
侍母慈從容往來宗姻間以為親樂一日同室有欎攸
之變金帛錢穀未免有乘時攫取者君曰非偶然也物
儻來耳不歸於盜則燬于火吾豈復以此累人邪人服
其識量丁亥春遽嬰夙恙一日呼二子告之曰生死常
理生既無慊死亦何悲乃奄然而逝盖平日所養深垕
如此得年五十有七寳慶三年二月二十有二日也夢
高夢㢸乃以是年九月三十日窆于留田之原女一人
適鄉貢進士喬竒孫二人敬學敏學孫女二人尚幼家
法整整慶源深長皆君一念之造也娶何氏奉槃帨滫
瀡者越三十年如一朝夕暨司戶既世事姑錢夫人尤
謹歲在乙酉夫人病革適恭人暴苦腫瘍家人危之方
且力疾榻前日奉湯液或勉以少佚則曰姑病未愈遑
恤我躬純孝一念發於天性舅姑既殁歲時奉祠蘋藻
必親至於睦娣姒厚姻黨撫孤幼表裏協比曾無間言
其愛子也不事姑息曰慈母多敗子當擇嚴師教之夢
高尉祁門祁門居萬山間俗以椎牛為常恭人惻然謂
夢高曰牛為耕稼之資法嚴盜殺之禁汝能曉以利害
使知避就亦奉職之一端也於是嚴為禁戢祁俗一變
辛夘元日東朝介夀拜錫類之恩夢高授常德推幕駸
駸瓜戍忽命二子周行庭戶所寓瀹茗曰吾年已老婚
嫁已畢生平無憾矣汝父諱日將臨吾當相從於地下
矣二子驚請所以曰吾昨夢朱衣二女駕雲輧相召恐
不復久於人間又曰生死常理耳府君之諱翼日果逝
實紹定六年二月廿有四日也留田之窆亦既久矣乃
嘉熙庚子之歲其孤以顯謨葉公狀府君之行及壻喬
君述夫人之懿而謁銘於予予嘉其為親之意久益卷
卷也乃為之銘曰
九華列筆下横秋浦筆禪其秀浦大其宇英英其華君
寔開之綿綿其基君實培之始於事親終於及物仁至
義盡不孝不忒成德達才教風周普載觀其子益知其
父留田松柏參天其青天上璽書照石麒麟
洺水集卷十
