洺水集卷十三宋程珌撰
書
上執政書(二)
近日淮北之事明公亦盡知之乎舟車焚燒輜重覆沒
三軍積實反以資寇精甲利器更為賊用此前史所記
殷浩山桑之敗也而今日又甚焉乃者壽陽之役叛兵
執賣主將官軍民兵互相屠害或降附或潰歸逃亡紛
紜百里不絶隻輪尺鐵不反淮南紹興器用至是殱焉
今兩淮騷動勢摇長江矣而公議籍籍以為朝廷尚多
壅蔽凡所奏請沮抑不下嗚呼此為何時而猶有如議
者之云云乎四月二十五日火星如甕墜於建康六月
四日黑氣圍日日沒乃散天之示變不小矣天變見於
上人心離於下而朝廷不知往古危亡之監復有甚於
此者乎明公忠義奮發對越三靈而左右壅蔽其聰明
陷明公於萬世之罪人者明公不知也今天下利害所
當施置罷行者人皆能言之所患者在於其言未必上
聞聞之未必下行耳是故不暇縷數其事而獨願斥去
左右屏徹壅蔽四方章奏即為敷陳將帥之有功者以
公議賞之不可以無關節而不行至於逗遛不進懷姦
悞國專事苞苴今悉敗露者則以公議僇之不可以有
關節而輒已公天下之身受天下之言無偏聽無私暱
如此則上下流通人心思奮易禍為福亦反掌耳如是
而猶無成焉則明公忠誼之心亦有辭於天下矣前日
之誤明公者固已無及今日顧堪再誤邪世之士大夫
號為強有力者以官爵之故無敢吐氣而其下者又懼
罪而不言區區愚憃憂國愛君之心昧冒為言者先焉
惟明公重圖之
其二
竊觀政和三年遼主天祚會諸部於混同江時女真之
帥阿固達獨為桀驁天祚欲殺之遼之臣蕭奉先不以
為然縱其去至宣和五年阿固達死尼堪以其弟烏竒
邁嗣立六年尼堪滅遼則金源之盛已百有二年而滅
遼之後亦九十一歲矣興定以後國勢稍減於前今也
天亡蒙古乘之盡族南遷消弭無日矣而某區區之愚
容或有慮焉有若頃年咸謂其國旱矣蝗矣人離矣盜
起矣罷於勁敵矣天戈北指可不血刃權臣惑之輒萌
幸心白羽一飛初料悉舛彼之人心如故也城守如故
也兵力如故也凡我動作悉墮其計卒之犇潰四出流
毒至今今之女真固非昔比然弱於蒙古矣眎我則強
弱未分焉昔之都汴者唯五季及我朝耳大抵恃吳楚
之粟江淮之賦乃能立國今殘敵奔命大梁㫄無寸資
彼狡而深寧不計此而冒昧來邪使其力已盡也則猶
諉曰窮蹙而無歸也如其未也則極北皆可征也胡為
而輒南哉昔突厥將亡歲凶人叛扢紇斯破之遂致失
國遠逾沙漠寄託北邊而乃名借實脇求多於唐求米
粟借兵力乞牛羊請器甲指叛亡之人邀歲得之繒動
言世婚義當恤難秉辭既正唐無以拒之唐之君臣相
顧靡寧凡其所請或予或拒曲徇其情然亟與而又請
已困而求釁宿留四年日事侵擾今年寇朔川明年襲
振武使唐之人農不暇耕士不解甲觀當時所以責之
之辭亦可謂直矣若曰汝為敵所破當枕戈向敵可也
今乃遠托吾邊吐強茹柔思逞志於中華獨不畏天地
神明哉嗟乎邊鄙之衆惟力是憑強則進弱則退寧直
與曲之辨哉蓋其兵力向扢紇斯則為弱指唐則為強
唐卒不免遠結扢紇斯曰吾與汝同滅回鶻我當與汝
為鄰藉其兵力始僅一勝然唐亦由是憊矣今殘敵於
是萬有一焉或輕於稱兵否則走一介來告日不幸北
鄙阻飢南方連稔百年宿好義在大鄰則將何以應之
女真由甲寅以來内則骨肉吞噬外則蒙古憑陵丙寅
丁夘又有我師之役旱蝗相仍人畜幾盡且涉二十寒
暑矣而其國猶未大亂上下嚴密虛實難覘使我支之
其將若何由是而言未易遽以垂盡之敵眎之也似聞
前月嘗以幣請我以使通為期是非雖未可知然亦安
知其非嘗試之謀求釁之漸乎且使難通於前日耳今
既來汴則於泗於壽朝走一介莫入吾境豈容不予乎
雖曰予之而彼已得以有辭矣蓋予之而有以處其予
不予而有以制其奪斯無惡於予奪矣譬之人焉元氣
充於内則風雨寒濕一不足虞苟其已耗則無一而非
可慮者使吾國而固吾兵而彊吾將而良則減其數可
也與之可也不與亦可也伸縮惟吾情可否惟吾命而
已如其未然可不先為之所哉雖然古今未始有不可
為之事也顧其所處畫如何耳使朝廷之上鑒丙寅闇
陋之失垂嘉定宏博之規擇寬大之帥以鼓動英豪開
集議之所以收采羣策寬便宜之法以責其成功則百
年之恥可一洗偃武之象可復覩使汴京遺黎出重泉
而覩白日披氛露而戴青天挈故疆而歸舊版御六龍
而還上都皆優為也而何淮襄藩籬之足慮哉人以敵
為易某以為難人以為難某則以為易蓋知其難則易
矣唯執事其圖之
上陳舍人
某瑣瑣碌碌一孺子爾頃從進士後得考功末第不足
以愜志聞世有所謂宏詞科願學焉然聖經賢傳每一
展編如望大洋茫無畔岸聞宛陵汪先生有總括綱目
號為詞題者去月二十五日走介持書問亡恙因竊有
請焉先生曰嘻子過矣市騄耳者必於伯樂之廏求白
璧者必於卞氏之匱子學詞章不於今左史陳公之門
而顧於某乎取之子過矣嗚呼某豈不知今天下有陳
公哉而公方以文鳴當代聲名鼎盛贊畫訓詞擅文雅
於朝為天子侍從之臣而某辱在泥涂顧下土塵埃之
蹤分隔於縹渺烟霄之上將何因而至前乎今先生賜
之書某其往矣往年癸丑嘗得閣下詞壇之文伏而讀
之已有執筆硯以從函丈之意間一歲來試教官懷刺
屏牆已而以用韻不審見黜有司悒悒而歸故無因掃
門以至于此竊嘗慨嘆以為閣下之學總攬羅絡縱横
浩博旋天縮地陶彙帝皇故其文章則鏗金石諧律吕
如黃鍾大呂之登清廟也彌青雲亘紫霄如蒼虬赤螭
之御剛風也逐奔星先飄電如飛黃白羲之朝崑崙而
夕瑤池也而某之學則離疏空虛左挹右匱而其文則
亦毫聯縷析零落枯槁中夜以思悸不自定比其執筆
愧汗如沐雖然養叔治射師曠治音僚之於丸秋之於
奕伯英之於書少陵之於詩雖曰樂之終身奚暇外慕
然不知所以用力之地則不造其堂不嚌其胾雖窮日
彌年勤亦何補此所以一日齋二日戒三日財書蘄徹
於俎豆之間以見心於萬一則決馬頰之寸波以溉其
枯回昆吾之正照以燭其迷庶幾有望焉爾唯閣下憐
其愚諒其厪以卒其志凡平日所為文所謂詞題若所
以用力之地條列而枚示之勿有所愛勿以為不足教
則某雖不敏得財能賈得弦能鳴或者天其終相之勃
鬱激昂插羽翮而生風濤搴衣裾而登崑閬以接羣仙
之後塵則推千古之殘膏以流潤後學閣下之賜何如
也書詞實繁無以自白然即文以求其意閣下固得其
肺肝焉
上監司
愚嘗汎觀今日薦舉之弊而後喟然嘆曰薦舉之法可
罷也愚非為是矯激之論也亦非有求而不獲而私為
之說也誠以民生之厚薄治道之廢興寔係乎人才而
所謂人才云者在乎名實之間耳帝王之世固有以五
臣而治亦或以十亂而治而漢唐盛時因時輔主卓然
可見者皆不過數人而止馴至後世人才滿天下而卒
無補於毫髮者可不相與考其實乎今之分縣而治者
皆拔尤取穎被薦舉而改秩之人也然嘗察諸州縣之
間闒茸而不自彊者昏塞而無所發明者貪墨而無善
狀者殘刻而求能聲者租賦日繁力役日困冤抑莫伸
豪強得志於薦舉何賴焉夫薦舉之設亦欲得人以助
吾治焉耳而非為選人榮進地也今之被薦者他時為
郡守為監司等而上之為侍從為宰相得以舉人者亦
舉是人也遞遞相承百年一日欲求治理清明風俗醇
正其可得乎愚故曰薦舉可罷也昔魯哀公問取人之
法孔子對曰無取捷捷無取鉗鉗無取啍啍捷捷貪也
鉗鉗亂也啍啍誕也故弓調而後求勁焉馬服而後求
良焉士必慤而後求智能焉聖人之言萬世觀人之法
也夫貪者之不可取得非他時黷貨無厭足以為國蠧
者乎誕與亂者之不可取得非他時要功生事足以為
民害者乎誕與亂者之好於生事猶之可也何者上有
明君下有良相則要功生事之徒潜消默縮自不敢肆
至於貪墨之夫則口談夷齊身為盜跖凡可以蓋其汚
而行其姦者無所不至雖有明察之長往往受其欺而
不知故其人陰為國蠧民害者為患不細此聖人之垂
戒所以先貪而後誕與亂者也雖然此特言其害民蠧
國者耳忠定張公詠嘗曰大凡舉人須舉好退者勿舉
犇競者好退者廉遜知恥若舉之則名節愈厲犇競者
能曲事諂媚若舉之則矜名好利累及舉官此雖以利
害言然要其所終誠為切論蓋聖人之言但微示其端
而忠定之言蓋極論其弊以為妄舉之害不惟害人而
已而實為已累然則為舉主者亦何便於此哉大抵聖
賢觀人之法觀其形而知其器聽其言而識其心吉人
之辭寡躁人之辭多表裏形證固不可誣而形模狹者
力量小器局淺者功名陋尺寸短長聲名壽考皆莫逃
乎目睫之間孟子曰人惟有不為也然後可以有為昔
子賤將之邑或有以釣法贈焉曰夫擲鈎投綸即迎而
吸之者陽鱎也其魚小而肉薄中有巨鱗若浮若沉遷
延而不食者魴魚也其魚大而肉厚漁者將何取焉嗚
呼知決擇乎魴與陽鱎則知決擇人才矣雖然太守所
治一州耳監司所部一路耳一州一路之間為屬吏者
能幾人其邪正材否抑何難知之有邪一州一路之莫
辨則又何以佐人主坐廟堂進退百官邪雖然初無甚
難者人心本明也惟無汨於其私則人才自白惟吾心
或偏而流於刻也則輕薄生事者才矣或昏而墮於利
也則貪墨亡恥者德矣人才之淆亂其以是夫今天下
誦明公之賢者則皆曰清明而不雜勁正而能守廉白
高潔之操聳聞天下今屬部之内端良修飭有志節之
士皆翕然觀德而益以自勉而貪墨之人凡前日肆行
無忌者莫不聳然股栗日夕四顧曰得無我知乎雖未
革心而亦知所忌矣夫如是則薦舉之權必盡得如明
公而後付之則庶乎薦舉之法可以勿罷矣此天下寒
畯之士所以猶有所恃而庶幾公道之復行也某不肖
然自明公之登臺而其中勃勃然若有所感者故今也
輒歷叙其所以然而聽命於執事惟明公亮焉
代上執政
方今天下亦多故矣而相公乃於此時預政幾本兵柄
其亦難以有為於此世也疆索雖靖而姦寇未清也被
邊雖奠而流離未復也旱蝗相仍而糴價未平也錢物
俱困而楮幣未重也上下相蒙而吏治未肅也賞罰不
行而軍政未舉也汎數當世之事蓋有不勝其條枚者
而是數者之弊則又深厚盤糾積非旦莫人情玩弛未
易振刷至於命令所出之地則又指意莫一論議牽制
然則憂世之士有志功業者無乃亦難於斯時乎曰不
然亦顧其得人焉耳古今天下未嘗有不可為之時也
人之所至時亦至焉時不能自為也人為之耳然上自
執政大臣下而至於一命之士凡峩弁於王朝而星布
於州縣者皆才也才滿天下而治不舉亦必有其故矣
在上者有可為之勢而無欲為之志在下者有欲為之
心而無可為之權故在上者意滿志荒頹墮愒玩既得
患失奉身思退而已而其在下者徒能長吁太息抵掌
極談而亦卒無補於毫髮此天下之治所以靡靡至此
而莫知所止也恭惟相公以名世之姿應難逢之會功
隆德盛視古大臣亡愧詞而天下之弊固有如前所陳
者信哉治功之難立而今日之難以有為也嗟乎古今
天下事變無窮智力有限得天下之才以為國家無窮
之用則古大臣之用心而已矣某至愚極陋其敢以才
自許哉而效官九江亦既三載今少卿譙公實為之守
乃以為可使也故三年之間無日不兼他領以屬邑之
微掾而攝判官事者且期年總所帑庾之出内以至和
糴之事時侍郎吳公領餉事也亦俾得而兼之已而樞
密邱公建府江淮亦檄以招刺左右犇走勞悴萬狀關
陞三表不俟有請徼幸及格矣乃變起親庭待盡草土
屬畢素冠歸命大造雖然萬彙之多未有不求於天地
者至於洪纖高下長短巨細因形賦象品彙不齊此則
惟化工命之而萬物不能自必也有若得財能賈得弦
能鳴假之尺寸之階使得以為升降禁門之地賜之芻
秣之餘俾得以效驅馳玉閑之用則期以持報師門不
敢不勉而已
代上監司
聞之有盛德之人然後能為盛德之事古道不行於世
也久矣有能身居百世之後而德居百世之先則三代
之道何患其不行於春秋之世哉雖然一世道德之門
固天下之士有志於古者之所趨而求入者然不潔身
不澡德無一可以自附於詩書則又何以登晉俎豆間
耶某為筦庫小吏於大府且以先世之故獲幸於門牆
立於階墀之下而望大君子之威儀且朞年於此矣明
公負超卓之竒材蓄雄剛之俊德山色玉立挺然不羣
如峻峯名阜磊磊磈磈相望於天壤間此天子之所深
知而學士大夫之所畏而仰者也至於公舉之道通家
之好末俗陵遲掃地盡矣而明公秉至公之監隆歲寒
之誼長風孤搴中流屹立使斯世之人公舉奪於私情
交道變於凉燠者無地以寄其媿豈非有盛德之人故
可以望盛德之事乎而某也未知所以受道之質如何
也獨念退然晚出顓愚而昏陋不知學問徒以先人之
遺澤齒一命於纓緌纍纍隨行鹿鹿逐隊無寸長尺節
可以表見則將何以動人之眎聽也哉蚤夜以思惕然
自懼惟其或能温共篤信無邪妄欺詐之心廉白自飭
無汚穢貪濁之行黽勉犇走罔敢逸豫無怠事慢功之
習始終一操期於不變庶幾持此以入師門而亦未知
日新不懈惟懷遠圖之功也而明公猥以三世之好蓋
帷之恩不忍棄捐藐然嵇紹之孤有所嘉賴降之大惠
施于存亡可不謂至乎前日十連之章循省顛末激發
懦衷七十慈親與門内宗祝一詞未始一日輒忘也顧
某無綢繆之親無炎熱之勢無賂遺左右之力譬之尺
寸孤根寄于不食之田灌溉芸耨之功皆所不及而所
恃以為生者唯及時之膏澤與無私之春風使之發萌
而成穡皆天地之大德耳此明公所以施於不肖之孤
者其隆特如此九原有靈將不悼其不幸於土中矣然
則古人所記扶輪結草之事者安得謂之誣邪然側聞
銓法二章可以免試三章可以循陞是所謂不計其力
而徒計其功不反諸已而過望於人其為亡厭孰甚焉
雖然萬物之望於天者無窮而天之施於物者亦無窮
天不以物之無厭而倦於應也且天之於物也命之翅
者必與其翮使得以全其飛命之足者必與之蹄使得
以全其走夫苟與之而不全則猶足以病其生而未足
以遂其性此元化大造之意所以廣大無倪而兩間盈
滿無一不全之物也某欲展尺寸之翼效犇走之力翅
矣而未翮足矣而未蹄天地其終賜之使得陶陶遂遂
於雲翔川泳之外則激昂意氣憑陵功名凡可以振發
枯槁疏抉潢洿以求無負於期待者豈敢在門牆多士
之後耶昧冒自言無復廉隅唯明公寬而貸之
洺水集卷十三
