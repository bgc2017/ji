在軒集别集類三(宋)
提要
(臣)等謹案在軒集一卷宋黃公紹撰公紹字
直翁昭武人宋咸淳元年進士集中樵川新
驛記稱至元二十三年是歲上距宋亡已十
年記中自稱曰民盖入元未仕故仍標為宋
人焉公紹嘗取胡安國心要在腔子裏語名
所居曰在軒因以名集然所載僅文三十九
篇詩餘二十八首其文三十九篇之中為儒
言者六篇而為佛氏疏榜之語者乃三十三篇
殆原本散逸後人掇拾遺稿以僧徒重其筆
墨藏弆為榮故所收特多歟考厲鶚宋詩紀
事摭採最博而求公紹一詩不可得僅以西
湖棹歌十首介于詩詞之間者當之知鶚所
見亦此本别無全集矣公紹嘗作古今韻會
有名于世然原本久已散佚今傳者乃熊忠
舉要已非復公紹之原本真出公紹手者惟
此一卷耳宋人遺集不傳者多公紹在當時
為耆宿雖殘編猶可寶也書在軒銘後一篇
記詞曰以下乃其友莫昇之文意當時手迹
必併載於末故其文義相屬亦仍併錄之存
其舊焉乾隆四十六年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
