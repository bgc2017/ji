文恭集卷八
宋胡宿撰
奏議
論征蠻
臣竊見前代征討蠻寇所以為難者以其保聚巢穴掠
害邊境興師深入則有山林之阻久屯則有瘴霧之毒
兵不得戰人多疫死此其所以為難也今者邕土蠻賊
盡率反黨遠棄窟穴頓于廣州堅城之下平地之上已
六十餘日矣退則歸路至遠進則大軍已集以臣料之
賊氣必沮或聞廣州雖有山林不至深險賊久留不去
者此天亡之機也今凉風方至瘴氣已息賊處平壤官
據堅城士卒相依弓弩得用天時肅殺宜行誅討江西
等路雖苦水旱計其小熟及兹西成猶足以調撥贍軍
助國討賊臣以此觀天時地利人事之形王師誅逆宜
及秋冬不可逗留更無機會楊畋謙默不伐深沈有算
兼其忠孝出于天性誠堪屬以南伐總兹師律陛下宜
申勅諸將稟其節制則軍衆有所統一號令得以施行
今因賊亡之機與天時之利參定滅賊之策勿貪一時
之功戒之以在和訓之以持重多方設巧燒其船艦使
賊不得下海賊若下海攻陷瓊管以為窟穴即介在海
外王師無由致討矣乘間竊發入寇腹心則嶺南諸州
被害無有已時更復遷延至春夏或誘合鹽賊或煽動
羣蠻則江西諸路疲轉漕之役失耕稼之業大軍有疫
死之懼懷思歸之心久則變生一切雖在發生之候必
用誅伐之威夫逆天時虧地利失人和三者舉事之忌
也臣愚狂妄輒謂方今之計宜先料賊之多少計兵之
衆寡若賊有萬人王師須有三倍之勢料擇精卒習用
長枝品配其衆番休與戰彼寡我衆彼勞我逸利則督
士苦戰不利則斂兵且止如此者三時待其衰困各懷
去就乃可申購募之典赦脅從之罪則人思效順衆必
離散然後合勢大舉以圖殄滅若失機會恐逆黨愈盛
而後患滋大昔者食藿之人猶憂疆場負薪之語或益
廊廟狂夫之言聖人擇焉謹具奏聞伏候敕旨
乞留三御史劄子
臣竊以御史者天子耳目之官所以上廣聰明下防威
福若有畏懦無狀緘默不言即是尸祿素餐負陛下之
任使罪之可也若其不畏強禦糺發姦違可謂能言是
其本職旌之可也近聞臺官彈奏事連宰相陛下不置
詔獄按問止令開封府訊狀憑劉宗盟一面單辭黜三
人御史于朝政有損于人情未服昨日聞御史差敕留
中未下外議皆謂必是聖心覺悟不黜臺官人情莫不
喜悦剛猛御史自古難得今若逐去須别舉人所舉之
人未必能勝此也近日謫見未息姦宄須防古人有言
猛虎在深山藜藿為之不採猶言直臣在朝姦臣遠避
也臣欲乞降旨留三御史在朝以警姦邪臣昨晚蒙宣
召已曾面論此事欲乞聖慈更賜詳度
乞慎選省府推判官提點刑獄
臣聞漢制刺史奉詔條察州秩六百石至卑也委之察
一部者意在秩卑無所顧惜敢刺舉耳某年初置刺史
部十三州文武名臣欲盡委察今之轉運使大抵漢刺
史之職也陟黜臧否興利除害莫不係之國初用官亦
輕選才則重其間外計多著能名古人有言引一代之
人理一代之務不借才于異代若謂方今乏人是誣一
代之人也顧朝廷所選用何如耳若欲天下轉運使盡
得其人莫若慎選省府推判官提點刑獄此三道者取
才之要比來夤緣用人忽略此職一概置親厚之吏或
假借横勢之家故外計之任有以資敘而入往年葉清
臣在三司判官不才者奏罷數人當時物論是之今稍
稍復用矣天聖景祐之間屢降大敇舉提點刑獄頗亦
得人近年多沿差遣敇上帶入選舉之法格而不行又
罕見顯拔循吏為之省府陛下惠綏元元勵精政治近
制川廣知州通判知縣並須選差所以重遐方而矜遠
俗也況轉運使提點刑獄表率部吏宣明風化可不慎
擇哉宜得通民事綽有才望者居之若按舉稱職風績
較然或增秩再留或移莅劇郡俾久其任以伸厥能諸
積久累官秩高而才下素望不著者不可使居其任恐
隳職事且非陛下求治之意
論除授宿衞帥臣
臣竊以殿前馬步軍等帥臣統陛下爪牙之兵為陛下
心腹之佐宿衞宫省拱扈宸極凡所進任固先出于聖
意然後參訪大臣公議既同方可除授近來内外臣僚
多舉武臣管軍此非臣下輕可論薦漢宣帝時丞相黃
霸薦侍中樂陵侯史高為太尉帝使尚書召霸曰樂陵
侯高帷幄近臣朕之所自親君何越職而舉之尚書令
丞相霸免冠謝罪數日乃決霸為丞相薦高為太尉以
職事言之未為過舉猶見詰責如此豈非以太尉掌武
之官耶陸賈有言將相相和則權不分權不分則士豫
附士豫附則國家安以此而言宿衞帥臣當選謹厚樸
忠之人以總禁旅不宜輕用論薦以收私恩或任非其
才則開隙生事國之利器所宜慎重
論河北邊備事宜
臣聞地有常險而國無常地此古今得失之勢異也古
者北有盧龍之塞白檀之險隔限南北中國得之控扼
北敵今此二險敵反有之河北地形無險可守自河南
北達于澶淵平壤二千里景德中一旦北騎至河上當
是時去祖宗纔四十年兵強將勇習知戰鬭至煩章聖
親駕敵始懼而乞和河北名將帥楊廷昭馬知節李允
則何成矩孫全有盛名扈駕則李繼隆石保吉内臣則
秦瀚皆數經戰陣自河決商胡失横隴故道中國亡大
河之險虜乘虚擣滄景則山東危願用張宗益郭申錫
言割濱河德博以隷滄别為一路屯兵以扼敵衝備不
虞國之福也伏望聖慈特詔大臣講究速行
論邊界守約束
臣聞憂患之來多藏于細微而生于人之所忽自邊臣
趙滋舉行界河打魚刈葦一切禁斷由此漢兵多與北
鬭累年不絶和好之體一旦至此怨隙之開亦不在大
去年八月庚寅大雨水今春彗孛謫見上天不言以文
象示下陛下宜思内外憂患彌縫其缺蓋有備則患不
能深無釁則亂不能起界河武思趙用輩雖時立小忠
皆不達大計宜密行戒約臣觀景德詔安撫司皆防微
慎重自景德以後詔書數更北人打魚安于積習邊吏
弛職不復譏呵及至舉行舊條而淵魚見察衆狙皆怒
履霜巳深堅冰且至願大臣早為之備國家承平百年
與敵通好者六十歲内外無患前所未有近年邊遽來
上不過侵誣尺寸疆候此夷敵之常態縣寨之本職移
文足以辦之何遽至興甲兵哉今搢紳中有恥燕薊外
屬者若天時未與人事未至而欲妄意難成之福不如
講和息民擇良將以守邊選能臣而修聘外固歡和之
形内修守禦之備羈縻不絶守真宗仁宗法度以惠養
元元則天下幸甚
論西夏事宜
臣聞漢武收河南地築朔方開置河西五郡中國得之
以隔絶羌胡不得相通前世謂之斷匈奴右臂今盡為
夏國所有夏國主諒祚恃犬羊之衆濟凶父之惡去年
不顧誓詔燒刦秦鳳涇原兩路熟戶肆行殺掠滿意而
去邊臣畏懦按兵不出朝廷降詔詰問拒使者不之納
及賀正人至以壕外地屬戸為說此地慶歴中西蕃溪
洞所獻檢據甚直詔答巳詳近日延州安撫司復奏夏
國乞遣使齎狀乘驛詣闕其意無他止是申尋前語圖
起爭端臣恐疆埸之憂未息也如聞西人常有意闚秦
中同家堡一帶蕃部正扼西賊來路涇原若失此險無
所隔閡賊馬一二日可至古渭古渭可至則秦中搖矣
雖聞今年歲在東井為關中之福星家說鎮歲所在不
可加兵然五緯盈縮進退不常難可恃也彼若不畏天
道輒來犯順盈縮繫于天道成敗先于人謀若止是論
議理壕外地界朝廷必無開許彼見不許有必爭之舉
大集羣醜以撓諸務如聞西賊尚有窺伺邊隙結納熟
戶之意欲望聖慈明戒邊帥豫備不虞綏靖鎮撫明遣
問探講練軍政以佚待勞彼知我有備決不敢遽起事
端
論邊事
臣竊以景德二年遼人乞和章聖深維遠慮務息邊氓
俯屈至尊下柔獷俗繼以仁宗聖德順成先志彌縫間
隙得羈縻勿絶之義自爾邊境長無風塵之警父老不
識金革之事大德至恩在民深矣國家承平百年其間
通好居六十年前世所未有近日戎人移建舖居侵越
代州疆界吏止之奮兵與漢兵鬭又雄州奏契丹人騎
兩過拒馬橋南伐去柳栽千餘放箭射歸信縣尉又界
河舊制北人不得取魚雖素有禁防或聞私亦曾採捕
舊不聞有鬭爭之事近年禁禦太密鬭爭不絶亦曾射
傷巡檢殺死邏兵邊臣恬然曾不為怪朝廷奏報視為
閒事未審鬭爭不止其末如何皆積不相能馴致此釁
履霜之漸堅冰且至誠懼章聖和戎之策從此而壞國
家居常備陜西次及河東未嘗深留意于河朔陜西河
東兩路兵官經朝廷選所得差多極邊城寨都監寨主
之類則又許帥保薦頗得土人曉識山川險易習知蕃
戎情態又有内屬蕃部為之障蔽土兵蕃落保捷之屬
皆便弓善戰以一路兵力得良帥制之寇至可以戰可
以守河東險固去年西賊燒刦涇原秦鳳熟戶蕃部迄
今環慶賊馬鈔掠未巳然今年歲在東井東井秦分為
關中之福星家之說鎮歲所在不可加兵宜勅沿邊諸
將嚴兵為待賊若大舉犯順我得天道不宜縱敵兵法
所謂敵加于已不得巳而應之者謂之應兵兵應者勝
彼自守窟穴無所侵軼不宜提兵深入自違天道前所
謂朝廷未嘗深留意于河朔者豈非恃盟好重改作防
虜人之疑乎方今之計莫若外固懽和之形内修守禦
之備且河朔地形無險可守自雄莫以南平壤千里往
時黃河流入邊境無慮五七里自河決商胡不由横隴
故道河北水流散漫失中國大河之險不能限隔戎馬
盛冬冰合鐵騎可過北人若以精騎擣滄景之虚長驅
南下則京東搖矣河北雖有塘水城壁利兵堅甲無所
恃之臣非能知前後通邊事者言之多矣朝廷以北人
無釁未暇經略今來邊釁巳有萌芽防于幾先姦謀自
破今陛下聖德日躋神機天挺燭知萬事之統坐照四
夷之情廟堂之上俊乂大臣皆有文武全略通知三路
利害者豈臣愚瞽摽聞所能究知然而負薪之語有益
廊廟況預聞政事稔知邊患敢默而去乎欲乞令中書
樞密院檢取前後臣僚上言章奏相度可否施行
辭免尚書禮部侍郎劄子
臣近蒙聖恩不次遷秩傳聞之始隕越于下尋具劄子
懇叩乞行追寢而高邈之聽未照卑凡樸訥之辭不蒙
開允今早亦嘗面奏親奉德音仍遣中人奉宣宸旨促
令祗受押赴告謝以聖慈堅重天語丁寧不敢有違尋
已授訖然而公議可畏私懷未安須至縷陳重煩聽覽
伏惟仁宗皇帝以仁聖至德臨莅天下四十載東宫虚
位大本未立知陛下有聖賢之量建為皇子付託大器
天人之望宅心有所四海之命始有攸屬一旦入纘聖
統中外晏如厥初大憂感慕聖體雖小有虧和而神靈
護持終獲勿藥之喜是祖宗基德之厚仁宗知聖之深
在于羣臣何力之有豈可貪天之功横受寵命自省甚
熟衆議謂何況臣衰殘無所云補未能引退已負兢慚
儻竊崇恩更尸厚祿必招譏議恐致咎殃伏望睿慈深
亮愚悃追停渥命庶安危抱取進止
狀
舉臺官狀
准敕限十日内于外任太常博士以上曾歴一任通判
成資以上或歴通判一年以上堪充三院御史保舉兩
人聞奏如三丞内有合該磨勘者亦許保舉仍須自來
别無贓濫忠厚淳直通世務明治體之人如朝廷選擢
任用之後所舉人犯入己贓竝當同罪其餘贓私及不
如舉狀亦當連坐者一員某處任官(用黃貼子任所)一員某處
任官(同前)右謹具如前臣伏見上件官等竝是直諒多聞
堅正有守資于風識濟以文采堪充三院御史臣今保
舉如朝廷遷擢任用之後犯入己贓并其餘贓私及不
如舉狀竝依所授敕命指揮甘當同罪連坐謹具狀奏
聞伏候敕旨
乞楊開充大理少卿狀
臣等伏見國子博士楊開材資敏通檢履端約深達時
務尤長法律先曾刪修銓司敕條至今行用稱為允當
昨日知絳州服除赴闕審官三班院見各奏辟刪修本
司條貫觀其議法詳平正而有守臣等今保舉堪充權
大理少卿公事如經朝廷擢用後犯正入已贓及不如
舉狀竝甘同罪取進止
兼侍讀學士舉官自代狀
臣伏蒙聖慈除臣兼侍讀準敕合舉官自代者竊見尚
書戶部郎中直史館張瓌博通古今練達典故有國僑
博物胥臣多聞可以進讀羣書入奉大對臺閣久次朝
廷具知若以代臣允協公議
論增經術取士額狀
臣等竊以六經傳先王之道教化根本舊制試進士止
以詩賦策論簡拔才俊其實少有專門名學之人諸科
雖能誦記章句復又不通大義施于有政則又面牆所
以前後論取士者常以此科為言景祐制書節文始令
禮部貢院舉人通三經以上進士諸科過落外許自陳
嘗于某處講授某經貢院别試經義十道直取聖賢意
義解釋對答或以詩書引證不須全具注疏以六通為
合格講誦精通具名聞奏乞差學官或御試覆試得中
具對義粗通取旨此則聖朝扶進經術漸復兩漢射策
之舉也慶歴六年應詔者四十人合格者八人進士諸
科各四人皇祐元年應詔者八十二人合格者七人進
士五人諸科二人今年投牒進士七十七人諸科五十
人凡一百二十七人比之嚮來數目倍多豈非詔書開
勸使然而利祿誘導之至也條制每科不得過五人比
再經覆試又須通落奬進之路似未開廣恐學者稍怠
懈美業中止臣等欲望聖慈稍增人數以勸來者四方
聞朝廷參用此科取士莫不靡然向風潛心經術則彬
彬之舉兼成于前代矣臣等見精加攷試須至具狀奏
聞伏候敕旨
代中書密院傳法院罷堂奏狀
臣等伏蒙聖慈以傳法院譯乾元節新經罷堂就本院
特賜臣等御筵者千載挺生屬感符而毓聖五天駕說
慶繙貝以成書仰契真乘永延壽歷方繕寶函之目將
升綈几之觀梵教旁流增衍觀花之義宴慈申錫更均
在藻之仁臣等叨預鼎司竝游譯館祝後天之洪祉參
問佛之勝因彌愧空疎薦霑腆飫
奉使北朝先狀
備完使傳取道治封趨賓館以無階辱珍函而猥及瞻
言勤意但切感懷
夙馳星馭已講于慶儀復次樂都遽承于染翰即披光
範深愜鄙懷
叨備使華已通邦好載馳軺傳俯屆藩垣遽辱緘縢但
深銘鏤
將命宸庭修聘鄰壤征軺夙駕將次于會都賓館為容
即瞻于台座豫為歡忭曷罄言陳
參聯華隰修講鄰歡飾軺傳以載脂將臨于會府望門
牆而延脰即覘于台儀豫此欣愉實為榮幸
信書將命恭修邦聘之儀行傳戒塗適次都城之壤辱
榮函而俯及荷謙德以彌沖即詣賓階豫歡私悃
議
代中書詔定大樂名議(案宋史定大安樂名在皇祜三年禮臣王堯臣等上)
(其議)
准今年二月二十三日敕准今月二十一日詔敕中書
門下朕聞至樂之大綂和天人奮雷先聞萬物蠢若聖
人觀象于豫以崇薦配百代之興咸有制作眇觀載籍
旁採緯牒詠功象德率著榮號若顓嚳題根英之文陶
虞紀明紹之美三王殊憲稱謂炳焉降及後世鮮克遵
尚惟東漢命以大予開元自云唐樂雖距古未遠而雅
于言道希風咸夏朕所慕焉故前詔執事訪圖博採將
以立度出均攷音正律謹權審量備器協舞以定本朝
之述作用彰祖考之謨烈夫名生于義義出乎實名正
言順然後事成而禮樂興焉庶幾光輝永畀來裔其令
兩制及禮官參稽典制議定國朝大樂名中書門下審
加詳閱稱朕意焉故兹詔示想宜知悉臣等謹議曰臣
等賤懵不足以明國朝大樂竊尋前志探觀往古受命
而帝聖功告成守文之君治道大備濟斯民于富厚流
至化于洽平鮮不攷合中聲序正雅樂效法功德章明
祖宗宣之于鐘石管絃著之于干戚羽籥乃復揣稱治
象形容德美度曲以颺其義立名以統其實崇薦郊廟
允諧神人感召至和以降嘉生咸池而還作者代有韶
夏大濩從來尚矣允屬熙盛詎宜曠闕伏惟太祖皇帝
諶武而聖大度且仁燮伐拯于横流揖讓馭于歸運平
殄僣閏埽除荒屯天地號為重開區夏繄其再造一戎
底定萬世以基太宗皇帝以聖域優入之姿膺神器傳
歸之重協承駿烈紹敏武功越人奉圖以歸忠參墟銜
璧而服罪正朔所隔亦既來同文告是加無恩不服廣
英材之教育盛王官之辯論審克邦憲祖尚人文俗阜
刑清官修政舉太平之盛于斯經啟真宗皇帝體全上
睿道合至真昭前之光明而濟之以文采化下以清淨
而納之于忠厚謹任吏之法嚴取士之規為官擇人程
才濟物規安億姓撫和諸戎荒服遂要于衣裳老人不
識于金革符命紹至封禪勒成咸秩上下之神垂矜大
小之獄倉廩充實囹圄空虚炳焉聲明絶于稱謂伏惟
皇帝陛下欽明燭治仁厚好生躬至德而若虚求昌言
而如渴懷柔異俗休息邊氓繼好蹛林納附河外簫勺
羣慝弓矢載櫜屏弋獵之娛稀囿游之幸升世室之配
侑同戚藩之榮樂刑書用其中典民賦從于薄斂積四
聖之致治逮百年之勝殘山川鬼神亦莫不寧蝝魚麛
卵皆有常禁海内蒙德薰蒸太和丁斯時也樂典未章
榮號不立此有司之失弗能究宣陛下開至明發深詔
敷求識微之士逮及承學之列求端中黍造始黃鍾攷
律和聲稽器定制五音六舞各得其準習隸樂府以章
三聖之功德莫盛焉臣等申被詔書參定明義謹按太
常天地宗廟四時祠祀樂章凡若干首以安名曲尋其
義也豈非本道德政教嘉靖之美亦沿神靈祖考安樂
之故名既素定義足欽承詩美率由舊章記稱孝莫善
于繼志書言惠莫大于安人臣等議上國朝之樂宜名
曰大安乞宣付中書門下審加詳閱謹議
代中書密院覆議大樂名狀
功成而樂作治定而禮興百王之隆道雖同貫六代之
盛樂皆殊名示沿革之匪常明制作之逌出移風俗而
美教化薦上帝而配祖考以成功而告神明非甚盛德
孰能預于此往者唐失根統倒持罇柄蕩無維御遂至
陵遲日尋戈兵時悼塗炭九土分裂于下三光錯繆于
上鬼神失其常祀天地發于殺機甲子一周閏位五姓
天而既棄唐德且厭華亂故駿命集于我宋伏惟太祖
皇帝英武挺出歷數攸歸屬天道之與能膺神宗之内
禪懲艾僣暴顧嗟溺喪奮耀霆斷龔行電討芟除不義
勤恤有生經啟人倫靖一天宇兵賦悉還于公上權綱
不假于近習除吏歸于尺一立法約于三章尊本京師
維制方夏陶甄獨運禮樂自出全安諸國之後崇立百
神之祀象緯宣精人神享德規模宏遠基圖篤厚開濟
萬世卓無與倫太宗皇帝天人宅衷謳歌在聖嗣膺神
寶纘立武功薄伐晉人遂夷并壘提封畢入象譯具通
敦先儒雅之風周咨政道之要時文載郁俊民用章置
讞刑之官建藏書之策講求世務矜恤民隠賦斂蠲其
重法更徭著于輕科黎庶安生刑罰幾措真宗皇帝纘
戎二后神睿昭通率由民彝躬行儉約勤勞機政之總
慎重刑賞之施選舉廉能賓興俊茂右文崇術劭農恤
刑德讓興行吏治循厚深恤民之愛講和戎之利戈革
弗用疆陲底寧瑞命宣臻頌聲翕作始奉符而行事乃
昭姓而刻號諸神受記羣望咸秩炳焉之美同風三代
皇帝陛下體兹上聖迪惟前憲臨下崇于含垢在宥本
乎好生博愛無私甚德而度紹修戎好銷戢武蠭事郊
廟以肅祗撫宗藩而敦睦肅若舊典祠于明堂升侑尊
先泛澤勞下積累聖之忠厚滲生民之骨髓物㒺微而
不遂澤靡遐而弗臻上下相安表裏悦穆思欲播祖宗
之洪烈揚雅頌之正聲光施尊名章示後嗣同符韶武
常為稱首故深詔執事博延識微乃者造計秒忽攷聲
立均通鍾律之和正干羽之綴申命近列制名大樂俾
援典禮參加詳實臣等欽惟藝祖之戡暴亂也安天下
之未安其功大二宗之致太平也安天下之既安其德
盛陛下之承聖業也安祖宗之已安其仁厚又享祀時
至神靈嘉樂故郊廟樂章大率以安名曲臣等以謂國
朝大樂請如兩制及禮官所議名之曰大安
文恭集卷八
