文恭集卷十
宋胡宿撰
表
代中書樞密院陳乞御製明堂樂章表
近奉聖旨令臣等分撰明堂樂章者崇饗之初方修于
闊典登歌之首宜冠于彌文敢冒大猷不勝至願竊以
明堂謂之世室政教所班大饗寓于郊宮理則未正聖
惟善述道乃從隆伏惟皇帝陛下純輯羣元欽修百祀
馨香嘉栗以虔郊廟之思祇戒靜專以篤神明之接比
承天表之德大擁時邁之休然猶增秩無文益追來孝
企總章之嚴配卽太寢以薦誠稽參厥宜著定其當合
祛天地參侑祖宗迥臻變禮之方濬出淵衷之慮有司
得奉于隆旨若時絶企于清光而又度曲制名納言發
德親承沖旨爰命具臣俾牽軋于菲辭將登參于雅奏
内循疎拙曷足形容恭聆明詔之音一時增惕深惟盛
德之事千載罕逢至于賓延泰尊裒對元聖必資睿律
用播樂章乃可以交三靈之歡導百順之祉甘泉故事
開元舊儀咸著歌辭具存篆冊粤若章聖受元符之錫
祇答榮號時則徇弼臣之請親作法曲一十六章近則
陛下當景祐之隆聿修祀典居常因聽政之暇亦製雅
歌六十八章隸習奉常流傳樂府以承上下之祀用膺
穹厚之祥乃今五室旣嚴九筵是度人祇翹祀神瞽佇
音睿作有先工歌難曠其明堂大饗天地三位及祖宗
三位酌獻樂章欲乞聖慈特從御製用稽前憲俯照下
情暫授寳跗載摛睿藻薦功祖考揚德天人俾肅雍來
享錫之以難老與猗那長發攄之于無窮
代中書樞密院乞乾元節用樂第一表
今月二十七日入内都知王守忠等傳宣中書樞密院
爲魏國大長公主薨將來乾元節更不作樂者外館在
喪感深于聖性誕辰廢樂昭發于德音博稽降服之成
參酌祝筵之慶輙沿衆欲須冒主聰伏惟皇帝陛下錫
類纘戎寶慈立愛率堯仁而睦族諧舜孝以導民敦叙
成風濟惠和于天屬慎徽流化格忠厚于人倫徇齊蓋
本于生知淳至匪由于外奬近者魏國大長公主虧和
感疾收視凝精診淵慮以焦勞形至誠而懇到候問旁
午禳禬駿奔特紆法駕之尊躬展家人之禮泫然流涕
親爲舐瞳極周文之小心無漢后之難色掩前王而特
出較至聖而孰能秦臺終迫于上賓沁水俄從于東逝
訃聞屢悼往臨盡哀五日廢朝頻卻大官之膳千秋邇
節豫停韶樂之音馳遣近璫諭宣沖旨尋禮官之獻議
原主黨之致哀巳除功慘之喪得承吉祭之事旣立文
之有素于用樂以無嫌况復華渚誕期綿區至慶相趨
萬玉之會大設九賓之朝重譯所通遠方皆至輯瑞之
藩侯陪覲執珍之夷使在廷稱薦萬年之觴宣覃一日
之澤薰飇待奏綷羽侍儀如停金石之音懼觖天人之
望形容盛德本資羽舞之蹈揚感召至和實賴鹿鳴之
宴樂伏望皇帝陛下勉遵彝典稍抑至懷收旣往之䀌
傷順無疆之祝頌濡然遷慮許一奏于咸英鏗爾發音
用參和于夷夏不勝至願實望曰俞
第二表
功服遘慘誕節卻音嘗貢奏函冀回沖旨比奉批章之
答未蒙從欲之俞聆命載兢仰高增跼伏惟皇帝陛下
孝思天挺睿德日躋履陶唐光被之資躬天乙懋昭之
美體慈為寶撫邦族以咸和立愛自親穆朝風而歸厚
近以齊國大長公主(案前表在未追封日此表在已追封後故魏國齊國異稱)晦明
生疾奄忽冥升棄集鳳之故臺邈乘鸞于層宇陛下悼
深尊屬念積諸姑緬懷賢懿之風增重穆清之感亟傳
聖誨申敕具臣俯當甲觀之誕期趣罷宸軒之奏樂雖
天懷之嘉慕有越常均而邦典之孔明未違往制非止
正期之絶服已經外次之致哀比及宴辰累踰句浹以
禮文而取正于樂事而得施自貴主之愆和比上賓之
復魄乘輿再駕冠蓋相望積齋旰之焦勞虔靈祇之請
禱理迷與善氣迫歸真淵衷足貫于神明至孝增光于
列辟况復誕彌之節實居朝慶之先臣工就望以揚休
夷夏駿奔而歸福安可以闕英莖之薦壽停金石之備
儀伏望皇帝陛下勉循至公少寬寧戚采容臺之上議
許樂府之奏音慰天人欣戴之誠副臣庶祝延之意惟
垂開可以釋翹危
湖州乞爲太傅謝安置守冢禁樵採表
春秋之記太上立德其次立功謂之不朽聖人之制能
禦大災能捍大患則必見祭至于封表閭墓禁止樵蘇
尋所來而綦繁蓋難得而疏舉雖聖賢相去事業有間
迹其大指所以襃德旌功而已竊見晉太傅諡文靖公
謝安挺生江表忠存王室甫從衡門未解韋帶已積台
弼之器便繫蒼黔之心及起東山相簡文帝摧桓温九
五之逼破苻堅百萬之衆名蓋當世功濟諸華號文武
之偉人爲風流之稱首張文規所撰吳興錄稱安墓在
長城縣南六十五里初葬建康之梅山爲陳始興王叔
陵發其冢裔孫夷吾爲長城令徙于縣南三鴉岡按長
城即今長興縣臣昨受詔除出忝州任到官之日遂移
本縣訪墳柏所在據大理寺丞知縣事裴大亮狀于縣
南萬安鄉三鴉岡訪得安冢履地十畝有畸古老相傳
謂之謝墓田路去縣與吳興錄所載略同墓傍社戸十
六歲時祭拜舊有叢祠不堪其陋臣量破公省錢委大
亮移置佳處重建祠堂凡屋十二遣工往塑其像冠服
儀衞悉用當時之制然祠墓差僻人迹罕至若無給復
之守恐罹樵牧之患昔信陵濁世之公子漢初蒙守冢
之給介推霸者之陪隸晉復啓環山之封况如安者高
德卓然雖人隔本朝功訖前世穆然清風猶在庶物臣
每見郊邱所肆赦前代忠烈立廟所在莫不申飭長吏
嚴加虔奉欲乞聖慈特降敕旨于安冢旁申禁樵採給
復五家以備灑掃守護之役敕州縣官吏歲時祠祭以
明聖朝紀元功襃有德之意臣預頒詔書無補風化干
冒冕旒臣無任祈天俟命激切屏營之至
代中書謝詔書止絶内降表
宸襟燭理明詔宣音杜邪枉之險蹊歸公平之正路欽
承睿旨抃切愚衷(中謝)竊以王道之興必由正直國柄之
本實繫賞刑賞信則内外服焉治功日起罰中則羣下
肅若姦慝不生屬在睿明張兹紀律伏惟皇帝陛下敷
施治具總攬政綱有聖主廣被之資恢王者無私之度
信賞必罰濟庶績之熙凝昭德塞違廣百官之臨照動
修前憲率繇至公克守盈成遂底嘉靖然而承平浸久
涵養益深偷薄之俗匪敦進躁之心易動紊公朝而幸
進趨私路以祈榮或蹈匪彝自罹常法規于貸免陰務
營求實繁内出之文深凟至聰之聽廓然聖斷嫉此澆
風以謂制治之元大于一統蠧政之弊戒在多門因成
饗于合宮訖宣恩于層觀申坦明之定制塞流弊之濫
源或許自新庶幾且格實契澄清之理足消貪昧之風
臣等忝備近司親承隆旨雖無才見每誓樸忠敢不仰
稟訓言恪謹條約交相勗勵期在遵行
代中書樞密院謝瑞竹圖表
今月二十二日使至中書蒙恩賜臣瑞竹圖一軸者翠
本交枝駢生于禁囿緗圖設色首降于叢霄啓鈿軸以
相鮮閱青玕之對聳圭衡兼映巾衍增榮祇賀恩頒彌
驚寵睠(中謝)伏惟皇帝陛下惠孚動植化洽平成朱草不
絶于史書行葦見歌于詩雅生物咸遂本資始于至仁
沖氣爲和乃薦榮于祥植瞻言平圃蔚産修篁擢豐壤
以同根出珍叢而異幹扶疎竝秀知造物之有功託寓
致靈表太平之無象慶昭緜瓞瑞等駢柯有穆宸襟興
憐妙物降丹輿而留覽集華組以臨觀命繪事以傳模
敷德音而錫與臣等預瞻秀拔仍拜章施懽逢旦暮之
亨交勗歲寒之守永惟袐奉益切昭銘
代中書謝改官表(宗祀明堂泛恩改官)
臣等言近進劄子以蒙恩改官乞寢成命伏奉今月十
三日手書所讓宜不允者恩推異等事出常均比控丹
愚冀收華渙終袐允俞之旨復形敦諭之音閱琳札之
丁寧被絲言之郁穆敷誠莫克祇寵逾驚(中謝)竊念臣等
器非宏通才惟凡近起白士縫衣之賤遭丕后席圖之
隆寖竊時榮遂階弼用處輔佐綱維之任當表率士臣
之先雖夙夜戴君勉竭自公之志而安危在相曷膺注
意之求固以聳曠素之深譏憂負乘之至咎幸遇亶聰
至治若古攷文復五室之肇禋廣六天而合祭纂戎率
義侑祖及宗齋戒有初巳卻大官之妙饌登降攸恪復
虚小次之燕居故得精志通幽正陽升景重陰屛沴恊
氣宣和三神鑒德以孚休四海述職而來助泛加恩澤
洽被庶工首從當軸之甄渙發揚廷之告參榮宰路進
秩升宮雖君命之當虔顧人言之可畏矧在具瞻之地
敢貪横施之名懼校議之或興非家至而能曉嘗首陳
于㡳裏亦面叩于規中祈寢前恩庶存小亮而螻蟻之
懇不能動天葵藿之誠徒知向日猥頒書詔中諭旨辭
謂汗令之已行形衮襃而彌渥承命益增于隕越循牆
但極于凌競此蓋伏遇皇帝陛下樂在均釐醲于覃賞
思蓼蕭之澤及本芻狗之仁深超從進律之遷彌積在
梁之刺敢不欽祗休命永勗忠圖庶有答于曲慈或少
逃于清議
謝敕設表
伏蒙聖慈以臣入院賜敕設者視草充員方躋于坡禁
班觴示惠復敞于詔筵羅方丈之肴羞融膚寸之醪蟻
才林盛集槖從畢臻示恩禮之兼常被光榮而加腆此
蓋皇帝陛下嚮儒恢化稽古上文厚玉殿之詳延深複
門之睠遇賜收萬品召置禁扃逮涓日以祗官復需雲
而覃渥大官先置宴豆有加闢鼇署之靚深增麟樓之
赫昈寵靈過泰徒醉飽于太平文采勿昭詎章施于盤
誥惟圖勤悴以答襃嘉
辭免翰林侍讀學士表
臣今月初二日閤門授到告敕二道蒙恩除臣翰林侍
讀學士者祇奉褒遷不任驚灼竊以參侍帷幄進讀典
文本優名儒兼采時望如臣者末學膚受一介野生無
他異能但逢聖奬謬加書命曷暢代言近以昏瞳乞補
閒郡嘗傾奏懇終寢俞音忽被曲慈擢升邇列學術淺
陋職位高華實匪至愚所可充選怳然承命森若負芒
伏乞聖慈歷簡耆明改授鴻碩庶安危抱以穆僉言
謝翰林侍讀學士表
冠居綸掖久玷清司參侍經帷驟羣大雅仰祇寵渙伏
積兢榮(中謝)竊以入奉便朝進敷往策膺穆清之顧問預
禁奥之趨翔無嚴徐之才不足承于應對有褚馬之學
乃可奉于諮詢如臣者性業顓蒙才資底滯記問爲學
曾莫究于言筌篆刻攻文絶無裨于治具端逢亨會漸
竊榮階歷右史之服官辱西臺之書命當彌文之盛際
獲忝代言乏爾雅之深辭無施潤色久聳濫巾之誚居
懷襆被之虞幸遇皇帝陛下畱好藝文垂精道術觀邇
英之講勸廣衢室之訪臨延集諸儒究研羣典豈謂腐
生無狀上睿誤知升厠近嚴預陪進讀陳倚相邱墳之
典參張酺帷幄之臣職近地親材朽學陋將何以助稽
古道開益聖聰撫末學以空疎臨多文而眩懵徒尸禁
職莫稱厚恩伏遇皇帝陛下恢闡堯文循持禹律探觀
前史之載昭鑒是圖敷求承學之臣謬延遂及豈兹庸
淺足副柬求惟當采摘善言鋪陳往行庶虔資于一覽
期祇慎于官箴
授侍讀學士舉官自代表
右臣蒙恩授侍讀學士準敕令舉官自代者臣伏覩尚
書兵部員外郎天章閣待制兼侍講趙師民學以爲巳
善不近名道術通明德行純備有多聞直諒之益在正
始中和之流久侍講筵兼聯制閣儻甄升于禁職俾進
讀于袐書是能滋廣睿聰充副德選
謝宣召入院充學士表
臣某言今月六日翰林待詔費瓘至臣所居奉宣聖旨
召臣入院充學士者王人俯降天旨就頒召置承明之
廬解去邇英之籍寵襃驟至榮戀兼深(中謝)伏以渙號所
孚禁林爲重漢家待詔因金馬以名門唐世尚才自鑾
坡而移院官貴近而少輩地清袐而罕階深惟視草之
難宜得燃萁之敏豈伊蕞陋足玷禁嚴竊念臣材拙且
疎器凡而近出自羈單之緒遘于熙盛之辰進忝士科
預尸東觀守符再假漕節一持孤于外宮介在東鄙分
當文俗之使絶希翰墨之游出而誤知矜其久次沛然
降劄召言還臺辱右史之珥彤玷西垣之書詔進裨治
體無爾雅之訓辭坐冒職儀乏相賓之名實乃尸朝委
兼攝中銓僅遵唱注之規蔑著品題之目遽從綸省入
侍經帷陪諸儒之竝游預羣書之進讀欣屬好文之會
舉迷摘句之方訖無忠言裨于上聽方虞襆被之汰遽
承出綍之遷召拜北門延升近署申加邇職參莅史闈
兼二官之至榮盡一時之清選瑣材極陋寵數踰涯此
蓋伏遇皇帝陛下假借用人曲成遂物誤采頑愚之質
知無左右之容以其嘗踐掖垣經爲明命亶無他技麤
有前勞擢于禁奥之司復責演裁之效矧上清之冊府
侔方丈之仙山將何以寓直禁中備穆清之訪對誕敷
天下約雅奥之代言始承命以若驚終捫心而失措惟
當服勤緒業率厲愚衷恪遵四禁之規祇守十思之愼
用殫志力以誓粉捐
舉呂溱王洙自代表
臣蒙恩除翰林學士準敕舉自代者臣伏覩起居舍人
知制誥知杭州呂溱蔚登首舉綽負宏文尚書工部郎
中知制誥充史館修撰兼侍講王洙號稱俊儒通明經
術嚮聯詞掖同掌命書灼見猷爲雅欽才望願停兹命
回授若人則公議有在時談允穆謹具狀奏舉自代以
聞
代中書謝爲伏日早歸第表
伏日歸休雖存于告令中曦趣下蓋軫于慈襟祇荷寬
優交增榮悚(中謝)伏惟皇帝陛下紹隆炎歷凝監太清茂
遂萬物之宜燮成四氣之順因天地長嬴之盛化洽乘
離屬金火伏藏之初仁深扇暍降王人于禁奥傳天語
之温淳閔以服勞許之夙退獲遂燕申之適彌昭曠素
之慚
代中書樞密院謝譯經院賜御筵表
節近繞樞方翻文于竺館仁深推食俄示惠于詔筵聿
荷需恩彌慙曲寵(中謝)伏惟皇帝陛下研幾衆妙繹志大
猷本上聖之多能繇中天而稱號混并書軌崇護宗乘
重九譯之語言旁開梵學正五天之文字祖述聲源遘
誕節之祝延奉祕經而演潤揚妙音而伊始資睿算以
無疆臣等迹玷近司才疎了義臨真筌而曷暢對豐豆
以攸慚
代中書樞密院傳法院罷堂賜宴表
竺館翻文慶猗蘭之紀節句筵參義譯貝葉以成篇介
上聖之元祺續大雄之慧命雖獻如山之祝未登程石
之觀梵夾修書愧棲毫之乏潤臚傳敞宴驚兼豆之逾
豐臣等匪究真筌空塵譯綴徒尸承于飫賜彌隕越于
愚衷
代中書樞密院謝題明堂御書後書名表
伏奉聖旨許臣等所請于御書明堂之門額後各書其
名者千齡罕値二寶親逢復得請于曰俞獲附名于不
朽榮兼常等感集幽衷(中謝)伏惟皇帝陛下炳發彌文紹
修宗祀合天神而右饗即祕寢以告虔泛灑百金之毫
出于聖思冠絶六師之體表厥雲甍迥極奇蹤實昭能
事允爲歷代之寶式嚴清廟之藏臣等修輔乏能遘辰
爲幸猥承沖旨獲署珍圖仰欽至聖之眷懷益慶具臣
之遭會相期勗勵圖報睿明
代中書樞密院謝賜御篆明堂飛白明堂之門表
羲畫垂文奎鈎賁采降王人而頒副窺神迹以究奇仰
服異恩同懽榮遇(中謝)伏惟皇帝陛下聰文攸縱神睿多
能嚮屬九房攷制五室並侑祖宗之靈大合郊邱之祀
紹興能事濬發精衷聖藻裁篇首發歌于寶鼎宸毫結
字復漬墨于金壺揭華榜以相高參飛甍而並麗選工
禁署寓刻祕珉肖鸞龍翔翥之形盡金石昭銘之美恩
頒位宁榮及圭衡臣等並遘千齡獲承二寶慙無裨于
台宰誓永屬于昆雲
代謝御筵詩表
靈畢疏恩方啓示慈之宴寶跗叩寂忽傳正始之音竦
禹律之鏗純布堯章之巍煥百拜同歡于幸會諸生絶
企于清光靈寵便蕃營魂隕越(中謝)伏惟皇帝陛下紹休
丕緒總攬懿綱聖能之才蓋本于天縱光明之學不待
于月將昭大德以建中酌彌文而稽古鶴書赴隴樂得
彀中之英鳳扆臨軒親詳天下之士霈隆恩而普洎豁
大度以兼收爰伸晞露之燕胥載錫起風之宸唱訓辭
深厚式玉度以彌堅睿制坦明倬雲漢而並麗莫究入
神之妙益知游聖之難臣等猥以頑疎遘兹全盛鈞天
之樂九奏巳獲聽聞舂山之寶萬金更容緘祕敢不述
宣聖憲祇奉洋謨銘在盤盂用謹勅天之命勒于金石
永昭茂世之規
文恭集卷十
