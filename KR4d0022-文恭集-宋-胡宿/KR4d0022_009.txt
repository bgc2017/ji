文恭集卷九
宋胡宿撰
表
中書賀南郊祥瑞表
報本申虔奉符展寀天心顧享福應宣章瞻列象之殊
尤浹羣心而聳抃(中賀)伏惟皇帝陛下德兼巍焕運格清
寧敦慈寶以庇民握道樞而裁化念大事之在祀逸典
竝修本至諴以感神精心弗匱比者因天心之紀至就
陽位而卜郊惟洛櫃之祕文乃霄晨之丕貺戒嚴法衞
茂對鴻靈爰自翼室齋居清場宿設躬致芬馨之薦允
迪純嘏之祥十煇昭融延和于北陸五雲絢藻垂蔭于
宸中旋整駕于殊庭用致恭于真祖圓靈載廓素魄徐
升聿昭三善之猷迥發重輪之彩諒皇穹之鑒佑著睿
感之敷聞胥契亨辰兹為至瑞臣等幸陪禋祀預覿嘉
徵慶躍之誠倍異倫品伏望宣付史館以播英聲
代中書樞密院賀司天臺奏壽星見表
臣某等言伏覩司天監奏丙位上占見壽星出見光明
潤澤謹按景祐乾象新書占曰老人一星在弧矢南一
名南極主帝王福壽者月旅陽中星昭丙次前告壽星
之兆迥含明潤之輝凡遇亨嘉同歡瑞福(中賀)伏惟皇帝
陛下廣淵成聖亹穆居尊恭已當陽順大中之五事撫
辰育物協通政之四時裁成七政之和嚮用九疇之福
先青祇之中候見南極之上躔彌紫宙以收氛臨黃衢
而泛彩老人垂象俾下土之觀文太史獻占慶後天之
膺壽有光聖日增焕祥編臣忝冒近司預聞嘉應奉億
年之瑞貺均萬宇之歡心永保無疆光昭不朽
代賀立后表
臣妾言恭以紹興大寶崇建長秋凡在幅員孰不欣抃
伏惟皇太后殿下慶鍾沙麓光協壽房藴四德以兼徽
契千齡而偶聖玉衣之夢素協于奇祥金穴之華早膺
于妙選屬大横之纘服奉褕翟以正名抑有典常允歸
謠頌永正軒龍之體長扶璇極之尊與乾同休配坤惟
厚臣妾無任歡呼屏營之至
賀奉安三聖御容表
臣某言伏聞南京鴻慶宫成奉安三聖御容禮畢者繼
敞新宫續成先志鼓鐘所落鳧藻相歡臣竊以别寢之
興蓋尊王業原廟之設實廣孝思稽克構于聖功兼表
崇于文教光昭宗祏慶洽天人伏惟皇帝陛下凝監太
清紹休聖緒觀文闡化握河洛之坤珍受命宅中都房
心之星次惟藝祖肇基之地經先皇駐蹕之巡特創琳
宫阜安鼎邑殊庭中廢宸慮載凝濬發德音勃興寶構
森倚萬楹之盛仰延三后之靈孝子求神固非一處先
王不寐迺懷二人奉漢寢之游冠尊軒臺之睟表龍舟
夙發羽葆親臨申命禁林之臣奉寧法物之駕神明氣
象胥接二京之間朝野頌聲共歡千載之際臣遠守郡
土久去國門方童觀之時阻窺朝美興壤謳之俗竝樂
時康
代僕射寇相讓恩第一表
絲綸誕告有命自天冰炭交懷跼身無地(中謝)竊以宰弼
之職政本是毗寅亮天工翊宣人紀上以應泰階之耀
下以副巖石之瞻當一人注意之求處百度仰承之地
是故明詢于衆昆命爾龜周建公櫰不敢必備官之制
漢虛相府用以待遠方之賢蓋倚任之絶崇在授受而
斯允如臣者本惟常品素昧遠圖幸以遭遇先期忝塵
邇列偶繼協華之旦彌敦敘舊之私爰立巖廊對掌衡
軸遘戢干之在運獲覩承平慙借箸之無謀蔑伸毗贊
内惟孤直終荷保全矧又總職樞庭聯榮鼎坐奉循成
憲欽率乃司齪齪無稱容容兹愧猶復授以元戎之旌
纛佩以丞相之印章節制十連董齊千乘離宫司鑰仍
膺冊畢之恩專閫剖符更委含岐之壤名數增盛眷顧
有加實儒素之極榮豈生平之所望自知甚熟享大為
憂惟恪守于攸箴亦絶聞于報政宴安厚味荏苒流暉
企員闕之百常居懷就日奉細書之一札但謹宣風比
者聖詔遐臨皇慈俯被曲承持節之召俾展執圭之儀
獲面威顔深諧志願豈謂遽頒恩制復委台司貳西臺
内史之崇升天官常伯之貴明敭有著峻舉徽章聽命
以還撫膺自失蓋念臣久叨重位過沐鴻私論報無階
踰涯既甚種種之髮復因病而得衰諄諄之心彌畏滿
而招損敢復昧進重增其尤豈可再以樗材玷于柄用
非止尸官充位瀆乃朝彛固當速戾傷年戕其生理實
貪生于盛世須瀝懇于露章伏望皇帝陛下垂諒愚駑
見矜悃款念隆器之無假寢茂渥于已行别擇良能寘
諸丞弼如此則微臣保量力之訓庶逭人言公朝得授
方之規無傷國體傾祈至切戰悸無從
第二表
伏蒙聖慈以臣陳讓恩命特降批答不允者怔營之懇
虔仰于至聰温密之言曲形于優諭捧讀惶灼㒺知所
裁(中讓)竊以讓爵于朝前經之垂訓假人以器往聖之攸
箴矧惟台宰之崇實居衡軸之地儻兹虚授曷允具瞻
如臣者識昧遠猷材惟常品獲遘亨嘉之會濫塵顯重
之資被眷兩朝承榮四近踐陰陽調燮之任莫代天工
贊夙夜宥密之謀無禆晝訪充位之譏攸集嚮明之願
彌敦乃至授鉞齋壇建牙戎翰厠星階之著象仍玷台
儀剖麟契以長人蔑揚閫政洊易鑽榆之序載深存闕
之誠一節以趨猥承于君召介圭入覲方覿于帝暉豈
謂皇帝陛下靡間疎庸曲推圖任特頒揚庭之命再升
調鼎之司貳八柄于西臺冠六卿于會府洪惟真館欽
奉仙宗式峻使名用優寵數聆深辭之誕告撫疲質以
載懷神福于謙實害盈之可畏民惡其上且致寇以是
虞爰瀝丹心仰通尺奏未動穹旻之聽益增冰谷之憂
須更露于由衷冀必回于渙汗伏望皇帝陛下念僥榮
之太甚察量力之不遑申飭攸司亟停前詔庶使廟堂
重位免貽不稱之羞犬馬微軀更荷曲全之惠
代宋狀元謝及第表(案宋庠及第在天聖二年宿即是牓進士)
太常試藝謬參籍奏之榮法坐第名濫塞言揚之選沐
清光之下濟仰華旦之親逢祗荷寵靈伏增欣懼(中謝)竊
以羣材博舉鴻化肇先慎簡乃僚紀歴代之寶訓譽髦
斯士垂大雅之美談克樹泰寧之基允為盛德之集若
乃右賢撫運左籥隆文率由上聖之姿規恢前帝之憲
伏惟皇太后淵猷冠古景鑠在躬軒曜儲靈有成湯之
骨法坤儀納順茂太姒之音徽鋪昭正始之風述宣中
壼之化而自鴻階紹建寶統嗣興授玉几之顧遺財成
樞務總金聲之條貫登翊聖真率循豐茂之規迄用緝
熙之典故得九清乃睠萬寶由庚諸福之物竝臻至治
之隆胥洽靖共庶位招致羣廉舉師俊之彝章下發中
之温詔旌賁之命相望于巖中物色之求駢臻于闕下
申飭辨材之制謹嚴飲墨之規輟邦直于中司簡朝英
于上笏光昭盛節委重斯文如臣等涉獵有年削摩無
狀士鄉充賦偶承乏于計偕英彀須才固絶希于聖選
撫空疎而增惕備程品以奚堪豈謂宸造曲成睿思狎
至褐衣賜對扄帝宇之凝嚴睿藻躬臨竦天姿之温穆
薦登茂級獲寘榮塗錫再命之身章曳婁有煥頒十行
之言綍雅奥增華席鴻霈以寖深委賤質而奚報臣等
敢不慎修履素惕奉紳書慕漢吏之惟良副堯心之在
宥恪居官次益敦宿業之方懷畏簡書彌勵夕冰之節
少酬覆露共誓捐糜
湖州到任表
空乏之才坐塵于冊府輕凡之質驟忝于列城郡望閒
華朝恩光泰尸承在始隕越無從(中謝)伏念臣奮自孤生
略無異操偶階末技始籍中銓曾大以來門業不振平
素所望器分有涯叨于誤知會其乏使拔從凡品寘之
道山太平養棟之庭茂彦發硎之所名臣輩出卿幹森
呈而臣風識素淪藝文特謭納汙在上竊吹其中抱槧
十年無裨至治挈瓶一介有玷大猷頃從舟乘之還嘗
奉銓曹之領番休延閣之直趨走赤墀之塗亦在序之
通階有宿官之緒業非不知書筵暇豫臺職優崇相與
淵雲之徒樂道堯舜之事而臣母老垂白人意戀生不
勝懷土之情遂有祈天之奏乞從閒郡自效薄軀展其
烏鳥之心慰彼寒泉之思伏蒙皇帝陛下賜恢仁覆推
廣孝心不違之顔煥生于咫尺曰俞之命驟霈于穆清
輟七閩之遠藩授三吳之近地俯鄰州曲介在江湖風
土平調道塗夷近得以行過廬冢奉侍版輿人子至榮
紆蒙少輩君親大義論報末階臣已于今月二十三日
赴上訖初宣臺劄稍見城黎諭聖心在宥之仁視雅俗
如傷之意而兹土差沃去歲汔康比及春來頗有飢者
未到任前通判虞部員外郎劉璹奉若勤恤虔于救存
廣施振業之方幸無流亡之患今夏蠶既多縷麥亦有
秋諒開豐懋之占深洽熙平之化戴盆之下胥燭于天
光鑿井之餘同均于帝力而臣下車甫始去國迢遥孤
于外官不勤金革之習任以煩事又爽宫臺之能獲守
偏方預班寬詔勉圖拙者之效庶逃候人之譏惟竭愚
衷以對靈施
蘇州到任表
江海腐生本惟一介東南守將併忝二藩循幸已多祗
榮惟懼竊念臣在器凡近于才樸疎起自後門奮從未
技清閒之始天彀賜收空乏之間書林見育幸預遊于
時雋得仰齒于朝閨行避蹊邪志希樹立終寡適時之
用曷殫當世之宜亦嘗出領倅車再懷守紱竭一心而
營職展四體以從公幸奉官箴不累刑史而門戶多難
年志早衰入麗正以校書忽踰五閏任奉常之博士凡
涉七霜去歲甫畢喪期僅存皮相間關歸國黽勉服官
會收累稔之勞且旌羣吏之治太微郎位獲登一臺司
會計官比更兩局有尸廩稍之入無禆泉賦之贏然而
職業優游保無玷缺朝廷寬大足養資名清光在瞻榮
塗可企但以亡親朽骨久滯欑塗微臣槁骸常憂先露
幸中吳之闕守復故里之與鄰因瀝血誠仰干宸聽伏
蒙皇帝陛下大恢仁憫深照丹愚濬發天慈下從人欲
藩城之任既席厚恩臺觀之名尚塵前職違離都輦訪
問路岐自淮以南雨水時若維夏之際蠶麥善收便道
過家去月至郡井絡繁庶土物清佳款太伯之遺祠高
風如在望闔閭之故里喬木猶存廨舍凝虚俸入優腆
兹獲寧于血屬前足治于親喪秋毫之微皆出帝力夕
冰之操彌厲臣心敢不肅奉詔書慎司刑典更徭之役
務恤下貧輿賦之期用勤公上勉圖薄效用答至恩
兩浙運使謝上表
祗荷詔除就承使乏用過本量恩越常均忖已無堪銘
襟增悸(中謝)竊念臣才能有限資名素輕直由腐生端遇
聖日因乃末技玷冒周行升預書筵無訂正之益進參
計局乏鉤校之勤絶補事經空尸廩稍加以不天遘閔
蚤歲喪親至使遺骸久在欑壤常憂先露貽累後昆幸
蒙曲慈往俞更郡俯鄰州里之境通治閨門之私申錫
告文聽歸襄事前後十稔内外六喪取資圭田與祔真
宅釋犬馬之負頓覺累輕撫螻蟻之生未知死所況非
木石之偶豈瞢丘山之恩方還本邦復布前誥寬大之
意一體上仁簡易之方仰遵治要庶奉三年之計或收
一日之長不圖大恩超使本道就頒臺札加賜庫錢光
照里閭色動車馬歴守二吳之地皆是藩城就宣一面
之風不離鄉部以布衣徒步之賤有畫繡前驅之榮寵
既至而忽驚感且極而興歎何則提封廣斥輿賦繁并
持按察之權居澄清之任方于為郡之體不可同日而
言民隠難于究知官邪資于發摘游交聯絡于屬郡親
戚布滿于故鄉人倫則有義有恩正道則無偏無黨一
斷以法人且疾其少恩稍寬以私衆必譏其弛職已行
之命不可免至愚之資何以勝任重才疎功微賞泰此
蓋伏遇皇帝陛下天光均燭雲澤就施㒺遺孤外之臣
謂可東南之使大君有命而見用雖出誤知小臣操心
之甚危敢忘圖報誓將灰隕以答寵靈
代趙漕謝轉運副使表
忽奉中俞備使外計人共駭其非據臣亦慙于㒺功臣
猥以謏才濫膺煩使一持使節三易歲華以其承命之
勤委以救荒之政凡捐除租賦使無追呼之擾與振發
倉廩以消流亡之憂皆聖訓之所裁顧臣勞之安有方
自陳于疲薾庶少竊于安閒成命再加初心有愧況臣
孤根難植小器易殫自顧缺然無左右游談之助其誰
致此盡聖神特達之知恩大難酬感深以泣恭惟堯仁
宅下舜智察倫謂著在三尺之文莫非寬大故差擇百
城之寄要在廉平不維迂儒亦玷華選臣敢不祗承德
意遵奉詔條期在富民敢較米鹽之細謹于律下誓懷
冰檗之清
改左司郎中表
考課四期增秩二等寵光洊集榮懼交懷(中謝)竊念迹本
單平性惟介拙起于凡品之末遘此聖圖之亨猥用微
才遂叨非據内廷視草蓋出于誤知左掖握蘭亦緣于
虚授仍尸史局兼侍經帷久玷高華日重大官之費三
蒙宣召晚躋浴殿之深榮遇罕階忠誠自信上不欺于
仁聖内無愧于神靈然而才匪患多學惟寡要徒軋抽
于制命莫宣暢于神規以至審克刑章講修牧政皆上
資于聖斷徒謹守于詔文無所建明有慙曠素加以方
愚向國孤遠立朝本無左右之容不為朋黨之計貴游
可憚近習罕親常憂三至之言有惑四聰之聽方虞幽
黜敢冀寵遷豈謂記錄年勤推行恩典進左行之首秩
沛内史之榮章竊愧負乘益增隕越此蓋伏遇皇帝陛
下曲加金度深諒樸疎施及孤臣擢兹顯級敢不勉思
深訓飭厲薄躬務在守官不敢遺力期仰酬于覆露當
永誓于私捐
轉官乞回贈祖父母表
臣某言今月十二日閤門告報蒙恩授臣兵部員外郎
依前充職者超霈崇恩越遷茂秩聳聞成命增悸幽衷
懷感之餘無言以寄(中謝)臣聞天以監觀而為德其聽孔
卑君以咸感而受人所愛惟溥矧至仁之御世務廣孝
以導民敢率丹愚仰干神睿難寢呌閽之欲預增惴谷
之憂竊念臣地緒本寒人資至劣謬操孤技端遇盛辰
獲躡仕階遄叨從蹕薄才緜力曾裨補之未施厚訓深
辭顧演裁之莫暢日襆禁林之被歲尸長府之錢豈圖
誤簡清衷旁稽陟典愍為郎之久次特升秩于七兵勞
則素愆恩惟加厚當即虔于制命然内迫于私誠臣曾
大以前不及進官歲時所祭未有名稱亡祖臣某祖母
某氏越在幼蒙即承誨育早從厚穸常慨先慈而臣遘
會亨嘉尸承禁近盡事君之節即受教于樸忠推本祖
之言忍獨專于榮寵臣欲乞將聖恩欽授兩資官回贈
臣亡祖亡祖母一官一邑號庶伸愚志獲賁幽扃伏望
皇帝陛下濬發天慈俯從人欲收曲恩于上閤漏麗澤
于重泉魂而有知應當淪骨臣雖不肖敢忘捐軀
文恭集卷九
