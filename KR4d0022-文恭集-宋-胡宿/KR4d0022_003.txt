文恭集卷三
宋胡宿撰
五言律詩
芳茂山
此地横青嶂當年聳紫氛(晉時常有紫氣現)碧花巖下柰玉葉
嶺邊雲寶勢三神秀靈風百草薰將軍精爽在可解勒
移文(晉將軍曹横葬此)
浮石寺
溪碧照浮航仁祠紫界牆窗扉銜遠色樹石納餘涼升
講林花落抛生水鳥翔逢僧談止觀數刻盡牛香(案牛香二)
(字不經見法苑珠林有云牛頭之香生于海岸此殆節用之)
送張著作任柘城
出宰分寰邑修書得秘丘青雲莫厭晩翠柏最宜秋舊
學緇林散前驩醉墨留弦歌聊自慰不足論全牛
别墅園池
小池連曲圃幽可滌煩襟露菊凝秋艷風荷結晩隂碧
蘆巢鳥重青藻宅魚深自是輪蹄外囂塵豈易侵
送曹生歸臨江别墅
氣入商中勁人思瀆上勞滄江縈故國凉月伴歸舠麗
賦憑烏有清篇託畔牢(案畔牢二字不經見漢書揚雄傳有云書名畔牢愁此殆節用)
(之)竹林温緒業天彀佇時髦
寄善慧大師禪齋
金策巡方罷齋軒俯斗城池閒魚聽法臺静鳥窺生社
影香蕖白禪隂碧柰清昆灰多妙辨(案昆灰二字不經見當即是昆明劫)
(灰語節用之)平日集朝纓
小閣
小閣閉春風疎簾隔幾重柳緜收未住酒病太無悰帶
眼偏知瘦棋圖最信慵隆中一覺睡日影過高舂
悼往
昨夜西樓月團圓似去年鳳屏非復舊虎枕未成眠破
恨憑湘酎(案湘酎原本作相酹攷謝惠連雪賦有酌湘吳之醇酎句詩蓋節用之今改正)流哀
寄蜀絃葛華與參宿(案葛華二字不經見攷梁樂府前溪歌黃葛何蒙蘢生在洛溪中花)
(落隨流去何見逐流還此蓋節用其語)此見恐無緣
江樓
亭亭紫桂樓渺渺白蘋洲易斷傷春目難銷假日憂雙
鳧仙子貴兩槳美人愁欲寄青泥訊雲峯隔舊遊
初赴揚子任
補吏承人乏安貧得士常半綸朝受命數舍宿舂糧(自蘭)
(陵抵儀真數舍而近)楚地元三戶騶奴亦一囊空裁宣德頌何路
奏明光
徐偃王廟
天下慢朝周君王瑶水流一朝規問鼎千里御還騮故
國無歸日叢祠幾換秋詵詵耳孫慶惟烈在仁柔(邑人率多)
(姓徐云其苗裔)
清溪泛舟
家在清溪上乘閒一棹歌夕凉天有月秋迥水無波鷗
鳥機心斷鯪魚香味多吾纓猶未濯終是負漁蓑
一年好景
樽俎眞無奈風騷亦被魔酒龍春力健詩將夜謀多未
羨封侯印偏憐卻日戈寄言嵇叔夜休惜玉嵯峨
早鴈
關樹來時紫江楓到日丹驚弦初月上避弋太虚寬野
水涵秋色霜雲結夜寒終年南北路未可笑離鸞
寄懷尊師(案尊師上似有脱文)
多年疎法集長夏憶齋房桐雨生苔淨杉風坐石凉真
茶烹澗溜滿飯取天香何日揮冠冕相期作道場
華陽道士朱尊師
閬苑花邊醉知君是謫仙姓名金簡上官職玉臺前碧
海三竒藥青梯尺五天秖愁騰踏去相望隔芝田
紫薔薇
天上星垣貴人間花品高偷模煩象管學剪費金刀西
母停雲輦東卿駐節旄曉軒無限思香架近蒲桃
晨入都省聞子竒内翰宿太常因寄口號
相思禁林客知奉太常齋月落桐依井風休絮滿階歡
娛疎勝集申寫寄長懷遙望牆東隠朋簪杳未諧
又陪公素舍人晨入西閣見紫薇初開
疎雨休前檻新英艷小叢且欣當夏日不用憶春風便
可攜歡伯相從作醉翁回頭問階藥何處覓蔫紅
題擷芳亭
有客隠東岡珍亭號擷芳仙壺分氣象木帝借風光淥
水穿林遠朱橋跨岸長寶隣曾折桂今是狀元坊(擷芳主人)
(乃今副閣徐公之里閈也)
初秋
九夏困煩冤逢秋似得仙短牀便月下長簟怯風前露
氣清羣木雲稜澹一天西江無限水長嘯憶樓船
七言律詩
大慶殿元會
殿裏爐香散彩雲殿前旌仗從朝暾后䕫六樂調時律
太皥千春入御樽神化還隨蒼震始天顔卻映少陽温
新年喜氣知多少鬱鬱葱葱覆九門
燕洞宮
洞裏青娥赤玉簫香童迎過百花橋身輕不待泠風馭
天隔難逢翠羽翹仙醴四升誰酩酊使烏三足自飄颻
座中若話金庭事記取真人是子喬
張侍讀箋注太玄經義
陳書覆瓿久無憀天幸名儒釋舊爻準易一時遭客難
賞心千載獲神交高情要在崇孤學餘力猶能解衆嘲
誰道鳳凰難得髓續絃今日見靈膠
賞花釣魚應制
球檻靈芳濯露開瑶津朱鮪復新來三竿御水承垂釣
萬蘂晨葩奉賜杯春暖僊蓂初靃靡日斜芝蓋尚徘徊
柏梁聖作星躔麗累氣蕪音愧仰陪
咏蟬
柳條高處不須吟正是螳蜋負異心已斷清腸悲玉露
更流哀響入瑤琴長洲苑下風聲急宣曲宮中暮色深
莫道齊姬無伴侶海邊精衛亦冤禽
登雄州視遠亭
誰將粉水掃天衢萬里全開晦景圖百尺凍雲飛未起
一筝寒鴈遠相呼由來封略非三代大抵漁樵似五湖
欲望繁臺何處是繁臺不見見平蕪(予家在京城東南繁臺之下繁音婆)
送錢子文著作宰福陽
三政平反有惠心民歌遙望邑中黔桃翻浪影吳艎急
芸掩書香漢閣深行訪名山須著屐坐清囂俗且横琴
西州有客偏傷别無密瑤華寄好音
題承詔亭
開徑臨江有舊居野亭于此狎禽魚八才素擅高陽里
五返曾迂使者車圯上早傳黃石略隆中難戀武侯廬
主人今醉葡萄酒籬下秋風菊自疏
送清漳護戎王中立
賦别怱怱涕泫然七閩封堠接蠻煙山長水遠知何處
花落鶯啼又幾年顧我青衫隨吏牒惜兄華髮事戎旃
風波世路相逢少腸斷東歸下瀨船
送呂昭鄰同年宰巫陽
清蘂君宜妙一臺當年仙桂竝枝開樓逢春雪嘗為曲
廟近朝雲轉費才遠字莫教雙鯉斷歸期偏望二鳧來
巴猿蜀魄多離恨猶喜圭田助酒材
送李寺丞宰攸溪
短李祠堂世閥餘少年從學馬融居樓中質問無疑義
帳後傳藏有默書茂苑卻尋花氣歇家山重上桂隂疏
弦歌莫嘆浮湘遠纔是青雲舉足初
寄題黃氏閒宴閣
翬飛迢遞拂秋槎宴坐塵清道有芽五葉對僧談妙果
一槍留客試真茶簷前暮景沈歸鳥窗外晨暉泛早霞
衍篋文多休寄傲月間芳桂正窅窊
和邃卿館中晩入(案邃卿原本誤作邃鄉攷宿他詩作邃卿又韓琦安陽集亦有)
(和邃卿學士詩今參校改正)
銅狄嚴扉大帝家雨回天氣湛春華牆頭落景半規日
樓外餘暉幾疊霞風近天淵聞鬭鴨煙開宫樹見棲鴉
端門漏密長廊静時見香英墜砌花
朝罷
朝罷通中一覺眠右銀臺路入西垣日長易覺芝泥熟
風軟頻驚藥樹翻朱檻帶隂難可倚紫薇當書不勝繁
何須更寄陶窗傲自有餘凉在此軒
送梅監丞宰山隂
春半朱航拂水輕季珪佳邑得時英民淳定見蹊田默
歲稔仍占射的明太史舊遊書穴邃右軍殘跡墨池平
何妨公外尋僧社琴鶴相隨雅有情
送集賢李學士赴荆臺
蓬島迴風此再來當年俱重輯寧才芝隨禁掖新泥熟
桃應仙源舊路開金契旋聞臨外閫雲屏仍是接中台
(時丞相大學士兼領書殿之職)專城四十前賢事期歲行歸妙一臺
子莊見求近詩以一闋為介
半綸祗役謝英遊牒訴裝懷思若抽銅鉢任敲何所得
鐵盂雖缺豈銷憂楚囚操樂寧忘本蜀客摛辭秖傍愁
強抉巴音還首鼠知君詩戶敵千侯
送張從事
月毫揮檄愈頭風屈佐初賓位未充金玉擅珍須席上
蛟龍為物起池中叢雲絢彩人歌舜綿竹摛辭客薦雄
一乘追鋒看賜對虎賁千戟照瓊宮
山居
老矣求田魚稻鄉兒孫常要在余旁提籃買菜須靈照
舉案齊眉只孟光醫國有方三折臂扣關無路九回腸
紫芝白髮秋風裏悵望商山綺與黃
寄子高秦州從事
雪裏詩筒至自秦仲宣佳句樂從軍谷鶯漸喜遷高處
塞鴈猶嗟失故羣北闕舊遊孤似月西州迴望遠如雲
一枝春色無由寄手弄梅花卻自薰
和曼卿館中夜直
右銀臺路逼僊盤有客通中此宿官鈞奏暗驚天上近
霞杯難制月邊寒風來禁樹龍傳點露下高梧鳳戢翰
更聽建章魚鑰動水蒼朝珮響珊珊
遠思
一片平蕪百尺樓闌干横絶點清秋三年字與燕鴻斷
千里心隨桂水流空對霜葭驚遠别忍題雲葉寄牢愁
驪駒不見西曛迫目眩天涯片席收
和邃卿寒直
子門肅唱徹周廬甲夜輕寒臘破初樹底勌飛還類鵲
齋中酣夢欲成魚三鍾賦粟才無取五餌干時策已疎
天祿舊來名寂寞更堪窗雪照殘書
九日山陽驛作
飄泊年來憩下亭雀羅秋静掩苔扄拂窗紅葉欺閒臥
倚檻黃花笑獨醒盛憶林泉羞白石欲持香火訪丹經
華陽小隠平生願可分區區事挈瓶
趙宗道歸輦下
㳂牒相逢楚水湄竹林文酒此攀嵇半氈未暖還傷别
一臂初交未解攜江浦嘔啞風送㯭河橋勃窣柳垂隄
明年四月秦關到洗眼揚州看馬蹄
送天章王待制再領陜州
愛樹重攀隔十春召南遺俗至今淳車邊野鹿依明府
(鄭洪行春有白鹿夾轂)池上沙鷗識主人(園池之勝甲于雍部)太華遠峰捫
日馭洪河高派落天津壺漿竹馬參歌舞頓覺城中喜
氣新
咏鶴
獨立青田刷羽儀朱研丹頂雪裁衣賦來自合凌清漢
仙去何曾識令威松蓋露寒應有恨蓬山雲斷未成歸
舊巢寄在三珠樹待與還丹作使飛
舊將
曾上燕然勒漢兵白頭麟閣見儀形三朝自是山西將
百戰曾焚老上廷已奉列侯歸北第更籌深策破先零
(案先零見漢書趙充國傳西羌先零注鄭氏曰零音憐無作陵音者此入九青韻蓋失攷)彎弓擊劒
平生事不許兒孫授一經
七夕
孔雀南來燕子西銀河消息已驚遲石城仙使飛三足
玉殿華燈焰九枝暫揜星機同一笑卻披雲幄重相離
杞天長在年梭疾若比人間是遠期
宛陵秋晩
誰道江南好物華江南今日抵天涯秋風只解吹桐葉
暮雨還來打菊花寒水答砧偏響亮迥樓飄角更嘔啞
舉頭試作長安望惆悵青山遶郭斜
海上
大幕紛紜海水浮日車東上惡埃收金鈎欲下靈鼇怖
鐵網將沈寶樹愁自昔神仙嘗有藥從來銀闕不通舟
燕酣餐盡蟠桃熟會約琴高控鯉遊
夏日舟行
箭激雲檣五兩輕波光飛入射桃笙山眉遠映羣鷗過
霞綺新和落照明甘醴更無消暑意文竿徒有羨魚情
飄颻若得乘羊角直待銀潢上玉清
送呂解元江隂禮席
玉人仍是紫芝眉五世嘉占得鳳飛果滿車中潘令去
馬盤樓下庾郎歸東牀寄傲便便腹北路騰裝粲粲衣
九燭夜堂開喜宴畫鸞交扇接香幃
送祝熙載赴金華主簿
數路收才漢得人物塗聊試半通綸宸廷唱第瑶光近
仙簡刊名玉字新芳桂行吟關外月香葩回夢苑中春
平時官下文移少日涉閒園戲綵頻
泛舟
瑟瑟凉波冷接空恍疑雲物畫屏中一篙海客乘槎水
兩漿仙人取箭風秋色暗欺荷蓋紫夕陽偷射桂旗紅
長來此地無窮樂珍重笭箵與釣筒
送王龍圖碩赴荆南
南部行臺駐萬兵繡衣歸路有光榮(龍圖往時領漕荆北别墅復在武昌)
鳴鐃虎豹林中避吹角蛟龍水底驚湘樹遠從湖外出
峽雲時向馬前生主人落筆多風調應唱新辭徧郢城
送陳鐸歸吳興
六篇高論吐虹蜺報罷扁舟擊汰歸地上麒麟須遠到
天邊鷹隼且卑飛秋來苕下醪醅熟寒去江頭鱠縷肥
莫嘆隋和猶未售玉蟾濡翰待君揮
寄題雄州宴射亭
北壓三關氣象雄主人仍是紫髯翁樽前樂按摩訶曲
塞外威生廣莫風龍向城頭吟畫角鴈從天末避琱弓
休論萬里封侯事靜勝今為第一功
送吳江知縣陳著作
南望湖山畫一屏松江江水向人清何如㟪㠥聊為活
況是瀟湘謾得名雙槳有時青翰遠兩衙無事素琴横
遙知惠政通和氣乳雉馴鷗自不驚
贈華陽道士朱尊師
卻餌英芝養道芽赤霄曾輾絳雲車眼看碧海成夷路
心記蟠桃結實花東府靈方修白石上清香飯給胡麻
兩雙條脱皆金玉可是南山萼綠華
仲夏有感
誤逐時英落彀中拙艱為吏悄無悰鶢鶋已享鳴鐘賜
澼絖焉知裂地封西北晩雲長望闕東南春畝久抛農
怱怱禹鑿當年事猶待神雷起蟄龍
上元禁樂(丙子歲)
此夜重城鳳腦寒放遊車馬接通闤漢祠歌罷天壇冷
鈞奏聲沈帝所閒紅蠟枉殘春色裏青樓空占月明間
仙壺定有尋芳處公子雕鞍兩兩還
暮冬離京師
雪中愁買出關符又著青衫事府趨燕市有金還貴馬
鄧林無樹可棲烏鴟夷痛飲傾家釀如意狂歌缺唾壺
朝野多歡天子聖目瞻東闕步踟蹰
感舊
萬里青雲未致身馬蹄空踏幾年塵曾迷玉洞花光老
卻過金城柳色新粉壁已沈題鳳字酒壚猶記姓黃人
塢中横吹偏多感一涕闌干白角巾
落葉
霜華昨夜拂秋林翩落紛紛不自禁清吹無時來檻底
紫苔相伴住牆隂空餘倦鵲求枝宿更剰殘蜩抱樸吟
萬物歸根真趣在卻緣江月識禪心
嘲蝶
三春流寓寄花房雌去雄飛過短牆雙翅薄勻何晏粉
一身偷帶賈充香風多苑後飛無數日煖池邊舞更狂
卻為有情人愛惜六宮皆作繡衣裳
飛將
曾從嫖姚立戰功朔方猶畏紫髯翁雕戈夜統千廬會
緹騎秋畋五柞宮後殿拜恩金印重北堂開宴玉壺空
從來敵國威名大麾下多稱黑矟公
公子
北第當衢戟有衣巾帷鮮媚僕如犀萬錢供箸鳴鐘沸
三組垂腰佩玉低座上賦鸚窮處士樓前盤馬小征西
去天尺五城南路此去青雲别有梯
古别
長道何年祖軷休風帆不斷岳陽樓佳人挾瑟漳河曉
壯士悲歌易水秋九帳清油徒自負(一作貴)百壺芳醑豈
消憂至今長樂坡前水不啻秦人怨隴頭
函谷關
天開函谷壯關中萬古驚塵向此空望氣竟能知老子
棄繻何不識終童謾持白馬先生論未抵鳴難下客功
符命已歸如掌地一丸曾誤隗王東(案隗王今宋詩紀事刊本作隗生攷)
(後漢書隗囂傳長陵人王元為大將軍說囂曰請以一丸泥為大王東封函谷關即胡宿詩句所本刊作隗生)
(者誤附識于此)
文恭集卷三
