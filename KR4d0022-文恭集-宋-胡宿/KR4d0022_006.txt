文恭集卷六
宋胡宿撰
五言排律
明堂大禮
路寢尊嚴配明廷攷舊圖房心通氣象太紫狀規模翊
衛多儀縟齋祠至信孚籩羞甘菲薄鼎味卻鮮腴日月
垂天象鸞龍奮寶跗樂均諧睿律禮蕝潤宸謨劒珮千
官拱梯航四海趨謙恭虛小次登降謹黃衢德盛三靈
格恩流萬物蘇甘泉陪法從千載喜歌虞
禮畢慶成
路寢凝中宇星文直大辰總章裁往範齋駕奉明禋惟
聖能嚴父於皇重饗親永懷深肅僾昭事極精純鍾律
咸韶古衣冠黼黻新九金徠貢職萬玉儼朝倫夷夏觀
殊禮乾祇享至仁參祠七世廟再降六天神萬寶成秋
野千祥擁禁宸睿恩覃四海夀域躋斯民
召赴天章寶文閣觀御集賜御書飛白扇子羣玉
殿錫宴
阿閣藏仙籍英輿侍睟儀珍函開二典聖藻煥重離河
洛斯文在盤盂乃訓垂寶跗親許視瑞物徧容窺白鳳
随毫舉蒼龍應墨奇好文逢漢后觀象值庖犧溢幅榮
分賜班觴曲示慈柏梁晨煦洽仙莢晝隂移和樂韶音
美承平鎬酒遲再陪瑶水宴千載慶兹時
館中錫宴
紫殿程書廣鴻都校籍成宸心睠儒學慈宴詔樞衡供
帳來金闥臚傳下玉京三山開秘宿七閣敞修楹革履
趨朝暇華貂映席明弁繁星錯落佩雜玉鏘鳴爐静飄
芳蕙圖開識禁橙(近有恩旨降瑞橙一本付之秘閣)壺均天所酒鼎薦
帝餘羹夏屋彰仁洽衢樽樂治平丹樓晨唱近碧樹曉
寒輕㝢内年書有人間月就盈非煙舒渥旨愛日助皇
情鳧藻深歡意魚蒲溢頌聲蕭斯蒙湛湛露彼仰英英
故事留東觀崇恩自上卿何言挈瓶陋亦玷舉觴榮已
重高門地還歌食野苹微生徒棗鈍弱植但葵傾就日
欣逢旦瞻河喜見清更期紆翠葆千載詫登瀛
詔祀西太一宫
至道希夷内神威造化中行棋延羽駕推策敞琳宫秘
寢觚稜峻嚴扉坐狄雄天人凝睟表日月在方瞳離坎
精神集房心氣象通中黃安戊己遙翠拱轘嵩陪享衣
裳盛登羞火棗豐層壇霏顥露甲帳肅靈風波靜流寒
瓦霜清入曉銅廊虛鳴尺蠖樓迥倚晴虹行馬依芳樹
棲禽占碧叢游光宵自燭雕靄晝常濛大壯親規近甘
泉舊典崇平時闢閶闔盡日訪崆峒綵仗交輪奐天香
鬭鬱葱野長迷七聖庭闊舞千童祼鬯歆惟德笙歌悅
亶聰蟠螭負金石翔鶴下絲桐法度昭神祖(祀醮科儀悉用雍熙)
(之舊)文章炳鉅公鼎期扶更遠山瑞委無窮用九乾元正
生三太極空木龍雖有寓芻狗本無功迎氣陽郊始均
禧㝢縣同權衡樞極右號令斗杓東濬哲虔時祀施生
道化工正辭除秘祝承詔謁孤忠仁與春膏動恩随臘
霰融天和傍星鳥地惠及昆蟲受記神司職齋居帝飭
躬因知耕鑿力誰解識淵衷
郊丘侍祀
太極生真主中原有聖人圜丘尊上帝大旅合羣神行
馬帷宫肅乘龍法駕馴禮容光日月文德動星辰劒履
陪祠古咸英作樂新東方虛小次午陛徹華茵吉土繇
誠享高穹以道親燭壇光景集升燎福祥臻寒霽三冬
色恩融四海春萬靈今受記長此奉堯仁
奉貢殿山亭奉詔觀橙
弄色金橙熟朝元玉軑襄寶奩登美實齋蹕駐清光高
葉參雲碧繁苞壓樹黃鮮明當早旭採摘有新霜原廟
巳云薦大家猶未嘗分頒顔在咫捧拜手盈香凡果深
何幸孤根遠見將五行含戊巳二水出瀟湘來植清琳
館叨升白璧堂更依仙掌側日夕近芬芳
西圃櫻桃
一春紅日色刻意借鮮姸露葉深成翳風枝猛欲燃黃
金為彈重赤水得珠圓甘實行宫薦香名麗賦傳色欺
丹魄上味出紫棃前玉果誇珍實何曾入象筵
和蔡君謨閣前紫柏
秀植登中禁靈根記大方纖枝乘十雨勁節誓千霜雲
幹仍稠直烟華稍鬱蒼綠隂疎未合翠鬛儼相望育質
從新甫標名壓豫章三休依寶構一溉引天潢瑞露通
晨浥靈風繞夜翔蠧蟫驚閣爋啼狖憶巖光地惠覃行
葦人情樂樹楊保無禽鹿踐知免斧斤傷遠勢興毫末
孤標出衆芳寒葭寧可倚幽草固難藏庭鶴宜留側臺
烏莫近傍未經鸞隠葉不使麝居香松操同凌雪葵心
共向陽故情存澗壑生意屬池隍晝景斜臨石禪機俯
映堂頌傳商廟桷材入漢家梁此世隆三代何時構九
房瓌姿天所産工度未應㤀
後苑觀雙竹
瑞植昭天産祥枝感帝臨均承元化力同抱歲寒心異
稟笙簫質全包律吕音孤根皆出地勁節約成林蒙潤
非煙近含滋御水深風前交吐籟月底互翻隂秋實思
威鳳春條宿綺禽留觀停翠葆託賞集華簪蒼震猶乘
卦商巖近作霖天支從此茂長覆玉山岑
昭應宫小桃
艷冶如無罪何由謫絳宫不因輕阿姥即是小仙公丹
臉飜啼雨飛書卻寄風春溪迷柳曲午影過牆東密葉
輕籠翠繁隂半露紅誰驚幽鳥散千片觸簾櫳
吴興秋晩郡齋長句
霽色初休雨寒梅稍欲霜崦嵫驚日晏㟪&KR1394;喜年康菰
米迎冬熟萍醅破社嘗霅聲寄檻冷卞色入樓蒼弱援
垂榴臉幽叢亞菊芳牛羊馴沃野鴈鶩悦滄浪水市能
為楫田家乞有漿溪音挐競去村語醉相將自昔分天
塹兹州介水坊貢絲標禹土錯繡接吴疆佳麗南朝後
鮮明茂苑旁風華在安石文物有東陽柳客詩名馥顔
公筆勢翔山川為吐氣日月欲爭光異代虛墳柏逢辰
濫郡章壤歌知自化符守信非良勇爵思長劒高謨乏
智囊葵心拱宸極藿食念巖廊西戍方疲陜中原久患
羌邊人思李牧天子問中郎臣僕今三世腥羶彼一荒
山西雄占隴河曲斗分潢漢始城張掖秦初地朔方限
戎深得策遮寇大為防小雅亡于晉中興屬在唐太宗
神且武貞觀粹而王都雍三才直安西萬里長聲明冒
葱雪亭堠徹甘涼聖術初無敵孫謀本克臧末塗虧繼
守駿命亦頽喪上帝歆炎宋真人奮大梁鑿乾分上下
操斗運中央殺氣西刑馬妖氛北隕狼三關收朔漠兩
鎮復河隍龍虎其文炳雷霆我武揚商球傳聖弟夏鼎
授儲皇託付神規遠彌綸治具詳四維嚴幅正八柄謹
低昂地廣蘖芽出海深神怪彰遺雛偷嘯聚雜種學跳
梁王者輕分土仁人重納隍猶如棄鱗介不使易衣裳
禍亂收凶噐昇平隠上庠蹛林通好固狡穴送誠忙圭
瑞修歡聘金行戢怒芒生民去湯火塞土徧耕桑月窟
頒正朔雲封刻美祥大璜貽燕翼下武寖明昌區外蒙
冠帶天中布典常三雍宣雅頌九譯走梯航仙致昭華
玉神來弱水香路車均奕奕朱芾賜煌煌南面存亡國
西平拂肯堂虎臣無備禦狼子有包藏竊欲屯蜂蟻私
相署犬羊癡言天可上愚謂日無亡傳箭招廬帳推鋒
逆頡行(案推鋒二字見漢書吴王濞傳原本誤作椎鋒今改正)三河煩調度六郡
苦痍傷旅力雖疲曳游魂尚頡頏寢謀思汲黯禽敵想
陳湯多士皆方領孤生特面牆莂官尸禮闥槧職玷文
房無策均宵旰何階致富強分從高閣束敢避要途當
鈴下居無事樊中脱未遑鱸魚知味美鷗鳥信機忘濩
落才何取支離臂自攘雖貪紆紫樂豈免頓纓狂感慨
乘軒鶴吁嗟拒轍螳山河賞吴起社稷歎童汪華夏崇
基本朝廷總政綱弓偏宜舉抑琴緩在更張陽德銷羣
慝天元秉至剛偃兵誠未易用武亦何妨雪近思王國
雲閒憶帝鄉何時聞露布稱薦萬年觴
題沃洲亭
句水聲東轉昭山勢北回三洲環白浪一徑踏青苔牖
對遙岑敞門迎别嶼開鷗鷴如舊識蘿桂是新栽野氣
霏霏入川華剡剡來老猿偷熟果馴鴿下生臺樵斧鳴
岑寂魚扉映曲隈觀濠立莊惠結社坐宗雷格磔歸禽
亂嘔啞去櫓哀看雲秋徙倚弄月夜徘徊珠且矜圓折
犀休衒辟埃沃洲應秖爾何用憶天台
荷花
露夕僊葩卷風晨寶艷開妖漦夏庭出禍水漢宫來玉
冷埋秋骨珠寒斂夜胎河分龍浪灌月借蘂淵栽神襪
能凌水僊裙不惹埃文魚纔可戱鴆鳥莫為媒卻死熬
香釡延年刻夀杯息媯今不語猶尚怨荆臺
菁菁在中沚
周雅傳遺詠菁莪播淑聲育材方被化在沚自敷榮得
地偏蒙潤乘時並擢英託根分曲渚入學隸司成行葦
仁同洽山萊詠可并聖恩均雨露挺質愧微生
釣臺
遺魄知何許孤風不可攀星辰歸碧落道德寄青山堯
舜錙銖内巢由爾汝間草萊升御榻韋布楫龍顔圭組
無由屈烟蘿卻自還幾峯雲冉冉數里水潺潺孤竹清
何隘磻溪老未閒獨留冰雪操千古凛人寰
送黃孝先
日下東京旅才華變世雄高門真偉噐正始得遺風鳴
玉來江表英聲滿洛中銀鉤專墨妙犀柄擅談叢一札
公車詔千鈞矍相弓卿才歸樸斲英彀入牢籠佛寺題
名塔天家奏試宫鷦&KR0008;有短羽亦恐附鴛鴻
送校理薛學士
帝設英雄彀朝多俊乂官玉羈收汗血珠網獲飛鸞仙
籍分丹桂香名藹秀蘭新從平樂試入奉柏梁歡辨色
趨霜戟催班近露盤閣芸開縹帙堤柳據歸鞌詩就雞
林買書成太乙觀行聞延體貌坡上有金鑾
和原甫侍讀從幸後苑觀稻之什
稼殿秋香熟煙畦早景鮮玉虬乘暇日銅雀報豐年壓
地黃雲重含風寶粒堅三登繄帝力一豫俯天田幸厠
標章讀仍陪從蹕宣賜禾知禮厚視草覺恩偏(學士兼侍讀乃)
(預此召)釐席思前問經帷惜外遷(後漢楊秉出為右扶風太尉黃瓊惜其去上言)
(勸講帷幄不宜外遷留拜光禄大夫)妙詩深雅意王政食為先
送梅堯臣宰建德
縣枕秋江側銅章滯雋旄長安去日遠單父戴星勞秀
水遥通楫嵐峰欲妒袍文絃一琴古仙舄兩鳧高家樹
喧朝鵲鄉亭寂夜獒土風清是楚才意苦于騷訟少停
黴索吟多費健毫平時洛中社相憶醉含桃
送劉學士出守衡陽
需奏登中掖除書出上臺獸随朝帶結隼映使旌開地
接朱陵近人從藏室來蠧蟫侵舊帙浮蟻入離杯嶺勢
遙連楚星文卻視魁雲依蒼野住鴈隔楚峯回夕夢驚
湘瑟春心託隴梅南方本寬教東里復多才(新牓試吏多在牓中)
駟馬榮星駕千金慶壽罍未應嗟遠守素志在循陔
送蘇賢良之任豫章
三道膠西策詳延俯瑞蓂帝臨宣室坐人拱太微庭捷
思誰加點危言自據經文成洛紙貴詔下武泥馨(案武泥二)
(字不經見當即是漢時武都紫泥封詔事截用之)起草分宫筆監州駕屏星心
存雲氣闕夢繞斧文屏南國標江紀西山占地靈檻泉
通水府窗戸接巖扃凉月依滕閣孤風泊孺亭案書休
犯慮齋酒且忘形界道宫牆紫規蒲禁地青歸來開院
直鼇頂架滄溟
送刁總赴句容簿
佳邑控江湄春來赴牒歸波平雙槳渡日上亂鶯飛狎
野晨耕早蹊田晝訟稀縣圖標地肺家巷接烏衣沼静
窺珍羽樓閒數翠微山香蒸䭀熟溪蘂摘蓴肥有客懷
金社因君拂玉徽嵩雲南去遠猶向柳依依
送劉閱東遊
臯壤乏生涯羇遊越絶賒一區揚子宅四壁長卿家囷
粟知誰指囊錢苦自嗟秋林驚脱葉夕枕怨啼鴉海月
随孤棹天風曳落霞山城饒露蔓水驛遍霜葭孝子蘭
方秀先生菊未華楚轅無久滯把酒待回車
江城立春
天上陽旛舉人間漏箭長稍驚池面綠初覺柳腰黃遲
日延三舍條風振百昌酒凝前臘味梅帶故年芳雪意
思王囿雲情憶帝鄉青門行樂處漸近好煙光
賞花釣魚應制
平圃回天仗昆池降帝輿晨葩纔隠蝶新藻復藏魚露
重香英濕風長釣線舒乳鶯遷谷近朱鮪躍淵初禹律
鏗金奏堯樽徧石渠乘時覃惠宴不是樂觀魚
辛夷
百卉迎韶律辛夷花最先與春宜有舊造物底無偏棠
棣先饒韡山櫻未敢燃倚風遥可愛犯雪不勝妍影亂
梅花地香迷豆䓻天紅啼昨夜雨紫妬曉來煙上藥能
全命靈滋合永年帝家瓊圃在此物未應損
館中同舍城西小飲
信馬斗城西芳郊春漸熙早煙銷禁樹初溜入天池桃
作新正臉梅留故臘枝甕香浮蟻日村翳浴蠶時聊把
今朝臂同伸即席眉徘徊惜歸馭風晩水生漪
講畢周禮詔賜御筵
典禮惟周舊經文在魯餘西清開縹帙東面授丹書訪
道前釐席崇風厚石渠研覃忘日旰圖繪極霞舒(經中禮樂)
(之噐詔圖繪其狀)千載逢亨際三冬罷講初聖懷輕璧馬慈宴
樂蒲魚妙技通神細清商按曲徐爐香分漢殿鼎味出
堯除諸老恩同醉孤臣藝最疎至仁何以報忠義即瓊
琚
丁巳歲觀玉皇冊禮
寶冊尊徽號香泥潔武都齋心期太乙恭巳答元符玉
輅嚴清制琅函秘聖謨竹宫陳帝拜嵩極動神呼彩霧
霏三境祥輝燭九區況當精歲出仍與上辛俱(正旦上辛協吉)
(之符)永接千齡統長膺五老圖清編流景鑠禮自百王無
溪竹
可愛壇東竹更籠清淺流行根侵島嶼脱籜滿汀洲夜
迥疑篩月風多欲戰秋紫莖同入畫青石伴垂鉤葉裏
藏雌翠隂中下戱鷗秦松無用笑千畝更封侯
五言絶句
憶東園
越鳥戀南柯春來怨别多冷風如可御爭奈簡書何
横山
此地横青嶂當年動紫氛將軍精爽在可解勒遺文(案此)
(詩永樂大典失載今據宋詩選本補入)
七言絶句
漫成
日醉風酣百卉開錦韉爭躍大隄來城東有客歌盆久
不敢將春上老臺
齋祠小飲資政吳侍郎以真如茶二絶句為寄
碧城齋禁放朝元晩飲偷消白日閒天上高真潛詗得
因將瑤藻擲雲間
寶刀玉尺裁佳句雪溜雲腴試早芽睡魄頓消清到骨
一成僧味似僧家
劉開府
京口劉郎是穆之風雲未作苦棲遲金盤一石檳榔贈
可得當年是諱饑
館娃宫
犀甲三千越騎雄平明來襲館娃宫君王不得西施去
萬戸那能住甬東
自嘲
雪梅連日礙層隂昨夜銀臺瑞霰深待詔多年無屐齒
窗間猶作洛生吟
弄雲亭
自知無業致吾君只向空山弄白雲已共此山私斷定
不須轉轍重移文
函谷關
寂寞函關鎖未開田文車馬出秦來朱門不養三千客
誰謂雞鳴得放回
文恭集卷六
