文恭集卷二十
宋胡宿撰
外制
蔣堂可禮部侍郎致仕制
敕非達人無以蹈止足之美惟賢者乃能潔去就之分
睠言舊德適殿中兵援經禮以露誠抗封章而還政且
優哲艾用遂晏安具官某才粹而文道沖且正體風識
而盡遠懷資術而本強進直計樞之嚴比歴藩房之重
老于政事故吏道之可師式是風華惟名教之為樂績
宣中外治盛東南引周任之有言遵祁奚之請老朕方
希古忠厚惜時耆明稔聞歸志之堅姑從繕性之適閔
勞煩事就成美名周官亞旅之聯春卿宗伯之貳峻是
儀等昭我恩章勉爾嗇和以永遐福
王渙可太子賓客致仕制
敕禮耆齒尊舊德所以尚賢存道體厚仁俗所以弼化
矧吾謝事之老夙懷經哲之風前識表微高蹈知止屬
兹成饗之慶命以增秩之甄用奬耆明且嘉澹退具官
某懿德攸好雅行是躬起王國之烝髦資名門之濟美
被服儒術緣飾吏文申翊宗藩曾惠訓之不倦艾服官
政固強力之未衰時用欽于老成世方期于策進而能
獨拔昏俗褫去華軒率經禮之攸行務名教之為樂固
以昭正素之履聳貪偷之風惟朝廷嘉尚之恩下歲時
存問之詔而神明克壯志慮彌沖會熙典之涓成貺茂
恩而進序升宫朝之調護適林岫之晏安姑遂松喬之
游亦惟綺季之舊往服休命益御太和
蔡黃裳可右贊善王稹可太子中舍人苗存可大
理寺丞劉制可大理評事竝致仕制
敕某等壯年遊宦皓首棲遲豈不爾勞尚困于選以年
力之疲曳厭王事之驅馳自陳日侵願謝時使京師進
秩朝序升聯竝增軒冕之華且慰丘樊之逸
許上達可太子洗馬謝元振可守國子監丞竝致
仕制
敕某等濩落暮年間關常選及此疲薾願從歸休意有
嘉其自陳禮難強其不及聽還所任之政兼圖既往之
勞洗馬進聯上庠丞秩且旌沿牒之久足慰挂冠之歸
高牧可太子洗馬徐渥可守祕校竝致仕制
敕某等調集中銓參承列掾或已及皓首或稍厭折腰
竝附郡郵願謝曹事有嘉知止用示寵甄儲禁洗馬之
榮祕丘抱槧之美式光歸志宜體優恩
劉忠信可太子中舍人致仕制
敕某本治曲臺之經屢更大選之集衰遲已至疲薾自
言願解一同之章允從三徑之適嘉其審分寵乃謝歸
進朝秩于奉儲致官勞于娛老
李備可太子中舍人致仕制
敕某久從銓唱參預賓籌稍疲管庫之勞且有挂車之
請少盡風力老歸丘樊宜錫寵恩以娛晚志擢參儲寀
進服朝闈足為里閈之華尚從廩稍之急
艾介石可太子中舍人致仕制
敕某早集選部晩至綱曹自陳年疾之餘不堪官使之
劇願從謝事當有推恩特升儲宷之華用為家閈之寵
姑從所欲勉務自將
楊令望可太子中舍人致仕制
敕某少壯服官衰遲作掾能知經禮之訓願謝紀綱之
勞止足可嘉歸休宜寵用寘宫坊之秩往為里閈之榮
佚老在兹祇命無忽
張隨可太子中舍人致仕制
敕某本階經術之進歴趨選集之勞比至都綱則已皓
首乞身有請謝事為高用遷儲寀之華以慰里門之式
尚思佚老當體推恩
孫可度可太子中舍人致仕制
敕某爾少壯服官久間關于銓集衰遲仕郡尚黽勉于
綱曹居多几案之煩自陳齒髮之邁願還初服且寬至
誠
姜湛可太子中舍人致仕制
敕某本由治經早預從政甫備列卿之屬且釐外局之
煩引疾自陳謝事為請宜從藥石之便難勉筋力之為
寵以儲僚慰其暮齒尚勤輔助當體寬優
韓松可太子中舍人致仕制
敕某爾身為絳簿籍在銓流已過亥人之年頗嗟離耋
之日能自言于州郡求歸老于田園宜進奉儲之華以
為挂冕之寵足榮故閈且慰頽齡
趙維可太子中舍人致仕制
敕某奮由一經困于久宦遠任州綱之劇自陳年老之
衰求解所官且還初服能遵經禮宜有朝恩升儲禁之
為僚寵家園之佚老尚勤輔助往體寬優
孟朝宗可太子中舍人致仕制
敕某少超選格晩至州綱展公力而弗遺佩官箴而無
缺自陳衰齒求謝劇曹審分可嘉歸休足樂宜進承華
之秩用為故閈之榮往服寬優自從頤養
張正可太子中舍人致仕制
敕某治經中科沿牒署令久預銓流之集自陳年力之
侵願解縣章求返初服愍輸勞之且久在知止之可嘉
宜升寀于宫坊俾增榮于家墅
鄭崇德范振竝可太子中舍人致仕制
敕某等進升仕塗淹移銓序或為列郡之綱紀或寄大
邑之弦歌竝迫暮年自陳老病愍驅馳于職事聽頤養
于精神寵僚選于承華服朝榮于故閈用光晩節當體
優恩
李逢可太子中舍人侯允恭可祕校竝致仕制
敕某等或治經服官或入資署吏亶無遺力咸有積勤
至列郡之紀綱任詞曹之參佐自陳暮齒且白緜痾難
強沒階之趨願從挂冕之逸特升僚于東禁用試秩于
祕丘以慰歸與且嘉勞止
趙穆可太子中舍人馬宗諒可監丞竝致仕制
敕某等除吏且久秉事亦勞尚滯中銓俱以皓首能量
已分自白齒衰願辭印綬之勞得從井臼之逸聽謝官
守仍寵朝榮秩以儲僚丞之學省俾兹燕適往服寬優
蘇維岳王敏竝可太子中舍人李克明可國子監
丞竝致仕制
敕某等早集大選參服外勤仕至右曹長于劇邑或引
年知止或援疾自陳願歸休于田廬求謝去于州縣咸
從今欲併敘往勞秩以奉儲丞于太學慰兹遲暮便乃
養頤
韋陟可祕書丞致仕加上輕車都尉制
敕某朕曏者拜貺于郊覃渥在位爾時謝事法當推恩
渙號早行餘澤未究宜遷&KR0564;級用信教條就虔吾恩且
慰而志
吕佐可衞尉寺丞致仕制
敕某粤從版授真勾簿稽以侵西夕之年頗歎東隅之
失願還官事歸老家園特優列寺之丞且慰挂車之意
楊贄可衞尉寺丞致仕制
敕某補吏以訾上言稱疾求謝遠方之牒願挂下澤之
車用遷衞府之丞俾就家庭之佚聽而輔養體我寬優
孟元亨可大理寺丞致仕制
敕某早趨選集晩滯勾稽自陳衰老之侵且有乞身之
請嘉其知止寵乃歸休用升廷尉之平以慰南岡之步
皇甫采可大理寺丞致仕制
敕某早集銓流晩為郡掾不憚斗筲之役頗用簠簋之
修自白暮年願返初服宜承棘路之授且寵蓽門之歸
當服寬優往從怡適
吳旦可國子監丞致仕制
敕某爾早集都銓纔至諸掾揣薾然之衰幹識知止之
大方乞骸以歸税駕良善宜寵上庠之秩以為舊社之
榮
鄭有斐可國子監丞致仕制
敕某早從調集晩滯勾稽自陳齒髮之衰願謝簿書之
役服勞有自知止足嘉用丞庠學之榮俾遂丘樊之適
尚續以廩勉修于家
張太一可國子監丞致仕制
敕某少壯從宦遲暮倦游來辭下澤之勞願從初服之
逸進丞學省參列京司俾藥石之善持聽丘樊之自便
往究餘齒當體至恩
石待問可太常博士致仕制
敕某早以敏文階于俊選中嬰廢免再用敘收遂班文
石之朝已迫虞淵之景進趨良苦疲薾可矜以其早會
先朝嘗承大對特升司蕝之局用光挂冕之歸往服優
恩以究餘齒
趙真卿可大理評事致仕制
敕某嘗任勾稽之員坐受雇更之入自罹廢免尋命敘
收掾于嶠南辭以親老來謝官使願從家居尚矜造士
之餘特寵法卿之屬勿忘奉養當體寬優
翁奭可和州司馬致仕制
敕某早入銓流適隨掾牒附郵引疾謝事乞身聽解綱
曹即授上佐仍優廩給當識臺恩
吳高可撫州長史致仕制
敕某少隸牙門晩有班籍以年力之疲曳愍王事之驅
馳即其本邦授以上介俾從安逸當體寬優
穆介可華州長史致仕制
敕某早直秘寢之聯嘗贊禁閽之謁中因罷黜尋復甄
收自陳年力之衰願謝斗筲之役特優上介當體寬恩
李仲連可左清道副率致仕制
敕某前朝近支南國餘胄早有庭臣之籍比乘使者之
軺煩局所更敏用無滯自陳年疾之瞀願辭時使之勞
副東京二率之聯參屬官四品之列嘉其知止慰乃養
痾尚體寬優忽忘輔助
張保和可右清道率府副率致仕制
敕某名存班籍年合禮經能省已以自陳願乞身而待
盡嘉其知止率以副員尚為逸老之榮往欽從欲之惠
姚可久可左監門衞大將軍致仕制
敕某執技以進歴稔且長嘗首太醫遄正諸使比閱奏
封之上自陳年力之侵願謝見官良合古誼俾升環衞
之列仍假折衝之名當體寬恩以從佚老
宋榮可左屯衞大將軍致仕制
敕某早縻勇爵嘗當軍鋒奮士戶之積勞用邊關之勤
略寘諸環衞秩以折衝自陳年力之衰不任軍旅之役
願謝時使得從家居閔煩㝛衞之勞聽遂燕申之適益
升屯衞當體寬優
錢子穆可左監衞將軍致仕制
敕某服在内聯綰于外務薾然疲役迫是暮年因郡邸
以為言求家園之佚老聽還時事尚寵衞屯往服寬優
自勤納養
耿從政可左領軍衞將軍分司南京致仕制
敕某領使親宅典戎近藩早稱幹能比更委使閱奏封
之來上陳老疾之侵衰願解兵防乞分留務愍年力之
少盡勉醫藥以自持進升環尹之名關領別京之衞仍
俞子舍之請就即縣齋之安當體至恩以究遐福
陳允恭可左監門衞將軍致仕制
敕某中預禁聯外監屯旅當番禺之卑濕苦毒霧之薰
蒸重膇成痾步趨難力表解近墀之職言求環衞之名
願尋疾醫且謝時事竝俞所請勉務自持
柴貽憲可左驍衞將軍致仕制
敕某世承累組之華朝賴敏材之用籍使聯之舊早服
禁嚴司邦憲之平屢當審克頗著平反之效稔聞幹裕
之聲衰疾自陳歸休為請特優環衞之秩用適燕居之
宜尚體曲恩往怡晩節
劉吉可右領軍衞將軍致仕制
敕某少壯驅馳晩暮疲曳尚有最凡之目未經甄陟之
科自陳齒衰求謝官使有嘉知止為敘前勤優升拱衞
之名寬賜燕申之適悉從爾欲尚服兹榮往遂嘉貞益
頤眉嘏
文恭集卷二十
