文恭集卷三十二
宋胡宿撰
書啟
賀鳳翔陳學士轉司勲并階邑
伏念畫節分符熾邦風而無狀赤油繄戟式侯度以偏
遙官箴雖幸于乞靈談緒慨賒于奉教恭審宸渙載渥
華資益清升主爵之名曹典序階之異數側聆殊擢增
躍蕞軀諒延辰之遵頤必介祉以洽勝伏惟某官標度
遒上襟懷粹沖精義深繫教之徽懿行聳朝列之右自
副慎僚之簡克宣調俗之規一德鎮浮三輔居最朱轓
按部巳安申伯之蕃宣盤石剡才竚掌安于之名命盛
節當暑薰風起辰爵刺奏儀造雌堂而兹邈和倪攝體
納神谷以為祈傾系所深短記奚悉
賀馬尚書再任亳州
恭審榮驅大旆再領巨藩以天臺八座之尊處東方千
騎之長坐棠猶在未忘召伯之賢騎竹相歡且見細侯
之返逖聆休命大慰輿情恭惟某官卿矞開祥肅温成
德居然千載之俊卓爾萬夫之望被累聖之知勲庸懋
建仰元侯之治風烈猶存十連蓋重于撫綏四牡更煩
于俞往優優之政夙結于民瞻善善之功久隆于帝念
佇聞召節式覲法宫庶幾哲艾之姿永列丞疑之輔某
雅承奬勖實愧空疎奏尺記以未遑辱鈞函之荐委背
芒斯集衮字增華拜隆賜以匪忘刻懦衷而無報感銜
之極抽述豈能
賀晏公轉刑部侍郎
伏審紫詔疏恩白雲登秩穆清有命華夏交懽伏惟某
官性貫誠明德符亮采識探天人之賾氣鍾河嶽之靈
而自陟降帝臺毗維王室建周官之六典治具式張陳
說命之三篇忠規克壯功成暫退道闇彌章絳侯出就
于列藩令尹坦然無慍色嘉禾瑞鳳潁川之賦政有聞
方底綠綈太室之攷庸斯在總司寇外朝之治峻太師
維石之瞻枚卜功臣方寄調元之任疇咨舊德竚膺熙
載之求辱在甄鎔倍深懽躍
賀永興安撫何侍郎
近審榮奉徽恩進膺顯命綍章惟允物論攸欽伏惟某
官性履醇優猷為敏濟早植秘圖之地屢分籌筆之權
進秩貳卿式峻中臺之望作藩全雍實資良帥之才暫
奉外游行當内輔豈期謙眷特枉榮函載玩情辭增銘
悰抱
賀張太傅轉官
伏審光被徽章寵升華序罷廣内藏書之職秩奉常典
禮之司凡辱睠存舉增慶慰伏以某官懿文絢道閎識
照鄰韞經國之遠圖分貳車之優任局無留事巳彰循
吏之能爵以勸功實顯大君之任某恪居下邑坐遠清
藩(案此下有闕佚)
賀燕諫議轉給事中并加勲
伏審被西清之異渥擢東掖之崇資傳聽之間忻詠如
一恭以某官藝文該洽器識融明才兼包于三長學通
貫于五絶為國著令作時楷模刑署盡心夙寬于中典
諫垣分職久矢于讜言帝睠巳深具瞻尚鬱果奉紫宸
之命顯升青瑣之榮旦遇光華已膺于夕拜政資圖任
遽告于宸猷某抗塵滋深荷顧最舊側聽芝封之澤第
深柏悦之誠遐企風徽良增傾躍
賀王密學加勲爵
伏審祗奉宸恩榮加勲典伏惟慶慰恭以某官謨明迪
哲柔則居方懿績紀于廟彝茂德隆乎國棟踐揚膴仕
對越盛辰間升樞侍之嚴往莅坤維之服中和樂職興
起于民聲寬大詔書布揚于上意亟承霈澤聿被徽章
增體貌以迥殊隆等威而彌峻佇膺召節歸掌化鈞
賀王給事中
伏審寅奉霑綸撫臨大屏進圖書之華局輝方面之行
臺成命之有初愜心之增慰伏惟某官貞亨著節明允
休誠謨懿德以資贊襄日宣匪懈奮謀猷而加啟沃晝
接惟親屬雄閫之須賢由中宸而付命金鑾地峻暫辭
坡上之班策府望華式典禁中之秘簡良克重鎮雅攸
資寅亮天工方贊延于哲艾典司國柄佇參列于阿衡
系頌之誠實萬常品
賀宋内翰
伏審被鳳韶之温章踐鼇山之秘府寵聞休命抃極輿
情恭惟某官嶽鎮吐符奎鉤産氣西京典策蔚惟廊廟
之高東魯文章迥到天人之際而自入居藥省專掌芝
函峻體貌之有加告謀猷而罔伏益厚中宸之顧爰登
内相之崇占地望于銀臺巳鄰槐府副民瞻于具闕即
掌台司
賀朱祠部
伏審再迂使轡出按祥刑奉灝爾之帝書副恤哉之天
旨斷獄四百適遘于治平奏書三千矧隆于睠渥行膺
芝璽入典宫臺豈謂光謙首貽華削仰恩勤之致意但
銘悚之裝懷
賀和州朱給事中
伏審方底疏恩象河進秩伏惟慶慰恭以某官器懷優
裕識擅精明嘗陟降以法官特便蕃于宸眷久從郡寄
實爽朝僉天綍成章式頒于雅誥月曹馭貴爰正于名
卿方圖時棟之才佇踐良肱之位傾瞻兹切抽削匪殫
又
伏審被奬帝綸升榮卿寺伏惟慶慰恭以某官識研奥
賾道貫中庸秉安節以惟亨蓄懿文而載郁内朝賦職
蚤居青瑣之闈巨屏宣風屢建赤油之戟休令之聲簡
帝惠和之化在民屬綈檢之攷庸由月曹而正秩九卿
之下括河海式峻榮階三公之坐論廟堂行參魁柄某
夙承輝眄克聽寵光託毫幅以未遑辱函封之荐及載
仰履謙之德居多克已之辭感篆匪忘惟兢增集
又
伏自濫榮中詔承乏外臺幕府樹風瞻亭臯而匪遠牢
盆守器託竿牘之未遑豈期象海之名卿猥降薄雲之
高義枉史公之馬走頌鄧守之泥封犀管摛詞驚華文
之溢幅玉音借譽覺虚美之薰心榮眄所臨感懷增極
屬南訛之長育諒泰宇之燕寧伏惟某官文獻挺才明
誠廣業體忠精而濟位秉器略以致君未賦政于兩樞
實結望于四國勉寬沖雅之量行宣毗輔之勲參覯尚
賒系凝交積
賀徐紫微
伏審榮被綈函寵躋綸閣伏惟慶慰恭以微樞置院侔
星掖之垂文綠邸頒書法天風之申令允資時哲克代
聖言伏惟某官斷兕雄鋒鳴岡瓌質步玉除而振藻冠
仙籍以升名拂霧旦朝早參飛于鴻黨望雲晝接常密
侍于龍姿藴賢業以宏深注聖懷而優厚記言史局納
王法于婉微庀職省聯導國財于強富旋紆帝綍再易
使麾九賦漕輸不頓芒于恢刃兩宫簡在特申召于追
鋒延英既開宣室斯對芝封郁穆爰隆東觀之書藥署
隂岑乃踐曲臺之地典謨攸託名教是瞻雲漢成章布
堯言而伊始華蟲觀象禆山衮以在兹佇奮壯猷式參
魁柄庶幾輶賤永託甄揚
賀王寺丞
比者賢郎監丞狀元煥揚高藻卓冠羣英恢世德于華
宗昭義方于善教寺丞獨持高義遐損珍題仰降抑之
敦風但銘藏而匪石永言欣竦曷可舒陳
賀趙監丞
同判監丞藴崇懿業發決榮科遘東戶之亨嘉叶南魚
之頌歎寵承天綍丕佐使麾徙池之勢方初儻物之來
曷測猥辱巽牀之禮先貽置䄂之函感篆交懷敘宣匪
罄
代賀齊殿丞書
某伏審祗奉明緡驟躋通籍側聆新命竊忭牢襟恭以
某官品格淳修業術精奥父母一邑殆治狀之洽聞文
章當時矧物議之僉允佇繇盾省之局亟踐書林之游
未列慶函遽貽榮牘永言感躍曷究指云謹具狀陳賀
兼謝謹錄狀上
賀樞密侍郎
伏審丕膺寵綍光踐榮階丹扆用才仰謀猷之鼎盛白
雲進秩在名數以益隆德舉再光師瞻愈赫伏惟某官
識窮繫表道貫時先翊寶運以飛天灼清暉而照世典
樞之任方倚于俊臣進律之恩爰崇于貴級式厚當陽
之睠佇躋論道之司大副朝僉益恢帝載永言竦抃實
倍等倫
賀樞密左丞
恭審被帝檢之温文進天臺之左轄樞衡是典式倚于
珍賢名數載加克光于凝績伏惟某官元精降氣大藪
生材植德本而端方體道沖而淵邃承光震邸有調護
之勲賦政藪庭極贊襄之美屬九闈之第賞亞八座以
飛榮總乃懿綱毗于至治巖巖師尹方接于具瞻赫赫
公台即期于延拜永言慶慰實邁等倫
賀參政侍郎
伏審被綠綈之雅誥進碧落之貳卿端委星樞對司王
政法官注意延體貌以方高緜宇承風企龍光而竊忭
伏惟某官太和陶粹奕世生賢起韋平舊相之家輔勲
華至治之運歴更貴仕綽著茂勲謨九德以熙朝浚明
斯在參萬樞而濟位寅亮居多爰舉進律之文用煥秉
鈞之績亞秩宗而典禮式副疇庸正茂宰以調元諒應
匪夕某屬當官守阻覿鈞嚴徒慶慰以兼深在趨參而
弗獲
賀參政給事
伏審光被璽章進崇階級踐東臺之貴近貳宰府之謨
明天渥遂行民瞻胥協伏惟參政奮繇直道光輔本朝
亮節不回素仰藎臣之操嘉謀罔伏益隆元后之知用
青宫翼贊之勲佐黃閤倚毗之政爰疏高爵式煥大猷
方委重于邦英佇正司于台席永言慶忭度越羣倫
賀司諫
竊以朝廷置官七爭為重賢俊居職萬事得言志策所
伸功利益遠伏惟某官克生王國雅意本朝方幅獻言
屢抗其疏宴閒召見未始不冠簡繇上心任以近職漢
世儒者給事于中唐制從官供奉于内今兹妙選允穆
羣談伏自拜恩未遑奉記出于謙眷惠以教函仰諗撝
情益增欣素衰索參累敘復甚稽感戢之私悚兢無已
賀陳州太尉相公
伏審肅奉帝俞升臨輔鎮伏惟慶慰恭以某官氣鍾英
粹道契亨嘉宣一德以同寅翔萬機而成化蔚彰社稷
之衞允播股肱之良屬肆類之均禧首膺圖任委陪京
之舊治彌表眷懷而某夙荷埏鎔倍增瞻頌欣沃之至
有異常均
賀留守相公
天元復始王歲開端寅杓回東陸之春蔟律贊少陽之
氣兹為獻節允納殊休伏惟某官性合誠明道全經緯
協千齡之顒望為一代之宗工坐運鈞衡秉甄陶于巖
廟出兼衮鉞方眷倚于留都佇聞舊德之圖即冠前疑
之列某馳情東閣方欲奉牋猥屈常尊首紆台翰永言
感愧莫克敷宣
又
天元上日王歲首正史策美于端辰卦氣榮于泰象伏
惟某官茂勲奕葉碩德佐時爰履三朝之亨彌膺百順
之祜出持管籥暫居都輦之留入輔本朝行陟樞台之
重趨承未獲系頌何深
賀知府太尉
人正著統王歲啟元受圖盛于漢京設樽傳于晉會伏
惟某官履三陽之吉膺百順之宜以漢世外家之親處
周邦良翰之任總司留印早分兩使之榮延拜齋壇行
帥十連之重方深善頌猥沐撝情特貽記室之函增佩
元侯之眷
賀知郡學士
伏審巳承守邸之音將被解龜之命騰裝西路行奉紫
宸之朝降劄中臺佇峻天坡之位何乃一謙之益遠移
十部之賢銘悚交懷保綏是願
賀運使郎中
膺奉制函就遷吏部煩長淮之漕職按全楚之提封賦
政有初治書甫及曲盡親疎之意尤多款密之辭研玩
弗忘感藏斯至惟嚴凝之邇臘諒寶練之臻和強濟之
才尚淹于遠用清切之任行陟于近班未獲晤言但增
遙悚
賀知府密學
伏審拜瞻宸綍進職天樞華煥遂行中外胥悦伏惟某
官該練治體敷洽朝章革履見于步趨温室旌乎慎密
連分制閫之寄丕昭良翰之風河災既平允資于碩畫
帝心期簡方赫于茂功峻名器于有初參鈞衡而匪遠
勉精調護行副傾祈
賀知縣虞部
伏審光奉聖恩榮遷茂秩漢臺故事郎曹是應于星辰
周典舊文虞官實掌于川澤甄升有漸慶慰惟深伏惟
某官德尚簡温性資通敏承狐毛忠教之厚資石建孝
德之餘膺渙綍于宸庭撫鳴弦于洛邑莅官行政固多
最迹之稱奏課攷功果被深辭之奬豈謂謙眷猥示書
幐在欣佩以匪忘于敘宣而莫既
賀新轉官海用啟
伏審光奉帝恩榮升朝籍伏惟慶慰某官清芳駕俗良
具幹時自撫翼于亨衢亟榮飛于顯仕居有懿績沃乃
上心果膺出綍之恩榮進中閨之秩未遑賀牘先辱飛
緘載形撝抑之謙交集悚銘之素
賀新轉京官海用啟
伏審芝檢發中方延于灑澤棘曹引秩序進于榮塗伏
惟某官夷雅飭躬中和布慶頒條貳局早彰砉騞之聲
第課疇勞亟奉丁寧之旨某側聞成命竊忭丹衷限疆
禁之所縈造賓趨而莫及
又
螭庭湛渥渙發于徽章棘寺分曹延登于美局某官躬
桓瑞品杞梓奇材協贊藩條早聞于治狀參評國令荐
啟于榮塗凡辱依游俱懷茂悦未遑晤挹莫量傾瞻
文恭集卷三十二
