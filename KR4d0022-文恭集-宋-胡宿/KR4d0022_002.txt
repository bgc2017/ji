文恭集卷二
宋胡宿撰
五言律詩
早春
燠沐陽和盛蒼筤老色濃大明消積雪青靄遍諸峰遠
浪浮赬鯉驚雷起蟄龍去年南去鴈薊北又相逢
津橋晩望
徙倚津橋上蒼凉樹幄中江雲數峯黑山日半規紅菖
葉深依水蘭苕迥得風雩壇春服就歸思羨沂童
井桐
一水清無底雙桐碧有情銀牀翻晝影玉虎墮秋聲露
葉游絲斷風枝宿鳥驚隔簾人不寐又送月西傾
春晩郊野
岸幘坐前楹天圍極望青月華開嶺霧風影碎池星重
露驚棲鶴幽叢帶暗螢塵機心久息寧待據梧瞑
舟次江口
香吹生蘭渚飛霜下荻州月波清浸夜天幕冷垂秋遠
嶼迎潮没寒烟護水浮櫂歌來澤畔知是採菱舟
賦江臯
目睇蘭臯上春波泛早暉畫船人競渡繡羽雉交飛島
樹殘潮落汀花宿霧稀短亭迷酒市官柳綠依依
西郊二首
高樓十二曲倚遍到斜暉天幕清無翳溪雲凍不飛斷
岡殘燒盡遠樹宿禽歸久憶蓮華社鐘聲隔翠微
遠籟生寒野平蕪弄夕陽天寒空鳥道水落見魚梁島
樹風仍蕩汀葭日映黃津樓慵極目杳杳白雲鄉
慶雲寺檜
寶坊金布地嘉木此含榮吴帝留青蓋湘神駐翠旌月
移香砌冷風入夜琴清若比東陽樹婆娑意未平
送臧寺丞赴建昌
新擢京司秩初旌幕府賢少年裁美錦晝日撫鳴絃山
好當衙際雲閒至榻前庭中無一事時問岳僧禪
送君為從事東歸
秋半飭歸艎輕橈入水鄉吴歌聞子夜陶菊見重陽月
浦鯢收浪霜空鳥拂檣南冠歸未得潘鬢莫蒼浪
送孫從事
三十一仙科同時升大羅軒翔幾人去淪謫獨君何淮
桂牽吟數湘蘭寄恨多且欣彈頍弁榮路未蹉跎
送王從事赴漳州
再奉天官集初登郡將筵檄材磨盾妙賓履躡珠賢舊
洞毛生竹新池水映蓮幕中多暇日曳彩戲親前
禁直晨興呈承旨侍郎
内殿已攢點(禁中漏盡謂之攢點)攬衣朝未央月低銜禁樹雲薄
護朝霜欲放魚文鑰先含雞舌香大昕鵷與鷺奏事向
明光
館中候馬
紫陌歸鞌後端門午鼓餘銅池銜落景鐵㰅掩殘書水
遠溝聲細花閒壁影疎去騶呼已遠自笑守應廬(案應廬二)
(字未詳所本宿又有上小謝學士啓云更直應廬當是指秘閣直舍而言)
近郊
信馬斗城外芳郊秋物多丹楓驚歲晏華黍喜時和野
老醉相話牧童閒自歌牛羊稍覺晩一一下層坡
沙鳥
一啄樊籠外蕭然烟水鄉折蘆翻夕夢急雨亂秋行南
澗漁波淺西風菰米香世無摩詰手誰與入清防
歲除
守歲薰爐永迎年煦律回仙人收臘去木帝送春來桂
伴隂蟾隠梅衝艷雪開平明喧夀讌柏葉奉懽杯
鸚鵡杯
介族生螭蚌杯形肖隴禽曾經良匠手見愛主人心置
在金樽側來從珠水潯(陸機薦戴若思曰明珠大貝生于江鬱之潯)願為仁
者夀再拜莫辭深
上苑
漢籞春來早光風近太清花深迷玉漏霧遠失金莖夾
道青松密周阿碧樹生回瞻葱鬱氣遥覆九重城
山中
乘秋尋遠壑偶到幽人家濁醪釀秫米香飯炊胡麻微
徑捫蘿蔦高峯弄雲霞餐和殆忘返落景半規斜
東溪早步
宿雨澄紛幕高霞冠遠岑青蓮護水色翠竹結村隂雪
浪魚跳藻風簧鳥囀林峭帆天末起撩動五湖心
水館
略彴横雲島欄干瞰玉淵雨汀翹睡鷺風樹咽嘶蟬綠
髮莓苔地紅衣菡萏天夜凉三弄笛月在釣魚船
送徐晉卿東歸
夜來龍具冷有客厭長安去國朝衣緇還家楚葉丹雪
情欺酒薄月思拂琴寒只待東風起林鶯振美翰
送旌德田宰
錦邑罷鳴琴歸塗指上林柳鞭饒醉折山館勝遊吟清
譽時苗犢離悰望帝禽明庭趨覲日優績簡宸襟
招公儀小飲
官舍隠非隠仕途才不才棟閒秋燕去籬靜晩花開卓
甕何妨卧莊軒或自來求羊疎我甚三徑有青苔
朱鳥航
浮航二十四一一跨淮中此地名朱鳥當年踏彩虹香
塵迷舊路寒水蕩遥空日暮驚飛蓋翩翩下渚鴻
余山人居
一室閉春林蕭然物外心棋聲敲月重屐齒印苔深竹
閣茶烟細山園鍜樹隂會當逃世網來此締朋簪
和人山居
翠柏蔭山莊巖扃四序凉歌攀牛角遠嘯引鳳音長夕
膳烹葵熟春杯切桂香列侯生計在千戸橘含霜
山居
松韻笙竽徑雲容水墨天人行春色裏鶯語落花邊脩
竹三間屋清泉二頃田了無官府事雞犬莫登仙
經朱氏郊居
東岡接釣磯有客偃郊扉繞舍喧流水當窗識翠微溪
田香稌熟霜樹晩桃稀半日揮塵袂停車不記歸
送外表王植赴官嶺外
五嶺知何許離懷豈易言傳情無去鴈驚夢有啼猿溪
思吳蓴老(别墅在梁溪)林香越槿繁渠渠持美酒計日望歸
軒
銀臺退朝
官事良為少人生初得閒長吟聊擁鼻薄酒且酡顔春
物行將晏年芳尚可攀此心同木鴈材與不材間
桃葉渡
悵望情人曲空留此渡名一條衣帶水千古石頭城艷
歇雙桃色歌沈兩槳聲不堪懷古意山外夕陽明
春寒
三楚多寒地憑山復大川龍鱗横雪隰羊角起風天酒
價高平日花期晩去年白門無限柳疎瘦未成眠
蓬萊詞
瀛閬盛佳招排雲下赤霄水犀梳插鬢火玉佩垂腰鳧
影朝青舄鸞音咽紫簫鼇宫無夜色豹髓未嘗燒
寄合肥知巳
離管回香轡行舟動翠篙夕魂惟是黯春目旋成蒿夢
與楊花蕩書憑燕子高望中人不見湖上首重搔
題蘭溪
招提紫翠中僧住最高峯幾劫親諸佛三生聽此鐘早
香依澗樹高臘寄庭松性海無窮願金書字字濃(師造大悲)
(像著發願文)
景福殿緋桃
偷約蓬山客閒尋芳樹蹊晨葩鮮欲語春色醉成迷艷
奪朝霞段香傳冰麝臍飄然凡境外初有乳鶯啼
暑夕水亭
曲檻瞰回塘披襟對羽觴蘋風微有韻水月自成凉嫩
篠疎疎影新荷偃偃香么絃聊按撫志不在滄浪
新荷
一夜抽輕蓋平明映曲池水凉魚未覺烟淨鳥先窺露
重心猶卷風多柄尚危東林應結社秖待素華披
惜花
試步向欄干奇花正好看乾坤增著力風雨莫無端彩
筆題詩易金刀下剪難十分方吐半猶喜夜來寒
晴虹
霽野收雲雨長光架一條媧天初補石乾鵲早成橋日
馭迷黃道仙梯接絳霄誰能乘六氣萬里信扶搖
邑宰惠花木
曉圃分花品烟耡手自攜未貪桃結實且映李成蹊瞥
見香蜂集仍聞好鳥啼河陽春色晚流過短牆西
行次淮上寄何毖秀才
南浦傷離數西州作惡頻吟亭蟬送柳宿枕鳥驚晨鄴
會疎沈李吴懷豫憶蓴此心何用慰前有杏園春
秦淮
厭勝踰千載祖龍安在哉寒潮平復落幽鳥去還來龍
鑿功全異牛山事可哀不知終古恨誰見劫成灰
重陽日東園
沆瀣催時律幽隂結夕霏樓臺侵日上山水送秋歸海
燕辭巢盡霜鴻避弋飛一杯元亮酒聊以浣塵機
宿白佛寺
下馬憩禪關春苔一徑斑歸雲尋谷口倦鳥泊林間山
客收棋罷龕僧數息閒月高人不寐隔嶺水潺潺
甘露寺
寶勢窮吴地寒流對楚邦一峯擎佛刹萬象入僧窗落
日銜遥樹晴虹畫半江海門秋色近翠朵自成雙
自詠
索米年來甚伶俜秖自知黑貂随日敝葆髮豫秋衰舊
産思重理先賢恥逆施吕虔刀未解骨法謾多奇
閉戸無還往端居廢禮容花為貧富燄燕是舊過從持
屐對人蠟綻衣看婦縫非同叔夜傲切莫怪疎慵
華陽逋客
小𨼆華陽客山中不記年酒中長有聖棋下更無仙授
得廣陵散注成秋水篇吾纓今未濯慚愧舊林泉
瓦官寺
紫色嘗開國金輝此界繩火輪經壊劫雪頂見殘僧狂
薜緣秋壁深松映晩燈哀猿不可聽一一在巖藤
題劉奉禮書齋
人尚西齋學家承北第榮錦囊添句重蟾滴試毫輕
底法成新構開書泣舊楹丹山消息斷喜見鳳雛聲
和吉老學士召赴崇政殿試舉人
需宴經芳巳嚴趨奉禁宸子亭參覆試止輦奉周詢(詔蹕)
(累幸泛覽試卷)玉取三燒粹金求百汰真自慚諸老意多賴洛
陽人
清明日謝人送酒
寂寞揚雄宅鴟夷載酒來鑽榆試春火切桂暖晨杯芳
蘂何須菊香梢尚有梅自慚非叔夜聊學玉山頽
金山寺
寶勢中流起香園此布金鴿棲金殿冷龍伏夜潭深水
鳥銜生食江神聽梵音上方聊送目天幕杳森隂
齊國大長公主輓詞
舊築王姬館新開貴主阡山林經駐蹕烟霧隔飛軿天
屬尊惟孝邦風穆以賢鸞龍摛翰藻昭德萬斯年
兵部尚書贈司空侍中晏元獻公輓詞三首
俊老三階後高華四紀中朝廷用文治廊廟得才雄雞
樹前隂改鱣庭舊跡空生存華屋處零落恨無窮
川嶽淪精氣風華喪傑才典刑留大雅文象坼中台聚
窟香難破鈞天夢不回只應之帝所鳴玉侍丹臺(公早被章)
(聖顧遇)
儲極元寮寵公貂盛策班寧神依大騩結冢近陘山鼓
吹春風裏麒麟夕照間寄言川上水何事不西還
太尉文肅鄭公輓詞三首
西北謀元帥東南出雋儒上前曾借筯閫外復投壺見
噐同安國憂邊得亞夫如何遡黃壤不及播洪爐
公業關東望夷吾天下才辭鋒横劒戟詩筆走風雷帥
節行邊去氐酋獻地來榮華一朝盡埋玉使人哀
將鉞徽聯重公槐賁典加哀榮班襚衮虧痛軫投瓜朝
露沾崇旆秋風咽迥笳英靈不可問宰樹有棲鴉
太尉侍中鄭國宋公輓詞三首
第一平津策同時入洛名配台升上相宰漢得元精國
念靈龜喪人嗟厚棟傾睿篇傷俊老殊禮極哀榮
盛業元根古高文早變風墮鱣遺館在浴鳳舊池空卓
馬辭丹陛(公以使相還節三公薨第)騎箕向碧穹琴竽三月罷鄭國
愴賢公
天上三台坼人間一鑑亡寧神韓土内結冢騩山傍槐
鼎廞儀物貂蟬襚密章高賢同委化兹理昧蒼蒼
座主贈司徒侍中宣獻公輓詞五首
天下中庸德人倫正始風立朝周鼎重當代禹門崇注
意深黃閣收神杳碧崧蒼生終古恨尺璧在丘中
三陟贊樞鈞殱良昧上旻幾傳分相史終未立家臣衛
武徒虚語巫咸不可詢空餘山甫德流詠在烝民
門盛三鱣講書追兩馬修朝評尊月旦王法正春秋革
履聲長絶緇衣詠獨留從今非大醉不復過西州
鳳德衰何早蛇年讖有開斂衣班上衮愍冊賁中台緣
鵠空存飾騎箕不下來棟隆今巳折僑壓可勝哀
鹵簿指西州都人助紼謳白雞亡謝傅黃石葬留侯霧
薄旌銘慘風長騎吹愁神華何處所流恨滿山丘
禮部蔣侍郎輓詞五首
大雅時之老高陽世有才英名知四海公議許三台華
皓辭歸去蒼黔望起來一朝嵩構毁愍冊感餘哀
香案經為吏甘泉預侍晨衣冠親雉尾章疏動龍鱗當
世高人物諸公滿搢紳忽聞捐几杖萬恨只酸辛
潁水重臨久(公再領吴郡)桐鄉見愛深峴碑偏墮淚鄭瑟盡
停音蜀士知鄒學吴兒喜洛吟(公在蜀在吴留意學校精于篇詠人多傳誦)
生前祠影在寒霧碧山岑
尺璧丘中恨人間第一流九原迷白日萬壑怨清秋風
月高情盡煙霞麗思休故時芝館在迢遞使人愁
茂苑來書跡藍橋别淚痕如何一交臂不覺九招魂東
里嗟遺愛西州哭舊恩二孤猶在丱未免懟乾坤
翰林南陽葉公輓詞三首
方丈仙山地承明帝所人辭源長萬里筆力重千鈞草
詔風雷暮賡歌律吕春如何巖雨望奄忽棄生民
獻替依明主周旋奉至公直尋無枉道方寸有孤忠恥
在瓶罍罄嗟深杼軸空蒼生猶未泰夫子已先窮
遠策思開濟孤飛易中傷中途捨騏驥少日鎩鸞凰千
鏌仍雙折臯䕫遂兩亡(公與故太尉鄭公為莫逆之友不數月相繼薨落同時葬于吴)
(下予實被二公奬睠)吾生知已矣魂斷武丘傍
題飲光亭
居易能藏氣探幽復治亭泉華聊自挹澗響與誰聽圓
檜行依蓋前峰坐對屏一瓢吾道在凉月此忘形
晨起馬上口占
馬過津橋外城臨金斗傍(金斗肥城之名)早霜濃著瓦落月半
銜牆暗水澄寒底初霞漏曉光疎鐘林下寺煙景正蒼
凉
九月十五夜北樓望太湖
雲影消空闊霜華拂杳冥秋光不隠鴈夜色欲迷螢爽
氣横蒼卞凉波接洞庭水仙當此夕應化白龍形
登潤州城
城壁起山根樓梯易黯魂雄風搖碧浸畫角弔黃昏一
帶分江紀雙峯點海門東方瞻宰樹秋色暝前村
懷宣城會勝院二首
淨刹枕城隅溪光清且虛僧閒對馴鴿客至數游魚巖
氣浮川上林香生雨餘南雲雖可望長與沃洲疎
城外尋僧遠居常信馬蹄移時取香飯半日濯靈溪白
馬迎人下清猿對客啼亭前有封殖試為問紅梨(沃洲亭前)
(有梨樹玉溪生有崇文館紅梨之句)
仲春三衢道中
隔閏年芳早天風泛暖暉酒香迎社重村語向蠶稀林
際新鶯出楹間故燕歸湖頭春在否人去柳花飛
贈少室王山人
九籥秘仙經巖巖玉骨靈内書天上見仙樂帝前聽壺
小藏仙界槎高拂斗星華陽陪夜話多是說金庭
送錢比部守盛山
家世楹書在山河廟劵存烏衣出才子朱轂滯王孫過
峽朝雲舉辭梁臘霰翻遥知巴子國愛日有餘温
聞鶯
雙翎何睍睆百囀更綿蠻獨向芳林宿多衝細雨還低
迷穿柳外調笑入花間肯比青鸚鵡雕籠受閉關
送顯忠上人歸吳郡
秋風隨處起振錫不留行卻背嵩雲去迎看淮月生禪
通少林默詩得杼山清幾夕巖窗下㤀眠聽瀑聲
文恭集卷二
