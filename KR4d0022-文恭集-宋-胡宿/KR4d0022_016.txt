文恭集卷十六
宋胡宿撰
外制
富弼可資政殿大學士依前給事中制
敕朕設别殿之職寵名儒之賢資其學優居乃詢于道
術倚其名重出則殿于翰垣惟吾體貌之臣適寄股肱
之郡宜疇功次益峻儀刑以爾具官某履正蹈方秉文
經武才周通于治體識迎照于幾先曏復賢科首躋德
舉籍甚朝廷之望居然廊廟之姿直質弗流讜言罔伏
殊疆出對挾無所憚之心大節猝臨有不可奪之色高
其忠力嘉乃謀謨擢亞内樞屢籌前箸愍勞久職歴寄
二藩睠言表海之邦號曰東秦之重教條班錄恩信施
行流傭自歸苛慝不作厥勞甚茂乃睠方深忽覽來章
姑求便郡深惟舒緩之俗方資控帶之才況德刑巳孚
難驟移于守相而土風可樂足奉侍于慈親曏進貳于
禮卿復條陳于讓牘雖高已節終鬱朕心是用襃進大
名申昭異數斯協至公之典以將東顧之懷少煩撫臨
益在綏靖惟當懋勉以亮倚毗
楊察可龍圖閣學士歐陽修可龍圖閣直學士制
敕思文先朝游心往籍因層構之建設近職之華所以
寵名儒訪治道我圖俊舊之望時惟鯁亮之姿差進禁
聯胥協公議具官楊某精白博洽端粹正方擢在禁林
復典謨而歸厚置之憲席處論議而不阿具官歐陽某
識遠才長文高行潔篤于信道不讀非聖之書忠于本
朝屢條當世之務並膺左右之選歴宣内外之勞峻節
弗渝清議彌勝用進秘圖之拜且光舊物之還旌乃名
臣敷于茂典爾身在外朕心弗忘嘉竚來忠勿懲前事
施昌言可龍圖閣直學士制
敕國家藏錄秘文興峙宏構竝建禁職參寵美才用優
承學之名必取高時之彦矧鴻都待制之久兼外臺將
漕之煩積其成勞進于近著具官某思理通敏風業宏
深早宣績于本朝遄升名于内閣歴更邊部之任洊持
漕節之行董淮海之轉輸濟京師之支度仍歲勞止厥
績茂焉有嘉經畫之明用陟禁嚴之等品儀滋峻恩數
昭升尚繄膚敏之才仍寄劇煩之職就祗茂渥勉續前
勞
丁度可兵部侍郎張觀可尚書左丞制
敕朕圖政弼之舊嘉老成之人進退無于間言出處全
乎美節功庸前懋朝野式瞻特升爵秩之榮益示儀刑
之峻具官丁某志經道德性合誠眀典冊擅乎辭宗風
業推于時匠具官張某材含厚棟體合大圭德好是民
彝仁以為己任竝歴更衆職宣暢本朝承詔旨于鑾坡
備勸講于帷幄匪惟授道多所納忠資其器略之賢寘
在樞鈞之地夙夜勞止功效炳然及解去于繁機用優
崇于禁職竝延升于别殿或倚任于輔藩時望益隆朕
心所簡不有殊典曷寵雋臣天轄之崇維正于八座夏
卿之貳典幹于七兵竝用襃優益彰峻重當體尚賢之
意惟勤進律之恩時我舊人豈煩多訓
禮部侍郎王淑可起復舊官制
敕具官某喪雖至隆禮有權奪閔氏孔門之高弟起而
服戎方進漢家之名儒除以視事盖敦先于公義難取
究于私恩以爾文號辭宗學為祭酒善朝廷之大冊識
臺閣之舊章秘殿入聯備咨詢于政體經帷參侍倚勸
講于朕躬遽嬰陟岵之哀越在倚廬之制衰麤卒哭焦
毁過人自解去于近班實想聞于竒論用復禁嚴之綴
當明挹仰之懷弭痛茹荼從宜腰絰尚修職業之舊勉
移忠孝之圖往服朝規無徇已志
向傳師可光禄少卿制
敕賞以申信治體所先恩不遺功勞臣用勸具官某才
志強濟行義純篤資扶陽之世德達仲由之政事劇煩
參試眀練著稱日者京左之輸將值朔陲之荒敝而能
虔尺一之命體公上之急軵車轉餉流馬繁興糧道有
禆績用可紀賞許再期而遷秩適以少列而守藩爾勞
居多朕言不食夙期且及襄效用甄就進貳于内卿仍
宣條于岐下官儀亞河海之重故事掌宫掖之嚴往服
寵優勉思云補
吕士龍可衛尉少卿制
敕均二蜀之雄通為襟要亢一方之任舉屬才明惟臨
遣之著恩宜襃嘉之進典具官某器資詳敏性業淑均
早濟美于德門又潛華于郎省按外臺之計職風政以
修佐司會之版征事條乃舉屬梓潼之缺守控梁益以
須能將寄遠人之和無踰久吏之敏列卿居棘路之重
衛尉掌門禁之嚴用峻官儀且光藩綬勉著肅清之最
益昭毗倚之懷
陳宗元可司農少卿制
敕某漢制二千石治有異迹或就增爵秩或入為公卿
所以詳試治民襃勸循吏以爾公力幹舉政事練更比
經莅任之方抑推資望之舊中臺久任右蜀上計灼存
底績之效舉合陟書之條不有襃恩曷勸勤吏升亞列
卿之秩往司庶士之生茲為稷官尚委藩棨勉致庇民
之效務揚守土之風鎮率吾恩懋承而職
張太沖可司農少卿制
敕某稷為大官扈實農正沿置九卿之副濟成三務之
宜匪有積勤疇亞尊秩以爾賦外服之政比更列郡正
中臺之秩數遷右曹所至則條教頗修視成則閥閱可
紀超從司駕進貳大農巳脫郎署之潛勿輕軍壁之小
益當懋勉無忝襃嘉
韓絳可三司戶部判官制
敕某四方計書悉上會府九畡經入分領官曹必擇僚
職之良參幹土圖之掌以爾格量方厚才章典蔚善繼
名門之韻高取俊等之科置在道山試以都府亶無逋
事沛有餘力適資游刃之效復委左民之煩土均斂收
邦賦根本非如末利而巳抑亦大計賴焉慎簡乃才往
踐厥位
楊畋可三司戶部判官依前直史館制
敕財府之煩分條于計職地官之屬參校于版征必賴
器能以濟事典具官某謙退不伐深博有謀忠孝自將
歴險夷而不改文武更用當劇易而靡辭久宣領服之
勞實靖邊隅之警比資術學之力擢參文史之筵屬司
會之曠僚賴時髦之濟務廣中外之更試成久大之藴
崇滋懋乃誠勿替于素
王罕可充戸部判官制
敕某司會為府總集計文地官有聯參制斂法協司泉
賦咨擇雋髦以爾莊重弗流開敏胥濟早階門業之勝
亟踐朝閨之華居官不煩去輒見愛按章所至多著平
反蔚有循吏之風播厥輿人之頌攝居才局倚辦詔求
自以避親之嫌形于補外之請主計之請有薦選衆之
議亦同宜真領于版圖往敷宣于風力母廢朕命益懋
乃官
趙及可尚書左司郎中制
敕漢家更試之法皆攷治功唐制侍從之勞咸著最令
惟時延閣之産佐我列藩之雄奏計甚優推賞宜渥具
官某恬能持正介不害通屢有辭職之高稔聞行已之
美曏圖澹退就擢秘嚴資儒者之多聞俾參持橐賴吏
師之兼敏尚委臨州居多愛利之風洽著休嘉之績潛
郎署而且久質官簿而當遷超從劇部之前升冠都司
之右秩惟峻重恩在襃嘉尚圖滿課之成庸對寵章之
懋
何知至可度支郎中制
敕某朕總馭官師博研行義嘉乃沖恬之德異于躁進
之風特越常均用敷襃典以爾率修士操究洽吏文早
懷膚敏之才亟踐雋良之選進升位著更試政條治財
府之煩未嘗遺力任計臺之劇彌復竭精在績效以章
明知性懷之澹退官遷久滯朝論僉俞履尚可嘉恩章
宜及中臺支度特正于名郎外部將輸尚繫于大使就
服襃華之命益宣清恪之誠
張揆可兵部郎中制
敕朕開邇英之講延稽古之流睠言進讀之臣久勞侍
從之事且優學力用峻官儀既以懋功亦惟重道某深
中篤行強識博聞詢事攷言早延升于内閣執經摘句
亦參侍于講帷蔚有通儒之稱雅著素絲之節襃嘉有
典陟恪為勞超叙七兵之華兼妙一臺之選尚繄近職
勿替納忠
張勗可兵部郎中制
敕某朕日者既祀眀堂還御層觀因祖宗配侑之重與
天人交感之符乃推曲恩泛澤庶位擢爾以秋官之屬
委爾以漕職之煩雖新秩已遷而舊課未陟賞宜從重
勞則不遺況爾承相閥孝謹之風有書林清介之望亦
已久次何愛一官夏卿首曹中臺妙選併伸襃寵益在
欽祗
周湛可刑部郎中制
敕某朕攷内外吏治之實合前後官籍之勞率計閏成
差覆秩次用孚恩格茲謂彝章以爾系承汝潁之餘奮
繇漢沔之秀強計通于墳策精力究于事經比典漕于
賦車再部煩于財府幹用肅給最效著眀升自秋臺之
聯仍從左戸之掌坐本曹而則廢領他部而有來往虔
朕恩勉修而職
趙良規可刑部郎中制
敕某朕遠採漢官設刺舉之使參用唐制攷將漕之最
以爾濟名門之美預冊府之游中校典圖有辯章訂正
之益外宣條教著監司按察之勞賦輿衍增方輸錯出
書林之次亦已久秋臺之秩用以遷進掌邦刑增峻使
範尚倚臨于外計勉成績于前勞
廖詢可都官郎中馮振可都官員外郎制
敕某等朕設課吏之格較比民之績申唐虞之簡舊去
漢魏之煩密均用一閏參比衆功爾等體行清修風力
強濟自服王官之序屢試吏資之能分握符書臨長藩
服上計文而可紀應攷法以當遷宜正秋臺之聯進丞
郎省之務取稱懋官之典勉修良翰之風
鄭有章可比部郎中制
敕某朕以二蜀之地介在坤隅守吏有勞計年未滿聽
先期驛上就增厥秩所以優遠吏恤西人也爾以風政
之敏兼操行之修數領郡章今握州契著惠和之顯迹
應攷課之成法惟秋聯之屬有比計之勾華于臺選寵
示官成尚祗擢敘之恩無廢操修之志
劉立德可屯田郎中郭輔治可兵部員外郎制
敕朕大比庶工之治通視一閏之成計勞以遷在法惟
允以爾立德精眀肅給吏文有餘以爾輔治清修謹質
士範無闕竝繇俊茂之選咸著休令之名至于握守符
持漕節宣我勤約之詔通為按察之官校課既優陟典
奚愛叙正墾田之秩稍進外兵之員胥奬成勞咸服休
命
關詠可屯田郎中趙秉可職方員外郎制
敕某等夫治以得人為本而守長尤難官以稱職為賢
而名實須允我疇吏伐第進省曹胥獲美才咸進襃典
以爾詠性度閒遠履尚清修以爾秉識致疏通志用開
敏率自雋良之舊屢試劇煩之能進服臺聯外握符寄
虔我典刑之守濟于文雅之風或海沂以康賴堤闕之
利或徼外無撓濟遠夷之安列上年庸稔于朝聽正以
墾屯之秩職諸方貢之宜竝號名郎且旌良翰益樹終
更之課勿忘甄陟之恩
章參可屯田郎中趙永裕張肅竝可屯田員外郎
制
敕某等孝宣之治信賞而衆職理京房有言舉功而萬
化成政平吏良繇此物也朕率由舊典詳試庶工襃勸
勤庸以風内外以爾參行義深篤以爾肅風節清修以
爾永裕出舊德之門有名駒之質竝奮由士彦而稔服
朝聯典城臨民莅官行政節以廉著治用最聞列上年
庸胥膺攷法中臺之選起草為華右曹之煩墾田居劇
或進正員之重或峻副郎之選竝寵清流茲為茂典益
圖敏政庸對陟恩
職方員外郎董公産可屯田郎中比部員外郎馬
中庸可駕部員外郎屯田員外郎黎持正可都官
員外郎國子博士司卞盛和仲竝可虞部員外郎
太子中舍人張璯可殿中丞制
敕具官某設官以等則衆職舉有勞者進則羣臣勸歴
古為制茲道實先以爾服在朝聯夙推幹裕歲月之效
甫臨比最之期閥閱之資亦應叙遷之典遞增美秩用
奬久勤益念修方以圖來效
樂許國可水部郎中韓儼可都官員外郎葛禧可
國子博士嚴慶孫劉世昭竝可殿中丞制
敕某等夫堯之命官咸試以職漢之進吏皆更治民績
用有成實行不謬以爾等或自致榮級或食其舊德率
用力官之敏進服班朝之聯外賦政經分幹事局悉上
計年之最來援攷課之法稽參無缺旌陟乃宜叙正司
川之名稍遷都隸之局成均典教中盾為丞竝疏襃勸
之恩尚勵端廉之操
劉宏可三司檢法官制
敕某夫士之秀者節亦清焉奉夀母以孝聞參賓籌而
名劭朕以會計之府事劇訟繁傅致爰書屬在能吏會
法官之來代命銓部以選充齎伐來聞便與廷見更試
甚敏操決稱平俾居憲局之真益究刑章之習
文恭集卷十六
