文恭集卷十九
宋胡宿撰
外制
皇姪宗懿可端州刺史皇姪宗述可右屯衞大將
軍制
敕國家承軒祖之詒謀法陶唐之敦族封爵同姓體貌
大宗道在維寧恩宜加腆具官某孝恭履德信厚成風
具官某性茂溫文體資英嶷竝稟玉林之粹悉含銀派
之和胥被寵章參居環衞奉朝惟恪居邸有聞朕濬百
世之遙源謹九宗之屬籍惟時賢亮司我本支宜酬營
職之勞遞遷冢子之秩特升藩刺對總巖除豈惟旌是
似之美才蓋以襃乃親之有德惟欽擢敘勿替踐修
皇姪宗樸可貴州刺史皇姪宗藝可左領衞大將
軍制
敕分建宗屏參睦本支環設衞官拱扈宸極號為要職
舉屬茂親以爾宗樸迥稟靈華居然信厚以爾宗藝夙
成體哲樂善為猷竝兹緜瓞之昌咸睦大宗之訓師言
是率禮範攸循屬敦敘以崇風宜襃嘉而進秩列城遙
刺大將超遷且光閫寄之雄兼衞巖除之重宜懋遵于
法度用對越于寵休
皇姪右千牛衞將軍士顆可莊宅副使制
敕某宗子之良見推才實輟于環衞寘我周行往究汝
能毋忝予寵
皇親男授官可竝副率制
敕某等國家神明之後本枝茂焉爾等蔚為文孫適在
穉齒已勝衣而能拜且就傅之有期會嚴祀之涓成覽
大宗之條請宜優初秩仍錫嘉名數從率府之除滋厚
宗藩之睦
皇親賜名與官海詞可竝右内率府副率制
敕國家祚出神明之後慶席祖宗之靈蕃育文孫參映
皇室朕乘感誕之節孚敦敘之仁澤厚近支體先異姓
閱大宗之言上用諸邸之通規昭揚嘉名甫班初命勉
勤幼志虔服茂恩
樞密使王(某)親姪孫廷年給事中參知政事劉(某)
親孫男子雅工部侍郎參知政事劉(某)親孫男燾
竝可守祕校制
敕國家誕辰故事推恩邇列法得任于門子禮特優于
政弼以爾等年妙志美體安節和本諸惠訓之深稔于
宵雅之肄宜有官簿用寘京司祗我恩章勉于學力
少傅致仕李若谷遺表奏泉州進士薛穎士可試
國子四門助教制
敕某韋布諸生甌閩遠客久託名臣之館近罹東道之
喪素行無虧遺章有請用試員于學省且略選于銓臺
俾有官稱勿忘士矩
太子少傅致仕任布孫拱之可試祕校太子少師
致仕任中師姪孫元之可試監簿制
敕具官某孫某朕因感流樞誕節之慶優安車就第之
老賞其世嗣延以朝恩爾等挺生名門滋承忠教服士
矩而允若亦地勢之使然宜有官聯以漸時使分從試
秩咸用起家尚服初榮益思自勵
兵部尚書陳執中四從姪孫太初可試四門助教
制
敕具官某四從姪孫某惟爾從祖任吾大臣曾高以來
丘墓在遠若為疏屬尚夷平人守護有年掃除甚力俞
其章請試以學員且奉舊塋匪敘常選
故龍圖閣學士禮部侍郎劉筠從孫景純可守將
作監主簿制
敕具官某孫景純夫修廢功援絶世聖王之高政春秋
之美意也以爾從祖筠懿德大雅殊行偉才逮事章聖
之朝經為禁林之老朕初紹宅稔聞納忠朝匠亡身支
庶尋隕烝嘗罔寄門戶可哀因命有司推求近屬爾少
承緒業親則諸孫禮存出繼之文世載為後之義俾員
大匠用續前人往慎爾修當虔吾詔
故翰林學士彭乘男敏行可太祝景行可奉禮制
敕具官某男某爾父號為時德服在禁林遽嗟至哲之
萎且表諸孤之藐緒言未泯遺音可傷用推延世之恩
式寄邇臣之悼爾等稔聞曏學滋被教忠竝因聞禮之
餘差進奉常之屬尚圖樹立自致顯揚
故翰林學士彭乘姪壻王寧可試將作監主簿制
敕具官某姪壻某早服縫衣屢干貢部未有仕版尚栖
衡門屬予侍臣今者捐館閱其遺札爾則外婣來祈恩
典之延用補匠員之試惟當以藝無用選為
侍讀學士戶部侍郎王拱辰親兄拱安可試將作
監主簿制
敕具官某早列廷臣屢馳使傳屬誕辰之敷澤因仲氏
之貢章求寘京師願謝班籍方倚股肱之郡用嘉手足
之情寵以匠員宜兹門緒往踐官箴之厚益循士矩之
良
故翰林侍讀學士葉清臣遺表妻兄進士趙淳可
試將作監主簿制
敕具官某妻兄進士某爾紱冕之餘伏膺門業已踰強
仕之齒未及進官之門近者失吾名臣弗克柄用時則
遺奏爾乃外婣來求餘渥之延特越常均之比試諸匠
屬姑有仕階尚當勉之無忝逝者
禮部侍郎致仕蔣堂姪之器可試祕書省校書郎
制
敕具官某姪某惟乃仲父實予名臣鑒知止于道家還
時事于宰旅寖延酬賞參澤近支以爾業承清門義均
愛子被風訓而逾劭聞學尚之足佳往試祕丘初有官
簿懋勉時術奮取世科以為慶閥之光寵不亦美歟
故工部侍郎致仕楊偕親孫景道可守將作監主
簿制
敕某孫某惟爾大父若時名臣方授禮經謝去官政如
何不淑奄至云亡爾惟裔孫朝有恤典宜從匠屬之補
用推世賞之延往服官箴勿忘風訓
司門郎中致仕樂安國男溫可試祕校郎制
敕具官某男某爾父年老為郎章言還政願回遷授之
澤以延嗣續之榮爰試秩于祕丘用承顔于子舍勿忘
樹立益務勗修
職方員外郎致仕王述男孝叔可試將作監主簿
制
敕具官某男某爾父剛于為吏老滯諸郎以疾乞年有
章謝事法得任子意在養親禄可奉于旨甘誼足感于
幼艾匠員往試門緒勿忘
駕部員外郎致仕陳淨男枚可試將作監主簿制
敕具官某男某爾父老在郎潛表還官政且厚引年之
寵用推任子之恩試以匠員續其門緒即宜祗命勿替
承顔
都官員外郎致仕盧器男洪可試將作監主簿制
敕具官某男某爾父著中臺之籍預外朝之聯來上奏
封求還時事願回挂冕之澤用為肻構之榮爾滋服義
方祗勤孝養往參匠屬庸示朝恩且慰家嚴之情勿忘
子舍之恪
都官員外郎致仕王琥男駥可試將作監主簿制
敕某男某惟乃之父有著在廷嘗授經于藩房旋倅政
于州服以疾謝事援比乞恩用試秩于匠員俾承顔于
子舍慰兹挂冕勿替為箕
虞部員外郎致仕王周男某可試將作監主簿制
敕具官某男某爾父少從官政晩寘郎曹年及杖朝表
求解紱願以歸休之渥移為似續之榮稽用朝彝俾參
匠屬往佩起家之寵勿忘肻構之言
虞部員外郎周德延男慶之可試祕書省校書郎
制
敕某男某臺郎員外于法未當任子朕愍告老之士著
推恩之令使夫養者有禄退者無戚恩用延于似續義
足感于耆艾爾父年合禮經秩在虞衡章言公車謝去
官政舉用兹典往試秘局當思進宦之難勿忘奉養之
恪
故王德基男咸有可閤門通事舍人許持服制
敕具官某男某朕悼師帥之臣殞邊隅之任思究哀榮
之典併推似續之恩以爾出自勳門本諸忠教著籍廷
臣之次典謁天墀之華遘于閔凶越在哀疚覽遺章之
所請懷前人之弗忘特升宣納之名俾進近嚴之列聽
從終制勿替移忠
河北都轉運使吳鼎臣遺表奏親孫男承規傳規
竝可試將作監主簿制
敕具官某孫某等曏選爾祖使漕朔方甫寄劇煩遽嗟
奄忽覽觀遺札采錄諸孫用開允于緒言俾鈎稽于匠
屬咸思祖服之重往承朝渥之優
䕫州路轉運使楊文舉男彦誠可試祕校制
敕具官某男某爾父委之使傳往恤吾民章言公車祈
任及子且勤巴徼之遠用延世賞之榮優以校文試于
秘省兹為漸陸勿忘起家
淮南轉運使李仲偃次男孝直可試祕書省校書
郎制
敕具官某男某爾父久以清德厚行名稱朝廷方委將
漕之煩來援任子之法爾滋承風訓瑩有神華宜試秩
于祕丘用起家于名閥勉修遠業祗服茂恩
故寧遠將軍知棣州田彦晏長孫忠俊可溪洞都
巡檢故知富州田承亮弟承喜可銀酒監武知富
州制
敕某等族依邊徼世奉闕庭能撫種人善靜吾鄙屬大
門之殞(案此句有脱誤)得使部之奏陳寵以憲聯授之&KR0564;級當
傾輸于忠力以承嗣于前人
故麟州烏嚕族下班殿侍三班差使羅佑親男崖
可本族副都軍主制
敕具官某男某以爾族居戎落代服忠圖内正聲明遠
為保障閱守臣之通奏言爾考之淪亡用稽世襲之科
俾錫軍幢之號益思固圉以美克家
滿濟罝勒噶卜楚男罝木磋沙克罝伊實男吹罝
勒沙克罝庸蘇男斯結斯清矩嘉奇正男戩巴勒
沙克罝揚摩男細斯承續制(案滿濟罝勒噶卜楚原文作蒙家叱噶齪)
(罝木磋原文作兼卒沙克罝伊實原文作捨家也結吹罝勒原文作穹氈落沙克罝庸蘇原文作施)
(家藥四卒斯結斯清原文作厮結四青矩嘉奇正原文作俱家欺征戩巴勒原文作膽彪沙克罝揚)
(摩原文作捨家養抹細斯原文作惜四今竝依唐古特語改正)
敕具官某惟爾之考弈世居邊内拱朝風外扞吾圉奄
從喪逝良用哀矜閱本帥之奏陳求遺孤之承續即其
戎落授以軍酋咸率忠誠勿隳先志
集賢相宋庠妻淮陽郡夫人胡氏可成國夫人制
敕朕慎調元之任尊置相之儀選諸具瞻用正名于茂
宰迹其内助復加惠于小君且明朝禮之優實旌壼則
之茂某官某妻某氏矩儀淑慎族望華腴四德之教婉
從二物之經參濟嬪風以穆家事用修惟乃夫子之賢
膺我弼臣之舉義由協濟恩用襃嘉胙而成國之封光
乃慶門之合采車進飾象服益宜往欽名數之華逾奉
箴圖之訓
平章事龐籍妻彭城郡夫人劉氏可進封彭國夫
人制
敕朕以樞衡大柄屬于耆俊之臣乃用車服殊章旌其
賢善之室蓋進弼之任重則加惠之典優詳按朝文敷
施邦采迹通規而惟舊昭惠問而則新具官某妻某氏
柔正含風閒華表性挺生&KR0564;閥蹈四德而無違來歸德
門經二物而有助曏用哲夫而圖政已自小君而進名
胙之大彭宜是象服適中階之命相惟内壼之配台有
升庸進秩之襃昭積行累功之致滋峻起家之美進開
成國之封恩數益華儀品參稱當思名器之旌禮尚勤
圖史之詔言往服寵靈永孚嘉告
故引進使果州團練使王克忠妻上黨縣君石氏
可進封武威郡君制
敕具官某妻某氏爾之所天嘗經事朕忽成淪逝良用
盡傷愍飾之恩既加于密印疏封之渥更及于帷堂以
爾族茂華腴德彰韶令服攸箴于圖史躬乃職于組紃
攸遂靡譏殲良遽及特升榮于郡甸慰銜恤于家閎宜
誓柏舟用虔綍命
故引進使陵州團練使王克基妻張氏可封清河
郡君制
敕朕愍親信之逝有懷若人推封胙之恩用慰其室具
官某妻某氏挺于冠族躬乃柔儀作合公侯之門昭宣
圖史之訓行無攸遂痛在未亡追用所天之勞申加益
地之典進疏郡甸昭示朝榮彌敦正淑之規以對襃嘉
之命
濟州防禦使張茂實妻劉氏可封彭城郡君制
敕具官某妻某氏出高華之族稟柔婉之風懿範交修
憲言祗率屬巖下之衞方用乃良而闑内之封宜優異
等特疏榮于望郡用申寵于名城往祗茂恩益敦淑履
參知政事高若訥姊陳宗古妻可封文安縣君制
敕親有立愛之言澤存及族之義況近司之預政為同
産以祈恩義有可嘉朕亦何愛具官某姊某官妻婉靜
有儀賢和自飭從所天而不達誓已志而未忘覽仲氏
之善言敘共姜之守節兼回毖祀之渥冀得寵章之封
析以縣田胙之湯賦往祗茂澤彌勉柔風
禮部尚書同中書門下平章事文彦博妹信安軍
判官成偉妻可封永康縣君制
敕本根盛者枝葉茂焉慶既發于名門澤宜覃于勝族
以爾具官某妹文氏矩儀閒遠思理詳和歸于令人綽
有賢範雖榮珠履之伉未徹粉田之封惟時哲兄任我
元宰沿親闈喜愛之志移合宫進胙之恩因求綍章願
啓湯賦有美謙恭之尚兼圖孝愛之嘉特疏縣壤之腴
俾獻慈堂之壽併伸前寵式表重榮
張方平女故殿中丞蔡天申妻張氏可封壽昌縣
君制
敕某氏爾父德善在躬參貳機柄均勞于外得謝朝廷
延賞致恩國有舊典爾徽柔莊靜嬪于慶門錫以邑封
庸示襃寵思永燕譽宜其家人
長安縣君可封仁壽郡君制(案長安縣君上脱某官某女等字)
敕具官某女某氏昔師臣張禹病漢文帝車駕臨問之
禹以愛女為言乃知常情之所不免也今吾肱臣所虧
墨奏猶濕且有安昌之請求益石窌之封矧婉範夙成
惠問有淑宜裂多城之壤用增湯賦之田欽對茂恩勉
循懿矩
定武軍節度使承裕第六女遂寧縣君趙氏可進
封長樂郡君制
敕某氏淑婉有儀嬪于良士同天之慶均逮宗親錫封
名城用為華寵
磁州防禦使承亮等女可竝封縣君制
敕某等穆有性範秀發天支已茂穠華之風猶疏湯沐
之賦經祝延之紀節廣惇敘以推仁特啓縣田用招邦
族往祗寵數尚勉柔儀
防禦使宗旦等新婦可竝封郡縣君制
敕具官某妻某氏朕以震誕之辰因祝延之慶旁均恩
施近澤本支以爾族茂蔭華體閒性正少服公宫之教
居佩女師之篇作合宗藩協恭巽饋遘樞纏之紀節睦
邦族以敦仁用疏(郡君列郡縣君佳邑)之封式允大宗之請析而
湯賦虔我綍恩
右領軍衞將軍克修所生母李氏可封南陽縣太
君制
敕惇敘之愛所以睦宗藩封胙之恩所以厚邦典以爾
具官某母某氏性為淑哲族本華腴因乃子之祈恩屬
大宗之獻狀特疏望縣用錫美名宜虔渥茂之思益蹈
謹良之戒
左龍衞軍大將軍饒州刺史承翊親育母霍氏左
金吾衞大將軍舒州團練使潁國公從謁所生母
鄭氏右千牛衞大將軍文州刺史宗敏所生母范
氏可竝封縣太君制
敕朕以扶厚人倫糾綏邦族爰及祝延之慶宜推天敘
之恩以爾具官某等所生母法度自將矩儀兼劭挺生
宗哲參茂本支適因震誕之辰來控疏封之請且將崇
孝亦用廣恩特優縣甸之名姑徇藩房之美滋敦柔範
益服寵章
左監門衞將軍宗翰所生母劉氏可進封縣太君
制
敕天下之風莫先于孝門内之治必本于恩某母某氏
性婉而和德柔且正實生宗子乃領衞屯來祈湯沐之
封用順劬勞之報胙之名邑錫以命書往欽茂恩益修
懿矩
右江溪洞田州知州黃光倩母阿儂可封宣化郡
君制
敕某氏爾服于遐荒克有材智料籍丁壯勞勤顯聞錫
以命書用為寵勸
皇弟安德軍節度使華原郡王允良乳母王氏可
封永壽縣君制
敕具官某乳母某氏少率姆訓善治禮防于藩邸有保
阿之功惟朝家敦崇睦之典需章有請舊恩弗忘宜疏
湯邑之封姑徇藩王之願益圖淑慎進服寵榮
贈鎮江軍節度追封丹陽郡王守節乳母徐氏可
封高平縣君制
敕某乳母某氏朕睦邦族之良愍宗藩之逝延錄保阿
之舊申加封胙之恩析用縣田進為湯賦尚慎柔嘉之
履往欽褒敘之榮
貴妃大姑張氏可特授典正制
敕掖廷建職參綰内司宫正有僚分條近職竝圖才淑
選侍宸嚴貴妃大姑某氏族茂高華德昭婉穆少服大
家之訓早聞良袂之風入踐祕塗益彰柔範宜升司正
之掌滋示寵名之華往服茂恩恪思慎履
貴妃第八妹張氏可封清河郡君制
敕具官某第八妹張氏挺生慶門參懿柔矩服憲言而
有自謹姆教以無違通籍掖庭預長安之外戚選名輿
地胙列郡之封君往欽湯沐之榮益懋柔嘉之德
貴妃乳母周氏可特封長安縣君制
敕某乳母周氏柔謹資性保阿有勤閱椒掖之上言求
粉田之錫號移別恩而用授明前惠之聿圖胙以縣田
為之湯賦尚勉循于懿矩往祗服于茂章
德妃位聽宣夫人張氏韓國夫人位聽宣夫人張
氏竝可封掌膳制
敕某等資承淑茂選侍禁嚴欽柔範以無違躡祕殿而
有裕親承音旨益慎矩儀用醻年序之勞稍進膳羞之
掌兹惟襃渥勿替恪恭
魏國大長公主親外孫女錢氏可封壽安縣君制
敕朕惇敘之恩尤尊于外館彙征之吉宜擇于近支以
爾某族本華腴性資韶令世素傳于帶礪言早服于箴
圖屬貴主之為言乃賢女之攸出宜疏湯賦用錫縣田
往承渥茂之封彌服柔嘉之尚
文恭集卷十九
