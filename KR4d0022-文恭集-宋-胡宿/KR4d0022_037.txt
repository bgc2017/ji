文恭集卷三十七
宋胡宿撰
誌銘
宋故奉直郎守侍御史王公墓誌銘
慶歴乙酉上用太原王公為侍御史數進方幅切劘庶
政又明年以天禧故事參領諫職臺中雜細一不復省
顓繩違納輔而巳公強學精志多識前載孝武時倪寬
以經學進建武中杜林以名德用公膺時學其殆幾乎
九月十三日對延和殿敷敘未究疾作遽退明日卒于
家治命葬于潁上聞衋然傷之法賻有加復錄其子向
為三班借職且曰使有禄以養其母恩從特出例前不
著葬有日矣諸孤條官閥世譜託銘于學史者且云友
也義不得辭公諱平字保衡五世祖唐末避地自徙居
閩之侯官王審知之據郡也曾大父隱晦弗仕常署大
父為安遠使巳而謝去考諱居政以行義稱于州里娶
姚氏早亡繼室以陳氏及公有位于朝陪祀延漏禰室
官至祕書丞以昭德仁壽二號為繼姚封邑之寵公生
而穎特少挺淳至十二歲丁昭德之喪號慕焦毁不能
自存大父敦譬益更感絶後與從弟甲同研席相友愛
久之游學不利春官試還客江淮間所至交其士大夫
之賢者好自整飭不妄舉動強于記問有制度之學經
史汎達誦說有法好學者日至其館從授大義諸生奉
幣為謝初不之卻痛節游費還資養具章聖後元年以
同進士出身授許州司理參軍里中女乘驢單行盜殺
諸田間禠其衣而去驢逸田旁家收繫之覺吏捕得驢
指為殺女子者訊之四旬田旁家認收繫其驢實不殺
女子公意疑甚以狀白府州將老吏素強了不之聽趨
令具獄公持益堅彼乃怒曰掾懦耶公曰今觸奏坐懦
不過一免耳與其阿旨以殺無辜又陷公于不義較其
輕重孰為愈耶州將因不能奪後數日河南移逃卒至
許核之乃實殺女子者田旁家得活後因衆見州將謝
曰微司理曏幾誤殺人再為臨安扶溝二主簿翰林徐
公奭治京府薦其材除開封府法曹參軍董希顔為推
官持法喜深公處以正與之背戾滿歲當遷故事闔府
保任希顔持奏不署或諷公往謝公曰脱遇知我安用
謝為如其不知謝適取辱使謝而署奏交有所喪希顔
聞之慚索奏亟署尋除秘書省著作佐郎在職如故初
府掾任京司者見尹廷謁未幾泛恩諸掾悉遷朝秩公
除秘書丞同府掾佞尹拜謁廷下公以朝有定著引他
掾羅拜堂上識者謂其有體尹後奏罷諸掾有朝籍者
出知洪州分寧縣土多強宗大姓前宰以嫌不之按公
無間然雖賓興未預皆以禮迎見至其家負法雖細弗
貸用是衆伏焉就遷太常博士入為審刑詳議官操憲
甚均持心近厚景祐四年冬地震于晉忻城壞人多壓
死公上書推災異之變大抵言隂宜靜而反動今失其
性四夷之于中國隂也戎狄將有搖叛乎宜勑邊將豫
嚴兵備歲中蠻寇宜桂二州殺守將河西外叛元昊入
寇契丹乘間以重兵壓境上求三關故地為言誓外增
物僅乃得止如公之疏云除尚書屯田員外郎通判徐
州未行丁秘書君憂免喪還臺會中執建議諸七十在
官一切致仕之法公以謂古者養老所以納民于忠厚
今士大夫雖不能據禮引去從而斥辱殆非所以為國
養恩之道奏養老頌諷焉不省出通判荆南府遷都官
員外郎守臣操政多任便宜公據法不從以嚴見憚朝
廷高選憲屬于是有臺端之召初石元孫延州兵敗傳
云巳死縣官舉贈典錄諸孤已而西人請成歸元孫于
我議者責其不死節請戮以厲後公上言西戎比年犯
塞將校覆殁幾何甫歸元孫隨而見戮是堅降者之志
而絶内顧之望非計之便元孫卒得不誅監察御史閻
詢治王素獄讒者言詢與素姻家匿不自避疑其姦上
立黜詢詢惶懼不敢辯獨公奏言詢妻弟娶素從女耳
論情則至疎在法不當避業巳黜詢莅河陽酒局然尋
起通判隴州公議論務大體略碎煩所彈應法嘗乘間
為上言人情不能無過且宜闊略細微問諸忠義何如
耳上深納之數條白邊關利害及摘財賦之蠧他日宰
相擇專對者往迓敵使公不在選中上卻奏曰王某識
敵態敏且辯胡為弗遣遂命為接伴使還言河北春月
猶習土兵違時妨耕可趨其會自是鄉兵閱習以兩月
為限斷盡冬須罷除三司戶部判官尋充契丹國信使
至幽州敵方蒐兵試戰聲言伐夏遣其相蕭忠孝來云
元昊侵侮敝邑敢以告諸使唯唯公遽曰南北盟好歡
固踰于金石何讒之能間且治兵有國常事脱吾邊鄙
討貳庸可間乎忠孝既退公之介曰彼妄誕非其主意
公曰不然及見戎王面諭伐夏事略與忠孝語同公拾
前對對之戎王喜規中還奏題其所答廣親邸災公坐
省曹案領修造有詔營繕令主督作廣親秦悼王邸也
年祀浸久支庶彌廣無容室處至為樓居上患其然方
議益邸會其火因度取邸旁民家地以廣其宫悦勸工
徒省約用費有以舊例送錢者公拒而弗納尋代賈漸
知諫事延和之對辭解宫役曰臣曏為修造有司今為
諫御史護役于體非是上曰宫役垂訖煩卿旬日事耳
公病語不及究猶力疾自退還于牖下以至于啟手足
享年六十三公介而敏造次必于儒雅論議依于名節
與朋友信于閨門孝從弟甲後登進士第與今資政范
公同年生也調澧州司理參軍病卒于京師公哀慕收
斂不啻同産范公高其義往弔之復以同年齒為之拜
雅為故集賢殿修撰曾公會所器妻之愛女賢善柔閒
經是二物以金華為湯沐邑男五人回岡向同問冢子
學有家法行為士範諸子咸保家之令志局叵量一女
嫁光禄寺丞陳臻古以皇祐巳丑八月十二日葬于汝
隂之旌義新安里辱公最舊捨我先逝惜其疏遠孤進
晩始得供奉諫諍素所蓄積曾宣濟之未暇一旦奄忽
其命也夫銘曰公嘗游兮潁之湄愛潁水兮清且漪壯
有氣兮陵虹霓冠岌嶪兮佩陸離挾時策兮步來西思
綠髮兮殫所施命與力兮不可支與一御史兮衰且遲
驥將騁兮蹶之年不與兮已而望閩樹兮東南涯貧不
資兮葬不得歸循故潁兮水依依丹旐舉兮秋風吹匪
良友兮我孰思有賢子兮君勿悲尚逝者兮有知寧體
魄兮于斯
故尚書都官員外郎丁公墓誌銘
至和甲午六月二十四日尚書都官員外郎濟陽丁公
卒于京師之朝集院年五十四位不配德論者傷之君
諱某字元規其先齊公伋之後于姓為著中葉遷播徙
貫于晉陵曾大父匿景大父衡泌考諱某與同産兄力
學比干試于貢部以不得志先兄而卒平生友愛鄉論
佳焉娶清河張氏其外女兄也賢善為族婣所美生二
子長即都官其後令終考追贈尚書屯田員外郎以仙
游為母湯沐君幼喪父羣穉見之竦然改觀及長與兄
某俱有才名學者稱二丁焉母疾刲股肉以進孝行聞
于閭里弱冠而孤侍世父尤謹明道中與仲氏比牒充
賦明年建元景祐春當試于禮部會予為大宗伯所辟
預典試事以親嫌移之别屬二惠俱在選中是年同登
乙科里門榮之釋褐甘州軍事判官郡通河西城惡且
甚獻議州將計功治之凡期年而役巳未幾夏人果叛
氓大擾城完而固衆以不恐河出州境歲苦災潦營石
堤以捍二者州人賴之鄜城宿兵悍吏獪轉運段公檄
使莅劇邑中大治再調楚州團練判官發運使吏部蔣
公舉監淮岸局督是漕事秩滿遷祕書省著作佐郎知
江寧府句容縣幼艾懷其惠老姦憚其明府檄苛求一
不之聽徙知雅州名山以勞免行遷祕書丞三司舉知
舒州太湖縣兼𣙜茶禁舊制歲市茶八十萬受上賞前
此居邑者淫刑取辦朘民售進積苦甚虐舒人無憀君
即歲減三十萬或以為不可歎曰吾寧坐不逮之罰安
能邀朘民之賞乎自是無暴征無滯積公私兩便為諸
邑之最攷課遷太常寺博士泛恩除尚書屯田員外郎
在官五年代還進秩中都通判定州暴中風眩以至含
璧君履行修勅性資沖厚犯而不校介而能通行巳本
于信誠治民先于愛利未究中壽僅得臺郎報施難原
此古人致論于力命也君娶廣平程氏胙脂田于安吉
柔閒維則以經二紀夭死遘閔未亡在痛三子曰某曰
某曰某世其家學休有鄉譽滋而後大庸或在斯女三
人長適進士孫詔餘在室孫男一女一皆幼哀號奉其
柩歸攢諸室參議真宅武進縣懷德鄉薛村原之地命
龜曰吉以季冬丙申寧體魄于兹厥初其孤來赴以葬
咨予内屬銘其前人惟疇昔之晤言慨頫仰之陳迹且
稽遺範以誌幽逵銘曰篤哉斯士履德恂恂氣沖神茂
行安節純忘生徇孝紓患庇民宜餉以福尚永其身曾
是短歴殲此良人爰啟新阡四郊之側言駕輤車來寧
兆域脩夜弗陽嚴冬將夕寒日無光隂雲寡色永訣千
秋齎咨篆德深谷有遷兹石未泐
故朝散大夫太常少卿致仕李公墓誌銘
宋有清德美行之君子曰李公至和元年以七兵郎中
典吳郡治成辭疾詔以本官分司南京聽家武進吳人
飲公和政去有遺戀後四年告老除太常少卿致仕以
嘉祐戊戌十月二十二日考終命于牖下斂以時服家
無餘帛素絲壹節嗚呼清哉于時搢紳先生相與流涕
痛夫若人之不見巳公諱仲偃字晉卿李系隴西曾祖
昪祖璟竝為江南國主考從浦右龍武大將軍公第三
子也生而警異幼即藐孤伯氏仲儀撫養甚篤及長挾
策無流志落筆有奇語弱冠厲節游學知名故翰林梁
公顥文定趙公尚書咸器其才行召置門下所與游者
皆當世知名之士天骨秀爽神情閒遠見之者目為神
仙中人祥符中再舉貢部高等八年得進士丙科調楚
州寳應尉邑多無賴少年喜為人害前此吏不能禁公
至則痛繩以法惡子相率改行治以大肅郡守黃宗旦
薦其材秩滿授常州團練推官未幾丁内艱服除改澧
州軍事推官知蘄州蘄春縣兼監洗馬茶場從三司之
舉也會議茶變法商賈輟行踰期不得代書任者四期
及還攷課復不應書大理寺舉充詳斷官除本寺丞然
非其志也先是廷尉丞屬多取經生泥于執文不暢法
意惟公儒者常得中典時丞相陳公以綱錯領判尤加
賞待凡有疑讞諮以取正稍遷殿中丞范公密遣諭意
且欲薦之臺職公以索米為解亟辭不願出知越州會
稽縣風政修舉為諸邑最秩滿除尚書屯田員外郎通
判台州近臣有薦公才堪治劇中御史者初除都官員
外郎用知真州未幾召拜侍御史時三院徑路官進者
最稱要捷營此職者多稱道地公屢表衰疾乞郡自障
遷秩司封除淮南提點刑獄司夷退無競議者嘉焉入
為三司度支判官尋除兩浙轉運使賜紫章服居部識
大體總綱目應書即舉遇事敢行不為細苛靡尚皦覈
除工部郎中代還判三司度支勾院假太常少卿直昭
文館充契丹國信使還除刑部郎中淮南轉運使翰林
金華諸公薦公有經術行義當置在左右不宜外遷上
覽奏謂執政曰朕固聞其名有意且召用之丞相以德
行對但年巳七十惟陛下裁擇上默然章請置第移蘇
州以便鄉閈自初筮以至掛冠其間四十年所得俸禄
多給族中之貧者嫁娶孤遺凡十許人篤風義重然諾
未嘗殖産治第有田裁一二十㕓謝事後税止官舍泊
如也平生藏書萬餘卷皆親加校正多手抄者日置齋
中閱古今治亂退閒賓客文酒不廢雖晩生候謁恂恂
誘接忘德爵之在巳前後推轂拔取寒畯無慮四百人
有至臺省者文集十卷祥符初瑞物仍降時文載郁諸
所著撰華實兼映詩筆清婉殊有思致才焉盍貴仕德
焉盍高爵終殁少列豈命也夫享年七十七公之配曰
楊氏文定趙公甥也賢和作合湯沐原武冢子孝嗣秀
州崇德令次子孝直試校書郎女六人長適祕書丞陳
操次進士許佺期次大理寺丞黃秉次三班借職靳渭
次光禄寺丞周延年次長洲尉富翺孫元規太廟齋郎
孫女三人尚幼以嘉祐已亥十一月二十三日葬常州
武進縣安善鄉合&KR0034;里(案字書無&KR0034;字疑&KR0008;字之誤音託)初冢子以月
日來赴家老以閥閱見屬宿于公義則師友情同州壤
銘竁之事所以不敢辭且史官以實紀銘曰李自開寳
言朝于京中間踣斃凋落弗榮及公穎特秀世而生仙
風遠韻人莫不傾彬彬其章儀我王國榮利匪懷比辭
憲職不耀厥文有隱其德夸者退慚談者歎息金華薦
論上稔公聞奈如命何乃以老云逡巡逝水奄忽浮雲
天道力命幽遠難分真宅用寧輤車言引治命有詒先
慈惟近背高城之夕隂遡寒郊之悽緊些營魄以安之
哀風流兮頓盡
文恭集卷三十七
