文恭集卷十二
宋胡宿撰
外制
曾公亮可充史館修撰制
敕夫西臺書詔東觀約史三長所寄二職竝華選諸槖
從之賢得于綸省之老某奕世學史名家通經體行安
于粹和器用本乎沖厚博我道術執經侍于便朝代予
語言秉筆贊于書命講聞正論丕變深辭屬史氏之缺
員思世官之服采惟乃踵向歆之美可以嗣南董之職
噫立言不朽書法無隱傳言後世勉濟前人豈不美歟
尚思勉此
宋祁可依前右諫議大夫充史館修撰制
敕具官某國之大典莫尚于策書世有史官實顓于筆
削思立言于不朽用垂法于將來亶屬耆英迺尸述作
以爾學通今古文擅宗師識可貫于動微才足經于治
本曏代言于掖省復定草于禁林盤誥之風炳于三代
訓辭之體厚厥二京歷近輔以政成睠邇英之籍舊疇
咨勸講召復近嚴屬撰次之缺員冀選掄之任職絶踰
雋碩參寄編摩制度文章用煥一時之美才流職業更
增二惠之華有若世官實惟家學尚倚敷經之善勿忘
書法之良
王洙可守本官充史館修撰制
敕具官某朕日者祓飾舊章修起宗祀文繁禮縟德厚
流光乃訪雋儒使志盛典思謹合宮之述用垂來世之
傳以爾經術深明才辭典茂居邇英勸講之近參東觀
討論之勤博洽多通精明適用實膺詔書之舉通覽奏
篇之登敘次有條勒成得法有煥緝熙之美用嘉刊述
之勞卽太史之書筵正開元之撰職仍侍朕講往踐乃
司
孫抃可依前禮部郎中知制誥充史館修撰判館
事制
敕史官尚矣歷代有之述春秋五例之餘顓邦國四方
之掌必也書法使善惡昭于前其次立言用文采表于
後惟是撰著之美則宜俊碩之流具官某篤行直躬高
文強學達夷吾治體之要有壺遂君子之風曩從西臺
服在禁署視淮南報賜之草作伯禽封拜之書行于諸
侯豈惟謨訓之厚置諸太史亦繄職業之長加復同官
之僚率取一時之望對執南董之簡遞煥唐虞之文緝
熙予猷往踐乃職
傅惟幾可兵部郎中直史館制
敕具官某專使一面將漕之職修稽最貳期疇庸之典
舉有嘉顯迹匪限常規爰命寵甄式頒異數以爾性度
和厚才理幹明早膺選于畯良常肆勤于内外經術飾
事參于儒學之優法令爲師尤號吏資之敏睠言南服
之地簡求外計之臣圖其練更委以按察招綏有序控
帶得宜猺俗底寧邊氓休息方切仗才之寄宜從增秩
之畱進屬中臺佐夏卿之爲政入聯東觀預太史之修
書竝服華峻之資就示襃優之典尚凝來績勿墜前勞
張昪可集賢殿修撰制
敕進書殿之職襃藩翰之良用旌正人且賞稽古具官
某高節特立直躬無徒試之吏文則肅給而無窒任以
綱錯則方峻而不回嚮者有司坐以薄罪迫于連茹委
之班條久從外遷頗鬱中議詩不云乎靖共爾位正直
是與爾有直諒多聞之益中立不倚之風始寵麗正之
名别上朱方之計惟是朕意不忘而忠
孫甫可起居舍人制
敕王者言動世有記注雖二史之任差弛而一時之選
愈華非得名流不允清議具官某學精識遠才美行方
辯論有餘介特不撓擢在延閣任之諫垣鯁議讜言未
嘗吐茹清規直質不見緇磷屢易守符再典漕事風政
彌舉器望益嘉差用久勞稍遷右史尚倚將輸之舊就
虔襃擢之恩
錢彦遠可起居舍人直集賢院知諫院制
敕具官某夫納忠之先莫若箴王闕興治之美無如任
諫臣爰推渥茂之恩用奬正方之士質之公論咸曰職
修以爾風識旣周才謨兼劭以富平之德器出太伯之
世家紹休前人協比介弟聯對大策著聞本朝敷奏其
言咸有補于世務參試以政復無害于吏文嘉其行能
任以言責議論慷慨退公委蛇獻納旣勤旌陟宜及古
史之任參記言動麗正之學領校典文舉用二職之華
進增七諍之重爾其勿念後悔無廢前勞審思諸宜勤
補不逮讜言切至朕罔咈焉
李兌可起居舍人同知諫院制
敕具官某夫有言責者思其忠有官守者修其職保氏
之任則主進諫右司之業則司書法均是二職皆拾遺
補過之臣也自非忠正之士疇勝左右之選以爾莊修
有素方介不撓比膺憲屬之選進處臺端之嚴糾肅朝
聯切劘治體間陳得失頗見納用有嘉已試之效且酬
久次之勞寵以記言委之諫職爾其往服休命數進苦
言深圖薦替之勤勿爲拱默之計周爰補察以竚來忠
陳升之可右司諫制
敕某朕設置諫臣所以箴已闕詢求正論所以廣治道
以爾蔚有文采參以風識更試外服則材彊濟而有餘
察視中司則體端直而無撓比奏方幅數進忠言能切
劘于事經多鐫拂于時病適會諫員之缺超從憲屬之
選往踐厥官亟修乃職至于刑政之得失言動之過差
悉意以聞無有所諱
呂溱可右正言制
敕具官某漢儀以諸吏給事于中唐制以兩省供奉于
内惟是右垣之選則拾禁闥之遺自匪髦良參濟風議
朕未嘗輕以授之以爾神遠而清體重且粹曏繇異等
之舉遄置禁林之華參職朱轓再珥彤筆一遷秩于秘
局久藏器于高墉介然有常議者爲滯兹用擢汝置之
諫聯行圖記載之勞勉思獻替之最
李執中可著作佐郎制
敇具官某國家設攷課之法立準才之品較實有狀陟
乃近明進懋以官賞則無濫以爾早中辭策嘗參賓籌
間緣保任之章來稱敏濟之用使幹茗局參預縣章質
其滿歲之勞合于班賞之格京司進秩書省爲清俾升
刊著之華無廢操修之素
呂誨可著作佐郎制
敕某昔爾大父相太宗真宗厥功茂焉惟時穆若以爾
有裔孫之裕策雋科之秀率循士範參試吏文任宰字
而有勞歷終更而無缺監司薦狀鉤覆應條擢佐修書
之筵且光名相之閥圖濟前美滋勉來勤
向安可著作佐郎制
敕某本縫衣之流預入彀之選早服名教之樂亦尚文
辭之爲幕府參謀首在公匪懈之敏藩房授道有惠訓
不倦之勤覽大宗之上言合公車之衆奏在勞可紀于
法得遷俾領著于秘丘尚竭誠于親邸
高師說可著作佐郎制
敕某朕以吏員實繁治迹難究故設保任之法委諸按
察之官旣得公車之章復經選部之覆審若薦狀差以
恩遷以爾用軍從事之秩辟在幕府時則留司乃吾舊
相薦爾沈密有守強幹克舉一德之重可以取信故特
命引對不與他事比擢任京局領佐史筵往慎爾修以
永來譽
宋敏修可著作佐郎制
敕某著局有佐隸修書之任故事到職作名臣之傳非
擇才者疇稱官美爾之先正歷居史任爲一時之宗匠
成兩朝之典冊不朽之立厥功茂焉爾承先人能世家
學二惠競爽見推于時來質歲成兼優最日差用陟典
擢預史筵往知朝恩取大門業
張演可著作佐郎制
敕某選部之條黜陟有序清能見拔滯淹者振器乃無
廢才則弗遺以爾少有俊名早中科選家世高于閩錄
閥閱滯于中銓浩然之氣老而彌壯曏隨越絶之檄預
參賓幕之籌薦任交章終更無缺擢佐史筵之著尚繄
文繹之餘虔我茂恩勉而甘節
路保衡蕭汝礪竝可著作佐郎制
敕某等國家以治世之典宜崇寬簡故廷尉之屬必選
仁平爾等階升俊科兼練法學比參府畫亦總縣條徇
公不私以文無害被所知之章薦閱已世之案文悉通
爰書且有比例對遷列署之秩竝居詳讞之曹勉思盡
心以稱朕意
張子方萬稹竝可著作佐郎制
敕某等曩繇賓興早擢科等比會都銓之集屢試吏牒
之煩咸用節尚之修胥被已知之薦治縣著迹幹局有
勞略其往疵攷以今課宜寵秘丘之秩往佐修書之筵
勉推精誠務對恩典
范道卿鄭䕫金君卿竝可著作佐郎制
敕某等佐著有局本隸修書令名雖存舊職已廢猶曰
美秩必用清流爾等體行交修才辭參劭竝繇茂士之
選號爲從事之良或賦縣條竝莅局事或因滿課來集
都銓亶無尤爲多有慰薦旣合攷法仍中賞科命除此
官且申吾信切近朝籍益思官箴
周岐可著作佐郎李昭錫可大理寺丞制
敕某等夫華原濱雍有秦之遺俗故號爲難治趙城近
晉染堯之深迹故稱爲易化爾等端莊有立廉敏自將
長治二邑之民操決一同之政雖劇易殊貫而功次略
同復有薦任之函合于甄陟之典以文而進佐秘丘之
撰著治經以仕參列卿之丞屬均自清要往哉慎修
陳亢可著作佐郎邢裕可大理寺丞制
敕某等漢之法有最課而得遷晉之令坐優舉而乃陟
國家開薦任之例委監司之官擢敘則精才否尤辨爾
等或用材質之美揚于王庭或以經藝之優縻我人爵
佩縣銅墨爲郡紀綱治有愛利之風官無逋曠之事需
章雜薦選部修聞領著秘丘決平讞寺竝爲磐陸之漸
勿忘風矩之修
周約可著作佐郎郭灝可大理寺丞制
敕某等同升茂士分踐俊科比沿牒以肆勤識治庖之
效智樹風遠邑綰務要津政條以修局事無壅監司之
薦應法銓審之較中科入著秘局進丞讞寺竝居美秩
咸服茂恩
陸絳可著作佐郎張靖聶堯竝可大理寺丞制
敕某等邑大夫司百里之命郡督郵秉一州之綱二者
之任則均三人之行各異以爾絳名有幹局得諸才旄
舉將爲多治縣有迹以爾靖通法家之學以爾堯本經
術之明吏資竝深官簿無缺終更赴集鈎攷應書參丞
理官用信吾賞有以自效勿替厥修
何世昌可著作佐郎陸若濟劉寅張齊古竝可大
理寺丞制
敕某等嘗升論秀之科亦階任子之法竝濟公路數調
銓臺曏臨榷木之酤胥及連敖之掌或絃歌而字邑或
書檄而從軍咸能飭厲廉規敷宣敏力交章入薦計最
居高賞格具存陟恩宜沛佐修書者秘丘之美秩承治
讞者列寺之要官榮序有開班朝孔邇勉固後凋之節
以期遠至之塗
宋垂範可著作佐郎王堯臣杜松張知常竝可大
理寺丞王景華可衞尉寺丞制
敕某等大選之法六歲坐優舉乃得從有司鉤攷便坐
臨覆隨其功狀陟之京司故才弗及遺而器無滯用爾
等或廉茂進官或高華取資從政郡邑之間服勞事局
之次治有最目課應陟書覽薦牘則居多視素履則無
缺秘丘領著列寺爲丞竝日美遷尚期來效
吳英可著作佐郎陳世卿可衞尉寺丞楊希古沈
紳孫祖慶竝可大理寺丞制
敕某等或預揚庭之選或藉高門之資同入銓流分幹
吏治參畫著敏撫字有勞善勾邑版之稽能盡地力之
教外則大使之薦雜之最迹内則選部之覆審如計文
終更若兹襃勸宜爾入領史官之佐往服廷尉之丞進
參衞屯胥列京局宜慎榮塗之漸勿令素履之渝念報
已知當虔吾訓
孫諮可著作佐郎王師旦王震朱彭竝可大理寺
丞夏侯維可衞尉寺丞制
敕國家著定攷法差進銓流壹責監司之官參稽保任
之法省審旣正遷陟乃宜以爾等或州舉升科或世資
補吏除軍從事爲郡決曹領算商車典臨茗局職修課
舉行敏節廉按察之薦條聞鉤校之司覆實書省有佐
卿屬置丞竝從臺格之遷益虔朝寵之茂無易而守更
效其來
前石州方山縣令王佐可著作佐郎前泗州盱眙
縣令吳天常睦州司法參軍前監温州在城商稅
務傅燮竝可大理寺丞制
敕某等久從掾令之職咸有幹廉之稱使者交章攸司
覆實言爾最狀甫應遷科朕親御便廷訾相其質可以
才使因而敘遷進屬上臺之聯益思良吏之守
王度可太子中允牛知新可著作佐郎張奭可大
理寺丞制
敕某等朕欲濟官政之宜究吏人之迹故責在保任而
壹于監司爾等或奮藻賓興或治經進宦參被邦侯之
選典司都獄之繁行已有方服官無缺薦論狎至鉤校
率同差次資名襃進秩序惟承華之屬通文石之朝典
著秘書持平列寺彙征以進胥慎而修勿蹈匪彝益思
自效
郭評可太子中舍人李偉可大理寺丞制
敕某春坊允僚比東臺之封駮秋卿丞屬佐廷尉之讞
疑或顓用才流或參選吏幹以爾等修辭入第預軍從
事之招治禮得科歷郡決曹之任外章交薦滿課終更
質諸銓條灼有治狀宜寵承華之秩往司李法之書彌
勵來勤勿更前守
劉孝忠李允中竝可太子中舍人劉炎可殿中丞
制
敕某等早階科等之升或緣蔭格而仕積勤官簿升屬
法卿分守二邑之氓顓司一局之利條上最目協應陟
書宜進承華之僚入丞中盾之省益樹風迹以對寵靈
文恭集卷十二
