文恭集卷二十六
宋胡宿撰
内制
賜福建路轉運使秦玠平江西賊敕書
曏者盜興江西勢接閩嶺延入爾部驚騷吾民汝善布
教條能設方略協比州將帥厲兵官開募勇夫翦戮姦
黨兇渠遂殄生聚以安使指告還章封言狀眷兹勤略
良可嘉焉
賜提點刑獄施元長平江西賊敕書
汝早稱才名外提憲寄日者他盜侵于本部勢頗屯結
衆甚繹騷而能躬履險難星言馳赴奮厲衆力開募短
兵翦戮兇渠離散支黨屬城以肅外臺上言協奏勤庸
甫知明略有懷謙默益用歎嘉
賜知汀州藍丞平江西賊敕書
日者逋寇弄兵江西小驚朕師逸入比境汝捍固本土
協議外臺開募短兵帥厲衆力休有方略訖致殄平爾
勞居多使者言狀有懷忠力良切嘉焉
賜京東路轉運使董沔殺散河北賊敕書
敕董沔省龐籍奏河北過來軍賊兇勢不小齊州兵甲
殺敗後若不急行翦除或散入鄉村即復為民患汝尋
披帶兵士徑往兖齊二州往來催督諸頭下兵甲接續
殺獲事汝強濟有聞廉清自勉夙將漕節受任外臺而
齊魯之疆濱接朔土潢池斯在姦盜是依屯結其中寇
攘為患擿發隂伏伺知起居親糾合于環兵廣設施于
明略翦除支黨清定部封吏息追胥之煩民去驚騷之
患慈惠孔碩厥庸為多東藩帥臣剡章言狀有嘉勤藎
良深歎矚
賜判大理寺郭申錫及審刑詳議官等敕書
敕郭申錫等省權知審刑院事張揆奏據大理寺日奏
司申十月十六日以前送下公案兹已斷奏了畢無見
在事外郡請讞繫囚待報況兹寒苦朕甚閔焉汝等法
術通深才資開敏平亭疑奏附致比例咸適侀成之慎
而無几案之留有副欽矜良增嘉尚故兹奬諭想宜知
悉
又
羣氓多辟庶獄滋豐用存疑讞之科以廣平反之施爰
書來上累牘實繁汝等持法甚平以文無害究研惟允
操決靡留遂停丹筆之書盡釋黃沙之繫適當歊毒良
副哀矜爰覽奏陳尤多嘉尚
又
國家刑典用中獄疑許讞決平寄于列寺審克存于禁
局相為表裏參適重輕用慎侀成庶無壅濫汝悉心處
當持議詳明論報弗留開敏可尚閱兹奏述深于歎嘉
賜權判大理寺陳太素等敕書
朕日見羣臣親覽庶政惟諫官論事法官奏讞雖復旰
昃猶為之論決所以者何防壅蔽而慮留獄也汝等竝
以一時之選典兹三尺之法能以明慎敏于弊斷鞫書
隨傅列牘告殫益彰宿業之勤良副欽刑之寄永言嘉
尚弗忘于懷
賜權大理少卿王惟熙等敕書
昔林光斷獄歲止三四貞觀大辟裁二十九嗚呼何施
而臻此乎朕道化未孚刑禁且衆鞫書比上請讞亦繁
汝善體哀矜敏于弊斷不使留獄頗副欽刑言念恪勤
弗忘嘉歎
又
夫刑罰之于化民末矣然至治之世不能去刑朕燭理
未明躬化猶爽鞫書狎至治讞尚繁汝等善體哀矜良
勤弊斷丹筆無滯几案為空爰覽削陳弗忘嘉歎
賜皇兄寧國軍節度使同中書門下平章事同知
大宗正事北海郡王允弼敕書
卿任隆藩翰地處親賢參耀台文董司宗牒克諧公族
允穆朝言近以宗說等瀆干人倫陷此邦憲迹惟可醜
理莫得容卿首秉宗司乃同官守骨肉薄罪可養于私
恩名教大防難隱于公議深惟舉白良合糾虔屢上奏
封具昭謙畏誠防閑之不逮匪訓𨗳之有愆當體眷懷
勿煩敷述
賜平江軍節度使兼侍中知大宗正事允讓敕書
卿藩國表儀宗室賢亮體行明潔器範端修資六德之
夙成賴九宗之治正本支以睦譽望孔昭近以公族之
中愆于至行弗率乃教自陷匪彝猶以家情屈于邦憲
兹固愚鄙之稟所謂不移殆非訓𨗳之方有所未至何
用防嫌而上奏章求解大宗之司殊乖尚德之寄當念
燕詒之重姑懷慎敘之仁懋勉居諸益勵來者
賜起復雲麾將軍濟州防禦使王仁敕書
卿制邊部之雄控大鹵之重比因朝慶且拜臺恩遠傾
就日之誠來效籋雲之駿有彰勤叩良用歎嘉
賜新授憲州防禦使劉渙敕書
汝以沈敏之才得拊循之術擢升軍禦董治戎昭亦緣
端治之辰併有效牽之貢載懷勤叩良用歎嘉
賜撫州刺史滄州鈐轄董貴敕書
汝遙剖左符出鈐尺籍遘兹景至欽乃燎熏能竭寅恭
交修貢助彌昭誠恪良用歎嘉
賜侍衛親軍步軍都虞候王從政敕書
汝參司親衛出護邊兵遘乃升陽會兹報貺修其貢助
奉此效牽有加勤恭良深歎矚
又
汝世濟勲勞材推果壯領巖除之禁衛升候奄之榮名
尚委強藩實繄忠力爰輸上駟來實外閑載諗款勤良
增嘉尚
賜鳳州團練使高順等敕書
汝出總戎翰内參親衛力于經武志在輸忠爰因端節
之良乃選上駟之駿效牽闕下㡳貢閑中載閱勤劬尤
增嘉尚
賜知建昌軍曹觀敕書
汝職在劭農土惟宜穀修列郡經常之貢省大官𨗳擇
之勞言念效勤良增嘉尚
賜原州刺史知涇州安俊敕書
三朝受籍萬玉在庭汝擁衛邊隅拱懷朝次效名駒于
龍友實華廏于橐泉眷兹虔恭弗忘嘉尚
賜海州團練使史吉敕書
汝肅綰戎團分持軍簿並緣任子來貢維駒慶賞所延
勤誠可尚
賜潭州通判李丕緒等修子城敕書
敕李丕緒省知潭州任顓奏汝都大提舉管勾修築子
城用甎甃砌並得完備事汝受任湘中服勞官下志存
經遠慮及居安能協守官率和旅力增完城壁就濬池
隍悦使有宜樂成無射條聞來上嘉歎良多
賜新除資政殿大學士吳育對衣金帶鞌轡馬口
宣
卿籍起洛臺詔藩陜服偉名增職左右陪卿庸示眷毗
就頒錫與
賜觀文殿學士田況乞致仕不允批答
卿素秉忠規早司樞筦經營百物通知四夷曏以愆和
久兹移疾交章求解批諭弗從尋亮至誠姑授閒職庶
熙神于事外得味道于環中就乃平康副兹眷矚何乃
遂求挂冕荐貢奏函卿雖身災所嬰而年塗未艾宜息
煩慮更謁善醫及此暄辰早復常膳
賜參知政事王堯臣生日禮物口宣
才具之美高映時髦識業之明坐陪國論屬此仲商之
序協于誕日之良舉是朝恩助兹族宴抑乃匪頒之式
體子眷賚之私
賜新授右諫議大夫皇甫泌口宣
卿稔服吏文兼資識致擢升諫列移領藩條爰擇上駟
之良來奉内閑之貢有懷勤叩兹用欽嘉
賜兵部員外郎知制誥吳奎知壽州口宣
省所進奉新茶芽事具悉淮土上腴園茗繁植春英所
掇時品為良方貢是勤嘉尚無已
賜鎮潼軍節度觀察留後知鄆州李端懿口宣
省所進奉阿膠事藥劑所須膠品斯在區産云記阿井
曰佳卿守在藩條述兹方貢謹于熬治協乃精良足諒
寅恭誠增嘉尚
賜新授禮部郎中充天章閣待制陳晹叔口宣
卿體業沖劭器宇夷通有意本朝允宜内閤乃眷北道
姑委要藩爰貢良蹄用嘉美志
賜鎮安軍節度使判陳州程林口宣
曏以拜貺于郊覃渥在位而我王室之老實殿輔邦之
雄賞策所班朝範惟舊俾爰子舍往錫命書卿出于忠
純篤為誠節選上駟之騄耳實中廏之承華載閱勤恭
彌深歎尚
賜鎮東軍節度觀察留後知潁州李端愿口宣
省所進奉端午馬一匹具悉卿總司留印長治帥藩爰
因采艾之辰乃效傾葵之志獻之上駟奉厥内閑有嘉
勤恭弗忘歎矚
賜新授閤門使康德輿口宣
汝歴護塞兵見稱武幹適重别都之委用優上閤之遷
當勵忠規以虔恩數
賜河陽三城節度使檢校太師同中書門下平章
事王德用口宣
卿地美忠門位聯宰路間于兩社夙兆于祥占乘彼八
鸞適敷于惠化爰因誕日用示錫恩俾爰似續之良奉
乃匪頒之品抑惟彝禮遽閱奏函選屈産之名駒實承
華之内廏載惟款至良切欽嘉
賜五臺山十寺僧正順綰等敕書
省所進新正功德疏事具悉吉祥刹土名勝伽藍淨衆
所棲元正斯屆大營蒲塞之饌廣演貝多之文用集妙
因來陳壽祝勤恭彌顯嘉尚良多益在薰修副兹嚴奉
賜五臺山十寺僧知今等敕書
省所進新正功德疏到闕事具悉汝等宴坐名山安棲
淨衆曏遭三朝之吉來祈千福之祥用嘉乃勤且命以
賜兹乃前矩厥惟彝恩咨示薰修體予崇奉今賜知今
等紫僧衣一對絹二十疋故兹奬諭想宜知悉
又
汝等薰修巖谷宴坐道場因王歲之紀端奉梵文而歸
福有嘉精志用錫顯恩宜服圓乘益勤勝業
賜回西蕃奬州團練使霞展敕書
汝欽奉聲文恪修誠志遠效踰沙之貢載從易地之遷
庸示茂恩益圖忠款
賜西蕃奬州團練使霞展男都君主霞智敕書
汝族高邊部志拱諸華載馳上駟之良來奉内閑之貢
有嘉款到特示頒宣
賜交趾李日尊敕書
卿忠存奕世義戴本朝善繼藩稱能靖封守朕博臨庶
國普愛羣氓爰覽啟陳用嘉恭順
賜占城國王敕書
卿志慮深純誠節款到邈居溟漲之外馳系闕庭之間
嗣守忠規述修世職遣兹使介奉乃表章越沃日之驚
波致旅庭之貢物傾輸斯至勤叩可嘉用示眷懷特蕃
錫與益思祇順當體寵優
賜占城國王俱舍利波微收羅婆麻提楊卜敕書
省所差人進奉生象二頭象牙二百二株藥犀大小一
百九十一株下色紫礦一百九十一斤中色煎香五百
斤下色煎香五百斤事具悉卿長治國藩聿修王職地
雖居于遐外世彌篤于恪忠匪忘存闕之誠來效占風
之貢俾爰使指載越溟津亟覽表章深嘉誠節式將乃
眷之意特推加惠之恩當體寵優益思欽順今回賜卿
銀三千兩錢一百貫文至可領也其差來蒲息陁琶等
到闕各支賜對見朝辭衣物銀器衣著等令于殿前都
使衙安下及差鴻臚少卿劉舜臣等館伴令御廚翰林
儀鸞司往彼祇應酒食鋪陳其所乞白馬巳支賜二匹
訖故兹示諭想宜知悉秋涼卿比平安好否遣書指不
多及
賜夏國主進奉賀正馬駞口宣
王歲肇新人正伊始眷乃世藩之舊主兹邦土之封爰
效忠規聿修貢式緬懷款至良用歎嘉
賜夏國主生日禮物口宣
紹復前徽述修貢職素秋建始良日誕彌用示眷恩式
將慶賜無忘朝寵益濟世忠
又
奕世資忠承邦濟美三朝開序六射協辰爰𨗳壽祺式
將惠賜益思恭德庸對寵章
賜回夏國主口宣
省所奏母薨訃告事具悉不圖閔凶奄失慈怙忽聞來
訃用怛于懷棄背以還哀摧難處惟當抑割無致殞傷
撫念所深喻言何既
贈太師中書令貽永祭文
卿體行淑均志慮忠篤久毗内密蔚為老成甫解繁機
俾究遐福奄忽不憗傷悼于懷適及攢塗裁致薄酎餘
哀所寄明識當知
贈太尉兼中書令濮王祭文
惟靈地居宗戚德乃令王遘于綿疴奄然長逝兹用恫
悼不忘于懷卹典申加攢塗暫閟爰修奠酌其鑒追哀
又
早繇近戚參賴敏材領帥藩房留治都局年塗雖晩志
力尚強奄及云殂初不聞疾永言兹悼有歉常懷馳遣
信臣裁致薄酎緬想營識儻能歆斯
又
籍在外屬帥兹列藩歴侍近嚴比更煩委適奉朝請奄
至喪亡先遠有期永懷無已俾爰伸酎冥識追哀
文恭集卷二十六
