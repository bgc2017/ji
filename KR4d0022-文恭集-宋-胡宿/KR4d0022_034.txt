文恭集卷三十四
宋胡宿撰
書啟
知湖州謝兩府
越從凡品超補列藩地介江湖之饒俗兼魚稻之利溪
山勝秀土風善平前世稱州得者謂之佳郡本朝用吏
初亦選諸名臣末及孤生特為妄施竊念某稟才空劣
受性愚駑不通道數之方罕研世務之要起于徒步寘
厥周行寡過未能常勤思于往行哀名不令亦勉勗于
前修幸階制治之辰猥玷繙經之館位貌凡近既不足
以動人文采荒疎復無能而表世衛方多于君子魯且
號于真儒迫生業之屢殫加親年之在懼亟營外禄薦
叨上仁天子當陽規樹凱風之化相君輔世興憐烏鳥
之情從欲推恩油然曲盡往俞敷命惕若無從況乃邊
梗未夷戎車方駕汪童之齒宜執于干戈終軍之才不
習于金革未束置于高閣尚假守于黃堂忍愧宴安懷
私熙盛此蓋伏遇某官使人以器代天之工度用百材
胥協誠陳之矩曲成萬物各懷性分之方施及至愚謬
延良選惟佩乃賜以竭其頑有社有人不忘于力政在
官在庫但職于首公捨是以還未知所措
兩浙運使謝兩府
孤外守藩訖無報稱東南領使遠有光華度越餘州超
按本道寵過素望悸集丹衷竊念某品在下凡跡繇少
賤早緣寒素之日偶及仕進之門謬籍朝閨濫巾儒館
以鄒魯之鄙朴值唐虞之欽明當九官之吁都聞百工
之賡誦陪厠大夫之末出入周衛之中不有忠言少禆
上聽曾無治策以拾朝遺止玷書筵空塵計闥昨以私
門遘閔親匶在攢因章請以歸躬幸詔除之賜補授中
吳之右郡給東省之左符密邇家園偃息廨舍濱帶江
湖之利資承魚稻之饒視于他邦最為豐壤芻狗萬物
顯繫聖君之靈坯冶一陶隂知宰匠之力然而治無三
最事且百疎猥賜告寧之恩聽營舉祔之禮成區區之
小亮繄蕩蕩之至仁宿素所期嘗甘溝壑存亡為感何
答丘山方還舊貫之栖且謹寬條之布庶伸久效庸逭
羣譏不圖睿恩就升使領降尺一之詔檢易方寸之印
章服冕巡邦懼忝朝廷之寄過家上冢併成邑里之榮
所封之墳土未乾告第之泥書尚渥有懷春露之感得
慰寒泉之思加以前後十年周旋三郡皆叨善地並在
南州聯蹟二吳均有湖山之勝分行八使復居風土之
佳于已雖豐在民未泰大則餘杭一郡江役繁興次則
浙西數州人饑流冗糟糠不厭杼軸其空官司之犴獄
實繁部内之賦輿尤重早衰多病至陋極頑旌陟之恩
雖蒙于曲造負乘之質終懼于疾顛此蓋伏遇某官平
秩天工敷施神化百材皆度俾安輪桷之宜庶尹允諧
克贊簫韶之化致兹擢序敢忘昭銘願竭其愚少供乃
職過此以往未知其他
知制誥謝兩府
名器之公假人攸慎車服之賜章德為先施及腐生恩
踰本量内循空素交積悸兢竊以内史官儀號稱華重
西台資地進陟邃嚴演如綸之言式是羣下敷渙汗之
令形于幅員在宣賦之才難信選掄之任重安于之善
為命令隨用宰人射父之能作訓辭見誇敵國宜敷求
于髦彦用典作于詔文必也冒居奚逃聳誚如某文非
根道學不名家以野生一介之微玷士鄉三物之學會
皇初之紹宅濫宵雅之始官隨牒肄勤脱巾待罪治朝
博納務收士幹之良下國召還猥玷材林之選預游雋
躅竊覘秘圖浩如觀海之莫涯惕若學山之遽止徒懵
迷于疑闕奚訂正于謬譌日費大官之餐歲重高門之
地自惟空劣無禆補于本朝願試劇煩因馳驅于外服
去文史切劘之益困簿書聽斷之勞契闊十霜朅來三
郡入預計官之聯屬出膺漕節之治煩輿賦是經顧才
資之素短吏文所責去學術而巳疎有原魯將落之譏
乏武仲不休之思矧雋髦之輩出願駑蹇之早襄比來
試郡之行姑避當塗之勝方受言而刺郡忽辱召以還
台爰當入謁之辰俄被巳行之命擢居記史參備禁聯
應文象于極東司言動于君側延英墜典曾未暇于建
明史觀移文猶弗遑于序次會承使乏出講鄰驩幸謹
彝儀獲通常聘迨南轅之復命辱公府之試言怳迷制
目之淵僅就詔篇之次荒疎巳甚擯黜是虞乃蒙含垢
之收進辱代言之任仍賁身章之飾併增神觀之驚況
書詔之煩當五曹之重而宿官之業有四禁之難藐是
瑣材疲于文俗心源久翳病幹弗支將何以宣究典彝
發揮謨訓尋權輿之所自知封殖之匪他此蓋伏遇某
官寬假用人謨明致主物有未獲則曰時予之辜善或
可稱斯惟我后之德翊魁杓而上運持坯冶而曲成乃
因密勿之餘愛奉詳延之問致兹蕞品猥玷清官雖成
命之在兹愧用才之不值敢不恪修乃職祗謹攸箴考
父鼎銘用服益恭之訓虞人皮弁更堅所守之方某曏
抱危痾久居寬告雖偷存于殘息終稽奉于謝牋怠慢
之尤心顔靡措成拔之惠肝膈弗忘卑情不任依歸之
至
知制誥謝外任
叨奉制函謬躋詞掖預裁方底之詔復從屬車之塵祗
荷寵甄交增榮悸某才資疎劣器質方愚感會昌辰階
緣薄技與游大國之俊領校外史之書佔簡畢之謬譌
莫能訂正守瓶筲之隘局無所建明姑避時髦之鋒斯
存拙者之效比來補外寖欲退藏久服吏文之資殆將
學殖之落朅來都輦更踐江湖十稔于兹百憂可既出
于誤聽旋被召還參二史之記言預一介之修好徂裝
甫禠試札就頒遄陞西省之聯入備右樞之屬典司名
命主作文辭宜先膚敏之求猥厚瑣凉之進省循甚熟
慰藉有由此蓋某官扶厚時風奬成士類見私品目得
遂恩章仍敦沖挹之風首枉襃華之牘言多溢美意切
相先第增簸粃之慚莫罄汗筠之述
謝知郡考功
言暌德範阻奉優游相望荆粤之陬坐積參辰之歎山
川云遠歲月徂長曩置郵筒嘗紆函教屬冗煩之嬰思
惕操染之愆儀尚恃眷私未攻瑕短自商風之協候諒
妙氣之棲襟伏惟某官風識夷通器懷閎敏克繼名門
之韻聿升禮闥之華剖符臨藩早布宣于德教乘軺握
節復糾正于天刑薦著平反之風即奉寵休之命佇祈
襃渥入躋禁嚴遡德企深馳誠凝竚望風懷想尚阻拜
于光儀飛驛傳郵辱猥頒于華檢仰銜惠好居極銘藏
謝知郡都官
言阻温儀坐更華序屬伉兵之至止辱榮牘之見貽惟
顥氣之甫回諒沖腴之彌勝西陵地密今者事叢諒幹
裕之煩神冀保頤之綏福
又
風期云邈星序北遷曏因書驛之臨常損教函之問旨
辭有溢謙眷彌沖以衰薾之病姿玷深嚴之禁直居多
燥吻曠致柔誠自素籥之戒凉固沖襟之集祉伏惟某
官器懷明劭才局周通早聯畫省之曹尚滯朱轓之守
能名最目已推冠于州藩優詔陟文佇入翔于臺省未
諧披晤但切頌瞻方遡蕭辰冀綏顥氣
謝知郡郎中
言違德矩企挹談叢屢星舍之云移曾書郵之莫寓豈
圖謙眷迥篤情期流款密之教函損襃華之文致久緣
衰幹竊冒禁聯徒佩服于嘉音曠裁修于謝幅尚期寬
裕未即訶嫌緬惟班政之餘保厥頤神之妙矧才猷之
茂著加治績于洽聞佇膺温密之章進踐高華之任未
諧披晤但積頌瞻
謝知郡少卿
暌異風期淹移歲序莫遂晤言之適但馳勤望之勞猥
辱撝情見尋雅好遐損八行之翰增銘三復之言承舍
味于真腴彌協宣于妙氣未涯良覿尚冀精調系詠之
私敷述奚既
謝知郡學士
閒宴違談浚明企德坐易暄凉之序絶馳問訊之音夙
睠匪移函題荐及雅情彌腆榮藻益芬執玩惟勤感藏
兼積具承訟筩日簡治目歲凝文史自強神明逾粹道
山諸彦久企俊游策府羣書適資訂正即奉更書之入
别膺渙綍之遷系頌所深願言曷巳
謝知郡中舍
暌奉温標遷流華序方企浚明之德忽行款密之函飾
衮致襃折瑤流問服撝情而斯在慰衷抱以奚忘自順
履于時寒惟肆勤于政實無虧道養允協福綏矧惠化
之凝成佇寵恩之舉集未諧宴晤徒切願言益冀保頤
用寬馳系
謝知郡秘監
涓休日策受事堂皇因毫驛以寄通辱書幐之流貺仍
加味腴之勝彌臻綏福之宜伏惟某官履德清純栖神
簡素含金球之質性藴韶夏之聲文進秩大蓬峻官儀
而伊始宣風列郡賦臺札以方初佇聞政最之襃將大
老成之用傾素增積造次罔殫
謝知府學士
祗局匪遑吮毫寖闕猥承謙節曲枉珍題越百舍之脩
塗託九文之仙跡奬憐加厚銜刻匪忘屬星火之方中
諒風襟之益快伏惟某官温文具體雅尚邁倫久更畫
省之曹特厚邃旒之睠約史三長之筆哲聖翕歸宣風
萬里之沙治聲藹異行紆襃檢即峻貴塗勉務葆光副
兹懷戀
謝知府大夫
自暌温範比辱榮函屬寓直于北門居常襆被思寄聲
于南國幾歎栖毫惟寬裕之見存幸疵瑕之未露瞻言
靜治彌宅至和外屏宣風暫治别車之任中臺參務佇
還起草之司益奉襃華庸躋要劇莫由挹晤但切頌瞻
謝運使郎中
叨奉宸恩進兼秘職以空疎之才品冒蕃疊之寵靈方
切愧魂猥承謙眷枉襃華之訊牘敦茂悦之襟情載欽
奬借之私彌切感藏之志迫于衰拙局在禁嚴居多寓
直之勞闕致報章之問厚意未答愧汗無從敢冀并容
莫殫敷叙
謝提刑郎中
積稔暌風繫時懷德曏承挂冕之老特枉行書之郵高
義服之無窮厚意久而不答每惟逋慢第切兢慙緬思
繕性之方舉協治神之理想啟期之三樂無廢援琴願
衛武之百年益宜加飯永言馳系莫克敷宣
謝兩制
近者被詔叨榮亞卿外秩首辱謙沖之誨過形襃借之
辭展誦忘劬寘藏增耀伏惟某官韞才閎邁履德端方
踐荷槖之近班結藻旒之隆睠竚符士論入奉朝咨尚
阻款瞻徒深馳詠
謝成都鈐轄
風猷言阻歲序載華早愆裁削之儀尤積瞻馳之素曏
承謙眷屢枉榮函比伸款洽之辭益諗周勤之志感藏
無替叙答有乖自順履于寒凝諒舉臻于休祉末由披
會尚冀節宣傾系之懷造次奚既
謝解替
被詔還都辦裝有日言念當衢之第將諧免胄之趨仰
寶練于機神沓祥臻于吉祉依仁匪遠結吝猶多勉奉
本朝動遵福履
謝轉輸
近頒明恩適諧莅任引領遐增于素悃順風猥奉于圓
封佩翫攸深欣慰彌集恭惟某官清猷輝鑠雅度淵沖
流馬之功洽聞于康濟蓼蕭之渥方佇于敷求隆祐用
臻虔祈無巳
又
比者祗護睟容恭詣珍館挹瓌姿而匪遠浣牢想以居
多仰沐懿憐俯頒華削窺英辭之溢幅辱腆貺之兼常
銘悦交懷序言寧悉
謝諸鎮大僚海用啟
謬奉帝綸擢居使繡單車從役適憩于樂郊大幕瞻風
迥搖于楚旆未奉赫蹏之紙猥頒方絮之函灑五色之
仙毫時紆妙蹟秉一謙之懿德曲貺華襃荷輝眄之兼
常激懦庸而增感瞻言吉履式保太和伏惟某官秀範
冠時壯猷迪哲身兼數器挺國棟之偉材牘奏千篇包
王臣之大略禁闥之聲名籍甚外朝之表著特高繇上
帝之簡心資良臣之刺部行膺迅召式迓霑恩奉三接
之清光參萬機之大政雅承慰藉深頌瞻翹勉保興居
用宣靈寵
謝獲羣賊奬諭海用啟
小寇逋誅偶嘯聚于山谷大君有命爰會合于甲兵未
張一目之羅巳覆綠林之黨如某粗修封管准奉詔條
空竭愚駑詎施方略洎投恢網益讋威靈夫何蕞爾之
姿忽被發中之命此蓋太保道存激勸言炳丹青露章
深達于穆清襃詔下敷于幽仄永言蔭庇惟極肺肝敢
不益勵寸心勤修懦節期于盡瘁上答所知
謝都督諸牧
伏以歊溽在辰企韻堂而不接鞅煩嬰思奉心畫以尤
疎某仰承謙挹之風繼損珍榮之牘丁寧抒意超十部
而並賢婉約成章灑五雲而有爛永懷恩紀併集襟悰
某官隆棟偉才宰朝茂器貳宫協化方延擢于正人兩
府須賢佇對持于魁柄願言系頌庶越等倫
謝卿監
兹者叨被詔函參聯卿省冒榮過厚揣已知慚敢期沖
挹之私先枉襃存之誨珍藏無斁裁叙罔殫
謝人賀
比者叨塵天綍擢正郎曹伏蒙某人命記室以裁書走
伉兵而賜教鈞銜荐委慈誨下臨郇國朵雲灑筆精而
布體孟公榮牘煥言衮以成章捧戴有初凌兢失次況
中台舊相貴絶于等倫而外計庶官禮無于匹敵仰荷
謙鳴之德但增夕惕之懷感篆所深序宣罔逮
謝人賀冬書
某再拜違奉以來可涯馳系曏以牽鞅曠致誠愊比因
行李數蒙教函稽于修答期在見寬長至令辰允納新
福猥承寄示華緘感悚之懷無以云喻末由瞻覲益冀
珍厚
致仕謝兩府
抱疾乞身甘守垂綸之瀨蒙休起廢復彈掛壁之冠洪
造何私蒼顔有靦伏念某智迷寡達途遠多窮發策收
科倚青陽而款轡辭榮就養懼華髮而循陔既銜弗洎
之悲仍困益侵之疹固當掃迹非敢為高松菊陶軒悄
無車馬簞瓢顔巷尚有琴書微倚樓看鏡之懷習尋壑
經丘之陋敢圖淪昧猶辱矜憐此蓋伏遇某官量合四
溟事兼九德闢振淹之公道崇礪俗之宏規拯拔湮沈
與繼千帆之後吹嘘朽蠧俾同萬木之春而某瓠落奚
堪液樠無用自初聳激猶弗如人向晩衰遲豈能就列
遠隨煙霧固非巢父之掉頭近處雲林願效堯民之鼓
腹有恩弗報懷德空慙
夫人謝賀封啟
某啟久違婉範日企芳猷空盈思遠之懷莫致問安之
禮緬惟春首聿此陽中無虧沖養之方益協懿和之美
今者幸會近忝渥恩得疏南郡之封仍進小君之號適
塵温綍欲奉謝牋猥沐仁慈特賜函翰形襃華而溢幅
積感篆以在襟虚涼未獲于瞻依柔德更祈于保育
文恭集卷三十四
