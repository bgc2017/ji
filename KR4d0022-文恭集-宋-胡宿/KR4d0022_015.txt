文恭集卷十五
宋胡宿撰
外制
葛源可司封員外郎制
敕國家沿挾銅之令以收七福因採山之法用廣五銖
參選幹能分涖經畫屬叙稍遷之典宜推加異之恩具
官某材堪治煩政有能迹嘗更守于列郡適分委于軺
車按南州寶冶之饒佐縣官圜府之用宣勞于外興利
在公章叙前勤聯及今績宜寵左曹之秩用優主爵之
名就虔吾恩益營乃職
田京可度支員外郎元積中楊佐竝可屯田員外
郎胡世卿可國子博士制
敕具官某等夫勞之弗圖治道或弛賞以合勸政體乃
修歴代攷課之規所以聳善而旌伐也以爾等敏有才
具蔚為時髦或文雅自將飭士範而無缺或法律可任
條吏事而有餘參服治朝之聯分持衆職之劇有資優
而望舊或課最而職修胥應陟書差進清秩稍遷支度
初拜墾屯竝為郎選之華且旌文士之美尚圖來績庸
對茂恩
盧成可度支員外郎吳秘可屯田員外郎張珪可
虞部員外郎陳象之可比部員外郎制
敕具官某等朕沿三歲之比稽庶位之勞表顯治功差
升茂秩泛存至勸抑惟舊章爾等體行莊修力局開敏
參穆王官之序分條吏職之煩或擁傳巡行按章覆讞
糾虔中法平處弗冤或守境寬平監州敏肅竝援功次
之令具條官閥之成校最信然進秩宜爾支度要部比
勾劇曹乃至虞衡之司悉通辰象之應尚懷擢序勿替
厥修
吳授可金部員外郎制
敕具官某任宰旅之士稱公臣之良總振諸曹之綱習
知決事之目資有敏濟號為練更適者攷制九筵奉祠
五室惟禮文之繁縟經几案之推行令有先庚之明事
無愆素之闕肆勤可紀覃賞用優稍遷應宿之郎俾進
司金之秩往承襃渥益務恪恭
吳授可主客員外郎制
敕某朕用閏成之法稽官治之勞矧乃宰士之良任夫
公府之重練更有補擢叙則宜以爾行義俱優力局參
敏選自銓流之美嘉其士矩之修寘諸堂塗寵以朝秩
試右曹之劇則書案弗留委都目之繁則事條畢舉稽
歲庸而懋著閱府奏以叙陳較然宿勤協于攷法春官
有屬建禮為郎仍序貴臺之廷兼煥積星之位益圖慎
履用對遷恩
吕公弼可兵部員外郎制
敕某官著攷法雖審較于行能職重首曹亦參視于人
地以爾承世濟之善有德器之稱中握計籌外按使斧
臨劇煩而自若躬和粹而弗流選自省聯攝糾都獄雖
平反之尚淺在審克而則精更試之效巳聞稍遷之典
惟舊姑寵七兵之秩用服一臺之華往服茂恩勉濟遠
業
張環可兵部員外郎制
敕具官某夫振滯淹者所以圖官次之效奬沖退者所
以厚天下之風伸以旌襃聳夫流蔽以爾敏文強識遠
量直躬履通介而能全安醜夷而忘競善處其厚有隨
和而弗珍能裁諸煩迎干鏌而立斷中秘入直外治數
更久次而不改其常衆競而獨安于静朕心嘉此議者
賢之特推躐等之恩用奬秉彝之操七兵之屬秩峻中
臺三吳之佳使優諸部尚繄舊貫勉緒成勞
徐宗况可兵部員外郎陳旭吳奎可起居舍人制
敕某等朕永思孝道儀刑前王即路寢之秘嚴修合宫
之齋享率義而尊配典眀德以薦馨香神靈居歆天人
合貺因以孚朝慶之典時則厚諫霤之臣以爾宗況行
義清修志力強正以爾旭夙識經遠學術研幽以爾奎
方潔無渝勁正不撓竝以瓌望而充本朝或嘗冠惠文
論事有切劘之益或入對制策納忠無回隱之私置之
諫垣補我闕職復能奮繇直道數進苦言逮齋袚之陪
祠率嚴恭而服禮熙成受祉覃施澤勞入妙一臺進聯
二史往承茲渥益思而忠
張中庸可兵部員外郎高良夫可金部員外郎解
賓王可兵部郎中石揚休可祠部員外郎制
敕具官某朕格太室還祀眀堂靡神不宗惟帝是饗至
陽顯見休景晏温受茲元祺均爾庶位以明祝釐之美
不欲專之朕躬以爾等選自臺觀之華參裁都輦之劇
奉若吾語虔乃祠事靖共在列奏假無言詩不云乎奉
璋峩峩髦士攸宜疇茲成勞進爾茂秩柱史職雖峻臺
郎選亦清睠言四士之良竝從一等之泛益思自效其
在懋承
麻温故可職方員外郎制
敕朕據閏成之法校吏治之最先期以勤遠急賞而勸
勞以爾某術學兼資質文參映躬清素之履服澹退之
尚潛在郎署曾醜夷之弗爭孤于守藩亦名教之為樂
宣我勤約之詔敷于豈弟之風條上計文覆應襃典亦
以久法是宜稍遷臺郎主于文書職方辨于圖志且奬
弱翁之行勿興顔駟之嗟
陳巽可職方員外郎制
敕具官某夫寬柔以教者南方之俗安静不苛者循吏
之治上計若最進秩宜優以爾擢從畯良乃服清素果
于從政篤在首公以中臺之秋聯委臨川之朱轂績效
著于列郡閥閱集于有司參校不誣擢叙為允進司方
志之掌居為名秩之華往佐夏官尚圖民瘼
凌景陽可職方員外郎制
敕具官某夫詳試政事稽參治狀因閏成以大比用最
法以次遷亶無遺勞姑用振滯以爾著南土之望服中
臺之員名有清文濟以美政來上滿計交應陟科稍遷
右曹且服前列臺郎漢制主作文書職方夏官掌領圖
志竝為名秩之美允宜才彦之居尚懋厥官往欽茲寵
謝頤素可職方員外郎趙慎微可比部員外郎王
得賢可虞部員外郎張擇仁可太常博士冀尚王
日宣竝可太子中舍人制
敕某等夫吏績成于外賞格著于中因閥閱之成勞速
置郵而傳命就用遷秩以眀亟賞爾等資承吏幹之敏
參服王官之采肅將朝委領刺州疆或宣賦縣條或典
幹事局有寬平愛物之迹無煩苛朘民之譏列上計文
優中遷法臺職之劇則有主方貢司物計(案此下似脫比部語句)
惟山澤之大繄虞衡之掌至于奉常儀蕝承華僚選咸
用流品之入差次名秩之除旌陟在茲欽祗無忽
李郯可駕部員外郎元絳可都官員外郎李頎可
太常博士林盛可國子博士制
敕某等夫陟典之寬則才路無壅攷法之密則課目難
究歲以為限時惟厥中以爾剡才敏政成習為吏之術
以爾絳文清行茂贊治財之策以爾頎風業修舉所至
有稱以爾盛吏文淹通號為無害竝條守宰之效參叙
支度之勞治功較然恩典宜及承司駕中都之務進容
臺太學之聯竝為懋遷尚思來效
管朝宗可庫部員外郎徐峻可太常博士董夀范
存竝可殿中丞吕公垂可右贊善大夫李需趙昌
王乾祐竝可太子中舍人制
敕某等書伐以期視成于閏攷合功令差進秩次使在
位者得以勸仰而有力者無所忽遺爾等或擢自秀科
或奮從力學亦階舊德之食參賦治民之經安静無華
廉平有迹類上三年之計進稽六叙之文據法當遷在
賞宜信司甲待事抱蕝相儀尚丞典名物之煩儲寀通
表著之籍竝為朝選之美就服詔除之榮務推精誠勉
思政術
劉杞可都官員外郎制
敕某朕咨擇州將出賦朝經參置郎官遥承臺務差進
秩次襃勸治功以爾本廉茂之升資膚敏之用比更試
于煩事適假守于劉城政舉以修計上曰最義圖泛勸
法著稍遷擢之秋聯典我隸士尚謹循良之目以承甄
寵之恩
錢括可都官員外郎張師臯可虞部員外郎制
敕某等夫堯之熙衆績則曰眀試以功周之較羣吏則
曰叙正其治咸所以攷政實辨才否然後論陟之也以
爾括階仕科而尚風業以爾師臯任門籍而有幹資竝
馴致周行亦更試煩事或臨淮之劇方駕倅車或砥柱
之艱參督漕舸來上歲課胥協賞條都隸進聯澤虞陞
秩竝丞省局之務且旌官閥之勞勉服恩章益敦士檢
楊中和可都官員外郎呂惟簡可司門郎中制
敕國家叙進庶工之才均用一閏之法雖閒劇之職不
類而襃勸之典略同以爾中和經術尤眀行能兼美早
傳先王之業久居博士之講以爾惟簡承公族之舊稔
吏文之資或引疾養和請奉琳館或剖符治遠邈在銅
梁竝因官成差進郎秩典臨都隸之劇掌司門籥之嚴
就服稍遷之恩勿廢聿修之節
楊延可都官員外郎李唐卿可太常博士許立可
國子博士制
敕某等朕叙進羣治優先外勞施則勝平恩不遺遠爾
等以力局之敏兼風矩之修服在王官參條吏職或前
更邸肆之掌課有甚贏或分樹郡邑之風政號連最有
司獻狀主計為言績計較然賞固宜爾中都擢序儀蕝
典司至于庠學之聯竝為朝秩之美益思砥節尚勵忠
勤
李及之可都官員外郎董沔可屯田員外郎范微
之蔡準竝可秘書丞制
敕某等夫砥石之設所以礪鋒鍔攷法之建所以聳行
能限年而升惟官是懋以爾及之性理明決資練更之
敏以爾沔風識幹舉參支度之劇微之以名門之雋準
以幹時之良竝奮繇藝文而更試風政休有最目亶應
陟書秋臺都隸之聯冬官墾屯之屬進丞秘局預班外
朝用服竝時之恩悉號清流之選益思淬琢胥服襃華
楊志可都官員外郎王正民可虞部員外郎吕協
可殿中丞李述可秘書丞制
敕國家振大小之職壹内外之治著定攷法申叙衆功
勞之弗遺善用是勸具官某等達于從政敏在首公或
關握守符或顓促漕舸近泝二河之險遠涉三湘之艱
陶穴古公之餘羅池柳侯之舊流風尚篤遺詠未衰雜
治厥官參茂乃績鉤校如法甄陟應條稍遷都隸之曹
超叙澤虞之職清臺第一尚局有升對丞郎署竝籍朝
聯各修庖俎之方彌慎簡書之訓
彭思永可都官員外郎劉述謝顗竝可屯田員外
郎柳三接可太常博士制
敕某等計年校課所以法一閏之成進秩叙勞所以聳
羣吏之勸寧失于廣不傷其情以爾等竝南金之英預
臨軒之選或辭章典蔚或經術通明飭諸行能則體和
而粹試之政事則財敏而通官成較然歲亦勞止通用
前勤之叙竝從上秩之遷都隸秋聯屯墾冬屬逮于儀
蕝之典竝為官制之佳咸慎爾修往副吾詔
危佑可都官員外郎李敏可虞部員外郎高靖可
太常博士張大受可殿中丞制
敕某等夫吏領外治歲有成庸若勞之弗圖則善何以
勸爾等或挾文儒之術或治刑名之書延登諸朝參試
以政外求郡邑之瘼上布闕庭之恩公力弗遺治迹可
尚閱其來伐應于陟科都隸澤虞曲臺盾省進承建禮
之務升叙班朝之華就服寵靈益修風業勉綏民隠善
持官箴
張士爕可都官員外郎李九言馬仲甫黃鑄竝可
屯田員外郎王仲可國子博士制
敕某等夫信賞則官政修舉勞則吏力奮誼存開勸法
在攷課以爾等或用才章之秀拔從時髦有以經術之
明取于家學亦藉舊德咸序治朝分乘倅車領治和壘
謹牢盆之出納總都吏之紀綱節皆素修才亦兼敏沛
然政舉第以職遷鉤校弗疑旌陟惟允進秋臺者以都
隸為峻陟郎省者以墾屯為初至于庠學之聯悉為朝
選之茂恩不妄施功以敏興勉而來勤對我斯寵
竇平可比部員外郎景融可太常博士制
敕某等有著在庭服勞于位或遠為卭筰之守或近倅
關隴之城對賦政條參閱計簿咸績成勞之最宜從攷
法之遷進司計于中臺典蕝儀于禮閤竝為茂秩往虔
吾恩
馬伸可比部員外郎陳益可國子博士制
敕某等朕沿功令之舊攷官治之成若乃倅列郡而有
勞宰東畿而能力申懋厥賞差進以秩爾等本食德之
起用治經之眀入服朝聯更試吏事治有勤狀法得次
遷稍升比計之曹益寘博通之列進丞郎務往服教官
勿替厥修以虔襃寵
王稹可比部員外郎李祐之可水部員外郎毋湜
可屯田員外郎制
敕某等夫任外員之郎丞諸曹之務秋局比計顓尸勾
法至于工起之屬則有掌河渠諸水領戸口墾田竝為
右司之華咸慎南宫之選以爾等以藝文資術進服王
官以法律教條班行民政咸有可紀遹觀厥成爰酬營
職之勞且示攷功之法舉用參職竝列壹臺往祗躐等
之恩益圖來治之美
周世南邢至竝可比部員外郎聶世卿可都官員
外郎石洵直可屯田員外郎制
敕某等文昌法宫積星郎位古之元士職在中臺若乃
掌都隸主勾計胥乃墾田之屬咸曰右曹之選今釐務
雖廢而遷秩益榮爾等稔服吏資練更民治或班錄列
城之詔或分駕别車之行績用自陳閏成可攷竝差進
于前秩尚留試于外勞就虔吾恩勉思乃職
郭亨吳廸竝可比部員外郎馮温舒可屯田員外
郎張承慤可水部員外郎張仲莊可太常博士寇
玭李咸熙張景純竝可國子博士制
敕某等昔堯以職而試臣漢用法而課吏咸責實以觀
效亦累優而取陟以爾等士矩尤飭吏文滋習謹政條
之賦則嚴而不苛裁事局之繁則敏而能力績成所治
章下有司較閥閱而信然稽功令而審若差進中臺之
秩參服上庠之聯資地本優儀品兼峻往踐乃職彌茂
爾勤
張道可屯田員外郎制
敕具官某國家均用一閏大比庶工所以旌吏勞而懋
官賞也以爾選自造秀濟以方潔參試以事果于從政
服在外朝之次相我曲臺之儀齎伐自陳司蕝且久有
嘉臨履之狀俾擢墾屯之曹初升中臺且應列宿茲惟
叙進之典往服稍遷之恩
吳伸可屯田員外郎制
敕某征算之法贍入縣官功令之條勸進吏力以爾本
髦彦之選資強濟之材百鍊不銷器業兼韞曏資游刃
委算商車能柅下姦善集公利最效尤著計部列言合
賞格而有餘在陟恩而可愛從司蕝之相禮進起草之
為郎往服墾曹且信吾賞
吕公孺吕公著竝可屯田員外郎制
敕某等朕襃優治民詳慎課吏均用一閏參比衆功治
最必甄節廉者起爾等竝舊相之子濟名門之美率繇
科等之奮咸服吏資之敏耿純獲試郡之請仲舉被題
輿之招悉上計文交中襃典在勞可紀于法得遷郎有
墾屯之官時謂拜除之美謝去相蕝初得握蘭足為競
爽之榮益敦清勵之志
王鼎鄭炳王微竝可屯田員外郎制
敕某等夫賞不失勸治功日興勞有所甄吏力彌奮限
年會課計最陟能所以旌巳試之勤聳來者之進也以
爾鼎政有風迹以爾炳行無緇磷以爾微出名臣之門
服清德之訓竝班朝有素而居官可紀適因郡計之上
咸叙官治之成參覆有司胥應陟典宜踐中臺之局悉
置副郎之聯茲惟寵章以對嘉績無廢敦厲往服襃優
王中立可屯田員外郎李希逸可國子博士制
敕某等或策偃商之科或治臯蘇之律飭修士矩明習
吏資屢條民治之成寖服王官之次鞏洛都府門握左
符汧隴彊藩分駕别乘胥上勞攷參質有司灼著勤庸
差進美秩墾屯丞于部務博通領于儒林竝為儀品之
華尚敦風教之俗
趙誠可屯田員外郎黃炳宋宏竝可太常博士制
敕某等昔魏氏攷法用京房之遺意載在前史傷于至
密朕因二典之舊用三歲之比既簡且久有勞弗遺爾
等竝志行端修藝文參韞果于從政長于治民績用遹
成代還居最質有司而不繆延便坐而與言急于信賞
勸諸勤能墾屯右曹臺美初拜緜蕝清扃官重博士竝
佳時彥用沛朝榮尚慎周官之箴往服漢儀之選
張靖可屯田員外郎彭文紀崔鵠竝可殿中丞王
瑜可大理寺丞制
敕某等夫風化之原參寄守宰官賞之令博攷治功爾
等率奉詔書分長郡邑履尚簡素治乏煩苛居官有可
紀之能在法應當遷之典臺郎初拜以墾曹為佳盾局
稍遷得尚丞曰美胥洎法卿之屬尤為列寺之榮悉虔
吾恩無替乃職
張輿可屯田員外郎艾保卿沈遵竝可殿中丞李
昭慶可太子中舍人制
敕某等朕稽勞類能博攷衆職限年增秩汎勸庶工爾
等用辭學之優或世資之舊進服王官之序屢試文吏
之煩關握符書參布條教居官之迹可紀課吏之法當
遷第用厥勞差進以秩墾田司盾東省承華竝通文石
之班往服治朝之寵益思自效無忘稍遷
薛仲簡可屯田員外郎蔣秘卜伸竝可太常博士
馬仲旦可殿中丞制
敕朕攷内外吏職算計見效累優以成陟急賞以申信
故功懋者進而節廉者起具官某等或奮從造秀或蔭
自官華竝服王官之箴咸從朝著之後更試政事參訪
行能或典守列城流豈弟之化或長治劇邑宣愛利之
風條上年庸申校吏迹在狀甚白于法宜遷超叙右曹
實墾屯戸口之賞稍遷禮閣有贊導乘輿之榮至于盾
省之聯竝號朝閨之美往祗渥茂勿廢操修
劉錫可虞部員外郎高賦可太常博士制
敕某等或治經階仕或論秀升科進序王官參佩朝紱
長治州任關握郡條竝叙臨履之勞來援遷陟之典法
當差級歲巳再周質諸有司則罔後殿宜承郎省之務
往踐儀臺之華離石近邊資中遠郡好為政事勤恤吏
民服我茂恩期爾來效
田化愚可虞部員外郎鄭偕可太常博士張當可
殿中丞制
敕某等夫守窣為任最親斯民政伐有成宜疇吾賞以
爾等或仕緣鄊物或進藉世資繇官次之累勤自朝聯
而進序劍外班政迹著不苛寰内字民文稱無害竝用
年勤之茂合于功懋之科升領澤虞典司儀蕝至于盾
省之屬竝為朝紱之華就祗臺恩尚圖官治
路綸可虞部員外郎汲熙載可太常博士裴見素
可國子博士馬璟可衛尉寺丞制
敕某等賓興以文入預吾彀或沿家學之進亦資世賞
之延稔服吏能分從官使關掌郡佐參布縣條領算商
車通著最目有司覆實彝格應遷司訓虞典襄勤野蕝
至于經序之選均為朝品之華當思力公勿為官忝
陳式劉充中蘇顥竝可虞部員外郎林克從可國
子博士吕規王宗古竝可殿中丞制
敕某等或經眀家學或地襲世資操行既修風力兼敏
寖從吏事之試參服王官之聯分握左符按行别乘竝
宣寬大之詔綽有愛利之風列上勤庸胥合賞格差進
中臺之秩超敘上庠之資至于盾省之華竝為朝序之
美往虔茲寵用慎爾修
朱湜李隨竝可虞部員外郎劉襲禮可太常博士
黃淳朱處約竝可殿中丞張赴可太子中舍人制
敕某等詳試則吏職修叙進則官治勸攷課之法若天
下之砥石所以聳行義而激節廉也爾等或治經素明
而食惟舊德或進以文雅而拔諸畯良參服王官分條
民政歴三期而成最用羣吏之計治鉤覆中典差次命
秩進山虞以承務陪野蕝而相儀盾省入丞儲禁升屬
且申吾賞彌勸爾勞
武周可檢校水部員外郎制
敕某隨近藩之牒預幕府之籌參畫有勞終更無缺來
趨銓集援叙慶條宜寵臺員之名且申效演之信往服
襃渥勿廢清修
黃延慶可檢校水部員外郎充堂後官制
敕某稔聞幹用守在廉規服從相府之嚴主領右曹之
劇案文尤習履尚兼修升次宰旅之聯用進堂塗之掌
且疇勞課就服遷恩
吳世長可檢校水部員外郎充堂後官制
敕某材質謹良志用開敏服在相君之府齒于宰士之
聯慎守箴規習知事典歴年霜而寖久屬府牘之條聞
有嘉列掾之良擢序右曹之長尚圖幹效取對襃遷
文恭集卷十五
