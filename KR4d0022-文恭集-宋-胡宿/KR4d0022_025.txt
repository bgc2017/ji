文恭集卷二十五
宋胡宿撰
内制
賜新除參知政事曾公亮詔
國朝之制設陪貳之職以輔翼台宰名數之重下丞相
一等朕之選任必屬賢髦卿志度深沈識裁詳密以道
術侍朕講以典冊宣王命請治寰輔擢尹京師厥績茂
焉其試效已是用升厠公府參聞政道采于議者固無
間然沖挹之懷遽形囊奏雖謙風可尚而命綍已行勉
思大猷勿為曲讓
賜參知政事曾公亮乞退不允批答
省表具知卿志行修明風業夷遠通習治具洽練朝章
間繇禁聯陪貳宰路毅然有守知無不為夙夜嬰煩晦
明虧裕暫從謁告適此養恬即當善平入奉參決忽得
章請來謝政塗頗用憮然寧當議此況廟堂之上具有
規隨而機務之間未至停壅勉輔藥石宜安精神勤味
粹和速期康復
賜參知政事曾公亮乞退第二表不允批答
卿性度淑均才謨隱濟預聞大政陪貳上公夙夜宣勞
晦明嬰恙暫從頤衛日冀善平何遽貢章乃求謝職且
周官垂法有寬疾之文漢家養恩著賜告之令卿其少
思省慮味恬餐和勿有疑焉急就良已
賜參知政事曾公亮乞退第三表不允批答
卿以耆明之姿參鬷嘏之政謀謨匪懈陟恪良勞偶爽
節宣暫從頤衛兹有生之未免亦憂職之使然賜告所
存養恩斯在比觀章請求謝宰聯批諭已勤控陳未已
況朝無闕政而世方須才勉圖粹和速就康復
賜參知政事曾公亮乞退第四表不允批答
卿精誠雅行至範明猷佐時矢謨貳公圖政偶嬰甚美
之疢適聞良已之音比及暄辰固加常膳日期朝謁跂
聞話言前已批章復有今奏懇求解罷殊異眷毗卿其
研味真腴屏息煩慮期于勿藥慰兹側席
賜參知政事曾公亮生日禮物口宣
陪貳宰司贊襄治道惟陽中應律之朔乃閭左設弧之
辰政在尚賢禮存嘉惠侑兹燕喜體我寵恩
賜鎮安軍節度使行尚書右僕射檢校太師兼侍
中判許州賈昌朝生日禮物詔
時惟舊德位冠元侯京室是陪藩符攸總誕期斯至慶
賜用覃俾爰子舍之良得致家庭之命侑兹宴禮示乃
朝恩
又
喬岳吐符巖廊誕器周旋二府陟降三階季商協辰左
弧在旦馭貴有典加惠著文爰錫餼牽以及醪酒式將
恩意往侑宴私當體壽儀即祇慶賜
又
陶元精之和躬咸德之美蔚為俊老殿我輔邦六射記
辰九秋肅氣加惠隆于國典為壽盛于家情俾爰似續
之良式將賚予之意用資族宴姑示朝恩
賜山南東道節度使同中書門下平章事賈昌朝
敇書
朕獲天人之助乘畿夏之驩祓除路朝崇講祠事以順
衆志以答靈休日吉辰良氣調時豫熙典云究慶賜是
孚卿王室元耆人倫先覺早冠居于鉉席首敷燮于化
陶三讓彌沖一德逾劭居保釐尹正之重有安輯勞徠
之功朕饗告成乃眷斯在進胙以爵加惠于田雖曰舊
章抑以疇德已頒告于庶位復往宣于朕懷當體休成
同均慶賚
賜山南東道節度使檢校太師同中書門下平章
事賈昌朝口宣
卿德冠時宗地居寰輔曏遘誕辰之節泛推任子之恩
乃選上駟來充内廏羨名駒之奮發煩駿足之效牽載
省寅恭良增嘉尚
賜賈昌朝口宣
朕虔諏景至恭事天明禋典迄成祥釐均被卿朝家俊
乂藩岳儀刑體貌所先寵光宜厚襃元功而進號益多
賦以衍田馳遣使軺奉將命綍用敷休渥當體眷毗
賜賈昌朝赴闕茶藥口宣
卿留籥再司介圭入覲爰屬秋暘之候用勤參御之行
耆哲是勞眷毗增厚式頒藥劑庸示寵私
賜觀文殿大學士判亳州陳執中乞致仕不允批
答
省所上表陳乞致仕事具悉卿俊乂大臣耆明碩老再
冠朝首比讓台元輔泰象財成之宜得大雅進止之度
往治于亳實陪厥京偃藩在兹蒙福多矣如聞攝衛稍
虧和平已出見于屬官諒再加于常膳舊德所至卧理
有餘何乃上言欲求謝事是未亮憑賴之意而規適宴
之私卿專精神近醫藥納養善氣保固太和避第仕塗
未可議也
賜觀文殿大學士判亳州陳執中再乞致仕不允
批答
卿器采精明體韻方重奕世濟德先朝納忠逮充舊貫
之居再處阿衡之首將明典度勵翼官師朝有公言朋
無私謁比辭政柄屢避台階靜勝柅于澆風偃休寄于
密甸均勞近止蒙福在焉微有苦于足腓遽見求于身
退兹豈藩鎮優耆德之意朝廷待元老之心耶卿其養
精神省思慮淮陽卧理西河偃藩是所望于大雅也
賜鎮海軍節度使判亳州陳執中待罪特放敕書
夫道隱不還民散已久刑之設惟五而惡之討有十敗
俗之自從古則然卿舊老壯猷俊德哲望近辭時柄甫
偃价藩宣風有初頒教尚淺民之從違政何加損遽形
引責殊異眷毗且諒寅恭彌嘉慎畏
賜昭德軍節度使知并州龐籍口宣
省所進奉賀正馬貳匹事具悉朕因三朝之吉受四海
之圖方貢畢陳朝慶大集卿時惟俊老殿我強藩寅修
述職之文遠效充庭之禮載馳上駟來貢承華有諒勤
恭良增嘉尚
又
省所進奉謝恩賜牌印并公使及到任馬共六匹事具
悉卿文武兼劭風德竝優業載賢公望居俊老朕以壺
關襟帶并土股肱崇以高牙殿于大鹵甫頒條詔初見
吏民宴犒有儀公帑惟舊至煩稱謝乃有效牽滋顯勤
恭弗忘嘉尚
賜新授觀文殿學士知鄆州龐籍口宣
卿國之耆俊材號將明二府迭更一德咸有曏辭時柄
倚臨東藩得兹老成居然治靜圖中階之宿望進書殿
之偉名異數有加師言允穆乃馳上駟來實内閑有嘉
傾輸良增歎矚
賜工部尚書同中書門下平章事集賢殿大學士
韓琦生日禮物詔
惟天所賚若時相予甫屬開秋實惟誕日稽諸朝範寵
于邦家于是有牢醴蕃庶之錫所以侑族宴而將壽嘏
也斯禮則舊厥命惟新祇若其承體兹乃眷
又
蔚以傑才相予大政首秋云吉誕日在兹俾按彝文式
將渥賜庸示宰朝之寵且為族宴之榮往惟欽承體兹
眷矚
又
體兹間氣誕是傑才素律云秋左弧在旦餼牽加惠醪
醴侑懽佐族宴以在兹稽臺恩而惟舊
賜武康軍節度使韓琦口宣
卿識業夷通謀謨高正早參内密之近比更方面之煩
器望益隆誠績兼茂曏升書殿之重就增儀職之華殿
乃戎翰崇兹朝範爰效上駟之貢式充内廏之羣載閱
勤恭良深歎尚
又
朕親郊修報升燎告成覃惠臣工均釐藩岳卿居傑望
濟以忠圖方倚幹垣用優名數進崇階而馭貴疏多邑
以昭庸馳命軺車往頒命綍惟兹茂渥宜即欽祇
又
卿風致高劭識㝢宏通宣翼藩朝明暢文武外易戎翰
之重就升師鉞之雄乃睠在兹僉言允若爰貢上駟來
寘内閑益亮誠勤彌欽意尚
賜新除觀文殿學士知河陽富弼對衣金帶鞌轡
馬口宣
卿忠惟許國任屬陪京書殿升聯地官進貳式將眷倚
往致匪頒
賜除富弼起復禮部尚書同中書門下平章事昭
文館大學士赴闕敕書
卿大名宰國宏業熙朝遠略有開高謨未究遭艱去位
銜恤在家上鉉曠才冢卿缺職永惟在疚亦已累旬涼
瑣虚懷蒼黔待起朝有舊制國念前徽須伸權奪之文
庸副仰成之意庭有孚號物無異言義固掩恩忠本移
孝勉思美業就成茂功尚抑餘哀來慰勤佇
賜宰臣富弼生日禮物口宣
象炳中階業隆上鉉維申誕日行夏紀時俾孚子舍之
良奉若家庭之賜式增榮觀當體寵恩
又
挺生時傑光輔本朝眷乃首春慶惟誕日爰舉優賢之
典用頒加惠之恩侑族宴以是宜寵台司而斯在
又
元傑稟氣英瑋誕才若時奮庸代工燮化三元首序六
射在辰國有賚恩家榮宴喜餼牽將禮醪酒侑懽舉是
寵章體兹渥眷
又
吐符喬岳居守阿衡建杓于寅設弧在旦眷言彝典尊
禮冢司有醪酒之頒兼餼牽之錫助家庭之為壽廣婣
族之合懽慶賜是將祇受惟允
賜忠武軍節度使知永興軍文彦博口宣
曏以九里之祀陟配天丘三朝之元會同王歲宗公先
郊類之澤羣岳有朝慶之文卿業著蕭規地崇陜弼舉
禋祀而為勞頒賞策而則當爰及首正兹惟獻節竝效
名駒之貢莫非上駟之良有美款誠尤多歎矚
賜河陽三城節度使檢校太師同中書門下平章
事文彦博生日進馬口宣
卿辰象粹精台衡俊舊曏緣誕日申舉賚恩命仲氏以
奉將助家庭之式宴仰惟彝範煩有奏函爰馳上駟之
良來實内閑之祕恭勤斯至嘉尚弗忘
賜保平軍節度使檢校太師同中書門下平章事
判大名府文彦博生日禮物詔
公台舊德俊哲大臣適居主籥之司爰屬設弧之旦俾
將慶賜命遣使人當體寵加所宜祇受
賜新授龍圖閣學士張昪口宣
卿體行直清才局明劭政為邊最譽浹朝端升委強藩
就遷禁職爰貢籋雲之駿來舒就日之誠有美勤斯良
用嘉尚
賜參知政事張昪上表乞致仕不允批答
夫年之貴于天下德之先于人倫尚矣況乞言憲老存
諸典刑圖政任人寄在耆哲至于進退豈局于彝制哉
卿老成司直清忠篤行閱古今之義理歴内外之事任
蔚有風采稔聞謀猷憑賴忠規參毗政道雖年塗云及
而志力尚全何遽掞章乃欲謝事是未亮眷倚之意而
自取宴安之適使朕何望焉
賜參知政事張昪上第二表乞致仕不允批答
夫治朝柄任豈局以年良臣忠規不遺其力卿蔚為俊
老翼于沖人黃髮無愆清德有素雖年塗云及而志力
不衰陟恪肆勤精明暢理方陪大政適倚老謀比閱奏
于公車願還事于宰旅已嘗批諭猶此控陳是未炤委
成之懷而自圖安佚之利雖佳知止難從恬退
賜參知政事梁適生日禮物口宣
體資上節地亞中階自參翊以宣謨號通明而任職屬
開秋之統序協誕日之吐符朝有彝恩禮優近弼爰舉
匪頒之式用將眷倚之懷俾洽宴私且昭榮遇
賜定國軍節度使知太原府梁適口宣
省所進奉端午馬二匹事卿利建高牙倚臨雄閫爰遘
浴蘭之節來效籋雲之良姑美勤恭尤增嘉尚
賜彰信軍節度使判成德軍李昭亮敕書
地濱北落月旅西成沖氣薦和下滋于寶稼靈苗合穗
交蔭于綺塍昭萬寶之順成示三登之長楙卿兼榮麾
鉞長治戎翰覩擢穎于遐疆喜同符于異畝伻圖來上
列牘以聞將順在兹欽歎曷已
賜彰信軍節度使新授同中書門下平章事判大
名府李昭亮赴闕茶藥口宣
卿召言侯藩入覲王所歴嚴途之阻越諒旅從之勤疲
爰舉匪頒以將眷勞
又
卿外自國藩入修王覲歴悠長之官道冒嚴厲之時寒
言念勤斯固應勞止爰伸迎賚用示眷恩
賜新除昭德軍節度使同中書門下平章事充景
靈宫使李昭亮赴闕敕書
卿參中階之象帥北落之師煩我老成亦已久次方升
庸于旌鎮命總職于琳庭亟奉介圭促祇召節
賜馬軍副都指揮使淮康軍節度使張茂實赴闕
茶藥口宣
卿遠從旌鎮入衛巖除廣莫風高嘉平臘近特頒良劑
用示寵恩
又
卿召言歸國緬想遵途屬此凝寒勞于匽薄式將奩賜
庸示臺恩
賜相州觀察使知邢州劉從廣赴闕茶藥口宣
敕從廣合符去郡效駕還臺冒闌暑以甚勤歴修程而
良苦式頒珍劑用洽寵私
又
卿載馳藩節近次都畿佇延矚之有初諒興居之無爽
用頒餼禮式洽恩私
又
卿言趨觀闕適次郊衢睠受玉之有初諒據鞍之匪易
用頒良劑式示寵私
賜侍衛親軍步軍副都指揮使涇州觀察使定州
路駐泊副都署王凱赴闕茶藥口宣
卿總治師干輯寧邊部特降璽書之召用頒藥劑之良
兹表眷存所宜祇奉
又
卿肅奉更書還司衛職初無辦嚴之日(案後漢書吳漢傳每當出師朝)
(受詔夕即引道初無辦嚴之日注云嚴即裝也避明帝諱故改之此制詞引用全句原本辦訛辨今校正)良
深跋履之勞飲劑所頒恩禮斯在
文恭集卷二十五
