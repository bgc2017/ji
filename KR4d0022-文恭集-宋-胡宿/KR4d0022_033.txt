文恭集卷三十三
宋胡宿撰
書啟
謝李相公
近即真祠獲趨盛府半氈均席濫東閣之翹才百豆陳
儀辱西園之愛客撫薄軀而至陋玷英眄以迥深旋祗
事于殊庭復回轅于冗局永懷恩遇交切震惶適臨歊
暑之辰邈阻高明之德伏望上膺毗倚勉順寢興宣哲
茂功方圖于碩老秉均當軸行冠于宗臣庶託甄鎔彌
深系望
又
比者肅齋真像遐款祠宫去相幕以匪遙辱鈞函之胥
洎朵雲媚彩乍閱于雕華攢箭在心頓增于危慄永懷
降挹曷敢弭忘
又
邇者虔託短封扣聞侍閤重煩記室遐纘鈞題形金石
之重言極雲天之高義發函披彩飾衮垂襃誠屈大臣
之尊敢拜嘉命之辱庚金在伏季火將中勉慰萬夫之
瞻載加方丈之食即期旦暮入冠宗公夙被甄陶日深
翹頌
又
比者相公奉寶書于方底冠羣后于東藩嘗因奏記之
文遠叩當關之吏有煩鈞重俯霽威嚴越從静練之江
垂賜朵雲之牘永懷謙亮之德益增報汗之誠
謝宋相公移鎮
近審改藩旋聞莅府河濱託乘徒羨于鳴笳境上馳郵
未遑于裁牘屈兹威重崇以謙饒洊墜教函載摛名筆
仰服襃華之飾彌裝感篆之懷臘過嘉平春回東陸初
賦仁平之政益臻福嚮之宜伏惟判府太尉相公先覺
照民宏謨緯國全德光于出處盛業著于規隨謝傅東
山方繫蒼生之望伊公莘野行聞舊老之圖入正中階
益升上衮三元行始百順來臻系頌之私實倍常品
轉官謝江寧相公
帝檢宣恩天臺進秩祗應崇渥伏積悸兢竊以六職肇
開百工是督東京故事始建于民曹典午舊官爰分于
起部掌繕營而至重在選擢以為優夫何蒙鄙之姿猥
玷光華之命此蓋相公大謨在德俯育羣材神化自私
曲被丹青之飾天光所濟遂塵渙渥之恩仰鎔造以知
歸感生成而有自
謝相公
祗守成命方遂赴官振棹三淮適臨于任所引纓數仞
未覘于風規豈謂眄私遽頒誨翰閱高雲之懿義踰襃
衮之增榮佩服輝光曷勝銘篆恭以相公鴻猷斧藻元
化羽儀植德本于羣倫播仁聲于巨屏載騰物論益簡
天衷南部宣恩疲瘵久蒙于綏撫中宸温詔倚毗佇復
于凝嚴屬清和之在辰祈繁戩之多祜
謝馬尚書
近辭象闕已託甄揚屬以戒塗之間猥奉濡毫之賜俯
惟誠踊尤備德輝恭以尚書淵宇育神天倪粹美肇履
朱曦之候益臻鴻祐之祥瞻望軒墉卑情無任激切慺
慺之至
又
近者恭率賦輿恪趨軒陛旋之冗局常拜柔函敬仰元
臣式臨雄閫欽翹華館莫叩下風忽頒記室之書載馳
長鬣之士藻章巨麗慰誨隆優爰披有味之言更慚拜
命之辱凱風貫序畏日揚光在吉履之所安固福基而
彌厚稟精維嶽修輔本朝全德在躬懋勲在世出藩王
室式資元老之猷入贊帝圖佇總阿衡之任幅員咸仰
鑒察于兹訖在甄揚倍深傾禱
謝亳州馬尚書
近隨下瀨之船私出樂郊之地長波激箭悵鼓棹之難
停大幕泛蓮愧趨風之不獲豈圖行履遽達聰明過煩
撫問之私竊動震惶之色自旋敝局嘗拜尺題適瞻樞
斗之尊苦恨米鹽之侈猥蒙台睠曲齒外僚裁記室之
榮緘貺兵廚之珍醖朵雲盈簡華衮在言拜賜兼常淟
顔增悚況中臺之八座接上衮之三司實體貌之有殊
豈尊嚴之可屈此蓋某官俯矜蕞質特越常倫不遠脩
程遂流下問永惟銜刻何以弭忘屬維夏之啟辰肇景
風之育物勉敦福履榮保天和方圖哲艾之姿行涉熒
煌之座願言跂頌實託陶甄
謝副樞侍郎
馹騎風馳遠降絲綸之命天恩雨霈益兼鍾釡之權循
牆莫遂于固辭臨谷但增于多懼竊念某才華不茂識
度非宏早逢開泰之期獲預明揚之列金閨著籍參諸
彦以無聞粉署聯班厠仙郎而有靦矧辱兩朝之采菲
繼叨三仕以飛芻舜帝明功宜舉黜幽之典湯王寬德
忽加懋賞之榮南連五嶺之區北接次畿之地咸均按
率允謂優隆愧忝冒以非宜省品題而有自此蓋伏蒙
某官包荒育德嘉善存誠因鴻樞密勿之餘奉黃屋詳
延之問致兹蕞品濫被渥恩敢不淬礪鉛刀驅馳駑駕
公忠盡瘁上酬雷雨之恩廉潔無瑕次答鈞衡之施
謝晏侍郎
朝綍驟頒使符改涖祗膺渙渥伏積凌兢竊以督貢篚
以修方禹州甚闊𣙜牢盆而商利漢制尤難將責實以
任才必簡良而付命豈兹懦品猥掌大權顧忝冒之所
來知奬提之有自此蓋某官卿雲借蔭鈎璧分輝榮轅
下之薄蹄曲令引重飾溝中之斷木不使棄才方竦佩
于恩私忽寵貽于書教枉郇公之雲朵休眄何深比陸
氏之槖裝寶持不佞永言感刻奚可弭忘
謝南京晏侍郎
乃者泛下瀨之歸艎涉陪京之大幕恭齎刺字肅款賓
門瞻台座之熒煌久塵輝庇挹兵廚之醽醁曲被宴私
辱英盼之兼常撫懦衷而增愧洎旋冗局闕拜空函豈
圖樞宥之尊特尚謙撝之操猥頒荆紙躬灑郇雲煥華
衮以致襃掩南金以申貺拜嘉增重撫巳興慚伏惟留
守侍郎道貫中庸識精秘奥聖業資其潤色賢德仰乎
秉彝奮庸萬樞補王職于無闕接武三事納天工于太
和進中臺之貳卿總留都之管籥中外宣績聊出試于
价藩旦暮逢辰佇入冠于鈞席系頌所切餐寢不忘
謝安州范侍郎
阻奉台儀坐馳勞慊逖仰維翰之重允繄共治之良伏
蒙某官曲徇鳴謙特貺芳訊訂芬椒而有馥均永雋之
踰滋竊用中藏式敦至眷歲華晼晩邦政靖嘉願協頤
賢佇圖熙縡瞻懷所萃粗略匪宣
謝李密諫
謬塵天渥猥席使權戾止淮郊纔駐巾車之役瞻言江
府未遑免胄之趨方懷犀額之姿驟降繭封之問金坡
著位匪接于常僚瓊藻摛文敢安于榮貺字置䄂而可
寶言飾衮以相輝心石用銘背芒增集仰葆真于莊室
諒協福于箕疇伏惟某官蘂簡刻名奎鉤稟粹升華崑
閬蚤參仙蹕之遊訪道温宣屢前帝席之對邈避列侯
之計聊屈价人之藩佇太寢之策勲副法宫之命相勉
調常膳式慰巖瞻矧蚤託于甄揚但日深于企頌
又
乃者某官輟坡上之近司奠江西之福壤車䄡所過壯
弩矢于前驅里閈云歸耀錦衣于白日適臨藩翰大樹
風聲實雅俗之所瞻固外臺之胥仰不費庖刀之利諒
臻莊室之祥恭惟某官闞月淪精楚珩挺質早升華于
貴近特被睠于聖神坐進訏謨日深毗倚仙瀛之籍過
陟于鼇頭帝檢之文嘗批于鳳尾旋主甘泉之計大富
水衡之錢允隆師尹之瞻且議公台之拜懇辭柄用聯
奏囊封阮麾暫出于東平賈席久虚于宣室大猷協贊
式賴清光之臣召節延登即處前疑之輔奬題有素傾
頌兼深
謝梅學士
逋寇即誅樂郊罷警露章南闕彌柬于宸襟封檢東臺
首膺于襃綍虔仰薄雲之義遠行流牘之音勤三復以
敦誠秉一謙而行已銘貽來貺悚刺懦衷伏惟某官大
雅充朝仙風拂世殿門引籍蚤峻于清班使斧宣威屢
分于寵寄謀猷宏博幹局精明所至洽于風聲惟良冠
乎郡國近者淮山聚盜頗達于黈聰漢劄命賢遂更于
麾守改轅夙駕解瑟更張大振肅于綱條重明申于購
賞蕩除小醜安帖齊民方底之書或襃于天語中繩之
府行陟于仙瀛銘戀所深述宣匪暇
又
謬被天光擢司國賦一埤從役方駐于征輪十舍傾風
匪遙于大幕瞻言鈴侍曠託郵音適懷淟墨之顔猥貺
珍榮之牘抒英詞而溢美篤瓌意以兼常仰荷撫存交
深銘愧肇戒長贏之序諒臻沖懿之風接宴辯以未諧
鬱襟悰而增極勉遵吉履行霈殊恩翹詠之私倦談奚
悉
謝周大諫
近將命于殊疆方攝官于敝局屬牽疲役曠拜柔函豈
期上笏之英猥損圓封之貺極謙沖而致意假題品以
抒言仰推轂之見私覺集芒而增愧矧天坡之貴重處
侯閫之藩宣豈此具寮可當隆禮永言佩服奚敢弭忘
適臨歊暑之辰尚阻高明之德勉順粹和之氣行登宥
密之私傾頌所深述宣罔逮
謝胡少卿
言暌韻宇迅易年華引襋望風實賖于丹抱抽毫致訊
罕屬于飛郵恭惟疇厚之知遠貺珍華之翰河南憑几
仰意愛之彌親孟陵辱書實欣歡之無極逖瞻坐嶺弗
爽沖和恭惟某官偉望逸羣宏才御衆名臣刺部方總
于教條上帝簡心將延于體貌式登二府用慰輿情未
克承顔敢祈葆質
謝睦州朱給事中
自濫霈綸常馳柔幅近遘石城之使遠貽瓊藴之書墨
妙相輝迥奪宜官之善牘珍可寶斗踰從事之賢仰藴
藉以居多辱襃揚而太溢伏惟某官宣猷克壯秉德惟
醇蚤引籍于東臺乍淹賢于外服金甌之下久覆于香
名玉鉉之間即調于芳飪暄蒸未解系頌滋深勉覬葆
光竚兹延拜
謝朱給事中
近者恪修貢職祗覲宸闈式瞻幄坐之尊猥被綈函之
命星烏結秩濫造于冬曹金節均權復塵于使額自省
懦庸之質詎堪進擢之恩此蓋某官善育人材曲私風
鑒慕先民之推轂致即日之濫巾遐走伉兵俯傳真教
披英辭之藻爛仰瓌意之淵虚拜命增慚佩音無斁永
言敢戴奚克序宣
謝子莊知郡
願言違摻坐積悁勞襆被以居慚禁門之尸職棲毫且
久缺郵舍之通書豈謂撝沖未繩曠慢遐記朋簪之舊
荐貽訊牘之華執玩以還感藏無斁自炎辰之順履諒
沖氣之保和伏惟某官風識清夷局量開敏久次道山
之籍夙陪文石之朝臨摯而顛未隮槖從之列不瑕有
害尚淹符守之居勉思塞馬之言行進階鸞之綴末由
款睇益冀珍調
謝福州袁待制
近者曲被恩章亞升卿序省叨踰而誠幸繄奬引之素
深尚稽書驛之儀先枉記曹之問過垂謙眷增萃感悰
伏惟某官名世傑才熙朝俊德早直秘文之所復聯拜
瑣之榮江城奥藩暫資于偃治斗樞近府行覩于參毗
尚遠披承益祈保輔
謝狄祠部
邈疎宴對寖結寤思居多簿領之迷罕託書郵之問猥
蒙疇念遐損珍題敦隆久之懿誠延華虚之美譽逖懷
意愛備積襟悰屬流火之協辰諒味腴之加勝樹風岷
益矧恢刃之有餘賜對温宣佇追車之降召勉精葆衛
式大寵光
謝鄭都運
近覿清風獲攀舊契奉折樽之禮叨更僕之延遽屬即
途未周素意忽奉垂訊彌紉隆私緬惟計局餘閒道腴
增集尤順和倪之理俟膺大用之恩其在瞻依曷勝銷
黯
謝親家寺丞
自暌儀矩載涉暄凉方懷捉麈之譚忽辱偃波之翰衰
敝之族幸聯于華宗謙挹之辭遽形于縟旨載仰懇勤
之睠彌增感篆之懷克副瞻依攸宜葆育
謝知府密諫
言暌勝範渴奉仁遊絶憑操染之誠第積悁勞之吝比
者隣疆訖聘軺乘言還踐首境以方初遘伉兵之忽至
特貽函教緜布旨辭欽惠好之匪忘佩嘉音之無斁伏
惟某官風致高劭識業精明雅意在于本朝美猷濟于
名閥萬兵督府聊施羊杜之才三事冢司行繼韋平之
拜永惟真禱實倍常情方屬緒寒益期沖嗇
又
都圻孔邇書舍相望徒企見于風徽頗闕通于誠幅豈
謂未忘餘眷尚軫撝情比因行李之臨猥辱函封之貺
絢英辭而累牘秉高義而薄雲執翫忘劬佩藏增至久
苦冗煩之思稽憑柔削之誠尚冀并容未攻逋慢大冬
積凜元陽甫升允納善祥别膺華渥系頌之至敷述罔
殫
轉官謝路轉運
比者帝扉修覲式綴于周班天詔升華猥塵于茂級擢
冬曹而結秩正禮闥以充員表著增隆寵輝至渥念僥
榮之所自識延譽之有來此蓋某官道高提衡志崇推
轂齒牙不惜遂竊于靈名爵位相先俾叨于榮賁永言
感篆匪克宣陳
文恭集卷三十三
