文恭集卷三十八
宋胡宿撰
誌銘
宋故朝散大夫尚書工部郎中充天章閣待制兼
集賢殿修撰知越州兼管内隄堰橋道勸農使提
點銀場公事充兩浙東路屯駐駐泊兵馬鈐轄温
台明越衢婺處州等諸州軍并都同巡檢兵甲賊
盜公事護國軍清河縣開國男食邑三百戸賜紫
金魚袋贈工部侍郎張公墓誌銘
嘉祐二年春天章閣待制兼集賢殿修撰張公以靜退
之性勞侍從之事聞東南佳山水而會稽第一章請自
效詔俞其往在郡三歲政清民恬方且合符歸奏計于
天子無何暴疾以巳亥七月丙辰卒于州廨之寢郡邸
奏公訃仁宗䀌然傷之亟命錄諸孤賻其家所以惻近
侍䘏師臣之後焉嗣子奉公喪還京師權窆城南園舍
攷卜龜策得癸卯十月丁酉之吉葬河南之登封從丞
相文懿公塋治命也公諱友直字清卿晩更字曰益之
其先世系翰林葉公撰文懿公誌刻詳矣曾祖裕試金
吾衛長史莅隂城監院乾德中榜隂城為軍今光化是
也遂占籍焉大父廷節養素隱德為鄉丈人及文懿公
貴並累贈太師中書令兼尚書令封楚齊二國公曾王
妣胡氏追封燕國太夫人祖妣趙氏兩龐氏李氏追封
魏韓魯越四國太夫人禰廟士遜開府儀同三司守太
傅鄧國公致仕薨贈太師中書令兼尚書令諡文懿公
王妣蔣氏黃氏封鄖鄧二國太夫人馮氏許國夫人公
文懿公之長子母曰黃夫人公生而骨法奇峻體性和
厚少有學尚尤修志介文懿公任壽春郡王友友直七
歲以蔭補太廟齋郎非所好尋除守將作監主簿三遷
監丞館閣讀書再授詔編三館書籍天聖中以本官充
祕閣校理同知太常禮院明道初特賜進士出身遷祕
書郎文懿當軸自以丞相子避遠權勢出通判蔡州歲
餘移倅鄭下時文惠陳公以碩老鎮圃田屬公以州事
公以悉心無所遺力及文惠入相薦公于朝直史館遷
太常博士同管勾國子監事康定初充三司鹽鐵判官
改判都磨勘司慶歴初除尚書祠部員外郎知襄州甫
至郡而張海賊起且壓境上公治州兵募丁壯得敢勇
願行者數百輩令邀擊穀城多斬首級賊潰去後為比
郡禽翦首挫銳氣繄公之力丁内艱去郡禠服除舊官
與職歴判戶部鹽鐵二勾院遷刑部員外郎史館修撰
文懿公薨釋服除刑部仍前修撰嘗感蔣氏妣䘏典未
及表讓史職移慰先慈從之詔以鄖為太夫人封國上
以捐巳為美仍換公集賢殿修撰成美志也糾察在京
刑獄改判尚書刑部嘗與侍講學士錢象先奏事便殿
已而上目送公謂象先曰張友直占對容止宛如其父
其見賞待如此以先公冢舍甫就表碣未立章累上求
便郡出知鄧州入辭之日仁宗遣中使至第以舊德之
碑四字篆文懿公神道又賜公御書飛白及鳳茶以將
其意眷焉南陽民饑損瘠者衆官有儲麥轉運使以便
文自營而不知䘏公發廩以救多所全活還朝除天章
閣待制修撰如故尋出知陜州代還侍宴于集英殿公
坐侍臣猶衣五品服仁宗見之愕然遽命取三品服即
御前以賜公拜手謝殿上觀者榮之至是出知會稽越
俗奉竺乾法為龍華每歲又大祭天于塔廟僧俗士女
雜然並會施金帛者趨走之惟恐其後公下教一切禁
止舉籍羨數入學談者韙之卒時年五十八至今會稽
父老猶懷其清公莊重介直濟之以和明道寶元之間
文懿公三入相進退天下士公時在子舍應接賓友談
間未嘗及時事雖密昵屬不敢委以私無他恩紀故譽
亦鮮焉惟雅識者重其潔慎文懿既上相印告老于家
公晨夕侍旁將順顔色孝性謹如也家人入息乃敢寢
焉文懿公薨時年過八十公哀毁骨立生平薦任子弟
必先疏屬及其亡也幼子未有官公精小學能篆籕喜
楷法尤好篇詠得美書善本必手自傳寫色無倦焉仁
宗在東宫起居語默文懿公必疏記之祕世未有知者
及薨公類以成篇目之曰資善錄出南陽日從容面獻
之上甚悦詔藏諸太史氏有文集十卷公娶劉氏度支
郎中明恕之女柔慈賢善凝範六婣封宜陽縣君嘉祐
明堂以子在朝著進封長壽縣太君贈公工部侍郎子
八人德淳尚書屯田員外郎德潤内殿承制德源大理
寺丞德温大理評事德演太常寺太祝三子早喪女十
二人長適起居舍人知諫院吕誨而亡次刑部郎中集
賢殿修撰陸詵未嫁而卒次適司封員外郎梅清臣次
適太常寺太祝王端臣次適宋彭年三人夭亡四在室
公之將葬冢子以日月來赴且求銘于石宿雅出門下
復與公游册府以兹分義誠不可讓文斐無次今但直
記其實云銘曰巖巖鄧公俊德之雄三陟台衮告老顯
終有哲者嗣時惟冢子雅行敦修端誠率履炎炎相閣
赫赫洪爐視權弗有處勢若無和而匪流介然弗倚四
臨厥藩其清如水年塗才半志力尚強曷云與善乃爾
殲良履鼎原兮開阡面松峯兮寧體陪真宅于先公尚
慶靈之彌啟
宋翰林侍讀學士朝請大夫尚書右丞提舉萬壽
觀公事勾當三班院上柱國隴西郡開國公食邑
二千五百戶食實封六百戶賜紫金魚袋禮部尚
書諡恪李公墓誌銘
嘉祐已亥冬十月上將祫享太廟前三日庚午齋于大
慶殿翰林侍讀學士尚書右丞李公入侍帷幄次屬疾
大困有詔易人侍祠告許還家治疾乃輿歸崇慶坊之
舊第翼日上命謁者臨問復馳賜湯劑聞其未平也又
敕中使太醫往視既而寖劇癸未卒于正寢訃聞上恫
悼之命内史納書以禮部尚書告其第法賻加等公諱
昭述字仲祖其先鎮陽人也曾祖沼國子毛詩博士贈
太子太師祖昉太宗朝宰相司空致仕薨諡文正累贈
太師尚書令韓國公考宗諤章聖時翰林學士累贈太
尉並國史有傳公第二子也幼而風性機警神清穎秀
文正公常以吾家寶器目之居母清河郡太君張氏喪
刺血寫佛經毁過成人年十五能屬辭學通志立太尉
屢欲任之官比辭不就移讓近屬卒被敦迫起家守祕
書省校書郎其侍親也孝于承順省視飲食起居無不
適其意者典幹家事大小皆有倫脊丁太尉憂號瘠在
疚恩例改太常寺太祝服除召試學士院賜進士出身
監内香藥庫嘗奏局事進對詳敏真宗目送之既而謂
左右曰積善之家固有餘慶遷光禄寺丞薦充刑部詳
覆官秩滿除祕書省著作佐郎通判越州遷祕書丞樞
密使曹利用薦其材召為羣牧判官汶人隱障牧地吏
不能究受詔按視舉籍鉤校凡括實數千頃時議伏其
精遷太常博士知開封府開封縣未幾遷屯田員外郎
為本府推官坐舉將曹利用被譴出知常州治稱仁平
稍遷都官員外郎入為三司度支判官上言五事朝廷
嘉奬充契丹國信使再遷封泛恩除工部郎中出為荆
湖北路轉運使荆南屯禁卒譁言倉粟腐不堪食公命
掌廩者給為巳俸因會客日試取作飯舉七而盡曰孰
謂不可食耶譁者遂息范諷貶武昌公素厚善以嫌移
湖南路虎翼戍卒長沙監軍遇之酷一軍憤欲搆亂或
指公廨舍曰奈李公何我不可以負長者事遂寢公聞
然猶未信因戒監軍不復敢暴他日還都其衆遮道羅
拜指妻子曰向非公無噍類矣因感泣而去還朝除淮
南轉運使兼發運事直史館賜紫章服奏計京師以漕
職修舉移陜西轉運使邊柝久弛元昊以夏臺叛至是
增屯戎馬五倍于前上慮邊餉不支遣近璫問狀公潛
計度以必辦對晝則與賓客談宴閒泰如平時暮夜立
吏于前口占以策黎明移文盡出兵食乃集移河北轉
運使覲日上諭其勞留糾察在京刑獄尋除三司戶部
副使受詔經制陜西糧草因以安集土兵還為鹽鐵副
使嘗乘間奏事疏笏為記上屢目之公搢笏以對條奏
益詳除諫議大夫河北都轉運使至澶淵值河決斷浮
航具舟欲濟而風甚公禱于河風息遽濟至北岸而風
復作後舸皆不得渡未幾契丹非次馳書遣劉六符來
使朝議懲澶壁之惡公受旨以完隄為名選將吏調兵
農八萬城之踰旬而畢初戎使之過澶也第且治隄及
還覩雉堞城守之具頗備甚駭愕初詔置義勇人情訩
懼公乘疾置日行十舍所至開諭父老置軍之意卒置
義勇如詔書焉安平有文正公膏腴上産歲租入簿深
守按鄉原租例索主者質劑歲願附益二十萬錢公辭
之曰租乃大門所定脱有遺利義不敢受郊吏獻計減
保塞軍濫食公重于裁損遂弗納及公移澶後保塞軍
亂如公所慮焉宣撫使任中師表治行詔書嘉奬除龍
圖閣直學士移知澶州遷給事中代還領三班院秦州
言糧道且乏不足支數月除公樞密直學士陜西都轉
運使至即開入粟之策發軵車之運塞下實焉尋及近
藩未報無何掘地得古銅符文曰許昌詔下治許郡中
西湖名勝引為曲水日與參佐觴詠亭下餘力治磑迄
今賴焉期歲移亳州河北四鎮初置安撫以公充使領
真定路兵馬都部署之職知成德軍歲饑籍僧廩羨粟
萬斛官作淖糜以救所全活者甚衆武衛悍卒亡為盜
城中恐懼公密遣帳下十卒翦戮之信宿被遣者梟六
首而至自是將屯肅然無敢逸者西山聚盜肆害累稔
下教諭以禍福未幾以罪自歸除尚書工部侍郎龍圖
閣學士充秦鳳路兵馬都部署經略安撫使未行詔再
任成德其後秦中闕帥范祥城古渭戎落大騷議者謂
公若在秦決不生事擾邊遷刑部侍郎還朝領三班院
會置三輔除翰林侍讀學士知鄭州是年秋歸侍邇英
閣知通進銀臺兼門下封駮事判太常寺兼禮儀事提
舉萬壽觀領三班院再遷兵部侍郎尚書右丞至卒年
九十九夫人曹氏故楚王彬之孫贈中書令璨之女賢
明令淑以經内外湯沐鉅鹿為夫人之封先六月而逝
息男六冢子正卿卒大理寺丞直卿左班殿直宜卿尚
書職方員外郎上卿殿中丞二子幼亡巨卿未仕益卿
守祕書省正字息二女長適文思使任昱次適東上閤
門使張希一十孫士彦士方士立士燮並太常寺太祝
士亨士襃士衮士稟士奭並將作監主簿士忞未仕公
夷粹開敏外寬中勁怒而不校和而不流生于貴勝恂
恂如也朝廷儀範事典多所該識家世七葉爨無異煙
門内之治有規治尚仁恩休澣宴集昆弟姪在焉必以
孝弟學行從容勸導未嘗言及資産清素孝謹為舊族
之冠嘗言我家三世學士論者以為美談吾殁後汝等
勉之無隳素業性有巧思精于曲藝通音律善弈棋家
有名園尤善種樹珍叢嘉植周阿而生親朋之來罇酒
相對歌詩筆翰自守家法不為時變有文集二十卷領
使凡七臨州者六識大體略細苛不以皦覈取名主于
忠厚而巳薦引多拔寒畯往往不識其面推轂數百訖
無謬舉之累豈非誠歟族黨治喪墨龜以告卜明年正
月七日惟食舉鉅鹿夫人柩合葬于河南府河南縣諸
葛村之原祔太尉之塋兆于昭位家丞以世系官次請
銘于石宿辱公之舊得摭其實銘曰李之根系成紀姑
臧滋而後東趙郡贊皇益從而北厥惟鎮陽日西者李
仍世其昌有覺賢公時惟文正相我太宗光明熙盛英
英翰林風華是映器于真宗垂付以柄慶源之濬回復
在公行本諸孝性安于沖正固以幹開敏而通治家有
篤順睦其風六殿于藩七漕其職北土置兵西師調食
既勤諸神亦勞厥力治略其苛政幾于德蚤更近職晩
侍邇英禁林三葉未有兹榮同庖七世弗忝爾生闔棺
于寢愍策以卿曷不期頤遽然窀穸九鼎舊原萬安先
域體魄寧兹轘嵩在側爾雲爾來重圭亾極
右監門衛率府率世堅墓誌銘
太祖皇帝三世孫右監門衛率府率世堅字温其慶歴
戊子十二月二十六日以疾卒于睦親之吳邸年若干
有司以品卑不在詔葬之例上憐之惻然見于玉色特
命入内供奉官梁克明往護喪事以黃金五十兩白金
三百兩賻之令内史䘏詔贈以右監門衛將軍公曾祖
吳懿王大父某永清軍節度觀察留後安定郡公烈考
從審寧國軍節度觀察留後宣城郡公母渤海郡君吳
氏公幼性敏悟長有學尚筆札工賦詠有恭順之志無
怠惰之容日奉内朝翼如也稱為老成謂將遠到初命
猶隸三班廷臣景祐初大更宗室官制纔除率府率至
是再遷而卒君以天屬生王家不秀而苗既榮而隕痛
矣夫公娶李氏贈尚書令隴西郡王繼勲之女孫東頭
供奉官舜舉之息女育二女並幼初藁葬于某所嘉祐
庚子十月癸酉葬于河南祔永安之封城(案此下當有銘原本缺)
虞曹郎中妻(案郎中不詳姓氏誌文亦略而不載疑有脱漏)故陳留縣君
鄭氏墓誌銘
慶歴乙酉二年甲寅陳留縣君鄭氏卒明年自晉陵舉
其柩歸族南譙之墓且祔先姑之次以十月十五日辛
酉窆之于清流縣蓼湖之原筮日甫定家老以鄭之世
系請銘諸窆謹按宗牒鄭蓋厲王之支子始疏華下之
邑乃在寰列之内周之東遷我實從焉再闢虎牢之封
厥居滎圃之地春秋之後布濩蕃衍漢晉之際咺赫盛
大或革履見識于上或雲屏分間其坐司農二學名于
當世有唐四姓號為盛閥因亂僑寓今籍定平曾祖纓
贈漳州團練使祖彦華仕南康領九江節制歸朝歴右
千牛衛大將軍贈上將軍父文寶兵部員外郎累贈工
部尚書沈毅倜儻好談兵策淳化至道間總領陜計經
略河曲功不及究議者惜之事具國書及南陽文公所
撰之銘縣君諱信陵字仙儀即兵部之息也閒華令淑
稟諸自然端粹莊修蓋有餘裕以守龜之吉年十六歸
于今虞曹郎中清河公偕哲人歸冢婦虔共上下參和
内外德性之尚不妄喜愠以禮防持動適中節召南采
蘩所謂能守法度者陳留有焉天禧初以郊類之慶用
朝閨之例封滎陽縣君前後泛恩進封管城永樂千乘
陳留最凡五邑享壽六十五三子長次津太子中舍次
次立擢進士第試秘書省校書郎次次道太廟齋郎咸
貞惠以承世德開敏而續門業孫三人塾堅壆皆幼一
女適著作郎直集賢院吕溱虞曹之止臨海郡印歸老
晉陵陳留深鑒止足内相然贊及得可詔相隨還西翩
翩二雛接翼而歸方將優閒家門含飴弄孫先露奄忽
惠風巳而豈至數之常然信天時之不齊銘曰滎圃之
姬國曰鄭後世衣冠為大姓東南避地藉延年累葉相
仍覃厚慶惠風勝範在陳留姿度莊修循德性清門合
作三紀餘内外參和資輔正川上之水何悠悠韶華委
逝不復留人間華屋去北里江外丹旐還西州仍從先
姑安舊隴永託松柏山之幽
文恭集卷三十八
