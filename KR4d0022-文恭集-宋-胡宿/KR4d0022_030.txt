文恭集卷三十
宋胡宿撰
書啟
上謝學士
某聞昔士擁薦賢之轂有味其言至聖開隆道之門不
與其退布在方策貽厥後昆是以青雲彌高猶垂可附
之氣洪鐘善應不聞待叩之音若夫駿望逸羣高材拔
萃惠訓不倦增激于懦夫教思無窮有警于淺俗領先
覺之事業挺諸生之表儀偃伏下風講聞高誼惟日滋
久乃心不忘逖瞻京兆之門恭贄許都之刺伏惟某官
豐規冠世高藻凌雲藴前識之道華履中庸之德範神
檢清出降乎崧極之靈天性少成鍾乃奎躔之粹文兼
三變之體學富九家之流遘天會之寖昌標卿材之獨
秀平陽充賦聯大對以飛英法坐試言射甲科而得雋
茂恩加等貢士有開爰當精汰之朝式隆出宰之寄弦
歌在御寬小過而字民鋩刃有餘批大郤而從政聊為
漸陸式示牽絲丕變一同之風洽聞三異之化屬以堯
雲修覲漢闕拜書奏東朔之千篇名聞乙牘獻子美之
三賦觀若堵牆更生之言有補于當世子雲之論不詭
于聖人食時之賦立成洛下之紙翔貴羣公無出其右
天子喜同其時故得度越衆賢對揚景命校文延閣動
太一之威神掌故曲臺顧后蒼之典禮練達質文之統
周知沿革之綱矧復奕世賢多家公望重處霜臺之鼎
貴奉雲陛之旦朝周公拜前更追故事之美疏傅在後
未羨曩時之榮會稽之綬既懷承明之廬亦厭亟分半
刺聿貳方州習貫政經用儒術而飾事沈研吏道宗法
令以為師潔素絲以在公緩柔轡以馭下道素自處刑
端益空然而宣室懷賢方佇賈生之對淮南答詔當用
長卿之文屬兩宫求治之辰非一郡淹才之日行聞三
節之召入聯四戶之榮延企之誠中外攸若如某者實
同康瓠賤比多䂥管仲之器小哉安能任大汲黯之&KR0034;
甚矣胡可適時徒以西學隆文南魚發詠思樂烝髦之
選勉懷潔已之風引童刻以自持壯夫竊笑學鼠能而
雖衆一技不成顧輪翮以莫堪飭邊幅而奚用爰披鳥
跡之策幾換鳳鳴之筩仍且屢遘家艱坐更歲舉叔夜
之不堪滋甚原生之將落可憂知巳未伸無林宗之三
辟治生不善荒楊季之一㕓追時好而豈能謀藏身而
不暇姑欲脱名聲之鎖棄富貴之鞭遠同魚鳥之羣退
避英髦之域直以舜華載旦周命維新三代同風克用
直心之道四方有志未慚横目之民庶幾尺蠖之伸更
礪鉛刀之割伏遇大丞學士輟從周衛關掌使符慶惟
桑梓之邦蒙被潤河之福加以沖襟玉裕泰宇淵渟樂
育人材克盡吹枯之力奬拔士類重嘉溢美之辭咸預
屬于徽猷皆想見于風采是用掣鈴下館曳裾高門不
由左右之容徑伸盤躃之禮苟或履錐可用溝木未捐
回珠吐以見私枉鱗毫而垂飾圯橋跪履無成孺子之
名南郡横經請誌先生之論誓將謭薄辱在品題
上兩浙均輸徐學士
某聞吾黨小子仲尼興斐然之嗟天下英才孟軻有樂
得之歎斯皆樹微言于不朽敦惠訓于方來紀乎油素
之間煥若日星之際世未喪道天誘其衷誕鍾上智之
才卓冠生民之秀若乃蚤持鉛割夙奉師嚴以困蒙難
擊之姿被諄誨惟勤之賜潛心大業雖尅核以自修從
事華辭終濩落而無用載持篆刻式叩高明庶幾一蔽
之言未罪三隅之反恭惟某官骨含天粹氣鑠神崧直
如清廟之絃温若白虹之玉豐規不雜粲邦直之三英
勝範自居秉民彝之一德自頃龍標得雋鳳諾升華金
管第文天子重平津之對石渠建議諸老伏賈傅之能
雍容著作之庭密邇清閒之宴高文豔發皆張鸑之青
錢湧思横流盡君房之妙筆故得爭臣進秩右史聯榮
挺漢檻之植躬簉周官之華選組垂丈二旦趨紫閣之
朝牘奏三千日伏青規之地衮無闕職朝有正人大君
題柱以記名羣公奉贄而結好乃睠三吳之内地實處
九州之上腴六筦攸司鹽鐵之任為重八材所産天地
之藏實繁不有計然之謀誰佐大農之賦薦膺神璽出
擁使軺紫橐記言少别螭頭之陛繡衣將命遠輝使節
之旌酌寬大而撫齊民用峻清而嚴屬部疑獄所讞多
惻隱而平反貪吏畏威盡望風而投劾坐統十連之國
立富九州之儲不廢清談蓋出餘地金華舊業方任于
寳臣羣玉仙山適嚴于册府行看君節之召徑入天坡
之崇當密贊于樞猷豈久商于功利如某者資材甚薄
性習不靈會唐虞稽古之辰隸鄒魯守經之業從師鄭
校僅明六甲之書鬻技吳人會乏百金之直往歲以楚
材擇秀魯席聘珍妄由窮巷之中駿奔嶢闕之下因緣
典謁獲贄編聯便坐横經許入安昌之館末行聞道遂
登南郭之門曲敦提耳之私屢獲鑄人之問仍以類優
之作徧加溢美之言持布鼓以過雷門方將辟易具太
牢而饗海鳥終用憂疑未接武于諸生驟纏哀于方寸
筮仕之門不及歸恩之地無階心疚自傷生意殆盡目
見金城之柳臂垂冥伯之楊弧矢四方雖夙齡而有志
蓬蒿三徑奈䄈褐之不完行閱市中之書勉勤稷下之
學攻堅不銳叩寂彌空身世在心有韓非之孤憤江山
滿目多庾信之悲哀追懷圯上之言益厚胸中之愧比
者國家以裹輪式命刻鵠旌賢遘下武之有開思逃虚
而安得濫攀英軌勉策駑蹄懦夫之氣寖衰大敵之勍
可畏未能引退竊望利賓所幸者學士輟仙殿之凝嚴
當外臺之委重言念維桑之朽壤獲居分陜之西封重
撫舞雩之冠更露雕蟲之伎頑疎自愧迂闊無堪重念
夫操風斤者無可棄之材入蘭室者被維馨之美君子
之所貴乎道豈以言而廢人善歌者使繼其聲亦有教
而無類倘顧盍簪之舊未韜鄰燭之光迴珠玉一唾之
資為風雲萬里之助左氏膏肓之疾倚在一鍼波臣枯
涸之危繫于斗水誓將白日庸答所天卑情不任祈恩
望德依歸之至
上劉學士
自補吏中銓待罪下邑蟬得蔭而方美且無執捕之虞
鼠忌器而不投適在保全之地俄奉計臺之命俾臨𣙜
木之酤以弓見招頗識皮冠之守得檄而喜聊慰寒泉
之心自收迹于下陳日馳魂于重仞泛赤萍之江道換
丹桂之月弦疲馬依依仰崇軒而有戀亡羊逐逐懼多
路以成迷念素志以未伸慨壯年之甫過痿人之不忘
乎起抑乃常情窮者之欲達其言良難自默敢布翹危
之懇用塵聰徹之聞幸曲霽于威嚴冀少停于神意某
聞士範敦于閭巷于以育乎人材柄用歸于朝廷于以
尊于天爵惟援能而是舉乃聳善之攸先漢世列藩之
侯得府檄而作吏魏基大正之職以州品而格人皆所
以廣王國之薦延恢士林之賞拔既周咨于行實亦博
練于才猷咸經清論之高以取當時之重明試以政無
尹何往學之譏薦登諸朝有公叔同升之美尚賢為盛
往簡攸高降及本朝覽于前憲廣籠茂士上歸英彀之
尊擢引羣才外委价藩之長攷詳幹局參檢行能激官
政以交修統時風而歸厚假人之名器匪易磨世之礪
石在兹内惟浮賤之蹤竊庇惠和之政偃風惟舊沐德
兹深固慚走俗之微蔑有托名之所將激昂于懦氣願
私附于高賢伏惟學士術業周深才謨高正英辭惟敏
吐五河而並流偉量克寬吞七澤而不懘家著元功之
籍世仰清光之臣而自鷺序參飛虹光垂照備典午仙
臺之構掌卯金石室之圖剖判藝文講明憲度獨當臺
上之直徧閱禁中之書侍史執博山之鑪日薰賜服神
父秉青藜之燭夜訪成編恬榮利以自持遇沐休而不
出陳咸官薄絶居方進之前孟光年資迥處釋承之右
武帳歎積薪之學廣内厭直廬之勞擁高箱而出關肅
將靈命服毳衣而巡國大按祥刑平反有京兆之風決
囚多御史之雨間屬慎求良翰委重左符佳夢發占應
獸頭之新舊樂郊行部煥車色之朱丹體寬簡而靖民
篤中和而統事庚桑用道大移㟪&KR1394;之風魯侯尚仁胥
萃泮林之韻動遵名教之樂居多暇豫之娛胡牀坐談
樓上之興不淺陽春度曲國中之和幾稀重以誘接寒
流惇崇雅道子將之風鑒特出每持鄉里之評王澄之
才令相高多為士人之目搢紳廕其德宇當世仰其龍
門矧復最績已凝上心所注華林飾館即時當發于汝
墳宣室對神半夜將前于釐席入侍高門之地並裁方
底之書罄伸造辟之辭大展熙朝之業某姿材甚下人
地並寒衡陋是棲乏高符而布世河清既遇無宏略以
佐時自託跡于王塗旋服勞于吏鎖政經檮昧官守放
紛仕路濫巾當宵雅肄三之始銓臺攷課有茂陵第六
之羞還守中田之株復仍長府之貫幸依屬部獲備末
員少游平生只自希于羣吏騶奴等輩良無益于縣官
徒以業在學箕志存肯構早竊幽邦之譽誤為前輩之
知聞勝母之里名少諳趨嚮對於陵之鵝炙僅曉廉隅
然而力命不侔功庸又薄一躋仕版三見閏餘貧室屢
空將從孤竹之子槁容日悴近同吟澤之人私懷趨府
之初特被均茵之遇博以皇道飫聞名理之談接乃朱
顔迥曝温仁之氣自非木偶幸食土毛知恩紀之罕階
蓋生緣之内迫惟此翻然之改良非獲已之謀伏望知
府學士廕棘垂慈拔揚拒謗寬鮿生之不逮察愚守之
無他均被末光保終前惠筦庫七十少紆薦拔之仁躡
履三千永有吠鳴之地仰依曠度無廢瞽言要以平生
繫于升墜
上陳諫議
去歲入調中銓駕言上國匪由介者得侍師嚴登南郡
之絳堂生徒甚衆對安昌之巵酒禮數特親固慚極陋
之才久事徒勞之役奔波仕路契闊講筵挾策讀書且
有亡羊之懼操刀學割更懷傷錦之憂寖負空疎何從
諮仰旋罷休于末局方欣附于美猷虔瞻哲艾之姿頓
釋羇離之恨洪鐘斯叩每盡舂容之音後車見存益隆
教載之禮闢汪陂之偉度軫墜履之深情念鄒木之輪
囷未登器用哀齊牛之觳觫有惻仁心延華譽于朝紳
引辟書于相幕朋游改觀身跡生光恩自曲成本嘘枯
而及此事從中寢繇連蹇之使然揣薄分以自知在所
天而曷報窮居京轂坐隔親闈不勝烏鳥之情遂謀升
斗之禄結半通之吏綬竊歎喧卑去數仞之師牆轉成
孤陋辱五花之判筆裁二雅之雕章送子以言掩雜珮
路車之贈投人于闇屈夜光明月之珍長北斗之虚名
耀南轅之行色昔汝南舊俗著子將之評襄陽故時重
德公之語皆巖野窮栖之士非朝廷素貴之人言論所
推材品攸定況夫天民先覺之彦德爵達尊之英諾貴
百金望重九鼎欬唾足以成寳奬拔由其致榮矧伊寒
素之流猥玷品題之目拜承嘉貺聳激懦心自歸環堵
之居適有負薪之恙曠馳謝檄屢換鳴筩背負刺芒愧
薄夫之不肖量包山藪冀大雅之見容屬春物之芳妍
仰天倪之恬勝伏惟諫議器博用大道周性全足文獻
以居朝基太平而展業不吐不茹氣雄衮職之臣有德
有言名冠儒林之右敷明治體練達朝經獻納論思馴
致中和之政典謨訓誥裁成深厚之風將美居多進忠
匪懈盡禮容而接物恢德宇以服人天懷發中動循于
教令老成在上未墜于典刑方圖黃髮之賢共秉紫樞
之化十旬遠至將登荀爽之台司百歲康強更享衛公
之壽考上扶宗稷大庇蒼黔庶此孤生永棲鈞蔭勉加
良食行副具瞻
上徐監丞
中阿著詠本推美于育材下體垂言實戒遺于采菲苟
非躬茂育之至持博古之心則何以擢標幹以上升慶
根荄而致用垂于風雅蓋先民激勸之言行自朝廷實
君子生成之德其有久盤東鄙偃伏大名曳裾曾展于
嚴趨改席猥隆于渥眄一介之善俾延奬以居多六尺
之軀誓報償而不忘敢再稽于前典將少述于丹衷伏
惟某官西園上才東序秘寳朱絃疏越含清廟之遺音
竹箭有筠挺會稽之秀質式遘亨嘉之運誕揚休令之
名而自玉帛賁賢弓旌竚俊紫宸試可擢構厦之宏材
鴻筆飛英奉揚廷之大對黃香才器處漢室之無雙衛
玠風流居晉廷之第一式膺寵渥出貳藩防當三載之
陟明奉十行之細札彌茂思皇之舉益隆乃眷之知宣
室問神重賈生之應對中堂落筆驚子美之文華旋通
籍于蘭臺復聯榮于仙殿陳三山之圖籍定四部之籖
題著鄭默之中經洞分朱紫紬馬遷之實錄妙際天人
故當自西掖之升華由内廷之將命紫泥封詔遠追長
慶之風青鎖承宣密視淮南之草矧僉謀之所屬顧嚴
詔以非稽如某也本乏聲猷素無輪翮繩樞少賤非三
川聲利之家韋帶安貧異七葉貂蟬之族徒以真人撫
運王道興譚奉鉛槧以自強顧魯魚而不辨七日隱霧
未遑下食之心六月摶風安有排虚之翼既服勤而無
狀徒鑽仰以為勞適值國家妙選時英精掄鄉秀詔書
寬大容庇迹于神臯文雅縱横竟沽名于朝右内慚狂
斐旁歎羇孤蟠木輪囷既絶先容之助刺字漫滅徒興
逆旅之嗟因力綴于編聯偶上塵于聽視秖期倡優方
朔誠有類于枚臯刻畫無鹽亦深慚于西子豈謂某官
志敦善誘道尚謙鳴愍顔回之不愚謂子房之可教至
以名公接席多士登門迴月旦之評曲加題品傳春秋
之字遽辱襃稱俾寒灰之復燃令困獸而思鬭矧預最
靈之列豈忘佩服之誠敢不淬勵縑緗服從名檢上以
全公卿之奇遇次則成父母之榮歡如泥在鈞更假良
工之手漆身為癩永懷國士之知
上徐舍人
故歲恪趨神輦祗調天官代舍食魚早託賓榮之列珍
池浴鳳式瞻鼎貴之姿因持爵里之名爰達巾幘之侍
均熊引坐捉麈賜談久要不忘迥加于奬拔一夫未獲
深致于咨嗟靡矜廉陛之崇匪間斗筲之賤禮容温穆
德廕恢疎私慚駑下之流本乏芥微之善出菰蘆之内
安有美材居韋布之中早蒙屈體飾青黃于溝斷問朱
紫于月評水鑑論才謬竊襄陽之譽蒲葵振價乃成中
宿之資足為貧女之宵光豈有家丞之秋實濫偕時俊
猥玷科榮一命牽絲預陳咸之官簿五年隨牒過管父
之瓜時困膏火之煎熬有虀鹽之窮苦俛眉刀筆之吏
困跡風塵之塗擎跽曲拳自厭莊書之禮伊優骯髒備
嘗秦客之吟自解去于官聯旋入參于選格小材累日
有長調以斯存高足據津無遠圖而自致辱台符之次
補當民版之勾稽去英雄所躔之都事州縣徒勞之職
望鄧林而借樹未獲棲身歴吳坂以駕車分甘俛首其
如辱交游之光寵玷恩紀之薦延年勢漸高巳嘆東隅
之失河清難遇恐成大耋之悲旋辭闕里之牆歸訪隆
中之舍沈約之病寬韋帶哀駘之肘卧垂楊春服既成
邈阻沂童之舞龍門不見怳勞記室之心職由疲薾之
姿絶奉硎磨之問仰天倪之專氣協神觀之葆光伏惟
副閤舍人文炳鉤奎識侔大蔡特稟武山之氣首躋王
國之才丹穴靈姿絶雲霓而上擊明堂奇棟凌霄壑以
自高會東戸之顯時藴南臺之賢業秉筆贊為于名命
實代聖言造辟入告乎謨猷允推君德已茂寳臣之略
式隆赫尹之瞻定草淮南方警玉峯之署調梅傅野久
虚金鼎之司佇宣枚卜之求以迪謨明之業豈惟蕞質
獲託化鈞抑亦輿情僉圖大庇願加丈食永輔本朝
上知府劉學士
近以隆冬聿暮瑞霰其零天粹融甘屏薦瘥之故氣土
膏含潤發豐懋之嘉占竊欣時律之和頗動春螽之躍
因著擊轅之作仰塵隱几之觀學將落而有來文久廢
而無次猪苓至鄙奚登藥籠之收鼠璞未屠甘薦玉人
之誚周章失次淟墨交并豈謂知府學士循誘凝懷秉
彝尚德枉燕公之妙筆裁漢將之清篇灑雲朵以封題
遣犀髯而特遺筠編怳發繡段交輝字截寸金價超尺
璧少陵韓苑悚避風騷之壇咸池大章鏘流杳默之韻
掩郢樓之絶調詫梁席之諸賓忘位貌之威嚴樂名教
之敦奬過私月旦之品謬借春秋之評撫弱質以自驚
眷具僚而胡幸昔者和尚書之什樂天不繫于官資答
中郎之詩盧諶亦由于故吏著在舊史用為善談悉由
高世之才方隆上笏之眄孤生何者素藴缺然蚤繄地
餅之名濫竊庭鶉之食陳完弛擔庇寬政以為優元叔
登堂承高風而有自素飱無咎榮貺已多敢紆正始之
音更重屈尊之禮封殖嘉樹比甘棠而不忘投報木瓜
枉英瑤而太厚伏惟知府學士仙瀛高彦王國上才能
讀典墳過楚臺之倚相老于文學類唐室之次山聊分
銀兔之符未陟金鼇之頂行趨召節入綴近班庶幾珠
玉之篇便為冠劔之物藏于魯壁與經義而並陳副在
晏楹期來兹而共秘永言銜刻匪克攄宣
上蘇州蔣諫議
近削柔函恭塵侍閣仰承左顧迥篤光謙託瓊藴以致
言損玉音而流問得孟公之牘素所榮藏比淮王之書
更逾苑秘載懷降挹彌切欽銘屬時律之戒凉仰道樞
之協勝伏惟諫議風猷挺絕宇量粹融抱式古之上才
厚當陽之渥睠紫囊著位蚤陟金坡之崇綠詔宣風薦
領銀符之寄甘棠載路已聽于歡謠華黍盈疇更聞于
豐歲行被節旄之召佇參鼎席之司係瞻所深庇暉有
望煩鞅是拘傾搖正劇忽遘飛郵之便猥流華牘之音
英眄迥殊仰一謙之斯厚至言可佩在三復以攸深載
涉素商之辰諒安純氣之守伏惟諫議體兼四德識照
萬殊敷休績于本朝挺豐規于上列屢分方面之寄益
隆宸極之懷賦政東藩適著惠和之化宣猷南闕佇歸
宥密之司翹頌所深序陳匪逮
上李相公
某聞伊尹之格皇天恥一夫之有失周公之贊明辟務
三握以自勤蓋由保乂王家總司國柄鑪錘造物上代
于化工屐履任才廣量于人品俾洽至和之氣用無太
息之聲故能享咸德之顯稱保碩膚之全美文武未墜
歴百年而可知聖賢相望邈千載而非遠伏惟相公識
探萬奥體煥三英強毅簡温日以宣乎衆德和惠忠肅
世實濟其大猷當永定之席圖御明臺而訪政紫宫命
相上配六符之星黃閣秉鈞坐調四氣之燭魁柄斟酌
同北斗之在天生民竦瞻若南山之有石率百官而稱
職育萬物以由庚桃李無言布清隂于天下鹽梅有味
戒公餗于鼎中間屬金七修明玉關撤警廟堂甘寢無
庸樽俎之師藩閫于宣益光社稷之鎮錫山南國賜履
東秦成功有不處之名蒼生深未起之歎旋屬中天降
詔温洛改轅卓匹馬而來朝秉介圭而修覲禁塗延對
左壺之漏屢移法座疇咨龍準之顔載悦經火辨鍾山
之玉拭土見干將之鋒元精所生寳鎮增重矧以地尊
卜洛府重居留萬戶帝宫備時巡而斯在九金神鼎奠
國壤以備存煩于謹之行臺領留侯之管籥商山調護
早深綺季之思漢閤規隨夙盛平陽之業將還舊德之
食永固立賢之基冠鈞席于宰庭保靈光于永歲上毗
哲后大廕斯人中外所瞻為日滋久某性端幽昧業藴
枵疏世閥寒平略無紱冕之緒天衢巍煥切勤方甲之
書棄襏襫之耕衣習雍容之矩步思風澀訥學殖單疎
悼類鶩之無成苦食雞之不飽年稱甲子未平絳老之
疑山過具敖多犯魯君之諱一昨詔開諸路州舉羣廉
濫隨三百之竽切駕一封之傳遂偕茂士猥玷榮科辱
吏牒之充員在賤曹而受事屑屑斗筲之役悠悠風塵
之塗成嗇夫之綸章起家為幸效南華之官智宿業無
聲豈忘飭簋以自修亦冀椎輪之有漸嚮緣滿秩訖獲
交官方隨上計之行來赴東銓之集公車下士正感騶
奴之錢長安諸郊未獲司農之鐸幸遇相公前趨大旆
來侍邃旒衮衣詠我公之歸赤舄寵韓侯之入夙仰宗
公之望想聞風采之嚴迫位貌之甚微苦聲猷之素薄
先談木器早無萬乘之容北首金臺甘後四方之至豈
意紫垣之碩老俯哀黃綬之幽蹤持箕斗之虚名達鈞
衡之哲輔聞樂切忭私懽聳于佳音懷響必彈難括囊
于中臆重念某仕塗艱梗緒業漂淪鷙鳥趨時切媿史
公之論君羹遺母空持潁考之心胸臆結約以亡奇精
神蹇淺而可歎望青雲而在目悵白日之無津惟奇高
世之賢再奉持樞之拜宰平衆職總覈羣才坱圠無垠
重啟大鈞之播柔嘉維則更流懿德之稱庶依材館之
賓願預藥籠之物儻塵鎔造誓竭懦衷
又
伏承台旆就統英躔聆温綍之有初企行臺而增慰伏
惟某官為國雋老稟天粹靈秉懿在躬濟和及物星樞
席位居常賴于謨明帝室作藩動必資于夾輔矧龜蒙
之巨鎮乃鉅野之舊邦實倚元勲用寬東顧近在旦暮
入冠宗公勉為廟朝益敦福履
文恭集卷三十
