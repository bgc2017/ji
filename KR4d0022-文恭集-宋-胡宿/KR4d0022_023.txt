文恭集卷二十三
宋胡宿撰
内制
除韓琦特授依前工部尚書同中書門下平章事
集賢殿大學士加食邑實封改賜功臣制
門下春秋大事載合食之文建武舊儀有親祠之典朕
永追來孝邈企前徽因時物成考古祫祭具法物之駕
款神祖之廷儀采焜煌牲玉純潔殊方底貢羣岳入陪
誠志孚通聖靈開饗遹成熙事誕賦祥釐翼我盛容時
惟茂宰爰疇爾賞式告于廟具官韓琦秉志忠純蹈道
夷正居然時傑之望司我大政之均有惟深之明以通
于衆志有咸德之美以弼于朕躬而自孝享矢謨先庚
孚號總乃容臺之議協于齋殿之恭率籲臣工拱侍祼
獻明發不寐朕深僾然之思鬷假無言爾有顒若之色
自鬱酒之云灌訖丹燎之既升率履弗違右饗如答至
陽顯見積晦開消還御端門飲至大寢益以襃功之號
拓兹衍食之封實賦有加異數斯在於戲相予肆祀既
格于休嘉勉爾亮工益思于輔拂時惟良顯往其懋哉
除韓琦依前工部尚書同中書門下平章事集賢
殿大學士加食邑實封仍賜功臣制
門下亮成天功實繫于宰職緝熙王道允寄于賢才矧
久服于機庭且周知于治體俾正中階之象用膺次相
之文既考師言復涓剛日式揚孚號誕告庶工具官韓
琦志度純深才器高妙行足厚于風俗言必合于典常
立于本朝毅然懷體國之色訪以大略直哉有匪躬之
風曩者獷俗擾邊勁兵宿野始仗指蹤之略遄升基命
之階間從書殿之華就寵師干之拜持中山之師節臨
大鹵之盛秋寂無邊虞深得戎重召言還國申命極樞
總是煩機議兹舊物謀而鮮過慮不及私備挹猷為罄
宣忠力文武參試固亮節之卓然台宰對司在至公之
允若是用參之龜策付以機衡仍登書殿之名更拓土
田之賦於戲寅亮天地之化調序隂陽之和衡石無心
以平而為體橐籥有道以虚而為宗勉思此言同底于
治
除韓琦特授特進依前檢校太保充武康軍節度
使加食邑制
門下朕以天統上正日晷長至明發祼于世室昧爽祠
于郊丘靡神不宗虔乃有孚之享登禮必答擁我無疆
之休訖侍中之解嚴趨太常而賜胙時則儒帥朕之名
臣董齊耳目之師倚殿股肱之地議勞惟素頒賞宜先
用敷慶策之文聿進崇禋之典具官韓琦業宇高劭風
德修明卓爾傑材之宏居然皇器之重體侔金石介然
不易其常量均江河撓之莫見其際更試文武踐揚藩
朝秉是精忠濟之明識早著勲于西略旋翼務于内樞
參斷幾微交修久大匪躬之故慮不及私造膝之謀舉
無遺策迭更出處交厚眷毗常山臨代之衝大鹵近胡
之地悉號勁兵之處委臨制閫之雄建以高牙成兹安
枕會卜郊于三歲庸薦禮于百神列上計書述修貢職
率先乎羣岳旅次乎大庭逮朱燎之訖儀及玉車之還
軫孚休宇縣覃施臣工乃睠元侯特崇貴級用加地進
律之法申拓井開賦之恩飲至勞旋厥惟舊典疇庸進
等兹示茂恩於戲郊廟虔恭乃承敷佑君臣敕戒惟是
幾安獲此康年成于大報思與俊舊永底顯休
除文彦博特授檢校太尉同中書門下平章事使
持節孟州諸軍事行孟州刺史充河陽三城節度
使判河南府兼西京留守司畿内勸農使加食邑
實封制
門下四輔居中用緝熙于邦采二伯治外亦藩屏于王
家雖易地而略殊在殿邦而迭重眷言茂宰求解冢司
有嘉静退之風特舉襃優之典兼徽台鉞誕告臣工具
官文彦博格量沖深體用安重資疏通之明識藴強濟
之敏猷卓爾偉材本克生于王國居然竒璞早見器于
宰朝拔自時髦經我世務歴樹風于方面亟聞政于宰
司屬以盜發甘陵氛生朔壘義能首奮師以凱還名繫
民瞻功惟朕念爰立作相遂正三階之文用乂于朝乃
總萬樞之務逮分垣翰遄授旌旄開幕府于長安委節
制于全雍眷求予弼圖任茂勲式序上司復光舊物居
百度將明之重比歴暄涼在三事弼諧之先尤彰夙夜
方篤仰成之眷遽陳謝去之章諭言且勤誠意頗固興
化致治雖資秉哲之良均逸偃藩亦廣養恩之義姑從
所欲仍示寵章榮以鳳池輔之虎節析孟津之茅瑞委
洛宅之符書加衍土田申崇功號悉舉疇庸之數誕昭
懋賞之文於戲出處之方並揚于休命進止之度有美
于庶言往惟欽哉無忘夾輔
除文彦博依前檢校太尉充忠武軍節度使授特
進加食邑制
門下朕具法物之駕自宫徂郊崇精意之禋奉特與璧
緒正鍾律祓飾典文裒對于上神參侑于列聖燎熏焜
耀雲景杳冥降福協于孔皆祝釐難于專嚮矧惟時傑
早陟冢司倚居夾弼之崇領帥輔邦之重宜優羣后均
沐靈休具官文彦博志度淵沖體範明劭抱公台之偉
器肖辰象之至精際會盛期迪宣遠業沈機先于大蔡
勁節表于疾風著投袂勤王之勞清于朔壘應吹沙作
相之兆燮我辰階迹美規隨志存幹翼避丞疑之上席
委節制之中權張我天聲帥于雍部圖金城之方略參
寄老謀撫井鉞之師兵坐資雄槩益重出藩之望用紓
西顧之憂屬以清廟告虔紫宫拜貺述修祀貢之職率
循侯度之儀夙尚忠圖益欽志嚮逮展成于元祀惟肇
敏于舊勲賞不可淹禮宜加腆爰頒奬策用進崇階即
優衍之前封廣陪敦之異數於戲乾祇開佑乃歆至治
之馨藩岳屏毗以底中邦之靖益圖夾輔永服休嘉
除宋庠河陽三城節度使檢校太尉同中書門下
平章事判鄭州制
門下古者謀帥必本于詩書雅云憲邦實繫于文武眷
言俊老久典煩機比陳控避之章宜舉閔勞之典有嘉
舊德早正中階宜升節制之榮仍寵台司之重誕揚孚
號頒告外朝具官宋庠為時耆英秉德純粹通于道術
之韞濟以文采之華曏自機廷之嚴入正巖廊之拜輔
相厥辟協泰象財成之宜偃休于藩得大雅進止之度
頃從列屏召置首樞咨帷幄之籌賴樽俎之算直清行
已粹密存誠温樹不言奏章隨削參萬幾之務均三品
之更夙夜惟寅耆艾斯久出于兢畏之性比形挹損之
言表解洪樞請行外閫是用輟從前箸寵以命圭崇利
建于盟津便均勞于鄭圃師干之試盖寵于元猷台鉞
之崇用襃于哲輔優封拓井真食加田兹示便蕃以疇
密勿於戲左右陪輔地雖重于二樞内外屏毗義則均
于一體往服朕命以藩王家
除宋庠特授檢校太尉充樞密使仍賜功臣制
門下效法斗宫崇建樞省翼萬微而置使必取傑才聯
三事以兼司用優俊老抑惟舊物申告正朝具官宋庠
博洽藝文休有道德方重而不倚直清而無徒蒼璧方
琮追琢成于祕寳黃鍾大吕考擊見于正聲往在朕初
得之首舉典策光于施命臺閣練其舊章啟沃善言進
必依于義理束修雅行静有補于風華嘗升號于機庭
遄正名于中鉉性資慎重問温樹而不言志在將明恥
衮職之有闕謨謀日淺静退可嘉偃休歲深素履彌劭
屬以内樞闕職前箸待籌圖舊是先選衆攸舉登我碩
德議兹煩機論道本兵在二司而均重秉文經武亦一
德之參圖俾升台宰之名仍衍土田之賦崇兹掌武昭
厥殊章於戲戎事惟艱人謀匪易吉之先見盖韞于幾
深擬而後言以成其變化昭我舊德豈忘訓辭往體朕
懷以全慎道
除賈昌朝特授依前檢校太師同中書門下平章
事山南東道節度使進封許國公加食邑實封制
門下朕迺者夙興聽斷日昃劬勞三慎凝懷暫屏于煩
慮九乾資氣遄納于太和盖穹祇之擁全繄祖宗之保
固乃卜季秋之吉奉祠路寢之嚴始升薦于齋誠庸答
揚于景貺執事有恪鬷假無言升燎告成休氣來擁思
與羣后均被蕃禧再崇進律之文宜先主籥之望具官
賈昌朝材居邦傑德映民宗經術號夫通深謀謨推于
閎博便朝講勸早授道于朕躬冢司弼諧嘗用乂于厥
辟休有風業著之巖廊曏辭政軸之勞洊委師干之總
三階之象參耀于乾台二南之風載融于道化眷言朔
土重莅别京當洪河渤碣之流臨天街畢昴之次屏毗
王室安輯戎疆厥庸居多乃望惟穆屬鉅儀之云究當
慶賜之遂行賞蕃宣之功詩美申伯賜文武之胙傳尊
齊侯是用爵以上公邦之舊許仍徹土田之數益崇井
賦之真舉是寵嘉並優哲艾於戲祭則受福敢專在于
眇沖賞以懋功諒無踰于俊老往服乃命永孚于休
除賈昌朝行尚書右僕射依前檢校太師兼侍中
充景靈宫使充鎮安軍節度使加食邑實封仍改
賜功臣制
門下崇器大名必歸俊乂之德繁機劇柄重累元耆之
賢特推進律之恩俾解持樞之任仍伸舊典用預殊章
涓乃剛辰告示列位具官賈昌朝道器明遠德範沖深
蔚為儒宗達于治道隤然公輔之量夙表大成卓爾巖
廊之材早彰厚質自膺枚卜遂正阿衡盛業著于規隨
嘉謨盈于啟沃曩辭魁柄之重再司留籥之嚴撫全魏
之都畿領北方之節度左右修輔抑惟舊學之臣内外
屏毗亶著老成之望仍屢辭于尊秩且益表于謙風曏
者渴見儀形召還樞宥彌罄同寅之節逾昭秉義之忠
惟機務之煩然且神明之勞止本兵經武雖深賴于老
成均逸代勞姑寵綏于碩德眷言舊物申舉前恩兼東
臺常伯之名正文昌右相之重陪我京室書社淮陽仍
總治于靈宫益衍封于采地用優俊老式示寵章於戲
羣務幾微有嘉于匪懈上卿進退實美于無猜惟我師
臣往體朕命
除賈昌朝依前檢校太師同中書門下平章事安
國公充山南東道節度使加食邑實封改賜功臣
制
門下肅若齋輅類于陽郊合祛天地之尊(案祛字原本誤作祛考漢)
(書倪寬傳合祛于天地祛從示不從衣今改正)陟配祖宗之聖奠璧而精志達
升燎而瑞福通還霈寵靈均敷貺施欽嚴主籥之地我
有宗臣睠惟賜祚之功疇先伯舅宜頒奬策以洽舊儀
具官賈昌朝經為儒宗才乃朝匠雅有咸德之美韞于
精識之微迪厥誠明蹈中和而範俗邃于術略躬文武
以憲邦曏入冠于台司實委成于魁柄體有巖廊之重
志存王室之先密勿訏謨粲話言于三筴逡巡退讓穆
風化于二南進兼台鉞之崇入儀書殿之重再光舊物
還殿北門撫兹畢昴之疆安于常岱之鎮底乃嘉靖賴
于耆明甫修郊報之儀首虔方貢之職壯猷可尚美志
逾昭屬熙典之迄成顧寵章之昭舉申加功號開衍食
租胙井牧之真封峻雲臺之美稱參寵持衡之舊庸昭
進律之殊於戲禮縟文繁氣調時豫惟帝享此奚德致
之思元首之歌幾微之必以戒念成命之頌恐懼而不
敢康獲成上儀嘉與舊德率由兹道茂對天休
除王德用特授依前檢校太師同中書門下平章
事兼羣牧制置使充樞密使河陽三城節度使加
食邑實封仍改賜功臣制
門下内樞之地上範于斗宫前箸之籌參寄于人傑以
經常武之事是號本兵之司圖冠厥名疇總予務乃眷
元侯之長早崇右府之聯爰擇剛辰復還舊物具官王
德用志懷果烈風槩沈雄通于竒正之謀居然間傑之
氣春秋閱禮韞義府以惟深甲令書忠載世家而有舊
比膺推轂洊歴干城先十乘以臨戎長萬夫而觀政德
刑具舉威惠參施能名播于外夷沈機隠于敵國曏咨
俊望擢典繁機翼濟事功迪宣忠力孚乃識而匪懈研
諸慮以惟微旋均基宥之勞亟樹蕃宣之治蹈險夷而
一致服忠孝而两全簡在朕心洽于朝聽是用升鳳池
之寵秩聯虎節之榮章倚殿輔邦用陪京室屬右樞之
缺職咨羣岳以擇材僉曰汝賢宜弼予治盖天子二老
出以居方伯之尊寰内諸侯入則處公卿之任抑惟曩
制舉是隆名用起壯猷使纘舊服仍峻雲臺之號兼增
井牧之封式厚耆英有加名數於戲樞機發令制戎事
以惟艱樽俎折衝經人謀而匪易往慎乃位益思其忠
除王德用特授依前開府儀同三司檢校太師同
中書門下平章事充樞密使河陽三城節度使進
封魯國公加食邑制
門下朕屬者穹厚降康祖宗介福三壇新命見錫于壽
臧萬宇歡心同均于愛戴思答揚于貺施乃祗祓于禁
嚴合祀大神參侑先烈四海駿奔而助祭羣后肅雍而
在庭薦鬯而精意通升燎而靈氣格敢專享于純嘏思
均澤于庶工爰舉寵章宜先近弼具官王德用沈雄植
操明允抱誠毅乎有師帥之風侃然通軍國之務出于
勲閥濟奕世之忠規冠厥樞庭擅本朝之宿望以謹質
而被倚愛以慎重而典幾微處進退而無愠容歴夷險
而有常德中間謝事尋還内密之司久試益忠能保後
彫之賞處節旄之極寵兼台鉉之至榮耆艾之節益堅
謙挹之心彌固侍我祠事煩兹老成用圖陟恪之勤參
錄寅恭之志加地進律于以荒于大東疇德表功兹用
陪于多賦益疏真食舉洽至恩滋寵壯猷式頒奬策於
戲君臣一體在休恤之均同天地合祛宜蕃禧之康共
往服兹命永孚于休
除龐籍特授檢校太傅昭德軍節度使永興軍一
路兵馬都部署安撫使兼知永興軍加食邑實封
制
門下稽若前王拜于大帥或跪而推轂伸其制閫之才
或齋以設壇崇兹授鉞之命矧惟迪德之佐抱乎全器
之能載涓日策之良爰委師干之試頒夫明制告于廣
朝仍資分陜之行實允憲邦之望具官龐籍精明異稟
英博多通自進服于邇僚旋敷聞于大政沈謀至策蔚
懷人傑之姿碩德壯猷亶為王室之老日者種羌負固
邊部繹騷將武庫之精兵護延安之絶塞資其智略宣
我威靈逮河曲之懷柔屬邊亭之撤警沿其雅意置諸
本朝文武參施顯偉才之絶備台樞迭踐見盛業之交
修曏均逸于近藩遄進儀于祕殿教條所賦苛慝以消
休有勤勞孚于羣聽屬以長安闕帥西夏須才圖雄俊
之寳臣疇綏予衆正嚴莊之師律僉曰汝賢是用按上
黨之封因名闕之固析兹茅瑞徹彼土疆仍光傳道之
名兼實陪敦之數前驅六纛外冠十連涖兹鶉首之郊
頒我虎符之政以寬西顧爰屬老成於戲兹乃舊都厥
惟全雍爾其將節制之命審控帶之宜從外折衝矧羈
縻之有素居中作扞惟安輯之在初善撫朕師往對休
命
除龐籍依前尚書戶部侍郎知鄆州仍改賜推誠
保德翊戴功臣散官勲封食邑實封制
門下圖治之世宜本至公預政之門合防嫌迹矧居四
輔之首允在百僚之先苟罹干請之名殊失仰成之意
兼沿章削俾解政機具官龐籍志度淵沖業宇明劭韞
才謨而敏達更事典以淹通早翼務于本朝洊服勞于
近職雅有風采蔚著猷為乃者西州用兵延安近寇屬
輕裘之謀帥煩籌筆以制邊戎索以清夏人來附乃眷
西顧予嘉乃勲始召置于樞庭旋擢參于宰府閫外無
事頗見于匪躬天下既安允膺于注意遂正斗樞之號
遄升邦鉉之名固宜厲以正方繩于羣下而乃親聯交
構私謁彰聞逮有司之訊詞合杜門而待罪及行弊斷
乃失重輕致公議之弗容在人言之莫遏尚矜舊德兼
覽奏函聽避位于台司俾均勞于藩服委東平之安輯
便樂土之康嘉於戲罷免之科盖拘于典制進退之禮
用正于臣鄰勉賦寬條弗忘曩效
文恭集卷二十三
