文恭集卷三十五
宋胡宿撰
記
真州水閘記
夫權以濟事智在利人鄧訓改石臼之河(案石臼原本誤作石舊今)
(改攷鄧訓傳因理滹沱石臼河大功難立奏罷其役此言改石臼之河與范史不合)前史謂有隂
德謝傅築新城之埭後人比之甘棠猗忠利之在時邈
今昔而同貫江漢紀于南國設地險而稱雄舟楫濟乎
巨川前民用而為急若乃疏巖險之道貫利涉之津息
肩乎風波之民盡力乎溝洫之義則建安水閘之制其
利溥哉國家神基萬年天宇一統海隅日出具為帝臣
域中地大莫非王土文軫所薄賦輿攸共自江之南寶
藏是出有禹書金璆之貢兼漢官鹽鐵之利齒角羽毛
之所産資糧屝屨之所入固已府無虚用而國有餘財
維迎鑾之奥區乃瀕江之劇郡寶勢横野壓楚地之五
千大浸稽天吞雲夢之八九南踰五嶺遠浮三湘西自
巴峽之津東洎甌閩之域經塗咸出列壤為雄據會要
而觀來大聚四方之俗操奇貨而遊市號為萬商之淵
淳化中始建外臺竝置大使領山海經畫之重督星火
期會之嚴九賦斂財日以商乎功利萬艘銜尾歲乃實
于京師先是水漕之所經頗厭牛埭之弗便江形習下
河勢踞高斗絶一方壁立萬仞每歲木葉秋脱天根夕
見七澤收潦當涸水之有初萬里連檣自上流而竝至
將乘高堰之險必俟靈潮之來淺涸貽憂引挽甚苦守
卒達旦而不寐嚴鼓終夜而有聲人相告勞官不暇給
乾興中侍禁陶侯鑑寅奉辟命掌臨岸局槃結必剖精
幹有餘將剗革于舊方特起發于新意按歴長河之曲
行營大江之漘經始二閘之謀關白一臺之長時制置
發運使工部方公仲荀文思使張公綸咸以碩望注于
上心秉牙籌而籠貨財握金節而宣命令樂聞經畫肇
敏成功爰黈益于章程旋條析于經費移屬本部調給
治具時太守都官曾公乾度前倅職方王公汝能咸秉
心勤瘁協志贊襄諸賢好謀而成衆材不戒而備扼其
别浦建為外閘礱美石以甃其下築彊堤以禦其衝横
木周施雙柱特起深如睡驪之窟壯若登龍之津引方
艦而往來隨平潮而上下巨防既閉盤渦内盈珠岸浸
而不枯犀舟引而無滯用力寖少見功益多即其北偏
别為内閘鑿河開奥制水立防瞰下澤而迥深截澄流
而中斷月魄所向潮勢隨大上連漕渠平若置梁湍無
以悍其激地不能露其險木門呀開羽楫飛渡不由舊
埭便達中河憧憧斯來沾沾相喜商旅息滯淫之歎公
私無怵迫之勞歲省之費甚多邦儲之運益辦自天聖
紀號三年之冬庀徒皆作越明年孟夏僝工大畢材用
所給取于城守之餘力役所資輟于篙工之暇坯土不
奪于穡地秋毫咸出于縣官未幾制置二公秉命圭覲
嶢闕表其功狀刻寫規模由東塗而進觀自中宸而簡
在復降温詔奬勸勤略且有天旨申諭郡將飭其必緝
貽于無窮噫自建隆之元王塗日闢五土反乎正色天
下號為重開控于南邦兹為北道總攬衆職更歴羣公
求民之瘼則多此川之阻未達豈漢隂抱甕恥用于機
心將溱水脱車未周于病涉承弊達變踵在今乎是標
輿地之圖書大事之策作鎮奥壤垂法永年俾神靈而
支持與天壤而相弊可矣侍禁陶侯思紀成績昭示方
來過聞畫餅之名俾記他山之石重迫制置文思之命
史君都官之請温教屢下亟讓弗皇作器能銘遠慚于
長筆表年首事始務于直書云天聖五年十一月十七
日記
常州興化寺記
晉陵興教院東南距縣三十里圖志脱略了不究創刹
之始按沙門從喜所撰石記寺本名南蘭會昌前寺巳
有之厥後例從詔毁至南唐保大中始復舊額易為禪
院廢址僅在遺棟蕩然我之曾門夙植善本往以亂故
泊無宦意治財以專施修稼以勤貸糾合鄉義捍固生
聚他盜引去兹境賴安一旦出橐中百金聚其族而謀
曰方今國步尚擾人道未夷幸而宗門得免亂世吾聞
西竺之教利生接物因權顯實使人崇十善持五戒去
貪離著尋本究原復一性之真常息萬塗之流競擺落
根境超出生滅此神道之極摯津梁之至妙無生上法
雖然成于解行有為勝業亦以董于種性盍興故刹以
勸同閈且為香火之集庶厭金革之難于是上下恭命
壯幼畢力即其故處敞為蘭若崇門峩峩高殿岌岌齋
房環合步廊周旋像設具嚴海會來續煥焉大壯號為
中興國初泛恩詔賜今額自偽唐保大丁未本朝乾興
後元甲子凡一周有奇矣年祀寖久咸安厥成風雨所
漂弗支其壞金碧漫滅棟梁摧頽有孫曰震于某為伯
父行善持門戶之業深惟堂構之言率籲諸宗議建大
殿裒合衆施凡得錢若干萬命寺僧自遷繼巒顓尸其
役工未及僝而我伯父奄捐館舍子襄悼先志之不就
痛遺恩之罔極虔奉治命誓成夙願有同里湯見素者
思植善果樂預能事亦施五百萬錢協齊材瓦復命義
圓法源二僧關領其事天聖丁卯十二月新殿成觚稜
竦峙櫩牙開張威鳳欲跂名翬將翔重轑眈眈睟容煌
煌左鐘右磬夜梵晨香裝嚴百福鎮兹一方妷子格跪
而前曰曾大以來家世樂善寺巳絶而崛起殿將壓而
勃興宜著文辭有表後世復援孔悝銘鼎論譔先祖之
意辭之弗可因斐然直紀且以詒諸雲礽云
潤州金壇縣清修亭記
縣邑之任有社稷民人之衆兼典刑政令之重春秋齋
祠尚于肅朝夕聽斷主于明大率神過用則疲形太勞
則殆鄙吝乘間而得入和粹有時而致虧君子防其然
也故官寺設宴息之所公日著休澣之令撥去几案依
于琴壺宴嘉賓友多聞陶冶情性發舒誠明節適語默
之宜均齊諠靜之觀夫然則神與境會心將道俱乃可
以彊有涯之生應一切之用以之事神治民則有成志
而無違心疵吝日銷純白來舍者也濮陽吳君中復端
粹而文為金壇長縣治三茅之左密邇勝秀精氣利澤
延施此郊山記所載句金之壇取是紀邑而縣寺湫底
承前弗治廳前數棟裁容受署至于委蛇退食之餘則
無他齋以息外物患其若此議未從出會民有輒伐叢
祠材竹者事發當籍之入官計踰百章足支一構因宜
乘利究奇選勝迺得西偏爽塏之地裁作崇址揭為新
亭繞帶清渠環映碧竹野色在望真想滿前榜之曰清
修亭君寶元初登科聞喜宴日上用故事賜第一人以
下御詩于時斷章有勗爾在清修之句因摘二字以名
其亭且虔上化而服官政亭成不日書至言狀求記乃
事欲詒諸後使知命名之自而識置亭之本不止專宴
游資賞眺樂禽魚馴閒玩卉樹華滋而巳靖恭爾位其
有意于大雅者乎君以緒餘風力能舉其政字綏諸氓
不翅已子勤恤此職有踰家事退則發舊書曩牘觀前
言往行間命僚佐相與觴詠曹無留事訟源自閉引伸
此道奚適而弗裕哉雖一亭一邑之細其規為思致所
存蓋遠矣
高齋記
南中江山類多託賞之美金陵故都緒餘六代華人夏
士盛棲此土雖一丘一壑之細皆經高賢名輩嘗所留
連茅許世外之風王謝江表之德山林臯壤號為名勝
子城東北趨鍾山為近南唐李氏嘗因城作臺臺上望
月人相呼為月臺下臨濬濠正面覆舟南對長干西望
冶城榛烟漁火泉華谷氣川禽山鳥翔嬉其間林木嘘
唫之聲雲霞起滅之狀須臾眺聽萬態遞出此名勝之
内特又名勝者也臺傾地荒介在人外一境之秀未有
眄者康定辛巳之夏龍閣南陽公自三司拜符安輯江
介政尚凝簡日多休暇寄意琴酒之適留好風泉之賞
他日因行後圃遂登故城適廢臺留壞趾躊躇四眄愛
歎形勝指言佳麗之觀此最妙處因裒材瓦之羨調兵
幹之使搴蕪穢養華薄開逕自下立齋其上環植百柱
通敞四軒高侔譙樓廣容宴豆檐宇飛竦勢將干雲旁
矚郊坰俯見廬井句曲之地肺華陽之洞墟三峯參差
彷彿在目雖進躁之士怵迫之人暫遊其藩一踐兹境
其心翛然猶以為巳登崑崙涉閬風澹乎忘歸有超離
昏俗之意又況真粹之流平日隱几反照正性保御太
和人境相得其樂如何哉公既用鐘鼓落其成復須金
石記其始比辱來教見命記事曰我作是齋姑欲榜之
佳名而絶境雖摹了不可得今采謝宣城宴坐之意直
題曰高齋夫齋戒潔之稱休舍之所君子根本于道德
拯墊性命利用于安身有餘于治人不役志以營巳常
虚心以待物其有為也精義致用以經世務之韞及其
無事也恬熙相養以濟天均之和故道用不勤而氣守
自若庖丁之奏刀老扁之斲輪顔生之坐忘伊公之強
德神機之王繇此物也公抱道混成栖神高映初總機
劇未嘗榮華比辭禁奥亦忘欣戚方舍山水之所以穆
仁智之性高情遠尚焉可跂耶人之登是齋者當領會
公意不止邀樂壺觴取悦于林岫而巳足使軋者忘其
名夸者辭其權長留清風以遺永年慶歴二年四月十
九日記
題湖州西余山寧化寺弄雲亭記
西余山東出吳興城十八里初二山介溪兩傍俱名曰
余土人以東西别其稱而西余特著單見于地志焉支
水北引注于山下有廢寺十餘棟律徒不寧其宇景祐
中沙門寶實聿來尸之崇治僧坊安集禪侣慶歴壬午
予假守在霅客有詫兹山之勝者始欲一往仲冬乘雪
初霽晏温少寒因與治中諸僚洎一二禪老刺舟而造
焉履莓苔捫蘿蔦凡三休甫達于上方蔭長松坐盤石
躊躇四顧有翛然遐舉之想然猶恨登覽之差晦攀躋
之良勞有亟其還未盡所適他日再往則天風自戢水
波沸揚嚮之荆榛翦而為徑途昔之土石累而為磴道
安行百級遂至于高頂復又瞰山西面結宇十楹通清
遐閒曠之觀坐已實師前請曰山去湖十許里陵谷何
常之有庸詎知千百年後此山不在湖之中耶盍與之
名且志其事以遺來者使知創寺之始因以弄雲名其
亭亭之妙處予能言之卞山當其西如蒼龍蟠據勢欲
奮挺太湖在其北若元氣磅礴浩無津涯洞庭林屋綠
毛縹緲諸峯了了在目遠帆參差飛鳥凌亂溪雲往還
野艇出入百色映見如在鑑中此北眺之勝最也夫真
妄在心諠靜依觀上智之用不泥于物中人之習迺牽
于境吾知夫暫登兹山憩兹亭可以無諠無妄惟真惟
靜境與心俱冥神與氣俱生又況長栖巖阿而玩永年
者其真粹之樂可涯也哉慶歴癸未三月十八日記
常州晉陵縣開渠港記
常領四邑治吳西境晉陵戸二萬丁十萬過江來東列
為大縣其土會之法田第九賦第七帛宜絲枲榖宜秔
稻美川澤饒魚鱉太湖底定其南大江繞出其北閒民
無事擅魚採之利以生其生有二浸之大而農不能引
以灌迹其所以民非棄之顧上謀之未及究旅力之不
能集爾天時稍或亢縮人心乘以焦窘慶歴辛已高陽
許君恢以大理丞治于斯既視邑事審江湖之利可以
活夫田也迺歎曰昔西門豹治鄴漳水在鄴旁豹不能
用故史起譏之謂其不足以言智今兹邑南趣湖北倚
江據是美利田其舍諸委而弗謀大懼後世之嗤予也
因環按四封周咨野老迺得申港戚墅竈子三港皆往
時溉田之川所溉萬餘頃中間廢不復治緒餘且在因
伻圖言狀列于外計且曰湖水可以灌戚港江水可以
灌申竈計司移官覆視其利信然比得符文報從所請
始籲厥衆開陳以利民飴其言說以承使不戒而廩食
具未幾而鼛鼓興其集如雲迺畚迺鍤自二年冬十月
濬申港凡三十八里引潮水抵城之西北隅朝夕再至
焉竈子港去申港三十里自江口濬之凡四十里斜趣
縣之東北不與申港合戚墅港東南去縣二十里自湖
口濬之凡九十里太湖之舟艑至焉三港之溉申港為
最博繇三大港之側聽民自射其便復引支水分注運
瀆東函等十九小港以釃其利長波之所貫衆渠之所
殺變塉土成腴壤稽于大浸暢于四肢最凡計工二十
六萬前後凡三月而罷歲在鶉首秋夏仍旱他田不粒
港旁獨稔華黍薿薿清渠泱泱耒耨者賴焉網罟者依
焉爾牛爾羊來羣來思噫江湖以善利利萬物不私所
利至矣哉從于政者猶夫川也據能濟之勢操有為之
資胡利不可興曷害不可去棄而弗營者非力不足由
無志于民耳從是而觀高陽之政其惠之所字于民至
矣後之長此邑者當監前人之休䘏百姓之欲嗣而浚
之繩而廣之使繼繼不絶則三港之利庸可竭乎慶歴
四年正月二十八日記
流杯亭記
城邑之粹依于山川所以通氣象而宣底滯府寺之勝
寄于亭沼所以棲神明而外氛濁許昌之右其水曰西
湖自東北導潩水一支納于湖中淼漫奫淪浸可數里
精氣利澤秋冬不涸蓋璧田所依之川也一名綠鴨陂
唐薛能增廣其沚作亭其上所謂綠鴨亭者名今在焉
大抵湖水脩于南北狹于東西芹蘋芡芰菰蒲菡萏之
植含葩聳幹或丹或白羅映洲沚粲若繪境秋鷖寒鶒
鼓浪往來晨鳧夕鴈乘煙上下翩翩去翼嗈嗈餘聲江
湖幽情滿于眺聽天王都汴許在寰内殿藩之重率用
二府前弼及兩禁邇臣于以均執恪之勞就偃休之適
亦由湖水名勝可以濯煩襟而養妙氣也前後諸公構
亭環其上者甚夥釣臺射堋左右棲映隨所面勢咸極
佳趣其規摹宏大者有若湖中之堂曰清暑錢思公之
所作也橋跨一面樹環四際青蒼俯映潺湲可弄湖隂
之亭曰會景吕文靖之所構也正據北岸臨瞰泉水禽
魚卉木形無遁者會景之北有梅梨桃杏之園履中十
畝中有堂曰淨居淨居之北有池曰迷魚清泉碧樹幽
邃閒靜有山間林下之思慶歴丙戌植直李公給事之
治許也年獲豐茂日多暇豫間引參佐觴于湖上躊躇
四顧超然獨得曰湖居之麗前人系作究奇選勝殆窮
目巧然上巳修禊勝集也念此獨闕潩水在側而弗知
用豈未之思耶乃立亭于迷魚之後西北置閼礱石作
渠析潩上流曲折凡二百步許彎環轉激注于亭中為
浮觴樂飲之所東西植雜果前後樹衆卉與清暑會景
參然互映為深遠無窮之景焉亭成榜之曰流杯落之
以鐘鼓車騎夙駕冠蓋大集賢侯莅止嘉賓就序朱鮪
登俎渌醅在樽流波不停來觴無算人具醉止莫不華
藻篇章間作足以續永和之韻矣復即湖之坤隅乘羨
水以作磑紓旅力之弊廣羣游之觀使漢隂老父見之
其必曰施于觴酌遊觀之美何其佳哉時友人梅聖俞
參畫郎幕且導府意託記亭事因念小雅鹿鳴之詩必
言燕樂者所以和人心而通政道也李公宣風阜俗怡
神樂職以餘力治亭榭以暇日飲賓友式宴以樂既惠
且和引而伸之河潤九里政之在物從可知焉又惟杭
潁二州西偏皆映帶流水同得西湖之號與許為三嘗
試評之杭挾武林天竺之秀而地偏東南潁占女台林
刹之佳而傳舍居其内許在三輔密邇神甸芣騩作鎮
轘嵩在西介于二京嘗遊七聖春秋重地尊先京師神
明氣象湖水之勝應以陪京為首焉慶歴丁亥三月五
日記
常州太平興國寺彌陀閣記
昔迦文于舍衛國宣說妙法稱讚四方之佛曰阿彌陀
過十萬億刹居上品勝上其名曰極樂其壽曰無量以
莊嚴為世界以慈悲為道場六時雨于異花八木涵于
奇寶大光普照靈風回翔樹林之聲皆演真諦禽鳥之
慧悉談苦空含衆妙而叵量狀羣經而莫盡斯境也從
萬行而報彼國也無三惡之趣婆娑土穢衆生根雜放
逸不返苦惱無安有生老病死之悲有丘陵坑坎之汚
備造衆惡牽蹈諸趣夫境勝則欣跂情苦則疲厭故彌
陀如來深愍迷子為現淨土持四十八願拔濟羣品令
厭濁惡而欣妙嚴也雖大慈平等饒益一切而于閻浮
提之人機緣最熱雖復陵遲末劫具縛凡夫決能精誠
稱誦名號修三十六妙觀臨終之際真相締定乘大悲
之接引隨喜品而往生境界難思動念即至真實佛語
四衆具聞廣長舌相諸聖同表神者不疾而速豈謂是
哉及捨畏塗得依樂國普董妙行進登聖果安不退之
智地證無生之法忍還入三界營救羣迷同嚮菩提成
等正覺則知迦文之現穢彌陀之現淨調柔折伏同示
大權延促依正竝歸真智輔以觀音之慈悲勢至之寶
猛悲願參運象力總持幽贊咸通其應不一常州太平
興國寺蕭齊舊刹吳土名藍大江東流夙擅佳麗香海
右轉地稱吉祥大比丘可尊闡繹圓宗循持梵行神栖
安養之境志皈度脱之門開慕信根崇修淨業同結生
方之社以為即實之基上首信士傅廣門人子蘭與其
邑中之良夙殖善本勇結勝因樂聞言音歸趣信誓室
多忠信之舊戶興禪頌之風而又率籲檀那裒合財施
飭豫章之峻幹礱他山之密礎選良剖闕究奇塑範營
閣于本寺正殿之西偏造阿彌陀佛丈六金像居寶蓮
華之坐威德殊勝相好端嚴鐘梵落成金碧宣照緇素
和會幼艾咸集大治純陀之具廣施上妙之珍咸苦乃
心冀履其域有通淨名之說者相與歎言良匠之依空
地乃成宫室菩薩之取衆生以淨利土觀殖因于即世
知圓果于未來又若祖師何二之有兹閣也始事于慶
歴甲子成于戊子衆緣所集最凡計泉刀五百萬尊師
以宿早參道照託序緣興綴文匪工涉教殊淺寶嚴所
載聖妙難模雖殫無量之聲莫讚甚深之典矧輕毫燥
吻所能庶幾哉儻助宣流默祈回向至和丙申三月十
三日記
皇姪孫右監門率府率世護墓記
夫析天潢之源分玉葉之蔭承雲雨之渥施託日月之
末光生於其間貴莫之上噫既榮以地而嗇之年此造
物者不可得而致詰也右監門率府率世護左屯衛大
將軍秀州團練使榮國公從信之第五子曾祖吳懿王
大父惟忠彰化軍節度使舒國公母富陽郡君孫氏少
而聰恬過絶于人所好經書見輒能誦亦工篇詠頗有
思致良玉遽折靈芝早焚悲夫以皇祐二年六月八日
感疾夭閼年十二歲初藁殯于奉先之佛刹嘉祐庚子
十月乙酉改葬于河南之永安祔懿王之前域謹記
文恭集卷三十五
