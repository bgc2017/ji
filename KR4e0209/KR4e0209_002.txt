宗子相集卷二明宗臣撰
古調歌
池上歌二首寄諸子
芙蕖搖落兮驚素秋簫鼓殷殷兮泛中流瞻彼滄洲兮
狎白鷗美人不見兮使我愁安得與美人相逢兮採萱
草以忘憂
蒹葭蒼蒼兮露為霜秋風颯颯兮明月光四顧天地兮
何微茫美人不見兮使心傷安得與美人相將兮折桂
枝而徜徉
昔君别
昔君别我兮春草萋萋今我思君兮秋雨霏霏春秋既
已改序兮君胡為兮不歸昔君别我兮江月隂隂今我
思君兮海日深深日月忽其不停兮君胡為兮無音
今夕歌
今夕何夕兮星稀月明今夕何夕兮得與美人同行蟋
蟀在床兮凄凄則鳴江水浩蕩兮泠泠其聲何接美人
之慇懃兮乃使我惆悵而愴情
今夕何夕兮露下庭荷今夕何夕兮得與美人同歌山
有木兮木有柯水有鳥兮鳥有羅何接美人之慷慨兮
乃使我泪下而滂沱
今夕何夕兮日居月諸今夕何夕兮得與美人同車前
有溪兮溪有魚後有園兮園有蔬何接美人之珮環兮
乃使我氣結而欷歔
今夕何夕兮飛鳥鳴禽今夕何夕兮得與美人同斟奉
清醴兮彈素琴薦上珍兮揚華音何接美人之周旋兮
乃使我情結而霑襟
招隠詞
歸來乎山中他鄉莫久滯君莫慮無衣山中有蘿薜(一)
(解)
歸來乎山中他鄉莫久繫君豈慮無舟山中有蘭桂(二)
(解)
歸來乎山中他鄉莫久延君豈慮無飲山中有甘泉(三)
(解)
歸來乎山中他鄉莫久羈君豈慮無飱山中有紫芝(四)
(解)
昔思君
昔君與我兮同心結髮今君與我兮參商胡越昔君與
我兮鴛鴦同池今君與我兮南北異枝昔君與我兮月
明星燦今君與我兮風流雨散
送將歸
客子遠役兮駟馬馳駕言長往兮適郊圻念我同心兮
悵有違送君河橋兮牽君衣問君去兮何時歸恨無羽
翼兮同君飛歲暮不歸兮當誰依
白頭吟
君從何處來遺我明月珠明珠亦何為可以照光儀光
儀君不顧照之令心悲(一解)
君從何處來遺我綠綺琴琴聲亦何為可以揚芳音芳
音君不聽彈之傷我心(二解)
君從何處來遺我紫鸞笙鸞笙亦何為可以揚清聲清
聲君不聆吹之感我情(三解)
車遙遙篇
車遙遙兮馬駸駸送君行兮河之隂望而不見兮傷我
心車遙遙兮馬蕭蕭送君行兮河之橋望而不見兮俾
魂消車遙遙兮馬翩翩送君行兮山之巔望而不見兮
涕留連車遙遙兮馬騑騑送君行兮江之磯望而不見
兮泪沾衣
萱草詞四章為伊母夫人賦
萱草離離兮山之陽朱為衣兮青為裳嗟彼秋風兮起
大荒俾其花日飄泊而不可見兮何以慰此心之彷徨
其二
萱草菲菲兮山之曲曳紫霞兮綴紅玉嗟彼秋風兮振
庭綠俾其葉日凋零而不可尋兮何以慰此心之躑躅
其三
萱草芬芬兮山之側對芳芷兮遠叢棘嗟彼秋風兮還
以仆俾其枝日偃蹇而不可起兮何以慰此心之嘆息
其四
萱草萋萋兮山之隅雜玄芝兮間綠蕪嗟彼秋風兮遽
以枯俾其根日蕭索而不可保兮何以慰此心之踟蹰
宗子相集卷二
