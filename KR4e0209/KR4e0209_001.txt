宗子相集卷一明宗臣撰
賦
釣臺賦(有序)
余聞嚴子釣臺舊矣丁巳秋余以參藩赴閩
取道兩越始登厥臺裴回焉商飈西來萬山
颯搖我心傷悲爰申厥詞把酒放歌白雲莽
互豈君之聞歌而來哉
恭承帝命以南邁兮弭吾節於富春儵微霜之隕百草
兮何芳杜猶菲菲其襲人睇嚴陵之舊里兮釣臺鬱而
嶙峋屯飄風其相薄兮吹石瀨之磷磷宿莽搖落而變衰
兮余又安得問夫白蘋余將懷椒糈而敶臆兮蹇吾馬
之逡巡而不前豈以沉淪之俗羈兮乃不得以揖高士
而執鞭唯炎德之中天而興兮紛衆芳之雜糅以比肩
何佳人之夸姣以抗行兮乃獨抱孤貞而自全衮冕黼
黻之玄以章兮蓀獨愛夫羊裘焱鴻鵠之高翔兮聊寄
吾跡於汀洲昔傅岩之坂築兮武丁肖形以資厥猷非
熊之協帝夢兮渭叟起而佐周何帝之手詔以忬愫兮
羌獨偃蹇而夷猶故人之不忘舊懽兮情恍惚而至乎
帝庭何帝腹遽以足加兮太史奏之客星咄咄子陵之
不肯為理兮帝何獨惜夫沈冥蓀何高蹈而不顧兮乃
長揖以謝夫天子朝發軔於漢宫兮夕税駕於江沚有
君如此其忍負兮蓀豈亡覩于厥旨痛韓彭之竟以烹
醢兮勃何辜而卒不免乎羑里念盛名奇績之不可以
善終兮是用忍情而惜此蘭芷鳳凰之回翔而不肯下
兮豈網羅之所能施使蛟龍可得而常服兮又何以卑
牛馬而下之睇江河之趨下兮喟高風日逝而不可追
憮故迹而連蜷兮悵吾生之獨後時往者既已不可復
兮冀來者之猶可為委余珮之陸離兮掛吾冠於南斗
之墟擥長虹以為衣兮拾青霞以為琚托微誠於浮雲
兮蓀其攬瑤華而遲予望美人而不見兮羌獨立以踟
蹰亂曰維江有蘭美人植兮白雲茫茫歸何晏兮平楚
落日怨青楓兮歸來乎山中吾與汝嬉以遊兮
嘆逝賦(代作)
嗟天命之浩蕩兮總萬品而為型唯一炁以回薄兮嘅
靈曅之不可以計停睨衆卉之峻茂兮芳草紛而獨馨
何微霜之未隕兮而馨溘其先零君煜煜其少揚兮握
赤珠而馳騖朝飲馬于文苑兮夕弭節於玄圃既謁帝
之閶闔兮儼天門而廣步振瓊英之雜佩兮散瑤華於
中路奄分符以南邁兮宰蒼生於東越遵召杜之遺則
兮民蒸蒸其無艴鴻碩鬱其上聞兮爰降命于北闕司
寇之典邦禁兮惟女庶幾其慎罰何君之蹇蹇以高厲
兮捐鳴佩於上宫返初服之江蘺兮尋舊侣之桂叢志
士不能忘君兮念國事之倥偬羌重入乎承明兮陪謨
謀之從容錯帝章之璀璨兮統神人而旁達爰申命于
金馬兮日垂紳于紫闥儼䕫龍於天上兮攬芙蓉於木
末艷球琳之可拾兮紛組纓之可掇富貴之易以盪情
兮君獨守乎故常奉星辰之晨華兮依日月之隆光當
青鬢之盛年兮奄乘雲以歸帝鄉悲回風之搖落兮攬
木葉而霑裳豈厭世之溷薄兮乃投情於幽渚將逐吳
雲以南征兮或戀燕都而北止或上而獨駕乎玄螭兮
將下而隨流乎赤鯉幽明聚散之永隔兮余誠不知其
故令名之兼夀考兮自古以為難期回憲之不得永齡
兮千祀之所共悲余獨惜此芳草兮乃不得與衆卉而
共萎陳一詞以托浮雲兮聊寄余之遙思
宗子相集卷一
