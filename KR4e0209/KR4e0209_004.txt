宗子相集卷四明宗臣撰
五言選詩
省中
鳴珮下紫霄巖巖府中趨冠蓋燦以繁羣吏肅前隅晨
風振遠楹宿鳥鳴高梧起步忽不惬嘆此中懷孤揚雄
草太玄相如奏子虚執戟亦云晩遊梁意何迂西京有
七貴黃金步天衢朝懽浹車馬夕燕紛笙竽富貴詎可
常為樂亦須臾嗟彼榮華觀耽此寂寞塗取舍一何戾
志各有所須烈士多苦心斯言良不誣
秋夜省直
驅馬叩高扃秉燭照清池冉冉見芙蓉白露被華滋仰
見明月光三星燦以垂蟋蟀鳴重階繁聲一何悲感之
長嘆息嗟此隂陽移鹿鳴思野草宿鳥懷故枝人生貴
適志羈栖亦何為行行返舊服去去清江湄此意良未
申空令達士嗤
雜詩二首
結髮事明主忠義諒獨持出門遠眺望荆棘生路岐路
岐阻且深惆悵何所之中心既不回艱危何足辭不暇
恤其躬安能顧所私譬彼東流川九折常如兹昔為志
士模今為壯士規寸心明白日比德于園葵
其二
灼灼園中葵結根高樹林綠葉蕤紫芬芳華人所欽白
日豈不照高林蔽其隂中懷抱赤素誰為見子心予心
何足惜惜此日西頽白日如可待高林有時摧
擬古二首
冉冉江上蘭燦燦江中芷我友遠行役駕言適江汜江
汜波浪深嘆息從中起昔别春卉敷今思暮飈紫遊子
不旋歸浮雲日千里
其二
驅車事行游巖畔見芳草芳草綠以萋採之遺所好徘
徊歲云晏悠然傷我抱不畏芳草歇畏此關山道關山
阻且長客子行將老
歲暮
歲事聿已暮百卉何摧殘驅車臨長河悲飈激飛湍欲
濟無方舟行路一何難陶潜恥折腰貢禹彈其冠出處
各有性焉能違所安不見飱霞子飄颻青雲端
五子詩
謝山人榛
謝生隠者流偃蹇來京國朝遊燕山東暮遊燕山北悲
歌慨以慷驚飈奮孤翼興詞日百篇一一作者則嗟彼
雕蟲子不得施顔色韋褐以掩形藜藿不充食榮華煜
人世匪其心所惑盧生罹世網捄之一何力卒能脱其
患言者長嘆息非君策高蹤斯義久荆棘
李郎中攀龍
大雅久寂寥作者徒縱横之子起海嶽吾道維其盟中
心寡所諧長揖謝羣英眷言二三子斗酒懽相迎冥思
何可測竒語頻自驚仰並雲霞翔俯與江河傾高冥墜
白日非君誰與擎瑤篇一以出紛紛出時名譬彼韶濩
奏缶音空爾鳴功名亦垂世無乃非其情
徐比部中行
偉哉麟鳳才婉彼蘭蕙質含英難獨持芳華耀朝日策
馬入金閨聲名從此溢冠蓋豈不榮而獨躭著述結藻
何翩&KR1473;札札弄緗帙駕言發藝林彷徨求侶匹隻言不
中諧悵望如有失燦爛繁星垂名篇諒非一律呂聞凄
鏘譬彼清廟瑟詞賦千載謀斯人已入室
梁比部有譽
瞻彼飱霞子萬里來羅浮結束長安陌聊以寄薄遊中
懷既不開兀坐生羈愁俛仰一世間局促何所求鬱鬱
遂成篇燦燦雲霞流凌厲起高唱作者徒悠悠人生易
奄忽焉得無深謀黃庭一以悟萬事良蜉蝣振衣馭天
風長逝不可留咄咄迷途客栖遑良足羞
王比部世貞
天地亦寥寥斯人懷苦心弱冠厲高羽翩&KR1473;翔藝林玄
構入幽𦕈龍淵浚其深拂鬱神氣動萬象俱蕭森閉門
一停思白日常隂隂雄視百代間豈復論古今高歌以
慷慨顧盼酬知音不測心所之世人空追尋富貴亦云
樂而非情所欽寄謝當途子無徒耀華簮
簡吳明卿舍人
巖巖京洛間天門儼九重中有纓弁客翼翼從飛龍朝
聽北里竽夕聽南鄰鐘嗟哉揚馬才斯人不見容偃蹇
以薄遊朝餐夕不供抽翰燦春華揚藻凌高峰昔為一
時重今為萬世宗作者豈無傳誰能攖其鋒寄謝同心
人斯理諒可從
寄江鄉舊好
故人渺天末江湖阻書告忽接瓊瑤音綿綿來遠道言
採畹上蘭用以遠相報豈無他物貽將投君所好
楊氏園亭餞别謝榛二首
名園開綺酌芳榭停軒車飛蓋凌青雲冉冉振華裾尊
酒以斟酌豐饌來中厨秦筝奏我旁吳歌慘不舒借問
遠行子離思竟何如倦此燕山遊去彼漳河居南北各
萬里佇望沾裳衣
其二
離思忽超越逍遙事行游散步過華池芙蓉夾芳流悲
哉蟪蛄鳴凄切動我愁凝霜莽零落明月澹飛樓感此
歲華暮耿耿生百憂居者不可去行者不可留去留兩
不愜何以慰綢繆
留别京洛諸游好三首
迴飈振蘭臯秋氣何蕭森神龍思遠波猛虎戀茂林駕
言返故鄉念子思難任握手不能别淚下沾衣襟四顧
何茫茫誰為相知音一為鴻鵠吟道遙内傷心
其二
與君結交心世人非所窺如何金石謀忽忽生别離懽
娛不可再沈思令心悲君還處金閨予將天一涯江湖
渺浩蕩會面茫無期行人從此去彷徨亦何為君其愛
玉體慰我長渴飢
其三
天風西北來蕭蕭動高樓搖落愴中懷何以慰離憂念
我平生親涕淚不能收豈不懷往路為君暫淹留執手
對長河情思良悠悠願言俱努力千載崇良謀
還至别業五首
游子倦行役歲暮返舊疆舊疆鬱壘壘觀者嗟道旁入
門見所親涕下各霑裳束髮去家園骨肉參以商山川
阻悠邈一别永相望何晤今兹夕還復登高堂兄弟勅
中厨堂上羅酒漿酒中阿母言見汝重徬徨汝今幸來
歸汝父在何方聞之益隕涕四座莫不傷
其二
父老聞我旋走書來相存長者氊貂貐幼者奉衣巾盤
飱多豐膳絡繹在吾門倉皇出肅客俱我平生親長揖
失次第各各叙寒温坐中起相勞行路多風塵如何客
子顔反若生陽春自汝遠行游鄉園難具陳豺虎滿路
衢白日愁行人朝餐藜與藿夕卧無安衾飢寒且不保
骨肉含苦辛父老重起詞方與子所云子其勿語人恐
令長吏嗔
其三
結髮游藝林翩翩二三子聞我返田廬亦復來相視峩
峩切雲冠蹌蹌東郭履入門將我衣嘆息傷情理長跽
前謝客故人心乃爾昔者遠行邁悠悠三千里寒暑忽
以流眷念桑與梓況我同心者愴悽何能已客請勿復
嘆主人聊唯唯堂上列旨酒堂下薦嘉鯉今日樂且樂
懽娛從此始
其四
驅車出郭門遠望陌與阡四顧以徬徨我馬忽不前别
家僅俯仰所歴何推遷高臺或為池崇岡或為田墟里
千百家蕭條無人煙壯者日以衰老者長相捐紛紛少
年子白馬鳴華鞭旦夕成老醜裋褐不被肩昔者人所
欽今者太可憐見之感我心泪下如流泉
其五
駕言俯長河行行至南浦荆棘一何深沒我舊時渡三
年滯行旅今日返其素階上蘭蕙花是我昔所樹搖落
蕭艾旁芬香日以故洲渚鬱蒼蒼瞻彼鷗與鷺若或見
其儔翩翩翔且顧往者不可追來者猶可悟行矣事春
耕秉耒躬晨霧寄謝逍遙子與爾諧中路
寄李順德于鱗
聞君出帝關手握五馬符朝發盧龍溝夕息涿鹿途白
玉掛君衣黃金耀君軀志意殊揚揚千騎為前驅雄聲
滿四隅英名照八區觀者擁長路皆言使君殊使君自
有志豈為功名圖一麾乃出守悲哉吾道孤
其二
煌煌京洛游四顧浮雲色興詞摘雄藻千載無終極悲
風起中天奄忽乖羽翼伊予歸舊疆之子走殊域相去
萬餘里愴惻動心臆登高遠眺望惟見荆與棘日落豺
虎吟狐狸潜道側願保金石軀慰我長相憶
贈王元美二首
送子上河梁悲風下天荒右顧渺太華左顧迷扶桑振
衣千仞巔風塵杳微茫爾獨事遠役駕言還帝鄉對酒
不能飲慷慨情内傷送君日以遙思君日以長安得凌
風翼與子共翶翔
其二
執手重行行步出城南隅飛蓋凌青雲良馬躍長衢行
人不可留中心鬱以紓子如雲中鴻予如汀際鳬浮沈
既異勢羽翼何時俱努力事功名宏此壯士圖願言俟
嘉譽慰我心區區
山中與陸長庚
秋日事行游游此清江湄俯視青鳥翻仰見白日馳人
生寄一世風塵豈足羈貧賤安其常富貴令身危浮雲
起西北帝鄉不可期甘此茂陵渴愧彼首陽飢商山有
同調行行歌紫芝
得吳明卿書
瞻彼雙飛鴻羽翼何參差哀鳴下前庭素書忽見貽開
函長跪讀一一故人詞相違日已遠猶能憶吾私忽思
疇昔容惆悵使心悲受君雙文綺報君雙桂枝此物未
為貴聊結山中期
懷謝山人茂秦一首
驚飈動四野白露下前除攬衣起四顧悠然懷所思所
思亦何在乃在漳南居朝設穆生醴夕曳鄒陽裾西園
事行游飛蓋列應徐近者日以親遠者日以疎不念同
心人所須在音書音書不一寄何以慰躊躇三復游燕
篇躊躇聊以舒
寄子與
清晨發東郊蘭蕙何灼灼採之遺我友我友在京洛道
路邈以修羽翼誰能托但恐霜露垂馨香日零落
七哀詩為伊氏作
驚飈動高林荆榛迷路岐中有愁思婦哀嘆一何悲借
問悲何為乃為良人思良人一以逝十載守空帷十載
何足言千秋常若斯風波一朝起骨肉以相疑生者不
可拒死者不可追寧使妾身捐豈使妾行虧痛哭迴白
日慘黯黃雲垂青山一憤絶重泉以為期寄謝朱顔者
貪生良足嗤
送客
客子向何方車馬朝日馳執手野彷徨送君清江湄江
水一何長悠悠繫我思出門有岐路世情多嶮巇黃塵
摧人顔玄霜切人肌去去勿復陳願君愛光儀
夏日池上坐
朱華蕤清漪庭草凄已綠歲月忽以馳流光傷局促古
人亦有言夜游當秉燭感此傷我心前修以自勖逍遙
放情志胡為自躑躅結廬在崇岡極眺滄浪曲朝游濯
吾纓夕游濯吾足自知非至理聊以從所欲
聞錢惟重使楚寄贈
清夜事行游去上西山址百卉何腓腓荆榛被廣路明
月照我懷浮雲莽不止對此感我思嗟彼遠遊子遠遊
在何方乃在瀟湘裏道路阻且修相去萬餘里顧瞻雙
飛鴻眷言未能已
李伯章歸自郵來訪
秋飈厲長空鴻翼已高翥渚蕙日夜零亭臯被白露攬
衣起長望同心忽相顧入門見顔色慰我遙思慕我有
一尊酒聊以結歡娛君其勿遽行豺虎滿中路
贈孫子升文學
故人何處來車馬忽東騖别後髮空短花前首重聚送
君江上舟徙倚江上樹江闊正風波君且未可渡
又得明卿書
秋色滿天地悲風動高臺浮雲慘不舒白日忽已摧遠
念客游子鼓楫瀟湘回北顧金馬門東望滄海隈不念
舊所懽棄置如塵埃傳我尺素書抽翰空徘徊歴歴天
上榆冉冉庭前梅相思難重陳嘆息生餘哀
秋夜
秋風起高閣明月照芳池俯視清波流仰見羣星垂翩
翩池上鳥羽翼何參差攬衣起四顧白露被華滋冉冉
青桂叢采采梅花枝鳳凰久寂寞紫簫空自吹
秋夜寄陸子和
攬衣步前除白露被高桐枝葉莽零落大地回悲風明
月起夕愁東壁鳴寒蟲四時一何速天地無終窮嗟彼
客游子終歲常飄蓬十月無寒衣薇藿腹不充何事不
歸來孤此青桂叢欲寄尺素書不見雙飛鴻
游湖上柬高子明徐飬浩
伊予好幽棲江湖任所適風起萬波驚日落千山寂悠
然命朋好中流移畫鷁紫石亂蒹葭明月散蘆荻散髮
事逍遙停觴恣探歴山上落梅花坐中翻玉笛誰共繽
紛子世路任憂戚
雜詩
古來有志士壯心驚自竒仗劍倚天外蕭颯雄風吹遠
望一世間荆棘生路岐不若棄之去身世交相遺南山
可採薇北山可採芝結束向風塵惜哉爾空為接輿歌
衰鳳莊周畏為犧二子有至意可為達士規
出郊訪黃山人
駕言發北郊芳草萋已碧晨風叩石門睠此棲霞客翩
翩倚杖迎嗟哉髮何白携手入中洲四顧感疇昔君著
東郭履我著東山屐行採山上芝坐倚山中石客有一
尊酒相藉終日夕醉來自盡觴君其勿相迫
留别子培舍弟七首
驅車上河梁顧瞻舊鄉國倉卒骨肉親彷徨動顔色子
亦竟以南予亦竟以北本是雙龍居胡為乖羽翼送子
從此歸涕下不能食子其從遠猷慰我長相憶
相憶在何所乃在河中洲結廬俯曲沼芙蓉夾清流飛
蓋凌朱霞逍遙事行游白鷺翔我側鴛鳬戀其儔駕言
邁遠役嘉會難再留引領内感傷行行懷百憂
百憂何殷殷坐令盈懷抱況乃歲云暮霜雪被長道遠
望何蕭條驚風摧百草當此别離情沈思令人老歲月
不相待所欽在蘭藻雲霄有遐路致身胡不早垂堂古
所戒畏途慎自保
自保良不易致身諒獨難豺虎在人羣平居有波瀾躑
躅紛四顧終歲尠燕歡君子慎厥趨取舍從所安艾蕭
滿中路涉江多芳蘭不見採蘭者萬古起長嘆
長嘆何終極感此人生累貧賤俗所輕富貴俗所忌豈
知達者心志各有所寄冠蓋五陵豪莽若朝露墜偃仰
一世間慘淡起遐思文章以經國千載無終始去去勿
復陳慎此青雲器
青雲紛四極不翳明月光高臺一以眺遠思從蒼茫鴻
鵠在中澤豈為謀稻粱神哉蛟龍志尺瀆寧終藏丈夫
志四海寥廓相翺翔朝遊過崑崙夕游略扶桑無學兒
女仁白首戀故鄉
故鄉不可望錦江迥且深(父時宦蜀)東西渺無極傷此遠别
心寒風下庭樹宿鳥棲高岑對酒不能酌為子鳴瑶琴
琴聲一何悲泪下誰能任慰此骨肉懷款誠惠我音
湖上送徐子與使君
别君金馬門逢君大河陽相看動惆悵涕淚沾衣裳斗
酒且為樂清歌夜未央念子遠行役道路一何長嚴冬
萬木落白露為玄霜搖落愴中懷起視明月光携手復
行行南北各一方風波不自保天地遙相望念此傷我
心對酒不盡觴願為雙黃鵠與子共翺翔
渡淮
白日下大川飄颻御方舟波浪漫浩浩簫鼓發中流中
流振天風魚龍莽沈浮恍惚對混沌須臾過千䑼黃河
天上來奔淜不可留萬里起寒色浮雲黯不收范生思
擊楫仲尼嘆乘桴寥寥千載後壯哉復此游
淮上雜詩三首
攬轡登崇岡車馬何縱横王侯有第宅長衢耀飛纓堂
上列吳謳堂下鳴秦筝豪華竟何在今古惟枚生都尉
豈足數為郎亦何榮偃仰一世間長揖傲公卿獨負詞
賦才千載垂芳名對此長太息聊以舒鬱情
其二
寂寞韓侯居奕奕韓侯祠晨風動高林落葉何紛披侯
也未遇時偃蹇何足竒仗劍逢真主百萬驅熊羆英略
照中原雄心狹四維惜哉壯士規乃為兒女欺楚漢分
鼎立侯也胡其疑英雄偶失策萬古有餘悲
其三
世人重結交紛紜騁路衢貴者日以近賤者日以疎嗟
哉漂母心乃與世人殊壯士困風塵誰為識雄圖況乃
飢寒色一飯立相呼一飯何足言感此心區區千金以
相贈華名照四隅何世無英雄按劍疑投珠瞻彼垂綸
者泪下連衣裾
贈黃戶部
主人敬愛客招我清江湄悲風起天末白鷺羽參差方
舟揚素波簫鼓傳山陂中厨出豐膳華筵列芳巵秦筝
奮新聲凄凄一何悲歌者歌自苦知音竟為誰懽樂不
可常去去從此辭風塵愴中懷令德以相期
贈伊文學
故人亦何在乃在青山東山家何寂寥高樹來天風貂
裘日以敝龍劍何其雄下可制巨鰲上可斷長虹風雲
起一朝寧復嗟途窮去去重相思寄言雙飛鴻
贈施司封三首
涉江見芳草春華被遠岑薄言採其華將以貽所欽顧
念客游子分符越江潯江水東南流波浪阻且深涼飈
摧百卉孤芳孰能任置之在懷袖無令歲寒侵日月忽
以遒馨香紛至今非君垂末顧誰能識予心
其二
昔君守南服伊予還舊磯沈浮既異勢音書乖以違袖
中有尺素遲彼雙鴻飛雙鴻不可見嘆息霑裳衣思子
忽若渴望子忽若飢豈以負薪累甘貽伐木譏中心諒
無他願君察其微
其三
清夜良燕會零霜下前除堂上羅酒漿堂下薦嘉魚鳴
琴雜清商音響一何舒酒中客起言責我愚且疎主人
前謝客兹夕且懽娛金石昔所敦蘭芷昔所貽中心既
以諧豈為形迹拘古來重結交終始貴不渝垂紳戒朝
夕君言宜重書
牛渚望謝朓青山二首
歲暮遠行役睠此清江湄顧瞻江上峰白雲何葳蕤伊
人昔結宇英詞光陸離歲月不相待高蹤邈何之采采
山上蘭燁燁山下芝芳菲未終夕白露忽已滋江流漫
浩浩佳人歸何遲山川無終極人生會有時願言崇遠
業千載與子期
與子期何方迺在青山址白石何磷磷照此澄江水下
山擷江華上山尋石髓高風一以逝浮雲日千里荆棘
滿山隅巖洞日凋毁玄夜啼猿狸白日行豺兕我欲往
瀟湘採彼蕙與芷採之欲遺誰之子不可起悠然傷我
心嘆息滿江汜
紫陽山
驅車上崇岡紫陽何崔嵬石壁倚萬尺悲風日夕來吹
彼蘭蕙花馨香莽以摧哲人昔遁世結茅兹山隈微言
破萬象精靈遍九垓山鬼夜不至天門白日開玄風忽
已邈流光照高臺不見松與梓唯見蒿與萊浮雲黯以
寂泠泠山泉迴俯仰長太息千載有餘哀寄謝山中人
潄石掃莓苔他日息吾軫晞髮信悠哉
寄人一首
浮飈動廣野白日慘無色之子在萬里山川渺難極豺
狼滿路衢況復荆與棘我欲往從之惜無晨風翼因風
寄瑶華歲事日云夕去住尠懽悰撫膺長嘆息
夜坐一首
燁燁江上蘭冉冉山中桂春風發華滋堪以結吾佩如
何蕭與艾忽然滿中路徘徊不可問潸焉空隕涕
江門有懷
辭彼青瑣闥還予紫石磯駕言遠行邁晨曦凄以微如
何金石交一旦阻音徽江山修以邈寸心詎能違南山
亦有蕨北山亦有薇不見夷齊子嘆息將安歸
宗子相集卷四
