宗子相集卷十四明宗臣撰
書部上
報阮督學
曏在長安幸從明公游意蒸蒸厚也病免歸則又視我
邸舍中既發且得共長公朝夕甚幸甚幸憲旄馳越而
山中人不得遽訊以書時見越士以邑中子弟召授經
來則往往述明公視學事以為公明兩究近世希覯覩
也僕誠私心快之會嚴博以職事赴越當首謁明公遂
托一書謝昔悰兼布鄙臆于下執事唯明公財察夫島
夷入寇吳越殺戮焚掠數百里為墟今古至變謀臣策
士徵兵集餉非不風馳雲湧至盛也相持四載曾不得
志于一戰乃反損軍折將重為島夷觀笑何故哉僕則
以為不土兵而客兵之禍也往歲吳越守臣初上夷變
主上覽書大怒下策廷臣持議者以為夷入如風雨飄
忽吳越人蠕弱不能持戈不足恃惟調他方勁兵協剿
可期而禽遂使侍御史曹郎出選山東兵八千往授司
馬司馬渡江逆兵廣陵二千石以下朝夕供帳具散牛
酒金帛勞士僅三日糜二萬矣夫揚一郡耳自齊抵越
涉三千里凡經幾大郡則所糜何計哉既抵越一接戰
輒墮夷計中枕藉如山餘者望飈潰走當是時僕在海
上見潰卒幾千人往往從海上意氣而北不懼也是安
取客兵哉夫島夷與中原之寇異往歲師寇起河南大
軍一出輒剿己剿即勒部散去此宜于客兵者也迺島
夷者如魚鳥之在江湖林木出没聚散一瞬千狀其勢
難以盡勦唯來則禦之去則守之是為至計即使客兵
盡勁可恃亦豈能常使之操戈萬里之外為我禦夷哉
護戎將軍勤千萬人日夜走萬里山谷間抵越其所糜
不知其幾矣而吳越連歲苦餉既已竭江南租帑不足
給之且田疇罷耕者什五有司急餉苛征徒為夷益衆
亡益也昔項羽勒吳中子弟八千渡江長驅天下彼豈
非閭閻編氓而與今吳異禀哉士亡論強弱唯其練敵
亡論衆寡唯其氣為今計者唯練士倡氣之策總戎責
之監司監司責之二千石二千石責之邑吏鍛戈矛嚴
行伍信賞罰行之而士不勁者一世無之誠得海郡士
盡勁亡論今變可彌即他時夷來亦何恐也且又亡大
費越中人往往言夷畏寧紹不敢闚疆盖寧紹人各各
家海上不鬭則失其居夷來輒併力持刀格夷夷輒敗
去夫嘉湖寧紹相去不數百里豈強弱頓殊哉邇者主
上忿師久無功詔捕總戎司馬罷謫大中丞以下數人
諸臣受大托而徒擁烏合之衆以冀成功僕固内知有
今也此中傳言各道兵日益觧散走護戎者懼不敢問
彼其暴露草莽久矣且腹空無糈又安能留之故僕以
為罷各道兵而日夜練吳越者甚便今楊公新拜命且
明公雖總文事慷慨戎機當得朝夕見胡不以此陳說
楊公之前而贊翊之僕蓄此衷長遠矣睹于近事益忿
不敢以聞楊公而為明公一陳者知明公者楊公之所
取信故假明公以信鄙言也亦唯明公有以教之
報張範中
鄙人結髮學語時則家君具言江上張先生者博學工
古文詞即已時時嚮往後間從諸集中得讀足下一二
大篇則固翩翩漢魏唐宋以後希覯此語矣抱痾湖海
妄有志於作述之塗以為揚在昔稱雄天下而文采未
著私心病之劉子來拜翰言且得讀重鄉諸叙則喟然
太息深媿足下博識公心又幸諸君子得以托其文於
不朽他日海内談文獻者以揚為稱誰之功也書中奬
借𣢾篤俱愧鄙人之心至為文義公輯文托梓則又桑
梓百世華艷豈鄙人可致私謝于足下者文義公勲名
久著藝采特湮僅有所傳家梓詩亦日就損壊難讀至
其自序中所稱文百篇者即祈一字片語不可見聞盖
其中祚衰微不能護守筐笥至皇綸箋札往往流散村
家況遺章散帙何望哉及書來乃云得文至百大喜輒
以告鄉之父老又大喜靡不感嘆足下用心勤厚使文
義有知即可以報足下也文義之文托足下足垂久遠
何事鄙人之言顧既有重命且幸生文義公後則亦不
敢不勉綴一言以報然非盡得文義文詳讀之則亦不
能妄為之綴以遺慙于下執事敢于記室祈其副錄已
畢讀迺封還不竟留也文義公後有楊司徒公胡督學
公楊以才胡以節俱籍籍負重名邇山居寡務採掇邑
乘求之二公之家各出其詩文百首略為收整繁蕪約
取精要稍井井矣意欲足下各惠一言置之重鄉末帙
則豈惟往者佩恩哉二公履歴略具維揚新志中足下
有憐才至意當不厭斯談矣南北相距不數百里迺不
得乘月問舟與足下共坐江磯之石析言叩隠廓我塵
蒙言之抱勞而已劉子有江干之役敬附一言為文義
謝情兼致私悰于左右亦惟左右賜教焉佳刻之惠併
用增感
再報張範中
日劉生去草率勒一書二詩是日有客攜巵見過抵暮
劉生秉燭待書書既已不工而客復停巵促起遂漫爾
放筆不復檢省輒命投函詞翰惡鄙誠所甘心若復謬
訛愈不可矣劉生已發乃大追恨及生回則巳辱足下
賜荅啟函持翰太息彌襟尊賜華綃種種盛念至得文
義手稿二帙尤動百年俯仰之感讀書中語周環不能
釋去詞高旨遠渺浩難闚重鄉錄序植義秉公彪彰隠
采甄序百世藻品羣言真鄉國之竒觀而藝圃之上選
也文義一序尤為詳典公去今百年矣世事日新前修
愈泯兹春中丞鄭公下檄郡邑為文義整丘廩嗣作傳
登石又得足下輯文候梓闡發幽華俾文義生平厪心
束慮沈鬱百年者一旦昭彰時人耳目此其為益視鄭
更鉅矣僕于今世最稱鄙顧乃妄心詞藝以托於君子
之林若臨清謝山人榛濟南李郎中攀龍湖州徐比部
中行南海梁比部有譽吳人王比部世貞楚人吳舍人
國倫數子者皆海内一時藝林之極雋也僕亦得以奉
陪末論共勵斯盟淺積弱培卒乏竒思近復僻居湖海
朋友星疎芝术在謀斯理蠲慮向來一二小譔亦漁樵
松月之間偶寄逸抱耳苦不自知乃以請于足下足下
不責其愚顧漫為好語至重重其詞顧當之者何其心
慙貌悚也楊胡二公辱一言便可長聞于世其集稍有
銓次即馳以請茲不能申敬于左右臨發當别緘遂不
繁詞
三報張範中
客冬維檝湖干則劉生芒然奉書還報兼之佳梓三種
辱之時迫霜雪日夜走遂未有以復茲宜復書中所采
當時諸大貴人語意旨甚厚嗟乎僕何人哉足下乃以
為可語則亦不敢鑰口僣布區區夫聖人未嘗顓精文
章之學而六經炳蔚萬世共嗟左馬曺劉李杜者流相
繼飈起即難較聖文後之言文者亟稱道之也千載榛
蕪李何再闢俾海内學士大夫重覩古昔譬則鳳麟在
郊羣心快之且鳳麟之為天下瑞也求其耕疇而駕遠
也則謝牛馬而世卒不屈鳳麟于其下者以其文也以
其文非以其用也而世之論文者乃責其亡用于世則
何以責鳳麟乎謂鳳麟之文而亡用可也謂鳳麟之文
而亡用而不及牛馬也即婦人孺子而笑之文選者鳳
麟之迹也而鄙之以為不足讀是謂鳳麟之不能耕駕
而鄙之者也非忌則愚李何之則古以綴文是李何之
所以為天下重也而乃誚其奔走奴僕之不暇然則述
黃虞姬孔而談仁義道德者亦將為奔走奴僕乎甚哉
諸貴人之言之疵也諸貴人亦豈能必是物遂見棄于
世乎適足取笑而自點耳聊取足下所教我者以復足
下足下其亟釋然于鄙人之言毋為諸貴人所惑而且
以惑人也有便再托報音
報王元美
昨至淮則江使君持足下書來僕發書讀輒淚數行下
是夜寢復起徬徨行無所寄其悵恨已歸而揚州人送
足下至江南者復持足下書來敬問足下起居亡恙讀
書中語知足下以不得僕書為恨顧僕即欲裁一書問
足下又何可得也是日謝客讀足下詩僕與足下别僅
數月耳足下詩至百章亡論不減長安時語而格力音
調精工顧反過之廣五子者取類甚當而詩甚精顧五
子者一何厚幸也於上虞生三致意焉有味哉有味哉
七言者雄整五言者精麗要之不離乎英氣非敢䛕足
下亦足下所自知也僕七月與足下别數日即病病甚
遂上書于鱗子與強僕起僕不起行時三子夜攜酒視
我邸舍中惟足下不在相顧動顔色明日遂别諸子行
計時謂至淮得足下一會至淮足下已去纔四五日耳
一歸草堂父老故舊日相過問途中味殊困一為好語
謝之則又相視而嘻謂無故人情昔所抱痾以此愈益
之矣行將逃草澤中略理芝术俟稍稍善飯則欲問醫
江南登虎丘而召足下尊君東伐奏凱有期曾無一言
以及節鉞甚恨甚恨斯道寥寥上下千載足下自愛小
詩數章用當面請
再報元美
揚州使來時值歲暮乃云歸且供椒栢罷燈市即領報
書入吳矣日望其來不來也至三月暮始來且曰歸揚
一病病不果來音書迢滯斯人之責深也足下還吳值
春耳目一覯經緯百彙錯綜萬象秘思研詞精耀華燭
當與三吳之勝千古並垂寧止洗百年之恥哉僕病肺
日甚逃遯蓬廬採藥種芝漸與世隔每一馳神足下遙
思紆結不知危涕之横集也于鱗子與昨以書來款款
前盟大業並厲僕即不肖豈敢重負諸君昨得于鱗順
德之報雖于鱗宿心顧處之者壹何不當也蕭艾重笥
騕褭服箱自昔嘆之矣南宫校文誰過子鱗者而竟斥
不與吾道可慮哉子與落落風塵即得明卿終孤立耳
足下當七月還朝約我金焦之上謀信宿之談多病相
牽石湖之約恐付空虛矣春來諸什當不減塗示我慰
茲離抱
報梁公實
去夏與足下握别寺上心旌共往凡兩得途中手牘把
誦沾衣足下别去一月又為别元美元美既去僕病十
月上書幸主上恩賜俾得就醫故國今高枕草廬已暮
春矣憶昔並馬長安鳴珂授簡一時騷壇直追漢魏真
千載竒覯也嘉會不常盛圖難再謝以春歸子以夏去
元美與僕相繼出都獨于鱗子與明卿落落京邑海内
豪傑能復幾人一歲之間萍分雲散良可念也于鱗五
馬之請當在暮秋而子與上疏分曹留中不報豈惟聚
散多端岐途偃蹇彼此固且甘之矣足下本以煙霞之
徒得遂初服採芝鍊石何所不成矢為文詞益復凌虛
駕空不可羈紲僕常言人世祗有二道上焉者乘青雲
弄紫霞而次則宏詞麗句照耀今古名並日月莫得而
掩焉足下將無兩得之耶僕之為心足下所知謝客巖
居不敢自棄于斯道以負知巳近日採藥深山遇異人
授以大還之術意將文詞之業大就然後躡屨而從焉
山中偶值貴鄉人附此往訊用申前盟茂秦南來則僕
有浪游五岳之興羅浮雖遠幸為我選石相待也臨風
怡悒不知所云
報元美
三月驛書草草不盡後數日聞海寇寇吳中太倉急僕
披衣中夜立為足下徬徨行累遣奴往訊奴懼不敢問
舟未嘗不對客欷歔也昨護戎回知吳中大定使持手
書又至大慰新詩佳帛厚我厚我進使者問知足下戒
期北上郵書已去來諭乃欲僕一會者甚厚念也謹勅
小奴遅君江滸聞足下已納吳姬復有廣陵之娉向詩
曾聽玉人簫者真聽之矣君當重謝我詩䜟也而廣陵
人乃顧不得聽焉大恨大恨
報袁二丈
東去海上咫尺耳況與丈又經年别也迺不得乘月放
舸一奉顔色顧辱再遣使來佳篇枉惠把讀淒然離緒
交情轉加懃篤海内相知愛孰逾丈哉更讀諸律詞調
精工妙非言及即使拾遺手綴何加焉所諭東土菑瘼
備見仁人君子所為心者日偕州貳移楫湖東蓬蒿蔽
空舍無遺穗父老環舟呼泣舟中者無不人人隕涕罷
酒也州貳移書于府府亦有報言及僕力所能及豈敢
有愛也使旋附謝近卜墅頗佳十月既望翹佇仙槎摘
蔬治酏細譚款昵耳
報徐子與
子與足下僕與足下交至驩天下莫不聞也别足下一
年矣迺不能馳一价奉訊足下吳卿移書讓僕謂僕以
山林自驕足下豈亦有此誚乎秋中辱使惠之以書萬
里長思頓解復結矣僕以今夏卜築湖南羽扇葛巾高
卧明月客善長簫被以采蓮之曲極恨不與足下同之
也元美秋中過我草堂把盞狂呼猶作長安中態四顧
諸君不在重自傷念于鱗竟以守出迺得闢園讀書元
美言于鱗于僕謂其長揖不拜官長也斯鱗哉斯鱗哉
梁卿落莫山中竟無音耗僕深思之常蘇蘇隕涕茂秦
近復何狀吾輩尚壯此君白髮種種矣吳卿還楚過廣
陵迺不顧我祗以詩寄我又大讓我可恨足下以書去
為僕一謝焉進使者問知兄嫂諸息俱亡恙尊公起居
健更為足下大喜使復至甚勞具言奉報用謝疎闊歲
暮在客霜雪凄其幸謝故人努力自愛
報顧國子
凌江來拜手書兼篚采發書讀知足下之慮晏君深也
慮晏君即慮鄙人人聞有重貺於晏君又即重貺於鄙
人也鄙人所感於足下豈下晏君晏君固辭遣使者三
以身者再士之義也顧未可驟却以逆於下執事鄙人
謂晏君彊留晏君始強留以待報命於他日少江子為
鄙人言足下近讀遷史此得指嚮矣鄙人嘗有言外史
記言文外盛唐言詩即言學者外孔孟何適哉鄙事何
敢辱貺附謝言於少江子更圖顓使致意焉
報唐丈
鄉者一奉顏色頓隔兩秋歲序不停軫念彌篤春間聞
公恙兼夷警俱宜馳一介東訊會鄉園多役心跡並煩
申楮輒蠲命人屢罷彌年抱耿竟坐虚無幸長者猶能
俯諒其心不然者僕何辭焉使來錫命愈益驚悚儀厚
情豐無所仰籍教言款篤申之以規僕雖不肖敢忘長
者之愛哉佩以周旋感戢無已兹行例不敢辱貺然以
長者百里遠愛又難以他貺並也謹拜海品之惠餘者
輒因使返并附一言以謝相違益遠臨楮增情
報姜使君
侍燕彌日豁我神情輒飄然有凌雲氣視世之束纓梏
冕顦顇其形者星淵矣重使夜臨奉教增悚我公期我
于風塵之外復講人世縟文何故哉贐謝拜命以稱君
意若塗役則羣公有貺命矣復受兹直將安置之乎輒
因使者反報其感愛與受均也
又報姜使君
公之德在郵郵之奠居帖食者俱公賜也公且不忍費
其盂蔬斗醪僕鄉之鄙人也自竊章服從士大夫游曾
未絲髮以報父老子弟乃儼然而受其數金何安也則
遂反報命于下執事以不敢重已之過以毋負我公不
忍以盂蔬斗醪累民之心不意我公過于用情切申前
命奉諭數過愧汗沾衣終受則負鄙志終辭則大負公
既而思之與其負公寧負鄙志於是東鄉再拜而受之
尚思終遂鄙志則公必有以許我矣
報徐子與
客塗一聚兩夕作狂幾失天地矣王程各迫遂令分袂
後夜對俗客輒欲掩耳當是時思君更切也自郵抵淮
束帶拱揖連日夜不休尊君詩并鄙譔竟不得一間書
之贈册遺几上付鄭使君前所云者至濟緘報計足下
尚在淮也舟中臺上二作努力相聞
報何侍御
世道日趨士節愈墮縉紳先生高冠華舄乘良刺肥雍
容雲霄坐期鼎鼐其視國家利害大計若罔聞知不當
其事者委之分有所拘即當其事者又委之勢有所制
惟取夫不切利害之端亡關身家之策者稍稍補綴便
已赫然稱才雄視流輩矣足下獨為國家思千萬年長
遠之圖即又毅以身任此豈與前者同軫並驂哉鄉讀
大疏令我飛揚孤楫北來會憲旄西騖雄心鬱抱披拂
亡遺登高作賦索楮揮毫閣中鬼神至今颯然動色誠
百年嘉勝矣展别東行夜抵夏津形神困頓僕馭顦顇
行路之難令人興嗟高卧兩晨方得束帶正擬命筆譔
理鄙語以待將命將命乃今晨叩門至矣起奉華牘展
閱數過深用慰喜次于面侍也使去附致耿耿兼謝宿
擾
再復何侍御
野刹辱駕再挹清揚高閣停巵長空飛翰珠垂玉燦霞
爛雲流真可並峙江山永標日月而僕以疎狂羇旅僣
陪盛游深愧雕蟲尤欣附驥更辱深傾意氣大擴鄙矇
海内相知鮮見匹儔矣握别山門念車馬有勞色恨不
得以身當之邑吏西歸傳命相訊悵然用慰又辱重使
馳翰遠問寂寞啟函涉句厚念累紙握以周環益增悚
結僕别後即取讀黃帝岐伯諸書命老醫選方蒼頭煉
术今幸次第成劑矣昨從山僧至藏經殿盡發其所藏
佛經讀之篇目浩蕩意義深邈耳目外駭心志内灼忽
悟浮生如寄真空可依形骸為紲聲利為桎何時拂衣
長往窺此禪關來諭謂讀檀經有悟兩心如契誠有味
乎其言也數日顓理芝石遂罷吟咏無以復命有愧高
旨别諭感情受教兩不敢忘使旋謹申鄙款以致謝于
下執事至於賓筵再叨重以殽釀則來諭所謂感在言
外者也僕巳卜望日戒輛北鄉深謝慰留泰岱在南遙
切瞻企
報吳明卿
與足下别長遠矣去夏真丞送一書握讀數過愴然增
情偃卧空山函報亡路及元美至奉一書一詩乃知使
節還楚過門不入祗有愧嘆洞庭浩渺音書益難計今
秋使節過揚必得一覯遣使江滸往遅前驅元美書來
乃謂足下擁二姬從西北徑趨上國令我惆望彌時潸
然泪下關山迢遞羽翼參差足下讓僕以山中自驕冤
矣冤矣射陽湖上遇子與謂足下詩思益雄恨不能即
夕見足下握手大呼命楚妃烹鮮進醴為荆高飲也今
已整輿上塗即可北鄉思君數詩往省足下亦必有相
懷者
報徐子與
渡淮報前驅且至不得再握手是造物忌之矣抵燕見
二生攘臂累夕以言相詛僕謂掄才計算諸君必不得
久住人間諸君事當並以累僕也舍人因起毆幾折吾齒
束帶投刺甚怨見二生則喜每聚必談足下足下雖遠
左右呼之恒若狂奴在側也檇李兵亂足下歸值之足
下自愛毋為諸夷所苦舍人則有喜色奈此狂者何塗
間得舟中一首附去餘不得書近稿雖為鄭生竊去尚
憶書寄我
報何侍御
客塗誨眷銘在心肺不以詞謝歲暮登輿獻春覲闕回
瞻海岱故人在望每用依依翹竚疏報久之乃聞停役
之說令人喟然長嘆功雖未就足下所為宗社長遠之
謀固已白於天下矣馬上遇舊使呼而訊之口授數語
代迓願言遄發慰我饑渴
報陳駕部
客冬理楫上塗曾授數語于慈人陳生代訊得亡浮沈
不塵坋一接江湖驟遠每憶故人捫蘿停巵之興輒悵
然動色使來錫教則用歡喜四千里授粲直當珠視豈
比恒貺也山中成習一馳馬挾刺便自生悔公比蕖館
于壺嶠僕心甚矣進使者問起居亡恙束帶俯仰自是
人世恒跡不足為公苦顧公之才詘非體也使回緘謝
冗極草草
報李于鱗
與足下握别蓂莢積砌矣既别之春聞足下出刺尺書
在袖竟阻北羽諸子書來則詳道足下為郡事抵燕見
王吳二子日夕攘臂獨顧足下在遠茫然心折顧足下不
離數子語也元美日謂使來已而使果來啟函發紙歡
喜無量寄贈三詩七言更絶一字一嘆至夜色樓臺雪
萬家即王中丞雨中春樹何加焉僕乃獲之千古生色
太行諸篇竒鬱悲壯雄視今古即拾遺集中未得多覯
贈懷諸篇鏗鏗金石統之難繼矣憶昔五子結盟義掩
白日風波中起羽翼相乖謝榛以白髮負心梁生以青
鬢長往俯仰人事但可悲嘆吳生亡賴耳目縱横意常
駕僕僕髮短心長頗得意于此生此生矯厲非僕當之
幾負矣(闕)
足下以為何如謝生耄
至負足下路人罵之讀絶榛書榛之羞萬世矣長篇十
絶即當綴報使往短楮申臆兼致謝于下執事
報劉一丈
還里累朞幸從長者朝夕長者愛我不殊束髮授經時
也洲上攜尊嘯歌中夜自謂長住薜蘿永奉杖屨不意
世網未捐倉皇告别又辱長者飭饌命我贈序長歌琅
然金玉當分斯貺于中洲萬象豈僕敢專承之孤楫渡
淮霜雪被道馳驅問舍薊門報春矣一接世氛眠飱失
度羣吏執牘一瞬十麾回首昔游茫然悵結違來忽已
春暮鄉園愁色如何一念相縣日夕千里長者何以策
之伻歸寸牘代謝塵塗易泊初抱難舒不靳誨言振我
朦惑
報徐丈
還廬累歲數承顔色高樓賜讌款洽中宵别時復以酒
食相召長者之愛僕何懃也鼓枻長淮便隔千里言念
高誼渺若河山一行作吏百苦相攻遠憶青門行吟軫
慨鄉公語我以年少功名不可坐擲用是幡然乃今轉
覺巖棲獨勝耳伻歸寸楮代謝春氣將落赫暑乘之強
飱自愛遠人增慰
報陳丈
故園參侍寵顧隆渥攜巵問渡釃酒握别懷德北轅關
川共遠贈言在簏每一念至啟而讀之至蘆荻秋隂之
句鄉心離思飛越萬里矣伻歸尺書展謝楚雲在望抱
情如何春氣殷流勖矣自愛
簡沈丈
還里得奉長者几杖每承大論輒灑然警心賓筵再叨
重之佳編芳醑耳目口腹俱被愛矣孤棹渡淮霜雪間
阻新春方得抵燕遙聞起居違和尋知即復昔健甚慰
車馬稍閒謹遣价問安兼布謝悰于下執事公年既高
且鄉中人靡不人人賴公者強為加飱
報沈二丈
僕之歸樵湖上至寂寥也乃公儼綸巾薜裳而日臨之
月下分題雲霞共麗花前作劇魚鳥争趨至於片語相
雕千載同奮寸心披豁彼此獨照矣别時辱公自箋而
萃之羣采且又以牋遺我幅幅而情即幅幅而感也排
律一章惜别二章每一歌之便生黯慘攬芳草以增愁
把桂枝而嘆息公之念我與我之念公何殊哉洲上草
堂得子培當不令穢第白鷗怨侣青蘿失色寒江聽雨
徒勤夢思一抵薊門便與案牘作役稍得王吳二子一
破之春中聞公渡姑孰訪陳使君使君竒興近復如何
澄江憶謝采石懷李飛翰雄篇當令今古並峙矣車馬
已定雅思稍整十記諸牋行當致之間讀鄉中集令人
内悒選梓恐未易談郭集已得不公春來佳句可使遠
人得聞乎
簡袁二丈
束髮侍遊誨愛所被歲月共遠歸漁湖上寒夜停橈三
錫名章薜蘿生色咫尺一水竟阻展覲别時奉華牘珍
品牙局燦然盈筥每召賓陳樂未嘗不嘆雅愛之殷流
也首春抵燕便與簿書作伍滄江白石祗有永嘆長者
龍卧累朞蒼生繋望雲蒸雷動區宇駭看雖欲長為東
海主人詎可得乎南中疏報新夷日來且不能忘情吾
揚天下事大可憂豈桑梓厪念而已長者目怵心計以
為如何
報袁子敬
歸樵浹歲再辱枉檝驩倍昔好行時百里亢塗特騎别
我金石有銷此情難滅海肴雲履朝夕需之啟口躡足
恍然動念一别已涉冬春薊門塵事如舊回睇舊疆關
川悠邈時憶同心但有長慨足下璀璨中涵雲霞外溢
江上秋風桂枝盈把英雄飈起萬里長驅僕將分華割
榮而快焉幸甚幸甚伻歸寸楮代謝既已煩心目且病
口授草草握手有期南雲頻注便翔如雨惠我德音
報袁四子隆
負瘵江干故人辱再訊之别時特使珍品兼以華絹情
鈞推食義切解衣感結在心罔有捐替足下種績典述
淵停霞爛耀華炳采即可長奮扶搖竊快平生以效鼓
舞僕一抵薊門塵埃盈抱青山舊業徒切夢想故人何
以教之
報袁文學
客冬塗得尊公新命遂具刺托郵卒往報計不至遺也
行時辱特駕豐賚心則内之抱佩無已足下殊采峻拔
華譽雲翔寥廓萬里秋風可待世德重炳照耀江海矣
尊公當久視事新署家報南去幸為寄此翹情伻歸寸
楮謝情長詞簡臨風增結
報唐丈
負痾還里未得東從長者游長者則顧儼然辱訊行時
又百里命使而遺之贐品糈滿筐也此其情不既殷殷
篤厚哉乃僕何以報焉睹南中近疏知島寇益肆環大
江南北而棲之則東海不能無恐長者桑梓之念定復
如何伻歸寸楮代謝節候方鬯遙知起居亡恙更祈加
愛以慰流想臨風不勝悵悒
報唐子晉
往者臥痾疇隴辱故人進艇來訊披草盤敖俯仰在念
理檝問道載辱錫言竒品殊采遠情充溢僕將口接心
藏歲月同積矣一别舊廬冬春改序霞石易抛風埃難
洗言念同心喟焉傷念足下手握璚玖采注華流行為
天下大觀而覯者稱快席藉輝艷同志者可諒也伻歸
草勒申謝長安日近北翔有期佇承德音以慰饑渴
報徐二丈
山中數辱問舟一酌一咏江山共遠非鄙心顓蓄也賓
筵再侍錫以華章每誦明月百花之句遙情飛越登軺
北鄉便涉冬春一行作吏舊抱頓遠我公凝真掇采山
峙淵停出而躍馬垂纓自不塵緇其素莽莽如僕者去
住俱荒矣歲序殷流計偕甚迫懸心風義切于饑渴尺
牘布謝詞不宣展楚天長望不任翹挹
報趙子隆
鄉者卧病山居屈我故人頻問弄巵落日握手春雲至
於兩侍華筵重頒盛品愛被于身江湖共深矣夜别遂
不得再奉顔色北涉累月始得問舍一作塵容便視丘
壑星淵也足下春來綜緝日燦雲流蒸鬱飛揚當令海
内快目向來未得披拂今更悔之看花之期僅違咫尺
燕樓一榻俟整舊歡耳片楮申謝鄙衷不及覼縷
報解應堅
歸樵再春足下厚我重厪尊俎之情枉誨雄文深談中
夜十年舊愛加懃轉篤矣孤棹渡淮關川頓隔歲序不
停忽焉春暮懷人望遠含悵如何足下淵識俊才流雲
耀日秋風咫尺翔奮有期慰藉慰藉
報解應儒
林棲寂寞辱故人時一放艇為我破之長嘯雄談颯然
丘壑兩飽擾庖人情文楚楚此其感愛豈顓巵豆哉握
别而北一瞬經春江山悠闊遙然流想春來雄譔鏘金
鏗玉布華舒采一燿萬里矣寸楮致謝詞短緒長北翔
有期不任延結
報陸子和
鄙人初過里也足下海棲既歸始得時時奉顔色洲前
蘿薜頻辱停舟遵渚長吟弄花曼嘯擁衾中夜倚醉雄
談斟酌千載悚怵萬象矣世網相牽忽焉展别故人不
忍别我命我草堂出醑肴而飲食之意黯然相照也復
遺石粲篚品長塗朝膳皆需之矣客舟寒月時從笥中
出所函佳序讀之一讀一嘆才峰峻整霞布雲流所談
左馬李杜俱鄙人蓄之意而難于詞者得足下數語今
可投筆矣春抵薊門便為世事所迫據案治牘長辭素
懷思托寸楮展書輒廢揚陳君至則拜遠書于庭大憙
發函啟讀恍若參侍復繫之儀悚矣足下殊采絶調卓立
羣倫會時龍變當以文章主盟區宇青紫浮榮僅高人
之緒非鄙人内所相急也鄙人即日坐塵埃中寄心特
遠時與王吳二子握坐深語共策不刊外是者迹與之
游心去之矣竒人偉夫宇宙寥寥言念同心渺然東海
去住不愜關山增怨伻歸口授代謝詞簡緒多江國春
深強飯自愛
報陸長庚
溪上結廬幽樓咫尺頻辱進艇叩我石門對落花之繽
紛坐明月以嘆息玄言獨契華藻時抽取足寸心便擬
千古秋夜深談河山頓隔一水盈盈竟阻握手是造物
忌之矣既渡淮稍得謝客乃索簏中佳序竦意而讀焉
一讀十起頓足長嘆自束髮内交茫茫日遠足下以數
語紀掇往跡恍然昔驩意氣不殊容鬢漸改因之傷念
及讀洲上語則又洒然快心足慰離索矣一抵燕便作
案牘中人羣吏環趨如對魍魎百苦攻人肌骨欲痛此
狀不能縷報恐百花樵客聞而笑之足下龍卧滄江雲
深霧遠丹經在握白日難欺間以其餘綜緝昔采俾左
馬曹杜相顧失色吾人之上計也頃者春水漸深魚蝦
可網足下箕踞獨嚼散髮長吟亦有一念以及遠人乎
奈何其亡妬也伻歸寸楮申謝時散客燒燭目且病命
吏書之
報李伯章
返耕湖上得時時從足下游明月攜巵寒花捐珮酒酣
作賦四壁琳瑯風雨笑談中夜攘臂薜蘿搖颯鷗鷺驚
呼此人生之極驩也幽思方殷離歌忽起足下念我召
二三同志為别草堂太夫人手調羹而食之贈言二章
慷慨莽愴如河梁語即千載一情也盂城枉别乃百里
特駕此情真與江流北遠鄙人將涓滴而藏之雨雪渡
淮離情慘黯長路驅馳獻春始得問舍躍馬投刺束帶
理牘外煩中怏孤坐含嗟洲上百花繽紛春色胡為乎
來哉鴻雁未稀尺書難緘乃辱飛翰雲墜握之嘆息足
下偉才淵識湛于奐華高步藝林以快天下耳目秋風
得意何俟筮決乎鄙人將抗首矯足以待
報高子明
卧痾江干頻得故人來訊雨中連榻花下飛觴進艇長
波散髮弄月紫簫玉笛颯起中流白露可飱天河在袖
此人間至勝而僕得與故人共之屢侍賓筵大擾侍子
臨别夜召酣洽萬端至於遠别淮隂踟蹰中路江之永
矣不可方思故人之情曷有窮巳渡淮而北忽接飛翰
一慰舟中稍燕輒取十二絶倚席歌之翩翩乎若乘浮
雲而上征抱明月以遠遊擬采古昔盖唐太白者流也
王子有語躑躅不敢前一出萬象驚其語殆足下者一
抵薊門便折腰從吏然時從王吳二生尋深松茂林而
樂之恍對百花春色四顧同心渺焉千里輒自傷念足
下時過洲前懷人望遠為情如何幸為我寄謝薜蘿當
不久相負也足下抱朱鳳之文懷白雪之才自當高翔
寥宇以快天下浦上烟霞不得久弄矣伻歸口授代謝
故國春深江山懸隔梅花有使莫靳報音
報徐養浩
握别俯仰芳草搖綠春華如此客思何堪憶昨歸樵幸
從足下朝夕花前解佩湖上停橈弄月放歌採蓮高醉
晴雲微鳥漁笛滄浪華句一垂江山共峙高樓兩召巵
豆如雲瑤琴獨遺山水在聽鈞之足下之情稠渥矣循
已難堪寸心如結足下高才精思卓絶羣品朝華夕秀
繽紛几席恨道遠不能披拂之江上桂枝秋風獨把遙
藉餘馨以蘇病肺伻歸寸楮代謝束帶草草不既所含
北羽如林莫惜一言報我
報顧二丈
歸且累朞未得乘月蕩橈訪足下武陵溪上恐桃花流
水相與笑之乃足下不棄其鄙時來問渡烹鮮酌醑停
巵待月酒酣耳熱箕踞放歌至於白雪彈棋青燈對榻
款談深語寸心相照矣别時扇屨之惠手足知情牋上
華篇雲流霞燦時一披拂差解相思一别俯仰倏焉春
暮冗缺裁報忽接遠書把讀千周祗增嘆息雄文一帙
尤見君不棄至意卒讀三章驚采絶艷悚人耳目才既
䟽鬯理復精純藝家如林恐望飈而遁矣扶搖萬里為
足下決之佇承佳音以助鼓舞伻歸尺牘代謝束帶草
勒不既所抱
報顧純一
卧痾湖海幸足下時辱問之雞黍之攜頻勞侍子洲前
聽雨花下飛觴情款懃深百倍舊好世事相迫遂令分
袂中宵握别黯然千里入春抵燕便覺塵埃盈把追念昔
懽茫然軫心足下詞華整麗益之精粹鵬摶鳳翔一息
寥廓僕將遙承光采以慰翹私僕以麋鹿之性久曠頓
羈雅思日鬱太夫人文尚未能一問筆石亦冀足下諒我
也价歸寸楮代謝武陵春暮花滿石門長望不見豈勝
悵惘
報舒惟弘
中宵握别頓隔河山芳草生春愁心共發兩秋歸卧數
辱故人之私賓席屢叨停杯款洽别筵再侍把袂踟蹰
十年束髮之情轉加勤篤矣既渡淮孤舟稍燕輒取贈
言讀之雅思高才統用太息間從箱簏索得鄙稿再覩
故人奬語喟然長嗟僕生平雕慮勤心厚擬薄售未嘗
不痛知已之難今乃復有知僕如足下者筆花所及舊
思頓驚即僕之自知何加焉第借譽太隆見采特過又
復含慙矣足下高才絶識卓立羣流向來雄譔未得披
拂心每恨之咫尺扶搖宇内驚覩文采流播僕得竊覯
而評焉當不讓足下之知僕也伻歸寸楮代謝江山無
極悵矣神馳别時重談行當緘報
報許性之
零霜握别倏已殘春歲序殷流離心超忽憶昨滄洲聚
首風雨停巵謔語雄談千古一快紅塵忽接青山頓遠
言念昔遊茫然興嘆祖筵一酌情共杯深載錫之言金
聲滿楮孤舟遠情彼此同之矣春波正深芙蕖漸綠足
下鄉所擬賦可得遽聞乎延結延結
報房舜隆
歸釣舊磯欣陪昔侣孤艇頻繫雁魚滿筐情懃矣情懃
矣中宵握别相看黯然一渡長淮便隔千里燕中車馬
倍昔苦攻求如洲上把杯箕踞長嘯難也足下種績日
富譔述愈精散燿垂華以光一世僅其緒耳伻歸寸楮
代謝對牘草勒詞短緒長江湖浩渺遙思如結
報楊國子子確
湖上卧痾屢枉攜尊問渡臨流一酌情寄松蘿别時召
我中堂賜之飲食重巵累豆款愛雲稠矣霜雪登舟賓
旅稍謝輒從箱笥奉令先公集焚香讀之考詞就班據
文審奪殆才鎔唐漢采割蘇曾句嘆字嗟茫然心折他
時託梓僕或得以自叙其今日求見之衷而綴語末簡
附驥千里矣若選校之責僕何知焉行命憙事小吏書
其副帙即以原還報不敢留珍也伻歸寸楮代謝江河
天遠把袂何時
報盧子明
歸卧湖南辱足下攜尊夜訊酒酣作賦白雪滿天聽鴻
雁之杳茫把梅花而嘆息竒篇佳藻江山共留贈别一
章鏘乎金石比采而論重逾萬鎰矣伻歸寸楮代謝秋
風咫尺翔奮有期佇承光采以慰長憶
報姚子南
鄙人束髮侍遊歲月深長矣令先公私愛在僕江流比
深一念未酬頓成隔世深惟昔誼但有悲惋足下高才
精詣心切鄉慕頻登龍門未遂披拂至今恨之抱藝高
棲雲蒸霞爛乘時龍變豈復測識哉
報潘子欽
湖上幽棲辱足下孤槎問渡坐把巵酒而樂之白雪放
歌青燈作賦雲深鼔角霜落蒹葭斯語一出夜色難收
矣展别贈章尤驚偉麗七言排者唐集稀覯何足下之
多才博度如此乎嘆息彌襟感悚益切伻歸寸楮代謝
秋江天遠佇看翔奮以快鄙私
報陸從周
卧痾湖干間奉笑語更得雄篇握讀金聲玉振鏘乎驚
耳也别時又辱長歌贈我車馬稍燕倚席歌之足慰遙
想足下竒文鬱起殊采日流萬里扶搖佇看翔奮鄙人
亦何幸遙分光采而快焉
報張子韶
歸廬間奉玄論便令爽心行時辱贐即未拜命顧心内
之矣足下高才古思卓絶流品向來披拂竒文至今結
念乘時龍變才鋒所摧當令羣采靡靡失也
報卜子定
歸樵三暑足下不忘昔好時攜一巵而問之顧僕所以
報之者尋來寸往也歲暮告别又辱走書召我而賜之
飲食停杯深語髣髴昔遊意氣不殊客鬢各變彼此黯
然矣握手密語時足仞至情足下高才偉識敢請停講
如更有圖亦幸報我
報胡文學
三千里外得一握手大幸晨馳夕驅無間深談昔款中
庭數語攝衣迎客客散請公則吏報西趨矣遠路風塵
一蹇未能相贈故人意義負愧則深束鹿既已久留想
公此時已與故園舊好把酒話遠也便羽附致鄙私冗
中草略公定能諒我
報王子仁
鄉者過里幸從諸君子游諸君子不棄其素時過溪上
弄杯而樂之此情與流水共長也孤騎北騖修塗驅阻
塵坌荏苒忽已暮春感日月之不停慨舊游之縣隔蘼
蕪在望千里軫懷矣寸楮口授代謝高情秋風不遠翹
佇飛翔以藉光采
報成國子
抱痾湖上辱公過情不憚頻涉把杯論款動及寸心别
時顧愛愈至令人增悚我公高簡絶俗乃獨累意于僕
者豈亦有取于僕乎此僕所為撫心長嘆也展别北馳
雨雪滿道抵燕春色矣一行作吏便與案牘為侣薜蘿
之念屢動屢嗟高卧石湖者其將移文讓我乎謹遣一
介持尺牘馳謝湖上春深萬象争媚行吟有什努力相
聞
報沈潤甫
巖棲頻歲故人不棄時辱問之對月攜尊折花綴語所
承寵于丈者數也别時讌貺高情益篤矣一遠青山便
苦吏役回首昔驩頓成悵望吾丈時望南洲豈亦為遠
人流想乎弄璋之期近則如何价去片言致謝江雲在
望悵矣心飛
報鄒翊明
還里三秋樽俎筐篚所辱愛于足下者頻也告别再侍
華筵情款優渥感愛念舊轉覺依依一去江關河山便
遠車馬日馳忽焉春暮聞獻歲北遊束鹿咫尺不得握
手恨矣
報李翊文
還里累朞幸得數奉顔色山房賜召把酒論心便宛然
如束髮侍遊時也中路握别稔知足下綣情再晨上道
河山遂遠言念高誼茫然軫懷矣燈前密託謹結于心
鄙力所及定于足下無愛伻歸代謝束帶草草
報王一丈
歸樵湖海幸從長者游長者不棄時辱問之叨侍華筵
重頒盛品石糈之貺義鈞推食高情隆渥絲髮未酬也
展别北鄉獻春始得抵燕正謀裁報乃得奉歲暮手書
握讀慘然仰天太息足下高才偃蹇偶為摧詘相别俯
仰乃遭此災此卞和有抱玉之悲阮籍有窮塗之泣也
顧高人偉士往往不偶于時即論其至又豈必重視軒
冕而輕遇薜蘿乎足下素有霞外之心必有以處此矣
左子性天渾朴外誘雖移鄙人極心愛之來諭云云尤
嘆公之深遠也伻歸代謝兼問起居
報王先生
臣之受恩盖自執綺之年至今矣歸樵兩歲未得朝夕
門屏乃辱我師命之中堂賜以華宴魚龍雜劇巵豆紛
紜目接心藏江山共結我師形容如舊臣也齒髮已強
歲月殷流往蹤在念俯仰身世何可為報我師高卧朱
霞大兄(闕)負才白雪隠見出處之樂可以兼之矣伻
歸寸楮代謝江國春深願言加愛
報徐中丞
歸且三朞竟未得一奉几舄乃兩承顓使賜訊私懷悚
結比于陵阜矣行時期馳一介報别緣閭中父老念游
子遠出時以酒食相召卒卒無間坐此負心獻春抵燕
即謀托楮寄悰驟無南羽郎君至乂得奉遠書于庭再
拜啟函竦容環讀古詞霞麗款意淵深繆當重奬若負
荆棘載披重錦雲章滿握仰愧高情徒增太息而己郎
君華除南閩雅稱世德别諭枉及僅有包慙茲者結綬
還里奉觴上夀明公其無樂乎猝裁尺牘代申謝忱赫
暑畏人彊飱自愛皇懼皇懼
報趙山人
公老矣猶能時時過我溪上採蓮賦詩此非恒遊並感
也歲暮别公公不忍别我乃又冒霜雪而馳之淮淮波
浩蕩比之公情淺小矣倉卒分袂一飱未留念公遠涉
心旌共往春來起居何似倚杖行吟簏中詩草當與蘼
蕪共深也佳稿在僕即為公精之公可亡慮奴歸寄此區
區
報于鱗
日辱使使來遺書倉卒裁報未盡所懷案牘之燕時發
所教詩三帙帙讀之一讀一嘆更讀鄉長安中語近者
七言愈益渾涵雄深得之象象不能求出之意意不能
解即杜尤難之況其靡靡者乎可謂千古一步矣七言
絶句唯李王可以近之清夜放歌輒欲翩然高舉如聽
羽衣霓裳也五言古不多見律精詣七言古者則又可
敵杜云總之包統羣才會以袖解俯仰寥寥何哉斯才
乎淺鑒妄評助足下一笑耳鄙言塵案或一涉之必有
定議(闕)削其最鄙者還報(闕)豈不可
也明卿已拜青瑣吾道生色足下古心淵識卓絶人倫
二三知已撫心長嘆豈必取信矇瞽哉相去千里便翔
頗衆登高有賦不惜嗣音
報鄭侍御
中塗啟(闕)瀆悚仄未已使來奉教乃知明公篤
念蒼生委曲援捄固甚于其鄉之人矣及覩蠲租留吏
二疏備見明公深猷遠策下濟民生上培國脈危言切
論尤足以感悟明主會司農公極言其狀非不仰體德
意第以邊儲為辭謀其所急遂置其所緩題復之疏亦
彊言之唯在明公曲圖仁術以遍及諸苦則幸矣使旋
敬此申復
報陶明府
京國追隨所辱愛左右者至數也吾丈擁旄西騖弟抱
痾南歸江山逖阻尺疏難問心恨之矣使至則拜遠書
于庭啟函涉句厚念盈楮稍慰離悰復增悚灼吾丈治
楚長遠矣即華名亡不人人誦之東南兵急主上思得
竒茂以飭中外徵書且旦夕下也慰藉慰藉使歸往報
瀟湘天遠悵矣神馳
報王侍郎
(闕)
報朱職方
往歲幸得一奉顔色歸卧蓬蒿中遂與世事頓遠旌旄
往來南北至不能馳一介出省罪矣罪矣客冬重覲龍
門大兄不棄以筐篚辱之咫尺江山翹佇增悵使來錫
命悚灼亡已再拜啟函遠情雲縟兼之華幣義溢解衣
統之寸心如結矣僕常謂我明英人鴻筆日燦霞芬而
吾揚獨寥寥百載幸令先公虎視何李之間而我公又
復大擴之佳什名箋照耀一世耳目豈唯江山借色而
分華割榮僕之得公者更數也公之南徙時論靡不詘
之顧澄江憶謝鳳臺思李竒思綺語今古並發豈至落
莫哉僕至不才乃妄有意于作述之塗時唯稽度瑤篇
以當私淑敬上粗牋十幅敢祈惠書一二遙寄僕當懸
之上座朝夕整容環讀而取軌焉拙言一帙求正門下
盖俗所云以瓦博珠也公倘其能慨然許我乎甚幸甚
幸
報鮑山人
累朞歸卧則長者時時以杖屨來燈下談昔悰歴歴四
世公乃大父行而折節束髮者相款也德盛矣德盛矣
攜牘賜吉一念千載臨别而貺兼遺之約書事未卜諧
意則何懃哉佩抱北轅關川共遠也我公負高才屈蓬
荻中誰不含慨顧古之竒人才既不售則必寄之絶伎
以成名我公精意天地之紀而推之隠培博濟無論自
耀其名即后之食公報者赫赫起也公老矣山中風日
宜自愛聞春暵尚亟則秉耒之策何如雨田石湖二公
接疇而談大是樂事有翼幸托報音
報王保定
一分袂便涉五朞鄉以書累御人至使千里馳蜀意甚
厚乃以途遠未能亟尺書謝愈嗛矣愈嗛矣開府咫尺
無間寄悰顧反以書貺辱之奉命感悚足下負駿茂華
實殷彰以例詘外宷誰不太息第畿甸氓困甚矣為主
上敷德意以起之罔不沐浴膏澤千里頌義稱良二千
石又奚取振珂逍遙哉計足下必辨此聊一質之使歸
寸楮布謝于下執事殘暑尚虐人唯為蒼生加愛
報王侍郎
蕪詞敝縠聊布下悰乃枉賜書奬借隆重祗奉周環不
任悚灼又辱重使授命綺采羝酏充燦庭階下悰未内
高情復縟辭受兼難感怍交念僕受明公之愛與所朝
夕于大兄者即隕越何報哉使歸率爾勒狀敬致謝于
下執事臨楮皇恐
報沈二丈
春暮遣奴持尺疏歸謝而訓術君至則我公既以書來
開函讀涉句便令悵情卒牋又懽然慰喜也公之讀我
書想同之耳五月子培報家園大有麥秋則北疇定得
豐穫及六月得家大人報又駭夏潦公之歲計竟復何
如又念我百花洲上蕩然鷗鷺遊也遠心萬折矣(闕)
鄙人素厭世氛兼
頻歲烟霞野性益篤一行作吏萬苦攻人每晨出驅馬
經荒園草棘中蟋蟀振響白露拂袖則恍然憶我洲前
秋色黯然内銷不知為心也公將何以謀之我公高卧
紫雲當自不廢吟弄竒篇俊語可使遠人得一握&KR2412;乎
近與王吳二子徵逐稍有數語第付草胥侍已亂錯簏
笥中行當手理之寄請也訓術君歸附此布其區區時
坐省中治牘從羣胥旁欹斜書之公閴居又時時有閭
人來當頻治一書報我諸牋十記歲暮為期也
報朱職方
日辱重使使南鄉還報題尺疏以謝附之蕪言已發乃悔
亡追矣長者負金馬才久淹戎署秉軸者時時言雍容
禮樂稱也遂以主客上請命下薦紳先生靡不華艷而
亟道之僕又何間焉劉藝有白下之役輒此布悃其人
孤騎而去不能有以將賀尚容顓遣一介徑叩門下向
者粗箋計登蘭藻臨楮不任翹竚
報萬按察
挾刺登庭者數矣竟未得奉顔色展懃款乃今憲旄漸
遠所馳情于左右者真與江湖共流也赤炎方烈客塗
幸自愛小吏遣歸問訊老父冀托將命之列倘容執檝
南徙幸甚矣幸甚矣倉卒布悰臨楮增悵
報劉一丈
數千里外得長者時賜一書以慰長想即亦甚幸矣何
至更辱饋遺則不才益將何以報焉書中情意甚殷即
長者之不忘老父知老父之念長者深也至以上下相
孚才德稱位語不才則不才有深感焉夫才德不稱固
自知之矣至於不孚之病則尤不才為甚且今世之所
謂孚者何哉日夕策馬候權者之門門者故不入則甘
言媚詞作婦人狀袖金以私之即門者持刺入而主者
又不即出見立廏中僕馬之間惡氣襲衣袖即飢寒毒
熱不可忍不去也抵暮則前所受贈金者出報客曰相
公倦謝客矣客請明日來即明日又不敢不來夜披衣
坐聞雞鳴即起盥櫛走馬抵門門者怒曰為誰則曰昨
日之客來則又怒曰何客之勤也豈有相公此時出見
客乎客心恥之強忍而與言曰亡奈何矣姑容我入門
者又得所贈金則起而入之又立向所立廏中幸主者
出南面召見則驚走匍匐階下主者曰進則再拜故遲
不起起則上所上夀金主者故不受則固請主者故固
不受則又固請然後命吏内之則又再拜又故遲不起
起則五六揖始出出揖門者曰官人幸顧我他日來幸
亡阻我也門者答揖大喜奔出馬上遇所交識即揚鞭
語曰適自相公家來相公厚我厚我且虚言狀即所交
識亦心畏相公厚之矣相公又稍稍語人曰某也賢某
也賢聞者亦心計交贊之此世所謂上下相孚也長者
謂僕能之乎前所謂權門者自歲時伏臘一刺之外即
經年不往也間道經其門則亦掩耳閉目躍馬疾走過
之若有所追逐者斯則僕之褊哉以此常不見悅于長吏
僕則愈益不顧也每大言曰人生有命吾惟守分爾矣
長者聞此得無厭其為迂乎鄉園多故不能不動客子
之愁至於長者之抱才而困則又令我愴然有感天之
與先生者甚厚亡論長者不欲輕棄之即天意亦不欲
長者之輕棄之也幸寧心哉
報孫子升
鄉者卧痾湖干故人念我兩進艇而辱訊之握手坐芙
蕖館中停巵譚昔便宛然如執經侍遊時也一行作吏
便日與案牘為伍已逾寒暑且不得間裁一書南謝故
人即故人不責僕僕之渴饑何解焉邵生來乃儼然持
華牘貽之僕驚起握讀厚念盈楮既歡然喜已黯然内
銷也盖離别誠難矣足下負異才久詘蓬蒿中大抱英
雄之恨決意天人無逾茲秋者獨把桂枝飄颻天路恨
不令僕見之乃投竿秉樞釋蘿襲紱又僕于足下内卜
無疑也邵生趣歸急屬微痾遂猝裁往報竚承消息心
目共南僕已為足下覓長安酒樓買奚奴勒馬俟矣
報陸長庚
暮春一為緘報便又深秋望足下片楮心目斷絶豈忘
之或遂棄之也家大人書報六月大雨至使鷺鷗棲我
芙蕖館中則足下南墅當不能拒波浪浸几矣細君諸
郎君豈安水居即水中拾一二穗穧歲計何恃大為足
下稱苦足下既苦窮乃禹君又竟長逝又何也往歲僕
走别禹君則禹君尚挾刺訪客僕意既能挾刺訪客又
安有病即病亡慮也不謂遂已夏中方對客飱聞之輒
棄飱泣數行下此君負竒使氣口期期又好文致其詞
此俱可書足下宜書書成報我當不使此君遂泯也其
孤嫠抱影何恃為命足下及伯章諸君負高義當後已
而先之檢笥中得糈直二金以道遠不能買隻雞斗酒
而哭之足下其為我遺諸其孤時夜直省中秉燭書此
朋好星疎存殁關念投筆長歔不能為心想足下諒之
耳
報劉按察子成
曏者僕負瘵歸公為之賦八章歸我此義便金石共垂
也山中睹朝籍知足下持節萬里則大喜再入燕從諸
子游輒口足下義使來辱貺命握牘太息即足下不忍
棄僕僕則何當焉吳越兵閧海内煽熻計數豪杰屬足
下者多秉旄靖氛書麟垂帛片詞隻語增色江山者安
能為偉人頌之前使投書不再至昨在王中郎邸中見
後使始得口授數語往報
報顧國子
山中雖不得數見一命駕再投牘情深矣往歲聞島寇
寇通知足下坐烽燧干戟間亟欲馳一介往候因循北
轅遂至自負怪訝者數也陳公入賀則為致足下所賜
書于庭輒啟函讀知尚苦家難大都忿鬱不得意之詞
豈天道人情卒懵懵哉何以故何以故再握新梓章讀
之率多涉目者新詞一二更大佳此便可垂世範物省
錄云者謙矣陳公歸輒口授數語往報致其區區秋氣
漸高行矣自愛
報凌文學
往歲山中辱足下再訊此情一著于心難解也後聞島
夷寇通急則豈不欲遣一介慰足下憂恐顧猝無健夫
可任者及聞寇退則遂因循北裝無間矣陳公來問足
下則謂足下之恨夷最甚稍言狀令我怒髮上指冠恨
不手縛夷嚙之顧自兵閧以來松楸廬舍蕩然燼爛者
家怨人忿矣寧獨足下哉足下不以僕言為然則請問
諸吳越陳公歸對牘布此用申下悰唯足下釋然於僕
之言毋沈憂自累則僕亦甚幸矣
報管明府
山中幸供芻秣别家時又以遠命辱之日策馬塵中缺
然訊報乃又辱使命遂使愧汗浹衣矣吳越連寇頃(闕)
江南北騷然震恐(闕)
者危也海宇多故方頼一二豪杰援拯即不寧其家
而蒼生恃焉固大賢之所甘也使去口授布謝于下執
事
報趙山人
趙先生來辱幸賜書又賜詩詩七言凡五首誦之鏗鏗
何其詞之粹麗也即情又太厚乃不能綴數語奉酬山
人山人其信我冗冗矣山人老矣顧益賦詩寄遠作少
年語即山人少年時何如又恨不能以身當之也風塵
中事不可聞于山人山人善自愛即今世求如山人頽
然稱八十老夫而猶作詩若此者固已鮮哉
報惲按察
鄉者幸從足下西署遊也則時時教之此其情深至矣
及足下擁旄西騖僕亦負瘵南歸關川悠隔尺書難報
秪以長嘆足下不棄惠然幸以書來握讀增感足下秉
鉞治楚聲稱炳蔚私心快之興作繁苦犂然底績非足
下貞憲節冗公私不幾困乎即非足下之大者亦徵之
矣冗中口授數語往謝秋氣漸搖落唯為國事加愛
報劉按察
竊誦名德而心嚮之長遠矣人事參差亡繇望履舄奉
末光心則甚焉海内多故征輪盜賊蒼赤大困魯齊之
墟非復昔日隆盛矣非明公以干旄臨之則何恃為濟
乎此鄙人者所為欣欣誦說太息德業之光也便羽敬
以一言布下悰餘唯執事者諒焉
再報孫子升
邵君罷棘校則負笈去已函尺書疋采往報其尊君既
在蕪城中當不至浮沈也有司上北畿賢書則邵君已
炳炳高列即其徒則師何疑焉日夜望佳音心目已斷
恨不併日首見足下名為足下頓足起舞浮白稱快也
舍弟倘幸執鞭斯稱世好矣人歸附致耿耿昨者鄉國
故人遺我數醅甚佳未敢開也謹命侍胥藏之以待足
下
報陸子和
暮春題尺疏遣奴歸謝亡何子培書來則報太夫人没
江南足下已葡蔔往江南治喪歸也是日為足下頓足
起仰天長歔潸然泣數行下夫足下負才久詘時人翕
奮以快一戰而又以太夫人之故奪之且太夫人三十
年勤苦以成子才中道棄去又令尊君日坐邸舍中咄
咄悲也僕誠私心痛之僕又聞之古聖人慮賢者過情
嚴防之曰毁不滅性足下束髮讀禮豈亡覩于此言且
足下一身亡論繫關至重即太夫人所不瞑于地下者
猶日夜急也足下其善自愛足下儼然衰絰而廬悲悽
之燕時召二三子與之采掇千古經緯羣藻勒一家之
言藏之名山傳之同好則所報太夫人者固遠也古稱
斷機截髮者豈必以簮紱期子哉況簮紱又足下有也
沈訓術歸僣布一言以效區區緒長詞簡臨風悵結
報宗丈
暮春具尺牘往謝及二兄抵燕則知我公已攜家廣陵
矣島夷未息則海上居者時時憂恐我公審勢度變急
去其危而先就其安若虜至而為之圖無及矣家大人
心揚已久今且惕寇則鄙心亦急之城中倘有潔宇公
其為我置念即得比隣大竒也大兄既以失期兌校而
少兄藝帙精甚復爾暫詘南歸以僕闚于人事則屈甚
者伸大二兄之屈甚矣公其毋戚戚焉以待其伸未暮
也謹附一言奉候
報陳使君
日策馬逐羣吏走不得一間具牘往訊誠恨之矣乃公
不棄惠然函書粲而遺之僕則何堪焉邑長老時時治
書來則皆睹今追昔恨不得再挹我公顔色而控馬訴
之髫白一詞也邑困甚矣稍稍得保其父母妻子而河
伯又以一水魚鼈之天乎天乎我公其將謂何姑孰之
聲藉甚他日去之則此地於公又何異興也以僕覩于
當世之從事斯民者如公難矣難矣寸心久結輒因使
者布其區區高秋搖落行矣自愛
報于鱗
(闕)
報顧丈
日遲南音心目幾絶是月既望齋居省中從諸省郎夜
集吏報南音至矣輒命吏啟鑰出徑趨徐學士家取鄉
書來衆檢之一檢便見公名則抱書大呌頓首撫掌幾
不能持衆詰其狀則具言我公負高才屈蓬荻中幾三
十年而一朝信之且言公之於我骨肉交也則其心如
身當之矣是夜又命吏啟鑰出報李太史孫光祿二公
披衣驚喜明日會于朝相與大笑誠快之也誠快之也
屬有便羽南歸草布一言以賀其人孤騎不能有所將
更數日有舟者歸更圖之
報于鱗
秋來不得足下一紙甚恨及書來乃又爽然懽喜也哭
梁詩精絶所謂風雷不可開者神來哉神來哉懷諸子
僕句更竒吳生乃以足下後僕于生遂為信抑恐足下
不然也足下諸體各極至七言者高雅竒秀卓絶今古
更百千萬世愈益難耳而僕近頗得意茲塗雖不得仰
同足下盖亦庶幾焉聊寄一二足下讀之以為如何徐
生再來頗為吴生所苦要之皆十壁中人也握手不遠
聊布區區歲寒加愛
報劉明府
憶與足下握别僅俯仰耳而歲月忽五更也則豈不欲
走一書往訊顧又以人事扼束罷之足下不罪其疎乃
使使馳數千里來辱手書慰藉意沾沾厚也上采名畫
則非所堪之矣每陪薦紳先生末議每言江南賢守令
則必首足下僕誠私心快之至覩諸監司語于足下者
言言雋也則又喟然太息嘆我同志之盛焉第吳越困
兵火中久勞大賢區畫國家計勞以酬則何以處足下
時坐簿牒中草勒不盡鄙臆
報袁使君
節旄抵燕辱長者不棄枉佳幣以臨之在僕者宜朝夕
侍而此身在車馬塵氛中竟不過取一二間奉接顔色迺
其行也又不能取祖道以勞輿人此其愧著於心難解
矣惟長者或有以諒我不然者僕誠懼焉家報一通敢
累使者以致家君書不能悉鄙悰諒長者能道之也萬
里長途惟長者不忘情於家君則豈惟家君之幸實僕
之幸
報鄉中父老
家大人憑恃諸父老之寵靈而以並耆稱則既已受貺
矣乃長者不棄其舊而又儼然辱之以言登之楹宇星
辰並麗也則豈惟家大人賴之其自臣以下皆拜長者
之賜舍弟以報書來乃在歲之十月而臣是時方陪諸
大夫末議計吏省中嚴不得接家人語今年春二月休
沐歸邸始得把書始悉長者所為錫言於家大人狀也
則命侍子焚香南鄉再拜而謝之仍遣一介以申于下
執事其不能上夀長者之前以效其區區亦惟長者諒
焉
報王司馬
十月使者以幣貺來辱又有所辱賜於家大人當是時
臣以職事省直中嚴不得裁一言出報使者茲大兄大
夫奉使三輔當首覲節鉞謹申寸楮于下執事其所感
於明公及大兄者即百楮不盡也
報沈二丈
去冬再奉手書時以吏役日夜急不得具一言往報心
則甚矣春事方新楚天日遠湖上主人生事如何孤艇
白蘋明月萬里懷人寄遠鄙人得分一二乎鄙人自秋
九月以至春正月省棲也耳目心志俱兀兀牒牘中及
歸丘休沐則上計諸君接而苦之束帶執刺日紛紛道
上時念宿采則孟氏所謂予既已忘之矣諸箋十記歲
暮為期者何以酬斯語乎每一念至輒用太息我公高
棲湖上執筆臨池稚子候門落花滿砌則奚啻壺嶠哉
公得之毋輕棄之也海丈歸布此代訊其時事自詳之
報陸子和
歲之十月足下惠然幸以書來啟函讀上以悲太夫人
之不幸以悼尊君中自悲其窮而後辱一言以及不肖
此其為言累千矣言言而讀言言而泪也懼駭侍子輒
命收之是時方陪諸曹郎計吏省中日夜急不得為一
書南報足下會顧二丈至問足下則云近已家城之中
闉而朝夕者仍北郊别業别業事事幽矣則鄙人所謂
綜緝千古者其在斯乎其在斯乎鄙人負薜蘿之性彊
遊塵中時時怨之近復同志寥落世變駭觀倘得長往
漁樵以與足下遊幸矣幸矣叔氏南敬以一言問足下
其足下錫言於家大人者别楮申謝矣
報高子明
僕之不得從足下湖上遊再看春色矣故人念我時時
治書枉訊微言款語骨肉同之顧游子日坐簿牒中且
歲時有計吏之役紛紛焉竟不得具一言往報所恃自
解者幸故人或有以諒我不然者僕誠懼焉足下之詘
甚矣日望其信不信也豈天之信人易於其小而難於
其大哉則何故則何故僕之能悲兄之詘而仍無捄于
詘是僕之負足下深也穀氏云名譽不彰朋友之過則
僕之過奚以請而釋之太夫人起居亡恙嫂氏新姬消
息如何其所為慮我二人同之矣鄙人在野成習一涉
世氛日增怨悔覩於近事則愈嘆薜蘿之難焉足下高
卧江湖勿以用世之念坐而失之徒令他日生悔如僕
也叔氏歸敬此奉候起居春芬方鬯願言自愛以慰耿
耿
報顧純一
湖上之為别者再春矣則豈不欲時奉一言往訊顧以
氛累妨之其自秋九月以至春正月晝宵省棲也更難
耳秋捷之望人心翕歸竟又報屈深用太息然梓丈開
之足下擴之武陵溪上霞繽星燦矣太夫人無恙諸郎
君日穎此便足為樂春疇告急耒耜交作足下攜二三
子執卷談經時過阡陌而嬉焉則其静心瑩念真足綜
千古而采其精華大業所就便當長駕一世豈但章黻
小小者耳叔氏歸具言往候北翔有便惠我德音
報李伯章
與足下别湖上而來日月長遠矣迺僅得一書問足下
即足下亦僅以一書來既以計吏之役日驅手足耳目
以從之即足下巖棲者亦或参差羽翼之便即兩有念
其誰達焉每一軫情輒用太息秋間日竚佳音復爾報
屈何哉天意乎抱璞而泣昔者甚之以覩于近事亡怪
其然已第其璞者終售且受上賞則足下又何慮焉太
夫人起居無恙郎君日駸駸有凌雲氣足下俯仰為心
其樂如何鄙人别老母而北且與家君六年别也今又
不能使之不萬里遊又自顧鄙人之身孑矣則益嘆足
下難耳舍弟罷歸書來頗憤尚幸得從長者游是用釋
然於鄙衷足下向與僕言甚有念於漢魏夫詩至漢魏
上矣李杜稱聖於選則視二代愧焉既善選矣則律亡
難者猶探源而可必之委也别來有述一一教我叔氏
歸已附一言以謝足下之錫言于家大人者更言之以
見鄙悰其示報言慰其杼軸
報于鱗
足下之以諸子來辱也不能效吳黃門所為勞御吏者
謹獻家鳬之子二百而餘為佐太夫人朝膳足下倘以
為不辱則命饔人内焉
報于鱗
足下東遊長安則攜二三子時時辱焉一觴一嘯星河
倒流天忌其盛一朝而去兩生已乃吳生罷為從事徐
生且以使事並吳生南僕孤立矣明卿謫且更得志日
驅徐生醉我邸舍中而王郎亦時時以郵書來獨不得
足下一書為恨乃使者則儼然函書采而臨之手目啟
函讀泪滛滛下也太夫人起居無恙幸甚足下為郡笥
亡尺帛有如一日振衣去則太夫人何賴焉足下之念
太夫人深也又不欲以一郡為太夫人憂則去住誠難
矣(闕)
來詩八章神才竒秀意興慷慨天地間
安得此語讀之亡怪今日窮也鄙言二帙辱足下有至
言凡所點綴我者欣然有當於鄙心知我者鮑子也即
使僕裂冠毁冕放之江南而沈之復何恨哉二生欲會
足下于漳水之南其所語足下者即僕語不殊也使者
回騎聊題短楮往報目兩日來病甚稍思則火炎炎起
凡所贈足下者尚錯簏草中稍不病即手書之付二子
來也前所辱從者貺勤矣又何解衣衣我乎足下善飯
報王司馬
臣之辱愛於明公者勤矣即抱區區不敢輒有以及節
鉞誠懼之也乃明公不棄其愚又使使以書辱之而重
之名醖臣也仰辱明公之寵命敢不祗承謹北鄉再拜
而受之仍以分飲于二三子之同志者以昭明公之賜
明公開府北塞累禦大敵俾之投戈棄騎而走勲名駿
茂麟閣其光臣竊家大人世講之餘亦何幸遙分光華
而快焉大兄大夫名德絶采卓冠人倫不以臣為不肖
而收之二三子之後而辱與之游此義金石罔刊矣使
者北騎敬具一言以謝明公臨楮皇懼
報于鱗
使者歸自司馬帳中乃竟未面元美元美前移書於僕
為其尊君索言於足下足下遣使時曾已有言乎有則
命僕書之金軸在僕也南檄日至島寇既已寇揚唐觀
隋樓俱燼則僕之室廬枌梓可知已日謀歸謀即歸安
棲乎且太夫人老在堂僅一弱弟何恃僕之方寸亂矣
足下雖困得借寸禄供太夫人朝夕無恙甚幸且足下
亦何所不得也使者西敬為致候日下赫暑足下自愛
報元美
既别凡兩得手書及詩二幅西山詩竒古可並于鱗新
絶竒甚矣則靡千古走之足下北僅旬耳目日駭吳遂
罷給事為丞猶丞焉尚得攜其二婦糊口不然者立枯
耳僕日夜求吳不得昨已移書舍弟緝我芙蕖即得與
吳並南尚及大醉花下徐使江南日者掌曹大負其素
吳邢州君謀大不諧僕自謂負此子則散髮入山僕負李
李終不負僕也我兄弟三四人當俱不能殊吳獨足下
以司馬公故或什一可脱洛憲極力于劉劉意已甚己
竟亢獲之則足下奈何司馬公移書于僕意不獲前請
則從其常者但在齊洛之間恐非所以處足下新銓目
攝僕者數矣即言之亡益僕負李又負足下然使僕當
是時而能不負二子則僕之辱二子者更大也日與諸
子别蘭若泪洒洒不休足下怪之乃徵之矣僕即得逐
吳生轅則請足下移節于通為永夜語吾三人聯巵浮
白者恐遂難數也數時不欲握筆聊題短楮往報足下
其自愛慰其區區
報元美
使來再辱書言言泪也是夜與徐生把讀吳生邸舍中
又讀二生書黯然相照已乃命酒酒酣起舞且歌且泣
索筆賦詩各得一章以報足下乃更相與大醉而去吳
生自謫日過我兩生醅肴幾盡子與即不以謫且得並
吳生南獨僕抱憤孤棲日對豺豹忍之不堪避之不能
其視晝宵永于春秋矣足下去三子覿楚囚且重愁交
錯其心不得見三子一語大為足下稱苦顧不若僕心
甚也見贈一章慘淡難讀咏懷羣什竒鬱悲慨並軫離
騷我輩遘此險畏顧于斯道深矣二子將南足下又遠
蜂目頻睨蛾眉難毁薜蘿厪念冠冕成仇躑躅四顧我
勞如何使歸口授往報郵書毋惜頻
報元美
使者函書抵明卿明卿已讀報僕方坐愁握書大喜已
讀則又黯然悲也外諭甚訝即策馬問吳吳近詳其說
相對失色遂罷觴咏矣我輩已觸諸貴人大怒李與足
下幸遠吳又謫獨日夜急者僕也僕已久置冠冕獨不
肯并其身置之一瞬千念棼焉如絲已謀乞外即不得
挂冠去耳尊君詩當勉為之足下日夕盧龍驛書漸遠
二生且數日登途四顧躑躅為情如何足下欲以湘纍
視僕僕心甚矣于鱗使者亦以是日至書中言言悲悽
決策自劾東歸足下書去彊之留為太夫人饘粥計且
其折腰下郡政名偃蹇非其人所急也所急者乃在我
二人我二人豈懼罷官者哉倉卒布悃足下
報王司馬
自大兄出使遂不敢以一言輒上干旄顧所為感明公
之愛而深念大兄遠違者其情山積也秋高馬肥邊騎
不敢南嚮明威所及萬里生寒明公之巨勣茂勲並於
日月矣國家計功而酬則如明公者宜何如處焉公快
私忻式言鼔舞人便敬上起居唯明公為國事加愛
報于鱗
使者既西遂不得再通一訊日謂二子必會足下漳水
之南不謂遂鼔枻去我輩蓬飄而散恐遂河山二子何
得亡情長者儘不可忍朱尉至僅亦能道足下繼使來
則又得手書秦時明月時一握之可助狂奴一笑耳足
下抱鬱棲郡中僕如以身當之不則挂冠而去以謝足
下馮中丞為于侍御言足下文學政事古者流于乃有
深意即亡禆足下其藉此以徼福于太夫人亦足下所
急也僕雖被章服從諸貴人游都無宦意足下與元美
握手太行僕即不能奮飛以從二子二子太行視我將
亦為可耳使者且東報司馬先托言於健兒以歸朱尉
使者且西僕當有后言
報于鱗
昨健兒西題尺疏先報詳矣朱尉感厚遇見輒問足下
得除目未且能言足下東歸心僕甚愧乎其人也其人
甚苦遣一遣輒糜數金槖空矣唯足下哀憐之俚語托
之使者三四日可西尚有嗣往
報元美
鄉者與足下别至悲也即夜聚兩生解之今兩生乃相
繼去矣更悲更亡以解及使來奉札乃又爽然若足下
為我解兩生悲也諸品之惠念我念我見懷一章慘然
難目酒狂詩態總為諸君頓減耳若畏名而除豈稱鄙
人且外此二者更復何名乎夷齊賦幽遠竒鬱大類騷
經七言一幅雄渾卓絶如千峰北斷祁連色峰排紫劍
插遥天當與崆峒盤山並峙矣足下窮愁出塞乃更自
雄於文即使放逐足下江南者又當何如僕不能自必
其必足下亡恙請以身質焉明卿六日南子與行乃在
十二日竟夭其子灑淚而去僕一病幾作永别近復稍
稍健食然日遊諸衆人不得措一語出則不知所之以
此憒憒眠耳使者歸速草草具復其奉贈諸篇病思稍
起即為之
報明卿
日與二三子燕市遊手足耳目也昨悲王生去尚得二
子破之今二子又去矣僕即悵悵安所措語乎前視足
下邸中一上騎便覺寒氣射人至省則百骸如火狂惑
昏憒時作夢中語方其憒時不知足下去也稍定乃知
之則心痛欲割耳再一日彊視徐生既而復困對鏡日
癯咄咄不樂輒又為簿書所苦徐生薄命又夭其子含
淚登軺去住增怨昨者馳馬西城忽欲投刺足下既而
念足下已東輒淚淫淫下掩面反走足下日就江湖形
骸漸放鄙人孤遊棘莽蹤跡可憐握手何時傷心無已
昨已移書舍弟誡其出迓干旄射陽之湖西三君共棹
而東醉我百花洲上則薜蘿楊柳將分華割榮而快焉
病中據案申悃展筆屢投凄悵無極前塗自愛時惠德
音
報黎惟敬
鄙人之聞足下於二三子心甚也一見足下蘭若便令
灑然再醉二三子邸中則一日千載矣我二三兄弟一
朝舍我而去之即又不能留足下是天之欲廢吾手足
耳目也又何言哉又何言哉方足下東時鄙人憒憒伏
枕遂不能有以效芻秣二君並舟而南銜杯嘯謔大是
樂事昨已誡舍弟遲三君湖上倘不過我洲前大醉者
恐桃花流水相與笑之草草布悰願言自愛君歸羅浮
其伐木結廬以待鄙人鄙人將攜足下拾芙蓉以觀滄
海耳
報子與
使來既彊起書卷題短札與之投筆危坐今昔並起懷
我二三兄弟懽悰狂語佳話竒篇一一盡為涕泪我輩
情深盖自天地以來一遘耳二君日遠猶得蚤暮半途
忘其離索獨使我日折腰諸貴人前鬱鬱之懷誰與為
語生非金石堪此侵鑠足下念我至甚何以策我稱病
掛冠長蓑短笠訪足下於天目之東因而西遊白鹿而
撫蒼松策之上也其次則外補一郡暫為妻孥饘粥計
又不然則仲連有蹈海之節僕將躡屫而從焉情長塗
短輒為足下效其區區足下其憐察之
再報明卿
子與行倚病題數字往報投筆淚灑不知所云及使歸
奉七日手書啟封黯淡至不能卒讀足下以郊行不見
僕為恨豈知僕當是時乃憒憒不知足下去也足下去
尚得子與一二晤言今子與又去矣孤坐而悲萬念並
起躍馬出署竟復何之或有美饌名醖藏之誰待鬱抱
日起孰為宣之驚人佳句其誰誦而歌焉俯仰傷懷寸
心萬折既而自解借使僕與二三子隔千百世而生如
左馬李杜者則亦何得二三子以為懽乎且長安中貴
人不少吾彊以二三子視之亦胡不得而惟二三子是
思也則輒自覺其欺為悲更甚耳足下與子與並醉而
南離情日損獨子與念吾病恨足下不見之也所為贈
足下行者文一長歌一絶四二君共之稍得病思佳即
為綴報何敢忘之乎足下亦何得亡言也我輩既不得
握手則時時治書相報庶慰長饑
報元美
白雲握手恍若夢晤晨驅草露中不復省作何語既别
彌月不得足下起居消息甚念時遇舊吏于塗立馬訊
之及持疏人來得手書始知久滯河間牘也觀中三詩
極壯極苦好龍廢似應馬遂真可動千秋之感南寇日
急吾揚已燼今復闚郵則東之百花洲易耳僕即歸耕
何地乎且快意者昨(闕)大解僕語即不得百花洲
載之五湖靡不得也足下謂以十年盡人間游屐吾不
能從吾惟好卧游耳邢使君既已報績以薦剡未數不
得乞太夫人恩除書消息全未其使謂其主已函寒具
而東豈遂有拂衣念足下幸彊留之為太夫人饘粥計
也且人生五馬日把書卧齋閣中何苦哉二生鬱鬱兵
革間吳已從陸入楚徐卿尚裴回江淮耳僕近頗厭近
體專精漢魏所贈足下者姑俟把袂時致之七月之末
可得返轅否僕將焚香白雲以待焉白刺之惠何辱厪
念乎
報于鱗
吳吏至奉五月四日手書知足下會二子於清源道中
二日始别又讀所為贈明卿諸詩即此語豈不令鬼神
妬也吳生之謫固足下波及矣王郎昨至碧雲召我我
不得出邀會于白雲觀中握手悲歡恍若隔世其所不
諧于除目者其說深也我輩他日當不減吳徐卿差薄
耳日望足下績書不得乃先得手書大慰南檄日急羣
夷無狀乃燼我揚百花洲上鷺鷗薜蘿恐為戈鋋所苦
矣即去安歸乎太夫人亡恙郎君日有文且蔡姬日奉
巵飲帳中也足下自愛
報于鱗
使者上殿最既辱書又辱之貺足下何勤念我也使者
為僕言足下已函寒具而東意不能須臾待僕心折此
語矣僕之遊諸貴人也諸貴人目攝之日謀中僕并中
僕之游僕則甘心二三子何罪焉足下之不遷累言之
則姑累應之已乃竟不遷也每一念至輒怒髮上指冠
唯有裂冕而逃以謝足下耳元美語我七月當與足下
登太行白雲莽互山川颯搖二子慎之徐吳二君塗中
累札慰我寇大入懼未渡江也蔡姬亡恙暵甚加以風
雨一笑一笑
報于鱗
使者來讀十二體詩怒髮指冠兩君何得乃爾是夜命
楚姬奉巵展楮章章綴之星辰亂落題曰獨酌卒不使
兩生獨擅千載也元美遺僕書謂僕當決漳河灌襄圃
欣然有當於鄙心太行久為足下所苦今西而秦則二
華更復生愁日者地坼山裂黃河人立得非足下消息
先傳乎僕當為足下賦太行二華兩篇以報之恐風電
起輿中驚恐使者使者且留先馳一騎往報足下當展
覲桑梓則欲遲足下西湖之上能為我迂轡乎采綃之
辱吾已命楚姬佩之顧何以報蔡夫人也
報元美
先數日于鱗遺我十二體詩讀之血氣俱動不意二君
相逢作此竒事及使來又讀佳篇則章章甚也直須決
滄海黃河波濤人立令足下不得東于鱗不得西始
為快耳僕即不得從兩君遊亦賦十二體命曰獨立詩
成舉白命美人歌之不減兩君並巵也于鱗竟得代靳
入秦即吾黨不假此始重顧此物非吾黨得不可耳足
下既已完牘則除書當繼李而下二君且得漫遊獨使
僕折腰羣貴大無佳思足下何以教之
又報元美
昨具報言以待使者使者不來遣問史鴻臚家乃知已
去足下謂我何哉大恨大恨使者後至則足下既已抵
通輒擬匹馬而東則又裴回中輟相去四十里耳而乃
不得握手則復令何時乎聞諸道路則有謂足下可復
命闕下以需内次者極知非足下意足下何以應之謹
遣一介之使敬問起居既離通則當謁大司馬轅門擁
三姬醉眠耳昨為羅生一啟尊公足下其為我謝不敏
也
報王司馬
明公久勞節鉞臣宜時遣一介以問起居乃以開府嚴
肅懼不敢遣顧其心甚矣會大兄新拜憲命方欲介此
以上夀明公嚴裝未發乃明公先寵命辱之蒲伏啟函
慰諭殷篤金幣璀灼祗以驚悚明公念家大人世講之
誼而儼然有錫于賤子賤子敢不拜命謹北鄉再拜而
受之先附一言於使者以謝别有恭申唯明公諒焉皇
懼
報元美
長安中大雪憶吾與明卿並馬衝泥從足下飲也真夢
中事耳足下僵卧旅臺北不得問安尊公西不得舊侣
則足下之情奈何書來把讀淚淫淫下也此中見足下
不遷日口我輩不知當竟作何狀然五嶽之興日益勃
勃不大苦也家君昨得新命此僕所日夜急者今即掛
冠亡恨矣尊公得足下為子反累乎明卿既已赴白鹿
子與至姑孰稍有二書北來詩思大強又得肖甫書知
入閩即返公實奠軸竟至浮沈九原其將謂何其集併
常集寄覽使者昨方持尊公軸來一二日間即書之足
下九騷寄我至望至望
報元美
自與足下别白雲中憤懷竒思若碣石崑崙隆隆高也
決意得足下一面為足下剖破之盈盈滿頰而晨得足
下書迺知為尊君峻辭徑去天乎天乎失此不晤更得
何時握手也是日走馬向人遂惘惘不能作酬答語助
甫者即九一氏其人已不肯作邊薛酒酣放筆頗自雄
竒索居以來得此甚慰連日讀足下詩沾沾喜也馬上
授數語健兒以歸既相見無期則時時治書寄我使我
握書聊慰饑渴歲寒自愛投筆軫情
報元美
僕聞古者有遠行則其與游咸有贈貽以結永好足下
被繡擁旄提兵千里其為故人光寵甚厚不可亡贈夫
足下所督戎者故齊地也其俗僄悍猾賊椎埋作姦羣
邪藪澤譚王道者病之足下往矣得以憲章從事取象
于物惟豸性為能觸邪故贈君豸衣一襲夫羣邪所自
邪也亦自上之約束為之不束之而遽收之是謂不教
而殺非聖謨所貴君子之束人也必先自束其身故贈
君腰帶一束自束束人矣猶有不若者則付之三尺以
彰國威以著足下之明信故贈君古劍一口明有豺豹
幽有魍魎無不靡之矣此數物者不足以當足下顧于
鄙人之心抱區區焉敢拜以獻足下唯足下圖之
報元美
日夜遲足下報章及使來則足下乃以絨金遺我即感
足下之愛顧不及一語深也足下豈為我靳一語或以
庭懽奪之上東門時得一歌之未遲也日所云某某者
所謂異方之樂令人忉怛蓋悲之非喜之也上蔡張君
九一其人大竒昨讀我古劍二華篇遂作數十竒語令
人留目晩得斯人差慰寂寥渠知足下取道東城約我
聯騎出訪足下須有以待之連夕為諸子彊去作餞酒
間所得數幅足下讀之訪足下東城時意欲與足下刻
燭作數百佳語始别第恐别有纓弁者來奈何鄙人湖
上雜言二十首足下昔曾見否張君乃能為我和之兹
寄覽為渠作贄使者立趣短題往謝餘悰千萬統俟握
手
宗子相集卷十四
