襄毅文集卷十四
明韓雍撰
墓誌銘
故陸母孺人吾氏墓誌銘
景泰乙亥閏六月己巳蘇之大澤陸母孺人吾氏以疾
終于家距其生洪武壬子八月癸丑享年八十有四卜
以明年丙子九月庚午祔于華麓山其夫之封其孤珩
乃奉前安吉縣丞王敏道所狀行實詣余銘其墓余與
陸有通家之好知孺人行誼為詳用述而銘之孺人諱
貞字淑貞姓吾氏其先長洲高墊之金園村人曾祖某
祖懋卿世有隱德父仲剛克承克振一鄉稱為長者母
金氏有懿行生五女孺人居季幼孤莊肅重静寡言笑
子職女紅不勞師氏而嫻甚為母氏及諸父所鍾愛及
笄擇配得同邑陸守道以歸陸出晉大司馬抗之後富
甲於鄉為文獻故家稱首孺人既歸之奉烝嘗豐潔誠
敬不違禮度事姑朝夕孝謹承順顔色相夫克順克勤
惟義之歸其它處妯娌訓子女御臧獲無不一盡其道
陸氏宗族上下相慶得賢婦永樂甲午守道以才賢應
徵辟家事付孺人孺人飭其子事必稟命以行皆秩秩
有序子益知好禮辛丑守道辭歸其隱晦之德高尚之
節得孺人内助居多既没孺人哀毁逾禮母錢以壽終
無嗣孺人哭之慟命二子鉅費舉其喪至其二女兄死
亦如之歲時之祭皆不廢景泰甲戌鄉郡大荒民飢死
者相枕藉孺人命珩出粟以賑之適朝廷遣大臣至錄
其義珩得冠帶榮身服以拜孺人孺人喜而諭珩曰冠
帶朝廷貴重之器豈輕授人乎所以重汝之之為義也
汝必佩服謹不忘補報珩之義聲益振亦孺人家教之
力也子男二人長即珩次瑄早卒女一人適士人張樞
孫男五人瀚溱濟溥泳孫女六人皆適顯族曾孫男六
人曾孫女一人惟婦女德善不出閨門一時人罕能知
必觀其所親而後可知其為人若孺人者相夫成其德
全其節教子篤於禮榮於義而已嫁已老孝愛不衰於
父母昆弟可謂人道之兼盡者矣世豈易得哉乃為之
銘曰
子之職婦之道母之儀備于躬化于家表于時壽而上
終而正藏而宜昭其潛銘其幽永其垂
故徐行中妻莊氏孺人墓誌銘
莊氏孺人既没之明年予自京還鎮江西便道過鄉其
子璣捧其友中山湯衡所狀行實泣血再拜請予銘其
墓予念與璣久要自景泰辛未秋獲拜孺人於其堂而
今不作矣銘其敢辭哉按狀孺人諱正圓姓莊氏世家
蘇之長洲曾祖某祖某父惟賢俱有隱德一鄉稱為長
者母周氏有淑行孺人生而聰慧柔順德充於容行踐
於言女紅無不精師氏授以女孝經女箴女誡諸書輒
能成誦通大義父母甚鍾愛及笄擇配歸同邑宦族徐
行中氏内外稱其善無閒言事姑孝奉養恭慎得其懽
心姑終哭之慟治喪如禮四時祭奠籩豆簠簋之實率
親營具必豐潔迺獻相夫謹行中以才行有司迫為萬
石長賦集而民不擾賢聲震耀而孺人綜理家政家庭
之間秩秩有序内外言不相出入行中没孺人哀毁幾
絶脱簮珥去膏飾戒肥鮮終其身如初時教子嚴二子
璿璣讀書勵行卓然成立嗣長區賦事必請命以行於
先德有光人知其所自孺人性好施人有急雖疎且遠
必周恤恐後而處族黨待婣戚字臧獲無一不盡其道
宗里之人視以為楷式晚年璿既喪璣孝養益謹朝夕
左右甘旨之奉極其敬厚孺人静處一室焚香瑞坐日
誦金仙書自怡既得疾諭子婦曰吾將不起矣爾曹當
思前人創家之難為善以保身家則吾雖死無憾遂卒
景泰甲戌九月三十也距其生至正丙午五月十七日
享年八十有九子男二人即璿璣女三人程矩鄒璘王
晉其壻也皆士族孫男五人黼謨黻組綬孫女三人曾
孫男女各二人卜以卒之明年某月日葬于邑之彭華
鄉高景山之原從夫兆也嗚呼惟婦女德善不出閨門
一時人罕能知然觀其内外之稱與其夫子之賢若孺
人者可謂婦道母道之兼全矣世豈易得哉是宜有銘
銘曰
於維孺人長者之裔歸于有家斯德允配為婦為母道
全厥躬登兹遐年式表鉅宗得正而終心罔愧負葬合
于良迺妥迺固我撮其休勒諸幽堂嗣續振振永大以
昌
故郭以藏墓誌銘
天順丁丑九月二十五日長洲郭君以藏以疾卒於家
距其生永樂己亥正月二十七日得年三十有九卜以
明年九月二十五日葬於邑之車坊里先塋之次其孤
琮乃奉趙同魯所狀行實哭載拜求予為墓銘嗚呼予交
以藏久且厚方資為良友聞其疾心甚憂之然意其為
人必速愈以永年而以藏竟不起矣予忍銘其墓哉按
狀君郭姓諱士賢以藏其字也世為蘇之望族曾大父
彦珍勞勤起家隱德弗耀大父伯衍父叔明家日以裕
積而能施鄉人以長者稱母吾氏有懿行君為人和粹
端重讀書領大義孝友義讓之行出於天性少事叔明
府君府君性剛毅遇諸子少假辭色君能日左右執子
道罔敢怠忽卒得其懽心府君没哀毁逾度葬祭必以
禮事母吾氏甘旨之養厚而能誠内外無間言事兄用
行極恭順家庭之務公私之應惟兄言是聽而口體之
奉必厚於兄薄於已舉冠婚必豐於諸姪儉於已之子
未嘗有私蓄既長賦於鄉催科出納一守條制貿易假
貸惟平以寬不屑屑瘠民以自肥鄉之人貧病婚喪弗
能自舉者周䘏扶助行之益久不倦景泰甲戌歲大饑
朝廷遣使往賑因勸民輸粟以補官有司上其名君曰
家事任長吾何與焉即贊其兄使就列得拜冠帶之榮
而君退然守布素如平時嘗題其藏修之所曰順菴因
以自號後遊南京大司成吳先生以下多為詩文以讃
之抵家及疾作鄉人聞之無賤貴戚疎咸以其私謁神
以禱至道路相望既不得會哭者不約而集君屬纊之
夕方寸不亂命琮等曰吾疾無可為若能相世父以成
家勤問學以立身則吾瞑目矣言訖而逝配張氏助德
宏多子男二長即琮次瑄女一在室孫男一嗚呼古有
所謂善人君子者以藏其人也而今不可得矣是宜有
銘銘曰
維善之全胡嗇之年而名則傳
故左母孺人曾氏墓誌銘
南城左賢舉進士之明年其母曾孺人以疾終於家又
明年三月訃聞京師賢將歸治喪迺衰絰奉國子博士
房齡所狀行實泣拜以請于予曰痛惟先母病不肖不
得侍湯藥既不起又不得視屬纊兹幸得歸以襄厥事
不肖辱與執事少同門且同里巷先母德善惟執事知
之詳願賜銘以刻諸幽辭不獲乃按狀而叙之曰孺人
諱玉真姓曾氏世家建昌之南豐父應魁有隱德一鄉
稱為長者母李氏淑行克配生孺人幼而柔淑不事華
飾不苟言笑恂恂閨門未嘗及門外事父授之女孝經
列女傳諸書輒成誦通大義子職女紅不勞師氏而嫻
甚為父母所鍾愛稍長擇配得南城左君世瑤遂以歸
之既歸事姑嫜克誠克勤甘旨之奉晨夕弗敢懈慈惠
和緩宜於一門上下莫不慶悦永樂初朝廷選富民集
京師世瑤在列而其行在次所親或疑之孺人謂世瑤
曰庶人召之役則往役義也况家事承緒在長斯役之
往惟宜遂相之以行既至京占籍順天之宛平公家之
務助而應之不勞以濟而樂於施貸丙辰秋忽大雨寒
甚所居之外有餓夫困斃道在孺人聞之惻然謂世瑤
曰此迫於飢寒耳盍拯之即圍之以熱薪灌之湯以飲
既蘇復暖之以衣遣人扶歸其家賑貧䘏孤率多類此
撫育諸子内訓孔嚴贊世瑤咸擇師以成之而次子賢
尤警敏遂遣補京庠弟子員授麟經於今天官少宰姚
公之門資用所需咸給以備正統某年適世謠卒於京
孺人拯哀毁率諸子歸葬於其鄉不違禮則賢既除服
以來孺人諄諄以立身揚名為期待賢克體遂以景泰
丙子領京闈鄉薦舉天順丁丑進士觀政刑曹方期迎
養以迓推封之恩而孺人不逮矣嗚呼惜哉孺人生洪
武庚午二月十五日終於天順戊寅十二月十日享年
六十有九葬于子之原男四人長贇次贄次即賢女一
適某孫男十二某某孫女五某某惟婦女德善不出閨
門人不可得而知然觀其夫之賢與其子之成立則亦
可知而况予交其子鄰其居知之有素哉是宜有銘銘
曰
内助之力内訓之飭夫賢而子成立是維孺人之德
故朝請大夫雲南布政司右參議趙君墓誌銘
天順己卯三月十四日雲南布政司右參議趙君行恕
以疾卒於鄉其孤汴具其外兄全以和所狀行以价走
書京師屬予曰先君不幸奄忽棄背而襄事有日不肖
孤稚且貧不能得當道操史筆者為文以銘况先君德
善惟先生知之詳願矜而銘之嗚呼予與行恕同鄉且
同為御史有年甚相好也豈忍遽銘其墓哉然而知行
恕者誠莫如予若固以弗忍辭則無以文諸幽而行恕
有遺憾矣乃叙而銘之曰君諱忠姓趙氏行恕其字也
其先宋宗室福王與芮六代孫繇汴徙越再徙蘇遂為
蘇之長洲人高祖諱孟桂元中奉大夫檢校大司農平
原郡公曾祖諱由瑤濰州知州祖諱宜濬隱德弗仕父
諱學禮樂善好施鄉稱長者卒以子貴贈文林郎河南
道監察御史母陳氏懿德克配封太孺人行恕自幼秀
穎端重異於常兒稍長氣岸魁梧楚楚如老成人父遂
遣入邑庠為弟子員從鮑堯夫司訓授禮經問學講習
窮晝夜不少閒學成遂以宣德己酉領京闈鄉薦庚戌
登進士第觀政内臺踰年擢河南道監察御史文林郎
明法律逹憲體慨然有澄清天下之志而哀矜慎恤恒
存於其心時鄉先輩陳僖敏公掌臺事振厲風紀御史
中非卓卓者雖鄉舊不少假辭色而獨禮重行恕正統
己未奉命按四川所至鉏強擊貪問民疾苦而興革之
境内清肅未幾有司報松寨商巴棘麻國皆叛君即奮
勇率兵入其巢震以風威諭以禍福其黨衆悉潰既而
廉得其實乃統兵者激變所致遂封章劾其罪罪之朝
廷遣使賜寶鈔酒幣將吏攝服番民向化邊境以寧辛
酉奉勑巡浙江海道早夜盡心撫士卒飭兵備繕城堡
嚴斥堠卒無意外之虞壬戌歲朝廷簡能御史清理天
下軍政廷臣僉議舉行恕乃拜璽書之廣東督勵所司
期以實效雖蠻鄉瘴海無不躬造周履其地不踰年軍
士就清解者甚多民不告擾一時為御史者皆自以為
莫及未幾朝廷以陜右鉅藩嚴方岳之選遂擢行恕右
參議行恕居官勸吏治恤民隱陜之人無老稚賢不肖
皆愛戴敬服尋以舊官復任改雲南左參政因搆疾還
鄉調治遂不起距其生永樂甲申享年五十有六卜以
卒之明年某月某日葬吳城西齊鴈嶺配莫氏先卒生
一女贅故家子盛炳繼娶蘇州衛千戸朱某女生一男
即汴補郡庠生行恕平生操履端謹財出非義者一介
不苟取故久歷仕途囊無餘貲還鄉鄉之居室族子弟
以窶而售之人矣行恕攜家累孑孑然無所於歸其友
朱名仲憫焉乃假餘屋以居之既卒其喪不能舉名仲
復偕其友徐文輝輩倡助以襄厥事蓋朱徐皆義士也
行恕為人和易與人交欵欵露誠素公暇賓僚過從必
具酒樂客諷詠詩歌繼以壺矢盡懽乃已客有延行恕
者行恕亦必盡其懽不屑屑較彼此也為文章典重和
厚詞理精到詩好唐人每風晨月夕撫景感懷必見諸
賦咏長篇短章清新典雅足追古作顧其才德表表然
若此士君子方以遠大期之而行恕位止藩參年未下
壽而終豈非脩短窮逹固繫之於定命哉然高科顯仕
幾三十年有聲稱而無愧怍吾知行恕亦瞑目矣是宜
有銘銘曰
才之充而位弗崇德之良而壽弗昌是固有命長存雖
不幸而何傷俯仰無慚終始得正垂休流聞嗣續有慶
故朝列大夫廣西左參議朱公墓誌銘
公諱驥字漢房姓朱氏世為琴川文學里人祖以上隱
德弗仕父仕進樂善好施鄉稱長者母蔣有淑行公自
幼警穎絶人八九歲能涉獵經史十三為詩屬文有老
成句弱冠父命為邑庠生孜孜力學不懈寒暑於三百
篇温柔敦厚之旨研究益精學官命題較文援筆立就
詞理明暢優於同會士友正統戊午遂以是經領京闈
鄉薦將角藝春闈值外艱家居哀毁骨立後三年壬戌
始克登劉儼榜進士百五十人公風儀秀雅文思煥發
題詠述作迥出人右而揮毫染翰遒勁美麗自成一家
朝士甚器重之未幾上命典遼府喪事惟勤惟謹克稱
任使王深嘉之癸亥擢大行人奉使所至宣上德逹下
情不愧任使而與人辯論古今人物得失事成敗利鈍
劒鋒差差傾座歛聽議者謂其誠有專對之才既而叙
賢勞進監察御史正色立朝侃侃論事不為權貴所屈
嘗出按淮南諸處風稜峻整民吏震懾剖决訟獄筆無
停思所至人皆以才御史稱之閱三載受勅贈其考文
林郎浙江道監察御史母妻俱封孺人時廣西盜寇竊
發民不堪命藩臬諸司官皆簡才望卓卓者往任當道
遂薦公為廣西按察司僉事階奉議大夫公至籌畫可
以弭盜事宜若干條獻策於主帥安遠侯柳公安遠雅
信重惟其言是聽以行多所克捷盜既平安遠以公多
竒功聞於朝陞公廣西布政司左參議進階朝列大夫
已而盜復起公從安遠出伐籌畫益多渠魁就擒餘盜
悉平朝廷知其由遣中使齎璽書金帛即軍前諭勞甚
至公之平生所樹立章章若此凡其僚屬與朝之縉紳
士大夫率以卿輔期之而公以公事入京便道過鄉遘
疾遂不起嗚呼傷哉公生於永樂丁酉九月十有三日
卒於天順壬午正月十有六日享年四十有六娶唐氏
金華通判唐先生之女端淑清惠克配其賢子男一汝
霖女三適繆權李瓛王某皆名族卜以甲申年某月之
某日附葬於址虞山先塋之旁葬之先其孤汝霖詣予
求墓銘嗚呼予與公為同年交逾二十年而在臺憲時
為同寅心相契語相合意相敬慕觀公之為人宜其遠
大不止如縉紳士大夫之所期望而公遽止於斯豈非
命哉予亦豈忍銘公之墓哉然唐公予嘗受業而公有
同年之誼皆不可辭遂為之銘銘曰
人之期公將謂大顯於時公之自期將欲大展厥施何
天之生才於世而俾之遽止於斯此造物之使然非人
力之能移公知命而逹理雖不幸而奚悲有閟其藏有
崇其封慶衍嗣人奕世亢宗
太淑人葛氏墓誌銘
成化壬辰四月十四日直隸蘇州衛指揮使謝瑛之母
太淑人葛氏以疾卒于家瑛求鄉人廣東布政司參政
劉君昌狀太淑人行實遣人齎書來廣以墓碑銘為請
瑛予壻也自予以弱息歸所望太淑人教誨以進德而
今棄背矣銘其可辭哉按狀太淑人諱善清姓葛氏世
為直隸大名府清豐縣人曾大父某以武勇從太祖高
皇帝開國累功拜指揮使大父有女洪武初選入宫二
十六年冊為麗妃生伊王既而從王之國父能久當受
蔭太宗文皇帝入繼大統以戚里之恩授孝陵衛指揮
使遂家金陵母蔣氏生子九人男六女三太淑人其仲
也時太淑人之兄覃襲指揮使次某為楚王府儀賓覃
次子某又為寧王府儀賓長女冊授新昌王妃一時葛
氏之盛華貴相望世無與京而太淑人克循姆氏之教
幽静端肅女紅之事不習而能年及笄父母擇配歸謝
氏為昭勇將軍直隸蘇州衛指揮使欽之妻後軍都督
府都督僉事芳之冡婦入其門事上御下動有儀法時
昭勇公之母太夫人在堂治家極嚴整遇諸子婦未嘗
輕語笑有過差輒叱戒之太淑人朝夕造床下問飲食
備極恭謹得其懽心太夫人嘗語所親曰吾婦出戚里
華族能極盡婦道吾子真得内助矣昭勇公治職百務
修舉上官極禮重而親賢好士根於天性吳中名公鉅
儒無不與之游門庭車馬殆無虚日太淑人主中饋規
使左右治具延欵禮無遺闕既生瑛甫能行即教以禮
度稍長俾就外傅程訓益嚴用是瑛克屏紈綺之習即
若老成人至未幾昭勇公以勞績受誥封太淑人居十
七載而昭勇公遘危疾且久太淑人日夕執湯藥不敢
託諸妾媵甚勞瘁人或憐之太淑人曰盡吾終事心不
知其勞也昭勇公疾既篤顧太淑人曰太夫人在堂諸
孤女不皆汝出所以為養為撫字者在汝太淑人泣受
命而昭勇公卒時瑛尚幼瑛兄瑄稍長而非太淑人生
太夫人謂太淑人曰祖宗之蔭襲當在瑛而瑄長長而
官則人憚而事舉今易以瑄代襲俟瑛成立而正之何
如太淑人唯唯及太夫人卒太淑人哀毁舉喪葬不違
禮數年瑛日益長讀書有成孝友之行為士林慕羨且
公議唶唶言當歸以所假官太淑人乃以其情上疏于
朝備極勞費凡三載事始白而瑛得官官五載而太淑
人得進膺今命又若干年卒距其生永樂庚寅十二月
十一日春秋六十有三生子三人男二長瑛次表補長
洲縣學生以文章試異等廩于官女一適海寧衛指揮
使徐恭又有子九人男三瑛珙璘女六皆出少房孫十
人男五勳蕡勇瑛之子鳳瑛之子凰璘之子也女五太
淑人撫之皆有恩諸子所娶婦多貴族婦翁亦多尊顯
若兵部侍郎李公與致仕黎宋兩方伯則尤著者太淑
人一教以太夫人持家之道秩如也諸女多嫁為萬戸
侯妻太淑人亦多厚為奩資不吝至於妾媵必懷以慈
惠安以寬洽而賓客之費報施之需與内外之所仰給
者太淑人亦必自為料理而與之節約寧豐而無儉於
是人稱太淑人有丈夫志太淑人卒時語瑛及表曰吾
事太夫人終天年事昭勇公有子子瑛已正嫡庶之分
表復嗜學駸駸乎有成吾復何憾然表尚未得仕瑛宜
策勵之母俾在人後吾子勉哉言訖而卒瑛及表與諸
子號慟治喪葬悉遵禮制而儀文之詳哀戚之誠視世
俗有間兹卜以某年月日奉太淑人之柩葬吳縣大茅
山之原從昭勇公兆也嗚呼婦女德善不出閨門惟觀
其夫與子之為人可知而世家大族閫政尤難治今觀
昭勇公之賢瑛之克肖及其宗族子姓循禮而不肆太
淑人之德善人固已知况予為姻家知之尤詳哉是宜
書書而系之辭曰
婉婉淑人出于戚里懿德夙成弗驕弗侈既歸宦族孝
于尊章克相夫君益謹烝嘗家業愈豐生祥既翕撫教
成立嫡也襲廕克肖克成仲氏業儒學博才宏孝養並
隆壽福咸備溘然逝矣孰不揮淚母儀婦道兼盡有餘
女範新編史官應書大茅山原風氣攸止合藏于兹永
庇孫子
襄毅文集卷十四
