襄毅文集卷五
明韓雍撰
七言律詩
辛卯午日小宴追憶先朝蘇頲人日應制韻錄似
遊擊從事諸君
午節随鑾曾幾回六龍親御五華臺驚看羽騎緋衣度
細覩天顔寶扇開朝退聲移蒼玉佩步歸心醉紫霞杯
金輿一去無消息此日重逄百感來
正月十九日寄弋陽李少卿三首(時發安仁值風雨道宿)
遠道輶車日日牽羡君蹤跡似神仙白雲萬頃陪深隠
紅日三竿任晏眠繞座塤箎聲迭和滿堂繡綵業相傳
菲才亦有山林志未報君恩空悵然
功成不被利名牽人慕高風邁謫仙松逕晝開教鶴舞
桑林春老看蠶眠一生勲業三朝錄千古文章四海傳
愧我同心不同迹弋山東望思悠然
情緒遊絲裊裊牽錯教人望似登仙關山道遠何時歇
風雨衾寒到處眠鄉夢却嫌雞喚醒客愁偏厭漏聲傳
知君此夜渾無此高擁青綾足宴然
贈李少卿兄漁隐先生二首
高卧煙霞一布衣平生蹤跡似君稀邑門無事不曾到
鄉社有情常醉歸荷斧斫來林笋嫩引泉灌得藥苗肥
山中修養年年好焉得相從便息機
松花為食草為衣養道延年過古稀留客必須春色去
登山常伴月明歸偏憐野水羣鷗好不羨侯門駟馬肥
更喜追陪有難弟晚年投老最知機
同李少卿遊龜峯寺次其韻二首(環寺有峯三十二)
繫却蘭舟弋水濱亂雲堆裏訪山門年深古栢多仍在
春後殘梅半不存燕尾溪流斜斷岸羊腸路繞曲通村
徘徊更愛羣峯好一洗平生兩目昏
洞天深處遠江濱路入烟霞是洞門環座好峯千状出
滿潭清澑四時存曾磨厓石疑元結欲詠梅花愧後村
搔首何堪自東望親闈久矣曠晨昏
送楊憲副宜之廣東
持節南巡久擅名拜官重去副羣情五羊城下新恩至
駟馬車前故吏迎青草瘴消風漸轉黃梅雨歇日初明
臺端見我同寅舊為道相思遠寄聲
送松江黃郎中琮廣西審刑竣事還京
持節平反遵聖謨遠人處處動懽呼波吞瘴海窮鱗起
風轉炎荒腐草蘇歸路總誇空薏苡過鄉莫待飽蓴鱸
好思南顧憂民切早獻當年鄭俠圖
送王府丞弼起服之京
壠樹啼殘謝豹聲麻衣人換錦衣行連天水上春帆度
捧日雲邊曉珮鳴京郡齊民懷父母廟廊虚位選公卿
知君此去應遭遇好罄丹心佐太平
西軒詩為泰和蕭孟廉題少師孟勤先生兄也
築得高軒配穎濱軒中人物異常倫一生義氣甘韋布
四海清風動縉紳柱倚殘陽吟到景簾鈎新月醉芳辰
武山遙背還多趣太史文章已具陳
題松泉圖壽大司寇楊公
澗畔孤松澗下泉清流高節自年年飛空作雨流偏急
向晩凌霜節愈堅一𣲖源源方赴海千尋鬱鬱定參天
蒼生膏澤明堂棟都望君家祝壽筵
題松鶴壽漁樂陳先生
雞羣獨立昂藏鶴澗畔孤撑偃蹇松聲動九臯風露夜
節凌三徑雪霜冬頂深丹後色應變脂化苓時陰更濃
長歲雲林有餘慶桑軒還進大夫封
送陳御史述審刑事竣還京
南浦樓前鼓角鳴朝天人着繡衣行晴波浩蕩魚龍舞
遲日光華草木榮一載平反無愧色千年遺愛有賢聲
同鄉未得同歸去目送征帆過葑城
裕軒為鄉人徐文輝題
最愛高軒境界幽軒中人物異常流丰標秀倚靈岩曉
雅量宏吞震澤秋萬頃烟霞吟不盡四時風月醉還留
何當拂袖歸山去過此陪君日唱酬
午日寄楊司寇詩
丙子端午積霖初收天宇明净予登聚奎樓觀東湖
競渡徘徊久之取酒獨酌因憶景泰改元之歲今大
司寇錢塘楊公巡撫兹地予叨御史按治辱公厚愛
是歲午日嘗從公于此登眺公具尊俎酌予歡洽殊
甚而今六年矣奔走宦途待罪于兹求如公之可交可
敬可師法者更不能得遂作一詩寄予嚮仰之情公
必能酬我教我也辭意潦草皇皇恐恐
陪觀競渡倚高樓冉冉流光又六秋為客到今空自感
何人來此可同遊蒲觴滿引終難醉蕭鼔喧聞未破愁
聊寫新詩寄知已江東雲樹重回頭
寧波周御史父母雙輓
士行無虧女德充篤生佳器見登庸人誇偕老同觀化
帝念齊賢並錫封七尺冡棺埋對玉一坏新土種雙松
幽光更有銘文發長夜神遊總咲容
宿東山寺和九川李少卿韻
山可閑登水可臨禪家勝景動長吟水花初摘香移沼
山木漸除風滿林海内有人愁盛暑雲中無路散清陰
相逢最感頻相勉報國終期罄赤心
景泰丙子六月十七日便道與大理少卿弋陽李
公遊上清明日遊仙巖皆賦七言近體詩一章書
之翛然亭
九載名山五度過山容靄靄勢峩峩洞穿海外飛仙島
水接天中織女河白鶴盤風秋氣近紫簫吹月夜凉多
宦情也動幽棲念可奈深恩未報何
扁舟覽勝故人同勝境分明似畫中隂洞滿厓無路到
晴岩一竅與天通留傳賸見神仙跡開闢冥思造化功
我有鄉山歸未得不堪回首白雲東
重遊臨川疎山寺次舊韻留題(時秋近亢旱)
一點丹心萬斛愁登山消遣記重遊滿懷冰雪空三伏
屈指光陰近八秋海内未瞻雲氣合天中漸見火星流
清風凉雨蘇炎旱我為蒼生叩蓐收
送南城貢士左贊再赴春闈
筆陣詞鋒六館推南宫兩戰未登魁何蕃再省名逾重
維翰重升志不灰飛鷁秋分滕閣雨化龍春聽禹門雷
太平橋上鄉人衆望爾高車駟馬回
寄鄉友徐文輝
家林幽僻遠塵闤世事浮沉總不關下榻有時延上客
東樓終日望西山醉鄉風月情偏好静裏乾坤意自閒
獨我相思未相見海天雲樹鎻愁顔
延常山楊醫師炙火詩以酬之(其家有積慶堂)
浙水西頭積慶堂堂中人物異尋常軒岐妙術傳三世
泰華高名動四方丹火暖時薰艾劑橘泉清處淬針芒
相逢莫厭頻頻療海内蒼生多病傷
張式之僉都致政既歸四明以詩寄予依韻奉酬
社稷功成歸鑑湖卧龍蹤跡孰能屠自憐投老入佳境
應咲時人行畏途鳴世有聲驚墨客平蠻無愧憶征夫
煩君謾赴耆英會恐有徵書出帝都
輓寧波王司空母張夫人
高壽榮恩享北堂平生德善總非常花封遺愛思賢助
栢府傳聲頌義方瑶水夜深仙樂動家園春静板輿荒
牛眠岡上新埋玉多少行人起贊揚
寄嘉興延太守同年
共羨嘉興太守賢清風善政路人傳連城白璧無瑕玷
合郡蒼生解倒懸西浙分襟驚數載南州回首憶同年
煩君此去尤珍重莫讓龔黃美自專
題湖口上鍾嵒寺
上方風景最清幽駐却雙旌試一遊絶壁有嵒皆起閣
歸僧無路只乘舟天垂廬嶽擎孤柱湖落湘江界合流
翹首不堪東北望思鄉又感廟堂憂
送李咸章賢良奉使還京
相門有客清如玉聖世徵賢喜得人嶺海一麾宣寵命
鄉園五彩慰慈親星河夜静仙槎穏江月秋高素練新
去去青春莫虚負丈夫功業在經綸
白雲飛送上青雲仙子才華信不羣雙璧已生烟自潤
九苞初振錦成文從來豪傑多名世此去勳勞在致君
廊廟憂民如見問博施無計愧忠勤
同弋陽李少卿宿蓮塘寺次古詩韻
小小禅房似畫船連床風雨擁寒氊幾年受任慚無補
千里論交幸有緣松逕雲深迷晩鶴槐庭霜重斷秋蝉
留題最羡文章伯嬴得芳名後世傳
山寺岧嶤倚碧峯偶來假榻快心胷行營漏起三吹角
古殿香然一扣鍾故舊情深懽會合聖明恩重幸遭逄
素餐却念農家苦烟火東林尚夕舂
壽詹事府唐錄事先生
經緯文章海内傳才名不數兩疏賢青宫初喜承三接
紫誥行看拜九遷墨色帳前羅士子蟠桃花㡳醉神仙
佳辰不預長生會山斗遙瞻祝壽筵
送僉都御史余公奉使還京
久司風紀位都堂近拜天恩使故鄉玉斧飛霜無玷缺
錦衣行晝有輝光思家夢叶纔温席戀闕情懸又促裝
奈我同心不同迹五雲翹首思茫茫
夜雨西忩始盍簪春風南浦又分襟論交久契芝蘭味
圖報相期鐵石心桃浪一江行色壮錦雲千里故情深
君才自是人中傑入相行看拜玉音
水滿春江燕子飛喧天鼓吹送君歸許身報國今誰並
持節還鄉古亦稀龍虎風雲欣際會山光草木賸光輝
相思後夜瞻霄漢執法星芒耀太微
酒罷西江第一樓還朝人物異常流作官最重鄉邦羨
奉使能分社稷憂此去横班須獨對遙知前席定三畱
好將民隠條陳盡為報皇情寵眷優
壽徐裕軒詩(正月三日)
玉雪風姿照美髯太平初度樂無邊天開令節纔三日
人祝遐齡又一年自古中原有麟鳳于今平地見神仙
知君已得長生術歲歲歌詩慶壽筵
送胡共之參政赴廣東(時予趨召回京會別于富春)
江頭樽酒話襟期君欲南征我北馳十載交遊恒間闊
一時相見又分離海天綠樹春雲望臺閣清燈夜雨思
此後重逄問何日鵾鵬應不久藩籬
清明謁三陵道宿僧寺次姚亞卿韻二首
東行聯轡扣禅關樓閣孤撑返照間撫景漸看三月近
尋芳聊趁一時閒風翻凍柳鸎聲怯雲薄空山雨意慳
何事匆匆不遑樂九重咫尺是天顔
多年荒寺枕山肩人厭蕭條我獨憐市語不喧春鳥哢
梵音初動晩香然數杯濁酒催詩飲一榻清風伴月眠
翹首不堪心事切紅雲高處白雲邊
挽劉司寇廣衡
高步雲霄近上台司刑司憲展多才調元未副蒼生望
觀化何堪白髮催雙履無聲趨曉禁五花有蹟在秋臺
東風執紼都門道目斷天南不盡哀
贈璇上人南歸
脫却塵凡守寂寥遠公門下特高標錫飛已占吳山勝
杯度何妨楚水遙南壟蘋蘩春自薦北堂甘旨晝親調
憐君獨遂還鄉願夢繞江天恨未消
送葉僉都與中巡撫兩廣
東山強起副皇情榮拜都堂暫遠行重寄一麾兼兩鎮
先聲萬里慰羣生風恬滄海鯨波淨雨洗黃塵鳥道清
自古安邊重韓范終歸黃閣佐承平
挽劉詹事宗器
詞林璧水久蜚英晩輔春宫重老成操履一生行古道
文章千載占時名調元未見登黃閣觀化俄聞上玉京
惆悵東風招不起懶揮鐵筆寫鄕評
松軒為陳詹事安簡乃弟題
雙樹亭亭蔭蓽門隠君難與世人論七松處士遺風在
五柳先生舊業存洗耳静聞清籟響科頭坐愛碧雲屯
休徵已叶難兄夢位接三台拜寵恩
送張進士養病回蘇州
瓊林深處正翺翔忽拜殊恩望故鄉桃葉波平歸棹穏
柳花風細賜衣香參苓調養回元氣甘旨懽娛慰斷腸
獨我分携重惆悵海天翹首白雲飛
高郵吳司訓陞原武教諭鄉人也詩以送之(原武枕黃河)
手栽桃李滿㿻城獻績金門荷寵榮百里儒官司教化
一方人物頼陶成研硃點易芹香暖捲幔觀瀾雨氣清
此去休言官獨冷顯揚還儗振家聲
輓僉都御史左周器
為民為國一生心晩進中臺感激深明主有恩方倚重
憐君無命忽銷沉斗山光價流中外墓道銘章耀古今
我有深情招不起禾川南望引長吟
輓國子鄒檢討(太僕丞允隆之父)
栽成桃李滿皇都懶逐風塵走宦途林下一人方入會
山中九老不成圖鳥呼筆塚雲烟起(闕)詩壇草木枯
欲問流芳在何處高岡真有鳳凰雛
慶左進士贊擢稽勳主事
羲獻書名屈宋文春雷聲裏上青雲天官分職非常選
聖主掄才喜出羣鳴珮曉聽雙闕漏揮毫時叙百僚勳
煩君莫負平生志畱取芳名後世聞
寄鄉友沈文用
沈家林館最清幽曾伴相知載酒遊宦跡北馳纔隔歲
鄉心南望幾經秋芳春桃李開花未深夜壺觴醉客不
羈絆無能尋舊約題詩聊為主人酬
寄鄉友陳宗盛
客况鄉情正不禁遠勞一价送佳音開緘快覩龍蛇字
念舊深知鐡石心萬里海天春渺渺半忩風雨夜沉沉
相思苦被浮名絆尊酒何時更盍簪
奉送尊師唐先生判金華
驛亭清酒汎黃花舊館諸生滿路遮親炙久期聯玉笋
分違遙送判金華從來儒術堪經世此去鄉心莫戀家
早使提封遂康濟趨朝終儗拜黃麻
輓徐給事中父太學生(治易)
花落梅忩香不聞中年觀化出塵氛眉山蘇老能傳業
太學何蕃未策勛玉洞露寒閒點易瓊樓月滿静修文
流芳却有推封詔夜夜龍光照古墳
慶陳梅軒封御史
鸞書飛舞下天閽光射東吳孝義門七品一官封子職
十年兩世拜皇恩湖山草木增新彩鄉里衣冠慶逹尊
我有深情不能預海天空望白雲屯
具慶堂為程員外宗題
秋臺績奏稱才良寵命新頒具慶堂數朵彩雲將雨露
兩簮蒼雪耐風霜光摇金翠瞻天近景駐桑榆愛日長
移孝為忠丈夫事好攄忠藎答君臣
寄題何揮使西軒
最愛西軒稱此心分明城市有山林石潭倒浸芙蓉朵
竹逕斜穿玳瑁簮塵印荒苔人跡少歌傳叢樹鳥聲深
宦遊未得陪佳賞翹首江天想像吟
重慶堂為御史鄭時題時伯父為秋官亞卿父與
大父皆受封
世父登朝猶子繼推封共喜拜恩頻幾函誥勑來雙鳳
三代簮纓見四人橋梓清陰高覆下芝蘭香氣舊和新
光榮今古誰能及圖報應須作藎臣
壽黃亞卿母八十初度值清明
八旬初度逢佳節有子登朝喜氣偏九鼎味烹新賜火
一爐香裊舊藏烟門迎化日恩光近身帶晴霞命服鮮
從此遐齡應不老願陪冠蓋慶年年
賀黃侍郎
人子有親白首康寧者固難有而拜封命就禄養者
尤難至於華誕聿臨公卿縉紳詩歌相慶再拜舉觴
上壽於其前則天下古今之極難也秋官亞卿黃廷
臣之母太淑人壽届八旬初度之辰華筵盛設冡宰
王公閣老吕學士輩多為詩若文以慶且拜而壽之
榮動朝野廷臣可謂孝也已其樂何如哉用賦五十
六字以寫忻羡之忱兼識私感
高年就養值生辰千載光榮萃一門滿座公卿齊再拜
獨披冠服受雙尊也知祖考平生德真是君王曠世恩
愧我有親如不得醉歸惆悵幾銷魂
送周亞卿乃子經赴試山西
過庭争羡白眉良暫假晨昏歸故鄕天上祥麟元有種
月中仙桂豈無香關山夜静書聲遠場屋秋高筆陣忙
去去初心莫荒怠早期步武謁明光
輓鄭侍郎父九十物故(孫時為御史)
子榮孫顯拜恩殊耄耋年來萬事虚衛國空傅武公頌
濟南間却伏生書寶函光鎻雙龍誥深院塵封駟馬車
太史文章發潛德美談千載播鄉閭
海寧伯受誥劵程僉都賀之以詩予亦次韻以賀
鐡劵金書賜重臣勳勞名世有誰倫寶刀曾斬南溟蜃
鐡騎常清北塞塵帶礪河山盟誓重丹青臺閣像圖新
威名從此傳邊朔應羡中朝有鳳麟
輓戴處士(善丹青)
早携書劎住皇都絶筆丹青近世無春苑池邊曾待詔
輞川莊上自成圖半忩歸夢隨春斷八極遊魂入夜孤
多少新詩述潛德應憐振後有雙雛
謝夏季爵惠大摺扇
三伏炎蒸似甑炊故人巨箑喜相遺垂天雲翅鵬初下
午夜潮聲月半虧諸葛謾勞麾白羽謝安何用取蒲葵
仁風日日宣揚處欲謝慚無絶妙辭
輓禮部尚書掌太常事蔣公
出俗離塵荷簡知歴登清選事神祇衣冠八座聯宗伯
禮樂三班屬后䕫仙蛻已輕蟬脫盡洞簫初遠鶴歸遲
剡川一曲遺聲在不似人間薤露悲
次韻書感酬夏季爵大理
素飡空費館人炊報國無能效拾遺黑髮任從愁裏變
丹心忍向闇中虧十年宦海驚風浪千里吳淞憶露葵
悵望雲山歸未得且將幽興寄新辭
送太常陳少卿致政還錢塘
宦成有子繼書香恩許辭榮赴草堂直道一生無愧怍
斯文千載有輝光秋江白鳥迎書舫晩徑黃花伴酒觴
招起坡仙與逋老醉吟風月共徜徉
錫老堂為陳太常題
草堂舊築傍吳山恩許仙翁此燕安白髮光陰閒裏度
紅塵蹤跡静中看賜金散出供春釀世禄分來薦曉飡
一枕南忩高卧穏可應飛夢到金鑾
送陸司寇乃兄還四明
平生不識利名途手足情牽到帝都棠棣有詩方燕樂
菊花無主恐荒蕪霜催斷鴈離秦塞潮引歸鷗入鑑湖
可奈季方畱不住秋臺目送海雲孤
輓嘉定陳參政父
衍慶親承聖主恩紫薇仙館度朝昏榮身自寤盧生夢
觀化誰招邵子魂千載風流雲水逝一生心事菊松存
穹窿山下虹光起應有崇碑表逹尊
送王黃門汝霖使占城
綸音面奉出肜闈封建蠻邦賸有輝文采驚人丹鳳下
詞章華國慶雲飛風恬海道春帆度花滿鄉山晝錦歸
宣布皇威光寵命趍朝真儗賜牙緋
二月二十九日蒙恩賜椰子三枚賦此志感
海邦佳品貢來新中使傳宣使近臣金母仙瓜差可儗
楚江萍實豈堪倫剖開玉椀光偏潤瀉出瓊漿味獨真
千載深恩無可報拜瞻嵩嶽頌嚴宸
輓薛司寇
歴轉華階三十春可堪倏忽謝昌辰兩京無復司邦禁
四海空期秉國鈞彝鼎勳名成往事斗山光采憶斯人
同朝未致生芻奠滿眼西風倍愴神
庚辰十一月五日喜雪有作錄呈同寅林公
凍雲初合曉隂隂和氣融成瑞雪深寒壓宫墻分玉壘
輕霑臺樹作瓊林爕調豈但元臣力感召真由聖主心
預喜明年兆豐稔有渰三誦引清吟
輓崔亞卿父
孝廉為行義為方衍慶生賢入廟廊天上錫封恩愈厚
玄中觀化夢何長武陵溪杳迷塵世少室山空閉草堂
數尺高墳三酹酒千年寵渥有餘光
送常熟章主事律歸省(前監察御史孟端之子)
一門榮顯世稱良拜寵寧親更有光海上卧龍猶未起
天邊鳴鳳忽來翔花迎宫錦秋容好人醉黃封暮景長
我亦懷歸歸莫遂不堪回首白雲鄕
天順癸未夏大司空南宫白公省堂之後以盆池植
蓮數本六月中旬有花亭亭出水間世傳植蓮須穀
雨前過此而植則無花惟此蓮五月纔植今已相次
盛發而初發一朵尤高潔可愛異于常品他公館寓
第雖先穀雨而植者猶未有花是誠司空公之賢超
越羣輩故造物者先時發此以彰美之况公以忠清
剛正簡在聖衷年逾強仕已峻擢柄用若此異時進
台衡掌鈞軸展大謀猷建大勲業以儷美古之大賢
君子不卜可知是又必宰造化者預以此而示兆也
公乘暇具酒肴延太子少保大司馬馬公亞卿薛公
王公霍公同賞雍沗年末亦獲濫預用賦七言近體
詩二章紀一時之盛且留為他日之美談
中臺臺下石池蓮偏得純陽氣脉先開出好花香十里
留為清賞集羣賢風摇翠蓋斜擎露水護紅幢細引泉
賓主相忘看不厭酬杯猶儗碧筩傳
把酒臨池共賞蓮主賓盡美更誰先東朝少保人中傑
南省司空天下賢十丈漫勞誇玉井雙頭不用數天泉
何如此會真難得應與濂溪蹟並傳
輓内閣吕逢原學士
贊化調元未盡才哭親聲裏動悲哀九重深悼宣公逝
四海空期聖相來華國有文藏玉署捧天無夢起芸臺
不堪淚眼頻南望幾見紅雲揜上台
輓大理王卿仲宏
風節如君世所難功名未竟忽凋殘徒聞清議推楊震
不遂蒼生望謝安棘署鳥呼人已遠玉壺冰盡月空寒
憐才獨我相知久一覩遺容淚一弹
隆恩堂為魏中書題
衍慶垂休荷寵褒孝思端可答劬勞旋除宿草焚黃紙
重寫遺容換錦袍帝德有光天地大賢名無玷日星高
華堂從此鄕人羡應覩朝陽彩鳳毛
送王評事還鄕展墓廼翁尚書公先以王事殁於
邊
久承勳蔭列清班終慕情深詔許還寒鴈伴人投故國
西風吹淚落空山椒漿難起忠臣夢霜露應彫孝子顏
得遂哀衷謝明主早來圖報濟時艱
輓劉宗文
處士星沉山月高江湖處處哭詩豪義聲曾濟鄉人患
命服親承聖主褒晩翠亭荒松自偃漕溪原冷鳥空號
斯文從此成長恨懶對西風讀楚騷
壽榮詩沈希仁為徐觀求
並享遐齡並受封佳辰常集壽筵中共誇秀氣鍾賢子
齊着緋袍作醉翁蔗境光陰應自喜華亭風月許誰同
千年盛事君恩重好語諸郎早效忠
謝劉廷振員外刻圖書
誰鎸玄璧巧成章工部才優筆力蒼鼎足釵頭無玷缺
垂金屈玉有輝光應時文字憑私記遺後詩書頼永藏
感荷高情未能報且煩毛穎一揄揚
同着宫袍謁建章憐君久滯鬢毛蒼鳳巢阿閣終呈瑞
玉藴崑山已露光當道豈能私用舍老天先自定行藏
聖明早晩求恬退高步巖扉重顯揚
送劉節落第還吉水狀元文介公之子
一經已喜捷京闈暫屈南宫志未灰不學孟郊空墮淚
應知蘇軾甚憐才朝廷正爾崇科目家世從來作大魁
好向芸忩加百倍他年洗耳聽春雷
天順庚辰十一月十八日承巡撫大同宣府之命
閠月七日陛辭蒙恩賜勑賜酒飯既退朝蒙召至
文華殿天顏咫尺褒諭再四復蒙賜諭中官賜酒
飯賜寶鈔三千貫皆前此所無歸而戒行賦此書
感且以言志
淺薄深慚禄久叨忽承嘉命敢辭勞璽書付託兼強鎮
天語丁寧特寵褒宴賞頻煩真異數風雲慶會幸相遭
感恩欲問何由報誓使豺狼遠遁迯
是日啓行六卿臺長諸公祖餞德勝門外既晩宿
彌陀寺明旦别去酬寺主衍公一律
塞外一麾兼兩鎮撫巡叨拜聖恩優同朝諸老聯鑣送
古寺高僧掃榻留剪燭夜談鄕思好膏車明發宦情憂
來年奏捷應歸覲還儗停驂此地遊
㐮毅文集卷五
