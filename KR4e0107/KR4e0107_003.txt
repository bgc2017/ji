襄毅文集卷三
明韓雍撰
五言律詩
夀大司寇楊公二首(四月二十九日)
身荷三朝寵官聯八座榮提兵不妄殺讞獄只求生龜
鶴應無筭熊羆定有徵賓筵多祝頌誰似故人情
當代推人物惟公獨占魁清才多禆益隂德久栽培應
得明珠晚何妨白髮催佳辰隔千里無計勸霞杯
送吳布政致政還毘陵
盛滿心知足歸休志已伸樂天陪九老萊子慰雙親風
月開三徑山林見幾人西江有棠樹千載憶斯民
夜訪李少卿回至蓮塘寺同宿次少陵韻二首
官道千山迥禪宫一徑幽故人遠相送邀我試同遊野
燒随明滅空雲任去留老僧惟面壁不解利名愁
招提薄暮至夾道樹重重枝綴青猿果巢深白鶴松因
聞禪語秘頓使宦情慵清絶題詩處山寒雪滿峰
題齊氏族譜(金都事求)
營丘宗法廢今喜子孫賢世系千年定親疎一本傳載
歌頍弁句不誦角弓篇珍重藏詩譜家聲繼鄭玄
贈李伯顒下第
窮達皆由命愁顔且暫開君宜登此選天欲老其才舊
學還加勉初心慎莫灰東風雲路闊還擬占春魁
輓成規御史(以言事罷官)
投簮拂袖還清望重於山舉世有公論知君無厚顔高
風今寂寞流水自潺湲千載看青史臺臣第一班
偶成
二旬登上第十載位都堂遭遇古來少感恩何日忘不
須論毁譽焉用卜行藏誓竭駑駘力終身報聖皇
酬德詩謝鄉友徐文輝以㒒書童見遺
與君交十載德義重雷陳分取文房㒒相資客路人隨
車春護節掃榻夜鋪茵愧乏瓊瑤報題詩播縉紳
山行即事有感二首寄李九川
遠涉登登路愁衝活活泥雲遮山脊斷雨助水聲淒村
火青烟濕林花翠霧迷誰憐宦遊客騘馬不停蹄
草暗原頭路花粘屐齒泥農家一村聚牧笛數聲淒旅
館時時盻鄉山望望迷東林有歸客怪底厭輪蹄
山家
級級山田畔農家住不移增茆苫破屋編竹補殘籬日
煖開蚕早雲深放犢遲年年了租稅免得吏人欺
寄梅貢士鼎
青春人共誇文彩玉無瑕筆掃龍蛇陣胷蟠錦繡車月
宫曾折桂杏苑擬探花遲爾雲霄上同心佐帝家
寄陸尚文
東郭一尊酒西江千里程故人不可即孤客若為情秋
近天風厚時來羽翮輕扶搖九萬里洗耳聽蜚聲
寄秦以忠
宿别城東寺參商歲月長天涯懷故舊客况最凄凉大
器晚方就寸隂今正忙西風動寥廓期爾快翺翔
宿戈陽山家將明悵然兼憶李少卿二首
遠路倦行邁山家宿漸明催衣勤漏鼓聒枕亂鷄聲樹
杪搖風嚮簷頭溜雨鳴故鄉在何處展轉不勝情
達人林下卧春夢最分明不設重門險何須擊柝聲曲
肱如尺穏鼾鼻似雷鳴任爾朝慵起都無塵世情
寄張維本隂陽官兼管毉學
殘雪江村曉維舟曾訪君顔華嗟久别消息喜相聞步
野尋春藥登臺望夜氛此中有真樂應咲獨紛紛
夀蕳菴王先生
中年增一筭八月慶初辰黃鶴山頭日紫薇堂上人恩
添江水遠香發桂枝新無限殷勤祝楚天南望頻
項藎臣憲副曾與予同除廣東兹聞擢陜西憲使
寄詩為賀
同捧外臺檄憐君獨滯留清才不可掩高位豈須求馬
度函關曉雲開華嶽秋相期守初志聯步鳳池頭
瘡疾在告蒙恩命毉調治既痊入謝賦詩志感
移病閉閑門矜憐感至尊上毉調善藥衰疾去深根蒲
柳重榮日乾坤再造恩時平無可報空有赤心存
題邵真人畫贈唐廷璋
仙子寫山川風標自入玄草堂芳樹裏蕭寺碧雲邊釣
叟方移棹行人未息肩平生出塵想對此一凄然
辛巳四月自大同宣府還朝議政五月八日陛辭
還鎮蒙恩賜酒飯賜鈔千貫且命中官諭旨慰勉
賦此志感
付託慚無效趨朝不自安恐干天憲重翻拜聖恩寬楮
幣來中使瓊筵出大官重還何以報惟有一心丹
過居庸
居庸天下險山勢入青蒼路轉羊賜曲溪分鴈尾長關
門嚴虎豹烽堠禦豺狼願保藩屏固皇圖萬世昌
寄袁州莫别駕伯顒
鳥外雲初净宜陽望眼舒故人久相别佐郡近何如分
駕春行部休衙夜誦書仰山遺廟在希古莫躊躇
山翁
屋枕楚山麓門臨湘水濱樹深啼鳥亂網便得魚新塵
世無他慮閒居老此身悠悠倦行客轉盻慕斯人
為趙總兵題扇
握柄炎荒外三軍聽指麾良籌先已定多筭出還竒瘴
霧隨時掃清風到處吹題詩比勲德無沗趙征夷
示彭節歸任
辟爾遠從征賢勞重有聲馬前朝草檄幕下夜談兵奏
凱還鄉去迎親宰驛行中原若開府徵用更非輕
題三洲巖(在德慶)
開闢分元氣陶鎔属化工一拳平地上萬象太虛中感
古思羊祐脩真慕葛洪登臨動高興長嘯海天空
送鴻臚寺鄧主簿送安南使臣事竣還京師
相逢遽相别歸計憶神京百粤風塵淨孤舟日夜行遠
人空戀德老我不勝情道出吳門下煩君一寄聲
送周漢章還吳
轅門一相見聲價重南金獻我平蠻策憐君為國心别
違還錦里崇報待綸音無限思鄉意題詩淚滿襟
喜聞臺長李公總戎趙公同奉命出師遼東心同
力同功成必矣寄鄙詩預申賀臆
愛我同臺長公清果獨賢立朝纔幾日出塞屢經年北
敵終顛覆東人解倒懸征夷又豪傑同擬上凌煙
贈南海張行人戟
十載皇華使賢名動四方又乘司馬傳重過魏公鄉晝
錦添新彩寒梅發古香榮恩須補報莫遣歲時荒
塞北曾相識越南今又逢如何兩蓬髩都未歇萍蹤對
酒心同感思鄉興獨濃無能了公事悵别意重重
送駱司訓秩滿赴京
羨君司訓久遺愛入人深已有成材效都無計利心離
筵歌白雪别淚湿青襟此去應遭遇春風聽好音
思親堂為吳縣主簿李京春題
椿凋萱尚茂遊子思難禁長望號天地如何分古今不
回觀化夢空負倚閭心惟有脩臣節榮親報亦深
挽駱司訓乃尊易簡翁
易簡久即世如何人共憐曾看太史傳又見令郎贒孝
行詞林頌書香泮水傳懸知無愧怍含笑入重泉
題致政張起韶太守雙雁圖
高飛出上林旅立在江潯不戀稻粱美自怡雲水深弋
人空遠慕野鳥謾相侵還看騰霄去春風聽好音
舟至南浦適親友袁州同知莫伯顒來考績既送
予至豐城書此贈别
良會不易得聯舟三日行喜君書上最與我叙離情循
吏真無忝交親預有榮明廷公論在看爾奮鵬程
成化七年春二月十有八日余與總鎮太監陳公總
兵官平江伯陳公視耀武揚威關二公留欵慶林寺
寺前山坡之上其平如掌下臨長江旁列茂樹衆登
覽為之躍然喜勝地之偶得感二公之高情而慨念
時事遂及西師不覺浩然興發因作一詩書貽寺僧
同遊者參議王孟育馮文綱也
嚴關閱初遍下馬憩禪林樹覆連天幕泉鳴隔澗琴憂
民成老疾報國喜同心聞道西征急何時聽捷音
謝陳總兵送氈帽
瘴鄉風力惡頭骨痛難禁新帽勞君送高情愛我深清
晨籠短髮暖氣温華簮感德慚無報緘詩表寸忱
四月十三日西軒晚坐偶成
池亭晩來坐對景已忘言月色猶未滿蛙聲空自喧八
年遊嶺海何日到鄉園西北還多事冥思心更煩
輓南京大理何寺丞衷
詳刑初拜命觀化遽傷生未授廷丞席空蜚徐杜聲金
陵歸旅襯玉峽起新塋留得秋臺績無慚甲第名
李節婦詩(有序)
戶部員外郎李君汝嘉奉使來兩廣為予言其祖母
陳孺人年二十歸其祖甫二載祖遊學武岡卒孺人
煢煢無依或憐其早寡諷以他適孺人以死誓而止
守志三十年貞白之節如一日鄉人謀欲達諸郡邑
奏請旌表孺人力辭乃弗果兹不及養矣汝嘉恒痛
悼焉予聞而偉之作詩以傳
苦節三十載一鄉人共尊薦書辭達上恩典未旌門筍
采名不死共姜詩尚存相將荷褒贈雲路有賢孫
夀張同年都憲
老我同年友相逢總異鄉一尊初慶度七夕喜新凉撫
鎮勲勞大驅馳道路長無能遙附驥凝睇海茫茫
襄毅文集卷三
