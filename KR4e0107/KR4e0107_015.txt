襄毅文集卷十五
明韓雍撰
祭文
祭太子太保兼都察院左都御史陳公文
嗚呼公之生也六十有八年天之景星其光氣也世之
鳴鳳其聲威也山之華嶽其高大也水之震澤其宏深
也春陽秋霜其仁且嚴也霽月寒冰其明且清也而今
不可作矣嗚呼哀哉憶在文皇公方進取大對明廷褎
然高舉妙齡佳文海内推許公於斯時宗元韓愈拜官
侍御風采昂藏正色立朝秉節巡方繆糾愆繩濁激清
揚公於斯時張綱范滂出佐臬司湖湘遂妥擢貳都臺
大綱斷果執法敢言不搜細瑣公於斯時子方獻可分
鎮關中三邊戒嚴西賊驚遁奸宄深潛干戈偃息將吏
熙恬公於斯時稚圭仲淹時和歲豐民蠧殄滅化洽人
心謳歌大悦報以生祠留之卧轍公於斯時周公召伯
歸總憲府表率百僚進位師臣無怠無驕五極咸中致
君唐堯公於斯時伊尹臯陶名遂功成勤勞致疾既知
止足亦明去就抗章辭歸衣錦行晝公於斯時疏廣疏
受思公復起終濟蒼生遽聞永畢當宁震驚既錫寵奠
又營佳城矧予感恩能不傷情嗚呼生之有死猶晝之
有夜必生無所忝死得其正斯為始終惟公一生盛德
膾炙人口無可憾矣五朝元勳流芳史冊足報稱矣官
至一品禮進義退出處正矣壽幾七旬易簀而斃考終
命矣賢子賢孫克振家聲有餘慶矣千秋萬歲正人君
子蓋棺事已定矣東望灑淚寄奠一觴神其鑒予敬矣
嗚呼哀哉尚饗
祭亡妹夫鴻臚序班劉尹文
嗚呼劉君遽止於此耶歲在辛未予補外臺汝追送我
潞河徘徊予來西江又餘二載每得汝書如接風采今
春得報將往金陵省汝季父掃汝先塋且云事竣訪我
故里我親懽慰倚門望汝我亦自擬恐得還京與汝同
去綢繆親情孰料汝命遽此永畢得弟書報使我驚泣
嗚呼痛哉是果然耶抑夢也耶汝之平生為善積德温
温謙恭抑抑謹飭習書累歲始獲一遷供事内廷亦未
三年凡百交游無不愛慕當道君子亦垂青顧我知汝
志勸汝進修望汝遠大以光親儔我望未副汝志未逹
始逾三旬云胡夭札嗚呼痛哉汝之門戸孤苦零丁父
子薄宦家無豐盈汝父已没汝母將老汝妻尚弱汝女
又小汝既乏嗣又無仲昆汝死不顧棄此一門幼孤無
依老弱無倚切我肝腸涕淚如雨嗚呼痛哉雖然死生
常理脩短定數汝之一生無愧無負幸汝易簀得安故
丘汝魂正直想無怨尤但汝孤魂不知何處山川迢遙
能否歸去我痛雖切會哭未能先遣妻弟奠汝一罌地
久天長永難再見汝有靈爽鑒我心念嗚呼痛哉尚饗
祭故大司空雙崖周公(即巡撫周文襄公)
嗚呼文章政事世人患不能兼公能兼之禮進義退世
人患不能全公能全之惟公之生螺山之秀通敏明誠
宏博忠厚其為學也經史淹貫詞章純善早為名儒以
之而取功名甲科高選繼為吉士以之而司制作預修
大典讀其文若長江大河誦其詩如佩玉冠冕宣金石
而被絃歌嗣風雅而繼墳典人推其振治世之音鳴國
家之盛蓋方之退之子厚而無忝其為政也小試刑曹
克體帝仁五極咸中獄無冤民既相親藩曰慎曰勤遂
荷寵遇進階重臣惟東南財賦之淵藪公受命經略以
巡撫效賢勞而驅馳善區畫而咨詢民生仰之以蘇而
四海之得所國用賴之以充而萬世之相因是其擴忠
厚之德妙經濟之才方之定國劉晏而為倫其始而進
也以禮自重久歴資階方登侍從八座之榮千鍾之奉
矻中流之砥柱亘明堂之梁棟初則廷臣交薦而受知
終則帝心倚注而簡用固非若李愿所譏伺候於公卿
之門奔走於形勢之途肯逐羣而隨衆焉其終而退也
執義允堅年幾古稀辭疾歸田上方俯徇其情公遂拂
衣以旋登山而翫水採美而釣鮮足以振頽風而扶世
教足以儀後學而追前賢誠有如疏廣所述知足不辱
知止不殆甘勇退而自全焉嗚呼人之所不能者公皆
能之矣然自公之退休東南之民既多凋弊軍國之需
亦勞經理君子憂國而憂民望公康復而再起云胡大
限永畢于此里巷為之走哭縉紳為之哀毁諒當宁之
始聞亦震悼而拊髀矧予辱知最深其情曷能自已嗚
呼公不可得矣百行罔虧五福咸臻不愧于天不怍于
人紀之汗青勒之貞珉盛大光榮千古不湮聊奠一觴
寫此慎真幽明感通庶幾有神嗚呼哀哉尚饗
祭蕭母太淑人周氏文
嗚呼古有伯鸞讀書養高生業不憂妻能服勞又有不
疑平反大獄嚴而不殘母嘗教勗懿懿淑人擇配世家
貞静莊肅慈惠柔嘉表于宗門化于邑里婦道母儀古
人並美允矣君子學成鉅儒一領鄉薦遂歸隱居授徒
以經養親以孝克遂厥心有相之道偉哉冡嗣成名顯
揚歴職廷平進總臺綱天子倚毘百僚承式克善厥官
皆教之力尋沐推封屢拜龍章紫綬赫赫朱翟煌煌禄
養既豐尊榮斯備宜享遐壽云胡奄棄嗚呼凡厥有生
孰能不死死而無聞比比皆是惟淑人兮有福有壽有
子有孫得正而終被服隆恩既錫祀禮又錫宅兆太史
刻銘公卿走弔榮名令德千古芳馨淑靈有知含笑以
寧某令子同官聞訃驚悼匍匐一奠申詞以告嗚呼哀
哉尚饗
祭李都御史太夫人柯氏文
嗚呼夫人百行兼修五福咸臻其祀先也敬以時其養
姑也孝以勤其以道相夫也夫為鄉邦之高士其以義
教子也子為社稷之名臣其撫下睦族恩禮諄諄其慈
仁肅雍曷嘗有一行之不純其封秩也登二品其享年
也踰七旬其受命服也炫珠冠霞被之榮其就禄養也
享烹龍炰鳳之珍其桂子蘭孫嗣續振振其伉儷偕老
曷嘗有一福之或屯其得考終恩禮殊深其賜祭也出
大官之佳品其賜葬也卜吉兆之高墳其歸靈輀也百
僚走奠而執紼其發潛德也太史述傳而為文誠所謂
生榮而死哀雖死而猶存雍與令子登第同年列官同
寅奉使于兹聞訃悲辛匍匐境上跪奠一尊神其有知
鑒此微忱嗚呼哀哉尚饗
祈晴告城隍文
邇者陽德愆候淫雨連旬田苗多傷屋廬久湮民生弗
堪愁苦悲辛維兹民命主司在神神宜顯靈以昭至仁
誅抶蜧蜺劃劙雲隂以拭后土以廓高旻化灾為豐庥
此下人神或難專請祈天閽咎若有歸雍等自任幸勿
遷怒濫罰吾民神能響應不負時禋投誠告神庶其鑒
臨謹告
祭楊司寇尊甫先生文
嗚呼自古道修於已而能淑諸人者垂千載之賢聲德
修於已而未足其位者享累世之恩榮蓋修道德則流
芳而衍慶斯亦天理之自然而適有見於先生偉哉先
生光岳之精得麟經之奥旨掇高科而蜚聲擢任儒官
斯道大行恩義盡而無計利之心教法嚴而有講解之
明歴星子邵武而終於新安其門人高科顯仕者皆先
生啓發而成至今被化之人慕其道皆立祠祭奠而不
更誠有如胡安定之在蘇湖千載之下流史冊之光榮
平生積德而秉義極忠厚而和平甘自老於冷官不狗
苟而蠅營人雖惜先生位未稱德而先生未嘗與命之
相争天心憐而錫胤吉夢叶乎長庚家學能傳步武登
瀛伯也著將相之勳業官極品於兩京仲也歴中外之
憲臺能知止而戒盈龍章推恩於先生加贈春官之上
卿况垂廕乎賢孫濟濟然襲武弁而取科名誠有如王
景叔之植三槐累世之後繼閥閱之簮纓嗚呼惟有道
德者百世尊之而不惑况予後生晚進辱令子知愛而
匪輕偶來官於先生之鄉望宰木而含不盡之情西湖
之原山高水清神妥以安百世不驚跪奠一觴鑒此微
誠尚饗
祭大江之神文
比者雍肅奉簡命同監軍總戎統率大兵往征南夷分
兵五運泝流西上旬日已抵安慶雍等部下舟楫帆檣
雖間有損偏禆將士咸無灾害感神庇佑實銘於心惟
是遊擊前鋒偶觸風濤人船有損是其部下事神弗虔
神特降殃然今聖天子新即大位為百神之主禮神祀
典惟崇惟敬而命將出師除暴安民實惟望神之庇佑
伏望神慈少息降灾之怒普施濟物之仁隂相默佑俾
颶風不作洪濤永息後先舟楫咸濟安流釋將士驚險
之虞解朝廷南顧之憂且祈助我天兵振揚威武所向
克捷速奏凱還則神之隂德上下俱感而神之威靈益
暴白於天下後世祀典益崇而不替矣故兹謹告尚饗
祭勅封小孤山天妃聖母文
雍等肅將明命往征叛蠻分兵五運泝流西上兹已賴
神之庇咸過孤山前途孔脩江湖闊險伏望神慈隂相
默佑俾風恬浪静舟妥人安實惟荷神之休謹用祭告
尚饗
祭洞庭湖水府之神文
惟兹洞庭海内巨浸惟神司之必靈必信雍等奉命南
征道經兹郡敬禱于神望神之蔭怒濤不作風波恬順
是惟神休感激無任尚饗
祭直隸鎮江衛指揮童漢文
爾率師從征勞勤弗憚方圖進爾共除多難何天之生
爾才賢吝爾壽算良醫滿前莫起爾患然死於王事視
死於兒女之手蓋有榮而無憾特給舟以歸爾之旅櫬
兼致奠以表我之悼嘆尚饗
祭衡山之神文
自古名山大川為海内之嶽瀆其神必靈而應驗亦甚
速維兹衡山秀萃坤軸火德鍾靈寔奠南服赤帝館於
其巔祝融宅於其麓雲氣興而雨澤降下土潤而萬物
育隂德元功誰敢不肅雍等奉辭伐罪值此炎燠道出
臨蒸次師信宿紫蓋芙蓉羣峰在目欲趨謁而弗能徒
瞻仰而俯伏特遣官以致奠仍申之以青祝恭望明神
介以景福普隂相而默佑俾將士之戩穀潛消瘴癘安
行水陸助貔虎之英勇速犬羊之敗衂務期一鼓而全
勝立見兩廣之平服是神休無遠而弗届將祀典益光
而永篤謹用祭告靈應可卜尚饗
告天地神祗文
比者南蠻梗化搖毒遐荒兩廣生靈若墜塗炭天子新
即寶位憫念惟深特命雍等統率大兵往正其罪兹已
次于敵疆將圖水陸並進而霪雨彌旬山水泛濫舟楫
驚懼行營未安憂心皇皇弗寧寢食用是敬陳素悃仰
叩玄穹伏望大德洪慈隂相默佑早賜雲開雨散風和
日晴陸進舟行士馬安便所至兵鋒奮厲威武振揚速
成克捷之功以副朝廷弔民伐罪之意雍等不勝感荷
天休之至謹告
祭旗纛之神文
維兹兩廣叛蠻久違王化戕害民命罪惡貫盈聖天子
甫即大位奉天勤民憫兹廣人久墜塗炭特命雍等統
率大兵來兹伐叛用救民生初指桂林賊侵我疆五發
偏師所向克捷是皆神威助我先聲今寒霜既降肅殺
維時蕃漢夷兵川匯雲集雍等整飭兵戎申嚴號令將
圖分道並進往問叛蠻之罪惟神主司戎兵三軍瞻仰
伏望威靈隂相默佑指麾將士旌旗所向戰勝攻取指
日削平羣兇慰安黎庶使地方永永無虞用副朝廷伐
罪弔民之意實荷靈神無疆之休謹用祭告尚饗
祭風雲雷雨廣西境内山川社稷城隍文
自古神之為德正大光明福善禍淫至公無私雖遲速
不同而報應未嘗爽也今兩廣蠻賊背逆天道虐害生
民十有餘年之間常出為患且流毒於湖廣江西地方
殺戮民之丁壯奴辱民之妻女掠其財貨焚其屋廬蓋
不可以數計又或破寨屠城官僚被害殘忍慘刻罪惡
貫盈獲罪於天天心震怒聖天子初即天位體天之心
行天之罰特命雍等統率大軍來問其罪兹已臨賊境
分道並進敬告于神伏望神明各行其職各顯其靈指
示導引隂相默佑務使我軍威聲震赫籌算允中所向
戰勝攻取蠻賊神魂喪亂脱走無門所至就擒就戮地
方一鼓而削平萬姓回蘇而安業庶幾仰答天心稱朝
廷伐罪弔民之意而靈神享有常祀益有光而無愧矣
故兹懇告尚饗
祭江湖淮海之神文
雍等奉辭南來伐叛是圖兵鋒所臨拉杇摧枯甫逾半
載民賴以蘇天心固仁神力豈無當涸而漲遏賊奔途
雖驚無虞保我征夫神之威靈固已感孚今兹凱還遠
涉江湖恭望靈神默相隂扶利我將士安我舳艫弗阻
弗驚遠逹帝都益感神休終始不渝謹用祭告尚饗
祭大江之神文
雍等奉命提兵留鎮疆域羣盜雖平民志未一用飭兵
戎綏順討逆我軍既載泝流西出默相隂佑望神司職
蹈險無虞所向無敵盡復太平彰我神力謹用祭告尚
饗
祭旗纛之神文
雍奉命提兵留鎮南蠻狂寇雖平餘孽猶滋寒霜既降
肅殺維時仰體天心爰整我師泝流西行祈神指麾務
殱殘兇俾無漏遺庶康我民彰神靈慈謹用祭告尚饗
祭后土之神文
向以行臺狹隘屋廬淺少因出在官餘貲市地易材命
工增修兼創運籌之亭兹已畢工重念半載之間百工
交雜築掘剷削罔知避忌豈無冒犯神威用是謹竭愚
誠特伸告謝伏望明神鑒此微誠宥其冒犯且隂相默
佑使行臺之内火盜無警居人咸安不勝感荷神休謹
告
祭南海之神文
惟神主司大海明靈正直隂佑下人濟此南國王師來
臨討滅叛賊所向功成惟神之力雨暘允時百穀蕃殖
黎民不飢惟神之德幸兹泰和感神無極報謝有禮曷
敢差忒致奠且祈申我悃愊豐登年年殘孽盡息益彰
神休永光廟食尚饗
祭前保傅尚書大學士芳洲陳先生文
於乎自古大臣君子得時行道功名始終者固多而以
忠義文章見忌於時横遭遠謫者亦或有焉此寇忠愍
所以有雷陽之貶而蘇文忠所以有昌化之遷是豈人
力之能為而實時命之使然偉哉先生百世之賢歷事
五朝踰四十年其心術光明而正大其學術純博而淵
淵其臨大事决大議非宗社之計不謀于衆其侍經筵
資顧問非堯舜之道不陳于前其代絲綸走筆而萬言
立就其銘金石吐詞而四海永傳遭列聖寵遇而登瀛
洲之選兼公孤卿相而贊化機之權值時危疑為人所
忌因肆欺蔽羅織成愆謫遐方而守困累陳情而龥天
賴日月之明誅奸諛於既死雪冤誣之謗賜黃冠以歸
田享高壽幾八旬得易簀而歸全嗚呼自古成敗利鈍
未可以論人物而清議既定始見其賢與不賢然寇蘇
之賢流離遷徙不遂首丘而清議由士夫定於既死之
後先生之賢一斥即復考終于家而清議出聖明定於
未死之先想先生無愧于心必含笑而入九泉生出自
門牆感德懸懸圖報未能涕泣恒漣作鎮南荒以憂北
還雖衰絰不宜理人事而恩義不可以或偏爰遣人跪
奠於墓道庶表我心之拳拳尚饗
祭崔冢宰母文
嗚呼夫人生於慶門早歸君子克相克諧德善並美乃
生賢器庭訓有方乘時奮庸為國家良爰司邦憲爰掌
邦治百僚敬承天子倚注禄養既厚褒封屢加珠翟金
衣二品光華忽報仙遊朝野殞涕天子驚悼厚錫葬祭
隆恩盛福今古罕同合葬佳城哀榮始終辱厚令子誼
均哀戚緘詞致奠清淚沾臆尚饗
先考通議府君發引告祭文
嗚呼我父遽棄我耶我父壯年徙居北都生我諸孤撫
養艱苦遣雍從學家業已墜膏火束脩供費益勞幸克
成人薄有禄養我母先逝父心孔傷禄既稍豐我父已
衰我又奉使久缺定省豈意衰疾終焉不起諸孤痛傷
如割我心嗚呼我父平生積德行善致衍慶澤蔭及不
肖罔極深恩如天廣大雖蒙朝廷三錫誥勅推封我父
已為大官聞訃上疏又錫葬祭但我諸孤永言懷恩再
不能奉一日之養叩地呼天哀痛曷勝兹以七月十六
日敬引我父靈輿至蘇城西雅宜山與我母淑人合葬
敬用牲醴之奠拜辭几筵地久天長此痛無窮我父幸
安慰長往勿懼勿驚嗚呼哀哉尚饗
祭錦衣馮指揮孟仁乃翁
惟德忠厚之德施于一鄉孝友之行聞於四方慶衍後
昆篤生賢嗣以儒起家荐登近侍兼資文武一秉忠誠
推本慶源帝錫恩榮金帶緋袍翺遊錦里五福兼全世
罕能比年幾八袠忽爾仙遊恩典有加賁于林丘雍託
交賢嗣義均哀戚寄奠陳辭有淚沾臆尚饗
祭前保傅尚書大學士芳洲陳先生文
嗚呼士感知己之德雖子孫繼世尚傳示而圖報况一
死一生能忘情而不痛悼耶當正統之季年值邊寇之
孔熾毒已流於西江勢若難於平治雍奉命以巡方幸
因人而成事然素不諂乎權門自分必終於播棄得代
還朝擢副外臺莅政未幾恩詔復來撫巡重臨乎舊地
華資猥及乎菲才初猶未知其所自後知辱舉於公台
固感朝廷取人於論薦豈忘先生物色於塵埃况當斯
時犬馬之年甫三旬外臺之擢纔八月無老成之宿望
無久任之功伐非回天之重力曷越資而驟發然使雍
嘗有利以干先生而先生薦之是私謁得薦感固不如
此之真有言以求先生而先生薦之是諂諛得薦感亦
不如此之深惟先生薦賢為國一至公而無私惟雍無
意得薦故刻骨而銘心有鬼神之照察與天地之鑒臨
嗚呼先生歷相五朝始終一節晚遭世變根連禍結賴
先帝之聖明復衣冠於大耋詎意都亭之話别乃先生
之永訣哉雍違教有年仕路間關久作鎮於南陲曾以
憂而北還雖遣官以祭奠心未安而厚顔兹者叨進秩
以再臨受專征之倚眷推厥本原肇於初薦用修禮於
玄堂敬再拜而一奠感德無窮不勝悲戀尚饗
祭丘學士母太孺人李氏文
嗚呼孺人寶婺之精瓊山之秀作範閨門肅雍慈厚早
歸君子克相克承蓄德弗施鄉人並稱中道孀居撫孤
守志晩節不移璽書旌異偉哉令子忠孝夙成慈訓亦
嚴魁選成名玉署高登經筵慎選啓沃聖心贊襄國典
惟帝嘉念褒封及親命服煌煌禄養方殷忽報仙遊朝
野隕涕帝心惻然特頒諭祭榮名盛福遐壽全歸卜葬
牛眠海天光輝雍等開府粤南聞訃傷悼遣奠一觴緘
詞以告尚饗
祭鎮守浙江太監盧公文
惟靈歴侍累朝聖心簡在兩鎮浙江兵民咸戴方期永
年庇此一方忽報仙遊朝野共傷某等昔同奉命來征
兩廣因以成功心恒感仰倏焉永隔悲慟弗寧遣奠一
觴少慰英靈尚饗
祭陳都御史母夫人(闕)氏文
嗚呼夫人生於慶門早歸君子克相克諧德善並美乃
生賢器庭訓有方乘時奮庸爲國忠良爰總風紀爰承
寵命督漕撫民功名鼎盛禄養既厚褒封屢加珠翟金
衣暮景光華忽報仙遊朝野隕涕恩典有加遣官致祭
榮名盛福今古罕同合葬佳城哀榮始終雍等辱交令
子誼均哀戚緘詞致奠清淚沾臆尚饗
祭故少保戸部尚書兼華蓋殿大學士芳洲陳先
生文
嗚呼古有蘇公因譖投邊忠感時君未死内遷又有莱
公被讒遠謫忠聞後主死猶加澤猗歟先生百世偉人
文章典謨事業經綸忠直難容横遭計逐英廟聖明旋
歸初服繼雖長逝清議未安主上明聖悉還舊官一忠
遭誣存没表白况錫葬祭重恩輝赫墓碑初刻國史易
書久屈大伸萬古美譽雍出自門牆感德無已緘詞遣
奠神其鑒止尚饗
祭鎮守廣東市舶奉御杜公文
惟公歴事累朝勤勞謹飭晚監市舶恪恭乃職繼因衰
邁謝事居閒正爾優游忽出人寰雍等相處有年聞訃
驚悼遣奠一觴申詞以告尚饗
祭謝母太淑人葛氏文
惟靈生於華族歸於慶門奉姑以孝御下以仁克相夫
君儉勤恭敬王畿大衛允修兵政方當顯盛忽失所天
撫字遺孤勞辛有年孤既有成襲官如舊配我弱息同
養慈壽何其一疾倏忽云亡訃音南來舉室悲傷爰遣
兒曹恭修薄祭淑靈有知歆此微意嗚呼哀哉尚饗
襄毅文集卷十五
