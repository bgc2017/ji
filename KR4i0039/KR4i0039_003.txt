荆溪林下偶談卷三
宋吳子良撰
水心文不蹈襲
水心與篔窗論文至夜半曰四十年前曾與吕丈說吕
丈東莱也因問篔窗某文如何時案上置牡丹數瓶篔
窗曰譬如此牡丹花他人只一種先生能數什百種蓋
極文章之變者水心曰此安敢當但譬之人家觴客或
雖金銀噐照座然不免出於假借自家羅列僅甆缶瓦
杯然却是自家物色水心蓋謂不蹈襲前人耳甆瓦雖
謙辭不蹈襲則實語也然蹈襲最難必有異禀絶識融
會古今文字於胷中而灑然自出一機軸方可不然則
雖臨紙雕鏤祇益為下耳韓昌黎為樊宗師墓誌言其
所著述至多凡七十五卷又一千四十餘篇古未嘗有
而不蹈襲前人一言一句又以為文從字順則樊之文
亦高矣然今傳於世者僅數篇皆艱澁幾不可句則所
謂文從字順者安在此不可曉也
退之慚筆
王黃州以昌黎祭裴太常文甔石之儲常空於私室方
丈之食每盛於賓筵為慚筆蓋不免類俳陳止齋亦以
昌黎顔子不貳過論為慚筆蓋不免有科舉氣余觀昌
黎祭薛中丞文豈亦所謂慚筆者邪然顔子論乃少作
不足怪二祭文皆為衆人作則稍屈筆力以略傍衆人
意雖退之亦有不得巳焉耳
水心文章之妙
四時異景萬卉殊態乃見化工之妙肥瘠各稱妍淡曲
盡乃見畫工之妙水心為諸人墓誌廊廟者赫奕州縣
者艱勤經行者粹醇辭華者秀穎馳騁者竒崛隐遯者
幽深抑鬱者悲愴隨其資質與之形貎可以見文章之
妙
歐公文林
歐公凡遇後進投卷可采者悉錄之為一冊名曰文林
公為一世文宗於後進片言隻字乃珍重如此今人可
以鍳矣
東坡享文人之至樂
王德父名象祖臨海人早從丘宗卿入蜀有志義立學
工古文晩為水心所知德父嘗為余言自古享文人之
至樂者莫如東坡在徐州作一黃鶴樓不自為記而使
弟子由門人秦太虚為賦客陳無巳為銘但自袖手為
詩而已有此弟有此門人有此客可以指呼如意而雄
視百代文人至樂孰過於此余謂自古山水游觀之處
遇名筆者已罕幸而遇則大者文一篇小者詩一聯而
止耳未有同時三文而皆卓然可以傳不朽者坡之詩
又未論也盛山十二詩唱者止如此和者固不能無優
劣退之滕王閣記云文列三王之右與有榮焉此特退
之謙辭如退之記固宜傳三王如勃之序雖載人口而
綺麗卑弱乃爾其餘可知也以同時遇三文而皆可傳
自古惟黃鶴樓耳
水心能斷大事
水心平生静重寡言有雅量喜愠不形於色然能斷大
事紹熙末年光廟不過重華宫諫者盈庭中外洶洶未
幾夀皇將大漸諸公計無所出水心時為司業御史黃
公度使其婿太學生王棐仲温密問水心曰今若更不
成服當何如水心曰如此却是獨夫也仲温歸以告黃
公公大悟而内禪之議起於此
晦翁斬大囚
晦翁帥潭一日得趙丞相簡密報巳立嘉王為今上當
首以經筵召公晦翁藏簡袖中竟入獄取大囚十八人
立斬之纔畢而登極赦至
劉正字不階墀
王參預帥閩以貴倨御僚屬正字劉公朔時為福清宰
初至以法不當階墀令吏先白之參預怒劉公候客位
連日不得見竟棄去曰吾不妨教學子以活參預使吏
覘之則巳過大義渡矣不得已使吏挽回批報以省元
特免階墀他不為例劉公在福清每出遇市巷小兒讀
書者必下車問其讀何書為解說訓誨之市巷小兒皆
相習為士而邑之士風特盛福清之政至今人稱之
陳龍川省試
陳龍川自大理獄出赴省試試出過陳止齋舉第一場
書義破止齋笑云又休了舉第二場勉強行道大有功
論破云天下豈有道外之功哉止齋笑云出門便見哉
然此一句却有理又舉第三場策起云天下大勢之所
趨天地鬼神不能易而易之者人也止齋云此番得了
既而果中榜
沙溪驛詩
興化沙溪驛有詩題壁上云沙溪祗是舊沙溪今日重
来路欲迷獨有暮鴉知我意白雲深處盡情啼不知何
人作
水心薦周南仲
韓侂胄當國欲以水心直學士院艸用兵詔水心謝不
能為四六易彦章見水心言院吏自有見成本子何難
蓋兒童之論非知水心者既而衛清叔被命艸詔云百
年為墟誰任諸人之責一日縱敵遂貽數世之憂清叔
見水心舉似誤以為墟為成墟水心問之衛惘然他日
周南仲至水心謂清叔文字近頗長進然成墟字可疑
南仲愕曰本為墟字何改也水心方知南仲實代作蓋
南仲其姻家也水心因薦南仲宜為文字官遂召試館
職
魁輔碑
陳自強本太學服膺齋生既當國齋中為立碑刻魁輔
二大字雷參政孝友時為學官作記稱頌以諂之刻大
字之下陳敗雷欲磨去以冺其迹諸生不從一日諸生
赴公試雷遣人亟磨去之嘉定更化雷復顯用反攻他
人為附韓而欲自表其非韓黨可嘆也
詞人懷古思舊
詞人即事睹景懷古思舊感慨悲吟情不能巳今舉其
最工者如劉禹錫金陵詩山圍故國周遭在潮打空城
寂寞回淮水東邊舊時月夜深還過女牆來愚溪詩溪
水悠悠春自来艸堂無主燕飛回隔簾惟見中庭艸一
樹山榴依舊開又艸聖數行留斷壁木奴千樹屬隣家
惟見里門通德榜殘陽寂歴出樵車竇鞏南游詩傷心
欲問前朝事惟見江流去不回日暮東風春艸綠鷓鴣
飛上越王臺東坡昆陽城賦横門豁以四逹故道宛其
未改彼野人之何知方傴僂而畦菜張安國題黃州東
坡詩老仙騎鶴去穉子飯牛歌蓋人巳逝而迹猶存迹
雖存而景隨變古今詞云語言百出究其意趣大槩不
越諸此而近世倣傚尤多遂成塵腐亦不足貴矣
和平之言難工
和平之言難工感慨之詞易好近世文人能兼之者惟
歐陽公如吉州學記之類和平而工者也如豐樂亭記
之類感慨而好者也然豐樂亭記意雖感慨辭猶和平
至於蘇子美集序之類則純乎感慨矣乃若憤悶不平
如王逢原悲傷無聊如邢居實則感慨而失之也
陳簡齋詩
簡齋之詩晚而工如木落太湖白梅開南紀明慷慨賦
詩還自恨徘徊舒嘯却生哀山林有約吾當去天地無
情子亦飢樓頭客子杪秋後日落君山元氣中世亂不
妨松偃蹇村空更覺水潺湲皆佳句又有晩晴獨步及
題董宗禹園先志亭等古詩亦皆佳
陳元為杜韓之先驅
唐之古詩未有杜子美先有陳子昂唐之古文未有韓
退之先有元次山陳元蓋杜韓之先驅也至杜韓益彬
彬耳
詞科習氣
東坡言詞科利害攙說得失為制科習氣余謂近世詞
科亦有一般習氣意主於諂辭主於誇虎頭鼠尾外肥
中枵此詞科習氣也能消磨盡者難耳東莱早年文章
在詞科中最號傑然者然&KR0034;繢排比之態要亦消磨未
盡中年方就平實惜其不作而遂無年耳
李習之諸人文字
文字之雅淡不浮混融不琢優游不迫者李習之歐陽
永叔王介甫王深甫李太白張文潜雖其淺深不同而
大略相近居其最則歐公也淳熙間歐文盛行陳君舉
陳同甫尤宗之水心云君舉初學歐不成後乃學張文
潜而文潜亦未易到
劉原父文
劉原父文醇雅有西漢風與歐公同時為歐公名盛所
掩而歐公蘇王亦不甚稱其文劉嘗嘆百年後當有知
我者至東萊編文鑑多取原父文幾與歐曾蘇王並而
水心亦亟稱之於是方論定
晦翁按唐與正
金華唐仲友字與正博學工文熟於度數居與陳同甫
為隣同甫雖工文而以強辯侠氣自負度數非其所長
唐意輕之而忌具名盛一日為太學公試官故出禮記
度數題以困之同甫技窮見黜既揭榜唐取同父卷示
諸考官咸笑其空疎同甫深恨唐知台州大修學又修
貢院建中津橋政頗有聲而私於官奴其子又頗通賄
賂同甫訪唐於台州知其事具以告晦翁時高炳如為
台州倅才不如唐唐亦頗輕之晦翁為浙東提舉按行
至台炳如前途訝而訴之晦翁至即先索州印逮吏旁
午或至夜半未巳州人頗駭唐與時相王季海為鄉人
先密申朝嫌省避晦翁按章及後季海為改唐江西憲
而晦翁力請去職蓋唐雖有才然任數要非端士或謂
晦翁至州竟按去之足矣何必如是張皇乎同甫之至
台州士子奔湊求見黃巖謝希孟與同甫有故先一日
與樓大防諸公飲中山上以待之賦詩有云須臾細語
夹簾言說盡尊拳并毒拳語巳可怪既而同甫至希孟
借郡中伎樂燕之東湖同甫在生與官伎語酒至不即
飲希孟怒詰責之遂相詈擊妓樂皆驚散明日有輕薄
子為謔詞末云何時一樽酒重與細論文一州傳以為
笑
銘詩
銘詩之工者昌黎六一水心為最東坡表忠觀碑銘云
仰天誓江月星晦蒙強弩射潮江海為東只此四句便
見錢璆忠勇英烈之氣閉爍乾坤上清儲祥宮碑銘云
於皇祖宗在帝左右風馬雲車從帝來狩閱視新宫察
民之言佑我文母及其孝孫讀之儼然如畫悚然如見
而天帝與祖宗所以念下民眷子孫之意又仁慈惻怛
如此後之為文者非不欲極力模寫往往形貎雖具而
神氣索然矣
近世詩人
大序云亡國之音哀以思退之論魏晉以降以文鳴者
其聲清以浮其節數以急其辭淫以哀其志弛以肆近
世詩人爭效唐律就其工者論之即退之所謂魏晉以
降者也而况其不能工者乎
范睢蔡澤
范睢蔡澤者僥倖之尤耳若澤詭說睢而代之相無分
功寸謀於秦而遷於二子皆稱其羈旅入秦繼踵取卿
相垂功於天下又曰二子不因困厄其能激乎遷之繆
如此非所謂退處士而進姦雄者歟
漢武帝用王恢議擊匈奴
夷狄叛服不常以恩信結之猶懼其變而况以詐先之
乎漢武帝建元六年匈奴請和親王恢議請擊之韓安
國以為不如和親便羣臣多附安國帝乃許和親然不
三載復從王恢之策欲誘致以利而伏兵擊之是不以
恩信結之而以詐先之也匈奴安得而不叛自是而後
入上谷入鴈門入代殺太守殺都尉殺掠吏民漢無一
日不被其擾而帝亦恥初謀之不遂命將出師無虚歲
而海内耗矣蓋自王恢之謀始也初帝命恢與韓安國
擊閩越淮南王安上書諫而安國無一語知其事雖可
已而名義猶正也至是則力争不可知其名義太不正
也使恢謀不行匈奴未必屢叛武帝雖黷武亦豈如是
甚哉
衛青重汲黯
衛青一奴虜也然貴為大將軍日見尊寵汲黯與之抗
禮不拜而青愈賢之數請問國家朝廷所疑遇黯加於
平日公孫弘號為儒者反怨黯之面折而隂欲擠之死
地曾一奴虜之不若也哀哉
東坡穎濱論三良事
東坡秦穆公墓詩云昔公生不誅孟明豈有死之日而
忍用其良乃知三子殉公意亦如齊之二子從田横古
人感一飯尚能殺其身今人不復見此等乃以所見疑
古人子由和篇云泉上秦伯墳下埋三良士三良百夫
特豈為無益死當年不幸見迫脅詩人尚記臨穴惴豈
如田横海中客中原皆漢無報所秦國吞西周康公穆
公子盡力事康公穆公不為負豈必殺身從之遊夫子
乃以侯嬴所為疑三子王澤既未竭君子不為諱三子
殉公意要自不得巳二詩不同愚謂子由之說稍近君
子進退存亡耍不失正而已豈苟為匹夫之諒哉論者
罕能知此如王仲宣云結髮事明主受恩良不貲臨没
要之死安得不相隨曹子建亦云生時等榮樂既没同
憂患若然則是三良者特荆軻聶政之徒耳東坡晚年
和淵明詩云三子死一言所死良巳微賢哉晏平仲事
君不以私我豈犬馬哉從君求蓋帷殺身固有道大節
要不虧君為社稷死我則同其歸顧命有治亂臣子得
從違魏顆真孝愛三良安足希蓋其飽更世故閱義理
熟矣前詩作於壯年氣銳之時意亦有所激而云也
唐德宗時太學風俗不美
余讀何蕃傳朱泚之亂太學諸生舉將從之来請起蕃
蕃正色叱之六館之士不從亂嘗疑六館之士如此其
衆豈能守節義者獨蕃一人而巳乎至讀柳子厚與太
學諸生書云僕少時常有意遊太學受師說以植志持
身焉當時說者咸曰太學諸生聚為朋黨侮老慢賢有
墮窳敗葉而利口食者有崇飾惡言而肆鬭訟者有陵
傲長上而誶罵有司者其退然自克特殊異者無幾耳
乃知當時太學風俗不美如此其欲從泚無疑
相如美人賦
宋玉諷賦載於古文苑大略與登徒子好色賦相類然
二賦蓋設辭以諷楚王耳司馬相如擬諷賦而作美人
賦亦謂臣不好色則人知其為誣也有不好色而能盗
文君者乎此可以發千載之一笑
名紙
梁何思澄終日造謁每宿昔作名紙一束曉便命駕朝
賢無不悉狎名紙蓋起於此今人謂之名贄非也
乞巧文似送窮文
子厚乞巧文與退之送窮文絶類亦是擬揚子雲逐貧
賦特名異耳
荆溪林下偶談卷三
