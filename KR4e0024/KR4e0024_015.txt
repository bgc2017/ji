蘇平仲文集卷之十五
詩賦辭章貢黎諒校正重刊
義門詩(并序)
王氏自宋淳熙間忠惠公大父諱起府君繇義烏之鳳林遷浦
江之峻嶺至忠惠公從弟諱茇府君始家深谿世載其美萃于
後昆則有若善淵翁焉翁隱居不仕勇於爲義與其弟汶同財
而共㸑其子三人曰士覺曰士麟曰士偉才皆克肖又能隨事
立則爲防範計躬率群從由乎禮節本之以忠信文之以威儀
習之於朝夕旦望行之於冠昏喪祭盖至于今垂五十年男女
百數十人莫不唯唯致謹以敦享謙恭自牧而以浮驕傲爲耻
以慈愛和孺自奮而以乖争凌犯爲戒遂與鄭氏並以孝義著
称一邑可不謂之能爲人之所難者乎余嘗過其門覩其事因
詠歌之不惟美善行示風厲將使其子孫由是益亢其宗也詩曰
堯舜之世民莫不榖其可以封至于比屋降及叔季風頽俗敝
可封之人萬無一二顧瞻浦江百里之邑乃有義家後先迭出
昔則氏鄭今則氏王有閱其門相望一方奕葉王氏族蕃且碩
詩書纘承衣冠引翼大合其族自善淵君臨終之言抑何諄諄尔
財母分𡭗居母析𡭗母骨肉化爲仇敵𡭗曷于鄭是則是傚厥
初本同母自棄暴我言孔善惟𡭗當受以成我志以啓爾後三
子受命罔不蹶蹶既䔍其恩亦隆厥誼冠昏喪祭以塈百爲無
細無巨悉立之規匪直也規以訓以教曰自其身實踐允蹈敢
勞于勩而謂黃髮乃綜乃理乃賞乃罰在左在右有子有孫有
童有冠其多如雲朝濡暮染日引月升衆志大定不同戒懲冠
帶裳衣周旋堂所有聞無聲出規入矩油油秩秩婉婉怡怡一
門之內盎然春熙服有隆殺情無䟽戚甘兮同飲干也共食兄
弟欣洽娣姒具宜疇能聞之無隙可窺人亦有言無行不至義
問四徂于鄭何媿
聖神在御迪下以德風教攸系亟用褒錫倬彼鄭門有命蠲
復蠲復之加式化國俗國俗是化匪私于鄭命書下賁寧獨
此斳凡百士庶聿来儀刑况也曾玄不敬而承承之伊何祖訓
是式享祉緜緜百世無數
鉤勒竹賦
文何先生之於竹也穉壯枯老曲盡其形俯仰披折備極其勢
暢逹遂茂若得乎時攣拳局束若失其地轗焉憔悴若炯棲
而露慘蔚然芳潤若風恬而雨霽撓而不屈若致節於崖石之
間癯而不悴若挺操於霜雪之際或脩榦垂垂臨流而娟淨或
新梢裊裊若出墻而搖曳自根莖而節葉凡牙角與脉理變化
雖至于萬千源委皆可以顧指論乎常理而當揆諸天造而契
抉造化之賾發靈臺之秘未嘗設色聊以墨戲而具象外之象
含意中之意是豈習與技之助乎昔者吾祖嘗論之矣文忠公
則有先得宜遂之說兔起鶻落之諭文定公則以爲猶庖丁之
觧牛輪扁之斵輪心手俱廢而后超詣此有道者之能事也彼
庸陋之徒烏足儗議哉使先生不有得乎爾則何以能爾徛歟
先生魯國間孫脩材拔萃雅德出群手神秋洒和氣春温𬗟逸
志於丘壑謝濁世之垢氛樂詩書於陋巷等富貴於浮雲闢高
軒以恬處獨尚友乎此君窮其理而盡其性自彼晨而逹于昏
忘形至于𡭗汝好合類乎弟昆時婆娑其下而灑錦牋或寄慠其間
而倒璚尊既惰狀之莫逃尚人竹之在論莾渭川之千畒曾不滿於胸
吞爾其風清日美浴罷睡起掃地焚香執筆伸紙思聫綿而若
抽氣浩蕩而莫禦寘吾意於毫端遊吾神於物外納萬籟之秋
聲斡一元之生氣欲電激而颷馳又申之以雹雨覺乾旋而坤
轉似隂役乎神鬼初不假乎繩墨自默中乎規矩曰籀篆與秦
隷寔異形而同体法傳撥鐙之巧妙得活脫之髓掃胸中之全
竹駭生成於刻晷忽穎脫而迸裂怒絶綳而掣去儼龍蛇之蛻
骨紛鸞鳳之刷羽既天矯以偃蹇復蹁躚以飛舞&KR0813;憣幢之旖
旎交劍戟之撑柱疑亂影之眩目訝明月之在戶匪虚室之生
白不傅粉而含素鐵連鈕兮曾足竒金錯刀兮庶可伍恍一夢
於山隂幻两身於湘浦引四座之凉颸驅半襟之煩暑操斧斤
兮𣣔加陋淇園之漢武揮涕淚兮欲染笑蒼梧之二女觀之者
目擊而意消爱之者手追而心慕未之者盈門而接踵得之者
襲藏而鋦固恐竹神之上訢致真宰之或怒嫌造物之無功敕
六丁而下取豈有妙至乎是而僅擅譽於斯今而不流芳於終
古唐之王維宋之文同薊之李衍浙之趙孟頫且猶譲路不敢
獨步又况俗工塗抹翠黛屑屑乎畦町之間規規乎形迹之内
詎可同年而語固當望塵而拜也哉亂曰繄嘉植之種種兮孰
不鍾玄黃之粋美也貞有筠之姱節兮吾獨嘉夫千古之不爾
也肖雲儀與玉表兮彷彿覿乎孤竹之子也世莫知其真兮庶
幾亦可以識其似也
雲林辭并序
常人之情未有不好繁華而厭澹泊者也入山林而唯恐不深
適江湖而唯恐不遠非抗志幽夐寄懷夷曠者孰能之六一居
士曰錢唐四方之所聚百貨之所交物盛人衆爲一郡會而又
兼有山水之美以資富貴之娛吾祖東坡先生以爲吳興山水
清遠其民足於魚稻蒲蓮之利寡求而無所争賓客非有事於
其地者不至焉是二邦固皆東南勝處而吳興之境寬聞寂寞
豈比錢唐之鉅麗䧺富哉崔彦暉氏錢唐人也顧去之而之吳
興營别業一區名之曰雲林小隱於是乎僑焉此其以澹泊爲
樂而不奪於繁華之習爲何如彦暉非抗志幽夐者歟寄懷夷
曠者歟夫以端木賜之賢又有仲尼爲之依歸其於道德之足
貴紛華聲利之不足尚固宜曉然若薰蕕不待辨而孰去孰取
也然交戰于胸中猶且有所不免况彦暉當問學之士徇於外
物而競於邪侈之際乃能决於去就如此豈直異乎尋常之人
而巳使克推是志以學道其於去卑陋而趍高明也何難哉此
余不識彦暉而信其賢囙張尚禮之請本其情爲賦雲林辭曰
眷吾父母之邦兮廼趙宋之故都既美麗又冨盛兮實東南之
奥區衆人胥此焉止息兮吾獨曷爲而去諸此冨貴者所娱情
兮雖信美不可以居矧吾舍之湫隘兮直闤闠而臨通衢車塵
滃若溽霧兮紛冉冉將浼予苟徘徊而不去兮幾何不爲逐臭
之夫瞻彼樂郊震澤之墟俯苕霅之漣漪兮仰毗弁之欝紆前
谽谺之絶壑兮後蒼莾之平兼阡陌從横以棋寘兮聚落交錯
若畫圖審面勢兮搆吾廬梁桂檀兮柱杉櫧不雕不琢兮不丹
青以塗攀薛荔以帡幪兮苔蘚繡乎階除列陵阜以爲垣兮因
澗谷而成渠長松鉅竹兮森扶疎烟條霧葉兮蔚蔽虧夭矯繚
紏兮若蒼龍之垂胡棽麗披離兮若翠幄之流蘇積雨之後日
出之初山氣澤氣孰吹孰嘘排我簷楹羃我綺䟽栖我几席襲
我琴書始膚寸其来會兮旋波濤之卷舒乍奔騰以翕霍兮儵
充塞而模糊何變化之奄忽兮茫洋莫辨乎四隅幻萬象以一
色兮覆六合而有餘中長風之迅烈兮遂消液於湏臾砉掃滅
而無蹤兮杳不知其所如但見山青靑而林蒼蒼兮掩暎湛湛
乎之太虛吾危坐而睇眄兮增感慨以長吁曰寳莫寳兮貝玉
金珠貴莫貴兮爵位名譽等浮雲之不可把玩兮喟嘆先聖其
豈我誣胡彼昏之不覺兮争貿貿以犇趍况人壽之百歲兮猶
過陳之白駒縱得之亦何𥙷兮徒自默而自劬吾於世兮復何
需屑逐隊兮競馳驅聊歛退而從吾所好兮放浪肆恣於水澨
山砠幸麋鹿之我狎兮喜鷗鳥之不我虞春草藂茂春華敷岩
紅澗綠張氍毹幽泉發竇疾以徐髣髴會朝鏘珩琚娱耳悅目
樂不可言兮世間埃壒何濡濡時招玄真子膾却赤鯉魚相就
東老舊酒壚既醉涉江弄芙蕖歌曰澤有荷渚有蒲荷爲衣蒲
爲𦵔衣且食兮保我軀滯志釋兮煩慮祛逍遥委蛇兮又何必
訪偓佺於蓬壷
古今詩
周伯寧春晴江岫圖
尚書襟懷絶蕭灑揮毫往往凌董馬平生一筆頗自玠數尺新
圖爲君寫齊山遥接吳山青碧波萬頃孤帆征東風綠遍汀洲
草緫是岐亭離别情一向江南一江北離情浩蕩嗟何極正如
江上之碧波縱有并刀那剪得當時巳足令心愁如今况復隔
羅浮掩圖却上高臺望但見遠海連天流莫歸朝出誰與佀蜃
霧蠻烟結悽楚木綿花落鸚鵡飛苦竹叢深鷓鴣語
送蔡思賢參政使蜀
清晨旌節三川去今日車書萬國同燕餞都亭来詔使停驂
鄕井訪隣翁峰經回鴈邊聲静峽入啼猿樹影空昭烈祠西諸
葛廟秦州城北隗囂宫神交露立蒼茫際長嘯風生感慨中毛
伯昔聞周上介隨何今見漢明公布宣德意相如最囊括山
川太史工河隴從兹兵不搆轘轅此去路相通庭充橘柚陳方
物歌聽巴渝識土風最是多情江漢水直隨歸楫到江東
送秦待制出守龍州
一麾出守别金閨渭水秦原入馬蹄拔士真成空冀北懷人從
此隔關西蒲萄滿泛凉州近鸚鵡群飛隴樹齊肯與交游傷遠
别要推惠澤到遺黎
送宋起居還金華
長揖謝䆠徒還歸戒征軸眷言幽貞廬夐在仙華麓就飬望既
盈考槃願亦足儲淸濬昔池薙荒理舊竹蘭佩紉春蕤荷衣製
秋綠沆瀣晨三嚥彫胡晝九曝從今猿與鶴不復怨幽獨
玄潭古劍歌
扁舟昔向玄潭過聞有古劍留巗阿欲一觀之躊躇復不敢只
恐開匣踴躍入滄波此時觧后都城裏玉質珠輝那得比玄
靈外護朱草莖赤日中涌鑑湖水想當旌陽初鑄成槖籥元氣
驅六丁星象失光彩白藏儲精靈不然長鑱尺又半如何照室
影&KR1272;亂神光兔脫飛雪霜寳氣龍騰貫霄漢自從斬蛟江水中
濁世餘子誰能庸長伴空山棲遁者但見白晝風雲從邇来閱
歲未五十兩度江湖寄蹤跡珤臺夜月聽吹笙金界晴空逐飛
錫昔至燕京時用太平今留石城兵祲廓清乃知神物等鎮圭
宜漠自有神提携由来治忽係出處非是漂泊東復西
聖明御九有妖孽俱授首既不假道上斷大蛇又不用軍中撞
玉斗明朝且賦歸去来彭蠡扁舟落吾手申之以歌曰我知爾
兮爲赤蚪上帝有命兮下土留爲民捍患兮萬歲千秋彭蠡
之奥兮蜿蜒所鳩爾之歸兮徑中流慎勿奮飛兮從爾儔使我
思爾兮離憂舞蛟鱷兮與鱔鰍
送曹叔温赴淮安幕
初我識君自三山面如白玉紅頰顴平明振佩入烏府行人指
點人中仙此身萍梗隨流轉浙水東西數相見時清事簡百不
憂巵酒萹詩恣歡宴自從烟霧霾江湖將車無復能齊驅春鶯
秋月兩寂寞尺素斷絶心煩紓今古江南佳麗地龍虎載瞻
天子氣戔戔束帛賁丘園濟濟衣冠若鱗萃東華邂逅式相逢蕭
騷短髮警成翁青衫依舊陪&KR0865;馬風雨徒步追群公過從更說
舊遊好舊遊著處生芳草沈約樓前杜宇啼西施湖上芙蓉老
亰城官釀斗四千交歡安得青銅錢三嗅落花共一噱浩歌白
石看靑天盍簮方喜慰疇曩摻别那堪增飬飬寒潮浩蕩足
秋霖木落江空欲何往紅蓮綠幕依黃堂駕言擊楫趍山陽君
材有用仍小試干將百鍊湏善藏幾年争戰今休息髑髏糢糊
土花碧韓信祖逖安在哉但見長淮摇落日世途反覆如浮雲
人生離合矧可云天皇盛德同華勛肯使獨鶴終鷄群
郭熙關山雪霽圖
昔我北遊月在䄍兼旬犯雪度雄覇千里萬里皆瑤琨高迷丘
垤低迷滹翔風烈烈塵不驚中野蕭條但桑柘僕夫股慓面削
瓜身上波褐繞掩髂長途日暮行不前回顧堪憐那忍駡前車
既断後車絶停驂獨宿道旁舍床頭土銼欝生薪村酒沽来敢論
價卧聽櫪馬齕枯荄展轉無眠疑不夜忽然朝光入甕牗主僕瞥
見互驚訝攬衣匆匆便蓐食如此晴明喜天借可辭趁暖即前
程翦拂蹇驢還自跨瀘溝凍合疋練横徑度不用脩梁架西山
馬首遥相迎拔起人言似嵩華瓊樓玉宇忽照眼行行已到南
關下時清關吏殊可人不復如何乃&KR0829;迓過關使客多於簇或
挽柴車或高駕閑情我正繞刻溪吟思誰歟似清㶚道逢軒盖
何具都駿馬雕鞍蒙錦帕銀盆熾炭蠟光然面面幨帷行酒䏑
徒御繽紛意氣麤錯金劍具青絲靶行人不敢說姓名但說無
非國姻婭狐裘貂帽詎知寒馳驅爭入柳林射當時有意欲賦
之計吏相煎嗟不暇鶯花窈窕江南春風景依依在圖畫
題張會稽扇
鑑湖波暖欲生烟太守行春放畫舡皂盖朱幡穿柳去傍人指
點是神仙
題耕隱卷
中歲脫塵纓田廬遂幽獨靈雨春載陽繁霜秋始肅土屋自冬
温綀衣忌暑溽黽勉循所務焉知時運速翳翳桑麻隂稍稍梨
棗熟扣門無追呼登場有嘉榖臨深其網罟薙荒理松竹披帙
欣自怡舉觴念誰属俯仰復何愧逍遥遂忘俗禦寇談力命南
華貴知足亦欲抽吾簪與爾為近局
送金主簿赴吳江任五首
美人結飛璫明月何皠皠間之珊瑚枝其繅以五采此物曷致
之錫貢自南海有材苟適用無幽不見採
嗷嗷眾赤子望望將告誰詩人咏豈弟奔命何可遲馭促馬則
疲水煩魚不滋往者皆謂然来者能忽思
西望姑蘇臺近臨百花洲白露正為霜行人不可留但感鴻雁
集不傷麋鹿遊月明歌子夜民生庶其廖
遠客京城中賴有之子並出處靡不俱豈異形與影俛仰忽不
樂暌離生俄頃執手臨路岐語語不知永
明明天上月既盈還復缺聚散諒如斯無為暘内熱同氣恒相
求豈限吳與越精靈風然合不見雙巨闕
送李丞赴堂邑
堂邑古壯縣地濱白通河我等遊燕冀操舟河上過路逢兩父
老白髭鬢皤皤自言令斯邑前後知幾何豈弟如父母張令良
不多往者不可作來者誰同科吏治日蕪穢民病日沉痾語罷
還太息繼以涕滂沱何况十年來無歲無干戈黃塵迷道路白
骨被陂陀原田自膴膴孰種麥與禾遺黎轉惸惸短褐不至腂
念此喪亂際思治意則那今焉亦已幸得見羲與娥脫之塗炭
中所重在撫摩視民有如傷聖德無偏頗載粮往賑給下令
蠲煩苛之子青雲彦綠髮顔如酡壯志在經濟夙學崇丘軻一
旦被推擇職此非由他丈夫貴立事歲月如奔波丞乎豈負子
行矣勿蹉跎贈以辛苦辭酌以金叵羅報政抑何日天門欝
嵳峩
流觴圖同龍子高作
薄言宦京國倏爾三四齡愧非軒冕姿寔切丘壑情及茲攬圖
畫振策欲遐征禊舘既宏敞崇山復崢嶸丹崖散春綺碧樹含
秋清芳辰良讌會群賢俱合并列坐藉緣褥舉觴泛清冷撫景
趣已領染翰詩遽成窮彼一日歡垂此千載名誰能繼芳躅睇
望增屏營
送饒彦材還旴江二首
阿翁鬢髮巳星星遊子何心更遠征昨夜客䆫風雨冷寒衣收
拾寄行營
塞上風塵晚不驚將軍傳令且休兵秣田收後多爲酒早晚還
家共太平
送陳思可主簿赴進賢任
一别十五年倏忽若昏旦相逢京城中幸脫戎馬亂䆠遊我何
成鬢髮子巳換留連一尊酒寂寞四門舘剪燭聽寒雨話舊過
夜半居然消百憂莞爾成一粲維子才且賢文采甚煥爛起從
有道徵國光方縱觀謂宜寘舘閣鴻猷藉宣贊如何奉
明命鈎考親吏案黎庶乃邦本疾痛資抑按要將遠猶敷可以
小邑翫心懷簡書畏跡逐萍梗散席掛遇順風潮生失遠岸昨
夕簮云盍今朝𬒮還判後會復何時臨岐重嗟嘆
長江送别圖餞朱仲雅赴山西省幕
班馬欵江渚日夕群山蒼對酒不能御非念川途長朔南自一
統鴻燕不同翔别長會日短載歌燕燕章
中丞劉先生齋閣前山茶一枝並蔕因效桓梁体呈
朔風剪水雨雪雱萬木蕭條凍且僵青蔾丈人鈴閣傍山茶作
花紅錦香中有一枝並蔕芳苻彩爛若雙鴛鴦嫣然占盡三春
光皇英來自雲中央赤旗翠節兩作行阿母笑執瑶池觴仙童
雙雙吹鳳凰綵女齊綰珊瑚璫麗色照耀青霞裳芳氣氤氲
滿中堂大君尺劒定八荒牛歸桃林馬華陽百度旣貞四維
張禮樂誰云謙未遑制作直欲追虞唐丈人今之杜與房
主臣合德真明良朝夕左右扶維綱餘子議論安敢當一朝嘉
惠錫后皇乃是人文發禎祥玉局仙子喜欲狂更祝文人壽而
康黼黻鴻猷煥天章山茶之瑞垂無疆
陪諸公郊行
忽憶兒童唱大堤便携僚友出金閨清溪繞郭穿魚市瘦馬尋
芳踏燕泥酒美得辭花下醉詩成謾向竹間題始知遊衍來應
晩岸芷汀楊色巳齊
絶句
幽花陣陣隨風减芳草萋萋逐雨添悶倚瑣䆫聽紫燕不知粉
蝶過朱簾
送王希暘編修使交趾
曆數歸真主群方若綴旒外藩須嗣續當宁重懷柔
芝檢文弥盛茅封禮更優代言欣爾属將措副予求暫下層霄
去眞成萬里遊宫袍裁白紵廐馬出驊騮望重皇華使名高好
時侯揚鞭隨越鳥祖席贈吳鈎自覺光輝遠那知䟦涉脩幾旬
行嶺嶠何處是交州山擁魚鱗集江分燕尾流堕鳶從貼貼馴
鹿自&KR0687;&KR0687;綠認桄榔浦紅看荔子洲馬人偏好客蜑戶緫能舟
日上扶桑表天垂嶂海頭昔聞銅作柱今見蜃爲樓槲葉時交
墜沙虫或暗投由來宣至德直欲被遐陬除舘迎亰使傾城
拱道周陪臣偵伺謹膳宰往來稠楽作聆銅鼓衣更閱貝裘珍
羞羅海錯妙舞雜巴謳蕉實垂垂重椰漿盎盎浮括囊懲薏以
澁口却扶蔞事大無違禮新王實好修有陳皆睿訓餘事及
冥搜足使誠心服端非緩頰侔上方思子切誰敢爲王留别
𬒮逢梅雨歸期指麥秋論思金馬日頌獻碧雞不
即日
午門同出獨歸遅立斷銅壷漏下時添得綠荷千萬柄雨聲強
半在西池
贈徐季子
百金不惜市梔鞭兩耳不觧聽朱絃人情如此亦何以我每見
之獨慨然夫君懷寳起浙右掉鞅觀光來日邊夙學人言破萬
巷新製我喜窺幾編金莖玉露足秋爽林花澗草争春妍紛紛
牛毛豈不多振振麟角爾固專摛藻詞垣翻舍置採芹鄕泮仍
留連所好者竽鼓者瑟猶柄以方鑿以圓陳平丰姿若冠玉酈
生辯口如河懸禮意殷勤日三接華貫敡歴歲九遷由來利鈍
係遭遇未必愚智殊天淵樂育菁莪亦巳重况乃桑梓敢不虔
去國不賦北門什還家徑上東吳船大材小試吾竊歎冷官不
厭子乃賢譽予閱世倏四十守官太學垂五年包羞待問成倚
席畢景兀坐寒無氊勲業空期㜐附驥俛仰却笑夔怜蚿彼哉
浮榮勿復道歸歟樂事言難宣會稽雲門最幽絶鑑湖剡水交
漪漣玄猿嘯呼山近屋白鳥明滅江吞天雲間往往得靈藥月
下時時聞采蓮多暇應爲曲水會乘閑便作東山眠村翁溪友
緫愛客蕨芽蓴菜不計錢酒酣更斫銀絲鱠章就還灑蟬翼牋
並遊只許鐵冠子同載應懷玉局仙願言留搨以相待一曲擬
乞君王前
朱澤民畫
朝朝謀隱地忽見好山川雄麗皆衡巏幽深有澗瀍羊眠松下
石虹掛屋頭泉便欲抽簮去依崖結數椽
方壺雲山爛漫圖同胡士恭博士題
我家海嶽之畫圖乃是小米手所摹丹崖翠壁走雲氣北連恒
碣南衡廬長風中來吹不斷疑有鬼物隂卷舒石林倏開後冥
漠雷雨欲至愁鼪鼯分張尚覺天地窄慘澹直與造化俱斯人
一去三百載流傳筆力到方壷舊聞仙岩二十四雲窗霧牖仙
者都錦溪朝朝玉氣合瓊林夜夜丹光嘘方壷揮毫托真趣生
紙染出纔尺餘天高不見青鳥下樹老似有玄猿呼上淸羽士
欣入手珍重不减千明珠展觀使我長太息如此雲山何處無
武陵桃花春正開淮南桂樹秋不枯強顔笑傲金馬署嗟我豈
是東方徒乞歸何幸優詔許遠遊便以雲爲車蒼梧既酹虞
帝墓會稽更探神禹書左攀東海若木枝右折西華青天渠尋
真徑度弱水去飛行安用邛扙扶豈無清冷可洗耳亦有沆瀣
堪充虚我自持杯酌呵母誰能搔痒招麻姑鬢髮不受皓雪變
日月任使跳丸如玄圃羅浮若觧后擬出海嶽相歡娱
庚戌七月九日晡時欽奉御筆宣喚賦此
玄霜濕露動龍香水殿書題愛晩凉蟣虱小臣惟感愧姓名衣
披五雲章
明日入見於奉天門有國史編摩之命口號
聖代何曾有棄材選掄猶自及蒿萊玉階俯伏聆
天語金匱抽書亦許陪
明日詣相府控辭𫐠懷
玉署高寒切玉淸不材豈不戀恩榮只緣多病兼無似自
合山林送此生
越三日丞相以辭職歸飬聞欽蒙俞允志喜
朝中久戀乘軒寵膝下涞慚返哺私新荷
君王賜骸骨家人須信有歸期
尋被留校讎元史
聖主詔修前代史史官鱗萃總名流胸中不識楊雄字曰向蘭
臺斈校讎
寄吴文明憲副
巳過風雨節不得故人書目断千山外神交五夜初繡衣天下
士白鷺使君車風采能廉懦知君獨起予
贈王彦和檢校還北平四首
拜表趍丹闕承恩宴紫宸羽儀江左彦簮紱幕中賓玉
液金杯出璚筵錦瑟陳轅門思贊佐廻轡敢逡巡
提封開畫省地勢控全燕雪重隂山近星低瀚海連藩屏歸付
托畫諾仗材賢捫虱家聲舊應須有奏篇
避地依先隴閑居隔短墻紫荆花下醉白紵水邊凉午夜看華
月中流放野航隱淪元自好誰遣綴鵷行
乘傳歴長途齊封接魯墟頻年經戰闘幾處遂耕鉏小市尊多
酒貧家飯有魚重來朝覲日爲報玉階除
連雨雜書三首
江雨殊未巳江風生早寒今我悄不樂喟然起長嘆决去胡不
早無營尚盤桓徒貽父母愁歲晏衣裳單
束髮學爲文志在秦漢上異彼經濟具持此將安往自悲還自
慨云胡常飬飬不見力田者寧復計荒穰
欝欝苦無聊起坐讀古書一萹未云畢感觸增嗟吁義秦爲文
夫丘軻見謂迂是事古巳然偃蹇欲何如
史舘雜書
蔓草寒煙漢苑秋書蔵金匱更誰收禮亡樂缺無窮恨地老天
荒有限愁筆削自從尼父後文章無過馬遷優坐銷官燭如何
𥙷絲絡翻慚進庶羞
東齋夕書
幽居得自怡野性方愜素高枕一酣眠長廊獨閑步白曰誰云
長青山忽巳暮皓月照前階凉風滿高樹偶隨孤鶴行時見疎
螢度即此有餘歡何况山中去
絶句
落葉滿衡門蕭蕭風雨夕一燈溪上明何處獨歸客
雪夜䏈句
清夜群彦集(孟膚)虚舘一燈閃(平仲)白雪積更霏玄雲暝逾掩(子堅)幌
薄絢琉璃瓦素侔琬琰(克正)珠跳間投隙玉立每因文(平仲)&KR0585;鐸金
琅璫璧水銀㶑灔(克正)庭栢凍不僵宫槐望逾儼(伯淵)臯禽奪娟娟
屋烏羞黯黯(平仲)觴舉席既秩(孟膚)語永興方漸(孟兼)芬郁雜桂椒圓方
薦菱芡(仲善)酬酢肆驩囂謳吟互褒貶(居昜)爐嘘火盎盎篆裊烟
冉再(克正)岸幘極情真吮毫緣韻險(伯淵)思湧若有神文成不加點
(平仲)癯然皤侵鬢酣巳紅上臉(孟膚)吻燥喜餽漿耳熱思卧簟冰虀
乃吾嗜池鱗念誰罨(平仲)靑黃感木災黑白悲絲染(德王)振衣鶴蹁
躚(伯淵)䋈羹魚喁噞畫蛇肯添足持鰲不遺壓(平仲)庶用樂羈幽焉
能任拘撿(子堅)掀髯良巳放拊捭詎云謟(德王)更移燭屢續坐久祍
終歛(孟膚)小草漢張芝清談宋王儉(孟兼)寒床西卧袁(克正)夕艇擬泛
剡(伯淵)公乎材緫邁余也厠何忝假寐云小憩(平仲)夢噩恐成魘(孟兼)
城柝或罷擊風葉忽聞颭(平仲)虹光射斗牛(伯淵)妖氣蕩關陜(居易)行
蔵愧蹉跎歲月傷荏苒野起舞聽窗雞驚呼駭巷獫(克正)欵洽旣
無荒留連復何慊相對緫忘疲東方巳睒睒(平仲)
