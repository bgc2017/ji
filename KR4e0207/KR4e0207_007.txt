備忘集卷七
明海瑞撰
雜說
嚴師教戒
嘗讀至論謂尊崇正學在君師紹明絶學在宗師至發
蒙後學而提督之又有教師職焉此歐陽永叔祖韓昌
黎之嚴謹而宗風之者師固足重也若人能攻我之病
我又能受人之攻非義友耶故尼父以善為芝蘭臧孫
以惡為藥石君子能隆師親友則霧掃空澄纖毫不苟
浩然之氣塞乎蒼冥果何至是得力於師友者良多也
夫人外無師友之益而欲所行之協於道亦難矣瑞為
此懼一旦召神立腔子下誨之曰瑞女知女之得生於
天地之間者乎有此生必求無忝此生而後可無忝者
聖人我師一一放而行之非今所競躋巍科陟膴仕之
謂也女今亦小寓於其間矣入府縣而得錢易易焉宮
室妻妾無寧一動其心於此乎昔有所操今或為恼恼
者一易之乎財帛世界無能屹中流之砥乎將言者而
不能行抑行則愧影寢則愧衾徒對人口語以自雄乎
質冕裳而有媚心焉無能以義自亢乎參之衣狐貉而
有恥心焉忘我之為重乎或疚中而氣餒焉不能長江
大河浩浩然而莫禦矣乎小有得則矜能在人而忌前
有利達不能無競心乎諱已之疾凡百所事不免於私
已乎窮天地亘古今而不顧者終亦不然乎夫人非無
賄之患而無令德之難於此有一焉下虧爾形上辱爾
先矣天以完節付女而女不能以全體將之亦奚顔以
立于天地間耶俯首索氣縱其一舉而終已於卿相之
列天下為之奔趨焉無足齒也嗚呼瑞有一於此不如
速死三復斯言凛若嚴師丁寧夏楚之督爾上紛如直
友箴規啐詈之諍爾旁
客位告辭
君子之不能絶人逃世情也然文侯子美掃逕擁篲以
迎孔北海亦有座客常滿之幸若不可一日無焉者情
云乎哉瑞自幼少能知識意竊有執焉紛紛世態其不
當予心有日矣近有一二執此行者私自謂雖聖人復
起不可易也其纖節所係尚無能特然拔鄙俗以超入
於賢聖之域清夜揣較猶天地間不才子也而人或以
固疾之夫瑞之所守豈偶然哉其不能以恟恟而易决
矣然人非聖人幾微之不能自省一時之昏以怠者有
之正須諸賢者提掇之力也顧無能以正道旁格方舉
世俗之說居不疑而進焉嘻薰蕕冰炭之不相能固矣
陳登無客主意小人欲臥百尺樓上臥君於地瑞非敢
以此介懷念也有終鮮克雖瑞寧無一日若柳子所云
河間婦耶用是惴惕以箴規磨切之道為諸賢者望故
敢以此誦於下執事亦冀共成天地間一克似子也
訓諸子說
二三子之從游於吾者何為哉天之生此人也而百責
萃焉古之人所謂通天地人曰儒大學之八條目知所
先後其事也人非生而知之者孰能了此無惑故從其
先得者而問焉其不免日程課於文藝者蓋有司須此
以貢士發揮而涵泳之於此與有力也其售不售不與
焉今之從事於學有以聖賢自許者乎而决狀元進士
於科第者人恒壯之此學奚自而來哉瑞於諸子有一
日之雅於經授或未盡焉而飭躬勵行人之模範敢侈
然自謂足以當之而無歉者然學求以復其良而已操
心治心此不師而師之嚴切者諸子謂無以過我而師
焉或可稽之經傳質之子史反之清夜瑩靈之氣固徒
曰吾惟師之從要亦蔽焉而已聖賢以識真誨人其說
備在方册踴躍於諷咏而不能以自己昂昂然張膽明
目直欲毫髮終行之此日新之地也行之而牽於俗不
免有怯心焉則志立而氣不充也仲由不恥縕袍之立
孟軻藐大人伯夷之敢於非聖人而不顧時舉而服之
心胷之間往來不置或者充養之有機乎不然徒綴酸
文識陳語為後日富貴故鄉之計視百責於我何如縱
其一舉而進立於卿相之列吾為二三子醜之矣夫求
富貴利達而妻妾之羞泣從焉真心也施施而驕其妻
妾失其初焉者也孔子得子路而有惡聲不入於耳之
幸事師無犯無隱䆒其何以至於若此乎若子之無恥
色忿而詞忤焉聖人不計也二三子何以復我
教約
延平府南平縣儒學教諭海為申明教約事照得當
職雖嘗有志於聖賢之學而質魯力薄終未能至於其
間環顧其中無可以表率人者但志圖補荅一二而例
之所得今官也一無以為諸弟子勵焉夫何以稱用是
悚惕強自飭躬求是以為觀法地矣外有一得可持以
為修進助者取為諸弟子論之本職欽承明命請以嚴
師自處諸弟子今有一日之雅當以從令自盡一一遵
信而強行之本職藉成以免尸曠之責本職幸也如其
不然亦豈敢以姑息從事輕則威行夏楚重則兼請黜
降是亦今日事也為教弛日久諸弟子之不信吾說也
先為諸弟子嚴之
計開
一學問之道朱子所揭於白鹿洞學者五教之目父
子有親君臣有義夫婦有别長幼有序朋友有信
為學之序博學之審問之慎思之明辯之篤行之
言忠信行篤敬懲忿窒慾遷善改過修身之要正
其誼不謀其利明其道不計其功處事之要己所
不欲勿施於人行有不得反求諸己接物之要大
槩備矣諸生率此而行夫何學之不進苐今人雖
知聖門之教有在而每援事之無害於義從俗可
也自恕則於此不能無戾試舉一事如册報類减
年歲甚者冒他方籍頂他人名原厥心未始不以
通弊自諉也然德之不修機實在此孟子曰學問
之道無他求其放心而已矣蓋言所知所行無非
為存心設法也損年圖進此心已陷於不誠不一
之地矣更學何事君子之過也如日月之食焉請
為改圖約諸生五日内一一將年甲籍貫三代脚
色從實寫報本學請提學道另行更造册籍諸生
凢素行類此者亦痛自湔洗勿以惡小而為之庶
乎不遠而復自此無不慊心之事集義以生浩然
之氣為賢為聖異日為國家建偉業無難矣
一聖門之學在知行德行屬行講學屬知慎自脩飭
者决無不講之學真實讀書者肯棄身於小人之
歸乎是故知行非有二道也然今稱德行文章則
當有辯孔子曰過我門而不入我室我不憾焉者
其惟鄕原乎居之似忠信行之似廉潔此其為人
之概也今俗則惟此是譽諸弟子寧無若柳子所
稱一凢人頌之自以為喜而陷於此者耶至吾輩
之所謂義氣人者又自可笑非傲慢猛悍不遜不
弟之為則出入衙門把持官長攻訐他人長短逞
兇圖利之行孟子養浩然之氣平日以不見諸侯
自守或人申棖之對孔子曰棖也慾焉得剛諸弟
子請于此辯之今後凢一應優免訐告等事不由
本學申請并先行稟說者縦有司見容本職亦不
汝貸
一文也者所以寫吾之意也吾平日讀書體認道理
明白立心行已正大光明吾之神也作而為文不
過畫師之寫神者耳孔子涵養至到論語之言莫
非中和氣象孟子善養浩然之氣論七篇者曰泰
山巖巖焉蓋自所見所養出之莫加毫末於間也
孔孟之文天下至文論語七篇後人作文之法也
今則舍此不務不求之心而求之講章墨卷臨文
則取夙所記憶者改竄首尾影響模範就文求題
則題意不可得求人則人品不可知將舉而見之
行事間所言又無著實地步夫朝廷養士蓋欲異
日為天下用諸士日逐營營必小有禆補後可乃
今一生讀書作文於家國身心無毫毛補益謂之
何哉昔之評詩者曰可惜一生心用在五字上愚
於此亦云竟為濫惡之物以欺人非工之良也舍
其梧檟而養其貳棘則為賤場師焉請試思之俟
本職酌取數篇為式日後仍踵前弊不流之胷中
而取之他人者縦極詞華亦加朴戒
一學以知為先讀書所以致知也昔輔漢卿會粹朱
子平日教人之法定為六條曰居敬持志曰循序
漸進曰熟讀精思曰虚心涵詠曰切已體察曰著
緊用力兼之前博學審問數事讀書之法無越此
矣今與諸生約將四書本經通鑑性理分為十二
分應月考又自一月中分為二應朔望講書又分
為三應日課諸生自量資力次者减性理再次者
减通鑑再次者减經非甚不得已必宿號宿號者
兩日背書一次復書一次畢講書用辰時三六九
作課用已午時將作課發落前課不在號生員去
學十里内者朔望赴學背復半月以前書送半月
以前課在十里外者月考赴學後一日背復一月
書送一月課發落月考在再考次日辰時取便村
居生員也發落課亦同考用二十九日凡位次俱
是本職編定無得攙越將明唱名平明命題唱名
過至者責准考封門後至者從不到考者論作課
規矩亦同諸凡程限正欲諸生著緊用力而又不
失於驟迫若居敬持志四事則作文皆復有可驗
者就先人之已試而立之法非作無益也諸弟子
行之
一體用原無二道明經體也以之商確世務必有道
矣第經術槩言其理世務非一一自其事而講求
之有不能中肯綮而盡事情者昔胡安定以經義
治事分教蘇湖其弟子多適世用今之三場五策
正其事也乃今則徒懸括帖以應矣朝有多士而
世務無賴者亦奚怪乎諸生如經史稍通堪居仕
列者量將邊防水利等事每月約討論一二本職
就中命策考試否亦於背復時詰其所以然今之
攻議世務舉伯者之說也自謂適用而不知其謬
多矣昔孟軻以輔世自處謀事齊楚則曰非吾所
及至推其極亦不過強善以俟後人一步而已諸
生慎之
一孔子曰君子不重則不威學則不固蓋内外交相
為養盡飭之道莫非進學養心中急事也今後諸
生凡遇一應聖壽正旦等事并在學家居見官閒
處拱揖拜立皆必如禮其有放縦不撿者除在學
糾責外本職訪知亦行重治
一冠婚喪祭之禮廢久矣所以久廢之故正以無士
人為之倡率也蓋小民未嘗學問知禮義見越禮
者之耀俗從而效之無所紛華於世者則廢不舉
遂致斯禮澌盡今後生員之家値冠婚等事敢不
行稟併不依禮而行者痛治之其以父兄託詞者
尤可惡夫本職拳拳於諸生者冀淑天下人也乃
今不能淑一二親父兄耶諸生異日將為朝廷治
平天下也乃今不能小小以禮齊家耶此等人不
足與有為可知矣
一古者執贄以相見明有敬也矧弟子之有求於師
者可無敬歟然受命以教與此則又不同蓋師生
分定朝廷為諸弟子求師不待諸弟子將敬而後
求教官為朝廷設教不謂諸弟子不求而不教也諸
生參見拜揖外不許更執貨物以進凡俗例所云
送節酒食饌先生者俱不許舉行夫朝廷設有教
官將謂為爾諸生益也寧曰剥諸生以肥教官耶
伊尹耕於有莘之野而樂堯舜之道一介不以取
諸人也一介不以與諸人也諸生欲以道義自處
請先以道義處人
一學校類置公堂銀兩蓋於生員之冠婚入學幇補
起復等事酌為科歛以充學中費也夫冠婚等事
諸生寧無小費乎有力者當共助之義也今反科
剥其道何在或又謂無公堂銀則諸師費用無自
出猶之可也一應上司綵帳於何取之夫上官果
賢則諸生以文章為事歌之詠之傳之序之又不
然而行人口碑之賢者得以光不朽矣不賢而歌
頌及焉是諸生忍見一路之哭滅是非心矣且今
帳文歷頌其美私居則痛訐其過匿怨友人孔子
恥之本職誠不欲諸生為此不情舉動也延平多
賢上官然執帳文而歸正賈誼所謂牆屋被文繡
可痛哭流涕者而諸生獨何喜為之今日以革公
堂為急帳文次之上人有緣是怪責者責在本職
於諸生無與也
一諸生接見上人會典諸書明有禮節今後於明倫
堂見官不許行跪學前迎接亦然本學在郭外接
官不許離關門出郊野憲司官至本縣一見後不
許再同有司行三日揖有犯於各衙門罪人也亦
勿得免冠叩頭奴顔哀免自貶士氣蓋不特本職
力能為諸生立一赤幟位尊者德必大其遵制尤
篤諉之曰一介書生可以生於人可以死於人有
不得不舍禮以媚人焉是亦以小人心度君子腹
也諸弟子無恐
一凢一應祭祀等事禮生并齎詔書人員俱本職秉
公自行編取諸生但有言及者必加重責其因之
射利又不必論矣
一鄕賢名宦孝子節婦朝廷旌之禮之所以彰先德
勵後人也有未舉者諸生商確舉之舉之未正者
商確請廢之知而不言異日將何以直言天下事
耶學校公論所自出諸弟子行之
一諸生人衆本職稽考不能經久記憶今立大簿二
扇一稽德一考學稽德簿記諸生某月某日行某
好事某月某日行某不好事責幾禮貌得失附焉
考學簿記月日背復何書全記并記多忘少責幾
記忘相半責幾記少忘多責幾考課之記如之寫
字敬簡附焉歲終執此歷歷稽驗參酌書之三等
更為一大賞罰諸生失之前宜補之後不可當頑
鈍無恥之責有厥初求一於終不可當始勤終怠
之責
一諸生住居學左前後右某街某巷第幾家城中某
街某巷第幾家約去學幾里某村第幾家約去學
幾里書館如之師某與某生員同會一一具帖同
年籍送學俟本職投之於簿此蓋非獨以為號課
呼喚之節諸生家之所行學之所習亦或緣此有
知也
一學吏職在供寫文案今後紙筆費用俱係本職區
處敢有因幇補等事索取生員一錢并為生員改
洗文卷决無輕貸夫上人每每賤吏正為趨利酷
也我於人無不愛且敬况爾之有勞於我耶苐本
職養諸生如父母深閨養處子任爾納賂生其利
心學校地光明潔净容爾一賤吏私為汚穢理必
不然也爾慎思之
一凡所示條約無非欲諸生立有成就父兄愛子弟
之道也子弟獨無愛父兄之心耶本職無似輒領
今官睇目而視昔之教戒我者不在上矣昔之箴
規我者不在左右矣識見昏愚心志怠忽是將奚
賴孔子於商賜有起予之嘆惡聲不入於耳於子
路致欣幸焉諸生如不以我長而難言匡之翼之
予之福也本職離師友得此其感報當如之何
以上條約大槩也本職初至學中某善可興某弊
可革尚未盡識容與諸生會議并參酌提學道教
條别為更定
備忘集卷七
