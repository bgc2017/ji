備忘集卷十
附錄
行狀梁雲龍
明故資善大夫南京都察院右都御史贈太子少
保諡忠介剛峰海公行状
嗚呼公正氣直節獨行敢言業已簡在帝心昭于國史
即愚夫稚子俱能道之安所事状顧有隠衷微行足以
師世範俗而或出於士人所不盡睹記者不佞龍忝
在戚末事左右最久親炙最真寧獨忍不搦管詳之
而令泯没為公諱瑞字汝賢其上世以來未詳在國
初以軍功世廣州衛指揮某者隸籍番禺今為番禺
人洪武十六年答兒從軍海南著姓于瓊遂為瓊山
人不再傳而族氏蕃衍明經紛起有諱寬者以經行
聞領鄉薦知閩中縣事即公大父也寬從子澄登成
化十一年進士為御史又有諱潣諱鵬諱邁皆舉於
鄉俱名賢有諱瀚係廩生瀚即公父也以公貴贈承德
郎尚寳司丞加贈中憲大夫南通政司右通政母謝氏
封太安人加封太恭人贈公警敏豪宕不治生産公甫
四齡而贈公捐館太恭人年方二十有八矢志勵節日
夜與公偕寢處口授孝經學庸諸書長就外傅為訪擇
嚴明師託之其貞一不渝似栢舟而慈訓孚翼則有斷
杼和丸之風故公嘗自謂勉自脩飭若非冲年背父者
母氏之力為多然公立志之堅任道之勇則固其天性
然也公生而頎秀挺拔風神迥異稍知識直欲學做聖
賢而紛紛世態皆無當于心以聖賢教人千言萬語只
是欲人識其真心率其真性明目張膽終身行之卓然
不牽於俗者聖賢也昧其真而餒其浩然之氣不免與
俗相為浮沈者鄉愿也非聖賢也今天下惟鄉愿之教
入人最深世俗羣然稱僻性稱太過者多是中行之士
而所稱賢士大夫善處世者或不免鄉愿之為鄉愿去
大奸惡不甚遠今人不為大惡必為鄉愿而孟子功不
在禹下當以惡鄉原為第一公盖櫽括叔季人情物態
盡於鄕原一言故其平生所學惟務識真必為聖賢不
為鄉原力破夫無害從俗之說獵較受賜之說仕不為
道為貧之說以為此皆聖賢偶有為而言今紛紛為俗
夫庸人藉口豈不大謬居恒著嚴師教戒召神立腔子
下誨之曰瑞乎女知女之托形於天地間者乎天付完
節女須完之毋宫室妻妾動心毋恟恟易操毋財帛世
界而中流不砥毋對人語雄而媿影媿衾毋質冕裳參
狐貉而有媚心恥心毋疚中而氣餒毋矜能而諱醫毋
自許窮天地亘古今而不顧者而終或不然有一於此
不如遄死公執此以往終身誦之自謂聖人復起不能
易也然猶見時之人紛然舉俗說以進懼夫纖節少徇
竟亦天地不肖子於是復撰客位告辭與同志者共砥
淬而自號曰剛峯以代箴儆云乃若居室之間人所忽
易公獨謂於此不謹性命之理即為之壅閼而不流君
子造端之道謂何以故位内位外刑家肅然一切男女
僕役至老死不踰閫閾相往來處伯仲婣婭恂恂怡怡
而坐立跪拜則惟禮是嫻有從子鵬與公年相埓同鉛
槧同寢食起居又同上春官然言必名事必稟毋敢幾
微媟狎司徒郎二溪楊公於鄕為先達年最長而於公
之門為姪婿相見間公纔弱冠必持叔丈禮不以長故
貴故稍假在郡庠時獨與一二同志辨學明古即郡博
且嚴敬不敢問餽遺常例瓊人士莊為道學先生相率
師事公惕然為作訓說以詔之曰今之學者决狀元進
士於科第人恒壯之此學奚自而來聖賢以識真誨人
其說備在方册惟潜心玩味而踴躍於諷咏時舉仲由
之不恥緼袍孟子藐大人伯夷之敢於非聖服之心胸
往來不置或者充養有機耳其程文藝則曰文不過如
畫師之寫神者耳窮一生讀書作文而於國家身心毫
無補益何異宋人所謂可惜一生心用在五字上者乎
故公之用心匪特恥為聲詩即古今文詞要以闡發性
靈而止雖不稟古則而自成一家大率如其人云嘉靖
丙午督學林公始刮目公文已廉其行誼大加奬賞適
有所出婦許訟公且誣裝資林公詰問以出妻令其可
嫁為對至所誣装俱不辨惟稱貸倍償而已林公益重
之巳酉督學蔡公繼至試題有不曰白乎之句手公卷
珍翫移時因詢知公微隱事嘆曰兹所謂湼而不緇者
非耶是歲公舉廣東鄕試甫應癸丑一科會試不第而
當四十強仕即毅然自决曰士君子由科目奮跡皆得
行志奚必制科遂就教而瓊方平剿黎岐安戢未定公
始舉于鄕所答平黎策問嘗有開道立縣之議得者已
才公經濟至是伏闕上書復申前說其略曰瓊之黎自
弘治十四年迄嘉靖二十年二十九年凢三大舉矣臣
嘗以為弘治間開道立縣可無嘉靖間兩次大征即今
大征後開道立縣可無歲歲鵰剿年年守戍聞者韙之
已下兵部議覆獻圖說計便宜燦若指掌而議竟寢巳
授南平學教諭始至申諭曰教官非塾師比職欽承明
命請以嚴師自處諸弟子有一日之雅當以從令自盡
乃首揭朱子白鹿洞五規輔漢卿會粹六事并摘鄕原
忠信廉潔之似孟子不見諸侯之守孔子申棖剛者之
辨反覆啓迪以發其真心作其浩氣毋論諸生講讀升
散必宿號舍即其家冠婚諸事亦稟請循禮而行毋論
行檢大節所係乃兢惕即減年微細亦曰即此已陷於
不誠不一之地更學何事相見拜揖外不許更持一貨
物進而參謁禮儀齗齗執會典憲綱力以其身為標幟
明倫堂不跪道傍不跪迎送郭門不出上官至一見後
不復同有司作三日揖郡守諸大夫視學升堂教官謁
左右跽公居中挺立諸大夫色艴語侵曰安所得山字
筆架來盖指公也公志在行道而一入官區區禮節不
見諒謂此闕陷世界何能有濟遂告休郡丞某恚公甚
欲聽去太守某獨媿悔曰彼所執竟是吾誤也時大司
空朱鎮山公為閩學憲聞之取赴正學書院修書公力
求去鎮山公慰留曰平生所學謂何所出謂何只爭一
跪耶公乃留按院至延率諸生候郭門有分守道某先
進見公長揖不跽而誰之侍者以海教官對隨令侍者
物色公接按院作何狀已按院進公禮如前分守公聞
之吐舌曰今世有若教官耶夫會典憲綱故事皆廢格
而獨創舉于公雖若不無駭迕而理有同然則固更相
嘆服謂當于古人中求焉用是抗顔於南平四餘年所
如一日而守相臺察以上咸鑒涵之矣閩中若驛傳不
命有司而獨檄公酌議公謂驛遞之疲千瘡百孔盡由
近年關文冒濫所致今當一切裁其不合法例者而復
國初五馬三驢之法此為上策乃若因職級崇卑以為
應付多寡而借關不行中策也禁止迎送勞擾而就中
稍為調停節減以求諧俗下策也盖中策下策公已謂
非國初之舊然皆捄時急務故特舉之以為閩計明裁
革必可行乎而公之由縣令以至廵撫則固從上策矣
戊午春擢知淳安縣事一履境睹痛苦萬狀詢所以嘆
曰天下事都被秀才官做壊了豈直不才貪殘剥充囊
槖即賢者亦鄕原正道交戰胸中窮竭膏脂博交延譽
乃輒歸咎朝廷征賦煩不可為何也征賦即煩各有定
額去什一未遠而額外無名可省不省朝廷為之抑諸
臣為之耶於是申飭所行事宜而先為明其意若曰知
縣知一縣事也上而朝廷吾父母中而撫按藩臬僚屬
使客鄉士夫吾長兄弟下而吏書里老百姓人等吾子
姓遇之各有正道若謂止可潔已不可潔人潔人生謗
謂凢所行不可認真認真生怨取禍不顧朝廷之背否
而以鄉原之道待其身以鄉原之道待吾子姓吾長兄
弟浮沈取名竊取官爵非知縣也而丞而尉而師儒而
里老而生員而吏胥為各申飭謂自吏胥而上誰不身
任民物之責與有民社之寄獨柰何自營私為也即其
所宜著為潔令名曰淳安政事蓋自信其粹乎聖賢中
正之道我祖宗頒行畫一之制相與執守之其自奉也
俸薪外絲毫不侵雖家僮亦令樵採庭甚清閒吏書無
事亦聽其從農從商里甲故用銀每丁至四五兩公只
徵二錢有竒百凢用度取足於是至上官檄縣取金餽
境内士夫舊多委曲應之公惟於其贖鍰内理焉有則
送無則已撫按出例隂遺其吏書謂無此則禍且至公
獨曰充軍死罪寧甘受安可為此穿窬舉動耶津要知
厚有餽問外官入京有交際謂要做官不得不如是公
獨曰盡天下而不為上官之賂也豈盡不遷又盡天下
而惟上官之賂也豈盡不黜安可自以其身甘溝壑也
淳故多淫祠社學獨缺公毁祠宇以為社學欲盡如洪
武六年令乃止而作興士子以道義不以勢利間有援
例上粟必諭之歸於正焉維時都御史鄢氏挾權相總
制八省鹺政威焰赫甚其子過淳安索夫馬不與怒捉
輿臺非理凌虐甚至倒而懸之公不顧密執鄢關防詐
偽中所云申文得鄢批悉捕按如法先是鄢憲令廵歷
所至務為節省而其實不然大率有司皆窮極淫靡以
事之動費千百計程只一日當至嚴嚴守相戒盛為供
具以待公獨上稟帖曰傳聞所至與憲牌異欲從憲牌
則懼招尤欲從傳聞則恐違憲下邑疲敝未知所從鄢
匿禀帖署曰照憲牌行然遷道去不過嚴矣嚴守聞鄢
且至而中止疑之已知公具稟之故慮禍且不測盛怒
待公入見輒踞坐擊案曰幾大官敢爾詈不停口公惟
歛容長跽無一語辨氣稍平起揖而退亦無後言迨鄢
事竣嚴諸官固無害太守見謝曰好了淳安百姓難為
汝難為汝然鄢雖媿屈公而隂嗾其私人袁廵鹺曰不
驅海彊項何以持風憲體乎袁既受頥使而按淳又見
公迎送不遠供應不隆有所鈞付不唯唯應誶曰汝即
欲學府官樣還未還未已而公給由申呈駁云方呈給
由己為陞任之狀不准考竟論然公無事可指摘尋有
通判嘉興之命又以袁論之故仍以原職改調公聽調
赴部朱鎮山公貳銓曹矣隆冬盛寒公見猶服絲且敝
朱公曰即貧不能製一官服耶公始易一黃石絹朱公
為言公清望於冡宰嚴公而其鄰邑興國適缺令遂改
公補之公抵任察地瘠民貧歲徵不滿什之伍弊在浮
糧乃條八事上南贑都御史吳堯山公次第請行而獨
急清丈清丈甫畢而報陞戶部雲南司主事盖鎮山公
力也公將赴部太恭人怯北寒思歸亟不得已發王恭
人攜二男三女扶侍以歸而輕身挾二僕北上既視事
日見肅皇帝晚年玄修大小臣工率勉強道服將事乃
慷慨上言天下第一事以正君道以明臣職盖為身家
心與懼心合臣職所以不明求長生心與惑心合君道
所以不正故以堯舜禹湯文武之治責君欲洗數十年
君道之誤以臯䕫稷契之輔責臣欲洗數十年阿君之
恥其間批鱗逆耳侃侃數千餘言自許於有犯無隱之
義國史盖詳載之公是疏出一日而直聲震天下上自
九重下及薄海内外無不知有所謂海主事也者疏始
入即訪同鄕庶吉士王先生于玉堂公署相見間自分
必死首以後事為託詢其所由袖中出奏草一通人方
危公而公且談笑自若至所遺後事惟白金二十兩曰
死於爾乎殯還我首丘足矣已而對酒論文談古今治
亂興衰之故甚悉至語及士大夫立身行已惟以事事
認真集義養氣為主徐而曰今之醫國者只一味甘草
處世者只兩字鄕原治古之盛何由而見語畢從容赴
朝房席藁待罪鼎鑊自甘絶無幾微可憐之色王先生
者即今宫詹忠銘公故嘗為予言之嗟夫死生之際亦
大矣而公就義從容若此豈市直沽名徼倖於一試者
哉疏入為乙丑冬十二月逾年丙寅數月不下時有厰
衛人在公左右偵食息暨所如往而公則終日孑孑然
無所顧畏上方憤懣一日忽下公詔獄論死中外相顧
失色而會尚寳何公為司務時上疏力救公亦幾死然
竊聞公疏入時上創覽怒甚抵其章於地已復取置御
案日再三讀為感動太息稱有比干之忠又密諭輔臣
在華亭集中云他說的都是理但言過激爾遽加刑戮
恐後無此人了然則肅皇帝曷嘗有死公之心哉讞獄
雖上而竟留中意亦以淵矣臘月幾朢肅皇上賓莊皇
踐阼首奉遺詔出公於獄復原職尋改兵部武庫司主
事丁卯改元晉丞尚寳四月丞大理右七月轉左適有
波羅之役奉使回省公遵令甲行出使禮三司諸公率
以鄕官忽之而公自處甚峻學憲羅公尤相齟齬至以
私郄沮太恭人旌節事公亦不為之屈十一月陞南京
右通政復迎太恭人就養而王恭人始偕來己巳春正
月改通政司右通政提督謄黃六月陞右僉都御史奉
勅總督糧儲廵撫應天撫故與按並彈壓一方欲有規
畫必衡隲後行公則謂撫按各有專責不得越俎相侵
乃獨以昔所為教南平者令淳安者令興國者稍加潤
色擴充為督撫憲約意盖主於斥黜貪墨搏擊豪強矯
革浮淫釐正宿弊令既布嚴乎烈日秋霜風物頓易郡
邑吏凛凜競飭若非往日人賕者則望風解印綬去權
豪勢宦歛手屏息至移他省避之有顯者赭其門第以
居聞公明日將至一夜遂易而黝監造中貴某素驕横
侈縦出入肩輿八人騶從甚都一見公即内媿貶損不
能自安所用肩輿人遂減其半吳故有淞江滙震澤入
海瀕江田畝灌溉宏多已被潮嚙淤為陸議濬者婁迄
無就民有謠惟是海龍王始開得耳至是公議開實應
民謠而按院某者先是惡公壓已每事不與之商議乃
於此舉故為相左且欲按劒尋其後公不顧毅然獨以
身任之措處公羨召募丁作乘輕舸往來江上督畚鍤
不旬月報竣計費甚省且役成而民不知勞按院某驚
訝竊嘆曰萬世功被他成了至今姑蘇民無不德之獨
以公在任不久未及大究其施為憾焉江以南貧富相
傾弱者率投獻田地豪家以為奸利而仳離瘠苦之狀
接于目侵占忝奪之訟聚于庭公氣勃勃下令受獻者
悉退還或許贖即恩厚如華亭相公家亦義勸其退田
不已盖公嘗論欲天下太平惟有井田一法井田之卒
壊而不復惟有亟奪富民田一言至于不得已而限田
又不得已而均稅下下策矣然猶井田遺意故其兩制
疲邑皆用清丈兹又令獻鬻還贖意亦仁哉顧勢豪沿
襲腹誹唇稽竟以奪富民田中公而舒戴給事章交至
解撫事專督南京糧儲方廵撫候代而糧儲裁革實以
計去公也公以庚午四月回籍閉門却掃為終焉計自
始仕至此十八年所禄入厪買居第一區値一百二十
金祖田十畝外無益惟萬歷乙亥治太恭人葬事兵憲
陳公助賻金始斥置墓田數畝耳居恒稱不給而交際
所入輒周戚里貧乏未嘗自私邦大夫戈戟相屬諮民
瘼問行政得失必纚纚為正言之恥面䛕亦罔及其私
曾有吏書算田畝隂為公减一畝八分公清出不謂其
厚已必鳴面正之山水諸癖一無好而惟喜讀書其所
著述如泰伯等論多破除俗謬而猶喜引進後學家居
十餘年日為課藝文說經義或餒困時以手撑腹言無
倦厭即相送出門猶立談移晷也平生煞有用世志嘗
讀嚴子陵傳至横足帝腹事嘆曰吾人一身備萬物之
理則當以萬物一體為己任士君子出處何常視所遇
何如耳有君如此安忍負之乎歸未幾而薦者踵至都
諫雒涇坡等會薦有忠貫日月望重華夷之語而吏部
具覆奉上命遇有員缺相應酌量起用逾年萬歷改元
癸酉又奉今上命遇有兩京清散員缺推補時盖籍籍
望公起矣嗣是御史若詹若龔若梅若王都御史若郭
給事若王各具疏薦而最後甲申冬十二月鄧按院純
吾報命薦如會薦然上曰海瑞既屢經薦舉查有相應
員缺即便起用不逾月推通政司左通政上又曰再查
相應員缺起他逾年乙酉正月起僉南臺都御史未至
以為南吏部右侍郎舉朝搢紳無不羨主上特達之知
而海内聞公起亦誰不舉手加額獨惜其起稍遲莫盖
公是時年已七十有二矣公以三月聞命即束裝就道
或勸公盍姑辭諸公則謂主上有特達之知臣子不可
無特達之報區區虚襲奚取焉遂啓行自瓊臺至蜆㟠
家僕皆徒步有一小僮亦祗攜附前輿不與馬又自五
羊至上新惟坐一小船寂寂過多無知者五月履任冢
宰丘月林公未到公署部事見兵馬司票取坊上人辦
公讌百物又見該坊送各衙門取應票共三百餘紙嘆
曰夫以五城之人當一京千百官出入用度之擾誠難
而苦矣吏部既長六曹安可不念先百姓遂張示禁革
故辦事官吏有輸銀公費并新任有賀禮一切革嘗思
念方今主聖臣良萬載一時而吏治民風猶如先日因
疏引骸骨併陳一日治安要機謂欲安百姓先守令欲
督守令先司道欲督司道先撫按而致望於閣部諸大
臣歸本於君身治安之要誠無易此顧獨憤貪殘滿載
論劾不止者盖起於改枉法贓八十貫絞律而從雜犯
准徒許贖非重刑决不能懲以故援霍文敏請復枉法
律疏而因及國初尚有剥皮囊草特以明其言必可信
而觀者不察遂謂欲復剥皮令焉且歷舉今政以責難
於君曰願皇上以茅茨土階之心居九重金闕持智者
行所無事之術御一日萬幾見堯舜毋見天子意真語
切而近於戅即帝心亦且難之盖疏上為甲申二月而
是時則又有南右都御史命矣公用世極銳上用公亦
極銳浹歲三遷咸屬睿眷自此疏一出忌信參焉而梅
房御史遂憑藉雌黃房則大肆詆擊公質不勝房惟是
彭君遵古諸君壽賢顧君允成三進士疏乃足以發揚
正氣而培植善人耳公於時雖拜命履都御史任而歸
志已决屢疏乞骸骨第國是未淆主眷未衰火甲夫差
方題議未定時且大計故遲遲焉大計苦於愛憎叢煩
是非難一公獨與冢宰李公秉公持正毋縦母苛衆咸
服之至於火甲止為地防守原無雜差今則一京千百
其官率於兹焉取用雖節題革亦竟廢公乃一正之於
官民界限使官不侵民民不病官總之為簡可照煩一
册使上以稽下下以應上留都民若弛重負出湯火矣
而公意猶以未盡如京師為歉云比夫議既定歸志益
决貽不佞龍書曰七十有四非做官時節况天下事只
如此而已不去何為龍復曰此兩語足以决去就矣盖
六乞骸骨不得允竟以丁亥冬之十月十有四日卒於
留都慟哉卒之前三日兵部送柴薪多耗七錢猶扣回
病不藥臨危男僕猶不入内無一語及身後事獨抱真
純以還檢篋内厪禄金一百五十一兩綾紬葛各一微
都御史王公麟泉率諸御史捐金治具何以歸乎子姓
兄弟既無一在側雖有二媵四僕又愚弱不任而更衣
沐浴含歛悉都御史王公左右襄治則諸御史噫嘻公
何以得此於諸公哉南諸搢紳見公卒相顧悼曰天不
佑善俾正人氣奪百姓奔相告扶服悲號若喪慈母十
一月六日訃至亡論識不識更相悼曰安得復見若人
上聞為之咨嗟纏惻申命秩宗考典禮祭八壇水衡致
金錢它窀穸遣行人許君子偉往治葬太宰議贈官加
太子少保太史易名諡忠介盖上之篤念直臣恩厚如
是哉公生於正德甲戌十二月念之七日享年七十有
四配王氏封安人繼封恭人前娶許氏生二女出後娶
潘氏不越月亦出側室二丘氏韓氏人之口實公者謂
公此處認真太過至六娶七娶不知公娶惟三而慎選
輒易則側室其出其死抑亦所遭不幸乃其中尚有人
不能堪者而公且安之也子男二長中砥次中亮皆王
恭人出一十一歲一九歲以公在獄時殤逝晚又生一
子中期丘側室出三歲而殤從弟玥有仲子中適倫序
應繼公雖未立而起官時屬以家則繼者必此子也女
三長適蓮塘張筠次適林知縣子林岳皆許出三適郡
學生周維城王恭人出嗚呼公之出處生死其關於國
家氣運吾不敢知其學士大夫之愛憎疑信吾亦不敢
知苐以公之微而家食燕私顯而涖官立朝質諸其所
著嚴師教誡一一契劵無毫髮假孔子所謂強哉矯而
孟子所謂大丈夫乎古今一真男子也論者槩其性甘
淡薄有採薇之風天挺忠貞有叩馬之節謂道似伯夷
信矣然其視斯民由已飢寒恥厥辟不為堯舜言動必
則古昔稱先王涖官必守祖宗成憲挫折不磨鼎鑊不
避即伊尹奚讓望之如泰山壁立就之如春風太和接
談無疾言無遽色臨難無鬱氣無忿容箠楚子弟撻臧
獲亦不見其厲色嚴聲即柳下惠奚加特其質多由於
天植學未進於時中任事不無或過而隘與不恭蓋亦
有焉嗟夫公所莅咸口碑戸祝所至争枳道塞途瞻望
之處留都時有不識姓名遠方老者求供帚除一月兩
月去又有相率求貌公像以去學士大夫亦有焚香事
公每事必卜如羅浮葉絅齋者而不佞龍居門下既弗
克護公歸又弗克嚴事公謂之何哉公始至留都遺誡
曰吾嘗憐賢親不砥柱中流落入俗套三復斯言凛若
嚴師教誡在上矣是用抆淚短述深自鍼砭耳乃若所
以不朽公於幽而勸天下於明者則以俟夫立言君子
備忘集卷十
