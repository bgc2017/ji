夢澤集卷二
明王廷陳撰
詩
將進酒
丁福運際昌期歌太平聖無為坐明堂奏咸池酌醴泉
餐靈芝壽萬年天與齊(一解)縣諫鼓燔刑書微能錄小過
除吏廉明民安居三年耕必有一年之餘絶爭訟無嗟
吁(二解)新不間舊愚不妬賢人不習佞朝不信讒菑害不
作和氣充然壯士服疇隴却走馬以糞其田不聞父哭
子道逢多華顛皇心大悦日彈五絃(三解)
閶闔行
閶闔開賢人庸鳴鼓間擊鏞貢術蓄指微哉同汲清亦
附滓鮮株稿荄紛以供背叛腹媪逐翁如韋之矢十斛
弓俄逐而西頃却以東退乖妄侣進喪貞朋捷徑窘疎
武仁軌罕哉通孰為雌孰為雄朝譽曰堯夕詆則蹻梟
妃鸞蕭艾生蘭叢蒙首以征吾將奚從
煌煌京洛行
辭我故里來遊帝鄉誰云周道險踰羊腸(一解)車馬如雲
意氣揚揚昔為奴隸今狎侯王(二解)伯兄乘軒仲父鳴璫
唱騶馳道徵歌教坊(三解)千金買劍百寳為装風雷一擊
日星迴光(四解)朝探俠窟暮宿名娼酣呼六博縱賭千場
(五解)傾財結客隱罪匿亡名齊郭解人比孟嘗(六解)
對酒歌
人性稟靜躁物則準方圓錐刀各有能情好各有妍隂
霽難並祈恩怨豈兩全於此雖不容於彼獲所安人無
億萬身何能徧周旋兼濟聖不贍榮枯有自然富而如
可求尼父願執鞭
其二
惠施已不作莊生寡所宣伯牙失鍾期抱琴誰為彈知
人誠不易知已良獨難周公輔王室管蔡乃流言骨肉
且不諒他人固宜然
其三
伊吕稱大賢會合亦有因湯文苟不逢耕釣終其身人
生一世間如風激纖塵下者投濁潦高者入青雲風力
中不競飄轉終沈淪得失難預謀謀之徒苦辛聖哲皆
偶然餘子何足陳
燕歌行二首
來日苦短去日長人生幾何鬢已霜佳辰置酒開我堂
賓友雜遝進樂方繁絲哀竹流清商薄暮移尊向曲房
挾瑟進者邯鄲倡約袖結腕清歌揚色與心知授明璫
微風蕩裾聞異香脱簪免髻玄澤光起視池中雙鴛鴦
雙星皎皎在我傍欲往從之河無梁
其二
出門何易見苦難川原鬱紆路千盤河中鯉魚去不還
耿耿思君不能言攬衣中夜坐長歎含情怨獨凋朱顔
明月穿帷照孤眠君昔贈我青琅玕我欲碎之寄君看
欲碎且止聊自寬馳光流景催歲年容色不待君可憐
恨無羽翼起雲間
白紵辭五首
高堂邃宇施翠帷蘭膏明燭散朱輝二八接武步舒遲
被服姣麗光陸離彈箏鳴瑟商羽移喜溢歡恣不自持
轉盼含嬉屬所私纍觴勸君君自知主人既醉客不辭
燭滅纓絶珠履遺
其二
朝露未晞夜霜零衆芳凋歇鶗鴂鳴逝者如斯不復停
人生百年命忽傾為君秉燭縱遊行三星在戶參差明
騰觚飛爵何縱横垂羅映縠耀珠纓衆中不言懷隱情
色授神馳流目成士女雜坐交和歌河轉參横奈夜何
其三
投君漢濱之玉珮獻君洛浦之明璫感君提攜祝夀昌
舜日堯年樂未央為君楚舞紈袖揚乍開乍合低復昂
矯若白鵠雲中翔雕楹綺閣迴素光竽瑟會節間笙簧
樂極悲来起徬徨共指皎日輸肝腸烏白馬角誓不忘
其四
吳歈蔡謳調不同衆伶合作如一宫流鄭激楚遡迴風
姱姿脩態紛追從人聲絲竹各競工燕趙齊秦相代供
曜靈西藏曲未終繁燈列炬亘筵紅皎如初日輝簾櫳
其五
娛酒沉歌費白日絶代佳人何可失若戀似矜態非一
持觴遞進嬌相迫左推右引俠氣溢簪珥墮落寧復索
文牎朱綴開洞房錦衾瑶席施象牀五色雜組繫流黃
複帳中薰百和香層軒曲檻俯迴塘鴛鴦鸂鶒羅成行
生丁盛世福運昌四時為樂允無疆
擬矯志篇
龍虬雖困不資鱔鰍鸑鷟雖孤不匹鶩雛雖有香草當
戶必除雖有仁人在敵必誅狐白雖美炎暑必置舟車
之用易地則棄蕙蘭不采無異蓬蒿干將不試世比鉛
刀以驥捕鼠曾不如貍餓夫獲璧不如得糜郭生純臣
魯連高士彼乃登臺此則蹈海寧直見伐無為曲全寧
渴而死不啜盜泉
放歌行
竊鈎者誅竊國者王仁義資亂道豈不臧(一解)代秦者呂
襲楚者黃巍巍國君大盜在傍(二解)謂尺何短謂寸則長
此不可度彼何可量(三解)獸殪罟裂鳥盡弓藏智勇既殫
軀乃見殃(四解)讒巧為忠直夫稱狂出門異趨毁譽曷常
(五解)樂不可極憂来無方游心沖虚以保夀康(六解)
雜謠五首
茸茸者離而子踐之彼垣之蔓晨興灌之
其二
兔在麓跣則逐居則肉
其三
虎嶟嶟欲食人子能棘我能榛虎自災子弧来我戈来
其四
烏母謂烏子弋人在傍汝勿啼弋人得知將汝歸我但
高飛起安能救汝為
其五
翁曰留賓嫗曰無尊翁曰織絲嫗曰無機
知足吟
高門耀金碧不如守蓬廬華轂錯丹朱不如乘蹇驢文
繡衣太牢雲門享爰居溢恩伏殺機隆禮與禍俱禽獸
憚為犧人知乃不如
來日大難(警變而作)
來日大難天命奈何今日為樂焉知其他(一解)遊魚在淵
其適孔多漁子餌之奄失蒼波(二解)猛虎嚙人咆哮山阿
人懷禍心同室嘯歌(三解)山險可越玉玷可磨機事一失
尺瀆成河(四解)祖龍疾走逐者荆軻赫赫武皇亦有何羅
(五解)嗟嗟不戒愛子操戈釋此弗殱天也則那(六解)
擬古龍升天須浮雲
龍升天須浮雲今之仕者别有因察不待孝廉科不必
賢良一旦舉之牛下加之稠人族類鈎連蒙溢恩乳臭
之子被冠簪嗟彼未遇時里中豪士奴役之中人之家
恥婚媾飲宴列之為下賓并日一舉火往往釡生塵今
者銜命歸縣令負弩為先驅郡守伏道左徒御何逡巡
少長咸聚觀稍近遭呵嗔腰繫雙白璧囊貯萬黃金散
金拓第宅朝得西舍暮東鄰少年強攀附有踰骨肉親
白首牆東生下帷良已勤短衣不掩脛出汲行負薪我
聞憤憤何能平將欲叩帝而說陳天門九重河無津
豔歌行
青樓臨廣陌楊柳當牎垂飛來雙白鵠一步一徘徊(一解)
今日樂相樂置酒臨前池下有菡萏花上有松柏枝(二解)
與君初結婚不意當乖違讒言使親疎兩心當自知(三解)
君為東流水出門不顧歸妾為北辰星終身無轉移(四解)
君當萬里行妾當守中閨生歸重合歡死與黃泉期(五解)
行路難五首
北風蕭蕭雨雪滂辭我親友之朔方中閨少婦走徬徨
勸君斗酒牽衣裳道路縱横多虎狼歲暮天寒百草黃
結髮本期不下堂君獨何為慕他鄉東流之水不西歸
宛轉蛾眉能幾時人生富貴亦有命辛苦馳奔空爾為
縱令鼎食有别離賤妾但願共餔糜
其二
磁石引鐵金不連餌可得魚龍不吞蠟戟雖妍不可刺
明珠雖貴不可餐水中之車何殊陸地之船玉巵無當
不以注白刃倒持安用銛手中雖有丈八矛試之井底
難迴旋雖有輕輿駕良駟途窮日暮安能前丈夫雖有
磊落才生不逢時終蒿莱
其三
面不同兮心亦殊執一求之君何愚星有好風或好雨
世人豈得均所圖孔贊韶兮墨非樂遵叱馭兮陽回車
林中亦有嗜腐鳥海上猶聞逐臭夫此欲前兮彼則却
彼所吐兮此復餔促席接襟議靡惬異域殊疆志或投
逹人曠視任自然小儒曲士競區區
其四
忠信不獲顯衆人害其上世事風波紛蕩漾變化無方
何可狀公旦金縢功罔刊伏波銅柱師何壯周王漢帝
豈不明讒言入耳心不諒骨肉天親尚有疑他人豈得
無遷放生命飄蓬隨所向繁華誰保不凋喪何為坐歎
行復嗟鬱陶終日憂譏謗
其五
四坐且莫諠聽我促節歌路難我今四十迫衰殘盛年
一去何當還昔斥為遭絳灌怒今来豈受金張憐泰山
可移志不徙寒燼從知無再然但願長隨擊壤民優游
鼓腹歌堯年
少年行六首
幽并聞騎射閭里藉輝光朝遊從許史夜宴挾姬姜鳴
鞭當大道調瑟坐中堂傍人爭借問云是羽林郎
其二
聲蓋少年場名冠壯夫籍行人總憚塵坐賓皆避席彈
劍恥依人探丸恒借客一朝負罪逋不受追兵迫
其三
長安本俠窟烈士多英風殺人帝輦側射獸上林中金
羈及狡兔珠彈落高鴻歸就博徒飲酣歌意難窮
其四
悲歌白日變裂眦秋雲高仇家諒不釋怨吏幸無遭全
生脱虎口獲死等鴻毛豈效儒冠子終歲濡柔毫
其五
一筵揮萬金徵歌仍調舞白面洛陽童素腕邯鄲女希
意色斯升含情目相與恣歡餘萬端惟憂竭清醑
其六
應募去幽燕長驅出酒泉樓煩既已破休屠亦復殘恥
隷驃騎部豈屑輕車官歸來見天子長纓牽左賢
出自薊北門行
敵匪茹寇朔方信妖師造不祥倏豕突忽鴟張逾回中
至涇陽蹂稼穡發蓋藏遭者劉奔不遑父失子女求孃
聲斷絶摧肝腸天為愁日無光不有辜罹厥殃(一解)帝赫
怒命徂征方召往衛霍行旟旐揚組練明介馬馳速流
星朱熛烈玄顔蒸仗中權效先登人皆奮身命輕(二解)出
鴈門過祁連煎瀚海夷天山絶累重燼毳氊殄三姓磔
兩賢谷蠡殪當戶殱斬首級如刈菅血釁鼓頭繫鞍膏
漬野骨填川檻厥魁凱以旋(三解)捷書聞不色喜庭臣賀
帝曰止嗟我軍寧無死詔扶傷兼罪已(四解)馬歸山士服
田死錄子生與錢戒軍吏勿開邊羌無過漢不先務休
息思保全罷遠戍閉玉關韜五戎夀萬年(五解)
俠客篇
千金飾寳劍四牡耀朱纓東馳突西騖重諾復輕生公
子執轡請諸侯擁篲迎紿秦歸質子要楚出援兵按劍
復魯地憑軾下齊城匿跡托狗屠濟難賴鷄鳴報讎爭
結交殺人恒借名七國倚安危三輔咸震驚詭辭五嶽
移側足九鼎傾少年附高義千載流英聲安能效豎儒
覩事徒撫膺
子夜四時歌一十二首
春歌三首
東風蕩羅裾冶遊步前池柳條亦多情嫋娜學腰肢
其二
初華錦繡舒千林望如一懷春廢機杼縑素難成匹
其三
晝飲夜復宴笙歌緣底忙不是無來日但欲及三陽
夏歌三首
珍簟卧當風四面不施幃郎呼起同遊待儂著絺衣
其二
輕舟蕩雙槳紆轉蓮塘裏君但惜蓮花儂貴得蓮子
其三
腕困置扇坐鮮袿苦汗涴歡言勿懊惱三伏已將過
秋歌三首
貪看秋月光夜久不還寝四顧寂無人玉階有雙影
其二
日日苦思君紅顔忽成老昔若三春華今如九秋草
其三
共歡種梧桐十載青雲齊百年化雙鳳来此樹上棲
冬歌三首
與歡隔溪住凝冰周四壑冰上野狐蹤歡行勿憚薄
其二
白馬雪中馳色混影難覓不知郎去路但見馬行跡
其三
對雪具清酎強歡再三進歡愛雪舞筵儂恐雪侵鬢
猛虎行
上山採樵道逢猛虎虎銜樵去置之林下樵告虎言君
何不仁君得一飽我則殞身昔非有怨今何見嗔虎答
樵言何哉所云子非我怨我非子嗔皇天賦性有此不
仁樵告虎言君言雖辯匪我攸聞吾聞天地大德曰生
騶虞不殺獨匪爾倫虎答樵言當死小犢亦何多陳三
日乏食竄伏荆榛辛苦見遭奈何舍君樵得虎言仰天
大呌哀聲徹雲蟲蟻惡死況乎我人願收厲氣敷和布
春盡令猛獸化為龍麟
遠遊篇四首
湯谷既闇濛汜則榮朝宴未終倏忽至冥逝者不息物
理相乘願呼松喬躡景上升
其二
徘徊崑丘憩駕層城遨遊八極徧謁仙靈飲我沆瀣玩
我芝英俯視下土蟲鼠臭腥
其三
手攬羲和頓策徐行歸謁東父遂造紫庭授我神藥服
食體輕一舉萬里疾如迅霆
其四
逍遥天衢恣意所之手持桂枝驂駕虹霓晞髮朝陽濯
足咸池昊蒼徧歴懸景未移
君馬黃
君馬黃臣馬蒼蒼者駑黃者良駑馬却良馬前君當進
臣當旋
妾薄命
春風轉蕙披蘭高臺曲榭中連經堂入奥張筵秦箏趙
瑟俱前鳴絃度曲雙妍輕舉紈袖褼褼宛若游龍翔鸞
翠盤金爵闌干呈能角技為歡種種厭射更端眼看陽
景西馳高張蘭燭承暉車倦馬怠不辭但歌不醉無歸
夜深坐促尊移含悰送意向誰衆中色授君知願言並
蔕雙棲惡聞易别輕離佇立不勝彷徨獨宿寤言難忘
何以報君明璫起視銀河爛光牛女咫尺相望終夜不
成報章
戰城南
戰城南困城北縱横腐肉烏鳶食一將侯萬夫死聖人
用之非得已國之守在四鄰善戰之臣服上刑佳兵者
不祥器常勝之家道所忌孤人子寡人妻獨人父母安
忍為銷戈矛滅鋒燧戢爾熊羆長不試䲭鴞逝鳳凰來
與民休息歌康哉
怨詩一章
隕葉眷柯斷株懷蒂寒霰覬温隂巖希霽頽魄愠玄駛
潮憎逝令德鮮終良辰忽替
湖上行
麗服出芳郊香車臨綠水畱連夭桃下宛轉垂楊裏妝
憐草色鮮坐逐花隂徙相攜拾翠行暫拉聽鶯止忽驚
玉珮遺時將芳樹倚紛紛遊冶兒側目情無已
鷙鳥四首
鷙鳥化為鳩形換性亦易有時遭故羣斂翰自遠避
其二
石苦則生我炙美毒滋多吐炙乃茹苦違欲以療痾
其三
鵾鵬運天池斥鷃翔藩籬大小各有適何用相追隨
其四
蓼蟲不徙葵水蟲不遷陸習苦翻避甘能寒豈慕燠
夢澤集卷二
