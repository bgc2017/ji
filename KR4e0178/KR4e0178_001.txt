夢澤集卷一
明王廷陳撰
賦
述邃賦
繄南服之靈萃兮領豐慧於方童稽統世之軒崇兮惟
哲人焉以降歘翼振而霄舉兮紛齊羽之誰蹤戴殊薦
以邇秩兮帝實洞其美衷羌嶽立而坎視兮將媒靜乎
遐至中實愠乎攘攘兮詎徒與之求避謇命占以吉貢
兮覽蕪蔓焉是艾靡市背而岑閴兮曰惟窅乎其内隈
不岌岌而崇兮逕不疊疊而遒彼衙衙之侈構兮反予
睇其足羞抗隆棟以締宇兮脩垣遵乎坤隅約蓀蘭使
被椽兮令日月乎當樞苟能奐娛以宅志兮是固予心
之所仇重仁而襲義兮障夫塵之累也扃禮而牖智兮
專乎其所事也吾將服貞一以省處兮夫豈惟藝之囿
也括道器以充詘兮固衆兆之所駭也紛悸矚以竚眙
兮欲干傺而儃佪眩厥施而弗竟兮乃各以其膚猜嗟
躁士之本剥兮宜甫趨而忽蹶醜憸夫之懷詭兮乃讐
直而委折傷二者之偕失兮荃菉葹審厥居心務却以
基進兮惟欿然裕其所如晦累而冥探兮所以君乎紛
華彼時俗之佻澆兮背繩墨而馳驟予將服正則以恬
守兮虞窘步於欹陬夫朋不可以聲来兮功不可以偶
作疇廢伏而有章兮疇棄耕而能穫亂曰仆不僵兮進
不妍斂神志兮守吾玄有弗據兮孰敢奸匪邃道兮曷
其然
左賦(有序)
夢澤子不善宦見閔有司黠民乘之坐是拘繫自傷
疾惡反中乃作左賦詞曰
晝晦宵明川停嶽行隆冬劇燠六月而冰墮毛不揚石
舉輿升廢鼙振韻奮霆無聲羣欣逐臭乃厭蘭芬猜鸞
駭鳳精粻飼梟仁蹻德跖勁弧射堯恬海狎江隘瀆沈
舠風虎輟嘯土兕而號曠聽既收聾司音矣彼之矇矇
五色分矣駿足則縛蹇服乘矣侏儒引臂上捫星矣醜
女專憐淑媛不御讎璧惠蠅踏巾首屨適郭捐逵擇潦
而步賁獲閉勇尫夫勁兮麓兔折趾獵者競兮不根而
葉季為孟兮亂曰被繳之鳥載拔其翎彼實酗酒謂爾
何醒寇踰其垣導寇以登彼田不治懟鄰之耕
螢火賦
當朱明之杪月玩流螢之宵征感温風之扇爍釀腐草
之末榮既化植以為動復緣死而遂生庶揚光於冥閴
甘匿景於太陽或内照之猶尠焉旁燭以無疆謬用晦
之邃旨實自焚之為防孰潛形而更昭孰益膏而罔竭
何恒焰而不灰何炙手而弗熱彼玄宇之巧入訝明珠
之翻飛偶驚飈之散激駭星辰之乍稀羌儵明而忽滅
蓋石火之暫輝爾其代燈燭於書筵紛軒除以見掇幸
蝌蚪之與隣聚朋侣而囊括將炫赫以階危恨微軀之
難脱亂曰日月出矣爝火何為闇然而章聖哲弗譏伯
陽守黑豈邇禍機
夢澤集卷一
