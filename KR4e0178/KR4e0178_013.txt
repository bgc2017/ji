夢澤集卷十三
明王廷陳撰
文
務輯
昔大盗之起也權地之要置戍焉故武定亦兵備盗平
議者曰尚奚恃是而令擁乎汰之兹其故卒負悍弗縻
退無以業弗帖於理齊民威之守臣恐請曰願得重臣
者之鎮之也上命御史王某往焉曰余一人弗重吝汝
以捍兹土惟兹有衆汝寔能庇俾無悸無失厥恒余一
人無愆於兹土寔汝左右同在朕側御史行有言之曰
子也釋近職而事於兹天子亦不子靳而使焉子於天
子石也石不自啗以惠諸人豈毒之乎夫悉上之意而
務布之俾淑者仗焉而逆者悔臣之良也兹行也兵之
乎抑與輯也兵之匪仁豈天子意卒而務輯焉負罪之
民語之曰吾不兵而汝輯其誰信然則兹土之民何賴
焉且夫悍卒弗試而弗能生釀焉而盗悍亦材也豈易
克也務克者不昭其棄悍而負罪昭棄示之彼懼不免
其何不至是之謂益其奮而固其黨何克之能為子也
其務信撫密内而疎形以弛其志非大不淑獲以免以
解其從兹衆也且以捍兹土又何患焉夫禦患者究其
由作而權其術鮮不集矣齊民之謠曰麓有虎狼咆哮
如狂碩人禦之爪牙弗張麓無駭獸惟碩人之良予也
豈以不克懼乎
即卑
詹生貲而官人曰詹生才汝邃汝業俟汝叙豈不汝顯
庸星史下秩也矧其貲獲才者即汚予惑焉不然譬美
媛焉乃弗蒙大垢翳其妍用無以憎士則病者乎詹生
曰敢謂才然聞之矣聖哲柄世俶儻恊謀亦惟是身之
美而權之以享於天下無所浮衆曰彼利我享兹重秩
其宜夫是用能終食而免戾匪是而享予朝夕懼其覆
也予偃仰焉而即兹秩且懼浮其何敢侈亦曰得予分
也敢謂才君子曰韙哉詹生之言混世者以全真也昭
潔者以標疾也必矣才而卑且曰分也濁其迹美其衷
吾於詹生知免矣
先禮
劉子節推揚州夢澤子謂之曰夫揚侈區也財侈斯用
侈用侈斯情侈情侈斯爭侈爭侈斯獄侈獄侈而理者
難焉吾終告子賄於勢而令之屛其不度也必恃也恃
而不度法為撓矣夫法善者恃也善而失恃恣不度也
勢覆豪法病善民何頼焉然則執之難翳詐而伺詐狀
若愚伏強而攻強疑於怯然則昭之難務執也務昭也
曰匪刑其可刑叔世尚也淫刑而逞淑慝偕慼雖獲焉
末矣然則仁之難三者難於非人者也君子弗難焉予
豈患子若夫擇隙而肆意弗臧也在法無名莫能罪之
務執者且惠緣督也度上之逆反情以投務昭者且惠
巧中也不刑以臨怙惡所利豈能得其不忍蔽而與息
乎務仁者且惠頑衆也是君子之所患也子其圖之抑
聞之刑禮之弼也禮以閑民閑而且越刑加焉侈者越
禮禮之不立而侈是刑是毁閑焉而治其越無濟之事
矣子其先禮
遐致
望雲之什夀詹母也孰為之詹母之子暨詹母之子之
友為之也孰倡之詹子倡之孰和之其友和之也曷為
乎倡也曰詹子如京師適其母夫人誕也則曰跪而觴
惟我孟我季侑而幣惟我一二婣婭暨我里孺而嬉以
娱惟我從子則又曰我先君子逝惟我母氏母氏耄矣
能幾誕而兹弗能觴也且我童而業兹艾矣弗能官也
用憂我母氏矧未撫我嗣息於是泣而賦賦者何賦其
感也然則衆和也何感同也感何以同均人子焉有弗
感者無親也曷為乎雲而望也曰燕楚之不逮匪朝夕
達也彼雲之悠然倏忽而燕楚可也望而思庶與倏忽
乎是其感也何以祝曰錫我母氏修算松若栢若及我
官而康純嘏是膺嶽若河海若其罔有既繁我胤芝若
蕙若茁而秀無折然則孰聽之曰天聽之曷為乎天且
聽焉曰至誠動天
正復
蘄指揮李氏某惟厥先有顯庸授兹秩暨厥祖會荆難
免戍於邊終焉濫坐也父早世君童仲父立撫之曰嗟
哉先世之勲而弗享也非罪之坐而不務去予病焉悉
狀焉請上憐之命有司復其宜旋累授者再免衆曰兹
已矣乃仲父益力請如初再復賀者曰仆而起再仆再
起惟汝仲父良艱而濟惟汝先世勲實腆足庇焉是故
神實嘉而宥豈專人之圖惟汝有淑質用能凝其先澤
更祝焉曰繄自兹迨其末裔無咎王子曰兹里言也予
不欲侈予言其大夫法國之衡也而欹焉其不行矣無
故勢者竊之以恐衆巧者奸之以完軀於是乎不恃正
則而期以賄成將萬無覆也君子且不欲矧不終免兹
辱之大者何侈焉予之請也予不聞地者誰而竟以濟
是唯天子鑒其情有司正其濫法之不欹予是為國侈
其何暇私李氏然聞之以正獲者不覆雖覆可無罪無
罪而覆猶未覆也李氏之慶莫大於是予以是賀
良振
䕫乏進士業者曰匪人兹土之靈實閟夫靈人之乘也
闒茸獲乘奮無難焉乘之弗強良且蹶矣不然䕫豈無
良焉而久汨汨也其何忍重忝䕫之士俾弗醜於四方
史占之曰吉其將復是謂嶽扄其英澤緘其精闡於既
盈羣士其升乃公乃卿乃今而後莫之與京明年吴子
厭之焉䕫之人曰史言然靈實啟之豈專吴子良王子
曰不可其何以賢哲之務而令史者神焉靈之啟人歟
人之啟靈也夫君子勤其德業而俟焉惟已之足恃譬
農夫之力畆暇問豐凶是神且聽於我其安聽神夫德
澤之基也業取之藉也非德非業靈安助之夫鄙者實
弗飭辭曰是靈之閟也用善其劣幸者淫祉假神以侈
其何崇誕以滋俗也䕫之士其務武吴子耶是惟德業
之務肖焉將弗舉可也舉而弗吴子用愧焉其無曰靈
之啟也以病談者
歸故
吴子令遂安王子曰遂安往穪儉而淳兹不然矣羡者
階侈不守於閑而欲務濟奸國之憲以賈戾而嘗其軀
犯而能竊上用翳焉諺謂賢也夫儉刑侈者也詐讐淳
者也是唯勢丘澤不若也而卒以及何居令者謀促恃
其不越而弛度以臨不虞後至氣蕩其真及於浸淫彼
其宿昔之釀而一朝逞焉其患且倍譬不隄而咎其决
曷可免矣且夫聖哲權世明察濟偏齷齪守故寸魚之
罟施之鯨鯢裂綱毁紀無難焉轍淪矣驅車而循豈御
之得不溺往聽而與更圖濟之道也抑聞之旅在逵而
迷指之其室而令之歸邑之舊也子務歸之而己故崇
實抑華滋其蔭也修軌辨物閑其恣也樹惠伐頑昭其
向也明德揭典衛其侵也然而不復者否也且子贍而
鮮嗜通而不欹峻而寡爭儉而淳子之有也布子之有
而舊是復何憚於遂安
仁理
齊魯之民冤於理錢子往焉人曰錢子諳法而明文移
以其優蔑弗獲矣予曰信然民且重冤何能獲焉雖獲
必亂夫憫冤而使也亦唯昭其恕思而務求百一之生
以畀焉豈其顛越而因以執之也不然授之民命而令
嘗其術譬驅利獸而内之囿俾搏且噬焉其無乃非仁
人之意也乎夫矜諳者不度恃明者不疑不度不疑其
何以獲彼耻不獲而務逞焉民且斃矣無故悦而意舍
之憎而意繫之上下其真而文法之務就蠢蠢之民曷
能與知故慘刻之聲哲人惡之鷙悍之吏聖王必戮狼
戾之長庶氓慼焉且夫滯法者情遺情遺法亦弊任文
者實病實病文為虚是我且為牿其能臨民兹役也實
唯憫冤之故亦曰試之矣知其仁仁能度能疑明斷生
焉庶其有獲若曰文法一獄史辦之矣豈以待錢子
因貧
正齋先生往治山東之賦先生曰兹土貧而務徵焉艱
哉王子曰夫貧乃無患矣吾聞之含玉孕珍山乃穴修
鱗巨介澤以肆既植也可材衡虞困焉羽毛中飾肉中
豆獵子必求麗綺緻紈織人弗食故沃者速磽豐者致
約蓄者誨取區以富聞民乃禍焉嗟哉今之世不法而
誅四國病矣兹土後匪貧曷免豈天實嗇之弗以禍也
故鮮利之區天之宥也是故兹行也弗艱者四焉一曰
儉斯淳淳斯度度斯理二曰無慮賄三曰計之不煩四
曰可訓勤焉夫貧首四國而誅後焉既利矣先生其母
務腆殖之俾以富聞天之所宥先生其忍禍焉先生曰
子言激哉貧而幸之曷可說矣
居謫
西渠先生謫且行有問於予者曰先生樂乎曰否曰戚
乎曰然曰獲戾以貞犯衆之忌有是節也終吾身恃矣
蹶而虞一厄沮喪意免而值者則然先生豈有是焉予
曰否夫舉國之憲者期必濟也而弗濟焉雖弗懾抑豈
其願其曰將以獲戾而成吾恃焉是利弗濟也夫憲天
下之紀也舉之弗濟憲且墮焉墮國之憲而崇吾節然
且利之其不可矣且黜身非辱寵道為榮榮辱之端君
子審焉豈身黜是虞道用抑焉是戚夫有敵而伺吾吾
惟弗攻攻之不克敵且張矣故擊惡者必斃不斃藉其
恣也吾節務成而貽惡以藉憂其在兹夫虞蹶而戒者
怯也幸弗濟以昭吾節視怯均焉先生其能樂之
訓立
吴先生名山宅之隂有山峙焉三峯而中峭若立先生
曰是愜吾衷以號焉曰立齋予乃序曰夫飭躬蹈世者
莫如立矣夫唯立是謂道根道根是謂物宰物宰乃克
克乃不拔不拔之謂能永存永存者純是故豐侈情約
悴志幽惑智紛亂思重撼守夫五者之謂物交物交者
吾以觀吾立立迺克不立迺不克不克者亡夫道或戚
或敵或主或隸或扄或闢戚其良敵弗張為羣物疆衆
物之疆備之弗忘主於一隸乃役為羣物辟羣物之辟
乃登無極扄而持闢惟時為羣物機羣物之機握之不
違夫是之謂能立能立者豐莫侈約莫悴幽莫惑紛莫
亂重莫撼夫是謂物莫之克夫率者不擇不擇者執妄
弱者不固不固者渝昭的曰明守固曰貞貞且明為立
之根立之根是謂強之衞辟之翊機之門不然且愧兹
山
勖審
袁子令郟王子曰郟之治子必優焉吾不贊子優勖子
以審夫車以載無弗勝也不脂轄不行泥也利刃日刺
無鋒竭也羣孺之嬉屢叱之弗畏或以侮威瀆也寇入
室燭之寇匿用其明也勇夫不戒僵於尫易尫也故忌
通者速滯亡蓄者取窮懾衆者啟頑悉情者誨姦怙勁
者基折故固戸利樞無弗通矣隄之始决無弗濟矣雷
霆卒然無弗震矣衆躁靜觀無弗昭矣強力疾形無弗
仆矣兹行也予於子憂不通不憂不執憂不蓄不憂不
敷憂不輯不憂不威憂不晦不憂不明憂不襲不憂不
力
神難
予獄既久請於神曰蓋聞之洞舛者靈也贊貞者天也
故哲領不折妖體必離亂魄見褫欹衷每迷故刺聖之
刃必斷毒賢之鴆必覆掩正之綱必裂墮良之穽必夷
是神職也予之獄也奚罪待命移時倦肢憒志恍兮忽
兮聆神之難一難曰醜士懟妍修夫短讐東家之宴西
隣怨詛是故握珠懷珍而贊瓦礫彼有跛鼈穪之駃騠
鄰姬之瞽而曰是則明眸汝也蒙垢在伊讓其不滌彼
髮不括若已蓬首是瞽鄰姬明跛鼈而擲瓦礫也汝奚
無罪予曰天之畀予厥鑑湛湛乃緇其素詭中以容則
予豈敢予不知罪二難曰據崇者卑附操首者尾隨宅
腴者瘠依言勢忌失也虎豹違山見威於犬悍夫不戒
或孺襲焉鸞折其翼而鳶啄腹汝乃捐華背要而昔心
不移夫舍陵趨壑誨擠者也去重即輕勖擲者也服冕
不則命裂者也子失勢矣固昔憎所乘而往怨所便也
汝奚無罪予曰勢若龍蛇誰與執之且棄耻若疾掩耳
冒詈貪主人之利而憚進苦劑予未能也予不知罪三
難曰虎搏鄰牛操弧弗射非已利也虞人布羅獲禽丘
若見者弗禁有在野也讐腹可飽忍割朋肉痛弗切膚
也故攘鄰之膏以赴盗火庇已而已子則塞勢者之賄
奪肥乎大嚼之口而飼之人貽國人以富而甘以其身
賈戾夫存鄰牛而射虎逢虎之怒惡禽斃而毁虞羅遭
虞之疾是眩者為也汝奚無罪予曰梟搏鷄雛其母奮
趐知不能庇愛弗已也夫聞啼助戮良所弗忍予不知
罪四難曰衆直頌行不勝單佞十堯崇治一桀潰之黠
夫伸舌惠口是屈故堅榦不伐决張不遏鑠焰不撲族
骨不解奔飊不障虞反傷也而子務勁者之摧而孱士
之庇汝奚無罪予曰吾寧吾步之蹶誠不能使勁者之
肉孱也且覆惡以求立也德強以避抑也曷可說矣予
不知罪五難曰不拔之道存乎托也衆植其援以備攻
也王屋之鳥弋人弗射皇囿之兔獵子不逐集瓚之蠅
忍而弗擲若木之條引手莫牽蓂莢生陛弗剪弗踐其
附然也故陽區無凍蟲仁壤無槁品潤國無燥類附之
及也子膚托而孑援矣汝奚無罪予曰予聞之健夫終
日立不倚不僵衆恃而不怵非夫也予不知罪六難曰
世有尊官莫知其名手握雷電奔轟閃耀旭昃倏忽殊
態改視傴僂而趨償以最考唯唯將事是為豐績磬折
之腰夀其文組如醴之輔頥禄是永故勁項者辱剛膝
者斥毅面者黜符中者完既泄之孔忤臆者扇不薪之
焰是天下之至威也汝乃規守矩執恭不踰憲不省已
倨咎人之僣兹搆之由也何謂無罪哉何謂無罪哉予
乃俯伏嘆息茫然汗洽駭然股慄厥罪自知無復以對
神不復難
基進
石泉闃而邃宜業沃也宜田宜木坎而澤宜漁萃諸麗
焉宜娱以憩蕭子宫之以命焉曰石泉子人曰務趨者
不假恬耽進者不媒退志舉者不藉伏致章者不倚冥
故干霄之木弗綴欹岑振雲之翼孑叢靡戢靈鮪不宅
潦珍綺之鬻也忌貧里是故以寂求聞惡弗聞者道之
左也却步矣謂弗遐即者術之乖也蒙重疾沉者願之
反也子其試矣豈其悦試而違念以階蕭子曰否夫金
革之韻宅於虚大輿稅轄脂以俟乘弧弛也以勁張利
刃必衣故不退者不進不恬者不趨不伏者不舉不冥
者不章故儉取之庫每盈不市之珍族搆萬金美媛不
窺戶君子求焉競首據腴鮮不逢抑子疑予乎予兹試
矣
仁撫
李中丞撫遼東王子曰夫遼邊障也亦以障吾區也夫
惡越者垣焉求弗能越也戒越可越滋越也求弗伺也
以無隙揭隙以示伺是疾焉為誨之矣故自障者障彼
也不然以藉也其能障夫障虞遐昭隠則知良摧強襲
悍則勇良奮將激卒則信良奴知隸勇君信則仁良故
仁衆之附也知之府也勇之地也信之圉也夫子之往
也其務仁之乎仁吾區而已豈彼是仁顧彼其曷可斃
盡矣無務斃之務殖之殖彼利弗吾斃也譬虎也備而
已無或怒其安噬悍夫焉格而斃之或以傷以傷者下
也格而斃之者中也無怒者上也豈虎是仁仁吾軀焉
耳矣是故以戰戰不若以無戰戰以勝勝不若以無勝
勝釁而已之不若無釁一仆不若衆植故仁人讐功無
功之功曷可尚矣是障之道也故曰自障者障彼也夫
河洛罔不仁夫子兹往也絶域之氓其河洛矣且夫改
轍而馳不易其御乘之良也然難矣難裕本也兹役也
其以難夫子而裕之乎
夢澤集卷十三
