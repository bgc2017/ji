夢澤集卷九
明王廷陳撰
詩
視江子疾樓上作
朝回駐馬問江生病愛樓居面雨城涼書白雲流翠簟
清秋玉露望金莖馮欄轉動層霄興伏枕翻思萬里行
天遠時危俱涕淚南山空羡紫芝榮
雨中宿張子言家因示我苦雨之作
高士衡門遠市開閒官羸馬踏泥來雲重檻落秋城色
溜急瑎傳暝壑哀隠霧即看文采變愁霖真羡古今才
滄波共看浮槎去肯傍燕關望楚臺
遊西山作
西山憶昔宣王幸幸罷千巖御氣留金界尚看金殿峙
玉泉長接玉溝流君王水石遊人重畿甸煙花賦客收
天上翠華無復度五陵松栢迥含愁
送劉郎中養病歸
日含鷄舌侍龍顔多病連章暫乞閒解印忽看辭漢署
拂衣長嘯出燕關為郎苦節雲霄上倦客春心藥餌間
帝里故人臨路訊冥鴻何日向鵷班
京邑言懷寄所知
十載為儒愧未成一朝謁帝荷知名每緣簪組思初服
轉向班行憶舊盟斥鴳蓬蒿聊自適爰居鐘鼓但悲鳴
寄言漁父莫相笑早晩滄浪歸濯纓
裕州命下悵憶故山有作
吾家村巷枕丹谿野色平開萬木齊晝卧雲林啼虎豹
春隨煙艇散鳬鷖符從天上新分竹杖憶山中舊策藜
早晩便應投劾去鷦鷯元慕一枝栖
獄中作
嚴譴當年出漢京幽囚今復滯梁城計疎妄擬城狐獲
謗重俄驚市虎成削木倉皇期勿對戴盆天日豈能明
鄒陽痛哭題書地今古誰憐共此情
出獄後作
孤危心迹竟難明俯仰悲吟恨未平失馬詎能窺倚伏
解龜聊得廢將迎嵇公釣弋從吾好翟氏賓朋任世情
未信星辰虛寶劒且從江漢濯塵纓
經汝陽雨中馮太守邀飲
廨宇雲深五月寒眼驚簷溜忽鳴湍不緣地主賓筵盛
那得天涯旅况寬散帙但吟神女賦移舟須上使君灘
聞歌漸覺鄉音似家近寧嗟行路難
初至故園作
久去園廬頻入夢乍瞻桑梓尚含悽朝簪昔忝雲間出
世網今逃鳥任栖舊製芰荷猶在笥不言桃李更成蹊
且便越舄謠吟苦敢擬蒙莊得喪齊
即事
楚國村墟煙霧裏春天門巷薜蘿間柳條到地可攬結
燕子定巢頻往還新水潺湲遵故渚歸雲縹緲戀家山
生涯甘傍漁樵侣世事虚傳鵷鷺班
寄顔惟喬
平生坎壈真憐汝一代文章實起予處士尚憂江夏禍
長卿新著茂陵書白雲在眼期乘鶴滄海無心學釣魚
楚岸風花暮無數看山何日枉吾廬
寄吳子
汝謝郎官今十年家貧樂事未全捐門前已有先生柳
郭外元無季子田弔古遠遊張樂地尋幽還上問津船
瀟湘樓閣晴無數春日留題遍楚天
夜酌龍蟠磯頭
大江之半石嵳峩石上樓臺蕩碧波沙淨鳬鷀依檻泊
月明舟楫逼筵過中流擬接鮫人室深夜猶聞漁父歌
危坐轉驚銀漢上幽棲翻厭碧山阿
江子景孚書至云將以使命下沔鄂訪予大江之
濱因而寄此
久即林臯躭習靜每從京洛念離羣仙人黃鶴長相待
學士銀魚未可焚舟際岸桃晴映水屐邊巖桂晝棲雲
呼兒預飭登臨具翹首星槎候使君
春日過四兄溪邊草堂奉懷一首
已傍煙霄開畫省獨留雲壑掩柴門天邊鴻雁春先起
江上鳬鷗暖自喧馥馥汀蘭愁賦客萋萋徑草怨王孫
謝池莫漫懷羣從漢署長應奉至尊
寄顔子
爾家何在漢川湄碧石青蘿晝雨垂溪聽採蓮諸女曲
山謠攀桂八公辭即同沙雁防矰繳為愛江鱸理釣絲
貧病經年思見面鶯花三月與君期
室成
十年蹤跡困塵埃小搆堂齋闢草萊康樂石門躋險築
少陵茅屋避諠開畹蘭籬菊幽香入煙柳霜梧歲色回
燕雀衡門焉足賀求羊三徑喜頻來
許武昌邀飲西山寺中席上贈郭吳二部使
邑宰張筵臨澗壑省郎並馬入煙霞慚予一著登山屐
愛爾雙停上斗槎石磴坐來秋蘚漬金宫禮罷夕陽斜
冠裳暫喜同香岫燈火先愁散遠沙
其二
軒騎並從金刹駐絃歌遥向碧山聞巢邊鸛鶴窺遊客
行處漁樵識使君絶壁松杉含晩照緣巖樓閣綴秋雲
賓朋萬里過逢地惆悵風前落葉分
寄江夏白鶴子
吴郎自號白鶴仙老去清狂更可憐詞翰獨矜桃葉詠
賓朋多慕竹林賢悲歌擊劒臨風起痛飲登樓對月眠
跌宕飛揚寧自惜竒蹤俠氣任人傳
答許子
衡嶽崚嶒落楚空瀟湘秋水與天通已從波際瞻遊女
更向雲間禮祝融萬里煙花詩卷裏十年岐路淚痕中
擬將壯觀供傾蓋莫遣浮生嘆轉蓬
病卧書懷
深秋偃卧大江濱撿點襟期愧達人猶計桑麻元逐世
竟嬰婚嫁豈閒身風城去雁寒逾急霜戸鳴蟲夜轉親
遲暮不堪仍疾病夢魂時復落風塵
秋夜宿龍蟠磯寺中
三山海上但虛聞兹境真憐禮佛勤石勢參差蟠水府
金光縹緲出江雲龍宫深壓黿鼉窟鷲嶺孤迴鸛鶴羣
向夕繩牀難假寐天花汀葉鬭繽紛
蚤出待許子
閒居盡日棲林谷遲侣侵晨出郭門沿溜舸船穿宿霧
枕山樓閣上朝暾交遊四海誰能念出處當年子試論
久息漢機甘落魄無煩楚些續招魂
舟中聽張子魚歌奉贈
清秋染翰在江船留客高歌對酒筵風振雲林時䬃䬃
岸迴石瀨故濺濺丹霄鶴唳牙檣側碧海龍吟玉斝前
已激壯懷頻鼓鋏不勞别調更鳴絃
過周子書屋
名園曲轉清江上精舍遥連翠岫傍閉戶時人占豹隠
抽毫流輩讓鷹揚父貽素帙頻開篋賓問玄經屢命觴
虛白向宵如晝色鄰燈何必借餘光
送内兄謝虞輔之任
一官特起中丞裔故里頻留弟妹情老憶射屏曾中雀
春憐出谷忽遷鶯箕裘坐使家聲振彛鼎行將祖德鳴
岐路柳條那忍折門闌蘿蔓故爭縈
秋泛三台河同魏范諸子
賦客蕭晨此並來衰年勝地幾傳杯蒹葭水落魚龍冷
島嶼風驚雁鶩哀漁艇縱横秋岸合遊軒雜沓暝原迴
疎林忽送青天月沙色波光萬里開
宴月川宅留贈
將軍好客暮相延銀燭朱光散綺筵勸飲鳴絃憐子夜
談兵拔劒睨遥天朔方戎馬驚心後南國賓鴻短髮前
莫遣壯懷隨逝水擬圖生像上凌煙
寄馮三石
馮公性氣本飛揚歷詆酣呼衆莫當處士久緣才見忌
步兵聊寄酒為狂一丘曲折藏花徑萬卷縱横堆草堂
獻歲風煙倘乘興隨君理棹下滄浪
冬夜懷童子
四海何人契最深百年幾度遂追尋褊心自信朱絲直
病骨誰憐素髮侵干主無能行抱甕思君不寐起鳴琴
風江歲杪舟難進書報吾生久陸沈
夜酌舒陳二子
江城暝色靜柴扉遊子冬殘悵未歸過雁夜分猶共逐
飄蓬天末故相依壯心久客羞彈鋏高義今誰為解衣
酒罷出門俱勿嘆古今竒士遇全稀
胡謝二子過訪
結廬非僻晝常閒桂樹中庭幾自攀乘興不期朝命駕
聞歌未竟夜留關一觴草具來堪數三徑花深出每慳
少小相看今已老君如不飲負衰顔
戱柬落魄子
落魄先生太古民頻年寄食楚江濱浮蹤暫止終難定
野性從來豈易馴垂老獲妻寧計醜浹辰喪女頗傷神
田文好客黃金竭每食無魚幸勿嗔
懷鄭子
鄭子客遊淹吾廬詩詞間作真起予憶當出門與結束
欲别上馬仍躊躇計日能迴楚水棹經年竟斷燕關書
人生岐路恨南北塵暗望眼何由舒
病中武昌二客過訪詩以贈之
雙扉寂寂候暄開二客翩翩並馬來雪岸叢梅行故傍
風江亂葉去仍猜壺觴力疾歡難竭林谷經寒響易哀
他日如追今日興吾堂須記古城隈
宴集楚藩樓上作
别館張筵臨水上危樓改席向天中窗含江漢澄流盡
檻俯衡巫遠勢通鳴珮忽沾神女雨披襟時拂大王風
梁園勝事今非異楚國文儒古亦同
村晩
天時人事催寒景坐嘯行吟到夕暉錦樹高原去鳥疾
蒼苔小逕行人稀牧兒谷口驅牛入獵伴沙頭得雁歸
雙戶畏人時獨掩寸心回首願多違
春隂
兩月隂霏苦不開一春門巷客稀來風花狼藉惜將盡
煙草微茫望屢迴萬事日非長閉戸百年今半且銜杯
江湖遠適非吾興泥淖深棲祇自哀
病起
經旬伏枕豔陽天病起藤蘿遶戶縣少日親交魂夢裏
一春花鳥淚痕邊緣溪力薄依人步課圃情多警䜿眠
天遣此生無俗累書籖藥裹任年年
病起過魏園二首
卧痾顔鬢憐予改力疾池亭為子來隨處琴尊臨水石
任情歌吹入莓苔禽魚狎客晴偏聚花藥娱人晩競開
共惜羣芳行欲歇莫辭中夜醉方回
其二
病後名園擬散愁春晴聽鳥特相求月前敢料能今晏
年邁偏令重昔遊搦管訊花吟復立扶笻經樹步仍留
平生霄漢誰青眼一斥江湖已白頭
山莊漫興
青松鬱鬱屯青靄翠竹森森傍翠微近日頗諳農圃學
衰年寧負芰荷衣風簾乳燕衝人入霧渚驚鴛挾子飛
且對春光成一醉莫將身世恨多違
席上贈方士
仙客芝田傍白雲偶遺鶴馭到人羣酒酣射覆多竒中
歌罷談玄總異聞仗劒向幽驅鬼物焚香當晝下神君
人間妙術渾難盡欲續齊諧志怪文
病後客過有贈
病骨旬時虛酒筵壯心激烈嗟暮年秋堂過客擊柝後
寒渚哀鴻吹笛邊尊罍當戶映初月松桂傍人生夕煙
與君一醉緩世慮深夜敢辭吾欲眠
試巾
老態侵陵短髮知強顔結束試巾時向人雅恊漁樵侣
顧影何慚丘壑姿新月舉頭從一墮過雲送目任長欹
古來高士誰堪效折角風流是我師
客有以琴書謁予者賦此贈之
逸客野服自何所抱琴搦筆叩我扄朱絲試彈清廟曲
白鵝聊寫黃庭經委心天地盡吾土浪迹江湖真客星
眼中二藝誰過汝有此已足垂芳馨
移菊
老營秋圃心偏愜曉趁春隂手自移欲保弱荄全宿壤
旋鋤蔓草插疎籬餐英望飽三閭腹縱酒謀充九日資
直與煙霞添晩色更隣松竹稱幽姿
江上待友人不至
失侣哀鴻號近渚超羣良馬出長途經年書札離心滿
竟日帆檣望眼孤雪後江湖翻浩蕩春來雲雨益虛無
不堪惆悵燕京别兼阻提携楚地娱
周都閫歸長沙寄贈一首
將軍長揖出江城笑解兵符野服行制敵無慚古名將
談經元逐魯諸生桑榆日短歸何恨薏苡天高謗莫明
衡嶽洞庭收壯觀玉關銅柱謝浮名
贈李子
青春君已動才名歲晩官卑俗所輕車案囊螢元世業
翟門羅雀自人情貧緣嗜酒愁心失病屬攻詩老態成
莫謂儒冠身竟誤由來清苦是家聲
談生墨竹人擬夏卿點染石蘭猶稱獨步予欽絶
藝聊贈斯言
畫師好手久寂寞晩有談子能孤鶱心機妙入此君室
足跡徧謁諸王門自從屏障得汝筆忽驚瀟湘來我軒
更煩拂素寫蘭杜靈均千古留芳魂
贈玄谷子
日者在昔多隠賢年來似子稱通玄予今五十豈知命
汝困湖海空談天閉肆潛窺斗宿外被褐長揖公卿前
吾鄉名流頗氣岸往往卷内留詩篇
館賓李子之歸也詩紀别懷兼訂來約
歲晩江寒木葉稀一尊臨水送君歸携書莫厭生涯薄
拂劒頻驚壯志違絶壁孤雲開曙景亂山疋馬傍殘暉
相期轉眼王正月笑領諸孫啓竹扉
贈邵格之
清江落日片帆來野老柴門向夕開四海風煙雙短劒
百年天地幾深杯圖書靜室幽人興鼓角寒城遠客哀
旅雁賓鴻隨去住楚雲吴岫各徘徊
宴集赤壁書懷
春深遊興屬芳洲選地張筵對狎鷗赤壁逕盤危磴出
青天城抱大江流乾坤久厭三分業山水仍含萬古愁
客散晴沙樓閣晩佛燈漁火共悠悠
過玄妙觀有贈
神君樓閣枕江濆鐘磬時時霄漢聞仙至忽逢青鳥使
賓來頻舉白鵝羣當筵揮瀝皆成雨煮鼎飛煙盡化雲
雙鬢向衰渾欲盡洞天石髓若為分
遣悶
萬事驚心傷老大一春生理屬艱難鶯花歷亂轉無頼
林塢棲遲殊未安學圃避人長抱甕應門報客旋求冠
年來相信唯鷗鳥引子窺魚近釣竿
其二
病起衰顔聊自媚春深笑口向誰開五男不學從渠懶
三徑俱荒阻客來日展琴書娱潦倒雨抛巾舄漬莓苔
交游物化今餘幾倚杖看花首重回
夏日宴集宋寶山别墅留贈三首
先生堪擬葛天民築室郊原遠市塵客欵閒門驚稚子
自分餘酌到農人朱華冒日明棋局翠竹含風撼角巾
不覩少微雲霧裏楚江誰信有垂綸
其二
城闉未盡忽田家心遠林塘近不譁往事仍栽彭澤柳
故人分種洛陽花(圃内洛陽花二種陶子移自桂林者故云)看山倚杖移長
晝拂石開尊駐晩霞莫道尚平婚娶畢更勞耕稼送年
華
其三
丈人屏跡此林中開徑唯將蔣詡同地靜鳴笻窺鸛鶴
日高隠蓐任兒童巾車欲返貪乘月枕簟頻移遣就風
向客舉觴渾不盡料君餘興屬鄰翁
贈鄭子南濱
昔辱風塵為傲吏近精詩賦擅宗工多情好客頻謀醉
苦節逢人不諱窮事去壯心存老驥愁來矯首向冥鴻
慚予幸托交游後鄉里聲稱迥未同
贈陳子槐野
蚤歲君才過一時儒冠白首竟傷悲圖南久擬冲天起
戰北從知值數竒閉戸交游今漸絶傳經童冠日相隨
老夫偃蹇同心事擕手蒼山歌紫芝
對鏡自嘲
晨理白髮臨青銅乍對翻疑何處翁童心未除驚貎改
壯志不就悲途窮五嶽擬遊誰縮地一丘偃卧閒書空
極知老醜安用爾攬衣起舞仍豪雄
對鏡自慰
年當知命轉多憂蒲柳俄驚颯已秋衰鬢自今慚朗鑒
褊心元不怒虛舟雲霄日起非先達泉壤年來半舊遊
老子生涯良已足加飡痛飲莫他求
竹樓重修落成桐岡郭君以詩見示作此答之(有序)
竹樓之敝其來久矣桐岡君治黃之二年百姓之
急既紓境内之廢漸舉遂因財力之餘新而葺之
覆易以陶榜仍其舊匪乖作者之意聊為可久之
圖蓋精藴之求嗣豈色象之是泥哉君每退食自
公則登兹遲客或馮欄寓目或抽翰泄悰湍瀨滿
聽蒼翠漬几乃知江海之興悉歸廨宇之間魚鳥
之娱雅佐羔羊之節兹吏隠之攸寄非塵坌之能
逮也况登高能賦共推大夫之才而欲報不成將
難郢曲之和乎
竹樓占勝城頭出郭子為邦海内聞仍貫舊題應不改
治絲新政自無棼雲霄懸榻緣高士島嶼開簾近使君
誰信喧囂官舍裏煙霞與客日平分
寄答王子新(有序)
昔淹梁獄獲交子新於時厥考視學中州君方貴
遊况當英妙而予辱在糞土乃能抗違衆怒顧我
圜扉見其雋才偉質綽有父風况又旁通六藝下
逮諸家妙善悉臻雅俗兼舉良由神解匪假師資
予固意其驥羣必空鴻逵夙漸矣未幾予遂竄伏
江濱君亦棲遁白下予已長為不然之灰而君竟
托於無用之木乖蹇之跡偶爾齊同昭曠之懷曾
何芥蔕所嗟吴楚殊方衰頽各迫愧乏嵇公之駕
勇絶伯子之絃忽攬贈言茫如見面因念分携以
來二十六載矣一時昵交半化異物而吾與子新
雖困蓬蒿猶免溝壑豈非邅如之稍幸不足之可
矜哉難為俗言聊用自慰悲懷強抑報章晩成
河上逢君英妙年吾家逸少早知賢别來落落貪毫素
客過時時問草玄岐路飄零交有自殊方遲暮見無緣
開緘忽憶艱難日一度長吟一惘然
夀孫毅菴京兆八十公常為給舍
丈人七十棄簪裾十載高蹤海上廬謝客風流詩卷裏
鏡湖煙水釣竿餘中朝諫草焚應盡南國甘棠愛不疎
莫謂石牀眠已稳直愁門外候安車
奉贈桐岡郭侯考績北上
依依山郭枕江流藉藉專城頌細侯高士獨過頻下榻
(公即竹樓為禮賢堂復扁其下曰下榻處)自公多暇一登樓深恩久結黃人
愛苦節真分漢主憂躍馬忽看朝帝去攀轅何計望君
留
秋夜奉簡浚川先生舟次兼酬留贈之作
獨舸高秋動旅寒晩憐旌節駐江干城迎月浪層層白
岸匝霜楓裊裊丹夜玉光留居士里沙鷗眠傍使君灘
不緣病卧妨尊酒秉燭常陪挹渚蘭
病後答友人
一畆居連郢客鄉三年愁隔漢川長青山各有幽棲志
白雪遥傳寡和章自傍雲霞開藥圃不將塵土灑荷裳
洞庭雪後煙波闊花底乘舟到草堂
偶題
病起江湖復早春黑頭何愧此閒身行歌白石嗟齊相
笑詠滄浪憶楚臣拄杖雲中穿薜荔鳴琴煙裏坐松筠
溪邊不必秋風起自有魴魚色勝銀
夢澤集卷九
