夢澤集卷六
明王廷陳撰
詩
陳魯南太史使楚還晤予江上因贈三首
校書辭漢閣持節到江城萬乘臨軒送諸侯擁篲迎王
人周室禮神女楚臺情詞賦兼文物知無負此行
其二
睦族遵堯典親臣踐楚郊北門虚視草赤社重分茅不
以雲泥隔猶憐江海交皇華勞藉慰玄困任人嘲
其三
何意大江濱蒼茫接所親相看鬒已變轉盼迹俱陳子
是浮湘客予為哀郢人嚴程不我駐臨路倍沾巾
偶出
偃蹇蒼巖畔沿迴碧水灣鳴琴林竹下洗幘島藤間是
處雲留卧餘生天與閒徘徊山逕裏指點暮禽還
進舸
進舸清秋暮吟風錦樹開前鳧衝棹散後鴈逐帆来石
出灘聲轉沙明月色迴欲知臨泛永試看曙光催
訪童内方太史于漢口舟中即席投贈二首
漢廣来非偶人遐會亦奇獨趨金馬去暫遣白鷗隨泛
舸疑牛渚彈冠想鳳池當憐澤畔侶顦顇不勝悲
其二
每憶朝端舊寧期漢上逢舉杯酹鸚鵡吹笛擁魚龍天
遠江俱盡楓迴渚自重知君欲解䌫為我且從容
宴曾氏園亭即事遂成豔曲二首
賓客醉華堂情親向曲房佳人牽架蔓稚子搦池楊風
起青蘋末雲生錦石傍勿云天日暮銀燭散朱光
其二
曲榭恣夤緣名園更接連引枝分檻果撥藻數盆鮮醉
舞花低戶嬌歌鶯近筵儘教歡樂極莫負豔陽天
夜坐庭前棲鳥乍驚
側識安巢意那堪繞樹悲風寒難自穩月白更須疑烏
鵲仍三匝鷦鷯但一枝卑棲復如此何有上林思
劉氏雙挽
蒿里風雲變松丘歲月深劍埋龍並逝簫去鳳俱沉鬱
鬱楸梧氣悠悠伏臘心承家看令子壯節比南金
寄楊太常(武陵人)
屈宋流傳古丘園道路賖湘潭題杜若源水問桃花黑
髮違朱紱青山卧綵霞春霄目歸鴈早晩惠瑶華
遊武昌江龍盤磯寺
巨石表江心花宮傍太隂天寒龍卧穩雲迥鴈飛深棟
宇飄明鏡汀洲響梵音慈航向夕渡轉覺戀祗林
與客夜宴舟中
宵岸移星舸秋尊欵月扉弄珠疑漢女鼓瑟憶湘妃聽
曲魚龍出撩筵鷗鷺飛天寒不覺醉斗轉未言歸
送王洪德入蜀
落落幽并客栖栖荆楚顏遥知問卜去或是泛槎還雲
雨經三峽風煙犯百蠻看君壯遊志去矣杳難攀
張子魚過訪
故人天上至清宴夜深開澤畔微芳度江臯暝色迴楓
林停翠幰月岸擁金罍正苦歡娛逼無令候吏催
送傅子歸豫章
歲宴向何處云之故國天行當臘雪盡歸及春風前片
帆九江影瀑布廬山泉送君何所托為吊石灘賢(石灘舒國)
(裳别號也)
楚眺
眺迥臨高閣江湘萬里餘草邊雲夢獵花下武陵漁白
日山川氣清秋水竹居仙蹤同覇業消歇總愁予
夜過邵子草堂
覓徑依林薄傳杯竟夜分曲堤盤古月老樹宿寒雲室
靜江鳴徹山空鬼嘯聞倦来吾謝去明發過論文
江上贈羅汝延太守
君今握印綬吾已息柴荆雪舸寒初繫風汀晩更鳴雲
霄五馬貴江海一鷗輕贈子以何物中洲攬杜蘅
雪中喜凃生數来
念子貧到骨佯狂頗自賢未辭東郭履頻泛剡溪船彈
鋏竟不遇吹簫古有然蛟龍本神物變化知何年
夕渡訪友人
暝色滿晴川幽人何處邊山腰翻落照水面沒遥天賈
㸑灘煙合漁歸岸火懸剡溪今夜棹乘興未言旋
登武昌西山絶頂二首
昔望懷徒積今登氣益雄壺觴飛鳥外几杖入雲中地
引江湖盡天含澗壑空壯心殊未巳浩嘯倚長風
其二
山迥人躋倦雲長鳥去遲天中傾竹葉日下把松枝石
想吳王劍城吟謝客詩醉歸臨渡處應與夕陽期
宿龍蟠磯寺中
龍象開靈嶼黿鼉戴法筵石間攢寳樹鏡裏湧紅蓮香
氣潭烟接燈光岸火連禪房風浪逼永夜不成眠
晨渡望龍蟠寺
石拔烟霞抱舟迴浦溆通樓臺疑蜃市鐘鼓識龍宮寳
樹縈波上金花落鏡中何時登彼岸一洗世緣空
寄上富順王殿下
南國諸王館池亭獨有名楚風蘋末勁淮月桂叢明中
物酲先析當天暈已生無令為善樂專美漢東平
戲贈西陽子二首
西陽談道術冬日尚絺衣啟戶歡晴旭無衾憚夕暉黃
金慚不就白髮欲何歸飢餓朝来迫蓬頭叩我扉
其二
未試餐霞術空傳煮石方三旬凡九食顔面頗倉皇灰
冷燒丹鼎香餘賣藥囊嚴寒君少畏歲已逼青陽
春日山居即事五首
草動三江色林占萬壑晴籬邊春水至簷際暖雲生溪
大迎船吠隣鷄上樹鳴鹿門何必去此地可躬耕
其二
瓜地斜侵浦茅堂曲抱山琴書青竹裏枕簟綠蘿間累
日頭無櫛浮雲心自閒交遊漸稀少雙戶晝長關
其三
築室清溪曲為園古道傍苔痕侵戶牖雲色上衣裳牧
笛依青草漁舟隱綠楊偶然幽興惬搔首放歌長
其四
繫舸籬傍樹開渠檻外流竹烟藏曉嶂花氣覆春洲玄
鳥營巢至隂蟲逐侶遊生涯堪放浪何必世人求
其五
野曠林爭出花深逕屢迴春風芳草上亂水白雲隈燕
接飛蟲去鶯沾落絮来小堂宜竹護一一荷鋤栽
送王知事還蜀
佐郡已三載還家無一錢苦心成白首逹命任皇天峡
束秋江怒雲盤古棧懸歸来揚子宅寂寞守吾玄
丁酉之夏覯文溪子於大江之濱與之述往感時
命酒坐石揮涕而别太息成詩
愴爾離羣久艱危更可傷一麾堪白首萬死出南荒天
入瀟湘闊風驚鸛鶴揚垂堂古有戒去矣慎舟航
李袁兩生過飲
駕枉潛夫室堂開上客筵雖吾丈人行愧汝兩生賢春
去傷花豔年来倦草玄吁嗟老將至何以使名傳
江上
晴日麗芳洲春風振碧流靈均蘭可攬神女珮堪畱漁
豈臨淵羨仙因入海求機心息已久自喜不驚鷗
寄汪子
憶當武廟末並上漢庭書放逐時皆散音容日以疎諸
君不遠復獨我遂幽居鎩羽當年侶翻飛迥不如
其二
不合輙投簪高蹤衆所欽波流奮獨往海嶠發孤吟雖
滯秦稽跡猶縣魏闕心徵書行且至棲遯不宜深
其三
自免一何勇邴生誠我師可為智者道聊惬幽人期歲
月任公釣登臨謝客詩肯令滄海岸重勒北山移
其四
羣公方議進吾子獨初衣即市稱大隱於星應少微鵬
圖無近適鳳覽有餘輝高士逝已久非君誰與歸
其五
自爾稽山卧風猷較古多名流掩王謝遊客結羊何洲
島馮軒得雲霞岸幘哦頗嗔冠蓋訪不厭野人過
贈邦伯吳公
予慕古循吏人稱新使君雖然改絃鼓不以治絲棼退
食溪毛飫公庭鳥毳紛良哉二千石名已漢皇聞
混迹
混迹依田父全身學道流每隨兒牧豕一以已為牛民
擬無懷氏身如不繫舟小溪桃盡發還似武陵遊
友有被謗而褫其官者詩以慰之
省已良非過於人乃不孚文身棄章甫按劍對明珠去
位賓朋散還家儋石無孔顔亦偃蹇汝困勿嗟吁
有感
萬事不復理此生從所之自知心匪石誰念鬢成絲得
失事非偶馳驅數已奇雖然罷通籍飽飯亦恩私
遣興
深居懶出村習靜欲忘言岫苦雲霞變溪憎鴈鶩喧逹
生聊可托智者始堪論久絶青雲想從教白髮繁
觀漲
孤嶼崇朝失平疇一瞬深室廬淪水府網罟入雲林實
想輕舟濟虚疑陸地沉敢興微禹嘆側識警堯心
江上送吳子
垂老難為别那堪落木紛雲霞緣岸合鳧鶩觸船分霜
浦蘭尊竭風城玉笛聞此生湖海上何日再逢君
舟夜
澄潭宜夕霽倒岫入波流宿槳依楓岸張筵面橘洲露
縈鮫女泣月瀉翠娥遊窈窕羣仙接無煩海上求
過張道士方丈二首
欲尋方外侶奈迫區中緣石髓不可遇山房聊借眠虚
空逃漢起道德出關傳何日丹砂就驅鷄上九天
其二
洞壑隣鮫舘烟霞繞鳳臺神君當晝下仙客御風来瑶
草侵階長桃花覆水開願言分玉醴坐遣壯顔回
得陳魯南書感而賦此
與子才非敵於予意頗親歸来各吳楚老去竟參辰忽
枉兼金訊長懷如玉人此生重見否數過益傷神
寄顔惟喬五首
馬卿才豈劣狗監薦難逢近老時名損長貧世事慵昂
藏身是鶴變化德猶龍道大如君者斯人宜不容
其二
聞子幽棲處絶無人世喧琴書元栗里鷄犬似桃源雲
影晝垂席溪流春到門弓旌早晩至白首去丘園
其三
身棄名何賴才高世總違著書唯木榻遠害獨荷衣游
夏辭難贊(聞准春秋作隨志故云)漁樵迹近微時能共童冠溪上
詠而歸
其四
道困已如此年衰將奈何有時傳郢曲落日更商歌長
夜真難旦陽春未擬和秪應具舟楫乘興數相過
其五
昔君為亳守談笑靖風塵郡已殱豺虎時翻忌鳳麟奇
功元不賞直節竟無隣後代看今史方知社稷臣
贈隣叟
屈曲溪迴谷青蒼樹隱村深山無甲子老境有兒孫畏
吏棲鄉井逢人問國門漁舟花下入還似武陵源
訪友人
同是棲巖者今為出谷求攀嵇遥命駕訪戴不回舟麗
日青蕪郭香風白芷洲親交近零落願子晩綢繆
祖塋前溪邊穫稻
跡緣桑梓重心厭稻粱謀祖德何能述農功此暫留黃
雲殷隴畆白鶴唳汀洲正苦蒼山暮那堪碧樹秋
哭江景孚二首
昔獻金門賦曾追玉署遊碧山憐息馬丹壑嘆藏舟壯
志風雲散遺書館閣收延陵徒把劍何日掛松楸
其二
子已先朝露文章失鳳毛人皆惜年少天亦厭才高學
草餘池墨流芳托楚騷因之念朋侶寥落半蓬蒿
過倪道士故居二首
服食知非誤先期汗漫遊閒門山鬼嘯何處谷神留丹
訣乾坤袐玄文海嶽收誰知松子宅亦有世人憂
其二
寂寞雲君籙摧殘鳳女臺海田猶有變洞壑豈無哀始
學乘牛去終期化鶴来室餘金竈火千古不成灰
喜張子自滇至
故渚依黃鶴長途自碧鷄瑶華歸有贈寳劍去曾攜驥
足衰難展羊腸險遍躋從今無復出溪上伴鳧鷖
山莊雜興十首
老夫諳稼穡次苐葺園廬對酒唯田父呼門絶里胥桑
麻經雨後花竹宛秦餘如此生涯足何勞薦子虚
其二
事去心逾壯年來迹轉孤濯纓臨漢沔安枕荷黃虞春
澗偏魚鳥秋牎近竹梧出逢隣叟飲醉倩野童扶
其三
避人開石戶覽物坐山堂湘柚寒增色江蘺晩更香卜
居悲楚客招隱憶淮王寂寞吾甘守浮沉念總忘
其四
計拙堪時棄謀生托野人鶯花無約束木石有比隣溪
上思龍蟄林間學鳥伸逢人無一面語契即情親
其五
天地一虚舟浮沉雙白鷗半生從失計萬事不關愁山
月杯中映江雲几上流狂歌人莫測吾興屬滄洲
其六
圃坐晴逾麗畦行晩更宜客從蘿逕入自笑葛巾攲果
熟山禽戀林馴野鹿隨憑欄契物理衛足頗欽葵
其七
樹古村墟僻江寒邑里秋過雲頻送目累月不梳頭廢
禮緣多病求仁未寡尤呼兒問網罟明發上漁舟
其八
葉減山爭出林秋景故偏候蟲喧冷砌過鴈影晴川月
酌沾松露風吟雜澗泉何人會幽興寂寂自鳴絃
其九
物換竟誰使朋来非我期曙光隨日薄秋籟入雲悲速
婦開新醖從兒誦古詩自為真率飲忘却鬢成絲
其十
蘿軒時散帙苔澗亦垂綸翠竹供詩遍蒼林佐酒頻岫
重遲見旭源曲易迷津早契沈冥理難為俗子陳
立秋日陪七澤兄飲
行年嗟近老流序忽驚秋雖奉連枝喜其如一葉愁孤
烟沉邑井返照入林丘少日青雲志相看恥未酬
春盡
春盡人將老庭閒晷獨遲絮飄兼鶴毳花落罥蛛絲石
溜依琴瀉雲隂入戶移幽懷偏水竹晩步故臨池
送人
君移夏口棹去作越中遊臘意含新柳春聲隱凍流南
行探禹穴東望接蓬丘湖上風光好鶯花累月留
九日同田子宴武昌西山
令節樊山宴深秋楚客哀雲長一鴈往江遠片帆来倦
倚丹楓憩回看蒼渚開登高復能賦知爾大夫才
秋日寄劉子
直道古来少如公迥不羣結廬衡嶽下垂釣古江濆竹
向皇英覓雲從赤帝分慚予亦楚産何可擬清芬
歸自山莊作
萬事形骸外半生魚鳥間為農稀出郭習隱不居山晴
旭歡獨往暮雲倦與還呼兒檢賦草閉戶細加刪
郊園
獨此郊園寂兼之徒侶稀灌園踏碧草把酒看翠微竹
晩輕颸度樓晴片月依自無致身策莫遣賞心違
送張都閫致仕歸二首
山郭秋隂重江流畫戟明亦知南顧慮其奈北堂情去
偃龍蛇陣歸尋猿鶴盟伏波今未老銅柱尚標名
其二
爾家淮海曲秋日賦歸来戎服本儒行將軍今老萊舊
諳司馬法兼有季鷹才寳劍君長拭無令染綠苔
宿九峯寺
疋馬九峯下寒宵萬壑隂月當層殿起雲擁曲廊深煮
茗開松閣焚香對石林諸天倚愁寂鐘磬淨塵心
哭陳魯南二首
九原如可作諸子孰能儔隻字都人重遺書漢使求龍
蛇賢運厄霄漢歲星收檢爾平生贈長吟恨未休
其二
尚憶論經地猶聞考牧年焚魚滄海上弔鶴白雲邊竟
阻生芻奠遥悲宿草阡從兹廣陵散無復世人傳
以詩賦呈諸知已
形穢燕人石心憐楚客詞自矜小子學直愧壯夫為積
歲知多誤成家恨已遲抱琴者誰子絃絶為鍾期
人有自郢来者輙有所述敬賦三詩
帝典隆先德王心永孝思一為沛邑幸重覩漢官儀民
以枌榆復恩於父老私普天蒙在宥兹地特先施
其二
周王湛露雅漢帝大風歌野老提攜聽邦人感激哦邑
爭牛酒獻道望羽旄過金石音當被乾坤德豈磨
其三
殿閣重臨日園陵歴覽餘閭閻聞警蹕婦子識鑾輿谷
應軒轅律山藏大禹書天文將睿藻輝煥楚村墟
宴魏子園亭二首
池館名江國賓朋實楚材屏間烟霧濕鏡裏芰荷開鶴
以吹笙下魚因鼓瑟来盡歡須秉燭歌妓莫頻催
其二
近市林依宅叢生桂插天偶来大隱地高詠小山篇蘿
暝雲歸洞篁疎月到筵花間迷出處須仗主人前
再過魏園兼觀衆作輙賦二首用前韻
投李慚無報如樗分不材草堂緣主重竹逕為誰開偶
與觀魚坐頻能相鳥来高城雖日暮歸騎且停催
其二
卜築雖人境無喧即洞天買園便水竹留客出詩篇砌
鶴晴隨仗城雲晩駐筵苦吟何不就珠玉爛吾前
集魏園再用前韻二首
名園邀上客一一豫章材蓋轉蒼林入尊當錦石開跳
波魚自樂得食鳥頻来莫厭相過數星霜暗已催
其二
秋至猶啼鳥林丘别有天客皆中散駕詩是少陵篇翠
篠留吟管丹霞冒酒筵平生山水調今日盡君前
夢澤集卷六
