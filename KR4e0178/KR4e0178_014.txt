夢澤集卷十四
明王廷陳撰
文
夏令上
中和之區違邑遠而介於他封遠故不度閑焉而易以
亂介故他逋者藪焉而互為主客止一二獲則黨為賄
而免反捕者坐是故盗也滋多夏侯至自羅當其劇也
戚焉曰弗身衆弗奮也前衆曰侯也前其誰敢不奮而
從執其魁數十人以歸狀得以聞中丞中丞曰才矣令
迺行慶辭以語王子曰吾實父母是不務與輯俾以盗
獲吾則用愧且慶也其謂非功吾則治之使盗焉因以
為戮是吾罪也不譴而慶行罪以蒙慶其何以堪抑是
以風後之人歆賞而趨唯其執也不虞其冒其罪亦惟
我王子曰夫子仁矣仁之於盗也豈將縱之仁抑亦執
之仁夫盗民之毒也盗之不執民用困焉德盗而讐民
其不然矣天地之於物也務生而已或霜雪焉鮮不摧
折豈物是讐所以生之故良農不愛莠聖人不假惡姑
息之政實以階殺夫假仁之吏務為區區小人幸焉然
其竟也雖唯小人亦豈終利覬免而犯終以不免是縱
之也為殺之也不亦多乎知不獲免犯之弗輕是殺之
也為縱之也不亦多乎故曰慈母有敗子而嚴家無格
盜侯也其允有功何賞辭焉
夏令下
盗既平大中丞嘉焉諸生進而賀王子聞之曰渺哉是
曷足為君煩焉今有大盗五尚幸君之除也一曰胥史
之盗二曰鄉曲之盗三曰邦國之盗四曰言語之盗五
曰仁義之盗胥史之盗八鄉曲之盗十邦國之盗九言
語之盗四仁義之盗十有一左激詭投竊發巧中傍搆
隂庇舞法深文八者胥史之盗也誇族怙強負貲并弱
閉施腴責武斷力攘棄典狎公十者鄉曲之盗也隂伺
崛乘移權貪要揚險黜貞首災幸亂崇怨九者邦國之
盗也違衷捐實遺直務甘四者言語之盗也履僻蹈凶
匿情衒世擬聖附賢信蓄詐怙宅競讓基取特扇從隠
乖顯十一者仁義之盗也五盗並興翕翕紛紛教化不
流綱紀失平瑕瑜偶貢奬詆浮真天下之盗皆其緒釀
而㳙出者也皮之不去毛奚拔焉蔕之不刈條奚剪焉
五盗之不除盡若類何益矣是故君子識本執樞推始
稽成大盗不起天下皆寧
述慶
謝母七十之誕筵既秩羣觴焉母愉而觴也母視聽毋
愆話言弗訛堂室之級步弗持也諸子若諸子姓也官
者既績居恬以豐稚業無惰嬰善孩也衆侈其成莫究
由臻予乃曰無侈焉予言其秘夫祉天之握也天也其
祉閉以自封乎亦將衆之庇焉其庇也或吝也何居視
其致也弗吝而庇也卒末之稽違其始眷俾受者不錫
是德而懟弗竟何居視其享也是故淫嘏無純窘履必
覆謙受日益忲與不終天之道也其反之舛也君子將
薄而浮焉是懼其暇侈已以懟乎且夫修不在筭延非
世也其深矣君子鑒深而德是務不惑其舛故敦已基
聞虞其替也世贊其淑史氏紀之夀之上也畏戾而飭
思贍其躬不覬其傳夀之中也匪敦匪飭犯忌而行宜
促而長奸天之筭夀之下也母幼而婉父母嘉之里之
女則之是以女夀歸而順無制也舅若姑安之夫子宜
之里之婦則之是以婦夀老而貞以訓子若婦若孫率
之里之母則之是以母夀謂脩不筭而延非世也其將
在兹其耄耋而期也寔其致而享也匪致無臻匪享或
替母夀在德暇侈其他不然有非耄耋而期也其謂非
夀乎母值天之正矣其將無筭
上池
丁子文啟讀秦越人傳至越人遇長桑君出其懷中藥
飲越人以上池之水三十日視見垣一方人乃嘆曰神
哉吾恨不能長桑君遇而懷中藥之飲奚有於越人因
自命上池子曰尚庶幾哉其覯見之或嘲之曰聖人不
語神君子不志異達士之想弗虛而真人之求必獲覬
一於萬丐罕於常其左矣夢澤子曰不然是存乎人夫
尾跡而步非良武易轍而馳武之得也聞聲而肖非良
和改律而奏和之恊也故比隣寡仁侣而遐方有德朋
朝夕乖良覿而間暌有真契丁子之意其將在兹是故
水不盡上池也亦盡上池也客不盡長桑君也亦盡長
桑君也我不盡秦越人也亦盡秦越人也是存乎我而
已矣是存乎心而已矣我能越人即不長桑君覯焉而
上池之水之飲焉求弗為越人弗能也我弗能越人即
長桑君覯焉而上池之水之飲焉求為越人弗能也故
我神則神至我仁則仁歸我慧則慧附其思也天或啟
之亦自啟之弗自啟天弗啟也故師曠雖聦不能鼓無
聲之石九方臯雖善相馬不能易駑駘之骨而為騏驥
也是在我而已是在心而已不然以竹木求上池不已
疎乎以邂逅求長桑君不已艱乎以蹤跡求秦越人不
已泥乎
慈慕
慕慈哀劉母夫人周氏者也母今郡守涵江君其子焉
母之卒也訃自閩君仰天泣幾絶曰嗟嗟傷乎予之罪
也夫予之罪也夫乃予何用生為矣予之仕也母留乏
定省者九越歲每書致弗欲仕而願朝夕省則曰勿歸
我徤無恙無念我俾我覿汝成用兹輟歸圖而今也有
兹故也是予之罪也夫嗟嗟傷乎予何用生為矣國人
哀之乃為賦慕慈或曰孰則慕焉曰言君慕也乃國人
亦慕也或曰何也曰國人之慕也以君故傳曰深山大
澤實生龍蛇人之不祥而以胎禍故鳳不字梟蘭不茁
蕭瘠土之植無腴而甘株之實無苦其由然也婦人之
行無閫踰也其曷能顯於世用彰厥子覿厥子知母已
君之治黃也不以民封已不以奉賈秩覿君儉已是故
母之儉也已不以撓撼守不以誘易趨覿君貞已是故
知母之貞也已不以賢蓋人不以疵敗良覿君弗妬已
是故知母之弗妬也已不以毛務益其績不以口惠愚
其民覿君弗煩弗欺已是故知母之弗煩弗欺也已數
者君之良也而母出焉是母之良也慕君斯慕母矣故
國人之言曰嗟嗟傷乎是國人之罪也夫天乎其曷不
夀母而奪吾君是故言善者稽其世贊德者本諸先已
之不臧先世弗揚嗟乎讀此詩知孝矣
脩學
嘉靖乙酉春三月柱史東萊王公秀巡黃首廟謁焉謁
既周而視鄰之築犨宫之左右隈是故宫之垣却二隅
而隘其前後也加侈焉曰何有於兹而夫子之宫之儉
其務廣焉令後之當也無乃不可乎或曰民居也惡奪
且彼安焉而病以徙艱於從從且心懟柱史乃進郡守
劉公友仁曰聞郡有隙以易之夫鄰也僻隙也市市易
僻且倍焉其誰弗從卒如議居者謀曰棄僻而市之即
是利我奚徙之難柱史復曰兹會也其不可再矣蓋聞
之君子祖議而貽衆以議者非悉也畏議而輟務以不
集者非勇也且夫忌動者無佚愛費者無輯後兹會也
而以圖其晩矣砌也敗以滋蔓宜除垣也及肩俯可窺
宜益廡之覆也疎而滲雨則潦徑之宜茨欞星之門邇
闤闠宜却狹者宜擴迂者宜遂亢者宜虧坎者宜培會
也弗可再矣然費也侈奚辦哉將官乎而儲無贏矣將
氓乎而誅無則矣守曰請融之官無出氓弛供郡有盗
艘可公沽敢沽以充柱史曰善乃登期日飭有司具徒
卒度可不巡丈計陳畚挶堅綆縋藴沙礫隆瓦石棄穢
積夷亢崇繕庇葺撤礙滯遂屈曲溝淖溢邃池儲拓銳
側表衢路時餼給數視責董者不威役夫謂平於是乎
砌無敗於是乎垣無卑於是乎覆無滲於是乎却其門
而喧囂遠於是乎除其鄰而左右恢於是乎直其隅而
前後當於是乎道其湫而爽塏增悉柱史畫授而守也
承焉工既歲值大比學之士當選者四而魁一柱史乃
喜進諸生而言曰子知之乎風之壊也非以競故夫競
也豈惟仕士亦有之夫羣而習也劣者妬賢隊而選也
失者讎獲不修之務而妬以讐趨乃壊君子耻之故敦
本刊華厚其儲也去佻崇貞慎其發也觀善則摩逢抑
則奮務修而已忌不衷留士之良也士處子也不女於
閨而婦於室者鮮矣且夫治之無良也是無良吏故吏
之無良也是無良士故士之無良也是無良師故故師
天下之本也不可不慎也於是諸生唯唯再拜謝而退
兹役也以六月己亥始事九月甲子落成云
節錄
母談氏陳君禮之妻也其母方娠父謂其母曰若女必
勿舉俄夢德媛庭降已稍長負異慧女事無訓飾憎冶
步弗裾駭也禮父異禮而儷之難聞母之賢請焉占之
曰吉是謂玉英綺藉健篁倚栢摧引無折馨流芳接將
歸或曰何不裝務母曰吾聞之前者或却約焉基豐惟
其立也不立之務而侈以歸恃侈而怠寔墜之速其何
能競歸矣舅姑而下皆宜之踰年生子武五年禮卒母
仰天而泣曰舅若姑老矣武少祚微天其不振陳天也
振陳武無恙札母之母憐母幼而寡諷之曰雙鳥于洲
或射其雄孤雌哀鳴孰我更同母曰鴈無再隊君子攸取人
不鳥如胡不遄死竟不奪事舅姑倍禮武日立舅姑喜曰嫠
也善事我我是以無禮憂而有婦孤之娛以宴會請輒謝曰
未亡人悲衆之樂耳幸勿以樂悲我每忌哭之痛謂終身之
喪也訓武複述往狀武哀母少歷而務寬其晚毋老以愉正
德改元會寬典求天下婦之節者而表之里之人謀聞母母
泣曰吾分也不偕以死之愧而忍以活復聞之是以愧聞也
且吾求吾分而聞以愧我其非我心抑世之婦或乏純節子
若孫誣穪焉以為仁吏議不核而賄之圖惟其誣之遂吾懼世
之人將附吾於無核而賄為之為公典羞者乃寢卒之先一日
謂武曰明旦吉乎曰吉曰吾行矣曰母行何之曰省汝父於九
京目遂瞑論曰非節之難節而不欲以聞者之難夫淺夫朝飾
行而夕惡聲之弗彰也彰弗逮行厥修以弛寔君子難之况於
婦乎旌淑之典世不恒舉幸一舉焉奉者無良假以穪欲為婦
所不屑噫其不屑也可以愧世之急聞而私以乘上之典者矣
月槎
客曰月槎仙事也吳子擬之其不比矣夢澤子曰不然龍蛇
之蟄不擇泥淖貴在莫測也故古今豪傑非常之士或起於
屠釣或隠於商販何則物色不足以盡神局促不足以語變
故蓄玄之士不厭乎喧囂盗似之徒或躭乎閴寂蓋内輕者
必假乎外抱真者無藉乎跡也東方朔謂金馬門可以避
世又有謂終南山為士夫捷徑者夫然庸知仙者之非
尋常耶尋常者之非仙耶吴子吴越人也慷慨倜儻若
燕趙士是風土不足盡也性氣自負然耻任俠曠達而
弗為惡邇利而弗貪是蹤跡弗足盡也蓋龍蛇而變化
者殆仙者流歟方將揚帆鼓枻窮深極遠日出入乎江
湖浩蕩之中煙霧窈窕之際則尋源訪石恍惚遭值安
知其不繼騫而遊耶子謂弗比過矣
贊恒
吴母七十之辰子姓謀觴焉母戚子應進曰父弗庇早
而應棄母恃以立往應小裕將逞焉見母紡曰奚頼兹
而以勤乎母曰非汝知也夫豐大之積其由也細吾匪
衣憂而勤惟墮業是懼業而墮焉憂其將及應退而惟
戒弗侈紡心以賈裕實母致兹誕也謀以娱母母之戚
也應懼弗順而納於戾母曰否汝父之捐也惡弗從忍
焉而存汝之故以汝立惟汝父貽其敢貪夫之德而已
務侈且汝兹而觴也何以夀謂裕乎而父弗覿也惟我
戚謂筭乎而父弗偕也亦我惟戚戚以娱我其惟汝亦
弗欲族黨之人咸勉焉強而觴觴弗屢君子曰恒哉母
也夀其在兹吾聞之婦也者慧而不順慧則不比順而
弗貞比則不正貞而弗恪正則不共恪而弗恒共則不
永故恒者善之歸也善而無恒不可有也故天失恒俄
而傾地失恒頃而䧟人失恒忽而殞暴國無脩紀仁裔
無促運磽區無腴植豐林無纖株其致殊也致之不一
恒弗恒也母慧而順貞而恪誕而夫子之戚是謂歸之
以恒夫能永其善者夀之地也是足夀矣詩曰俾爾戩
榖言善也又曰無不爾或承言恒也
揚義
予於楊翁見六義焉館一焉井一焉橋一焉倉一焉塚
一焉學一焉築宫邇逵舍人執供賓至如歸征無旅困
於是乎見館義焉度泉而鑿族汲無竭惠渴之澤淵如
醴如於是乎見井義焉矚彼溪梁先搆積頽旅病寒涉
力而新之旅裳無褰於是乎見橋義焉無年艱食出貸
棄責豐儲待需貧族是頼於是乎見倉義焉大疫布虐
委骸斥原置山以歸貧骨不暴於是乎見塚義焉里俗
顓蒙窶子無訓憫愚分淑禮傅收誨於是乎見學義焉
嗟乎仁哉翁是何可弗述矣夫君仁謀世吏仁謀國民
仁謀里故觀世以國觀國以里觀君以吏觀吏以民故
好刑之國民多暴好利之國民多貪好侫之國民多諛
好名之國民多偽故里有仁民明君之所寵而良吏之
所禮也翁所行事豈不篤行仁義於其里者哉是曷可
弗述也已予見近世佻夫薄子往往毁仁詆義指善人
之瑕疵忌言其美嗟夫若翁者豈可指詆弗論述哉
知備
方母吴登六十其從子之子濓因吴子以告曰濓幼而
母棄濓大母賢吴而濓托吴撫濓齊已出是故濓恃焉
而若弗母失稍長則曰吾婦也不有婦仁兹子也吾以
其幼也且其母棄也且其大母之托也而恩之惟不竭
是虞夫慈母有敗子而豢厮寡攸成嘻嘻之家不免於
吝過慈之人重以勿訓蒙乘其驕基敗寔侈且其大母
謂吾庶幾乎其免於不德者是用托焉而以病其惟方
氏之先亦弗悦督就傅濓亦懼吴負而勉以立他善夥
更侍莫悉也王子曰止知母備矣吴子曰語節焉知何
備也王子曰仁無異施德無殊致故悖公之臣必忍於
室篤親之人不佻於里言仁一而德同也能閨斯能室
矣能室斯能族矣能女斯能婦矣能婦斯能母矣是故
母知備也吴子曰德備者福備乎王子曰然福莫備於
德矣履凶蹈逆宜促而延即夀焉君子弗夀也人夀有
既善夀無既至德不忘令聞無窮夀之至也吴子曰善
歸而語濓俾以夀
述政
趙君自黃之貳移尚書郎黃人愛莫借焉夢澤子乃為
之言曰嗟乎今之弊吏二而俗謂良也一曰畏吏二曰
怒吏何謂畏吏舉虞其咎執辟其怨遭事首鼠苟而日
月而傳視官惟其私之善而已斯之謂畏吏何謂怒吏
不能其上奴遇其屬怙愎以逞而人莫之堪微沮焉拂
衣起矣斯之謂怒吏其畏也是惟救過不暇而何理之
能其怒也擇而官之冀其圖也而以憤誰則懟焉兹二
者俗謂良焉而予弊也布君之履而袪之可乎君之蒞
黃也守乏而攝焉者過半是故國人忘其貳也君忘其
攝也長吏之臨也弗毁閑以務悦焉上不謂簡禮而褒
之弗恃而倨殷務荐至是惟他有司宵續不給徐而措
之不疲而輯更而為衆虞後至則曰咎惟身焉其利也
引寮以分推而不有於胥無愛以小賄覺曰胥也而士
責之過矣杖而釋之胥憚莫繼犯故郡之門無晝扄入
者不何而胥貧亦無賄敗胥德焉曰頼以免戾君實庇
之其敢懟於里之俠不假也侈而踰修軌以幅之里之
悍少誣右之良或曰必窘右君曰右民之望也矧其良
一而裁之其何能平直右而罪誣者夫其不毁度而諛
也其不辟咎也其不暱胥也其不俠之假也是非僻而
畏者也夫其不恃以倨也其不有譽也其不微疵之指
也其不執而窘右也是非僻而怒者也是故君之治屬
安焉而長吏宜民德焉而羣胥不怨孱者藉焉而右不
病也是而進之其天下將裕黃何得專君焉
達生
常春子往見夢澤子問生之道夢澤子曰子聞之乎務
生者乃無生無生者生知無生之所以生乃無無生矣
是故或翕之或張之或藏之或亡之或執之或失之或
閉之或取之意而已矣無或翕之無或張之無或藏之
無或亡之無或執之無或失之無或閉之無或取之適
而已矣故天運有恒神祐有常天不可奸奸之者怒神
不可竊竊之者殃罪莫大於奸天而竊神欲莫重焉者
其長存而務久其視也故重欲者速罪之本也能以生
乎且夫不祈而培祈之弗隨違意而施孰執其機惟有
至人棄膚引深不以紀延不以軀存是故或生或死或
夀或夭或生或生而死或死或死而生或夀或夀而夭
或夭或夭而夀不慼其失不貪其存是謂識天神之根
識天神之根謂之達生
請年
夢澤子見丹崖子請年焉曰七十矣曰夫子之獲兹也
何以曰下士聞道鮮不大笑子能無笑予將子告予聞
之德我者讐我讐我者亦德我恩我者害我害我者亦
恩我生我者賊我賊我者亦生我百樂我德亦我讐焉
百憂我讐亦我德焉百欲我恩亦我害焉百惡我害亦
我恩焉百骸我生亦我賊焉百毒我賊亦我生焉故羡
生於乏乏生於羡輕生於重重生於輕暗生於明明生
於暗榮生於槁槁生於榮務執者或失無執者無或失
務取者或奪無取者無或奪故知其無者有有之用矣
知其虛者有實之用矣知其退者有進之用矣知其弱
者有強之用矣故目視強則盲耳聽甚則聾心思過則
亂是故事天者務嗇修命者務閉嗇云者非徒嗇其欲
而已也亦將嗇其智焉耳閉云者非徒閉其欲而已也
亦將閉其智焉耳嗇之又嗇亦無嗇嗇閉之又閉亦無
閉閉嗇嗇既無乃登無嗇閉閉既無乃登無閉無嗇無
閉天地不違日月為衛萬物皆隨亦既無始亦既無終
夢澤子曰夫子之言至矣吾聞之疾者促之本也遲者
延之基也夫子晩而薦焉復晩而官焉富不棄儉老不
倦理仁者之心也復從事乎至人之術長生久視其在
兹乎再拜為夀而去
紀賀
周君樓於第之内樓即崇據勝登吉萃良延爽棄湫納
麗袪闃敞而為堂沉而為室折而為隅委而為傍軒軒
爾遒遒爾衙衙爾宜陟宜眺宜祀宜宴其落也客往觀
焉而賀孟子曰振矣周氏君大父官柱下史聞直焉百
粤是藩仁不令斬父宦弗逮於兹實培夫直世之榦也
仁澤之基也以是貽其曷弗享且夫不植胡穫君之穫
也其惟先植胡子曰豈專其先之貽亦其良也而克享
焉夫並蔕異榮均土殊茁氣豈擇施材也罔類抑樹者
期蔭也而或剪焉蔭其可得君弗剪矣劉子曰惟君之
二三昆季或令或推為時顯庸君也弗庸不怨其劣居
之愈恬是之謂能恒恒以業者其何弗成方子曰吾聞
之基廣者不圮棟厚者無折君其免矣陳子曰君世基
德而棟善君實昌之樓也象之賀子曰君無汰志無侈
容無張辭羡於積而儉於欲嚴子曰欲之弗既祉之不
窮當其享也猶在君之裔乎言畢周君再拜謝曰孟子
述先以啟我胡子贊今以勖我劉子昆季以進我皆數
世之仁也方子知吾免陳子冀吾昌賀子成吾約嚴子
祝吾延予也匪材敢不夙夜竭力以無墜先世之令德
以無忝諸君之訓辭
夢澤集卷十四
