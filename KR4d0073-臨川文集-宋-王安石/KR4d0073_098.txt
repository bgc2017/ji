臨川先生文集卷第九十八
墓誌
御史王公墓誌銘
孔處士墓誌銘
致仕王君墓誌銘
員外郎張君墓誌銘
謝景回墓誌銘
參軍杜君墓誌銘
金溪吳君墓誌銘
南京沈公墓誌銘
吳錄事墓誌
郡公宗辯墓誌銘
南康侯仲行墓誌銘
華隂侯仲厖墓誌銘
祁國公宗述墓誌銘
將軍仲夔墓誌銘
大將軍世仍墓誌銘
尚書都官員外郎侍御史王公墓碣銘
慶曆五年天子以尚書都官員外郎通判荆南府
王公爲侍御史居一年以入三司爲戸部判官又一
年還之爲言事御史頃之奏事殿中疾作歸翌日卒
其家以不起聞天子悼閔走中人賻之金帛又官
其一子先是御史有物故者不賻由公故乃敕有司
并賻蓋天子之所以錄其忠如此自公舉進士時
巳能力學自立以經術游於江淮之南爲學者所歸
至爲許州司理參軍則以其職與強貴人抗曲直獄
疑當死賴以活者至數人再主簿於杭之臨安開封
之扶溝遂選開封府法曹參軍令皆不能出其治尹
亦不敢侵其守而薦者以十數歲當遷府推官惡不
順巳持其奏不肯書欲詘公請已公故不詘推官度
終無可奈何乃卒任公遷祕書省著作佐郎巳而覃
恩遷祕書丞乃出知洪州分寧縣入爲審刑詳議官
數以疑似辨上前輒釋及佐荆南能以義憚其守錯
諸不法事嘗上書論南方用師討傜蠻不如撫而降
之利先是公在京師天子以災異詔百官言事公
所言有以儆世者其後御史府惡老者在事不能自
巳以言趣之去位公以謂於老者薄非所以廣仁孝
於天下且養之非其道使至於無恥而專以法格之
滋所以使人薄也乃推三代禮意爲養老頌以諷凡
公之行巳治民及所以論於上者皆出於寬厚誠恕
而其言易直以明故其召而爲御史也未至而好公
者巳信其能稱職矣同時御史聞一事皆爭言塞職
其巳嘗言公未嘗繼以言曰可悟上意足矣然排黨
幸爲獨切其言多同時御史所不能言者每承上閒
言人不能無過若以古繩墨治之世殆無全人爲國
家用者要之忠信而巳忠信雖有過尚足用也其大
指所存如此嗚呼古所謂淑人君子者公於是可以
當之矣公旣行内修其大者爲世所稱至其施於小
亦皆敏而盡力顧余不得盡載也然讀余之所載則
亦槩足以知公矣公諱某字某其先爲漢鴈門太守
者曰澤澤後十八世雄爲唐東都留守封望太原族
墓在河南而世宦學不絶爲聞姓至唐之將亡雄諸
孫頗陵夷始自缺其譜亡不知幾傳而至護始居福
之候官曰本河南人雄之後也護生伸伸生廷簡當
閩王審知時被署爲安遠使有勞烈於其國審知死
遂置其官以老安遠二子其季居政娶邑里姚氏女
生公自護四世至公始以文行發名追官皇考至祕
書丞而以昭德縣太君封其母夫人曾氏贈尚書兵
部侍郎會之女封金華縣君婦順母嚴公所以紀其
家蓋有助焉生五男子回向固同冏皆爲士其文學
行義有過絶人者故人莫不知公後世之將大顯以
蕃而以公之仕不充其志爲無憾也公年六十三以
旣卒之三年葬潁州之某鄕某原初公嘗過游潁之
樂故諸孤御其母家焉而以公於葬至是回之友臨
川王某追銘墓上實至和二年也銘曰
顯姓維王出不一宗公先河南實祖於雄來閩四世
乃挺以生其來則否其去而亨歸忠于君播惠在甿
配時前人駿發以升世不載德孰爲榮名謂公有後
其豈公卿
孔處士墓誌銘
先生諱旼字寧極睦州桐廬縣尉諱詢之曾孫贈國
子博士諱延滔之孫尚書都官員外郎諱昭亮之子
自都官而上至孔子四十五世先生嘗欲舉進士已
而悔曰吾豈有不得巳於此邪遂居于汝州之龍興
山而上葬其親於汝汝人爭訟之不可平者不聽有
司而聽先生之一言不羞犯有司之刑而以不得於
先生爲耻慶曆七年詔求天下行義之士而守臣以
先生應詔於是朝廷賜之米帛又勑州縣除其雜賦
嘉祐三年近臣多言先生有道德可用而執政度以
爲不肯屈除守祕書省校書郎致仕四年近臣又多
以爲言乃召以爲國子監直講先生辭乃除守光禄
寺丞致仕五年大臣有請先生爲其屬縣者於是天
子以知汝州龍興縣事先生又辭辭未聽而六月某
日先生終於家年六十七大臣有爲之請命者乃特
贈太常丞至七年月日弟噅葬先生於堯山都官之
兆而以夫人李氏祔李氏故大理評事昌符之女生
一女嫁爲士人妻而先物故先生事父母至孝居喪
如禮遇人恂恂雖㒒奴不忍以辭氣加焉衣食與田
桑有餘輒以賙其鄕里貸而後不能償者未嘗問也
未嘗疑人人亦以故不忍欺之而世之傳先生者多
異學士大夫有知而能言者蓋先生孝弟忠信無求
于世足以使其鄕人畏服之如此而先生未嘗爲異
也先生博學尤喜易未嘗著書獨大衍一篇傳於世
考其行治非有得於内其孰能致此耶當漢之東徙
高守節之士而亦以故成俗故當世處士之聞獨多
於後世乃至於今知名爲賢而處者蓋亦無有幾人
豈世之所不尚遂湮没而無聞抑士之趨操亦有待
於世邪若先生固不爲有待於世而卓然自見於時
豈非所謂豪傑之士者哉其可銘也巳銘曰
有入而不出以身易物有往而不反以私其佚嗚呼
先生好㓗而無尤匪佚之爲私維志之求
右領軍衛將軍致仕王君墓誌銘
君王氏諱乙字次公其望在太原而實家大名之元
城不知其始所以徙曾祖諱安當周世宗時爲閤門
通事舍人祖諱廷温開寳中泰寧軍節度副使考諱
奉諲右班殿直贈左武衛大將軍君嘗舉進士不中
因獻其所藏書祕閣而上書言先臣某逮許王於
先皇帝有一日之幸臣實其子天子下其問驗以爲
三班借職累遷至内殿崇班閤門祗候淮南東路都
巡檢使皇祐二年年七十三以右領軍衛將軍致仕
卒於海州而以嘉祐二年葬眞州之揚子縣某鄕某
原以後夫人劉氏祔於是先夫人林氏旣葬矣君強
記博聞剛毅而聦明好讀書雖老矣讀書未嘗少止
於窮人賤士苟義所在樂與之爲膠漆一欲以不直
加我雖嚴貴人義終不爲受也數上書言事皆中世
病而用事者多不聽聽者兩言耳又事之小者然當
時蒙其利言楚州可去堰爲牐歲省卒二十一萬七
千人錢一百三十萬米六萬八千石又言河隂可以
茶鹽募入榖而漕之河北爲十說以排三司之難三
司不能絀其一此當時蒙其利者也宋興百年大
定於太宗至眞宗内外富矣内外自是遂務以
無爲養息天下朝廷所尚賢良進士而將相大臣之
世用君方慨然懷古人趨赴功業之意欲起貧賤不
勢左右而以其辯智當人主衆圓獨方用非其時卒
以不合嗚呼甚可悲也然天下不肖多畏惡君以其
伉直而幸其齟齬不得意以老獨賢者哀之耳君子
越石秦州觀察判官其次子仁傑爲進士女二人嫁
進士林度陳州項城主簿宋造余嘗爲君僚而與其
子越石同年進士也銘其葬曰
強能吾嬴吾與之爲抗嬴者惴惴吾與之爲讓卒嬴
于強以窒于行維其心之享以實其聲也
朝奉郎尚書司封員外郎張君墓誌銘
朝奉郎尚書司封員外郎知安州軍州兼管内勸農
事騎都尉賜緋魚袋借紫張君年五十六以皇祐二
年十二月十一日卒以熙寧元年某月某日葬君諱
祹字聖休餘杭人曾祖曰浩祖曰文寳弗仕考曰延
遇仕至左侍禁贈官至左驍騎將軍君少孤與其弟
祗皆文行知名以布衣教授宗室後中進士第歷宣
州宣城縣主簿撫州司法參軍用舉者遷大理寺丞
知雅州名山洪州奉新兩縣監海州榷貨務通判池
廣兩州乃自尚書屯田員外郎召拜殿中侍御史用
磨勘遷侍御史劾奏殿前都指揮使郭承祐恃恩驕
嫚論宦官雖高不當坐侍燕而謫請求者又論不當
禁諫官御史風聞言事仁宗皆以爲然君之爲吏
也數決疑獄所至稱辨治及是言事又能舉其職方
是時爲御史者拔舉多不次君素寬𥙿靜退耻以彈
治人得用未幾即稱疾求出乃知安州州大治會卒
人追喪車慟哭初驍騎府君監湖州兵遂葬卞山至
是君從葬以夫人京兆縣君施氏祔施氏生一子稚
恭爲進士一女適信州司理參軍王汶孫大正大成
大亨大鈞今尚幼君事母孝友其弟甚篤於權勢財
利能廉吏治尤可紀在廣州奏請城之未及築外郛
而召後儂智高反州人賴君所築活以不卒功爲恨
銘曰
有嘉張君質靜寬徐進非所好人用稱譽視利在前
蹲循弗趨退施一州用智之餘嘻其葬矣次有銘書
謝景回墓誌銘
君姓謝氏諱景回字師復以泰寧軍節度掌書記諱
崇禮者爲曾大父以太子賓客陳留公諱濤者爲大
父而兵部員外郎知制誥陽夏公諱絳者之少子也
幼好學有大志聦明卓然不類童子年十九所爲文
辭巳可傳載於是得疾不可治以嘉祐四年十二月
丙子棄世於漢東人莫不爲謝氏哀之諸兄以八年
十月乙酉葬君鄧州穰縣五壟原之兆而臨川王某
爲銘曰
攻乎其爲良汰乎其爲精吾見其質吾聞其聲如或
毀之用不旣於成哀以銘詩亦慰其兄
眞州司法參軍杜君墓誌銘
眞州司法京兆杜渙濟叔年三十七以皇祐四年四
月辛酉卒子男某尚稺自將以下合貨財以葬於北
城之野而留其孥以處杜氏世占永寧之博野父詢
嘗歷江寧府司錄參軍遂葬家焉有子五人濟叔最
少實慶曆六年進士臨川王某銘其葬焉銘曰
猗嗟杜氏博野之良有官于南遂宅以藏是生司法
以節自強頎而陽陽翼翼而才其生可懷死矣皆傷
江之北垣南墓在望奚葬不歸卜者曰祥後有子孫
旣實而昌求藏厥初來考銘章
金溪吳君墓誌銘
君和易罕言外如其中言未嘗極人過失至論前世
善惡其國家存亡治亂成敗所繇甚可聽也嘗所讀
書甚衆尤好古而學其辭其辭又能盡其議論年四
十三四以進士試於有司而卒困於無所就其葬也
以皇祐六年某月日撫州之金溪縣歸德鄕石廩之
原在其舍南五里當是時君母夫人旣老而子世隆
世範皆尚幼三女子其一卒其二未嫁云嗚呼以君
之有與夫世之貴富而名聞天下者計焉其獨歉彼
耶然而不得禄以行其意以祭以養以遺其子孫以
卒此其士友之所以悲也夫學者將以盡其性盡性
而命可知也知命矣於君之不得意其又何悲耶銘
曰
蕃君名字彦弼氏吳其先自姬出以儒起家世冕黻
獨成之難幽以折厥銘維甥訂君實
太常少卿分司南京沈公墓誌銘
皇祐三年十一月庚申太常少卿分司南京錢塘沈
公卒明年子披子括葬公錢塘龍居里先公尚書之
兆卜十月甲戌吉與其宗謀銘則書公官壽行世来
以請予論次其書曰沈氏自沈子逞以身屬社稷書
於春秋文學賢勞功名不曠于史而武康之族尤獨
顯於天下至公高祖始徙去自爲錢塘人大王父某
當錢氏時匿不仕王父某官咸平端拱閒至大理寺
丞父某學行顯聞早世無爵位由長子同及公贈兵
部尚書公諱周字望之少孤與其兄相踵爲進士起
家掾漢陽從事高郵用舉者入大理爲丞監蘇州酒
知簡之平泉縣縣人銘其政於石遂自封州守佐蘇
州由蘇州爲侍御史有以丞相指謁公者不爲聽居
頃之出刺潤州又刺泉州其爲治取簡易訟有可巳
者輒諭以義使歸思之獄以故少泉州舊多盗日暮
市門盡閉禁民勿往來公至除其禁而盜亦以止佐
開封訟數年不遣者以百數公斷治立盡嘗代其尹
爭獄於上大臣爲公自絀三司使請鑄大錢下其書
議議者無敢忤公爲其判官獨曰壞四錢爲之可以
當十民盜變舊錢且盡鑄之爲誘民死耳不如無鑄
議上如公言於是天子以江東之按察爲巳悉聞
公寬厚即以爲使盡歲無所劾而部亦以治稱然公
巳老不樂事權自請得明州明年遂以分司歸第三
月卒夫人許氏六安縣君兩男世其家一女子巳嫁
公廉靜寬愼貌和而内有守春秋七十四更十三官
而不一挂於法鄕黨故舊聞其歸則喜喪哭之多哀
而無一人恨望者銘曰
公生四方卒於故里先君之從祭則孫子有檟有松
有鬱其岡不阤不騫萬世之藏
吳錄事墓誌
君諱蕡字成之世爲撫州金谿人曾祖某不仕祖德
筠尚書屯田員外郎父敏尚書都官員外郎君以蔭
入官任吉州太和袁州萍鄕縣主簿尉蘄州石橋茶
場廬州司理亳壽州江寧府錄事參軍以某年月日
卒于家享年若干君事親孝友于兄弟與厭侈父母
兄弟寧窮困身妻子故老妻長子人不勝憂也義不
忍貲親遺産悉推兄弟比没世妻子遵約鄕人賢以
爲難君嘗議獄上官指教再三君弗許再三上宫顧
歎許舉京官君弗謝乃終弗舉後他上官率以質直
弗舉也二男子偉豪長有志行如君二女子歸晏脩
睦王令季有特操如令豪養寡姊妹嫁孤甥夫婦孳
孳鄕人又以爲難卜以元豐八年某月日葬于唐州
桐栢縣淮源鄕實李祔臨川王某誌
宋贈保慶軍節度觀察留後追封東陽郡
公宗辯墓誌銘
公諱宗辯字愼微祖諱元佐是爲魏泰憲王考諱允
升太師平陽郡王謚曰恭懿公平陽第十三子生數
歲而平陽薨事母孝友于兄弟好讀書不舍晝夜常
獻所爲文得試學士院兄弟四人皆中優等遷官而
仁宗遇公甚寵嘗親書近親才賢好文博古八字賜
之公旣好書又嗜醫方所蓄方甚衆每躬自治藥以
振人之疾其惻隱不倦蓋天性也以熙寧元年七月
巳卯終于睦親北宅享年四十六官至右衛大將軍
金州防禦使爵天水郡開國公食邑三千戸食實封
五百戸贈保寧軍節度觀察留後追封東陽郡公夫
人李氏封德安郡君贈尚書中書令漢瓊之孫子男
十五人仲富右内率府副率仲尋右羽林軍大將軍
黎州團練使仲綰右武衛大將軍雅州刺史仲瑝右
武衛大將軍彭州刺史仲緘右千牛衛將軍仲汧右
監門率府率仲琨右内率府副率仲富前公卒餘亦
皆蚤死女子十九人嫁者四人未嫁而死者九人餘
尚幼也二年二月十七日葬河南永安縣銘曰
猗歟賢公蕃此皇國耀其藻章以賁明德能不外勩
維家之飭厥承詵詵餽我無射如何不怡遂永窀穸
贈虔州觀察使追封南康侯仲行墓誌銘
公諱仲行字德之故婺州觀察使諱宗迥之子贈節
度使同中書門下平章事蔡國公諱允言之孫魏王
諱元佐之曾孫母曰齊安郡君梁氏慶曆四年賜名
除太子右衞率府率右監門衛大將軍爵天水郡開
國侯食邑一千三百戸年二十二以治平四年八月
二十九日卒贈虔州觀察使追封南康侯夫人張氏
封壽昌縣君子男士仡早卒士泉右監門率府率其
季與女皆尚幼君仁而好學其卒也宗室皆憐傷其
葬也以熙寧二年二月十七日葬河南府永安縣銘
曰
爵之尊禄之殖維年之卑不配德
贈華州觀察使追封華隂侯仲厖墓誌銘
公諱仲厖字子厚濮國公宗樸之子濮安懿王諱允
讓之孫魯恭靖王諱元份之曾孫也母曰蕭國夫人
王氏以皇祐元年賜名除太子右内率府副率二年
改太子右監門率府率嘉祐五年改右千牛衛將軍
八年改右監門衛大將軍治平二年領嘉州刺史四
改右武衛大將軍領雅州團練使熙寧元年年二十
四以三月三日卒上爲不視朝一日内出司賓祭
弔贈華州觀察使追封華隂侯公生而秀麗長而聰
敏於宗室爲好學上承下撫無不得意故其卒哭者
皆爲盡哀妻馬氏封安平縣君女一人尚幼公以熙
寧二年二月十七日葬河南府永安縣銘曰
維濮世封實承安懿公緒厥慶尚終有嗣奄其喪矣
一女之存歸銘幽宫以慰公魂
贈奉寧軍節度使追封祁國公宗述墓誌
銘
公諱宗述字子耆韓恭懿王諱元偓之孫而東平郡
王名允弼之子也以天聖元年生以景祐元年賜名
除右侍禁歷太子右司禦率府右監門衛將軍左屯
衛大將軍廉州刺史隰州團練使濰州嘉州防禦使
熙寧元年正月十八日以不起聞上幸其第奠哭
之贈奉寧軍節度使追封祁國公越明年二月十七
日葬河南永安縣公重厚寡笑言内行治未嘗有謫
樂振施知音樂善射尤爲東平王所愛妻任氏樂安
郡君子男七人仲璆仲俶仲誘仲仲醻仲璆早卒
兩人未名而死銘曰
維德之嘉維能之多惟命之不遐宗室之嗟
右千牛衛將軍仲夔墓誌銘
君諱仲夔字彦之曾祖諱元佐是爲魏恭憲王祖諱
允言贈安遠軍節度使同中書門下平章事封密國
公父宗悅前左屯衛大將軍池州團練使祁國公君
官至右千牛衛將軍坐法廢熙寧元年年二十二以
五月二十五日卒至某年某月某日葬河南府永安
縣妻郭氏有六男子死者四人士㱺今爲右監門率
府率一人尚幼銘曰
託靈皇宗慶之多終以無禄傷如何棄此白日營山
阿
贈右屯衛大將軍世仍墓誌銘
君諱世仍字季遷宣城郡公從審第十子宣城以越
懿王諱德昭爲祖以安定郡公諱惟和爲考君母曰
渤海郡夫人吳氏實山南東道節度使元扆之孫娶
潘氏鄭王美之孫也年二十二生二男子一女以熙
寧元年八月二十三日卒於是官至右千牛衛將軍
制以右屯衛大將軍告其第用二年二月十九日葬
于河南府永安縣君授尚書能通章句遇人恭謹有
恩然喜飲酒以故得疾死銘曰
有昭其明有韡其榮維其弗馮以隕其生
臨川先生文集卷第九十八
