臨川先生文集卷第二十六
律詩(五言絶句回紋六言詩附)
聊行
染雲
溝港
霹靂溝
午睡
題齊安壁
昭文齋
臺上示吳愿
示道原
傳神自讚
題何氏宅園亭
草堂一上人
題黃司理園
北山洊亭
題永昭陵
詠榖
池上看金沙花數枝過酴醿架盛開
五柳
移松皆死
山中
送王補之行風忽作因題四句於舟中
被召作
南澗樓
南浦
題定林壁懷李叔時
離蔣山
江上
春雨
歸燕
和惠思波上鷗
秣陵道中口占二首
次青陽
代陳景元書于太一宫道院壁
山雞
雜詠四首
卧聞
秋興有感
題八功德水
口占
偶書
送陳景初
泊姚江
樓上
春晴
淨相寺
將母
朱朝議移法雲院蘭
晚歸
題舫子
惠崇畫
蒲葉
芳草
與徐仲元自讀書臺上定林
病中睡起折杏花數枝二首
送望之赴臨江守
送丁廓秀才歸汝隂
送王彦魯
送吕望之
别方劭秘校
梅花
紅梅
病起過寶覺
書定林牎
題徐浩書法華經
回紋詩
碧蕪
夢長
迸月
泊鴈
六言詩
題西太一宫壁二首
西太一宫樓
聊行
聊行弄芳草獨坐隱團蒲問客茅簷日君家有此無
染雲
染雲爲柳葉剪水作梨花不是春風巧何緣有歲華
溝港
溝港重重柳山坡處處梅小輿穿麥過狹徑礙桑回
霹靂溝
霹靂溝西路柴荆四五家憶曾騎欵段隨意入桃花
午睡
簷日隂隂轉牀風細細吹翛然殘午夢何許一黃鸝
題齊安壁
日淨山如染風暄草欲薰梅殘數點雪麥漲一溪雲
昭文齋(米黻題余定林所居因作)
我自中山客何緣有此名當緣琴不鼓人不見虧成
臺上示吳愿
細書妨老讀長簟愜昏眠取簟且一息抛書還少年
示道原
久不在城市少留心悵然幽芳可攬結佇子飲雲泉
傳神自讚
此物非他物今吾即故吾今吾如可狀此物若爲摹
題何氏宅園亭
荷葉參差卷榴花次第開但令心有賞歲月任渠催
草堂一上人
一公持一鉢想復度遥岑地瘦無黃犢春來草更深
題黃司理園
爲憶去年梅凌寒特地來閏前空臘盡渾未有花開
北山洊亭
西崦水泠泠㳂岡有洊亭自從春草長遙見秖青青
題永昭陵
神闕澹朝暉蒼蒼露未晞龍車不可望投老涕霑衣
詠榖
可憐臺上榖轉目已隂繁不解詩人意何爲樂彼園
池上看金沙花數枝過酴醿架盛開
故作酴醿架金沙秖謾栽似矜顔色好飛度雪前開
五柳
五柳柴桑宅三楊白下亭往來無一事長得見青青
移松皆死
李白今何在桃紅巳索然君看赤松子猶自不長年
山中
隨月出山去尋雲相伴歸春晨花上露芳氣著人衣
送王補之行風忽作因題四句於舟中
淮口西風急君行定幾時故應今夜月未便照相思
被召作
榮禄嗟何及明恩愧未酬欲尋西掖路更上北山頭
再題南澗樓
北山雲漠漠南澗水悠悠去此非吾願臨分更上樓
南浦
南浦隨花去迴舟路巳迷暗香無覓處日落畫橋西
題定林壁懷李叔時
雲與淵明出風隨禦寇還燎爐無伏火蕙帳冷空山
離蔣山
出谷頻回首逢人更斷腸桐鄕豈愛我我自愛桐鄕
江上
江水漾西風江花脫晩紅離情被橫笛吹過亂山東
春雨
苦霧藏春色愁霖病物華幽竒無可奈強釂一杯霞
歸燕
馬上逢歸燕知從何處來貪尋舊巢去不帶錦書迴
和惠思波上鷗
翩翩白鳧鷗汎汎水中游西來久不見夢想在滄洲
秣陵道中口占二首
經世才難就田園路欲迷慇懃將白髮下馬照青溪
二
歲熟田家樂秋風客自悲茫茫曲城路歸馬日斜時
次青陽
十載九華邊歸期尚眇然秋風一乘傳更覺負林泉
代陳景元書于太一宫道院壁
官身有吏責觸事遇嫌猜野性豈堪此廬山歸去來
山雞
山雞照渌水自愛一何愚文采爲世用適足累形軀
雜詠四首
故畦抛汝水新壟寄鍾山爲問揚州月何時照我還
二
巳作湖隂客如何更遠遊章江昨夜月送我到揚州
三
證聖南朝寺三年到百回不知牆下路今日幾荷開
四
桃李石城塢餉田三月時柴荆常自閉花發少人知
卧聞
卧聞黃栗留起見白符鳩坐引魚兒戲行將鹿女遊
秋興有感
宿雨清畿甸朝陽麗帝城豐年人樂業隴上踏歌聲
題八功德水
欲尋阿練者曳屐出東岡澗谷芳非少春風著野桑
口占
去歲别南嶽前年返泐潭臨機一句子今日遇同參
偶書
雄也營身足聃兮悞汝多捐書知聖巳絶學奈禽何
送陳景初金陵持服舉族貧病煩君藥石
之功
舉族貧兼病煩君藥石功長安何日到一一問歸鴻
泊姚江
軋軋櫓聲急蒼蒼江日低吾行有定止潮汐自東西
樓上
蕩漾舟中客徘徊樓上人滄波浩無主兩槳邈難親
春晴
新春十日雨雨晴門始開靜看蒼苔紋莫上人衣來
淨相寺
淨相前朝寺荒涼二十秋曾遭滅劫壞今遇勝緣修
將母
將母䢴溝上留家白紵隂月明聞杜宇南北揔關心
朱朝議移法雲蘭
幽蘭有佳氣千載閟山阿不出阿蘭若豈遭乾闥婆
晚歸
岸迥重重柳川低渺渺河不愁南浦暗歸伴有姮娥
題舫子
愛此江邊好留連至日斜眠分黃犢草坐占白鷗沙
惠崇畫
斷取滄州趣移來六月天道人三昧力變化只和鉛
蒲葉
蒲葉清淺水杏花和暖風地偏緣底綠人老爲誰紅
芳草
芳草知誰種緣階巳數叢無心與時競何苦綠怱怱
與徐仲元自讀書臺上定林
橫絶潺湲度深尋犖确行百年同逆旅一壑我平生
病中睡起折杏花數枝二首
獨卧南牎榻翛然五六旬巳聞鄰杏好故挽一枝春
二
獨卧無心起春風閉寂寥鳥聲誰喚汝屋角故相撩
送望之赴臨江
黃雀有頭顱長行萬里餘想因君出守暫得免包苴
送丁廓秀才歸汝隂
風駛柳條乾駝裘未勝寒慇懃陌上日爲客暖征鞍
送王彦魯
北客憐同姓南流感似人相分豈相忘臨路更情親
送吕望之
池散田田碧臺敷灼灼紅年華豈有盡心賞亦無窮
别方劭祕校
迢迢建業水中有武昌魚别後應相憶能忘數寄書
梅花
牆角數枝梅凌寒獨自開遥知不是雪爲有暗香來
紅梅
春半花纔發多應不奈寒北人初未識渾作杏花看
病起過寶覺
執手乍欣悵霜毛應更新依然舊童子郤想夢前身
書定林院牎(問遠大師師云夜來夢與說十波羅蜜)
道人今輟講卷裓寄松蘿夢說波羅蜜當如習氣何
題徐浩書法華經
一切法無差水牛生象牙莫將無量義欲覓妙蓮華
碧蕪(回紋)
碧蕪平野曠黃菊晩村深客倦留甘飲身閑累苦吟
夢長
夢長隨永漏吟苦雜疎鍾動蓋荷風勁沾裳菊露濃
迸月
迸月川魚躍開雲嶺鳥翻徑斜荒草惡臺廢冶花繁
泊鴈
泊鴈鳴深渚收霞落晩川柝隨風斂陣樓映月低弦
漠漠汀帆轉幽幽岸火然壑危通細路溝曲繞平田
題西太一宫壁二首(六言)
草色浮雲漠漠樹隂落日潭潭(一作柳葉鳴蜩綠暗荷花落日紅酣)三
十六陂流(一作宫煙)水白頭想見江南
二
三十年前此路(一作地)父兄持我東西今日重來白首
欲尋陳迹都迷
西太一宫樓
草際芙蕖零落水邊楊柳欹斜日暮炊煙孤起不知
魚網誰家
臨川先生文集卷第二十六
