臨川先生文集卷第二十七
律詩(七言絶句)
歌元豐五首
棋
題畫扇
夢
清明
東岡
春郊
元日
九日
初晴
南蕩
芙蕖
溝西
東臯
一陂
園𬞞
翛然
杖藜
圖書
老嫌
移柳
誰將
雪乾
南浦
竹裏
隨意
秋雲
春風
陂麥
木末
進字說二首
窺園
嘲白髮
代白髮荅
外厨遺火二絶
初夏即事
千蹊
和陳輔秀才金陵書事
和耿憲天騭以竹冠見贈四首
和郭功甫
葉致遠置洲田以詩言志次其韻四首
次昌叔韻
次張唐公韻
次俞秀老韻
酬宋廷評請序經解
送耿天騭至渡口
永慶院送道原還儀眞作詩要之
送方劭秘校
芙蓉堂二首
長干釋普濟坐化
歌元豐五首
水滿陂塘榖滿篝漫移𬞞果亦多收神林處處傳簫
鼓共賽元豐第二秋
二
露積成山百種收漁梁亦自富鰕鰌無羊說夢非眞
事豈見元豐第二秋
三
湖海元豐歲又登稆生猶足暗溝塍家家露積如山
壠黃髮咨嗟見未曾
四
放歌扶杖出前林遥和豐年擊壤音曾侍土階知帝
力曲中時有譽堯心
五
豚柵雞塒晻靄間暮林搖落獻南山豐年處處人家
好隨意飄然得往還
棋
莫將戲事擾眞情且可隨緣道我贏戰罷兩奩分(一作)
(收)白黑一抨何處有虧成
題畫扇
玉斧修成寳月團月邊仍有女乘鸞青冥風露非人
世鬢亂釵斜特地寒
夢
黃粱欲熟且留連漫道春歸莫悵然蝴蝶豈能知夢
事蘧蘧飛墮晩花前
清明
東城酒散夕陽遲南陌鞦韆寂寞垂人與長缾卧芳
草風將急管度青枝
東岡
東岡歲晩一登臨共望長河映遠林萬竅怒呺風喪
我千波競湧水無心
春郊
青秧漫漫出初齊雞犬遥聞路却迷但見山花流出
水那知不是武陵溪
元日
爆竹聲中一歲除東風送暖入屠蘇千門萬戸曈曈
日爭插(一作緫把)新桃換舊符
九日
九日無歡可得追飄然隨意歷山陂蔣陵西曲(一作面)
風煙慘(一作澹)也有黃花一兩枝
初晴
幅巾慵整露蒼華度隴深尋一徑斜小雨初晴好天
氣晚花殘照野人家
南蕩
南蕩東陂水漸多陌頭車馬斷經過鍾山未放朝雲
散奈此黃梅細雨何
芙蕖
芙蕖耐夏復宜秋一種今年便滿溝南蕩東陂無此
物但隨深淺見游鯈
溝西
溝西直下看芙蕖葉底三三兩兩魚若比濠梁應更
樂近人渾不畏春鉏
東臯
東臯攬結知新歲西崦攀翻憶去年肘上柳生渾不
管眼前花發即欣然
一陂
一陂(一作叚)燄水蔣陵西含風却轉與城齊周遭碧銅
磨作港逼塞綠錦剪成畦
園𬞞
園𬞞小摘嫰還抽畦稻新春滑欲流枕簟不移隨處
有飽餐甘寢更無求
翛然
翛然三月閉柴荆綠葉隂隂忽滿城自是老年遊興
少春風何處不堪行
杖藜
杖藜隨水轉東岡興罷還來赴一牀堯桀是非時入
夢固知餘習未全忘
圖書
圖書老矣尚紛披神劓天黥以有知茅竹結蟠聊一
愒却尋三界外愚癡
老嫌
老嫌智巧累形軀欲就田翁學破除百歲用癡能幾
許救吾黥劓可無餘
移柳
移柳當門何啻五穿松作徑適成三臨流遇興還能
賦自比淵明或未慙
誰將
誰將石黛染春潮復撚黃金作柳條西崦東溝從此
好筍輿追我莫辭遥
雪乾
雪乾雲淨見遥岑南陌芳菲復可尋換得千顰爲一
笑春風吹柳萬黃金
南浦
南浦東岡二月時物華撩我有新詩含風鴨綠粼粼
起弄日鵝黃裊裊垂
竹裏
竹裏編茅倚石根竹莖疎處見前村閑眠盡日無人
到自有春風爲掃門
隨意
隨意柴荆手自開㳂岡度塹復登臺小橋風露扁舟
月迷鳥羇雌竟往來
秋雲
秋雲放雨靜山林萬壑崩湍共一音欲記荒寒無善
畫頼傳悲壯有能琴
春風
春風過柳綠如繰晴日烝紅出小桃池暖水香魚出
處一環清浪湧亭臯
陂麥
陂麥連雲慘淡黃綠隂門巷不多涼更無一片桃花
在借問春歸有底忙
木末
木末北山煙冉冉草根南澗水泠泠繰成白雪桑重
綠割盡黃雲稻正青
進字說二首
正名百物自軒轅野老何知強討論但可與人漫醬
瓿豈能令鬼哭黃昏
二
鼎湖龍去字書存開闢神機有聖孫湖海老臣無四
目謾將糟粕汙脩門
窺園
杖策窺園日數巡攀花弄草興常新董生只被公羊
惑肯信捐書一語眞
嘲白髮
久應飄轉作蓬飛眷惜冠巾未忍違種種春風吹不
長星星明月照還稀
代白髮荅
從衰得白自天機未怪長青與願違看取春條隨日
長會湏秋葉向人稀
外厨遺火二首
竈鬼何爲便赫然似嫌刀机苦無羶圖書得免同煨
燼却頼厨人凊不眠
二
青煙散入夜雲流赤熖侵尋上瓦溝門戸便疑能炙
手比鄰何苦却焦頭
初夏即事
石梁茅屋有彎碕流水濺濺度兩陂晴日暖風生麥
氣綠隂幽草勝花時
千蹊
千蹊百隧散林丘圖畫風煙一色秋但有興來隨處
好楊朱何苦涕橫流
和陳輔秀才金陵書事
南郭先生比鷾鴯年年過我未愆期休論王謝當時
事大抵烏衣秪舊時
和耿天騭以竹冠見贈四首
竹根殊勝竹皮冠欲著先湏短髮乾要使山林人共
見不持方帽禦風寒
二
無物堪持比此冠竹皮柔脆榖皮乾故人戀戀綈袍
意豈爲哀憐范叔寒
三
玉潤金明信好冠錯刀剜出蘚紋乾不忘君惠常加
首要使懽盟未可寒
四
冠工新意斵檀欒霧卷雲烝久未乾遺我山林眞自
稱何湏貂暖配金寒
和郭公甫
且欲相邀臥看山扁舟自可送君還留連山郭今如
此知復何時伴我閒
葉致遠置洲田以詩言志次其韻二首
吟歎君詩久掉頭知君興不負滄洲土山欲爲羊曇
賭且可專心學奕秋
二
若將有限計無涯自困真同筭海沙隨順世緣聊戲
劇莫言河渚是吾家
又次葉致遠韻二首
庵成有興亦尋春風暖荒萊步始勻若遇好花湏一
笑豈妨迦葉杜多身
二
明時君尚富春秋豈比衰翁遠自投智略未應施畎
畆上前他日望吾丘
次昌叔韻
寄公無國寄鍾山垣屋青松晻靄間長以聲音爲佛
事野風蕭颯水潺湲
次張唐公韻
憶昨同追八馬蹄約公投老此山棲公乘白鳳今何
處我適新年值白鷄
次俞秀老韻
解我葱珩脫孟勞暮年甘與子同袍新詩比舊增竒
峭若許追攀莫太高
酬宋廷評請序經解
未曾相識巳相憐香火靈山亦有緣訓釋雖工君尚
少不應忽務世人傳
送耿天騭至渡口
雪雲江上語依依不比尋常恨有違四十餘年心莫
逆故人如我與君稀
承慶院送道原還儀眞作詩要之
歲暮青條已見梅餘花次第相爭開淮南無此山林
勝作意春風更一來
送方劭秘校
南浦柔條拂地垂攀翻聊寄我西悲武昌官柳年年
好他日春風憶此時
芙蓉堂二首
投老歸來一幅巾尚私榮禄俻藩臣芙蓉堂下䟽秋
水且與龜魚作主人
二
乞得膠膠擾擾身五湖煙水替風塵秪將鳬鴈同爲
侣不與龜魚作主人
長干釋普濟坐化
投老唯公最故人相尋長恨隔城闉百年俯仰隨薪
盡畫手空傳淨戒身
臨川先生文集卷第二十七
