臨川先生文集卷第四
古詩
同沈道源遊八功德水
望鍾山
思北山
上南崗
謝公墩
秋夜泛舟
和耿天騭同遊定林
次韻約之謝惠詩
次韻舍弟江上
酬王濬賢良松泉二詩
荅俞秀老
清涼寺送王彦魯
送惠思上人
老景
雜詠八首
張良
司馬遷
諸葛武侯
讀墨
讀秦漢問事
幽谷引
明妃曲二首
桃源行
食黍行
歎息行
送春
兼并
同沈道源遊八功德水
寒雲静如癡寒日慘如戚解鞍寒山中共坐寒水側
新甘出短綆一酌煩可滌仰攀青青枝木醴何所直
望鍾山
佇立望鍾山陽春更蕭瑟暮尋北郭歸故遶東岡出
思北山
日日思北山而今北山去寄語白蓮庵迎我青松路
上南崗
暮塢屋荒涼寒陂水清淺捐書息微倦委轡隨小蹇
偶攀黃黃柳却望青青巘幽尋復有興未覺西林晚
謝公墩
走馬白下門投鞭謝公墩昔人不可見故物尚或存
問樵樵不知問牧牧不言摩挲蒼苔石點檢屐齒痕
想此絓長檣想此倚短轅想此玩雲月狼籍盤與鐏
井逕亦巳没漫然禾黍村摧藏羊曇骨放浪李白魂
亦巳同山丘𬗟懷蒔蘭蓀小草戲陳迹甘棠詠遺恩
萬事付鬼籙恥榮何足論天機自開闔人理孰畔援
公色無懼喜儻知禍福根涕淚對桓伊暮年無乃昏
秋夜泛舟
池塹秋水淨扁舟遡涼飈的皪荷上珠俯映疎星搖
深尋畏魚淰中路且回橈冥冥菰蒲中乃復有驚跳
和耿天騭同遊定林
道人深閉門二客來不速攝衣負朝暄一笑皆捧腹
逍遥烟中策放浪塵外躅晤言或世聞誰謂非絕俗
次韻約之謝惠詩
魚跳桑柳隂鳥落蒲葦側巳無谿姑祠何有江令宅
故人耽田里老脫尚方舄𨳩亭捐百金於此掃塵迹
地偏人罕至心遠境常寂我行西州旋稅駕候顔色
相隨望南山水際因一息公時指岸木謁此可尋尺
伐之營中沚持用自怡懌懽言俟其成邀我堂上食
百憂每多違一諾還自惕春風欄楹新坐久膝前席
翛然忘故約北郭疑有適長謠舒永懷佇想對以臆
摛辭甚有理竊比書石鷁知公不欺我把玩果心惻
嘉肴旣夙設麗藻仍虚擲左車公自迎右劵吾敢責
聞說芼羹臛芬香出鄰壁婦休機杼事兒失刀槧職
何膠膠擾擾而紛紛籍籍攜持欲一往繼此方如織
元龍但高眠司馬勿親滌幾能孩童舊握手皆鬢白
有興即聮&KR3707;東阡與南陌
次韻舍弟江上
岸紅歸欲稠渚綠合猶晚晴沙上屐輕暖水隨帆遠
吹波戲魚動掠葉飛禽返著意覓幽蹊桃花悞劉阮
酧王濬賢良松泉二詩
松
世傳壽可三松倒此語難爲常人道人能百歲自古
稀松得千年未爲老我移兩松苦不早豈望見渠身
合抱但憐衆木揔漂搖顔色青青終自保兔絲茯苓
會當有邂逅食之能壽考不知篝火定何人且看森
垂覆荒草君詩愛我亦古意秀眉昔比南山栲復謂
留侯不及我人或笑君無白皂求僊辟穀彼誠悞未
見赤松饑巳槁豈如強飯適志遊封殖蒼官蔭華皓
赤松復自無特操上下隨烟何慅慅蒼官受命與舜
同眞可從之忘髮縞詩雖祝我以再黑積雪巳多安
可掃試問蒼官值歲寒戴白孰與蒼然好
泉
宋興古刹今長干靈躍臺殿荒檀欒二泉相望棄不
渫西泉尚絫三石槃其流散漫爲沮洳稍集小礫生
微瀾東泉土梗久蔽塞穿治乃見甃甓完道人慈哀
波及遠溝蕩兩取合土山山前灌輸各自足轆轤罷
轉井口閑取遥比甘覺近美與舊争洌知新寒蟲蟲
夏秋百源乾抱甕復道愁蹣&KR1552;疾傾橫逗勢未足嗟
此善利何時殫慮長易脆有大檀伐堅羌廬窟孱顔
金多匠手肯出巧風水千里安知難没羽之虎行林
間籜龍失職因藏跧循除静投悲瑟瑟映瓦微見清
潺潺三年營之一日就有口共以成爲懽論功信可
多後觀何似當時萬竹蟠
荅俞秀老
諸偶緣安有實相非相偶雖神如季咸終亦失而走
清涼寺送王彦魯
空懷誰與論夢境偶相值莫將漱流齒欲挂功名事
送惠思上人
黃鶴撫四海翻然落中州一聽笙與鏞低回如有求
飛鳴阿閣上好與鳳皇遊顧憐魯東門無事反悲愁
歲晏忽驚矯問胡不少留因知網羅外猶有稻梁謀
老景(哀古人名)
老景春可惜無花可留得繞屋禇先生蕭蕭何所直
每嫌柳渾青追悵李太白多謝安石榴向人紅蘂拆
雜詠八首
萬物余一體九州余一家秋毫不爲小徼外不爲遐
不識壽與天不知貧與賖忘心乃得道道不去紛華
近迹以觀之堯舜亦泥沙莊周謂如此而世以爲夸
二
神龍豢可致猛虎擾亦留變生父子間上聖不能謀
常情在欲得義養或成仇他人恩更輕患禍信難周
三
古風致遜悌班白見尊優薄俗謬爲恭獨在勢權尤
伏波迷俯仰愛禮坐成仇齗齗洙泗間豈是老者羞
四
羔豚窘虎豹鳩雀窮鷹鸇巧者具機弋鷙猛還拘攣
論功莫如神論大莫如天悲哉區區人乃欲逃其間
五
黃雀死彈丸厥辠在啄粟翠鵠不近人何爲亦窮辱
材爲世所利高下同僵仆能逃天地間蠛蠓無不足
六
關睢后之淑棫樸王之明兔罝尚好德況乃公與卿
所以彼行葦敦然遂其生誰能絃者歌爲我發古聲
七
召公方伯尊材亦聖人亞農時憚煩民聽訟甘棠下
嗟今千室長巳耻問耕稼彈琴高堂上欲以世爲化
八
任公蹲海濱一釣飽千里用力巳云多鈎緡亦難理
巨魚暖更逃壯士饑欲死游儵不可數空滿滄浪水
張良
留侯美好如婦人五世相韓韓入秦傾家爲主合壯
士博浪沙中擊秦帝脫身下邳世不知舉國大索何
能爲素書一卷天與之穀城黃石非吾師固陵解鞍
聊出口捕取項羽如嬰兒從來四皓招不得爲我立
棄商山芝洛陽賈誼才能薄擾擾空令絳灌疑
司馬遷
孔鸞負文章不忍留枳棘嗟子刀鋸間悠然止而食
成書與後世憤悱聊自釋領略非一家高辭殆天得
雖微樊父明不失孟子直彼欺以自私豈啻相十百
諸葛武侯
漢日落西南中原一星黃羣盜伺昏黑聮翻各飛揚
武侯當此時龍臥獨摧藏掉頭梁甫吟羞與衆争光
邂逅得所從幅巾起南陽﨑嶇巴漢間屢以弱攻強
暉暉若長庚孤出照一方勢欲起六龍東迴出扶桑
惜哉淪中路怨者爲悲傷竪子祖餘策猶能走強梁
讀墨
誰爲堯舜徒孔子而巳矣人皆是堯舜未必知孔子
伯夷不辱身柳下援而止孔子尚有言我則異於是
兼愛爲無父排斥固其理孔墨必相用自古寧有此
退之嘲魯連顧未知之耳如何蔽於斯獨有見於彼
凢人工自私翟也信竒偉惜乎不見正遂與中庸詭
退之醇孟軻而駮荀楊氏至其趣舍間亦又蔽於巳
化而不自知此語孰云俚詠言以自警吾詩非好詆
讀秦漢間事
秦徵天下材入作阿房宫宫成非一木山谷爲窮空
子羽一炬火驪山三月紅能令掃地盡豈但焚人功
幽谷引
雲翳翳兮谷之幽天將雨我兮田者之稠有繩于防
兮有畚于溝我公不出兮誰省吾憂日暉暉兮山之
下歲則熟兮收者橆吾收滿車兮棄者滿筥誰吾與
樂兮我公燕語山有木兮谷有泉公與客兮醉其間
芳可搴兮甘可漱無壯無稺兮環公以笑公歸而醉
兮人則喜公好我州兮殆其肯止公歸不醉兮我之
憂豈其不懌兮將舍吾州公一朝兮去我我歲歲兮
來遊(完公)亭兮使勿毀以慰吾兮歲歲之愁
明妃曲二首
明妃初出漢宫時淚濕春風鬢脚垂低佪顧影無顔
色尚得君王不自持歸來却怪丹青手入眼平生幾
曾有意態由來畫不成當時枉殺毛延壽一去心知
更不歸可憐着盡漢宫衣寄聲欲問塞南事只有年
年鴻鴈飛家人萬里傳消息好在氊城莫相憶君不
見咫尺長門閉阿嬌人生失意無南北
二
明妃初嫁與胡兒氊車百兩皆胡姬含情欲說獨無
處傳與琵琶心自知黃金捍撥春風手彈看飛鴻勸
胡酒漢宫侍女暗垂淚沙上行人却回首漢恩自淺
胡自深人生樂在相知心可憐青冡巳蕪没尚有哀
絃留至今
桃源行
望夷宫中鹿爲馬秦人半死長城下避時不獨商山
翁亦有桃源種桃者此來種桃經幾春採花食實枝
爲薪兒孫生長與世隔雖有父子無君臣漁郞漾舟
迷遠近花間相見因相問世上那知古有秦山中豈
料今爲晉聞道長安吹戰塵春風回首一霑巾重華
一去寧復得天下紛紛經幾秦
食黍行
周公兄弟相殺戮李斯父子夷三族富貴常多患禍
嬰貧賤亦復難爲情身隨衣食南與北至親安能常
在側謂言黍熟同一炊欻見隴上黃離離遊人中道
忽不返從此食黍還心悲
歎息行
官驅群囚入市門妻子慟哭白日昏市人相與說囚
事破家劫錢何處村朝廷法令亦寬大汝辠當死誰
云冤路傍年少歎息汝正觀元元之子孫
送春
武陵山下朝買船風吹宿霧山花鮮萬家笑語橫青
天綺䆫羅幕舞嬋娟小鬟折花叩船舷玉琖寫酒醻
金錢朱甍飛動浮雲巘天外筦簫來宛轉斷橋人行
夕陽路樓觀瑠璃影中見酡顔未分驊騮催燭入坐
客猶徘徊豈知閶闔門邊住春盡不見芳菲開日月
紛紛車走坂少年意氣何由挽洞庭浪與天地白塵
昏萬里東浮眼黑貂裘敝歸幾時相見綠樹啼黃鸝
榮華俯仰憂患隨命駕吾與高人期
兼并
三代子百姓公私無異財人主擅操柄如天持斗魁
賦予皆自我兼幷乃姦回姦回法有誅勢亦無自來
後世始倒持黔首遂難裁秦王不知此更築懷清臺
禮義日巳偷聖經久堙埃法尚有存者欲言時所咍
俗吏不知方掊克乃爲材俗儒不知變兼并可無摧
利孔至百出小人私闔𨳩有司與之争民愈可憐哉
臨川先生文集卷第四
