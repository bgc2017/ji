臨川先生文集卷第五十九
表
賀冬表八道
賀正表五道
辭免南郊陪位表
辭免明堂陪位表
詔免南郊陪位謝表
詔免明堂陪位謝表
加食邑謝表二道
賜生日禮物謝表五道
給蔡卞假傳宣撫問謝表
傳宣撫問并賜湯藥謝表七道
賜衣服銀絹等謝表
中使宣醫謝表
差張諤醫男雱謝表
賜曆日謝表二道
賀冬表八道
臣某言伏以庶彙潛萌上儀亞歲室告氣行之協臺
占瑞至之嘉恭惟皇帝陛下考敦復以大中籲朋
來之衆俊剛健之德與陽皆亨壽昌之期如日方永
臣叨榮近列攖疾殊方鳧趨獨後於在庭爵躍實深
於存闕臣無任
二
臣某言伏以寶曆無疆嘉時有俶物潛萌而赤色氣
順動於黃宫(中賀)恭惟皇帝陛下道協乾行德孚
陽感體一元而獨復毓萬寶以皆昌永御丕平備膺
純嘏臣寖嬰衰疾久隔清光迹雖屏於丘園志不忘
於宸宇臣無任
三
臣某言伏以萬寳潛萌應黃宫之協氣百工胥慶亞
正歲之上儀(中賀)恭惟皇帝陛下體御至神詡揚
獨智武烈丕承乎前載堯明光被乎多方茂對斯時
備膺諸福臣比緣衰疾獨遠清光雖存闕之不忘尚
造庭之未獲臣無任
四
臣某言伏以氣復黃宫茂對物滋之始晷移北陸寅
賓日至之長(中賀)恭惟皇帝陛下道與時行化猶
天運嗣無疆而履位建有極以宜民甫臨陽長之期
大襲福綏之慶臣恩容居里病阻造庭雖薦壽以無
階顧馳心而曷已臣無任
五
臣某言伏以隂偕物極陽與朋來推歷玩占乃見潛
萌之信體元御辨以知敦復之中(中賀)恭惟皇帝
陛下舜孝禹功文謨武烈茂對時之福嘏靈承旅以
壽康臣久冒朝榮外叨方任弗與稱觴之末豈勝存
闕之深臣無任
六
臣某言伏以候始三微氣萌萬彙謹觀臺之占瑞亞
獻歲以陳儀(中賀)恭惟皇帝陛下祗遹燕謀靈承
休運先一陽而獨復歛諸福以朋來臣屬此養痾&KR1170;
然在遠傾心舜日欣寳景之踐長仰首堯天祝壽祺
而等久臣無任
七
臣某言伏以運與陽升晷偕日至儀亞三朝之會氣
先五刻之占(中賀)恭惟皇帝陛下茂對斯時備膺
諸福御至和之玉燭撫大順於璿璣臣竊望清光獨
嬰衰疾徒有懷於率舞乃弗預於稱觴臣無任
八
臣某言伏以一陽氣復萬寳萌生天效五雲之祥律
應三統之首兹爲大慶允屬熙朝(中賀)恭惟皇帝
陛下道泰犧軒德深堯禹文物聲明之昭爛神祗祖
考之安寧適丁至治之期矧及履長之序萬靈隤祉
四海交歡而臣身處江湖地遥宸極瞻天日之表阻
獻於壽觴望雲龍之庭徒傾於驩頌臣無任
賀正表五道
臣某言伏以漢儀高會方登四海之圖周曆俯頒乃
憲百官之象(中賀)恭惟皇帝陛下含德淵懿撫辰
休嘉乘姑射之雲龍所更者化存胥敖於蓬艾各遂
其生運與日升道侔乾始臣尚依枌社獨隔楓宸𬗟
瞻朝著之班竊慕封人之祝臣無任
二
獻歲初吉端月始和萬寳取新之元九儀告慶之會
(中賀)恭惟皇帝陛下體神蹈智抱一建中允迪謩
勲永膺孚祐德日新而有俶福時萬以無疆臣特荷
寵光久嬰衰疾雲天在望惟𬗟想於句傳麋鹿與遊
豈暫忘於率舞臣無任
三
寳曆無疆嘉生有俶厥初獻歲之吉乃始端月之和
(中賀)恭惟皇帝陛下常德日新景福時萬體泰元
而難老閱衆甫以皆昌臣久負異恩尚嬰衰疾瞻雲
紛郁想朝路以載欣愒日舒長與疇人而胥樂臣無
任
四
寳曆無疆嘉生有俶門憲始和之象庭充元會之儀
(中賀)伏惟皇帝陛下膺保永圖綏將純嘏撫五辰
而致順毓萬物以皆昌臣久負異恩尚嬰衰疾瞻雲
煥爛欣逢舜旦之華擊壤消搖樂得夏時之正臣無
任
五
馭正夏時更端周曆體一元而敷惠適與春浮斂諸
福以代新方侔川至(中賀)恭惟皇帝陛下誕昭明
德祗燕孫謀齊七政以當天順五辰而凝績用求協
氣以阜嘉生閱千古之上儀肆三朝之盛會仰同星
拱竦百辟以在庭追效嵩呼極萬年而薦壽臣桑榆
晚景麋鹿並遊進莫與於臚傳退但知於率舞臣無
任
辭免南郊陪位表
伏奉詔書令發來赴闕南郊陪位者萬國駿奔焯上
儀之殊觀一夫幽屏叨明命之特招(中謝)伏念臣竊
祿已多冒恩最渥自致惓惓之義實有素情再瞻穆
穆之容豈非榮願而&KR1170;然暮景攖以沉痾伏畎畒以
負兹於今未已侍壇垓而踐豆用此爲妨臣無任
辭免明堂陪位表
臣某言伏奉詔書令發來赴闕明堂陪位者合宫丕
享寰宇駿奔冒被優詔之加使陪顯相之末(中謝)伏
念臣投身荒遠上負眷憐企踵禁嚴久勞監寐況宗
祈之盛禮辱號召之明恩當即辦嚴豈容辭疾而沉
冥浸劇黽勉實難心若子牟雖每存於魏闕身如楊
僕乃自外於漢關臣無任
詔免南郊陪位謝表
臣某言近具表爲疾病乞免赴闕南郊陪位伏蒙
聖慈特賜詔書許免者螻蟻惓惓上干旒扆雲天顥
顥下賁丘園(中謝)臣憊矣微生頽然暮齒冒恩鼎食
非堅卧以爲高承命旌招宜駿奔而反後顧緣衰疢
致隔清光伏蒙皇帝陛下特赦尤違曲垂念聽蔀
昏難望尚延舜日之華荒翳易遺更獲堯雲之潤臣
無任
詔免明堂陪位謝表
臣某言近具表爲疾病乞免赴闕明堂陪位伏蒙
聖慈特賜臣詔書許免者駿奔弗獲内懷逋慢之誅
寵荅曰俞上荷眷憐之至(中謝)伏念臣久違祕近遂
迫衰&KR0714;長負異恩固難逃於幽黜敢圖釐事乃復與
於詳延輒冒布陳重煩矜允鴻私所被藏一札以知
榮旅力已愆殞百身而何及臣無任
加食邑謝表二道
臣某言伏奉誥命加食邑四百戸實封一百戸者顯
相郊宫固宜寵奬曠居田里乃濫襃嘉(中謝)伏念臣
尚負宿痾久尸榮祿無可論之薄效有未報之隆恩
方國明禋庶工祗載奉璋執豆旅幣獻琛具輸奔走
之勞獨抱滯留之歎豈圖疎逖亦冒龍光此蓋
皇帝陛下荷休駿厖斂福敷錫故雖幽屏弗以遐遺
身每被於慈憐心敢勞於勤策臣無任
二
解澤㫄流明綸俯被永惟叨昧深以兢榮(中謝)竊以
時郊丘之承所以尊上帝疇官邑之賜所以富善人
盛福靡專至恩惟稱臣久塵要近上累昭明方玉輅
之親祠以銅符而外守逮均休慶例獲襃嘉此蓋伏
遇皇帝陛下以平施於萬方無遐遺之一物矧蒙
圖任之舊特荷獎知之深祗服訓辭敢忘報禮臣無
任
賜生日禮物謝表五道
璽書加奬臺餽示優屈使者之光華發里門之榮耀
(中謝)竊念臣才非秀穎勢又羇單方少也臣父教臣
以爲已之方及長也臣母勉臣以許國之節叨踰至
此稱效缺然慈訓久孤每感劬勞之日恩頒荐至更
慙明盛之朝此蓋伏遇皇帝陛下智臨方來慈保
臣庶嘉以物多而備禮使知意厚而盡心敢不自竭
斷斷之能庶以少申惓惓之義臣無任
二
慰藉溢言匪頒異數荷恩勤之及此思報稱以芒然
(中謝)伏念臣謬簡神心叨陪大政以久孤之樸學當
難遇之盛時雖罄愚忠何禆聖治門弧可想方永念
於劬勞臺餽有加更上煩於寵奬此蓋伏遇皇帝
陛下施仁品物致禮臣鄰將備責於安危故俯同於
憂樂所願輸勞而後食敢知得賜之爲榮矧生已之
至恩已云不報獨事君之大義庶或無慙臣無任
三
臣某言伏蒙聖慈以臣生日特降詔書賜臣羊酒
米麵者書名閭史適在斯辰拜使家庭猥叨異數(中謝)
伏念臣才非經國幸實遭時徒塵宰席之延初乏辰
猶之告敢圖恩奬俯逮燕私此蓋伏遇皇帝陛下
寵厚近班率循前憲因令疵賤獲被龍光敢忘夙夜
之勤以稱乾坤之施臣無任
四
臣某言伏蒙聖慈特差臣男太子中允雱押賜臣
生日禮物衣一對衣著一百匹金花銀噐一百兩馬
二匹金鍍銀鞍轡一副者劬勞之感方愴於私懷寵
獎之加更慙於異數(中謝)伏念臣早塵祿仕多歷歲
年初無橫草之勞但有敗林之愧進膺重任久曠隆
恩敢圖誕毓之辰更冒匪頒之澤此蓋伏遇皇帝
陛下惇修故事優眷近司屈聖制以褒嘉示殊私於
錫予永惟叨昧彌積震驚撫已冥亮難酬於盛德
惟時忠愼竊自誓於愚誠臣無任
五
臣某言伏蒙聖慈特差入内内侍省内東頭供奉
官馮宗道傳宣撫問及就府賜臣生日禮物金花
銀噐一百兩衣著一百匹衣一對金鍍銀鞍轡一副
并纓複馬二匹湯藥一銀合御封全者微勞不效僅
逃三典之科厚禮有加尚躐九儀之等(中謝)臣外叨
寄屬仰誤眷憐已隳考翼之基重負母慈之教迫劬
勞於晚節方不自勝惟蕃庶之舊恩終無以稱伏蒙
皇帝陛下更馳膚使曲喻至懷駔駿靈珍琛奇組麗
豈下流之敢及皆前此之所無金厄淑旂多錫誠榮
於旣往鉛刀駑馬強扶難冀於將來雖天地弗責其
謝生顧臣子敢忘於致死臣無任
給蔡卞假傳宣撫問謝表
伏蒙聖恩以臣疾病特給蔡卞假將臣女子省侍
令卞傳宣撫問諭以調養者飭毉遣使已叨訓勉於
禔身輟侍予寧重累顧哀於慈子教言狎至感涕交
流臣趣尚缺如遭逢榮甚竊食浮而廢任特負知憐
昧禄殖以挻災終貽罪疾伏遇皇帝陛下地容天
幬雲蔭露濡呴吹晩出於更生拊傴申加於瀕死譬
如造化難紀叙於曲成雖曰糜捐敢稱論而上報臣
無任
甘師顔傳宣撫問并賜藥謝表
臣某言膚使寵辭載華原隰寳奩珍劑加賁丘園臣
(中謝)伏念臣少出衡茅晚陪帷幄德輶寄重才淺知
深但念里居長負丘山之責敢期宸眷尚留簪履之
矜此蓋伏遇皇帝陛下天幬無疆海函不棄戴難
忘之盛德豈特銘肌撫易盡之餘生唯當結草臣無
任
李舜舉賜詔書藥物謝表
臣某言輟宫闈親近之臣臨湖海寬閑之野授之藥
物撫以訓辭尸厚祿而無勞謂當誅絶捐大恩而不
報彌所兢慙臣(中謝)伏念臣本出羇單自甘淪棄晚
由朴學上誤聖知智曾昧於保身忠每懷於許國讒
誣甚巧切憂解免之難危拙更安特荷眷憐之至況
遠迹久孤之地實邇言易閒之時而離明昭晣於隱
微解澤頻繁於疎逖此蓋伏遇皇帝陛下以上仁
含垢以大智容愚弗使南箕得侈簸揚之狀更令北
戸坐蒙臨照之光&KR1170;然垂盡之病軀沱若橫流之感
涕惟困窮無理猶致命於一餐顧冒昧不貲敢忘懷
於九死臣無任
中使撫問謝表
臣某言孤臣疲曳自阻進趨上主慈憐猶加撫諭(中謝)
伏念臣晚陪休運特荷異恩橫草無功每恨棄軀之
晚負薪有疾仍慙制祿之優豈謂陛下所揔萬機
不忘一物廼因輶軒之出俯逮踦屨之遺仰荷眷私
唯知感涕臣無任
二
臣某言去國彌年屢煩慰恤乘軺便道復賜撫存(中謝)
伏念臣冒恩殊深奉事多廢久素餐而無責方宿疚
之有加弗以遐遺實仰慙於眷遇莫知上報徒永誓
於糜捐臣無任
賜湯藥謝表
臣某言隆恩博施弗以遐遺弱力薄才豈能仰稱(中謝)
臣久孤重任上誤聖知特荷眷憐備昭誠悃付以便
安之郡休其疲曳之軀跋涉之路未窮問勞之恩先
至璽書甚厚藥物兼珍此蓋伏遇皇帝陛下丕冒
海隅寵綏臣庶簪屨之舊不忍於棄忘雲天之高每
存於庇幬永惟報效徒誓糜捐臣無任
中使傳宣撫問并賜湯藥及撫慰安國弟
亡謝表
臣某言便蕃曲澤雖遠不忘晼晩餘年懼終莫報伏
念臣辭恩機要藏疾里閭旣疲瘵之末夷顧憂傷之
重至仰煩脊獎特示閔憐中飭使軺備宣恩厚寵頒
藥物深念衰&KR0714;此蓋伏遇皇帝陛下日月照臨乾
坤覆燾俯矜舊物曲軫睿慈始終顧遇之私人知無
替存没榮懷之感情實難勝臣無任
李友詢傳宣撫問及賜湯藥謝表
臣某言伏奉聖慈特差李友詢扶護亡男雱棺柩
到府并撫問者孤臣特荷慈憐未獲捐軀報德賤息
比叨寵奬復以遺骨累恩臣(中謝)伏念臣釁積自躬
凶流及嗣因仍積歲藏厝不時敢謂私憂上貽聖慮
伏蒙皇帝陛下飾遣親使護致旅棺使亡子之魂
即安於窀穸天性之愛得盡於莫年申之訓辭撫以
藥物眷被終始施兼存亡銘骨不足以叙欲報之心
瀝肝不足以繼感泣之血獨恨旣愆之力莫知自效
之方臣無任
賜衣服銀絹等謝表
臣某言今月十一日准都進奏院遞到詔書并別錄
賜臣衣服金帶魚袋銀器絹銀鞍轡馬者慰藉溢言
上辜寵眷匪頒異數特荷慈憐臣晚以薄材嘗陪興
運華原之簪未憖每辱矜收橋山之劒初遺獨悲淪
沮伏蒙皇帝陛下勤追考翼厚勉臣中遽被寵光
申加蕃庶雖負薪之末力難效驅馳顧結草之&KR0714;魂
猶知報稱臣無任
中使宣醫謝表
臣某言乘衰攖厲敢意浼聞&KR0942;舊垂矜曲加寵數即
馳近御兼飾太醫錫以寳奩實之珍劑創&KR0714;再肉顚
眴更蘇沓被慈憐不勝負荷臣叨恩缺報昧祿取災
果崇降以疾殃至上煩於愍惻此蓋伏遇皇帝陛
下屨簪念厚軒幄眷深天弗籲而亦臨雲甫瞻而旣
雨哀逾察父感劇孤臣論可報之㳙埃難知稱效顧
未填之溝壑徒誓糜捐撫涕氿瀾捫心躑躅臣無任
差張諤醫男雱謝表
臣某言伏蒙聖慈持差中使傳宣撫問并賜臣男
雱湯藥押沖静處士張諤至本府醫治者蕞爾餘生
備叨眷撫&KR1170;然賤息更荷哀憐(中謝)臣初乏將明之
材適遭開泰之運父子並蒙寵奬臣鄰莫與等夷去
闕以來歷時未久問勞狎至憂軫俯加以察父之鴻
私施具臣之晚節但慙疲曳莫副馳驅冀憑天地之
恩得全駒犢之命永依鞭策共誓糜捐臣無任
賜曆日謝表
臣伏以太史序年將謹人正之授遠臣尸祿乃叨天
指之加臣(中謝)竊以欽若昊穹靈承黎庶正時所以
作事治曆所以明時恭惟皇帝陛下道邁古初德
綏方夏治教之象上協於天心正朔所加外通乎海
表敢圖幽屏亦誤寵頒徒尊閣以知榮曷糜捐之可
報臣無任
二
臣伏以清臺課曆肈明一歲之宜列郡仰成欽布四
時之事闚文切抃拜賜爲榮恭惟皇帝陛下躬包
曆數政順璣衡齊日月之照臨體乾坤之闔闢考觀
新度遠存堯象之明推步大端猶得夏時之正盡俯
仰察觀之理槩裁成輔相之宜歲事備存詔文偕下
先天誕告閒無杪忽之差率土逢占驗若節符之合
臣敢不恭承■旨順考時行贊聖神化育之功極天
人和同之效奉而行政期不戾於隂陽推以治人庶
克躋於富壽臣無任
臨川先生文集卷第五十九
