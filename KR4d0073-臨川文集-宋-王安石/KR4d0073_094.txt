臨川先生文集卷第九十四
墓誌
集賢殿修撰蕭君墓誌銘
光禄少卿趙君墓誌銘
博士知常州李公墓誌銘
殿直楊君墓誌銘
内殿崇班錢君墓碣
吳處士墓誌銘
尚書司封員外郎張君墓誌銘
員外郎仲君墓誌銘
臨川吳子善墓誌銘
尚書祠部郎中集賢殿修撰蕭君墓誌銘
區希範誅廣西困於兵詔以尚書屯田員外郎蕭君
知桂州兼廣西都巡檢提舉兵甲溪峒事至則因其
故俗治以寬大廣西遂安而君以材選爲荆湖南路
提點刑獄未幾以君之信於南方也又以君爲廣西
水陸計度轉運使方是時儂智高蒐兵誘聚中國亡
命隂以其衆窺邊境而邊吏士尚皆不寤君獨憂此
以謂必爲南方之患乃選遣才辯吏說智高内屬上
書言狀請因以一官撫之使抗交趾且可以紓患書
下樞密樞密以智高故屬交趾納之生事以詔問君
能保交趾不爭智高智高終無爲寇則具以聞君曰
蠻夷視利則動必保其往非臣之所能顧今中國勢
未可以有事於蠻夷則如智高者撫之而巳且智高
才武強力非交趾所能爭而畜也就其能爭則蠻夷
方自相攻吾乃所以閒而無事爭議至五六而樞密
遂絀君言不報君又奏請擇將吏繕兵械修城郭以
待變亦至五六又皆不報而君以召歸智高果反邕
州殺其守將出入廣東西十有一州所至殘破吏士
多走死樞密乃更歸責於君以知吉州一時士大夫
紛紛欲爲君訟君遂絶口無所道世以此稱君長者
又因知君智謀果可以任邊事居頃之遂復以爲廣
東轉運使又以直昭文館知桂州當是時儂宗旦聚
兵智高故地無所屬邕州爲之警諸將皆議興師君
又獨特招降之議朝廷用君議宗旦遂釋兵服以爲
西頭供奉官而邊無事於是君積官至尚書刑部郎
中以集賢殿修撰再任會蠻申紹泰反巡檢宋士堯
戰死仁宗使中貴人出視君坐士堯死降知江州
而提點刑獄因中貴人言君罪狀朝廷爲置獄而君
所坐止於贖金諸提點刑獄所言多無之然猶奪兩
官以免稍除監撫州鹽酒辭不往以分司南京就第
諸公多欲薦起之者君遂告老卽以尚書祠部郎中
致仕君諱固字幹臣初以進士選桂陽監判官楚州
團練推官用舉者二十三人改大理寺丞知開封府
陽武永康軍青城兩縣通判虔州以方略擒盜賜書
奬諭移知江州所至皆有善狀推賢舉善束縛姦吏
明而不殘於財利尤能開闔歛散故在廣東收銅鹽
課皆偣前以十萬數治平三年年六十五以九月十
七日卒於家初娶隴西縣君李氏再娶彭城縣君劉
氏子男二人洵袁州軍事推官前死泂試祕書省校
書郎知鄂州嘉魚縣事女三人嫁江州湖口縣主簿
何正臣龔州司戸參軍歐陽成其季尚幼也孫男女
十八人蕭氏故長沙人君曾祖諱處鈞當湖南馬氏
時爲衡州司馬以馬氏方亂棄其官歸李氏江南不
願仕有賜田百頃袁州之新喻新喻後屬臨江軍故
今爲臨江新喻人祖諱紹考諱世則皆以儒學不仕
而考以君故贈官至光禄卿君之疾革也出其奏議
焚之其子孫所錄傳尚二百餘篇蓋其言詳密多世
務之要四年九月二十二日葬君新喻安和鄕長宣
里佛子岡銘曰
司馬去荆望此南國君賁厥趾蕭宗以殖致功蠻方
時告厥猶朝爲弗聞疆埸用憂受慝不讓退安一州
旣窮而通終以無偶銘詩幽宫傳載永久
贈光禄少卿趙君墓誌銘
儂智高反廣南攻破諸州州將之以義死者二人而
康州趙君余嘗知其爲賢者也君用叔祖蔭試將作
監主簿選許州陽翟縣主簿潭州司法參軍數以公
事抗轉運使連劾奏君而州將爲君訟於朝以故得
無坐用舉者爲温州樂清縣令又用舉者就除寧海
軍節度推官知衢州江山縣斷治出巳當於民心而
吏不能得民一錢棄物道上人無敢取者余嘗至衢
州而君之去江山蓋巳久矣衢人尚思君之所爲而
稱說之不容口又用舉者改大理寺丞知徐州彭城
縣祀明堂恩改太子右贊善大夫移知康州至二月
而儂智高來攻君悉其卒三百以戰智高爲之少郤
至夜君顧夫人取州印佩之使負其子以匿曰明日
賊必大至吾知不敵然不可以去汝留死無爲也明
日戰不勝遂抗賊以死於是君年四十二兵馬監押
馬貴者與卒三百人亦皆死而無一人亡者初君戰
時馬貴惶擾至不能食飲君獨飽如平時至夜貴卧
不能著寢君卽大鼾比明而後寤夫死生之故亦大
矣而君所以處之如此嗚呼其於義與命可謂能安
之矣君死之後二日而州司理譚必始爲之棺歛又
百日而君弟至遂護其喪歸葬至江山江山之人老
幼相擕扶祭哭其迎君喪有數百里者而康州之人
亦請於安撫使而爲君置屋以祠安撫使以君之事
聞天子贈君光禄少卿官其一子覲右侍禁官其
弟子試將作監主簿又以其弟潤州錄事參軍師陟
爲大理寺丞簽書泰州軍事判官廳公事君諱師旦
字潛叔其先單州之武成人曾祖諱晟贈太師祖諱
和尚書比部郎中贈光禄少卿考諱應言太常博士
贈尚書屯田郎中自君之祖始去武成而葬楚州之
山陽故今爲山陽人而君弟以嘉祐五年正月十六
日葬君山陽上鄕仁和之原於是夫人王氏亦卒矣
遂舉其喪以祔銘曰
可以無禍有功於時玩君安榮相顧莫爲誰其視死
高蹈不疑嗚呼康州銘以昭之
朝奉郎守國子博士知常州李公墓誌銘
公李氏諱餘慶字昌宗年四十四官止國子博士知
常州以卒然公之威名氣略聞天下自其卒至今久
矣天下尚多談公之爲有過於人者余嘗過常州州
之長老道公卒時就葬於橫山州人填道瞻送歎息
爲之出淚又爲之畫像寘之浮屠以祭之於是又知
公之有惠愛於常人也巳而與公之子處厚遊則得
公之所爲甚具蓋公之爲政精明強果事至能立斷
而得久姦宿惡輒取之不貸至其化服則撫循養息
悉有其處所以威震遠近而蒙其德者亦思之無窮
也當明肅太后時嘗欲用公矣公再上書論事其言
甚直以故不果用而出常州嗚呼公之自任豈止於
一州而巳此有志者所以爲之惜也始公以叔父任
起家應天府法曹參軍遇事輒爭之留守者不能奪
也卒薦公改太常寺太祝知湖州歸安縣其後通判
秀州州近盬公作華亭海鹽二監以業盜販之民歲
入緡錢八十萬又爲石堤自平望至吳江五十里以
除水患人至今賴之其所至處利害多如此然非公
大志所欲以就名成功者故不悉著著其利於民尤
大而能以久者云公平生慷慨好議當世事其所趣
舍必欲如已意雖強有勢終不爲撓嘗考前世治亂
之迹與其君臣之間議論編爲七十卷藏於家此蓋
其大志所存也公之先爲開封之陳留人五代祖爲
梁使閩因避地家於福之漣江曾大父周不仕大父
郁贈尚書虞部員外郎考慕玢祕書省著作佐郎贈
尚書工部員外郎夫人龔氏永安縣君男五人處常
忠武軍節度推官與誼諴皆已卒處厚大理寺丞與
處道皆進士旣葬之二十三年至和元年余(銘其)墓曰
公閩於家來自陳留維時方屯閉蓄函收其孰有源
而久於幽自公之考乃施乃流其流至公孰敢泳游
茫洋演迤小大畢浮曷蹇于行使止一州庶其渙發
在後之修
左班殿直楊君墓誌銘
束鹿楊闢狀其先人曰君諱文詡字巨卿少孤鞠於
世父世父戰契丹于常山君始十七能以兵入得甲
馬其後世父爲峽州麻谿寨主合州兵討蠻之叛者
君以二十五卒馳前與蠻三千遇蠻傳畏君勇悉還
走險其酋據險下射殺君卒幾盡君以兩矢自下顚
其酋而後世父軍亦至遂戡其衆以歸天子賞世
父一官而以君屬三班爲殿侍君曾祖諱淵祖諱君
正父諱德成皆以經術教授鄕里遭五代變擾皆不
仕君亦少敏強記通五經刑名書數然負其材武思
一有所奮成功名以故爲武吏稍遷借職監睦州酒
由借職三遷爲左班殿直由睦州亦三遷爲邵州武
岡寨兵馬監押由武岡歸京師以慶曆七年二月二
十九日年七十三而卒初康定中將相欲五路兵攻
夏故相陳恭公爲陜西招討使欲君爲用知君者皆
曰君嘗有所試今其時也勉之矣君不應而辭以疾
顧說恭公曰吾士卒惰久矣而數敗以恐卒然歐之
以入不測戰久講勝悍強之賊愚不知計策見其危
而已恭公默然而其後兵果不得出自是君亦老矣
更讀書勸諸子以學無復言兵事方君少壯時喜兵
彎弓劒士莫敢伍然仁恕愛物遇人謙謹麻谿士卒
殺戮無所擇君爲救止全活甚衆其武岡以恩信得
諸蠻蠻有嵩敘上下誠等州刺史至呼君爲父終君
去不爲侵竊君夫人杜氏生三男其長子早卒次闢
爲大理寺丞次閎三女子皆已嫁其長亦早卒夫人
少君十歲以嘉祐二年五月二十三日卒于酸棗而
壽與君皆七十三六月二日合葬于陳州宛丘縣友
于鄕彭陵原臨川王某曰士之以材稱於世而能以
義克者少矣子路學孔子者也然怙其勇以不得死
君以此其材至白首無所遇而恂恂自克以考厥終
克有名子載其行治其可銘銘曰
擐堅挽強可扞四方視時弛張以不悖于常維士之
良
内殿崇班錢君墓碣
内殿崇班廣德軍兵馬都監錢君之墓在和州之歷
陽雞籠鄕永昌里初錢氏以布衣起王吳越當五代
時諸侯王僭悖獨常順事中國道閉無所出則閒以
其方物取海上輸之天子至宋受命欲一天下
吳越王即帥其屬朝京師而盡獻其地天子受其
地王之淮海而襃題其子孫蓋至於今百年錢氏之
有籍於朝廷者殆不可勝數而以才稱於世嘗任事
者比比出焉君諱某字某右屯衞將軍諱某之子昭
化軍節度使諱某之孫吳越文穆王諱某之曾孫錢
氏以才稱於世者也其爲子弟也父昆稱良焉其爲
父兄又能教其子弟其爲吏又能修其職事而天
子嘗任之以爲材始以季父恩公蔭𥙷三班借職稍
遷至内殿崇班知欽州州人甚愛之歸奏事殿中稱
旨遂遷内殿承制提點廣南西路刑獄在廣西四年
以功次遷供備庫副使刺舉當法賢士大夫多譽之
當是時儂智高爲姦數嫚邊吏邊吏莫能抗諸州又
皆無兵君卽奏請戍兵以待變奏至五六而大臣終
不許卽復上書求罷又不許而儂智高果反君坐詘
三官監饒州酒居久之稍復遷至内殿崇班廣德軍
兵馬都監至廣德之明年嘉祐二年君年七十一矣
以三月某甲子卒昭化之治和州也凡十八年有惠
愛於州人其卒子孫遂留以葬故君子淇沂沃溥奉
君喪以某年某月某甲子歸葬於永昌先人之兆而
淇沂以余曾從事於文辭自君之將葬至於今三年
跋涉而從余以求銘數矣然不止而愈勤噫其若是
余不可以無銘於是爲之敘次使歸而鑱諸墓
吳處士墓誌銘
君吳氏諱某字某其先建安大姓曾大父諱某建州
長史大父諱某館驛巡官檢校尚書吏部員外郎皆
江南李氏所置也方李氏時吏部府君之父子同時
仕江南者以十數至君之考諱某始以汀州軍事推
官歸選於朝主鄭之新鄭簿君少孤事母夫人至孝
與其弟軻相愛春秋祭先人雖老矣眡牲省器皆不
以屬子孫俯仰齋慄如見其饗之者巳祭未嘗不悲
哀也讀書取大指通而巳或勸之謀利曰吾貧久矣
人以我爲憂而我以是爲樂不能改也有子三人甫
申冉皆不使事生産曰士而貧多於工商而富也三
人者皆以進士貢於鄕而申爲太平州軍事推官君
年七十八某年某月某日卒於太平之官舍甫等護
其柩歸葬於江州某縣某鄕某原某年某月日也夫
人前君卒别葬實南陽葉氏始君所居毀於水乃奉
母夫人來客江州愛其山川而遂家之故其葬也以
歸焉申之友南陽張頡論次君之事如此而申以告
曰先人不幸力爲善而不獲顯於天下今其葬宜得
銘使後世有見焉嗟乎予不及識君矣然予之故人
多能言君之教諸子盡其道故卒皆有立而申之文
行尤以知名於世方今士大夫之列於朝者天子
於其父母皆有以寵嘉之其官封之卑鉅視其子所
以勸天下之爲父母而慰其子之心以君之善教而
子之材宜及其身有高爵盛位之報焉其生也旣不
及其沒也孰知其不卒享也哉是故不宜無銘也銘
曰
士或爲仁稱止一鄕至其後興厥聞廼光或業以勤
而傳之圯維是不朽實君有子
尚書司封員外郎張君墓誌銘
君姓張氏諱彦博字文叔其先家齊州之禹城曾祖
諱玘贈太子洗馬祖諱制又徙其家於蔡州贈尚書
吏部侍郎父諱保雍仕至尚書刑部郎中兩淛轉運
使君以廕爲太廟齋郎調武昌縣尉能禁抑淫祠使
盡去境内再調撫州司法嘗攝令臨川始取強悍者
一人痛治以威而皆喜以畏却使者不急之須而使
者不敢怒徙亳州鄼縣令用薦者監蘄州石橋茶場
鎻廳應進士舉中其科尋丁母憂服除調興化軍興
化縣令僧有連結爲姦黨者久至三十餘年君悉捕
以置於法而廢其寺古田縣有劇賊卽遁去復調黃
州黃陂縣令稍築堤防以利農告使者更鹽利之法
自是役賴以均改袁州軍事判官以治平四年十月
六日卒于官享年四十九君少力學問尤知史書不
憚折節以交賢士大夫而喜趍人之急教兄之孤子
至於登第撫三女悉得所歸而其仕也所爲又能不
苟故前後多薦者初娶劉氏又娶方氏子二人曰仲
偉曰次賢君昔去石橋遂留居於蘄故其葬也從劉
氏於蘄之安仁鄕芙蓉山蓋熙寧二年十月六日也
君於文章尤喜作歌詩有集四十卷藏於家銘曰
恭惠敏明交悅以稱不遂其成恢曠坦易或投以累
終以困躓惟人載德宜福多錫得壽亦嗇曷告其悲
銘續風詩萬世之貽
尙書屯田員外郎仲君墓志銘
君仲氏諱訥字檏翁廣濟軍定陶人曾祖諱環祖諱
祚皆弗仕而至君父諱尹始仕至曹州觀察支使贈
右贊善大夫君景祐元年進士𧺫家莫州防禦推官
年少初官然上下無敢易者時傳契丹且大擾邊朝
廷使中貴人來問知州張崇俊未知所對公策契丹
無他爲具奏論之崇俊喜曰朝廷必知非吾能爲此
然亦當善我能聽用君也又權博州防禦判官以毋
夫人喪去去三年復權明州節度推官縣送海賊數
十人獄具矣君獨疑而辨之數十人者皆得雪用舉
者改大理寺丞知大名府清平卭州臨溪两縣又通
判解州於是三遷爲尙書屯田員外郎而以皇祐五
年十二月二十一日卒年五十五君厚重有大志不
妄言笑喜讀書爲古文章晩而尤好爲詩詩尤稱於
世所在有聲績然直道自信於權貴人不肯有所屈
故好者少然亦多知其非常人也其在越蜀士多從
之學當寳元康定閒言者喜論兵其計不過攻守而
巳君獨推書所謂食哉唯時柔遠能邇惇德允元而
難任人蠻夷率服爲禦戎議二篇嗟乎此流俗所羞
以爲迂而弗言者也非明於先王之義則孰知夫中
國安富尊強之爲必出於此君知此矣則其自信不
屈宜以有所負而然惜乎其未試也君初娶王氏尙
書駕部郎中蘭之女又娶李氏尙書虞部員外郎宋
卿之女三男子伯逹爲太常博士次伯适伯同爲進
士三女子嫁殿中丞任庾并州交城縣尉崔絳興元
府戸曹參軍任膺博士以熙寕元年十一月二十一
日葬君於定陶之閔丘鄕而以余之聞君也來求銘
銘曰
於戲檏翁天偶人觭翔其德音而躓於時
臨川吳子善墓誌銘
臨川吳氏有子興宗字子善年二十喪母而其父以
生事付之則先日出以作後日入以息日午矣家一
人未飯其夫婦必尚空腹天寒矣家一人未纊其夫
婦必尙單衣盖如此者二十年而終三十年而巳死
凡嫁五妹辦數喪又以其筋力之餘及於鄕黨苟有
故必我勞人佚先往後歸而尤篤於友愛見弟有過
則顔色愈温須飲酒歡極之間乃微示以意既而卽
泣下曰吾親屬我以汝吾所以不避艱險者保汝而
已其弟終感悟悔改爲善士以文學名於世此待其
弟乃爾若於他人則絶口不涉其非然里中少年聞
其謦欬之音往往逃匿若匿不及則俛首恐愧而嘗
有所絓一至訟庭及着械同絓數十人爲之皆哭掌
獄者驚起白守守立免焉其見畏愛多此類某謂其
父爲諸舅甚知其所爲故於其弟子經孝宗之求誌
以葬也爲道而不辭子善嘗應進士舉後專於耕飬
遂不復應其死以治平四年八月九日而十二月十
二日與其母黃氏共葬於靈源村父墓之域中父諱
偃亦有行義用疾弗仕祖諱表微尙書屯田員外郎
曾祖諱英殿中丞初妻姓王氏一男良弼皆前卒再
娶楊氏生蕘适枉蕘始九歲而四女幼者一歲云
臨川先生文集卷第九十四
