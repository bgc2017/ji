臨川先生文集卷第七十九
啓
賀韓魏公啓
賀致政文太師啓
賀留守侍中啓
賀留守王太尉啓
賀致仕趙少保啓
賀吕參政啓
回謝王參政啓
賀章參政啓
免參政上兩府啓
荅高麗國王啓
罷相出鎮回謝啓
謝皇親叔敖啓
賀韓史館相公啓
回留守太尉賀生日啓
除參知政事謝執政啓
回王參政免啓
參知政事回宗室賀啓
回曾簽書免啓
上執政辭僕射啓
除宰相上兩府大王免啓二
回謝舍人啓
回韓相公啓
回文侍中啓
賀韓魏公啓
伏審判府司徒侍中寵辭上宰歸榮故鄕兼兩鎮之
節麾備三公之典策貴極富溢而無亢滿之累名遂
身退而有襃加之崇在於觀瞻孰不慶羡伏惟某官
受天閒氣爲世元龜誠節表於當時德望冠乎近代
典司密命揔攬中權毀譽幾至於萬端夷險常持於
一意故四海以公之用捨一時爲國之安危越執鴻
樞遂躋元輔以人才未用爲大恥以國本不建爲深
憂言衆人之所未嘗任大臣之所不敢及臻變故果
有成功英宗以哀疚荒迷慈聖以謙冲退託内揆
百官之衆外當萬事之微國無危疑人以靜一周勃
霍光之於漢能定策而終以致疑姚崇宋璟之於唐
善政理而未嘗遭變記在舊史號爲元功未有獨運
廟堂再安社稷弼亮三世敉寧四方崛然在諸公之
先煥乎如今日之懿若夫進退之當於義出處之適
其時以彼相方又爲特美某久叨庇頼實預甄收職
在近臣欲致盡規之義世當大有更懷下比之嫌用
自絶於高閎非敢忘於舊德逖聞新命竊仰遐風瞻
望門闌不任鄕往之至
賀致政文太師啓
伏審明制閔煩安車歸憩位在三師之首名兼兩鎮
之崇誕告敷聞具瞻胥慶豈惟末契竊仰高風恭惟
致政儀同太師聲冠時髦望隆國棟天應時而生德
帝考實而念功蕭何漢之宗臣方叔周之元老寵靈
莫二宜受祉之難窮懇惻有加遂留賢而弗獲瞻承
雖阻企慕實深
賀留守侍中啓
伏以露章有請辭寵甚堅遂迴渙號之孚以徇撝謙
之美爰田衍食舊鎮撫臨雖非朝廷爵以報功之心
兹見君子廉以激貪之節高風所洎薄俗以敦恭惟
留守太保侍中躬授將明之才出逢開泰之運謨謀
王體秉執事樞勲庸已著於三朝寵祿具膺於多祉
惟時出處作世表儀未遑慶牘之修首辱占書之貺
永言感戢實被悃悰
賀留守王太尉啓
恭聞孚號崇獎耆明肇建節旄再司管籥匪周邦之
獨慰乃黎獻之交欣伏惟留守太尉朝廷偉材宗廟
貴器華問旣大寵祿用光取甘茂之十官最先諸老
間季友於兩社乃允具瞻將壇之拜旣崇公衮之歸
豈晚某舊蒙識拔尚阻趨承踊躍之私實爲倍百
賀致政趙少保
竊審抗言辭寵得謝歸榮繇西省諫諍之官序東宫
師保之位殿庭鳴玉尚仍前日之班里舍揮金甫遂
高年之樂伏惟慶慰資政少保懋昭賢業寅亮聖時
伯夷之直惟清仲山之明且哲所居之名赫赫豈獨
後思爾瞻之節巖巖方當上輔遂從雅志實激貪風
未即披承徒深欽仰
賀吕參政啓
竊聞明命登用大儒是宜夷夏之交歡豈特親朋之
私慶某官以君子之器值聖人之時直道正言石投
水而必受淫辭詖行雪見晛而自消果膺夢卜之求
式受鈞衡之任王功方就庶無一簣之虧國勢已安
更加九鼎之重豈徒惠好過示撝謙冀同雅操之堅
以稱茂恩之厚
回謝王參政啓
伏審光被上恩寵參國論明緡敷告庶位交忻歷選
迓衡之君疇咨當軸之輔尚尤違之敢弼則曰汝無
後言欲譽問之能宣則曰子有䟽附厥懷協濟乃稱
具瞻當盛德之日躋攬衆材而時舉懋膺休顯允屬
耆明恭惟參政侍郎秉哲在躬推仁及物告嘉謀于
后學皆會於本原揚孚號于庭辭必稽於典要以陳
善閉邪之賴應贊元經體之求重念羇單最稱眷舊
牽絲一府久承論議之餘持橐三朝常出踐更之後
復叨榮於並命兹竊幸於爲僚曲荷至懷先詒重問
方勵同寅之志敢忘胥顧之勤
賀章參政啓
承聞大號登用正人國論所歸帝舉時當伏惟參政
諫議素所藴蓄實在生民久於韜湮乃遇明主遠大
蓋存乎道術緒餘宜見夫功名湖海殘生門闌末契
方士師之未立可謂曰知於樂正之有爲云胡不喜
更荷誨言之無間但慚慶禮之不先
免參政上兩府啓
忽奉明緡俾參大政蒙恩則厚撫巳不遑切以聖明
之時尤艱輔弼之任置人或誤累上非輕内揆拙疎
仰慚優渥雖巳陳情而懇避猶疑渙汗之難迴敢竭
吝衷更煩公議伏惟某官望隆熙世謀協睿聦儻矜
一介之誠願借半辭之助使安常分無忝盛時亦所
以正選用之繆恩不獨荷保全之私惠
荅高麗國王啓
伏以畿疆阻闊覯止無階道義流聞瞻言有素使旜
及國摰寶在庭逮以好音申之嘉惠眷存即厚慰感
實深恭惟大王膺保德名踐修猷訓纂榮懷之舊服
襲壽豈之多祥冀順節宣罙綏福履有少儀物具如
别牋
罷相出鎮回謝啓
比奉制恩許還宰柄妨賢廢事但淹歷於歲時辭劇
就安更叨逾於寵數受方國蕃宣之寄兼將相威儀
之多在於無功是謂叨寵此蓋留守太師忠能與善
美務成人顧惟疲曳之餘每賴推揚之助得紆符紱
歸賁丘園仰玷寵光之私實踰分願之素
謝皇親叔敖啓
此者叨被命書延登揆路方至神之獨運追羣聖以
上行襃典所加治功宜稱顧薄材之難強豈高位之
敢安甫集愧懷遽承慶問拜嘉甚寵叙感奚勝
賀韓史館相公啓
伏覩制命登用臣宗大忠當興衆正欣頼伏惟慶慰
恭惟史館相公世載賢業躬合聖時道直方而行以
不疑氣剛大而養之無害逮專國柄實佑帝庭貪夫
以廉惟伯夷之行是效枉者更直則成湯之舉可知
某久曠舊恩尚竊榮禄以承流而自效知馳義之所
歸
回留守太尉賀生日啓
閭史記時永念劬勞之報牙兵傳教乃蒙慰賜之加
仰荷眷憐豈勝感惻伏惟判府留守太尉望隆國棟
聲冠時髦如畎畒之餘生乃門闌之舊物尚負品題
之賜每愧愚憧敢圖恩紀之施未遺幽遠仰承嘉惠
增激懦衷
除參知政事謝執政啓
此者登備近司與聞大政誤膺休命良積媿懷竊念
某早以孤生出階賤仕稍蒙推擢遂至叨逾久於侍
從之班初乏論思之效皇明繼照符守外分亟被召
還得參勸講巳汙禁林之選更陪宰席之延據非其
宜知有所自此蓋伏遇某官貫行忠恕啓佑善良因
令危拙之身亦與訏謨之地敢不自致進爲之義庶
以上同經濟之心
回王參政免啓
伏審升拜帝恩進陪國論孚號布宣於朝位歡言
騰溢於士林草與朋游實先慶抃恭惟某官元精發
秀冲氣鍾和贊密命於三朝騖隆名於四海大忠無
拂常深簡於上心經德不回非外移於衆口久蓄庇
民之施果膺置輔之求方當上同扶世之猷庶以自
免瘝官之責過煩重問曲喻至懷冀回操以就工遂
協謀而許國
參知政事回宗室賀啓
此者叨被上恩使陪國論惟才能之淺陋荷眷遇
之特殊遜避弗容省循知畏此蓋伏遇某官道存博
愛志務上同肩許國之至懷樂推賢而與共因令孤
拙得冐寵靈先蒙慶問之勤尤積媿顔之厚
回曾簽書免啓
伏審顯膺優詔進貳中樞伏惟歡慰某官鍾才宏遠
逢運休明夙柬注於宸心克將明於王政乃寘民瞻
之地實資世濟之才明命誕敷師言咸允而剡章上
奏辭寵更堅惟祗若於王休庶共釐於邦采
上執政辭僕射啓
竊以中臺揆路之要左省侍班之崇以疇茂勲乃稱
公論某誤尸宰事久曠天工方慙莫副於具瞻豈意
更叨於殊獎比陳愚款未賜俞音伏惟某官仁在曲
成義惟兼善特借末辭之助庶逃虚授之尤
除宰相上兩府大王免啓二
伏奉制命特授(云云)綸綍之言布宣於朝廷鈞衡之
任揔率於臣工必收特出之才乃稱具瞻之實某叨
塵事任參豫政機雖有許國之愚忠初無濟時之明
效久思自弛以免庶尤敢圖眷注之私更寘辨章之
地方蒙曲諭未獲終辭伏望某官深亮懇誠俯垂怜
惻少借半辭之助以紓曠責之慙
二
竊以鈞衡之任寔緫於百工苟非經濟之材曷熙於
庶績某曩叨柄用巳乏事功方追虚責之尤豈稱具
瞻之實敢圖隆眷未獲固辭伏惟某官仁以曲成義
惟兼濟願借重言之助庶逃虚授之慙
回謝舍人啓
伏審詔試公府書命帝庭茂對明緡之恩遂膺顯服
之賜豫遊惟舊懷慰良多舍人美行邁倫高材濟務
自翺翔於朝路實熠燿於士林孚號載揚師虞惟允
未皇贊喜特枉鳴謙感愧之私敷言曷罄
回韓相公啓
伏審祗服命書已臨使府來章得請尤欣閭里之還
舊俗去思胥慶旌麾之入伏惟某官氣凝簡厚學造
本元忠義著於三朝功名垂於一代銅臺坐鎮居多
恬養之休棠訟日清久被仁漸之化未遑馳慶先辱
貽書惕然汗顔俯以拜貺其爲感戢實倍悃悰
回文侍中啓
伏審顯奉制書榮遷官秩暫解樞衡之密出分藩輔
之憂伏惟某官器範曠夷才猷膚敏著三朝之茂烈
爲一代之宗工遽辭機務之繁屢貢近藩之請詔音
賜可顧志願之莫違寵數有加唯德功之宜稱豈期
明悊尚屈謙虚况當成命之行允協僉言之望冀廻
沖守以對茂恩
臨川先生文集卷第七十九
