臨川先生文集卷第三十七
集句
胡笳十八拍十八首
虞美人
甘露歌
歌曲
桂枝香
菩薩蠻
漁家傲二首
清平樂
浣溪沙
浪淘沙令
南鄕子二首
訴衷情五首
望江南
胡笳十八拍十八首
中郎有女能傳業顔色如花命如葉命如葉薄將奈
何一生抱恨常咨嗟良人持戟明光裏所慕靈妃嫓
簫史空房寂寞施繐帷棄我不待白頭時
二
天不仁兮降亂離嗟余去此其從誰自胡之反持干
戈翠蕤雲旓相蕩摩流星白羽腰間插曡鼓遥飜瀚
海波一門骨肉散百草安得無淚如黃河
三
身執略兮入西關關山阻脩兮行路難水頭宿兮草
頭坐在野只教心膽破更鞴彫鞍教走馬玉骨瘦來
無一把幾迴抛鞚抱鞍橋往往驚墮馬蹏下
四
漢家公主出和親御厨絡繹送八珍明妃初嫁與胡
時一生衣服盡隨身眼長看地不稱意同是天涯淪
落人我今一食日還併短衣數挽不掩脛乃知貧賤
别更苦安得康強保天性
五
十三學得琵琶成繡幕重重卷畫屏一見郎來雙眼
明勸我酤酒花前傾齊言此夕樂未央豈知此聲能
斷腸如今正南看北斗言語傳情不如手低眉信手
續續彈彈看飛鴻勸胡酒
六
青天漫漫覆長路一紙短書無寄處月下長吟久不
歸當時還見鴈南飛彎弓射飛無遠近青塜路邊南
鴈盡兩處音塵從此絶唯向東西望明月
七
明明漢月空相識道路只今多擁隔去住彼此無消
息時獨看雲淚橫臆豺狼喜怒難姑息自倚紅顔能
騎射千言萬語無人會漫倚文章眞末策
八
死生難有却回身不忍重看舊寫眞暮去朝來顔色
改四時天氣揔愁人東風漫漫吹桃李盡日獨行春
色裏自經喪亂少睡眠鸎飛燕語長悄然
九
柳絮巳將春去遠攀條弄芳畏晼晚憂患衆兮歡樂
鮮一去可憐終不返日夕思歸不得歸山川滿目淚
沾衣蓽圭苑裏西風起歎息人間萬事非
十
寒聲一夜傳刁斗雲雪埋山蒼兕吼詩成吟詠轉凄
涼不如獨坐空搔首漫漫胡天叫不聞胡人高鼻動
成羣寒盡春生洛陽殿回首何時復來見
十一
晚來幽獨恐傷神唯見沙蓬水柳春破除萬事無過
酒虜酒千杯不醉人含情欲說更無語一生長恨奈
何許饑對酪肉兮不能餐強來前帳臨歌舞
十二
歸來展轉到五更起看北斗天未明秦人(一作家)築城
備胡處擾擾唯有牛羊聲萬里飛蓬映天過風吹漢
地衣裳破欲往城南望城北三步回頭五步坐
十三
自斷此生休問天生得胡兒擬棄捐一始扶牀一初
坐抱攜撫視皆可憐寧(一作誰)知遠使問名姓引袖拭淚
悲且慶悲莫悲于(一作兮)生别離悲在君家留二(一作兩)
兒
十四
鞠之育之不羞耻恩情亦各言其子天寒日暮山谷
裏腸斷非關隴頭水兒呼母兮嗁失聲依然離别難
爲情灑血仰頭兮訴蒼蒼知我如此兮不如無生
十五
當時悔來歸又恨洛陽宫殿焚燒盡紛紛黎庶逐黃
巾心折此時無一寸慟哭秋原何處村千家今有百
家存爭持酒食來相饋舊事無人可共論
十六
此身飲罷無歸處心懷百憂復千慮天翻地覆誰得
知魏公垂淚嫁文姬天涯憔悴身託命於新人念我
出腹子使我歎恨勞精神新人新人聽我語我所思
兮在何所母子分離兮意難任死生不相知兮何處
尋
十七
燕山雪花大如席與兒洗面作光澤怳然天地半夜
白閨中秪是空相憶點注桃花舒小紅與兒洗面作
華容欲問平安無使來桃花依舊笑春風
十八
春風似舊花仍笑人生豈得長年少我與兒兮各一
方憔悴看成兩鬢霜如今豈無腰褭與驊騮安得送
我置汝傍胡塵暗天道路長遂令再往之計墮眇芒
胡笳本出自胡中此曲哀怨何時終笳一會兮琴一
拍此心炯炯君應識
虞美人
虞美人態濃意遠淑且眞同輦隨君侍君側六宫粉
黛無顔色楚歌四面起形勢返蒼黃夜聞馬嘶曉無
迹蛾眉蕭颯如秋霜漢家離宫三十六緩歌慢舞凝
絲竹人間舉眼盡堪悲獨在隂崖結茅屋美人爲黃
土草木皆含愁紅房紫莟處處有聽曲低昂如有求
青天漫漫覆長路今人犂田昔人墓虞兮虞兮奈若
何不見玉顔空死處
甘露歌
折得一枝香在手人間應未有疑是經春雪未消今
日是何朝盡日含毫難比興都無色可並萬里晴天
何處來眞是屑瓊瑰天寒日暮山谷裏的皪愁成水
地上漸多枝上稀唯有故人知
桂枝香(歌曲)
登臨送目正故國晚秋天氣初肅千里澄江似練翠
峯如簇歸帆去棹殘陽裏背西風酒旗斜矗綵舟雲
淡星河鷺起畫圖難足念往昔繁華競逐歎門外
樓頭悲恨相續千古憑高對此謾嗟榮辱六朝舊事
隨流水但寒煙芳草凝綠至今商女時時猶歌後庭
遺曲
菩薩蠻
數家茅屋閑臨水單衫短帽垂楊裏今日是何朝看
予度石橋梢梢新月偃午醉醒來晩何物最關情
黃鸝一兩聲
漁家傲二首
燈火巳收正月半山南山北花撩亂聞說洊亭新水
漫騎𣢾叚穿雲入鳥尋遊伴却拂僧牀褰素幔千
巖萬壑春風暖一弄松聲悲急筦吹夢斷西看牎日
猶嫌短
二
平岸小橋千嶂抱柔藍一水縈花草茅屋數間䆫窈
窕塵不到時時自有春風掃午枕覺來聞語鳥欹
眠似聽朝雞早忽憶故人今揔老貪夢好茫然忘却
邯鄲道
清平樂
雲垂平野掩映竹籬茅舍閴寂幽居實瀟灑是處綠
嬌紅冶丈夫運用堂堂且莫五角六張若有一巵
芳酒逍遥自在無妨
浣溪沙
百畞中庭半是苔門前白道水縈廻愛閑能有幾人
來小院回廊春寂寂山桃溪杏兩三栽爲誰零落
爲誰開
浪淘沙令
伊吕兩衰翁歷遍窮通一爲釣叟一耕傭若使當時
身不遇老了英雄湯武偶相逢風虎雲龍興王秪
在笑談中直至如今千載後誰與爭功
南鄉子二首
嗟見世間人但有纖毫即是塵不住舊時無相皃沉
淪秪爲從來認識神作麽有疎親我自降魔轉法
輪不是攝心除妄想求眞幻化空身即法身
二
自古帝王州鬱鬱葱葱佳氣浮四百年來成一夢堪
愁晉代衣冠成古丘繞水恣行遊上盡層城更上
樓往事悠悠君莫問回頭檻外長江空自流
訴衷情五首(和俞秀老鶴詞)
常時黃色見眉間松桂我同攀每言天上辛苦不肯
餌金丹憐水靜愛雲閑便忘還高歌一曲巖谷迤
邐宛似商山
二
練巾藜杖白雲間有興卽躋攀追思往昔如夢華轂
也曾丹塵自擾性長閑更無還逹如周召窮似丘
軻秪箇山山
三
芒然不肯住林間有處卽追攀將他死語圖度怎得
離眞丹漿水價匹如閑也須還何如直截踢倒軍
持贏取潙山
四
營巢燕子逞翶翔微志在雕梁碧雲舉翮千里其奈
有鸞皇臨濟處德山行果承當自時降在一切天
魔掃地焚香
五
莫言普化秪顚狂眞解作津梁驀然打箇䈥斗直跳
過羲皇臨濟處德山行果承當將他建立認作心
誠也是尋香
望江南歸依三寶讃
歸依衆梵行四威儀願我遍遊諸佛土十方賢聖不
相離永滅世間癡
歸依法法法不思議願我六根常寂靜心如寶月映
琉璃了法更無疑
歸依佛彈指越三秪願我速登無上覺還如佛坐道
場時能智又能悲
三界裏有取緫災危普願衆生同我願能於空有善
思惟三寶共住持
臨川先生文集卷第三十七
