臨川先生文集卷第七十三
書
荅徐絳書
荅李資深書
荅韶州張殿丞書
荅司馬諫議書
荅曾公立書
荅吕吉甫書
與王子醇書四
與趙卨書
回蘇子瞻簡
與陳和叔內翰簡
荅許朝議書
荅蔡天啓書
與參政王禹玉書二
荅曾子固書
荅徐絳書
某啓某鄙朴未嘗得邂逅而蒙以書辱於千里之遠
固已幸甚足下求免於今之世而求合於古之人不
以問世之能言而欲有取於不肖此某之所以難於
對也自生民以來爲書以示後世者莫深於易易之
所爲作不出足下之所求文王以伏羲爲未足以喻
世也故從而爲之辭至於孔子之有述也蓋又以文
王爲未足此皆聦明睿智天下至神然尚於此不能
以一言盡之而患其喻之難也況以區區之中材而
遇變故之無窮其能皆有所合而卒以自免乎雖能
有所合而有以自免其可以易言而遽曉乎此某夙
夜勉焉而懼終不及者也其能遽有以進左右者乎
然學者患其志之不同而有志者欲其爲之不已某
與足下幸志同矣如爲之不已佗日邂逅得各講其
所聞擇其可以守之庶共卒將有得焉蓋古之人其
成未嘗不以友者此亦區區有望於君子也
荅李資深書
某啓辱書勤勤教我以義命之說此乃足下忠愛於
故舊不忍捐弃而欲誘之以善也不敢忘不敢忘雖
然天下之變故多矣而古之君子辭受取舍之方不
一彼皆内得於已有以待物而非有待乎物者也非
有待乎物故其迹時若可疑有以待物故其心未嘗
有悔也若是者豈以夫世之毀譽者槩其心哉若某
者不足以望此然私有志焉顧非與足下久相從而
熟講之不足以盡也多病無聊未知何時得復晤語
書不能一一千萬自愛
荅韶州張殿丞書
某啓伏蒙再賜書示及先君韶州之政爲吏民稱誦
至今不絶傷今之士大夫不盡知又恐史官不能記
載以次前世良吏之後此皆不肖之孤言行不足信
於天下不能推揚先人之功緒餘烈使人人得聞知
之所以夙夜愁痛疚心疾首而不敢息者以此也先
人之存某尚少不得備聞爲政之迹然嘗侍左右尚
能記誦教誨之餘蓋先君所存嘗欲大潤澤於天下
一物枯槁以爲身羞大者旣不得試已試乃其小者
耳小者又將泯没而無傳則不肖之孤罪大釁厚矣
尚何以自立於天地之間耶閤下勤勤惻惻以不傳
爲念非夫仁人君子樂道人之善安能以及此自三
代之時國各有史而當時之史多世其家往往以身
死職不負其意蓋其所傳皆可考據後旣無諸侯之
史而近世非尊爵盛位雖雄竒儁烈道德滿衍不幸
不爲朝廷所稱輒不得見於史而執筆者又雜出一
時之貴人觀其在廷論議之時人人得講其然不尚
或以忠爲邪以異爲同誅當前而不慄訕在後而不
羞苟以饜其忿好之心而止耳而況隂挾翰墨以裁
前人之善惡疑可以貸襃似可以附毀往者不能訟
當否生者不得論曲直賞罰謗譽又不施其間以彼
其私獨安能無欺於冥昧之間邪善旣不盡傳而傳
者又不可盡信如此唯能言之君子有大公至正之
道名實足以信後世者耳目所遇一以言載之則遂
以不朽於無窮耳伏惟閤下於先人非有一日之雅
餘論所及無黨私之嫌苟以發潛德爲巳事務推所
聞告世之能言而足信者使得論次以傳焉則先君
之不得列於史官豈有恨哉
荅司馬諫議書
某啓昨日蒙教竊以爲與君實游處相好之日久而
議事每不合所操之術多異故也雖欲強聒終必不
蒙見察故略上報不復一一自辨重念蒙君實視遇
厚於反覆不宜鹵莽故今具道所以冀君實或見恕
也蓋儒者所爭尤在於名實名實巳明而天下之理
得矣今君實所以見教者以爲侵官生事征利拒諫
以致天下怨謗也某則以謂受命於人主議法度而
修之於朝廷以授之於有司不爲侵官舉先王之政
以興利除弊不爲生事爲天下理財不爲征利闢邪
說難壬人不爲拒諫至於怨誹之多則固前知其如
此也人習於苟且非一日士大夫多以不恤國事同
俗自媚於衆爲善上乃欲變此而某不量敵之衆
寡欲出力助上以抗之則衆何爲而不洶洶然盤
庚之遷胥怨者民也非特朝廷士大夫而已盤庚不
爲怨者故改其度度義而後動是而不見可悔故也
如君實責我以在位久未能助上大有爲以膏澤
斯民則某知罪矣如曰今日當一切不事事守前所
爲而巳則非某之所敢知無由會晤不任區區向往
之至
荅曾公立書
某啓示及青苗事治道之興邪人不利一興異論羣
聾和之意不在於法也孟子所言利者爲利吾國(如曲)
(防遏糴)利吾身耳至狗彘食人食則檢之野有餓莩則
發之是所謂政事政事所以理財理財乃所謂義也
一部周禮理財居其半周公豈爲利哉姦人者因名
實之近而欲亂之以眩上下其如民心之願何始以
爲不請而請者不可遏終以爲不納而納者不可却
蓋因民之所利而利之不得不然也然二分不及一
分一分不及不利而貸之貸之不若與之然不與之
而必至於二分者何也爲其來日之不可繼也不可
繼則是惠而不知爲政非惠而不費之道也故必貸
然而有官吏之俸輦運之費水旱之逋鼠雀之耗而
必欲廣之以待其飢不足而直與之也則無二分之
息可乎則二分者亦常平之中正也豈可易哉公立
更與深於道者論之則某之所論無一字不合於法
而世之譊譊者不足言也因書示及以爲如何
荅呂吉甫書
某啓與公同心以至異意皆緣國事豈有它哉同朝
紛紛公獨助我則我何憾於公人或言公吾無與焉
則公何尤於我趣時便事吾不知其說焉攷實論情
公宜昭其如此開喻重悉覽之悵然昔之在我者誠
無細故之可疑則今之在公者尚何舊惡之足念然
公以壯烈方進爲於聖世而某&KR1170;然衰疢特待盡於
山林趣舍異路則相呴以濕不如相忘之愈也想趣
召在朝夕惟良食爲時自愛
與王子醇書四
某啓得書承動止萬福良以爲慰洮河東西蕃漢集
附即武勝必爲帥府今日築城恐不當小若以目前
功多難成城大難守且爲一切之計亦宜勿隳舊城
審處地勢以待異時增廣城成之後想當分置市易
務爲蕃廵檢大作廨宇募蕃漢有力人假以官本置
坊列肆使蕃漢官私兩利則其守必易其集附必速
矣因書希詳喻經畫次第秋涼自愛不宣
二
某啓承巳築武勝又討定生羌甚善聞郢成珂等諸
酋皆聚所部防拓恩威所加於此可見矣然久使暴
露能無勞費恐非所以慰悅衆心令見内附之利謂
宜喻成珂等放散其衆量領精壯人馬防招隨宜犒
勞使悉懷惠城成之後更加厚賞人少則賞不費財
賜厚則衆樂爲用不知果當如此否請更詳酌蕩除
強梗必有榖可獲以供軍有地可募人以爲弓箭手
特恐新募未便得力若募選秦鳳涇原舊人投換仍
許其家人刺手承占本名官土人員節級更與轉資
即素教之兵足以鎮服初附事難遥度心所謂然聊
試言之爾諸當條奏想不憚煩露次勞苦爲時自愛
不宣
三
某啓得書喻以禦寇之方上固欲公母涉難冒險
以百全取勝如所喻甚善甚善方今熙河所急在修
守備嚴戒諸將勿輕舉動武人多欲以討殺取功爲
事誠如此而不禁則一方憂未艾也竊謂公厚以恩
信撫屬羌察其材者收之爲用今多以錢粟養戌卒
乃適足備屬羌爲變而未有以事秉常董氊也誠
能使屬羌爲我用則非特無內患亦宜賴其力以乘
外寇矣自古以好坑殺人致畔以能撫養收其用皆
公所覽見且王師以仁義爲本豈宜以多殺斂怨耶
喻及青唐旣與諸族作怨後無復合理固然也然則
近董氊諸族事定之後以兵威臨之而宥其罪使討
賊自贖隨加厚賞彼亦宜遂爲我用無復與賊合矣
與討而驅之使堅附賊爲我患利害不侔也事固有
攻彼而取此者服誠能挫董氊則諸羌自服安所事
討哉又聞屬羌經討者旣亡蓄積又廢耕作後無以
自存安得不屯聚爲寇以梗商旅往來如募之力役
及伐材之類因以活之宜有可爲幸留意念恤邊事
難遥度想公自有定計意所及嘗試言之春暄爲國
能使屬羌爲我用則非特無內患亦宜賴其力以乘
外寇矣自古以好坑殺人致畔以能撫養收其用皆
公所覽見且王師以仁義爲本豈宜以多殺斂怨耶
喻及青唐旣與諸族作怨後無復合理固然也然則
近董氊諸族事定之後以兵威臨之而宥其罪使討
賊自贖隨加厚賞彼亦宜遂爲我用無復與賊合矣
與討而驅之使堅附賊爲我患利害不侔也事固有
攻彼而取此者服誠能挫董氊則諸羌自服安所事
討哉又聞屬羌經討者旣亡蓄積又廢耕作後無以
自存安得不屯聚爲寇以梗商旅往來如募之力役
及伐材之類因以活之宜有可爲幸留意念恤邊事
難遥度想公自有定計意所及嘗試言之春暄爲國
自愛不宣
四
某啓久不得來問思仰可知木征內附熙河無復可
虞矣唯當省穴費理財榖爲經久之計而巳上以
公功信積著虚懷委任疆場之事非復異論所能搖
沮公當展意思有以報上餘無可疑者也某久曠
職事加以疲病不能自支幸蒙恩憐得釋重負然相
去彌遠不勝惓惓唯爲國自愛幸甚不宣
與趙卨書
某啓議者多言遽欲開納西人則示之以弱彼更倔
強以事情料之殆不如此以我衆大當彼寡小我尚
疲弊厭兵即彼偷欲得和可知我深閉固距使彼不
得安息則彼上下忿懼并力一心致死於我此彼所
以能倔強也我明示開納則彼孰敢違衆首議欲爲
倔強者就令有敢如此則彼舉國皆將德我而怨彼
孰肯爲之致死此所以怒我而怠寇也老子曰抗兵
相加哀者勝矣此之謂也至於𨳩納之後與之約和
乃不可遽遽則彼將驕而易我蓋明示開納所以怠
其衆而紓吾患徐與之議所以示之難而堅其約
聖上恐龍圖未喻此指故令以書具道前降指揮如
西人有文字詞理恭順即與收接聞奏宜即明示界
上使我吏民與彼舉國皆知朝廷之意
回蘇子瞻簡
某啓承誨喻累幅知尚盤桓江北俯仰踰月豈勝感
得安息則彼上下忿懼并力一心致死於我此彼所
以能倔強也我明示開納則彼孰敢違衆首議欲爲
倔強者就令有敢如此則彼舉國皆將德我而怨彼
孰肯爲之致死此所以怒我而怠寇也老子曰抗兵
相加哀者勝矣此之謂也至於𨳩納之後與之約和
乃不可遽遽則彼將驕而易我蓋明示開納所以怠
其衆而紓吾患徐與之議所以示之難而堅其約
聖上恐龍圖未喻此指故令以書具道前降指揮如
西人有文字詞理恭順即與收接聞奏宜即明示界
上使我吏民與彼舉國皆知朝廷之意
回蘇子瞻簡
某啓承誨喻累幅知尚盤桓江北俯仰踰月豈勝感
悵得秦君詩手不能捨葉致遠適見亦以爲清新嫵
麗與鮑謝似之不知公意如何餘卷正冒眩尚妨細
讀嘗鼎一臠旨可知也公竒秦君數口之不置吾又
獲詩手之不拾然聞秦君嘗學至言妙道無乃笑我
與公嗜好過乎未相見跋涉自愛書不宣悉
與陳和叔內翰簡
某啓今日承以劵致饋喻令來取與和叔交游三十
年豈敢復相求於末度然人道所以相交際亦宜粗
有禮非苟以豢養爲利而巳是以不敢拜貺竊恐此
非公指然久客於此每以煩費公帑爲慙自是臺無
餽不亦善乎餘留面叙不宣
荅許朝議書
某啓連得誨示豈勝感慰歲暮泫寒想比日安佳頃
在朝廷觀公議法每求所以生之想今爲州亦用此
意公壽考康寧子孫蕃衍當以此也咫尺思一相見
情何有巳唯冀良食自愛永綏福履不宣
荅蔡天啓
某啓近附書想逹比日安否如何何時南來日以企
佇得書說同生基以色立誠如是也所謂猶如野馬
熠熠清擾者日光入隙所見是也衆生以識精冰合
此而成身衆生爲想所隂不依日光則不能見想隂
旣盡心光發宣則不假日光了了見此此即所謂見
同生基也未即會晤爲道自愛數以書見及尊教授
想比日安佳未及爲書
與參政王禹玉書
某啓越宿伏惟台候萬福某久尸宰事每念無以塞
責而比者憂患之餘衰疹浸加自惟身事漫不省察
持此謀國其能無所曠廢以稱主上任用之意乎況
自春以來求解職事至于四五今則疾病日甚必無
復任事之理仰恃契眷謂宜少敦僚友之義曲爲開
陳使得蚤遂所欲而不宜迪上見留以重某逋慢
之罪也區區之懷言不能盡惟望深賜矜憐而已不
宣
二
某啓繼蒙賜臨傳喻聖訓徬徨踧踖無所容措某
羇孤無助遭值大聖獨排衆毀付以宰事苟利於國
豈辭糜殞顧自念行不足以悅衆而怨怒實積於親
貴之尤智不足以知人而險詖常出於交游之厚且
據勢重而任事久有盈滿之憂意氣衰而精力弊有
曠失之懼歷觀前世大臣如此而不知自弛乃能終
不累國者蓋未有也此某所以不敢逃逋慢之誅欲
及辠戾未積得優游里閭爲聖時知止不殆之臣庶
幾天下後世於上拔擢任使無所譏議伏惟明公
方佐佑大政上爲朝廷公論下及僚友私計謂宜少
垂念慮特賜敷陳某旣不獲通章表所恃在明公一
言而巳心之精微書不能傳惟加憫察幸甚不宣
荅曾子固書
某啓久以疾病不爲問豈勝鄕往前書疑子固於讀
經有所不暇故語及之連得書疑某所謂經者佛經
也而教之以佛經之亂俗某但言讀經則何以別於
中國聖人之經子固讀吾書每如此亦某所以疑子
固於讀經有所不暇也然世之不見全經久矣讀經
而巳則不足以知經故某自百家諸子之書至於難
經素問本草諸小說無所不讀農夫女工無所不問
然後於經爲能知其大體而無疑蓋後世學者與先
王之時異矣不如是不足以盡聖人故也楊雄雖爲
不好非聖人之書然於墨晏鄒莊申韓亦何所不讀
彼致其知而後讀以有所去取故異學不能亂也惟
其不能亂故能有所去取者所以明吾道而巳子固
視吾所知爲尚可以異學亂之者乎非知我也方今
亂俗不在於佛乃在於學士大夫沉没利欲以言相
尚不知自治而已子固以爲如何苦寒比日侍奉萬
福自愛
臨川先生文集卷第七十三
