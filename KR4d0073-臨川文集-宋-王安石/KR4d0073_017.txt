臨川先生文集卷第十七
律詩(七言八句)
歲晚懷古
叚約之園亭
又叚氏園亭
回橈
酴醿金沙二花合發
次韻公闢正議書公戲語申之以祝助發一笑
次韻致遠木人洲二首
次韻龔深甫二首
次葉致遠韻
次韻酬朱昌叔五首
次韻送程給事知越州
次韻酬徐仲元
詩奉送覺之奉使東川
次韻奉酬覺之
送程公闢得謝歸姑蘇
送項判官
次韻張德甫奉議
北山三詠
寶公塔
覺海方丈
道光泉
登寶公塔
重登寶公塔復用前韻二首
紙暖閤
雨花臺
北牎
小姑
榮上人遽欲歸以詩留之
呈陳和叔(并序)
招吕望之使君
公闢枉道見過獲聞新詩因叙歎仰
全椒張公有詩在北山西菴僧者墁之悵然
有感
嶺雲
蓼蟲
莫疑
歲晚懷古
先生歲晚事田園魯叟遺書廢討論問訊桑麻憐巳
長按行松菊喜猶存農人調笑追尋壑稚子歡呼出
候門遥謝載醪袪惑者吾今欲辯巳忘言
叚約之園亭
愛公池館得忘機初日留連至落暉菱暖紫鱗跳復
没柳隂黃鳥囀還飛徑無凡草唯生竹盤有嘉𬞞不
采薇勝事閬州雖或有終非吾土豈如歸
又叚氏園亭
欹眠隨水轉東垣一點炊煙映水昏漫漫芙蕖難覓
路翛翛楊柳獨知門青山呈露新如染白鳥嬉游靜
不煩朱雀航邊今有此可能搖蕩武陵源
回橈
柴荆散策靜涼飈隱几扁舟白下潮紫磨月輪升靄
靄帝青雲幕卷寥寥數家鷄犬如相識一塢山林特
見招尚憶木瓜園最好興殘中路且回橈
酴醿金沙二花合發
相扶照水弄春柔發似矜夸歛似羞碧合晚雲霞上
起紅爭朝日雪邊流我無丹白知如夢人有朱鉛見
即愁疑此冶容詩所忌故將樛木比綢繆
次韻公闢正議書公戲語申之以祝助發
一笑
故人辭禄未忘情語我猶能作扞城身不自遭如貢
薛兒應堪教比韋平老羆豈得長高卧雛鳳仍聞巳
間生把盞祝公公莫拒緇衣心爲好賢傾
次韻致遠木人洲二首
迷子山前漲一州木人圖志失編收年多但有柳生
肘地僻獨無茅蓋頭河側鮑生乾尚立江邊屈子槁
將投未妨他日稱居士能使君疑福可求
二
杌爾何年客此洲飄流誰弃止誰收無心使口肝使
目有幹作身根作頭暴露神靈難寄託禱祠村落幾
依投紛紛翦紙眞虚負立槁安知富可求
次韻酬龔深甫二首
恩容楚老護松楸復得一龔從我遊講肄劇談兼祖
謝舞雩高蹈異求由北尋五柞故未慭東挽三楊仍
有樛陟巘降原從此始但無瑶玉與君舟
二
握手東岡雪滿篸後期惆悵老吳蠶芳辰一笑眞難
值暮齒相思豈久堪他日杜詩傳渭北幾時周宅對
漳南百年邂逅能多少且可勤來共草菴
次葉致遠韻
生涯聊占水中洲豈即乘桴逐聖丘身與鳧飛仍鴈
集心能茅靡亦波流由來𣏌梓常先伐誰謂菰蒲可
久留乘興吾廬知未厭故移脩竹擬延騶(一作知君聊占水中)
(洲去即東浮逐聖丘憂國無時湏問舍得坻有興即乘流由來要路當先據誰謂窮鄕可久留他日五湖)
(尋范蠡想能重此駐前騶)
次韻酬朱昌叔五首
點也自殊由與求旣成春服更何憂拙於人合且天
合靜與道謀非食謀未愛京師傳谷口但知鄕里勝
壷頭嗟予老矣無一事復得此君相與遊
二
去年音問隔淮州百謫難知亦我憂前日杯盤共江
渚一歡相屬豈人謀山蟠直瀆輸淮口水抱長干轉
石頭乘興舟輿無不可春風從此與公遊
三
烏榜登臨興未休共言何許更消憂聮裾蕭寺尋眞
覺方駕孫陵弔仲謀語罷每開歡笑口詩來仍掉苦
吟頭巳知軒冕眞吾累且可追隨馬少游
四
白下門東春水流相看一噱散千憂穿梅入柳曾莫
逆度壍緣岡初不謀世事但如吹劒首官身難即問
刀頭長臨鍜竈眞自苦有興復來從我遊
五
樂世閑身豈易求巖居川觀更何憂放懷自事如初
服買宅相招亦本謀名譽子眞矜谷口事功新息困
壷頭知君於此皆無累長得追隨壙埌遊
次韻送程給事知越州
千騎東方占上頭如何誤到北山遊清明若覩蘭亭
月暖熱因忘蕙帳秋投老始知歡可惜通宵豫以别
爲憂西歸定有詩千首想肯重來賁一丘
次韻酬徐仲元
投老逍遥屺與堂天刑眞巳脫桁楊緣源靜翳無魚
淰度谷深追有鳥頏每苦交游尋五柳最嫌尸祝擾
庚桑相看不厭唯夫子風味眞如顧建康
詩奉送覺之奉使東川
三秋不見每惓惓握手山林復悵然後會敢期黃耉
日相看且度白鷄年畏途石棧王尊馭榮路金門祖
逖鞭一代官儀新藻拂得瞻宸宇想留連
次韻奉酬覺之
久知乘傳入西州雞黍從容本不謀戸外驚塵尺書
至眼中飛浪片帆收山林病骨煩三顧湖海離腸欲
萬周尚有光華賁岑寂篋中佳句得長留
送程公闢得謝歸姑蘇
東歸行路嘆賢哉碧落新除寵上才白傅林塘傳畫
去吳王花鳥入詩來唱酬自有微之在談笑應容逸
少陪(少保元絳謝事居姑蘇又王中甫善歌詞與相唱酬燕集)除此兩翁相見外
不知三徑爲誰開
送項判官
斷蘆洲渚落楓橋渡口沙長過午潮山鳥自呼泥滑
滑行人相對馬蕭蕭十年長自青衿識千里來非白
璧招握手祝君能強飯華簪常得從雞翹
次韻張德甫奉議
知君非我載醪人終日相隨免汙茵賞盡高山見流
水唱殘白雪值陽春中分香積如來鉢對現毗耶長
者身誰拂定林幽處壁與君圖寫繼吾眞
北山三詠
寶公塔
道林眞骨葬青霄窣堵千秋未寂寥寶勢旁連大江
起尊形獨受衆山朝雲泉别寺分三徑香火幽人止
一瓢我亦鷲峰同聽法歲時歌唄豈辭遥
覺海方丈
往來城府住山林諸法翛然但一音不與物違眞道
廣每隨緣起自禪深舌根巳淨誰能壞足迹如空我
得尋歲晚北䆫聊寄傲蒲萄零落半牀隂
道光泉
籜龍將雨繞山行注遠投深靜有聲雲涌浴槽朝自
暖虹垂齋鑊午還晴銅瓶各滿幽人意玉甃因高正
士名神力可嗟妨智巧桔橰零落箯苔生
豋寶公塔
倦童疲馬放松門自把長笻倚石根江月轉空爲白
晝嶺雲分暝與黃昏鼠搖岑寂聲隨起鵶矯荒寒影
對翻當此不知誰客主道人忘我我忘言
重豋寶公塔復用前韻二首
空見方墳涌半霄難將生死問參寥應身東返知何
國瑞像西歸自本朝遺寺有門非輦路故池無鉢但
僧瓢獨龍下視皆陳迹追數齊梁亦未遥
二
碧玉旋螺恍隔霄冠山仙冢亦寥寥空餘華構延風
月無復靈蹤落市朝帳座追嚴多獻寶供盤隨施有
操瓢他方出没還如此與物何心作邇遙
紙暖閤
聮屏蓋障一尋方南設鈎簾北置牀側座對敷紅絮
暖仰牎分啓碧紗涼氊廬易以梅烝壞錦幄終於草
野妨楚榖越藤眞自稱每糊因得減書囊
雨花臺
盤互長干有絶陘并包佳麗入江亭新霜浦溆綿綿
淨薄晚林巒往往青南上欲窮牛渚怪北尋難忘草
堂靈便輿却走垂楊陌巳戴寒雲一兩星
北牎
病與衰期每強扶雞壅桔梗亦時湏空花根蔕難尋
摘夢境煙塵費掃除耆域藥囊眞妄有軒轅經匱或
元無北䆫枕上春風暖漫讀毗耶數卷書
小姑
小姑未嫁與蘭支何恨流傳樂府詩初學水仙騎赤
鯉竟尋山鬼從文狸&KR0813;紛雲䙱空棠檝綽約煙鬟獨
桂旗弄玉有祠終或往飛瓊無夢故難知
榮上人遽欲歸以詩留之
道人傳業自天台千里翛然赴感來梵行毗沙爲外
護法筵靈曜得重開巳能爲我迃神足便可隨方長
聖胎肯顧北山如慧約與公西崦斸莓苔
呈陳和叔(并序)
嘉祐末和叔以集賢校理判登聞鼓院同知太常禮
院皮場街有園數畆中置二椁甎袤丈北戸臨溝略
彴通街旁作小屋毀輜車爲蓋某以直集賢院爲三
司度支判官以知制誥糾察在京刑獄同管句三班
院間度彴飯車蓋下隨所有無坐卧甎上笑語常至
夜如此三歲而和叔遭太夫人憂未幾某亦喪親以
去時永昭陵尚未復土也後與和叔皆蒙
今上拔用數會議語皆憂傷之餘責厚事叢無復故
情元豐元年某食觀使禄居鍾山南和叔經略廣東
道舊悵然某作詩以叙其事
毀車爲屋僅容身三歲相要薄主人晝寓椁甎常至
夜冬㳂溝彴復尋春南陔不洎公歸里蒼墓垂成我
喪親後會縱多無此樂山林投老一傷神
招吕望之使君
潮溝東路兩牛鳴十畆漪漣一草亭委質山林如許
國寄懷魚鳥欲忘形紛紛易變浮雲白落落誰鍾老
栢青尚有使君同好惡想隨秋水肯揚舲
公闢枉道見過獲聞新詩因叙歎仰
青丘神父能爲政碧落僊翁好作詩舊事齊兒應共
記新篇楚老得先知懷甎大峴如迎日供帳閶門勝
去時若與鴟夷鬪百草錦囊佳麗敵西施
全椒張公有詩在北山西菴僧者墁之悵
然有感
十年怊悵躡山阡終欲持杯滴到泉東路角巾非故
約西州華屋漫脩椽幽明永隔休炊黍眞俗相妨久
絶弦遺墨每看疑邂逅復隨人事散如煙
嶺雲
嶺雲合處小盤桓人得敷衾馬解鞍寒莢著天榆歷
歷淨華浮海桂團團交游渙散淵明喜吏卒蕭條叔
夜寬方丈老翁無一髮更知來不爲皮冠
蓼蟲
蓼蟲事業無餘習芻狗文章不更陳隱几自憐居喪
我倨堂誰覺似非人難堪藏室稱中士秪合箕山作
外臣尚有少緣灰未死欲持新句惱比隣
莫疑
莫疑禪伯未知禪莫笑仙翁不學仙靈骨肯傳黃蘗
燼眞心自放赤松煙蓮華世界何關汝楮葉工夫浪
費年露鶴聲中江月白一燈岑寂擁書眠
臨川先生文集卷第十七
