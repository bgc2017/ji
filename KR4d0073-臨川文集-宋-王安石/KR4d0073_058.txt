臨川先生文集卷第五十八
表
封舒國公謝表
除依前左僕射觀文殿大學士集禧觀使謝
表
朱炎傳聖旨令視府事謝表
差弟安上傳旨令授勑命不須辭免謝表
孫珪傳宣許罷節鉞謝表
封荆國公謝表
賀貴妃進位表
賀生皇子表六道
賀魏國大長公主禮成表
賀冀國大長公主出降表
賀魯國大長公主出降表
賀康復表
賀南郊禮畢肆赦表二道
賀明堂禮畢肆赦表
封舒國公謝表
臣某言伏奉制命特授開府儀同三司封舒國公者
發號端門外覃慶賜䟽恩列辟俯逮空飡舞手均歡
捫心獨幸(中謝)伏念臣久孤眷遇當即譴訶曠歲籲
天尚辭榮而未獲新恩賜國仍席寵以有加唯兹邦
土之名乃昔宦遊之壤久陶聖化非復魯僖之所懲
積習仁風乃嘗朱邑之見愛鴻私所被朽質更榮此
蓋皇帝陛下道冒群才彌天之所覆恩涵庶品并
物之所包以釐事備於郊宫而惠澤均於海宇故雖
幽屏弗以遐遺顧冒昧之不貲豈糜捐之可報臣無
任
除依前左僕射觀文殿大學士集禧觀使
謝表
臣某言伏奉制命除授依前行尚書左僕射充觀文
殿大學士集禧觀使者屢黷天威坐彌年所曲從危
懇仰荷至慈(中謝)伏念臣學止求心行多違俗少隨
官牒徒有志於養親晚誤聖知欲忘身而許國疲曳
久&KR1539;於宰事閔凶適在於私門中解繁機特上煩於
矜惻外分憂寄復難強於支持方累鴻私更尸殊寵
旣兢慙於非據輙冒昧以終辭伏蒙陛下示以優
容屢垂訓獎赦其逋慢終賜矜全猶加祕殿之隆名
俯慰窮閻之衰疾地崇禄厚尚非空食之所宜歲晚
力愆雖欲捐軀而曷報臣無任
朱炎傳聖旨令視府事謝表
臣某言三月二日提舉江南路太常丞朱炎傳聖
旨令臣便視府事者使指遄臻訓詞俯逮敢圖衰疾
尚誤眷存(中謝)伏念臣曲荷搜揚久孤付屬有能必
獻未嘗擇事而辭難無力可陳乃始籲天而求佚然
方焦思有爲之日以此懷恩未報之身苟營燕安豈
免慙悸伏蒙陛下仁惟求舊義不忘遐乃因乘軺
將命之臣更喻推轂授方之意踦履無用誠弗忍於
弃捐朽株匪材尚奚勝於器使永惟獎勵徒誓糜捐
臣無任
差弟安上傳旨令授勑命不須辭免謝表
臣某言伏蒙聖恩差弟安上提點江南東路刑獄
以臣衰疾就令照管仍傳聖旨令臣便授勑命更
不須辭免者江海衰殘雲天悠遠恩言狎至感涕交
流(中謝)伏念臣積荷知憐初無報稱豈圖賤質上簡
聖心數遣中人間因外使喻以眷懷之至意慰其憂
苦之餘生惠焉旣久而彌加告矣雖頑而未捨乃至
召見同産馳賜十行之書使營私門就捐一路之寄
訪逮纖悉矜及隱微追千載之遭逢殆無前比顧百
身之糜殞安可仰酬唯當祗聖訓之鴻私豈敢固愚
衷之小諒重念無傷於國體乃爲不負於天慈欲以
里居之安而尸官廩之厚固巳犯明義而累食功之
實況復干隆名而長昧利之風至於詞窮雖兢慙於
屢黷可以理奪終冀幸於矜從臣無任
孫珪傳宣許罷節鉞謝表
臣某言二月二十二日江東轉運使孫珪到府伏奉
聖慈宣諭以臣誠請甚確志不可奪故罷節鉞春時
更宜愼愛者囊封屢黷特荷矜從使傳載馳重煩慰
撫(中謝)伏念臣久尸名寵莫報恩私旣逃不職之誅
更竊無功之禄閉門養疾曾未憖於朝榮擊壤歌時
顧難忘於聖力伏蒙皇帝陛下義惟求舊仁不弃
遐故雖簪屨之遺尚蒙簡記曾是筋骸之束敢愛縻
捐臣無任
封荆國公謝表
臣某言伏奉勑命授臣特進荆國公加食邑四百戸
食實封一百戸勲如故者宫庭嘉享推惠術以及人
田里空餐濫宸恩而累國(中謝)伏念臣苦窳賤質卷
曲散材遭值休辰登備貴器有未償之厚責無可錄
之微勞敢冀&KR1539;身尚叨徽數此蓋皇帝陛下備成
熙事答四表之歡心董正治官建一代之明制因令
疲&KR1170;與被光榮雖自誓於糜捐顧何醻於賁幬臣無
任
賀貴妃進位表
祲盛之禮發於宫闈驩康之聲播於寰海(中賀)恭惟
皇帝陛下放古之憲刑家以身乃資婦德之良俾貳
坤儀之政蓋關雎之求淑女以無險詖私謁之心鷄
鳴之得賢妃則有警戒相成之道於以求助不專爲
恩臣生逢明時竊觀盛事祝聖人之多子輙慕堯封
思令德以式歌豈慙周雅臣無任
賀生皇子表六道
臣某言都進奏院狀報誕生皇子者宫闈嗣慶寰
海交欣凡逮戴天惟均擊壤(中賀)臣聞螽斯之言衆
子是爲王者之時華封之祝多男亦曰聖人之事恭
惟皇帝陛下紹祖休顯憲天昭明致文武之憂勤
成堯舜之仁孝宅師無競莞簟之寢旣安傳類有祥
弓韣之祠屢應詒謀方永錫羡用光臣託備蕃維叨
承睿奬不顯亦世家實與於榮懷於萬斯年心敢忘
於慶頼臣無任
二
臣某言伏覩進奏院狀報誕生皇子者嘉慶係傳
歡欣摠集(中賀)臣歷觀古昔誕受福祥厥配天所以
久長乃有子至於干億伏惟皇帝陛下鳬鷖之雅
媚于神祗芣苢之風燕及黎庶弓韣嗣燕禖之報旐
旟仍羆夢之祥無疆惟休永保桑苞之固有室大競
方觀椒實之蕃臣嘗汙近司久尸榮禄特荷殊憐之
至豈勝竊喜之情臣無任
三
臣某言伏覩都進奏院狀報誕生皇子者皇運郅
隆天枝彌茂照臨所曁鼓舞攸均(中賀)臣聞史紀文
慶之延豈惟十子詩歌姒徽之繼爰至百男肇敏于
修乃繁厥祉恭惟皇帝陛下道冒區宇德冠往初
品庶蒙休旣饗和平之樂神靈錫羡果膺蕃衍之祥
臣嘗汙近司備叨殊獎以宿痾而自困欲旅進以無
階臣無任
四
臣某言伏覩都進奏院狀報七月四日誕生皇子
者慶兆六宫欣交九服照臨所曁鼓舞惟均(中賀)竊
以莞寢告祥實帝臨之釐事牢祠錫羡乃神保於昌
時伏惟皇帝陛下追放堯勲嗣承犧象鴻名敷播
巳協九皇之高純嘏垂延方覃千子之衆維祺有俶
俾熾無疆臣夙冒恩憐久尸榮禄適此驩嘉之會&KR1170;
然趨造之難臣無任
五
臣某言伏覩都進奏院狀報誕生皇子者元精孚
佑聖種挺生慶係集於宫庭歡外交於寰宇(中賀)竊
以熊羆見夢穜稑獻祥厥撫會昌之期乃膺錫羡之
福恭惟皇帝陛下德高振古仁浹含生故神明之
胄浸蕃而福履之將未艾臣久尸多禄特荷異恩顧
衰疢之滋多望清光而獨遠臣無任
六
臣某言伏覩都進奏院狀報誕生皇子者燕禖饗
德方儲錫羡之祥羆夢生賢克協會昌之運與在照
臨之廣敷同慶頼之深切以思齊神罔時恫假樂民
之攸墍天所保佑厥惟太姒之多男國之榮懷亦曰
成王之衆子恭惟皇帝陛下令德光乎洛誦康功
茂乎岐昌鴻休無疆景命有僕蓋芣苢之薄言采采
衆皆先成則螽斯之宜爾振振宗強孰禦臣久叨眷
遇適阻進趨親值本支百世之盛時敢忘壽考萬年
之善祝
賀魏國大長公主禮成表(并周德妃進封)
臣某言伏以明告治庭寵頒恩冊家邦之慶海宇以
欣(中賀)恭惟皇帝陛下荷天閎休若古丕式自禰
率而尊祖備極靈承謂姊親而先姑特加徽數改錫
厥壤增襃所生大號巳孚庶言惟允臣久尸榮禄竊
睹盛儀臚傳雖異於九賓率舞尚同於百獸臣無任
賀冀國大長公主出降表
慶事備成恩紀隆洽有榮夷夏之觀厥孚邦國之休
(中謝)蓋聞勿恤於有家以祉而歸吉禮儀卒獲風化
所原不有在躬之清明其能由内而成熾恭惟
皇帝陛下道光覆照教始親成篤念祖之至情致先
姑之美義庶言無間徽典有加臣叨昧殊憐衰&KR1539;遠
屏親值榮懷之日用忘呼舞之勞臣無任
賀魯國大長公主出降表
臣某言伏覩進奏院報魯國大長公主出降者占蛇
聘夢祥實發於先朝奠鴈告期禮甫成於外館(中賀)
臣聞親成經五禮之始睦婣貫六行之中善與物昌
慶惟時頼恭惟皇帝陛下齊家而國治睦族而民
雍恩隆天屬之尊禮重王姬之降愼所選尚燕及文
母之慈厚於送歸追成穆考之孝臣叨陪興運獲覩
盛儀雖句臚中絶於九賓然呼舞外均於百獸臣無
任
賀康復表
臣某言天佑俊德永錫康寧三靈一心所共欣慶(中賀)
竊以執契踐運寶命在躬無疆惟休何恙不巳伏惟
皇帝陛下堯仁舜孝充假彰聞惠于神民循道不越
雖勤勞庶愼衛養小愆而福履綏將旋日底豫平格
獲祐效驗甚明而臣衰疾所嬰久違宸宇聞傳踊躍
倍百群黎臣無任
賀南郊禮畢肆赦表二道
臣某言伏覩十一月二十五日南郊禮畢大赦天下
者精意上昭神靈底豫茂恩旁暢夷夏接和(中賀)臣
聞道以饗帝爲難禮以配天爲至有秩斯祜唯四表
之歡心胡臭亶時匪九州之美味自古在昔若聖與
仁厥遭昌辰乃覩熙事恭惟皇帝陛下邁種三德
敷奏九功率籲奉璋之衆髦肇稱奠璧之新禮廟籩
致孝郊血告幽誠旣格於穹旻福遂均於品庶振憂
矜寡原宥眚烖第五玉以襃封善人是富發三錢而
慶賜賤者不虚天其居歆人以呼舞臣夙叨寵奬親
值休成雖無與於駿奔實不勝於竊抃臣無任
二
臣某言伏覩今月初五日南郊禮畢大赦天下者精
明條逹神睠顧而依懷膏澤川流人歡呼而蹈厲(中賀)
臣聞語孝之至莫大於配天議禮而輕不足以享帝
能舉釐事實歸聖時恭惟皇帝陛下鴻化巳昭康
年屢應奔走籩豆有董正之治官潔豐粢盛有底愼
之財賦禮成榖旦恩浹緜區雖洛誦之休明尚難譬
稱豈見寬之淺呐能盡揄揚臣夙荷慈憐方嬰衰瘵
望九賓之紳笏獨遠句傳狎百獸於山林猶知率舞
臣無任
賀明堂禮畢肆赦表
臣某言伏覩今月二十二日明堂禮畢大赦天下者
蒐講上儀神天底豫敷施大號夷夏交欣(中賀)蓋聞
聖以享帝爲難孝以嚴父爲至周右烈考或委政而
弗專漢記諸神或竊禮而無實恭惟皇帝陛下道
包衆甫運會丕平巍巍成功堯之所謂大業業致孝
舜之所由昌㳙選休辰肇稱嘉饗百禮旣至而正惟
巳獨萬壽攸酢而福與衆均臣久冒眷憐方嬰疢疾
奉承籩豆乃獨後於臣工蹌舞笙鏞竊自同於鳥獸
臣無任
臨川先生文集卷第五十八
