臨川先生文集卷第六十五
論議
洪範傳
易象論
洪範傳
五行天所以命萬物者也故初一曰五行五事人所
以繼天道而成性者也故次二曰敬用五事五事人
君所以修其心治其身者也修其心治其身而後可
以爲政於天下故次三曰農用八政爲政必協之歲
月日星辰曆數之紀故次四曰協用五紀旣協之歲
月日星辰曆數之紀當立之以天下之中故次五曰
建用皇極中者所以立本而未足以趣時趣時則中
不中無常也唯所施之宜而已矣故次六曰乂用三
德有皇極以立本有三德以趣時而人君之能事具
矣雖然天下之故猶不能無疑也疑則如之何謀之
人以盡其智謀之鬼神以盡其神而不專用已也故
次七曰明用稽疑雖不專用已而參之於人物鬼神
然而反身不誠不善則明不足以盡人物幽不足以
盡鬼神則其在我者不可以不思在我者其得失微
而難知莫若質諸天物之顯而易見且可以爲戒也
故次八曰念用庶證自五事至於庶證各得其序則
五福之所集自五事至於庶證各失其序則六極之
所集故次九曰嚮用五福威用六極敬者何君子所
以直内也言五事之本在人心而已農者何厚也言
君子之道施於有政取諸此以厚彼而已有本以保
常而後可立也故皇極曰建有變以趣時而後可治
也故三德曰乂嚮者慕而欲其至也威者畏而欲其
亡也五行一曰水二曰火三曰木四曰金五曰土何
也五行也者成變化而行鬼神往來乎天地之間而
不窮者也是故謂之行天一生水其於物爲精精者
一之所生也地二生火其於物爲神神者有精而後
從之者也天三生木其於物爲魂魂從神者也地四
生金其於物爲魄魄者有魂而後從之者也天五生
土其於物爲意精神魂魄具而後有意自天一至於
天五五行之生數也以竒生者成而耦以耦生者成
而竒其成之者皆五五者天數之中也蓋中者所以
成物也道立於兩成於三變於五而天地之數具其
爲十也耦之而已蓋五行之爲物其時其位其材其
氣其性其形其事其情其色其聲其臭其味皆各有
耦推而散之無所不通一柔一剛一晦一明故有正
有邪有美有惡有醜有好有凶有吉性命之理道德
之意皆在是矣耦之中又有耦焉而萬物之變遂至
於無窮其相生也所以相繼也其相克也所以相治
也語器也以相治故序六府以相克語時也以相繼
故序盛德所在以相生洪範語道與命故其序與語
器與時者異也道者萬物莫不由之者也命者萬物
莫不聽之者也器者道之散時者命之運由於道聽
於命而不知者百姓也由於道聽於命而知之者君
子也道萬物而無所由命萬物而無所聽唯天下之
至神爲能與於此夫火之於水妻道也其於土母道
也故神從志無志則從意志致一之謂精唯天下之
至精爲能合天下之至神精與神一而不離則變化
之所爲在我而已是故能道萬物而無所由命萬物
而無所聽也水曰潤下火曰炎上木曰曲直金曰從
革土爰稼穡何也北方隂極而生寒寒生水南方陽
極而生熱熱生火故水潤而火炎水下而火上東方
陽動以散而生風風生木木者陽中也故能變能變
故曲直西方隂止以收而生燥燥生金金者隂中也
故能化能化故從革中央隂陽交而生濕濕生土土
者隂陽沖氣之所生也故發之而爲稼斂之而爲穡
曰者所以命其物爰者言於之稼穡而已潤者性也
炎者氣也上下者位也曲直者形也從革者材也稼
穡者人事也冬物之性復復者性之所故於水言其
性夏物之氣交交者氣之時故於火言其氣陽極上
隂極下而後各得其位故於水火言其位春物之形
著故於木言其形秋物之材成故於金言其材中央
人之位也故於土言人事水言潤則火熯土溽木敷
金斂皆可知也火言炎則水洌土烝木温金凊皆可
知也水言下火言上則木左金右土中央皆可知也
推類而反之則曰後曰前曰西曰東曰北曰南皆可
知也木言曲直則土圜金方火銳水平皆可知也金
言從革則木變土化水因火革皆可知也土言稼稽
則水之井洫火之㸑冶木金之爲械器皆可知也所
謂木變者何灼之而爲火爛之而爲土此之謂變所
謂土化者何能熯能潤能敷能斂此之謂化所謂水
因者何因甘而甘因苦而苦因蒼而蒼因白而白此
之謂因所謂火革者何革生以爲熟革柔以爲剛革
剛以爲柔此之謂革金亦能化而命之曰從革者何
可以圜可以平可以銳可以曲直然非火革之則不
能自化也是故命之曰從革也夫金隂精之純也是
其所以不能自化也蓋天地之用五行也水施之火
化之木生之金成之土和之施生以柔化成以剛故
木撓而水弱金堅而火悍悍堅而濟以和萬物之所
以成也奈何終於撓弱而欲以收成物之功哉潤下
作鹹炎上作苦曲直作酸從革作辛稼穡作甘何也
寒生水水生鹹故潤下作鹹熱生火火生苦故炎上
作苦風生木木生酸故曲直作酸燥生金金生辛故
從革作辛濕生土土生甘故稼穡作甘生物者氣也
成之者味也以竒生則成而耦以耦生則成而竒寒
之氣堅故其味可用以耎熱之氣耎故其味可用以
堅風之氣散故其味可用以收燥之氣收故其味可
用以散土者沖氣之所生也沖氣則無所不和故其
味可用以綏而已氣堅則壯故苦可以養氣脉耎則
和故鹹可以養脉骨收則強故酸可以養骨筋散則
不攣故辛可以養筋肉緩則不壅故甘可以養肉堅
之而後可以耎收之而後可以散欲緩則用甘不欲
則弗用也古之養生治疾者必先通乎此不通乎此
而能巳人之疾者蓋寡矣五事一曰貌二曰言三曰
視四曰聽五曰思貌曰恭言曰從視曰明聽曰聦思
曰睿恭作肅從作乂明作哲聦作謀睿作聖何也恭
則貌欽故作肅從則言順故作乂明則善視故作哲
聦則善聽故作謀睿則思無所不通故作聖五事以
思爲主而貌最其所後也而其次之如此何也此言
修身之序也恭其貌順其言然後可以學而至於哲
旣哲矣然後能聽而成其謀能謀矣然後可以思而
至於聖思者事之所成終而所成始也思所以作聖
也旣聖矣則雖無思也無爲也寂然不動感而遂通
天下之故可也八政一曰食二曰貨三曰祀四曰司
空五曰司徒六曰司寇七曰賓八曰師何也食貨人
之所以相生養也故一曰食二曰貨有相生養之道
則不可不致孝於鬼神而著不忘其所自故三曰祀
有所以相生養之道而知不忘其所自然後能保其
居故四曰司空司空所以居民民保其居然後可教
故五曰司徒司徒所以教民教之不率然後俟之以
刑戮故六曰司寇自食貨至于司寇而治内者具矣
故七曰賓八曰師賓所以接外治師所以接外亂也
自食貨至於賓師莫不有官以治之而獨曰司空司
徒司寇者言官則以知物之有官言物則以知官之
有物也五紀一曰歲二曰月三曰日四曰星辰五曰
曆數何也王省惟歲卿士惟月師尹惟日上考之星
辰下考之曆數然後歲月日時不失其政故一曰歲
二曰月三曰日四曰星辰五曰曆數曆者數也數者
一二三四是也五紀之所成終而所成始也非特曆
而已先王之舉事也莫不有時其制物也莫不有數
有時故莫敢廢有數故莫敢踰蓋堯舜所以同律度
量衡協時月正日而天下治者取諸此而已皇極皇
建其有極歛時五福用敷錫厥庶民何也皇君也極
中也言君建其有中則萬物得其所故能集五福以
敷錫其庶民也惟時厥庶民于汝極錫汝保極何也
言庶民以君爲中君保中則民與之也凡厥庶民無
有淫朋人無有比德惟皇作極何也言君中則民人
中也庶民無淫朋人無比德者惟君爲中而巳蓋君
有過行偏政則庶民有淫朋人有比德矣凡厥庶民
有猷有爲有守汝則念之不協于極不罹于咎皇則
受之而康而色曰予攸好德汝則錫之福時人斯其
惟皇之極何也言民之有猷有爲有守汝則念其所
猷所爲所守之當否所猷所爲所守不協于極亦不
罹于咎君則容受之而康汝顔色以誘之不協于極
不罹于咎雖未可以錫之福然亦可教者也故當受
之而不當譴怒也詩曰載色載笑匪怒伊教康而色
之謂也其曰我所好者德則是協于極則非但康汝
顔色以受之又當錫之福以勸焉如此則人惟君之
中矣不言攸好德則錫之福而言曰予攸好德則錫
之福何也謂之皇極則不爲巳甚也攸好德然後錫
之福則獲福者寡矣是爲巳甚而非所以勸也曰予
攸好德則錫之福則是苟革面以從吾之攸好者吾
不深探其心而皆錫之福也此之謂皇極之道也無
虐煢獨而畏高明何也言苟曰好德則雖煢獨必進
寵之而不虐苟曰不好德則雖高明必辠廢之而不
畏也蓋煢獨也者衆之所違而虐之者也高明也者
衆之所比而畏之者也人君蔽於衆而不知自用其
福威則不期虐煢獨而煢獨實見虐矣不期畏高明
而高明實見畏矣煢獨見虐而莫勸其作德則爲善
者不長高明見畏而莫懲其作僞則爲惡者不消善
不長惡不消人人離德作僞則大亂之道也然則虐
煢獨而寬朋黨之多畏高明而忽卑晦之賤最人君
之大戒也人之有能有爲使羞其行而邦其昌何也
言有能者使在職而羞其材有爲者使在位而羞其
德則邦昌也人君孰不欲有能者羞其材有爲者羞
其德然曠千數百年而未有一人致此蓋聦不明而
無以通天下之志誠不至而無以同天下之德則智
以難知而爲愚者所詘賢以寡助而爲不肖者所困
雖欲羞其行不可得也通天下之志在窮理同天下
之德在盡性窮理矣故知所謂咎而弗受知所謂德
而錫之福盡性矣故能不虐煢獨以爲仁不畏高明
以爲義如是則愚者可誘而爲智也雖不可誘而爲
智必不使之詘智者矣不肖者可革而爲賢也雖不
可革而爲賢必不使之困賢者矣夫然後有能有爲
者得羞其行而邦頼之以昌也凡厥正人旣富方榖
汝弗能使有好于而家時人斯其辜何也言几正人
之道旣富之然後善雖然徒富之亦不能善也必先
治其家使人有好於汝家然後人從汝而善也汝弗
能使有好於汝家則人無所視效而放僻邪侈亦無
不爲也蓋人君能自治然後可以治人能治人然後人
爲之用人爲之用然後可以爲政於天下爲政於天
下者在乎富之善之而善之必自吾家人始所謂自
治者惟皇作極是也所謂治人者弗協于極弗罹于
咎皇則受之而康而色曰予攸好德汝則錫之福無
虐煢獨而畏高明是也所謂人爲之用者有能有爲
使羞其行而邦其昌是也所謂爲政於天下者凡厥
正人是也旣曰能治人則人固巳善矣又曰富之然
後善何也所謂治人者教化以善之也所謂富之然
後善者政以善之也徒教化不能使人善故繼之曰
凡厥正人旣富方榖徒政亦不能使人善故卒之曰
汝弗能使有好干而家時人斯其辜也于其無好德
汝雖錫之福其作汝用咎何也旣言治家不善不足
以正人也又言用人不善不足以正身言崇長不好
德之人而錫之福亦用咎作汝而已矣無偏無陂遵
王之義無有作好遵王之道無有作惡遵王之路無
偏無黨王道蕩蕩無黨無偏王道平平無反無側王
道正直會其有極歸其有極曰皇極之敷言是彝是
訓于帝其訓何也言君所以虚其心平其意唯義所
在以會歸其有中者其說以爲人君以中道布言是
以爲彝是以爲訓者于天其訓而已夫天之爲物也
可謂無作好無作惡無偏無黨無反無側會其有極
歸其有極矣蕩蕩乎言乎其大平平者言乎其治大
而治終於正直而王道成矣無偏者言乎其所居無
黨者言乎其所與以所居者無偏故能所與者無黨
故曰無偏無黨以所與者無黨故能所居者無偏故
曰無黨無偏偏不已乃至於側陂不已乃至於反始
曰無偏無陂者率義以治心不可以有偏陂也卒曰
無反無側者及其成德也以中庸應物則要之使無
反側而已路大道也正直中德也始曰義中曰道曰
路卒曰正直尊德性而道問學致廣大而盡精微極
高明而道中庸之謂也孔子以爲示之以好惡而民
知禁今曰無有作好無有作惡何也好惡者性也天
命之謂性作者人爲也人爲則與性反矣書曰天命
有德五服五章哉天討有辠五刑五用哉命有德討
有辠皆天也則好惡者豈可以人爲哉所謂示之以
好惡者性而已矣凡厥庶民極之敷言是訓是行以
近天子之光曰天子作民父母以爲天下王何也言
凡厥庶民以中道布言是訓是行以近天子之光者
其說以爲天子作民父母以爲天下王當順而比之
以效其所爲而不可逆蓋君能順天而效之則民亦
順君而效之也二帝三王之誥命未嘗不稱天者所
謂于帝其訓也此人之所以化其上也及至後世矯
誣上天以布命于下而欲人之弗叛也不亦難乎三
德一曰正直二曰剛克三曰柔克何也直而不正者
有矣以正正直乃所謂正也曲而不直者有矣以直
正曲乃所謂直也正直也者變通以趣時而未離剛
柔之中者也剛克也者剛勝柔者也柔克也者柔勝
剛者也平康正直疆弗友剛克爕友柔克何也爕者
和孰上之所爲者也友者右助上之所爲者也疆者
弗柔從上之所爲者也弗友者弗右助上之所爲者
也君君臣臣適各當分所謂正直也若承之者所謂
柔克也若威之者所謂剛克也蓋先王用此三德於
一嚬一笑未嘗或失況以大施於慶賞刑威之際哉
故能爲之其未有也治之其未亂也沈潛剛克高明
柔克何也言人君之用剛克也沈潛之於内其用柔
克也發見之於外其用柔克也抗之以高明其用剛
克也養之以卑晦沈潛之於内所以制姦慝發見之
於外所以昭忠善抗之以高明則雖柔過而不廢養
之以卑晦則雖剛過而不折易曰道有變動故曰爻
爻有等故曰物物相雜故曰文文不當故吉凶生焉
吉凶之生豈在夫大哉蓋或一嚬一笑之間而已洪
範之言三德與舜典臯陶謨所序不同何也舜典所
序以教胄子而臯陶謨所序以知人臣故皆先柔而
後剛洪範所序則人君也故獨先剛而後柔至於正
直則舜典洪範皆在剛柔之先而臯陶謨乃獨在剛
柔之中者教人治人宜皆以正直爲先至於序德之
品則正直者中德也固宜在柔剛之中也惟辟作福
惟辟作威惟辟玉食臣無有作福作威玉食臣之有
作福作威玉食其害于而家凶于而國人用側頗僻
民用僭忒何也執常以事君者臣道也執權以御臣
者君道也三德者君道也作福柔克之事也作威剛
克之事也以其侔於神天也是故謂之福作福以懷
之作禍以威之言作福則知威之爲禍言作威則知
福之爲懷也皇極者君與臣民共由之者也三德者
君之所獨任而臣民不得僭焉者也有其權必有禮
以章其別故惟辟玉食也禮所以定其位權所以固
其政下僭禮則上失位下侵權則上失政上失位則
亦失政矣上失位失政人所以亂也故臣之有作福
作威玉食其害于而家凶于而國人用側頗僻民用
僭忒也側頗僻者臣有作福作威之效也僭忒者臣
有玉食之效也民側頗僻也易而其僭忒也難民僭
忒則人可知也人側頗僻則民可知也其曰庶民有
淫朋人有比德亦若此而已矣於淫朋曰庶民於僭
忒曰民而巳何也僭忒者民或有焉而非衆之所能
也天子皇王辟皆君也或曰天子或曰皇或曰王或
曰辟何也皇極于帝其訓者所以繼天而順之故稱
天子建有極者道故稱皇好惡者德故稱王福威者
政故稱辟道所以成德德所以立政故言政於三德
而稱辟也建有極者道故稱皇則其曰天子作民父
母以爲天下王何也吾所建者道而民所知者德而
巳矣七稽疑擇建立卜筮人乃命卜筮曰雨曰霽曰
蒙曰驛曰克曰貞曰悔凡七卜五占用二衍忒何也
言有所擇有所建則立卜筮人卜筮凡七而其爲卜
者五則其爲筮者二可知也先卜而後筮則筮之爲
正悔亦可知也衍者吉之謂也忒者凶之謂也吉言
衍則凶之爲耗可知也凶言忒則吉之爲當亦可知
也此言之法也蓋自始造書則固如此矣福之所以
爲福者於文從畐畐則衍之謂也禍所以爲禍者於
文從咼咼則忒之謂也蓋忒也當也言乎其位衍也
耗也言乎其數夫物有吉凶以其位與數而已六五
得位矣其爲九四所難者數不足故也九四得數矣
其爲六五所制者位不當故也數衍而位當者吉數
耗而位忒者凶此天地之道隂陽之義君子小人之
所以相爲消長中國夷狄之所以相爲強弱易曰人
謀鬼謀百姓與能蓋聖人君子以察存亡以御治亂
必先通乎此不通乎此而爲百姓之所與者蓋寡矣
立時人作卜筮三人占則從二人之言何也卜筮者
質諸鬼神其從與違爲難知故其占也從衆而已也
汝則有大疑謀及乃心謀及卿士謀及庶民謀及卜
筮何也言人君有大疑則當謀之於已已不足以决
然後謀之於卿士又不足以决然後謀之於庶民又
不足以决然後謀之於鬼神鬼神尤人君之所欽也
然而謀之反在乎卿士庶民之後者吾之所疑而謀
者人事也必先盡之人然後及鬼神焉固其理也聖
人以鬼神爲難知而卜筮如此其可信者易曰成天
下之亹亹者莫大乎蓍龜唯其誠之不至而已矣用
其至誠則鬼神其有不應而龜筮其有不告乎汝則
從龜從筮從卿士從庶民從是之謂大同身其康彊
子孫其逢吉何也將有作也心從之而人神之所弗
異則有餘慶矣故謂之大同而子孫其逢吉也汝則
從龜從筮從卿士逆庶民逆吉卿士從龜從筮從汝
則逆庶民逆吉庶民從龜從筮從汝則逆卿士逆吉
何也吾之所謀者疑也可以作可以無作然後謂之
疑疑而從者衆則作而吉也汝則從龜從筮逆卿士
逆庶民逆作内吉作外凶何也尊者從卑者逆故逆
者雖衆以作内猶吉也龜筮共違于人用静吉用作
凶何也所以謀之心謀之人者盡矣然猶不免於疑
則謀及於龜筮故龜筮之所共違不可以有作也庶
徵曰雨曰暘曰燠曰寒曰風曰時者何也曰雨曰暘
曰燠曰寒曰風者自肅時雨若以下是也曰時者自
王省惟歲以下是也五者來備各以其敘庶草蕃廡
何也隂陽和則萬物盡其性極其材言庶草者以爲
物之尤微而莫養又不知自養也而猶蕃廡則萬物
得其性皆可知也一極備凶一極無凶何也雨極備
則爲常雨暘極備則爲常暘風極備則爲常風燠極
無則爲常寒寒極無則爲常燠此饑饉疾癘之所由
作也故曰凶曰休徵曰肅時雨若曰乂時暘若曰哲
時燠若曰謀時寒若曰聖時風若曰咎徵曰狂恒雨
若曰僭恒暘若曰豫恒燠若曰急恒寒若曰蒙恒風
若何也言人君之有五事猶天之有五物也天之有
五物一極備凶一極無亦凶其施之小大緩急無常
其所以成物者要之適而巳人之有五事一極備凶
一極無亦凶施之小大緩急亦無常其所以成民者
亦要之適而已故雨暘燠寒風者五事之證也降而
萬物悅者肅也故若時雨然升而萬物理者乂也故
若時暘然哲者陽也故若時燠然謀者隂也故若時
寒然睿其思心無所不通以濟四事之善者聖也故
若時風然狂則蕩故常雨若僭則亢故常暘若豫則
解緩故常燠若急則縮栗故常寒若冥其思心無所
不入以濟四事之惡者蒙故常風若也孔子曰見賢
思齊見不賢而内自省也君子之於人也固常思齊
其賢而以其不肖爲戒況天者固人君之所當法象
也則質諸彼以驗此固其宜也然則世之言災異者
非乎曰人君固輔相天地以理萬物者也天地萬物
不得其常則恐懼修省固亦其宜也今或以爲天有
是變必由我有是辠以致之或以爲災異自天事耳
何豫於我我知修人事而已蓋由前之說則蔽而葸
由後之說則固而怠不蔽不葸不固不怠者亦以天
變爲巳懼不曰天之有某變必以我爲某事而至也
亦以天下之正理考吾之失而巳矣此亦念用庶證
之意也王省惟歲卿士惟月師尹惟日何也言自王
至於師尹猶歲月日三者相繫屬也歲月日有常而
不可變所揔大者不可以侵小所治少者不可以僭
多自王至于師尹三者亦相繫屬有常而不可變所
揔大者亦不可以侵小所治少者亦不可以僭多故
歲月日者王及卿士師尹之證也歲月日時無易百
榖用成乂用明俊民用章家用平康日月歲時旣易
百榖用不成乂用昏不明俊民用微家用不寧何也
旣以歲月日三者之時爲王及卿士師尹之證也而
王及卿士師尹之職亦皆協之歲月日時之紀焉故
歲有會月有要日有成大者省其大而略小者治其
小而詳其小大詳略得其序則功用興而分職治矣
故百榖用成乂用明俊民用章家用平康小大詳略
失其序則功用無所程分職無所考故百榖用不成
乂用昏不明俊民用微家用不寧也庶民惟星星有
好風星有好雨何也言星之好不一猶庶民之欲不
同星之好不一待月而後得其所好而月不能違也
庶民之欲不同待卿士而後得其所欲而卿士亦不
能違也故星者庶民之證也日月之行則有冬有夏
何也言歲之所以爲歲以日月之有行而歲無爲也
猶王之所以爲王亦以卿士師尹之有行而王無爲
也春秋者隂陽之中冬夏者隂陽之正隂陽各致其
正而後歲成有冬有夏者言歲之成也月之從星則
以風雨何也言月之好惡不自用而從星則風雨作
而歲功成猶卿士之好惡不自用而從民則治教政
令行而王事立矣書曰天聽自我民聽天視自我民
視夫民者天之所不能違也而況於王乎況於卿士
乎五福一曰壽二曰富三曰康寧四曰攸好德五曰
考終命何也人之始生也莫不有壽之道焉得其常
性則壽矣故一曰壽少長而有爲也莫不有富之道
焉得其常産則富矣故二曰富得其常性又得其常
産而繼之以母擾則康寧矣故三曰康寧也夫人君
使人得其常性又得其常産而繼之以母擾則人好
德矣故四曰攸好德好德則能以令終故五曰考終
命六極一曰凶短折二曰疾三曰憂四曰貧五曰惡
六曰弱何也不考終命謂之凶蚤死謂之短中絶謂
之折禍莫大於凶短折疾次之憂次之貧又次之故
一曰凶短折二曰疾三曰憂四曰貧凶者考終命之
反也短折者壽之反也疾憂者康寧之反也貧者富
之反也此四極者使人畏而欲其亡故先言人之所
尤畏者而以猶愈者次之夫君人者使人失其常性
又失其常産而繼之以擾則人不好德矣故五曰惡
六曰弱惡者小人之剛也弱者小人之柔也九疇曰
初曰次而五行五事八政五紀三德五福六極特以
一二數之何也九疇以五行爲初而水之於五行貌
之於五事食之於八政歲之於五紀正直之於三德
壽凶短折之於五福六極不可以爲初故也或曰箕
子之所次自五行至於庶證而今獨曰自五事至于
庶證各得其序則五福之所集自五事至于庶證各
爽其序則六極之所集何也曰人君之於五行也以
五事修其性以八政用其材以五紀協其數以皇極
建其常以三德治其變以稽疑考其難知以庶證證
其失得自五事至于庶證各得其序則五行固已得
其序矣或曰世之不好德而能以令終與好德而不
得其死者衆矣今曰好德則能以令終何也曰孔子
以爲人之生也直罔之生也幸而免君子之於吉凶
禍福道其常而已幸而免與不幸而及焉蓋不道也
或曰孔子以爲富與貴人之所欲貧與賤人之所惡
而福極不言貴賤何也曰五福者自天子至于庶人
皆可使慕而欲其至六極者自天子至於庶人皆可
使畏而欲其亡若夫貴賤則有常分矣使自公侯至
於庶人皆慕貴欲其至而不欲賤之在已則陵犯篡
奪之行日起而上下莫安其命矣詩曰肅肅宵征抱
衾與禂寔命不猶蓋王者之世使賤者之安其賤如
此夫豈使知貴之爲可慕而欲其至賤之爲可畏而
欲其亡乎
易象論解
君子之道始於自強不息故於乾也君子以自強不
息自強不息然後厚德載物故於坤也君子以厚德
載物自強積德以有載也廼能經綸故於屯也君子
以經綸經綸者君子有事之時故於蒙也君子以果
行育德果行育德則無事矣故於需也君子以飲食
宴樂飲食宴樂所以待人而與之從事者也故於訟
也君子以作事謀始作事謀始則能爲物主故於師
也君子以容民畜衆建萬國親諸侯容民畜衆之大
者故於比也先王以建萬國親諸侯諸侯親則無所
用武故於小畜也君子以懿文德德以禮爲體故於
履也君子以辨上下定民志禮也者因時之會通以
財成輔相天地者也故於泰也后以財成天地之道
輔相天地之宜以左右民物不能終泰故於否也君
子以儉德避難不可榮以祿泰則通否則辨故於同
人也君子以類族辨物族各有其類物各有其辨則
君子小人見矣故於大有君子以遏惡揚善順天休
命雖遏惡也不可以爲偏亢故於謙也君子以裒多
益寡稱物平施順天休命而以謙平施則人樂之故
於豫也先王以作樂崇德殷薦之上帝以配祖考樂
成而息故於隨也君子以嚮晦入宴息物不可終息
故於蠱也君子以振民育德振民育德莫大平教思
無窮容保民無疆故於臨也君子以教思無窮容保
民無疆教思無窮容保民無疆莫大乎省方觀民設
教故於觀也先王以省方觀民設教教至矣則明罰
勑法繼之故於噬嗑也先王以明罰勑法明罰勑法
者所以待之而非敢於折獄故於賁也君子以明庶
政無敢折獄無敢折獄者將以厚下也故於剝也上
以厚下安宅厚下者將使人無失其性命之情也欲
不失其性命之情則亦不違其性命之理而已故於
復也先王以至日閉關商旅不行后不省方者所以
應時知應時然後知對時育物故於無妄也先王以
茂對時育萬物對時育物者非稽古畜德之主則不
能故於大畜也君子以多識前言往行以畜其德畜
德莫大乎養故於頥也君子以愼言語節飲食知自
養然後出處皆有以大過人故於大過也君子以獨
立不懼遯世無悶出則欲獨立不懼處則欲遯世無
悶則德不可無習故於坎也君子以常德行習教事
德行不失其事教事不廢其習然後可以繼明照四
方故於離也大人以繼明照于四方所謂明者非恃
其所明則資諸人而已故於咸也君子以虚受人惟
以虚受人而有節於内故於恒也君子以立不易方
所以有時而遠小人故於遯也君子以遠小人不惡
而嚴所謂嚴者亦禮而已矣故於大壯也君子以非
禮勿履非禮勿履德之所以昭也故於晉也君子以
自昭明德明者自明非所以莅衆故於明夷也君子
以莅衆用晦而明知自明又知所以莅衆則言有物
而行有常故於家人也君子以言有物而行有常言
有物行有常則知所同知所異於暌也君子以同而
異同故能有容異故能有辨反身修德言有辨也故
於蹇也君子以反身修德赦過宥辠言有容也故於
解也君子以赦過宥辠能反身修德赦過宥辠則其
欲也懲而窒矣故於損也君子以懲忿窒慾能懲忿
窒慾然後見善遷有過改故於益也君子以見善則
遷有過則改以居則修德以動則有功功不可以擅
德不可以居也故於夬也君子以施禄及下居德則
忌能施祿及下居德則忌則衆之所聽也故於姤也
后以施命誥四方衆之所聽不可不戒故於萃也君
子以除戎器戒不虞不虞知戒矣德之所以積也故
於升也君子以順德積小以高大積小以至高大而
至於命則志遂矣故於困也君子以致命遂志至於
命則所以成已也而後可以成民教故於井也君子
以勞民勸相勞民勸相莫大乎恭愛故於革也君子
以治歷明時能治歷明時然後能正位凝命故於鼎
也君子以正位凝命正位凝命不可恃故於震也君
子以恐懼修省修省之道在於正已而已故於艮也
君子以思不出其位能正已則賢德可居俗可善故
於漸也君子以居賢德善俗俗善矣其終不能無愛
愛則敝矣故於歸妹也君子以永終知敝(知敝則所)以待
人者盡矣故於豐也君子以折獄致刑折獄以刑君
子所以明愼之時也故於旅也君子以明愼用刑而
不留獄不留獄則治道終矣終則有始故於巽也君
子以申命行事申命行事不可以無學故於兊也君
子以朋友講習所講習者仁義而已故於渙也先王
以饗帝立廟饗帝立廟則仁之至義之盡矣其推行
之也度數不可以無制德行不可以無議故於節也
君子以制數度議德行制數度議德行則欲急已以
緩人故於中孚也君子以議獄緩死急已以緩人者
依於仁而已故於小過也君子以行過乎恭喪過乎
哀用過乎儉依於仁則無患矣故於旣濟也君子以
思患而豫防之物不窮也故於未濟也君子以愼辨
物居方辨物居方者物之終始也
臨川先生文集卷第六十五
