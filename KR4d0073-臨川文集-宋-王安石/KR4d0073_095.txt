臨川先生文集卷第九十五
墓誌
比部員外郎陳君墓誌銘
吏部侍郎句公墓誌銘
工部郎中傅公墓誌銘
員外郎郭公墓誌銘
刑部侍郎王公墓誌銘
員外郎馬君墓誌銘
海陵縣主簿許君墓誌銘
縣令陳君墓誌銘
比部員外郎陳君墓誌銘
陳晉公有子五人其一人今宰相是也公晉公之中
子而今宰相弟晉公諱某事始卒在史官公諱某字
某九歲用晉公恩守祕書省校書郎晉公薨恩改太
常寺奉禮郎服除久之會封禪恩改大理評事監鳳
翔府酒稅又會祀汾隂改衛尉寺丞歸以最升知邵
武之邵武縣獻文章得試學士院宰相才之議與科
名公固辭親在願得進官職也不願得科名從之通
判秀州改大理寺丞歸又獻文章表乞治劇郡得淮
陽軍改太子中舍今上卽位恩改殿中丞是歲賜
緋衣銀魚知臨江軍還得睦州薦者數人天子以
公名屬審官又徙知遂州以齊國太夫人疾辭還改
虞部員外郎上便宜數事得引對因自贊天子欲
稍進用之而遭齊國大夫人之喪以去居無何睦州
人王稷上書斥公赦前數事服除猶坐是監虔州稅
明道元年恩改比部員外郎通判建州改駕部用舉
者徙知吉州坐法免起爲比部監泗州糧料又坐法
免起爲虞部監饒州錢監復得比部歸羇居京師久
之乃出監江隂軍酒稅道疾病上書自言先臣恕得
幸先皇帝至大臣階先臣以得仕屢進所學蒙記
識方壯少時頗汲汲欲自奮收一日之效以卒事
陛下而孤行單立無黨友之助又薄命不幸數遭小
人以見困蹶負先臣餘教辱陛下器使之恩今老
矣念終無以報盛德深自媿耻夙夜憂畏以故得疾
病且死無田園以歸無強有力子弟以養唯男一人
世昌去年爲進士得嘉慶院解臣兄在中書奏不得
試禮部今當爲遠官去臣旁遠甚陛下憐之幸聽
臣分司改世昌蘇常間一官以卒養臣天地之賜也
臣誠窮即不自言誰當爲臣言者書入未報竟卒於
江寧得年若干時某年月也夫人某氏子男兩人世
昌泉之晉江主簿次世長前死女兩人皆巳嫁主簿
將以某年月日葬公某處葬有日使來乞銘初公爲
臨江軍先君爲之佐其後二十五年某得主簿於淮
南而兄事之仍世有好義不可以辭無銘也公名臣
子少壯得美仕間以文藝自進意自以爲且貴富世
其家而遭平世槩以文法持臣下故其材不得有所
肆而卒以齟齬窮其感激怨懟往往見於文辭主簿
離其藁爲二十卷讀之知其心之所存也而其求分
司語尤悲因掇其大槩而存之噫其亦可悲也夫銘
曰
於此有木焉一本而中分其材均樹之時又均或斷
而焚或剖以爲犧尊誰令然耶其偶然耶吾又何嗟
贈尚書吏部侍郎句公墓誌銘
公句氏諱希仲字衮臣景德六年以開封浚儀進士
起家歷選於吏部爲揚州江都主簿洪州新建縣尉
權管句洪州奉新縣事開封府右軍巡判官其後除
於審官爲監黃州𡵨亭鎮茶鹽酒稅監虔州稅知洪
州分寧縣知容州句當在京左右廂店宅務知高郵
軍知岳安袁吉筠五州又其後除於中書爲知隨州
又遂以疾求分司西京而以皇祐三年四月丁亥卒
於安州之傳舍享年七十一散官至朝奉郎職事官
至光禄卿勲至上柱國賜緋魚袋公通訓詁工篆隷
書能傳其父學又善爲詩其在高郵歲大饑以便宜
振救所活萬餘人在鄂州前吏以逃戸諸稅責鄰人
至或無桑矣而猶責其絲公歎曰上恩及於無告
而州縣若此壅之可也即奏除之在吉州州素多事
公至則御之以簡奸吏惡民顧不得有爲至相戒而
去公奉寡嫂畜孤兄子尤篤於恩禮自爲郎中先任
其兄子次及諸從最後乃蔭公子兄外孫尹構幼失
父母公收教之再舉進士禮部矣顧言以構名聞構
由此𥙷郊社齋郎蓋其爲人敦厚長者詳於施人而
略於養巳如此句氏其先京兆人公曾祖諱同章始
遷成都之華陽祖諱令宣皇贈光禄寺丞父諱中正
爲孟氏武泰軍節度使掌書記太宗時自潞州錄
事參軍召拜著作佐郎直史舘其後改直昭文在兩
舘二十六年同舘事多去爲將相而公脩職守道未
嘗爲之少屈以尚書屯田郎中卒於眞宗之初而
葬浚儀浚儀今祥符也故公卒以某年某月某甲子
葬公開封之開封縣保安鄕永寧村公元配清河張
氏繼配楚丘邊氏祥符劉氏劉氏封延安郡君三男
子諶尚書屯田員外郎詵早世請太廟室長女子九
人嫁尚書駕部員外郎王正巳湖州德清縣令郭眞
卿尚書虞部郎中楊定殿中丞劉偁榮州錄事參軍
張道古起居舍人鍾鼎臣殿中丞杜師益泰寧軍節
度推官謝京登州司理參軍王勖及公之葬也以公
子諶故張夫人追封仙遊縣太君邊夫人追封仙源
縣太君劉夫人追封仁壽郡太君而公亦贈宫至尚
書吏部侍郎銘曰
句宗華陽世實京兆來家東都公考有廟温温句公
有美有相不衒不求卒爲圭璋考翼在上公丞在下
爲此幽宫亦浚之野
山南東道節度推官贈尚書工部郎中傅
公墓誌銘
公姓傅氏諱立字伯禮其先大名内黃人今鄆須城
人也慶曆二年以五舉進士得同三禮出身主鄭州
管城縣簿用舉者爲滑州靈河縣令遭母夫人喪喪
除以山南東道節度推官知磁州昭德縣事嘉祐四
年七月六日卒于官舍享年六十六公以文行有聲
於鄕其志氣甚大旣久困不遂因不復有仕意鄕人
強之乃起佐管城所爲問義理如何不肯有所顧計
貝州妖人爲亂吏坐不察者衆州縣懲艾有以妖告
者輙又致之刑辟或誣浮屠道人爲妖州捕之急公
辯其無罪即釋之在昭德縣人治河隄揔役者妄怒
以立威諸縣畏其糺劾莫敢校及笞公縣人公奪之
縱去縣人感悅不督而功自倍揔役者亦不敢復犯
公所部其施於政者多如此故其卒老稚相扶携祭
哭思慕久之不怠蓋公孝慈忠信剛毅有守遇事不
爲可愧其仁心尤至旣病亟呼其季子告曰吾嘗質
田於鄲數十口頼以活者三十年今田主往往而在
汝兄仕於朝所不足者非財可以劵還之於是長子
方官於莫州及歸遭喪終以田歸主如公戒公曾祖
諱凝贈尚書庫部員外郎祖諱世隆尚書戸部員外
郎知卭州父諱珏右班殿直凡三世皆以經學舉至
公始爲進士而公子亦皆爲進士曰堯俞尚書兵部
員外郎曰舜俞郊社齋郎曰君俞未仕餘四人皆早
死兵部君以才德爲世名人嘗爲諫官以言事不合
辭知雜御史不肯就以熙寧二年十月某日葬公於
孟州濟源縣清廉鄕美化里以夫人長壽縣太君王
氏祔於是公贈官至尚書工部郎中太君有賢行方
兵部除知雜御史也適北使未返而親故皆賀夫人
弗受治裝爲行及兵部歸而果辭不就以出也銘曰
惟傅厥先相武丁告功皇天上比星公躬服仁世守
經奮發華藻揚芬馨宜殖福禄引厥齡摧藏沉淹以
濎濙齎志弗獲終冥冥爰有美子集帝庭忠功孝名
神所聽卜塋高原日永寧
尚書度支員外郎郭公墓誌銘
公諱維字仲逸少好學有大志年二十五起爲泰州
司理調泰眞二州判官以能聞監眞州之酒稅丁母
憂服除改著作佐郎知南豐縣俗喜訟令始至豪猾
輒搆事入縣察令能否公至即得其妄窮而徙之由
此無敢犯法改新都縣又以治稱旣去民思之相與
繪公像祠焉使者薦其材就知雅州王蒙正姻明肅
太后家侵民田幾至百家有訴者更數獄無敢直其
事詔公治之其行也人爲公憚公至則拔根擿節不
漏毫末以田歸民蒙正坐除名旣歸天子目之賜
之朱衣得尚書屯田員外郎知常州至州索宿姦數
人流之州以無事移提點淮南刑獄吏不治道聞公
至往往豫以事求解部中肅然遷度支以卒慶曆二
年正月也凡仕二十七年公剛毅能斷當事勇不自
恤繇景德祥符之間四海平治寬文法待吏而吏乃
相習爲遨嬉浮沉者或按一吏則交議群詆以爲暴
刻生事日浸月積而民敝於下矣至公始按吏而獨
急於權倖有大臣出揚不治曲以禮事公公奏斥不
報旣代猶斥之以是被按一無憾言以聲威聞而所
至即有惠愛某嘗羈游過常里中民有以䙝語相罵
者其長者怒曰爾欲忘郭屯田邪蓋公在常以此法
其民時卒巳九年矣猶不忘之惜乎朝廷方欲顯用
而公巳不幸其出於治者猶未足以盡其志故不悉
書特掇其一二而存之此足以見公之志也祖某不
仕父某贈殿中丞母劉氏仙源縣太君妻張氏南陽
縣君子男三人先正烏江縣尉聦正舉進士祥正星
子主簿女六人以某年月日葬公於某處公之里也
將葬先正等以今司封員外郎趙諴書來乞銘先人
與公祥符八年以進士起而公子且與某遊有好也
銘不敢讓銘曰
翼翼汾陽子儀始王德完道粹功蓋于唐宜享世澤
流如海長原原南寓孰嗣而昌公生而明剛簡自徇
拔身貧羇誼不辱進蘇窮厈姦惠立威振而年不長
志不時盡旣奮旣材天奚弗憖刻銘在幽來者之感
贈尚書刑部侍郎王公墓誌銘
江陵縣有合葬龍山之西者爲宋龍川令贈尚書刑
部侍郎王公之墓公之卒得年七十一其葬之歲在
辛卯爲皇祐三年十二月甲申龍川其所卒也以刑
部侍郎贈公者曰公之子光禄卿周公諱文亮字昭
遠其先晉丞相導也丞相十有六世之孫儉爲唐正
議大夫刺明州始去長安之萬年爲明之奉化人大
夫之兄曰潨潨生紳紳生韶韶生公四世咸爲縣令
方錢氏之王吳越也公嘗試策入等爲其屬州之掾
國除選於京師復掾密州尉䕫奉節爲邢之任令舉
者二十餘人不用歎曰吾旣其衰矣而爲是是不可
以已耶即以疾去去之八年無復言進仕黨故強起
之復歎曰仕不仕惟義也吾敢自必於其間耶起令
龍川遂卒始公尚少以文稱於士友嘗度浙江有忘
白金百斤於舟公最後獨見之留三日得忘者歸之
而後去而不告以名佗日從者以爲言於是又稱其
長者今兩縣吏民皆曰賢令也旣亡皆哀焉合葬于
龍山者天水郡太君權氏善草隷書誦數經能略通
其說實唐貞孝公臯之十七世孫云子男四人向頻
高爲進士充其業其季光禄君也女三人皆歸聞人
光禄君方潔勤審下賢好學人以爲君子之子焉自
晉之亂而戎夷盜賊穴有中國且亂且治至于今歲
于年士大夫之家流落顚頓不常其世後雖有振起
者多不知其族之所出獨光禄君之家爲世其家而
能自道尤詳自大夫伯仲至公四世之告命皆具在
命其宗人之子某銘公之墓者光禄君也銘曰
公先籍秦系相導大夫相孫維作守兄潨遂留家海
浦子紳孫韶公祖考于東四傳弗甚耀藏仁厥家以
賚後後蕃而昌其必效今卿追公爲之兆
兵部員外郎馬君墓誌銘
馬君諱遵字仲塗世家饒州之樂平舉進士自禮部
至於廷書其等皆第一守祕書省校書郎知洪州之
奉新縣移知康州當是時天子更置大臣欲有所
爲求才能之士以察諸路而君自大理寺丞除太子
中允福建路轉運判官以憂不赴憂除知開封縣爲
江淮荆湖兩浙制置發運判官於是君爲太常博士
朝廷方尊寵其使事以監六路乃以君爲監察御史
又以爲殿中侍御史遂爲副使巳而還之臺以爲言
事御史至則彈宰相之爲不法者宰相用此罷而君
亦以此出知宣州至宣州一日移京東路轉運使又
還臺爲右司諫知諫院又爲尚書禮部員外郎兼侍
御史知雜事同判流内銓數言時政多聽用始君讀
書郎以文辭辯麗稱天下及出仕所至號爲辨治論
議條鬯人反覆之而不能窮平居頽然若與人無所
諧及遇事有所建則必得其所守開封常以權豪請
託不可治客至有所請君輒善遇之無所拒客退視
其事一斷以法居久之人知君之不可以私屬也縣
遂無事及爲諫官御史又能如此於是士大夫歎曰
馬君之智蓋能時其柔剛以有爲也嘉祐二年君以
疾求罷職以出至五六乃以爲尚書吏部員外郎直
龍圖閣猶不許其出某月某甲子君卒年四十七
天子以其子某官某爲某官又官其兄子持國某官
夫人某縣君鄭氏以某年某月某甲子葬君信州之
弋陽縣歸仁鄕裏沙之原君故與予善予常愛其智
略以爲今士大夫多不能如惜其不得盡用亦其不
幸早世不終於貴富也然世方懲尚賢任智之弊而
操成法以一天下之士則君雖壽考且終於貴富其
所畜亦豈能盡用哉嗚呼可悲也巳旣葬夫人與其
家人謀而使持國來以請曰願有紀也使君爲死而
不朽乃爲之論次而繫之以辭曰
歸以才能兮又予以時投之遠塗兮使驟而馳前無
禦者兮後有推之忽稅不駕兮其然奚爲哀哀煢婦
兮孰慰其思墓門有石兮書以余辭
泰州海陵縣主簿許君墓誌銘
君諱平字秉之姓許氏余嘗譜其世家所謂今泰州
海陵縣主簿者也君旣與兄元相友愛稱天下而自
少卓犖不羈善辨說與其兄俱以智略爲當世大人
所器寳元時朝廷開方略之選以招天下異能之士
而陜西大帥范文正公鄭文肅公爭以君所爲書以
薦於是得召試爲太廟齋郎巳而選泰州海陵縣主
簿貴人多薦君有大才可試以事不宜棄之州縣君
亦常慨然自許欲有所爲然終不得一用其智能以
卒噫其可哀也巳士固有離世異俗獨行其意罵譏
笑侮困辱而不悔彼皆無衆人之求而有所待於後
世者也其齟齬固宜若夫智謀功名之士窺時俯仰
以赴勢物之會而輒不遇者乃亦不可勝數辯足以
移萬物而窮於用說之時謀足以奪三軍而辱於右
武之國此又何說哉嗟乎彼有所待而不悔者其知
之矣君年五十九以嘉祐某年某月某甲子葬眞州
之揚子縣甘露鄕某所之原夫人李氏子男瓌不仕
璋眞州司戸參軍琦太廟齋郎琳進士女子五人巳
嫁二人進士周奉先泰州泰興縣令陶舜元銘曰
有拔而起之莫擠而止之嗚呼許君而已於斯誰或
使之
漢陽軍漢川縣令陳君墓誌銘
陳君之墓在某州某縣某鄕某所之原以某年某月
某甲子葬陳君者諱之祥字某家某州之某縣其業
進士其中等以皇祐二年其官滁州全椒縣主簿漢
陽軍漢川縣令其爲人強於學果於行能使爲之長
者聽爲之民者思其卒年三十二有一男一女皆出
夫人李氏其葬臨川王某爲之銘
芒乎旣壯而能充忽乎奚去而誰從歸形幽隂兮窾
土以爲宫聚封其上兮爲記無窮
臨川先生文集卷第九十五
