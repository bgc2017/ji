臨川先生文集卷第十三
古詩
泊舟姑蘇
崑山慧聚寺次孟郊韻
如歸亭順風
垂虹亭
張氏靜居院
丙戌五日京師作二首
荅客
次韻唐彦猷華亭十詠
顧林亭
寒穴
吳王獵場
始王馳道
柘湖
陸瑁養魚池
華亭谷
陸機宅
崑山
三女崗
太白嶺
秃山
贈曾子固
鮑公水
寄李士寧先生
僧德殊水簾
杭州修廣師法喜堂
復至曹娥堰寄丁元珍
荅曾子固南豐道中所寄
寄贈胡先生
得子固書因寄
寄虔州江隂二妺
登越州城樓
憶昨詩示諸外弟
泊舟姑蘇
朝遊盤門東暮出閶門西四顧茫無人但見白日低
荒林帶昏煙上有歸鳥啼物皆得所託而我無安棲
崑山慧聚寺次孟郊韻
僧蹊蟠青蒼莓苔上秋牀露翰饑更清風蘤遠亦香
掃石出古色洗松納空光久遊不忍還迫迮冠蓋場
如歸亭順風
春江窈窈來無地飛帆浩浩窮天際朝出吳川夕霅
溪回首喬林吹岸薺柁師高卧自嘯歌戲彼挽舟行
復止人生萬事反衍多道路後先能幾何
垂虹亭
三江五湖口地與天不隔日月所蔽虧東西渺然白
漫漫浸北斗浩浩浮南極誰投此虹蜺欲濟兩間阨
中流雜蜃氣欄楯相承翼初疑神所爲滅没在頃刻
晨興坐其上傲兀至中&KR0628;猶憐變化功不謂因人役
今君持酒漿談笑顧賓客頗誇九州物壯麗此無敵
熒煌丹沙枉璀璨黃金壁中家不慮始助我皆豪殖
喟予獨感此剥爛有終極改作不可無還當采民力
張氏静居院
動者利進爲静者樂止居物性有偏得惟賢時卷舒
張侯始出仕所至多名譽老矣歸偃休買地斸荒蕪
屋成爲令名名實與時俱南堂棲幽眞晨起瞻像圖
北堂畫五禽游戲養形軀燕有諸賓庭學有諸子廬
問侯年幾何矯矯八十餘問侯何能爾心不藏憂愉
問侯客何爲弦歌飲投壷問侯兒何讀夏商及唐虞
嵩山填門戸洛水遶階除疾於山水間結駟有通衢
我念老退者古多賢大夫留侯亦養生乃欲凌空虚
閉門不飲酒豈異山中臞疎傅稍喜客揮金能自娛
不聞喜教子滿屋青紫朱張侯能兼取勝事古所無
襃稱有樂石丞相爲之書而我不自量聞風亦歌呼
丙戌五日京師作二首
北風閣雨去不下驚沙蒼茫亂昏曉傳聞城外八九
里雹大如拳死飛鳥
二
浮雲離披久不合太陽獨行乾萬物誰令昨夜雨霶
&KR3632;北風蕭蕭寒到骨
荅客
士常疑西伯何至羑里辱瞽鰥親父子尚脫井廩酷
昏主雖聖臣飛禍安可卜致命遂其志雖窮不爲戮
次韻唐彦猷華亭十詠
顧林亭(野王所居也)
寥寥湖上亭不見野王居平林豈舊物歲晩空扶疎
自古聖賢人邑國皆丘墟不朽在名德千秋想其餘
寒穴
神農冽冰霜高穴與雲平空山渟千秋不出嗚咽聲
山風吹更寒山月相與清北客不到此如何洗煩酲
吳王獵場
吳王好射虎但射不操戈匹馬掠廣場萬兵助遮羅
時平事非昔此地桑麻多猛獸亦巳盡牛羊在田坡
始皇馳道
穆王得八駿萬事得期修茫茫萬載間復此好遠游
車輪與馬跡此地亦嘗留想當治道時勞者尸如丘
柘湖(湖中有山生柘故名柘湖記云秦有女入湖爲神今有廟)
柘林著湖山菱葉蔓湖濱秦女亦何事能爲此湖神
年年賽雞豚漁子自知津幽妖窟險阻禍福易欺人
陸瑁養魚池
野人非昔人亦復水上居紛紛水中游豈是昔時魚
吹波浮還没競食糟糠餘吞舟不可見守此歲月除
華亭谷(水行三百里入松江)
巨川非一源源亦在衆流此谷乃清淺松江能覆舟
蟲魚何所知上下相沉浮徒嗟大盈北浩浩無春愁
(華亭水自大盈入松江而北入海)
陸機宅
故物一巳盡嗟此歲年深野桃自著花荒棘自生鍼
芉芉谷水陽鬱鬱崑山隂俛仰但如昨遊者不可尋
崑山(世傳陸氏家生機雲故名崑山言生玉也)
玉人生此山山亦傳此名崖風與穴水清越有餘聲
悲哉世所珍一出受欹傾不如鶴與猿棲息尚全生
三女崗(吳王葬三女於此)
自古世上雄慷慨擅功名當時豈有力能使死者生
三女共一丘此憾亦難平音容若有作無力傾人城
太白嶺
太白巃從東南馳衆嶺環合青紛披煙雲厚薄眥可
愛樹石疎密自相宜陽春巳歸鳥語樂溪水不動魚
行遲生民何由得處所與兹魚鳥相諧熙
秃山
吏役滄海上瞻山一停舟怪此秃誰使鄕人語其由
一狙山上鳴一狙從之遊相匹乃生子子衆孫還稠
山中草木盛根實始易求攀挽上極高屈指亦窮幽
衆狙各豐肥山乃盡侵牟攘爭取一飽豈暇議藏收
大狙尚自苦小狙亦巳愁稍稍受咋嚙一毛不得留
狙雖巧過人不善操耡耰所嗜在果榖得之常似偷
嗟此海山中四顧無所投生生未云巳歲晚將安謀
贈曾子固
曾子文章衆無有水之江漢星之斗挾才乘氣不媚
柔群兒謗傷均一口吾語群兒勿謗傷豈有曾子終
皇皇借令不幸賤且死後日猶爲班與揚
鮑公水
村南鮑公山山北鮑公水高穴逗遠源泠泠落山嘴
玉色與飴味不可他味比竹樹四蒙密翠藤相披靡
漫郎昔少年幽居得之此臨窺若有遇愛歎無時已
浮名未汙染永矢終焉爾柰何中棄入長安十載風
塵化舊顔讙囂滿耳不可洗此水泠泠空在山
寄李士寧先生
樓臺高聳間晴霞松檜隂森夾柳斜渴愁如箭去年
華陶情滿滿傾榴花自嗟不及門前水流到先生雲
外家
僧德殊家水簾求予詠
淙淙萬音落石顚皎皎一派當簷前清風高吹鸞鶴
唳白日下照蛟龍涎浮雲䊋額自能卷缺月琢鉤相
與縣朱門試問幽人價翡翠鮫綃不直錢
杭州修廣師法喜堂
浮屠之法與世殊洗滌萬事求空虛師心以此不挂
物一堂收身自有餘堂隂置石雙嵽嵲石脚立竹青
扶疎一來巳覺肝膽豁況乃宴坐窮朝晡憶初救時
勇自許壯大看俗尤﨑嶇豐車肥馬載豪傑少得志
願多憂虞始知進退各有理造次未可分賢愚會將
築室返耕釣相與此處吟山湖
復至曹娥堰寄剡縣丁元珍
溪水渾渾來自北千山抱水清相射山深水急無艇
子欲從故人安可得故人昔日此水上罇酒扁舟慰
行役津亭把手坐一笑我喜滿懷君動色論新講舊
惜未足落日低佪已催客離心自醉不復飲秋果寒
花空滿席今年却坐相逢處怊悵難求别時迹可憐
溪水自南流安得溪船問消息
荅曾子固南豐道中所寄
吾子命世豪術學窮無閒直意暮聖人不問閔與顔
彼昏何爲者誣構來㘖㘖應逮犯秋陽動爲人所歎
不䘏我躬瘁乃嗟天澤慳令人念公卿燁燁趨王班
泊無憫世意狙猿而佩環愛子所守卓憂予不能攀
永矢從子游合如扉上鐶願言借餘力迎浦疎潺潺
亦有衣上塵可攀禆太山大江秋正清島溆相縈彎
四盻浩無主日暮煙霞斑水竹密以勁霜楓衰更殷
賞託亦云健行矣非間關相期東北遊致館淮之灣
無爲襲寗羸悠然及温還
寄贈胡先生(并序)
孔孟去世遠矣信其聖且賢者質諸書焉耳翼之先
生與予並世非若孔孟之遠也聞薦紳先生所稱述
又詳於書不待見而後知其人也歎慕之不足故作
是詩
先生天下豪傑魁胷臆廣博天所開文章事業望孔
孟不復睥睨蔡與崔十年留滯東南州飽足藜藿安
蒿萊獨鳴道德驚此民民之聞者源源來高冠大帶
滿門下奮如百蟄乘春雷惡人沮服善者起昔時蹻
跖今騫回先生不試乃能爾誠令得志如何哉吾願
聖帝營太平補葺廊廟枝傾頽披旒發纊廣耳目照
徹山谷多遺材先收先生作梁柱以次構架桷與榱
羣臣面向帝深拱仰戴堂陛方崔嵬
得曾子固書因寄
始吾居揚日重問每見及云將自親側萬里同講習
子行何舒舒吾望巳汲汲窮年夢東南顔色不可挹
仁賢豈欺我正恐事維縶嚴親抱憂衰生理頼以給
不然航江外天寒北風急無乃山路惡僕弱馬行澁
孤懷未肯開歲物忽如蟄朅來高郵住巷屋頗卑濕
蓬蒿稍芟除茅竹隨補葺苟云禦風氣尚恐憂雨汁
故人莫在眼屢獨𨳩巾笈忠信蓋未見吾敢誣兹邑
出關誰與語念子百憂集眺聽聊自放日暮城頭立
徐歸坐當戸使者操書入時𨳩識子意如渴得美湆
驪駒日就道玉手行可執舊學待鐫磨新文得刪拾
重登城頭望喜氣滿原隰
寄虔州江隂二妹
貢水日夜下下與章水期我行二水間無日不爾思
飄若越鳥北心常在南枝又如岐首蛇南北兩欲馳
逝者日巳遠百憂詎能追生存苦乖隔邂逅亦何時
女子歸有道善懷見於詩庶云留汝車慰我堂上慈
登越州城樓
越山長青水長白越人長家山水國可憐客子無定
宅一夢三年今復北浮雲縹緲抱城樓東望不見空
回頭人間未有歸耕處早晩重來此地遊
憶昨詩示諸外弟
憶昨此地相逢時春入窮谷多芳非短垣囷囷冠翠
嶺躑躅萬樹紅相圍幽花媚草錯雜出黃蜂白蝶參
差飛此時少壯自負恃意氣與日爭光輝乘閑弄筆
戲春色脫略不省旁人譏坐欲持此博軒冕肯言孔
孟猶寒飢丙子從親走京國浮塵坌並緇人衣明年
親作建昌吏四月挽船江上磯端居感慨忽自寤青
天閃爍無停暉男兒少壯不樹立挾此窮老將安歸
吟哦圖書謝慶弔坐室寂寞生伊威材疎命賤不自
揣欲與稷契遐相希旻天一朝卑以禍先子泯没予
誰依精神㳅離肝肺絶眥血被面無時晞母兄&KR0561;&KR0561;
泣相守三載厭食鍾山薇屬聞降詔起群彦遂自下
國趨王畿刻章琢句獻天子釣取薄祿歡庭闈身着
青衫手持版奔走卒歲官淮沂淮沂無山四封痺獨
有廟塔尢峩巍時時憑高一悵望想見江南多翠微
歸心動蕩不可抑霍若猛吹飜旌旂騰書漕府私自
列仁者惻隱從其祈暮春三月亂江水勁櫓健帆如
轉機還家上堂拜祖母奉手出涕縱橫揮出門信馬
向何許城郭宛然相識稀永懷前事不自適却指舅
舘接山扉當時髫兒戲我側于今冠佩何頎頎況復
丘樊滿秋色蜂蝶摧藏花草腓令人感嗟千萬緒不
忍蒼卒回驂騑留當𨳩樽強自慰邀子劇飲母予違
臨川先生文集卷第十三
