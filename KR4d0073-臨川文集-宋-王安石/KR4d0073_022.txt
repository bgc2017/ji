臨川先生文集卷第二十二
律詩(七言八句)
奉酬永叔見贈
送陳舜俞制科東歸
送何正臣主簿
與舍弟華藏院此君亭詠竹
上元戲呈貢父
次韻楊樂道述懷
和楊樂道見寄
寄吳沖卿二首
酬沖卿見别
次御河寄城北會上諸友
次友人三首
寄張襄州
次韻昌叔懷灊樓讀書之樂
酬淨因長老樓上翫月見懷
寄張鶚招張安國金陵法曹
欲往淨因寄涇州韓持國
送别韓虞部
懷舒州山水呈昌叔
呈柳子玉同年
次韻陸定遠以謫往來求詩
李璋下第
送楊驥秀才歸鄱陽
平山堂
示德逄
示四妹
寄酬曹伯玉因以招之
次韻奉酬李質夫
寄袁州曹伯玉使君
邢太保有鶴折翼以詩傷之
寄致政吳虞部
再至京口寄漕使曹郞中
次韻平甫金山會宿寄親友
送何聖從龍圖
送趙學士陜西提刑
丙申八月作
登西樓
即事
奉酬永叔見贈
欲傳道義心猶在(一作雖壯)強學(一作學作)文章力已窮他日
若能窺孟子終身何敢望韓公摳衣最出諸生後倒
屣嘗傾廣座中秖恐虚名因此得嘉篇爲貺豈宜蒙
送陳舜俞制科東歸
諸賢發策未央宫獨得菑川一老翁曲學暮年終漢
相高談平日漫周公君今壯歲收科第我欲它時看
事功聞說慨然眞有意贈行聊似古人風
送何正臣主簿
何郞冰雪照青春應敵皆言筆有神魯國儒人何獨
少元君畫史故應眞百年冠蓋風雲會萬里山川日
月新可但諸公能品藻會須天子擢平津
與舍弟華藏院此君亭詠竹
一逕森然四座涼殘隂餘韻去何長人憐直節生來
瘦自許高材老更剛曾與蒿藜同雨露終隨松栢到
冰霜煩君惜取根株在欲乞伶倫學鳳凰
上元戲呈貢父
車馬紛紛白晝同萬家燈火暖春風别開閶闔壷天
外特起蓬萊陸海中盡取繁華供俠少秖分牢落與
衰翁不知太乙遊何處定把青藜獨照公
次韻楊樂道述懷之作
素心非不慕前修自怪因循欲白頭獵較趣時終瑣
瑣畫墁營職信悠悠濠梁最憶知魚樂牢筴飜慙爲
彘謀尚有故人能慰我詩成珠玉每相投
和楊樂道見寄
宅帶園林五畒餘蕭條還似茂陵居殺青滿架書新
繕生白當牎室久虚孤學自難窺奥密重言猶得慰
空疎相思每欲投詩社只待春蒲葉又書
寄吳沖卿二首
平生身事略相同三歲連牆左廐中更得謬恩分省
舍又將衰鬢作隣翁聮翩久傍官槐綠契闊今看楚
蓼紅不欲與君爲遠别沙臺吹帽約秋風
二(時吳晉州方得辠)
塞垣花氣欲飛浮眼底紛紛綠漸抽悠遠山川嗟我
老急難兄弟想君愁舊知白日諸曹滿試問紅燈幾
客留時節只應無意思亦如行路判春休
酬沖卿見别
同官同齒復同科朋友婚姻分最多兩地塵沙今齟
齬二年風月共婆娑朝倫孰與君材似使指將如我
病何升黜會應從此異願偷閑暇數經過
次御河寄城北會上諸友
客路花時秖攪心行逄御水半晴隂背城野色雲邊
盡隔屋春聲樹外深香草巳堪回步履午風聊復散
衣襟憶君載酒相追處紅萼青跗定滿林
寄友人三首
萬里書歸說我愁知君不忘北城幽一篇封禪才難
學三畒蓬蒿勢易求欲與山僧論地劵願爲鄰舍事
田疇應須急作南征計漠北風沙不可留
二
水邊幽樹憶同攀曾約移居向此間欲語林塘迷舊
逕却隨車馬入他山飛花著地容難冶鳴鳥窺人意
轉閑物色可歌春不返相思空復慘朱顔
三
一别三年至一方此身漂蕩只殊鄕看沙更覺蓬萊
淺數日空驚霹靂忙渺渺水波低赤岸濛濛雲氣淡
扶桑登臨舊興無多在但有浮槎意未忘
寄張襄州
襄陽州望古來雄耆舊相傳有素風四葉表閭唐尹
氏一門逃世漢龐公故家遺俗應多在美景良辰定
不空遥憶習池寒夜月幾人談笑伴詩翁
次韻昌叔懷灊樓讀書之樂
志食長年不得休一巢無地拙於鳩聊爲薄宦容身
者能免高人笑我不道德文章吾事落塵埃波浪此
生浮看君别後行藏意回顧灊樓秖自羞
酬淨因長老樓上翫月見懷有疑君魂夢
在清都之句
道人心與世無求隱几蕭然在此樓坐對高梧傾曉
月看翻清露洗新秋登臨更欲邀元亮披寫還能擬
惠休顧我不知天上樂虚疑昨夜夢仙遊
寄張諤招張安國金陵法曹
我老願爲臧丈人君今少壯豈長貧好湏自致青冥
上可且相從寂寞濱深谷黃鸝驕引子曲碕翠碧巧
藏身尋幽觸靜還成興何必區區九陌塵
欲往淨因寄涇州韓持國
紫荆山下物華新只與都城共一春令節想君携綠
酒故情憐我踏黃塵泔魚巳悔他年事搏虎方收末
路身欲寄微言書不盡試尋僧閣望西人
送别韓虞部
客舍街南初著巾與君兄弟即相親當年豈意兩家
子今日更爲同社人京洛風塵嗟阻闊江湖杯酒惜
逡廵歸帆嶺北茫茫水把手何時寂寞濱
懷舒州山水呈昌叔
山下飛鳴黃栗留溪邊飲啄白符鳩不知此地從君
處亦有他人繼我不塵土生涯休盪滌風波時事只
飄浮相看髮秃無歸計一夢東南即自羞
呈柳子玉同年
三年不上鄴王臺鴻鴈歸時又北來水底舊波吹歲
換柳梢新葉卷春回塵沙漠漠凋雙鬢簫鼓怱怱把
一杯勞事欲歌無與和衰顔思見故人開
次韻陸定遠以謫往來求詩
牢落何由共一樽相望空復歎芝焚濟時尚負生平
學尉我應多别後文可但風流追甫白由來家世出
機雲行吟強欲偷新格自笑安能到萬分
李璋下第
浩蕩宫門白日開君王高拱試群材學如吾子何憂
失命屬天公不可猜意氣未宜輕感槩文章尤忌數
悲哀男兒獨患無名爾將相誰云有種哉
送楊驥秀才歸鄱陽
客舍風塵弊綵衣悲吟重見鴈南飛荆山和氏方三
獻太學何生且一歸曠野巳寒諳獨宿長年多難惜
分違巾箱所得皆幽懿亦見鄕人爲發揮
平山堂
城北橫岡走翠虬一堂高視兩三州淮岑日對朱欄
出江岫雲齊碧瓦浮墟落耕桑公愷悌杯觴談笑客
風流不知峴首登臨處壯觀當時有此不
示德逢
先生貧敝古人風&KR1210;想荣桑在眼中憐愍雞豚非孟
子勤勞禾黍信周公深藏組纚三千牘靜占寬閑五
百弓處世但令心自可相知何藉一劉龔
示四妹
孟光求壻得梁鴻廡下相隨不諱窮卓犖才名今日
事蕭條門巷古人風五噫尚與時多忤一笑兼忘我
屢空六月塵沙不相貸泫然搔首又西東
寄酬曹伯玉因以招之
寒鵶對立西風樹幽草環生白露庭清坐苦無公事
擾高談時有故人經思君異日投朱&KR0807;過我何時載
渌醽及北江湖氣蕭爽最宜相值倒吾缾
次韻奉酬李質夫
逸少池邊有舊山幾年征淚染衣斑駑駘自飽方爭
路騕褭長飢不在閑雪漲江南歸浩蕩煙埋河朔去
間關勞歌一聽皆愁思況我心非木石頑
寄袁州曹伯玉使君
宜春城郭繞樓臺想見登臨把一杯濕濕嶺雲生竹
箘冥冥江雨熟楊梅政成定入邦人詠詩就還隨驛
使來錯莫風沙愁病眼不知何日爲君開
邢太保有鶴折翼以詩傷之客有記翎經
冥三韻而忘其詩者因作四韻
不爲摧傷改性靈靜中猶見好儀形每憐今日長垂
翅却悔當時誤剪翎醫得舊創猶有法相知多難豈
無經稻梁且向人間覓莫羡摶風起北冥
寄致政吳虞部
白鷗生意在滄波不爲風塵有網羅年抵馮唐初未
半才方疎廣豈能多孤清楚國知誰繼遺愛郴人想
共歌嗟我欲歸真未晩雪舟乘興會相過
再至京口寄漕使曹郞中
漂流曾落此江邊憶與詩翁賦浩然(浩然堂名)鄕國去身
猶萬里驛亭分首巳三年北城紅出高枝靚南浦青
回老樹圓還似昔時風露好只疑談笑在君前
次韻平甫金山會宿寄親友
天末海門橫比固煙中沙岸似西興巳無船舫猶聞
笛遠有樓臺秪見燈山月入松金破碎江風吹水雪
崩騰飄然欲作乘桴計一到扶桑恨未能
送何聖從龍圖
射策曾稱蜀郡雄朝廷重得漢司空應留賜席丹塗
地誤責飛芻紫塞功三徑欲歸無舊業百城先至有
淸風潞山直與天爲黨回首孫高想見公
送趙學士陜西提刑
遥知彼俗經兵後應望名公走馬來陛下柬求今
日始胸中包畜此時開山西豪傑歸囊牘渭北風光
入酒杯堪笑陋儒昏鄙甚略無謀術贊行臺
丙申八月作
秋風摧剥利如刀漠漠昏煙玩日高眼看南山露崖
嶷心隨東水轉波濤歸期正自憑蓍蔡生理應須問
酒醪還有詩書能慰我不多霜雪上顚毛
登西樓
樓影侵雲百尺斜行人樓上憶天涯情多自悔登臨
數目極因驚悵望賒一曲平蕪連古樹半分殘日帶
明霞潘郞何用悲秋色秖此傷春髮巳華
即事
河流南苑岸西斜風有晶光露有華門柳故人陶令
宅井桐前日揔持家嘉招欲覆杯中渌麗唱仍添錦
上花便作武陵樽俎客川源應未少紅霞
臨川先生文集卷第二十二
