臨川先生文集卷第七十四
書
上相府書
上富相公書
上曾參政書
上執政書
上歐陽永叔書四
與劉原父書
荅吳孝宗書二
荅錢公輔學士書
荅崔伯易書
與郭祥正太博書三
與吳特起書
與曾子山書
與吳司錄議王逢原姻事書
上相府書
某聞古者極治之時君臣施道以業天下之民匹夫
匹婦有不與其澤者爲之焦然耻而憂之瞽聾侏儒
亦各得以其材食之有司其誠心之所化至於牛羊
之踐不忍不仁於草木今行葦之詩是也況於所得
士大夫也哉此其所以上下輯睦而稱極治之時也
伏惟閤下方以古之道施天下而某之不肖幸以此
時竊官於朝受命佐州宜竭罷駑之力畢思慮治百
姓以副吾君吾相於設官任材休息元元之意不宜
以私慁上而自近於不敏之誅抑其勢有可言則亦
閤下之所宜憐者某少失先人今大母春秋高宜就
養於家之日久矣徒以內外數十口無田園以託一
日之命而取食不腆之祿以至於今不能也今去而
野處念自廢於苟賤不廉之地然後有以共裘葛具
魚菽而免於事親之憂則恐內傷先人之明而外以
累君子養完人材之德濡忍以不去又義之所不敢
出也故輒上書闕下願殯先人之丘冡自託於筦庫
以終犬馬之養焉伏惟閤下觀古之所以材瞽聾侏
儒之道覽行葦之仁憐士有好修之意者不窮之於
無所據以傷其操使老者得養而養者雖愚無能無
報盛德於以廣仁孝之政而曲成士大夫爲子孫之
誼是亦君子不宜得已者也黷冒威尊不任皇恐之
至
上冨相公書
某不肖當朝廷選用才能修立法度之時不以罪廢
而蒙器使此其幸固巳多矣某竊自度守一州尚不
足以勝任任有大於一州者固知其不勝也自被使
江東夙夜震恐思得脫去非獨爲私計凡以此也三
司判官尤朝廷所選擇出則被使漕運而金榖之事
某生平所不習此所以蒙恩反側而不敢冒也惟不
肖常得出入門下蒙眷遇爲不淺矣平居不敢具書
以勤左右之觀省幸緣恩惠所及敢布其私心誠望
閤下哀其忠誠載賜一州處幽閒之區寂寞之濱其
治民非敢謂能也庶幾地閒事少夙夜悉心力易以
塞責而免於官謗也若夫私養之勢不便於京師固
嘗屢以聞朝廷而熟於左右者之聽矣今兹蒙恩厚
賜禄多豈宜復言私計不便乎雖然所辭者才力所
不能而所願猶未安理分也亦冀閤下哀之
上曾參政書
某聞古之君子立而相天下必因其材力之所宜形
勢之所安而役使之故人得盡其材而樂出乎其時
今也某材不足以任劇而又多病不敢自蔽而數以
聞執事矣而閤下必欲使之察一道之吏而寄之以
刑獄之事非所謂因其材力之所宜也某親老矣有
上氣之疾日久比年加之風眩勢不可以去左右閤
下必欲使之奔走跋涉不常乎親之側非所謂因其
形勢之所安也伏惟閤下由君子之道以相天下故
某得布其私焉論者或以爲事君使之左則左使之
右則右害有至於死而不敢避勞有至於病而不敢
辭者人臣之義也某竊以爲不然上之使人也旣因
其材力之所宜形勢之所安則使之左而左使之右
而右可也上之使人也不因其材力之所宜形勢之
所安上將無以報吾君下將無以慰吾親然且左右
惟所使則是無義無命而苟悅之爲可也害有至於
死而不敢避者義無所避之也勞有至於病而不敢
辭者義無所辭之也今天下之吏其材可以備一道
之使而無不可爲之勢其志又欲得此以有爲者蓋
不可勝數則某之事非所謂不可辭之地而不可避
之時也論者又以爲人臣之事其君與人子之事其
親其勢不可得而兼也其材不足以任事而勢不可
以去親之左右則致爲臣而養可也某又竊以爲不
然古之民也有常産矣然而事親者猶將輕其志重
其祿所以爲養今也仕則有常祿而居則無常産而
特將輕去其所以爲養非所謂爲人子事親之義也
且某之材固不足以任使事矣然尚有可任者在吾
君與吾相處之而已爾固不可以去親之左右矣然
任豈有不便於養者乎在吾君與吾相處之而已爾
然以某之賤未嘗得比於門墻之側而慨然以鄙樸
之辭自通於閤下之前欲得其所求自常人觀之宜
其終齟齬而無所合也自君子觀之由君子之道以
相天下則宜不爲遠近易慮而不以親疎改施如天
之無不燾而施之各以其命之所宜如地之無不載
而生之各以其性之所有彼常人之心區區好忮而
自私不恕巳以及物者豈足以量之邪伏惟閤下垂
聽而念焉使天下士無復思古之君子而樂出乎閤
下之時而又使常人之觀閤下者不能量也豈非君
子所願而樂者乎冒黷威尊不任惶恐之至
上執政書
竊以方今仁聖在上四海九州冠帶之屬望其施爲
以福天下者皆聚於朝廷而某得以此時備使畿內
交遊親戚知能才識之士莫不爲某願此亦區區者
思自竭之時也事顧有不然者某無適時才用其始
仕也苟以得祿養親爲事耳日月推徙遂非其據今
親闈老矣日夜惟諸子壯大未能以有室家而某之
兄嫂尚皆客殯而不葬也其心有不樂於此及今愈
思自置江湖之上以便昆弟親戚往還之勢而成婚
姻葬送之謀故某在廷二年所求郡以十數非獨爲
食貧而口衆也亦其所懷如此非獨以此也某又不
幸今兹天被之疾好學而苦眩稍加以憂思則往往
昏瞶不知所爲以京師千里之縣吏兵之衆民物之
稠所當悉心力耳目以稱上之恩施者蓋不可勝數
以某之不肖雖平居無他尚懼不給又況所以亂其
心如此而又爲疾病所侵乎歸印有司自請於天
子以待放絀而歸田里此人臣之明義而某之所當
守也顧親老矣而無所養勢不能爲也偷假歲月饕
祿賜以徼一日之幸而不忖事之可否又義之所不
敢爲竊自怒而求其猶可以冒者自非哀憐東南寬
閒之區幽僻之濱與之一官使得因吏事之力少施
其所學以庚祿賜之入則進無所逃其辠退無所託
其身不惟親之欲有之而已盖聞古者致治之世自
瞽矇昏瞶侏儒籧篨戚施之人上所以使之皆各得
盡其才鳥獸魚鼈昆蟲草木所以養之皆各得盡其
性而不失也於是裳裳者華魚藻之詩作於時而曰
左之左之君子宜之右之右之君子有之惟其有之
是以似之言古之君子於士之宜左者左之宜右者
右之各因其才而有之是以人人得似其先人又曰
魚在在藻依于其蒲王在在鎬有那其居魚者潜逃
深渺之物皆得其所安而樂王是以能那其居也方
今寬𥙿廣大有古之道大臣之在內有不便於京而
求出小臣之在外有不便於身而求歸朝廷未嘗不
可而士亦未有以此非之者也至於所以賜某者亦
可謂周矣爲其貧也使之有屋廬而多祿廪爲其求
在外而欲其內也置之京師而如其在外之求顧某
之私不得盡聞於上是以所懷齟齬而有不得也今
敢盡以聞於朝廷而又私布於執事矣伏惟執事察
其身之疾而從之盡其才憐其親之欲而養之盡其
性以完朝廷寬裕廣大之政而無使裳裳者華魚藻
之詩作於時則非獨於某爲幸甚
上歐陽永叔書
今日造門幸得接餘論以坐有客不得畢所欲言某
所以不願試職者向時則有婚嫁葬送之故勢不能
久處京師所圖甫畢而二兄一嫂相繼喪亡於今窘
迫之勢比之向時爲甚若萬一幸被館閣之選則於
法當留一年藉令朝廷憐閔不及一年即與之外任
則人之多言亦甚可畏若朝廷必復召試某以必以
私急固辭竊度寬政必蒙矜允然召旨旣下比及辭
而得請則所求外𥙷又當遷延矣親老口衆寄食於
官舟而不得躬養於今已數月矣早得所欲以紓家
之急此亦仁人宜有以相之也翰林雖嘗被旨與某
試然某之到京師非諸公所當知以今之體須某自
言或有司以報乃當施行前命耳萬一理當施行遽
爲罷之於公義亦似未有害某私計爲得竊計明公
當不惜此區區之意不可以盡唯仁明憐察而聽從
之
二
某以不肖願趨走於先生長者之門久矣初以疵賤
不能自通閤下親屈勢位之尊忘名德之可以加人
而樂與之爲善顧某不肖私門多故又奔走職事不
得繼請左右及此蒙恩出守一州愈當遠去門牆不
聞議論之餘私心眷眷何可以處道途邅迴數月始
至敝邑以事之紛擾未得具啓以敘區區鄕往之意
過蒙獎引追賜詩書言高旨遠足以爲學者師法惟
襃被過分非先進大人所宜施於後進之不肖豈所
謂誘之欲其至於是乎雖然懼終不能以上副也輒
勉強所乏以酬盛德之貺非敢言詩也惟赦其僣越
幸甚
三
某以五月去左右六月至楚州即七舍弟病留四十
日至揚州又與四舍弟俱失郡牧所生一子七月四
日視郡事承守將數易之後加之水旱吏事亦尚紛
冗故修啓不蚤伏惟幸察閤下以道德爲天下所望
方今之勢雖未得遠引以從雅懷之所尚惟攄所藴
以救時敝則出處之間無適不宜此自明哲所及者
承餘論及之因試薦其區區某到郡侍親幸且順適
但以不才而臨今日之民冥得辠於君子固有日矣
四
某以疵賤之身聞門願見非一日積幸以職事二年
京師以求議論之𥙷蒙恩不弃知遇特深違離未久
感戀殊甚然以私門多故未嘗得進一書以謝左右
伏蒙恩憐再賜手書推獎存撫甚非後進所當得於
先生大人之門以愧以恐何可以言也秋冷伏惟動
止萬福惟爲時自重以副四方瞻望之意
與劉原父書
辱手教勤勤尤感愧伏承動止萬福又良慰也河役
之罷以轉運賦功本狹與雨淫不止督役者以病告
故止耳昔梁王墮馬賈生悲哀泔魚傷人曾子涕泣
今勞人費財於前而利不遂於後此某所以愧恨無
窮也若夫事求遂功求成而不量天時人力之可否
此某所不能則論某者之紛紛豈敢怨哉閤下乃以
初不能無意爲有憾此非某之所敢聞也方今萬事
所以難合而易壞常以諸賢無意耳如鄙宗夷甫軰
稍稍騖於世矣仁聖在上故公家元海未敢跋扈耳
閤下論爲世師此雖戲言願勿廣也前月被使江東
朝夕當走左右自餘須面請
荅吳孝宗書(孝宗字子經)
比得周秀才所示書即欲奉報以多病多事未能如
志重承手問尤以感愧知生事彌困爲之柰何某亦
以姻事見迫又田入不足故私計亦未能不以經心
然勞佚有命當順以聽之耳前書所示大抵不出先
志若子經欲以文辭高世則世之名能文辭者已無
過矣若欲以明道則離聖人之經皆不足以有明也
自秦漢已來儒者唯楊雄爲知言然尚恨有所未盡
今學士大夫往往不足以知雄則其於聖人之經宜
其有所未盡子經誠欲以文辭高世則無爲見問矣
誠欲以明道則所欲爲子經道者非可以一言而盡
也子經所謂斜鑿以矯矢背柄以矯舟此天下之所
同而舟矢已來未之改也先志所論有非天下之所
同而特出子經之新意者則與矯舟矢之意爲不類
又子經以爲詩禮不可以相解乃如某之學則惟詩
禮足以相解以其理同故也子經以謂如何兩家各
多難無由會合許明年見過幸甚未爾自愛
荅吳孝宗論先志書
某辱書又示以先志而怪某尚有欲爲吾弟道者責
以一言盡之吾弟所爲書博矣所欲爲吾弟道者非
可以一言盡然吾弟自以爲才不及子貢而所言皆
子貢所欲聞於夫子而不得者也則某有欲爲吾弟
道者可勿怪也積憂久病廢學疲懶書不能逮意知
已就試國學隆暑自愛他俟試罷見過面盡不宣
荅錢公輔學士書
比蒙以銘文見屬足下於世爲聞人力足以得顯者
銘父母以屬於不腆之文似其意非苟然故輙爲之
而不辭不圖乃猶未副所欲欲有所增損鄙文自有
意義不可改也宜以見還而求能如足下意者爲之
耳家廟以今法凖之恐足下未得立也足下雖多聞
要與識者講之如得甲科爲通判通判之署有池臺
竹林之勝此何足以爲太夫人之榮而必欲書之乎
貴爲天子富有天下苟不能行道適足以爲父母之
羞況一甲科通判苟粗知爲辭賦雖市井小人皆可
以得之何足道哉何足道哉故銘以謂閭巷之士以
爲太夫人榮明天下有識者不以置悲歡榮辱於其
心也太夫人能異於閭巷之士而與天下有識同此
其所以爲賢而宜銘者也至於諸孫亦不足列孰有
五子而無七孫者乎七孫業之有可道固不宜略若
皆兒童賢不肖未可知列之於義何當也諸不具道
計足下當與有識者講之南去愈遠君子惟順愛自
重
與崔伯易書
伯易足下得書於京師所以開我者不敢忘而人事
紛紛不得修報以爲到高郵即奉見得道所欲言者
去軍城止三十里而遇親舟遂挽以北念還軍中則
重煩親友然遂不得一見足下而西殊悒悒也逢原
遽如此痛念之無窮特爲之作銘因吳特起去奉呈
此於平生爲銘最爲無媿惜也如此人而年止如此
以某之不肖固不敢自謂足以知之然見逢原所學
所爲日進而比在高郵見之遂若不可企及竊以謂
可畏憚而有望其助我者莫踰此君雖足下之言亦
以謂如此今則已矣可痛可痛然此特可爲足下道
爾人之愛逢原者多矣亦豈如吾兩人者知之之盡
乎可痛可痛莘老必朝夕見之於京師不别致書爲
致意
與郭祥正太博書
某叩頭得手筆存問區區哀感所不可言示及詩篇
壯麗俊偉乃能至此良以嘆駭也輒留巾匭永以爲
玩山邑少事不足以煩剸治想多暇日足以吟詠無
緣一至左右惟自愛重以副鄕往之私幸甚
二
某叩頭辠逆餘生奄經時序咫尺無由自訴伏承存
錄貺以詩書不勝區區哀感詩已傳聞兩篇餘皆所
未見豪邁精絶固出於天才此非力學者所能逮也
雖在哀疚把翫不能自休謹輒藏之巾匭永以爲好
也知導引事稍熟希爲人愼疾自愛幸甚
三
某叩頭承示新句但知嘆愧子固之言未知所謂豈
以謂足下天才卓越更當約以古詩之法乎哀荒未
能劇論當俟異時爾聞有殤子之釁想能以理自釋
情累也某辠逆荼毒奄忽時序諸非面訢無以盡
與吳特起書
某啓適見鍾檢正世美言上舍吳師禮浙人也有文
學節行欲爲逢原壻彼極多人欲壻之而慕逢原節
義故欲娶其女鍾爲人不妄吳亦有名故欲作書奉
報乃得來書更請審擇特起肯遠相過甚慰思渴老
年待盡若復得一相見豈非幸願今歲暑雨特甚多
逃於北山平生未嘗畏暑年老氣衰復值此非常氣
候殊爲憊頓書不及悉千萬自愛
與曾子山書
某啓比聞上下呶呶何故人不患無材患韜晦之爲
難況州縣之勢固已相遼郡若摧縣易於拉朽此不
可不知也冬寒千萬自愛
與吳司錄議王逢原姻事書
某啓仲冬嚴寒伏惟尊體動止萬福王令秀才近見
文學才智行義皆高過人見留他來此修學雖貧不
應舉爲人亦通不至大叚苦節過當他恐二舅不欲
與作親久不得委曲不審尊意如何傳聞皆不可信
也某目見其所爲如此甚可愛也未拜見千萬乞保
尊重
二
某啓新正伏惟二舅都曹尊體動止萬福向曾上狀
不審得逹左右否王令秀才見在江隂聚學文學智
識與其性行誠是豪傑之士或傳其所爲過當皆不
足信某此深察其所爲大抵只是守節安貧耳近日
人從之學者甚衆亦不至絶貧乏況其家口寡亦易
爲贍足雖然不應舉以某計之今應舉者未必及第
未必不困窮更請斟酌此人但恐久遠非終困窮者
也雖終困窮其畜妻子當亦不至失所也渠却望二
舅有信來決知親事終如何幸一賜報也尚寒伏乞
善保尊重
臨川先生文集卷第七十四
