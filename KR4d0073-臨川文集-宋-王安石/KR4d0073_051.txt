臨川先生文集卷第五十一
外制
周革轉官任迥等加勲制二道
張愼修徐師回等改官制二道
磨勘轉官制二道
明堂宗室加恩制
皇姪孫世永改隴州防禦使皇姪從古登州
防禦使皇姪曾孫令磋右千牛衛大將
軍制三道
鄭穆錢衮周豫楊南仲姚原道晏崇讓劉温
並太常博士制七道
柴餘慶國子博士制
邵亢太常丞制
蔡說晁仲熙王元甫並殿中丞制三道
高應之國子博士張俅太常丞范襃胡掖殿
中丞制二道
王介毛箎許懋傅顔陳舜俞句士良並祕書
丞制五道
商傅張璘王峋王佺並光禄寺丞制四道
郎几孫琪衛尉寺丞張次元並大理評事制
二道
柴元謹陳巨卿並衛尉寺丞孫琬大理寺丞
制二道
張服尹忠恕張愼言孫昱薛昌弼雷宋臣太
子中舍劉師旦殿中丞制二道
方蘋高安世張湜傅充黃汾王塾並太子中
舍制三道
王申等太子中允雷宋臣太子洗馬制二道
熊本高旦孫思恭並著作佐郎制三道
王廣廉孫覺姚闢遊烈張公庠高膚敏崇大
年潘及甫阮邈並著作佐郎馬好賢大
理寺丞制八道
劉仲章施遜周同吳安操高定林宗言徐縝
李文卿陳仲成張諲鄭民表韓燁吳大
元劉公臣白贄錢藻叚叔獻于觀馮翊
辛景賢朱東之並大理寺丞制十八道
陳確大理寺檢法官制
魏絪右祖良蘇軾何景先何景元張璯並大
理評事制五道
許將簽書昭慶軍節度判官廳公事制
樞密院編脩周革轉官制
勑某語曰前事不忘後事之師也今吾樞密之府自
祖宗以至於今不啻百年捍患持危應變之大計與
夫將相論議之臣密謀要策有𥙷於世者皆具在此
而文書貿亂淆雜而無紀亦何以待後事乎故擇能
臣使序次焉而爾以才稱實當其任今遷爾位唯是
勉哉可
屯田員外郎任迥等加勲制
勑某等朕獲休享于神而嘉與在位同其福禄爾等
並由材選列在郎位相時釐事能勵厥勤甄序有差
往其祗服可
張愼修等改官制
勑某等士之選於吏部者多矣以貌以言而取吾皆
不足以得之此吾所以推耳目之任而付之刺舉之
臣使各察其所部而以賢才告上今爾等從政于外
而爲刺舉者所稱故吾召見于庭而秩以省寺之官
往其勉思所以事君無使稱爾者受不任之咎可
徐師回等改官制
勑某等詩曰不解于位民之攸墍蓋吏能夙夜不懈
於其職事以無過失然後民得以服勤而有勸功樂
業之意吾所以制爲禄位以待天下之吏以時論其
功狀而進退之凡以爲民也爾等並列於朝而久於
其職序遷爾位惟是勉哉可
磨勘轉官制二道
勑某等有司考爾等之伐閱而揚爾等於朝廷朕親
覽焉皆應遷法夫命官賦禄之事朕非輕之也維以
章有德序有功名在審官則三歲而一遷亦維以閔
夫職事之勞而勉之盡力爾等勿謂名器之可計日
以自取也而無報上之意焉可
二
勑某虞以九載黜陟庶官周以三歲誅賞群吏其爲
法異而勸沮之意同爾之積功實應遷法序進厥位
維以勸能書不云乎德懋懋官功懋懋賞爾則善也
朕何愛焉可
明堂宗室加恩制
勑某朕旣肆祀於明堂而大賚以布神之福爾列名
屬籍序位内朝肅雝在庭克相釐事以差受寵其往
懋哉可
皇姪孫左屯衛大將軍登州防禦使世永
改隴州防禦使制
勑朕永惟太祖皇帝德加於後世博矣而諸孫爵
位莫有顯者甚非所以惇叙九族承宗廟之意也具
官某躬率德義克承厥休方將營衛之屯而領兵防
之任其正使號稱朕志焉可
皇姪右衛大將軍蘄州防禦使從古登州
防禦使制
勑朕選於近屬以治親親唯賢與能宜在此位具官
某躬率德善自昭于時以選攝事久勤不懈其遷使
號而正其職服之名焉往踐寵榮愈思愼毖可
皇姪曾孫太子右内率府率令磋右千牛
衛將軍制
勑某治天下自人道始而以治親爲先務爾序于屬
籍率履不違遷率東宫十年於此矣進踐禄次往其
欽承可
鄭穆太常博士制
勑某士之著籍審官者雖在䟽逖猶三歲而一遷又
況以才被選有職事於禁門之内者哉嘉爾言行發
聞于世膺此恩典往其欽承可
錢衮太常博士制
勑某太常古宗伯之官而博士掌其掾法增損因革
皆合於事久而不失先王之禮意然後可以爲能其
任固已重矣今雖職廢而非文學出仕則不得以名
官爾以叙進而膺此選其尚能勉以求稱哉可
集賢校理周豫太常博士餘如故制
勑某籍於審官之士雖身在外有司會其伐閱歲滿
輒遷況於以才進選而列職祕近者哉爾維畯良膺
此恩典往其祗勵以服寵榮可
楊南仲太常博士制
勑某爾文學藝能見稱於世服官惟謹克以有勞丞
于太常是謂華選遷秩博士往其欽哉可
姚原道太常博士制
勑某爾以藝文出仕而才諝見稱備任遠方有勞當
錄博士之選往其欽哉可
晏崇讓太常博士制
勑某爾名臣之子行義修飭能以藝文自奮而於職
事有勞序遷厥官其往祗服可
劉温太常博士制
勑某爾丞祕書三年矣故稽爾功狀秩于太常爾行
義才能有稱於世無曰官小往其欽哉可
柴餘慶國子博士制
勑某爾於爲吏才敏見稱會課有司當得遷位博士
之選往其勉哉可
邵亢太常丞制
勑某古者尚賢而輕爵好藝而賤禄所以士樂羞其
行而爲時用也爾列于東宫之職事三年於此矣羣
牧之任開封之選皆能稱職遂佐三司其序爾功進
官一等若爾之藝文政事吾豈有愛於爵禄乎哉往
懋厥修以需其後可
蔡說殿中丞制
勑某宗祀之成慶覃䟽逖爾久於常選丁此殊恩甄
序有榮往其祗服可
晁仲熙殿中丞制
勑某爾以謹潔能不失其世守故積功久次致位於
朝往佐一州又應遷法愈其懋勉以稱褒嘉可
王元甫殿中丞制
勑某吏之有籍於審官者三歲一遷所以勸勞也爾
以才備任積課應條往服命書愈其思勉可
高應之國子博士張俅太常丞范褒殿中
丞制
勑某等爾等親吾民于外而吾使有司會課于中皆
能有勞以應遷法夫上之爵賞無私德惟以治人臣
能率職以治人則可謂能報上矣各踐爾位惟時勉
哉可
胡掖殿中丞制
勑某汝官在東宫而得列於朝廷之位有司奏課當
以時遷夫禄所以等功位所以序德朕所以命汝者
每加厚矣汝所以報稱者亦可以勉哉可
王介祕書丞制
勑某朕設科以來異能之士而親發策問之爾言不
阿而學問多中乎義理其遷厥位以嘉爾之能言夫
士無不能有不爲爾若爾之修潔有志而濟之以明
敏之才惟所施焉將無不至況於一官之小豈以不
稱爲患也哉可
毛箎祕書丞制
勑某古人有言曰無常産而有常心者唯士爲能夫
所謂士者不以無常産而變易其心又奚俟於爵賞
而後勸哉然士之有功則爵賞加焉天下大公之法
也爾以進士起而序於王官之列出長一邑之民有
勞而無罪三年於此矣其使遷秩以信大公之法朝
廷之位亦加顯矣所以爲士者可不勉哉可
許懋傅顔並祕書丞制
勑某爾雖任職于外而功罪之籍實在審官之府以
時會課於法當遷夫三歲而序一官在會之所同然
材實行治不有以稱其位則孰以爲非苟得也爾以
藝文自奮而由稱舉以至於此其知之矣可不勉哉
可
陳舜俞祕書丞制
勑某爾以賢良應詔朕嘗親冊而秩以京官幕府三
年序遷一等此特有司之常法爾豈所以待異能之
士哉往其勉之以俟時用可
句士良秘書丞制
勑某爾佐著作于秘書三年矣審官稽狀當進一官
惟爾以文藝起家而以吏能爲邑往欽新命其克勉
哉可
國子監直講商傅光禄寺丞制
勑某爾讀群經而能通知其義故選於衆以教國子
有司稽任當以勞遷往服爾官愈其思懋可
張璘光禄寺丞制
勑某爾父爲吾執政之官而爾能夙夜祗飭以修其
職事可謂能世其家矣今有司會課而吾以爾丞于
光禄往思勵勉以永燕譽之終哉可
王峋光禄寺丞制
勑某詩曰維其有之是以似之以爲賢者之後功臣
之世非有以存之則無以似續其前人也爾以蔭籍
入官而能舉其職以應有司之遷法可謂知似續其
前人矣丞于光禄其往勉哉可
王佺光禄寺丞制
勑某爾大臣之家賢者之後能自策勵不隳其官序
勞當遷往踐厥位無沗爾祖乃惟顯哉可
奏舉人前陜州節推郎凡衛尉寺丞制
勑某選於吏部者多矣非使在位者舉其類則善人
豈能自進乎爾能勵厥官以多薦者丞于衛尉其愈
祗修可
孫琪衛尉寺丞張次元大理評事制
勑某等材施於一邑知效於一官至于三年而無職
事之負焉不可以無報也序進一等往其懋哉可
柴元謹衛尉寺丞制
勑某商之有征久矣所以銷沮游末而勸之力本非
特收其贏財佐公上之急而巳也爾勤其事以有累
日之功序進一官以從大雅無德不報之義爾維世
族尚克勉哉可
奏舉人前梓州郪縣主簿陳巨卿衛尉寺
丞奏舉人前權復州軍事推官孫琬大理
寺丞制
勑某選於吏部者多矣非使在位者舉其類則善人
豈能自進乎爾能勵厥官以多薦者丞于卿寺其愈
祗修可
張服尹忠恕張愼言孫昱太子中舍制
勑某周官三歲則大計羣吏之治而誅賞之故朕時
憲以爲考績之法夫吏者三歲能率職礪行而無罪
悔是宜有賞序官一等以慰爾勞維爾良能宜加報
稱可
薛昌弼雷宋臣太子中舍劉師旦殿中丞
制
勑某審官考課之法成於先帝之時朕維奉循以
職名器無有親䟽遠近使有司一是以待之嘉爾有
勞序遷一等勉共爾位率志忘私庶乎能稱爵賞之
公而終無尤於職事可
方蘋高安世張湜傅充並太子中舍制
勑某等吾於爵禄甚愼閔仁百姓甚篤爾等或專一
縣或佐一軍而皆列於卿丞之籍蓋嘗有所試矣今
有司序功當得遷位吾雖甚愼爵禄而於爾等無所
愛焉其勉思拊循百姓以稱吾閔仁甚篤之意可
黃汾太子中舍制
勑某吾擢天下之才而立民長伯萬家之縣又有戎
馬之任焉其稱甚難而爾能其事有勞遷秩毋廢爾
成可
王塾太子中舍制
勑某爾丞于理亦旣三年有職事之勞無行義之過
使遷厥位著籍外廷夫與於燕而坐於朝報禮亦云
異矣往祗乃服其可不思可
奏舉人前永興軍節度掌書記王申等太
子中允制
勑某等皆以藝文起家而久於常選才能行義數見
推稱楊于朝廷各命以位往共厥服可不勉哉可
雷宋臣太子洗馬制
勑某周人事神以諱而不諱嫌名持循至今遂著爲
律爾以難避之諱而辭當拜之官自言冒榮有所不
忍其更位號以慰孝思愼爾百爲勉求稱此可
熊本著作佐郎制
勑某吾歲取吏部之選者以爲宫監省寺之官常不
啻乎百人論者患其多焉詩不云乎濟濟多士文王
以寧有天下者豈以士多爲患哉顧其所取何如爾
汝藝文政事皆見稱述往踐禄次蓋將有𥙷於時使
人視吾所取而不以爲多在汝勉之而已可
高旦著作佐郎制
勑某唐虞以三考黜陟幽明而其所命或終身於一
職然則其所謂陟者蓋爵服之加而已今之增位猶
古之加爵服也以爾久於職事而功用應於有司之
法故使增位以報焉雖考績之歲月與黜陟之方古
今不同而吾所以褒勵庶工非與唐虞異意爾其母
怠思稱厥官可
國子監直講孫思恭著作佐郎制
勑某爾才能行義有超卓之譽於時故遷於衆以教
國子而又寵以校讎之官有司稽勞當得遷位列職
東觀往其懋哉可
奏舉人前祁州深澤縣令王廣廉著作佐
郎制
勑某爾用舉者爲縣又能修其職事而舉者衆多升
序厥官屬之東觀夫士之有能有爲也豈必戒敕而
後勉哉爾以才稱其知自勸矣可
奏舉人編校昭文館書籍孫覺著作佐郎
制
先帝置校讎之官所取皆天下望士爾惇行力學爲
時俊傑治民有紀稱者衆多會課進遷往共厥服可
奏舉人姚闢著作佐郎制
勑某祕書省有著作之官所以待藝文之士爾贍辭
博學而爲吏有聲甄績序材以登兹選往共職服其
亦勉哉可
奏舉人游烈等著作佐郎制
勑某等皆以藝文起家而久於常選才能行義數見
推稱揚于朝廷各命以位往共厥服可不勉哉可
奏舉人張公庠著作佐郎制
勑某爾嘗爲令而能以材諝爲在勢所稱寘諸京官
以懋乃績往踐禄次愈其勉哉可
高膚敏崇大年並著作佐郎制
勑某爾等皆以才能序于莫府舉其職事稱者衆多
會課超遷往其祗服可
潘及甫著作佐郎制
勑某等選於吏部久矣皆能以才自奮爲在位者所
稱稽狀有司列官省寺往須器使無替厥修可
奏舉人阮邈著作佐郎馬好賢大理寺丞
制
勑某等省寺之有丞郎其名位高下不同而於今皆
爲遴選爾等從事于外以能見稱有司書勞朕所親
覽各踐厥位往惟愼哉可
直講劉仲章大理寺丞制
勑某爾方以經術教國子而有司會課當得進遷爾
以通經發聞于世允蹈所學尚何訓哉可
施遜大理寺丞制
勑某三歲一遷朝廷之法爾共其職事在法當遷往
懋厥修以祗朕訓可
奏舉人周同大理寺丞制
勑某爾能勤厥官以有舉者有司條奏在法宜遷使
得傳籍於審官以爲大理之屬當知夫名器之不可
以徒得也往思懋勉以稱之可
吳安操大理寺丞制
勑某爾名臣之家能自修飭考論功最當得進遷往
服官成勿墮所守可
高定大理寺丞制
勑某朕布功賞之信苟有功可以中率則無擇小大
遠邇而加焉今有司條奏爾勞在法當賞往丞于理
其懋厥官可
林宗言大理寺丞制
勑某有司言爾當遷而朕視功狀如有司之言故使
遷爾位一等吾嘗詔有司以時視士大夫功狀而叙
進之母使自言欲夫在位知有禮讓而不以官爲利
也爾知之矣可不勉哉可
徐縝大理寺丞制
勑某爾出於世禄之家而服勤筦庫之事行不愆於
法才不曠其官遷以報功往其思勗可
李文卿大理寺丞制
勑某吏之近民者莫如令故位非高也禄非多也而
吾不輕以與人爾得爲之以有稱者往施於政又以
才稱寘諸京官以待任使思永終譽厥惟勉哉可
奏舉人陳仲成大理寺丞制
勑某歙之爲州也窮於山谷之間吏常患乎州窮而
刺舉者有所不知爾勤其官而稱者甚衆可謂能矣
其進以爲京官往懋乃成以終有譽可
張諲大理寺丞制
勑某右之爵賞與士共之雖有衆譽而功實不副焉
亦不可以幸而得也此吾所以閱稱舉之衆而又稽
歷試之勞然後命爾以丞于大理也夫去吏部之選
而有錄於審官能祗愼不懈以免於文吏之議則雖
高位尚可以循而至可不勉哉可
鄭民表韓燁大理寺丞制
勑某爾服勞州縣才諝見稱甄序厥功使丞于理往
祗休命惟旣爾心可
吳太元大理寺丞制
勑某審官之法三歲一遷爾嘗有罪故使序于大理
四年而後遷以爲丞賞誅黜陟吾無私焉皆爾自取
也施於有政可不勉哉可
奏舉人劉公臣白䞇並大理寺丞制
勑某等今吾大吏舉非其人有坐斥廢其於舉人豈
顧不愼哉然而坐斥廢者時時有之此殆求舉者不一
其始終以負之爾今爾等皆以衆舉故吾命以京官
勉思一其始終以無負於舉者可
國子監直講編校集賢院書籍錢藻大理
寺丞制
勑某朕設科以招方正之士而爾應其求置局以儲
儁乂之材而爾充其選有司會課當得進官若爾之
諒直多聞方且善其行以爲時用往祗厥位可不勉
哉可
叚叔獻大理寺丞制
勑某以爾典京師之獄滿歲於此矣而未嘗有失丞
于卿位以懋爾勞維朕哀矜庶獄之有不幸爾所知
也守爾常操尚無誤哉可
奏舉人于觀大理寺丞制
勑某方今漕頻海之鹽以食東南而收其息以佐有
司之急倉庾之官一失職而至於耗惡則足以匱國
而傷民故稱舉能吏而待之厚賞所以勸也爾從其
事能有成勞丞于理官往踐無懈可
馮翊辛景賢大理寺丞制
先帝使大吏推舉常選之士以𥙷省寺之属爾能脩
其職事而舉者衆多率由舊章命爾以位往祗厥服
以稱甄升可
試大理司直兼監察御史朱柬之大理寺
丞制
勑某爾以幹謹潔能舉其職事而屢爲在位者所
舉歲滿序功法宜有賞理官之屬其往懋哉可
陳確大理寺檢法官制
勑某朕制中典以刑四方非惟不失天下之姦唯以
使人無犯有司而已今明試爾才之可使而後以爲
屬於理官爾其知恤庶獄之不辜而求所以出之以
稱朕哀矜元元之意可
魏絪大理評事制
勑某爾備屬奉常亦巳久矣序進厥等以旌有勞夫
三歲一遷雖厚禄可以馴而致欲爲善者亦如此矣
能積智累勤而不巳則亦何所不至乎在爾勉之以
求爲可進也可
石祖良大理評事制
勑某士之有籍於審官者皆三歲而一遷今爾歲滿
故吾進爾位加爾禄夫禄以等功而不以志位以序
德而不以勞爾世厥家其知勉矣可
應才識兼茂明於體用科守河南府福昌
縣主簿蘇軾大理評事制
勑某爾方尚少巳能博考羣書而深言當世之務才
能之異志力之強亦足以觀矣其使序于大理吾將
試爾從政之才夫士之強學贍辭必知要然後不違
於道擇爾所聞而守之以要則將無施而不稱矣可
不勉哉可
何景先何景元並大理評事制
勑某春秋之義以貴治賤以賢治不肖今天下人民
之衆賢者不爲不多爾得列于京官其賢於人宜如
何也今爾累日之課又當遷序其位亦云不賤矣其
爲賢也亦可以勉哉可
張璯大理評事制
勑某吾推恩大臣之子爾得列於祠官能任事而有
勞其以備士官之屬爾父起於閭巷以能大其家室
者豈一日之力哉爾惟積勤累善法象而不違則豈
特有慶于而宗又將有賞于而國可
前鄕貢進士許將大理評事簽書昭慶軍
節度判官廳公事制
先帝親第進士於廷而以爾爲第一爾於藝文可謂
能矣所以施於政者朕將有所試而觀焉夫士之遇
時不患無位思所以立往其勵勉以副柬求可
臨川先生文集卷第五十一
