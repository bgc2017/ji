傳神自讃
定林院昭文齋
經局感言
鍾山晩步
散策
書靜照師塔
記夢
勘會賀蘭溪主
書湖隂先生壁二首
過劉全美所居
書何氏宅壁
題永慶壁有雱遺墨數行
江寧府園示元度
金陵郡齋
戲示蔣穎叔
遊城東示深之德逢
麗澤門
示公佐
示俞秀老二首
示李叔時
示寶覺二首
仲元女孫
示永慶院秀老
示王鐸主簿
戲城中故人
戲贈叚約之
示俞處士
懷張唐公
憶金陵三首
離昇州作
望淮口
入瓜步望揚州
泊船瓜洲
重過余婆岡市
秦淮泛舟
中書即事
萬事
寄金陵傳神者李士雲
贈外孫
東流頓令罷官阻風示文荅以四句
楊德逢送米與法雲二老作此詩
送黃吉父將赴南康官歸金谿三首
與道原過西莊遂遊寶乘
周顒宅作阿蘭若婁約身歸窣堵坡今日隱侯孫亦
老偶尋陳迹到煙蘿(一作蕙帳銅屏皆舊事飄然陳迹在松蘿)
庚申正月遊齊安
水南水北重重柳山後山前處處梅未即此身隨物
化年年長趁此時來
庚申正月遊齊安有詩云水南水北重重
柳壬戌正月再遊
招提詩壁漫黃埃忽忽籠紗兩過梅老値白雞能不
死復隨春色破寒來
壬戌正月晦與仲元自淮上復至齊安
風暖柴荆處處開雪乾沙淨水洄洄意行却得前年
路看盡梅花看竹來
壬戌五月與和叔同遊齊安
繰成白雪桑重綠割盡黃雲稻正青它日玉堂揮翰
手芳時同此賦林坰
成字說後與曲江譚君丹陽蔡君同遊齊
安
據梧枝策事如毛久苦諸君共此勞遥望南山堪散
釋故尋西路一登高
元豐二年十月政公改路故作此詩
獨龍東路得平岡始免遊人屐齒妨更有主林身半
現與公隨轉作隂涼
書定林院牎(與安太師同宿旣曉問昨夜有何夢師云有數夢皆忘記)
竹雞呼我出華胥起滅篝證擁燎鑪試問道人何所
夢但言渾忘不言無
同熊伯通自定林過悟眞二首
與客東來欲試茶倦投松石坐欹斜暗香一陣連風
起知有薔薇澗底花
城郭紛紛老倦尋幅巾來寄北山岑長遭客子留連
我未快穿雲涉水心
悟眞院
野水從橫漱屋除午牎殘夢鳥相呼春風日日吹香
草山北山南路欲無
傳神自讃
我與丹青兩幻身世間流轉會成塵但知此物非他
物莫問今人猶昔人
定林院昭文齋
定林齋後鳴禽散只有提壷守屋簷苦勸道人沽美
酒不應無意引陶潛
經局感言(罷相出守江寧仍領經局)
自古能全巳不才豈論騏驥與駑駘放歸自食情雖
適絡首猶存亦可哀
鍾山晚步
小雨輕風落楝花細紅如雪點平沙槿籬竹屋江村
路時見宜城賣酒家
散策
散策東岡亦巳勞橫塘西轉有亭臯絮飛度屋何許
柳花落填溝無數桃
書靜照師塔
簡老巳歸黃土陌淵師今作白頭翁百憂三十餘年
事陳迹山林草野中
記夢(辛酉九月二十二夜夢高郵土山道人赴蔣山北集雲峯爲長老巳而坐)
(化復出山南興國寺與余同卧一榻禪懷山片竹數寸上繞生絲屬余藏之余弃弗)
(取作詩與之)
月入千江體不分道人非復世間人鍾山南北安禪
地香火他時共(一作供)兩身
勘會賀蘭溪主(賀蘭溪洛京地名陳繹買地築居於郵中問之)
賀蘭溪上幾株松南北東西有幾峯買得住來今幾
日尋常誰與坐從容
書湖隂先生壁二首
茆簷長掃靜無苔花木成畦手自栽一水護田將綠
遶兩山排闥送青來
二
桑條索漠楝花繁風歛餘香暗度垣黃鳥數聲殘午
夢尚疑身屬半山園
過劉全美所居
西崦晴天得強扶出林知有故人居數能過我論竒
字當復令公見異書
書何氏宅壁
有興提魚就公煑此言雖在巳三年皖灊終負幽人
約空對湖山坐惘然
題永慶壁有雱遺墨數行
永慶招提墨數行歲時風露每悽傷殘骸豈久人間
世故有情鍾未可忘
江寧府園示元度
畫船南北水遥通日暮幅巾篁竹中行到月臺逢翠
碧背人飛過子城東
金陵郡齋
談經投老拚悠悠爲吏文書了即休深炷鑪煙(一作香)
閉齋閤卧聽簷雨瀉高秋
戲示蔣潁叔
扶衰南陌望長楸燈火如星滿地流但怪傳呼殺風
景豈知禪客夜相投
遊城東示深之德逢
欲牽淮舸共尋源且踏青青繞杏園憶我舊時光宅
路依然桑柳映花繁
麗澤門
麗澤門西日未俄水明沙淨卷纖羅綠瓊洲渚青瑶
嶂付與詩工敢琢磨
示公佐
殘生傷性老躭書年少東來復起予各據槁梧同不
寐偶然聞雨落階除
示俞秀老二首
不見故人天際舟小亭殘日更回頭繰成白雪三千
丈細草孤雲一片愁
二
君詩何以解人愁初日紅蕖碧水流未怕元劉妨獨
步每思陶謝與同遊
示李時叔二首
知子鳴絃意在山一官聊復戲人間能爲白下東南
尉藜杖緇巾得往還
二
千山訪我幾摧輈清坐來看十日留勢利白頭何足
道古人傾蓋有綢繆
示寶覺二首
火暖䆫明粥一盂晨興相對寂無魚超然聖寺山林
外别有禪天好淨居
二
重將壞色染衣裙共卧鍾山一塢雲客舍黃梁今始
熟鳥殘紅柿昔曾分
仲元女孫
雙鬟嬉戲我庭除爭挽新花比繡襦親結香纓知不
久汝翁那更鑷髭鬚
示永慶院秀老
禪房借枕得重欹陳迹翛然尚有詩嗟我與公皆老
矣拂天松栢見栽時
示王鐸主簿
君正忙時我正閑如何同得到鍾山夷門二十年前
事回首黃塵一夢閒
戲城中故人
城郭山林路半分君家塵土我家雲莫吹塵土來汚
我我自有雲持寄君
戲贈叚約之
竹栢相望數十楹藕花多處復開亭如何更欲通南
埭割我鍾山一半青
示俞處士
魯山眉宇人不見只有歌辭來向東借問樓前踏于
蔿何如雲卧唱松風
懷張唐公
直諒多爲世所排有懷長向我前開暮年惆悵誰知
此南陌東阡獨往來
憶金陵三首
覆舟山下龍光寺玄武湖畔五龍堂想見舊時遊歷
處煙雲渺渺水茫茫
二
煙雲渺渺水茫茫繚繞蕪城一帶長蒿目黃塵憂世
事追思陳迹故難忘
三
追思陳迹故難忘翠木蒼藤水一方聞說精廬今更
好好隨殘汴理歸艎
離昇州作
殘菊冥冥風更吹雨如梅子欲黃時相看握手揔無
語愁滿眼前心自知
望淮口
白煙瀰漫接天涯黯黯長空一道斜有似錢塘江上
望晩潮初落見平沙
入瓜步望揚州
落日平林一水邊蕪城掩映秪蒼然白頭追想當時
事幕府青衫最少年
泊船瓜洲
京口瓜洲一水間鍾山秪隔數重山春風自綠江南
岸明月何時照我還
重過余婆岡市
憶我東遊未有鬚扶衰重此駐肩輿市中年少今誰
在魯叟當街六十餘
秦淮泛舟
強扶衰病牽淮舸尚怯春風泝午潮花與新吾如有
意山於何處不相招
中書即事
投老飜爲世網嬰低佪終恐負平生何時白上岡頭
路渡水穿雲取次行
萬事
萬事黃梁欲熟時世間談笑漫追隨雞蟲得失何須
筭鵬鷃逍遥各自知
寄金陵傳神者李士雲
衰容一見便疑眞李子揮毫故有神欲去鍾山終不
忍謝渠分我死前身
贈外孫
南山新長鳳凰雛眉目分明畫不如年小從他愛梨
栗長成湏讀五車書
東流頓令罷官阻風示文有按風伯奏天
閽之語荅以四句
令尹犀舟失去期憮然凭几占文移勸君愼莫䜛風
伯會有開帆破浪時
楊德逢送米與法雲二老作此詩
盧仝不出憎流俗我卜郊居避俗憎仝有鄰僧來乞
米我今送米乞鄰僧
送黃吉父將赴南康官歸金谿三首
柘岡西路白雲深想子東歸得重尋亦見舊時紅躑
躅爲言春至每傷心
二
還家一笑即芳辰好與名山作主人邂逅五湖乘興
往相邀錦繡谷中春
三
歲晚相逢喜且悲莫占風日恨歸遲我如逆旅當去
客復會有無那得知
臨川先生文集卷第二十九
