臨川先生文集卷第九十七
墓誌
王逢原墓誌銘
司封郎中孫公墓誌銘
郎中劉君墓誌銘
運使李君墓誌銘
博士致仕李君墓誌銘
成固縣楊君墓誌銘
致仕周公墓誌銘
張常勝墓誌銘
王逢原墓誌銘
嗚呼道之不明邪豈特教之不至也士亦有罪焉嗚
呼道之不行邪豈特化之不至也士亦有罪焉蓋無
常産而有常心者古之所謂士也士誠有常心以操
聖人之說而力行之則道雖不明乎天下必明於巳
道雖不行於天下必行於妻子内有以明於巳外有
以行於妻子則其言行必不孤立於天下矣此孔子
孟子伯夷柳下惠揚雄之徒所以有功於世也嗚呼
以予之昏弱不肖固亦士之有罪者而得友焉余友
字逢原諱令姓王氏廣陵人也始予愛其文章而得
其所以言中予愛其節行而得其所以行卒予得其
所以言浩浩乎其將㳂而不窮也得其所以行超超
乎其將追而不至也於是慨然歎以爲可以任世之
重而有功於天下者將在於此余將友之而不得也
嗚呼今弃予而死矣悲夫逢原左武衛大將軍諱奉
諲之曾孫大理評事諱珙之孫而鄭州管城縣主簿
諱世倫之子五歲而孤二十八而卒卒之九十三日
嘉祐四年九月丙申葬于常州武進縣南鄕薛村之
原夫人吳氏亦有賢行於是方娠也未知其子之男
女銘曰
壽胡不多天實爾嗇曰天不相胡厚爾德厚也培之
嗇也推之樂以不罷不怨以疑嗚呼天民將在于兹
宋尚書司封郎中孫公墓誌銘
公諱錫字昌齡曾祖釗祖易從父再榮皆弗仕及公
仕贈其父至尚書兵部侍郎公以天聖二年進士起
家和州歷陽無爲巢二縣主簿部使者及兩制以御
扎舉者十餘人改鎮江軍節度推官知杭州仁和縣
籍取兇惡戒以不改必窮極案治而治其餘一以仁
恕故縣人畏愛之以兵部喪去三年乃用舉者以集
慶軍節度掌書記充國子監直講豫校史記前後漢
書南北史脩集韻選蘇王宫伴讀教導有法宗室召
燕飲未嘗往居頃之改著作佐郎當罷矣又留爲國
子監丞講讀七年乃用舉者召試集賢校理同知太
常禮院判吏部南曹登聞鼓院爲開封府推官賜緋
魚坐考鏁廳進士舉籍中有不中格者兩人降監和
州清酒務當是時龐宰相爲樞密使薦宜侍講禁中
方召而公以謫去久之會明堂恩召還同判尚書刑
部先時主者多持事往決於中書公獨視法如何不
往戎州人向吉等操兵賈販恃其衆所過不輸物稅
州縣捕逐皆散走成都鈐轄司奏請不以南郊赦除
其罪從之逮捕親屬繫獄至更兩赦有詣闕訴者刑
部詳覆官以爲特勑遇赦不原者雖數赦猶論如法
公獨奏釋之凡釋百二十三人公於議法多如此復
爲開封府推官當隨尹奏事仁宗問大辟幾何且
以愼刑愛人爲戒公因奏開封勑有重於編勑而當
改者數事仁宗皆以爲然它日問尹以公姓名稱
之於是貴戚女使有奏讞上薄其罪付公監決曰此
人平恕可任也道士趙清貺出入龐宰相家受賕御
史以劾龐府治實清貺自爲龐不知也清貺坐杖配
沙門島行兩日死御史又劾府希宰相指故杖清貺
殺之滅口仁宗亦疑乃悉罷知府推判官而以公
知太平州初淸貺事獨判官王礪劾決公不自辨也
未幾仁宗即寤罷者皆復而以公提點淮南路刑
獄在淮南二年所活大辟十三人考課爲天下第一
所舉多善士未嘗聽人請屬還爲三司戸部判官求
知宣州許之特詔秩禄視轉運使至則召五縣令約
以州所下書有不便封還故縣得自爲政而州無事
且滿州人詣轉運使提點刑獄乞留還又知舒州發
常平廣惠倉以活陳許潁蔡流人及歸計口量遠近
給食遣去去者率錢買香焚之府門以祝公至或感
泣初提點刑獄恐聚流人爲盗又惜常平廣惠倉數
牒止公不聽申以手書又不聽佐屬皆爭曰不可公
行之自若比代去州人闔城門留之薄暮與爭門乃
得出遂以告老致仕於是官至尚書度支郎中散官
至朝奉郎勲至上柱國今上即位遷司封賜金紫
以熙寧元年正月十二日卒年七十八孫氏世爲廣
陵富姓兵部兄弟五人其季婦有子寡欲分財以義
譬解不得乃悉推田宅與諸兄弟脫身携公居建安
軍揚子故今爲眞州人諸兄弟後破産而兵部居揚
子又卒爲富姓爲公千里迎師立學舍市書至六七
千卷公感勵奮激誦習忘寢食年十九舉進士開封
第二坐同保匿服罷而再舉又第一當是時以文學
稱天下及仕號爲忠厚正直終身未嘗言利老而貧
不以爲悔鄕人尤歸其長者有文集二十卷初娶莊
氏早卒又娶裴氏刁氏刁氏封壽安縣君亦前死子
湜澄泳淵淑湘早卒溱太廟齋郎後公數月死澄楚
州寳應主簿洙祕書丞集賢校理漸太廟齋郎女十
人一人嫁三人未嫁三人嫁而卒三人未嫁而卒九
月十六日葬公揚子縣懷民鄕北原銘曰
於戲孫公有直其道爲之少時以濟壯老人信公行
承趨薦保天順公德與公壽考維公有子喪事哀祗
慰其考思用此銘詩
荆湖北路轉運判官尚書屯田郎中劉君
墓誌銘(并序)
治平元年五月六日荆湖北路轉運判官尚書屯田
郎中劉君年五十四以官卒三年卜十月某日葬其
州揚子縣蜀岡而子洙以武寧章望之狀來求銘噫
余故人也爲序而銘焉序曰君諱牧字先之其先杭
州臨安縣人君曾大父諱彦琛爲吳越王將有功刺
衢州葬西安於是劉氏又爲西安人當太宗時嘗
求諸有功於吳越者錄其後而君大父諱仁祚辭以
疾及君父諱知禮又不仕而鄕人稱爲君子後以君
故贈官至尚書職方郎中君少則明敏年十六求舉
進士不中曰有司豈枉我哉乃多買書閉戸治之及
再舉遂爲舉首起家饒州軍事推官與州將爭公事
爲所擠幾不免及後將范文正公至君大喜曰此吾
師也遂以爲師文正公亦數稱君勉以學君論議仁
恕急人之窮於財物無所顧計凡以慕文正公故也
弋陽富人爲客所誣將抵死君得實以告文正公未
甚信然以君故使吏雜治之居數日富人得不死文
正公由此愈知君任以事歲終將舉京官君以讓其
同官有親而老者文正公爲歎息許之曰吾不可以
不成君之善及文正公安撫河東乃始舉君可治劇
於是君爲兖州觀察推官又學春秋於孫復與石介
爲友州旱蝗奏便宜十餘事其一事請通登萊鹽商
至今以爲賴改大理寺丞知大名府館陶縣中貴人
隨契丹使往來多擾縣君視遇有理人吏以無所苦
先是多盜君用其黨推逐有發輒得後遂無爲盜者
詔集強壯刺其手爲義勇多惶怖不知所爲欲走君
諭以詔意爲言利害皆就刺欣然曰劉君不吾欺也
留守稱其能雖府事往往咨君計策用舉者通判廣
信軍以親老不行通判建州當是時今河陽宰相富
公以樞密副使使河北奏君掌機宜文字保州兵士
爲亂富公請君撫視君自長垣乘驛至其城下以三
日會富公罷出君乃之建州方并屬縣諸里均其徭
役人大喜而遭職方君喪以去通判青州又以母夫
人喪罷又通判廬州朝廷弛茶㩁以君使江西議均
其稅蓋期年而後反客曰平生聞君敏而敢爲今濡
滯若此何故也君笑曰是固君之所能易也而我則
不能且是役也朝廷豈以爲它亦曰愛人而已今不
深知其利害而苟簡以成之君雖以吾爲敏而人必
有不勝其弊者及奏事皆聽人果便之除廣南西路
轉運判官於是修險阨募丁壯以減戍卒徙倉便輸
考攝官功次絶其行賕居二年凡利害無所不興廢
乃移荆湖北路至踰月卒家貧無以爲喪自棺椁諸
物皆荆南士人爲具君娶江氏生五男二女男曰洙
沂汶爲進士洙以君故試將作監主簿餘尚幼初君
爲范富二公所知一時士大夫爭譽其才君亦慨然
自以當得意已而屯邅流落抑没於庸人之中幾老
矣乃稍出爲世用若將有以爲也而旣死此愛君者
所爲恨惜然士之赫赫爲世所願者可睹矣以君始
終得喪相除亦何負彼之有哉銘曰
嗟乎劉君宜壽而顯何畜之久而施之淺雖或止之
亦或使之唯其有命故止於斯
廣西轉運使李君墓誌銘(并序)
君諱寬字伯強姓李氏其先隴西人後移光山至君
六世祖又移建安今爲南昌人者以君大皇考爲鼻
祖君皇考諱某以太子洗馬致仕終尚書虞部郎中
其贈官至衛尉卿大皇考諱某以殿中丞致仕其贈
官至吏部尚書曾大皇考諱某當五代之亂無爵禄
以尚書故贈大理評事君始以世父蔭守將作監主
簿監洪州鹽院用歲課倍得知袁州宜春縣改知福
州福清縣當是時能聞朝廷矣就除通判桂州又通
判江州二州皆治遂知吉州請於天子立學以教
學者常三百人施方略捕盗賊無衆寡遠近必得以
至米鹽酒㩁皆爲除弊致利移衡州不赴改江州州
人曰是嘗涖我矣不待至而服未幾移潤州不赴改
信州又不赴改太平州轉運使言饒大劇州將不能
治而太平不足用君乃換饒州屬縣惡吏聞且至有
弃其官而去至則禁巫醫之罔民案畜蠱者遂以無
事安撫使言治行於江南爲第一母夫人終去位三
年知虔州將行三司請君制置糧草河北一歲減緡
錢八十七萬由此提點江浙等路鑄錢坑冶以衛尉
老奏徙治所南昌從之移提點荆湖北刑獄辭不往
又請便官以養乃改江西居一月遭衛尉喪服除久
之尚不忍去墓所詔就起君提點江東刑獄又移京
西除廣西轉運使自儂智高反宿軍邕州歲漕不足
乃多治船設賞罰而邕軍食以有餘所部攝官以三
十四員爲額待攝常數十百人一員闕皆爭賕吏君
第其課爲三等有闕以次補攝官不賕吏由此始二
廣使者故不以春夏出會有詔閱邊卒君即出道遇
瘴歸卒年六十治平二年九月二十三日也初李氏
旣居江南尚書未老致其事歸養其子侍郎以分司
歸亦未老當侍郎之歸衛尉又以從其兄弗仕仍世
德義爲南人所慕君旣生有美質而積習名教自爲
兒童侍衛尉側不惰終日及壯砥礪以材能自顯其
於吏治精壯果敏機張鍵閉姦不可知目所指取必
得其情狀故所在豪人猾吏重手累足以終君去不
敢有所觸君視遇其屬士大夫賢者尤謹所拔舉過
百人後多知名云夫人胡氏仁和縣君子男五人長
曰承勉宣州旌德縣令早卒次曰亞夫太廟齋郎曰
獻夫試將作監主簿曰渭夫試祕書省校書郎曰太
平奴方晬而夭女二人長適蘇州常熟縣主簿余公
弼次適大理寺丞田眞卿孫男三人君與弟尚書司
門郎中定相友愛尤篤遺奏以司門之子簡夫聞詔
除司門知太平州𥙷簡夫郊社齋郎又詔君喪所過
州發卒護送以明年二月歸殯于洪州某月某日葬
新建縣桃花鄕曹山去先墓五里君所自爲壽藏也
君積散官至朝奉郎職事官至尚書金部郎中勲至
護軍賜服佩至三品銘曰
李姓章浦自君考祖弃閩徂遷望此荆楚君於治人
無有黨讎部我千里如農一丘薅姦鉏彊以殖善柔
均之利澤深蒔平耰乃登禄實尚饋春秋君能孝祀
君則多子有來無窮其視章水
國子博士致仕李君墓誌銘
朝奉郎國子博士致仕騎都尉賜緋魚袋廣陵李君
者諱問字某以數舉進士賜同學究出身嘗爲韶州
樂昌無爲軍廬江二縣主簿河中府臨晉縣令以昭
德軍節度推官知邢州平鄕縣以大理寺丞知蘇州
吳江衢州江山二縣又以太子中舍殿中丞監在京
箔場太平州蕪湖縣酒稅遂告老會今上即位遷
博士至明年而卒又明年十二月二十五日葬廣陵
某鄕某里君善爲詩當時名人柳開王禹偁稱之少
貧幾不自存有姊氏以田宅弗取也及爲吏所在推
誠愛人人至不忍有所負以累君去輒遮泣挽留及
老矣而彌貧然終不以貧故變節有所取年九十精
悍如此及將卒尚讀書與家人笑語自若投其書若
將寐者遂卒卒時治平元年十一月十一日也李氏
故金陵人其後遷高郵又遷廣陵君曾祖諱某祖諱
某考諱某以君故贈殿中丞君娶開封浩氏有兩男
子察山南東道節度推官蚤卒定集慶軍節度推官
一女嫁杭州新城縣令許仲蔚定有文行從余遊故
與爲銘銘曰
斬曠平窾幽密工相方史諏日於惟君考此室猶其
永寧尚終吉
朝奉郎守殿中丞前知興元府成固縣楊
君墓誌銘
楊氏自太尉震守節於漢以死而將相名臣之族多
出於華隂歷八九百年以至於今不絶爲士大夫家
而尚能譜太尉之昭穆當五代之亂君曾祖諱某者
在吳越因相其王王遷國除於太宗之時而國相
之子孫歸仕於天子又多賢顯尚書刑部郎中諱
某者君皇祖也尚書司封郎中諱某者君皇考也楊
氏之爲江都人者自君皇考始君諱某字公適幼詳
敏知好文學故我叔祖興元府君嫁之以其子及長
而仕號爲能吏所在官治多舉者自太廟齋郎更九
官而以殿中丞知興元府成固縣事治平元年歸得
疾於楚州二月二十一日卒年六十五夫人王氏即
興元府君尚書主客郎中諱某之女五男子湜洙治
滌浡湜宿州符離縣尉餘皆進士洙治前死四女子
其巳嫁者二人太常少卿吕璹試將作監主簿孫綖
者君壻也其一人未嫁而前死諸子孫以二年十一
月四日葬君江都東興鄕之北原以某嘗得侍君而
君知之於少時者也故屬以銘銘曰
赫赫太尉窮于季世華隂之楊終煽而昌艱難徂遷
亦相其王王以家朝相隨内屬有子有姓尚多顯服
君勱厥紹考終世禄書銘在京兆實初卜
都官郎中致仕周公墓誌銘
尚書都官郎中南康周公卒之明年皇祐五年葬某
所子藴詠使請銘次其語曰公諱某字某其先占蔡
之汝陽唐末遇亂於光蘄遷江州之星子鎮太平興
國中以鎮爲縣又以爲南康軍故今爲南康人焉曾
大父某大父某當李氏時皆以學行爲處士家皇考
某累贈尚書職方郎中始以進士起至尚書屯田郎
中求監池之永豐監遂致仕已而今天子大享明
堂恩除都官于家以卒嘗令岳之沅江壽之霍丘池
之建德卭之依政河南之洛陽凡五縣通判池州守
二州曰蓬曰安其治之寬嚴視事劇易尤惠於池蓬
蓬人愛思至爲公畫像在洛陽明肅太后使中貴人
用事者來留守傾身媚附之中人諷公請已獨拒之
不往故相張士遜薦公說書國學且諭公見執政公
固謝之其篤學果行蓋有世士夫所難者卒時春秋
七十七戒喪葬無用浮屠說有文十卷世傳之先夫
人王氏封仁壽縣君二子藴保信軍節度推官詠太
廟齋郎銘曰
余聞異時宦官之幸雖隆名尊爵有紀於時者往往
爲之詘焉又觀古之士能無折身以市於貴勢蓋亦
少也信公之所守則其賢遠矣我銘公藏不刻其他
惟兹之存以勸母邪
張常勝墓誌銘
君湖州烏程縣人姓張氏名文剛字常勝好學能文
孝友順祥再舉進士不第年二十七熙寧五年九月
九日卒以六年二月十日葬于鳳凰山曾祖任祖維
贈刑部侍郎父先尚書都官郎中致仕女三人君妻
予從父妹也故君從予學銘曰
才足以貴而莫之知善足以壽而止於斯嗚呼逝矣
兮銘以哀之
臨川先生文集卷第九十七
