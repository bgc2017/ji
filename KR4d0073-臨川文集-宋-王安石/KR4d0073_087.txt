臨川先生文集卷第八十七
神道碑
贈司空兼侍中文元賈魏公神道碑
檢校太尉贈侍中正惠馬公神道碑
贈司空兼侍中文元賈魏公神道碑
魏公旣薨之明年皇帝篆其墓碑之首曰大儒元
老之碑有詔造文賜公子使之并刻臣某昧死序列
再拜稽首以聞曰
公諱昌朝字子明姓賈氏皇祕書省著作佐郎贈太
師中書令尚書令晉國公諱注之子皇太子左贊善
大夫贈太師中書令尚書令齊國公諱璉之孫晉中
書舍人史館修撰皇贈太師中書令魯國公諱緯之
曾孫其先南皮人中徙獲鹿今葬開封而爲其縣人
者自公皇考始公少則莊重謹密治經章解句逹老
師宿學譽歎以爲賢巳天禧元年獻文章召試賜同
進士出身除常州晉陵縣主簿國子監說書又以江
州德化縣令兼潁川郡王院伴讀當是時孫宣公領
國子一見聽語待以公相數舉公學問當在人主
左右大臣有以親嫌者故久弗用以知常州宜興開
封府東明兩縣監在京廣濟永濟兩倉又召置國子
監說書景祐元年積官至尚書都官員外郎乃始置
崇政殿說書而以公爲之公於傳注訓詁不爲曲釋
至先王治心守身經理天下之意指物譬事析毫解
縷言則感心自仁宗即位大臣或操法令斷天下
事稽古不至秦漢以上以儒術爲䟽闊然上常獨
意鄕堯舜三代得公以經開說則慨然皆以爲善而
公由此顯矣於是上所質問多道德之要公請悉
記錄歲終歸之太史詔以章獻太后故爲彭城郡王
諱其名公言母之諱禮不得以出於宫太平興國寺
災公以易春秋進戒因言近歲屢災寺觀天意蓋有
所在獨可勿繕治以稱陛下畏天威愛人力之意
西域僧以佛骨銅像來獻公請加賜遣還母以所獻
示外上皆從之以直集賢院天章閣侍講史館修
撰判尚書禮部判太府寺天章置侍講自公始故事
親祠郊廟燕遊慢戲之物皆在儀衛公奏除之無幾
遂以知制誥龍圖閣直學士權知通進銀臺司兼門
下封駮事權判吏部流内銓權知開封府又以右諫
議大夫權御史中丞兼判國子監而侍講如初公之
爲銓也河北蟲旱以公安撫公舉能詘姦於利害多
所興除異時縣令奉錢滿萬二千乃舉令公以爲法
如此則小縣終不得善治乃請槩舉令而與其奉如
大縣其在御史劉平爲趙元昊所得邊吏以降敵告
議收其族公言漢殺李陵母妻子陵不歸而漢悔
眞宗撫王繼忠家後賴其力且平事固未可知乃不
果收侍講林瑀者言天子即位當步其日占所得
卦以知吉凶公奏瑀所言不經不可用上即爲公
罷瑀又奏劾駙馬都尉柴恭僖公奪其州人以爲宜
初元昊反公言兵事起財不贍宜及今度經費罷減
諸不急至是詔與三司合議一歲所省率緡錢百萬
慶曆二年契丹來求地請婚公主其使責以信義告
之利害客詘服不能發口執政議使契丹攻元昊公
曰契丹許我而有功則必驕以弱我而責報無窮已
不且以我市於元昊矣且唐中極衰時聽吐蕃擊朱
泚陸贄尚以爲不可後乃知吐蕃隂與泚合而陽言
助國今獨安知契丹計不出此乃言所以待夷狄者
凡六事上皆行其策三年遂以本官參知政事四
年以尚書工部侍郎檢校太傅爲樞密使五年以集
賢殿大學士同中書門下平章事兼樞密使居兩月
拜昭文館大學士監修國史議祔章惠太后太廟公
言其非禮及祔獻懿二后密敕遷文武位一等賜外
内諸軍特支優給公又獨奏罷之旣而敕遷兩府官
公又不從乃巳元昊歸石元孫議賜死公爭言自古
將帥被執歸多不死元孫以不死七年上以旱避
正殿貶食自責公因稽首遜位章六七入乃除武勝
軍節度使檢校太傅同中書門下平章事判大名府
兼北京留守河北安撫使妖人王則謀舉大名反河
南北使其黨挾書妄言冀得近公公疑爲姦考問具
服則惶恐不及會獨嬰貝州以反公即使部將王信
孟元郝質馳兵操攻具往且請自出搏賊不許終賊
所以擒滅功居多移鎮山南東道檢校太師賜爵安
國公公因請寬諸吏民爲則所脅者而捕河北妖人
治殺之無所漏河决商胡方暑公暴隄上躬親指畫出
倉廪與被水百姓舍其流棄接以醫藥所活九十餘
萬口契丹誘亡卒號爲南軍以戰夏人而邊法卒亡
自歸者死公變其法有歸者故拔擢超其伍於是歸
者衆因以知契丹國事契丹亦因拒亡卒黜南軍不
用邊人以地外質公請重禁絶主不時贖人得贖而
有之地則盡歸邊以不爭皇祐元年徙鄭州從公求
也至見留爲祥源觀使旣而以尚書右僕射觀文殿
大學士判尚書都省朝會班宰相視其儀物歲中又
求任外除山南東道節度使右僕射檢校太師兼侍
中判鄭州固辭僕射侍中乃改同中書門下平章事
又欲遷公四子各一官亦以公辭而止二年母燕國
太夫人薨命以故官不起賜書寵慰從之公事燕國
以孝聞上嘗賜銀飾肩輿士大夫以爲榮及薨自
鄭歸葬扶舁蒼然肩足皆胝行路瞻望悲哀歎息四
年除故官侍講居頃出治許州將行矣仁宗問易
之乾卦公旣講解又作書以亢龍爲戒手詔襃荅以
公所獻藏太史五年又涖大名安撫河北中書議塞
商胡決以公異論故使建言者專其事公猶爭不巳
河果不可塞建言者得罪而澶魏濱棣德博多水死
公乃請使撫廵賑救人用歸息嘉祐元年進封許國
公又兼侍中方避未聽而以樞密使召卒罷侍中而
以尚中書門下建章事爲樞密使三年以鎮安軍節
右僕射檢校太師兼侍中充景靈宫使又出許州七
年以保平軍節陜州大都督府長史移大名兼安撫
公凡三至魏及許鄭皆以寬惠爲治人安樂之它將
相賜公使錢多使牟利公度所賜爲用故在所尤不
擾皇帝即位改節度鳳翔加左僕射鳳翔尹進封
魏國治平元年求還使侍中守許州至六七終不許
二年乃授許州入見又辭不許使撫諭須秋乃發六
月告疾中人太醫問視相屬又力求解將相乃以左
僕射觀文殿大學士判尚書都省七月戊寅薨
上親臨哭發涕爲不聽朝二日賜龍腦水銀以歛制
服出司賓祭弔别賜黃金給葬贈司空兼侍中謚曰
文元以九月甲申葬開封汴陽里晉公墓次公年六
十八散官開府儀同三司勲上柱國號推誠保德崇
仁守正忠亮佐運翊戴功臣邑戶萬五千實封五千
六百公所著書有春秋要論十卷羣經音辨十卷通
紀八十卷本朝時令十二卷又奏議文集各三十卷
元配王氏尚書兵部郎中集賢殿修撰軫之女追封
莒國夫人繼配陳氏武信軍節度使康肅公堯咨之
女封魏國夫人六男子章太常博士集賢校理早卒
圭尚書比部員外郎田尚書駕部員外郎青尚書司
門員外郎齊大理寺丞炎未仕三女子國子博士程
嗣弼大理寺丞宋惠國太常博士龐元英公壻也其
後天子以炎守將作監丞又官公内外族親凡九
人賈氏自誼及耽傅王相帝皆以儒學至公又以經
術致將相出入文武有謀有功當中國治安四夷集
附寵禄光大始終褒榮君臣相遭於是爲盛銘曰
於皇仁宗時宋之隆奠此中國四夷來同孰夾孰
承有宰魏公帝曰詢爾群公卿士朕欲考古以求亂
治有博六藝使熙朕志魏公乃來錫帝之求進于殿
中登闡沈幽乃尹開封治民不絿乃丞御史督制庶
尤膏澤在下熏烝在上參國政事遂都將相帝廵大
塗公帝之車帝御廣宫之屏之墉文條武鬯具獻膚
功終徂在天公則隨邁廷喪元老隱加問賚有銘太
史有謚太常次詩不誣斲石墓旁
初卜葬公汴陽里以水故改卜熙寧元年八月
庚申葬許州陽翟縣三峯鄕支流村奉勑改
鄕名曰大儒村名曰元老里朝散大夫右諫議
大夫參知政事太原郡開國侯食邑一千一百
戸賜紫金魚袋臣王某謹記
檢校太尉贈侍中正惠馬公神道碑
推忠保順同德翊戴功臣彰德軍節度觀察留後特
進檢校太尉使持節相州刺史兼御史大夫上柱國
扶風郡開國公食邑六千六百戸食實封二千二百
戸謚曰正惠馬公以天禧三年十月戊戌葬開封祥
符縣某鄕某里至嘉祐七年公孫慶崇始來請銘以
作公碑序曰馬氏故扶風人至公高祖而徙處雲中
贈太師諱某者於公爲曾祖贈太師中書令諱某者
於公爲祖龍捷左廂都指揮使江州防禦使贈太師
中書令尚書令蔡公諱某者於公爲父蔡公從太祖
定天下力戰有功當是時雲中巳爲契丹所得故馬
氏又徙處浚儀今開封府祥符也公諱某字子元蔡
公之終也年七歲太祖召見禁中有司言例當補
殿直詔特授西頭供奉官而賜以名開寶五年年十
八監彭州兵馬以嚴飭見憚如老將太平興國三年
領兵戍秦州清水姦人李飛雄乘驛稱詔捕公及秦
隴廵檢劉文𥙿等將擊之秦州因盗庫兵以反公辨
其詐與文𥙿執飛雄治殺之五年監潭州兵馬改東
頭供奉官雍熙二年又監博州兵馬劉延讓敗於君
子驛而契丹歸矣公方料丁壯集芻糧繕城治械如
寇至吏民初不悅其生事也巳而契丹果至度不可
攻乃去四年改西京作坊副使將屯于冀州端拱元
年移知定遠軍時議發河南十三州之民轉饟河北
公告轉運使樊知古此軍聚兵少而積粟多簸其腐
尚可得十七知古用此得粟五十萬斛以罷河南之
役事聞朝廷太宗嘉之二年深州新蹂於契丹城
郭廬舍多壞而流民衆乃移公知深州公至數月則
壞者完流者復舉州忘其寇戎之故而以公爲能撫
我會保州不治移往代之淳化二年又移知慶州羌
萬人以怨程德元來寇公誘其渠帥諭以威信即皆
引去四年遷西京作坊使知梓州五年李順爲亂於
蜀之西川以公往討又以爲先鋒平劒州召還至三
泉而復以公與王繼恩討賊繼恩怒公抗直使守彭
州盡收其軍而與之羸卒三百賊率其衆至號十萬
公力戰一日亡其卒太半乃夜獨出招救兵復入賊
終不能得城而以敗去除成都府兵馬鈐轄遷洛苑
使五年除蜀漢九州都廵檢使巳而又兼成都府兵
馬鈐轄眞宗即位改内苑使蜀卒劉旰聚黨數千
人爲亂所攻數州至輒取之公以卒三百追至蜀州
與戰旰走卭州而招安使上官正召公歸成都計事
公爲正畫曰賊破卭州必乘勝劫掠度江薄我旣息
而戰我軍雖倍未易敵也不如迎其弊急擊破之必
矣遂行次方井與正合殺旰等無噍類眞宗賜書
獎諭賞以錦袍金帶咸平元年加澄州刺史知秦州
諸羌質子有三十年不釋者公悉歸之諸羌德公訖
公去無一人犯塞小泉銀坑久不發掌吏盡産以償
歲課而責之不巳公奏得釋而歸其産四年就除西
上閤門使知成都府兼本州兵馬鈐轄有告龍騎士
謀爲變者所引以千數公捕殺其首七人而置其餘
無所問自乾德後歲漕蜀物以富人爲送吏多坐漂
失籍其家公奏擇三班使臣及三司軍大將代之而
課其漕事爲賞罰至今便之六年移鄜延路駐泊兵
馬都緫管兼知延州蜀人於公去皆環以泣公至延
州羌方以兵覻邊會上元開門張燈視以無爲而羌
卒不能爲寇又移知鎮州兼本州兵馬都緫管景德
元年契丹入邊民入保城公與之約盜一錢者死有
盜錢二百者公即殺之於是自澶以北城郭皆晝閉
詔使過公輙留之而募人間行送詔皆得其報以聞
又以便宜使所至受諸漕輓給邊之物故契丹欲虜
掠無所得車駕次澶州大將王超提卒數十萬逗留
不赴公屢趣之不爲動移書譙讓乃始出師猶辭以
中渡無橋則公先巳度材一夕而橋就上聞手詔
褒之且知公果可以屬大事也二年移知定州又除
東上閣門使樞密院都承旨三年遂以檢校太保簽
書樞密院事祥符元年東封泰山以爲行宫都緫管
自此行幸必以公爲都緫管而皆許之專殺公部分
明約束審出入肅然而未嘗輒戮一人於是邊將言
契丹近塞大臣議皆請發兵以備公獨議使邊將移
書問狀從之契丹解去遷檢校太傅四年加宣徽北
院使五年除樞密副使當是時契丹巳盟中國無爲
大臣方言符瑞而公每不然之獨常從容極言天下
雖安不可忘戰去兵之意及它爭議甚衆眞宗多
以公言爲是七年除潁州防禦使知潞州州之稅賦
常移以輸邊公爲論其害自是所輸不過鄰州而巳
天禧元年移知大名府兼駐泊兵馬都總管使中貴
人勞問賜白金二千兩居頃之遂以爲宣徽南院使
知樞密院事檢校太尉有足疾時詔内朝别爲一班
免其蹈舞二年疾病賜告求去位眞宗不許而數
使中貴人勞問又幸其第賜白金三千兩巳而度公
實病不可強以事乃罷以爲彰德軍節度觀察留後
而公固求外鎮終不許居久之稍間入謁眞宗輙
使閤門祗候二人伺公至即扶以入因掖其拜起數
屏左右問事常聽用三年又求外鎮乃以公知貝州
兼本州兵馬都緫管將行矣召見又將付以政固辭
謝久之乃巳而更以公爲本鎮至五月公疾作詔使
公子洵美將太醫往視而魏路二鎮之人亦皆奔走
來問爲公請禱已而公疾革眞宗又使公弟之子
成美馳驛召公歸京師而公以八月壬寅不起矣享
年六十五眞宗爲之震悼罷朝詔贈侍中錄其子
孫賻賜皆加等公前夫人丁氏某郡君後夫人沈氏
某郡夫人子男二人洵美終西京作坊使英州刺史
之美終内殿承制閤門祗候孫十六人其十四人皆
巳卒而慶宗今爲右班殿直慶崇今爲文思院知恩
州公少忼慨以武力智謀自喜又能好書賓友儒者
所與善必一時豪傑有集二十卷其文長於議論自
始仕以至登用遇事謇謇未嘗有所顧憚王冀公丁
晉公用事每廷議得其不直輒面詆之眞宗初或
甚忤然終以此知公而天下至今稱其正直銘曰
在浚西南誰封誰樹有宋正惠馬公之墓公當
太宗眞宗之時曁曁諤諤謀行計施以羸擊強以
少捕衆以賤抗貴維公之勇雖貴雖衆雖強必克維
公之敏亦維公直帝曰直哉汝予良弼見國而巳不
知家室内朝十年典掌機密曁予一心綱紀庶物元
功宗謀莫汝敢匹公曰孤臣敢曠于榮纔說不用是
維帝明士或困窮莫知其有旣榮以位正或見醜公
於可願兩得其尤不訖大耄天爲不謀德歉於年孰
云耉老有賚後世公爲壽考刻趺篆首作此銘詩陳
之隧道永矣其詒
臨川先生文集卷第八十七
