臨川先生文集卷第五十二
外制
孫實大理評事制
韓鐸王任徐瑗王夢易並充節推知縣制三
道
廖君玉陳周翰並奉禮郎制二道
李允恭可太常寺太樂耿允恭包文顯可並
太常寺太樂署副正制
英宗即位覃恩轉官龍圖閣學士至龍圖閣
直學士制
發運轉運提刑判官等制
卿監館職京官館職制二道
分司致仕正郎以下京官等制
諸司使副至崇班内常侍帶遥郡不帶遥郡
制
皇兄叔弟姪大將軍以下制二道
覃恩杜皇后賀皇后尹皇后孫姪等轉官制
中書提點堂後官制
李端卿等舊官服闋制
張德温任迥宋輔國等舊官服闋制三道
劉辯孫公亮王忠臣張諷舊官服闋制三道
元居中張詵張扶李安期張德淳舊官服闋
制四道
馬文德康璹舊官服闋制二道
皇姪右監門衛大將軍仲察服闋舊官制
韓琦奏親姪孫怙祕校親姪女之子曹復戸
曹制二道
胡宿奏親兄亶守祕校制
司馬光親兄之子宏蔡抗男潜並試將作監
主簿制二道
龐籍遺表男元英屯田元常大理寺丞孫保
孫寅孫外孫陳仲師將作監主簿制四
道
田況遺表男守祕校至安太常寺太祝制
吳育遺表孫男儼俅並守將作監主簿制
宋祁遺表男俊國廣國守祕書省正字孫松
年延年頥年並將作監主簿制二道
崔嶧遺表親孫男俞范師道遺表第三男世
文張方遺表親男平易並守將作監主
簿制三道
吕師簡遺表次男昌宗張鑄遺表親次孫彩
試將作監主簿余良孺遺表曾孫渙張
温之孫基張兀遺表孫在至&KR2003;並將作
監主簿制五道
魏琰男太廟齋郎紓張應符男遘徐仲容男
公輔李卓男元之並試將作監主簿制
四道
諸州軍并轉運提刑弟姪男恩澤等並試監
簿制
王孝叔通判春州兼知本州制
李執中可察推制
吕開依前充鎮南軍節度推官制
富翶葛頥趙君序齊景甫並縣令制四道
李燾李昌言並錄事參軍制二道
賈逵充侍衛親軍步軍副指揮使制
錢晦霸州防禦使李端慤眉州防禦使周翰
嘉州團練使制三道
程榮充御前忠佐馬軍副都軍頭制
轉員制
落權團練刺史制
劉永年知代州制
趙滋依前充侍衛親軍步軍都虞候制
孫寔大理評事制
勑某爾名臣之子能飭身愼行強學自奮而有司會
課當以序遷其進一等以爲士官之屬往共爾職其
克懋哉可
韓鐸試大理評事充天平軍節度推官知
遂州遂寧縣制
勑某爾用薦者爲令又以修治見稱試職士官序于
幕府字人之任其愈懋哉可
王任試大理評事充節推知縣制
勑某爾任舉者爲令而能修其職以見推稱命爾以
爲幕府之官而又試以字人之事夫南面而聽百里
豈輕也哉維能強恕以求仁然後副吾置吏爲民之
意可
徐瑗試大理評事充保信軍節推知梓州
射洪縣制
勑某有百里之地而人民社稷之事繫焉其任豈可
以輕哉爾嘗試矣見謂辨治故又任爾以吾所重而
寵以幕府之官往其勉哉無慢予訓可
王夢易試大理評事充永興軍節推知遂
州青石縣事制
勑某朕嘗命汝以幕府之官使長百里之民而汝以
喪自解今除之矣其就故官有社與民往其思勉可
縣尉廖君玉太常寺奉禮郎制
勑某爾職在追胥有功中率故襃序爾使得列于太
常之屬朝廷慶賞之信如此爾其可不勉哉可
陳周翰太常寺奉禮郎制
勑某爾久於職事能以有勞命課于朝當得遷叙奉
常之屬其往欽哉可
太常寺太樂署副樂正李允恭可太常寺
太樂署太樂正太常寺攝樂正耿允恭包
文顯可並太常寺太樂署副樂正制
勑某等太常上其屬有闕而以爾等聞惟爾等皆善
於修聲而任職久矣其遷副正以爲署長而使攝正
署副正往勵厥官無敢豫怠可
英宗即位覃恩轉官龍圖閣學士至龍圖
閣直學士制
勑永惟左右有能有爲之臣皆先帝遺朕以熙衆
功者也方惟大賚以勞天下其可以忘而不及哉具
官某惠和敦大明允忠篤列職近侍實爲名臣襃序
有加往欽乃服可
發運轉運提刑判官等制
先帝享國四十餘年内外晏然克終天禄豈非獻臣
才士佽助之力哉不及班命以勞功而朕承厥志爾
奉將使指久以才稱膺此寵章往其思勱可
卿監館職制
勑朕初即位奉行先帝故事以勞天下其施及於
䟽遠而可以忘於近者哉具官某序于書林伐閱多
矣率德迪義有稱于時膺踐寵榮往其思毖可
京官館職制
先帝棄天下朕初即位纂修故事以勞羣臣爾等序
于書林皆以才選襃進有典往其欽承可
分司致仕正郎以下京官等制
勑某等朕初嗣位敷錫庶工非特勞在事之勤亦以
禮天下之賢者爾等以才出仕登序王官或就里居
或分留務往膺寵數咸懋厥修可
諸司使副至崇班内常侍帶遥郡不帶遥
郡制
勑某等朕初即位奉行先帝故事大賚四海阻深
幽逖無所不及矣又况朝廷之近臣豈可以忘哉爾
等能以忠力靖共職事進位一等往其欽承可
皇兄叔大將軍以下制
先帝顧哀宗親德念至深厚矣在後之侗其可以忘
哉具官某躬執義行序于屬籍承休席寵亦旣顯融
襃進有章往欽無斁可
皇弟姪大將軍以下制
勑某朕大賜於天下雖䟽以遠無遺者矣又況於宗
室之近哉爾序官内朝克有善問繩繩之慶協於聲
詩襃命有加往其祗服可
覃恩昭憲杜皇后孝惠賀皇后淑德尹皇
后孫姪等轉官制
勑某等予大祭于廟祧而哀夫先后之家&KR0906;替而不
章乃詔有司博求其世爾等名在戚里序于王朝各
因其官增位一等冀以上稱神靈之意豈特慰予追
遠之心可
中書提點堂後官制
勑某等朕大賚于天下有政有事者皆得以序遷爾
等各以選掄備官宰旅增位一等往其欽哉可
李端卿等舊官服闋制
勑某孝子之悲哀思慕其親豈有窮哉然喪以三年
而止者聖人之政也爾以喪致事日月旣除其就故
官以聽新命夫人之行莫大於孝而孝亦在乎事君
能致其身而不愆於義以辱其各然後可以爲孝子
此宜爾之所知也其勉矣哉可
前太常寺太祝張德温舊官服闋制
勑某喪三年亦巳久矣而人子之志無窮故欲爲不
善則思貽父母惡名而終於不果不如是則不足以
爲人子復爾禄次維時勉哉終於立身可謂孝矣可
前屯田員外郎任迥舊官服闋制
勑某汝有列於朝廷而以憂去位人子之事親終矣
則君臣之義其可以忘乎夫移於君而忠移於官而
治然後可以爲孝往共爾服惟是勉哉可
前太常寺奉禮郎宋輔國等並舊官服闋
制
勑某爾以親喪去位日月旣除其來造朝復就官次
終身之孝可不勉哉可
前太理寺丞劉辯前衛尉寺丞孫公亮並
舊官服闋制
勑某爾服縗去位順變當除三年之喪亦巳久矣君
臣之義其可廢乎趣還于朝使即舊秋勉思移孝之
事以就顯親之名可
前大理寺丞王忠臣舊官服闋制
勑某御史言爾以喪釋位日月當除故吾下命書于
御史以俟爾之來見爾雖舊官吾命維新其加勸勉
求合於以孝事君之義可
前太子中舍張諷舊官服闋制
勑某喪三年天下之逹禮也爾能率禮以至終喪其
來造朝復爾禄次事君之義爾實知之無違厥初是
謂能孝可
前職方員外郎元居中舊官服闋制
勑某尚書郎位三等而爾方以勞序于前列乃以喪
去三年于家今旣禫除其還禄次維爾才美有稱於
時移孝事君當知勉矣可
前太常博士張詵舊官服闋制
勑某爾去位里居三年於此旣除喪矣其就故官忠
以事君是爲孝子爾惟知義可不勉哉可
前將作監主簿張扶舊官服闋制
勑某爾遭齊斬之喪而去位釋祥禫之服而還朝斑
吾命書授爾禄次孝子之事終於立身施于有官可
以勉矣可
前駕部員外郎李安期前殿中丞張德淳
並舊官服闋制
勑某禮有三年之喪者無貳事也知喪而巳矣先王
以爲不如是不足以盡人心此吾所以歸爾于家而
不敢勞以事今日月除矣故吾班命書于御史而召
爾以來往踐故官勉思終孝可
前内殿崇班馬文德舊官服闋制
勑某爾執親之喪三年於此矣其班新命以復故官
維孝有終爾宜思勉可
供備庫副使康璹舊官服闋制
勑某三年之喪苴麻哭泣之哀一也而亦有權制以
趣時此吾獨使武吏之有籍於樞密者得終喪于家
之意也爾能率禮今服旣除其就故官以承新命可
皇姪右監門衛大將軍仲察服闋舊官制
勑某送終者人子之大事也爾以喪釋位亦旣三年
能以禮自致而不犯詩人素冠之義於爲人子亦可
謂孝矣還就禄次帥初無違可
同中書門下平章事韓琦奏親姪孫恬守
祕校同中書門下平章事曾公亮親男孝
純將作監主簿姪孫諶試祕校樞密使張
昪奏親孫男戒守祕校參知政事歐陽脩
奏男辨太常寺太祝參知政事趙槩奏孫
男尤緒太常寺太祝樞密副使吳奎奏長
男璟守太常寺大祝次男瓌試祕校制
勑某朕受純嘏於神靈而布之在位其官顯者得任
其子弟以及孫曾爾生大臣之家是爲賢者之類往
保禄秩可無愼哉可
同中書門下平章事韓琦奏親姪女之子
曹復眞定府戸曹制
勑某維名與器朕未嘗輙以假人爾緣大臣相祀之
恩遂階一命之寵出而從仕可不勉哉可
樞密副使胡宿奏親兄亶守祕校制
勑某宗祀之恩仕之顯者皆得官其親族爾躬率善
行而有弟爲吾政事之臣往服寵榮懋修無斁可
天章閣待制司馬光親兄之子宏試將作
監主簿制
先帝有大慶推恩羣臣子弟而爾有叔父實爲近臣
往即厥官無墮世禄可
廣南柬路轉運使祕閣校理蔡抗男潜試
將作監主簿制
勑某將漕遠方者皆得官其子弟爾父以才自奮有
顯於時往懋厥修以綏世禄可
故贈司空兼侍中龐籍遺表男太常博士
元英可屯田員外郎制
勑某等爾考有庸先朝致位將相歸安第室而以
壽終爾等服采于時實能嗣訓並膺恩典其往勉哉
可
龐籍遺表男内殿崇班元常大理寺丞制
勑某士之文武異用久矣爾世以儒學顯而有官籍
於内朝從爾父之遺言而以丞于大理往惟嗣訓乃
克保家可
龐籍遺表孫保孫寅孫並將作監主簿制
勑某爾祖嘗爲將相佐佑帝室朕哀其亡也故序爾
於工官夫大臣之家能久而不失其世者鮮矣往承
厥慶可不勉哉可
龐籍外孫陳仲師試將作監主簿制
勑某朕命爾以試工官之屬者特以爾之外祖常爲
將相於先朝而巳然士之由保任而後能自奮以
至休顯者多矣往踐爾次可無勉哉可
太子少傅致仕田况遺表男守祕校至安
太常寺太祝制
勑某儁哲之輔有勞於時福禄旣成而爾嗣厥後於
其將死以爾爲言膺此寵章宜知勉矣可
故資政殿大學士知河南府吳育遺表孫
男儼俅並守將作監主簿制
勑某等朕所以顧恤大臣之家而序錄其子孫未嘗
有愛焉況如爾祖賢明諒直有𥙷於世朕常思而不
忘者乎其各加爾一命以爲工官之屬詩曰夙興夜
寐無忝爾所生往其勉哉可以爲孝矣可
翰林學士承旨宋祁遺表男俊國廣國守
祕書省正字令持服制
勑某等爾考承密命于翰林而不幸至於大故眷懷
舊德甄序爾官往其有成祗服予采可
宋祁遺表孫松年延年頥年並守將作監
主簿制
勑某等貴臣之世賢者之後朕所不能忘也故爾等
皆在沖幼而列于工官兹所以佑序爾家亦云至矣
爾所以保其禄位可不勉哉可
刑部侍郎致仕崔嶧遺表親孫男俞將作
監主簿制
勑某爾祖嘗服高位考終于家以爾爲言朕其甄序
工官之屬往矣懋哉可
戸部郎中直龍圖閣知明州范師道遺表
第三男世文守將作監主簿制
勑某爾父嘗以才選列官于朝出臨一州奄至大故
錫爾一命爾其勉哉可
光禄卿直龍圖閣張旨遺表親男平易守
將作監主簿制
勑某朕惟爾父致位九卿服勞于官爲日久矣故命
爾以工官之屬以稱其將死之言爾其思爾父之顧
厥家與朕心之哀爾父夙興夜寐無或弗欽可
光禄少卿知單州吕師簡遺表次男昌宗
試將作監主簿制
勑某爾父且死而爲爾求官故以爾試于工官之屬
夫推恩旣往覃及子孫吾所以待人臣者有常法矣
修敕自奮而以保禄位者爾所以爲人子也可不勉
哉可
故光禄卿致仕張璹遺表親次孫彩試將
作監主簿制
勑某爾祖以九卿歸第而遺奏以爾爲言顧哀舊臣
而官使其子孫此先王使仕者世禄之意而吾之所
不忘也其使試于工官之屬以稱爾祖之志焉詩曰
無念爾祖聿修厥德爾方就學可不勉哉可
司農卿致仕余良孺遺表曾孫渙試將作
監主簿制
勑某爾之曾祖仕至九卿退處于家考終厥命推恩
及爾以試工官往愼猷爲且膺器使可
故光禄卿致仕張温之孫基試將作監主
簿制
勑某爾祖嘗爲侍從之臣而有公忠之節今其亡矣
秩爾以官能善似之乃其無悔可
客省使眉州防禦使張亢遺表孫在至&KR2003;
並將作監主簿制
勑某爾祖起於文吏而能以才武致力於封疆扞患
之功書在王府今其亡矣故各命爾一官往懋爾成
毋忘爾祖之勤於國可
司農卿致仕魏琰男太廟齋郎紓守將作
監主簿制
勑某爾世載榮禄而父以九卿去位推恩改命序位
工官維恪愼可以保家往其勉矣可
虞部員外郎致仕張應符男遘試將作監
主簿制
勑某少盡其力至於老則養之不可以不終使之免
農而爲士則禄之不可以不世此先王不忍人之政
而吾未能逮也今爾父去位而命爾一官使得世其
禄以終爾父之養焉此亦庶幾有合乎先王之政爾
惟忠惟孝尚稱吾命爾之意哉可
職方員外郎致仕徐仲容男公輔試將作
監主簿制
勑某爾父辭禄而爲爾請命于朝傳曰君子之善善
也長故善善及子孫此吾命爾以一官之意也經曰
事親孝故忠可移於君居家理故治可移於官爾其
念此以自勉哉可
虞部員外郎致仕李卓男元之試將作監
主簿制
勑其爾父積勤序于郎位老而致事錄爾一官思世
厥家往其無怠可
諸州軍并轉運提刑弟姪男恩澤等並試
監簿制
勑某朕始嗣位推恩宇内爾執方貢以來造朝加賜
一官往惟祗服可
王孝叔充春州軍事推官通判春州兼知
本州制
勑某南方荒遠之州吏多憚往而爾請行焉故優爾
禄賜而以勸賞隨其後往其勉矣思乂我民可
縣尉李執中可察推制
勑某先王之政荒則緩刑至於彊不忌死而傷吾良
民則去之亦不可以不急此朕所以嚴追胥之令信
購賞之科不以歲凶多暴之時而爲之廢格爾能除
盜實舉其官遷以懋功往祗乃服可
吕開權淄州軍事推官依前充鎮南軍節
度推官制
勑某爾有除盜之功故賞以一邑而序官于大府辭
而有請以便爾私吾用不違往其祗服可
蘇州長洲縣尉富翶潤州丹徒縣令制
勑某朕布爵賞之令以待吏之有勞爾能舉其官以
除盜賊遷以爲令使之牧民又將試爾爲政之才非
特示朕報功之信可
晉州襄陵縣尉葛頥單州武成縣令制
勑某爾職在追胥而能上功中率卑之一縣以懋爾
能夫爲令之所事則不特追胥而巳必也使人無盜
是乃能稱其官可
杭州於潜縣令趙君序虢州玉成縣令制
勑某予嘉爾之有功於追胥也故卑爾邑於東南又
從爾父之請焉而移爾於虢吾於用賞而顧恤爾私
亦云備矣則爾之施於有政可不勉哉可
信州鉛山縣尉齊景甫杭州餘杭縣令制
勑某爾追胥有功遷令一邑百里之人視爾以爲休
戚矣施於政事可不勉哉可
單州成武縣令李燾江隂軍錄事參軍制
勑某爾修其官能中賞率有司會課予懋爾功愈其
勉哉以涖厥事可
潞州屯留縣尉李昌言徐州錄事參軍制
勑某爾能捕盜當得賞官遷督一州之郵往其思稱
厥職可
殿前都虞候利州觀察使賈逵依前官充
侍衛親軍步軍副指揮使制
勑朕有貔虎熊羆之士以衛中國而制四夷考求其
人以副統督具官某久更任使才武有稱扞城之勞
宿衛之最簡于先帝以曁朕躬思懋厥修往膺休
顯可
衛州防禦使錢晦霸州防禦使制
勑朕初即位奉行先帝故事以勞天下雖疎且遠
無遺矣又況於朝廷之顯者哉具官某忠勞弈世簡
在帝室能勵厥德自昭于時膺此寵章愈其思勉可
東上閤門使陵州團練使李端慤眉州防
禦使制
勑朕初嗣位奉行故事以勞天下具官某清明敏逹
和愼祗修奉侍先帝陟降左右厥勤茂矣其可忘
哉膺服寵榮往欽乃服可
捧日左廂都指揮使嘉州團練使周翰制
先帝棄天下朕初嗣位永惟武力忠勞之士爲國禦
侮其功多矣豈可以忘哉具官某部督有方踐修無
過營衛之最簡于朝廷膺此寵章愈其奮勵可
天武左第三軍都指揮使封州刺史程榮
可蒙州刺史充御前忠佐馬步軍副都軍
頭制
勑某等熊羆之士爲國爪牙均其逸勤率用成法爾
等忠勞之實簡在朝廷遷序有差往惟欽服可
轉員制
先帝遺朕熊羆之士以蕃帝室所使統督豈可以非
其人哉爾等以扞城之材共禁衛之服忠勞武力皆
有可稱各以序遷往欽無懈可
落權團練刺史制
勑某等忠勞之士武力之臣獎衛帝室其功多矣當
序厥位以均逸勤爾等部督有方踐修無過兵團州
刺遷進有差往膺寵榮懋建勲績可
單州團練使劉永年可齊州防禦使知代
州制
勑代地邊要吾所重常擇將以守之以爾具官某武
力智謀濟以馴謹踐更中外皆有可稱故進使號往
共厥服禦侮之實爾其勉哉可
捧日天武四廂都指揮使端州防禦使趙
滋可依前充侍衛親軍步軍都虞候制
勑營衛之士皆天下武力之高選也所使虞度軍中
之事者豈可以非其人哉具官某等造行謹良致位
休顯勲勞之實簡在朕心各以序遷往惟祗服可
臨川先生文集卷第五十二
