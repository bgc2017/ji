臨川先生文集卷第五十五
外制
彭彝特授祕書省校書郞制
鄭珪瀛州司戸參軍制
劉元規通利軍司法顧立守漢陽軍司理李
伯英永州錄事參軍制三道
張宗臣亳州司法韓伯莊海州東海縣尉兼
主簿王祁青州益都縣主簿黃景先守
常州宜興縣主簿李資濰州北海縣主
簿制五道
皇姪宗懿改郢州防禦使邢王孫宗望舒州
防禦使餘如故制二道
吕溱吏部郞中蕭固司封員外郎陳昭素都
官員外郞制三道
陳憲臣孫夷甫屯田員外郎安保衡都官員
外郎制三道
王起太常博士沈扶國子博士制二道
王拱已太常博士沈士龍祕書丞制二道
任慶之大理寺丞趙僅改大理寺丞制二道
劉起西京左藏庫副使郭慶基將作監主簿
制二道
張及孫復舊官制
徐并奉禮郎周延年光祿寺丞制二道
李瑋安州管内觀察使制
蕭注奉寧軍節度副使不簽書本州公事制
蕭注責授團練副使制
張師正落刺史依舊儀鸞使制
宋安道落巴州刺史制
宋安道責授衞州團練副使不簽書本州公
事制
王用内殿承制劉舜臣禮賓副使制二道
崔懷忠内殿承制胡柬之守祕校制二道
張慶隨右贊善大夫餘如故制
彭士方容州別駕張銳守荆南府參軍制二
道
周大亨密州司馬制
余靖蔡襄奏醫人王沂李端試四門助教制
二道
程戡胡宿范鎮奏醫人房用和夏日宣王獻
臣四門助教制三道
歐陽修趙槩奏醫人夏日華武世安試國子
四門助教制二道
馬懷德遺表吳戞試將作監主簿制
何郯奏謝愈試四門助教制
仇鼎充翰林醫官副使制
周元亨成都府温江縣主簿陳旦利州司戶
參軍依前充職制二道
魏昭永恩州錄事楊忠信吳安期何惟慶並
特授將仕郎制二道
袁士宗守蓬州蓬山縣主簿衞進之青州司
戸參軍張歸一李汶並開州開江縣主
簿制二道
王亨鄭州司馬莊詡青州壽光縣尉制二道
魏貫充中書守關主事張世良中書錄事制
李懷曦秦宗古遂州司戸參軍制
周成務金吾衞長史制
吕昭序常州宜興縣尉袁舜卿濰州北海縣
尉邊士寧青州益都縣尉制三道
郭餘慶應州金城縣主簿張文仲蓬山縣主
簿依前充職制二道
曾公亮奏句當人趙化基制
青州奏張贊獨孤用和年一百一歲並本州
助教制
安化中下州北遐鎮蠻人一百一十人並銀
酒監武制
壽州稅戸李仲章李仲淵本州助教制
宿州市戸朱億弟傑本州助教制
空名助教并試監簿制
建州敦遣進士彭彝特授將仕郎祕書省
校書郎制
勑某朕惟衆科不足以盡天下之士故因赦令而委
諸路以特招爾以守節見稱而論議亦嘗試矣賜之
一命使力行者有勸焉往其增修以稱兹舉可
新授齊州章丘縣尉鄭珪瀛州司戸參軍
制
勑某爾嘗爲大臣所稱當得遷序自求一掾往事上
州其愼猷爲以膺器使可
御前五經及第劉元規通利軍司法參軍
制
勑某朕雖趣時爲法而其義亦考於經爾以經術決
科而試於法吏勉思所誦尚有合哉可
勑賜同進士出身顧立守漢陽軍司理參
軍制
勑某爾經明行潔特見推揚考覈以言有足稱者試
諸獄掾其往懋哉可
高州茂名縣尉兼主簿李伯英永州錄事
參軍兼司戸參軍制
勑某小人當平歲爲盜爾職當捕而能得之甄叙厥
勤國有常法往就祿次勉圖後功可
御前尚書學究及第張宗臣亳州司法參
軍制
勑某爾少而知學能以決科今也成人遂從官政往
共厥事可不勉哉可
御前三禮及第韓伯莊海州東海縣尉兼
主簿制
勑某爾幼而知學能以决科今也成人往其從政有
猷有守惟愼厥初可
勑賜同進士出身王祁試祕校守青州益
都縣主簿制
勑某察行於鄕里考言於朝廷而試之以事此自古
所以能得士也今汝言行皆見稱引姑使佐于大縣
以觀從政之材無曰民寡亦可以有爲矣可
太廟齋郞黃景先守常州宜興縣主簿制
勑某爾考以使事没身於瘴癘故爾得序於有司往
踐一官其思所以保祿位而無失前人義方之訓可
李資濰州北海縣主簿制
勑某爾父以身死制而加爾以一命之榮今又以爾
母有言而使得佐于大邑能以忠順保其祿位而守
其祭祀者士之孝也往其祇服可不勉哉可
皇姪信州團練使宗懿改郢州防禦使制
勑原辠眚振滯淹朝廷之慶施及乎遠者矣又況於
宗室之近哉具官某於服屬爲親於爵列爲貴造行
不能無情以自困於煩言肆祀之恩與人更始滌其
前吝寵以故官往思自修保此榮祿可
邢王孫右武衞大將軍道州團練使宗望
舒州防禦使餘如故制
勑朝廷爵賞與士共之親愛之欲其富貴亦先王之
道也具官某序于近戚服在顯官嘗坐小何自今久
次能𥙷前吝歷年兹多往以序遷勉綏寵祿可
未復舊官人兵部員外郞知池州吕溱吏
部郞中制
勑某朕初即位原咎眚振廢淹爾爲先帝近臣以
才敏諒直稱天下嘗坐吏議久於左遷稍復故官往
其祇訓可
追官人前司封員外郞蕭固司封員外郞
制
勑某宗祀之慶外覃四海況於嘗任事之臣哉爾備
使南方實以才選控于吏議用失厥官錫命示恩往
其祇服可
追官人前都官員外郞陳昭素都官員外
郎制
勑某爾嘗更任使而以才稱於世陷于吏議失職久
矣再更赦令稍復故官夫士有智能固不可以一眚
而終廢惟愼厥後以須選求可
陳憲臣屯田員外郞制
勑某爾嘗坐法用失厥官宗祀之成推恩博矣復爾
祿次往其欽哉可
孫夷甫屯田員外郎制
勑某爾嘗坐譴何再更赦宥能自節勵以𥙷厥愆序
進一官往其祗服可
安保衡都官員外郎制
先帝有事明堂而大賚于四海爾嘗在郞選困於一
眚膺此慶施序遷厥官往其愼哉以服休命可
未復舊官人殿中丞王超太常博士制
勑某爾挂文吏之議以失職久矣朕方推慶賜以勞
天下䟽逖幽賤並膺厥服矧爾智謀績用爲世所稱
而特困於一眚之細哉其還故官以勸能者可
追官勒停人國子博士沈扶國子博士制
勑某士之可用者朕不以一眚而忘之也又況於以
才任使而特以薦士爲累哉爾行義智能有聞于家
久於使事績效可稱任非其人以坐廢斥宗祈之慶
覃及萬方甄序厥官往惟祗服可
追官人前太常博士王拱已太常博士制
勑某爾以舉非其人而久坐斥廢宗祈之慶賚及萬
方復爾故官往其祗服可
追官人著作佐郎沈士龍祕書丞制
勑某嘗棄其官守而坐廢于家今宗祀之恩使之免
者多復用矣況如爾之得辠特以有志於善乎其就
故官以須器使可
未復舊官人檢校水部員外郞懷州團練
副使任慶之大理寺丞制
勑某爾嘗譴何比更赦宥序進厥位往其愼哉可
未復舊官人光祿寺丞趙瑾改大理寺丞
制
勑某爾造行不謹陷于法理比更赦宥復序故官謀
惟厥終無重前悔可
特勒停人前西京左藏庫副使劉起西京
左藏庫副使制
勑某宗祈之慶覃及萬方爾嘗以才選典領州事不
知淑愼以祗厥愆恩復故官往其祗訓可
特勒停人試將作監主簿郭慶基將作監
主簿制
勑某宗社之恩外覃四海爾嘗坐法用廢于家復即
故官其知愼矣可
特勒停人前守將作監主簿張及孫復舊
官制
勑某爾嘗坐斥免旣更赦令其班新命使就故官惟
愼以遠辠而敏於赴功則足以𥙷前負矣可
追官人徐并太常寺奉禮郞制
勑某朕初即位布大號於天下爾比以辠負久於廢
斥旣更赦宥當序一官夫士之嘗有譴尤而後以才
復爲世用者衆矣往其淑愼以待異恩可
特勒停人光祿寺丞周延年光祿寺丞制
勑某爾坐廢于家爲日久矣宗祈之慶復就故官往
愼厥修以須器使可
建州管内觀察使李瑋安州管内觀察使
制
勑釐事旣成慶流宇内簡于朕志當有異恩具官某
以元舅之家膺下嫁之選飭身厲行休顯有稱嘗坐
譴何外更藩屏付之舊節使得造朝往服寵榮愈其
愼毖可
檢校水部員外郞充秦州團練副使不簽
書本州公事蕭注依前檢校水部員外郎
充奉寧軍節度副使不簽書本州公事制
勑某朕初即位肆大眚以勞天下爾嘗爲邊將以辠
失職稍遷位號徙置大邦夫士之有能固不以瑕釁
而終廢往其修省以服異恩可
蕭注責授團練副使制
勑某爾以州縣尺寸之功未閱數朞而官顯祿厚遂
事一州之寄當思勠力以稱所待遇乃公爲姦汙不
忌邊禁以至擅發丁壯采金蠻夷侵騷邊人廢業失
職無鈎考之檢有盜攘之嫌朕惟遠方羈縻之義不
欲重爲煩擾故寧失爾辠惡而不卒究窮副于團練
之軍寘諸安閑之地其思自訟以服寬宥之恩焉可
儀鸞使英州刺史張師正落刺史依舊儀
鸞使制
勑某人道貴讓而以巽爲利者武人之正也朕以爾
材諝爲能治邊故超進使號又擇令名之州使爾刺
焉而共其舊服當知竭力報稱所蒙而乃觖望鄙爭
果於慢上自千邦法以致人言稍禠前恩尚附輕典
往其修省思𥙷厥愆可
皇城使巴州刺史宋安道落巴州刺史制
勑某等班祿所以勸能制罰所以懲事爾等執技備
官久矣一有所試而其效皆無可言竊位素餐之辠
法不可以無懲也稍從降絀示有典刑往其深省厥
愆以稱食功之意可
皇城使宋安道責授檢校水部員外郎充
衛州團練副使不簽書本州公事制
勑某爾等以醫入侍先帝疾殆至於弗寤而皆莫
能知居其官而不能與食焉而怠其事皆法刑之所
當施深惟先帝之仁故不忍加誅而宥爾等于外
顧省厥辠往其戒哉可
追官人文思副使王用内殿承制制
勑某爾嘗犯禮以失厥官宗祀旣成均休宥辠序于
廷内其往愼哉可
未復舊官人劉舜臣禮賓副使制
勑某爾嘗爲州坐法以免旣更新令未即故官寵以
命書介于諸使惟愼厥後以稱恩榮可
追官人前供備庫副使崔懷忠内殿承制
制
勑某朕閔士大夫或以一眚之故弃而不錄故常因
赦令使得復序厥官爾久以才能外更任使雖嘗廢
免有足哀務列職内朝往其祗服可
特勒停人守祕校胡柬之守祕校制
勑某爾嘗坐小何旣更大慶往就祿次以須器使朕
於用士固不以一眚而廢材惟敏厥修以永終譽可
堂後官大理寺丞張慶隨右贊善大夫餘
如故制
勑某爾職爲宰屬名在理官祗愼無疵至于三歲進
官一等有籍於朝往其懋哉是亦榮矣可
右班殿直彭士方容州別駕制
勑某爾爲小吏自致廷臣能稱厥修至于告老列職
州佐以爲歸榮可
攝荆南文學張銳守荆南府參軍制
勑某等異時設科以待武力智謀之士而爾等實應
令焉嘗攝一官旣更新令稍即序錄其往勉旃可
單州文學周大亨密州司馬制
勑某爾不勉厥修以取辠廢旣更赦令復齒官聮善
𥙷悔尤尚有終譽可
廣南東路經略安撫使余靖奏高郵軍醫
博王沂試國子四門助教不理選限制
勑某爾以方伎有聲淮南今方維按撫之臣以爾自
隨而請加一命爾宜知夫名之不欲以假人也而能
愼行以稱焉可
蔡襄奏醫人李端試國子四門助教不理
選限制
勑某爾從事於醫久矣而吾左右親信之臣稱爾之
行能請一命焉厥有故常以爲爾寵其思淑愼以稱
褒嘉可
程戡奏延州醫助教房用和國子四門助
教不理選限制
勑某延州鎮撫一方而將吏皆吾扞城之用爾共醫
事莫府所稱甄序以官往祗厥服可
胡宿奏醫人夏日宣試國子四門助教不
理選限制
勑某夫論思勸講之臣實吾耳目腹心之賴而爾能
執技調護其家請命于朝以爲爾寵吾其錫爾往矣
勉哉可
范鎮奏成都府醫人王獻臣試國子四門
助教不理選限制
勑某爾有邦人爲吾近侍稱爾嘗學尤良於醫序試
一官往其祗服可
歐陽修奏醫人夏日華試國子四門助教
不理選限制
勑某天下安危治亂其責在乎政事之臣責之如此
其深則遇之豈可以不厚故其有求於上吾皆聽許
而不違今修以爾能醫而爲之請命吾其加錫以示
不違於大臣爾往懋哉當知夫名不可假可
趙槩奏醫人武世安試國子四門助教不
理選限制
勑某古者聖人爲醫藥以濟民命而又建官制祿考
其所治之全失而上下以勸焉其於愛人也深矣爾
能執技以濟衆而見稱於大臣使試一官以爲爾勤
其思勉勵以稱褒嘉可
贈安遠軍節度使馬懷德遺表門客吳戞
試將作監主簿不理選限制
勑某懷德嘗將衛兵而其卒也求官其客觀爾所主
以知爾材往試一官勉思自稱可
河東都轉運使龍圖閣直學士何郯奏梓
州醫博士謝愈試國子四門助教不理選
限制
勑某爾以方技自名爲邇臣所薦其於行蓺必有可
稱俾試一官以爲爾寵可
殿中省尚藥奉御直醫官院仇鼎充翰林
醫官副使制
勑某古者視疾醫之全失而上下其食所以明沮勸
也爾以技事上久而有勞遷序厥官往欽無斁可
學士院孔目官梓州司戸參軍周元亨成
都府温江縣主簿制
勑某爾服采禁林有勞可錄宗祈之慶外序一官往
愼典刑保兹祿仕可
昭文館正名守當官陳旦利州司戸參軍
依前充職制
勑某朕初即位大賚四海爾役于書林久矣序官州
掾往愼厥修可
朝堂知班引贊官遊擊將軍守右金吾衛
長史魏昭永恩州錄事參軍制
勑某宗祀之成並蒙禔福爾儐贊朝事有年於此矣
出長州掾往其勉哉可
朝堂正名知班驅使官楊忠信吳安期何
惟慶並特授將仕郎制
勑某爾等駿奔于朝以給煩使致勤厥職爰及再期
甄序一官往共舊服可
都省正名驅使官袁士宗守蓬州蓬山縣
主簿依前充職制
勑某爾以勤服采積有歲年外序一官往共初服守
爾祿次厥惟愼哉可
中書守當官鄆州司戸參軍衛進之青州
司戸參軍制
勑某爾給事相府服勤歲久因時慶賜求得外遷往
掾大州勉共厥服可
朝堂知班驅使官張歸一李汶並𨳩州𨳩
江縣主簿依前充職制
勑某等爾駿奔走以給朝廷之事久矣有勞可錄序
以一官往懋厥勤乃其無罰可
三司開折司守關前行滑州別駕王亨鄭
州司馬制
勑某爾實掌書以佐計官之治老而知止予念爾勞
司馬于州往惟祗服可
學士院勸留官遂州司戸參軍莊詡青州
壽光縣尉制
勑某宗祈成禮覃澤萬方駿奔之吏遷有常法序爾
一尉往其勉哉可
中書錄事守成都府別駕魏貫游擊將軍
充中書守闕主事中書守闕錄事守大名
府別駕張世長中書錄事制
勑某等隷名中書能自祗飭今吏員有闕故遷以𥙷
之往懋厥勤無&KR1539;于軄可
客省承受李懷曦秦宗古遂州司戸參軍
制
勑某宗祀之恩覃於小吏爾服勤久矣宜序一官往
勵厥修以共舊服可
㳂堂五院副行首左千牛衛長史周成務
金吾衛長史制
勑某等役于宰屬積歲有勞升秩衛官序遷軄服往
共厥事惟旣乃心可
㳂堂五院正名驅使官鄭州司戸參軍吕
昭序常州宜興縣尉制
勑某爾以州掾之名而役于宰屬豫蒙慶施當得外
遷往惟廉清可以保祿可
祕閣選滿楷書充編修院權書庫官袁舜
卿濰州北海縣尉制
勑某掌書贊事積歲有勞甄序一官往其祗服可
尚書都省額外正名年滿令史邊士寧青
州益都縣尉制
勑某爾以書贊治積歲有勞請命于朝序官一尉往
共厥軄無敢弗祗可
太常寺太樂署院官郭餘慶應州金城縣
主簿制
勑某爾隷于太常久矣吏員有闕當得進遷命以一
官往其祗服可
右街司正名孔目官張文仲蓬州蓬山縣
主簿依前充軄制
勑某祗載厥軄於今十年稽狀有司序于官簿往共
舊服無棄前勞可
吏部侍郎平章事曾公亮奏句當人趙化
基制
勑某朕布神之惠而陪隷與焉爾服厥勤受兹甄寵
名者先王所愼以與人者也往思淑愼以稱之可
青州奏壽光縣豐城村張贊獨孤用和各
年一百一歲並本州助教制
勑某人壽至於百年則閱天下之故多矣寵以官號
使助守令教馴百姓豈不宜哉爾實應書往其欽服
可
安化中下州北遐鎮蠻人一百一十人並
銀酒監武制
勑某聲教所覃爾惟祗服克有名位榮于種落又輸
方物來效厥勤其錫異恩以嘉能享可
壽州稅戸李仲宣李仲淵本州助教制
勑某淮人阻飢朕欲賙餼爾能輸米來助有司賞以
一官往其祗服可
宿州臨渙縣柳子鎮市戸進納斛斗人朱
億弟傑本州助教制
勑某賙恤阻飢朝廷之政爾能輸積以助有司褒賜
一官往其祗服可
空名助教并試監簿制
勑某河水衍溢且爲民菑爾能輸薪以佐有司之急
加爾以試官之賞其思愼行以稱焉可
臨川先生文集卷第五十五
