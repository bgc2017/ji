臨川先生文集卷第四十九
外制
召試三道
節度使加宣徽使制
翰林學士除三司使制
誡勵諸道轉運使經畫財利寬恤民力制
皇姪宗實可起復舊官知宗正寺制
皇姪知宗正寺宗實可岳州刺史充本州團
練使制
司馬光知制誥制
司馬光改天章閣待制制
馮京權知開封府制
范鎮加修撰制
趙抃兼侍御史知雜事制
韓縝改殿中侍御史制
沈立李大臨朱壽隆可三司戸部度支鹽鐡
判官制三道
李壽朋陸經張洞開封府推官制三道
王陶皇子伴讀制
施昌言知渭州沈遘知杭州李兊知鄧州制
三道
李東之判西京留守司御史臺制
王綽知徐州鞠眞卿知壽州何郯知永興軍
潘夙知桂州制四道
余靖司馬光張瓌加恩制三道
賈黯蔡襄王珪范鎮馮京余靖李柬之轉官
加勲邑食邑制七道
吕公弼工部侍郎制
司馬光禮部郎中制
周沆右諫議大夫制
沈遘起居舍人制
掌禹錫趙良規並祕書監制
王綽祕書少監制
李丕緒少府監制
宋任吕公孺馬從先解賓王並太常少卿制
三道
召試三道
節度使加宣徽使制
門下推轂授師擁旄乘塞擅生殺之柄于外繫安危
之體于中厥有顯庸宜膺寵數誕揚孚號明示庶工
具官某學足以通大方謀足以斷衆事有經天之業
有扞城之材比以明揚屢更煩使遂躋膴仕良副訏
謨維塞路之要藩實兵防之重寄職爾鎮撫紓予顧
憂蓋爵賞之加不遺於近小豈藩維之任顧可以弭
忘用是疇其展寀之勞寵以宣猷之號繄人謀之衆
允匪朕志之汝私夫任重者其憂不可以不深位高
者其責不可以不厚號名之美禮秩之崇非期假寵
以擅榮兹用論功而取稱矧夫守國之圉謀王之師
聮輔相之籍於殿中居士民之瞻於天下其思祗愼
以副褒優可
翰林學士除三司使制
勑三司使天下之盛選也自尚書六官名存實去而
三司之職事所緫居多則非夫仁明肅艾足以輔世
濟物者奚宜任此哉具官某有䟽通之才有直亮之
操閎言崇議足以經綸王家高文典策足以鼓動當
世遂以人望揚千禁林若夫施政之後先生財之本
末蓋嘗深思而熟講殫見而洽聞則居天下之盛選
主朝廷之大計詢考在位孰如汝宜夫聚天下之衆
者莫如財理天下之財者莫如法守天下之法者莫
如吏維予任汝其聽勿疑法之不善者汝得以議而
更吏之不良者汝得以察而去則夫調度之不時費
出之無常邦用之不給元元困於征求而愁怨於下
者直汝之恥也夫行已有恥而後可以爲士矧吾左
右信任詢謀所同而觀聽之所在者乎往祗厥官其
亡以寵利而爲士恥可
誡勵諸道轉運使經畫財利寬恤民力制
夫閔仁百姓而無奪其時無侵其財無耗其力使其
無憾於衣食而有以養生喪死此禮義廉恥之所興
而二帝三王誡勑百工諸侯之所先後世不可以忽
者也朕夙興夜寐聽治不怠囿游宫室之觀無所增
飾而躬以節儉先天下之士然而不忍人之政考諸
先王未有以及之也凶年飢歲民之父子夫婦猶有
不得保其家室而放乎溝壑意者吏或不良不知所
以賑救省憂之方而使之至此耶今吾别諸道置使
者使得察吏之良否而視民之疾苦輒具以言而任
事者或不惟朕志之所急而以侵牟之爲故甚非所
以遣使者慰安元元之意也夫轉輸天下之財以給
有司之費皆有常數而無橫求誠能御輕重斂散之
權而禁因緣之姦則何患乎經入之不足彼前世良
吏能紓其民而官事亦不耗廢者豈有他哉亦在乎
勉之而巳若乃操聚斂之贏以爲功而不知百姓與
足之義非惟逆於朕志而有司考績之法亦將不汝
容焉朕言維服其聽母怠可
皇姪右衛大將軍岳州團練使宗實可起
復舊官泰州防禦使知宗正寺制
勑先王紏合宗族而分職以治之所以嚴宗廟也宗
廟嚴則禮俗成而天下治其事豈可以輕哉今朕選
於近屬以修宗正之官亦先王治親之意也以爾具
官某惠仁孝恭忠信純篤故遷厥位以稱禦侮之實
而使任事焉夫士之欲施於政未有不學而能者學
所以修身也身修則無不治矣朕言維服爾往懋哉
可
皇姪右衛大將軍泰州防禦使知宗正寺
宗實可岳州刺史充本州團練使制
勑孝子之思慕無窮而送終有旣者先王之禮也具
官某祗愼克孝能良於喪去位家居三年於此矣其
還位號復序内朝朕命維新往欽無斁可
起居舍人直祕閣同修起居注司馬光知
制誥制
勑先王誥命之文何其雅馴而奥美雖出命非有司
之事而討論潤色蓋有助焉以爾具官某操行修潔
博知經術庶乎能以所學施於訓辭俾掌贊書往諧
朕志可
起居舍人直祕閣同修起居注司馬光改
天章閣待制制
勑楊雄曰周之士也貴秦之士也賤周之士也肆秦
之士也拘蓋先王以禮讓爲國士之有爲有守得伸
其志而在上不敢以勢加焉朕率是道以君多士以
爾具官某文學行治有稱于時故明試以言使司告
命而乃固執辭讓至于八九改序厥職以伸爾志是
亦高選往其懋哉可
翰林侍讀學士右正言馮京改翰林學士
知制誥權知開封府制
勑學士職親地顯而開封典治京師非夫忠厚仁恕
而有文學政事之能孰可以任此具官某造行直方
受材博敏踐更中外休顯有稱論思禁林尹正畿甸
詢謀惟允其往懋哉可
范鎮加修撰制
勑昔周人藏上古之書以爲大訓而孔子春秋天子
之事也蓋夫討論一代之善惡而撰次以法度之文
章非夫通儒逹才有識足以知先王不欺足以信後
世則孰能託尚書春秋之義勒成大典而稱吾屬任
之指乎以爾具官某有該通之材有純潔之操辯論
深博溢於文辭論思禁林時議惟允則夫案善惡見
聞之實斷是非去取之疑人之所難宜以命爾爾其
精思熟考自勉以古之良史母襲近世比事屬辭之
失使來者無所考稽可
右司諫趙抃禮部員外郎兼侍御史知雜
事制
勑某朕置御史以爲耳目非更事久而能自稱職則
不以知雜事也以爾嘗任言責有猷有爲行義之修
士人所譽故遷郎位使在此官悉其誠心迪上視聽
義之與比時乃顯哉可
屯田員外郎韓縝改殿中侍御史制
勑某朕使學士五人舉二人以爲御史又於二人擇
取一人而以汝爲之汝名臣之子世載榮問愷悌忠
信學知大方無蔽于憸人無撓于大吏無迪上以非
先王之典而同乎流俗時汝稱職往其勉哉可
兵部郎中沈立可依前官充三司戸部判
官制
勑某擅一道之財而開闔斂散之以給縣官之費而
又察舉吏士之賢不肖問民之疾苦與夫入佐三司
而四方之言利者必稽焉其職事之責等爾汝以才
能屢試而行義加修使于東南歲月久矣還禆掌計
之治所以慰將命之勞惟爾博學多聞固嘗知夫百
姓與足之義古人有言曰尊其所聞則高明行其所
知則光大矣可不勉哉可
度支員外郎充祕閣校理李大臨三司度
支判官制
勑某天下之食貨皆領於三司故朕常難於置使而
又考愼其屬以稱之爾以文學爲官而政事嘗有所
試清明敏逹可使治煩往踐厥官其知所守矣可
金部郎中朱壽隆三司鹽鐡判官制
勑某取於山海之無窮以助縣官之不給所以開闔
斂散之不可以無術也非夫廉辨敏明之吏孰能任
此者乎爾純行美材久於煩使往共厥服維是勉哉
可
度支員外郎李壽朋開封府推官制
勑某朕布大慶於天下惟士之有能有爲而不獲盡
者豈一日而忘哉爾以政事之材而濟之文學無所
避憚以修厥官䧟于吏議失職久矣尹正畿甸四方
所瞻姑往佐之以永民譽可
殿中丞充集賢校理陸經開封府推官制
勑某天下無事休養生息百年於此而京師之人衆
矣獨開封以一尹治之故朕常愼擇材士以爲之佐
庶幾乎其不勞而治也爾材茂質美久於湮阨而智
能彌劭行義加修姑使治煩往其自勉可
太常博士充祕閣校理張洞開封府推官
制
勑某開封任重事叢故常擇才士以爲之佐爾以文
章學問列職校讎出試一州風績彌劭膺此遴選往
其勉哉可
左司諫王陶皇子伴讀制
勑某自天子至於士未有不待學而成者今朕欲進
諸子於學求可與居者而大臣以爾爲言爾久在諫
工有聞於世兹惟愼選可不勉哉可
樞密直學士施昌言知渭州制
勑夫出河祕文中嚴於禁閣臨渭分閫外肅於戎亭
進陪侍從之聮往膺經略之寄兹爲異數授受惟艱
具官施某才劭兼人問望映世早攄素藴&KR0906;階清塗
南榻計庭禆贊之功可紀西廂樞府論思之效尤彰
洎出總於藩條且屢制於邊瑣事經畢舉政績用成
宜易餘杭之符就撫氐羌之塞爾其坐護諸將善固
吾圉而今而後無西顧之憂者繄爾之力可不勉哉
可
知制誥沈遘知杭州制
勑東南奥區杭越重鎮眷惟師帥之選屬于侍從之
良宜有褒優式示毗倚具官某風姿爽拔噐宇閎深
早登高妙之科亟躋通顯之列校文東觀典學擅乎
多聞演誥西垣英辭鼓乎群動比抗章而請郡期調
膳以奉親曾未朞年巳聞報政乃就更於淮海庶益
便於庭闈載念錢塘之邦方虚銅虎之守宜共易■
之命仍選應宿之資服我新恩寵爾故里與夫引會
稽之紱又相萬也爾惟懋哉可
龍圖閣直學士知河陽李兊給事中依前
龍圖閣直學士知鄧州制
勑鄧於京西爲一都會提兵以守常擇大吏且有加
命寵榮其行具官某寬和靜深方厚篤實嘗由御史
遂爲諫官延閣侍從之班方維帥守之任焯有績效
見於事爲序于東省之華寄以南陽之重按撫吏士
治軍牧民敷宣詔條鎮靖風俗繄汝能力往其勉哉可
龍圖閣直學士李柬之刑部侍郎充集賢
院學士判西京留守司御史臺制
勑古之仕者難進易退陵夷至於後世而禮義廉恥
幾乎息恬於勢利者鮮矣而苟得躁進者不乏於朝
教之未孚朕甚患之顧吾左右親近之臣行義合於
古之仕者宜從其志使在位之貪者有愧而慕焉具
官某名臣之子能自修敕出備蕃維之任入爲侍從
之官而乃力辭顯榮退就閑職别都執憲地清務簡
特峻秋官之秩仍通麗正之班吾惟爾嘉其往居息
可
知雜王綽吏部郎中直龍圖閣知徐州制
勑某知雜御史於朝廷之士爲高選非精明彊直不
能稱其任也爾更踐多矣有聞於時故從遠方召置
此位乃以病告至于再三出臨大州進直嚴閣又增
郎位以寵爾行其亦懋哉往共厥服可
集賢校理鞠眞卿可光禄寺丞依舊充集
賢校理知壽州制
勑某付之千里之地能禁暴去悍拊循鰥寡使良民
有以休息而吏不敢爲侵冤豈非所謂能者哉若爾
之材歷選于朝而久試于外固時之所謂能者朕所
加省而不忘今夫壽劇郡也故徙汝以治之而稽汝
歲功當得遷位丞于光禄其往勉哉可
何郯知永興軍制
勑朕初即位愼考俊乂之臣付之方鎮具官某廉清
質直敦大詳敏藝文之學政事之材左右具宜以有
聲績作國西屏雍維大都鎮撫一方老成是頼序遷
厥位往牧其人其勱猷爲以膺任屬可
潘夙轉官知桂州制
勑某桂於西南爲一都會蠻夷荒忽鎮撫有宜故於
用人常愼其選爾清明敏逹寬博惠和更事有功簡
在朝論遷序即位往其勉哉可
尚書左丞余靖制
勑朕有大賚雖䟽逖微細必加焉況於位序高任屬
重寵章徽數其可略乎具官某政事之材藝文之學
踐更中外光顯有聲濟登大官鎮撫荒服能率厥職
相時休成衍食序勲往其祗服可
天章閣待制司馬光制
勑陟降左右司朕躬之闕者至親篤信之臣也邦有
大賚其可以後而忘乎具官某政事藝文操行之美
有聞於世簡在朕心相時明禋庀事惟謹進階序爵
其往懋哉可
尚書戸部郎中知制誥張瓌制
勑朕宗祀先帝以配昊天而均福釐於在位䟽遠
微賤無遺者矣又況於侍從之臣乎具官某德厚資
深志方行潔安於義命爲世寶臣考愼樂禮相時大
事進階序爵其往懋哉可
翰林學士知制誥賈黯轉官加勲邑制
勑朕初即位奉行先帝故事不敢有廢也具官某
剛毅篤實閎深博敏先帝所遺以論思左右者也
其遷厥位加賜恩典其往欽哉可
翰林學士知制誥權三司使蔡襄轉官加
食邑制
勑朕祗若先帝之初大賚以勞天下職親地禁之
臣皆先帝所遺以助朕者也其可以後而忘哉具
官某率德秉義以綏寵禄主國大計功昭于時班命
有章往欽無斁可
翰林學士兼侍讀學士知制誥充史館修
撰王珪轉官加食邑制
先帝投天下之艱以屬朕身永惟所與濟此者豈非
左右之良哉具官某秉哲迪義士民所望論思潤色
有補於時大賚之恩外通四海況於親近豈可以忘
往服寵章愈其愼毖可
翰林學士知制誥充史館修撰范鎮轉官
加勲邑制
勑朕雖哀恫永惟付託之重不敢忘先帝寵綏海
内褒厚羣臣之意具官某敦大閎博清明敏逹職親
地密爲國信臣遷序位等申之恩典惟愼厥服往膺
顯榮可
翰林學士知制誥權知開封府馮京轉官
加勲邑制
先帝以盛德成功克終天禄眇然在疚永念嗣訓非
左右之良孰與濟此哉具官某秉哲蹈義士民所望
尹正京邑善聲流聞邦有大賚當由貴始往膺榮禄
無替厥修可
集賢院學士余靖轉官加勲邑制
先帝君臨天下餘四十年功德之所及博矣非文武
之士協力中外何以致此哉在後之侗纂修成法敢
忘大賚以勞衆工具官某敦大閎深清明敏逹蕃屏
帝室厥功茂焉恩典寵章往其欽服可
集賢院學士李柬之轉官加勲邑制
先帝棄天下不及班命以勞羣臣朕繼大統其承厥
志具官某廉靜忠恕濟以詳敏能紹世美爲時名臣
膺服寵章往其思勵可
龍圖閣直學士給事中吕公弼改工部侍
郎制
勑褒德序功制爲禄位先帝所以熙庶政也朕雖
在疚所不敢忘具官某保身愼行舊有榮聞陟降左
右是爲世臣惠綏西南風績尤顯冬官之貳其往欽
哉可
待制司馬光禮部郎中制
勑左右侍從之臣皆先帝所遺以助興政理者也
有勞可錄朕敢忘哉具官某行義信於朝廷文學稱
於天下比更任使會課當遷進位二等以嘉爾績爾
方以經術入侍而又兼諫爭之官往其思致厥身使
朕之聦明無所不通爾亦維有無窮之聞可
周沆右諫議大夫制
勑堯舜黜陟幽明之法其詳不見於經蓋其考績之
次序必始於朝廷之貴者朕率是道進退百官故於
邇臣無有私德以爾具官某忠厚謹潔惠和寬博嘗
被方維之重任久參侍從之要官内外之勞皆宜有
賞而以稱士失實控于吏議爲郎武部七歲于兹著
論積功進位西省夫職在盡規之地官又以諫爲稱
維是將明往其思勉可
右正言知制誥知越州沈遘起居舍人制
勑列名侍從分職方維厥有庸勲朕其甄序具官某
端良足以有守精敏足以有謀爲時寶臣典掌明命
出撫州部治聲流聞内外之勞進遷惟允序官二等
以懋厥勤是謂寵榮往其祗服可
掌禹錫趙良規並祕書監制
勑祕書圖籍藝文之府而置監在光禄衛尉諸卿之
右其材實德望當有以稱之以爾具官某等歷官兹
多服采惟謹序于卿位簡在朝廷宣布詔條討論典
故久於任使亦各有勞宜推增秩之恩以信懋功之
法往從官次無或不祗可
王綽祕書少監制
勑朕初嗣位大賜天下文武在位各以序遷具官某
出入踐更名聞休顯奉常之副用勞厥勤乃辭官榮
以避親諱綏予孝子改貳祕書往服寵章靖共無斁
可
光禄少卿李丕緒少府監制
勑少府古官於朝廷之位尊顯矣具官某行義祗飭
材能敏逹外更器使績用每成有司以聞又當增位
往膺秩物無怠厥修可
司封郎中宋任太常少卿制
勑士以序遷至於卿位亦榮矣非才智有以任事行
義有以保身豈能致此具官某中外踐更久於郎選
明習衆事見稱於時往即厥官勉之無斁可
江南西路轉運使吕公孺太常少卿制
勑某太常兼夔與伯夷之事非夫蓺實德望有以過
人孰宜爲之貳也爾名相之子以才見稱出入踐更
休有風績序遷厥位其往欽承可
職方郎中通判太原府馬從先太常少卿
制
勑某太常禮秩異於諸卿非文學入官則不得爲其
貳也以爾行治之美才能之敏踐更多矣皆有可稱
會課于朝躋登此位往求自稱惟旣厥心可
解賓王太常少卿制
勑某今之太常兼夔與伯夷之官非夫寅恭清明博
習於禮樂則孰能爲之貳也今朕考行序勞而以爾
爲貳於太常維爾嘗以材稱而屢更任使雖身在外
而名位亦云顯矣所以稱此者可無勉哉可
臨川先生文集卷第四十九
