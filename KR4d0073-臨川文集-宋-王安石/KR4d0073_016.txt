臨川先生文集卷第十六
律詩(五言八句五言長篇附)
次韻景仁雪霽
次韻范景仁二月五日夜風雪
次韻冲卿過睢陽
荅沖卿
得書知二弟附陳師道舟上汴
初憩和州
瘧起舍弟尚未巳示道原
送杜十八之廣南
崑山慧聚寺次張祜韻
吳江
江
江南
賈生
還自舅家書所感
世事
寄純甫
招丁元珍
遊杭州聖果寺
京兆杜嬰大醇卒以詩二首傷之
江上二首
夏夜舟中頗凉因有所感
孤桐
遲明
陪友人中秋夕賞月
愼縣修路者
河勢
送河間晁寺丞
暮春
遊北山
吳正仲得故人寄蟹以詩謝之余次其韻
陳師道宰烏程縣
冬至
湯泉
讀鎮南邸報癸未四月作
擬和御製賞花釣魚
和吳沖卿雪霽紫宸朝
和吳沖卿集禧齋祠
送周都官通判湖州
雙廟(張巡許遠)
和子瞻同王勝之游蔣山
送鄆州知府宋諫議
見遠亭上王郎中
次韻景仁雪霽
新聲生屋霤殘點着垣衣委翳無多在飄零不更飛
拗中餘宿潤暖處自朝暉稍見青青色還從柳上歸
次韻范景仁二月五日夜風雪
何知此邂逅談笑接清揚對雪知春淺回燈惜夜長
密雲通炫晃殘月墮冥茫故有臨卭客抽毫興未忘
次韻冲卿過睢陽
宫廟此神鄕留親泊楚艎天𨳩今壯麗地積古悲凉
不改山河舊猶餘草木荒還聞足賓客誰是漢鄒陽
荅沖卿
風作九衢黃南䆫坐正涼破瓜青玉美浮荈白雲香
詩懶猶能強官閑肯便忘賢愚各有用尺寸果誰長
得書知二弟附陳師道舟上汴
兒童聞太丘邂逅兩心投與汝今爲伴知吾不復憂
園桃巳解萼沙水欲驚舟一見南飛鴈江邊肯更留
初憩和州
衣足一囊弊粟餘三釡陳猶依食貧地巳媿省煩人
塵土病催老風波愁過春詩書今在眼還欲討經綸
瘧起舍弟尚未巳示道原
側足呻吟地連甍瘴瘧秋窮鄕毉自絀小市藥難求
肝膽疑俱破筋骸漫獨瘳慙君遠從我契闊每同憂
送杜十八之廣南
東南炎海外尋訪又輸君過嶺猿啼暖貪程馬送曛
清談消瘴癘秀句起煙雲及早來鄕薦朝廷尚右文
崑山慧聚寺次張祜韻
峯嶺互出没江湖相吐吞園林浮海角臺殿擁山根
百里見漁艇萬家藏水村地偏來客少幽興秪桑門
吳江
莾莾昔登臨秋風一散襟地留孤嶼小天入五湖深
柑橘無千里魚鰕有萬金吾雖輕范蠡終欲此幽尋
江
靈源𨳩闢有贏縮但相隨逆折山能礙奔流海與期
泥沙拆蚌蛤雲雨暗蛟螭欲問深何許馮夷秖自知
江南
江南春起柂秋至尚波濤問舍才能定呼舟巳復操
行歌付浩蕩歸夢得蕭騷冉冉欲何𥙷紛紛爲此勞
賈生
漢有洛陽子少年明是非所論多感槩自信肯依違
死者若可作今人誰與歸應須蹈東海不但涕沾衣
還自舅家書所感
行行過舅居歸路指親廬日苦樹無賴天空雲自如
黃焦下澤稻綠碎短樊𬞞沮溺非吾意憫嗟聊駐車
世事
世事一何稠論心日已偷尚蒙今士笑宜見古人羞
老圃聊須問良田亦欲求非關畏黻冕無責易身修
寄純甫
塞上無花草飄風急我歸梢林聽澗落卷土看雲飛
想子當紅蘂思家上翠微江寒亦未巳好好著春衣
招丁元珍
默默不自得紛紛何所爲畫墁聊取食獵較且隨時
秋入江湖暗風生草樹悲黃花一杯酒思與故人持
遊杭州聖果寺
登高見山水身在水中央下視樓臺處空多樹木蒼
浮雲連海氣落日動湖光偶坐吹橫笛殘聲入富陽
京兆杜嬰大醇能讀書其言近莊其爲人
曠逹而廉清自託於醫無貴賤請之輙往
卒也以詩二首傷之
蕭瑟野衣巾能忘至老貧避囂依市井蒙垢出埃塵
接物工齊物勞身耻爲身傷心宿昔地不復見斯人
二
叔度醫家子君平卜肆翁蕭條昨日事髣髴古人風
舊宅雨生菌新阡寒轉蓬存亡誰一問嗟我亦窮空
江上
潮連風浩蕩沙引客淹留落日更清坐空江無近舟
共看蒹葦宅聊即稻梁謀未敢嗟艱食凶年半九州
二
書自江邊使鄕鄰病餓稠何言萬里客更作百身憂
𥙷敗今誰䘏趨生我自羞西南雙病眼落日倚扁舟
夏夜舟中頗涼因有所感
扁身畏朝熱望夜倚桅檣日共火雲退風兼水氣涼
未秋輕病骨微曙浣愁腸堅我江湖意滔滔興不忘
孤桐
天質自森森孤高幾百尋陵霄不屈巳得地本虚心
歲老根彌壯陽驕葉更隂明時思解愠願斵五絃琴
遲明
欹枕浩無情蘧蘧獨遲明霜繁紅樹老雲月素蟾清
倦鵲猶三帀寒雞未一鳴故山何處所應有曉猿驚
陪友人中秋夕賞月
海霧看如洗秋陽望却昏光明疑不夜清瑩欲無坤
掃掠風前坐留連露下尊苦吟應到曉況有我思存
愼縣修路者
畚築今三歲康莊始一修何言野人意能助令君憂
勠力非無𥙷論心豈有求十年空志食因汝起予羞
河勢
河勢浩難測禹功傳所聞今觀一川破復以二渠分
國論終將塞民嗟亦巳勤無災等難必從衆在吾君
送河間眺寺丞
公孫富文墨名字世多知談笑取高第弦歌當此時
臨河薪石費近塞繭絲移緩急常愁此看君有所爲
暮春
春期行睕晩春意賸芳菲曲水應修褉披香未試衣
雨花紅半墮煙樹碧相依悵望夢中地王孫底不歸
遊北山
攬轡出東城登臨目暫明煙雲藏古意猿鶴弄秋聲
客坐苔紋滑僧眠樾蔭清賞心殊未巳山下日西榮
吳正仲謫官得故人寄蟹以詩謝之余次
其韻
越客上荆舠秋風憶把螯故煩分巨跪持用佐清糟
飲量寬滄海詩鋒捷孟勞甘飡飽觴詠餘事付鈞陶
陳師道宰烏程縣
嘗聞太丘長德不負公卿墟墓今千載昆雲亦一城
本懷深閉蓄餘論略施行故自有仁政能傳家世聲
冬至
都城開博路佳節一陽生喜見兒童色歡傳市井聲
幽閑亦聚集珍麗各携擎却憶他年事關商閉不行
湯泉
寒泉詩所詠獨此沸如烝一氣無冬夏諸陽自廢興
人游不附火蟲出亦疑冰更憶驪山下歊然雪滿塍
讀鎮南邸報癸未四月作
賜詔寬言路登賢壯陛廉相期正在治素定不煩占
衆喜夔龍盛予虞絳灌憸太平詎可致天意愼猜嫌
擬和御製賞花釣魚
雲暖蓬萊日風酣太液春水光承步輦花氣入鈎陳
伏檻留清蹕傳觴屬從臣霏香連釣餌落葉亂游鱗
鎬飲恩知厚衢樽賜願均更看追夏諺先此詠逢辰
和吳沖卿雪霽紫宸朝
虎士開閶闔雞人唱九霄雲移銀闕角日轉玉廊腰
箒動川收潦靴鳴海上潮舞袍沾宿潤拜笏擁殘飄
賜飲人何樂歸嘶馬亦驕低佪但忘食吟咏得逍遥
和吳沖卿集禧齋祠
緘封祝辭密占寫御名眞帝坐遥臨物星圖俯映人
風含煙外節月點霧中茵沈藿升煙遠槐檀取燎新
羽衣歸寂寞金&KR2450;立逡廵却想來時路還疑隔一塵
送周都官通判湖州
渌水烏程地青山顧渚濱酒醪猶美好茶荈正芳新
聚泛樽前月分班焙上春仁風巳入俗樂事始關身
橘柚供南貢楓槐望北宸知君白羽扇歸日未生塵
雙廟(張廵許遠)
兩公天下駿無地與騰驤就死得處所至今猶耿光
中原擅兵革昔日幾侯王此獨身如在誰令國不亡
北風吹樹急西日照窗凉志士千年淚泠然落奠觴
和子瞻同王勝之游蔣山(并序)
子瞻同王勝之游蔣山有詩余愛其峰多巧障日江
遠欲浮天之句因次其韻
金陵限南北形埶豈其然楚役六千里陳亡三百年
江山空幕府風月自觥船主送悲涼岸妃埋想故蓮
臺傾鳳久去城踞虎爭偏司馬壖廟域獨龍層塔顛
森疎五願木蹇淺一人泉梲杖窮諸嶺藍輿罷半天
朱門園渌水碧瓦第青煙墨客真能賦留詩野竹娟
送鄆州知府宋諫議
盛世千齡合宗工四海瞻天心初籲俊雲翼首離潜
德望完圭角儀形壯陛廉徐鳴蒼玉佩盡校碧牙籖
綸掖清光注鑾坡茂渥霑文明誠得主政瘼尚煩砭
右府參機務東塗贊景炎廟謨資石畫兵略倚珠鈐
坐鎮均勞逸齋居養智恬謳謠喧井邑惠化穆蒼黔
進律朝章舊䟽恩物議僉通班三殿邃徙部十城兼
申甫周之翰龜蒙魯所詹地靈奎宿照野沃汶河漸
首路龍旗盛提封虎節嚴賜衣纏紫艾衛甲綴朱綅
海谷移文省谿堂燕豆添班春回紺幰問俗卷彤䄡
舟檝商巖命熊羆渭水占治裝行入覲金鼎重調鹽
見遠亭上王郎中
高亭豁可望朝暮對谿山野色軒楹外霞光几席間
樹侵蒼靄没鳥背夕陽還草帶平沙闊烟籠別戍閑
圃畦荷氣合田徑燒㾗斑樵笛吟晴塢漁帆出瞑灣
登臨及芳節宴喜發朱顔夾砌陳旌旝褰簾進佩環
觀風南國最應宿紫宸班康樂詩名舊蕪音詎可攀
臨川先生文集卷第十六
