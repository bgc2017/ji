臨川先生文集卷第七十八
書
荅郟大夫書
與章參政書
與王宣徽書三
與彭器資書
與程公闢書
與李修撰書(復圭)
與徐賢良書
與楊蟠推官書二
與孟逸祕校手書九
與樓郁教授書
荅王逢原書
荅王致先生書
回文太尉書
回元少保書二
荅范峋提刑書二
荅孫莘老書
荅俞秀老書
荅宋保國書
荅熊伯通書二
荅蔣穎叔書
荅郟大夫書
承教并致令嗣埋銘祭文發揮德美足以傳後信今
感惻豈可勝言衰疾倦於人事惟頃見令嗣數邀請
之心所愛尚不知應接之勞也不圖奄忽遂隔生死
言及於此秪傷慈念然壽夭有命悲痛無補惟當以
理自開釋耳無緣會晤千萬良食自愛
與章參政書
自聞休命日與賢士大夫同喜承誨示重以感愧又
喜動止多福某外尸榮禄幸可以小愒而痞喘稍瘳
即苦瞀眩投老殘年況不復久唯祝公爲時自愛勉
建功業稱明主眷遇而巳書不逮意想蒙恕亮
與王宣徽書
某頓首再拜阻闊門墻浸彌年月惓惓鄕往豈可勝
言某屏居丘園衰疾日嬰闕於修問想蒙矜恕北都
衙校偶至北山得聞比日動止康豫深慰鄙情也南
北遼闊無緣進望履舄惟冀爲時倍保崇重無任禱
頌之至
二
某頓首再拜留守宣徽太尉(台座)久遠言侍豈勝瞻
仰山川阻闊修問曠疎竊惟尊體動止萬福門内吉
慶新正伏冀爲國自重下情禱頌之至不宣
三
某惶恐再拜伏承屢求自佚聖上貪賢想必未遂
高懷無緣造詣豈勝企仰某衰疾日積待盡丘園每
荷眷記但深感切
與彭器資書
某啓數得會晤深以慰釋遽當乖闊豈勝係戀衰疾
無緣追路且爲道自愛謹勒此以代面叙
與程公闢書
某啓比承故人遠屈殊以不獲從容爲恨更煩專使
貺以好音豈勝感悵隂晴不常寒暄屢變尤喜䟦涉
動止安豫平字韻詩不敢違指聊供一笑集古句亦
勉副來喻不足傳示也尚此阻闊惓惓可知千萬自
愛以副情禱也不宣
厚之康強必數相見久欲致書未果幸因晤語爲道
惓惓也
與李修撰書(復圭)
某啓比得奉餘論殊以不從容爲恨忽復改歲豈勝
思仰乃煩枉教慰感何可復言尤喜動止多福日冀
别膺休命復得展晤於丘園未間良食自壽不宣
與徐賢良書
某叩首罪逆苟活向蒙賢者不以無狀遠賜存省區
區哀感所不可言自後日欲修問而乃重煩手教先
加撫慰重以愧惻也從是北征計在旬月過潤去此
甚近以几筵之故無由一至京口奉候瞻向之情可
以意知也自别後不復治禮亦時時體中疾病諸非
面見何可言也千萬自愛數以書見及幸甚尊兄支
福不及别削也
與楊蟠推官書
某頓首推官足下辱手筆所以見教者過當不敢當
也某不爲通乎道者曰有志乎道可也方當求正乎
人其敢正人乎哉讀足下之文但知畏之而巳足下
固嘗得賢人者而師之願造請所聞焉以私故未遑
謹奉手啓不宣
二
某頓首區區之意巳白左右卒不見亮而相責望加
焉夫豈敢有愛哉特無以當所欲耳雖然得閒將試
進其疑者亦冀足下或有以聞之不宣
與孟逸祕校手書
某頓首仲休兄足下自京師奉别於今已八九年事
物之役少休息時不得馳問但增勤企忽得書乃知
尚滯下邑幸得會合歡慰固無量顧忝一日之雅而
以公函見賜竊慙怍不知所謂也拜見在近千萬自
愛他留面陳
二
某頓首昨日以旱事奉報旣而且以書抵王公言今
旱者皆貧民有司必不得巳不若取諸富民之有良
田得榖多而售數倍之者貧民被災不可不恤也度
治所巳接狀矣然民旣爲使者所沮得無貧懦力不
能復自訴者乎唯念之屯田必巳入城矣前治宿松
事何其詳也錦鷄更求兩雌不欲忤物性耳秋涼自
愛
三
某頓首數日得奉談笑殊自慰别後懷渴殊深伏惟
動止萬福鷴巳領得感怍當有元給之直幸示下不
然則魯自是不贖人矣按田良苦惟寬中自愛兩日
稍寒矣尤宜自愛
四
某頓首到郡怱怱欲一詣邑奉見尚未果伏惟動止
萬福歲饑如此幸得賢令君相與爲治宜不至有失
所者然聞富室之藏尚有所閉而未發者切以謂方
今之急閤下宜勉數日之勞躬往隱括而發之裁其
價以予民損有餘以補不足天之道也悠悠之議恐
不足䘏在力行之而巳不知鄙見果可行否幸一報
有以見教幸多及屯田尊候萬福不及上狀不知端
州何時可以到此欲及其將至使人以書迓之幸一
爲致問示及不久得奉見未爾自愛
五
某頓首某不肖學不得盡意於文章仕不得行其所
學苟居竊食動輒媿心而世之同好惡者巳云少矣
遇足下於此最爲相盡義不得諱其不腆之文過蒙
推褒非所望也朋友道喪之日久矣以某之不肖行
於前而悔之於後自巳爲多矣況足下之明邪每望
教督而終未蒙惟足下不遺以朋友之義見存不勝
幸甚更數日遂東去十里自愛不勝思懷也
六
某頓首辱書感慰想按田勞苦乞自愛惟下戸所得
亦不多又誠可哀至於豪右雖所蠲至少未爲損也
仁明審處之而巳質利甚好但某亦自質却數十千
恐不免嫌謗也邑中但痛繩之豈有不從者乎按置
一二人自然趨令矣日夕思一見無由聞常因檢覆
至近郊能入城否或不欲入城憚請謁之煩即至近
郊可示諭當走城外奉謁也
七
某頓者辱書感慰非兄之愛厚何其能勤勤不忘如
此也奔走南北而事多不能如心去就之際未知所
擇安能無勞於心邪不知兄代者何時到乎春暄千
萬自愛以慰鄙懷也時以書見及不勝幸願
八
某頓首近别殊思渴雨不足遽止爲之柰何兩日欲
作書往而私門不幸再得小功之訃愁苦豈可以言
說邪元規得南信否昨日報之當更重其愛思然恐
其急於得實又當走人往候之故耳前日所議云何
欲以公往可否然元規方内憂暇議此否此決無害
事但巳之爲不可耳更裁之黃任道書煩送去無聊
上問不謹幸憐察
九
某頓首幸以一日之雅而每辱以公禮見加非所望
也蒙諭具曉盛意舉監若行辭不難也至於閤下治
行自爲諸公所知不患無知巳也惟以道自釋餘留
面究也𧖟麰之入今歲如何邑亡歲之凶固賢令仁
佐政治之所及也竊以爲慰
與樓郁教授書
某竊邑無狀每自隱度宜得罪於賢者敢圖不遺辱
賜手筆而副以褒揚之辭乎此乃重某之不肖使不
得聞其過惡而非所以望教誨之意也足下學行篤
美信於士友窮居海瀕自樂於屢空之内此某所仰
歎也
荅王逢原書
某啓不見巳兩月雖塵勞汨汨企望盛德何日忘之
忽辱惠書承以論語義見教言微旨奥直造孔庭非
極高明孰能爲之仰羡仰羡近蒙子固夷甫過我因
與二公同觀尤所歎服何時得至金陵以盡遠懷不
宣
荅王致先生
某頓首先生足下久不見顔色傾渴無量蒙賜手筆
存獎尤過新將頗慰民望固幸甚足下無事於職而
愛民之心乃至於此可以爲仁矣他留面陳怱怱不
謹
回文太尉書
某再拜留守太尉儀同(台座)久遠言燕豈勝悵仰山
川阻闊久曠馳問仰惟尊體動止萬福丘園衰疾候
望無階唯冀爲時倍保崇重下情祝望之至不宣
回元少保書
某啓比承存問不敢因郵叙感日詗營從之東馳布
悃愊專使臨門誨諭稠疊區區感激何可具言承動
止康寧深以爲慰相望數驛而衰憊日滋無緣馳詣
但有鄕往若春氣暄和乘興遊衍得陪几杖何幸如
之未爾閒伏乞良食自重不宜
二
某啓久闕修問豈勝企仰新歲想膺多福貴眷各吉
慶山川相望拘綴無緣造晤冀倍自壽重以副惓惓
也程公闢想日得從容也
荅范峋提刑書
某啓久阻闊豈勝鄕往承誨喻示及知舟馭巳在近
關良喜動止萬福冀得瞻晤又重以喜餘非面叙不
悉
二
某啓承營從數辱丘園得聞餘論多所𨳩釋戒行有
日適以服藥疲頓不獲追路豈勝愧悵冒涉方遠冀
良食自壽以慰係戀謹奉啓以代面叙
荅孫莘老書
某啓丘園自屏煩公遠屈衰疾不獲奉迓仰惟營從
跋涉勞苦謹遣人馳此奉候不宣
荅俞秀老書
某啓比嬰危疾療治百端僅乃小愈竊聞秀老亦久
伏枕近纔康復不知營從何時如約一至乎歲盡當
營理報寧庵舍以佇遊愒餘非面叙不悉未相見間
自愛令弟見訪闕於從容及閒邀之巳過江矣聞不
久復來不及别幅也
荅宋保國書
某啓使人三至示以經解副之佳句勤勤如此豈敢
鹵莽以虚來旨所示極好尚有少疑想營從非久淹
於符離冀異時肯顧我可以究懷未爾爲時自愛不
宣
荅熊伯通書
某啓幸得會晤豈勝欣慰遽復乖闊實深悵戀明日
當展親墓不獲追送瞻傃旌旆重增愧恐唯冀爲時
自重度非久北還餘非面叙不可宣究也
二
某啓久欲相送於崇果適值展墓今日聞舟師尚次
淮濱猶欲與七弟一往而疲憊殊甚惓惓之情何可
具言重煩誨喻感激感激沈氏書即馳送幸託婚姻
之末豈勝欣慰冬寒跋涉自愛想公非久淹南方冀
復朝夕會晤於此爲時自愛不宣
荅蔣穎叔書
阻闊未久豈勝思渴承手筆訪以所疑因得聞動止
良以爲慰如某所聞非神不能變而變以赴感特神
足耳所謂性者若四大是也所謂無性者若如來藏
是也雖無性而非斷絶故曰一性所謂無性曰一性
所謂無性則其實非有非無此可以意通難以言了
也惟無性故能變若有性則火不可以爲水水不可
以爲地地不可以爲風矣長來短對動來静對此但
令人勿着爾若了其語意則雖不著二邊而著中邊
此亦是著故經曰不此岸不彼岸不中流長瓜梵志
一切法不變而佛告之以受與不受亦不受皆爭論
也若知應生無所住心則但有所著皆在所訶雖不
涉二邊亦未出三句若無此過即在所可三十六對
無所施也妙法蓮華經說實相法然其所說亦行而
巳故導師曰安立行淨行無邊行上行也其所以名
芬陁利華取義甚多非但如今法師所釋也佛說有
性無非第一義諦若第一義諦有即是無無即是有
以無有像計度言語起而佛不二法離一切計度言
說謂之不二法亦是方便說耳此可冥會難以言了
也
臨川先生文集卷第七十八
