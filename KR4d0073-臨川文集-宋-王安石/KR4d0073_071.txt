臨川先生文集卷第七十一
雜著
先大夫述(并集序附)
題王逢原講孟子後
許氏世譜
傷仲永
同學一首别子固
書瑞新道人壁
讀孟嘗君傳
讀柳宗元傳
讀江南錄
書李文公集後
書刺客傳後
孔子世家議
書洪範傳後
題張忠定書
題燕華仙傳
書金剛經義贈吳珪
與妙應大師說
題旁詩(仲子正字)
先大夫述
王氏其先出太原今爲撫州臨川人不知始所以徙
其後有隱君子某生某以子故贈尚書職方員外郎
職方生衞尉寺丞某公考也公諱某始字捐之年十
七以文干張公詠張公竒之改字公舜良祥符八年
得進士第爲建安主簿時尚少縣人頗易之旣數月
皆畏翕然令賴以治嘗疾病闔縣爲禱祠縣人不時
入稅州咎縣公曰孔目吏尚不時入稅貧民何獨爲
邪即與校至府門取孔目吏以歸杖二十與之期三
日盡期民之稅亦無不入自將巳下皆側目爲判官
臨江軍守不法公遇事輒据爭之以故事一政吏爲
文書謾其上至公輒閣軍有蕭灘號難度以腐船度
輒返吏呼公爲判官灘云豪吏大姓至相與出錢求
轉運使下吏出公領新淦縣縣大治今三十年吏民
稱說如公在改大理寺丞知廬陵縣又大治移知新
繁縣改殿中丞到縣條宿姦數人上府流惡處自餘
一以恩信治之嘗歷歲不笞一人知韶州改太常博
士尚書屯田員外郎夷越無男女之别前守類以爲
俗然即其得可巳皆弗究公曰同是人也不可瀆其
倫夫所謂因其俗者豈謂是邪凡有萌蘖一切擿矜
窮治之時未幾男女之行于市者不敢一塗胡先生
瑗爲政範亦掇公此事部縣翁源多虎公教捕之民
言虎自斃者五令斷虎頭輿致州爲頌以獻公麾輿
者出以頌還令其不喜怪不以其道說之不說也如
此蜀效忠士屯者五百人代不到謀叛韶小州即有
變無所可枝梧佐吏始殊恐公不爲動獨捕其首五
人即日斷流之護出之界上劫佐吏固爭請付獄旣
而聞其徒謀若以首赴獄當夜劫之以叛衆乃愈服
公完營驛倉庫建坊道隨所施設有條理長老言自
嶺海服朝廷爲吾置州守未有賢公者丁衞尉府君
憂服除通判江寧府閱兩將一以府倚公辦寶元二
年二月二十三日以疾棄諸孤官下享年四十六公
於忠義孝友非勉也宦游常奉親行獨西川以遠又
法不聽在新繁未嘗劇飲酒歲時思慕哭殊悲其自
奉如甚嗇者異時悉所有又貸於人治酒食須以娛
其親無秋毫愛也人乃或以爲奢居未嘗怒笞子弟
每置酒從容爲陳孝悌仁義之本古今存亡治亂之
所以然甚適其自任以世之重也雖人望公則亦然
卒之官不充其材以夭嗚呼其命也母謝氏以公故
封永安縣君娶某氏封長壽縣君子男七人女一人
適張氏處兩人將以某月日葬某處子某等謹撰次
公事如右以求有道而文者銘焉以取信於後世
先大夫集序
君子於學其志未始不欲張而行之以致君下膏澤
於無窮唯其志之大故或不位於朝不位於朝而埶
不足以自效則思慕古之人而作爲文辭亦不失其
所志也二帝三王羣聖人之時賢俊並用雖窮處巖
穴亦扳而在高位其志莫不得施而文之傳于後者
少矣後之時非古之時也人之不得志者常多而以
文自傳者紛如也先大夫少而博學及強年有仕進
之望其志欲有以爲而遽没其於文所不暇也一日
諸子閱橐中乃得舊歌詩百餘篇雖此不足盡識其
志然諷詠情性其亦有以助于道者不忍棄去也輒
序次之嗚呼公之詩君子視之當自知矣不敢贊也
題王逢原講孟子後
逢原在常江隂時學者有問以孟子而逢原爲之論
說是以如是其詳也未幾而逢原卒故其書纔終於
一篇而考之時不同蓋其志猶未就也雖然觀其說
亦足以槩見之矣若逢原所謂見其進未見其止也
其卒時年二十八嗚呼惜哉逢原卒於嘉祐已亥六
月後七年講義方行
許氏世譜
伯夷神農之後也佐堯舜有大功賜姓曰姜其後見
經者四目曰申詩所謂申伯者是也曰呂書所謂呂
侯者是也曰齊曰許春秋内書齊侯許男是也周衰
許男嘗從大侯侵伐會盟竟於春秋及後世復國而
子孫以其封姓然世傳有許由者堯以天下讓由由
不受逃之箕山箕山上蓋有許由冡焉其事不見於
經學者疑之或曰由亡求於世者耳雖與之天下蓋
不受也故好事者以云而由與伯夷其生後先所祖
同不同莫能知也漢興許氏侯者六人柏至侯盎宋
子侯瘛嚴侯猜此三侯者其始以將封而史不書其
州里平恩侯廣漢博望侯舜樂成侯延壽此三侯者
同産昆弟也以外戚起於宣元之世昌邑人也盎孫
昌嘗爲丞相延壽及廣漢弟子嘉嘗爲大司馬至王
莽敗許氏始皆失其封云後漢會稽有許荆者循吏
也許愼者以經術顯許峻者爲易林傳於世許楊者
治鴻隙陂有德於汝南汝南之民報祭焉許靖者避
地交州後入蜀先主以爲太傅與從弟劭俱善論人
物劭兄虔亦知名世稱平輿淵有二龍焉愼峻楊靖
皆汝南人也許禇者家於譙以忠力事魏封侯牟鄕
許慈者家南陽入蜀父子爲博士司馬晉時有許攻
者東陽人也德行高察孝廉不起老於家其子曰生
亦有至性焉初許氏爵邑於周子孫播散四方有紀
者猶不乏焉至昌邑始大者間興於汝南其後祖高
陽者爲最盛然高陽之族不見其所始有據者仕魏
歷校尉郡守生允爲鎮北將軍允三子皆仕司馬晉
竒司隷校尉猛幽州刺史竒子遐侍中猛子式平原
太子自允至式皆知名允後五世詢司馬晉嘗召官
之不起詢孫珪爲旌陽太守於齊珪生勇慧齊太子
家令穴從僕射勇慧生懋篤學以孝聞卒於梁爲中
庶子懋生亨爲陳衛尉卿嘗領史官次齊梁時事有
子善心爲之卒業是時有許紹者善心族父也通守
夷陵治有恩流戸自歸數十萬卒有勞於唐爵安陸
郡公圉師欽寂欽明其後也圉師紹少子寬博有器
幹別自封平恩勇與敬宗俱龍朔中宰相欽寂謂紹
曾大父也萬歲中帥師當契丹爲所敗執以如安東
使說守者降至安東曰賊今且破滅公勉守無忘忠
也契丹即殺之是歲弟欽明亦遇殺欽明爲涼州都
督案行卒與突厥遇亦執使降至靈州顧爲庾言告
守者所以破賊兄弟將兵一旦同以身徇邊鄙賢者
榮之敬宗者善心子也始以公開郡於高陽與其孫
令伯以文稱當世天寶之亂敬宗有孫曰遠與張廵
以睢陽抗賊自以不及廵推廵爲將而親爲之下久
之食已盡煑茶紙以食猶堅守賊所以不得南向以
睢陽弊其鋒也卒與俱死者皆天下豪傑義士云唐
亡遠孫儒不義朱梁自雍州入于江南終身不出焉
儒生稠沈毅有信仕江南李氏參德化王軍事稠生
規好道家言不以事自慁嘗羇宣歙間聞㫄舍呻呼
就之曰我某郡人也察君長者且死願以骸骨屬君
因指槖中黃金十斤曰以是交長者規許諾敬負其
骨千里并黃金置死者家家大驚愧之因請獻金如
兒言以爲許君壽規不顧竟去於是聞者滋以規爲
長者卒葬池州後以子故贈大理評事生遂逖迴三
子遂善事母里母勵其子輒曰汝獨不慚許伯通乎
祥符中天子有事於泰山加恩羣臣逖當遷讓其
兄遂天子以遂試將作監主簿遂子俞字堯言名
能文章大臣屢薦之有與不合者官以故不遂嘗知
興國軍大冶縣縣人至今稱之俞兩子均爲進士逖
字景山嘗上書江南李氏李氏嘆竒之以爲崇文舘
校書郎歲終拜監察御史後復上書太宗論邊事
宰相趙普奇其意以爲與巳合知興元府起鄼侯廢
堰以利民治灃荆揚三州爲盗者逃而去其事兄如
事父使妻事其長姒如事母故人無後爲嫁其女如
巳子有子五人恂黃州錄事參軍恢尚書虞部員外
郎怡今爲太子中舍簽書淮南節度判官廳公事元
今爲江淮荆湖兩浙制置發運使平泰州海陵主簿
五人者咸孝友如其先人故士大夫論孝友者歸許
氏元以國子博士發運判官七年遂爲其使待制天
章閣自天子大臣莫不以爲材其勞烈方在史氏
記余故不論而著其家行云迥字光遠其事母如伯
通之孝事其兄如景山之爲弟也慷慨有大意少嘗
仕李氏後不復仕與其兄俱葬顔村有子會爲進士
方壯時亦慨然好議天下事今爲太廟齋郎臨川王
某曰余譜許氏自據以下其緒傳始顯焉然自許男
見於周其後數封而有紀之子孫多焉攷是論之夫
伯夷之所以佐其君治民余讀書未嘗不喟然嘆思
之也傳曰盛德者必百世祀若伯夷者蓋庶幾焉彼
其後世忠孝之良亦使之遭時沐浴舜禹之間以盡
其材而與夫䕫臯羆虎之徒俱出而馳焉其孰能槪
之耶
傷仲永
金谿民方仲永世隷耕仲永生五年未嘗識書具忽
啼求之父異焉借㫄近與之即書詩四句并自爲其
名其詩以養父母收族爲意傳一鄕秀才觀之自是
指物作詩立就其文理皆有可觀者邑人奇之稍稍
賓客其父或以錢幣乞之父利其然也日扳仲永環
謁於邑人不使學予聞之也久明道中從先人還家
於舅家見之十二三矣令作詩不能稱前時之聞又
七年還自揚州復到舅家問焉曰泯然衆人矣王子
曰仲永之通悟受之天也其受之人也賢於材人遠
矣卒之爲衆人則其受於人者不至也彼其受之天
也如此其賢也不受之人且爲衆人今夫不受之天
固衆人又不受之人得爲衆人而巳邪
同學一首別子固
江之南有賢人焉字子固非今所謂賢人者予慕而
友之淮之南有賢人焉字正之非今所謂賢人者予
慕而友之二賢人者足未嘗相過也口未嘗相語也
辭幣未嘗相接也其師若友豈盡同哉予考其言行
其不相似者何其少也曰學聖人而已矣學聖人則
其師若友必學聖人者聖人之言行豈有二哉其相
似也適然予在淮南爲正之道子固子固不予疑也
還江南爲子固道正之子固亦以爲然予又知所謂
賢人者旣相似又相信不疑也子固作懷友一首遺
予其大略欲相扳以至乎中庸而後已正之蓋亦常
云爾夫安驅徐行轥中庸之庭而造於其堂舍二賢
人者而誰哉予昔非敢自必其有至也亦願從事於
左右焉爾輔而進之其可也噫官有守私有繫會合
不可以常也作同學一首別子固以相警且相慰云
書瑞新道人壁
始瑞新道人治其衆於天童之景德予知鄞縣愛其
材能數與之遊後新主此山之四年予自淮南來視
蘇州之積水卒事訪焉則新旣死於其月某日矣人
知與不知莫不愴焉而予與之又久以深宜其悲也
夫新之材信奇矣然自放於世外而人悼惜之如此
彼公卿大夫操治民之勢而能以利澤加焉則其生
也榮其死也哀不亦宜乎皇祐五年六月十五日臨
川王某介甫題
讀孟嘗君傳
世皆稱孟嘗君能得士士以故歸之而卒頼其力以
脫於虎豹之秦嗟乎孟嘗君特雞鳴狗盜之雄耳豈
足以言得士不然擅齊之強得一士焉宜可以南面
而制秦尚何取雞鳴狗盜之力哉夫雞鳴狗盜之出
其門此士之所以不至也
讀柳宗元傳
余觀八司馬皆天下之竒材也一爲叔文所誘遂陷
於不義至今士大夫欲爲君子者皆羞道而喜攻之
然此八人者旣困矣無所用於世往往能自強以求
列於後世而其名卒不廢焉而所謂欲爲君子者吾
多見其初而已要其終能毋與世俯仰以自別於小
人者少耳復何議彼哉
讀江南錄
故散騎常侍徐公鉉奉太宗命撰江南錄至李氏
亡國之際不言其君之過但以歷數存亡論之雖有
愧於實錄其於春秋之義(春秋臣子爲君親諱禮也)箕子之說(周武)
(王克商問箕子商所以亡箕子不忍言商惡以存亡國宜告之)徐氏錄爲得焉然吾
聞國之將亡必有太惡惡者無大於殺忠臣國君無
道不殺忠臣雖不至於治亦不至於亡紂爲君至暴
矣武王觀兵於孟津諸侯請伐紂武王曰未可及聞
其殺王子比干然後知其將亡也一舉而勝焉季梁
在隋隋人雖亂楚人不敢加兵虞以不用宮之竒之
言晉人始有納璧假道之謀然則忠臣國之與也存
與之存亡與之亡予自爲兒童時巳聞金陵臣潘佑
以直言見殺當時京師因舉兵來伐數以殺忠臣之
辠及得佑所上諫李氏表觀之詞意質直忠臣之言
予諸父中舊多爲江南官者其言金陵事頗詳聞佑
所以死則信然則李氏之亡不徒然也今觀徐氏錄
言佑死頗似妖妄與予舊所聞者甚不類不止於佑
其它所誅者皆以辠戾何也子甚怪焉若以商紂及
隋虞二君論之則李氏亡國之君必有濫誅吾知佑
之死信爲無辠是乃徐氏匿之耳何以知其然吾以
情得之大凡毀生於嫉嫉生於不勝此人之情也吾
聞鉉與佑皆李氏臣而俱稱有文學十餘年争名於
朝廷間當李氏之危也佑能切諫鉉獨無一說以佑
見誅鉉又不能力諍卒使其君有殺忠臣之名踐亡
國之禍皆鉉之由也鉉懼此過而又耻其善不及於
佑故匿其忠而汙以它辠此人情之常也以佑觀之
其它所誅者又可知矣噫若果有此吾謂鉉不唯厚
誣忠臣其欺吾君不亦甚乎
書李文公集後
文公非董子作仕不遇賦惜其自待不厚以予觀之
詩三百發憤於不遇者甚衆而孔子亦曰鳳鳥不至
河不出圖吾巳矣夫蓋嘆不遇也文公論高如此及
觀於史一不得職則詆宰相以自怏今吾於人也聽
其言而觀其行言不可獨信久矣雖然彼宰相名實
固有辨彼誠小人也則文公之發爲不忍於小人可
也爲史者獨安取其怒之以失職耶世之淺者固好
以其利心量君子以爲觸宰相以近禍非以其私則
莫爲也夫文公之好惡蓋所謂皆過其分者耳方其
不信於天下更以推賢進善爲急一士之不顯至寢
食爲之不甘蓋奔走有力成其名而後已士之廢興
彼各有命身非王公大人之位取其任而私之又自
以爲賢僕僕然忘其身之勞也豈所謂知命者耶記
曰道之不行賢者過之不肖者不及也夫文公之過
也抑其所以爲賢歟
書刺客傳後
曹沫將而亡人之城又劫天下盟主管仲因勿倍以
市信一時可也予獨怪智伯國士豫讓豈顧不用其
策耶讓誠國士也曾不能逆策三晉救智伯之亡一
死區區尚足校哉其亦不欺其意者也聶政售於嚴
仲子荆軻豢於燕太子丹此兩人者汙隱困約之時
自責其身不妄願知亦曰有待焉彼挾道德以待世
者何如哉
孔子世家議
太史公叔帝王則曰本紀公侯傳國則曰世家公卿
特起則曰列傳此其例也其列孔子爲世家奚其進
退無所據耶孔子旅人也棲棲衰季之世無尺土之
柄此列之以傳宜矣曷爲世家哉豈以仲尼躬將聖
之資其教化之盛舄奕萬世故爲之世家以抗之又
非極摯之論也夫仲尼之才帝王可也何特公侯哉
仲尼之道世天下可也何特世其家哉處之世家仲
尼之道不從而大置之列傳仲尼之道不從而小而
遷也自亂其例所謂多所抵牾者也
書洪範傳後
王某曰古之學者雖問以口而其傳以心雖聽以耳
而其受以意故爲師者不煩而學者有得也孔子曰
不憤不啓不悱不發舉一隅不以三隅反則不復也
夫孔子豈敢愛其道驁天下之學者而不使其蚤有
知乎以謂其問之不切則其聽之不專其思之不深
則其取之不固不專不固而可以入者口耳而巳矣
吾所以教者非將善其口耳也孔子没道日以衰熄
浸淫至於漢而傳注之家作爲師則有講而無應爲
弟子則有讀而無問非不欲問也以經之意爲盡於
此矣吾可無問而得也豈特無問又將無思非不欲
思也以經之意爲盡於此矣吾可以無思而得也夫
如此使其傳注者皆已善矣固足以善學者之口耳
不足善其心況其有不善乎宜其歷年以千數而聖
人之經卒於不明而學者莫能資其言以施於世也
予悲夫洪範者武王之所以虚心而問與箕子之所
以悉意而言爲傳注者汨之以至於今冥冥也於是
爲作傳以通其意嗚呼學者不知古之所以教而蔽
於傳注之學也久矣當其時欲其思之深問之切而
後復焉則吾將孰待而言邪孔子曰予欲無言然未
嘗無言也其言也蓋有不得已焉孟子則天下固以
爲好辯蓋邪說暴行作而孔子之道幾於熄焉孟子
者不如是不足與有明也故孟子曰予豈好辯哉予
不得已也夫予豈樂反古之所以教而重爲此譊譊
哉其亦不得已焉者也
題張忠定書
忠定公没久矣士大夫至今稱之豈不以剛毅正直
有勞于世如公者少歟先公年十七以文見公實見
稱賞遂易字舜良時在昇州也竊觀遺蹟不勝感惻
之至
題燕華仙傳
燕華仙事異矣黃君所爲傳亦辯麗可憙十方世界
皆智所幻推智無方幻亦無窮必有合焉乃與爲類
則王夫人之遇豈偶然哉
書金剛經義贈吳珪
惟佛世尊具正等覺於十方刹見無邊身於一尋身
說無量義然㫄行之所載累譯之所通理窮於不可
得性盡於無所住金剛般若波羅蜜爲最上乘者如
斯而巳矣
與妙應大師說
妙應大師智緣診父之脉而知子之禍福翰林王承
旨疑其古之無有緣曰昔秦醫和診晉侯之脉而知
良臣必死良臣之死乃見於晉侯之脉診父而知子
又何足怪哉熙寧庚戌十二月十九日某書
題旁詩(仲子正字)
旁近有詩云杜家園上好花時尚有梅花三兩枝日
莫欲歸巖下宿爲貪香雪故來遲俞秀老一見稱賞
不已云絶似唐人旁喜作詩如此詩甚工也
臨川先生文集卷第七十一
