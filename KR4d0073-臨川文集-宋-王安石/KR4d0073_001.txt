臨川先生文集卷第一
古詩
元豐行示德逢
後元豐行
夜夢與和甫別因寄純甫
純甫出釋惠崇畫要予作詩
徐熙花
燕侍郞山水
陶縝菜
逆沈氏妹于白鷺洲遇雪作詩寄天騭
招約之職方并示正甫書記
同王濬賢良賦龜
示元度(營居半山園作)
仲明父至宿明日遂行
杏花
奉酬約之見招
寄吳氏女子
贈約之
寄楊德逢
再次前韻寄楊德逢
仲明父不至
與吕望之上東嶺
與望之至八功德水
要望之過我廬
聞望之解舟
法雲
彎碕
月夜二首
兩山間
元豐行示德逢
四山翛翛映赤日田背坼如龜兆出湖隂先生坐草
室看踏溝車望秋實雷蟠電掣雲滔滔夜半載雨輸
亭臯旱禾秀發埋牛尻豆死更蘇肥莢毛倒持龍骨
挂屋敖買酒澆客追前勞三年五穀賤如水今見西
成復如此元豐聖人與天通千秋萬歲與此同先生
在野故不窮擊壤至老歌元豐
後元豐行
歌元豐十日五日一雨風麥行千里不見土連山没
雲皆種黍水秧綿綿復多稌龍骨長乾挂梁梠鰣魚
出網蔽洲渚荻筍肥甘勝牛乳百錢可得酒斗許雖
非社日長聞鼓吳兒蹋歌女起舞但道快樂無所苦
老翁塹水西南流楊柳中間杙小舟乘興欹眠過白
下逢人歡笑得無愁
夜夢與和甫別如赴北京時和甫作詩覺
而有作因寄純甫
水菽中歲樂鼎茵暮年悲同胞苦零落會合尚悽其
況乃夢乖闊傷懷而賦詩詩言道路寒乃似北征時
叔兮今安否季也來何遲中夜遂不眠輾轉涕流離
老我孤主恩結草以爲期冀叔善事國有知無不爲
千里永相望昧昧我思之幸唯季優游歲晩相攜持
於焉可晤語水木有茅茨畹蘭佇歸憩遶屋正華滋
純甫出釋惠崇畫要予作詩
畫史紛紛何足數惠崇晩出吾最許旱雲六月漲林
莽移我翛然墮洲渚黃蘆低摧雪翳土鳧鴈靜立將
儔侣往時所歷今在眼沙平水澹西江浦暮氣沈舟
暗魚罟欹眠嘔軋如聞㯭頗疑道人三昧力異域山
川能斷取方諸承水調幻藥灑落生綃變寒暑金坡
巨然山數堵粉墨空多眞漫與大梁崔白亦善畫曾
見桃花淨初吐酒酣弄筆起春風便恐漂零作紅雨
鸎流探枝婉欲語蜜蜂掇蘂隨翅股一時二子皆絶
藝裘馬穿羸久羇旅華堂豈惜萬黃金苦道今人不
如古
徐熙花
徐熙丹青蓋江左杏枝偃蹇花婀娜一見眞謂值芳
時安知有人槃礴臝同朝衆史共排媢亦欲學之無
自可錦囊深貯幾春風借問此木何時果
燕侍郞山水
往時濯足瀟湘浦獨上九疑尋二女蒼梧之野煙漠
漠斷壠連岡散平楚暮年傷心波浪阻不意畫中能
更覩燕公侍書燕王府王求一筆終不與奏論讞死
誤當赦全活至今何可數仁人義士埋黃圡秪有粉
墨歸囊褚
陶縝菜
江南種菜漫阡陌紫芥綠菘何所直陶生畫此共言
好一幅往往黃金百北山老圃不外慕但守荒畦斸
荆棘陶生養目渠養腹各以所能爲物役
巳未耿天騭著作自烏江來予逆沈氏妹
于白鷺洲遇雪作此詩寄天騭(辛酉冬天騭復來誦)
(之遂書于壁請天騭書所酬干右)
朔風積夜雪明發洲渚淨開門望鍾山松石皓相映
故人過我宿未盡躋攀興而我方渺然長波一歸艇
款叚庶可策柴荆當未暝與子出東岡墻西掃新徑
招約之職方并示正甫書記
往時江緫宅近在青溪曲井滅非故桐臺傾尚餘竹
池塘三四月菱蔓芙蕖馥蒲柳亦競時冥冥一川綠
方坻最所愛意謂可穿築欲往無舟梁長年寄心目
故人晩得此心事付草木消搖櫩宇新攬結蹊隧熟
更能適我願中水開茆屋鬼營誅荒梗人境掃喧黷
濠魚淨留連海鳥暖追逐豈無方外客於此停高躅
憶初桑落時要我豈非夙蠶眠忽欲老一个未言速
當緣東門水尚澀南浦舳吾廬雖隱翳賞眺還自足
橫陂受後澗直塹輸前瀆跳鱗出重錦舞羽墮輭玉
碧筩遞舒卷紫角聮出縮千枝孫嶧陽萬本母淇澳
滿門陶令株彌岸韓侯蔌尚復有野物與公新聽矚
金鈿擁蕪菁翠被敷首蓿蝦蟆能作技科斗似可讀
櫺軒俯北渚花氣時度谷耘耡聊效顰締搆行可續
荒乘儻不倦一晝敢辭卜雖無北海酒乃有平津肉
翛翛仙李枝城市久煩促寄聲與俱來蔭我臺上穀
同王濬賢良賦龜得升字
世傳一尾龜百齡此龜逮見隋唐興雖然天幸免焦
灼想屢縮頸愁嚴凝前年赴海不量力欲替鼇負三
崚嶒番禺使君邂逅見知困簸蕩因嗟矜疾呼余且
設網取以組系首&KR3839;穿繩北歸與俱度大庾兩夫贔
屭苦不勝艤船秦淮擔送我云此一可當十朋昔人
寶龜謂神物奉事槁骨尤兢兢殘民滅國遞爭奪有
此乃敢司黎蒸於時覩甲別貴賤太卜藏法傳昆仍
豈如元君湏見夢初知歡喜得未曾自從九江罷納
錫衆漁賤棄秋不登卜人官廢亦巳久果獵誰復知
殊稱今君此寶世莫識我亦坐視心瞢瞢搘牀纔堪
比瓦礫當粟孰肯捐斗升糝頭腥臊何足嗜曳尾汚
穢適可憎盛溲除聾豈必驗蹈背出險安敢憑刳腸
以占幸無事卷殼而食病未能如聞翁息可視效乃
往有墮崖千層仰窺朝陽俯引氣亦得難老如岡陵
諒能學此真壽類世論妄以蟲疑冰嗟余老矣倦呼
吸起晏光景難瞻承但知故人所玩惜每戒異物相
侵陵唯憂盜賊今好卜夜半刦請無威懲復恐嚵夫
負之走并竊老木爲薪烝淺樊荒圃不可保守視且
寄鍾山僧
示元度(營居半山園作)
今年鍾山南隨分作園囿鑿池搆吾廬碧水寒可漱
溝西雇丁壯擔土爲培塿扶疎三百株蒔梀最高茂
不求鵷鶵實但取易成就中空一丈地斬木令結搆
五楸東都來斸以遶簷溜老來厭世語深卧塞門竇
贖魚與之游餧鳥見如舊獨當邀之子商略終宇宙
更待春日長黃鸝弄清晝
仲明父至宿明日遂行
初登張公門公子始冠幘於今見公子與我偕鬢白
山林坐語笑宛我在公側豈惟貌如之侃侃有公德
憶公營懶鄕許我歸作客我歸公旣逝惆悵難再得
得子如得公交懷我忻戚漂摇將安往稅駕止一昔
寤言且勿寐庶以永今夕何時復能還裹飯冶城宅
杏花
石梁度空曠茅屋臨清烱俯窺嬌饒杏未覺身勝影
嫣如景陽妃含笑墮宫井怊悵有微波殘粧壞難整
奉酬約之見招
君家叚干木爲義畏人侵馮軾信厚禮踰垣終𥚹心
川坻寧有此園屋諒非今雨過梅柳淨潮來蒲稗深
種芳彌近渚伐翳取遥岑清節亦難尚曠懷差易尋
子猷憐水竹逸少愜山林況復能招我親題漢上襟
寄吳氏女子
伯姬不見我乃今始七齡家書無虚月豈異常歸寧
汝夫綴卿官汝兒亦搢綎兒巳受師學出藍而更青
女復知女功婉嫕有典刑自吾捨汝東中父繼在廷
小父數往來吉音汝每聆旣嫁可願懷孰如汝所丁
而吾與汝母湯熨幸小停丘園禄一品吏卒給使令
膏梁以晩食安步而車軿山泉臯壤間適志多所經
汝何思而憂書每說涕零吾廬所封殖歲久愈華菁
豈特茂松竹梧楸亦冥冥芰荷美花實瀰漫爭溝涇
諸孫肯來游誰謂川無舲姑示汝我詩知嘉此林埛
末有擬寒山覺汝耳目熒因之授汝季季也亦淑靈
贈約之
君胷寒而痞我齒熱以搖無方可捄藥相值久無憀
欲尋秦越人魂逝莫能招但當觀此身不實如芭蕉
寄楊德逢
山樊老憚暑獨寤無所適湖隂宛在眼曠若千里隔
遥聞青秧底復作龜兆坼占歲以知子將勤而後食
穿溝取西港此計當未獲翛翛兩龍骨豈得長掛壁
晤言久不嗣作苦何時息炎天不可觸悵望新春白
再次前韻寄楊德逢
一雨洗炎烝曠然心志適如輸浮幢海滅火十八隔
俯觀風水涌仰視電雲坼知公開霽後過我言不食
飜然陂路長泥淖困臧獲明明吾有懷如日照東壁
莫逢田父歸倚杖問消息渠來那得度南蕩今巳白
仲明父不至(張名軒民仲明父其字也)
月出映溝坻煙升隱墟落寒魚占窟聚暝鳥投枝泊
亭臯閉晚市隴首歸新穫佇子終不來青燈耿林壑
與吕望之上東嶺
靖節愛吾廬猗玕樂吾耳適野無世諠吾今亦如此
紛紛舊可厭俗子今掃軌使君氣相求眷顧未云巳
追隨上東嶺俯仰多可喜何以況清明朝陽麗秋水
微雲會消散豈久汙塵滓所懷在分衿藉草淚如洗
與望之至八功德水
念方與子違戃怳夜不眠起視明星高整駕出東阡
聊爲山水遊以寫我心悁知子不餔糟相與酌雲泉
要望之過我廬
念子且行矣要子過我廬汲我山下泉煑我園中𬞞
知子有仁心不忍鈎我魚我池在人境不與獱獺居
亦復無蟲蛆出没爭腐餘食罷往遊觀鱍鱍藻與蒲
清波映白日擺尾揚其鬚豈魚有此樂而我與子無
擊壤謠聖時自得以爲娛
聞望之解舟
子來我樂只子去悲如何謂言且少留大舸巳凌波
闇黮雖莫測皇明邁羲娥脩門歸有時京水非汨羅
法雲
法雲但見脊細路埋桑麻扶輿度𦦨水窈窕一川花
一川花好泉亦好初晴漲綠深於草汲泉養之花不
老花底幽人自衰槁
彎碕
殘暑安所逃彎碕北牎北伐翳作清曠培芳衛岑寂
投衣挂青枝敷簟取一息凉風過碧水俯見遊魚食
永懷少陵詩菱葉淨如拭誰當共新甘紫角方可摘
月夜二首
山泉墮清陂陂月臨靜路惜哉此佳境獨賞無與晤
埭口哆陂隂要予水西去呼僮擁草垡復使東南注
二
蹋月看流水水明搖蕩月草木巳華滋山川復清發
褰裳伏檻處綠淨數毛髮誰能挽姮娥俯濯凌波韈
兩山閒
自予營北渚數至兩山閒臨路愛山好出山愁路難
山花如水淨山鳥與雲閑我欲抛山去山仍勸我還
祗應身後塜亦是眼中山且復依山住歸鞍未可攀
臨川先生文集卷第一
