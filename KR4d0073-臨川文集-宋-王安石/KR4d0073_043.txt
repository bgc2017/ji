臨川先生文集卷第四十三
劄子
辭男雱說書劄子
辭男雱授龍圖劄子三道
進字說劄子
乞改三經義誤字劄子二道
論改詩義劄子
荅手詔言改經義事劄子
改撰詩義序劄子
乞以所居園屋爲寺劄子
乞將田割入蔣山常住劄子
謝宣醫劄子
辭男雱說書劄子
臣今日伏奉聖旨除男雱大子中允崇政殿說書
臣雖已奏論非宜尚未蒙恩開允事有關於國體豈
敢冒昧不言臣竊觀陛下即位已來愼惜名噐一
介之任必欲因能講藝之臣尤爲遴選如雱學問荒
淺加以未更事任試之筦庫尚懼不勝論經之地實
非所據陛下必欲誤加獎擢實恐上累知人任使
之明伏乞聖慈察臣懇款追還成命以合衆論之
公取進止
辭男雱授龍圖劄子三
臣伏承聖恩以修撰經義罷局除臣男雱龍圖閣
直學士臣雖巳懇辭未蒙昭察伏念臣男雱誤蒙
陛下知獎特以粗知承學比奉聖旨撰進經義尚
未了畢遂自太子中允崇政殿說書擢授右正言充
天章閣待制兼侍講當是時所叨恩命已駭衆人觀
聽在臣父子已所難安伏蒙宣喻令臣更勿辭免
臣亦以謂聖恩錄進書微效遂不敢辭自爾以來
雱以疾病隨臣不復與聞經義職事今兹罷局在雱
更無尺寸可紀之勞不知何名更受襃賞非特於臣
父子私義所不敢安竊恐朝廷賞罰之公如此極爲
有累伏望聖慈察臣懇悃追寢誤恩非特臣父子
曲蒙保全亦免衆人於聖政有所譏議
二
臣伏奉詔書以臣乞免臣男雱恩命未賜允俞臣
之懇款已備前陳螻蟻微誠未能昭徹然國家之賞
典務在報功施之非宜實累國體非特在臣父子私
義所不敢安伏惟大明無所不燭察臣非敢妄干
聖聽早賜追寢誤恩謹再具劄子陳免以聞
三
臣近累具劄子辭免臣男雱恩命伏蒙聖慈特降
詔書不允者臣之懇誠已具前奏聖恩深厚未即
矜從在臣區區實不寧處如臣叨昧尚所難勝況又
賤息何名享此賞而無勸累國實多伏望聖慈察
臣父子皆荷陛下全度之至恩所以上報生當隕
首死當結草而已謹三具劄子陳免以聞
進字說劄子
臣在先帝時得許愼說文古字妄嘗覃思究釋其
意冀因自竭得見崖略若矇視天終以罔然念非所
能因畫而止頃蒙聖問俯及退復黽勉討論頼恩
寬養外假歲月而桑榆憊眊久不見功甘師顔至奉
被訓勑許錄臣愚妄謂然者繕寫投進伏惟大明㫄
燭無疆豈臣熒爝所敢衒冒承命遑迫置慙無所如
蒙垂收得御宴間千百有一儻符神恉愚所逮及繼
今復上干汙宸扆臣無任
乞改三經義誤字劄子二道(元豐三年八月二十八日)
(奉聖旨宜令國子監依所奏照會改正)
臣頃奉勑提舉修撰經義而臣聞識不該思索不
精校視不審無以稱陛下發揮道術啓訓天下後
世之意上孤眷屬没有餘責幸蒙大恩休息田里坐
竊榮祿免於事累因得以疾病之間考正誤失謹錄
如右伏望清燕之間垂賜省觀儻合聖心謂當刊革
即乞付外施行臣干冐天威無任云云取進止
尚書義
臯陶謨按見其惡當作按其見惡
益稷故懋使之化當作則懋使之化
微子純而不雜故謂之犧犧當作牷完而無傷故謂
之牷牷當作犧
洪範有噐也然後有法此書所以謂之範者以五行
爲宗故也五行猶未離于形而器出焉者也擴而
大謂之弘積而大謂之丕合而大謂之洪此書合
五行以成天下之大法故謂之洪範也已上七十
一字今欲刪去
又云陶復陶穴尚矣後世易之棟宇而其官猶曰司
空因其故不忘始也已上二十六字今亦欲刪去
周官唐虞稽古字上漏曰字
周禮義
小宰其財用上其字當作共
大府受藏之府則若職内掌邦之賦入是也受用之
府則若職歲掌邦之賦出是也已上三十字今欲
刪去
黨正歲屬其民者四四當作五
誦訓以詔王觀事當去王字
典瑞手足腹背手當作首
冡人山林之尸則以山虞已上八字今欲刪去
御僕掌萬民之復復當作逆
大馭有軓也軓當作軌
大行人三公八命出封加一命則謂之上公已上十
四字今欲刪去
詩義
北風北以言其威雨雪以言其虐涼者氣也喈者聲
也雱蓋言聚霏蓋言散氣之所被者近聲之所加
者遠聚則一方而巳散則無所不加此言其爲威
虐後甚於前也巳上六十三字今欲刪去改云北
風之寒也而以爲涼北風之厲也而以爲喈此以
言其爲威雨雪之散也而以爲雱雨雪之集也而
以爲霏此以言其爲虐
君子偕老玼兮玼兮其之翟也者服之盛也服之盛
字下今欲添質宜之三字又云瑳兮瑳兮其之展
也蒙彼縐絺是泄袢也者亦服之盛也亦服之盛
字上欲減亦字服之盛字下欲添文宜之三字
定之方中說于桑田者者當作則
干旄州里之士所建今欲改爲鄕黨之官所建
有女同車公子五争争當作爭
駟鐵駟馬旣閑駟當作四
墓門食椹而甘椹當作葚
七月去其女桑而猗之然後柔桑可得而求也巳上
十六字今欲刪去改云承其女桑而猗之然後遠
揚可得而伐也
又𧖟月者非一月故不指言某月也下添云𧖟女事
也故稱月焉
又云猗薪之也言猗女桑則遠揚可知矣言伐遠揚
則女桑可知矣皆伐而猗之也巳上三十字今欲
刪去
車攻言其連絡布散衆多若奕棋然巳上十二字今
欲刪去
小旻發言盈廷廷當作庭
桑扈受福不當作那
生民麻夌懞懞夌當作麥
公劉篤之字从竹从馬馬行地無疆以竹策之則力
行而有所至篤之爲言力行而有所至也已上三
十四字今欲刪去
卷阿藹藹然盛多然當作其又云故次以旣醉太平
也多太平二字今合刪去
召旻昏非所以爲哲字上漏明字今合添
時邁政之所加孰敢不動懼今欲改云政之所加孰
敢不震動疊息
那磬管將將管當作筦
二
臣近具劄子奏乞改正經義尚有七月詩剥棗者剥
其皮而進之養老故也十三字謂亦合刪去如合聖
心亦乞付外施行取進止
論改詩義劄子
臣子雱奉聖旨撰進經義臣以當備聖覽故一
二經臣手乃敢奏御及設官置局有所改定臣以文
辭義理當與人共故不敢專守已見爲是旣承詔頒
行學者頗謂所改未安竊惟陛下欲以經術造成
人材而職業其事在臣所見小有未盡義難自默所
有經置局改定諸篇謹依聖旨具錄新舊本進
呈内雖舊本今亦小有刪改處并略具所以刪復之
意如合聖旨即乞封降檢討吕升卿所解詩義依
舊本頒行小有刪改即依聖旨指揮取進止
荅手詔言改經義事劄子(九月十一日)
臣伏奉手詔依違之辠臣愚所不敢逃然陛下旣
推恩惠卿等而除其所解臣愚不敢安此若以其釋
說有甚乖誤者責臣更加刪定臣敢不祗承聖訓取
進上
改撰詩義序劄子
臣伏奉手詔以臣所進三經義序有過情之言宜速
刪去臣雖嘗敷奏以爲文字所宜又奉聖訓再三
但令序述解經之意不須過有稱道伏惟皇帝陛
下盛德至善孚於四海非臣筆墨所能加損然因事
宣著人臣之軄也誠以言之不足爲懼不以近於媚
䛕爲嫌而上聖所懷深仁謙損臣敢不奉承詔旨
庶以仰稱堯禹不爭不伐之心所解撰到詩義并前
進書周禮義序謹隨劄子投進昧冐天明臣無任
乞以所居園屋爲僧寺并乞賜額劄子
臣幸遭興運超拔等夷知奬眷憐逮兼父子戴天負
地感涕難勝顧迫衰&KR0714;糜捐何補不勝螻蟻微願以
臣今所居江寧府上元縣園屋爲僧寺一所永遠祝
延聖壽如蒙矜許特賜名額庶昭希曠榮與一時
仰憑威神誓報無巳
乞將田割入蔣山常住劄子
臣父子遭值聖恩所謂千載一時臣榮祿旣不及
於養親雱又不幸嗣息未立奄先朝露臣相次用所
得祿賜及蒙恩賜雱銀置到江寧府上元縣荒熟田
元契共納苗三百四十二石七斗七升八合䉬一萬
七千七百七十二領小麥三十三石五斗二升柴三
百二十束鈔二十四貫一百六十二文省見託蔣山
太平興國寺收歲課爲臣父母及雱營辦功德欲望
聖慈特許施充本寺常住令永遠追薦昧冐天威無
任祈恩屏營之至取進止
謝宣醫劄子
食浮挻災自取危疾敢籲天聽上煩愍惻不圖聞
徹特冒慈憐亟遣内臣挾醫馳降臣背瘡餘毒即得
仇鼒敷貼平完尚以風氣冒悶言語蹇澁又頼杜壬
診療尋皆痊愈臣迫於衰暮自分捐没聖時朽骴
更生實叨殊賜戴天荷地感涕難言臣瞻望闕庭不
任屏營汎瀾激切之至
臨川先生文集卷第四十三
