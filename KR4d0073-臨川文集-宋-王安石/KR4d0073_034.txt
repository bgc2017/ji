臨川先生文集卷第三十四
律詩(七言絶句)
送僧惠思歸錢塘
松江
秋日
中秋夕寄平甫諸弟
靈山
荷花
殘菊
竹䆫
出定力院作
寄育王大覺禪師
送僧遊天台
次韻張仲通水軒
送陳令
無錫寄正之
謾成
初晴
釣者
將次鎮南
出金陵
酬王微之
題玉光亭
贈僧
嘲叔孫通
和淨因有作
張工部廟
次韻和張仲通見寄三絶句
宣州府君喪過金陵
觀王氏雪圖
韓子
宰嚭
郭解
古寺
越人以幕養花因遊其下二首
魚兒
離鄞至菁江東望
信州迴車館中作二首
天童山溪上
鄞縣西亭
寄和甫
寄伯兄
別鄞女
眞州馬上作
登飛來峯
讀漢功臣表
詠月
金山
疊翠亭
默默
逹本
寓言二首
偶書
楊子
讀維摩經有感
春日卽事
贈安大師
送李生白華巖修道
寄道光大師
示報寧長老
紅梨
鴟
驢二首
送僧惠思歸錢塘
渌淨堂前湖水渌歸時正復有荷花花前亦見餘杭
姥爲道仙人憶酒家
松江
來時還似去時天欲道來時巳惘然秪有松江橋下
水無情長送去來船
秋日
莫言草木未知秋今日風雲巳自愁獨傍黃塵騎一
馬行看蕭索聽颼颼
中秋夕寄平甫諸弟
浮雲吹盡數秋毫爚爚金波滿滿醪千里得君詩挑
戰夜壇誰敢將風騷
靈山
靈山寧與世爲仇斤斧侵凌自不休水玉比來聞長
價市人無數起相讎
荷花
亭亭風露擁川坻天放嬌嬈豈自知一舸超然他日
事故應將爾當西施
&KR0714;菊
黃昏風雨打園林殘菊飄零滿地金擸得一枝猶好
在可憐公子惜花心
竹䆫
竹䆫紅莧兩三根山色遥供水際門只我近知牆下
路能將屐齒記苔痕
出定力院作
江上悠悠不見人十年塵垢夢中身慇懃爲解丁香
結放出枝間自在春
寄育王大覺禪師
山木悲鳴水怒流百蟲專夜思高秋道人方丈應無
夢想復長吟擬慧休
送僧遊天台
天台一萬六千丈歲晏老僧携錫歸前程好景解吟
否密雪亂雲緘翠微
次韻張仲通水軒
池雨含煙暝不收草根長見水交流愛君古錦囊中
句解道今秋似去秋
送陳令
長谿流水碧潺潺古木蒼藤暗兩山把臂道人今在
否長官白首尚人間
無錫寄正之
健席高檣送病身亂山荒隴障歸津應須一曲千回
首西去論心更幾人
謾成
清時無路取封侯病卧牛衣巳數秋日月不膠時易
失感今懷昔使人愁
初晴
一抹明霞黯淡紅瓦溝巳見雪花融前山未放暁寒
散猶鎻白雲三兩峯
釣者
釣國平生豈有心解甘身與世浮沈應知渭水車中
老自是君王著意深
將次鎮南
豫章江面朔風驚浩蕩帆船破浪行目送家山無幾
許千年空想蟪蛄聲
出金陵
白石岡頭草木深春風相與散衣襟浮雲映郭留佳
氣飛鳥隨人作好音
酬王微之
一雨迴飈助蓐收炎曦不復畏金流君家咫尺堪乘
興想岸烏紗對奕秋
題玉光亭
傳聞天下此埋堙千古誰分僞與眞每向小庭風月
夜却疑山水有精神
贈僧
紛紛擾擾十年間世事何嘗不強顔亦欲心如秋水
靜應須身似嶺雲閑
嘲叔孫通
馬上功成不喜文叔孫緜蕝共經綸諸君可笑貪君
賜便許當時作聖人
和淨因有作
朝紅一片墮牎塵禪客翛然感此辰更覺城中芳意
少不如山野早知春
張工部廟
使節紛紛下禁中幾人曾到此城東獨君遺像今如
在廟食眞須德與功
次韻和張仲通見寄三絶句
高山流水意無窮三尺空絃膝上桐默默此時誰會
得坐凭江閣看飛鴻
二
收拾乾坤付一壷世間無物直錙銖醉鄕舊業抛來
久更欲因君稍問塗
三
欹枕狂歌擊唾壷直將軒冕等錙銖醉鄕岐路君知
否不似人間足畏塗
宣州府君喪過金陵
百年難盡此身悲眼入春風秪涕洟花發鳥啼皆有
思忍尋棠棣&KR1799;鴒詩
觀王氏雪圖
崔嵬相映雪重重茅屋柴門在半峯想有幽人遺世
事獨臨青峭倚長松
韓子
紛紛易盡百年身舉世何人識道眞力去陳言夸末
俗可憐無補費精神(一本作默默誰令識道眞)
宰嚭
謀臣本自繫安危賤妾何能作禍基但願君王誅宰
嚭不愁宫裏有西施
郭解
籍交唯有不貲恩漢法歸成棄市論平日五陵多任
俠可能推刃報王孫
古寺
寥寥蕭寺半遺基遊客經年斷履綦猶有齊梁舊時
殿塵昏金像雨昏碑
越人以幕養花因遊其下二首
幕天無日地無塵百紫千紅占得春野草自花還自
落落時還有惜花人
二
尚有殘紅巳可悲更憂回首秪空枝莫嗟身世渾無
事睡過春風作惡時
魚兒
遶岸車鳴水欲乾魚兒相逐尚相歡無人挈入滄江
去汝死那知世界寬
離鄞至菁江東望
村落蕭條夜氣生側身東望一傷情丹樓碧閣無處
所秪有谿山相照明
信州迴車館中作二首
太白山根秋夜靜亂泉深水遶牀鳴病來空館聞風
雨恰似當年枕上聲
二
山木漂搖卧弋陽因思太白夜淋浪西䆫一榻芭蕉
雨(一作芭蕉一枕西䆫雨)復似當時水遶牀
天童山溪上
溪水清漣樹老蒼行穿溪樹踏春陽溪深樹密無人
處唯有幽花渡水香
鄞縣西亭
收功無路去無田竊食窮城度兩年更作世間兒女
態亂栽花竹養風煙
寄和甫
水村悲喜拆書看聞道并州九月寒憶得此時花更
好舉家憐女不同盤
寄伯兄
身留海上去何時秪看春鴻北向飛安得先生同一
飲蕨芽香嫰䱥魚肥
别鄞女
行年三十巳衰翁滿眼憂傷秪自攻今夜扁舟來訣
汝死生從此各西東
眞州馬上作
身隨飢馬日中行眼入風沙困欲盲心氣巳勞形亦
弊自憐於世欲何營
登飛來峯
飛來山上千尋塔聞說雞鳴見日昇不畏浮雲遮望
眼自緣身在最高層
讀漢功臣表
漢家分土建忠良鐡劵丹書信誓長本待山河如帶
礪何緣𦵔醢賜侯王
詠月
追隨落日盡還生點綴浮雲暗又明江有蛟龍山虎
豹清光雖在不堪行
金山
怪祕隂靈與護持重丹複碧煥參差滄江見底應無
日萬丈孤根世不知
疊翠亭
煙籠遠浦迷芳草日照澄湖浸碧峯幸有清樽堪酩
酊忍陪良友不從容
默默
默默長年有所思世間談笑強追隨蒼髯欲出朱顔
謝更覺求田問舍遲
逹本
未能逹本且歸根眞照無知豈待言枯木巖前猶失
路那堪春入武陵原
寓言二首
太虚無實可追尋葉落松枝謾古今若見桃花生聖
解不疑還自有疑心
二
本來無物使人疑却爲參禪買得癡聞道無情能說
法面牆終日妄尋思
偶書
穰侯老擅關中事長恐諸侯客子來我亦暮年專一
壑每逢車馬便驚猜
揚子
千古雄文造聖眞眇然幽思入無倫他年未免投天
禄虚爲新都著劇秦
讀維摩經有感
身如泡沬亦如風刀割香塗共一空宴坐世間觀此
理維摩雖病有神通
春日即事
池北池南春水生桃花深處好閑行細思擾擾夢中
事何用悠悠身後名
贈安太師
獨龍岡北第三峯逋客歸來老更慵敗屋數椽青繚
繞冷雲深處不聞鍾
送李生白華巖修道
白華巖主是金僊假作山僧學道禪珍重此行吾不
及爲傳消息結因緣
寄道光大師
秋雨漫漫夜復朝可嗟蔀屋望重霄遥知宴坐無餘
念萬事都從劫火燒
示報寧長老
白下亭東鳴一牛山林陂港淨高秋新營棗棫我檀
越曾悟布毛誰比丘
紅梨
紅梨無葉庇花身黃菊分香委路塵歲晚蒼官纔自
保日高青女尚橫陳
鴟
依倚秋風氣象豪似欺黃雀在蓬蒿不知羽翼青冥
上腐鼠相隨勢亦高
驢二首
力侔龍象或難堪脣比仙人亦未慙臨路長鳴有眞
意盤山弟子欠同參
二
雖得康莊亦好還每逢溝壍便知難由來此物非他
物莫道何曾似仰山臨川集卷第三十四
