臨川先生文集卷第五十三
外制
李端慤東上閤門使制
石遇竇舜卿四廂都指揮使制二道
甘昭吉入内副都知制
宋有志東染院副使制
李用和六宅副使制
宋良王嵩禮賓副使制二道
李景賢穆遂石用休文思副使制三道
夏偉内園副使制
譚德潤楊宗禮張繼渥朱漸王欽李惟正並
供備庫副使制五道
崇班胡珙等改官制
軍員等換諸司使副承制崇班制
王保常靳宗永内殿承制制二道
狄詢内殿崇班依前職制
楊元張建中内殿崇班制二道
慕恩北作坊使制
陳竒孫戾太子中允致仕制二道
樞密副使吳奎父太常丞致仕制
李燾父文俊守祕書省校書郎致仕制
崔嶧刑部侍郎致仕制
周濤太常太祝梁搆光禄寺丞致仕制
郝中和國子博士致仕制
商瑗趙九言張搆董安龍輿鄭旦太子中舍
致仕制六道
馬房衛尉寺丞袁仲友太子洗馬東野瓘太
子中舍致仕制三道
王正臣孫檢守祕書省校書郎致仕制二道
李琳國子監丞郭震太子中允致仕制二道
李日新左清道率府副率王餘慶率府副率
致仕制二道
叚獻右清道率府副率劉友俊右清道率府
率致仕陳惟信左驍衛將軍袁政李周
道並左監門衛將軍致仕制三道
馮維禹施章于太子中舍趙伯世左清道率
府率朱涇等太子洗馬李昌言許州司
馬致仕制四道
皇太后三代制九道
皇后三代制十道
李端慤東上閤門使制
勑閤門置使官盛地親非有嘉績令名不能勝其任
也具官某於朝廷有詳練之實於戚里有茂勉之聲
非專爲恩以致此位積功久次當得右遷其愈勵哉
往共厥服可
石遇四廂都指揮使制
勑虎賁之士周公以爲人主所當知恤者也又況所
使將此哉具官某比以材選服勞于邊折衝禦侮嘗
有所試矣遷進使號付之部督往其欽愼以報寵榮可
竇舜卿四廂都指揮使制
勑國家置帥兵以爲衛所選皆天下之材付之部督
未嘗輕其授也具官某踐更邊要忠力有聞選將營
屯衆論惟允序遷厥位其往欽哉可
甘昭吉入内副都知制
勑古者王之正内必有任職之臣予若稽古而思得
吉士以充其選以爾服勤左右多歷歲年有專良之
稱無側媚之毀其使序于正内以充廷論之公焉爾
其審門闈謹房闥入宣宫令出贊朝事悉心夙夜一
以忠信則維予爾嘉爾亦永綏于寵禄可
入内内侍省内東頭供奉官宋有志東染
院副使制
勑某爾久於内侍承事有勞自求外遷以便醫藥超
升位等往服恩榮可
李用和六宅副使制
勑爾忠力武敏有稱干時出將一州亦能用治西南
之屏摠制戎兵比難其人以爾攝事夫以才得選而
久於險遠之勞不先有賞以加焉何以勸夫能者躐
遷位等兹實異恩往祗官成無廢吾事可
内殿承制閤門祗候宋良禮賓副使制
勑某爾典制一軍有民有社論功考最當得序遷惟
爾以才嘗更選擢往欽新命其愈懋哉可
内殿承制閤門祗候王嵩禮賓副使制
勑某爾以才智勲效自昭于時董督徼循實任邊要
序勞當進以介諸司朕命維休往其欽服可
西京左藏庫副使李景賢文思副使制
勑某戎馬之寄常難其選爾以才諝久於任使一州
之政比有可稱超進位等往膺寄屬勉思報稱無或
不祗可
西京左藏庫副使穆遂文思副使制
勑某爾徼循蠻方爲日久矣更書且下而使者乞留
超進厥官以共舊服往惟勵勉膺此寵榮可
西京左藏庫副使石用休文思副使制
勑某爾以才選比更任使有司會課當得進官往服
訓辭無癏乃事可
西染院副使兼閤門通事舍人夏偉内園
副使依舊閤門通事舍人制
勑某賓贊受事之職吾以武吏爲之而甚難其選爾
能祗飭以稱厥官會課有司序遷位等往祗休寵可
内殿承制譚德潤供備庫副使制
勑某朕永惟陵寢之嚴而選使以護之爾往任事靖
共厥職有勞可錄其以序遷祗服寵章勉求稱位可
内殿承制楊宗禮供備庫副使制
勑某監一路之軍而按撫其人又典一州之政非才
能行治有紀于時孰可以稱此哉爾久于煩使能勤
厥事故遷爾位以介諸司而使往焉其愼以防患而
敏於趨功以稱推擇之意可
樞密院副承旨張繼渥供備庫副使制
勑爾典掌機要服勞歲久以疾自上求爲外官遷介
諸司往膺器使可
内殿承制朱漸供備庫副使制
勑某賦禄序官邦有常法爾勤厥服會課當遷維器
與名職思其稱乃其無罰可不勉哉可
承制王欽李惟正並供備庫副使制
勑某等嘉我未老而經營四方詩人之所謂賢勞也
可無報稱哉以爾欽戍于南方之窮而任監護之官
以爾惟正屯于西路之要而服追胥之事其役遠其
責重而能祗愼所職以有累日之勞其各遷位介于
内朝之使以爲報稱夫有功而見知則說矣此人之
情也以所願乎上施乎下則士孰不樂爲爾用哉其
亦勉之而巳可
崇班胡珙等改官制
勑某等功懋懋賞先王之所以厲天下而成衆治也
今吾使某監兵馬于外而使某典治材于中皆積日
月以赴功其各賜官一等以稱吾懋賞之意可
軍員等換諸司使副承制崇班制
勑某等襃嘉忠勞被以禄秩先帝有成法朕不敢
違爾等序列禁中有宿衛之最外遷厥位以慰久勤
進服寵榮往圖勲效可
王保常内殿承制制
勑某朕布大號於天下文武在位皆升一等序勞當
遷者又皆得以時遷爾服采禁中積功有賞膺此休
寵往惟勉哉可
靳宗永内殿承制制
勑某承制之官本朝所置非積善累勤之武吏則不
得在此位焉爾服采有庸校年當進其往祗踐以稱
寵榮可
閤門祗候狄詢内殿崇班依前職制
勑某爾名臣之子任事邊陲積歲有勞序官一等往
其淑愼思世厥家可
楊元内殿崇班制
勑某爾爲廷臣奔走厥職有勞可錄序進厥官惟忠
與勤所以報稱往踐祿次可無勉哉可
張建中内殿崇班制
勑某爾總戎馬地濱不毛爲之三年能固吾圉遷秩
一等往其懋哉可
慶州肅遠寨蕃官都巡檢崇儀使慕恩北
作坊使制
勑某爾武力智謀有稱種落徼循扞禦勲效焯然莫
府條陳允於衆論超遷使號往愈懋哉可
陳竒太子中允致仕制
勑士之疲癃老耄以至失職而不能自止者蓋有之
矣爾年尚強而疾不至乎&KR1539;官刺舉之官未嘗以爾
爲言而能自列致其職事可謂行已有恥而無負於
周任之言寵爾以東宫之官其勉終行義歸教鄕閭
之子弟以所聞而求自比於古之仕焉而巳者可
孫戾太子中允致仕制
勑某大夫七十而致仕其禮見於經而於今爲成法
爾以經術起家爲吏旣聞夫古之禮又見夫今之法
矣年至而求止可謂行其所知宜列序於朝廷使歸
榮其邑里夫惟爾之筋力不足以有爲也故可無職
事之責焉若夫德義則爾尚可以勉之吾亦不以爾
老而無責也可
樞密副使吳奎父太常丞致仕制
勑某德善之賚子孫與焉況於其親宜有崇獎具官
某克生賢子教以義方協于詢謀掌國機密超遷厥
位以佐共工往服寵章就安榮養可
江隂軍錄事參軍李燾父文俊守祕書省
校書郎致仕制
勑某先王之政未有遺年者也故朕因宗祀之慶而
有爵命之施焉爾躬率義方又能教子享其禄養以
至耄期膺此寵榮往綏壽善可
工部侍郎充集賢院學士崔嶧刑部侍郎
致仕制
勑仕焉而告老者自一命以上必有以慰其歸況吾
邇臣恩紀所厚宜增位序以示襃優以爾具官比以
明揚久於煩使入參侍從出備藩維踐更滋多寄屬
惟允引年辭位得禮之宜進貳秋卿以營居息古之
老者非苟自佚其身唯愼行祗法以助成王德爾所
知也往其懋哉可
前著作佐郎周濤太常太祝梁搆光禄寺
丞致仕制
勑某爾嘗辭禄而在位以爾爲材寘諸京官使長一
邑果能有績以見推稱將疇爾勞遽以疾告夫學士
大夫之去位豈苟自佚而無爲古之仕焉而已者爾
蓋聞其風矣丞于卿位維是懋哉可
殿中丞致仕郝中和國子博士致仕制
勑某爾謹廉爲吏得列朝廷不隳厥官以至告老宜
有襃進用爲歸榮序于成均往服無斁可
前荆門軍當陽縣令商瑗太子中舍致仕
制
勑某爾從仕久矣而不失廉稱方踐老境乃能知止
東宫之秩歸服厥榮可
處州錄事參軍趙九言太子中舍致仕制
勑某爾以學入官老而能止踐更多矣不失廉稱著
籍東宫以爲爾寵可
鼎州錄事參軍張搆太子中舍致仕制
勑某爾方仕于州縣而寵爾以東宫之官有列于庭
亦云顯矣用嘉知止歸矣勉哉可
前江寧府觀察推官試大理評事董安太
子中舍致仕制
勑某爾學古入官稱譽者衆方圖乃績遽欲歸休進
秩東宫以嘉知止可
舒州錄事參軍龍輿太子中舍致仕制
勑某爾仕焉欲致其官故吾寵以東宫之秩歸安田
里是亦顯榮其愼厥修以終燕譽可
復州錄事參軍鄭旦太子中舍致仕制
勑某爾居官無疪而以病告知止不殆是維可嘉東
宫之官其往祗服可
前南儀州推官試大理評事馬房衛尉寺
丞致仕制
勑某京官吾所重也選於吏部者非有尤異之績與
治行爲衆所稱則莫能得之爾旅力旣愆而能自止
承于衛尉其往欽哉可
前知連州連山縣袁仲友太子洗馬致仕
制
勑某爾以經術中科久於銓集老而能巳義有可嘉
列職東宫以榮歸息惟愼所止克完厥終可
縣令東野瓘太子中舍致仕制
勑某仕者七十而致事禮也爾年未至而願歸田里
比夫旅力已愆而不知止者豈不賢哉進位于朝錫
從居息可
主簿王正臣守祕書省校書郎致仕制
勑某爾仕焉而欲去其位故吾寵以宫署之官夫還
州縣之勞而就里居之佚無賦徭之役而有重禄之
加惟愼厥終乃其不愧可
主簿孫檢守祕書省校書郎致仕制
勑某爾以貲爲吏請老于朝列職祕書以爲爾寵歸
安田里惟愼厥終可
主簿李琳國子監丞致仕制
勑某仕者七十而告老古之道也爾能率禮朕用襃
嘉往即新恩勿忘初服可
縣令郭震太子中允致仕制
勑某爾進士起家而久於州縣之職春秋未艾自請
罷休列職東宫以榮歸息知止不殆愈其懋哉可
李日新左清道率府副率致仕制
勑某爾考授命於戎行而爾得列於仕籍老而知止
襃序厥官歸休之榮往服無斁可
右侍禁王餘慶率府副率致仕制
勑某爾能知止義有可嘉以東宫率府之官爲爾居
里之寵是亦榮矣往其勉哉可
右侍禁叚獻右清道率府副率西頭供奉
官劉友俊右清道率府率並致仕制
勑某爾久於官使請老于朝宜有進遷以爲光寵歸
安爾止惟愼厥終可
文思副使陳惟信左驍衛將軍致仕制
勑某旅力已愆而不能自止者有矣爾能告老於義
無慙遷將衛兵往綏榮禄可
内殿崇班袁政李周道並左監門衛將軍
致仕制
勑某爾服勞久矣奉事無過能自知止義有可嘉登
進厥官以帥門衛歸安榮禄尚克勉哉可
西京左藏庫副使馮維禹文思副使前行
漢陽軍錄事參軍兼司法事施章于太子
中舍致仕制
勑某仕焉而已者考其行治能以潔白自終宜有襃
嘉以慰其意爾嘗學禮得仕州縣老而知止可謂有
終遷位于朝往欽無斁可
東頭供奉官趙伯世左清道率府率致仕
制
勑某老聃有言曰知止不殆爾服勤于官久矣而能
以疾辭位無負於老聃之言故吾命以東宫衛府之
官以嘉爾之有勞而知止往哉居息思愼厥終可
主簿朱涇等太子洗馬致仕制
勑某等爾等晚而出仕皆以廉稱老矣告休是能知
止其各遷秩以爲歸榮可
李昌言許州司馬致仕制
勑某掌書以贊計官之治久矣致其職事宜有賚焉
司馬于州往欽無斁可
皇太后三代制九道
曾祖
勑位尊者享大德盛者流遠追崇之禮於國有初
皇太后曾祖某體仁蹈義不躬榮禄慶垂厥後光大
顯融乃生碩女坤育天下命書爵號申賁諸幽尚其
靈明嘉此休寵可
曾祖母
勑朕雖煢然在疚而不敢忘顧復之慈肆有命書以
上稱追遠顯親之志皇太后曾祖母柔惠安婉來
宜大家垂休後昆作合先帝追崇爵號其尚知榮
可
祖
勑惠術尚均而自親貴始古今一體也其可以忘哉
皇太后祖某明德大功簡于帝室配食宗廟始終哀
榮慶流于孫母育四海追襃有典庶或知歆可
祖母
勑邦有大賚夫人待於下流豈外戚之尊所當襃而
可以忘哉皇太后祖母高氏承慶淑人來嬪巨室
蓄德之厚垂休無窮協兆塗山世滋以大追錫爵命
冀能歆嘉可
祖母
勑佐佑先帝顧復朕躬追誦寒泉之詩永惟欲報
之義當有爵命以上副顯親之心皇太后祖母劉
氏柔良靚專被服華問寵禄光大集于後昆啓佑碩
人比賢文母追襃大國其尚知榮可
祖母
先帝襃厚母黨致仁盡孝朕雖在疚而奉承故事不
敢愆忘皇太后祖母劉氏内順外嚴罄無不淑德
祚流衍遠而彌興追命有章尚慰窀穸可
祖母
勑朕以薄德奉承大統永惟先帝故事不敢有忘
皇太后祖母高氏温柔靚深有婦之道相協君子卓
爲臣宗垂延後昆福禄滋大膺此休命尚知榮歆可
父
先帝奄忽弃捐萬邦不及推恩以勞幽顯予末小子
敢忘遺訓皇太后父某循德秉義聞于當世發祥
流祉燕及後人篤生聖女母育天下襃封有數尚慰
于幽可
母
勑朕眇然之躬當奉匕鬯以承宗廟大賚及於幽顯
矣永惟母黨之重可以後而忘哉皇太后母志順
德嚴克配君子光大之福集于聖女有輔佐之功於
先帝而施及在後之侗命書追崇尚慰營魄可
皇后三代制十道
曾祖瓊皇任忠武軍節度使贈侍中累
贈尚書令兼中書令追封韓國公贈太
師
勑后率六宫以教天下之婦順其位尊如此則所以
襃崇其祖考禮不可以無稱也皇后曾祖某忠勞
武力爲國虎臣慶集後昆比隆任姒追加位號以顯
厥魂尚其有知膺此休寵可
贈祖母潘原縣太君追封滕國太夫人
勑朕初即位襃厚異姓率由先帝故事不敢有忘
皇后曾祖母李氏柔惠靜嘉能循法度來嬪巨室休
有淑聲慶流厥孫正位宫壼胙封名國其尚知榮可
曾祖母隴西郡夫人李氏追封舒國太
夫人
勑朕奉循先帝故事以勞天下阻深䟽逖皆有以
加之矣又況於外戚之貴哉皇后曾祖母李氏嬪
于高門率德唯謹詒慶厥後是生碩人兆協厥祥登
儷尊極追襃有禮其尚知榮可
祖繼勲建雄軍節度使累贈太師中書
令可特贈兼尚書令
勑尚書錄天下之政而令一品也人臣位號於是爲
盛皇后祖某忠勞奕世能壯厥猶爲國扞城有庸
休顯娀莘之慶乃集後昆膺此追榮尚知嘉享可
祖母會稽縣君康氏追封祁國太夫人
勑朕承先帝聖緒大賚及於幽顯䟽逖以賤者加
之矣貴而戚者其可忘哉皇后祖母康氏馴行婉
容協于儁德慶垂厥後坤育萬方追命有邦尚榮窀
穸可
祖母太原郡太夫人郭氏追封鄖國太
夫人
勑夫治内政修隂教以助朕調一天下者所以襃崇
其世可不厚哉皇后祖母郭氏率德秉義協于君
子關雎之詠傳祉厥孫申錫贊書啓封名國尚其靈
淑嘉此追榮可
祖母金城縣太君王氏追封成國太夫
人
勑傳稱德厚者其流澤廣故今追命之數視其子孫
位號之卑尊矧夫後世登儷尊極則致隆其封爵豈
不宜哉皇后祖母王氏來嬪大家率循德禮有開
後嗣協慶塗娀申錫名邦尚榮幽穸可
父遵甫皇任北作坊使特贈檢校太傅
保信軍節度使
勑春秋書季姜之歸而傳有襃紀之義崇寵異姓其
所從來久矣皇后父某承世之慶列官于朝雖德
義有稱而不終榮禄祚流後世正位内宫追命有加
以慰窀穸可
母鉅鹿郡君曹氏特追封沂國太夫人
勑國有大賚凡在廷之士皆得追襃其父母而況於
異姓之貴哉皇后母曹氏胄于名王歸得吉士率
禮蹈義有稱閨門迎渭之祥實開厥後膺此恩典尚
知歆榮可
母樂壽縣君李氏進封均國夫人
勑人主之所以風天下者豈非外戚之助哉故夫封
爵襃厚之禮其所從來久矣未嘗有改也皇后母
李氏躬以德義嬪于令人能大厥家比隆任姒錫之
象服胙以名邦往即寵榮勉綏壽善可
臨川先生文集卷第五十三
