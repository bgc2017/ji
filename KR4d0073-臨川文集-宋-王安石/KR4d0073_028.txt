臨川先生文集卷第二十八
律詩(七言絶句)
送黃吉甫入京題清涼寺壁
與道原自何氏宅步至景德寺
過法雲
光宅寺
題勇老退居院
與寶覺宿龍華院三絶
清涼白雲庵
自定林過西庵
歸庵
雪中遊北山呈廣州使君和叔同年
謝安墩二首
東陂二首
山陂
欲往北山以雨止
耿天騭惠梨次韻奉酬三首
北山有懷
定林
封舒國公三首
北陂杏花
五更
與薛肈明奕棋賭梅花詩輸一首
又代薛肈明一首
溝上梅花欲發
江梅
耿天騭許以浪山千葉梅見寄
與天騭宿淸涼廣惠僧舍
池上看金沙花數枝過酴醿架盛開二首
北山
詠菊二首
楊柳
北山道人栽松
山櫻
償薛肈明秀才榿木
馬斃
出郊
懷府園
江口二首
蔣山手種松
中年
寄四姪旊二首
寄吳氏女子
寄蔡天啓
呈陳和叔二首
招葉致遠
招楊德逢
和叔招不往
和叔雪中見過
俞秀老忽不見
與耿天隲會話
送黃吉甫入京題清涼寺壁
薰風洲渚薺花繁看上征鞍立寺門投老難堪與君
别倚江從此望還轅
與道原自何氏宅步至景德寺(元豐七年三月十九日)
前時偶見花如夢紅紫紛披競淺深今日重來如夢
覺靜無餘馥可追尋
過法雲
路過潮溝八九盤招提雪脊隱雲端金鈿一一花揔
老翠被重重山更寒
光宅寺(梁武帝宅也其北齊安隔淮齊武帝宅也宋興又在其北)
齊安孤起宋興前光宅相仍一水邊蜂分蟻爭今不
見故窠遺垤尚依然
題勇老退居院
道人投老寄山林偶坐翛然洗我心夢境此身能且
在明年寒食更相尋
與寶覺宿龍華院三絶句(舊有詩云京口瓜洲一水間鍾)
(山只隔數重山春風自綠江南岸明月何時照我還)
老於陳迹倦追攀但見幽人數往還憶我小詩成悵
望鍾山只隔數重山
二
世間投老斷攀緣忽憶東遊巳十年但有當時京口
月與公隨我故依然
三
與公京口水雲閒問月何時照我還邂逅我還還問
月何時照我宿金山
清涼白雲庵
庵雲作頂峭無鄰衣月爲衿靜稱身木落岡巒因自
獻水歸洲渚得橫陳
自定林過西庵
午雞聲不到禪林栢子煙中靜擁衾忽憶西巖道人
語杖藜乘興得幽尋
歸庵
稻畦藏水綠秧齊松鬛初乾尚有泥縱蹇尋岡歸獨
卧東庵殘夢午時雞
雪中遊北山呈廣州使君和叔同年
南州歲晩亦花開有底堪隨驛使來看取鍾山如許
雪何須持寄嶺頭梅
謝安墩二首
我名公字偶相同我屋公墩在眼中公去我來墩屬
我不應墩姓尚隨公
二
謝公陳迹自難追山月淮雲秪往時一去可憐終不
返暮年垂淚對桓伊
東陂二首
東陂風雨卧黃雲塍水翻溝隔壠分舂玉取新知不
晚腰鎌今日巳紛紛
二
荷葉初開筍漸抽東陂南蕩正堪游無端壠上翛翛
麥橫起寒風占作秋
山陂
山陂院落今挼種城郭樓臺巳放燈白髮逢春唯有
睡睡間啼鳥亦生憎
欲往北山以雨止
北山朝氣澹高秋欲往愁霑獨少留散策緣岡初見
日興隨雲盡復中休
耿天騭惠梨次韻奉詶
故人家果獨難忘秋實初成便得嘗直使紫花形味
勝豈能終日望咸陽
二
淮圃新隂百畞涼分甘每得助秋嘗張公大谷雖云
美誰肯苞苴出晉陽
三
甘滋南北共傳誇栽接還如老圃家誰謂交梨非外
奬因君澆灌巳萌芽
北山有懷
香火因緣寄此山主恩投老更人間傷心躑躅岡頭
路明日春風自往還
定林
窮谷經春不識花新松老栢自欹斜慇懃更上山頭
望白下城中有幾家
封舒國公三首
陳迹難尋天柱源疏封投老誤明恩國人欲識公歸
處楊柳蕭蕭白下門
二
桐鄕山遠復川長紫翠連城碧滿隍今日桐鄕誰愛
我當時我自愛桐鄕
三
開國桐鄕巳白頭國人誰復記前遊故情但有吳塘
水轉入東江向我流
北陂杏花
一陂春水繞花身花影妖饒各占春縱被春風吹作
雪絶勝南陌碾成塵
五更
青燈隔幔映悠悠小雨含煙凝不流秖聽蛩聲巳無
夢五更桐葉強知秋
與薛肇明奕棋賭梅花詩輸一首
華髮尋春喜見梅一株臨路雪培堆鳳城南陌他年
憶杳杳難隨驛使來
又代薛肇明一首
野水荒山寂寞濱芳條弄色最關春故將明豔凌霜
雪未怕靑腰玉女嗔
溝上梅花欲發
亭亭背暖臨溝處脉脉含芳映雪時莫恨夜來無伴
侶月明還見影參差
江梅
江南歲盡多風雪也有紅梅漏洩春顔色凌寒終慘
澹不應搖落始愁人
耿天騭許浪山千葉梅見寄
聞有名花卽謾栽慇懃準擬故人來故人歲歲相逢
晚(一作能相見)知復同看幾度開
與天騭宿清涼廣惠僧舍
故人不惜馬虺隤許我年年一度來野館蕭條無凖
擬與君封殖浪山梅
池上看金沙花數枝過酴醿架盛開二首
午隂寬占一方苔映水前年坐看栽紅蘂似嫌塵染
汚青條飛上别枝開
二
酴醿一架最先來夾水金沙次第栽濃綠扶疎雲對
起醉紅撩亂雪爭開
北山
北山輸綠漲橫陂直壍回塘灔灔時細數落花因坐
久緩尋芳草得歸遲
詠菊二首
補落迦山傳得種閻浮檀水染成花光明一室眞金
色復似毗耶長者家
二
院落秋深數菊叢緣花錯莫兩三蜂蜜房歲晩能多
少酒盞重陽自不供
楊柳
楊柳杏花何處好石梁茅屋雨初乾綠垂靜路要深
駐紅寫清陂得細看
北山道人栽松
陽坡風暖雪初融度谷遥看積翠重磊砢拂天吾所
愛他生來此聽樓鐘
山櫻
山櫻抱石蔭松枝比並餘花發最遲賴有春風嫌寂
寞吹香渡水報人知
償薛肇明秀才榿木
濯錦江邊木有榿小園封植佇華滋地偏或免(淵聖御名)
魋伐歲晩聊同庾信移
馬斃
恩寬一老寄松筠晏卧東牎度幾春天廐賜駒龍化
去謾容小蹇載閑身
出郊
川原一片綠交加深樹冥冥不見花風日有情無處
著初迴光景到桑麻
懷府園
槐隂過雨盡新秋盆底看雲映水流忽憶小金山下
路綠蘋稀處看游鯈
江寧夾口二首
鍾山咫尺被雲埋何況南樓與北齋昨夜月明江上
夢逆隨潮水到秦淮
二
日西江口落征帆却望城樓淚滿衫從此夢歸無别
路破頭山北北山南
蔣山手種松
青青石上歲寒枝一寸巖前手自移聞道近來高數
尺此身蒲柳故應衰
中年
中年許國邯鄲夢晩歲還家壙埌遊南望青山知不
遠五湖春草入扁舟
寄四姪旊
數篇持往助歡咍想見封題手自開春草已生無好
句阿連空復夢中來
二
一日東岡上幾迴百重雲水隔蘇臺(一作一日東岡望百廻迢迢雲)
(水隔蘇臺)遥知别後詩無數黃犬歸時緫寄來
寄吳氏女子
夢想平生在一丘暮年方此得優游江湖相忘眞魚
樂怪汝長謠特地愁
寄蔡天啓
杖藜緣塹復穿橋誰與高秋共寂寥佇立東岡一搔
首冷雲衰草暮迢迢
呈陳和叔
數椽生草覆莓苔(一作數掾牢落長莓苔)一徑牆隂斸雪開王
吉囊衣新徙舍杖藜從此爲君來
二
數掾&KR0763;屋茨生草三畞荒園種晩𬞞永日終無一杯
酒可能留得故人車
招葉致遠
白下長干一水間竹雲新筍巳斑斑明朝若有扁舟
興落日潮生尚可還
招楊德逢
山林投老倦紛紛獨卧看雲卻憶君雲尚無心能出
岫不應君更懶於雲
和叔招不往
門前秋水可揚舲有意西尋白下亭只欲往來相邂
逅郤嫌招喚苦丁寧
和叔雪中見過
捐書去寄老山林無復追緣(緣一作尋)往事心忽值故人
乘雪興玉堂前話得重尋
俞秀老忽然不見
忽去飄然遊冶盤共疑枝策在梁端禪心暫起何妨
寂道骨雖淸不畏寒
與耿天騭會話
邯鄲四十餘年夢相對黃粱欲熟時萬事秖如空鳥
迹怪君強記尚能追
臨川先生文集卷第二十八
