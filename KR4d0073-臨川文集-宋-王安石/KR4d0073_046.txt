臨川先生文集卷第四十六
内制(青詞密詞祝文齋文)
景靈宫三殿開啓中元節道場青詞
景靈宫保寧閣下元節道場青詞
寧聖殿開啓爲民祈福年交道場青詞二道
洪福殿開啓謝雨道場青詞
在京諸宫觀景靈宫等處祈雪謝晴青詞二
道
坊州秋祭聖祖大帝青詞
滄瀛州地震設醮青詞二道
北定州地震開啓祭禱道場青詞
集禧崇先觀開啓祝聖壽金籙道場密詞
二道
延福宫開啓皇太后皇后生辰道場密
詞二道
金明池開啓謝雨道場密詞
開先殿奏告太祖皇帝孝明皇后祝文
應天禪院奏告太祖太宗真宗皇帝
御容祝文
永隆殿奏告太宗皇帝元德皇后祝文
太廟奉慈諸廟奏告南郊等處祝文
諸皇后陵奏告謝南郊禮畢祝文
英德殿奉安英宗皇帝御容祝文
延昌殿權奉安英宗皇帝御容祝文
應天禪院坼修太祖神御殿祭告祝文
景靈官祭告太歲巳下諸神祝文
崇眞彰德殿爲經霖雨奏告祝文
太廟后廟奉慈廟雅飾奏告祝文
西太一中太一宫立秋祝文二道
九宫貴祝文
景靈宫里域眞官祝文
天地社稷宫觀五嶽四瀆等處祈晴祝文二
道
定州北嶽爲地震祭禱祝文
文德殿告遷御容祝文
南郊青城畢功上開啓保安祝壽齋文二道
五臺開啓南郊禮畢道場齋文
性智殿開啓太皇太后生辰道場齋文
十月一日資薦仁宗皇帝道場齋文
福寧殿資薦英宗皇帝道場齋文二道
廣愛殿資薦章惠皇后忌辰道場齋文
延昌殿奉安英宗皇帝御容道場齋文
温成皇后陵獻殿内𨳩啓冬節道場齋文
金明池上開啓祈雨謝雨道場齋文二道
龍圖天章寶文閣接續開啓祈雪道場齋文
泗州塔謝晴齋文
後苑天王殿坼修了畢齋文
景靈宫三殿看經堂開啓中元節道場青
詞
伏以三元令節釐事有經祗薦潔誠宗祈祉福仰繄
庇貺覃及庶黎
景靈宫保寧閣下元節道場青詞
伏以殊廷外建嘉節俯臨夙設靈壇蠲烝順祝冀蒙
真聖垂祐群黎
醴泉觀寧聖殿開啓爲民祈福保夏道場
青詞
伏以聖眞丕冒品庶具依當蕃啓之盛時用熏修之
故事仰祈聦直俯鑒齋精溥垂庇祐之仁申錫壽康
之福
醴泉觀寧聖殿開啓年交道場青詞
伏以像圖夙設壇席載嚴當此歲隂之交率時禳祝
之舊仰惟庇貺俯逮黎元
集禧觀洪福殿開啓謝雨道場青詞
伏以旱暵成災懼物生之疵癘祓齋以禱荷神睠之
顧綏載闢靈場式陳昭報尚冀涵濡之施以終庇祐
之仁
在京諸宫觀景靈宫等處祈雪青詞
伏以華歲幾終同雲未兆物將疵癘咎在眇沖敢罄
齋精丄求嘉應冀蒙貺施孚佑含生
謝晴青詞
伏以密雲作雨暘不時若蒙神賜祐菑沴用除奔走
祓齋以謝靈貺祀儀有秩不敢怠忘
坊州秋祭聖祖大帝青詞
伏以祠城在望御館如存敢因揫歛之辰祗用吉蠲
之薦冀蒙垂祐俯賜降歆
滄瀛州地震設醮青詞
伏以地德安静震非其常隂陽厥愆以告咎罰禬禳
有典仰頼監歆所冀方隅具膺庇貺
二
伏以自河以北坤載不寧敷置淨筵以祈後福仰惟
皇覺敷祐羣生監此齋精俯垂庇貺
北嶽廟爲定州地震開啓祭禱道場青詞
恭以地職持載静惟其常今兹震搖以警不德涉河
而北又用驚騷惟嶽有神芘綏厥壤祓除祠館按用
祈儀請命上靈冀蒙孚佑敢忘夤畏以荅眷歆
集禧觀開啓保夏祝聖壽金籙道場密
詞
伏以時在炎烝物方蕃祉即祠庭之精閟竭清道之
嚴祗仰冀監觀俯垂庇祐具綏福履申弭疾殃覃及
羣黎永膺戩糓
崇先觀𨳩啓保夏祝聖壽金籙道場密
詞
伏以眷祐無疆熏修有舊當朱明之紀候祈蒼昊之
垂仁申錫休嘉外覃品庶敢怠靈承之志永膺丕冒
之恩
延福宫開啓皇后生辰道場密詞
伏以統洽后宫協承先廟誕辰俯及釐事有常惟萬
德之博臨冀百祥之永錫
延福宫開啓皇太后生辰道場密詞
伏以協承寶命恩維拊育之深俯應羣情法有揔持
之妙齋場夙設慶事備終敢祈西竺之威神永佑東
朝之福履
金明池開啓謝雨道場密詞
伏以蕃啓在時藴隆爲虐罄齋精而上禱蒙膏潤之
㫄流祗報靈休式陳淨供尚祈終賜無使後艱
興國寺開先殿奏告太祖皇帝孝明
皇后祝文
伏以像設有嚴神游所御瞻衣冠而如在懼風雨之
弗除庀事將興㳙辰旣吉永頼靈明之鑒俯昭怵愓
之懷
西京應天禪院奏告太祖太宗
眞宗皇帝御容祝文(告遷奉安還本殿之意)
伏以殊庭有侐館御如存吉日旣蠲繕修惟謹式陳
嘉薦以妥明靈
啓聖院永隆殿奏告太宗皇帝元德
皇后祝文
伏以威神所感營繕有期考禮舊章宜時㓗告茂惟
靈德俯鑒至懷
太廟八室奉慈諸廟奏告南郊等處祝文
伏以三歲一郊實昭大報前期㓗告國有故常仰冀
靈明俯垂鑒祐
諸皇后陵奏告謝南郊禮畢祝文
伏以禋饗郊宫國之重事唯蒙慈庇以獲休成筴祝
有經敢忘用舊
景靈宫英德殿奉安英宗皇帝御容祝
文
伏以先聖舊祠祖宗所御嗣興寶搆追奉靈游諏日
旣嘉具儀以妥徂惟在上永保厥寧
天章閣延昌殿權奉安英宗皇帝御容
祝文
伏以相名山於洛宅旣兆寢園倣原廟於漢儀將遷
館御潔除秘宇嚴奉睟容冀靈蹕之少安副衷情之
罔極
西京應天禪院坼修太祖神御殿祭告
祝文
廟刹有嚴威神所御將改新於寶搆永欽奉於睟容
仰冀靈明俯垂鑒佑
景靈宫修蓋英宗皇帝神御殿上梁祭
告太歲已下諸神祝文
伏以欽奉僊遊肇營寶搆舉修梁而揆日具蠲餚以
寧神祓此後艱仰繄大祐
慈孝寺崇眞彰德殿爲經霖雨垂脊脫落
奏告祝文
伏以雨淫告災垣屋或壞惟神所御有圯弗支&KR1258;用
靈辰改新厥搆蠲爲祗薦於禮有常
太廟后廟奉慈廟雅飾告祝文
伏以三歲一郊祖宗成法靈明所御繪飾有時方此
僝工禮當潔告
西太一宫立秋祝文
伏以候火旣流占灰甫應眞游所御靈畤具存率循
舊章作薦常事仰祈錫福大芘含生
中太一宫立冬祝文
伏以館御國郊庇貺天物祠宫筴祝在禮有初㳙選
吉時作薦常事敢祈孚祐施及羣黎
九宫貴神祝文
伏以卜用靈辰躬修禋享清壇所兆潔告有常
景靈宫里域眞官祝文
伏以宗祈陽郊祗見神祖葆兹淨域夙頼眞靈祗率
舊章式陳嘉薦
天地社稷宫觀等處祈晴青詞祝文
積隂爲沴淫雨弗止蕩決漂墊將爲民菑懼德不類
以干咎罰是用齋祓宗祈明靈冀蒙垂矜遂獲開霽
休嘉之錫實被含生
五嶽四瀆諸廟祈晴祝文
淫雨弗止將爲民菑懼德不孚以罹咎罰是用奔走
禱于明神惟神監觀惠以時暘非民獨蒙嘉福神亦
永有休享
定州北嶽爲地震祭禱祝文
伏以自河以北陽出鎮隂人用不寧咎由菲德永惟
聦直庇祐一方祗飭使人齋精以禱尚蒙歆鑒無有
後艱
文德殿告遷御容祝文
伏以綅冠即事喪紀有終黼座廞神哀懷靡極度新
宫而館御諏吉日以徂遷式冀靈明永歆豐潔
南郊青城綵内畢功大殿上開啓保安祝
壽諷孔雀明王經齋文
伏以祀兆方嚴齋場夙設實延淨衆開誦𣑽文旣蒙
大施之仁助錫丕平之福
南郊青城綵内畢功大殿上開啓保安祝
壽諷法華經齋文
伏以帷宫旣具皇邸將臨發誦秘文施其景福仰惟
覺慈之覆俯綏禋享之成
五臺開啓南郊禮畢道場齋文
伏以靈承在上懼休命之難大報于郊惟盛儀之
獲祗循故事恪報厥成仰頼顧歆終垂庇貺
内中延福宫性智殿開啓太皇太后生
辰道場齋文
伏以大隂協兆良月御時猥以眇躬獲承慈範敢因
榖旦祗集勝緣實頼等慈具綏景福
十月一日永昭陵下宫開啓資薦仁宗
皇帝道場齋文
伏以大明光藏上智之所發揮妙揔持門羣靈之所
歸頼歲隂逝矣陵闕超然憑淨衆以有祈冀眞遊之
無礙
福寧殿開啓資薦英宗皇帝道場齋文
伏以憑几之言未遠滌場之候更新摧慕安窮攀號
靡及㫄招淨衆歸誠甘露之門仰祝靈游取證法雲
之地
中元節福寧殿水陸道場資薦英宗皇
帝道場齋文
伏以正等上緣含生永頼薦龍施之淨供助宿植於
神游仰冀靈明俯昭哀懇
萬壽觀廣愛殿資薦章惠皇太后忌辰
道場齋文
伏以諱日俯臨祠庭外閟遴柬黃冠之衆宗祈紫極
之神按用前科追營後福庶超升之莫禦繄庇貺之
有加
天章閣延昌殿開啓權奉安英宗皇帝
御容道場齋文
伏以翠旄所御玉色如存將改涖於清間少即安於
秘近㫄招淨衆仰助勝緣憑妙覺之揔持冀皇靈之
升濟
温成皇后陵獻殿内開啓冬節道場齋文
伏以光靈所宅崇奉有儀因令節以熏修冀貝乘之
祈助仰希錫福俯逮含生
金明池上𨳩啓祈雨粉壇道場齋文
伏以肅設祠壇宗祈解澤膏潤之祥甫兆■炎之懼
更深實恃靈明厚矜黎庶遂令沾足用格豐穰
金明池上開啓謝雨道場齋文
伏以常暘告罰將害粢盛夙設靈場載祈膏澤神休
旣格昭報有儀尚惟孚佑之仁終保嘉生之享
龍圖天章寶文閣接續開啓祈雪道場齋
文
伏以歲序就窮尚愆嘉雪能仁應世閔此含生冀佑
上靈錫之休證式陳淨供以告齋誠
泗州塔謝晴齋文
天菑于民淫雨不止祓除齋戒並走以祈實蒙等慈
俯應誠悃永惟庇貺其敢弭忘
後苑天王殿坼修了畢齋文
伏以擬辰居之奥密飭祅像之嚴威繕治告功祓齋
祈福庶憑至善永保多盤
臨川先生文集卷第四十六
