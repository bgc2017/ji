臨川先生文集卷第八十八
神道碑
贈太師中書令勤威馮公神道碑
翰林侍讀學士知許州軍州事梅公神道碑
司農卿分司南京陳公神道碑
虞部郎中贈衛尉卿李公神道碑
護衛忠果功臣侍衛親軍步軍副都指揮
使威塞軍節度新州管内觀察處置等使
銀青光祿大夫檢校司空使持節新州刺
史兼御史大夫上柱國始平郡開國公食
邑二千一百戸食實封二百戸累贈太師
中書令兼尚書令追封魯國公謚勤威馮
公神道碑
馮氏有家於滑州之白馬者莫知其始所以徙至魯
公而嘗以公開國於始平日其本出於漢杜陵楚相
唐之後也公諱守信字中孚自爲兒童狀貌嶷然慷
慨有大意人固已奇之矣旣冠從其鄕人受學以三
禮舉於鄕會太平興國初取兵民間公出應選有司
以公儒者欲免之公曰吾以子弟免而父兄任其勞
此儒者所不爲遂行以才武給宿衛太宗征河東
公奮身冐兵數取俘馘以獻于行在太宗壯而勞
之以功數遷至弓箭直副指揮使眞宗兩駕河北
皆命公帥其所領先驅以禦契丹公所斬虜最諸將
遷天武軍都指揮使封州刺史充御前忠佐馬步軍
都軍頭公雖在軍旅數以孝經論語爲人講說人尚
以儒者目之至是眞宗召問出孝經使講公講天
子一章因言自天子至於士不可以無學學不必博
孝經論語皆聖人以誨學者言行之要臣愚不足以
盡識然所以事陛下不敢一日而忘此眞宗嗟
嘆者久之由封州數遷至捧日四廂都指揮使英州
防禦使知瀛州兼高陽關都部署由瀛州召還領步
軍司公事當是時河決滑州天子以爲憂問誰可使
者公自言少長河上能知河利害詔以公爲侍衛親
軍步軍副都指揮使容州觀察使知滑州兼修河都
部署河怒動埽埽且䧟公坐其上指畫自若也遂號
其部人以一日塞之天子賜手書獎諭召還領步
軍如初已而遷威塞軍節度使是歲天禧五年也公
年六十六以八月二日薨于位天子悼慟爲之罷
朝二日贈太尉賜錢三百萬勑宣慶使蔣州團練使
韓守英禮部郞中直集賢院石中立給護其喪事遂
以其年九月二十四日葬開封之祥符縣黃溝鄕大
里之原公曾祖諱倫祖諱筠皆不仕考諱蘊贈官至
左屯衛大將軍先夫人劉氏玉城縣君後夫人張氏
清河郡夫人子男十三人於是文懿左侍禁文吉文
握文德文慶文顯文質文貴文銳並右班殿直文燦
文俊並右侍禁文郁文雅皆已卒公孝謹忠篤遇人
有恩祖母夫人疾病公不釋帶以侍輙數月常患世
醫不足頼以爲養力學方藥遂通其術公弟常欲上
其子爲公子以取高蔭公對之慨然曰吾自行伍蒙
主上拔擢至此欲棄軀以報久矣顧未有所奈何欺
之是歲并公子無所蔭曰以明吾心於弟非有愛也
韋城董方廉直爲公所友其卒有二女無以嫁公爲
選士辦裝嫁之如巳子公將兵治民寬簡有法故人
人畏愛之而無敢犯所居有迹賢士大夫多稱之者
公葬之三十二年而以其子故累贈至中書令兼尚
書令追封魯國公又二年始請謚於天子而
天子賜之謚曰勤威又五年文顯爲西京左藏庫副
使提點開封府界諸縣鎮公事始作碑以表公墓而
以銘來請予問誄於太常問書於太史問諸故老以
考公子之所告而得公之所爲如此於是爲銘曰
允文眞宗俊藝在工相協予武有來馮公馮公額
額奮節金革有聲中邦外動夷狄自公在野手不去
經率其所學以撫戎兵公之所撫貔貅豹虎指麾進
退妥若兒女武窒以虣文罷於柔維時馮公兩取其
優孰施其文有壤千里孰致其武宿衛天子
帝咨馮公爾往視河河決巳塞滑人來歌帝聞而
嘉勞以手勑公拜稽首匪臣之力帝曰來爾予釐
爾勤授之旄節留掌我軍方朝告薨有詔罷視弔贈
賻葬哀榮終始追拜爲令尚書中書賜爵國公胙以
魯墟士生顯榮没則多已維時馮公至今受祉在周
方虎咸有襃詩至漢充國雄爲之辭誰能詩公流示
無止刻碑墓門公實有子
翰林侍讀學士知許州軍州事梅公神道
碑
宋翰林侍讀學士正奉大夫行給事中知許州軍州
事兼管内堤堰橋道勸農事上柱國南昌郡開國公
食邑二千三百戸食實封六百戸賜紫金魚袋梅公
之墓在宣州宣城縣長安鄕西山里公有五子鼎臣
德臣寶臣輔臣清臣清臣今獨在爲尚書司門郞中
以公行狀及樂安歐陽公之銘來請文以刻墓碑時
熙寧元年八月四日也銘曰
公先梅伯後氏其國彌周涉秦不見史策有鋗有福
著漢名籍公福之孫詢字昌言三世弗仕陵陽之里
公第廷中判官利豐再歲而擢以丞將作以宰仁和
人譽用多主推御史侍考進士一見天子以爲知
己詔曰試哉遂試中書舘之集賢賜服緋魚於時繼
遷兵我西鄙老弱餽守丁彊多死靈州告危帝視
不怡公請擇人使潘羅支兵法所謂以夷攻夷
帝曰誰可無如臣者曰予汝嘉閉䧟奈何公拜且跪
颺言而起苟紓西師臣不愛死出書授之往訖爾謀
至疆勑還會棄靈州帝察公藝可書帝制相或
止之留佐三司其後羅支果窘西賊論將料敵皆如
所策或從或違或擠或推梧合阻夷神者公尸黜之
倅州用獄一眚去杭而蘇列國東屏漕輸淛河就付
將領三年告功僅得故省又以譴投守彼淮州有僚
許公相得於此與之欣然樂以忘徒使于湖北遷自
濠梁又奪一官往禆于襄坐發驛馬給奔喪者于鄂
于蘇剖將之符握節關中使揔其輸煌煌金章厥賜
特殊謀復靈武度兵葫蘆秦有將瑋諾公與俱會瑋
召還公復淪胥有反咸陽能名氏朱始雖弗察後捕
而誅自懷徂池再副戎車眞宗新陟罪垢皆滌爲
郎度支以將廣德外更四州楚壽陜荆乃還待制中
紏獄刑有巋龍圖其唐殖殖就以學士專其閣直輟
之銓衡乘傳臨并超遷郎秩進直樞密趣歸封駮考
國中失申命選事得權進絀加職侍讀改司群牧移
之審官審是在服伐閱積遷給事于中告疾出許鼓
歌從容方公少壯志立人上談辭慨然帝悅而嚮
及後晩出皆爲將相公則老矣將歸田里康定辛巳
六月十日公七十八以其官卒公開南昌勲爵第一
夫人曰劉不及郡封封君彭城其卒先公公卒明年
季秋挾日于州山西卜祔而吉公有四子伯爲進士
丞于殿中與仲前死仲賜科名叔也皆丞將作殿中
或廢或興有顯惟季時丞衛尉今爲郎中論序初終
實來求詩刻示無窮
司農卿分司南京陳公神道碑
司農卿分司南京陳公旣以嘉祐七年九月某甲子
葬開封府之祥符縣西韓村皇考魏公之塋至十二
月公子世範等乃來求銘以作公碑蓋公昆弟皆從
先人游而某又嘗得識公父子故爲序其實而繫以
銘序曰
公諱某字良器以贈太師尚書今兼中書令衛國公
諱嵩者爲曾祖以贈太師尚書令兼中書令燕國公
諱光嗣者爲祖而尚書左丞集賢院學士諱恕之子
也左丞當眞宗時參知政事後以其子𡵨公之貴
而贈至太師尚書令兼中書令魏國公公𡵨公之弟
也而於魏公爲少子年六十八以嘉祐七年六月得
疾分司而以乙巳棄世于陳州階至朝散大夫勲至
上柱國爵至潁川郡開國子食邑至六百戸賜紫金
魚袋官終於司農卿而所更者祕書省正字太常寺
太祝大理評事光祿大理寺丞太子中舍殿中丞國
子博士尚書虞部比部駕部員外郎郎中司農光禄
少卿少府監任終於知陳州而所歷者監楚州衡州
酒稅知衢州江山縣知南恩州通判江揚洪廬潭州
知衡州監江寧府糧料院知興化軍知均州判登聞
鼓院知曹州判殿中省知郢州鄭州其通判揚州廬
州皆有所避不赴知郢州則未赴而徙凢仕四十三
年蓋其行事可記者衆矣而公子所能記者在江州
人大饑且疫公爲具饘粥醫藥不足則取廬山諸佛
寺餘財以續之所活以萬數有盜刈人之禾而傷其
主者當死公曰古之荒政所以恤人者盡矣然尚緩
刑況今哉即奏貸其死洪州大水城之不滅者十五
水得城竇以入舉城惶擾不知所爲公豫具薪藁不
終日以塞州人德之曰無陳公吾屬如何矣衡州之
南山廣袤百餘里與夷接境大木蒙密中國人逋逃
其中冒稱夷人數出寇常寧諸邑其酋有挾左道者
人傳以爲能致風雨官軍尤憚之公誘以恩信則率
衆數百來自占巳而與其甥亡去又將爲寇州人皆
恐公設方略以一日捕得殺之天子賜詔書奬諭
公因圖上山川形勢攻取之策以爲賊今不除黨附
日衆夷人謂中國無能爲必出助之可須農隙發千
人使操斧斤隨以強弩斬木除道則賊失所恃不攻
而自窮又出其材可以佐經用奏未報轉運使害其
事劾公擅擊斷不聽用佐吏又嘗稱病不自祭炎帝
公坐此罷州人乞留不得而賊果侵尋不制朝廷出
使發兵擊之數年然後定興化多進士就鄕舉者常
八九百人而學舍弊小無文籍公至則新而大之爲
之購書而國子之所有者皆具均州漢上舟子數溺
商旅取貨財而以險爲解公捕案寘法因取近灘數
家除其徭使表水險涉者因此得不死曹州多盜亡
命之尤凶強者七十餘人公集重購得之幾盡又修
律令五家爲保之法故盜往往逃去之它境蓋公施
於政者能如此公嘗爲書十二篇上之曰國政要事
其說多聽用而中書欲遷職事以奬之公乃自言外
祖王氏葬揚州無主後願除淮南所當得之一官以
往視其丘墓而已𡵨公之葬也天子自曹州召公
歸襄事特詔許公升殿公謝𡵨公遭遇始終恩禮之
厚因乞御篆𡵨公之碑首上爲動容賜其首曰襃忠
之碑而公終無一言自及旣分司無田園僦官屋以
居自爲棺歛葬埋之制趣於儉而已少長好書以至
於老於篆籕尤善有集二十卷其文能世其家者也
夫人馮氏江南李氏時宰相延巳之孫子男五人世
範前商州洛南縣尉世安前廣州新會縣令世修大
理寺丞世永將作監主簿世弈太常寺太祝女四人
長適大理評事柳安期次適右班殿直王允懿次尚
幼也陳氏漢太丘長諱寔之後故其望在潁川而世
居洪州之南昌縣當唐末五代之亂無仕者魏公布
衣起閭巷明敏諒直稱天下仍父子執國柄而至𡵨
公尤盛公於仕嘗齟齬然尚至九卿以榮祿自終蓋
太丘之仁隱阨於一時而紀諶群泰貴顯者數世豈
魏公之先遭世不治亦有潛德晦行如太丘者乎不
然何其後世之興如此是故不可以無銘也銘曰
虞賓夏商其後爲陳屢絶復封以承聖人至漢太丘
棄時就德詒祿魏晉子孫世食旣又困窮乃生魏公
魏公之出魁名碩實有公有卿饋祀其室公則盛矣
天子所思繩繩維卿亦顯于時治官牧民入出具宜
胡公之虚太丘之里兩有州國紹榮本始歸葬浚郊
皇考在前峙此銘詩爲告新阡
虞部郎中贈衛尉卿李公神道碑
嘉祐八年六月某甲子制曰朕初即位大賚羣臣陞
朝者及其父母具官某父具官某率德蹈義不躬榮
祿能教厥子並爲才臣加賜名命序諸卿位所以勸
天下之爲人父者豈特以慰孝子之心哉可特贈衛
尉卿翌日某甲子中書下其書告第又副其書賜寬
等以待墓焚寬等受書焚其副墓上乃撰次衛尉官
世行治始卒來請曰先人頼天子慶施賜之官三
品矣而墓碑未刻惟德善可以有辭于後世者夫子
實聞知某曰然衛尉公墓隧宜得銘久矣於是爲序
而銘焉序曰
公姓李氏故隴西人七世祖諱某始遷于光山五世
祖諱某以其郡人王閩從之始爲建安人曾祖諱某
皆不仕考諱某嘗仕江南李氏稍顯矣江南國除又
舉進士中等以殿中丞致仕有學行名能知人贈其
父大理評事而已亦以子貴贈至吏部尚書遊豫章
樂其湖山曰吾必終於此於是又始爲豫章人尚書
之子伯曰虚巳官至尚書工部侍郎以才能聞天下
其季則公也公諱某字公濟少篤學讀書兼晝夜不
息一以進士舉不中即以兄蔭爲郊社齋郎再選福
州閩清洪州靖安縣尉有能名遷饒州餘干縣令至
於毀淫祠取其材以爲孔子廟率縣人之秀者興于
學豪宗大姓歛手不敢犯法州將部使者奏乞與京
官移之劇縣不報而坐不覺獄卒殺人以免當是時
侍郎方以分司就第公曰吾兄老矣我得朝夕從之
游以灑掃先人廬冡尚何求而仕遂止不復言仕侍
郎之卒也天子以公試祕書省校書郎知江州德
安縣事辭不就後嘗一至京師大臣交口勸說欲官
之終以其不可強也而晏元獻公爲公請乃除太子
洗馬致仕初尚書未老棄其官以歸至侍郎及公之
退也亦皆未老自尚書至公再世皆有子而皆以嚴
治其家如吏治江西士大夫慕其世德稱其家法蓋
近世士多外自藩飾爲聲名而内實罕能治其家及
老往往顧利冒恥不知休息公獨父子兄弟能如此
嗚呼其可謂賢於人也已公事親孝比遭大喪廬墓
六年然後已事兄與其寡姊衣食藥物必躬親之及
公老矣二子就養如公之爲子弟也寬嘗爲江浙等
路提點鑄錢坑冶又嘗提點江南西路刑獄定亦再
爲洪州官不去左右者十二年皆以才能爲世聞人
以恩遷公官至尚書虞部郎中階至朝奉郎勲至護
軍以嘉祐四年七月某甲子卒於豫章之第室年八
十九夫人長壽縣君趙氏先公卒八年旣葬矣五年
某月某甲子以公葬於夫人之墓左曰雷岡在新建
縣之桃花鄕新里夫人故衢州人某官湘之女湘有
文行尚書與爲友故爲公娶其女子三人寬定寔寔
守祕書省正字早世於公之葬也寬爲尚書司勲員
外郎定爲尚書庫部員外郎女子二人已嫁孫二十
有一人曾孫十有五人皆率公教無違者公旣葬而
二子以恩贈公衛尉卿云銘曰
李世大家隴西其先於唐之季再世光山移遯于閩
嶺海之閒乃生尚書節行有偉始來江南考室章水
繩繩二子隱顯兼榮孰多後禄其季維卿幼壯躬孝
唯君之踐能不盡用止於一縣退以德義釐身於家
外内肅雝人不疵嗟亦有二子維天子使父曰往
矣致而臣身子曰歸哉以寧吾親以率其婦左右恂
恂以官就侍天子之仁旣具祉福考終大耄追榮
于幽乃賜卿號伐石西山作爲螭龜管之墓上勒此
銘詩
臨川先生文集卷第八十
