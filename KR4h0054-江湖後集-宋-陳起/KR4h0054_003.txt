江湖後集卷三宋陳起撰
周端臣
端臣字彥良建業人御前應制有葵窗藳
西京少年行
西京少年兒生長豪貴族光浮兩臉紅春留雙鬢綠常
騎大宛馬多佩于闐玉明珠博美姬黃金酬麗曲朝從
咸陽遊暮向長陵宿朱門人候歸夜夜然紅燭
毋忽詩
毋忽咫尺水中恐有伏龍毋忽尋丈山中恐有毒蟲是
以古君子不敢欺盲聾審密言語間戒謹闇室中幾微
怠所防敵國起奴童事固不可忽理亦不可窮周室八
百年成於垂釣翁
僕以紹熙壬子中夏二十有五日始躋風篁探
龍井遂至廣福謁三賢像閱舊碑追觀一代風
流為賦此詩適月林依公留設茗供因書以遺
之他日能為我揭詩板于壁間使示来者亦山
中之一助也(原注龍井寺有辨才師趙清獻蘇文忠塑像)
竒石爛横道兹山信多姿江湖釃兩股一泓乃孤危相
傳龍所家或恐神護持腥風轉霮䨴隂崖立淋漓惜無
緯蕭勇探此抱寳癡山僧作屋意慘澹生幽思胡為金
繆影顛倒眩俗兒坐来百念失蒼官導前馳招提果深
登屐痕恍前期咄哉少肉山著此高顴師端能致遨遊
絶唱相娱嬉過溪亦何事相送了不疑渠能縛禪律因
来數鬚眉我愛秦郎記字壓頭陀碑月林只夜夜人物
自一時賢愚盡蟻封来者吾得知
二月芳草碧寄吳中故人
二月芳草碧江南新燕来撫兹良歲時佳人安在哉佳
人棄我去杳在天之涯天涯望不極叢愁結中懷翠觴
不成歡玉琴有餘哀西湖春事深林花為誰開折花無
所贈三嗅空徘徊樓前東流水湛湛生綠苔去波日千
里還繞姑蘇臺憑水寄我思旦暮腸九回
聽無悔琴
悟琴如悟道神閒若無營在心不在指以意非以聲鏘
爾風篁韻泠然天籟鳴曲終各一笑相對無虧成
物蠧
太虚運元氣萬物皆憑倚物或有所違氣亦隨而否肉
蠧則生蟲木蠧則生蟻嗟哉政亦然於焉起姦宄蠧久
不可為氣靡物自毁但得元氣存不患蠧不死
奉謝芸居清供之招
生平愧彼蒼得飽非耘種自揆蔑寸長居然叨薄俸朅
来桂玉地幸了藜藿奉日昨訪芸居見我如伯仲劇談
闢幽荒妙論洗沉痛呼童張樽罍芳醪啟春甕乃約屏
羶葷初筵俱清供珠櫻映翠莢光色交浮動佳境喜漸
入愷之未癡惷屬厭薦春萌雋永咀秋葑黃獨忽登俎
味借蜂蜜重翻憐少陵翁山雪入吟諷早韭晚菘軰吾
家所售用列品不自珍而與朋友共琱盤放手空適口
頗恣縱日暮雨催返虚忩結清夢寄語五侯鯖從兹勿
勞送
孟冬多風霜
孟冬多風霜草木俱披靡老柳葉纔脫拂拂新萌起凍
梅如枯榛班班亦含蘂寒暑運四時成此歲功美孰知
四時間獨有春不死
白虎行
女脩玄鳥開嬴始附庸于周自非子由襄寖強三十世
末命昭莊踰崛起殺降濺血長平坑返戈盡簒天王城
黷兵不戢恃彊大物忌太盛終當傾邯鄲賈人識竒貨
發謀不惜千金破窈窕尊前歌舞人腹中已孕秦家禍
怙勢陵威奮餘烈怨氣愁聲九州裂虎暴狼貪天使然
六國未滅嬴先滅天道何曾長助彊豈知用柔能勝剛
君不見後来項羽戰無敵却使山河歸漢王
送翁賓暘之荆湖
君不見司馬子長志横秋少年足跡不肯休胷中盤屈
竒偉氣筆力直與造化侔又不見杜陵子美夸壯遊一
身幾走半九州吟懷吐納天地秀作為篇章光斗牛君
今去去幾千里匣劍囊書赴知已知己從来素有情投
機之會趨功名功名豈有作能致莫辭䟦涉長江行長
江四月南風起武昌魚飲秦淮水南風不久又西風食
魚休忘鱸魚美天涯别夢思城東何日一樽重與同草
橋夜醉月明下桃關晴吟春色中不堪蜀魄相催去却
憐檣燕相留住一片離情去住間正是遊人腸斷處荆
湖右道分南北勢與中原豈懸隔五湖膏血互吞噬萬
里烟塵入謀畫莫如子長子美但能事文章蚤歸来獻
平戎策
書逸人俞太中屋壁
羨君還似我居處傍林泉洗硯魚吞墨烹茶鶴避烟閒
唯歌聖代老不恨流年每到論詩外慵多對榻眠
贈岐賁推官
動靜不違書如君始是儒婢閑猶畫卦兒戲亦投壺門
冷僧長往官清道更孤吾君能大用皇宋即唐虞
寄唐異山人
不見琴詩友相思二十秋能銷幾度别便是一生休未
得雲邊步還應雪滿頭何時各攜杖竟去會嵩丘
遊下竺枕流亭
枕流亭下路兩歲不曾来今日偶重到夕陽猶未回池
乾無水放地暖有花開後約如能繼多應為探梅
題崇勝院河亭
陜郡衙中寺亭臨翠靄間數聲離岸艣幾點别州山野
客猶思住江鷗亦忘還隔墻歌舞地喧靜不相關
作謝馮亞惠鶴
殷勤親惠鶴迢遞自江濆情性渾如我精神酷似君舞
思同座看唳想隔城聞從此添詩景為題好共分
真州梅
欹倒幾株梅黏枝半是苔相傳前代種曾歴太平来山
冷雪猶在春深花始開亂離無酒買嚼蘂當銜杯
書冷泉亭壁
一酌野泉香翛然俗慮忘靜聽山鳥語如笑世人忙近
水苔常濕無風樹亦凉老僧閒似我清坐到斜陽
聞滁陽失守憶表兄
猶憶歸淮甸何期䧟敵塵秪聞殘破慘未得死生真夢
不諳長路書難附便人吞聲無限淚一滴一傷神
裴墳
買船穿僻徑墳古最幽深山近風常冷松蟠晝亦隂来
時無速騎歸路有鳴禽寄語城居者何人肯訪尋
寄題石都尉林亭
園林都尉宅景好冠京華便合名金谷其如是石家池
塘分御水樓閣見宫花有客因来說令人動嘆嗟
冬日書事
一月天不暖前村到豈能閒聞啄木鳥疑是打門僧松
色濃經雪溪聲澁帶冰吟餘還默坐稚子問慵譍
虚室
虚室似僧房蒲團倚竹床半忩紅日影一陣紫蘭香誦
熟閒居賦書成急就章數朝門不出過却幾春光
湖天
湖天初過雨晴意有無間春水半侵路曉雲多礙山酒
煩村店暖詩就野亭删風靜無啼鳥垂楊樹樹閒
暮春漳川閒居書事
吟齋漳水濱孤僻度殘春長喜詩無病不憂家更貧鍾
聲来遠寺山色遍諸隣門有誰相訪僧過豈厭頻
贈三門漕運錢舍人
相知有宿緣一見兩忻然我拙宜名野君廉恨姓錢唱
詶思閣筆迎送愧樓船却恐徵歸闕慵過砥柱邊
聞王衢王闢登第寄賀
人間第一榮初得好科名萬乘登樓看三台讓路行搜
羅空草澤宴會敵蓬瀛牓眼兼衣鉢偏怡野客情(原注衢為)
(榜眼闢為衣鉢)
登駞巘嶺
登頓来忘倦閒常到亦難西風搖短鬢落日倚危欄山
迥江湖小秋高天地寬故園何處是空遣客眸酸
富景園詩
地比諸園小池從前代開猶餘喬木在曾見上皇来幽
徑埋黃葉空庭老綠苔荒寒吟思怯落日獨徘徊
初冬即事
初冬天氣暖小似立春時萬樹無多葉千花試一枝天
紅霜有信星暈雨先期怕見梅花發愁懷未辦詩
讀黨籍碑
黨籍碑成國步屯忠臣埋没瘴鄉塵興衰未必皆關數
治亂由来實在人雷昔震陵天已怒石今漫滅世尤珍
九原難呌諸賢起一掬傷心淚染巾
重陽後一日偕翁賓暘張敬之江樓分韻得臺
字
一笑江樓把酒杯闌干倚徧重徘徊風生别浦潮回去
雲暗前山雨過来秋冷丹楓先葉墜節遲黃菊未花開
憑高引領還興感昨日誰登戲馬臺
青銅香鴨詩
誰把工夫巧鑄成銅青依約綠毛輕自歸騷客文房後
無復王孫金彈驚沙觜莫追蘆葦暖灰心聊吐蕙蘭清
回頭却笑江湖伴多少遭烹為不鳴
送牛首爐與人
千載墦間偶得存傳從鼻祖到雲孫土痕蝕處形摹薄
苔色侵来欵識昏製樣想應規象鼎驗圖只合配犧尊
贈君博古齋中去書傳閒時細討論
謝長安孫舍人寄惠蜀牋
彩牋一軸敵瓊瑰喜見親題手自開遠勝浣花人寄到
貴從視草客分来百張重疊霞初卷十色參差錦乍裁
紅藥篇章方雅稱老夫無用擬封迴
晨興
夜長乞待得晨興眈睡僮猶喚不譍燒葉爐中無宿火
讀書忩下有殘燈臨階短髮梳和月傍岸衰容洗帶冰
料得巢禽翻怪訝尋常日午起慵能
和三門竇程寺丞見贈
禹門公署似仙居誰羨同年在直廬閒製曲教鴉角唱
醉吟詩遣鳳毛書蒙過村巷驚玄豹命踏廳階上白驢
莫訝此篇酬更晚只緣思澀豈情疎
懷寄河中表兄李徵君
蒲津棠樹兩閒人我愧虚名帝亦聞三世往還為近戚
一時逓互喚徵君雖同閉戶辭丹詔尚阻連床卧白雲
苦恨中條鎮相隔老来離思轉紛紛
代上劉郎中
彈壓江湖聳市朝相逢人盡說風騷詩從南嶽吟逾老
名得西山薦益高半世歴官纔幕府午年還國尚郎曹
兒時曾誦先生句鏡裏如今已二毛
古劍
籀文漫滅蘚花殘膽怯旁人不敢看飛去暗防風雨夜
握来光射斗牛寒曾成歃血諸侯約肯受無魚下客彈
寳匣秘藏英氣在提㩦終擬斬樓蘭
送人失官歸
浮世功名總是虚縱然軒冕又何如趁無白髮来侵鏡
好買青山去荷鋤賢聖一丘無用土英䧺幾板可疑書
生涯儻了寒暄計獨抱遺經亦有餘
次韻友人悼寵落梅
條脫空嗟萼綠華俗塵難久駐仙車數聲畫角單于塞
一曲山香阿母家墮砌尚疑粧後粉點衣猶認唾時花
别来埋没春風面幾度虚忩歎月斜
春日即事
起来袖手怯寒添冷落文楸掩玉奩燕子池塘春雨細
杏花庭院曉風尖酒醒未解便欹枕香炷初熏密下簾
百五數来能幾日黃金柳色已侵簷
遊秀府擇勝園
擇勝前朝錫雅名不多花木四時榮樓當列岫仍臨水
地比諸園最傍城池暖錦鱗冬亦泳洞寒丹鶴曉先鳴
宗王信是神仙侣創得蓬壺小樣成
咏鶴(原注分得仙字韻)
覓来雛鶴養經年認得呼名傍客前放去幾隨雲過海
歸来一片雪翻天翎梳脩竹林間日影照寒梅磵下泉
眷戀軒墀應有謂主人風骨是神仙
落葉
燮燮霜紅不自持半隨流水半霑泥歸巢便覺棲禽冷
覓穴空教返蟻迷風徑學花飛上下夜忩疑雨灑東西
滿階不聽家僮掃擬把新詩逐片題
次韻張敬之桂花
年年綠桂著花時黃雪團枝自一竒林靜秋風生處早
山高凉月上来遲亭邊露濕欄猶倚書畔香清枕屢欹
惆悵淮南無夢到楚騷歌罷當吟詩
次韻勿齋蠟梅
不與南枝鬭粉光品題應合讓蘇黃融成蜂蠟千葩秀
散作龍涎幾陣香立悟瞿曇真面目坐忘姑射舊梳粧
好風吹墮檀心句白雪空驚寡和章
碧桃
武陵夢覺豔粧空回首芳姿迥不同萼綠仙留蒼玉佩
蘂珠人在碧霞宫素顋褪粉啼春雨翠袖籠寒怯曉風
惆悵湧金池上路闌杆倚遍夕陽中
靈隐山前即事
猿不聞呼僧已歸翠煙依舊鎻崔嵬水今流向人寰去
山昔飛從佛國来古徑夏寒風落木蒼崖隂潤雨生苔
客纓自喜無塵濯歌罷滄浪飲一杯
春日閒居
自笑春来縱酒狂信緣無定恣尋芳杯中似蟻浮来綠
瓮裏如鵝脫下黃花底枕琴迷洞府溪邊濯足憶滄浪
一從禁閣辭榮後不復乘雲入帝鄉
劉寺墳園
萬竹蒼寒擁寺門寺牌金字御書存榮華肯信當年事
儀制空留後世恩影閣有燈塵網暗殯宫無月土花昏
見梅不敢輕攀折恐是春風水際魂
栖霞嶺
九折﨑嶇入杳冥蒼厓中斷見雲生著身高處不知險
回首省時方始驚半嶺雷奔空石墮滿山花發曉霞明
世間豈是無平地何事吾儂愛此行
遊籍田
國典斯為重親耕示不輕詔㳙正月吉躬率百僚行奉
禮儀脩獻司農器具呈儲胥嚴武備鹵簿肅文明北闕
班春早東郊賀雨晴青壇晨氣潤紫陌曉寒清玄武移
天仗鈎陳出帝城停雲依别殿翔鳥避行營十二蒼龍
駕三千白虎兵園花迎翠輦田柳拂霓旌少皥陳圭瓉
先農薦特牲紺轅縈黛耜蒼佩映朱紘俯講三推禮祗
勤萬乘情艱難均土庶次第及公卿海㝢瞻秋稔山川
慶禮成豈惟知稼穡况乃奉粢盛祈歲稽豳雅因時昉
舜耕顧嚴天下勸非侈國人榮芸史觀先烈桑樞歎晚
生何當蕆熙事夷夏頌隆平
古斷腸曲三十首
髻雲鬆滑嚲鸞釵清减羞臨玉鏡臺蛺蝶也知人寂寞
一雙飛過杏墻来
催花一霎雨依微芳逕泥香草色萋可是一春天氣冷
牡丹開了未鸎啼
被擁嬌寒曉夢春起来無事翠眉顰金缾拈得雙青杏
搯破中心見箇人
竹葉裙紗摺摺香荷風占斷晚西凉年来歡事愁邊减
别後秋更夢外長
條風忩戶柳隂隂雲碧春衫熨水沉花裏小欄人不到
流鶯啼起去年心
夢破巫山生色屏錦囊情薄歇餘馨關河春晚無消息
腸斷樓前楊柳青
無計消除夜漏長羅衾熏徹舊時香十分又是凄愁處
雨歇芭蕉小院凉
香凝薇帳春風院酒涴榴裙夜月樓閒把花枝思往事
舊懽都變作新愁
一篩凉雨歇亭臯菡蓞無香可得消玉簟怯秋眠未穏
阿誰樓上夜吹簫
團扇多情手尚攜金風庭砌拒霜開斷腸一夜西樓雁
不帶書来帶恨来
破除難盡是恩情却怕恩生怨亦生思念不休心惑亂
夢驚人語似郎聲
一股金花擘斷釵兩行玉筯界香顋近来自覺冰肌瘦
柳錄春衫放窄裁
井梧和雨下銀床梁燕隨風别畫堂二十五聲秋漏永
夢回各自耐思量
錦屏殘睡思忡忡心緒無聊酒易中柳院蘚廳慵不到
斑鳩啼煖落花風
風色翻成料峭晴閒期女伴踏青行怪来昨夜燈花好
却是今朝鬭草贏
花庭梨雪叠香痕燕子歸来亦斷魂懊惱一場春不管
月明空自立黃昏
裛裛羅巾淚粉光綠琴哀怨調凄凉芳容自覺隨風老
落盡桃花暗斷腸
忩下親裁白苧衣日長花影上階遲不堪杜宇啼春苦
又是去年腸斷時
金風幾日老庭莎經下忩櫺換碧紗天氣已凉人尚遠
晚粧羞戴麗秋花
玉纖無力怯梳頭鏡裏容顏見自羞一陣落紅簾外雨
十分春是十分愁
舊家院落舊秋風只有當時人不同惆悵一忩無用月
為誰凉夜曬梧桐
脩竹生煙晚逗隂翠羅香袖怯寒侵恨同社燕身為客
怕剥秋蓮苦在心
壓髻慵簮雙鳳釵傷心羞覷合懽鞋折花暗卜郎音信
旋繫羅裙走下階
雙蛾顰翠恨天涯睡起蜂黃沁臉霞燕子日長深院靜
東風無力到楊花
春嬌殘醉睡初回索酒扶頭強起来金斗壓灰熏篤耨
玉缾㪺水養徘徊
蜂蝶飛飛春事忙煖風池館百花香連花折得青梅子
怕觸心酸不敢嘗
楝花篩雪糝蒼苔人未歸来燕已来滿眼春驚連日老
兩眉愁是幾時開
依舊斜陽燕子樓共誰把酒話閒愁韋娘去後西風老
爛漫黃花滿院秋
彈罷瑶箏歇雁行月移花影上回廊離情不奈秋蕭索
更著寒螿管夜長
小雨班班濕畫欄一番重做杏花寒春衫拈起還慵著
却憶天涯客袂單
湖山園
丹樓碧閣面山開綠樹紅芳遶水栽多少好春閒過却
主人無暇不曾来
同用晦上人遊渼陂
渼陂寒水碧溶溶野客江僧望不窮更值晚来風雨歇
終南一半浸波中
落葉
西風不管鵲巢寒成陣飄来響更乾最是山房秋思客
夢回疑作雨聲看
送諤師赴王寺丞召寫碑
才高吐鳳欺黃絹墨妙迴鸞命碧雲雙美便堪傳萬古
羲之書法退之文
和江南提刑王國博見寄
欲寫情懷難一一擬尋山水隔千千輸他吳越閒鷗鷺
朝夕長親畫舸前
清明湖上
誰家園裏一聲鶯啼向春風似有情驚起少年遊冶興
插花沽酒醉清明
古墳詩
短牆摧倒樹欹斜碧薺春開滿地花馬鬛就荒無認處
墓前碑在野人家
題真妃出浴圖
百媚千嬌出浴時君王凝盼轉魂迷香肌猶恐紅綃重
可忍他年踐馬蹄
秋曉
一抹凉烟曉未收露籬疎雨濕牽牛不知天上秋多少
昨夜西風到小樓
湖上歸
别却吳姬舊酒壚扁舟吹笛過平湖晚雲又是商量雨
遮得秋山一半無
簡雪忩董寺丞
世路機心走兔迒雪忩一縷不遮藏籋雲梯月真游戲
茅舍何曾外玉堂
聖賢事業在心槃禹稷顏回豈異觀世故波瀾同起滅
姓名千古要清寒
鄰園晚步
忽然楊柳幾絲風零落桃花數片紅滿面好春吟不得
一園蝴蝶過墻東
寒食湖隄
紫陌笙歌簇禁烟幾年無此好晴天畫橋日晚遊人醉
花插滿頭扶上船
春月送人
一湖春綠染初成柳色東風二月晴燕子来時人却别
梨花雖好負清明
詶薛田推官見贈
紅蓮客惠碧雲篇未及他山買石鐫且選眼前麄竹上
和煙大刻兩三聯
元夕
小院春寒月到遲閉門閒課上元詩南来父老消磨盡
耳畔無人說舊時
謝人惠天花
花從天上落人間北客来稀路阻難勝味忽驚藜莧腹
春風腸斷五臺山
内人燒香圖
花底燒香深閉門宫鴉棲了已黃昏君王未識無人妒
雖不承恩却感恩
買木犀花
拚却杖頭沽酒物湖邊博得木犀花西風可是無拘束
一路吹香直到家
題葉靖逸東菴
一菴自隐古城邊不是山林不市[門@里]落月半忩霜滿屋
卧聽宰相去朝天
二月五日西郊口占
晴日西郊按物華東風寒峭帽簷斜江梅已辦調羹事
交割春光與杏花
秋晚孤山
山夾寒雲晚不收蘋花洲渚雁聲秋西湖處士無消息
落日丹楓處處愁
夜歸
側側梅寒戀客衣市樓燈比舊年稀酒徒歌伴凋零盡
獨自吟詩月下歸
朱門
朱門茅屋偶為隣北阮那憐南阮貧却是梅花無世態
隔墻分送一枝春
謝劉大著寄惠玉牋
皎潔分明如我鬢卷舒正直似君心三千里外情多少
一幅真堪直萬金
早冬湖上
晴湖水落葑田乾白鳥飛来立晚寒楊柳不知秋已遠
尚搖疎翠拂欄干
遣興寄徐抱獨
樓外垂楊啼曉鴉樓中倦客醉思家東風不管春將半
一夜清寒勒杏花
挽芸居二首
天地英靈在江湖名姓香良田書滿屋樂事酒盈觴字
畫堪追晉詩刊欲徧唐音容今已矣老我倍凄凉
詩思閒逾健儀容老更清遽聞身染患不見子成名易
簀終婚娶求棺達死生典刑無復覩空有淚如傾
江湖後集卷三
