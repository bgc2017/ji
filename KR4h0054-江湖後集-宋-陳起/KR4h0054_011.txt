江湖後集卷十一宋陳起撰
万俟紹之
紹之字子紹郢人有郢莊吟藁方洪序曰相家
子也按宋宰輔表万俟卨外無爲宰執者豈卨
之族歟又大觀中万俟湜知澤州以循吏著語
云前有王琪後有万俟固有以廉節顯者也
方洪郢莊吟藁序曰洪幼侍先君子側一時雋
秀多相與游郢人万俟子紹相家子也力學好
修先君子敬愛之寓居琴川嘗登抑齋先生節
惠王公門見聞卓犖故其文閎以肆負西北鯁
亮氣不隨衆靡故其詩清以嚴兩上春官人期
之與自期不薄也居亡何疾而卒臨革以平生
所爲詩屬其友順適葉君俾鋟之梓葉君耽于
詩篤于誼不負所託一日擕詩示洪曰子紹予
友也亦君友也其詩不可以不傳予既成其志
君盍序之嗚呼一死一生廼見交情吾是以知
子紹之不獨能爲文能爲詩且能取友也何敢
以固陋辭子紹名紹之郢莊其自號云
餞友宰丹陽
昔曾覘吏事不是小規模萬象胷中布全牛眼底無迅
雷推敏速片月對清孤鐵甕城邊邑今番凋瘵蘇
傑閣
傑閣倚空闊身高𦕈萬山棟雲飛縹緲簾鐵閙虚閑地
步氛埃外天威咫尺間好風吹笑語餘響落人寰
方水滴子
質由良冶就心向主人傾外倣斤金制中藏勺水清兔
毫芳露染龍尾濕雲生終命雙眸烱曾窺妙女成
陸墓寺
距城纔五里野景自蕭然塘水清環寺窰烟黑翳天市
多沽酒旅橋列賣魚船欲酹宣公塜淵陵幾變遷
旅中
僦樓如斗大不與嬾相便杯酒常妨飯缾花亦費錢狂
蹤依客燕短夢怯啼鵑欲去老丘壑無謀可買田
次郊行韻
蝶怕花殘舞更忙隨風柳絮聞輕狂尋芳客去馬蹄倦
試酒人歸衣汗香過雨千林舒翠葉護田一水露針秧
留春無計空惆悵信手敲棋語夜長
送觀書記住山
本是儒流學釋流枝藤所寓即清幽西山不用一錢買
北磵空爲百計留禪向静中能妙覺詩于閑處得冥搜
秋風芳蒂甜如蜜許我溪頭繫小舟
游天平山白雲泉
踏開松徑幾層陰一勺寒泉洗客心高處天風吹面冷
險邊石磴警人深祠尊范像香煙潤碑刻唐詩蘚暈侵
鳥道更通幽絶處恨無足力可登臨
游建康碧瑶洞
洞口篔簹幾百竿洞深襟袂易生寒鹿眠桃塢春常在
鶴唳松梢夜未闌瓦鼎香騰秋霧薄石盤碁撒曉星殘
道人許换塵凡骨同向壇前說煉丹
謁曾祖提刑墓
簮纓輝映紹興間身後清貧陋巷顔猶有雲仍在西浙
遠思霜露拜南山祖風三世未應息天道百年今好還
欲去欲留松下路藤花染淚路斕斑
席上次韻
東風幾度客京華今日飄零天一涯無柰剛腸欺竹葉
幸因清坐對梅花更長不覺銷銀燭寒峭從教透碧紗
語到前朝行樂處綠楊深院是誰家
呈印主學
君世通城武石城不堪兩處揔烽塵向時未快披雲願
今日同爲避地人襟宇光風無盡藏杯盤夜雨有餘春
喚回十載槐黃夢欲借靈槎去問津
婢態
纔入園中便折花厨頭坐話是生涯不時搯數週年限
每事誇稱舊主家遷怒故將甌碗擲傚矉剛借粉脂搽
隔屏竊聽賓朋語汲汲訛傳又妄加
次新竹韻
籜粉飄零幹拂簷午陰比似舊時添棲留薄霧生秋意
勾引清風滌夏炎弱質自同詩骨瘦新竿也學舞腰纖
丁寧養就化龍杖休劈輕絲織繡簾
訪新城宰
野花香細綠陰成風着征衫暑尚輕流水有聲如學語
亂山無數不知名柘林葉盡蠶初熟麥隴人行雉不驚
少駐藍輿聊問俗兒童亦悦長官清
餞常熟宰
籠鶴歸來到北關玉墀春裏趣朝班九重定問琴川事
爲奏通川一渡間
多幸三年依德宇喜無一事到公庭庭前柳是公遺愛
去後相看眼更青
金陵郊行
快提金勒走郊原拂面東風醒醉魂好景流連天易晚
來朝更過杏花村
冬閨怨
塑出獅毬對畫闌笑呼女伴傍前看宫鞋濕透猶堪着
未扺空閨繡被寒
寄永興宰兄
相閥峥嶸南渡初百年遺緒要人扶從知物理終無否
棠笏于今属魏謩
憶昔京華聚首時大兄常念阿連癡别來相望天涯遠
長誦對床風雨詩
題扇面
起晚慵粧立小樓杜鵑聲裏萬紅休儂愁未逐春酲解
飛盡楊花不舉頭
蝶戀花
春風
啼鴂一聲雲榭晚好夢驚回蓬島疑行遍無緒東風簾
自捲香苞雪壓荼䕷院似有還無煙色展絮煖魚肥
時復吹池面扇影着花蜂蝶見藥闌春静紅塵遠
風入松
一春心事與誰同緣聚眉峯小樓徹夜聽鳴雨想西園
錦繡成空欄漾金魚池水鈎閑紫燕簾風年時忻折
海棠紅來比芳容如今玉减香銷似怕輕寒懶出房櫳
塵滿謝娘吟卷從教飛絮濛濛
賀新郎
秣陵懷古
決眥入飛鳥正江南梅雨初晴亂山浮曉鳳去臺空簫
聲斷惟南有疎林鴉噪但空鎻吳時花草指點中原青
山外柰征塵迷望愁雲繞佳麗地謾凝眺清風助我
舒長嘯問其中虚簾曲檻閱人多少風景不殊江山在
况是英雄未老且拚與尊前一笑欲說前朝興亡事喚
謫僊人共傳清醥歸路晚月明照
儲泳
泳字文卿雲間人著有華谷袪疑說
題胡琴窗方徑
詩窮推不去終有惡圓心樓倚風煙外琴横星斗沉行
看花四面坐對竹千尋却笑陶彭澤歸來荒草深
清閟軒
萬竹中央住清心自愛持不除傷砌笋慵洗宿禽枝影
落翻經處聲敲入定時重泥新雪壁留待客題詩
送春
送春歸去後身却在天涯有夢忘爲客見書如到家樓
空初入燕柳暗欲藏鴉故苑新桃李閑開一度花
聞采石分司芸隱訃
忽聞千里訃涕淚已交横遽奪英雄去不教功業成人
疑藏六甲天使伴長庚惆悵青山夢分明坐兩楹
小園
墾葦栽花柳園林小小成旋分黃菊本新扁草堂名池
水通湖活江風過竹清不期車馬到足自稱幽情
亭下
亭下冷泉清松深地絶塵細看門外樹幾換寺中人别
嶂孤猿曉幽花百鳥春坐來危石上疑是比丘身
思歸
客樓高處望獨立對斜暉負郭有田在故山何日歸秋
深楊柳薄水闊鷺鷥飛風景正蕭索何堪聞搗衣
送人遊邊
邊風吹鴈至君却向邊遊正立功名日去防關塞秋看
鵰因撚箭調馬試呈毬奏凱歸時節應須萬戶侯
送兄潮舉(原注護嫂喪歸於温陵)
老來偏惜别此别更關情水陸三千里舟車一月程鴈
聲鄉思遠鸞影旅魂驚楊柳彫零盡無枝可贈行
寄兄玉老(原注時隨兄秀老往守雷陽)
雷陽路迢逓回首亦關心重别因輕諾遠行多近唫客
懷秋色早歸夢嶺雲深莫以書無益人來惜萬金
澱山寺
無路接塵寰中流擁翠鬟望中疑有寺游處若無山過
雨行雲濕衝風釣艇還龜邊舊鷗鷺心事頗相關
悼古鏡果佛慧法師
霜毛垂半頂說法國王前定裏修千劫佛中添一員諡
尊終後賜真諦在時傳講下諸徒弟焚香石塔邊
送陳雲厓
出門即遠道君去有誰令詩價侯門賤時情客路輕晚
雲歸獨樹寒雨暗荒城此地還相别誰能不動情
送盧萍齋
當春雁北飛之子獨南歸寒暑本無定去來應有機柳
煙迷客棹花露濕征衣明月人千里相思消息稀
紅藥
紅藥階前半吐葩露枝已入貴人家不如庭下無名草
一度春風一度花
涵虚閣
菊秋梅臘百花春過眼年華醉夢身今日不因登此閣
不知人世是紅塵
春日郊行
東風吹著便成花粧點園林賣酒家田野可栽閑草木
十分春色在桑麻
柬藏一
靈竺山前滿逕苔遊春車馬可曾來共君便欲携尊去
一樹海棠花正開
胡定齋惠墨求詩
萬杵玄霜玉兔魂刀圭煉就許平分流珠輕滴銀蟾露
化作催詩一片雲
春晝
亭院深深春晝長度窗蜂影去來忙自從野菜花開後
一月熏爐不炷香
送人
昨日含愁始送春今朝又復送行人江頭楊柳不須折
那與愁眉替得顰
覺來
西風吹夢過錢塘獨上孤山叩冷香紙帳四垂燈影薄
覺來疑是月昏黃
朱復之
復之字幾仲號湛廬建安人端平中使北展謁
八陵劉克莊詩話載摘句初夏云忽聽夏禽三
五弄新紅突過石榴枝秋日云紅蕖老去羞明
鏡推讓朱榮上蓼花蓋亦纖麗之作也
别湯伯紀
停雲思何長伐木夢苦短飄搖乘風來倏霍摶沙散匪
今我獨黯自昔客屢嘆之子曷云戾微陽逼候炭囚山
對線景汲井共清盥玉露泚金莖水泉流藻翰方竹桂
芳襲未覺枳栖遠仰天鏡其團一弛弓向半書堂渴吾
伊佇立了瑟僴子如飛鴻漸我如禁門鍵天寒柳無枝
指直不得挽歸來翫題墨寂寂眯雙眼
與静使君約遊姑山記事古風二十韻
苦熱日已遠杪秋遂凄凉邦候及清暇小隊豫郊崗一
麾先嶃巖半刺驂翶翔卿月動左轄客星移奉常誰歟
南冠者共挹北斗漿翠幄穿晨曦鎻金步流光窮惚某
氏建架構遡斯堂閩紅傾泛盎楚綠餖圓方平原磊落人
仙碑勒荒唐方平叱石起來問東海桑蔡子狗竇過蛇
蟬蜕冥茫麻姑十八九兩髻已成霜惟餘老杉星省識
鄧紫陽往事莽如迹且醉糟書房翼亭躋齊雲游目望
八荒挽河落飛瀑洒雪芙蓉裳夕矣憺將歸一一玉帝
旁蹇余雅幽尋嗜此崔嵬藏請從浮丘生學笙翳鳳凰
他年儻相思矯首空斷腸
夜飲羅懷叟三杯屬余剛制共讀孟郊詩
建子初寒月篝燈對語時獨醒蘇客酒細咏孟生詩蠧
老無新卷烏驚有夜枝白雲路不遠明日肯重來
别李商卿
羇思孤耽僻蛩音偶出虚綠陰分坐久清話見情初春
過詩魂怯年銷劒術疎相看漸成故臨别欲何如
滕王閣
傑甚滕王閣登臨思渺然宿雲開北牖秋水盡南天帝
子今何處王童記獨傳客懷無住著浩蕩白鷗前
九日偕翁與可江正甫鄭景雲遊鳳山
褁將破帽鳳山遊鳳去臺空餘古丘白髮尚能今日客
黃花祗作故園秋天浮渭北荒荒杳江入旴南隱隱流
我始欲愁君且莫人生何處是吾州
太平寺塵外閑題
高樹青圓不見天小風微動竹梢偏衣涵空翠元無雨
庭閟餘聲獨有蟬老去此心無所住向來我見不須先
狂吟但過寒山子薦得騰騰一味禪
謝張生見湛盧歌
劒術空疎今罷休家山何處越中甌欲談往事渾亡是
喜得新詩替莫愁(原注晦菴贈詩有江邊艇子無莫愁之句故云)
葛仙井
葛翁鑿井冽寒泉浸熟丹砂去作仙底事並煩仙子按
却隨海水變桑田
羅懷叟思歸一詩留之
客子歸期莫有期地爐松火獨吟時西山暮雨吹成雪
錯擬楊花理釣絲
姑山
他文太白不多竒一賦姑山世絶希生後此公方到此
龜趺不見仆前碑
李時可
時字當可里居未詳劉克莊千家詩載其天寒
鴉欲棲一首
野寺
野寺不逢僧修廊且緩行竹藏雙鶴睡風助一蟬鳴坐
石侵衣冷臨風潄玉清詠歸無限意新月帶星横
别余司法
欲别愁如結來時眉便開相逢兩無事且盡十分杯明
月今宵共春風幾日回梅花發墻角此際望君來
雪行
天寒鴉欲棲客路尚遲遲泥滑蹇驢澁風斜破帽欹雲
藏山斷絶梅苦雪禁持客裏愁無着愁邊却有詩
題方漕水閣
三間水閣傍溪湄曾倚欄干此賦詩山色溪光還似舊
惜無詩思似當時
舟中夜聞讀書
臨谿一舍竹疎疎舟過時聞夜讀書姓字是誰何必問
定應不是俗人居
六朝舊迹
六朝更代幾興亡滿地黃花只舊香水鳥不知人事改
雙飛猶自戀寒塘
杜鵑花
杜鵑躑躅正開時自是山家一段竒莫據眼前看易厭
帝城只賣擔頭枝
盛烈
烈永嘉人有峴窗浪語
送黃吟隱遊吳門
寒江買櫂催遄征何如緩泛六橋尋鷗盟侯門懷刺謁
掌儐何如散策孤山探梅信吟隱豫章之耳孫調高琢
句期顓門西江不住來西湖喚醒晚唐諸老魂有時吐
出驚人語定須貴殺雒京楮膾炙人口徒屬饜還來隻
字不堪煑行吟荏苒歲欲暮束裝又問吳中路節翁舊
有珠履緣何况薦書袖無數此行一句直萬錢十句唾
手腰可纏歸來卸却揚州鶴推敲調度權架閣
湖天晚霞
鮫人織出綃五色馮夷不敢閟深澤闖得燭龍歸[山弇]嵫
横舒幾占半天碧光絢列岑浮紫翠琉璃倒蘸成琥珀
何當乘風掣下來并州快剪隨意劃製就詩囊百萬箇
分與江湖放吟客
白髮
白髮非有種如何忽自生盡從方寸地蒔此兩三莖場
屋債猶欠山林計未成頭顱知漸醜羞向鏡中呈
午窗即事
午困俄驚囀栗留東風獨立思悠悠蜂搜花醴勤王事
燕拓芹巢爲子謀白髮愁邊添漸密青春忙裏去如流
無言猛拍欄干曲恰喜長鬚薦茗甌
同黃吟隱湖上散步
煖飜鴨頂一川晴喜共長堤緩轡行落盡繁紅春結局
傳來太白酒尋盟人于冷淡交偏好句向蕭閑吟倍清
鵜鴂一聲林外喚短篷歸帶夕陽明
觀下湖漁者
漁舠逗曉來相續短笆亂割春塘淥須留一半還詩翁
要看早晚鴛鴦浴
玉閬風書院偶題(原注西湖雙清樓之下)
塔倚翠微椽筆勁湖吞碧落硯池寬天然調度誰消得
不是吟家出手難
歲事從他沸似糜小窗挂起只看詩不知那樹梅先謝
一片香飛入硯池
堤上歸
舟横别港赴鷗約人立斜陽等燕歸心事一春拈不出
兩堤楊柳又綿飛
片雲篩雨過横塘襯斷蘋風作晚凉意快短檠推不照
柳邊聽月對啼螿
漁父詞
曉岸披風駕短篷平蕪煙浪幾重重鳴榔莫近荷花浦
鷗鷺早凉眠正濃
春興
涇雲全放兩峯青灣柳絲金照眼明短棹又隨鷗鷺去
笙歌少處結春盟
暮天即事
東寺鐘聯西寺鳴前村樹末暝煙平天涯倦翼歸無限
只有鵶飛自喚名
幽庭
幽庭鳥蹴梅花片䔩䔩因風摶復散貪看立到晝陰移
滿地蒼苔遮一半
朔風
小窗簾箔護重重榾柮鑪心蜕骨紅昨夜朔風能凛冽
冰花亦結硯池中
晚步叚橋
垂紅頂上快登臨拍拍秋光滿袖襟伎癢欲吟吟未穩
兩山鐘裏莫雲深
史衛卿
衛卿鄞人按宋史史彌鞏之孫蒙卿著書立言
一以朱熹爲法又史唐卿與兄蒙卿同登咸淳
元年進士則衛卿亦蒙卿兄弟行也
秋步述所見
趁晴收斷薪破曉循幽浦山寒樹欲風雲重天將雨兔
奔初種畦鷄拾穫殘畆葉深樵無蹤水落魚可數幽草
不須生千林秋已素
捧檄家山
閒居愧未能帷幕冷於冰家檄官無俸山吟客有僧池
荒眠鷺石樹折飲猿藤寥落誰相問孤明雨夜燈
春晴
平明晴可愛眼界一湖春不見水中鷺惟多堤上人梅
花已白盡柳色正青新日暮無歌舞清幽屬野身
聽演師琴
禪悟却參琴山高水復深七絃手共語萬籟耳無音激
烈鬼神淚發揮天地心秋風時一曲懷古更傷今
漁父
白頭長是醉湖海不知年活業惟耕網全家秪住船荷
花同鷺宿楊柳得魚穿一笛吹明月朱門謾管絃
書里中所見
闌干十二纈簾遮獸棟鱗鱗鼎貴家莫道樓臺無地起
滿城秋色半槐花
所見
齊眉沉醉綺羅叢心事誰知付去鴻不惜千金留粉黛
更無一語怨東風
有所見
不著畫羅金鏤衣尋常打扮最相宜春風燕子樓前過
飄落梨花雪一枝
冷泉觀放水
溪流平地響晴雷石上生風卷雪來醉拍闌干衣袖濕
十分身在白雲堆
柳梢青
萼綠華身小桃花扇安石榴裙子野問歌周郎顧曲曾
惱夫君悠悠羈旅愁人似零落青天斷雲何處銷魂
初三夜月第四橋春
江湖後集卷十一
