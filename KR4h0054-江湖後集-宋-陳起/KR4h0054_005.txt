江湖後集卷五宋陳起撰
鄭清之上
清之字德源號青山慶元之鄞人嘉定十年進
士原名炎字文叔從樓昉學史彌遠薦為魏憲
王府教授理宗嗣位以定策功累拜太傅四登
相位封魏國公致仕卒贈魏郡王諡忠定端平
中召還真西山魏鶴山諸君子時號小元祐皆
清之之力亦南渡賢宰執也有安晚堂集方回
云初江湖詩獄之興史彌遠議下大理逮治時
鄭清之在鎻闈白彌遠中輟而陳起僅流配則
起之刻是集蓋感之也按安晚堂集六十卷起
所刻者十二卷末有臨安府棚北大街睦親坊
南陳解元宅書籍舖刊字一行今世所傳者缺
五卷惟第六卷至十二卷存今葺自永樂大典
者分為二卷共詩一百七十九首乃起所選入
江湖集者也
妾薄命
妾有一片心奚啻金與石金石尚可磨此心終不易妾
有金錯刀不買珠與翠一笑向尊前願買郎心醉娟娟
桃李花東風蕩柔枝見郎郎弗顧掩面啼春閨不關郎意
惡自悲妾命薄
江漢亭百韻
山川自高深開闢由䆳古長江瀉岷峨横亘截區宇東
流為沔津疏鑿仗神禹襟帶成奥區都會稱卾渚環城
得脩岡雄勝著臺府上有江漢亭憑高欲鶱舉雲譙護
左方南樓以為輔飛甍立嶕嶤纔去天尺五星辰近梯
級嵐霏日吞吐横陳極蒼茫萬象互昂俯晴光敞雙明
景物恣枚數炊煙接空翠下列十萬戶榱棟出稜角闤
闠分脈縷川塗競走集水陸跨重阻東南引湖湘西北
控淮楚舟車所交屬人物森萃聚歌謠雜諧合來往紛
傴僂溟濛塵蔽空揮霍汗成雨游盖驚雲飄聮轡識驂
舞驅馳溢阡陌時節相媚嫵裾袖翳朝日光曜燭綃組
憧憧蟻遷穴紜紜蠒抽緒亭亭肆遐睎一一可細覩至如
城中邊萬竈宅貔虎春秋謹教閱什什而伍伍紅旆羅
旌幢中軍立旗鼓冰霜貫戈甲雷霆震弓弩後先嚴車
徒坐作中規矩被廬猶晉蒐少長悉有序禮成既飲至
絡繹還所部俯瞰了不遺清流數魴鱮乃若天空澄江
色入環堵雲水渺相接斜陽落晴塢千艘卧平沙片帆
歸遠浦微茫泛一葉咿軋響雙櫓報譯認檣烏航琛知
海賈微隂轉層巒輕煙生宿莽棲鳥絶重瀾歸鴻集寒
嶼夜深漁火明孤洲記鸚鵡晴隂與朝暮景色若誇詡
方春及韶淑鶯燕争鳴乳桃李出新粧周張環繡黼脩
眉横柳堤遺鈿錯花圃孟夏薰風來草木自蕃橆翠幄
帷清隂密葉覆幽墅入林梯空旻影團修月斧露掌逼
高寒金波沃肝腑隆冬雪紛飛瓊樓耀江滸萬花著林
端晃不分細鉅兹維四時媚代謝聽寒暑榮枯雖異撰
去来莫追拒彼動此静觀羣魚沸鼎釡紛綸各状態天
械發機杼或如懷袖物俯拾恣所取或如海陸珍搜羅
寄庭廡或如觀大駕旄頭先鹵簿或如親校獵玉虬挖
翠羽或富若武庫寶物窮積貯或麗若上林鳥獸羅禁
籞或紓若綺縠或列若簨簴或背若相違或進若相與
或蓊若興雲或林若率旅或驚若脱兔或拱若禮鼠或
若雞出塒或若馬奔圉或變若龍蛇或怪若䝟貐或奮
焉若讐或比焉若侣或矯若怒嗔或偃若戲侮或賸若
贏餘或匱若貧窶或聚散翕忽或縱横旁午或禽聲咿
嚘高下參律吕或人語呌噪歴落寫筐筥或以琴置膝
絲音宜搏拊或時棋滿枰石韻雜珩瑀或欹枕高眠胡
蝶夢栩栩或相對啜茶舌本躍清語或暇日觀書腸腹
自撑住或乘興飛觴醉後忘爾汝或即境揮毫圖畫入
縑楮造物無盡藏儻來亦何忤俛仰已陳迹恍惚失處
所逹觀萃兹亭宇宙一秬黍斯亭名者誰儒林得鼻祖
昔賢維南軒心學紹東魯睠焉西南遊芳洲擷蘺荰遺
墨尚淋浪隸刻照亭柱邇來三十年軒桷漸頹窳堂堂
魏國孫玉節蒞兹土英聲凛荆揚盛事踵遐武曾候廬
陵秀一笑不齟齬風月喜平分江山藉宗主興仆追前
修遺蹟洊蒐補飛翬抗雄梁石花呈古礎荒榛得竒觀
幽思發新杼公餘多勝㮣往往壓諸庾賡酬駕元白光
燄陵李杜領客共落成而我亦同俎半生嗟鏤冰一字不
堪煑樂事紀末顛鴻筆媿燕許吾伊補書債欸乃效漁
父儻繼竹枝詞編入武昌譜
鄭德言親覩洛迦觀音相遂依所見繪畫朝夕
嚴奉且求贊語敬題其旁
具足圓通性一念本昭徹佛我與信心是三無差别凡
人未見聖如渴以河說佛身忽現前如水印秋月心精
自開遮見根匪優劣念中有大士珠瓔百寶結補陀洛
伽相自在猶日揭是名為正觀倒想作竒絶稽首圓通
尊兹念無起滅非相亦非念不盈復不闕唯然觀自在
無眼耳鼻舌
送繼一郭處士
聖君如堯舜豈無巢與由計然亦何慕五湖一扁舟之
人久不作側席思巖幽嘗聞鹿何君清芬徹凝旒重華
錫嘉號見一光林丘誰謂雅道息競風日悠悠脱冠掛
神武有士歸東州笑將金閨籍猛博處士裘鈞天為開
顔曰此夷逸儔大書繼一字虹光燭奎婁宸章軼麟衮
正聲出天球清名奬静退下視古素侯睿謨廣先憲姱
節追前修况今輯衆雋丞弼登虞周明時樂閒暇出處
自不侔赤城宅仙子登陸方蓬洲君歸訪司馬坐忘春
與秋方瞳照綠髮戲轉黃河流煙霞肅逋客隐者應輟
耰欸乃輔行色春風生柁樓
孟童子中異科而還來訪余於行都賜第輒贈
以詩
在昔昌黎公序贈張童子獨出超等夷芳名駕青史君
門藹世勲夐軼西平李宗社方同休彪炳見孩稚天庭
插犀角星眸炯秋水誦書如焦琴高下涵角徵朱門共
駭聽洗此筝笛耳老翁欲笞兒眼看拾青紫一朝聞九
關賚予出周篚我朝晏與楊炳炳貴名起願子志遠大
勤學踵前軌家尊我相知作詩贈歸騎
正月晦夕夢中作偈覺但記其首兩句遂於枕
上足之錄呈慧上人
是身本虚妄覓主了無得誰知日用間顛到由六賊茫
茫前後際生滅在空色賊去主人歸渾家不相識
因筆記賊入空室頌
平生一片癡妄意室中物自言富可待到了貧徹骨一
宵入人家百寶認髣髴揀得真金身明處是泥佛
惠墨
老龍卧蒼海千年抱明珠神禹決淮泗偃蹇不受驅怒
走崧岱頂風雨撼八區亭亭立天柱化作青松珠蟠根
蟄九地融液如流酥嶙峋脱支節幽人拾肌膚虹光夜
穿屋盎突明膏腴芳薰漸凝漬玄霜出冰壺糅以丹鳳
髄摹以青龜趺擣以明月兔曝之暘谷烏或潤似玉玦
或堅如金觚六丁下取將香藹流清都絳闕注僊籍白
日飛凢夫借問何神靈黑質分龍軀干將昨已至莫耶
復來趨二龍適脗合變化尤其殊君看一滴水雙雙躍
天衢
和葺芷應直院送秋蘭韻
大椿凌千秋靈芝競三秀書傅遞誇詡垂芳古今宙貴
耳但竒竒相馬失之瘦誰知楚醒花遠避漢金酎擇交
得素節彼哉懷春誘夫君全德馨内美本吾有姑置芝
與椿秋蘭歲相壽
東湖送藕與葺芷
草木雖無知葉落能糞本榮枯遞乘除苖實自穮&KR0008;東
湖百頃蓮夏日傲趙盾州家浚河渠獮薙甚耘墾長身
萬柄荷髦梗付鍤畚寒煙熨青鏡時有白浪輥水解毓
仙骨根着泉源混外乾乃中腴下益寧上損淤泥胎玲
瓏多節竅渾沌園丁亦善沒擘波沸魴鱒象株忽仰浮
登岸殊衮衮誰知絳縣塗可試平叔粉名非玉井船實
過秋蘭畹殽蔌雜燕豆葅菜補中壼交梨能養生蘐草
亦忘忿空言出好事孰與津燥吻贈君擬條冰差勝羞
藻蕰
林治中鄭廣文以詩來遣魯酒報聘拙語輔行
長公本喜飲半入野人腹南洲春夢婆亦復開醉目尚
想晉流麗鼈飲更升木興來索老兵誰謂酌可獨我亦
愛客至陶巾時一漉雖有彭澤田種秫若不足頗因病
入務瓢棄尚餘綠豈無大雅朋來伴離騷讀廣文餐簷
花和靖峙修竹交情如酎醇秀句喜心沃觴政嘗卜夜
談闈屢更僕胡為閟宇芝但憶頹山玉聊爾遣書瓻安
得洗愁斛昔誇聖人中今愧平原督(原注今歲家釀殊末佳)杯手
助持螯車涎笑逢麴青州豈烏有白衣問黃菊如臯應
解顔對飲頗勝俗(原注梅聖俞詩獨坐與婦飲頗勝俗客對)何時赤壁游匏
樽笑相屬欲歌鹿鳴三正若龜藏六飲肯遺公榮雨煩
過御叔忻聞麥兩岐况有魚百族小郤揖二豪觥船倒
醽醁
謝玉泉君黃伯厚和韻
卯飲貪引巵夕食不猒腹松醪灔玉池鬱尊傲黃目歸
閒喜擕幼欣榮對夏禾頗笑屈原醒寧甘馬周獨詩筒
發豪思江月欲戲漉每賡北海詠未羡西隣足槽規長
吉紅蟻玩杜陵綠醉鄉擬續記書眼瞭可讀時康萬戶
春興到七賢竹筵虚豔姬舞面想宫嬪沃别腸驅藥使
健筆命騷僕居然得良朋清辭瀉壺玉習池可聮乘步
兵有餘斛(原注步兵厨有酒三百斛)誰能酒限拘強效八州督今年
小麥好豈屑官廩麴嘉節迫蒲艾早計數萸菊客中真
有佳眼前喜無俗賦殷金石聲光粲斗牛屬句到後三
三人誰賽六六試編諸賢詩第以伯仲叔共成杜康傳
更聚山中族萬事付亡何乾坤一杯醁
諸君和篇摩壘致師不容閉壁再續前韻
平生周伯仁耿耿空洞腹翛然猿鶴姿豈辦鳩鷹目僕
射不解事居士偶題木種柳僅成五樂園秪可獨皓首
愧商隐湛恩霑漢漉城府百無有丘壑一已足詎省醉
裙紅安識墜樓綠生經未渠諳酒頌聊喜讀耳熱聞秦
聲浪謂肉勝竹高陽有勍者盛氣如曲沃直須殿上飲
撫床徑呼僕競看椀揮金幾欲斗撞玉方丈食萬錢娉
婷珠一斛豈復堪束帶靡徒揖郡督耆壽祝老饕嘉名
豔春麴乃知梁州萄大勝伯始菊相逢作青眼洗去爾
許俗泠然曲寡和尚有騎能屬元和一漁翁喜共學士
六吳歈閒雅奏楚優效孫叔石鼎夜未央春空雲已族
何當一會期清歡溢寒醁
邴原解劇飲雅名稱龍腹季倫殺為嬉席妓敢嗔目有
酒何庸辭恐射蔣濟木但當擕酒去明花賞幽獨年秫
未足了(原注孔羣)聖米猶可漉(原注杜悰)愛屐憐猩䰟奪巵笑蛇
足桂漿有餘芳桑落見重綠諫遠衢尊投法置酺飲讀
籌觥進蓛肴流觴屏絲竹未憂瓶罌罄但費匜盥沃勝
事在園林家務付兒僕(原注陶淵明傳)釀羔截肪乳炰鳳泣脂
玉鍊句丹九轉摛文泉萬斛競詆酒中賢抵看帳下督
穿幘俯前案障面厭方麴(原注楊愔語魯漫漢事)吹不落眼花(原注)
(樂天詩)歸去采籬菊華胥國遨遊無懷氏風俗登詩壇争
長破愁城相屬二簋用坎四三客敬需六共樂時方清
誰言世之叔相從孟公座寧别輔氏族(原注謂鄭廣文也)一笑
祝諸賢行釂天家醁(原注今内醖上尊扁以醽醁)
再和戲黃玉泉
黃公辭酒壚經笥捧便腹讀書飢鳶聲了了崇文目陂
澄萬頃波巢寄一枝木戲題百姓眼自笑孤館獨轍涸
聊相濡神液未容漉嘯歌非彈劔悁隘殊躄足文織犧
尊黃句弦綺琴綠不見蠏杯持徒費爾雅讀坐對罌卧
墻空有葉映竹枯腸但茶搜燥吻遲(原注去聲)膏沃主人如
馬庾酒使欠猩僕(原注封溪令事)思折酤媪劵欲訪義漿玉喟
兹鯨吸量𦕈矣龍驤斛靈根日灌溉詩課自程督試當
閱醫經薄釀借神麴共醉靈均絲未問長房菊飲興非
有期衣曬寧免俗杯勺雖不勝嘔泄聽隨屬嬾疊陽關
三肯競梟博六不飲但麥豆頗勝劉文叔醉騎黃犢孫
歸玩墨君族子為評酒名擬號安晚醁
謝葺芷和韻
無詩不言酒(原注荆公謂李白無一詩不言酒)作賦真狂腹未破公子
慳况與佳人目壯心思擊壺聖杯賡啄木(原注樂天啄木曲不如飲)
(此神聖杯)袖想胡旋雙粧記搖手獨(原注見陳陶獨搖手行)賓筵乏酬
獻醴齊催泲漉禰衡辨撾鼓元崇方病足曾無列屋粉
空韻梳鬟綠百篇謫仙詠十軸蒙溪讀(原注見顧雲池陽醉歌)有
美建安璩競爽淇園竹芒端寒燠轉胷次古今沃卧甕
嗤舍郎祭酒可令僕(原注漢僕射中興改祭酒)時陳南北洗頗醉東
西玉雖微醖五斗端有才一斛詩壇長齊盟筆陳嚴總
督方將喝銀雲未肯平封麴(原注李賀酒酣喝月使倒行銀雲櫛櫛瑶殿明陸龜)
(蒙中酒賦拔酒樹平麴封)宫宴看傳柑帝歌須和菊(原注德宗作黃菊歌翰林學士)
(韋綬奉和)牛心固異撰犢鼻且同俗尊酒日相逢我歌君為
屬歎期踐三五釀頃虧十六(原注樂府庾信對酒人生一百年歡笑惟三五王績)
(有田十六頃悉以釀酒)酣暢嗟阮修飲狂謝裴叔(原注裴叔則語石崇云飲人狂)
(藥責人以正禮)窪尊留古製長勺分魯族居然同老襟淺斟醽
水醁(原注湘東有醽水故酒得名)
謝鄭廣文和韻
鱣堂心醉經精神應滿腹温飽非所志飲食不以目(原注)
(温公謂今人以耳而衣以目而食)說詩稱解頥善問待攻木頗愁百斛
量孔庭惟立獨俎豆答衛問筐瓷欠鄒漉(原注見鄒陽酒賦)曾
子非養口漆園且尊足時於清夜分酌以翠勺綠(原注綠尊)
(翠勺為君斟酌)聊澆磊磈胸不廢吾伊讀每篇亦作句(原注君之來詩)
(每篇必有亦作語)如對記書竹相逢盖初傾一别桑重沃融尊
慚坐滿魯餽疎拜僕衛生不自寶抑首親患玉嚢無諛
墓金米乏佳傳斛厨煙㸑人清蔬果園夫督粟缾收秫
田黍釀用隂麴解同杜陵襟期醉昌黎菊赤手當縛莵
(原注來詩語有白戰之)白眼謾嗔俗莊虚左氏宴觴肯西子屬酒債
尋常會期遭百六要須中聖賢庶以展伯叔醉入無功
鄉醒起屈原族(原注漢徙族屈昭景大)岸幘一笑粲共賦醽酒醁
贈已訥二老軒(原注青山惠安寺)
吾聞墨者徒設教本兼愛釋伽弘其源方識宇宙大河
沙與寶塔平等了無礙夫何佛法衰涉晉唐五代祖師
南北分鼻孔争譎怪傳流各衣鉢紛綸辨宗派爾來三
百年涂轍日以隘教律復異門禅機亦殊解訂以大小
乘森若立矛介虎豹自狰擰蛇龍相噬嘬駕空樹金碧
爾汝别疆界蒲盧學抱子嗣續植根蔕蝸争競蠻觸夷
樂騁兜佅裘屨無貳顔楚越隔肝肺天&KR0758;苦羈束心穽
堅莫壞之人良可悲賢愚固難概誰知已訥公粲粲發
眉采少年摻袂游瓶錫徧湖海是非不關耳窮逹付長
嘅晚歸耕石田禾枯將種稗唯有舊家山青眼終不改掛
笠寄清樾編茅客欠噫目之維摩室而無天女在謂是
龐公居似欠孔明拜強名曰二老當索形骸外泉石日
幽雅松竹森蔚薈軒窗抱巖壑胷次絶瑕纇睡起聽粥
魚微雲初霮䨴宴坐圓覺埸忘言默相對二老容于軒
須彌納一芥捨軒求二老怒風號大塊軒以二老名未
免蛇足畫請更以不二免為軒所賣我為說偈言聊以
贖詩債
東湖
誰將東湖光歛作大圓鑑千峯就妝束萬象互窺瞰紅
消日脚明綠净山影蘸我來一登臨扁舟聊可纜
次抱拙妾薄命
落花流水何紛紛三分春色二分塵黃鸝遶樹戀不得
蝶蜂浪作花都廵昨日繁華今寂寞飄零多屬風雨晨
金谷無人粉香死錦蹤繡跡俱成陳世人重花不重葉
林園自此無精神東君年少時酷愛枝頭花庸奴桃李
妾姚魏滿蹊未數黃娘家一朝棄背春風老懶踏長門
階上草芳菲特暫歡顔色不長好白頭事人那可期不
堪重賦章臺詩
和鄭制幹謝借居且惠朋樽醉螯詩
平生愛山林里居想王屋孤月自無朋斷雲曾不族詎
知嚴遵市儵有賈誼卜西河就索居漆園問尊足翟門
羅可去軻宅仁已熟似聞結駟多每見後騎屬魯臺時
遣餽監侯已發粟競懽王儉蓮肯問顔公粥家貧願鄰
富蒹葭欣倚玉頗容滑稽叟來簉堂上燭猶能辨絲簧
漸近不如竹濁醪慁嘉醖庸行參聖讀願為善頌禱既
醉備五福謀婦擬提壺敲門驚啄木持螯兩從事來就
桑下宿美味均適口雙明喜增目命駕匪千里星言媿
不夙聮句乏追韓補詩聊繼束終當效樂天駱馬為酒
鬻
拙偈調偃谿上人
昌黎先生入山裏大顛牢把數珠子松下經函着净瓶
照管習之飜却水丞郎滿擔江西禪行行勘辨鼻撩天
偃谿爛嚼雪窗紙換却舌頭别參起
贈許石田為僧
平明對鏡良獨難子能脱屣彈指間戱視此身如髦蠻
冠巾擺落逃濡關千鈞強弩一笑彎萬錢買盡江南山
厭渠世路車輪殷赤脚健倒蒼苔斑參寥佛印若是班
江湖風月不汝慳汝狂方醒衆所讙我獨見之為三嘆
辨詰孔釋語可刪白雲深處輸君閑
靈隐慧上人惠詩為古風以贈
貫休齊已唐詩人當時逸氣凌簮紳聲名亹亹逼甫白
幽蘭直與梅争春誰知北面石霜老服勤杖屨皆終身
二公所得當盖世英詞傑句風中塵至今傳者以詩重
妙處反為詩所湮弄翰戲墨雖佛事炊沙作糗成飢嗔
不欲詩工與字巧緒餘能奪道之真心宗一了萬法具
辨才飛轉陶家輪君不見阿難多聞及辨慧呪語要敵
摩伽神
乍晴觀蜂房戲占
蜜蜂家計千頭奴日併花課供蜜租粉紅黃白各本色
擁腫雙脚尻為車採花歸來不知數一一到門如合繻
方春乳房湧金屋子弟分王遣之國廣輪處處成甘州
饞口嚌嚅不遺力蜜脾割盡到蠟膚畢歲辛勤用謀食
秋深冬早未見春嗅芳咀華來藻蘋釀成餱糧香滿室
日日飽衙知愛君問誰食蜜還主臣阜財富國今何人
和葺芷筍詩
我貧每笑齊之斶晚食雖甘未忘肉梅肥尚餘風折綠
溟涬餐英命騷僕藩籬剟彼羝角觸送似玉堂如楚束
惡詩聊賦徐凝瀑妙句飛來潄鳴玉曾無導吏隨賈餗
坐遣跛奚委葵菽茁芽勤視緣坡竹期飫伯仁空洞腹
書腸膏腥士之辱得魚不敢餉羊續要知菜味勝山谷
步趨強顔髮曲局盤有美茹無不足陋矣王芻箋淇澳
田家
老農喜說田家早缺月疎星穿木杪洗錚燎草作晨炊
麥飯嚥甘蟲食蓼兒牽秧馬婦擕笠泥滑不嫌春雨少
平疇拍拍水連堤姑惡數聲天欲曉
水急船行頗遲
湖流湍駛欲下瀨舟人挽牽如蹶張空令百丈重牛首
如何萬斛浮龍驤進寸退尺天未定暮四朝三風作強
遲明檣烏幸西望看取快箭激脩房
重賦章臺
楊花滿地飛蝴蝶釵梁露濕羅衣怯臉痕玉潤拂紅膏
顔色如花命如葉鯉魚風起蒲葉香鶯啼燕舞春日長
堕紅殘萼斷君腸悞逐浮萍轉零落自古佳人多命薄
畫馬圖
房精夜隕渥洼水中有天馬變如鬼籋雲流赭登玉臺
清風謖謖生雙耳無端遣入天子閑足底百趼如關山
隔河唐將浴牝馬哀鳴頓足將奔還風毛雨鬛不自整
肯顧苑北雲錦斑但有風稜餘瘦骨竊銜不管霜蹄蹶
大星昨夜落旄頭好載閼氏媒突厥
舊冬得蔞蒿數十根植之舍傍今春遂可採擷
輙持羾黃堂拙語先之聊發一笑
蔞蒿見錄爾雅篇族譜系出荆楚壖居人採擷不論錢
横道躪躒如車前物有貴賤所遇然雞壅豕苓以帝言
世間何由正味焉嗜艾昌歜性所便冰壺先生虀瓮傳
敢驕玉食輕膏羶天隨酷謂杞菊賢一賦金石聲相宣
玉糝羹芋稱蘇仙天上酥酡能比肩憶昔客授湘湖偏
乍逢此蒿口流涎嚼寒冰玉香滿咽紺滑琉璃鳴貝編
糅以豚膏軟如綿脆甘豐膩潔且鮮天花石耳羞争姸
木雞退飛山之巔笑渠茅蕨成兒拳岸視橰圃眉宇軒
七葅五菜誰敢先獨能兄事玉版禪一别楚産知幾年
孤根朅來植鄞川春苖出土含曉煙援條小摘喜欲顛
故人千里方言還調芼酌之雙觥船枯腸慰滿藜莧緣
食芹而美不敢專遣送兵厨羞爼籩噴飯一笑篔簹邊
静樂用元韻為勸學之什再和
士惟食志非食力於陵奚事親屨織静樂一門自師友
簣進不為子貢息元仲季方從太丘海内人士俱願識
案上惟作羽籥聲室中定無鉏箒色申旦督課如園蔬
子夜程書過衡石舉似翁嫗笞其兒教育英才笑安得
文獻超羣王謝家韋布當磨鐡硯墨
再和勸學韻
仕學優於服田力公儀之家廢葵織詩書為府道德林
樂在藏修洎游息濃薰班馬有餘香暗模曹劉豈難識
插架牙籖映隙曛近竹芸編侵晚色諸生競詫邊腹笥
正音如聞孔堂石從知車馬自稽古須信熊魚可兼得
四科褒進惟尚賢欽想昌黎方讀墨
碧扇行
冰蠶吐絲青唾茸天孫轉機聲隆隆帝家初裁新樣月
蒼然正色摩寒宫一朝飛隨烈士手九關自此無剛風
乘鸞女與蒲葵翁癡翁騃女誰為容吳剛斧頭紅玉篆
并州剪刀快如箭化工持此天然巧古璧團團照君面
長安四時生麴塵馬頭搖曳春風轉君不見醉李白窮
杜甫當時西游乘蹇驢太清獻賦動旒冕脱靴笑視將
軍奴竒哉二子真坦率朝暮貰酒黃公壚游盖飄雲手
遮日未省有扇如清夫清夫扇子僅盈尺買斷清風歸
嘯廬何物元規敢相汚醉中祗恐李杜呼我當吮筆和
墨喚起文與可把君畫入李白杜甫圖
適得滷蛤頗佳遺餉菊坡因記曾作蛤子詩有
文身吳泰伯緘口魯銅人之句戲綴前語代簡
文身泰伯甘斥鹵緘口銅人舌微吐借資墨客富濡沫
(原注滷乃墨魚之瀋)骨醉唇香登燕俎半熟含酒老饕賦此翁僅
可闖堂戶班班雋永帶神液入室真味翁未覩菊坡風
裁黃豫章如食蝤蛑江搖柱盤餐盡廢太瘦生格遠調
高自清苦子蛤遣汝到眉桉努力去為酒中虎(原注諺稱海錯)
(醎者為捉酒虎)未下醎䜴有何好猶佀蓴羹傲傖父海之介夫
此小兒雞肋見笑楊德祖前身曾作水解仙飛入珠宫
飲甘露能令齒吻策餘烈一鼎松風潄寒乳
客有誦袁蒙齋得雨酬倡之什輒賡元韻志喜
也呈虚齋使君
雷伯四月瘖無聲鳴鳩呼婦鳬浴晴星如撒沙燈吐紅
羲和駕鞭乘赤明稚秧針水未入種秀麥浪畦猶督耕
香車不動百龍蟄轉轆如織千蛇横愛民太守心語口
瘨我以旱寧無生川靈有知龜亦許異物蛇蜒歸掌撫
一雨果從方寸來此念端誠本天與但看父老歌豐年
不用兒童學皇舞弭災肯效欒巴噀哺民無異紫芝乳
一年事在阿堵中四封笑溢迎門語我州瀦野同淮徐
公方有意六輔渠上天下澤鍾惠施千里波及皆君餘
蒙齋詩成虚齋和我樂賦之如遂初坐對聯珠飽官粟
但有歡喜無欷歔祗今快續二賢詠不湏乞米移顔書
育王老禪屢惠佳茗比又擕日鑄為餉因言久
則味失師授以焙藏之法必有以傳之笑謂非
力所及漫成拙語解嘲錄以為謝
曾讀茶經如讀律一物不備茶不出未論煑瀹應節度
第一收藏在堅密摘鮮封裹頃焙芳濕蒸為寇防侵疆
朝屯莫蒙要微火九轉温養如丹房育王老慧老茶事
新授秘訣乃如此幾番惠我先春芽朅來細問茶何似
我初謂師茶絶竒十日之後如飲糜頗疑緇俗果異撰
良苦輙為居所移吾言未終師絶呌為茶傳法恨不早
綺疏應合有司存料理如前毋草草對師大笑喜欲譁
三年宰相食無鮭長鬚赤脚共井臼荒寒政類山人家
扊扅炊盡瓶笙吼何曾敲雪春雲走不如時扣趙州門
侍者可人長摸首
江湖後集卷五
