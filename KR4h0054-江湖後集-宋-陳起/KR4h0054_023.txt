江湖後集卷二十三宋陳起撰
吳仲孚
仲孚字惟信霅川人仲方之弟有菊潭詩集見
遺書本兹葺自永樂大典中補詩五首
呈蒙齋
出處真麟鳳詩書得正傳仁心全造化風骨半神仙門
柳搖春雨庭花鎻暮烟雲臺非隠地即日帝王宣
上湖守趙希蒼
方今選牧匪為輕果見名邦付老成白髮益堅憂國念
丹心常藴愛君誠月遷花影龐無吠風舞棠隂鶴自行
看着碧瀾堂下水與君政事一般清
德大才優世所宗漢唐諸老莫如公高明正直行王事
耿介清廉繼父風六邑人居條教内萬家春出笑談中
即看詔促歸清禁手把梅花馬首東
上高疎寮處州守
神仙來守神仙地銘石庭空畫戟森道接聖賢韓愈學
詩關風教杜陵心二年鼔角傳清調萬古溪山得賞音
即有詔書催入覲金蓮夜草玉堂深
呈岳緫卿
黃塵漠漠路漫漫舊釣空思水國寒鄉信不來雲樹遠
斜陽無語下欄干
胡仲參
仲参字希道清源人仲弓之弟有竹莊小藁見
遺書本茲葺自永樂大典中補詩五首
吳王試劒石
吳王鑄劒成自謂古難比試之高山巔石裂斷横理那
無昔時人相逢干將里故宫宫中白日長春風野田百
草香有誰慷慨不平事被褐踏花推酒缸
次林庭植留别韻
麯生皆可醉何必問醇醨浩氣長看劒愁腸半貯詩歸
舟無麥載去路有梅隨瘴海風波惡此行君自知
王用和屢言别而未歸頥齋有詩戱之次韻奉
寄
幾度西郊餞馬塵曾將尺素托文鱗荷杯酌盡開懷酒
柳線縈回有脚春瘴海自多流落客陽關少見别離人
出門有礙何為者徒負江湖老大身
留别社友
漫浪歸來六換秋又携書劒入皇州得些湖海元龍氣
作箇山川司馬游奔走客塵因念脚勾牽時事上眉頭
中朝滿目皆知已還有篇詩遣寄不
和王和禮留别韻
歸騎怱怱十日程客身猶自戀桐城未應江左追王建
且去隆中卧孔明雞黍幾番陪夜話鶯花一路伴伶聲
秦溪溪上無風浪好與白鷗尋舊盟
姚鏞
鏞字希聲號敬庵剡溪人嘉定十年進士吉州
判官以平寇功擢守贑州後貶衡陽有雪篷集
見遺書本兹葺自永樂大典中補詩六首
北高峯詩
閑處春光淡逢僧共採蒿曲盤山磴險直上塔峯高風
露侵衣冷江湖送眼豪近年無隠者空負數株桃
送僧孤峯
分得西林雲滿巢瓣香端為遠公燒阿兄不觧陶潜飲
只倚山中水一瓢
贈孤峯
拄杖尋幽古寺中雲容淡淡雨濛濛歸來一笑春多事
野杏山桃各自紅
憶孤峯
浮杯方渡湘江上又逐孤雲到嶽前七十二峯烟雨夜
與誰同話懶殘禪
題孤峯房
雲木隂森天氣清杜鵑啼了又啼鶯幽人午枕不成夢
憶得故山春樹生
龜泉松
未讓葛洪丹井靈石根流水更清泠多年不見仙桃出
化作老松生茯苓
戴復古
復古字式之天台人嘗登陸放翁之門以詩鳴
江湖間有石屏續稿見遺書本王士禎居易錄
云石屏以詩名而多直率然氣骨終勝今葺自
永樂大典中補詩六首
求先人墨迹呈表兄黃季文
我翁本詩仙游戱滄海上引手掣鯨鯢失脚墮塵網身
窮道則腴年高氣彌壯平生無長物飲盡千斛釀傳家
古錦囊自作金玉想篇章久零落人間渺餘響搜求二
十年痛淚濕黃壤君家圖書府墨色照青嶂我翁有遺
跡數紙古田樣髣髴鍾王體吟句更豪放把玩竹林間
寒風起悽愴昂昂野鶴姿愧無中散狀兒孤襁褓中家風
隨掃蕩於兹見筆法可想翁無恙幽居寂寞鄉風月共
來往衆醜成獨妍羣瘖怪孤唱一生既蹉跎人琴遂俱
喪托君名不朽斯文豈夭相舊作忽新傳識者動慨賞
嗟余忝厥嗣朝夕愧俯仰敢墜顯揚思幽光發草莽假
此見諸公丐銘松栢壙君其啟惠心慰彼九泉望
春後呈趙懶菴
久望春風至還經閏月遲梅花丈人行柳色少年時愛
酒常無伴吟詩近得師離騷變風雅當效楚臣為
癸已端午呈李伯高
客裏幾逢端午節看成雪鬢與霜髯救人採得三年艾
背世翻成六日蟾老境可憐歸未得羇懷長是病相兼
猛思一醉酬風月笑撚菖花揭酒帘
長沙呈趙東巖運使併簡幕中楊唯叔通判諸
丈
日暮遠途行未休白頭又作長沙遊湘江一點不容俗
嶽麓四時皆是秋香草汀州付騷客紅蓮幕府聚名流
吟邊萬象寫不得上有風流趙倚樓
到南昌呈宋愿父黃子魯諸丈
一秋無便寄平安新鴈聲聲報早寒昨夜檢衣開故篋
去年家信把來看
扁舟幾度到南昌東望家山道路長醉裏不知身是客
故人多處亦吾鄉
危稹
稹字逢吉臨川人有巽齋稿見遺書本兹葺自
永樂大典中補詩三首
日漾水影於窗變態千萬因為之歌
日在天水在池溶溶漾出黃琉璃須臾影上白雪窗争
竒角異無不為金鱗鱗玉絲絲鳳花織錦天孫機浮雲
疾流星漢動老樹破碎光參差魚跳暈車輪蝦出展圓
鏡一物動其間皆足助其勝小兒弄影嗔未大兩手抱
石波心墮忽見千丈萬丈金蛇飛鐵騎無聲雪山過中
有神人高丈許金冠嵳峩軀幹武眼花不即辨誰何徐
觀炯炯欄干露須知變態無定時要此中間為砥柱其
餘妙處不可寫古來大明難繪畫君思舞劒悟書法况
今讀書天影下不妨着眼為端詳此是天下真文章有
能融化入吾用可使筆端萬丈生光芒初不必垂文希
價咸陽市亦不必矜誇作賦中書堂請求天黼黻上補
舜衣裳大作文明治昭然燭萬方
和靖逸韻
觀書入聖肯成癡宴坐湖邊閱四時桂窟風高還子在
梅村月冷少人知心安競病便成句手約敲推更問誰
霜後江山清到骨明朝高處共尋詩
送孫行之出守衡陽
日日江頭送客行况聞君去作專城心存臣子無中外
士繫朝廷有重輕諫疏滿懷催上道中原萬事想關情
戎葵到底還傾日側耳衡陽來雁聲
徐集孫
集孫字義夫建安人有竹所吟稿見遺書本今
葺自永樂大典中補詩二首
本心參政約游西山分韻得頂字
僕僕事行役度盡千峯頂恣覧亦云倦困卧殊未醒西
爽俄見要前約欲重訂結習若猶在寧復計兩脛天際
豁輕隂溪頭横短艇搖手謝籃輿信步蹋荒徑適意自
忘遠迷途誰為詗此翁平生意故自略畦町何妨一笑
回呼童催煑茗兩年已三至我如飫五鼎無乃大屬厭
徒欲逃酩酊老筆忽先倡高標誰與並尚記去載游金
碧光炯炯何處非吾鄉一氣相溟涬
余種竹方成扁其室曰竹所友人以詩至用其
韻
屋老苔荒席久虛近分一榻與雲俱梅花未種招蜂怨
竹所雖青欠鶴圖無事看山如對客有時隠几亦忘吾
過門除却能吟者不是高僧即老儒
朱繼芳
繼芳字季實建安人紹定五年進士有静佳乙
稾見遺書本今葺自永樂大典中補詩二十四
首
失題
千年白蝙蝠來往撲人衣洞黑鬼相語天寒僧未歸巖
温生石乳烟起作林霏城裏遥看處唯應一翠微
松澤西亭
高人太多事寒夜本無魚船子今何許涇流只似初白
蘋秋浩蕩黃葉晚蕭疎更有斯亭在乾坤一草廬
桐江舟夜
蕩槳入虛碧星河俱動搖前村漁火近别浦鴈聲遥對
景知明月回頭得暗潮桐廬在何許江路夜迢迢
十暑
十暑江湖客塵緇白苧衫人㳂沙島路風捲海門帆帶
雨厨煙重通潮井脉鹹家書言不盡重拆又重緘
西湖别業
寥寥湖上趣大似水雲僧故國經年夢寒窗獨夜燈鞭
聲争輦道月色淡觚稜一覺平明睡都人却未能
春遊
雨過青青草湖邊信馬蹄夕陽沙路遠春水板橋低柳
暗漁人屋花香燕子泥摩挲酒家壁留着醉時題
秋風
秋風欺病客力氣復何如髮短絲無數衣寬帶有餘見
人慵作禮聞鴈強裁書門外生秋草呼童不要除
再拜閬風帥幹寶謨郎中
家世蜀青城摶扶幾萬程神遊應八表骨鍊已三生舉
酒呼麟脯吹笙荅鳳鳴欲將余馬紲蜷局不堪行
刺桐
刺桐依客舍晴綠上窗紗昨夜還飛葉來時未作花鴉
寒驚月色人老惜年華今度逢搖落歸心一倍加
清明
餳面留寒不肯濃一年春事看成空人歌人哭清明日
花落花開昨夜風薄薄絮泥行燕子深深茭蕩出鳬翁
西陵橋上多車馬有底狂馳百歲中
新秋雜興
晚烟起處是孤村漠漠郊原白道分菰葉池塘疎雨過
豆花籬落夕陽曛遠山空闊圍天在隣杵丁東帶鴈聞
獨自尋詩風滿䄂不知身入白鷗羣
和政和顔令君韻
恰百年餘得縣名從前官長是誰清魚鮭市小通蠻遠
鷄犬村深見吏生過客莫嗔厨傳冷家人方喜俸錢輕
却愁明日朝天去不得黃紬飽五更
壽尚書意一先生
天上麒麟地上行當年孔釋送徐卿重來司馬兒童喜
初見歐陽老婢驚黃道日開經幄霽紫垣星近履絇明
本朝寳筴千千歲惟讀書人共太平
閒觀
閒觀造化餘静極悅自性胡蝶忽飛來吾心已無競
幽尋
幽尋興不淺歸路故遲遲猿斷空山荅人行片月隨
冷泉亭
白猿弄清泚秋入山骨冷老僧怯憑欄忽失架裟影
溪橋
雲歸洞府癡龍睡日澹山椒倦翼還橋上行人橋下水
如今日夜不曾閒
見野祭者
餳粥初香未賜烟百金難買過湖船南崖山下何年骨
猶向人間覓紙錢
疎山矮師叔道場
白雲深處水茫茫四百年餘古道場我來不見矮師叔
手種樹身今許長
行都春事詩
紫陌無泥雨後天綠隂多處正鞦韆土風未必知農事
也聽村夫說種田
蝶
看見青蟲作蝶時不知蝶是此身非牀頭為有南華卷
午枕酣來忽夢飛
張子中牡丹圖
寫來猶自挾春嬌想見當年魏與姚花外小車看未了
杜鵑聲裏洛陽橋
次韻胡仲方因楊伯子見寄
此去廬陵定幾程向來笻杖未經行懸知征棹雲邊集
大有吟情雪裏生
楚渡食萍應甚美舜祠吹玉直能清二君即日青冥上
唯我青山帶雨耕
陳必復
必復字無咎長樂人淳祐十年進士有山居吟
稿見遺書本今葺自永樂大典中補詩二十九
首
春日偕遊響應山觀瀑泉飲漱玉亭上分複磴
擁危泉賦磴韻十四
溪山晴色妍桃李春意賸野服烏角巾郊游偶乘興同
行皆好賓樂此境物勝古寺臨清潭鳴泉落危磴孤亭
上雲雨木末渺難認林深行漸迷谷虛語相應隂壑號
悲風懸蘿礙飛鐙掃花坐寒石意與幽事稱崖巔記曾
遊蘚濕墨痕凝登高浩懷古歲月如墮甑百年幾朝昏
今昔一長凭道人苦將迎頗亦厭車乘他時營菟裘隙
地儻可贈舉杯酌山靈兹語為我證
題東坡畫像
東坡先生謫仙人騎鯨海宇幾十春麾呵日月斥八極
笑觸豐缺天不嗔萬里歸來故無恙諸公非復先朝臣
空令後世拜公像洛陽宫闕今成塵
村家
遶郭一溪斜溪村八九家招邀過鄰里欵曲話桑麻老
樹低眠石寒流淺潄沙吾生尚萍梗媿爾獨興嗟
積潦簡友人
暝鎻層隂重霾深失遠巒積流上籬落飛影度欄干石
髮梳風瘦垣衣護雨寒深懷褁飯去終媿往來難
葦逕
葦逕通支港舟行倚岸斜曉沙含宿雨老樹著疎花歲
月春城暮人烟水驛賒仍年為客恨飄泊秪堪嗟
東吳逆旅
他鄉又寒食牢落動歸心世事少如意明時無賞音江
湖千里客桑柘一春深昨夜還家夢西窗見綠隂
遠遊
關山勞眺望宇宙憶經行地隔南溟斷天低北斗横高
譙聞遠柝孤枕歴寒更隻影惟堪弔殊鄉鮮弟兄
雨晴小步
蠶月家家静村流處處深草分兩岸色竹覆半池隂少
飲亦微醉獨行還自吟兒童怪相問争識野夫心
晨征
亂山迎馬首樹色辨微茫犬吠一村月鴉啼滿屋霜近
郊人語早遠市漏聲長隔岸誰家圃疎梅出短墻
出郭
泥深留屐齒出郭少人行遠磬含餘韻疎簾透薄明浮
雲時態異流水世情輕只讀南華了年來悟養生
郊行
夏半餘寒在新秧綠未齊僧歸知有寺水盡覺無谿疎
徑風行籜空庭鳥篆泥東郊有幽致小暇一扶藜
漏長
漏長知夜久夢薄覺衣輕曙月侵霜白寒星度水明遥
空一鴈過鄰屋數雞鳴著論吾寧敢徐徐待老成
意行
簡出少過從前遊仙夢中寒峰千嶺碧霜葉半林紅霽
表浮餘景明邊落去鴻意行隨所止端未哭塗窮
偶出
野店荒雞曙籬荆帶暝開漏聲隨雨盡山色傍船來事
業歸書卷生涯付酒杯溪翁往還慣不怕白鷗猜
書西齋几
半枕午窗夢一聲啼鳥清雨深花有恨春老柳無情退
覺身名重閒知世事輕杜門非謝客懶甚闕將迎
遲客小軒
約客久不至春明坐小軒墻隂侵霽色簷暈上波痕晴
色麥花老暖風鸎語繁午庭人寂寂桃李亦無言
賦參政叔祖水亭
一段漁歌起夕陽溪山佳處欠平章受風楊柳絲絲弱
臨水軒窗面面凉約客有時同把酒横琴無事自燒香
沙頭鷗鳥忘機久却被官船去較忙
夜宿山庵
扣宿精廬旋啓扉佛香未冷坐多時分僧一半雲歸榻
借竹幾些風入詩隔夢聽鐘疑寺遠避寒移枕覺宵遲
起看猶有殘窗月春雪滿山啼子規
書齋戱題
數簷隙地葺幽齋小作軒窗傍竹開行蟻上緣風折笋
飢鴉争啄雨殘梅閉門惟有讀書樂愛客苦無佳士來
最憶西湖柳隂底扁舟欲去尚徘徊
江湖
江湖路遠總風波欲向山中製芰荷黃葉落來秋色晚
亂鴉歸處夕陽多慣經世態知時異拙為身謀惜歲過
有屋一區田二頃分無清夢到鳴珂
過隠者居
瘦笻獨與鶴相隨行盡荒郊入翠微溪鳥喜晴將子浴
山蜂傍暖採花歸空村歲月徵書晚深徑蒿萊客屨稀
久欲依居圖别業自愁無計泣牛衣
奉酬陳介庵明府桐江見寄
寒侵征袖客先知曉角吹霜下客衣歸興只緣松菊晚
宦情肯為稻粱肥山村日落人收市海浦風生浪打圍
怊悵詩成無便寄夜深暗遣夢魂歸
戱折竹葉為舟示奚奴
乃翁兒戱可憐生折葉浮舟趁岸行有便信風翻覆易
無心逐水去留輕觸崖頗似乘時意藏壑深關遯世情
幸喜此身元不繫底須壁上覓寰瀛
元日酌悠然賦坐客悠字韻
東風第一番(去殾)春游白袷清樽半日休花氣未醒蜂蝶
懶宿寒猶殢雨雲愁人煙帶郭居全少林沼當軒趣迥
幽吟過小橋歸夢晚亂鐘何處思悠悠
重過東野故居
郭外有村名孟堡舊傳君此卜幽棲草荒東野千年宅
水遶南山一曲溪人物不生詩渺渺秋風無語恨悽悽
可憐如許衣冠士不為留祠向竹西
歸來
小笠輕蓑卧短篷曉歌楚曲和漁翁片帆自識歸來路
借得清江一釣風
幽興
自折疎花插小瓶醉眠明月讀騷經白雲也識幽人意
分與秋山一半青
山中冬至
讀易燒香自閉門懶於世故苦紛紛曉來静處參生意
春到梅花有幾分
夜軒納凉
銀床破睡霧籠紗翠簟湘紋捲浪斜小院夜深凉似水
一池明月浸荷花
釋斯植
斯植號芳庭住錫南嶽寺有采芝小集見遺書
本兹葺自永樂大典中補詩二首
和子履雍家園詩
長橋南走羣山間中有雍子之名園蒼雲蔽天竹色淨暖
香撲地花氣繁飛泉來從遠嶺背林下曲折寒波飜珍
禽不可見毛質數聲清絶如哀彈我來據石弄琴瑟惟
恐日暮登歸軒塵紛剥落耳目異只疑夢入仙家村知
君襟尚我同好作詩閎放莫可攀高篇絶景兩不及久
之想像空冥煩
送李容甫歸北都
先生讀書不下堂堂上有客語浪浪弟子出觀如堵墻
怪君眉彩生光芒北都晁夫子一别久相望君來道信
問使我開肺腸三日不改服猶覺芝蘭香平生寡投分
一笑且云樂慇懃發黃卷鈍吻慳應酢大杵撞啞鐘已
厭音響惡更慙河伯觀未易窮海若索寞歲華晚颼颼
黃葉秋歸心劇流水忽忽不可留固知此鱣鯨肯託尋
常溝直須見老聃可化南榮儔海州歲有冲天鵠卵如
萍實光琢玉蜀鷄眇然何敢伏羽成不須求日浴一舉
將驚萬人目
江湖後集卷二十三
