江湖後集卷十七宋陳起撰
吳仲方
仲方字季仁霅川人範七世孫仲孚之兄也著
秋潭集今輯自永樂大典散篇者惟詞若干闋
名虚齋樂府
鵲橋仙
富沙七夕為友人賦
翠綃心事紅樓歡宴深夜沉沉無暑竹邊荷外再相逢
又還是浮雲飛去錦牋尚濕珠香未歇空惹閑愁千
縷尋思不似鵲橋人猶自得一年一度
漢宫春
次方時父元夕見寄
投老歸來記踏青隄上三度逢君寒忩冷淡活計明月
空樽紅紅白白又一番春色撩人誰信道閑中天地園
林幾見成塵今夕偶無風雨便滿城簫鼓來往紛紛
鼇山寶燈照夜羅綺千門珠簾盡捲看娉婷水上行雲
應自笑周郎少日風流羽扇綸巾
木蘭花慢
漳州元夕
玉梅吹霽雪覺和氣滿南州更連夕晴光一番小雨朝
靄全收人情不知底事但黃童白叟總追遊駕海千尋
綵岫漲空萬點星毬風流秀色明眸金蓮步度輕柔
任往來燕席香風引舞清管隨謳何曾見癡太守已登
車去也又遲留人似多情皓月十分照我登樓
永遇樂
七夕和劉隨之
雲鴈將秋露螢照夜涼透忩戶星網珠疎月奩金小清
絶無點暑天孫河鼓東西相望隐隐光流華渚粧樓上
青瓜玉果多少騃兒痴女金針暗度蛛絲密結便有
繋人心處經歲離思霎時歡愛愁緒空萬縷人間天上
一般情味枉自錦牋囑付又何似吹笙仙子跨黃鶴去
夜飛鵲
七夕和方時父韻
微雲拂斜月萬籟聲沉涼露暗墜桐隂蛾眉乞得天孫
巧愔愔樓上穿針佳期鵲相報到年時此夕歡淺愁深
人間兒女說風流直到如今河漢幾曾風浪因景物
牽情自是人心長記秋庭往事鈿花剪翠釵股分金道
人無著正蕭然竹枕練衾夢回時天淡星稀閑弄一曲
瑤琴
沁園春
自鄞歸賦
客問吾年吾將老矣今五十三似北海先生過之又過
善財童子參到無參官路太行世情滄海何止嵇康七
不堪歸來也是休官令尹有髮瞿曇千巖秀色如藍
新著箇樓兒恰對南看浮雲自在百般態度長江無際
一碧虚涵荔子江珧蓴羹鱸鱠一曲春風酒半酣憑欄
處正空流皓月光滿寒潭
賀新郎
送鄭怡山歸里
載酒陽關去正西湖連天煙草滿堤晴絮采翠擷芳遊
冶處譍和嬌絃艷鼔看柳外畫船無數萬頃琉璃渾鏡
淨陡風波洶洶魚龍舞談笑裏遽如許流觴滿引澆
離緒便東西斜陽立馬綠波前浦自是蓴鱸高興動恰
值春山杜宇謾回首軟紅香霧咫尺佳人千里隔望空
江明月横洲渚清夢斷恨如縷
張輯
輯字宗瑞履信之子馮深目以東仙故又號焉
有欸乃集朱湛盧序其詞云東澤得詩法於姜
堯章世所傳欸乃集皆以為采石月下謫仙復
出不知其又能詞也今輯自永樂大典散篇者
只詞若干首名清江漁譜
憶秦娥
有寄
春寂寂畫欄背倚春風立楚山無數暮天雲碧琴心
寫遍愁何極斷腸誰與傳消息當年情墨淚痕猶濕
浣溪紗
夀老母
夏果初收喚綠華冰盤巧簇映金瓜荷香飛上玉流霞
明月長留千歲色蟠桃多結幾番花誰知羅帶有丹
砂
霜天曉角
日暮
暮天雲闊懶汎琴三叠恰有梅花相伴忩兒上一枝月
憶别恁時節吟情誰共說欹枕偶成清夢畫角曉更
愁絶
臨江仙
望廬山
迢遞關山身歴遍烟霞勝處曾遊九江江畔繋孤舟匡
廬如畫裏南望插天浮瀑布香爐齊五老層層爽氣
陵秋何須魂夢覓瀛洲雲松終可卜我與謫仙儔
洞仙歌
代夀張辰川
蓮舟玉字得真人親授圮上家風又還有問因何五馬
踏月雲臺秋色裏却賞煙霞袖手酒邊聽說劒歌舞
昇平方許君為赤松友任濁世紛紜海水揚塵再相見
雪髯依舊且歲歲中秋後逾旬更半月東籬菊花重九
滿江紅
題馬蹄山壁(原注予讀書晉王伯遼馬蹄山居雨中欲訪道會稽山空鶴寒)
(落葉自語大書此句於碧崖丹壑間以堅歸盟)
醉髮吹涼但拂劒狂歌而已倩誰問九霄黃鶴便曾來
未玉女忩深松晝静研朱重點參同契記前回赤水得
玄珠驪龍睡空擾擾人問世除學道無真是把洪崖
肩拍挹浮丘袂朝駕長風滄島上夜騎明月青天際更
幾時回首舊山川三千歲
東風第一枝
代夀李夫人
雨蘂方桃晴梢漸杏東風嬌語弦管愛香簾約餘寒喚
舞袖飜嫩暖紅顔清健舊墨竹扶疎手段且碧窗寫就
黃庭畫楫海山開卷春自好得花不淡花又好得春
不淺曉鶯瑤佩秋生月蘸翠尊波滿長逢花處笑西母
霜娥偷換要日邊争看貂蟬綵侍更迎宣勸
瑞鶴仙
夀趙右司
柳風雙燕語問有誰留人岸花去艣星辰快平步俯圜
扉草色青青如許兒童擁路玉豁邊當年杜母料從今
指點山川總是繡衣行處回顧東堂深窈楚帖長春
竹尊清午紅雲帝所搖佩玉更容與把蓬萊一笑幾番
清淺綠野為花作譜向花前三叠琴心看蒼鶴舞
綺羅香
夀趙太卿
欲雨涼生初弦月在畫戟香中清歗旋種芙蕖深夏木
蘭芳沼銀漢入天鏡攙秋福星度雪欄争照又誰寫萬
幅蓴波一江佳思到魚鳥吳兒眉語笑裏要見圜扉
綠遍平疇青繞羽扇綸巾瀟灑玉貌長好問千年慶會
風雲政此日静春花草更弦管非霧非煙鶴聲簾幕曉
沁園春
予頃遊廬山愛之歸結屋馬蹄山中以廬山
書堂為扁包日庵作記見稱廬山道人蓋援
涪翁山谷例黃叔豹謂予居鄱不應舍近取
遠為更東澤黃魯庵詩帖往來於東澤下加
以詩仙二字近與馮可遷遇於京師又能節
文號予東仙自是詩盟遂以為定號十年之
間習隐事業略無可記而江湖之號凡四遷
視人間朝除夕繳者真可付一笑對酒而為
之歌曰
東澤先生誰說能詩興到偶然但平生心事落花啼鳥
多年盟好白石清泉家近宫亭眼中廬阜九叠屏開雲
錦邊出門去且掀髯大笑有釣魚船一絲風裏嬋娟
愛月在滄波上下天更叢書觀遍筆床静晝蓬忩睡起
茶竈疎烟黃鸖來遲丹砂成未何日風流葛稚川人間
世聽江湖詩友號我東仙
賀新郎
代夀趙饒州
綠蔭涼尊俎映雙旌飛翻新帶日邊恩露千里湖山添
鮮碧玉宇光浮眉嫵料范老應難獨步君亦胸中兵十
萬把甘霖小小春東楚江上早一犂雨赤城霞起連
天姥有丹經親曾密授八篇竒語道骨仙風騎鯨客合
侍紅雲帝所且畫戟清香時度散入邦人簫鼔裏恰春
留芍藥叢歌舞歌更誦大鵬賦
前調
夀湛盧先生
鵲喜花間曉惜凝香低將簾捲海棠開早前度登樓清
嘯月吹入春風不老後五日花朝方到趁舞羅衣花訊
暖撚吟髭玉勒迎東笑留肯住春郵小廬峯青裏壺
天好一千春棋聲晝永劒光雲表綘雪驪珠看丹轉金
鼎龍盤虎遶且未可飛仙蓬島河洛煙蕪眠狐兔握風
雲辦此升平了却共我拾瑶草
江湖後集卷十七
