江湖後集卷十四宋陳起撰
程炎子
炎子字清臣宣城人有玉塘烟水集按寧國府
志載程炎水西寺詩云炎涇縣隐士有烟水集
應即炎子而志誤脱子字也
餞周東巖之石門訪汾陽氏并呈友人
漫浪江湖脚周遊到石門能延徐孺子知有令公孫話
雨燈輝座醻春酒灎樽况逢朋友在一見必温存
四安舟中
多行三兩日猶在四安舟天正當寒夜人偏作遠遊風
高雲葉動江闊浪花浮會得幽閒趣唯應是白鷗
山中雜詩
側耳橋邊聽聲聲在翠微自甘留此坐何苦勸人歸院
悄驚春晝山空戀夕暉得如鷗與鷺對我欲忘機
崑崙初鑿破大巧奪天真竹鎖三更月桃酣幾度春山
空聞鶴唳溪遶卜鷗鄰為拂留題石松搖露滴身
登高感興
破帽西風裏龍山憶孟嘉白衣誰送酒黃菊自開花塞
遠書傳鴈天昏墨點鴉憑高窮北望何處是中華
次郡太守劉朔齋秋晚謁謝昭亭小飲三首
鞭搖五馬踏沙隄秋晚除書下紫泥蘚壁篆碑猿捧硯
松關唫句鶴分題裴休故宅今為寺謝朓閑官昔仕齊
太守宴歸賓客從數聲山鳥日平西
一禱心香雨便晴萬家和氣釀成醺時方入到昭亭路
風已吹開疊嶂雲話向禪中參冷淡心於静處息紛紜
麥畦邂逅長沮語想徹黃堂亦喜聞
掀髯一笑倚危闌面面青山不厭看霜染丹楓秋色絢
日烘紫菊露痕乾鵲爐火慢熏龍腦蟹眼湯新㵸鳳團
回簇絳紗城郭晚老梅吹角鴈拖寒
題如庵
脱略機關一散人清於蘭畹抱幽馨撫松細嚼淵明句
㵸茗閑箋陸羽經春對風光秋對月曉觀雲氣夜觀星
世間局面多翻覆着數雖高亦懶聽
暮春
花飛簷雨恰經旬強半韶華斷送頻三月便晴三十日
一年只有一分春酒甘不飲心如醉詩苦耽吟味越真
欹枕北窗清夢覺落紅啼鳥伴幽人
古梅
水邊山脚友漁樵梅欲窺人故故招樹剥龍鱗黏碧蘚
枝翹鶴膝糁紅椒詩如老杜吟東閣夢約逋仙過斷橋
好待月窗清影瘦傳他神子上生綃
蠟梅
畫樓人醉燭高燒滴在寒枝蠟未消蘂撇打鶯金彈滑
花懸驅雀綵鈴搖歌兒戲拍供檀板妝女輕裁貼翠翹
酒揭黃封詩嚼淡時勻乳蜜過山腰
水樂洞
南山水樂洞窈窈白雲深滿耳笙歌者誰能一洗心
歸日
去時雪學楊花舞歸日花如雪樣飛何事楊花并雪絮
送人西邁送人歸
登新安五嶺
五嶺﨑嶇一步難白雲兼霧羃中間行人莫道山多險
更有人心險似山
天台陳山夫寄别用韻
斷烟荒草共幽幽斜雨抛絲織晚愁鷗鳥似知人乍别
飛來飛去渡船頭
劉植
植字成道永嘉人安上曾孫有漁屋集
送周知丞之官桐廬
潮滿桐江上秋風洗印時字民知最近占位莫嫌卑紙
尾書名大松邊得句遲定懷東閣老無復寄來詩
梅
欲問孤山訊蹇驢行曉晴一枝籬外見數點雪中明太
潔難為友群芳讓作兄何如伴高隐豈必盡調羹
送周子餘赴松陽簿
長松雖劇縣主簿却優閑溪淺清見石齋空静對山吏
嚚嫌訟省鄕狹覺民艱獨稱詩人意行吟苔竹間
琵琶亭下問舟
西亭問津處白傅此曾遊無復錦絃曲空停估客舟抛
江春浪静傳柝夜烽收最愛廬峰峭相随過别州
重遊仙巖觀瀑
四山雲霧重况復值梅天瀑注玉函碧派從銀漢連飛
來三百尺流潤幾千年仙者路安在翠蘿青靄邊
送西外趙知宗
三山蓬閬近賀白是仙才去領宗盟事知從韋素來幾
人留北闕獨棹向南臺踏雨江頭别西陵潮已廻
題王憲使滄浪閣
城池浸空碧鑒影復觀心孺子去何在此歌傳至今一
奩凉月白萬井市聲沉坎止寧勞問憑欄意獨深
過彭澤
井邑已非舊柴桑里尚存春風三畆宅落日數家村隔
樹聞鷄犬編氓半子孫頽然孤壠在寒菊繞松根
漁父
生不事農耕悠然一舸輕沅湘依舊綠秦漢幾回更晚
膾雜香茝夜醺歌濯纓豈同馳騖者秪欲釣虚名
種玉亭為黃元信賦
鉏徧蒼苔色梅花近地移山深藏美璞春到長新枝草
木初分潤冰霜久結知百年封殖在終與鼎鬵期
賦鰣魚得真字
寒碧湛無塵前溪得細鱗香堪配杞菊味不數菰蓴玉
露䨇酘熟秋風一筯新釣緡吾自有何用覓玄真
丙午普覺看梅
寂寂西巖寺何人訪静來重尋舊遊地惟有道師梅樹
蠧應留雪香清不受埃可堪玄鬢改春已隔年催
呈葉先生侍郎
位雖奎閣貴獨處一齋空還以經綸事全歸著述中閑
心同野水煦物盡春風掩面將何向西楹奠已終
喜曹東畎遷大理寺簿
九衢多雨後庭下草痕新終擬持平手來為折檻人印
開桐蔭午吟久燭花春却恨無來客分題寄所親
嘉禾興聖院
禪關自幽閴竹亦號真如况是龍潜地曾經鳳食餘土
深抱節密林净著行疎誰謂乾淳逹清隂只似初
重遊法空寺
寺在方山頂山深不厭登瀑飛明月峽橋渡夕陽僧萬
法元皆妄餘生了未能纍纍塔邊塜幾見谷為陵
悼盧次元
屈賈幽沉地單車去不歸湘江清見底吟魄遠何依行
旐衝殘雨新楸掩落暉誰收遺篋藁有子未勝衣
失題
此是夕郎宅曾經左緯吟數聯漁父曲萬頃碧波心月
上白蘋渚秋生古樹隂當年濯纓處清徹到如今
荅東閣
盎乏儲空謾自豪掬泉當酒味尤高賣文近覺馬卿倦
脫贈今無范叔袍松下耕樵相爾汝人間膏火自煎熬
荆山山裡山如壁壁罅猶堪種碧桃
看梅呈同遊東閣清源
此樹何年向此栽孤根低倚佛樓臺不嫌幽壑逢春晚
獨在空庭立雪來一段精神肪玉潤數松掩映翠屛開
知心藉爾歲寒友每到花邊不忍回
静樂趙觀文挽詞
大星殞地寂無光硯席凝塵閟野堂一老海濱天下憗
百年江左恨空長家傳遺藁歸中秘帝錄元勲紀太常
路遠生芻來未得淚乾門下老劉郎
題薛氏園
屋頭深鎻嶼頭雲高下亭臺景旋分荷氣曉來迎露看
泉聲雨後隔溪聞疎櫺不礙松蘿月高柳時停鷗鷺羣
秪恐此身閑未得徵書催發暑如焚
文會飛霞觀
水滿平川月滿船船輕撑入藕花邊移來謝守巖前坐
疑是容成洞裏仙茶竈烟遮松際鶴絲桐聲雜樹頭蟬
明朝更踐彌明約句擬當年石鼎聯
潯陽江樓
樓壓潯陽地望雄四無倚着拄晴空九支江匯欄干外
䨇劒峯明霧靄中庾令聲名猶昨日屈平蘭芷又薰風
綢繆牖戶知何計須及長淮棗未紅
張紹文
紹文字庶成南徐人
雲溪叔父賜飲大梅花下以疎影横斜暗香浮
動分韻得動字
清溝泂寒波怪石亂扶擁輕風捲濃雲天際孤月湧主
人宴親賓會合意彌重列炬照寒梅繁星粲脩隴清香
逼詩魂吟興欲飛動酩酊歸去來嚴城角三弄
鍾山路間
立馬鍾山路斜陽鎻亂峯斷碑生綠蘚古道立青松春
事梅邊覺鄕愁酒後濃興亡多感慨我輩復情鍾
自維揚辭親暫歸里中登樓有作
爛漫家山景物妍西風收拾下蠻牋半分寒事梅花裏
一叚幽懷夕照邊漁唱凄凉招野色鴈行縹緲帶晴烟
淮山只在欄干北目送飛雲重黯然
自淮陽還里中抵舍一夕即為通川之行
喜得歸來席未安又携書劒上江干莫陪親戚話情愫
空指溪山說肺肝客路幾程來杳杳天涯一棹去漫漫
故鄉又被江雲隔寫得詩成欲寄難
小院
小院春寒閉寂寥東風吹雪未全消山茶謝了梅花落
移得詩情上柳條
醉鄉
醉鄉詩筆是生涯短短蠻牋字字斜沉水一株烟未斷
半窗寒月上梅花
酹江月
淮城感興
舉杯呼月問神京何在淮山隐隐撫劒頻看勲業事惟
有孤忠挺挺宫闕荒凉衣冠淪沒天地憑誰整一枰棋
壊救時著數宜緊雖是幕府文書玉關烽火暫送平
安信滿地干戈猶未戢畢竟中原誰定便欲凌空飄然
直上拂拭山河影倚風長嘯夜深霜露凄冷
水龍吟
春晚
日遲風軟花香困人天氣情懷懶牡丹謝了酴醿開後
紅稀綠暗慵下粧樓倦臨鸞鏡粉輕脂淡嘆韶華迤邐
將春歸去沉思處空腸斷長是愁蛾不展話春心只
憑䨇燕良辰美景可堪虚負登臨心眼鴈杳魚沉信音
難託水遥山遠但無言倚遍欄干十二對芳天晚
壺中天
為兄峯雲水月主人壽
丹臺仙伯記蹤跡當年瓊樓金闕底事來遊人世界為
愛峯雲水月結屋南園境随人勝不是溪山别今朝初
度碧蓮千頃齊發况是鴛侣新諧鳳雛纔長占人間
歡悦且盡壺天終夕醉聽取妙歌千闋待得西風鶚書
飛上更復青氊物功成名遂赤松還伴高潔
沁園春
為叔父雲溪主人壽
數遍時賢誰似雲溪未老得閑自抽身州縣歸休舊隐
灰心名利跳出塵寰卸却朝衣笑拈拄杖日在花隂竹
徑間身輕健任高眠晏起渴飲飢餐垂弧猛省當年
且約住春風開夀筵况園亭池館新竒佳麗弟兄子姪
歌笑團欒綠鬢朱顔綸巾羽扇做箇人間長壽仙霞觴
舉願年年今日長對南山
章采
采臨江人
搖搖花行
搖搖花長安城南道小草欣欣造物勻三月來來野田
好女郎厭踏王孫園出郊更覺春嫣然五家蹙成錦繡
谷䨇鬟妙舞玳瑁筵合歡扇裁七寶月蔭步盖簇空青
天分司自訟狂驚坐拾遺勸我莫近前此時搖搖絶低
小媚紫得映車間鈿幸承踏歌羅襪煗偶荷細摘春心
憐豈如黃土岡頭古柟樹花開花落無人覷一枝折頓
固弗班五陵雋賞初何預嗚呼世無賞音兮竟大竒古
柟蒼蒼雲雨垂
秋日過清江傅聘君石溪隐居
有美人如玉招尋故意長山衣猶芰製野飯只菰粱秋
入遙空白霜飛一葉黃年年三徑裏來往有求羊
九江庾樓作
去晉千年後風流尚庾郎地收三楚大天過兩淮長北
望驚塵暗西歸短髮蒼空留江上月夜夜照興亡
結架思梁日登臨憶漢年佳遊驚我老孤思為誰牽春
水江湖大夕陽天地偏萋萋青草外何處是秦川
發興
主静觀心妙耽竒發興長蘭邊招翡翠梧下待鸞凰天
地東風綠江湖西日黃靈脩猶浩蕩誰與玩瓊芳
武昌南樓懷古
青虬修士去遒遒黃鶴飛仙苒苒遊北望日邊秦樹遠
西來雪外蜀江浮吳時宫殿千年夢晉國風塵萬里愁
今古茫茫無限事月明倚遍庾公樓
滕王閣
佩玉鳴鸞一笑空至今華觀疊青穹西山殘雨虹腰白
南浦驕陽鴈背紅幾度登臨添感慨半生漂泊老英雄
檻前猶是唐年水曾見王郎泛短篷
武昌江漢亭憶南軒
亭下䨇來綠玉虯岷嶓萬里會吳頭江穿南北天心過
漢接東西地脉流水上龍争方一夢山中鵲起已千秋
張劉精爽知何在安得同來賦遠遊
别鄂倅趙有孚
芙蓉花下把離觴江漢秋生夕漲凉騕裊神駒行地急
超遥仙鶴去天長蜀兵未觧星辰赤淮哨將來日月黃
近世平戎無好手請陳上策獻君王
花樹
風吹花樹昨朝紅今日看花樹已空可惜天高花薄命
年年開落只由風
章粲
粲臨江人采之弟
學易齋
天目鍳孤明地籟奠衆響慮淡世欲輕性復道心長斂
襟步前庭手執周易往得知三畫初真契貫穹壤圖(原注)
(圖謂太極圖)書(原注書謂通書)詣其微精實超惚恍啟蒙析其義端
倪見俯仰九京如可作舍此吾安放
題楊總卿鹿岡庵
客行鹿岡暮四顧秋滿目澗碧煙草滋林黃霜橘熟歸
鳥各東西啼螿相斷續愁心浩難留故山正幽獨
秋日懷松溪趙宰經父
晴牎静繙書凝塵掩行迹花影晝簾閒苔痕秋徑寂憑
高招遠風緣流弄寒碧緘情寄天涯杳杳江閩隔
湖上游瞩寄家兄
花霧壓晴埃柳風蕩暄濁錢塘佳麗地春華大堤曲幽
禽粲林白野水明湖綠清賞遠難期懷哉美如玉
豫章寄家兄
雨時山色深雨餘山意醒千山萬山間秋風鴈聲冷澄
江淨秋思明霞烱秋影遥想大雲心華觴誰與領
春日憶平陽郡慱士大雲心兄
東風歸林園雲日靉春事静觀化道伸良感幽貞利烟
芳生暮愁晴絲起新思有酒誰見同惻惻夜亡寐
春日效韋體
新綠灧晴池涓涓泉脉動東風度花梢春音入禽哢而
我理羣書朋儔罕迎送翛然愜心期此樂誰能共
豫章宋都官聲父樓上
結架欝岧嶤登晀齊近遠江湖萬頃秋風烟四山晚心
賞地曾妍目行天不盡振衣聊消搖閑看雲舒卷
詠二疏
人生白駒過世態蒼狗變紛紛慕跖蹻寥寥志務卞赫
赫王侯居翕翕富貴戀翠蓋擁游雲朱鞍曜驚電金張
財力豪許史名聲衒滔滔利欲波卓卓見所見長揖萬
乘君玄髮謝朝弁行人相嘆咨羣公遥祖餞高風振朝
野流光照史傳嗟嗟紳緌士來者宜知勸
絜矩書院示學子
四時配四德元亨利與貞天德元最重方春木主生夏
火物暢茂是為德之亨金利秋向實水貞冬實成既貞
又為元循環未嘗停天高而地下隂降復陽升氣理本
同運天人特異名性情節理氣其義明且精元亨利貞
理因時有足徵生長斂藏氣依理常偕行仁禮義知性
一初同聖氓惻隐至羞惡辭讓是非情天人二而一如
射中鵠正柰何天無心人欲易纏縈無心自無妄通復
皆一誠吁嗟其有欲天理随榛荆殘忍仁斧斤貪冐義
蝗螟禮失之綿蕞知止於挈缾天人一而二如水分渭
涇大哉古聖人一念天是承仰觀俯以察天降地上騰
夭桃華灼灼好鳥鳴嚶嚶木德自此盛我心惟和平恢
炱行熾景是月隂陽争天明一暢逹朱光布八紘動極
必生静慎哉柔道乘金行兆新凉宇宙日清泠萬寶就
凝實羣葩委芳菁三隂行肅物戒哉色與聲冬至甲子
夜一葉開堯蓂凝隂雖已剝初陽才有萌觀天於閉塞
掩身身欲寧諸君子其來我詩爾其聆子能悟此理見
義自瓏玲子或昧此理見義等聾盲善根有由蘖端緒
微微呈觸物動惻怛致愛先雛嬰在天元之時春意方
勃興聲身貫律度動作鏘璜珩三千三百儀皦皦朝陽
昇在天亨之時夏氣方敷榮利物合於義秋揫味金腥
貞固守以知冬藏令玄冥一心一太極彼此無損增至
哉子朱子講道于考亭若明通公溥萬古破說鈴仁元
明可配禮亨通可稱義利公所在知貞溥所能若東南
西北随方有依憑春元東甲乙夏亨南丙丁北貞壬及
癸西利辛及庚若震離兊坎随用無變更火則離玄黃
木則震主青秋則兊金說冬則坎水盈四者誠昭昭請
細與君評真精妙凝合我得氣之英所學背斯理南轅
馳幽并當其泉逹時浩浩江河傾當其火然時炎炎已
煌熒萌蘖得所養拱把可霄崢冨貴真浮雲無為羡金
籯榮華忽飄風無為寵辱驚鴆妖用之媒錢神事之兄
四者苟能充於利必無營厚酒促亡家冶容擅傾城四
者苟能充於欲必先懲曉起敞吾門参前倚輿衡晦息
安其身主敬常惺惺勿謂闇室暗問如對日星勿謂閒
居閑凛如警雷霆仁暴判舜桀義利别軻牼存心不以
敬焦火寒凝冰事惟非與是一間谷為陵慎勿思鴻鵠
常期肖螟蛉復坐吾語汝而學發新硎造道有標的求
已見準䋲竭力事父母䕫䕫謹鷄鳴同氣曰兄弟急難
念脊鴒婦道順為正子職孝烝烝友義切以偲詩歌木
丁丁何莫非此德拳拳服諸膺何愧百年身何慊萬物
靈四者誠存存心乎鏤為銘然而仁與義又對立門庭
知者義所藏禮者仁所形猶之四時運隂陽為之經春
夏陽日長秋冬隂日凝又若仁義中仁尤莫與京元猶
五常仁吾因伊川程益信春猶仁通貫如建瓴惟仁為
噐重惟知亦不輕守之不以知惟仁莫能勝須知守之
固尤在見之明若夫信猶土是又綱之宏聖門戒去信
重於食與兵四端斯無違一心斯有恒天行以不息異
乎有慾棖日進以無疆同乎一貫曾此為義理源源潔
流乃清精體兮實踐見汝顔之瞠
别楊尊
遠遊同是客執别兩情牽天地愁眉破山林歸夢圓西
行迷蜀道北望黯淮邊馬上封侯事相期在少年
重陽後送謹常兄之符離
嶺外分擕處離觴話遠途黃花看不足寒鴈去何孤農
圃非吾業衣冠本世儒應當重行止無使世氛汙
敬賦大人竹林真隐之圖
野草閑花競賞音蕭然坐閱歲年深當貞固日知高節
只静虚中見本心何處乾坤無鳳集他時風雨有龍吟
向來七子皆充隐不止山王累晉林
盛世忠
世忠字景韓清源人有松坡摘藁
胡葦航寄古劒
有人尺錦長安來遠寄寶匣手自開紅雲紫氣燦虚室
鋏中青蛇鱗生苔誠携掌握一揮動瞬息天地興風雷
少年志氣老益壯惟願聖詔下九垓廐中我有汗血馬
與汝直北清氛埃丈夫當為國雪恥笑指經生真不才
柴門
石砌苔初合柴門手自開日催花影轉風逓竹聲來蟹
眼翻茶鼎鵝兒灔酒杯不須憂歲計魁芋已新栽
劉常簿席上(原注慶某翁八十)
近授長生劵從天下綺筵潞公專洛日吕望佐姬年坐
語風生舌梳頭雪滿肩上思耆舊用飛詔到林泉
觀棋
爭先劉與項得勢楚侵秦本是知心友翻成敵國人運
籌争劫殺敗局在逡廵袖手旁觀者機深亦損神
送吕東山之清漳
君是純陽𣲖神清性亦真有詩聊遣興無術可醫貧富
貴皆尤物江湖易老人置山錢足矣客路莫因循
寄藏叟僧善珍
訪友南山路橋横古木隂砌苔無俗跡庭栢是禪心舊
衲連雲補新詩帶月吟同袍嚴戒行别是一叢林
生涯詩
壯歲欲飛騰生涯亦可矜一千餘日戰三十九年僧硯
枕秋風夢書燈夜雨澄儒生貴知命飲水曲吾肱
簡賈戶部
十五年前别相逢各老成舊遊如一夢忽見似重生劇
飲無人敵高談坐客驚諸郎尤可喜事業短燈檠
病起書院偶成
蓄水滋蘭畹開窗近竹林敗糊黃螘閧斷簡老蟲侵酒
尚欺人病詩能對客吟晨昏一飽足此外不關心
秦竹溪校書清漳未回
茅齋雅稱竹方牀風過疎籬有暗香劇飲一冬成酒病
得閑終日為詩忙新移橘本便霜信貪看梅花倚夕陽
相望故人三百里十宵九夢到清漳
今是行呈劉以道
少年湖海誤加鞭久戍歸歟暫息肩時有故山來夢裏
更無愁緒到唫邊晨飱全仰數畦菜歲計尤逋二頃田
閑倚瘦笻長嘯處此身疑是結繩前
塞上聞角
刁斗城頭夜月寒一聲嗚咽到江干梅花吹落渾閑事
白首征人淚暗彈
倦妝圖
睡覺春山懶更添起來餘恨鎖眉尖料應春事關心曲
怕見楊花不捲簾
嬾讀書
不弄絲桐不作詩槃池疊石學兒嬉少年讀易都忘却
身似羲皇未畫時
王昭君
漢使南歸絶信音氊庭青草始知春蛾眉却觧安邦國
羞殺麒麟閣上人
程垣
垣字務實龍巖人
古樂府
長安花如錦不堪製郎衣拾得并州剪剪花花忽飛
清溪彩鴛鴦野性不可馴君心空愛渠渠無愛君心
莫嫌秋後扇明年還六月凄凉暫離别恩情難斷絶
探賾二首
一氣自盤礴萬物自儵忽盤礴運高厚儵忽祝生沒高
厚固冥冥生沒亦汨汨願言握金鏡以祛我之惑
莊周一妄誕丘明一浮夸兩都繡春英三京組朝霞楚
騷哀靈均鵩賦凄長沙律以素王經春蛙與寒鴉
雜興三首
抛抛機中梭婉婉機中淑蘭膏媚鬢蟬笋纖潤紅玉織
成錦繡叚光耀綺霞幅世無黃鍾尺何以製華服
青青琅玕竹節直中心虚風月與相忘雪霜不能欺斸
之獻良工堪葺黃金輿悲哉渭水濱空抱歲寒姿
南山有孤松夭矯蒼龍質亭亭聳華蓋清風自永日珍
重棟梁材甘心跧崖石梓匠持規矩大器匪易得
樵家
深溪藏毒蛟樵家冰竈口結侣腰彎刀破衲補更厚持
擔俯清流勇往不回首褰裳望青採豈暇尋枯朽
樵叟
蒼蒼䨇鬢銀矍鑠不憚勤背曲行步遲徐徐溪水濱羣
兒喧南山踏起南山塵翁跣負薪回換得一壺春
樵子
頭蓬面萎黃身輕步忽逮方斫柴薪回又帶刀斧去戲
笑茅根掘時暫松根踞間道後山歸人尋不知處
樵徑
捫蘿登峻坂不避嵐霾冐拔茅過山䧆壯者為前導陰
濕留步跡葉滑無人掃誰言此地幽亦有春風到
樵風
樵夫識雨候風起裝樵歸只顧擔重輕無心問是非纔
觀六鷁退随知少女機同行採樵人先後不相違
夏日下聞溪渡
溪橋架木度人行人影溪中步步生真水真山皆舊識
時來時去幾關情魚驚鷗立無閑意鳥逐蟬飛有遁聲
暫止筍輿生僕力可人時至午風清
江湖後集卷十四
