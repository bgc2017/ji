江湖後集卷十二宋陳起撰
胡仲弓
仲弓字希聖清源人仲參之兄有葦航漫游藁
按江湖集諸人唱和詩葦航詩名頗著於仲參
而諸選家無一及者永樂大典載其集甚夥此
乃陳起所選者也
雜興
百年一瞬息萬事皆塵埃所以身後名不如掌中杯山
園足花草雨露相先開獨有崖下松春風不曾來青林
曉霜重百卉顔如灰蒼髯五大夫鬱鬱何佳哉
佳花費事治十無二三本惡草時掃除已復相苯䔿試
嘗問園丁否泰乃爾反渠方倚鋤笑謂我見事晚老天
亦何心生花日衮衮
梁武欲為佛秦皇欲為僊萬乘猶不足要與天齊年人
生幾兩屐過眼如風烟此心苦無已憂患常烹煎不見
客斯逐力詆爭秦權寧知咸陽市父子更相憐
海月當觀濤
青天與海連羲娥代吞吐封姨助餘威陽侯倏起舞或
奔千丈龍或轟萬疊鼓蓬弱此路通祗界一斥鹵浩浩
無津涯尾閭闢地戶嬴女驅鮫人獻怪扶桑府琛球來
百蠻玭珠還合浦獨立象罔外身世等一羽宇宙納溟
渤萬山齊傴僂清風與明月造物不禁取臨流喜得句
玉欄失笑拊眺望此一時澒洞注千古安得捲上天霈
作天下雨
過駞巘嶺
中興諸將士殺身報明主生前七十創死後一丘土嶺
上生愁雲紛紛不可數平生憂國心氣結不能吐肝膽
常輪囷未知死何所杯酒酹夕陽臨風淚如雨
醜婦謠
人知醜婦醜不知醜婦妍醜婦安乎醜婦德或可全荆
釵與布裙常坐紡織邊妍婦巧於人玉貌長娟娟嫵媚
及依阿萬態隨方圓醜者妍之實妍者醜之端醜者妍
之德妍者醜之賊人皆惡其醜我以醜爲則人皆愛其
妍我以妍為惑丁寧醜婦人莫效妍婦顰欲保醜婦德
莫學妍婦色人鑑不可欺妍醜自明白
題金粟洞
名山洞府三十六若擬帽峯猶未足有人曾此坐丹爐
有人曾此安碁局一朝悟道歸去來依舊紫雲鎖林屋
武榮賈客來洛陽手攜尺書叩巖谷覿面親逢吕洞賓
有眼不辨鄭文叔功成行滿欲度人酬之遺以半升粟
豈知粒粒皆金砂一服可但能辟穀先嗔後喜來重尋
癡心纔動隔山谷故老相傳金粟仙凌霄有塔蒼標玉
乾坤外物號無塵凢夫到此懶著脚我來稽首問先生
若為乞得壺中藥刀圭分與醫國人却入深山抱幽獨
先生道我亦不塵且走千巖并萬壑它時相過岳陽樓
定把竒書與君讀
過新蓬二嶺
新嶺高蓬嶺高兩山前後爭嶆峨世途平處多風波何
如嶺嶠肩相摩脚踏實地無偏頗著身高處不為勞新
嶺高蓬嶺高勿令此地生蓬蒿
芳庭為作希聖二字以詩謝之
貫休鐡畫天下竒芳庭心法今似之偃波垂露久不作
雲煙灑灑光陸離北山塔穎健筆卓西湖倒瀉爲研池
長空萬里紙一幅等閑揮翰搖坤維大書姓氏牋金闕
書仙驚問子為誰安定後人希聖父曾披骨鯁干龍墀
公權筆諫粗有志未知所遇何如時書仙聞言發一笑
風雲際會須有期何當濃墨寫竹帛千古萬古長昭垂
試劍石
青蛇生膽氣袖過洞庭湖既有虎堪刺豈無龍可屠鐡
山何用碎崖石至今枯欲斷樓蘭首能安砥礪歟
法山寺
距城無數里乃有此名山海近雲常漫林深風易寒齋
餘飛鳥下定後野僧閒一宿何曾覺翩然又起單
次法石寺即事韻
近郊來往熟馴犬向人迎半是吟將老何時隱得成月
明山景合潮落海痕生歸路霜鐘外微聞三數聲
清吟寺
高僧曾住此長對佛爐吟蕭寺有興廢清名無古今禪
心秋水瑩燈影石壇深不見鬼神泣空聞鐘磬音
廢寺
鐘鼓蕭條久誰從此地來僧房無戶牖佛面有塵埃碑
斷眠荒草廊空長綠苔鵂鶹并蝙蝠時或此徘徊
得闕越州冷掾
寒氊纔入手便動帝鄉心千古蘭亭在三年芹水深文
排崑體作詩對越人吟自得高山趣何當遇賞音
頥齋聫日有事於琛亭賦詩聊為解嘲
詩人有公事日日走琛亭紫翠和衣重香塵滿面生蚌
還江月濕龍起浪雲腥薏苡亦何有奚囊澈底清
次雲心韻贈臞仙
清修如野鶴心性在雲間蔬食從來瘦林居耐得閒爐
分真造化夢繞舊鄉關汨汨塵樊者聞風想厚顔
送季同歸龍泉
天寒猶客路行李况擔書喚醒江湖夢歸尋水竹居詞
華須近古劍氣欲凌虚好趁功名會言詩特緒餘
明發
明發占鷄唱停驂數暝鴉半生多在路十日九懷家照
水芙蓉色滿園蕎麥花歸田何日是對客話桑麻
題黃耑玉寒瘦藳
幾回吟傑句破硯幾遭焚古道不復作唐風猶可聞寒
於梅傲雪瘦似竹侵雲近世無郊島詩人數到君
山行觀紫雲洞
浪遊知幾載久不到山巔泉石曾留意煙霞未有緣松
隂長匝地塔穎欲鑽天待洗塵埃脚重來訪紫仙
嘲赴緣僧道
身在塵緣外如何更趁緣僧堂清富貴道院小神仙飯
飽休持鉢丹成莫賣錢但能了生死何必問蒼天
山庵
蒲團清夜話吟鬢任鬅鬙瀹茗遲留客焚香靜對僧嵐
蒸侵硯版月冷逼禪燈萬籟俱岑寂呼童亦不譍
送傅明府之南安
撫字及催科三年鬢已皤公心如日月浮議任風波父
老顰眉說兒童拍掌歌歸裝無一物空有綵旗多
道中遥觀五峰
五峰天外立驢脚慣經過十載身萍梗今朝面薜蘿雲
低山色暗風急樹聲多蠟屐何時辦來聽樵子歌
送趙明叔分教潮陽
昌黎遺俗在興教更煩君地産無名木春生半水芹詩
歌麟趾化筆補鰐魚文莫厭官毡冷相期粉省芸
送梅臞三山
曾共梅花約論心到歲寒如何傾别酒獨自上吟鞍藥
裹留餘劑詩囊有近刊懷人眇雲際頻展墨龍看(原注梅臞)
(臨别自作墨龍見惠)
自笑
自笑謀生拙多應涉世疎為貧趨斗祿因病試方書榕
葉寒侵戶梅花深結廬焚香坐清夜吟到曉鐘初
倚欄
倚欄商好句雲散海山青風急天無恙人驚心地靈潮
頭迎日月帆片落滄溟夜靜濤聲息龍吟得細聽
薄遊詩
薄遊歸較晚清氣滿丘園鴉噪盤林影蛩聲咽草根吟
腸思茗盌醉眼廹冰盆心迹兩忘處難同俗子論
哀黃鳥
憐君金縷衣失脚蹈危機自是我心惻非關物命微引
雛誰共食求友便忘歸送汝入幽谷驚魂何處飛
題崇福寺青山閣
禪餘無一事冷面看青山明月幾時有白雲終日閒地
虚塵不到天遠手難攀直下看人境紛紛醉夢間
為源上人題寳葉
寳蓮千萬葉葉葉是如來淨土社中得無波水上栽根
頭藏舍利香氣避塵埃移向松灣去山花不敢開
寒食
初過一百五園林正好看棃花未全秃梅子帶微酸近
世煙無禁何人食肯寒東風猶作惡誰念客衣單
不飲
之子青州裔生來契分疎難從將進請屢下絶交書甕
面空浮螘樽前但取魚任他賢與聖清濁不關渠
春晚山茶花數朵艷甚
萬紅彫落盡留住隔年花獨艷迎人笑殘粧帶雨斜物
情無老少春意自繁華顔色休相妬風流别一家
題清泉院
孤僧如槁木住處遠人煙山有千年寺名因一派泉堂
虚遺像暗壁敗野藤穿法座空塵積無人來叩禪
題通妙亭柱
小亭存古意雅稱道家風池水鴨頭綠山茶鶴頂紅内
丹還九轉法鼓叩三通若問希夷事櫩鈴語未終
遊紫澤觀
地偏塵不到俗客可曾來寫帖雲侵硯朝真風滿臺蘭
荒根有蠧梅古樹生苔莫論還丹訣金爐久已灰
虹橋詩
纔過虹橋渡漫山皆紫泥鷗邊秋水落牛背夕陽低酒
向汙樽飲詩從板壁題江郎在何許靈石與天齊
山中
世情紛醉夢抱獨入山林有竹堪醫俗無絃誰賞音松
蘿青嶂合鷄犬白雲深未必幽居者能賡梁甫吟
尤溪山中
山中寒意足自笑索裘遲野店鷄聲飯頹垣鵶字詩雨
餘松徑滑溪漲板橋危問訊恬軒老鄉鄰總不知(原注恬軒)
(乃趙維也棄官入山三十年矣)
柬蕭芸莊
十載江湖夢鴻飛不到君近聞吟思苦半為宦情分往
事隨流水懷人看暮雲相逢又相别安得細論文
舟中即事
攜家驅官牒短棹泛桃源人語聫篷屋漁歌隔水村雲
歸千嶂合雨過一江渾爲愛招提近纜船楊柳根
舟中歸興
舟膠回短棹岸曲抱溪斜香篆迷煙草燈光閃浪花歸
心隨舴艋遺響託琵琶明月如留客猶籠淺渡沙
寄舟中諸吟友
溪流何太急畫槳去如飛詩壘才無敵愁城醉解圍日
斜帆影亞風細樂聲微誤入桃源去月明猶未歸
觀江郎石
江郎何日化千古鎮長青乍見人疑怪多應地有靈世
間無此石天上應何星海外蓬萊島猶疑在杳冥
桐江舟中
推篷納山色愁坐對黃昏雨過天無翳舟行水有痕鐘
聲來遠寺犬吠隔煙村柳下漁人屋收罾早閉門
延平舟中
雙槳去夷猶延平津上州英雄三尺劍今古一潭秋市
近人爭渡山迴水急流前頭風浪惡莫放釣魚舟
送羅去華
江湖如許闊無地著詩流難覓青精飯空回明月舟分
甘貧國士莫謁富民侯隨處風波惡無魚可上鈎
夜飲頥齋以燈前細雨簷花落為韻分得前字
又得花字賦二首
春歸如惜别淚雨滴櫩前酒病思盧橘吟魂逐杜鵑堂
虚香穗直風定燭花圓萬籟沈清夜瓦溝聞落泉
萬仞騷臺立海涯堂堂筆陣走龍蛇喚回蝴蝶三更夢
吟落荼&KR1048;一架花座上風流追靖節酒邊豪放逼劉义
幅巾危坐清源石小待山隂漸熟瓜
贈神籟談天
曾將甲子問羣生來向人間說五行眼底精神雖晦昧
胷中造化却分明指推寳歷八千數時弄玉簫三四聲
袖裏百篇題品盡何曾識得一公卿
次韻賦海棠
萬樹嫣紅壓錦城此花宜雨又宜晴睡中銀燭層層照
醉後朱唇暈暈輕攜酒獨來蘇學士逸詩笑殺杜先生
雪兒檀板休教唱見說嬌羞不耐驚
次麓湖韻送王用和歸省侍
因訪詩宗特特來子猷興盡轉船回故園松菊元無恙
新本芝蘭更欠栽傑句多於貧後出好懷長是醉時開
白雲只在青山外歸去堂前學老萊
次林明府清源洞壁間韻
解帶臨風臥看山夢魂飛不到人間雲蒸空翠和衣濕
石潄泉聲透骨寒解語靈禽如有訴倦飛野鶴自知還
吟詩盡道隱居好能幾人來肯棄官
再和抱拙清源洞韻
泉聲一路和吟聲可是山雲未放晴勌客難攀千丈壁
遊仙空負十年盟草廬不信無龍臥松徑微聞有鶴鳴
此舉羨君高著脚山肴野䔩薦杯羹
和杜友遊清源洞韻
涉險何如過虎牢白雲堆裏著身高登臨我欲招元亮
談笑時能接李翺人境下看猶粟粒洞天西去有蟠挑
學仙恐是虚無說且向峰頭跨六鼇
已酉上元詩同日立春
又是京華見上元一番燈火奪春寒花蛾巧剪禁風撲
綵燕新裁帶月看客裏無家愁對酒吟邊索句夜凭欄
寄言雲雨休相妬天下人人欲縱觀
和希膺春日醉吟
節物催人白髮新放懷不减少年春叵羅酌酒猶堪醉
古錦爲囊未是貧清坐相看情不惡淡交至久味方真
妓圍笑指紅樓去寂寞窮吟胡楚賓
和壁間韻
萬仞岡邊去路長道人採藥試丹方弈枰誰解爭高著
仙樂時聞按大涼日落塔頭雲氣紫雨餘山脚蘚痕蒼
年深洞古無塵迹惟有先皇御墨香
寄鱸鄉主人
天北天南獨鴈飛別君動是隔年期尺書久欠鱸鄉便
寸步難邀馬足馳池草驚回春夢句梅花開到歲寒枝
江湖諸老凋零盡從此逢人懶說詩
送趙汝楫分教建安
又領臯比走建安青衿喜色上眉端詩因老去難言别
氊到春來不覺寒當口紫陽傳授學他年粉省校讎官
聖門豈必肯私淑莫把規隨一例看
春日雜興
漁翁樵叟自行藏裹飯過從樂未央撲滿自緣錢作祟
鴟夷聊以酒為鄉老來願棄人間世病去欲荒墻下桑
黃犢不嫌人日雨村村苖長綠微茫
殘雪初消月正明茅簷自雨竹窗晴肩寒聳聳吟詩骨
肺渴泠泠醒酒羹少有梅方成野趣不多松亦作江聲
高人合著山巖裏縱有窮愁澈底清
野性最於魚鳥親自知不是世間人生成雪壑冰崖面
收得煙蓑雨笠身楊柳春來青眼舊山林老去白頭新
毋多感慨令君瘦獨立斜陽一欠伸
吾生身事信天緣一死何須較後先未怕時逢真太歲
或言壽過古稀年窮餘禄料齏百甕醉負生涯囊一錢
又見山林春意思辧隨芳草落花眠
天與之愚竟不移經年兀兀槿花籬拙於生事可無粥
工乃窮人賴有詩只恁麽休身是客知何以故鬢成絲
寒欺雪屋青燈夜六十猶癡始是癡
綠繞西疇小作勞溪村寒入舊綈袍五窮政坐沒梁斗
百舌不如無口匏穫稻條桑豳雅頌紉蘭餐菊楚離騷
客來更話唐虞上盍且卑之毋甚高
鶴骨嶄嶄疾未瘳怯行山亦倦登樓久知老去自當爾
自入春來雨不休虚器甚慙居士屩實封難覓醉鄉侯
小遲須有佳晴日待試山翁已健不
春來多病感頹齡草藥泥瓶不暫停身似漏船難補貼
齒如敗屐久凋零炎黃豈解留年壽莊老聊堪悅性靈
長劍拄頤兒戲耳底須麟閣更圖形
花柳村村奈老何一春門巷斷經過無繩可繫西沈日
有水皆隨東逝波妄想已空騎鶴夢勞生亦厭飯牛歌
正須秉燭遊清夜轉眼蘭亭舊永和
幽溪幾日不曾來半是紅香半綠苔樂事每從忙裏過
好花偏向雨中開慣貧可使居無竹高隱共忻山有萊
投老田廬筋力倦不才多病兩悠哉
高下雲藏野老家縱横水潄竹籬斜勤將春去許多雨
流出山來都是花白首風煙三徑草清時鼔吹一池蛙
身閒不耐閒雙手洗甑吹香夜作茶
南岡北嶺對窗扉看盡朝嵐與夕暉社後來曾聞燕語
雨中誰不惜花飛山醅約莫幾日熟沙笋輪囷一尺圍
莫怨風光損桃李荼䕷芍藥又芳菲
衝雨衝泥處處行物情殊不可詩情牡丹又是一年過
春事略無三日晴先後笋爭滕薛長東西鷗背晉齊盟
山居寂寞誰堪共杞葉菊苖俱可耕
綠隂芳樹鳥啼春與客相攜發興新半落杏花初過雨
微酸梅子已生仁每尋詩去必遷坐稳跨牛歸不問津
筋力尚堪蓑笠在莫欺老子髮如銀
淨掃小房不以貧旋炊野飯喚比隣子規啼處一村雨
芍藥開時三逕春丘壑自成安樂國漁樵尚有老成人
茅簷相對坐終日只說桑麻語自真
題金粟洞
誰信東南有此山幾回蠟屐只空還乾坤超出浮塵外
世界深藏粒粟間鶴不歸來華表在犀從飛去紫雲閒
捫蘿直上凌霄塔見說微垣手可攀
和瞻甫韻
住在壺中小有天故山猿鶴作忘年雲歸每失碁盤石
人去不生丹竈烟肯信玉華空有洞自貪黃粟便無仙
我來立盡斜陽暮猶撚吟髭風月邊
過嶺作
崇岡峻嶺欲凌霄鳥道行邊去路遙客裏恰逢三伏暑
程頭方到九秋橋不堪流水鳴嗚咽賴有詩篇慰寂寥
但得此身強健在任渠皤鬢自蕭蕭
舊題寳勝寺壁
十里湖光鏡樣平銀潢一派向東傾寺從楊柳隂中出
僧在蓮花會上行佛地也容擔板漢梵音莫近採菱聲
我來借榻醒塵夢歸去吟詩韻更清
早過豪光嶺
輕烟護日曉霞明身在豪光嶺上行虎過新蹄看未了
犬逢舊客喜相迎摘來山栗連蓬買采得溪芹帶葉羹
一字推敲猶未稳奚奴知我有詩成
郊行同張宰
雨晴郊外共尋芳細水交流注野塘花欲戀枝風不肯
柳纔舞影日還藏轉添老態難於健看得閒時少似忙
擬訪一僧共茶話禪房扃鎖出遊方
和劉後村雜興
冬深差喜病根除藥褁猶親酒琖疎門對好山純種竹
園通活水可澆蔬櫩牙帶濕霜晴後簾額移隂日出初
時有郵筒逓詩至吟餘便擬借牛車
幾年待漏趣朝班乞得閒身返故山公論盡歸恩怨外
清談不落是非間屠龍肯信無高手畫虎雖成亦強顔
馬革褁尸徒自壯爭如投老得生還
出處難為卜筮謀植鰭無復轉巖求清風不度麒麟閣
明月空沈鸚鵡洲采石僅埋吟骨在新亭猶帶淚痕羞
書生慷慨談時事未必膺門肯見留
避俗常關白板扉北山泉石尚堪嬉臨流且賦觀魚樂
憂國何消捋虎危自許丹心長戀闕獨憐萬戶未逢時
割雞為黍尋常事客至休言子為誰
邇來筆硯亦相疎野服焚香讀異書築室不須臨孔道
閉門只合造輕車有梅花處猶堪酒無竹人家不可居
涉世直消誡口過是非榮辱不關渠
誦讀未多才思慳數編遺醜落人間洪音互雜蛙蟬奏
封事空投虎豹關楊震有知金忍受相如未死璧終還
且須靜守心齋坐學取簞瓢陋巷顔
累疏殷勤奏榻前憂時急似救頭然功名常是中年立
忠孝當於晚節全投杖歸來泉石上班荆坐向竹梅邊
烏臺無復詩公案弄月嘲風亦偶然
近學時粧越樣新空遺畎畝處忠臣燭之武老未為老
劉伯龍貧可是貧造物不應推若輩江山亦合助斯人
挂冠神武當年事明哲從來要保身
宦海風波亦足驚得閒聊爾慰平生雖無塞上雪堪臥
幸有山中田可耕一老拂衣何太勇羣兒撼樹漫相輕
絶憐千丈西涼瀑偏與人間訴不平
當日曾彈貢禹冠懸知出處獨今難寧將退翮翔千仞
誰肯模棱持兩端風雨筆頭猶老健江湖吟鬢未凋殘
十篇話破平生事留與時人作樣看
遊承天寺偶成
人間熱惱正匆匆纔入山門便不同雲板聲中僧出定
月臺影裏佛觀空堂隂岑寂常如夜殿角清涼不見風
纔得浮雲閒半日明朝馬跡又西東
春晴
寒齋淺酌喜新晴絶倒湘纍賦獨醒清坐苦無佳客話
朗吟生怕俗人聽五湖四海雙塵屐萬壑千巖一畫屏
雲雨從來翻覆手黃昏更看照泥星
次洪陽巖太卿韻爲方蒙仲書監賦西清風月
莫聽豳人歌楚茨鬻書空笑未多貲治中盡說裴懷古
館下曾宗韓退之西望前山誰拄笏南來别駕例能詩
昔賢自有清標在添在桐城一段竒
寄朱静佳明府
十載江湖嘆不遭識君歲月漫蹉跎文書南去靜邊省
山水西來佳處多琴調本高緣撫字詩逋未了欠催科
騷人標致清如許製錦機中製芰荷
寒食雨中用李希膺韻
平明風雨釀春寒試把餳和杏酪餐野祭人來悲冷節
郊行誰肯共吟鞍煑香有約泉堪品禁火無條燧莫鑚
一百五朝全戒酒定知夢不到邯鄲
夜飲趙明府歸來偶成
睡思濃時酒已醺主人猶自倒金樽綺筵散盡月初上
畫燭泣殘宵正分榕葉聲中清醉夢梅花影裏返吟魂
歸來小立樓西角紫帽峰頭生白雲
清泉院用柱間韻
僧居一路曲通村日落層巔生暮雲白石巧於山背出
清泉時向澗邊聞鉢盂未信承龍化錫杖曾經解虎紛
歸去鶴猿應笑我稚圭何必更移文
耕田
田可耕兮圃可蔬幾年夢不到亨衢山林受用琴書鶴
天地交遊風月吾事變無涯人老矣死生有命汝知乎
客來時復一杯酒盡作鱸鄉醉隱圖
代壽圓嶠顔文昌(原注時已引年致仕)
長命新絲恰剪裁瓣香南望祝蓬萊千齡春筭從天與
九節蒲根著地栽范不待年甘引去文雖告老召還來
肉芝幸有丹書在留取他年薦壽杯
壽趙默庵
九十風光老益強一生長得對東皇結成梅子味初實
開盡荼䕷晚更香堯歷不隨春脚去周天從此日頭長
年年常記今時節花滿朝冠酒滿觴
和趙同叔送桂花韻
少年折桂已心灰纔臭清芬鼻觀開喜見月宫和影落
傳聞天女散花來黃金枝上留仙粟白玉臺前絶世埃
聚遠樓空成感慨不堪時節苦相催
包家山看桃花
春風吹到小桃根便覺仙凡有路分紫氣直衝文德殿
綵霞隔斷武陵源錦官城向山頭出玉蹕聲從天上聞
一見圜丘懷故土令人寂寞暗銷魂
次韻柬李希膺
相逢一笑便忘懷鼠量難當三百杯幕府清閒無檄至
郵筒絡繹有詩來分朋盡屏牛僧孺取女親逢羊角哀
滿眼鶯花良不惡春風吹上越王臺
柬倪梅村
蕭寺相逢喜溢眉未言心事我先知半生風月樽中酒
十載江湖社裏詩滿眼秋容關客况背時春色到南枝
飜思舊日長安市醉拍欄干歌楚辭
用後村韻送陳先輩
休將心事問西隣原憲長貧豈是貧黃葉落邊迷去路
白雲飛處倍思親世間那得埋金者原上空慙負土人
苦語只堪吾與汝倚廬抱恨此情均
南地
數點青來海上山山根斷處水漫漫爲無南雪地偏暖
纔有北風天便寒生理盡歸蠻賈去宦遊直作瘴鄉看
塵迷鉅野家何在縱有雲梯見亦難
回文體二首
紅花濯錦織前山日暖啼鶯春晝閒空院古廊風寂寂
僻居幽谷水潺潺宫移舊曲新翻譜酒暈濃愁淺帶顔
同調賦詩吟思苦匆匆急逓走囊慳
灣前過渡小舟虚好景粧成天畫圖山列翠屏開戶牖
麥翻黃浪滚田圩閒鷗樂處晴波細暮鳥歸邊殘日晡
攀柳共人人恨别綿綿落絮有情無
存方寸地
此心僅方寸去天唯咫尺欲付子孫耕先自竭吾力
失題
成蹊雖無言嫵媚隨東風挺挺冰雪姿所稟自不同
篇篇剔蠧魚字字編科斗螢小無晶光明月入我牖
光風霽月
胷懷自灑落風月特寓形造物無盡藏何假乎丹青
一志
念頭纔起處此一常分明其中有主帥談笑驅五兵
汲清(原注清湖渡頭有古井趙庸齋題扁其上)
慾波如濁流心源如古井不患無清泉祗惡無修綆
鱸鄉道院
宦情原自薄卜得吳松居鄉味已飽諳胡爲羨鱸魚
翠竹
修修青琅玕霜雪不可折肯隨流水去賴有歲寒節
張南起爲作葦航圖仍示以詩次韻繼賦
風搖古柳散羣鴉小艇尋詩來水涯身在江湖平稳處
一塵不到浪頭花
繫纜蕭蕭蘆葦傍酒和翰墨醉淋浪靈槎不泝銀河去
却向人間羨野航
過莆城懷劉後村中書因以奉寄
村在山邊雲半遮懷人咫尺是天涯眼前不見玄都觀
空負碧桃千樹花
入洛深衣已十春聲名千載有知聞不須更結耆英社
溧水前頭獨繪君
當日揚清激濁流身危肯作稻梁謀不從黨錮諸賢死
竊祿偷生亦可羞
模楷從來屬李膺臯比授業我何能倚墻甚欲重參請
恐累龍門不敢登
郊行
杜鵑聲裏又花紅處處隂雲日影蒙心事太平人事好
眼前無物不春風
題馮中郎廟
論將宫中可策勲至今香火密如雲生時不遇孝文帝
定有何人肯薦君
山中有花一種俗名花葉不相見感而賦之
世間燕鴈本無情天上參商誰會面花葉自是同根生
何事開時不相見
紅遠
濃淡中邊費剪裁朱唇得酒笑顔開春風不度西流水
休說香從蜀道來
觀中原指掌圖
月明空照八陵碑玉館瓊樓失舊基故國不堪回首處
西風滿地黍離離
觀丙辰省試宣鎖作
四海文章屬品題老夫刮膜有金篦諸君熟讀阿房賦
未必能爲五色迷
撒幕焚香冰鑑開觀君切莫負多才黜邊取廸渾閒事
只恐紛紛擲甓來
一窗絲雨一簾風當日虀鹽滋味同見說主司多好句
肯將蠶蟻待諸公
過釣鈎嶺悼亡友盛景韓
一見冥旌作許愁西風飄落冷颼颼早知真氣無伸處
悔不當時曲似鈎
暑中雜興
一刻之閒直萬金苦無人可共幽襟成年不作西湖想
聽得啼鶯不自禁
不慣山中夜月寒滿窗樹影蘚花乾移床近壁不敢臥
恐是龍蛇之屈蟠
今年不上一竿竹渠豈於人亦世情風雨尚餘千箇在
結巢吾欲聽秋聲
白鷗吾有一日雅疇昔見之相與親滄浪忽欲從此逝
嗔我手揖無詩人
是非不到野溪邊只就梧桐聽雨眠睡熟不知溪水長
鷺鷥飛上釣魚船
平生多可曹修士說我唐詩最逼真不道蹇驢風雪裏
何如黃犢過比隣
俚謂革華烏脚鬼吾尊毛穎黑頭公與華作傳何為者
穎則萬世辭文工
只鋤蔬甲亦妨閒久與溪雲斷往還今日偶來僧却在
共煎茶喫話廬山
辛丑上元
官府張燈試太平斯民從此不聊生使君只聽笙歌沸
不聽閭閻愁嘆聲
雙髻山
千古丫鬟高插天淡粧濃抹傅雲煙眼前不見峨眉老
獨有青山長少年
次韻烹筍一絶
錦䙀纔脫見龍孫便好西園到玉尊滿肚歲寒無著處
此情難與俗人言
西來洞天
可是胸中負怪竒一丘一壑儘逶迤自從猿向西方去
鷲竺飛來未可知
送梅村歸三山
此别重逢知幾秋梅花雖老更風流東君未漏春消息
罰與人間作蹇修(原注時爲王留耕之孫請姻于泉)
獨笑坐鞍自課詩江雲雨樹兩依依客情生怕西風惡
纔入秋來便賦歸
遠將歸
不勘圖經認地名亦知此去近桐城行人未至心先至
差勝離家第一程
鶴不歸來華表閒輝金耀碧滿湖間後來若有林和靖
定不吟梅向此山
寄題春谷監簿
敲碎吟扉杳不聞數聲犬吠谷中雲幾番欲去重回首
立盡斜陽不見君
丹青閣
紫芝峰上一凭欄煙草茫茫天地寬眼界已隨流水去
丹青無復舊時看
失題
抱琴終日坐槐庭萬綠隂中一掬清天地山河俱蔭芘
肯將風浪向人生
年來古道不堪行盡避君厨俊及名莫枉錐刀鞭算手
且調金石擊撞聲
謫居姜相庸奚損貧殺元英直是清風月分來無著處
摩挲海眼看長鯨
梅答
多謝東君為主張十分霜雪十分香開時已辧和羹料
肯入風流時世裝
西湖寒食
寒食風光不動塵西湖幾處淚沾巾客中忽作松楸夢
羞見原頭滴酹人
西陵橋
界破蘇公十里堤雕梁軋水漾虹霓杜鵑也戀錢唐景
不向西陵橋上啼
梅坡席上次韻牡丹
爲甚花神受氣偏却來南地逞春妍鞓紅未數青州種
粉白猶疑洛浦仙
不學時粧添酒暈休將風景對茶前沈香亭北空回首
目斷關河萬里天
失題
一别家山不計程斷人腸處若爲情客牀欲結鴛鴦夢
夜夜相思睡不成
柬石軒
便著工夫去看山蘭亭未遇莫空還向來一段風流事
只在茂林脩竹間
義谿舟中
夢裏不知身是客却疑身是老坡仙羽衣道士飛將去
月在波心人在船
春遊
不爲尋芳出錦城偶隨吟杖繞山行春風的是多情物
吹下紅樓笑語聲
遊天竺靈隱三絶
遊山此是第三回天竺禪門八字開已斷此生休佞佛
又隨人去乞靈來
呼猿纔了復臨流洗出胷中一派秋泉石世間真富貴
幾生修得到巢由
冷泉亭角坐移時試看孤峯飛不飛峯自不飛人自醉
暮鴉棲了更忘歸
感懷
曾將敝帚棄墻隂十載塵埃懶重尋今日攜來掃花徑
老夫安得不關心
