江湖後集卷十五宋陳起撰
王志道
志道字希聖義興人有閬風吟藁
題大禹廟
古木夾幽徑森嚴夏禹祠隂雲護陵寢遺廟鎻蛟螭窆
石今猶在梅梁事亦竒道人情意厚邀我讀殘碑
和半庵慶成詩韻
重屋祗承敬勿休前星主鬯貳凝旒度筵九尺陳黃目
助祭諸王未白頭精意已知通烈祖儀文元不減圜丘
兩階屢舞苖民格何况金穰歲有秋
賦江湖偉觀
東南王氣萃錢塘襟帶江湖國勢強萬頃煙波流德澤
四時絃管樂豐穣帆歸别浦魚鹽聚雨過平堤草木香
欲賦上林才不逮舉頭三祝壽無疆
簡中朝貴人
場屋辛勤債未償又隨宦轍到河陽米無五斗腰徒折
醋有三升鼻慣嘗屢典朝衣賙過客時沽坊酒滌愁腸
此心對越知無愧午夜爐香乞歲穰
挽趙右司
化瑟初更世道清宗臣只合在朝廷謀猷况已彌台衮
姓字尤當列御屏不向紅雲鳴玉佩却隨丹旐引芻靈
象賢喜有金閨彦全似先生舊典刑
和秋浦聞雞偶成
窗前銀燭熖將暗樓上梅花引已殘忽聽雞鳴思起舞
百年王業尚偏安
日南長至小飲於雙清樓坐客九人皆一時名
勝各和灣字韻詩予亦效顰以謝
一杯春酒對湖山遠勝夷猶綠水間覓句未工天欲暮
碧雲飛滿舍前灣
寄興
五湖深處足逍遥錯把扁舟繫柳條塵世不如煙水闊
笑騎黃鶴上層霄
僑寄山居霍然幾月凡見之於目聞之於耳者
輙綴成絶句名之曰田園雜興非敢比石湖聊
以寫一時閑適之趣云爾
幽居無事屬山家閉却柴門日未斜啼鳥一聲驚夢覺
小窗閑坐聽蜂衙
羃羃黃雲麥壠秋牧童横笛倒騎牛百金買得葫蘆扇
持向田頭蔽日頭
雨過天青似蔚藍碧雲收入鱯魚潭蠶姑舉手交相慶
趁得新晴老却蠶
早蠶上箔將成繭晚界蠶方起大眠兩月辛勤敢胥怨
成絲成絹更成綿
樹頭桑葉似穿錢凖擬今年賤似前誰信天公難預料
今年却貴似常年
紡車纔了辦繅車澗水當門足漚麻輸却官租償却債
今年猶剩百斤茶
自從巡尉罷搜茶便覺山中氣象嘉賣得錢來供飽飯
尚餘醉酒插山花
漠漠輕煙護鵲巢楊花無頼矗天高粼粼白水秧疇滿
省却年時灌溉勞
樵得田頭二麥歸做成餅餌飽妻兒農家喜有耘田本
接到秈禾稻熟時
新竹成林猶帶粉早秧出水便成針日長門巷無人過
一覺齁齁夏木隂
和峴窗韻是日也適赴座主西湖社日之讌
雨餘西子濕香腮那得心情滯酒杯浪逐畫舡分社飯
也教人道賞春來
秋早過湖
漠漠輕雲冒兩山樓臺依約有無間畫船未出波光定
一目新鴻度柳灣
和高簿送梅
文如翻水艷天葩始信才猷屬故家為愛新吟貪咀嚼
霜髭撚斷日西斜
多君時送早春葩不减孤山處士家畱取水窗和月看
夜深疎影正横斜
標格清竒壓衆葩數枝頻到士元家情知老大花應笑
強飲從教醉眼斜
屈曲溪橋路兩了淡煙如隔小櫺紗南枝已入詩人手
三弄從教咽暮笳
遠望青山兩髻丫水紋風細縐如紗不知遊冶誰家子
也捲黃蘆學塞笳
花底莓苔蒲樹丫翠翹玉珥碧襦紗靚粧雅器鳴琴友
不向朱門聽鼓笳
口占謝高簿送錦薰籠
一種薰籠出錦機殷勤遣送到書幃自慚不是裁花手
沾得仇香香滿衣
和譚雲翔送雙桂韻
雙桂婆娑天上花殷勤分送士元家捷鈐果副聮韀祝
謁謝當期榖旦差
漁父
岸芷汀蘭曲曲春綠蓑青箬老江濆倚舡三弄東風惡
吹斷巫山片片雲
歲朝轎中伊軋聲類櫓舟因感舊遊
歲朝伊軋上藍輿酷似當年在帝都柔櫓數聲楊桺外
小舟逗曉過西湖
蕭澥
澥字汛之自號金精山民有竹外蛩吟藳按金
精山在贑州寧都縣道書三十五福地也澥蓋
贑之隱者
讀史
雁門翼處不身親成事安知非楚人何事當年良史筆
嗇于一傳著功臣
何事漢庭羞噲伍竟于鐘室起疑猜腰間刀劍少年氣
尚出淮隂跨下來
寫樂府昭君怨後
古今題品幾詞人莫怨邊風兩鬢塵不是丹青曾汝誤
琵琶到老一宫嬪
昭君詞
琵琶馬上去躊躇不是丹青偶誤渠會得吳宫西子事
漢家此策未全疎
讀秦紀
築了連雲萬里城春風弦管醉中聽凄凉六籍寒灰裏
宿得咸陽火一星
讀文君白頭吟
不頋此身輕夜馳晚年吟苦亦奚為從來簪折瓶沈事
已在雙鬟暗合時
戲效玉臺體
薄倖抛人輕似梭憶君還似恨君多此心至竟眞相憶
到得恨時無奈何
題東籬采菊圖
倒樽醉卧菊籬邊此段風流亦偶然要識先生獨醒處
平生心事在寒泉
江上冬日效石湖田園雜詠體
溪落洲荒水半篙枯楊兩岸冷蕭騷田家預辦來年事
加得陂頭一丈高
睡起
屋外一蟬鳴樹隂矮窗睡起靜沈沈破衣半解斜陽裏
捫得蝨時多快心
雪晴
一雪曉來旋放晴瓦溝餘滴響中庭開窗已上三竿日
滿嶺松梢醉未醒
紹定庚寅紀事
民困饑寒為盜賊却從樂處弄干戈大都郡邑初輕視
不剪柔桑煩斧柯
稻梁平地寇難防到處搬為塞上粮路險林深多脫榖
東風綠偃滿山秧
桑柘原頭綠正肥巢林春燕引雛飛前村不復炊煙起
長是清明寒食時
山花依舊發新叢溝澮池塘水自通前日人家無間斷
頽牆破竈草萊中
風動綠林千里亂星垂黑氣萬家災可憐墮在如今劫
人禍天刑先後來
寇中逃山
三三兩兩伏茅茨有事難言只自知心破膽寒無處著
風枝露葉亦驚疑
纔入林巒屏跡時此身自幸少人知嬰孩底苦不解事
偏是怕時方始啼
度九曲嶺
﨑嶇石逕起江濱寸步登天苦瘦身行到三义開路口
更從隔嶺問樵人
客中月夜
茅柴白白兩三杯客裏情懷旋旋開正喜江頭風月好
却緣風月又愁來
題或林尼院壁
剪剪香雲翠影寒更無紅粉舊時痕秪因曾悟桃花偈
閒却春風夢幾番
提壺
望斷碧雲無白衣一春長是獨醒時煩君卷舌東風裏
休勸飢人食肉糜
常山舟中
兩岸人家峙兩樓中間一水過行舟倚篷碎擘桃花片
亂擲江心試急流
還安舟中
亂蟬鳴咽夕陽天楊柳隂中幾客船岸下長江流浩浩
誰知岸上有乾田
過東平悼曾英甫
前時來客此山居同醉梅邊酒幾壺不道後來成死别
影堂吟落一燈孤
韶口山家
茅屋一區山四圍門前蕷圃帶茭池兒童似駭儒衣到
兩兩三三壁縫窺
避亂山家
野人生長在高山道路﨑嶇輕往還長是五更炊未熟
已籠雞鴨送林間
深村林麓冷颼颼滿眼風光總是愁日月羡渠雙喜鵲
自跳自擲樹梢頭
亂後過隆教寺
紙窗破碎網蜘蛛古鐵香爐灰半無吟得詩成無筆在
閑尋枯炭壁間書
亂定到邑
蒙蒙野草自榮華破屋夾茅人賣茶滿巷門基帶磚石
有時認得故人家
蕭元之
元之臨江人有鶴皋小藁
塞馬歌答楊侍郎
侍郎贈我六尺騟矯矯龍性天骨殊四蹄鐵立目電閃
此其壯志思長驅牽來細觀問厮飬何物有此權竒狀
為言此是古孫龍往往得之沙塞上森張霧鬛碨礌&KR1058;
蕭稍駿尾搖朔風冰河蹙裂蹄甲銳竹批兩耳䨇方瞳
向時淮西屢戰勝曾駝猛士敲金鐙帳前欲得不敢言
空懸寶珠光照乘我有百發落雁鈚前年引滿射赤眉
功成萬死不見賞歸騎驢子吟楚詞浮沈不作飛騰夢
感公贈我意勤重旋蒙臯比作鞍韉更染青絲結韁鞚
祗今中原刀斗鳴黃沙莽莽白骨腥願公急起掃欃槍
百萬勲業一旦成我當乘此載前旌男兒報義要輕生
送郡守張宗丞
淮漢秋風起邊聲不可聽九重選良牧内地著郎星土
沃桑麻長城荒草樹青民居多近水一一是江亭
淚落鄉邦事民痍久未瘳官收隨畝劵人上運粮舟寇
起征方急年饑糴未休更聞來取楮何以應需求
本是詩書種躬耕寂寞濱傾家市鞍馬捐命犯風塵幕
府差功級京華困旅貧不如歸去好依舊號詩人
送季庸奉祠歸里
昭代昌文化無人歎陸沈諸公自才傑吾道正山林紫
蓋三年綠滄波萬里心長安豈無路塵起汙瑶簪
别趙李曹
蓮幕皆佳士如君淡素何圄空公事少官滿薦書多憂
國關豐歉籌邊定戰和艱難别知己吾道欲滄波
相别日雖淺相期意獨深那知成遠别何以慰孤吟旅
鴈蘆花浦啼猿楓樹林明朝應此念把酒亦愁心
聞德音入蜀
蜀山萬里外聖主得遥聞歸使愁無路遺黎泣見君千
年文物郡百戰虎狼羣才退慚司馬無因寫檄文
行子
行子家何處征帆楚岸開滄江還幾曲白鳥忽雙來别
酒寒衝醒輕舟浪打回孤懷正牢落更聽暮猿哀
立春日大雪作代簡招友
山意久辭臘林根凍未消清尊如有待白髮正無聊歲
去梅花在春初桺絮飄同吟二三子折簡可能招
西山道中
省得離家日秋風吹我衣客吟詩句贈兒問幾時歸獨
宿孤村館長懷舊竹扉羈愁不堪觸山雨暗斜暉
清明省掃歸舟陸相半
一徑險仍修㳂溪去未休薜蘿春暗樹楊柳暮遮樓蕩
槳漁舟駛寒鍾僧寺幽倚篷賒濁酒猶可洗詩愁
傷廬長史居
昔年傳得文標集每對青燈一起予偶訪袁人尋古事
舊時居處已民居
還西里所居
長恐山林計未成可能俯仰羨公卿鶴閑不受雲拘束
梅冷惟堪雪主盟
北闕無書休悔出東皋有秫可歸耕鏡容漸改驚非昔
猶喜傍人喚後生
南浦泊舟
重來江閣俯滄流一帶西山萬古愁漁叟不知來客意
徑移船過北沙頭
鄧允端
允端字茂初臨江人
涉江采芙蓉
涉江采芙蓉欲采寄所思所思今何在望斷天一涯將
花照秋水秋水清且漪行樂不得再日暮空淒悲
古樂府
梧桐葉落秋容早夜夜寒蛩泣衰草鳳釵金冷鬢雲凋
可惜紅顔鏡中老音塵望斷沈雙鯉喚起相思何日已
𤨏窗人靜月輪孤六曲屏山冷如水
過處士山齋
一室蕭疎甚禪床印佛宗樹隂生石蘚茶鼎帶松風去
去水千里行行山幾重佩琴與詩卷回首翠微中
遣興
得志心偏壯謀生事轉疎雨蓑春種藥月案夜抄書窮
逹雖同道功名不定居憑誰報消息為問近何如
題社友詩藁
詩裏玄機海樣深散於章句斂於心會時要似庖丁刃
妙處應同靖節琴韵勝想君言外得字新令我意邊尋癡
人說夢終難信何日樽前取次吟
秋興
輕煙漠漠鎖晴嵐野水溪邊小駐驂日暮征鴻落何處
似將風景過江南
試箋
撥開宿火起爐煙留得餘香伴夜禪落盡碧桃春不管
東風却放柳飛綿
徐從善
從善字仲善古括人有月窗摘藳
山中
山中隠計成習懶自無營醉薄人生事貧諳世俗情床
頭惟有易身外不須名千載知吾意無如向子平
呈芸居
生來稽古心文士獨知音世事隨年嬾詩愁入鬢深夢
抛三尺組書敵幾籯金何似謀清隠湖山風月林
趙令尹知常軒
利慾如雲翳碧虚已私克盡始還初人情多向巧中拙
造物偏從密處疎冷笑金多堪作塢極知水到自成渠
作詩曾廣名軒義應記南州孺子徐
題雅溪必種軒
之子風流邁晉人區區凡木肯同群數竿隨寓堪為友
一日豈容無此君鏤月影憐虚處見吟秋聲愛靜中聞
凌霄事業符高趣看取年年長綠雲
題碧雲禪房
我輩偷閒祗暫時買山應負昔年期客因覓句心自語
僧說坐禪寒不知香滯濕雲看穗冷磬隨深澗覺聲遲
小窗風掠梅花落清逐茶煙度竹籬
初春
霜曉初陽潔遊嵐散薄痕夜來殘雪盡新水滿漁村
江上夕思
蘆葦風輕晚色和秋光清潤入漁歌夕陽灔灔長江上
最是歸舟載得多
桃花飄盡悵然有感
東風如幻已飛埃劉阮逡巡去不回惆悵香紅能幾日
又隨流水到蓬萊
書白雲石上
精舍雲深流水遶世事良多松自老山中僧定幾朝昏
門前石逕無人掃
瓜洲别吳菊潭
鄉國無書憶老親昨來邊報不堪聞江頭握手收征淚
不喜畱君喜别君
宿山家
好山長向屋頭横竹建泉聲入甕鳴洗得芋魁留客坐
旋吹竈火點榕明
即事
七十衰翁雪滿頭未談邊事涕先流更言近日無和糴
縱是凶年亦免愁
高吉
吉字幾伯廬陵人有嬾真小集
自序農服先疇之田畝工用高曾之規矩思昔
與李杜論交氣酣懷古歌芒碭之白雲弔梁山
之秋草者非吾家逹夫乎受知黃太史而蜀天
巴月之句令人雋永者非吾家子勉乎二公唐
宋詩人冠冕余不肖少駑努力窺遠祖不能見
窗壁歌嗚嗚嗣遺響固不敢不勉今老矣習嬾
成真耽吟成癖深灰撥火心手相應亦足以發
敗囊欲癭雖多奚為刪其蕪穢姑以藉手見古
人於他日云
江萬里序曰詩本高人逸士為之使王公大人
見為屈膝者而近所見類猥甚不能於科舉者
必曰詩往往持以走謁門戶是反屈膝於王公
大人不暇曾不若俛焉科舉之文猶是出其上
遠甚至以科舉之文出其上是有甚出於所謂
高者之下矣高君幾伯於為詩獨以其能於科
舉者而能焉有子屬文文無滯思鷺洲之試其
選在三顧容易而居此選哉吾先觀文次觀其
詩也然鷺洲之學專為科舉而父子間其自今
以所講於鷺洲者歸而詠情性真是不知手之
舞之足之蹈之矣時至骨换此一時也吾却當
先觀其詩次觀其文也
有所思
上山采芳桂不盈一掬金金色容易變零落傷我心欲
以遺所思山遥水沈沈微物豈足貴但感歲月深
胡不歸二首
客從暑中來清風入我戶佩帶楚蘭香囊癭湘蘺句一
笑忘形骸百年示肺腑烹鯉喚麴生勞苦竹深處遠游
焉倀倀歸夢應栩栩回首白雲飛下有白髮母白髮不
堪剪兒去定何所頻頻占鵲喜嗷嗷待烏哺去時萱始
華執手淚如雨萱華幾飄風月落啼杜宇
煢煢蕩子妻空房守幽獨纏綿心緒長吞聲忍夜哭背
燈耿孤影香冷雲幕低絶憐屋上烏替人嗚嗚啼
試長沙胡邦明墨
墨卿遡源流甄陶何遠矣系出五大夫殺身成人美策
勲凌煙閣繇此著姓氏開國從膠東裂土封黑水平生
好太玄握手忘汝爾一笑吐竒芬熏透詩人髓磨礲去
圭角耐久堅莫比朋來自遠方陶泓管城子傳文章心
印千古盡在是我老久絶交未忘抄錄耳種樹書一編
養生論盈紙煩卿為記之歲晚吾事已
秋窗雜興
月朗衆星稀天高萬籟息草露濕秋蟲悲悽聲唧唧隔
窗聽鳴機寒光曙猶織微物固催人尤為貧女惜
塞南
塞南月冷烏夜飛茫茫曠野無枝棲防邊夜歌大風起
鐵衣如冰凍不死功成那忍乞愛卿呌閽已獻龜形綺
錢塘江邊烏欲棲小卿醉軟紅玉肌嚲雲溜簪困未醒
山頭赤烏啄金餅春宵恨不長如年無情銀漏何濺濺
起來一笑花嫣然
快閣
不跨揚州鶴來尋快閣鷗澄江依舊月落木幾番秋山
色横青眼交情嘆白頭一聲何處笛我欲理歸舟
雨肥
雨肥蔬解甲坡暖竹添丁物態俱自得人癡終不醒獨
行寧媿影真嬾遂忘形巢燕歸何晚柴門風為扄
送客之楚
嘶騎隨鞭尾詩囊掛杖頭好風吹客去落日啟予愁沙
水搴沅芷邀春醉楚樓故人如問訊雲卧嬾如鷗
憶瀟湘故人
竹好無多箇江清不覺深餘香隨去蝶軟語愛幽禽美
景翻成恨經年不寄音長沙一樽酒得共幾回斟
覓桂花
金粟如來佛拈花微笑時煩君修月斧分我占秋枝且
約黃香住莫令青女知夜窗清不寐剩讀幾篇詩
庾嶺
庾公陳迹已悠悠春到江南天盡頭依舊冰花照行客
瘴煙原不犯清流
江水悠悠去莫追箇中造道有深機我來豈為觀魚說
人笑無鈎釣傍磯
讀淵明傳
誰為栖栖魯孔丘轍環天下果何求愛人學道行吾志
束帶何傷見督郵
巫山秀麗為四川之竒觀其一晴
巫峽秋深景最幽山嵐潑翠淡煙浮看來不復成雲雨
空鎻襄王舊日愁
江湖後集卷十五
