江湖後集卷二十一宋陳起撰
黃文雷
文雷字希聲盱江人有看雲小集見遺書本王
士禎居易錄稱其長句頗有骨力今葺自永樂
大典中補詩四十首
浚井詩
工部種萵苣詩序傷時君子或晚得微祿頗
尤野莧之侵苣矣又園官送菜詩序則病苦
苣掩乎嘉蔬傷時小人妬害君子遇物遣興
固不必盡同耶二僕銳意浚井聊記其勞
生理亦多變惟井不可遷澤國雖納汚松江本其源賴
爾竭脩綆治此久不蠲有冽出舊甃水玉傾炎天安知
峴山宅不數陸子泉大勝信行勞脩筒山崖巔
池萍
汙池一帶水淵然象深湫青空照浮雲過影不可留粼
粼南薰微儵忽便轉秋眄彼浮雲輕隨風且乘流
三月上澣
忽忽逢休澣春隨柳絮飄業雖尊甕盎志秖樂簞瓢強
飯寬啾唧攤書慰寂寥隣翁幸無事杯酒強相邀
春向客中過心清夢却安月明蛙吹閙風暖燕翎亁汐
共潮連信涇通泖作團詩成無賣處寥落想三韓
歸
汎彼將焉放歸歟来自東神官嫌愈拗末俗笑䕫窮好
避鵷鶵路還開野鶴籠揶揄非爾力王績字無功
上塘舟中
可笑山翁拙微官亦強名京華難久客海角更孤征桑
蔭時當密菜花今向零短篷甘局促和氣謝春晴
初識東塘路言尋槜李船魚鹽千古地吳越一家天夢
覺何為者行藏不偶然半溪疎竹影相送海雲邊
借周伯弜題天申宫蘇文忠公畫像
大澤沾荒裔靈山識老臣微茫雲外迹衰病瘴中身濕
草寒碑夕晴花午殿春高簷風雨斷猶避六丁神
江石詩
贔屭窗前石參差類虎螭秋晴蘚可剝歲晏竹相宜要
自山川出那知陵谷移摩挲羣玉瘦風助馬王悲
登舟
綵句殷勤矗釣船乂翁也解去朝天風涵柳外疎疎意
雨拂波間淺淺緣脱灑工夫尋活著依稀事業付遺編
放諸四海吾能凖獨恨東遊不見仙
登樓有感
顧陸風流幾夕陽桑疇麥隴自凄涼山從地盡雲垂海
水共天浮日射洋門卒何年隠吳市嗇夫當日愛桐鄉
蟻封未敢誇榮策芳草無人且自芳
華亭以北所見
荻門臨水劣生涯屋角香浮繞菜花雞犬聲如深谷長
耰鋤力向甫田加葑填岸步聊憑木湖入溝塍不用車
驚見茅茨新覆草東風輕颭酒旗斜
翫物
豹脚縦横底善鳴蝸涎虬篆最堪憎隄防暴客書嫌鼠
約束閒人食畏蠅蠛蠓恰穿關棙去蠨蛸又打局圖成
隙光早晚占天轉靜倚東窗翫物情
欲借書無可問者
三江環地脈千古說機雲欲借圖經看携瓻且自醺
華亭道間記所見二首
楊柳隂中稻廩芙蓉花裏柴扉日夕牛羊下壠老翁穉
子同歸
田舍鷄豚壯長江鄉魚蠏鮮肥是處茅柴新熟老翁醉
倒扶歸
錢氏故園
幾年聞此好名園平地黔巫翠掃天蕭岸半摧林影暗
亂螢閒自點湖烟
中興次輔巧玲瓏尚帶承平艮嶽風一朵慶雲飛不去
遊人眼冷夕陽中
買鷄喜鬭慰安之
獨立昂藏信魯鷄羽毛如鳳合梧棲不須盛氣誇金距
付與閒庭自在啼
納涼
雲頭過雨月䑃朧少立橋亭萬里風想見松江烟浪急
最涼多處屬漁翁
臨行
身是江湖老秀才等閒遊戲墮塵埃匆匆不盡桐鄉意
慚愧前修是勉齋
從来天地一閒人放去江湖自在身若把乂庵行止勘
最迂疎處入經綸
放潮
每日朝晴暮則隂苦無甚雨洗秧針新来剪得松江水
清漲浮瀾一尺深
池面瀰瀰溝径斜學栽堤柳半生芽倚闌無事薰風急
分得潮来看浪花
舟中
艮門東望盡嘉蔬麥壠桑疇總上腴莫怪泥塗也村樸
百年供億帝王都
錢塘從昔競華腴金碧籠加稱帝都漸遠郊坰殊草草
但逢樓閣定僧居
臨平山下道潛遊春半蘆芽藕未抽野水無情天更闊
不知何處是汀洲
蘆葦延緣百丈洪布帆收卷笑途窮丈夫雅意追宗慤
不耐朝南暮北風
新涇阻風示姪輩
世事何堪拙更遲及時進業莫兒嬉但看煖景閒舟檝
等得北風無住時
題三高士像(原注范蠡張翰陸龜蒙)
霸越平吳亦苦辛黃金直鑄此功臣九州地主關何事
一舸鴟夷共故人
西臺事去已多時月冷松江好賦歸會得華亭思鶴意
秋風不是憶鱸肥
日落長安路漸迷王官谷上有人非江湖好養能言鴨
魯望從容比滑稽
詠史
山河帶礪果何憑壮士休悲走狗烹賜醢不知誰約法
却將王禮葬田橫
開元末路已無章天寶垂將付夀王追憶惠妃因至此
如何不遇返魂香
忠臣垂盡語琅琅愛子遺留八百桑公琰諸人都薦過
後來郤正侍君王
鄧羌乞得打鮮卑尹緯高材却不知若比血誠扶正統
九原吾與武侯歸
章武重歌漢道昌卧龍勲業細平章欠伸不覺塵編盡
雨洗炎埃一霅涼
挽芸居
海内交遊三十年臨分我到臥床前西湖一葉西風落
淚盡秋風松下阡
長安道上細哦詩如此相知更有誰芸葉一忩千古在
好將事業付佳兒
周文璞
文璞字晉仙號野齋又號山楹陽榖人有方泉
先生集見遺書本張端義云野齋嘗語予曰花
間集有五字絶佳細雨濕流光景意微妙野齋
之灌口二郎歌聽歐陽琴行金銅塔歌不減太
白今葺自永樂大典中補詩八首
金陵襍詠
梁家天子抱琵琶淚灑華林御苑花今日閒韶無處所
鴈烟蛩雨屬他家
灧灧江波綠更肥蒼烟中有鴨鷗飛當年神武今何在
老却遺民更不歸
隂山側畔月如霜不為唫猿斷殺腸折得橙花無處賞
帶枝分與櫂船郎
長干小婦學吹簫樓外閒風弄翠條近得廣陵消息未
暮潮已過赤欄橋
寄華陽衆侣
玉函捧上五雲堆邂逅通幽此一回十數年来增悵望
絶無人上望鄉臺
九錫碑亭日欲曛有人趺坐對爐薰憑誰為謝桓司馬
句曲山中只白雲
服事三茅過一生癡心不望羽車迎舊時手種黃龍子
今解昇雲入太清
怱怱山信寄来時中有黃庭七字詩已死華生無覓處
幾回吹斷玉參差
葉茵
茵字景文笠澤人有順適堂甲乙丙丁戊稿兹
自永樂大典補詩六首
生長
生長古林丘擒来繋鎖囚休憐文變豹尚覺氣吞牛檻
穽終難脱咆哮亦可休山中藜藿少君合早為謀
别曾源一
梅邊又上帝王都柳下俄空處士廬漢月楚星人去後
淮雲蜀雨事何如東龜不食西征缺南鴈難期北信疎
此去呌閽天路直何時快覩茂陵書
洪都宗人則明盛年擇宗子之秀名之曰紹弟
書来欲求語則明上侍重親承志篤學恤貧樂
善繩繩蟄蟄未可涯也因書昔所賦廣平同系
詩一章載賡以慶之
善積端如水滌源源深自可羨来昆歲當有室詎為老
意者重闈思弄孫和樂定知江有渚碩蕃佇見葉流根
河南心印元同自秋幹虷中細討論
耐久交
魚水時暫歡芝蘭近同臭惟有石丈人萬古情如舊
失題
受用十二時不離方寸地門外自風波行之以無事
止庵驛路施茶
時事艱難路險巇得来名利亦何為趙州茶罷速歸去
莫待鐘鳴漏盡時
張藴
藴字仁溥揚州人官幹辦行在諸司糧料有斗
野支藳見遺書本兹葺自永樂大典中補詩六
十五首
西忩雜言八首
淵明孝忠人去官念同氣再拜營一粥於酒亦焉嗜寥
寥千載間德音猶未沬寓懷弔形影天地無根蔕
商君弊秦法出舍何嗟及胡為乎弗思束濕日以急周
家積忠厚神人安且謐我歌行葦詩繼以長太息
志士生斯世疇不志顯美素分縣於天贏得為君子巧
宦如郭尖徒足汙青史呼號三上書昌黎何必爾
牀頭綠綺琴長抱風濤聲庭下老松桂苑苑霜中青資
爾二三子聊以虞我生翟公自有常世情多變更
巍巍巨唐基房杜實經始功名付諸賢一傳無可紀休
休其有容書稱若人耳媢疾以惡之後来楊與李
五氣無生滅萬神具於身明真不自見冉冉隨冥塵復
命歸其根坐斷衆妙門靈芝歲三秀不畏霜毛繁
天匠染青紅高下乘一機陽榮與隂瘁豈必相因依藤
蔓荒故丘&KR1175;鶬托深枝芳草不入媚綠遍江之湄
閒味甘如薺吾生拙可知道心平旦氣樂事早春時所
欲維寬厚所親維書詩相過儻同調徑醉復何疑
中秋陪文昌吳少蓬遊石壁精舍步月野橋
逝歲如頹波燕雲感秋節乾坤出清機老火濕魚頬人
生豈常好萬里有隆替隂空動歸鴻萋草變鳴鴂愁端
卒已来安得心如鐵朋情亦云厚晤言無厭歇曉勝忻
有適一笑發覆蠛野橋横雲根寒泓侵金玦兹山昔所
歴亦從多儒哲堂中讀書人流風儼不滅蒼蘚已上階
孤蛩亦入穴摩挲泉上銘清籟竦毛髮假日聊自娛肴
糅酒不闕相期忽區遊言駕醉鄉轍歸来不成暝題詩
報明月
偶得碧蓮雙房可愛戲效宛陵體
援筆對嘉蓮更想花初披生成若有偶形容徒費辭收
釵背相倚舞琖手雙垂不比鴛鴦梅烟雨低壓枝
送趙秋赴調
魯鼎巧雕飾售者十之九君如古罍洗蓄眼見未有摩
挱知幾人銅臭不落手龍文粲綵翠照映覺羣醜一朝
遇賞識持此足愛夀去去清廟陳引酒酌北斗
七夕聞鵲
溽暑正埃鬱一室坐焚磝忽占乾鵲喜庭樹繞飛噪流
焱挾雨来天晚亦凉好巢居免漂搖示臆若吾告時止
焉用留時行不俟報既非鳴不平厥理嘿有召九衝無
驚波折葦近可到移將填河心人間作行道
紀遊
消搖事物外春風浩蕩天幽居少良友行樂才新篇隔
縣數十里沿溪半日船詩隨野興發筆落雲態妍賞覽
朝暮景騁遊東西阡時聞賽神鼓頻乞買魚錢浪碧麥
風軟雨紅桃漲鮮堠亭新粉壁酒戸小村鄽鵲喜相勞
苦驚飛雙導前榜人呼繋纜輿僕結行纏鷄唱炊烟裏
僮窺籬落邊㬉香飄杏店濃綠暗桑田節物催耕織辛
勤供食眠吾徒同臭味俗網斷牽攣我愛今葉令多情
候陶淵(原注孟郊云賞句類陶淵)逡巡設鷄黍欵曲羅觴絃握手驚
歲箭聯裾跨時韉同尋入山路不著捷径鞭閱境初啖
蔗去愁如絶弦苕苕縹㝢見靡靡青風連足躡方諸國
身遊圓嶠巔衆竒勞應接四迥失窺緣一柱倚蒼翠九
盤瀉潺湲風松調緣綺露蘚失青鈿邃殿開金戶華榱
暎玉筵除塵嚴客館移坐遠庖烟穿溜分汲路束枯汗
樵肩林扉夕凄緊竹水光嬋娟搗藥琴聲碎眠雲鶴夢
圓斷鐘催曉起糲飯與蔬便草屩濟吾勝藤杖扶欲顛
洞雲寒黯靄石蔓翠鈎連鳳集今何許龍拏跡宛然丹
留無骨篛鼠化有芝仙列瓮酒已燥一枰棋未仙燭幽
然炬遠畏冷被衣偏勌足思暫憩芳醪欣屢傳轟雷倒
銀浦紛雪漲瓊川鸞袖涼蟾舞鮫綃宿霧懸寒聲忽澒
洞清瀉長宛延霜鬢不堪照塵纓聊欲湔大書見題石
高跡企来賢天常今已矣道士猶言焉子有逝川歎人
誰如石堅羨渠白雲侣得此一壑專坐與世紛隔足使
道氣全剛鑱钃靈藥温鼎溉華泉丹成九轉後道在太
極先依韓罄夙志叩許滋擎拳蝶夢夜栩栩霄駕夙翩
翩希言味無味示我玄又玄瞻望儵烟滅豁悟逾病蠲
當取赤松友直遺黃石編兹遊信有造重慎香火緣
玉山招隠歌
風蕭瑟兮吹我襟歌叩角兮遊商音天空寥寥山日隂
肅肅飛鴈蜻蛚吟閨人載績寒事深余髮早夜霜根侵
辰乎既往知来今和寶未剖誰知心况感物化悲難任
獨有良朋懷所欽吹笙子晉師堂琴秋蘇露茹酒可斟
撥霞弄月窮幽尋好来相就玉山岑
李氏山林呈吳鶴林程滄洲
竹秋細麥登崆峒雲貌穿駁光曈曨一日涼燠氣不同
玉堂二老仙才雄乘熏振珮明光宫此時此地欣相逢
柳隂嘶馬拖金狨傾銀行玉炮麟龍湖嵌瀟碧環坐中
笑指池上真珠叢沈烟熏就寶鬲穠飛雹過眼文楸空
偕我卜晝歡沖瀜酒酣氣振悲孤蓬詩成灑筆凌飛鴻
三月四日飲蔗竟海棠下
蜀山嵯峨蜀江碧美人如玉多顔色豐肌勝韻天下竒
競艷爭妍意亡極新機錦段翠織成轉盼生光欲傾國
承露仙人靚有香避風皇后嬌無力欲開未開濃復濃
曾注和膏紅琥珀人間風日苦不貸閬苑歸雲誠頃刻
腮花褪盡畫眉長徐娘自負風流格佯眠賣眼擲春心
堂上燭明爭奈得一尊相屬莫相違一年好景當寒食
未多六品誇洛陽解記三須惟沈立
分冬
又酌分冬酒浮沈四十年無風香穗直遙夜燭花圓道
騐芸芽長寒知柏性堅青山黃髮伴猿鶴故相憐
張公洞詩
吾宗仙府洞疑不在人寰鬼吏衣冠肅霓幢隊仗閑醉
歸驢跡滑奕罷鶴飛還最巧罘罳頂空青不可扳
題寶藏寺
頗意西湖寺門前景略同水流經室北柳入杜橋東鶴
舉連軒白魚跳撥刺紅酒闌吟未稳歸櫂又怱怱
題應山龍湫
扁舟曉趁竹秋風回首前遊夢一同風雨石苔漫古刻
藤蘿烟水閟臨宫鳥聲晝寂聞塵淨花影潭深色界空
毛令向来臨賞處分留詩物到衰翁
東林訪僊
杳杳仙蹤不可期依然東老舊林扉石榴醮酒書何在
山薜緣衣畫亦非風定觀中桃欲動月高華表鶴曾歸
扁舟小泊聊乘具趁得春山笋蕨肥
山逢勝處屬僧坊西出城闉去路長一日講臺靈石性
千年劍水動星光田花漠漠初霑雨江葉蕭蕭不待霜
喜共登臨聊把酒癡兒有底為官忙
和信庵留題虎丘韻
椽筆題詩向此山隃知玉氣潤林巒光涵絶澗劍花淨
影落中庭月樹寒春燕巢深金殿隠晚雲收盡碧天寬
暫携寮吏登臨處未把風流遜謝安
黃龍洞
水邊遊賞亦無期物色黃龍洞最竒欹石倚人看欲倒
斷崖懸樹望猶危貪幽未覺搜吟苦歴險寧教步屧遲
客裏怱怱寒食過柳橋還憶去年時
再用韻
山水清音屬子期兹遊所得亦多竒持心定慧何由雜
著脚平安自不危境淨本無塵土涴春融更覺洞天遲
歸来夢與神仙遇說到鴻濛未鑿時
秋興
水落秋風日夜深小庭婪露雨愔愔鳴鶗忽斂芳林氣
斷鴈猶遺故國音吟入古香穿月脅夢生孤秀出雲心
年光亹亹成何事撫鏡搔殘髮一簮
寒鴉
飛不成行動作羣寒聲歴亂不堪聞棲深野岸經霜樹
點破江天欲雪雲背日字斜濃忽淡圍風陳急聚還分
有時鷗鷺參差見一局殘棋欲付君
由後山過李園詩
入眼春濃日自遲行穿犖确破藩籬園林勝事能忘酒
風月閒情更有詩池柳乍開蟬翳葉井桃重長鶴棲枝
歸来一枕游仙夢笑指酴醿作後期
述情寄雲麓
去年今日天平路曾侍先生杖屨行春入花租蜂足食
雨殘槐夢蟻逃名貧甘杞鞠知勝肉嬾事衣冠畏入城
自歎早衰身復病惟餘雙眼讀書明
過霅
碧浪湖邊望霅城水高於地欲相吞春風歌鼓家家酒
夜月舟航處處村西塞人歸魚市散東林仙去鶴宫存
往来頻有鷗相識搔首閑汀日又昏
寒食晚眺
馳逐花塵鬢欲華狂歡憑酒作生涯一春行樂多妨雨
三載清明不在家暖趣蠶工開柘葉寒生鳥信落梨花
水村寂寂人歸後山崦新烟起焙茶
和韻菊潭書懷
中年百事念頭疎始信貧能富不如風趁隂晴為冷暖
水浮世界信空虚漆園傲吏悲烹鴈蠻府參軍戲詠魚
幾度把君吟卷讀又將閒日半消除
迎淮東趙大使
相公明詔趣東還衮舄皇皇萬國觀慷慨一時平賊易
辛勤十載護邊難沙堤馬上春行印御柳鸎邊曉繋鞍
出處自關公大節書生憂國只眉攅
法華山詩
擾擾名場轍迹環閒中人自不曾閒樹猶如此悲流水
茶罷無言看華山
春草
一氣中行四序遷不緣栽種綠芊芊江南江北春風夢
詩意蒼茫白髮前
黃龍洞
戍削蒼蒼壁倚天臥龍幽洞不知年白雲粘筆題詩去
重寄相思與鶴仙
紺袖
紺袖香銷寶瑟塵雨愔愔裏碧桃春翠屏睡足空長晝
多少相思夢不真
雜興
雲心長與白鷗期四十年非只自知天地無情空費日
水邊照影得新詩
天與汝酒不肯飲悲憂與我生俱生暮年陶寫政須此
誰愛區區身後名
越冠齊瑟竟安施誤矣甘為衆目媸百歲能消幾癡黠
臨風三歎郢中辭
西田蚤稻喜新穫西忩白菊憐初開年光逝水雙鬢改
矯首暮雲人未来
畏酒時猶飲過差重彈長鋏怨無家誰能貯椒八百斛
自欲載書三十車
山林蕉萃鬢滄浪夢境浮雲久已忘猶有讀書心未歇
一燈對鶴語更長
鴻漸無茶生病思龜蒙有菊誑饑腸閉門自得安禪法
舉世空求得熱方
庭柏千年解得仙君看霜榦石能堅妄希至道吾何敢
中夜尋思輒廢眠
虚皇来下素雲車清淨香中誦玉書一入幽遐超萬劫
明忩塵在死灰如
杜荀鶴去唐風晚張季鷹歸晉日危斯人已矣何嗟及
千古論心酒一巵
南忩石瘦竹疎疎沈水薰殘架上書旋破月團煎活水
日長留客話清虚
華院寒生小雨過博山香潤礎雲多重簾晝寂秋棋罷
自寫牙牌記藥窠
茭葉冥冥姑惡啼竹花漠漠伯勞飛畫眉對我玉臺鏡
繡眼窺人金縷衣
久聞學道能遺世故應薪水煩高士劉安可笑無靈氣
長與仙人守都厮
夜氣蒼蒼白露凉蛩移哀響入孤床披衣起立階櫩月
一鴈初聞欲斷腸
小李將軍著色山千金一紙世無傳閒忩借本工臨寫
去去重看意惘然
一筯秋風菰菜羹二升雲澤桃花米吾生有涯何所求
直是愛閒多病耳
三間茅屋萬松間自障春泥斷往還時對月明搔技癢
風傳幽曲到人寰
大梁在東不架屋牽牛在西不服箱翟公書門固已錯
貧賤自昔交情長
曉汲銀牀洗碧洮緩搖桂露和朱調魯公書帖閒張壁
披拂清風坐獨謠
不假兵戎取蜀方孔明才略輔關張區區尚欲爭天下
只送胡孫入布囊
昔會仙人曲靜中赤藤斜拄眎白龍狡獪變化不可詰
飈車忽駕蓬莱東
漫漫長天捲樹風御冬無具百憂中癡兒強挽爺須說
門外題詩柿葉紅
離思重題金谷字閒情獨擬玉川詩霜横詩閣相期夜
月滿南溪始泛時
東屯茅屋竄松鼠南谷荒村啼竹鷄萬里乾坤雙不借
百年風月幾偏提
海棠
别種昌州最有聲十分顔色雨初晴錦幃睡起嬌無力
羞見銀臺畫燭明
小忩即事
白雪香浮蟹眼圓紫雲光冷鼠須亁倉庚怨雨庭春晚
玄乙窺簾花晝寒
虎丘
曼陀石上無根樹歴歴生公說法餘劍水一泓清徹底
至今人說有龍居
江湖後集卷二十一
