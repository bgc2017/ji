江湖後集卷四宋陳起撰
趙汝鐩
汝鐩字明翁袁州人太宗八世孫嘉泰二年進
士曾官漕帥有野谷詩集劉克莊䟦云明翁詩
兼衆體而又徧行吳越百粤之地眼力益高筆
力益放卷中歌行跌宕頓挫剸蛟縛虎手也及
歛為五七言則又妥帖麗密若唐人鍛鍊之作
征婦嘆
蓮浴雙鴛鴦梧棲雙鳳凰雙舞蝶度墻雙飛燕歸梁倚
闌人顰翠忍淚心暗傷閉戶羅幃悄孤燈耿空房欲睡
睡未得獨立理絲簧彈吹不成調征夫天一方
訪隐者不遇
兩腋乘西風送我上高岑竹根一泉通石徑萬木森中
有隐者居敗屋莓苔侵山空人不見雲滿掛壁琴兩鶴
出候我逢迎啄衣襟應酬久頗厭走避不可尋誰伴山
下去明月升高林
姜子平鄭華父見訪留飲月下
敲門者誰子二豪姜與鄭揚袖入長揖掀髯略常敬于
時月當階籟聲斷四聽展席交股坐劇談飛舌競恃俠
爭譽已拈卷索分韻呼兒注老瓦酒力快辛硬羶葷屏
俗饌梨栗錯村飣杯行無不醻恐犯詩壇令
十一月四日雪中小飲是月十日冬至
書雲猶七日隂極剛未長風吹六花開飛舞隘雲壤一
陽方欲来和氣已摩盪著池寂不聲入林發餘響與客
同擁爐寒威不到幌洗杓開蟻樽下筯飯熊掌道舊驚
物變談空湔塵想近詩稍閣筆對此又技癢踏雪訪梅
花更覺吟興爽
雪中觀客夜博
積雪深一尺堆瓊迷山扉豪客夜排闥挑燈紅爐圍成
梟呼五白轉勝賽四緋舉觴無不嚼寒深酒力微姑置
博與酒劇談玉屑霏坐久更寖闌疎鐘到簾幃
晚晴與何尹登水亭簡張丞
溪流兩岸秋日落千山暮一亭壓其間登覽洗萬慮胸
襟富丘壑方領此幽趣擲餌来潜鱗圍棋驚過鷺酒壺
展逸興漁唱續遠浦安得哦松来撚髭同覓句
憩農家
似隂還似晴好風弄輕柔土膏春犁滑竹深鳴禽幽農
家頗瀟洒㶁㶁清泉流蹇予入茅簷解帶為小留荆釵
三兩婦競將機杼投吹爐問官人肯喫村茶不羣兒忩
下讀千字文蒙求余因拊其背勸汝早休休泓穎纔識
面白盡少年頭耕食而鑿飲胡不安箕裘廼翁聽我言
急把書卷收遣兒出門去一人騎一牛
尋僧不遇
捫蘿入石徑野衲棲其間杖錫知何處留雲守禪關當
戶走野鼠隔林巢白鷴候久移晚照困来潄寒灣翛然
非人世欲去且復還木杪猿一聲六忩契山山
題下陽懷沈叔忱詩
夜雨曉方歇薄霧隨征車喬松二十里翠微三五家雙
燕教羣雛一牛䭾兩鴉故人不可見回首天之涯
清明日同傅元瞻閻才元周濟美曾原伯宇文
子友宇文子英汪沖之王謙仲集櫻朱園分韻
得食字二十韻
宦情隨推移世事分限域帝城冠蓋會千里或咫尺賞
僚盡英賢了事即餘日念我契闊情招邀見懷憶春事
日光輝湖山好顏色徐行失前騎可望不可即徜徉大
堤上徙倚長橋側游龍䀭生花意極反寥闃山房啟煙
扉僧話寄禪寂同来妙人物高論傾歴歴朋簮忽逢會
並轡隨休適將軍萬金園花竹照燕席高情發清曠絶
巘疲危陟俯視天壤間錦繡蒙山澤太平豈無象黔首
何知德須臾碧雲暮過羽杯行疾投林暝鵶還隔浦燈
火濕呼車各零亂紅燭明青壁良辰尚多歡整整三分
一後會儻相從前言未應食
寄遠曲
君馬踏邊塵繡幃妾一身仰天無過鴈俯水無遊鱗酒
難獨自酌蟻樽空浮春食亦不知味駞峯徒薦珍憶昔
送君君已醉醉言更戍一年事兜鍪北去幾寒暑兩地
肝腸摧萬里别来容貌似舊無寄去衣裳知到未折柳
絲絲紫塞心對花片片青春淚夜聞琴瑟鼓隣家人皆
齊眉老年華不忍恨君翻自恨長吁矯首天之涯幾度
虚傳家信息愛聽乾鵲怕聽鴉孤枕有時髣髴夢中見
覺来霜角咽梅花
昭君曲
禦戎豈别無經綸婁敬作俑言和親或結或絶患不已
至呼韓邪朝竟寧稽首願得壻漢氏秭歸有女王昭君
臨時失捐畫工賂蛾眉遠嫁單于庭玉容慘淡落紫塞
粉淚闌干揮黃雲下馬穹廬行步澁彈絲誰要敵人聽
年年兩軍苦爭戰殺人如麻盈邊城若藉此城贖萬骨
甘忍吾耻縻一身聞笳常使夢魂驚倚樓惟恐烽火明
狼子野心何可憑嗚呼狼子野心何可憑
迎僊引
羽人窟宅壓滄溟崑崙閬風天墉城紫蘭絳節跨彩鳳
殷勤傳命邀同盟七月七日凉秋霽千官鏘佩森幢衛
王母雲車九色龍上元霜袍三角髻劉徹屏息迎兩僊
兜香塗門高馥天星裳黼衮自酬酢方朔窺忩不敢前
金漿玉醴濯凡腹紅顆絢飣蟠桃熟宴酣樂奏瑶池音
琅璈子登笛雙成乞憐請藥承華殿教戒丁寧先自反
三尸欲脫毋滛亂五性盡捨更勤儉各出數語鍼膏肓
此是長生度世方徹心未悟益猖狂萬八千里周遐荒
少翁欒大誅相繼海外何日無方士五柞宫中夢斷時
銅盤玉露胡為不起死
上馬曲
精神如熊氣如虹夢寐思勒燕然功龍泉寳鞘横三尺
犀甲茸絛擐兩重鳴鏑飛空挟霜遠認旗貼身颭日紅
玉轡繡鞍鞴驄馬眼有紫熖炯雙瞳誓縛單于獻天子
離觴不揮兒女淚笳鼓動地歸来時金印斗大肘後繫
君不見燕頷虎頭班超侯萬里又不見風聲鶴唳謝玄
破淝水
去婦詞
入得良人門自誓終此身掃室擁箕箒進盥躬盤巾採
桑趨壠首薦蘋潔澗濱十年盡婦道唯恐堂上嗔上和
下睦本無事一二小姑恣萋斐浸潤既深貝錦成不棄
不出譖不已良人繾綣涕漣洏父母之命安敢違舉頭
天邊指缺月暫缺須有團圓時君不聞章臺長條依舊
垂樂昌半鏡還復歸
遠浦帆歸
晚日放晴雨脚收楚山千里江吞秋上水風生荻花渚
漠漠幅蒲天際浮輕雲驟掩目力斷雲消似過芳洲半
危檣逐鳥惟恐緩燕子爭飛先到岸嗟此何景兮遠浦
帆歸丹青欲畫殊堪垂
蒙泉行
二十年前客中都壁間誰掛蒙泉圖天造地設有如此
果若所畫疑蓬壺御風来遊洞庭北此境突兀眼前出
荆門之外天下稀翻思畫圖纔髣髴山根寒源月一泓
細流循沼曲折分天光倒影瀉晴碧對此說我瀟洒心
雲木枕崖影濕翠金蓮鋪鏡葩在水流觴自是摹蘭亭
山隂今日那得爾向暮深林啼子規柳花作團貼水飛
吟興未盡征馬嘶他時清夢猶見之
馬上口占
平林塗烟山擎日晚征漠漠客倏集浮生隙駒忙裏過
虚名塞馬眼前失古来戰場莫回首一成一敗骨俱朽
柳岸人家搖酒帘不妨小停春風鞭
漁父四時曲
春
霽江浮春新水肥粼粼鴨綠春風微波心上下舴艋滑
釣車香餌卷落暉纖鱗噞喁錦穿柳半留賣錢半換酒
爛醉茅櫩紅杏家折花簮髮把兩手沙岸尋芳青驄嘶
彈絲吹竹挟蛾眉笑指漁父何寂寞漁父掉頭我自樂
夏
烟溪流碧浸炎空滌濯袢蒸蒹葭風大港小港凉世界
隔堤荷蕩香到篷儂家生長舟一葉豈識人間半點熱
青笠綠蓑山雨来雨過波平夜撑月水亭避暑冰玉肌
枕設珊瑚簟琉璃笑指漁父何辛苦漁父掉頭渾不顧
秋
新雁銜秋訪水涯分屯洲渚傍蘆花停橈相釣結溪社
来往無嫌同一家酒酣把笛吹村曲聲曳蘭花入山腹
釣竿到手萬事輕孰是孰非孰榮辱江樓邀月粉黛濃
簧璈嘈雜徹桂宫笑指漁父何冷落漁父掉頭我豈錯
冬
六花坼凍雲糢糊釣鈎空擲寒無魚繫舟枯柳歸茅舍
撥火煨薪擁地爐賖鄰一榼醅醱玉老稚分霑春回谷
重來解維放夜筒横風打向别港宿溪館對雪歌妓圍
釡出駝峰酒羔兒笑指漁父何顦顇漁父掉頭但稱醉
古劍歌
洞庭湖魚人得古劍於網中張倅得之以遺
余時開禧丁夘春館於岳陽樓邊事方急
洞庭吞天天無風月印一鏡星涵空波心千尺光五色
漁人嘖嘖疑垂虹睨而視之寂不見舉網下罩追遺蹤
須臾雷轟怒濤吼鼓蕩六合雰溟濛所得非魚亦非龍
炯然三尺貫當中肉銷骨立精氣融鏗鍧其聲韜其鋒
越砥稍稍如磨礱壯士見之肝胆雄雷煥已死不可起
有誰解識斗間氣人疑龍泉或太阿萬古凡劍空一洗
倚樓西北望邊城連月亘天烽火明隐憂枕上思請纓
夜半躍鞘床頭鳴夢中見告若有神吾價豈但值百金
吾勇豈但敵一人知君素有擊檝中流心誓當助君報
國萬里清烽塵
廣寒遊
九秋半矩月團圓瓊瑶世界夜氣寒羽士躍身導阿瞞
麾斥八極青雲端老柯擲桂香不死銀橋跨空一萬里
飛步抽簮扣玉扄中有素娥三千人綠瞳剪水鬢堆霧
風卷縞袖條脫露琅璈雲笛廣庭舞笑乘白鸞弄蟾兔
歸裁仙曲作霓裳天音盡洗凡絲簧霞裾星珮羅兩行
玉環垂手春風揚樽前盡日看未足綘膏泣鳳夜繼燭
宫商忽變不可聽馬嵬斜谷雨霖鈴
楚觀歌
吾聞楚鄉江山多勝處今之楚觀尤得江山趣萬象排
拶索應酬丹青閣筆無所措大則湘水小臨蒸衆流合
泒銀河傾陶寫秋氣浸明月夜波爽透百雉城右則鴈
峯左右鼓雙屏競秀蒼龍舞吞吐嵐光飛亂雲凉風暝
送兩崖雨江山之趣于此無不宜朝暮變化愈出而愈
竒最愛鷗鷺甘冷淡占斷汀渚供娱嬉東塗西抹晚煙
翠漁父歸舟卷釣餌鼓枻而歌倚半醉中有滄浪濯纓
意杜若一片迷芳洲凭欄懷古生新愁更上崔嵬千尺
湘春樓縱目乾坤盡見衡嶽秋(原注楚觀在河南憲圃湘春樓在楚觀之後)
蝨
蝨形僅如麻粟微蝨毒過於刀錐慘上循鬢髮貫紺珠
下匿裳衣綴玉糝呼朋引類極猖獗搖頭舉足恣飡啖
晴忩曉捫屢遷坐雨床夜搔不安毯急喚童子具湯沐
奔迸出没如喪膽童子蹙頞代請命姑責戒勵後不敢
念其昔日到光明曾遊相鬚經御覽
三珍行
聶西清遺以東坡書工部夏夜嘆蜀人趙雲
子畫李杜及素琴一張作三珍行
西清平生雅好竒夜則忘寐晝忘飢搜今抉古竭心力
常恐世間一物遺雲霧軒忩煙月戶萬寳彙列牙籖垂
循環邏視日千匝拊摩拂拭心融怡驚寇披猖變倉卒
六丁下取留毫釐收拾售用自不足尚輟三珍贈我為
六幅之珍老坡字印可誰氏參寥師怒鵬九萬氣吞吐
驪珠百二光陸離兩軸之珍雲子畫李杜跨蹇將何之
華隂縣裏過門日浣花溪上尋春時一張之珍太古琴
孤桐斵削嶧陽枝刻石潄玉世少比較昔響泉彼堪嗤
銀鈎鐡畫貴楷正此則倚醉飛蛟螭寸馬豆人貴纖密
此則縱意隳藩籬金徽玉軫貴音韻此則得趣絶絃絲
天機皆由胸襟出妙處莫以形跡窺愛兹三珍每自隨
酒酣呼驢任倒騎抱琴委轡烏角欹琅然高吟夏夜詩
荆門行(原注開禧丁夘被檄相視荆門關隘)
去年曾問荆州途鷄鳴犬吠民耕鋤搖鞭重来意慘淡
前日井邑今丘墟雲昏雨澁初堆碧四野荒荒人跡疎
深山扶攜皆露處骨肉蕩沒况室廬老農無力倚牀卧
少定舉首来向余官人且坐待儂說未說涕泗先横裾
老夫老豈識兵革忽見遠近皆狂徒懸崖絶壁魚貫進
飛馬上下爭馳驅吾軍非是無身手未鼓棄甲先奔趨
時平廩帛官不計戰勝爵賞官不辜進怯鋒鏑退焚掠
兵既難堪堪女乎歸来未暇正其罪官有金帛還招呼
老夫莫曉軍旅事但聞敗衂深嗟吁我聽其言為蹙頞
含淒獨下西山隅金蓮似恨羶風染蒙泉未洗血水汚
九秋半破明月夕照我孤憤行繞壁天子嘗膽方側席
微臣敢作楚囚泣秋風一劔樓蘭國
送竒仲過霅川
少年湖海氣近又負詩名今忽擔簦去誰非倒屣迎雨
茶煎顧渚春酒醉烏程有句茅亭著蘋風洲上生
劉幹東園
築圃非容易經營二十年煙松迷五鬛風柳起三眠疊
石連山麓栽桃擬洞天最為瀟洒處正在竹林邊
拍欄
偶把欄干拍沙鷗水上驚晚紅殘照在秋碧遠山横盡
被浮名役皆從妄念生不如歸去好杖履老柴荆
小山寺
披霧入野寺寒林響朔風更無僧出迓山鳥若為通松
露染衣濕巖花照眼紅塵緣聊可息歸騎莫匆匆
避暑
炎赫無逃處如何得雨来雲生應有望風捲又還開攜
簟尋池閣傾醪注晚杯堆盤粲紅顆味不减楊梅
宿古寺
黃昏投寺宿古屋瞰荒江村酒沽春甕山房耿夜缸灘
高聲撼枕月落影收忩僧老人皆玩樓鐘曉未撞
雷潭寺
憶昔登臨日今經二十年崢嶸新棟宇黼黻舊山川魚
響潭翻浪烏飛風送船穴空龍已去鱗爪跡依然(原注寺傍)
(有龍窟鱗爪之跡尚存)
舟中
離家俄十日千里獨衰翁篷響過雲雨帆開逆水風新
沙增岸脚小港隐蘆叢客思難消遣黃昏月一弓
繫纜停征棹斜陽古渡頭風霜先遠客天地獨扁舟水
鳥衝開浪汀鴻占斷秋在家貧亦好何用出林丘
題化成巖二首
命友化成巖同尋頃刻閒半途瞻佛塔數里入禪關松
動影移石江清波漾山衞公讀書處有鷺宿其間(原注有李)
(衞公讀書堂公集中載白鷺賦)
一線㳂崖路衰殘步屧遲攀蘿衝霧上倚檻俯空危石
佛像須久山僧言不知看来衆亭子最是妙高竒
日融
日融風力軟曳杖獨逍遥蜂去花心靜鶯遷柳影搖一
年春易老兩鬢雪難消客至時留飲無緣特地招
秋夜懷歸
鄉里千山月塵埃兩鬢星秋聲雖是爽客耳不堪聽多
淚風前燭孤明竹外螢吟蛩更無頼終夜幾曾停
訪鄭隐君不遇
行盡櫪林村柴門閉夕曛自来松下坐閒想壁間文守
樹猿偷果窺山犬吠雲多應尋鶴去秪隔暮溪濆
晚興
是處牛羊下喧譁走牧童霽煙拖淡碧夕照殞殘紅老
鬢日添雪衰軀晚怕風愁来無著處分付酒杯中
登法雲寺
雲林擁深寂山寺倚崔嵬童子請先坐老僧恐便迴庭
黃霜到橘階綠雨滋苔掛樹猿相玩呼之却不来
招賢渡溪閣晚望
溪流清到底十頃浸秋光煙重山加色風強雁失行塵
埃雙老鬢天地幾斜陽何處一聲笛征人暗斷腸
同子嚴初夏飲山閣
綠隂千百頃約我共登臨山翠含煙重榴紅著雨深行
藏皆有命計較漫勞心病怕杯中物憐余淺淺斟
夏日普信寺江閣
到此全無暑虚闌千里風看飛雲度水聽落石鳴空日
月忙烏兔春秋逓燕鴻一生塵裏過煙艇羡漁翁
江閣夜
小閣臨江迥疎簾帶霧鈎雲鴻遥影滅灘月碎光流詩
思偏宜夜衰髯不耐秋漁燈三兩點隐隐荻花洲
醵飲劉園
隨意攜盤饌毋煩事禮文燕飛衝幕過鶯語隔墻聞興
自樽前發韻從花下分詩成似供課醉墨競紛紜
清明小飲
草草清明飲惠風天氣和身輕梁燕舞舌巧柳鶯歌但
道三春好其如兩鬢何升沈付杯酒由命不由他
春郊
數點綠楊風春光處處同蜂喧搜蘂瘠鳥閙聒山聾聫
句逢詩友尋僧問牧童家家辦農具凖擬試新工
臨川縣治古桂兩大株與葉潜仲鄔文伯飲花
下
雙桂相傳久百年殊未衰樹聫鋪葉密根老著花遲葩
墜粘詩筆香濃透酒巵月中但孤影安得兩交枝
倚樓
兼葭秋色晚百尺倚江樓日暗煙藏寺風高浪拍舟歸
雲投遠嶺飢鴈呌滄洲心事非年少塵埃白盡頭
到農家
難得官人到茅簷且駐車自擕鋤掘笋更取網求魚一
媪来斟酒諸童競挽車須臾對吾泣科役苦追胥
舟泊
舟泊似差早篙工愛酒坊羊羣歸遠隴柳影戀斜陽澤
國人千里暮霞天一方茶多不思睡漁唱聽滄浪
前頭無泊處且住荻花林水沸知灘淺煙蜂花在瓶呼
童治茶具有客扣柴扄共說山林話休嗟兩鬢星
維舟
望見人家了猶須轉一㘭寺從山背出船向柳邊捎問
酒尋溪館呼兒解臘包三杯亦徑醉無事且權抛
訪曇師
道人雲外住小徑入庵幽榦老梅逾瘦林疎竹自修揀
茶相伴煮補線且停抽此事如何說下山歸去休
贈慈上人
踏遍叢林後歸来隐石崖任梅斜到牖聽竹長侵階掛
壁塵堆笠穿山雲惹鞋真機須我悟餘事是持齋
空師欲遊嶽往訪山寺
聞師遊嶽去打急訪高岑躡屐若来晚挑包不可尋山
寒梅意悄林茂鳥聲深行住無非道何須枉費心
送上人歸閩
頂笠遍參請平生志甚勤耳方離嶽瀑眼已接閩雲宿
嶺星辰近渡溪煙霧分勸師早休歇禪不在多聞
雪中尋僧
尋僧閒踏雪握手上鐘樓初下寒飄屑纔濃風輥毬水
波糊紙閣春乳泛茶甌片片看来好龐公有話頭
寄圓老聞欲移住他院
妄動生于念禪床坐不牢舊窠元自好新刹又何高去
住身如寄奔馳足漫勞挑包聞已決應笑我忉忉
送聰上人歸四明
辦得四方遊孜孜討入頭歸雲起齋鉢高浪送行舟笠
戴天童雨鞋穿雪竇秋平常心是道莫更問人休
過寳雲寺訪密師
寺纔三二里曳杖且徐行晴塔松梢見風鍾嶺畔鳴樵
夫分道過僧子就房迎竹有千竿立塵無一點生
送仲兄之京口
纔歸又東去且道幾時還筭路亦差遠緣君不耐閒江
城登鐡瓮煙寺認金山我昔經行地詩牌掛壁間
題崇真觀東軒
東軒面水枕山阿左右雲烟濕翠蘿風度鶴聲聞遠壑
日移松影轉前坡愁来獨靠清樽遣老去休憎白髮多
道士罷琴揮醉筆詩成自喚小童哦
題戴洪甫愛竹軒
竹癖難憑俗眼看琴書靜對翠光寒秋聲鳴屋風初度
夜影翻牀月半殘天乞幽人供嗜好日呼稚子報平安
忩前幸有閒田地分我雲梢四五竿
同趙尉飲江亭
草草三間兩眼明數峯如畫一江横風烏破浪帆檣急
野鶻過林鳥雀驚蟻取浮篘尤有味魚方出網正宜羹
流鶯憐我無歌者簧舌頻翻柳上聲
題合江亭
石鼓山頭一小亭乾坤萬里眼雙明雖因刺史能尋勝
不遇昌黎豈得名衡嶽雲開秋洗碧蒸江湘合水爭清
書巖莫辨當時字空積塵泥野草生(原注昌黎有題合江亭寄刺史鄒君)
(詩末有願書巖上石勿使塵泥涴之句)
梅
園名金柅多竒卉古榦靈根獨異常耻與春花爭俗豔
故將雪質對韶光天葩巧削崑山片露蕊疑含建水香
當為君侯好封植角弓三嘆誓無忘
茶罷
茶罷晴檐唱午鷄偶騎驢去過東溪酒餚分倩樵夫挈
筆硯專令童子攜放目水亭欄獨倚題詩僧舍壁新泥
興闌歸問来時路到處蟬鳴日已西
史鎮江匄祠得請仍進職
兩載南徐屈從臣笑談樽俎運精神民無木土絲毫費
手挈江山表裏新千里舳艫渠水利一團錦繡閬風春
夾河柳接甘棠影下有攀轅卧轍人(原注築間疏渠終河葺圃百廢具舉)
(盡出公費)
帝念承流欲報功力祈閶闔請琳宫固知槐鼎身將近
却愛蓴鱸味不同寳閣風雲雖學士滄洲烟雨且漁翁
到家宣室思前度又使猿驚蕙帳空(原注史自號滄洲)
午炊徐坊嶺
途長力困時時歇日影將終僕馬飢糴米荒年增價售
汲泉遠井得炊遲竹稠亂笋穿開路藤茂多花盖盡籬
飯了店翁相送出丁寧前面小橋危
避暑溪上
不堪蝸舍暑如炊何處清幽可杖藜未約客須先覓酒
要尋凉必去臨溪撑船訪洞林間港坐石吟風柳下隄
晚網得魚似湖白鸞刀鱠玉擣香虀
雪徐廣文招同官小集分韻得明字
瞰江亭館約登臨雪後憑闌景倍清波面玉虹千丈霽
塞邊冰鏡十分明放懷共恨添杯少分韻俄驚擊鉢成
對奕不知誰勝敗醉中但聽子丁丁
宿妙果寺贈洪上人
上人留我禪房宿煮笋烹茶語夜闌鐡馬鳴風山牖寂
木魚敲雪曉廊寒真筌但要此心悟公案休將故紙鑚
若道吾言沒滋味請師且去坐蒲團
晚征
回首家山已十程搖鞭自嘆苦勞生雲先帶暝巖邊宿
月獨伴人溪上行草屋倚驂難可意杏翁叱犬不容聲
明朝路遠起湏早第一鷄啼是五更
途中
雨中奔走十来程風捲雲開陡頓晴雙燕引雛花下教
一鳩喚婦樹梢鳴煙江遠認帆檣影山舍微聞機杼聲
最愛水邊數株柳翠條濃處兩三鸎
宿江閣
閣前眼界如圖畫山色侵忩竹打簷雲帶鴈聲移别浦
月將梅影進疎簾壯懷自笑年年减華髮無情日日添
夜半驟風天驟雪貴家鼓舞客心嫌
春眺
獨倚危闌春意遠本無情緒強登臨一眉晚掃晴山黛
萬縷風搖岸柳金久負故園泉石約恍驚老鬢雪霜侵
兩年雙脚數千里奔走塵埃損道心
訪黃簿留飲
愛靜移家住水南門排古木枕寒潭鶴翎漸長呼童翦
麈尾頻揮對客談旋切銀絲膾鮮鯽新嘗金顆擘香柑
惜予戒飲難陪伴舉白掀髯子獨酣
醵飲
出城二里野人居最愛園亭傍室廬墨湧晴池聚科斗
雪明碧嶂過舂鉏興来醵友尋詩酒忙裏攜盤但醢蔬
新剏小軒尤更爽百来竿竹間㯶櫚
黃幹見約小飲就宿
病後何人慰寂寥長鬚持簡忽相招溪山見說為樓爽
杖履寧辭去郭遥柳絮一天晴舞雪松聲十里夜聞潮
談詩直到疎鐘動酒困頻將茗椀澆
郴州鹿鳴宴
連科已占十名前行聽鴻臚第一傳我俟合符留勸駕
君能摛藻預興賢湘山點化名千佛郴嶺飛昇傚九仙
此去瓊林天上宴今朝先賦鹿鳴篇(原注郴人事湘山佛及有馬嶺蘇仙)
(上昇處號九仙一佛)
次韻袁州鄭守鹿鳴宴
詔增貢籍自端平大比賢書拔衆英學備六經俱里選
賦推五色以文鳴雖由黃卷能勤苦皆藉朱旛與作成
来歲錦標先奪得天街聽唱狀元聲(原注舊解九人經五賦四新制增取)
(二人經六賦五六經遂備)
題村舍壁
柔風十里日曈曨雨後陂塘野水通兩岸柳煙籠曉綠
數枝桃露滴春紅明知鐘鼎衆皆羨到了山林味不同
田父殷勤邀我坐一盂白飯一盂菘
早征
店鷄一唱接疎鐘起整行裝尚夢中沙路踏殘征馬月
柳隄啼斷曉鶯風水肥渡險添舟子岸没途窮問牧童
千里鄉人逢陌上片時握手各西東
杜宇
纔聽今春第一啼如何便道不如歸聲穿忩隙驚歸夢
血溜花梢濺客衣呌斷寸腸誰接續懶隨羣翼戀芳菲
田園荒盡腰猶折我亦因君覺昨非
訪别胡倅留飲水閣
故人知我已膏車折簡殷勤屬訪渠惜别怱怱留語笑
臨時草草治餚蔬密遮池面荷千蓋斜插雲頭月一梳
此夕凭欄又何日鴈来莫惜數行書
田家嘆
破屋三間結草扉柴根煨火合家圍此生能得幾年活
薄命連遭兩歲飢腸久鳴雷惟淡粥體雖起粟尚單衣
晚来稚子多歡喜報道小姑挑菜歸
沿溪宿虎山山家
高低田水曲通池小小人家短短籬杜宇教唆春去早
隂雲遮盖月明遲年年只解催教老公事從来了是癡
若不隨緣強煩惱漫添兩鬢幾莖絲
苦吟
幾度燈花落苦吟難便成寒忩明月滿樓上打三更
山寺
樹暗常疑夜山多易得雲撞鐘最深處嶺外不曾聞
吟髭
壯歲髭如漆年来暮景侵更令如雪白撚斷不妨吟
漁舟
秋巘翠千疊晴溪玉一灣漁舟三兩箇来往釣其間
出郊
二月垂楊岸行春詩酒徒蒼頭前引道拄杖掛葫蘆
題莊舍壁
水深荷較晚地僻草偏多佇立風前聽樵夫隔隴歌
登樓
地卑梅雨濕氣壓篆烟低孰是披襟處高樓百尺梯
夏日山中
瀑近書皆潤林深簟更凉山中無一事夏日覺猶長
贈定上人
談禪皆是病參請不須忙且看諸尊宿相傳甚藥方
讀離騷
琅然醉讀離騷經一鶴聞之來中庭童子屢麾不肯去
直凑樽前側頂聽
溪上
一番雨過驟晴時溪上春光色色竒日煖花繁蝴蝶急
輸官尚欠二斤絲
倚欄
倚欄有恨無人說暮角吹梅寒聲咽急風捲雨過鴻驚
吐下蘆花一枝雪
江湖後集卷四
