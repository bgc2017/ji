江湖後集卷八宋陳起撰
趙庚夫
庚夫字仲白莆田人寓居興化軍魏王八世孫
兩舉春官不第以宗子取應得右選趙紫芝名
冠四靈而仲白亞於紫芝陳振孫書錄解題云
劉後村誌其墓擇其詩百篇為山中小集屬趙
南塘序而傳之
寄題孔道士雲庵
道人居玉笥手闢小蓬莱門寂山相對庵空雲自来茶
煙朝宛轉丹氣夜昭回欲助梨花夢擕鋤獨種梅
宿花果園
緣無耕種地役此老来身下馬看題壁聞雞起抱薪縣
荒齎米過店好啜茶頻僕也師夫子宜為南北人
遊山歸賦
山光海影一微塵歸到庵中認得真對境直須心有眼
參禪除是膽通身隠無高論姑隨性貧亦常談莫語人
生死看来非大事世間何說更尖新
宿秀才嶺下
雨急寒城墊角巾家家門掩不逢人遠看草樹疑成雪
忽見楊花憶是春複嶺征夫松作蓋深村客舍石為隣
清人神思明朝起半月行程溪水濱
讀曾文清公集
茶山八十二癯仙千首新詩手自編吟到瘴煙因避寇
貴登從槖只棲禪新如月出初三夜澹比湯煎第一泉
咄咄逼人門弟子劍南已見祖燈傳
鬢髭
鬢髭漸漸長霜莖老聽山中鶴唳聲九死得生尤可重
百年幾日更多營自參梵夾機心息專食藜羹胃氣清
檢點依然魔障在草堂釣艇未忘情
落魄
落魄蕉衫戴道冠菖蒲滿案浸清寒有錢即買丹砂煉
無病頻將素問看連日游山僧共往頻年乞米鶴同飡
世間不朽非鍾鼎曾與高人靜處看
落魄江湖夢裏尋起来佳處散煩襟長風送雨晚涼甚
獨鴈呌雲秋意深胷次直須冰玉㓗鬢邊莫放雪霜侵
清時我是無能者肯作澤間憔悴吟
懶
懶不梳頭髮覆肩飢吟狂嘯傲流年琴無弦索眠為枕
床有蒲團坐當氊夢着架裟曾見佛閑拈如意想登天
早知移却觀書眼去看廬山瀑布泉
真州聞角
畫角聽時恨最深戍樓偏在女墻隂聲寒恐有新霜落
意遠未隨紅日沉凉月一天孤雁影秋風萬里壯夫心
連宵只解搜詩思哀怨何曾動羽林
心宇
心宇今無一點塵面毛徑寸垢生鱗齋時野雀臨薌几
定裏山蜂立葛巾欲喚羲黃談太古自疑嵇阮即前身
兒童共指深衣笑問是秦人是晉人
書李長吉集
幾迴掩却又重看吟罷心如著露蘭欲上玉樓窺老筆
虬龍擁處雪霜寒
葛起文
起文字君容丹陽人起耕之弟
遊黃山寺
偶為尋幽出扶笻亦懶拈鸛巢依古塔燕語入虚欄筆
下詩初就樽中酒屢添此遊堪喜處膝上一掀髯
詠竹閣
歲寒編竹閣蝸縮度窮年日暴南窗紙風垂北戶簾爐
深全火氣鐺小聚茶煙為索梅花笑微醺步矮簷
窖嶺道中
屨穿蒼蘚滑水複更山重有圃春偏晚無人碓自舂亂
雲生峭壁一鳥没高峯隨處桃花發仙源似可逢
深院
深院人閑酒淺斟日長簾幕自沉沉梅花可是因春瘦
洗雨梳風太不禁
趙崇嶓
崇嶓字漢宗開封人太宗九世孫嘉定十六年
進士官至大宗丞有白雲小稿
憶昔一首
憶昔城南會珮馬輕春風芳華感人心折贈以為容俯
仰一相失去若南飛鴻青青女蘿衣蔚蔚石上松歲寒
無夕秀安得長相從願為日月光落君懷袖中三五如
循環千里宛可同
題彈梟
彈梟莫彈鶴惜此孤飛翰鶴舉即千里渺在青雲端彈
之固無益瘦不充君盤却恐梧桐枝無復棲鳳鸞
擬人生不滿百
人生不滿百譬如朝露晞白日入虞淵胡不秉燭嬉大
耋嗟晷短多憂亦奚為君看玄廬道輀車無停時伺晨
當及旦佳會當及期
故人
故人西南風遺我一束詩長哦結幽想慌惚若見之游
雲靄層霄聚散安可期虚空聞妙音意重千金貲相思
若行月一夕天之涯閑窗穿夢魂碧草春離離
美人貎如花
美人貌如花獨立古道邊芳年抱幽思豔裔春風前春
風固無情桃李終欲言不剪紅豆枝相思獨懸懸
適趣
賦資在山林適趣非任放乾坤入我牖得此一昭曠雨
露日以深禾黍日以長妻兒喜相謂一飽知可望飯蔬
適我願此意應勿爽
反輓歌二首
生人送死人哀哀淚如霰生人閱寒暑冉冉亦如電来
去遞相送展轉不可見丘樊謹封殖陵谷猶有變萬古
長如斯何庸致深辯
死生雖異塗昭晰本一理崦嵫落圓景一訣非永逝達
人隨元化生死一劇耳生生常癡冥安知非真死死當
安吾歸生當適吾意
用看雲體
上有懸石崖下有滑石道中有觀空人容顔半枯槁坐
息窮年歲抱此希世寶雖然欠竒俊塵翳已一掃或云
大道初不剰亦不少用力勤修為苦辛坐中老新州有
樵人此意極了了
穠華
穠華侈春豔松栢凌霜雪芳時若轉盼萬族畏銷歇人
生金石交所貴在黃髮同衾異寒燠抱藴應未察貧賤
張與陳利達胡與越安得皎潔心長年似明月
野馬
野馬紛驅馳競此光一隙世事若頷髭朝摘暮還出惟
應壯與老冉冉如過客歲寒山上松稍稍見其實
詠竹生花
竹老方作花清氣應自結結實成琅玕中心抱冰雪世
人弗肯食欲獻終不屑鳳凰在高岡音響方節節
失題
雲臺會功臣際會若風虎獨有嚴子陵垂竿富春渚相
求到幽藐相如有平素吾寢惟吾真君意應勿忤歸来
拂苔石整我竿上縷煌煌道義間足以照今古
春日
勾芒暢生意惠風改繁霜日月天清明桃李春輝光庶
情悉萌達衆羽同飛翔乘時各有適皥皥齊康莊山人
感物化欣惬殊未央回視元氣初萬端一微茫我欲觀
其微因之問鴻荒
田家
方春事鋤犂晚節多黍稌雞豚樂豐歲一飽輕萬事少
長情熙熙呼喚相爾汝雖無禮節拘氣象應近古先進
不可期無懷在農圃
一蓮
一蓮瓶中枯一蓮池中子結子心雖苦而猶勝枯死賞
心一日期詎非得生理君看千歲樗荒郊永淪棄
飲少
平生不善飲飲少醉已極恨不如淵明陶陶少虚日桑
嵫無停景寸晷足可惜今人與古人展轉不相識孰能
制頽齡擾擾竟何益
白蓮
池上白蓮花秋風洗香雪坐令紅黛皆塵俗一種凄凉
不堪折微波脉脉露光漙姑射仙人步烟月
征婦怨
梧桐葉葉生凉秋燕山早寒已知遒則則力力歎不休
堂前月光使人愁停針罷線淚沾裳朔風漸高天雨霜
妾憂欲死幸未死未死猶堪寄衣去
皎皎
皎皎白玉堂有女白於玉門前車馬任西東門裏苔痕
四時綠春風撩亂飛伯勞櫻桃花重紅夭夭夜深撲落
金剪刀烏龍睡穏蟾蜍高
代贈
雙綰玉釵垂相逢暗斂眉紅潮初上臉未語兩心知羅
韈凌波拂暗塵露桃烟柳不勝春珊瑚枝下重相見曾
是鴛鴦夢裏人
高樓曲
高樓漠漠東風塵花鬚落溪生綠雲豔歌美酒消好春
千金難解青娥顰燕鶯語言鳳凰意畫空不成天似水
潮紅暈臉濃蛾低門前采蘩春正遲
進酒行
玉槽夜壓葡萄碧石溜寒泉響凌歴水精壺中澂琥珀
醉呼酒星下瑶席小鬟春風花滿頭堂堂一曲真珠喉
六國三朝春江流眼花落井消千愁
難忘曲
弱花低繡檻月滿綠楊津一笑領深意過於三月春樽
前停妙舞堂上設華裀上客不須醉相將夜向晨
幽居
不作無輿歎幽居體自胖能貧蔬食足投老敝裘安濁
酒融春意青燈話歲寒外頭無限事忙殺不相干
識得
識得聱牙字三生拙未除閑居兩疏傳餘事二王書老
任衣冠古貧從爼豆疎農人適相告早晚出犂鋤
翠雲寺
杖屨入雲端天空眼力寬地因山氣濕窗帶瀑聲寒隠
几俗氛遠捲簾僧夢殘相逢隠淪者妙語亦飜瀾
漢地
漢地文書密窮邊歲月深但高蘇武節不察李陵心過
鴈西風急荒臺朔氣沉同生不同恨萬里一霑襟
地僻
地僻逢迎少吾生信杳冥清談養生論兀坐太玄經性
拙貧逾樂神清夢數靈亭亭歲寒友相對眼終青
咫尺
咫尺越山海其如千里何祗應憐命薄不道賦情多墜
綰交枝玉纖圍百疊羅清宵無限思枕席起微波
臘月
臘月二十五人家祓舊年山人無可禱睡着不知天
窗前
窗前尋丈地種得一株梅明月清風我紅塵不復来
失題
白玉誰家郎紅粉何處女秀色總堪憐春風密相許
幽意
開簾野水聲倚杖青山色幽意在人間人間不相識
春朝偶書
一夕春歸桃李根清寒猶勒豔陽魂雪霜雨露年年事
惟有梅花地位尊
淮河水
秋風淮水白滄茫中有英雄淚幾行流到海門流不去
會隨潮汐過錢塘
天寶禁中
外庭班退夀王歸别有驕兒侍禁闈解事老奴寧及遠
君恩如許政忘機
廣寒宫
碧海沉沉桂殿幽滿天風露四時秋寒宫白兔參差老
一種凄凉各自愁
臨汝道中
野水平田稻正青肩輿軋軋趁新晴髼頭奴子無拘束
牛背醉眠歌太平
送還吳山藁
萬卷文書一幅巾不將風鑑落埃塵桂花未綠槐花謝
獨佩江蘺有幾人
移梅
鄰家爭乞麗春栽玉手輕分帶月培窗下老翁迂入骨
清齋三日為移梅
癡猫
愛汝斒斕任汝癡了無殺意上鬚眉通宵鼠子喧人睡
政爾相忘也大竒
醉起
醉起西窗日欲斜新煙初試雨前茶川原春意無聊頼
開盡桐花到柹花
幽齋
幽齋宜凊復宜温高卧騰騰百不聞贏得神安無夢事
從教黃葉夜紛紛
大廷
大廷新革晉春秋王氣寧知在荻州泉下髯參心獨快
不教司馬恨枋頭
有感
舞罷歌停歲月深當時勝蹟盡銷沉飛雲捲雨人争賞留
得佳名尚到今
倚樓
平楚連天獨倚樓樓頭日日望行舟相思飛盡梅花雪
江上晴雲片片愁
田家
雞豚白酒樂豐年飽即高眠不問天少長有恩相爾汝
淳風應似伏羲前
西施捧心圖詩
吳苑風光越水春兩山眉裏笑顰分腹心别有堪憂處
狂殺君王藐不聞
晚立
古徑苔深晝掩關外頭塵土不曾閑雨晴天氣明如鏡
靜倚孤松看遠山
獨立
片雲收雨入西山望極蒼茫杳靄間蕩蕩太虚無一事
祗應日月不曾閑
譙樓
霜滿譙樓報五更道人睡穏幾曾聽金街應有朝天客
珮馬禁寒望曉星
小窗
小窗風定曲肱眠骨冷魂清夢易圓蝴蝶不飛花自落
海棠枝下月娟娟
小窗對客
紙帳梅花自一真小窗對語坐無裀詩家供給惟風月
病與詩疎始覺貧
清平樂
樂府新聲替舊歌沉香亭北醉顔酡牡丹謝後生秋草
一曲霓裳已覺多
如夢令
日日酒圍花陣畫閣紅樓相近殘月醉歸来長是雨羞
雲困低問低問獨自繡幃睡穏
窗外燕嬌鶯妬窗下夢魂無㩀夢好却頻驚不到綵雲
深處無緒無緒紅重一簾花雨
更漏子
玉搔頭金約臂嬌重不勝殘醉留淺黛暈臙脂淺寒生
玉肌待歸来渾未凖疑殺那回書信春又好思無窮
捲簾花露濃
謁金門
春尚淺江上柳梢風軟銷盡玉梅春不管冷香和夢遠
脉脉綠窗新怨花勝無心重剪簾押護香閑不捲捲
簾芳亊徧
春意泄香重一枝梅雪寒透玉壺冰暗結玉奴情更劣
似語還羞竒絶妬白憐紅時節酒力未醒雙眼襭一
簾風弄月
晴意早簾外數聲啼烏有約不来春夢杳鎻窗微弄曉
江上殘梅未掃葉底芳桃紅小天遠斷雲塵不到過春
還草草
春意薄江上晚来風惡簾外海棠花半落睡深渾未覺
夢想當年行樂新恨暗添金鵲寫就錦牋無處託去
鴻天一角
清平樂
懷人
鶯歌蝶舞池館春多處滿架花雲留不住散作一川香
雨相思夜夜情悰青衫淚滿啼紅料想故園桃李也
應怨月愁風
妬紅欺綠輕浪潮温玉鸞袖捲香金&KR0034;&KR1913;嬌怯未消寒
粟錦衾初罷承歡宿粧微褪香彎醉眼乍鬆還困斷
雲猶遶巫山
南柯子
小姝
絲髮風輕掠酥胸冷不侵背人小立卸瑶簪一縷柔情
繫得幾人心曲檻花方蓓河橋柳未隂紅羞綠困不
能禁惱亂東風無計等春深
掩笑輕擡袖慵粧淺畫眉嫩晴簾箔玉梅飛門外寒輕
疎柳趁黃時綰帶香羅結交釵綠玉枝看看又誤踏
青期倚徧欄干心事只春知
浣溪沙
望海潮泛舟
輕雲過雨炎暉初减樓頭片片餘霞曲徑通幽小欄斜
護水天薄暮人家暝色趣歸鴉竹風交立玉清透窗紗
斷岸漣漪亂萍芳葦遶煙沙依稀畫艇蓮娃掩鮫綃
微沁急槳咿啞香霧霏微冷光搖曳婭紅深映低花天
際玉鈎斜磯邊菱唱荅驚斷鳴蛙滿棹白蘋歸去幽興
遶天涯
沁園春
紫陌芳塵煙縷收寒雨絲過雲羡交隂桃葉窗前曲檻
認巢燕子柳底朱門回首年時霧鬟風袖褭褭娉娉嬌
上春逢迎處儘芳華繾綣玉佩慇懃誰知此際銷魂
漫隠約人前笑語温記掌中纖細真成一夢花時怨憶
應為雙文載酒心情教眉詩句空悔風流曾誤人憑誰
去待寄將恨事兩處平分
摸魚兒
捲珠簾幾番花信輕寒猶自成陣一年芳事如朝夢容
易綠深紅褪寒食近惟自有斷腸垂柳禁春困𤨏窗深
靜悄疊損縷衣凝塵暗掩金斗熨清潤章臺恨凖擬
芳期未穏舊遊細把重忖鑑鸞釵鳳平分久留取年時
心印誰與問待試寫花牋密寄教郎認妬香憐粉欲寫
却還羞輕顰淺歎字字攪方寸
張榘
榘字方叔南徐人
贊崇禧文室二僊圖
鹿皮槲葉容顔枯槁青巾白袍飄然氣貌不同者形所
同者道金丹一丸天地同老
敬餞劉興伯提幹之官
平生子劉子勁氣橫秋霜不肯作短簿海漘駕飛航稜
嶒高頰顴碧眼鬚眉蒼鶯花風月夜錦繡傾肝腸諸公
盍推轂置之白玉堂筦庫着此士四海空茫茫僕也客
於淛雲阡凄故鄉退鷁豈坦率瞽無預文章乘除君晚
泰尚欲思激昂年饑僅半菽羞澁無酒漿贐别祗此詩
君無誚凄凉
登鍾山
登高得勝遊暫喜塵鞅脫林深鳥聲微石兀馬足滑一
笑立高寒雙明渺遐闊酒酣百慮消世事等毫末
送姚提幹行
虚齋鎮東鄞從之南容君我初未之識邕翰傾殷勤脩
潔以博習秀美而有文玉犀映秋水英辭湧春雲雞距
角魯蜀昂然鶴非羣晤言到聖處商也樂所聞最喜直
而義壯音駴鼓鼖告子少於孟先策養氣勛牛山木信
美謹勿容斧斤助苗固得槁可使稗不耘觀于所植立
真能張吾軍仁義可效治淵源在河汾詩書自師友芝
蘭足膏薰剛風接勁翮去去翔霄旻清時有聞者必也
吾子云
賦山水雪景
寒雲凝不飛回風舞霏雪移多山凹平漸釋澗聲咽饑
烏噤無語老樹僵欲折薄暮漁舟歸行人稍稀絶詩翁
酒力微清興渺天末夜深有竒事玉樓耿寒月
約臺府同官王元敬以次七人登巾山以前峯
月照半江水分韻得半字
一江貫萬山雙塔抵層漢我来躡勝遊寒日己過半夕
陽滿孤村潮勢吞兩岸俯視塵世微雲邊數聲鴈
題三茅峯
巨靈握竒石飛落人間世怒拳一擊破高下成鼎峙三
光發其精五岳借之氣精氣久以靈稍稍見竒異香之
為草木清之為泉水天則為洞天地則為福地嶔嶔白
雲根怪巧分鎻細龍潛而虎藏猿啼而鶴唳始焉三僊
居終也衆真萃至今丹砂光上下數萬里清遊動高吟
今古幾騷士搜竒探幽深或僅見一二輸君呼筆神盡
發萬古祕我于塵埃中讀之如親履呼兒謹謄藏再拜
歸棐几
次韻孟師翰鳳兒花滴滴金
彩鳳與幽花動植自形色命名取肖似造化何容力丹
穴呈九苞夜夢或吐白未若秋中芳榮悴了無迹
物理紛以移血或化為碧安知秋草英不作金點滴非
繇冶者鑄芳葩自光澤誤彼市中攫一過一目逆
有懷尤贊府季耑
西風約暮雨虚亭得新爽忽焉見崚&KR1828;彷彿呈萬象誰
其伴孤吟寒蛩軋幽響碧雲渺佳人抱膝注遐想
題劉直孺拙逸軒
營營天壌間孰不為智使有美山中君獨與世俗異一
真不鑿若大愚四體安然如止水人皆喜君得佳扁我
於其間有餘議一隂一陽分動靜江河山嶽判流峙造
化而欲辭其勞造化之功亦息矣伊周孔孟心乎民老
氏莊蒙忘此世使四君子俱恝然萬古滔滔孰經濟以
拙而望巧巧未及成拙先至晦巧而為拙終焉多與巧
相值逸者自逸勞者勞天之降材爾殊爾君才足以應
萬殊䄂手山林恐非計願君畢力運天巧却换軒名與
張子
為茅峯崇禧主人景架巖贊王肖岩所寫喜容
虬髯如雲眼如月胷次毫端一泓雪政恐儒冠或誤身
尚友虚無老莊列松隂泉影綠悠悠此時此意如何說
三真跨鶴夜相從長嘯一聲山谷裂
贈雲竹一老琴師歌
昌黎不作穎師已千古風流隨逝水大音祗在天壌間
雲竹翁能發其秘明之為侯王幽之為神鬼悟翁一轉
指頭禪萬事冺然心耳廢澗泉淅瀝走宫商仙佩丁當
分角徵數聲急羽来秋空夜半西風掠蛩砌諸公不但
知此音真欲鈎深得其藝大篇小什分珠璣往往不惜
兼金餽吾聞南風之歌下舜廊四海熙熙樂平治願翁
持此天上頭一鼓解民愠再鼓阜民財勿作區區自豐
計
題錢則父凛對軒軒有老檜竒甚
老紅落盡蒼苔院萬物隨時自流轉蒼然古檜夜窗前
獨抱寒姿聳孤榦幽人丈室空無埃風聲月影共徘徊
樹兮人兮兩清絶不然君肯居此哉
題金淵綠净亭
憑高四望天沉沉平蕪遠樹横夕隂碧雲吐吞獻竒象
迺知造物得我心漁舟兩兩疊烟棹白鳥出没滄波深
悠然呼酒納幽致須臾寒月照古琴
第一峯詩(原注顛倒一七體)
穿雲踏月登茅嶺一陣西風吹客衣松儼立兮如伏山
週迴兮若幃竹泉清可鑒苔石坐忘歸鶴唳空靄猿啼
翠微白露下碧烟飛適意忘機歔欷
凄清露重月明紗帽濕裌衣輕路險僕倦石危馬驚近
市火數點出林鍾一聲客子征鞍暫解仙家雲關未扄
濁酒三杯投倦榻夢回畫被寫吟情
雪後呈邵堯章權尉
刮地風成陣漫空雪作團侵陵詩骨瘦開拓酒腸寬入
竹寒聲細緘梅冷豔乾長官何太喜農事正相干
半年
半年留鶴邑歲晚倦重游雪柳帶春意煙蕪生暮愁怕
看新鳳歷忍拂舊貂裘莫道知心少相親有白鷗
華亭道間
移船過九曲滿袖貯西風木落山容老荷枯水面空客
懷詩句裏時事酒杯中莫聽雲間鶴寧呼天外鴻
題雲間皎上人扄綠軒
藂竹傍幽亭蕭然一畫屏色欺春酒碧光映夜燈青雨
葉供香潤風枝搖夢醒却嫌千畆闊浩渺綠難扄
題黃岩黃山樓
樓俯澄江碧山宜四面觀壓波橋影闊帶雨櫓聲寒客
夢因詩醒歸心得酒寬虚懷納幽致濕翠撲欄干
相公新創雲山觀於州治之東詩以頌之
華榱勝㮣實相兼却笑滕王詫棟簾海内一雲高出岫
江南列嶂杳平簷作霖錫命宜爰立維石興歌正具瞻
寰宇固應同德宇共期羹鼎試梅鹽
帝城
帝城那得見秋容秋在三吳澤國中蘆未著霜花己白
蓼宜近水影偏紅一行落鴈低南浦萬點棲鴉起北風
安得畫師模此景釣魚磯上着詩翁
半年再作華亭客每喜輕帆得順風白水涵秋千頃淨
清霜粲曉萬山空暫時放浪如塵外憶昨經過似夢中
濁酒三杯眠未熟不能平處枕邊鴻
次韻金陵趙民曹(原注與装)水閣即事
尚想溪亭跨鴨頭市囂到曉不曾休角聲吹斷老梅月
橋影壓飜寒葦秋三語固知非昔比十年不到使人愁
老来著脚茆峯下相望何殊風馬牛
再用韻呈相公
等囿乾坤造化中此花珍重殿春紅矜持不受荼䕷月
披拂正須楊柳風三詠品題真入妙獨慚屬和未能工
廳前舊本今應在何必移根江以東
和澄齋劉制幹過蕪湖渭陽宅有感韻
興言陟屺駐征艎丘水依然亦故鄉萱草夢寒詩思遠
梅花月冷角聲長暫辭小隠從三聘况值清時已一陽
朝籍漸通恩數洽會看梧檟發幽光
留别耘業林逢吉飯牛翁鄭簡子
天台山下兩詩仙剪霧裁冰五十年耘業三間千古意
飯牛數集幾人傳半江明月曾同賦一段清風豈偶然
匹馬衝寒西驛路碧雲苒苒思綿綿
奉和魏提幹
騎鶴樓前奏宓琴朅来又作海山吟碧雲不隔鄉關夢
白髮能灰客子心愧我抗塵徒走俗羡君博古更通今
新詩清響傳空谷擊節長歌到夜深
登蘇臺用袁憲韻贈兩趙提幹(原注汝積幼聞)
勝賞多從暇日違眼中朋友欲星稀退休不復思三顧
能賦猶堪廣七依遊鹿臺前空逝水栖烏曲裏只斜暉
書生懷古真癡絶看盡閑雲入棟飛
窗上
窗上月朦朧香芸鼻觀通了無梅竹影猛省在舟中
題啄蜂雀井團雀二圖
游蜂從何来饑雀巧相遇誰其釋紛拏放汝採花去
日暮投荒榛吻利腹良餒爾竟何所爭固結不可解
鴈聲
鴈聲恰值到江東霜影空濛落晚篷寒著蘆花禁不得
一層晴雪亂西風
春吟四絶
岸草不知緣底綠山花試問為誰紅元造本来惟寂寞
年年多事是春風
沙渚清泠薄葉水野亭和暖杏花風此中佳趣無人會
牛背斜陽卧牧童
花露半乾紅入戶竹風微動綠侵床翠屏殘夢不知處
幽鳥數聲春日長
香鼎灰寒午夢回閒情誰與夢徘徊杖藜信步穿幽徑
一陣野芳何處来
送賓書記自揚歸吳門
一葉黃蘆渡渺茫誤隨野鶴上維揚角聲吹斷梅花夢
依舊楓灣半葉霜
聞杜鵑
流落江南帝魄癡年年啼到綠隂肥蜀山邈在青天外
只勸人歸不自歸
勸農二絶
善端天賦本無殊力穡之餘好讀書莫訝勸農因勸學
須知公相起犂鋤
長官誨汝亦諄諄須信民生總在勤試誦殷盤豳七月
詩書即是勸農文
題包虎
正眎眈眈怒作威西風搖毒上牙鬚山翁祗作丹青看
馮婦從教自下車
日日紅林飽血腴尚將餘力咬枯株高亭素壁黃昏後
疑有悲風落坐隅
咏十月桃(原注夢中得一樹春風怨落暉之句覺而足成)
十月桃開三四枝凄凉時候見芳菲小紅不著黃花蝶
一樹春風怨落暉
騎鶴仙
擁麾猶願富腰錢千古相傳跨鶴仙莫笑昔人空覬望
後来人欲更熏天
題稅軒新築送青亭四首
花木中間着小亭簷虚不礙兩峯青數聲啼鳥閙中過
不似家山子細聽
日抱吟情到此亭捲簾孤坐看雲生詩懷恰與雲相似
一點悠然度太清
白雲盡處青山小紅雨飛時綠樹新佳致仗誰同管領
野禽啁哳話深春
日移花影上疎簾香鼎燒殘逐旋添春事已隨詩入夢
一庭芳草綠纖纖
題趙子固水仙圖
紫府川妃夜宴還玉盤金椀落人間香肌不受緇塵汚
依約風前響珮環
秦淮
往在秦淮問六朝江樓只有女吹簫昭陽太極無行路
歲歲鵝黃上柳條
至後二日登狼峯
江流不盡天連地山意無窮春復秋多少詩人無分到
我来三月得重遊
聞春禽
萬疊雲山擁翠屏筍輿終日面山行幽禽上下好音語
到底不知誰命名
江湖後集卷八
