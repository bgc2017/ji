江湖後集卷十九宋陳起撰
敖陶孫下
中夜嘆
臞庵胸中空濩落正爾有愁無處著比來有酒三捫膺
突兀又似堆衡霍道邊俗子略滿眼舉扇鄣塵不容卻
正如白日殺快讐草草九衢面皆惡不應叔末盡鬼魅
世道如此我何樂麞頭鼠目動侮人貌敬逡巡背輕薄
其餘邊幅綴周孔汝身無苦何遭縛中原干戈六十載
八陵玉座塵漠漠假君無力堪汎掃渠可忘憂置恢拓
屯田邊壘差易事三十餘年束高閣嗚呼吾君至仁厚
一言罷行水赴壑雷塘勺陂可復請專創一司足經略
牛犁居屋旋填補虎士編氓間參錯聊城指日下魯竒
祁連刻期開衛幕行之十年倘未效臣頭請膏斬馬鍔
奈何諸人忍奈事天保正用初無作居然判道君北海
不復追隨我西洛墨池到了須楯鼻茶甌小緩支鐺脚
儒生寂寞守太玄共盡同歸一丘壑
張連魯仲本蜀人從其先宦嶺表僅五六十年
矣為言廣州城内有檜竒古甚土人相傳自唐
末至今往時東坡先生道惠宿留此州嘗供佛
其下得甘露綴枝之異予徵二事皆無所據而
耆舊相傳云爾要必有從來者張乞詩為賦長
謠一篇
亳州仙檜耼翁玩西湖老檜陳朝餘區區草木定何意
多生要傍齋房居吾行東廣足已劬兩年纔到安期蒲
菩提葉老還書蠧波羅子重空懸壺地荒了不快人意
照耀南海何能無邇來劃見張公子火雲肉山煉心水
搜竒訪古偶及之破笑勞君相指似門前罄折得堵宫
諸天龍神俱儼容左呵右禁防所奪上帝遺我駟玉龍
問從張公得明證指畫檜身分四印嗟哉此老亦不逢
生世適當唐晚閏天迴地轉逢今茲霸戰王争了不知
試看左紐足竒怪虎脛骨貫龍鱗皮霜枝雪榦如相偶
老大商山餘四叟年深幾慣雷霆争夜定一從牛兕走
道形天貌吾何心晚歲聊依清磬音忽然空中聞款綮
指李丈人勤遠臨更傳坡仙曾設供甘露綴枝如潑汞
桃源事託五柳翁後世請將吾語用
長歌行
徐州文壤基崇壇老蔡徑尺刳心肝銅槃照夜血光碧
上有慘澹雙鏌干請君載書許君死徹器未竟盟已寒
了知今人不如古古人亦有難知處張生刎頸殱陳餘
酈兒給印屠諸吕勸君結交勿結心報君多是逡巡人
捄飢重脱嗾&KR0729;厄出淖曾叨食馬恩輕言託心腹心腹
為禍媒畏途巉空薄側掌要離孤塚空崔嵬我願中堂
置甕常盛酒後列絲竹前賓友細腰燈前拓秋窗有來
白事酹其口交亦不必結名亦不必聞燕南氍毹藉地
醉千載一笑平原君
次韻翁伯紹教授
南窗解衣學畫史夢繞西湖貌西子了無一語對青山
側釐隃糜相與閒平明視鏡稀可數生愛詩名壓千古
春風别我不作難壺漿瘦驢行出祖政思坐上覓佳客
廣文先生秀眉宇船頭把詩報忙事欲些黃陳作黃土
摩挲老眼說舊觀絳衣大冠逢建武二公派當百似續
行舒綴遠如觀舞百年許長作灰冷手披口吟心獨苦
許君一死力負荷麾斥衆楚昌齊語典衣沽酒人敢易
鼠壤猶堪窖餘窶長生木瓢要賞真元劉放浪猶詩人
眼前生後姑置論紅紫事休天地貧
代送别趙使君
白衫紫領休霑襟聽我一曲截鐙吟使君五馬新鑿蹄
大江横前氣駸駸問知淮民何所戀年來家有生氂犬
同州雜鞭且未下山隂大錢聊可選門闌書生守遺經
二年作吏勞丁寧即日遂良鬚盡白平生阮籍眼偏青
君行奏書踏龍尾好為人間種桃李魚竿冷宦不足言
有一負公如此水
雁中箭詞(原注平望澤中觀弋雁者愴然有感己酉十月初四日)
南來羈鴻北方客背負嚴霜飛不得日中命盡射生手
一箭正中凌空翮一鴻中機百鴻驚點空細字紛斜横
力窮遭烹忍一死可憐片影長孤征古人畢弋豈無意
登俎亦可無肉味至今暴殄及胎夭殺氣為妖滿天地
物生何至相吞屠蒼天變化還須臾坐殿忽作杜鵑去
行河豈意黃能趍人蟲得喪無了日客行感此淚横臆
有弟落南今在亡十年一字無消息冥鴻一來聽祝辭
世間踏地今危機菰蒲飽霜湖水滿見草為人汝當遠
送楊帥赴詔
謂公目光射牛背公視赤子未脱綳謂公足跡躡龍尾
公守凍壁如癡蠅看公進退無一可公欲自判何方憑
邇來詔書下峻層趣公入趁花底根腰龜杖節亦已了
持槖上雍須公能公言臣是江西獰坐中十言九帶棖
滿朝貴人面雪色可忍一一為臣頳吉州城南水如澠
有蔞可絲魴可罾書生說食涎已滿寄謝龍闕雙觚稜
祝融海王神最靈胡能呵霧遮前程堂堂大舸截江去
天吳擊鼓馮夷迎孰居其間為此争東西欲奪公無情
衆生焦灼大火聚公但抱寳眠清冷
再用韻酬陳祕校來詩有擊楫清中原之志故
中間多及之
海中老蜃嘘樓閣局促鶢鶋魯東泊忍能杯視九雲夢
戢戢魚頭沸相嚼濤江亭東識君面再見白也大鵬作
雄辭巳褫壯士氣窮髮天驕堪面縛我家荆楚起孤劍
奮身多自青油幕南遷閩嶠已三世土風正坐儒冠錯
尚當拂磨十丈崖刻頌欲將文字託今君精悍喜談兵
指畫魚麗分鸛鶴會當平敵走行在金印皇皇看手攫
不應從我學詩句格律牽纏紛纆索世間冷暖逐處所
火井自温冰井涸論詩說劍亦竒事媿乏三杯澆索寞
誓將併敵起三關不作羣狐猜鎮惡齊紈魯縞我山東
指日戎車會于濼
永嘉魏祕校訪僕蕭寺且言出處甚詳属與余
同客崑山使人不能無懷魏云欲還故鄉而吳
中兒女森森如立竹矣因用所惠詩韻聊綴數
語以塞來意韻長不復櫽括資客中一噱可也
陳侯一榻懸千古賤子何能望入府門前誰者高櫑具
甚口美髯方快覩裙衣新失大雲寺告訴天吳煩拆補
隂風立我鐡戶限起倒不供人笑侮邇來稍挫牙角勇
一見何知肺肝吐繪衣君欲試華蟲鶯領吾方愧桑扈
新篇直欲命騷僕寸舌寧當下齊虜已從雁蕩歌貫休
更向烏江憐項羽遙知筆下卷波瀾乞與胸中洗塵土
魏侯魏侯聽我語醉裏江山迭賓主吳歌一聲落青蒲
遮莫催歸啼杜宇江南江北知何許萬水千山話僧廡
因君永嘉說謝客南海維摩堪淚雨樽前卜試鸜鵒舞
一閧從渠較鄒魯
送别張長官東歸
勸君少留持一觴三年一日纔初長春風愔愔著桃李
露雨沃沃開麻桑道傍簫鼓莫凄咽使君平生面如鐡
裁量渠是臺閣具坐使霜蹄困羈紲前生瘡痏生潢池
手披腹摩隨所醫州家徵財使家督灌輸輦送無愆期
諸郎自是豐年玉誰能待荒學儲穀虚名作祟謹勿近
介者得嫌同者俗臞庵先生室無鄰晚年得君情更親
常時問政有寬猛獨覺處世無緇磷何人幕府容疎懶
憶君高樓衣帶緩朅來問訊池上魚一笑相看喜無筭
了知喜極還生愁獨自含情上小舟府中參佐足追送
坐念長江天際流還家且種鹽官棗垂柳當門樂華皓
詔書定起尹翁塗珍重身名莫草草
上丁郎中(原注焴)
君家去天纔三百君身去天無尺五忽憶泥功棧外山
盡是杜老思君路而今西子媚迴塘坐令猛士紆柔腸
可能直下窺秦隴翻作吳兒時世粧
仲章薛公十一鶴季章李白詩百篇自我過都得二老
頗覺閩蜀堪同川今來劃逢丁將軍秀傑萬里來嶓岷
篋中當自有行記幸借天壁開嶙峋
送舅氏行
迎面賓鴻去未多攬袪官柳不勝拖還家定笑扊扅曲
上水初聽欸乃歌濁酒過隣通問訊青燈語夜愜平和
機雲也有謀東日可解滄浪理釣蓑
寄福清翅山舅陳夢實
路岐引人不作長野梅官柳禪風光看山看水入詩眼
歲月不覺鬚眉蒼請從丈人開肺腸身非石人忘故鄉
五年江湖枕書睡夢隨南去落翁堂亦知行坐歌白頭
池南隠几浴鳬雙鰥孤肯復有羈旅石塘破寺魂悲凉
毛錐不補萬事裂存者各在天一方善和里地知幾易
遼東城郭空相望平生何用酷似舅政似嫫母顰施嬙
兒時拊頭祝文章祇今未入崔蔡行三年一書願見貰
骨肉滿縣悲難當屋頭荼䕷定過牆滿窗日色文章香
眼前欠甥頗念否我亦口挂蠔山旁煩將歸意作泉下
小待錦衣漫浴妝
北窗雅言寄朱仁叔
風日暖天大裘蠅飛打窗油北窗墳策高於丘我欲發
視勞牽抽把酒起望天門陬斜鴻書破半張紙枯荷網
空散鉛水機中挑出錦文詩淚滿鴛鴦半身紫新愁波
不窮後愁更隨風美人如嬌春何物可御冬古人已恨
愁不足却遣今人送愁續輕將玉斧贈吳剛漏得寒光
照孤宿素女為天揀退絲伶倫猛截孤生枝沙蟲含冤
射千載誰勸黃竹栽瑤池歌夜長歌夜短淮南桂枝香
滿滿為君持酒夀金人少待露盤辭玉椀
飄風荆溪
船頭月渾雲不度轉眼光隂遽如許江湖無地寄風威
短蓑遺作胡旋舞還將老病入孤舟碧波為人生白頭
闌中五更鵝鴨亂老漁畫肚起長筭
贈英德風和尚
風師風狂無是處文采成龍或成虎向來打橛釘虚空
今日入山還削鐻晴窗洗出烟巖秋休嗟李廣不封侯
見說行年今在坎老慵且作囚山囚
月華道中
善財平明白下床供君一鉢曹溪香山中老盧致無恙
為我一洗醒而狂問君江行何所見邂逅今朝識山面
羣峰亦自不相知窪者欲逃危欲獻窪逃危獻知奈何
小草遠志元同科時來隨喜出雲雨不來抱藹休巖阿
老人於山消底物畢願託身仍託骨接頤孤撑看未已
萬馬崩騰過倏忽貴人祇聽宫門鐶何曾一葉吼冰灘
轉頭便下貞陽峽嶺猿舉臂招人還歸來海上亦不惡
把酒持螯誇至樂明朝遠碧望林巒依舊朱欄照城郭
再賦薄薄酒
薄薄酒全吾天醜醜婦引吾年敗繒麄布形骸便辛勤
著書塞屋椽何如郭外二頃桑麻田折腰斂板高鳶肩
何如方床八尺供横眠左為劍鋩右鼎耳勸君却步行
相先斗量明珠埓編錢郿塢未就臍已燃十眉間坐争
連蜎絶纓滅燭薰腥膻農家醜婦眉半櫛白頭惟有夫
壻憐勸君酒薄君勿嗔尚方賜尊能殺人力微覆餗有
明誡食鮭三九元非貧酒不薄人自薄妻不惡人自惡
不如濁酒三杯呼醜婦共作原頭賽神舞
續薄薄酒
薄薄酒勝齋蔬麄麄布勝無襦醜妻惡妾勝鰥孤叱塗
呵道驅高車何如醉歸連臂行相扶巍冠束帶商唐虞
何如北窗散髮擁腹千爬梳金樽瓦盆酒如一食芹差
可無彫胡名堯字孔相號呼百年螻蟻同丘墟朝為卿
相暮匹夫青黃蚤失溝中枯錐利未必賢椎愚左圓右
方徒區區不如濁酒三杯對醜婦荆釵布裙相媚嫵
次醉中歌
犢車油壁塵紛紛恨君不識如花人金鞭争道誰家郎
出門三日香人牀春風酒面吹微鱗主人拔釵留上賓
洞房燭花盡意明為君拂絃駐歡情陣鴻塵澀聲難安
城烏夜啼訴春寒吳歈未終初日上璇題藻井知無恙
請君銜杯莫問天茂陵劉郎初學僊人生百歲俱可憐
願君流歡及盛年世間萬事不如酒九環寳帶時人有
感君一曲寬百憂當時見人面色羞君不見牆東儒生
食井李一生飲牛廉讓水
醉歌
得誰釀法乃爾佳連引數杯極口誇須臾忘物亦忘我
是非榮辱不可加兒童相隨拍掌笑阿翁醉也扶歸家
平生故人趙半刺遣騎折送園中花飲酒不待勸夜如
何其月欲斜倒著接䍦自起舞笛聲趁拍鼓三撾陶陶
兀兀意有得小姬在傍雙髻丫驅令磨墨具紙筆滿幅
大草飛龍蛇婦云汝醉當止矣明日酒醒不愧耶
謁衛參政
頃年投詩衛左史今年謁詩衛相公何方客子辟道路
詩卷長邀石浦風先生官職泥土如萬事盡付阿堵中
天教權嬖表忠節劍首一吷毫毛空祇今事業已如許
願聞當時北歸語面對手畫真自知十年絶口吾甚武
謝安風流過王𨗳芙蓉王公竊其表從來雅志在東山
角巾不為筝歌老古人進寸退一尺江草江花足自適
功名時來不作難雷動風行本無跡百姓相驚當歴耳
三江五湖作瘡痏百年天地亦悠悠長鑱老人淚如水
側傍湖脚澱山藍出見輕鷗已不凡頗聞琳琅塞門内
三筆六詩公所監何能撰杖閱諸子看公著帽淹幾晷
朱衣目前空復愁客有焦桐勞下指去家初無可葺牆
獨抱遺經天一方石浦倘為蒼生起天衢日轂遙相望
短歌贈臨安友人
素絲衝塵化為墨老人雙鬢無由黑俗兒翻手候炎凉
惟有君心比霜雪破窗草亢風雨寒夢遊帝鄉虎當關
枯魚對酒淚濺俎雄劍夜吼銅花乾二十辭家顔色故
春心不語絃解語借君古鏡施鉛華含羞獨泣羅房雨
青天中開多不平少年裘馬多流星千金無處買俠骨
坐念歲月空崢嶸
夜坐
來雁無消息寒蟬久寂寥鬢毛隨日化吾意得詩消樓
影三更淡天星幾夜搖眼中無長物拄頰又明朝
倦夜
河津傳五漏霧雨入千家白日鳴饑鼠深更歇怒蛙境
空愁稍進詩短意能加客路多風雨深憂斗柄斜
贈得一禪師
舊時黃正父今日一浮屠四海誰知已三更忽撚鬚空
山吼獅子暗壁縳於菟何日當吾眼藜牀淡爾臞
燈下嘆
老馬知塗益可羞寒燈冷硯照窮愁著書不望從兒讀
歸舍何當與婦謀赤脚踏鯤真浪許短衣射虎恐長休
何人得似襄陽守乞我苕湖十頃秋
次韓耕道贈别韻
一昨羊城别五僊駕言韶石叩鈞天偏師政擬劘詩壘
淺瀨那知滯酒船但使繫書勤雁足敢思騰上竦鳶肩
區區定取韓康笑賣藥逃名却自然
病中用杜工部江村韻
早歲縱横論九流中年往往愛清幽細觀夢境皆争鹿
静遣機心欲狎鷗池上貪閒臨晉帖燈前抱病看吳鈎
山林鍾鼎從天賦言志俱慚點與求
和開元寺省公韻
振錫浮杯定偶然繭窠誰見老蠶眠祇知大膽嘲無本
渠識前身是普賢師欲嬴糧趨建德我慚觀畫訪開先
莫將幻境誇陽燄吐盡多生渴死涎
附省公作
莫辭委刺去蹁躚料得先生已醉眠打徹愁城休強
酒壓低詩社不言賢琴中有趣嗤陶令席下無人誚
孝先想是逢人不肯出來臨法會定流涎
至日記見簡輔漢卿二首
滿窗晴旭散輕埃報答生成只酒杯篇什正須今日用
歲時偏傍俗人來輕舠上藕泥初拭小巷争魚臭不開
試作横竿權土炭聊從夜半候陽回
枕上吟哦安意好新詩自覺鬼神扶遙傳舊歲無多子
皆試新衣是早圖天下自須胡伯始江東只在管夷吾
鄉山此際當治麥誤矣為文傚兩都
賀郡守得江隂
檢點詩篇方細讀忽傳新渥照澄江榮公銅虎非渠事
舊憶河豚是此邦蕭散盖公宜置舍風流謝守想臨窗
他時我得扁舟去直過凝香索酒缸
自笑
抱甕終焉與世迷斵輪久矣嘆吾衰江南未必無佳士
海内何由得二兒不共施梁争折角却思陶謝與同時
歌成未免傍人笑農馬雖專技已卑
清明日湖上晚步
一百五日苦多雨二十四花能幾風壯心欲與兒女競
春事翻成寇盜空公私蛙合笙歌裏客主山張圖畫中
作意後遊仍獨醉西湖莫忘遠來翁
寄德久舍人時將過吳門
昏花亂眼嘆吾衰寳帶忘腰羨子宜碓下誰明能行者
甕中聊覓永禪師醉鄉欲結無為社劫火難燒見在詩
忽憶扁舟洞庭路霜螯斫雪點橙絲
送王楚材往湖州聽讀
短羽真成入殼游小儒蹤跡欲誰求非關古字誅揚子
自是諸生欠沈猶百計千方元薄命雙溪二水各宜秋
此行試卜唐夫子會向芹邊問楚囚
贈玻瓈僧慧觀長老
千年觀一如三日客同居祇道清淮近烏知濁世疎地
窮初限橘水富巧藏魚排闥風烟入觀心視聽虚飯香
鴉闖戶茶熟水鳴除潮載支祁憤天關禹貢書磬材徵
古在石蕝表兇餘董杏通鄰堵秦瓜過滿車遊方孤雁
去問法翠屏舒何日荆溪道誅蓬對結廬
晚霽湖邊獨步
短短桃身盡著花微風細雨響蘆芽一晴眼底皆新物
蛺蝶成羣聚淺沙
題郁氏子床屏
歌舞教成王謝宅百年華屋幾人居豈無藤葛垂隂地
女轉繅車兒讀書
醉歸
夜深霜月冷侵膚醉飲歸來得自娛霧氣水光同浩渺
誤看田野作江湖
次潮陽寧公詩韻三首(原注時欲往天台住方廣院)
天外誰飄桂子風老夫鼻觀已先通直須斬斷年時話
匹似西來歎不逢
十方無壁慣曾遊一片孤雲任去留莫話潮陽舊公案
天台行色滿簷頭
竹枝拗折殊多事參取茶甌未到前為報天台癡五百
撞齋邏粥莫争先
送行者妙淙往青龍謁陳七官人
三生同聽寺樓鐘緊峭芒鞋任所從莫向華亭覓船子
趙州橋下有青龍
為竹奴解嘲用山谷先生韻
通身有眼更無腸好上臞庵師子床莫作綠衣顛倒想
班姬陳后兩凄凉
送霅川丁世卿宰舒之懷寧
長安亂葉舞征衣獨把新詩送吏師自古才名諳宦拙
邇來官事要兒癡
八公草木迎人處三老風沙上水時直使邊頭行國寳
少年白面且經維
江湖後集卷十九
