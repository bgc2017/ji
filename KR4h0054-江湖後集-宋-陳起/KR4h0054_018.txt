江湖後集卷十八宋陳起撰
敖陶孫上
陶孫字器之號體齋長樂人為太學生題詩三
元樓弔趙汝愚為韓侂胄所捕亡命江湖侂胄
敗始登慶元五年進士第官泉州簽判有臞翁
集見遺書本王士禎云臞翁古詩歌行頗有盛
時江西風氣其詩評尤為談藝家所推引今葺
自永樂大典中補詩八十六首
熊得自古英之近江舟子譁然此異徵也為之
留皮與膽餘均所獲以侈神貺云作獲熊一首
時庚辰孟冬七日
來黝者誰僉曰熊與涉江亂流實始逆予天畀敢違俯
取以薦維古英神謂予汝眩有男不夢有妃莫當居然
兩目視晝若盲甚者痔下取怒河伯醫者色難請謀諸
藥熊兮主方我有玄囊清汝决眥扞汝濁腸有如不信
剖肝自明寧我一死以與衆生拜神之休率曹披啖爾
愛其蹯我愛其膽
古興
我有古時鏡云煉三精魄雙龍護其紐玄霧紛四塞持
照盤古帝面目湛可識包藏久不事天地稍蒼黑昨中
試拂拭依舊存八極惟有世人心寸膜不可得
昔我走東海遙望殊庭曲獨木盤九龍欲以鐡網漉紛
紛下百怪牙甲争踏蹴珊瑚泣沈沈悵望不省錄終然
拙用大坐閱年代速寄謝寥陽天龍宫書未讀
前感興一首
烏几學癡坐吾炊何以晨了知詩自好不與甑相聞蒼
蒼本空空嗚呼誰使然甌窶知滿篝稍喜斗斛仁而我
亦齊民不貧後世賢腹無一寸温百憂鎮燒煎巋然一
破竈寒蟲欲無年更欲辨名字蟋蟀螽斯間書生謹守
書放步防疾顛蝦蟇緣青冥孤光恣吞吐於菟無角翼
為天守門戶持此感物化堯舜萬萬古冰蠶不知寒蓼
蟲不知苦未知了身口甘煖復幾許高高化人臺下視
多劫灰我欲轟雷車老天怒不開死語無出路六經聖
所裁惟應蒯緱劍日夕同歸來
後感興二首
皇天分四時氣節幾錯遌俗兒一驚呼識者淚横落悠
悠羲皇前日月何磊犖不世更凌歴地上光景薄十年
看花草皴面少膏沃看看六鰲背坐愛白日曝何當寥
陽天朗咏無生樂
朝為感興吟暮作感興吟何者最可憐淚盡枯人心身
後多所化所遇或淺深奈何姝姝人色裹矜冠襟野芳
必在擷濁酒必在斟死題善人表生托君子林置之勿
復言愁隂復愁隂
秋日雜興
凉颸動空谷振我庭樹枝鮮榮忽顰蹙顔色慘不怡節
序一如此明當戒裘衣寒蟲勸機杼敦迫不貸時汝意
固可尚我機坐無絲
晝氣差小祥夜氣益以清林端動華彩初月當我楹澗
光若翻鶴草露如栖螢攬衣一徙倚肝鬲涵空明一室
噤衆籟寂寥無人聲落葉忽墮瓦憂心還獨驚
客從湘中來問我手中松當時一寸根翥霄作鸞龍子
可爇我鼎肪可澤我容松今已如此而况種樹翁寄聲
十八丈法當理歸笻
陣雲起西北中原暗黃塵豈無康時筭無路不得陳書
生亦過計夜夜占天文匣劍似識時中宵啞然鳴我亦
發悲歌沾衣涕從横
昨日尚絺綌今日便衾帟天公不關白故故出不測鄕
來三丈熱變滅在倏忽蓬根&KR1065;然醒凉意滿巾幘團扇
豈辦此羞澁謝陋質不必待秋來理宜長棄擲
袁同史丈令賦所欲作醉皓堂詩以為後日數
椽張本四老有袁謂乃其遠祖云
黃雲護靈芝丈人非獨醉蕭然四鶴髮海鳥眩觴味古
來閉關人學道用其意滈池未返璧政欠頹然睡仙苗
足風露中有熏心厲支頤得一笑劉郎已為帝乾坤重
盪滌奈何前星墜昂藏君家老招喚作許事當筵就羽
翼顔色變韶穉出山雲怡怡還山雲洩洩追思千載上
把酒足自慰君堂定果耳或者樓閣氣是間堪底用萬
甕盛醴齊阿戎氣如虎神手了一世政宜日無何雪紵
展鵠翅高吟紫芝曲四老恐歘至
再簡林子大
糟丘酒無時釋麵雲濤翻前身阮步兵搜句急追奔詩
清酒更冽自扣玻璃盆緬懷君家翁滿懷蟠虞軒職當
調九鼎小却護北門胸中補衮線豈但民瘼痊胡為坐
海山揖客通寒温邊庭失細大益我愁思繁今君富文
采色正語不喧念我死塵壒妙語為返魂班班古罍洗
一笑三家村
凄其歲晚不勝鄉國墳墓之情再得四篇贈宗
之毋以示他人也
隣曲竟還往歲除當餽分作我淡生活小龍破密雲天
機亦良勤錯綜合瘁芬松栢青始獨苕華黃已芸
重趼踏九州一源貫九流歲晚天報子茲樓斂其秋正
西蒼龍尾下掉白鷺洲旁人為我嘆汚瀆横吞舟
紅塵暗九衢生白有我室山平拄笏頤月滿横琴膝三
年蠻府掾不愧紙尾筆夢從南海君供我波羅蜜
昔我宦南海賓友日擊鮮今來童市歸掌肉分烏鳶旅
食何足校苦望雙旌煙願為墓戶家毋為地行僊
送安豐尉丁夢符歸霅川因簡之晦兄弟時寓
崇川報恩寺(原注潘指崑山宰文叔以作邑制酒丁姻家云)
世紛何豫人直作走千里寒壓破虎韉霜風殺淮葦能
來得吾願連夜燈花喜矯矯將軍力一日破萬紙填胸
龍豹韜政坐毛錐子區區寄人幕誰訪習鑿齒相見各
挽鬚士窮乃如此吾謀適不用步到狼山趾荒村圍海
氣央城如卧已幸當小盤旋長袖為君起回首呌周郎
湟水面欲死往者城南杜鈿車凑流水胡然落此地伴
客歌快耳吾徒離闊好見即裂其眥中年迫婚宦官事
漫不理關心且詩酒甕面撥寒蟻如聞董召南犬鷄封
石髓感君好兄弟行當訪虚址雍丘且勿念將星落寒
紫送歸無好語凉月挂鯨尾君行定過潘茶鼎面曲几
因之啓三請問酒所以止
别袁席之二首
漏盡有行客袁侯挽不來掉頭緇塵中胡為此徘徊何
處非詩具螺江如潑醅公子亦豈癡索笑西湖梅平生
詩書腹不計簿領材噫嗚梁父吟慷慨新豐杯夢作方
士鳬唤杖聽風雷何知江東路瘦馬衝塵埃君名在吏
部作吏始此回獸弱而弩強蹙縮生自猜自猜固如此
一語須君裁王事有靡盬柴車誰當推行矣勿告勞試
身文書堆
昨送鄭廣文持氊就客坐今辭習主簿相與枕書卧名
字擅一世此法當寒餓臞庵書滿屋十夏作僧過就使
君交我指目等竒貨百年寸箠折萬事一甑破獨念君
行路歴歴眼中墮入衢酒無聲道信山辭涴每憶上程
時店火明箇箇征人語暝靄嘶馬帶枯莝是間萬金藥
貴子身劑和飲酒端不惡為米知何奈手板付丞相此
語尚須佐
次韻陳景齊糾掾題品山齋數石之作
吾山何足誇君語煩專送姿為丘壑媚意重璆琳貢芥
胸劃玲瓏眯眼豁塵瞀白雲足怡悦明月得簸弄居然
衛霍近頓壓鄒魯閧故人真陽守遺補臞庵空數株立
拏螭一笑慰歌鳳緬思昔牛李競勢急鞿鞚能令山崒
硉所欠腹空洞那知負之走更使逐者衆誰言山上山
竟作夢中夢老衰本無欲標榜聊取衷獨憐伏虎雄必
得飲羽中荆室雖苟完漢儀亦多偬君能載酒來我願
共飯甕
有感一首
典衣沽美酒鑄金買艷歌青燈烱長夜如此粲者何平
生有廉藺方駕欲更過低顔兒女中鬱若鷹在羅酣望
八極表老淚如懸河諸兒頗嗤黠見謂同一波相如混
滌器謝鯤困擲梭古來賢達人細過非所科竊願天子
聖朝廷半丘軻青春深農桑東盡青齊阿坐令倡樓女
委棄黛黑螺下里羞陽春中宫張(原注去聲)雲和我為太平人
短褐生槖駞醉魂招漫郎或有石可磨
謗議
四方集謗議著面矢如雨前身雷將軍柴立吾甚武卻
還觀我生與世實鉏鋙西通禰衡隣東接嵇康堵以茲
料身後藐未得死所一州納一嘲一邑獻一侮並淛十
五州我作大謗府餘外九州者設伏特未舉徐思浮言
端中實無所主怪雪羣犬吠眩日百鳥語何由澤其喙
環海變春醑坐使聲名高一日跨堯禹
貰酒
酒泉我南隣喚客青旗翻渴心若絆馬未騁意已奔平
生無長物取具一瓦盆萬事漫不理得酒雙眉軒相傳
新豐坊北奏司命門衣冠敬再拜一病煩公痊冨貴不
敢願施我腰脾温今晨客舟出落日鳴蟬繁屬車得鴟
夷秉羽可解暄却愛畢吏部神全不驚魂渠能給萬甕
甘老愚公村
龔立道家藏虢月石屏
桑田鑒一奪周官寒如灰賜珏先淪奔乃自垂棘胎劫
火到咸陽六國無珍材空餘虢山在蚌水相縈逥古潭
月荒凉孤光翳復開六丁所邀留珪魄幻紫瑰閟藏三
千年握獄無張雷君先世閩南家枕鳳咮堆夜光有感
觸渠伊入剸裁向來匪石心不轉誤國魁皦如照萬世
是君以聞來遠孫極風流乞語譾餘哀摩挲紫雲姿百
感集我懷石汝亦不遇無兩歐蘇梅
雪中陳孔章招飲
始秋我如京禇中無所齎蕭條方逆旅敗履手自提入
門一曲几塵暗烏皮低平生實有恃壮氣干虹蜺丈夫
死則已未死牛衣啼以茲悟生理得展庶可齊城中雪
沒靴凍馬不敢嘶病夫亦怕出登樓去其梯故人知我
貧坐有一石韲招要過廬下春風破餘凄老懷不勝酒
秩筵已如泥感君一寒語醉鄉強攀躋還歸叱塗路撑
斤只槁梨我策三十六第一捐町畦佩服今十年默化
浙東西惟有三宿戀弱念牽房閨常時過飯家屋上瞻
烏棲勿輕一壺酒踏凍誰為攜窮途見弟兄感涕沾䚢
觿世情尚醻答人事多乖睽終焉媿閔嘿夜卧三畫臍
何時接綢繆門牡炊家雞入舍更主客愧無鹿門妻
謝蓋晞之餉筆仍詶以古夀春石刻金剛經
詩人貴筆精如射得矢同有筆仍工書如矢入彀中先
從鼠乞鬚次論腰到蜂平生竹林交未數阮仲容住逢
蔡邕書三日清我胸還臨晉賢帖明眼搏赤熊規摹到
晚唐戰手驚揚風興來欲捉筆趯若螽在蛩夢想諸葛
誠腰錢走江東霜氣侵短褐十日守兔蹤故人知我鄉
孤峰秃玉融遣到管城子令補麟趾終驕豪始入手廩
如控奸雄竊擬專賞罰爵之中書公何以報嘉惠古夀
碑色空字方蘭亭逸墨比頭陀濃君家閱古脚今日聊
會逢更待黑蚍蜉滿紙昏花濛
和姜堯章桂花裙字韻
紅紫有偏尚桂花總宜人䗶雪明孤斟絳雲嬌小顰可
憐愛花人兩屐穿秋雲懷人小山作寄愁中書君向來
鷲嶺詩政坐書檄嗔月中落桂子習氣知幾塵潘郎桃
李姿頗亦尊所聞提攜風露前縷衣深紺裙
附堯章作
空山尋桂樹折香思故人故人隔秋水一望一回顰
南山北山路載花如行雲闌干望雙槳穠枝儲待君
西陵蔭歌舞夜夜明月嗔棄捐頳玉佩香盡作秋塵
楚調秋更苦寂寥無復聞來吟綠叢下凉風吹練裙
送袁席之挈家之任
神龍不池拘威鳳非籠馴自我交袁君愁見地上人一
官固兒嬉君視真埃塵去如下鞲鷹來即釋嶠雲相從
復幾時孰老西湖春門前烏桕花頗怪烏來頻問知八
九雛翅短青尚新感君攜孥行道路嗟良勤念子春秋
學當重博士茵胡為簿餘干折腰五斗陳祭河先惡池
小大則有倫細意事朱墨凡例實要津贈言吾豈敢輒
獻所食芹惟時風雨交塗潦埋車輪十年上饒路夢中
說悲辛黃泥漫塘坡鳴鼉舞淵淪贈子方竹笻副以白
紵巾笻方嚇鬼蜮巾白來祗神意氣得人命杯酒聊慇
懃上馬莫回頭慎勿愁我貧亦莫作怪事祭竈通比鄰
杼山閣詩(原注杼山以禹四載立名)
攝身上諸峰我無千手目神交庶子泉夢老王官谷平
生林壑趣魚鳥即往復杼山落何許面勢工設伏故人
郊居賦雌霓從衆讀大聲嗑黃華令德猗綠竹永言乘
樏叟會計踵納麓方尊讀書倚肯效舞經祝幸當草木
近安事筳篿卜顔公况華扁江令有餘馥騫掀鵬摶海
夭矯龍起陸於焉峙横閣渠是伯夷築何年黃金彈雞
狗隨蹋踘還持揮蠅扇静對振鷺瀑前山入手版後水
激帽屋風聲逐孫登星采向荀叔誰能治西曹束帶望
賜沐清客班雜坐動處草皆蓼乾坤磨旋蟻身世蕉覆
鹿異時留峴首羊公難諱獨
次韻蓋宰
大化我蟲臂常時炙牛心居然身桔橰老圃愁漢隂簡
書實畏人吏事頗見侵千里得蠻語十年生越吟寧為
尺一稽何者可枉尋盖公學齊魯頗似東海任雙骭留
石涔舉世方盤鍼稍傳閉關術抑按娛五禽朅來道院
中狼山即知音披衣起視夜欲借北斗斟寤言種秫陶
渠肯挾策欽琅然庭柯句欲和南風琴勾牽老維摩善
哉去來今飛?不同穴著鞭英雋林
贈縉雲陳志仲主簿楚語一篇
若有人兮江之臯搴珠樹兮紉落毛既輕舉以遠睞衆
流靡靡兮汨獨與吾相遭余懼夫人之仙幻兮指逵術
以要之忽改容而善步兮紛還折之得宜斥姬滿之荒
淫兮服堯禹之所趨載神鼎以自隨兮出䕫魍以驚愚
予慮夫參重以賈踣兮曰此耿耿之故也閔一世之滔
滔兮謂彼不吾即而吾亦為此懼也歲貿貿其婉晚兮
天浩浩其雨霜反而顧余兮被髮内狂前九疑之喪道
兮後渭滻之無梁微夫子之亢衡兮幾人鬼之披攘望
兔迹之咫尺兮仡馳騖之堅彊車軋軋其相摩肩促促
其相望欲抽心而改錯兮慮夫子之我懲忽風后其降
予兮天老字予以嘉名獨怦怦其不自得兮淚流軾之
縱横幸哀其中道之離立兮若示之以正通縱世人之
不吾與兮吾將卒以自明
燈前曲
琉璃燈暖燒春紅水晶簾垂望欲空美人縹緲隔花霧
春心咫尺無由通寶釵沽酒市樓中當筵一曲悲絲桐
少年遊蕩足行樂江南日日長春風
借山谷後山詩編於劉宜之司戶因書所見呈
宜之兄弟
拾遺詩視孔子道豫章配孟顔後山自餘衆作等别派
彪虥貍豹虎一斑我修直筆公萬世議論不到甘謿訕
中間杜老饒寒餓陳也絶葷黃尚可天公讐施略相當
一字而貧更憐我去年臞菴太荒凉釡中得魚雷隠牀
了知詩祟力排擯誰言錮疾蟠膏肓劉郎食飽嗜昌歜
又一過目思手攬編詩更著顧癡筆字字可丹藏石䃭
知君療病我益病心手相忘還展詠百年長病可得辭
兩翁落唾皆可敬勿云身後無知音此詩百變無邪心
候蟲時鳥足感耳我思正在南風琴誰能首塗追四始
以經夾轂騷駕軌意所不快鞭曹劉此時折汝一寸箠
長安市上逢聮璧人持一箭與我直請君了却三萬軸
再見坐我牀下客
與太常丞丁晦甫
我昔嘗為李公客坐覺金氣肅東南鉤章棘句護帖妥
獨立卻視何巉巉此公行世有步里十不五試驚愚凡
尺書飛出岷峨西每沐問訊相雕鑱向來思賢實微尚
夢濯杜老百花潭瓊英玉蘂媚初服風日清美生妍酣
直言李公似杜公前者何愧後何慙今來劃逢丁太常
目所未接心已甘孤標出林唳霜鶻健論轉海驅風颿
張旜萬里足騎壯冨公所說惟飢饞國中何自得吾兀
尊足乃為公所貧承郎曹司略清貴龍鸞犠象勞所監
工歌韶頀未敢請前有琴瑟紛相參據梧枝策了自解
箭鋒一語渠誰諳世間聲利大葦箔置身各自縈繭蠶
一聞解縛脱軀命往往唶舌徒婀媕千人萬人聲一㮣
請聽野老真常談捐身大是守身橛閱世當求出世銜
君今氣色日日上歲晚能同彌勒龕
夀通守趙寺丞
忠簡公騎箕尾星千古萬古明天庭在天高廟足歡喜
敕使孫枝扶炳靈輟身仙班寄閑逸閶闔正繞烟花出
朝元冠劍妥未動一笑明朝作人日漢家最重水衡丞
廩餼錢多上所能掌藏頒用渠式法置之忽分淮股肱
春風作意回焦土黃池﨑險爾如許區區鼠輩何足磔
此心本應僧伽祖甘泉酒作真珠紅和氣已墮胡牀中
奮髯扺掌直細事參佐同此祥冲融大江洸洸去無極
江南老人候舟色諸公歸補父兄處二十五城那得直
海門短簿初來時青衫恰輟惟烟姿興來得句自推激
為公壓倒崧高詩
代劉漕使夀相君
神仙窟宅會四明氣候中和開二月是間表表韋平家
奎閣明良拱天闕前周後魯岌相望孕昴降嵩天所設
大慈平等現官身思日贊襄盡臣節平生履狶真益下
餘刃磔牛何慮缺道逢不平忽偉事坐覺日月妖氣豁
未嘗示袒勃安劉亦復和羹商得說由來轉物得三昧
政爾成風聊一吷涵濡少海益重潤運動紫樞高柄揭
邇來邊瑣向平寧西土民艱隨殄滅撞搪噭呼間未免
寸地尺天吾忍免公身固已佩安危公夀應當等溟渤
花明柳暗沙堤外著眼昌昌見春物想當鳳沼引䕫龍
内樂宮壼儼成列天皇酌醴賜加勞詞人第頌歌明哲
會令宇宙還帖泰要與鴻濛論融結此時桃李競新枝
草木恩光相焕發小儒囿身坱圠内獨駕封軺來百粤
惟當歲獻南山詩長與天朝誇突兀
贈龜山慧海長老
向來縛虎正死急今日看牛無可鞭我提審定之兩印
十年勘盡諸方禪浙東西山好僧相頭目静如秋水蓮
試令回眼參壁觀掣頓已作獮猴顛平生棒喝不作用
何者可毒臞翁拳龜山爬沙吸淮海上有蜀客蹲其顛
石顱鐡脊鋸牙齒老龜無力供迴旋自言小來坐鬼窟
木客對誦明月篇山中白石足朝飯無語可對蹲鴟前
一行乃得命大謬萬事瓦裂今蕭然祇念竿木事遊戲
鐡胎五百成拘牽至人無心亦到我顧念塵脚相摩湔
是身如雲即虚幻安要包裹争鮮妍爾來臞翁頗狡獪
隨風轉柂忘洄沿都梁采藥竟何有杖頭挑得枯藤僊
高堂暗坐觸蝙蝠放光時有階頭塼了無一法可酬難
蒲團禪板久已捐山空月明礎石員百圍老幹行參天
何當斷手釋椎鑿與師共泛荆溪船
江湖後集卷十八
