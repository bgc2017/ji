江湖後集卷二十宋陳起撰
李龏
龏字和父菏澤人家吳興三滙之交不樂仕進
年登耄期自作墓誌未幾死無子趙文曜復為
誌葬之何道兩山之間種梅百株趙德符題碣
曰宋詩人雪林李君之墓按遺書本龏詩止集
句二種曰剪綃集曰梅花衲今葺自永樂大典
中者有吳湖藥邊吟雪林採蘋吟雪林撚髭吟
雪林潄石吟雪林擁蓑吟仍存其目分編於前
其無標識及賦一首分體附於後
端居寫興
地偏雙耳靜心近古無懷掃壁書秋夢聽鐘辨午齋貧
疎親骨肉老病瘦形骸欲買劉伶鍤教童死即埋
二月二日行藥城下
病懷歡易失勝踐負流年行藥到城下看春立水邊小
花雙蝶閙秃樹一鷗眠絃管同羇旅今辰幾處偏
題瑩講主雲林
聞說有雲林吟人未易吟無風常滃滃不雨自隂隂宿
鶴秋枝老懸燈夜屋深雖於朝市遠僧住若為心
貽劉似道
百年能幾日一别又三秋涉世雖相似成名却不侔蘋
香分旅夢棗色動邊愁南海曾游處應多異寶收
贈蜀客
萬里潼川路連年没野蒿君家在何許客寺忽相遭渴
雨秋雲熱窺人夜月高時平歸蜀去應記識吾曹
松邊晚思
小立聽松聲身如海際行認巢飛鳥盡脫雨素蟾生角
動州城遠燈深古巷明一春和病過猶未得心清
道室雨中
無事役長日幽孱掩道房雨蒸吟軸潤雲滃藥爐香黃
螘穿苔走青蛇入竹藏世緣抛似夢還自覺凄凉
春思
一心無外事春思似秋清掩室惟欹枕看山間出城花
分閒地落筍入斷階生寂寞從人笑貧難與命爭
夢遊僊
渺渺僊京到不難夢遊頃刻過蓬山桃池根暖春常在
桂殿花寒夜弗關簇仗龍來珠箔捲奏章人去玉庭閒
塵緣未斷雞聲起又落黃粱未熟間
寒食日
歌哭相喧熟食邊野原花柳盡生煙身如厄木猶多病
心似寒灰豈欲然鷗鷺乾坤知有我燕鶯日月認誰憐
溪城半掩斜陽暝落得閒愁幾畫船
失題
應是三生愛酒人誤流醉魄入花身風酣日釅微香度
全似偷閒穤瓮春
木筆
巧如雞距銳如簪蘸紫濡紅粉不深青帝合教隨侍史
萬花國裏寫春心
緋桃
漢武西池宴未歸霞妃粲粲弄春機靚粧似怕東風笑
盡換宫羅五品衣
衣裁緗纈態纖穠猶在瑤池午醉中嫌近清明時節冷
趁渠新火一番紅
郁李花
花身合向玉新裁同是玄元指姓來抛擲人間春色裏
霞衣小艷亦文哉
聞貴家搗浣
敲風點月重還輕遊子聞來最動情峻宇雕墻雲雨外
那知此石有離聲
寓惠日寺
世路兢兢似履冰得閒何處不輸僧青山未有投閒地
我亦僧邊寄一燈
題丁吉父梅扇
簾捲春寒月過中𤨏窗風淡暗香濃横枝半颭蘭缸影
曾惹佳人繡唾絨
夢回荆溪聞雨
迢迢殘夢太湖西窗眼未明雞已啼蕙草無香秋被冷
十年情緒雨淒淒
右吳湖藥邊吟
貽陳體忠
十日不作詩昏昏如著酒西風吹笛聲淒然透窗牖暝
色起煙浦庭梧多空枝因軫故物念暗螢死書帷濡毫
寫中情哀蛬沸窮巷藜藿弗滿餐庸兒謂癡惷天高白
雲遠獨偭梟獺羣蹇步望逸駕衣巾粘垢氛交游日凋
疎芳草積零露薄俗徒云云此意欲誰訴
答江無極
男兒懶種南山豆短褐踆踆走京口一枝彩筆度陽春
五年不飲烏程酒杳眇長堤斷馬蹄吟詩豈為黃金悲
菖蒲花老楓香謝頭上驚霜添暗絲紅雲無光日將暮
半幅離情捲幽素迷魂細雨撲寒空秦淮鯉魚撇波去
東家
東家買金鈿西家買翠鈿雙鬟耀釵澤顔色如春妍朝
開鉛粉匣金翠爭光鮮粧成倚高樓誰不生愛憐君不
見采蘋老人門似水嬌女無錢作梳洗學他隣舍為花
鈿惟將素面貼苔錢
貽張巨濟
上國交游盡見君殊惘然相尋相别日二十二三年紫
陌辭塵佩青門委蠧編詎知歸老地還向&KR0008;峯前
贈摘阮道士
下山何處去語别老君前自背一張阮遠登三楚船夜
程依岸芷午飯對江蓮若見知音了歸來定絶絃
贈陳籙士
青囊傳寶籙龍虎度師家短褐煙霞滿離山歲月賒不
愁生白髮自解死朱砂遠向華陽去言尋蔡少霞
寄從弟道士惟中
一門羣從葬秋煙奕世儒家失舊氊汝昔已工敲月句
而今惟使醮星錢夫差臺榭遊應徧魯望篇章錄想全
古觀燈殘風雨夜可無歸夢入臨川
右雪林採蘋吟
寄餘干鄭丞
君為丞處是吾鄉門對煙霞竹繞墻於越城荒雲樹暗
代陽溪近水苔香的知左宦心應折未必東歸鬢便蒼
若過藏山山下寺松楸憑與問凄凉
貽孫花翁
數寸書空筆拈來直欲焚絶憐吟貎減多為客情分晚
逕飄黃葉秋簷掛白雲因君論一飯千古憶田文
早起
遠鐘雲際斷一雁度殘河閏氣今年正秋聲昨夜多露
花縣蔦蔓風葉捲蟲窠坐結西遊恨南隣猶醉歌
寄張公洞黃宫主
春草没驢肩新吟今幾篇每逢僊友說多在石田邊燕
穴穿平地龍巢出半天常思訪毛節凡骨恐腥羶
說經道者
瀾翻口裏說三車一衲唯披百結麻應笑經僧内供奉
等寒盡著紫袈裟
送柳鍊師歸台山
月照秋塵三丈飛破囊攜藥下黃池僊家不數人間事
瀑布橋邊憶看棋
題贈秋洞周鍊師
誦熟神農本草經夜深猿鶴亦潜聽世間三百來般藥
用著毉人盡有靈
沆瀣壇邊月影寒朝元多戴蘚花冠俗人或問長生事
教看西風一竈丹
送月窗王敬叔遊武夷
客程遙指建溪行要踏東風看幔亭君去莫嫌春色晚
落花一路水苔青
右雪林撚髭吟
題贈高士章少機
度人經注就進罷徑還鄉自說為高士深恩感夀皇斷
琴支醉石寒帽擲吟床八十身猶健元無服食方
右雪林潄石吟
寄國史校勘陳體仁
天禄對藜燈丹鉛照眼眀雖稱小朝士不是老書生職
重三場筆官聯六館名懷君既良晤歲久又崢嶸
端午日
高門高掛艾天師玉臂還纏五彩絲我只一杯昌歜酒
羲皇窗下讀騷辭
摺疊扇
尺素裁成半葉荷竹批六夾影相羅玉人笑把遮羞面
還向縚邊見笑渦
早起看竹
殺更聲裏亂啼鴉十二屏山捲碧紗海月傾欹光未没
隔墻猶照紫薇花
節抱秋霜綠玉君一林風月有司存吟邊不領閒公事
報了平安聽掩門
右雪林擁蓑吟
祀神詞
食蘋兮崑崙駕文鰩兮西海登羣玉之府兮白雲熊熊
祀司天兮毛采占筳篿兮瑤池恍余心兮&KR2397;厲旋升兮
軒丘即平圃兮佇眙颯晨風兮丹木聞環玉兮泠泠神
來歸兮洋水舞青鳥兮都庭陳桂尊兮藉白茅申微詞
兮再拜以傴歆余誠兮神何私惟怙終兮拙魯
秋征圖
斷崖兮秋清野橋兮煙横彼何人兮短褐跨蹇驢兮孤
征登蜀道兮出函谷叫閶闔兮謁承明蘭皋兮芷葺木
涵風兮楚聲渺何之兮不返因有感兮吾生
君子有所思
揚颿越震澤暮上姑蘇臺飛目眺衢市第宅星宫開丹
甍翔虹浦碧戶闖瑤街方泉沼清鏡怪石環蓬萊姬房
儲越女歌院集吳娃涌觴廣遙夜蠟淚毬青煤懸景駛
流水安樂難安排堪輿金玉身不防熬豹胎石穹霤能
穴樹大風先摧君子哉若人方寸逆自裁
遣興三首
弱齡性淡泊鄭圃吾其師及兹拙生事窮窘常經時無
方可紓急何以宣中懷柴門蔽殘席咏書倦徘徊呼兒
促觴至目翫天雲飛山鳥送新響日遲花露滋頽然醉
櫩下不省何如時雖非富貴樂富貴乃所乖
疎松碎明月密竹篩清風親交昔與别若謂行相從延
企邈不及音容隨想生諒彼亦耿耿飛爽留空形援琴
不能寐意乃多於聲晤言豈無偶眷眷詎可忘
編蓬諧夙心尊古豈文義所得靡有言應酬聊爾爾室
中無莱婦童弱偶成四團欒寧無思達此天亦蛻客來
問長鬚新醅可篘未行行陟高岡一顧俯煙水客去不
肯留吾歸且休矣
寒暑吟
赦寒乃望春赦暑乃望秋望望復望望寒暑無停輈磨
空兩靈魄日夜東西流血肉具此體老我誰為謀泛然
寓大塊萬物同一丘壮兮耄所㐲盛者衰之由暑退秋
紅滋寒往春綠稠奈何秋與春不赦腸中愁
蕭寺逢寒食
皇天無私覆白日照不明覽鏡見白髮無路通上清惡
命如惡草羞與蕭艾争春風鼓元造吹我來吳城繁華
久寂寞車馬猶肥輕寄家盤門裏古寺如荒塋地頑蘚
皮厚終日無人行囂譊故相遠妻女多輕驚朝聞勃姑
聲暮聞姑惡聲聲云苦復苦朝暮難為情梨花照愁腸
痛似遭五兵一杯寒食酒誰與論浮生
飛仙篇用周草窗韻
明星燦白石八極傍無端羽駕紫霞表月窟春闌珊三
元流珠秘換骨初不難弹指一塵劫世人漫愁歎王喬
羡門生鸞鶴常媻媻剛風導旛旟冉冉如飛翰仙人攬
六著著以赬玉盤上朝東華閣主君顔渥丹邀我小稅
駕為說平生歡彤雲爍羽袂鼇背晨光寒
古興四首用周草窗韻
薰風入虞絃萬物闡生意圖南豈無心所恨老已至浮
雲翳高槐縹緲動羇思吁嗟鷦鷯枝詎可巢孔翠
塵坌障䨇眼閉門息交游聖經斷金義當從古人求清
尊洗風月非可與婦謀據梧不成寐簾影燈幽幽
隂崖月常昏曠野日生早太行不通舟車馬畏鳥道草
草度歲時空慕茹芝老不有離騷詞何能泄幽抱
流俗厭拙直對面猶褒斜冰玉漫堅白錦繡矜姸華往
往怪僻者反為時所誇交情到妻子令人生歎嗟
採桑行
採桑東陌頭日出紅光流採桑南陌頭和風滿桑鉤採
桑西陌頭日落烏颼颼採桑北陌頭明月照歌樓擕籃
敢憚遠手胝足成趼蠶饑恐歸遲一日三四返昨朝蠶
三眼燈前微合眼夢中見征夫短衣供築版庭樹啼霜
鴉夢回自天涯小姑報蠶起蓬鬢忙梳爬相望萬餘里
那敢興怨嗟出門還採葉細雨濕桐花
弔魏嶼川
永嘉嶼川魏起雷客死吳興安定書堂殯於
曹公廟中孤櫬望故鄉千有餘里堂長將遷
瘞於義阡余傷其殁作是詩以弔
寓形大塊内變滅如風埃依依孤蘭姿不上黃金臺客
死古豈無君死猶蒿萊方君初病時秋自京都回空齋
數相見書案皆寒灰對飯不能喫買藥親炮煨氣劣面
如削高說尚雄瑰破衾褁羸骨今在古廟隈俛仰視所
親旅櫬惟霜苔何人置肴豆何人陳酒杯故鄉那得返
義塜將就培我成薤歌聲君聞寧不哀
八月三十日小園桂香清甚招同僚吟賞憶劉
判官葉令君
日出理簿書夜常秉燭歸不知花開謝間關園鳥啼朅
來巾峯下三度著秋衣丹桂立西風明年開向誰俗吏
癡已甚騷人貌難追坐中金蘭契蕭爽芙蓉姿酒漓飲
不醉取歡在琴詩村落有貧民攔道訴寒饑官涂一笑
過念此令人悲賢哉二大夫露宿東西溪
古贈别三首
撫我膝上琴酌君杯中酒惟琴乃正聲惟酒是醇酎芳
年如驚飊願介斯文壽結交非悠悠所貴在耐久
今君遠行邁黃葉辭故林驅車背寒日何能寫冲襟勿
歎儒服弊去為塵土侵白雲在空谷歲晚毋遐心
孤寂久杜門莓苔未嘗掃風吹别離顔少日鬢已槁靡
靡歲月逝清霜散幽草君去贈一言岐路歸直道
有所思
白蘋洲前風似刀白頭有客披苧袍芙蓉鬱紅墮芳沼
楊柳擯綠搖空壕擣衣砧歇蛬無語美人清宵隔湘浦
獨掩高樓聽遠更不禁老樹鳴秋雨
夜宴曲用草窗韻
博山飛香靄空綠大菊杯心凸金粟百幅罘罳障夜寒
歌臺小妓吹横玉蘭堂畫燭如椽麄楚腰魏鬢嬌相扶
四筵高談遏花漏犀盤雜還羅天酥杯行過手如飛箭
座上愁無繫歡線曉韉䭾月朦朧歸東家又報開春宴
猗蘭曲
湘花小朵分幽春封根苔土如蛇鱗東風曉剥兔豪殼
青瑶斛冷香吹人滋香夜滴金蟾水綠葉紫莖光韡韡
佩囊荒破赤龍愁璧月斜沉泣騷鬼
古春謠
蒼梧雲塞東風路勾芒太皥無行處草嚙枯泥后土愁
桃花自滿雲中樹黃牛力作興農工一犁細雨香濛濛
阿香夜奉玉皇詔搥鼓空喚閒蛇蟲
桃州古田鎛歌(原注今武康縣)
老翁犁山田土中獲得昔人墾田噐似鐸有柄如鍾不
圜身長二尺徑八寸口薄腹厚唇微穿顔色紺碧豔綠
處間有班紅如血鮮形模古拙見者怪銅性已變不復
辨疑是死鐡兼頑鉛老翁視為棄物委床下一朝移出
茅簷前塵灰糠粃俱塞填乃有博雅識是古田鏄垂涎
拂拭再三看扣之尚覺聲隠然水痕土色兩相蝕歎息
不知鑄自三代之何年邀翁問所得共入酒家保買以
十萬青銅錢買來携歸置几案一架坐插青絲氊圖書
鍾鼎相聯編寶玩要使兒孫傳自秦歷漢以來此鏄只
在土出世便苦無常主博雅好事歸泉臺可憐閱世亦
如草頭露高堂山鬼不守護他家便有好古人又以青
錢易將去
憶昔行
憶昔當年十四五嘗看秋潮到江滸飛裾徑上酒家樓
憑欄直望潮生處數百里間名海門悠悠一線色如銀
漸近江心痕漸大洶湧聲吞十萬軍須臾潮頭高數丈
衆潮隨接皆奔上中有雄心拍浪兒幾點紅旗爭蕩漾
風前縹緲奪標來神蛟鬼鰐俱摧頽監潮候有伍胥在
但見濆薄旋推回後來沙漲西興口潮勢何曾十分有
水上人騎騍馬行車如雞栖馬如狗數年之後不可當
漰湃驚聞洗目塘汪洋且撥菜園去壩子橋邊亦渺茫
神臯内史承天旨擺樁疊石曾料理至今遏捺逾十年
樁石如城牢在水江頭人謂可安居連年不奈還憂虞
西風吹潮半夜起子胥之怒知何如隂威作寒帶烟霧
捲石掀沙出幽府堪羡雲中拍浪兒踏著危機不怕危
乘除消長君休忽牢執長竿一面旗
婺源琉璃萬燈歌(原注節齋堂中所張)
婺源燈匠奪天巧做出新燈極精好細細琉璃萬縷中
織得禽魚及花草錦娘眷眷繡娘羞煌芒五色燿冰毬
江梅盈枝玉彯蘂離枝滿樹紅堆頭水晶不瑩珠璣冷
屏間雲毋空烘影百尺長竿横畫梁寶蓋懸空繫纖綆
綠灔鱗鱗晃曲波斜岡蹙蹙映平坡瓶中梔子豆心綻
籃裏海棠絨帶拖午夜高堂明似晝璧月涵光燦星斗
蠟香坱靄熖春陽錦光倒射金杯酒此燈絶妙世間無
乃是婺源燈畫圖梁園下客非夸大從今不必說姑蘇
冰壺飲歌
金流石爍草欲枯炎氣熇熇嘘洪鑪蘭臺兔園避處無
高堂貯冰排玉壺珊瑚水晶間犀株扇車作風轉轆轤
水戲蠟刻鴻鷗鳬大瓜浮綠李沉朱碧筩捲香㪺雲腴
膾盤堆雪封秋鱸美人笑指袁安圖汗珠滴出紅羅襦
苦寒歌
凍天添雲埋晝光江河膠合蛟龍僵涸隂嘘風無慘烈
枯磧莽莽沙浮霜蟄春老屋如冰井獸炭烹紅烘不醒
南山飛瀑成玉絲哀猿&KR0146;落孤松頂
關山月
玉門關外月遠接黑山明晃色同沙冷飛光掩雪清宿
師方偃陣游騎復窺城不信長生魄年年照戰爭
對月
水上重樓閉虚空雲盡收十分今夜月一片玉晨秋秪
有詩能寫都無價可酬寥寥飛鵲外歌吹在青樓
道場山灾後葉靖逸同遊
石爛木全焦鍾魚變寂寥老僧無法說諸佛亦魂消寺
有州圖載山餘窣堵標嗟嗟伏虎事誰更問前朝
石山僧
禪衣掛石稜月澗瀨流冰釘畫掃寒壁覆棋然夜燈别
來增落葉病起損枯藤說透蓮花偈相依有越僧
華亭延恩律師
花會收雲席經聲散窅冥無言坐巖壑隨意使精靈齋
鉢重教漆埋龕預作銘飬成松上鶴相對兩眸青
寄北山僧
一庵猿鳥外琢石叠禪扄行道拖寒衲消閒補壞經新
泉開出遠古像呪來靈常憶相尋日中巖松桂馨
贈華亭延慶坦講主
身不鑽權貴諸方盡說師講多禪子聽行少俗人知猿
護挑經錫龍依洗鉢池舊房天目下松長幾秋枝
寄心禪人
寂寂古山根閒房竹半分野禽聽佛偈香草入禪薰白
露滴孤壁悲風生破墳昨來經世業應已付浮雲
送超海翁遊金陵
渺渺金陵道江天正寂寥孤鴻隨去影一錫破寒飈官
渡潮多涸臺城寺半凋離宫見楊柳莫折弄春條
送僧歸杼山
亂峯村口寺舊有晝公房鳥宿猿啼處風吹月在傍揭
雲松景黑涸石蘚痕黃明日烟霞外相望隔夕陽
送僧廣明
忽辭同侣去自喜水烟濃江草有閒色野僧無定蹤衣
弢方眼笠瓶系曲枝笻明宿楓橋寺先聽夜半鐘
題贈然鏡潭
象圜非假鑄湛湛一泓深獨露古今體静涵天地心月
沉聲不響雲晦影無侵定起何人會魚龍識梵音
寄輝老
八十空門侣如君有幾僧眼明非服藥身健不扶藤雲
綴搜吟筆花紛說戒燈小師親得法新度碓頭能
與昭慶因律師
西湖戒壇寺近逼九重天師住無他惱人言有宿緣蓮
香熏梵裓柳色護齋筵四分南山律今誰可共宣
春日題吳興峴山寺
花草滿苕陽東風隔短墻窪樽殘葉爛壊塔老藤僵鴿
暝栖苔殿僧寒閉竹房荒阡人哭散惟覺紙煙香
送客赴邊任
山陽今近敵君去酒當呼不為留行役閑因說道途春
沙郵騎老夜雨戍樓孤袖裏酬君劒須將示丈夫
河軒初秋夜坐
滌熱屢呼茶河軒去郭賒雲紅初夜月風白久晴沙樹
暗惟聞蚻波明間躍蛙松江鱸入思客老媿浮家
題車蓋實公庵
雲火欲燒天得涼過得仙蛙隨殘雨閙犬護一僧禪竹
色搖山磴荷聲拂水田别期秋月夜來借石床眠
雨樓晚思
紅葉入溪樹悽悽吟思微雨連秋市暗鐘遶暮天飛淺
井隂螢出高城宿鳥歸誰知凭欄處愁響隔林機
遊空相寺追憶輝老兼懷伯弜詩
山門掩夕曛芳草綠紛紛蛛殿縣隂火鵶城聚冷雲探
吟僧滅度寄静客離羣何處增惆悵秋房駮蘚文
題友人郊居
鷗鷺羣栖地幽人長閉關孤村皆是水疊石自為山春
雨車溪外秋風笠澤間短籬忘世味惟看釣舟還
烏程趙尉廳冬夜詩宴
論詩仙吏宅酒罷夜寒增雪映高城月風吹古岸冰入
橋聞短棹隔塢見微燈重媿羇吟客青雲去未能
送溧陽友人依茅山玉宸觀主
抱琴遊帝里一帽兩靴塵忽憶歸金瀨還謀老玉宸魚
分仙澗月虎讓古山春伏事陶弘景終非是俗人
樗翁朱安叔下省
真儒方進用春榜又遺賢時屈道終在才高人共憐休
疑考官眼且結作詩緣桃李東風外身閑却是仙
凭欄呈劉季良
傲貧成白首萬事不相關有病身元嬾無官心更閒紅
塵抛永日黃葉換秋山欲識冥冥意孤鴻夕照間
道院春日
褰簾捲竹房僧去罷焚香濕樹流殘雪疎籬挂夕陽花
遲春意静苔密凍痕光野水盈愁望尋巢燕已忙
刈田
刈田秋雨外孤嶼集罛師紅樹籠斜照青篙網細絲鐘
殷山麓寺燈淡野塘祠一片鳬鷖水羞來鑑白髭
送趙子真尉進賢
王孫為一尉古邑近西山梅福仙名在此官非等閒水
程蟂孽後野店鼠迯間未必須三考應持鶚表還
送趙子真赴信州司戸
鳴鐸臨征路信州非路程官曹有名勝版賦足修明地
富饒銀毋山清韞水精貧交以貧累不得伴君行
貽趙司戸
同往爭名地回頭二十年君今官幕府我費客遊錢夜
雨梨花店春風柳絮船澆情一尊酒逢在冶亭邊
九衢
九衢名利路日有是非塵所以隐淪客棲於寂寞濱秋
聲飛野柳凉色弄溪蘋贏得身心净人間不媿人
小窗臨竹地借住半年過枕上感秋事月中聞棹歌青
山無力買白髮有痕多那得成漁計江村自養和
張約嘯巖書院
雅調背時流月分吟外秋墨研青嶂石茶泛碧霞甌果
熟猿難喚松寒鹿自遊風前横一笛不必更登樓
看桃偶集僧舍
看桃臨水寺幽會得文襟移石分花坐含毫對酒吟日
斜幡影倒風斷磬聲沉人散清溪暮鶯啼出柳林
與箬溪煥上人夜坐
一庵秋色裏共坐佛燈前風引上香磬月浮煎茗泉袖
寒沙氣逼窗迥樹聲懸語罷鴉棲定山僧入夜禪
送張將領
平生憑一箭此去必成名晚月催行色秋風入别情潮
分江口鎮山擁石頭城疋馬烟塵外當開驃騎營
偶飲溪寺
疎雨過長林溪頭日半沉開尊成草酌得句嚼花吟蝸
砌苔堆濕蛛簾柳映深倚欄秋欲暮醉耳怯寒砧
雲間贈别薛沂叔
水竹居成久何因又出山有詩懸肘後無事在人間短
劔丹霞鋟扁舟白石間野情元不定遥載鶴鶵還
梅
草木盡凋殘孤標獨耐寒瘦成唐杜甫高抵漢袁安雪
裏開春國花中立將壇年年笑紅紫翻作背時看
癸卯元日
一簷朝雨若輕塵新歴雖開未是春著出隠衣朝太帝
送來名紙謝同人故園有弟音書絶要路無親旅食貧
五十平頭今日到不堪卧病似漳濱
送僧過建康
一酌離亭桑落酒毿毿短髮長愁苖秋房已棄星居屋
晚寺應投旦過寮歌哭盡從流水去榮枯半逐暗塵消
江船載月敲銅斗莫向臺城問六朝
倚欄
裊裊朱欄倚細波綠雲相對閟嵳峩中天車駕曾擒寇
何日樓船定入河霽柳午隂隨岸遠露桃春色過墻多
黃旗適應東南運已辦簫鐃幾曲歌
吳下春隂
雲揭繁隂雨乍收吳王故國悄如秋春光物態千年在
草色人心一樣愁香徑有時迷野蝶帆涇無處覓沙鷗
桃花欲謝清明近兩鬢霜絲感昔遊
秋日山家
露華滲冷入疎袍獨坐雲亭日易高林茂不知山色减
石枯因見水痕牢避人黑鼠窺茅栗引子黃猨拾楮桃
野老欲論城市事遠教童稚覓香醪
水軒遣懷
漠漠風烟滃綠隂小軒多是暗愁侵逗明月落杜鵑呌
向晚雨寒蚯蚓吟一鏡自知添鶴髮五湖誰解食魚心
帶春應有餘花在吳苑荒殘不可尋
古項王祠
册帝追王事總非殘碑猶自對斜暉廟無人到苔痕古
地有蛇盤樹色肥月暗野風吹鬼火塵昏沙雨駁神衣
烏江渡口停騅處今日誰知作釣磯
退將
自慚戰陣未曾親便待歸田養幸身隨仗馬閑秋骨瘦
打毬單散曉眉嚬遊邊尚憶擒虓將畫閣何堪作老臣
昨日望春門外過鐡鞭惆悵暗生塵
偶憩破寺
當軒水漬一池苔竟日無人見客來飛鳥忽從花下出
游僧恰自雨中回半邊枯樹雷燒破幾段殘碑雪凍開
檀施只今何處在金容冷對石爐灰
秋初漫吟
吟腸悽斷月蒼蒼促織聲中露未涼高掛酒經緣抱病
閒看藥錄為參方久要兄弟書皆絶旋雇奴童住不常
擬續逐貧揚子賦筆黏塵網硯池荒
弔松山曹可擇
供奉芸籖内殿間身清不愧是卑官帶殘敕號縚應斷
吟出新詩板未刊妾引哀歌秋燭暝客收閑迹曉松寒
端平才子如君者免死江湖把釣竿
喜宥寺梅屋
幽幽一屋巧藏春花匠何曾動斧斤逐朵似裁霜漢月
滿椽如架石橋雲繁花綽有苔錢賃清夢那無蝶羽分
欠得玉人相共住金樽檀板送斜曛
秋曉聞鶴唳
角斷鐘殘月尚明誰家霜鶴唳蘋汀空簷竹上滳寒露
野水城邊沉曉星清帶離情穿碧戸遠將秋思入蒼冥
往年禮謁茅司命曾記昇元頂上聽
夜歸
風急漏聲斷月斜人影長殘燈收短市鴛瓦已凝霜
詠老桐
枯心不作花儀鳳那采取何當被朱絃齎身大晟府
贈舟上人
放浪詩騷外塵心鍊到空白雲開夜觀海月冷松風
倚樓
客意入燈篝無詩過一秋角聲吹雨斷人在截雲樓
山崦早梅
晴逼寒笆春滿鄰漢奩芳額漸輕勻東風未放全消息
雨萼愁香不見人
留别范可叔
吳皋一水幾番行鷗鷺相逢眼亦青一别隔年頭白盡
離歌今日不湏聽
漁父引
漁伴歸來語笑喧盡擕筒罩醉雲根自從城裏魚增税
船在江村不入門
代贈牧馬將
草枯水冷馬添臕箭放鳴髇不射鵰塞北又傳烽火動
冠軍人望霍票姚
寒食日
讀盡唐人寒食詩人於此日重傷悲如今裹飯吳中俗
可是相㳂為子推
楚宫秋怨
水殿芙蓉拆錦苞暮簷小網集蠨蛸射麋人醉秋江畔
風罥塵絲落燕巢
張氏池亭飲歸
金荷杯冷酒醺醺重費殘花一夜春横玉聲乾桃葉渡
斷雲空惹舞靴塵
淳祐辛丑元日
滴酒焚香把筆熏未書名紙謁朱門對天大寫宜春字
先與孤寒懴宿根
杜鵑
心聲呌出思歸苦呌得春風破膽愁江北江南皆蜀客
年來添白幾人頭
一片
一片青蘿絡緯啼星稀月没未聞雞數聲柔艣斜窗外
彷彿風光罨畫溪
僧去
僧去焚香白晝空客窗斜掩楝花風黃鸝舌結春歸盡
煙雨滿林聞郭公
閑倚
春風樓外白雲堆壁上塵昏雨後苔倚盡夕陽窗欲掩
小風猶抱落花來
送高可久遊越
東風大扇九區春吳下吟人發廣津欲上會稽探禹穴
桃花和雨撲離巾
賦元秀坐主孤峯
一峯峭立俯羣山下有僧居一體閒收拾春煙與秋雨
年年曾在碧苔間
文式上人月溪
菰蒲聲裏著禪扄一𣲖蟾光畫不成試看世人心似火
何時得此定中清
曉起
蕭城一雨夜迷迷聞道春流已滿溪漉秃隔墻烏桕樹
曉來猶有亂鴉棲
春晚呈節齋趙大資二首
韶光似酒著人濃池館春殘柳絮風花不耐愁春自去
鶯聲全在綠隂中
宿雲惹雨膩如塵濕盡薔薇一片春鶗鴂恰鳴胡蝶嬾
軫香惟惱扈芳人
蟋蟀
朱欄碧戶綠莎邊挑入雕籠合自憐應是不知悽楚意
癡兒爭把闘金錢
月林為僧甫賦
篩金鏤玉影颼颼一片松杉不斷頭鐘梵聲殘寒汐外
石床常擁四時秋
送超上人過靈隠
斗邊一塔冷浮光九里松風揭寺香君去正當春雨動
雪花消盡石蘭芳
贈僧某
曾見升壇落髮時伽黎衣冷影離離少年同隊修禪者
秋水蓮中玉一枝
贈僧演若海
禪心静寄十三徽流水知音舉世稀自愛聲空絃絶處
滿天明月鶴孤飛
敬酬芳庭植講師
一卷新詩寫衆芳碧雲裹出白雲鄉小溪秋水蘋花外
良慰孤吟老夕陽
送中巖立上人還臯亭山
少年如玉在緇林此去臯亭落葉深寺近海門潮上處
水中孤月是禪心
送觀物初禪師退院後歸靈隠
擊殘塗毒抖衣塵便掛輕帆破淺春後夜冷泉池上看
白雲明月是閒身
無箬溪煥上人夜坐
菱窠柿葉滿秋池彷彿樵歌在翠微隔寺晚鐘聲欲斷
蒲葵樹底一僧歸
春曉
竹西窗上月痕斜雨歇春城呌亂蛙睡眼未醒人在夢
斷雲流水隔桃花
雜感
五尺長琴被獨絃大音濁世没人傳一聲弹入碧空去
三十六峯收紫煙
題吳興峴山寺
雨餘山態活如雲過午鐘閒寺影昏寂寞春風荒草裏
野僧惟主一窪尊
車塘晚歸
寒雲無影雁寥寥如雪冰沙沍野橋木末夕陽未收盡
江風吹合欲回潮
寶覺寺晚歸
半幅新霞漁舍外一梳殘月鵲巢邊近城幾樹官橋柳
繫盡姑蘇過客船
秋日題慈感寺
老栢驚秋子徧庭寺深雲冷屋如冰九旬夏滿僧歸盡
閑却虚堂照講燈
桂花
西風屑碎幾籯金幻與清香賽水沉吹入淮王招隠樹
箇中緣有辟塵心
山庵
花梨架子定花瓶一朵紅梅對懴燈賈島佛前修夜課
卧冰庵主是詩僧
溪濱晚作
渺渺斜陽下翠微紛紛黃葉徧苔磯青樓簫鼓西風外
幾箇霜鴻一字飛
約客不至
昨朝新得剡山茶有約煎嘗對晚霞月上湘簾人不至
一池春水落桐花
瑞光寺
蘚剥春痕土燥斑下堂僧散午鐘閒寺門半掩東風急
塵捲空廊二十間
送人南海鈐兵
伏波簫鼓按蠻軍馬首紅旂燕尾分海水如今平似掌
樓船夜夜鎻閑雲
賦教授允濟雲心
山川融結氣絪緼舒卷油油一大鈞今古此心誰會得
竹林中有卧龍人
題吳興卞山黃龍洞
巨靈穴此頑冥石應在乾坤初定時不是黃龍曾出見
洞藏山底竟誰知
楊妃看牡丹圖
花上輕留一捻紅阿環無語對春風金輿欲度沉香月
猶在霓裳半醉中
遊楓橋寺
吳王舊迹水烟移幾度孤舟此别離今日來遊故人盡
稻花風裡亂蟬悲
衣上酒痕
江令宅邊蕭帝寺桃花曾借客温存湘羅襖上經年酒
錯被人疑作淚痕
和樵父詞
山深猿鳥久忘年茅屋風吹夜見天莫問荆妻生計事
一枝樵斧酒爐邊
懷永豐宰阮允齊
吉陽煙水幾千里一紙閒書失斷鴻裘葛相催驚老耳
井邊桐葉又秋風
館娃宫
一夜娃宫有戰塵玉笄羞見苧蘿春浣紗前日東家女
莫信亡吳是妾身
賦江西隆上人瘦巖
巉巉一穴嵌空石不是人間飯顆山鐘鼓聲中有吟者
獨甘於此寄清孱
漁父
歲儉何曾敢吃漿早於世路似忘羊桃花飯有秦人味
不染膏梁膱膩香
贈僧
坐夏靈巖又欲回庵扉聞枕蠡塘開經房不鎻書櫺壊
幾點浮螢照綠苔
送虚舟立上人還天竺
殘雪初乾溪水滑梅花狼藉桃花發靈山僧去盪虚舟
滿棹晴雲帶新月
答僧秋蓬
賣菱人散日銜山一紙詩來鹿苑間料得短篷秋泛處
荻花菰葉兩爛斑
寄雲泉頤上人
溪房夜掩白雲層酬唱詩筒繫海籐花落煮茶窗外石
一航春雨隔吟燈
寄淨慈寺修上人
塵海翩翩獵梵衣何如蘋末看斜暉幾回行到言詩處
水寺秋雲毷氉飛
賦僧壬枕流
床頭澗水響泠泠床上幽閒自曲肱莫放飲牛人洗耳
恐沾塵汚石龕燈
送信座主過天竺寺
九里松邊鷲嶺頭松聲長帶白雲秋梵筵多有吟僧在
須認詩中第一流
僧遊鄂渚因贈
夏口雲邊有遠期杖籐行李只揮持六朝文物今無幾
為看頭陀寺裏碑
木芙蓉
懊惱春紅不受賒一枝枝似一團霞玉霄露重秋煙冷
唐突西風是此花
晚香贈秦奎
風肅霜嚴草木凋一花半葉不相饒騷人受用秋英處
探得天家别一條
春日雜題三首
昨朝飛雪又朝晴怕踏苔花損石稜三丈日高簷影轉
卧聞殘水滴春冰
碧薺抽條土力鬆春雷猶自蟄黃龍上清道士歸尋藥
一笛吹雲入弁峯
手撚薔薇一凭欄一年春事欲題難驚鴻掠盡碧雲去
雨匝蘋洲生暮寒
水仙花
韈羅塵冷不勝嚬更向東風占盡春三十六灣明月下
女冠逢著謫仙人
唐室
唐室艱難勢莫任匡君奏議抵金鍼塑人塑得先生貌
難塑當時一片心
小隠園詩(原注孝宗賜皇兄崇王在吳興法華寺)
衮衣一返上清槎五十年間在咄嗟夜鶴不歸猿亦死
一丘明月冷梅花
梔子花
小樹深叢絢綠華辟邪香冷玉無瑕薰風只是能竒絶
疑是經春大雪花
浙西憲臺夏夜聽雪江徐天民琴
火天月滿繡衣庭秋思從君指下生莫怪老懷眠不得
七絃彈出蟹行聲
贈僧廉清外
拉搭袈裟斷帶裙持心不背釋伽文風涵秋水霜涵月
多少浮僧妬殺君
送亨坐主往天竺
雲笈遥擕智者書要尋初地作工夫靈山懴主堂前草
試看春痕幾遍枯
誚暑賦
火官之臣職夏九旬月屬徂暑氣猶氲氤赫赫朱轂駕
於銀河之津暍黔首於原野困鳥獸於荆榛風如焚以
灼石水如烹而沸鱗采蘋老人鬢已焦秃旅寄中吳假
住地屋倚喘弗蘇百骸罹毒朝面崇墻炎暉炙目夕坐
短簷返照爍肉南北無十弓之長東西才兩尋之廣旁
之林藪蔑有蔭障况廹近於淤河遂蒸熇而愈王病婦
釋針而倦紉稚女洗粧而退帳於是作歌曰斗柄西指
凉風秋矣火熱斯極金伏收矣積陽上升兹日瘳矣火
官之臣行且休矣重曰桂芳兮蘋香素月兮清光赤雲
滅兮白雲揚沐冠巾兮浴衣裳拔火聚於髁國撤烘燎
之吟床
江湖後集卷二十
