江湖後集卷一宋陳起撰
鞏豐
豐字仲至號栗齋東平人南渡後居婺州淳熙
十一年進士有東平集二十七卷
芋洋嶺背聞雨聲滿山細聽林上槁葉風過之
相戞擊而成音後先䟽數中節清絶難狀篷籠
夜雨未足為竒
日未出扶桑雲猶屯海嶽宛是欲雨時朝隂凛巖壑霜
林亂葉多荏苒乾未落颯颯滿空山細聽微雨作一葉
初自吟萬葉競相謔就彼最高枝相摩應宫角燥響欲
相憑風来能領略湏臾不聞風但聽雨索索是雨亦無
竒如雨乃可樂風停葉静時雨從何處著霜野物聲乾
終帶塵土濁篷音非出虚瓢音太傷朴得似此聲清瀟
洒過笙鶴天籟者非耶䕫襄不能學
送湯麟之秀才往漢東從徐省元教授學詩
士游鄉校間如舟試津浦所見小溪山未省大島嶼一
旦遠遊學如舟涉江湖所見寖以廣變怪驚龍魚人生
本自有丘壑陋巷棲遲窮亦樂何必三江暨五湖始助
胷中疆界拓我言随寓耳目移馬遷所以游會稽向令
俯僂但京國未必大放雄深詞君今濯秀雙溪水下語
不凡真可喜若使循為舉子文定自棘門兒戲耳古來
妙技如屠龍不療飢餒徒為工不如高科取富貴如一
棗葉持鍼鋒挾冊將游随子國親賢况是諸侯客曾將
好手冠南宮行當闊步趨文石奮飛欲往氣莫降蒹葭
莽莽天雨霜揚瀾左蠡吞九澤大孤小孤插長江請停
詩筆莫容易大義聮翩且周禮(原注將改經從徐)路途千里負
笈人併以經塗相指似
大孤
大孤小孤在何許大磯小磯忽當浦顛風吹浪未肯停
猒聽蕭蕭打篷雨今春積雪深復深爛銀猶照廬山隂
狐裘欲脫未可脫蟻醁當斟誰與斟晚來潮面烏如石
遥看知是長魚脊篙人且下鐡狸奴更與風波鬭今夕
二蟲吟
鯤鵬至大兮形載于莊周逍遥之篇蟋蟀至小兮名託
于周公七月之雅一則變化徙天池一則悲嗚入牀下
周公作詩陳艱難瑣屑如與婦子言天經地緯發真藻
特驅小物歸毫端鵬大無倫世無有揮斥八極隘宇宙
世人有眼不見鵬直頼莊周為不朽當年蟋蟀吟秋時
秦家宫殿隋家墀鵬飛雖占九萬里得地稳密誰如伊
大鵬擊水翔寥漠蟋蟀逢春死籬落二蟲得失何厚薄
天晴日午槐花落
為舉子時所用方硯小童滌之誤傷其左角
巾箱硯子何處得溪翁用作待魚石博時不費杖頭錢
遂入余家掌文墨父祖相傳晚畀予自幼相随真莫逆
七星象斗隐約明一口如池方寸窄憶曾携入對集英
僅畢春秋二三策後來随宦落江湖同上武昌題赤壁
定交首尾三十年晏子狐裘虞老屐村童唐突豈偶然
一角微傷真可惜大禹圭璽猶缺殘因損不妨成友益
靈光一殿亦偶存小物本來甘弃擲贊經禆史則已多
論議失中天賜謫敬追子産謝叔向息黥補劓全吾璧
詠豫章蕉葉素扇
寶月乘鸞空復情頗嫌㩗重愛携輕犀皮赤柄終傷俗
細骨洪蕉竟入清格調不殊蒲處士工夫全藉楮先生
文饒空賦桐花鳳絢麗虚成畫史名(原注李衛公有畫桐花鳳團扇賦)
海棠
銜子來東海仙巢有鳳雛華開新棣萼莟結小茱萸富
貴天專與嬌柔韻不麤輕盈飛燕趙韶麗彩鸞吳入譜
雖千品傾城但一株霧藏雲體魄霜染雪肌膚酒暈欺
西子冰姿笑藐姑暖風唇破玉寒雨淚凝珠蝶喜穿油
幕蜂羞賦蜜租葉如疎復密香似有還無淨灌岷江錦
濃施禁國朱欲眠湏客去佯醉索人扶劔外空逢杜黃
州却遇蘇已多歸綺繡唯未入氍毹(原注氈花多麤未見有作海棠者)金谷
非佳妾雕隂是醜奴自珍紅頰輔應怪白髭鬚照樹呼
銀燭澆叢命玉轤有詩曾送别無力為嘘枯尤物空凡
馬芳春過白駒尚憑花藻鑒摘句已成圖
炊熟日有愴松楸
小樓吹斷玉笙哀春半餘寒去復來五歲不澆墳土上
望江心折刺桐開
雪汀見二鷗三鵲對立
二鷗三鵲羽毛鮮立在方沙更可憐全似爛柯棋勢裏
白棋初讓黑棋先
周弼
弼字伯弜汶陽人文璞之子嘉定間進士江夏
令有端平集十二卷荷澤李龏又選而序之曰
端平詩雋
序曰汶陽周伯弜與予同庚生同寓里相與往
來論詩三十餘年嘗手刊端平集十二卷行於
世伯弜十七八時即博聞彊記侍乃翁晉仙已
好吟洎長而四十年間宦游吳楚江漢足跡所
到皆有作於七國兩漢三國六朝隋唐之體靡
不該備聲騰名振江湖人皆争先求市但卷帙
中有晚學未能曉者稍多予恐有不行之弊兹
於古體歌詩五言律七言律并五七言絶句摘
其坦然者兼集外所得者近二百首目為端平
詩雋俾萬人海中續芸陳君書塾入梓流行庶
使同好者便於看誦吾伯弜平生心不下人今
隔九原聞予此選必不以予為謬寶祐丁巳冬
至日荷澤李龏和父述
石鐘寺
山前削成面山後不露骨何人戀巢居結屋寄突兀多
風鎻寒殿頻雨閉石窟筍透獅子傾草蔽鴟吻沒髑髏
串胡神纓絡纏古佛熹燈影摧殘槁栢香蓬馞丹葉夏
猶在綠樹暑未發坳徑鳴秋蛬閒階起蒼鶻僧衣莓苔
侵齋鉢野萊掘梵庋止數卷矧能備巾拂奔波道塗間
體倦神屢竭大險阨在前醉夢魂恍惚信陋獲安處不
勝塵土汨經房晚棲禪殆亦未易忽鐡風終日呌心頗
惡此物欲去欲住間征帆已超越
送覺新上人還越
古越多精藍名僧逓相接青林瓶盂聚丹壑楼觀疊今
乘秋濤便莫待寒雨涉何處聞鳴蛬虚廊掃黃葉
琵琶亭
蕭蕭楓林青雜出間椅檟尚忍送行舟繫此木葉下雲
開星垂山水蕩月在野江空夜倀倀淚復誰滿把汀洲
泥沙換葭葦顔色假變遷斐然殊感慨益以寡黃煙飛
高桅絳雪當道灑餘春去不盡併放湓浦瀉豈無夜深
彈寂寞少聽者尚有沙灘人時時說司馬
題蕺山僧竹閣
高閣俯人世越香清古岑林表山煙薄竹多苔色深露
笋翻曉籜雲房生晝隂天風自然來明月照我琴景豁
謝幽事竟日聆仙禽佳言出竒觀清梵揚空音子猷昔
好此故園今陸沉睠然顧兹賞蕭蕭生道心
牡丹
江南牡丹凡有幾德安打頭歙為二金陵舊物間有之
池陽吳郡皆居次地近京畿種偏好鄂城栽接不草草
舂土篩泥繞畫欄石甃方壇净如掃當頭第一帶鞓紅
膩紫嬌黃别作叢盤盂追出最迎日碧玉萬片藏春風
寶葉絲絲帶縷金錦斑酒暈閒攅心翻騰梔茜亂朱粉
樣各數名分淺深低樹猶高五六尺花重剛枝反無力
迥出層隂轉耐看始悟年深有真色晚添細雪來相簇
露醒香魂冷方浴倚柱黃昏眼倍明頓覺夜闌須秉燭
洛水芳林應更多不禁飛雨洗銅駝酥煎送酒有人在
草沒故園無柰何
鄱陽湖
鄱陽湖浸東南境有人曾量三十六萬頃我昔乘槎渤
澥間眇視天溟坎蛙井浪何為而起於青雲之底日何
為而碎於泥沙之裏太極初分一物無天水相包若鷄
子揚瀾可供李白青州杓彭蠡付與盧敖洗龜殼斗大
孤山沒處藏斸取來榰鼎鐺脚胸中八九吞雲夢似此
蹄涔亦何用安得快意大荒之東東復東指麾魚鱉騎
蒼龍
賦建寕浦城李頻行祠詩
建安梨嶽老梨木刻作唐朝建州牧香爐忽動吹寒灰
浦城環翠隂風來嶺頭頑石盡能走澗下奔泉皆倒回
猿猱啼兮鬼嘯野六玄虬兮四驪馬想湏吟遶碧草亭
舉手高翻白雲寫峯為文通名夢筆楊公書堂曾散帙
麗月鮮霞付與誰煙墅有人還築室田父何所祈贈爾
青麰黑桑椹里儒何所求贈爾黃粱布囊枕萬歲兮千
秋既往兮復留抽蘭心拆椒口簸南箕挹北斗不假竹
枝歌何湏折楊柳只用秦原妙絶詞傳入神絃薦春酒
將適毗陵道中遇居簡上人
姑蘇觀下逢居簡帽子欹斜衣懶散自言契闊漫東西
雖老猶能青白眼知音不在禪床久抱刺懷書謹奔走
反舌無聲亂草間回首盡成獅子吼荒蕪野寺孤城外
赤葉黃蘆日相對午睡䨇鳩喚欲醒起傍生臺炙肩背
弄筆濡毫摠蕭索尚餘酒量添於昨語盡横塘笛未終
東風滿面楊花落匆匆觧䌫攙程去從此相期更何處
一椀官酤般若湯把手同看獨孤樹
煙波亭避暑
澄江横匹練月洗黃羅扇捲盡白雲衣恒星撒沙見天
低欲就人夜色凝深澱歘吸動微光時絣斗間線凉亭
逼曠野軒楹敞三面萬象悉鋪陳隨機互遷變十歲逃
虚空得此方一遍相對坐談玄終宵亦無倦只恐駸駸
催曉箭湧上東方老銅片湏著干求大帝君莫使陽烏
眼睛轉
久客思歸感興
久客空江上閒吟對石門青山非遠近流水自朝昏夜
月添鄉夢春風入燒痕翻思南郭路迢逓隔烟村
逸人壁
深僻人稀到天然野意成荷衝崩岸出草入廢泉生曝
术充山貨抽茶當地征未須尋伴侣時有自來鶯
江臯送别
把酒對汀洲相看發去舟迎風一分手驚浪幾翻頭燭
暗花消淚楓寒葉弄愁恐猶回首望終夕凭高樓
白羊
路隔一重溪山深客易危驛亭惟有額官堠盡無碑竹
掛黃身虺林香白面狸得船争欲渡先奔槿花籬
靈竺寺(有孟宗祠)
不因純孝者古寺若為安壁彩蝸遊遍爐香鼠踏殘鐘
聲&KR0008;破梃旛影颭危竿尚恐冬生笋時來竹外看
送僧歸舊隱
自言歸去後只在故山邊紗帽臨溪盥銅瓶傍水禪晝
閒松塔雨春盡草堂煙何故相抛捨沉浮逐世緣
寄鶴林智福上人
深山高頂寺黃鶴舊曾留鶴去無蹤跡山僧幾白頭鳥
閒齋鼓靜猿嘯佛燈幽宿約何時踐題詩向瀑流
送僧妙通遊平江萬夀寺
故鄉離幾日何處躡秋陵梵葉床頭樹唐衣壁面僧雨
花粘舊錫風籜掃寒簦新謁期相寄呵彈破小乘
留别唐棲雲泉上人
水宿唐棲寺何緣更浹旬千山今日路三歲異鄉人小
殿眠身佛空廊折臂神歸時重作禮又拂一番塵
贈僧仲寶月溪
幽棲深絶地靜夜獨宜僧上下兩輪玉中間一片冰影
收懸罟索光息過船燈獨坐觀心了無由更小乘
送惟德上人還黿溪
為愛林間寺幽閒少是非因抛蓽門業來着稻田衣石
蕨衝雲細山蔬膩雨肥禪居安穩後更莫啟柴扉
送惠嵩上人住西山蘭若
孤雲無定迹又入亂山居既息禪機穩從教世網疎曉
香嵓屋像寒呪石潭魚待我尋詩境看君坐隱廬
送黃同甫
人生各有安出易欲歸難古道春泥重孤城暮雪寒酒
鋒精似將詩業遠於官野榖如堪飽從君借鶡冠
野橋
日暮野橋邊都歸醉客船數竿沙際日一片水中天影
落衝煙鳥聲移帶雨蟬殆非人境得江月又初圓
楓橋寒山寺
江楓吟咏工幽寺冷遺蹤不改前朝路猶聞半夜鐘地
凉汀月皎村迥水烟濃試問誰曾見惟應獨有松
送胡宗原還天台山
故里杉松表歸程筍薤初杯多常失飯囊罄只留書海
墨收秦棄山糧食禹餘古來仙隱者多在赤城居
千金寺
十載他鄉别春歸逐浪層晚晴沙市鼓夜雨石橋燈帆
側摧乾葦衣寒脆薄繒舊時來往寺惆悵不逢僧
菩提廢寺
野寺孤僧住當春亦掩扉曉鐘三板去昏杵一盂歸古
屋垂山榧幽忩飬石韋未容行客憩荒樹兩鳩飛
幽居漫成
便入空山住休傭漢省書薄雲翻藥畚斜日送柴車遠
業松花膩生涯薤葉疎抱琴誰共聽一尾食間魚
乍歸無定業蕭索帶村居神樹當中朽人家著外疎藻
痕千漂絮花影一床書何必為真隱相安便有餘
鹿苑寺
分半作民棲猶藏一曲溪鵲窺蓮葉座僧占菜花畦白
蠧魚銷粉青乾獸剥泥幸留唐刻在相伴峻廊題
馬鞍寺
水國何年寺蕭條野渡邊僧驅田雀倦神抱海犀眠細
網垂秋屋殘燈泊暝船數家枯柳下猶有舊人煙
雙林寺
杳杳雙林路林深不易登寺幽憐宿鳥地僻喜閒僧静
徹垂梁板寒銷背壁燈水邊人忽笑猿落過溪藤
訪别
聖代吟家衆無君衆體詩數竒官職見心苦道塗知積
夢難相寄流年自各悲金閨催製錦又復向黃陂
溪館送别
旅館成佳集臨觴送遠征厨烟含燭㷔溪雨奪琴聲愁
動草邊色恨牽花外情明朝過平望應念隔春更
晚泊
芳草渡頭猿夜吟孤舟一繫百年心舊遊零落不知數
客路經過空復尋暮雪關山千里鴈夕陽烟火數家林
明朝嘆息東征士髮垢冠欹不欲簮
秀野
小作幽園傍宅開只須數畆占樓臺石移林屋秋雲至
水帶松江暮雨來徑草散香迎過屐砌花分影蔭流杯
人家園囿應無數不似君能日幾回
行吟
獨行沙岸不相携凖擬沿溪更渡溪藥蔓交加蟲上下
柳花撩亂蝶高低杖頭曉伴春雲石屐齒晴翻夜雨泥
詩就隨時為人寫等閒抽盡錦中題
吳山仁王寺
山寺憑高夕未昏上皇曾此定乾坤甌閩散驛緣江島
龕赭收潮入海門細雨亂花唐輦道淡煙疎柳漢營屯
何時汴水東流畔君返宸居臣故園
感事
書劔悠悠屢變遷老諳多故始知天汗青每愧抛長日
髮白無由逐少年暮雨暗消江岸柳曉霜初透野池蓮
此心懸解何湏語人問惟應一指禪
過荻港
波眼沄沄浪復輕稍甦羇束過清明倩人覓路先尋酒
久客懷鄉始見餳松下紫芽肥野菜竹間青葉帶山櫻
自從一别齊安後直到今朝始聽鶯
烏衣巷
日落凭欄感慨頻長干橋畔冷殘春桑田蕪没徒多事
蘭玉叢生更幾人風暖影翻花外燕雨多痕蝕草間鱗
堪嗟羣從成功後不及鍾山一尉神
送趙山臺赴江隂
匆匆何事觧朝衣甫為君王領一麾歴考近來成故事
就遷長是未多時寒更夜徹防淮柝曉舶晴翻出海旗
不久赤蹏應已到只須略賦練江詩
滕王閣
高閣巍峩接水濱興亡纔問便傷神鳴鸞東閣知何處
跨鶴西山别有人柳映落霞江渚暮草鋪斜日野田春
羣鷗亦厭多悲感偏與忘機客最親
道中有感
遠程已過經行處别有逶迤古道存寺已寂寥猶有殿
水纔窮盡又逢村一株枯木人分路十里飛花客過門
畢竟悉依生處樂不知何事别家園
南樓懷古五首
昔人有意久經營極望寒蕪遠更平三國旆旌羣鵲散
六朝樓閣一鳩鳴雪消晴嶂沉孤壘風打寒潮入廢城
多少怨魂銷不盡草根燒斷又還生
事久銷沉只等閒好將深意逓相參舳艫宵遁誰思忖
裙屐春遊自笑談西日瘴回迷漢沔北風波逆上江潭
隔城方唱招魂引一拍殷勤至再三
茫茫迂曲度平川何處孤村近水邊煙護劉琮殘壁壘
雨沉黃祖舊樓船寒沙細擁菰蘆地破隴斜耕苜蓿田
見說去年秋潦後更無茅屋起炊煙
幸際清時息五兵舌頑無處說縱横蟻封一夢難分别
蝸角千年強鬭爭丹壁郵亭新蜀道白樓烽戍古邾城
自知夜半徒興舞移遠寒鷄不使鳴
夕陽光退杳難憑欲問江鷗只怨憎得意舉帆燒北岸
傷心流涕鎻西陵雪消蜀貨千檣下風順吳鹽萬斛增
且趁一樽相暖熱自非乘醉莫來登
夏日泛袐湖
朝來泛舟花滿湖亭午返棹風相呼已收波浪入菱芡
晚開雲日媚菰蒲羣飛鼓翼數沙鴈一去没頭雙野鳬
少留霽色定堪玩可惜歸程時已晡
黃溪
怱怱寧不恨飄零轉更分岐過别汀世事總如迂曲路
年華都付短長亭冡桃褪蘂無人色社櫟盤根作鬼形
心自感傷人豈識回頭猶顧峴山青
會稽山
衣冠從昔化文身峻嶽當天自有神秦帝刻碑三十載
越王棲甲五千人江連雲氣分南紀海接星河近北辰
畢竟興亡誰可料但聞陵谷變飛塵
題西湖竹閣寺
精舍蕭疎近水凉分明一徑綠沉槍就移山近湖皆隱
放出樓高寺倒藏春透露梢齊曲檻曉翻風籜過修墻
長堤花盡人稀少來聽蟬聲伴夕陽
贈唐棲寺僧
山門寂寞唐棲寺别去閒居又一年草暗暮田羣鴈遠
花明春院一僧禪雲房夕磬浮清雨水殿寒燈宿細煙
作得詩成無寄處幾回遥認隔溪船
留題唐棲寺
僧房十日相留戀為怯生寒未到家插岸斷冰妨蕩槳
入簷飛雪助煎茶香臺穴碎逃秋蟻古殿巢翻失暮鴉
惟有溪梅最禁耐傍籬爭發向陽花
羅家洲
對港近村俱有路扁舟倍覺往來頻入秋破褐惟存線
盡日收錢不滿緡遠岸冷沙啣墜葉淺灘寒水卧枯蘋
未知行役何時斷縱使更深亦喚人
送人之荆門
昔年此路逹王畿荒燒畬煙事已非山向崤函空北望
水隨江漢自東歸凄凉坂路征車遠寂寞郵亭候火稀
遥想思鄉怨岐路杜鵑花發鷓鴣飛
採香涇
繒甲如荼護此臺玉顔憔悴錦帆來一溪香草無蜂過
千里空葭有鴈回響屧蘚埋丹鳳迹縷衣花變粉蛾灰
誰知子夜歌殘日樹滿西山似綠苔
浮遠
横障瀰漫恃此丘長江東騖轉湍流波間去海無多里
沙際鋪淮輙數州風勢起花山郭暗潮聲侵樹野田浮
無由望徹蒼茫外回首斜陽總是愁
鄱陽湖四十韻
巨浸連吳越高躔直斗牛玄明開别府江伯匯支流象
緯元精逼神姦袐怪裒番君䟽帶礪彭蠡壯襟喉赴隙
如無地凴壖忽有州津涯逾寫潤窟宅定刳幽島認瀛
鰲戴濤疑陣馬蒐珠跳憐雨駛鏡滑識風收樹帶喬枝
隱山餘短碧浮窺覘疲罔象䁹睨态陽侯漾月都迷皓
蒸雲間作油涵濡均藻荇冗長到蝦鰍蜃幻晴虚閣龍
腥夜拔湫萬尋縣圃玉一帶洞庭秋盈縮知誰紀吞并
似力揫鯉矜封赤鯶龜笑斥朱眸嵌竇扶桑齧珍文匠
石鎪鷗羣馴野客蚖肆傲潜蚪罟數筐零霰檣輕弩激
鍭孰分浮瓠澨或訝繞蛇丘絃索延商婦舽艭送莫愁
陶朱誠得策神禹想遺憂端稱潺湲弄非無隱伏摉豆
分高下渚葦視去來舟血脉乾坤活瘡痍稼穡瘳披猖
包息壤𤨏碎略浮漚蓮女嬋娟棹漁郎芼燥甌有人搴
繡被無客傲鸘裘貨貝窮乾没醪羞肅丐求束枯論沃
釡戒覆比傾輈衆水杯盂外佗年吐納尤鵲填功未議
鯨吸志應酬何事輕思濟吾防果未周阽危心骨醉飄
泊面顔羞敢計乘桴去何知戴笠遊片帆真擾擾隻影
轉悠悠卑濕嗟(一作羞)梁傅星霜挂魏牟勞歌慙孺子破
簏付平頭烏豉緣蓴置黃粮為鱠謀清螺取歸日穩棹
聽夷猶
仲宣樓
仲宣徙倚思歸後又復誰傳獨步名自昔城闉雖尚在
至今波浪未嘗平半規赤日沈荒渚一縷黃煙起廢城
梅落碎花催塞色葭横響葉弄邊聲驚寒牧馬頻西顧
趁暖賓鴻漸北征况乃有懷傷歲暮登樓那不動鄉情
冷泉幽憩
水源窮不盡垢膩生春襪未敢輙揭流且向幽亭歇
溪亭話别
芳時談古調霅浦少同人花日桃花外歸船便隔春
歲除思歸
山妻書到多日野渡舟横幾回想見溪邊亭上故人待
我啣杯
春風冰斷千尺曉霽雲開百重何處溪橋爭渡誰家山
寺聞鐘
野屋定堆落葉山徑應鋪石蕪一别經秋不到隔籬黃
犬誰呼
題湖上壁
寒食風埃滿客襟西湖煙雨送愁頻日高未起鳥呼夢
春晚不歸花笑人
贈别水雲翁
離離䨇鬢似秋蓬慣逐沙鷗與斷鴻漂母磯頭春水闊
扁舟何處繫東風
烟中梅
冷花疎蘂竹間横淺薄籠烟淡作晴怊悵野橋春水斷
幾回相見不分明
贈從古上人
山僧䄂出新詩卷字字馨香撲人面清晨何處展看來
捲得梅花兩三片
回山僧書就題書尾
憶昔同行題落葉寺前枯樹鶴巢邊不知今度苔枝上
多少秋蟲已化蟬
寄雲泉僧永頥二首
書來只說住高峯不記松林第幾重欲㨂青巒問茅舍
秋山一樣白雲封
誦罷南華誰得聞兩川寒玉一禪身松邊彈石低聲念
莫引龍來變作人
逢僧文禮二首
空山落日又逢僧雨雜塵灰滿帽紋但憶來時門不掩
麝香偷卧石床雲
師說古香寮舊開鮑昭曾為惠休來至今猿鶴猶知敬
靜對寒星禮碧苔
四聖觀
小園寬占一山孤别有墻遮古觀居到了恩波攔不住
水忩遊出放生魚
女墳湖
石龜無語對東風海鶴曾迷曉市中三十六鱗朝夜月
玉釵人在水晶宫
詠史二首
一曲呼凰下九霄石臺春動海山遥周秦戰血縱横盡
猶卧白雲吹洞簫
碧樹童童蔭屋廬分明青盖畫龍車南陽病叟成何事
便謂枯池沽得魚
客樓
水國秋清潮半生越王臺殿鎻荒城西樓一夜思歸客
斜倚朱欄獨聽笙
送人遊西山三首
昔人深夜看星斗鎮壓靈壇尚有符偷寫只應蒼鼠慣
幾行丹篆繞春蕪
鎻斷寒蛟亦有神冷波寒水病殘身誰收匙鑰權相借
略放天池洗白鱗
抽鉛點汞舊臺荒何處搜尋舊草堂誰見洪崖最深處
一坑泥護石中黃
下渚秋暮
淺灘近渚沙相接水落漁人朝暮涉摵摵風鳴若雨來
繞堤吹散乾荷葉
題野廟
野廟荒蕪到掩扉寂寥香火客來稀年年歸燕相看覷
空滴春泥損畫衣
顯應觀桃花
白雲隨鶴乘將去深碧桃花滿故宫三十六簧明月夜
不知何處吸春風
溧陽桃花
見說謫仙曾到此東風千樹鎻雕墻游人偏向花間酹
雨濕春泥噴酒香
風惡偶成二首
柔櫓雙隨下水船亂帆輕柂逓相先無端繫着山村岸
高枕蘆芽對雨眠
三日要行還止住冷沙寒水暗消春一千四百蕪湖路
怨雨愁風多少人
秋日馬上詩
本無謀略強談兵每媿臨邊病未能筋力豈知猶可喜
一鞍千里到江陵
思歸
閙裏看山不識真偶來軒檻振衣塵諸峯便覺移相就
分付春風欲去人
點點楊花飛滿洲只應催促送行舟非關向晚傷心事
自怯春寒不肯留
盡日憑欄客興濃山雖西遶水還東便乘春暮家園去
猶及棠梨滿徑風
自覺才疎久願歸敢將山色便相依漢家事業雖全盛
亦放梁鴻一箇飛
道間偶成
彎彎田角路周遭摘盡柔桑露淺蒿無限寂寥門半掩
一車偏建夕陽繰
牡丹
莫對餘春起嘆嗟最難保守是繁華君看南渡百年内
看到子孫能幾家
延山渡
解帆登岸作山遊林木茅茨共一丘數日驟寒消不盡
尚餘殘雪護松瘤
江湖後集卷一
