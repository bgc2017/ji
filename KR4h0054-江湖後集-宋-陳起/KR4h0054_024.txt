江湖後集卷二十四宋陳起撰
陳起
起字宗之錢塘人開書肆於睦親坊亦號陳道
人寶慶初以江湖詩禍爲史彌遠所黥有芸居
乙藁見遺書本今葺自永樂大典中補詩五十
一首
題建溪劉希和吟趣園
佳氣滿吳洲琅琅謫仙句當其傲雲月風流良可慕寂
寥數百載何人踵逸步建溪有劉侯於吟契其趣是知
建與吳妙處同一悟水石巧縈紆烟雲互呑吐花光時
變眩山色無旦暮物物可供吟先為梅花賦
趙紫芝運幹
陋室與高門東西互接畛相聚雖不稠相别殊難忍風
帆去程遥到時秋未盡少試禆畫材計臺作標凖恨無
䨇羽翔汨汨成蠧隠便結南浦夢獨立江風緊
芸隠提管詩來依韵奉荅
君詩如梅花將盡春意函一枝漏泄處踏雪寒曾諳肯
踐桃李場溪山還自甘破玉暗香度似親夷甫談
我詩如折桐經霜為一空尚可親時髦託根日華宫莫
謂背於時會在春風中小雨灑清明又是一番紅
芸隠再和復用以酬
大藏五千卷齋沐啓寶函強名禅教律心了一一諳向
來曾乞食此味醍醐甘拈花飲先笑意會不待談
芸隠抱竒偉未可論苦空吾皇樂詢道日御賦政宫會
看召嚴徐敷奏陛殿中鳴靴踏龍尾豈久蓮依紅
送别曾幼廣赴漕試歸
疋馬來東吳策勲在一戰文場老燕代餘子自北面西
風敲鐙歸山應過處戀英氣凛横槊河海能幾見自識
韓將軍論交今惓惓
洪扇贈别芮通父
春冰幕千絲我箑美無度習習南浦秋受藏憶襲護之
子思吳鱗觸熱遥問津舉箑寄薄劣却暑兼障塵荆榛
道﨑嶇輕車宜徐徐戴星秣驪駒未午投林廬酌月重
來期名言毋重違自嗟君是客忍賦别離詩
送賀某赴興化任
賀公夢三刀恩榮被詔函家山繄比隣風俗應夙諳承
流復宣化使民思棠甘向來愷悌心今足副時談
壺山邈千里旌旗拂搖空是邦足文物教宜先泮宫嗟
余病十載置身藥裹中追送不能遠望望晝錦紅
呈朱叢瑞
囊中五色絲擬將舜裳補玉階遠於天莫睹干戚舞治
朝足文物一室自規矩少賤人或欺黔婁况貧窶毋作
飯牛歌春滋夜來雨
寄題當湖隠渌亭
曲逕一亭幽三十六水聚簷影接波光蟬聲入秋思開
薸静看雲愛月懶種樹濠上意如何疎鍾烟外寺
對菊有懷東園
青女凌波楚江冷庭前一葉鳴金井砧杵誰家試夾衣
西風攪碎蘆花影呼童折取籬下金旋汲山泉注古缾
細哦七字延秋色寒香似欠東園清江上子牟懷魏闕
離情一動腸千結急呼斗酒破霜螯楚月不礙西湖月
荅熟庵
昨宵約月臨西池冰蟾不至鶉火飛歸來一室白於晝
乃是新詩光陸離當年應剖瓊蚌腹不然何以明於燭
細窺字字欲走盤三復庵名悟圓熟一片情田萬古耕
有年能得幾書經小疵終是未全稔孰若先生耨穫精
南窗寄傲遂初欲移石畦蘭更紉菊茶烟細雜玉爐沉
研影净涵金井渌林下今纔見一人却疑圖任思舊臣
自昔東山豈終隠似聞鸞詔下蒼旻
送郭聖與就監試歸兼簡其弟
楚尾吳頭月光冷山鳥不鳴桂浮影破霜採得蟾邊香
蘭菊無言秋耿耿萬年枝外淺紅墻胥山小閣憩晚凉
湖波江浪座中接寒篝凝夢歌雲觴明朝忙踏槐花市
萬丈光芒生璧水瓜金繭紙市相高兀兀鉤提笑韓子
小雁汀沙振寒羽亦復搴衣告歸去近别難甚况遠離
一日仙舟隔輕霧
信步
信步過高崗隨僧到上方泉浸松逕潤風出稻畦薌地
險人誰問山深屋亦藏惜無碑可考創立自南唐
三遊錢園併題四時畫圖
只因閒未得又慕得閒名一幅無盡態四時有餘情唫
清招鶴伴機熟付鷗盟坐久不知晚前汀烟水横
遊禹廟
何期來此地重謁告成祠菲飲泉堪酌桐棺事莫知蟾
分丹桂影龍矯老松枝拂石尋遺字苔荒大業碑
雪中送黃希聲西歸
可是歸心急行装冐雪天向來期重任未可羡先鞭人
事虧盈月烟波遠近船明時困英特此别又三年
蘭亭歸途
山水佳如此都忘客路難鷗明寒渚淨鴈入野田寬事
久人多厭心清夢却安獨憐鸞翼遠誰念篋衣單
還劉雪坡詞藁
誰與分天巧裁成雲錦裳春花籠淡月秋水照斜陽得
句皆竒偉知音盡老蒼尚期京國路相與較宫商
嘉平旦雪
天欲做竒事清寒發化機一雲無不覆萬物盡同輝水
合漁烟暝山空獵火微夜窗歌七月三歎及無衣
天一孕真精裁成六出霙大聲聞竹折空色助梅清節
壯氊甘囓兵竒鶩自驚男兒須事業謾說剡舟明
荅趙章泉
新詩將遠意千里附文鱗清響蝉噓露高閒鶴卧雲但
知耕野水不暇問朝紳賸欲陪顔笑凄凉吳楚分
借居值雪
已歎長安索米難可禁風雪滿長安無家又是於人借
有命從來只自寬春入園林根覺煖色連天地眼生寒
西湖寂寞梅無伴合向孤山忍凍看
夜聽誦太極西銘
六經宇宙包無際消得斯文一貫穿萬水混茫潮約海
三辰煥爛斗分天鳶魚察理河洛後金玉追章秦漢前
遥夜並聽仍闇味奎明誰敢第三篇
挽宣教郎新差通判慶元府王琮
前月相遇了無恙小窗畫卷手親開不知翁作仙遊去
忽見兒封壙記來寂寂芸居香不斷悽悽松塢韻堪哀
客中為灑秋風淚尚想吟魂遶夜臺
謁陽明洞天
羈游何事復來東豈是三生太史公舞鶴臺空丹蛻井
見龍壇古瑞名宫石帆酒甕遺秦蹟玉簡金書閟禹功
萬壑松風秋愈壯直將幽意問穹隆
雪後
青山當戶牖雪後非吾有為問謝家池綠波還在否
雪中三絶
一天和氣到柴門檻内蘭芽也玉温静炷衙香誰與伴
慈悲大士共黃昏
探梅又復負前盟曾念霜風病不禁清曉擔頭和雪買
數枝親插供觀音
可憐切切度衆生千百年來魄尚靈自幼歸依今老矣
濯雲曉汲薦清泠
曉寒即事
芳意迢迢客夢閒亂紅飛盡曉泥乾薄羅尚怯餘寒在
一陣東風剪牡丹
趙濟民生日(原注雪中見招老病畏寒荆婦獨往小詩奉寄)
今歲呈祥殊勝昔六花端為壽筵開小詩聊寓千秋意
不得相陪法喜來
第三橋詩
梅花雪岸去舟單茅屋水田白鷺寒好景幾回吟不得
重來無語立闌干
留題天樂寓張氏湖亭
沉水香銷一局棋客來淺酌旋分題畫欄占得春多少
簾捲東風日未西
次黃伯厚惠紙衾韻
冷浸溪藤松下月密緘遠寄袁安雪忍蹴茸茸一徑氊
依約江行曉時節
明遠閣
風捲疎烟遠岫分天開一鏡皎無雲衰荷搖落汀洲晚
猶舞餘香墜茜裙
雪中簡趙德行
滕六庭前三致意應翻奚錦報瓊瑶剡梅莫訝山隂棹
寒色欺人是灞橋
脩父知縣萬里寄詩久未能荅午枕夢見之覺
而有荅
夢覺疎蟬韵更凄闌干曲曲柳隂移吳蠶蜀繭繰千尺
一種愁機兩處絲
夜誦
父子跏趺絶似僧青燈一琖夜三更讀殘戴記兒將倦
山栗旋煨仍擘橙
月下聞桂花
一庭人静月當空桂不多花細細風香露滴衣凉似水
恍然移下廣寒宫
胡季懷有詩約羣從為秋泉之集輙以山果助
筵戱作二疊
近詩通譜江西社新釀攙先天下秋已許眼中窺一豹
可容杯裏散千憂
君家香醪蜜不如試投桃李望瑶琚敢誇所無易所有
潘郎一出果盈車
詠琴上曹先生
清如雅操直如絃此意于今久不傳月冷風高清禁地
只將古調奏鈞天
與適安夜飲憶葵窗
人在江干月上巵不妨想像一篇詩月來即是葵窗至
對景成三憶曩時
與葦航適安飲
獻酬無算是杯行午酌從容至四更陶母侈於真率約
退思無倦若為情
觥籌交錯舞傞傞延得嫦娥泛醁波客謂平生無此樂
二章聊繼飲中歌
早起
今早神清覺步輕杖藜聊復到前庭市聲亦有關情處
買得秋花插小瓶
井亭橋
桐花夾岸柳遮山水面誰家燕子還摩利閣邊唐相井
濯衣人散暮潺潺
分得春禽效香奩體
數聲應寄春消息纔轉花梢濃綠隔早知襟韵倦逢迎
莫遣臨風情脉脉
喚渡
一帆又是過西陵天正寒時雨欲冰心地自平潮自險
回瞻絳闕認觚稜
江湖後集卷二十四
