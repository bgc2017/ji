江湖後集卷二十二宋陳起撰
俞桂
桂字睎郄仁和人紹定五年進士有漁溪詩稿
見遺書本茲葺自永樂大典中補詩八首
採蓮曲
朝露濕妾衣暮霞耀妾矚一葉小如瓜去住無拘束兀
棹歌採菱襲襲薰風足蘆葉映港清捉對鴛鴦浴蓮中
有苦心欲折手還曲折蓮恐傷藕藕斷絲難續
平湖淼淼蓮風清花開映日紅妝明一雙鸂鶒忽飛去
為驚花底蘭橈鳴蘭橈蕩漾誰家女雲妥髻鬟黛眉嫵
采采荷花滿袖香荷深忘却歸時路
西湖西畔荷花多扣舷女兒嬌唱歌道旁駿馬金叵羅
欲住不住横秋波放船却入花深處臨流照妝噤不語
南山起雲北山雨折得荷花不歸去弄波驚起鴛鴦雙
水珠濺濕芙蓉裳恨無飛羽致汝旁遡洄從之雲路長
西風引袂涼雲起鴛槳扶船浮淥水露沁花脂茜粉香
滿柄鋒芒刺葱指紅綃半妥金釧明堤上六郎闚唱聲
湘中暮雨歡期失各自東西空目成船蕩波心烟漠漠
歸路花從唱邊落綠艷紅妖江水深水底靈均應不覺
女伴歌採蓮清聲度流水無意驚鴛鴦鴛鴦自飛起
荷葉籠頭學道情花妝那似妾妝清雙雙頭白猶交頸
翻笑鴛鴦不老成
拗落圓房響釧金背人細數子藏深不嫌到手多尖刺
祇怕傷人有苦心
提幹漁溪
不涉驚濤心自穏柳隂隂處著孤舟的知世路多機穽
一線閒名付直鈎
武衍
衍字朝宗汴人遺書本所載適安藏拙餘稿一
卷皆絶句適安乙藳一卷古今詩兹葺自永樂
大典中者題曰適安藏拙餘藳續卷乃世所行
本不復見者也
白鶴愁
白鶴愁竹㰍窄凋玄裳緇素翮夕陽移影瘦空庭秋草
碧
白鶴愁竹㰍低秋夜清思歸飛天風吹夢落明月冷瑤
池
題楊伯起菊莊圖
落落莊中人英英霜下傑酌水擷清露餐香帶寒月頽
齡良可制高興未渠輟醉幘岸西風長吟鬢吹雪
復歸絲桐(原注琹名玉壺冰)芸居以詩見賀紀述備盡
報以長篇兼簡葵窗
爨桐制作妙莫傳冥搜恰恰三十年大雷小雷不可見
一生夢想空流涎玉壺冰本王氏物指下琅然頗清越
不知傳来凡幾姓隠隠蛇跗細如髮銅駝陌上春風和
湖邊得侣相委蛇古囊提携帶詩酒一時樂事何其多
座有知音豈容已滕上泠泠寫流水夕陽催雨入烟城
回憶清歡如夢裏孟光有問我獲疑匣中朱絲胡不歸
鄰翁篝燈出相慰官河櫂夫猶可追踉蹡十里夜幾午
認得登舟元處所始知尤物果累人終喜明珠還合浦
拂拭徽絃正孤坐欲記微吟未成課忽聞風外剝啄聲
報道芸居以詩賀
謝芸居惠歙石廣香
家無長物祇書卷又無良田惟破硯寥寥此道人共嗤
君獨相憐復相善鄴侯架中三萬籖半是生平未曾見
一癡容借印疑似留客談玄坐忘倦探懷忽出片石方
雙池絲刷潤且光芙蓉溪深古坑遠論新品舊殊未遑
慷慨珍投意何永更配番禺心字餅歸来喜歡舉廢典
春雨書樓閟深靜手抄羲經誤未刊塵侵商鬲灰久寒
便燒團煤炙雲母旋滴清泉凝露漙點朱塗黃細商確
時有烟絲裊風幕心融終日游聖涯恍若置身天祿閣
謝秀松庵蒲大韶墨
古来墨工號竒手廷珪仲將骨已朽老蒲近世曾獨步
伐盡西岷古松肘天收此老五十年膠法源流無復有
松庵講師出一挺自說藏来為最久聮翩雙鳳飛雲頭
覢若光瑿照忩牖後来制作無此樣盈尺笏&KR0008;堅且厚
十年一寸玉不如持以衒人人識否誠齋有詩昔曾誦
始信得名渠不苟松庵識人欲炙色勇割見投歸我袖
摩挲把玩何時休巾襲永言珍所授一生當著幾兩屐
性嗜遠慚蘇子後家有中巖舊坑硯歸試寒忩雲碧溜
却愁癡坐學臨書畫竹不成徒似柳
月中桂
詩人欲斫月中桂不知上有西河生年年奮斤伐仙樹
帝愁桂長侵蟾精今夕月團團似扇桂影分明月中見
廣庭香薄悲姮娥留得喬枝罩孤殿
題薛益齋所藏馬遠夜潮圖兼簡方孤雲
海天雲刷青漫漫天風飛上白玉盤濕銀山横出空闊
盪来一色涵芒寒錢塘江頭竒絶者費盡丹青最難寫
是誰吮筆貌天真應奉上方人姓馬馬生後進甲等倫
妙處或能肩古人當時運意入縑素浩然心府空無塵
壁間挂起忽驚異秋色滿堂醒客醉請君收卷勿復觀
中有䲭夷千古泪
有所思寄二琴友
懷伊人兮在帝鄉山月白兮秋夜長流泉響絶横秋牀
感而不寐摧我腸美人遺我正始音何以報之百鍊金
相暌相離兮歲月深欲往從之兮夢難尋
懷伊人兮在東粤山月出兮寒照雪匣塵不拂朱絲折
感而不寐心悁結美人贈我璠璵樂何以報之和氏璞
相思相望兮天一角欲往從之兮雲路邈
次韻簡吳靜庵
冰雪親玄論塵埃洗客衣幾回晨見速長是晚忘歸壺
裏春常在人間事盡揮樊籠狂閙者回首悟前非
畫展唐摩詰書藏晉右軍滿樓宣賜物插架古遺文竹
影三更月爐香一縷雲有誰知此趣孤鶴語慇勤
次芸居湖中韻
放櫂湖心去風恬雨盡時插天青嶂合戀水白雲飛酧
酢杯頻舉摴蒲局屢移碧蓮香不斷歸路浥人衣
送汪謙齋赴松陽簿
愛爾名家千里駒别親遠宦問津初要知撫字覘為錦
豈但勾稽事出朱青眼相逢須入幕綠窗得暇且觀書
故人此外無他屬嵐翠高寒保二雛
謝友人惠簟兼簡儲文卿
風蹙秋波細織成展来堂上眼增明若因古制當為席
或用方言強作笙居士未眠心已爽此君到死骨猶清
呼兒掃淨池軒上便欲移床聽雨聲
遇故人會飲分韻得山字
賸呼歡伯作清歡百日終無此日閒苦被俗緣欺綠髮
莫談世事對青山一天秋色鴈聲外十里香風桂子間
光景易流人易散杖頭須帶夕陽還
琴川致道觀簡葉制幾
巋然樓殿壓崇岡八百年来古道場三級危壇封翠蘚
七星靈檜滴清霜丹空綠合人何在塵滿朱欄井尚香
絶愛隂符碑字古每来模索立脩廊
送汪耘業赴番易判官
柳寒莫折折官梅持贈君行盡此杯惜别不能無泪落
相逢難得便心開改絃作意趨元幕通籍那愁滯遠才
指點芝山應更喜板輿迎自日邊来
白髮詩
白髮晶晶抑可吁鑷来渾覺鬢邊疎近緣病起頻添此
全謂吟多枉謗渠老境漸侵羞覽鏡清晨閒理不勝梳
頭顱如許真堪笑猶向書中作蠧魚
觀棋
洞口雲深晝景遲支笻閒看野人棋路無寬褊眼須活
機有淺深心自知忽忽滿盤紛黑白明明一著繫安危
要當險處精神到何用頻更局面為
憶舊遊
二十年前氣頗豪每逢潮上客相招松間躍馬遊三竺
花底移舟醉六橋拂壁便題誇得句扣舷相和索吹簫
欲尋此樂何時再對水看山意未消
宜永雜興
雙蝶来何許騰騰翅粉妍驀然風逴去却在楝花邊
簷隙蒲蘆祝籬根熠燿飛靜中觀物化頗亦見天機
竹偃竿竿碧檉搖穗穗紅午過書未讀清坐一簾風
臨字每僵指鍊詩常斷鬚不知勤苦學學到古人無
呼猿洞
雲褁諸峯冷未開洞深無路陟崔嵬杖藜斸石驚猿去
却倩山僧喚得回
積雪折竹有感
清修抱節碧欄東積雪俄摧玉一叢擬奏通明劾滕六
祇愁天路有剛風
寓吳氏園
杏花風裏蝶翻翻池館無人自往還不把詩来供日課
也難消遣許多閒
寄番昜判官汪耘業
賞音投合事非難五鶚齊鳴上九關從此暮雲休悵望
春風催入紫宸班
䟦龍眠春牧圖
鐡脊驕騘玉面騾分明相逐下晴坡當時不聽支郎語
駿骨人間應是多
冷泉亭
鳥語泉聲自抑揚松風時拂藥花香老僧坐足歸寮去
替與遊人憩晚涼
清湖
兩河秋水碧瀜瀜鑿得西湖一脈通流去有聲曾細聽
市橋人静月明中
遊南山
屐齒黏雲上石梯躋攀巉絶立移時好竒一世應成癖
咋指從来笑退之
上山得似下山輕不用笻枝緩緩行行到水邊才覺倦
却浮一葉指煙城
金林檎花
半拂焉支帶露香玉環春晚試新妝三郎晚節無公論
剛把豐肌比海棠
步虚詞四闋夀吳靜庵
朝元天路慶雲多桂樹吹香冷鬱羅應為仙翁今日夀
玲玲環佩下星河
紫鳳銜書出九關頻年光動虎林山龍奎錫號恩雖異
自視浮榮祇等閒
欲識吾庵以靜名内觀何有外無形探天别得長生訣
獨抱清明合至靈
金簡標名玉篆階莫將松鶴擬年華逍遙太極秋光裏
細挹天漿對菊花
恭謝慶成詩十闋
二載明禋帝意專瓣香合謝祖宗前向來盛典從頭數
紹述應須億萬年
麝蠟籠紗粲玉階珠㰍齊撤九門開一天星斗明如月
法駕徐檠出殿来
宫監推簾探曉星景陽鐘動已妝成鳳輿陸續銜車馬
黃道香濃尾駕行
禮成列聖宴羣工浩蕩春風到竹宫傳旨簮花俄似錦
信知天子是天公
大官宣勸禮優寬中殿妃嬪各盡懽和氣滿城天色好
不妨直際晚回鑾
樂奏僊韶進夀觥觚稜風細寳香清隔簾微見龍顏啟
緣是優人有笑聲
宫前儀衛尚般還花裏聲傳午漏殘見說御園才放水
聖心游泳正觀瀾
染羅彫草斡天機簇戴工夫鬭出竒惟有近臣恩數異
尚方别賜細欒枝
小白長紅十里春歸来天仗擁香塵翩翩黃屋彤霞裏
輦上無花止一人
士庶重重間綺羅霽光熏作小春和御街兩行瞻天表
比似前回人更多
蠟梅二絶句
磬口檀心紫暈重繁香微洩繡簾風照花休用添紅燭
却怕輕明煖易融
賦得姿容類至中哨枝宿葉又春風品題雖入江梅譜
可惜名同韻不同
遊吳門同樂園書池光亭壁呈使君張都承
一城和氣萬花春金碧樓臺處處新太守不孤同樂意
木蘭堂上看遊人
書扇
榴花枝上雨冥迷睡起鈎簾放燕歸簷玉無聲忩几潤
一篝香靄自熏衣
江湖後集卷二十二
