江湖後集卷二宋陳起撰
劉子澄
子澄字清叔泰和人曾知棗陽後較畫軍事為
賈似道所忌劉將孫稱其有史才所著有平淮
疏補史行於世事見江西通志案宋史子澄坐
唐州之役削秩而敗衂實由似道故志書云然
其詩亦有和似道者盖一時倡酬之作也集名
玉淵吟藳
憩南臺寺
居塵等出家涉世類行脚岳靈招我隠雨止雲亦閣乾
坤錦囊收風月麈柄握衆鳥各自鳴豈礙冲霄鶴
蒙泉行呈張敬父
玉龍蟠向荆山麓噴起雙泉冰雪瀑琮琤萬古作寒鳴
冷浸一山渾是玉泉旁樹老亦如龍泉根石濯瑪瑙紅
更有金蓮吐泉底歴歴星在銀潢中池光六月如霜洗
藍橋倒影壺天裏流下人間灌稻畦歲歲家家飯雲子
我行荆州見山少忽對林泉如久要張侯引我飛羽觴
勸我為泉開一笑我歌數語泉應聞兹山古號荆州門
英雄過者心在鹿安得泉聲到耳根曹瞞疾馳玄德懼
潘璋設伏雲長怒早知成敗等丘墟悔不解鞍學巢父
英雄何在水長流閱盡英雄過未休今日為侯泉上醉
明朝西指鹿門遊
樅陽出陸
浮家無定日仕在水雲鄉棹别洞庭月帆迎赤壁霜早
寒裘代葛多病藥充糧明日樅陽客征鞍去路長
過鴻宿洲
洲名號鴻宿流徙合来居淮郡侵江密人烟罩水疎無
山供笛竹有港便罾魚壯士休營業功成返故廬
遊石門縣層山流杯亭觀卓錫泉
寺惟泉最古有詠載州圖幾度流觴了長如卓錫初楚
山閩老住隋柏宋朝枯雨後人耕急荒岡帶月鋤
董宰見和用韻留别
謾辱君相送我行非壯圖客程来又去人事久如初句
淡僧能和泉靈旱不枯升高莫怨險世路爾能鋤
武陵别任年魁
詔書應在道君但趣行装去棹乘桃漲朝衣帶芷香歸
齋尋舊話上殿拜新皇論事依經好平遷是玉堂
夀星寺江湖偉觀
豈不近京都紅塵此地無吳山青似越江水白於湖天
接帆邊海烟生樹外晡危欄僧共倚莫恨旅懷孤
會真觀水簾(原注有晉石天尊像又唐鬼補鐘)
觀近朱陵萃列真烟霞雖僻境長春若非火府煉神處
安用水簾遮世塵古像著靈多是石補鍾留跡似非人
尋源亦有桃花澗莫是山山可避秦
厲漕飲别海棠下索詩
天然翠袖隠豐肌好是胭脂未透時夜睡無香供蝶夢
晨粧有恨只鶯知坡仙具眼猶燒燭子美多情却欠詩
料得錦城花正好怨公底事訪春遲
又和
著雨胭脂沁玉肌絶疑妃子醉眠時未邀佳客閒来賞
已怪遊蜂早得知燒燭不妨循故事卷紗何惜賦新詩
羨君立就花前句我欲賡吟思苦遲
雲峯寺詩(原注寺在雲密峯禹得金書樵人見碑處也上有丹窖玉牀禹溪)
治水神書在此祁溪名猶似念腁胝當時民墊賴誰力
今日地平惟佛祠泉出玉牀疏作乳火生丹窖結成芝
雲峯自有樵人徑岣嶁尋碑誤退之
遊岳麓宫抱黃洞
連天七十二雲屏真境先於翠麓呈洞發金光丹氣結
泉疏乳白玉華生江心鴈影重臨字谷口禽呼自答名
閒步不教方外覺破烟雙鶴已来迎
雲中寺
地僻層雲巋古禪我来訪古尚依然越人重見流觴水
隋刹猶存卓錫泉石罅遺題思往蹟巖隈紀事憶前賢
可人不為時摩拂朝暮青山一抹烟
登祝融宿上封寺詩(并序)
淳祐壬寅九日登衡之祝融風輕雲斂氣候
如春四盼神州流峙縈帶天低日近漏禪祥
如金虬夜宿上封寺見軫宿掛簷北斗可摘
晨起視羲輪湧出光變萬狀因思衡之視岱
距海為遠而日觀乃與岱等則其高並岱而
壓崧華也審矣因賦唐律命男拱辰書之
祝融尊與岱宗齊仙境今容佛屋依曉揖日輪知海窄
夜捫星軫覺天低風高殿悉杉為瓦雲冷僧常綿作衣
莫剪光天壇下草時廵要秣六龍嘶
江陵逢黃虚舟
山谷機忘似白鷗有孫今復號虛舟信風為棹先開浪
與月同艙不載愁吟就自將歌欸乃醉時寧逐境漂流
乾坤等是虚舟爾只好和詩莫帶休
和張功曹清明之什
蘭江無物可關情春去春來感亦生流水幾番供褉事
新烟兩度過清明念鄉鵑淚和花滴懷友鶯腸學柳縈
讀遍離騷詩自慰世間無地不蠻荆
和賈秋壑南樓韻
大別磯頭江漢合烟波堪詠亦堪圖山標禹貢他州有
水列周南到處無鶴外聲來蘄笛遠鴻邊影落楚帆孤
豋臨此地陪秋壑收拾乾坤寘玉壺
過金陵總卿吳履齋以詩贈別用謝
六朝三百有餘期不滿詩人一皺眉只有燕迷新巷陌
更無鳳集古臺基兵於史傳多陳迹酒與江山是已知
僕指長淮又西去輿圖向後更誰披
林逢吉
逢吉字表民東魯人有天台集玉谿吟草嘗修
赤城志及自為續志三卷世多稱之按張榘有
留別耘業林逢吉飯牛翁鄭簡子詩云天台山
下兩詩仙則逢吉本魯人南渡後流寓天台者
也
寄題鄭熙寧夫玉軒
良玉本不琢大音無希聲觀君命軒意欲以詩自鳴君
詩志古調考擊參差韺冷冷澗泉泣切切谿條清孚尹
露涵采潤美月泛英昔聞洛山中種者須其成非希咸
陽價匵韞那敢輕用之薦穹昊何但鬼神驚凉欲覺庭
葉夜疏耿鐙驚一讀一啓予古調真難評
重建神秀樓
慨昔淳熙初忠定守郡時樹樓城南門衆秀皆來歸插
空繚千嶠注海合兩溪雲眉扁古隸蛟鳳躍出飛西瞻
建標霞東頫採菊籬循環一甲子天假兹良期象賢宣
祖烈布政軼吏師乘暇陟危級更新敞前規肆開落成
宴鐙月交明輝傑棟小芳桂修梁薄辛夷空闊渺納納
青紅濕離離太平畢文簡慶歷元厚之猗彼三碩輔勲
業疇或非公今繼其躅歲月幾推移魏謩寳遺笏鄭武
緇舊衣過者豋斯樓咸誦金石詞郤笑楚臣作空因秋
氣悲
簡許遠元寮
問雲從何來明月翳光景須臾忽破散依舊寒炯炯問
月何能照月亦不自領雲來非我過雲去非我幸無心
付無事雖巧不能逞幽人起寤嘆婆娑弄清影世人有
萬端令人發深省
送天台李明府貫一歸越
赤城譚舊令為政且鳴琴澗瀑知清操山雲識苦吟自
甘微賤拙誰信勒碑深歸路春風近烟花繞禁林
餞台倅王司令幾叔參釐天府
黼坐頒泥檢黃圖駕玉星自應攄學業端不藉門庭凍
日湖梅白春風院柳青從今亨路去台嶺記曾經
山齋書事
掩卷聽蟬韻憑欄數雁行井風梧葉雨籬月菊花霜又
見秋將老那堪夜更長愁吟無語共殘灺落書床
挽都梁太守洪季輔寺丞
鼓吹舟歸日軍門巷哭時身抛淮郡印亊入峴山碑敵
在家何用城危孰與持墓門今已閉千載使人悲
次韻酬陳之道明府見贈
為政鄱君日劬然似苦吟光前還照後行古却居今危
世道猶直故山春正深露生觀庶物清坐更觀心
送王季和文知施州二首
皂蓋蠶叢去青祗鳳歷頒雪林猿呌峽春院鳥啼山文
字傳三楚恩威化八蠻政成明主召九虎啓天關
宿幸依劉表時蒙說項斯方為感知賦遽作送行詩萬
里通吳蜀千山隔夢思江頭野梅發應記共吟時
送淨應老道源往浙右
片雲離海嶼吳地去隨緣托鉢應行乞升牀亦坐禪舟
停上塘雪寺隔過山烟刺史知聞舊無須覓鏡傳
訪懷遇師
獨隱重嵓裏全無物役心禪因秋月悟詩對晚雲吟訪
古猿驚錫抛生鳥上林相知今十載不憚遠來尋
送祖太長老住虎丘
吳國前朝寺懸知補處難岳雲迎外度海月定中觀子
去揮犀拂吾當賣布單梅花知別意無語澹相看
初夏别墅
池館春方謝連朝雨似烟亂荷藏睡鷺繁木集嘶蟬地
僻觀書樂心清得句玄野僧時過我擕手弄雲泉
寄餞趙清中主上元簿
六代舊都遺跡在詞人懷古去豋臨長干塔上青山遠
玄武湖邊碧草深肯把簿書遮望眼但圖方略副焦心
平江大海雖吾願臺閣須材必訪尋
寄聖水老法照
五載禪林結淨緣又飛一錫過甘泉曉池洗鉢雲常潤
夜閣繙經月自圓碧眼誰參庭畔栢赤身難並社中蓮
飽看勝景多佳句好為閒人寄一篇
送薛子範明府歸永嘉
天台邑債今還了未上清班意若何行李比如初到少
鬢絲贏得近來多民輸界首攀車送君向城隅枉騎過
恨滿東風不能到柳邊鶯語即驪歌
次韻劉允叔丈主簿讀予所編天台集見贈之
作
樓頭殘月映儲胥人在西窗酒醒餘夢裏都忘閬風路
吟邊如到玉霄居鄰牆共作無何飲别墅期看未見書
祇恐弓旌便招去漢家答詔待相如
輓王房州伯洪
崇牙出鎮古邊頭名與龔黃共一流方見勒碑歌善政
忽驚罷市哭仁侯燕飛古巷人千里梅落寒溪月一樓
前亊已非那可問晚雲零落綠山稠
輓開府宋公
五朝大老今誰是曉月長庚可愴然王某曾當揮制日
伏生將及授書年雁峯去就朱輪養台嶺歸從白布纏
秩視冡司優贈典夜臺光寵射穹躔
輓新昌王明府吉甫
不見高人祗自悲每哦佳句望烏衣浣花風月參謀去
採藥溪山茂宰歸萬里險艱頭已白半生功業夢還非
阿戎盍上青雲路奕世清門要發揮
輓處士張君
扣龍泉了探慈湖倦矣歸擕一束書白首功名銷壯氣
清溪游釣樂閒居山人寧有趨戎幕方伯今誰顧草廬
鄉舊凋零無復見北風吹雨更愁予
次韻沈興之税院歲暮即事二首
一櫩寒雨滴愁聲贏得松齋睡思清急景不知年又謝
壯心空悵事無成温存凍壁火初舉陵鑠破窗風自嗚
多謝故交相慰藉浪捐珠璧使人驚
穿雲時有一鴻聲喚雪風來冷更清臘意未教梅萼老
春風先放柳條成亂離每嘆兵難戢貧賤還憂道不鳴
節物一番空自好暗添年紀却堪驚
題大慈寺兼簡照講師
來從金地過銀地智者修禪古道場疊嶂倚空圍日月
穹聳松壑飽風霜碑文多是唐人刻經卷猶隨煬帝藏
偶值故交初入院一鐙留宿水聲房
梁民曹以二首為小園木香光寵次韻抒謝
春風珠幰走青虬清夜西園誰共遊十里水邊渾似雪
喚船應是誤王猷
攀條折蘂屬騷人遲恐顛風掃玉塵如付枕囊供醉寢
繁香薰骨解留春
天台邵明府履善遺牡丹各一絶
人間興廢手摶沙喬木猶存少故家不見石邊題甲乙
空餘姓氏落名花(原註牛家黃)
一春苦雨又憂花爛盡秧根榖再芽見說雲頭紅可喜
老農猶恐是朝霞(原註雲頭紅)
可是東皇雨露深不成一字亦腰金世間大有麒麟楦
對此誰能起媿心(原註金繁腰)
一枝美過玉柈盂歲晚何由復遇蘇我欲命名名不得
有名無實不如無(原註無名種)
懷仙橋
晴雷晝夜激奔湍澗草巖花亦耐寒劉阮茫茫空仰止
恐乘風月一鞭鸞
送倪平仲高士歸天台
綠章封事步虛仙來自東皇太乙邊滿袖明珠出光怪
又隨溪月上歸船
桐栢山高空翠寒夜深星斗近仙壇下宫銀瀑三千丈
付與詩人雨後看
同謝鄒訪平老
江湖包笠今閒郤默坐惟繙貝葉文耳重嬾聞時俗事
客來聊薦一甌雲
送宗鏡上人歸剡因寄聲高九萬孫季蕃
送師歸隱鏡山中萬壑千巖指顧間菊磵花翁如見問
為言憔悴老江關
神剜天劃成巖洞横亘危梁接應真垂下玉虹三百丈
雪花飛濺一山春
一僧禮拜能行過下面人看膽亦寒月出幻成銀色界
始知方廣在林端
隨處禪房有水聲我來石上坐忘形臨行更酌潭中渌
要洗多生業障清
夜豋桐栢上清閣
雨過中宵夜滿空一山松竹韻溪風披衣獨上上清閣
身在半天雲氣中
新昌道中
殘村時有兩三家繚繞清溪路更賖客裏不知春去盡
滿山風雨落桐花
剡中詩
遺蹤曾記晉諸賢乘興今無雪後船斷塹毁垣難借問
甎文猶著太康年
題方叔所藏馬中遠春牧晚歸圖
一抹東風樹色新牛羊莽莽散平原微烟細草知歸路
竹塢人家半掩門
次韻王亞夫景存縣尉送春二首
欲勸東君盡一杯臨岐無語獨遲回晚風自有留連意
逓得鶯聲過柳來
豋臨長是愛清暉晚歲知心亦自稀永晝松齋掩書坐
却看梁燕引雛歸
題六馬圖二首
駿影爭馳意氣雄被塵晴苑碧溶溶誰將妙筆開生面
霧鬛風鬃慘淡容
龍媒要是龍眠筆意在能空冀北羣老我惟知賞神駿
何時變化上青雲
同錢則父豋郡城觀予所和梅仲潛金山弔東
魯林表民逢吉詩淮民同賦一絶
水落寒沙晚照收沙邊誰復艤孤舟鮑昭自作蕪城賦
難寫江南不盡愁(案此首不知作者姓氏題字疑有錯誤原本附錄林表民詩後今姑仍其)
(舊)
江湖後集卷二
