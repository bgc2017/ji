江湖後集卷十六宋陳起撰
釋圓悟
圓悟閩人
遊清源洞
清旦尋幽洞攀躋有同遊霧雨藏諸峯萬竅響颼飀樹
杪飛磴懸巖外見客舟蘚藤垂翠琰風葉隨清流百丈
崖班駁千尺木聳修烏啼暘谷曉雲淡海城秋莓苔蝕
丹竈山房花竹幽疎烟生墟落遠水浮汀洲朝斗空壇
在昇仙往事悠倚闌吟未就歸屐少遲留
山中四首
飛瀑掛高崖幽禽響虛谷憐此一片景借得數椽屋澗
木卧槎牙巖花散芳馥策杖從所之偶到南山麓
疎林過微雨西嶺收殘暉草露濕我屨松風吹我衣坐
久四山暝吟餘獨鳥飛歸來不知晚蘿月盈窗扉
雅懷無所拘偶行度前崗長松發佳色澄潭閟幽光而
我亦何幸於此得相羊低頭心語口兹遊那可忘
暝色歛平川雲歸日已夕閒行信杖藜倦坐憩苔石花
亦滿意紅草自無心碧吾亦樂吾年人生不滿百
海雲閣
天風來海門驚浪作飛雨岸雲過已盡隴樹青可數掛
帆鷗鳥外清吟正凝佇欲去猶未能漁燈粲烟渚
重遊清源洞
此地今重到藤蘿長碧隂緬思仙去後長有客來吟出
鳥江濤白連雲嶺樹深杖藜宜少駐靈跡尚堪尋
小立
小立當清曉一笻吟影孤蘭香和霧濕竹老帶藤枯野
水流將合春山淡欲無雨晴猶未卜勞爾鵓鳩呼
晚渡
橋巷低臨水數家深掩門路竆生寂寞人渡更黃昏風
色占帆席潮痕認柳根岸回林影暝漁火滿沙村
遊静真觀
古觀門幽寂來遊亦夙緣林堪巢老鶴壇可禮真仙秋
晚寒生屋雨深苔印磚舊藏多御賜應識尚留傳
題泉州張許祠
泉與睢陽隔事聞猶涕零人雖死忠義祠自活英靈壊
砌寒雲聚空庭古柏青功名見信史何必更碑銘
和胡教授山庵見訪歸韻
因赴山中約歸途帶暝痕禽聲沉衆樹人影背孤村霧
起寒城裏江流古岸根行吟多得句知欲與誰論
大帽山
衆山皆弭伏獨讓此峯尊絶頂時猶雨中林晝亦昏逆
風松勢偃觸石水聲喧定有幽棲者何因得晤言
山中夜歸
一鶴候柴關林空境自閒竹房秋後凍病叟夜深還樹
密疑無路月明猶在山幽居便所適已是十年間
瑞興寺
路僻今蕪翳寒厨尚起烟僧依三佛住門與數峰連雨
潤苔封塔年深竹覆泉創時靈異事猶有斷碑傳
真人洞
捫葛敲幽戶空山得遍觀雲離朝拜石苔積上昇壇秋
晚澗聲澁月明松影寒真人不可遇誰復此燒丹
和黃瑞玉山庵
偶尋孤隠處幽僻遠腥葷結屋聊依石栽松却傍墳山
深長霧雨海近渺風雲不必稱昏瞶自然疎見聞
趙山神祠
山中雖隠跡名被世人知無策欲干主有詩還立祠水
雲通别渚枳槲蔭空墀多少能吟者焚香為拂碑
題秦君亭
昔只為吟隠偶然依佛居路逢隂壑盡雲抱曉巖虛亭
在因人重山深與世疎倘懷名利念到此欲何如
承天寺尋勤上人
古寺多陳迹幽花祗自開净無秋後暑遠絶市中埃苔
色侵碑石松隂蔽月臺山人遲未至欲去重徘徊
次姜秦祠和胡教授韻
曉謁崇祠霧靄深行藏因識二賢心榻前自有孤忠疏
林下誰賡招隠吟寂寂精廬蒼蘚入堂堂遺像暗塵侵
客中莫致生芻奠聊汲山泉薦菊斟
題寶山寺二首
寓此曾三夏重來隔五年溪山亦良是懷想轉凄然
去臘應差暖今春定有寒澗梅花半樹侵曉又凋殘
宿友人白雲庵三首
不到歲時久重來人事疎掃雲僧亦去誰伴主翁居
萬籟夜俱寂蒲團清可禪林疎窗過月巖遠竹通泉
城裏秋猶熱山中寒已濃紫檀時小炷危坐聽晨鍾
送壁上人歸承天寺
城寺思歸興忽生又携笻杖出雲扄月明後夜空山裏
繞屋泉聲只自聽
方海豐詩境樓分賦得春風
暖襲遊人陌上塵不知花信幾番新莫教吹到荼䕷處
吹到荼䕷是晚春
釋永頤
永頤字山老居唐棲寺有雲泉集按上天竺志
云永頤杭之耆宿也淳祐十年冬十一月聞上
天竺佛光法師以左藏薛師普占廨院欲作廳
佛光勿許輙渡江東歸永頥甚高之遺書嘉慰
則永頤之操行亦可知矣
食新茶
自回山中來泉石足幽弄茶經猶掛壁庭草積已衆拜
先俄食新香凝雲乳動心開神宇泰境豁謝幽夢至味
延冥遐靈爽脫塵控静語生雲雷逸想超鸞鳳飽此巖
壑真清風願遐送
和韓澗泉韻題周晉仙山楹
不翦亦不斵山楹在塵表石泉聲淙淙秀谷自圍繞是
中玄覽人未見今日了君固自無心世亦不易曉夢奠
何可攀頽然泰山小當時巖壑人百世何矯矯清冷振霞
纓日翳羣隂悄
葺唐棲舊廬
矯時無峻節立行虧衆美遠岳憚孤征徘徊就鄉里人
情好愉悦我老齊賢鄙娓娓聽鄉言時時容側耳前脩
不可見法社漸凋毁名山半征徭祖塔亂獐麂林築無
清資澤居循舊址鑿牖納晴曦蒔竹臨幽泚時將了歲
寒閉戶春風裏
吕晉叔著作遺新茶(原注其品大窠葉收二餅葉二十七一餅郝原葉仲)
(原四餅章坂葉二十九二餅碧原王家二餅大佛嶺游潤四餅凡六家)
四業及王游共家原坂嶺歲摘建溪春争先取晴景大
窠有壯液所發必奇穎一朝團焙成價與黃金逞吕侯
得鄉人分贈我已幸其贈幾何多六色十五餅每餅包
青蒻紅籖纏素檾屑之雲雪輕啜已神魄惺會待佳客
來侑談當晝永
感鴈來紅
落落雲中鴈亭亭階下草草心將變紅鴈聲來已早霜
風日夜催對此忘吾老玲瓏葉數層次第顔色好臙脂
染盡時倚欄如醉倒年年秋鴈來每被吟情惱
越溪吟
石磊磊猿啾啾越王霸業秋山頭英雄喪盡如何數可
怪猶存浣紗處當時月照清溪頭美人如水逐東流至
今片石終難改千載猶含澤國羞
乾元山洪水
乾元山頭洪水發溪有長蛟潜伺察兩岸居人莫等閒
年深物怪終騰拔往歲隣封遭水變只道溪流淨如練
倏忽人煙數里間夜半平沉皆不見東南地坼乾坤浮
幾番赤子葬洪流神龜去後不復返休看浪打石人頭
苧瀆夜泊
吳城水冷秋風高迎霜楓葉飄城濠吳儂趨利如趨市
高帆大艑横江濤黃昏不顧風水惡篙兒怒挈何輕豪
苧瀆人家慣迎接憧憧來往無停艘水上懸燈招夜泊
沙頭認客相呼號人生富貴多不足亦有裨販當勤勞
萬斛高裝謀重利斗升未給浮輕舠吾生最愛魯仲連
封侯不受海上逃輕世肆志甘貧賤誰能富貴詘辱遭
夜歌新詩喜逹旦起看征鴈飛雲臯
野棠
野火回颷掩舊株新叢滿眼臨征途綠攅深棘欲自蔽
千朵萬朵争敷腴新晴遠客過林坂烟漲吳船春泊晚
冶豔空搖蕩子情繁香暗逐吳姬遠吳姬漂泊行人愁
年年此花開不休半壓壊牆荒館外亂生春蕪野池頭
人間買花貴紈綺一世争知異朝市曲檻朱闌轉首空
野棠無主自成叢
山行與周弼伯弜同賦野廟
芳草没荒基終年掩畫扉酒臺乾舊滴香殿入斜暉神
樹枝枝曲山魈個個歸春來歌鼓動野老薦新薇
山池早秋
荷葉傾香露山池見早秋石涼幽蟹過枝脆雨蟬休廢
堰憑虚漲荒泉入亂流水花紅漠漠相對渚煙浮
送僧之金陵
秋針感線蹊雲衲幾回披隴月當窗夜鍾山入句時夢
依紅樹宿寒渡碧江遲吳楚繁幽勝相逢苦未期
月夜遊冷泉亭
地靈泉上寺松壑定深清獨聽子規呌况逢山月明樹
藏春洞黑石擁夜泉鳴日出喧車馬終非隠者情
夜歸
昨夜溪上歸雲下扣松扉老褐啓重鑰瘦厖循我衣院
静雨聲大氣寒燈暈微叨叨聽林鳥春歇訴無依
往龍岫舟中
龍山溪上路短棹臘中行雪霽寒郊闊春回宿霧生柳
搖冰線斷鷺起玉衣明未見晴梅發先思杖屨輕
周令自江夏東歸郜溪
芳草萋迷征騎歸且依張負入書帷家園嬾記閑花草
蔬豆重甘舊藿葵崔灝能吟有陳迹襧衡作賦想當時
才能往往為身累好讀淵明飲酒詩
遊何山登道場
中流望極山頭寺溪午聞鐘泊柳津春草細霑微雨潤
老松高與碧雲隣鶴歸烟麓書堂廢虎去寒巖蘚石皴
無奈薄遊歸路晚水邊風旆濕征塵
雲巖寺
老來好古尚關心寺裡荒題幾度尋山鵲報晴窺畫閣
水雞嫌雨上高林麥殘餘冷收春候棟落輕風滯晚隂
無限幽懷難具寫一憑闌罷一閑吟
送王以通之官金陵
芳辰早失意兼哀不擬君來重舉杯雲暗月墻花氣重
蠟殘風幕鳥聲催醉鄉人有江東役乘興船從闕下回
明日沙頭相送罷荼䕷小院獨徘徊
伯符兄弟最英雄千載青山繞故宫宋祖只知曹馬事
齊高還與獍梟同暮簫尚帶蘭陵怨春水多愁舊壘空
登覽未應迷宿昔夜猿啼在晉時楓
雨窗
江湖春水欲生時開盡梅花鴈北飛風雨滿庭人不寐
小窗燈火夜深微
題裴六書堂
數峯相對夕隂遮新占書堂舊竹斜地冷石階秋菊小
一叢開得兩三花
天竺秋日
翠滴千竿濕砌苔曲廊花木小叢開吳僧愛覓閑吟處
偷向花邊竹裏來
行繞方池日又斜青雲小注濕秋霞闌干幾度渾敲徧
為引遊魚出浪花
水仙花
洛浦香銷珮解時荆臺歸去峽雲遲綠羅湘帶無心疊
玉墜頭花一半垂
鷲峯
山後山前行徧了倚欄不是動秋吟從頭自較山中石
烟雨苔痕幾片深
苔峰只對階基列卧榻雲窗烟翠凉老去山中貪勝賞
只應迢逓負三湘
過聚景園
路繞長堤萬柳斜年年春草待香車君王不宴芳春酒
空鎻名園日暮花
看梅雜興
春動晴山照野扉早梅開後失歸期夕陽無奈山郵路
過盡行人雪滿枝
掛頭方帽與烏紗兄自看梅弟煮茶閑問水邊行樂去
向陽渾有幾株花
青松古院一株梅寒殿無人花自開日暮老僧清梵罷
夜深偷照月華來
寄行宫監門王以通
中興天子議攻車歎息諸公屈壮圖行殿不開塵鎻合
至今風雨暗金鋪
玉鈎簾外前朝柳鬭鴨闌邊小豔葩莫道君王不曾問
好收銀鑰護宫花
觀烏鳶山下藤樹
一株老樹蔽荒村下有藤懸巨蟒身幾度日斜烏鳥散
山昏鬼哭斷行人
游張園觀海棠戲作
春色都將付海棠羣仙會處錦屏張約齋妙出春風手
子美無情為發揚
雪中海棠
蜀妃夜謁紫虛皇玉鳳參差促曉妝讌罷瑶臺魂未醒
臙脂臉上白雲香
聞子規
情誰是不思歸芳草春深未有期昨夜月明啼更苦
山花滿樹落臙脂
唐棲寺前
唐棲寺前溪水流客帆來往舊杭州津亭樹老無人記
得見幾回僧白頭
