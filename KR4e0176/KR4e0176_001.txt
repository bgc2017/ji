雲村集卷一明許相卿撰
賦
蘿補堂賦(有序)
蘿補堂者從吾董翁所自名其居也祈余賦之詞曰
矗談嶺之亢峙眇澉湖之澄涵孤城值其秀爽而隐居
卜於其間菅茅上覆泥堵周環恒雨暘之淋炙缺苫蓋
於東南主人仰屋太息曰狡兔三窟鷦鷯一枝咸克禦
外侮而圖寕居矧吾將榦前蠱燕後昆顧無所庇吾廬
乎爰躊躇其搆思又般礴以殚慮衷若天啓謀與神會
繄樛木之長蘿方下縈而上延彼徒贅於有餘我則病
夫不完爾乃解自樹杪援之簷端補此罅隙紓彼紏纏
意祖少陵之詠巧奪媧皇之權老榦繫諸橈棟密蔓勻
於疎椽柔枝盤旋以重復修條縷絡而夤緣初蕭森兮
扶疎久蒙密兮隂沉旁翳薈兮紛敷上盤紆兮擁閼遠
睇兮矯龍首而鶱鳳翼廹視兮儼黃琮之間蒼玉春薦
芳蕊可方杞菊夏布清隂弗讓修竹冬雪積而玉蛟結
蟠秋風振而冰絃斷續晨則雲表之露下零宵而書檠
之焰上燭殆造化有意毓兹堂之秀滌世氛之俗者也
客有造堂下而進說曰上棟下宇中古盛制子獨矯情
因陋仍廢夫瑣瑣數椽革而剏之曾不費子下筯之需
潤筆之賄也主人冁然而笑適然而興顧謂客曰昔嘗
議斯役矣圖厥新恐彰先陋而兢俗侈葺以故懼蹈前
愆而貽後累又嘗博觀今昔之變矣耽耽巨厦巍巍崇
宫拔地千尺在天半空計其壯麗悠永將與金石者同
亡何勢窮理復化為塵蒙而已矣而此堂特借蘿以補
茆任造化之經營役隂陽以刻雕潛德培其本餘澤潤
其標吾聚族處於中也寒露不吾凄赫日不吾驕雷電
不吾震撼風雨不吾飄颻容與委蛇其樂陶陶矧其易
故增新我財不靡巧構密架人力不勞惟歴歲之愈久
則維持之益牢蓋造物者輟其功則斯堂方就圮也而
子得無以吾論為過高乎方將結陋巷為芳隣追巢居
於太古味道德之腴狎詩酒之侣摽俗子而出諸戶高
卧闊視藐富兒之土木齪齪鼠壤蟻垤無足數也言未
既客謝曰命之矣逡巡而退
毖齋賦(有序)
東藩憲使原博查公榜其燕居所曰毖齋屬予賦之
於維美人之修嫭兮時兢兢以自防胡伊今之廼然兮
童而習之以為常繄淵源其有自兮馴充養以成章親
肇鍚以嘉名兮曰約乎吾知爾之鮮失也師又傳之要
旨兮曰慎哉授子以予所自得也赫吾君仍寵綏兮曰
惟毖焉予女嘉欽重巽之既申兮圖顧諟於不遐絢書
紳之被躬兮顧曳婁其有時盤觴几牖為之銘兮懼造
次之或違惟退食有常所兮爰高揭於楹楣時仰止以
斂袵兮俯而凝神以覃思警心目於旦旦兮昭面命而
申耳提大哉王言兮厥義兼乎父師矢畢此生其無負
兮毖為守身一字之符奉以周還而弗之墜失兮紛昌
披以躑躅恣睢逞逸莫之檢制兮肆決繩而踰墨儵犯
患以冒災兮嗟噬臍其安及旋名敗而親辱兮迄喪躬
而危族惟昭鑒以痛懲兮彌惓惓而自勖羌何以躋於
明兮匪前修焉所程出門儼如賓兮使民肅大祭之承
凛燕居其猶齋兮承事畏於奉盈出往游衍嚴昊天日
鑒兮矧夫立朝任使遐不惴惴於春冰抑聞無隐弗顯
兮必慎屋漏而布於明廷無微弗巨兮能勤小物而大
患以平無邇焉其弗遠兮決吾心之善利而千里之外
萬世之後有徵毖將若此庶幾其無憾兮功以純而用
以宏曷啻有辭於父師兮而君賜以稱闖然聖賢戶閾
兮豈惟表於周行辭曰猗與毖兮德之載兮敬惟輿兮
轍則義兮於不已兮由聖軌兮吾與子同逝兮
哀逝水賦
哀哉水之為物也浩浩乎窮四海而委形混混乎歴萬
川而流行繄蒙泉之始發兮或檻出而旁通洎靈液之
啓祕兮亦壑赴而科從上無高之不自兮泝銀潢而為
蹤下無深之不入兮渺溟涬而為宫載四游以為極兮
涵九提而為封浴兩曜而出入兮吞列宿而渾融瀰三
湘而澷七澤兮蕩垕靈而浥太空若迺時雨驟集潢汙
横流八埏伊阻平賦悠悠黃河逆上地軸横抽沮洳成
淵絶巘成丘禹功莫展丹績奚收及夫青娥告令白收
秉權洞庭葉下吳渚楓妍潢歸潦縮澤枯隰堅海斂而
碕露磧江收而渚呈壖其往奚歸其洩何宣吾但見其
亘古今繼日夜而東馳而日益長往而不舍指虞淵以
為途兮迅方壺而遐征去益遠而返無由兮何西歸之
可憑謂尾閭之復宣兮氣益充而滀渟遂蒸蓊而上下
兮爰循環而相仍噫有是哉天地之生賴氣以成輕清
上浮重濁下凝浮凝定位乾坤以名流峙羅列二氣之
餘維斯水也一六之符氣入而盈氣縮而虛窮邃古而
一軌豈斯今之可疑鑒斯流之不返撫人生之胡為羌
朝露之易晞慨夕槿之就萎目睠睠兮若存魂飄飄兮
如馳豈夫人之諐殃兮將修與短固有定數數固有之
兮吾且信其必由理而寓理既宰斯兮諒惟善之是留
胡於今之不然兮乃背馳而殊路兹既執欵誠而履柔
淑兮獨中道而顛仆將修正之來咎兮抑此數適因時
而畀賦每撫膺而浩歎兮涕横墜而莫禦噫噓欷閨門
掩兮夜寥寂香徑空兮杳無迹青鸞没兮金鏡塵寳猊
冷兮沈煙息中饋空兮伏雌在蘋藻芳兮寕復采哀招
九復兮魂不來白日忽兮掩藹渺深情於溟漠寄逝波
於東海托汍瀾而通勤瀝余衷而莫悔觸余目而增欷
攬予心之芥帶水濺濺兮東馳日杳杳兮西飛送冥鴻
兮三太息夫人一去兮何時歸
雲村集卷一
