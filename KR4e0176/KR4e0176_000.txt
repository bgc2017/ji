雲邨文集别集類五(明)
提要
(臣)等謹案雲邨文集十卷明許相卿撰相卿
有史漢方駕已著錄是集為相卿所自定簡
擇頗精自序謂棄其脫遺不可讀者存其餘
可讀者其自題絶句有曰雲村病老語多嚨
造次詩成絶宋腔還溯關元論風格拾遺壇
上樹旌幢盖自以所學為未足欲進而求之
唐人也今觀其詩大抵近體居多五言有大
歷之調七言出入於陳師道陳與義間可謂
自知之審矣章疏切實文體裁雅潔亦多有
道之言無明季士大夫求名若渴之習殆篤
實君子歟其歸田後與王子揚書稱時慮更
切不敢以歸為幸乃今傳聞日駭事勢日危
旦夕念北如昔之思南其惓惓君國之意視
所謂去國一身輕似葉高名千古重于山者
相去盖不啻倍蓰也乾隆四十二年二月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
