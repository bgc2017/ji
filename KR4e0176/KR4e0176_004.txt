雲村集卷四明許相卿撰
書簡(内有字號爵諡未的不敢妄書)
上王陽明先生(六首)
某罪戾餘生遠違矩正懵禮負教慚懼何言伏惟道化
德猷坐殿南服炎荒絶徼久外天日之夷一旦手挈之
聖治輿圖中竊覩平復田州一疏遠猷深識夫豈近世
功名之士所敢覷其藩墻某跧伏堊堵亦為吾道增氣
舊聞清恙時切馳戀伏惟倍萬崇攝以致康豫無任切
禱
違遠道範忽已易歲昔者及門為役之日枯瘠方有生
意已而霜霰斤斧戕賊相尋矣某旅進竊祿以疾請告
得歸訃在秋冬之交洗心趨侍夫子矜而沃之餘潤以
淑此生拜賜之辱所謂生死而肉骨也力疾修狀惶恐
惶恐
某承乏諫省深懼弗任伏蒙不遺賜之嘉貺督以誨言
欣戴祗服圖惟策厲以無忝門下不意先太宰奄爾薨
逝伏惟純孝至哀何以堪處竊冀強饘從制以任斯道
以幸末學以慰天下切禱某使事方羈弗得奔慰曷任
憂戀謹具香帛馳上伏惟鑒納不宣
溽暑伏惟台候百福頃奉勤誨粗心懵識未敢謂有見
處已如暗室漸覩隙光由兹以往或得與觀天日之大
拜賜之侈殆於罔極矣伏惟為道崇護鼎茵以迓天休
某聞教以來日嚴顧諟病耗疎劣自策弗前寤寐依依
函丈之下也執事方今為國長城坐殿南服時平志遂
然後歸西州表東海某得後諸生霑餘潤以與聞斯道
日夕以冀也昧干崇嚴悚仄無已
某稔惡死不塞禍家君奄棄諸孤摧割萬狀偷爾苟活
伏承尊慈遠頒賻慰曷任感泣仄聞仗鉞南紀茂建殊
勲斯道妙用格天震世甚盛某罪殃餘息祇恐溘先朝
露弗及快覩凱還謹遣兒子某代申謝私遥瞻旄纛曷
勝隕絶荒迷失次
上邵二泉先生
闊奉教範積有歲年睠懷造就之私未嘗一日忘拜賜
也伏惟執事年德彌劭聲實並隆無任為斯文忭慰某
志業疎迂抱病山谷臞然故諸生也時從長老憩棠隂
頌餘愛耳敬修啟居千萬為道崇攝不宣備
上湛甘泉先生
某惡稔禍鍾家嚴無祿日月不居奄將就土酷罰殘息
無望更生惟是遺行一二恐遂冺焉無傳不肖孤死且
不瞑伏惟執事大人辭嚴衮鉞海内迷于檄外事關述
作僉屬信傳不肖孤舊執羈絏之役恃此輒敢忍死狀
述先行一二以陳于下執事伏惟夫子矜而賜之一言
以信其小善庇其遺孤海眇山崇曷足仰喻恩貺阻遠
不得違次跽請謹托吾友蔡希淵候領襄事日迫伏凷
以須荒迷無任哀祈之至
上祝虚齋先生(二首)
某勝衣知學逮今抱子猶夫人也頃讀揚子雲書務學
不如務求師始自憬然伏惟執事茂實望隆抗顔作模
遠近之士從事斯文者屬武取衷焉矧夫末學近産里
閈辱在肺腑於攀援為便敢以文質乖陋不足仰承為
解謹錄其所撰詩賦若干首序記若干首以先大道未
聞徒餙末技自知不足藉手以見執事姑即此而觀焉
占其他日可與於斯文與否而進退之幸甚
伻還備諗尊體康豫并拜簡書之賜辭旨勤篤若欲進
某於道而俾弗終為鄉人感激感激嘗聞前輩以知人
為難後進之士雖沈淪幽側之中以身許人固亦未易
是故士之稱相知者或相望於千里或相追于異代某幸
在末姻晩學伏辱降屈年德奬引過情使某自信加厲
以克有立受知己之庇固已侈矣豈必執經請業綴墻
屏之遊而後拜嘉貺哉又念世俗人一遭人之惠顧不
以至公相期而趨走門下以卑昵自親非惟自薄抑恐
待知己以不厚是故某惟思少勵志節報國士之知而
已關中古王者之所都風氣靈異士之冀北先生鎔範
之下諒彬彬矣山林草澤夫豈無竒偉自重抱道相時
之士出於門下耶亦嘗一曲垂意以禮某者禮之否乎
違遠左右不聞至論便風時賜教督以終大惠蓋啖一
臠而思快意於五鼎之間也
與鄒謙之太史
都城獲瞻道範寤寐時切向往歸值愍凶屏居荒阻罕
值京洛之便無由一致渴懷日冀大行以昌斯文而猶
爾差池時固有待耶遠寄志刻申諭良知殊極明切端
拜相成之惠敢不奉以周旋但恨夙生葷血亟難澡滌
耳疲繭不任趨侍苐切悵往驕暑千萬為道良食厚自
愛
與劉梅圃中丞
某學晩多病孱劣無所堪可於時是以方進亟退為終
焉計巖栖十許歲遠近親知己忽忘如隔世執事乃以
不祥姓名玷薦牘中莫知何以致此伏惟執事間氣名
世之望齒牙餘論當時異代據以重輕猥及孱劣曷克
仰副苐知量能度分卒歲山澤為信道知恥之士苟免
貽辱知己以為報爾雄章頒示手之三覆不能舍什襲
藏去為子孫榮西望旄戟伏枕不任向往瞻企之至
與汪惟賢太守
往歲薄遊南都獲瞻教範方毅敦碩諸先達中私衷尤
切鄉往自維疎戅厚籍護持感激曷敢忘不敢言謝恐
自外於長者云耳伏惟執事厚積重望方當致力中原
而遠守百粤然使文治興於徼外稱自執事始則又廟
堂簡任之意也風便勒狀布區區惟為民倍百加愛
與許廷美方伯
枉使臨存教慰良厚具審春和台候百福某昔備斯文
下走獲承德範日勤向往多病跧伏弗能一望履絇為
恨仄聞吾友伯修不祿悼痛累日下諭顛末復聞經紀
其家高義凜凜某徒切愧歎而己未間伏冀為國加護
以佇詔徵
與東橋顧華玉參政
春和伏惟台候百福某憂病跧伏荏苒歲年過辱貶教
移文督之就列敢不敬承不幸烈禍積痾之後羸憊不
任冠裳厚負上恩祗辱嘉命曷任惶懼伏勤移報俾得
待盡桑梓獲免顛踣修塗無任感荷
與莊渠魏子才學政
某今之鄙人也心實向善而氣質昏弱因循歲年已幾
墮廢比夏納謁執事深造厚積雖未能測其涯而容止
辭氣種種皆教向往益切疲踣稍稍自奮秋領墨教惓
惓欲引某於聖賢之歸先生固與人為善之公某不能
不私以為惠耳始思日前向善而今猶夫人蓋皆意氣
自矜以徇外為人初未嘗著實向上廼今不覺爽然自
失且悔且幸知有不容但已顧不美之質荒惰之志望
聖賢科級猶天然不免猶有畏難退屈之念時梗於中
奈何伏祈不憚終教某赴限至京口疾作不果行令奏
請以待儻獲養痾山中更乞詳教將服膺以周旋也冬
寒伏惟為道厚自愛
與南溪吳德翼方伯
溽暑伏惟台候百福某病息奄奄僅屬長晝閉關編摩
往迹似略有緒憊力不能就正有道為恨粗具稿草企
俟裁教未間千萬珍攝以慰邦人大老之瞻切禱
與毖齋查原博參政
某非登高能賦之才公不知其不肖督以簡槧之役抒
思成辭苟以逭咎伏惟是正登卷
與朱應周參政
越山對雨舊愛藹如歸病闕然久不報雅誨英風夢想
猶恍恍也共惟賢勞場屋為時得賢某跧伏林廬但深
慶躍顓狀敬致勞苦之私伏冀尊生養福以究大業不
宣
與鄭伯興考功
闊違德範無任瞻企恭惟賢者當路海内之士爭自濯
磨思出門下某夙承知譽進備采擇尤切大願奈何數
竒疾劇醫藥罔功進退狼狽謹令人抱奏惟執事加憐
曲庇之使歸料理曷勝感刻知己之惠
與孫山人太初
道况清勝良慰僕屬望執事詩云乎哉伏惟著已自愛
一力聖賢之學使吾道不孤甚盛顓問行李更有浹日
之畱當接膝竟日以究高論
與衡山文徵仲内翰
僕奔騖坌埃江南山水日夕神往况公山水中人耶妙
染乞時寄惠某將神遊其間如陪公巾屨也
與崔同仁少參
某昔遊諸生間謬辱奬譽過絶等倫感刻知己曷其能
忘頃獲通籍羈於班行無由造敘此懷為歉仄聞遠仕
老歸清約如昨某愛莫能助願先生益終此道為光令
孫去謹勒手狀布區區
與徐子謙太守
頃歲道上國辱禮際重以譽愛甚篤矢藏中心不辱道
義以為報耳循良政成波及鄰壤某時得泳游匪直播
揚而已
與况廷光大尹
遙聞楚氛甚惡事儻或然四百里元元之命君侯一人
是寄方今所以慎固封守練足兵食薄征緩刑綏善禁
姦義結人心靜鎮浮議以防狗鼠乘時之奸憂民者諒
有成畫矣賓興有事當路者欲於執事委重焉緩急殊
勢識時務者似不得舍此就彼也杞人之狂惟執事察
而圖之
與郭于周大尹
彌冬雨雪殺氣過嚴菽麥野萎父母斯民者諒隱於衷
久矣春來物態生意一新惟仁人寬䘏涵煦以順陽和
以消隂沴當必有出於時政文法之外某抱病山中方
日望之
與張元傑給舍
闊遠德範洊歴歲年夏中乞告人往扶憊遣狀徹從
史否旋聞公爭大議去國某雖跧伏草野不能不為時
扼腕豈特歎息私公耶高情雅度自知盡分而憂國者
日冀天定以還偉人風便謹勒手狀候安否
與鍾西臯彦材太守(三首)
某積痾待盡分久自安名流達黨不物棄而惠存之已
忝博愛執事大章腆貺作意寵嘉則何能堪三復慙佩
而已殘息喘暑裁報潦略伏惟容察不宣
闊奉音塵悵望勞結忽辱雅製綢繆往復甚厚况復過
示謙光輟惠珍刻感激安可津涯巖廊風望時當急賢
尚爾養晦竊為海内遲之未驛召間千萬為時厚自愛
日枉臨存重拜加惠感誦曷之能忘諸孤躐進曷敢弗
揆幼學驅之競時速化古稱日暮途遠老獨不幸似之
冒爾匆匆非本懷也誠不自意獲武賢震器餘塵復藉
大老為之司盟豎子因宗有弘休矣教墨云云敢不奉
以周旋候請諸凡未及伏乞一一指揮
與徐東濱子正(三首)
比聞南轅病體未能往唁春會王子揚知兄於用舍之
際已自洒然僕更何言伏惟老先生太夫人眉夀高堂
古人所謂不以三公換一日之養之時兄及時承歡養
志真樂無涯僕蓋不以唁而以賀也薄物奉見區區千
萬撝入
教言妙語并辱盥而展誦嚥以秋泉波潤稿瘠矣共審
侍奉多福吟社高情樂事甚雅某懶拙日課耕奴暇則
松根團蒲栩栩飽睡耳兄能過山中譜混沌乎
某病伏闊候時稔玉體健勝於邑人來者以為慰過辱
書問殤孫感刻感刻僕痿卧靜閒竊窺造物大意則玩
弄為娛或者惡其不恭摧奪豎子以警之耶是可若何
夫亦順受之而已耳
與錢海石懋垣司諫(四首)
僕削迹周行晦影深谷二十許年海内志義摩切之交
邈如異域端居丈室博擇先民反求初志以自厲然時
不免伊誰與語之歎夙欽英望思為執鞭多病錮而持
之過辱執事不以沈廢戅迂為非偶取之於聲氣聯之
以婚姻比廼儼然臨之儀物盈庭誨論彌日反身之學
體國之衷俾得一二與聞不覺神酣心醉若客遊萬里
歲宴始歸而親暱舊故相與抵掌談所涉歴慰其辛苦
也誠不自意積久離羣復此大快耳惟兹春序向和使
軺臨發乘間呼舟金牛玉帶問某當扶曳支離以武餘
塵為信信之遊幸甚
伏奉高論星變仰觀博古之學憂時之誠傾歎無已僕
常聞之師中土文明火地每值歲之丙午則火盛極而
變往往多事皇初載籍未備傳聞多訛無庸解說越稽
春秋以來凡當是歲鮮不禍應惟漢武帝世祖唐文皇
宋真宗四朝獲免而武帝征伐禱祠幾續亡秦世祖承
王莽更始之亂因天悔禍之初文皇亦以末年征遼大
役武氏僭亂亡將及矣真宗差為太平而契丹敗盟天
書誕妄東封西祀虚耗海内未為全盛也入我天朝初
丙午為元亡再丙午為宣皇之元三丙午丁未為憲朝
之末今值厄運而聖德消弭卒無其應天下蒼生之福
也然比日雷電虹霓非時大變頗駭羣心說者疑以海
舶應之夫海賈擾攘自是付託非人變通無術張皇迫
逐致然所謂庸人擾之者也愚策特費一提舉司官吏
監督互市自可一疏而辦所謂化盜賊使為良民妄見
殊不以是為意也承諭及出處僕未能測知執事意之
所存特念天子方譴柄臣厲精更始以執事強力壯毅
望實去國中外疇能舍旃但世變江湖仕途如棘若既
出旋歸則致身之義其將謂何故願高志先定徐觀時
宜斯出處無悔矣夫孔明無所遇合終為南陽布衣耳
歴觀往哲高志雄才甘於埋光草澤不屑輕試其身誠
以時之難也僕衰鈍退怯僵卧空谷幾四十年故欲獻
其愚嫌徇已見訥訥不能出口特以葭莩之倚終不能
忍冒昧一言之伏惟不以卑論撝外
共諗使節遠自日邊指湖南以盡海徼萬里宣上威德
甚盛某病廢空谷中無由快瞻為歉比辱貶賜誨函責
之委躬陳力此某之分也敢弗奉以周旋特艱虞速老
精已銷亡苟懷一丘偷延病息聊以卒歲耳親教曷從
祗切神往
僕聞之㛰姻各惟其類太上以德義其次以門閥其次
以才以年至流俗榮利焉末矣僕疎寒固迂混迹樵牧
晩舉兒子聞造狀岸甚野過不自量敬因媒氏通誠門
下僭乞婣盟伏承執事不遺弗類惠許愛子壻兒聞造
自兹得御賢達或免終溷俗流執事榮施於寒宗世世
有弘休矣不腆先給舍之遺薦幣納采因以問名眇焉
無足藉手伏惟執事古風高致或不屑意於時之珍飾
麗觀而以志義之末許僕萬分一亦可以承下風則澗
毛行潦明信可陳矣恃此無恐少儀副封并賜撝納
與一所金汝白督學(四首)
別久日深悵望比想身心工夫漸益精密顧時俗所習
人情所安能漸摩委曲以合於理而不索露其塹絶可
駭之迹似更盡善况夫處人與律已異恐宜更寬一步
勿厚望於流俗人以為何如
嘉禾執别來歲又幾半音耗闊然季秋得子揚書云汝
白一疾幾不療驚怛懷注彌切冬初書報勿藥喜慰無
量不啻尋常音耗而已汝白素弱積痾之後精氣未便
完復尤宜擇醫藥慎服食禁勞慾倍萬調護切禱某二
親粗安婦子無恙但一身困冗行怠學廢負吾故人甚
切愧懼所自恃者正汝白所謂空志耳養心讀經之言
甚善矯飾為人之戒切中某膏肓敢不力自克治曾子
曰士不可以不弘毅毅則汝白能之或於弘上更當加意
為學應務皆然汝白試思之以為何如便風幸不倦書
劄數友中某最孤遠賢兄弟願常在念不宣
春和教暇多福僕比歲憂病再承賻慰遠道勤念益信
布衣道義省已淑人舊學諒益醇篤來諭此官甚勞然
不得辭所貴正範端習俾時收實用為不徒也僕病日
深錮分守丘壟所冀麗澤餘波霑丐枯瘠幸甚
僕久屏幽谷平生誼舊音耗無由一通三月中容菴書
報尊封君并太夫人繼違榮養驚怛愧咎無已緬惟孝
誠純切日月踰邁摧割未夷宜匍匐哭慰奈病體憊伏
積久童孫未知拜起田僕鮮充使令東望悲悵徒切一
所端居久養身心工夫諒益深到令郎必大成立然無
可是足時也某惰陋無進但硜硜不敢隨流自辱然視
昔所期則已厚負明師良友風便馳疏想及祥禫同親
之愛自等越人罪愧無所容逭千萬節哀從制以崇大
孝
與容菴應邦升尚書(四首)
春莫徐北舟楫差池雖便風兼程歸心稍快每念邦升
獨處無聊輒復耿耿且欲聞直言如對燭敘别時何可
得也某二親初適婦子無恙苐多遭外喪役事致訟驅
馳無旬日寧孤陋值此荒廢可知獨惟空志猶崛然耳
吾邦升以剛明之資操邁往之志願再加堅忍縝密之
功何遠不可到教某不徒從事儀文節目而一力於讀
書真對病良藥愚意則謂讀書窮理固養心一項工夫
然居敬靜虚以為窮理之本似尤源頭當著力處否雖
四書六籍聖賢大訓不免徒耗其神於章句文字間耳
邦升以為何如塊處窮鄉同志星散南顧凄然况我邦
升誠直懇惻初終表裏一揆交游數兄弟中某尤所倚
仗便中萬萬不惜手札以督蹇鈍
憂病沈淪如與世隔故人連袂徒步弔其不幸於窮谷
中燠休通昔槁死形神旋有蘇意曠情殊義感泣無已
竊覩比來德業日新去某不啻倍蓰但好勝時動客氣
取善或念舊惡似猶有舊根在力消融之則某之師也
某衰病奄及祥禫累然未任衣冠榮名未盡忘懷精力
殆弗可強亦任運委時已耳吾友邵思抑便布起居思
抑力學與善僕資之甚厚邦升與處當有弘益風便萬
萬以所得惠教至望不次
去秋聞邦升轉轄江右計與汝白日夕道義切劘為賀
僕且以不與霑餘潤為恨也周懋登冬還承惠手尺惻
惻閔念毁瘠僕却以病不以喪乃今稍克支吾但終不
耐煩勞耳來諭似有歸興恐未宜然邦升才志值兹明
盛中道卷懷平生小小違拂何太不廣耶古稱做官溺
人志要須超然無累為期不以必退為高也僕戅拙沈
痼精力萬不可強所敢以退自安者有如日西望顒顒
千萬善餐邃學自愛
歲晩知舊永别中離時切感悼又或爽節初終不免惋
恨惟三二崛然金石交又復星散更何能為情僕空谷
深蹤杳聞達途之耗秋中得一所書知容菴藩翰滇南
暌越萬里神魂飛不易到倍增寤歎耳僕浹歲血疾一
再瀕死幸爾得甦山村少事病鄉無擾閒靜養心老獨
泬寥頗自知命而安之休休自得絶省外慕他無長進
可答雅望也
與鶴山王子揚(二十首)
行時嘗一簡道別來此偶承諫寮之乏昔所欲言與鄙
夫人之不言者今皆茫然未得要領能言不難言而有
益不易兄將何以助我歙人潘薦叔好古而達於辭今
之雋選也去為樂清兄雁蕩勝遊得東道主矣執手之
歡歲年為期奈何
上東門執别已三閱月病懷時事恒在憂虞中真以日
為歲頃得賜歸始有見吾親并吾故人之望病軀緣是
差強而時慮更切實不敢以歸為幸廼今傳聞日駭事
勢日危旦夕念北如昔之思南奈何奈何徐曰仁竟作
泉下人傷哉傷哉邦升疏請南曹蔡兄力乞校官想俱
可得汝白卓然有立吾黨增氣守中兄地居上游可虞
今亦已還兄去國時謗騰涌同里或猶見疑恐疾惡已
甚有以致此責已遠怨為善大抵居鄉恂恂似不能言
遜言無道之邦似是吾徒居今之律令而許子將王彦
方是或一道要未可盡學耳
室中之變遠枉使問勞苦備至感悼彌切老大恥為兒
女態但竊自憫不弔于天再世罹此巨創感念舊痛心
焉如割耳
危病浹歲而蘇幸復得請如再有此身身外事一不關
念惟生平知己猶尚耿耿胷懷間聞為吉水力希古人
人之政惟務實無倦克終嘉績為慰
闊别疎問此心無日不三四至兄所也弟家蠱紛如疎
懶加困獨歎丈夫經濟豈當習之米鹽薪水之課耶行
且棄之客遊江東矣兄何時可來當除館以待候人
教尺三至別緘尚多浮沈兄夙夜在公勢何暇及廼爾
勤辱彌見平生矣某自嬰禍難血氣日衰神宇不復僵
痿巖棲分為清朝棄物寧復更有遠志以從教援兄交
誼多情請姑抑制當自弟始以信於海内士大夫曰相
知相成斯誠善矣弟亦與榮焉山廬粗就料理過兒折
肱再完但癡肥不了事都不以挂懷抱矣悵望北雲無
任凄斷
一别改歲冗累增劇真從傀儡場中度世爾時見聽光
大師怪語供笑劇如荆卿狗屠暫相怡悅耳
山中忽遇溫人授書疾讀得平安字甚慰三復之餘旋
疑前此惠教魚雁似尚浮沈抑使事有程不暇作長語
耶何經年一紙漫爾凉燠數言外不一語相策勵也缺
望缺望
向熱鈞候多福祝思允書回致兄欲相推挽之意&KR0548;猶
未已某於兄更何間然纔有此懷便從兄開口因之報
答上恩亦結髮讀書初志也但夙夜彌痼野性已成不
復可任驅策去冬手築繭窩於妙果山令兒輩死便埋
我兄無祗勤吏人矣叔夜之僻僕頗同之但不忍巨源
兄耳因風聊復奉報
知己中年曠隔燕越常自惻惻於懷不但作惡而已妙
語遠來三復恍見高懷懇爾獨至蘭絨精縟曷稱衣被
某年逝力屈平生嗜好不却自遠知己尚欲鐘鼓爰居
邪兹冬山中殊少雨雪芒鞵短策時與村農谷樵倒一
尊於夕陽籬落間布褐甚溫菜菽甚甘野語甚洽兄軺
車乘便一過星涯農談半日恐亦不惡酣餘風便草草
不盡
經歲一書夢想徒渴弟山居如在井底猶聞吾兄多謗
芒刺切膚溫俗不淳乃爾豈兄疾惡過峻太不自恤以
輕犯世患耶北行擬孟冬之晦便風能時惠教督否
承訪北行事宜隨幾順應不敢逆度但弗宜以迹自異
而為衆議的耳太史公曰道固委蛇請更商略之繭製
并往遡風長路中若時相溫存也
遠慰多難别去倍隕絶襄事以來神奪形廢皇皇日不
忘死與兄習嘗夷險由壯及衰寧信覆載問有此艱危
天日下有此光景獨金石故人時復耿耿於衷若死生
以之者耳出處去就僭嘗奉商高賢明義但步移影變
曷能遙度昔人所謂冷煖自知耳今日睿聖厲精賢雋
奮庸舉措興革咸暢鬱望兄展其平生懋樹溫國勲猷
不孝苟活跧伏巖棲竊獲自附景仁有餘榮矣徐生去
倉卒無次
夢想風神日增勞結空山僵卧罕逢佳便可附只尺耳
某舊恙日劇量能度分必不可再出壞其平生為知己
羞但惟此中紆鬱幽懷形影知己無繇致之左右一相
印賞故才欣然處便覺耿耿耳江湖日遠晤語未涯千
萬為國厚自愛
沈提舉回承寄哭先君二詩一展軸間聲與淚俱不忍
終業兄掄材致理德澤良易遠及要須胷次蕩如太虚
不以一毫愛憎先入為禱弟病益沈痼攝衣應客輒憊
伏移時想非久交還造化舊物耳山廬粗衞風雨兄大
拜歸寧道此有對牀處矣
仙舟丙夜飫聞博雅之談渴懷沃以甘露矣繼欲請益
山鄉絶少良便寤想勞結奈何奈何伏承教督陳義甚
高三復卒業不覺感涕朋友道喪久矣斯義古人無幾
今人未嘗有者僕何幸蒙之抑何德以堪之感激感激
僕戅昧疎迂不適時用尚論往哲已愧舊官今更何說
是故不復敢以出處之宜請决知己過煩明教適契僕
心兄愛僕者真不殊僕之自愛矣况今時賢滿朝新進
連茹僕養疴巖谷彈琴讀書詠歌先王之遺風於風泉
雲石間萬分一得附古者求志有恥之士以不終辱兄
教所得不已多耶兄方抗顔師道尚祈力抑澆競不眩
浮華德行一科教本所繫必詢合學諸生所推服者體
貌其人而風厲於衆亦自足以興讓德師師之化矣貴
恙喘欬已安佳未遠涉江山良苦秋老氣勁慎護風寒
懇禱不宣
幽谷深蹤迥絶周道大旆去淛不得掉尾驛舟一話心
曲至今南望悵然為恨爾後聞兄名位日益崇勲猷日
益震耀光韓公之烈以紆中外南顧之憂經濟雄略於
兹一展甚盛竊惟夷獠固人類耳乞不以深入多殺為
功至誠孚格開諭招徠祗勤單車可無血刃不識近事
能如昔人否但今南鄙之患手足風痺也腹心之恙厥
有攸屬兄旦夕入柄樞筦必先厚培元氣方當致力中
原奠鼎盤石懋建大勲以齊古社稷之臣惟日望之僕
遠屏巖栖抱膝詠志實奉至教以周旋相成之惠銘藏
肝腑矣昔諭老成靜退浮競典刑僕何敢云云也但庶
幾乎往哲優哉游哉聊以卒歲云爾
與張蒙溪尚書
某抱病跧伏積有歲年自分見遺達黨久矣伏承執事
作意沈淪命舟載雨百里外入幽谷中高格勝度感歎
何極繼承妙翰大章品題丘壑三復卒業藏去為榮甚
盛苐詠歎溢美内愧弗堪又將辱盛舉貽明哲累為時
公卿下士之懲則甚懼耳
與文溪鄧士魯(三首)
某曩自執別蓬山病縳丈室間幾二十年分與人世隔
絶遠矣獨兄愛時時膠於胷懷殆氣味之殷曷可喻之
尋常交游間耶錫山嘗兩致問意皆書郵浮沈旋聞兄
歴坎坷永歎莫之能助某積疢殷憂諸拂意事大略與
兄等耳頃聞賢郎高舉羣季接武駸駸兄且食天定之
報矣某長子早夭孤嫠如弱草不可風兄諒為撫掌一
慨祝甥世祿來南雍便力疾布襞積之懷
舍弟過家知兄得還無錫久鬱之私一旦洗然伏惟清
忠上厪殊眷出播直聲起為舉首兄所蒙被亦榮矣超
陟方爾狎至千萬益厲遠猷以酬大造無任私禱
入夏徂秋小介三行三尼艱虞多故若與世左非忍自
外於篤愛也僕舊疾餌术膏良愈但積憂早衰齒髮已
失故我恐不復能備清時任使耳晤語未涯北望不勝
悵往
雲村集卷四
