三家宫詞卷上
明毛晉編
唐
王建
蓬萊正殿壓金鼇紅日初生碧海濤開著五門遥北望
赭黃新帕御牀高
殿前傳點各依班召對西來八詔蠻上得青花龍尾道
側身偷覷正南山
龍烟日暖紫曈曈宣政門當玉殿風五刻閣前卿相出
下簾聲在半天中
白玉忩前起草臣櫻桃初赤賜嘗新殿頭傳語金階遠
因進辭來謝聖人
内人對御叠花牋繡坐移來玉案邊紅蠟光中呈草本
平明舁出閣門宣
千牛仗下放朝初玉案旁邊立起居每日進來金鳳紙
殿頭無事不教書
延英引對碧衣郎江硯宣毫各别牀天子下簾親考試
宫人手裏過茶湯
未明開著九重關金畫黃龍五色幡直到銀臺排仗合
聖人三殿對西番
少年天子重邊功親到凌烟畫閣中教覓勲臣寫圖本
長將殿裏作屏風
丹鳳樓門把火開五雲金輅下天來階前走馬人宣慰
天子南郊一宿回
樓前立仗看宣赦萬歲聲長再拜齊日照綵盤高百尺
飛仙爭上取金鷄
集賢殿内圖書滿點勘頭邊御印同真跡進來依數字
别收鎻在玉函中
秘殿清齋刻漏長紫微宫女夜焚香拜陵日近公卿發
鹵簿分頭出太常
新調白馬怕鞭聲供奉騎來遶殿行為報諸王侵早入
隔門催進打毬名
對御難爭第一籌殿前不打背身毬内人唱好龜兹急
天子龍輿過玉樓
新衫一樣殿頭黃銀帶排方獺尾長總把金鞭騎御馬
綠騣紅額麝蘭香
羅衫葉葉繡重重金鳳銀鵝各一叢每遍舞頭分兩向
太平萬歲字當中
魚藻宫中鎻翠娥先皇行處不曾過如今池㡳休鋪錦
菱角雞頭積漸多
殿前明日中和節連夜瓊林散舞衣傳報所司分蠟燭
監開金鎻放人歸
五更三點索金車盡放宫人出看花仗下一時催立馬
殿頭先報内園家
城東北面望雲樓半下珠簾半上鈎騎馬行人長速過
恐防天子在樓頭
射生宫女宿紅糚請得新弓各自張臨上馬時齊賜酒
男兒跪拜謝君王
新秋白兔大於拳紅耳霜毛趁草眠天子不教人射殺
玉鞭遮到馬蹄前
内鷹籠脫解紅絛鬭勝爭先出手高直上青雲還却下
一雙金爪菊花毛
競渡船頭掉綵旗兩邊濺水濕羅衣池東爭向池西岸
先到先書上字歸(掉一作插)
燈前飛入玉階蟲未卧常聞半夜鐘看著中元齋日到
自盤金線繡真容
紅燈睡裏喚春雲雲上三更直宿分金砌雨來行步滑
兩人擡起隱花裙
一時起立吹簫管得寵人來滿殿迎整頓衣裳皆著却
舞頭當拍第三聲
琵琶先抹六么頭小管丁寧側調愁半夜美人雙唱起
一聲聲出鳳凰樓
春池日暖少風波花裏牽船水上歌遥索劍南新樣錦
東宫先釣得魚多
十三初學擘箜篌弟子名中被點留昨日教坊新進入
並房宫女與梳頭
紅蠻捍撥帖胸前移坐當頭近御筵用力獨彈金殿響
鳳凰飛出四條絃
春風吹雨洒旗竿得出深宫不怕寒誇道自家能走馬
圍中横過覓人看(出一作在圍一作園)
粟金腰帶象牙錐散插紅翎玉突枝旋獵一邊還引馬
歸來鷄兔遶鞍垂(玉一作五)
雲駮花驄各試行一般毛色一般纓殿前來往重騎過
欲得君王别賜名
每夜停燈熨御衣銀燻籠底火微微遥聽帳裏君王覺
上直聲鐘始得歸(微微一作霏霏)
因喫櫻桃病放歸三年著破舊羅衣内中侍從來還去
結得金花上貴妃(内中侍從來還去一作内中人識從來去)
欲迎天子看花去下得金階却悔行恐見失恩人舊院
回來憶著五絃聲
往來舊院不堪脩教近宣徽别起樓聞有美人新進入
六宫未見一時愁(一作宫中誰識大家愁)
自誇歌舞勝諸人邀勒君王出内頻連夜宫中脩别院
地衣簾額一時新
悶來無處可思量旋下金階旋憶牀收得山丹紅蘂粉
鏡前洗却麝香黃(鏡前一作忩中)
蜂鬚蟬翅薄鬆鬆浮動搔頭似有風一度出時抛一遍
金條零落滿函中
御厨不食索時新每見花開即苦春白日睡多嬌似病
隔簾教喚女醫人
叢叢洒手繞金盆旋拭紅巾入殿門衆裏遥抛金橘子
在前收得便承恩
御池水色春來好處處分流白玉渠密奏君王知入月
喚人相伴洗裙裾
移來女樂部頭邊新賜花檀大五絃緶得紅羅手帕子
中心細畫一雙蟬
合暗報來門鎻了夜深應别喚笙歌房房下著珠簾睡
月過金階白露多
新晴草色綠温暾山雪初消滻水渾今日踏青歸較晩
傳聲留著望春門
西樓新換珠簾額中尉明朝設内家一樣金盤五十面
紅酥點出牡丹花(十一作千)
盡送香毬出内家記廵傳把一枝花散時各自燒紅燭
相逐行歸不上車
家常愛著舊衣裳空插紅梳不作糚忽地下階裙解帶
非時應得見君王
别勑教歌不出房一聲一遍奏君王再三博士留殘拍
索向宣徽作徹章
私縫黃帔捨釵梳欲得金僊觀内居近被君王知識字
收來案上檢文書
行中第一争先舞博士旁邊亦被欺忽覺管絃偷破拍
急翻羅袖不教知
月冷江清近臘時玉階金瓦雪澌澌浴堂門外抄名入
公主家人謝面脂
未承恩澤一家愁乍到宫中憶外頭新學管絃聲尚澁
側商調裏唱伊州(新學一作求守尚澁一作欵逐)
東風潑潑雨新休舁盡春泥掃雪溝走馬犢車當御路
漢陽公主進鷄毬
風簾水閣壓芙蓉四面鈎欄在水中避熱不歸金殿宿
秋河織女夜糚紅
聖人生日明朝是私地教人屬内監自寫金花紅牓子
前頭先進鳳凰衫
避暑昭陽不擲盧井邊含水噴鵶雛内中數日無呼喚
搨得滕王蛺蝶圖
内宴初休入二更殿前燈火一天明中宫傳旨音聲散
諸院門開觸處行
玉蟬金雀三層插翠髻高叢綠鬢虚舞處春風吹落地
歸來别賜一頭梳
樹葉初成鳥護窠石榴花裏笑聲多衆中遺却金釵子
拾得從他要贖麽
小殿初成粉未乾貴妃姊妺自來看為逢好日先移入
續向街西索牡丹
内人相續報花開准擬君王便看來逢著五絃琴繡袋
宜春院裏按歌回
廵吹慢遍不相和暗數看誰曲較多明日梨花園裏見
先須逐得内家歌
黃金合裏盛紅雪重結香羅四出花一一旁邊書勅字
中官送與大臣家
未明東上閣門開排仗聲從後殿來阿監兩邊相對立
遥聽索馬一時回
宫人拍手笑相呼不識階前掃地夫乞與金錢争借問
外頭還似此間無
小隨阿姊學吹笙好見君王賜與名夜拂玉牀朝把鏡
黃金殿外不教行(小隨阿姊一作不隨阿姊)
日高殿裏有香烟萬歲聲長動九天妃子院中初降誕
内人争乞洗兒錢
宫花不共外花同正月長先一半紅供御櫻桃看守别
直無鵶鵲到園中(此首或見花蕊夫人集中)
殿前鋪設兩邊樓寒食宫人步打毬一半走来争跪拜
上棚先謝得頭籌
太儀前日暖房來囑向朝陽乞藥栽勑賜一窠紅躑躅
謝恩未了奏花開(太儀一作大姨)
御前新賜紫羅襦步步金階上軟輿宫局總來為喜樂
院中新拜内尚書
鸚鵡誰教轉舌關内人手裏養來姦語多更覺承恩澤
數對君王憶隴山
分朋閒坐賭櫻桃收却投壺玉腕勞各把沉香雙陸子
局中鬭累阿誰高
禁寺紅樓内裏通笙歌引駕夾城東裹頭宫監堂前立
手把牙弰竹彈弓(宫監一作番女)
春風院院落花堆金鎻生衣掣不開更築歌臺起糚殿
明朝先進畫圖來
舞來汗濕羅衣徹樓上人扶下玉梯歸到院中重洗面
金花盆裏潑紅泥
宿糚殘粉未明天總在昭陽花樹邊寒食内人長白打
庫中先散與金錢
衆中偏得君王笑偷把金箱筆硯開書破紅蠻隔子上
旋推當直美人來
教遍宫娥唱遍詞暗中頭白没人知樓中日日歌聲好
不問從初學阿誰
青樓小婦砑裙長總被抄名入教坊春設殿前多舞隊
棚頭各别請衣裳
艾心芹葉初生小祗鬭時新不鬭花總待大家般數盡
袖中方出鬱金芽(一作水中芹葉土中花拾得還將避衆家總待别人般數盡袖中拈出鬱)
(金芽)
玉簫改調筝移柱催換紅羅繡舞筵未戴柘枝花帽子
兩行宫監在簾前
窗窗戸戸院相當總有珠簾玳瑁牀雖道君王不來宿
帳中長是炷牙香
忽地金輿向月陂内人接著便相隨卻回龍武軍前過
當處教開卧鴨池
雨入珠簾滿殿凉避風新出玉盆湯内人恐要秋衣著
不住燻籠換好香
金吾除夜進儺名畫袴朱衣四隊行院院銀燈如白日
沉香火底坐吹笙
樹頭樹底覓殘紅一片西飛一片東自是桃花貪結子
錯教人恨五更風
金殿當頭紫閣重仙人掌上玉芙蓉太平天子朝元日
五色雲車駕六龍
春來睡困不梳頭懶逐君王苑北遊暫向玉花階上坐
簸錢贏得兩三籌
步行送入長門裏不許來辭舊院花只恐它時身到此
乞求恩赦放還家
嫌羅不著索輕□對面教人染退紅衫子成來一遍出
明朝半片在園中
彈棋玉指兩參差背局臨虚鬭著危先打角頭紅子落
上三金字半邊垂
宛轉黃金白柄長青荷葉子畫鴛鴦把來不是呈新樣
欲進微風到御牀
畫作天河刻作牛玉梭金鑷綵橋頭每年宫女穿針夜
勑賜諸親乞巧樓
供御香方加減頻水沈山麝每回新内中不許相傳出
已被毉家寫與人
藥童食後送雲漿高殿無風扇小凉每到日中重掠鬢
衩衣騎馬遶宫廊
王建太和中為陜州司馬與韓愈張籍同時而籍
相友善工為樂府歌行思遠格幽初為渭南尉與
宦者王守澄有宗人之分因過飲相譏戲守澄深
憾曰吾弟所作宫詞禁掖深邃何以知之將奏劾
建因以詩解之曰先朝行坐鎮相隨今上春宫見
長時脫下御衣偏得著進來龍馬每教騎常承密
旨還家少獨奏邊情出殿遲不是官家頻向說九
重爭遣外人知事遂寢宫詞凡百絶天下傳播傚
此體者雖有數家而建為之祖云
余閱王建宫詞輙襍以他人詩句如奉帚平明金
殿開暫將紈扇共徘徊玉顔不及寒鵶色猶帶昭
陽日影來此王少伯長信秋詞之一也日晚長秋
簾外報望陵歌舞在明朝添爐欲爇熏衣麝憶得
分時不忍燒日映西陵松栢枝下臺相顧一相悲
朝來樂府歌新曲唱著君王自作詞此皆劉夢得
魏宫詞也淚盡羅衣夢不成夜深前殿按歌聲紅
顔未老恩先斷斜倚熏籠坐到明此白樂天後宫
詞之一也新鷹初放兔初肥白日君王在内稀薄
暮午門臨欲鎻紅糚飛騎向前歸黃金捍撥紫檀
槽絃索初張調更高盡理昨來新上曲内官簾外
送櫻桃此皆張文昌宫詞也銀燭秋光冷畫屏輕
羅小扇撲流螢天街夜色凉如水卧看牽牛織女
星此杜牧之秋夕作也閒吹玉殿昭華琯醉打梨
園縹蔕花千年一夢歸人世絳縷猶封繋臂紗此
又杜牧之出宫人之一也意宋南渡後逸其真作
好事者摭拾以補之今余歴參古本百篇具在他
作一一删去
三家宫詞卷上
