三家宫詞總集類
提要
(臣)等謹案三家宫詞三卷明毛晉編晉有毛
詩草木鳥獸蟲魚疏廣要已著錄三家者一
為唐王建一為蜀花蘂夫人一為宋王珪各
七言絶句一百首建集别著錄其宫詞百首
舊刻雜入王昌齡長信秋詞一首劉禹錫魏
宫詞二首白居易後宫詞一首張籍宫詞二
首杜牧秋夕作一首出宫人一首晉並考舊
本釐正花蘂夫人蜀孟昶妃費氏也宋熙寧
五年王安國檢校官書始得其手書於敝簏
紙中以語王安石王安石以語王珪馮京始
傳于世珪所撰華陽集明代巳佚今始以永
樂大典所載裒輯成帙惟此宫詞以别行之
本僅存而流俗傳寫誤以其中四十一首竄
入花蘂夫人詩中而移花蘂夫人詩三十九
首屬之於珪又摭唐詩二首足之顛舛殊甚
此本亦一一校改建贈王守澄詩有不是當
家親向說九重争得外人知句雖一時劫制
之詞而宫禁深嚴流傳𤨏事亦未必不出於
若輩其語殆不盡誣費氏身備掖庭述所聞
見珪出入禁闥歴仕四朝不出國門而至宰
相耳濡目染亦異乎草野傳聞晉裒而編之
皆足以考當日之軼事不但取其詞之工也
乾隆四十六年十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
