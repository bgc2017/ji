三家宫詞卷下
明毛晉編
宋
王珪
花裏宫鶯曉未啼千牛仗下報班齊銀袍五百趨龍尾
天子臨軒賜御題
洛陽新進牡丹叢種在蓬萊第幾宫壓曉看花傳駕入
露苞初拆御袍紅(幾一作一)
燕去燕來閒白晝花開花落送黃昏年年好景春風妬
夢裏鉛華濕淚痕
侍輦歸來步玉階試穿金縷鳳頭鞋階前摘得宜男草
笑插黃金十二釵
簾旌風捲綠波流繡扇紅鸞五綵樓撮角茶牀金釘鉸
暗花香印錦紋頭
燕子初來語更新一聲聲報内家春遥聞春苑櫻桃熟
先進金盤奉紫宸
盆山高疊小蓬萊檜柏屏風鳳尾開綠遶金階春水闊
新分一脉御溝來
内苑宫人學打毬青絲飛轡紫花騮朝朝結束防宣喚
一樣真珠絡控頭
元夕星燈照露臺六宫歌吹出雲來夜深翠輦歸金殿
十里廻廊錦帳開
金鷄竿下龍旗動萬國華夷拜冕旒十二門開傳詔急
祥雲捧日在樓頭
數騎紅糚曉獵還銷金羅襪鏤金環佯佯走馬穿花過
拂拭雕弓對御彎
晚來東殿放笙歌外院池亭得暫過深炷爐香登月榭
闌干西角拜姮娥
兩班齊賀玉關清新奏熙州曲破成畫鼓連聲催拍遍
内人多半未知名
沉烟搖碧透金鋪密下珠簾鎮玉壺近賜趙昌花雀障
却嫌崔白芰荷圖
夜色樓臺月數層金㹸烟穗繞觚稜重廊屈折連三殿
密上真珠百寶燈
禁裏春濃蝶自飛御蠺眠起弄新絲碧忩盡日教鸚鵡
念得君王數首詩
鬭草深宫玉檻前春蒲如箭荇如錢不知紅藥闌干曲
日暮何人落翠鈿
太液波清水殿凉畫船驚起宿鴛鴦翠眉不及池邊柳
取次飛花入建章
春心滴破花邊露曉夢驚回禁裏鐘十二椘山何處是
御樓曾見兩三峯(露一作漏)
博山夜宿沉香火帳外時聞暖鳳笙理徧從頭新上曲
殿前龍直未交更
春殿千官宴喜歸上林鶯舌報花時宣徽旋進新裁曲
學士争吟應詔詩
一線沉波漾綵舟魚爭芳餌上龍鈎内人急捧金盤接
撥剌紅鱗躍未休
盡日閒忩賭選僊小娃争覓到盆錢上籌争占蓬萊島
一擲乘鸞出洞天
麗日祥烟鏁禁林櫻桃初熟杏成隂年年翠輦來遊幸
花落春階一寸深
新供御馬可曾騎青鬛連錢碧玉蹄每在殿前祗候駕
金鞍卸下不聞嘶
大家裝著鬭時宜獨自尋常拂淡眉為染淺黃衫子色
金盆添水看鵝兒
簾搖翡翠金風日瓦濕鴛鴦玉露天秋曉殿開重九宴
内人争帖菊花鈿
内庫新函進御茶龍團春足建溪芽黃封各各題名姓
賜入東西兩府家
銀盆著水洒毬場馬嚼銜聲立兩行齊上玉鞍隨仗列
粟金腰帶小牌方
三殿飛雲禁鑰開風從天上送春來諸藩玉帛朝元日
齊獻南山萬壽杯
露井銀牀凍不收深宫花暗曉鶯愁殘紅滿地無人掃
一半隨風落御溝
盤龍新織翠雲裘檢點黃封玉匣收防備秋來供御著
金箱捧入曝衣樓
十三垂髻碧螺鬆學舞經年後苑中近日昭儀抄姓字
一時宣撥入東宫
内庫從頭賜舞衣一番時樣一番宜才人特地新装束
五色春衫畫折枝
黃金掌上露華晞朝退君王索輦遲到得經筵春講罷
海棠花影數甎移
禁庭漏促斜沉月殿燭光寒未捲簾御殿催班元會集
牙牌先入奏中嚴
焚香重熨赭黃衣恐怕朝陽進御遲禁鼓五更交早直
歸來還是立班時
素英飄灑昨宵寒一寸金花燭淚殘連夜對香宣兩府
平明謝雪到齋壇
清曉自傾花上露冷侵宫殿玉蟾蜍擘開五色銷金紙
碧𤨏忩前學草書
翠鈿帖靨輕如笑玉鳳雕釵裊欲飛拂曉賀春皇帝閣
綵衣金勝近龍衣
鏁聲金掣閤門環簾捲真珠十二間别殿春風呼萬歲
中丞新押散朝班
鷄人報曉傳三唱玉井金牀轉轆轤烟引御爐香遶殿
漏籖初刻上銅壺
御桉横金殿幄紅扇開雲表露天容太常奏備三千曲
樂府新調十二鐘
宫女熏香進御衣殿門開鏁請金匙朝陽初上黃金屋
禁掖春深晝漏遲
三月金明柳絮飛岸花堤草弄春時樓船百戲催宣賜
御輦今年不上池
内人稀見水鞦韆争擘珠簾帳殿前第一錦標誰奪得
右軍輸却小龍船
黃昏鏁院聽麻除翰長平明趁起居撰就白麻先進草
金泥降出内中書
紅濕春羅染御袍透簾三丈日華高金針玉尺穿縫處
一對盤龍落剪刀(穿一作裁)
端午生衣進御牀赭黃羅帕覆金箱美人捧入南薰殿
玉腕斜封綵縷長
選進僊韶第一人才勝羅綺不勝春重教按舞桃花下
只踏殘紅作地茵
侍女争揮玉彈弓金丸飛入亂花中一時驚得流鶯散
踏落殘英滿地紅(得一作起落一作破英一作花)
夜寒金屋篆烟飛燈燭分明在紫微漏永禁宫三十六
宴回争踏月輪歸
曉吹翩翩動翠旗爐烟千疊瑞雲飛何人奏對偏移刻
御史天香隔繡衣
金井秋啼絡緯聲出花宫漏報嚴更不知誰是金鑾直
玉宇沉沉夜氣清
内庭秋宴玉池東香散荷花水殿風阿監採菱牽錦纜
月明猶在畫船中
紗幔薄垂金麥穗簾鈎纖挂玉葱條樓西别起長春殿
香碧紅泥透蜀椒
蕙炷香銷燭影殘御衣熏盡徹更闌歸來困頓眠紅帳
一枕西風夢裏寒
東宫降誕挺佳辰少海星邊擁瑞雲中尉傳開三日宴
翰林當撰洗兒文
金鋋畫角警場開天子南郊玉輅來十里青城遥北望
綵雲宫殿月樓臺
鼓角三更夜奏嚴夕齋清廟宿重簷殿前太尉横銀仗
指點金盤御水添
鑾輿昨夜宿郊壇月淡風低綵内寒密寫銷金紅榜子
宫中日日報平安
禁籞春來報踏青御池波漾碧漣輕内人争送鞦韆急
風隔桃花聞笑聲
崇文院裏勝蓬萊繡柱扶天秘閤開典籍較讐黃閣外
圖書多出禁中來
昨日龍車幸寶文宸毫金軸展風雲前朝御印從頭拆
重整牙籤甲乙分
夕宴中秋醉廣寒閬風銀闕鎻三山美人半夜歌明月
聲在玉壺天地間
六龍觀稼奉宸遊齊賀豐年薦麥秋後苑宴回卿相出
内官金合送來麰
六宫春色醉僊葩綺戸沉烟望翠華琥珀盤生山芍藥
絳紗囊佩木香花
花外闌干厭翠簷水邊金閣半垂簾内砧敲月黃昏後
坐覺春風一倍添
十年一住廣寒宫雲戀歌聲慣遶空長愛惜花花下唱
袖和金縷怕春風
内家宣賜生辰宴隔夜諸宫進御花後殿未聞公主入
東門先報下金車
七寶闌干白玉除新開凉殿幸金輿一溝泛碧流春水
四面瓊鈎搭綺疏
山樓綵鳳棲寒月宴殿金麟吐御香蜀錦地衣呈隊舞
教頭先出拜君王
天外明河翻玉浪樓西凉月湧金盆香銷甲乙牀前帳
宫鎻&KR0785;瓏閉殿門
蘐草成窠杏子青夜聞禁漏曉聞鶯吹回一覺昭陽夢
帳外春風太薄情
西風欹葉撼宫梧早怯秋寒著繡襦玉宇無人雙燕去
一彎新月上金樞
東宫花燭綵樓新天上僊橋不鎻春徧出六宫歌舞奏
姮娥初到月虚輪
翠華香重玉爐添雙鳳樓頭曉日暹扇掩紅鸞金殿悄
一聲清蹕捲珠簾
金作盤龍繡作麟壺冰樓閣禁中春君王避暑來遊幸
風月横秋氣象新
天門晏閉九重關樓倚銀河氣象間一點星毬乘絳闕
五雲僊仗下蓬山
御座垂簾繡額單冰山重疊貯金盤玉清迢遞無塵到
殿角東西五月寒
碧桃花下試枰棋誤算籌先一著低輸却鈿釵雙翡翠
可勝重勸玉東西
瑶臺夜滴金莖露水殿凉生玉枕風卧看星河歸閣晚
月斜疎影轉梧桐
臨明一陣裂花雨夢隔珊瑚斗帳明後苑樂聲催引駕
春衫初試覺身輕
夜深獨倚闌干角玉笛横吹弄月明餘響度雲無處覓
人間聞得兩三聲
太尉洮岷破敵廻腰柔金帶入關來殿前獻夀天顔喜
花覆千官拱御杯
後苑歸來月上初天歌吹引六鸞輿春風料峭餘寒重
猶索金函覽奏書
中宫賜雪玉成峰滴露堆寒冷照空三十六窗明月夜
嫦娥渾在水晶宫
迢遞金壺漏水長輪更傳點報君王諸宫各進時新果
進著龍牀駐夜香
博士當年教玉筝六宫誰敢鬭新聲如今舊曲無心理
寶柱一行秋雁横
宫人捧硯臨香案一幅春綃展素霞玉筯彎環題御篆
風雲合殿起龍蛇
魚藻宫中淑景長鴨頭新水御池塘奇花深院院門閉
總被春風漏洩香
石刻蛟龍扶繡柱金盤龍鳳走雕楹萬年枝上流鶯囀
屏掩春山夢不成
雪晴鳷鵲樓邊月風落昭陽殿後梅爐炭灺消香獸煖
獨拈香箸撥紅灰
花香著蕊藏蜂翅柳影拖金入鎻窗舞鑑曉鸞無奈隻
認梁歸燕却成雙
玉兔何年上月宫夜深搗藥特無蹤神丹不老嫦娥鬢
乞取刀圭駐玉容
千年一遇聖人生豈特河清海亦清瑞應固宜流樂府
行看絲竹有新聲
小雨霏微潤綠苔石欄紅杏傍池開一枝插向金瓶裏
捧進君王玉殿來
殿下排場擊土牛君王玉仗久遲留内人争卜宜春喜
奪得金泥各自收
一片桃花一片春夜來風雨落紛紛多情更逐東流水
還作高唐夢裏人
新學琵琶曲破成僊韶第一巳知名朱絃未落黃金撥
玉腕先聞動釧聲
王岐公諱珪字禹玉早中甲科以文章事業被遇
四朝自嘉祐初與歐陽永叔蔡君謨更直北門熙
寧九年拜相務為安靖之政遂膺顧託有定策之
言平生未嘗遷謫多代言應制之詞無放逐感憤
之作故其詩多富貴氣
公自執政至宰相凡十六年朝廷大典策多出其
手其文閎侈瓌麗自成一家詞林稱之作宫詞百
首時本誤刻花蕊夫人者四十一首而即以夫人
三十九首移入公集復以唐絶二首足之今悉釐
正無錯
小星雞鳴三百篇之宫詞也著金環而御夕鳴玉
佩以驚晨其萬世彤管之輝耀歟嗣後昭陽寂寂
褕翟之凝彩聯篇鈎弋沈沈弓韣之賁章累牘至
於玄雲失護蕪草同塵或倚徙雲日徘徊風月思
雉扇於鳳墀想羊車於鸞闕莫不飛華振藻繪景
攄懷白滴齊紈之淚紅拭楚袖之血迨夫才人學
士感思無聊身設永巷之幽情寄增城之邈繡坐
移來疊花牋而屬草碧窗𤨏却展素紙而揮毫無
非言噴玉屑筆落珠霏多者百篇少亦幾什自唐
迄宋始輯三家仍舊本也若五家之參錯千家之
汗漫尚容攷訂以俟續入
三家宫詞卷下
