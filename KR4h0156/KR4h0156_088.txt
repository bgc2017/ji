明詩綜卷八十八
翰林院檢討朱彝尊編
張宇初(八首)
宇初字子璿廣信人嗣漢四十二代天師賜號
無為真人有峴泉集(王仲縉云峴泉詩沖邃幽遠篇章翰墨各極精妙)
(静志居詩話古今詩僧傳者不少黃冠率寥寂無聞唐惟上官儀吳筠曹唐稍能詩然儀唐皆)
(不終于黃冠則不得以黃冠目之矣惟元時道教特盛所稱丘劉譚馬郝王孫七真者大半有)
(集迄於至正如張雨伯雨馬臻志道是皆軼倫之才明初僅張宇初余善二人無戾風雅己爾)
(餘皆卑卑鮮足當詩人之目此外龍虎山人張留紳有詩見臨川胡琰大明鼓吹又黃徵君俞)
(邰編明史藝文志有余和叔同亭詩帨一卷武&KR0642;道士張蚩蚩適適吟一卷安仁沖虚山道士)
(顔服膺潛菴詠物詩六卷訪之未得附載之)
擬古
朝陽生東樹微月流西岑清泉活活流好鳥交交吟春
夏氣候殊凉燠自駸尋美人崇蘭佩芳香襲衣襟邈然
與世隔空睇瑶華音謇修曷為言感慨投吾簪
飬疾
濯足山澗中杖策暝乃還寒蜩鳴疎樹落日下西山灌
園露已濕倦息衡門間窶空非苦疾鶉衣畏早寒寧貽
榮叟誚齒落無衰顔
冬日還峴泉
郊墟物候和野逕抱溪曲言旋白雲岑烟樹澹餘綠淺
瀨引寒流崇巒披秀木荒疇已農穫隱構藏林屋深窟
想兔脫危機絶羝觸毋為弓旌招静言抱松菊
題夏山過雨圖
夕雨過凉樹流雲吐層峰横橋蔓綠翳杖策宜丘中煩
溽意俱滌邈然塵外蹤鍾山豈竟卧清瀨聞高淙
乙亥季夏還山居偶興
末夏熾餘暑幽期諧素衿川源蔽繁綠溪渚澄深潯田
舍靜雞犬荒蹊抱深林圓淵敞靈構疊嶂羅高岑荷氣
薄朝露魚波依重隂披襟遂恬息濯澗清閒心遺世非
塵傲飬真宜自任秋風動早思寫我丘中琴
過錢塘
越上曾遊地年深感寂寥山光隨浦盡海色共天遥古
刹藏秋樹寒江送暮潮故人渾不見愁緒酒難消
望吳山
吳越游程熟溪平驛路分夕陽回浦樹秋色滿湖雲曲
溆船孤放淒風鴈獨聞浣花茅屋小别思夢紛紛
山行晚眺
縱目郊原趣依稀物候新溪寒回返照林暝促歸人山
逕松隂雪漁家柳色春盡抛江海興期此坐垂綸
余善(四首)
善字復初玉峰清真觀道士(楊廉夫云方外生余善追和張外史)
(游仙詩讀至長桑樹爛金雞死有客遶牀三叫以為老鐵喉中語又如一壺天地小於瓜雖老)
(鐵無以著筆矣)
追和張外史游仙詩
城闕芙蓉曉未分身騎金虎謁元君青童不道天家近
笑指空中五色雲
溪頭流水飯胡麻曾折璚林第一花欲識道人藏密處
一壺天地小於瓜
不到麟洲五百年歸來風日尚依然穉龍化作雪衣女
來問東華古玉篇
春宴瑶池日景高烏紗巾上插仙桃長桑樹爛金雞死
一笑黃塵變海濤
席應珍(一首)
應珍字心齋號子陽子嘗熟人提舉致道觀
題章復畫碧桃
憶昔瑶池侍宴時碧桃花下酒盈卮今朝醉裏看圖畫
羞對東風兩鬢絲
鄧羽(一首)
羽南海人明初知青陽縣事後為道士隱居武
當之南巖自號松石道人不知所終有觀物吟
絶句
人生天地長如客何獨鄉關定是家爭似山翁隨所寓
年年處處看梅花
盧大雅(一首)
大雅貴溪人龍虎山道士有石矼樵唱(顧玄言云大雅)
(為張外史所知定非庸人)
舟中寄散木張外史
櫂郎催踏春溪舫阻我辭君散木亭江水未應春去漲
鄉人偏向别時青烟波釣艇新衝雨河漢仙查舊犯星
輸與仙都吉居士一簾山雨聽鵝經
周思得(一首)
思得字飬真别字素菴錢塘人有弘道集(俞汝成云)
(真人扈從成祖北征恩寵甚厚歴事五朝晉秩二品享年九十諭葬賜塋亦古今所希覯者)
(顧玄言云飬真羽流高逸被文皇之眷游仙諸詩殊有思致)
夢游仙詩
翩翩鶴羽拂重雲仙樂嘈嘈世未聞一虎借騎何處去
定應月下訪茅君
林復真(一首)
復真字剛伯嘗熟人入龍虎山為道士預修永
樂大典歸居致道觀之來雲堂有止菴集
送東白副綱還雲間
三年客裏惜居諸此日功成貝葉書幾度賜衣沾湛露
滿懷歸興載籃輿山横齊魯吟情好月落秦淮鴈影疎
若過吳門煩問訊故園松竹近何如
章志宗(一首)
志宗字清源號逍遥子松溪文昌觀道士有逍
遥集
閒述
天無一片雲萬里清如水孤月自空明我心亦如此
錢月齡(二首)
月齡字鶴山無錫人居洞虚宫有丹丘漫稾(俞汝)
(成云鶴山吳越王鏐二十一世孫吟亦成章顧玄言云道人詩如盆涵魚藻小有幽致)
花前
有酒當醉花前人莫教啼鳥傷殘春流光轉盼赴壑水
好花回首飛成塵請看自古繁華地年年惟見蓬蒿新
訪僧田舍
出郭尋僧舍青山隔水田扁舟孤墅入紅樹碧溪連菰
米炊香積茅茨帶夕烟相留無限意我亦愛逃禪
吳隱玄(一首)
隱玄自號琴樂翁南昌鐵柱宫道士
漁父詞
扁舟一葉蘆花外短笛數聲楊柳隂隔浦樓高看不見
夜分何處得相尋
周休休(一首)
休休正德間居建昌隆道觀
題院壁
陌上紅塵撲面飛近來覺得世情微白雲深處招黃鶴
不識人間有是非
汪麗陽(一首)
麗陽鉛山人嘉靖初武夷接筍峰道士遺蛻葬
于石壁有野懷散稾
荅葉東林
柴扉終日對雲關何事游人興未闌一榻枕泉眠竹影
茶烟初歇鶴聲殘
林運素(一首)
運素南都道士
登天壇
我覽圖經尋岳瀆東至太行入王屋﨑嶇千里不敢辭
手策桃枝九節竹舉頭貪看華蓋峰驀然身入翠微谷
上方樓閣與雲齊金碧交光射林麓探竒直度瘦龍脊
千仞斷厓横獨木虚皇之觀紫金堂絶勝洞天三十六
日精月華左右分黛色參天如削玉厓下飛流大乙泉
自是天關通地軸巡山使者持赤刀咫尺蛟宫誰敢黷
或聞仙犬吠仙燈或睹仙人跨仙鹿林泉處處愜予心
摒擋琴書將卜築藥櫃蔴籠春復春蟠桃畢竟何年熟
吳孺子(三首)
孺子字少君金華人嘉隆間以黃冠游吳楚間
有吳少君集(鄒彦吉云山人雅好杜詩而其詩不專學杜外枯中腴韻短意長詩)
(不多作一歲不過二三十篇而已)
(詩話少君周游吳楚間留檇李獨久性至巧工于製噐一瓢精絶過荆溪為盜所擊王元美為)
(作破瓢歌嘗煉白堊為竈名玉雪厨以白米置冬春囷中令微黃號檀香米一杖用綠萼枝條)
(為之名紫玉杖最愛青苔天新雨輒尋牆隂階面得一苔塼必詫人對客言每稱荀卿性惡之)
(說詩六卷沈嘉則趙汝師為作序鄒彦吉為作墓銘余仲房王伯穀為作傳姚叔祥為述遺事)
(均未嘗言其為道士獨顧玄言輯國雅目為黃冠今從之)
吕家曲水寄别錢懋榖
曲抱孤邨水長流斷岸隂借居方避地言别又沾襟客
久衰偏易鄉遥恨轉深把君書在手侵曉到如今
倚杖
貧病吾將老江湖度歲華艱難惟有淚飄泊更無家倚
杖慚歸鳥臨池惜落花秋風何太早瑟瑟向蒹葭
欲製羽衣
野服前年製羽衣今日無忽見白鷺鷥遠在青草湖
徐淵(二首)
淵字湛虚一字月汀又字秋沙海鹽人萬歷中
棲真觀道士(一作文始道院)有水月軒稾
舟中
遠水浮高漢扁舟載夕暉人家隨岸斷沙鳥背帆飛旅
况消村酒新寒戀布衣片雲何處起先我向南歸
書竹溪僧扇
寒玉千竿水一溪風光絶勝瀼東西山僧定起不知午
滿地綠隂沙鳥啼
吳道隆(二首)
道隆字易水桐城太霞宫道士有蟲吟(潘蜀藻云易水)
(居郭西太霞宫崇禎末秦寇&KR1011;桐城宫毁會黃虎山將軍來援桐人德焉構生祠祀之屬易水)
(主其祀易水有蟲吟一凾自序而鋟之)
虎山黃公祠(二首)
羽檄轅門至將軍不願生雷霆初下擊風雨但聞聲死
賊退三舍生靈全一城至今遺老祀俎豆萬年情
英雄經百戰忠勇實無雙浩氣今猶壯丹心矢不降虞
淵争墮日楚些哭長江薄暮烏啼急隂雲繞法幢
徐穎(四首)
穎字渭友更字巢友海鹽學生以詿誤逃于僧
自楚歸入茅山為道士好談兵以徐鴻客姚廣
孝自許後不知所終(葛震甫云巢友詩不多作不苟作不為應酬之作)
(詩話巢友汗漫之游投軀嶺海其詩間入貝編雲笈之中拾孔翠一毛足勝凡鳥累百)
宿何氏山居
日南氣多燠草樹冬未黃山行不山宿愛君溪上堂邨
居百事集異書探石倉香秔初脱杵嘉魚出寒塘既觴
復就奕明月登我牀野田犬驚睡每吠燈燭光乃知静
者意所遇皆故鄉
西嶽
拔地蓮花在多年玉井湮黃河西有影雲棧四無鄰冰
窟難成水楓香漸化人夕陽不易落閒立數三秦
嚴陵
石几朝朝立鷺鷥苔檐露折野棠枝雙臺占得高千尺
不許他人下釣丝
古墓
草中斷碣先朝敕山下荒池舊祭田往往磨刀人上隴
石函掘得五銖錢
徐斗支(二首)
斗支字梁父嘉興萬夀宫道士有蜀道唫荆南
雜詠
叙州逢鄉客留飲
南溪古僰國信宿也相宜月白山當戸風輕水滿陂鳥
呼秦吉了藥咀五加皮萬里逢鄉客銜杯話所知
歸舟寄朱子蕃
春江自蜀來半是岷峨雪千里下江陵山山響鶗鴂
李延昰(十九首)
延昰初名彦貞字我生一字期叔後更今名改
字辰山上海人隱于醫晚居平湖佑聖宫自稱
道士有放鷴亭集
(詩話辰山生長士族人不知其門閥策名仕版人不知其官資博綜圖籍人不知其儲藏潔治)
(酒肴人不知其庖爨所撰崇禎甲申錄南吳舊話足以禆國史之采擇及疾革平居玩好一瓢)
(一笠一琴一硯悉分贈友朋而以儲書二千五百卷畀予誦其詩知為徐孝廉闇公之弟子然)
(其出處本末終莫得而詳也詩亦伯仲幾社諸君入之黃冠中翹翹東楚)
和陶飲酒詩
寄此一椽下日遭羣動喧我自飲吾酒勿覺日影偏終
身在城市仍不異雲山清風與明月有時相往還昨者
事已往今者又何言
齋中讀書
結廬西漾陂披雲攬丘壑絶塵自奔軌翰墨欣有託寤
言聊獨賞古人良可作非必琴酒娛頗得詩歌樂達生
貴知命引興在寥廓微陽明夕扉窈窕青山郭
蜜蜂投蛛網救之遭螫痛定後示道士閬風
天地孕萬物而各具殺機大小互為忍其事嘗因依蜘
蛛尤巧惡以坐而制飛蜜蜂翩翩來含芳昧所歸忽在
羅網中蛛喜逞其威但肆齒牙利不嫌軀體肥舉頭乍
見之手與解其圍蛛既患得失蜂詎解從違賈勇螫吾
手負痛心力微吾病蜂得生兒童任相非善且不可為
斯言識者希
緣溪行
瘦笻不老芒鞵輕青錢三百隨我行溪橋數折入人境
日落更喜羣山青酒壚遥對菊花好東籬豈有陶淵明
中秋夜半對月
準擬中秋月歸來撥悶看星疎懸海嶠風細駐林端老
子興不淺清宵眠未安呼童重漉酒舊事話團圞
鉏草次張元岵孝廉韻
造化無私澤誅鉏有獨勞落花分徑闊迸筍出籬高滋
蔓非吾意為螢任爾曹何如張仲蔚門外滿蓬蒿
永安湖送戴集之歸婺州
一片滄浪水南湖與北湖柴扉明落日漁艇暗春蒲聚
散當佳節悲歡屬老夫戴顒棲隱處風物滿長塗
慰孝先
東湖一片水喜汝暫停舟既有故人在能無十日留殘
花仍滴露新漲正浮鷗生計安垂白從人笑直鉤
偶成
早歲辭鄉國歸來鬢已華朔鴻乘雪起海燕受風斜興
起因鱸膾饑還倚蕨芽故交零落盡不敢歎無家
送邵漢旬歸蘭溪
屈指蘭溪路乘風四日程江聲欹枕急山色滿船輕汝
自謀行止人誰解送迎金華仙洞裏瑶草石臺生
上海
萬里朝宗水喧豗滬壘東稽天新漲碧浴日曉雲紅地
控三吳盡潮分兩浙通春申遺廟在社鼓賽村翁
憶亡兒漢徵
自汝云亡後蕭條恨不禁笑啼猶在眼出入總經心書
帙憑魚蠧琴囊任鼠侵徒將老年淚點滴透衣襟
羊叔子墓
叔子名垂久荒碑夕照多功還存俎豆意不在干戈烟
火三家市魚龍九曲河我來搔白首何事亦悲歌
過宣和嶺至義烏界追憶先師孝廉徐闇公先生
相期卜居處
聞說烏傷界前期似夢中四圍青嶂合一道白雲通棲
隱終難遂飄零轉易窮(先生沒於潮州)門生頭白盡無路哭遺
蹤
古意
千金買綠綺一彈不再彈借問此何意欲言良獨難
半山聞鶯
一路籃輿穩山行日欲西藤花門未盡隨處有黃鸝
言别
夜值芭蕉雨時當鄠杜秋匆匆無一語相視上孤舟
大報恩寺别張南邨
垂柳絲絲挂夕陽百花春映遶迴塘他鄉杯酒前朝寺
一曲相看各斷腸
最憶
年年作客不歸家綠遍平蕪一望賖最憶竹堂西畔坐
茶烟吹過紫藤花
陳泓(二首)
泓字白浮嘉興萬夀宫道士有榔梅居詩稾
寄鄭子擴
暇日相期蕭寺東别來三月已秋風朝來載鶴船人報
極浦芙蓉幾處紅
聞笛
塞垣高柳暮毶㲚倚杖巡簷月已斜戍古無鄰霜易冷
莫教吹落小梅花
明詩綜卷八十八
