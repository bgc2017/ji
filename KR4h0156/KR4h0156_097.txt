明詩綜卷九十七
翰林院檢討朱彛尊編
(静志居詩話明以賈客而稱詩者衆矣若歙州之鄭作程誥龍游之童珮皆賈也然鄭程皆受)
(學于李空同童執經于歸太僕則不得以賈人目之故錄雜流自谷淮以下而傔從之能詩者)
(附焉)
谷淮(三首)
淮字文東秦中賈人客淮揚間傭書給事澄江
張學士家(顧玄言云谷郎能仿文徵仲書法兼善音律日以文翰為業其家詆為書)
(癡其詩殊有雅致)
寄遠
瓊花臺上雨初收黃歇山前水急流莫道别來鄉國遠
南江愁是北江愁
病中
一貧成病竟年年愁入蒼茫歲暮天客至擁衾聊起坐
冷風吹雨濕忩前
題畫
十月山家落木稀高忩終日見雲飛柴關地僻無人到
獨向峰頭抱犢歸
李東白(一首)
東白京山人為衣工(姚園客云東白黃鶴樓詩秋在仙人鐵笛中一語可)
(云絶唱李宗定恒誦之後游秣陵歸舟至雲夢澤中蒿臺寺自吟云好水好山來路遠秋風秋)
(雨到家遲拍手一笑墮水而死)
登黃鶴樓
西望家山一改容白雲飛盡楚江空興饒老子胡牀上
秋在仙人鐵笛中鄂渚霜花沿岸白漢陽楓樹隔江紅
倚闌拍手招黃鶴千古登臨感慨同
盧澐(一首)
澐字宗潤鄞人義烏縣吏有月漁集
(詩話月漁託身文無害尋即棄歸以醫自給有邀之治疾者見壁上詩和之繞榻吟哦至旦主)
(人以為怪不服其藥每得金置袖中為人探去不知知亦不問也故人有知黟縣事者徒步萬)
(山中訪之距縣百里而病夜夢挽其髮盡變為黃絲寤而語人曰色絲為絶吾死矣夫果死于)
(客舍平居語沈嘉則曰古人旅葬祼葬無所不可何必故鄉嘉則因買山於休寧東郭外葬焉)
(題曰詩人盧九之墓)
西亭同朱近臣送沈嘉則
送君江山行路近梅根渚雨急天欲昏不盡别時語
周俊(五首)
俊字伯英江隂賈客有南岑集
(詩話伯英詩頗清越如海風吹雨散江月伴潮生亂鵶千樹曉新水一篙秋市酒薄於水漁燈)
(密似螢風前雙鬢逢秋短海上孤城過雨寒俱出塵埃之表)
蕪城對酒寄懷張淡雲校書
樓上春雲黯夕隂折花載酒偕同心芙蓉繡幄隠紅燭
美人一笑輕千金南浦别離情脈脈柳花繚亂風無力
愁來獨上廣陵城江水微茫天一色
吳陵暑夕
斷虹收宿雨大火欲西流一片水浮月三更人倚樓蒹
葭迷白露蟋蟀響清秋惆悵江南北年年事薄游
鵝鼻磯
細雨晚山晴殘霞映江樹不見垂綸人寒潮自來去
春日雜詠
春來懶慢起常遲六尺枯藤強自支忽見柳花飛作雪
小橋回首立多時
贈張淡雲
星河淡淡夜迢迢深院凉生動絳綃傳得揚州新樂府
倩誰人並坐吹簫
黃徽(一首)
徽字季美杭州人為閩賈沈翁贅壻繼其業有
鷇音
(詩話季美詩何侍郎稺孝稱之為作詩賈傳其略曰唐人以詩名桑門閨秀皆進乎技賈人缺)
(焉季美詩不妨賈賈不揜詩遂無前人其賞譽若是)
竹﨑
水口薜亭官長在搜鹽日午喚停船平明舍櫂山城外
竹轎迎人又索錢
李佸(一首)
佸扶溝人
江行有懷
醉起意不盡江邊尋杜蘅折來何所寄游子在西京惜
别三春晚窮年百慮生日斜空悵望一水隔盈盈
焉來如(一首)
來如内鄉人翰林李蓘之僕
江上懷吳人朱侍山久羈均陽
江草江花一水長憐君何事滯均陽逢人為報鄉園侣
吳客而今作楚狂
李英(三首)
英字少芝以青衣給事南海歐大任(俞汝成云計有功唐)
(詩紀事二百餘年詩人千一百五十家而卷末有僕二人一為咸陽郭氏捧劒之童一為池陽)
(刺史戟門門子朱元余輯盛明百家詩僅得李英一人可以為難矣宋轅文云李生詩清勁)
(可誦能宗其主人)
初去故園留别諸友
風烟一以别把酒戀同游人去江樓晚帆飛海國秋青
山馳遠夢黃菊動離愁曾是滄洲客能無念白鷗
秋思
曾是滄洲舊釣徒西風落魄寄江都望中故國千山阻
别後經年一字無庾嶺烟霞秋思遠楚天風雨暮帆孤
誰憐飄泊他鄉客不為蓴鱸滯五湖
十月京師紀事
蕭關風急馬頻嘶四塞河山動鼓鼙獨立高臺望烽火
蘆笳多在薊門西
林汝元(二首)
汝元閩王粹夫家青衣
(詩話錫山俞汝成輯盛明百家詩錄青衣一人南海李英也他無聞焉後人選詩又益以二人)
(扶溝李佸内鄉馬來如余錄詩綜又益一人閩林汝元也聞閩中青衣善詩者不止汝元尚有)
(陳香初陳竹逸鄭蘭子三人未詳其名澄江楓葉老斷岸菊花疎香初句也月明黃葉露花隠)
(赤闌橋蘭子句也古墓棃花鸜鵒雨荒原麥穗鷓鴣天竹逸句也附疏于此當博訪之)
溪行
雪壓梅花破霜侵楓葉稀林間黃犢卧沙際白鷗飛水
急灘聲亂溪逥樹影微前峰新月吐樵子蹋歌歸
京口夜泊
隠隠漁歌隔岸聽娟娟新月照中泠江南風景今宵始
回首瓜州一抺青
胡梅(二首)
梅字白叔吳人給事徐通政申宅晚瞽以醫自
給自號清壑道人
(詩話白叔幼而秀穎以狐旦登場四坐叫絶徐通政維嶽俾掌書史嘗取通政友人赤牘畀之)
(炎火為通政誦之不遺一字有納妾者白叔賦催粧詩其人擊節於是詩名藉甚而選錄)
(其詩目之曰山人予取以附雜流之末盖不敢沒其實云)
沈璧甫自城南移居虎丘和周安期韻
君住城南已數年今移虎阜寺門前紅疎未補薔薇架
綠滿初停茉莉船雨過峰頭流一壑月明隄上聽三絃
酒壚餅肆皆隣近我欲頻來莫惜錢
曉飯小孤山下
兩岸黃蘆雪滿船推篷曉㸑鷺鷀前小孤山下風初定
江面剛生一寸烟
吳忠(一首)
忠華亭姚元龍宅青衣陳徵君繼儒賞其桃花
詩勸其辭主人送至小崑山為焚香道者
(詩話余既錄二李一馬之詩又益以胡白叔閱東吳舊話又得吳忠一人按徐文長逸藁有詩)
(云南海大夫歐泉州處士尤泥中雙綠鬢詩伴兩蒼頭自注尤山人侍者范鹿能詩不減歐楨)
(伯之僕惜其稿不得見也)
桃花
游子訪桃源桃源在深處不用問漁郎谷口隨花去
明詩綜卷九十七
