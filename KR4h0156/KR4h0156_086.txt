明詩綜卷八十六
翰林院檢討朱彝尊編
(靜志居詩話明制設内書堂以教小内侍用史官四員主之從學者約四十人其後撥入讀書)
(者多至三百人所以教之者有方矣而三百年來此輩善詩文者蓋寡予為搜訪僅得六人焉)
(此外若楊友吕憲戴義李學輩雖間有詩句流傳多不成章雖欲廣之而未得也)
龔輦(二首)
輦字中道南昌人弘治中為内官監左丞有沖
虛集(俞汝成云左丞雅事文墨兼尚理學沖虚一集所謂空谷之音)
贈顧潘
與君少小定交游今日相逢兩鬢秋天上風雲真似夢
人間歲月竟如流可憐王粲依劉表不遇常何薦馬周
安得忘機共漁父白蘋洲上數沙鷗
見狻猊偶作
聖德彰戎服狻猊遠貢將雖然為異物費我大官羊(陸咸)
(一云辭旨温厚)
張瑄(一首)
瑄弘治中内官監太監鎮守廣西
平南烏江道中
山束平川小路斜不成村落兩三家分明横幅桃源景
只欠溪流泛落花
傅倫(一首)
倫正德中都知監太監鎮守桂林
題望江亭
山色拂雲青溪光照空碧靜觀元化初超然意自適
王翶(一首)
翶字鵬起順天通州人嘉靖中選入司禮監讀
書歴御馬監右監丞有禁砌蛩吟
(詩話監丞集内鄉李蔭于美序之)
秋夜有懷
西風吹雨夜蕭蕭客思逢秋倍寂寥十載已虚明主詔
半生徒插侍中貂誰憐季子黃金盡無奈馮唐白髮饒
何日一帆江左去獨尋山水混漁樵
張維(二首)
維字四維霸州人隆慶初選入伴讀東宫歴乾
清宫管事御馬監太監提督内忠勇營有蒼雪
齋稾
(詩話張監丞以善詩稱定陵呼為秀才命掌兵㐲局駕幸局觀所造兵器手翫弄之奏曰兵凶)
(器非至尊所宜操帝笑而止嘗於禁中退食地植竹數竿定陵題之曰蒼雪因以名其集)
瑶臺霽望
天都五月雨一夜洗層臺日上芙蓉吐鐘鳴樓殿開石
根雲卷盡松頂鶴飛來看盡南巖景筠籃詎忍回
老姥詞
使節從天下﨑嶇不計程野花微辨色山鳥未知名仙
姥鍼猶在真人誥已成倚蘭探舊跡何處步虚聲
孫隆(一首)
隆字東瀛三河人萬歷中以太監督織造駐杭
州
題慧因寺
笙歌日日娛西子為愛幽閒到玉岑舊有高人井西宅
沿流且向寺門尋
(詩話寺在西湖南五代天成二年吳越武肅王建面玉岑背兔嶺有箕泉流繞寺門元黃子久)
(曾築室於是)
明詩綜卷八十六
