明詩綜卷八十五
翰林院檢討朱彝尊編
黃幼藻(一首)
幼藻字漢薦莆田人蘇州府通判議之女林儀
部啓昌之婦有柳絮編(姚園客云幼藻麗才雅藻何减玉臺年未四十)
(而卒臨終猶誦殘燈無燄影幢幢之句可悲也)
題明妃出塞圖
天外邊風掩面沙舉頭何處是中華早知身被丹青誤
但嫁巫山百姓家
梅生(一首)
生姓梅氏麻城士子周世遴伯玉妻
(詩話生有逸才兼工古文辭南昌王于一向予稱之其夫周伯玉赴試省闈生賦落葉小詩寄)
(之伯玉省詩悽愴不入鎖院而返足以見伉儷之重矣傳聞生有外行未免蘭形棘心曾填小)
(曲寄情人云假若是淚珠兒穿得起拚剪下一股青絲穿一穿寄把你于一謂古之喻淚者曰)
(沱若曰漣如曰流泉曰垂露曰連絲曰玉箸曰綆縻曰鉛水曰日南珠未有道及此者于一好)
(劇談談必傾座斯言稍過綫不能穿淚珠本香山句爾)
寄外
落葉滿庭階秋風吹復起遙憶别離人寂寞何堪此
馬氏(一首)
氏虎關將家婦有香魂集
(詩話莆田宋比玉得馬氏詩集于荒邨老屋中見芳草無言路不明之句為之擊節錄而傳之)
秋閨夢戍詩
夫重封侯愛妾輕漫欹珀枕戀寒更夢回遠戍相尋處
芳草無言路不明
沈紉蘭(一首)
紉蘭字閒靚嘉興人參政黃承昊妻有效顰集
秣陵道中風雨
剔盡寒燈風動幃長途况是客單衣無端燕子磯頭雨
一舫隨人到處飛
吳令則(一首)
令則桐城人諭德應賓長女嫁生員何應瓊玉
之
憶玉之
春來草色想河關遠道緜緜不可攀翻恨白雲飛去疾
夕陽千里露童山
吳令儀(一首)
令儀字棣倩令則之妺兵部侍郎方孔炤夫人
夜
新月不來燈自明江天獨夜夢頻驚長年自是無歸思
未必風波不可行
方孟式(三首)
孟式字如耀桐城人大理卿大鎮之女嫁山東
布政使張秉文濟南城潰同其夫殉節贈一品
夫人有紉蘭閣集
寄任夫人
可怪暌違日相思幾換年故園芳草合南國美人偏生
死交難見悲歡意莫宣祗應三五夜明月共君圓
秋興
西風傷往事笑此客中身葉落蒼烟斷花開黃菊新天
涯蓬鬢短邊徼羽書頻蟋蟀知秋意階前鳴向人
憶舊
一别江潭月幾圓相憐人面不如前依稀舊日尋芳地
秋雨梧桐十二年
方維儀(六首)
維儀桐城人亦大理卿大鎮之女適姚孫棨再
期而夭遂請大歸守志有清芬閣集
(詩話龍眠閨閤多才方吳二門稱盛夫人才尤傑出其詩一洗鉛華歸于質直以文史當織紝)
(尚論古今女士之作編為宫閨詩史分正邪二集主于昭明彤管刊落淫哇覽者尚其志焉集)
(中句若白日不相照何况他人心高樓秋雨時事事異疇昔何其辭之近乎孟貞曜也)
死别離
昔聞生别離不言死别離無論生與死我獨身當之北
風吹枯桑日夜為我悲上視滄浪天下無黃口兒人生
不如死父母泣相持黃鳥各東西秋草亦參差予生何
所為死亦何所辭白日有如此我心徒自知
傷懷
長年依父母中懷多感傷奄忽髮將變空室獨彷徨此
生何蹇劣事事安可詳十七喪其夫十八孤女殤舊居
在東郭新柳暗河梁蕭條下霜雪臺閣起荒凉人世何
不齊天命何不常孤身當自慰且免摧肝腸鷦鷯栖一
枝故巢安可忘
出塞
辭家萬里戍關路隔風烟賦重無餘餉邊荒不種田小
兵知有死貪吏尚求錢倚賴君王福何時唱凱旋
獨歸故閣思母太恭人
故里何須問干戈擾不休家貧空作計賦重轉添愁遠
樹蒼山古荒田白水秋蕭條離膝下欲望淚先流
旅秋聞寇
蟋蟀吟秋戶凉風起暮山衰年逢世亂故國幾時還盜
賊侵南甸軍書下北關生民塗炭盡積血染刀環
楚江懷吳妹茂松閣
空林隕葉暮烏啼雲水迢迢隔皖溪夜發蒼梧寒夢遠
楚天明月照樓西
方維則(一首)
維則大理卿大鉉之女嫁生員吳紹忠有茂松
閣集
(詩話方氏三節一為孟式同夫殉國一為維儀十七而寡夀八十有四一為維則十六而寡夀)
(亦八十有四白圭無玷苦節可貞足以昭諸彤管矣)
題竹
小院何空寂相依獨此君雪深愁易折風急不堪聞白
石移花影青苔擁籀文樓頭明月上空翠落紛紛
姚淑人(一首)
淑人上虞姚克俊女餘姚黃尊素配
(詩話淑人年十六歸忠端當公入為御史與楊左魏李諸公早夜相過語及羣小陰謀輒形之)
(歎息或至泣下賓退淑人進曰公等不能先事綢繆涕泣何益公既被逮淑人每夜祈死北辰)
(之下願以身代逆奄就誅賜章服三品教其子宗羲為復社領袖南國諸生顧杲等公訐閹黨)
(阮大鋮宗羲名居第三大鋮後柄用中旨逮治淑人喟然曰豈意章妻滂母萃吾一身山陰劉)
(公宗周常熟瞿公式耜皆目之曰女師詠扇之作託物寓意不審關西惠元孺輩曾見之否)
詠蒲扇
世間物性初無定百鍊剛成繞指柔何似萑蒲經織後
能將九夏變三秋
沈宜脩(二首)
宜脩字宛君吳江人山東副使珫之女工部郎
中葉紹袁之妻有鸝吹集
感秋
月向中天迥(一作小)人驚秋暮悲玄霜初落後(一作候)客夢
未歸時縹緲三秋雁蕭條兩鬢絲空餘舊簫管愁對月
明吹
仲春寄表妺張倩倩
湖外青山别路長沉吟舊事總堪傷故園明月門前柳
回首春風各斷腸
商景蘭(三首)
景蘭字媚生會稽人吏部尚書周祚女祁公彪
佳之配
(詩話祁商作配鄉里有金童玉女之目伉儷相重未嘗有妾媵也公懷沙日夫人年僅四十有)
(二教其二子理孫班孫三女德淵德瓊德茝及子婦張德蕙朱德蓉葡萄之樹芍藥之花題詠)
(幾遍經梅市者望若十二瑤臺焉)
送别黃皆令
徵調起驪歌悲風繞坐發人生百歲中強半苦離别念
君客會稽釜不因人熱兹唱歸去辭珮環攜皎月執觴
指河梁愁腸九回折流雲思故島鼫鼠懷故穴帆檣日
以遠山川日以越同調自此分誰當和白雪竚立望滄
浪憂來不可絶
關山月
秋月開金鏡浮雲散碧空風吹榆戍北露濕柳城東影
滿驚門鵲光沉起塞鴻秦關今夜色應與漢宫同
悼亡
公自垂千古吾猶戀一生君臣原大節兒女亦人情折
檻生前事遺碑死後名存亡雖異路貞白本相成
項蘭貞(一首)
蘭貞字孟畹秀水人貢生黃卯錫之妻有裁雲
月露二草
送外赴試
柳陰輕綰木蘭舟杯酒殷勤動别愁此去但看江上月
清光猶照故園樓
顧若璞(一首)
若璞字和知錢塘人副使黃汝亨子茂梧之妻
有卧月軒稾
宫詞
垂柳千條拂御墀凉風初到影蛾池銀筝玉笛花前奏
不唱班姬團扇辭
張倩倩(一首)
倩倩吳江人沈秀才自徵之妻
憶舊
故人别後杳沉沉獨上高樓水國陰鴻雁不傳千里(一作)
(書底)恨天涯流落到如今
沈憲英(一首)
憲英字惠如一字蘭友吳江人沈自炳長女
悼宛君姑
樓上春深乳燕來半簾花影自徘徊子規聲裏黃昏月
叫斷東風夢不回
葉紈紈(四首)
紈紈字昭齊吳江人葉紹袁之女歸袁氏有芳
雪軒遺稾
暮春赴嶺西道中作(二首)
故園别後正春殘陌上鶯花帶淚看何處鄉情最悽切
孤舟日暮泊嚴灘
烟樹重重失故鄉雲山極目恨偏長不知何日是歸日
杜宇聲聲最斷腸
秋日偶題
一番搖落一番嗟咫尺天涯夢裏家莫道秋來不憔悴
滿庭都是斷腸花
哭妺
窗花寂寂蕊初寒誰向簾前握手看風景不知人有恨
月明依舊畫闌干
葉小鸞(二首)
小鸞字瓊章一字瑤期吳江人紹袁季女未嫁
而夭有疎香閣遺集
已已春哭沈六舅母墓下
十載恩難報重泉哭不聞年年春草綠腸斷一孤墳
哭姊
雲散遙天鎖碧岑人間無路月沉沉可憐寒食梨花夜
依舊春風小院深
祁德淵(一首)
德淵都御史山陰祁彪佳女嫁姜廷梧桐音
送黃皆令
西風江上雁初鳴水落寒塘一擢輕遶徑黃花歸故里
滿堤紅葉送秋聲片帆南浦離愁結古道河梁别思生
此去長塗霜露肅何時雙鯉報柴荆
張德蕙(一首)
德蕙字楚纕山陰人諭德元忭之孫嫁祁公子
理孫奕慶
中秋
秋氣中天淨愁人獨夜看停橈江愈闊却扇月初寒霜
入桐陰薄風飄桂影殘扣舷情未已露濕綺羅單
朱德蓉(二首)
德蓉字趙壁山陰人太師燮元之孫嫁祁公子
班孫奕喜
送黃皆令
青青楊柳枝飄搖大道旁大道多悲風游子瞻故鄉執
杯送行客淚行沾衣裳憶昔弭遠櫂明月浮景光壺觴
極勝引歌舞開華堂好鳥得其侣舉翼齊翺翔膠漆兩
不解金石安可方分袂起倉卒永夜生䀌傷吳山何渺
渺越水亦茫茫芙蓉被秋渚采采有餘芳願言贈所思
曰歸紉為裳
上已
桃花新水浣春衣舊日蘭亭到亦稀斷岸羽觴晴日暖
遠山横笛暮雲飛沙棠舟近江鷗起玳瑁梁空海燕歸
尚有采蘩思未定不堪月色上羅幃
黃脩娟(一首)
脩娟字媚清仁和人參議汝亨女
邨居即事
寂寂邨居晩迢迢旅雁稀煙花迷曲徑山月澹清輝黃
菊經霜淨秋蓴帶雨肥夜深寒漏徹漁火逐星歸
項珮(二首)
珮字吹聆秀水人處士吳統持之室有藕花樓
詩稾
(詩話吳處士巨手有大宅在北郭之秋涇得吹聆為嘉耦琴瑟静好詩篇酬和甚樂也遭亂家)
(破轉徙無定跡糠籺不飽然未嘗聞交謫之言所題卍齋即秋涇故居取方廣胸前字以為曲)
(闌鄉人題詠者紛紛惟吹聆詩俱從梵夾中出極其熨貼或疑□字韻書不收然三點成□猶)
(有想□即伊字苑舍人咸詩可據也)
夫子書屋落成闌干皆用卍字遂名曰卍齋屬
賦四十字
夫子愛竒字迴闌繚繞之一時齊作卍三點不成□樹
色春浮並齋居繡佛宜定知人載酒送喜有芻尼
社日
過雨春泥白斜飛燕尾纖恰停鍼綫坐自起為鈎簾
翁桓(一首)
桓字少君錢塘人處士胡介妻
重過西湖
風風雨雨鳥空啼草綠山腰水滿隄畫閣已傾歌舞散
十年重到六橋西
姚媯俞(一首)
媯俞字靈脩長洲人嫁嘉定侯演有再生餘事
冬日
坐擁烏皮倚隠囊且翻梵夾静焚香淒淒庭院悲風急
漠漠江天朔雁翔一段旅懷還磊落百年心事付蒼茫
登樓望遠迷鄉樹又見寒鴉送夕陽
章有渭(二首)
有渭字玉璜華亭人嫁嘉定侯泓有燕喜樓草
舟行即事
曉霧迷離彩鷁輕擢歌徐動見新晴臨湍鷺子亭亭立
夾岸蒲花漫漫生遥指小山遮塔影忽經深樹出鐘聲
晩凉不覺羅衣薄自愛澄湖片月明
春感
舞蝶莊生夢啼鵑蜀帝魂紫芝逢勝友芳草想王孫小
閣聞雞唱閒庭聽鳥喧曉烟迷麥隴春霧鎖柴門魚戲
青萍動風吹碧葉翻綵毫題玉柱綠蟻引金尊乍摘葳
蕤草長依翡翠軒避秦無絶境何必問花源
盛韞貞(四首)
韞貞字静維華亭人
邨居雜感(三首)
自我來兹地重門曉夜扃蕭條門外柳幾度向人青采
蕨懷商土占時望歲星但能安病骨不必問池亭
烽火吳關遠烟花谷水明孤墳應宿草白髮隔重城遺
行書難就玄言較未成愁心託幽夢兹夕倍縱横
蓬徑無人迹春厨斷暮烟稻梁謀自拙僕隸義相捐薄
俗終難入幽棲性自便尺書兼斗粟慙媿主人賢
寄兄
一自雙親盡鄉園不忍旋七年三見面稚子漸齊肩夢
斷燕山月春歸海樹烟書來能念我三復鶺鴒篇
姚淑(一首)
淑字仲淑金陵人庶吉士達州李長祥納為繼
室有鍾山秀才海棠居集
寄研齋太史
年年歎離别此别何時休樓頭望不見從今不上樓無
錢買鯉魚君書何處求
倪仁吉(二首)
仁吉字心惠浦江人進士仁楨之女
宫意圖
調入蒼梧斑竹枝瀟湘渺渺水雲思聽來記得華清夜
疎雨銀釭獨坐時
彈琴
棃花小院午風輕謾理冰絲入太清一片梧桐心未死
至今猶發斷腸聲
錢敬淑(一首)
敬淑字師令江寧人文學談允謙之妻
泊浦子口
殘年孤櫂泊近浦驗歸程雪圃芹牙白江醪竹葉清夕
陽新别路衰草古離情隔岸寒山色含悽望舊京
湯文玉(一首)
文玉(原闕)
司吾春游詩
山雨初晴洗佛螺春風處處揭青莎采香不倦溪邊路
多少飛紅趁韤羅
周淑禧(一首)
淑禧江陰人周榮公第三女
(詩話至元斥賣廣濟庫故書有采畫本草一部近吳中趙凡夫子婦文俶端容設色畫本草曲)
(臻其妙江陰周榮公二女淑祜淑禧臨之亦成絶品淑禧寫大士象一十六幅陳仲醇謂其十)
(指放光直造盧楞伽吳道子筆墨之外今文俶真蹟尚有存者周氏姊妹花草見者罕矣又石)
(城女子李佗那善畫水仙則余亦未之見)
杜康廟
酺有新糟醊有醨杜康橋上客題詩最憐苦相身為女
千載曾無儀狄祠
(詩話海内圖經罕載杜康祠宇獨三吳有之相傳康有遺冢在江陰縣城南土人因于橋下建)
(祠以劉伶配之季給事科草募疏云詩傳雅詠先歌既醉之章書有誥詞特謹德將之訓溯麯)
(糵流傳既遠而古今風味攸同酒星在天醴泉出地舟中之斛三百市上之價十千爰有飲中)
(八仙竹林七子或沉或湎孰聖孰賢緬懷作醴之功豈止忘憂之具今杜氏之遺橋尚在而劉)
(家之故巷猶存閱歲久而年深為風侵而雨剥兹欲樹豐碑之七尺翦棘誅茅建祠屋之三楹)
(崇基疊石俾千載相傳為勝事賴一時共濟以落成文頗流利然不若淑禧一絶之新警也)
紀映淮(二首)
映淮字阿男金陵人嫁莒州杜氏早寡守節終
絶句
杏花一孤邨流水數間屋夕陽不見人牯牛麥中宿
秦淮柳枝
栖鴉流水點秋光愛此蕭疎樹幾行不與行人綰離别
賦成謝女雪飛香
謝五孃(二首)
五孃萬歷中湖州女子有讀月居詩
小園即事
翠竹青梧手自栽芙蓉未秀菊先開小軒睡起日卓午
黃葉滿庭山雨來
感懷
四面簾垂碧玉鈎重重深院鎖春愁天涯行客無歸信
花落東風嬾下樓
曹夀奴(三首)
夀奴小字山姑崇禎間吳興女子有觀静齋稾
(詩話夀奴詩頗有林下風致贈姊一篇其源出於楊方)
贈伯姊
草有並蔕花木有連理枝果有合歡核豆有同根萁魚
或比目游鳥亦比翼隨同功繭作緜合卺玉為卮我與
子姊妺願得不相離出必同車輪居必聯屋楣見月每
共拜弄珠定雙嬉子妝我掠鬢子盥我捧匜我衣擣子
砧子濯汙我私機張我續織鏡聽子兼持子褰我衾裯
我餔子粥糜寒輒擁子背暑還扇我肌子女迭相抱帷
帳恒並施生從比肩人沒以百歲期
夫君北行以菩提數珠留贈
百八菩提子紅絲貫小纓無眠他夜月留記遠鐘聲
寄外
去作西湖十日期經年猶滯謝公池别來夜夜雙行淚
只有珊瑚舊枕知
李因(一首)
因字是菴會稽人(一云杭州人)光禄卿葛徵竒之妾
有竹笑軒吟草續稾
(詩話是菴善畫花竹之夭斜禽鳥之跳躑具有生動之趣刻沉香為像以奉白陽山人詩其餘)
(事爾然無鉛粉之飾)
郊居用松陵集韻
避世牆東住牽船岸上居雨分三徑竹晴曝一牀書上
坂驅黃犢臨淵網白魚衡門榛草遍長者莫停車
黃媛貞(四首)
媛貞字皆德秀水人先世父貴陽守副室有卧
雲齋詩集(俞右吉云亡友黃鼎平立二妹一字皆德一字皆令均有才名皆德為貴)
(陽朱太守房老深自韜晦世徒盛傳皆令之詩畫然皆令青綾步障時時載筆朱門微嫌近風)
(塵之色不若皆德之冰雪淨聰明也)
丁卯冬十二月留别妹皆令
北風悽以栗不忍吹羅襟高雲語征鳥離思兩難沉今
我遠庭幃與子分芳衾寧忘攜手好所以傷我心一言
一回顧别淚垂不禁但得頻寄書毋使相望深
聽雨
長夜一燈灺獨愁誰與言窗前幾點雨井上芭蕉翻
山邨
春山春水碧依依草屋風輕燕子飛行到半坡亭小住
野雲何事亦來歸
貴陽廨中
天涯二月早芳菲官舍何曾遠翠微如此溪山堪累月
杜鵑猶道不如歸
陸氏(一首)
氏華亭夏考功允彝侍妾
追悼
錦瑟蒼凉憶舊蹤芳年行樂太悤悤濃香簾幕圖書静
明月樓臺笑語通人並玉壺丘壑裏才分采筆黛螺中
祗餘華表魂歸去夜夜星辰夜夜風
徐簡簡(三首)
簡簡字文漪嘉興人休寧吳璵小妻有珮蘭閣
草夢居集
(詩話文漪緣情有餘風格未老然亦閨中之秀)
宫詞(一首)
沉香亭子玉勾闌遍植名花按月看第一莫栽紅芍藥
此花開日定春殘
庭院沉沉盡日扃自將書法學蘭亭中官領得芙蓉粉
催入長春寫御屛
寄懷
夾岸垂楊卷落花春風咫尺是天涯重門深鎖樓中燕
獨有王孫不在家
江娥(一首)
娥宗室來鯤侍兒年十三能詩
戊戌除日守歲和王孫作
仙茆筆秃硯成冰守歲無聊寢復興柏葉酒香瓶已罄
小窗留得隔年燈
朱大韶婢(一首)
題壁
無端割愛出深閨猶勝前人換馬時他日相逢莫惆悵
春風吹盡道旁枝
(詩話華亭朱吉士大韶嘉靖丁未進士性好藏書尤愛宋時鏤板訪得吳門舊姓有宋槧袁宏)
(後漢紀係陸放翁劉須溪謝疊山三君手評飾以古錦玉籖遂以一美婢易之蓋非此不能得)
(也婢臨行時題詩於壁吉士見詩惋惜未幾捐館予聞之李高士延昰云)
明詩綜卷八十五
