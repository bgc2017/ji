明詩綜卷九十六
翰林院檢討朱彛尊編
潯州士女
相思曲(二首)
妹相思不作風流待幾時只見風吹花落地不見風吹
花上枝(王貽上云雖侏&KR0867;之音與樂府子夜讀曲相近)
妹相思蜘蛛結網恨無絲花不年年長在樹孃不年年
伴女兒
(静志居詩話此曲載吳洪粤風續九是潯州士女所歌)
廣東歌堂詞
道别(三首)
采蓮去時江水深采蓮歸時江樹隂中間日出西邊雨
記得有情人在心
歲晚天寒郎不回廚中烟冷雪成堆竹篙燒火成長炭
炭到天明半作灰
老龍山下有狂風老龍山上月朦朧㯽榔勸郎郎不醉
姑負奴脣一點紅
翰林舘課
原心亭詩
鬱鬱松樹枝肅肅冬日隂孤亭弘且敞乃在鳳池潯鳳
池超人寰萬籟無一音暫息塵中轍因鮮俗慮侵端坐
邈宇宙掩帙忘古今頓令羣動袪見此方寸心金門足
大隠豈必謝纓簪
白頭閒話
感述
(詩話是篇不知誰氏所作或有感於焦黃中張懋修輩乎)
御史大夫湯御史大夫周兩人皆酷吏寸心操戈矛蔽
賢者無後其語蓋有由如何安世禹顯爵封通侯有子
騂且角乃産自犂牛思之復思之天道亦有私
單縣老父
漢河懷古(漢河在單縣源出汴水下流通沛以漢高還沛曾陟此故名)
王氣豐沛間濬源自單父風雲昔飛揚萬乘歴兹土冨
貴歸故鄉意本重瞳羽誰知錦衣行在漢不在楚
粉墨春秋
非仲藏宋温日觀蒲萄
錢塘江潮三日斷翠華遥遥六宫散茫茫黑霧覆厓山
二龍無聲泣天畔衣冠南渡靖康年忍見旄頭明夜半
冬青雪冷子規啼尚有遺民温日觀閥閱姓名知是誰
有身但向浮屠竄酒酣獨抱支離叟罵賊猶存目光爛
依稀八法素師傳蒲萄餘技留篇翰馬乳曾無塞上塵
鰕鬚尚似江南岸凉雲不共荔支殘景風難並櫻桃薦
莫道驪珠顆顆圓萇弘碧血光零亂三百餘年歎息同
何人對此非河漢借問苦心愛者誰我友張君獨悲歎
神物一去何繇還觸目皆非氣凋換吁嗟張君且勿歎
墨花會見虹蜺燦凉州美酒共天家大叫忠魂歌復旦
瀟湘集
洞庭秋月
纖雲不動金波浮冷光萬里開清秋青山一髮渺無際
天影落鏡星河流中流無人萬籟寂夜深往往魚龍出
何人長笛在扁舟水遠天長露華白
渭臺漁父
喜艾純卿至
何日離青海春過北斗城亟須譚間闊深足慰交情雨
雪辭關塞風塵送客程投荒君最苦早有二毛生
潼川碑
題石鏡寺(州志成化三年蜀僧繼圓於草莽中得碑刻此詩)
昔日朱輪守經過釋子家柱間留墨蹟泉下隔年華雲
去空雕檻風來卷白沙江山誰似畫每到動吁嗟
天目游人
宿重雲菴
烟蘿一徑通宴坐白雲中樹影晴浮水秋聲半在空疎
鐘山際月高枕竹邊風竟夕渾無寐清談對遠公
藕花社僧
嘉興白蓮寺僧有藕花社詩集不知其名
山居
滄海歸來日貪看麋鹿羣忩虚含遠嶂屋破補重雲夕
鳥吟邊過春蔬雨後分不須憐閴寂清梵隔山聞
玉華山樵
不知何許人洪武初寓東陽之東山披麻戴笠
散步閒吟于山水間終不肯言姓氏或云陳友
諒客友諒亡遁跡至此遺詩百篇孫石臺揚序
之名玉華遺稿
和韻荅玉山呂誠中
窮塗往往白頭新誰謂綈袍念故人此日不須辭舊雨
空山聊自度殘春艱難作客仍多病生死無家任此身
二十年來相憶處幾回月夕與風晨
野亭老父
桐城劉燾成化間與友人同赴省應選貢塗中
風雨驟至因解装暫憩野亭共賦送春詩忽一
老父衣蓑荷笠至聞吟詩亦請筆硯頃刻詩成
云云
怨風怨雨總皆非風雨不來春亦歸蜀魄啼殘花影瘦
吳蠶喫盡柘隂稀枝頭綠軟梅初熟口角黃乾燕學飛
我亦欲歸歸未得擔頭猶挂舊蓑衣
萊山樵者
濬縣眺望
河流遠徙大伾存極目中原野色昏禾黍油油迷故國
羝羊逐逐過前村黃花冷笑三秋客紅葉初飛十畝園
賴有淹留同調在芒芒禹跡試重論
明詩鼓吹
題金陵沙士清樂清軒
竹裏行廚竹外門宛然風景似山村石闌柳暗藏新雨
詩壁苔荒沒舊痕林下鳥鳴花自落溪頭鹿過水偏渾
晚來半掩東軒下一枕棃雲鎖夢魂
戴斗夜談
書玉田行舘
老去年華暗自驚殊方節序倍關情蕭條旅舘孤燈宿
迢遞歸塗白髮生海甸星河分歲色山樓鼓角動春聲
柳盤柏徑誰相識悵望鄉原北斗横
丹川(李時遠云丹川不知何許人曾官給舍轉御史集不書撰人無前後序)
棧道早行效白香山體
連雲石磴曉蒼蒼天險分明百二強萬里西南通鳥道
雙旌上下轉羊腸一溝流水一溝竹幾樹垂楊幾樹桑
登覽不知行役倦半生詩債却觕償
雲谷樵夫
書大道寺壁
西華雲臺去路長投閒翻為看山忙十年有夢尋中岳
四月披雲過太行清世誰能便吏隠幽栖吾獨愛僧房
昨來不寐焚香坐讀盡楞嚴夜未央
黃州志
赤壁寫懷
武昌東下次江皋赤壁磯頭艤畫橈廢壘烟消荒舍合
横江鶴去碧天遥岸邊漁父疑殘炬水底龍吟憶洞簫
往事千年增感慨荻花楓葉晩蕭蕭
昌平州志
仙人洞
石洞窅且深花落無人埽仙翁去不還何處尋瑤草
虎谷
虎谷名金山客行初未識日午山下過人面(一作衣)黃金
色
銀山
銀山本在北萬丈青雲梯曉見居庸雪銀山忽在西
龍泉
瀰瀰山下泉瀠洄白如玉清以濯吾纓濁以濯吾足
安濟橋
石梁跨飛虹水清魚可數莫謂非通津亦有江南估
長安可游記
題西山清凉寺壁
山僧汲空潭驚起二龍子百里雲冥濛三日雨不止
青鞵踏雪志
題西山水盡頭
雙流決決鳴石根失其一棄穅於此中應從玉泉出
南靖老人
題壁
青青千里草隠隠獨家村日暮客投宿山深虎守門
吳下人
詩
僕夫不識路踟蹰道傍久寒風吹衣襟落日看馬首
屠生(一首)
蕭山諸生屠姓失其名居近西子祠題詩於壁
是年學使者夢一婦人謂曰吾西施也生未入
五湖而蕭山屠生輒妄言其為吾斥之既按部
詢生生大驚誦其詩歎曰詩固佳然已失實乃
令生詣祠謝已為文以祀之
題西子祠壁
紅粉溪邊石年年漾落花五湖烟水闊何處浣春紗
南潯祗園寺詩
贈老僧
清溪通笠澤地以水為鄉竹青三日雨僧白一頭霜
張叟
叟嘉興人不知名
秋思
江上芙蓉開江上芙蓉謝開謝總秋風江流無日夜
盱眙女郎
題壁
短袖籠春去低鬟明月中逢人惟有淚不敢說遼東
正德中朝士
上長沙相公
才名直(一作少)與斗山齊伴食(一作三考)中書日又(一作已)西回
首湘江春草綠鷓鴣啼罷子規啼
石淙集附錄
題邠州郵亭壁
太宰西征秉將權三秦豪傑滿軍前中筵笑指金貂客
盡是當年舊執鞭
永壽監軍莊郵亭題壁
金符玉節催征騎赤日炎天渡大江塞上清風連瀚海
六驘驚見舊旌&KR1242;
荆先生
不知何許人客濟寧人有持白團扇撲蠅為血
所漬因繪為紅葉題詩云云人遂目之為荆紅
葉
題紅葉
新霜楓葉醉殷紅記得題詩出後宫繞遍御溝尋不見
被風吹入月輪中
黃州志
武磯山
寂寞武磯山上樹蕭條邏阜水中天垂楊不管人間事
猶自青青兩岸邊
廣西舊志
題義寧華嚴寺
跨鶴歸來不計年洞中流水綠依然紫簫吹徹無人見
萬里西風月滿天
殊勝寺道人
嘉靖初平望鎮殊勝寺有一道人來游題其壁
云云後倭人至鎮寺首焚毁
題壁
我自蓬萊跨鶴回山僧不遇意徘徊時人莫解菩提寺
三十年餘化作灰
福教寺僧
嘉靖初魏國公侵武進縣福教寺田僧乃棄去
後過寺題詩云云
殘山剩水一荒基古寺烟籠白墖低燕子不知身是客
秋風還戀舊巢泥
黃圖雜志
直沽櫂歌(三首)
天妃廟對直沽開津鼓連船柳下催釃酒未終舟子報
舵樓黃葉早飛來
雲帆十幅下津門日落潮平不見痕葦淀茫茫何路泊
一燈明處有漁村
蘼蕪楊柳綠依依檣燕檣烏立又飛賺得南人歸思緩
白魚紫蟹四時肥
漷縣志
白河漁舟
溶溶漾漾白河流點點輕鷗上水浮遥望孤燈明滅處
葦花斷岸一漁舟
浦城志
南浦
南浦春流漲綠波溶溶漾漾浴鷗多銷魂尚計江淹賦
碧草青苔送别何
資江石刻
書石溪亭
桃花依舊放山青曲几焚香對畫屏記得當年春雨後
燕泥時汚石溪亭
洞庭老人
卓彦恭月夜泊洞庭有老人盪小舟過之歌詩
云云見小草齋詩話
歌
八十滄浪一老翁蘆花江上水連空世間多少乘除事
良夜月明收釣筒
玉堂逐客
題西禪寺詩
隔江人唱浪淘沙月上梧桐影未斜客到潯陽談往事
青衫無淚濕琵琶
耳園公
君山
山色湖光日漸曛誰將玉珮弔湘君天風一夜連湖起
吹落蒼梧萬里雲
花鏡雋聲
踏燈詞
髻挽烏蠻試晚妝衫裁白㲲學霓裳私邀女伴門前立
不避燈光避月光
盤江逋客
題分水關
一道泉分兩道泉層層松栝翠參天鷓鴣聲裏山無數
合向誰家草閣眠
碧岡道人
堯渡
秋水初平露石磯堯城渡口柳依依無端隔岸漁歌起
白鳥一雙撲鹿飛
不出戸庭錄
題陳山壁
啓窗日日對青山山色青青不改顔我問青山何日老
青山問我幾時閒
陳墅里人
江隂陳墅里有郭姓者失其名題詩於壁
春日偶題
細細冥冥濕燕泥楝花香暖鵓鳩啼籬邊笋迸無多日
恰與茅簷一丈齊
電白老兵(一首)
題城樓
畫角吹來歲月深譙樓無古亦無今不如歸我龍山去
萬竹青青何處尋
靈谷寺壁上詩
九日
風雨蕭蕭戸未開忽聞隣叟負薪回自言今歲登高便
曾上鍾山絶頂來
鍾山野老(一首)
風香閣
風香高閣倚層厓一老扶笻下蘚階獵火夜來驚鹿過
松根拾得舊銀牌
高百戸
百戸嘉興人遺其名
閩歸簡吳巨手
半牀書卷剩山河如此歸來可奈何便欲與君同一醉
梅花不比舊時多
湘中女子
繋左臂詩
生來誰惜未簪笄身沒狂瀾命不齊河伯有靈憐薄命
東流直繞洞庭西(王仰止云湘中女子名氏不傳第知為湘江人其沉江也逆流至湖南水)
(濱顔色如生左臂纏素帕十絶句閩人林古度䟦之)
明詩綜卷九十六
