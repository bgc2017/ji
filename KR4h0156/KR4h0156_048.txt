明詩綜卷四十八
翰林院檢討朱彝尊編
嚴訥(一首)
訥字敏卿常熟人嘉靖辛丑進士改庶吉士授
編修歴侍講學士禮部侍郎進尚書改吏部加
太子太保兼武英殿大學士卒贈太保諡文靖
有集
對月
良宵不可得清賞詎相違影落山精鏡光寒織女機林
烏驚漠漠花露静輝輝萬里邊城客防秋正未歸
陸樹聲(一首)
樹聲字與吉松江華亭人嘉靖辛丑會試第一
改庶吉士授編修累官禮部尚書卒贈太子太
保諡文定有集
(静志居詩話平泉在史館相嵩夀日同館皆更緋衣入賀公獨青袍立嵩目懾之不為意也其)
(後定陵踐位即家拜禮部尚書江陵將援之入間授以意佯為不覺竟託疾歸江陵大愠比歸)
(遂不復出天下高之卒時年九十有八與魏文靖同洵人瑞也)
白鷺洲
白鷺洲邊建業城幾經攀折柳條生行人莫漫輕離别
聽唱陽關第四聲
董份(一首)
份字用均烏程人嘉靖辛丑進士累官禮部尚
書兼翰林院學士有泌園集
送王侍御南還
山木自有枝結交亦有因豈無他人故莫若心所親願
得展婉孌攜手同清塵變故出須臾離别在兹晨如彼
同枝葉一旦東西分子堇我食荼各自中苦辛含情各
倉卒匪我言所申
王崇古(二首)
崇古字學甫蒲州人嘉靖辛丑進士除刑部主
事累官右僉都御史巡撫寧夏以兵部右侍郎
兼僉都御史總督三邊以右都御史總督宣大
加太子少保進兵部尚書召入協理戎政加少
保卒贈太保諡襄毅有山堂彙稾(李舒章云司馬意氣閒整)
(詩話襄毅詩格聳高横槊自喜然按之不無懦響)
别同鄉諸同年
十載看花侣年來半去留江城憐我别霄漢羨君遊柳
暗旗亭道花明禁苑樓征途從此始瞻望不勝愁
登鐘山戌樓
危樓高結跨飛虹古塔崚嶒對梵宫北去關河連塞上
西来風物自秦中洞門暗向前山轉石井深連幽澗通
扼險應期追一范不堪搖落戍煙空
方逢時(一首)
逢時字兆行嘉魚人嘉靖辛丑進士累官少保
兼太子太保兵部尚書有大隠樓集(李時遠云金湖古體)
(擬曹陸近體上下常侍隨州且得之倚輿横槊間尤稱絶俗穆敬甫云方公詩氣勢雄豪律)
(法嚴整如嫖姚出塞萬馬横嘶而部伍不亂)
過天津
城頭初日亂啼鴉客子行歌上使槎蜃氣高連蓬島近
鴈行遥度薊門斜河聲過雨添新漲草色和煙翳淺沙
聞道邊庭猶苦戰九關西望動悲笳
吕時中(一首)
時中字道夫清豐人嘉靖辛丑進士改庶吉士
累官戶部右侍郎有潭西存稾(穆敬甫云吕公七律在開元大)
(歷間)
靈巖寺喜晴和吳學憲
秋山雨過静朝氛爽氣初開散鹿群倚杖欲攀峰頂樹
披衣猶拂洞中雲青天塔影當巖落曉閣鐘聲别浦聞
自是新晴堪遠眺擬窮丘壑到斜曛
萬士和(二首)
士和字思節宜興人嘉靖辛丑進士歴官禮部
左侍郎卒諡文恭有萬文恭公摘稾(姜廷善云履菴詩未)
(嘗不工然非酷意求工者)
(詩話履菴出荆川之門詩派從其師指授然荆川集中罕存酬和之作故履菴有姓名不挂更)
(何論之句及督學貴陽以後詩另入一格荆川乃許之曰讓汝出頭蓋荆川初入館局詩學初)
(唐晚年效邵堯夫謂其天機自動未免頽然自放矣履菴雖宗擊壤而習染未深觀其黔南諸)
(作頗有似柳柳州者)
自炎方驛暮宿亦資孔
遠道資人力扶持萬嶺中仗隨徒隸亂輿放僕夫空雲
動嵐移黑霞收樹斂紅祗貪趨館宿未暇泣途窮
烏撒道中
地當高處峰隨轉雲到窮時路更賒夏半火刀方佈種
晚来牛馬不歸家瘴煙寒鎖蠻村樹嵐霧晴迷客子槎
干羽未能馴鬼國祗貪關市中鹽茶
洪朝選(一首)
朝選字舜臣同安人嘉靖辛丑進士歴官刑部
右侍郎有芳洲集
(詩話舜臣強直自遂為勞堪羅織斃之獄中士林多爲扼腕時王道思唐應德輩銳意古文辭)
(舜臣雖不與八才子之列而實聫鑣並驅道思與李中溪書云吾鄉洪芳洲先生文直得韓歐)
(曾王家法吾輩駮雜視之有媿其傾倒至矣詩非擅長)
送黃明齋歸姑蘇
往歲禪林居逢君同棲止予抱子輿疾君洗巢父耳同
賦招隠吟肯效彈冠喜嗟予學不就冠帶束疲薾黽勉
江東行意君雲霧裏胡爲塵土間逢子亦在市髭髮半
霜根垢衣露敝枲良久問口談始憶君名氏君有博古
才五車在牙齒上精蒼頡書下綜姬公禮羲畫卦之初
機經兵所起星書甘石文地志神禹紀探詣各窮源名
狀何切理遂令侯貴間傳客播芳美頗似驚座陳還如
使氣禰忽驚風露零頓使家園邇去来夲無心别離亦
倏爾夫椒山窈深五湖水清泚請君具扁舟高卧從此
始
何遷(二首)
遷字懋益德安所人嘉靖辛丑進士累官刑部
侍郎有吉陽山房稾(李時遠云先生素講理學詩亦沖淡典實)
送人守綏德
戎馬猶嚴警旌㫋復遠行龍沙知上將燕頷夲書生樹
引秦川直山連晉水清因君思保障萬里見長城
萬松菴
青林千尺隂覆此山中閣月出不逢人門前松子落
范惟一(二首)
惟一字于中松江華亭人嘉靖辛丑進士歴官
南京太僕寺卿有范太僕集(莫子良云太僕詩質而不浮麗而有)
(則)
送人之廣東郡幕
春杪都門道清尊送客行一官趨郡幕萬里是王程瘴
嶺排雲入蠻煙入市生回看鄉國樹黯黯正含情
龍華廢寺
鴈塔猶初地龍華半劫灰棟虚雲氣隠簷漏日光来馴
鴿羣迎客香花亂點苔還憐杯渡者何日問津回
雷賀(一首)
賀字時雍豐城人嘉靖辛丑進士歴官右副都
御史巡撫四川有雷中丞律選
宿郢東驛
策馬驅殘日開軒候晚風鳥迴雲夢北花發石城東宦
况重來減風光别後同幾番經夙夜身世歎飄蓬
謝東山(一首)
東山字少安射洪人嘉靖辛丑進士歴官右副
都御史巡撫山東有近譬軒詩抄黔中小稾
次雲屏九日韻
海門孤嶼湧中流千古龍祠在上頭記得雙旌蒼水使
春風一舸下渝州
林懋和(一首)
懋和字維介閩縣人嘉靖辛丑進士歴官廣東
左布政使有櫟寄集
憩元福宫
碧殿依青嶂丹臺入紫霞聊因駐征蓋復此訪仙家洞
隠疑無路林凋尚有花山童陳石髓羽客進胡麻石上
柯初爛壺中景未斜赤松如可見從爾學丹砂
萬衣(一首)
衣字章父潯陽人嘉靖辛丑進士歴官河南左
布政使有草禺子集
九日蒲圻張魏二省丈見邀
年年客裏逢佳節今日登高復異鄉二妙恰逢天上侣
孤臺宛在水中央白衣似爲幽人至黃菊能如故國香
别後出關秋正杪年華旅思共凄凉
王應鍾(一首)
應鍾字懋復侯官人嘉靖辛丑進士歴官山東
參政有缶音集
題謝中皋卷
林栖懷獨往人境迥遺羣一徑通樵路千山藹暮雲埜
禽當戶囀澗水向田分偃息亭皋上元言不可聞
龔秉德(三首)
秉德字性之濮州人嘉靖辛丑進士歴官湖廣
按察副使有三幻集(朱中立云虹川詩和粹婉麗藻思駿發)
夏日齋居即事
首夏物始和端居恣游衍林木花已敷池荷葉未展布
糓啼空桑流鶯下崇峴雨餘竹韻清日上巖光顯澄心
扇自捐縱目簾初卷偶因謝簿書兼得理墳典叨籍力
不任冒榮分非淺感兹華髮生滄洲若在眼神與元化
幷思將遺慮遣守道情自惬處順顔無靦升沈嗟倚伏
明晦歎尋轉性夲戀煙蘿敢云輕軒冕
曉發龍潭道中
霓旌蕩煙靄星駕轉岧嶤水落龍潭淺山連雉堞遥林
昏猶辨月江冷不聞潮漸覺鍾陵近凄凉憶六朝
雨花臺眺望
崇臺縹緲出雲孤春日憑虚覽壯圖江繞潯陽遥辨楚
山連京口半吞吳秦淮風土憐今昔王謝豪華問有無
回首長干傷往事六朝煙雨半蘼蕪
鄭渭(一首)
渭字應清閩縣人嘉靖辛丑進士榜姓孫官至
河南按察副使有望川存稾
舟次桐江釣臺
乘舟入桐廬山水得佳憩伏岸倚灘隈連峰上雲際傍
石試躋攀臨流喜容曳目隨魚鳥閒心與漁樵契寂寞
古釣臺青蒼遠虧蔽天晴靈境幽日暮長川逝邈矣羊
裘人高名誰與繼
朱瑞登(一首)
瑞登字禾仲海寧人嘉靖辛丑進士由桐城知
縣選湖廣道御史歴按察副使有真逸先生集
中秋對月
林塘客萃止待月欣舉觴今夕勝昨夕已見生東方澄
空斂煙霧彌覺清輝揚初猶樹枝杪俄頃天中央徘徊
臨廣除白露霑我裳弦望信有度明晦何能常良時不
屢值對此宜樂康毋容外物累長近君子光
李時行(三首)
時行字少偕番禺人嘉靖辛丑進士除嘉興知
縣徵授南京兵部主事有青霞集
(詩話少偕罷官歸里與梁公寔黎維敬歐禎伯吳蘭皋結社稱南園後五先生其詩體格雖卑)
(然亦清穩無呌囂之習)
别吴山人擴
客中仍送客離思渺難任岐路一尊酒故人千里心歸
雲衝落鴈寒角亂秋砧湖海風塵裏前期何處尋
酬張符臺秋夜閣直見寄
禁苑含香入高秋複道平疎星移鳳闕明月上龍城夜
半聞天語風前遲漏聲思君在霄漢清夢隔蓬瀛
寄廣陵高子通徐伯可
憶昔逢君客帝京留連郎署十年情看花並醉長干里
走馬同過白下城春入吳宮芳草色月明蕭寺暮鐘聲
别来迢逓天南北一望江湖感慨生
張習(一首)
習字子翀寳應人嘉靖辛丑進士官郎中
塞上
密雲今重地遥望幾重山西入黃花鎮東連黑谷關邊
臣常帶甲酋女不垂鬟慚負司農識蒸民食尚難
瞿景淳(一首)
景淳字師道常熟人嘉靖甲辰賜進士第二授
翰林編修歴左諭德侍讀學士以太常寺卿領
南國子祭酒事陞南吏部右侍郎卒贈禮部尚
書諡文懿有文懿公集
秋懷
秋夜不能寐起視臨軒墀明月入我懷幽恨不自持憶
昨赴京洛正當月弦時月明幾圓缺我行無還期祗應
清光同千里長相思
吳桂芳(一首)
桂芳字子實新建人嘉靖甲辰進士累官工部
尚書兼副都御史總理河道有師暇裒言
東湖
東湖行一曲十里柳煙齊遠嶼浮空碧長雲壓水低岸
香聞社若沙淨浴鳬鷖更愛維舟處夕隂蓮葉西
劉崙(一首)
崙字山父無爲州人嘉靖甲辰進士累官大理
寺少卿
天津即事
秋盡蒹葭白露晞片帆遥指朔鴻飛天横絶塞孤雲遠
水遶寒城落照微四海徵求方訴急九邊征戍未言歸
天津橋上空回首封事誰當達禁闈
趙釴(三首)
釴字子舉桐城人嘉靖甲辰進士歴吏科都給
事中陞南京太僕少卿有無聞堂稾
從軍行
從軍有苦樂從軍良不惡官家選民兵我軍只守城民
兵負戈戰我軍立觀變民兵骨如山將軍不汗顔但得
我軍在城墮不稱敗我軍生死將軍命將軍護軍如護
印將軍有時罪猶錄行賞我軍恐不速莫歎身無衣居
無屋但報寇入邊我軍有馬兼有粟如此從軍心亦足
白龍潭
白龍水底眠猶放雲光入有時化作人獨向峰頭立
古藤洞
古藤生洞口不遣游人入酌酒坐藤隂飛泉忽相及
胡安(三首)
安字仁夫餘姚人嘉靖甲辰進士歴官苑馬寺
卿有趨庭集(黃太沖云樂山詩極多雋句)
無題
春到春歸不旋軫綠隂稠處花開盡泥中何得粘飛絮
牆頭忽見過新筍荒園落寞待我来小車久閣無人引
獨倚南樓待月明平生嬾作河陽尹
閨意
凉風動袖湖波起岸頭月影如秋水蓮房摘盡蓮葉低
含啼轉向芳閨裏征鴈還從北地飛山川何處不瞻依
應知薄倖思羅綺不着年年寄到衣
固原
柳色凋殘雨未收陽關西去更堪愁平川落照連秦苑
古道吹煙覆驛樓刁斗風清初禁夜氊帷月冷盡防秋
雲山最是凄凉地今夜邊關第一州
汪一中(一首)
一中字正叔歙縣人嘉靖甲辰進士繇工部郎
中出爲江西按察副使閩廣寇至戰死贈光祿
寺卿諡忠愍有南華山房集(汪禹又云正叔近體典雅雄渾有盛)
(唐人矩度)
送吳舍人還楚
百年心事獨依依千里思家願不違燕塞夕陽孤鴈度
荆門秋雨一帆歸曲終江上人何處雲散荒臺夢已非
莫向鍾山賦搖落朝廷獻納似君稀
任環(一首)
環字應乾長治人嘉靖甲辰進士歴官山東右
参政贈光祿寺卿
(詩話倭人入犯任公大小數十戰功最多歸熙甫詩云江南列郡盡乘城藏穴何人肯出兵惟)
(有使君躬擐甲劉家港口看潮生公軀瘦瘠倭人目曰瘦官人望而避之詩特其寄興然亦明)
(淨)
和張石川野航之作
蘆花汀畔獨移船一曲滄浪興杳然已付世情流水外
遂令心事老江邊閒憑魚浪傳書帖淨愛鷗沙占酒筵
便與先生訂幽約乘槎直欲犯青天
江珍(一首)
珍字民璞歙縣人嘉靖甲辰進士除高安知縣
徵授禮部主事遷南京兵部郎中出知廣信府
轉按察副使歷浙江恭政按察使雲南右布政
使終貴州左布政使有華委堂集(汪禹又云民璞五律温厚)
(典雅蓋枕籍唐人而有得者)
寄汪伯玉職方
聞汝燕山信秋深已飭装如何冰雪候猶未到江鄉舟
楫關河阻兵戈道路長倚欄思不極雲樹渺蒼蒼
徐文通(一首)
文通字汝思永康人嘉靖甲辰進士歴官山東
按察副使(王元美云徐汝思如初調鷹見擊鷙故難獲鮮)
岱宗
岱頂凌霄十八盤中原蕭瑟思漫漫振衣日觀三秋曙
倚劒天門六月寒風雨黃河通瀚海星辰紫極近長安
小臣願獻蓬莱頌閶闔高懸謁帝難
魏文焲(一首)
文焲字德章侯官人嘉靖甲辰進士歴官四川
参政備兵松潘有石室私抄
遊武夷
躡步上昇真長揖紫霞客兹山多靈異想像銀臺闢瑶
草吐金光慧泉注丹液仙翁挟茅龍棄世如遺跡回首
謝所親尚留赤玉舄我欲往從之茫茫水雲白誤與軒
冕期學道恐無益
張才(二首)
才字茂参西安衛人嘉靖甲辰進士歴官按察
僉事(王元美云張茂参如荒傖渡江揖讓簡略故是中原門第)
(詩話元美評茂参詩比之荒傖渡江茂参之言曰自六義輟講而詩教寖衰五傳異觀而文體)
(漸裂今昔殆不相及矣務艱者氣鬱而不信樂易者神渙而弗耀侈博者意累而靡潔至或思)
(不通圓而極貌摹倣識未周洽而委心剽敓支戾勿經蹖駮可厭篇帙雖富豈足稱哉其意亦)
(似不滿於琅琊歴下二子度其集必有可觀而惜其罕傳里有姚叟澣曾問其鄉先達茂参何)
(名先達不能答則其論詩之旨聞之者益鮮矣)
朝陵歌(二首)
夲朝陵墓傍燕關殿閣参差霄漢間王氣千年朝北極
雄圖萬里抱西山
松門回首七陵遥春殿金燈鎖寂寥地迥忽看星斗動
夜深疑有鬼神朝
劉鳳(一首)
鳳字子威長洲人嘉靖甲辰進士官至河南按
察僉事有澹思太霞二集(李于田云子威掘竒索隠抗心無前屠)
(長卿云侍御思苦志勞力勁神王沉淵無底排雲直上陳卧子云子威意在獨造頗傷冗仄)
(詩話子威局守于鱗唐無古詩一語歎爲知言其詩襞積纂組節節俱斷俾讀者茫然如墮雲)
(霧中吳趨土風清嘉不意出此鈍漢所著澹思太霞二集類一時顯名者序之盛相揚詡而吳)
(市賣卜人袁孟逸每向人抉檛其字句鉤棘文義紕繆者以為姍笑子威聞而大怒愬之有司)
(有司既撻之而數之曰若敢復姍笑劉侍御詩文耶伏地對曰民寧更受笞數十不能妄䛕劉)
(侍御也蓋革埜之公論尚存勝于士大夫曲徇多矣)
懷友
迴思京洛日初及壯盛時極意但娛樂奄忽歲月馳亦
知計不立才薄靡所施良無根株託飛蓬安可期自我
與君居遠在天一涯出處道不同榮悴古有之反復念
疇昔筋力亦已衰會面諒無由願寄一言辭久要貴能
敦情義兩不疑勖哉崇明德式用慰我私
朱曰藩(五首)
曰藩字子价寳應人嘉靖甲辰進士除烏程知
縣遷南京刑部主事改兵部轉禮部郎中出知
九江府有山帶閣集(王元美云朱子价如高坐道人衩衣躡屐忽發村語)
(詩話升之詩倣北地子价則法用修其在金陵懸用修畫像於寓齋焚以東官香薦以陽羨茶)
(賦人日草堂之詩與唐李才江尊賈浪仙為佛事絶相類然其詩實與用修派遠由其牽絲西)
(吳蓋心慕蔡白石故爾)
贈袁河内
漢郡繇来重仍傳借寇行山從上黨斷河入大伾平訪
古停千騎班春徧百城西征雲物美憑軾賦先成
贈石城文選拜南太常
我祖都江左鍾山萬古憑朱旗唐鹵簿白露漢園陵懷
里心長往分曹事有恒清齋三五日贈子玉壺冰
飲罷
沙溪雨過漸通潮新漲朝来拍小橋九曲湖塘藏窈窕
數株門柳伴逍遥時魚饌客烹蘆筍海鶴驚人起稻苖
飲罷中庭不成寐夜間河漢正寥寥
將入雲中作
咫尺分邊地﨑嶇出漢關今宵看太白一上紇干山
舟行
渌水平如鏡芙蓉媚遠天時聞采菱曲唱近使君船
陳皋謨(一首)
皋謨字思贊江隂人嘉靖甲辰進士除知蒲州
歴南京工部郎中有薄遊北遊南都諸稾
環縣城遠眺
靈武孤城霽色開感時還上最高臺山樓風急熊旗動
關塞天連鳥道回經略久寒西夏膽安危深仗北門才
殊方獨抱懷鄉思日暮愁聞晝角哀
劉爾牧(一首)
爾牧字長民一字成卿東平人嘉靖甲辰進士
授戶部主事歴郎中忤嚴世蕃廷杖削籍有堯
麓集(王元美云成卿質秀才俊尚未成家)
重陽前一日
楚天愁絶九迴腸漢水煙波動渺茫鴈盡北書無日到
秋深南菊爲誰芳江頭落葉催行路峴首浮雲蔽故鄉
惆悵年来遲暮意明朝風色是重陽
蔣孝(一首)
孝字維忠武進人嘉靖甲辰進士官戶部主事
(顧元言云戶部才情綺麗頗任俠氣)
贈顧少参
白下今才子華陽舊隠居早辭南省貴來著北山書邑
有盧敖井山藏内史廬堂前曳珠履寧羨食無魚
方九叙(二首)
九敘字禹績錢塘人嘉靖甲辰進士有十洲集
同諸子游靈隠寺夜宿澗西房
厭喧慕幽棲惜隂躭夕憩梵宇枕山阿層巒延遠睇水
石互清華松篁紛蔽翳緣澗蔭芳椒依巖構禪砌嵐翠
罨簷牙靈籟響雲際曖曖日將頽凄凄風且曀稍覺朝
歡闌還因宵賞滯高閣謝塵囂流泉澄夢寐况復偶羊
何寧須狎支惠尚子欣遠遊嵇康慵作吏苟非賢達人
詎知身似寄
鳳山懷古
宋朝宫闕鳳山隈輦路荒凉過客哀青史尚留南渡恨
黃旗無復北庭回沙埋舊井琉璃碎蘚蝕殘碑翡翠開
歎息百年行在所只今惟有梵王臺
余文獻(一首)
文獻字伯初德化人嘉靖甲辰進士有九厓集
送聶子静南還
十年纔返國何事復南歸歲月冰霜晚江湖鴻鴈稀青
山還舊業落日上初衣去住乾坤裏無嗟與世違
李汝蘭(一首)
汝蘭咸寧人嘉靖甲辰進士
溪上晚歸
徑路草萋萋歸人咫尺迷水聲聞犬吠月色見雞棲露
下沾衣濕星垂掛樹低今宵有風雨多在杜陵西
彭謙(一首)
謙字德光溧陽嘉靖甲辰進士有茭東稾
早行
畏塗兼歲暮假寐怯宵征高柳霜前短殘星曉後明板
橋人度影畫角戍傳聲野燒前山起羇心黯自驚
張居正(四首)
居正字叔大江陵人嘉靖丁未進士改庶吉士
陞編修歴春坊學士以禮部侍郎入内閣官至
太師吏部尚書中極殿大學士卒諡文忠有太
嶽集
(詩話江陵以奪情爲清議所不容然能自任天下之重定陵沖年請大閱京營之士時掌中樞)
(者山隂吳尚書兊也尚書繪圖藏之家予曩從尚書孫錦衣使國輔處見之及戚武毅鎮薊大)
(臣行邊簡閱士馬隨上功狀疏恩晉秩烽火不徹於甘泉者一十五年江陵之秉國成可謂安)
(不忘危得制治保邦之要矣近靈夀傳尚書維鱗撰明史記乃與分宜合傳毋乃過歟于文定)
(與邱尚書書云江陵以蓋世之功自豪固不肯甘爲汙鄙而以傳世之業期其子又不使濫有)
(交游其平生顯為名高而陰為厚實以法繩天下而間結以恩其深交密戚則有賂路人不敢)
(也債帥鉅卿則有賂小吏不敢也當其柄政舉朝争頌其功而不敢言其過及其既敗舉朝争)
(索其罪而不敢言其功皆非其情實矣此足以當爰書聞有題詩于故宅者云恩怨盡時方論)
(定封疆危日見才難二語足稱詩史矣)
恭勵聖學
元后輔萬邦綏猷良不易若稽古哲王多聞乃建事堯
舜帝者宗精一闡微義夏禹既祗德殷高亦遜志成后
務緝熙周詩咏小毖猗歟休烈光英聲播来嗣今皇體
睿明沖齡纂神器爰當訪落初即敞金華秘書帷簡儒
彦藝圃覃文思朝昃不遑暇寒暑靡暫離寰宇仰休明
風雲慶遭際顧以謭陋質無能補天地願言崇聖功問
學登純懿勿云天聰明無爲事博識圖書足自娛兼之
益神智勿云富春秋茂葉良可諉寸隂重逾璧居諸易
流駛勿云履崇高優游保天位君心苟縱逸萬幾遂顛
墜勿云當燕閒可以快志意一暴而十寒細行終爲累
戒彼鴻鵠心專精道乃致&KR0591;御必端良勿狎於匪類爲
山九仞崇成功虧一簣慎初惟克終終保無爲治愚臣
職司規敢以告中侍
莊敬太子挽歌
鶴馭凌霄漢龍樓鎖寂寥空悲仙路杳無復寢門朝綺
季辭金輅浮丘侍玉霄惟餘鳳笙曲猶逐白雲飄
舟泊漢江望黃鶴樓
楓林霜葉净江煙錦石游魚清可憐賈客帆檣雲裏見
仙人樓閣鏡中懸九秋查影横清漢一笛梅花落遠天
無限滄洲漁父意夜深高詠獨鳴舷
潛江憫澇
水漲平堤沙岸迴野田今見荻花開江濤挟雨秋仍壯
塞鴈衝寒暮獨来歲晚風霜欹客枕夜深燈火傍漁臺
悲時已有江南賦愁聽荒城畫角哀
殷士儋(三首)
士儋字正甫歴城人嘉靖丁未進士累官少保
兼太子太保禮部尚書武英殿大學士卒贈太
保諡文通有金輿山房集(王忠伯云先生登高而賦餞别而歌體齊)
(魯之雅馴兼燕趙之悲壯采吳越之婉麗以求勝于歴下婁水之間)
送劉希宏驛宰之高郵
迢遞淮南驛風煙隔椘波潮平漁火近日落客帆多遠
樹生鄉思青山入棹歌春來見芳草知爾憶鳴珂
送趙萬舉守淮安
聞道淮隂郡輿圖屬上游雲連江國曙地接海門秋特
簡中朝彦遥分南顧憂青山迎列戟芳草待扁舟楚甸
歌新牧琅琊識故侯津橋通晩泊膏壤課春疇樹色依
官舍潮聲入驛樓知君富登覽吟興滿滄洲
題番馬圖
玉塞無聲夜有霜槖駝五萬入漁陽平沙落日悲風起
馬上横捎四白狼
楊巍(二十一首)
巍字伯謙海豐人嘉靖丁未進士除武進知縣
入爲兵科給事中歷右都御史巡撫宣大陜西
山西入為兵部侍郎陞南京戶部尚書召入改
工部復改戶部再改吏部加太子少保進太保
贈太師有夢山集(朱中立云夢山詩不事雕繪旨趣天成王貽上云先生)
(五言直舉胸臆真澹雅素而格在其中陶韋嫡派儲王之鴈行又云先生詩蕭疎簡遠得淵明)
(摩詰之真品當在蘇門之次西原之上發謝方山云先生擅場夲在五言其近體妙處源王)
(孟接軌高薛嘉隆塵坌之習曾未染其筆端故是間代清律染沈山子云夢山五律固是長城)
(其全首矜鍊者不待言句如風雨樓蘭國關山李牧祠春風吹戶牖芳草徧庭除薄地不盈頃)
(艸房才數間漁樵原舊業荷芰有初衣花憶春城發門連芳草多北窗風到處深樹鳥鳴時磵)
(雪春仍積岩花夏始開家貧人卧穩橋斷客来稀杯外分平楚窗中到遠山霜笳連夕院野燒)
(到經臺野燒驚沙鴈霜風落塞榆人垂燈下淚鬼哭雨中魂皆近自然豈四溟山人所能及)
(詩話夢山與中麓滄溟同郡而其詩遠法右丞左司近取蘇門不蹈章邱觕鄙之音不墮歴下)
(呌囂之習信豪傑之士也集不甚傳近新城王尚書德州謝郎中重為鏤板始行于世夢山自)
(言不知詩補晉臬時學使者曹君紀山謂當以唐人爲宗且辨其體格及歸田四明呂山人往)
(來海上相與倡和共明此道云云吕山人者時臣中甫也紀山名汴江陵人嘉靖辛丑庶吉士)
(仕至右副都御史巡撫雲南以夢山推許若是度其詩必有可觀惜無好事如王謝兩公刻之)
(以傳也當嘉靖初北地信陽朝華已謝滄溟集盛唐人字句以為律一時宗之正猶隋苑剪綵)
(成花淺碧深紅未嘗不眩人目然生意絶少此時讀夢山詩如水仙十囊江梅一萼嫣然薄冰)
(殘雪之外有不愛惜者耶)
春日述懷
曉齋春雨歇一鳥當窗鳴山雲入我座不知在邊城夙
心本閒曠偶無塵事縈手把楞伽讀忽已忘吾生軒冕
是何物可以嬰其情君子貴得道誰能顧浮名
醒後聞磬聲
泠然響清磬我思良悠悠披衣一起坐明月懸高樓遥
遥目天宇空闊萬象收此時無人言獨與太虚遊河清
不可俟天運倏已周冥心入無極真想在浮丘人生亦
晝夜身外更何求
漫翁詩
子美稱漫郎次山號漫叟兩公皆偉人斯名傳不朽余
夲疎闊士且與病為偶性惟率其真名不居其右雖嘗
爲文章不習韓與柳詩韻尚未諧况復辨好醜亦嘗涉
世故世故良難剖軌事與掄材舛錯恒八九自信惟此
心得失兩無有所幸遂歸來惟與鹿豕友耕也不知穫
漁也不用笱富貴若浮雲詩書成敝帚於今年八十萬
事空回首茫茫視天地未知誰長久仍欲惜豹文仍欲
競雞口縱得千載名何如一杯酒歲月自盈虛吾生無
譽咎從此稱漫翁可並古人否
送黎樂溪轉甘肅太僕
白嶺千山外黃河萬國西塞雲秋渺渺沙草日凄凄遠
地愁離别邊城尚鼓鼙昔賢名未冺勲業爾能齊
北棲口留别許参戎
絶塞難為别離尊駐晚暉悲風嘶去馬落葉上征衣野
燒臨河斷寒沙帶雪飛邊城人不到此後信應稀
忭州雨夜
世慮已難遣况當旅館秋寒城夜半雨故國夢中樓河
漢幾時曙蛩螀增客愁鴈門明日路鼓角入邊州
柏林寺别王計部寺即李晉王葬所
園陵今作寺秋草向沙陀事歎千年往人憐兩度過山
川明霽雪鐘磬帶煙蘿於此别知已尊前意更多
壬申九日登覽曠亭憶舊兼喜谷司馬初還次前
韻
往事真如昨登高復此間歲時人半老江海客初還暮
鴈聲偏疾寒花色自斑不須多感慨東望有牛山
秋日閒居
笑我起居處寥寥一竹牀長貧諳性命多病識行藏地
與紅塵遠秋連白日凉山僧久不至木落井西堂
送汪山人遊山海
自是江湖客猶然變姓名妻孥貧不問書畫老逾精雲
黯秦王島山高孤竹城同誰登碣石醉看海濤生
雨夜董信溪過訪
卧病滄江上柴扉晝不開况兹風雨夕乃有故人來遶
屋吟黃葉疎燈照綠苔平生丘壑意共盡掌中杯
秋雨宿黑石嶺
嶺險藤迷路山高石作城片雲何處雨孤客此時情茅
屋幾家住秋風半夜生旅魂愁已絶况聽鼓鼙聲
早秋登龍門城樓
指點雲州地真爲漢北門八城臨大漠一路向中原晴
日山川映秋田禾黍繁文莊經略處父老至今言
經順聖川
野曠行人斷風高戍鼓鳴青山鄰絶漠白日閉孤城戎
馬千年地江湖萬里情不堪征戰後極目一沾纓
環縣早行
羌狄平無日滄江未擬還燈前梳白髮馬上夢青山薄
曙羣峰外殘星杳靄間雞鳴問何處已度古蕭關
蕭關北作
塞路山難斷天愁雲不開遥驚戌火起數見羽書來周
室朔方郡唐家靈武臺客心正多感羌笛暮堪哀
宿瓦雲驛
蕭條来野館秋草正凄凄復此聞風雨兼之厭鼓鼙經
年階樹老入夜怪禽啼獨坐生歸思田園渤海西
沙磵驛逢劉参戎
風塵滿目塞門間媿我書生鬢欲斑爲問干戈何日定
不知江海幾人還河聲暮遶沙邊驛雪色晴看天外山
全仗將軍能破敵莫令匹馬近三關
酬劉二府過嶺園
老喜高軒海上過開尊嶺圃對煙蘿纔聞朔塞兵初罷
豈料中原事漸多話到蒼生流涕淚愁臨岐路邈山河
眼前君最強吾意國士寧論甲乙科
春日南墅讌集
南郭春偏好留人到夕陽風吹山鳥語花落酒杯香
憶舊有感
丁卯橋西憶舊遊綠楊高映酒家樓故人莫訝凋零盡
一别江南四十秋
陸光祖(一首)
光祖字與繩平湖人嘉靖丁未進士累官吏部
尚書贈太子太保諡莊簡
金陵懷古
宰木蕭蕭起暮風君王不復渡江東舞衣滿地生新草
過客沿溪問舊宮垓下一朝騅不逝咸陽三月火徒紅
英雄轉鬭無完策四面悲歌入帳中
林燫(六首)
燫字貞恒閩縣人嘉靖丁未進士累官南京禮
部尚書贈太子少保諡文恪有對山集(王伯糓云先生)
(詩文爾雅若璞玉渾金無詞人藻繪刻鏤之習)
馬侍御宅偕同館諸丈讌集
人生百年内奄忽浮雲馳隨風日萬里聚散難可期昔
我同門友王事各乖離豈伊道路遠邈若天一涯三秋
積晨暮耿耿懷相思何悟升斯堂復得一追隨豐殽列
綺席美酒溢金巵相見各怡然獻酬吐芳辭蘭膏繼明
晝良夜殊未疲鳥棲戀共林魚遊樂同池交誼古所敦
久要諒不移今夕良宴會貽爾伐木詩
舟發芋江别諸兄弟親友
宦遊二十載幸始歸故鄉盤桓未及久戒徒復嚴装豈
不戀樂土王事有靡遑遲遲出郊郭回顧悽以傷秋風
何飄飄吹我征衣裳兄弟送我行執手淚數行親戚送
我行各攜壺與觴日暮客程促踟蹰猶路旁泛舟泝大
江怨彼道里長落葉雖隨風遶樹自飄揚禽鳥失儔侣
嗷嗷鳴迴翔矧伊骨肉情離别天一方暫且赴簿領行
當返耕桑努力各自愛引領遥相望
工曹後園觀稼
伊昔仕京華不忘畎畆志幸此南土遷公署有餘地後
園懇爲田蕪穢舊已治陽春倉庚鳴四埜肇農事晨興
戒農夫播種及時至薄言勸其勤簋飱餉數器實閔東
作勞豈要西成利周行阡陌間嘉樹或時憩即目雖暫
欣於心慨未遂伐檀刺素餐鵜梁譏竊位自顧魯鈍姿
食浮久吾愧悠悠望故山懷古有深意寄謝沮溺羣高
蹤庶可企
孝烈皇后挽歌
鳳穴金宫秘龍章寳册宣曾將五色石能補九重天桂
殿花空落松門月自懸惟餘歌懿德長續二南篇
送二兄謫平樂貳守
暫會仍分手離魂黯欲銷如何適萬里况乃傍三苖中
土風煙隔征途雪霰飄願將盤錯意持報聖明朝
詠史
朱雲折檻日賈誼上書年感激廷空爭飄零席始前白
頭槐里令青簡汩羅篇直道元如此千秋世共憐
王樵(五首)
樵字明逸金壇人嘉靖丁未進士累官南京右
都御史贈太子少保諡恭簡有方麓集
(詩話方麓研心著書自言六經畢其四詩特游藝然清婉軼倫當甔甀太函白榆澹思呌囂之)
(會乃聞此雅韻實獲我心也)
短歌答趙江都金山見懷之作
海門兮長風中流兮孤嶼懷美人兮何方覽大江兮東
去
香山寺
曉色開層閣春天净翠屏檻凭千樹綠門掩四山青遠
寺分林見流泉夾路聽禪房人不到花竹晝冥冥
除夕
塵事俄消日他鄉亦作年功名慙鏡裏兒女且燈前
望湖亭(二首)
平疇門外春雨遠寺山西夕陽柳暗溪橋輦路水肥種
稑江鄉
孤邨數家隠樹一曲清流抱山四月城中未有林端黃
鳥關關
宋儀望(三首)
儀望字望之吉安永豐人嘉靖丁未進士歴官
僉都御史巡撫應天進大理寺卿有陽山稾華
陽館集
初去吳門作
營世無疾途筮仕獲下秩綰綬出明邦感懼情非一雖
抱濟物情良缺經世術簿書日紛紜督賦無寧日覩兹
民力艱焉忍事梏桎淳風古已頽文質相毁蝕慙無下
堂化何由示師帥直道既已危降志還見嫉沉憂結衷
腸能不慚三黜徵書来日下濫此樗朽質新恩詎云辭
夙抱未及畢驅馬出郭門寒風正蕭瑟道傍凍餒人對
我長歎息殷勤謝父老聊以微衷述
自欒城趨柏鄉
朝發欒子邑暮投柏人鄉驅車多所經指顧情内傷燕
趙昔吞并四海如沸湯豪俊相馳騖一言決興亡故壘
何蕭條云是古戰場俯仰今昔間沉痛結衷腸纍纍道
傍冢誰辨愚與良燕昭既不存平原客久荒不見黃金
臺樹木鬱蒼蒼息駕暮雲沉感歎彌難忘
遊梅仙山
白雲在深山山深轉空翠古木凌飛煙叢竹亦森邃梅
公隠何時漢道昔云季當其抗言時鼎鑊寧足畏一斥
眇何所去作南昌尉兹山信超曠盤鬱多佳氣幽棲亦
何爲豈不以我貴一朝變姓名挂冠從此去新舊相太
息妻子不知處余亦骯髒人誤觸當時諱見幾苦不早
撫已有深媿永願謝塵緣長往從我志
胡杰(一首)
杰字子文豐城人嘉靖丁未進士改庶吉士歴
南京國子監祭酒陞太常寺卿有劍西稾
九日馬西田侍御讌具瞻樓
亭閣嵬嵬俯一丘柏臺清讌復高秋籬邊黃菊經時晚
谷口青驄竟日留抱病有懷仍對酒自公多暇幾登樓
臨風不用傷搖落歸路月明山更幽
馬一龍(二首)
一龍字員圖溧陽人嘉靖丁未進士改庶吉士
歴官國子監司業有遊藝集
湖上有懷
湖上青山半入城湖中風景坐來清高飛雙鶴與天近
遠去孤舟隔水明為客故鄉秋鴈杳懷人落日莫雲平
無端忽起思歸念相對尊前共一傾
新豐夜泊
新豐市上酒家邊夜泊沽來不用錢北風吹雨欲作雪
客子到家將近年京國書傳千里外剡溪路入小村前
深林舊有高人隠尋到梅花却繫船
章适(一首)
适字景南蘭溪人嘉靖丁未進士歴官禮科給
事中
塞下曲
材官三十萬日夜出臨洮不見風塵息惟聞甲第高盤
鵰依陣落獵馬向秋豪辛苦從征地黃沙蔽白蒿
孫永思(二首)
永思字性孝蒲州人嘉靖丁未進士除行人選
授浙江道御史
海珠寺讌同鄉李崔二鴻臚
象設鄰鮫室江流達海門上方無陸路四壁有潮痕香
霧籠珠樹飛花墮玉尊漁歌相聽處萍水不須論
登鎮海樓用韻
越王臺接五城樓島嶼連空起暮愁瘴海波濤浮日月
炎天風雨自春秋亂帆歸晚聲相軋萬樹邊江葉盡流
莫向危闌聽吹笛武陵離思在南州
(詩話二詩侍御巡按廣東時作盖嘉靖丙辰年事)
楊繼盛(二首)
繼盛字仲芳容城人嘉靖丁未進士除南京吏
部主事入為兵部員外郎坐論馬市貶狄道典
史稍遷知諸城縣陞南京戶部主事轉戶部員
外調兵部疏劾嚴嵩論死贈太常少卿諡忠愍
有集(皇甫子循云楊忠愍辭尚宏麗語罕怨誹江河一瀉乃徵其才光燄萬丈悉由于氣)
(詩蔣仲舒云楊公忼慨赴死讀其想見其人没世而後猶有生氣)
送徐子與讞獄江南
寥落白雲司半虚看君此去更何如西曹月滿幽人榻
南國星隨使者車塞雁不堪行斷夕秋風况是葉飛初
秣陵故舊如相問爲道疎狂病未除
懷鶴峯東城因寄
屋梁落月應懷我春草池塘更夢誰記得别時懸淚眼
佯為笑語怕相思
彭輅(二首)
輅字子殷嘉興人嘉靖丁未進士除江西布政
司照磨遷知新淦縣左遷應天儒學教授轉國
子監博士陞南京刑部主事有比部集(焦弱侯云先生)
(詩意高簡沖融婉秀卓然名家是時七子出互相矜詡雖有名於時而辭調往往如出一人先)
(生能爲衆所不爲不少貶以就俗宜其知者鮮矣)
(詩話先生早慧于詩文不甚敦琢其持論取法中唐謂神在象外象在言外言在意外然率矢)
(口肆筆而成頗類觧大紳卞華伯一流昔人所以有才多之憾也)
良鄉道中
昔去經衰柳今歸見早梅緇塵飛不盡白日黯難開短
劍餘孤憤長歌動七哀年年薊門道空老洛陽才
送祝學博之當塗
姑熟城頭月常邀采石雲山齋看不厭聊以贈夫君
詹萊(一首)
萊字時殷常山人嘉靖丁未進士有招搖館集
漁火
絶浦漁燈暗空江月色多關山空有恨欸乃忽聞歌風
静星河没天寒木葉波孤舟無住止獨酌奈愁何
沈淮(一首)
淮字澂伯仁和人嘉靖丁末進士有三洲集
積雨不能出有懷湖上
霞樓月榭欲生塵水上煙雲積幾旬滿地山花應笑我
雨中春色屬他人
甘茹(一首)
茹字征父富順人嘉靖丁未進士歴官按察副
使
送成邑博
江城秋色暮客子欲何之司馬浮湘日元王設醴時風
吹猿峽冷霜落鴈峯遲欲識相思調君聽苦竹詞
鄭東白(一首)
東白字叔曉莆田人嘉靖丁未進士官至按察
僉事
釣舟
空亭一葉下落日五湖秋白幘攜尊酒滄波坐釣舟鐘
聲山外寺樹色水邊樓吾愛鴟夷子浮家汗漫遊
周思兼(三首)
思兼字叔夜松江華亭人嘉靖丁未進士除知
平度州遷工部員外郎有周叔夜集
送李羅村大參河南憲長
春風斗酒邵陵西新柳依依綠滿堤征馬不須催客去
暮猿何事向人啼道經湘水花初發夢繞漳河路欲迷
故舊那堪頻送别愁看芳草轉萋萋
題畫
遠渚蒹葭滿孤村風雨多明朝江上路誰載酒船過
送林雙池
故鄉故人今别離春風春草各天涯尊前相對唯今日
去後相逢知幾時
明詩綜卷四十八
