明詩綜卷二十二
翰林院檢討朱彝尊編
瞿佑(十二首)
佑字宗吉錢唐人洪武中以薦歴仁和臨安宜
陽訓導升周府右長史永樂間謫戍保安洪熙
乙巳赦還有存齋樂全集香臺百詠
(静志居詩話明初詩家以楊廉夫為祭酒廉夫見同調綴以評語不曰牛鬼則曰狐精此王常)
(宗論文即以狐比廉夫也宗吉幼為廉夫所賞拾其唾餘演為流派劉士亨馬浩瀾輩爭效之)
(譬諸畫仕女者肌體癡肥形神猥俗曾牛鬼狐精之不若矣其稍有風骨者如射虎何年隨李)
(廣聞雞中夜舞劉琨蹈海莫追天下士折腰難事里中兒庶與凌彦翀李宗表相近當時嘗取)
(宋元金三朝律詩一千二百首編為鼓吹續音惜乎不得見矣)
天魔舞
承平日久寰宇泰選伎徵歌皆絶代教坊不進胡(入聲)旋
女内廷自試天魔隊天魔隊子呈新番似佛非佛蠻非
蠻司徒初傳秘密法世外有樂超人間眞珠瓔珞黃金
縷十六妖娥出禁籞滿圍香玉逞腰肢一派歌雲隨掌
股飄颻初似雪迴風宛轉還同鴈遵渚桂香滿殿步月
妃花雨飛空降天女瑶池日出會蟠桃普陀烟消現鸚
鵡新聲不與塵俗同絶技頗動君王覩重瞳一笑天回
春賜錦捐金傾内府中書右相内臺丞袖無諫章有曲
譜天魔舞筵宴開駝峰馬乳黃羊胎水晶之盤素鱗出
玳瑁之席天鵝擡彈胡琴哈哈迴吹胡笳阿牢來羣臣
競獻葡萄杯山呼萬歲聲如雷天魔舞不知危高麗女
六宫妃西番僧萬乘師回紇種類皆台司漢兒回避南
人疑天魔舞樂極悲察罕死孛羅歸鐵騎驟金刀揮九
重城闕烟塵飛一榻之外無可依天魔舞將奈何多藏
金叵羅急駕白雲駝隂山之北避兵戈
春社詞
十日一風五日雨社前拜祝神己許瓦盆㶑灧斟濁醪
高俎縱横薦肥羜嗚嗚笛聲坎坎鼓俚曲山歌互吞吐
老巫狡獪神有靈傳得神言為神舞祭餘分肉巫自與
醉裏狂言相爾汝小兒覓餅大兒扶頭上神花付鄰女
高門歎
高門成高門壞不及十年見成敗獸鐶移去屬何人重
構高門臨要津門前牢栽楊柳樹莫被他人又移去
義士行
鍊金鑄范蠡買絲繡平原逝者恐無知徒用勞心魂陋
矣哉烏江八千軍壯矣哉海島五百人任安念舊不改
轍豫讓報讎須殺身酒不必澆劉伶墳上土劔不必挂
徐君墓前樹感君恩重死相從冥漠重泉有逢處
看燈詞(六首)
東家砍竹縛山棚西舍邀人合鳳笙官府榜文初出了
今宵喜得晩來晴
銷金小繖揭高標紅藕青梅滿擔挑依舊承平風景在
街頭吹徹賣餳簫
傀儡裝成出教坊綵旗前引兩三行郭郎鮑老休相笑
畢竟何人舞袖長
風簾珠翠動紛紛笑語聲喧隔戸聞明月滿街天似水
不知何處著行雲
文錦坊西後市南閙竿挑過百花籃少年游子誇輕俊
拾得雙頭碧玉簪
村裏兒童暫入城隨羣齊上大街行歸來徹夜渾忘睡
從此春田嬾去耕
清明
兼旬蹭蹬在京華又見東風御柳斜客裏不甘佳節過
借人亭館看棃花
過蘇州
白蓮橋下暫停舟垂柳隂隂拂水流舞榭歌樓俱寂寞
滿天梅雨過蘇州
偶桓(九首)
桓字武孟太倉衞人洪武中應秀才舉為崇安
從事授桂林河泊大使終荆門州吏目有江南
軒集(王元美云吏目頗協風格故多鴻爽之詞)
(詩話明初詩家操選政者賴良直卿許中麗仲孚劉仔肩汝弼沈巽士偁王偁孟敭皆有所蔽)
(惟瞎牛乾坤清氣一編能開生面惜予所鈔闕七言近體絶句未得全書恒以為憾)
雜詩(二首)
衡茅日岑寂嘉樹生繁隂夙興挹朝爽翛然澄我心如
彼倦飛鳥冀得棲故林抱經味遺言且復理鳴琴惜哉
鍾子没曠世誰知音
養疴卧丘樊庶得脱塵鞅三徑日就荒行樂倦還往荆
榛既蕃蕪荼蓼亦滋長幽蘭獨憔悴况復纏草莽不因
馨香發豈獲君子賞
早發灕江示同舟戴伯貞
夜泊南熏亭曉上白石潭北風颯以爽蕭蕭動征衫灕
冰激沙礫桂嶺浮烟嵐顧此道里修遥遥在天南常恐
瘴癘惡三年情不堪今晨始得歸灑然脱塵凡况遇同
袍友高歌酒初酣搔彼頭上雪短髮各䰐鬖相顧但一
歎往事悉己諳林泉在何處為我洗餘慚
夜渡郎官湖
夜渡郎官湖波影忽動蕩搖搖泛孤舟軋軋打雙槳天
闊星自流山黑月未上何處虎牙關令人起遐想
赴夷陵
迢迢上夷陵意促日易暝亂石劖馬蹄叢棘冐衣領登
山若攀天度壑如赴井撫膺欲嘔心喘息屢延頸但逢
過虎跡夐絶行人影顧兹客懷惡况乃道里永毫素難
具陳聊以述短詠
秦文仲授溧陽教諭賦此贈别
淮海秦徵士鬅鬙雪滿顛五年三拜詔十日九朝天自
許償詩債誰能與酒錢冷官歸更好不負舊青氊
送陳民初歸廣州兼問訊趙知事公傑
静江遥帶五羊城官舸乘風畫鷁輕客館鄉人秋送别
高齋弟子日相迎桄榔接葉蠻烟暗螺蚌含珠海月明
到郡為詢賢贊府幾時鞍馬定朝京
趙王孫墨羊圖
王孫長憶使烏桓因念蘇卿牧雪寒落盡節旄無復見
寫生傳得兩羝看
王孟端墨竹
鳳池退食寫琅玕醉墨淋漓尚未乾寄贈故人良有意
清風日日報平安
謝縉(五首)
縉字孔昭吳人有蘭庭集(張繼孟云孔昭詩憤戚而不傷和悦而不)
(流可謂得性情之正)
(詩話孔昭畫入能品予嘗見其山水真蹟華亭董尚書稱為勝國名流然其詩集刊於永樂中)
(汝南周傳浚儀張肯序之卷末有送盛啓東還吴詩并寫雲陽早行圖以贈題云永樂丁酉十)
(月徐用理選其詩入湖海耆英集不得謂之元人矣)
修竹塢訪蕭隱士
草堂寂寞西澗坳隔林犬吠聲寥寥幽人無事不出戶
送客有時還過橋溪上斜陽立將盡莎間細路歸仍遥
明朝秋風桂花發卧穩東山誰見招
春思
簾幕風微篆有香起來時候巳斜陽棃花雲冷不成夢
蛺蝶一雙飛過牆
寄王廷桂
山連罨畫雲烟好路入苕溪水木清如此江南好風景
故人何事不歸耕
寒食村中
流水涓涓映淺沙石林風急亂啼鴉荒村寒食無人到
何處香來枳殼花
漫興
村村昏黑樹隂濃咫尺湖塘路不通夜半風來雨吹散
櫂歌依舊月明中
趙迪(四首)
迪字景哲懷安人自號白湖小隱有鳴秋集(顧玄)
(言云景哲興洽情真固是逸才)
(詩話景哲五古學唐人而得其丰韻二玄遠遜之不知當日何以不列十子之目牧齋據二徐)
(氏辯景哲非山人其實不然福州林孝廉佶獲徐興公所藏鈔本鳴秋集有景泰五年迪仲子)
(壯後序中云先人值時多故投老林泉而同時閩人鄭閻公望鄭關公啓郭厪敬夫均有輓鳴)
(秋山人詩則宜陽人官吏部侍郎賦元夕應制詩者自是别一人矣壯懷安人中宣德十年鄉)
(試官南海知縣具載閩省賢書)
題浦舍人梧竹圖
吾懷出塵想飛思凌滄洲湘江夜來雨寒色川上浮凉
飄金井夕露滴銀塘秋故人隔千里對此空離憂
幽人獨憩圖
幽人遺世氛心與浮雲薄薜蘿寒可衣山泉時自濯白
雲林下來黃葉衣上落高風不可攀逍遥在林壑
山水圖
蘇耽昔隱處落日惟孤雲青山丹竈前橘井香氤氲湖
光林際斷嵐氣霞外分仙源不可即清思徒紛紛(周青士云)
(頗近常建)
殘雨
黃陵日己昏蕭颯凉飇起殘雨挂空江冥濛若千里
郭厪(二首)
厪字敬夫福州人有鏡湖清唱(徐興公云敬夫吾鄉隱君子百)
(年來罕有知者其題青舖嶺絶句云家林想在空濛外一帶螺江隱翠微又有門前湖白與山)
(青分攜空過白湖亭之句其所居當在白湖螺浦之閒與趙景哲相鄰竝也)
懷鳴秋先生之京
澄江晩悠悠離思杳難極西風鴻鴈飛我憶鳴秋客遠
樹帶餘暉前川起寒色即此待歸舟沙頭埽苔石
送友之京
我正愁寥落君今又北遷春歸萬里外人去五雲邊塞
柳迎征旆江花照别筵離情不可道去住各悽然
鄧林(一首)
林初名觀善字士齊新會人洪武丙子以明經
中鄉舉官南昌教授擢吏部驗封主事文皇改
名林後坐法戍保安遇赦晩居杭州有湖山游
詠錄退菴集
二月九日大駕北廵賦詩紀事
虎衞三千士龍旂十二辰兩京嚴古制六載重時廵宿
雨開新霽青陽届仲春鍾山浮王氣輦路動香塵河岳
提封舊車書制度新覃恩深似海過化速如神夀域熙
民物貞符叶鳳麟太平無以報願效華封人(沈山子云初唐遺&KR1159;)
平顯(二首)
顯字仲微錢唐人以薦授廣西藤縣知縣謫戍
雲南沐黔國延為西席(張宗海云仲微沂長江徑洞庭道夜郎謫昆明)
(其為歌詩怪變豪放得於遠遊之助)
題丁野夫畫
野夫巳没四十載化鶴歸來知是非郭外梅村更地主
筆端松石見天機一時好手不可遇千古賞音如此稀
長憶西湖舊遊處畫船秋雨白鷗飛
光霽堂
碧雞翠鴻濛夕影到滇水月出金馬東徘徊白雲裏
施敬(十一首)
敬字孟莊錢唐人謫居滇
(詩話孟莊詩頗清越句如斜日黃留漁浦樹隔江青度海門山鷓鴣蹋翻黃竹葉翡翠啄破蒼)
(苔花天吴拔斷蛟龍尾月露洗出珊瑚枝夕陽靄靄衆山暝秋水迢迢雙鷺明芣苢綠深江路)
(草枇杷黃盡客窗枝均有風致若歸燕一首疑是感革除而作)
送吳文學東還
結歡未云久詎盡平生語執手臨路隅離觴聊一舉殘
鐘草堂夕落雁蘆洲雨相憶渺天涯深悰若爲處
題梅德芳杏林圖
梅仙煉丹處山杏栽無數賣藥到人間衣裳帶紅霧花
開不知歲子落還成樹我欲與之言飄然騎虎去
送人還廣陵
會面情方洽暌違意更長天涯同是客秋杪各還鄉黃
葉飛揚子青山繞夜郎分襟即萬里相顧兩茫茫
歸燕
已知秋社近更繞畫梁飛主意豈不念天時難獨違雙
歸遼海遠對語夕陽晞花雨重來日故巢還是非
送譚孟端
蘼蕪葉齊春水生故人欲歸傷吾情草堂酒盡落花滿
山驛馬嘶殘月明醉中執手不忍别路上逢人須寄聲
明朝相望隔關塞惟見白雲天際横
巴陽夜泊
獨櫂三巴夜秋高片月孤灘聲將客夢萬里下東吴
貧樂軒
長卷束牛腰簞瓢繫牛角讀書深樹中不知山日落
塞上曲
八月秋高塞草斑將軍千騎獵前山彎弓不射南飛雁
恐有征人附信還
南行途中寄錢唐親友
萬里移家入瘴烟故鄉音耗若為傳衡陽自古無來雁
况去衡陽又八千
漕溪夜泊
空山孤驛鼓逄逄明月流輝滿大江水鳥夜寒棲不穩
一雙飛影過篷窗
讀程原道昆陽詩悵然有懷
昆陽市上美人家飲酒曾停過客車萬里相思不相見
東風吹盡蜜檀花
劉叔讓(一首)
叔讓揚州人
(詩話叔讓題正南門城樓云紅樹一村蒲甸晚黃雲滿地僰田秋秋夜述懷云南詔羈棲傷短)
(鬢東湖寥落憶扁舟盖亦明初徙滇者)
憶弟
漂泊嗟吾老羈遲見汝難西風鴻雁急落日鶺鴒寒渭
北書長絶滇南淚不乾相思朝夕夢懷抱幾時寬
陸顒(一首)
顒字伯瞻揚州興化人洪武中舉明經官戶部
員外郎永樂初與修太祖實錄奉使朝鮮有頤
光集
吴江道中
鱸肥蓴脆正秋風綠水紅橋宛轉通不獨季鷹思故里
扁舟吾亦戀吴中
李孝謙(七首)
孝謙名本以字行鄞人與弟悌謙洪永閒相繼
舉孝廉皆以母老固辭有中林集
(詩話孝謙悌謙忠謙兄弟三人皆有至行其父仕開饒於貲時會稽胡舜咨金華戴叔能錢唐)
(楊彦常曹南吳主一豫章揭伯防先後游四明仕開招致賓館俾諸子問業故其詩文有法孝)
(謙撰長律英華度有可觀惜其不傳)
題畫
青天際遠水落日明遥岑奮袖拂蒼石憩此長松隂凉
飇灑露頂正可絃吾琴古調詎自秘坐惜無知音美人
隔秋水望望烟波深何當一相晤曠焉諧素心
題柴昆陵越山春曉圖
君莫著謝公登山屐更莫問子猷泛雪舟請君試看高
堂壁仿彿李白天姥夢中遊於越山川甲天下秦關蜀
道皆土苴柴侯晚年天機精酒酣潑墨為予寫天姥高
出東南天天台四明相蟬聯影落平湖一鑑淨正對賀
老山莊前近山青青遠山小烟霧冥濛漲春曉雲門日
出似聞鐘耶溪樹綠應啼鳥鳥啼不可聞林深不見雲
只疑空青四山合倏訝飛瀑雙崖奔極知妙手奪天造
眞宰上訴天應笑獨脚山魈作鬼精偷向靈巖拾奇草
水竹江花何處灘漁郎翠蓑露未乾青帘酒家石橋右
檥舟却憶姚江干長松之下一片石竹杖芒鞵二三客
脱巾高挂白雲邊醉倚青天翠如滴
送徐允迪還城中
寒梅照虛牖嚴霜凋弊裘故人動歸興歲晏不可留徐
卿立身何坦蕩行年五十猶偃仰不思唾手取公卿却
甘低頭在草莽市中賣藥能逃名枚頭挑錢還解酲悲
來不作窮途哭時復有詩鳴不平忘年之交古來有臭
味相同即為偶來遲去疾奈爾何無限離情付杯酒北
風吹雨凝作花船頭敲冰船尾划道傍行人指歸路城
上棲烏還到家城市塵埃易更改還念山林青眼在看
花有約明年來教我村童埽門待
送巽上人還台州
挂錫遥憐野寺鐘赤城何處問芙蓉歸心千里月千里
行色一重山一重霞洞春深多藥味石橋雲斷少人蹤
秋風紅葉桃花似此日相期谷口逢
新秋寄德鄰
一雨兼旬水没塍江村凉思陡然增鴻來燕去非迎送
扇故衣新豈愛憎遠戍有書終可到小樓無賦且須登
不知明日還晴不船過湖南聽采菱
寄題黃巖張氏隱居
天台佳氣鬱蘢蔥中有留侯慕赤松繞屋溪聲長落水
對門雲氣悉成峰果林秋熟猿將子藥圃春肥鹿長茸
幽討莫辭行路遠穿雲巳辦一枝笻
題畫
溪頭春水碧粼粼溪上春山絶點塵不信白雲都占盡
也應茆屋有閒人
李悌謙(三首)
悌謙名未詳亦以字行
擬古
驅車前送君送君長亭道落日照道周君行何草草結
交既已晚相去一何早世路多險巇君身詎能保别時
春草深於今巳枯稾思君衣帶寬憶君容顔老
春社
今日報春社風光處處同社公三日雨花信幾番風野
老還祈穀村醪可治聾醉歸茅屋卧花月淡朦朧
八月廿夕起東軒步月
今夕何夕耿無眠攬衣起聽更漏傳中秋能隔幾夜遠
明月巳減三分圓雲開數雁影貼地露冷獨鶴聲徹天
心情未覺坐來倦燒燈更讀離騷篇
尤安禮(一首)
安禮字文度吴縣人建文元年舉於鄉官至貴
州布政司參議
(詩話少參為高士敏方希直所取士樹屏歸田人罕見其面况太守鍾入覲揚東里詢其起居)
(鍾無以應東里曰公為守土吏乃不識尤文度耶鍾歸訪之見一老絡絲巷中布衣紃屨環堵)
(蕭然鍾欲割官地益宅謝不可遺以金亦不受鄉人至今傳為美譚其遺文尚存韻語特少送)
(人從軍一篇雖乏警句然唐名家作古詩亦有如是而止者)
送人從軍
秋風正搖落游子遽離羣結髮事戎行遠戍驃姚軍悠
悠歲月邁渺渺川涂分何以慰心曲努力樹功勲
錢安(二首)
安字静能後以字行鄞縣人臨安訓導遷韓府
紀善永樂改元聞其名召至京固以老辭放還
有畦東集(李杲堂云紀善詩健樸有蒼然之色)
舟中遣懷
朝發浙江頭暮宿越城下寒月照船窗清霜肅原野豈
不念别離吾道有用舍俛仰宇宙間孤懷浩難寫強取
囊中琴起彈仍復罷悠悠世上人誰是知心者
喜晴
秋風忽起卷重隂日色微茫照樹林野老扶藜看白石
山人伐木度青岑門前溪水深三尺牆外竹梢高十尋
明日甕頭新酒熟且依松下一開襟
鮑仁濟(二首)
仁濟字原弘黃巖人永樂初伊府紀善有恕菴
集
絶句
月移階上花露滴階下樹四顧寂無人流螢自來去
燈下有述
白頭紀善病艱難一點青燈坐夜闌千里恐驚親骨肉
緘書猶自報平安
林枝(一首)
枝字昌達閩縣人號古平山人有效顰集
(詩話閩自十才子外能詩而不與其列者有趙叔廸景哲林紹淳裕鄭文霖汝衆林敏漢孟陳本)
(固及昌達也昌達集不傳徐興公家有老儒手錄明初詩今歸林孝廉佶予借觀錄之)
寄彭韞玉
空齋牢落思寥寥荏苒年光逝水消憶得當時分袂處
柳花如雪過江橋
劉績(七首)
績字孟熙紹興山隂人隐居不仕人稱西江先
生有嵩陽集(顧玄言云孟熙會稽名家屬興豪華才思雄健)
(詩話殘雪未消雙鳳□新春先入五侯家晚唐張蠙詩也孟熙易殘以霽易新春以春風攘為)
(巳作遂以此得名人或少之然竹影横斜水清淺桂香浮動月黃昏非江為詩乎林君復易疎)
(暗二字竟成千古名句所云一字之師與活剝生吞者有别也張作全詩不稱不若劉之首尾)
(相當其自題詩本云幼小工刺繡極知鍼綫難祗緣花樣古不耐俗人看是時人争學温李宜)
(其以拔俗為嫌耳)
題西陵送别圖送姚進士
悠悠復悠悠風吹江上舟今朝天色好送客西陵頭西
陵在何許羃䍥春郊樹搔首望行人迢迢上京路京路
一千程官梅照眼明春風濃似酒難浣别離情别離餘
幾日佇得君消息折取杏園花慰我長相憶相憶夢相
仍高樓只自登春潮知我意日夜向西陵
送周明德應詔之京師
閶門柳條未堪折只宜相見不相别人生蹤跡各東西
半是車輪與馬蹄把酒送君城北路曉日鴉啼烏桕樹
一聲歌罷淚沾巾僮僕催人上塘去願為轆轤纏青絲
轆轤可轉心不移男兒出處自有分與君那得不相離
官家有程行莫緩後夜相思月還滿
送友人歸番陽
芳草綠尚淺故園春未殘平生為客慣今日别君難短
櫂吳歈曲哀絲楚女彈江花正滿眼且莫下長干
送王内敬重戍遼海
别淚不可忍杯行到手空風塵重作客寒暑易成翁曙
色連關樹秋聲起塞鴻天涯見親友還與故園同
早春寄京師白虛室先生
帝城佳氣接烟霞草色芊芊紫陌斜霽雪未消雙鳳闕
春風先入五侯家歌鍾暗度新豐樹游騎晴驕上苑花
獨有揚雄才思逸應傳麗句滿京華
結客行
結客千金盡酬恩一劔存羞為狗盜伍不傍孟嘗門
月夜獨坐憶錢唐暹師房聽施彦昭摘阮
忽思吳客四條絃出谷新鶯咽洞泉一曲醉翁何處聽
冬青樹底佛堂前
鄭嘉(一首)
嘉字原亨紹興山隂人時稱柿莊先生
秋日懷孟熙
故人丘壑隱塵路往來遲寒暑空相憶雲山不可期古
碑梅福寺荒井石郎祠舊日同游處偏勞入夢思
趙宗文(二首)
宗文名文以字行長洲人官鄱陽知縣有慎獨
齋集
(詩話趙叟傳詩不多率晴稳可誦其題金山寺云淮海西來三百里大江中湧一孤峰凌厲無)
(前惜乎全詩不稱)
送姜公寔還汝陽同知是日飲餞至曉始别
酒醒江館夜燈微故舊殷勤不忍違孤櫂近從滄海發
一官獨向汝陽歸雲開遠浦青山曉霜落空江野樹稀
明日相思成兩地西風愁見塞鴻飛
清明道中書懷
東風道上亂開花游子偏驚見物華寒食已過嗟在客
春衣將換憶還家山城樹暗人逾静野店鶯啼日未斜
空約同游與諸弟今朝猶自各天涯
陳靖遠(一首)
靖遠南昌人
姑惡行
芳池月隂春草碧有鳥有鳥鳴不息千聲萬聲道姑惡
新婦低回淚痕落姑惡姑惡姑不惡努力窗前勤織作
嗟爾小鳥胡不思新婦會有作姑時
錢遜(一首)
遜字謙伯紹興山隂人洪武末以薦授寧夏提
舉水利吏目永樂初遷知孟津縣改弋陽坐累
戍交趾復官文昌主簿有謙齋集
春詞
紅杏蕭牆翠柳遮重門深鎖屬誰家日長亭館人初散
風細鞦韆影半斜滿地綠隂飛燕子一簾晴雪捲楊花
玉樓有客猶中酒笑撥沉烟索煮茶
何澄(一首)
澄字彦澤江隂人建文元年舉人永樂初歴官
袁州知府
題畫鴈
蘆花瑟瑟水茫茫落月沉沙夜未央離思不禁天外鴈
孤舟燈火客三湘
吳鎮
鎮字稽陽吳江人
重過沙河有感
白鶴沙頭水自波扁舟曾載夕陽過東風一路䕷蕪綠
添得春愁别後多
陳觀(一首)
觀字思賢南海人
(詩話明洪永間有四陳觀一不知何許人中洪武辛未進士一中洪武丁丑進士福建永福人)
(一中洪武庚午舉人字子瀾冨陽人一南海人字思賢子瀾初筮為延平教授調黃州升國子)
(助教力請補外改武昌教授再調荆州初充應天同考試官再為江西福建考官調荆州後又)
(為江西福建考官致仕後復起為應天同考試官掄文六次居教職五十餘年洵異事也陳少)
(保循志其墓稱誨諸生之暇輒為詩文以應四方之求及引年歸日與故舊賦詠為樂惜其詩)
(傳者罕矣九日登高一律南皮李時遠云是南海陳觀之作今從之)
九日陪李上猶登高
百年能幾遇重陽逐伴登高引興長邑宰喜陪元亮飲
參軍那似孟嘉狂山雲映水搖秋色浦樹含風送晚凉
滿路黃花應笑我白頭猶自客他鄉
董儒(一首)
儒字大賓鄱陽人
四明夜泊
孤城臨野戍短櫂倚江橋客路辭家久親闈入望遥斷
雲晴後樹明月夜深潮感此無窮恨令人倍寂寥
吳子恒(一首)
子恒豐城人寧海縣丞有雪厓詩集
(詩話子恒詩一卷其曾孫廵撫雲南都御史祺刊行秀水陶照華容孫繼芳臨海趙淵零陵楊)
(材皆為之序其弟叔潤中永樂丙戌進士仕至浙江按察僉事及卒子恒哭以詩云出仕應同)
(歲歸休又共年又云介夀周花甲為官歴四朝則其卒在正統間也又有八旬自述詩云天與)
(遐齡八十秋六旬老矣得歸休蓋歸田廿載後乃没攷之南昌台州二府志皆不載其人詩雖)
(欠工趙淵稱其不出位不狎物若老人整中體貌自别因存其一絶)
高洲
青山西峙水流東𤾉谷縈紆一道通老去相知一藜杖
天邊扶我最高峰
錢復亨(二首)
復亨松江華亭人蕭山儒學教諭有講餘集(魏仲)
(房云復亨詩清而不枯華而不豔)
蘇臺懷古
闔閭城柳幾春風山遠臺高望眼空麋鹿不來人亦去
鷓鴣啼處是吳宫
題畫
嫋嫋凉風斷復連青山深處藕花邊誰家樓外停歌舞
又上西湖十錦船
(詩話西湖船製不一以色名者有明玉鎗金金勝寶勝大綠間綠游紅申屠仲權詩紅船撑入)
(柳隂去釋道原詩水口紅船是妾家是也以形名者有龍頭白樂天詩小航船亦畫龍頭是也)
(有鹿頭楊廉夫詩鹿頭湖船唱赧郎是也形色雜者有百花十樣錦錢復亨詩又上西湖十錦)
(船是也以姓名者有黃船董船劉船見吴自牧夢粱錄盖大者謂之頭船最大者賈秋壑所造)
(車船也車船棚上無人撑駕但用車輪脚踏而行其速如飛小者謂之瓜皮船廉夫詩小小渡)
(船如缺瓜歐陽彦珍詩瓜皮船子送琵琶張大本詩瓜皮小船歌竹枝周正道詩瓜皮船小水)
(中央是也又有總宜船取東坡居士淡妝濃抹總相宜之句名焉李宗表詩總宜船中載酒波)
(凌彦翀詩幾度湧金門外望居民猶說總宜船是也四水潛夫述武林舊事值探春競渡日畫)
(橈櫛比如魚鱗無行舟之路楊謹思詩大船撾鼓銀酒缸小船吹笛紅繡窗今則敗舫數艘無)
(復徵歌按舞者矣)
蔡庸(一首)
庸字惟中紹興山隂人
徐氏席上聞歌有感
休遣雙鬟唱竹枝聽來渾不是當時自從夢隔巫山雨
嬴得秋風宋玉悲
(詩話惟中與鎦孟熙唐愚士毛鼎臣齊名時號唐鎦毛蔡席上聞歌一絶宛然劉夢得杜牧之)
(遺音)
鄭關(四首)
關字公啓閩縣人有石室遺音蔀齋集
暇日南湖莊上
門逕絶車塵惟聞沙鳥語誰識忘機人山閒坐朝暮南
風吹雨來颯爽溪頭樹白鷗知我閒相看不飛去
題秋江送别圖
美酒雙玉壺沙頭送行客瑟瑟荻花風寒江秋水白落
日下長空返景明石壁去去入烟霞相思楚天隔
輓任本立
陸沉誰分聖明朝老向窮途怨未消荒冡巳無行客弔
歸魂徒有故人招臨風短笛腸空斷落月空梁夢漸遥
從此不須頻北望嶺猨江樹日蕭蕭
竹枝詞
十二灘頭水接天千山隂雨萬山烟自從前路風波惡
不敢回頭望别船
朱琳(一首)
琳字玉林號雨椿嘉興人
雨中過韶州
船下韶瀧日欲晡四山雲起漸糢糊沙鷗衝浪頻來往
汀樹迷烟半有無作客又驚三月暮思家其奈一身孤
愁懷結轖渾如醉獨倚篷窗聽鷓鴣
曾一本(一首)
一本南昌人
挽屠指揮
一别驚淪没空遺大樹隂愁枯雙淚眼交絶百年心瘴
海連天闊黃茅過嶺深料應魂未返悵望獨長吟
李進(三首)
進字孟昭嘉興人永樂初聘為府學訓導有西
園先生集(高念祖云吾鄉少傅俞公山為孟昭弟子西園先生集五卷少傅子誥所)
(刊也以校官兩應省闈之聘其在閩則永樂庚子也其在山東則癸卯也海鹽李孟璿志墓稱)
(其居喪哭母眇一目而廬陵陳方序其集稱其詩清麗工緻變態不一錢唐姜蓉塘亦極稱之)
(詩話孟昭鐡松居士懷用和士林詩選取以壓卷句如杏花村裏青旗酒楊柳隄邊畫鷁船三)
(月東風初去雁一番新雨又飛花菰蒲風外呼漁艇楊柳隂中認酒樓均有晚唐人風致)
花游曲
飛花入簾宫漏長游絲落絮春茫茫金鞍駿馬青絲勒
綺閣小姬紅粉粧黃金作丸落花底啼鳥隔花飛不起
明朝更欲載東風早買湖船放春水
同陳劉二掌教游湖作
湖光瀲灩鳥間關小櫂夷猶意獨閒春正好時初過雨
望中佳處惜無山花明遠岸青旗出柳拂微風畫舫還
四美由來俱不易人生莫遣鬢毛斑
西湖夜泊
蹇驢衝雪岸烏紗夜醉西湖賣酒家十六吴姬吹鳳管
卷簾燒燭看梅花(姜明叔云藴藉風流)
謝矩(一首)
矩字元規鄞人有鳴窮集
賦望郎回山
望郎回望郎不回心欲摧化作山頭一拳石質堅不朽
心不灰花開花落秋復春煢然獨立誰與鄰夜深惟見
皎皎月雨晴只有英英雲將心誓比雲與月雲有卷舒
月圓缺百年夫婦終古心豈辨新離與故别此心炯炯
天地知山高水深終相期郎君應有歸來時
姚黼(一首)
黼字廷章嘉興人處士有可閒集
寄景伊文學
憶昨逢君四月初笑談懷抱最相符朝乘白下看花騎
暮醉長安賣酒壚别去江山頻悵望歸來松菊未荒蕪
登臨日候南飛雁肯寄平安一紙無
張璨(二首)
璨字藴之嵊縣人
(詩話藴之取材選體古意猶存)
君子有所思行
騁駕向名都縱觀極西京煌煌九衢裏列第起朱甍虹
梁架層漢翬閣度紫清高槐蔭金溝弱柳垂雕楹前揚
許史鑣後曳金張旌燕姬撫瑶瑟趙女彈鳴筝歡娱豈
終極為樂擬千齡清川去悠悠白日光易傾金谷歎綠
珠上蔡悲蒼鷹緐華會當歇大運有虧盈勿嗤黔婁室
寂寞掩柴荆
婕妤春怨
太液柳垂絲昭陽花滿枝如何長信草獨是得春遲
項伾(一首)
伾字如僉温州瑞安人
秋江送别為戴友諒賦
蕭蕭落葉早寒天忽送秋聲到耳邊千里客心驚歲月
五湖鄉夢入風煙青山紅樹還家路綠水滄州載酒船
夜半燈前對兒女白頭重話謫居年
明詩綜卷二十二
