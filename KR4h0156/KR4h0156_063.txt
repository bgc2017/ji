明詩綜卷六十三
翰林院檢討朱彝尊編
朱之蕃(一首)
之蕃字元介南京錦衣衞籍茌平人萬歷乙未
賜進士第一授翰林院修撰以右春坊右諭德
掌院印以右春坊右庶子掌坊印升少詹事進
禮部右侍郎改吏部右侍郎贈禮部尚書有使
朝鮮稾南還紀勝諸集
(静志居詩話元介文翰兼工張&KR0950;東國與館伴周旋有倡必和微嫌詩材愞熟語不驚人)
和周吉甫春日移居
牆短山齋出庭空月易留泉香浮茗盌漁唱起蘋洲終
歲一無事平生百不憂奔忙渾未解酒伴且相求(一作苦復)
(何由)
孫慎行(一首)
慎行字聞斯武進人萬歷乙未賜進士第三授
編修歴官南京禮部尚書贈太子太保謚文介
遭遇
誰料恩深放棄餘山人猶帶舊銜居中山篋在猶寒膽
上殿争時判引裾天地有情開一網江湖無夢到三閭
自来多少欷歔感聖主英明古不如
劉一燝(一首)
一燝字季晦南昌人萬歷乙未進士改庶吉士
授檢討歷官禮部尚書兼東閣大學士加太子
太保謚文端
歸田作
乞得閒身返故林避賢者路漫沉吟當歸分合山中老
戀主情彌闕下深鑿井耕田歌帝力量晴較雨答天心
十年塵夢今番破一曲滄浪思不禁
陳于廷(五首)
于廷字孟諤宜興人萬歷乙未進士授光山知
縣補秀水擢監察御史巡按江西山東轉太僕
少卿歴太常卿大理卿兵部侍郎坐削籍起南
京都察院右都御史召總内臺加太子少保諡
恭定有定軒稾
(詩話恭定為予友其年檢討之祖行事詳國史韻語不甚傳擬江文通雜詩頗稱具體)
古别離
三歲為君婦未嘗下高堂一朝遠送别佇泣官道傍君
行官柳青君歸官柳黃與君别經年相思莫相忘行過
無定河莫飲無定水天涯游子心飲之恐爾爾應思閨
中人容光易摧毁
擬陳思王贈丁儀王粲
王師入京邑天宇俄廓清九廟肅鐘簴十陵翦棘荆皇
路日就坦相君靡自盈吐哺則公旦闢門羅雋英黃髮
緤珪組深巖賁弓旌嗟余同心侣夙昔諧嚶鳴胡為慕
孤介堅欲解世纓延陵匪通誼干木庸近情願迴墨子
車且過朝歌城
擬王侍中粲懷德
關中搆喪亂浮渭向洛城京雒復殘破孑身遁蠻荆虎
兕傷在野流離嗟獨行河山邈非故魂魄黯自驚乘桴
浮海若登樓眺神京自斷秦川樹心搖伊闕旌哀哀孤
飛鳥詎有擇木情公子忽我覯欬唾分瓊瑛魚藻醉明
德鹿苹賡和鳴鄙人守貞則嘉惠懷篤誠所期慎厥修
福履永不傾
擬謝僕射混遊覽
大塊真勞生俯仰日縈感内庭鮮懽悰遠郊豁幽覽寓
目極寥廓開襟愜澄澹巖阿秀菊庾江漘揭葭菼會歎
景搖落任觀運流坎代謝亦何常章光總歸闇達人遺
浮榮自視一何欿
擬休上人怨别
楚客思無賴涉秋逾黯然金飈起天末槁葉墮我前素
帷延華月淨琴響哀絃白雪懷郢人滄洲憶成連壺觴
對不舉何以暢幽悁
王維儉(一首)
維儉字損仲祥符人萬歷乙未進士除知濰縣
徵授兵部主事尋削籍起光禄寺丞累遷大理
少卿以僉都御史撫山東入為工部右侍郎轉
左侍郎有王損仲集
(詩話損仲宋史記予從吳興抄得之未見出人意表詩頗瀏亮)
送霍臨渠少府守河州
不盡湟中路秋風促宦程佩刀辭佐郡分虎已專城積
石攢雲起洮河近郭明羌戎亦赤子休使塞烟驚
王思任(一首)
思任字季重紹興山陰人萬歷乙未進士知興
平當塗青浦三縣袁州推官所至鑴級稍遷南
刑部主事九江僉事有避園擬存虞山詠
(詩話季重滑稽太甚有傷大雅)
勺園
纔辭帝里入風烟處處亭臺鏡裏天夢到江南深樹底
吳兒歌板放秋船
高承祚(一首)
承祚字元錫松江華亭人萬歷壬辰中會試乙
未賜同進士出身改庶吉士授檢討
聚首
人生聚首難離别何可久去日三春花今朝九秋柳(沈覃)
(九云語不在深詩家合作)
賀燦然(二首)
燦然字伯闇秀水人萬歷乙未進士授行人升
吏部主事終員外有六欲軒五欲軒集
(詩話吳中伍御史袁萃撰林居漫錄詆諆前輩淆亂是非吏部不平作漫錄評正駮之御史復)
(撰駮漫錄評正吏部又作駮駮漫錄評正兩公不亦好辨哉然合而觀之曲直自見國史所宜)
(審擇也)
泊彭城
山城多宿雨日暮起悲風賈客行將絶中涓計已窮叩
閽雙闕迥縣磬九州同應有輪臺詔朝來出漢宫
邯鄲懷古
雲迷襄國雨霏微舊日叢臺過客稀三晉河山仍不改
六王宫殿已全非照眉池冷荒臺合講武臺空野雀飛
猶有邯鄲樓上月餘光常照酒人歸
米萬鍾(一首)
萬鍾字仲詔宛平人萬歷乙未進士除永寧知
縣補銅梁再補六合入為大理右評事遷戸部
主事升員外改工部進郎中出為浙江右參政
升江西按察使有北征吟
(詩話先生為水曹郎築園海淀之北中有色空天太一葉松垞翠葆榭林於澨總名之曰勺園)
(又曰風烟里自念園在郊關不能日涉因繪園中景為燈丘壑亭臺纖悉具備都人争尚之號)
(曰米家燈嘗於元夜集客賦詩麗水吕太常邦耀即席口占二首其一云玉綃疊出上元村雙)
(炬懸來景物繁怳惚重游丘壑裏米家燈是米家園其二云輕舟寒夜渡無冰波入銀綃訝月)
(升宛似夢中曾一照米家園是米家燈一時和者數百人列成一集可稱好事亦太平佳話也)
新秋泛清溪
共客邀新爽迴舟刺晚風凉生思越苧病起訝燕鴻星
櫂搖虚白漁燈簇小紅怪來蕭颯早衰草怨吳宫
范允臨(二首)
允臨字長倩松江華亭人居吳縣萬歷乙未進
士授南兵部主事改工部歴郎中以按察僉事
提學雲南遷福建布政司參議有輸寥館集
(詩話先生筆精墨妙揮毫落紙與董尚書爭工晚築别業於天平山之陽彈絲吹竹選伎徵歌)
(江表望為神仙中人又得佳耦唱和傳鈔片楮比於珊瑚之鉤范氏家藏遠祖隋其唐時告身)
(尚在文正忠宣諸老手澤猶新義田長以振窮宰木未嘗改列清門百代四姓遠不及也)
有憶
井唾不復顧花飛難再攀江頭一片石應化女郎山
詠翦春羅
君恩宴曲池為郎製宫錦月落杏花寒裁縫剪刀冷
沈琦(二首)
琦字仲玉吳江人萬歷乙未進士除淄川知縣
以憂歸起補高陵再調三原入為禮部主事有
珠樹軒稾
送馬長山擢守檇李
我家住江南只盻江南路君今正向江南行却望君家
又回顧執手空嗟離别難齊人感咽越人歡只今南北
蒼生望總向循良傳裏看憶昔交君頓成契芝蘭金石
盟前締相逢春日春更融相别秋風秋轉厲江南土俗
舊清嘉到處風光盡可誇天目峰頭雲吐月餘杭城外
水漂花天子黃扉方側席致治思同二千石語君暫作
江南行會捧徵書向江北
别家次諸兄弟韻
握手他鄉路回頭故國城漸驚親舍遠真覺一官輕急
櫂隨雲影悲笳雜鴈聲無情東去水相對亦淒清
沈珫(一首)
珫字季玉琦弟與兄同榜登第由鳳陽府學教
授遷南國子監博士升南刑部主事歴郎中出
知東昌府轉山東按察副使
漂母
偶然一飯進王孫荅贈千金未足論何事怨家還報德
淮隂年少亦推恩
陸錫恩(一首)
錫恩字伯承平湖人萬歷乙未進士除萬安知
縣入為刑部主事歴員外郎有雙鳬草
(詩話伯承不耐判牘放情山水間自號夢蝶居士又號癯丈人亦號癡丈夫年四十二自撰壙)
(誌而殞詩頗澹雅)
鮑叔牙故里
落景滿齊郊雲横暮山紫緩轡問遺封云是鮑叔里三
北識竒才一匡酬夙恥古人在信心今人多貴耳士苟
未遇時畢生行蓬累長風不我借羽翼安得起所以管
大夫没齒感知己
袁時選(一首)
時選字無擇鄞縣人萬歷乙未進士除遂溪知
縣遷南刑部主事
新興道中
偪側新興路逶迤傍水隈萬山迎馬合片雨逐人来村
犢騎偏穏江鷗下不猜頻年牽物役延眺亦悠哉
吕克孝(三首)
克孝字公原青浦人萬歷丁酉舉鄉試第一官
工部司務歴郎中有媿翁詩草
(詩話公原領解之秋先文恪葉文忠偕主試事先公業拔公原卷將置第一矣文忠謂是卷文)
(雖高慮終不得第先公云吾亦知此人不第然學者也榜遂定既而公原屢試南宫輒擯落以)
(學行稱於時先輩衡鑒不爽若是天啓初公原官工部司務時先大父君籲公承蔭選授都察)
(院照磨署經歴司事同公原建首善書院乾魚脫粟比圬墁匠石不有加味書院成大父已遷)
(官故碑記不列名旋為梁夢環所彈下獄思陵即阼得釋晚知楚雄府事歸貧不能治舟楫而)
(公原還里詰窘略同其詩有云客歸三日典春衣又云慣住低頭屋能炊折脚鐺殆實錄也)
青谿菴
江令何年宅風流不可招荒烟迷斷礎陳迹寄空寮日
影移雙樹谿聲自六朝遥分鐘阜影紫翠落層霄
棲霞寺
宅記明僧紹碑傳江總持淒凉自人代窈窕隠山茨明
月千巖宿松風萬壑垂階前雙杏樹曾見劫灰時
過田叟
我欲驅黃犢移家傍屋東但容茅蓋頂先為築牛宫
胡震亨(二首)
震亨字孝轅海鹽人萬歷丁酉舉人官定州知
州有赤城山人藳
歲晏悼室人詩(二首)
歲晏感物變志意鮮歡愉念我同懷子涕下沾衣襦如
何苦寒節衾裯不復俱空閨一以閉飢鼠晨夜趨光儀
怳不滅魂魄知有無煩冤日盈抱寧從促景徂
空牀凛寒風殘照慘夜色沉思結幽感夢子来我側踟蹰將
何愬容輝忽已匿昔如中洲鳩關關雙鼓翼今如失群獸哀嗚不
遑食庶無荀生鄙媿彼蒙莊識豈伊生死情含義良不&KR1135;
趙秉忠(一首)
秉忠益都人萬歴戊戌賜進士第一官禮部尚書
送張水部南歸
平子歸田去山川賦舊游遺榮纔北闕高興已南州鱸
鱠三江月菰蒲五月秋襟期知曠達尊酒寫離憂
黃河
河水南浮泗漕渠北注燕衆心憂璧馬天意護樓船龍
首疏秦日鴻陂復漢年園陵看王氣松柏正蒼然
彭城
九日彭城道高天白鴈来但聞楓葉下不見菊花開風
起横蛇澤雲横戲馬臺江關何處所一望一徘徊
閨體
莫上翠樓看望見官城渡垂柳碧於篸是郎去時路
曉行道中
曉風蕭颯逗疎楊此日關山别恨長試聽高城吹畫角
秋河不動月如霜
靈濟宫
星幢霞旆晝繽紛十二瓊樓駐彩雲鸞鶴紫霄時上下
步虚雙引玉晨君
何如寵(一首)
如寵字康侯桐城人萬歷乙未進士戊戌殿試
改庶吉士除編修歷官少保戸部尚書武英殿
大學士贈太傅諡文端有後樂堂集
七十自壽
黃龍枉自說三關白鶴何須鍊九還醉客豈真千日醉
閒人難到十分閒清溪水滿長搖艇紅雨春深一看山
時至便行無不可幾能塵世駐朱顔
周如磐(一首)
如磐字聖培莆田人萬歷戊戌進士改庶吉士
歴官太子太保禮部尚書文淵閣大學士贈少
保諡文懿有澹志齋集
采菊
高秋凛風色百草遞萎黃嘉彼東籬英參差裛露光采
之不盈掬悠然傾我觴杖策寄事外仰視歸鳥翔會心
水木間獨坐以徜徉
陳邦瞻(四首)
邦瞻高安人萬歷戊戌進士官吏部侍郎
七夕
歲時還七夕風俗更杭州聞道湖船女争歸乞巧樓輕
雲籠月度疎樹帶星流不有乘槎客憑誰識女牛
久雨
久雨牆苔積濃隂苑樹遮席門寒下雀蒿徑曲藏蛇浦
水連街闊江潮帶閣斜誰憐都會地卑濕似長沙
辛丑之秋自留署乞假歸省沿途觸景輒成
水次兼山次昏星復曉星古城巢父廟仙迹吕公亭日
落山光白雲流石氣青横塘秋浪闊鷗鳥自冥冥
畢懋康(一首)
懋康字孟侯歙人萬歷戊戌進士官兵部侍郎
束茅行
候人何太苦早晩迎官府間積數根茅為炊且結宇官
府中夜行不絶吏呼聲燃火照官路猶云火不明燃茅
茅無束次第拆茅屋官府猶未知宵征車&KR2263;&KR2263;
徐良彦(一首)
良彦字季良新建人萬歴戊戌進士官工部侍郎
落葉
落葉不上枝因風亦復起清風本無私何因有彼此一
葉隨飄蕩一葉沾泥滓寄語風前葉莫墮東流水
洪瞻祖(一首)
瞻祖字貽孫仁和人萬歴戊戌進士改庶吉士授
兵科給事中謫知嘉定縣稍遷南行人司副累遷
太僕卿以右都御史巡撫南贑有清遠山人漫稾
題李都督朝鮮圖
王者安天下終資不戰功金城圖略上青海戌樓空長
笛關山月寒砧木葉風還將憂國淚添入錦題中
鄧渼(六首)
渼字遠游建昌新城人萬歷戊戌進士除浦江
知縣調秀水再調内黃徵授河南道御史巡按
雲南升山東副使轉浙江右參政山東按察使
擢右僉都御史撫順天有留夷館南中紅泉諸
集
(詩話遠游詩敦琢而出頗近俞羨長何无咎二山人微嫌鬱□耳然勝楚人之咻多矣)
武定變
朝登武定城暮宿抵羅次有何龐眉叟遮車泣訴事問
叟何所苦問叟何所覬叟耄復健忘憶一不記二往者
萬歷初邊守幸康乂守令咸得人民物鮮札厲伍伯不
到門什一有恒税㪷米纔十錢半鏹易一醉龜貝自轉
輸工價集駢坒相歡太平人但供角觝戲嗚呼廿載間
乾坤一幽閉中丞文且武抵掌談封拜羽檄豈虚來兵
革靡寧歲忍以百萬命而快一人意忍白千里地而希
茅土賜守臣本蟊賊中璫甚狂猘此輩紈袴子况彼糞
除隸咆哮而負嵎逢者鮮不噬不忍因民怨奈何虎冠
吏一夫敢倡難餘孽竟昌熾訛傳寇初集頗遭守者詈
黽勉授殘甲垂頭望睥睨蜂涌圍已合蟻薄城遂潰巷
戰力不敵免胄期殞碎烈烈金與王闔門竟死義宛轉
蛾眉女慷慨丈夫氣泣抱黃口兒牽挽及娣姒相繼付
烈燄義不汙賊鑕草間苟求活羞彼郡都尉難撲燎原
火易乘破竹勢中丞文且武小醜曾蔕芥下令城中外
毋得輒引避按堵第如故已定退賊計賊来如風雨剝
膚患孔亟晨興牙門啓文武咸就位寇賊在門庭請問
計安出中丞噤無語汗流手顫悸但云烏合衆不久自
當退城外鼓盈天城中哭震地賊徒皆重鎧踉蹌錯其
臂每聞得漢兒刃腹必洞刺刳腸絓樹枝烏鳶下争食
尸積雲津橋血流滇海澨中丞非不武空拳安可試登
樓望賊徒&KR0719;然思所畏或用緩賊謀姑為好語慰彼賊
若罔聞瞋目仍攘袂惡詬至不堪左右皆沮媿甘受城
下盟竊發虞姦細犒用十二牛文錦先皮幣葚紫織成
衣黃金鈎落帶銀印龜形鈕本自上方裂名器敢輕假
曾謝挈缾智賊衆始拜舞觀者猶惴惴賊来荷戈入賊
去駝金回(何對切)可憐窈窕嬢抑作犬羊配虜獲動無算男
婦必累騎輜重百里間緜緜行不絶(此芮切)玀賊固驍悍
小勝輒忸忲(餘制切)中丞文且武開門悉精銳擊歸伺其怠
小醜安足殪但聞攀牆看誰將一矢遺(去聲)夷民舊部落府
主新儀衞前歌後有舞送歸刺史廨昭昭漢日月幾向
蠻天墜忍死幸須臾延頸王師至焚香拜馬首雙頰如
雨淚不意溝壑軀復覩漢旌幟感激活我恩人持一笥
餌長跽主帥前帥聞乃大誶怒聲吼如雷立命三軍士
居此圍城中盡與賊勾結(吉詣切)從賊有顯戮任其所斬
刈軍士擁向前兩手捽其髮(方味切)舉刀便欲斫觀者但
&KR0787;眙叩頭連乞命我輩有何罪爾輩實無罪是爾命盡
日(而至切)昨傳中丞令首開購級例重賞不踰時以此競
趨利摉賊無所得失利且有害頭顱許借我誰能别真
偽老幼聞此言號擗淚盈眥生既無門控死當訴上帝
駢首就鋒刃流血如泉沸次第列功狀報捷日三四中
丞啓捷書抵掌大稱快催軍益前進功多賞亦倍傳教
諸將營努力功名會今年殺諸賊金印如斗大當取懸
肘後急擊慎勿失(式吏切)天網恢恢布多殺神所忌逆賊
既就俘將吏亦被逮糜爛同一理誰逃百六阨(烏懈切)叟
昔有三子諸孫繞膝嬉酷經喪亂来竝無髫齔嗣田園
既蕪没居室遭焚燹親友凋殘盡生理迷所寄人皆羨
高年高年有顦顇歎息老叟語停鞍重歔欷(去聲)召變良
有初妖象著為篲町疃作戰場噫嘻豈偶值
閒居
敬通居里日彭澤去官辰酒熟邀田父花時對孺人素
琴横竹几藜杖挂山巾在世無明略猶堪傳隠淪
田家樂(二首)
烟火高原合雞豚小市通夜行防虎阱寒至築牛宫捕
雀遵桑翳澆麻引竹筒今年倍收秫不怕甕頭空
挾彈驅田鼠持竿放野豚但令倉有粟寧使婦無褌賣
藥曾過市催租少到門不知今去漢歷代幾兒孫
奉陪蘇中丞游招寳山同作次壁間韻
突兀如臨碣石傍天青島嶼辨微茫千年陰火疑潛爇
三足陽烏本内翔魏闕遥瞻天北極戈船争指日南王
臣心似水朝宗遠一任沮洳變作桑
春日述懷寄湯義仍四十韻
漢域春陰盡蒼山旅病淹梯航三面入風壤百夷兼五
尺通秦道單車即瘴炎投荒虚繡斧覽勝引丹幨市有
紅藤篾家珍白井鹽涔蹄規海闊岝㠋露峰尖霜蒨長
含潤温泉側注瀸衣冠餘僰㸑貨貝古閭閻茉莉簪花
艷稌秔釀酒甜緬文披似篆蠻語聽猶譫烽燧宵常警
萑蒲日戒嚴由來稱卉服未可廢戎鈐往者勞徵發王
師快殄殲傷心多戰哭無術救危阽退食聊閒步幽吟
却卷簾磔雞初學卜射隼竟空占牽拙身何補浮湛趣
自恬怪看顛種種轉益貌廉廉藥裹頻教命觚毫嬾欲
拈神龜寧要灼廐馬剩須箝自笑名為累誰知意所忺
以予嬰世網念子獨淵潛客坐閒垂釣妻鉏竝擁鎌游
魚窺硯沼微雨映書籤句琢文心巧時推筆力銛七襄
勞組織一字費鍼砭善戲非為虐雄文合愈痁木蘭舟
汎汎荷芰帶襜襜麗曲傳箏柱閒情詠鏡奩吟當花纂
纂舞愛玉摻摻多取天應忌高名已亦嫌餘生甘劓刖
抵死乞髠鉗老態杯中失窮愁病裏添澤糜安飲啄涸
鮒且喁噞世外論歡賞私衷早屬饜筌蹄自有契膠漆
乃非黏别怨稱殊未歸期歎不詹春心傷碧草秋望滿
蒼蒹饑渴思瓊樹書題倚素縑空庭無過鴈竟夕坐明
蟾今古論冤憤乾坤幾顧瞻已而應誚鳳宛彼一鳴鶼
種竹籓官舍看雲到步檐池萍青靡靡砌卉綠纖纖戀
闕心徒奮傷時口合鉗風塵途漸迮原野氣猶熸輦轂
憂烽火深宫歎釡鬵迷津憐弱喪回策庶西崦瘴海愁
空說鄉園淚暗沾思君遥送目烟雨晦巴黔
毛堪(一首)
堪字公輿吳縣人萬歷戊戌進士除吉安推官
選授廣東道御史升大理寺丞歴官南京通政
使卒贈工部右侍郎
蘭津謁武侯祠
羅岷山勢接哀牢丞相曾經駐節旄尚有里巫鳴社鼓
依然陣石出江槽偏安西蜀非初願深入南方豈憚勞
精爽不隨炎漢盡蘭津終古薦溪毛
吳文企(四首)
文企字季騧號白雪南京旗手衛籍景陵人萬
歷戊戌進士除戸部主事歴郎中出知寧波湖
州二府終陜西按察副使有絮菴慙錄
(詩話白雪廉吏守湖州時爨薪不給課僮僕刈後園豐草折枯樹以炊拾得石一片上有玉筍)
(二字其旁題識已滿乃宋元豐間物笑曰太守落落如此石石應太守將去及遷秩載之以歸)
(置香雨樓聞至今尚在也其菰蘆集在湖所著詩頗饒清韻)
題資福寺同寮友作
行到寺邊寺坐看山外山講堂分戸牖野席對溪灣暗
水香厨引高雲絶頂還茶瓜深話久欲起更牽攀
登定海八面樓望海
便欲乘潮去登臨小白華憑誰辨灰劫無術算河沙開
士元居海仙姑舊姓麻蓬莱幾清淺好問蔡經家
汎舟碧浪湖(二首)
紺塔高懸山寺蘭舟不遠人家載出村莊兒女折来楊
柳桃花
小櫂白蘋洲渡輕帆碧浪湖風歸到郡城春望湖山盡
在樓中
沈孝徵(一首)
孝徵字公廉海鹽人萬歷戊戌進士除工部主
事歴郎中出為河南按察副使有玄暢閣集(顧太)
(初云公廉諸體未嘗不師古人而惟陳言務去)
陪祀長陵
憶昔攀龍向鼎湖幾回清夜聽啼烏南来風雨羣山合
北望關河落照孤累葉衣冠瞻祖廟中宵綵仗發清都
霜華滿地松楸冷英&KR1065;于今陟降無
高出(八首)
出字孩之莱陽人萬歷戊戌進士知曲周高陽
盧氏三縣升南京戸部主事歴郎中出為蘇松
參議遷副使轉河南參政升按察使降廣寧道
監軍副使改西平堡監軍有盧隠郎潛二集(馮元)
(成云孩之詩能不襲陳言玉焦弱侯云孩之因故為新去俗從雅譬之朗孤桐自中天律)
(詩話孩之家本東莱不襲歴下遺派如蘋婆果初生食之味雖近醉猶勝冬月儲藏軟同緜絮)
古意
鳳鳥久不至丹穴邈難尋如其今来儀不異他山禽所
以鳴岐後千古閟其音
箕山
箕山於太室如岱有梁甫輔嶽竝稱尊他山遑敢侮潁
水源更清石流歴可數所以讓王人洗耳臨其滸一瓢
棄陶唐飲牛媿巢父後代鮮若儔高風激千古
野憤
三十六年秋高子居于虢再覩燕辭壘感我留滯客葉
墜洛水清虎鬭熊耳夕時物惕所懷山川察今昔嵳峩
入雲雪八月中天白牛羊懸蒼崖横術帶阡陌其人或
巢穴其俗無蓄積催科更復拙課殿甘督責十載曉吏
事無能效涓滴折腰如尺蠖妻妾交不懌空谷幸無人
時縦尋山屐庶少填委煩且免多口讁四海今小康天
威儼咫尺恭聞聖節前臺省員滿百意氣富指陳容易
輸肝膈封事報寢多往往生彈射元氣存碩果剥廬獨
安適夫誰作厲階至今餘毒螫天聽愈以高嚚訟竟何
益黨禍歴殷鑒賢者宜自惜紛争羣小利危言徒唶嘖
虺域與鬼狐影響襲其迹國事視勝負秦越比肥瘠君
子處嫌疑虚名中一擲乾坤氣日短萬姓生理窄[婺-矛+牙]緯
誠過慮不敢不跼蹐巍巍太祖功百世可憑藉天子堯
舜資式瞻四門闢恭已治無為洛蜀得冰釋小邑物亦
遂豁此窮愁癖
洛中感秋
紅樹邙山路西風颯已驚東京有遺事游客不勝情金
谷銅駝地周公召伯城二毛動秋興三十豈成名
亭山園次道岸韻
野色臨高閣天風落綺筵屏寒松柏雨杯淨薜蘿烟細
逕分籬斷春畦抱井圓囂塵憐市眼應接轉茫然
荅贈劉載甫比部言别
五月江流漲家人苦鬱蒸把君贈佳句忽似踏層冰為
别亦常事忘情終不能漸深交態後知已感偏增
自德州買舟北上紀見
茫茫四野水水鳥掠風帆土屋無人閉江艘有使監新
魚隨罩得遺穗進桴芟出涕憂無象凉飈拂露衫
允修山林還作此奉問
西山積翠抱長安銀海瓊泉勢鬱盤千樹春雲靈寢覆
萬年仙月侍臣看旌旗羣帝迴鑾谷風雨諸陵委佩寒
司馬相如消渴甚欲因多病乞祠官
何慶元(二首)
慶元字長人六安州人萬歷戊戌進士授工部
主事歴郎中出為雲南按察副使有蘧来室稿
新浴夜坐
殘暑渾無賴炎炎赤日懸祼宜新浴後凉愛晩風前團
扇蒲葵歇方牀莞蒻便明河想清淺烏鵲易教填
雨霽
積雨晨初霽歸心客轉多薄雲天縹緲深淖馬如何秋
水發新漲孤帆揚遠波柴扉休更掩或者麴車過
張履正(二首)
履正字我先山隂人萬歷戊戌進士廣信府知府
送别夏京兆
如何夏京兆宦況獨蕭然雞肋君寧戀羊腸我自憐烟
花洞庭路風雨石城船分手從兹地相逢何處天
送堵師甫方伯之任嶺南限韻
熊車曉發建朱幢帝簡名賢任大邦南海諸侯推最長
中朝國士本無雙風清合浦明珠返雨過炎洲瘴癘降
相送一尊須盡醉明朝回首隔滄江
阮自華(一首)
自華字堅之懷寧人萬歷戊戌進士除福州府
推官歴遷戸部郎中出知慶陽府再補邵武罷
歸有霧靈集
(詩話堅之跌宕縱飲為理官扶醉入謁巡按方下拜酒汚御史衫袖遂挂彈章晩為郡守不視)
(吏事惟與賓客分簡賦詩遨遊山水而已嘗大會詞客於凌霄臺推屠長卿為祭酒絲管交作)
(列炬薰人復為巡按所糾庶幾狂簡之士乎詩不求工君子誦詩論世寧舍詠懷堂而取霧靈)
(集也)
歸路
歸路數千里斜陽咫尺間角聲斷城堞離恨起鄉關宿
鳥先人入江流背客還月中聽砧杵游子復何顔
曹徵庸(四首)
徵庸字遠生一字平子平湖人萬歷戊戌進士
辛丑殿試由延安推官入為大理評事選刑部
主事歴員外郎中終汾州知府有冰雪軒詩集
(沈客子云遠生詩蒼凉曠達多出塵之想)
(詩話汾州詩品超逸誦之如食哀棃脆棗大是爽人)
黃岡道中
芳草展柔綠十里冒長堤藤花覆高岡下與垂楊齊榖
雨春欲盡雙禽互悲啼行子感于役思歸息山谿閒看
理綸繩坐釣桃花西及春事偶耕烟蓑引鉏犂斗酒勞
作苦壺觴恣提攜何為深泥中没此青驄蹄
秋興
愁来白苧一停歌老去青霜兩鬢過黯黯夕陽高鳥没
蕭蕭秋柳暮蟬多冠軍出塞嗟何及前箸籌邊定若何
昨夜城南横索馬傳呼客騎渡黃河
和秋柳詩
長信宫前幾樹彫風吹灞岸更蕭蕭空勞好夢三千里
無那輕霜十萬條青眼乍迷魂黯黯蒼烟忽暗路迢迢
却憐二月春寒淺占斷東風紅板橋
南康官舍
偶住江城池上亭長松苦竹伴餘清牆西秋色斜陽外
截得廬山一角明
陳允升(二首)
允升字雲逵烏程人萬歷戊戌進士滁州知州
有燃藜閣遺稾
秋日苦雨
秋水漸浮堤青禾白鷺棲祝篝空有意抱甕已無畦蛩
欲依人訴鳩偏逐婦啼不堪翹首望天際濕雲低
碧浪湖
城外烟波浸碧天城頭烟火萬家連中流塔影浮寒玉
隔岸風光入畫船一片松雲歸獨鶴千秋俎豆列三賢
由来問俗多淳樸不似西湖競管絃
劉世教(一首)
世教字少彝海鹽人萬歷庚子舉人官廣乘知
縣有研寳齋藳
古意
高樓有思婦光采瓊樹枝陸離雙玉佩明珠綴巾綦摻
摻出手爪哀哀寫芳辭清商未終曲聽者淚已滋良人
無故懽賤妾無前期空憐夜夜月流影過重栭
王嗣奭(二首)
嗣奭字右仲鄞縣人萬歴庚子舉人有密娛齋
集
九日聞范君材補官戲簡
龍山吹帽日北闕賜環新好飲黃花酒休令笑逐臣
舟中即事
黃河杳無際白浪卷山回不待窮源去方知天上来
明詩綜卷六十三
