明詩綜卷四十五
翰林院檢討朱彝尊編
龔用卿(二首)
用卿字鳴治懷安人嘉靖丙戍賜進士第一除
修撰歴諭德終南京國子監祭酒有雲岡集
武夷第五曲謁紫陽精舍
九曲清溪流此地適居半上有丹屏圍下有綠波渙嘉
木雜異草神工留竒觀山川洩幽靈晦明定昏旦茂囿
小可耕淺渠清可灌我來謁紫陽維舟楊柳岸懷賢式
居廬訪舊窮考按釣游本夙心歴覽騁披翫元理固予
會奈此浮名絆行當息塵網永作青山伴
冬日飲九山員外怡薰樓
開軒對南山蒼翠日在眼山色佳有餘引領意無限煙
霏起暮容浮雲自舒卷時見登山人歴歴諒非遠層樓
具盤餐主人興不淺清歌遶畫梁冥心栖絶巘元理儻
予會幽懷從此遣
蘇祐(二首)
祐字允吉一字舜澤濮州人嘉靖丙戍進士除
吳縣知縣再知束鹿徵授監察御史出爲江西
提學副使遷山西參政陞大理少卿以僉都御
史撫保定以副都御史撫山西入為刑部侍郎
尋以兵部左侍郎總督宣大進兵部尚書削籍
尋復官有榖原詩集(朱中立云榖原所作格不高而氣逸調不古而情真)
(遺穆敬甫云公意興甚高得句不苦自是盛唐韻于無垢云蘇公詩遒麗典雅卓然名家)
(横陳卧子云司馬詩沉䧺雅練邊塞之篇不愧槊七律格律精嚴聲調清亮咄咄逸羣而上)
聞警
榆塞傳刁斗經年未罷兵遂令青海箭復度白登城四
野空多壘三軍孰請纓轅門有頗牧萬一早留情
予歸入倒馬關作
南風吹雨傍關来關上千峯畫角哀老去尚憐金甲在
生還重見玉門開鵾絃謾引思歸調虎節空慚上將才
聖主恩深何以報車前部曲重徘徊
張鏊(一首)
鏊字濟甫南昌人嘉靖丙戍進士改庶吉士累
官南京兵部尚書有遷鶯館集
訪趙元戎築塞
走馬黃龍府觀兵細柳營連山邊雨合平野陣雲横松
漠懸秦壁燕支動漢旌猶憐趙充國辛苦築金城
陸垹(五首)
垹字秀卿嘉善人嘉靖丙戍進士累官右僉都
御史巡撫河南有簣山集(李元實云簣山詩文發乎中情根之理道)
(無高論無詭詞淡然如菽粟之味可嗜而不可厭陸子餘云簣山言志為詩㒺非真響處華)
(腴而不詡當阻阨而不挫敘逸豫而不淫宣伊鬱而不激)
(静志居詩話嘉靖初吾鄉詩人漸山而外有菁山簣山漸山集選家恒多采錄兩公詩或見遺)
(譬諸圖繪漸山丹青兩公水墨鑒賞者好有不同非畫品有高下爾)
感述
行人牽牛去乃謂邑之人無妄固有疾勿藥戒諄諄所
以君子徒兢兢慎厥身明期無人非幽欲無鬼嗔不虞
譽方恥求全毁非真浮雲翳白日白日豈終淪
築隄謠
彼田高我田低高田積土河成蹊低田年年催築隄築
堤復取田中泥去年大水百榖傷高田得熟低田荒今
年土龍雨莫禱高鄉之田爲茂草
宿三义口
雲樹蒼茫合鄉關道路賒近船呼伴侣隔岸有人家草
短煙横野江寒月浸沙家人應念我今夜宿三义
郡廨似野齋
青林依郡宅渾似野人居幸此無公事閒来展道書蟬
聲聞遠樹草色上前除莫笑耽元寂功名意本疎
弋陽道中
石子船頭磊磊溪聲枕上潺潺人行上瀨下瀨夢隔千
山萬山
張子立(一首)
子立字原禮黃縣人嘉靖丙戍進士除行人擢
湖廣道御史歴官右僉都御史巡撫延綏謫戍
寧武關
龍沙北望接三關十萬旌干虎豹閑隘地風煙臨晉水
連營烽火動燕山行邊將帥勞推轂勝算朝廷重轉圜
黠寇早聞驅馬去將軍新自射熊還
吕希周(二首)
希周字師旦崇德人嘉靖丙戍進士歴官通政
司使有東匯詩集
(詩話東匯於詩亦沾沾自喜其集不甚傳由其子請論定於陸武惠也同里曹秋嶽侍郎博徵)
(文獻集明三百年名公卿手書墨蹟装潢成册多至七百家東滙雜詩在焉比集中所載者較)
(勝亟錄之侍郎殁後古林書畫散作雲煙曩之過眼者不復再覩矣可惜哉)
雜詩
人生如萍藻泛泛浮江河東西逐流風南北信逝波波
逝一以散風迴復来過暖翠唼鳬鴨遥青逼蒲荷託身
一水中漂轉諒靡他深谷忽為陵天運其如何枯瘁同
百草無復黃白華植根本無定浮榮安足多
萍鄉次趙都諫漸齋
晚憩萍鄉館繁隂度短牆鳥栖人亦倦山僻雨初荒新
月憐游子凉雲夢草堂好風三百里吹我上瀟湘
華察(十一首)
察字子潛無錫人嘉靖丙戍進士選庶吉士改
戶部主事歴兵部郎中再改翰林修撰遷侍讀
學士掌南院有巖居槀(黃才伯云鴻山詩追蹤陶杜卓然大雅王僅)
(初云學士詩一意沖淡調出天成語皆心得表王道思云子潛詩灑然自立於塵壒情累之)
(意象之超越音韻之凄清不受垢氛而獨契溟涬王元美云華子潛如磐石疎林清溪短棹)
(雖在秋冬之際不廢楓橘窈龔鳴治云韓子云和平之音淡薄愁思之音渺鴻山操和平之)
(音而得窈渺之趣可謂兼才云宗子相云學士詩雅淡有靖節風蔣仲舒學士刊洗浮靡)
(獨秀本色誠陶韋之妙境也惜才具稍乏短於七言袁魯望云先生詩根乎性真妙乎言理)
(沖粹清英不可境象云李本寧云學士五言有陶韋之致鄭平子鴻山幽情秀句不減王)
(孟舒陳卧子云子潛清儉似茅茨下人李章云子潛如坐禪空山微聞鐘磬)
(詩話學士豐於貲纖纖務嗇晝夜持籌不知吟咏性情何由超詣乃爾)
游善卷碧仙巖
落日下空門齋鐘出林莽偶兹叩精廬再宿翠微上舊
游不知處但見松杉長巖虚露氣清坐覺心魂爽月白
山窗高夜静風泉響遂令寤寐中超然脫塵網雲壑永
棲遲願言稅歸鞅
夏日山中述懷
晚來慕恬曠適意在罷官取凉喬林下晝日恒不冠白
雲滿前峰曳杖行獨看有時遇鄰叟烹茶共邀歡山田
固云薄歲入亦自寬達人貴知足吾生永相安
僅初移家湖上有作和韻贈之
城邑豈不美生事在田廬移家就所安正當長夏初壟
上刈舊麥園中灌新蔬寧䘏四體勤將期方寸舒入門
謝鄰里幸託仁者居湖光近林牖水月澹清虚因適魚
鳥性遂於塵跡疎開軒聊種竹閉戶兼著書豈羨衣食
饒但喜歲月儲達人能固窮朝夕恒晏如願言日相過
多聞時起予
五月望夜與諸君山中再酌和僅初韻
仲夏苦晝永薰風起將夕圓景海上來照此山中客坐
令微暑消兼使衆累釋興至時命觴露下復移席因躭
水竹居遂同魚鳥跡盤遊豈忘返翫物聊取適臺空人
影疎夜静潭氣白参差樹杪峰歴歷辨咫尺超然悟真
境萬物一虚寂
晚至湖上和僅初韻
山中讀書罷來憩澄湖濱綠隂暗溪路草堂静無塵平
生滄洲意煙波夢垂綸石梁度落景花渚藏餘春閒情
狎魚鳥悠然適吾真雲天澹晴霽空水明衣巾未遂乘
桴願徒懷江海人
宿玉陽山房和僅初韻
返照明溪梁深松晦夕景岩卧符夙期雲隂石牀冷因
投物外心遂入清虚境天寒木葉疎月落山房静然燈
獨不寐秋宵一何永明發從此辭白雲鎖蒼嶺
秋日觀稼樓曉望
日出天氣清山中悵幽獨豋高一眺望風物凄以肅流
水暎郊扉炊煙散林屋秋原一何曠薄隂翳叢竹時聞
鳥雀喧因念禾黍熟悠悠沮溺心千載猶在目
秋晚過英姪園居
野曠秋氣高丹楓暎茆屋農家各欣欣門外山田熟相
邀具雞黍悠然入深竹風物日蕭疎但見籬畔菊賞心
惬所期勝事良已足落景照湖光孤亭暝巖麓
寄蔣子雲
我家大江南君家大江北平生弄篇章白首不相識曩
聞大雅音因窺作者閾一從罷官歸壟上親稼穡口誦
南華經意象欣自得有時江月來照見天地色神交入
夢寐道遠安可即雁去為寄書殷勤問眠食
秋日施子羽姚山人見過
掃徑秋色佳衡門遲来客山厨薦園蔬戀賞淹日夕荒
臺蔭叢桂徙倚對巖壁夜静人意閒潭空月華白信宿
惬所期去住欣自適養生慕彭聃學道窺莊易願言保
微尚歲晚成三益
僅初以詩見寄次韻答贈
地僻畏風雨入春長掩扉一從還山後又見梨花飛世
事多貝錦故人猶布衣瑶琴勿輕奏山水知音稀
屠應埈(七首)
應埈字文升平湖人嘉靖丙戍進士選庶吉士
改刑部主事調禮部歴員外郎中仍改翰林修
撰陞侍讀進春坊右諭德有蘭暉堂集(俞汝成云漸山)
(詩明爽俊偉卧穆敬甫云屠詩深重不浮得唐人應制體陳子云屠公典麗流暢亦足名家)
(如李舒章云文升風姿閒麗玉樹風前是戶庭佳物)
(詩話諭德取材六代具體初唐爛若春葩將以秋實是衆作之有滋味者)
贈袁子永之戍湖州
弱齡事篇翰與子諧所歡同芳握蘭茝偶德璵與璠彈
冠入鼎門振衣陟華軒皇心苟予顧白首諒無愆風波
起中道行路一何難子行戍故越予留滯幽燕孤雲易
流邁獨波不成瀾艱危各異勢繾綣何由宣贈子别鵠
操報我以孤鸞
贈内
良時飭徒御予當遠行游上堂戀慈親入室語好逑王
臣奉時役不得顧晨羞攜手再三歎出門悵悠悠室中
四五雛眷眷何能留遠期在終歲忽往增離憂離憂安
可任迢遥隔辰參蓰蓰雙鯉魚一浮而一沉楚橘不北
徙越禽有南音贈子明明鏡可以鑒我心
馬上贈武舉生金寳(有序)
金寳以歲庚辰舉武試時學士石公珤為考官
今廿年餘矣猶以敝衣走風塵中兵憲陳君令
護予行予憫之爲賦長句
翩翩飛騎突且雄槖垂七尺高麗弓向予長跪馳素封
來自天津陳長公感君来緘重君使汝才且雄者誰子
云是熊峰門下士緋衣已隨塵土緇壯心尚逐風雲起
長公好士輕黃金求才不憚幽與深幕下立談收劇孟
坐中飛檄佇陳琳白髮自知無長物清商猶自有哀音
我聞其言感且歎古來相士輕貧賤驊騮豈少伯樂無
世上紛紛寧足羨曾冰皚皚黃河枯策勲報恩真丈夫
插貂横玉盈上都封侯之骨汝有無贈汝腰間金僕姑
贈同年謝子儒致仕歸蜀
子真棲谷口潘岳賦閒居長揖辭明主為農返故廬雪
消巴嶺出天入錦江虚莫待揚雄老潛夫早著書
趙武庫元實移居賦得堂字
高士便疎曠居臨御苑傍開尊秋月滿列樹夏雲凉水
鏡搖朱戶風琴奏石房豋樓新有賦王粲謝升堂
漫興
南風吹晝沙霧黃遠在燕臺思故鄉火雲炎日暑三伏
江檻野亭天一方即愁蠅聲惱饒睡况有客子來相妨
行歌抵暮遅明月柏林露葉鱗鱗光
鏡光閣雨
鏡光閣在帝城邊遥控西山奠北川忽有風雲來絶塞
坐看雷雨下諸天微茫野色俱堪畫漭沆中流好放船
東下林塘更幽絶江南秋望此依然
王格(一首)
格字汝化京山人嘉靖丙戍進士選庶吉士出
知永新縣陞刑部主事調戶部歴員外郎中出
為河南僉事會南巡行宫火逮獄削籍久之授
太僕寺少卿有少泉集(顧華玉云少泉取材于選效法于唐諸體皆工)
(詩話少泉矢口信筆不費推敲合作者寡并非洞庭漁人之比南風自此繼夢澤而代興者鮮)
(矣)
燈夜曲
千金一刻此芳春况復天邊月色新曲巷小橋隨意去
明燈何處不留人
陸粲(八首)
粲字子餘一字浚明長洲人嘉靖丙戍進士選
庶吉士改授工科給事中坐劾張桂謫都勻驛
丞遷永新知縣有貞山稾(顧元言云給事與屠文升袁永之王汝化)
(同時入館並有盛名亦李唐四傑之流)
(詩話嘉靖間元老類皆延攬賓客雖貴谿分宜亦然惟張桂專與文士為讐丙戍庶常一筆畫)
(掃貞山又多論劾困抑終身然晚極田廬文酒之樂菽園著述傳誦藝林比之二柄臣孰得孰)
(失耶)
擔夫謠
擔夫來擔夫来爾何為者軍當差朝廷養軍為殺賊遣
作擔夫誰愛惜自從少小被編差垂老奔走何曾息祗
今丁壯逃亡盡數十殘兵渾瘦黑可憐風雨霜雪時凍
餓龍鍾強驅逼手摶麥屑淘水餐頭面垢膩懸蟣蝨高
山大嶺坡百盤衣破肩穿足無力三步回頭五步愁密
箐深林多虎跡歸来息足未下坡郵亭又報官員過朝
亦官員過暮亦官員過貴州都来手掌地焉用官員如
許多太平不肯恤戰士一旦緩急將奈何噫吁&KR1077;一旦
緩急將奈何
贈别王直夫(二首)
商飈激疎牖蟋蟀鳴墻隂志士恒感秋况乃違所欽之
子役王事遠適閩江潯攬衣起追送渺彼川塗深少小
從子遊方軌馳文林時去志願違素髮忽滿簪撫景慨
今昔惻愴情難任願言顧離索惠我瓊瑶音
威鳳天際翔潛虬澤中蟠嚴子時閉肆貢公乃彈冠顯
晦豈必同各以性所安子行樹遠績奮身青雲端鄙人
棲蓬藿蹇拙聊自完丈夫志千載飛沉何足歎相期保
貞素歲晚同金蘭
憶家君
白髮人千里朱門月半扉燕山雲去遠澤國雁来稀無
夜不成夢有書空道歸遥憐北風勁尋便寄寒衣(杜若撫云)
(先生七歲時作)
寄葛太守子中
憶爾投荒日依依戀翠華亦知行萬里不是爲丹砂郡
古留銅秋堂深繡土花何須憂瘴癘只合卧煙霞
送陳太僕謫教海陽
蠻中千嶂啼猿裏海畔孤城匹馬過却望瀧江更南下
月明雙淚聽漁歌
送人入蜀
樓船捩柁浪花生百丈雙牽黛色明夾岸兒童齊笑語
嘉陵江似使君清
送汪僉事之湖南
驄馬長鳴飲碧流銀鞍金絡紫茸鞦(一作花銀鏤帶鷫鸘裘)行人
大别山頭望雲外雙旌指鄂州
石文睿(一首)
文睿字文思台州寧海人嘉靖丙戍進士除太
常博士有白山集
(詩話文思詩末成家然如寒生紅葉雨秋老白蘋江高塔静觀塵土界老僧閒數廢興年正是)
(不俗)
郊行和韻
雲散峰晴海角樵聲牧唱山根客喚潮來石渡鳥翻花
落蓬門
江以達(一首)
以逹字于順貴溪人嘉靖丙戍進士授刑部主
事歷郎中出為福建僉事轉湖廣提學副使有
午坡集
(詩話午坡以北地文出廬陵眉山之上又謂昌黎詩不逮文尚沿習氣胥臺贈詩云賦窺宋賈)
(室詩登潘陸堂不免阿其所好矣)
夏日偕東沙赴練塘北園之遊
佳辰惬行遊以我心所賢來登山上亭共聽風中泉因
坡展瑶席坐石藉芳荃蟬鳴高樹林凉葉墮我前脫巾
謝塵鞅箕踞臻忘年緬彼域外觀息此區中緣
聞人銓(一首)
銓字邦正餘姚人嘉靖丙戌進士除寳應知縣
擢山西道御史巡視兩關歴湖廣按察副使有
芷蘭集
(詩話邦正著錄陽明之門撰飲射圖觧又雕劉昫舊唐書行世津津好古不易得也句如花落)
(雨餘雨風吹寒食寒情味不淺)
豋北固山
郭外青山好高峰俯碧霞江聲入尊斝秋色滿汀沙島
嶼金焦並人煙市井賖地偏鷗鷺狎擬宿梵王家
田汝成(五首)
汝成字叔禾錢塘人嘉靖丙戌進士授南京刑
部主事繇員外轉禮部郎中出為廣東提學僉
事左遷滁州知州陞貴州僉事遷廣西左參議
有豫陽集(顧元言云學憲詩沈鬱豪縱如探珠合浦夜光迫人往往眩目)
(詩話叔禾挾黃勉之徧遊武林諸山互相酬和撰西湖遊覽志及志餘亦稱好事惜中興館閣)
(錄都城紀勝武林舊事夢粱錄咸淳臨安志大滌洞天紀諸書皆未寓目未免挂一漏十耳詩)
(品在范箐山江午坡間)
自石屋洞至法相寺同黃勉之
曠志憶逍遥勞歌厭囚窘縱壑媚春鱗薄霄媿秋隼厭
彼方内遊肅此塵外軫每挹山水輝都使名利盡煙樹
杳芊綿雲峰互虧隠崖屋已静便祗園復恬引金輪相
自圓玉鏡光猶藴沉照燭靈根依方護元準理會得有
充神開暢無朕雖牽纓組心亦免丘壑哂
軍中酬焦學憲過予思南别署有懷見寄
誰道軍中樂徒勞物外吟朔風凄鼓角嘉節罷豋臨草
閣依山迥江梅映雪深無由欵高駕愁絶暮雲心
烏蠻灘
一葉中流下千山兩岸開黿鼉吹浪轉燕雀受風迴巨
石迎船出啼猿近客哀從來輕險絶涉此寸心摧
龍江送吳士美移守鈞州
蘆荻蕭蕭鴻雁飛清江石郭重因依孤舟尚憶他年别
萬死還從去路歸白首丹心憐汝在窮途青眼故人稀
量移猶是長沙謫落日哀歌事轉非
韶州
河戍寒依浦村氓晝掩關隔山明野燒云是小溪蠻
樊鵬(六首)
鵬字少南信陽人嘉靖丙戍進士歴官陕西按
察僉事有樊氏集
(詩話望之少南同為仲默鄉井絜短論長少南差勝)
楊白花
楊白花一夜風吹去知他飛飛落何處金屋重重閉不
開哀鴉啼盡宫中樹
於郎中足賦卷
官軍日食十萬粟邊城財賦苦不足大同宣府鄰封疆
千里極目皆沙場朝廷北顧垂至計馬饑軍餓憂不細
於君自出居庸關芻粮堆積高如山官軍無事日牛酒
偵騎聞之皆北走
寄袁雙溪
聞汝行塵在南陽定汝陽古城遥落日岐路滿秋霜雁
影江流隔猿聲楚澤長賈生官不達莫怨漢文皇
六合
聯轡來東邑朝来暮復還市廛通亂水城郭帶秋山路
出青楓外江流白霧間西行鄉思切愁絶望昭關
五丈原
英雄久已矣覇跡至今存為惜三分國愁看五丈原春
雲浮戰壘野柳暗營門漭漭金牛道誰招萬里魂
賢隠寺宴别張子言限字
寺門縹緲立孤雲雲裏鐘聲落澗聞白晝蛟龍時並見
青山麋鹿晚為羣窗中碧霧千峰濕樹杪香泉百道分
明發長安萬餘里落花尊酒暫留君
袁袠(十九首)
袠字永之吳縣人嘉靖丙戍進士選庶吉士改
授刑部主事調兵部坐失火下詔獄謫戍湖州
用薦補南京兵部員外出為廣西提學僉事有
胥臺槀(文徵仲云永之樂府古律詩莫不合作吳峻伯云永之古詩法魏晉近體擬)
(唐當其意到一騁敷贍沉核無所摹剽而動與作者合度王元美云袁永之如王謝門中貴)
(介子弟動止可觀嚴蔣仲舒云袁詩如築城建邑位置整終乏悠然之思)
(詩話永之詩品在后岡之上足與吾鄉漸山方駕報顧東橋書云立言之道其難有六學難乎)
(淵該事難乎綜覈辭難乎雅健氣難乎沖和識難乎貫融志難乎沈澹兼是六能而假以歲月)
(庶矣古之立言者率多中歲盖少年輕俊聞見未廣計慮未周詞鋒則銳而論議剽捷終乖軌)
(轍今讀胥臺集多中歲之詩宜其聲既清會辭亦藻拔也)
移居峴山精舍
山寺閟精廬移居性所適寧知賓客稀漸與城市隔岡
巒何秀美蒼翠還日夕夏木密以隂幽鳥來几席開窗
見漁舟湖水清且碧焚香日晏坐遣興在篇籍余本迂
散人禪林亦静僻兹焉遂吾好已矣思屏跡
題盧師陳所居五塢山房
吳邦表靈隩山水藴清嘉緬惟南横勝元邃誠難誇飛
泉懸白雲疉巘棲頳霞連岡盡叢竹密塢多桃花信美
可以居僻性思移家君家南横側搜討窮幽遐俯臨北
麓峻曲抱南湖斜丹房閟芝术列墅羅桑麻既寡徵稅
憂兼無城市譁兹樂寧外奬珪組亦何加
觀魯迭所貢獅子歌
魯迭迢迢遠在崑崙西叩關通道貢狻猊絶漠知重幾
萬譯䟦涉流沙經月氐初從羈縻就屬國傾城聚觀途
路塞攣題械脰苦維縶豹鞹為鞘鐵銜勒尾如流星氣
憑陵隅目燭地思奔騰四蹄䠥&KR0887;毛髮竦瘦脊硉兀排
鋒稜崩雷掣電望風吼青兕辟易元羆走嗇夫股栗不
敢前壯士變色將無狃奚奴綠髯深眼睛戟手魋髻垂
胡纓須臾鞚引藁街下俯首帖耳猶長鳴刲羊屠狗恣
所欲豐芻肥胾日不足英雄束縛亦如此豢養恩深敢
辭辱始知丹青貌不同彷彿山海圖經中上林已開射
熊館天子賜見長楊宮虎賁如雲兵衛列彊弩短刀防
噬囓詔謂圉人破檻車玉階舞蹈龍顔悅我聞異物不
可馴袒裼擾之如有神水衡寳鏹勅頒賜不惜金錢懷
遠人嗚呼明王慎德卑遠略珍禽竒獸須教却周征白
狼荒服叛漢閉玉門歌頌作先朝故事傳敬皇魯迭欵
塞曾來王當時謝却仰明聖萬古史册生輝光今皇端
拱勤内治夷德無厭惟嗜利何當破械縱山林厚賞金
繒絶來使
送陳少參魯南之江西
金章荷聖恩辭出大明門驛路雲千里都亭酒一尊康
郎城邊春水發滕王閣上懸新月輕帆直下疾於飛幾
日看山徧吳越揚雄白首薦公車曾作詞臣侍石渠直
道自甘終放棄高才誰肻借吹嘘藩參四品官不薄豫
章猶勝長沙惡簿書錢糓亦何勞十載功名至方岳春
來彭蠡雁難聞江草江花杳暮雲南歸正及鱸魚美直
北相思不見君
送陸子元遊泰嶽
有客手珮蒼精龍告我遠遊豋岱宗岱宗根蟠九百里
絶頂上有秦時封金泥玉笥秘難見古文竒字誰能辨
日觀遥看碣石津雲峰正對蓬萊殿海中鰲身應天黑
三山湧出神仙宅貝闕参差結蜃樓珠宫掩暎藏蛟室
君登泰嶽觀滄海九州四瀆皆安在堂上遺音想絲竹
壁間經傳尋魚亥丈夫所志在蓬桑焉能局促籠中藏
看君一劒行萬里五嶽之遊自兹始
大駕視牲南郊
大路調仙馭朱旗列禁城帝牛三月繫田燭九衢明日
並龍旒出山將綵旄迎横汾卑漢詠禋祀秉皇情
人日齋居雪霽
瑞雪逢人日堯年感物華水從銀漢落山繞玉關斜帳
殿披晴靄郊宫閟綵霞今朝禁城望無樹不飛花
蒼梧作
氣候南荒異蒼梧濕更饒山雲晴忽雨江霧夜連朝病
與炎俱劇愁隨瘴不消故鄉那可望桂嶺已迢迢
憶横塘别業
一卧文園病終朝念故山敢希宣室召秪望玉門還橘
想千頭足桑思十畝閒如何五斗米猶是滯南蠻
謁柳祠
羅池非昔日柳廟亦荒頽秋草重門閉寒花獨樹開文
章真命世今古孰憐才猿鶴如相訴松風晚更哀
謁劉賢良祠
高樹臨流水空庭澹夕陽萬言翻下第三黜竟投荒事
業存青史英靈儼白楊古來稱屈者不獨一賢良
自柳至平樂書所見
鬱白方言似潯梧瘴氣賖蚺蛇晴掛樹射蜮晝含沙屋
覆湘君竹山紅蜀帝花夷堅收未盡博物待張華
招鶴
獨鶴忽飛去冥冥滄海東離哉翻羽翼幸矣脫樊籠影
憶空庭月聲鄰别院風凌霄自有志吾豈學支公
送陳德夫使魯
帝曰封同姓皇華送使臣河山藏漢誓寳玉展周親殿
說靈光古經傳孔壁新余生好文獻一為訪先民
送何給事善充守衡州
衡陽楚上流太守古諸侯五馬横金去三湘露冕遊猿
聽巫峽夜雁數洞庭秋今日辭青瑣還將諫草留
秋興
仙仗行宫舊内居花間往往駐鸞輿徒聞漢帝横汾曲
不見長卿諫獵書天子射蛟開水殿奚官牧馬遍郊墟
蒹葭苜蓿秋無限悵望燕雲萬里餘
登匡廬山
苕岧廬嶽近天都萬丈丹梯鳥道孤樹裏泉聲飛瀑布
空中煙霧起香爐峰形下瞰蓮花嶺江勢遥吞彭蠡湖
白鹿仙巖何處是却看五老在虚無
采香涇新莊
誅茅閶闔城之西路轉采香涇上隄濃隂榆柳綠當戶
秀色芙蕖紅滿谿力田輸稅半栽秫鑿沼養魚兼灌畦
每媿長公高隠志杜門從此可幽棲(張摯字長公)
西蘆辭
君家滬瀆城城西蘆子渡蘆子何蒼蒼秋風吹白露
范言(四首)
言字孔嘉秀水人嘉靖丙戌進士授蒲圻知縣
改保定儒學教授歴國子監丞陞大理府同知
有菁陽集四音存稾(湯義仍云菁陽質有其文孤秀清贍陳仲醇云菁)
(陽詩文深往獨至最合古法)
(詩話菁山先生不畏強禦為國子監丞時嚴世蕃著紅袴入上舍先生夏楚撻之分宜次日造)
(門謝未幾而大理丞命下矣嘉靖初吾鄉稱詩必以先生為巨孹屠諭德漸山長歌云菁山先)
(生真崛竒文章垂世光陸離懸黎結綠世莫識陽春白雪和者稀是時漸山詩名籍甚願入室)
(稱弟子焉)
駕出北郊
清蹕辭南陸元宫禮北郊周廬屬霜戟行吹雜金(一作風)
鐃齋祓陳周幣明禋薦楚茅還聞天樂在縹緲下雲旓
别華鴻山翰撰
細雨花邊路閒亭竹外扉地偏亭榭古春老燕鶯稀柳
色侵歌扇藤梢拂舞衣新愁忽高會知爾遠懷歸
鶴樓别意
吹笛高樓月色新不知江上有離人柳條欲折可憐暮
梅花即開何處春孤舟泛泛剡溪雪落日迢迢揚子津
天涯我亦索居久為汝長歌一愴神
曉發吳江
垂虹橋邊曙色微三高祠下露華晞畫船打鼓出城去
秋水滿江鴻雁飛
趙時春(二首)
時春字景仁平涼人嘉靖丙戌進士選庶吉士
改兵部主事以建言下獄尋補翰林編修又以
上疏放歸會邊警起領民兵自副使超拜右僉
都御史巡撫山西有浚谷集(李伯華云浚谷詩有秦聲)
(詩話景仁慨當以慷如擊唾壺不必中節)
送陶虞卿赴神機參將
宋殿三衙帥唐環十六軍官聯參斗柄旌旆儼星文羽
衛迎黃道龍光覲紫雲時時仙仗入清蹕早應聞
留滯
留滯滄洲已浹旬鶡冠終日滿風塵浮雲何事來還往
歲月無情秋復春海甸中宵來驛使天涯盡處未歸人
不堪對酒翻惆悵翠篠黃花幾度新
王慎中(十七首)
慎中字道恩晉江人嘉靖丙戌進士除戶部主
事改禮部復改吏部歴員外郎中謫常州通判
稍遷南戶部主事轉禮部員外陞山東提學僉
事歴江西參議河南參政有玩芳堂摘稿遵巖
家居集(王元美云王道思如驚弋宿鳥撲刺遒迅殊媿幽閒之狀)
(詩話劉淵材憾曾子固不能詩余嘗見宋人所輯唐宋八家詩韻則子固與焉不得謂非詩家)
(矣評明人詩者不及王道思然道思五古文理精密足以嗣響顔謝而論者輒言文勝于詩非)
(知音識曲者也)
遊西山
良辰戾首夏肅軫遊西山山形何崒嵂洲渚互相緜奔
湍既下赴危峰亦上干谽谺石洞窈迤邐飛梁懸朱葩
晞陽谷翠羽蔭隂戀閟室象霞搆疎甍憑風騫抗宇凌
層基列楹俯流泉好鳥揚幽音弱蕖濯清漣豈惟耽遠
遊因兹達大觀拾乳歷窱䆗擷芳陵巑岏渟渟出磵淙
靄靄冒隴煙水碧間清藻靈飈茁瑶菅履險神彌豁入
幽情更延隠巖懷子真蹈海期仲連遺形九州外棲迹
萬象顛崇深惟素秉神理迷真詮遊心迓沖漠斯道庶
不諼
山行
鴟夷泛左蠡康樂慕東甌屐泯無續蹤舟沈誰溯流至
人與物化曲士局時謀疑冰哂夏蟲將隨汗漫遊蜿蟺
既沿澗﨑嶇復經丘振袂陟危巘觧纓濯澄洲石滑時
藉蘭巖蹇或搴樛文芝榮華巔秀穎蔽平疇綠葉藂成
帟漱泉戛如璆霏霏雲出岫浙浙飈扶輈旨酒盈瑶巵
臨風自獻酬身已塵象超心與灝氣游緬懷羽化客高
舉不可留精搖生乃勞欲淺道則修簪紱為鞿紲撫已
竟誰尤
秋祀先師恭述
維馨歆歲事有侐恭明神豐功報宜重孔祀典攸敦明
明天子命宣哲協欽文咨惟百工長曰予克宅臣攝事
昭我將奏假具惟寅庶僚既濟濟多士亦振振肆佾表
殷薦大烹羞明禋格思儼無斁仰止儀自遵大哉聖人
德展爲帝者賓
十二夜月與張子同玩感述
高旻蕩浮翳仲冬淑氣清良夜何未央憩坐臨前楹舒
景揚雲端皓魄委廣庭灝英鮮瑶席華彩鑒雕櫺稍稍
風露重微微河漢明眷兹泰宇寬展席諧芳朋撫景遺
俗迫即事寡氛嬰豈惟袪煩積亦以湛心靈戒盈君子
德和光達士情葆曜貞有孚養晦善自名
普光寺睡起
羣動各有營蹙蹙不得息嗟哉尺蠖徒煩蹇牽物役豈
謂塵中姿還寄雲外跡古刹絶浮氛法堂鮮来客首夏
澹新凉偃卧不知夕覺來盼高峰近遠各異色草搖席
下芳筠散尊中碧鳥語無俗音泉漱皆洌泎俯仰惬幽
賞去矣從所適
登金山口絶巔
地紀控西界靈山亘北甸足弱步屢憩崖峭石猶踐枝
樛乃能援葛脆不可挽當其意象開豈復慮高蹇瞻峰
皆峛崺陟磵數迴緬稍覺天地寬即看雲煙變石竇芝
自榮林罅雪尚泫興闊無近尋豋高有遠見周圻矗五
雲易水通一線微茫燕趙區歴歴皆可辨長嘯發靈籟
倦坐席苔蘚氛垢苟不嬰沉慮斯可遣
異典
南郊工就冬至前四日上親勤玉輅習郊禮於
壇上威儀卒度周折咸中小臣從觀其美作異
典
芝壇斂浮景休氣郁昭清晨旭流翠葆泰風颺華旌飛
龍麗重霄蕤綏在天庭式禮紆皇步篤恭軫聖情几几
磩承舄亭亭雲耀紘秉離臨日鑒乘乾健天行升崇儼
帝對納陛惕陵兢周折並圓方興俛以屏營萬舞羅皋
帗廣樂敶咸莖度以哲罔忒文用道自弘卒事秩無諐
百辟具維刑亹亹不顯德千載揚徽稱
章邱縣校士六月十七夜月有作因示諸屬
日入羣動息予亦遂休兹稍喜喧濁屏徙步臨前墀仰
見明月出忽與心賞期湛曠神俱王虛明意自宜况逢
時雨霽宿潤含華滋品物各懷榮因得静中窺始悟元
寂理寧為躁競知亦有盈尊酒屢進不一持非此莫與
同真賞豈因之
遊大明湖晚至北極廟豋覽
春城足遐觀攜手復嘉客欲極高深趣停橈理輕策林
木飛鳥還蒼茫煙景夕返照射巖丹遥空帶水碧山色
晦彌明人聲喧更寂燈火起閭閻漁樵散原澤當歌浩
思盈對酒沉憂釋不知驩娛滯天表生皓魄
遊白鹿洞
素嬰丘壑情况秉英賢想寤寐懸宿心遊盤得兹賞重
隂始晦蒙杲杲旋開朗攬勝據巉巖探竒歴榛莽境閒
百慮空意惬二儀廣野色淨衣巾秋容成物象菊含露
下英泉作山中響柔葉稍朝零剛條非夏長景光易流
徙今古同俯仰躊躇悵回軫何時還獨往
六合亭
亭宇憑虚空結搆出妙境攀援藉葛藟毫末凌光景豁
達四天通夷猶雙目騁雲生當正襟風起吹方領泉脈
散千峰湖波澄萬頃煙霏自開斂魚鳥各翔泳即事天
機深忘言外物屏始知世上日不比山中永
遊麻姑山
雲出本無心擇棲多竒巘類予慕真勝涉趣不知遠初
緣碧澗行幾傍丹崖轉林追去虎蹤磴躡飛猿踐泉流
遞淺深巖谷變隂顯歕瀑遇留憩石牀時仰偃桂芳洞
裏秋霞映山中晚探異尋前期入幽忘後反神遊力不
悁理惬情俱遣天路如可梯欲以微官免
餘干道中寄懷江午坡僉憲
湖水日夜綠輕舟隨泝沿肅肅賓鴻羽命侣悲楚天征
人正盈抱坐使憂思牽所思何為者我友阻良緣昔望
闊音容幾經芳歲捐緘素詞難極馳情間山川今來接
面目曾不須臾間四體為人役從事嗟獨賢倉卒執杯
酒沾脣不下咽新篇何由覿妙理未及詮宿懷如糾結
待子觧其纏乍見翻違去持此竟莫宣
侯民部静溪招遊甘棠湖陪憲使管復齋諸公
積雨夏隂生瀰漫湖水遍悔為一室拘幸奉方舟宴遠
嶼微出江雜芷正盈甸沿流始泝洄逗浦更游衍樹色
逐橈迴波容隨望變放情魚鳥閒景昃不知晏一杯已
可歡况以偶時彦
洪方洲養疾山中惠訪草堂因而留館
裊裊桂樹枝凉風日將變生色難久留華光苦流轉夫
君如不來胡以慰偃蹇今夕良何夕悠然適我願片雲
本在山出岫亦游衍吾園雖蕪沒物意皆疎遠以兹城
郭深豈必山林善開軒散煩促憑檻息步踐新飈起草
頭白月浮池面蕭閒秋正初徙倚夜方半君自所好殊
疵吝何足眷
訪空同先生故宅
久欲求遺草今來訪故廬北窗存卧席東壁有藏書墨
沼春苔長琴臺夜月虛年年桂花發人擬子雲居
過寧庶人故陽春宫
邪陌轉城闉重門曲水濱人談亡國地花發舊宫春珮
冷空梁月歌銷積棟塵堪悲當日事議讞帝家親
李元陽(一首)
元陽字仁甫大理人嘉靖丙戌進士選庶吉士
除戶部主事擢江西道御史出知荆州府致仕
冬夜
漫漫冬夜長熒熒孤燭光山人自無寐况棲修竹房修
竹夜淅瀝蕭灑吟寒螿朗月照戶庭鳴泉歸故塘别葉
棄寒風餘芳委嚴霜東辟正中昏振衣起徬徨徬徨豈
有他望道吁升堂悠悠歲云暮遐哉猶面牆寸隂與彈
指久近不可量千古在須臾安得不悲傷(何穉孝云此詩有蘧伯玉)
(及時勉學之意非流連光景者)
明詩綜卷四十五
