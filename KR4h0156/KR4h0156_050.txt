明詩綜卷五十
翰林院檢討朱彝尊編
皇甫沖(十首)
沖字子浚長洲人嘉靖戊子舉人與弟涍汸濂
竝有盛名稱四皇甫有華陽集(弟子循云兄詩兼綜諸體之妙)
(而不能稱之以一長盡臻名家之奥而不能擬之以一子此二陸辭藻獨秀於平原三謝聲華)
(莫先於康樂也如樂府雄深古選雅澹歌行縱逸五言近體之典麗絶句之清婉差弱者其七)
(言近體乎云張文寺云四皇甫之才子浚為冠鍾廣漢皇甫昆弟詩如謝家兒女張燈蠟)
(淚皆成珠鳳)
(静志居詩話四皇甫詩源出中唐兼取材於潘左江鮑清音亮節淨掃氛埃高蘇門華鴻山楊)
(夢山而外無有及之者)
順義戰
鄰有順義人告我庚戌事八月月生魄道傳諳達至朝
聞古北屯暮見遼陽騎李生正下帷奮激報守吏守吏
不敢言雙目乃直視馳馬歸赴敵城門忽已閉登城望
家室膏血乃塗地里閈盡焚燒妻孥身首異李生按劍
怒眥裂聲色厲詎惜中山羹甘心河東棄惜哉無一兵
不能為之計乃有陳使君挺身獨不避下令開四門彎
弓插兩幟左書報仇文右寫勤王字當門據方牀潛軍
弛銜轡李生與之俱不覺增勇氣諳卒來覘窺一矢兩
人殪卒驚齚指奔倉皇解圍去城邑不破殘凡以二子
庇功高主不知事往名亦墜斯理自古然况乃居今世
請君勿復言此事猶為細
安山道
泊舟安山道忽見山南船銜尾若魚麗鉦鼓紛喧闐樓
櫓樹干楯笭箵插戈鋋琱弓赤羽箭朱旗當檣懸長年
盡紅巾抹額絳絲纏言與郡盜鬭僅不為摧殘請看身
上創衣血何新鮮聞之不敢進倚櫂生憂煎載聞持節
使提兵羅河堧脱者有重聚獲者無幸全哀此封中氓
棄擲潢池間雖云飢寒故信也誰為宣懷保道不足政
刃皆深淵服妖古所畏涓涓乃滔天巢角鑒不顯此理
庶可研
上已觀田橋祓禊望所期客
青山結層嵐新流漾周澤陽景屬良辰游人滿晴陌聯
翩塘上行去來江邊客拾翠行且留擷芳散還集臨賞
遲所思搖搖冀來覿夢寐時見之寤言忽復隔昔人三
秋懷宵旦今屢易為問修禊人憂心何能祓
從田橋石徑赴拂水
江光開初霽山雲未全斂輕煙尚棲花積雨猶在蘚攜
屐遵迴麓援蘿上修峴環林何逶迤磴道幾回轉游心
自忘罷策足乃知蹇含章樂丘園耽隠易台鉉頓使昔
念舒乃得今抱展將尋出世人一往不復返
於巖石上眺東西兩湖
旭踐山中蹊午憩巖上石雲移石欲墮雨霽蹊猶濕倚
策眺兩湖波光渙相襲東若旣紆青西蘅亦凝碧芙蓉
落雙鏡天影浮重璧不覩水分流但覺洲如織檣烏有
離聲磯鷗無竝翼會茲物化情感彼高深迹從適得所
遣何為苦拘迫
維摩寺雨坐
回嶺無仄徑陟岡有夷壤展睞入空濛游心益昭朗長
風吹輕衣飄搖翠微上古寺迷夕煙明燈澹綃幌冥雨
從東來驚雷自西往林巒忽不見但聞山澗響景寂非
避喧心瑩乃成賞為禮沉疴蹤因之知幻象
送劉朝甫還吳
同游心事已成非忍向都亭復送歸二月渾河冰尚合
三春禁柳色猶微舊來道路愁能記此去音書憶到稀
極目輕舟雲水上别君那得不沾衣
皇甫涍(三十五首)
涍字子安嘉靖壬辰進士除工部主事調禮部
歴郎中改補右春坊司直兼翰林檢討左遷廣
平通判量移南京刑部主事進員外陞浙江按
察僉事有少玄集(文徵仲云子安詩沉蔚偉麗早歲規仿初唐旋入魏晉晚)
(亦玄造鑄詞命意直欲窺曹劉之奥而及之則兄子浚云子安體骨竒峻詞采英發陳風諭)
(婉而不迫叙政事則直而不俚頌功德則艷而不誣不取妍於一字不求工於一詞詠之而有)
(餘音咀之而無窮味工弟子循云兄詩錯錝魏晉而託宿於唐英特五言而七言近體薄不)
(經想其為篇也幽玄以通思舂容以御氣婉麗以陳詞和易以達理憤懣以抒情緜暢以該事)
(雋永以歸趣其始搆也隻字不愜於心片言無艷於目蹋壁窮思擁衾寤索曾不少休是以吟)
(苦則彌日不就神來則下筆立成惜王元美云皇甫子安如玉盤露屑清雅絶人輕縑短幅)
(不堪裁翦篇黃清甫云司直咀華八代會心古人每製一必經百慮故能盡脱凡近獨詣高)
(遠晚薄杜陵之史心醉殷璠之鑒擬之謝客則調頗遒方之常建則音稍振陳臥子云少玄)
(凝思選調意求雅則惟取境不廣無縱横宕逸之致)
(詩話子安逸藻風飛清文綺合視子循工力悉敵銖兩未分宜子浚之難為兄而子約之難為)
(弟也)
春日齋中即事
仲春氣妍和蘭薄幽可踐開軒望遠野文霞藹曾巘黃
鳥鳴芳菲綠蘋泛清淺感物懷古人緗帙聊自展嘗欽
柳下黜頗悦邴生免苟持齊物心得喪兩俱遣
秋宵宴會與周山人以言
嘉賓眷清夜相與娛思憂憂思沉中曲惜别届徂秋顧
念一世間快意焉可求别易會獨難世短歲復遒促襟
展謔浪感此極歡遊明月懸中天芳華隨觴流妙歌激
雲漢為樂四座周抒情告君子太康毋我尤
雜詩
凝霞晦朱陽繁雲結玄隂有渰興崇朝滛溢遂成霖涌
溜交簷曲浮苕冒水潯冥霧縈綠池悲風激丹岑惟彼
倦游客感此物序侵慕類興長懷含思寄微吟
秋日雜詩
廓處乏歡悰出門眺長衢悲風吹落日四顧無行車蹉
跎失盛年感慨獨嗟吁況我在樊籠六翮不得舒撫劍
思西邁安能守故廬淮隂困閭里馬生戀邊隅桑梓豈
我志蓬藿非我虞行行舍此去去去浮雲俱
贈韓侍御謫滁州
皦皦原中日照此城闕寒登山送歸客臨塗悵盤桓借
問子何之竒服涉江干遠斥千里道飄颻冒驚湍急觴
遡征雲悲風激長瀾我馬懷曾岡佇立發哀歎忼慨無
所道贈子以加餐
月夜贈伯氏叔季氏山人以言
歡游美清夜高會良在茲金飇薄綺櫺鮮雲蕩華池涼
氣發喬林湛露零丹蕤皎月升前隅中庭粲其輝密親
旣已具蘭友相攀追繁音豈不奏所樂吹塤篪齊願等
金石皓首長不暌
送周氏
清晨餞我友駕言遠徂征前瞻齊魯墟千里浮雲興親
交豈不昵懷役不遑寧曠野饒悲風揚塵翳邊庭中衢
雪霰集邊馬寒無聲蹊谷無行跡側足層冰横回首望
京闕能不惻中情子其祗自愛順時保榮名
省中贈别
祗役辭蘭省驅車邁京陽大江浩無極游子心慨慷疎
星斂華闕朝霞興崇岡平原一顧望山樹靄蒼蒼集送
臨城隅轅馬各傍徨道路豈云遠各在天一方念與我
友别侘傺中自傷
懷申生
昔我承嘉惠竄跡大河潯洪流逝滔滔游子憂思深回
風飄虛閣索處悲難任申生藴璵璠投分義所欽綠綺
久不奏為予激哀音眷眷感離志冉冉遂逮今晤言怳
如昨一别歲載隂微我殷思勞非爾誰為心
十四夜月
廣庭淨霄色良夜月流翫況對巢箕人同懷發幽讚散
步林暝交微星吐華粲彼美雲中魄徐駕升清漢玉彩
含霜來金霏隨風散繁絃起兩階孰知我心亂
十六夜月
明月有常翫員景亦不易三五昨已邁人生良如寄興
雲結長霄清暉何由被弦望相推移賞心邈難嗣即事
可逸生取樂在適意綴我巴人響歌之聊代匱
十七夜月
清風歴網戶皓氣流中庭佳期殊惠來金波耀華星諒
知蟾兔缺髣髴素娥形為樂貴及時百年詎我齡放歌
目馳藻結思凌高冥且念參酒德萬物如浮萍
予嗜琴山人張子妙得古法嘗學焉而予輟響久
矣舟夜臨流對月發琴而彈之興嘅命篇
伊予寡世姿由來慕丘壑長從嵇生玩假物思所託匪
盡至人理聊叙逸民樂改服暌宿心久負長往諾石房
綴幽響泉蕊迎秋落沿泝開昔襟浮彈昨間作滄浪流
潺湲明月照灼爍想見乘風人長懷披雲鶴且以慰營
魂拊心終緜邈出處焉是非俛仰笑今昨
元城書院示諸生
予昔慕丘園守道甘時棄弱植踐紛華介石慚貞義一
朝世網嬰來為河曲吏迨茲民務隙肅徒究經事廣除
氣暄妍衆芳粲以賁清風閒鳥雀日華搖薜荔高閣敞
雲霞游目適我志雖無兼席長頗協下帷思相與觀四
教宅德歸一致忘筌勖所期反約良為懿
夏日幽居述懷
九巖多靈樹秦望有飛泉臺尚逝云久披籍慕其言念
當去人羣返耕南山田即林事經始荷蓧開雲煙疇昔
嬰華組芳歲屢徂遷憂思徒以積志髮坐相捐常恐衝
飇激鳥路不及旋彼美淑人情緬邈誰為宣
雜興(二首)
薄雲散清澄秋氣滋寥廓傾暉奄西陸涼飇淒叢薄羈
人苦物役容華逐年鑠沉吟覽時化空堂寂不樂惟我
同心友守道厭蓬藿高舉遺萬物逍遥處一壑永念從
之游無為自束縛
騖節流炎紀馳暉届清商游魚湊重淵蟋蟀鳴空堂白
露滋前墀隂風來北房我心亦何思所思天一方離居
宛如昨再覩鴻鴈翔含情撫遥夜申旦獨傍徨哀彼采
葛詩零淚霑衣裳
茅山
杳靄登春山嵯峨入雲嶺徵竒不覺遠發興日初永石
叢孤亭秀花覆仙竈冷長揖山阿人坐使塵慮屛
自溪口歸
朝來醉别酒溪上孤舟還遥村轉江路落日迷松關平
波望煙樹百里滄茫間坐愛丘中事春雲留碧山
將命巡軺徙倚署閣
彌辰倦紛牘徂春悵無樂庶以散予襟獨此稽山閣霞
蔚見層巒花深隠羣壑本自滄海人悔吝滋縻爵旋里
東江軺徘徊眷林薄俄頃惻幽衷遇物悲離索且憑浮
雲征聊希至人託
使中都道中作
將命適遠京夙駕戒征侣臨流别友生野塗曠延佇靖
恭爾所敦我志不遑處揚旆越修坰舒節薄蘭渚日夕
秋風生曾是歲不與淒淒聆候蟲肅肅望歸羽藴結愁
我心沉憂誰能去悟彼詩人言歸來藝稷黍
發郡城之天台道中述所經覽寄孔謝二憲副趙
何二僉憲同年
夕夢曾城阿曉行滄波上紫溪復含流連岑時隠障風
湍信千轉雲峰非一狀錦繢紛迎翫氛氲忽彌望蘭泉
芬可掬苔壁險難傍思偕同懷子攜手追禽尚
由桐柏嶺趨瓊臺遊眺
桐觀臨雲壑遥從此路迴石門藹天闕借問幾時開鶴
羽下清漢仙蹤空碧苔山人仍自去日暮嶺猿哀
十六夜月
牛渚風流地清江萬里長今宵懷謝尚乘月益清狂勝
事已云盡佳期何可忘涼風吹舞袖白紵滿秋霜
春日金元伯見過
當時好竒客頻過旅人居及此歸來日翻憐會面疎花
前兹夕醉湖上隔年書意氣君休問嗟今已不如
致道觀溪口
宿處玄林静鐘聲清夜初星河山嶠滿雲霧洞門虛竹
下邀中散松前問隠居溪隂是天路獨往意何如
和子約莊遊對修和觀懷往
仙宫緣縹緲孺子問滄浪獨望青山郭空懷碧草芳田
疇諸島接雞犬百花藏何以寄幽興前溪春水長
靈峰
靈峰望縹緲疑是接曾城梯繞丹霞入人攀碧樹行洞
門山日落石室海雲生何事吟招隠空令猿夜驚
再别兄弟作
可歎江潭客重為魏闕游河梁一悵望芳草劇含愁隴
樹三年淚邊雲萬里秋無由慰棲泊羇影任悠悠
宴東河流杯亭送歐陽大參赴蜀
流杯亭上酌修竹亂溪紋暝樹煙常合春山雨不分别
情依去鳥客路入重雲懷舊仍傷遠勞歌夜獨聞
席上送子循弟
離樽日南至行役魯東門海徼雲千里寒城雪滿原聽
歌仍有淚執手已無言何異飄飄鴈年年别故園
早秋楊村旅次懷伯氏季氏
滿川風露急涼度海門初薊葉先秋下江星永夜疎客
心憑北極鄉路憶南徐塞鴈何時至平原有素書
寄懷諸兄弟
萬里南飛鴈何時塞上來客愁懸落日鄉夢繞胥臺投
筆情猶在垂竿老未催淹留此懷舊長使壯心哀
聞家兄之金陵
聞君理孤櫂欲向金陵遊却憶追歡日翻成羇旅愁鐘
流客館夜砧響帝城秋得似滄江鴈東飛白鷺洲
過維揚作
念昔恭明祀三秋滯楚鄉今來還上國五月渡維揚戀
土情何極曕塗意轉長川原歴迢遞煙樹引微茫浴渚
飛鳬下驚沙白鷺翔江隅有芳草幽思獨難忘
皇甫汸(二十九首)
汸字子循嘉靖已丑進士歴工部郎中謫黃州
推官召為南京吏部郎中又謫開州司知量移
處州府同知陞雲南按察僉事有司勲集(姜玄仲云)
(子循詩全效康樂甫王元美云子循今體風調頗似錢劉穆敬云皇甫伯仲以詩為業各)
(臻妙境而司勲尤為白眉格胡元瑞云子循五言清空瀟灑色相盡空雖本中唐而神韻過)
(之)
(詩話百泉清音藻思五言整於小謝五律雋於中唐惟七言葸弱兄弟攸均集六十卷自言始)
(為關洛之音變而為楚再變而為江左三變而為燕趙四變而為蜀既返初服取篋中槀檢閱)
(凡興寄未深格調不古語非絶俗句非神采者刪之且曰有志慕古而力不逮心恥時尚而薄)
(不為又言關中之詩觕燕趙之詩厲齊魯之詩侈河内之詩矯楚之詩蕩蜀之詩澀晉之詩鄙)
(江西之詩質浙之詩嘽吳下之詩靡有高視一世之槩焉要其五言清真朗潤妙絶時人匪徒)
(火攻伯仁而已)
過武城謁言子祠作
遡風枉輕帆戴星理扁櫂超忽之武城有蕩瞻魯道古
邑一何卑令猷久彌劭弦歌謝清響精華契深造曰予
厠文儒耽寂違時好剖符辭帝京腰章宰名趙諒乏操
刀資懼貽製錦誚經過緬遐䠱神對宣幽抱言采江上
蘩薦此廟中貎誰謂千載殊可以同高調
奉荅子安兄
江郭改故隂家園藹新霽柔條始發林芳草漸紆砌潘
居信為閒楊亭况重閉曰予忝明時與子承嘉惠分省
各有諐佐郡慙所莅暫就北山招轉愜東田税情忘桃
李言跡豈匏瓜繫感遇興長謠來章緬幽契
寄懷王道思
本乏希世姿翻為逢時誤良友豈不懷遄征詎遑顧日
暮勞所思凌風未成晤將從夢寐求緬邈山川路
秋夜把酒對月
宋生陳九辨陸機歌百年悵兹清秋月聊使幽懷宣矯
矯歸雲鴈嘒嘒含風蟬摧芳委朝露俄景流夕川鱗運
有代謝蕣榮無常妍始知行樂貴何必居情牽長夜思
秉燭新月正登筵金尊泛綠醑寶瑟縆朱絃商歌當棗
下楚舞出花前餘名焉足藉達生乃為賢
仲秋之月諸晜燕私風月雖佳雲雨或間(五首)
奉義游京邑數載違親宴迢迢明月光照我越江漢何
如故鄉夜及此清秋翫鏡彩攬未盈璧景委纔半桂樹
敷丹英華萼紛相煥雖謝西園悰庶附南枝翰
良辰信具美清夜永為歡明月已幾望華彩流雲端廣
庭置芳座高會列盤餐但云杯行緩不惜露下寒情來
感今易跡往戀昔難一聞關山曲猶似别長安
敦賞每卜夜行樂聊及時秉燭且不寐待月豈云罷鱗
鱗玉葉薄皦皦金波遲高臺臨窈窕迴塘生漣漪載歌
蟋蟀唱復咏鶺鴒詩清輝一以鑒素心同所期
嘉月有餘照歡晤無限情寵弟載旨酒邀我坐華楹蓂
齊莢復萎桂滿輪乍傾忽忽愁霖至瀏瀏悲風鳴員缺
遞相運明晦焉足驚太康靖往訓知止崇令名
肅肅斂朝雲娟娟收夕霧江上珠始來天際鏡方露列
宿齊掩縟凝霜共呈素嘉肴尚堪薦美酒猶足具良友
且無歸劇飲酬兹遇所願揚末光何辭照遲暮
秋宵酬子安兄作
清夜游家園眷言懷丘壑素月升員靈千載共寥廓始
出東南樓俄頃西北郭華燭滅蘭堂金波蕩羅幕雖過
二八時光彩紛綽約商歌正流響魯酒亦未薄人生貴
適意胡為坐羈縛結髮從至今朱顔悵非昨冶服豈常
翫榮名焉足託良會聊具陳麗藻復間作穆如揚清風
粲若敷春萼申意忝惠連何以獻康樂
秋日往梅林莊居
疏公守舊業班生慕常廬薄游千里外一出十載餘偶
與密親邇惄焉懷所居東林扉尚偃北郭逕始除青山
藹盈戸綠水湛通渠流盼悉成往眷言思遂初將從古
人學乞歸事耕畬顧驚年跡乖坐使情興紆
冬日往虞山作
故鄉誰不懷名山矧予慕一為塵跡牽遂闊賞心晤偶
值芳歲闌遥泛滄洲趣澄江帶餘霞丹壑收殘霧嚴霜
委野草寒飇振皋樹指塗尋舊蹤流盼成新寓魚樂媿
淵沉鴻冥羨雲騖歸來徒見今履往悵非素
送陸宜甫還洞庭
烈士晞康衢逸人免幽壑矯翼鮮寧棲潛鱗有深託陸
君箕潁流雅志甘場藿被褐自行吟持經事耕作别來
歲屢遒念往迹猶邈避亂辭東山韜光翳南郭聿暮促
歸心申章叙離索雪積湖上居雲停林間閣挂席迴青
陽援琴遲芳酌願保黃髮期無渝素心諾
臘月十五翫月答子約
員景攬兔升馳光感駒隙西園將密親南樓遲佳客生
無百年期能幾三五夕旨酒盈樽罍高堂間琴瑟請誦
唐風詩胡為坐拘迫棣華眷季方摛藻凌希逸往晤迹
易陳來悰會難逆再滿清夜輝寧知芳歲隔
偶懷虞山之游因柬張比部寰
我昔虞山泛登臨暮景斜雨迷當岸柳風度隔巖花奈
此淹京邑傷哉歴歲華張騫高興在早晩待星槎
送陸給事燦謫都勻驛
國論何年定鄉心此夕搖鴈飛天畔驛龍隠日南橋謫
宦恩非薄居夷路詎遥誰憐梁太傅淚灑漢文朝
蠶室成
蠶館開周典鸞輿扈漢儀棘牆春窈窕桑沼晝漣漪蠒
獻夫人日衣明上帝時娥媌御王母玉珮降瑶池
泊維揚
地是南來域江分北望賖空餘前代宇不放昔年花物色
圖丹壁春風想翠華誰憐歌舞處日暮有啼鴉
臘月十五夜
坐惜青天月能餘此度員乍來梅蕊下猶滿桂叢前江
浦潮難落關山思可憐催人三五夜含照入新年
承天候駕(二首)
東幸方過沛南巡乃至衡翠華臨楚地黃屋駐樊城雲
以朝歌白河因夜渡清寧知天子貴别有故鄉情
兹地承嘉惠仙班喜復從天行傳駐蹕月出候鳴鐘禮
樂河間事山川灞上容由來江漢水何處不朝宗
靈巖
棟宇開靈嶽池臺隠廢宫已看塵劫遠猶想霸圖雄野
霽呈秋色濤喧見晩風從知挂帆意遥在五湖東
十月十五夜月
清漢月仍滿空山歲欲闌入林無礙葉映水覺池寒遠
道心千里高樓思萬端誰能三五夜長及盛年看
舟中對月書懷
不識别家久但看明月暉關山一以鑒驛路遠相違影
落吳雲盡凉生楚樹微天邊有烏鵲思與共南飛
騎省
騎省慙三入鶯花過十春心徒懷許靖鬢已似安仁香
草思公子明珠報美人那堪秋水上猶此隔迷津
託宿報恩寺
平野新秋入長干舊寺存青蓮非世界綠竹是山門塔
火看生滅鐘聲悟静喧迷方欲有問慙對遠公言
諸君乘月攜酒見過遲謝山人不至席上作
芳樹長安道春宵動旅愁一尊良讌會四海盡交遊玉
漏寒頻度金河静不流清輝憐謝監何事隔南樓
寄子約弟
兩地承嚴竄同時罷省郎因書問舟楫何日下沅湘客
夢頻棲月征塗欲戒霜平生題賦意那得倦游梁
生朝寄兄弟
白髮逢初度清尊思惘然鶺鴒原上夢犬馬客中年眉
宇將雲結心旌共月懸朝來淇水望時問渡淮船
早春寄子約弟予方有悼亡之戚
獻歲思吾弟何時報徙官夢勞池上積書到洛中看太
史身猶滯潘生淚未乾梁園飛雪盡欲到剡溪難
送王亮卿遊天台
嶽路從兹始仙源信可求客情臨海嶠鄉語永嘉舟天
外看霞起林間聽瀑流無能解纓去送子欲神遊
九日寄子約
漫有登高興兼當望遠何對花驚白髮見鴈憶黃河亂
後書來少霜前木落多不堪羈宦日同是阻干戈
夢子安兄作
一為生死别獨宦尚飄蓬白首行荒外青山值亂中九
原人豈作萬里夢猶通今夜看春草池塘思不同
登天平廢寺
古寺空山裏重來感廢興尋谿迷蔓草攀壑藉危藤
遶樹多寒鵲然燈止病僧獨憐青嶂外猶見白雲層
與鄭司士夜話
故國經年别他鄉會面難人疑天外至花似夢中看山
瘴侵氊濕江流遶舍寒不知臺省客誰念一儒冠
七月六日張幼于館燕别將赴豫章
祖席叨君燕蕭齋與客過旱雲凉思少江月旅情多著
作慙金馬遲迴戀薜蘿欲知臨别恨來日視星河
由罨畫溪登玉陽山院
溪水鏡中渡風帆畫裏看潭猶名玉女地即傍銅官向
夕山常雨先秋樹已寒洞宵供奉日歸隠聖恩寬
答徐紹卿見懷
停雲遥引望良晤近何疏以我丘中想開君湖上書花
飛人别後木落鴈來初祗為懷徐孺長令夜榻虚
何内翰招讌獲聞聲伎之盛
房中樂自舊京傳促柱輕調慢拂弦曲罷周郎那得顧
但聞餘響落燈前
皇甫濂(七首)
濂字子約一字道隆嘉靖甲辰進士除工部主
事謫河南布政理問稍遷興化同知有水部集
(孫齊之云水部詩清夐罕儷其志亦復玄曠造黃清甫云水部詩意玄詞雅律細調清長於)
(景務在幽絶雖物指區中而神超象外會其獨詣斯可與言詩矣兄子循云子約詩每出閒)
(曠彌覺沖逸興到詩成曾無造次應酬之語宋轅文云子約盛有才名其詩頗傷浮急)
(詩話蔡子木哭子安詩云五字沉吟詩品絶一官憔悴世塗難李于鱗送子循詩云吳下詩名)
(諸弟少天涯宦迹左遷多子約宦亦不達與諸兄同詩稍不逮也)
赴洛留别華陽兄
浮雲薄高山崇朝去還結游子不憚煩悠悠復徂轍密
親自兹曠臨流何能發衰林動遠風寒江冒輕雪遇物
隆所悲興愁頓難絶無以赴洛人懷哉但吟越
不赴郡檄答子循兄
矯翮思霄翥游鱗託淵沉物類各有適殊塗難並尋豈
伊世網慮擾擾誰為心振衣還東山寢迹棲舊林江海
多風濤舟楫弭川隂無令衝波激但恐歲序侵願言謝
西府谷口有徽音(陳卧子云固是雅人)
悼子乘
冥冥雨露集熙熙歲始更靈蠢各有化人理獨無生念
我泉下子一絶如朝榮生男以待終胡為遘夭煢清塵
布虛室寒晦凝軒屛流目無存影淚涕交霑纓恫懷何
能已歎息每遺聲堂闈曠綦跡詩書空復盈奚但腸九
迴心膂咸頽崩媿乏延陵達無乃傷我明
昌平登陽翠領望居庸
漁陽通古北上谷邇皇州緜山帶西日重關枕滄流澄
霞澗影分歸雲嵐氣收隂厓忽成晦夏色驚先秋無以
行邁心恤此烽煙愁伊昔布駿略婉矣幕中籌匪今重
俠士自古幷與幽傷哉投筆懷白首何所求
從僧簡經說難
少乏經世姿長逢行路迫何為百歲間坐使千慮積薄
從沙門遊聊與同所適風遠水木華雲興梵鐘夕委叩
愛良託空情藉深譯曾是投石心對爾翻經席迺協支
許懷焉貴軒冕客初服儻有期永願庶可畢
歲暮
季冬違淑候但見玄隂結物化各以時胡能隆所缺潛
深有神鱗鳴條感微蜕霜雪塗我庭何由吐芳茁諒此
達化先匪伊明且哲
送子循家兄赴嚴相公召修志袁州
江水去悠悠征帆不可留一尊相送盡千里共含愁雲
樹依殘日霜笳動早秋猶憐覽風物書記在袁州
馮惟健(二首)
惟健字汝強臨朐人嘉靖戊子舉人有冶泉集
(朱中立云陂門竒思駿發古選沖逸近體嚴整蓋傑作也)
登觀音寺
天削孤峰峻醫閭最上頭窮巖藏古寺懸石結危樓雪
瀑千林潤松門六月秋夜來禪榻卧天漢掌中流
姑孰道中
煙起樹色暝水生江岸仄夜來别故人風雨最蕭瑟
馮惟敏(四首)
惟敏字汝行惟健弟嘉靖中舉人謁選淶水知
縣改鎮江儒學教授遷保定通判有海浮集(朱中)
(立云海浮詞雖逸而氣弱律雖協而調卑乏王元美云馮汝行如幽州馬客雖見伉俍殊都)
(雅)
七里溪别墅(二首)
知足始遠辱至人貴自全不羨公與侯所志受一㕓吾
家有舊業乃在城東偏一丘藏一壑宛轉依清川生涯
故不常中道成棄捐棄捐從此去一去二十年非無五
畝宅在邑多糾纏幸兹協初心歸我汶陽田
我田無遠近處處綠澄溪朝發巨洋滸暮泊野水棲野
航流北陸香稻來東齊豈伊貴異榖美利貽烝黎名山
近村落迨暇恒攀躋仰瞻霄漢遥俯眺浮雲低翩翩比
翼鳥乃在太行西終歲不合幷激昂飛且啼
(詩話臨朐冶源山水勝絶高梧一林修竹萬个泉流其中酈善長所云分沙漏石者也土人謂)
(園是海浮所築緤馬林間想見東山絲竹之盛後游莫再恒縈於懷讀先生二詩猶不禁神往)
柬郭次甫
送子游東岳五月渡長淮誰言獨往人(次甫自號獨往也)中道
臨當乖乘流豈不返因以安予懷一諾重平生三年今
始諧心期在山水所貴敦朋儕秋日動遐思良夜閒高
齋螢火照裳衣蟋蟀鳴庭階何時披素襟一笑遺形骸
石頭城有懷
石頭城畔枕寒潮坐聽疎更夜寂寥生計已拚尋舊隠
窮年猶自滯歸橈空悲浪跡淹三楚無復傷心問六朝
稷下故人知健否何時散步汶陽橋
馮惟訥(五首)
惟訥字汝言惟健季弟嘉靖戊戌進士歴官江
西左布政使以病請老特進光禄寺卿致仕有
光禄集(朱中立云少州詩俊逸秀麗縱横䋲墨間王元美云馮汝言如晉人評會稽)
(王有遠體而無遠神取余世用云光禄詩沖雅和平則開寶)
(詩話光禄詩亦華整可觀三馮並稱其賈氏之偉節乎)
吳郎坐見人餉衣香戲贈
湘君搴薜荔魏帝采蘼蕪盤龍連帶理翠鳳合懽襦不
能機上織學作府中趨定知香十里終然傾五都(朱近修云)
(六朝遺響)
春初玉泉觀餞别史子
地擁秦亭北天臨渭水南樓臺千嶂起雲樹萬家涵塵
劫何年盡仙宫此日探春光正可惜願一駐征驂
送龔侍御清戎滇貴
天王按劍欲專征詔使分麾十道行玉璽夜開鳷鵲觀
樓船春下鳳皇城日南島嶼揚旍度徼外蠻司擁傳迎
不用軍書馳朔漠年來百粤未休兵
秋日寄懷家兄
燕山木落鴈來遲遠客南歸未有期明月雙懸江海淚
秋風一寄鶺鴒詩淹留賈誼才無敵漂泊馮唐鬢欲絲
最是昭王遺恨處黃金臺上草離離
秋日同參伯邵公遊鳳皇山
鳳皇高閣俯晴空萬里蠶叢此路通遠近村原秋色裏
參差草樹夕陽中尊前舞袖翻霜葉天外清笳咽塞鴻
回首舊游成夢隔獨將遲暮歎征蓬
卜大同(二首)
大同字吉夫秀水人嘉靖戊戌進士授刑部主
事歴官福建按察副使有監泉集
同戴前峰遊赤壁
共有探幽興言尋赤壁遊昔賢不可作吾輩復相求孤
鶴今何在長江漫自流因之重懷古對此且淹留
楚中思歸
久欲辭塵網拂衣返故廬水田原不薄茅屋亦堪居五
斗何為者三湘安所如勾留猶未去豈羨武昌魚
卜大有(一首)
大有字謙夫嘉靖丁未進士除知無錫縣調潛
山遷南禮部主事終尋甸知府有益泉詩藁
秋日游牛首奉和賓巖韻
黃菊枝頭未破叢曉臨蕭寺野煙空九江波浪開天塹
六代繁華想帝宫醉後幾吟豪士賦興來直上最高峰
日斜徙倚朱闌遍縹緲孤雲是越中
卜大順(一首)
大順字信夫嘉靖癸丑進士除知當塗縣入為
刑部主事改吏部歴稽勲司郎中有簠泉集
鄧尉探梅
日斜游倦宿湖干一望苔枝湧翠巒午夜月明涼似水
船頭獨坐不知寒
(詩話三卜同懷取甲第仕俱不達而子姓至今凋猶保其故廬其後岳氏繼起雖臻膴仕而後嗣)
(謝日甚矣謙夫頗好事著述多有刊行者予既錄三馮詩爰以三卜先生作附於後)
侯一元(五首)
一元字舜舉樂清人嘉靖戊戌進士累官河南
布政使有二谷集
(詩話二谷詩雖率易然有真趣)
答鄭越山
故人情不怡貽我書一尺云從去年秋及此春半夕恒
雨失時暘有背不得炙西山薇苦艱東郭履無迹徒吟
無正詩詎有救時策君問調元人尹去陟亦斥負鼎元
自肥豈知天下瘠冰山頃已頽皎日方侍赫天子正更
絃羣公各虚席谷口沉子真東山卧安石守道詎憂貧
弗損自成益世事如格五人生不盈百念我七十翁當
為幾時客
書扇贈王少華
古人有遺言惟白可受采齊紈變蟬雀昭質復安在願
持君子心如月初離海太空無纖翳淳白終不改四海
揚仁風蒼生良有待
看新歷有感
少日見星歷每自閱紀年常常在人後漸漸出其前壯
志輕遠道久爲車牛牽曾未幾何時歲月忽我遷一朝
見新歴我辰不及編元雖貞下起所惜非故躔不知羲
和馭何日還來旋在天無停晷在地無停川吾生良已
矣來者其勉旃
舟次感懷
江城久客鬢垂絲故國長年入夢思老大總非童穉日
川原猶是釣遊時笛中朋舊今誰在鏡裏衰顔轉自疑
安得相隨慶禽侣雲山采藥任吾之
甲戌七夕作是歲予有悼亡之感
靈匹經年悵已違佳期此夕儼相依悲歡轉首成陳迹
明日橋邊鵲又飛
侯一麐(一首)
一麐字舜昭一元弟有龍門集
競渡曲
遠水浮雲不見天畫橈處處旋龍船誰家少婦輕回首
忘却臨流墮翠鈿
栗應麟(二首)
應麟字仁甫長治人嘉靖己丑進士陳州知州
歴按察僉事有去陳集
雨夜泊舟天津答劉笏山民部時駕幸承天
急雨危檣夜孤舟溟海涯風濤驚宦轍雲漢憶仙槎故
國含情遠殘燈照影斜翠華在天末遷客敢言家
興武營暮春感懷
邊雲漠漠點征衣飲馬長城悵未歸春色不堪愁裏盡
楊花又向客中飛
栗應宏(一首)
應宏字道甫舉人有山居詩集
游城南池
偶下南山岑蕭然諧夙心漳干一徑入煙景四圍深秋
水浸枯木夕陽明遠林相期杳難即漁浦晚沉沉
高岱(四首)
岱字伯宗鍾祥人嘉靖庚戌進士除刑部主事
出為景府長史有居鄖西曹集(李伯承云伯宗擬古諸詩雖文)
(通不能過伯蔣春甫云長史詩直與盛唐岑杜頡頏冒麐云伯宗富才勁力與七子爭道)
(而馳)
感興(二首)
天員不中規地方不中矩人生天地間安得無齟齬仲
尼屢放逐顔回苦貧窶賢哲不偶時古今那可數達士
貴樂天仁人亦安土勉哉宣令德庶以表千古
鴻鴈萬里來翩翩渡彭蠡海燕去何之秋風辭故壘去
亦不足悲來亦不足喜物性各有適景光一何駛運至
疇不興時過亦云止世事俱茫茫静坐觀無始
登臺
薊北收兵未長安無使來風塵連朔漠雨雪暗蓬萊去
鳥為誰急寒花何意開孤臣頭白盡倚杖獨登臺
寄懷李師孟水曹
别署秋光滿千帆霽色開海風吹月上江雨帶潮來名
著山公啟詩傳水部才不知登眺處誰與共銜杯
高[啟-口+山](一首)
[啟-口+山]字叔崇嘉靖丙辰進士官兵部郎中有遺稾
山行
欲訪山中人未識山中路茅屋漏疎林蒼蒼但煙霧
何良俊(二首)
良俊字元朗松江華亭人由歲貢生授南京翰
林院孔目有清森閣集(皇甫子循云吾鄉文徵仲以推擇待詔金門後)
(十餘年而蔡九逵繼為南孔目又二十餘年而何君繼之杜甫草堂開於潭水羅含精舍寄之)
(江濱狎梵僧以幽探結勝流而觴詠每一篇出匪但藝苑翕推抑且閭閻遞誦)
(詩話元朗早歲入南都隨顧東橋遊讌多習舊聞東橋每宴集輒用教坊樂以筝琶侑觴當康)
(陵南巡日樂工頓仁隨駕至北京得金元人雜劇元朗妙解音律令家中小鬟盡傳之置酒留)
(賓恒自度曲有李節者善筝歌元朗品為教坊第一於時名彦咸賦詩留贈黃淳父詩所云十)
(四樓中第一聲也其後引歸海上倭亂避地青溪旋徙吳門然文酒之會未嘗廢絲竹也詩頗)
(率意其買宅句云一須焦革鄰舍二要秦青對門興固自豪第乖好樂無荒之義矣)
春日寓懷
東方雖大隠終是漢庭臣如何敢恣肆嘲哂萬乘尊武
帝本愛才寵賜亦殊倫百金買少婦終歲輒易人侍從
匪孤遠諷說恒見親當時非不遇傲兀竟何因我今六
尺軀頭白久沉淪始圖佐明時一官終為貧比肩侏儒
笑爭食雞鶩嗔放身鹿豕場終勝金馬門若非速謝去
孤意何由申
包大侍御冬日過余城館見貽新詩率爾奉酬
弱年慕大隠中歲棲附郭試以愜微尚兼用諧勝託環
堵有舊營山楹無改鑿高樹列偃蹇羣峰羅岝㟧輕颸
披葯房微雨灑菌閣新竹漸紫苞繁花吐芳萼春歸競
敷榮秋至同瓠落林卧閱代謝天游恣寥廓遺形偶斥
鷃混迹隨屈蠖豈無寰市喧幸免纓組縛畢歲矢勿諼
中懷諒無怍包子臺中彦風期眇丘壑暇日訪衡茅投
我游園作委曲陶令言纏緜尚平約丈夫貴得意乘時
展明略勉終天上期庶果林中諾
何良傅(二首)
良傅字叔皮嘉靖辛丑進士官禮部郎中有禮
部集(許仲貽云叔皮詩舒徐暢達譬之洪流行地波瀾自生品卉在林采色各具徐伯)
(臣云叔皮五言視漢人稍加藻繢而渾成和厚可稱作者七言歌詞得激歎流美之致律亦藴)
(藉可讀)
贈徐伯臣補奉化令
嚴程忽云届將子臨河橋弱柳向微風黃鳥時交交感
物傷余心申爾以久要雖有盈尊酒何以永今朝徘徊
意不極揮淚發長謠
董子元移居
南郭寡塵鞅東林有勝名青山斜枕市綠水曲依城夜
月家家笛春風樹樹鶯結廬心自遠寧復世人情
金大車(一首)
大車字子有其先西域密嘉國人明初歸義賜
姓居南京中嘉靖乙酉鄉試有方山遺藁(陳羽伯云)
(子有詩學襄陽隨州辭義兼美)
送汪汝玉守思南
謫宦君何恨高名世所傳殊方原鬼國瘴水積蠻烟十
口天邊寄孤帆灘上懸中原萬餘里後會定何年
金大輿(二首)
大輿字子坤諸生有集(陳羽伯云子坤詩清新秀朗)
中秋夜集
金素動四野佳氣集林塘中天圓景來冉冉揚清光芳
池含微波流螢曜中堂良覿侈高會促席飛華觴絲竹
間哀響雲霞乍低昂人生宇宙中歡宴不可常名園秀
且麗秋色清且長醉歌淹永夕清光未遽央
與文源朱二過溧陽道上
侵星發徂輛悠悠即長路家人前致詞問我將焉赴躬
耕苦旱乾何以資朝暮衣食事奔走晨寒犯霜露楓林
號夜烏宿草棲寒兔輕烟動墟里崩沙依淺渡悽悽浮
客心黯黯長天霧逍遥思孔桴濩落嗟莊瓠去去返蓬
蒿脱粟安吾素
文彭(一首)
彭字壽承長洲人待詔徵明伯子由歲貢生仕
為國子監博士
(詩話二文翰墨無忝衡山詩雖流傳不多以比彭陸居周固當較勝)
題溪南别業
西溪溪水深不流溪南更築林堂幽會心自有濠濮想
乘興不數山隂舟一簾暮雨足吟眺萬疊春山作卧遊
主人縱有蒼生寄清夢依然狎白鷗
文嘉(四首)
嘉字休承徵明次子由歲貢生官和州學正
天池
天池之山今始到仰首忽見蓮花峰池水潺湲瀉琴筑
石壁嶻嶪開芙蓉春疇連延麥初熟暮嶺迴合烟已重
肩輿催予下山去悔不此地巢雲松
石湖
鵁鶄鸂鶒滿晴沙紅杏夭桃亂著花十里湖山開畫障
一雙小艇載琵琶
題畫(二首)
清絶倪迂未易攀能將水墨繼荆關疎林斜日茅亭外
一片江南雨後山
沉香烟暖碧窗紗綠柳隂分夏日斜夢覺只聞鈴索響
不知山鳥啄枇杷
蘇濂(二首)
濂字子川濮州人鴻臚署丞終府通判
青石嶺
鳥道盤雲細羊腸度坂危青迴峰歴亂丹轉磴逶迤飲
澗猨相掛懸厓樹倒垂平生愛山水此地足棲遲
絶句
新笋抽林與屋齊亂紅飛過畫闌西流鶯定惜春將去
坐向綠隂深處啼
蘇澹(二首)
澹字子沖舉人有蘇仲子集
鹽河聞鴈
客子起常早月明殊可親一聲沙際鴈匹馬渡頭人顧
侣鳴偏切悲秋興轉真蘭閨夢迴處應憶客邊身
暮秋夜宿紫荆關
驛路飄黃葉關門薄紫荆上都瞻處近北斗坐來平塞
冷秋笳斷原荒野燒明終軍雖老大還欲請長纓
張獻翼(一首)
獻翼字幼于更名敉國子監生有文起堂正續
集(魏仲嘉云幼于資鑒超敏標峯朗逸與兄伯起婉章新藻齊芬互映)
七夕同趙今燕賦
翠帳紅妝送客亭佳人眉黛遠山青試從天上看河漢
今夜應無織女星
張燕翼(一首)
燕翼字叔貽嘉靖甲子舉人
送仲氏之南都
鴒原惜别思依依洛下憑誰薦陸機池上夢隨芳草去
江干心逐片帆飛愁添旅食頻彈鋏葉落空園静掩扉
欲識倚門情更切白雲回首是庭幃
明詩綜卷五十
