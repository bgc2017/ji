明詩綜卷三十九
翰林院檢討朱彝尊編
楊慎(二十五首)
慎字用脩新都人正德辛未賜進士第一授翰
林修撰以議大禮泣諫杖謫永昌天啓初追諡
文憲有升菴集(薛君采云用脩窮極詞章之綺麗牢籠載籍之菁華其卓絶之)
(才弘博之學直欲追軋古人爽張愈光云升菴詩予不喜其深邃而喜其朗也王元美云)
(楊用脩如暴富兒郎銅山金埒不曉喫飯著衣又云用脩工於證經而疎於解經詳於裨史而)
(忽於正史詳於時事而不得詩旨求之宇宙之外而失之耳目之前又云徐昌穀有六朝之才)
(而無其學楊用脩有六朝之學而非其才又云楊修撰之南中稾穠麗婉至華學士之巖居稾)
(清澹簡遠俱遠勝玉堂之作然穆敬甫云用脩學富千古人謂其詩不逮學其詩亦非貞元)
(以後語也藩陳德遠云用脩詩取材六代間似杜陵王臣云先生詩時而漢魏時而六朝)
(時而四傑時而李杜其於才無所不構而於體無所不兼顧玄言云修撰咀英搜玉咳唾成)
(珠深陳玉叔云用脩采摭既富蹊徑終存近體多沈之思絶句極風人之致又云用脩著書)
(百餘種時分宜故相乞品詩於萬里外司空劉元瑞得神樓曲棲息終身其珍重如此至海内)
(名流若永昌張愈光謂其立朝去國弘業葆貞華容孫仲可謂其㫄通廣畜名高衆忌嘉州程)
(給事謂其稗官小說因微適道崑山周太僕謂其權衡操縱含英茹實四明張司馬謂其片詞)
(纖指根沿古初太倉王廷尉謂其才情蓋代使事最工即諸家品而用脩可知也黃清甫云)
(楊喜用用僻事多著浮彩搜羅刻削無出其右而駢繪既繁性情多盡傳謂美能沒禮詩亦有)
(之至誦其可憐風雨夜長在客塗中又江花與江草異國看春生情境俱窮真堪隕淚李時)
(遠云用脩評他人詩精當不可假借其所作未必如所評亦人才之通弊也胡元瑞云用脩)
(才情問學在弘正後嘉隆前挺出倔起無復依傍自是一時之傑格不甚高而清新綺縟獨掇)
(六朝之秀合作者殊自斐然又云皇甫子循以六朝語入中唐調而清空無迹楊用脩以六朝)
(語作初唐調而雕繪滿前故知詩有别才學貴善用陳卧子云用脩繁蔚之中時見新警)
(宋轅文云用脩病在貪博故使事處往往求巧得拙要其天才本是竒麗真如七寳流蘇)
(靜志居詩話虞伯生告袁伯長云文章之妙惟浙中庖者知之若川人之為庖也麤塊而大臠)
(濃醯而厚醬非不果然饜也而飲食之味微矣浙中之庖則不然凡水陸之産皆擇取柔甘調)
(其湆齊澄之有方而潔之不巳視之泠然水也而五味之和各得所求羽毛鱗甲之珍不易故)
(性為文之妙亦猶是耳讀用脩詩無異川人之庖矣予為之調擇澄潔去其濃醘厚醬蓋竊比)
(於浙中之庖之義云)
行旅
行旅苦日短勞人知路遥忽忽歲云暮客心中搖搖曠
野積寒氣四望但寂寥嚴霜下豐草朔風鳴枯條浮雲
起為蓋堅冰結為橋白日隠餘照玄雲晻層霄鳴轂無
停輪嘶馬不解鑣飛鳥夕知還征塗何迢迢無以慰苦
辛興言自成謠
三岔驛
三岔驛十字路北去南来幾朝暮朝見揚揚擁蓋来暮
看寂寂回車去今古銷沈名利中短亭流水長亭樹
賦得千山紅樹圖送楊茂之
蕭郎雅工金碧畫愛畫碧雞與金馬畫作千山紅樹圖
行色秋光兩瀟灑搖落深知宋玉悲登山臨水送將歸
丹林初曉清霜重紫谷斜陽赤燒微故人辭我故鄉去
滇樹遥遥接巴樹桑落他山共醉時楓香客路銷魂處
白首遐荒老未還流波落木慘離顔錦城紅樹那能見
千里隨君夢裏攀
錦津舟中對酒别劉善充
錦江煙水星橋渡惜别愁攀江上樹青青楊柳故鄉遥
渺渺征人大荒去蘇武流離十九年誰傳書札上林邊
北風代馬南枝鳥腸斷當年蜀國弦
送余學官歸羅江
豆子山打瓦鼓陽坪關撤白雨白雨下娶龍女織得絹
二丈五一半屬羅江一半屬玄武我誦綿州歌思鄉心
獨苦送君歸羅江浦
宿金沙江
往年曾向嘉陵宿驛樓東畔闌干曲江聲徹夜動離愁
月色中天照幽獨豈意飄零瘴海頭嘉陵回首轉悠悠
江聲月色何堪說腸斷金沙萬里流
山行即事
桐子花開映村塢單衣初試貧兒舞春寒已過四十五
十二月朔旦南郊扈從省牲
天仗雲門外宵衣曉漏前蒼龍旂影動朱鷺鼓聲傳星
爛甘泉燭霜清泰畤煙南郊警新畢重覩孝皇年(方思道云)
(得初唐體)
咸陽
帝里繁華歇神皋歲月多秦城依北斗渭水象天河頽
堞無遺土驚川有逝波丘陵沈霸氣松柏起悲歌
青橋
聞道盤雲棧郵亭枕水涯猨猱臨客路雞犬隔仙家風
起青丘樹春迷玉洞花旅懷今日豁停幰問裦斜
送高公次長洲尹
祖帳燕臺下官曹震澤東星躔牛斗近地脈海潮通新
水催飛鷁微霜度早鴻循良多暇日題詠繼文雄
寄石季瞻赴臨安謫
聞道炎方謫遥從瘴海過後期淹歲月前路任風波霄
漢蜚鴻遠關門虎豹多小居何處問薜荔在山阿
送周子庚都憲撫邊
肅肅戒嚴程蕭蕭邊(一作斑)馬鳴龍庭新節制騎省舊才
名玉律調秋氣金鐃寢夜聲隴雲笳外結關月笛中明
鸞朔臨秦障鶉瓢繞漢城沙汀行見鴈海樹坐聞鶯游
霧懷前賞歸風遡别情佇聽歌凱入一舉塞垣清
送客
合尊且醉花間分襟易慘愁顔朝下春風紫陌天涯落
日青山美人明月相望游子浮雲獨還愁見河橋柳色
勞歌一曲陽關
春興
最高樓上俯晴川萬里登臨絶塞邊碣石東浮三絳色
秀峰西合點蒼煙天涯游子懸雙淚海畔孤臣謫九年
虚擬短衣隨李廣漢家無事勒燕然
中秋禁中對月
漢家臺殿號明光月滿秋高夜未央銀箭金壺催漏水
仙音法曲獻霓裳路車天遠鸞聲靜宮扇風多雉影涼
千里可憐同此夕美人迢遞隔西方
懷歸
星橋南望沈犀渚雪嶺西連抱珥河關塞渺茫魂夢隔
山川迢遞别離多汀洲春雨搴芳杜茅屋秋風帶女蘿
心事未從詹尹卜生涯聊聽僰童歌
李君偕過皋橋新居言别
沙門草閣對漁舟坐俯昆池萬里流蕭索暮塗猶浪迹
登臨暇日豈銷憂阮公失路誰青眼江令還家尚黑頭
行見羣英滿青瑣寧忘一老在滄洲
竹枝詞
䕫州府城白帝西家家樓閣層層梯冬雪下来不到地
春水生時與樹齊
滇海竹枝詞
東浦彩虹懸水樁西山白雨點寒江煙中艇子搖兩槳
空裏鷺鷥飛一雙(自注滇人喚虹霓為水樁)
寄遠曲
濯錦江頭煙水綠相思萬里人如玉瑶琴别後不曾彈
今朝才理將歸曲
江陵舟中贈田李二子
落月寒沙夜未分玉簫金管醉中聞明朝回首沅江路
愁聽清猨和白雲
望中條山
征馬長鳴向北風崤關回首暮雲東太行過盡中條出
一路青山白雪中
于役江鄉歸經板橋
千里長征不憚遥解鞍明日問歸橈真如謝脁宣城路
南浦新林過板橋
贈箏人
綺筵雕俎喚新聲博取瓊花出玉英肯信博陵崔十四
平生願作樂中箏
張璧(一首)
璧字崇象石首人正德辛未進士改庶吉士累
官太子太保禮部尚書東閣大學士贈少保諡
文簡有陽峰家藏集
尹巽峰遣祀衡山得配字
天王御宸位相國熙帝載維時肇初元秩禮肆禋類皇
皇遣近臣肅肅將遠賚顧兹南嶽鎮而與朱鳥配星分
當翼軫地望等恒岱坤維得艮止后土資負載祝融正
盤紆靈爽豈茫昧巽峰天下士祗命□壤内晨裝發潞
河夕舸達江匯犧宰設衡楅虞人剪荒穢再宿整襟冠
三薰潔醇酹樂張洞庭野紉憶蘭芷佩探歴道彌廣登
覽神愈倍禮成眷桑梓敬止重風槩秋徂命倌人星言
理征駾於皇念啓沃遲子日展對悽惻懷修塗音塵慰
寮寀
王以旂(一首)
以旂字士招江寧人正德辛未進士累官太子
太保兵部尚書兼右都御史贈少保諡襄敏有
石岡集
九日登長城關樓
邊塞高登百尺樓遥天極目迥消愁穹廬遠向西番徙
烽火無勞内地憂四野牛羊隨處牧千家禾黍滿場收
喜看安阜叨清宴醉倚黃花插白頭
孫承恩(一首)
承恩字貞父松江華亭人正德辛未進士歴官
太子少保禮部尚書兼翰林學士掌詹事府贈
太子太保諡文簡有使郢稾
經孟浩然故里
孟六亦高人神思乃清朗讀書陋拘牽制行喜疎曠賦
詩妙天趣力索不可仿沖融大雅音金石振遺響禁中
遇天子召對心所向終焉意不合歸哉南山放唐詩盛
千古公也李杜行布衣一時窮高譽後人仰我来經故
里慨矣勞緬想鹿門當時月依依漢江上
王道(一首)
道字純甫武城人正德辛未進士改庶吉士歴
官吏部右侍郎贈禮部尚書諡文定有順渠文
集
(詩話順渠說經不墮宋人理窟詩雖無意求工亦少習氣)
過舊居有感
破屋頽垣是幾年重来下馬一悽然丁寧好護門前柳
曾繫詩人萬里船
汪玄錫(一首)
玄錫字天啓婺源人正德辛未進士選給事中
陞太僕卿擢都御史巡撫江西入為戸部侍郎
卒贈尚書有東峰集
朝鴉
景陽鐘動曉鴉飛漢殿千官拜玉墀仙仗纔移東殿去
翩翩棲滿萬年枝(陳達甫云此司徒初入掖垣時作也託喻可想)
許成名(一首)
成名字思仁聊城人正德辛未進士改庶吉士
授編修歴諭德進侍讀學士遷太常寺卿掌國
子祭酒陞禮部右侍郎有龍石稾(蘇榖原云龍石詩清新俊)
(逸健拔謹嚴蓋朱中立云龍石詩氣平音和晚唐之佳者)
西師
上谷烽煙猶未定西戎消息近如何莎車空憶班都護
銅柱曾聞馬伏波鐵騎休論榆塞險羽書今報劒門多
何時籌策銷金甲會見旋師振玉珂(陳用亶云詩亦具體特銅柱鐵騎金)
(甲未免近複爾)
屠徑(一首)
俓字直卿鄞縣人太保滽子正德辛未進士官
吏部郎中
夜聞笛
夢破寒猶重更長客更愁何人吹短笛今夜在南樓
屠僑(二首)
僑字安卿鄞縣人正德辛未進士累官太子太
保左都御史贈少保諡簡肅有東洲雜稾
江頭晚步
薄晚江行意若何夕陽微影漏林柯緣厓白鳥沙痕淺
隔岸青山塔影多下網人聽潮外語入村船載渡頭歌
觀瀾不用登遐絶百里蛟門送海波
雨夜泊塘棲
出關彌望凍雲低畫鷁迎春未試題四十五程燈火夜
一川風雨泊塘棲
柴竒(一首)
竒字德美崑山人正德辛未進士歴官應天府
尹有黼菴遺稾(鄒謙之云黼菴胸無城府言無粉繪行無機穽詩文皆典雅雄)
(健不落骫骳不矜刻峭鬱周子籲云京兆詩文雄麗&KR1293;有氣)
勉聞姪
汝父三十三一疾棄諸孤汝母二十九赤手抱二雛辛
勤二十年完此身後圖汝兄亦已矣所望在汝軀汝今
逾三十尚爾在泥塗年齒日已長歲月易以徂父書能
讀否狂藥曾戒無汝若不努力何以慰老夫(繆天自云語雖淺而)
(不膚)
汪文盛(一首)
文盛字希周崇陽人正德辛未進士除饒州府
推官入為武選主事諫南巡廷杖嘉靖初出知
福州府歴官按察使以僉都御史巡撫雲南進
大理卿有白泉集
西苑
萬年枝上露華清百子池邊月色明宮草經秋猶自碧
君王御輦不曾行
郭維藩(一首)
維藩字价夫儀封人正德辛未進士歴官太常
寺少卿兼翰林院侍讀學士掌院事
送高穎之少卿赴南都
廣陵别後金陵别舊歲君来今歲歸回首十年猶反掌
含情千里各沾衣江萍逐櫂隨流水雲樹連天入翠微
卿佐官閒南國勝湖山清賞莫相違
郝鳳升(二首)
鳳升字瑞卿汀州衛人正德辛未進士大理寺
副有九龍山房集
聖駕入城
警蹕都門裏傳呼天子歸有生皆帝德不怒自民威衣
帶千金誓湯城萬里圍自今歸馬後紫極但垂衣
無題
来去渾疑雲雨蹤楚王宮北數聲鐘情當厚處翻成怨
淚到乾時不覺濃煙縷湘裙飛蛺蝶玉屛羅幕墮芙蓉
月中剰有森森桂遮却清光第幾重
游璉(一首)
璉字世重連江人正德辛未進士歴官廣東按
察副使有少石稾
興田道中
興田驛路人家遶煙火依稀出遠山䉀圃秧分疎雨外
茶煙人語亂雲間半生戀闕心空赤五馬之官鬢欲斑
獨坐肩輿懷正惡武夷遥望一開顔
汪必東(一首)
必東字希會崇陽人正德辛未進士歴官河南
參政有南雋集
過劉家隔
崛起劉家隔周流漢水川白連雲夢澤青帶郢門煙蜂
蟻偏屯聚魚鹽競貿遷最憐貧土著蒿裏剪桑田
齊之鸞(十五首)
之鸞字瑞卿桐城人正德辛未進士改庶吉士
授刑科給事中歴吏兵二科左右給事世宗即
位考察謫崇德縣丞移知長興縣稍遷南京刑
部郎中以陜西按察僉事巡寧夏升副使改河
南再改山東終河南按察使有蓉川集(汪可亭云公屬)
(文藻麗不尚竒澀而語意新妙詩有一韻疊至數十首者搜探竒崛毫末不遺他人多即難工)
(公有餘力矣文錢飲光云公詩文妙當世開吾鄉風氣之始絶去枝蔓直攄所欲言詩有氣)
(力精采往往造出人意表大抵一意孤行無所依附潘蜀藻云讀齊公南征紀行入夏錄未)
(嘗不咨嗟歎詠以為沈鬱渾脫大得瀼西之傳北地猶去而千里)
(詩話蓉川在給舍最為敢言侃侃不阿止康陵罷設花酒店不當論威武大將軍功寧庶人造)
(龍艘戲劇潛結近倖邀帝南幸圖謀不軌行有日矣偕邢給事寰許給事復禮留駕及康陵親)
(征又作回鑾賦以諷且力白王新建之誣洵骨鯁之臣也顧見容於康陵而不容於永陵何哉)
(及入西夏值早澇之餘見居人刈蓬科其類有棉蓬刺蓬二種子皆可以為麵饑民藉以充腹)
(取而啖之苦惡辛澀乃封題以進且言國家有大可憂之事三廟謨有深可惜者四斥及議禮)
(大臣并責永陵不能虚已可謂言人所不敢言矣入夏諸詩山川險隘誦之有如聚米與尹僉)
(事耕竝工惜乎志邊關者均未之采錄也)
晚宿良鄉
我行至良鄉車駕已臨涿官藏供億煩吏走威勢捉人
馬正饑疲晚得粟一握華館據高軒敝廬聊破幄階前
樹却佳綠葉未全剥獨坐新霽清悠然念盤錯自顧章
句生胡此擁矛矟感時不成寐起視明河數月色忽半
窗枕上聞吹角
龍門龕
伊水出龍門疏鑿惟禹績溪縈匯澄潭雲斷劃絶壁泛
舟巡南厓諸龕空翠滴遠疑穴陶復近聽境寥闃黃冠
一人来導我縱幽覿何年驅鬼工深窟隠金狄頎然丈
六身大小隨刓剔旁有鉦鼓鳴愚氓伺考擊自從拓跋
来事佛轉成癖荒哉魏王泰孝誠空爾激不知文德賢
坤美符帝錫天堂無則巳有則必登歴何事石上災千
古不可滌無乃託親名志祈潛奪嫡欲為生民主先被
河神溺向使正儲位亦終貽唐慼經行謾誅心期使来
者惕
稠桑道中望黃河
桃林蟠土山谷入昧所出地底無傍風天際有中日仰
視耕穫人轉折忽相失仄登蟻緣枝幽盤蠧閉帙僕夫
虞殞傷反汗更股栗伊予慕昔賢馭吏屢遭叱徑盡躡
河壖黃流過箭疾踰關勢彌雄四齧奔馬逸不知真宰
意何貴砥柱窒氾濫民其魚豈止桑田溢三門中古開
神禹功誰匹至今沮洳場盡作秔稻窟吾生髮半蒼世
路十不一及兹瞻華嵩眼豁心神翐向来險遠虞兹晨
憂已釋
寧州曉發
燈火啓嚴城戴星行未已夜来下絶坂左右崇墉倚昏
黑迷前旌時顧斗杓指晨雞登頓初險澀曙光紫林原
衍山巔溪壑行地裏坡陀首乾龍浮立土不滓所以穴
居民患燥不患水改邑視井泉卑棲固其理耕者百仞
上汲者千尋底下山阻深溝上山據高壘四鄰守無虞
塞馬徒為駛民貧獨可憂咸秦此脣齒
書郾城縣臺壁
長路淹炎日驅馳損壯心倦便雙柏坐幽伴一蛩吟嘉
穀連河内飛蝗度汝隂經過見人樂亦足豁煩襟
邠州曉發(二首)
殘月征人早州城奥窔間呼船渡涇水立馬望豳山禾
黍高低壟煙雲遠近關誰能渠白石種稻濁泥灣
涇北山横絶穿厓細路高偏懸疑有麓峻極乃平皋嶺
露催禾黍秋風颯苧袍憂勤見遺俗無地立蓬蒿
靈祐驛次毛東塘韻
江路盤山轉頽垣此驛亭塞雲風外白畦菽露中青鳥
雀無歸樹驊騮不在坰誰教心匪石自信跡如萍
元旦次潘大行宗魯韻
三朝待漏趨金闕五拜瞻天散紫宸宦跡只尋常裏過
皇圖又十四回新花邊劒佩明初景塞外旌旗駐早春
安得封疆倚頗牧坐紓北顧埽蜂屯
將至茌平
長途秋暮馬騑騑風起塵高雉堞微蟬到夕陽聲更急
樹經寒露葉初飛正聞老母平安信兼喜中丞克捷威
揚策不知行色倦欲沽村釀解朝衣
謁范韓祀
拓跋餘兇勢更張二公相望屹金湯一堂俎豆瞻遺像
萬古河山識巨防賈策清時薪抱火虞淵昏夜日重光
秋隂晝轉空階樹恨入邊烽照朔方
赤木裏口墩下坐憩
赤木空濛翠接天懸車路杪下烽煙須驅虎北馮金塔
更走龍南跨玉泉青草谷中兼得水白雲巖下盡堪田
奔馳庶竭涓埃報心苦三陲版榦前
過田州故城
河外軍藩麥秀中唐兵昔數朔方雄韓公北築三城路
至德中興一旅功番刻勁銷春蘚碧漢花穠映寺門紅
高雲不罩田州墖水鶴歸巢戛暮空
九日塗次登清水關城
朔方三度重陽節河曲干旌歲歲忙鬢髮已甘塵路白
菊花猶見塞垣黃中丞疏有回天力太宰功無縮地方
雲外好呼南去鴈繫書先為報江鄉
渡河六言
有意唱籌益粟無神驅石修邊四月黃沙八渡雙旌紫
塞三年
毛憲(一首)
憲字式之武進人正德辛未進士官禮科右給
事中有古菴集
(詩話古菴講學主道南書院詩非所長具體而已)
題扇
雲山擁前溪竹樹傍厓石晴風駕扁舟興到任所適水
色與天光上下涵一碧習靜久忘機魚鳥亦馴格誰知
至樂心物類固無隔
周廷用(四首)
廷用字子賢華容人正德辛未進士授宜黃知
縣入為御史外補僉事參議福建備兵四川進
江西按察使有八厓集(顧華玉云子賢才稟超融文鋒迅湧援筆長賦)
(爛然成章)
(詩話八厓放言忤俗東橋深惜之國寶新編以之為殿贊云按察人豪闊視放言文藻性成早)
(垂鉅篇然製作庸庸求其鉅篇頗罕)
池上晚坐
皎鏡淨方塘月波涵一碧㶑灩照脩篁風聲鳴瑟瑟愛
此澹忘歸呼童卷湘帙清籟動我衣微露潤我幘繁星
燦以羅羣嚻久復寂沖曠得所怡稅駕將何適
攢宮
宋家陵墓滿空山北望嵩丘路險艱一代龍蛇逢末運
百年鳬鴈出塵寰空聞玉椁金城返不見旌旗瀚海還
無限鼎湖湘水怨白雲斑竹淚潸潸
經廣武城
廣武城邊草樹青濁河波浪晝冥冥天呼垓下真龍起
事異鴻溝白馬刑日晚沙場留返照秋風燐火亂殘星
英雄自古功無敵阮籍狂言未可聽
過壤東
壤東瀼西雲日晴官船撾鼓上灘行不憎檣燕風前語
最愛山花雨後明杜甫草堂元地勝孔明圖陳自天成
明朝灩澦瞿塘上却望連雲棧閣横
孫繼芳(一首)
繼芳字世其華容人正德辛未進士除刑部主
事改兵部歴員外諫南巡廷杖尋遷郎中出為
雲南提學副使有石磯集
送徐太史使遼府
節重天王使情親帝子家雲霄三殿詔波浪九江槎庾
亮樓前月湘娥廟裏花金樽高宴罷須擬弔長沙
北征還朝凱歌
牙旗寳蓋耀星文椅鹿牽羊總百羣二十四通催羯鼓
帳前齊賀大將軍
李際元(一首)
際元陽穀人正德辛未進士歴官按察僉事
雙流次韻
鼓角催晨發川原藹暮隂小溪清見石新柳細垂金洞
迥雲依樹山深鳥隔林天涯看落月盈縮飽經心
盧雍(一首)
雍字師邵吳縣人正德辛未進士官監察御史
有古園集
泊頭晚泊欲訪子濟侍御不果
河流寒未凍市集晚猶喧日落新橋驛煙生獨樹村沙
船露燈影灘石帶冰痕不見西臺客幽懷誰與論
王璜(二首)
璜字廷實濬縣人正德辛未進士除陜西道御
史巡按浙江
雲中歌(二首)
潮湧雲屯外四家操回馬首帶金花行人莫笑應州小
武廟當年駐翠華
雲州城外日風沙雲州城裏日繁華金釵行酒將軍喜
醉倒銀壺小校家
徐咸(五首)
咸字子正海鹽人正德辛未進士除知沔陽州
入為兵部主事歴官襄陽知府有東濱稾
(詩話東濱為豐厓同母弟昆友皆嫻風雅歸田後築園城闉名曰餘春中疊石為小東山與錢)
(東畬太守朱西村山人輩結小瀛洲十老社其後倭人入寇所在焚儲積遂舍園基以為倉焉)
(句如路自窮厓入人如倦鳥還千年牛首寺一勺虎跑泉客醉黃花酒僧供白雪餻棘林花落)
(子茒屋燕將兒山遠不聞漏夜寒疑有霜頗類賈島佛)
井南社飲得影字
層樓俯青林芳筵接高迥衆賓來逶迤被服野而整時
維沍寒後風日不作冷江梅泄春香鳴禽戀餘景時物
適我懷忘却酒力猛飄風吹人衣素髮颯垂領浩歌入
城闉海鶴振孤影
石首蓬萊閣
蓬萊高閣臨清漢閣下風濤日夕撞花日映紅明霽野
草煙浮綠翳晴窗雕闌遠挹荆南勝玉笛新開洞府腔
悵望謫仙何處去娟娟秋月照澄江
夜坐
涼飇落長松明月出東嶺空山夜無人玄鶴不聞警
西園雜詠
南園老梅苦寂寞移種北園臨小池却憐池水淨如鏡
照見横斜三兩枝
湖上
涌金門外水青青倒浸西山似畫屏十里煖風魚浪細
扁舟忽過望湖亭
趙漢(二首)
漢字鴻逵平湖人正德辛未進士除建昌推官
入為給事中轉山西參政有漸齋集
泊瓜州
山寺清鐘曉江帆細雨秋瓜洲三日泊不為阻風留
湖上
鳥入山光去舟分樹影過秋江平似掌何處起風波
南大吉(二首)
大吉字元善渭南人正德辛未進士授戸部主
事歴郎中出知紹興府有瑞泉集
(詩話元善好青紫囊書妙善占墓其守紹興謂窆石非禹葬處别於廟東南建豐碑題曰大禹)
(陵其後望秩於是處焉五言詩頗穏帖無秦人忼厲之氣)
聞駕幸朔方
鐵騎綠沈槍傳聞下朔方紫臺邊月白青海陳雲黃寢
閣雞聲早行營虎步長巡游稱聖世車跡到幽荒
和馬仲房雨
涼風吹晝雨蕭䬃自西岑細細緣郊迥霏霏度闕深雙
虹明夕照萬戸動秋砧為想西征輦應停北塞隂
常倫(五首)
倫字明卿沁水人正德辛未進士除大理評事
謫夀州判官遷知寧羌州有評事集(王元美云常明卿如)
(沙苑兒駒驕嘶自賞未諧步驟運陳卧子云明卿氣骨高朗頗能自)
望山有懷故居
羈步局重城流觀狹西野高高見西山鄉愁冀傾寫天
際望不極延佇一瀟灑落葉歸故根山雲滿秋檟無情
尚有適何以慰離者
客行篇寄山中所知
客行千里道塵土緇裳衣鬱鬱胡不樂思欲復西歸逝
者如斯夫朝露待日晞人生一世間乃與願相違黃鵠
舉何迥鷦鷯棲何卑撫劒獨嗟吒臨岐浩徘徊因風寄
黃綺管晏非所希
和王玉溪過韓信嶺
漢代推英武將軍第一人禍竒因躡足功大不謀身帶
礪山河舊丹青祠廟新長陵一抔土寂寞亦三秦
竹
庭竹娟娟色虛堂肅晚隂翠交紅果潤清蔭碧苔深涼
月侵冰簟流風送玉琴歲寒終不改長此護雙林
采蓮曲
素月開歌扇紅蕖豔舞衣隔江聞笑語隠隠櫂歌歸
俞璋(一首)
璋字朝相崑山人正德辛未進士官大理評事
上方
山寺晝隂寂綠蘿覆繩牀乍愛石苔古忽聞蘭草香遠
樹多暮色幽泉有深光持此積喧意来訪逍遥場
頓銳(九首)
銳涿州人正德辛未進士官戸部主事(一云長史)有
鷗汀漁嘯集
(詩話長史時名籍甚北人語云涿郡有才才一石銳得其八詩頗警拔微嫌冗長耳)
樓桑廟迎送神曲(二首)
帝子降兮范之陽怳臨睨兮舊鄉山蒼蒼兮水泱泱神
之来兮驂駟虯玉鸞鳴兮啾啾雲車兮羽蓋樓桑隂兮
蔽芾牲既肥兮酒香繐帷施兮雕玉牀荃高坐兮樂未
央
帝子去兮安之違桑梓兮心孔悲白帝城兮永安宮魚
之腹兮蠶叢巫陽雲雨兮洞庭波雖信美而非吾土兮
矧蛟鰐與黿鼉歸来兮歸来其樂兮如何
銅雀妓
西陵芳草合松柏半為薪宮殿飛銅雀下飲漳河濱檀
煙冷餘燼繐帳網流塵白頭歌舞妓来教晉宮人
出聖水關往鳳皇山寺
鑯峻攢泬寥參差入煙霧塗疑鬼工鑿石截亂流渡詰
曲駭千轉坦蕩不數步隂厓匯靈淵未冬已寒沍欲上
仍趦趄先登必奮怒谷響雜鼯鼪澗蹤過狐兔斷徑屢
猱接傾巖數狼顧肆貪興會竒強制心膽怖睨憎仄磴
危足試欹岑固漸與世人隔遂愜平生慕絶塵乃無地
升天疑有路得意真忘言無心忽成句象設教莫袪煙
霞疾已痼空寂排冥詮清虚獲玄悟塵網奄頽齡恨為
造化誤
臯湖秋晚
木落天宇清草枯風力勁平湖著微霜摧此萬荷柄蓐
收浸無權玄冥欲司政遠山寒更翠積水曠而㵾湘娥
理晨妝髻鬟墮明鏡輕飇漾淪漣碧綠交掩映水鳥各
沈浮游泳自其性安得金石膏瘥我山水病
湖莊秋事
郊墟絶喧豗村落斷輪鞅况兹千頃湖初秋減新漲無
日不沈山有風即生浪微波淨漣漪晴宇墮空曠野服
時登臨箕踞衡臯上興闌聊詠歸扶將獨藜杖鹿門龐
德公栗里陶元亮如此足百年外無分寸望
觀鬭蟋蟀
蟋蟀著豳風泉壤恒食息迎隂已振羽欲鳴先鼓翼候
氣感化機吟秋率其職於世無所爭豈有剛膂力都緣
助人意自負萬夫特見敵豎兩股怒鬚如卓棘昂藏忿
塞胷彭亨氣填臆將搏必踞蹲思奮肆陵逼既却還直
前已困未甘踣雄心期決勝壯志冀必克依稀觸與蠻
蝸角並開國人生亦類斯駒隙競失得知雄守其雌老
氏有淵識
房山孔水洞
石竇水拖練靈源地絶塵浪傳飛白鼠無處隠赬鱗入
夏桃花盡經春荇葉新輕舠不可入豈有避秦人
西巡曲
飛輪擊水日三千咫尺長安在日邊試向茂陵高處望
未央前殿立銅仙
王溱(一首)
溱字公濟開州人正德辛未進士除沁水知縣
擢廣西道御史出知平陽府遷鹽運使致仕
落星寺别蔣南泠
别意隨流水迴船過落星湖光侵寺碧山色入簾青鷗
鷺馴沙岸魚龍駭石汀虚堂歸興渺煙浪晚冥冥
陸俸(一首)
俸字天爵號桃谷吳縣人正德辛未進士歴官
寳慶知府(岳東伯云桃谷早登仕籍無暇篇章晚就操觚遂超多士靈心夙構穎悟)
(居多朝夕苦吟已收時論蓋能守約少陵之方博施唐人之作者也)
酬劉子古鏡
古鏡不自惜遥緘千里音懸懸照肝膽奚啻雙南金員
質凝精光螭盤古銘深明月入我懷聊復理吾簪與君
别幾時鬢髮雪已侵冉冉悲年暮悠悠空陸沈願言保
不缺報君久要心
明詩綜卷三十九
