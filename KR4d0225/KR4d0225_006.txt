艾軒集卷六宋林光朝撰
啓
除舘職謝虞丞相啓
昨蒙恩授秘書省正字兼國史院編修官某涉世甚疎
每愧公車之召奏篇何取遽叨冊府之游敢竊榮名自
多慙色惟是四象八卦之出在於參天兩地之初取經
緯以為文合偏傍而成字大者六籍紛然百家得非齊
魯之所傳乃若江河之無極繙經十二豈徒誦說之云
乎奏牘三千其亦滑稽之䧺者孰能削去其不合自可
講求其未聞考羣玉之所居置千金於其上卜筮全書
則校之太史韜鈐衆說則質之步兵惟經傳前後之不
同以篆籀古今之相雜至於數家之學共此一札之訛有
加討論如再開闢發羣書於劉向所謂多聞訪竒字於
揚䧺其如已老世有此說古難其人某久矣羈單幼而
疵賤非敢友天下之善士不過誦紙上之空言筋力已
衰日月云邁以七制續書為不妄以九贊象易為當然
抗顔何多相與呻吟于裘氏之地過情所得且將俎豆
於賢人之間屬王公論薦之初以鄉曲題評之素自令
汗下况或弓招惟延英廣内髦雋之同游而石室金匱
文獻之具在所幸備數於校讐之末豈容濫吹於筆削
之間若陳子昂之在書林將變更乎徐庾劉知幾之當
史筆第歎息於荀袁即此名家謂之能事豈為文字之
妙選乃反場屋之陳人有是空疎若何報塞兹盖伏遇
某官道惟盡變物皆曲成當長淮倥偬不暇給之時在
全蜀綢繆孰敢侮之地惟德盛仁熟泛然而若辭則智
名勇功惡乎而可見兹纂四朝之大典盖有千歲之宏
模稍增載筆之員即課成書之日謂商周而下雖百世
之可知然游夏之徒於一辭而莫措若為誤寵奚取空
餐某敢不商略前聞温尋故習欲知古人獨到之地其
在平生未見之書尚能續舊簡之刓何傷遲暮有可為
直筆之助庶答生成
除廣西憲謝梁丞相啟
膠庠貳職莫助於成材嶺海一封更勞於推轂曾是血
氣既衰之日乃為朝廷可用之人有此叨逾逮今震恐
伏念某受材最短見事每遲自塵汚於華途已侵尋於
暮齒儲闈進讀有如綺季之逄時大學備員安得陽城
之遺愛技亦止此人其譏之撫病骨以自憐控危衷而
有請豈為望外乃在遣中顧兹蕭條場屋之餘亦出禮
樂皇華之選此盖伏遇某官中惟獨立大實兼容於是
四夷聞其風而以一相處乎内對平津賢良之策乃在
盛年進宣公仁義之談適當暇日遂令蕞質亦展微勞
某敢不矜恤鮮民滌除滯訟究北流商鹽之弊塞南州
買馬之萌奏牘三千或有禆於末議行年六十當無負
於新書敬敷惻怛之懷庶答生成之賜
賀龔參政實之啓
顯奉制函寵陪國論方兩地飛騰之日以十年供奉之
班勢在廟朝喜連海嶠恭惟某官中而不倚大則有容
惟進退若是綽綽然故言行胡不慥慥爾下坡無愧欲
觀南海之樓船次對有加盖示江西之襟帶亟從釐席
進領容臺未踰旬浃之間已躐事樞之上然居任重責
大之地而有私憂過計之人莫盛此時乃為吾里曾謂
衣冠之可述實掩古今之所聞近若隣牆同焉列戟家
家稷契其是之謂乎區區漢唐固無足道者若山東之
名閥可數即代北之驕氣何如故天下之所以想聞正
人於是乎登用企踵以俟執簡而書吾亦忌此盛名人
將課其後效豈黃覇不及治郡之日而謝安何如高卧
之時以故長懷無嫌後賀某竊聞盛事尤激懦衷且合
天下國家之謀而為邦人父兄之喜究觀大臣出處之
際要當一世利害之衝惟無私則衆所歸苟不伐則事
必濟天其有待我不敢知二十四考之中書豈為幸會
一百五日之寒食更在爕調
書簡
與葉丞相子昂
麻制一出灑然相賀世之所謂大臣者若未易名狀然
約之先秦古書殆不過三數語耳斷斷猗無他技其心
休休焉如有容丞相每用此道略不費排布人之有善
若已有之人之彦聖其心好之不啻如自其口出以一
相處乎内而帖然無他者所恃惟此耳唐以來宰相謂
之禮絶百僚無長幼皆拜伏於其前相君平立小垂手
而已又送客未嘗輙下階冨鄭公在相位雖卑官及布
衣皆與之抗禮送之及門視其上馬乃還其中休休焉
故見之於外也常若不足以此知吐哺握髮不為過當
事此亦丞相所喜道者聞登庸以来所執也愈下若過
為憂畏者恐或者反以為疑故不待再三而後及此耳
偶覺辭費悚灼之甚
與陳丞相應求
建安報政當不在數月之後鋒車行且至矣寶學慈祥
之目不約同辭如聞比日所見似於撾扑稍留意豈為
治建安輕剽之俗要須如是然此正不足以化強梗萬
一如所聞幸一出舊轍當使去建安之日而強梗者猶
有所顧忌耳昨過楓亭見林聘君亦欲要之一出昔之
人未嘗以不仕為高長幼之節不可廢也君臣之義如
之何其廢之聘君處衡茅七十年件件如其意盖為君
君臣臣素定於天下故棲遲之人可以取飽滿如此年
事筋力尚無他何為堅卧不起而使明時有遺才之歎
郡守向於真州同研席為四十年故人見此盛事如其
再升第見委官敦趣亦幡然一来耳富鄭公以天下人
物為意最後於青州得一布衣激歎之甚如未嘗得士
者參政搜取遺佚拔其尤者海内以為當然喜可知也
闊疎之典驩聲填巷恐亦欲聞之
忽聞師德以痼疾竟不起殊令驚涕人事不可料乃爾
耳丞相冤惜痛割有所不堪忍奈何奈何此為佳公子
人品甚高生長富貴中而每每欲見古人歸宿之處頃
嘗到東閣其所發問皆非舉子習尚曾遣人來借書未
嘗及非聖之書簡尺往来意詣而辭不費可見其為吉
人君子渾然美質不待雕鐫也丞相樂易每在順境中
行不知有此痛切事似聞連月不見客恐亦未應得如
此以夫子之盛德一無所可憾伯魚亦先夫子而卒不
聞夫子過當興哀也慨予為伯兄長子遠来相依廵歴
到南海即得與之相聚十日忽為厲毒所侵不可救異
縣悲傷觸事生感師德凶問忽歴耳唯有痛涕未緣到
坐隅尚乞豁情散哀稍加飡飯此為深禱
與王舍人宣子
某老矣竊一第言之慙人不遠二千里遣書為問交舊
繫念如此甚深感慨不可言某初以覃恩可一例得官
嘗走書寄三館故人云五十之年如何更對人稱得門
生何似討取見成勑黃來僻處袖手自稱曰老夫今於
此語可不笑置之然從来懶見人懶作書合此二懶便
應出人前不得甚欲乞一番嶽祠為歲月讀書計因作
書如對面語故偶及之某一生来收拾書卷每自吳中
来必至空囊盡買書今旋覺目力日益短得所寄漢書
善本并其他數種書雖暗中可以摸索忠信之實何可
彌忘也二十年聲名遠出而不改其度此為甚善水之
積也不厚則其負大舟也無力璽書褒異遠近翕然以
見召節之次第也舍人不患無其時而患所以自處以
何者為定策區區所望唯是耳
某覺得早衰無他想惟貪把書卷不減少年時終日在
案頭翻故書以此為實歴日子然實歴殊不易得往往
為俗事所分讀書如飲㗖一日不得食便如此空薾三
朝五日或不近書卷虧耗自不少每以此自警前時所
寄數種書甚善一生停蓄来唯此為最每一開書卷便
覺眼明此為一如意事也某亦欲集聚偶然所見處謂
之六經章句得十年定坐以畢此心然日過一日擾擾
不暫息十年之期無乃太自寬耳
與朱編修元晦
前此數得来書每祝耕老有五夫便人去令来取書因
循如許言之愧甚去年過黃亭只相隔得三二日所欲
道者亦何數唯耿耿比承除書之下此在公論以為太
遲不知賢者出處自有時直道之信善類增氣見教恭
而安數語乃是從根株上說過来別後對此如一對面
語但所謂與虞仲達及此一節更記憶不上是日說數
件話當不止此耳林用中聞以舘舍處之得質正所聞
而求所未聞甚善復之到官已三月偶痰唾中有血雜
出令人憂懸也
與薛守
某生長於莆今且老矣見向来二三君子皆以為易治
數年来事緒繁省當非昔時然風俗如故也史君以家
世根株之學遇事無留滯施之褊壤當亦不費爬梳否
前番與潘太史君相約以為吾人乃數年相知他時来
鄉井偶相值却有去城市七八十里一處所名麥斜可
以讀書終歲足跡自不當到州郡亦要先說破恐他時
却相訝
與黃少卿仲秉
先儒謂三百篇之詩有出於婦人女子小夫賤隸之口
古今人情實不相遠豈有閭巷之人卒然能為是語者
此盖當世文人述而為詩所述者多出於婦人女子小
夫賤隸一時情狀以當是時有采詩之官可以轉而上
聞爾故諸國有風為采詩者所得若近世有道州民杜
陵叟遠别離長相思貧女詞征婦怨古薄命妾皆欲流
入樂府使婦人女子小夫賤隸悲愁恨歎之聲或偶然
寓之一聽耳
與查少卿元章
離騷去風雅為甚近一篇三致意此正為古詩體非如
太史公所謂也又反復周頌不見蹤由却悟離騷為太
苦嘗意取周頌沉之汨羅即千古滯纍可以凌蒼霞出
紫氛如其意謂所在耳我思古人實獲我心
與翟憲
前日以所聞不敢不布之凢格辱以雅故無纖毫見疑
此一件豈可以世俗論也某小年時聞參政公在會稽
偶有一失不忌他人言之源流深遠乃見之此耶幸甚
幸甚
與范帥至能
某昨遣承局行計程當已過蒼梧忽觀勅目竊審紫微
舍人有節制全蜀之命已專走賀牘此行甚寵料不容
固辭恐前旍已出湘潭遂令去人徑自郴江下長沙領
近誨乃知尚在桂林欣慰之甚某歲中兩至南海覺得
筋力殊不堪若更宿留恐厲毒之氣乘衰憊而来却如
何禁當得反復思之勢當乞祠禄為度嶺計每見舍人
處倉猝有甚深定力萬里之行想規畫已就亦須牽船
上峡否若有一綫道可去自不必起此想某兩度颿海
作怔忪者數年雖證候多端不可曉然緣想在是耳来
書苦多病聞之懸切第以國事不應逡廵越城舊隐在
江東為第一然天下閑人自應少看了錦官古跡却歸
来袖手亦未晚退之一生辛苦故有尋思百計不如閑
之語舍人於應酬紛拏中乃如無事書卷且不廢恐石
湖一境不為徒然耳
某自到湘南首尾恰兩年凡再易地今復在收召之數
僥竊誤恩何以論報去年五月末出凌江督捕以暑暍
多生疾三十年来案頭黐坐無一長進從来不知兵今
乃以破賊聞不能無慙色也舍人節制全蜀事權不分
為上之所倚重者如是忠武侯當倥偬之日應接不少
停而天下視之常若廬中堅卧無意於事功者石湖依
然幸不必多念之巫峽一帶煙雲澒洞當不在人境中
小年時誦楚人之賦每有歲月徜徉之想所以牂柯一
念見之夢寐今老且衰此念稍釋反復来教唯耿耿舍
人涉太行以北又望交州為接畛今乃卧護巴漢而經
略中原若不使一旅人太史氏誇張所歴似亦大無謂
也
與趙著作子直
詩本義初得之才卄五歲如洗滌腸胃讀之三歲旋覺
得有未穩處大率是歐陽二蘇及劉貢父談經多如此
若補亡鄭氏所序此為無用之學若鉛山坐得定當作
數叚去大家評量看如何古人著書直是百世以俟聖
人而不惑豈如此苟作也
歐陽氏詩本義初欲作數叚注脚去偶聞旌車入覲便
不復作此念此一件唯林下可以過目若公餘尚可耳
今賀者填門何暇及此事某頃時作詩注脚乃在上庠
與同舍往還今思之三十五年尚未成編亦不知去家
十年頓在甚處前時欲追記髣髴第以歐陽不當謂之
本義若論本義何嘗如此費辭說且如關雎云視其居
則常有别此一叚却是為先儒之說所亂若在本義不
應爾又云以其有不妬忌之行而左右樂助其事又云
能如此則宜有琴瑟鐘鼓以友樂之此皆支蔓語如引
太史公周道缺而關雎作又不然當時三家說詩各有
師承今齊韓之詩字與義多不同毛公為趙人未必不
出於韓詩太史公所引者乃是一家之說豈可便以此
為定說古文尚書與子長並出今所引者非古文如所
謂祖飢惟刑之謐此當有来處非口口傳授之失也則
關雎自不當據一家為說又如卷耳云因其勤勞而宴
犒之又樛木云不嫉妬則妾無怨曠又兔罝以言周南
之君列其武夫以為守禦此皆贅辭斷然非本義如漢
廣汝墳意義全失麟之趾只是周南之人目之所見如
公子者乃人中麒麟故以此引譬此在六詩為比比則
有義興則無義可尋也麟之趾乃以比公子于嗟麟兮
此歎美之辭二章三章只是說麟已說趾又須說一件
乃為角大序所謂言之不足故嗟歎之嗟歎之不足故
永歌之所以一篇而三致意焉今乃云以蹄角自衛如
我國君以仁德為國猶須公族相輔衛爾如此說詩謂
之本義可乎孟子謂固哉高叟之為詩如孟子見得本
義甚曉然文中子以為詩者民之情性孟子謂詩亡然
後春秋作人之情性不應亡使孟子復出必從斯言某
每有胷臆之說文潜多以為然其次則吾兄自從去家
鄉他人之前更不應及此一見棄去勿以視人也
與范國錄元卿
某老去無他念惟讀書緣想過如廿年前時不候杯飯
足不管他兒女之累但見空屋數椽去城稍遠便可讀
書得一日無雜念對書案謂之實歴日子回視五十年
所得實歴為幾許文字如河山無終窮非悠悠者所可
到前時得官本楚詞愛之不去手離騷加盤誥此非他
作所能亂也所謂一篇而三致意便是古詩體一夕讀
周頌不覺天明箋註不曉古人作文字心曲却把作文
字說將去取周頌一二篇除了註脚空江好夕琅琅誦
一遭使靈均聽之安得不解脫也
與樊憲茂實
某比緣聚徒遠出二十里伏蒙頒示御書新刻跪受震
恐仰惟名世鉅公遭逄聖奬而有此昭回之賜且使蓽
門圭竇者亦得以與沾丐之餘豈為文雅治郡欲令諸
生一變齊魯之習故有是寵分邪未即隨例走黃堂率
爾叙謝不任凌悚
與宋提舉去葉
彼黍離離彼稷之苗謂彼處有黍離離然彼處又有稷
其苗勃然矣如某在斯某在斯某人在斯為甲也某人
在斯為乙也如冽彼下泉浸彼苞蕭所指為兩處若謂
彼黍離離乃彼稷之苗即彼黍離離彼稷之穗說不行
苗之與穗非目中同時所見者不應說彼黍離離乃彼
稷之苗又彼黍離離乃彼稷之穗以此知非一時目中
所見自曉然也十五國風如周南之國召南之國盖自
周召以南之國如江漢汝墳小國何數其風土所有之
詩并見之二南則詩之萌芽楚人為得之又一變而為
離騷耳如氓之一詩盖出於詩人所傷六禮不明不待
媒妁而自相通有如此已甚者送子涉淇至于頓丘淇
水也頓丘地名二章乘彼峗垣以望復關前章謂淇謂
頓丘皆指所經歴之地即復關為處所無可疑如升彼
虚矣以望楚矣乘彼峗垣以望復關乃叙所以未乘峗
垣之時不見復關即戚嗟出涕今乘峗垣已見復關矣
乃笑語自若也又叙笑語之意為爾卜爾筮體無咎言
以爾車来以我賄遷第三章謂士之躭兮猶可說也女
之躭兮不可說也此詩人叙述無可疑者
與鄭編修漁仲
石室料理稍稍就緒但公道難行日有齟齬三兩年間
無遠近笑罵今年来何止笑罵某每度與人不相關自
反已久而怨者益衆從此至老死無憾也六兄去吾聖
人千餘歲得不傳之學夫子三四十年足跡半天下自
衛反魯然後樂正雅頌各得其所於討論之後僅無一
人知制作大意某前數年間夾漈有說便心開目明第
恨無成書可驗耳比日仲友兄弟相聚亦許就兄處逐
項借出某愚且顓年歲間須見次第想兄不於某吝其
傳也示喻石鼓刻己釋然前輩所作大率無據某聞䆳
師喜蓄圖書六兄為此物一行而傳聞者遷就其說吾
曹門戶絶無人六兄當為天下倡毋重他人疑心焉二
姪謹畏可喜惕前時習懶今亦稍入繩墨然所見俱不
俗要之當有所至某近来選數人逐番講禮書到樂記
中庸却自為開釋此數篇似董仲舒所作與大序繫辭
相為表裡耳古文書亦易得汲冡書只少馮一本倅廳
抄未足併約月末間納去
與丘左司文昭
某違離之久耿耿不去心涉秋多暑不審愒茇長道台
候何似某不謂夾漈六兄僅至此海内所同惜執事綢
繆骨肉之交惟夾漈為當之公侯胷中如空谷何物着
不去然相看到頭白者今為幾人乃朋友一闕失何可
復得之寢門之慟今已數月一歴丘隴哭之如新喪奈
何奈何古者置朋友於大倫五者之間是其情好當如
父父子子兄兄弟弟今人豈復知有此傳聞昨者隨柩
来服以緦此唯酌其情之所安者為之末緣一弔令人
不滿心某每讀書見古人中有是事且至涕下固當以
此授之後来者使視公侯無愧色乃可爾宿草未除當
一見若斧者併以觀禮焉言之於邑
與陳循州體仁
說詩兩項善哉善哉此為第一義也六籍闕落惟此為
完書緣三家以已見談詩有牽泥不通處所以去人情
為甚遠某嘗向人說讀風詩不解芣苢讀雅詩不解鶴
鳴此為無得於詩者才見二詩的然如是則三百篇之
義不費辭說反覆来旨有戚戚然於予心者故因以及
之然吾人如此說詩却恐門外草深三尺也
龜嶼墳亭前時一寓目知兄苦心畢力為此舉未定數
椽之居而新壟乃爾賢者所為衆人固不識深欲書此
事至竟以所取之名未甚稳若名之可言此但數百字
一日即辦耳兄之長才治一郡有餘力不知者以兄為
好生事願兄作郡使有實惠及人若南来者稱道不絶
口即三十年之末交同受此沾丐也最不可飲酒聚食
客如衲僧行却携數卷之書以自隨此為却瘴第一法
也藥方無出此臨發程更須箋註一上乃可耳
與陳侍郎季若
竊聞提宫以一疾遂不起痛甚奈何傳說不真未敢即
遣䟽今已數月猶以為不然續得曲折於潮南傅史君
捉筆酸愴不知侍郎何以堪忍痛甚奈何二十年中侍
郎有此賢兄每来書其中多警語必携出同看一過道
由合沙尚幸一再見之凶問歴耳唯有悲切提宫曩昔
本無宦情龍光所及為千載一日此在侍郎差為滿意
事也鴒原已矣傷涕何及某年過五十或可以斗粟平
生寒苦相倚依有如吾伯兄且不得共此斗粟乃知提
宫生前得一命在今日為無可憾者椎牛於墓下不如
斗粟可以相及言之涕下辱侍郎他時有見母之寵因
不覺及此以其念吾伯兄知侍郎所以愛兄者何有窮
已也遣䟽稍濡滯得不以此為讓幸甚
與鍾離守
伯兄生長閭巷本無可述惟謹身節用以全庶人之孝
其措心不欺出語不雜閭巷遠近稱為長者同此宇宙
五十餘年未嘗有惡聲一到耳以故托友人龔實之略
書歲月至於言行可以為一家教戒則自書之前時得
南海所寄来似於某稍假借又未敢鐫出辱誨函稠沓
之問惟知竦矍
蒙示下林處士省劄錄白本此為明時甚盛之舉非史
君貪賢嗜德即希代之寶何從發露然於今為三聘矣
古人賢者未嘗以不仕為高夫子所謂長幼之節不可
廢也君臣之義如之何其廢之夫子此語實無滲漏自
古隐者知此說為未盡欲潔其身而亂大倫此道之所
以不明也萍齋於二千石為舊交在某分亦不薄州郡
致羔雁敦迫上道某亦欲以一紙趣李拾遺行矣
與泉州李倅(迂仲之弟)
承見寄論語一編某三十年来為徒友所困亦稍稍見
得古人大體乃知儒釋之分若青天白晝退之於釋氏
無所見止是見得名教中要當如此耳論語問答未嘗
放開至如子思孟子便說出許多夫子嘗謂吾無隐乎
爾此必非同堂合席之語夫子呼曾子而告之以吾道
一以貫之乃知他人未可與聞此耳近時說論語大率
會儒釋於一條不知聖人一出語無非日用飲食之事
門人弟子得之知所謂有始有卒者在此耳某嘗看為
國以禮其言不讓是故哂之盖真實見得如此是太虚
中有此易簡之理論語問答乃因事逐旋說出若見得
太虚中真實有此理即論語乃其注脚耳今人讀亞飯
干適楚三飯繚適蔡四飯缺適秦鼓方叔入於河播鼗
武入於漢少師陽擊磬襄入於海豈不甚曉然不到錯
了本文本意却不知吾道一以貫之何嘗是兩樣說話
若俱從太虚中抽出不應有一叚難說一叚易曉如子
路問死子曰未知生焉知死子路發此問要是羣居中
無人問到此夫子所答六字只可作六字看添他一字
脚不得乃知聖人所答如此無滲漏自是大人氣象如
羣兒聽大父王大父說話必不支離及他語也又如願
聞子之志此為卒然之問子曰老者安之朋友信之少
者懷之此又見得大人無滲漏處某已略窺高明之學
自是一家然似欲通儒釋為一條某之所見偶不如是
又不敢不以告也
與楊次山(龜山之孫)
某授徒三十年不過為場屋舉子之習學問一事雖稍
涉其涯而所以作語及所以傳授於人唯是一律豈敢
輙出場屋繩尺之外也某年近二十未知龜山所以遺
後来者為何書及隨計走都下此說一歴耳又二三年
中乃得之是時有周先生尹先生諄諄然八九十歲人
乃文靖公一輩流也王信伯得之於龜山施廷先得之
於信伯廷先吾友也廷先每說洞庭之野有一人吾所
畏當買舟同一見之不及見此人廷先乃吾亡友方正
字次雲之友某以次雲六兄之故遂定交某幼歲聞李
太白石曼卿之為人即踊躍道其事又初讀晉書見一
樣人物如寒蟬孤潔不入俗調此心甚樂之一日對次
雲說古人如此終是不俗六兄云此數人孔子之門恐
一日着脚不定某乃悟夫子之門為人物凖的千歲人
物要得入此窠樣中乃為無愧耳惜哉千歲而上有多
少豪傑可以共學入道者恨不令聞此語陳寔管寧元
德秀姿禀如許數百年中乃一見又却不聞道此為大
可惜龜山先生有一徒弟在永嘉不知其存否一在三
衢即徐成叟某舊識之前日過三衢已八十餘從前不
應舉不應舉一件自是難學近日龜山遺書又益出吾
子求之有餘師乃至遠遠以書来此數年来朋友凋落
而某為獨存某方深憂聞見有所未至則無所參質得
吾友一紙書此心耿耿恨不得一相面以畢此說耳承
所問數條豈敢有所愛試道一二吾友幸擇之學而時
習之不亦說乎時習如車輪運轉時此尚未見得如何
纔頃刻推不去便覺得前者為說之義起居語默運轉
不停此為時習纔一失節則餒矣乃知不餒即為說一
以貫之此是夫子說向曾子以曾子窮理至此夫子故
以是告之曾子出門人問之是門人未知所謂故曾子
告之以夫子之道忠恕而已矣忠恕云者謂夫子之道
乃如是忠恕有足者皆可至也非是以忠恕說一以貫
之忠恕違道不遠要當如是發語耳致知格物致知是
初學第一件不當求之太深今以日用件件求之求之
不已則察乎天地古人之所言皆求之日用日用是根
株文字是注脚須見得日用處注脚自可曉所問數條
不出此有所未盡更勞嗣音判院丈不敢上狀此為龜
山先生文靖公之愛子龜山之學海内沾受公之難老
後来所願也
與陳伯夀
久欲作伯夀書為不忍發語此心愧負如或墜失先大
夫於宇宙中為第一流輩以特立孤處不容於讒惎者
之列及公論一開死者不可作言之涕下奈何奈何先
大夫嘗語人我與謙之未相面已定交於文墨中悠悠
海内知我者少此念一歴心酸痛何已異時伯夀纔數
歲不獲以尺紙道悲甚之意嘗欲一出永嘉以斗酒敬
酹國子先生之墳經歴家艱埋伏丘壟過十年如轉臂
許老矣無他念不知更可哭之荒榛野草之旁否得書
聞欲遠遠一来甚善不料得尊夫人能為此數月割遣
否惠然肯来當不出仲月及秋而還亦不至多時客食
耳如或牽掣不果来劉司戶復之不出一二月到永嘉
便到先大夫墓下以某故於伯夀無隐情此為屋下人
若朝夕從之游頗好耳
與盧仲蒼
陳寺丞館地恐不可就聞破頭便作啓事見之此為大
不着題大凡舉措須當愛重賣不得貨自在豈可有此
忙廹氣象邪此五十年布衣受用不可不使仲蒼知之
侍郎周丈不知曾見之否此為海内第一流也令人起
敬每見說歸去即閉門定坐恐時官亦無緣相見得司
業劉丈書聞得早晩来青原見周丈此為壁立者他人
無凑泊處若携書見之便不直一錢劉丈文字只要得
不求者與之求者定不與某於劉丈事契為不薄每諳
其為人恐仲蒼不知此故悉言之仕宦只是静退不求
知不求知之中又刻意讀書此即未可量一分一寸皆
有定分决非人力所可到
與林晉仲
人生一世稍稍如所欲便可做得數件好事不然讀盡
天下書亦是生来分得此劵不謾過此一生也前不到
村後不到店乃是倀然而活者某老矣所志願在讀書
不當如此擾擾過却白日偶聞有說海中一山名眉洲
隔岸視之約五七里許一水可到此洲乃合兩山蜿蜒
之狀有千家無一人讀書亦有田數十頃可耕可食魚
米極易辦可以卜室讀書隔絶人世無賓客書尺之擾
島居之樂惟某為知之
與鄭耕老
聞令弟竟止此為之傷涕累日相去小遠未及拊棺一
哭之當候湘鄉還時併一往耳此郎根質大好去歲數
月留此羣居者未嘗見其解衣惰容遣訃及門各各傷
惜之近時人於父子兄弟之恩或甚薄死者肉未及寒
乃投之烈熖中初不以為意古来極刑不得葬乃如此
習俗移人不自覺知此一件千萬痛思之墓田有近傍
處作一小坎所費甚不多如棺柩易朽亦自見不得只
是聚薪一火時無以為心目耳俗人多以其無後自不
當作墳墓殤子何嘗不以墓祭之蓋古人送終之義甚
不草草也
與林之美(充)
金山草堂一件懸心廿年無力及此不謂晚歲見此稱
心事然此意自某發之摩挲好石自不當後從今到白
頭稍稍能拄杖即年歲常輟數月相伴在金山以来寄
為終焉之想以金山為汗漫之遊他日兒童問我者所
謂蒲弄林六翁即我已摩挲之意稍發露兄以為何如
蒲弄之役千端萬的而丘嫂者指此為東蕭扶犂之處
不知公去乃不知吾人欲為扶犂兒何可得也世間惟
有榮辱毁譽所不到處為建德之國客来燒芋客未去
當烹魚酌酒客未飽又燒芋且不怕他道是過當費了
官物也相聚纔三十左右今五十矣要他富貴是何時
惟一日享得一日快活無事為吾人實歴處此意皎皎
也遣来精甚之米當以給祭者不止於口腹耳榖叔歸
料須一出見之不然當令賢郎一来此豈可放慢至如
許也歲寒相聚湘鄉揭陽已冥漠眼前所有唯此翁耳
與林元美(褒)
忽聞朱簡叔僅止是為之痛懷簡叔為人襟抱無塵雜
世間百事過而不留安得如此等人近来甚欲得與之
欵曲說話又見其多病空華過眼不可把翫令人痛心
吾弟一生敬慕之何以措情奈之何昔人謂四海之内
皆兄弟不知海内悠悠所謂兄弟者比天倫為最狹或
累數百千年不可求或偶然一二數耳若闕了直是無
尋訪處也某即欲還東井雨中不欲出次日聞莫給事
旦夕過此須少候之人事煙綿無休歇時可是悶人小
子輩欲整葺數椽之屋云是過一春遇水潦即前叚屋
子亦自立不住百刻中得過半對書卷有時杯飯且放
過如何得心情及此事東井一出太多時了此一件即
過去學可為道意空山聽雨是人生如意事聽雨須是
空山破寺中可以燒生柴近得一二種好芋城中不是
燒芋處
與東之
司戶兄葬事在甚時欲於墓傍穿一穴此說極當周人
族墳墓只是要人心稍安稳此外不須問也儒者亦須
自見得如此委巷之人不通今古便事事聽人說何嘗
自有見處何處日者不說一邊話何處士大夫不道他
曉得風水至竟無一著實處吕伯恭辦喪葬一切如禮
經除朝夕奠之外無一事不焚紙錢盖其自信如此耳
平時交遊零落無幾人生不堪把翫言之悽愴賓之無
疾而死士大夫冤惜之此兩叚葬事若掩土可以及此
亦稍稍滿一念第以許多時求去去未得纔蹉過此一
事寒烟宿草如何過日也
科場又參差此不可曉此一件惟三折肱者得之為甚
審若歸咎平時所習欲改絃易調即去此愈遠矣不知
命無以為君子也西軒及方正字一生來不知有舉子
調度亦只三十以前隨例取科名此等人物數千百年
偶一出胷中所存豈直為一第輕重耶比已遣人去乞
祠恐必可以出嶺往来山中親舊時相從此等樂事在
人間為第一但有杯飯可以過殘年此外何求也
示成季
百家詩抹一過只有孟浩然詩踏著實地謝玄暉陶元
亮輩中人名不虚得也怪見杜子美每每起敬子美豈
下人者如孟東野劉賓客韓柳數家又如韋蘇州劉長
卿等輩皆不在百家數中却别有說
艾軒集卷六
