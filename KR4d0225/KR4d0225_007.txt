艾軒集卷七宋林光朝撰
祭文
祭葉丞相文
年月日具位林某及同郡二十有二人謹以牢醴致奠
於故相國南陽公之靈嗚呼昨者城頭立馬如簇晝漏
未盡驚歎出屋昨者拜公長亭之上今夕何夕哭面相
鄉一躡里門便為陳迹穿市出巷為之失色從古遺直
雜然一辭唯知有公不知其私以是當路及此去位不
待闔棺而後定謚萬斛之舟常若有餘異時房杜無事
可書謂此東歸從公綠野所視後塵去如奔馬死生之
頃於一轉袂不及他語惟索袍帶集聚殽核桑梓之恭
胡不憗遺愁我心胸尚饗
祭宋待制材成文
二年夏四月庚子林某等以清酒殽䔩之奠致祭於故
待制莆陽開國宋公之靈嗚呼古之人古之人有耻獨
為君子者盖謂其直已而不直人此豈惟一國之所敬
事也公於是人異世同調公不可見雜然相弔維是故
國傷哉耆舊視公八十如弗克夀公在廹卒未嘗改容
亦不自知如是為恭凡所屬託公則不受無一愧辭出
於公口藍田白璧索之天倪海内所寶我屋東西門無
雜弔我悲填膺何年尊爼有所典型尚饗
祭方岳州端立
三年春正月既望越五日乙丑同郡鄭耕老林某林褒
龔茂良劉夙劉朔以觴酒盤飱敬致祭於故巴陵使君
方公三兄之靈嗚呼此邦之老德義所憑胡不少留悲
慨填膺維公嗜古如將弗勝役役求仁發諸友朋有錢
一囊過於珠玉昏暮叩門不復停蓄其視十萬如一稊
粟以我當然未為駭俗故人空屋無雀可羅公每一出
復此經過所遇羸疢以手撫摩惸稚得食於公為多湘
鄉客死要公一哭不見西軒亂我心曲寒食小蜡何為
可續公有長技戞戞如抽其在巴陵乃如道州有是壯
思越我數籌垂死一曲聽者回頭如下急坂尚此停輈
尊酒来哭今者何夕一去山隂便為陳迹尚饗
祭曾經略文
維淳熙三年春二月辛丑奉議郎直寶文閣廣南東路
計度轉運副使林某以清酒牲牢之奠敬致祭於經略
敷文曾公之靈閩山接畛軒盖闐闐越臺共事歲月翩
翩公今幾何曾未華顛徹我南海處此東偏帳下飛觴
如卷長川是中燕頷維公則然明日渡頭風絮滿船公
此一去相見何年能飲此酒有淚如泉嗚呼悲哉尚饗
祭范諫議西叔文
年月日同年進士具位林某等敬致祭於故諫議蜀郡
范公之靈嗚呼客去岷峨欲見何時况復巵酒從此長
辭公下瞿塘萬里孤蓬一涉臺省百步生風公在時輩
子雲相如不得而親焉得而疎道州有道尚或棄去公
當衆流截然砥柱其位愈高其貌愈下曾謂逝者乃如
晝夜題名上層十年猶新一夕視公公為古人惟是餘
韻若撞巨鐘縱有宿草蜀山萬重我輩来哭殽筍維物
莫問行舟痛連心骨嗚呼悲哉尚饗
祭劉正字復之文
年月日國子祭酒芮瞱左司員外郎兼侍講張栻著作
佐郎林某校書郎楊興宗太學博士吕祖謙敬為故參
議正字劉君復之一觴之酹以錢引百紙為壓祭錢寄
衢州官庫又以四十紙變易輕賫遣一力走墓下伯恭
謂可無數語某亦何忍聞此然終不可已凶問初来交
游哭於我即欲遣酹錢者一切謝去伯恭以為復之弟
兄所與友特可一二數此安可不使之與聞之已而三
衢不肯納此說如是逡廵又復累月此說今纔定於乎
千金之璧一或墜地悠悠陌上孰不悲惜况所謂志念
綢繆之人哉往此巵酒涕淚滿衣縱有宿草如何勿哭
尚饗
祭鄭湘鄉叔友文
林某趙伯逹方秉白劉朔以四月既浃越三日丙辰哭
湘鄉先生之柩於西郭以杯酒盤飱敬酹之嗚呼海内
豪傑沒滅不返酸痛冤惜其在我輩湘鄉文律如石鼔
泥蟠前者不及識湘鄉道真如嶧山野火後来不及見
湘鄉之名百代凌騰屈原賈誼文非不足而蹈道則未
也客有過長沙者誶之乎三先生亦欲相與破夫褊廹
之度而為是衝揚眇冥者乎我其大招江潭之濱一夕
巵酒我思古人尚饗
祭陳西軒元矩文
元年秋八月庚申同郡林某以巵酒盤飱之奠敬致祭
於故長樂大夫西軒子陳子六兄之靈嗚呼訃者一来
涕下滿把欲語平生捉筆不下今夕何夕我輩俱来笳
吹未動空壑生哀同日師友如交一臂所謂横渠子無
乃是風雅胚渾文字萌芽無際可尋自出一家我酹維
何寒泉秋菊三哭而返莫道胸腹宿草来時雖欲勿哭
如之何其勿哭尚饗
祭林萍齋商卿文
年月日同郡林某以盤飱巵酒敬祭於教授萍齋商卿
九兄之靈嗚呼死而易簀謂得其正吾子之死可以言
命學而干禄一世滔滔子於場屋乃如鴻毛自幼而壯
今又老矣鶴書屢下堅卧不起豪傑惟子異喙同辭若
為夭矯所待何時不聞古者以是為高六合一籠又將
何逃解去褐衣未及三月所謂大倫無或玷缺我居柴
桑子来彭澤子一及門我有重客無妄之災行道悲傷
子於崔琳異時相望開元故事如將目睹或下筆札兹
焉悉數相逢戚嗟無書可傳旦暮之遇是豈徒然生芻
一束其人如玉亦有巵酒云何勿哭尚饗
祭陳撫幹季時文
甲戌之歲六月癸未朔越六日戊子同郡林某謹以盤
飱致祭於友人故撫幹季時五兄之靈嗚呼季時惟我
知君惟君知我十年纖悉異襟同抱我學甚迂敢謂多
聞直哉而諒曾是有君昔我去家手書滿箧我行徂夏
我旋逾月如何良朋雲駛川决慨然弗及當食而噎嗚
呼季時蘭水東西日莫雞豚平生之言吐而復吞人事
終盡短長勿論百年隔闊共此一尊嗚呼季時涉世孤
艱十年一折不肯低頭取笑同列見惡如逃見善如奔
所食者實其葉以繁將以是道貽之後昆故人有子敢
不盡言尚饗
祭陳縣丞毅夫文
三十年春二月庚戌朔越浹日林某以斗酒一食且百
里致之故友人惠安丞君毅夫之靈嗚呼吾毅夫且死
矣傷哉可奈何傷哉可奈何凶問隔夕哭之廬下明日
不脱衰自三十里来郭外呼一二故游聚哭之及見諸
兄諸兄望我即哭嫂氏哭来前阿婦小兒俱哭哭已走
其舍百年父母牽衣大呌且相面哭之不絶聲既而謂
我言曰我兒似欲於若家約婚今其死視此為何語某
哽咽唯命隔日盧篆卜以吾仲氏之女不得卜今以神
蒿一束致之柩下請遺我以繇丘嫂阿叔叩棺拊心譹
呼而卜之繇曰可吾當以稚女而歸之季子夬釋喪之
日取幣五兩更如是四五年且逮笄矣是為高堂末歲
綢繆之念得以過杯茶此吾心也卜之而吉此數語當
令他人見之其不爾當以此辭焚之靈座謹勿以語他
人也夫夫婦婦决非一日偶然者我則不敢知惟鬼神
能知之援筆涕下忍苦道此四十年胸腹之語其以此
終訣乎尚饗
三十年春三月庚辰朔越五日甲申靈車東下越四日
丁亥及堩林充季喬林某趙伯韶伯逹劉洵直方秉白
劉夙盧篆哭之於里門徐夀仁齒且長敬酌酒以酧於
柩下嗟哉毅夫宦食下邑年不逮五十此為可恨也已
執戟微官其道故大河汾短齡其名已長吾將何所恨
嗟哉毅夫綺腸繡膺冰膽玉肺且將視黃叔度郭林宗
輩無或慚色其一夕凄凉固應如是也夫人者皆得以
事父母畜妻子毅夫獨不得為夫人之所為者此吾黨
之所以冤惜毅夫所以氣欲盡而目炯炯然也君子凶
災野人相弔行道且爾况乃故游憯憯西川非謂昔者
百年一日如此巵酒尚饗
祭歐陽孺共文
歐陽子孺共以夏四月甲申葬之白石峬柩且及堩林
充林某等攬衣而哭之充以齒先敬酌酒以告之曰嗚
呼孺共胡為乃爾耶哆然孤墳期以日中且勿遽去此
為里門嗚呼前者數年孺共無他念所視索處乃如調
飢耳年過五十而以徒友問學為一日不可闕者六合
之中鮮有是事孺共卒然有不可已之疾同堂而處者
聞之相哭天下百事如水寒火燥名實不可亂今而掩
土又相與墮淚不數他時所謂紛紛送葬車也嗚呼古
之人有以餓死者豈其所欲也哉孺共之嗜學死而後
已且如是尺寸不得騁通塞時也長短命也然在我輩
悲酸嘅嘆盖有所不能自巳者耳嗚呼鄉井同處無他
肺腑孺共且死吾何所聞吾過此又不待走墟墓而後
生哀也死生契闊如此巵酒尚饗
祭王郎文
二月既望越浹日庚寅叔具位林某以觴酒殽䔩告汝
秘校王郎孺人五十六姐之靈嗚呼吾在嶺海聞汝夫
婦相將来歸一夕逄迎春風滿屋我涉里門中表畢来
獨汝夫婦蕞寄荒村我懷仲氏涕淚如注更須一往撫
汝之孤尊酒告汝悲恨何窮尚饗
代祭張魏公文
一年秋九月既望越六日癸卯具位謹以牢醴之奠敬
致祭於故丞相醴泉觀使魏國公之靈嗚呼當代人
物飈馳弗留此聲歴耳有淚如抽公歸何所爛柯前頭
謂言乞骸將老莵裘豈曰夜壑迄無停舟今者東維一
星上浮亦有巷哭寒風颼颼嗚呼悲夫要知都督江淮
草木雖百其身又焉可贖維公是寶豐年之玉維公是
愛飢歲之粟白溝以南黃河之曲寫公赤心如空中燭
孰不墮淚牛馬之僕嗚呼悲夫古事重名唯傳一節刑
維爾咎教維爾卨赤松焉往是為漢傑古之盛名與公
同轍左袒一呼如彼烈烈捧日而出俄焉朝徹公以是
故而不可湼人今祈公至於大耋推鋒越河無乃斬絶
公每從容謂之若缺嗚呼悲夫安石聲名喧喧百蠻當
其甘寢不動如山幼度来前無畫可弹我非斯人若是
旁觀海州初定晉公乃還瞻彼綠野徜徉其間晉公之
幕有陪者韓曾是屢書矯鳳翔鸞顧我才薄為之汗顔
屹屹裴度堂堂謝安周郎武侯維是班班百年一息乃
如驚湍行道感泣愁傷肺肝哭公百舍秋菊登槃望望
悽斷不遠餘干嗚呼悲夫尚饗
代祭沈提刑文
年月日具位樊光遠謹致祭於提刑某官之靈嗚呼膠
庠同日亦惟壯歲粤三十年恍如隔世公為别乘道出
嘉禾一去十年歘如頽波正論初聞耆英輩出淪落僅
存數焉可悉如公直道莫或蟠屈我亦何能同到宣室
有詔御史磨石以書視公渾剛愧我迂愚明目張膽在
公有餘公来南邦盖言將母錫以延閣繡衣而斧滕也
褊小間之齊楚借公為重實獲我處我来三月軺車未
還時有尺書来置我前旬日之外音書未絶誰謂一疾
為此終訣胡不憗遺痛心如結海内所惜况此同列嗚
呼公乎百年心胸層冰積雪藴抱未究如玉斯缺封人
来告肅遣公車陳觴列俎再拜路隅平生之言有淚盈
裾尚饗
代祭陳毅夫文
月日壻盧篆謹携阿箕以斗酒隻雞之酹致告於故丈
人惠安公墓下嗟嗟我公壯歲一官三十年来如玉在
山河海之潤豈止乎九里之間夫人之屨日常滿門而
我獨拜公於纍然數尺之墳謂天盖高有冤莫聞顧我
不肖敢言子壻公之許我亦惟先世中更禍創不合如
蠣公撫鳴劍掛之而誓嗚呼公不負人於死生之際而
我豈負公於今日者哉惟是阿箕誰結其褵譬彼異類
生而食之人亦有言生而賢明死必英靈以公之生必
能禍福於人數語莫吐惟有吞聲尚饗
代祭黃懷安季野文
嗚呼習焉同處惟德其依如君志行古人與歸我輩弄
筆啁哳未安竄易數四譬彼雕鑚嗚呼籍甚時輩欿然
自居云胡一命弔者在廬秋風道隅空庭酒杯晝日三
哭挽之不回嗚呼哀哉
代祭蘇子芻文
嗚呼艾軒道子芻為後来孤出者湘鄉以為然休齋得
子芻文以此語為然子芻有行色出門入門馬足如絆
乃不知此為長年訣去者子芻無一可愧而死期且至
子芻未死數日亦自怵愓以為士之未遇當如處子障
面登車乃可耳抽尋是語酸歎冤惜何復可道也仲父
幼弟逆其柩我輩三十人且擥衣走二十里野哭之平
生尊酒所以為道款曲者如是而已耶
祝文
赴廣西憲告墓文
年月日孫具位某謹以清酌庶羞之奠敢昭告於祖考
妣墓下某逖離丘壟歘焉五年歲月改換維以悽愴比
自學省蒙恩補外道出江潭去家為遠瞻望西郭精爽
飛馳謹遣承局遠至里門(闕)嫂仲兄敬具酒醪牲醴之
奠尚饗
年月日男具位某昭告於考来寄府君姚太孺人墓下
某昔日負笈乃為禄養得官東下松柏成行雞豚弗逮
銜痛終久比自學省蒙恩補外道出江潭去家為遠涉
彼崇嶺瞻望孤雲瓜代何時方寸斷折尚饗
艾軒集卷七
