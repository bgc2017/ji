艾軒集卷一宋林光朝撰
詩類
五言古
送别湖北漕李秘監仁甫
文字𦕈煙雲過眼徒浩浩所有未見書惜哉吾巳老子
雲客長安陳迹如一掃同叔向來人我生苦不早亦聞
青城山斯翁為有道瞿塘不可上秋夢長顛倒白日來
西崑一見自應好縱談百代前至竟非枯槁多為開口
笑眀月生懷抱黃鶴有高樓恍如事幽討攬轡逢道州
聽書下下考周南勿留滯掇拾供史藁分手重酸辛璠
璵衆所寶十日不得面何為太草草
送别姚國博知處州分韻得綠字
銅盤白露下松桂净如沐孌彼菊花團西風吹醽醁長
安多别離此别苦不足人物如史君容易等潘陸一自
海東頭清飇起謠俗館下欲何言聯翩如破竹功名不
徒爾無乃相迫逐雙日訪延英行矣公勿卜括蒼煙雨
前寒光貫岩腹大呌出銀甖邂逅聚百族要携三月糧
所厭惟一掬幸心忽開張何曾畏笑僇單父勿長吁來
者猶可續道旁有抵璧天下輕結綠一夕洲渚言令我
沉心曲
代陳季若上倉使
大塊始開鑿媧皇為補天天平雷雨正后稷誨之田大
浸十二歲流金復七年幸哉堯湯民以手摩撫然徂邱
虐熖起秦俗相焚煎官租奪以半飽食何夤緣自從漢
道昌敦樸乃其先初開常平議聚粟如源泉年登穀價
賤散以大農錢旱潦或艱食用之如轉圜悠悠百王心
皎皎三代前井田日以壞此法當磨鐫公侯希世珍秀
色媚長川官學有根株誦詩三百篇風土無隠情是為
大夫賢摶飯哺赤子當食長爾憐江東百萬戶彫俗生
春妍持節閩嶺初有如病者痊劉晏取予術夷吾輕重
權義倉有粟腐物價敢喧闐斯坐阜民政南風吹五絃
晝日公侯門客車動百千下吏走塵土從容愧執鞭豈
不隨吹嘘譬彼乘風船長技非卓魯主德奚由宣松竹
伴孤吟敢懷歲月遷終酬國士知未甘長棄捐
七言古
石渠行送别福建參議李著作器之
我來石渠五十六雙鬢如蓬腰未曲豈為健筆有徐庾
自數來時六十五誰解辛苦續子虚長安有客四十餘
已成老翁不肯去青藜當戶夜讀書東觀丈人起遐想
無為歲月空踟蹰去作諸侯老賓客可無綠水兼紅蕖
我家東下纔百里釣螺一曲清無滓草堂為築茘枝斜
濯錦江頭有如是子思子方道為尊南國佳人如秋雲
不知公侯有朱箔要問常州李著作
資中行奉寄臨卭守宇文郎中
銅駝陌上生秋草前者刻石今如掃儋邊半紙半糢糊
下牀三日成悲惱蒼史萌芽何可見要從筆意生秦漢
欲將竒字問何人所守一家如小篆是中變幻隨形模
鐘鏄鼎鬲匜盤盂如何兩京到魏晉搜盡蒼崖惟此書
即今原隸見顛末仍於畫上令錙銖燕然有年固可紀
筆勢豈得先黃初中郎袖手欲無作正始不逮况其餘
幸哉一見俱抵掌翩翩如反古石渠且說金陵佛屋何
年燈晉分隋張猶青熒忽聽荒雞還自起資中之刻不
徒爾
鞭春行
轆轤罥寒田雀饑江梅落蛀兔脚肥枯腸一夜轉雙轂
眼光吹上蝦䗫衣巖腹新晴山鬼哭女媧墳外春風歸
繭村紙簾大如蓆拆拆藜杖金雀飛
癡頑不識字歌許叔節來詩有此句因以名篇
平生讀書如風過耳歲月共流轉如磨復如蟻一如人
嚼蠟而不見其味又如弄孤杵連夜不成米又如過羊
腸十步復一止年頭月尾無一是咄咄癡頑不識字見
君詩舌如黐愧我為人師怪怪竒竒如懸崖萬仞龍盤
古樹枝又如生馬不施鞚而馳又如錦苔封漫峴山千
年墮淚碑又如玉關客血上老犀衣盧仝孟郊骨巳朽
眼睛頭顱何人相傳授與君往還歲月久比來春風入
我牖便覺巖前草木件件有生意跨蹇驢出古寺欲訪
子雲問難字
乞竹雞
疏籬短短花枝闌鳩婦不鳴天雨寒鳩婦離家二百日
亦有姊妹依故山黃粮不肯啄欲去羽衣殘主人一見
一憐汝抱取東家竹雞來戲聚孤村落日不相識各各
哀鳴求其主雨鳥勿驚遽低頭聽我語鳩婦入我家必
殺入我口牀頭瓶罌無餘粒養汝一到十日後東堂數
竹夾新蹊兒童牢落惟愛一竹雞堂心有眢井飢則哺
其泥主人綠忩安净几丹碧相依安用此竹雞竹雞慎
勿傍人飛我屋三間沉白蟻
冬至
横枝凍雀昨寒死水底黏魚吹不起小伶切玉孤鳳愁
九寸之管傳生意舞雩山下逢丈人植杖無語空逡巡
再拜丈人欲識桑麻生長力鬼蝶翻覆梅花春我於萬
物亦一物何時春風到肌骨空山鐵鏑年月深一語不
破天地心
徐廣文生朝
盤古一笑鴻濛開神馬負圖從天來八卦旋轉六十四
黃鍾是為元氣胎雷斧未動百泉縮江上早見春風回
况當九日得陽數太白之精隨斗魁徐卿有子何絕竒
熊羆驚夢初得之珠庭犀角照宇宙清飈忽忽生桂枝
筆落猶如千鈞弩異科暫失韓吏部絳帳初隨吾道東
遂令小邦變齊魯孔席豈是三年淹蓬萊畫閣鋪牙籖
他年欲數中書考再拜祝公長不老
五言律
丞相特進觀文南陽公挽詞
一相頻虚位千齡要實才廟謨從此定邊鎻未應開東
閣嘗先到西州重一哀傳家惟儉德何處著樓臺
吏部尚書林公梅卿挽詞
百紙梅花賦聲名出渚東向來惟李賀勝處是揚雄遶
屋看書帶逢人說刺桐尚書舊時履只合步春風
挽桂林戴别乘敦常
杖履何年别杉松古道旁城山秋月盡南嶺暮雲長古
調愁難合孤根幸勿傷欲將數行淚重至鄭公鄉
挽方天貺
長者雖云殁流風尚爾存宗盟修里巷家法在兒孫馬
鬛迷新壟鳩枝戀故園年年春色好錦障為誰翻
五言排律
東宮生日六日
壬辰
北闕雲為堞東明玉作宮猗蘭迎曉日仙掌倚晴空笙
律隨鳴鳳朝儀趁彩虹黃麾初入仗青桂自成叢冠履
分前後圖書考異同商盤如目擊羲畫自心通慈燕來
三殿驩謠在九功長秋傳夜飲京兆報年豐奕奕還嘉
祐緜緜想建隆庶僚何所祝再拜續維熊
癸巳
昭代璿源遠高秋寳月前神光浮蜀道瑞氣貫秦川銀
榜應如舊金莖若箇邊龍樓清晝出鶴禁彩雲連妙選
衣冠藪旁開道德淵重爻分九六曲禮盡三千歲閏緣
長歴霜清欲上弦每看禖燕日已入夢熊篇沆瀣通三
殿笙鸞共一天東明到西極作頌自年年
甲午
仙掌秋容媚銅樓曉色遲猗蘭成漢殿苞竹入周詩鼎
卜卿雲合郊禖彩仗移隆興乾道日建武永平時詹事
開新府長秋綴舊儀禮經猶下問易道本生知世子家
為法文王我所師誕彌重海潤清賞一天慈九月黃金
蘂千齡白玉巵遙聞三殿喜高頌走天涯
乙未
應律隨豳雅旋杓建戍方前星迎霽色重日麗晨光笙
管青霞外宮庭碧玉傍本支周道盛羽翼漢圖昌左右
人皆正刑名學未遑編年聽司馬說禮付高堂天樂來
三殿人心繫八荒黃華秋更媚皓月閟偏長清賞新奎
璧承華舊典章維熊千歲祝英略似君王
丙申
正氣來嵩岱祥光集斗牛青葱開玉宇髣髴見銅樓盤
錯歸三輔沉潛在九疇有光文字館仍繫帝王州鐘鼓
于胥樂笙鸞獨上浮清臺天似水甲觀月如鈎屢拜椒
花夕長逢桂葉秋孝思維繼舜家法要從周賦為游麟
作官因洗馬留願同眉壽祝使者敢停輈
丁酉
僊掌晴煙外龍樓曉日傍漢圖元自定周歴一何長胄
席緣三老奎文在六章高禖曾鬱鬱喬桂自蒼蒼冠履
來儲禁規模出上方名官分庶子說禮繼高堂孌彼黃
花月依然碧玉牆至尊飛壽斝太上引天香景運千齡
協先秋九日涼銅扉供帳少儉德似君王
七言律
次韻奉酬趙校書子直
雁塔新題墨未乾去年燈火向秋闌趣看天禄青藜杖
怕着王孫紫綺冠好在三山尋浩渺何如一紙問平安
觚稜放月無人到玉糝初成許共餐
次韻呈胡侍郎邦衡(并引)
某竊觀侍講侍郎先生大書著作之庭其形
摹濫觴發於小篆豈八分未出已有此書又
蒙傳示銀杏兼簡之什謹次韻奉和
聲教從今巳遠覃翩翩作者問誰堪石經猶有中郎蔡
金匱曾誇太史談至竟銀鈎并鐵畫相傳海北到天南
諸生考古頭渾白禹穴何時更許探
九日同出真珠園再用前韻
來自清源葛巳覃君王問獵我猶堪百年耆舊如重見
九日登臨得縱談才子不知汾水上仙人長在大江南
明珠照夜應無數要是層波更好探
送别傅郎中安道持節閩中
忽然鄉思若為收莫到三茅最上頭二月東甌看負弩
一天南蕩想行舟過家上冡從今數落絮飛花合晝游
料得甘泉來奏計定應前席莫遲留
入月十五日道出南昌寄龔帥實之兼呈程泰
之劉文潛二漕
未應雙井即塵埃似此衣冠得幾回國子先生還並駕
洪都新府却重開再三為問滕王閣第一須登孺子臺
定向此中脩翫事江邊不道故人來
閏月九日登越王臺次韻經略敷文所寄詩
閑陪小隊出山椒為有吳歌雜楚謠縱道菊花如昨日
要看湯餅作三朝千重嶺海供横槊一帶風煙聽采樵
憑仗折衝如此好不應東去更乘軺
再次前韻
却趁秋旻别九韶扶胥直下聽風謠瀾翻對酒還終夕
火急催詩在詰朝南國更逢陶令菊西江莫扞楚人樵
自應幕下文書少節制如今屬漢軺
前歲過真陽初識子欽今道出曲江不忍遽分
手偶成長句以志兩處山川人物之勝亦少慰
别來耿耿耳
秋崖一夕卷炎蒸那更揮斤為斲冰碧落舊尋燒藥竈
白芒長對讀書燈相期大庾何多日似出浮屠向上層
縱有分張吾未老定從臺閣看飛騰
送别奉常林史君黃中易守延平
去時胡不到瓜時上日多應柳絮飛卧轍只緣滕壤少
懷章須要越人肥三千儀禮非綿蕝五十行春尚綵衣
莫愛傳經似齊魯石渠長是待公歸
枕席逾旬蒙丞相訪問仍辱寵示名篇輙搜枯
腸次嚴韻以塞來使
丞相嚴裝似燕居為憐消渴到相如病多得艾三年遠
歌襍成琴十日餘綠野忽傳春草句白頭還對朵雲書
若為追逐園林勝百轉愁腸亦少舒
次韻賀邱國鎮致仕
桃花流水是家鄕洛下才名四十強自有赤松堪辟穀
那能白首更為郎案頭貝葉忘言久江上蓴羹引興長
解后却成香火社好將詩句細商量
芹齋詩(并引)
往時從林刪定時隱為招提之集語某以
吾於九仙作見一菴邱壑之念未嘗一日
去心比掛冠得請又欣然相語曰吾將作
屋數間老於芹下吾老矣從此皆空閑日
子所未能忘書卷一事耳吳興别乘代者
以期告而公有是舉壯矣哉夾漈唱酬之
什皆一時顯者于其最後也作芹齋詩
春風芹下足遲留白鳥平田憶舊游說盡軒裳還過眼
讀殘書卷復從頭偶逢隱几何須問不到投簪便擬休
平世聲名如皦日欲將何地置巢由
奉題游洋張明府流香亭時以薦章數下涉秋
月馬首且欲西矣因以寄意云
封題青李數緋桃處分園林意自豪旋出篇章陪樂府
更憑花木續離騷酴醿架下提春榼薝蔔林中滴夜槽
却是秋風生馬耳未應老大笑牛刀
送别陳侍郎應求知泉州(并引)
某竊觀蔡公侍郎嘗大書於洛陽橋之上
侍郎過洛陽當摩挲此石彷彿為同日事
也某送别到惠安道中因以賦詩云
百片牙旗水面長蔡邕題在刺桐鄉十年杯酒開雲榭
一樣官銜過洛陽我亦携家緣送客誰能掃地自焚香
埜橋衝臘寒梅白莫要登臨憶侍郎
傳史君安道再有治莆之命取道城外還泉南
得來書云巳出十里
何事風流舊史君江邊聽說下朱旛逢迎要問平津邸
凖擬來呼垤澤門竹馬已喧明月浦籃輿却出杏花村
不知錦瑟流傳徧欲愈頭風好細論
挽李制幹子誠
千金治産似孫吳珠箔銀觥只自如問我長風當夕起
數他極浦落帆初自知汗簡今千軸更說生犀有幾株
赤壁當年遇黃盖周郎何惜借吹嘘
文字紛紛更問兵秋燈束髮尚青熒便令三子成門戶
却許諸孫說典型隔水忽傳朝露曲行人長數夕陽亭
河東健筆惟諸薛梅子岡邊為勒銘
七言絶句
别方次雲
姑蘇臺上姑蘇館共說南山竹火爐湖上相逢又相别
不知何處說姑蘇
代陳季若上張帥
一樣官儀漢代新乘時大手與經綸東南自古衣冠地
桐栢山前淮水春
長陪綵仗下蓬萊萬歲聲中霽色開自是北門須卧護
雙旌迢逓日邊來
柳堤九曲暗青絲畫戟叢中晝影遲傳說姑蘇新樂府
祗緣太守例能詩
直甫見示次雲乞豫章集數詩偶成二小絶因
以自喻
修水佳人白玉襴花前何似妾容顔從來未省傷春意
猶自樓頭畫遠山
莫怪騷人太頡頏曾聞阿母語劉郎神仙本自無言說
尸解由來最下方
吳容州仲一挽詞
竹屋繩橋自有村牛山簫笛不堪聞碑前更問何年月
為借容州舊使君
挽方通判良翰
樓櫓千重鐵作門不堪聚米更重論居延歲月那相似
一聽悲歌一斷魂
得錢終日走燕寺抱膝經年動越吟想得長安西望眼
只應黃鵠見歸心
達者淵明自挽歌新墳數尺奈愁何雞林賈客無從問
收拾篇章有幾多
九死穹廬我未甘後來勿使隴西慚明時節義多傳述
柱下何人是老聃
挽林通判德溥
豈為長者畏時名梁楚何從得此聲只隔螺江衣帶水
自應别駕舊廉平
噫嗚雙柩出平川五月黃梅欲雨天長媿江南徐孺子
隻雞斗酒是何年
哭徐刪定德襄
修文巷裏莫春前欲上旗亭問客船忽有短牋無寄處
漁梁却在淚痕邊
忽然白晝自生哀立馬橋東喚不回驚起河波理殘夢
十年燈火上心來
哭伯兄鵲山處士蒿里曲
竊觀之近古葬顯者則歌薤露又有蒿里
之曲施諸閭巷乃取鵲山號哭之聲作是
曲
殘雲衰草趁人愁生即團欒死便休悲泣聲中裁此曲
雞啾山外鵲山頭
長記藜牀發問初翩翩出語自無餘斯翁胸腹平如水
不在塵埃數卷書
桐棺三寸更何疑却取江楓短作碑惟有一般蒿里曲
長簫欲斷更教吹
艾軒集卷一
