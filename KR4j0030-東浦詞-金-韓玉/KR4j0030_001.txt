東浦詞
金韓玉撰
水調歌頭(張魏公生日)
間世真賢出吉兆夢維熊玉麟天上謫見幃薄貫長虹
追念當年籌算封魏封留勲業千古事攸同語云仁者
夀何必喻喬松嗣天子乘九五馭飛龍分麾契符閫
外憑倚定寰中由是天才英縱散入樞庭閒暇談笑撫
兵戎佇看金柝靜金鼎篆元功
又(自廣中出過廬陵贈歌姬叚雲卿)
有美如花客容飾尚中州玉京杳渺天際與别幾經秋
家在金河堤畔身寄白蘋洲末南北兩悠悠休苦話萍
梗清泪已難收玉壺酒傾瀲灧聽君謳佇雲却月新
弄一曲洗君憂同是天涯淪落何必平生相識相見且
遲留明日征帆發風月為君愁
又
月裏一枝桂不付等閒人昔年霄漢聞道爭者盡輸君
衣袖天香猶在風度仙清難老冰雪瑩無塵賦才三十
倍論夀八千春夏庭芝周室鳳舜郊麟豈如今日稱
瑞皇國再生申聊借濟時霖雨来種重湖桃李和氣一
番新尚聞虛黃閣行看秉洪鈞
念奴嬌
吳東清勝是吳山蒼翠吳江澄渌靈秀鍾人文物盛歴
歴皆非凡俗而況君家風流遺世猶寄山隂曲繼承才
業算来真是名族聊恁駐節重湖惠歌仁詠藹豐年
圖錄行看登庸歸去後誰展高才相續夀日稱觴一杯
千歲應見蟠桃熟祝君難老為君還更再祝
感皇恩(廣東與康伯可)
遠柳綠含煙土膏才透雲海微茫露晴岫故鄉何在夢
寐草堂溪友舊時遊賞處誰㩦手塵世利名於身何
有老去生涯殢樽酒小橋流水一樹雪香瘦故人今夜
月相思否
滿江紅(重九與張舍人)
正欲登臨何處好登臨眺望君約我今朝攜酒古臺同
上風靜秋郊渾似洗碧空淡覆玻瓈盎夕照外渺渺萬
遥山開青嶂龍山事空追想風流會今安往我勸君
一杯為君高唱今日謀歡真雅勝休辭痛飲葡萄釀縱
黃花明日未凋零非佳賞
曲江秋(正宮)
明軒快目正雨過湘溪秋来澤國波面鑑開山光澱拂
竹聲搖寒玉鷗鷺戲晚日芰荷動香紅蓛千古興亡意
凄凉颺(按颺字下舊有方空核譜並無闕字今刪去)舟望迷南北髣髴煙
籠霧簇認何處當年繡轂沈香花萼事蕭然傷感宫殿
三十六忍聽向晚菱歌依稀猶似新番曲試與問如今
新蒲細柳為誰搖綠
一剪梅
鏡裏新粧鏡外情小眉幽恨淺綠低横只怨閒縱繡鞍
塵不道天涯縈絆歸程夢裏蘭閨相見驚玉香花瘦
春艷盈盈覺来欹枕轉愁人門外瀟瀟風雨三更
上西平(甲申歲西度道中作)
折腰勞彈冠望縱飛蓬笑造化相戲窮通風帆浪槳暮
城寒角曉樓鐘暗惜霜雪髩邊来驚對青銅蕭閒好
何時遂門横水逕穿松有無限杯月襟風區區箇甚帝
堯堂下足夔龍不如早問溪山高養吾慵
西江月
捍撥聲傳酒綠薔薇面襯宫黃嬌波斜入髩雲長眉與
春山一樣瀟灑不禁疎瘦低回猶似思量桃花梨葉
晚隂凉說與三年夢想
臨江仙
月是銀釭溪是鏡雲霓與作衣裳夜寒獨立竹籬傍粧
成那待粉笑罷自生香自古佳人多薄命枉教傲雪
凌霜從来林下異閨房何須三弄笛方斷九迴腸
番槍子
莫把團扇雙鸞隔要看玉溪頭春風客妙處風骨蕭閑
翠羅金鏤瘦宜窄轉面兩眉攅青山色到此月想精
神花似秀質待與不清狂如何得奈何難駐朝雲易成
春夢恨又積送上七香車春草碧
清平樂(贈棋者)
梅花照雪渾似人清絶香疊紺螺雙背結曾侍霓旌絳
節如今却向塵寰碁中寄箇蕭閒縱便阿郎多病也
須偷畫春山
減字木蘭花(贈歌者)
香檀素手緩理新詞来伴酒音調凄凉便是無情也斷
腸莫歌楊柳記得渭城朝雨後客路茫茫幾度東風
春草長
行香子
一剪梅花一見銷魂況溪橋雪裏前村香傳細蘂春透
靈根更水清冷雲黯淡月黃昏幽過溪蘭清勝山礬
對東風獨立無言霜寒塞壘風靜譙門聽角聲悲笛聲
怨恨難論
太常引
荒山連水水連天憶曾上桂江船風雨過吳川又却在
瀟湘岸邊不堪追念浪萍蹤跡虚度夜如年風外曉
鐘傳尚獨對殘燈未眠
又
東城歸路水雲間幾曾放夢魂閒何日整歸鞍又人對
西風凭欄温柔情性繫懷傷感欲訴訴應難愁聚兩
眉端又疊起千山萬山
賀新郎
柳外鶯聲碎晚晴天東風力軟嫩寒初退花底覓春春
已去時見亂紅飛墜又閒傍闌干十二闌外青山煙縹
緲遠連空愁與眉峰對凝望處兩疊翠鴛鴦結帶靈
犀佩綺屏深香羅帳小寶檠燈背誰謂彩雲和夢斷青
翼阻尋後會待都把相思情綴便做錦書難寫恨奈菱
花都見人憔悴那更有枕痕淚
又(詠水仙)
綽約人如玉試新粧嬌黃半綠漢宫勻注倚傍小欄閒
凝竚翠帶風前似舞記洛浦當年儔侣羅襪塵生香冉
冉料征鴻微步凌波女驚夢斷楚江滸春工若見應
為主忍教都閒亭䆳館冷風凄雨待把此花都折取和
淚連香寄與須信道離情如許煙水茫茫斜照裏是騷
人九辨招魂處千古恨與誰語
又
睡起簾櫳靜啟金鋪春幃半捲寶香煙冷門外落花風
不定糝糝亂紅堆徑誰喚做春愁如病零亂雲鬟慵梳
掠傍菱花羞對孤鸞影情易感恨難醒沙邊柳外當
時景記分攜離筵乍闋去帆初整盡舉棹歌和淚聽雲
淡水寒煙暝空愴望樓高天迥猶未歸来何處也日長
時不念人孤冷書謾寫鴈誰倩
水調歌頭(上辛幼安生日)
重午日過六靈岳再生申丰神英毅端是天上謫仙人
夙藴機權才略早歲来歸明聖驚聳漢庭臣言語妙天
下名德冠朝紳繡衣節移方面政如神九重隆眷倚
注偉業富經綸聞道山東出相行拜紫泥飛詔歸去秉
洪鈞夀嘏自天鍚安用擬莊椿
且坐令
閒院落悞了清明約杏花雨過臙脂綽緊了秋千索鬭
草人歸朱門悄掩梨花寂寞書萬紙恨憑誰託纔封
了又揉却冤家何處貪歡樂引得我心兒惡怎生全不
思量著那人人情薄(纔封了一本作剛匆匆封了)
風入松
柳隂亭院杏梢長依約巫陽鳳簫已遠秦樓在水沉煙
暖全香臨鏡舞鸞窺沼倚筝飛鴈排行醉邊人去自
凄凉淚眼愁腸斷雲殘雨當年事到而今好處難忘兩
袖曉風花陌一簾夜雨蘭堂
鷓鴣天
披拂芝蘭便斷金頓成南北豈勝任三年尊酒半生話
千里雲山一寸心休悵望莫登臨夢魂何處不相尋
柔腸欲問愁多少未比湘江烟水深
又
愛日烘晴旬日間謾邀朋軰為躋攀無窮望眼無窮恨
不盡長江不盡山星點點月團團倒流河漢入杯盤
飽吟風月三千首寄與吳姬忍淚看
生查子
裙拖簇石榴髻綰偏荷葉頭上短金釵輕重還相壓
輕顰月入眉淺笑花生頰夫壻不風流取次看承别
卜算子
楊柳綠成隂初過寒食節門掩金鋪獨自眠那更(闕)寒
夜強起立東風慘慘梨花謝何事王孫不早歸寂寞
秋千月
霜天曉月
竹籬茅屋一樹扶疎玉客裏十分清絶有人在江南北
竚目詩思促翠袖倚脩竹不是月媒風聘誰人與伴
幽獨
