定庵類稿卷四宋衞博撰
書
上陳平江論治道書
嘗謂治民之道易知易行而天下之士自一縣一郡至於
公卿大人往往病之則亦不思之甚矣天下之事豈有能
外乎人情者哉人情者何欲惡是已嘗試以吾欲惡之情
而求之不順乎吾情則惡之所欲者得所惡者去而吾之
情泰然無餘藴矣然則天下之情豈有異於吾情哉聖人
知其然也其治民之道一本人情而為之節文爾故凡禮
之可行法之所不禁皆人之所欲者也禮之所不行法之
所必禁皆人之所惡者也聖人豈固為是求合於人之情
哉天下之事不能自外乎人情而人情則禮法之所由起
也是以聖人之治簡而易知優游伴奐視天下若無可為
初不若後世之擾擾多事者一本於人情而已非本於人
情本於吾之情而已故曰老吾老以及人之老幼吾幼以
及人之幼治天下可運諸掌言舉斯心加諸彼而已矣
昔者孟子論三代之得天下其道盖不加毫末於此今
夫天下者一郡之積一郡者一縣之積所治者狭則其
所操者約則其行之也宜愈易然而古人用之於天下
而有餘者今人用之一郡一縣而不足此其故何哉記
曰古之欲明明德於天下者先正其心欲正其心者先
誠其意語曰有一言可以終身行之者其恕乎已所不
欲勿施於人古之人其欲惡之情所以不異乎天下之
情者由是而已夫惟一有汨吾之欲惡則吾之情與天
下之情略不相似矣甚哉欲惡之易汨也甚哉所以汨
吾欲惡者之易入也聲利以誘之富貴以淫之權勢以
移之便佞以惑之嗜好以蠱之而吾之情方且淆然無
適於其中所欲者未必非天下之所惡所惡者未必非
天下之所欲以是而加諸人將有不勝其弊者而況於
求治哉求之而不得則曰今之時異於古之時時異則
事異軍需國費之不供民頑吏黠之難化厨傳使客之
督過而吾之治有不可為設或為之則又曰非小咈乎人
情不可也嗟夫是豈真不可為哉夫民頑吏黠之難化厨
傳使客之督過此固不足為若夫國費也軍需也今郡邑
之所尤病而愚謂是二者條目素具皆有不待咈人之情
而易知易行者世聞是說則以為處士之大言少年之銳
氣然昔嘗以是告於有位者矣試之一縣而一縣之事治
試之一郡而一郡之事裕然常有餘信乎治道一本於人
情顧吾正心行恕之術何如耳昔者西漢之盛號稱循吏
者不過龔黃軰數人而史之所記流風善政初無動人耳
目可書之事語其商功射利則無薛宣朱博之才語其抑
強扶弱則無尹翁歸張敞之斷語其發奸摘伏則不及何
並趙廣漢之明今之所謂迂闊重遲之人耳然其庶幾德
讓君子之風亦必有道矣詩云豈弟君子民之父母嗟夫
安得是人而與之論政哉仰惟執事宏毅之操任重道遠
中和之德修道以教凛凛乎風烈之所自其淵源涵養所
見者大是宜與天子共成政平訟理之功而非俗吏所能
髣髴者也頃者勞於侍從之事出典三輔之政據浩穰繁
劇之衝而&KR0681;以重厚鎮浮之德臨輕剽浮靡之俗而服以
安靜不擾之治正心誠意於一堂之上而斯民之情各得
乎四境之内上下晏然福及千里其必有得夫古人之用
心此某之所為思見而木獲者今乃親身見之是宜奔走
以就下風久矣然某也辱寓封部之中倦游無賴不敢遽
以客禮自通今將去之上都念終不可以不見也故輒誦
所聞以形容盛德之萬一非苟容悦也惟執事進之
與人論民兵書
某聞今議者知外侮之可憂而不知内患之可畏内患
者何姦民是也往者靖康之變乘時崛起立名字據郡
邑者横潰四出屠戮焚剽斯民魚肉百倍於金人蹂踐
之禍征誅招撫兵分力屈外詛内訌盖十年而後定此
其徒豈人有智勇之資戰鬪之能哉舉皆閭巷之小民
桀黠游惰不事生産平日棄捐父母妻子相與遊嬉羣
博聚飲尚氣使酒小則聚而屠沽大則亡命盗販抵冒
法禁不自齒於平民天下有釁鋤耰棘荆相率而猋起
遂至於不可撲滅嚮之閭巷之姦而今為大盜之資此
安可以忽不加省比年以来富家大室擅兼并之利誅
倍稱之息械繋設於私室椎剥盡於膚髓貧民下戶讎
之到骨譸張怨詈所不堪聽頃在田間實所親見當知
幸亂之衆何止曩昔起於貧窮而狃於輕剽者雖然若
此之民所在而有未必皆能特起至於徽嚴衢婺建劒
虔吉數州其地阻險其民好鬭能死而不能屈動以千
百為羣盜販茶鹽肆行山谷挾刃持梃視棄軀命與殺
人如戲劇之易飲食之常異時有司之所不敢呵問其貪
暴殘鷙之心特未有以發之耳使其時有可乘事有所
激奮臂一呼正在此輩尤不可以不察當是之時朝廷
能忘内顧專志外侮乎然則於今之計莫若檢舉往年
忠義廵社鄉兵弓手之制别行討論厚立賞格多為爵
級多給告命州委之守縣委之令勸誘豪民糾合鄉里
應募之士姦民惰卒亡命廢錮之人盡得出於其間其
願保鄉里者為一將其願衛邊者則為一將明諭之以
不刺面不湼手事已則復歸田里為之糾合者及幾人
授某官滿歲無過增某秩有克獲者受某賞其在募之
士爵幾級賞幾等皆當倍於弓兵賞格之舊訓之以坐
作齊之以等級糾之以主率居可以備他盜保桑梓行
可以補卒乘助邊防無向来椎剽嘯聚之虞而良民有
得安田里之幸一物而三善從之昔者六國之士雞鳴
狗盜不廢於齊公子之門齊之客安取此哉凡以收拾
天下之軼才耳軼才天下未嘗無之有之而不見用於
世其發正未可知耳劇孟侠徒也漢將軍得之如一敵
國安知豪傑之士不出吾籠取之中伏惟執事念靖康
不遠之鑒錄古人養才之意思有以洩姦民之心消大
盜之資而收狙詐之用弭内患於未形專成功於北顧
實立國之基而固本之道也若夫議法制之詳則乞下
之有司惟執事裁幸
求薦書
某聞之古之薦士者固多若得薦一士而再三加意焉
者閱千百人乃一遇耳人必知之而後薦之一經薦者
是為知已至有登龍薦鶚之稱而況於再三薦而不已
者乎非其知之深不能也豈惟知之深非至於心相知
不能也是故一日而薦七士者不自以為多終身未嘗
薦士者不自以為少在乎知與不知之間耳三代遠矣
漢唐以来史之所載惟蕭何狄仁傑之事卓然相望于
千載間猗哉其不可掩也方韓信自楚逃来蕭何薦之
沛公沛公不能用信亡去何親追得信又以薦之沛公
許以為將矣必欲以為大將以為大將矣必欲登壇備
禮以命之天后嘗問宰相之才於狄仁傑仁傑以張柬
之進天后納而未用也他日復有問焉仁傑進柬之如
初天后卒相柬之如仁傑言是二子者豈投合於一言
遇之於一日者之比哉非心知其可用用之而必可與
辦大事成大功上則君蒙得賢之福下則不累吾賞拔
之公其敢凟告之若是哉其敢必之以將相之任如吾
所欲哉自今推之所以成漢業復唐祚微韓信張柬之
幾不能底於大定其不負所知亦大矣其視後之人循
故事應尺度嘗試以進者亦有間矣抑聞之古之君子
其事君行已立政立事凡所以自處者要不可以苟合
將有為也將有言也必其見之明知之審患不言耳患
不行耳言之必可行行之必可成進則有以信於君有
以信於民退則有以信於吾之心是故事君而每輙變
其說者欺其君者也欺其君者欺其心者也是商鞅之
事孝公也是士君子之所不為者也往者趙中令進二
臣於藝祖矣藝祖未之錄也異日復進焉亦未之錄也
他日又進焉藝祖怒毁其書投之地中令俯拾納諸懷
以歸他日復表飾以進於是藝祖大悟藝祖之悟非特
悟于此二臣者也中令之舉非特區區于此二臣者也
凡其君臣之間將有為將有言者於是脗然盡得於精
神之際德日起而大有功傳無窮而施㒺極未有不由
於此也嗟夫大哉君子之用心也大哉古人之用心也
後之君子有志於世者可不務乎伏惟執事先生以文
章道德為時名卿其事君立朝修身制行可以不愧乎
古之人矣某也一介賤士鹿鹿於簿書塵土之役自度
無寸長可以表見於下風執事者過聽固嘗以其愚不
肖之迹上累知人之明縣官以為可賜之階陞之恩矣
然某猶自謂朝夕備趨走受教令於戟衛之間在諸從
事中獲温顔被恩意若尤異非他人比者因伏思念前
之所以進之者則固知之矣今之所以恩意之異者則
尤知之矣知之深遇之異則某之所以自期者固不應
淺鮮矣是以敢進乎前說而欲以改秩之文重累於門下
也然是舉也自他人言之則為凟自知己言則未為過
雖某之愚决無足以望古人之藩籬庶幾其萬分然區
區所期乎先生以古人之用心者如此先生光明盛大
之業上知之矣民信之矣歸而佐天子秉大政進退人
材其所成就視前數公何遠之有夫季布之得名曹丘
揚之也燕王之得名郭隗先之也伏惟執事先生錄其
歸仁之心而遂其自厲之志施恩於曹郭一夫之賤而
收名於漢唐寥寥千載之間以上繼中令之勲績使天
下之人知執事之樂於成人也如此能為薦士也如此
能儷美古人也如此某之能自力也如此能取特逹之
知也如此能成人主千載希闊之盛舉也如此聞之四
方艷之一時傳之子孫以資說士顧不偉哉惟先生少
垂意焉幸甚
序
穽錦編序
選舉之法壞而上之人始以文章取士士非以此無所
求官故文章日益工而道日益散陵夷至於後世好惡
蠭起科目紛更士既累於得失而眩於所守益輕棄其
學以逢時好場屋之文與平昔之學遂為兩塗略不相
似矣余自幼雖習進士舉然性不喜讀時文今年下第
東歸過其同舍生生曰子亦知夫子之所以不售者乎
不習時文齒豁目昏此太學之諺言不爾雖至老不可
得也余盖聞退之言嘗自讀其所試不啻俳優者之詞
顔忸怩而心不寧者數月盖自退之已不免矣吁可歎
哉今余以家貧親老求舉進士亦必至於得而已苟必
志於得而求之以不可必之道是豈人之情也哉於是
盡取世之所謂時文書其善者而伏讀之凡時文之學
類以善漁獵戕賊竄竊摹擬取青嫓白肥肉厚皮為上
真柳子厚所謂以文錦覆䧟穽者然而世之觀者眩焉
余不幸知之而自投於䧟穽之内乃名其編曰穽錦非
以名斯文也將以識其所學而亦其心之一日不忘乎
堙穽徹錦載鞭策鳴和鸞以安行乎康衢大道庶幾得
遂此志云爾以其甲為賦乙為論丙為策而序見於此
焉紹興乙丑十二月望日書
送王伯時赴丞連江序
丞於邑其位為最尊其職宜與令分政而治然後世縣
道浸輕為令者往往好專權以私已而不復分政於丞
丞亦惡其專以軋已而不以誠應於令上忌下怠而各
不得安其職丞之位或幾乎虚設夫惟如是故置丞以
來閱數十百年而未聞一人善於其職著稱循良者良
有謂也自近年以來此弊尤甚士皆庸懦軟熟委權避
勢為苟禄養妻孥計者然後屑就不然則亦恥任其職
不然則他邑之令疲癃不任事者易置而為之耳吁可
怪哉吾表兄福唐王伯時得丞連江人謂兄貴公子屑
從州縣之游而予獨以為不然伯時平居刻志慎行歉
然自處於不足不啻里巷之窮儒其所稱皆六藝之文
異端之學則不注於其心其商時論事極世俗之情態
與夫姦弊之囊槖若龜卜數計之不僣寬然攸然若萬
頃之陂有不見其涯涘者矣是真可以牧人惠衆必有
以輔長而安其職者矣異時著稱循良為標的於後世
者當有望於伯時矣余幼時侍家公官秦溪始及見兄
越七年以家命從事福唐與兄從游數月飲酒賦詩往
往極驩高歌慷慨今其行矣余方窮旅周視其居無貨
財可以饋贐無肴核可以祖别惟嚮之所言者書以為
送
送薛右司赴行在序
前年冬令諫大夫王公將出疆求文武士於幕下監丞
陶公猥以某進某謝不敏而陶又出其不腆之文王公
憐焉以為可教於是羅致之意甚果某亦慨然有當世
志曰此大丈夫請纓之秋也蓋束書問塗矣而負薪之
疾錮而留之遂不果行王公一世之傑其邁往超詣之
姿魁閎遠大之器照映區宇士欲收名定價於其門者
如登蓬瀛涉崑閬邈乎其無由某之不肖迺在下風而
奉槃㰱揚威靈曾又不得脫穎於十九人之後以奔走
漢使者之光華者命也屬者幸甚獲拜節下瞻道德之
容聞正大之言而窺誠明之學洸洸乎浩浩乎廼有王
公之風焉猗歟盛哉公與王公皆今代第一等人某固
未識王公而以睹公為快公盖受知王公而佐其幕天
子又以王公之言而歸公於朝誠有以信二公之道同
而喜鄙言之尤信也今諫垣憲府尚多虚位公去將峩
豸冠酌獸尊厲鷹鸇之威肅鴛鷺之序明目張膽論天
下大事是非可否於人主前以與王公相為先後固不
偉歟王公今首諫列矣公又掉鞅而馳之由是而歷樞
要秉鈞軸左提右挈若臯陶之於舜周召之於成王蕭
曹丙魏之於漢以輔成非常之功盖千載旦暮爾某聞
之歐陽子曰仕宦不為宰相則為諫官諫官得行其言
宰相得行其道自古瓌竒雄俊之士雖抱負閎闊志慮
英發思以功名自見於世而落落難合不如人意十常
八九二公翼堯戴舜逢不世出之主而又立不諱之朝
當可為之時諫官宰相平步翺歷功名之資衮衮入手
則其穆天縡奠坤軸合三光五嶽之氣以康濟天下其
可不奮迅揚厲以大慰海内喁喁具瞻之衆哉公之行
也某雖不得效前驅托後載然於二公之門不可謂無
一日之知故敢道平生以為公别而又屬其願見未獲
之意於公以為王公謝大江千里揚舲東下竝瓜步出
京口回望湓江牛渚之間豈無從容護封之對慷慨中
流之誓如昔人耶公其弭節而問焉併以為歸覲之獻
記
最勝齋記
則之作茅齋東牆之下廣袤尋丈而旁直堂寝華榱廣
廡暎之蕞然低小隨意環以竹樹窗明几淨清逸虚窕
有禪房道院意象主人愛且樂之充以筆研書冊茶爐
奕具朝夕游息其下問余所宜名者余請以最勝名之
則之家潭潭之府襟帶百畝之園平湖曲港名花怪石
亭榭之勝於今實最茂苑顧嘗過之悠然如傳舍如他
人之室而反屬意於是余又從而予以是名無乃厭常
而嗜異者某蓋及事先留尹秘閣公與聞議論之餘謂
士大夫居家則當思在官之日在官則當思居家之日
人情欲惡大抵一般某因贊公之說曰斯言進於道矣
豈特此哉人生日用間當推吾心以及人之心宅高明
之居頗亦思世有不庇風雨之家服飾華靡之具頗亦
思世有不飽藜菽之民大官大邑傳之子孫頗亦思祖
父之所從得家國休戚之所宜同者若是一念常到胷
中周公孔子皆從此出先公心喻而首肯久之則之佳
公子也自余見其諸父當路内外聲燄炙手可熱時與
今沉浮里巷其持已遇物了無異處嘗試俯仰是中嗒
然隠几之外出處一心豐儉一致將深有得於此矣然
則最勝之義在此不在彼則之意也先公意也
頌
雙椿頌(并序)
龍口之渰東出為歸龍之瀆又東為涉墅之
河河至是獨委蛇瀦蓄氣象明秀其陽有雙
榦竦拔出乎衆木之上蓊欝轇轕樛枝而連
理者是為雙椿椿之下先是里人邵氏居之
客有過相者曰此非子之居也後十年當有
德人鉅公至矣丙子春留尹祕閣王公税駕
義興之郊特營别墅而邵氏老人夢若有緇
褐申告以前言者寤而驚異公因得家焉至
是適十年矣公元豐名宰相家所臨數路皆以
循良稱其出處進退中立不倚者天下信之
此其功名夀福先見之祥天盖有以相之矣
迺為之頌
堂堂王公盛德之表維彼吉人有相之道公來相宅爰
究爰處神實告之在河之滸有碩其椿並秀連理君子
宜之式燕以喜維椿之久為君子夀孰侈其祥邦家之
光帝曰遄歸珮玉鏘鏘公在朝廷喬木之尊瞻彼甘棠
有式其門龍口之東涉墅之陽我作頌詩公其永昌
銘
邵元實寶硯銘
陽羡邵氏世以文鳴硯其先所寶用也元實
公以屬歴城衛某為之銘曰
弁之峩如玉之温如而道與之腴世為邵氏文章之符
將函三光混五嶽飾萬物而澤九區矣吾子邵子豈山
澤之臞耶
冰花盂洗銘
隆興初元冬十一月癸丑洗有冰華秀異如
生鐫寫者僅能形似若十二月甲申盂有冰
亦如之廼銘之以侈厥祥
陵隂機兮洩天巧搴桂影兮茁瑶草若諄告以厥祥鳴
玉兮其子孫永夀用寶
平江府刻漏銘(并序)
平江今股肱郡官府庶事既復升之舊唯刻
漏草創其制非是無以示民早晚郡守王昫
實命改作某月朔漏成銘曰
挈壺水兮任衡石公無私兮見天則察四氣兮正六律
時無易兮政不忒通晝夜兮永無極
跋
代人跋御書
臣待罪銓筦之三月上不以某膂力愆詔以敷文閣直學
士充荆湖北路安撫使越聞命若干日入對於祥曦殿
又若干日天子臨正衙遣焉凡所以寵綏付畀之渥丁
寧備矣行次國門外復出御書以賜雲漢之章箕疇之
秘轇轕象緯焜燿日月顧臣何足以測識萬分臣竊惟
皇帝陛下以天錫之智不代出之略一九州掩禹迹合
三光五嶽之氣患不為耳而能遵養時晦講敦睦一視
薄海仁之至也申飭守備不忘遠略惜分隂於暇時智
之大也仁之至智之大規模益遠矣聖人之能事備矣
臣愚不克負荷冒昧隕越敢登景鑠暢榮號以稽方來
庶無墜天子之顯休命
䟦武氏石室畫像
右武氏石室畫像漢人餙墓多類此諸家所記李剛魯
恭朱浮武氏墓室皆章章可考者李剛為荆州刺史墓
在鉅野黃水南石室三間四壁隠起雕刻為君臣官屬
龜龍麟鳳之文魯恭為司隸校尉墓在金鄉前有石祠
石廟四壁皆青石隠起刻書契以來忠臣孝子義女孔
子及七十二弟子像二說出酈道元水經朱浮墓在濟
州壁上刻平生所歷官車馬儀衛題曰府君作令時作
京兆尹時及他官時見米元章畫史濟州有武氏數墓
墓前有石室刻古聖賢像小字八分書題記姓名往往
為贊於其上見趙德夫金石錄考之此畫無孔子七十
二弟子及四靈形像無府君作令作京兆尹等語而有
八分小字古聖賢題贊知為武氏墓室審矣武氏有石
闕銘長史班從事梁吳郡丞開明執金吾丞榮數碑皆
出任城趙德夫所謂武氏數墓是也趙云墓前有石室
不指明誰墓按從事梁碑云前設壇墠後建祠堂良匠
衛改雕文刻畫羅列成行攄騁技巧委蛇有章似謂此
畫然德夫家東州宜得之詳正應傳疑耳某聞之喻子
才郎中南渡四十年纔再見之朱晞真張如瑩氏漢碑
鄉來無恙者故自有數中厄戎馬其傳益微此本則文
字竒古少訛缺尤可珍愛乾道丁亥夏客有持示建康
尹某人云即張如瑩尚書所蔵本也乃刻而納諸府廨
紬中閣之壁以震耀來世云
雜文
鎮江府勸農文
歲二月有司會耆老于郊勸以農事所以示國敦本非
以為故事也爾父兄子弟其勉之哉去年夏天作滛雨
害爾禾稼有司奉明詔發倉廩問民疾苦捐賦役緩逋
貸罷軍須之不便於民者冬又烽火日急江淮騷動天
子益虚已從欲繼好息兵以綏靖宇内老弱流徙露居
江介者有司奉承德意更議賑䘏撫之字之勞之來之
安之集之俾無以南北自别無以為戕敗爾是以獲保
生生天監明德瑞以三白貽我麰麥興我嗣歲之祥矣
爾等宜思所以順天心稱上旨無惰農自安無失農時
惟服田力穡深耕易耨則克有秋傳不云乎百畝之田
匹夫耕之可以無饑矣五母雞二母彘植墻下以桑五
十六十者可以衣帛食肉矣謹庠序之教申之以孝弟
之義斑白者不負戴於道路矣夫民尊君親上樂事勸
功未有不由於此故曰農者興德之本也是以聖人務
之重之爾其可自忽哉若夫省徭役薄賦歛無奪汝時
則勸農之政爾宜責於為有司者我其敢不勉之哉爾
父兄子弟尚明識之
祝祭文
祈雨祝文(諸神廟)
季夏六月苖者秀秀者實芸者歌於野饁者讙於路則
惟其時今吾四封原田之植則老而未畦下澤之苗則
悴而不阜農有望雲之嘆吏興閔雨之憂中夜以思欲
救無所惟神秩有常祀依人而行歲之豐凶宜與同其
職吏之不德罰何可辭念此一方亟敷大貺沛為三日
之雨用成百榖之祥觴豆孔嘉答揚敢後
祈雨祝文(寶公塔)
某來閱三時於師三有請矣雨暘之應惟吏所召吏實
不德舉必有祈祈而獲焉師則大貺之矣吏得無愧於
中哉去年冬不雪今年春不雨精意甫交閔焉饗答有
繭如盎有麥如雪繄誰之功師與天通今夏且季密雲
在郊秧苗老而未畦菽粟閼而未遂豐凶之决在於此
日吁嗟之求敢爾展布雖威神自在普應無方而因緣
出現光靈是宅宜篤此邦之祐沛為三日之霖一念所
加百靈並應若民與吏永有依歸
祈雨祝文(再禱寶公塔)
九夏之季農務孔棘高下俱病歲將若何廼丙寅之雨
鼓舞行路冀終大貺是以有辛未之祀且謝且祈而密
雲在郊風則醨之神龍在淵誰為起之非吾真覺何以
告之轟雷車摇電幟指麾百靈呼召屏翳一雨濯枝以
寬望歲師之賜也民之福也吏之幸也
謝雨祝文(諸神廟)
風馬兮雲車神之行兮天之衢歴九關而上訴兮軫斯
民之嗟吁前豐隆而後元冥兮馳閶闔而下帝都策神
龍之淵潛兮駕阿香於山隅蕩八表之歊煩兮澤萬物
而昭蘇旋乾兮轉坤神之功兮不可踰竟厥德以幸吾
民兮尚五風十雨之時須椒漿兮桂醑鼓鐘兮笙竽聲
頌詩而報豐年兮神之明其可誣
謝雨祝文(寶公塔)
古語有之旱不苦禱而雨精誠之運天人何遠某非其
人烏敢議此稽首大圓覺歸依方便門旋斡隂陽昭蘇
動植曠蕩之澤鼓舞提封相我休成尚終大貺
為莊文太子服藥肆赦祭告諸神廟祝文
重離之象實貳君尊六氣之愆偶成疾疹上軫焦勞之
念用敷曠蕩之恩爰飭有司敬陳明祀願介無疆之福
立膺勿藥之祥載一角之螭快覩來朝之御望重輪之
日益揚久照之光
告墓祝文
某等頃嬰大戚適時多故爰卜幽宫于此淨宇松檟繁
殖竁兆孔固尊靈是宅多歷年所子孫蒙福嗣有位敘
維吉之從莫如此土廼撤僧藍築之傍塢度其川原大
我封樹象獸有列牆闕有度宫師二品視此命數諏日
維良工徒夙具展告莫親縻此尺組西望泫然有愧奠
俎
祭趙侍郎文
嗚呼堂堂趙公崧嶽之神文武為憲四方是聞位於天
朝楨幹之臣式是南國南國于旬全德之懿如甫及申
我昔見公公謂我姻握手一笑歡然如春效官建業斧
繡獲親暨公阻蜀道遇逡廵别去幾何貴名日新保釐
任重於江之濱朞年報政當覲中宸輔相遠業宜未易
論云胡不淑喪我德人痛念疇昔手書見存敦篤情話
謂將乞身杖屨從我卜宅吳門豈繄來思衾翣是陳哀
哉此情尚堪有云有肴在爼有酒在尊公乎知乎侑哀
以文
祭劉侍郎文
嗚呼歲之杪秋公來自西鼉鼓烏檣擘浪如飛惠然見
我於江之涯快辯傾河逸思卷蜺隂闢陽開乾端坤倪
經世之具公老其誰别日幾何疾則嬰之嗚呼昊天而
弗憗遺八十之年三品之貴他人奚憾於公則匪非雷
非霆維公之聲如圭如璧維公之德天神地富萬象羅
絡馳騁上下茫洋而博雜者公之學也河漢昭回卿雲
輪囷高厲遠舉焜燿而奫淪者公之文也揮斥八極寥
廓萬里貴賤窮達生死而一致者公之氣也舒之垂日
月卷之猶𦕈忽素富貴而不移嬰患難而不絀哀榮始
終超冠今昔則又公之大全而震耀興行於世為不可
企及者也嗚呼金石之契垂五十年出處離合中無間
然几杖之敬耆老之賢公今往矣棄我而先嗚呼痛哉
明而在人隠而在天公實至人有化無遷喪車會逢銘
旗歘前哭公道傍淚下迸泉抵掌笑談浩如雲烟髣髴
平生尚舉我籩嗚呼痛哉
祭王樞密文
惟公學以美身道以致位和以應物清以律世粹然金
玉莫名一器正色烏臺為賢御史代言鵷禁為名學士
入秉鈞樞本兵政地雍容造膝有大臣體唐虞君民日
月可冀一朝引疾去如脱屣玉節麟符晝繡閭里東山
之思西歸是俟彼何人者告之起起清標在目温言在
耳豈伊一訣而公永已我來自東有棠蔽芾巋然之封
望之隕涕莫親奠斝中心是愧惟古哲人有化非死鍾
山蒼蒼江水瀰瀰公歸在焉凜有生氣尚其髣髴舉我
饔餼
祭張縣尉文
嗚呼公之少年氣壓里閭志有事於四方羞槁項乎一
隅去閩嶺以長嘯指谷陽其我居曾閱歲之幾何而坐
致乎名與利俱謂將官一日而九遷壽百歲而不渝胡
為乎天之不淑止中道而乃殂嗚呼哀哉孰有能居官
如吉仲之嚴且明者耶孰有能惇親如吉仲之義且情
者耶孰有能䘏孤如吉仲之樂且誠者耶嗚呼哀哉吉
仲之生也勇有餘而嬰物之方怒言甚壯而輕身之不
貲今其亡也衣冠慘其繪事音容閟而莫窺載遣車以
在塗悲送客於兩岐有肴在爼有酒在巵能復高歌以
自侑說劍以相怡耶嗚呼哀哉尚忍言之耶吾儕姻親
相與歲時君肅于門喜見於眉今其往矣終天之思遮
道一樽歌此奠詞嗚呼哀哉尚饗
