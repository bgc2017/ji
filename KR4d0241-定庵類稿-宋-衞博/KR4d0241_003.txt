定庵類稿卷三宋衛博撰
啓
賀左相冬啟
觀復以見天地順乘消長之期論道而理隂陽雅有燮
和之助驗一線於化國舒長之日考八能於治世安樂
之音兹為大有尚賢之符宜獲既醉備福之應恭惟某
官問學發天人之秘聲名垂宇宙之間躬周公之咸勤
相成王為左右任伊尹之先覺處斯民於唐虞易舊俗
為尊君親上之風俾在位有宿道嚮方之意禮樂法度
煥然益彰歲月日時兹焉無易授泰元之筴方占廟社
之休履千載之期永協君臣之遇何止過汾陽中書之
考正應為空同問道之師某久荷陶成坐縻符守阻拜
踐長之祝苐增懷德之私禱頌交深名言曷既
賀右相冬啟
備五物而書式謹占天之候合八能之技載嘉致治之
休方居大有尚賢之時宜獲既醉備福之應恭惟某官
學探天人之藴奥德為朝廷之重輕非堯舜不陳務引
君於當道以稷契自許願使已為良臣開衆正之路以
廣建人才講畫一之法以共安海宇禮樂修而庶事備
風雨時而三階平璧月珠星已驗泰元之策葭灰嶰管
順乘一氣之和履千載之昌期開八荒之夀域帶礪山
河而未老勲名鼎鼐以無窮某仰託鈞陶坐縻符篆阻
拜迎長之祝第增懷德之私
賀致政丞相冬啓
剥七日而復其見天地之心具萬善而齊以待隂陽之
定繄大人不失進退之正宜神明申以福禄之休恭惟
某官德冠生民勲在王室事君必以堯舜致治幾於成
康以直道而行三公不易其介致為臣而去萬鍾於我
何加傳車之盛高掩於韋侯置几之尊尚觀於孔氏蓋
仲舒去位而就質疑議若姬公告老而不違成周兹乘
千載之期盍冠三師之首酌大斗以伸黃髮之養歸衮
衣以慰西民之思某早託化鈞坐嬰郡紱阻拜迎長之
祝第增懷德之誠
賀參政冬啓
合八能於前殿方占至治之和轉一氣於洪鈞宜備彙
征之福恭惟某官望尊百辟勤施四方逢時遇合於千
載之間聚精會神於一堂之上孟子之言必以仁義君
陳之告莫匪謀猷論道而理隂陽方密參於大化觀復
以見天地兹永踐於昌期泰階占三象之明五福備九
疇之叙對時受祉與國咸休
賀樞密冬啓
兆一氣於黃宫為天地隂陽之始授泰元之神筴驗日
星珠璧之符繄貳公寅亮之功備既醉太平之福恭惟
某官丹青王度經緯人文以山甫之柔嘉式是百辟躬
周公之棐廸勤施四方制禮樂以導中和輯干戈而陳
懿德開夀域八荒之表致明主三代之隆備五物而書
已享豐年之報合八能之士益知治世之休占泰階兩
兩之符答維石巖巖之望民心所屬天貺攸歸
賀安撫參政冬啓
正朔立元漢歷紀三辰之首踐長迎福魏朝推千載之
期仰勲名一代之宗宜夀禄如川之至恭惟某官勤施
揚歴德冠魁倫陳謨合稷契臯陶之忠論道適堯舜文
王之正吉甫才兼文武盍為憲於周邦子牟身在江湖
雅存心於魏闕國用閔勞之典帝賡注想之篇方八能
占宫奏之和而三台驗色齊之應先一州而後天下是
豈吾君之心廸高后以康兆民行膺作相之命對時受
祉與國咸休某早託化鈞坐嬰郡紱阻拜一觴之夀第
馳千里之誠
賀殿帥相公冬啓
觀來復於天地之意兹為浸長之辰成安強於道德之
威宜備太平之福恭惟某官勲藏盟府澤被生民以吉
甫之文武而憲萬邦若畢公之弼亮而勤小物斯謀斯
猷而入告于后不矜不伐而莫與争能精神相得而益
彰君臣於斯而為盛合八能而備樂方占兵祲之祥轉
一氣於洪鈞永翊化元之妙對時受祉與國咸休某久
託殊私坐縻假守阻拜迎長之慶第增善頌之勤
賀王紹興正旦啓
攝提直斗正閶闔開黃道之辰旁磔在門仰燕寢凝清
香之地順歲時之更始慶德齒以俱新恭惟某官卓然
公輔之資加以聖賢之學聽尚書之履早家魁象之邊
懷會稽之章常近蓬萊之氣治行獨高於天下姓名久
在於屏間乘三朝上計之初膺四輔使能之寵賦椒花
之頌莫陪舉夀之儀獻茅茹之占第有逢辰之慶
賀張明州正旦啓
春回北斗三元占首祚之休律應東風萬彙有向榮之
意伏惟某官身兼數器學貫羣言望高人物之宗名在
圖書之府雜儒術以輔浩穰之政遠追京兆之家聲以
義理而應中外之文要是甘泉之法從尚屈海邦之嘯
諾少哦戟衛之風流歲序更新天休益介賦椒花之頌
莫陪舉夀之儀獻茅茹之占伹有逢辰之慶
賀向揚州賜帶啓
御帑分珍煥九環之盛飾詔恩臨錫聳七郡之榮觀增
賁身章特超命數恭惟某官才推國器望重寶臣久騰
襦袴之謠茂靄搢紳之譽果膺大賚庸示寵光遠符露
冕之風流仍掩賜金之故事佇展立朝之盛即如委佩
之榮某想望光儀阻修賀謁永言贊喜莫罄占詞
賀司諫啓
伏審敷求時望進直諫垣公道既行有識相慶咸謂聖
神當更化之日所用臺諫皆親擢之才必能盡言以塞
厚望然觀古人輔導之意不為近世沽激之忠率皆因
事以獻言相與講善而救失譬之良藥之已病五榖之
療饑務在可行不求過直蓋叔孫之争誠切安太子者
留侯之功王陵之義甚高定劉氏者陳平之力故五諫
以諷為上而大忠以德復君因偶語之問而定功行封
觀破陣之舞而俛首不樂晏子以獻否而成其可石侯
於進見如不能言皆忠臣不忘愛主之至心而後世當
為事君之大法伏惟此意難與俗言某官志節剛毅而
有廉靜不求之風詞華藴藉而有質直敢言之氣踐敭
外服深究民情糾正省曹素通國體今天子務先誠朴
以厲俗力行寬大以便民議獄緩刑制禮作樂宜益講
明至當之論庶以上副勵精之懷以仁義責難於君以
旦夕承弼厥辟使齊人之敬莫如孟子則鄭公之願克
為良臣某久辱深知願觀能事友直友諒固嘗見期以
古人大書特書尚俾續刊於諫苑
賀魏參政啓
恭審預聞大政晉長庶僚得君如彼其專實行宰相之
事在廷無出其右可謂社稷之臣儻無為日月之功庶
下符霖雨之望惟古有訓得時為難計明良之相逢諒
今昔之有數故天將降大任以道先覺斯民同心合德
於千載之間聚精會神於一堂之上令行禁止言聽計
從俾當宁無為而日尊則舉國自從而風靡有來不世
之略以起非常之原伏惟某官奥學見天地之心逹識
明國家之體以稷契自任願使已為良臣非堯舜不陳
務引君於當道禮樂先進文章鉅公羽儀鵷鷺之行鼓
舞雷風之號風流第一外竦殊鄰智略無雙見推兩禁
卓然廊廟之具隠如巖石之瞻方聖明兼十日之光而
魁輔首六符之象文武並用功業益新齊百工以從王
無斁成周之康事總衆職以稱上有光相漢之家聲大
道為公太平有象衮衣赤舄際遇叵量鐵劵丹書登載
何極某窮既蹈饑寒之水火愚弗知仕進之門庭四五
十而無聞惟終也已二三子乎何患其在兹乎飛鳴夏屋
之成踊躍大鈞之播效一狐之腋慙非粹白之求濡千
兔之毫願罄汗青之述
賀葉參政啓
伏審顯膺綸綍寵正鈞樞有政與聞實司文武之二枋
得君如彼是謂聖賢之一時有識系心在廷增氣夷攷
贊元之地莫難全德之人吏姦而無懲艾者失之寬文
深而多中傷者志於猛未有總衆職之名實而率由於
故事佐萬幾之裁决而必先於有司進相得於精神退
兩忘於適莫雅有經綸之具隠如巖石之瞻當世所期
在公為稱恭惟某官禮樂先進文章鉅公以剴切之言
動悟萬乘以高簡之度儀表百僚崔造守藩早兆登庸
之應傅師典選衆推宰物之公惟大人格君之心而仁
者服人以德楊綰始用而郭令徹樂晏子一言而齊國
省刑廣厦細氊側聞於啟沃前旒黈纊不蔽於聰明不
為日月可冀之功庶廣社稷無疆之福三后同底於道
上方有意於太平四方惟乃之休公亦有辭於永世某
渺然陋器瞠若絶塵斷簪詎忍於遐遺䑛鼎能忘於僊
去重念某禄養之計久厄瓜時耄老之親屢空菽水念
祥金之躍冶知賀燕之依人祭竈而請比隣儻收憐於
故部扣閤而呼宜禄敢想望於諸曹以慶以祈且忭且
蹈
賀朱參政啟
伏審晉膺書贊参秉政幾惟興王之賞諫臣監於成憲
斯仁者之在高位相我受民廊廟尊榮搢紳稱頌恭惟某
官神全而氣定心正而身修道本先知伊尹蓋天民之
覺仁必有勇仲由為中國之強性成之行無待於韋弦
慎獨之誠不愧於屋漏用舍一致勤勞百為片言輸悟
主之忠再見位上卿之貴明目張膽於方寸之地收功
立名於千載之期賈生所陳憂世之言子政不忘愛君
之義非天下至誠孰能與此宜吾君舉國而以聽焉明
良相逢朝廷既治上下知去利而懷仁義之用癃老可
扶杖而見德化之成惟衆賢和則物和而百官正則民
正三后同底於道上方高拱於成功四方惟乃之休公
亦有辭於永世嗣觀渙汗顯正魁台某早歲門牆一官
江海課空名之無用自嗟牛斗之不神數奏籍之同升
殆類甲辰之雌伏歡喜大鈞之播矜憐踦履之遺將擁
篲以無從第傾心而莫喻
賀洪參政啟
伏審顯膺書贊密與政幾有識具依不謀同慶恭惟歡
慰某官器閎而用遠學成而行尊述作之工鬼神争奥
範圍之妙天地同流元凱之佐勛華已濟美一門之盛
周召之為師保行同風三代之隆輿誦所期斯言可必
某典司留筦芘冒鴻鈞睠里社之有光望門墻而切忭
謝執政啟
守符江介屢移病免之書將漕關中誰料詔除之目久
孤試可倍費陶成恩深天地之罏感溢神明之舍伏念
某清時冗士白首陳人不腆性靈丘壑殆忘於故我平
生簿領塵埃何苦於汚人流行世路之風波踐履物情
之荆棘回觀六十夢境何殊默數大千轍迹幾遍固嘗
借玉墀方寸之地一再望天威咫尺之顔親奉褒俞坐
傾意氣如病顙之馬頓酬伏櫪之思顧折轅之車終乏
夷塗之用北臨漢沔南歴江淮歲月遒於往來齒髮熏
於憂患鼷鼠五技正爾易窮遼鶴千年忽焉已至永愧
西州之耆舊曾無善狀之毫分誓將歸卧於漳水之濱
敢復存心於魏闕之下况今浙部視昔王畿非至公不
足以窮隠戸於南陽非有政不足以占流民於東海運米
至數千萬石寧復遺謀解綬去四十餘人定應創見合
此難能之舉屬之不肖之身所愳辱知敢云負念兹蓋
伏遇某官丹青王度掌握道樞綱舉目張恢六籍所未
談之治尊堯翼舜乘千載不可逢之期方將正鼎軸以
冠百辟之尊何止賜金石而彰五利之報槖籥元功之
妙甄鎔庶類之微偃直無遺施生有叙猥如一介與在
兼收用則行而舍則藏早辱憐其可教賜之大而知之
至今喜遇於所期載惟稱塞之方未有糜捐之會某敢
不無渝素守益勵宏圖爵之公朝雖不期謝之私室遇
以國士又豈應報以衆人
謝執政啟(謝除刑部侍郎)
披三輔之圖未周行於所部參兩禁之籍遽敢意於中
除眷言臨老之遭逢遂過平生之期望恩均天地感激
肺肝伏念某雅志倦遊一官平進雖蚤緣推擇嘗參國
論之餘而老益麤疎伏在吏塵之下幾近長安之日輙
回蓬海之風奉使典州殆經三紀求田問舍久結寸心
所期嘯東臯而賦柴桑之耕何敢夢南柯而付邯鄲之
枕顯有服章之寵煥然詞命之優繇部刺史之官竊小
司寇之職庶言庶獄庶事上方圖宅俊之功惟内惟貨
惟來官必得簡孚之政庶廣畫衣之化不惟城旦之書
顧非其人弗稱是懼兹盖伏遇某官表儀百辟勤勞四
方以孔子之大成教人不倦若伊尹之先覺非予而誰
猥如不肖之身尤荷非常之眷左提右挈曲盡生成事
舉言揚一無堪稱某謹當益堅素守更勵壯猷儻立朝
不為名教之羞則異日無負知己之報
與新縣丞啓
伏審遵養令圖回翔贊府問塗有日闔境傾心恭惟某
官簮槖名家凖繩大器過都越國未騰歴塊之蹤錯節
盤根已試游刃之利眷兹劇邑介處通都帑庾無經月
之儲田萊承大浸之患簿書期會方急相仍鰥寡流亡
欲救無所述六職以補其令孰非望賜之人對二松而
哦其間肯有負余之歎願言覿面坐以馳神某伏在下
風固非一日猥以馬牛之走獲並英游頓空鴈鶩之書
佇觀能事凡諸悃欵悉在瞻承
通問周參政啓
揆棲睫之微生蚤蒙化育望絶塵之軼步浸缺師承兹
飭事於戍瓜方馳心於蔭樾尺書不腆大造焉依恭惟
某官文章鉅公禮樂先進擬聖而作塗改清廟生民之
詩非道不陳羞稱管仲晏子之事以神明之幾周萬務
以泰和之治革五兵申伯惠直而揉此邦吉甫將明而
保天子盖斯民之先覺者宜吾君之倚相焉浩然孟子
之去歸久矣裴公之注想都俞吁咈當世所聞輕重安
危惟公是繫傾聽風雷之號上寬霖雨之思某學殖就
荒官箴惟謹飲河之量顧滿足以無餘深林之巢正飛
鳴而有託屬目階符之耀馳神蓬海之遙黃閤閎深青
春駘蕩願副九宸之眷益遵六氣之和
賀楊資政啓
伏審告成大典錫慶羣工眷儒英首議之忠極秘殿陞
華之寵訓詞加異委寄增隆竊惟載籍之前聞莫盛熙
朝之有作儲祥備福得三代受命之符論德紀功為萬
世不刊之典啟兹盛舉自我元樞恭惟某官學冠魁倫
望隆幃幄以仁義事君如孟子以謀猷告后如君陳當
朝廷抗議於一時之間乃翰墨策勲於十年之後有開
羣議異禆諶草創之謀始正一元得仲尼筆削之意光
紀上天之眷命系隆九聖之基圖恩備冊書勲藏廟社
接千歲之統已觀信典之成陳泰階之符益對昌期之
遇某辱知最久聞命增忻莫陳賀厦之恭第切掃門之
意
回交代縣尉啟
服膺賢範久願定交策足後塵偶緣躐次弗虞幸會乃
過初心惠然信使之相先戒以官期之將及多文在手
盛德照人英英摛翰之華凛凛告新之義伏惟某官秀
發鄧林之産摶扶溟海之程能事可書治有奔秦之盗
功名立致時交薦禰之章某甫脫詞場豈嫻吏道但喜
伐柯之有則殊忘續尾之非才兹假屬於衛官少愆時
於瓜成然詩人雖老敢貪率府之逍遙况吏隠可期漸
近市門之仙去倚須訖事即命戒裝懷抱之私參承以
既
賀曹侍御啟
伏審䟽榮詔檢進位臺端風采素聞中外不繩而自肅
紀綱既正人主無為而日尊成命一頒歡聲四達恭惟
某官性資詳重心術融明學如孟子之敬王言皆仁義
仕若君陳之告后德盡謀猷親逢極治之朝入居正色
之地明耳目以佐天子披腹心而獻良圖聯内朝供奉
之班眷知已久据横榻劇雄之任寵命惟新更須專席
之求徑被鴻樞之拜某竊觀除目喜倍羣情坐嬰符竹
之拘莫展門墻之慶
回程知府啟
賓從經過既缺候人之敬關征何問益為地主之羞尚
勤文告之多儀有愧隆謙之厚德伏惟某官氣禀岷峨
之秀異文窺揚馬之風流仗節西還早厲棄繻之志前
驅所過曾誇負弩之迎兹奉計於三年即通班於兩禁
聲猷所暨遠邇知歸某政拙非才令行無素叩堂曉賊
深慙廣漢之威沽酒賦詩尚謹玉川之謝永言愧佩莫
既敷陳
賀沈正言啟
伏審簡自帝心進當言路正人登用有識嘆嗟咸謂左
右諫争之官惟是出入諷議之事考功課吏既無以程
殿最之書辨是與非又不專當彈擊之任自非有夷達寡
求之操而能秉質直不欺之誠則何以格非心於未萌
之先復君德於無過之地恭惟比歲親覽萬幾開衆正
之塗興太平之治副上所欲非公其誰伏惟某官學由
為已而推以及人道本正心而至於格物重厚足以鎮
浮動廉靜足以律懦貪特立獨行蓋舉世莫為之勸沮
安時處順顧外物何有於重輕退非務於養高進不聞
於有喜惟盛德源流之自見先正典刑之存臧孫不忘
宜有後者魏謩能繼是以似之必將陳善閉邪而務盡
責難之恭獻可替否而不為近名之直若膏澤之浸潤
若聲味之相成非堯舜不陳務引君於當道以稷契自
許願使已為良臣某久荷眷知倍傾意氣惓惓畎畝之
念上以頌吾君得士之休渠渠夏屋之成下以致小智
自私之喜依歸抃詠倍萬尋常
謝除待制知建康啟
峙中禁之儲於焉待詔嚴北門之筦用以分符夫何免
廢之餘有此遭逢之異伏念某飄零暮景漫浪陳人中
猶古井之無波外付太虚之擷影面觚稜而去國正爾
萍浮手鑱柄以歸田遂兹樗散欻奉起家之命驟還持
槖之班十國為連弗輕付與八命作牧宜屬老成過錄
虛名有慙專智兹蓋伏遇某官範圍元化櫽括羣材凡
登除吏之書必取知名之士猥容不肖辱在下風治大
國若烹小鮮安取煩苛之政履薄冰而待白日敢忘惕
厲之思
謝王鎮江啟
叨膺明命假守近藩顧惟疎遠之蹤久荷劇煩之寄人
微地重政拙心勞坐觀歲月之遷曾乏絲毫之報顧終
更而已幸繄冒寵以何名况兹清遠之鄉猶襲外平之
舊教條疎闊風俗阜安本聖朝所以優賢豈一介得以
尸禄據非其所悸靡自寧伏惟某官學探游夏之淵源
文造嚴徐之義理長孺宜居禁闥暫為重於吏民望之
雅意本朝行趨歸於左右曲借齒牙之論助成羽翼之
私某比過邦封猥勤館候敦篤生平之至契周旋地主
之多儀望數仞之墻悵莫陳於謝謁分一燈之照幸未
遠於餘光傾頌之私名言莫既
與水軍統制啟
外鎮長江久服韜鈐之妙負丞下邑行親鴈鶩之書仰
餘芘以知歸撫微蹤而自幸伏惟某官才望百夫之特
家聲六郡之良取蝥弧以先登共用之謂有韎韋之君
子多禮乎哉當敵馬之飲江突蒙衝而斷紲付征南荆
門之事成周郎赤壁之名方展壯猶益圖顯績某空疎
不學魯鈍非才半世宦途雖粗更於簿領六書吏考猶
未脫於選階強從升斗之卑陬自笑生平之落魄哦松
謝事敢尚友於風流杖策造門儻共觀於士戲春風駘
蕩戎幕燕閒願遵六氣之和上副九重之眷
回交代趙主簿啟
一介修詞嘗展告新之敬八行委貺乃賢從事之臨喜
期問之及時見交情之拔俗禮踰縞紵契協金蘭伏惟
某官行重以威學優而仕沅江九肋之鼈固自不羣漢
家千里之駒正應遠到某少淹簿領即聽鋒追夫何揚粃
之蹤猥有匿瑕之幸輕車而就熟路日俟先聲尊酒而
話平生行修永好冬温如許德履若何尚嚴宣納之宜
垂副傾祈之悃
回曾郎中啟
望顔角以傾心缺然歲久攬詞章之在手穆若春温仰
陳義之為高愧勞謙之特甚伏惟某官承七相五公之
裔懷千變萬化之才學有淵源笑行潦潢汙之易涸文
傳正始備黃鐘大吕之相宣蚤追前輩之英遊妙絶諸
公之句法風流三郡聲采一時襦袴之謠正應餘事江
山之助益壯高懷暫休歴塊之蹤即展垂天之翼顧兹
假守久已倦遊仕契百年荷親情之最異邦畿再命喜
事守之輙同望門著以非遥悵音塵之坐隔新凉在候
燕處多閒願承眷注之隆益保節宣之適
與荆南到任啟
佐六官之長甫踏舊班帥十國之連屬勤遠略百口江
潭之阻窮年冰雪之交懷綬知歸息肩有喜伏念某老
於行役晚矣會逢碧落清都猶疑夢到蒼顔白髮久合
歸休以言語侍從之華膺禮樂詩書之選人之所欲誰
不願然正惟荆楚之故區中扼西南之要會顧憂所屬
稱塞為難百里而半九十之時敢惜既愆之力一士而
賢百萬之衆恐遺執事之憂此盖伏遇某官建非常之
原開衆正之路杞梓而有數尺之朽每動嘆嗟琬琰而
易一羊之皮殆輕授受尚惟終惠曲軫深仁能者任而
愚者休行當引分勞以生而佚以老俾遂餘年
回胡和州啓
劄符江介善狀無聞將漕關中誤恩何取笑倦游之益
晚知懷禄之為慙餘論所加感悰特甚伏惟某官居今
而好古人之節起家而有當世之名此膝不屈於人寧
甘義辱與首俱睨於柱竟以禮還有嘉盖世之英克壯
長城之衛流民占八萬餘口之數不怠招來明府高三
十五政之賢舉能誦說佇聞褒詔即步華塗俯眷衰蹤
久違高誼未奉一行之信遽膺十部之臨今袴昔襦遐
想風謠之盛貧家富壁尚分光景之餘謁謝無從占詞
匪報
回莫揚州啟
投綬歸來久負故山之約追鋒入覲又躋法從之班曉
鞾驚待漏之霜倦馬兀鈞天之夢猥慙樗散誤著鵷行
此蓋某官蓍龜清廟之前陳杞梓鄧林之珍産詩書禮
樂為今第一等人忠正仁明宜秩中二千石久已屈清
評於月旦惠然發麗藻於春華仰惟貺施之隆莫喻感
藏之至
回李邵武啟
分判之優號稱小選叙遷之寵登冠前行自惟非藻鏡
之才難以据銓衡之地拜恩不稱賀德有歸伏惟某官
以八面受敵之資佐千里提封之寄問牛知馬吏畏於
神明今袴昔襦民安於惠愛笑譚治辦指顧風生究觀
剸决之餘盍付劇煩之會凝清香於戟衛難徇高情别
利器於盤根要看能事顧惟譾薄夙荷眷知方圖啟謝
之恭遽佩牋題之辱品評所逮愧無佳吏部之稱詞業
難量敬有行秘書之嘆感藏兼倍報稱奚堪
賀宰相生辰啓
五百年而名世有開合德之符八千歲以為春願罄大
年之祝紛賀僚於公府錫備物於中朝四海傾心一詞
贊慶恭惟某官稟天地中和之氣膺聖賢亨泰之期名
在圖書夙識中興之佐志安社稷獨成不世之功援斯
民於水火塗炭之深登太平於禮樂文明之盛夀域亘
八荒之表金城維萬世之安方國家卜世以無疆宜福
禄自天而未艾慶傳衮舄封誓山河釀滄海之水不足
以飲公之勲汗南山之竹不足以紀公之德階符同耀
拱宸極以常尊神嶽比崇鎮坤輿而益固永隆國夀共
對天休某猥以么微久叨鈞播望公孫之寶閤莫厠下
僚歌史克之頌詩第傾善祝
回竇教授啟
拔尤士黨主善頖宫學有宗師人知矜式伏惟某官文
清而行峻心醇而氣和養弟子以萬鍾暫館諸侯之學
分圖書為四部行登著作之庭惠然徒御之臨賁以牋
題之寵悟色絲之隠字端是好詞賦木瓜之卒章第慚
匪報
與教授啟
竊伏海瀕久聞於高誼思樂泮水更咏於英游敢繄掾
吏之冗曹得見古人之益友伏惟某官淵源自得議論
有餘温純雅頌之聲特達珪璋之表談經廣坐重五十
席而未休成書滿家奏三千牘而盡善久屈諸侯之學
行歸六館之華某蚤歲倦游一官禄養追随下走顧慙
儉府之多賢矜式百為願聽鄭人之餘論參承不遠頌
咏何窮春日舒遲鱣堂燕暇益祈保衛式副傾瞻
賀葉樞密啟
伏審眷用儒英典司樞筦太平有象外侮自消恭惟驩
慰某官惇大而直方高明而肅括材無不宜而譽尤高
於藻鑑道之將行而名已覆於金甌折萬里之遐衝方
握五兵之要振丕天之大律行躋百揆之尊輿頌所歸
斯言可必某蚤瞻光範今芘台躔聞成命之顯行先衆
人而竊抃
謝安撫樞密啓
庇身幕府曾微殿最之書會法銓曹必考歲時之要睠
此成終之賜實繄大造之仁伏念某以至愚極陋之資
無殫見洽聞之智井蛙之識寧與於滄海鷽鳩之勢僅
起於蓬蒿通韋氏之經那識淵源之自守恬侯之訓粗
傳孝謹之餘每憐人品之凡獨愧家聲之舊一官延賞
三歲奉祠逮庇職於軍書愧何功於禄食無官府庶常
之事知解去之易然若考功六事之文荷庇全之大者
兹盖伏遇某官道隆當世望重本朝精神早會於巖廊
功德勤施於上下尹兹東土少膺畢命之隆正是國人
行聽周公之入將舉萬方而被賜豈容一物之遐遺顧
么微今日之夤緣信鈞播異時之有託徘徊軒廐已深
感戀之私激烈肺肝敢負依歸之志
賀宋樞密啓
伏審峻膺休命入秉事樞付兵本於老成中外相慶列
儒宗於嚴近朝廷益尊恭惟某官學造古人之大全言
為當世之有用重厚之德足以鎮浮動恬静之操足以
律懦貪守道弗移盖舉世莫為之勸沮得時則駕顧外
物何有於重輕退非務於為名進未聞於有意非天下
至誠孰能與此宜天子舉國而以聽焉方將清心省事
而休息斯民斵雕還淳以敦厚習俗丙吉以寬大為務
能輔政於魏侯曹參知清净之宗實同心於蕭相更期
廷告益副巖瞻某夙荷眷私喜聞除拜望相君翹材之
館悵未遂於登門上聖主得賢之詩尚廣求於所部
賀葉樞密啟
伏審顯疇民望晉長事樞人知帝室之益尊士識上心
之所嚮恭惟慶慰竊以某官經術足以謀王體而斷國
論行義足以厲風俗而厚人倫伊尹處畎畝之中已負
致君之略賈生言治亂之意蚤陳憤世之書請尚方劍
而當宁竦聞呼大將軍而在廷屬目蔚然公輔之望久
矣江湖之鄉宣力四方而莫敢或遑寤主一言而不以
為泰惟士之特立獨行有如此者豈利則枉尺直尋亦
可為歟果湏千載一逢之時立登三事大夫之行眷言
兵本折衝之地必有廟謀先物之幾從容帷幄而為國
勢之重輕慷慨議論而起士氣之媮惰子玉有禮而晉
君為患長孺守節而淮南寢謀成道德安強之威固方
享太平之福用文武長久之術亦宜惟往事之師用宏
萬世之休遂正三公之拜某辱知舊矣聞命灑然賢路
光亨益喜治朝之盛餘生晼晚願均田里之安顧賀厦
之無從第摇旌而莫喻
賀周樞密啟
伏審疇咨雅望進執鴻樞繼吴陸於内廷親承睿奬得
頗牧於禁省寵軼前聞恭惟某官多讀當世未見之書
獨為古人有用之學敷議動衆成書滿家玉振金聲洋
洋乎終始條理之事周情孔思炳炳然仁義道德之言
獨顔子能當聖耦之稱無仲尼不在弟子之行青錢之
中萬選雖兩科適以慁公黃麻之似六經信斯言可以
行遠禮樂大備典章一新久已處君民於堯舜之隆固
將易軍旅以俎豆之事當兵本折衝之地佐廟謀先物
之幾克壯之猷即授以柄蓋在内為姦在外為宄非聖
人孰能去兵若善戰不怒善敵不争惟有道乃能持勝
偉哉不世之遇有此非常之勲君臣相得而益彰福禄
方興而未艾某辱知舊矣聞命灑然奉詔起家早借丹
青之潤量材制器又歸埏埴之公方君子之得時屬奉
使之有指未遂掃門之役不勝賀厦之私
又
伏審顯膺睿簡寵正元樞中外竦聞兵民相慶咸謂國
家以碩大無朋之福全付畀於弘毅任重之臣從容聲
氣而為世重輕慷慨論議而制時予奪風采所向姦宄
自銷上方兼注於安危一士信賢於百萬國之衛也天
實為之恭惟某官卓然公輔之姿加以聖賢之學危言
正論蓋嘗攖神龍而批其鱗憤世嫉邪幾欲挫虓虎而
奪之氣器博固難於近用道大何病於不容張湯敗而
長孺之言乃聞主父見而天子至為太息側聞於明目
張膽之地所進皆憂國愛君之謀知無不為言底可績
綱紀百度勤勞四方來君叔俱安兩義不有其功鄧將
軍深有大度乃授以略蓋大器莫先自治而上兵所貴
好謀將措泰山四維之安必建金城不拔之策充國上
便宜之計以逸致勞李牧為收保之謀成功在久惟公
造膝與世維心遂垂竹帛之勲進列公卿之位某屬將
使傳阻拜省庭舒一綆於千仞之淵夙荷生全之賜持
左引於羣材之地親逢器使之公幸會居多依歸莫喻
賀黃樞密啓
伏審親承帝簡晉秉事樞方武王之殄世讎要同心德
宜漢家之本兵柄兼注安危得賢當百萬之師逢時慶
千一之會君臣遇合古今所難竹帛圖功漏刻以冀恭
惟某官著書明孔氏百家之意得名在京師諸儒之時
非王道不陳本孟軻之所學以天下自任若伊尹之先
知義不少貶於羣枉之間志在大亨於更化之後山林
臺閣正自何心富貴功名固應餘事徧歷侍臣之省尤
高夕拜之風批勑毅然有宰相之器回天力甚皆仁人
之言令國家恢祖宗萬世之休攄神人三紀之憤首圖
望實登用老成中外屬心兵民望賜率其子弟攻其父
母彼方倒行而逆施之綏厥士女篚厥玄黃吾將不戰
而屈人矣然而非有先定之策則亦難成必勝之功高
祖百戰而志不衰光武大敵而勇乃見小有利鈍不為
重輕幾益廣於上心期竟成於有志秉白旄而仗黃鉞
佇瞻戎輅之威儀清宫禁而奉寢園大慰中原之父老
惟公懋績永世有辭某伏謀除書喜新衆聽述王褒之
頌上以贊吾君甚盛之休名鄭公之鄉下以志小智自
私之喜
賀蔣樞密啟
恭審進司樞筦入踐政途釋筆硯而秉化權踵公家之
盛事下臺門而見府吏掩詞禁之前聞禮敬絶於坐中
風采聞於天下用儒之盛於古有光恭惟某官躬上賢
之資懷先聖之道誠參高厚氣備中和粹然金玉之難
名肅如宗廟之秘寶登泰山而識介丘之小衆推儒術
之宗望喬木而知故國之尊家有世臣之烈雖公侯子
孫必復其始而文章言語與事相侔功業逐日以新富
貴吾所自致器博函牛之鼎音諧儀鳳之韶學士聲名
青錢之中萬選翰林制作黃麻之似六經偉天地之中
間猶日月之皆仰無仲尼不在弟子之列若伊尹自任
覺民之先鴻惟斗極之居象法神幾之府阪泉七十二
戰黃帝不能以去兵相州六十萬師郭令猶為之不守
蓋善教莫先於備豫而師律所禁於否臧要為堂上之
竒無蹈泥中之鬭徐收應敵之謀必有順人之實近考
傾輈之載路追懲畫餅之虚譚以起非常之原不負平
生之學䲭廳黃閤榮遇叵量象鼎丹書登載何極某蕞
然陋器舊矣下陳控大厦以飛鳴望洪爐而踴躍效一
狐之腋慙非粹白之求濡千兔之毫願罄汗青之述
平江到任啓
薦將使指方叨内地之榮就畀守符俄竊輔藩之重俯
揆么微之迹仰知君相之仁伏念某名迹湮微技能短
淺適際休明之運屢叨煩劇之除曾無善狀之可稱豈
復超榮之敢望眷兹會府密邇上都地扼五湖衣冠指
為走集之地城連萬井人物夥於昇平之時自揣何堪
實難仰稱兹蓋伏遇某官以伊周之業為己任以堯舜
之道事吾君雖當極盛之期不廢兼收之路猥涓便郡
俾效寸長某敢不虔奉詔條力求民瘼儻萬一有絲毫
之善亦庶幾酬造化之恩過此以還未知所措
回知縣到任啓
伏審暫屈長才俯臨百里官得祥明之長民歸慈惠之
師遲公之來惟日為歲伏惟某官有先幾之智而行其
所無事有絶人之藝而守之若不能名在諸公之間身
兼數器之用法當治劇將以考功政有能稱即應召見
眷言治邑介處通都春秋玉帛之往來冠蓋舟車之走
集雖一歲之通不可勝計其費然萬室之賦豈得謂無
其資譬諸不龜手之方在所用耳副以屠牛垣之技定
饒為之某猥以庸虚幸聯參佐方欲通名而未敢遽蒙
損教以相先與黼黻之觀已拜多文之寵入芝蘭之室
第勤與善之心敷謝之誠趨參可既
與知縣啟
入芝蘭之室未慰夙心聞弦歌之聲猥同王事顧慙窳
陋獲造光榮伏惟某官杞梓上材璆琳異稟智周事物
若龜卜數計之無遺學造精微譬魚躍鳶飛之自得小
試割雞之用衆稱展驥之淹行觀三異之上聞即駕一
封之乘傳某學無所得仕不知方敢不盡心行託同僚
之好告之以善願承君子之規春日舒遲公堂勝暇尚
祈保衛益副傾瞻
回姚平江謝到任啟
伏審躋榮冊府擢正輔藩國用循良民知休息伏惟慶
慰某官度遠不形於畛㽣學優已謝於筌蹄家有吏師
鄙昔人之泥法上知卓行特懷器以須時廼睠吴門今
為馮翊雖詭轡之馬調御為難然脫淵之魚駭波奚頼
會當屬意於簿書獄訟之外庶幾策勲於閭里愁歎之
中當世所期於公為稱某自維虚冒竟意倖除推譽過
情固莫當於委蛻平生稱許殆難避於賞音忻快之深
占寫奚盡
回孫秀州謝到任啟
伏審森陳牙衛甫見吏民一頒寬大之書四溢中和之
頌伏惟慶慰某官家有經綸之遠業身先英俊之諸儒
抱槧懷鉛蚤騰茂實牧人御重今見長才圖荒政於左
餐右粥之間息愁歎於五袴一襦之外眷言暮齒獲聽
風謠三輔有聲行即舉漢家之最萬物吐氣能為復舂
陵之篇猥承謙眷之相先辱貺牋題之甚寵凛有歲寒
之義散為春藻之華陳迹已空猶是粃糠之舊倦優竟
晚但驚城郭之非懷抱之私參承以既
賀曹紹興啟
伏審報成郡政擢長帥符載宣節制之威一竦吏民之
聽眷知彌厚進用叵量恭惟某官以敏銳兼人之資有
慷慨濟時之略投刀肯綮恢然游刃之才受命歲寒凛
若後凋之操早振中都之風采久傳益部之聲詩廼睠
東郊密依帝室處萬壑千巖之勝居五侯九伯之雄自
非一代之名流孰副公朝之盛選舍蓋公於正寢知家
世之可師登黃霸於潁川想詔除之可待某幸聯親契
喜聽郵音顧坐阻於分封悵莫陪於賓履其為忻頌莫
既敷宣
通問王舒州啟
望夫子之門墻敢闚全美備南陽之幕府乃竊餘輝豈
繄幸會之來大過平生之望輙攄固陋上冒等夷恭惟
某官以高明傑異之資負廣大精微之學禔身有道敏
於事而慎於言稽古之文閎其中而肆其外偉哉全德
之君子卓為當代之能臣自時執法於殿中久已知名
於海内謀謨而合上意議論而動衆心側聞廣厦之燕
間屢貢封章之剴切發姦摘伏衆高三院之威聲興禮
舉遺一掃曲臺之聚訟漢廷無出其右天子益重其才
内閣清資不妨寓直名藩要地少示均勞高情肯薄於
淮陽治最果優於馮翊賣刀買犢而人間務本問羊知
馬而吏不敢欺好賢容水薤之規美俗藹袴襦之詠久
不見賈諒興宣室之思果來召參宜趣舍人之計某少
而失學仕不知方已甘控地之卑飛自笑面墻之何見
頃終更於泉府偏玷列於右曹念惟兩鎮之職官自昔
有唐之繁使與聞郡事總授軍書綠水紅蓮莫副風流
之選襃衣大袖敢為舒緩之姿誓殫十駕之勤仰覬二
天之芘趨承不遠喜懼交中春日舒遲黃堂勝暇願謹
節宣之適用承眷注之隆
通問吕池州啟
厭直明廬暫屈股肱之郡負丞茲邑行供鴈鶩之書自
憐夤幸之多獲託寬明之下敢忘分守輙布依歸恭惟
某官實大而聲宏芒寒而色正登泰山而識介丘之小
於道為高望喬木而知國家之尊所見者大坐閱四朝
之舊晚膺二聖之知合堯舜之典煥然成章鄙齊魯之
儒斷以能事方倚蕭何之相國適須龔遂之安民知馬
問牛一新舊俗昔襦今袴立播讙謠行興宣室之思遂
冠前疑之列某庸無殖學朴有教忠半世仕途雖粗更
於簿領六書吏考猶未脫於選階悵艱難險阻之備嘗
知潦倒麤疎之無用強顔寸廪斂板下陳對二松而哦
其間敢一循於故迹述六職以輔其令尚勉繼於前修
庶幾善事於上官萬一獲伸於知己拜庭伊邇矯首知
歸
回知錄求薦啟
識小異於稠人長懷永好傳高文於四坐更荷珍投惠
然使价之臨猥自聽聞之誤伏惟某官聞望太平之髦
士從游英俊之諸儒再見而位上卿難量遠業一日而
薦七士會有當人俯睠疎蹤正慚窘步在昔相須於滿
歲於今猥乏於衍章祭竈請鄰顧高情之安取通波易
漕竟後悔之徒深度在仁明諒兹悃愊糾曹多暇秋氣
日佳願加尊飬之方佇看摶扶之舉
回封州太守啟
積年去德愐然音驛之疎萬里貽書恍若平生之舊凛
凛歲寒之義英英春藻之華伏惟某官問非一師身兼
數器過都越國蚤騰天驥之稱錯節盤根屢試硎刀之
妙小駐雲霄之步一蘇嶺海之民即聽鋒追入躋槖從
眷言契闊日費傾馳晚歲倦遊未遂歸田之請故人得
路佇分共績之光千萬欲言咫尺難罄
謝太守啟
談游無取方升君子之堂讎校非長遽館諸侯之學居
有事賢之幸退慙養士之仁竊以一卷之書尚由師友
之教千乘之國盍恢儒藝之方矧扶風馮翊之邦慎黨
庠序術之化垂籖插架擬石渠天禄之藏斷簡殘編備
魯壁汲書之富惟古今之並列寔真贗之相仍凡章句
義䟽之文與偏傍點畫之字必假朱黃之正庶幾魚魯
之分宜得該通使之刪訂豈容不肖亦游其間某也讀
書不多識字有數幸年歲之未暮憑文章以自宣斗酒
百篇無復長安之豪氣一唱三歎空餘清廟之遺音累
十上而敝貂裘分無真賞一再見而賜拱璧乃辱謬恩
知我者希得此蓋寡此蓋伏遇某官以藩鎮之重屈韋
布之流凡一時賓客之間皆天下豪傑之士裂裳裹足
無復四方之游抱槧懷鉛益精六藝之術過此以往未
知所裁
贄見太守啟
箠楚塵埃之吏身辱在於泥塗藩維屏翰之賢勢迥高
於霄漢敢越部中之賤冀收堂下之言伏念某猥出諸
王孫之家曾無佳公子之譽生涯何有飢寒嘗走於路
隅學殖無聞佻達見嘲於城闕井蛙之見不踰於缺甃
溝鴟之困未脫於汙泥固嘗掉鞅於藝場竟復暴鰓於
級浪三山凝望風輙引船千佛登名手徒加額黽勉一
官之延世經營三釡之及親几案徒勞簿書藂委障西
風之扇敢謂孤高歸南山之廬未能獨善跛鼈終難於
千里棲鸞又托於一枝投刀雖愧於善藏血指僅逃於
學製高士不為主簿何愆流俗之譏能賦可以大夫會
有賞音之歎仰止登龍之地時哉薦鶚之書奉已知歸
傾心有待恭惟某官博洽得行秘書之號仁明有古循
吏之風人託帡幪盗除囊槖流民占八萬餘口之數越
古所聞明府高三十五政之賢於今創見行拜黼黻冕
旒之賜益彰戟纛兜槖之雄矧上方力超兩漢之隆而
高第間補九卿之缺潁川之徵黃霸若稽古訓之甚明
河南之薦賈生未許昔人之專美丹砂赤箭儻在兼收
方桷圜椽固應適用宜比祥金之躍願言良冶之歸去
不待麾已恕事官之慢用而反令又矜將母之私惟大
賢曲示於優容故賤子敢干於洪度誠得如洛陽史望
見而備孝廉之數或能為楚公子奮發而收下客之功
贄見運使啟
箠楚卑官分甘下走鄉閭晚出且乏更題惟竊嚮下風
之行謂當在弟子之列蓋聞賢者引類之事特以公道
得人為心舉子舉讎固非有激匪親匪舊豈得盡知三
書而干宰相者欲及可進之時一日而薦七士者適彰
兼聽之美門無私謝政以何嫌啟輙數陳孰為篤信誠
使異時相望於衆正之路庶幾此事無愧於太平之朝
兹舉世所為深嗟豈不肖得以妄議伏念某讀書不多
而蚤有科目之累應舉甚拙而偶成禄養之謀潦倒麤
疎動不切事凄凉奔走甘為折腰顧方自於山來了未
更於世故近無以買游士寓公之目上不能借當世有
位之言鞭策疲駑彌縫短橛如拆襪線如折轅車敢論
千里之功何意寸長之用分無舒翰見而異之今遇盧
公死不恨矣伏惟某官藴奥聖賢之學高明經濟之資
博施以仁而不蹈問無齒决之偏理財以義而立有混
若泉流之富言無忤色令若負霜上知堪任於公卿詔
謂循行於京輔就車遣訟衆驚朱博之神明躧履見賢
身屈勝之之威重鋪觀鉅業叵識遠圖宜斯文以為統
盟誠多士之所寄命附驥甚寵那止一時墮甑成名固
將百世况兹負弩之賤嘗親跪履之恭出婦嫁不越鄉
要卜平生之遇化金成於點礫正須變化之神將使韓
愈獲禮於主人之門敢忘豫子當報以國士之義過此
以往未知所裁
賀錢運使啟
伏審論譔奎圖將輸郊甸天威咫尺暫來面棘之朝禮
樂光華親被臨軒之遣先聲肅物屬部歸心恭惟某官
卓然公輔之姿加以聖賢之學英辭麗藻足以潤金石
而諧韶濩崇言閎議足以判矇聾而契蓍龜家近三台
時論美衣冠之表貴傳七葉世臣推忠孝之宗周旋資
望之最隆簡注上心之已久飛英騰實不愧古人持節
分符幾半天下惟出處君子之大致而命義臣子之當
然究觀用舍於十年之間孰窺喜愠於兩忘之外一封
而駕乘傳果膺賜覲之榮再見而位上卿遂當萬乘之
意少展佐王之略益籌裕國之功矧兹漕輓之成謀固
自笑談之餘事佇聞課最即侍禁華某猥以縣章屬居
使部鄉老之興三物屬號召之鼎來刺史之布六條顧
奉承之獨後仰矚外臺之峻即修下吏之恭燕賀良勤
鳬趨有待
賀汪樞使啟
恭審使表樞庭恩均宰路視諸故府實國朝圖舊之章
高出在廷有天聖押班之制肇兹曠舉簡自上衷得位
與時旦暮千載允文且武今古一人竹帛垂名漏刻冀
見伏惟某官量閎而履正資裕而器周用之則行舍之
則藏優入聖賢之域窮所不為達所不與夙成公輔之
資以帝堯咨命之臣膺畢公保釐之任儀刑著定寤寐
老成簡書登載於來歸天子興嗟於見晚從容端委感
會精神仰承環極之尊益示泰階之應及國家閒暇之
日成道德安強之威若神龍襲淵泉之珍而猛虎為藜
藿之衛内寧必有外患雖聖人莫能去兵近悅然後遠
來惟仁者可以無敵維公造膝率土繫心盡行伊昔之
言大起非常之烈某喜傾意氣與有光榮飛鳴厦屋之
成踴躍大鈞之播禮之過而賜之大慙國士之誤知施
愈博而心愈卑識君身之且相重惟窘步絶意通津如
涸轍鱗如病顙馬正假揚波於碣石或能顧影於瑶池
抱槧懷鉛敢云越俎奉令承教猶可著鞭叔孫之謂聖
人兹維時矣侯生之有矜色未許先之且慶且祈以抃
以躍
回霍少卿啟
十年去德有慚音驛之疎一介踵門忽拜函書之辱凛
若歲寒之意散為春藻之華坐念聲容怳如疇昔恭惟
某官清標冠世令望在人言若波瀾蓋窮之而益遠道
如金石雖闇然而日章顧惟静退之有年想見涵養之
益厚佇聞亨復徑步高華某久已倦游不堪治劇空慙
謠俗蔑聞襦袴之音尚喜官曹曾識芝蘭之秀何時一
見盡布所懷寒事方興端居有暇願保節調之適式符
頌祝之深
回都統啟
賦祠官之禄方竊便私假支郡之符豈堪共理念昔淮
墳之奥壤為今邊圉之要區方猾夏之未平正防秋之
當務宜有文武兼資之士以圖樽俎折衝之功自省妄
庸恐辜憂寄兹蓋某官智勇萬人之敵功名一世之雄
號令凛凛有前賢之風方略恢恢謝古人之學五侯九
伯實專賜斧之征寸地尺天盍副披圖之望重惟乘障
預在提封方須告命之頒即上記曹之問義先謙柄過
形慶勞之勤道出和門佇快軍容之覩其為感頌悉俟
占陳
回太常少卿啟
筆槖清班何缺馬牛之走藩籬倦翮寧堪鵷鷺之行誓
將歸卧於故丘敢復貪榮於末路石田茅屋久矣就荒
玉佩犀簮斯焉假寵此蓋某官學紹商周於百世名高
齊魯之兩生定章句為十二萬言當益彰稽古之遇均
清濁以八十四調豈惟觀雅樂之成曾是名流猥加惠
顧享敝箒以千金之具撫朱絃於三歎之餘欲厚報於
珍投第難忘於永好
賀朱少卿啟
伏審就陞卿寺仍總軍儲人知久任以即工士以當賢
而勸賞矧太府周官之舊而明經漢相之家再命而益
恭兹甚盛德之事一物而三善抑為有國之光恭惟某
官璠璵清廟之前陳杞梓鄧林之珍産心醉六經目營
四海憂深康濟下遂萬物之宜外撫諸侯世有經綸之
具封命之書昔藏魯廟隂德之報今在邴侯美哉衣冠
文物之所存信矣詩書禮樂之在是賢德淹時之久逢
辰更化之初眷言細柳之宿師往即飛芻之重寄占列
星之次遠而有光通面棘之班予以馭幸方將引敖倉
之粟以益佐關中之饋積淇園之笴以大張河内之師
坐成不世之功用對非常之遇某况迷簿領眄絶使華
聳壑昂霄快睹貴名之鼎鼎震風凌雨偷安夏屋之渠
渠阻陳吏屬之恭第劇頌言之至
回監司啓
奉奎壁之儲雅重承明之選接井參之分昔稱用武之
邦退然衰朽之蹤冒此便蕃之寵會逢何幸庇頼有歸
伏惟某官朝廷夙夜之賢禮樂光華之使褰帷問俗眼
光空豺虎之羣持槖須賢羽翼正鵷鴻之侣趣馳軺驛
奪我輔臺某甫見吏民方圖啟問占朵雲之字過為暮
齒之光霽繡衣之威知遂寬條之庇
賀李太尉啟
伏審進位本兵入司環衛轅門交慶巖陛增隆恭惟某
官心羅武庫之精兵神悟穀城之秘略濟時憂國蚤有
壯圖斬將搴旗正應餘事固嘗鳴劍抵掌而馳伊吾之
北何止平齊下趙而會滎陽之郊談笑折衝精神滿腹
走阿瞞於赤壁已著殊勲迎大駕於渭橋行觀盛舉惟
掌武貴班於二府而周廬密護於九重以彰不世之勲
以侈非常之眷鼎彛交煥帶礪無窮某竊讀制麻喜深
情素行冀班荆之遇少伸薦笏之恭
回鍾離運幹謝及第啟
伏承射策楓宸陞華桂籍仕優而學益知稽古之勤業
患不精果遂决科之志貴名愈白命服增華伏惟某官
經術詳明天資藴藉允矣搢紳之雅望粹然庠序之醇
儒學古入官聊展四方之志力行待舉未忘一戰之謀
成書益富於縑緗下語更精於虀臼賈勇萬人之敵登
名千佛之經有志竟成已蜚英於帝闕得時則駕行闊
步於天衢方圖慶問之儀遽荷緘詞之辱永言慰喜莫
罄敷宣
回吳提宫求辟啟
望衣冠之甚偉甫辱雋游憑文章以自宣更勤遠貺靦
顔莫稱過聽謂何伏惟某官超騰洼水之姿秀發鄧林
之産固自風塵表物知遠到之難量可是筦庫中人悵
高情之莫論適吏文之有閡無虚辱以增慚尚覬仁明
俯矜悃愊
與提幹啟
泛芙蕖於坐中久傾賓幕書雁鶩之紙尾行踏吏塵仰
寬芘以知歸撫微蹤而自幸伏惟某官身兼數器問非
一師乘雲氣而負青天與道為偶駕輕車而就熟路遇
事何勞便應闊步於亨衢聊復分光於使傳交章車府
召對路朝賜雙璧於立談佇觀能事取九遷於一日遂
掩前聞某技拙黔驢名同鄭璞宦游半世粗服官箴吏
考六書未離選調早笑生平之落魄晚甘升斗之卑陬
對二松而哦其間無復風流之士述六職以輔其令尚
惟簡静之師苟逃呵譴之文當識依歸之自趨承不遠
頌詠尤勤
回吕侍郎啟
明詔視師率循故實行營命使昔用輔臣猥如積毁之
生難強既愆之力拜恩不稱佩德有歸伏惟某官學貫
群言聲馳九牧汲黯宜居禁闥雖重淮揚之郊蕭生雅
意本朝行典尚書之事眷言絶俗之論肯收衆棄之蹤
更蒙贊喜之相先益愧移書之不敏獲劉公守相之問
固賢從事之臨誦羲之督將之書更識憂時之藴
賀吏部侍郎啟
伏審顯膺帝制進貳天官銓綜得賢搢紳相慶恭惟某
官以剛大之養輔高明之資詞氣雄深下視建安之餘
子議論淳備追還正始之遺音早推省戸之名流雅是
禁闈之清選方國家尊士夫以勵名器肅流品以正官
曹非詳練多聞不足以嬰事劇而振滯淹非端毅有力
不足以破吏姦而明鍳裁付妍媸於水鏡夫復何私寄
輕重於權衡其誰不服益考甄量之政用觀經濟之材
佇究遠猷即須顯拜某辱知最久聞命增欣莫陳賀厦
之私第切登門之願
