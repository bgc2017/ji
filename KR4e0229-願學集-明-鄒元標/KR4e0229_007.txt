願學集卷七
明鄒元標撰
祭文
告諸儒文
自甲戌聞道之日迄今七禩矣其間時興時仆或得或
失雖有不同然一念不昧不冺皇天可鑒戊寅入夜郎
自謂得竟昔志然間閱佛經及白沙先生諸書知有此
理苦無入處如欲入都下未躡足未裹糧直須時耳近
看王陽明先生諸書訓物字為事字意之所著處為物格
是格其不正以歸于正不肖始知有著力處一日而生
有一日功課一時而學有一時功課知體不是著空此
學非靜坐可待由格不正以歸於正由無不正以底於
忘其所謂正此聖人能事標不敢不勉也惟冥冥相之
盧溪祭濂溪先生文
標謹祭於大宋濂溪周夫子之靈而言曰洙泗既遠聖
學愈晦天啓先生獨闢草昧太極有訓無欲有誨真鑰
一起頓醒狂悖河洛並出濟濟同輩遠遡厥功孰與之
配標志道有年苦力不逮近識此體與物無對一者為
要終身謹佩嗚呼斯道茫茫弘之有待我今不承斯文
安在一念有疚靈不我貸
奠朱鑑翁師文
元標不德今歲季春有妻之喪越九日有母之喪肝腸
碎裂不醒人間事有傳師訃音者元標謂師神王千古
當如岡如陵拒不信既得同門曾中甫報書謂親含殮
吾師果真矣元標如癡如醉無淚可揮天何降割斯文
之酷耶憶元標自癸酉蒙師甄錄師愛若子弟見元標
範我馳驅也忻然喜虚縻時日也戚然憂是時元標初
失吾父師所以愛我勖我何異吾父也元標遠戍夜郎
師以骨鯁為民兩舟相遭楊子之濱師解劔分攜泣數
行下視元標猶子也既奉詔生還與師或合或離師坐
我春風貽我瓊玖古人不能得之嚴父而元標得之此
豈世之曰師曰弟子云者可同日語哉憶師為吉州李
時年方弱冠丰采凝峻人咸以古名臣事業待之浸浸
向古近裏著已人皆以聖賢品格望之乃今觀師所造
有一不酬人望者乎茹冰攻蘗有寒素士不能一日堪
者師甘之若飴矣不知師清風遍滿海宇者三十年一
日也案無滯牘有老吏所不能决者師剸決若流矣不
知師懾探丸置反側奠宗社磐石拯瘡痍袵席者難更
僕數也蓋嘗觀師有琴鶴相隨高風而不欲以節顯有
撥亂反正偉略而不欲以功名實見其是也萬人必往
灼見其非也賁育難奪見人一善也愛之不啻口出濟
人之危也拯之不愛髮膚陰德隱衷有人不及知者難
一二數也蓋師生平服膺者千古大成之學術所步趨
者濂洛關閩之遺矩最惡者異端而未嘗矜其知見痛
懲者新學而未敢越其尺寸方今學術龐雜士鮮正鵠
方賴師以挽回元化而師竟飄然往耶嗚呼山崩川裂
梁木其頽小子何依榖我其誰臨風抆淚聊寫哀辭元
標大事稍襄當圖為築場之役以報師知師其鑒兹否
耶嗚呼師之神如日在天如水行地中元標終不以師
為亡也哀哉
奠定宇鄧先生文有序
定宇鄧先生宇内醇儒也予自癸未一謁而别兩人脈
脈心相期許庚寅再晤投分日篤辛卯壬辰處于白下
則交日深先生不以元標為不可教蓋骨肉矣拜别而
南有淚浪浪既各還山辱先生期我晤言元標矢志丘
園固謝不往然譚心交勖無月無音自去年元標迭遭
大戚摧心折骨音問稍疏意先生起居無恙忽近道先
生病急者元標不信謂旬日前猶得先生手書端肅如
生平未幾而涂光祿丁參知且報訃矣元標哀傷之後
無淚可揮展轉牀簀終夜不寐蓋不自知其所以然而
然客有傳先生觀化時事業已齊死生幻塵世吾輩以
死生為拘拘得無為先生悲憐乎然先生正己物正噴
薄風雲可以胎育元氣潄石枕流可以領袖善類今岩
壑無光朝端失色縱不為先生悲能不為天下世道悲
乎或曰先生少負重名白首一心乃今完璞以歸儒林
哆為盛事先生可死不知先生生前既忘名相死後何
期聲稱語曰至人無已神人無功聖人無名夫以名相
觀先生則囿方之内者也蓋嘗觀世間慕學者十而九
不落支離則堕影響深潛沉毅靜證幽探有先生其人
乎善譚者十而九不儕功利則落譎瑣平心率物克孝
克友有如先生其人乎竊嘗擬先生深潛純粹似顔子
方正嚴肅一團和氣似二程無不可對人言似司馬君
實洞見大意似陸象山早辭紱冕似錢若水家貧晏如
似羅一峯五十孺慕似老萊子化行國子似陽城嗚呼
先生胡可死今竟死吾悲夫世之不祚而天之不佑人
國也罕生逝而國子悲鍾期死而牙絃絶吾又悲夫同
心之難再也屬襄吾母大事不能走哭先奠之以短辭
辭曰猗維先生式如玉式如金行不愧影寢不愧衾所
可步者恂恂孝友之行不可從者泠泠萬古之心五老
兮徒高宮亭兮自深吾欲以破吾琴猗維先生采江蘺
餐紫芝心潜姬籙獨玩庖羲豈章縫可玩而知即鬼神
不得而窺白雲兮飛飛有淚兮沾衣吾其疇依先生鑒
之
祭張陽和中允文
世固有眉面千里亦有袵席越秦余託知先生也蓋自
不知其何因昔余羈繫黔天也親友避匿形影凋零而
先生手琅玕托吾師朱先生以贈我也歴千古其並陳
及余奉詔歸里先生適持節星沙之濱雖左道未獲相
識也擬長安千古而為鄰不謂羽翰差池先生遽已返
其真徒令開篋笥而擬心神嗚呼世豔公者謂公掇元
魁芥上第不知公抱足以酌元斗秉大鈞世才公者謂
公富著述裕經綸不知公學近宗文成而上遡乎伯淳
嗚呼時非龍蛇文曜沉湮士失山斗人泣鳳麟如可贖
兮何啻百身元標感念疇曩千古酸辛遙望若耶薪芻
敬陳靈兮不爽監此明禋
祭胡廬山師文
真元氣散大化綿邈天挺吾師為世先覺蚤躭柔翰詞
場磊犖既謝雕䖝潛心正學文莊文恭歸依切磋奮融
雲霄青天鸑鷟昭代山斗曠世濂洛陳情歸養翛然一
壑棲心於無全真于樸衡齊纚纚諸儒剽剝聖關淵詣
心印獨握見者心醉聞者沃若詔起八閩式瞻喬嶽胡
然一疾遽乘雙翯夜堂帳冷真人不作深山窮谷心恫
神愕元標樗櫟小材師謂可斵詔我慇懃期我恩渥頃
賦歸里懼辱且數閉門内省漸歸于約師友凋殘曷勝
離索敬陳些詞潸然淚落嗚呼英風不再玄咳猶昨溟
涬不死神遊廣莫生耶亡耶德行有覺師其啓我見孔
于卓
祭萬思默先生文
豫章之西代有名儒惟公傑特松栢貞姿摳趨石蓮能
自得師齟齬權奸未竟厥施施雖未竟吾道所宜采苓
逍遙盡謝雄奇翛然自得氣歛神怡收功于一世莫能
窺抽繹圖畫遠遡庖羲剖晰玄微心印獨持期公大耋
為世蓍龜忽聞仙逝泰山其頽元標里中末學世目為
癡公與文潔右挈左提二公並往奪我師資孤立天壤
誰知予悲薦公以酒誄公以詞公實不死天日臨兹
祭袁玉蟠宫允文
天扶元化代有名儒匪無名儒而多管窺猗維先生天
挺雄姿篤生湖湘能自得師直窺元始玩心庖羲收功
一源陋彼支離大言小言琳瑯並垂學成行尊德望羣
推爾我論交跡阻形隨剖晰疑義迭奏塤篪我母謝世
先生大慈䘏死存生遺以些詞方望先生為世蓍龜胡
天不憖吾道之衰如彼瞽者悵悵莫之如彼跛者誰為
持危世道交喪中心悵而束芻難致南望神馳嗚呼身
不必顯斯文在兹夀不必永萬古惟斯身有去來神無
不之孰短孰長我又何悲哀素遙將我愧後時先生聞
乎豈謂吾私
祭曾健齋大理文
吉運休明篤生吾兄賦性嚴凝秉氣孤清早登賢科摳
趨先覺以啓以沃遂聞正學連蹇春官而博一第壯年
出令政稱卓異天子曰賢特召内臺一疏明光遙謫海
隈量移樞司續奏有成羣推德望敭歴列卿邊釁忽開
帝曰汝才汝往視哉以慰我懷君感特知夙夜驅馳有
知必言以酬清時歸報一人天顔有喜僨帥驕軍側目
以視數奉廷推而多齟齬飜然拂袖何計投杼屈指仙
帆計日而還共采芝术並隱東山胡天不憖忽爾仙遊
石城眇眇丹旐悠悠憶自接交辱兄忘年譚藝論心形
骸可捐君有獨往人匪深知影響擬議陋彼世儒君有
忠猷其心孔亟井汲不食為我心惻為吏而循為儒而醇
如可贖兮何惜百身摛詞哭君顧影自憐君神何在眺
彼旻天
承德郎雙崖府君鄉賢祠文
我里先覺代著旂常追德報功歲序烝嘗言念我父夙
步周行兹奉皇恩特褒為郎涓吉祠祀耆碩頡頏卬瞻
英爽明德馨香後先賢哲濟濟一堂如玉如金為龍為
光嗚呼士無顯晦作善則祥我父隱儒身没名章被褐
懷玉有韜其藏何幽弗顯何微不光衣冠楚楚鐘鼓鏘
鏘神其啓佑奕世彌昌
先承德郎雙崖府君入鄉賢祠昭告
痛惟我父實學名儒生平偃蹇有志未施仰荷皇恩天
寵褒貤司封請命太史摛辭名賢俎豆鄉有特祠兹奉
父主敬祀於斯嗚呼善績厥躬而發于兒匪兒之能我
父之貽臣未報國君有隆施臣職有缺子心則怡有清
者酤有楚其儀千秋萬祀永言孝思
顯妣羅太安人焚黃昭告
母皆有德孰若我母慈惠温良内外無間八十年而猶
新母皆教子孰若我母教育元標百倍勤渠目覩數十
年艱危悽愴浮沉宦蹤歷人世所未有之艱辛元標已
滿三年例得恩命母戒勿往子不畏朝端耽耽之權臣
元標恪遵母訓潛蹤不出不謂我母仙仙乎天遊而始
得被此温綸天語洋洋雖報母之志少申孰若早跽以
奉吾母今吾母聞乎不聞乎俯仰蒼旻有淚沾巾嗚呼
知子道之未純幸寸心之不泯母其默佑世篤忠貞
先妻江安人焚黃昭告
維妻之德温惠慈仁偕我茹荼更僕難陳冀妻同老夙
志少伸中道棄予岐路伶俜妻没一載始被恩綸衷腸
誰訴淚落沾巾幽明雖異罔非君仁夫雖負爾萬祈鑒
歆俯仰陳跡不昧者神妻神如在千載猶新
願學集卷七
