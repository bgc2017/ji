願學集卷一
明鄒元標撰
三言古
簡會中同志
急開眼謹貼身乾坤内做箇人學不疑功不真疑不問
氣不振際嘉會乘青春魚有水德有鄰宜黽勉莫因循
年年會日日新
四言古
別友
迢迢覓道與道背馳歸而求之自有餘師朋友切切兄
弟怡怡大心體物敬以自持實有諸已信予匪欺
仁文書院
父母生我耳聰目明能思能索手持足行至道難聞寧
虚此生乘時勉學敢告同盟
其二
先立其大在識本心時時默識海裏尋針把柄在手點
鐵為金有鶴在林遺我好音
其三
大明中天千載一時無參意見無涉支離卓彼先覺示
我良規上帝臨汝心實嚴師
其四
英賢濟濟聚首一堂商㩁疑義剖晰毫芒鳳毛麟趾規
圓矩方日新月盛篤實輝光
客有惠予菜圖者予懸之齋頭日夕愛之書俚
言自勗
咬得菜根百事可成不負天子不愧蒼生(其一)
咬得菜根可以躬耕無忝庭訓貽親令名(其二)
咬得菜根進退惟輕舍我斯退用我斯行(其三)
咬得菜根物不能攖如霆斯震我心不驚(其四)
咬得菜根與世無爭所至虚舟坦坦平平(其五)
咬得菜根高臥柴荆何必崇膴布衣也榮(其六)
咬得菜根義利嚴明為世之瑞為國之禎(其七)
咬得菜根萬善皆誠塞于天地心跡雙清(其八)
咬得菜根扶危定傾首陽人遠匪弟伊兄(其九)
咬得菜根順事無情味雖澹薄其中有精(其十)
家訓
詩詠多福易言餘慶積善之家㒺不繁盛眇予小子厠
名士紳愧無實德裨補君民未能治國願教吾家敷誠
布衷寂聽無譁凡我宗人無忽予言洗心滌慮培根達
源敬奉天地孝養雙親與其濁富寧守清貧勿利貨賄
囑託上官小民呌冤爾心何安輸賦無訟跡絶公室尊
憲守約終鮮差失里閈姻黨情誼無涯富貴輪流轉眼
虚花出入以度惟公惟平夜半叩門爾心不驚永言孝
思世德作求我語諄諄我心悠悠毫釐不差神明臨汝
良心不昧三復斯語
默菴和尚
莽莽譚禪誰否誰得有喙三尺横恣胸臆真學道者先
須一默甘苦自嘗無徒耳食
書劉生卷
手開斯卷剖晰玄微芝蘭並馥珠玉聮輝愧我不學啟
口知非冥心冥心尚杜德機
聖遠言湮渾澆淳漓意真詞繁道德背馳問子痛癢子
必自知曰孝曰弟歸有餘師
示昆弟
告我諸弟予獵浮名憶昔負遣萬死一生聖主恩深歸
臥溪衡蕭蕭華髮絶知屏營人間毁譽羽毛斯輕惟此
簧鼓世比蛙鳴水田之麓可以躬耕豈無好我示我周
行
勗從子
勗哉諸子無汨爾真詵詵輪輪難得者身修身維何蹈
道履淳彼佻者子自墮沈淪躭于酒色比于匪人時移
運失受此艱辛光隂駒隙黽勉青春縱爾不思當念爾
親
五言古
題許給諫廣易通
歸善楊少宰卓哉百世賢一從觀化後南望幾嗚咽挺
然賴夫君研易續新編易道通三才誰能得其全明珠
並瓦礫隨地有真詮達者須識取一勺即深泉矯揉非
大道神聖以天然寄語會心人素琴本無絃
復真書院覩雪蓬舊隱處
不見雪蓬久今見雪蓬屋圖書留四壁白駒賁空谷高
風人去遠遺響振林木
別曾舜徵儀部
結髮為兄弟恩愛永不離羽翮既差池幾度長相思一
見一回老悲喜不自持所嗟津途遠問道何多歧前驅
日已暮策足可遲遲
君處衡之南我處湖之西悠悠一水間遼闊淵與泥言
笑方衎衎征馬苦長嘶一間若未達猶墮千劫迷莫年
戒在得聖訓豈無稽
涉沅湘歌
浩浩湘江水終朝不斷流天地有窮處水流無時休東
沒千頃田西蕩百沙洲桑田曾幾換歷盡幾春秋青青
紅顔子忽忽盡白頭問之何能爾光隂不暫留試看臂
鷹手力能取公侯一朝忽傾否白骨委荒丘俯仰天地
間身世如蜉蝣堪憐昏昏者拘拘如楚囚所以洙泗叟
恥為寢食謀逝者嘆如斯川上坐相求所以碧玉老一
生陽春樓背汗雖未收木綿被重裘先哲開我蒙惟有
濂溪儔漢唐不知此思之仍含羞學術苦未力終夜猶
多愁萬物皆備我汲汲當猛修典籍如汗海役役如倒
牛吐辭即為經莫把六經抽白雲滿磵戶歸袂風颼颼
順理為窮達無心羨勲猷撒手懸崖坐海岱一腔收可
生亦可死身外復何憂
有儒生思南胡精邵堯夫數學持李同野大參
書謁予贈之以詩
聖學本無言言者即不知大道本無思有思屬外馳榮
華尋常耳今古更共之貧賤信所遭富貴亦有時鵾鵬
元萬里鷦鷯自一枝萬里元非遠一枝亦非卑嗟嗟寰
中士擾擾竟何為跼蹐一生耳徒令達者嗤置身五行
外庶不負男兒君更勿念我久矣玩庖羲
參知蒙山陳先生八十
金玉為公資松栢為公質少年謁金門端笏扶天日未
老先懸車半榻齋金栗道容穆以睟洗心藏於密忘道
復忘名世味悉蕩潏士林瞻北斗泰山何崒嵂望雲空
遥祝疇能入公室
示鄭天台山人
身在三才中學超象數先有相終為幻無為本自然問
予何所事飢餐與倦眠流雲閒出岫棲鳥倦飛還萬物
皆如此誰能悟真詮我欲杜吾口忘言玄更玄
獨對亭書懷次王陽明先生韻
幾從江上過危峰坐中見清秋披蒙茸始得陟崇巘諸
賢聚一堂圖書已識面憶昔迷歧路困衡不善變博文
并格物留情經與傳於今兩寘之深荷聖衷眷古人棄
糟粕用為來者勸素琴本無絃了心何足辯
雪中偶吟四首
人皆笑拙宦我獨樂有餘浮氣日以斂性天日以舒名
者不祥器况復竊高譽洗心力澄汰庶不負居諸
其二
嶻嶪白雲司乃在玄武濱湖中有佳果四時常鮮新昔
年産明珠灼爍光四鄰今乃伏泥滓一望常悲辛隄上
松愈好日暮隱龍鱗
其三
予性本剛方予度甚汪洋片言切名理服膺詎敢忘泰
華難尺度滄溟豈斗量嗟彼夸毘子咄咄徒剛腸
其四
我欽鄧宗伯高齋絶輪鞅貧難供菽水潛身臥草莽一
朝膺特命賢關振韶響簉跡䕫龍間游心羲皇上學問
窺天人玄珠得象罔念予性孤貞高軒時來往擬臥西
山曲疑義共欣賞予本澹蕩者一見心惝恍
雜興簡同志
予性本跌宕投閒性所宜濟濟青衿士設禮強為師憶
昔文中子抗顔年少時予學本蹇淺模範無足儀古有
青藍語辭讓亦何為斆學元相長矢心共提撕
其二
大道茫茫爾孝友是根荄利欲戕賊之正路成蒿萊濯
足滄浪水軒舉泰山隈高卑皆自取孺子得予懷人生
多陷溺平旦良心開良心雖幾希達之貫三才
其三
洙泗微言絶濂洛揚其徽我明諸大儒魯陽戈正揮世
儒紛口耳中心昧是非泰山千仞岡予其欲振衣鳶魚
察上下至理無顯微冥心復冥心誰其杜德機
其四
大鏞列東序横擊乃有聲彼物為妖者不叩而斯鳴孔
門稱善問竟以大儒名有疑斯有問有問斯乃成教然
後知困予任良匪輕
其五
昔謁廬山師一見相提攜嗜利蔽天性(師告予云喜子澹泊予見好利)
(者如下地獄不得出頭)斯言予誦之父母同天地因利失孝慈兄
弟本同氣因利失和怡貧乃士之常顔憲有良規願言
二三子冰霜慎自持
其六
彼美池中魚隊隊何活潑彼美林間鹿一草相呼掇宇
宙原同胞八荒皆我闥矧我同心人忍自相秦越迢迢
千里道得侣斯不躠為語同心人斯道相濡沫長吟伐
木詩慰我中情豁
其七
澗水何瑩徹仁峰何巃嵸絃誦比鄒魯先輩多淳風處
則躬孝友出則懋清忠史書揚其烈高風激予衷年來
古道喪隨俗而圓通我資稟庸愚耐可守顓蒙藩籬須
自固一德以初終
其八
諸生事佔畢朝夕聖賢書六經何浩瀚汗牛與充車古
人骨已朽言語皆土苴吾能得其精經史糟粕餘斲輪
解我意請觀無極初年華如流水勿自負居諸
其九
文章千古事壯夫比彫蟲彫蟲雖小技斯文豈易工今
人競詞藻古人性靈通性靈既以通源泉滋不窮六經
文章伯無語不鴻濛筆可參造化誰與領春風
其十
聖賢亦有過此心在自知但能洗心改便是得師時昔
為屠沽子撒手證菩提昔日蒙不潔沐浴帝監兹仲由
喜聞過卒為百世師人心良炯炯無為蹈自欺
閒居雜興
塵途爭捧檄皇皇曰為親苟遂犬馬事而墜百年身曾
子能養志顔生重歸仁豈無負米者揚親億萬春家有
聖善母七十共艱辛容我衡門老朝夕共鱸蓴
其二
萬乘原非重一芥不為輕茅茨即廣厦溝瀆亦滄溟翩
翩復翩翩振衣我何營至理已躍如豈必證無生
其三
逖觀塵途士黨與紛懽呼世無師曠耳亦獲珪璋譽轉
盼骨己朽人與年俱徂廓落乾坤内萬古皆吾徒
舟中寄懷張明成學士鄧以德太史涂汝高侍
御三先生二首
維舟章江上江門多故知念我成遠别朝夕數追隨雜
佩各持贈伐木有餘悲慙余雖駑馬敢復背良規長風
催彩鷁恨恨不能移招手成南北永夜徒相思
其二
學士富經綸四海擬伊周太史性寂莫雅志躭玄修侍
御温如玉澄清志已酬我本淡蕩者干時誠足羞我性
非干時我志在千秋所志如未偶長揖謝王侯為語冥
寥士異派終同流
紀慈訓
爾上金陵去何事淚浪浪阿郎聽吾訓朝夕慎莫忘爾
心雖慈善爾性何太剛半生濱九死天度幸汪洋古人
佩韋弦國手審温涼良玉比君子何事不易方㒺發他
人隱㒺恃自己長揚善不揚惡齒頰有餘芳循循身有
德汪汪度難量和氣蒸閨閫子嗣自繁昌勉哉崇令德
古語戒垂堂阿兒聽我訓朝夕慎莫忘
出都門宿大覺菴遇二僧時偕曾職方徐尚寶
我志在烟霞肝腸常皎皎言辭鵷鷺班振衣尋窈窕偶
逢識面僧高臥白雲杪譚宗振空谷羽翼還二妙我本
素心人久絶塵寰擾不藉金篦力一晤能百了
贈但友孟臯
父母生我身聖賢覺我仁毫釐如有差愛敬皆非真彼
美名家子意氣凌蒼旻浩瀚破千卷揮毫若有神明月
千古珍灼爍光四鄰用之彈鳥雀嘆息道旁人顔生尊
四勿張也敬書紳美玉藉山石盤銘在日新
安節吴公之還朝也情不能已再為詩十章
有客揚青驄銜命報君王撫枕不能寐起坐意徬徨徬
徨意何許美人天一方
其二
老去空山裏同心覺漸稀江河方滔滔世故日以非眽
眽不能語淚落沾我衣
其三
四海論交日結髮稱弟兄出處雖殊致相期良匪輕送
君從此別歸臥掩柴荆
其四
會面知何時望君崇明德明德旨惟微不大聲以色純
一以不已無為見天則
其五
會心人已遠世儒苦支離葛藤還自縛蒼蒼以管窺不
如兩忘之日星自昭垂
其六
寒灰應六律萬卉自春風堪笑夸毗子人力奪天工玄
珠得象㒺忘言意自融
其七
莫謂人身小巍巍可配天廓落復廓落匠心誰與傳庭
前有竒樹莫負此因緣
其八
百年瞬息耳至難得者人我心非一掬我性豈識神二
曜昭昭在各各自天真
其九
勺水即深泉我心萬古心一唯即一貫不用苦搜尋試
看望影者長嘯振空林
其十
少年不省事憶昔徒奔波金屑還翳目知音豈在多休
心復休心爾我勿虚過
楊如石孝廉計偕
相見温如玉相交情斷金君登青雲去何處寄吾琴泰
山千仞高龍門百尺深高深會有極莫負百年心玄珠
藏草澤誰識象罔尋
大道惟率性至人無飾說聖門貴皜皜行誼常高潔世
綱久淪亡邈矣媿前哲回首長安道朔風苦栗烈慇懃
欲有贈銜杯氣已結
過楊椒山墓碑(其碑為孫玄亭開府題曰明忠臣楊某之墓)
高碑插穹窿瞻拜心震驚今日泰華重當年一羽輕勉
哉巖廊士勿願有斯名
宿墓多青草黃雲莽莽垂欲别不忍別令人有遺思毒
死忠良士奚獨一分宜
五言絶句
遊石蓮洞
洞是何年闢尋幽我乍來撥雲餐石髓朵朵蓮花開(其一)
下榻萬緣空泠然欲御風真人不可作誰與論參同(其二)
束髮誦遺篇生遲五十年焚香端不媿心跡可青天(其三)
前輩風流在後來漸不如江河無計挽深媿彦方居(其四)
經宵即出洞密偈付藤蘿時有松風至為僧發浩歌(其五)
是誰為洞主非我亦非伊承前須直領不用轉頭思(其六)
豈是鬼神鑿幻出瓊花竒月照黃金屋雪留白玉枝(其七)
遥指巖頭桂先生親手栽蒲團趺坐稳時有暗香來(其八)
開士叩禪關朗公已出山題詩巖竇裏未許落人間(其九)
直上懷濂閣愁深虎豹關九重天浩蕩贏得老僧閒(其十)
柬王夢峰
掀飜塵見解推倒舊河山謝絶寰中擾親身見孔顔
觀瀾軒次謝虚亭韻
消磨豪氣盡蹤跡任浮沈有地堪逃暑無人可會心
芙蓉我獨宿君自恩江來為結同心友禪關日日開
題覺今堂
大道元無定如何說覺今須知覺了後不減原初心
借問覺者誰未許落言思向日華堂下寒温祗自知
朋來亭
聖賢久寂莫六籍總荒蕪夜夜庭前月相看自不孤
聞泉亭
瀝瀝泉聲響因風雜澗篁仲尼觀逝水孺子咏滄浪
大意亭
突兀羣峰聳憑欄多大意道人何所見心境還俱棄
舍身巖
萬法皆應舍何論泡影身豈因禪定力久已渡迷津
贈郭生善篆圖書者
平生無所好所好在圖書藉此傳心印千秋意不虚
偶占七首
賦性本顓蒙﨑嶇一線通萬緣隨分了撒手大從容
初學苦支離閒心自得師纖毫皆帝力無語付天倪
人笑我癡愚胸藏明月珠萬方都照徹隨處得真如
聖學失其真由人認識神識神生死本仇怨結交親
生涯惟白業心事只青山花落雲深處牧童自往還
少日冒虚名蹉跎百不成無成真我學倍覺去來輕
手種千桃樹扶疎向日紅須教時雨露歲歲領春風
別楊如石孝廉四首
我漱江邊石君棹渡頭船船去幾千里問君何日還
問君何日還衷情賴汝宣極目天邊雁頻將尺素傳
秋江有芙蓉采采贈夫君采之不盈把聊以慰停雲
聊以慰停雲佇足聽芳聞怪殺江邊水流影照離羣
龍華寺坐
華堂聞鳥語隔林送雞聲悟證無生理空門掉臂行
漫吟二首
多病宜逃世浮名合斂蹤杜門安偃蹇自性本愚慵
千句竟成閒片言如泰山欲知語與默意在合離間
感事三首
慷慨當官易蹉跎林下難齋心期白首敢負主恩寬
傳家惟食力筆札當躬耕酌水潄殘齒優游度此生
鉛華曾久謝老去能依人眽眽繩床坐情偏水石親
同賀汝定偕諸宋曾二文學登韓相嶺二首
何年韓相嶺此日共攀躋爾我投閒意相看路不迷
石如獅子吼山作石頭城剰有蓮花座雲深可結盟
五言排律
太常王塘南先生八十
白首盟心日祇園獨坐時鵬搏三萬里椿壽八千期海
宇儀公望吾邦頌魯尼游神本淡漠賦性自希夷常灌
門前李深編戸外籬春風拂客座時雨潤枯枝東海為
仙醴廬山作壽巵獨憐多病客無路一探竒
五言律詩
禾川別母
問歸情更切駐馬復遲遲淚盡長川逝心懸寸草知乖
離終是恨重慶豈難期會有金雞詔遐方酹酒時
夜坐
跏趺聊獨坐高枕憶王孫雨滴階前樹雞鳴塞外村真
空憐我獨妙用向誰論四大都零落還餘一息存
觀音寺雜興
予僦居湫隘僅能容膝都勻觀音古刹余每
旦同二三子往焉靜坐中偶興到不覺成咏
題為寺中雜興云
病骨淹旬久乏裁還爾思殘經談去遠香積到來稀默
識同尼叟忘言憶惠施未須嫌寂莫吾學貴心期
偶成
家徒四壁在短鬢坐黃昏微月臨周幌清風拂杜軒閒
來忘業障靜極見天根俯仰乾坤裏誰人知我尊
諸生天壇歌咏盈野
撥草天壇坐翛然似習忘雨餘千嶂靜春老百花香玄
論驚潭渚狂歌閙夕陽依稀童冠樂不讓舞雩鄉
寫照口占
暫寄鏡中影誰知物外身本來無色相何處著纖塵事
業從飄泊生涯付隱淪千秋誰隻眼彷彿見吾真
柬羅公廓給諫
老去交情重懷君意轉深廿年青瑣客同賦白頭吟突
兀千秋意蹉跎萬古心嚶嚶聞好鳥相喚出幽林
別朱鑑塘老師郊外口占二律
停車郊外寺重會是何年數仞宫牆峻千秋情義偏聆
音今几席判袂各風烟出處真無計回思亦愴然(師惓惓教)
(予出處事故云)
三吴雄鎮地斧鉞下青霄簡命先臣牧綸音切帝堯戈
船雲裏集樓閣鏡中飄籌策多公暇坐看海氣消
太平山房
鑿石臨青嶂開門俯碧流生涯聊自適世網復何求睥
睨千峰曉藤蘿萬木秋牛羊三徑裏樵唱好賡酬
其二
出郭才半里小構兩三間禾黍平高下牛羊任往還穿
林尋窈窕移步弄潺湲架上書千卷閒居取次刪
其三
鄰曲兩三家晨昏共歲華春來烹細笋雨後試新茶嵎
虎成朝市林蜂散午衙居然寂寞意靜景得無譁
其四
一榻挂樓居八窗映碧虚觀空騰野馬縱目數遊魚懶
慢身堪寄登臨眼獨舒門前花鳥亂疑枉故人車
章衡陽省丈赴謫羅定州道文江宿小齋
十載知名久初看是夢中坐來人似玉譚去氣成虹百
粤風烟壯千山道路窮願言頻愛護朝論倚山公
其二
英雄俱失路聚首倍堪憐把臂風塵絶停杯意氣偏驅
車君似隱面壁我疑禪細雨分離處無言亦黯然
文昌書院東諸秀才是日校文
運當明盛際芸館傍江開濟濟名家彦泠泠白雪才賦
堪雲漢麗劍拂斗牛回百里賢人聚精光絢草萊
清明登先江安人隴有感
艱危曾共爾舍我竟仙遊雲珮飄何處鸞臺黯不收乾
坤難寄恨日月此堪愁却憶鼓盆者何心得自由
萬里方伊始修途遽失君百年悲短髮四望莽愁雲月
落驚鴛夢風高急雁羣重泉應念否無語對斜曛
冬至展先母羅太安人漕坪隴有感
違遠慈容久新冬始一過有身成病楚無淚不滂沱草
木蒙茸濕雲山變幻多重冥真隔世心折此烟蘿
其二
矗矗雲山壯隂隂草木稠昔年曾瑞鶴此地見眠牛地
勝疑天意人和豈力謀先慈多隱德佳氣正千秋
其三
狂愚南竄地我母淚千行寸草方承日萱親竟萎霜斷
機聲在耳尊足戒垂堂多少君花意無言倍黯傷
藍豫陽國學赴選兼柬孟我疆尚寶
臥病衡門下愁聞一葉飛霜添征士鋏淚濕故人衣燈
火憐吾黨交游憶帝畿除書如己下早為報庭闈
北海孟夫子風流迥不羣經綸齊董賈著述擬河汾玉
樹曾頻夢尺書久未聞翩翩南雁至何日慰停雲
別依仁山館
為厭城西地郊墟別業開山光臨戶牖水色浸樓臺座
有譚經侣庭懸問字杯秋深芳桂吐帶月我重來
寧陽別孟我疆尚寶有懷
燕市論交日空門共被時見來何太喜別去飜成悲月
迥雲階草風迴鳥樹枝郵亭客店晚銀燭兩相思
劉調父國子應召
幾年龍臥穩此日上征軺官以横經重名因射策饒言
辭猿鶴侣重聽鳳凰韶吾道須公等愁聞叢桂招
與汝光太史聮舟投贈(自復真抵安成)
青雲附驥年形影共相憐世態烟雲變交情金石堅憂
時頻擊楫弔古更譚天應律春長在吾家事可傳
甘子明雪中過山居
爾我故窮交相過藉白茅慚非揚子宅聊比野人巢地
僻天疑迥情深俗可抛濁醪長日共寂莫任君嘲
學道共年深俄驚莫境臨青山原不厭白雪故相侵聽
鳥便幽意看雲協素心但期肝膽在那復問知音
春日赴白鷺洲
春水引行舟桃花夾岸流沙明羣鷺白雨過萬峰幽濁
酒澆孤興青山笑晩愁萋萋芳草綠無語對江洲
六言古風
題徐柳川樹德堂
終歲謀生樹穀百年之計惟德種穀時有豐歉樹德性
無通嗇俯仰不愧不怍今古可法可則知者休心忘念
宇宙山河一息直下仁為已任千聖俟之不惑
六言絶句
偶興
是處亭臺有月誰家院落無春直下勸君薦取東山滿
目嶙峋
聚衆譚來即有退後閒居說無動分有無二見斯人永
墮迷塗
飢餐渴飲倦牀春煖夏熱秋涼若是英雄男子平常儘
可承當
峩冠博帶名流舉目揚眉可羞處處人人本分兄兄弟
弟真修
少小浸浸譚道老來一竅難通自詫邊知半見可憐萬
紫千紅
嗟爾藏名隱姓休哉忘世忘年布履依然平地危冠高
戴青天
問我何由杜口雙眸炯炯逼人萬刦良緣難遇千秋骨
骼誰真
人憐滿腹危機彼負一生入微病在膏肓難洗誰哉伯
玉知非
隱隱層巒鬼魅恢恢千仞鸞凰試看八窗洞達始知虚
室生涼
生來眉秀口横一任手持足行自笑田夫不異難逢詩
禮先生
百尺竿頭進步千層浪裏安身慣向虛空跳斗翻然直
脱迷津
不忮不求不怨何思何慮何營欲界誰人滿願翛然與
物無爭
七言古風
歸禾川酬諸同志歌
六載之前禾川去六載之後禾川歸記得扁舟江上來
士民相聚牽征衣長沙一去何時返相顧不禁淚自揮
贈之驪歌飲我酒如斯高誼古今稀恭際聖時得歸期
故人道旁迎嬉嬉笑我不殊麋鹿性依然還怡丘壑姿
去時正值桃花放歸來亦在初春時重指桃花固堪喜
憶昔艱危益可悲擬共山中結歲盟只因新命自丹墀
篋中短劍難分贈聊寫長歌慰相知借問何以慰相知
重此江門千古身重此堂堂千古人廊廟江湖俱有事
神交切莫負青春
題南臯小隱處
昔云大隱隱城市我今小隱隱招提招提半在山之曲
水之涯識破萬事等浮漚殘生從此托一枝憶昔射策
黃金榜英風凜凜逼斗維誓策功勲報天子笑殺管晏
何卑卑于今老去巖壑裏日月不居雙鬢絲床頭一劍
蒯緱盡聞雞起問夜何其壯心只今己銷磨側足空門
有所思半榻時枉明月照短衣不禁松風吹野僧終日
問姓字笑指白雲莽莽垂我生無姓亦無字跡遍名山
號無為有時散髮解天弢有時放歌和天倪有時醉酌
花間酒有時閒題壁上詩無修無證亦無持但教名姓
不出山那管世人知不知
登九華山歌
扁舟昨日過匡廬沐浴焚香謁五老今朝乘興上青陽
九華蒼蒼色更好歷歷星辰皆可捫迢迢直上青天道
青蓮居士何太竒江上看山便題詩胸蟠珠璣何磊落
於今巖壑光陸離新建生平真好遊獻俘重來十八秋
心印只今誰直領乾坤俯仰空悠悠空悠悠淚雙流識
得一萬事休悟來只在刹那間山僧含笑虎溪頭石火
光隂轉瞬過文章道德莫蹉跎古今不少竒遊者幾人
山色共嵯峨
荆谿吴節母貞裕輓詩
結褵自昔期偕老琴瑟懽娱百年好詎知莫莫敓所天
稱未亡人何太早欲將此身殉夜臺誰為宗祏薦蘋藻
矢節昌胙肩一心冰雪稜稜日杲杲簧鼓可耐帷牆口
操刀刈髮盟穹昊季公有子猶之子煦媮鼂夕躬文葆
機聲軋軋霜始凝烏啼慘慘天未皓百折不迴百酸嘗
兒能搦管長虹掃鵬搏九萬程如只節母頓破憂心擣
帝旌節義綸俞下六珈錫來恩波浩女貞樹自向冬榮
雨露栽培真宰造真宰造福福無垠世德繩繩懷遠抱
一門三葉式詒穀始信善慶自有種榮名不在玉為寶
其二
堪憐黃鵠歌早寡身外榮華付土苴獨抱一片金石心
羞彼淟涊何為者惸惸嫠室對孤燈形影相弔呼不譍
鷇得仙兒能笑語怳壓羣音度迦陵丸熊畫荻不辭倦
囏貞百倍誰為援天憫節烈篤世祚公侯復始真才見
綽楔遥臨玉女潭龍綍輝煌煥斗南毋德君恩兩不朽
節孝門第瑞氣酣君不見杞婦殉夫宗祊殄魏妻鞠子
孫乃顯何如節母殖慶長朝陽鳴處鳳毛腆慧龍驤首
扈宗伯忠犯逆鱗稱蹇蹇詵詵曾孫世濟美文章秀發
一時選殘膏賸馥覆後晜千秋不媿貞裕匾
乙巳秋會青原有懷
憶昔少年來問道恭逢名碩聚一堂空林歌聲裂金石
德音孔昭奏宫商轉眼韶光三十載可堪耆舊半消亡
巖頭只見白雲飛巍巍古道成榛荒今年天氣倍清明
虚堂秋色來蕭爽賴有濟濟諸年少閒將疑義共欣賞
一木豈能支大厦媿我無端成獨往但使耳根聲不斷
不嫌孤峰獨拍掌君不見老僧鑿石寄巖阿朝朝苾芻
念彌陀吾儕空負纓冠志竟將歲月苦蹉跎夜來檢點
平生事俯仰先賢媿已多寄語同心齊努力莫將古洞
挂薜蘿
七言律詩
禾川別大哥
驅馳萬里旅魂驚為別相看淚滿纓去國謾懷鄉土念
臨歧更愴弟兄情書傳絶域秋鴻遠夢入荒山夜月明
歸到文江春色好逢人莫說二難名
草堂雜興
寂寂寥寥揚子居悟來那用五車書春凝池畔蓮將茂
綠滿窗前草不除得意舉杯邀去鳥會心束手伴遊魚
惺惺正屬吾家事未忍無成歲月虚
書室初成
不禁歲月苦相侵細雨開窗祗樹林趺坐高隨山石並
投蹤潛擬海雲深魚飜萍沼傳真印鶯過楊園送好音
謝客豈緣求靜果從兹欲了百年心
讀書
紅塵玉案休相侵為愛名山即道林殘卷開題珠影遍
空齋長掩白雲深眼看大易原非畫彈到朱絃別有音
何處更尋糟粕句斲輪先已得吾心
寄大哥
長擬求歸竟未歸幾逢佳節戀春暉爭傳荆樹庭前秀
忍看鶺鴒江上飛季子古來遭墮落元方應不羨輕肥
太丘曾頌難兄教好向江門娱彩衣
禾川把袂二年期鄉報長聞歌白眉緼被幾悲同睡處
殘經却記舊題時但觀明道識仁句勝賦惠連春草詩
離別不須多悵望萼樓旋擬奏塤篪
奉簡朱侍御座師(時巡吉安未敢躬謁)
天王簡命重南巡繡斧遥臨法象新荒郡何緣重拜覩
菲才有賴再陶甄一封慷慨憂民計十載間關報主身
章貢水澌流欲盡共言驄馬早行春
聖主恩深賈誼才風流又上豫章臺峩冠掩映雲霄迥
彩筆憑陵日月開鈴響堂空疑乍至鳥棲鶴唳喜重來
人傳郡閣梅花瘦夜夜精光燭斗台
曾持三尺駐江城野鳥山花識姓名白鷺應同貞節白
青螺能及使君清暫寬郊甸埋輪意須記郵亭臥轍情
寂寞侯芭難載酒殷勤想見舊諸生
北望齊東眼欲穿相傳擊壤獨歸田河山摇動搴帷色
父老懽騰攬轡年棣棣威儀今不減稜稜丰骨尚依然
桃花未識朝天急隔岸深深綰畫船
訪朱鑑翁座師
不辭躡屩遠尋師廿載襟懷始一披幾向南中瞻海岱
今從座上挹瓊芝謾言瀟灑吟風日願學屏營立雪時
濫厠門牆成底事摳趨惟有淚雙垂
玄潭次羅文恭韻
玄都風境尚依然陳跡回看已十年漁唱淺深來渡口
桃花爛漫放溪邊魚龍隱見澄潭窟松栢高參古殿前
勝地清光容易得同遊切莫負良緣
玄潭觀
扁舟古渡正清秋寶閣凌空翠欲流騎鶴仙人詩可在
焚魚學士榻空留長松乍吼蒼虬動疊浪初飜白雪浮
霜劍磨崖千古色振衣還上最高頭
謁周元公祠
水漫平田綠樹滋野塘孤浦敞遺祠春融砌草年年長
雲擁圖書片片垂未拜匡廬猶仰止坐聽彭渚亦流澌
乾坤負荷者誰子獨立庭階有所思
玄潭觀次曾司空韻是日祀二劉文學
俎豆堂開繫所思丹楓露冷正秋時昔年立雪人如在
此日吟風客自知渺渺長川迷古渡悠悠世路共心期
庭階不盡遲回意千載真傳為語誰
王塘南少卿會講龍華
記得髫年此舊遊重來說法使人愁天留故老傳宗教
人向空門悟實修野鳥有情憑檻語碧雲無恙傍簷流
諸君不用多惆悵試看青山自點頭
同仁書院柬諸同盟
同仁麗館枕山隈有客翩翩暮雨來我里衣冠原不忝
此鄉文物更多才虚窗盡裊桐雲色曲檻斜通玉澗迴
最是傳心難寄語春風習習到江梅
次汪靜峰使君見懷韻
獨向窗前抱膝吟春來偏覺主恩深懸崖忽墮仙人露
碧水遥聞宓子琴斷去葛藤時杜口坐穿木榻解忘心
青青栢樹緣非偶請聽流鶯送好音(公來詩有此時欲說無生話何事良)
(朋空好音之句)
同諸友集講太雲寺
倦鳥投林意已閒何期招我入雲山新硎自媿無全技
寸管敢云窺一斑風送泉聲侵佛幌日將樹色擁禪關
詠歸儘有沂雩意春在巖前指顧間
少原余明府集通邑士縉會講坐上有懷
一別禾川二十年歸來此日共譚天鹿鳴似解懷人思
(時有歌鹿鳴者)鶯韻如聞出谷篇浪跡不堪追往事虚名猶自
媿前賢春風滿座還誰領庭草交加意已傳
昔年赴戍道出禾川承龍袍溪帶湖賀㢲東修
吾昆仲及龍生作霖高雅感念今昔悵然有
懷
細雨泥塗行戌時多君高誼共相期危樓尊酒看雄劒
野渡扁舟聽子規仕路蹉跎羞短鬢林臯懶慢負深知
悠悠禾水潭千尺照我肝腸有所思
陽明祠有感
元化曾將赤手扶名賢高牓映寰區先朝勲業誰能並
此地宫牆半欲蕪簷際閒雲蛛挂網松梢明月鶴呼雛
巖前空對蘋蘩色幾向庭階薦束芻
青原偶感
少年曾此問迷津荏苒韶光及此晨大藥不教頑石變
春風難遣鬢毛新還憑麋鹿山中性來結烟霞物外身
丘壑盟心吾敢負翠屏千古自嶙峋
贈劉述亭郎中
劉向傳經事已違歸來仍掩白柴扉空門似待幽人往
蓮社飜令靜者依澹蕩久便麋鹿性疎狂新製芰荷衣
相看不盡泠然意彼我何時杜德機
同鄧博羅登雞鳴山時汝德司成同登
雞鳴樓閣倚層霄我輩同登未寂寥曾向羅浮專五嶺
今從白下憶諸朝鍾山雲氣當窗裊冊府鶯聲傍柳嬌
不禁鄉思春爛漫紫荆花下聽鳴韶
理舊稿偶成
少年竒氣頗崢嶸中歲蹉跎短鬢生著述漫言窺二酉
譚玄空自守三庚雕蟲篆刻非吾事覆瓿藏山亦世情
徙宅欲巢衡霍頂春來驅犢帶雲畊
謝親知見存
詔許巢由作遠臣衡門吾亦愛吾真極知城市逢迎苦
肯受親朋禮數嗔野鶴青霄承沆瀣冥鴻天末遠風塵
不妨裘仲時相顧容我山中自在身
寄陳光庭效堯夫體
濟濟衣冠聚一堂須憐道脈類亡羊綱常萬古天難泯
師友千秋誼不忘弱草紛紛隨逝水寒松鬱鬱自嚴霜
振衣直上高臺望駘蕩春風遍八荒
看月懷陳光庭
皓魄凌霄夜睡遲科頭松下漫支頤光涵天地堪誰說
影動魚龍祗自知露下風高看斗轉庭空木落聽蛩悲
會心人遠空陳跡千載嗒然憶惠施
別少原余眀府
春風澹蕩送行舟花滿禾陽得勝遊闔邑桑麻沾雨露
鄰封童叟起歌謳家傳安道源流遠政類中牟惠澤稠
下榻不禁明發去壯心欲折大江頭
鷺洲勝會以病阻赴漫占二首
懶慢山中學耦耕丁丁伐木憶同聲天開章貢千年會
人臥衡廬百感生未許春風分半席獨將明月擁孤城
從來鷺水澄澄綠好向江門共濯纓
東風吹動萬回青夜送花香撲滿庭野鳥間關還解語
青山突兀對傳經少年碣石高譚麈老去江湖是客星
獨往獨來無一事大夫不是醉為醒
訪劉静之光禄
怪來何事不相容久别那堪意氣慵春到鶯聲求友切
齋懸榻影帶雲封蕭蕭華髮還同社渺渺蒼波任去蹤
松竹歲寒吾敢負不妨時醉酒家傭
桐江晤徐獻和廉訪使
三十餘年老弟兄相思幾度夢魂驚忽聞青雀雲間至
不覺幽懷座上傾世味嘗來偏磊磈人情閱處太縱横
匡廬乞得閒身地歲晚相期共耦耕
少白先生歸三吴
原是清朝執戟臣飜然孤艇度迷津乍看紫氣神偏王
久聽玄譚意自真筆底青山堪寄老腰間寶劍未為貧
懸知别後遥相憶江草江花入夢頻
寄謝李廉訪題仁文書院
西山凝望聳岧嶤憲府中開爽氣摇歷亂鵝羣隨綵筆
蹁躚鳳翥下青霄河濱豈合當題品院宇真看動斗杓
千載竚瞻從此始况堪棠蔭見文饒(李文饒唐代名臣有文饒集行于世)
七言絶句
題陽明先生像六首
登壇濟濟說良知不著絲毫更數誰抛却語言諸伎倆
日星千古自昭垂
羣賢列聖無他語惟一惟精只此中臘底雪消山盡處
柴門夜夜領春風
辛苦平生幾問津遲回歧路倍傷神于今識得先生面
野草閒花一樣春
吾心宇宙有同然却道金谿是學禪不是先生勤指點
誰令吾道日中天
吾鄉先輩盛流傳疑信相參苦未堅踏破草鞋無覓處
始知吾道有真詮
人疑此道大圓通規矩方圓妙不窮效地法天無兩事
圓神方智總吾宗
仁文席上有破甕者
斯道天開萬象陳根荄枝葉總吾真諸君欲問傳心者
請聽街前擊甕人
自警二首
收斂精神入太虚終朝兀兀總如愚老來不識原頭路
只恐青山也笑予
今朝不知明朝事肯效人間壽者癡若要了時即便了
乾坤伶俐幾男兒
送龍紫海侍御之秦二首
秦川自古帝王州此日乘驄亦壯遊莫道匈奴今遠避
黃沙莽莽使人愁
三月鶯花江上行大宛萬馬自逢迎驪歌不唱陽關曲
鷺水悠悠萬里情
龍華寺舊譚道處也歸來不覺𢥠然輒成四絶
情見于辭時自都勻環歸
十年不到龍華寺歸臥山僧舊草亭笑予漂泊西南久
消得楞嚴幾卷經
眼前事業豈為真世上浮名幾誤人寄語芸窗年少者
莫將章句送青春
當年碣石譚天友白雪泠泠一代才長望青霄人去遠
孤身獨遶法王臺
擬向山中學耦耕歸來猶自急王程莫將猿鶴移文誚
須鑒當年報主情
贈唐仁卿(仁卿以彈王陽明先生祀事被謫)
范民部持冊索别仁卿予於仁卿非燕游之
好故其行也以規仁卿其有意乎
知君試政數年前把臂金陵豈偶然此别應須各努力
莫將閒語負前賢
千聖相傳只此心夫君何事外頭尋雷風露雨無非教
休向沙頭只漫吟
誰道文編是學陳陳王學脈定誰真停軺如過江門里
碧玉樓前春草新(君有白沙文編故云)
贈謝磐谷山人(山人係蒲州人年八十餘匹馬入都門講學其祖父四世受業)
(於諸君子)
稜稜丰骨自天成老向長安覓友生座上不須彈法指
庭前菉竹已同聲
堪憐四世老箕裘白髮蕭蕭亦壯遊塵世相看成獨往
幾人端不為身謀
馬上吟
時逢閒處練元神過眼浮榮未是真雨散雲消渾不礙
山河大地露全身
忘思忘慮意閒閒莫道風塵老客顔獨往獨來無一事
垂鞭馬首看西山
出都門謾吟
蕭蕭行李去匆匆人擬前身是晦翁還少當年十二考
冰壺秋月此心同
平生蹤跡使人疑一片丹心祗自知雪攪長空人語少
且攜妻子共流離
自笑逢迎百不能人間好漢亦相憎萍蹤到處曾飄泊
遊宦恰如行脚僧
謾吟六首
浮雲抉破青天開撒手懸崖萬丈臺悟後渾然無一事
無修原自有修來
廿年蹤跡遍窮途到處人間費浪呼今日猛然無可道
不妨人笑是癡愚
無古無今無顯微千年賢聖竟同歸庭前草色青青長
未許人間說是非
腰間三尺龍泉劍付與人間斬葛藤未斷葛藤終浪語
須知斯道在人弘
紛紛譚道何多歧道聽途聞也自欺縱說良知無覓處
誰知吾道在希夷
有意搜尋終道遠安排著意亦成魔魚龍高臥澄潭徹
莫以無風更起波
薛欽宇督學楚中
翩翩文彩邁時流擁傳俄看出帝州大别山前春色滿
還誰同眺岳陽樓
濂溪溪上草綢繆月色巖光迥不侔寂寞河東風詠後
沅蘭湘芷憶前修
俞定所同年赴大名道
久别相看慰所思送君惟有淚臨歧黃沙莽莽無窮意
不為尊前感别離
赤水玄珠何處尋覺來大地悉黃金金陵紫塞迢迢道
碧海青天夜夜心
楊如石任仁堂
巨海浮漚浪得身還誰一竅見天真東風吹動江門樹
一夜寒花遍地新
蕭條陋巷可希顔今古何人解訂頑為語故人楊伯子
工夫只在舞雩間
示宇初同年
浮雲不礙水中天翠竹亭亭大士禪江上漁翁高臥穩
隨風吹去渡頭船
天池寺次陽明先生韻
嵯峨峭壁有高臺太乙誰將混沌開見說遠公曾說法
空中紛墮雨花來
問道山僧誰是主山僧指點空中取空中無相亦無色
龍過山頭行暮雨
是處青山能作主年來無住亦無取瓊漿一掬正泠泠
翻手為雲覆手雨
趺坐凌空並鳥宿雷聲隱隱來東麓須臾雨散銀河淨
月滿巖頭雲滿屋
友有以居間事謁者作此示之
四壁蕭然未是貧清齋聊寄水雲身請君試看巖前鶴
刷羽千峰有半塵
嶺外桃花深幾許庭前松竹自青青江頭幾遇紉蘭者
也向漁翁詠獨醒
和周吏部海門公韻
記得瀕行倒玉巵春風繫纜己多時别來幾度增惆悵
只向人前說項斯
文水瀠回遶故城幾呼漁父盞同傾醉來搔首忘機事
獨上岡頭看月明
壁間時挂不絃琴風度泠泠萬古心我欲一彈山水調
卻嫌人擬太高深
閒眠飽食只尋常不用人間費忖量欲向虚空彈一指
卻疑傀儡此登場
紛紛異說總縱横春到園林萬木生簷角風傳天籟處
有聲誰聽到無聲
每臨秋水情偏淡興攬千山跡不孤欲贈夫君難寄取
臨風倍覺一言無
江門漁父老漁磯笋蕨山中生事微莫道小臣忘報主
春風時舞芰荷衣
丁酉元旦口占
春色光芒映太玄梅花吾意共相傳年來心事渾如水
也共兒童逐世緣
沈慎菴父母雪中赴瀧江書院投贈
春風堂下集諸生一日能開萬古盟莫道壺漿迎父老
千山飛雪迓行旌(是日大雪)
文昌諸友共集投贈
爾鄉先輩著千秋勲帛名高第一流俎豆堂開如在日
願將忠孝答前修
偶懷簡瀧江同社
瀧水瀧岡天下竒翠微深處竟誰知我來欲傍漁翁宿
鷗鷺閒隨釣艇移
題焚香圖
先生檢點已多年不待焚香始告虔却笑紛紛欺暗室
猶將底事賴蒼天
題枯木圖
鐵榦銅柯聳碧霄凌霜傲雪過前朝生來不是牆頭柳
恥向東風舞細腰
偶吟
塵埋寶鏡已多年一旦光輝徹萬千不是主人勤拂拭
淤泥那得吐青蓮
當年我愛薛夫子日日焚香可告天復性功深濂洛秘
誰云書錄是言詮
流水何曾與物爭只緣造物忌高名閒觀世態心如水
幾為浮名誤此生
避世無難涉世難人情反覆幾波瀾從今卷却絲綸手
不著羊裘不釣竿
信斯軒偈似曾文螺
鏗然舍瑟春風裏弄月吟歸得我情千載真傳誰會得
好將一唯振家聲
紫極觀夢先太安人
夜闌紫極雲深處夢裏分明見母顔起聽簷雞催曙色
兩行血淚對青山
偶占與廖紹松
暫借禪林一夜眠悠悠細雨到窗前空門即在人間世
泥吐蓮花色更鮮
予獨宿太平山房果清上人遠顧云欲復歸宗
寺予再三難之渠心甚堅予熟察其願力學
力必有合也漫書三絶贈之
踏破匡廬百萬重不知何處是歸宗堂開可結東林社
來聽闍黎半夜鐘
我向青山學懶慵君還古寺振高蹤他年法雨諸天集
驚起潭中久臥龍
寶地久無獅子吼野狐時復出蒿萊回看佛骨青霄上
照徹寒山萬劫灰
同虞汝薇遊太雲寺
僧依水竹情偏寂客到空庭念亦休爾我相看無片語
心隨明月大江流
再游靈谷寺時鄧定宇少宰孟蓮渚通參楊止
菴符卿同游
題詩曾記昔年游一别俄看已十秋松檜參天人境靜
會心無語萬緣休
寺在鍾陵最僻處千年香火誌公開無心更覓空王法
何日吟詩此再來
題無學卷兼柬三懷上人時同寓匡廬
見說棲霞曾住世忽聞飛錫在匡廬非生非死應須識
莫向巖頭又著書
持經為母到西臺五兩風輕一葦開月照蒲團猿鶴靜
好騎白鹿再歸來
乞歸久作青山主飽食閒眠學懶慵春來準擬巖前臥
瀑布還當第幾峰
柳渠翁與先大夫雙崖公為儒連蹇世皆笑之
而二老自喜今後人猶世儒業不廢誰謂儒
可笑哉惟賢世兄過我感今追昔口占奉勗
與君數世是通家仁厚詩書澤未涯天意茫茫那可問
相逢且自惜年華
藍生擴之常慮予召毁故作此解之
一入雲山百念輕蒲團坐破竟無生碧潭深處藏名好
縱是孤寒夢亦清
看來萬事羽毛輕冰玉泠泠出世情不逐衆生留口業
祗將心事托神明
怪得叔孫毁仲尼憂心悄悄亦何為死生進退渾忘却
無恙青天祗自知
人間毁譽尋常耳定脚江門我最真千古真人千古眼
堯仁跖暴總纖塵
黃儀部庭翠
江頭繫艇苦旬餘無奈前旌望竟虚春鳥嚶嚶春水綠
與君相見更何如
君依珠斗侍明君我傍巖頭領白雲心境纖毫原不二
年年風月自平分
懶慵高臥釣臺深白鶴飛鳴遞好音無限心情難寄語
獨將長嘯振空林
年來白業事如何駒隙光隂荏苒過莫道心齋無箇事
懸崖險峻誤人多
贈梁紹東畫士
問君能不繪予心只在青天月下尋莫怪病骸還偃蹇
試看野鶴在松林
蓮花綽約淤泥裏肯逐東風逞豔姿外直中通元不染
漫將彩筆寄予思
觀音巖
觀音妙相原非相洞裏觀音不是真若向此中參得透
觀音處處現全身
文江八景
墨潭澄鏡
潭水澄澄清且沚心源不動湛如水一波才動萬波隨
觀象吾今悟至理
㢲峰卓筆
峰頭有筆大如椽一掃東南半壁天縱倒銀河題不盡
時嘘顥氣欲凌烟
仁山擁翠
仁山萬仞插芙蓉中有高人伴赤松我欲從之不可得
他年結屋最高峰
字水拖藍
風行水上字如雲秀擷千山韻不羣豈是地靈呈象數
故開寶篆兆人文
金灘春漲
春來江上鵓鳩鳴夜雨蕭蕭卷浪聲無限中流頻擊楫
和風相送片帆輕
劍石晴雲
當年劈石自天成秀削芙蓉夾岸明雲護風雷時作吼
中宵隱隱似龍鳴
白沙晩照
水碧沙明兩岸分斜陽擁照麗江濆山頭倍有松楸慕
風送漁歌不忍聞
桐江夜月
桐江江上水悠悠一派青山天際浮最是無情深夜月
相看不盡古今愁
胡瑞之廉憲過訪
十年抱病臥柴門過我頻煩使者軒道在不須論出處
坐穿木榻久忘言
别無念禪師
廿年白下憶相逢爾自西兮我自東神劍元來終會合
夜看斗氣貫長虹
穩把漁竿坐釣磯嗒然不辯是和非問予消息尋常事
且向山中飽蕨薇
半生皮骨走紅塵回首楊朱倍愴神老去垂韁今已晚
出門有路即通津
歸來兀兀坐空山藕斷絲連意未閒夜半天風吹鐵瓦
千門萬戸破重關
客有繪無念禪師像者戲贈二絶
誰寫雲烟枯木容觀來箇箇呼無念我知無念元無相
想是靈光常現見
金陵過我嘴巴巴于今老去寂無譁持珠合口街頭坐
拍手兒童呼佛爺
勉明卿
明卿始以孝旌既而以忌者抑不知抑所以
旌也
古來操行畏人知丘壑藏蹤正所宜男兒無限平生事
炯炯良心敢自欺
遊青原翠屏
翠屏千古自嶙峋此日來游意獨親忽聽歌聲林木起
始知天地屬閒身
願學集卷一
