願學集别集類五(明)
提要
(臣)等謹按願學集八卷明鄒元標撰元標字
爾瞻别號南皋吉水人萬歴辛丑進士官至
左都御史諡忠介事跡具明史本傳元標有
祭諸儒文自稱甲戌聞道蓋是時年方弱冠
即從泰和胡直遊也其學亦陽明支派而規
矩準繩持之甚嚴不墮二王流弊初刻有太
平山房集後重訂為此本凡詩一卷文七卷
其鄉人龍遇竒廵視淮鹽時為之鐫板序者
無慮十數人雜題萬歷丁未庚戌甲寅已未
等年其文皆不足錄攷元標起用在天啓壬
戌此集刻於已未以前故所載無非講學之
語而後來奏議乃别行云乾隆四十六年二
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
