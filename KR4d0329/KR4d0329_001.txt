默齋遺稿卷上
宋游九言撰
詩
園鶴
擲米不盈掬羣雀下階除昂昂圃中鶴飯糗不可呼嬉
翔白雲外飲啄青山隅日淡烟水鄉風曬翎羽舒羣雞
汝自況乘軒我何拘秋原忽清唳杳杳聞碧虛志士甘
水菽三四羞猿狙寄語飛鳴侣悠悠差自如
烏鵲
鴉烏鳴屋山平生不為惡乾鵲噪庭樹一世常牢落安
有无妄福凶災或無作身貧乏名譽屋漏無愧怍春風
拂茅簷聽汝相嘲謔禍福心悠悠曲肱常自樂
聞蝉
悄悄山郭暗故園應掩扉蝉聲深樹起林外夕陽稀
秋雨歎
戊午七月隂氣寒重雲低濕天漫漫高簷流瀉下簷溢
旅人愁絶居人冤市井滂沱豈足計老農涕泣猶辛酸
兩年巨川舟楫亂田萊風過生微瀾會稽湧溢鑑湖水
黃岩移徙陶家山積骸荒溝如敝屣餘生骨立皮膚乾
秋來黃雲蔽滿野瘦妻弱稚期朝餐誰知造化不可料
恩加魚鱉嬉禾田日光弗覩動逾月瓦嗚晝夜愁珊珊
安得長梯掃氛翳雲漢萬里清光還腐儒撫事泥災變
頻掻白首空&KR0034;&KR0034;
遇雨
一雨摧時節微凉暑氣通天青雲澹薄山迥日空濛聽
訟多餘暇韋編足細窮却慙為宦拙閒處得秋風
暮春
已過清眀穀雨天燕忙鶯嬾蝶蜂翾風和日暖才三月
花落春歸又一年得意自應談事業有懷誰肯卧林泉
荷鉏帶月行歌處付與孤蹤百世傳
夜色
夜色正幽悄夢回常自悲悠悠節物改冉冉心事非兒
嬉意不足掻首忽成絲炎寒扇洪罏槖籥日煎治冥鴻
戲雲路蝸蠅蝕昏卑功名難力致志勉與心期旦晝多
營營至此盍停思誰能澄夜氣一息存端倪五更百慮
起嘹嘹聽啼雞
新作盆池戱書
瓦盆片石壘青蒼興入湖山寄小忩細看纖鱗無限樂
不妨斗水學西江
引鏡
引鏡忽自照山野良足嗤定無貂蝉冠罩此麋鹿姿寒
飢走世路鬚髮罥蠶絲歸來頻自嘆久别舍前溪輸與
傍鄰子釣舸弄漣漪空懷萬卷冨共歎三綱欹秋原山
杳杳脱葉風披披早路已相失好取桑榆西
聽鄭三弹雙韻子歌
寒忩積雪生虛明玉壺風折層簷冰朱霞秀色妙公子
理絃燈下聲亭亭遊絲兩兩掛孤月雙聲應手無留停
月寒照戸砌虫泣雲凍出浦邊鴻征蒼蠅撲紙忩欲透
蜾蠃穴桑兒未成琵琶寬詳雙韻切含凄盡向絃中說
酒酣疎綺雜娛嬉誰道壯夫心更折一從敵騎下河南
學得聲容難辨别鷓鴣金屋沸歌吹鼠頭寶陌行靴韈
帕腰慢舞作彎弧捉耳釂觴真折馘眼前猶聽舊歌辭
鳳韶豈獨鏘虞時罷弹三喟寢不熟風定寒江靜夜悲
讀道書作
岩居秉貞操所慕在玄虛清夜眼齋宇終身觀道書形
㤀氣自充性達理不餘於道雖未庶已超名迹拘至樂
在襟懷山水非所娛寄語狂馳子營營竟焉如
金陵野外廢寺
寒花窈嫋蔓頽墻古寺蒼苔晝掩房犬吠屋頭山杳杳
蟲鳴階隙草荒荒池塘淡日蒹葭冷籬落西風橘柚黃
六代江山金碧地斷碑留得管興亡
題上藍西堂秀老壁
槎牙此老是枯松衲破寒忩百病攻嬴得雪霜皮骨在
幾看桃李謝春風
讀法華經示㢲上人
上上不須說我法妙難思汝師釋迦文深欲警羣癡有
如優曇花可玩不可持瑶車駕大武火宅鳴狐狸中道
息化城寶坊須竟躋將令脱塵網誘設華多辭吾事不
須爾父子相恬嬉常行存日用妙處参天倪一性本昭
徹春臺自熙熙汝亦有父母棄去他人依免懷報何日
敬養終無時先靈為餒鬼由汝身披緇如云識此心有
生皆秉彛謂升兜率天無路誰能知試于清夜闌回首
誦吾詩
義靈廟迎享送神曲(并序)
宣和二年冬清溪民方臘嘯聚首破睦州二浙震動知
台州趙資道通判李景淵聞亂憂頋官吏騷然獨司戶
曹事睢陽滕侯膺力陳備禦守與丞廹大義不敢違然
咸無固志侯乃為書别父母兄弟遂議大脩城守且議
曰州歲發漕司糴本為緡錢十七萬半猶未行姑留弗
遣諸邑秋税應折錢者輸米守勿任漕責侯請身之軍
儲遂充乃擇胥吏隸役營壁子弟聚而教習號忠義兵
復慮細民無頼或餌於寇盡擇市㕓游手名役而實給
之報益急郡寮詾動欲行侯謁守請止之通判遽言戶
曹忠矣如衆論何侯責曰大夫世列顯貴荷國深恩身
按察而首亂階可斬也丞色沮竟先出其孥守聞已遣
由是傾城士庶讙囂四出侯不能禁獨召所給細民諭
以利害貸兩獄罪囚令共立功皆感勵願從三年春仙
居民吕師嚢應賊導之破縣報至守丞遂奔侯慮惑衆
斬死囚十三聲言某官以下棄城皆伏誅矣師囊水陸
並下蔽塞川野城上望之危懼欲變侯誓於衆曰城之
存亾即某之死生也上天監之迺晝夜乘堞用寧衆心
凡攻城日盡破其機械賊失利退一舍據招延寺侯慮
戕及原野命開門取逋亾官吏及士民數萬歸曳柴負
粟益脩守備師囊果悉衢婺之旅號十九萬復廹城侯
親執弧矢連殪二酋闔城奮呼出戰師嚢宼温州更遣
舟師梁忠陳橲追襲温人喜開門迎之朝廷命將始至
然侯所上功皆聽守丞歸為狀已弗自言而温州之捷
復飭二校遜功王師於以見侯忠厚不伐非競名者時
姦臣閹尹用事守既逃罪丞以熙豐故家貴宦連結反
得進職就綰州符侯僅比捕盗七人之賞改京秩去為
衢州司錄事守貳同時而賞亦異章况侯之功乎是時
郡士潘君大年陳君師恭與侍郎陳君公輔序記始末
皆有因人成事之嗟羣情可見矣台人遂自為辭題曰
滕戸曹焉後金人南下所至紛擾侯貳政淮寧剪巨寇
保陳州及居憂南京士民遮使者願起侯少尹卒捍重
圍應天之人祠之名堂清忠漕淮西復破敵於蔡州人
祠之名堂忠惠盖仗義不一獨台州守貳棄城身為曹掾
可去而不去卒以死守使敵圍京師而見用於朝不肯
以堂堂社禝與人必矣夷考宣政之末縉紳最盛侯僅
以一官之微保全四郡所活生齒不知筭計彼平時荷
寵光踐中外艱難之際竟何如乎而侯自立功後勸進
大元帥於濟州反以遷都廷爭五事見嫉時相廢居興
化既還無室廬可棲台之父老迎至天台卒老死葬焉
世事又可勝嘆乎廟祠戸曹逾七十年紹熙己酉適進
職者之孫踵來貳郡乃增繪其祖更名雙廟邦人訴於
朝隨即撤去得正舊像賜廟號義靈繼室趙夫人猶存邦
人復走千里併其孫仲宜迎居廟旁侯之烈久矣亦知
台之士大夫之不忘德也嘗慨天下之事邪正是非皆
可易位惟人心不可厚誣是謂天高地厚立人極而不
昧倘弗恃此則古來憸佞得志變亂白黑多矣守城之
績可卑戸曹之廟可隳台人之心誰得而移之增廟于
孫亦欲光其祖君子勿罪獨深慨當時姦臣盗弄國柄
不過營私安知積欺不已馴致靖康之禍九廟震摇萬
方流毒豈特一州而已寧不痛哉某客丹丘覩邦人歲
祭乃作迎享送神三辭俾祝巫歌以侑觴辭曰
北固山兮朝暉鼛鼓奏兮吹箎盼夫君兮來止紛老稚
兮扶携歛芳馨兮薦豆君弗語笑兮我懷悽聊相羊兮
引釂慰我願兮無違
青溪煽兮氛妖洶二浙兮波濤花石粲兮江南驛騷匪
氓好亂兮生不聊歘蠻方兮同嘯紛醜類兮江臯愬精
誠兮上天哀萬命兮孤墉屬櫜鞬兮奮厲忽並殪兮兩
兇嗟我父子兮耕農何以報德兮維孝與忠千齡萬代
兮子孫之從
巫覡醉兮君馬嘶風雲驅兮吹靈旗凌浩蕩兮將何之
山靡迤兮白鶴飛歲歲今兮望君歸君遊勿遠兮我民
之依山阿寂寞兮頽陽西(白鶴山有侯别廟)
訪薛道士不值
三茅俯千山杖藜山氣佳來尋薛道士空房鎻烟霞微
霜染紅葉晞露浥黃花舞逐西風去湖水夕陽斜
冬雨不止
忽忽時節改白曰藏光輝重隂潤九野小雨紛微微蒼
山寒氣深高林霜葉晞田家秋成意落落乖所期曠望
獨興懷戚戚愁寒飢事至當復遣且掩荒園扉
默齋遺稿卷上
