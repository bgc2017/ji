欽定四庫全書
御定歷代題畫詩類卷七十二目錄
樹石類
戲為韋偃雙松圖歌(唐杜甫)
泉石雙松圖(元王惲)
南岳李道士畫雙松圖(元宋無)
鄭克剛雙松圖(元黃鎮成)
韓伯清所藏子昂雙松便面(元黃玠)
衍師道原雙松圖(元黃玠)
題項可立雙松圖(元柳貫)
題夏迪雙松圖(元王冕)
題曹雲西雙松圖(元陶宗儀)
巧石雙松圖(明楊基)
雙松圖(明周致堯)
二松圖(明張元禎)
孤松圖(明貝瓊)
五松圖(明廖道南)
山壑萬松圖(元王惲四首)
題履元陳君萬松圖(元楊維楨)
萬松圖(明金幼孜二首)
題盤松扇頭(元張天英)
題秦中李篔谷黃門偃松圖(明董其昌)
怪松(明李日華)
題雲松巢圖(元陳旅)
題倪幻霞雲松圖(元成廷珪)
題松雲卷(明王世貞)
大簡之畫松風圖(元元好問)
題松雪圖(元范梈)
松月圖(明程敏政)
招徐宗偃畫松石(唐張祐)
松石曉景圖(唐陸龜蒙)
觀裴秀松石障歌(唐僧皎然)
依韻和原甫省中松石畫壁(宋梅堯臣)
次韻劉貢甫學士畫松石圖歌(宋蘇轍)
題松石圖(元黃玠)
松石圖(元吳鎮)
題曹雲西畫松石(元倪瓚)
題松石(元丁立)
題松石圖(明張以寧)
題作小幅松石(明李日華)
題趙子昂松石修篁圖(明貝瓊)
次雲喻叔竒松竹圖(宋王十朋)
題松竹桂梅(明解縉四首)
席上賦老松怪柏圖(元李材)
僧蓮松檜圖歌(明王逢)
題楊補之松檜圖(明程敏政)
題松菊(明張鳳翼)
徽廟古松山鵲(明金幼孜)
題趙希遠畫蟠松玉兔圖(明僧大圭)
寄畫松僧(唐王建)
題夀老人松年圖(元張憲)
三友圖(元劉永之)
歲寒圖(明解縉)
歲寒三友圖(明吳寬)
歲寒三友圖(明許繼)
三友圖(明朱經)
皇甫松竹梅圖(元張伯淳)
松竹梅(明徐渭)
霜林晩節圖(明周旋)
乞荆浩畫(唐僧淨顯)
題金陵陳時舉宅畫壁(元謝應芳)
題吳祠部畫(明董其昌)
御定歷代題畫詩類卷七十二目錄
欽定四庫全書
御定歷代題畫詩類卷七十二
樹石類
戲為韋偃雙松圖歌(唐)杜甫
天下幾人畫古松畢宏已老韋偃少絶筆長風起纖末
滿堂動色嗟神妙兩株慘裂苔蘚皮屈鐵交錯迴高枝
白摧朽骨龍虎死黑入太隂雷雨垂松根胡僧憩寂寞
龐眉皓首無住著偏袒右肩露雙脚葉裏松子僧前落
韋侯韋侯數相見我有一匹好東絹重之不减錦繡段
已令拂拭光凌亂請公放筆為直幹
泉石雙松圖(何直長筆)(元)王惲
江煙霏霏江雨濕滿壑秋風蕩虚壁何公雖老筆有神
寫出雙松蔭泉石君看磊落横澗枝黑入太隂凝積鐵
他時不作澗窟虯定向風巖聞虎裂煩君十襲為深藏
隄備六丁來電掣
南岳李道士畫雙松圖(元)宋無
道士醉卧天柱峰睥睨石上千年之老松松精相感入
夢寐化作蒼髥雙老龍酒腸空洞生鱗角飛出兩龍醉
不覺湏臾霹靂撼五岳豐隆縮手不敢捉神靈頃刻歸
虚無壁上但見雙松圖松耶龍耶莫能詰棟梁霖雨藏
禿筆
鄭克剛雙松圖(元)黃鎮成
老榦懸霜紫翠分一山風雨半空聞攜琴欲埽苔根石
為寫秋聲寄白雲
韓伯清所藏子昂雙松便面(元)黃玠
幷刀剪水一尺餘照見亭亭兩松影玉堂學士自寫真
令我悽然發深省聳壑昂霄五十年健筆如錐有鋒穎
蒼髥磔怒知誰嗔老節猶將見奇挺直榦斜分水墨痕
樛枝亂結風霜頂龍鸞已化毛骨殘雷雨欲來崖谷暝
兔絲縣蔓待茯苓迴首餘光惜俄頃會稽公子多苦心
收拾新詩題小景
衍師道原雙松圖(元)黃玠
小石如拳大如癭石上亭亭松樹並誰從山隂得繭紙
幻落毫端寫雙影風雷太古見植立冰雪平生慣凄冷
下有茯苓千歲根可為人間駐流景
題項可立雙松圖(元)柳貫
我家庭下有雙松絡石攙雲與此同閉戶時時聞落雪
援琴往往寫清風神全省識蛟龍狀墨守誰争篆籀工
採藥天台能事在故應添著負苓翁
題夏迪雙松圖(元)王冕
我昔曾上五老峰白雲盡處看青松中有兩樹如飛龍
正與夏迪畫者同夏迪畫松得松趣箇箇乃是廊廟具
貞固不特凌雪霜偃蹇猶能吐煙霧蒼髥獵獵如有聲
鐵甲半掩苔花青六月七月炎火生對此似覺形神清
丈人兀坐誠有道豈比商山采芝皓有琴有琴不湏彈
而今世上知音少
題曹雲西雙松圖(元)陶宗儀
泖雲西畔一詩翁畫法營丘理趣融四十年前經此地
雙松無恙草堂空
巧石雙松圖(明)楊基
松蟠怪誕龍形矯石嵌玲瓏雪膚巧何事淋漓水墨圖
高堂六月秋風早秋風吹雲山脚動瀑布飛來濕瑶草
翠幹危撐日月低霜根倒插雷霆繞山中黃葉已蓋地
獨有煙蘿青裊裊夕露猶含碧海秋春霞已破丹山曉
平生愛松幷愛石何異江鳬得蒲藻醉裏徂徠若可登
人間草木慙枯槁豫章將軍顔色好十年走馬淮隂道
索我題詩寫壯懷詩成已覺松杉老
雙松圖(明)周致堯
鑿鑿岷峨插彼蒼海波不動海天凉雙蛟化作神仙去
明月中宵劒影長
二松圖(明)張元禎
兩髥如龍入雲去白日空庭作風雨根著九地拔不起
留與乾坤作雙柱千丈兔絲千歲苓南山翠色同峥嶸
岳陽城南老髥精驂鸞追逐呂先生
孤松圖(明)貝瓊
峨眉古松寒不死曾見仙人三洗髓霜摧雨剥雷震餘
千尺老蛟鱗甲紫城南桃花千萬株亂後一株今亦無
長身獨立何偃蹇正直自是神明扶
五松圖(為劉太常汝忠題)(明)廖道南
我聞賢哉五大夫乃在泰山絶頂之東隅秦封漢禪幾
千載云胡京邸開瑶圖大夫昔隠雲門山餐精餌實栖
仙關虯根百尺結玄窟鸞枝千仞蟠蒼顔大夫今登石
渠閣牽蘿偃蓋承天澤雲來絶嶠時從龍月上層臺夜
巢鶴吁嗟對爾長隂森深春麗景穿遥林幽枝不改歲
寒操勁節真懷太古心此時此地歌此曲維石巖巖五
株綠願引滄浪萬頃波長日虚堂媚幽獨
山壑萬松圖(四首)(元)王惲
髥龍落落不凡材萬壑蒼煙鬱不開絶似澗阿幽隠士
苦嫌塵土不歸來
巖風謖謖泛秋聲展放横披眼便明酷似龍門山正北
兩崖隂合記經行
大厦欹傾要棟梁萬材於此鬱蒼蒼正湏叮囑工師輩
為桷為榱細選量
構厦先論大匠賢杗楹棖闑不相捐何當剪伐長材外
乞與坡仙作竈煙
題履元陳君萬松圖(元)楊維楨
紫芝道人天思精南來新畫青松障東家畫水西家山
積棄陳縑忽如忘突然槎牙生肺肝元氣淋漓迫神王
亟呼圓瓦倒墨汁盡寫髥官立成仗羣争十丈百丈身
氣敵千人萬人將交柯玉鎻混鱗甲屈鐵金繩殊骨相
石鬭雷霆白日傾雨走飛龍青天上前身要是僧擇仁
五百蜿蜒見情狀天台老林亦畫松三株五株成冗長
我家東越大松岡五鬛蒼蒼鬱相望門前兩箇赤婆娑
上有玄禽語相向雕龍梓客朝取材伏虎將軍夜偷餉
安得射洪好絹百尺強令渲隂森移疊嶂鼓以軒轅之
琴五十絃共寫江聲入悲壯
萬松圖(二首題寄幼學賢弟)(明)金幼孜
一别鄉園廿四春種來松樹已成村寄言孫子湏培植
剪伐無令及本根
種得長松萬箇多連山數里暗煙蘿何時投老歸鄉曲
分我寒巖翠一坡
題盤松扇頭(元)張天英
曾障西風庾亮塵支撐眼底妙輪囷屈將千丈虯龍質
一握生綃敢望伸
題秦中李篔谷黃門偃松圖(明)董其昌
當年高隠傲千峰搜得峨眉偃蓋松出蟄蒼龍呈怪狀
游空雲鶴見遺蹤居然玉局銘三植不向金泥羡五封
顧我亦銜風木恨幷刀一為剪吳淞
怪松(與秦心卿)(明)李日華
青銅纏皮鐵勾搭三萬年前綠一髮月高映我琥珀珠
鶴來踏枝踏不著
題雲松巢圖(元)陳旅
匡廬多白雲亦有松在山高樓若橧巢乃在雲松間茯
苓生砌石雨氣通林巒遊子涉遠道夕鳥栖簷端終期
謝圭組歲晚適幽歡卧聆松風細起看川雲還
題倪幻霞雲松圖(元)成廷珪
九峰只在泖雲西松下來尋隠者棲隠者不歸空見畫
滿山風雨夜猿啼
題松雲卷(贈王明府)(元)成廷珪
君侯燕坐琴堂上琴底雲生萬壑松松愛芊眠時借色
雲憐罨靄不辭封三江地僻催棲鳳二室天空起蟄龍
服餌異時須待汝為霖今旦莫從容
大簡之畫松風圖(為脩端卿賦)(元)元好問
董元老筆鬱盤盤萬壑蒼雲復此看絶似鳳凰山下路
秋風無際海波寒
題松雪圖(元)范梈
傍人不識歲寒松憐殺深山大雪封待得化為東海水
青天白日睡蒼龍
松月圖(為陳高士題)(明)程敏政
綠釵搖影見分毫露下空庭月正高禮罷夜壇頻側耳
一天凉籟洗秋濤
招徐宗偃畫松石(唐)張祐
咫尺雲山便出塵我生長日自因循憑君畫取江南勝
留向東齋伴老身
松石曉景圖(唐)陸龜蒙
霜骨雲根慘澹愁宿煙封著未全收將歸與說文通後
寫得松江岸上秋
觀裴秀松石障歌(唐)僧皎然
誰工此松唯拂墨巧思丹青管不得初寫松梢風正生
此中勢與真松争高柯細葉動颯颯乍聽幽飀如有聲
左右雙松更奇絶龍鱗麈尾仍半折經春寒色聚不散
逼座隂隂將下雪荆門石狀凌璵璠蹙成數片倚松根
何年蒨蒨苔黏跡幾夜潺潺水擊痕裴生詩家後來客
為我開圖玩書石對之自有高世心何事勞君上山屐
依韻和原甫省中松石畫壁(宋)梅堯臣
山林與城闕事物不相對唯聞秉道義所處無内外趨
煩而毁静此理乃俗輩昔有天下賢喜得名筆會買粉
塗南牆松石生屋内石怪如舂濤松偃如起籟畫來二
十年數偶未輒愛罕親憑案顔但覩抱牘背雖當省闥
嚴晦昧欲何賴今逢茂陵人獨唱亦豪邁
次韻劉貢甫學士畫松石圖(宋)蘇轍
長松大石生長見朅遊塵土嗟空羡寒翠關心失舊交
榮華過眼驚流電破繒買得古畫圖遺墨參差隨斷線
樛枝倒挂風自舞直榦孤生看面面故山舊物遠莫致
愛此隨人共流轉物生真偽竟何有適意一時寧復辨
少年所好老成癖傍人指笑嗟矜衒京城宅舍松石希
買費百金猶恐賤
題松石圖(元)黃玠
毫端水墨影紙上松石神老節委地盡怪態與時新寫
物要有似開卷知其人
松石圖(元)吳鎮
硯池漠漠吐墨汁蒼髥呼風山鬼泣濤聲破夢鐵骨冷
露影濡空翠毛濕徂徠千樹老雲煙湖山九里甘蕭瑟
何當閱此明窗下長對詩人弄寒碧
題曹雲西畫松石(元)倪瓉
雲西老人子曹子畫手遠師韋與李衡門晝掩春長閒
搖毫動筆長風起葉藏戈法枝如籀蒼石庚庚横玉理
庭前落月滿長松影落吳松半江水
題松石(元)丁立
匡廬道士山隂住遶屋青松箇箇長溪上一番春雨過
白雲滿地茯苓香
題松石圖(明)張以寧
繄松之蒼繄石之剛曷以比德維士之良有蒼者松有
剛者石繄士之良維以比德
題作小幅松石(明)李日華
小暖乍得雨春松如膏沐幽蘭雪後叢隠隠動芳馥拂
拭松下石莓苔破新綠鳥雀亦未知聊以怡余獨
題趙子昂松石修篁圖(明)貝瓊
白髮王孫老薊門逢人只說山中趣酒酣落筆有天機
寫作隂厓百年樹一株偃蹇龍蛇影繞屋風聲三伏冷
流脂入地成琥珀死骨經雷縮人癭森森竹石俱蒼然
一日坐我天姥前王孫跨鶴歸何年山空月明啼杜鵑
次韻喻叔奇松竹圖(宋)王十朋
只應王子猷相愛未許秦皇帝可尋畫我同年作三友
歲寒節操宰官身
題松竹桂梅(四首)(明)解縉
石上春松百尺長松花落澗水生香丁寧樵斧休戕伐
當待他年作棟梁
脩篁解籜出林梢勁節扶疎長鳳毛停待他年堅似玉
裁竿東海釣金鰲
桂樹團團翠欲流靈根原自月中求東風吹動黃金粟
散作人間富貴秋
瀟灑寒梅吐玉葩暗香浮動老仙家應知鼎鼐調羹味
幾向園林傲雪華
席上賦老松怪柏圖(元)李材
仙人解衣䃲礴臝造化慘澹秋毫端枝柯千尺入層漢
笙籟萬壑鳴驚湍堂中日月不可老壁上雷雨何當乾
我來醉卧北牎下夢跨黃鵠天風寒
僧蓮松檜圖歌(書遂昌山人鄭明德序後)(明)王逢
蓮公畫稱東吳精草蔓花房未嘗寫森張意象亭亭表
輒有神人助揮灑常州貌得劒井松劒氣曣温相鬱葱
膏流節離禍幸免至今顔色青於銅孔廟之檜尤硉矹
地媪所守龍所窟欒柯落隂根走石疑是忠臣舊埋骨
松兮檜兮豈偶然陵霜轢雪兵燹年箭痕刀瘢盡皸裂
用命欲拄將崩天王姚憑城親被堅身殱城破百代傳
無人上請配張許日夜二物風雷纏鄭君鄭君古君子
此文此畫良有以我題短章非鬭靡用弔忠魂附遺史
吁嗟烈士長已矣
題楊補之松檜圖(明)程敏政
五松已受秦封辱六檜復被秦名汚參天直榦尚如此
二雛已滅隨煙蕪大夫偽號若芻狗處士雄心射牛斗
眼前便覺風雨來耳畔疑聞蟄龍吼良工此圖筆意精
王孫一購千金輕恨無大手如子美為賦成都古柏行
題松圖(明)張鳳翼
雲松自是徂徠樹霜色猶存彭澤花莫道西風便蕭瑟
秋容偏在野人家
徽廟古松山鵲(明)金幼孜
松梢盤拏出巖壑一夕山風吹子落幾迴度澗聽松聲
横枝忽見飛來鵲翠衿紅觜一何奇誤疑青鳥降瑶池
根深茯苓不見斸王母羽蓋今何之宣和宫中迹如埽
胡沙漠漠天地老莫向松間占鵲聲五國城荒長芳草
題趙希遠畫蟠松玉兔圖(子昂趙明公鑑記)僧大圭
天水王孫重毫素愛寫蟠根萬年樹上有徂徠五色雲
下有中山雙白兔清隂散作秋滿林咫尺高堂起煙霧
丹桂吹香野菊黃玉葉金枝亂無數迢迢錦水泛蒼鳬
漠漠青天飛雪鷺人間畫手非不多自是王孫得真趣
浮玉山人列仙侣雅與王孫同出處妙畫題來字字真
兵後收藏乃奇遇宣和遺譜世莫傳艮岳荒凉風景暮
眼中人事己非前畫裏江山尚如故老我披圖一愴然
落日長歌弔南渡
寄畫松僧(唐)王建
天香寺裏古松僧不畫枯松落石層最愛臨江兩三樹
水禽棲處解無藤
題夀老人松年圖(元)張憲
我昔湖上看眠松蟠屈蒼龍隂十畝青天晝暝雷雨黑
白日猶疑鬼神守却憶僧前如雨落春雨新秧不盈握
如今合抱復蔽牛偃蹇輪囷卧丘壑松下老僧金骨仙
親手種松忘歲年倒持一尺白鸞尾拄頬聽風當晝眠
茯苓作粥粉作餅千斛松醪供酩酊不用飛丹駐玉顔
前身自是陶弘景
三友圖(元)劉永之
冰髥玉節間苔枝瘦影參差落墨池最憶山隂殘雪裏
西窗相對鬢如絲
歲寒圖(明)解縉
羣芳搖落盡凋殘惟有孤根耐歲寒為道滄洲深雪裏
獨留蒼翠與君看
歲寒三友圖(明)吳寬
檜生巖壑裏凜然歲寒姿衆卉豈不好貞心少相知南
望庾山麓北瞻淇水湄氣味雖脗合猶恨道遠而生綃
纔盈丈一旦聚於斯匪藉縮地術良工親手移能事出
腕脂託物由心思邪人多黨與蔓草難芟夷正士每特
立嘉樹不附麗時或倒置之山苗反離離維此一堂上
霜雪同襟期聊因草木類竊比唐虞時后稷既在位繼
以契與䕫紛紛共鯀輩末路將何為
歲寒三友圖(明)許繼
孤標鬱深翠勁節挺寒綠復此雪後花娟娟瑩如玉風
霜慘陽林冰霰沍隂谷枯悴紛相藉於兹見高躅貞心
諒已同盟好在幽獨轉念繁華姿中道何反覆
三友圖(明)朱經
冰雪淡相看心期許歲寒莫同桃李伴容易及春殘
皇甫松竹梅圖(元)張伯淳
三友亭亭歲晚時政緣冷澹易相知何湏近舍今皇甫
却向圖中覓補之
松竹梅(明)徐渭
朱碧嬌啼二月鶯却都輸與此三君若添明月孤來鶴
踏亂松尖一片雲
霜林晩節圖(明)周旅
朔風何蕭蕭嚴霜亦皓皓維此歲載隂羣芳盡枯槁懿
彼貞堅姿幽寂能自保春風桃李花樹下蘼蕪草紛紛
競顔色媚此一時好
乞荆浩畫(唐)僧淨顯
六幅故牢健知君恣筆蹤不求千澗水只要兩株松樹
下留盤石天邊蹤遠峰近巖幽濕處惟藉墨煙濃
題金陵陳時舉宅畫壁(元)謝應芳
雙松歲寒姿卷石太古色我昔山中遊憩此松下石松
花雪霏霏松葉風瑟瑟安知此情景相對復今日撐空
兩髥龍還在書中室主人罷鳴琴晏坐室生白客來苦
炎熱倚樹欲挂幘不聞天籟鳴但見空翠滴煩襟頓如
洗林壑幽興適經月數相過明朝有行役黃埃赤日中
令人轉相憶
題吳祠部畫(明)董其昌
居然張璪偃松圖一一潛虯若可呼為問寒林風謖謖
何如千樹在玄都
御定歷代題畫詩類卷七十二
