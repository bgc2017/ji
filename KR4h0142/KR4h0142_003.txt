欽定四庫全書
御定歷代題畫詩類卷三目錄
地理類
觀華夷圖(唐伍喬)
觀華夷圖(唐曹松)
觀輿圖有感(元金渭五首)
河山形勝圖(金雷淵)
河山形勝圖(金馮璧)
東山老人河山形勝圖(金趙秉文)
關河形勢圖(元王惲三首)
山川圖詩呈解之昂御史(元朱德潤)
金陵圖(唐韋莊)
觀長安城圖(宋陸游)
七言和王微之漁陽圖(宋沈文通)
陜西圖(宋劉叔贛三首)
跋范寬秦川圖(金麻九疇)
范寬秦川圖(元元好問)
秦山圖(元王惲)
題驪山圖(元倪瓚)
魯國圖(宋謝翱)
題宋復古鞏洛圖(明謝徽)
觀駱元直經進江南形勢圖(宋王庭珪)
題華嶽江城圖(元楊載)
劉道傳為李遠子微作青山似洛中圖為作歌以
係之(元張翥)
吳秋山寫江淮秋意(元周權)
為文舉畫泖山圖因題(元倪瓚)
大姚山圖(宋米友仁三首)
米元暉大姚山圖(元倪瓚)
題沈氏所藏石田臨小米大姚江圖(明文徵明)
題海虞錢氏所藏王均章虞山圖(明吳寬)
自畫吳松小崑山(明董其昌二首)
看畫常州圖迎新太守(宋楊萬里)
題米元暉溧陽溪山圖(元陳旅)
題倪雲林所畫義興山水圖(明高啓)
為李端卿寺丞題王叔明義興山水圖(明吳寬)
狼山晩晴圖(元楊維楨)
荆溪圖(元鄭元祐)
荆溪秋色圖為卜震亨題(元倪瓚)
為王允同題陳惟允畫荆溪圖(明虞堪)
題陳惟允荆溪圖(明張田二首)
陳惟允荆溪圖(明王蒙)
題倪元鎮畫荆溪清遠圖(明王燧)
畫吳淞山色贈潘以仁(元倪瓚)
黃彌守畫吳江新霽圖(金党懷英)
題啓南過吳江舊圖(明吳寬)
題因老淞江煙雨圖(宋陳造二首)
桃江圖(元程鉅夫)
御定歷代題畫詩類卷三目錄
欽定四庫全書
御定歷代題畫詩類卷三
地理類
觀華夷圖(唐)伍喬
別手應難及此精須知攢簇自心靈始於毫末分諸國
漸見圖中列四溟關路欲伸通楚勢蜀山俄聳入秦青
聿端盡現寰區事堪把長懸在戶庭
觀華夷圖(唐)曹松
落筆勝縮地展圖當晏寧中華屬貴分遠裔占何星分
寸辨諸嶽斗升觀四溟長疑未到處一一似曾經
觀輿圖有感(五首)(元)金渭
朝雨茅茨濕披圖羨禹功山河一掌上宇宙九疇中水
性惟趨下民生本易窮腁胝豈無事大智與天通
四載勤難繼八年績竟成(一作四履應難辨三河尚可尋)功推城濮雋
澤想召陵深問鼎猶懷惡投龜肯易心向無微管歎孰
憶到于今
轍已環諸夏居猶憶九夷難求伐木處尚想饋豚時夾
谷真成謗中牟不易知惟存刪述事赫赫起周畿(一作衰)
皓首陳王道時君孰可匡(一作當)艱難思稷契容易託齊
梁越豈資冠冕秦方用虎狼空聞歸大老不復見鷹揚
雒邑空南渡東都亦北轅已符前五閏(一作運)空憶後三
元(世謂漢唐宋為後代)分合巧相似今昔(一作短長)難等倫女真如拓
拔一統位(一作世)中原
河山形勝圖(金)雷淵
高峰巨塹與天連中國關防表裏全北岸塵氛重回首
不知圖上看風煙
河山形勝圖(金)馮璧
書劒丁年記昔游中條之麓過蒲州地形西控三秦遠
河勢南吞二華秋晉魏兵爭一春夢漢唐壇祀幾荒丘
披圖弔古令人慨不必重登鸛雀樓
東山老人河山形勝圖(金)趙秉文
太虚匠流峙造化誰胚胎洪荒萬萬古至今餘劫灰黃
河發崐崘匣怒不敢&KR2844;初徑龍門天下險勢如萬頃納
一杯桃花浪激不得上凡魚幾曝鱗與腮下趨神睢如
地底終古不到軒轅臺滿津沉沉卧虹影鐵牛駕浪輸
黃能千里一曲復一曲傾山倒嶽不復迴巨靈為東肘
首華為崩摧茆津濟師想勝槩搔首北望令心哀萬派
赴集津鼓聲如會垓神斧忽中斷鑱鑿何年開崖傾路
斷飛鳥絶輕舟一箭浮天來篙師絶叫未及瞬回望已
失雲濤堆但見兩厓蒼蒼半天外三門斗落如驚雷擘
窠大字誰所銘高山百丈磨蒼崖廟前劉公一片石龜
龍剥落生莓苔東軒先生生長三晉地回視韓魏空浮
埃想像舊遊處落筆如山頹胷中原自有河山寫出勝
概何壯哉餘波到諸郎直氣凌斗魁況復文章妙天下
睥睨晁張顰蘇梅竹帛如山不經國安用江鮑稱詩才
劉夫子我有一杯酒澆汝胷崔嵬嗚呼聖道久榛塞孟
氏闢路誅蒿萊諸儒辛苦補罅漏未見巨手如排淮後
生索塗方摘埴雖有耳目如嬰孩祝君頽波作砥柱驅
入聖海無津涯劉夫子深藏十襲作龜鑑見君此圖吁
可懷
關河形勢圖(三首)(元)王惲
關河百二控秦頭滿目斜陽獨倚樓設險守邦須尚德
每多吳起說文侯
秦川展掌華山高千古關河締構牢早晩去施通濟手
浮航如畫鎖驚濤
壓關樓上醉憑欄一片黃流入斷山彼索此疆俱寂寞
山河空鎖夕陽閒
山川圖詩呈解之昂御史(元)朱德潤
山川結靈根厚地秉陰竅神功自模範嵲屼起雙嶠層
巒倚天開仰盼絶飛鳥嵐光變氣候草木通深窈東山
吾舊游紈素記行稾平生丘壑情藉此寫懷抱荆關竟
已矣咞吮豈真好會當躡丹梯共登天門道
金陵圖(唐)韋莊
誰為傷心畫不成畫人心遂世人情君看六幅南朝事
老木寒雲滿故城
觀長安城圖(宋)陸游
許國雖堅鬢已斑山南經歲望南山横戈上馬嗟心在
穿塹環城笑虜孱日莫風煙傳隴上秋高刁斗落雲間
三秦父老應惆悵不見王師出散關
七言和王微之漁陽圖(宋)沈文通
燕山自是漢家地北望分明掌股間休作畫圖張屋壁
空令壯士老朱顔
陜西圖(三首)(宋)劉叔贛
干戈今日事關塞此圖看白日長安近蒼山隴坂寒由
來名百二自古有艱難指似安西道疑情竟據鞍
萬里靈州地他年漢朔方山河從割棄關輔急隄防轉
益豺狼窟堪嗟禮義鄉拔胡須壯士看盡意蒼茫
河源來積石天馬涉流沙耳目成千古丹青在一涯荒
涼都護府斷絶使臣槎安得山西將收功似漢家
跋范寬秦川圖(金)麻九疇
山水人傳范家筆畫史推尊為第一朅來因看秦川圖
天下丹青能事畢大山巖巖如國君小山鬱鬱如陪臣
大石盤盤社與稷小石落落士與民一山一形似爭長
一石一態如布軍想君胸中有全秦見鐻削鐻鐻乃真
掌上長安近於日千樹萬樹生青春憶昔岐山鳳皇語
蔥蔥柞棫霑新雨昆夷束手密須降不見功勲見歌舞
黃金鑄牛西入僰五丁雲棧通中國驪山宫闕九天高
六處孱王走銜璧不信詩書信法家關東半被魚書惑
盡卷圖籍亦大好五十年兇都一埽章邯董翳舉如毛
沐猴冠委金陵道北原兵自天而下漢室傾頽如解瓦
祁山六出縱無功渭水猶堪飲君馬螭蟠老將骨未朽
草附那能濟陽九技癢投鞭抵歲星歸來鹿死何人手
神武空矜賀六渾投機常落周人後竟令馮翊軟沙邊
東風一夜吹新柳侵尋皂角相料理抛擲龍津浮汴水
鷁頭過處已非隋不覺晉陽人姓李華清高宴戛宫梧
舞馬如何護兩都縱待青騾還蜀道肉得沙場白骨無
興亡自取不足吁可憐神州為盜區貪徵往古山川事
忘却題詩賞畫圖
范寬秦川圖(元)元好問
亂山如馬爭欲前細路起伏蛇蜿蜒秦川之圖范寬筆
來從馬家書畫船變化開闔天機全濃澹覆露清而妍
雲興霞蔚幾千里著我如在峨嵋巔西山盤盤天與連
九點盡得齊州煙浮雲未清白日晚矯首四顧心茫然
全秦天地一大物雷雨澒洞龍頭軒因山分勢合水力
眼底廓廓無齊燕我知寬也不辦此渠寧有筆如修椽
紫髯落落西溪君長劒倚天冠切雲望之見之不可親
元龍未除湖海氛李白豈是蓬蒿人愛君恨不識君早
乃今得子胸中秦作詩一笑君應聞
秦山圖(詩元貞元年秋九月十四日作時賤庚六十有九)
(元)王惲
秦之為山何峻雄西連太白東華峰特隆天府樹巨屏
固蓄精祐開邰封黍離變雅西周東雲煙幻出崤函宫
不信詩書顓法制百二山河纔兩世後來漢唐亦盛代
文物雖多終霸氣千年事往遺迹在留與來今鑒成敗
君不見烽燧臺羯鼓樓祖龍墓在山東頭丹青比興雅
頌作畫史固是非凡流半生薄宦走踆踆每恨西遊不
到秦我今年耄百事懶惟有懷古一念心猶存嘗聞雪
滿秦山圖天機貌畫終南真又聞髯張醉裏頭插筆灑
遍人間雪色壁西溪君范華原嗚呼二者不復作令人
氣短心茫然一朝全秦大物忽當眼著我如在龍首山
之顛卷舒巨軸閱幾年兩都喬木今蒼煙其歸有數開
有先昔藏壽國今聰山二公異世俱稱賢畫兮畫兮得其傅
題驪山圖(元)倪瓚
校獵上林苑洗馬昆明池霜威肅笳鼓雲氣畫車旗馬
班陳賦詠衞霍綏蠻夷王風既未遠文明方在兹逶迤
霄漢上鳳皇尚來儀
魯國圖(宋)謝翱
秋風嶽下城海客見圖新樹入舞雩里水來浮磬濱東
封餘輦路西狩問虞人被髮逢夫子狂歌作放民
題宋復古鞏洛圖(明)謝徽
青山鞏洛舊林園髣髴昇平古意存雨外人歸秋葉浦
煙中鳥下夕陽邨昔年題字宸光合(宋思陵題簽)今日披圖
野興繁風景西湖仍不異惟餘故老說中原
觀駱元直經進江南形勢圖(宋)王庭珪
異時漢網疎天討胡兒馬囓江南草石頭重戍豈無兵
將軍不識丹陽道至今戰骨埋秋霜傷心不忍問耆老
龍蟠虎踞昔何雄赤壁濡須在眼中潯陽江水射蛟處
旌旗拂天來向東艨艟塞川不敢下昔人曾此破曹公
横江九道波翻屋試請輕兵渡淮曲夜入長安人不知
應見畫圖心已熱他日將軍按此圖鼓行而西如破竹
題華嶽江城圖(元)楊載
華嶽能詩世有名學畫丹青亦豪放此圖似寫安慶城
雉堞樓臺儼相向北風將至江面黑千艘萬艘爭避匿
滄溟涌溢水倒流南嶽動搖天柱側蛟龍戲落秋潭底
素練平鋪八千里時清好作釣魚翁閒弄輕舟煙霧裏
劉道傳為李遠子微作青山似洛中圖為作歌以
係之(元)張翥
石頭城中有渺渺之秦淮秦淮東流入江遠其上疊巘
連層厓牛頭雙闕雲間開三山北山鬱煙霾六朝遺蹟
猶在眼千古往事徒興懷昔人謂此洛中似四面青山
圍二水劉侯熟識此景勝況復愛畫入骨髓五尺長紙繭不如
乘興破墨塗成圖漁梁茅屋昏欲無壞陵荒隴迷楸梧
寒潮已落斷岸闊行人不渡扁舟孤嵩邪邙邪漫漶那
可辨但見招提林杪直下藏邨墟憶我羈游石城日江
煙山雨正蕭瑟横塘酒家好新酒醉倚船窗看竒崛只
將健句寫歸來却恨此時無畫筆
吳秋山寫江淮秋意(元)周權
江天漠漠秋無際數點淮山冷屏翠閒拈枯筆灑松腴
半幅生綃千里意
為文舉畫泖山圖因題(元)倪瓚
華亭西畔路來訪舊時蹤月浸半江水蓮開九朵峰酒
杯時可把林叟或相從興盡冷然去雲濤起壑松
大姚山圖(三首)(宋)米友仁
廣文當日官雖冷可奈才名振世何他日君家須炙手
而今聊復雀堪羅
老年尚喜管城子更愛好山江上青武林秋高曉欲雨
正若此畫雲冥冥
三茅别有洞中天我欲山居屏世緣累行積功多蛻舉
玉宸欣有地行仙
米元暉大姚山圖(元)倪瓚
大姚湖水白生煙長物都除絶世緣笙鶴不為歸鶴怨
王仙真是勝丁仙
題沈氏所藏石田臨小米大姚江圖(有序)
(明)文徵明
長洲沈氏舊藏小米真跡成化間有假中官之勢取
之石田為追摹此圖
春雲沉空山有無眼明見此姚江圖圖窮爛漫得題字
照人百顆驪龍珠平生雅識敷文書紹興歲月仍不誣
豈知尤物能媒禍繭紙蘭亭已非故石翁信是學行人
能使邯鄲還故步憶昔憸人賄為囿黷財更假狂閹手
千里珍竒歸撿括故家舊物那容守沈氏藏兹二百年
一朝掣去心茫然誰言物聚必有散手澤相關常累歎
未能一笑付亡弓且喜百年還舊觀豈余鈍眼錯顔標
抵掌真成孫叔敖區區不獨形模似更存風骨驪黃外
一時點筆迥通神得非小米是前身從來藝事關人品
敢謂今人非古人
題海虞錢氏所藏王均章虞山圖(明)吳寬
扁舟昆湖去憶向虞山還當時迫日暮未得窮躋攀至
今三短章寂寥不重刪安知六載後依然見兹山諒無
愚公愚賴有頑僊頑頑僊隠居處深林置柴關丹竈火常
伏藥闌苗載芟高情付縑素丹青色斑斑兹山卧平野
隠然不成環逶迤亦甚遠攢蹙何其慳咫尺見百里羣
峰互垂鬟飛鳥歸易没浮雲出偏閒拂衣最竒麗空巖
故漩澴天風或稍定石壁仍潺潺僊宫對佛寺妙境非
人寰獨憐仲雍墓誰為剪榛管短棹載書卷浩歌水雲
間髣髴歸菴翁往來寳嚴灣竊祿本無補乞身亦多艱
卧游畢舊願坐嘯開塵顔
自畫吳松小崑山(二首)(明)董其昌
崑山雖婉孌却似魯家丘故作廬峰勢青天瀑布流
夜游西園渚初月光炯炯徙倚巖石上愛此林木影
看畫常州圖迎新太守(宋)楊萬里
畫工吮筆畫常州老子來看却自羞若遣此圖還解語
道儂調戲幾君侯
題米元暉溧陽漢山圖(元)陳旅
宿雨散層巘林麓翳煙霏遥山斷復連川上初晰微我
昔困行役溧陽秋未歸幽子喬松流邂逅啓郊扉撫景
正若此别離嗟願違覽卷遂終日溪雲欲生衣
題倪雲林所畫義興山水圖(明)高啓
嘗啜陽羨茗不遊陽羨山銅宫結秀色都在畫圖間樊
川醉遊處水榭依沙樹雲入縣城來溪流太湖去我愛
雲林生高歌無俗情石庭梅欲發須放酒船行
為李瑞卿寺丞題王叔明義興山水圖
(明)吳寬
陽羨山深懶杖藜卧游三日路仍迷雲中望見乘舟者
始識遥通罨畫溪
狼山晩晴圖(元)楊維楨
樵東風雪夜無邊一别狼山已幾年今日江南攜畫看
玉峰十二倚青天
荆溪圖(元)鄭元祐
荆溪溪上首重迴豈意人間化劫灰只有斬蛟橋下水
可曾寫入畫圖來
荆溪秋色圖為卜震亨題(元)倪瓚
罨畫溪頭春水明上人逸筆思縱橫雲山多少玄暉句
不道毫端畫得成
為王允同題陳惟允畫荆溪圖(明)虞寬
好山都在太湖西滿路風煙棘刺迷華屋燕飛今在否
市橋官柳不勝題
題陳惟允荆溪圖(二首)(明)張田
人家綠樹繞孤城溪上風波落日明三害祠存人已去
只今豺虎却縱横
歷亂茆堂草樹深隠居蹤跡杳難尋只應獨自攜琴去
小答松篁太古音
陳惟允荆溪圖(明)王蒙
太湖西畔樹離離故國溪山入夢思遼鶴未歸人世換
歲時誰祭斬蛟祠
題倪元鎮畫荆溪清遠圖(明)王燧
銅官山下縱清遊每為餐松十日留吹斷玉簫人去久
暮雲空鎖洞庭秋
畫吳淞山色贈潘以仁(元)倪瓚
吳淞春水綠搖蕩半江雲漁舟衝雨出松聲渚際聞潘
郎狂嗜古容我醉書裙鼓柁他年去相從遠俗氛
黃彌守畫吳江新霽圖(金)党懷英
江雲卷宿雨江風散晨煙山光煙雨潤欲滴影墮江水
空明間脩蛾新妝翠連娟下拂塵鏡窺明蠲漁舟來何
許觸破青茫然中流水肥魚逆上受網應有松鱸鮮借
問張季鷹西風幾時還漁郎理網喚不應但見水碧江
涵天如何塵埃中眼界有許寬道人胸次波萬頃為寫
此境清而妍蒼崖無塵樹影寒直欲坐我苔磯邊我家
竹溪陰小艇横清漣異時赤脚踏兩舷不應尚作披圖看
題啓南過吳江舊圖(明)吳寬
吳淞江腹太湖頭雌霓連踡卧碧流我昨經行覺尤勝
滿船明月下滄洲
題因老淞江煙雨圖(二首)(宋)陳造
遠峰近薄鑑中浮每泊行舟十日留雨望晴臨俱不惡
最憐煙靄暝高秋
千里湖山宿霧昏倚欄一筆解平呑漁郎好在收綸罷
想踞笭箵共一樽
桃江圖(元)程鉅夫
大仰山前宿雨餘桃枝江口正樵漁何人乞得身無事
賸買雲山小結廬
御定歷代題畫詩類卷三
