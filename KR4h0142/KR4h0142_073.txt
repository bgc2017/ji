欽定四庫全書
御定歷代題畫詩類卷七十三目錄
樹石類
題畫柏(唐吳融)
黃華畫古柏(金密公璹)
題李遵道畫古柏(元張天英)
竹齋學士作柏圖(元黃玠)
禹柏圖(元程鉅夫)
韓吉父座上觀漢陽大别山禹柏圖(元吳萊)
禹柏圖(元吳師道)
雙柏圖(元陳樵)
題東坡畫古柏怪石圖(金趙秉文三首)
柏石圖(宋蘇軾)
題巨然泉巖老柏圖(金趙秉文)
題畫(明董其昌)
八檜圖(宋王令)
畫檜(元虞集)
題華氏瑞檜圖(明高啓)
題老檜圖(明姚廣孝)
題白石翁畫虞山古檜(明張淵)
題王學士所藏王孟端老檜蒼崖圖(明曾棨)
題沈啓南畫虞山致道觀昭明手植三檜初名七星
檜(明王世貞)
古杉行(元傅若金)
跋理宗題馬驎畫折枝木犀圖(元王惲)
題曹雲西桂根圖(元黃玠)
題江亭柳色圖(元丁鶴年)
題吳宫衰柳圖(明袁凱)
題便面畫新柳(明李日華)
倣倪迂河橋新柳(明李日華)
題畫柳(明董其昌)
題自畫梧石(元唐肅)
題梧石(明劉崧)
題浦人畫梧桐竹石(明程本立)
題梧竹竒石圖(明桑悅)
題浦舍人梧竹圖(明趙迪)
畫樹後呈濬師(唐劉商)
于祕校示郊園棠木連理圖偶題長句(宋劉叔贛)
畫樹(元馬祖常)
題惠崇畫樹林(元馬祖常)
題初士元所畫雙樹圖(元釋良琦)
題陳大宅方壺子層層雲樹圖(明周玄)
百樹送青六景(明魏時敏)
癸亥五月寫江干七樹(明李日華)
陳仲美夏木圖(明張羽)
祝孝友作枕屏小景以霜餘茂樹名之因題此詩
(宋朱子)
許道寧寒溪古木圖(元元好問)
海岸古木圖(元王惲)
畫古木(元馬祖常)
題畫古木(元虞集)
畫古木(元虞集)
商德符畫幽篁古木(元虞集)
王晉卿古木(元楊載)
題王若水為仙都宫主趙虚一畫蒼厓古木圖(元)
(柳貫)
題山莊所藏東坡畫古木圖(元歐陽玄)
奉題達兼善御史壁間劉伯希所畫古木圖(元傅)
(若金)
題趙仲穆怪石竒木(元張翥)
息齋竹石古木(元張翥)
題怪木圖(元貢師泰)
鄭禧之古木圖(元鄭元祐)
夜作古木怪石因題(元倪瓚)
為何彦修題縣厓古木圖(元劉永之)
題古木幽篁圖(元劉永之)
雲林古木(元唐肅)
題郭天錫畫古木(元張天英)
畫古木幽篁(元丁鶴年)
怪木竹石圖(明施敬)
古木寒藤圖(明沈周)
郭熙畫木(元虞集)
御定歷代題畫詩類卷七十三目錄
欽定四庫全書
御定歷代題畫詩類卷七十三
樹石類
題畫柏(唐)吳融
不得月中桂轉思陵上柏閒取畫圖看煩紆果冰釋桂
生在青冥萬古煙霧隔下蔭玄兔窟上映嫦娥魄圓缺
且不當高低圖難測若非假羽翰折攀何由得天遠眼
虛穿夜闌頭自白未知陵上柏一定不移易有意兼松
茂無情從麝食不在是非間與人為憤激他年上縑素
今日懸屋壁靈怪不可知風雨疑來逼明朝歸故園唯
此同所適回音寄團枝無勞惠消息
黃華畫古柏(金)密公璹
黃華老人畫古柏鐵簡將軍挽大弨意足不求顔色似
荔支風味配江瑶(鐵簡萬戸以神射名天下)
題李遵道畫古柏(元)張天英
古柏亭亭一虎臣風雲長繞臥龍身石根霜幹心如鐵
欲向曹瞞埽戰塵
竹齋學士作柏圖(得之李好古野元齋平章舊物也)黃玠
薊丘學士神仙人詞翰揮毫有餘力清風披拂盡琅玕
日費尚方三斗墨昔年乘傳向蠻邦修竹如雲楚山夕
却迴官舸過湘中江雨推篷寫寒碧遠勢聯翩數十枝
顛倒縱横鳳鸞翼天機到處物變盡雲影紛紛灑人黑
想見走筆如飛龍山木水蘿俱辟易不辭遺蹟購千金
此卷於今妙無敵
禹柏圖(元)程鉅夫
我昔觀風江漢域大别寺中觀古柏皮空骨立二十尺
扣之鏗然若金石雙龍盤拏爪角怒白晝歘恐風雷黑
小枝旁出勢蜿蜒復似游龍顧深澤蒼蒼數葉森北向
貞心不受螻蟻蝕我時見此獨驚怪僧言相傳禹所植
别來夢寐常髣髴恨不圖之堂上壁安南國王住漢陽
府中好事黎侯崱皇慶元年同入覲忽持墨本來相覓
開緘蕭蕭朔風起半幅生綃萬鈞力恰如大禹䟽鑿時
天斧雷硠鬼神役自言得之寺僧手寺僧得之故侯宅
舊本糢糊鎖暗塵上有東坡手題墨臨摹欲遣天下知
國王命我來索詩此柏會有摧朽日此卷豈有消磨時
我聞此語坐太息神禹至今幾興衰人間老樹亦無數
此樹應以人而竒門前馬鳴君欲歸黃雲東去浮雲西
歸語山僧謹護持莫令此柏凌空飛
韓吉父座上觀漢陽大别山禹柏圖
(元)吳萊
大别名山如伏鼇大别古柏如立猱舊聞夏后手所植
直軋南國無蓬蒿洪水曾當洚洞極聖躬乃此腁胝勞
乘舟荆衡地可盡作貢雲夢天爭高一時栽榯託所歷
千載摩撫翳其遭本根盤拏屹贔屓枝葉挺拔森旌旄
礙日吟風聳楚阻欺霜傲雪鏖秦饕夜行夏首影弄月
曉艤鄂澨聲吹濤信哉冥靈欲等夀材比楨幹終稱豪
屏除緇翳虎豹泣鎮斷䕫魍蛟龍逃匠石徘徊却喪斧
篙工睥睨寧維舠吾知嘉木辨爾雅但惜芳草遺離騷
平生環轍苦未到幸此畫筆何從操豈非神明護正直
使在方漢雄城壕樓桑出牆尚久特巨櫟蔽社猶堅牢
惟兹所重有聖德坐見餘物真秋毫自來劉李富宫室
命下荆蜀刮土毛一榮一枯驗世道勿翦勿伐臨江皋
穆滿蒼茫黃竹詠重華慘澹蒼梧號逖然萬古萬萬古
西望嘆息同霑袍
禹柏圖(元)吳師道
柏貢荆州任土風漢陽遺樹尚葱蘢休誇此是曾親植
四海青青盡禹功
雙柏圖(元)陳樵
亭亭山上柏柯幹如青銅蒼古拔俗姿肯作兒女容風
霜日搖落萬木為之空爾獨不見摧屹立如老翁乃知
歸根妙生意恒内融願乘雷雨興化作雙飛龍
題東坡畫古柏怪石圖(三首)(金)趙秉文
荒山老柏枿擁腫相伴醜石反成妍有人披圖笑領似
不材如我終天年
人生散材如散木槁死深山病益竒放出參天二千尺
安用荒藤纏繞為
東坡戲墨作樹石筆勢海上驅風濤畫師所難公所易
未必此圖如此高
柏石圖(幷序)(宋)蘇軾
陳公弼家藏柏石圖其子慥季常傳寳之東坡居士
作詩以為之銘
柏生兩石間天命本如此雖云生之艱與石相終始韓
子俯仰人但愛平地美土膏雜糞壤成壞幾何耳君看
此槎枒豈有可移理蒼龍轉玉骨黑虎抱金柅畫師亦
可人使我毛髮起當年落筆意正欲譏韓子
題巨然泉巖老柏圖(金)趙秉文
雪巖森危有老柏幾度寒泉潄秋月氣凌層空白日寒
根貫斷崖蒼石裂奔騰逝水送流光剥落古苔封老節
明堂未作棟梁材潦倒風霜半無葉何人胷次富泉石
巨然袖中董元筆崖傾岸絶無人見夜半移舟真有力
賢侯筆力今曹植氣象參天二千尺為迴筆力挽萬牛
頓覺煙嵐少顔色
題畫(明)董其昌
雪柏霜松不記年從教千尺鬱參天邇來灌莽丰茸甚
畫史難迴造化權
八檜圖(宋)王令
客有要我八檜吟手攜八檜圖來縣挂張滿壁揚可駭
盼顧左右同嗟嘆旁摹石刻署名狀各有憑附相夤緣
或高相扶互倚礙或斷欲蹷猶支顛強枝拗回信有力
高幹復俯蛟虯拳尋根及株逮條蘖例不拔直皆旁偏
雷疲風休雲雨去蛇龍鬭死猶鈎纏安分爪角與尾鬛
徒見上下相蜿蜒不知生時竟何謂略不參類常木然
宜乎今古惑昧者搖擺舌吻歸之仙一尤盤拳老高大
傳云耼老由飛蹮當時駕鹿蹋以上跡有町疃遺相連
多應蝎殘鳥喙喙不爾誕者強鑱鐫耼能惑人已自幸
豈此上去能欺天借如耼功可升躍鹿亦何幸飛相聮
於中一本特甚異膚革逆理紐左旋傳云耼手所自樹
我知此語定鑿穿苟今實為耼老植推以天意猶可言
當年曷不紐以右若曰世為左道牽如何衆輒不省究
反重神怪令耼專乾坤中含萬品彙此獨自異誰舍旃
窮思竟慮莫可索欲世不惑誰能搴仙書虚荒喜誕妄
推說事理尤綿延世人一讀即化變日望飛奮相迷癲
豈非此木久樹此浸漬亦為異說遷故其形植與生死
時以異怪招驚憐先時世不蚤斤斧放其老大訛誇傳
當年同生好材幹半以直伐成燒燃憑妖附誕相樹立
卒自死活終完全葉枝凋疎不有蔭材直弗枉曲莫轅
不知留存護養者竟以何理惜不捐我有尺鐵大剛利
久巳鑄斧磨山巔卒無柯柄尚棄置嬾乞月桂求蟬娟
畫檜(元)虞集
茅山多古樹此檜更長主鸛鶴棲來穏蛟龍化得成雲
深還近戸月落似聞笙千載如相見蒼然故舊情
題華氏瑞檜圖(明)高啓
誰指牛眠處江山地最靈氣鍾孤檜碧祥表五芝青影
動春雲亂香敷曉露零知君家種德曾讀墓前銘
題老檜圖(明)姚廣孝
盤盤鬱虯枝陰陰墜虹渚欲共水邊人時來聽風雨
題白石翁畫虞山古檜(明)張淵
虞山老檜三株青斗壇半掩招搖星道人丹成化鶴去
三檜夭矯飛龍形是誰手植經千載曾見昭明讀書在
幾迴天上葬神仙不獨人間變桑海古人今人繞樹行
古今人去樹長生乃知勁氣合元化不與凡木爭枯榮
長洲老石好異者百里攜杯遊樹下浩嗟天下有樹如
此無我去此樹何人圖三日經營雙眼力滿空蒼翠移
真跡鶴骨虯筋左紐文雷裂霜皴古秋色日暮袖歸歸
不得滿山風雨山靈惜居然贈與卧雲人長嘯寒風生
石壁於乎石君詩畫天下知此筆尤為天下竒勸君風
雷當掩戸恐化蛟龍擘雲去
題王學士所藏王孟端老檜蒼崖圖
(明)曾棨
王郎工畫妙入神平生強項世所嗔有時興至自盤礴
睥睨已喜傍無人忽然放筆作古檜白日煙雲倏暝晦
淋漓盡帶雷雨垂慘淡長疑鬼神會古藤纏絡枝相繆
屈鐵磥砢騰蛟虯左拏右攫飛不去崖石欲裂山精愁
王郎一生何不遇五十得官嗟已暮胷中時吐氣崢嶸
半落蒼厓化為樹知君愛此長蕭森藏之願比雙南金
秋來恐有乘槎客泛入天河無處尋
題沈啓南畫虞山致道觀昭明手植三檜初名七
星檜(明)王世貞
白雲團虞山有七蒼虯舞云當梁初代昭明讀書所幸
托乾坤庇實飽冰霜苦其四托狐鴟帝遣六丁取存類
矍圃三去殺秦封五宋人雅好事往往為之補頡頏若
昆季厥始實孫祖隆準理固當小巫氣終阻昨余游真
宫脱冠憩其下日落長風來颯然精靈語及乎微月上
修鱗森欲吐沈翁長康流為檜傳世譜不欲令漢傑輕
與噲等五尺楮移秋山真宰在阿堵篷窗一展看森陰
洗煩暑何必稱七星三星亦自古
古杉行(題陳兵曹所藏李遵道畫靈隠道中二杉圖)(元)傅若金
靈隠道中古杉樹上與雲霧相膠葛李侯一見為寫真
霜雪蕭蕭起毫末此杉蒼茫數百年鬼物扶持人所憐
貞心豈容螻蟻蝕老幹或有蛟龍纏山林萬里那得致
見者皆驚棟梁器暗壁尋常度雨聲晴窗彷彿生秋氣
吾聞大厦衆力持此杉誰能久棄之君不見道邊不材
木擁腫百圍安所施
跋理宗題馬驎畫折枝木犀圖(元)王惲
花中神品趙昌師又向臣驎見折枝不惜一天風露潤
百杯樓晩要新詩
題曹雲西桂根圖(元)黃玠
何人操玉斧夜半緣青冥斫去月中樹千秋傷我情無
根亦云已有根當復生但笑吳剛者負此不義名
題江亭柳色圖(元)丁鶴年
昔年釃酒池江漢一茅亭同會人何在東風柳又青
題吳宫衰柳圖(明)袁凱
遠岸依依落日明吳王醉處少人行多情獨有垂楊樹
猶送深宫夜雨聲
題便面畫新柳(明)李日華
雪消野水半融泥凍柳森森態未齊昨夜一番春雨好
淡黃金色滿湖堤
倣倪迂河橋新柳(明)李日華
河上柳枝黃未勻綠波沄沄沙草春孤煙一聚遥山下
知有憑高送目人
題畫柳(明)董其昌
摸索芳菲度畫檐煙絲嫋嫋雨毿毿幽人無復靈和夢
太守風流自漢南
題自畫梧石(元)唐肅
縹緲未央闕角凄清長信宫門人起轆轤聲裏月在梧
桐石根
題梧石(明)劉崧
鳴琴罷瑶席鶴夢清宵警凉月下前除照見梧桐影
題浦人畫梧桐竹石(明)程本立
錦石成山花滿川子孫一旦鬻平泉疎篁古樹蒼厓雪
茆屋看來已百年
題梧竹竒石圖(明)桑悦
琴瑟未斲先具形簫管未截終完聲天將碧玉為寸莛
拊擊翠石石亦鳴分明一部真韶樂彩鳳能招下寥廓
古音不復將何如請君看此韶樂圖
題浦舍人梧竹圖(明)趙迪
吾懷出塵想飛思凌滄洲湘江夜來雨寒色川上浮涼
飄金井夕露滴銀塘秋故人隔千里對此空離憂
畫樹後呈濬師(唐)劉商
翔鳳邊風十月寒蒼山古木更摧殘為君壁上畫松栢
勁雪嚴霜君試看
于祕校示郊園棠木連理圖偶題長句
(宋)劉叔贛
昨得伻圖與賦詩野棠幷幹上交枝始疑和氣偏回復
可是常情悦附離愛樹去思吾豈敢高門陰德子應知
濟南固有終軍辯傳布仍煩老畫師
畫樹(元)馬祖常
寒槎偃蹇風雨攻蟄龍齧雲磻石根戰壘防秋鹿角柵
長筏浮江下蜀門憶昔馳射古楚原夜觀野火燒楓林
高堂醉酒看畫幅樛枝薜蘿牽我心
題惠崇畫樹林(元)馬祖常
下瀨生秋響平林漏曙光蜀榿陰十畆閩荔熟千房不
聽樵夫伐無勞匠石傷靈槎上天漢全棟架明堂黯黯
雲垂幔淋淋雨濕牆鴈奴呼伴審鳩婦擇棲詳路遠逢
仙宅天低近帝鄉春行苔履滑夕坐筍書香東絹刀誰
剪西園價爾償懸車清渭後白髮灑蒼涼
題初士元所畫雙樹圖(元)釋良琦
梁溪溪上曉揚舲吳人竹枝自可聽不得回船繫厓石
寺門松樹為誰青
題陳大宅方壺子層層雲樹圖(明)周玄
昔年曾記秦川客雲樹參差去欲迷日暮孤舟行不盡
鷓鴣啼過渭城西
百樹送青六景(為鄭侍御題)(明)魏時敏
石罅無樵採春深剥綠苔孤雲將暝去羣樹送青來晴
靄琴書潤陰森鳥雀回醉吟看不厭何處有蓬萊
癸亥五月寫江干七樹(明)李日華
蕭疎交遠波歷落無行次未論材不材偃蹇各自恣
陳仲美夏木圖(明)張羽
董元夏木不復見俗本紛紛何足觀陳郎筆力能扛鼎
寫此千章生晝寒陰森似有神靈會偃蹇直作蛟螭蟠
天雞曉鳴清籟發木客夜度雲旂翻林下丈人行杖藜
石根葉落失舊蹊孤童襆被向誰宿山風蕭蕭日薄西
商巖紫芝自可食武陵桃花原易迷人間澒洞不可處
莫畏虎嘯幷猿啼
祝孝友作枕屏小景以霜餘茂樹名之因題此詩
(宋)朱子
山寒夕飇急木落洞庭波幾疊雲屏好一生秋夢多
許道寧寒溪古木圖(元)元好問
道人醉袖蟠蛟龍埽出古木牙湏雄開卷颯颯來陰風
翟卿論畫凡馬空能知畫與詩同宗解衣盤礴非衆工
遺山筆頭有關仝意匠已在風雲中留待他日不匆匆
海岸古木圖(元)王惲
古木螭蟠鬱有華輪囷竒崛欲誰誇何年海藏龍宫使
推出秋風八月槎
畫古木(元)馬祖常
桑空河上生賢相楓老山中化羽人未借九關當地軸
還曾八月上天津雷燒桐尾琴材古玉刻龍形劒具新
雨蝕蒼皮苔護石泉春玉乳月翻輪東隄楊柳春煙暖
西浦芙蓉曉露勻偃蹇孤根巖壑氣我知棫樸不為薪
題畫古木(元)虞集
高秋木落洞庭空岳陽城南多晚風蛟龍夜護玉壇古
劒影長留明月中
畫古木(元)虞集
荒郊卧蒼苔蛟龍在其上不知風雨來垂影一千丈後
主撥鐙法江南久寂寥空令沒骨畫容易媚中朝
商德符畫幽篁古木(元)虞集
湘君宫在洞庭湖幽篁古木龍所都石壇雨長碧苔蘚
水屋風動青珊瑚老人欹枕看螻蟻嫠婦停舟聽鷓鴣
江南蜀道問來往商公商公今有無
王晉卿古木(元)楊載
走根坼裂石曲榦漸清漣雷電忌交作化龍起重淵
題王若水為仙都宫主趙虚一畫蒼厓古木圖
(元)柳貫
金門羽客住仙都玉立蒼宫五大夫微月滿空笙鶴下
一林秋影散龍胡
題山莊所藏東坡畫古木圖(元)歐陽玄
眉山昔日生三蘇一山草木為之枯後來筆端挾春腴
却令生意回枯株樹經公筆無老醜天以春工付公手
誰云筆衍龍眠翁奚必法嗣洋州守山莊劉氏富清玩
家有蘇公舊揮翰恍驚濕蘚粘怪石慣見倒根生斷岸
涪翁對此煑春茶為公梢上挂長蛇燈窗細讀假山記
秀氣終屬眉山家
奉題達兼善御史壁間劉伯希所畫古木圖
(元)傅若金
遠樹含幽姿近樹亦古色水傍嘗見畫不得乃在君家
中堂之素壁青林寂寞行人窈白澗微茫斷煙隔入門
蕭蕭雲氣生落日便恐歸禽爭耳後䬃爽寒風聲知君
夜眠愁雨黑留客晝坐宜秋清劉侯學李成畫手稱獨
步時見作古松盤屈百怪聚(一作任形勢)中林一株直且良
安得劉侯寫其趣(一作安得揮毫縱竒氣)
題趙仲穆怪石奇木張翥
君不見岳陽城南老樹能化人又不見草中巨石如卧
虎樹逢仙客授還丹石誤將軍箭飛羽海寧太守提健
筆與丹通靈箭角力山精木魅寒睒晹千年醜怪匿不
得樹瘤半裂雷火出隠入雲綃露竒跡猝然一見心膽
驚氣盡畫工俱辟易挂之高堂風動搖古色一片秋蕭
蕭待侯硯池卷東海歸寫扶桑與沃焦
息齋竹石古木(為會稽韓季博士題)(元)張翥
老竹葉稀多秃枝新竹碧潤含幽姿籜中龍子振春蟄
突出雷雨頭參差傍蹲怪石石鏬裂裂處恍惚疑龍穴
山中有樹皆十圍活幹撐青死槎折霜皮蝕盡乾蘚文
半頂斬立雙椏分最後一枝身出羣垂枝倒走陰崖雲
李侯標致不可得小字親題别塗黑縱横不在摩詰下
蕭爽直與洋州敵玉堂學士欣見之濃墨大書真崛竒
森然一片鐵石筆妙甚七字瓊瑰詞此詩此畫今兩絶
把翫微風動毛髮只應真宰泣琱鎪一夜山窗冷秋月
題怪木圖(元)貢師泰
千年老樹化青牛風雨空山不盡愁一日爭迎作神主
踏歌槌鼓水西頭
鄭禧之古木圖(元)鄭元祐
吾宗有子擅風流履行只如陳太丘復向仇池寫林薄
六月陰森如凛秋前修凋零吾亦老落日孤雲生晚愁
夜作古木怪石因題(元)倪瓚
夜遊西園渚初月光炯炯徙倚巖石下愛此林木影
為何彦修題縣厓古木圖(元)劉永之
古木蒼蒼帶女蘿峰陰斜蘸石潭波十年不到屏風疊
夜雨茅檐幽夢多
題古木幽篁圖(元)劉永之
近者天下寫竹枝息齋子昂最竒絶金釵折股錐畫沙
直以高情寄豪墨後來小李用家法更覺縱横脫羈勒
御榻屏風或詔寫流落人間豈多得我家真蹟兼數公
錦囊玉軸複壁中舊宅荒涼經戰伐故物多隨煙燼空
此圖尋丈小李作位置頗殊標格同半身古樹色蒼潤
篔簹因依相澹濃長林無人秋氣入蜿蜿蛇蛟起幽蟄
蠨蛸垂絲晝陰静老鶴陊翎昏雨集黃陵廟前湘水深
捐玦江皋思俯拾浮槎尋源遡空闊折旌低渡玄雲濕
何郎兄弟最好竒愛此不減珊瑚枝幽居正在蘭峰下
亦有喬木當窗扉共展長圖幽興發六月凉颸生葛衣
還君珍襲增歎息他日重看覓舊題
雲林古木(元)唐肅
石上清陰走怒螭一身都著薜蘿衣若為借得靈槎坐
去訪銀河織女機
題郭天錫畫古木(元)張天英
木落空山憶五君髥虯飛影拂玄雲幾夜煙蘿月中立
醉歌如見郭將軍
畫古木幽篁(元)丁鶴年
石海珊瑚樹清湘翡翠毛無因將寄遠日暮寸心勞
怪木竹石圖(明)施敬
大星墜地光如日一夜海風吹作石精衛魂驚不敢窺
留待媧皇補天極石傍老樹枯槎枒古藤屈曲懸修蛇
鷓鴣踏翻黃竹葉翡翠啄破蒼苔花千年醜怪何人識
老剛胷次真竒特興來掀倒墨池波鬼跡神蹤不能匿
生絹䬃䬃搖秋思古色慘淡寒無姿天吳拔斷蛟龍尾
月露洗出珊瑚枝張公好古躭清賞狂客題詩真技癢
冥驅萬象入毫端便覺簫韶畫中響琅玕有實石可棲
赤霄靈翮來何遲按圖為君三歎息雷雨打門風捲席
古木寒藤圖(明)沈周
古木迸石出脱葉如無生羣篠自西風何以荅秋聲蒼
藤載束縛恐因雷雨行我詩向而書誓與同老成
郭熙畫木(元)虞集
江南喬木已無多誰畫參天鐵石柯記得玉堂春晝永
寒林坐對老東坡
御定歷代題畫詩類卷七十三
