欽定四庫全書
御定歴代題畫詩類卷一百目錄
獸類
題麟鳳圖(宋米芾)
題異獸圖(明歸有光)
題獅子搏虎圖(明王世貞)
縛虎圖(宋司馬光)
虎圖(宋王安石)
陰山畫虎圖(宋王安石)
題畫虎(宋樓鑰)
和南山弟虎圖行(宋何夢桂)
題伯時畫揩痒虎(宋黃庭堅)
題伊陽楊氏戲虎圖(元元好問)
趙生水墨虎(元劉因)
趙邈齪伏虎圖行(元郝經)
趙邈齪虎圖行(元王惲)
畫虎圖(元虞集)
題黃敬申虎圖(元虞集)
題虎圖(元陳旅)
題百禽噪虎圖(元張渥)
畫虎(明汪廣洋)
虎引子圖(明王佐)
虎圖(明方孝孺)
題虎(明周述)
顧進士所藏畫虎(明王直)
題李都督虎(明邱濬)
題畫虎(明劉溥)
題虎圖(明程敏政)
畫虎(明吳寬)
題内苑蓄虎圖(明廖道南)
畫虎行(明陸燦)
題虎(明林景清)
為舟人萬氏題象圖(明張以寧)
黃精鹿(宋蘇軾)
右丞文獻公著色鹿圖(元元好問)
子和麋鹿圖(元元好問)
題小薛王畫鹿(元鄧文原)
畫鹿行(明許穀)
題易元吉畫麞(宋陳與義)
次韻三司蔡襄獐猿(宋趙忭)
觀易元吉獐猿圖歌(宋秦觀)
題胡處士猿麞圖(宋陳退)
和楊龍圖麞猿屏(宋蔡襄)
酬李公擇謝予贈范李猿獐(宋郭祥正)
題易元吉獐猿兩圖(宋范成大二首)
題獐猿圖(金党懷英)
惠崇獐猿圖(元元好問)
畫猿(元劉因)
獐猿圖(元袁桷)
畫猿(元虞集)
孝猿圖(元程鉅夫)
題猿圖(元馬祖常)
題猿(元李祁)
猿鹿圖(元牟巘)
胡孫圖(元牟巘)
題山月猿圖(元僧恕中)
題周進士古木清猿圖(明黃玄)
題水底猿捉月圖(明樊甫)
題畫兔(宋陳與義)
畫兔(金李純甫)
畫兔(元程鉅夫二首)
題畫兔(元楊載)
題畫兔(元李祁)
畫兔(元吳師道)
黃荃子母&KR0693;(明高啓)
畫兔(明傅珪)
玉兔圖(明廖道南)
題畫兔(明張鳳翼)
題扇芙蓉兔(明祝允明)
御定歷代題畫詩類卷一百目錄
欽定四庫全書
御定歴代題畫詩類卷一百
獸類
題麟鳳圖(宋)米芾
非篆非科璞已雕形容振振與蕭蕭曾因忠厚方周德
坐想訏謨覽舜韶漢德已衰還應孽魯邦既弱不為妖
虚齋自是驚人翫不勝雄狐逐怒鵰
題異獸圖(明)歸有光
昔年曾讀山海經所稱怪獸多異名仲尼刪書述禹貢
九州無過萬里程榑木青羌何以至伯益所疏疑非真
西旅底貢召公懼作書訓誡尤諄諄周史獨著王會篇
睢盱百怪來殊庭載筆或是誇卓犖傳久孰辯偽與誠
雖然宇宙亦何盡環海之外皆生人陰陽變幻靡不有
異物非異亦非神曾聞漢朝進扶拔唐時方貢來東旌
壹角馬尾出絶壁綠毛忽向人間行近代所聞非孟浪
往往史牒皆有徵今之畫者何所似毋乃誕謾不足憑
考古圖記豈必合任情意造皆成形畫狐似可作九尾
赤首圜題隨丹靑嗚呼孰謂解衣盤礴稱良史不識騶
牙與麟趾
題獅子搏虎圖(明)王世貞
山君夜嘯山月迷當其所遇無衡蹄何來斗尾青狻猊
萬木草偃天為低兩雄相值其一雌須臾力盡氣亦奪
欲竄不竄足如紲哀嘑踣地地欲裂金精淪光夜深發
身作狻猊掌中血君不見赤豹慄玄熊靡狐兔走為麋
鹿喜爾曹肉余行及爾風塵草昧人自竒男兒墮地須
知幾又不見李密未遇秦王時
縛虎圖(宋)司馬光
孫生非畫師趣尚頗竒偉為人少諧合不肯畜妻子時
時入深山信足動百里蕭然坐盤石盡日曾不起精心
忽有得縱筆何恢詭萬象皆自然神工相表裏流傳落
人間萬金易寸紙君家縛虎圖用意尤精緻雖云鎖紐
牢觀者猶披靡昔聞劉綱妻制虎如犬豕繫之牀脚間
垂頭受鞭箠孫生儻未見畫此亦何理明知非世人羽
化實不死願君他日歸置之成都市必有乘槎人庶幾
能辯此
虎圖(宋)王安石
壯哉非熊亦非貙目光夾鏡當坐隅横行妥尾不畏逐
顧盼欲去仍躊躇卒然我見心為動熟視稍稍摩其鬚
固知畫者巧為此此物安肯來庭除想當盤礴欲畫時
睥睨衆史如庸奴神間意定始一埽功與造化論錙銖
悲風颯颯吹黃蘆上有寒雀驚相呼槎枒死樹鳴老烏
向之俛噣如哺雛山牆野壁黃昏後馮婦遥看亦下車
陰山畫虎圖(宋)王安石
陰山健兒鞭鞚急走勢能追北風及逶迤一虎出馬前
白羽横穿更人立回旗倒戟四邊動抽矢當前放蹄入
爪牙蹭蹬不得施磧上流丹看來濕胡天朔漠殺氣高
煙雲萬里埋弓刀穹廬無工可貎此漢使自解丹青包
堂上絹素開欲裂一見猶能動毛髮低徊使我思古人
此地摶兵走戎羯禽逃獸遁亦蕭然豈若封疆今晏眠
契丹弋獵漢耕作飛將自老南山邊還能射虎隨少年
題畫虎(宋)樓鑰
一虎弭耳行一虎立而顧猛鷙乃天資亦爾相媚嫵媚
嫵尚眈眈況復逢其怒吾聞宣城包今古稱獨步投老
筆愈精爪牙利可怖方其欲畫時閉戶張綃素磨墨備
丹彩飲酒至斗許解衣恣盤薄手足平地踞顧盼或騰
拏窺之真如虎投筆一揮成神全威不露此其真是歟
為我振蓬戶藜藿將不採何止訧狐兔
和南山弟虎圖行(宋)何夢桂
高堂突兀生崇岡於菟眼電牙磨霜古言市虎人不信
誰信挾一來座傍衆犬僵仆皃輩走猛士腰弩成蹶張
老翁卒然亦驚怪便欲騎取參西皇乾坤沴氣産尤物
誰為驅雷入神筆古樹蕭蕭風刁刁陰崖幽幽雲墨墨
横行贔屓不畏人弄子庭除成穴窟藍田飲羽驚夜行
今乃捋鬚當白日畫圖畫虎心自知觸目或疑猶喘息
世間多少涪邨民毛爪未完心已易
題伯時畫揩痒虎(宋)黃庭堅
猛虎肉醉初醒時偕摩苛痒風助威枯楠未覺草先低
木末應有行人知
題伊陽楊氏戲虎圖(元)元好問
大斑哆笑口侵耳小斑蓄縮如乞憐戲鬭真成兩勁敵
發機誰在卞莊前
趙生水墨虎(元)劉因
南山鬱鬱煙霧濛北山落日薄幽叢先生眼花臂猶健
聞虎有真心愈雄聲絃寄目黃蘆東人言此是高堂中
仰天大笑出門去時危慘澹來悲風
趙邈齪伏虎圖行(元)郝經
南山射虎曾得名壁上忽見令我驚何物敢爾來戸庭
屢叱不動仍生獰畫師前身是山靈胷中有虎無丹青
老槲數筆平埽成殺氣慘澹猛氣横頭顱半妥蹲孤城
怒尾倒插蟠霜旌鐵鬚張磔疑有聲赤吻瀝血猶帶腥
抱石欲臥伏欲騰爪入石角瞠不瞑寒電夾鏡騫兩睛
四座凜凜陰風生威稜神采出典刑邈齪乃是金天精
憶昔詩家杜少陵酷愛賦馬并賦鷹為憐神俊故屢稱
我今賦虎亦有徵要得猛士建太平坐令四海皆澄清
吁嗟擲筆還撫膺世間道路多棘荆倀鬼磨牙不可行
趙邈齪虎圖行(元)王惲
巔崖老樹纏冰雪石觜枒杈横積鐵北平山深林樾黑
下雖有徑人跡滅眈眈老虎底許來抱石踞坐何雄哉
目光夾鏡尾束胯百獸却走潛風埃趙侯欲盡神妙功
都著威稜阿堵中想當䃲礴噀墨時衆史縮手甘凡庸
至今元氣老不死神物所在纏陰風前年驅馬下靖邊
崖東突起草底眠腰間恨無鐵絲箭寢皮食肉空長歎
今朝過喜一嚼快熟視鬚頂為摩編貨馴跖服暴戾息
弭耳道義思拳拳主人愛玩中有謂遇事炳變通經權
我聞漢家大獵阹冰天豸冠思賦長楊篇四方猛士今
雲合早晩龍旂到渭畋
畫虎圖(贈真一先生)(元)虞集
獵獵霜風木葉乾月明曾過越王山青龍久待蟠仙鼎
赤豹相呼守帝關終歲采芝茅阜曲豐年收穀杏林間
誰家稚子能為御長與桃椎共往還
題黃敬申虎圖(元)虞集
當時玉帳蜀雲西坐嘯風生草木低傳寫餘威千載外
空山藜藿尚萋萋
題虎圖(元)陳旅
於菟嘯林風怒生草木瑟縮空山驚斧牙鑿齒新發硎
去食田豕求西成伊昔報祭先嗇并誰復罵汝偷犧牲
包生䃲礴圖金睛懸之高堂氣馮陵游光野仲急遁形
西阿執鉞神赫靈
題百禽噪虎圖(元)張渥
短草空山怒養威百禽驚噪向斜暉寢皮食肉堪憐處
且喜將軍出獵稀
畫虎(明)汪廣洋
虎為百獸尊罔敢觸其怒惟有父子情臨行更相顧
虎引子圖(明)王佐
嗟彼猛虎羣縱横負隅穴眈眈勁氣噴桓桓威武烈一
嘯風木號兩眸電光掣惟有父子心相從復相挈
虎圖(明)方孝孺
踴躍谷生風崢嶸百獸中豈知王者瑞足不履生蟲
題虎(明)周述
長松落落盤蒼龍下有猛虎來腥風雙瞳夾鏡懸秋月
長嘯一聲山欲裂獨行眈眈勢莫當百獸辟易安敢嘗
郡中賢侯今始遇昨夜分明渡江去
顧進士所藏畫虎(明)王直
趙廉畫虎名天下好事求之不論價披圖忽然見此物
坐臥雖殊貌閒暇岡頭樹綠風氣凉下有流水聲浪浪
蕭條古路絶行迹但見藜藿如人長深山麋鹿可充腹
莫向田家取黃犢禍機一發戕爾軀豈若安常一身足
題李都督虎(明)邱濬
陰雨颼颼振林木百獸魂飛草中伏舉首為旗尾作旌
白晝横行誰敢觸汝虎雖猛何如人慎勿夜逢李將軍
將軍射石尚沒羽薄肉淺毛何足數
題畫虎(明)劉溥
千山萬石日向晡啞啞老樹愁啼烏長途迢遞人絶跡
奮躍只有黃於菟長風颼颼震林木百獸紛披望風伏
霜牙凜凜摧萬夫金鏡瞳瞳射雙目飢來擇肉惟熊羆
不更小取豺與狸田家黃犢要耕種又肯搏攫誇能為
如今天闕求守備蓋世雄威素稱異舉首為城掉尾旌
願保皇家千萬世
題虎圖(明)程敏政
一嘯風生百草枯陰霾消處見於菟眼中頗覺妖狐靜
不道相看是畫圖
畫虎(明)吴寬
是誰捉筆圖猛虎出山眈眈氣尤怒便欲當前一扼之
自笑書生不能武亂山西繞洞庭波山下爭傳虎跡多
千年故事劉昆得何日偶然來渡河
題内苑蓄虎圖(明)廖道南
禁籞金飇起山君氣象雄飛熊緣有兆變豹迥相同錯
落搖星彩熒煌閃電瞳誰從東觀地圖畫附真龍
畫虎行(明)陸燦
山人示我畫虎圖邀我為作畫虎行我生城郭不識虎
向來浪說真無憑自從謫居傍夷落時驚夜嘯風生壑
似聞行旅遭搏食往往白骨撐叢薄朝來擊鼓驅獵徒
於菟中箭人讙呼兒童奔走我亦俱近前諦視摩其鬚
初觀據地疑未死金睛熒熒吻血紫却歸更與展圖看
意態猙獰宛相似畫手爾何人誰遣為此筆丹青淺事
何足問物理試思堪太息我聞太平世野獸恒避人吁
嗟猛虎今為羣渡河無復逢劉昆黃公赤刀倀鬼竊裴
旻李廣俱澌滅書生徒手無寸鐵對畫空令雙眥裂還
君畫為君歌道上虎跡今轉多
題虎(明)林景清
壯哉負猛氣玄文連舊斑雙睛夾明鏡據地當南山南
山百獸不敢出遠近聞風心膽慄空林巡遶張雄威掉
尾磨牙如待食一聲長嘯懾萬夫松梢靈鵲驚相呼飛
雲谷口日將暮大風颯颯吹黃蘆吁嗟惡性本可怕人
有善心當感化君不見劉昆牧伯異政多負子曾看遠
渡河
為舟人萬氏題象圖(明)張以寧
雪白雙牙雲滿身日南萬里貢來馴遠方竒物真堪畫
却是中州有鳳麟
黃精鹿(宋)蘇軾
太華西南第幾峰落花流水自重重幽人只采黃精去
不見青山鹿養茸
右丞文獻公著色鹿圖(元)元好問
野鹿標枝氣象閒先皇頻歲赦秋山不妨右相丹青筆
時到霜林紫翠間
子和麋鹿圖(元)元好問
白髮刁騷一禿翁塵埃無處避西風野麋山鹿平生伴
惆悵相看是畫中
題小薛王畫鹿(元)鄧文原
禮樂河間雅好儒曾陪校獵奉鑾輿晝長靈囿觀游後
政暇嘉賓燕集餘蛺蝶圖工人去久騶虞詩好化行初
宗藩翰墨留珍賞憑仗相如賦子虚
畫鹿行(明)許穀
古來寫鹿誰最賢耶律以後皆無傳吾鄉近推快園叟
毫端物態俱天然快園野叟氣豪蕩此圖全得山林象
疑從靈囿翻然來走入君家錦堂上玄圃平開藥草生
靈泉倒瀉溪流清溪邊跂跂似求侣草畔甡甡如有聲
野叟風流不可見彩筆見貽足珍玩霜毫豈羨芙蓉園
銅牌未數宜春苑憐君自是全生者百年意興惟原野
世路逃名不受羈雲厓結伴寧相捨予本江南一散人
悔將書劍誤風塵披圖便欲捐簪珮共採苹蒿樂性真
題易元吉畫麞(宋)陳與義
紛紛騎馬塵及腹名利之窟爭馳逐眼明見此山中吏
怪底吾廬有林谷雄雌相對目炯炯意閒不受榮與辱
掇皮皆真豈自知坐令猫犬羞奴僕我不是李衛公欺
爾無魂規爾肉又不是曹將軍數肋射爾不遺鏃明牎
無塵簾有香與爾共此春日長戲弄竹枝聊卒歲不羨
晉宫車下羊
次韻三司蔡襄獐猿(宋)趙忭
獐狎猿馴遂性情恍然疑不是丹青豈憂夜獵林中去
只欠秋吟月下聽舉目便同臨澗谷此身全恐寄郊坰
山容野態窮微妙造化爭功六幅屏
觀易元吉獐猿圖歌(宋)秦觀
參天老木相樛枝嵌空怪石銜青漪兩猿上下一旁挂
兩猿熟視蒼蛙疑蕭蕭叢竹山風吹海棠杜宇相因依
下有兩獐從兩兒花餐草囓含春嬉易老筆精湖海推
畫意忘形形更竒解衣一埽神扶持他日自見猶嗟咨
金錢百萬酒千鴟荆南將軍欣得之老禪豪取槖為垂
白晝掩門初許窺房櫳炯炯明冬曦榛叢羽革分毫釐
殘編未終且歸讀歲暮有閒重借披
題胡處士猿麞圖(宋)陳造
畫工神品今代無祁嶽一脈傳醉胡幾年傲睨不落筆
乘興埽出赤縣圖今君所寳亦第一我疑神遇非有筆
青林紅葉晩未暝遥山遠水秋一色五猿踞石相因依
兩猿挂樹松枝低仰睇側顧麞善疑其二行齒如不知
昔人畫馬師廏馬畫山直付居山者野猿不馴麞易驚
邈影渠能寫閒暇草露空荒遠刀機即今放麑誰氏子
山蜂負毒不足憐盍貸蠨蛸留報喜
和楊龍圖麞猿屏(宋)蔡襄
畫莫難於工寫生麞猿移得上幽屏相逢平野初驚顧
共向薰風適性靈引子晝遊新草綠嘯羣時望故山青
可憐官省沈迷處每到中軒頓覺醒
酬李公擇謝予贈范李猿獐(宋)郭祥正
黃麞雄領雌青猿母抱子一落罝網中城市就生死不
如畫圖上山深石泉美永無罝網憂精神自全耳愛之
寫横軸容易披案几動靜適自感物我忘表裏猶疑跳
擲去毫端詎能止易生名獨擅斯人嗟往矣後來稱范
李贈君君勿鄙縱令筆未妙猶勝負塗豕
題易元吉獐猿兩圖(二首)(宋)范成大
擇食麕相喚無人意不驚猿啼雨動葉機熟兩忘情
烏逐山公噪驚麕仰望疑春林無一事獝狘自生悲
題獐猿圖(金)党懷英
雲山空岡阜重槲葉半濕新霜紅溪猿得意適其適閒
攀靜挂晴光中孤麕何從來寂歴野竹風舉頭相視不
相測昂藏却立如癡童鯤鵬負雲天斥鷃處蒿蓬萬生
所樂自不同恝然胡為之二蟲
惠崇獐猿圖(元)元好問
月嘯煙呼本不羣筆頭同是一溪雲野情山態令人羨
世路機關不似君
畫猿(元)劉因
萬古西山只月明畫中依約曉猿鳴幽人未去深須聽
一出世間無此聲
獐猿圖(元)袁桷
細草豐茸古洞斜柯歴落寒雲信道乾坤消息端須類
聚同羣
畫猿(元)虞集
冷泉亭下呼常到巫峽舟中聽更愁老石枯藤還見汝
因懷經處思悠悠
孝猿圖(元)程鉅夫
三生石上性長存死别如何不斷魂開卷故人還滿眼
此情今更不堪論
題猿圖(元)馬祖常
江渚無來鴈山樊有宿猿秋高盧橘熟巴月樹連邨
題猿(元)李祁
冷泉亭上呼嫌少巫峽舟中聽厭多白髮老人宵夢短
月明孤館奈君何
猿鹿圖(元)牟巘
野鹿正周張猿投兩臂長由基方逞巧何似緫相忘
胡孫圖(元)牟巘
山果包已盡充然兩嗛中雄雌自相命槲葉老秋風
題山月猿圖(元)僧恕中
水中明月輪可翫不可覓獼猴徒自狂觸破寒潭碧
題周進士古木清猿圖(明)黃玄
昔從錦城來却遇愁猿道千崖萬嶂不可聞此中哀怨
令人老況是西江秋水來衝波逆折鳴風雷攀蘿涉水
苦難度騰枝抱子俱縈迴空林陰陰不知處前驚後呼
若相語正當絶險凌夭梯攬轡聽來淚如雨君不見蠶
叢開國通秦關六龍西幸仍躋攀猿聲鳥道有如此一
為長歌行路難
題水底猿捉月圖(明)樊甫
漏板敲愁夜驚冷露井梧桐濕無影海風吹星消碧煙
青夭不見纖月懸嫦娥淚泣桂香死誰知兔魄沈水底
巫猿激烈心欲飛便伸長手撈摸之夷神叱咤蛟龍怒
翻倒滄海上天去
題畫兔(宋)陳與義
碎身鷹犬慙何忍埋骨詩書事亦微霜落深林可終歲
雄雌暖日莫忘機
畫兔(金)李純甫
三窟言何鄙中林計未疎貧而長衣褐老矣不中書搗
藥元無死忘蹄始見渠子皮今尚在遺像豈陶朱
畫兔(元)程鉅夫
君王罷游獵重德不重射狡兔秋田中食粟得閒暇
畫兔(元)程鉅夫
足撲速眼迷離嬌兒宛頸雌雄隨安知搗藥明月裏夜
夜天零月如水
題畫兔(呈馬伯庸學士)(元)楊載
姮娥乞與長生藥自可騰空入月中竊食草間多利害
飢鷹奮擊待秋風
題畫兔(元)李祁
毛穎多年秃未更小牎題字苦難成何時會獵中山下
拔取霜毫付管城
畫兔(元)吳師道
孕靈廣寒府承寵中書署誰令秋水邊弄月凄風露
黃荃子母兔(明)高啓
陽坡日暖眼迷離芳草春眠對兩兒誰道嫦娥曾作伴
廣寒孤宿已多時
畫兔(明)傅珪
搗藥年年住廣寒瓊漿時吸桂花丹何人最慕仙家景
移取霜毛畫裏看
玉兔圖(為許學士思仁題)(明)廖道南
龍圖學士人中龍孤忠直氣稱豪雄蛟螭蟠挐走雷電
鸞鳳迥翥流雲虹秋軒示我月宫兔霜毫雪質凝輝素
搗藥真調霞液丹含英似挹冰壺露玉宇何年種樹成
桂枝繚繞桂花明仙娥舊住玄霄闕天使今棲銀漢京
學士懸弧當夘歲昭陽單閼開祥瑞咸稱明眎玉衡精
奎章壁緯人文賁嶽降還當東魯東星分危室地靈鍾
岱宗秀結千巖雨瀛海濤驅萬里風朅來侍從蓬萊殿
横經講幄承清燕彤管常從石室揮瑶篇屢向蘭臺撰
誰云天畢張虞羅指揮意象迴鑾坡中山漫著昌黎傳
潁水還憐永叔歌我為君歌酌君酒維南有箕北有斗
君歸持捧獻高堂萊衣遐祝靈椿夀
題畫兔(明)張鳳翼
不從東郭困韓盧亦任田中笑守株千載獨傳毛穎傳
常留姓字與人呼
題扇芙蓉兔(明)祝允明
霜寒玉線亂秋衣葉重花深草氣肥靈藥更無人肯餌
素娥應道不如歸
御定歴代題畫詩類卷一百
