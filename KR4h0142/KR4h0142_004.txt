欽定四庫全書
御定歷代題畫詩類卷四目錄
地理類
奉觀嚴鄭公廳事岷山沲江畫圖十韻得忘字(唐)
(杜甫)
嚴公廳宴同詠蜀道畫圖得空字(唐杜甫)
題蜀道圖(宋晁說之)
題蔣永仲蜀道圖(宋程俱)
張道士蜀山圖(元虞集)
王晉卿蜀道寒雲圖(元鄧文原)
王晉卿蜀道寒雲(元吴鎮)
題關山圖(元唐肅)
蜀山圖(明貝瓊)
劒門圖(元傅若金)
劒閣秋陰圖(明林鴻)
劒閣圖(明王景彰)
蜀江圖(元袁桷)
黃荃蜀江秋淨圖(元吳鎮)
題蜀江雨霽圖(明藍智)
酬雍才貽巴峽圖(唐薛氏)
題蕭梅初舊所藏錢塘王畿圖(宋鄭思肖二首)
周漢長公府臨安故城二圖(元張翥二首)
題江南秋晩圖(明王景彰)
題錢塘勝覽圖(明盧大雅)
題米元暉吳興山水横卷(宋范成大)
為秋堂題錢舜舉所畫吳興山水圖(元陳泰)
題申居士霅溪圖(宋韓駒)
懶拙道人苕溪曉望圖(元張翥)
米元暉苕溪春曉圖(明楊基)
米元暉苕溪春曉圖(明劉敏)
未元暉苕溪春曉圖(明胡隆成)
苕溪春曉圖(明吳倫二首)
秋日為方璽丞寫苕源圖(明李日華)
蕭山圖(元程鉅夫)
山陰春霽圖(元張翥)
題彦敬越山圖(元趙孟頫)
題高彦敬越山圖(元吳師道)
越山清曉圖(元貢性之)
題柴毘陵越山春曉圖(明李孝謙)
越山圖為孫山人賦(明廖道南)
題魯易之四明山水圖(元余闕)
題三衢山水圖(明丘濬)
陵陽春晩圖(明王翰)
御定歴代題畫詩類卷四目錄
欽定四庫全書
御定歷代題畫詩類卷四
地理類
奉觀嚴鄭公廳事岷山沲江畫圖十韻得忘字
(唐)杜甫
沲水臨中座岷山到北堂白波吹粉壁青嶂插雕梁直
訪杉松冷兼疑菱荇香雪雲虚點綴沙草得微茫嶺鴈
隨毫末川蜺飲練光霏紅洲蕊亂拂黛石蘿長暗谷非
關雨丹楓不為霜秋成玄圃外景物洞庭傍繪事功殊
絶幽襟興激昂從來謝太傅丘壑道難忘
嚴公廳宴同詠蜀道畫圖得空字(唐)杜甫
日臨公館靜畫列地圖雄劒閣星橋北松州雪嶺東華
夷山不斷吳蜀水相通興與煙霞會清樽幸不空
題蜀道圖(宋)晁說之
山鈎樹白何年歲流瀑可聽下無地行人愁絶却無愁
始信宜歌蜀道易
題蔣永仲蜀道圖(宋)程俱
梓州别駕真雛鳳賞古探竒坐飢凍要窺瓊宇蔚藍天
直上潼江歷秦宋每逢佳處靜盤礴流出胸中九雲夢
乾坤坱圠本無迹我獨毫端發神用戲驅萬變寄陶寫
軒豁端倪巧搏控蒼筠擢秀飽冰雪古榦撐空中梁棟
竒礓那得在山谷回首何年委堅重輪囷偃蓋屈金鐵
夭矯驚虯起巗洞春江莽蒼迷東西漢南老柳参差垂
煙中遠近見木末明星已没城烏啼平生險怪三峽水
古木巃嵸陰風吹石間雷雹殷九地出入噴薄無窮時
我身趼足半天下偃蹇故是山林姿南行灊霍北嵩洛
應接不暇空狂癡作詩寫意如捕景況有三絶窮天機
清晨對此怳自失眼中太白横峩嵋請君什襲秘緹車
恐復仙去歸無期
張道士蜀山圖(元)虞集
碧玉参天是蜀山舊曾飛度歷孱顔松風上接空歌外
蘿月長懸合景間試劒丹崖秋隼疾濯纓清澗夜龍閒
君家虚靖歸來日冉冉蓬壺為憶還
王晉卿蜀道寒雲圖(元)鄧文原
巨靈何年移五岳石扇中開兩厓削峽中六月清風寒
仰視青冥何漠漠碧溪屈曲通冷泉紺葉玲瓏帶籬落
勾連石棧不可梯縹緲煙中見樓閣行行遊子幾經年
幾度空林愁夜鶴仙峰歷覽豈不嘉還憶白雲舊巗壑
江城過雨秋氣涼時有疎鐘度寥廓山林如此誰能為
都尉丹青深問學當年故習一銷鎔三百餘年無與角
君家珍袐在雲房六時展對忘離索我詩渠畫相後先
固應不負三生約
王晉卿蜀道寒雲(元)吳鎮
蜀道何年闢猨猱若畏攀雲依古木靜梵唄禪關門野
店市未散斜傍河梁間行人自南北飛鳥互往還雞鳴
遍邨落舟行溜潺潺青松紛滿目夕陽并在山誰云畫
圖表徒然見一斑
題關山圖(元)唐肅
羊腸盤盤走青泥關門晝開與天齊行人望天天可梯
只愁猿吟鷓鴣啼鷓鴣啼時車轆轆猿吟復斷車未宿
試問山靈有山來幾車安行幾車覆我脚未知蜀道難
何物畫圖使心酸莫嗟蜀道險如此中原﨑嶇不受履
蜀山圖(明)貝瓊
連峰接岫寫秦州雨洗峨嵋積翠浮石出劒門皆北向
水通鹽澤自西流松頭一片秋雲濕鳥背千盤細路幽
策馬匆匆度關客何如漁父一扁舟
劒門圖(元)傅若金
劒門天下險亦復天下壯崢嶸扼西南氣欲軋萬象石
壁摩往來風湍束奔放深蟠虚無底峭出日月上二儀
含﨑&KR0706;萬古設眺望一夫或當關強敵不敢傍胡為昔
人國恃此亦傾喪聖朝今無外皇化極浩蕩勢狹秦漢
爭治同唐虞讓乃知不在險六合德可王前年南中行
其地少平曠縣車度重隘束馬下疊嶂翻疑蜀道坦劒
閣固殊狀及此觀畫圖間關愁西向浮雲從中來日暮
一惆悵
劒閣秋陰圖(明)林鴻
分野秦封盡山川蜀國雄塹江流地底劒閣起天中棧
險崖頻轉蘿深月不通飛揚慙白帝開闢憶蠶叢氣候
三秋異猿聲衆壑同棟雲常礙日巖樹遞呼風客路隨
飛鳥鄉心挂落楓兹非曠達士應此泣途窮
劒閣圖(明)王景彰
劒閣雲棧高嵯峨嘉陵江水揚清波神扄鬼鑿閟幽闃
秋風古道無人過一朝日華忽西被宇宙淋漓盪元氣
霆轟飇舉神龍迷山川草木皆生意乃知世道有晦明
蜀山萬仞如砥平聖人在位四海清
蜀江圖(元)袁桷
三峽盤渦灩澦堆層巒百丈鼓聲催從今盡向金牛路
杜宇深啼喚不回
黃荃蜀江秋淨圖(元)吳鎮
莫煙漠漠一江秋疎樹依稀見遠舟風度鐘聲來古寺
人隨鴈影過前洲雲銷碧落天無際波撼黃山地欲浮
應識箇中清絶處成都畫史筆端收
題蜀江雨霽圖(明)藍智
瞿塘雨過起春瀾空翠樓臺杳藹間萬里橋西花似錦
暮雲依舊隔巫山
酬雍才貽巴峽圖(唐)薛氏(名濤)
千疊雲峰萬頃湖白波分去遶荆吳感君識我枕流意
重示瞿塘峽口圖
題蕭梅初舊所藏錢塘王畿圖(二首)
(宋)鄭思肖
陰山戎馬蹂京塵鎖殺宫花不識春哭問錢塘江上月
如今誰是去邠人
撫膺唁國問蒼蒼嚄唶聲中喜氣昌偷報故都忠義士
趙家天下又南陽
周漢長公府臨安故城二圖(二首)(元)張翥
主家樓觀鬱參差想見當年全盛時宫草細侵行輦路
苑花深覆泛舟池瑶臺仙去塵生海甲帳神來風滿旗
好在畫圖留勝蹟五雲長護鶴笙祠
南渡君臣建業偏不堪喬木黯風煙豈知白馬興王後
又到紅羊換劫年三輔黃圖空郡國六朝王氣渺山川
白頭開府歸來日應覽遺蹤一愴然
題江南秋晚圖(明)王景彰
十年不踏錢塘路江上晴煙渺輕素并刀誰剪秋半簾
夕陽正在西陵樹對之便欲發浩歌西風蕭蕭水增波
胥濤已入亂山去木落臺空幽思多
題錢塘勝覽圖(明)盧大雅
南渡衣冠委草萊危亭高處海門開雲霞都邑雄中國
月露軒窗逼上台春夢已隨流水去寒潮自領夕陽來
小樓題畫因惆悵豈獨昆明有劫灰
題米元暉吳興山水横卷(宋)范成大
道場山麓接何山影落苕溪浸碧瀾只欠荷花三十里
橛頭船上把漁竿
為秋堂題錢舜舉所畫吳興山水圖(元)陳泰
畫師小景如傳神自昔水墨無丹青老錢變法米家譜
妙在短幅開煙屏煙屏咫尺互明滅赤城霞起山陰雪
松風四月五月時坐定還宜棹歌發秋堂吏隠當洪都
對畫却憶蓴絲鱸吳興山水雖可摹老錢丹青今世無
題申居士霅溪圖(宋)韓駒
霅溪居士買山圖碧玉峰前碧玉湖中有一丘容我老
暮年居士肯分無
懶拙道人苕溪曉望圖(元)張翥
憶昔薄游苕之城溪光近秋山曉晴連峰接嶂望不及
惟有白雲縱復横漁邨無林樹墨色微風忽起菰蒲聲
月從太湖東畔出直射西塞山前明人家碧玉壺中住
野舫銀河天上行酒酣時起發長嘯水底直遣魚龍驚
老暉向亦此盤礴安知今我非三生盡搜萬象入竒筆
畫與詩境俱崢嶸吾家苕中有茅屋京塵滿鬢難為情
頓令扁舟夜入夢萬頃鷗波歸濯纓
米元暉苕溪春曉圖(明)楊基
碧瀾堂下看鷗波曾記蘭舟向曉過滿寺白雲春樹少
兩溪微雨落花多蒲光煖泛煙光濕草氣濃兼水氣和
欲向畫圖尋舊蹟老懷無計奈愁何
米元暉苕溪春曉圖(明)劉敏
渺渺煙蕪漾曉波餘才叨祿每曾過揚帆估客凌晨少
擊榜漁舟出浦多山寺雨晴雲氣黯溪亭風暖鳥聲和
披圖好似蒼茫意景想前人奈遠何
米元暉苕溪春曉圖(明)胡隆成
米家名畫可誰論愛此苕溪春曉邨五色昔經虹下貫
百年俄與氣俱昏酒香春葉文魚出歌起滄浪白鳥喧
料得意行隨遠近展圖思憩樹陰繁
苕溪春曉圖(二首)(明)吳倫
夜聽溪上雨曉看溪上山雨歇山更佳尚在空濛間
白雲掩疎鐘綠樹迷遠島居人想未起邨邨自啼鳥
秋日為方璽丞寫苕源圖(明)李日華
昔從苕上過面面是雲峰水向高巖落橋將絶澗通岸
花秋點綴崖樹晝冥濛此地神仙窟曾經住葛翁
蕭山圖(元)程鉅夫
迴首江西最上(闕一字)山隨人性尚為蕭客行天下三十
載家住溪山第幾橋日冷雲松朝漠漠月明風谷夜迢
迢夢回枕上聽春雨記著東園長藥苗
山陰春霽圖(元)張翥
罨畫溪頭春水波美人蘭櫂遠來過杯如賀老稽山酒
曲有吳兒小海歌樓館雲晴空翠濕汀洲花暗夕陽多
只今粉墨餘高致愁絶樵風冷薜蘿
題彦敬越山圖(元)趙孟頫
越山隔濤江風起不可渡時於圖中看居然在煙霧
題高彦敬越山圖(元)吳師道
潮平風定日落雲白山青雨乾憶得晩秋天氣浙江亭
上凭欄
越山清曉圖(元)貢性之
曙光晴散越王臺萬壑千巗錦繡開欹枕僧鐘雲外落
卷簾漁唱鏡中來樹藏茅屋雞聲斷露濕松巢鶴夢回
安得畫圖分隙地移家仍住小蓬萊
題柴毘陵越山春曉圖(明)李孝謙
君莫著謝公登山屐更莫問子猷泛雪舟請君試看高
堂壁髣髴李白天姥夢中遊於越山川甲天下秦關蜀
道皆土苴柴侯晚年天機精酒酣潑墨為予寫天姥高
出東南天天台四明相蟬聯影落平湖一鑑靜正對賀
老山莊前近山青青遠山小煙霧冥濛漲春曉雲門日
出似聞鐘邪溪樹綠應啼鳥鳥啼不可聞林深不見雲
只疑空青四山合倏訝飛瀑雙崖奔極知妙手奪天造
真宰上訴天應笑獨脚山魈作鬼精偷向靈巗拾竒草
水竹江花何處灘漁郎翠蓑露未乾青帘酒家石橋右
艤舟却憶姚江干長松之下一片石竹杖芒鞵二三客
帨巾高挂白雲邊醉倚青天翠如碧
越山圖(為孫山人賦)(明)廖道南
越王山中春鳥鳴越王臺下晴嵐生溪流十里龍湫杳
湖水半灣鷗嶼明何年卜築向兹土青山四面當軒戶
疎松偃蹇干層霄脩竹檀欒宿深雨我聞山人孫思邈
春來瑶圃栽仙藥洞裏丹經封石函牀頭素帙披風壑
山人有子皆俊英元方供奉白玉京仲也清姿抱竒特
季子懋學揚芳聲繄昔尚平負遐志五嶽尋真了無累
矧兹蘭玉滿秋堂仰視浮雲小天地此心自足夫何圖
昔我非我今故吾禹穴冥探望東海胥潮晴泛游西湖
遥望蓬萊散霞綺金宫貝闕含蒼紫安期羨門相為徒
飇馭雲車千萬里噫嘻吁飇馭雲車千萬里
題魯易之四明山水圖(元)余闕
窗中望蒼翠春木起晨霏孤嶂纔盈尺長松未合圍蕭
蕭此仙客日日候巖扉念爾空延佇王孫且未歸
題三衢山水圖(明)丘濬
我聞太末之區富山水形勝東南獨專美一川素縠皺
秋紋萬疊銀屏絢霞綺九龍作臣青翠深金溪迢遞來
鴉金婺女鏡臺雲裏現偃王玉研水中沉山趾依依僧
寺小湖心泛泛漁舟杳石橋野色曉平分古壁雲根寒
不老長松落落幾丈強深林灌木相低昂綠蘿暗挂千
巗雨白瀑晴飛百道霜碧沙翠竹江邨路何人結屋依
雲住得非龍丘養高所無乃安貞讀書處讀書不千萬乘
君黃冠野服甘隠淪興來垂綸釣綠水醉後荷鋤鑱白
雲白雲深處多幽侣一笑相看興容與有時綴席聯詩
篇有時對酒談今古山中之樂樂不窮髣髴尚有太古
風古風遼邈不可復坐對此圖懷此翁此翁今年年幾
許白首林泉無恙否幾欲為賦招隠篇招之不來奈何
汝也知不是忘世人教子已見登青雲唐虞在上有巢
許山靈不用重移文
陵陽春晩圖(明)王翰
陵陽山下林亭好更有高人為卜鄰幾箇修篁鳴翠雨
一溪流水隔紅塵靈龍過磵能迎客幽鳥到窗如喚人
少住梁園驚歲月春來頓覺夢歸頻
御定歷代題畫詩類卷四
