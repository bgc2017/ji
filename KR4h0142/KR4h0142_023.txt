欽定四庫全書
御定歴代題畫詩類卷二十三目錄
山水類
崔駙馬宅詠畫山水扇(唐梁鍠)
題郭熙山水扇(宋黃庭堅)
題惠崇畫扇(宋黃庭堅)
題宗室大年畫扇(宋晁補之二首)
次韻送畫山水扇與張次應(宋晁說之)
晁無咎畫山水扇(宋陳師道)
酬劉巨載舍人見贈所畫山水扇(宋僧道潛)
扇圖(金許古)
題山水扇(元劉因二首)
題山水便面(元程鉅夫)
聶空山畫扇(元虞集)
題趙千里山水扇面歌(元楊載)
畫扇(元張憲)
題扇上畫(元陳深)
題畫扇(元貢性之四首)
趙千里便面上寫山次伯雨韻(元鄭元祐)
題宋高宗畫扇頭(元鄭東)
趙千里扇上寫山用鄭山人韻題(元倪瓚)
題松雪扇畫(元唐肅)
題山水扇面(元張天英)
題堵炳所畫扇面山水(明劉崧)
扇上畫(明楊基二首)
題畫扇面(明王恭)
山水便面(明管訥)
題扇(明陳絅二首)
題扇(明王逹)
扇面小景(明郭厪)
山水便面(明李勗)
次韻題便面小景(明謝鐸)
題沈恒吉畫扇(明陳寬)
項進士便面(明王弼)
為人題便面(明葉元玉)
扇畫(明許相卿)
為茂通題畫扇(明陳璽)
題畫扇(明王景彰)
鄭大有山水扇(明羅泰)
扇景(明俞暉)
題畫扇(明李承芳)
題畫扇(明李日華十七首)
與沈翠水論繪事因題所畫便面(明李日華)
題墨山圖扇(明僧明秀)
題小景(宋杜本)
題湖曲小景(元袁桷)
溪居山水小景(元張翥二首)
題應中父所藏陳仲美山水小景(元楊載)
山水小景(元郯韶二首)
雲山小景(元黃鎮成)
為所性姪題小景(元歐陽玄三首)
題山水小景雜畫(元傅若金四首)
題畫小景(元王翰)
小景(明韓宜可)
題小景圖(明林鴻)
小景(明吳子莊)
為楊學士勉仁題小景(明金幼孜)
題畫小景(明童軒二首)
題小景(明丘濬三首)
小景(明劉泰三首)
題小景(明陳煒)
題小景(明程敏政)
題小景雜畫(明程敏政二首)
題小景(明沈周)
谿亭小景(明沈周)
畫景(明屠僑)
小景(明廖道南)
題小景(明陳璽二首)
重題自畫小景(明居節)
題畫小景(明李汛三首)
題畫中小景(明樊昌)
小景雜咏(明蕭顯三首)
題小景(明吕淵)
題雲深處小景(明陳琛)
題畫小景(明僧澄印三首)
御定歴代題畫詩類卷二十三目錄
欽定四庫全書
御定歴代題畫詩類卷二十三
山水類
崔駙馬宅詠畫山水扇(唐)梁鍠
畫扇出秦樓誰家贈列侯小含吳剡縣輕帶楚揚州揜
作山雲暮搖成隴樹秋坐來傳與客漢水又迴流
題郭熙山水扇(宋)黃庭堅
郭熙雖老眼猶明便面江山取意成一段風煙且千里
解和明月逐人行
題惠崇畫扇(宋)黃庭堅
惠崇筆下開江面萬里晴波向落暉梅影横斜人不見
鴛鴦相對浴紅衣
題宗室大年畫扇(二首)(宋)晁補之
柳動燕初來波生鴈將去惟有小崧高蒼蒼自如故
王孫藴奇意紈素澹雲煙借與王摩詰含毫思邈然
次韻送畫山水扇與張次應(代馮宋元禮)晁說之
五日十日豈為工萬壑千巖自絶蹤在握已能霄漢上
更須羣玉占前峰
晁無咎畫山水扇(宋)陳師道
前生阮始平今代王摩詰偃屈蓋代氣萬里入方尺朽
老詩作妙險絶天與力君不見杜陵老翁語湘娥增悲
真宰泣
酬劉巨載舍人見贈所畫山水扇(宋)僧道潛
冰紈玉粉淨無塵墨妙扶疎更絶倫試問揮毫底人物
不言從可識天真
扇圖(金)許古
雲壓溪堂小雪春融融和氣浥輕塵山禽共作梅花夢
物性由來嬾是真
題山水扇(二首)(元)劉因
山近雨難暗樓高秋易寒憑誰暮雲表添我倚闌干
二山環合一水中有老木參天不著幽人草閣誰收無
限雲煙
題山水便面(元)程鉅夫
煙水冥迷山遠近高山臨水更清寒畫樓迥倚風前搆
商舶遥從海嶠還雲起亂峰生巧思鳥飛殘照入遐觀
生綃盈尺無窮意誰識經營慘淡間
聶空山畫扇(元)虞集
客來山雨鳴磵客去山翁醉眠花外晴雲靄靄竹邊秋
月娟娟
題趙千里山水扇面歌(元)楊載
公子丹青藝絶倫喜畫江山上紈扇祇令好事購千金
四幅相連成一卷春流漠漠如江湖飛煙著樹相有無
嵐光注射翻長虚白玉盤浸青珊瑚追隨流俗轉蕭疎
對此便欲山林居旗亭花發酒須沽舟行為致雙提壺
抱琴之子來相須醉歸不省何人扶旁有飛泉出巖隙
掣電飛霜相盪激蛟龍不愛鯢桓食但見垂綸古盤石
人生萬事無根柢出處行藏須早計一丘一壑儻如斯
便可束書從此逝君不見鄭子真躬耕谷口垂千春毫
芒世利能沒身汝胡齷齪為庸人
畫扇(元)張憲
渴龍飲清江江水皆倒立風雨滿山來石楠半身濕
題扇上畫(元)陳深
古木排山立幽窗傍水開直疑林處士獨櫂小舟回
題畫扇(四首)(元)貢性之
三間兩間茅屋五里十里松聲如此山中景色何時共
我同行
萬事從教計拙千金難買身閒船尾都教載酒船頭飽
看青山
鴨觜灘連溪尾羊腸路轉山腰雲氣晴晴雨雨泉聲暮
暮朝朝
綠樹灣頭釣艇青山凹裏人家前度劉郎去也莫教流
出桃花
趙千里便面上寫山次伯雨韻(元)鄭元祐
宋諸王孫妙盤礴萬里江山歸一握卷藏袖中舒在我
清風徐來縠衣薄文采於今淪落餘雕闌玉砌淒煙蕪
寶玉不隨黃土化門上空啼頭白烏
題宋高宗畫扇頭(自題云萬木雲深隱千山雨未開)
(元)鄭東
多時海上日光催猶道千山雨未開總為浮雲能障斷
龍沙不見翠華回
趙千里扇上寫山用鄭山人韻題(元)倪瓚
誰見解衣作盤礴卷懷雲煙歸掌握春雨冥冥江水波
竹間日暮衣裳薄零落王孫翰墨餘越王臺殿久荒蕪
要知人好畫亦好愛比當年屋上烏
題松雪扇畫(元)唐肅
層巒拂空青縣瀑注銀漢參差觀閣聳薈蔚林木絢漁
歌浦外聞人影溪中見陟險思攀蘿紀行憶書翰塵遠
地無喧景多情益戀方戀鳳鸞吟勿貽猿鶴怨
題山水扇面(元)張天英
一握方諸鏡裏天分明鴈蕩石城連仙人不患蓬壺小
便駐鸞笙五百年
題堵炳所畫扇面山水(為李鴻漸賦)(明)劉崧
紫崖碧嶂連雲樹白石青莎並江路采樵客去洞門深
出郭人歸煙水暮兩崖之間高且虚有亭翼然誰所居
山花當戸可載酒芳草滿庭宜讀書
扇上畫(二首)(明)楊基
雨歇見青山菰蒲第幾灣鷗來又飛去只有釣舟閒
江遠愛山低沙虚覺樹危靜中誰共賞橋上立多時
題畫扇面(明)王恭
山空水雲淨月出洲渚白寒葦梳幽風孤篷逗秋色垂
綸久忘魚擊汰非干澤終愧坐磻溪皓首釣人國
山水便面(明)管訥
宣和便面何從得畫史當時屬有才紫翠峰巒天上落
青紅樓閣樹頭開羣賢似向蘭亭會一老疑從栗里來
安得從容隨杖履輕舟日繫水雲隈
題扇(二首)(明)陳絅
五湖煙水綠生波一葉扁舟鼓枻歌遥想故園戎馬後
千章喬木已無多
秋風吹上老漁船蓴菜鱸魚味自便對此雲山無限好
不須圖畫入凌煙
題扇(明)王逹
葉暗前朝雨花飛昨夜風空山人不見春在綠隂中
扇面小景(明)郭厪
孤琴引興青山墅山月蒼蒼鳥聲曙高風一段不可攀
從憶陶潛賦歸去
山水便面(明)李勖
峰巒迢遞水微茫葭菼連天鴈噭霜髣髴湘南舊行路
短篷秋色近斜陽
次韻題便面小景(明)謝鐸
空山收網雨收蓑忽聽中流款乃歌莫是晩來風色好
片帆歸去已無多
題沈恒吉畫扇(明)陳寬
紅樹丹山領去舟蘋花香老不勝秋滄江風月誰人管
且向前汀問白鷗
項進士便面(明)王弼
天光低碧暮寒浮峰色紆青晩入樓長憶清秋過上竺
歸來明月滿湖頭
為人題便面(明)葉元玉
杖藜信步過橋東幾片飛花隔柳紅指點前頭更清致
遥山一抹淡煙中
扇畫(明)許相卿
遠路歸來已白頭豐厓猶似舊時秋長藤短褐行吟處
不道山翁是故侯
為茂通題畫扇(明)陳璽
亂木蕭蕭楓葉酣扁舟閒釣五溪南屋頭嶺瘦杉如戟
長嘯一聲煙水藍
題畫扇(明)王景彰
二儀開混沌一氣藴精靈石乳通龍井天風老鶴汀江
山自吳楚寰宇際滄溟便欲抛塵俗尋真向草亭
鄭大有山水扇(明)羅泰
憶昔移舟上建溪亂山晴翠望中迷一聲長嘯天風冷
百六灘頭月欲低
扇景(明)俞暉
數點白鷗遠近明蓼花汀沒釣臺横得魚未愜歸舟趣
坐看桐江月漸生
題畫扇(明)李承芳
巖石雲封道士家滿谿青桂落寒花山童停帚那能埽
也愛殘香醉露華
畫扇(明)李日華
春江初汎蒲萄綠鷺自翻飛鷗自浴煙消月落早潮平
山影沈沈壓漁屋笑拈此景付詩翁曾向嚴灘五番宿
題畫扇(明)李日華
遠巒醖雨候近塢饒雲蹤偃仰氣候變開斂隨羣峰渚
煙接縹緲山姿弄舂容拂石此靜坐聊以蠲心胸
題畫扇頭米山(明)李日華
沙鳥去已盡江流寒更清雲横日落處一片楚峰晴
題扇(三首)(明)李日華
山中無一事石上坐秋水水靜雲影空我心正如許
古木千章落蔭平湖一片無埃山中誰共六月白鷗朝
暮飛來
木落皋亭悵望空山樵隱隱隔芙蓉汀煙野靄秋來淨
正見當年黃鶴峰
題畫扇(明)李日華
黛色巃嵸樹影齊石臺瑩滑淨無泥橋横斷岸猿兼渡
寺隔重雲鳥亂啼漠漠濕衣松下雨潺潺到耳竹邊溪
人間六月消何處萬壑清風葛嶺西
題贈馮雲將畫扇(明)李日華
一片蘼蕪鳥去雙樹中高閣俯澄江夢回不信秋期近
水影蘋香正入窗
題畫扇(與陸伯承)(明)李日華
雨後溪聲吼似雷高樓倚醉想銜杯斷橋秋色無多遠
只隔蘼蕪綠幾堆
題畫扇(明)李日華
竹光浮硯春雲活花氣薰衣午夢輕寫得米家江上意
蘼蕪細雨正含情
畫沈明允扇(明)李日華
秋林薄處見山巔霜樾煙柯指顧便小作沙㘭容野艇
空明留與白鷗天
為馮權奇畫扇(明)李日華
高閣崔嵬翠靄重千巖樹色隱簾櫳魚驚澗影新秋月
猿落松梢半夜風瓦枕石牀詩夢澹神輿尻馬意游通
山中莫漫輕相識除却真仙即此翁
畫扇(與蕭歴室)(明)李日華
蘋香沙鳥共山影釣絲牽何處堪攤飯江南鏡裏天
題畫扇(與丘伯畏)(明)李日華
葛蔓縈牽竹粉殘一籬花影掩松關摩挲睡眼無些事
自寫江南秀絶山
畫沈白生扇(倣郭河陽晴原晩照)(明)李日華
複嶺紆迴處人家煙樹重徑微樵子到溪靜鹿麋逢歲
節占芳草晨昏聽遠鐘不須尋谷口已遣白雲封
題畫扇(□松雨)(明)李日華
沙樹葉葉雨溪橋面面峰道人行履處只信一枝笻
畫吳赤含扇(明)李日華
野橋新雨足夏木轉多隂欲就迎凉處時為散髮吟月
來湖空闊風入樹蕭森一倍添幽賞溪山稱此心
與沈翠水論繪事因題所畫便面(明)李日華
煙沙漠漠夕陽餘野樹酣霜水溜渠何處秋光閒入夢
琵琶亭子對匡廬
題墨山圖扇(明)僧明秀
遠嶼孤煙起林亭落日虚青山半江影竹裏照殘書
題小景(宋)杜本
秋雲滿地夕陽微黃葉蕭蕭鴈正飛最是江南好天氣
村醪初熟蟹螯肥
題湖曲小景(穆陵御題詩句)(元)袁桷
流水無言寂寂落花有意毿毿往事空餘華屋倚闌愁
絶江南
溪居山水小景(二首)(元)張翥
想像溪居好時來放釣船滄洲茅屋路春水白鷗天林
壑無多地煙霞自一川底須論咫尺到此已茫然
何處野人村微茫澗谷分林多太古樹山有四時雲鳥
跡還成道猿啼或作羣秋風茅屋破誰賦隱思君
題應中父所藏陳仲美山水小景(元)楊載
層巒疊嶂倚晴空松檜相連秀色同下有幽人茆屋在
浩歌宜屬紫芝翁
山水小景(二首)(元)郯韶
西風木落曉猨驚一水東流日夜聲兩岸青山看不盡
扁舟又過楚王城
扁舟晩泊洞庭西江草江花岸岸齊却過白龍祠下去
兩邊楓樹鷓鴣啼
雲山小景(元)黃鎮成
飛瀑潺潺瀉碧岑野橋分路入雲深三椽草屋長松下
應有先生抱膝吟
為所性姪題小景(三首)(元)歐陽玄
林廬澹疎煙歸帆泊沙渚披圖得空闊總是經行處
寒屋茆簷古疎煙野樹春遥遥濟川者應是此中人
浦口歸帆落沙頭行客回林間酒旗出快著一篙來
題山水小景雜畫(四首)(元)傅若金
空村斷行跡深雪連昏暮慘淡既平岡坡陀復盈路時
聞一樹折猶見羣鳥去中有映書人柴扉對何處
江白雲稍歸山青樹如沐輕舟漁石渚獨騎經林麓野
氣昏已明泉聲斷猶續坐憶汎湘時村西見茅屋
雲歸山欲暝月出泉相映石影生夜寒松聲起僧定遥
疑露下立或發風中詠幽境何闃寥長廊罷鐘磬
盤盤蒼山根泉石如素練含風靜復響觸石驚相濺竹
迥秋氣來松凉夏隂轉山翁閱妙理獨立無人見
題畫小景(元)王翰
萬籟秋聲近雙峰宿靄收江涵林影碎野接曙光浮蘿
薜連書幌鶯花避釣舟由來揚子宅寂莫閉丹丘
小景(明)韓宜可
春色來何處桃花路欲迷為言垂釣者中有武陵溪
題小景圖(明)林鴻
林木疎疎小徑分石泉嵐氣絶塵氛抱琴野客歸何處
閒却松窗半榻雲
小景(明)吳子莊
杖藜日日看芝山山下浮雲共往還昨夜小溪新水漲
釣船流到寺前灣
為楊學士勉仁題小景(明)金幼孜
積隂生巨壑飛翠落崔嵬古木雲蘿暗蒼厓雪瀑開幽
人揮麈坐穉子抱琴來想有登臨興看圖日幾迴
題畫小景(二首)(明)童軒
山色青於染茅堂背郭成隂隂喬木裏疑有讀書聲
家住清溪口門掩清溪樹溪上多白雲幽人自來去
題小景(明)丘濬
石橋流水碧潺湲千樹桃花萬疊山漫道仙家有靈藥
看來終不似人間
小景(二首)(明)丘濬
獨坐空山萬慮忘時從林隙見天光白雲滿地紅塵少
覺得閒中意味長
行過山邊又水邊眼中非樹即寒泉囊琴漫遣樵青抱
流水高山不在絃
小景(三首)(明)劉泰
隔岸峰巒過雨新桃花水暖碧潾潾誰家艇子閒來往
只載春光不載人
綠樹隂隂覆野亭綠波漾漾沒沙汀短藜記得尋幽處
一路鶯聲酒半醒
雲溪一帶淨無沙門對青山是我家兩日不來亭子上
東風開過紫藤花
題小景(明)陳煒
深沉門巷隔煙霞路出重關一徑斜江上小舟如載酒
定應來訪子雲家
題小景畫(明)程敏政
青山佳處絶纖埃草綠裙腰一徑開不是煙霞有深癖
水邊林下肯同來
題小景雜畫(二首)(明)程敏政
綠樹蕭然蔭草亭酒船安坐蓼花汀分明一夜溪頭雨
洗出春山數點青
小亭斜枕石溪濆長夏空山草木薰風雨忽來歸去晩
櫓聲搖碎一川雲
題小景(明)沈周
江山入吾興隨筆散清華峰影分斜日波容映落霞無
橋通市迹有樹隱人家此地如堪買分畦擬種瓜
谿亭小景(明)沈周
幽亭臨水稱冥棲蓼渚沙坪咫尺迷山雨乍來茅溜細
谿雲欲墮竹梢低檐頭故壘雌雄燕籬脚秋蟲子母雞
此段風光小韋杜可能無我一青藜
畫景(明)屠僑
白石橋西綠竹林青松亭外白雲岑何人閒睡三萬日
鳬鴨碧波江水深
小景(明)廖道南
高樓斜倚石城傍遠浦歸帆帶夕陽遥望小橋來使節
雙龍劒氣燭星光
小景(明)陳璽
詩思濃於酒山容碧似苔美人清不寐撐出小舟來
題小景(明)陳璽
細雨著苔黏屐齒白雲飛樹挂山頭扁舟直放武陵去
滿地秋聲人倚樓
重題自畫小景(明)居節
點染青山四十年寸縑不改舊風煙散人漫竊江湖號
未買松江一釣船
題畫小景(二首)(明)李汛
半山殘照明秋水一徑清風吹落花林杪雞聲煙外艇
不成邨落兩三家
寒飄雪色餘千嶂凍合溪流接兩涯何處行人迷去路
山亭恰好見梅花
題小景(明)李汛
何人結屋倚松根一片凉雲午乍屯我欲相期來避暑
薰風時聽翠濤翻
題畫中小景(明)樊昌
扶桑日出光曈曚千門萬戶開春風祥雲帶雨從龍去
朝朝暮暮飛天東瀛洲弱水知何處高人只在蓬山住
山中遊人歸未歸江上扁舟自來去
小景雜咏(二首)(明)蕭顯
木脱青山下亭開翠水涯孤舟蕩雙槳何處訪相知
碧樹俯清流高人愛獨坐讀罷發長吟不知斜日墮
題小景(明)吕淵
綠樹橋頭路轉迴水光山色映樓臺扁舟蕩入荷花裏
知是遊人避雨來
題雲深處小景(明)陳琛
是處山深雲更深憑誰說與總無心全因俗客都迷路
時為蒼生欲作霖靜映方塘惟數畝高臨絶壁亦千尋
優游更逐南溪水流向人間覓賞音
題畫小景(三首)(明)僧澄印
流雲覆春山輕寒凍欲坼何處蹋青來歸時月華白
煙樹春雲綠江天落日紅不知何處醉歸向月明中
風雨孤舟夜微茫草樹春茅簷驚犬吠定是渡江人
御定歴代題畫詩類卷二十三
