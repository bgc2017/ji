欽定四庫全書
御定歴代題畫詩類卷二十一目錄
山水類
郭熙畫秋山平遠(宋蘇軾)
次韻子瞻題郭熙畫秋山平遠(宋黃庭堅)
郭熙秋山平遠用東坡韻(宋樓鑰)
郭熙秋山平遠(宋蘇軾二首)
次韻子瞻題郭熙平遠(宋蘇轍二首)
題工部文侍郎周翰郭熙秋山平遠(宋晁補之二首)
題遠山平林圖(宋王炎)
題姪孫豈潛家平遠圖(宋戴復古)
豈潛弟平遠圖(宋戴昺)
梁忠信平遠山水(金劉迎)
秋山平遠圖(元劉因)
趙令穰秋邨平遠圖(元鄧文原)
江貫道江山平遠圖(元虞集)
題江貫道平遠圖(元鄭東)
題賈治安同知秋林平遠圖(元錢惟善)
題吳仲圭平遠圖(明鮑恂)
題夏圭溪山清遠圖(明陳川)
題自畫秋林平遠(明張宇初)
題陳秀才溪山佳趣(元戴表元)
題玉巖上人溪山野趣圖(元成廷珪二首)
雲山清趣圖(明丘濬)
湖山佳趣圖(明陳仲完)
湖山佳趣卷(明李昌祺)
江山遠趣圖(明周敘)
題方用方林塘幽趣圖(明鄭關)
題湖南清絶圖(宋韓駒)
洪武丁丑春題王叔明湖山清曉圖(明莫士安)
題王叔明湖山清曉圖(明王世貞)
巨然山寺(金任詢)
題巨然山寺圖(元虞集)
燕文貴秋山蕭寺圖(元鮑恂)
燕文貴秋山蕭寺圖(元陸廣)
燕文貴秋山蕭寺圖(元高遜志)
燕文貴秋山蕭寺圖(元俞復)
燕文貴秋山蕭寺圖(元倪瓚)
題燕文貴秋山蕭寺圖(明黃守)
方方壺松巖蕭寺圖(元鄧文原)
方壺松巖蕭寺(元吳鎮)
方方壺松巖蕭寺圖(元黃公望)
題香山寺畫卷(元王惲)
題秋林煙寺圖(元陳旅)
費景祥索題徐幼文寫蕭山古寺圖(明張羽)
煙寺晩鐘圖(元吳師道)
煙寺晩鐘圖(明謝士元)
集句題山邨圖(元馬臻二首)
題江邨圖(元杜本)
水邨圖(明鄧楠)
水邨圖(明顧天祥)
水邨圖(明沈周)
題董元溪岸圖(元趙孟頫)
錢舜舉溪岸圖(明張羽)
蒼崖遠渚圖(元元好問二首)
題梅道人平林野水圖(元鄭洪)
水光林影圖(元丁鶴年)
為王希曾題溪南長蕩圖(明吳寬)
為楊簡齋題空濛圖(元馬臻)
題陳直卿一碧萬頃(元朱德潤)
為馬仲禎題一灣煙水(明僧麟洲)
次韻趙僉為趙宰畫野水多於地春山半是雲蓋
宰之尊公詩也(宋方岳)
江流天地外山色有無中(明魏時敏)
題友雲水墨畫以唐人不雨山長潤無雲水自隂
為畫景遂次其韻題之(明陳顥)
御定歴代題畫詩類卷二十一目錄
欽定四庫全書
御定歴代題畫詩類卷二十一
山水類
郭熙畫秋山平遠(宋)蘇軾
玉堂晝掩春日閒中有郭熙畫春山鳴鳩乳燕初睡起
白波青嶂非人閒離離短幅開平遠漠漠疎林寄秋晩
却似江南送客時中流回頭望雲巘伊川佚老鬢如霜
臥看秋山思洛陽為君紙尾作行草炯如嵩洛浮秋光
我從公遊如一日不覺青山映黃髮為畫龍門八節灘
待向伊川買泉石
次韻子瞻題郭熙畫秋山平遠(宋)黃庭堅
黃州逐客未賜環江南江北飽看山玉堂卧對郭熙畫
發興已在青林間郭熙官畫但荒遠短紙曲折開秋晩
江邨煙外雨脚明歸鴈行邊餘疊巘坐思黃柑洞庭霜
恨身不如鴈隨陽熙今頭白有眼力尚能弄筆映窗光
畫取江南好風日慰此將老鏡中髮但熙肯畫寬作程
五日十日一水石
郭熙秋山平遠用東坡韻(宋)樓鑰
槐花忙過舉子閒舊遊憶在夷門山玉堂會見郭熙畫
拂拭縑素塵埃間楚天極目江天遠楓林渡頭秋思晩
煙中一葉認扁舟雨外數峰横翠巘淮安客宦踰三霜
雲夢澤連襄漢陽平生獨不見寫本慣飲山綠餐湖光
老來思歸真日日夢想林泉對華髮丹青安得此一流
畫我横筇水中石
郭熙秋山平遠(二首)(宋)蘇軾
目盡孤鴻落照邊遥知風雨不同川此間有句無人識
送與襄陽孟浩然
木落騷人已怨秋不堪平遠發詩愁要看萬壑爭流處
他日終煩顧虎頭
次韻子瞻題郭熙平遠(二首)(宋)蘇轍
亂山無盡水無邊田舍漁家共一川行遍江南識天巧
臨牎開卷兩茫然
斷雲斜日不勝秋付與騷人滿目愁父老如今亦才思
一蓑風雨釣槎頭
題工部文侍郎周翰郭熙秋山平遠(二首)
(宋)晁補之
漁邨半落楚江邊林外秋原雨外川誰倚竹樓邀大艑
天涯暮色巳蒼然
洞庭木落萬波秋說與南人亦自愁欲指吳松何處是
一行征鴈海山頭
題遠山平林圖(宋)王炎
山色微茫疑有無木葉半脱殊蕭疎雲根更著數椽屋
此屋當有幽人居墨妙逼真乃如此畢竟非真惟近似
何如屐齒飽經行是處溪山皆畫笥還君圖畫我且歸
家在江南依翠微
題姪孫豈潛家平遠圖(宋)戴復古
好山横遠碧平野帶林塘四望耕桑地幾年雲水鄉海
天龍上下秋日鶴翱翔覩物忽有感無心住草堂
豈潛弟平遠圖(宋)戴昺
卜築占寬閒修篁老樹間八窗開宇宙一室貯雲山野
曠行人少天遥去鳥還悠然會心處妙語徹玄關
梁忠信平遠山水(金)劉迎
憶昔西游大梁苑玉堂門閉花隂晩壁間曾見郭熙畫
江南秋山小平遠别來南北今十年塵埃極目不見山
烏鞾席帽動千里只慣馬蹄車轍間明窗短幅來何處
亂點依稀涴寒具煥然神明頓還我似向白玉堂中住
濛濛煙靄樹老蒼上方樓閣山夕陽一千頃碧照秋色
三十六峰凝曉光懸崖高居誰氏宅縹緲危欄蔭青樾
定知枕石高臥人常笑騎驢遠遊客當時畫史安定梁
想見泉石成膏肓獨將妙意寄毫楮我愧甫立隨諸郎
此行真成幾州錯區區世路風波惡還家特作發願文
伴我山中老猿鶴
秋山平遠圖(元)劉因
南山千古一悠然誤落關仝筆意邊急著新詩欲收領
已從慘淡失天全
趙令穰秋邨平遠圖(元)鄧文原
白沙翠竹映江皋幾處邨居對寂寥水落漁梁人暗度
霜清曲渚荇初銷千山雜沓凝嵐紫萬木蕭森向晩彫
自是秋光無限好誰知點染付輕綃
江貫道江山平遠圖(元)虞集
江參去世二百年翰墨零落多無傳人間幾人寫山水
誰能意在揮毫前昨見石林舊家物春雷疊嶂初破墨
我和葉詩頗豪放三者相望都突兀險危易好平遠難
如此千里數尺間高雲舒卷非散地麗日照耀皆名山
我持美脯酒一斗墨汁盈盤可濡首江生精神作此山
向山呼生當至否高秋銀漢天無雲帷中冷然來夜分
黃茅嶺頭華蓋頂畫我獨訪浮丘君
題江貫道平遠圖(元)鄭東
飛烏欲沒暮煙稠落落人家竹樹秋絶似南徐城上望
蒼茫野色入揚州
題賈治安同知秋林平遠圖(元)錢惟善
軒蓋昂昂五丈夫傲然下睨石於菟扁舟人似青山瘦
折簡從來不可呼
題吳仲圭平遠圖(明)鮑恂
蒼山遥遥璣千里綠樹參差碧煙起雙帆忽從江上歸
影落斜陽濕秋水林隂蒼莽鳥不飛石徑蹭蹬行人稀
松根似可縛茆屋沙尾亦足容漁磯我嘗西遊倚江閣
極目長空入寥廊好山不肯過江來恨不乘風跨黃鶴
吳君畫手當代無落筆何年成此圖安得著我巖壑底
相覓老樵尋釣徒
題夏圭溪山清遠圖(明)陳川
我家東南丘壑好曲折雲林護危杪澗沙流水春自香
石楠碎葉秋如埽縛柴野橋松雨凉鳴鐘破寺茶煙杳
山椒茅亭如笠大石脚漁舟似瓢小人家制度太古前
雞犬比鄰往還少酒杯吹香小店門落日漁樵多醉倒
六年不歸長夢見白髮忘情負魚鳥晴牎見畫三摩挲
舊夢微茫今了了不知何處得此圖覺我山居殊草草
安得溪南寫石田便攜妻子從兹老
題自畫秋林平遠(明)張宇初
北苑高情宿世同疎林汀渚正秋風硯池灑墨應多思
寫向寒煙夕照中
題陳秀才溪山佳趣(元)戴表元
城郭尋尋盡溪山宛宛來同誰遷蠟屐為子破莓苔書
欲斕斑設花須爛漫開趙郎題墨妙煙霧眼中開
題玉巖上人溪山野趣圖(元)成廷珪
流水淙淙石齒齒滿庭雲氣欲糢糊白鷗溪上秋多少
黃葉山中路(一作徑)有無十月雨深漁屋破三江風急野
航孤年來難覓幽居處空向晴窗看畫圖
題玉巖上人溪山野趣圖(元)成廷珪
秀州城西春事微二月苦雨行人稀江湖渺然不可渡
風雨如此將安歸老來口腹胡為累亂後人民今見非
兼旬不得武陵信倚杖南望孤鴻(一作雲)飛
雲山清趣圖(為歐陽道人作)(明)丘濬
山矗矗雲漫漫雲容山色微茫間一天澹月秋空静滿
地落花春雨寒道人愛此有清趣穿雲結屋依山住一
縷茶煙午夢餘兩腋清風欲飛去欲飛不飛無限情拂
絃時作太古聲驚猿叫月淚潛墮老鶴知更相和鳴夜
深萬境俱岑寂兀然虚室生寒白回頭人世隔紅塵雲
山慘澹無顔色
湖山佳趣圖(明)陳仲完
微雨息市氛晴光溢水木暫輟童冠書少豁林泉目峩
哉南北峰影浸西湖綠嶺外號長松霞邊起孤鶩荷香
隱綵舟鳥鳴迓絲竹興並坡老遊吟步逋仙躅落日度
寒鐘悠然自天竺
湖山佳趣卷(明)李昌祺
宦遊愜深好乃在名勝區山水自足適况兹職文儒横
經有餘閒逍遥出通衢春服各已成遂與童冠俱徘徊
恣言笑登陟忘飢劬晴鳶戾層空弱藻翻文魚至理與
景會天機獨吾娛悠悠仰川上眷眷懷舞雩詠歌返黌
舍高興誰能踰
江山遠趣圖(為襄城伯賦)(明)周敘
長天極浦波溶溶巖巒秀沓青芙蓉生綃半幅圖遠趣
髣髴江山千萬重近郭名園不知處樓觀依微出深樹
細雨孤帆島外舟殘煙列騎花間路飛流百丈晴虹懸
危梁倒影丹崖巔樵徑多逢采芝客石林静隱看棋仙
層層閣道雲連棧渺渺隄沙落歸鴈劒門天闢窮勝遊
湘水秋高縱青盼我公心事非等閒豈必娛情圖畫間
意氣遙凌蔥嶺道聲光直動燕然山河清海晏昇平日
移鎮南都今第一丹青好寫麟閣容頌功更有如椽筆
題方用方林塘幽趣圖(明)鄭關
何處發清興林塘横絶標羨君林塘有幽趣為君醉作
林塘謠我為林塘吟爾得林塘樂長風捲雨白日來池
瀑淙淙向人落三峽長江動地迴遥波轉汐送林隈當
窗屴崱翠可愛百尺芙蓉天外開寒梅水竹連芳野鸂
鶒鳬鷖滿沙墅豐草能為冬夏青飛雲不管晨昏度坐
來谷籟飄林樾清景令人爽毛骨為君去此謝浮名還
山却埽林塘月
題湖南清絶圖(宋)韓駒
故人來從天柱峰手提石廪與祝融兩山坡陀幾百里
安得置之行李中下有瀟湘水清瀉平沙側岸搖丹楓
漁舟已入浦漵宿客帆日暮猶爭風我方騎馬大梁下
怪此物象不與常時同故人謂我乃絹素粉精墨妙煩
良工都將湖南萬古愁與我頃刻開心胸詩成畫往默
惆悵老眼復厭京塵紅
洪武丁丑春題王叔明湖山清曉圖
(明)莫士安
青山屏列水涯畔白雲繚繞山腰半分明曉色澄素秋
顛倒湖光接銀漢江霞滅盡海暾生巴雪消多沔冰泮
岌嶪巔崖高莫梯回合源泉淨堪盥天遠匡廬秋杳冥
雨足沅湘春汗漫濃於藍汁可染衣赭若童顛未加冠
盤谷繚通百折深緱嶺危撐半空斷澗橋蔭合蹋新凉
渚閣香凝坐平旦短屐扶藜野興濃輕舠聚網波紋散
南灣農鄰猶閉關西崦人家未炊爨僧寺樓臺松滿林
漁屋軒窗柳遮岸陶令秫田誰為耕邵侯瓜地親將灌
種桃莫問武陵津采芝偶得商於伴書封鴈帛感蘇卿
鱠斫鱸絲羨張翰濯纓欲待滄浪清挽衣空歌白石爛
樹樹巖花嵐霧重葉葉汀蒲水風亂蛺蝶暖依芳草飛
鷓鴣晴入叢篁喚荇藻翻容避釣魚杉枏不借尋巢鸛
壁帙芸枯粉螙生岫幌藤穿蒼鼠竄翠墮梧桐借翦圭
羃結絲蘿愛垂幔米家尚存書畫船吳綾不減錦繡段
人來西北淹壮遊地擁東南隔奇觀標靈顯秀環故居
汎影浮暉在吟案誰能高深故不兢我為登臨每無憚
當時對景真髣髴遶次圍闌舊凝翫丹青物色眼停瞬
鐡石心腸顔為汗蹤跡頓忘今昔非記憶方驚歲年換
半生自笑不歸去兩足其如有羈絆泉石膏肓百慮增
塵土心胸一朝澣湖山如此慰相思天地茫然寄長歎
題王叔明湖山清曉圖(明)王世貞
誰捐吳綾寫蕭瑟乍看無乃王摩詰即非摩詰或思訓
敢謂黃鶴樵人筆黃鶴夜半不肯眠欲換凡翼求真筌
吸將三斛碧沆瀣吐作八尺青嬋娟空青濛碧猶未已
似有天雞喚山起零露枝枝瓔珞珠初陽處處蒲萄綺
問余展卷胡留連欲言不言心惘然市朝少進車馬急
方信此中殊有天
巨然山寺(金)任詢
孤撐山作碧螺髻漫散水成蒼玉鱗野寺荒凉人不到
水光山影正横陳
題巨然山寺圖(元)虞集
禪林閟清景雲門作重關幽人不可求邈然在高山古
路何迢迢前塵接人寰雖有樓觀高飛泉望潺湲誰為
飛行身踐蹋紫翠間野渡具舟楫有待終日閒空令垂
釣客薄暮聽鐘還
燕文貴秋山蕭寺圖(元)鮑恂
蕭寺久寥落燕侯為發揚山横紅樹晩殿鎖碧雲凉杖
策情仍在乘舟意不忘獨懷前代事撫景暗悲傷
燕文貴秋山蕭寺圖(元)陸廣
長風吹船過彭蠡縹緲雲巒矗天際天柱峰迴玉筍遥
金掌芙蓉半空起汴宋先後多畫師回斡天機誰比擬
燕侯文貴世罕得點染清妍才擅美斯圖拂拭雙眼明
幽討直須論萬里箾槮絡石虧雲根鐡壁蒼崖澈澗沚
紺殿珠樓佛寺中丹臺玉室仙境裏水塘沙際市橋邊
野店人家茅屋底令我憶舊遊心跡追冥搜華星耀丹
壑綵仗凌玄洲安期羨門子招搖指蓬丘回視勾吳山
培塿一土抔載復觀斯圖慷慨興歌謳
燕文貴秋山蕭寺圖(元)高遜志
野性樂山水廛居違素心蕭然困疲役胡能遂幽尋恒
思愜所適勝槩恣登臨秋清景尤曠蒼翠列遥岑霜餘
委蔓草孤秀愛雲林畸人寡諧俗結宇丹崖隂浮念不
煩遣寂寞契沖襟况復邇蕭寺禪誦有遺音簞瓢足自
老簪組知難任披圖憶所歴閱歲兹已深景物匪殊昔
但傷華髮侵何當脱塵躅歸休期自今
燕文貴秋山蕭寺圖(元)俞復
潯陽江上山如繡挾策追遊憶往年柿葉霜黃秋滿壑
芙蓉波冷月臨川釣舟箇箇來沙曲梵宇層層倚樹顛
白髮田園歸計晩斷腸西望夕陽邊
燕文貴秋山蕭寺圖(元)倪瓚
野棠花落過清明春事悤悤夢裏驚倚棹幽吟沙際路
半江煙雨暮潮生
題燕文貴秋山蕭寺圖(明)黃守
迴崖列岫鬱相連兜率樓臺際碧天飛鳥已還秋色裏
疎鐘猶在夕陽邊溪橋緩轡官人馬野飯維稍客子船
記得宦遊逢此景披圖不覺思茫然
方方壺松巖蕭寺圖(元)鄧文原
雨過鷓鴣啼歇日斜猨兕聲高湖上長煙漠漠山中古
寺迢迢人立東皋清眺帆歸西浦寒潮
方壺松巖蕭寺(元)吳鎮
方壺終日痼煙霞寫得湖山事事嘉湖上煙籠梵王宅
山深雲覆羽人家詩翁佇立搜新句穉子閒來埽落花
幾處歸帆何處客一聲啼鳥夕陽斜
方方壺松巖蕭寺圖(并序)(元)黃公望
方壺此卷高曠清遠可謂深入荆關之堂奥矣鄙句
何足以述之媿媿
浩渺滄江數千里幾幅蒲帆挂秋水曉風吹斷綠蘿煙
百疊青峰望中起梵王宫闕倚雲開七級浮屠倒影來
山人久已謝朝市日踞江頭百尺臺松篁叢雜多啼鳥
隔岸人家丸彈小此圖此景入天機誰能髣髴方壺老
題香山寺畫卷(元)王惲
送客當年過玉泉醉中遊賞得奇觀一泓湛碧浮僧鉢
幾葉秋黃打石闌山色空濛金界濕松聲清泛海波寒
吟鞭回首都門道斜日歸時翠滿鞍
題秋林煙寺圖(元)陳旅
秋氣滿林壑野樹集汀洲有客過山寺聽猿臥石樓
費景祥索題徐幼文寫蕭山古寺圖
(明)張羽
山人手持酒一卮長跪向我求新詩自言此畫君所識
乃是河南使君之所為砯崖怒瀑形崛奇天門閣道相
因依中有臺殿横天梯金繩碧瓦光參差使君當年作
此時秖是昂藏一布衣豪雄意氣今已極圖畫應知得
者稀右丞輞川不易致此公名位豈卑微請語世上悠
悠者人生貧賤安可欺
煙寺晩鐘圖(元)吳師道
半空孤塔擎飛杵四壁長煙漲白波落木疎林秋色老
斷鐘殘磬暮樓多
煙寺晩鐘圖(明)謝士元
百八振砰訇遠送夕陽暝煙際聲未沉歸僧在蘿逕
集句題山邨圖(二首)(元)馬臻
先生高興似樵漁更有何人在此居茅屋數間牎窈窕
睡時山雨溼圖書
萬疊青山但一川一邨桑柘一邨煙隔林髣髴聞機杼
猶記騎驢掠社錢
題江邨圖(元)杜本
樹林蓊蔚水縈環知是江南何處山幾載幽幷倦行役
按圖欲借屋三間
水邨圖(明)鄧楠
向來寓意思卜居佳處只今成畫圖胸中本自渺江海
主人相凂寫汾湖
水邨圖(明)顧天祥
疎柳平蕪落鴈飛斷橋斜日釣船歸江天萬頃秋如畫
一笑人間醉墨非
水邨圖(明)沈周
魚莊蟹舍一叢叢湖上成邨似畫中互渚斷沙橋自貫
輕鷗遠水地俱空船迷楊柳人依綠燈隔蒹葭火映紅
全與吾家風致合草堂曾有此愚翁
題董元溪岸圖(元)趙孟頫
石林何蒼蒼油雲出其下山高蔽白日隂晦復多雨窈
窕溪谷中邅回入洲漵冥冥猨狖居漠漠鳬鴈聚幽居
彼誰子孰與玩芳樹因之一長謠商聲振林莽
錢舜舉溪岸圖(明)張羽
憶昔至元全盛日天子詔下徵遺逸吳興八俊皆奇才
秀邸王孫稱第一一朝玉馬去朝周諸子聲名總輝赫
豈知錢郎節獨苦老作畫師頭雪白江南沒骨傳者希
錢也得法誇精奇晴窗點染弄顔色得錢沽酒不復疑
今人秖知重花鳥豈識此圖奪天巧玄雲抱石雷雨垂
蒼山夾水龍蛇遶岸側溪回共杳冥蒲稗深沉映魚鳥
漁舟乍隨遠煙散客子競渡澄江曉自云布置師北苑
只恐庸工未深了卷餘更有魏公題字擬鍾王差未老
鄭侯得之恐神授使我一見喜絶倒雙溪流水清何極
城外南山空黛色文章翰墨何代無二子儔能躡其迹
為君題詩三歎息於乎古人難再得
蒼崖遠渚圖(二首)(元)元好問
深谷高林自一天紅塵無路近風煙兩椽茅屋半生了
况是清溪有釣船
竹帛功名一筆無殘年那復計榮枯青山未得攜家去
惆悵題詩是畫圖
題梅道人平林野水圖(元)鄭洪
浣花谿頭車騎發鏡湖影裏畫圖開有客相尋草堂去
何人却櫂酒船迴是處山林有真隱如此風塵無好懷
青袍不似黃冠樂二老風流安在哉
水光林影圖(元)丁鶴年
知是平泉是輞川水光林影共悠然薜蘿凉映紛紛月
蘋藻清涵澹澹天微颭翠旗龍夭矯倒開金鏡鳳翩&KR1473;
此中真趣誰能辨吏隱雲間一散仙
為王希曾題啓南長蕩圖(明)吳寬
吳綾八尺餘遠勝好東絹坐移長蕩來歘向眼中見按
圖想舊遊巒嶺非生面陽山踞獨尊虎阜奔而殿柔櫓
一搖搖船頭翠痕轉春山澹若空白雲故多變佳哉吳
中景獨許沈郎擅典客方壮年孰云宦途倦吾志每圖
南欲趁秋風便幽深付一筇此樂人勿羨
為楊簡齋題空濛圖(元)馬臻
西湖天下奇回薄太古色春風散花柳元氣蕩空碧淡
然存天真豈為歌舞惑我家本住湖水邊筆牀茶竈依
漁船振衣一别五千里為君展卷心茫然欲問吾廬在
何處但見老木浮寒煙吾廬不可尋山川不可越人生
行止會有時長笑階前望明月
題陳直卿一碧萬頃(元)朱德潤
浩蕩具區尾蒼茫不斷流水光浮四霽雲氣接三州日
月雙丸吐江山萬古愁吟軒未能敞鄉思獨登樓
為馬仲禎題一灣煙水(明)僧麟洲
占得沙河水一灣此身能與狎鷗閒桃花斷岸無船到
楊柳衡門盡日關千里煙波歸老眼十年魂夢入鄉山
扁舟西塞山前路流水肥魚待爾還
次韻趙僉為趙宰畫野水多於地春山半是雲蓋
宰之尊公詩也(宋)方岳
竹屋無人肯見過寒雲自傍釣船多老仙更在雲深處
奈此春山野水何
江流天地外山色有無中(明)魏時敏
林亭閒寄傲極目浩無邊山斂雲藏樹江浮水接天征
鴻歸楚塞斜日下襄川留得山翁醉清風幾百年
題友雲水墨畫以唐人不雨山長潤無雲水自隂
為畫景遂次其韻題之(明)陳顥
看畫晴牎裏蕭然淨俗心鳥聲春寂寂嵐氣晝隂隂門
俯滄洲迥船移别浦深令人想風致飛夢到雲林
御定歴代題畫詩類卷二十一
