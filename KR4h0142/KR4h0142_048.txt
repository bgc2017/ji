欽定四庫全書
御定歷代題畫詩類卷四十八目錄
閒適類
題耕雲徵士東軒讀易圖(元鄧文原三首)
次雲林韻題耕雲東軒讀易圖(元吳鎮三首)
題倪雲林贈耕雲東軒讀書圖(元黃公望)
清溪道士點易圖(元吳師道)
梅南道人讀易圖(元丁鶴年)
春山讀易圖(明吳寬)
秋磵著書圖(元王惲)
周文矩勘書圖(元王惲)
題騎牛讀書圖(元陳樵)
山中讀書圖(元陳高)
茅屋讀書圖(元劉永之)
秋林讀書圖(元劉永之二首)
林泉讀書圖(元王蒙二首)
題趙廷采溪亭讀書圖(元陶宗儀)
雲林讀書圖(元唐肅)
題張元傑草堂讀書圖(元釋良琦)
讀書圖(明張羽)
野亭讀書圖(明徐賁)
題雲深讀書處(明陳振)
題作讀書圖與孫令弘(明李日華)
題劉金吾牛山讀書圖(明董其昌二首)
題王叔眀野艇觀書圖(明吳寬)
閱書圖(明丘濬)
閱書者倚老樹(明徐渭)
隨月圖(明高啓)
映雪圖(明高啓)
課讀圖(明張邦竒)
題吳門趙時俊山樓文會圖(明陳顥)
荆浩秋山問竒圖(元鄧文原)
荆浩秋山問竒圖(元吳鎮)
春山詩意圖(金趙秉文)
題草亭詩意圖(元吳鎮)
題詩意圖(元陶宗儀)
詩思圖(明觧縉)
題王維詩意圖(明李東陽)
題李平夫畫黃山蹇驢詩圖(金趙秉文二首)
李咸熙秋溪清詠圖(元黃公望)
題秋雨長吟圖(元楊載)
題吳生雨吟圖(元范梈)
題山堂會琴圖(元王惲二首)
跋運使張君會琴圖(元王惲)
山亭會琴圖(元余闕)
手掐樺皮彈琴圖(金趙秉文)
智仲可月下彈琴圖(元元好問)
道士彈琴圖(元馬祖常)
彈琴高士圖(明楊基)
題馬遠山月彈琴圖(明王世貞)
鼓琴圖(明劉泰)
題操琴圖(明丘濬)
玉堂鳴琴圖(明謝承譽)
題攜琴訪友圖(明高啓)
攜琴訪友圖(明謝常)
攜琴圖(明陳憲章)
題松下攜琴圖(明張邦竒)
題戴進山水抱琴圖歌(明瞿汝稷)
聽琴圖(元劉永之)
聽琴圖(元楊維楨)
聽琴圖(元張雨)
聽琴圖(元周鼎)
題聽琴圖(明唐錦)
題梅琴圖(明廖道南)
鳴琴召鶴圖(宋賀鑄)
吳道子秋山放鶴圖(元吳鎮)
馬遠放鶴圖(元吳鎮)
倦書圖(元王惲)
翰長閑閑公命題城南訪道圖(金王若虚二首)
董源山閣談禪圖(元吳鎮)
御定歷代題畫詩類卷四十八目錄
欽定四庫全書
御定歷代題畫詩類卷四十八
閒適類
題耕雲徵士東軒讀易圖(次韻三首)(元)鄧文原
衡門寂寂有儒風相對高人笑語同何必隔籬沽取醉
新詩初就竹爐紅
棐几清疎無俗物圖書雜沓有仙言晩來静倚南窗下
始識山林道味尊
悠然結屋對南山好鳥忘機自往還昨夜天風吹月下
黃金散布一林斑
次雲林韻題耕雲東軒讀易圖(次韻三首)
(元)吳鎮
山堂昨夜起秋風景物蕭條便不同豈是天公嫌冷淡
故將林木染黃紅
高人相對東軒下竟日曾無朝市言幾卷圖書幾竿竹
天香冉冉泛芳尊
雲林點筆染秋山往道荆關今又還别去相思無可記
開緘時見墨纖纖
題倪雲林贈耕雲東軒讀書圖(元)黃公望
君家書屋鎖閒雲庭前叢桂吹清芬東軒虚敞坐良夜
撲簾香霧來紛紛金吹不動露華潔月裏仙人降瑶節
奇葩點綴黃金枝靈種移來白銀闕秋林瀟灑秋氣清千
竿修竹開前楹自是燕山尚清貴不與桃李争芳榮花
下詩成日未盡更喜幽人往來近清絶何如元鎮圖應
識耕雲是高隠
清溪道士點易圖(元)吳師道
圖像堙微久失傳或從方外得先天姓名不落人間世
亦有清溪點易仙
梅南道人讀易圖(元)丁鶴年
畫省歸來謝縉紳傍梅觀易最清真孤根下應先天氣
太極中含大地春傲睨乾坤雙老眼婆娑香影一吟身
歲寒莫問調羹事且作耆英會裏人
春山讀易圖(為都元敬題)(明)吳寬
山中春雨過嘉樹如新沐鳥語時復間惟聞澗聲續對
此一欣然孤懷浩無欲便攜童冠人詠歸效沂浴歸來
亦何事妙意溢春服寤寐羲文間手持一編讀惓惓濟
時心願言均發育
秋磵著書圖歌(贈畫工張仁卿)(元)王惲
引生寫出秋磵圖先生胡為此遊居知余讀書樂幽寂
况復野麋之性宜與水石俱西風蕭條秋氣餘浮雲身
世將何如江蘺託詠太哀怨老松卧壑甘扶疎逢時不
作棟梁用且湏著論希潛夫盤盤澗曲深幾許長吞遠
汎知攸徂百川横障使東往細大不擇羞潢汙考槃有
歌誰與伍山鳥山花吾友于張畫師王宰徒雲煙落紙
何舒徐吾今屏居日已久為我作此真良謨平生未嘗
學學焉於此初古人尚友無老壯要欲静泊志可明而
遠可逾駸駸晚景幾桑榆不知此去静泊得似畫中無
目明神王骨相臞一丘一壑著幼輿畢此一事為成書
此外何有於余乎此外何有於余乎
周文矩勘書圖(元)王惲
宫槐陰合玉堂清書葉翻香入細聽内苑近來遊宴少
太平天子要傳經
題騎牛讀書圖(元)陳樵
朝看書騎牛出去日上初暮看書騎牛歸來日欲晡朝
朝暮暮看書卷還慮牛飢無牧芻家貧本分辛勤過平
時敢望閒工夫人生衣食皆有餘棄之不學將何如
山中讀書圖(元)陳高
遠山如藍近山綠前門蒼松後門竹幽人讀書棲石根
有客拏舟訪溪曲白雲冉冉落虚窗清風泠泠散飛瀑
林泉深處隔紅塵便欲相依結茅屋
茅屋讀書圖(元)劉永之
峨峨蒼山白雲冒之靈液滲漉瀉為清漪帶我林薄環
我蓬茨春日載陽卉木華滋呦呦鹿鳴泛泛浮鷖叙此
幽獨理我琴冊嗟彼聖賢遺我令則顧瞻周道零露在
草駕言從之中心懆懆澗有蘭茝山有蕨薇逍遥卒歲
皓首為期
秋林讀書圖(為章光遠賦二首)(元)劉永之
疎雨稍侵竹輕颸已滿林山窗敞虚寂席戶映深沈蠨
蛸或陊几蝸牛時觸琴酌酒磐石上把卷高梧隂披覽未
終帙繁思浩盈襟羲農倏已遠叔季遞荒淫懷哉魯連
子輕世有遐心願保金玉體遺以瑶華音行當拂塵服
就子碧山岑
離思方蕭索况復暮秋餘哀蘭空委露殘荷己委渠獨
憶西風宴還傷北澗居憂來繞庭樹閒拈墜葉書霜露
日淒淒園林煙景變落日薄寒塘斜日明秋甸陶尊湛
清醑瑶枕含幽怨寂寞西窗下時聞山鳥囀
林泉讀書圖(元)王蒙
虎鬭龍争萬事休五湖明月一扁舟綠簔衣上雪颼颼
雪月光中垂釣鈎釣得鱸魚春酒熟仙娃酒酣嬌睡足
彫胡炊飯斫鱸羹一縷輕煙燃楚竹蓬窗曉對洞庭山
七十二峰青似玉
林泉讀書圖(元)王蒙
調古世寡和材疎自無羣種玉閟奇術還丹隠玄文披
裘負薪士拾金世所聞雖無箕潁節亦不慕高勲石田
長芝草暮春自耕耘曲肱抱耒耜長歌至日曛所樂良
在兹沒歲復何云
題趙廷采溪亭讀書圖(元)陶宗儀
溪山高處構茅亭四面芙蓉朵朵青新水夜來添一尺
湘簾高捲晝横經
雲林讀書圖(元)唐肅
非緣輕世俗元自絶塵埃林屋衣兼潤風牀書半開琴
聲常喚鶴屐齒不傷苔長日哦詩罷山雲當客來
題張元傑草堂讀書圖(元)釋良琦
昨日雨晴歸碧山桃花滿澗水潺潺嵐光入壁圖書潤
草色侵帷枕席閒莫問山靈嫌客至偏憐松月待人還
張郎有志能遺世白髮相期水竹間
讀書圖(明)張羽
幽棲出塵表修翠連松竹袖得碧苔篇閒來石上讀日
暝欲忘還山空人轉獨
野亭讀書圖(明)徐賁
書聲流水共冷冷落木寒山路隔汀不是秋來易傷感
夕陽風景似新亭
題雲深讀書處(明)陳振
卜居静愛鉢池山山下雲深一徑閒萬卷圖書連几案
九街車馬隔塵寰茶煙暝出空濛表燈火宵分杳靄間
有客問奇常載酒林扉盡日不湏關
題作讀書圖與孫令弘(明)李日華
抛却書編便看山不教雙眼落塵寰有時合眼還成夢
夢入天都校馬班
題劉金吾牛山讀書圖(二首)(明)董其昌
青黎山館瞰澄江左手離騷右玉缸身作蠧魚遊冊府
閒看帶草長芸窗征南註左甘稱癖圯上傳書氣未降
壯爾百城真坐擁鄴侯如鄶不成邦
千峰選勝著西京詎許頑仙厠會盟白芷青蘭時照眼
烏絲翠袖不勝情詶恩故有雙龍在徵事堪令半豹驚
見說邊烽勞仄席肯容定遠又書生
題王叔明野艇觀書圖(明)吳寬
泊舟野水際不作水嬉謀舟中載書卷隠志於焉求坐
處書在手卧時書枕頭何須有酒飲始足銷吾憂日暮
漁翁返臨溪勸少留還乘明月出同向太湖遊
閱書圖(明)丘濬
端居閱古編雅服稱畯儒清晨掩關誦乙夜猶咿吾静
觀天人妙遠泝洪荒初匪徒掇其英亦以味道腴繼世
有賢嗣一日五行俱父積子能讀因之見餘慶
閱書者倚老樹(明)徐渭
爾自作蠧魚我不閱一字逢著好樹根抱著枕頭睡
隨月圖(明)高啓
空齋無短檠愁度新凉夜青天素娥出餘輝獨堪借達
曙願徘徊莫逐秋河下
映雪圖(明)高啓
簷雪不能埽留映寒窗白書字細如蠅坐看還歷歷華
燈照歌帳誰似南鄰客
課讀圖(明)張邦奇
白日扃重門書聲徹林木先生謝政早歸田手把經書
課兒讀君不見陳太丘但貽榖世世朱輪與華轂
題吳門趙時俊山樓文會圖(明)陳顥
樓居百尺謝囂塵良會攀躋屬隠君望處有山皆入畫
坐中無客不能文一簾花氣香春酒半榻茶煙暝夕曛
自是高懷尚清事風流不羨醉紅裙
荆浩秋山問奇圖(元)鄧文原
木落千林秋氣新虚亭寂寂不生塵悠然危坐草玄者
不負山橋問字人
荆浩秋山問奇圖(元)吳鎮
霜落林端萬壑幽白雲紅葉入溪流朝來尚有尋真至
共向山亭領素秋
春山詩意圖(金)趙秉文
何年身入畫圖傳似是三生孟浩然詩句工夫驢背上
醉鄉田地酒旗邊一川芳草綠堪染夾路杏花紅欲然
想見歸來泥樣醉却如蘸水柳三眠
題草亭詩意圖(元)吳鎮
依邨構草亭端方意匠宏林深禽鳥樂塵遠竹松清泉
石俱延賞琴書悅性情何當謝凡近任適慰平生
題詩意圖(元)陶宗儀
杖藜訪友趁蕭閒採藥山中待未還流水石橋松影合
溪童指點亂雲間
詩思圖(明)解縉
昨日孤山雪後過猶憐鶴伴費吟哦即今人在青天上
一鶴相隨亦厭多
題王維詩意圖(明)李東陽
平田渺成湖仲夏月多雨汀鷺濕不飛林鶯澀還語邨
煙多乞鄰饁餉常及午柴門無鎖鑰出入隨杖屨白鷗
似相識亦足忘爾汝王丞詩家流畫格亦天與君看百
代遺摹搨尚如許吾生慕丘壑偶此繫冠組試問松下
翁幾人同出處
題李平夫畫黃山蹇驢詩圖(二首金)趙秉文
浮光林杪水參差意想先生得句時千古黃山山下路
蹇驢不是少人騎
三十年前濟水東詩中曾識蹇驢翁如今畫出推敲勢
却恐相逢似夢中
李咸熙秋溪清詠圖(元)黃公望
萬壑千巖擁翠螺人家處處掩松蘿溪頭静坐者誰子
賦就新詩擬伐柯
題秋雨長吟圖(元)楊載
雨暗秋天黑如墨窮居茅屋出不得終日長吟復短吟
吟罷令人轉悽惻飢猿抱樹屈雙肘病鶴拖泥垂兩翼
何當策杖過溪頭要看南山青翠色
題吳生雨吟圖(元)范梈
江雨四時昏故人家遠邨如何一見面還又兩忘言老
樹經蛟淚空花斷鴈魂由來前日畫妙手出吳門
題山堂會琴圖(二首)(元)王惲
静夜山堂萬籟沉抱琴來寫古人心箇中真趣知誰會
門外松風是賞音
聖賢思治先琴事子賤為邦舜阜民莫訝松軒來會數
要從心指起經綸
跋運使張君會琴圖(元)王惲
雪徑尋無路東林素有期琴絲凍欲折風袖曉還披偉
觀疑韓愈幽林付潁師無由陪杖屨只悟畫中詩
山亭會琴圖(元)余闕
連山環絶壑雲木亂紛披中有抱琴者有如榮啓期蕭
然人不去問子欲何為
手掐樺皮彈琴圖(金)趙秉文
何人聊幻巧袖裏見毫端道眼無二見心齊廢六官煩
君無耳聽寓我非指彈攦却伯牙手秋風萬籟寒
智仲可月下彈琴圖(元)元好問
莫春舞雩鼓瑟希琴語解吐胷中奇誰言手揮七絃易
大笑虎頭真絶癡北風蕭蕭路何永流波湯湯君自知
三尺絲桐儘堪老兒童休訝鶴書遲
道士彈琴圖(元)馬祖常
龍門千尺高桐樹天上移來石上栽斲得春雷鳴玉澗
青鸞黃鵠一時回
彈琴高士圖(明)楊基
江静月在水山空秋滿亭自彈還自罷初不要人聽
題馬遠山月彈琴圖(明)王世貞
與君試彈三兩絃中有流水仍高山與君試聽山與水
怳若泠泠合宮徵試問此聲當屬誰道人指爪如金錐
劃然一鳴天地白初月何情為誰色丹清譜出無聲琴
却借青眼成知音聲空色空人已矣彼圖我歌皆幻耳
鼓琴圖(明)劉泰
不向王門作從伶獨横焦尾作雲汀鍾期老去知音少
彈與秋江白鷺聽
題操琴圖(明)丘濬
幽人事嘉遯開軒對陽明興來拂瑶軫暢我平生情心
中有真趣指下無繁聲上絃叶風薰下絃諧鳳鳴坐覺
胷襟開塵滓頓以清紛紛濁世中入耳皆瑟筝何當謝
塵務枕流階下聽
玉堂鳴琴圖(明)謝承譽
午夜奎光滿木天文華燁燁應才賢宫籖次第聯齋席
御帙分張近講筵帝本無為封事少士真有幸寵恩偏
紫薇花下風簾静為續南薰補舜絃
題攜琴訪友圖(明)高啓
孤騎復孤琴披嵐入澗隂遠尋君莫訝城市少知音
攜琴訪友圖(明)謝常
秋林紅葉晩蕭蕭乘興攜琴過野橋人在翠微尋不見
白雲如練束山腰
攜琴圖(明)陳憲章
松崖日暮水聲深何處攜來綠綺琴磵石隔林人不見
只疑罔兩是知音
題松下攜琴圖(明)張邦奇
碧山悠悠高插天盡日松風鼓天籟造物以我為知音
許我山中獨行邁我亦攜琴欲和之此心已寄浮塵外
聾俗繁音恐不聞天地無聲亦應解
題戴進山水抱琴圖歌(明)瞿汝稷
嗚呼清角不復見玄鶴已去悲風呼裨海齊州一反掌
乾坤莽莽知音孤曲高節疏苦欲睡白首人間空見圖
就之忽驚雲木動瀋筆欲下還躊躇千巖峥嶸萬壑趨
松檜漠漠煙巒殊前有豕麋後虎貙琅玕翡翠紛在眼
石亭仄映山之隅中有高士牙與期縞衣黃冠七尺軀
修眉朗照秋水珠氣和貌古合禮法一仰一俯宫商俱
細看聞聲更見意似神似非驚復吁迸流千片指下墮
鳳凰忽呌將其雛嗟我有琴太古調抱之不肻向人操
幽蘭無聲白雲静畫圖雖在誰知省東陽可賣死不哀
和者既稀歸去來
聽琴圖(為周易題)(元)劉永之
韋帶筠冠白㲲衣龍脣鶴足軫文犀試看十指風泉繞
曲裏時聞烏夜啼
聽琴圖(元)楊維楨
夷猶夷猶夷且愉滿堂哄耳洗筝竽遊絲著地隨復起
秋水涵珠有若無華屋月微春語燕荒城月落夜啼烏
倩君莫鼓荆卿操自是秦姬善轆轤
聽琴圖(元)張雨
裊煙石壁對孤桐與和長松瑟瑟風不為野夫清兩耳
為君留目送飛鴻
聽琴圖(元)周鼎
耳聽不如心聽聰欲於絃上見飛鴻鐵崖仙子神遊遠
寫得無聲在有中
題聽琴圖(明)唐錦
紙窗露濕金徽冷何處轆轤響銀井須臾松風拂座來
夜烏啼碎梅花影柴扉寂寂春自遲流水高山入夢思
賞音無地尋知已欲買黃金鑄子期
題梅琴圖(明)廖道南
江梅細細江雲深美人何處鳴瑶琴清風滿林明月上
萬山空谷鈞天音
鳴琴召鶴圖(宋)賀鑄
結茅百尺荒臺杖藜一徑莓苔謝絶雞羣老鶴不應端
為琴來
吳道子秋山放鶴圖次趙松雪韻(元)吳鎮
秋雲如練鎖千山樓閣重重水自湲鎮日溪橋無俗侣
杖藜扶鶴是高閒
馬遠放鶴圖(元)吳鎮
載鶴輕舟湖上歸重重樓閣鎖煙霏仙家正在幽深處
竹裏雞聲半掩扉
倦書圖(六朝人愛倦書圖唐閻令喜而臨之妙在約略濃淡之間)
(元)王惲
玉堂昨夜醉厭厭擱筆慵書見未歡似待指端餘力散
卧看花影轉疎簾
翰長閑閑公命題城南訪道圖戲作二首且為解
之云(金)王若虚
得道由來不必勞癡兒舍父謾逋逃閑閑老子還多事
時向招提打一遭
竹木蕭森蔭綠苔幽襟自愛北軒開主人無說吾何問
乘興而來興盡廻
董源山閣談禪圖(元)吳鎮
山閣深沉樹影凉瀑流飛沫濺匡牀多君相對坐終日
話到無生味更長
御定歴代題畫詩類卷四十八
