欽定四庫全書
御定歷代題畫詩類卷十六目錄
山水類
觀李固請司馬弟山水圖(唐杜甫三首)
謝興公上人寄山水簇子(唐齊已)
畫山水圖答大愚(唐荆浩)
端禮知宗寵示水石六軸戲作此詩歸之(宋李綱)
觀僧室畫山水(宋司馬光)
偶題看山樓新畫山水(宋文彦博)
和吳省副北軒畫湖山之什(宋蔡襄)
王原叔内翰宅山水圖(宋梅堯臣)
李頎秀才善畫山以兩軸見寄仍有詩次韻答之
(宋蘇軾)
答王道濟寺丞觀許道寧山水圖(宋黃庭堅)
酬李唐臣贈山水短軸(宋晁補之)
自畫山水寄正受題其上(宋晁補之)
題李雲叟畫軸兼寄江安楊簡卿明府(宋范成大)
(二首)
夜聞擇之誦師曾題畫絶句遐想高致偶成小詩
(宋朱子)
謝孔遵席後堂畫山水圖(金劉仲尹)
孫尚書家山水卷(元劉因三首)
松濤軒題畫為鄧善之(元高克恭)
贈翰林宅山水圖(元范梈)
題高氏所藏畫圖(元陳旅二首)
題楊氏所藏畫圖(元陳旅)
題鄭德和所藏山水圖(元陳旅)
寄張師䕫求畫(元吳師道)
題山水圖送人歸仙居(元吳師道)
為僧作山水(元郭畀二首)
題趙氏所藏畫(元郯韶)
題汪功父所藏畫卷(元金履祥)
題匡山人所藏圖(元陳基)
題畫贈原道(元倪瓉)
御製山水圖歌賜長春真人劉淵然歸南京(明宣)
(宗)
題曾郁文所藏山水小景(明劉崧)
為臨川章則常題山水圖(明梁寅)
題孫卿家小畫(明高啓二首)
題武昌魏槃所藏畫(明高啓)
題山水畫寄筠州王校文(明周玄)
題畫贈沈臞樵先生(明沈貞)
題陳世恭所藏山水圖歌(明李曄)
題伴讀董時貢所藏山水(明管訥)
題高理瞻所藏小景圖(明陳安)
題畫送人歸越中(明程本立)
為方尚書賓題山水圖(明金幼孜)
題山水贈楊熙節(明王直)
題周參政所藏山水小景(明李昌期)
山水小景(明陳全二首)
小景題贈密齋先生(明陳煇)
山水圖為兵部郎中王恕題(明倪謙)
畫山水為費廷言司業題(明楊守阯)
題山水小畫寄姜知縣(明陳憲章)
題畫寄徐州陸九臯(明劉溥二首)
張侍御世用所藏山水圖歌(明李東陽)
贈曹竹西畫并題(明姚綬)
題畫寄鄒公履(明李至清)
山水圖為錢塘周士廉作(明魏時敏)
題山水圖為劉廷信都憲作(明樊阜)
山水圖贈南雄黃驛宰(明鄭瑛)
為盛舜臣題山水長卷(明吳寬)
為僧題畫(明吳寬)
為李貞伯題朱寅仲小畫(明吳寬)
小景為益之題(明謝廷柱)
山水小景為孫太常題(明魯鐸)
題畫山水送人還歙(明李夢陽)
為吳黃門公美題錢山人叔寶畫(明張鳳翼)
題畫贈姜明府(明陳寉)
題畫贈蜀中徐閬池(明董其昌)
題畫貽毘陵張夢澤(明董其昌)
題畫贈張平仲水部(明董其昌)
題畫送原孚姪巡齊(明董其昌)
題畫似雪嶠師(明李流芳)
題畫與石夢飛(明李日華)
題畫與雲溪上人(明李日華)
在課花齋畫小幅山水與沈子廣(明李日華)
題畫與曹允大(明李日華)
題畫與沈伯遠(明李日華)
題畫横幅與方樵逸(明李日華)
題畫繭紙長幅與沈倩伯遠(明李日華)
御定歷代題畫詩類卷十六目錄
欽定四庫全書
御定歴代題畫詩類卷十六
山水類
觀李固請司馬弟山水圖(三首)(唐)杜甫
簡易高人意匡牀竹火爐寒天留遠客碧海挂新圖雖
對連山好貪看絶島孤羣仙不愁思冉冉下蓬壺
方丈渾連水天台總映雲人間長見畫老去恨空聞范
蠡舟偏小王喬鶴不羣此生隨萬物何處出塵氛
高浪垂翻屋崩崖欲壓牀野橋分子細沙岸繞微茫紅
浸珊瑚短青懸薜荔長浮杳並坐得僊老暫相將
謝興公上人寄山水簇子(唐)齊已
半幅古孱顔看来心意閒何須尋鳥道即此出人間巘
暮疑懸狖松深認掩關知君遠相惠免我憶歸山
畫山水圖答大愚(唐)荆浩
恣意縱横埽峰巒次第成筆尖寒樹瘦墨澹野雲輕巖
石噴泉窄山根到水平襌房時一展兼稱苦空情
端禮知宗寵示水石六軸戲作此詩歸之
(宋)李綱
閩溪盤屈七百里贑水湍瀉十八灘何人作此極變態
使我當暑毛骨寒小山屹立奔猛裏飛浪洶動巉巖間
喧豗似有雷電響回薄乍疑霜雪翻枯槎石上盡堅瘦
蒼波噴浸尺度慳畫工不復畫舟檝意謂絶險無敢干
豈知操舟若神者出沒濤瀨心甚閒﨑嶇世路更巇惡
返視此畫平而安
觀僧室畫山水(宋)司馬光
畫精禪室冷方暑久徘徊不盡林端雪長青石上苔心
閒對巖岫目淨失塵埃坐久清風至疑從翠澗来
偶題看山樓新畫山水(宋)文彦博
盡日望西山扶笻復倚欄遠觀猶未足更作畫圖看
和吳省副北軒畫湖山之什(宋)蔡襄
誰於素壁寫江流雲樹疎疎映荻洲盡日清虛全却暑
一川搖落似經秋暫逢名畫心猶在終向扁舟老去休
只有遊鯈能自適莫懷香餌重遲留
王原叔内翰宅山水圖(宋)梅堯臣
石蒼蒼連峭峰大小嶤峨雲霧中老松瘦樹無筆蹤巧
奪造化何能窮古絹脆裂再粘續氣象一似高高嵩上
有荆浩字特歸翰林公願換廷圭一丸墨誰言賣錢須
青銅范寬到老學未足李成但得平遠工黃金白璧未
為寶文人師臣無不通
李頎秀才善畫山以兩軸見寄仍有詩次韻答之
(宋)蘇軾
平生自是箇中人欲向漁舟便寫真詩句對君難出手
雲泉勸我早抽身年来白髮驚秋速長恐青山與世新
從此北歸休悵望囊中收得武陵春
答王道濟寺丞觀許道寧山水圖(宋)黃廷堅
往逢醉許在長安蠻溪大硯磨松烟忽呼絹素翻硯水
久不下筆或經年異時踏門闖白首巾冠欹斜更索酒
舉杯意氣欲翻盆倒臥虛樽將八九醉拈枮筆墨淋浪
勢若山崩不停手數尺江山萬里遙滿堂風物冷蕭蕭
山僧歸寺童子後漁伯欲渡行人招先君笑指溪上宅
鸕鷀白鷺如相識許生再拜謝不能元是天機非筆力
自言年少眼明時手揮八幅錦江絲贈行卷送張京兆
心知李成是我師張公身逐銘旌去流落不知今主誰
大梁畫肆閱水墨我君盤礴忘揖客蛛絲煤尾意昏昏
幾年風動人家壁雨雪涔涔滿寺庭四圍冷落讓丹青
笑詶肆翁十萬錢卷付騎奴市盡傾王丞来觀皆失席
指點如見初畫日四時風物入句圖信知君家有摩詰
我持此圖二十年眼見綠髮皆華顛許生縮手入黃泉
衆史弄筆摩青天君家枯松出老翟風烟枯枝倚崩石
蠧穿風物君愛惜不誣方將有人識
酬李唐臣贈山水短軸(李為刑曹杜君章知賞)
(宋)晁補之
大山宫小山霍欲識山高觀石脚大波為瀾小波為淪
欲知水深觀水津營邱於此意獨親杜侯所與復有人
不見李侯今五載苦向營邱有餘態齊紈如雪吳刀裁
小毫束筍縑囊開經營初似雲烟合揮灑忽如風雨来
蒼梧泱漭天無日深巖老樹洪濤入榛林闇漠猿狖寒
苔蘚浸淫螺蚌溼紛紛禽散江干沙有風北来吹蒹葭
前洲後渚相隨沒行子漁人歸徑失李侯此筆良已竒
我聞李侯家朔垂跨河而北寧有之曷不南遊觀禹穴
梅梁鎖澀萍滿皮神物變化當若斯元君畫史雖天與
我論絶藝無今古張顛草書要劍舞得意可無山水助
他日李侯人益慕
自畫山水寄正受題其上(宋)晁補之
虎觀他年青汗手白頭田畝未能閒自嫌麥隴無佳思
戲作南齋百里山
題李雲叟畫軸兼寄江安楊簡卿明府(二首)
(宋)范成大
蒼烟枯木共荒寒籬落隄彎傍漲湍歸路宛然歸未得
閒將李叟畫圖看
新圖来自雪邊州皴石枯槎筆最遒明府能詩如此畫
為渠題作小營邱
夜聞擇之誦師曾題畫絶句遐想高致偶成小詩
(宋)朱子
一幅瀟湘不易求新詩誰遣送門愁遙知水遠天長外
更有離騷極目秋
謝孔遵席後堂畫山水圖(後堂號秀隠居)(金)劉仲尹
家在龍沙弱水東朅来塵世笑春風都將天外蓬壺景
漏作人間畫手工玉腕雪迴犀管細寶煤香散鳳綃空
只應大地山河影常記飛鸞下月中
孫尚書家山水卷(三首)(元)劉因
扁舟老樹傍蒼崖好似今秋雪嶺迴試問黃塵山下渡
幾人曾為看山来
諸公久矣笑吾貪是處雲山欲結菴只有皇卿解貲助
畫山須畫靜修龕
畫圖題品代移文寄謝神州老使君欲乞龍山恐孤絶
南州隆慮且平分
松濤軒題畫為鄧善之(元)高克恭
春雨欲晴時山光弄烟翠林間有高人笑語落天外
贈翰林宅山水圖(元)范梈
敏絶丹青手驅馳翰墨場力能移地軸藝直破天荒素
壁清風起蒼崖旭日光喬林支混沌巨石偃滄浪鶴背
芙蓉影牛頭薜荔香參差殊不謬奔峭亦非常仙去遺
真館人来倚釣航向知萬里近不費一生忙擬乞丹沙
洞長尋碧草鄉松喬如可及結友更何方
題高氏所藏畫圖(二首)(元)陳旅
誰家林麓近溪灣高樹扶疎出石間落葉盡隨溪雨去
只留秋色滿空山
溪邊春樹綠成羣山崦朝来有白雲客子閒行尋古寺
石忩巖影與僧分
題楊氏所藏畫圖(元)陳旅
山光濃淡雨初晴曲曲江清樹色明若買草堂江上住
大開忩戶看雲生
題鄭德和所藏山水圖(元)陳旅
歷歷清江曲重重綠樹堆林喧春瀑壯雲斷晩山来游
子還鄉去小忩臨水開更從野橋外隨意步幽苔
寄張師䕫求畫(元)吳師道
我于山水宿好敦早年畫亦窺其藩却觀作者還自愧
一朝棄去無留痕張君妙悟自天趣不待師授知根源
宦遊往往得佳勝目力所至氣已吞烟雲莽蒼瀟湘浦
樹石慘澹江南邨漁梁茅屋帶林薄點綴清妍難具論
宛陵城中數相過雜遝縑素方填門謂予雅愛不見索
豈有強求持璵璠君不見燕公一筆靳豪貴王宰不受
促迫煩古来竒士多異俗所以千載名長存吾言如斯
亦非激君諾已定應無諼
題山水圖送人歸仙居(元)吳師道
仙居直接天台路無數青山與雲樹行人已在畫圖中
又復攜圖入山去
為僧作山水(二首)(元)郭畀
門有方袍客圖成水墨山我非求肖似汝亦愛幽閒密
樹難分辨高雲任往還行當絶世事終老屋三間
有客被方袍合爪前致辭不獨愛公畫仍復愛公詩詩
成縱意書了此一段竒世人稱三絶公胡不自知我心
了不知晩歲聊嬉嬉向来用世心轉首成棄遺所嗟聞
道晩倏已雙鬢絲前賢去已遠来哲未可期寓形宇宙
間倀倀欲何之願誨藥石言再拜真吾師
題趙氏所藏畫(元)郯韶
繡嶺宫前西日暉忽驚嵐氣上人衣人家隔岸留殘照
樓閣經年掩翠微遊子不知秋已莫蹇驢直與世相違
何當寫我臨流處黃石橋頭看釣磯
題汪功父所藏畫卷(元)金履祥
細雨西忩展畫筒江山杳靄幾重重簷花飛動衣裳冷
疑在雲間第一封
題匡山人所藏圖(元)陳基
千尺飛流落半空散為烟雨盡濛濛草堂留在匡廬曲
頭白歸来晻靄中
題畫贈原道(元)倪瓉
雪後園林梅已花西風吹起雁行斜溪山寂寂無人迹
好問林逋處士家
御製山水圖歌賜長春真人劉淵然歸南京
明宣宗
東華之東湛明景彩霞環繞蓬萊境瓊芝瑤草春不窮
丹光夜動黃金鼎淵然老仙崆峒客萬里歸来此棲息
手持如意青芙蓉兩臉潮紅頭雪白頭上玉琢冠身中
雲繡衣朝朝飛神馭炁超汗漫直上太清朝紫微腰間
騰龍雙寶劍秋水光晶寒瀲灩嘯風呼霆作霖雨屢注
仙瓢蘇下土功成斂用歸希夷玄天至道本無為眼看
民患忍坐視恤人亦體天之慈旦来謝别何匆匆騎鶴
逕度江之東江東龍盤虎踞五雲表鍾山翠接三茅峰
茅家兄弟青冥上白日驂鸞定相訪還来赤松子亦有
安期生上朝南極壽昌星好山好水清且明西方出金
桃南斗斟霞液長生有曲舞且歌年過廣成千二百
題曾郁文所藏山水小景(明)劉崧
隔溪望見林間屋沙溆隂隂俯羣木溪流合處一橋孤
春雨来時萬山綠江南此景真可憐米家筆意誰能傳
却憶故廬珠浦上短籬長繫釣魚船
為臨川章則常題山水圖(明)梁寅
山擁衡廬青水含瀟湘碧兩厓蟠蛟樹千歲蹲虎石遙
遙遡川舟泛泛騎驢客憑高者何人閒看楚雲白
題孫卿家小畫(二首)(明)高啓
高嶺冒層嵐疎林逗殘照何處覓孫登雲間聽長嘯
前林遠杵歇别院疎鐘起行人與居人同在秋雲裏
題武昌魏槃所藏畫(明)高啓
楚山遠吐參差碧虛閣開臨繫船石沙樹凋時鄂渚秋
江鷗沒處湘潭夕閣中幽人坐讀書書聲入水驚龍魚
欲吹短笛相尋去黃鶴磯頭好待予
題山水畫寄筠州王校文(明)周玄
六竒秀南州五老崒西路風壤雖異區英靈總佳譽千
迴邊海日百丈際江樹蒼翠春到時空濛鳥飛處沾衣
蘿磴雨宿櫂花巖霧適楚偶目新瞻閩屢懷故雅澹浩
然想解道玄暉句慰爾遠暌離因之裂紈素
題畫贈沈&KR0751;樵先生(明)沈貞
春山如黛柳如烟罨畫樓臺小洞天容得踏雲雙短屐
碧桃花裏訪&KR0751;仙
題陳世恭所藏山水圖歌(明)李曄
米公老手無人繼從此乾坤少清氣畫師落筆頗似之
素練曲折開秋意上有青山萬疊之嶙峋下有白雲千
頃之氤氳丹楓翠柏森左右年深乃成十抱文白石坡
頭野亭小一葉漁舟蕩清曉對岸想像忘機翁坐石蒼
苔談未了我嘗四載客京華每見畫圖成歎嗟垂老歸
来愛幽獨欲借雲根半間屋
題伴讀董時貢所藏山水(明)管訥
公館多清暇林泉惬所探人家如谷口風景似江南斷
逕荒深蘚崩崖老巨楠鯨波通海去鳥道與雲參江艇
維晨渚巖扉掩暮嵐雨田收赤黍霜圃摘黃柑未染清
霜屋先尋白石菴醉来休荷鍤老去願投簪許我閒身
在從渠俗慮躭偶然忘世累聊復謝林慚
題高理瞻所藏小景圖(明)陳安
昔年為客楚江邊雨霽江南二月天楊柳畫橋深淺水
桃花春岸往来船新芻白酒浮杯釅旋買青魚出網鮮
因見畫圖驚舊夢東風吹面鬢蕭然
題畫送人歸越中(明)程本立
十年歸夢落滄波一日飛帆渡浙河指點南山最青處
故巢依舊白雲多
為方尚書賓題山水圖(明)金幼孜
翠崦參差合疎林隠映開白雲生野水樹色掩樓臺釣
艇烟中去菱歌江上来山隂未可到賀監幾時回
題山水贈楊熙節(明)王直
郭純永嘉人善畫自疇昔興来展豪素滿眼絢金碧永
樂年中獨擅場拜官得在内作坊時時承詔恣點染九
重出入生輝光洪熙改元初進位閣門使常言酒後妙
入神傾倒壺觴不知醉供御之外頗自珍一筆豈肯輕
與人忽持此幅来贈我令我坐憶江南春江南何處最
竒勝錢塘西湖誰與並諸山遠近翠若圍豔杏夭桃色
相映橋上行人駿馬過橋邊桂楫揚清波岳王祠下喬
木老林逋宅前芳草多春光如此佳可賞遠道迢迢心
養養朝回看畫悄無言夜雨寒窗神獨往山陽義士真
好竒平生脱略誰得羈昨日到京師秋風露華白訪我
小瀛洲暫作神仙客飄然復往不可留拂衣欲向東南
遊題詩卷畫贈爾去相思定倚新城樓
題周參政所藏山水小景(明)李昌期
天壤有異境描摹付良工佳山與秀水幻置軒忩中邨
邨陌陌皆勝處花竹園林饒雅趣過鳥疑飛却不飛行
人欲去何曾去松坡竹隖疊更重雪瀑倒濕青芙蓉岡
巒島洞盡在眼樵牧耕釣俱可容九曲溪流漾清泚荒
渡斜陽見舟尾石上吟翁鎮日留欄前眺客經年倚我
觀風物似杭州樹木雲霞分外幽豈必西湖有竒勝展
圖高興亦悠悠
山水小景為銓曹周宋武作(二首)(明)陳全
散帙落空翠鈎簾見嵐嶺石徑翳苔花天忩逼雲影孤
琴如有期興入烟蘿頂
花溪過殘雨青嶂多白雲林亭透水木清暉長在君惟
應采真者相期投鶴羣
小景題贈密齋先生(明)陳煇
長尋幽絶避囂喧野服吟秋到鹿門幾處青山連斷岸
數家黃葉帶孤邨風潭石瀨清琴響烟徑苔花翳屐痕
却羨漁樵林下趣白雲相對欲忘言
山水圖為兵部郎中王恕題(明)倪謙
玉堂清署春風前焚香看畫皆神仙畫中風物得真意
峰巒隠約披雲烟大山如龍欲飛去小山盤盤如虎踞
奔流一道破山来散作濤聲滿江樹遠邨微茫三兩家
古渡無人横斷槎近邨茅屋蔭榆柳門前沃土饒桑麻
别有高亭向洲渚斜日滿簾水禽語滄波浩浩欲吞天
蜃氣昏昏欲成雨初疑匡廬山下落星灣又似洞庭湖
上之君山瓊宫貝闕倚霄漢無乃蓬莱方丈非人間我
生慣識山中樂隨意雲樓與山閣故鄉一别今十年石
洞梅花幾開落臨圖忽憶舊遊蹤便欲沿溪上邱壑此
身留滯未應歸回首江天雲漠漠
畫山水為費廷言司業題(明)楊守阯
一幅鵝溪絹縱横數尺寬良工先潑墨妙手旋施丹物
象羅胸次天機到筆端宏開千頃澤夐出萬層巒遠近
濃還淡高低險復安遙岑眉黛蹙列岫劍峰攅濯秀森
琪樹飛空下玉湍烟霞俱帶潤林壑自生寒幾處重重
屋誰家曲曲欄空青排闥入澄碧捲簾看紅葉危將墮
蒼苔濕未乾雲中無犬吠潭底有龍蟠潦盡沙磯路峰
回石磴盤小橋通别墅輕棹渡前灘觸目皆佳景游心
恣大觀擬尋靈運屐猶帶貢生冠翫物情休蕩匡時志
欲彈何當畫無逸持以獻金鑾
題山水小畫寄姜知縣(明)陳憲章
泉聲山色正邦心誰寄漁蓑渭水潯解點無中含有意
世間除是畫工深
題畫寄徐州陸九臯(二首)(明)劉溥
别後重来未有期且憑圖畫寄相思秋風黃葉茅亭上
猶記逢君是此時
目極天涯酒半醒楓林斜帶遠山青故人家在秋雲外
百步洪邊水繞亭
張侍御世用所藏山水圖歌(明)李東陽
秋山日落川氣黃樹影下映寒潭蒼叢篁入林豁蒙翳
石角路轉山東岡茅堂對山復面水高者可屐深可航
閉門却埽動經月落葉委地苔覆牆豈無山客跨款段
亦有孺子歌滄浪吾生早覺簪組累十年邱壑成膏肓
畫圖髣髴見此景褰裳欲渡川無梁空堂五月熯如火
使我鬱塞迴中腸安得盤陀一片石坐醒殘醉生餘涼
君今持節行萬里要遣霜雪清炎荒請看窮谷最深處
或有隠逸藏聲光揚清激濁付公等吾欲拂衣辭太倉
贈曹竹西畫并題(明)姚綬
白下追遊記昔年青山如畫樹如烟郭家歌舞楊家酒
一度尋思一悵然
題畫寄鄒公履(明)李至清
一帶雲山如夢裏片帆别處不分明傷心只說寒塘柳
泣雨啼烟送我行
山水圖為錢塘周士廉作(明)魏時敏
佳氣接蓬萊衡門掩綠苔山深雲自合江漲浪初回帆
影歸漁浦灘聲落釣臺畫圖殊有興千里共徘徊
題山水圖為劉廷信都憲作(明)樊阜
我家本在山中住讀書慣識山中趣偶落名塗塵眼昏
見山便欲還山去南陽先生官態無半醉示我雲山圖
持向簷前再三看青山突兀雲糢糊百尺飛泉落松頂
顛厓倒軃晴烟影神仙樓閣牽翠霞薇帳圍香晝長靜
人家三兩溪南邨桃李成行閒對門石逕斑斑過新雨
花落點破莓苔痕鷗鷺飛迴映沙島夕陽網曬漁舟小
不是苕川與輞川仙都山下川原杳先生指我山之西
茅屋數間依竹低茶竈藤牀舊栖隠騷人墨客多留題
看圖纔了眼初醒人間有此真佳景由來泉石絶纖塵
當與先生分管領先生大笑清風生岸幘佯狂雙鬢星
題詩卷圖謝鴻鵠浮雲散盡長空青
山水圖贈南雄黃驛宰(明)鄭瑛
舟移青嶂夕門掩碧蘿春欲問仙槎客南来第一津
為盛舜臣題山水長卷(明)吳寬
城西蕩雙槳遙背伍胥門人家枕河住漸喜歷鄉邨豁
然見平田農夫荷鉏去好風低嫩苗微雨灑高樹葦間
多放艇柳下或扳罾錦布芰荷蕩沙明鷗鷺汀魚梁接
牛宫沽酒新郭市迤邐到横塘虹橋垂四趾亂山似遮
路旋轉自長溪水入太湖北雲生光福西扣舷唱吳歌
有客中流過千載懷古心悠然欲相和香徑既云沒琴
臺亦成空山頭明月上仍照館娃宫登高信徒勞望遠
發深喟閒展圖畫看舊游一何類
為僧題畫(明)吳寬
秋風一騎秣陵還未得浮生半日閒畫裏南朝何處寺
閉門黃葉滿青山
為李貞伯題朱寅仲小畫(明)吳寬
春半扁舟過太湖洞庭著雨翠糢糊惟應舊日同游者
愛此朱郎水墨圖
小景為益之題(明)謝廷柱
高岸經霜葉半紅菰蒲搖颺白蘋風秋江一幅新圖畫
薄暮扁舟載釣翁
山水小景為孫太常題(明)魯鐸
猶記當年過郢中清溪周折碧山重聞歌白雪陽春曲
深樹層軒隔九峰
題畫山水送人還歙(明)李夢陽
黃山沙溪杳何許圖之山水無乃是軒轅宫宰相里山
人一出彌荆杞石林漠漠蹊徑苔霜鶴夜悲猿嘯哀紅
顔蹤跡半湖海白頭覽畫思歸来溪頭繫一船畫師本
無意宛如倦遊者無復舟航事水雲迤邐山雲高靜定
方知動者勞回思少日歡娛地至今夢寐猶波濤
為吳黃門公美題錢山人叔寶畫(明)張鳳翼
霅川丹青推舜舉百年耳孫步厥武興来弄筆倣松雪
雲白山青宛村隖石梁策馬覽春輝綠楊一帶映朱衣
御溝澄碧照清影想見仙郎入瑣闈
題畫贈姜明府(明)陳寉
暮雲春樹路千重雪後看山到處同夜永燈寒無過客
月明江色滿樓中
題畫寄蜀中徐閬池(明)董其昌
青天蜀道不難攀思入微茫杳靄間稍著一區揚子宅
居然秀甲九州山
題畫貽毘陵張夢澤(明)董其昌
朱斿行部帶明霞不是桃源即若邪頗憶江南梅信否
隨風吹向赤松家
題畫贈張平仲水部(明)董其昌
十月江南野色分漁莊荻浦見沙痕若為剪取吳淞水
著我微茫笠澤雲
題畫送原孚姪巡齊(明)董其昌
海岱竒遊盡盪胸虞廷勝事渺難封裝頭亦有家山在
不必登臺望九峰
題畫似雪嶠師(明)李流芳
千峰頂上只通雲一水人家别有村直到前山蘭若路
清鐘落日不逢君
題畫與石夢飛(明)李日華
空亭絶壁下烟靄弄晴暉遠望碧天淨横江一鶴飛
題畫與雲溪上人(明)李日華
碎石亂堆谷口浮雲遮斷山腰只有尋詩野客乘閒獨
過溪橋
在課花齋畫小幅山水與沈子廣(明)李日華
石逕逶迤山逕平松光灑落布袍輕手中拄杖抛何處
滿眼秋山笑獨行
題畫與曹允大(明)李日華
黃石堆牆竹埽雲澗流花落去紛紛讀書聲到樵人耳
樹擁峰迴又不聞
題畫與沈伯遠(明)李日華
沙柳横攅千萬枝石根幽瀨咽冰澌人烟雁影茫茫外
正是江干欲雪時
題畫横幅與方樵逸(明)李日華
雪消春水動涵光凍柳垂條未破黃不信滄江有詩句
富春山下問漁郎
題畫繭紙長幅與沈倩伯遠(明)李日華
四山蒼翠合一亭貯空虛無事此靜坐默念胷中書幽
鳥忽相喚亂雲落衣裾萬象自起伏吾心終晏如
御定歷代題畫詩類卷十六
