欽定四庫全書
御定歴代題畫詩類卷八十四目錄
花卉類
王伯敭所藏趙昌梅花(宋蘇軾)
趙昌折枝(元袁桷)
題華光為曾公卷作水邊梅(宋黃庭堅)
觀華光長老仲仁墨梅(宋鄒浩)
題華光墨梅(元王惲二首)
題徽廟馬麟梅(元鄭東)
題徽廟馬麟梅(元陳基)
宋徽宗畫半開梅(明張迪)
題王元章梅(元陳基)
王元章梅(元鄭元祐二首)
王元章白描梅(元鄭元祐)
題王元章梅(元熊夢祥二首)
題王元章梅(元張渥)
題王元章梅(元丁復)
題王元章畫梅(元楊維楨)
題王元章梅(元于立)
題王元章墨梅(元釋子賢)
題王元章梅花圖(明劉基)
王元章墨梅(明張羽)
題王元章梅花和韻(明顧璘)
題王元章梅竹卷(明顧璘)
王元章倒枝梅畫(明徐渭)
王元章作墨梅并題長句書其後(明陸完)
題徐聖可知縣所藏楊補之二畫(宋樓鑰)
補之畫梅(元程鉅夫)
題楊補之梅卷(元高儀父)
題楊補之梅(元劉詵)
楊補之雪梅圖(明吳寬)
題柯敬仲梅(元杜本)
題柯敬仲梅花竹石圖(元郭翼)
題柯博士梅竹圖(元郯韶)
柯丹丘梅竹(元倪瓚)
題柯丹丘梅竹(明僧元璞)
松雪墨梅(元鄧文原)
題松雪墨梅(元錢惟善)
趙子昂梅竹圖(明解縉)
舜舉梅竹折枝(元程鉅夫)
題錢舜舉畫梅(元戴子璋)
題錢舜舉所畫梅花卷(明戴奎)
題山農畫梅(元貢性之)
王山農畫梅歌(明劉續二首)
次韻題王山農墨梅(明文徵明)
王山農畫梅(元唐肅三首)
題畫梅和山農韻(明錢宰)
胡侍郎所藏會稽王冕梅花圖(明僧來復)
題王冕梅花揭篷圖(明僧漙洽)
趙子固畫梅(元吳師道)
題趙子固墨梅(元陳旅)
題徐太守所畫推篷梅花圖(明李楨)
題陳哲太守萬玉圖(明白圻)
題宋院人畫著苔梅(明劉績)
江西李君千能能和墨及畫梅良齋許以三竒而
詩非所長也(宋樓鑰)
贈畫梅王文顯(宋陸九淵)
贈畫梅吳雪塢(宋謝枋得)
贈黃竹邨老儒畫梅竹(元朱德潤)
題梅石為王集虚尊師書紙屏上(元李孝光)
題梅石卷贈蘇生(明王世貞)
御定歴代題畫詩類卷八十四目錄
欽定四庫全書
御定歴代題畫詩類卷八十四
花卉類
王伯敭所藏趙昌梅花(宋)蘇軾
南行度關山沙水清練練行人已愁絶日暮集微霰殷
勤小梅花彷彿吳姬面暗香隨我去回首驚千片至今
開畫圖老眼淒欲泫幽懷不可寫歸夢君家倩
趙昌折枝(元)袁桷
瑶池朵朵玉精神滴露研朱竟奪真蛺蝶不知遮繡幕
飛來猶認故園春
題華光為曾公卷作水邊梅(宋)黃庭堅
梅蕊觸人意冒寒開雪花遥憐水風晩片片點汀沙
觀華光長老仲仁墨梅(宋)鄒浩
我從梅花海裏來驚此兩枝堂上開不由天降非地出
道人作麽生栽培無縫塔子通一線放光照醒陳根荄
玉蟾銀漢雨初霽半啓瓊室通瑶臺香雲漠漠護顔色
世眼欲覩誠難哉不如取酒共春醉一杯一杯復一杯
題華光墨梅(二首)(元)王惲
滿溪明月影扶疎只在緇塵點雪膚展放畫圖還記得
孤山離落漲西湖
破墨能開雪裏芳道人花供老猶香移船要近華光住
笑殺涪公有底忙
題徽廟馬麟梅(元)鄭東
龍樓鳳閣美人歌賞盡瓊花碧玉柯驛使去時渾浪折
江南春色已無多
題徽廟馬麟梅(元)陳基
内家春色少人知玉蘂冰蕤看轉疑說與宫中小兒女
畫樓瓊琯莫輕吹
宋徽宗畫半開梅(明)張迪
上皇朝罷酒初酣寫出梅花蕊半含惆悵汴宫春去後
一枝流落到江南
題王元章梅(元)陳基
武陵溪上桃千樹亦有寒梅照水開一種春風標格在
太平恩澤為栽培
王元章梅(元)鄭元祐
明月西湖上清光儗舊時東風露消息香雪滿南枝
王元章梅(元)鄭元祐
孤山無復有梅花寂寞咸平處士家留得王髯醉時筆
歲寒仍舊發枯槎
王元章白描梅(元)鄭元祐
王郎筆底無纖塵只有萬斛江南春疎花冷蕊禁不得
珠明玉潤前森陳珊瑚交柯撑鐵網金鋩鑠日張龍鱗
咸平處士西湖濱風雪滿頭肌肉皴長歌短吟梅樹下
聲詩寫得梅花真王郎晩載剡溪雪艤舟孤山一問津
色香(原本闕)塵盡奪取高揮大抺駭世人舊時娟娟裏湖
月清光長照無疎親
題王元章梅(元)熊夢祥
紫禁春濃雪未消年年香冷只飄颻許身入畫酬清賞
不嫁東風過小橋
題王元章畫梅花(元)熊夢祥
水影晴光為寫神當時已是失天真一從殘角吹新曲
幾向寒溪覓故人縞袂歸來猶有月佩環飛去更無塵
莫言醉魄空籬落信把和羹屬大臣
題王元章梅(元)張渥
照水疎花冰有暈横窗瘦影玉無痕孤山月冷黃昏後
拄杖曾敲處士門
題王元章梅(元)丁復
三年不見王徵士一見梅花如見人風致山隂頻夢夜
雪晴江上又逢春毫端只作尋常寫意度真同造化神
聞道耶溪新買宅想栽千樹作比鄰
題王元章畫梅(元)楊維楨
舊時月色有誰歌拔劒王郎鬢已皤惆悵東風舊詞筆
南枝香少北枝多
題王元章梅(元)于立
老鶴歸來不受呼野橋江樹雪糢糊西湖處處皆桃李
省識春風到畫圖
題王元章墨梅(元)釋子賢
我家繞屋梅花樹况在清溪白石邊雲霽月明疎影小
讀書猶記十年前
題王元章梅花圖(明)劉基
會稽老王拙且癡能畫梅花稱絶竒春窗走筆生古怪
中有窈窕傾城姿人生得閒真是好得閒不閒惟此老
布袍闒茸髮不梳一生只被梅花惱天生梅實可和羹
爾梅有花結不成世間花實總尤物不如圖畫終古無
枯榮
王元章墨梅(明)張羽
王郎志竒貌亦竒與世落落噤莫施一朝騎牛入都市
關吏不識誰何之歸來老作會稽客干戈歘然西南陲
青袍白馬風塵裏越州城邊戰不已雄襟自許魯仲連
一箭無成身已死世上空餘寫墨花只將名姓華光比
嗚呼人生有才不盡用古來埋沒皆如此
題王元章梅花和韻(明)顧璘
墨池五夜飛玄霜素靈幻出梅花芳草堂忽爾見春色
氣序不得由勾芒空山慘凜層崖裂千枝萬枝綴瓊雪
水晶屏風疎影寒舉頭却見黃昏月江笛横飄黃鶴韻
遷人莫報長沙信欲取寒芳寄遠書轉愁旅思催蓬鬢
簾外清香撲酒缸千金莫惜日飛觴解道明珠交玉體
風流獨羨陳思王狐裘蒙茸不知冷醉臥花前不須醒
夢來直上羅浮巔占却梅花千萬頃
題王元章梅竹卷(次祝鳴和)(明)顧璘
畫家妙品古亦稀高人每號無聲詩淺夫拈筆率信意
豈解盤礴凝深思聊希形似即滿意難與神化論等差
子喬老仙煙霞骨劂出心肝洗塵俗身化西湖一樹冰
氣吞湘岸千竿玉映縑姿態鬭纖穠轉手枝柯分直曲
山空自喜野人同歲寒敢謂吾曹獨補之墨梅稱絶倫
與可寫竹恒逼真今之畫圖兼二妙始信苦學能通神
草堂六月氣凄爽彷彿坐我清江濱白頭豈知老將至
對爾真足忘冬春憶昔青陽迴綠草横斜桃李長安道
一夜飄風歴亂生可憐花葉紛顛倒塵世繁華有盛衰
朱門一閉無人埽與君開卷玩高標絶勝對客談虚藻
王元章倒枝梅畫(明)徐渭
皓態孤芳壓俗姿不堪復寫拂雲枝從來萬事嫌高格
莫怪梅花著地垂
王元章作墨梅并題長句書其後(明)陸完
月落參横興已空鑑湖清淺夜推篷消磨不盡惟豪氣
猶在疎花淡墨中
題徐聖可知縣所藏楊補之二畫(宋)樓鑰
誰種疎籬古岸頭推篷瞥見倍清幽君看竹外一枝好
真有江南萬斛愁
梅花屢見筆如神松竹寧知更逼真百卉千花皆面友
歲寒祇見此三人
補之畫梅(元)程鉅夫
開卷見横枝逃禪不可期忽思霜月夜獨坐小窗時
題楊補之梅卷(元)高儀父
籬根玉瘦兩三枝為繞吟香夜不歸安得密林千畝月
仰眠吹笛看花飛
題楊補之梅(元)劉詵
補之之梅不易作况乃藏自澹翁閣澹翁千載忠補之
一世雄元氣擘裂乾坤冬開卷灑然見二公孤山之月
羅浮風淡雲萬古吹不融黑埃黯慘翠羽失小窗滉瀁
重湖東塵心蕭蕭淡若水臥看青天露如洗
楊補之雪梅圖(明)吳寬
竹外斜枝凍雪乾楊翁風度亦酸寒扁舟穏繫吳山麓
須向石湖深處看
題柯敬仲梅(元)杜本
點點苔枝綴玉疎疎檀蕊凝香還記當年月色簫聲暗
度宫牆
題柯敬仲梅花竹石圖(元)郭翼
夜寒起坐看龍影金閣罘罳小殿東夢覺香吹梅子樹
玉文堂上月方中
題柯博士梅竹圖(元)郯韶
文皇宴罷奎章閣博士歸來兩鬢絲寫得寒梅與脩竹
照人清影尚參差
柯丹丘梅竹(元)倪瓚
竹裏梅花淡泊香映空流水斷人腸春風夜月無蹤跡
化鶴誰教返故鄉
題柯丹丘梅竹(明)僧元璞
丹丘歸老江南日每話奎章儤直時一夜春寒愁漠漠
白雲蒼雪共襟期
松雪墨梅(元)鄧文原
憶昔衝寒踏雪時百花零落願開遲如今收拾横書卷
一任無情塞管吹
題松雪墨梅(元)錢惟善
小橋流水雪晴時曾折幽芳寄所思明月觀深春夢遠
玉堂仙客寫横枝
趙子昂梅竹圖(明)解縉
王孫襟懷絶塵俗迥若篔簹在空谷又如仙子下羅浮
雪月梅花冰映玉時將翰墨自寫真心手相忘道機熟
流傳後世作者稀丹青采繪工絶竒寒聲夜讀暗香起
妙畫通神那得知
舜舉梅竹折枝(元)程鉅夫
吳興畫手早相知粉墨凄凉歲月移惟有寒梅并翠竹
京華相對獨題詩
題錢舜舉畫梅(元)戴子璋
故人相憶對南枝寫寄無煩驛使持此日披圖空想像
猶疑月落酒醒時
題錢舜舉所畫梅花卷(明)戴奎
霅溪畫師名早傳畫梅不作鐵綫圈湖山入夢既瀟灑
粉繪落紙尤清妍巴西故人玉堂老别去幾年音問少
溪雲山月不堪持一枝寫寄春風早想當槃礴欲寫時
寓情筆底誰能知心期不負歲寒意貞潔要如冰雪姿
到今令人歎竒絶我亦見之慚蹇拙從誰交誼重金蘭
空慕廣平心似鐵
題山農畫梅(元)貢性之
大庾嶺頭春信早十月梅開照青昊曾騎官馬隴頭來
百里梅花夾馳道夫君元是嶺南人自言家近羅浮邨
種梅遶屋一萬樹玉為肌骨冰為魂得官遠向西湖住
喜與林逋作賓主夢回酒醒霜月寒又見梅花在窗戸
笑倩旁人為寫真相看如見嶺頭春一聲長笛月欲落
腸斷梅花身後身
王山農畫梅歌(二首)(明)劉績
玄冥凍律凝隂谷山魅幽幽弔僵木誰卷鮫機一尺煙
昆刀碎刻藍田玉博羅山人調小鳳瓦冷霜華不成夢
火熏金獸蘭氣温鎖窗斜月淡幽痕
水仙騎龍歸海宫玫瑰珠珮迎春風霧澄天淨露嬌影
蕊粉染衣香更濃鮫綃隔夢梨雲色么鳳不鳴花脉脉
畫角吹殘十二樓湖西曉月涵空白
次韻題王山農墨梅(明)文徵明
西湖老樹凌風霜敷英奕奕先羣芳貞姿不作兒女態
炯然冰玉生寒芒窮寒襲人膚欲裂幽人自詠孤山雪
至今秀句落人間暗香浮動黃昏月却恨無人續高韻
墨痕聊寄江南信不關素質暗緇塵剛愛鉛煤點新鬢
恍疑寒影照昏釭刻畫無鹽誰濫觴逃禪已遠嗣者寡
彷彿尚記山農王山農何處骨已冷展卷令人雙目醒
何因為唤玉妃魂極目清波湖萬頃
王山農畫梅(三首)(元)唐肅
春回却月觀樹樹總花開無數瑶臺鶴凌風欲下來
溪上雪消初溪冰未動魚一枝寒日裏照見影疎疎
憶上寶瓶船西湖欲雪天一枝欹岸出低照酒尊前
題畫梅和山農韻(明)錢宰
江南春來白雪爛落月横參夜將半縞衣綽約如故人
颯沓棃雲欹老榦北風獵獵天正寒彷彿風節凭西闌
迺知山人竟不死夜煮白石青松間高情抗世無今昔
溪上梅花沒荒棘憶曾揮翰灑溪雲一枝寄與春消息
花前唤酒寫長歌花下呼兒掃落花若非揚州何遜宅
定是西湖處士家山人愛梅心獨苦笑爾豪吟玉堂樹
山巔水際日看花鳳詔鸞書招不去解衣槃礴兩袖垂
腕指所至皆天機南枝著花玉色起北枝凍壓玄霜飛
自從上苑成塵土無復當年舊歌舞源上桃花不記秦
九畹芳蘭已忘楚不如山人臥雲松破屋長在梅花東
傳家有子花作譜放手直欲先春風見花如見山人面
誰道人間無是公
胡侍郎所藏會稽王冕梅花圖(明)僧來復
會稽王冕雙頰顴愛梅自號梅花仙興來寫遍羅浮雪
千樹脫巾大叫成花顛有時百金閒買東山屐有時一
壺獨酌西湖船暮校梅花譜朝誦梅花篇水邊籬落見
孤韻恍然悟得華光禪我昔識公蓬萊古城下臥雲草
閣秋瀟灑短衣迎客懶梳頭只把梅花索高價不數楊
補之每評湯叔雅筆精妙奪造化神坐使良工盡驚詫
平生放蕩禮法疎開口每欲談孫吳一日騎牛入燕市
嗔目怪殺黃髯胡地老天荒公已死留得清名傳畫史
南宫侍郎鐵石腸愛公梅花入骨髓示我萬玉圖繁花
爛無比香度禹陵風影落鏡湖水開圖看花良可吁咸
平樹老無遺株詩魂有些招不返高風誰起孤山逋
題王冕梅花揭篷圖(明)僧溥洽
王郎寫梅如寫神天機到手驚絶倫自言臨池得家法
開縑散作江南春酒酣豪叫呼霜㕙寶泓倒飲隃糜熏
龍跳虎臥意捷出縱横錯漠迷芳塵繁花不消千樹雪
古苔蝕盡樛枝鐵縞衣綽約珮璫明夜夜貞心照寒月
嗟予落魄西湖濆夢魂幾度入梨雲東風吹香趁流水
斷橋愁送波沄沄一杯不到孤山土忽見王郎已千古
還君此圖歌莫哀原草青青隔煙雨
趙子固畫梅(元)吳師道
千樹西湖浸碧漪醉拈玉笛繞花吹祇今無限凄涼意
留得春風雪一枝
題趙子固墨梅(元)陳旅
王孫朝罷景陽宫畫舫湖頭寫雪風一段寒香留不住
凄涼殘月角聲中
題徐太守所畫推篷梅花圖(明)李楨
紛紛卉木凋零早獨有江梅冬更好天寒歲晏風泠泠
野渡無人流斷冰南枝爛漫北枝少恍如玉貌千娉婷
自憐隨月印沙影更愛臨崖近水形當塗太守今黃霸
名重華光補之亞酒酣自寫復自題餘子持縑終不畫
半開盛吐俱含態將飄乍落皆有情玲瓏輕霰簇鏤玉
蕩漾明珠疊碎瓊昨來盧君新卷裏寫得長梢最妍美
疎蕊凌寒似得春暗香撲鼻疑生紙世間畫手多凡流
惟數徐君筆最優不必掀篷棹飛雪觀圖何異在扁舟
題陳哲太守萬玉圖(明)白圻
玄冥一出百卉摧凍天裂地施寒威西湖老樹含春姿
鮮葩皎月争光輝清香暗從風外來怯寒蜂蝶空疑猜
結實垂金飽霖雨調羹止渴非凡材孤山仙子詩興濃
厭看桃李嬌春風衝寒折雪攬芳潔豪吟意氣凌蒼空
十載論交良燕喜此日分襟隔湘水明歲仍期折一枝
寄與衡陽舊知已
題宋院人畫著苔梅(明)劉績
濃露洗花骨苑空勞勞春綠罽疊仙帔粉姿疑笑人畫
屏罥幽夢夜苦香不歇楚竹裂鳳膺恨魄如懸玦
江西李君千能能和墨及畫梅良齋許以三竒而
詩非所長也(宋)樓鑰
游藝無小大要皆知本原後人率意作終當愧前賢老
潘妙對膠法從玉局傳或假季心名空掃千鐙煙補之
貌梅花疎瘦仍清妍竹枝映月影真態得之天李君信
雅尚二者將求全諸公競稱許試之乃仍然江西有詩
派皎皎俱成篇兹事未易窺屬和尚加鞭
贈畫梅王文顯(宋)陸九淵
子作寒梢已逼真不須向上更稱神由來絶藝知音少
只恐今人過古人
贈畫梅吳雪塢(宋)謝枋得
冷凝寒極雪漫漫天下無人知袁安起來門前問梅竹
吾友可以話歲寒歲寒心腸如鐵石不與萬物同摧殘
有時醉中畫梅竹洪鈞只在掌握間人生莫與天争巧
上帝一見開笑顔八極俗物不足道千年陳人無可觀
誰能奈得此雪過春風去後終須還千紅萬紫争爛漫
梅竹攜手隠空山臯陶庭堅不祀苦程嬰杵臼存孤難
豈無當門獨立者五更風雪不相干上帝慈仁須動念
醒來紅日上三竿
贈黃竹村老儒畫梅竹(元)朱德潤
煙水盱江渺丹陽度雪寒久憐梅淡泊先問竹平安夜
月清詩思春風彩筆端北來知已少歲暮欲彈冠
題梅石為王集虚尊師書紙屏上(元)李孝光
北風吹倒山三日雪塞門愔愔巖谷裏萬木命在根天
翁粲然笑洗出明月魂春如鼎中香已覺火力温
題梅石卷贈蘇生(明)王世貞
君今幽興何所寄日坐磐石梅花傍一峰兩峰洞庭古
千樹萬樹羅浮香平泉莊畔酒初醒却月觀前人欲狂
何似儂家新塢就不須遥羨白雲鄉
御定歴代題畫詩類卷八十四
