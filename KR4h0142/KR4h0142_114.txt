欽定四庫全書
御定歷代題畫詩類卷一百十四目錄
宫室類
吳道玄五雲樓閣圖(元鄧文原)
吳道玄五雲樓閣(元吳鎮)
李咸熙秋山樓閣圖(元黃公望)
雲山樓閣圖(明高啓二首)
天開畫樓圖(宋白玉蟾)
翠岫樓臺圖(明張適)
題饒良鄉所藏界畫黃樓圖(明張以寧)
西爽樓圖(明徐賁)
望仙樓圖(明唐之澤)
題豐樂樓圖(明李進)
自題待月樓圖感舊(明張燦)
三閣圖(元楊維楨)
題怡上人松風閣圖(明姚廣孝)
六浮閣歌題所畫六浮閣圖(明李長蘅)
題王朋梅為朱澤民畫水閣圖(明王世貞)
題界畫臺閣(明高棅)
題王朋梅界畫大都池館圖樣(元張昱)
朱陵別館圖(元程鉅夫)
巨峰林館圖(明徐賁)
題竹洲館圖(明王世懋二首)
秀野軒圖(明瞿莊)
題秀野軒圖(明高啓)
題秀野軒圖(明楊基)
題秀野軒圖(明徐賁)
題秀野軒圖(明王彝)
題秀野軒圖(明張端)
題秀野軒圖(明田耕)
題秀野軒圖(明姜文震)
題秀野軒圖(明周世衡)
題秀野軒圖(明董遠)
題秀野軒圖(明陳模)
題秀野軒圖(明張吉)
題秀野軒圖(明朱斌)
題耕漁軒圖(明高啓)
題耕漁軒圖(明張羽)
題耕漁軒圖(明劉天錫)
題耕漁軒圖(明王㮒)
題耕漁軒圖(明陳潛夫)
題耕漁軒圖(明黃載)
題耕漁軒圖(明張緯)
題耕漁軒圖(明釋惟善)
題夢鶴軒圖(元劉永之)
題友鶴軒圖(明姚廣孝)
王叔明琴鶴軒圖(明董存)
王叔明琴鶴軒圖(明張光弼)
華叔耕畫梅雪軒圖(明張羽)
題安分軒圖(明田子貞)
聽雨軒圖(明林弼)
再用韻戲作二菴圖(宋饒節)
次儀真尹正郎元夫以斗菴圖索題(明廖道南)
為眉公作苕帚菴圖并題(明董其昌)
黃葉菴圖(明李日華)
題張中丞東亭圖(元袁桷)
起亭圖(明程敏政)
訪友松竹居圖(元程鉅夫)
黃一峰畫貞居圖(元張雨)
散木高居圖(明沈周)
題趙仲穆竹西圖(元張雨)
文上人西麓圖(明僧大圭)
御定歴代題畫詩類卷一百十四目錄
欽定四庫全書
御定歷代題畫詩類卷一百十四
宫室類
吳道玄五雲樓閣圖(并序)(元)鄧文原
吾僚友趙松雪盛稱此卷余豔慕之巳二十餘年矣
一日危太僕出示索題深慰夙懷因書近詩一律於
尾
觀閣嵯峨起日邊春雲靉霴倚層巔天低青海一杯水
山落齊州九點煙百尺長松神闕外千秋靈栢古壇前
遨遊盡是蓬山侣瑤草金芝不記年
吳道玄五雲樓閣(元)吳鎮
碧樹圍青幄羣峰列嶂來卿雲分五色鵲觀倚三台仙
客乘春至山翁向暮回高深無限思之子總神材
李咸熙秋山樓閣圖(元)黃公望
傑閣逶迤秋色老霜林掩映暮峰横居人自有閒中伴
坐對飛流意不驚
雲山樓閣圖(為朱守愚賦)(明)高啓
白雲窈窕楚天陰半露樓臺出遠林簾幕卷時秋雨歇
鼓鐘鳴處夕陽沈鶴從遼海天邊下猨隔巴山樹裏吟
為問仙家在何處欲穿謝屐一登臨
雲山樓閣圖(明)高啓
碧樹香臺錦繡連畫師應見亂離前如今風景那堪寫
廢寺空山鎖暮煙
天開畫樓圖(宋)白玉蟾
層檐疊巘入蒼冥千山萬山相送迎晴雲一抹收未了
溪尾更濯餘霞明化工朝暮費點染丹青變態隨深淺
凭闌展空千里眼却愁此軸難舒卷
翠岫樓臺圖(明)張適
巖下樓臺擁翠霞千章嘉樹蔭窗紗回闌干外東風急
人隔珠簾看落花
題饒良卿所藏界畫黃樓圖(明)張以寧
饒君手持新畫圖起摩雙眼驚老夫高林葉響晝淅瀝
平皋野色春糢糊綺疏繡瓦細毫末雕栱朱甍盤鬱紆
樓前磊落三長身幅巾大帶皆文儒我疑岳陽或黃鶴
此外風景江南無君云乃是徐州之黃樓令我悵然思
大蘇洪河西來原地裂蛟鰐抃舞號天吳飛樓雄壓城
之隅萬馬肅肅東南趨是州項氏昔所都綠槍金鏃埋
平蕪瀝肝作書上明主遠略翻見英雄粗相攜一笑視
千古恐是昨者黃陳徒細看古意在絹素稍覺爽氣浮
眉鬚千年融結豈易得峨眉草木今猶枯當時漂流江
海遍終古志士長嗟吁君到樓中若把酒明月正在青
天孤
西爽樓圖(贈王主簿)(明)徐賁
幾度登臨托遠思樓中山色意中詩西風又復來看畫
却憶扁舟送別時
望仙樓圖(明)唐之□
馬聲龍影半天來月殿霞扉次第開一自踏歌歸碧落
人間空築望仙臺
題豐樂樓圖(明)李進
錢塘城郭帝王州勝槩千年尚有樓南浦雲開珠箔曉
西山雨歇畫闌秋玉人歌舞成春夢芳草王孫非舊遊
物換星移餘事在蕭條殘墨不勝愁
自題待月樓圖感舊(明)張燦
梵宇紅闌四面迴玉人臨鏡倚崔嵬如今風雨驚心處
月也如人待不來
三閣圖(元)楊維楨
金陵新閣空中起虎踞龍蟠鳳雙掎沈檀雕柱闞玉螭
麗華吹笙彩雲裏水晶簾空濾明月三十六宫白於水
紅塵巴馬四百秋五城步障五花毬綵繒山頭蓋宫殿
山前十二銀潢流健娥五百曳錦纜金蓮吐影上下金
銀州二三狎客混歌舞中有酒悲淚如雨嘉州諷諫三
閣圖秦川別幸千花株回鶻隊鴉羣呼夜半卷土昌瀘
渝黃茅縛髻口銜璧草降表王中書嗚呼玉樹聲中作
唐虜門外崇韜是擒虎
題怡上人松風閣圖(明)姚廣孝
萬松蒼蒼蟠峻嶺久向耶溪誇絶境道人層構萬松間
宴坐長年樂深静靈飇歘來巖谷口髯君忽作蛟鼉吼
喧豗直遣嶺猨驚振迅或令山鬼走須臾瑟瑟復蕭蕭
初如笙竽再如韶裂石聲欺匡阜瀑犇雷勢壓錢塘潮
清竒自適煙霞侣冷落豈宜箏笛耳長夜寥寥四壁空
贏得此心如止水黃鶴山中淨名老援筆圖成過荆浩
金華太史製雄文秋色南山兩相好
六浮閣歌題所畫六浮閣圖(明)李長蘅
十年山閣不得就却負青螺日夜浮故人一見豁雙眼
何日三間銷百憂冰花琪樹亂檻外銀山雪屋排簷頭
百年有錢作底用一朝未築偕行休君家西湖我震澤
往經冬夏來春秋十千到手即可辦非我求君君自謀
題王朋梅為朱澤民畫水閣圖(明)王世貞
孤雲宿世一畫師丹青自結元君知行逢鎮東兩鬭竒
泚筆為寫無聲詩簷牙四綰天棘絲角影倒插寒漣漪
空青排闥月滿巵醉睡不記東君誰二仙仙去亭何之
有圖髣髴猶可追即今此圖隨亦隳是水可亭亭可居
不朽况有諸賢辭
題界畫臺閣(明)高棅
銅雀高樓借日懸姑蘇舞榭入雲煙繁華一落金屏影
半是吳山鄴水邊
題王朋梅界畫大都池館圖樣(元)張昱
國初以來好時節冶綠妖紅蓋阡陌樂遊盡是勲貴家
人閙馬嘶聽不得細漆闌干輦子車同載女子如蕣花
車中馬上口相許胡蝶夢滿東西家牡丹臺畔夜如晝
花照銀鐙大於斗正月飲到三月中樂地歡天古無有
一朝花謝春復歸門鎖池園空綠苔簾前塵覆珊瑚樹
案上蝶棲鸚鵡杯豪華盡逐東流往百年丹青化草莽
當時命酒徵歌人此日題詩畫圖上
朱陵別館圖(元)程鉅夫
悠悠清川動藹藹朱陵曉宿霧猶空濛行雲方縹緲谷
深嘯陰虎峰高礙晴鳥應有仙人來巢居謝塵擾
巨峰林館圖(明)徐賁
林峰散芳氣泉木搖空濛雲房三十六窈渺煙霞中羽
人晞髮罷日出千花紅長吟招白鳳小舞令青童融心
醉玄液逍遥凌八風
題竹洲館圖(二首)(明)王世懋
朱宫碧宇晝陰陰竹裏泉聲處處深一自吹簫仙去後
至今風雨作龍吟
琅玕千尺鬭崢嶸碧鎖齋宫近太清此日子猷須嘯詠
不妨還問主人名
秀野軒圖(明)瞿莊
高士閒門日日開遠山如髮水如苔幾時脱却塵中鞅
布韤青鞵屢往來
題秀野軒圖(明)高啓
江晚洲渚交雨晴草霏霏前山靄欲闇罟師渡水歸望
煙知君家花竹隠半扉已休田中耒猶響林下機此鄉
即桃源亂後世有稀開圖身已到不知塵境非
題秀野軒圖(明)楊基
結茅近東皋清曠接平衍新春微雨過芳草綠如剪攜
書坐深竹自讀自舒卷興至杖策行而不賴輿輦西鄰
雞豚社落日牛羊圈至貴在無求何勞事軒冕
題秀野軒圖(明)徐賁
何處問幽尋軒居湖上林竹陰看坐釣苔跡想行吟嶂
日斜明牖渚風凉到琴相過有鄰叟應只論閒心
題秀野軒圖(明)王彝
古苔十畆青山麓窈窕幽華映深竹中有高人晝掩扉
裊裊藤梢上書屋清風出谷灑秋香返照穿林破春綠
不省睢陽畫裏看細路經丘杕藜熟
題秀野軒圖(明)張端
不識餘杭縣今知秀野軒溪聲長在耳山影正當門人
自千鍾禄君猶獨樂園樵漁還許到車馬幾曾喧
題秀野軒圖(明)田耕
門掩雨餘苔時因看竹開客閒棋響罷犬吠屐聲來雲
冷理琴薦花繁近酒杯高情與幽思只是覓詩材
題秀野軒圖(明)姜文震
聞君溪上結幽居地僻時通長者車山愛夕陽留几席
竹因凉雨靜琴書碧香蟻嫩新篘酒白味羹分小艇魚
我亦有家山水窟十年無地著茅廬
題秀野軒圖(明)周世衡
背郭幽居如畫裏斷林春水綠迴環樹連煙水猨啼寺
門對湘中過雨山送客馬嘶清蔭去鈎簾鳥度亂花還
十年奔走風塵際肯信凭闌一日間
題秀野軒圖(明)董遠
十年歸向山中住每憶從容訪隠居雲氣白霏簷外雨
竹光晴映案頭書凭闌晝静聽呦鹿鑿沼泉香愛畜魚
因憶軒中舊賓客江湖清夢未應疎
題秀野軒圖(明)陳樸
四運無倚機生意恒相屬兹軒俯林園長年得娛目灼
灼枝上花娟娟坡間竹雨過沈晴彩霜餘淨寒綠清芳
謝妖靡幽姿遠塵俗心跡淡已安於焉樂貞獨
題秀野軒圖(明)張吉
屋裏青山屋外溪水流雲度坐中知繁花翠竹春來好
古木蒼藤晚更竒教子讀書兼學稼留人炊黍復烹葵
鹿門風景青門趣都在斜陽曳杖時
題秀野軒圖(明)朱斌
昔年曾作軒中客今日重題秀野詩回檻彩雲晴縹緲
遶牆蒼雪曉參差雨餘山氣侵茶鼎風過林香落酒卮
念我松楸渾咫尺倚闌長是不勝思
題耕漁軒圖(明)高啓
朝聞孺子歌暮聽梁父吟豈無滄洲懷亦有畎畆心昔
賢在泥蟠終當起為霖釣獲溪上璜鉏揮瓦中金兹世
方喪亂伊人邈難尋既迷煙波間復阻雲谷深嗟我豈
其偶聊將學幽潛惟子是同抱相期清渭陰
題耕漁軒圖(明)張羽
之子住銅坑人傳好事名如何同甲予翻遣昧平生野
岸風中釣湖田雨後耕秋天漸凉冷或可赴前盟
題耕漁軒圖(明)劉天錫
高人謝塵囂俯仰忘昏旦興衰固無繫舒卷任蕭散鮮
鱗醒莫酣新炊應畏饌羊裘猶近名兹隠發深歎適意
好歸來江空歲將晏
題耕漁軒圖(明)王㮒
太湖湖上結茅廬盡日耕漁樂有餘釣罷一蓑春雨足
歸來南渚帶經鉏
題耕漁軒圖(明)陳潛夫
一自幽棲白板扉略無塵夢到輕肥摩挲老眼臨書卷
抖擻閒身稱布衣風竹翠迴琴響近雨苔青滿屐痕稀
客來況說雲山好處處春苖長蕨薇
題耕漁軒圖(明)黃載
安分軒中安分人索居應得樂閒身平生不慕陶朱富
終歲寧甘原憲貧雨霽帶經鉏隴上天寒鼓枻釣溪濱
固窮自是書生事亦欲移家共作鄰
題耕漁軒圖(明)張緯
幽人薄世榮耕漁夙所喜朝耕西華田暮釣洞庭水浮
沈千戈際無譽亦無毁釀秫雲翻甕鱠魚雪飛几客來
具杯酌客去味經史緬懷清渭濱何如鹿門裏往者不
復見斯人亦云已努力勤所業庶免素餐恥
題耕漁軒圖(明)釋惟善
林壑浮囂塵端居絶四鄰青山對幽戶綠樹遶通津泉
石多佳趣交游少故人怡然心澹泊安分復安貧
題夢鶴軒圖(為淦守曹仲修賦)(元)劉永之
綠髮山翁宫錦衣十年淪落江之涯扁舟夜傍弄明月
夢逐西風孤鶴飛孤鶴西飛渡江渚星斗沉沈遠山曙
逸思鶱騰八極雲霜毫點染三秋露梁園才子蘭臺賓
露幌行春移畫輪未論羽翼冲霄漢直道襟懷如古人
山城休暇多賓客共展新圖綺軒側一曲寒波照縞衣
坐令長憶林皋宅
題友鶴軒圖(明)姚廣孝
幽人適野意崇軒起山隈凉風響澗木晴霞明砌苔荆
扉夕不掩多應放鶴來
王叔明琴鶴軒圖(明)董存
喬梓陰陰綠滿林每緣琴鶴叙朋簪五音誰和南風曲
一羽猶懷萬里心柳絮雲浮春澹澹仙衣露溼夜沈沈
西牎剪燭相期久一洗哇淫為子吟
王叔明琴鶴軒圖(明)張光弼
幽居琴鶴以怡情童子何知預我清羽翼如傳兩階舞
徽絃為和九臯鳴山林在昔多迂士畫史何人有重名
好託丹青留後日莫忘清獻舊家聲
莘叔耕畫梅雪軒圖(明)張羽
好畫誰如莘棗強墮馬折肱猶未忘何年寫此寒林趣
精絶未數左手王屋裏何人坐吹笛似是南昌郡中客
曲終微雪忽飛來開門滿樹梅花白
題安分軒圖(明)田子貞
一室蕭然萬慮忘幽棲真似斛斯莊春晴野澗多藜藿
秋晚山田足稻梁待富却慚居易拙送窮應笑退之狂
看君已在羲皇上老去從教白髮長
聽雨軒圖(為王彦章題)(明)林弼
山窗酒醒夢魂清竹外松邊點點鳴蒲磵寺前千尺瀑
都隨黃葉作秋聲
再用韻戲作二菴圖(宋)饒節
人說雙菴鶻壁巔妙高峰頂四禪天夢魂似亦曾招手
千里猶堪論比肩渌水白雲同一妙蒼松翠竹自相鮮
誰能為作虎頭畫傳與人間五百年
次儀真尹正郎元夫以斗菴圖索題
(明)廖道南
斗菴何所有長日坐春風種竹交加翠栽桃爛漫紅星
臨天極北月轉海門東斟酌璿璣氣鴻鈞測化工
為眉公作苕帚菴圖并題(明)董其昌
仲舉無心除一室盧鴻有句寫千峰欲參苕帚閒中意
九點秋山雨後容
黃葉庵圖(為舷公寫)(明)李日華
鶴瘦猿癯不可呼陰森竹樹隠團蒲霜風忽捲浮柯盡
幸露清潭照影孤
題張中丞東亭圖(元)袁桷
舊野習真隠新亭幽且妍芳菲家林春引眺增推遷令
德資先猷嵯峨白雲阡總角精典籍承顔綺𥜗鮮寒泉
感逝波喬木矯蒼煙欲論林間趣深埽區中緣招攜舊
鄰保舉觴同華顛鷄鳴柳陰直魚跳水紋圓開田榖盈
囷種果花滿川荏苒白王京念至心惘然傳忠匪懷禄
立身盡貞堅披圖耿素志功成賦歸田
起亭圖(為顧謙作)(明)程敏政
芸香吹滿讀書亭不為時名困一經亭下種松今幾載
長梢將見拂雲青
訪友松竹居圖(元)程鉅夫
流水青山淨似苔竹松多處有樓臺只愁寒夜來相訪
雪擁重門喚不開
黃一峰畫貞居圖(元)張雨
北苑南宫凝絶筆蟠胸磊磈若為裁按圖寧在多多許
落墨真成滚滚來百折丹梯凌磵道一川燄水動灣洄
時清誰問商於路乞我西山錦繡堆
散木高居圖(贈吳元璧)(明)沈周
舊有茅堂依散木挂冠於此寄高風鹿柴山水新圖裏
蟻國功名昨夢中閉戶著書今日始拏舟問字遠人通
黃州到了休重說桑梓斜陽看醉翁
題趙仲穆竹西圖(為楊元誠)(元)張雨
問訊揚雄宅深居在竹西風林宜月影春日聽鶯啼東
老應同樂南鄰憶舊題東風又花草相與及幽棲
文上人西麓圖(明)僧大圭
西崦幽居好新圖見巨然庭花研露夕山果熟霜天路
隔王官谷人疑阿對泉何因營此地一搨寄安禪
御定歷代題畫詩類卷一百十四
