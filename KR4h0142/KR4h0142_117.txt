欽定四庫全書
御定歴代題畫詩類卷一百十七目錄
人事類
獻百花洲圖上陳州晏相公(宋范仲淹)
觀韓玉如胡人貢奉圖(宋梅堯臣)
題曹仲本出示譙國公迎請太后圖自肅天㐲以
下皆紀畫也(宋楊萬里)
蕃王獻寶圖(元柳貫)
題書船入蜀圖送黃尚質赴䕫州蒙古教授(元傅)
(若金)
光山尹孔凝道作縣有聲鄉人為圖(元馬祖常)
題蔣習之春歸得意圖(明徐賁)
罷直圖(明練子寧)
題王顯宗巡歴圖(明貝瓊)
題畫送高博士使高麗(明丘濬)
題畫送陳明遠赴丹稜令(明吳寬)
題鳳凰集圖為陳德清應召(明王世貞)
為張四太學題畫寄少司成范公(明王世貞)
奉敕稱賀圖(明王世懋)
兩承恩命圖(明王世懋)
班師懷來圖(明王世懋)
王公拜相圖詠(明朱存理)
題焦白圻畫其父奉禮府君夜直詩意圖(明王逢)
為李郡伯題喜祝三公圖(明李維楨)
徐吏部父子朝天圖(明焦竑)
題東溟父子趨朝圖(明顧清)
顔緫戎鎮朔巡邊圖(明葉盛)
題好溪圖送憲使黃繼先(明孫炎)
題雙喜圖送馬勝宗從昌平侯出鎮宣府(明劉溥)
題畫送同年高穎之冊封黃州(明余泰)
六老朝天圖為陸石涇中丞賦(明廖道南)
觀風圖為楊道長題(明廖道南)
題楊廷宜侍御手卷花縣鳴琴(明傅珪)
題畫送王幼度計偕(明董其昌)
題郭祥鄉飲酒圖(元朱德潤)
瓊林醉歸圖為同年長垣李溥作(明丘濬)
吳將軍轅門夜宴圖(明邊貢)
鹿鳴燕會圖為旌德江浦貢士賦(明程敏政)
瓊林醉歸圖(明陸釴)
謝許判官惠茶圖茶詩(宋文同)
贈臨江簡壽玉二首簡攜王仲顯使君書來謁并
示孔毅甫夢蟾圖今廟堂五府皆有題字(宋范)
(成大二首)
題劉後邨所跋楊朴移居圖(宋許月卿)
題張天民先生移居圖(元成廷珪)
自題移居圖(明陳道永)
荆氏周急圖(元王惲)
清白圖為何掾舜舉賦(元王惲)
題戚子雲五雲圖(元牟巘)
夢會圖(元牟巘)
題露臺夜炷圖(元揭祐民)
題授經郎獻書圖(元張雨)
焦永功桑梓圖(明劉三吾)
二窮圖(明周用)
題董望峰行春圖(明焦竑)
為兒輩題折桂圖(明張鳳翼)
題百子圖(明張鳳翼)
為仲氏題夢筆生花圖(明張鳳翼)
題扇面圖贈且翁叔(明張邦竒)
吕繩宇兄余髫年交也為圖便面以見意(明李日)
(華)
御定歴代題畫詩類卷一百十七目錄
欽定四庫全書
御定歴代題畫詩類卷一百十七
人事類
獻百花洲圖上陳州晏相公(宋)范仲淹
瀼下勝遊少此洲聊入詩百花爭窈窕一水自漣漪潔
白憐翹鷺優游羡戲龜闌干紅屈曲亭宇碧參差倒影
澄波底横煙落照時月明魚競躍春靜柳閒垂萬竹排
霜仗千荷卷翠旗菊分潭上近梅比海南遲岸鵲依人
喜汀鷗不我疑綵絲穿石節羅襪踏青期素髮頻來醉
滄浪減去思步隨芳草遠歌逐畫船移繪寫求真賞緘
藏獻已知相君那肯愛家有鳳凰池
觀韓玉汝胡人貢奉圖(宋)梅堯臣
時世重古不重新破圖誰畫舊胡人臂鷹捧盤犀判水
鐵鎖獅子同麒麟翹翹雉尾插頭上深目鉅鼻青搭巾
塗朱點綠筆畫大筋骨怒露蠻祠神茜袍白馬韓公子
從何得此來祕珍定應海客遠為贈中國未覩難擬倫
公子自言吳生筆吳筆精勁瘦且勻我恐非是不敢贊
退歸書此任從嗔
題曹仲本出示譙國公迎請太后圖自肅天仗以
下皆紀畫也(宋)楊萬里
德壽宫前春晝長宫内花開宫外香太皇頤神玉霄上
都人久不瞻清光今晨忽見肅天仗翠華黃屋從天降
一聲清蹕萬人看天街冰消樓雪殘北來又有一紅繖
八鸞三緋金轂端輦中似是瑤池母鳳舄霞裳剪雲霧
太皇望見天開顔萬國春風百花舞乃是慈寧太后回
鸞圖母子如初千古無朔雲邊雪旗脚濕御柳宫梅寒
影疎向來慈寧隔沙漠倩鴈傳書鴈難託迎還騩馭彼
何人魏武子孫曹將軍將軍元是一縫掖忽攘兩臂挽
五石長揖單于如小兒奉歸慈輦如折枝功蓋天下只
戲劇笑隨赤松蠟雙屐飄然南山之南北山之北君不
見岳飛功成不抽身却遣秦家丞相嗔
蕃王獻寶圖(元)柳貫
皇天饗德親至仁四夷慕義悉來臣押奚兩番稱使者
稽首自請輸庭珍梯航琛賮慙後至象犀珠貝充前陳
髦蠻何由舍愛吝聖化如天能服馴仁柔義懷乃至是
聲驅威憺非其真君不見周公居中秉周禮王會書成
白環至按圖索驥豈不然貞觀興唐有畫傳
題書船入蜀圖送黃尚質赴䕫州蒙古教授
(元)傅若金
楚客之官汎蜀船畫圖盈尺見山川九江樹色瀟湘外
三峽猿聲灩澦前方譯漸通巴俗語國書新絶漢人傳
豈無好事能攜酒問字時時集講筵
光山尹孔凝道作縣有聲鄉人為圖
(元)馬祖常
光山近在故山西樹滿江頭稻滿畦鄰屋讀書相教授
社祠醉酒共提攜水牛礪角嫌耕淺野繭抽絲喜價低
春雨行田無從吏獨騎齋馬畏青泥
題蔣習之春歸得意圖(明)徐賁
簪筆親當白玉墀天顔有喜獨能知歸來匹馬花盈路
正是春風得意時
罷直圖(明)練子寧
草詔下金鑾宫槐白露寒紫騮驕不控明月在欄干
題王顯宗巡歴圖(明)貝瓊
六月霜威見直臣繡衣玉斧大同巡山分駝脊高中土
路折羊腸恐遠人今日邊戎應辟馬從來漢使獨埋輪
白頭校字慙年少為客京華又一春
題畫送高博士使高麗(明)丘濬
青旌懸翠旄龍竿綴鳳尾持出大明宫摇搖向東指氣
節横九秋風聲揚萬里坐使三韓人快覩古君子
題畫送陳明遠赴丹稜令(明)吳寬
洞庭木葉起秋思正是扁舟入蜀時十里山城知臥治
卷簾清晝見峨嵋
題鳳凰集圖為陳德清應召(明)王世貞
鳳凰出丹穴萬羽相因依今者集君庭孤騫以徘徊匪
為聽簫韶母乃攬德輝阿閣麗層霄雄鳴應朝暉昔學
潁川守終貽鶡雀譏
為張四太學題畫寄少司成范公(明)王世貞
故人自許同張范手寫新圖托贈君蕙帳可仍天目色
絳帷還似石頭雲磯邊罷釣絲綸在掌上揮毫雨露分
儻問吳興王大令郡齋親識練為裙
奉敕稱賀圖(明)王世懋
闕下材官尺一馳陰山草木聖恩知單于歡喜頻看印
部落堅盟共立碑服匿稱觴胡伎樂穹廬習拜漢官儀
何湏禮在諸王上但道汾陽首自垂
兩承恩命圖(明)王世懋
詔下螭頭護紫雲康侯蕃錫自明君封章屢貢褒充國
恩澤多封薄冠軍金石家懸全部樂鼎彝名勒太常勲
邊氓盡解吾祈父虎竹龍章世世分
班師懷來圖(明)王世懋
偏師急擊渡渾河破虜燕然石不磨一騎材官傳露布
千金壯士飽休戈陰山北去空庭跡響水東流雜凱歌
振旅何慙漢名將古來功是伐謀多
王公拜相圖詠(明)朱存理
吳國才賢見兩元山川靈秀出璵璠先朝史錄趨宣召
大郡編摩即討論車馬城西懷遠别經綸闕下沐殊恩
緣知舊學應超擢還見官崇道益尊
題焦白圻畫其父奉禮府君夜直詩意圖
(明)王逢
露濕金莖月轉西披香太液淨無泥棃雲散盡千官影
獨見桐花小鳳棲
為李郡伯題喜祝三公圖(明)李維楨
漢家貴重二千石守相每據公卿席紫庭引見賜駢蕃
青史循良聲舄奕帝鄉自是帝恩偏李公為守有二天
絃歌春醉層城月桑柘晴飛萬井煙郡國高第誰堪擬
超拜三公固然耳鵝溪絹寫三公象轉日回天公分量
古來大臣慮四方五馬舊遊無相忘功名不損潁川郡
江漢摩挲召伯棠
徐吏部父子朝天圖(明)焦竑
紫禁朝天拜舞同千門曙色隠曈曨即看玉帛圖王會
況復班聯似魯公春轉龍旂開羽仗日高仙掌麗芙蓉
御屏隔座他年事青史班班有世風
題東溟父子趨朝圖(明)顧清
先皇龍飛登俊英歲在庚戌君飛騰甲戌今皇臨大廷
郎君接武振華纓尚書光禄郎而卿分曹右選參本兵
天門曉開日未昇紅霞紫氣繞觚稜玉街無塵青引繩
冠裳佩履儼徐行前者長孺後元成小夫雅願止金籝
君家世德遠有承華亭啓土紹嘉興貞元相君尤有名
崑山婉孌谷水清詩書亹亹來雲仍紛如玉筍間瑤楨
朝廷有道四海平鳳將九子不足驚畫師不憚理丹青
我老猶能繼頌聲請君多買鵝溪繒
顔緫戎鎮朔巡邊圖(明)葉盛
鎮朔將軍熊虎姿幕府宏開當北陲太平天子日無事
正此邊巡閒暇時維時夏初迫春暮塞草青青茁邊土
行人貂裘且為備磵底層冰尚多沍東方雷動毛龍嘶
前驅早巳度磨笄鍳鍪健士三千輩錦繡攢風一色齊
金符玉勅黃封厚高絓仍看印如斗令嚴人馬不敢譁
寂寂柴門走雞狗狼山道側青嵯峨和風不搖媯汭波
最惜年時傷旱暵邊戶其如疲苦何行行壯觀多竒絶
萬疊居庸寒積鐵奮身真欲俯危巔看取鴻濛古時雪
黃金宫闕望中深四陵劒舄垂雲陰中天白日照肝膽
清淚滿頤愁寸心結髮從戎今白首祇事明廷亦云久
北門樞管猥區區欲報隆恩我何有馳驅肯辭行路難
槍竿又復望長安酒酣叱咤出關去啁啾鬼哭悽風酸
穹廬亂點牛羊道笑指胡雛眼中飽殺氣高連獨石斜
天聲震落三山小六丁一夜屠腥臊血波曉漲龍門濤
下勞陣前真意氣稍試新頒金字袍羣然衆山臨絶境
野鵲野狐非一姓萬國車書保障中此鄉原號虞臺嶺
虞臺西出又蕁蔴處處濃香開野花亭堡重修不知數
時來借問耕人家楚漢區區事征戰今日皇家作畿甸
幾度揚鑣下蔚州好事酈生吁不見茫茫沙塞已塵清
蕩蕩輿圖仰盛明父老戴香朝出郭鼓笳連路夜歸營
由來上將先強識豈在論功在謀國干戈不動四方寧
萬歲千秋奉宸極
題好溪圖送憲使黃繼先(明)孫炎
君乘馬望君來括蒼下君乘舟望君來好溪頭好溪水
生玳瑁魚好溪水生明月珠好溪水生青珊瑚使君來
此月再樞惟飲此水無一需使君之清水不如臨别贈
君青絲轡隨君馬頭行萬里相思之心有如水
題雙喜圖送馬勝宗從昌平侯出鎮宣府
(明)劉溥
遠隨金印出邊州早報平安入鳳樓剪取白羅飛繡影
旗竿十丈挂胡頭
題畫送同年高穎之冊封黃州(明)俞泰
翹首東南幾夕曛歸心時逐廣陵雲乘軒偶借天風便
喜讀黃岡竹外文
六老朝天圖為陸石涇中丞賦(明)廖道南
君不見媧皇鍊石成五色上扶天柱星辰列森羅璿緯
環瑤穹璀璨銀潢含璧月又不見周公嘉石平兆民下
懸邦紀象魏陳敷賁人文崇鼎吕明章物采重和鈞只
今石涇人中龍光贊媧皇紹周公夙抱巖巖持大節孤
懷磊磊耿清忠翳昔揚靈自吳越百代豪雄稱兩淛嘉
禾挺秀白龍湫檇李流輝丹鳳穴士衡麗藻吐時芬德
輿雅操還越羣觀光上國英名著奏最東曹茂績聞倏
忽迴翔棲太嶽握符仙館鳴天樂三十六巖翔彩鸞二
十四澗喧笙鶴載辭南土遷東粤却倚中台司左轄炎
海飇回遁川鰐嶺隅霾斂潛山猰邇膺簡命撫湖湘斧
繡威明拂曙光衡嶽崔嵬卿月朗洞庭瀲灩德星祥獻
春郢邸迎鑾馭萬乘齊驅肅飛翥親向行宫覲聖顔頻
從便殿乘天語金宫貝闕仍繽紛龍飛鳳翔連卿雲陽
春從岵北勝域啓運隆慶昭豐勲早秋江甸奉仙翣千
帆迅發周遭夾巃嵸玄丘護玉輴鬱葱紫氣蟠珠匣神
龜赤馬拱祾恩乾樞坤紐緜靈原漢江東來走溟渤洪
山西去接崑崙吁嗟石涇天下望荷兹寵異來天上晉
晝文明朱紱華需雲霑渥彤弓賞坐令三楚咸澄清山
祇允若淵后寧仰潤六符登泰階俯奠六合升隆平猥
予小子舊通籍爰涉于涇介如石降嶽恒驚嵩室神濟
川期效商巖勣高堂對此南飛圖古松千尺五大夫願
公三夀朋六老共夀斯世躋唐虞
觀風圖為楊道長題(明)廖道南
風采臺端第一流南巡今御李膺舟洞庭飇靜三湘霽
衡嶽雲開萬壑秋都下埋輪聞直節殿中簪筆展嘉猷
即看當宁延英俊五色祥煙照衮旒
題楊廷宜侍御手卷花縣鳴琴(明)傅珪
重重桃李縣衙深更對清流與碧岑自是日長民事少
一簾花影伴鳴琴
題畫送王幼度計偕(明)董其昌
敢競營丘妙與真寒林能變曲江春看花帝里如看畫
始信斯圖亦有神
題郭祥鄉飲酒圖(元)朱德潤
昔人好酒名雖在死灰萬劫誰能全我今悼昔復須飲
翻恨不生中古前
瓊林醉歸圖為同年長垣李溥作(明)丘濬
奉天殿上傳臚罷日照金門榜初挂中使傳宣勅大官
明朝錫宴南宫下張天為幄雲為茵金盤犀箸羅八珍
宫花剪綵來中禁御酒分香出上尊鼉鼓掀天擂欲破
棃園法樂喧相和妙舞清歌次第呈幻形竒技紛紜過
承恩侍宴皆貴臣繡金孔雀銀麒麟焚香望闕北面拜
共賀官家新得人白面青年三百五人似神仙氣如虎
潛泉浮酒不知數兩袖翩翩欲飛翥瓊林宴罷日斜時
馬蹄得意去如飛團團皂蓋空中舉短短絲鞭柳外揮
微風不動香塵軟十二街頭簾盡捲衣裁草色碧將流
旗拂杏花紅尚淺金環摇轡穩於車笑拍吟鞍不用扶
恥向平康問花柳還歸槐市枕詩書明日半醒扶醉起
吮筆題詩謝天子就中醉者誰最豪中原才子長垣李
吳將軍轅門夜宴圖(明)邊貢
營門花發春酒香濃點酡酥炙黃羊美人胡歌健兒舞
蠟鳳啼風月當午高簾飛幕絲吹騰觴波櫛櫛梁雲凝
主人醉眠客不醒探兵枕戈戍煙靜
鹿鳴燕會圖為旌德江浦貢士賦(明)程敏政
宴罷賓興日未斜頹然丰采動京華大鵬小擊三千里
雛鳳高騰五色霞秋月再分丹桂粟春風偏上紫荆花
相期更寫瓊林會趁取才人兩鬢鴉
瓊林醉歸圖(明)陸釴
金羇細馬出明光碧色羅衣錦繡香行過玉河三百騎
少年爭說李東陽
謝許判官惠茶圖茶詩(宋)文同
成圖畫茶器滿幅寫茶詩會說工全妙深諳句特竒盡
將為遠贈留與作閒資便覺新來癖渾如陸季疵
贈臨江簡夀玉二首簡攜王仲顯使君書來謁并
示孔毅甫夢蟾圖今廟堂五府皆有題字
(宋)范成大
蕭灘遠客叩田廬貽我讀書樓上書千里故情元共月
錯吟多病故人疎
卷中圖畫袖中珍上有三階五朵雲白日青天光範路
未饒蟾窟夢紛紛
題劉後邨所跋楊朴移居圖(宋)許月卿
曾對君王已放還何須當道把漁竿使軺將宿人將避
拗折漁竿趕入山
題張天民先生移居圖(元)成廷珪
舊隠荆溪第幾邨手栽松檜至今存大茅峰下千年鶴
遲汝重來問子孫
自題移居圖(明)陳道永
故居恰好近新居舟過泥橋僅里餘行李只勞兩隻犢
家藏唯見一囊書容人小徑無軒蓋飯客荒園有草蔬
雪夜相尋亦可問竹林深處是吾廬
荆氏周急圖(元)王惲
九縣飇馳到杞天禾㕓櫛比豈容全指囷能繼前賢舉
亦是農家識事權
清白圖為何掾舜舉賦(元)王惲
傳家素有游鯈潔竊禄生憎碩鼠貪三考臬司如一日
眼中何掾德無慙
題戚子雲五雲圖(元)牟巘
一從鼇去波翻海夢斷蓬萊不可尋當日五雲依約處
有人掩卷自微吟
夢會圖(元)牟巘
覺來猶記舊儀型跌坐無言月滿庭畢竟自因還自想
不妨重舉夢齋銘
題露臺夜炷圖(元)揭祐民
赭紅清夜露臺香月冷銅人正耐霜心事意知惟密訴
帝青天語近琅琅
題授經郎獻書圖(元)張雨
侍書愛題博士畫日日退朝書滿牀奎章閣上觀政要
無人知有授經郎
焦永功桑梓圖(明)劉三吾
家住滄洲近析津奏聞金闕慰雙親山河一統昇平日
桑梓連陰浩蕩春親舍舊為鍾秀地將門今見讀書人
還家定展焚黃禮遙望天東拜紫宸
二窮圖(明)周用
一窮圖者誰所圖老而獨他人亦有言有子萬事足孰
不為父母我生胡不淑堆牀萬卷書無子誰與讀白頭
東門吳得不吞聲哭鼎鼎徒百年回風掩雙燭再窮圖
者誰所圖婦之寡由來父母心男婚女云嫁不幸生别
離誰是無情者燕婉曾幾時掩目黃泉下姙子未分明
白日沉長夜生女不生男誰與標石馬至今松楸雨清
淚同霑灑
題董望峰行春圖(明)焦竑
莫道閒門雀可羅行邊華髮媚春蘿自探鴻寶身偏健
遥指青帘興轉多方外定堪司馬老田間誰詫故侯過
琵琶别有新翻調不唱平原奈樂何
為兒輩題折桂圖(明)張鳳翼
聞道姮娥愛年少吾今已老少年身汝輩著鞭休落晚
及時好作折花人
題百子圖(明)張鳳翼
前榮長宜男後庭生益母大兒孔文舉小兒楊德祖森
森竇桂何可擬垂垂海榴不足數房櫳瑞靄兆熊羆百
子聯翩多白眉輕煙暖護藍田玉微雨膏滋玄澗芝繞
膝持觴競稱夀汾陽時復一頷之
為仲氏題夢筆生花圖(明)張鳳翼
年來無夢入京華才盡文通敢漫誇但得池頭重賦草
不須筆上更開花
題扇面圖贈且翁叔(明)張邦竒
金峩雪竇高入雲西有萬頃田畇畇下頭莊邊香稻熟
風景依稀如鹿門小舟棹入焚修橋釣絲摇曳風蕭蕭
槎湖新水綠於酒擬築糟丘千仞高
吕繩宇兄余髫年交也為圖便面以見意
(明)李日華
年少同學時里社酣杯酒游鞭共騁目處處迷楊柳廿
載走風塵物態驚回首素心既不移水石盟依舊硯池
徵繪事仍落搏沙手
御定歴代題畫詩類卷一百十七
