欽定四庫全書
御定歷代題畫詩類卷七十四目錄
樹石類
子瞻畫枯木(宋孔武仲)
題過所畫枯木竹石(宋蘇軾三首)
子瞻與李公麟宣德共畫翠石古木老僧謂之憩
寂圖題其後(宋蘇轍)
西軒畫枯木怪石(宋蘇轍)
和謝公定觀袐閣文與可枯木(宋陳師道)
題子瞻枯木(宋黃庭堅)
子瞻寺壁作小山枯木(宋黃庭堅)
求郭侍禁水墨樹石(宋黃庶)
題莫夀朋内翰之所藏東坡所畫枯木(宋孫覿)
同趙伯充觀東坡畫枯木(宋僧道潛二首)
西湖酒家壁畫枯木(元宋无)
題楊友直檢校所藏李營丘枯木圖(元虞集)
題高彦敬樹石圖(元趙孟頫)
枯木圖(元貢性之二首)
題李成枯木(元張天英)
李士弘枯木風竹圖(元劉因)
墨石枯木(元傅若金)
題趙承旨枯木竹石圖(元馬祖常)
子昂枯木竹石圖(元袁桷)
題李遵道枯木竹石圖(元李孝光)
趙汝甫枯木竹石卷(元李孝光)
題李息齋枯木竹石圖(元丁復)
宣和畫木石(元黃潛)
題趙文敏公木石有先師題於上(元張翥)
題棘石圖(元王翰)
李遵道枯木竹石圖(元黃鎮成)
倪元鎮古木竹石(元鄭元祐)
趙集賢枯木竹石(元張憲)
枯木竹石(元貢性之)
枯木竹石(元丁鶴年)
為吳處士畫喬林磵石(元倪瓚)
題倪雲林枯木竹石小景(元陶宗儀)
題枯木竹石(明劉崧三首)
枯樹圖歌(明劉基)
吳仲圭枯木竹石(明高啟)
題枯木竹石(明王紱)
題枯木竹石(明鄭珞)
枯木圖寄許士修(明方孝孺)
題李營丘枯木圖(明唐文鳳)
題枯木竹圖(明陳憲章)
枯木竹石圖(明劉溥)
劉時用枯木竹石(明劉珝)
寫枯木幽篁(明張寧)
題趙魏公木石圖(明王褘)
題徵明寫贈潘崇禮灌木寒泉大幅(明祝允明)
枯木竹石圖(明姚綬)
題枯木竹石(明朱純)
題王叔明枯木竹石(明高得暘)
枯木竹石(明李廷儀)
題喬柯秀石(明張鳳翼)
倣倪迂寫林亭秀石(明李日華)
題畫草木竒峰(明王景彰)
畫石(唐劉商)
畫石(宋白玉蟾二首)
孫懷悦紙本亂石(宋文同)
題孫舜俞府判瑞石圖(宋楊萬里)
題劉才卿湖石扇頭(元元好問)
宣和寳石圖(元王惲)
趙氏宗室畫水石(元馬祖常)
題柯敬仲博士畫石(元錢維善)
題方壺水石圖(明詹同)
題畫石(明張濬)
題畫(元華幼武)
題畫(明王慎中)
題史癡翁畫(明盛時泰)
題畫贈楊玄蔭大參(明董其昌)
扇圖(明徐渭)
御定歴代題畫詩類卷七十四目錄
欽定四庫全書
御定歷代題畫詩類卷七十四
樹石類
子瞻畫枯木(宋)孔武仲
寒雲行空亂春華西風凛凛空吹沙夫子抱膝若喪魄
誰知巧思中萌芽敗毫淡墨任揮染蒼莽菌蠢移龍蛇
略增點綴已成就止見枯木成槎枒更無丹青相掩翳
惟有口鼻隨穿呀往年江湖飽觀(闕一字)或在山隈溪水
涯腹中空洞夜藏魅巔頂突兀春無花徑深最宜繫畫
舸日落時復停歸鴉蘇公早與俗子偶避世欲種東陵
瓜窺觀盡得物外趣移向紙上無毫差醉中遺落不袐
惜往往流傳藏人家趙昌丹青最細膩直與春色爭豪
華公今好尚何太癖曾載木車出岷巴輕肥欲與世為
戒未許木葉勝枯槎萬物流形若泫露百歲俄驚眼如
車樹猶如此不長久人以何者堪矜誇悠悠坐見死生
境但隨天機無損加却笑金城對宫柳泫然流涕空咨
嗟
題過所畫枯木竹石(宋)蘇軾
老可能為竹寫真小坡今與竹傳神山僧自覺菩提長
心境都將付臥輪
散木支離得自全交柯蚴蟉欲相纏不須更說能嗚鴈
要以空中得盡年
倦看澀勒暗蠻邨亂棘孤藤束瘴根惟有長身六君子
依依猶得似淇園
子瞻與李公麟宣德共畫翠石古木老僧謂之憩
寂圖題其後(宋)蘇轍
東坡自作蒼蒼石留取長松待伯時只有兩人嫌未足
更收前世杜陵詩
西軒畫枯木怪石(宋)蘇轍
西軒素屏開白雲婆娑老桂依霜輪顧兔出走蟾蜍奔
河漢卷海機石蹲牽牛自載倚桂根清風颯然吹四鄰
東坡妙思傳子孫作詩髣髴追前人筆墨墮地稱竒珍
閉藏不聽落泥塵老人讀書眼病昏一看落筆生精神
和謝公定觀袐閣文與可枯木(宋)陳師道
斯人不復有累世或可期每於丹青裏一見如平時壞
障塵得入慘澹令人悲墨容落欲盡巖顔終不移朽老
萬餘年石心烏銅皮念此猶少作未盡冰霰姿北枝把
異鵲意定了不疑惜哉不得語胷次幾興衰一為要貴
役可復辭畫師隠奥雖可惜塗抹復見遺謝侯名家子
感慨形苦詞豈惟語畫工勁特頗似之何當補諫列一
吐胷中竒
題子瞻枯木(宋)黃庭堅
折衝儒墨陳堂堂書入顔楊鴻鴈行胷中元自有丘壑
故作老木蟠風霜
子瞻寺壁作小山枯木(宋)黃庭堅
海内文章非畫師能回筆法作枯枝豫章從小有梁棟
也似鄭公雙鬢絲
求郭侍禁水墨樹石(宋)黃庶
塵埃典却林泉閒家夢夜夜歸雲端知君弄筆欺造化
乞我幾株松石看
題莫夀朋内翰之所藏東坡所畫枯木
(宋)孫覿
龍筋鶴骨老摧頹百尺修圍折巨雷倦鵲飛來望百繞
踏枝不著又驚回
同趙伯充觀東坡畫枯木(二首)(宋)僧道潛
經綸志業終不試晩歲收功翰墨林偶向僧坊委陳迹
每經風雨聽龍吟
蕭然素壁倚枯枝行路驚嗟况所思惆悵騎鯨天上去
却來人世恐無期
西湖酒家壁畫枯木(元)宋无
衡岳喬松道途遠成都古柏山川隔忽驚老樹刺眼來
疑是頹崖壓東壁拗怒風雷龍虎氣盤摺造化乾坤力
陰連滄海一片秋秀奪西湖兩峰色寒雲苒惹霾晝影
凍蘚綠㳂借春碧醉翁睥睨欲挂衣禪伯經營思憩錫
烏鳶冥下踏枝空猿猱夜過嗔藤仄鐵幹銅柯嗅不香
蒼雪玄煙潤將滴便擬攀蘿解糾纏何須平地生荆棘
直須埽去曲碌姿揮作昂霄數千尺
題楊友直檢校所藏李營丘枯木圖
(元)虞集
老龍出海蒼髯鬚營丘枯木天下無回枝屈鐵墮崖雪
澗底應拾青珊瑚明堂清廟要梁棟朔風吹沙澤腹凍
老身不用歎遲莫按圖來求萬鈞重
題高彦敬樹石圖(元)趙孟頫
喬木動秋風索索葉自語堂堂侍郎公高懷政如許
枯木圖(二首)(元)貢性之
湖石東頭太液西春風宫樹半高低王孫金彈多如雨
不著黃鸝一箇啼
翠蘿牽恨引絲長黃葉將風戰曉霜莫怨一枝棲未穏
上林春樹近昭陽
題李成枯木(元)張天英
誰如惜墨李營丘屈鐵交柯煙雨稠記得滄江龍出蟄
怒鬚捲霧拔山湫
李士弘枯木風竹圖(元)劉因
狂蛟舞空蒼髯拏雙鐵蒙頂雲交加亭亭霜標不受侮
慘澹天籟枯槎牙西山古淵人莫測一柱承天萬牛力
會須截玉化陂龍拂拭苔光遺劒跡
墨石枯木(元)傅若金
人傳月中樹恐是山河影片石補天餘參差碧雲冷
題趙承旨枯木竹石圖(元)馬祖常
猗歟太史諸王孫生綃畫出崐崘根枯槎菌蠢厄野火
淇園秋雨琅玕繁天寒歲暮碣石館囊書日見玄雲翻
持向故山茅屋底倚看屈曲大江奔
子昂枯木竹石圖(元)袁桷
亭亭木上座楚楚湘夫人因依太古石融液無邊春
題李遵道枯木竹石圖(元)李孝光
謫仙夜入雷電室捕得飛來石上梭却斫靈查挂明月
横吹玉笛上天河
趙汝甫枯木竹石圖(元)李孝光
中林黃葉淨沄沄眼底峥嶸見此君清曉東池看黃菊
鳳毛無數落春雲
題李息齋枯木竹石圖(元)丁復
霜柯洞庭寒露葉渭川冷幽人美清夜獨寫秋燈影
宣和畫木石(元)黃溍
石邊古木尚青枝地老天荒石不知故國小臣誰在者
蒼梧落照不成悲
題趙文敏公木石有先師題於上(元)張翥
吳興筆法妙天下人藏片楮無遺者南陽詩律動江湖
一篇才出人争寫二老風流傾一時至今傳畫仍傳詩
清涵月露秋見影黑入雷雨寒無姿仇山黃鶴去不返
苕溪鷗保歲俱晚好呼鐵爪夜錚錚刻向青珉照人眼
題棘石圖(元)王翰
烈風號中林極目盡荆棘離離寒月秋莽莽古原夕溟
鴻振高翮鷦鷯翳深跡奈此貞固姿蒼茫更秋色
李遵道枯木竹石圖(元)黃鎮成
老樹槎牙倚半空蒼筠葉葉帶秋風欲將歲晩論心事
遥憶美人江水東
倪元鎮古木竹石(元)鄭元祐
雲林子外生死解内&KR0802;為天使帶經而鋤倦即休亦復
拈筆為林丘樹枝鱗皴崖石齒若有人兮在空谷招之
不來兮雲慘瘁以令人愁
趙集賢枯木竹石(元)張憲
槎牙老樹響天風寂歷幽篁泣露叢惆悵玉堂舊公子
故家陵廟月明中
枯木竹石(元)貢性之
怪石犖确厓谷深凉風蕭瑟蒼雪陰美人何處解長佩
湘波灃水勞余心
枯木竹石(元)丁鶴年
青天騰一蛟白日臥雙虎何人歌竹枝遥隔瀟湘浦
為吳處士畫喬林磵石(元)倪瓉
山家日出無行蹤雪樹煙蘿遠且重不見鹿眠磐石上
提壺自挂一長松
題倪雲林枯木竹石小景(元)陶宗儀
蒼玉庚庚翠袖扶墨池洗出碧珊瑚倪顛老去風流盡
只有雲林小畫圖
題枯木竹石(明)劉崧
曾聽楚人歌竹枝横江秋靜月明時只今漂泊春風裏
綠滿南園總不知
平沙竹樹晩毿毿楚客維舟近峽南忽憶微雲將雨過
滿林秋色照江潭
木葉欲脫天雨霜竹枝乍低風已凉三湘落日流波白
行子繫船歸故鄉
枯樹圖歌(明)劉基
道傍古樹身半枯白蟻穴根蟲穴膚風摧雨撼霜雪凍
斷石臲卼無人扶憶昔勾芒肇初政百卉騰達隨呵嘘
新柯荏苒舊柯壯霧露膏沐光如濡黃鸝翡翠語嬌滑
桑扈戴勝鳴相呼白鶴來巢鹿止蔭匠石愕睨爭歎譽
寧知憂患生旦夕野火倏忽起不虞燎原烈焰難嚮邇
孰問柞櫟杉與櫧枝燔葉焮根半赤朽腐瞞液非時湏
山林搖落歲方晏聊以薜荔為衣袽嗚呼廣厦棟梁具
委棄草莽同薪芻皇天未必替生意更盼玉燭回陽烏
吳仲圭枯木竹石(明)高啓
叢篠倚喬柯秋陰雨尚多風霜莫搖落留蔭石邊莎
題枯木竹石(寄李公實)(明)王紱
罨畫溪邊水拍隄繞隄高樹倚雲齊君家正在樹深處
滿地綠陰山鷓啼
題枯木竹石(明)鄭珞
湘靈夢斷湘雲夕凉葉瀟瀟瀉秋碧君山半夜風雨來
萬頃波中老龍泣
枯木圖(寄許士修)(明)方孝孺
春到已多時幽禽尚未知上林無限好何事立枯枝
題李營丘枯木圖(明)唐文鳳
營丘枯木天下無筆端造化何榮枯想當磅礴欲畫際
天為逐興神為驅鄧林已化防風骨滄海乍出珊瑚株
良材何異徂徠産大用不值明堂需自憐形質赦斤斧
豈歎薪爨供樵蘇萬牛回首力未許獨匠指顧心難圖
空遺偃蹇蔽村野白石鑿鑿泉嗚嗚枯梢似挂瘦蛇影
亂葉恍茁乖龍鬚我生本是山澤臞隠居林樾同凡夫
昂霄聳壑日在望號雨呼風時與俱只今廊廟重締構
楩楠杞梓當貯儲按圖工師儻所取意營目盼增嗟吁
題枯木竹圖(明)陳憲章
美節晴欺雪殘株冷謝春因知名畫手不是徇時人
枯木竹石圖(為趙行恕作)(明)劉溥
露華洗濕江上秋美人不來生别愁洞庭瀟湘隔千里
兩岸白雲如水流碧空茫茫九疑道君山一點青螺小
鷓鴣啼斷竹枝寒鳳凰飛去梧桐老
劉時用枯木竹石(明)劉珝
蒼龍夕挂千尋影彩鳳朝聞十里音月夜風朝我曾見
太湖石畔蘚痕深
寫枯木幽篁(送陳大用)(明)張寧
方洲秋日景荒凉古木幽篁徧草堂寫入溪藤送君去
情隨疎影共斜陽
題趙魏公木石圖(明)王褘
朝罷鑾坡春晝閒籀書飛白恣揮翰多因遺墨淋漓後
寫作虚篁木石看
題徵明寫贈潘崇禮灌木寒泉大幅
(明)祝允明
具區之水被三州洞庭之樹千萬數沉淼浩㵿天下竒
灌木寒流此何許潘君抱朴山水人策杖行徧滄浪濱
陽崖衆目悅暄媚忽逢陰壑如有神禹鎖老龍鐵索絶
拏雲怒雨出洞穴木號水呼竹石裂衆蛇從之互盤結
蛻骨戍削雜鱗鬛颼飀風葉枸株橜急流抨撞石罅躍
珠跳汞走鬭瀺灂微茫上析河漢注奔赴旁繞方丈脚
山鬼伏窺木客泣欲據恐被山伯抶仙老時下憩濯足
而晞髮招潘君兮吾子來共千歲以一息潘君歸語衡
山氏仙之人兮不可以久留吾恐一往境俱失宣州兔
肩之毛勁如石深醮金壺玄玉液閉門夜半役鬼工倏
忽移來窅無迹
枯木竹石圖(明)姚綬
秋風吹空古樹葉白雨低壓新竹枝淨埽石頭看霽色
滿襟涼影鬢絲絲
題枯木竹石(明)朱純
槎枒老樹根盤錯翠筠静倚荆山璞竒材異寳世豈無
却抱真姿隠巖壑卞倕不可作伶倫難再逢吁嗟世俗
久聾瞶高枝瑞鳳徒邕邕
題王叔明枯木竹石(明)高得暘
吾鄉畫手鶴山樵鶴去山空不可招真跡幸留王宰石
疎篁老樹共蕭蕭
枯木竹石(明)李廷儀
渴龍飲海海水枯稜撐怪石雲糢糊媧皇不用補天漏
長留對此珊瑚株珊瑚十丈插雲表氣勢高壓扶桑曉
晝長清氣寒欲凝一天涼思秋冥冥須臾鳳鳥西飛去
九疑對面何青青
題喬柯秀石(明)張鳳翼
怪石嶙峋虎豹蹲虯柯蒼翠蔭空村亦知匠石不相顧
閱歷歲華多蘚痕
倣倪迂寫林亭秀石(與修闔)(明)李日華
橋平來穏步亭小著閒身此地清吟者應非食肉人
題畫草木竒峰(明)王景彰
蒼虯飛上天鱗鬛墜深麓長風吹不起散作千年綠
畫石(唐)劉商
蒼蘚千年粉繪傳堅貞一片色猶全那知忽遇非常用
不把分銖補上天
畫石(二首)(宋)白玉蟾
一片嵯峨墮碧空嶔嵜歷落最玲瓏從教把翫真堪醉
疑自當年栗里中
直作壺中九華看碧于簮玉小于拳好藏莫便令人見
恐有癡情似米顛
孫懷悦紙本亂石(宋)文同
孫老抱竒筆臨紙恣揮灑從頭埽亂石磥砢隨墨下焦
頑與圓潤無一不精者誰信萬鈞重卷之不盈把
題孫舜愈府判端石圖(并序)(宋)楊萬里
廬陵治中孫昌言字舜俞居越之諸暨縣作祭享之
亭於龜浦雞冠山先龍圖之瑩得石剖之中有文如
松桂枝葉可數圖之以示士大夫賦詩者甚衆來求
予詩因為賦之
雞冠山青龜浦碧松桂梢雲三萬尺何年星霣化為石
風吹未凝冰玉色仙人擘開光燭天山下人家夜不眠
松花桂子落如雪飛入石中堅似鐵石中種樹人不知
石中生樹人始竒君不見只今瑞圖滿四海騷人詩卷
牛腰大
題劉才卿湖石扇頭(元)元好問
幽澗雲凝雨未乾曲池疎竹共荒寒扇頭喚起西園夢
好似熙春閣下看
宣和寳石圖(元)王惲
浮雲萬態煥金書染出湖光照坐隅不道漢家規制遠
泰山磐石是基圖
趙氏宗室畫水石(元)馬祖常
生平已識趙王孫竹素何年畫石根萬里南雲秋似水
直容艇子到柴門
題柯敬仲博士畫石(元)錢惟善
石逾玉潤不生苔鐵笛吹殘自裂開絶似雨晴炎海上
一雙翡翠忽飛來
題方壺水石圖(明)詹同
古壁之間屋漏痕淋漓元氣凝清渾道人山中守龍虎
十日不見煙塵昏拂拭填作一枯木下有碎石分崐崘
斷劒插入怪厓底老蛟迸出秋雲根神君怒立被玄髮
欲騎鐵騎超天門當時揮灑妙莫測鬼物驚走如星奔
青城仙伯絶筆久覩此髣髴其人存玄同隠者卧松雪
得畫遠寄來江村却憶麻姑洞口樹使人一夜勞心魂
題畫石(明)張濬
授簡何來訪穀城叱羊無地覓初平曾如艤棹瀟湘晩
水落空江山月明
題畫(元)華幼武
霜柯起凉飇苔石帶寒雨一片林壑姿翛然不知暑
題畫(明)王慎中
繡壁崚嶒森怪立虯松夭矯相攫執修髯怒甲爭奮躍
灑淅疑乘風雨入蔦蘿蒙密晝長陰雲氣淋漓晴亦濕
複磵兼藏嵌竇深空林恍聽濤聲急在谷幽人不可招
白日此中容易匿
題史癡翁畫(明)盛時泰
老樹槎牙鐵作柯亂竹縱横拂雲起誰知一段秣陵秋
寫在癡翁半邊紙癡翁癡翁蓬萊精有時拈筆人皆驚
想見卧癡樓上景狂歌醉舞鳴秦筝我本大城山裏客
看君圖畫來君宅出門却被強題詩坐對疎棚荳花白
題畫贈楊玄蔭大參(明)董其昌
嘉樹森梢一百章藤陰蒙翳午生凉祇因較勘高僧傳
却誤松窗鶴夢長
扇圖(明)徐渭
渺渺平沙四望通天涯雙樹立秋風畫工不解寒鴉意
寫入隋堤綠柳中
御定歷代題畫詩類卷七十四
