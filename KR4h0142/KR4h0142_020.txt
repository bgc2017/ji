欽定四庫全書
御定歷代題畫詩類卷二十目錄
山水類
題柴言冬景山水(宋陸游)
冬景山水(明張以寧)
題山水冬景(明貝瓊)
冬景(明金幼孜)
為吏部師尚書題冬景(明金幼孜)
題冬景畫(明解縉)
題冬景山水(明黃仲昭)
山水圖冬景(明商輅)
題李思訓寒江晩山圖(元鄧文原)
寒汀小景圖(元李孝光)
寒邨雪暮圖(元吳師道)
題唐希雅畫寒江圖(宋陳與義)
高房山寒江孤島圖(明王行)
倣李營邱寒山圖(明董其昌)
題王摩詰畫寒林(宋范純仁)
許道寧寒林(宋文同)
題鄧國材水墨寒林(宋楊萬里)
寒林圖(金元德明)
李成寒林圖(元吳鎮)
李成寒林圖(元黃公望)
題寒林圖(明劉基)
題董源寒林重汀圖(明貝瓊)
題寒林遠岫圖(明烏斯道)
題逹實特穆爾大夫所藏王維畫寒林曉行圖(元)
(蒲道源)
題趙團練江干曉景(宋秦觀四首)
題雲林晴曉圖(元陳旅)
題米敷文煙巒曉景(明錢用壬)
雲山晩景圖(元劉因)
江天暮景圖(元程鉅夫)
畫江天晩色(元倪瓉)
誠道原溪山晩霽圖(元釋祖柏)
江山晩眺圖(明高啓)
暮江圖(明湯顯祖)
高尚書夜山圖(元鮮于樞)
題高尚書夜山圖(元鄧文原)
為蔣英仲作顔輝畫青山夜行圖歌(元柳貫)
題高尚書夜山圖(元吳全節)
夜山圖(元高克恭)
高尚書夜山圖(元趙孟頫)
高尚書夜山圖(元虞集)
夜山小景(明盛萬年)
夜景(明文彭)
題山水夜景(明姚澣)
御定歷代題畫詩類卷二十目錄
欽定四庫全書
御定歷代題畫詩類卷二十
山水類
題柴言冬景山水(宋)陸游
草亭臨峭絶霜嶂起嶙峋危磴儻可上老夫思卜鄰
冬景山水(明)張以寧
寒月白千峰林深路絶蹤遙知僧定起疎響在高松亦
欲剡溪去其如山海重
題山水冬景(明)貝瓊
天雲漠漠四野低大山小山玉筍齊春還何處尋消息
花發枝南與枝北
冬景(明)金幼孜
萬里平鋪雪滿天瑤花亂點散瓊田江邨盡日無啼鳥
惟見沙頭繫釣船
為吏部師尚書題冬景(明)金幼孜
曲曲溪流凍不聲扁舟獨載更多情千峰玉樹凌寒色
九疊銀屏照晩晴
題冬景畫(明)解縉
冬嶺森瑤林積雪縞絶壁天空失孤鳥萬境喧一寂歎
此行路人旅騎猶歷歷高居者誰氏綸巾坐方適
題冬景山水(明)黃仲昭
夜来積雪深曉覺寒威逼呼童棹扁舟蕩漾安所適隔
溪有寒梅欲訪春消息
山水圖冬景(明)商輅
同雲黯黯雪漫山繫却扁舟傍水灣被擁蘆花酣睡後
不知身世在人寰
題李思訓寒江晩山圖(元)鄧文原
李唐王孫重豪素愛寫寒江千萬樹上有蓬萊五色雲
下有仙家幾庭戸清霜點作秋滿林咫尺瑤窗起烟霧
西風吹動晩山蒼歸舟掩映猶堪數迢迢錦水汎雙鳬
漠漠青天飛雪鷺人間畫手非不多誰似李侯得真趣
李侯宿世列仙儔更有何人同出處徽廟題来字字真
把玩殷勤迺竒遇斯圖斯景世莫傳古汴荒涼風景暮
眼中人事已非前畫裏山川尚如故老我披圖一愴然
落日長歌漫為賦
寒汀小景圖(為去疾監丞作)(元)李孝光
秋氣向黃落小雨收虹霓緜緜漵浦間水乾見塗泥蘆
人往何處艇子亂鳬鷖飛鴻惡見欺決起無東西江水
動落日羣飛終不迷豈無稻梁願湖海尚擇栖冥冥一
高舉不知弋與罤感此三太息北風吹草低
寒邨雪暮圖(元)吳師道
木杪棲鴉景已殘沙邊落雁雪猶寒江南江北曾行路
今日山窗借畫看
題唐希雅畫寒江圖(宋)陳與義
江頭雲黃天醖雪樹枝慘慘凍欲折耐寒野鴨不知歸
猶向沙邊弄羽衣黃茅終日不自力影亂弱藻相因依
惟有蒼石如臥虎不受陰晴與寒暑舟中過客莫敢言
閒伴長江了今古
高房山寒江孤島圖(明)王行
千山萬山重復重烟嵐草樹深莫窮高堂大軸示寬廣
要以筆力誇竒雄青紅蒼翠滿縑素缺處殘碧分遙峰
雖云眼底供一快未見闊遠開心胸歷觀畫史每如是
意謂此法由来同昨嘗凌秋&KR1140;揚子一舸縹緲乘長風
洪波吞天渺無際出沒但有孤輪紅中泠盤陀瞬息過
回首浮玉雲濤中乃知山水有佳處到此始覺飛埃空
當時海嶽應飽見落墨便自超凡庸不將層疊競工巧
遂使氣象齊鴻濛平生愛畫惟愛此苦恨妙法無能攻
九州之表有人物意匠髣髴宗南宫莫言未入米家奥
百年猶數房山翁兹圖咫尺便千里生綃數幅徒為功
亦知盤礴意有在正欲逐米追高蹤愛之歌詠乃常理
好事況有天隨宗同觀何人江海客氣似貫月書艎虹
文辭瀾翻沛難禦奔走風雨驅豐隆古稱珠玉在我側
濡翰自愧言非工黃塵城郭久見困何能閒靜能相容
詩成忽復三歎息矯首長望青冥鴻
倣李營邱寒山圖(有序)(明)董其昌
余自弱冠好寫元人山水金門多暇夢想家山益習
之憶顧益卿開府遼陽以兩箑求畫一為益卿一為
山人王承父余畫承父而返益卿扇報章云左相宣
威沙漠右相馳譽丹青皆非吾輩第一義俟歸山以
相怡悦耳蓋簪裾馬上君子未嘗得余一筆而余結
念泉石薄於宦情則得畫道之助陶隠居云若不為
無益之事何以悦有涯之生千古同情惟余獨信非
可向俗人道也今年春有朝貴疏余雅善盤礴致塵
天聽余聞之亟令侍者剪吳綃縱廣丈許磨隃糜瀋
秉燭寫李成寒山圖經宿而就遂題此詩以洗本朝
士大夫俗夫韓滉燕肅宋復古蘇子瞻皆善畫朝貴
腹中無古今固應不知第以為罪案但可曰不能遣
余習偶被時人知如摩詰語耳視此曹求田問舍殺
人媚人一生作惡業者何啻梟鳳而妄下語乃爾邪
世必有能知者余亦何以為意
拈筆經營輞口居心知餘習未全除莫將枕潄閒家具
又入山中篋裏書
題王摩詰畫寒林(宋)范純仁
摩詰傳遺跡家藏久自竒高人不復見絶藝更誰師水
石生寒早烟雲結雨遲筆端窮造化聊可敵君詩
許道寧寒林(宋)文同
許生雖學李營邱墨路縱横多自出交柯揮霍裴旻劒
亂蔓淋漓張曉筆
題鄧國材水墨寒林(宋)楊萬里
人間那得箇山川船上漁郎便是仙遠嶺外頭江盡處
問渠何許洞中天
寒林圖(為侯子晉賦)(金)元德明
川光茫茫風景暮一雪無情天地素長安閉門千萬家
亦有行人蹋長路新豐烟火灞橋水畫史工作荒寒趣
雪中故事知幾何偏識詩翁認寒處君不見淮西城下
鵝鸛鳴官軍夜斫吳家營只如黨家粗俗亦不惡銀燭
金荷天未明拈出雪詩三十韻蹇驢席帽可憐生
李成寒林圖(元)吳鎮
嶺高霜自結風勁入寒時日落晩山碧林空流水悲棲
鴉尋樹早瘦蹇下岡遲無限黃塵滿幽棲總不知
李成寒林圖(元)黃公望
六法從来推顧陸一生今始見營邱腕中筋骨元来鐵
世上江山盡入眸林影有風摧落葉澗聲無雨咽清流
寒驢騷客吟成未萬壑寒雲為爾留
題寒林圖(明)劉基
搖落江邊秋樹林淒涼久客二毛侵藤蘿歲晩龍蛇死
叢薄天寒虎豹深流水斜陽人遠近青烟白草雁飛沈
桂花自在山中發悵望西風起夕隂
題董源寒林重汀圖(明)貝瓊
天下畫師無董源學者紛紛工水石雲山萬里出巴陵
白首淮南見真蹟亂石平坡淨無土松根裂石蟠龍虎
偃蓋千年飽雪霜林深六月藏風雨江上邨墟何處入
浮空遠黛蛾眉溼漁人日暮各已歸小舟如鳬落潮急
我昔西清常看畫南唐此本千金價坐移絶境在雲間
月出霜猨啼後夜薄游未挂吳淞帆令我一夕思江南
安得買田築室幽絶境開窗日日分晴嵐
題寒林遠岫圖(明)烏斯道
游子念故山歲晏不得歸出門見林薄日暮烟火微關
河渺千里猨狖聲正悲況爾霜雪繁鳥道不可躋陽春
固伊邇奈此寒無衣衣寒何足歎所憂美人違
題逹實特穆爾大夫所藏王維畫寒林曉行圖
(元)蒲道源
野景荒寒霜意邊疎林僵立勢參天定應畫妙王摩詰
故著詩清孟浩然驢怯小橋鞭不動風掀危帽整還偏
官閒老我叨君賜紅日三竿尚晝眠
題趙團練江干曉景(四首)(宋)秦觀
本自江湖客宦遊常苦心看君小平遠懷我舊登臨
鳥外雲峰晩沙頭草樹晴想初揮灑就侍女一齊驚
公子歌鐘裏何從識渺茫惟應斗帳夢曾到水雲鄉
曉浦烟籠樹春江水拍空煩君添小艇畫我作漁翁
題雲林晴曉圖(元)陳旅
故人别後江波綠神女歸来峽雨乾海上日花春冉冉
天邊雲樹曉團團滿汀芳草留孤艇度石幽泉咽下灘
最愛東頭小亭子聽鶯何日一憑闌
題米敷文烟巒曉景(明)錢用壬
江上亂峰生暮烟隔江遙望水雲連西風戰艦今無數
不見米家書畫船
雲山晩景圖(元)劉因
天機濃淡出巖姿夢境風雲入壯思畫裏青山照白髮
行藏渾似倚樓時
江天暮景圖(元)程鉅夫
昏鴉零亂掩荆扉烟樹微茫水四圍我願卜隣還要否
門前恰有釣魚磯
畫江天晩色(贈志學)(元)倪瓉
不見吕君久題詩懷不忘風聲渾落葉山影半斜陽獨
鶴来遲暮孤帆出渺茫為圖秋色去留寄讀書堂
誠道原溪山晩霽圖(元)釋祖柏
微雨過溪上青山草閣前牛羊知返徑童穉喜歸船烟
樹邨邨鳥春泉處處田披圖憶芝阜頭白尚安眠
江山晩眺圖(明)高啓
一髮青山斷雁邊渚宫樓閣暮雲連烟波髣髴江南意
風柳依稀峽外天釣艇歸時風動葦僧鐘起處日沉烟
觀圖忽起滄洲想身墮黃塵又幾年
暮江圖(明)湯顯祖
風起煙霏林翠開暮帆秋色半江迴疎燈獨照歸鴻急
長似瀟湘夜雨来
高尚書夜山圖(元)鮮于樞
世人看山在山下李侯看山向絶頂世人畫山畫白日
李侯畫山摹夜景絶頂看山山更竒夜景摹出人少知
遠山蒼蒼近山黑巖樹歷歷汀樹微天高露下暮潮息
月明一片寒江遲藏深樂淵潛驚定安林棲耳絶城市
喧心息聲利機古人無因駐清景高侯有筆能奪移容
翁復作有聲畫冥搜天巧為補遺後来知有李侯之德
高侯畫千年人誦容翁詩
題高尚書夜山圖(元)鄧文原
吳山面滄江中秋氣颯爽樓居謫仙後公退謝塵鞅孤
月出海上高懷一俯仰佳哉高侯畫得意超象罔我来
秋向晩月色寒莽蒼山遠落木淨風高怒濤響奔騰萬
雲氣忽駕蒼虯上平湖雨翻江渺渺波蕩槳回思圖畫
時歲月倏已往山川更晦明隂陽遞消長人生何獨勞
局促老穹壤我將乘倒景千載縱清賞松喬遺世人一
笑凌烟像
為蔣英仲作顔輝畫青山夜行圖歌
(元)柳貫
前山濕霧方濡濡後山蒸雲如鬼驅松蹊行盡迫曛黑
璧月正挂寒蟾蜍問翁蒼茫何所適投館莫有林間廬
枯梢尚鳴風勢急隈岸欲渡溪流麤沃州天姥雖峭絶
無此原壑深盤紆固應豐城牛斗墟龍劎夜出乘飛符
神人仗氣挾以俱虎豹旁躑雄牙須世間何物珊瑚株
不可褻翫矧可誣青峰之巔野水砠獨往似是仙者徒
心融意定不少假收攬竒怪一筆摹蔣君閒朝攜過余
墨色照几晴光鋪老顔未老為此圖柳子歌罷三嗚呼
南州雙璧范與虞君當請賦傾明珠
題高尚書夜山圖(元)吳全節
高李風流仕西浙共倚危樓望吳越吳越江山千萬里
高侯畫對中秋月生紙經營入董源朦朧烟樹迷宫闕
玉露沈沈四泬寥潮聲已息簫聲咽不寫思陵全盛時
空遺白墖堪愁絶君不見王子猷亦向山隂弄雪舟誰
拈禿筆埽清遊古今佳致總悠悠
夜山圖(元)高克恭
萬松嶺畔中秋夜況是樓居最上方一片江山果竒絶
却看明月似尋常
高尚書夜山圖(元)趙孟頫
高侯胸中有秋月能照山川盡豪髮戲拈小筆寫微茫
咫尺分明見吳越樓中美人列仙臞愛之自言天下無
西窗雨暗政愁絶燈前還作夜山圖
高尚書夜山圖(元)虞集
吳越蒼茫咫尺間尚書能畫夜看山塵銷海市露初下
雪積江山潮始還坐上賦詩誰絶唱夢中化鶴或臨關
高情久逐年華盡秋樹寒波愧妙顏
夜山小景(明)盛萬年
月明萬象俱空人静諸峰欲動悤悤斷却塵緣寂寂喚
回幽夢
夜景(明)文彭
柴門月色最清宜寫出詩情杜拾遺一片林巒深窅渺
不分明處更離奇
題山水夜景(明)姚澣
遠峰纖月鬭雙彎橋下寒流響珮環多恐一天清露重
不教神女戀人間
御定歷代題畫詩類卷二十
