欽定四庫全書
御定歴代題畫詩類卷七十目錄
牧養類
書鼂說之考牧圖後(宋蘇軾)
伯時彭蠡春牧圖(宋黃庭堅)
李唐春牧圖(元任士林)
題放牧圖(元丁立四首)
題耕牧圖(元鄭允端)
題韓幹野牧圖(明張鳳翼)
題竹石牧牛(宋黃庭堅)
題牧牛圖(宋陳與義)
張世傑經歴牧牛圖(金段成已)
題牧牛扇頭(金趙秉文)
風柳牧牛畫冊(元劉因)
牧牛圖(元王惲五首)
韓滉牧牛圖(元程鉅夫)
題牧牛圖(元吳澄)
題牧牛圖(元陳旅)
題牧牛圖(元張翥)
題牧牛渡水圖(元貢師泰)
題牧牛圖(元黃清老)
題牧牛圖(元丁復)
題牧牛圖(元貢性之)
牧牛圖(元王良臣)
牧牛圖(元田錫)
題李唐牧牛圖(元鄭柬)
題牧牛圖(元釋恕中)
題牧牛圖(明張以寧二首)
牧牛圖(明錢宰)
題牧牛圖(明林鴻)
牧牛圖(明解縉)
牧牛圖(明金幼孜四首)
題李唐牧牛圖(明劉崧二首)
題牧牛圖(明倪敬)
題牧牛圖(明錢仲益)
牧牛圖(明陳煇)
秋山牧牛圖(明廖道南)
牧牛圖(明廖道南)
牧牛圖(明吳希賢)
題牧牛圖(明林廷謨)
牧牛圖(明林景清)
牧牛圖(明黃榮)
牧牛圖(明闕名)
題老翁騎牛圖(明劉基)
題野老醉騎牛圖(明錢宰)
宋徽宗耕牛圖(明楊榮)
題趙君發牧羊圖(宋韓駒)
跋燕蕭牧羊圖(元王惲二首)
牧羊圖(元袁桷三首)
胡人牧羊圖(明尹耕)
題劉光朝歸牧圖(元陳泰)
題風雨歸牧圖(元錢惟善二首)
青郊歸牧圖(明李廷儀)
題畫牧(明王恭)
題畫(明岳岱)
經進鹽圖詩(明彭韶八首附錄)
御定歴代題畫詩類卷七十目錄
欽定四庫全書
御定歴代題畫詩類卷七十
牧養類
書鼂說之考牧圖後(宋)蘇軾
我昔在山間但知羊與牛川平牛背穩如駕百斛舟舟
行無人岸自移我卧讀書牛不知前有百尾羊聽我鞭
聲如鼓鼙我鞭不妄發視其後者而鞭之澤中草木長
草長病牛羊尋山跨坑谷騰趠筋骨強煙蓑雨笠長林
下老去而今空見畫世間馬耳射東風悔不長作多牛
翁
伯時彭蠡春牧圖(宋)黃庭堅
岳陽樓土春已歸湖中鴻鴈拍波飛布帆天闊隨鳥道
石林風晩吹人衣春水初生及馬腹浮灘欲上西山麓
遥看絶嶺秀雲松上有垂蘿暗溪谷沙眠草嚙性不驕
側身注目鳴相招林間瞥過星爍爍原上獨立風蕭蕭
君不見中原真種未沉没南行市骨何倉卒祇收力健
載征夫肯向時危辨奇骨即今貢馬西北來東西坊監
屯雲開紛然駑驥同一秣爾可不憂四蹄脫
李唐春牧圖(元)任士林
春氣薰人未耕作江草青青牛齒白牛飢草細隨意嚼
老翁曲膝睡亦著蓬頭不記笠抛却午樹當風夢搖落
夢裏牛繩猶在握昨夜囤頭牛食薄
題放牧圖(四首)(元)丁立
村鼓誰家樂社神雨餘草木盡知春催科未動蠶桑了
此是山中放牧人
前山後山山鳥啼溪南溪北草離離秧田已足三時雨
此是山中放牧時
楓林日落山徑微暝色欲合行人稀東家稚子候簷隙
此是山中放牧歸
隔浦晩煙迷遠樹滿川春雨長平蕪數家茅屋疎林外
此是山中放牧圖
題耕牧圖(元)鄭氏(名允)
(端)
幽人薄世味耕牧山之隂自抱村野姿常懷畎畝心行
行南山歌落落梁父吟挂書牛上角揮鋤瓦中金飽飯
黃昏後力田春雲深四體動樹藝三生悟浮沉巢父世
高尚德公人所欽伊人去已遠高風邈難尋撫卷空歎
息俯仰成古今
題韓幹野牧圖(明)張鳳翼
渥洼水草正當時天許蘭筋野牧宜未遇王良應棄老
難逢伯樂敢稱奇偶然赭白曾題賦豈必驪黃始入詩
千載獨憐韓幹筆不教巖穴肖胥靡
題竹石牧牛(宋)黃庭堅
野次小崢嶸幽篁相依綠阿童三尺箠御此老觳觫石
吾甚愛之勿遣牛礪角牛礪角尚可牛鬭殘我竹
題牧牛圖(宋)陳與義
千里煙草綠連山雨新足老牛抱朝飢向山影觳觫犢
兒狂走先過浦却立長鳴待其母母兮為人實倉廩汝
飽不慙人媿汝牧童生來日日娛只愁身大常把鋤日
斜睡足牛背上不信人間有黃輿
張世傑經歴牧牛圖(金)段成已
綠隂深處戲童兒牛自東西兒不知休說兒狂無伎倆
人間何事不兒嬉
題牧牛扇頭(金)趙秉文
一牛顧其犢一牛軒尻脽傍有牧犢子窺巢攀樹枝嗟
爾有餉具不念鴉雛飢烏鳥各天性飛來護其兒汝親
亦念汝而人獨不知不如兩相忘人禽兩娛嬉
風柳牧牛畫冊(元)劉因
遠意昇平畫不勝牛邊煙樹渺層層前頭恐有桃林路
百喚溪童不解應
牧牛圖(五首)(元)王惲
垂紖徐行信自如一揮鞭策見齊驅近來不似圖中看
旱塊敲蹄百草枯
青青春草滿郊原放飽歸時不用牽何似人牛俱不見
碧天明月靜娟娟
綠楊堤岸曉風清碧草陂塘莫雨晴村落近年乾旱損
却將圖畫看昇平
兩童相顧意何為猶恐渠飢趁草歸一道牧民無所事
處心專在當家肥
飽耕飢放事年年放去收來任自然莫訝兩童無所識
至今牛背是堯天
韓滉牧牛圖(元)程鉅夫
農為天下本萬世此心同晴日開圖畫方知宰相功
題牧牛圖(元)吳澄
樹葉醉霜秋草萎童驅觳觫涉淺溪一牛先登舐犢背
犢毛濕濕猶未晞一牛四蹏俱在水引脰前望喜近堤
一牛兩脚初下水尻高未舉後兩蹏前牛已濟伺同隊
回身向後立不移一牛將濟一未濟直須並濟同時歸
此牛如人有恩義人不如牛多有之人不如牛多有之
笑問二童知不知
題牧牛圖(元)陳旅
水樹春深藏野屋歸鴉飛盡夕陽川誰知天上黃姑渚
只在南山白石邊
題牧牛圖(元)張翥
去年苦旱蹏敲塊今年水多深没鼻爾牛觳觫耕得田
水旱無情力皆廢畫中見此東臯春牧兒招搖犢子馴
手持鴝鵒坐牛背風柳煙蒲愁殺人兒長犢壮須盡力
豈惜辛勤供稼穡縱然喘死死即休不願徵求到筋骨
題牧牛渡水圖(元)貢師泰
兒騎牛兒騎牛兩牛渡水當中流一牛帶犢臨沙洲沙
洲泥深没牛足中流浪高拍牛腹長繩墜手衣裹身前
者起顧後俯伏牛背攲傾不自由誰云穩比萬斛舟待
兒出險走平地畫圖忽落東海頭飯牛之子曾封侯
題牧牛圖(元)黃清老
平原雨多煙草浮牧童驅牛如挽舟柴門正在水深處
青山流過屋西頭
題牧牛圖(元)丁復
邈爾三尺童御此兩觳觫春風笠底回前村燒痕綠
牧牛圖(元)貢性之
溪童飲牛渡溪水牛遇水深行復止人知水深牛不行
誰識回頭顧其子桃林之野春雨晴燒痕回綠春草青
太守勸農當二月土膏肥煖牛可耕邯鄲城頭征戰息
寗戚徒勞吟白石一聲笛裏太平歌牛背溪童自朝夕
牧牛圖(元)王良臣
三摩不受一塵侵本分功夫日念深杖屨得迴遊子脚
葛藤灰盡老婆心顛狂不作風頭絮出入誰傷井底金
迴首人牛在何許一江明月夜沉沉
牧牛圖(元)田錫
干戈擾擾遍中州挽粟車行似水流何日承平如畫裏
短蓑長笛一川秋
題李唐牧牛圖(元)鄭東
羨殺田翁不出村牛羣坡上散如雲買牛何日同渠牧
短笛時吹向樹根
題牧牛圖(元)釋恕中
誰家荒疃連平原何處孤村帶喬木官田耕盡牛正閒
且對東風弄横玉
題牧牛圖(二首)(明)張以寧
返照在高樹歸牛渡曾波一犢牟然赴其母老牸反顧
情何多牧兒見之亦心惻人間母子當如何日莫倚門
烏尾訛
中園有樹葵大田亦多稼牧人急曳牛鼻迴恐爾踐之
鄰父罵何時睡起兩相忘吹笛西風柳隂下青山白日
秋瀟灑
牧牛圖(明)錢宰
野老春耕歇溪兒晩牧過夕陽牛背笛強似飯牛歌
題牧牛圖(明)林鴻
綠草萋萋黃犢肥半蓑殘雨卧東陂煙深野水行人絶
家在寒林月上遲
牧牛圖(明)解縉
笛聲吹度柳梢風葉葉晴雲繞翠虹白石歌闌春雨歇
青山半壓夕陽重耕犂自足敲仙术溲液常教飽嫩菘
文繡不衣金不絡卧看天宇于月明中
牧牛圖(為師尚書題四首)(明)金幼孜
日出騎牛去日暮逐牛歸年豐耕作好食飽望牛肥
雲谷翠森森冰霜閱歲深已看能鳳舞還聽作龍吟
夜雨翻龍籜春風長鳳梢佇看清廟薦美韻叶笙匏
逸態謝炎凉貞姿炯冰玉君子思切磋無忘詠淇澳
題李唐牧牛圖(二首)(明)劉崧
天寒放牛遲野曠風獵獵獨來長林下吹火燒山葉
日夕山氣昏獨歸愁路遠猶戀草青青遲回下長阪
題牧牛圖(明)倪敬
既飽原頭草還驅飲澗潯如何子民者不似牧童心
牧牛圖(明)錢仲益
東皋二月春草生江邊放牛花雨晴牧兒唱歌牛嚙草
穩坐牛背隨牛行牛角攢攢耳濕濕斷隴荒陂隨意入
煙蒲風柳不勝情日莫歸來荷蓑笠我本山林牧牛叟
濫著朝衫今白首擬買江南黑牡丹乞取閒身老農畝
牧牛圖(明)陳煇
日莫桃林風雨寒數聲長嘯下空山草深行逕無歸路
却望清溪沙上還
秋山牧牛圖(明)廖道南
碧寒黯澹雲門隂落葉滿徑虚寒岑憑欄幽眺野空闊
倚樹長嘯秋蕭森石勢參差亂峰出水光明滅迴溪深
春來即擬問牛喘先遣牧童穿遠材
牧牛圖(明)廖道南
叩角平原不記功密林穿石樹含風邨田誰識春深淺
牛喘應須問相公
牧牛圖(次周鶴洲韻)(明)吳希賢
菰蒲深處鳥呼羣溪上蹄涔路不分日莫調禽忘歸去
西山松火暗秋雲
題牧牛圖(明)林廷謨
黃葉岡頭跨犢過澗泉聲似和清歌得芻寄語須歸早
日莫寒山猛虎多
牧牛圖(明)林景清
山南碧坡春草香山下合流春水長楊柳風前氣蕭爽
原是田家出牧場牧兒放牛依水草坐石眠雲情自好
偷閒學得弄山禽夕陽在山牛亦飽隔崦茅簷舊世居
朝出煙邨莫返閭牛尾何須縛田火牛角何曾挂漢書
蓑衣箬笠紅塵表萬事忘機心不擾明日公田布穀催
一犂耕趁南村曉
牧牛圖(明)黃榮
江草青青江水流卧吹孤笛弄清秋放牛莫放南山下
昨日南山虎食牛
牧牛圖(明)闕名
海宇昇平賣劒時漫勞筋力事東菑林隂沙際多春草
不羨文身太廟犧
題老翁騎牛圖(明)劉基
白日上悠悠竹梢霧已收晴天不易得及時當放牛鄰
家放牛多兒童我家無兒只老翁寒衣在機織未就原
上烈烈多高風勿言衰老筋力薄有牛可放殊不惡但
願天公不相惱牛背閒眠飢亦好
題野老醉騎牛圖(明)錢宰
村田樂事老來稀記得江南春社時兒女醉扶黃犢背
帽簷顛倒插花枝
宋徽宗耕牛圖(為黃福少保之子題)(明)楊榮
春原過雨春日熙春樹連隂春草肥田家力耕貴及時
手挽牛兮肩負犂草香泉美牛步遲農心汲汲應何為
上恐公家賦稅虧下慮私門妻子飢吁嗟牛兮胡不知
宣和之初能念兹九重燕暇親寫之驕奢一動萬事隳
塞草黃沙千載悲
題趙君發牧羊圖(宋)韓駒
王孫豈識田家趣妙畫聊因好古收唯有野人開卷笑
憶騎牛背下西疇
跋燕肅牧羊圖(二首)(元)王惲
行飲溪流喜降阿歸鞭影淡夕陽坡似將濈濈維千角
辦作宣王考牧歌
平秩東皋事有餘荒煙平楚散林墟牧人例有繁多慶
蓑㡳秋江夢衆魚
牧羊圖後有閻先生詩次韻感舊因成二首
(元)袁桷
嬰兒御氣草堤眠能使雙羊合自然莊叟不知蝴蝶夢
覺來重作養生篇
玉質堂堂地下眠雲龍風虎各加鞭松隂舊日趨庭客
整珮蘭皋駐集仙
牧羊圖(元)袁桷
高柳風清曉日蒼牧童隨處候隂凉似憐挾策當年客
物我胷中兩未忘
胡人牧羊圖(明)尹耕
邊庭四月始知春沙草初青柳復新金鏑未須窺漢月
氊帷時亦靜胡塵黃髮小胡花插首腰下寳刀光射肘
日斜驅羝入東林草美泉香誇富有君不見虞廷干羽
兩階陳白雉黃熊入貢頻聖王有道四夷守沙場閒殺
射鵰人
題劉光朝歸牧圖(元)陳泰
平湖草綠生春煙斜陽牧䜿乘烏犍日光不動牛背穩
後者喘息長繩牽吾兒讀書懶更魯少小嬌癡那似女
微官食禄能幾何歲歲羸驂踏風雨
題風雨歸牧圖(二首)(元)錢維善
野隂雲氣合蒼茫霹靂山精白石藏蓑笠歸來牛背穩
不迷風雨似尋常
不見人煙聞鬼車長林昏黑雨如麻晚晴却看前峰翠
過得溪南即是家
青郊歸牧圖(明)李廷儀
庶草敷榮翠滿墟夕陽歸牧雨晴初清時只唱昇平曲
牛角何心挂漢書
題畫牧(明)王恭
耕童生小無所知慣騎牛背度晴陂横吹紫竹無宫調
笑殺五陵遊俠兒荒林野水凉蕭瑟山葉吹霜鳥邊落
信陵墳上草青青幾見殘碑礪牛角
題畫(明)岳岱
莫色起郊墟牛羊識歸路牧童無枕簟但鋪明月卧
經進鹽圖詩(八首附錄)(明)彭韶
鹽場圖
兩浙山水鄉古稱天地藏西望出吳淞東行踰鴈蕩利
孔非一塗鹽征為海王泉布充京儲芻糧助邊餉庶哉
用物宏生意不復暢薪桂與炊玉晨昏增感愴敝屋棲
寒蘆新畬倚孤嶂懷土思依依承家如草創
山場圖
山木非不佳林麓非不㢋百年生聚繁分業薄如紙朝
夕斧斤入不待黃落矣近伐嘅山童遠入虞虎兕肩重
何足辭突黔良藉此而况煮海功昏夜無停止菹薪苟
不力公私亦何倚歲歲事辛勤猶勝棄桑梓
草蕩圖
海壖咫尺地一望如掌平材木不生植草莽徒敷榮廣
牧良有害泛取亦難成瓜分給亭戶表蕝自經營繁霜
一以降百物俱彫零芻蕘忽萃止芟縛無留行輦運積
官所來歲事煎烹負荷非為苦願言公課登
淋滷圖
旭日朝沮場欣兹風色競錢鎛密如鱗沙塗平似鏡汲
曬足灰泥層層白相映易地聚成堆再淋醎始盛方池
藉以茅小竇暗通阱蓮實重且堅浮浮力能勝祇恐山
雨來一簣功未竟殷勤守餘瀝坐待滷池定
煎鹽圖
鹺液泛清泠牢盆戒修潔分番忽後時及此旺煎月一
勺盡傾瀉萬竈俱焚爇沉沉紅霞收蹙蹙晴波竭歛之
白盈箕凝華燦如雪點檢入公私中心更煩熱荆妻慰
苦顔摩挲汗流血却歎戍邊人垂老有離别
徵鹽圖
小汛風日好大汛潮汐平袖長應善舞課羨易為征歲
歉伊誰知寧分雨與晴衣食豈不給國計良非輕擔石
四面至倉庾一朝盈鹽官唱簿歷折閱頻呼聲况乃逃
亡多荒額重加徵展限諒未允努力事餘生
放鹽圖
三邊乏儲峙良賈勞委輸償以榷海利子母多贏餘水
膏易消耗蔀屋難貯諸多年積逋欠折算盡錙銖渺渺
太湖畔盈盈東海隅雪山壓巨浪風帆恣所如每資藜
藿食亦薦王侯廚誰念味中苦搔首空躊躇
追賠圖
近寳固貧國厚貨亦貧民滷丁有常賦催日何紛紜侵
耗歲已久夤緣具虚文商算無從給鞭箠不堪聞富黠
自當爾哀此顛連人稱貸不見售絲榖無餘新寬減逢
優恤感激謝皇仁滄海未終竭更始重辛勤
御定歴代題畫詩類卷七十
