欽定四庫全書
御定歷代題畫詩類卷二目錄
天文類
雪中樞密蔡諫議借示范寬雪景圖(宋文彦博)
觀王氏雪圖(宋王安石)
依韻和子駿雪山圖(宋文同)
范寬雪中孤峰(宋文同)
題寒光雪嶂圖(宋陳造)
題溪橋雪月圖(宋陳造)
題唐氏所藏崔白畫雪中山水(宋李綱)
題叔問燕文貴雪景(宋程俱)
雪景(宋陸游)
題趙守中江行初雪圖(宋朱松)
題朱銳冊雪景(宋楊后)
許道寧羣峰草雪(金趙之傑)
江天草雪圖(金梁仲新)
趙士表山林莫雪圖(元元好問二首)
吳山夜雪圖(元劉因)
范寬雪山(元劉因)
題江干初雪圖(元戴表元)
范徽卿風雪和林圖(元王惲)
灞陵風雪圖(元王惲)
雪漲千山圖(元王惲)
題雪景圖(元程鉅夫五首)
題吕德常所藏雲西雪山小景(元黃玠)
題朱銳雪景(元趙孟類)
題雪洲圖(元吳澄)
春妍帶雪圖(元虞集)
溪山積雪圖(元楊載)
王右丞雪溪圖(元吳鎮二首)
題喜里客廳雪山壁(圖元薩都拉)
范寬雪山圖(元鮮于樞)
題范寬小雪山圖(元鄭束)
題雪景(元李祁)
關河雪霽圖(元王冕)
題溪山雪霽圖(元倪瓚)
題雪山圖(元唐肅)
題雪景山水(元陶宗儀)
題雪汀圖(明劉基)
雪山圖(明張羽)
題雪景圖(明王褒)
題李谷清雪景(明王佐)
題崑崙雪曉圖(明劉炳)
劉于京雪影圖(明解縉)
雪景(明金幼孜)
題夏珪風雪江邨圖(明王直)
雪山圖(明陳昌)
題朱太守山水畫雪夜景(明楊守阯)
題便面雪景(明陳憲章)
雪景畫(明劉泰)
題沈石田雪景(明程敏政)
題潘進士贈謝昌邑雪山圖(明徐禎卿)
高克明溪山雪意圖(明吳寬)
米南宫雪景(明吳寬)
趙大年雪景(明吳寬)
范寬雪山圖(明吳寬)
世賢持啓南雪嶺圖索題復次韻(明吳寬)
題廣東陳氏雪景圖(明費宏)
夢中題同年董仲矩雪景(明黃鎬)
雪景圖(明孫偉)
雪景(明沈周)
題雪景(明沈周)
雪景山水(明沈周)
暑中題雪圖(明沈周)
雪巖圖(明廖道南)
題徐宗浚雪景(明謝承舉)
題雪景(明張鳳翼)
應制題畫雪景(明于慎行)
題雪景畫(明徐渭二首)
江雪圖(明湯顯祖二首)
題畫雪景(明程嘉燧)
題孫山人山居夜雪圖(明陳繼儒)
雪舟圖為王公擇作(明僧宗泐)
雪晴圖(元程鉅夫)
溪山雪霽圖(元吳師道)
題李同部竒峰雪霽圖(明劉三吾)
題平川雪霽圖(明劉崧)
郭熙關山雪霽圖(明蘇伯衡)
唐子畏臨李成羣峰霽雪圖(明王鏊)
長江霽雪圖(明錢宰)
關山雪霽圖(明凌雲翰)
高克明溪山雪霽圖歌(明王世貞)
書去春畫鐘陵霽雪(明程嘉燧)
御定歴代題畫詩類卷二目錄
欽定四庫全書
御定歷代題畫詩類卷二
天文類
雪中樞密蔡諫議借示范寬雪景圖(宋)文彦博
梁園深雪裏更看范寬山迥出關荆上如遊嵩少間雲
愁萬木老漁罷一蓑還此景堪延客擁爐傾小蠻
觀王氏雪圖(宋)王安石
崔嵬相映雪重重茅屋柴門在半峰想有幽人遺世事
獨臨青峭倚長松
依韻和子駿雪山圖(宋)文同
一帶溪山六幅中其間雪意與雲容君應記得飛仙下
飇馭亭前此數峰
范寬雪中孤峰(宋)文同
大雪灑天表孤峰入雲端何人向漁艇擁褐對巑岏
題寒光雪嶂圖(宋)陳造
曀寒流覆絶壁君纔得想像間輸我一庵漁浦雪中真
看江山
題溪橋雪月圖(宋)陳造
雪野無人訪夜闌冰壺絶景畫中看橋邊覺欠梅枝在
姑射嫦娥各耐寒
題唐氏所藏崔白畫雪中山水(宋)李綱
我昔曾為陽羨遊正值雪花大如掌開門恍訝天地白
雲湧羣山入書幌銅宫遠並玉峰寒罨畫暗流冰片響
千巖萬壑爭出竒應接高低迷俯仰十年不到浙江西
寤寐勝遊勞夢想大梁崔白豈善幻斷取山川移異壤
當時眼界無盡觀都在一幅生綃上南山炎熱瘴癘地
使我翛然毛骨爽天光惨淡陰氣濃片片飛來散蒼莽
毫端造化成六出不比餘工得其髣連峰合沓波濤翻
負雪崔㟴幾千丈幽谷草木枝幹老巖曲樓臺簷角厰
溪頭水落正日出暮靄沉舟暗漁網山牆野壁茅屋深
風颺青帘如五兩買魚酌酒有誰子應有幽人坐同饗
平生愛雪喜山水對此乍覺神情怳明窗靜看久愈妍
似倩麻姑為爬癢一時名手真絶藝妙處工夫誰與賞
生前裘馬頗蕭條身後丹青空倜儻惠崇聲價亦相先
滕薛未知當孰長我家梁谿富溪山雪裏寒光含萬象
每同子猷乘小艇不數王恭披素氅故山猿鶴會相思
感物興懷增勇往時平事定歸去來安得飛翰出塵鞅
題叔問燕文貴雪景(宋)程俱
一壑回環十二峰茅茨送老白雲封如今塵裏看圖畫
却愧當年邴曼容
雪景(宋)陸游
溪上望前峰巉巉千仞玉渾舍喜翁歸地爐煨芋熟
題趙守中江行初雪圖(宋)朱松
江闊雲垂滿袖風急須下馬一尊同正應無奈催詩雪
句在渠儂擁鼻中
題朱銳冊雪景(宋)楊后
雪吹醉面不知寒信脚千山與萬山天甃瓊階三十里
更飛柳絮與君看
許道寧羣峰草雪(金)趙之傑
道士平生林野人醉中拈出雪峰真為君療却煙霞癖
比似青囊藥更神
江天草雪圖(金)梁仲新
南雪不到地霏霏滿竹樓沙河燈市裏春在木緜裘
趙士表山林莫雪圖(為高良卿賦二首)(元)元好問
颼颼林響四山風雪後人家閉戶中應被火爐頭上說
水邊清殺兩詩翁
黃塵遮斷山間夢白髮重尋畫裏詩好似玉溪溪上路
醉和王老喚船時
吳山夜雪圖(元)劉因
江南無寒歲一雪今幾時吳山豈無春畫此寒巖姿壯
哉萬里流不廢東南馳胸中漫長風俯仰今古非誰能
唱小海為和大江詞
范寬雪山(元)劉因
老寬胸次無墨汁經營慘澹寒生鬚秦川名山古壯哉
況復玉立千尺孤安得晨光滿東壁試看龍燭崑崙墟
赤塵澒洞天為爐一丘一壑真吾廬眼中人物誰冰壺
題江干初雪圖(元)戴表元
斷樹寒雲古岸隈漁翁初撥小船開看渠風雪忙如許
還有魚兒上釣來
范徽卿風雪和林圖(元)王惲
天策桓桓控上游邊庭都付晉藩籌河山衣帶連中夏
風雪洪濛戍北樓笑著竒謀收藥籠未妨民賦課甌婁
丈夫志在飛而食不讓班超定遠侯
灞陵風雪圖(元)王惲
詩瘦清于飯顆山蹇驢䭾入畫圖間姓名得挂金鑾月
風雪長途是等閒
雪漲千山圖(元)王惲
六合雲同雪自寬千山都變玉孱顔限量不似年來雨
多處淋淫儉處慳
題雪景圖(五首)(元)程鉅夫
竹所每徑造雪溪俄夜遊人生適意耳何去復何留
家近長安市居然靜勝喧為言賢令尹不為雪關門
布被冷於冰紙窗明似月推枕理殘書未肯甘汨沒
天地玉清境郊原瑶樹林無邊詩興在只向灞橋尋
介矣閔仲叔高哉井大椿夫君見何晚大雪不干人
題吕德常所藏雲西雪山小景(元)黃玠
前岡嶄如削後巘旋若顧溪寒&KR1443;嵊晩雪沒剡中路將
無乘興人過彼幽棲處應待月華生却棹扁舟去
題朱銳雪景(元)趙孟頫
塵埃困人恒作惡開卷驚看雪滿樓安得眼前有此屋
仍呼陶謝與同遊
題雪洲圖(元)吳澄
向來洲上雪漫漫僵倒詩人一屋寒洲上雪消人亦徙
畫圖猶在雪中看
春妍帶雪圖(元)虞集
玉茗深宫裏春妍帶雪殘可憐五色羽相並不知寒
溪山積雪圖(元)楊載
大雪歸溪山長林晝冥窅槎橋跨絶岸遠望行客少買
魚酤新酒獨酌竟昏曉似此非他人高士戴安道
王右丞雪溪圖(二首)(元)吳鎮
曉徑霑衣濕登臺試屐危乾坤增壯觀江海得深期歷
亂瑶華吐紛披玉樹枝精微誰與並顧陸頗相宜
碧樹擁江扉朱簾捲翠微崇朝無客過傍晩有漁歸嶺
耀梅重白隄縈絮正飛若留清夜賞鉛粉更光輝
題喜里客廳雪山壁圖(元)薩都拉
一年在京口雪片深冬大如手獨騎瘦馬入誰家四面
雲山如甕牖大江東去流無聲金焦二山如水晶瓜州
江口人不渡時有蓑笠漁翁横一年在建業臘月楊花
滿城雪五更凍合石頭城霜風鼓寒冰柱裂秦淮酒樓
高十層鍾山對面如銀屏鷺洲不見二水白天外失却
三山青一年在鎮陽燕山積雪飛太行滹沱冰合斷人
跡井陘路失迷羊腸長空萬里絶飛鳥捲地朔風吹馬
倒狐裘公子獵城南茅店酒帘懸樹杪今年入閩關馬
啼出沒千萬山瘴雲朝暮氣藹藹石泉日夜聲潺潺雪
花半落不到地但見晴空湧流翠海頭鼓角動邊城木
末樓臺出僧寺何人蹇驢踏軟沙出門無處不梅花江
潮入市海船集水暖遊魚不用叉良工寫得雪山壁過
眼令人憶南北玉京銀闕五雲端待漏何年鳳池側
范寬雪山圖(元)鮮于樞
前山積雪深隠約形體具後山雪不到槎牙頭角露遠
近復有千萬山一一倚空含太素懸崖斷溜冰滿壑野
店閉門風倒樹店前二客欲安往一尚稍前一迴步仲
冬胡為開此圖寒氣滿堂風景暮荆關以後世有人幾
人能寫山水真李郭惜墨固自好晻靄但若浮空雲豈
如寬也老筆奪造化蒼頑萬仞手可捫匡廬彭蠡鴈蕩
窮海垠江南山水固瀟灑敢與嵩高泰華爭雄尊寬也
生長嵩華間下視庸史如埃塵亂離何處得此本張侯
好事輕千緡我家汴水湄境與嵩華鄰平生亦有山水
癖愛而不見今十春他日思歸不可遏杖藜載酒來敲
門
題范寬小雪山圖(元)鄭東
雪壓寒林萬木垂經旬不與野人期蹇驢借得如黃犢
猶怕山橋不敢騎
題雪景(元)李祁
瓊林瑶樹擁樓臺戶牖臨風晚自開一鳥不飛人跡斷
扁舟何處獨歸來
關河雪霽圖(為金陵王與道題)(元)王冕
飛沙羃人風墮幘老夫倦作關河客歸來松下結草廬
卧聽寒流雪山白悠悠如此四十年世情脱略忘間關
今晨見畫忽自省平地咫尺行山川鳥道連雲出天險
玉樹瓊林光閃閃陰崖絶壑望欲迷冰花歷落風悽慘
枯槎側倒銀河開三巴春色隨人來漁翁舟子相笑語
不覺已過洪濤堆谿回浦漵石齒齒谿上人家成草市
長林大谷猿鳥稀小步蹇驢如凍蟻西望太白日色寒
青天削出峨眉山人生適意隨所寓底須歷涉窮躋攀
明朝覽鏡成白首春色又歸江上柳何如高堂挂此圖
浩歌且醉金陵酒
題溪山雪霽圖(贈張以中)(元)倪瓚
水影山容黯淡雲林細篠蕭疎誰見重居寺裏雪晴沙
際吟餘
題雪山圖(元)唐肅
銀河鉸冰勞織女夜冷機空不成杼散作人間萬玉塵
一夜九州無尺土烹汞成銀鑄山嶽百鳥不飛惟縞鸐
天邊歷歷種白榆誰斸靈根陟巖壑封書乞借麻姑鵬
飛到蓬丘羣玉層戲傍瓊巖拾瑶草下窺滄溟一杯小
題雪景山水(元)陶宗儀
碎翦銀河片片零芙蓉開徧玉崚&KR1828;八窗洞啓虛生白
好似蓬婆最上層
題雪汀圖(明)劉基
天迷迷地茫茫雲垂日白江水黃踆烏凍縮龍走藏雪
花如月開榑桑彼何人斯一葉航手持釣竿詠滄浪詠
滄浪倚逍遥天風吹入瑶池去青女素娥應見招
雪山圖(明)張羽
山氣寂已晦川寒斂如夕沈沈綠樹多隠隠千峰出碧
嶺靄煙華寒泉散石脈高閣出林端古逕稀人迹翫圖
心已澄對景情逾適感彼巖棲人終朝自幽寂
題雪景圖(明)王褒
高閣凝雲閉虚窗帶雪開鳥寒空辯鷺樹暝總疑梅遣
興惟詩句銜情祗酒杯遥知函丈下已遣二生回
題李谷清雪景(明)王佐
梁園飛雪玉繽紛坐列金貂酒半醺借問當時誰授簡
相如詞賦最凌雲
題崑崘雪曉圖(明)劉炳
自有宇宙便有此山六丁智力憚䟽鑿一氣神秀鍾巑
岏九龍上蟠日月麗六鼇下鎮滄溟寒西母雙鳬遠莫
至周王八駿遥難攀萬仞皚皚太古雪大明中開爛銀
闕玉京瑶圃恍瀛洲一洗胸中煩腦熱自非砥柱障狂
瀾大地蒼生混魚鼈摩娑此圖雙眼開令我胸次生崔
嵬安於磐石奠四海長歌萬里大風來
劉于京雪影圖(明)解縉
連宵苦雪結成冰誰翦鵝毛蓋地瓊白鶴立時惟見影
鷺鷥飛處只聞聲山林樹木銀妝裹殿閣樓臺粉砌成
不信與君高處望只看流水一條青
雪景(明)金幼孜
積雪沒深戶溪山絶行迹鳥棲迷故林泉聲斷餘滴中
有映書人宴坐忘朝夕
題夏珪風雪江邨圖(明)王直
江天漫漫雲氣黑江風蕭蕭雪花白荒村古道人跡稀
惆悵津頭遠行客黃蘆低折沙草平遥望不見長安城
蹇驢凌兢縮如蝟鞭驅還欲西南征四山溟濛日應晚
辛苦羸僮未遑飯深林歸鳥棲已定茅屋人家去猶遠
吁嗟乎夏珪之筆凌范寬滿堂凜凜生畫寒卷簾看罷
重歎息歲晏高歌行路難
雪山圖(明)陳昌
萬壑千巖凍不開瓊樓玉宇似天台黃精香冷無尋處
誤却劉郎採藥來
題朱太守山水畫雪夜景(明)楊守阯
山色初晴月蘸川乾坤一色浩無邊不應清景無人見
繫岸初回訪戴船
題便面雪景(明)陳憲章
江天風雪裏宴坐一舟孤豈不虞寒色冰心在玉壺
雪景畫(明)劉泰
高堂怪底寒侵骨遠山近山銀突兀細挑松火靜中聽
蠶葉蟹沙聲髣髴水邊老屋伊誰家爨煙幾縷隨風斜
出門一白已無地蹇驢何處尋梅花
題沈石田雪景(明)程敏政
踏雪何人過長板萬玉峰高磵聲遠山中隨處可登臨
麥好何憂歲華晩僧舍茶煙青出林雲垂四野天沉沉
憑誰坐我水亭上呵凍先成喜雪吟
題潘進士贈謝昌邑雪山圖(明)徐禎卿
誰為咫尺勢宛如觀九疑狂風吹白雪片片落天池雲
氣遶半壁煙光昏四維髣髴湘君廟如聞猿狖悲颯沓
凌冬樹點綴有餘姿楚客善毫素游宴人未知北窗遇
陶令大醉雪寒時凍灑丹青筆長歌歸去辭他日看圖畫
難忘剡水思
高克明溪山雪意圖(明)吳寬
赤脚真人龍鳳姿俯視藝苑時遊嬉良工待詔金門裏
高生前身應畫師含毫吮墨立良久自言臣是唐王維
平生胸中無一物獨有山水能容之郭熙成名乃新進
范寬得意纔並馳丹青競巧稱院體後來不比宣和時
密竹千岡松萬壑蒼翠峰巒白湖濼岸傍桂楫何處移
磵曲茅堂是誰縛行人暮歸天漠漠遥望前邨愁雪落
船頭一老獨閒暇詩思分明入寥廓劉侯朝回過燕市
亦復愛畫入骨髓偶從太僕得此圖每一開之心輒喜
天全僊翁惜題字評品數行而已矣翁今已逝侯亦亡
兩洞庭荒渺湖水石田多才從後起况有佳兒好文事
只今此物欣有託賦詩獨愧前人耳宋社久己屋宋畫
如有神劉侯地下勿長歎楚弓得失皆吾人
米南宫雪景(為陸全卿題)(明)吳寬
北固山前江水清長供此老濯冠纓焚香寳晉齋中坐
江山寫入毫端輕此老胸中有竒氣不與衆史閒爭名
翛然一種自機柚驚倒范寬并李成昔者吾嘗閱畫史
真蹟人間嗟見此卧遊佳境不逢人但覺寒光浮棐几
古樹枝摧瞰急湍雪嶺更從人面起全卿藏此凡兩幅
持一贈我分片玉曾是平生好潔人挂處休將手頻觸
趙大年雪景(為李賓之題)(明)吳寬
故縑斷裂如刻鏤上有雪圖世稀有墨痕隠隠題名存
熟視始知元祐手疊嶂崇巒失翠微高原淡淡留斜暉
歲云暮矣北風急樵舍漁莊俱掩扉疎林寂歷寒鴉返
意中不覺西涯遠海子橋西柳巷深歇馬何時步魚堰
范寬雪山圖(明)吳寬
華原范生性落魄太嶽終南雙草屩酒酣握筆發天真
無奈胸中飽丘壑開門仰望青嵯峨誰遣紛紛雪花落
前峰後嶺失崚嶒何處移來卞玉璞良工袖手琢不能
此語分明非善謔長溪一夜冰梁成山足潺潺垂短瀑
風回木落岡巒空遥向林端見高閣興來便欲扶笻行
去倚危闌招獨鶴人間此景却輸吾寒士多年甘寂寞
世賢持啓南雪嶺圖索題復次韻(明)吳寬
小徑升堂新築沙退朝無事還私衙誰移雪嶺入我屋
老眼白日疑昏花坐遊未覺足方倦倏過野店仍山家
淺溪舟膠集凍鴨空谷屨響翔飢鴉狂風入林一攪動
零落玉蕊兼肥葩此時誰埽林下白急欲往煮僧房茶
忽然仰面見高寺扣戶還須持馬撾長安十年走薄宦
對此似將塵土爬西湖尋僧天欲雪蘇子故事今人嗟
清虚舊韻更可借捧硯獨無王子霞
題廣東陳氏雪景圖(明)費宏
生綃一幅中堂垂眼前雪景何清竒懸崖絶壁光彩發
老樹幻出瓊瑶枝雲際柴門半欲掩似是白日將西時
披氊戴笠者誰子衝泥傍險相追隨一人前行仰關進
蹇驢失脚雙撐持僕夫荷杖藥瓢舉以袖護領行遲遲
一人騎馬過橋去橋危溪惡馬力疲二人騎驢各袖手
聳肩覓句寒如癡鬅鬙指關向翁語須慎險峻毋遨嬉
中有一人跨牛背牛行不動如舟移最後二人從二奚
青螺白馬光陸離囊中琴絃凍且折志在山水誰相知
吾聞嶺南天氣煖羣尨見雪嗥如馳從來此景不易得
固知畫者勞心思坐令炎瘴盡消息清氣散入詩人脾
夢中題同年董仲矩雪景(明)黃鎬
鵝餐水面霜人望天邊月水月一般清前山挂晴雪
雪景圖(明)孫偉
天風夜撼玻璃國四面沉沉元氣黑荒林野屋曙雞遠
世界江山盡瑶色山翁倚檻立蒼茫一鳥不鳴山外邨
冷光十里斷人跡玉樹皜皜横山門溪寒沙淺水煙殢
仙姝犯曉停風馭雪中忽憶清冷橋詩逋老去憑誰寄
雪景(明)沈周
礙簷玉樹排雲立接屋瑶峰拔地生忍凍從來有詩骨
開門一笑萬山明
題雪景(明)沈周
一白千山合清光照膽寒小橋沽酒少步步玉痕乾
雪景山水(明)沈周
眼中飛雪作竒觀江山一夜皆玉換前岡坡陀帶複嶺
小約凌競連斷岸水邊疎柳似華髮忽有微風與飄霰
紺宫幾簇林影分白鷗一箇江光亂老漁蓑笠秪自苦
冰拂凍鬚莖欲斷江空天遠迥幽蹤只有一竿聊作伴
此時此景此誰領亦笑此漁從我翫圖成一笑寒戰腕
萬里江山在吾案
暑中題雪圖(明)沈周
六月添衣喚僮子自畫雪圖茒屋裏玉花出筆飛上樹
慘澹陰山無乃是先生放筆還自笑顛倒炎涼聊戲耳
門前有客來借看滿眼黃塵汗如雨
雪巖圖(為楊簿題)(明)廖道南
雪崖之峰紛皎潔雪崖之景真清絶玄圃凝空糝玉塵
遥林積霰飛瓊屑巗中主人真好竒環堵蕭然雪映帷
翠竹交加棲鳳羽蒼松夭矯縮虯枝朅來辰陽向蓴水
回首千峰萬峰紫誰圖瑞應懸高齋清白傳家從此始
題徐宗浚雪景(永福珨玉中所藏)(明)謝承舉
珨師放參開左堂徐熙忽作遊戲場手披七尺溪藤光
幻出乾坤銀粉妝觸暑一見心清涼畫翁鶴氅著穿屨
仄踏山南雪天暮九折坡陀列瑶路四匝寒林挺瓊樹
來與師評惠連賦
題雪景(明)張鳳翼
踏雪訪招提衝寒策自支雖無剡溪棹應有灞橋詩
應制題畫雪景(明)于慎行
輕綃寒色動不是月華開鳥道千巗迥江光一徑迴虚
無分玉樹髣髴想瑶臺未擬歌黃竹陽春徧九垓
題雪景畫(明)徐渭
幽人凭水檻釣者挈魚投況對千山雪而無一客留臘
酒此時熟老夫終歲憂壺公能醉我跳入畫中休
雪景(明)徐渭
此際山陰道啼惟有莫鴉萬山無寸碧何處認梅花
江雪圖(送李篆史還旴二首)(明)湯顯祖
落日河橋歸鴈呼渌尊清淺映麻姑還邀曉月冰壺句
來看寒江雪棹圖
去别章門夜泊船雪窗高枕對窮年朝看雪意成霞色
知是圖書氣燭天
題畫雪景(送照師歸黃山碣石居)(明)程嘉燧
蓮花峰腰三丈雪飛鳥無聲人迹絶山僧冒寒晨出山
觸踏層冰跗坼裂遠來問疾剛一笑寒缸結花如吐屑
紙窗竹屋歲聿除駒隙光陰催電掣故人遊山恨不俱
愁我無緣上嶻嶪八十衰翁老亡力賈勇板躋強得得
前推後挽賴照師擐肘牽裾抱腰襋穿巗渡壑捫确犖
十步迴頭五步息忽然坐我天門間自怪憑空生羽翼
此時日下千崖赤相去牛鳴望碣石崖松龍拏互相引
林石人形如欲抹菴前矮垣齊及肩道上清泉纔沒跖
仰頭天都五千仞俯瞰蓮溝十萬尺童童簷松樹羽蓋
羃羃楓林排畫壁廿年茅齋落夢境方丈香廚共禪席
牀下地爐火長活龕裏燈明磬方寂八月山寒苦風雨
有客夜投同軟語山芋煨來手自剥秋芽焙出還親煮
老人擁衾日僵卧小師蓮經晨夕課開門忽報下方晴
唶唶空中靈鵲過
題孫山人山居夜雪圖(明)陳繼儒
一夜雪花幾十丈小者如絮大如掌環戶春蟲蟄不鳴
狐狸夜宿枯枝響先生高卧懶干人隠几篝燈披鶴氅
梅花帶月貯膽瓶提麈攤書自俯仰此人疑是於陵君
如何掇入圖中像秋暑灼予對此人清風穆如雪莽莽
雪舟圖為王公擇作(明)僧宗泐
小船載雪月明裏一色溪山夜如水巖前哀猿噤無聲
沙上眠鷗驚不起引觴擊楫歌調清到門興盡非無情
丹青豈必圖千載王氏風流今尚在
雪晴圖(元)程鉅夫
沙際風迴雪乍晴偶然雙鴈下青冥山禽共嚮木居士
不見靈芝一朵生
溪山雪霽圖(元)吳師道
橋凍驅驢滑灘澌理棹難何如閉門者不識風雪寒
題李同部竒峰雪霽圖(明)劉三吾
道人胸次無塵滓貌得巨然山水真日照露華金沆瀣
雪消山骨玉嶙峋玗琪晃射瑶臺白芝术長留玄圃春
一陣天香何處到上清樓閣禮星辰
題平川雪霽圖(為張用可縣丞賦)(明)劉崧
南天北風暗吹雪川上遥峰互明滅雲陰欲墮曉光迷
河流不動層冰結魚龍下蟄深澤冷鴻鴈啼飢眼流血
千邨萬落連蒼莽驚沙枯樹相凄切行人稍出皴手足
悵望林居總愁絶我家邈在武山東屋前石岸多青楓
野橋渡溪沙路遠皆與此圖風景同窮年念此政欲返
寒色恍入虛庭中長鑱斸藥崖谷滑短褐負薪環堵空
閉門且爾暫投息會見日出光曨曨
郭熙關山雪霽圖(明)蘇伯衡
昔我北遊月在&KR3570;兼旬犯雪度雄霸千里萬里皆瑶琨
高迷丘垤低迷罅朔風烈烈塵不驚中野蕭條但桑柘
僕夫股慄面削爪身上破褐纔掩髂長途日暮行不前
回顧堪憐那忍罵前車既斷後車絶停驂獨宿道旁舍
牀頭土銼鬱生薪邨酒沽來敢論價卧聽櫪馬齕枯荄
展轉無眠疑不夜忽然朝光入甕牖主僕瞥見互驚訝
攬衣匆匆便蓐食如此晴明喜天借可辭趁暖即前程
翦拂蹇驢還自跨蘆溝凍合疋練横徑度不用修梁架
西山馬首遥相迎拔起人言似嵩華瓊樓玉宇忽照眼
行行已到南關下時清關吏殊可人不復誰何乃邀迓
過關使客多於簇或挽柴車或高駕閒情我正繞剡溪
吟思誰歟似清灞道逢軒蓋何其都駿馬雕鞍蒙錦帕
銀盆熾炭蠟光燃面面幨帷行酒䏑徒御繽紛意氣麄
錯金劒具青絲靶行人不解說姓名但說無非國姻婭
狐裘貂帽詎知寒馳驅爭入柳林射當時有意欲賦之
計吏相煎嗟不暇鶯花窈窕江南春風景依依在圖畫
唐子畏臨李成羣峰霽雪圖(明)王鏊
吾聞西山之西雪山高六月積雪猶不消今之畫圖無
乃是是何山勢洶湧如波濤大山崔嵬小山聳萬壑千
巖光欲動營丘化去五百年遺蹤一見人皆竦亦如胸
次蟠輪囷戲梭碎玉散作千嶙峋一重一掩分向背營
丘似是君前身隆樓傑閣爭相向美人正醉銷金帳豈
知洛陽城中僵卧者門外無人雪一丈
長江霽雪圖(明)錢宰
昔年壯游下江漢霽雪千峰排兩岸今年看畫憶舊游
萬里江山入清翫岷峨岡脊來蜿蜒青城一峰高插天
東馳衡山走千里匡廬五老下與石城北固遥相連冰
巒雪壑互起伏照見日華破初旭神光混茫元氣浮奮
如巨鼇簸坤軸爛如秋空雲浩如滄海疇又如瑶臺銀
闕天上頭皎皎白月空秋毫回光下照中流水風吹河
漢銀雲起中流空闊不勝寒一洗丹碧秋漫漫山川歷
歷真偉觀來往十年游未半不如雲瀛樓上來倚闌一
日看遍江南山
關山雪霽圖(明)凌雲翰
前峰後峰雲糢糊東邨西邨春有無快雪時晴入佳想
況復見此關山圖關山迢遞相聯屬玉潔珠光眩人目
扶桑飛上金畢逋暗水流澌度空谷野橋行過路三叉
青旗插簷沽酒家驅驢倦客得少憩悵望遠道還咨嗟
詩翁好事常起早天寒祗恐梅花老柴門時有故人來
階下白雲須用埽此圖一日落塵寰筆法依稀荆與關
人生遠遊固云樂何似在家長看山我本識字耕夫耳
占祥便作豐年喜田園歸隠會有時麥飯飽餐茅屋底
高克明溪山雪霽圖歌(明)王世貞
丹青筆長意苦短帝遣營丘寫清遠范寬老死克明在
與乞天公舊時腕三絶親教聖人贊七尺不飽侏儒飯
玉堂供奉寒葳蕤瑶花片片墮瑶池朝回小閣晝拄笏
却憶溪山初霽時羲和鞭輪逐滕六飄瞥嵯峨壓茅屋
擺脱千枝萬枝白洗出三峰五峰綠陰崖猶冒太古絮
陽壑爭傾片時玉枯槎領禿瘦骨愁小艇不蔽風颼颼
長年袖手喚不起疑是興闌王子猷狐帽蒙頭看山坐
榾柮煨鑪酒權大縱無灞陵驢背詩肯作長安被中餓
乾坤舄奕揚清輝萬象賈勇精神飛興來毛穎縱橫出
一點一綴皆天機欲知真宰愁絶處此翁盤礴初解衣
吾家愛弟饒畫癖購得圖看三歎息毋論骨格超馬夏
勝代何人辦焦墨虛堂把翫六月寒指端秀色來眉端
便欲移家此中住徧踏瓊瑶天地殘
書去春畫鐘陵霽雪(明)程嘉燧
帝城燈罷雪嵯峨二月風光峭未和馳道殘霙猶駭馬
龍池新柳已如鵝蔣山出霧春羅薄秦水含星曉鏡多
日暮歌鐘何處發五侯門館夜經過
御定歷代題畫詩類卷二
