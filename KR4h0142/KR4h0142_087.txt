欽定四庫全書
御定歷代題畫詩類卷八十七目錄
花卉類
水仙花圖(元錢選)
題趙子固水墨雙鈎水仙卷(元仇遠)
題水仙花圖(元馬祖常)
趙孟堅水墨雙鈎水仙長卷(元鄧文原)
水仙圖(元黃溍)
題水仙花圖(元陳旅)
題虞瑞巖描水仙花(元姚文奐)
題水仙圖(元韓性)
題水仙(元倪瓚)
墨水仙(元倪瓚)
集句題張玉田畫水仙(元馬臻)
送盧益修鍊師所畫水仙(元郯韶)
題趙子固水仙圖元(張伯淳)
題虞瑞巖白描水仙(元于立)
題水仙(元于立)
題水仙花畫卷(元趙孟堅)
題玉山所藏畫水仙卷(元袁華)
題趙子固水仙(元項炯)
題趙子固墨水仙(元張天英)
題趙子固畫水仙花(元張天英四首)
題趙子固水仙(元張天英)
題盧益修白描水仙花(元張天英)
水仙圖(元王冕)
子固水仙(元鄭元祐)
題白描水仙(元陳基)
題水仙(元陳基)
題風中水仙花圖(明劉基)
錢舜舉水仙花(明吳寬)
趙子固水仙(明李至剛)
墨水仙(明謝承舉)
題陶雲湖墨花水仙(明陸深)
趙子固水仙(明李日華)
錢選水仙(明祝允明)
畫水仙付鷲峰寺僧(明徐渭)
水仙畫(明徐渭)
鈕給事中花園藏陳山人所畫水仙花次王子韻
一首而陳文學示我五首故我亦如數(明徐渭)
雪水仙(明徐渭)
舜舉水仙梅(元牟巘五首)
水仙蘭(明徐渭)
王進叔藏徐熙杏花(宋蘇軾)
題徐熙杏花(宋范成大)
題張晞顔杏花圖(宋范成大)
墨杏花折枝(元張雨)
徐熙杏花(元鄭允端)
次張東海杏園圖韻(明姚綬)
題杏林圖(明徐賁)
寫杏花自題絶句(明陳鐸)
題梅得芳杏林圖(明施敬)
題曲江春杏圖(明陸深)
題畫杏花(明徐渭三首)
題杏花小景(明葛孔明)
題張晞顔棃花(宋范成大)
題棃花(元程鉅夫二首)
題錢舜舉畫棃花(元王惲)
題錢舜舉著色棃花(元趙孟頫)
題梨花折枝(元朱德潤)
趙魏公寫生梨花折枝(元張雨)
題梨花(明謝承舉二首)
題畫梨花折枝(明徐渭)
白描梨花(明李日華)
觀修處士畫桃花圖歌(唐崔庸)
題王居士所藏王友畫桃花(宋黃庭堅)
題舜舉折枝桃(元趙孟頫)
題碧桃(元程文敏)
題緋桃(元陶宗儀)
題緋桃(明楊基)
題桃花圖(明張以寧)
題竹間桃花(明貝瓊)
題千葉緋桃(明楊基)
桃花圖(明岳岱)
題折枝桃花(明文彭)
墨桃花(明謝承舉)
題桃花(明謝承舉)
題紅碧桃扇景(明張鳳翼)
玉洞桃花歌(明王世懋三首)
詠楊太宰桃花園圖卷(明湯顯祖)
題啓南寫緋桃圖卷(明吳寬)
題桃花扇面(明張元凱)
題章復畫碧桃(明席應珍)
和楊直講夾竹花圖(宋梅堯臣)
折枝桃榴圖(元程鉅夫二首)
瓊花畫軸(宋孔武仲)
璚花圖(元劉因)
題趙昌木瓜花(宋范成大)
畫冊木筆(明吳寬)
山礬圖(元牟巘)
題畫山礬(元熊夢祥)
題林周民山礬圖(明許伯旅)
題張希顔紙本常春(宋范成大)
麗春花圖(明謝承舉)
御定歴代題畫詩類卷八十七目錄
欽定四庫全書
御定歴代題畫詩類卷八十七
花卉類
水仙花圖(元)錢選
帝子不沈湘亭亭絶世妝曉烟横薄袂秋瀨韻明璫洛
浦應求友姚家合讓王殷勤歸水部雅意在分香
題趙子固水墨雙鉤水仙卷(元)仇遠
冰薄沙昏短草枯采香人遠隔湘湖誰留夜月羣仙佩
絶勝秋風九畹圖白粲銅盤傾沆瀣青明寳玦碎珊瑚
却憐不得同蘭蕙一識清醒楚大夫
題水仙花圖(元)馬祖常
帝子湘南住白瑶苔生釵股織龍綃蕊香金粟誰分劑
閒鬭蘭苕上翠翹
趙孟堅水墨雙鈎水仙長卷(元)鄧文原
仙子凌波佩陸離文魚先乘殿馮夷積冰斵雪揚靈夜
鼔瑟吹竽會舞時海上瑶池春不斷人間金盌事堪疑
天寒日暮花無語清淺蓬萊當問誰
水仙圖(元)黃溍
翛翛翠羽映鳴璫誰遣乘風過我傍歲晏高堂空四壁
一簾烟雨夢瀟湘
題水仙花圖(元)陳旅
莫信陳王賦洛神凌波那得更生塵水香露影空清處
留得當年解佩人
題虞瑞巖描水仙花(元)姚文奐
離思如雲賦洛神花容婀娜玉生春凌波韈冷香魂遠
環珮珊珊月色新
題水仙圖(元)韓性
洛下風流人人言影亦好况乃蛟宫仙迥立清漢表翠
裙濕涼蟾晴光白如埽坐對冰雪容不受東風老澄江
渺余懷相期拾瑶草
題水仙(元)倪瓚
曉夢盈盈湘水春翠虬白鳳照江濱香魂莫逐冷風散
擬學黃初賦洛神
墨水仙(元)倪瓚
宋諸王孫釋大雲清詩多為雪精神誰言一點金壺墨
解寄湘江萬里春
集句題張玉田畫水仙(元)馬臻
賞月吟風不要論曳裾何處覓王門誰人得似張公子
粉蝶如知合斷魂
送盧益修鍊師所畫水仙(元)郯韶
盧敖愛向山中住長遣看雲一舄飛昨夜候神東海上
夢隨環珮月中歸
題趙子固水仙圖(元)張伯淳
裙長帶裊寒偏耐玉質金相密更奇見畫如花花似畫
西興渡口晩晴時
題虞瑞巖白描水仙(元)于立
瀛洲之君號中黃琱冠翠帔懸明璫通明宫中拜帝觴
帝遣換骨生天香醉後横斜踏明月明月零亂如冰雪
爲傳淸影落人間化作幽芳更愁絶官車曉過西陵渡
貝闕珠宫鎖烟霧君王十二玉闌干玉盤倒瀉金莖露
江風吹斷舊繁華年年十月自春花寫成幽思無人省
持獻瑶池阿母家
題水仙(元)于立
夢落人間不記年月明清影裊翩翩為問蓬莱幾清淺
御風環珮欲泠然
題水仙花畫卷(元)趙孟堅
自欣分得儲山邑地近錢清易買花堆案文書雖鞅掌
簪缾金玉且奢華酒邊已愛香風度燭下猶憐舞景斜
樊弟梅兄來次第攙春熱閙令君家
題玉山所藏畫水仙卷(書逹祕書後)(元)袁華
窈窕楚皋女委蛇佩陸離淩風翳翠袖乘月靡雲旗含
嚬默延佇怊悵失佳期涉江采璚芳將以慰所思
題趙子固水仙(元)項炯
龍波乍起湘雲濕帝子欲歸歸不得十二烟鬟點遥碧
到今愁魄寄湘花畫出深愁雲繞筆
題趙子固墨水仙(元)張天英
青竹珠簾人似玉霧鬢風鬟綴靈粟一笑誤翻金叵羅
香濕羣仙翠袿襡龍國朝回八風舞鳳池醉度淩波曲
瑶瑟雙歌李白詞馮夷捧出蘭縑綠
題趙子固畫水仙花(雨雪風月四首)(元)張天英
水仙花上雨垂垂絶似華清賜浴時况是親承恩澤後
託根只合在瑶池
冰肌冷浸六花香姑射仙人試曉妝門外玉京天咫尺
金鐺瓊珮謁明光
海上羣仙駕八鸞翠華裊裊玉珊寒臨風似學回波舞
要博君王一笑看
仙子騎龍出水瀕雪衣飛動月為神停杯飛唱凌波曲
笑醒東都夢裡人
題趙子固水仙(元)張天英
雨帶風襟玉體寒為誰解佩在江干金支翠鈿那復得
只愁歸去便乘鸞
題盧益修白描水仙花(元)張天英
盧生吮筆寫三香海上仙人欲取將宫闕絫酥春雪霽
好留屏曲寫孤芳
水仙圖(元)王冕
寒風蕭蕭月入戸渺渺雲飛水仙府仙人一去不知所
池館荒涼似無主江城歲晩路途阻邂逅相看顔色古
環珮無聲翠裳舞欲語不語情悽楚十二樓前問鸚鵡
滄海桑田眯塵土王孫不歸望湘浦芳草連天愁夜雨
子固水仙(元)鄭元祐
仙姿豔玉肌輕拂五銖衣羅襪淩波去香塵蹙步飛
題白描水仙(元)陳基
汗漫海上期嬋娟池中影麻姑殊未來相思月華冷
題水仙(元)陳基
水蒼為佩玉為人素質娟娟不愛春終古關雎遺德化
禮防遊女漢江濱
題風中水仙花圖(明)劉基
癡妬封家十八姨不爭好惡故相欺沅湘日暮波濤起
翠蕩瑶翻欲渡遲
錢舜舉水仙花(明)吳寬
種盡芳根花不發霅翁筆底忽生妍人云須向水邊種
始悟花名是水仙
趙子固水仙(明)李至剛
水精宫闕夜不閉仙子出游淩素波為愛低頭弄明月
不知零露濕衣多
墨水仙(明)謝承舉
黑雲飛滿石池秋塗抹生綃散不收鈎鎖雪花無點迹
浙江一夜素娥愁
題陶雲湖墨花水仙(明)陸深
淡妝高韻北風寒傍水猶宜月下看神女誤遺金約指
良工新製水晶盤綠羅帶引風初定碧玉璫含露未乾
細檢畫圖知苦意春光不愛染雲巒
趙子固水仙(明)李日華
幾番疑汝是冰魂淺渚微霜月映門一暈輕黃破檀口
半銖薄粉掩啼痕
錢選水仙(明)祝允明
八斗才中畫洛神翠羅輕颺韈尖塵霅溪老子真能事
更比陳王寫得親
畫水仙付鷲峰寺僧(明)徐渭
水仙畫裏妙氤氲薝蔔從兹等爛芸安得香巖眞鼻孔
一時成霧盡從聞
水仙畫(明)徐渭
海國名花說水仙畫中顔貌更嬋娟若非灑竹来湘浦
定是凌波出洛川
鈕給事中花園藏陳山人所畫水仙花次王子韻
一首而陳文學示我五首故我亦如數
(明)徐渭
西子當年浣苧羅山樊阿姊亦凌波一叢挂向黃門壁
二美容顔若箇過
秦樓有女身姓羅使君立馬待迴波正似水仙初放雪
二十未足十五過
年年花藥縛紅羅給諫池塘影赤波爭似黃冠簮玉導
色雖不及丰神過
弓鞋窄窄寸来羅踏水乘魚淺淺波誰把江娥勾入畫
夫人自嫁不吾過
海樵筆能移汨羅分明紙上皺鱗波况添一種梅花妺
比較離騷香更過
雪水仙(明)徐渭
西子雲軿趁雪行白鸞無力海綃冰玉京固是朝天路
如此清寒苦不勝
舜舉水仙梅(五首)(元)牟巘
横出一枝誰與並整青葱珮立多時窗眀几淨好風日
移向此中渠不知
檀暈金杯兩擅奇晩風併作一香吹此中畢竟同還别付
與司南鼻孔知
雪碗冰甌薦茗時蕭然相與對幽姿一生肝膽何由俗
時有清風披拂之
當代涪翁有素評此花雅合喚梅兄玉宸殿上重差次
可是詩人許與輕
老逋久共梅同住好事誰令侑水仙變化侯王等閒耳
不堪持到影香前
水仙蘭(明)徐渭
自從生長到如今烟火何曾着一分湘水湘波接巫峽
肯從峰上作行雲
王進叔所藏徐熙杏花(宋)蘇軾
江左風流王謝家盡㩦書畫到天涯却因梅雨丹青暗
洗出徐熙落墨花
題徐熙杏花(宋)范成大
老枝歴歲寒芳蘤春澹泞露綃輕欲無嬌紅恐飛去
題張晞顔杏花圖(宋)范成大
紅粉團枝一萬重當年獨自費東風若為報答春無賴
付與笙歌鼎沸中
墨杏花折枝(元)張雨
折得鄰牆紅杏枝春風偷染墨胭脂恰如誤入仙山路
虎嘯林深月暗時
徐熙杏花(元)鄭氏(名允端)
寫生政自愛徐熙把卷摩挲眼欲迷曾記沉沉春雨後
一枝斜透粉墻西
次張東海杏園圖韻(明)姚綬
故人自是詩中傑白戰騷場有功烈不與餘子相脂韋
出語驚人誇妙絶以頭濡墨袒跣時手中何嘗持寸鐵
譬之健馬入軍陣無譜随人生曲折研池水乾走渴兔
六月隂風欲飛雪飄飄落紙龍潛藏玉樹後庭歌盡咽
杏花此時不可見滿篷細雨黃梅節書題既罷感存亡
渺渺雲山隔吳越他日重披若我思九點青山共明月
題杏林圖(贈陳子京)(明)徐賁
茅山無四鄰紅杏萬株春收穀還憑虎栽花賸有人學
仙離世久訪病出山頻我獨懷芳躅君能繼後塵
寫杏花自題絶句(明)陳鐸
晴團紅粉護春烟彷彿江村二月天記得景卿回首處
一枝斜拂酒樓前
題梅得芳杏林圖(明)施敬
梅仙鍊丹處山杏栽無數賣藥到人間衣裳帶紅霧花
開不知歲子落還成樹我欲與之言飄然騎虎去
題曲江春杏圖(明)陸深
北地春偏早長安二月中杏花凡幾樹金水玉河東綠
羅衣袂寒猶重九陌香多漾軟紅何用内園催羯鼓一枝
驚破喝聲雄
題杏花(二首)(明)徐渭
朵朵西施靨年年牆外窺莫嫌妝不澹帶酒未醒時
枝枝出牆語朵朵向人窺宋玉鄰家女施朱太赤時
畫杏花(明)徐渭
一策萬言如有神本朝策士數羅倫今朝騎馬看花者
肯與羅倫作後塵
題杏花小景(明)葛孔明
春風開到上林枝一段韶光二月時恰似玉人臨曉鏡
鬢邊淺淺注胭脂
題張晞顔梨花(宋)范成大
雪薄冰輕不耐春雨中愁緒月中眞莫教夢作雲飛去
留伴昭陽第一人
題梨花(二首)(元)程鉅夫
神清體綽約雲淡月朦朧道是玉環似輸渠林下風
一枝寒食雨落紙不沾濡他日成秋實還能寄我無
題錢舜舉畫梨花(元)王惲
掖西千樹閙春華莫把芳容帶雨誇看取一枝横絶處
洗妝還是漢宫娃
題錢舜舉著色梨花(元)趙孟頫
東風吹日花冥冥繁枝壓雪凌風塵素羅衣裳照青春
眼中若有梨園人攀條弄芳畏日夕只今紙上空顔色
顔色好愁轉多與君酤酒花前歌
題梨花折枝(元)朱德潤
玉壓帽簷花底春惜無花下洗妝人阿嬌一掬東風淚
聊仗丹青為寫真
趙魏公寫生梨花折枝(元)張雨
玉面渾無獺髓痕春風洗綠上飛裙遥知姑射山頭雪
化作楊君夢裏雲
題梨花(明)謝承舉
十二朱闌春夢長溶溶月色照昏黃玉人記得東京事
花底一壺同洗妝
梨花圖(明)謝承舉
春寒時怯透帷風粉蝶銀蛾忽墮空月色溶溶庭院静
有人獨倚畫闌東
題畫梨花折枝(明)徐渭
粉暈微銷墨一絲春風春雨未来時名園無此好顔色
知是宫中第幾枝
白描梨花(明)李日華
雨香雲淡月霏微薄薄鉛華淺碧衣却似道山春晏罷
水晶簾下拜安妃
觀修處士畫桃花圖歌(唐)崔庸
一從天寳王維死于今始遇修夫子能向鮫綃四幅中
丹青暗與春爭工句芒若見應羞殺暈綠勻紅漸分別
堪憐彩筆似東風一朵一枝隨手發燕支乍濕如含露
引得嬌鶯癡不去多少遊蜂盡日飛看遍花心求入處
工夫妙麗實竒絶似對韶光好時節偏宜留著待深冬
鋪向樓前試霜雪
題王居士所藏王友畫桃花(宋)黃庭堅
凌雲一笑見桃花三十年来始到家從此春風春雨後
亂隨流水到天涯
題舜舉折枝桃(元)趙孟頫
醉裏春歸尋不得眼眀忽見折枝花向来飛蓋西園夜
萬燭高燒照爛霞
碧桃圖(元)程文敏
紺髮綠毛冠瓊琚縹碧衫人閒無處著除是浦陀巖
緋桃圖(元)陶宗儀
學會徐熙筆法奇濃磨翠屑襯臙脂武陵溪上神遊熟
寫得春風小折枝
緋桃圖(明)楊基
茂陵老去愛求仙青鳥銜書到御前不意種桃成一笑
開花結子六千年
題桃花圖(明)張以寧
溪上桃花春可憐赤欄橋畔憶遊仙若為飽喫胡麻飯
看到三千結實年
題竹間桃花(明)貝瓊
萬琅玕裏一枝春向客無言又似顰彷彿武陵溪上路
放舟何處覓秦人
千葉緋桃圖(明)楊基
密瓣深紅别有春武陵千樹欲迷津不因流水飄香出
那得秦人識晉人
桃花圖(明)岳岱
竹林深處有桃花一半臨風一半遮尚憶春來三日醉
曉烟疎雨臥山家
題折枝桃花(明)文彭
折得桃花拂袖香美人含笑立東牆無言亦自成蹊逕
解語爭教不斷腸
墨桃花(明)謝承舉
烟深嵐重失天台桃萼全非舊日開人自傷心花自慘
劉郞應悔出山來
題桃花(明)謝承舉
日暖風柔逞艷姿花神獨立小春時蹇驢昨日玄都觀
認得夭夭竹外枝
題紅碧桃扇景(明)張鳳翼
臨風紅褪臉和露粉成妝濃淡君休訝盈盈各斷腸
玉洞桃花歌(三首為徐丈題畫)(明)王世懋
度索山中行桃花水千尺水窮花發處知有羣仙宅
尋源問仙侶幾度桃花津中有青城客云是姓徐人
桃葉度作歌桃核持作酒與君夀千秋安期下為友
詠楊太宰桃花園圖卷(寄右武爾瞻)(明)湯顯祖
吏部桃花千樹穠春風春日好顔容亦知鄒子閒吹律
略放丁生一夢松
題啓南寫緋桃圖卷(首題石翁樂事四字桃作六出有議其誤者子因解之)
(明)吳寬
石翁樂事嗟何事終日春風繞筆吹寄語看花人仔細
緋桃千葉半開時
題桃花扇面(明)張元凱
碧桃樹底醉流霞記得當年翠袖遮今日飄零歌扇在
令人腸斷故園花
題章復畫碧桃(明)席應珍
憶昔瑶池侍宴時碧桃花下酒盈巵今朝醉裏看圖畫
羞對東風兩鬢絲
和楊直講夾竹花圖(宋)梅堯臣
桃花夭紅竹淨綠春風相間連溪谷花留蜂蝶竹有禽
三月江南看不足徐熙下筆能逼真繭素畫成纔六幅
萼繁葉密有向背枝瘦節疎有直曲年深粉剥見墨蹤
描寫工夫始驚俗從初李氏國破亡圖書散入公侯族
公侯三世多衰微竊貿檐頭由婢僕太學楊君固甚貧
直緣識別爭來鬻朝質綈袍暮質琴不憂明日鐺無粥
裝成如得驪頷珠誰能更問龍牙軸竹真似竹桃似桃
不待生春長在目
折枝桃榴圖(二首)(元)程鉅夫
長眉添粉重媚臉醉春暄百囀東風裏如何獨不言
西國移根早瑶池染露新青禽舊相識來送鳳城春
瓊花畫軸(宋)孔武仲
我欲遊廣陵江湖浩難涉喜有瓊花枝相隨在巾篋北
人初不識謂是玉蝴蝶天妃絶世艷乃以方妓妾古祠
惟一株他種不欲接春風亂百草紅紫鬭紛燁皓然姑
射姿豈少朱粉頰鐵榦已崢嶸雲朵正稠疊書林日清
閒萬慮坐收攝悠然對妙筆頗與幽興愜髣髴未易得
吟思舌徒囁
璚花圖(元)劉因
淮海秀璚枝獨立映千古遥知辦此物坤靈心亦苦平
生勞夢想江烟隔南浦春風不相待回首似焦土畫圖
今見之依稀春帶雨芳心紛巳碎仙葩聚如語瑶臺舊
高寒人間此何所翩翩風袂輕幽香暗相許
題趙昌木瓜花(宋)范成大
秋風魏瓠實春雨臙脂花綵筆不可寫滴露勻朝霞
畫冊木筆(明)吳寬
半含成木筆本號是辛夷一樹石庭下故園增我悲
山礬圖(元)牟巘
玉殿何勞定等差弟兄俱是老涪家季方也與新名字
免得人呼作瑒花
題畫山礬(元)熊夢祥
傍路依山到處生只因樵牧慣相輕若教塵俗如桃李
未必桃花肯作兄
題林周民山礬圖(明)許伯旅
山礬入畫古所少我昔見之倪瓚家問君何處得此本
水屋十月來春花東風著樹香滿雪長鬚滴露金粟結
一枝獨立霜霰餘巳覺江梅是同列惜哉此物知者稀
深林大谷多所遺牧豎樵童爾何苦翦伐每同荆棘歸
林君本是鼇頭客高臥雲間人莫識酒酣揮袖卷新圖
一笑西山眼中碧
題張晞顔紙本常春(宋)范成大
染根得靈藥無時不春風倚欄與挂壁相伴歲寒中
麗春花圖(明)謝承舉
人憐花好自情真花本無情豈趁人白髮宫娥休滿插
鏡容不似昔年春
御定歷代題畫詩類卷八十七
