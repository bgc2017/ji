欽定四庫全書
御定歷代題畫詩類卷五十三目錄
古像類
教授李夢符惠宣聖畫像用韻奉酬(宋陳傅良)
手植檜孔子像(元郝經)
題宋畫三教晤言圖(元王惲五首)
范蠡像(宋蘇軾)
范蠡圖(明陳憲章)
留侯小像(元王逢)
邵平像(明程敏政)
買臣像(明程敏政)
鄭子真畫像(元楊載二首)
嚴光像(明程敏政)
諸葛武侯畫像(元吳澄)
武侯像(元鄭元祐)
蜀相像(明方孝孺)
題景升太尉畫孫登像(宋晁說之)
張翰像(宋蘇軾)
戒珠寺後登蕺山謁王右軍遺像(元吳萊)
題夏博士晉王羲之右軍像(明鎦炳)
子昂畫羲獻像(明葉砥)
題四清圖(元揭傒斯)
題陸大夫畫逸少遠遊道林(宋晁說之)
再題王許支圖(宋晁說之)
余以四韻記陸大夫三高圖自謂能省句矣後作
絶句增畫筆之妙(宋晁說之)
謝太傅像(元鄭元祐)
謝安圖(明王越)
淵明畫像(宋王十朋)
畫淵明(元趙孟頫)
陶淵明像(元鄧文原)
張叔厚寫淵明小像(元黃公望)
張叔厚寫淵明小像(元張雨)
淵明像(元吳師道)
淵明像(元宋元)
淵明小像(元貢師泰)
淵明像(元鄭元祐二首)
陶靖節像(元貢性之)
題淵明像(元馬臻)
題淵明像(明貝瓊)
題陶淵明像(明高遜志)
題淵明圖(明丘濬)
題淵明像(明張羽)
題淵明醉像(明徐賁)
淵明像(明于謙)
題畫陶靖節(明謝承舉)
題靖節圖(明鄭鵬)
題淵明像(明林景清)
題吳興淵明像(明余堯臣)
唐十臣像歌(元郝經)
題賀監李謫仙二像(宋樓鑰)
李太白畫像歌(宋饒節)
和饒節詠周昉畫李白真(宋陳師道)
太白扇頭(金李端甫)
題謫仙像(明徐賁)
李太白像(明王澤)
太白像(明邵寶)
題李太白像(明沈周)
太白像(明文徵明)
題太白像(明僧大圭)
堂中畫像探題得杜子美(宋歐陽修)
杜甫畫像(宋王安石)
杜子美像(元許有壬)
杜拾遺像(元謝應芳)
題杜子美像(明沈周)
題少陵像(明僧大圭)
次韻魯直書伯時所畫王摩詰(宋蘇軾)
孟浩然圖(元李俊民)
孟浩然畫像(元貢師泰)
汾陽王像(金趙秉文)
李愬畫像(宋僧惠洪)
退之畫像(宋黃庶)
張祐像(明唐寅)
白樂天像(明唐寅)
杜牧像(明唐寅)
陸龜蒙像(宋蘇軾)
陸魯望像(明陳昌)
陶穀像(明唐寅)
題八君子圖後(宋真德秀)
韓魏國忠獻王七世孫植甫家觀王蟬冕畫像
(元柳貫)
題范文正公真像(元王惲)
温公畫像(元郝經)
題六一東坡像(宋晁說之二首)
題趙琳畫東坡石上以杖横膝肩頭(金趙秉文二首)
東坡先生畫像(元郝經)
書東坡先生畫像(元張雨)
蘇子瞻畫像(元貢師泰)
題南宫石刻遺像(元倪瓚)
題米南宫像(元郭畀)
題和靖像(元馬臻)
觀真文忠公畫像(元袁桷)
拜玄英先生畫像(宋謝翺)
題劉采州像(金趙秉文)
閑閑畫像(元郝經)
題南塘居士宋公畫像卷後(元王惲)
雲溪先生畫像(元王惲)
姚少師像(明王鏊)
御定歷代題畫詩類卷五十三目錄
欽定四庫全書
御定歷代題畫詩類卷五十三
古像類
教授李夢符惠宣聖畫像用韻奉酬(宋)陳傅良
一藝必有師尚論襄與夔一國必有師尚論管與伊信
知師道尊分與君父夷吁嗟文王沒斯文屬之誰微言
二十篇論次自學而傳之者顔曾其後則子思方當周
之衰諸子出怪竒王公各師承一語可解頤見之擁篲
迎不見嚬其眉孟子獨推尊是惟聖之時苟不本孔氏
皆放其淫詞於是尊孔孟誕作百世師自非戎翟秦孰
背此道馳本朝郡為學薄海尸祝之往往屈萬乘降升
廟庭陲我作暮春堂魯論以自隨扁題落天上鬼遁蛟
龍移江山護昭回誰敢或訕嗤中有夫子像来從魯家
兒廣文以遺我温厲尚可追吾今得吾師下視衆說卑
世世萬子孫永此巢一枝
手植檜孔子像(元)郝經
稷降播種生百穀封植積累鍾道木東枝扶桑西昧谷
柯葉薈蔚盛文物七百餘年開世卜子欲代母彗東出
仲尼傷麟掩袂哭手植庭檜踵遺躅三代脉絡拱把續
先王遺澤不沒滅歲寒高隱闕里屋忽遇秦火傷老佛
榱崩棟折不可復民莫芘蔭殃禍酷千年餘根重儲蓄
孔庭家傳深韞匵遺我尺許香馥郁手澤膏潤如紫玉
道德根株太極骨神雖無方像彷彿刻劃乾儀鏤坤軸
象環綦組殷士服瀾翻海口與河目突兀六經還在腹
梁木可仰天未祝元氣不死生意足不須金身駭氓俗
見者再拜重祗肅文楷十里泰山麓墓前舉是韋編竹
聖世不絶生民福我欲載之告四隩斥去偽邪信抑屈
矯矯更用擊蛇笏
題宋畫三教晤言圖(五首)(元)王惲
兩晉玄風倡永嘉晤言新意出承華後人莫作無同論
剖破藩籬即大家
微言初不出吾書正恐雄誇涉誕虚坐上若拈花葉問
發端當自仲尼居
承華宸翰日重光大定聲明有父皇若以撫軍監國論
長沙書疏未容忘
緇衣蔽路樂清修羽客談玄日自由眼孔似憐吾輩小
終年平地看殘流
鬢絲禪榻喜相依休問珠英果是非己著孔林殘照裏
青衿漸染變緇衣
范蠡像(宋)蘇軾
誰將射御教吳兒長笑申公為夏姬却遣姑蘇有麋鹿
更憐夫子得西施
范蠡圖(明)陳憲章
詩中是畫畫中詩晴雪孤舟蕩晚暉同在五湖煙景内
是䲭夷不是䲭夷
留侯小像(元)王逢
漢高三尺劔子房三寸舌剛柔兩相濟秦降楚隨滅君
不見乾坤狡兔飛鳥秋脱使子房無世仇箕棲潁飲老
則休
邵平像(明)程敏政
金貂併與世塵空老圃餘情寄郭東莫笑種瓜生計獨
此心原慕采薇翁
買臣像(明)程敏政
雪林樵擔壓雙肩士有窮通節自堅贏得馬前愚婦駭
快心堪笑亦堪憐
鄭子真畫像(二首)(元)楊載
外姓爭權國必危若人有道獨前知儻緣辟召登朝著
忍見他年漢鼎移
躬耕谷口雜編民寧肯懷金媚賊臣揚子解言如許事
不知執戟是何人
嚴光像(明)程敏政
一竿名重子陵灘風景真宜入畫看却恐禄多歸計好
羊裘零落釣磯寒
諸葛武侯畫像(元)吳澄
含嘯沔陽春孫曹不敢臣若無三顧主何地著斯人
武侯像(元)鄭元祐
魚水君臣百世師風雲魚鳥識旌旗三分天下何經意
恨未中原復本支
蜀相像(明)方孝孺
羽扇綸巾一卧龍誓匡寶祚剪姦雄圖開八陣神機外
國定三分掌握中
題景升太尉畫孫登像(宋)晁說之
契闊王孫魂夢勞京華一日重遊遨圖書不惜黃金費
歌舞何妨籙珮高月到南樓卧吹笛花殘曲几醉揮毫
如何愛著須臾懶不使蘇門對楚騷
張翰像(宋)蘇軾
浮世功勞食與眠季鷹真得水中仙不須更說知機早
直為鱸魚也自賢
戒珠寺後登蕺山謁王右軍遺像(元)吳萊
小立天地窄前登萬山阻越王采蕺處秋綠空榛莽古
祠復何人遺像寄梵宇柳老題扇橋荷香弄鵝浦典午
當衰亂神州渺淮楚經略欲馳兵保障期安堵姦温多
大志誕浩却浪許護軍曾參綜牋疏極心膂廟謨不可
勝野戰徒爭武内外未協和英雄豈豪舉泗口聊進屯
譙城遽犇沮事勢日趨異朝廷孰撐拄去官寧忤違誓
墓獨酸苦父子但法書功勲緫塵土青緗每收拾綵筆
餘圖譜草隸俱入妙雲龍競掀舞崔蔡須抗行羊殷特
奴虜一鷖或有識野鶩紛難數平生破布被謾以指畫
肚起叩故墨池長鯨戰風雨
題夏博士晉王羲之右軍像(明)鎦炳
上東門外胡雛嘯萬里塵飛洛陽道潛龍東渡晉中興
羣馬南浮國重造石城巃嵸昔所都庶事草草嗟良圖
衣冠簡傲禮樂廢朝廷放曠君臣疎大令平生最超卓
早年門第居臺閣内史新除典要樞右軍任重參帷幄
擅場翰墨出神竒蔡衛鍾張早得之晝長燕寢森兵衛
日暖鵝羣戲墨池来禽青李囊盛寄裹鮓黃庭醉後題
春風三月山陰曲羣彦流觴映脩竹一時簪冕屬高風
百年文藻懷芳躅流落斯文慨古今後代宸聰復購尋
小字昭陵傳玉枕數行定武抵千金忽見畫圖雙眼失
采采丰神驚玉立羽扇蕭疎晚日晴烏紗彷彿秋塵襲
繁華如夢轉頭非典午山河幾落暉唯有鳳凰臺上月
春風依舊紫簫吹
子昂畫羲獻像(明)葉砥
晉代風流數二王名家書法過中郎吳興墨妙尤竒絶
貌得神游到醉鄕
題四清圖(元)揭傒斯
一清曰王右軍平生富事業獨以能書聞遂令吳越士
至今學者猶紛紛于嗟乎王右軍
二清曰軒轅彌明偶然吟石鼎狂怪使人驚遂令韓吏
部至今妄得狂怪名于嗟乎軒轅彌明
三清曰玉川子忍窮吟月蝕天高叫欲死獨對烹茶婢
白頭赤脚老無齒于嗟乎玉川子
四清曰林和靖周程明聖學韓范輔王政獨對玉梅花
山色湖光耿相映于嗟乎林和靖
題陸大夫畫逸少遠遊道林(宋)晁說之
會稽内史勤筆墨遠遊中坐無一物何事支公愛神駿
團揭鼻齒映頂足拄杖圓笠如意負蓬髮著巾俱肅肅
相向忘言在何許望斷高山空翠麓
再題王許支圖(宋)晁說之
海嶽登臨許遠遊上乘雲氣下扁舟可憐畢竟不聞道
妙翰神騅却得留右軍憤世猶懷古何事一朝得支許
馬足不動羣奴癡感深絶俗俱無語
予以四韻記陸大夫三高圖自謂能省句矣後作
絶句增畫筆之妙(宋)晁說之
馬解䭾經度碧空便令王許伴支公山童野僕立如石
忘却儂曾在會中
謝太傅像(元)鄭元祐
秦兵百萬壓東南宗社安危巳獨擔却寘捷書碁局底
諸君猶認罪清談
謝安圖(明)王越
高卧東山歲月多放情聲妓欲如何後来始為蒼生起
却聽桓伊席上歌
淵明畫像(宋)王十朋
瀟灑風姿太絶塵寓形宇内任天真絃歌只用八十日
便作田園歸去人
畫淵明(元)趙孟頫
淵明為令本非情解印歸来去就輕稚子迎門松菊在
半壺濁酒慰平生
陶淵明像(元)鄧文原
詩中甲子春秋筆籬下黃花雨露枝便向斜川頻載酒
風光不似義熙時
張叔厚寫淵明小像(時年七十八)(元)黃公望
千古淵明避俗翁後人貌得將無同杖藜醉態渾如此
困来那得北窗風
張叔厚寫淵明小像(元)張雨
歸来三徑一年秋自是羞看爾督郵王弘斗酒何為者
不見南山不舉頭
淵明像(元)吳師道
靖節有高趣沉冥非酒徒畫師寧識此偶出亦攜壺
淵明像(元)宋无
環堵蕭然瓢屢空不詳姓字一衰翁此身自謂羲皇上
却墮閒人畫卷中
淵明小像(元)貢師泰
烏帽青鞵白鹿裘山中甲子自春秋呼童檢點門前柳
莫放飛花過石頭
淵明像(元)鄭元祐
棄官亟返柴桑家資日付壺觴莫道先生長醉義熙年
號不忘
陶靖節像(元)鄭元祐
袖裏慚無博浪槌酒醒空賦柴桑詩悲涼一曲山陽笛
滿眼山河是義熙
陶靖節像(元)貢性之
解印歸来尚黑頭風塵吹滿故園秋一生心事無人識
剛道逢迎媿督郵
題淵明像(元)馬臻
干禄本為酒身退名益著那因五斗米便作折腰具東
籬菊花開掉頭不肯住如何千載下却被丹青汙
題淵明像(明)貝瓊
素琴無弦不復鼓清樽有酒還相持老奴遷鼎亦苦早
先生拂衣應巳遲子房結客報秦日武侯出師匡漢時
古人今人本同調坐對南山惟賦詩
題陶淵明像(明)高遜志
玉山頹兮葛巾偏老僕扶持步不前莫道先生渾不醒
醉中猶記義熙年
題淵明圖(明)丘濬
桓公事業晉山河觸目傷心可奈何籬下菊花門外柳
時時相對醉吟哦
題淵明像(明)張羽
五兒長大翟卿賢彭澤歸来只醉眠籬下黃花門外柳
秋光不似義熙前
題淵明醉像(明)徐賁
彭澤歸来縱此身每從醉裏見天真白衣不至渾閒事
自有尋常漉酒巾
淵明像(明)于謙
杖屨逍遥五柳旁一辭獨擅晉文章黃花本是無情物
也共先生晚節香
題畫陶靖節(明)謝承舉
彭澤歸来菊滿籬停雲榮木已成詩晚風散步前谿路
正是先生半醉時
題靖節圖(明)鄭鵬
八旬彭澤令胡為賦歸米不為折腰勞亦豈為銜杯世
事與心違感之良可哀見幾苟不早屈辱終難排柴桑
五柳下茅屋荒蒼苔松菊喜猶存田園多草萊力耕課
僮僕衣食聊自媒生死等蜉蝣軒冕輕塵埃勸酬雜農
圃歡昵及孺孩意適輒有吟落筆忘敲推縱心信所如
澗曲山之隈衡門向夕啓孤舟正沿洄妻子笑將迎雞
犬亦喧豗乘化樂天命靡復縈所懷緬兹絶代人清風
動九垓廉頑與立懦身沒名不灰我生千載後仰止心
悠哉風簷讀公傳白日青天回
題淵明像(明)林景清
南山秋色滿東籬彭澤歸来鬢未絲白酒黃花聊自足
扶笻絶勝折腰時
趙吳興淵明像(并書歸去來辭)(明)余堯臣
虚館坐清曉高秋零露時佳菊秀可餐墨葩含晚滋芳
馨發孤思寫此歸来辭餘興猶未已寒玉生疎枝孰謂
公子懷不與幽人期撫卷三歎息繫年非義熙
唐十臣像歌(魏徵李白郭子儀渾瑊顔真卿韓元愈白居易牛僧孺崔慎由司空圖)郝經
鄭公山立面粟黃袖中隱隱露諫章致君堯舜肩禹湯
太宗一鏡今不亡謫仙翩然来帝鄕淋漓龍巾倚御牀
斗酒百篇錦繡腸光燄至今萬丈長汾陽沈雄異姓王
中興功業冠有唐人臣始終壽且昌深山大澤龍蛇藏
咸寧氣貌慘不揚殺氣凛凛横天狼回天再造忠且強
功名端不讓汾陽太師魯公日角方挺特不撓百鍊鋼
端笏正朝貌堂堂盧杞藍面不敢望昌黎高冠何昂昂
泰山北斗元氣傍天衢搖曳雲錦裳斥去老佛擅文章
樂天翛然世相忘江水蕩漾江花香不作房杜庸何傷
歌詩直與日月光竒章重厚國棟梁亂來粗能立紀綱
太平無象稱小康不計黨禍深膏肓崔相憂國眉兩龐
區别流品何太忙天子閉目猶自防曹節侯覽不可量
司空表聖宜賢良清癯不欲游巖廊詩外有味誰肯嘗
寡鶴飛去高翺翔
題賀監李謫仙二像(宋)樓鑰
不有風流賀季真更誰能識謫仙人金龜換酒今何在
相對畫圖如有神
斗酒澆詩動百篇鑑湖牛渚兩俱仙早知今日猶相對
不向稽山回酒船
李太白畫像歌(宋)饒節
先生之氣蓋天下當時流輩退百舍醉中咳唾落珠璣
身後聲名滿夷夏青山木拱三百年今晨乃拜先生畫
烏紗之巾白紵袍岸巾攘臂方出遨神遊八極氣自穩
冰壺玉斗霜風高嗚呼先生太絶倫仙風道骨語甚真
肅然可望不可親懸知野鶴非雞羣天寶之初天子逸
先生醉去不肯屈采石江頭明月出鼓枻酣歌志願畢
只今遺像粉墨間尚有英風爽毛骨宣州長史粉黛工
誰令寫此人中龍細看筆意有俯仰妙處果在阿堵中
人云此畫世莫比吳侯得之喜不寐意侯所愛豈徒爾
亦惜真才死泥滓先生朽骨如可起誰為獵之奉天子
作為文章文聖世千秋萬古誦盛美再拜先生淚如洗
振衣濯足吾往矣
和饒節詠周昉畫李白真(宋)陳師道
君不見浣花老翁醉騎驢熊兒捉轡驥子扶金華仙伯
哦七字好事不惜千金摹青蓮居士亦其亞斗酒百篇
天所借英姿秀骨尚可似逸氣高懷那得畫周郎韻勝
筆有神解衣磅礴未必真一朝寫此英妙質似悔只識
如花人醉色欲盡玉色起分明尚帶金井水烏紗白紵
真天人不用更著山巖裏平生潦倒飽丘園禁省不識
將軍尊袖手猶懷脱鞾氣豈是從来骨相屯仰視雲空
鴻鵠舉眼前紛紛那得顧是非榮辱不到處正恐朝来
有新句勿言身後不要名尚得吳侯費百金江西勝士
與長吟後来不憂身陸沉
太白扇頭(金)李端甫
巖冰澗雪謫仙才碧海騎鯨望不回今日霜紈見遺像
飄然疑自月中来
題謫仙像(明)徐賁
鼙鼓聲来巳亂離錦袍脫却恨歸遲秋風江上長吟裏
不唱清平古調詞
李太白像(明)王澤
春殿龍香試綵毫詩成奪得錦宫袍歸来笑擁如花妓
卧看薔薇月上高
太白像(明)邵寶
仙人騎驢如騎鯨睥睨塵海思東瀛等閒相逢但叱咤
誰知萬古千秋情醉来天地小於斗鞭策雷霆鬼神走
豪竒自比齊東人大雅猶懷魯中叟青春想像華清宫
解識仙人圖畫中拍浮綠酒喚不醒葛巾颯颯生天風
題李太白像(明)沈周
風骨神仙品文章浩蕩人世間金鸑鷟天上玉麒麟江
月狂歌夜宫花醉眼春獨輸蕭穎士不見永王璘
太白像(明)文徵明
宫袍錯落灑春風玉雪淋漓殢酒容殘夜屋梁棲落月
碧天秋水洗芙蓉麒麟豈是人間物眉宇今從畫裏逢
一語不酬千載諾匡廬山下有雲松
題太白像(明)僧大圭
歌罷秦樓月滿闌天風兩袖錦袍寬花前莫草清平調
飛燕深宫不耐寒
堂中畫像探題得杜子美(宋)歐陽脩
風雅久寂寞吾思見其人杜君詩之豪来者孰比倫生
為一身窮死也萬世珍言苟可垂後士無羞賤貧
杜甫畫像(宋)王安石
吾觀少陵詩為與元氣侔力能排天斡九地壯顔毅色
不可求浩蕩八極中生物豈不稠醜妍巨細千萬殊竟
莫見以何雕鎪惜哉命之窮顚倒不見收青衫老更斥
餓走半九州瘦妻僵前子仆後穰穰盜賊森戈矛吟哦
當此時不廢朝廷憂常願天子聖大臣各伊周寧令吾
廬獨破受凍死不忍四海寒颼颼傷屯悼屈止一身嗟
時之人死所羞所以見公畫再拜涕泗流惟公之心古
亦少願起公死從之游
杜子美像(元)許有壬
刪後騷餘代有聞集成惟許杜陵人憑誰寄語沿流者
流到江西不是春
杜拾遺像(元)謝應芳
國破家何在窮途更莫年七歌同谷裏再拜杜鵑前胡
羯長安滿騎驢短褐穿畫圖憔悴色猶足見憂天
題杜子美像(明)沈周
貧莫容身道自尊先生肝膽照乾坤淚因感事時時有
詩不忘君首首存孔雀豈知牛有角杜鵑還識帝遺魂
千年珍重丹青在大雅何從著讃言
題少陵像(明)僧大圭
關山雲冷笛聲秋一曲南征感舊遊滿地月明雙鬢雪
斷腸今夜望鄜州
次韻魯直書伯時所畫王摩詰(宋)蘇軾
前身陶彭澤後身韋蘇州欲覓王右丞還向五字求詩
人與畫手蘭菊方春秋又恐兩皆是分身來入流
孟浩然圖(元)李俊民
却因眀主放還山破帽騎驢骨相寒詩句眼前吟不盡
北風吹雪滿長安
孟浩然畫像(元)貢師泰
白日何茫茫青春方浩浩驢背天風来吹我烏紗帽
汾陽王像(金)趙秉文
天寶虜騎興漁陽首提孤軍起朔方掃除欃槍廓氛翳
再使日月光吾唐丹青凌煙誰第一功業汾陽異姓王
當時太尉亦雄偉天不憖遺壯士傷河中重鎮甲天下
渾公與公屹相望時危英雄常恨少撫壁再拜涕泗滂
諸酋下馬識公否公雖云亡像在堂
李愬畫像(宋)僧惠洪
淮陰北面師廣武其氣豈止吞項羽君得李祐不肯誅
便知元濟在掌股羊公德化行悍夫卧鼓不戰良驕吳
公方沈鷙諸將底又笑元濟無頭顱雪中行師等兒戲
夜取蔡州藏袖裏遠人信宿猶未知大類西平擊朱泚
錦袍玉帶仍父風拄頥長劔大梁公君看鞬櫜見丞相
此意與天相始終
退之畫像(宋)黃庶
功名已寫後世耳身入人閒圖畫看歎息浮圖滿天下
猶疑怒髮尚衝冠
張祜像(明)唐寅
善和坊裏李端端信是能行白牡丹誰信揚州金滿市
元来花價屬窮酸
白樂天像(明)唐寅
蘇州太守白尚書酒盞飄零帶疾移老去風情猶有在
張娟駱馬與楊枝
杜牧像(明)唐寅
司空幕府(闕一字)農開平善街頭日夜来肯信瓊花舊游
處至今猶唱紫雲回
陸龜蒙像(宋)蘇軾
千首文章二頃田囊中惟有一錢看却因養得能言鴨
驚破王孫金彈丸
陸魯望像(明)陳昌
筆牀茶竈載孤篷家住吳江震澤東鬭鴨聲沈煙水冷
何人知是陸龜蒙
陶穀像(明)唐寅
一宿因緣逆旅中短詞聊以託泥鴻當時我做陶承旨
何必尊前面發紅
題八君子圖後(宋)真德秀
劉子出西江訪我江之東何人與偕来銜袖八鉅公韓
歐開濟姿如晴月生空潞公山嶽重文正霜檜同玉立
者坡仙天游匪涪翁一朝參我前毛髮生清風凄其趙
韓王小異凌煙中半山執拗面亦得傳無窮
韓魏國忠獻王七世孫植甫家觀王蟬冕畫像
(元)柳貫
文奎瑞宋三百年英雲五彩章賦篇出藩入從國秉重
勢如九鼎安堂筵西戎小醜罔干紀北門三軍常晏眠
誰為社稷存至計藉此粉墨開凌煙﨑嶇南徙今異代
啓匱傳觀玉色鮮使時殷耉猶弗咈安用蜀業圖其偏
神人翫世未嘗死剛風乘之游九天李君執郤我問世
更恨凡骨何能仙
題范文正公真像(元)王惲
岳記梁碑冠古今當時文筆見忠忱細思後樂先憂說
士子今誰抱此心
温公畫像(元)郝經
後来三代漢唐宋太師温公絶世無汲黯魏徵與宋璟
馬遷劉向及仲舒問學德度兼名節純粹骨鯁一大儒
麒麟鳳凰代希有布帛菽粟民所須無心求世篤修身
正襟危坐三省吾以道事君入官聮循分守信不敢踰
進言格非理必盡渾厚質直辭無餘制禮作樂如成康
漸仁摩義期唐虞不幸熙豐方有為祖宗良法盡剷除
磊磊顯諫章十上不用不可一日居勇退不補樞密班
分司洛下甘著書論列治亂尤愛君心存魏闕身江湖
鉤深致遠推象數更擬太玄作潛虚窮神知化德亦盛
不忍赤子極焦枯一僮一馬哭裕陵萬民遮擁牽衣裾
有田不敢種青苖司馬相公来活予兩宫下詔登一相
旱火潑雨天下蘇東丹驚喜西夏服中朝突兀尊皇輿
誰知孔明食遽少以死勤事皆駭吁草弊治蠱雖未竟
已定鼎命開規模建炎國脈實在此紹聖姦黨徒厚誣
高風奕奕今共仰遺像尚可懲姦諛槁木寧有食肉相
隱隱但見金粟膚布衾自可覆蒼生貂蟬不稱山澤臞
泫然想見公薨時鬻衣致奠哭過車不獨此本在人間
一日四海皆畫圖更不負公有子瞻兩碑萬字堆瓊琚
刻石署公為首惡小人私計真區區
題六一東坡像(二首)(宋)晁說之
座右銘何有丹青得若人東坡禪客衲六一醉翁巾先
後文章伯安危社稷臣廟堂思潁日海嶠夢鈞辰(闕)
歎會神何當均雨露劔佩畫麒麟
眉山凝間氣渤海識兹人一代執鞭士千秋折角巾高
趨周室輔平處漢廷臣白首齊明易鴻鈞異撫辰參差
非所歎契闊自如神不念乞靈者翩然駕白麟
題趙琳畫東坡石上以杖横膝肩頭(二首)
(金)趙秉文
廟堂竟何人此老乃石上盤礴萬古胷入此一藤杖擊
去荆舒蠻扶来司馬相君看熊虎顔百獸不敢傍
東坡謫嶺南一笑六根盡食骨不棄餘又使羣狗競手
中果何物乃是照邪鏡爾曹何足容以杖叩其脛
東坡先生畫像(元)郝經
五精聚奎五季平三朝積累三蘇生東坡一龍獨崢嶸
抉裂西極来承明頓撼日月轟雷霆萬喙蓄縮喑不鳴
顛倒六合江河傾瀾翻奔注洶四溟閎肆捭闔掀鯤鯨
紆餘曲折重關扃脱兔處女孫吳兵珠璧噴薄光怪驚
嘻笑怒罵似不情卒止禮義歸中聲既竭復鼓氣益盈
轉石決溜方施行變窮出竒伏且騰常山蛇走捩孤鷹
恣睢安閒便且輕鳥鳴花落春山晴根極孔孟據六經
道德仁義炳日星蹴踏漆園隘蘭陵揮斥戰國跨兩京
睥睨儀秦更縱横每笑子雲譏長卿屈宋賈馬擷華英
李杜韓柳皆包并諸子百氏歸題屏出入老佛雜刑名
雜不越理純粹精融會變化集大成更不蹈襲自名家
一張新錦秋江澄巉巉峨嵋去天尺倒插崑崙有餘力
雪嶺隱日嘉陵深翻動鸞凰織金碧乾坤都作一錦城
回視前王甚寒乞書法淋漓元氣濕以隸為楷尤雄崛
為嫌顛張醉素俗特與魯公添出筆九天九地未曾見
緫向篇章揮灑出備具百體窮道技横拈豎出皆第一
竒才本欲濟時了慷慨屢進萬世策王道還疑仲舒緩
時務仍比陸贄切以重自任伊周學貫日巉天天下節
大儒不使為大臣豪傑竟作文章伯區區小技皆游戲
舉是先生等閒事從渠喚作謫仙人恥作翰林真學士
當時不止忌才名凛凛都因有英氣初為子孫得宰相
竹筒吹喘競逐放陰謀毒手必致死稇致詩文厚誣謗
玉堂遽作赤壁磯金蓮却照儋山瘴政足大公無所損
粘天更覺風濤壯不恨不得居廟堂(闕)
但恨夷甫誤蒼生遂使諸戎更霸王一網打盡朝廷空
八賊揶揄宗國喪蘇公竟不到中原舒王却在凌煙上
昔嘗讀公文今乃拜公像至神無滯形丹青莫能狀畫
工豈有浩然氣漫著南箕翕舌空點痣不如夜寂對江
月皜皜見公真顔色
書東坡先生畫像(元)張雨
峨嵋秀色杳難攀玉局仙人不受閑南斗日纏韓吏部
西湖風氣白香山寧教刺舌姦邪黨可惜低頭侍從班
試問東坡鐵拄杖於今海上未曾還
蘇子瞻畫像(元)貢師泰
老龍起深夜来聽洞簫聲酒盡客亦醉滿江空月明
題南宫石刻遺像(元)倪瓚
米宫遺像刻堅珉猶在荒城野水濱絶歎莓苔迷慘淡
細看風骨尚嶙峋山中仙冢芝應長海内清詩語最新
地僻無人打碑賣每懷英爽一傷神
題米南宫像(元)郭卑
海嶽菴空骨已仙風神超邁畫中傳凌雲健筆飛光怪
不顧人間喚米顛
題和靖像(元)馬臻
處士徵不起孤山重顔色寸禄既不沾童鶴亦自得野
風吹青春梅花萬古白惟有雲間月可以照心魄
觀真文忠公畫像(元)袁桷
羣賢輔絶學嵯峨武夷峰熒熒方瞳光汲汲汗簡中緬
懷文明初蒼珮極匪躬執筆侍玉署妙語工彌縫飛塵
變蒼狗潛淵閟游龍空餘經濟心勞徠飢飛鴻濁水投
神膠揚清乃竒功喬松不並世寒飇轉秋蓬生世我已
後正緒遺顓蒙惕然拜公像斯道非終窮
拜玄英先生畫像(宋)謝翺
来此得公真塵埃避隱淪水生溪榜夕苔卧野衣春雨
冢侵吳甸荒祠侑漢人微吟值衰世為爾獨傷神
題劉采州像(金)趙秉文
當年二老趙張儔獨許先生第一流異政曾聞山鬼伏
直聲須向古人求從來走卒知司馬到處兒童說細侯
惆悵當年舊遊處羊曇不肯過西州
閑閑畫像(元)郝經
烏巾鶴髮鳶雙肩丹砂噀面深兩顴存神垂老孰與傳
正大八九天興前金源一代一坡仙金鑾玉堂三十年
泰山北斗斯文權道有師法學有淵中華命脉屹不偏
楚妃正色絶纖妍石光玉潔出塵凡高文大冊職所專
潤色帝業星霓纏體制妥帖開坤乾官樣奥雅舂容篇
筆力壯浪傾泉源草聖肆意揮雲煙晩年游戲西越禪
月江卷盡藤蘿涎清風修修易一編每欲杖屨尋伊川
熒惑犯昴光竟天不與亡國天惜賢始終無嫌獨巍然
國初學士汴與燕世章蔡黨方騰鶱宣政佻靡快濯湔
補完大朴無雕鐫卿雲腴霞鳳鸞翩貝闕寶府珠壁聮
崇極欲圮龍步遷此老始終元氣全大儒巖廊筆如椽
六鼇一掣三山連紀甗墮地誰續絃破觚頓脰皆沈緜
東塗西抹競取憐夸紅詫紫十百千安得起公重著鞭
萬古一日當天懸
題南塘居士宋公畫像卷後(元)王惲
南塘結夏水芝香對展蘇黃拜燕堂文獻在公推故舊
琴尊娛客儘徜徉傷心此日空圖像照眼庭階失鴈行
白首那堪題往事未容拈筆涕先滂
雲溪先生畫像(元)王惲
大定明昌五十年聲明文物出中天畫圖一識雲溪老
耆舊風流墮眼前
姚少師像(明)王鏊
下馬摩挲讀古碑欲詢往事沒人知獨留滿月龕中像
便是凌煙閣上姿頰隱三毛還可識功高六出本無竒
一朝社稷歸真主還是臞然老衲師
御定歷代題畫詩類卷五十三
