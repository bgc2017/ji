欽定四庫全書
御定歴代題畫詩類卷八十三目錄
花卉類
戲題墨畫梅花(宋李綱)
墨梅(宋朱子)
墨梅(宋張栻二首)
墨梅(宋吕居仁)
墨梅(宋張子文)
墨梅(宋僧祖可)
墨梅(金劉仲尹十首)
墨梅(金楊判基)
墨梅(金趙秉文)
水墨梅花(元戴表元)
墨梅偶賦(元王惲)
墨梅圖(元袁桷二首)
題墨梅(元馬祖常)
墨梅(元宋无)
題墨梅圖(元蒲道源)
夢題墨梅(元揭傒斯)
題畫墨梅(元吳萊)
墨梅(元傅若金三首)
墨梅(元宋褧)
次韻題墨梅(元黃溍)
墨梅(元李孝光)
題墨梅卷子(元成廷珪)
墨梅(元成廷珪)
墨梅(元黃石翁)
題墨梅(元吳鎮二首)
題墨梅圖(元王冕二首)
題墨梅(元劉永之三首)
墨梅(元倪瓚)
墨梅(元馬臻)
墨梅(元蕭和)
墨梅(元張復亨)
墨梅(元錢惟善)
墨梅(元趙孟堅)
題畫墨梅(元陶宗儀二首)
墨梅(元張庸)
墨梅(明貝瓊)
墨梅(明徐賁)
題墨梅(明練子寧)
題墨梅(明丘濬)
題墨梅(明鄭真)
墨梅(明李曄)
題墨梅贈楊稷(明金幼孜)
墨梅(明陳煇)
墨梅(明倪岳)
題畫梅(元陳旅)
題畫梅(元王冕四首)
應教題梅(元王冕)
題畫梅(元貢性之十一首)
題畫梅(明劉基)
畫梅(明方孝孺)
畫梅(明牛諒)
題畫梅(明朱經)
畫梅(明王誼二首)
自題畫梅(明金琮)
題梅送友(明徐章)
題畫梅(明許天錫)
畫梅(明陳淳)
題畫梅(明秦旭)
題畫梅(明謝士元)
題畫梅(明徐渭二首)
畫梅(明僧大遂)
畫梅(明僧清遠二首)
御定歴代題畫詩類卷八十三目錄
欽定四庫全書
御定歴代題畫詩類卷八十三
花卉類
戲題墨畫梅花(宋)李綱
道人畫手真三昧力挽春風與遊戲露枝煙蕊忽嫣然
自得工夫畦徑外由來黑白無定姿濃淡間錯相參差
炯如落月耿寒影翳若宿霧含疎枝羣芳種種徒繁縟
脱略丹青尤拔俗妙質聊資陳氏煤幽姿好伴文生竹
世呼墨竹為墨君此花宜稱墨夫人鉛華不御有餘態
世間顔色皆非真年來妙觀齊空色天花時露真消息
試煩幻出數十枝不費梁谿一丸墨
墨梅(宋)朱子
夢裏清江醉墨香蘂寒枝瘦凛冰霜如今白黑渾休問
且作人間時世妝
墨梅(二首)(宋)張栻
眼明三伏見此畫便覺冰霜抵歲寒喚起生香來不斷
故應不作墨花看
日暮横斜又一枝水邊記我獨吟時不妨更作江南雨
併寫青青葉下垂
墨梅(宋)吕居仁
嶺南十月春漸回妍暖先到前村梅問君何處識此妙
一枝冷豔隨霜開長江凛凛欲崩岸乃見好事移牆隈
初凝滲漉入瘴霧更恐寂寞埋煙煤微風不動暗香遠
淡月入戶空徘徊坐看粉黛化羶惡豈但桃李成輿臺
我行萬里厭窮獨疾病未已心先灰對此不覺三歎息
恐是轉側同南來異鄉久處少意緒破壁相對無根荄
古來寒士每如此一世埋沒隨蒿萊遁光藏德老不燿
肯與世俗相追陪輪囷離竒(一作濩落)多見用犧尊青黃木
為(一作為木)災含毫吮墨去顔色况自不必須穿栽歲窮路
遠莫惆悵此去保無蜂蝶猜
墨梅(宋)張子文
筆端喚醒玉梅魂滿袖春風不見痕未許卷簾新月上
却教煙雨惱黃昏
墨梅(元)僧祖可
不向江南冰雪底乃於毫末發春妍一枝無語淡相對
疑在竹橋煙雨邊
墨梅(十首)(金)劉仲尹
瘦損昭陽鏡裏春漢家公主奉烏孫淚痕滴盡穹廬月
誰道神香解返魂
絶纓人醉燭花殘主意方濃未厭歡十五瓊兒梳洗薄
琵琶才許近簾彈
生憎施粉與施朱換骨玄都亦自姝疎影冷香題不到
夢驚煙雨暗西湖
趙郎愛香人不知羅浮山下有佳期春寒徹骨角聲起
才記參横月墮時
君王鳳駕九龍池後輦傳呼召雪兒狼藉玉臺銀燭暗
丁香小麝印宫眉
鐘鼓沈沈度苑牆玉繩初直殿東廂荀妃早發雞鳴埭
殘月微分燭下妝
衡州何處問花光抹月批風只欠香安得江南斷腸句
為題風雨浣啼妝
高髻長蛾滿漢官君王圖玉按春風龍沙萬里王家女
不著黃金買畫工
古絹誰藏謝女真天寒翠袖一招魂江山嫁盡風流夢
雪滿冰溪月挂村
妙畫工意不工俗老子見畫只尋香未應塗抹相欺得
政自不為時世妝
墨梅(金)楊邦基
粉蝶如知合斷魂啼妝先自怨黃昏華光筆底春風老
寂寞嶺南煙雨痕
墨梅(金)趙秉文
墨師不作脂粉面却恐傍人嫌我真相逢莫道不相識
夏馥從來琢玉人
水墨梅花(元)戴表元
江海歸來見似人離披猶自少風塵何如淡月山莊夜
百幅清溪亂寫真
墨梅偶賦(元)王惲
梅華天質本紅黃玉潔冰清徹骨香近為世間貪豔客
硬隨時世作新妝
墨梅圖(二首)(元)袁桷
鐵石冰霜百世身疎明瘦直一生真玄雲借我凌寒便
直上鈞天試早春
雪繭輕蒙絶點塵小窗晴日得横陳夢回猶記溪橋路
黯淡相看喜似人
題墨梅(元)馬祖常
花開不占洛陽春野店山橋雪月新豈是歲寒偏偃蹇
還愁金谷墜樓人
墨梅(元)宋无
生意玄煙裏春工毛穎中枝頭兩三蕊開不假東風似
到孤山下斜枝入眼中分明幾點雪欲折又成空
題墨梅圖(元)蒲道源
春風不解惜瓊英可是招魂有客卿記得小橋曾度處
數枝和月浸溪明
夢題墨梅(元)揭傒斯
霜空冥冥江水暮江上梅花千萬樹無端折得一枝歸
一雙蝴蝶相隨飛
題畫墨梅(元)吳萊
北風吹倒人古木化為鐵一花天下春萬里江南雪
墨梅(元)傅若金
天涯不見遥相憶窗外重逢乍欲迷彷彿空山明月夜
一枝初出古牆西
題墨梅(二首)(元)傅若金
老樹亞晴空疎花帶寒野風流不自惜澹泊從人寫歲
晏孰能娛空山少來者
孤花何婉娩玉立含幽素短短時出橋疎疎或臨路生
疑簷下月半照牆西樹
墨梅(為李華遠作)(元)宋褧
風香月影雪肌膚朔客晴窗看畫圖江北江南數千里
夢魂何處覓西湖
次韻題墨梅(元)黃溍
一自攜家湖水東放舟時度玉花叢因君貌得横斜影
閒却孤山月一篷
墨梅(元)李孝光
銀蟾呵春墨花碧香落江南濃欲滴孤山招得老逋魂
白鶴歸來楚雲黑王孫歲晩客金華衣上緇塵深一尺
小姬未嫁怨東風夜夜高樓吹鐵笛
題墨梅卷子(元)成廷珪
千年老枝生鐵色雪魄冰魂誰貌得三生石上見逋仙
獨鶴歸來楚雲黑何郎垂老客揚州花前勸酒仍風流
江城吹笛月未落夢回一夜生春愁
墨梅(元)成廷珪
東閣衝寒雪一枝巡檐偏解索題詩何郎老去風情減
羞見疎花照鬢絲
墨梅(元)黃石翁
去年曾訪林君復煙水蒼茫鶴未歸不似對君横小幅
一枝和雪照柴扉
題墨梅(二首)(元)吳鎮
粲粲江南萬木妃别來幾度見春歸相逢京洛渾依舊
却恨緇塵染素衣
玉府仙姝倚澹妝素衣一夕染玄霜相逢不訝姿容别
為住王家墨沼傍
題墨梅圖(元)王冕
朔風吹寒冰作壘梅花枝上春如海清香散作天下春
草木無名藉光彩長林大谷月色新枝南枝北清無塵
廣平心事誰與論徒以鐵石磨乾坤歲晩燕山雲渺渺
居庸古北無人到白草黃沙羊馬羣瓊樓玉殿煙花繞
凡桃俗李争芬芳只有老梅心自常貞姿燦燦眩冰玉
正色凛凛欺風霜轉身西泠隔煙霧欲問逋仙杳無所
夜深湖上酒船歸長嘯一聲雙鶴舞
墨梅(元)王冕
我家洗硯池邊樹朵朵(一作箇箇)花開澹墨痕不要人誇好
顔色只留清氣滿乾坤
題墨梅(三首)(元)劉永之
郭西茅屋經年别嫩蕊疎枝入夢頻何處幽尋重相憶
寒雲野水月如銀
茅屋蒼苔野水濱歲寒冰雪久相親江湖後夜扁舟夢
猶記尊前對玉人
仙館曾逢玉帶姿夢中要作曉寒詞於今相對情如水
惟有清霜繞鬢絲
墨梅(元)倪瓚
幽蘭芳蕙相伯仲江梅山礬難弟兄室裏上人初定起
静看明月寫敷榮
墨梅(元)馬臻
疎葩結冷光素質凝古色濡毫誰氏子巧奪真宰力展
卷如有訴老兔向天泣髣髴月沈時影落參旗直夜久
書燈青鴻飛楚天黑寒香忽破鼻幽意不可得悠悠感
物理對此成太息我欲將贈遠真幻莫相識長嘯臨春
風春風浩無極
墨梅(元)蕭和
江邊春色歸何處長憶年年花發時愛殺南枝如許瘦
却愁羌管不勝吹
墨梅(元)張復亨
皎皎姑射姿寒香淡孤月歲落耿幽貞江空照竒絶何
處碧參差吹落南枝雪因之託毫素夜半清輝發一洗
京洛塵芳菲不堪折踟蹰坐消憂何待清尊竭
墨梅(元)錢惟善
小橋流水雪晴時曾折幽芳寄所思明月觀深春夢遠
玉堂仙客寫横枝
墨梅(元)趙孟堅
濃寫花枝淡寫梢鱗皴老榦墨微燋筆分三踢攢成瓣
珠暈一團工點椒糝綴蜂鬚凝笑靨穏拖鼠尾施長條
盡吹心側風初急猶把枝埋雪半消松竹襯時明掩映
水波浮處見飄颻黃昏時候朦朧月清淺溪山長短橋
閙裏相挨如有意静中背立見無聊筆端的歷明非畫
軸上縱横不是描頓覺生成春盎盎因思行過雨瀟瀟
從頭總是楊家法拚下工夫豈一朝
題墨梅(元)陶宗儀
華光三昧幻冰魂滿紙春風帶墨痕好似孤山亭子上
一枝斜映月黃昏
題畫墨梅(元)陶宗儀
明月孤山處士家湖光寒浸玉横斜似將篆籀縱横筆
鐵線圈成箇箇花
墨梅(元)張庸
玉顔不似向來真猶自棃雲入夢頻安得影娥池上水
為渠一一洗緇塵
墨梅(明)貝瓊
雪後尋梅恐未真華光一日寫花神廣寒玉兔分秋穎
剪斷羅浮萬樹春
墨梅(明)徐賁
素質卻嫌脂粉蛾眉淡掃玄霜翰墨玉堂曾侍硯池猶
染餘香
題墨梅(明)練子寧
姑射仙人玉佩環瓊簫和月上青鸞素衣不受緇塵染
留與江南歲晏看
題墨梅(明)丘濬
老龍半夜飛下天蜿蜒斜立瑶階裏玉鱗萬點一齊開
凝雲不流月如水
題墨梅(明)鄭真
先春遠寄墨淋漓折得寒香第一枝夢遶西湖山月暗
漆紗窗外影參差
墨梅(明)李曄
烏不涅而黔鵠不浴而白其類雖有殊各以見真色畫
師亦何心變幻隨世惑展圖對梅花為爾心惻惻
題墨梅贈楊稷(明)金幼孜
素質比瑶瑰貞心不易摧江南春信早先寄一枝來
墨梅(明)陳煇
每愛横枝醉裏看滿林風雪浩漫漫數聲殘笛知何處
吹落空江片月寒
墨梅(明)倪岳
歲華欲晏嚴冰霜山林萬木皆摧傷天意獨爾儲孤芳
根柯屈鐵何堅剛冰花競發先春陽傲睨六出紛迴翔
珠璣錯落生夜光天風習習飄清香姑射仙人整靚妝
鉛華淨洗曳素裳江妃緩步鳴佩璫縞袂輕舉聲鏗鏘
翠禽飛來月色凉玉笛吹斷空傍徨舉杯澆我鐵石腸
浩歌一曲天茫茫
題畫梅(元)陳旅
處士橋邊古岸隈梅花偏向小園開衝寒有客尋春去
移得晴窗雪影來
題畫梅(三首)(元)王冕
朔風撼破處士廬凍雲隔月天糢糊無名草木混色界
廣平心事今何如梅花荒涼似無主好春不到江南土
羅浮山下蘼蕪煙瑪瑙坡前荆棘雨相逢可惜年少多
競賞桃李誇豪奢老夫欲語不忍語對梅獨坐長咨嗟
昨夜天寒孤月黑蘆葉卷風吹不得髑髏夢老皮蒙茸
黃沙萬里無顔色老夫瀟灑歸巖阿自鉏白雪栽梅花
興酣拍手長嘯歌不問世上官如麻
君不見漢家功臣上麒麟氣貌豈是尋常人又不見唐
家諸將圖凌煙長劒大羽聮貂蟬龍章終匪塵俗狀虎
頭乃是封侯相我生山野無能為學劒學書空放蕩老
來晦迹巖穴居夢寐未形安可模昨日冷飇動髭須拄
杖下山聞鷓鴣烏巾半岸衣露肘忘機忽落丹青手器
識可同莘野夫孤高差擬磻溪叟山翁野老争道真松
篁節操梅精神吟風笑月意自在只欠鹿豕來相親江
北江南競傳寫祝君歎其才盡下我來對面不識我何
者是真何者假祝君放筆一大笑不須攬鏡亦自小相
攜且買數斗酒坐對青山恣傾倒明朝酒醒呼鶴歸白
雲滿地芝草肥玉簫吹來雨霏霏琪花亂颭春風衣祝
君許我老更竒我老自覺頭垂(一作如)絲時與不時何以
為時與不時何以為贈君白雪梅花枝
江南十月天雨霜人間草木不敢芳獨有溪頭老梅樹
面皮如鐵生光芒朔風吹寒珠蕾裂千花萬花開白雪
彷彿蓬萊羣玉妃夜深下踏瑶臺月銀鐺泠泠動清韻
海煙不隔羅浮信相逢共說歲寒盟笑我飄流霜滿鬢
君家秋露白滿缸放懷飲我千百觴興酣脫帽恣磅礴
拍手大叫梅花王五更窗前博山冷么鳳飛鳴酒初醒
起來笑抱石丈人門外白雲三萬頃
題畫梅(元)王冕
疎花粲粲照寒水瑪瑙坡前春獨回却憶去年風雪裏
吹簫曾棹酒船來
應教題梅(元)王冕
刺刺北風吹倒人乾坤無處不沙塵胡兒凍死長城下
誰信江南别有春
題畫梅(元)貢性之
江南十月霜雪飄杖藜東郊復西郊酒酣不憚行路遥
踏遍第六西湖橋北風獵獵吹枯梢青天有鶴不可招
逋仙起舞來解嘲請君與我看此高堂素壁一幅之生
綃
畫梅(元)貢性之
月下獨吟時寒香暗襲衣直疑春信早蝴蝶作團飛
題梅(四首)(元)貢性之
平生心事許誰知不是梅花不賦詩莫向西湖蹋殘雪
東風多在向陽枝
第六橋頭雪乍晴杖藜曾引鶴同行詩成酒力都消盡
人與梅花一樣清
朔風撲面凍雲垂引鶴衝寒出郭遲却憶西湖霜月下
美人相伴立多時
江城鐘鼓夜迢迢霜月多情照寂寥更有梅花是知已
小窗斜度兩三梢
題畫梅送友人(元)貢性之
折梅江上贈人行此是東風第一程從此不須憑驛使
看花直到豫章城
題畫梅(四首)(元)貢性之
濕雲壓地雪花乾一日狂風十日寒不管春光滿鄰屋
却從牆角借來看
美人别後動深思春到南枝總未知記取灞橋明月夜
忍寒花下立多時
羅浮山下著青鞋蹋雪曾看爛漫開好似人家茅屋底
一枝先占短牆來
十月江南正苦寒花開如雪雪成團如今老盡咸平樹
只寫前身畫裏看
題畫梅(明)劉基
夭桃能紫杏能紅滿面塵埃怯晩風争似羅浮山磵底
一枝清冷月明中
畫梅(明)方孝孺
微雪初消月半池籬邊遥見兩三枝清香傳得天心在
未許尋常草木知
畫梅(明)牛諒
梨花雲底路參差折得春風玉一枝南雪未消江月曉
欲從何處寄相思
題畫梅(明)朱經
疎煙小暈生瑶島仙鑑星明試妝早雲母屏風曉日寒
玉龍嘶天春不老憶昔相逢萼綠君别來珠珮留蒼雲
素鸞驚舞月破碎瓊臺歌斷音紛紛靈㕙解點玄霜汁
粉靨冰花照人濕返魂竟失篋中香翠羽悲啼聲轉急
紛吾欲下巫陽招楚騷遺恨湘川遥書憑鳳女雙飛翼
淚掩鮫妃一尺綃
畫梅(二首)(明)王誼
揚州詩閣掩芳塵萬萼千葩冷照春十里珠簾一聲笛
東風腸斷倚樓人
曾赴孤山處士招水煙寒淡月魂銷笛聲唤醒梨雲夢
記得東風倚畫橈
自題畫梅(明)金琮
一别西湖未得歸孤山風月近何如春來賸有看花興
又向君家寫折枝
題梅送友(明)徐章
萬樹籠香陣白雲孤山深處隔塵氛玉顔為惜君歸去
却向東風瘦幾分
題畫梅(明)許天錫
桐江野客半枯槁只有梅花與傾倒蹇驢破帽過南村
不為梅花破煩惱交情冷淡無人知怪我凌寒起常早
江頭臘月正月間雪裏十枝九枝好自從作客向天涯
萬里風煙跡如埽是誰寫出斷腸魂坐對相思令人老
可憐兩度度春光不得香名入詩草今朝試筆為君題
清淚如絲灑玄昊
畫梅(明)陳淳
風引上春香雪弄南枝色為有惜花心樓中莫吹笛
題畫梅(明)秦旭
沙際春煙濕未消落梅風急送輕橈江邊有客尋詩去
應在西湖第六橋
題畫梅(明)謝士元
羅浮仙子真崛竒天然標格冰霜姿歲寒心事老天識
調羹手段何人知以兹落魄孤山下弄月吟風足瀟灑
冥心静裏悟乾坤自有香風抗蘭麝今日塵埃偶相逢
巡簷索笑聲渢渢相邀欲問徂徠子當年何事受秦封
江空歲晏路云邈且爾寄傲南窗中
題畫梅(二首)(明)徐渭
鳬牛兩碟酒三巵索寫梅花四句詩想見元章愁米日
不知幾斗換冰枝
從來不見梅花譜信手拈來自有神不信試看千萬樹
東風吹著便成春
畫梅(明)僧大遂
古榦横斜意自竒半開半蕊亦相宜寒時悔不前村覓
知是溪橋第幾枝
畫梅(二首)(明)僧清遠
瑶臺夕承月玉砌曉凝霜花暎含章發枝横禁籞長春
風似相識偏惜壽陽妝
折得江南春悵望洛陽客悠悠歲年暮浩浩風塵隔遠
道勿相思相思減容色
御定歴代題畫詩類卷八十三
