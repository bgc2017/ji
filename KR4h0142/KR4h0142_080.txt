欽定四庫全書
御定歷代題畫詩類卷八十目錄
蘭竹類
子昂墨竹(元袁桷)
題子昂承旨墨竹(元馬祖常)
子昂竹(元虞集)
為歐陽學士題子昂墨竹(元虞集二首)
子昂墨竹(元虞集)
題松雪翁墨竹(元楊載二首)
子昂竹(元杜本)
題子昂折枝竹(元陳高)
子昂畫(元李孝光)
子昂臨東坡竹(元鄭元祐)
松雪竹(元錢維善)
子昂風篁圖(元張雨)
題趙文敏公墨竹(明劉炳)
題趙松雪畫竹(明林廷模)
子昂萬竹圖歌(明劉績)
題管夫人竹窩圖(元高克恭)
管夫人竹窩圖(元黃公望)
題管夫人竹(元陳基)
管夫人畫竹(元倪瓚)
題管夫人竹(元丁立)
題管夫人竹(元熊夢□)
題管仲姬墨竹圖(元鄭東)
管夫人墨竹(明高啓)
管夫人墨竹(明楊基)
題李仲賓野竹圖(元趙孟頫)
李仲賓為劉明遠畫竹(元程鉅夫)
李仲賓風竹横披(元程鉅夫)
李仲賓墨竹圖(元袁桷)
題李仲賓墨竹(元馬祖常)
李仲賓墨竹圖(元鄧文原)
觀李仲賓侍郎墨竹(明張羽)
雲林竹(元楊維楨)
倪元鎮墨竹(明高啓)
倪雲林畫竹(明楊基)
倪元鎮畫竹(明張羽)
題倪雲林竹(明徐賁六首)
題倪雲林墨竹(明姚廣孝)
雲林竹(明張簡二首)
題倪雲林竹(明李傑)
倪雲林墨竹(明吳寬)
雲林竹(明謝徽)
題倪元鎮墨竹(明僧一初)
顧定之竹(元程鉅夫)
顧定之墨竹(元程鉅夫)
題顧定之畫墨竹(元鄭東)
題顧定之竹畫(明僧麟洲)
廣微天師墨竹(元馬臻)
題張天師墨竹(明陳全)
題天師竹(明王燧)
題鄭所南推篷竹卷(元俞焯)
題鄭所南推篷竹卷(元周惟新)
題鄭所南推篷竹卷(元葛夀孫)
題鄭所南推篷竹卷(元蔣堂)
張仲敏鈎勒風竹(元張雨)
張溪雲鈎勒竹(元蔡伋)
張仲敏鈎勒竹(明楊基)
題金本清鈎勒竹(明丘濬)
吳仲圭鈎勒竹(明吳寬)
題孫雪居畫朱竹(明陳道永)
御定歴代題畫詩類卷八十目錄
欽定四庫全書
御定歴代題畫詩類卷八十
蘭竹類
子昂墨竹(元)袁桷
高風法清聖直筆師素王湛湛玄雲姿靈籟生幽房解
珮白玉京誓將泛滄浪所懷歲寒友臨分贈琳琅
題子昂承旨墨竹(元)馬祖常
汲澗思連筒發船思長篙春雨篔簹孫會長拂雲梢
子昂竹(元)虞集
憶昔吳興寫竹枝滿堂賓客動秋思諸公老去風流盡
相對茶煙颺鬢絲
為歐陽學士題子昂墨竹(二首)(元)虞集
蒼崖倚木雲千尺新筍穿林玉一雙若到瀟湘聽夜雨
定知剪燭向西牎
先生歸到歸鴻閣閣下應生此竹枝定有鳳凰來共宿
可憐翡翠立多時
子昂墨竹(元)虞集
子昂畫竹不欲工腕指所至生秋風古來篆籀法已絶
止有木葉雕蠶蟲黃金錯刀交屈鐵大隂作雨山石裂
蛟龍起陸真宰愁雲暗蒼梧泣湘血吳興之竹乃非竹
吳興昔年面如玉波濤浩蕩江海空落月年年照秋屋
題松雪翁墨竹(二首)(元)楊載
蘅蘭倚修竹寂寞生幽谷比德如夷齊於此受命獨
側石狀竒峭横竹枝扶疎猗蘭復參立信哉德不孤
子昂竹(元)杜本
紈素精明照耀人此公已往筆如神能知八法仍知韻
始識吳興善寫真
題子昂折枝竹(元)陳高
帝子啼痕濕湘江暮雨寒絶憐樵采後留得一枝看
子昂畫(元)李孝光
汀洲木葉下斜日倚湘娥我欲采芳草洞庭秋水多
子昂臨東坡竹(元)鄭元祐
戲墨王孫似子瞻雞棲石上看毿毿汴京回首西風急
流落江南共海南
松雪竹(元)錢維善
松雪齋前見此君白漚波冷翠紛紛蕭騷不是湘江雨
要眇還成楚峽雲
子昂風篁圖(為葉景修作)(元)張雨
不同主人看竹稍似隠居聽松一代親承墨妙葉公信
有真龍
題趙文敏公墨竹(為宋景濂學士賦)(明)劉炳
坡翁老可俱已仙誰寫石上青琅玕淇園蕭條白日晩
渭水寂寞西風寒歸來三徑無人共翡翠參差涼露重
瀛海終期釣六鼇緱山自擬棲雙鳳八月秋高夜向沈
長梢彷彿生清隂千尋楚水三閭操萬里天山屬國心
洞庭溟溟波浪急糢糊爪甲蛟龍蹟悵望天涯翠袖愁
一片湘雲淚痕濕
題趙松雪畫竹(明)林廷模
瀟湘寫出一枝春宋代王孫筆意新見說清風更千畝
結茅還可避胡塵
子昂萬竹圖歌(明)劉績
鳳翿刷雲光矗矗錯刀鈎鎖稜曾玉誰觸湘君五十絃
殘蛾泣露團秋綠海飇撼月聲玲瓏石煙貼虚幽翠重
澄凝商素排九峰古潭一夜吟雌龍
題管夫人竹窩圖(元)高克恭
雲梢露葉秋聲古萬玉叢深翠蛟舞此君擬結歲寒盟
拄笏相看立煙雨過雨山牎斜映日帶煙霜節總宜秋
凍雷迸出千崖翠勒此高歌傲素侯
管夫人竹窩圖(元)黃公望
歙之山兮鬱巃嵸突出欲墜㔡青空千枝萬蔓行蒼龍
嶔崟銳氣欲敵崐崙峰扶疎樸樕不足嫓其靈秀兮篬
筤箘簵檀欒&KR0008;矗竦竦生其中翠蛟翔舞劃煙霧霜戟
磔格敲天風山空人寂孤坐而側耳兮珊珊環珮響璿
宇復疑金簧玉磬交奏蓬萊宫飛仙遥聞駐鶴馭威鳳
傾聽來蒼穹雖云神領而意會未若誅茅結屋篔簹谷
内沒齒寧吾躬君家相距匪數舍繭袍鳩杖高步時得
追文同居旁萬竹固已具胷次落落付諸繪素祇欲此
意傳無窮元卿子猷長往不復返此君千古誇竒逢披
之三復重太息雙眸炯炯開昏矇會當盛暑椶鞵卉服
造竹下脫巾露髮一洗煩熱除惺憽
題管夫人竹(元)陳基
綺牎春影綠婆娑夢作輕雲覆碧波日莫是誰調錦瑟
一江煙雨泣湘娥
管夫人畫竹(元)倪瓚
夫人香骨為黃土紙上蕭蕭墨色新情斷鷗波亭子上
鏡臺鸞影暗凝塵
題管夫人竹(與玉山同賦)(元)丁立
煙空湘月明露下湘波冷翛然林下風吹折琅玕影
題管夫人竹(元)熊夢祥
夫人寫竹何縱横錯刀離離光怪生安得月明招白鳳
玉闌西畔聽秋聲
題管仲姬墨竹圖(元)鄭東
賜謙曾陪玉座傍琅玕光彩映椒房秋風此日愁無限
恰與苕溪秋水長
管夫人墨竹(明)高啓
晨開妝鏡有青鸞寫得當年舞影看零落彩雲何處夢
鷗波亭上正春寒
管夫人墨竹(明)楊基
霧鬢雲鬟洛浦神冰肌玉骨衛夫人都將松雪齋中意
偏寫瀟湘雨外真
題李仲賓野竹圖(并序)(元)趙孟頫
吾友李仲賓為此君寫真冥搜極討蓋欲盡得竹之
情狀二百年來以畫竹稱者皆未必能用意精深如仲
賓也此野竹圖尤詭怪竒崛窮竹之變枝葉繁而不
亂可謂毫髮無遺恨矣然觀其所題語則若悲此竹
之託根不得其地故有屈抑盤躃之歎夫羲尊青黃
木之災也擁腫拳曲乃不夭於斧斤由是觀之安知
其非福邪因賦小詩以寄意云
偃蹇高人意蕭疎曠士風無心上霄漢混迹向蒿蓬
李仲賓為劉明遠畫竹(元)程鉅夫
李公畫竹真天成疎枝密榦皆有情偶然縱筆作長幅
颯颯坐覺聞風聲古松偃蹇連蒼柏怪石崔嵬如積鐵
李公心事劉子知歲晩相期飽霜雪
李仲賓風竹横披(元)程鉅夫
平生著處惟栽竹為愛干雲度雪姿何似卷中三五箇
閒來舒卷看參差
李仲賓墨竹圖(元)袁桷
筆底玄雲冰雪姿瀛洲玉佩映參差如何昔日閻中令
晩歲羞稱老畫師
題李仲賓墨竹(元)馬祖常
石田犖确萬琅玕天乞幽人寫素紈帝里未求吹鳳管
溪翁先覓釣魚竿玉煙乍合春還暖書粉初飄露已漙
聞道路河單舸賤截篙樂去看江湍
李仲賓墨竹圖(元)鄧文原
石根夭矯出寒梢明月空山舞翠蛟疑作江湖墨風雨
曾隨海浪過南交(仲賓曾使交趾故云)
觀李仲賓侍郎墨竹(明)張羽
妙筆奪天巧寫出碧玉枝焚香静相對彷彿生清颸桃
李不可儔霜雪那能欺寥寥此君心惟有居士知
雲林竹(元)楊維楨
瑟瑟清風響翠濤青鸞飛影下亭皋何人吹斷參差玉
滿地月明金錯刀
倪元鎮墨竹(明)高啓
倪君好畫復耽詩瘦骨秋來似竹枝前夜夢回如得見
紙牎斜影月低時
倪雲林畫竹(明)楊基
寫竹是傳神何曾要逼真惟君知此意與可定前身
倪元鎮畫竹(沈御史所藏)(明)張羽
雲林之子有仙骨平生好潔如好色紛紛濁士等沙蟲
嗚呼瓚也何由得憶昔常登清閟堂鵲尾爐爇龍涎香
紹京妙墨僧繇畫示我不啻千明璫人間萬事如飛電
洗玉池空人不見季子城東土一坏何人為著黔婁傳
繡衣使者騎青騘曾聽竹枝湘水東歸來見此若夢寐
巴陵洞庭生眼中江湖豪翰今零落君得此圖良勿薄
媿我題詩憶故人黃鶴題詩下寥廓
題倪雲林竹(六首)(明)徐賁
憶君我有淚淋漓正是湘江雨後枝記得秋聲夜同聽
消閒館裏對牀時
江鄉處處憶陪遊見寫湘雲數葉秋今日仙魂乘鶴去
猶存遺墨動人愁
春江誰唱竹枝歌春雨瀟瀟傍竹多欲借淇園一竿玉
桃花磯下釣寒波
出海琅玕翠色新娟娟春雨洗芳塵夢回影落虚牎月
却怪毫端寫未真
倚牎晝寂自焚香十日春隂不下堂幾度吟成微醉後
興來拈筆寫脩篁
不見高人倪幼霞流傳遺墨尚清華鳳毛零落湘江水
春雨新梢整復斜
題倪雲林墨竹(明)姚廣孝
開元寺裏長同宿笠澤湖邊每共過誰說江南君去後
更無人聽竹枝歌
雲林竹(二首)(明)張簡
廣平舊作梅花賦鐵石心腸嫵媚辭高士巖前清賞足
月明竹外寫横枝
笠澤莊頭道士家書林風竹翠交加新梢便有凌雲勢
高出牆簷埽落花
題倪雲林竹(明)李傑
倚風寒翠不禁吹秋盡瀟湘暮雨時極目蒼梧魂欲斷
隔江休唱竹枝詞
倪雲林墨竹(明)吳寬
古來畫法即書法時從用墨窺良工雲林胷次本高潔
墨氣自與為人同扁舟日暮過甫里竹梢落紙含清風
想應停筆悵然久詩思遥逐天隨翁
雲林竹(明)謝徽
風葉響秋林煙梢帶夕隂美人離思遠湘水夜來深
題倪元鎮墨竹(次鄭德名韻)(明)僧一初
渭水秋聲動萬竿小牎新雨一枝寒坡仙老去風流盡
誰向何山秉燭看
顧定之竹(元)程鉅夫
虎頭孫子顧參軍八法從衡寫墨君龍伯由來寶湖石
鳳毛何事刷春雲
顧定之墨竹(元)程鉅夫
虎頭諸孫妙飛墨叢篁脩纖傍湖石只疑湘江水湛碧
英娥騎鯨去不返千古遙岑綰秋色
題顧定之畫墨竹(元)鄭東
眼中得見珊瑚樹無乃佳人碧玉釵酒醒同誰步清影
不勝白露滿秋階
題顧定之竹畫(明)僧麟洲
吳下曾逢顧定之十年長記别來時蕭蕭白髮江南思
誰解尊前唱竹枝
廣微天師墨竹(元)馬臻
天人體道天機深書畫時傳道之迹葛陂龍去秋荒荒
留得煙梢凝寒碧
題張天師墨竹(明)陳全
道人醉墨灑淋漓金錯交横碧玉枝好是夜深仙鶴去
一天涼月影參差
題天師竹(明)王燧
上清仙子晉風流愛竹還同王子猷寫得一枝清似玉
湘濱露冷夜來秋
題鄭所南推篷竹卷(元)俞焯
孤竹君家元姓墨墨君消息要深參詩人莫作推篷看
認取南枝見所南
題鄭所南推篷竹卷(元)周維新
鄭老寧非老畫師筆端瀟灑發天機披圖葉葉消人骨
似帶秋聲出翠微
題鄭所南推篷竹卷(元)葛夀生
筆底琅玕入骨清松煤染葉帶微馨閒牎展玩高風别
人說先生眼自青
題鄭所南推篷竹卷(元)蔣堂
昔與此君曾半面推篷今日試重推葉聲冷瀉銀牀露
野鶴幾番驚夢回
張仲敏鈎勒風竹(元)張雨
墨君神駿出洋州形似無如老薊丘可惜風林半牎月
試憑老眼為雙鈎
張溪雲鈎勒竹(元)蔡伋
太湖山石玉巑岏偃蹇長松百尺寒明月滿天環珮響
夜深風露聽鳴鸞
張仲敏鈎勒竹(明)楊基
解珮歸來月影孤秋風鸞鶴自相呼先生晚種參差玉
招得林間兩鳳雛
題金本清鈎勒竹(明)丘濬
四明倦客多幽趣傳得陵州法外心應似唐人臨晉帖
茂林脩竹在山隂
吳仲圭鈎勒竹(明)吳寬
畫家不見吳道子石塔尚記梅沙彌百年筆法兼衆妙
又向人間看竹枝秦川織錦文瑣碎嶰谷截玉形參差
苦心却怪揚雄語雕蟲篆刻嗟何為
題孫雪居畫朱竹(欵云自夀亭侯明始故論及之)陳道永
或云關侯本朱顔或云面白似微酣或云關侯騎赤兔
或云侯馬又純素遂謂朱竹亦侯為是侯非侯吾不知
意者關侯自寫容不寫其手勒美髥睨漢賊只寫其一
種高節凌霜風嗚呼吾重關侯非顔色何必紛紛辨紅
白欲辨紅白不可辨惟有心事千古見
御定歷代題畫詩類卷八十
