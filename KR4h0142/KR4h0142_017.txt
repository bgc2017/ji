欽定四庫全書
御定歷代題畫詩類卷十七目錄
山水類
次韻秦少游春江圖(宋陳師道)
春山圖(宋文同)
題柴言春景山水(宋陸游)
草堂春暮横披(金馮璧)
題杜莘老春融秀嶺圖(元王惲)
春江小景(元程鉅失)
趙幹春山曲隖圖(元鄧文原)
李昭道春江圖(元鄧文原)
題趙子昂為袁清容畫春景仿小李(元鄧文原)
城南春曉圖(元虞集)
題沈君湖山春曉圖詩卷(元楊載)
李昭道春江圖(元吳鎮)
趙幹春林曲隖圖(元吳鎮)
題春林遠岫圖(元黃公望)
題春江小景圖(元黃清老)
觀杜德常尚書所藏王晉卿畫春山霽景(元周作)
(琦)
題倪元鎮春林遠岫圖(元郯韶四首)
題綠野春隂圖(元劉永之)
題郭熙春山(元劉永之)
題溪山春霽圖(元華幼武)
為曹僉事畫溪山春曉圖因題(元倪瓉)
李遵道溪山春曉圖(元張雨)
春山晴靄圖(元張雨)
春山嵐靄圖(元張雨)
題僧巨然層嵐春霽圖(明汪廣洋)
春景山水(明張以寧)
題溪山春曉圖(明劉崧)
周伯寧春晴江岫圖(明蘇伯衡)
題春景山水(明貝瓊)
題溪山春曉圖(明貝瓊)
春山瑞靄圖(明張羽)
題春山圖(明陳汝言)
題春景畫(明解縉)
野橋春霽圖(明楊榮)
為吏部師尚書題春景(明金幼孜)
為宋給事題春景(明金幼孜)
題王晉卿春曉圖(明林環)
題春景山水(明商輅)
山水圖春景(明商輅)
題湖山春曉圖(明李東陽)
題春景山水(明黃仲昭)
題春山圖(明吳寬二首)
趙大年春江圖(明吳寬)
題春景圖(明謝廷柱)
題陳從訓所藏惠崇溪山春霽圖卷(明王叔承)
題春山卷(明陳崇德)
趙仲穆春山曉思圖(明僧來復)
劉宗海為余作清江春雨碧嶂秋嵐二圖(元劉永)
(之)
題柴言夏景山水(宋陸游)
題劉德温畫湖山豐夏横幅(金趙秉文四首)
題長夏雲林(元貢性之)
董源夏山深遠(元吳鎮)
夏景山水(明張以寧)
題夏景畫(明解縉)
題夏景(明金幼孜二首)
題山水夏景(明貝瓊)
山水圖夏景(明商輅)
御定歷代題畫詩類卷十七目錄
欽定四庫全書
御定歷代題畫詩類卷十七
山水類
次韻秦少游春江圖(宋)陳師道
翰墨功名裏江山富貴人倏看霜鳥下已負百年身
春山圖(宋)文同
岡原草木秀谿谷雲霞媚君筆誰所傳獨解吐和氣
題柴言春景山水(宋)陸游
隂隂山木合幽處著柴荆喧中有靜意水車終日鳴
草堂春暮横披(金)馮璧
遷客倚樓家萬里五陵飛鞚酒千金草堂澹與春山對
幽鳥一聲春已深
題杜莘老春融秀嶺圖(元)王惲
三分春事二分空料峭寒生破曉風今日簷前天色好
山嵐全似卷中融
春江小景(元)程鉅夫
翠柳紅桃春滿天鴛鴦鸂鶒亂平川東風閱遍閒花草
惟有人無再少年
趙幹春山曲隖圖(元)鄧文原
春雲盡斂青山出雨過千林翠猶滴桃花歷亂柳芊綿
兩兩啼鶯在林隙短橋深樹阿誰家樓閣重重映曉霞
往来豈是避秦客理亂不聞度歲華衡門草綠深於染
迴塘㶑灩流青靛雞鳴犬吠各成村巖際飛泉如白練
虛亭寂歷倚江開圖畫千重入望来桃源山莊何足數
此卷真足稱竒哉畫史當年推趙幹妙筆流傳人所羨
吁嗟乎人去悠悠不可呼為君賦此期重見
李昭道春江圖(元)鄧文原
江上亂山青束筍平沙草樹望不盡大江入海来滚滚
吐雨吞雲雜蛟蜃中有崔嵬夐絶之高亭遠出晴空寒
數仞江山傳舍觀英雄英雄盡說孫江東自從得地雙
鶴翁紫髯一拂豚犬空石田睡起秋屢豐歸耕應羨漢
隂翁
題趙子昂為袁清容畫春景仿小李
(元)鄧文原
王孫久别同朝侣為寫晴雲百疊峰挂起碧窗凝望處
畫中今喜故人逢
城南春曉圖(元)虞集
天台先生有山癖臥起無山朝不食幾年騎馬聽朝雞
磊磈諸峰拄胷臆陳生受意不受辭竟拈秃筆為埽之
既安樓觀對竒石復著梁棧横清漪游吾舊游釣吾釣
隔林髣髴聞幽鳥瓊臺何處無桃花此是城南暮春曉
夜来天子傳詔呼先生直上鑾坡趨盤盤迴復一萬里
無限好山并好水如從島上見陳生盡寫歸来畫堂裏
題沈君湖山春曉圖詩卷(元)楊載
迤邐沙隄接畫橋東風楊柳暗長條鶯隨玉笛聲偏巧
馬受金羈氣益驕舞榭歌臺臨道路佛宫仙館入雲霄
西湖春色年年好底事詩翁歎寂寥
李昭道春江圖(元)吳鎮
晴江一望春山高日光蕩漾翻銀濤白雲冉冉向空落
長天漠漠歸鴻號岸上垂楊覆瑤草征帆直指長安道
蛟龍不動兩耳清花落鶯啼人自老鴟夷當日&KR1140;烟波
涼風萬里来天河李侯久向層冥去丹青散逸將如何
宣和當日珍藏固三百餘年撚指過危君不讓米南宫
置之武庫尤加護
趙幹春林曲隖圖(元)吳鎮
亭下人家帶遠岑喬林無處不沈沈垂楊拂岸青歸候
繁杏依邨鳥度音橋外無人尋舊侣湖邊逸客散幽心
江南絶勝應難紀何似圖中景更深
題春林遠岫圖(元)黃公望
春林遠岫雲林畫意態蕭然物外情老眼堪憐似張籍
看花玄圃欠分明
題春江小景圖(元)黃清老
小艇無人載綠隂白鷗門外筍成林不知多少山中雨
染得一江春水深
觀杜德常尚書所藏王晉卿畫春山霽景
(元)周伯琦
光風蕩野晴旭柔翠屏螺髻爛不收纖黃嬌綠迷遠近
翩翩好鳥如相求崖敧谷轉一徑幽石梁斜枕清溪流
輕裘緩帶何處客垂鞭妥轡情悠悠尋花問柳不計路
恍然身世同浮漚頗疑青蓮夢天姥白鹿騰空蹴玄圃
又疑華陽揭句曲清泉碧石行處足熙寧駙馬思超軼
前身定是唐宗室豪端萬象窮微茫解衣盤礴非一日
尚書知畫猶知人三銓品第才必真每憐散客猶青眼
虛齋挂壁同娛神君不見謝家太傅心邱壑九逵軒冕
秋雲薄造裝東還竟後時至今猿鶴皆寂寞鄴中林慮
插天外左轄雄文光燄倍角巾甲第良有待好對此山
看此畫
題倪元鎮春林遠岫圖(四首)(元)郯韶
杏花簾幕看春雨深巷無人騎馬来獨有倪寬能識我
黃昏躡屐到蒼苔
春色三分都有幾二分已在雨聲中牆東兩箇桃花樹
恨殺朝来一番風
十日春寒早閉門風風雨雨怕黃昏小齋坐對黃金鴨
寂寞沈香火自温
春寒時節病頭風惆悵年華逝水同世事總如春夢裏
雨聲渾在杏花中
題綠野春陰圖(元)劉永之
野色連青靄春流澹碧沄蘼蕪隨處綠離思滿南雲
題郭熙春山(元)劉永之
紫霧春山綠樹齊水流花嶼亂鶯啼蹇驢烏帽歸来晩
恰似成都濯錦谿
題谿山春霽圖(元)華幼武
雨餘春色浩無涯點染溪山麗物華野水碧連烟外草
石林紅映澗邊花柳迷深渚漁人市鶴傍閒門處士家
老眼不知圖畫裏便須先占白鷗沙
為曹僉事畫溪山春曉圖因題(元)倪瓉
荆溪之水清漣漪溪上晴嵐紫翠圍連舸載書烟渚泊
提壺入林春蕨肥身遠雲霄作幽夢手栽花竹映柴扉
磯頭雪影多鷗鷺也著狂夫一浣衣
李遵道溪山春曉圖(元)張雨
誰寫江南雨後岑清寒空闊撲雲林何當載我圖書去
共試野航春水深
春山晴靄圖(元)張雨
危亭面懸瀑深隖著茅堂羣木相掩薄風披如有香避
世真樂土欲往川無梁隠淪倘見招歲暮從徜徉
春山嵐靄圖(元)張雨
秀色雲林畫未乾一峰天柱倚蒼寒玉人只隔輕烟靄
三尺圖中正面看
題僧巨然層嵐春霽圖(明)汪廣洋
袁一無滄海客瀛洲仙貌如秋鶴照野田手持層嵐春
霽圖云出畫師僧巨然筆蹤茫昧不可識但見粉墨剥
落生雲烟青鞵布襪者誰子一琴一鶴相後先山中酒
熟鳴夜泉碧桃流水春風前朗吟一醉三千年不知何
處有此景興来欲放西津船與君笑傲金焦巔與君笑
傲金焦巔
春景山水(明)張以寧
山雨瀑如雪林寒松未花遙看飛閣起知有梵王家一
僧歸得晩雲濕滿袈裟
題溪山春曉圖(贈蕭翀)(明)劉崧
土山戴石石角傾偃樹雜出如&KR1242;旌青天微茫曉色動
雨氣合沓千峰晴野橋西邊有邨路之子鳴鞘蹋雲去
重巖花發似聞香隔水鶯啼不知處東南連年飛戰塵
如此山水何清新石田到處長荆棘豈有荷耒春耕人
我昨西遊登武姥手抉雲霞望仙府把酒忽逢東海生
醉卧溪南紫蘿雨紫蘿隂隂覆巖扉十日尋幽行未歸
雲峰流泉半空落六月飛雪霑人衣拂衣歸隠知何日
却對畫圖心若失不聞流水渡溪還時見浮雲向山出
懷哉桃花修竹林江海秋高烟霧深豈無耕釣在田野
誰識悠悠沮溺心
周伯寧春晴江岫圖(明)蘇伯衡
尚書襟懷絶瀟灑揮毫往往凌董馬平生一筆頗自珍
數尺新圖為君寫齊山遙接吳山青碧波萬頃孤帆征
東風綠徧汀洲草總是岐亭離别情一向江南一江北
離情浩蕩嗟何極正如江上之碧波縱有并刀那剪得
當時已足令心愁如今況復隔羅浮掩圖却上高臺望
但見遠海連天流暮歸朝出誰與侣蜃霧蠻烟結悽楚
木棉花落鸚鵡飛苦竹叢深鷓鴣語
題春景山水(明)貝瓊
雨前雨後花滿川春風浩蕩殊可憐山人日高眠不起
勸酒提壺落紅裏
題溪山春曉圖(明)貝瓊
仙家雞犬白雲中水複山迴路不通萬樹桃花春似海
莫教重誤打魚翁
春山瑞靄圖(明)張羽
鶯啼山雨歇前川綠正繁人家在深樹雞犬晝無喧澹
澹流水意依依田父言漫鼓木蘭楫往遡桃花源
題春山圖(明)陳汝言
春雨正霏霏春林筍蕨肥魚驚花下艇犬吠柳間扉溪
水濃如酒山雲白似衣悠然玩清景慮淡已忘機
題春景畫(明)解縉
春陽忽將違紅芳坐未歇山深雲木凋流水鳴嗚咽樓
觀隠空青幽人息環轍望来不可親恍然與世别
野橋春霽圖(明)楊榮
東風吹花新雨晴微茫山影開雲屏泉聲有無隔幽竇
嵐光遠近排空青小橋横枕西溪側過客何由分野色
日華瀲瀲因物榮芳草萋萋為誰碧五更朝下承明廬
天香滿袖登遊車十年未著謝公屐似與岡巒識面初
歸来摩娑醉吟目不唱商顔紫芝曲何處有山如此圖
移近蓬萊剪濃綠
為吏部師尚書題春景(明)金幼孜
碧戶幽忩盡日閒落花啼鳥自間關白雲野水生春浦
翠黛芙蓉對曉山
為宋給事題春景(明)金幼孜
江上春山翠作堆江頭春水綠如苔何人擁騎東風裏
谷口看花只獨來
題王晉卿春曉圖(明)林環
憶昔扁舟經洞庭夜涼落月潮水平舟行數里不知遠
隔林隠隠聞雞聲推篷起視西山麓烟徑微茫接溪曲
芳草依稀謝朓邨綠樹深沉子真谷須臾旭景開曈曨
千山萬山圖畫中誰家樓閣依晴翠朱門繡幕垂東風
樓外園林春已遍樓中美人夢初斷疎簾半捲落花深
年華却逐鶯聲換别来烟月幾經秋楚天西望空生愁
玉堂此日見圖畫髣髴湖山曾舊遊何時拂衣賦歸去
孤棹還尋舊遊路雨過芳洲春水深更擬褰裳採芳杜
題春景山水(明)商輅
愛此佳山水春来景更妍四郊青嶂合孤岫白雲連地
迥輪蹄絶峰危石磴懸小橋臨曲澗遠浦接平田鬱鬱
林間寺潺潺竹下泉桑麻凝暮靄榆柳繞晴川寶殿凌
千尺茅堂敞數椽僧歸西嶺月漁釣北溪煙倒浸沈波
墖閒横古渡船樓高平見日松老不知年鳥度浮嵐外
鷗飛落照邊吟笻芳草徑酒旆杏花天隔岸聞鶯語開
軒待鶴旋砌苔深染黛林籟細鳴絃有路通仙境無塵
遠市㕓家山在圖畫觸目思飄然
山水圖春景(明)商輅
樓閣嵯峨遠岫明此中風景似蓬瀛抱琴朱遇知音客
閒倚銀鞍信馬行
題湖山春曉圖(明)李東陽
湖船著水平無舵篷上使篙篷下坐山光四面錦屏開
橋影中天彩虹臥輕鴉拂樹還千點老鶴呌空時一箇
宴客遙將綺席隨游人不惜青鞵破江南風物今餘幾
看畫題詩兩無那却恐湖山畫不如他年自買扁舟過
題春景山水(明)黃仲昭
春意入遙山漸覺燒痕綠驅犢向東臯一犂雨初足田
園樂事多吾將返吾轂
題春山圖(明)吳寬
雲中疊嶂翠糢糊深樹茅堂隠若無莫向昔人論畫品
開窗聊對謝公圖
春山圖(明)吳寬
平野春雨過危峰殊秀發玉女洗頭罷端如盤鬢髮高
人攜笻行似畏溪橋滑結伴是何時松林閒採蕨
趙大年春江圖(明)吳寬
密林蔽日青蒙茸兩岸都歸烟霧中分明罨畫溪頭景
只欠垂綸一釣翁釣翁莫放扁舟去沙上鴛鴦方好睡
落盡桃花人不知夜来細雨春流膩
題春景畫(明)謝廷柱
盡收春色此庭中飲具吟瓢未放空楊柳渡頭寒食雨
杏花村裏酒旗風瀑流半捲晴崖白仙觀都涵夕照紅
坐見樵歸山下路推篷對畫一漁翁
題陳從訓所藏惠崇溪山春霽圖卷
(明)王叔承
惠崇一詩僧宋首柴周尾丹青入襌觀别自通玄理能
於尺素間點染千山水昨登金焦興不孤陳郎示我溪
山圖畫家精工多近俗寫意得神形不足此僧妙趣種
種兼不滿三尺吳興縑鍼頭毫末密相接有如蟭螟寄
蚊睫或言工勝趙大年又云妙超展子虔只須三日坐
其下一花一草生意全乃知陳郎揮灑信有本恥與當
今畫家混我歌長句君莫嗤惠崇惠崇郎所師
題春山卷(明)陳崇德
高人僻愛春山好一段幽懷盡向開清氣都收詩卷裏
風光總付酒杯来繁花亂吐紅交白啼鳥驚飛去復回
却笑紛紛名利客白頭猶自走塵埃
趙仲穆春山曉思圖(明)僧來復
樹色蒼涼曉欲迷石門初入鷓鴣啼桃花不隔秦人路
流出紅雲水漲溪
劉宗海為余作清江春雨碧嶂秋嵐二圖(賦此贈之)
(元)劉永之
劉君早年善山水得意往往圖樵漁西昌城西一相見
忽然贈我雙畫圖圖中似是清江曲春雨蒼茫汀樹綠
烟中髣髴辨飛帆水際依微見茅屋漁郎繫船江石上
一夜磯頭水新長孤邨日暮烟火微渡口歸人暝猶往
碧嶂層巒翠轉竒嵐光秀色含朝暉風林落葉灑青壁
雲壑流泉生翠微我昔結廬此山裏每愛秋嵐淨如洗
經年奔走厭風塵偶看新圖心獨喜憑君添我小綸巾
明當歸埽山中雲他日君来一相訪松根為子開柴門
題柴言夏景山水(宋)陸游
懸水三十仞疾雷聞數里正暑澟生秋倚杖者誰子
題劉德温畫湖山豐夏横幅(四首)(金)趙秉文
聞道神仙郭恕先曾將清夜寫湖山而今寶墨歸天上
時許劉郎見一斑
湖山清夏不應豐一逕林隂水石中六月涼生清篛底
釣魚船上一絲風
風來山脚水淪漣林影參差舞鏡天袖裏長安遮日手
綠隂多處弄潺湲
遠處微茫近處濃岸容林意兩溶溶夏山如醉無人畫
更倩劉郎作幾峰
題長夏雲林(元)貢性之
雨過溪流交響樹涼暑氣潛消不是謝公别墅定應杜
老西郊
董源夏山深遠(元)吳鎮
北苑時翻硯池墨疊起烟雲隠霹靂短縑尺楮信手揮
若有蛟龍在昏黑南唐畫院稱聖工好事珍藏裹數重
崇山突兀常疑雨碧樹蕭森迥御風鳥啼花落不知處
漁唱樵歌遐邇度展舒不盡古今情未容肉眼輕將賦
夏景山水(明)張以寧
崖斷石林合風高雲葉飄人歸雨脚外高閣望中遙應
是天台路幽期在石橋
題夏景畫(明)解縉
夏雲斂虛壑輕飇散林坰袒裼坐幽宇曾無塵事攖磑
泉響非聒聊且陶凡情物態已俱逸樵路無商聲
題夏景(明)金幼孜
水滿西湖長芰荷白鷗汎汎浴輕波屋頭楊柳深深碧
門外青山苒苒多
夏景(明)金幼孜
青山幾疊護雲屏綠樹風涼鳥自鳴最是幽人無一事
捲簾獨坐看黃庭
題山水夏景(明)貝瓊
青林五月不知暑玉女曬衣中夜雨客至清談酒更添
白楊梅熟薦吳鹽
山水圖夏景(明)商輅
十里芳塘景最幽藕花香裏水光浮望来不識人間暑
羽扇綸巾樂自由
御定歷代題畫詩類卷十七
