欽定四庫全書
御定歴代題畫詩類卷三十四目錄
故實類
鞭石圖(元王惲)
題邵平種瓜圖(宋李綱)
題高皇過沛圖(宋方岳)
高陽長揖圖(宋劉子翬)
沛公洗足見酈生圖(元王惲五首)
圯橋進履圖(明謝承舉)
題蕭何夜追韓信便面(明林廷錦)
四皓圖(金李獻能)
四皓圖(元元好問)
四皓圖(元王惲七首)
畫四皓(元趙孟頫)
題四皓圖(元吳澄)
題四皓圖(元馬祖常二首)
題商山四皓(元陳思濟)
題四皓圖(元盧亘)
題屏風畫商山四老人(元楊載)
四皓圍棋圖(元黃溍)
題四皓圖(元戴良)
商山四皓圖(元李孝光)
題四皓商山圖(元張翥)
題商山圖(元黃玠)
題馬遠畫商山四皓圖(元錢惟善)
四皓圖(明陶安)
四皓奕圖(明陶安)
四皓圖(明高啓)
四皓奕棋圖(明朱純)
四皓圍棋圖(明蘇平)
四皓奕棋圖(明劉師邵)
題四老圍棋圖(明王守仁)
四皓奕棋圖(明張志宗)
題四皓圖(明張鳳翼)
夢客攜商山四皓圖令余賦之(明王世貞)
題四皓圖(明陳繼儒)
張釋之諫文帝圖(宋劉子翬)
伏生授書圖(元王惲)
題伏生授書圖(元戴表元)
伏生授經圖(元吳師道)
伏生授經圖(元鄭元祐)
題伏生授書圖(元吳澄)
奉題伏生授書圖(元楊維楨)
伏生傳經圖(明魯鐸)
朱翁子負薪卷(元張翥)
題買臣負薪圖(明陳達)
買臣負薪圖(明劉泰)
買臣秋樵圖(明程敏政)
相如滌器圖(明唐寅)
帶經圖(明廖道南)
題帶經漂麥二圖(明高啓)
高鳳漂麥圖(元王惲)
張騫乘槎圖(元戴表元)
題鄭昭甫張騫乘槎圖(明林鴻)
乘槎圖(明朱諫)
題乘槎圖(明僧妙聲)
御定歴代題畫詩類卷三十四目錄
欽定四庫全書
御定歴代題畫詩類卷三十四
故實類
鞭石圖(元)王惲
洋海求仙已渺茫又鞭羣石駕飛梁帝功不出仁和聖
罔念元來便作狂
題邵平種瓜圖(宋)李綱
君不見伯成子高辭侯爵在野終年自耕穫下風趨問
禮徒勤俋俋田間事蕪落又不見於陵仲子推相位為
人灌園刈葵藿抱甕區區同漢隂不糝藜羹有餘樂古
來賢達有如此志趣未可常情度力辭冨貴居貧賤凛
若霜風隕輕籜邵平本自侯東陵秦破國除休一壑當
時漢祖疑酇侯置衛增封意非薄衆賓皆賀平獨弔一
言轉禍推先覺以茲智略佐風雲復取故封何所怍歸
來種瓜青門外灌溉鉏耘甘寂寞長安之東壤尤美翠
蔓離離照城郭秋陽正熾瓜正肥解衣摘實如俛鶴兒
童玉立形骨清挈笠攜筐助操作遂令世美東陵瓜身
後高名動寥廓屠販曾聞封絳灌奴僕後來興衛霍高
鳥巳盡良弓藏更有韓彭辱囚縛何如終老守瓜畦自
飽飽他真不惡龍眠也是可憐人畫此端令事如昨世
間如畫畫如夢聊為作歌資一噱
題高皇過沛圖(宋)方岳
芒碭真人赤龍子一劒入關秦鹿死黥王菹醢過故鄉
仍冠竹皮相爾汝故人父老喜欲狂至尊含笑袍花光
酒酣擊筑自起舞歌聲悲壮雲飛揚此意今人棄如土
豈但當時沐猴楚君不見相如草檄西入秦蜀山憔悴
生煙塵
高陽長揖圖(宋)劉子翬
胡牀二女執巾裾長揖高陽舊酒徒不是蒼皇能輟洗
溺冠何異昔坑儒
沛公洗足見酈生圖(五首)(元)王惲
氣折狂豪一洗間要令游士吐嘉言初從沛長咸陽帝
此術施來第幾番
喭然洗腆孰為賓中隠炎劉四百春一說便能延上客
君王肯效婦人仁
包總緜區細故捐未妨揮洗酈生前一顰一笑非無謂
不似高皇氣馭權
落魄高陽一酒徒略除邊幅展雄圖桓門堅忍須臾去
長為東山出此模
布褐昂藏七尺身不容空老酒壚春風雲慘淡龍蛇際
首識隆顔亦可人
圯橋進履圖(明)謝承舉
皇極誰銷秦火餘勛華消息竟何如漢家事業空無補
每恨龍鍾一卷書
題蕭何夜追韓信便面(明)林廷錦
午夜松風蕩九圍英雄何事任奔馳可憐雲夢傷心處
應恨當年匹馬遲
四皓圖(金)李獻能
弋繒安足致冥鴻自是兼懷翊贊功謾說壺關有遺老
望思臺上巳秋風
四皓圖(元)元好問
身堕安車厚幣中白頭塵土涴西風當時且不山間老
羽翼區區有底功
四皓圖(七首)(元)王惲
尺一招來四老翁冥冥高興振孤風少微不是門人像
調護前星最有功
人欲横流不易攻留侯真是帝師雄笑將二老歸周意
翻作商巖羽翼翁
夜壑藏舟未厭深皎然松雪映高林閒雲終作從龍雨
唯有留侯識此心
山中日月到華胥澗飲芝餐樂自殊苦被留侯容不得
須教人彘事相汚
事定歸來舊隠深皎然松雪映雲林寥寥高誼千年後
似覺元之最賞音
苦諫臣通已謾為一書光動紫巖芝後人只說安劉重
不道留侯策更竒
先生節義重邱山冠珮遥瞻漢嗣安莫以隠淪忘世論
一身歸結果何難
畫四皓(元)趙孟頫
白髮商巖四老翁紫芝歌罷聽松風半生不與人間事
亦墮留侯計術中
題四皓圖(元)吳澄
皓首出山來從容定儲宫儲王已御極論貴將誰同飄
然拂衣去詎敢貪天功飽茹石上芝坐蔭巖下松商巖
鬱嵯峨千載餘清風
題四皓圖(二首)(元)馬祖常
不聽高皇召還來太子宫阿㜷人彘禍吾恨紫芝翁
鴻鵠歌雖壯長門事可憂閒名紫芝客終不似巢由
題商山四皓(元)陳思濟
引領望層顚遥見四老人蒼顔映綠水一一嚴衣巾望
之即再拜重其古先民或云黃與綺於此避強秦至德
尚可想遐蹤浩無鄰翩然若儀鳳覽德翔秋旻亡國失
大老興邦得祥麟威容動黼扆問答何精神(原本闕二字)有
餘慶偏愛遂淪湮至今仰遺烈英氣猶振振
題四皓圖(元)盧亘
姬昌聖瑞胤厥祖泰伯仲雍逃荆蠻坐令周歷過所卜
高風千古誰追攀惠皇畏廢出竒計四老昂藏趨殿陛
吕宗覆盡鼎再安玉璽神光歸代邸趙王枯冢生秋蓬
榖城黃石埋幽宫空山不聞紫芝曲白雲影没南飛鴻
題屏風畫商山四老人(元)楊載
飛雪灑遥野衝波蕩無垠蟠蟠山谷間居此四老人下
為民庶師上作王家賓清風渺何許馳想寂莫濱
四皓圍棋圖(元)黃溍
當局沉吟只謾勞區區勝敗直秋毫顚嬴蹶項非君事
頼有安劉末著高
題四皓圖(元)戴良
欲向商山歌采芝白雲望斷不勝悲高人只在丹青裏
滿鬢秋風共奕棋
商山四皓圖(元)李孝光
帝憂母主重廢嫡人料子房宜與謀盟詛不虞高后劫
卑辭翻為建成籌腹心巳去悲歌起羽翼雖成女禍留
俱墮術中曾不寤先生輕出後人羞
題四皓商山圖(元)張翥
兵塵澒洞繞函關不到商於六里間赤幟頻傳秦楚蹶
白雲自與綺園閒龍蛇陸起嗟何在鴻鵠冥飛竟不還
千載高風無復見空餘芝草滿空山
題商山圖(元)黃玠
美宦少寧居良田多賦率曼膚白如瓠仍防汙鈇鑕所
以商山翁深逃入堂密蔽芾皆美樅不覩長安日揚揚
大逄衣翦翦小第室門巷既荒寒器具猶古質渴即引
井泉飢或餐木實微我異梟鸞從人自鳬乙平生紫芝
曲久不屈此膝鬚眉各皓然一為天下出
題馬遠畫商山四皓圖(元)錢惟善
已剖巴陵橘猶歌商嶺芝避秦非避漢一出繫安危
四皓圖(明)陶安
龍爭鹿走角功名眼底浮雲悟世情有地采芝身遠遯
無心執玉手平衡衣冠誤落留侯計帶礪愁聞漢祖盟
松下龐眉垂白雪至今泉石被光榮
四皓弈圖(明)陶安
安劉事畢返林丘當局機心老未休松下樵夫應暗笑
先輸一著與留侯
四皓圖(明)高啓
高山深谷事悠哉何事猶思太子來擬向秋風歌一曲
紫芝黃鵠總堪哀
四皓奕棋圖(明)朱純
一局殘棋尚未終白頭何事到青宫可應千里冥飛翼
却墮留侯智網中
四皓圍棋圖(明)蘇平
共將聲迹遯巖阿靜裏看棋趣自多幾著消磨秦日月
一枰匡復漢山河溪邊夜雨生芳草谷口春風裊薜蘿
憶自寓形巴橘裏商於誰和采芝歌
四皓奕棋圖(明)劉師邵
雲霄萬里羡冥鴻曾為儲皇出漢宫數著殘棋猶未了
五陵松柏巳秋風
題四老圍棋圖(明)王守仁
世外煙霞亦許時至今風致後人思却懷劉項當年事
不及山中一著棋
四皓奕棋圖(明)張志宗
何事山中閒奕棋顔如丹渥鬢如絲不將白眼看浮世
且向山中歌紫芝歌紫芝心蕩蕩嬴秦殘忍知不知若
無張子房安肯出彤墀羽翼太子難動移雖有矰繳將
安施扶弱安劉今幾時畫中見之恍在斯問之不答亦
不顧妙算還他一著竒
題四皓圖(明)張鳳翼
羽翼功成仗草萊不教丹詔下輪臺留侯自有安劉策
未必商山四皓來
夢客攜商山四皓圖令余賦之(明)王世貞
尚憶商山聘千秋臥未深兵戈留地肺羽翼轉天心衰
矣紫芝詠惜哉黃鵠吟豈應龍變化來去杳難尋
題四皓圖(明)陳繼儒
鬚眉皓白好疎頑何事相將入漢關一片商山留不住
終輸圯上老人閒
張釋之諫文帝圖(宋)劉子翬
擾擾椎埋徧九原因山獨有霸陵存孝文儉德雖天縱
亦頼忠臣效一言
伏生授書圖(元)王惲
遺書灰冷散飛煙老喙重宣即粲然三策竟從名數說
潁川方寸殆虚傳
題伏生授書圖(元)戴表元
白頭不死見時清女子相依解授經何用生男作鼂錯
乃翁一語不曾聽
伏生授經圖(元)吳師道
老生抱百篇藏壁避暴秦漢興流亡定取視半不存二
十有八篇當時號令文苟非著簡冊文字何繇分無端
安國寬倡說異前聞並言本經失口授熟以馴承風競
接響誰復䆒其原寬也尤厚誣因圖略開陳生老不能
行故遣錯至門云何易其語謂不能正言諸生近齊魯
傳言豈無人奈何使女子此事決非真錯來止授冊豈
復書所云藉令書所云審視生必親唐儒更妄謬謂目
亦眊昏痛哉百歲老幽壤抱冤沉想初二子意祗務孔
壁尊以彼口傳訛非與吾書倫焉知反自累異說滋其
根詆誹忍廢古悍戾恣紛紜此輩不自量按據為竒新
但知快攻擊何曾精討論試看錯脱簡今古文所均口
&KR0836;豈應爾完具必未焚此理最易察翫習常因循考古
貴求是執要元不煩請誦馬班書毋為浪啾喧
伏生授經圖(元)鄭元祐
老無牙齒語音訛斷簡殘編缺字多不頼閨中賢弱息
帝王典則竟消磨
題伏生授書圖(元)吳澄
後死寧非數能言豈必男如何掌故耳未了異方談篇
簡僅四七語音囮二三可嗤千載下孔傳苦研覃
奉題伏生授書圖(元)楊維楨
沙丘崩科斗藏典墳孰求楚左相金絲未壊孔子堂濟
南老生教齊魯緜蕝禮生何足伍挾書嚴禁禁未開盤
詰誰能禁齊語百年禮樂當有興天子好文開太平百
篇大義喜有託十三女口傳嚘嚶太常掌故親往受百
篇僅遺二十九河内女兒還自疑老人屋中有科斗建
元博士孔襄孫五十九篇為訓文嘉唐悼桀空有詔孔
氏全經誰與論倪家書生能受學一篇薦上原非樸賞
官得列中大夫帝軌皇圖未恢擴漢家小康黃老餘烏
用司空城旦書蓋師言治在何處後世徒走陳農車
伏生傳經圖(明)魯鐸
祖龍火中書作堆阿房相繼為塵灰九旬老儒食漢粟
元自咸陽坑外回向來傳道心自許挾書律在無儔侣
太常掌故來何遲舌固猶存難正語閨中弱息諳聖謨
口相授受曾何拘刪書門下誰復在一女擬當三千徒
掌故心神只方策耳目何嘗滯聲色楚國雖亡見倚相
孔堂未上聞金石謾道方言多異同濟南不與潁川通
子襄科斗人不識考論文義終誰功天為斯文存一綫
漢人及見先生面吾今尚恨禮殘樂不傳當時試問寧
徒然
朱翁子負薪卷(元)張翥
冨貴危機解殺身是非千古付樵人當時長史魂應悔
不向山中只負薪
題買臣負薪圖(明)陳達
海邦六月煩暑逼石牀晝臥紛華息清風颯颯自南來
恍然如入華胥國初醒頓覺日半斜簷頭幾陣蜂將衙
朗吟老子五千字漫酌盧生七椀茶敲門忽見東谿氏
手持一幅鵝溪紙云是晴沙遠遺之分明貌出朱翁子
憶昔登登伐木時行歌道路聲喑嗚豈徒不入駔儈眼
何當更被糟糠嗤五十功名未遲暮錦衣烜赫人如故
誰知此日除道夫却配當年棄夫婦朱顔闇淡應無光
後車同載空傍徨文夫出處自有數悔把深恩一日忘
披圖誰不增感慨嗟彼女流何足怪不見翟公門下客
一貧一富知交態
買臣負薪圖(明)劉泰
家貧且作會稽樵擔在肩頭斧在腰出谷每煩明月送
入山何待白雲招松深濕翠沾書卷花近晴香撲酒瓢
千載榮歸憐去婦低回羞過覆盆橋
買臣秋樵圖(明)程敏政
西風蕭蕭振黃葉何處平原初罷獵會稽山下負薪人
倚樹掀髥亦豪傑一朝印綬懸其身白日照耀新朱輪
誰知擔上芸香冊只博人驚車馬塵
相如滌器圖(明)唐寅
琴心挑取卓文君賣酒臨邛石凍春狗監猶能薦才子
當時宰相是何人
帶經圖(明)廖道南
春園鋤罷惜分隂獨展遺經抱古心歴相三朝開两府
却遺鴻業照詞林
題帶經漂麥二圖(明)高啓
朝鋤東皋上暮鋤西陂側釋耒讀遺經欣然此休息因
觀舜稷事耕稼寧辭力
田中刈麥罷把卷忘其疲風雨忽云至千穗漂無遺於
書苟有得歲晏何憂飢
高鳳漂麥圖(元)王惲
疾雷破柱雨翻盆甑墮何煩顧惜頻儻為把書都不省
先生應是太癡人
張騫乘槎圖(元)戴表元
數尺枯槎底易騎海風吹浪白瀰瀰如今市上君平少
曾到天河也不知
題鄭昭甫寫張騫乘槎圖(明)林鴻
衮衮黃河天上來茂陵底事望蓬萊早知博望乘槎便
虚築通天百尺臺
乘槎圖(明)朱諫
仙人御風行萬里九土茫茫盡煙霧張騫有術却乘槎
飄然直上天河去順流更欲下崑崙霞衣又拂三珠樹
莫將勝事論有無直對芳樽詠佳句
題乘槎圖(明)僧妙聲
秋風駕洪濤靈槎中蕩搖怳如乘船天上坐帝青九萬
無纖毫黃姑織女長相見歸來空記當時面至今海與
銀河通何因再得相從容
御定歴代題畫詩類卷三十四
