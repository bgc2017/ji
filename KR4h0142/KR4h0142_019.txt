欽定四庫全書
御定歷代題畫詩類卷十九目錄
山水類
題高尚書秋山暮靄圖(元鄧文原)
顧愷之秋江晴靄圖(元鄧文原二首)
王維秋林晩岫圖(元鄧文原)
題張繇所畫霜林雲岫圖(元鄧文原)
題危太樸所藏滎陽鄭虔畫秋巒横靄圖(元鄧文)
(原二首)
顧愷之秋江晴嶂圖(元黃公望)
李咸熙秋嵐凝翠圖(元黃公望)
題關仝層巒秋靄圖(元黃公望)
王維秋林晩岫圖(元黃公望二首)
李咸熙山市霜楓圖(元黃公望)
趙大年秋邨暮靄(元吳鎮)
李咸熙秋嵐凝翠(元吳鎮)
關仝秋山凝翠(元吳鎮)
顧愷之秋江晴嶂(元吳鎮)
右丞秋林晩岫(元吳鎮)
張僧繇霜林雲岫(元吳鎮)
秋江晩景圖(元劉秉忠)
題高尚書秋山暮靄圖(元郭畀)
關山秋霽圖(元王惲二首)
江亭秋霽圖(元舒遜)
題秋山晩眺圖(元吳澄)
題高尚書秋山暮靄圖(元沈右)
秋山暮靄圖(元柯九思)
寫秋林遠岫圖(元倪瓉)
雲峰秋霽圖(明藍仁)
秋山曙色圖(明陶安)
湖山秋霽圖(明鄭亮)
一片秋意(明楊榮)
題秋林泉石圖(明王裒)
秋江晩眺圖十三韻(明陳政)
江山秋暮圖(明蘇平)
為唐池南題秋江遠眺圖(明楊慎)
層巒秋景(明張寧)
題方壺蒼山秋意圖(明呂復)
題趙幹烟靄秋涉圖(明王世貞)
題蘭湖秋色圖(明王世貞)
秋水繫舟圖(元張庸)
秋水繫舟圖(明廖道南)
題紅葉扇頭(元王惲三首)
題紅樹秋色(明董其昌)
賦得千山紅樹圖(明楊慎)
御定歷代題畫詩類卷十九目錄
欽定四庫全書
御定歷代題畫詩類卷十九
山水類
題高尚書秋山暮靄圖(元)鄧文原
傍溪草舍隔林中望際雲山翠幾重長憶雨餘閒信馬
輕鞭遙指兩三峰
顧愷之秋江晴靄圖(二首有序)(元)鄧文原
太樸危君所藏愷之妙卷誠希世物也出示索書不
勝歎羨為書短句以志喜云
晉室風裁推虎頭山川靈氣屬君收指端幻出千重秀
并作江南一段秋
靜日攜笻溪水頭何如風景障圖收與君相對坐不語
秪領千林萬壑秋
王維秋林晩岫圖(元)鄧文原
千峰凝翠宛神州中有仙翁寤寐遊林麓漸看紅葉暮
風烟俄入野塘秋搖搖小艇尋谿轉寂寂雙扉向晩投
我欲探幽未能去畫中真境許誰儔
題張繇所畫霜林雲岫圖(元)鄧文原
慚余生也晩未能識君顔宿秉川嶽氣時發胸臆山澗
壑自回互溪林若縈環雲光映天色秋葉舒錦斑室中
有揚子向晩啓玄關何如塵外慮日夕相與還悠悠箇
中意未許落人寰
題危太樸所藏滎陽鄭虔畫秋巒横靄圖(二首)
(元)鄧文原
金風瑟瑟入空山邨落人家葉盡斑羨殺箇中竒絶處
一天烟靄有無間
鄭君胸次有江山應識區區只一斑山色空濛斜日裏
鬱林遙指碧雲間
顧愷之秋江晴嶂圖(有序)(元)黃公望
顧長康天才馳譽在當時為謝安石知名其寓意於
畫離塵絶俗開百代繪事之宗至於癡亦由資稟之
高好竒躭僻不欲與世同故人有三絶之稱此卷墨
法入神傅采入妙莫得知其所以始而亦莫得知其
所終變幻百出誠可謂聖於畫矣豈學知勉行者所
得髣髴其一二哉一日太樸出示驚賞不已然亦不
敢久羈敬書於後以復
三絶如君少斯圖更擅場設施無斧鑿點染自微茫山
碧林光淨江清秋氣涼憐余瞻對久疑入白雲鄉
李咸熙秋嵐凝翠圖(元)黃公望
山林之樂幽且閒何人卜居雲半間江亭夐立蒼樹杪
招提高出碧溪灣循溪隠隠穿細路斷岸疎疎起烟霧
微茫萬頃白鷗天雁陳鳬羣落無數樵歌初斷漁唱幽
橋邊野老策杖留春山萬疊西日下渺渺一片江南秋
我昔荆溪問清隠溪上分明如此景别来時或狂夢思
忽見此圖心為醒李侯少年擅丹青晩歲筆意含英靈
興来漫寫秋山景妙入毫末窮杳冥無聲詩與有聲畫
侯能兼之奪造化臨窗點筆試題之老眼糢糊忘高下
題關仝層巒秋靄圖(有序)(元)黃公望
關仝此卷雖祖洪谷子而間以王摩詰筆法融液秀
潤正其中歲精進之作也人謂有出藍之美詎不信
夫
羣峰矗矗暮雲連蘿磴逶迤鳥道懸落葉深深門半掩
疎花歷歷客猶眠巖端飛瀑為青雨江上歸舟&KR1140;碧烟
應識箇中竒絶處昔年洪谷屬君傳
王維秋林晩岫圖(二首冇序)(元)黃公望
王右丞生平畫卷所稱最者唯輞川雪溪捕魚等圖
耳吾意以為絶響不謂太樸於中州友人家又得此
卷而用筆之妙布置之神殆尤過焉固知右丞胷中
伎倆未易測識而千竒萬變時露於指腕間無窮播
弄豈非千載一人哉置之案頭臨摹數過終未能得
其髣髴漫書短句并識而歸之
羣山矗矗凝烟紫萬木蕭蕭向夕黃豈是邨翁戀秋色
故將輕舸下横塘
秋嵐荏苒汎晴光處處邨邨帶夕陽一段深情誰得似
故知輞口味應長
李咸熙山市霜楓圖(元)黃公望
市散誰聞野鳥聲短橋何處旅人行莫嫌寂歷空山道
隔岸丹楓刺眼明
趙大年秋邨暮靄(元)吳鎮
曲磴平岡外遙峰落照沈人家三徑僻烟樹幾邨深漁
唱流寒碧樵歌步夕陰悠然懷舊侣山館散清音
李咸熙秋嵐凝翠(元)吳鎮
雨過秋光映翠微巖雲一抹澹荆扉千山寂寂疎鐘杳
萬壑蕭蕭落木稀澗水奔飛行路濕松篁迴合墅禽歸
征帆點點滄江上應羨山人種蕨薇
關仝秋山凝翠(元)吳鎮
絶壁孤亭迥千峰落日曛沙明江上樹客帶洞前雲市
散雞鳴遠村荒犬吠聞一天秋色好多向此中分
顧愷之秋江晴嶂(元)吳鎮
從来六法重長康染得新圖更鬱蒼萬頃遠横秋鏡闊
千重林立彩雲長村村雞犬鳴晴晝兩兩樵漁話夕陽
無限風烟誰得似欲將此處付行藏
右丞秋林晩岫(元)吳鎮
右丞已往六百載翰藻神工若个同千嶂遠横秋色裏
山家遙帶莫烟中
張僧繇霜林雲岫(元)吳鎮
六朝畫史知無幾吳下僧繇獨擅場百疊蒼巒浮障起
千林紺葉入雲長低回野渡鐘聲遠寂寞荒村樹影涼
咫尺披圖更蕭瑟短詞何敢遂揄揚
秋江晩景圖(元)劉秉忠
落筆縱横不自休抹成小景絶清幽碧波千里楚山晩
紅葉一林荆樹秋古渡任分南北岸長橰自送往来舟
十年閒事渾如昨對此依稀復舊遊
題高尚書秋山暮靄圖(元)郭畀
遠樹含空烟羣峰緘積翠離離雁外檣落日来天際高
侯邱壑心點墨悟三昧我欲畫滄洲晝長枕篷睡
關山秋霽圖(二首)(元)王惲
望京樓上晩凭闌長記居庸八月還一段紫烟吟不盡
枉分秋色與南山
生平懷霽是初心捲盡江山萬里陰十載夕佳亭上客
卷中還對玉千岑
江亭秋霽圖(為黃友仁題)(元)舒遜
萬頃波光烟縹緲風䬃秋聲生木杪隔江髣髴是江南
一帶遠山青未了何人獨引小奚僮来訪幽亭翫易翁
亭下扁舟纜莫解磯頭昨夜多顛風
題秋山晩眺圖(元)吳澄
西風醉帽倚斜暉詩思山情萃一時一轉頭間無覓處
却尋舊畫要新詩
題高尚書秋山暮靄圖(元)沈右
高侯筆法妙天下貌得江南雨後山都是乾坤清淑氣
興来移入畫圖間
秋山暮靄圖(元)柯九思
三代以来推盛世九州之外有斯人君看筆底生秋色
盡在瀟湘楚水濱
寫秋林遠岫圖(贈約齋因題)(元)倪瓚
五言韋刺史此地數曾遊無復綠陰靜空悲紅樹秋市
聲晨浩浩雲影暮悠悠徵士沖襟勝邀余共茗甌
雲峰秋霽圖(為方煥賦)(明)藍仁
茅屋溪頭紅樹村石梁秋水清無痕枌榆過雨鳥鳴澗
秔稻如雲山對門老翁日高睡未起穉子讀書窗戸裏
干戈如此賦斂煩雞犬晏然鄉曲喜山中酒熟黃花開
仙人候我芙蓉臺雲林今夜好明月擬跨幔亭黃鶴来
武夷山水天下無層巒疊嶂皆畫圖山川直疑渾沌鑿
秦漢而下靈仙都中天積翠開宫殿石壁紅光夜如電
鸞鳳常驂神姥遊猨猱共醉曾孫宴洞中别有昇真天
瓊林遺脱如枯蟬露盤仙掌千年藥春水桃花九曲船
萬松岡頭羽衣客更入三山採真訣神游不計海天遙
夢覺長懷海天白歸来高隠萬年宫天香時降雙青童
道參元始鴻濛外身寄虛空象緯中嗟余久慕烟霞侣
天遣空山作詩苦清歌曾遶幔亭雲凍筆空題草堂雨
金丹儗就玉蟾分木葉西風鐵笛聞野老只知堯舜世
樵夫或遇武夷君
秋山曙色圖(明)陶安
樹含曉色護林巒重露如嵐滴翠寒猿鳥儘逢山叟慣
未嘗驚怪竹皮冠
湖山秋霽圖(圖有鴻雁烏鴉竹木為太守作)(明)鄭亮
太湖瀲灩浮晴玉蘆荻河洲秋䔩䔩懸崖崒嵂黛娥森
羣雁盤翔下平陸瑤天捲雲碧於鏡山空水闊横秋影
玉筆峰前鐵畫書白榆川上金蛇陣哀鴻冥冥破昏碧
寒聲帶暝相呼急蘭室銀釭融冷光佳人半掩羅襦泣
小奴有警相依眠野人矰繳令悄然夢迴胡塞三更月
魂逐衡陽萬里天栖栖有恨誰教省啄者自啄飲者飲
南國原田菰米稀洞庭渚澤烟波冷學淵老仙鶴骨清
修筠落木多秋情夕陽樹杪散餘綺歸鳥欲宿啞啞鳴
爾鳥已托一枝安征鴻暫喜平柯寬明日飛鶱九逵上
請看儀羽天朝端
一片秋意(為史院部題)(阴)楊榮
昨夜西風起蘋末長林蕭蕭葉初脱夕陽流水澹無波
玻瓈沉浸青冥闊斷隄古岸遙相連髣髴疑是鏡湖邊
黃花未發含清露白鳥欲渡横蒼烟人間此景何瀟灑
獨對新圖意閒雅安得扁舟泛綠漪坐看翩翩海鷗下
題秋林泉石圖(明)王裒
高林頗深邃遠洲亦縈紆風景亦何異中有隠者廬陽
崖落日明陰磵浮雲虛耕野見秋火扣舷聞夜漁朅来
塵網中機務日相拘念兹膏肓疾媿彼泉石圖抱拙謝
簪黻養素宜琴書俯仰天宇寬所樂恒有餘
秋江晩眺圖十三韻(明)陳政
看君圖畫裏秋意浩無窮水遠天涵碧林疎霞映紅懸
蘿低拂石古木上撐空顥氣初過雨晴嵐不動風舟閒
依草薄亭寂閟榛叢僧寺浮雲外人家落照中翠稀零
岸葦丹密變江楓遠字聯寒雁危橋隠暮虹地蟠山矗
矗天杳樹濛濛眺遠秋容澹尋幽野興濃乍疑牛渚客
又似鹿門翁咫尺窮佳致尋常見化工金陵秋色晩風
景宛然同
江山秋暮圖(明)蘇平
江鄉風物遠依微雲樹離離帶夕暉黃葉亂隨流水去
青山遙映白鷗飛一聲牧笛和烟暝幾處漁舟載月歸
有客年来簪組繫漫勞清夢想柴扉
為唐池南題秋江遠眺圖(明)楊慎
秋空泬寥秋影闊魚尾霞收雲一抹千崖有靄風落山
萬壑無聲水歸末槎枒老木挐虯龍椶槭平林呌鶬鴰
不聞金籟似竽鳴但見翠微如黛潑窣堵僧睇迥不昏
略彴樵行危易怛一灣赤燒楓人明萬㽦黃雲稻孫割
尋穴玄駒迷東西卜樹烏鴉相叫聒詞客頻將技癢搔
畫工欲把天機奪老倦捫蘿與攀葛倚闌獨把吟髭捋
遙岑寸碧天杵倚遠目雙明海月掇開尊披圖興不淺
烏絲欄界玄霜沫為君走筆賦新詩却笑蕭郎擊銅鉢
層巒秋霽(為諸立夫題)(明)張寧
秋風吹雲秋雨晴羣山滌翠羣峰明天光下際澤氣隠
一碧萬仞青螺横山高石峻無蘼草桂館蘭房淨如埽
振谷天球練瀑飛障林霜錦丹楓繞采蘋誰泛小蘭舟
急水迴塘不自由雲端笙鶴来何晚澗底荆薪人白頭
題方壺蒼山秋意圖(明)吕復
昔遊華蓋仙人掌萬疊芙蓉紫翠生猶記月明聞鐵笛
人間無處著秋聲
題趙幹烟靄秋涉圖(明)王世貞
澹靄徐分遠近山一溪新漲碧灣環行人不道褰裳苦
却似清沂出浴還
題蘭湖秋色圖(送王吏部)(明)王世貞
秋浦木蘭檝青雲鵷鷺行時人歸簡要循吏有輝光水
鏡元同澈露桃難共芳芙蓉池上客誰不向王郎
秋水繫舟圖(元)張庸
小姑山到彭郎磯老樹含風霜葉飛何人泊舟秋色裏
釣得鱸魚三尺肥
秋水繫舟圖(明)廖道南
松風萬壑水千尺獨有幽人開草亭遶溪花竹弄秋月
傍岸菰蒲狎客星虛閣隂森青石嶂孤舟澹蕩白雲汀
濟川應待築巖叟故遣畫工圖爾形
題紅葉扇頭(三首)(明)王惲
故宫秋色醉来鮮浥露吟風雜暮蟬折得不浮流水去
一枝留伴月中仙
深宫不禁水東流賦就幽情孰與酬紅露滿山秋正好
等閒休上建章樓
今年火盛若為攻盻盻西風一埽空忽見扇頭紅錦色
上陽秋意滿吳宫
題紅樹秋色(明)董其昌
山居幽賞入秋多處處丹楓映黛螺欲寫江南好風景
霅川一𣲖出維摩
賦得千山紅樹圖(送楊茂之)(明)楊慎
蕭郎雅工金碧畫愛畫碧雞與金馬畫作千山紅樹圖
行色秋光兩瀟灑搖落深知宋玉悲登山臨水送將歸
丹林初曉清霜重紫谷斜陽赤燒微故人辭我故鄉去
滇樹遙遙接巴樹桑落他山共醉時楓香客路銷魂處
白首遐荒老未還流波落木慘離顔錦城紅濕那能見
千里隨君夢裏攀
御定歷代題畫詩類卷十九
