欽定四庫全書
御定歴代題畫詩類卷二十八目錄
名勝類
閣下觀峴山圖(宋孔武仲)
題陳主管東牆三峴圖(宋陳造)
峴山秋晚圖(元王惲)
題峴山圖(元戴表元)
峴山秋晚圖(元楊果)
題周耕雲為蕭元恭畫龍虎仙巖圖(元李孝光)
九巖圖(明廖道南)
觀小孤山圖(宋陸游)
小孤山圖(明楊基)
題鞵山小景(明廖道南)
夜宿金山題金山圖(元薩都拉)
題畫金山(元貢性之)
金山圖(明祝允明)
金焦覽勝卷(明周宣)
采石圖(元劉因)
鍾山雲霽圖(明高啓)
題牛首圖(明張鳳翼)
次韻和吳仲庶池州齊山畫圖(宋王安石)
題謝昌國金牛煙雨圖(宋楊萬里)
題王浚之畫茅山圖(明吳寬)
題王叔明茅山圖(明貝瓊)
倣巨然九華雲靄(明李日華)
朱中舍惠麓秋晴圖(明張籌)
題惠麓秋晴圖(明瞿莊)
代題惠山秋霽圖(明俞暉)
為志學聘君題惠麓秋晴圖(明朱芾)
為惠機長老題徐幼文寫惠山圖(明呂敏)
題李公略示高郎中吳山觀月圖(元仇遠)
題瑩上人吳山圖(宋陸游)
虎丘春霽圖(明王行)
題黃子久天池石壁圖(元吳全節)
題黃大癡天池石壁圖(明高啓)
次韻為王應爵進士題天平山石湖二圖(明吳寬)
題王長史所畫天平龍門圖(明陳秀民)
題光福畫卷(明沈周)
丹陽孫思和東遊每當山水深處輒繪為圖冬夕
過儼山示我光福一段賦之(明陸深)
題天台桃源圖(元陳旅)
天台山圖(元鄭元祐)
次韻周邠寄鴈蕩山圖(宋蘇軾二首)
索鴈蕩圖與陳閫帥(明周用)
題武夷九曲櫂歌圖(宋李綱)
題武夷九曲櫂歌圖(宋白玉蟾)
題武夷九曲櫂歌圖(宋辛棄疾)
題武夷九曲櫂歌圖(宋方岳)
題武夷九曲櫂歌圖(元趙友士)
題武夷九曲櫂歌圖(元葉西澗)
題武夷九曲櫂歌圖(元韓元吉)
題武夷九曲櫂歌圖(元蕭子和)
題武夷九曲櫂歌圖(明周斌)
題武夷九曲櫂歌圖(明王燧)
題徐良夫九曲櫂歌圖(明李鐸)
題武夷山圖(明董其昌)
題張一邨畫山隂巖壑圖(明僧大圭)
别峯和尚方丈題唐子華山隂圖(明劉基)
象山圖(元吳師道)
題象山環溪圖(元黃溍)
孤嶼圖(元僧大訢)
僧有示西湖墨本者就孤山左側林蘿祕邃間狀
出衡茅之所且題云林山人隱居謹書二韻以
呈之(宋林逋)
題林若拙畫孤山圖(元張翥)
五雲山圖(元戴表元)
題浮玉山居圖(元錢選)
九霞聽松圖(元李孝光)
鐵崖圖(元趙奂)
周蒼厓入吾山作圖詩贈之(宋文天祥)
繫舟山圖(金趙秉文)
李平甫為裕之畫繫舟山圖閒閒公有詩某亦繼
作(金楊雲翼)
霅溪翁雪霽望弁山圖(元錢選)
偶閱昌國志賦得補怛洛迎山圖(元吳萊)
赤松山圖(元吳師道)
百尺山圖(元吳師道)
題龕山圖(明葛徵英二首)
西巖圖(明孫蕡)
久雨抱病郡齋無聊中忽憶吳興舊隱因畫鷗波
春雨亭(明張寧)
題五侯筆架峰圖(明黃相)
題畢鉢山圖(明陳繼儒)
寫括蒼山景(明李日華)
煙雨樓圖(明范壺貞)
御定歴代題畫詩類卷二十八目錄
欽定四庫全書
御定歴代題畫詩類卷二十八
名勝類
閣下觀峴山圖(宋)孔武仲
峴山巉巉清溪濱倒影萬丈之奫淪往歲嘗有去思吏
熱地尤多高蹈人少年仕宦頗落魄時登絶嶺攀蒼冥
幽花美草頗娛目斷碑刓碣還傷神曉猿夜鶴輕相别
從此奔走十八春舊遊不復齒頰挂方知到骨俱埃塵
麟臺昨日見圖畫醒若楚客還羈魂方嫌一幅論萬里
秋江綠水何粼粼人心與物本無别正為利欲相埋湮
神功妙手如唤覺滿座風月來相親騎驢徑去自可到
猶愈縹緲西遊秦剰沽宜城醉其下夕陽倒載望冠巾
題陳主管東牆三峴圖(宋)陳造
堂上不合起煙霧牆間江山更疑誤千巖萬壑昡明滅
㬉翠浮嵐滿窗戶峴山鼎列屹相望發地撐空騫欲翔
一峰拔起羣山上嶪若紫蓋相雄長仙山佛國住杳靄
晨煙暮雲追戃怳良工妙與山寫真詩中有畫須詩人
誦君清詩對畫壁承蜩斵鼻俱疑神知君懷古有高趣
我攬襄山識佳處願抄此詩謄此圖開卷時時揖羊杜
峴山秋晚圖(元)王惲
春風漢水大隄平雲靜譙樓峴首青千古愴懷羊太傅
幾時親酹玉雙瓶
題峴山圖(元)戴表元
山頭種石懸蒼雲山下急流風卷紋何年荒碑當嶺立
龜趺圭首猶鱗皴神龍驅毫鬼輸墨羊公精神荆楚色
想當意匠經營初已盡東南煙霧迹從來登覽非真遊
襄人正樂吳人愁尊前鄒湛亦不惡江山千里同悠悠
君不見征南後來人姓杜自喜作碑心更苦祗留陳迹
笑癡迷行客何曾泪如雨
峴山秋晚圖(元)楊果
江水江花遶大隄太平歌舞習家池而今風景那堪畫
落日空城鳥雀悲
題周耕雲為蕭元恭畫龍虎仙巖圖(元)李孝光
龍虎之山仙所寰我昔夢寐遊其間乾坤風氣結冲秀
中有正一玄都壇羽人授我九節杖林磴窈宨窮幽攀
金宮蕊殿起寥廓翠厓丹巘深迴環峰頭時飄白菡萏
石上誰種青琅玕諸巖一覽二十四總似瀛渚蓬萊山
清溪浮空引雪練遠岫隔水來煙鬘就中仙巖更奇絶
上有玉樹皆團欒虹光半夜出林杪云是石室韜神丹
欲求刀圭已衰疾羽人去我如飛翰褰裳澗曲采芳杜
斷猿疎雨春山寒覺來俗事日滿眼歲月冉冉隨驚湍
會稽蕭君忽相訪笑以此圖令我看夢中羽人貌真似
而我别後鬢毛斑題詩聊復記疇昔願拂塵服高驂鸞
九巖圖(為吴憲長題)(明)廖道南
九疑南望九巖高萬仞羅浮見海濤直向天門騎紫鳳
更從雲島馭金鼇白沙江上傳羲畫黃鵠山前賦楚騷
觀察古來同岳牧如公嶺表幾人豪
觀小孤山圖(宋)陸游
江平風不生鏡面渺千里坡峩萬斛舟遠望一點爾大
孤江中央四面峭插水小孤特奇麗丹翠凌雲起重樓
邃殿神之家帳中美人粲如花遊人徙倚闌干處俊鶻
横江東北去
小孤山圖(明)楊基
江流西來如箭急小姑横絶江心立桃花水漲勢相爭
峽口瞿塘猶不及山神堂堂心膽麤當時人間偉丈夫
江頭廟裏青綾帳翠壓金釵塑小姑
題鞵山小景(明)廖道南
洛神何處獨凌波翠立江心帶雨多莫怪舟人頻指點
望中宮闕鬱嵯峨
夜宿金山題金山圖(元)薩都拉
遠人夜宿金山寺坐對畫圖如夢中剪燭題詩雲氣裏
不知自已在龍宮
題畫金山(元)貢性之
多景樓連鐵甕城壯游猶記昔年曾江心遥見金山寺
風裏鐘聲墖外燈
金山圖(明)祝允明
昔年曾趁海門潮獨向龍宮弔寂寥襯席寒風不成夢
老蛟一夜獻瓊瑶
金焦覽勝卷(為周文儀同寅賦)(明)周宣
萬里波濤接遠天雙鼇浮背玉相連梵王樓閣空青裏
水國鶯花杳靄邊歲月無情從逝水江山有限但寒煙
登臨莫問當年事一曲商歌已惘然
采石圖(元)劉因
何年鑿江倚青壁乞與中原作南北天公老眼如看畫
萬里才堪論咫尺蛾眉亭中愁欲滴曾見江南幾亡國
百年回首又戈船可憐辛苦磯頭石江頭老父說當年
夜卷長風曉無跡古人衮衮去不返江水悠悠來無極
只今莫道昔人非未必山川似舊時龍蟠虎踞有時歇
月白風清無盡期古人看畫論兵機我令看畫詩自奇
平生曾有金陵夢似記扁舟月下歸
鍾山雲霽圖(明)高啓
山勢識龍蟠香臺擁翠巒草堂猿嘯晚蕙帳鶴驚寒雲
擁梁僧塔苔封宋帝壇昔年遊歴處今向畫中看
題牛首圖(明)張鳳翼
偶披牛首勝却憶鳳城遊日月開雙闕風煙閟五樓葱
蘢王氣合髣髴瑞雲浮疑陟獻花嶺丹崖一望收
次韻和吳仲庶池州齊山畫圖(宋)王安石
省中何忽有崔嵬六幅生綃坐上開指點便知巖石處
登臨新作使君來雅懷重向丹青得勝勢兼隨翰墨回
更想杜郎詩在眼一江春雪下離堆
題謝昌國金牛煙雨圖(宋)楊萬里
金牛煙雨最相關老子方將老是間不分艮齋來貌取
更於句裏占江山
題王浚之畫茅山圖(明)吳寬
句容古縣頻來往萬轉荒溪出亂松畫裏茅山依舊在
白雲開處見三峯
題王叔明茅山圖(明)貝瓊
一峰插天三萬丈衆峰旁聯不相讓我行未盡天下奇
王宰寫山工異狀靄靄句曲雲蒼蒼溧陽樹天高去鳥
沒日落行人度茅君已千年浪憶燒丹處猶疑風雨夜
騎虎山頭遇平生好山猶未歸山中桃花如雨飛相從
采术定何日長向雲間瞻翠微
倣巨然九華雲靄(明)李日華
稠林亂石擁柴門九子峰前路不分留得空明舒遠目
不妨身在萬重雲
朱中舍惠麓秋晴圖(明)張籌
湖上羣山臥九龍泉頭一客坐雙松定知别去還相憶
夢入秋雲第幾重
題惠麓秋晴圖(明)瞿莊
清游嘗飲惠山泉客裏披圖思惘然尚憶信安祠外柳
蕭條猶帶汴隄煙
代題惠山秋霽圖(明)俞暉
峩峩古惠山秋郊如玉立氣清軋高穹厚載亘深軸中
虚發靈泉晝夜罔盈縮泉邊有高士飲泉養虚穆詩書
濟世具坐費十年讀畜久將大施蒼生待餘沐文章況
大雅布帛而菽粟鄙夫存朽腐隨問致篇牘悠然朝野
思感中還媿恧
為志學聘君題惠麓秋晴圖(明)朱芾
第二泉頭坐晚晴滿林松籟雜谿聲滌煩老去盧鴻一
謝俗歸來衞叔卿未必茶經隨火化擬尋茅屋待春耕
臥遊畫裏違清賞裹茗他年石上烹
為惠機長老題徐幼文寫惠山圖(明)呂敏
天寒華表鶴歸遲隔世令人起遠思偶見漪瀾堂上畫
猶看悟淡卷中詩
題李公略示高郎中吳山觀月圖(元)仇遠
憑高宜晚更宜秋下馬歸來即倚樓納納乾坤雙老眼
滔滔江漢一扁舟滿城明月空吳苑隔岸青山認越州
李白酒豪高適筆當時人物總風流
題瑩上人吳山圖(宋)陸游
曉聽楓橋鐘暮泊松江月斯人亦可人淡墨寫愁絶
虎丘春霽圖(明)王行
羣巘抱西郭一峰出平田孤秀凌太清旁絶絡與聯古
跡遍林谷干將閟重泉劃開千尺巖下見清冷淵翠壁
絢霞彩葩辭詠前賢於時屬青春霽色明高天鳴鳥亦
已和衆卉紛目妍夙駕爰此遊襟懷遂悠然豈曰事賞
心觀俗古所傳來牟蔽丘隴饁耕滿疇阡樂土有若
兹勤政復勉旃願同擊壤氓熙熙度餘年
題黃子久天池石壁圖(元)吳全節
鳥啄殘花汚草菴一春未到兩山探忽觀癡老圖中道
南峰翠帶北峰嵐
題黃大癡天池石壁圖(明)高啓
黃大癡滑稽玩世人不知疑似阿母傍再謫偷桃兒平
生好飲復好畫醉後灑墨秋淋漓嘗為弟子李少翁貌
得華山絶頂之天池乃知别有縮地術坐移勝景來書
帷身騎黃鵠去來遠縞素飄落流塵緇潁川公子欣得
之手持示我請賦詩我聞此中可度難玉枕秘記傳自
青牛師池生碧蓮花千葉光陸離服食可騰化遊空駕
雲螭奈何靈跡久閟藏荒竹滿野啼狌狸尋真羽客不
肯一相顧却借釋子營茅茨我昔來遊早春時雪殘衆
壑消寒姿磴滑不敢騎馬上青鞵自策桃笻枝上有煙
蘿披拂之翠壁下有沙石蕩漾之清漪晴天倒景落明
鏡正似玉女曉沐高鬟垂飲猿忽下藤裊裊浴鶴乍立
風澌澌匡廬有地我未到未省與此誰當奇埽石坐其
上沿洄引流卮醉來自照影俯笑知為誰落梅撲香滿
接䍦莫出東澗鐘鳴遲歸來城郭中復受塵土欺十年
勝賞難再得恍若清夢一斷無由追朝來觀此圖惻愴
使我悲當時同遊已少在我今未老形先疲人生擾擾
嗟何為不達但為高人嗤漢南已老司馬樹峴首已仆
羊公碑惟應學道悟真訣不與陵谷同遷移仙巖洞府
孰最好東有地肺西峨嵋高崕鐵鎖不可攀援以逕上
仰望白雲樓觀空峩巍此山易上何乃遺便與猿鶴秋
相期欲借太一舟夜臥浩蕩隨風吹洞簫呼起千古月
照我白髮凉絲絲傾玉醪薦瑶芝招君來遊慎勿辭無
為漫對圖畫日夕遥相思
次韻為王應爵進士題天平山石湖二圖
(明)吳寬
萬石如林貌得真縱横碧潤共蒼峋城中拄笏須閒客
林下峩冠有正人支老鄰君馳駿馬范家先墓倚危麐
峴山未必高如許遺愛當思繼晉臣
古亭石刻手曾模宋墨當年記石湖絶澗百盤横略彴
晴波九汲蕩浮圖開園種樹山為界放水灌田天賜租
重擬四時編雜興范家莫認是堯夫
題王長史所畫天平龍門圖(明)陳秀民
月黑山鬼號蒼龍鬭折角仙人一掌擎不令墮深壑秋
高勢崚嶒日暮氣參錯闌干冰柱懸零亂雪花落路狹
僅通人峰寒不棲鶴王侯天機峻躋攀故槃礴寫作龍
門圖奇氣低五嶽神魚息天池有待風雷作
題光福畫卷(明)沈周
羣山西奔駐湖尾通川夾山三十里川窮小濼開鏡光
居民次水屋比比屋上有山屋下水開門波光眼如洗
虎山橋畔晚市忙打鼓漁郎賣鮮鯉霜前橘柚萬苞黃
雨後楊梅千葉紫山圍水抱開農桑樂土風光真畫裏
三年潢潦我無家恨不攜書亦居此
丹陽孫思和東遊每當山水深處輒繪為圖冬夕
過儼山示我光福一段賦之(明)陸深
看君畫裏泛扁舟今日披圖數勝遊水面青峰七十二
山腰黃橘幾千頭帆開遠影江湖闊天接中央日月浮
試問虎山橋外水為誰煙浪下蘇州
題天台桃源圖(元)陳旅
天台一溪綠周遭溪南溪北都種桃東風吹花開復落
遊人不來春水高錢塘道士張彦輔畫圖送得劉郎去
昨夜神鴉海上來洞裏胡麻欲成樹
天台山圖(元)鄭元祐
萬八千丈天台山仙人抱琴時往還絲聲落澗秋潺潺
曲終蜚雲舞玄鶴霞光樓觀難躋攀
次韻周邠寄雁蕩山圖(二首)(宋)蘇軾
指點先憑采藥翁丹青化出大槐宮眼明小閣浮煙翠
齒冷新詩嚼雪風二華行觀雄陜右九仙今已壓京東
此生的有尋山分已覺温台落手中
西湖三載與君同馬入塵埃鶴入籠東海獨來看出日
石橋先去蹋長虹遥知别後添華髮時向尊前說病翁
所恨蜀山君未見他年攜手醉郫筒
索鴈蕩圖與陳閫帥(明)周用
我聞鴈蕩山天下稱壯絶羣峰出平地一一騁妖譎日
月薄光景神鬼互施設往時使江南不敢弭金節於今
復十年夢寐滋不悦云何四方人此恨未得雪桓桓陳
將軍雅有古風烈兵餘及山水稍稍霏玉屑許我鴈蕩
圖把玩慰中熱今日復何日悵望心轉切得無軍務勞
日晏費搜抉不然束高閣而為蟲鼠齧如何顧虎頭稍已
忘駟舌深秋憶臥遊徒令寸心折有客錢塘來載書日交轍
題武夷九曲櫂歌圖(宋)李綱
危峰孤峭與天通猶有當時羽化蹤仙馭自隨鸞鶴去
玉樓金瑣白雲封
題武夷九曲櫂歌圖(宋)白玉蟾
幔亭峰下汎仙船洞口璚華鎖翠烟一自魏王歸絳闕
至今哀怨嶺頭猿
題武夷九曲櫂歌圖(宋)辛棄疾
玉女峰前一櫂歌煙鬟雲髻動清波游人去後楓林夜
月滿空山可奈何
題武夷九曲櫂歌圖(宋)方岳
桃花認得釣魚船醉著歸來月滿川山鬼已磨蒼玉壁
更留名字與風煙
題武夷九曲櫂歌圖(元)趙友士
高節懷耿介芳情喜尋幽久作吳門隱今為武夷遊嶔
崟羣峰出汨潏九曲流傾觴對瀟灑發櫂任夷猶風高
隱屏冷木落平林秋慨彼絃誦地曠哉榛莽丘覽勝得
仙迹景仰在前修沿洄興未已山月照蘭舟
題武夷九曲櫂歌圖(元)葉西澗
興窮九折更悠然櫂轉船頭障去川留取洞中無盡意
桃花水暖鱖魚天
題武夷九曲櫂歌圖(元)韓元吉
宛宛溪流疊九灣山猿時下鳥間關釣磯茶竈山間樂
大隱屏邊日月閒
題武夷九曲櫂歌圖(元)蕭子和
武夷勝槩自籛鏗疊嶂層巒積翠煙古徑崎嶇緣絶壁
小涇盤折入通川太王山背杉應老玉女峰頭花欲然
丹竈臨流存古跡仙舟駕壑是何年遊人醉坐三杯石
神力遥開一線天
題武夷九曲櫂歌圖(明)周斌
我昔武夷山下過好山多向馬前看晴雲墮地晩不濕
翠壁插天秋正寒巖下豈無仙子宅洞中亦有老龍蟠
即今便欲歸林壑與子相逢别更難
題武夷九曲櫂歌圖(明)王燧
曾開武夷景未向武夷遊清溪凡九曲曲曲是瀛洲昔
賢有遺宅喬木春森寂千古仰高風百年存古跡我欲
往追尋煙花幾轉深櫂歌何處發山水答清音
題徐良夫九曲櫂歌圖(明)李鐸
徐君海上人雅有山林想遠游賦幽尋徘徊脱征鞅長
揖虹橋仙飄飄欲偕往牽舟坼岸迴著屐緣崖上萬壑
風泉渟層巖土花長彩鸞載玉笙隱隱遺清響幻迹杳
難窮真源豁而敞永懷紫陽翁訢然契心賞
題武夷山圖(用何光禄匪莪原韻贈林納言省菴)(明)董其昌
兩丸熠煜跳天門風凥氣馬無停轅欲界仙都甌海裹幔亭
自昔曾孫里神霄高外更無高神瀵水窮重得水凌倒景兮
乘玄雲搆取清微大赤文叩洞天兮搜福地婆婆鳥跡魚蟲
字九曲櫂歌丹九轉十年塵土腸為遣盧敖竹杖亘千尋黃
石隂符遺一卷迴思九陌走黃埃浮名於我何有哉漁父桃源
豈再來天公粉本深徘徊不貪大藥化黃金祇愛清音叶素琴
故人持贈好東絹仙人屬我開生面布韤青鞵不用將雲鬟
霧髻長相見有美林夫子偏憐虎頭癡披圖選其勝卜築將
因之西嶺煙井焚寳鴨東峰日上蒼龍夾依依蝴蝶夢中歸
所欠鵷鸞插翅飛直是舜耕田已熟直緣商戰貎多肥解道
仙凡途豈隔朝凡暮聖忽復易武夷洞口憩靈蹤紫陽祠畔
荒行跡省雨須從好雨星積風但養摩天翮宦路無窮素作
緇學人漫看朱成碧我袖長懷一瓣香更添下拜巖巖石
題張一邨畫山隂巖壑圖(明)僧大圭
張侯寫山工寫奇筆力可追黃大癡鱸魚江頭一斗酒墨花散
作秋淋漓前峰崒嵂如束筍後峰盤拏來不盡突馬方驚灩
澦高啼猿忽覺蓬萊近水風離離開錦屏峽泉歴歴鳴瑤筝
幽葩自炫晨露潔小草不奈繁霜零兵餘僧舍總搖落何意空
林見樓閣十年碌碌走河城重憶山隂舊巖壑秋來日日愁炎
蒸解衣思濯松風清輕包錫杖從此去何處水邊無月明
别峰和尚方丈題唐子華山隂圖(明)劉基
連山走坡陀大谷入晻曖屋藏深樹中路出巨石背煙
雨時有無澗壑互顯晦輕盈曳飛綃縹緲沃浮黛雄梁
矯修鼉騂璧駮文瑇崢嶸紫霞高屈曲白水匯隂森神
鬼宅奮迅龍馬隊風雲氣象寬日月光炯碎借問此何
鄉或有捐余佩答云越山隂信美無與對自從永和來
燕游推勝槩佳人去不還盛集嗟未再唐令實好奇掇拾
歸畫繪上人遠公徒我亦淵明輩會晤屬時艱觀覽增慷
慨故園没灌莽舉足蛇豕礙放歌自太息激烈驚厚載
象山圖(元)吳師道
突兀山如象東南縹緲間先生說經罷仙伯御風還瑶
草晩谿碧桃花春洞閒神京看圖畫塵土愧人顔
題象山環溪圖(元)黃溍
崇山標地靈萬古聚清淑堂堂故相家高風在喬木仙翁
上天去逸響今誰續優哉四千石接軫飛華轂夫君冰雪姿
乃爾抱幽獨翩然來帝傍霞裾儼初服侍祠明廷上厭直
齋廬宿睠言懷舊居結構依山麓軒窗對晴嵐林杪出懸
瀑散為百道泉噴薄翻珠玉餘潤之所蒙秔稻豐比屋春
事日向深桃源酒方熟往來無俗駕異書仍可讀歸歟定何
時專此溪一曲相逢京洛間紅塵眯人目披圖覿佳致山
水增新綠先賢止息處杖屨存遺躅愛山錫嘉名惠幸及
樵牧于于後來者猶或被膏馥安得從君游青雲兩黃鵠
孤嶼圖(為雁山德長老題)(元)僧大訢
澹煙疎樹月朦朧路隔寒潮斷復通添箇芽菴分我住
明年飛錫海門東
僧有示西湖墨本者就孤山左側林蘿祕邃間狀
出衡茅之所且題云林山人隱居謹書二韻以
呈之(宋)林逋
泉石年來偶結廬冷挨松雪瞰西湖高僧好事仍多藝
已共孤山入畫圖
題林若拙畫孤山圖(元)張翥
孤山處士孤吟處水影月香餘妙句鶴聲叫絶陵谷秋
修竹祠空幾愁莫白雲生根著湖水力盡西風飛不去
何人鞭石下崔嵬中流截斷魚龍路丹青樓觀花如霧
葵麥無情僅前度何似槎枒半死枝百年猶是咸平樹
荒煙壞柳斷橋冰宿葑田深散鷗鷺畫船歌舞不須臾
落落詩名自如故野人亦有滄洲趣安得數椽相近住
長待天寒欲雪時杖藜來訪梅邊墓
五雲山圖(元)戴表元
林廬深插紫孱顔一點漁舟帶暝還但得身閒無俯
仰人間處處五雲山
題浮玉山居圖(元)錢選
瞻彼南山岑白雲何翩翩下有幽棲人嘯歌樂徂年叢
石映清泚嘉木澹芳妍日月無終極陵谷從變遷神襟
軼寥廓興寄揮五絃塵彯一以絶招隱奚足言
九霞聽松圖(元)李孝光
不到茅山又五年煮茶更試碧雲泉山中百事便静者
惟若松聲攪醉眠
鐵崖圖(元)趙奐
鐵崖道人吹鐵笛一聲吹破雲煙色却將寫入畫圖中
雲散青天明月白
周蒼厓入吾山作圖詩贈之(宋)文天祥
三生石上結因緣袍笏横斜學米顛漁父幾忘山下路
仙人時訪嶺頭船烏猨白鶴無根樹淡月疎星一線天
為我醉呼添濛澒倦來平臥看雲煙
繫舟山圖(裕之先大夫嘗居此山之東巖)(金)趙秉文
山頭佛屋五三間山勢相連石嶺關名字不經從我改
便稱元子讀書山
李平甫為裕之畫繫舟山圖閒閒公有詩某亦繼
作(金)楊雲翼
名利走朝市山居良獨難況復山中人讀書不求官東
巖有佳致書室方丈寬彼美元夫子學道如觀瀾孔孟
澤有餘曾顔膏未殘向來種德深直與山根蟠之子起
其門孤鳳鶱羽翰計偕聊爾耳平步青雲端朅來遊京
師士子拭目觀禮部天下士文盟今歐韓一見折行輩
殆如平生歡舞雩詠春風期著曾點冠五言造平淡許
上蘇州壇我嘗讀子詩一倡而三歎世人非無才多為
才所謾高者足詆訶下者或辛酸吾子忠厚姿不受薄
俗漫晴雲意自高淵水無聲湍他日傳吾道政要才行
完會使兹山名與子俱不刊
霅溪翁雪霽望弁山圖(并序)(元)錢選
至元二十九年余留太湖之濱雪霽舟行溪上西望
弁山作此圖且賦詩云
弁山之陽冠吳興峮嶙&KR1005;&KR1625;望不平煥然仙宮隱其下
衆山所仰青復青雪花夜積山如換乘興行舟須放緩
平生不識五老峰且寫吾鄉一奇觀
偶閱昌國志賦得補怛洛迦山圖(元)吳萊
涌東東際控東荒蓬萊北界跨石梁天風吹來黑水國
海雨灑過青龍洋寳陀山高此孤絶善財洞近爭巉裂
黃金沙土結香雲白玉樹花飄瘴雪扶桑島上接鮫人
棋子灣頭望馬秦安期先生脱赤舃羲和朱子扶朱輪
晨雞鳴聲日觀立老蜃樓閣潮候急釋迦方域舶船通
娑極世家宮殿濕君不見海人稽首叩海磯鮫鼉不動
護仙衣紫竹旃檀何處所毗陵頻加獨飛舞
赤松山圖(元)吳師道
昔年曾蹋山中路路入桃源正春暮落花撲面東風來
飛觥遥向流泉去拂衣起隨醉道士為指黃君牧羊處
山空石化草芊芊祗有荒祠映高樹神仙之館多飛樓
鋪牀對臥樓上頭松聲澗響兩娛客終夜琴笙不肯休
十年身墮黃塵底乍喜歸來山尺咫開圖眼中赤霞起
萬嶂千峰翠相倚寄書約我同心子再曳青鞵從此始
百尺山圖(為輝東陽賦)(元)吳師道
巖巖大雄峰故是洪都望若人真有力獨坐不復讓穹
崇構臺殿金碧開巖嶂天華百谷滿鍾唄層雲上緬懷
季唐主詩語留奇壯至今昭回光草木變姿狀上人東
陽秀法筵擁龍象縮地入秋毫御袖有百丈山川稟瑰
異宅據神滋王矧復此道崇奔走有信向弱質阻攀緣
披圖但惆悵
題龕山圖(二首)(明)葛徵英
嶙峋石勢插空青起伏山川一望明放眼江隈芳草徧
捲幃天半淡雲横桃花錦浪流鶯軟楊柳春堤駿馬輕
俗慮頓然都渙釋好攜家室老漁耕
寄身絶頂俯滄溟壑轉巖迴入杳冥隔岸雲巒微隱見
連天芳草傍沙汀邨墟歴落平煙樹海氣奔騰走電霆
壯志乘風猶未已畫圖重喜對山靈
西巖圖(明)孫蕡
欲寫滄浪媿不才畫圖今喜見君開峰巒影落寒潭静
欸乃聲從返照來千頃白波龍伯國百重高興子陵臺
聞君早晚趨金闕風雨漁磯長綠苔
久雨抱病郡齋無聊中忽憶吳興舊隱因畫鷗波
春雨亭(明)張寧
一櫂煙波載雨還白鷗相對主人閒如何誤落紅塵裏
夜夜寒燈夢小山
題五侯筆架峰圖(明)黃相
我昔曾到五侯峰五峰如指何巃嵸天生欲架如椽筆
白雲壓徧溪南松松梢有路通山頂松風吹入雙屐冷
仙掌高擎北斗杓筆峰倒抹銀河影孤村煙火三兩家
小橋流水抱村斜遠寺鐘聲雨初歇煙蓑雨笠未還家
别來彷彿十餘載明月清風不相待幾見桃花逐水流
洞中仙子今安在我今對畫心茫然丹青滿目飛雲煙
躋攀分寸不可到掀髯欲賦歸來篇
題畢鉢山圖(明)陳繼儒
畢鉢羅峰迥入霄不通猨鳥不通樵横空獨木如飛棧
半月仙人一換橋
寫括蒼山景(明)李日華
濛濛結元氣落落負奇姿想象摩胸久形容脱手遲移
家新作計問俗舊能知乳酒松花飯無煩染鬢絲
煙雨樓圖(明)范氏(名壺貞)
煙嵐無限雨中情遠近樓臺一望平吴菀草荒麋鹿走
越江春盡鷓鴣鳴長隄楊柳迷春渚白水菰茭繞郡城
最是晚來新月下萬家煙火隔湖明
御定歷代題畫詩類卷二十八
