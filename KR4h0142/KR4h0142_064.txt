欽定四庫全書
御定歴代題畫詩類卷六十四目錄
仙佛類
戲題醉仙人圖(元元好問)
醉仙圖(明高啟)
醉中詠玉林山人所繪醉仙圖(明徐渭)
仙人圖(元劉因三首)
仙人障子(明周用)
題白鹿仙人圖(明倪謙)
題二仙圖(元范梈)
卧仙圖(明廖道南)
題會仙圖(明徐賁)
題羣仙拱壽圖(明張鳳翼)
雲中四老圖(元程鉅夫)
畫松下老人歌(明王問)
題畫(宋朱子)
吳畫(宋来子)
題畫(明王澤)
題小畫(明廖道南四首)
畫醉道士(宋陸游)
題張幾仲所藏醉道士圖(宋陸游)
題醉道士圖(宋范成大)
題醉道士圖(元王惲)
題松下道士攜琴圖(明劉基)
題畫贈岳道士(元倪瓚)
題方方壺畫仁智圖(元劉永之)
題冶城道士嵇秋山卷(元薩都拉)
題方仙翁手卷(元錢惟善)
題周法師月溪圖(元馬臻)
題周道士采苓卷(明邊貢)
雲石圖(明朱諫)
讀道堂戲作鍊丹圖(明李日華)
瑤池春宴圖(元黃溍)
題瀛洲仙會圖(元柳貫)
題晉卿夢遊瀛山圖(元袁立儒)
題趙仲穆瀛海圖(元朱德潤)
題徐思敬瑤池小景(明陳雷)
題青城圖(明周玄)
仙壇秋月圖(元吳師道)
題錢選畫仙居圖(元柳貫)
仙居圖(元吳師道)
劉松年仙居圖(元唐肅)
顧愷之瑤島仙廬圖(元鄧文原)
題仙隠圖(元李祁)
題桃林仙逸圖(明張鳳翼)
題篷萊深處(明韓宜可)
題函谷瑤池圖(明李維楨)
桶底圖(元楊載)
題桶底圖(元薛漢)
題桶底仙山圖(明顧祿)
御定歷代題畫詩類卷六十四目錄
欽定四庫全書
御定歴代題畫詩類卷六十四
仙佛類
戲題醉仙人圖(元)元好問
醉鄉初不限東西桀日湯年一理齊門外山禽喚沽酒
胡蘆今後大家提
醉仙圖(明)高啟
酒滿長生癭木瓢花開仙館宴春宵飛瓊何事堅辭飲
應恐清都誤早朝
醉中咏玉林山人所繪醉仙圖(明)徐渭
玉林醉仙吾故人畫出醉仙無限春今日欲見不可見
但見圖畫傷吾神畫出醉仙醉欲倒我亦大醉不知曉
東方天白瓦露燥却恨歸家何太早
仙人圖(三首)(元)劉因
千古誰傳海上山坐令人主厭塵寰蓬萊果有神仙在
應悔虚名落世間
雲海蒼茫去復還人間此日是何年平生慣見秋風客
只許汾陽會窅然
悵望皇墳寂寞中何從事跡得崆峒可憐千古稱黃老
誰識當年立極功
仙人障子(明)周用
太清仙人在何所赤虯紫鳳瓊霞府昔時我得遊其間
酌以金漿擘麟脯却來九土遭世人為言舊事驚飄塵
龍眠已往虎頭遠草草丹青無復真桑田回首還東海
須臾甲子經千載王母瑤池桃子紅老人南極星躔彩
吳淞江水含墨光從渠卷去懸高堂羽衣不動雲冉冉
鸞驂欲下風鏘鏘迴看明年二月百花開白髮絲絲春
酒香
題白鹿仙人圖(明)倪謙
百尺松隂石磴重千年白鹿澗邊逢仙人月底吹簫去
知向緱山第幾峰
題二仙圖(元)范梈
明月萬山空溪橋暗路通不知何洞府終夕坐松風
卧仙圖(明)廖道南
古松偃塞翠含煙五嶽真人太白仙白日卧游凌八極
瑤池玄圃對青蓮
題會仙圖(明)徐賁
春風十二燕瑤臺曾與羣仙一見來别後空山流水裏
不知幾度碧桃開
題羣仙拱壽圖(明)張鳳翼
西池王母燕羣仙南極流輝寶婺懸何必人間論甲子
即看桃熟已千年
雲中四老圖(元)程鉅夫
白髮雲中老衣冠有古風婆娑松竹裏莫是採芝翁
畫松下老人歌(明)王問
朝來寫素絹夭嬌為長松須臾變精思松下貌一翁形
如列仙雙玉瞳常隨野鹿披蒙茸此翁腹中何所儲曾
讀黃虞千卷書一乘軒車意不樂荷衣早拂身巖居此
翁室中何所有三尺囊琴一斗酒倚醉高歌三徑紆風
流豈落柴桑後我欲招之翁不言松陰槁坐靜於禪不
覺對此意轉澹擲筆牖下風泠然
題畫(宋)朱子
青鸞凌風翔飛仙窈窕姿高挹謝塵境妙顔粲瓊蕤登
霞抗玉音結霧吹參差神鈞儛空洞玄露湛霄暉山中
玉斧家胡不一來嬉真凡路一分冥運千年期
吳畫(宋)朱子
妙絶吳生筆飛揚信有神羣仙不愁思步步出風塵
題畫(明)王澤
茂陵帝子好神仙别起高樓入半天望斷巢笙空碧外
海山珠樹沒秋煙
題小畫(四首)(明)廖道南
海上碧桃花朝光映彩霞金衣羨公子棲息五侯家
玄圃飛瓊雪丹禽棲玉林誰知灞橋客别有歲寒心
白鹿來西域真仙此地遊玉田瑤草熟雲共羽衣浮
古稱服不氏爾獨馭金猊逸氣凌秋發天風吹玉枝
畫醉道士(宋)陸游
落托在人間經旬不火食醉後上江樓横吹蒼玉笛大
口如盆眼如電九十老人從小見曾攜一鶴過岳陽滿
城三日聞酒香
題張幾仲所藏醉道士圖(宋)陸游
千載風流賀季真畫圖髣髴見精神邇來祭酒皆巫祝
眼底難逢此輩人
題醉道士圖(宋)范成大
蜩鷃鵬鵾任過前壺中春色甕中天朝來兀兀三杯後
且作人間有漏仙
跋醉道士圖(元)王惲
甕頭傾盡玉雙瓶已醉猶醒百態生若問一中何所好
醉鄉日月自昇平
題松下道士攜琴圖(明)劉基
道士抱琴松下行松風入耳清凉生石蕖苔滑不可上
潭水泠泠學琴響琴有意兮水無心水中有龍能聽琴
琴聲凄斷水流咽月滿空山落松雪
題畫贈岳道士(元)倪瓚
義興岳道士野鶴如長身我知彌明徒不是侯喜倫結
喉吟肩聳鐵脊霜髯新手中石碁子頭上漉酒巾久居
離墨山自謂無懷民喪亂不經意松陵留十旬香雲作
輿衛長松為主賓既滋數畦菊復種二畝芹樂哉以忘
死道富寧憂貧為我具舟楫相期桃李春
題方方壺畫仁智圖(為道士主默囦賦)(元)劉永之
玉檢神仙記瓊臺羽士家軒牎明日月冠佩翦雲霞白
鶴窺殘奕青童埽落花憶曾訪丹術楓徑駐輕車
題冶城道士嵇秋山卷(元)薩都拉
不見冶城嵇道士雲深無處訪仙蹤夜聞老鶴行枯葉
知在秋山第幾重
題方仙翁手卷(仙翁即青溪道士)(元)錢惟善
先生聞是漢諸儒長往千秋不可呼偶向青天騎一鶴
絶勝赤縣下雙鳬史官自昔遺名氏仙蹟從今入畫圖
顧我平生躭讀易欲從雞犬扣虚無
題周法師月溪圖(元)馬臻
冰霜萬里敝貂裘炊熟黃粱認舊游坐看清溪溪上月
虚舟不動水悠悠
題周道士采苓卷(明)邊貢
夫椒山中多老松白雲隠隠盤蒼龍山人荷钁采苓去
往往仙人松下逢仙人本是山人作山人向來滿功課
句麗勾吳幾萬里杏花隂裏春風大君不見蒲江古井
凝綠華乳嬰綆上聲唑唑長秋道士不入口放魚女兒
升綵霞
雲石圖(為黃鍊師賦)(明)朱諫
蓬萊山上白雲宫彷彿仙家遇赤松歲改不妨瑤草綠
春來又見小桃紅丹砂曾問容成子玉液真傳白兔翁
欲把青囊與君說年來萬慮已成空
讀道堂戲作煉丹圖(明)李日華
林樾靜可息百紛不至前偶然厭形累服氣祈雲仙羽
人授我書鉛汞相烹煎一丸紫金霜翼翼凌飛烟孤鶴
亦窺鼎俛啄如嚥涎我乘爾為馭海島時盤旋千載同
歸來纍纍笑墓田此翁今何在嵩衡廬霍間
瑤池春宴圖(元)黃溍
西飛青雀幾時還貝闕琳宫縹緲間筆底春風殊未老
蟠桃積核已如山
題瀛洲仙會圖(元)柳貫
巨鼇驤首戴三山海波不驚坤軸安方壺圓嶠彼何境
靈氣布濩非人間金銀觀闕勢如翥攅林珠樹垂珊珊
榱題竦擢明河畔閣道横截浮雲端仙人來往羽衞備
或駕紫鳳驂青鸞霓裳法曲舞初破執樂瓊姬神采閒
時容下界攬薌澤却對蓮峯愁髻鬟茅龍飛去杳無迹
烏踆兔走雙跳丸蓬萊舟近風引却却歎靈蹤難重攀
是誰摸寫枕前夢欲用鐫鑿區中頑神仙固多狡獪事
世儒論著存不刪賈生賦鵩語天道後有達者當大觀
忽然為人化異物斯理幾何堪控摶仇池洞穴通小有
神清玉宇標孱顔彼皆因境示生悟直啟真源湔垢瘢
嗟余質薄迫世隘輕舉便擬凌飛翰披圖惝怳縱玄覽
託乘浮游窺九關無窮八極冀一遇返道遂與松喬班
登年閱世要自致何必辛苦成金丹
題晉卿夢遊瀛山圖(元)袁立儒
珍木文禽玉珮環清都絳闕色琅玕香山居士蓬萊院
借與王郎夢裏看
題趙仲穆瀛海圖(元)朱德潤
玉觀仙臺紫霧高昔騎丹鳳恣遊遨雙成不念吹笙侣
閬苑春深醉碧桃
題徐思敬瑤池小景(明)陳雷
縈泉疊石帶烟霞此景人間有幾家錦字書傳青鳥使
玉簫聲繞碧桃花雲容窈窕誰能寫月色嬋娟我欲賒
不待扁舟乘興去珊瑚長拂釣竿斜
題青城圖(明)周玄
青城辭家仙路遙秋後白雲還見招商山老人不歸去
巖徑松扉長寂寥
仙壇秋月圖(元)吳師道
宫中美人秋思多夜揖明月追仙娥畫闌桂樹倚樓闕
碧落天壇飛(原本闕二字)畫師不解西風夢筆端更有華陽
洞更將妍畫寫清詞輕扇君王心已動炎精季葉堪歎
嗟矧爾妍麗傾其家申生遺禍到濟瀆府中丞相真
姦邪吳宫一埽荒烟冷舊事淒涼復誰省百年永鑒不
可忘留與人間看扇影
題錢選畫仙居圖(元)柳貫
仙人羽駕青雲輿游戲八極凌空虚神仙縹緲在何許
意所到處皆方壺畫師豈常與之接夢時識取醒時摹
聮棟紫房縣薜荔交柯碧樹排珊瑚琴書整暇筵几靜
左右絳氣横扶疎武陵溪曲仇池路人迹往往通樵漁
仙凡一膜初不隔悟迷異趣何其殊奔輪駭轍世多有
逐臭未免如蟲蛆吳興老錢招隠曲駕言設色調方諸
披圖三誦歸來乎盍亦視此招搖車
仙居圖(元)吳師道
雲氣參差青嶂樹林飄緲飛樓誰識仙家歸路桃花流
水漁舟
劉松年仙居圖(元)唐肅
曾逐大茅君峰頭卧古雲鳥青呼作使鶴白養成羣客
較丹砂法童窺玉劵文近來烟火斷花氣作爐熏
顧愷之瑤島仙廬圖(元)鄧文原
渺渺晴山路更幽茸茸瑤草幾春秋巖棲自昔推巢父
學種于今說故侯雲物豈因時序換鹿麛不共世塵浮
谿頭驀有尋真客期向天台汗漫遊
題仙隠圖(元)李祁
麻衣草座蒲葵扇兀爾形神總寂寥想見華山陳處士
白雲牎戶碧迢迢
題桃林仙逸圖(明)張鳳翼
夾江種桃花黔鬱列左右却笑避秦人空驚捕魚叟迢
迢三千年虚談竊王母何如澄懷客葆真享眉壽朝餐
赤城霞夕飲蘭陵酒開花與結實相將共長久
題蓬萊深處(明)韓宜可
聞道蓬萊别有春五雲深處隔凡塵松迷鶴逕渾無路
花暗簫聲不見人滄海日華翻貝闕三山霞氣逐飈輪
劉郎自是神仙侣何用天台更問津
題函谷瑤池圖(祝李母)(明)李維楨
函谷關門真氣紫青牛西去柱下史西來王母幸回中
有三青鳥為之使李母前生金母身仙李根蟠萬古春
桂子蘭孫相映發麟符魚佩熊朱輪衆人之母衆父父
五馬行春春萬戶畫圖三壽願作朋陽春一曲歌且舞
東為青帝春青陽青鳥青牛義何取須知彼美西方人
自是東方生物府
桶底圖(元)楊載
巨鼇奮其首戴山出海中神人擇所處共構金銀宫凭
高開戶牖屈曲互相通女仙七十二顔色如花紅一一
執樂器奏曲殊未終世傳桃源圖共徵彭澤翁此本出
異士雕刻尤精工天地極廣大為地當不同吾願學仙
道積久乃有功鍊形去滓穢五色浮虚空一朝乘風去
浩然入無窮
題桶底圖(元)薛漢
蕊珠宫闕見毫釐中有羣仙按羽衣莫訝此圖天地窄
黍珠境界更希微
題桶底仙山圖(明)顧祿
昔人夜投逆旅中戲將指爪呈神工颼颼逸響如飄風
桶底刻出蓬萊宫狀如六鼇擁虚空戴山出沒滄溟東
瓊臺瑤闕知幾重千門萬戶遙相通儼然中坐一老翁
星眸霞臉冰雪容羣真左右來相從或翳白鳳騎青龍
女仙七十如花紅各執樂器笙與鏞鈞天一曲奏未終
雙成勸酒琉璃鍾谷神長生壽無窮出入造化超鴻濛
我欲上天躡紫虹高步去逐東王公
御定歴代題畫詩類卷六十四
