欽定四庫全書
御定歴代題畫詩類卷七十六目錄
蘭竹類
畫竹歌(唐白居易)
壁畫折竹雜言(唐吳融)
畫竹(元馬祖常)
畫竹(元楊載二首)
畫竹(元吳鎮二十一首)
題畫竹(元薩都拉)
竹圖(元吳師道)
題畫竹(元倪瓉二十四首)
題竹(元劉永之三首)
題竹(元貢性之三首)
畫竹(元華幼武)
畫竹(元丁鶴年二首)
題竹(元張舜咨)
畫竹歌(明劉基)
題畫竹(明劉基)
題畫竹(明貝瓊)
畫竹(明王佐)
題竹(明林鴻)
題畫竹(明陳亮)
題畫竹(明袁華)
題竹(明金幼孜)
為楊庶子題紙屏畫竹(明金幼孜)
題竹(明王紱)
畫竹自題(明虞謙)
題畫竹(明林環)
畫竹(明郭厪)
題畫竹(明高璧)
畫竹(明伍方)
題竹(明徐貫)
題畫竹(明張泰)
畫竹(明劉師邵)
題畫竹(明羅倫)
題竹(明莊昶)
題壁間竹(明魯鐸)
畫竹(明田登)
畫竹(明何景明)
題畫竹(明楊慎)
畫竹(明舒芬)
畫竹(明謝承舉)
題畫竹(明王潤)
題畫竹(明吳宣)
題竹(明沈周)
題畫竹(明李叔玉)
畫竹(明李廷儀)
畫竹(明張倬)
畫竹(明徐渭十一首)
題竹行(明僧宗泐)
題竹(明僧古春)
畫竹扇(宋梅堯臣)
題扇頭(金王利賓)
扇上竹(元楊載)
題畫竹扇子(元陳旅)
為戴容安題扇竹(明金幼孜)
題紈扇折枝竹(元陶宗儀)
題扇上竹枝(明高啓)
題畫竹枝(明李日華)
竹枝(明李日華)
御定歷代題畫詩類卷七十六目錄
欽定四庫全書
御定歴代題畫詩類卷七十六
蘭竹類
畫竹歌(并序)(唐)白居易
協律郎蕭悅善畫竹舉時無倫蕭亦甚自祕重有終
歲求其一竿一枝而不得者知予天下好事忽寫一
十五竿惠然見投予厚其意高其藝無以答貺作歌
以報之凡一百八十六字云
植物之中竹難寫古今雖畫無似者蕭郎下筆獨逼真
丹書以來唯一人人畫竹身肥擁腫蕭畫莖瘦節節竦
人畫竹梢死羸垂蕭畫枝活葉葉動不根而生從意生
不筍而成由筆成野塘水邊碕岸側森森兩叢十五莖
嬋娟不失筠粉態蕭颯畫得風煙情舉頭忽看不似畫
低耳静聽疑有聲西叢七莖勁而健省向天竺寺前石
上見東叢八莖疎且寒曾憶湘妃廟裏雨中看幽姿遠
志少人别與君相顧空長歎蕭郎蕭郎老可惜手顫眼
昏頭雪色自言便是絶筆時從今此竹尤難得
壁畫折竹雜言(唐)吳融
枯纏藤重敧雪渭曲逢湘江别不是從來無本根畫工
取勢教摧折
畫竹(元)馬祖常
海霧溟濛暗珠浦宫雲杳靄連玉田借力重截十二管
吹引鸞鳳都下天
畫竹(二首)(元)楊載
翡翠含春霧琅玕振曉風清聲來枕上秀色入簾中
萌芽成虎豹變節作蛟龍正直惟吾與清修必子從
畫竹自題(元)吳鎮
圖畫書之緒毫素寄所適垂垂歲月久殘斷争寳惜始
由筆硯成漸次忘筆墨心手兩相忘融化同造物軒窗
雲靄溶屏障石突兀林麓繆槎牙禽鳥翥翰翮可憐俗
澆漓摸摩竟紛出裝褫雜真贗丹粉誇絢赫千金易敝
帚什襲寳燕石米也百世士賞會神所識伶倫世無有
竒響竟寥寂良樂難再遇抱恨長太息
畫竹(十二首)(元)吳鎮
霏霏桃李花競向春前開如何此君子四時清風來
亭亭月下隂挺挺霜中節寂寂空山深不改四時葉
野色入高秋寒影逝湘(一作空影映湖)水日午思晚(一作北窗)凉清
風為誰起
竹窗思闃寂銅博香委曲胷中無用書寫作湘之綠
逕深茅屋陋樹倚夕陽斜行遍青山路何丘不可家
抱節元無心凌雲如有意置之(一作寂寂)空山中凛此君子
志
忽見不是畫近聽疑有聲落落不對俗㳙㳙長自清
湘妃祠下竹葉葉著秋聲鸞鳳清宵下吹簫坐月明
短梢塵不染密葉影低垂忽起推篷看瀟湘過雨時
碧篠挺竒節空霏散零露十年青山游得此幽貞趣
片片落花心悠悠飛絮意清風明月中此風不可企
日日行靑山無竹不可留可憐春風中桃李多春愁
畫竹(元)吳鎮
與可畫竹不見竹東坡作詩忘此詩高麗老繭冰雪古
戲成歲寒巖壑姿紛紛蒼霰落碧篠謖謖好風扶舊枝
猙獰頭角易變化細聽夜深雷雨時
畫竹(七首)(元)吳鎮
觧籜初聞粉節香拂雲又見影蒼蒼鳳皇不至伶倫老
無奈荆榛特地長
長憶前朝李薊丘墨君天下擅風流百年遺跡留人世
寫破湘潭夢裏秋
愁來白髮三千丈戲寫清風五百竿幸有穎奴知此意
時來几上弄清寒
此君不可一日無纔著數竿清有餘露葉風梢承硯滴
瀟湘一曲在吾廬
葉葉如聞風有聲盡消塵俗思全清夜深夢遶湘江曲
二十五絃秋月明
低垂新綠影離離倚石臨泉一兩枝憶得昔年今日見
鳳凰池上雨絲絲
有竹之地人不俗而况軒窗對竹開誰謂墨奴能倒景
一枝獨上紙屏來
題畫竹(元)薩都拉
小雨春池濕鳳毛天孫深夜織鮫綃何人更立湘江水
獨倚薰風憶舜韶
竹圖(元)吳師道
透石迸新芽淸泉映娟翠姿妍競陽春勖哉歲寒意
題竹圖(元)倪瓚
黃陵廟前雨過邯鄲谷口風生愛殺山人清致縱横深寫秋聲
畫竹(二首)(元)倪瓚
珍重黃華父子遺風得似洋州松雪於今寞寞房山去後休休
我愛焦君味道筆端點綴淸新規模虎兒早歲未窺北
苑入神
題畫竹(十一首)(元)倪瓚
琅玕節下起秋風寒葉蕭蕭煙雨中贈子仙壇翠鸞帚
杏林春掃落花紅
逸筆縱横意到成燒香弄翰了餘生牎前竹樹依苔石
寒雨蕭條待晚晴
野店枯槎何處園千花羞澁不成妍竹枝嫋嫋春風惡
卧看歸鴻水拍天
落落長松生夏寒莓苔樗散共盤桓王謝家庭多玉樹
依然猶是晉衣冠
雨後池塘竹色新鈎簾翠霧濕衣巾為君寫出團欒影
喜比他鄉見似人
斑斑石上蘚紋新隂落先生烏角巾貌得兩枝初雨後
可憐清興屬幽人
為寫新梢十丈長空庭落月影蒼蒼王君胸次冰霜潔
剪燭談詩夜未央
舟過松陵甫里邊幽篁古木尚蒼然何人得似王徵士
静看輕鷗渚際眠
逢著鄉人朱伯亮朱絃披拂共南薰硯池雨過添新漲
特為濡毫寫墨君
右臨青嶂左澄江未覺羲皇遠北窗安得茅君酒斟酌
幽人許致玉瓶雙
喬木叢篁倚石苔故家遺業總成灰二喬憶嫁周公瑾
尚有枝孫氣不衰
題畫竹(元)倪瓉
本朝畫竹高趙李慙愧後來無寸長下筆能形蕭散趣
要須胷次有篔簹
畫竹寄友人(元)倪瓚
先春競桃李凌陽歎蒲柳謝君静者徒種竹安所守亭
亭清淨心鬱鬱霜雪後賦詩寄遠懷此君真可久
畫竹(贈徐季明)(元)倪瓉
梓樹隂當戶時聞好鳥鳴獨攜一壺酒展席坐前楹招
邀白鶴侣吹弄紫鸞笙杳杳日景晩紛紛飛絮輕風翻
竹影亂明月已東生
畫竹(贈志學)(元)倪瓚
綠竹飽霜雪歲寒無荏容風至天然笑復愛夏隂濃寒
暑不能移德比柏與松豈若桃李榮春花但丰茸
畫竹(二首贈申彦學)(元)倪瓉
吳松江水似清湘煙雨孤篷道路長寫出無聲斷腸句
鷓鴣啼處竹蒼蒼
阿儂渡江畏風波聽渠聲唱竹枝歌淇園靑靑淇水綠
不似瀟湘煙雨多
畫竹(寄王彛齋)(元)倪瓉
荆南山色裏翠竹密緣溪冉冉春煙薄冥冥暮雨迷夢
長蝴蝶化行遠鷓鴣啼舊日栽桃李清隂自滿蹊
畫竹(贈王光大)(元)倪瓉
荆溪王隱士相見每從容借地仍栽竹巢雲獨傍松青
苔盤石淨嘉樹綠隂重約我同棲遁嵩高第幾峰
畫竹(寄張天民)(元)倪瓉
良常南洞口聞有埽塵齋竹影春當戶泉聲夜遶階自
矜霜兔健安有魯魚乖截得靑鸞尾因風寄好懷
畫竹(贈王允剛)(元)倪瓉
子猷借地種修筠何可一日無此君葉籠書席搖翠雨
隂結香爐屯綠雲文孫住近吳江渚二仲遨遊如蔣詡
置酒邀余寫竹枝隔竹庖人夜深語
題竹(三首)(元)劉永之
高窗新霽綠隂稠隨意揮毫倣薊丘老鶴陊翎回舞翅
洞簫吹徧石林秋
洞裏仙人白兔公手持玉笛向秋風彩雲低度天如水
吹作龍吟山月中
讀易茅齋夏日長琅玕繞屋擬瀟湘山風一夜吹疎雨
共愛西牎五月凉
題竹(元)貢性之
翩翩么鳳下晴空半入江雲半落風憶昔瀟湘泊船處
玉簫聲斷月明中
題畫竹(元)貢性之
鷓鴣啼望水龍吟舟過湘江夜雨深清思滿懷無著處
却將墨沼寫秋隂
題竹(元)貢性之
美人環珮玉玲瓏騎得青鸞下碧空寂寞湘魂招不返
鳳簫聲斷月明中
畫竹(元)華幼武
挺挺琅玕玉澗邊半含春雨半含煙怪來筆底清如許
老子胷中有渭川
畫竹(元)丁鶴年
拂素寫晴窗亭亭玉一雙蒼龍雷喚醒風雨遍湘江
題畫竹(為董文中賦)(元)丁鶴年
雨過蛟龍起風生翡翠寒但存清白在日日自平安
題竹(元)張舜咨
萬里高風不自由琅玕掀舞一天秋何人笙鶴歸來晚
縹緲仙城十二樓
畫竹歌(為道士詹明德賦)(明)劉基
我所思兮在瀟湘蒼梧九疑渺無際但見綠竹參天長
上有寒煙凝不飛下有流水聲琅琅中有萬古不盡離
别淚化作五色丹霞漿穿崖貫石出厚地風吹露滌宵
有光我欲因之邀鳳凰天路脩阻川無梁孰知畫史觧
人意能以造化歸毫芒虚堂無人白日静使我顧盼增
慨慷玄霜慘烈歲將晏鼪啼鼯叫天悲凉我所思兮杳
茫茫山中紫筍春可茹歸來無使遥相望
題畫竹(明)劉基
葉間重露猶滴林表煙寒未開想見沅湘江上月明環
佩歸來
題畫竹(并序)(明)貝瓊
太史公紀渭川千畆竹此圖僅盈尺而遠意不翅千
畝觀其毫枝髮葉歴歴可見於秋煙暮雨外筆法視
古亦精已寓目久之遂起余兩山之興徑欲買舟歸
卧其所云
市朝非素心林壑契玄賞讀書甘寂寞密竹更蕭爽衝
人虎豹關閉戶蠨蛸網寒梢朽不蠧野筍苞初長風生
回鶴夢月出聞猿響如何猶戀禄廄馬存病顙相期結
二仲兹焉共來往
畫竹(明)王佐
瀟湘綠玉崑崙石移向高臺之素壁四座凉風帶雪吹
半窗疎雨和煙滴九疑夢斷瑶瑟寒貼雲影落雙飛鸞
霓旌掩冉欲歸去美人持贈靑琅玕也曾拂拭蒼苔色
坐弄參差楚天碧曲終日暮山鬼啼自寫幽情寄相憶
題竹(明)林鴻
醉墨淋漓濕未乾拂雲雙玉倚秋看别來嶰谷空林月
幾度凄凉笛裏寒
題畫竹(明)陳亮
王維遠矣蕭郎死墨竹古來俱可數自從老可出湖州
世人始信前無古此圖高古不知名欲與湖州相抗衡
森森矛戟自相向淅淅枝條如有聲高堂素壁時張挂
瀟灑渾疑却炎夏莫言無地種琅玕自有清風滿圖畫
題畫竹(明)袁華
風生太液水微波霜影侵階月色多截得昭華蒼玉管
多情蕭史奈愁何
題竹(明)金幼孜
翠拂琅玕落粉香無端春色滿瀟湘美人學得靑鸞曲
何處吹簫聽鳳凰
為楊庶子題紙屏畫竹(明)金幼孜
我昔隱居在山谷繞舍只令種脩竹清風白畫灑蒼雪
終日吟哦看不足一從攜書來北闕遂與此君成久别
平安十載知何似往往思之心欲折楊君亦是愛竹者
官舍新成最幽雅紙屏拂拭無點塵滿寫琅玕更瀟灑
昨來置酒邀客子燈前見之驚且喜停杯借問作者誰
似與老可同高致墨花淋漓真可愛黯淡猶疑鬼神會
初看積翠落簷端便覺湍聲起牎外數竿隔水各千尺
微露靑林帶秋色暮雨寒霏紫鳳翎驚濤暝卷蒼龍翼
知君好竹幽思殊朝回看畫仍讀書臨風或吹蒼玉管
對月時弄靑珊瑚嗟哉此君貞且良丰姿凜凜非尋常
世情高下逐冷暖此君志節無炎凉冰霜歲晏慎自保
相期白首母相忘
題竹(明)王紱
宮樹棲鴉拜夕郎洞門煙靄竹蒼蒼珮聲搖曳歸來晚
香篆初消月到牀
畫竹自題(明)虞謙
我昔汎東溟拾得蒼龍尾置之懷袖中夜夜凉風起化
為金錯刀欲剪瀟湘水只恐春雷鳴飛上靑雲裏
題畫竹(明)林環
嶰谷春已深煙雨何冥冥蕭然靑琅玕上有孤鳳鳴清
風不時來忽聞環珮聲緬懷伶倫子千載已遐征誰能
截鳴律吹向軒轅庭
畫竹(明)郭厪
聲臨渭水清影拂湘潭碧瑶瑟曲未終商飇坐來夕
題畫竹(明)高璧
極目蒼梧遠傷心泣二娥試看枝上露不及淚痕多
畫竹(明)伍方
花點湘雲堕碧川翠梢零落帶秋煙歸篷記得曾看處
殘月黃陵古廟前
題竹(明)徐貫
書牎謾對翠琅玕偏喜真心耐歲寒怪底此君解醫俗
清標瀟灑拂雲端
題畫竹(明)張泰
九疑山碧楚天空江上佳人思不窮日暮南陵脩竹冷
鷓鴣聲裏起秋風
畫竹(明)劉師邵
誰弄參差管聲悲引恨長夜深龍起聽明月滿瀟湘
題畫竹(與蕭球)(明)羅倫
玉英臺下路半夜舞靑鸞龍孫眠不得疎影上欄杆
題竹(明)莊昶
獨行湘江潯見此叢篁幽風雨日冥晦萬雀聲啁啾垂
垂正結實恐為鵷雛謀豈無九苞羽飛下十二樓延竚
久不見此意良悠悠我因王者瑞極意垂鴻猷採之欲
往食道路阻以脩問之在何所乃古西康州西康有西
伯已矣三千秋至尊應昌運致此能無由清時一再覩
咄哉何所求
題壁間竹(明)魯鐸
繄誰融心神寫此萬竿竹我逐南薰來炎歊正三伏開
軒一披襟灑然在淇澳中宵起攬衣乘月看未足高歌
武公詩清風動林麓
畫竹(明)田登
何人移化工亭亭寫修竹高岸展阨塞㳙流帶滫洑節
撼首陽山風吟淇水隩冰霜歲寒深雨露湘江逐朝陽
儀鳳毛笙鏞滿山谷
畫竹(明)何景明
誰開素練寫煙梢欲采琅玕奏玉簫猶憶鳳凰池閣上
坐聽風雨下層霄
題畫竹(明)楊慎
江南誰觧寫琅玕後有仲昭前孟端自從文藻流傳久
轉覺丹青賞鑒難生綃一幅瀟湘出高堂六月冰霜寒
玉林深處人如玉欲往從之無羽翰
畫竹(明)舒芬
煙梢雨葉誰形容畫堂六月生秋風神隨墨散玉𤨏碎
光若影動金玲瓏淇園百竿出肘後渭川千畆生胸中
良工心苦刻成鵠主人珍重看如龍我來不疑畫裏見
眼靑只作林下逢撫摩琅玕思颯颯彷彿鳳鳥來雝雝
鳴世還能嶰谷種知音誰是柯亭翁雲霄昨夜迷太空
蘆枝弦化招相從却恐君子棄我如遺蹤
畫竹(為湯宗器題)(明)謝承舉
曾記瀟湘繫短篷隔江煙雨翠重重驚雷忽報春消息
一夜靈根長籜龍
題畫竹(明)王潤
曾見東籬立曉霜一枝巖傍拂溪光等閒得製伶倫管
吹落梅花幾夕陽
題畫竹(明)吳宣
悔教風節動煙霄總得虚聲太寂寥長樂五更聞暖吹
錢塘八月聽寒潮調高巢許終何物怨入夷齊死不消
更欲少論惆悵事昊天無語鳳飛遥
題竹(明)沈周
冰霜俱不知風雨亦無恙嫋嫋出縣高未可限墨丈
題畫竹(明)李叔玉
君家碧疏見清影别是一叚淇園秋何人筆底得天趣
云是東吳夏瑞州瑞州胷中竹如簀一枝一葉良可惜
却笑蕭郎技癢時手戰眼昏頭雪白興來雷從地中出
萬籜湏臾起蒼壁翩&KR1473;彩鳳羽欲墮偃蹇青虯勢安敵
仙郎何以得此幅邀我題詩記真跡醉後操觚一揮灑
不譲王維有聲畫公餘坐對夜深時明月清風不論價
畫竹(明)李廷儀
瓊花凍勒蒼龍骨法水低淋彩鳳翎愁絶英皇渾不語
九疑相對數峰青
畫竹(明)張倬
黃陵祠下月明多不見湘靈翠輦過留得蕭蕭數竿竹
至今腸斷楚人歌
畫竹(明)徐渭
萬物貴取影寫竹更宜然穠隂不通鳥碧浪自翻天戛
戛俱鳴石迷迷别有煙直須文與可把筆取神傳
畫竹十首(明)徐渭
昨夜窗前風雨時數竿疎影響書幃今朝搨向溪藤上
猶覺秋聲筆底飛
葉葉枝枝逐景生高高下下自人情兩梢直拔青天上
留取根叢作雨聲
郡城去海不為遥墨籜淋漓似鬱蛟莫遣風來吹一葉
恐於箋上作波濤
片石蒼蒼映莽林南宫如見拜難禁牛車若使能移去
賣與侯家五百金
昨宵風雨折東園那許從天乞一竿數葉傳神為不朽
儒寒道瘦任人看
林梢片石墨初籠凍筆勾寒入指中急遣蒼頭沽一榼
破簾穿日盪杯紅
筆底霜叢三四竿園中觧籜兩三年脩蛇拔尾當黃土
小鳳梳翎在碧天
脩蛇有尾頻年墜小鳳為翎幾日成輸與寒梢三十尺
春來祇用一雷驚
人家宿紙幾時收紫兔尖尖走潑油竹影滿窗凉似水
斷厓疎雨數竿秋
怪石初烘潑墨勻吳箋短短縮霜筠長空五尺青鸞尾
一半斜封在白雲
題竹行(明)僧宗泐
平生不識雲心子墨妙通神有如此眼中何處修竹林
湘水邊頭煙雨裏長林蔽虧天為隂鷓鴣啼斷江沈沈
六月南風晝不熱人家住在叢篁深九疑山帶蒼梧野
翩翩帝子雲中下鳳鸞飛舞蛟龍驤羽葆毿㲖翠堪把
我昔曾行賞溪曲兩岸波光浸寒綠萬玉森森一逕遥
溪口青隂到山麓今朝看圖政自憐畫圖身世俱茫然
雲心骨化丹陽土吁嗟墨妙何人傳
題竹(明)僧古春
一夜竹窗雨秋聲入夢聞都將枝上淚灑徧九疑雲
畫竹扇(宋)梅堯臣
石上老瘦竹忽在紈扇中執之意己凉不待搖清風小
節未見粉淚痕應合紅日將炎暑退畏蠧生秋蟲
題扇頭竹(金)王利賓
輕紗畫竹雀柄短不盈握暑氣正憑陵清風一何邈
扇上竹(元)楊載
種竹何須種萬竿一枝分影亦檀欒秋宵更受風披拂
聽取清聲入夢寒
題畫竹扇子(元)陳旅
江上竹枝歌為君顰兩蛾秋風團扇底零落黛痕多
為戴容安題扇竹(明)金幼孜
三徑清隂生晝寒滿林新長碧琅玕何時截作參差玉
吹向瑶臺聽紫鸞
題紈扇折竹枝(元)陶宗儀
剪來青鸞尾挂向珊瑚鈎明月照清影一握湘江秋
題扇上竹枝(明)高啓
寒梢雖數葉高節傲霜風寧肯隨團扇秋來怨篋中
題畫竹枝(明)李日華
淡淡疎篁影離離古蘚文昨夜溜春雨今朝墮曉雲破
窗搖瑣碎虚榻冒氤氲墨沼澄凝處相逢只此君
竹枝(明)李日華
粉痕初洗舞靑腰琴筑無聲晝寂寥為有寒香入肌骨
不須風雨也蕭蕭
御定歴代題畫詩類卷七十六
