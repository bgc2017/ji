欽定四庫全書
御定歷代題畫詩類卷八目錄
山水類
山水圖(元劉因)
山水圖(元程鉅夫)
題畫山水圖(元吳澄二首)
山水圖(元袁桷)
山水圖(元馬祖常)
山水圖(元虞集)
山水圖(元揭傒斯)
山水圖(元黃溍)
山水圖(元貢師泰二首)
山水圖(元丁復)
題山水圖(元李祁)
題山水圖(元凃穎)
題山水圖(明劉基)
題山水圖(明張以寧)
山水圖(明解縉)
山水圖(明林環)
山水圖(明陳煇)
山水圖(明陳爟)
山水圖(明趙迪)
山水圖(明鄭關)
山水圖(明商輅十首)
山水圖(明劉珝)
山水圖(明張寧)
題山水圖(明丘濬)
山水圖(明李東陽)
山水圖(明魏時敏)
題山水圖(明章珍)
題山水圖(明林瀚)
山水圖(明陳思濟)
山水圖(明僧宗泐二首)
高山流水圖(元貢性之)
默翁溪山横圖(金史學)
題武秀才湖山圖(元陳旅)
題溪山圖(明陳汝言)
題劉吏部溪山圖(明蔣冕)
題王叔明溪山圖(明陳汝秩)
崔山人百丈崖瀑布圖(唐李白)
碧潭和尚飛瀑圖(元華幼武)
題春山飛瀑圖(元釋良琦)
題瀑布畫(宋劉宰)
瀑布圖(明張寧)
飛瀑圖(明陳繼儒)
題李盤泉卷(元吳師道)
吳偉飛泉畫圖歌(明何景明)
題長泉圖(明廖道南)
題厓瀑圖(明僧宗泐)
御定歷代題畫詩類卷八目錄
欽定四庫全書
御定歷代題畫詩類卷八
山水類
山水圖(元)劉因
樹重雲光濕峰寒曉氣清抱琴人欲往門暗客相迎凍
雨生寒溜深雲倚怪籐蹇驢吟不得指點墨千層
山水圖(元)程鉅夫
誰能如此住相對兩忘情屋上青山色窗前流水聲
題畫山水圖(元)吳澄
一搦山川掌握中人間何處不清風水邊林下千年意
萬里扁舟五畝宫
題山水圖(元)吳澄
遠樹疎林映晚霞江心鴈影度平沙誰人寫我邨居樂
付與巖前處士家
山水圖(元)袁桷
高閣何人傲獨醒蒼松流水倍分明絶憐艇子搖山影
猶與行人管送迎
山水圖(元)馬祖常
石壁雲生樹江濤雨闇船居人屬仙籍長負免丁錢
山水圖(元)虞集
汎舟桑落浦望見香爐峰野水常欹樹山雲不礙鐘桃
源攜客覓松徑與僧逢為託荆關輩添予九節笻
山水圖(元)揭傒斯
幽人無世事高卧謝浮名山崦晴時出溪流盡處行還
聞有漁釣相問扣柴荆不埽門前路莓苔滿地生
山水圖(元)黃溍
老樹無陰石有稜亂山高下白雲層夢中猶識江南路
惟恨舟人喚不譍
山水圖(元)貢師泰
前山後山雲亂起山脚入溪清見底溪南更有山外山
散如浮塵聚如米老楓枯櫟葉紛紛下有人家深閉門
釣絲欲收風浪急却回雙艇來籬根老翁曳杖行傴僂
一童負樵一童斧筆端意度盡神妙卷裏衣冠自淳古
商周寂寞經幾秦後來莘渭寧無人茫茫耕釣去不已
武陵竟隔桃花春
山水圖(元)貢師泰
孤峰直出青天上亂瀑斜飛白石間老我江湖歸未得
何人解寫敬亭山
山水圖(元)丁復
飛流怒觸青厓急倒樹斜欹白漲深峽日曉晴生雨氣
石林寒色起春陰豈無百丈牽江上應有孤猿惱客吟
行路人間盡艱澁未應小米亦關心
題山水圖(元)李祁
青山千仞聳高秋山北山南水亂流欲訪川源無路入
釣魚人在碧溪頭
題山水圖(元)凃穎
憶昔灤陽八月歸北風吹雪洒秋衣槍竿嶺上停車望
萬木蕭蕭落葉飛
題山水圖(明)劉基
江上何所有高低千萬峰結廬覆以茅取足聊自容綠
樹既蓊鬱清溪亦油溶地僻無車馬猨鳥多相從日落
沙際明寒煙澹疎松蒼茫雲霞外隠見青芙蓉悠然一
舸還好景時獨逢歸來山月出古刹鳴昏鐘
題山水圖(明)張以寧
山水坐來得翛然無俗氛碧巗虚夜月江樹靜秋雲鳥
影似猶見猿聲疑或聞自憐歸未許遥憶武夷君
山水圖(明)解縉
幾多閒士拜金鑾前代王孫未作官山水春遊如此好
貴人只許畫中看
山水圖(明)林環
青山幾里入煙霞杖屨尋春未覺賒流水小橋邨路晚
隔林應有野人家
山水圖(明)陳煇
危峰東南來氣勢何磅礴下有幽人居投情在丘壑山
雲簷下宿瀑布空中落境靜神自舒地偏心亦樂野橋
帶行客孤琴引雙鶴日夕候相過煙霧有深約
山水圖(明)陳爟
築室武陵溪溪村綠樹迷人尋芝术去松借鶴猿棲問
訣維仙棹看山倚杖藜披圖豁心目吟度石橋西
山水圖(明)趙迪
蘇耽昔隠處落日惟孤雲青山丹竈前橘井香氤氲湖
光林際斷嵐氣霞外分仙源不可即清思徒紛紛
山水圖(明)鄭關
迢迢江上雲杳杳雲邊樹雲光與樹色染映如朝霧泉
響巖壑秋帆歸海天暮恍惚月明時輕舟浣溪渡
山水圖(二首)(明)商輅
江上羣山翠欲流扁舟閒繫渡東頭抱琴遠訪知音去
載酒同招野老遊一段風流如洛社四時佳致勝瀛洲
太平處處人行樂何用蘭亭稧事脩
雲山重疊樹高低景色蒼茫望欲迷江上有舟人蕩槳
林間無路石成蹊柴門晝掩車塵杳茅屋春來野鳥啼
昭代徵賢勤束帛高才未許學幽棲
題山水圖(三首)(明)商輅
畫師盤礴作筆勢埽出江山數千里崔嶢絶巘欲摩空
髣髴高巗起雲氣浮雲開處見山骨紫翠重重淨如洗
飛泉落澗聽無聲幽谷含春如有意武陵此去疑不遠
似有桃花出流水隔江依柳起涼亭開窗面此雲山青
客來相對坐忘倦似說平生遺世情我觀斯圖坐歎息
清時誰肯終泉石桑弧蓬矢作男兒竹帛千春照芳蹟
君不見當年伊尹耕有莘幡然一出安斯民
生綃一幅高堂上髣髴名山勢千丈雲霞變態不可名
掩映長留萬古青層岡疊岫斷復續怒虎奔龍起還伏
廓然天雨放初晴萬壑千崕潄寒玉雲山峩峩何壯哉
珠林物外無纖埃長松百尺出幽澗飛橋横跨山之隈
攜琴曳杖者誰子疑是山中招隠回君不聞蓬萊山三
峰夐絶非人寰計來三千餘萬丈惟有飛仙日往還龍
眠畫筆奪造化仙界移來指顧間公餘杜門無一事坐
對斯圖心自閒
前山磊磊攢蒼翠後山疊疊連空起古木千章不記年
亭臺隠約清陰裏誰人樂隠碩且寬山根林下成盤桓
幽尋不見山路遠回首身在青雲端微茫遠水接天際
扁舟一葉横江干得魚沽酒向何處遺此萬頃玻璃寒
倏然雲散天風靜山色如藍水如鏡良工墨妙如有神
布出其中無限景名山勝水殊天然此地疑與天台連
採山釣水各忘慮斯人莫是桃源仙與君同為江南客
萬里迢遥住京國江南山水慣追尋披圖恍若親曾歷
勸君斯圖好珍惜異日還來訪真跡
山水圖(四首)(明)商輅
浮雲積翠山稜層煙波浩渺滄江横就中風景如武陵
又疑方壺與蓬瀛高人妙得丹青趣展素揮毫若神助
巗崕峭絶瀉飛流嵐岫溟濛鎖雲霧楓榆夾岸羊腸遶
漁舟蕩漾忘昏暁人間何處有此境願一登臨散懷抱
蒼崕萬仞高插天銀河直與南溟連畫工繹思寫縑素
天涯地角來筆端晴巒曉嶂空翠濕水色湖光渺無極
依稀遠樹含紫煙隠隠平林帶秋色夢中忽向君山遊
君山一髮青如虯覺來披圖賦新句瀟湘雲夢清氣浮
天下幾人畫山水王維之畫世無比生綃一幅垂中堂
咫尺應須論萬里十日五日一山水雲水飛動山盤鬱
孤峰絶壑結茅茨漁舟出沒秋江夕問君何從得此圖
愛之不啻如拱璧還君圖兮贈君作白雲回首暮山碧
誰寫江山妙莫比遠岫危峰向天起想當濡墨揮灑時
無限風光歸筆底若濃若淡山嶙峋欲斷不斷雲縱横
萬壑千巗勢幽絶羅浮姑射徒為名青林遠近不知數
林下山房啓晴戶今君鵠立雲霄端疑是當年讀書處
山水圖(明)商輅
山間景物四時同松柏森森紫翠中案上書編閒白日
簾前花影動春風小橋靜看行人過野寺遥從曲徑通
辟穀他年如有分肩輿還擬覓仙蹤
山水圖(明)劉珝
老龍夜泛東溟側洶湧西來成屴崱層巒疊嶂護蒼煙
浩蕩江湖凝黛色垂流飛瀑交琤琮山光水影含姿容
漁艇縱横遠復近飛鳥滅沒江天空方恨無緣結鷗鷺
畫中忽閱滄洲趣頗覺良工獨苦心天機盤礴精毫素
憶自渾沌初開時乾清坤濁分兩儀其中消息杳難見
至今渣滓稱神竒畫工那知此吾儒應自識滚滚浮雲
變古今濛濛碧霧生朝夕嘗聞人世有天台又聞仙境
有蓬萊赤城霞嶺空崔嵬賣藥老生安在哉百年蹤跡
嬰塵埃軒車却畏清猿猜青山綠水應無媒日暮悵望
雲裵回安得長風九萬里明月五湖歸去來
山水圖(明)張寧
水車聲急綠陰肥水漫漁罾白鳥飛斜日照林停晚牧
新蒲近渚映春衣采蓮歌唱時將及競渡風光事已非
望斷五湖舟去遠月明應有市船歸
題山水圖(明)丘濬
昔年棲迹雲林下舉頭見山不見畫如今置身朝市間
開眼見畫如見山山邪畫邪孰真假具眼之人世間寡
景當好處皆起樓趣到佳時急驅馬居山不見山中佳
厭飫林壑輕煙霞一朝别山出城市黑風黃日昏塵沙
廣庭曲巷通幽處壘石栽花脩勝具眼中髣髴雖逼真
畢竟人為靡天趣回思舊隠隔世間欲一見之千萬難
殘縑斷素纔咫尺傾囊倒篋不復慳君從何處得此幅
千里雲山數間屋遠山淡淡横翠眉近山亭亭削青玉
山頭處處飛白雲樹頭樹尾晴輪囷平林忽斷天光露
暝色遥連雨氣昏蒼苔白石羊腸路平麓盤盤幾家住
就中老人華陽巾手把瓊枝滴清露山光水色相渺緜
漁舟泛月江吞天長風浩浩起天末高堂白日生雲煙
興來却憶竹鶴老見畫何如見山好人生即景須盡歡
尋仙何必蓬萊島
山水圖(明)李東陽
鵝溪練色如江色幻出山青與雲白山前雜樹豈知名
雲際高樓不論尺幽泉無聲深谷窈下作寒潭浸空碧
祗應車馬隔塵氛但有扁舟繫沙側溪頭老漁何處歸
手持輕櫓背斜暉茅堂欲到恐未到日暮山雲空濕衣
西巗兩翁共巾屨應在深山更深住南溪芳草北溪花
遥指平生釣遊處
山水圖(明)魏時敏
看畫情偏遠題詩興不慳漁舟歸晩浦僧舍隔秋山樹
色微茫裏鐘聲杳靄間何年謝塵鞅結屋此中間
題山水圖(明)章珍
南山春雨晴西溪春水滿孤舟釣夕陽沙明綠蒲短
題山水圖(用董尚矩侍讀韻)(明)林瀚
窮通世事坐談間自古龍鱗不易攀碧澗有聲塵慮淨
白雲無恙我心閒琴牀晝拂松邊石詩景春搜雨後山
絶少輪蹄逢此地故人霄漢幾時還
山水圖(明)陳思濟
數里平沙接遠邨千重喬木蔭柴門可人最是滄洲晩
潮落依稀見水痕
山水圖(明)僧宗泐
危峰削玉出雲端仙館霜清古木寒記得匡廬秋雨後
彭郎湖口倚篷看
山水圖(明)僧宗泐
綠水青山茂苑西荷花開徧越來溪漁郎蕩漾灣頭去
五月深林謝豹啼
高山流水圖(元)貢性之
山雲飄蕭山月涼溪風颯沓溪流長山水遺音秋滿耳
似與琴響參宫商若人領此山水勝謾託冰絃寄幽興
天空自覺響逾寂指落先與心相應音傳今古知者稀
孰云舉世惟鍾期仰天為爾一長嘯音兮琴兮知不知
默翁溪山横幅(默翁龐都運才卿自號)(金)史學
五雲雛鳳下遼天來作金鑾翰墨仙詩酒償殘鶯館債
簡書薰破鹿門禪自憐歲月塵中老盡攬溪山筆底傳
短草疎林秋一幅典刑人物記當年
題武秀才湖山圖(元)陳旅
問君何處結茅屋只在湖山綠樹邊巗逕每留居士屩
沙灣時艤孝廉船采蘭秋渚吟芳夕斸筍春林坐暖煙
我亦夢騎黃鵠去芙蓉峰外水如天
題溪山圖(明)陳汝言
峰巒清翠高千丈織女機絲手可攀萬壑雲生春冉冉
一溪花落水班班人行樵徑蒼蘿裏犬吠誰家綠樹間
今日看圖懷舊隠石田茅屋幾時還
題劉吏部溪山圖(明)蔣冕
金碧溪山翠作林茅齋瀟灑百年心庭前鳴鶴趨迎客
水面遊魚出聽琴白石清泉同谷口茂林脩竹似山陰
披圖髣髴如曾見頗覺良工用意深
題王叔明溪山圖(明)陳汝秩
前身實是王摩詰黃鵠溪山似輞川薜荔十尋懸綠樹
芙蓉千仞倚青天長歌不用來招隠閉戶當應疏草玄
怪底西流波浪惡披圖莫上五湖船
崔山人百丈崕瀑布圖(唐)李白
百丈素崕裂四山丹壁開龍潭中噴射晝夜生風雷但
見瀑泉落如環雲漢來聞君寫真圖島嶼備縈迴石黛
刷幽草曾青澤古苔幽緘儻相傳何以向天台
碧潭和尚飛瀑圖(元)華幼武
春來曾謁贊公房禪榻雲深鬱妙香三伏炎蒸見圖畫
石泉飛雪洒清涼
題春山飛瀑圖(元)釋良琦
憶昔東留雪竇寺寺門瀑布兩峰懸銀漢翻濤迸落地
玉龍破山飛上天洗盞每臨春澗曲繙經時坐古松前
披圖不覺塵夢醒日暮空堂生海煙
題瀑布畫(宋)劉宰
洩雲澒洞遮山腹古木槎牙繚山足舉頭百丈瀉寒泉
知有高峰插天綠
瀑布圖(明)張寧
綠陰庭宇生南風醉倚曲欄幽思濃平生不到水簾洞
一坐便憶香爐峰怪來詩思清人骨水草林花助蕭颯
煙霞滿地暮忘歸長嘯一聲山月白
飛瀑圖(明)陳繼儒
初夏雨新晴濃陰沒石齒空巗雪瀑飛中有巢居子
題李盤泉卷(元)吳師道
山中百歲老曾見辟雍流懶說前朝事清泉照白頭
吳偉飛泉畫圖歌(明)何景明
長安獨過田子舍留我一翫飛泉畫絶壁如聞風雨來
晴天安得蛟龍挂吳生跌宕得畫理潦草落筆皆可喜
飛泉却出沓嶂間山即真山水真水客堂六月生晝寒
耳中髣髴高江灘源潭窈窕不可測波浪洶湧多竒觀
泉邊二老顔色異偶坐似是莊與惠萬里誰論到海心
百年詎識臨淵意偉哉田子今儒宗文標南指匡廬峰
不須對此更惆悵會觀瀑布青天上杉風松日隔縹緲
雲瀧雪瀨何雄壯我常夢往神空向豈無吳生好手筆
為我寫寄廬山障
題長泉圖(明)寥道南
雲門山中石巃嵸飛泉百尺如虹龍小舟蓑笠帶煙雨
何處濟川来此翁
題厓瀑圖(明)僧宗泐
飛瀑洒寒冰危梁跨碧層天涯圖裏看頭白未歸僧
御定歷代題畫詩類卷八
