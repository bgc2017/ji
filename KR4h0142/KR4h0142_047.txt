欽定四庫全書
御定歴代題畫詩類卷四十七目錄
閒適類
松雪翁桐陰高士圖(元鄧文原)
題秋林高士圖(元郯韶)
題趙千里高士圖(元鄭東)
題高士圖(元龔開)
題高士圖(元周馳二首)
題高士圖(元陸文圭)
題高士圖(元倪瓚)
和華以愚韻兼題所畫春山高士圖(元倪瓚)
題林亭高士圖(元陶宗儀)
趙海寧長松高士圖(元陶宗儀)
題畫抱琴高士(元陶宗儀)
題畫停舟高士(元陶宗儀)
題梅鶴高士圖(元陶宗儀)
松石高士圖(元張天英)
林泉高士圖(元張雨)
題秋林高士圖(明高啟)
竹林高士圖(明高啟)
馬遠古松高士圖(明吳寬)
湖亭高士圖(明吳寬)
秋林高士圖(明王彝)
桐陰高士圖(明李日華)
松下幽人圖(元元好問)
幽人圖(元劉因二首)
次韻子瞻子由題憩寂圖(宋黃庭堅二首)
趙仲穆畫看雲圖(元顧瑛)
趙仲穆畫看雲圖(元吳毅)
趙仲穆畫看雲圖(元張憲)
題趙仲穆看雲圖(明僧元璞)
野老看雲圖(元劉永之)
題秋谷耕雲圖(元馬祖常)
題倪元鎮耕雲圖(明宋濓)
避暑圖(元黃溍)
竹深避暑圖(元陶宗儀)
避暑圖(元張雨)
二老雪行圖(金李獻能二首)
二老雪行圖(元李澥)
雪谷早行圖(元元好問)
雪谷曉行圖(元袁桷)
謝處士載月圖(元劉因)
溪橋步月圖(元劉因)
題東山玩月圖(元黃庚)
題秋江月夜摘阮圖(元王惲二首)
王梅叟溪山對月圖(元程鉅夫)
題顧秀才所藏舟中看月圖(元成廷珪)
題李公略示高郎中吳山觀月圖(元仇遠)
題萬歲山翫月圖(元丁鶴年)
江貫道清江汎月圖(明謝應芳)
觀瀑布圖(宋劉宰)
李咸熙山人觀瀑圖(元黃公望)
題劉堯輔觀瀑圖(元丁復)
題傅商翁觀松瀑圖(元劉永之)
題觀瀑圖(元陶宗儀)
題清暑觀瀑圖(元陶宗儀)
觀瀑圖(明陳顥)
李咸熙仙客臨流圖(元黃公望)
題秋林瞰泉圖(明周敘)
觀泉圖(明李東陽)
御定歴代題畫詩類卷四十七目錄
欽定四庫全書
御定歴代題畫詩類卷四十七
閒適類
松雪翁桐隂高士圖(元)鄧文原
玉立桐隂十畞蒼託根何必在朝陽迎風簌簌秋聲早
灑雨隂陰月色凉勝事只消琴在膝野情聊倚石為牀
高人自得坡頭趣不為花開引鳳皇
題秋林高士圖(元)郯韶
山磴坡陀細路平石橋流水雨初生絶憐童子驚秋色
聽得空林落葉聲
題趙千里高士圖(元)鄭東
題詩日日樹陰傍不斷清風灑石牀騎馬出門塵似海
百年都只為官忙
題高士圖(元)龔開
雪氣侵人臥欲僵苦勞明府到藜牀主賓問荅皆情話
何用閒名入薦章
題高士圖(二首)(元)周馳
僵臥空齋儘耐寒門前行路雪漫漫投炎附熱非吾事
一任人將冷眼看
門巷蕭條雪已深空齋展轉泥重衾就令僵死亦閒事
可見世間君子心
題高士圖(元)陸文圭
曉看嵩少玉嶙峋枉駕應憐處士貧令尹若能為保障
長衾盡覆洛陽人
題高士圖(元)倪瓚
賜也貨殖憲也貧憲貧非病衣已鶉未若簞瓢顔氏子
陋巷所樂皆天真
和華以愚韻兼題所畫春山高士圖
(元)倪瓚
扁舟溪上數來過白髮殘春奈我何柳絮如煙迷曉浦
杏花飛雪點春波林扉有客圖丘壑石室何人帶女蘿
欲和華山高隱曲羈愁悽斷不成歌
題林亭高士圖(元)陶宗儀
巖壑衣冠逸士松篁琴酒閒亭坐看雲生遠岫一江春
水泠泠
趙海寧長松高士圖(元)陶宗儀
春雷喚起蒼龍蟄鱗甲蜿蜒雲氣溼道人長鑱劚茯苓
半天風雨山精泣
題畫抱琴高士(元)陶宗儀
重重綠樹護清溪欲覓知音路轉迷布襪青鞵吟未了
又隨野色過橋西
題畫停舟高士(元)陶宗儀
落落長林水一灣綠隂多處白鷗閒畏途塵滿無心踏
獨坐船頭看晩山
題梅鶴高士圖(元)陶宗儀
月鳴孤鶴唳前汀一樹寒梅護石屏香篆已消童子倦
道人猶對蕊珠經
松石高士圖(元)張天英
松樹連岡山石幽蕭然冠履白雲秋只愁畏壘無尸祝
不憚長年為爾留
林泉高士圖(元)張雨
我本玄真老孫子意託綸釣相娛嬉浮玉山前一瓢酒
頗恨時無顔太師
題秋林高士圖(明)高啓
二仲有玄賞相攜在中林遐景延迥步微言諧素襟天
秋谷響哀日暝川光隂風駛多委葉山空少歸禽逶遲
臨長岡迢遞指遠岑諒非羇離客詎用愁登臨
竹林高士圖(明)高啓
竹深斜日在獨鶴見扉開誰顧閒居者惟應二仲來
馬遠古松高士圖(明)吳寬
寄傲天地間不為俗士知九衢紛車馬有足難並馳偶
來長松下時復一解頥手持白鶴羽萬事付一麾吾心
在太古身即太古時所以陶淵明羲皇不我欺須臾白
雲起青山變容姿即此見世故長歌返茅茨
湖亭高士圖(明)吳寬
百頃平湖望若空游人如在水晶宫日長對此消炎暑
高閣安能著病翁
秋林高士圖(明)王彝
嵐峰半殘陽彩翠明林杪僧塢遠鐘微歸人下山少風
杉落葉響驚起棲煙鳥攜手願言旋前邨月初皎
桐隂高士圖(明)李日華
水流碧梧間人坐夕陽塢清意浸詩骨清語不及吐仰
睇高雲中葉葉自起舞
松下幽人圖(元)元好問
秋風謖謖松樹枝仙人骨輕雲一絲不飲不食玉雪姿
竹宫月夕頻望祠竟不下視齋房芝人間好手乃得之
眼中擾擾昨暮兒畫圖獨在羲皇時予懷渺兮幽林思
幽人圖(元)劉因
無媒路逕草蕭蕭山鬼修篁路轉遥手撚幽香意何遠
為誰終日面岧嶤
澗響無心和考槃雲容有意近長安野猿窺破中宵夢
却恐山靈不易瞞
次韻子瞻子由題憩寂圖(二首)(宋)黃庭堅
松舍風雨石骨瘦法窟寂寥僧定時李侯有句不肯吐
淡墨寫出無聲詩
龍眠不似虎頭癡筆妙天機可並時蘇仙潄墨作蒼石
應觧種花開此時
趙仲穆畫看雲圖(元)顧瑛
青山與浮雲終日淡相守山為雲窟宅雲為山戶牖無
心成白衣有意變蒼狗人情亦如雲寄語看雲叟
趙仲穆畫看雲圖(元)吳毅
落日杖藜溪上行溪流十里帶松聲輞川詩意無人領
坐對南山雲氣生
趙仲穆畫看雲圖(元)張憲
松頭自與峰巒黑雲景何如水意閒放下瘦笻成小憩
不妨坐對日銜山
題趙仲穆看雲圖(明)僧元璞
舊遊清苕上愛看弁峰雲稍將春雨度始見遠林分起
滅悟真理逍遥遺世紛於焉自怡悅永懷陶隱君
野老看雲圖(元)劉永之
文湍激幽澗白雲流遠山偃仰長松下延眺一怡顔清
風拂素服瑶花落樹間拾薪青煙際煮苓供晩餐耽此
丘中賞竟日未言旋
題秋谷耕雲圖(元)馬祖常
突兀秋雲不可耕槎牙老樹半枯榮上京玉署清凉境
閒伴鼇峰作弟兄
題倪元鎮耕雲圖(明)宋濂
看院留黃鶴耕雲種紫芝天下書讀盡人間事不知
避暑圖(元)黃溍
一丘一壑古遺民十里清風不屬人閒對青山揮白羽
世間何處是紅塵
竹深避暑圖(元)陶宗儀
萬竹林中草縛菴溪聲隐隐隔雲嵐日長客去收經卷
一枕清風睡正酣
避暑圖(元)張雨
雪藕冰盤斫鱠廚波光簾影帶風蒲蒼生病渴無人問
赤日黃埃盡畏途
二老雪行圖(二首)(金)李獻能
自笑膠膠擾擾身十年匹馬走紅塵何時雪滿平生屐
太華峰前約故人
抱琴衝雪又衝風二老風流阿堵中未似邨翁眵抹眼
火爐頭上話年豐
二老雪行圖(元)李澥
雪明萬仞鄴西山杖屨平生幾往還滿眼京塵空對畫
何時真似兩翁閒
雪谷早行圖(元)元好問
雪擁雲横下筆難爭教萬景入荒寒詩翁自有無聲句
畫裏憑君細覓看
雪谷曉行圖(元)袁桷
過翼淒淒巖谷曠懷納納乾坤我欲相思命駕人猶高
臥扃門
謝處士載月圖(元)劉因
扁舟西子五湖過謝客西風兩鬢皤一種清風明月底
憑君試問夜如何
溪橋步月圖(元)劉因
山中有幽人獨步溪橋月莫問興如何披圖亦清絶
題東山翫月圖(元)黃庚
斜陽紅盡莫雲碧一片天光涵水色海濤擁出爛銀盤
千里嬋娟共今夕主人領客登東山踏碎寒光看秋液
星河倒影浸空明露華漙玉夜氣清馮夷激水水欲立
海若辟易天吳驚孤舟卷帆泊煙嶼古木撼壑生秋聲
憑高人在金鼇背閒看潮生煙渚外老龍翻海雲氣寒
長鯨卷雪浪花碎茫茫萬頃滄浪中屹立孤峰鎖蒼翠
山巔埽石羅尊罍賓主傳杯不放杯騷客掀髯賦詩去
山童踏月攜琴來劇談浩飲不知醉仰天長笑歡顔開
倒著接䍦欲起舞乾坤清氣入肺腑天邊風月空四時
眼底江山自千古謝安躡屐遊東山袁安登舟宴牛渚
庾亮南樓今在否坡仙赤壁知何許滿眼往事轉頭空
千年人物俱塵土人生光景若湍流霜痕易點雙鬢秋
胸中勿著塵俗事眉間休鎖名利愁我輩適意在行樂
古人所以秉燭遊月山追憶舊遊處盡寫風煙入縑素
我來見畫如見景想像高唐猶可賦諸君後會應可期
雲萍合散今何之安得扁舟澉川去日與杖屨相追隨
登山把酒醉明月共看此畫歌此詩
題秋江月夜摘阮圖(二首)(元)王惲
玄壁朱絃激烈聞縱横詞舌得儀秦忘言何似陶元亮
直作羲皇向上人
易水悲風動急彈小絃鏗爾摘銅丸多應一片松梢月
併入茅亭作夜寒
王梅叟溪山對月圖(元)程鉅夫
明月照飛瀑倒瀉清溪曲溪上一株松亭中人似玉
題顧秀才所藏舟中看月圖(元)成廷珪
放船晩作南湖遊一葫蘆酒當船頭白雲翻衣紫霞帔
松風吹髮寒颼颼少焉月出影零亂散作百頃玻瓈秋
有月復有酒不飲令人愁謫仙在何許空葬青山頭我
家草堂月更好何如返櫂歸來休歸來休癡人不飲月
亦羞素娥起舞我摘阮對飲何必論觥籌千載與月同
風流
題李公略示高郎中吳山觀月圖(元)仇遠
憑高宜晩更宜秋下馬歸來即倚樓納納乾坤雙老眼
滔滔江漢一扁舟滿城明月空吳苑隔岸青山認越州
李白酒豪高適筆當時人物總風流
題萬歲山翫月圖(元)丁鶴年
金銀樓觀鬱嵯峨琪樹風凉秋漸多徙倚危闌倍惆悵
月中猶見舊山河
江貫道清江汎月圖(明)謝應芳
吾聞老郭之傳許與江山水絶筆稱無雙此圖夜景江
所作彷彿秋聲動林壑長江澄澄月在水遠山蒼蒼樹
如蟻如此江山夜放舟若人真是逍遥遊爾來一百四
十載陵谷變遷圖畫在世無蘇李兩詩仙赤壁采石俱
蕭然老夫此興固不少解裘亦足酤清醥出門有礙行
且休不如燒香看畫樓上頭
觀瀑布圖(宋)劉宰
仰觀山糢糊俯視山歴歴見卑不見高此恨通今昔觀
者笑且言畫手非用力安知畫工心獨苦世上悠悠幾
人識君看白練飛杳不見來跡疑從九霄中直下恣噴
激六月天無風大暑鑠金石此景獨清凉飛雪灑石壁
此豈銀河翻餘派墮空碧抑豈龍門決洪波注八極方
知畫者心不止存目擊山上更有山去天不盈尺丹崖
與翠巘羣仙所游息煙雲不可到日星在几席甘露被
草木醴泉出巖隙流落人間者萬派祗餘瀝知畫豈予
能因畫重悽惻聖賢言外意未可紙上得所以說詩者
要在以意逆安得畫外觀山人共向書中探端的
李咸熙山人觀瀑圖(元)黃公望
匡山過雨瀉飛流遥望香爐翠靄浮試誦謫仙清俊句
浩然天地與神遊
題劉堯輔觀瀑圖(元)丁復
劉侯校書天祿閣向人輙作山水畫長巒老樹翠蓋欹
轉瀑崩崖練花瀉玄冠白袍問子誰濠梁漆園避世者
京師塵起碧於雲炎州瘴來疾如射揮毫定憶龍河上
挾書久睨匡廬下
題傅商翁觀松瀑圖(元)劉永之
山風蕭蕭晝寂歴長松落落倚絶壁紫煙乍留青巘中瀑
布迸落蒼厓石山中之人形骨清幅巾杖藜時獨行溪
回陡絶去無路坐撫瑶琴摹劒聲我亦平生慕真賞十
年悞落江湖上故山蕭條久不歸夜雨秋衾夢常往人
生適意無是非雲林久與幽人期九節預裁青竹杖明
朝試拂薜蘿衣
題觀瀑圖(元)陶宗儀
千峰紫翠插芙蓉上界招提有路通更向石橋觀瀑布
玉虹萬丈挂晴空
題清暑觀瀑圖(元)陶宗儀
隔岸林泉照眼清玉虹千丈掛空青松風謖謖凉如洗
一叚匡廬九疊屏
觀瀑圖(明)陳顥
碧落無塵秋氣高白雲捲空如海濤山人避俗事幽討
眼明八極窮秋毫就中匡廬有佳色飛流倒瀉三千尺
初驚白虹飲澗泉又擬玉龍挂巖壁萬里長風吹不收
坐令毛骨寒颼颼漆園傲吏去已遠長庚仙人今在不
我生素志亦丘壑苦因筆硯相纏縛何當卜鄰如此圖
聽水看山一生樂
李咸熙仙客臨流圖(元)黃公望
馳驅十載長安道立馬溪邊暫息機坐久竟忘歸路晩
半空飛沫濕絺衣
題秋林瞰泉圖(明)周敘
草堂住在清溪上雨歇秋林鬱森爽幽人無事日憑欄
俯瞰流泉愜心賞流泉百折穿翠微凉波粼粼秋日輝
飛空琮琤韻琴筑濺石錯落翻珠璣幽人對此情怡懌
頓覺煩襟坐來息一聲何處歌滄浪雲水蕭蕭動寒碧
觀泉圖(明)李東陽
空山落葉無人管長林蒼蒼秋日短飛泉百尺墮空濛
下注寒潭作深淺淅瀝如同帶雨來飄搖忽被風吹斷
憶向山中初聽時乍近却疑身在遠幽尋僻探始得之
毛髮蕭騷不容綰鸚鵡江洲竟趯翻匡廬瀑布誰分剪
世間竒勝自有地應恨入山來已晩十年雙䘧京塵滿
亦欲相從為一浣安得圖中二老翁芒鞵竹杖長為伴
御定歴代題畫詩類卷四十七
