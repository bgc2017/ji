欽定四庫全書
御定歷代題畫詩類卷八十六目錄
花卉類
荅江明道見示畫雪梅詩(宋朱松)
題茅山道士雪梅障(元劉因)
梅雪卷(明丘濬)
為王仲義題雪梅(明梁寅)
題雪梅圖(明董其昌)
題墨梅風煙雪月(明陶安四首)
題雪梅月梅(明羅泰二首)
天師月梅圖(元歐陽玄)
題梅月圖(明周瑛)
梅月圖(明李東陽)
題梅月圖(明秦旭)
題畫梅月(明僧麟洲)
和南湖史君煙景墨梅圖(元陳深)
題煙梅(明陳烓)
題張晞顔紙本紅梅(宋范成大)
紅梅畫(元王冕)
題畫紅梅(元陶宗儀)
題翠竹紅梅(元貢性之)
題畫紅梅(明劉基)
紅梅圖(明劉珝)
畫紅梅(明林弼)
紅梅圖(明羅屺)
畫紅梅(明徐渭)
題畫紅梅(明僧麟洲)
題竹外一枝梅花(元黃清老)
題紅梅翠竹圖(元余闕)
紅梅翠竹圖(明劉泰)
紅梅夾竹圖(明樊阜)
陳鍊師壁間竹梅(元納延)
題所畫梅竹贈友(元趙孟頫二首)
書梅竹小畫(明王守仁)
梅竹圖(明張燦)
題梅竹卷(明何喬新二首)
題梅竹雙清圖(元台哈布哈)
題梅竹雙清(明金西白)
題張夢卿雙清圖(元王惲三首)
雙清圖(明陳景融)
梅花五友歌(元陳泰)
題梅友圖(元李祁)
王澹游歲寒圖(明吳寬)
宣和梅蘭圖(元王惲二首)
題梅蘭圖(宋韓駒二首)
題梅花下水仙花(元李祁)
梅花水仙(明皇甫芳)
梅花折枝圖(明王行)
瓶梅圖(元吳澄)
横窗梅(元丁鶴年)
臨水梅(元丁鶴年)
宫梅圖(元貢性之)
題梅野圖(元吳澄)
題白描梅(元王鑑)
題萬玉圖(元陶宗儀)
題梅屛(明劉基)
曹得一扇頭(元元好問)
梅花扇(元貢性之)
畫梅便面(元貢性之)
題梅花扇面(元丁鶴年)
和韻題扇頭梅花(明王世貞)
寫梅(宋楊公遠)
題畫寸許梅枝於石夢飛扇頭(明李日華)
莊子儀扇頭梅花(明李日華)
寫梅(明李日華)
新正三日寫梅(明李日華二首)
畫梅時正雪下(明徐渭)
題畫(元陳高二首)
題陳叔虎繡梅花扇(宋楊萬里)
落梅圖(元張庸)
御定歴代題畫詩類卷八十六目錄
欽定四庫全書
御定歴代題畫詩類卷八十六
花卉類
荅江明道見示畫雪梅詩(宋)朱松
詩人未見雪梅畫只識前村横水枝百巧摹香摹不出
此詩風味略相宜
題茅山道士雪梅障(元)劉因
積金峰頭雲五采天女行空散珠琲爲憐絶壑一枝春
玄墨敷調增蓓蕾因風飄零顔愈真竟日霾藏氣逾倍
油纛紛紛成素旄積鐵離離增練鎧㘭如側杯頫承露
亂若銛刀繽剪綵雙龍挾輈儗欲上萬馬飛塵卒難凂
高齋鐘磬日未暾徙倚横斜眩銀海憶昔西湖極游歴
真與逋仙澆磈磊後知色相端有空百念灰心付真宰
峩峩茅君儼不死秦君嘉平年首亥精思萬林元炁存
衆卉羣芳羞皚皚閉門緹襲坐蒲團長恐夜深風雨改
梅雪卷(為艾用章作)(明)丘濬
北風吹雨凝成結老榦凌霜殭欲折地底潜回一脉春
枝頭忽逬千莖雪雪花六出梅花五天地茫茫淡容與
廵簷索笑者誰子踏影尋香悄無語箇中天趣惟自知
頓覺西湖東閣皆支辭横斜浪說水邊影娟好空吟
竹外枝豈知此花中一花一太極陰陽互為根生生機
不息天上花惟雪人間花有梅雪花飛處梅花開三白
呈祥一白露嗚呼此理真妙哉妙哉至理誰能解平生
故人大梁艾艾君艾君聽我歌梅邊雪裏期相待
為王仲義題雪梅(明)梁寅
小橋東郭先生履曲逕西湖處士家向暖早看花似雪
冒寒更愛雪如花
題雪梅圖(明)董其昌
燕山雪盡勢嶙峋寫得家山事事眞剛有寒梅太疎落
請君添取一枝春
題墨梅風烟雪月(四首)(明)陶安
萬點餘香收不得倚樓莫怨笛聲吹此情已任和羹鼎
自與東風暗有期
烟鎖空江曉未開暗中顧影自憐才歲寒標格不可掩
消息已從天上來
冰雪塞天陽氣轉幽香飛動老龍鱗平生每事居人後
十月嚴凝占得春
百卉未春先入選玉堂夢遠老侵尋黃昏耿立無人過
唯有素娥知此心
題雪梅月梅(二首)(明)羅泰
五出花開六出飛空香積翠共凝輝灞陵橋上人如玉
兩袖春風策蹇歸
流蘇帳小玉屏空畫角聲沈月正中春滿羅浮清夢覺
一枝疎影上房櫳
天師月梅圖(元)歐陽玄
隴頭誰寄一枝來多謝天公巧剪裁猶自夀陽妝額後
到今玉蕊忍全開
題梅月圖(明)周瑛
孤山處士舊時家門巷深深一徑斜惆悵詩魂呼不醒
只留明月照梅花
梅月圖(明)李東陽
清溪倒影入空寒月色梅花共一般夜半落英看不見
暗風吹斷玉欄干
題梅月圖(明)秦旭
孤山山上月明多長憶西湖瑪瑙坡安得扁舟吹短笛
梅花香裏一經過
題畫梅月(明)僧麟洲
疎花纖月鬭清寒曾向西湖雪後看零落斷香三十載
幾家風笛倚闌干
和南湖史君煙景墨梅圖(元)陳深
依約羅浮翠嶺前美人玉立破蒼烟畫圖未許分明見
一夜春風入夢先
烟梅(為王和初題)(明)陳烓
天與孤高第一花却從幽谷作生涯歲寒喜見春風面
漫遣疎烟故故遮
題張晞顔紙本紅梅(宋)范成大
酒力欺朝寒潮紅上妝面桃李漫同時輸了春風半
紅梅畫(元)王冕
玉妃步月影毿毿燕罷瑶池酒正酣半夜不知香露冷
春風吹夢過江南
題畫紅梅(元)陶宗儀
梨雲落莫錦雲低誰些冰魂上赫蹏玉骨從来無此色
想應新浴武陵溪
題翠竹紅梅(元)貢性之
美人燕罷酒初消凌亂雲鬟壓步搖莫遣翠禽啼夢斷
醒来無處託春嬌
題畫紅梅(明)劉基
水晶宫裏玉眞妃宴罷瑶臺步月歸行到赤城天未曉
冷霞飛上六銖衣
紅梅圖(明)劉珝
天生本是冰霜姿縞衣不受纖塵緇何事東君厭清素
一宵幻出珊瑚枝園林陡覺春意別千株萬株飛紅雪
莫憐醉骨巳如泥要使丹心常似鐵
畫紅梅(為吳允思題)(明)林弼
冰姿雪色自無塵香豔桃嬌偶借春一段繁華幽寂意
題詩試問隴頭人
紅梅圖(為肇和題)(明)羅屺
西湖殘雪候多時却恨前年被雪欺且學杏花紅似錦
暫招鳴烏到南枝
畫紅梅(明)徐渭
即使胭脂點猶成冷淡枝杏花無此榦鐵樹少其姿挂
壁紛紅雪圍春在錦池無由飄一的嬌殺夀陽眉
題畫紅梅(明)僧麟洲
三百年来處士家酒旗風裏一枝斜斷橋荒蘚無人問
顔色而今似杏花
題竹外一枝梅花(元)黃清老
仙標何處来一枝倚寒玉晴窗見疎林座上春可掬山
隂帶殘雪水影兼遠綠珍重孤竹君歲寒伴幽獨
題紅梅翠竹圖(元)余闕
竹葉梅花一色春盈盈翠袖掩丹脣休言畫史無情思
却勝宫中剪綵人
紅梅翠竹圖(明)劉泰
羅浮仙子訪湘君翠袖娟娟暎茜裙江月半痕歸去晩
玉容春透酒微醺
紅梅夾竹圖(明)樊阜
羅浮仙子宴瑶池香臉生春酒暈微欲弔湘靈無處覓
青鸞騎向月中歸
陳鍊師壁間竹梅(邀倪仲愷同賦)(元)納延
空谷天寒雪如堵短篷載酒滄江浦繫船偶傍竹籬邊
一樹梅花纔半吐別来京國久相思夢斷愁聞畫角吹
忽見新圖寫幽趣令人却憶剡溪時寄語南城倪博士
取琴對此彈秋水中林月上不須歸共倒清尊醉花底
題所畫梅竹贈友(二首)(元)趙孟頫
故人贈我江南句飛盡梅花我未歸欲寄相思無别語
一枝寒玉澹春暉
江南翠竹動成林誰折寒枝寄賞音說與雙清堂上客
蕭然應見此君心
書梅竹小畫(明)王守仁
寒倚春宵蒼玉杖九華峰頂獨歸来柯家草亭深雪裡
却有梅花傍竹開
梅竹圖(明)張燦
蛟綃數尺捲烟霧誰翦瓊瑶貼輕素湘靈夜彈五十絃
博羅小鳳來翩翩翡翠旌旛矗空影珠衱生輝夜光炯
澄凝古月冰潭冷紫鳳叫斷眠龍醒
題梅竹卷(二首)(明)何喬新
梨雲漠漠楚天低縞缺相逢思欲迷斗轉參横寒漏永
夢迴惟聽翠禽啼
姑射仙人冰雪姿珠冠瓊珮下瑶池湘江帝子元同調
翠袖相依歲晩時
題梅竹雙清圖(元)台哈布哈
冰魂無夢到瑶階翠袖雲鬟並玉釵青鳥莫銜紅綬帶
夜深重認合歡鞵
題梅竹雙清(明)金西白
孤山不見林君復借宅空懷王子猷愛爾雙清須賦詠
令人千古想風流縞衣春夢三更月翠葆涼聲幾度秋
莫把琅玕製成笛虛心應為落花愁
題張夢卿雙清圖(三首)(元)王惲
月影冰魂奪化工捋鬚眞是不煩公漫山正有閒桃李
爛漫春風幾日紅
華光品格黃華筆一段風流付後人誰為九衢塵坌底
兩枝搖蕩浙江春
淡妝疎影兩依依點綴横斜畫總宜恰似孤山籬落畔
小溪如練月如眉
雙清圖(明)陳景融
玉樹花香璧月圓繡衣深暎色清妍窗涵疎影孤山夜
人在澄光萬里天雲母帳虛沈畫角水晶簾淨濕冰絃
廣寒高處應難到立徧闌干醉不眠
梅花五友歌(元)陳泰
古人一水畫十日今我此畫凡幾筆生綃數幅畫水石
獨立寒梅妙難識當其痛飲三百觴胷蟠勁氣不肯降
龍牙弄泉噀白雪鶴翅捩漢飛玄霜瀟湘之濱渺平楚
望美人兮在南浦夢回殘月照寒衾忽見瑶臺淡妝舞
此時見畫心悵然吟蛩落木秋無邊化工知我惜花意
墨香到骨花能言長松飛来蹙成卷竹色蘭房静相見
吾廬雖小物色多不待更買鵝溪絹
題梅友圖(元)李祁
友道日非古競趨桃李時誰能守真素對此冰雪姿天
寒歲云暮矢與同心期
王澹游歲寒圖(明)吳寬
修竹風回玉佩清松聲相和紫鸞笙此人不識梅兄面
莫怪王蒙說手生
宣和梅蘭圖(二首)(元)王惲
暈碧裁紅奪化權冰姿芳魄鬭春妍只應五柞宫中夢
不到幽香淡影邊
木有寒梅草有蘭色香宜作一圖看曾憂荆杞生庭戸
歲暮芟夷有至難
題梅蘭圖(二首)(宋)韓駒
寒梅在空谷本自凌冰霜託根傲衆木開花陋羣芳遥
風遞清氣迥水涵孤光美實初可口採掇升巖廊念
爾如傅說和羹初見嘗不須羨幽蘭深林自吹香
幽蘭不可見羅生雜榛菅微風一披拂餘香被空山凡
卉與春競念爾意獨閒弱質雖自保孤芳諒誰攀高標
如湘纍歲晩投澄灣不須羨寒梅粉骨鼎鼐間
題梅花下水仙花(元)李祁
自是孤山第一枝閒花相倚鬭清奇雖然冰雪宐同調
若問和羹却是誰
梅花水仙(明)皇甫芳
弄影俱宜水飄香不辨風霓裳承舞處長在月明中
梅花折枝圖(明)王行
映水一枝開春從筆底來高樓漫吹笛終不點蒼苔
瓶梅圖(元)吳澄
姑射仙人冰雪姿壺中表裏瑩無疵合供天上瓊樓供
不要人間俗子詩
横窗梅(元)丁鶴年
禪窗夜虚明照見臞仙影上人對空花悠然發深省
臨水梅(元)丁鶴年
疎花清有影止水淨無埃好似菩提樹明明照鏡臺
宫梅圖(元)貢性之
璚樓夜寒銀漏澀滿地霜華月光白翠禽啼斷夢中魂
窈窕虚窗碧紗隔千門深鎖含章宫未許人間識春色
只愁笛裏曲聲哀零落香鈿點妝額
題梅野圖(元)吳澄
姑射仙人識面来偶然有見却驚猜誰家野月糢糊影
絶憶前時雪裏開
題白描梅(元)王鑑
湖上無書問老逋冰霜巖壑耐清孤入更月上天全白
轉首春風是畫圖
題萬玉圖(元)陶宗儀
踏雪尋梅訪老逋西泠橋外小山孤疎疎密密花爭發
好似傳來萬玉圖
題梅屏(明)劉基
樹杪過流星輕霜落半庭疎花與孤客相對一青燈
曹得一扇頭(元)元好問
機中秦女仙去月底梅花晩開只見一枝疎影不知何
處香来
梅花扇(元)貢性之
香雪綴晴梢東風暖未消路經蘇小墓船泊段家橋瘦
倚吟邊竹寒低月下簫逋仙杳何許千古若為招
畫梅便面(元)貢性之
嫦娥深住廣寒宫不許人間信息通秋來折盡婆娑桂
偷得寒香在月中
題梅花扇面(寄五十僉憲)(元)丁鶴年
憶向西湖蹋早春萬花如玉月如銀一枝照影臨清淺
滿面冰霜似故人
和韻題扇頭梅花(明)王世貞
銅坑萬樹玉横斜月洗烟籠領歲華棹過酒船無好句
至今猶自負梅花
寫梅(宋)楊公遠
為渠摹寫未為難只要稀疎不要繁雪月風烟俱屬我
一時收拾付毫端
題畫寸許梅枝於石夢飛扇頭(明)李日華
醉墮孤山雪裏拾來一寸瑶簪莫插文君纖鬢能挑蜀
客琴心
莊子儀扇頭梅花(明)李日華
雪裏孤蹤本費尋不教塵點一毫侵竹枝幸作随身婢
明月何妨獨照心
寫梅(明)李日華
冷龍起蟄山石裂脊尾連蜷如屈鐵為從登流島上来
透甲奇香夾冰雪
新正三日寫梅(明)李日華
眞態不須煩剪剔淺妝淡暈出疎籬東風昨夜消殘雪
剛印緗約半趾泥
寫梅(明)李日華
青絲絡壺春酒香山陰高屐趁晴光水邊林下逢奇友
吐盡平生冰雪腸
畫梅時正雪下(明)徐渭
誰寫孤山伴鶴枝早春窗下索題詩今朝風景偏相似
是我尋他雪下時
題畫(二首)陳高
茅舍雪初消幽窗夜方静美人期不来月照梅花影
愁來生白髮問爾復何愁應被春光惱多情雪滿頭
題陳叔虎繡梅花扇(宋)楊萬里
指下生寒影鍼端即化工冰痕將雪點不受燭光融
落梅圖(元)張庸
小橋流水梅花莊花落鶯啼曾斷腸滿紙殘英重見畫
醉來猶憶舊時香
御定歷代題畫詩類卷八十六
