欽定四庫全書
御定歷代題畫詩類卷十一目錄
山水類
戲題王宰畫山水圖歌(唐杜甫)
陳式水墨山水(唐方干)
盧卓山人畫水(唐方干)
題稚川山水(唐戴叔倫)
題羅稚川畫卷(元陳旅)
題羅稚川小景(元劉詵)
題彭宜遠所藏羅稚川山水樓閣圖(元劉詵)
題稚川山水(元丁復)
摩詰畫(宋黃庭堅)
觀王生所藏王維畫(明袁凱)
王右丞山水眞蹟歌(明祝允明)
次韻子由書王晉卿畫山水(宋蘇軾二首)
題王晉卿畫後宋(蘇軾)
題王詵都尉畫山水横卷(宋蘇轍三首)
王都尉山水(元元好問)
王晉卿畫(元吳鎮)
題王晉卿畫(元華幼武)
學士院燕侍郎畫圖(宋王安石)
燕侍郎山水(宋王安石)
題燕肅畫卷(元仇遠)
燕文貴山水(元袁桷)
觀燕肅畫(元唐肅四首)
題燕肅山水卷(明冷謙)
題華光畫山水(宋黃庭堅二首)
題華光長老畫(宋韓駒二首)
書郭熙横卷(宋蘇轍)
郭熙山水卷(元劉因)
郭熙山水畫卷(元張庸)
郭熙山水小景(明張適)
題米元暉畫(宋朱子)
米元暉山水(元牟巘)
有人示山水畫卷以為元暉作求詩(元戴表元)
題米元暉山水(元趙孟頫)
題米元暉山水(元吳澄)
題金德原所藏元暉小景(元黃溍)
米元暉畫卷(元吳鎮)
題米南宫畫(元郯韶)
題米元暉江山小景(元趙汸)
元暉山(元郭畀)
題米元暉墨山(元于立)
題米元暉畫山水(元陸友)
題元暉山水(元張天英)
畫山水歌題米元暉卷(元張天英)
題宋子章效米元暉山水圖(明劉基)
題米元暉山水(明張以寕)
題米老山水(明王偁)
題米南宫水墨圖(明吳寬)
題畫米家山水(明李日華三首)
小米山水(明祝允明)
倣米元章筆意因題(明董其昌二首)
米友仁畫卷(元吳鎮)
范寬山水(元張翥)
題魯彦康所藏范寬山水手卷(元錢惟善)
范寬畫卷山水(元牟魯)
范寬畫卷山水(元劉元佐)
范寬畫卷山水(元王蒙)
范寬畫卷山水(元葉廣居)
奉題朱澤民先生畫山水圖(元李祁)
題朱澤民畫山水(元黃鎮成)
朱澤民山水(元鄭元祐二首)
題朱澤民山水(元陳基)
題朱澤民山水(元郯韶)
朱澤民畫(明蘇伯衡)
朱澤民山水歌(明虞堪)
觀朱澤民所畫山水有感(明袁凱)
朱澤民山水(明沈周)
題湯溪胡氏藏朱澤民山水大幅(明吳寬)
御定歷代題畫詩類卷十一目錄
欽定四庫全書
御定歷代題畫詩類卷十一
山水類
戲題王宰畫山水圖歌(唐)杜甫
十日畫一水五日畫一石能事不受相促迫王宰始肯
留真跡壯哉崑崙方壺圖掛君高堂之素壁巴陵洞庭
日本東赤岸水與銀河通中有雲氣隨飛龍舟人漁子
入浦溆山木盡亞洪濤風尤工遠勢古莫比咫尺應須
論萬里焉得并州快翦刀翦取吳松半江水
陳式水墨山水(唐)方干
造化有功力平分歸筆端溪如水後聽山似燒來看立
意雪髯(一作霜髭)出支頤煙汗(一作汁)乾世間從爾後應覺致
名難
盧卓山人畫水(唐)方干
常聞畫石不畫水畫水至難君得名海色未將藍汁染
筆鋒猶傍土堆行散吞高下應無岸斜蹙東南勢欲傾
坐久神迷不能决却疑身在小蓬瀛
題稚川山水(唐)戴叔倫
松下茅亭五月凉汀沙雲樹晩蒼蒼行人無限秋風思
隔水青山似故鄉
題羅稚川畫卷(元)陳旅
雨氣通林壑江光動野航道人巖下去茅屋樹邊凉斷
岸入秋水遠山留夕陽登臨莫作賦游子未還鄉
題羅稚川小景(元)劉詵
遠洲連岡近洲平高樹稀葉低樹青長溪浸日流無聲
中有數葉漁舟横誰家飛軒接水亭沙邊客至扶杖迎
江邨頗類浣花里人品兼似陶淵明
題彭宜遠所藏羅稚川山水樓閣圖
(元)劉詵
平沙蒼蒼鳥未歸煙邨四合高復低漁翁兩兩青蓑衣
賣魚直上長楊堤千峰萬峰何崔嵬朽枝瞰水忽倒垂
倦驢向橋欲渡疑後有羸僕勢若追却疑詩人獨尋詩
舍鞍先濟何所之飛樓縹緲山之西中有美人長鬚眉
凭闌相對知為誰豈非海上喬與期宫中琪樹秋離離
髣髴疑有香風吹吾聞蓬萊有此地流水落花隔人世
便當賸買青芒鞵小向是間住千歲
題稚川山水(元)丁復
江光如空山在天好風佳日散晴煙綠隂成蓋厓樹連
野橋楊柳亦娟娟擔簦之子何促速况有荷杖當我前
茅堂獨坐豈待客或者傲兀忘流年又疑浣花溪上叟
索句未得掩兩肘對樹不語胡為然將非得詩不得酒
好客不來兩何有耐可有酒有客無詩篇出門諒不可
天地烏用我乃不使之老為農耕種南山田陶公秫熟
五十畝往往為酒愁無錢不如兩漁翁静釣春江船有
時掣得十尺魚紫鱗耀日錦色鮮賣魚買酒自可醉仰
歌明月披蓑眠金陵美酒斗十千老客抱甕雙檜邊長
日渴吻流無涎六代江山眼中好六帝池臺沒荒草五
錦驄嘶滿道歸來輒向蓬萊島蓬萊島海上仙凝波倒
影髮正玄百年未信人能老大笑長呼羅稚川
摩詰畫(宋)黃庭堅
丹青王右轄詩句妙九州物外常獨往人間何所求袖
手南山雨輞川桑柘秋胸中有佳處涇渭看同流
觀王生所藏王維畫(明)袁凱
右丞小景樹參差我有林塘實似之日日欲歸還蹭蹬
時時借看解愁思恨無黃鵠高飛去獨奈沙鷗静不移
明日江頭候春水典衣沽酒待篙師
王右丞山水眞蹟歌(明)祝允明
生煙漠漠中有樹樹外田家幾家住重巒複塢隨不斷
茅舍時時若菌附兩人並向魚梁涉一鳥遥從翠微度
行雲澹映荒水陂似有斜陽帶微昫傍篠白沙明青林
滃沉霧乍明乍晦景萬變想當夏盡秋初處石牆短緣
隈隈水淺縈迴寬平一畝敞層屋板扉犬卧無人開書
堂樹深晝寂寂主人應是王摩詰清晨騎鹿看田出行
過柴沜日向夕會招高適與裴迪共賦輞川佳事畢圖
成興盡詩未筆
次韻子由書王晉卿畫山水(二首)
(宋)蘇軾
老去君空見畫夢中我亦曾遊桃花縱落誰見水到人
間伏流
山人昔與雲俱出俗駕今隨水不回賴我胸中有佳處
一尊時對畫圖開
題王晉卿畫後(宋)蘇軾
醜石半蹲山下虎長松倒卧水中龍試君眼力看多少
數到雲峰第幾重
題王詵都尉畫山水横卷(三首)(宋)蘇轍
摩詰本詞客亦自名畫師平生出入輞川上鳥飛魚泳
嫌人知山光盎盎著眉睫水聲活活流肝脾行吟坐詠
皆自見飄然不作世俗詞高情不盡落縑素連峰絶澗
開重帷百年流落存一二錦囊玉軸酬不訾誰令食肉
貴公子不學父祖驅熊羆細氊淨几讀文史落筆璀璨
傳新詩青山長江豈君事一揮水墨光淋漓手中五尺
小横卷天末萬里分毫釐謫君南出止均穎此心通達
無不之歸來纏裹任紈綺天馬性在終難羈人言摩詰
是前世欲比顧老疑不癡桓公崔公不可與但可與我
寬衰遲
憐君將帥雖有種多君智慧初無師篇章俊發巳可駭
丹青妙絶當誰知自言五色苦亂目况乃旨酒長傷脾
手狂但可時弄筆口病未免多微詞歌鍾一散任池館
幅巾静坐空書帷偶從禪老得其趣此身不足非財訾
世間翻覆岸為谷猛獸相食虎與羆逝將得意比春夢
獨取妙語傳新詩眼看官釀瀉酥酪未與邨酒分醇醨
解鞍駿馬空伏櫪寄書黃狗閒生釐江山平日偶有得
不自圖寫渾忘之臨窗展卷聊自適盤礴豈復冠裳羈
欲乘漁艇發吾興願入野寺嗟兒癡行纏布韈雖巳具
山中父老應嫌遲
我昔得罪遷南夷性命頃刻存篙師風吹波蕩到官舍
號呼誰復相聞知小園畜蟻防橘蠧空庭養蜂收蜜脾
讀書一生空自笑賣鹽竟日那復詞城中清溪可濯漱
城上連峰堪幕帷十千薄俸聊足用魚多米賤憂無訾
東坡居士最岑寂岋然深藂見狐羆坐隅止鵩偶成賦
槃中食蟇時作詩憐君富貴可炙手一時出走羞啜醨
澤傍憔悴凡幾歲胸中芥蒂無一釐江山别來今久矣
不獨能言能畫之同朝執手不容久笑我野馬方受羈
袖中短卷墨猶濕傍人笑指吾儕癡方求農圃救貧病
他年未用譏樊遲
王都尉山水(元)元好問
平林漠漠數峰閒詩在巖姿隱顯間自是秦樓畫眉手
不能辛苦作荆關
王晉卿畫(元)吳鎮
晉卿繪事誠無匹尺素能參造化功碧樹依微春水闊
蒼山縹緲暮雲籠幽深自覺塵氛遠閒澹從教色相空
更喜涪翁遺墨好草堂何必獨稱工
題王晉卿畫(元)華幼武
公子何年寫翠微江南耆老憶題詩風流文彩俱零落
水綠山青似昔時
學士院燕侍郎畫圖(宋)王安石
六幅生綃四五峯暮雲樓閣有無中去年今日長千里
遥望鍾山與此同
燕侍郎山水(宋)王安石
往時濯足瀟湘浦獨上九疑尋二女蒼梧之野煙漠漠
斷壠連岡散平楚暮年傷心波浪阻不意畫中能更覩
燕公侍書燕王府王求一筆終不與奏論讞死誤當赦
全活至今何可數仁人義士埋黃土祇有翰墨歸囊楮
題燕肅畫卷(元)仇遠
溪路迢迢繞碧峰白雲迷却舊行蹤買舟歸去山中住
終日茆亭坐聽松
燕文貴山水(元)袁桷
晩色蒼茫外秋聲縹緲間亂溪環水佩千嶂疊雲鬟曉
瀑村春急風林寺鐸閒片帆如可託吾欲與君還
觀燕肅畫(雜題四首)(元)唐肅
璚臺倚中天翠壁拂遥斗疑是仙山居玲瓏見窗牖
雲殿覆巖厓風幡出林薄似聞齋磬音山禪定初覺
活活溪泉語蕭蕭谷吹繁遥憐負槖子日暝未投邨
煙岑隔浦微漁屋依梁小應恐到家遲歸舟疾如鳥
題燕肅山水卷(明)冷謙
依稀廬岳高僧舍髣髴商山隠者家我亦抱琴來谷口
白雲深處拾松花
題華光畫山水(宋)黃庭堅
華光寺下對雲沙欲把輕舟小釣車更看道人煙雨筆
亂峰深處是吾家
題華光畫(宋)黃庭堅
湖北山無地湖南水徹天雲沙真富貴翰墨小神仙
題華光長老畫(二首)(宋)韓駒
暁出華光寺雲沙照眼新歸來看圖畫借問若為真
昨欲浮湘去蹇裳望九疑清湘今入手一棹更何之
書郭熙横卷(宋)蘇轍
鳳閣鸞臺十二屏屏上郭熙題姓名崩崖斷壑人不到
枯松野葛相欹傾黃繖給舍多肉食食罷起愛飛泉清
皆言古人不復見不知北門待詔白髮垂冠纓袖中短
軸纔半幅慘淡百里山川横巖頭古寺擁雲水沙尾漁
舟浮晩晴遥山可見不知處落霞斷鴈俱微明十年江
海興不淺滿帆風雨通宵行投篙㭬杙便止宿買魚沽
酒相逢迎歸來朝中亦何有包裹觀闕圍重城日高困
睡心有適夢中時作東南征眼前欲擬寫真物拂拭東
絹付與汾陽生
郭熙山水卷(元)劉因
巖姿秋意淡無弦煙影天機滅没邊更看山翁掩書坐
只應人境兩翛然
題郭熙山水畫卷(元)張庸
青山歴歴樹重重寺在雲深第幾峰比屋人家西崦下
夕陽長聽講時鐘
郭熙山水小景(明)張適
何人林穴寄幽棲茅屋參差綠樹低誰遣小山招隠去
巖花落盡暝猿啼
題米元暉畫(宋)朱子
楚山真叢叢木落秋雲起向暁一登臺滄江日千里
米元暉山水(元)牟巘
鶻突煙樹外水遠山更長天地有如許扁舟何處藏如
何短篷底結習猶未忘是時水月繁不見此夜光於今
尚無恙懷袖行可將我亦流落者此味慣所嘗誰能畫
峨嵋坐我於其傍
有人示山水畫卷以為元暉作求詩
(元)戴表元
硯山山下小於菟文彩斕斑今亦無一塢亂雲濃似漆
春風吹夢過西湖
題米元暉山水(元)趙孟頫
澄江漾旭日青嶂擁晴雲孤舟彼誰子應得離人羣
題米元暉山水(元)吳澄
一水兩山間水如練帶山如寰昔見江山如圖畫今觀
圖畫如江山米家下筆亦等閒盧家珍襲同瑶環一朝
身後落人手又為好者開歡顔我家一幅廣長畫朝夕
對之如列班有力莫能偷奪去常青常白色不黫若將
此幅與論價酬金何啻千百鐶
題金德原所藏元暉小景(元)黃溍
牀頭書畫正縱横忽值今朝醉眼醒起向米家船上看
雲山元是舊時青
米元暉畫卷(元)吳鎮
煙光與山色縹緲想為容不知山色淡為復煙光濃虎
兒斷入圖畫中憑闌展卷將無同但令絶景長在眼從
渠絶靄隨春風
題米南宫畫(元)郯韶
風流不見米南宫依舊雲林遠樹重貌得匡廬舊遊處
半江秋色洗芙蓉
題米元暉江山小景(元)趙汸
滄波浩無津揮手揚帆去迴顧江上山蒼蒼但煙樹結
茅傍洲渚豈少垂綸處終然塵迹近未及扁舟趣世運
如風飇朝新夕成故白雲何亭亭倏爾天際住寄謝山
中人奚為獨多慮
元暉山(元)郭畀
灌木蔭滄洲閒雲疊層巘茅茨在咫尺徑路渾莫辨王
家玉印章翰墨屹冠冕悵望海嶽菴禾黍西風轉
題米元暉墨山(元)于立
生來墮塵網苦為塵網縳暇日起我早騎驢出東郭城
門老人髮半垂問我騎驢何所之為言欲向山中去茅
屋正在清溪湄山中之人面如玉手把素書跨黃犢石
泉夜煮茯苓香滿屋秋雲邀共宿綠蘿暁月懸松風縹
緲惟聞煙外鐘十年往事一回首巳隔雲山千萬里潦
倒狂吟頭半白把卷令之念疇昔石田瑶草近如何題
詩好寄山中客
題米元暉畫山水(元)陸友
翳翳雲中樹亭亭江上山秋風生柁尾蕩漾碧波間
題元暉山水(元)張天英
江上江雲漠漠寒有時帶雨過層巒只愁海嶽菴前路
水沒黃沙鴨觜灘
畫山水歌題米元暉卷(元)張天英
我有山水癖由來好幽棲十年遊鴈蕩五年遊會稽或
言秦王昔時愛仙術驅石下海如鳬鷖洞口誰能斸龍
耳驪珠夜照天雞啼三峰參差九華老蛟龍鼓浪方壺
低醉墨淋漓落吾手咫尺萬里雲淒淒初疑巨靈闢開
翠巖濕馮夷擊碎青玻璃人疑劉阮雙行赤城下漁舟
棹入桃源溪對此長歌發幽思便欲著屐來攀躋我家
碧山最奇絶綠蘿萬丈緣丹梯憶昨金門拂衣去自種
青松與人齊幾人欲畫畫不到惟有四時雲月可以相
招攜吾負碧山此為客何異乎巢由軒冕行塵泥從吾
好歸來兮
題宋子章效米元暉山水圖(明)劉基
昔時米南宫父子同畫癖油然煙雨態千里入盈尺近
代宋尚書筆意妙欲逼置之几格間新舊莫辨識應是前
後身神會造化迹鴻濛迷日月澒洞飛霹靂蒼崖晦中
斷天闕杳高隔洪濤漲無倪龍虎移窟宅農夫怨昏墊
樵牧絶行跡破屋兩三家搖撼巳傾側得非杜少陵無
乃陶彭澤簷茅委泥濘籬菊没狼籍空汀乏舟檝汗漫
安所適披圖瞻青冥惆悵至終夕
題米元暉山水(明)張以寧
高堂曉起山水入古色慘澹神靈集望中冥冥雲氣深
祇恐春衣坐來濕江風吹雨百花飛早晩持竿吾得歸
身在江南圖畫裏令人却憶米元暉
題米老山水(明)王偁
海嶽菴前覓舊蹤蒼茫雲樹米南宫别來幾片秋山影
都付寒鷗一篴風
題米南宫水墨圖(明)吳寬
雲山煙樹總糢糊此是南宫鶻突圖自笑頂門無慧眼
臨窗墨蹟淡如無
題畫米山(明)李日華
吳山盡處越山涯水木清華處處佳山鳥忽來啼不歇
聲聲似勸我移家
米家山水(二首)(明)李日華
石赭斑斑半雜苔晴雲纔去雨雲來米家山色渾無定
潑墨何人解脱胎
平磯小坐一開顔樹影蕭疎石蘚斑莫訝濕雲飛不起
米家原自有晴山
小米山水(明)祝允明
襄陽松瀋未曾乾十里瀟湘五尺寬樵徑不禁苔露滑
漁蓑長帶水雲寒澄澄僧眼連天碧澹澹蛾眉隔霧看
恐為醉翁當日寫平山堂上雨中觀
倣米元章筆意因題(二首)(明)董其昌
烏絲白練是生涯但向滄江問米家從說遠山多嫵媚
可知矮樹是枇杷
春入寒枝未著花濕雲細雨&KR0034;平沙天公似合襄陽戲
我畫煙山不較差
米友仁畫卷(元)吳鎮
元章筆端有竒趣時灑煙雲落縑素峰巒百疊倚晴空
人家掩映知何處歸帆直入青冥濛曲港荷香有路通
更愛涪翁清絶句相攜飛上蓬萊宫
范寬山水(元)張翥
憶昔往尋剡中山四明天姥相縈盤客路上頭穿鳥道
行人脚底蹋風湍旦寒露重多成雨洩霧濛雲互吞吐
僕夫相呼巖壑間空響譍人作人語溪窮岸斷地忽平
石門壁立如削成隔水無數山花明中有人家雞犬聲
向來老眼曾到處此景俱作桃源行百年留在范寬筆
水墨精神且蕭瑟上有翰林學士之院章恐是宣和舊
時物林猿野鶴應自在令我相見猶前日時平會乞閒
身歸一壑得專吾事畢
題魯彦康所藏范寬山水手卷(元)錢惟善
看雲終日坐蒼苔溪上千峰紫翠堆種竹人家臨水住
抱琴客子過橋來欲書盤谷先生序更把潯陽處士杯
他日卜居能似畫草堂題作小蓬萊
范寬畫卷山水(元)牟魯
丘壑胸中起龍蛇筆底生斯人皆没世羡爾獨鍾情未
識真為幻徒聞畫有聲誰能寫廬阜翠色到窗楹
范寬畫卷山水(元)劉元佐
范寬筆法天下稀峰巒峭拔尤崛奇龍翔鳳舞入霄漢
白書慘淡隂雲垂玉堂仙人揮翰手綵筆留題世希有
祇今流落百餘年滿紙龍蛇欲飛走
范寬畫卷山水(元)王蒙
范寬墨法似營丘散落人間二百秋咫尺畫圖千里思
山青水碧不勝愁
范寬畫卷山水(元)葉廣居
范翁作畫絶代無巖壑交錯青珊瑚玉堂仙人妙題品
千載見題如見圖亂後圖書絶狼籍奇珍委地無人識
蕭條錦縹世間希拂拭墨㾗三歎息
奉題朱澤民先生畫山水圖(元)李祁
洞庭之南湘水東青山奕奕蟠蒼龍雲陽峰高七十二
欲與衡嶽爭為雄我家近在雲陽下來往看山如看畫
十年塵土走西風每憶雲陽動悲咤吳中勝士朱隠君
筆精墨妙天下聞畫圖畫出湘江水青山上有雲陽雲
雲陽山高湘水綠十年不見勞心目只今看畫如看山
萬里歸情寄鴻鵠
題朱澤民畫山水(元)黃鎮成
與客浮湘水琴書共一舟雲間雙樹暁天外數峰秋指
顧消塵慮棲遲發櫂謳未知身是畫明月滿滄洲
朱澤民山水(元)鄭元祐
樓觀參差山磵坳漁舟遠嘯出林梢白雲度盡千峰碧
鬻石幽人始定交
朱澤民山水(元)鄭元祐
吹蕭江浦秋舟蕩碧雲幽擬遡巖松下詩盟訂白鷗
題朱澤民山水(元)陳基
東曹興逐秋風起長揖齊王歸故里託言鱸鱠與蓴羹
遠害全身良有以神交海上陶朱公遭世雖殊心則同
讀書把釣松江尾仰看浮雲行太空八月嚴霜下喬木
萬里青冥眇飛鵠為謝長安馬上郎世間何物為榮辱
題朱澤民山水(元)郯韶
洞庭南下水如天篷底看書白日眠我亦憐君愛山色
直須買酒過秋船
朱澤民畫(明)蘇伯衡
朝朝謀隠地忽見好山川雄麗皆衡霍幽深别澗瀍羊
眠松石下虹掛屋頭泉便欲抽簪去依崖結數椽
朱澤民山水歌(明)虞堪
江山青青江水綠市上何人吹紫竹避暑宫前不見春
落花滿地遊麋鹿千古江山列畫圖朱侯解寫咫尺煙
糢糊扁舟依然在洲渚應可自此歸五湖昔人去者今
有無昔人去者今有無
觀朱澤民所畫山水有感(明)袁凱
朱公畫圖愛者衆聲價端如古人重王卿鉅公數見尋
往往閉門稱腕痛我時挾冊遊郡城朱公愛我詩律精
時時沽酒留我宿共聽西窗風雨聲清晨起來忘洗盥
短衣飄蕭臨几案太行中條眼底生巖岫冥冥氣凌亂
禹鑿龍門疏洚水根入黃河源不斷南及衡陽抵桂林
東入會稽連海岸是中寘我一畝宫正如浮萍在江漢
溪流涴涴石齒齒夾岸桃花途遠邇原頭煙霧散雞犬
屋裏詩書雜童穉扁舟遠來知是誰豈是昔日鴟夷皮
五湖鰕菜殊可樂千古功名何足奇只今四十有三載
公竟不歸圖畫在世間好手豈易得終日紛紛勞五彩
感時念舊心獨苦况我頭顱白如許呼兒捲却不忍看
白髮高堂淚如雨
朱澤民山水(明)沈周
睢陽老人營丘徒意匠妙絶絶代無為留清氣在天地
便就片紙開江湖長松落葉風細細幽構縈蘿倚江住
壁虎書魚蕩水光老屋疎茅通雨氣老人不歸空北山
芳杜春風應厚顔微官縛人萬事拙安得浮雲相往還
宦海黃塵迷白髮雲壑風泉清入骨思家看畫方兀然
叫落西忩子規月
題湯溪胡氏藏朱澤民山水大幅(明)吳寬
晴雲亂落長澗疊嶂秀依密林水樂鏗然自作茅堂可
徹鳴琴
御定歷代題畫詩類卷十一
