欽定四庫全書
御定歴代題畫詩類卷三十七目錄
故實類
題歸去來圖(宋黃庭堅二首)
題歸去來圖(金劉迎)
題淵明歸去來圖(金王若虚五首)
題鄒公所藏淵明歸去來圖(金路鐸)
歸來圖戲作(金劉迥)
歸去來圖(元劉因)
歸去來圖(元王惲三首)
題歸去來圖(元程鉅夫)
歸去來圖(元錢選)
歸去來圖(元趙孟頫)
題靖節徵士歸來圖(元范梈)
陶淵明歸興圖(元揭傒斯)
陶淵明歸去來圖(元朱德潤)
淵明歸來圖(元尚野)
淵明歸來圖(元盧摯)
題玉山所藏淵明歸來圖後(元張天英)
題海陵石仲銘所藏淵明歸隱圖(明張以寧)
題歸去來辭畫(明陳顥四首)
題李伯時淵明東籬圖(宋蘇軾)
題采菊圖(宋韓駒)
采菊圖(宋王十朋)
東籬采菊圖(金趙秉文)
采菊圖(元元好問二首)
采菊圖(元劉因)
題淵明對菊圖(明靳貴)
淵明采菊圖(明僧清濋)
題松下淵明(宋黃庭堅)
松下淵明圖(元釋良琦)
淵明撫松圖(元陳旅)
淵明撫松圖(元楊維楨)
淵明五柳圖(明袁敬所)
陶元亮五柳圖(明蔣主孝)
漉酒圖(金龐鑄)
淵明漉酒圖(元王惲六首)
淵明漉酒圖(元楊維楨)
漉酒圖(明僧妙聲)
淵明送酒圖(明張以寕)
白衣送酒圖(明周禮)
淵明醉圖(明陶安)
題淵明圖(明貢奎)
淵明臨流賦詩圖(元王惲)
淵明高卧圖(元程鉅夫)
淵明荷鉏圖(元唐肅)
淵明始末圖(元馬祖常)
陶潛夏居圖(元王惲三首)
題王弘邀淵明圖(明僧妙聲)
淵明入社圖(元劉永之)
題蘇李合畫淵明濯足圖(金劉從益)
三徑圖(元袁桷)
題昱師房三笑圖(宋李覯)
三笑圖(元王惲)
虎谿三笑圖(元成廷珪)
虎溪三笑圖(元黃鎮成)
題李待詔虎溪三笑圖(元胡長孺)
題虎溪三笑圖(元馬臻)
虎溪三笑圖(元釋祖柏)
題三笑圖(明劉崧)
題三笑圖(明王世貞)
三笑圖(明僧古春)
蓮社圖(金宋九嘉)
蓮社圖(元王惲四首)
李龍眠蓮社圖(元吴師道)
白蓮社圖(明陶安)
題李伯時蓮社圖(明李東陽)
廬山社圖(明陳繼儒)
張師䕫畫謝家池塘(元張雨)
御定歷代題畫詩類卷三十七目錄
欽定四庫全書
御定歴代題畫詩類卷三十七
故實類
題歸去來圖(二首)(宋)黃庭堅
日日言歸真得歸迎門兒女笑牽衣宅邊猶有舊時柳
漫向世人言昨非
人間處處猶崔子豈忍更令三徑荒誰與老翁同避世
桃花源裏捕魚郎
題歸去來圖(金)劉迎
筆端竒處發天藏事遠懷人涕泗滂餘子風流追魏晉
上人談笑自羲皇折腰五斗幾錢直去國十年三徑荒
安得一堂重寫照為公注酒瀉蕉黃
題淵明歸去來圖(五首)(金)王若虛
靖節迷途尚爾賖苦將覺悟向人誇此心若識真歸處
豈必田園始是家
孤雲出岫暮鴻飛去住悠悠兩不疑我自欲歸歸便了
何須更說世相遺
抛却微官百自由應無一事掛心頭銷憂更藉琴書力
借問先生有底憂
得時草木竟欣榮頗為行休惜此生乘化樂天知浪語
看君於世未忘情
名利醉心濃似酒貪夫衮衮死紅塵折腰不樂翻然去
此老猶為千載人
題鄒公所藏淵明歸去來圖(金)路鐸
牛刀小試義熙前一日懷歸豈偶然有意候君門外柳
無機還我酒中天貞姿佳菊秋霜裏真意南山夕鳥邊
善學展禽唯此老萬人海裏小斜川
歸來圖戲作(金)劉迥
雲髻春風一尺高笑攜兒女候歸橈情知一首閒情賦
合為微官懶折腰
歸去來圖(元)劉因
淵明豪氣昔未除翺翔八表凌天衢歸來荒徑手自鉏
草中恐生劉寄奴中年欲與夷皓俱晚節樂地歸唐虞
平生磊磊一物無停雲懷人早所圖有酒今與龐通沽
眼中之人不可呼哀歌撫卷聲嗚嗚
歸去來圖(三首)(元)王惲
長沙勲業武侯忠劉宋規模操懿雄虐燄儘烘寰宇裂
五株楊柳自春風
彭澤遺黎不幸何斜川魚鳥共婆娑先生踐迹高千古
不似終南捷徑多
解紱歸來百日強東籬松菊未全荒細觀歷贊高賢傳
一出頭來恨已長
題歸去來圖(元)程鉅夫
春晴苦旱心如醉暑雨妨農鬢欲斑眼底家山歸去好
吾生端的幾時閒
歸去來圖(元)錢選
衡門植五柳東籬采叢菊長嘯有餘清無奈酒不足當
世宜沉酣作邑召侮辱乘興賦歸歟千載一辭獨
歸去來圖(元)趙孟頫
生世各有時出處非偶然淵明賦歸來佳處未易言後
人多慕之效顰惑媸妍終然不能去俯仰塵埃間斯人
真有道名與日月懸青松卓然操黃華霜中鮮棄官亦
易耳忍窮北窗眠撫卷常三歎世久無此賢
題靖節徵士歸來圖(元)范梈
維公楚杞梓作令晉衣冠得志但恐暮濟時非所難古
今絃韻寡歲月酒杯寬渺渺山中去深深畫裏看
陶淵明歸興圖(元)揭傒斯
家貧無酒飲聊欲試弦歌去家百餘里邈若異山河江
上日多風浩浩水增波門前五柳樹繁蔭空婆娑秫田
已收成歸計當如何
陶淵明歸去來圖(元)朱德潤
甲子題年玩物華門前栗里自桑麻從他晉史書劉宋
别有黃花處士家
淵明歸來圖(元)尚野
羲皇上人鄉里兒田園將蕪非所思楚聲雖託絶怨懟
高情千古歸來辭歸來忽復河山移忠憤意切語益微
白雲遥遥望不極東籬舊菊西山薇夷齊奚疑怨邪非
况乃貌此移世姿文行圭璧照方冊飄然髣髴生同時
子雲擬聖諸儒譏法言美新吾誰欺考亭夫子春秋筆
昭然榛莽日星垂
淵明歸來圖(元)盧摯
留侯晚歲游赤松武侯早歲稱卧龍亡秦扶漢聲隆隆
淵明初非避俗翁兩侯大節將無同陽秋特書晉甲子
辭鋒時露長沙雄王弘何幸奉吾足督郵能芥平生胸
門前五柳春濛濛落絮不與江波東環堵蕭然吾未窮
北窗儘有羲皇風畫圖不盡千古意詩成一笑浮雲空
題玉山所藏淵明歸來圖後(元)張天英
陶令昔去官當世豈知賢杖藜柴桑里汎舟即斜川春
風五柳隂秋日秫盈田歲釀杯中物佳辰奉賓筵觴來
各有趣斟酌罄交歡為生豈易了藉此一欣然咄哉羲
皇人既遠身名全
題海陵石仲銘所藏淵明歸隱圖(明)張以寧
昔無劉豫州隆中老諸葛所以陶彭澤歸興不可遏凌
烟讌功臣旌旗蔽轇轕一壺從杖藜獨視天下闊風吹
黃金花南山在我闥蕭條蓬門秋穉子候明發豈知英
雄人有志不得豁高詠荆軻篇竦然動毛髮
題歸去來辭畫(四首)(明)陳顥
微風自東來地脈初回陽好鳥出幽谷潛魚躍芳塘欣
欣木向榮涓涓水流香萬物俱得時吾憂亦已忘歸來
衡門下且復酣杯觴
人生非金石寓形宇宙間抱才既沾禄知休即辭官委
心隨去留避俗謝往還皇皇欲何之富貴不可干劃然
發長嘯白雲起南山
農事在東臯孤往適兹旦微雨亦既零土膏濕凝汗僮
奴未盡力宿草猶餘蔓植杖隴畮傍耘耔日過旰勞生
雖多難卒歲應飽飯
帝鄉不可期歸老全此身清風謝流俗高節抗浮雲舒
嘯登東臯賦詩臨澗濱有酒輙取醉不負頭上巾樂天
以乘化超然真達人
題李伯時淵明東籬圖(宋)蘇軾
彼哉嵇阮曹終以明自膏靖節固昭曠歸來侶蓬蒿新
霜著疎柳大風起江濤東籬理黃華意不在芳醪白衣
挈壺至徑醉還遊遨悠然見南山意與秋氣高
題采菊圖(有序)(宋)韓駒
往在京口為曾公卷題采菊圖九日東籬采落英白
衣遥見眼能明向令自有杯中物一段風流可得成
蔡天啓屢哦此詩以為善然余嘗謂古人寄懷於物
而無所好然後為達况淵明之真其於黃花直寓意
耳至若飲酒適意亦非淵明極致向使無酒但悠然
見南山其樂多矣遇酒輙醉醉醒之後豈知有江州
太守哉當以此論淵明復作一首
黃菊有何好且寄平生懷遇酒興不淺無酒意亦佳此
理誰復明自昔寡所諧空餘采菊圖寂寞懸高齋
采菊圖(宋)王十朋
淵明恥折腰慨然詠式微閒居愛重九采菊來白衣南
山忽在眼倦鳥亦知歸至今東籬花清如首陽薇
東籬采菊圖(金)趙秉文
淵明初亦仕跡留心已遠雅志懷林淵高情邈雲漢妖
狐伺晝昏獨鶴警夜半平生忠義心同作松菊伴東籬
把一枝意豈在酒醆不見白衣來目送南山鴈淡然忘
言說聊付一笑粲
采菊圖(二首)(元)元好問
信口成篇底用才淵明此意亦悠哉枉教詩景分留在
百繞斜川覓不來
夢裏烟霞卜四鄰争教晚節傍風塵詩成應被南山笑
誰是東籬采菊人
采菊圖(元)劉因
天門折翼不再舉袖手四海横流前長星飲汝一杯酒
留我萬古羲皇天廟堂衮衮宋元勲争信東籬有晉臣
南山果識悠然處不惜寒香持贈君
題淵明對菊圖(明)靳貴
栗里風光别後詩清樽獨詠晚香時折腰欲問歸來意
只許東籬老菊知
淵明采菊圖(明)僧清濋
泛觴黃菊終非鴆在眼青山殊有情好是晉家天地闊
此時何處著先生
題松下淵明(宋)黃庭堅
南渡誠草草長沙想艱難松風自度曲我琴不須彈遠
公香火社遺民文字禪雖非老翁事幽尚亦可觀客來
欲關說觴至不得言
松下淵明圖(元)釋良琦
謝安却為蒼生起陶令何辭印綬迴若使生逢聖明世
青松老盡不歸來
淵明撫松圖(元)陳旅
原野凉風至草樹日蕭條杖筇來故丘青松在東臯孤
隂近衡宇薄日暎層標念此有貞操撫之以逍遥
淵明撫松圖(元)楊維楨
孤松手自植保此貞且固微微歲寒心孰樂我遲暮留
侯報韓仇還尋赤松去後生同一心成敗顧隨遇歸來
撫孤松猶是晉時樹
淵明五柳圖(明)袁敬所
藜杖芒鞵白布裘山中甲子自春秋呼兒點檢門前柳
莫遣飛花過石頭
陶元亮五柳圖(明)蔣主孝
所事既非主不歸將若何門前五株柳空惹北風多
漉酒圖(金)龐鑄
我愛陶淵明愛酒不愛官弹琴但寓意把酒聊開顔自
得酒中趣豈問頭上冠誰作漉酒圖清風起毫端露電
出形似神情想高閒大似揮絃時目送飛鴻難袖中有
東籬開卷見南山嗟予困塵土青鬢時一斑折腰尚未
免敢謂善閉關望望孤雲翔羨羨飛鳥還歸田未有日
掩卷空長歎
淵明漉酒圖(元)王惲
晉人尚放曠不受羈與束虚高失之傲降志到自辱淵
明性真率順適無矯慾清風凜一時千古仰高躅得錢
送酒家况我新釀熟渴來夢吞江奚計巾一幅有糟不
待壓露頂手自漉清濁即聖賢併欲貯吾腹悠然對南
山夕鳥送以目還我浩浩天世運任伸縮泠然風度林
澹若雲在谷俯仰霄壌間出處一往復過此設有論正
為蛇畫足宛轉出新意便可激流俗不思羲上人方寸
許撑觸欲求先生心用意不當曲縱使欲自況此老烏
可黷吾言誠謾與得酒且兀兀
淵明漉酒圖(五首)(元)王惲
牀頭新釀漉來空清濁君看固不同門外徵車揮已去
秋香籬落醉西風
紛紛葛屨雜華纓何物衣冠可重輕莫若脱來還漉酒
一杯時復聖之清
秫田一粒不霑脣長恐春醪負此巾儘著輕紗渾溼却
猶勝憔悴染京塵
停雲時鳥日從容長在先生醉眼中劉宋禅來非一事
五株楊柳自春風
蒲輪遠聘亦濃恩處士雖微實晉臣常愛紫陽書法當
不教輕染寄奴塵
淵明漉酒圖(元)楊維楨
義熙老人羲上人一生嗜酒見天真山中今日新酒熟
漉酒不知頭上巾酒醒亂髮吹騷屑架上烏紗洗糟糵
客來忽怪頭不冠巾冠豈為我軰設故人設具在道南
老人一笑猩猩貪東林法師非酒社攢眉入社吾何堪
家貧不食檀公肉肯食劉家天子禄頹然徑醉卧坦腹
笑爾阿弘來奉足
漉酒圖(明)僧妙聲
棄官賦歸來田家酒初熟脱我頭上巾漉此杯中綠獨
漉復獨漉漉多酒還濁酒濁猶自可世濁多反覆桑枯
柳亦衰但有松與菊田父晚相過相與話墟曲共醉茅
簷下此生亦以足
淵明送酒圖(明)張以寧
五柳門前柳葉衰南山佳氣滿東籬白衣人到黃花外
正是先生送酒時
白衣送酒圖(明)周禮
分田種秫釀新篘祗為無心見督郵若使白衣人不見
黃花孤負一年秋
淵明醉圖(明)陶安
何勞一縣惱閒情五柳柴桑老此生每向黃花作沉湎
寄奴已據石頭城
題淵明圖(元)貢奎
若士超世流高風凌飛仙睠懷經濟術嗜酒豈自然去
之千歲間才賢孰相先畏途轍皇皇歸歟袖翩翩日暮
孤雲飛黃花澹秋妍坐憐王弘軰矯首南山巔
淵明臨流賦詩圖(元)王惲
秋水門前有令姿先生非是好吟詩因觀逝者如斯說
天運何嘗有息時
淵明高卧圖(元)程鉅夫
手撫高松石更竒披襟脱屣醉眠時壺中酒盡琴無軫
說著羲皇總不知
淵明荷鋤圖(元)唐肅
荒徑日自理手中三尺鋤何當去非種得似漢朱虛
淵明始末圖(元)馬祖常
畫史謝文字託意有紛繪高人蹈古道終造玄澹會涉
世情豈真采菊心若寄持酒每自慰翁也得竒計載觀
始末圖悠悠似相契
陶潛夏居圖(徽宗筆杜亨甫家藏)(三首)(元)王惲
襟懷嘯傲羲皇上晉宋興亡筆削中千古此心誰會得
颯然時有北窗風
吾廬瀟灑風煙外詩思扶疎樹影中典午廢来何所事
門前五柳自清風
庭樹交柯綠蔭濃欣然忘却草堂空更憐彼稷懷新處
漠漠平疇遞遠風
題王弘邀淵明圖(明)僧妙聲
江州刺史何為者載酒邀我廬山下乃翁在山不在酒
邂逅寧辭為君寫遠公招之不肯留平生誰省王江州
門前五柳至今在江邊桑樹水空流
淵明入社圖(元)劉永之
空山樓觀遠蒼蒼路出深溪石磴長近瀑飛雲經樹溼
穿花流水過橋香高僧喜識桄榔杖穉子歡迎薜荔裳
入社幾時還出社松隂十里到柴桑
題蘇李合畫淵明濯足圖(金)劉從益
天機本自足人事或相須東坡畫三昧迺與龍眠俱黃
州富丘壑餘杭渺江湖已困口嘲弄更堪手糊塗其来
本游戲所到非功夫平生斜川翁尚友千載餘可聞不
可見風標定何如笑倩李居士為予巧形模臨流想有
詩滄浪元非漁不入聲利場政恐吾足汙二公有深意
百年留此圖不著色塵相澹然如遊天地初主人牢緘
縢丹青有渝此不渝
三徑圖(元)袁桷
遶舍山青流水新春風吹水綠勻勻意行已復支笻去
從此何須問主人
題昱師房三笑圖(宋)李覯
高僧不出院屏畫三笑圖客子倦遊者欲去復踟蹰古
人骨朽不可追今人相見如古時人間觸事入吾笑何
必門前有虎谿
三笑圖(元)王惲
元聖開天一理融推心不外善為宗後人剛作無同論
三子相逢笑殺儂
虎谿三笑圖(元)成廷珪
三老風流笑口開山中猨鶴亦驚猜攢眉入社謾多事
送客過溪能幾迴僧影欲隨秋水去虎聲偏傍石橋來
東林絶響今千載撫卷題詩媿乏材
虎溪三笑圖(元)黃鎮成
栗里先生不鼓琴偶邀明月到東林白雲滿地蒼苔溼
流水一山春雨深歸路已忘言外意過橋誰識笑時心
人間俯仰成陳迹傳得高風說到今
題李待詔虎溪三笑圖(元)胡長孺
元亮纘孔業修靜研耼玄遠公學瞿曇高居著幽禅人
異道豈殊萬散一固全目擊輒有得參會各囅然胡為
老緇褐笑舞喜欲顛謾道遺其身襟袖猶褊褼彼酣適
酒趣尚不醒者傳族史浪自苦窺管恃知天
題虎溪三笑圖(元)馬臻
無生一曲無人和石池水滿蓮花大揚眉瞬目喜津津
不覺回頭虎溪過咄哉三士皆人豪醉醒不理柴桑陶
傍人若問笑何事向渠指點廬山高
虎溪三笑圖(元)釋祖栢
境緣心妄起心悟境自忘三老同一笑物我兩茫茫月
照清溪水風散白蓮香無端一笑已千古笑何長
題三笑圖(明)劉崧
三人同笑不同心墨本流傳漫至今何似青蓮李居士
猿啼月出過東林
題三笑圖(有序)(明)王世貞
蘇子瞻題三笑圖不言為何人後人引以為虎溪故
事而謂為陶靖節遠公陸修静者或是宋元嘉初陸
修静非梁普通中陸修静也吾嘗游東林寺其前一
小溝潺潺流一石橋踞界之僧指以為虎溪然太近
恐非故虎溪也其面為香鑪峯蒼翠拂天此畫景不
甚似而人頗古雅戲題一詩
遠公白蓮社鬱若人天師破戒飲陶令違誓過虎溪遠
方一大笑陶意竟攢眉乃知病維摩不受彌勒窺何物
陸道士千載亦傳疑
三笑圖(明)僧古春
天子臨潯陽遠公不出山胡為遇陶陸過溪開笑顔匡
廬高九疊峻絶不可攀畫圖寫遺像清風滿塵寰
蓮社圖(金)宋九嘉
野鶩家雞俗好乖虎溪泉石滿塵埃壯哉砥柱頹波裏
惟有淵明挽不來
蓮社圖(四首)(元)王惲
人間廬阜東南勝兩晉名流最賞音阿麟因之出新意
秋香和月寫東林
莫怪淵明從遠公鬢絲禅榻偶相同談空說有知多少
都在龍眠意匠中
二教玄風盛永嘉後來諸子更紛拏淵明興在東籬菊
獨泛秋香亦自佳
一誕相誇陷樂郊流傳江左到滔滔杖藜首見淵明去
畫裏龍眠意最高
李龍眠蓮社圖(元)吳師道
遠公廬山下手種玉色蓮清修香火社雜遝山林賢龍
眠弄筆墨貌出晉宋前横橋虎溪水古木東林烟鬚眉
策遺老瓶罄趺枯禪石壇花雨落稽首西方仙休吟散
梵帙風鑪薦寒泉矯矯靖節翁歸心赴斜川分手溪上
笑攢眉社中緣淋漓漉酒巾籃輿搖醉眠止飲諒匪難
恥受異教牽空山舊行跡寂寞餘千年竟令妄庸兒懾
誘紛相傳陶翁我尚友掩卷心茫然
白蓮社圖(明)陶安
儒墨殊科混雜居忘形擬作虎溪漁花開冰雪暑不到
月在漣漪天自如座有名賢仍嗜酒門無時貴暫停車
東林此會何瀟灑可是丹青得緒餘
題李伯時蓮社圖(明)李東陽
誰寫廬山十八賢白頭居士老龍眠藥囊經卷隨行杖
知在香鑪瀑布前
廬山社圖(明)陳繼儒
吾聞謝東山出入每扶掖四人挈衣裾三人捉坐席整
騎廬山前遠公顧不懌何如籃輿翁肩頂風策策
張師䕫畫謝家池塘(元)張雨
春風颯然至幽人午夢醒遥見池塘綠不知春草生如
何騎馬客亦向夢中行
御定歴代題畫詩類卷三十七
