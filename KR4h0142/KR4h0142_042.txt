欽定四庫全書
御定歷代題畫詩類卷四十二目錄
故實類
題文伯朝母圖(明廖道南)
乘鸞吹簫圖(元劉因)
楚妃投水圖(明程敏政)
題秋胡戲妻圖(元趙孟頫)
秋胡圖(明陶安)
西子放瓢圖(金靖天民)
越國進西施圖(元李桓二首)
越國進西施圖(元史致中)
題西施(元袁桷)
西施含顰圖(明瞿佑)
題西施浣沙圖(明董少玉)
范蠡載西施圖(明張鳳翼)
孟母三遷圖卷(元王惲)
題孟母斷機圖(明廖道南)
題漂母飯信圖(元黃庚)
題漂母圖(明丘濬)
雪中妃子圖(元薩都拉)
馮媛當熊圖(宋劉子翬)
馮妃圖(元袁桷)
馮媛當熊圖(明程敏政)
馮媛當熊圖(明瞿佑)
題李伯時畫昭君圖(宋韓駒)
明妃出塞圖(宋劉子翬)
題羅疇老家明妃辭漢圖(宋王庭珪)
王昭君上馬圖(宋郭祥正)
昭君出塞圖(金趙秉文)
昭君扇頭(元劉因二首)
題友人所藏明妃圖(元許有壬)
昭君圖(元袁桷)
王昭君出塞圖(元王惲二首)
題昭君出塞圖(元虞集)
明妃出塞圖(元陳旅)
昭君出塞圖(元吳師道二首)
昭君出塞圖(元李祁)
題昭君出塞卷(元李祁二首)
題出塞圖(元貢師泰二首)
題昭君出塞圖(元盧昭)
昭君出塞圖(元王思廉)
王昭君圖(元馬臻)
昭君圖(明陶安)
明妃圖(明丘濬四首)
明妃出塞圖(明陳伯康)
昭君出塞圖(明謝孟安)
昭君寫真圖引(明顧璘)
題昭君(明潘滋)
題昭君出塞圖(明劉昭年)
題明妃出塞圖(明浦原)
題明妃出塞圖(明張鳳翼)
題明妃出塞圖(明黃幼藻)
題飛燕圖(元王惲)
飛燕掌舞圖(明瞿佑)
昭儀春浴圖(宋方岳)
李尚書有唐畫飛燕姊妹為嬌困相倚之狀(元陳)
(中孚)
題趙飛燕姊妹凝妝圖(明高廩)
御定歷代題畫詩類卷四十二目錄
欽定四庫全書
御定歴代題畫詩類卷四十二
故實類
題文伯朝母圖(為李母夀)(明)廖道南
我聞文伯之母為敬姜慈訓諄復稱溫良檀弓記禮辨
法象師亥聞樂徵明章何如李母昭懿德生長金閨閑
内則鶴髮酡顔照北堂翬冠翟服輝南國板輿徙倚赴衡
陽仙子翩翩歲舉觴南嶽玉砂金鼎液西池瑶水紫霞
漿兹晨何晨夕何夕湘草萋萋映江碧何處天風生海
濤蟠桃結實紛如玉
乘鸞吹簫圖(元)劉因
繆公荒淫亂天紀纍纍宫中四十子懷嬴復作重耳妻
匜盥相揮國深恥娉婷弄玉誰復看參差窈窕能合歡
築臺虚聲出天外詐言後夜同乘鸞人言神仙能不死
槖泉之墳露遺址哀哀黃鳥飛復來良藥刀圭竟誰致
高辛之女隨盤瓠漢愁匈奴遣公主一身能觧百城圍
鄙計吚嚘笑千古天台之事尤荒唐劉郎阮郎歸洞房
石橋雲深樛木罥披圖相看儼同傳
楚妃投水圖(明)程敏政
漸臺無宫憑水鎖水長臺危絶行舸君王急遣詔使來
有詔無書計成左臺上美人甘自沉盤遊可悟君王心
不知臺下桃花漲何似汨羅江水深
題秋胡戲妻圖(元)趙孟頫
相逄桑下說黃金料得秋胡用計深不是别來渾未識
黃金聊試别來心
秋胡圖(明)陶安
春風車馬擁歸途桑下娉婷綠映襦尺璧絶塵心自許
千金為土眼如無未酬堂上慈親飬誤認城隅静女姝
何事鬚眉一男子媿渠粉黛凛然殊
西子放瓢圖(金)靖天民
髻鬟蕭颯苧蘿秋千古香溪水自流吳越兵争竟何得
風流輸與五湖舟
越國進西施圖(二首)(元)李桓
一笑端令國為傾春風歌舞學初成此行便覺吳為沼
戰勝何須十萬兵
璧馬當年暫入虞先生此計有深圖心知指日成功速
一舸歸來泛五湖
越國進西施圖(元)史致中
蠻夷國如虎與狼干戈吞噬相爭強越憂吳滅危一髮
西施選進驚吳王花顔照春日夜醉伍相忠謀不暇計
姑蘇麋鹿殊可憐江濤怒噴銀山勢好德如色世已無
我今三歎觀斯圖何人絶筆開癡愚國亡家亡知幾吳
題西施(元)袁桷
辭家已意存越入宫誰觧圖吳故苑秋風麋鹿扁舟夜
月江湖
西施含顰圖(明)瞿佑
捧心嬌態黯如愁長使東鄰欲效尤豈是預知亡國禍
含情終日在眉頭
題西施浣紗圖(明)董氏(名少玉)
白石澄流水春來坐浣紗青陽愁隐鳳玄髮亂飛鴉倚
玉渾無色傳神賴有花蛾眉如淡掃不在野人家
范蠡載西施圖(明)張鳳翼
少小邨中學浣紗大夫謀國妾離家落花飛絮同飄泊
敢向君王興怨嗟入吳一笑傾人國報讐雪恥伊誰力
國亡家破妾從誰誰復論功及介推大夫合載西施去
豈是巫臣私夏姬只今帶礪誰能久五湖煙水皆吾有
扁舟不早泛鴟夷烏喙君王烹走狗
孟母三遷圖卷(贈新軒子張)(元)王惲
孟母三遷飬聖功芬芳千古振高風披圖欲識頤齋意
人道神交管鮑同
題孟母斷機圖(為李母夀)(明)廖道南
我聞孟氏賢母如太姒莘邦渭水徽音嗣鄒嶧都能聞
斷機孔壇文錦紛猶織何如李母家淛東七襄牛女五
花叢和丸有子傳經舊挈榼如賓舉案同祗今䘵飬天
家重彩衣翔舞雲虹動燕喜筵開饌白魚鸞迴詔下擎
丹鳳臨風為製孟母歌衡山秀色森煙蘿忽見金莖承
灝露黃封直擬賜鑾坡
題漂母飯信圖(元)黃庚
國士無雙未肯臣漢皇眼力欠精神築壇直待追亡後
不及溪邊一婦人
題漂母圖(明)丘濬
推食觧衣意非徒一飯恩如何别豨語忘却拒通言
雪中妃子圖(元)薩都拉
梁王宴罷下瑶臺窄窄紅鞾步雪來疑是陽和三月暮
楊花飛處牡丹開
馮媛當熊圖(宋)劉子翬
婕妤下輦辭榮日馮媛當熊效死時帶礪稱忠惟一傅
宫闈著節有雙姬
馮妃圖(元)袁桷
目送亭亭秋水腰迴款款春風為問下車搏虎何如御
坐當熊
馮媛當熊圖(明)程敏政
石郎秉鈞蕭傅死鬭獸君王悅妃子就中却有馮婕妤
以身當熊傳女史婕妤父本馮將軍義勇光騰金縷裙
女戎可恨亦撾馬孤負虯髯貞觀君
馮媛當熊圖(明)瞿佑
黼座臨軒寳扇開緣何鷙獸忽驚猜若非白日將身試
安得黃昏入夢來
題李伯時畫昭君圖(有序)(宋)韓駒
漢書竟寧元年呼韓邪來朝言願壻漢氏元帝以後
宫良家子王昭君字嬙配之生一子秼累立復妻之
生二女范曄書始言入宫久不見御積怨因掖庭令
請行單于臨辭大會昭君豐容靚飾顧影裵回竦動
左右帝驚悔欲復留而重失信夷狄然曄不言呼韓
邪願壻而言賜五宫女又言字昭君生二子與前書
皆不合其言不願妻其子而詔使從胡俗此是烏孫
公主非昭君也西京雜記又言元帝使畫工圖宫人
宫人皆賂畫工而昭君獨不賂乃惡圖之既行遂按
誅毛延夀琴操又言本齊國王穰女端正閑麗未嘗
窺看門戶穰以其有異人求之不與年十七進之帝
以地遠不幸欲賜單于美人嬙對使者越席請往後
不願妻其子吞藥而卒蓋其事雜出無所考正自信
史尚不同况傳記乎要之琴操最牴牾矣按昭君南
郡人今秭歸縣有昭君邨邨人生女必灼艾炙其面
慮以色選故也昭君卒葬匈奴謂之青塜晉以文帝
諱昭號明妃云
昭君十七進御時舉步弄影颺蛾眉自憐窈窕出絶域
八年未許承丹墀在家不省窺門戸豈知萬里從胡虜
豐容靚飾亦何心尚欲君王一回顧君不見班姬奉飬
長信宫又不見昭儀舉袂前當熊盛時寵幸只如此分
甘委棄匈奴中春風漢殿彈絲手持鞭却趁奚鞍走莫
道單于無厚情一見纖腰為回首含悲遠嫁來天涯不
如䕫州處女髮半華寄語雙鬟負薪女炙面慎勿輕離
家
明妃出塞圖(宋)劉子翬
羞貎丹青鬭麗顔為君一笑靖天山西京自有麒麟閣
畫向功臣衛霍間
題羅疇老家明妃辭漢圖(李伯時作明妃豐客靚飾欲去不忍之狀)
(宋)王庭珪
明妃辭漢出宫門豐容靚飾朝至尊至尊左右皆動色
明妃欲語咽復吞三千蛾眉塞天閽帝獨不識王昭君
顧影徘徊復良久尚冀君王一回首當時自倚絶世姿
不將賂結毛延夀可憐朱網畫香車却來遠嫁呼韓邪
不如䕫州舊邨女三幅羅帬兩髻丫陌上花開大隄暖
細雨春風歸緩緩寧從禁禦落胡沙長路漫漫碧雲斷
忽看漢月照氊裘淚濕彈絲錦臂韝龍眠會作無聲句
寫得當時一段愁
王昭君上馬圖(宋)郭祥正
飄飄秀色奪仙春只恐丹青畫不真能為君王罷征戍
甘心玉骨葬胡塵
昭君出塞圖(金)趙秉文
無情漢月觧隨人羞向天涯照妾身聞道將軍侯萬戸
已將功業上麒麟
昭君扇頭(二首)(元)劉因
武皇重色思傾國趙氏承恩亦亂宫自售懸知非静女
漢家當論畫師功
不忍紛紛醜女顰百年孤憤漢宫春一身去國名千古
多少名臣學婦人
題友人所藏明妃圖(元)許有壬
臂香骨沁守宫虐金鎖重門怨銀鑰深宫有眼不識春
晝長時聽雲間樂平生所見惟監宫今朝豈期見畫工
君王知畫不知妾薄命已分如秋蓬黃沙漫漫天無窮
驚飇吹老紅芙蓉穹廬明日又何處此生遂負南歸鴻
和親納侮號上策建議詒謀婁敬責妾身雖苦免主憂
猶勝專寵亡人國關山寥落夢亦迷嫁雞正爾隨雞飛
人間生女莫望貴只可近作田家妻琵琶聲斷霜天月
青塚至今青不歇後來却有蔡文姬千古胡笳辱哀拍
昭君圖(元)袁桷
鬢影愁添塞雪花枝羞殺宫春誰道佳人傾國解從絶
域和親
王昭君出塞圖(二首)(元)王惲
絶色當年冠漢宫誰移尤物使和戎流連不重君王慾
延夀丹青似有功
朔漠風沙異紫臺琵琶心事欲誰開人生正有新知樂
猶勝昭陽赤鳳來
題昭君出塞圖(元)虞集
天下為家百不憂玉顔錦帳度春秋如何一段琵琶月
青草離離詠未休
明妃出塞圖(元)陳旅
昭君北嫁呼韓國巫山更有昭君邨黃金鏤鞍玉驄馬
分明載得巫山雲凉風吹動釵頭鴈一曲琵琶寫幽怨
沙草遥連雞塞塵野花不種鴛鴦殿内家日日選娉婷
淚㾗滿袖空多情漢庭自此恩信重美人身比鴻毛輕
昭君出塞圖(二首)(元)吳師道
平城圍後幾和親不斷邊烽與戰塵一出寧胡終漢世
論功端合勝前人
巫峽故山花樹紅村村婚嫁樂春風琵琶馬上無窮恨
最恨當年誤入宫
昭君出塞圖(元)李祁
朔風吹沙天冥冥愁雲壓塞邊風腥胡兒執麾背人立
傳道單于令行急蒙茸胡帽貂鼠裘誰信宫袍淚㾗濕
漢家恩深幸不早此身終向胡中老此身儻負漢宫恩
殺盡青青原上草
題昭君出塞卷(二首)(元)李祁
千羣鐵騎連雲塞萬里金城屬漢家錯遣佳人嫁胡虜
至今遺恨滿天涯
當年下筆何人在展卷空令感歎多記得雲陽全盛日
看書看畫飽相過
題出塞圖(二首)(元)貢師泰
六宫如海春如水一入長門見面稀青草琵琶沙上路
淚痕空濕嫁時衣
沙磧微驚數騎塵漢庭便欲議和親當時衛霍兵猶在
未必君王棄妾身
題昭君出塞圖(元)盧昭
草黃沙白馬如雲落日悲笳處處聞此去妾心終許國
不勞辛苦漢三軍
昭君出塞圖(元)王思廉
黃沙堆雪暗龍庭馬上琵琶掩淚聽漢室禦戎無上策
錯教紅粉怨丹青
王昭君圖(元)馬臻
窈窕佳人絶代無一辭漢殿盡嗟吁丹青若恨毛延夀
勾踐何功得破吳
昭君圖(明)陶安
龍沙月照漢宫詞毳錦衣裘換陸離君命和親勞敢憚
夫綱定分死難移春游驕馬觀胡隊玉立諸姬拜女師
花貎承恩多見棄長安金屋亦何為
明妃圖(三首)(明)丘濬
生長陽臺下分明見漢君孤絃彈破夢恍惚一行雲
使回頻寄語莫殺毛延夀君王或夢思留畫商巗叟
功德施夷夏聲名播古今人言漢恩淺妾感漢恩深
題明妃圖(明)丘濬
莫向西風怨畫師從來暘谷日光遺當時不遇毛延夀
老死深宫誰得知
明妃出塞圖(明)陳伯康
昭君生長昭君邨漢宫選入昭陽門傾城自負顔色好
薄命不得承君恩朔風吹動氊車發萬里遠嫁單于國
香夢空迷紫塞雲蛾眉愁對穹廬月關山阻隔歸無緣
含情掩抑鳴哀絃虎頭將軍骨已朽獨餘青塚留千年
昭君出塞圖(明)謝孟安
漢宫别去冐胡沙淚濕花顔鬢脚斜抱得琵琶歸絶漠
相傳此曲出中華
昭君寫真圖引(明)顧璘
漢宫九重類天居宫中美人粲璚琚姱容淑態意非一
網戶文窗煙霧虚就中絶代稱明君錦江波浪巫山雲
素月嫦娥獨光彩明星玉女徒繽紛君王行幸恣歡暱
蛾眉短長難具悉可憐睇盼隔重霄竟使畫圖欺白日
金珠不操静女手丹青更甚讒夫口妍媸反覆在錙銖
移愛為憎忍相負明珠萬里沉胡沙哀歌一曲留琵琶
今看青塜千年草豈是夭桃三月花
題昭君(明)潘滋
燕支堤上石榴裙新草猶含舊淚紋見說君王思漢將
麒麟端合寫昭君
題昭君出塞圖(明)劉昭年
馬蹄踏踏暗胡沙馬上懷恩憶漢家自是玉顔多薄命
空將哀怨寄琵琶
題明妃出塞圖(明)浦原
畫圖愁見貎如花胡騎叢中度雪沙萬里氊房明月夜
誰知思漢泣琵琶
題明妃出塞圖(明)張鳳翼
空將淑質付天驕漠漠風塵紫塞遥青草自存胡地塚
黃金莫贖漢宫腰雲中環珮魂難返馬上琵琶曲未調
惟有蛾眉常鎖恨却疑彩筆未能描
題明妃出塞圖(明)黃氏(名幼藻)
天外邊風掩面沙舉頭何處是中華早知身被丹青誤
但嫁巫山百姓家
題飛燕圖(錢選筆)(元)王惲
春醉瓊枝意未諧行雲空鎖望仙臺九重不隔簫聲斷
喚得長空赤鳳來
飛燕掌舞圖(明)瞿佑
雉扇霓旌錦作圍避風臺冷不勝衣身輕每欲隨風去
追逐花間赤鳳飛
昭儀春浴圖(宋)方岳
紅薇滴露護輕寒微鬌香絲卸玉鸞只道春風庭掖秘
外間已作畫圖看
李尚書有唐畫飛燕姊妹為嬌困相倚之狀
(元)陳中孚
玉鸞支枕珊瑚几綠鬢微困嬌相倚太液東風扶不起
一雙芙蓉裊秋水粉痕誰寫溫柔鄉淺蛾對蹙煙峰長
意中似有赤鳳皇唾花猶濺榴裙香合歡繡帶飄金縷
含情兩兩春無語冰魂縹緲空千古月落鴛鴦渡南浦
題趙飛燕姊妹凝妝圖(明)高廪
漢家炎祚日已微白蛾蔽野黃霧飛長楊獵罷得飛燕
歡然攜手同車歸龍顔再顧增媚嫵椒房賜與妃嬪伍
恩澤新霑樂事多忘却陽阿學歌舞自恃身輕嬌欲飛
避風臺擁芙蓉旂齊紈遂起班姬怨禍水未悟方成譏
春回太液花如繡一曲歸風揚翠袖力持不許作飛仙
襞積湘裙留淺縐餘情貪戀溫柔鄉木門那省搖倉琅
薄眉淡掃遠山黛卷髮光凝沈水香姊妹夤緣欣有託
肯信秋風遞衰落劉輔陳言輸鬼薪淳于藉寵封侯爵
畫史誰知傾國妖重將粉繪圖生綃澘然莫訝樊通德
千古猶傳啄矢謠
御定歴代題畫詩類卷四十二
