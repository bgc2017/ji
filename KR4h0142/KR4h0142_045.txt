欽定四庫全書
御定歴代題畫詩類卷四十五目錄
閒適類
李伯時畫其弟亮功舊隠宅圖(宋蘇軾)
昭武劉圻甫以㟳篁隠居圖求詩(宋戴復古)
愛詩李道人嵩陽歸隠圖(金劉勲)
愛詩李道人嵩陽歸隠圖(金雷淵)
武元直畫喬君章蓮峯小隠圖(金趙秉文)
春山歸隠圖(金趙秉文)
坡陽歸隠圖(金趙秉文)
盤山招隠圖(金閻長言)
雪谿小隠圖(金張行簡)
李道人崧陽歸隠圖(金史學)
盤山招隠圖(金劉迎)
松溪幽隠圖(金段成已)
崧陽歸隠圖(金段成已)
李道人崧陽歸隠圖(元元好問)
金南峯隠居圖(元牟巘)
武郎中桃溪歸隠圖(元許衡五首)
跋龍陽松隠圖(元王惲)
竹林幽隠圖(元王惲六首)
題舜舉小隠圖(元趙孟頫)
劉松年春山仙隠圖(元鄧文原)
北山招隠詞四首題李卿月小隠圖(元柳貫)
子久春山仙隠(元吳鎮)
題劉渙中司空山隠居圖(元薩都拉)
題蒙泉吏隠圖(元陳旅)
題醫學李教授歸隠圖(元薛漢)
雲山高隠圖(元鄭元祐)
題富鍊師仙山訪隠圖(元陳基)
田園幽隠圖(元劉永之)
次韻玉琊雲隠圖(元金涓)
為曾高士畫湖山舊隠圖(元倪瓚)
題張仙人隠居圖(元錢惟善)
題龍虎孫希文尊師為蕭泰定所作丹房寓隠圖
(元錢惟善)
題秋溪釣隠圖(元華幼武)
秋林隠士圖(元華幼武)
題耕隠巷(元華幼武)
題雲林子南村隠居圖(元吳全節)
隠居圖(元張雨)
賦童梅巖隠居圖(元馬臻)
營丘江山招隠圖(元郭畀)
李昇林泉高隠圖(元郭畀)
縉雲歸隠圖歌(元唐肅)
寄題瑣憲臣萬戶星湖釣隠圖(元王逢)
山中隠居圖(元陶宗儀)
題梅隠圖(元張天英)
山中清隠圖(明汪廣洋)
題隠居圖(明宋濂)
題方方壺畫鍾山隠居圖(明宋濂)
題清隠圖(明張以寧)
題松隠圖(明張以寧)
題鮑曲籖芳塢隠居圖(明劉承直)
題溪山小隠(明高啟)
山泉隠居圖(明張羽)
園隠圖(明徐賁)
題劉汝弼東源小隠圖(明蘇伯衡)
題雲林書隠圖(明高棅)
題五橋隠居圖(明劉昭年)
題趙仲淵家藏巨然山居舊隠圖(明戴宗瑗)
題秋山訪隠圖(明藍仁)
二隠圖(明管訥)
題王秉正雲林清隠圖(明管訥)
瓢隠畫歌(明虞堪)
題荷峯雲隠圖(明夏原吉)
題溪山深隠畫(明王世貞)
溪山小隠圖長幅(明李日華)
題溪山深隠圖(明李日華)
題溪山小隠圖(明僧一初)
林泉歸隠圖(明僧麟洲)
御定歴代題畫詩類卷四十五目錄
欽定四庫全書
御定歴代題畫詩類卷四十五
閒適類
李伯時畫其弟亮功舊隱宅圖(宋)蘇軾
樂天早退今安有摩詰長閒古亦無五畝自栽池上竹
十年空看輞川圖近聞陶令開三徑應許揚雄寄一區
晩歲與君同活計如雲鵝鴨散平湖
昭武劉圻甫以㟳篁隱居圖求詩(宋)戴復古
相對兩山碧春風搖綠篁一巢雲建造三澗水宫商谷
口躬耕稼盤中歌夀昌桃花認行路此日訪劉郎
愛詩李道人嵩陽歸隱圖(金)劉勲
脫却儒冠已自閒更令家事勿相關百錢便挂青藜杖
不看先生紙上山
愛詩李道人嵩陽歸隱圖(金)雷淵
我家崧前凡再朞詩僧騷客相追隨春葩繽紛香澗谷
夏泉噴薄清心脾霜林置酒曳錦障雪嶺探梅登玉螭
重陽夜宿太平頂天雞夜半鳴喔咿整冠東望見日出
金輪湧海光陸離神州赤縣入指顧風埃未靖空嘘欷
窮探極覽不知老泉石佳處多留題簡書驅出踏朝市
期會迫窄愁鞭笞襟懷塵土少清夢齒頰荆棘真白癡
叩門剝啄者誰子道人面有熊豹姿披圖二室忽當眼
貫珠編貝多文辭我離山久詩筆退摹寫豈復能清竒
再三要索不忍拒依依但記經行時道人愛山復愛詩
嗜好成癖未易移山中詩友莫相厭遠勝薰酣聲利乾
沒兒
武元直畫喬君章蓮峰小隱圖(金)趙秉文
武君非畫師勝槩飽胷臆太華五千仞驅寫入盈尺飛
泉峰頂來落我松下石清風忽吹散琴上濺餘滴呼兒
忽寫之指下淋漓濕未知責子翁頗復有此適何如圖
中人直作林下客青山不違人但恐富貴逼勇退良獨
難此願誰能必向來燕趙間逆旅拜真逸兒時弄琴者
天涯老相值俛仰四十年父子埋雙璧卷中題詩人十
九已仙籍年光飛鳥過紙上但陳迹對此還自傷何事
為物役還丹日月遲白首光隂疾文章真小技身外皆
長物拂衣歸去來蓮峰入心碧
春山歸隱圖(金)趙秉文
了無車馬到山家門外東風埽落花春入山間人不見
無時無處不煙霞
坡陽歸隱圖(金)趙秉文
年過六袠尚蹉跎奈此坡陽歸隱何不是不歸歸未得
家山雖好虎狼多
盤山招隱圖(金)閻長言
畫出盤中望隱歸鳴珂朝馬尚遲遲賦詩未敢輕相誚
却恐吾山也勒移
雪谿小隱圖(金)張行簡
出處皆天豈自由仙標終合冠鼇頭不妨貎取黃華景
時向鈴齋作臥游
李道人崧陽歸隱圖(金)史學
石壁城頭夜斬關軟紅塵底曉催班道人一笑那知許
門外清溪屋上山
盤山招隱圖(金)劉迎
溪山不難買所費千金儲不如數峰雲朝昏對吾廬交
遊豈無人轉盼傷離居不如吾兄弟相應如笙竽左侯
薊名族溫溫器璠璵身雖市朝寄心與功名疎伯也亦
可人文華炳於菟風神聳魁偉襟韻含沖虚平生一片
心緣塵不關渠相期有幽事歲晩山林俱綵服照黃冠
歡呼奉親輿大婦侍巾帨中婦供庖廚諸孫戲膝前翩
然鳳將雛朝采南澗芹莫漉西溪魚煙霧入杖履風月
來窗疏觀竹上巢雲禮佛登香爐紅龍雪浪湧白塔蒼
煙孤冰絃寫天籟茶甌泛雲腴快哉天下樂俯仰餘何
須正恐左太沖招隱昔所無
松溪幽隱圖(金)段成已
何宫遺構山之隅長松蔽映千萬株中有一徑穿縈紆
冷風蕭瑟無時無人間赤日如洪爐恍疑仙景來蓬壺
蹤跡一隨聲利區回首自覺泥塗汚歲月因循歸計迂
松溪想像勞形模可憐塵夢今始蘇空對西山慚畫圖
一日來歸聊自娱
崧陽歸隱圖(金)段成已
落落出世人視世猶糠粃獨惟愛山緣一念未渠已嘗
行崧陽道經覯略可紀有山皆孱顔有水盡清泚寒藤
絡古木竒花開芳枳風從四山下紅綠亂紛委雲日互
蔽虧百態呈怪詭微泉不知處叢薈鳴宫徵山鳥忽驚
飛花落空巖裏静聞雞犬聲人家應在邇百年能幾日
山間有餘晷孰知桃花源不出武陵水回首視人間囂
囂足塵滓便擬結椽茅悤悤迫行李一來汾沮洳留滯
緜幾祀幽懷渺難忘澹墨寄形似舊遊一經眼未往差
可喜此心本無著夫豈為物使昔何從而來今何從而
止翛然來往間於是得之子幻影竟何用我亦聊爾耳
一笑兩忘言庭花委階戺
李道人崧陽歸隱圖(元)元好問
北山范寬筆老硬無妍姿南山小平遠澹若韋郎詩崧
陽古仙村佳處我所知長林連玉華細路入清微連延
百餘家柴門水之湄桑麻蔽朝日雞犬通垣籬媿我出
山來京塵滿山衣春風四十日夢與孤雲飛可笑李山
人嗜好世所稀逢人覓詩句不恤怒與譏道人本無事
何苦塵中為京師不易居我癡君更癡山中酒應熟幾
日是歸期
金南峰隱居圖(元)牟巘
高哉千丈屹南端路入層雲欲到難試著幼輿巖石裏
人間爭似畫圖看
武郎中桃溪歸隱圖(五首)(元)許衡
武陵曾有避秦人人世高誇擬慕真不道當今異前世
枉尋幽隱伴飢民紅芳未比紅衣好綠水爭如綠酒醇
營得一官禆聖政誰能康濟自家身
桃溪將擬武陵溪只恐桃溪隱未宜詩卷久懷天下詠
畫圖今遣俗人窺嚴陵晦迹終垂釣韓伯韜聲猥學醫
此輩君侯休羡慕但當匡救主民疲
桃溪風景寫横披渾似秦人避亂時萬樹春紅羅錦綺
一灣晴碧捲琉璃飲中更聽琴聲雅静裏初無俗事羈
他日君侯歸此隱肯容閒客日追隨
門外鞦韆擺翠煙籬邊雞犬亦閑閑更教爛漫花千樹
對著縈紆水一灣好景已憑摩詰畫他年重約長卿還
尋思此處人心别又愛功名又愛山
果肯歸來學隱淪閒中别有一乾坤可人碧草自春意
入枕朱絃醒醉魂花滿春風看錦浪水明凉月話黃昏
此中意趣知多少莫對簪纓取次論
䟦龍陽松隱圖(元)王惲
學窮象數别穿深又向龍陽得洗心前日小山叢桂客
不煩春草賦歸吟
竹林幽隱圖(六首)(元)王惲
西晉風流號七賢筆牀茶竈共林煙嵇琴響絶千年後
喜見清風一再傳
清時有味足閒身不可一日無此君著脚歲寒堂上去
秋風門外葉繽紛
蘇嶺桑麻杜曲田歲寒誰似此君賢鳴歌不種南山荳
千畝風煙學渭川
昔賢愛竹與竹友出處總得高人名今人未著牀頭屐
里社歸來晝錦榮
共城瀟灑似江南萬竹幽棲老所堪李沆似為諸子計
北山先埽讀書龕
煙雨溪南百畝春盡將清景屬閒身河山不隔黃壚斷
却恐功名老逼人
題舜舉小隱圖(元)趙孟頫
有水清且泚洄洑亂石間樂哉三子者在澗歌考槃流
波牽弱縷輕飈動文竿信無吞舟魚我志匪魴鰥勿言
隱尚小神情有餘閒高士不可見古風何時還
劉松年春山仙隱圖(元)鄧文原
綠柳疎花遶舍栽長松灌木覆亭臺雲巒倒景水天迥
蒲葦有聲山雨來内史幽情觴咏樂右丞别業畫圖開
何時許我遊真境野色橋邊踏紫苔
北山招隱詞四首題李卿月小隱圖
(元)柳貫
煙雲竒彩稜稜見水木高齋面面開畫裏青山雖甚似
夢中玄鶴幾曾來
栟櫚布葉尋常大略彴通溪取次斜誰送茶煙來北崦
却留梅月在東家
徂歲蒼松驚出屋度秋黃葉看成堆賴憑故篋書千軸
領取虚名水一杯
此圖盈尺山論丈何處看雲水似空幸自冰壺堪作傳
莫憂瑶草未生叢
子久春山仙隱(元)吳鎮
山家處處面芙蓉一曲溪歌錦浪中隔岸游人何處去
數聲雞犬夕陽紅
題劉渙中司空山隱居圖(元)薩都拉
放光峰下結茅廬光照山人夜讀書童子抱琴隨白鶴
鄰翁看竹借籃輿門前秋景從風埽屋後春田帶雨鋤
自歎天涯倦遊客十年未有一㕓居
題蒙泉吏隱圖(元)陳旅
世皇昔日收雲南鯨鯢伾伾手所戡烏蒙烏撒腹心地
不有軍府誰其監漢庭遣將非充國累歲屯田無善績
兵驕民獷土不畬國帑空虚縻萬億大名劉侯文武才
承詔萬里誅蒿萊豪蠻盡戢戎壘立竄卒復還農畝開
有泉遠出蒙山下日夜清冰鳴石罅渠分澮決來縱横
土脉浮膏作秋稼府中儲積多如山陂池種魚無暵乾
幾聞舂磑響林際仍為蓏蔬流圃間劉侯暇日遊泉上
賓史追從意沖暢步隨凉影傍高松坐看晴雲起孤嶂
朱幡奕奕來甌閩喪車遄返黃河津雲南戰骨横四野
布榖聲中荒草春劉侯雖死應愁絶吟魂空咽泉頭月
祗今寧謐重謀帥九原人去無歸轍荔枝臺館開樽時
劇談每及西南陲淒凉遺像畫圖裏對此流涕將奚為
題醫學李教授歸隱圖(元)薛漢
一官歸隱絳山陽山色蒼茫接太行自古終南多捷徑
只今盤谷是康莊仙家虎買林中杏洞府龍傳海上方
吾友玉堂稱二妙為君圖寫爛生光
雲山高隱圖(元)鄭元祐
大山嶻嶪如長旗小山偃蹇如褰衣巖頭千仞瀉飛瀑
迸珠濺雪交横飛林廬隱隱空中起青紅棟宇相軒委
中有幽人歌紫芝自採藥苗臨澗洗喬林露下青童童
交柯老榦森虯龍豈無明堂棟梁柱還當采獻明光宫
寧無谷底白駒客考槃歌中風落日畫圖難寫西隱蹤
一曲鸞笙度空碧
題富鍊師仙山訪隱圖(元)陳基
客有子微子學道居松陵身臥雪灘曲心將秋月明太
湖煙水催揚舲去訪隱者尋仙靈桃花之源浪得名何
如大海窺蓬瀛蓬瀛樓觀何崢嶸縹緲金碧之空青扶
桑東枝挂白日鉅鼇不動波濤平仙人王子喬乘風下
青冥要君與君語欣然若平生飲君以沆瀣之微液贈
君以琬琰之華英授君長生不死之奥旨保君神明愈
久而清澄丹丘羽客遥相迎足籋浮雲同上征蒼龍為
駕翠羽旍風伯前驅玉女仍直排閶闔朝紫清天上差
樂人間苦君獨何為思下土林屋深通水晶府勅制羣
龍主賜雨指麾豐隆使擊鼓飛蓋揚舲馮夷舞馮夷舞
罷樂未央昔年往遊今故鄉堯舜無為四海康千秋萬
歲下巢許長徜徉
田園幽隱圖(元)劉永之
我家清江縣城北竹梁花埭環深宅鄰屋分燈夜讀書
仙山借鹿春耕石蹤迹年來逐轉蓬萬事驚心舊業空
無錢買山惟愛畫坐對新圖如夢中柴門茂樹森相向
野水山橋接空曠雨足沙田野犢閒風回茅屋晨雞唱
隔林炊黍起新煙接竹穿籬引澗泉傍隄榆柳皆新種
近舍松杉不記年山深住久疎城府人情頗訝今非古
酒熟頻開白社尊家貧時賣黃公屨邇者中原相掎角
錦袍白馬相馳逐得失都隨去水流至今猶記王官谷
次韻玉琊雲隱圖(元)金涓
番陽王本善故居懷玉山之北號曰玉琊雲隱鄉先
達進士董公為之記和陽王使君為之賦又得星源
韓徵君為之圖余嘗過本善所寓見其淨埽一室琴
書圖畫與弓劒雜前培桂植菊怪石纖蒲幽潔可愛
蓋能審已推分隨所遇而安視竄名尺籍而有所顧
願者不同科也乃次使君韻附於卷末以釋其幽思
云
馬上劒三尺山中雲半間無人尋草迹有虎臥柴關解
甲端陴後懸弓定地還胡為思舊隱畢竟復誰閒
為曾高士畫湖山舊隱圖(元)倪瓉
厭聽殘春風雨卷簾坐看青山波上鷗浮天遠林間鶴
帶雲還
題張仙人隱居圖(元)錢惟善
百年曹氏宅萬古張仙山藏書白雲裏結屋青山間泉
迸石虹裂樹深溪鳥閒我欲從子遁騎驢相往還
題龍虎孫希文尊師為蕭泰定所作丹房寓隱圖
(元)錢惟善
結茅雲裏萬塵空辟榖相期伴赤松晝夜常明羽人國
春秋不老蕊仙宫飛騰䑛藥容雞犬蟠伏成形看虎龍
縮地壺天應有術願辭羈絆問參同
題秋溪釣隱圖(元)華幼武
長林蔽秋日飛雪捲秋旻道人愛滄浪為結白鷗鄰渺
渺泛舟楫悠悠理絲綸淡然適清興豈在鱸與蓴偉哉
桐江叟千載高其人笑彼桃源圖春花迷去津
秋林隱士圖(元)華幼武
巖扃半掩白雲深木葉蕭蕭秋滿林便欲操舟過溪上
一窗明月聽彈琴
題耕隱卷(元)華幼武
屏迹躬南畝殷勤為飬親行歌農耒晩歸舞綵衣春菌
閣青山近柴門綠水新玄纁不肯就甘作太平民
題雲林子南村隱居圖(元)吳全節
山高白石秀竹密綠隂濃窗映風光埽溪流月影重
隱居圖(元)張雨
壺漿相餉過溪東縞袂青裙笑語中何必桃源尋舊路
太平閒作祝雞翁
賦童梅巖隱居圖(元)馬臻
龐公不愛入州府自結衡茅住山塢蒸梨炊黍飽妻兒
幽事無人繼前譜梅巖愛山存古心卜築更向青山深
區區世事不挂齒晝夜讀書松竹林永讓盧鴻傳十志
圖此知君有真意山中之樂何其多白髮心違我應愧
營丘江山招隱圖(元)郭畀
健枝無冗筆樹外來江山洲渚蘆荻空斜陽澹煙鬟歸
鞍倦危橋短篷止荒灣業漁古云樂寧論晉宋間菰米
蓴菜羹妻兒有餘閒坐令王李輩濡毫破天慳展玩不
去手綠隂掩柴關浩歌滄浪辭濯我塵土顔悠悠江湖
夢隱者招不還
李昇林泉高隱圖(元)郭畀
為厭繁華愛好山幽棲贏得此身閒生平已足林泉興
留取高名滿世間
縉雲歸隱圖歌(送陳魯山)(元)唐肅
高堂雪壁雲糢糊排君縉雲歸隱圖縉雲之山古仙都
千朵萬朵青芙蕖側聞軒皇此云徂小臣白日攀龍胡
至今瑶草甘露腴食之百歲顔如朱陳侯十年戎馬劬
腰間厭帶黃金符侯封廟食何為乎不如還山尋舊廬
青林石道羊腸紆上有裊裊哀猨呼陳侯是時騎蹇驢
卓鞭微吟落日孤山中之人夷皓徒聞侯歸隱應笑娛
丹泉釀酒香拍壺玉桃如瓜味如酥陶然一醉千日餘
侯不歸來實侯愚
寄題瑣憲臣萬戶星湖釣隱圖(元)王逢
笳鼓歸來理釣絲星連文石漾淪漪征袍漸喜團花暗
小艇還從細柳維邊地雪霜憐馬革五湖煙雨夢䲭夷
野人不待傳雙鯉釣出珊瑚寄一枝
山中隱居圖(元)陶宗儀
小小茅茨住碧山柴門無客晝常關移家更入雲深處
城市終年不往還
題梅隱圖(元)張天英
昔者山人住杭州和靖祠邊水東流先人敝廬與祠近
取徑政在山之幽廣平梅花三百樹無復春風一處留
芳煙野花開躑躅落日林樹啼鵂鶹黃昏娟娟湖裏月
每為香影含孤愁長懷此花冰玉質無之自足令人羞
眼眀波間雙白鷗亦復與世相沉浮不見梅花已淒怨
誰吹笛聲湖水頭青山難聞楚人調白髮易感商聲謳
吾廬亦豈能自愛種梅遶屋寧嫌稠二十年間屢易主
歸魂無夢花間遊因觀此圖重歎息萬事何異水中漚
知君斷非充隱者卜居梅花善自謀我獨漂零江海上
悠悠千古一登樓
山中清隱圖(明)汪廣洋
王屋山前雲氣多濯濯水流幽澗阿青松白石有如此
歲久不歸生薜蘿
題隱居圖(明)宋濂
樓臺倒景浸虚泓嘉樹擎寒不盡青何日過橋分半景
傍雲同築草玄亭
題方方壺畫鍾山隱居圖(明)宋濂
飄飄方壺子本是仙者倫固多幻化術筆下生白雲白
雲縹緲間拔起青嶙峋似是朱湖洞笙鶴遥空聞豈無
許飛瓊烹芝吸華芬鍊師從何來面帶山水文相期守
規中結菴在雲村心游帝象先神棲太一根我受上清
訣衛以龍虎君内含玄命祕一氣中夜存行當去採藥
共入無窮門
題清隱圖(明)張以寧
清隱山人行地仙尋雲獨往不知年鶴翻松子驚碁局
鷗蕩蘆花逐釣船題句霜乾拈落葉煮茶月静掬新泉
塵中汗馬多如許一度看圖一惘然
題松隱圖(明)張以寧
蒼蒼蘚石謖謖雲松空山無人明月在笻我思武夷三
十六峰之子云邁攜琴曷從
題鮑典籖芳塢隱居圖(明)劉承直
幽勝似仙家緣雲石磴斜隂崖留積雪晴樹亂明霞寺
遠時聞磬溪深未沒槎抱琴來谷口多是識桃花
題溪山小隱(明)高啓
何處溪山隱衡門對野橋晩風攜鶴子春雨種魚苖小
徑斜通竹疎籬曲護蕉人生閒自足不用楚詞招
山泉隱居圖(明)張羽
日長侍立南薰殿聖主從容正開卷内臣如鵠擁圖書
詔許近前曾一見玉躞金題照眼新三王二李迹未陳
妙筆森芒洞冥漠乃知今人非古人歸來三歎北窗下
開屏見此新圖畫流淙百折挂石梁古木寒松勢相亞
木末何人一草廬山泉之人昔所居鴻臚寺裏晩朝下
對此高堂心鬱紆華亭柳湖眼中見武陵桃源路豈殊
老夫曾住康王谷五老香爐映飛瀑亂來井臼今可存
因爾高歌望黃鵠
園隱圖(送方以常)(明)徐賁
曾聞學圃成高隱今日攜書是宦遊隔屋尚通分溜筧
傍溪宜覓看花舟菘葵盡作鄰僧供芋栗還憑野老收
後夜月明江上夢應隨歸鶴到林丘
題劉汝弼東源小隱圖(明)蘇伯衡
東源山水好聞說似終南種黍都為酒誅茅小作庵過
門人問字看竹客停驂亦有幽棲意遲歸我獨慙
題雲林書隱圖(贈梅江許宗顯)(明)高棅
愛爾江海居清風繼箕潁起予丘中賞逸興探靈境粉
墨含天光丹青藏雲影窗開象湖隂簾捲龍峰頂林靜
絃誦閒波空棹歌冷滄浪可洗心白鷗待孤艇
題五橋隱居圖(明)劉昭年
誰家作橋溪水頭茆堂四月如清秋白雲已遇暮山碧
黃鳥不鳴春樹幽紫髥背向孤舟立記得仙源舊曾入
雨打疎篷醉不知桃花一夜新流急
題趙仲淵家藏巨然山居舊隱圖(明)戴宗瑗
趙君生平有畫癖購畫千金無所惜軒窗日夕耿晴虹
鴈蕩雲煙動秋碧山居之圖妙無敵巨然乃肯留真蹟
雄峰峩峩狀廬阜春風喬林翠如織柴門路入花竹深
彷彿茅茨浣花宅輕舟聚漁煙浪中白石離離弄江色
山人搆思固不易造化神機出毫末摩挲兩眼看不厭
趙君珍藏信竒特媿我無詩如杜陵此畫還君三歎息
題秋山訪隱圖(明)藍仁
草堂聞有故人尋野店山橋轉石林渺渺白雲行逕遠
蕭蕭黃葉閉門深脱巾自漉牀頭酒賣藥新修壁上琴
世事匆匆良會少一宵論盡十年心
二隱圖(明)管訥
溪上放舟迴山中負薪暇一笑偶相逢於焉遂清話寧
知有秦晉况復論王霸回首總忘機青山夕陽下
題王秉正雲林清隱(明)管訥
青林白谷水雲鄉隱者深居一草堂百道松泉當戶落
四時花雨入簾香門前車馬紅塵遠座上琴書白日長
滿目故家風景在不須重畫輞川莊
瓢隱畫歌(明)虞堪
溪山昨日風雨來溪上船子衝潮回白鷗微茫度島嶼
綠樹恍忽迷塵埃煙昏氣黑夜滂渤石梁茅屋多傾頹
壺公畫裏何悠哉寫此世外之蓬萊弱水不渡良可哀
題荷峰雲隱圖(明)夏原吉
萬仞荷峰插漢青當年嘉遯若為情田園無限幽閒趣
車馬不聞來往聲半榻松風雲臥冷一溪蘿月釣絲輕
只今聖主求賢急林下安能老釣耕
題溪山深隱畫(明)王世貞
古木寒流一兩家紫門晝掩待歸鴉何如只向人間住
與客攜壺踏落花
溪山小隱圖長幅(明)李日華
山隱園林樹隱家石田茆屋是生涯雙流灌玉收香秫
萬壑跳珠汎落花松代笙簧風裏奏雲開屏障嶺頭遮
一生不踏紅塵路竹杖芒鞵步軟沙
題溪山深隱圖(明)李日華
生來骨相落溪山松作蒼髥石作顔出語忽驚春瀑下
挂瓢時惹晩雲斑懸崖墮果煩猨拾絶壑迷笻信鶴還
偶為修琴到城市踏沙又見月初彎
題谿山小隱圖(明)僧一初
自我初陟浮丘峰十年往還如夢中向來朋舊半白髮
只有山色當時同青榿叢邊數間屋夜夜白雲簷下宿
道人心境雲共閒嘯傲雲林謝塵俗橋頭野客行遲遲
歸來似有東林期一聲清磬萬山暝知是上方禪定時
林泉歸隱圖(明)僧麟洲
居山豈為山只愛此中閒野菜何消種柴門不要關飯
餘聽澗落經罷看雲還恐有寒山句多題蘚石間
御定歴代題畫詩類卷四十五
