欽定四庫全書
御定歴代題畫詩類卷三十八目錄
故實類
題陶弘景移居圖(元楊維楨)
挂書牛角圖(元劉因)
李密迓太宗圖(宋劉子翬)
跋秦王擒竇建德圖(元王惲)
題韓晃畫瀛洲學士圖(宋韓駒)
題欽廟主器時所作登瀛圖(宋陳造)
題十八學士登瀛洲圖(元吳澄)
題唐十八學士圖(元馬臻)
登瀛洲圖(明陶安)
題十八學士春宴圖(明王世貞)
十八學士棋圖(明陳全)
十八學士登瀛洲圖(明陳霽)
蜀府命題所藏唐十八學士瀛洲圖(明僧來復)
馬周見太宗圖(明高啓)
蕭御史取禊帖圖(元程鉅夫)
題蕭翼賺蘭亭圖(明桂衡)
觀開元皇帝東封圖(唐馬戴)
唐玄宗與諸王講易圖(元唐肅)
&KR1191;萼樓晏集圖(元虞集)
五王避暑圖(元程鉅夫)
五王避暑圖(元王惲)
韓幹五王出遊(元袁桷)
唐五王出遊圖(元虞集)
唐五王擊毬圖(元張憲)
五王擊毬圖(明蒋主孝)
題五王對奕圖(元張天英)
五王行春圖(元張昱)
題五王醉歸圖(元周馳)
任月山五王醉歸圖(明程敏政)
題五王夜燕圖(明唐寅)
張東叔出紫雲回鑾圖以示坐客因為賦之(宋孔)
(武仲)
九齡忠諫圖(元王惲)
題唐三學士圍棋(元李祈)
唐三學士圖(元錢選)
唐三學士圖(明王禕)
題花門將軍游宴圖(明宋濓)
龍眠十八賢圖(元馬祖常)
慧元畫寒林七賢(宋樓鑰)
寒林七賢(金周昂)
七賢寒林圖(元元好問)
雪中行吟七賢圖(元程鉅夫)
錢舜舉寒林七賢圖(明高得暘)
御定歷代題畫詩類卷三十八目錄
欽定四庫全書
御定歴代題畫詩類卷三十八
故實類
題陶弘景移居圖(元)楊維楨
大奴擔簦挈壺飱小奴籠雞約孤㹠雪斑鹿前雙婉孌
水雲牯背三温黁中有玉立而長身幅巾野服為何人
云是永明之隱君身有黑子七星文自從夜讀葛洪傳
便覺白日生青雲解冠徑挂神武門蜜䖅尚拜君王恩
句容洞天元第八茅家兄弟遯秦臘飛宮上接十二樓
下聽華陽海聲狹三朝人物半凋零水丑木中文已成
金牛脱絡誰得箠枯龜受灼寕生靈金沙丹飯飢可餉
山中猶嫌呼宰相從此移家金積東滿谷桃花隔春壌
畫工何處訪仙蹤修眉明目射方瞳可無雞犬逐牛豕
栗橘葛㭾皆家僮鐵崖浮家妻子從名山亦欲尋赤松
華陽禮郎或相逢清風喚起十八公乞以玉笙雙鳳吹
雌雄
挂書牛角圖(元)劉因
長安江都搏手空台司光禄誰雌雄大事既去乃爾耳
渠頭不斫將安容喑嗚千年椘重瞳將軍視之猶椘公
挂書牛角亦偶爾史臣比擬良未同青青澤中蒲秀色
自凌空可憐徐包徒學術皆凡庸君不見羣兒驅羊竟
何功晉陽桃李亦秋風緱山圖畫有如此何如長作多
牛翁
李密迓太宗圖(宋)劉子翬
海内羣雄逐鹿時虯髯一見識英姿牖窺已歎尚書婦
野拜仍驚柱國兒
跋秦王擒竇建德圖(元)王惲
天命人心已有歸怒麛抗嶽欲奚為自將五載飛揚舉
辦作秦王破陣辭
題韓晃畫瀛洲學士圖(宋)韓駒
咸陽中天開帝居羣公下直承明廬長鞦短轡褒衣裾
蒼頭廬兒争走趨韓侯畫此時無虞瀛洲仙人樂有餘
我生不及貞觀初忽思十年身校書吟詩天街騎蹇驢
爾來戎馬方馳驅眼厭繡掘蒙諸于把卷未展先欷歔
題欽廟主器時所作登瀛圖(宋)陳造
唐家大府開天策祖廟工歌登七德偽王連組紤頸歸
山東羞死虯鬚客文儒濟濟陪英游海内共指登瀛洲
未妨濫吹一延族中有謀斷皋伊流崇寧聖人撫鴻業
黃頭遺種初芽蘖青宮進講多暇日睿情遠覽思才傑
水墨落紙分毫釐心融筆忘天運機鸞翔鵠峙儼(原本闕二)
(字)更用褚亮摛辭為天翻地覆人得知神京北風吹皂
旗空令便橋乞盟未央酒盛事拂膺貞觀時天家所寳
君家得拜手披圖悼今昔鼎湖龍去餘弓劍上林鴈來
斷消息暮年筆力猶枝梧慣題七騎隂山圖為君斲句
偕畫往貸我老淚淋衣裾
題十八學士登瀛洲圖(元)吳澄
秦府開基萃勝流一時傾慕比瀛洲瀛洲渺渺在何許
我欲乘桴海上浮
題唐十八學士圖(元)馬臻
唐家天子尊黃屋大業隆興調玉燭當年十八豋瀛仙
弘文日侍分三六兩京初定四海清君聖臣賢古難續
立本圖真亮為讚遂令書府藏諸櫝後有龍眠傳此本
禮樂衣冠激流俗自從淪落向人間畫手紛紛互翻覆
千年事去君莫問留得青編遣人讀蕭蕭馬耳射東風
長安道上春山綠
登瀛洲圖(明)陶安
天策英才聚一堂簾櫳清晝海波凉神仙宮闕金銀色
朝士衣冠雨露香飄逸詞情超世出聫翩翠羽拂雲翔
當時下土瞻麟鳳弱水蓬萊隔仞牆
題十八學士春宴圖(明)王世貞
梁園碧筠瀟湘玉小山叢枝綴金粟天公驅龍耨秦土
移入秦王天策府虯髯主人馬上客手摑中原血華赤
芸氛霏霏講初罷獅子驄頭散鞭喏軟羅半臂春風偏
十八奚駒嘶紫烟玉酥宮痕纖月甲銀甕戈書小黃押
大槽亂拍真珠流葡萄就煖沉香虯琵琶掩瑰鵾雞促
聲聲破陣秦王曲羲輪半舂啓明曜萊公起舞密公笑
就中小薛醉隗俄龍門老師奈若何太子宮前演雞戟
銅馬時時齧荆棘諸君詰朝且虚左雋州流人來上座
十八學士棋圖(明)陳全
唐家樓閣儼瀛洲簪珮聫翩結勝遊山水蒼蒼圖畫裏
漢陵無樹不宜秋
十八學士登瀛洲圖(明)陳霽
龍姿日表真神武躍馬揮戈靖寰宇弘文高館羅豪英
羣賢入彀如登瀛千年盛事今如在疋素幻出風流情
玉堂岑䆳三山小閣道紆迴鳳池杳鈴索簷前雲欲飛
罘罳戶外花常繞碧房繡檻紫烟叢金堤寳馬垂楊褭
房公杜公意氣雄乾坤闔闢游胸中褚于蘇薛多文采
姚顔孔蓋經傳功虞陸二李才華豐蔡薛蘇許詩詞工
裒衣博帶紛肆筵烏紗羽扇臨風前弹棋展翰相留連
興來或作南薰絃清姿逸韻何翩翩寕論海外多神仙
我憐此畫工還拙心事丹青詎能說羣賢得志争奮庸
親為唐家扶日月獨有敬宗終謬劣中葉幾使唐宗絶
嗟哉秦王樂士心斯館不為斯人設
蜀府命題所藏唐十八學士瀛洲圖
(明)僧來復
十八學士瀛洲仙文彩照世皆貂蟬廟堂論道豁胸臆
作藩開闢神堯天烈烈房與杜樹業光聫翩雅愛虞永
興健筆鐵可穿褚公姚公才湧泉早以儒術窮磨鐫二
蘇二薛何挺特王門獻納相後先主簿倉曹亦英俊天
策從事尤魁然太學先生美雙璧參軍襟度冰雪妍宋
州戶曹最清簡一時風雅同高鶱朝談黃石略暮校白
雲篇所思在經濟末藝焉足傳方今化雨清八埏西堂
進講羅羣賢搜材直欲盡岩穴拔擢遠邁貞觀前畫師
殊有意模寫精丹鉛却令千載後名高日月懸丈夫宏
達當如此誰能齷齪困一氊我願河清海晏三千年聖
人端拱開文淵還期比屋可封俗淳古不獨圖像誇凌
烟
馬周見太宗圖(明)高啟
封事朝聞夕拜官新豐無復客衣寒書生未有鳶肩相
只說君臣際會難
蕭御史取禊帖圖(元)程鉅夫
禊帖屋梁上世人那得知不關蕭翼黠自是老僧癡
題蕭翼賺蘭亭圖(明)桂衡
使星東犯斗牛來猿鳥忘機豈見猜莫笑老僧藏不得
昭陵玉匣有時開
觀開元皇帝東封圖(唐)馬戴
儼若翠華舉登封圖乍開冕旒明主立冠劍侍臣陪跡
類飛仙去光同拜日來粉痕疑檢玉黛色訝生苔挂壁
雲將起凌風仗若迴何年復東幸魯叟望悠哉
唐玄宗與諸王講易圖(元)唐肅
金盤未浴兒花奴未撾鼓七寳牀中一卷書不是棃園
新樂譜岐王薛王何足數寕把君王悟君父不聞龍馬
負圖來但驚野鹿銜花去
華萼樓晏集圖(元)虞集
&KR1191;萼樓前翠輦來寧王吹笛百花開夾城誰敢争馳道
獨對霓裳進玉杯
五王避暑圖(元)程鉅夫
淮南恩少難為弟有庳天回始念兄得似開元全盛日
一樓&KR1191;萼友于情
五王避暑圖(元)王惲
翠幄留香郁棣&KR1191;紅雲縈煖鶺鴒沙豆萁不免陳思歎
朱李寒泉是浪誇
韓幹五王出遊(元)袁桷
&KR1191;萼樓高怯翠衾平明聫騎走芳林譲王可是無忠益
一曲涼州恨最深
唐五王出遊圖(元)虞集
&KR1191;萼樓前御柳長春風馳道曉塵香龍姿鳳質多相似
黃髮為期樂未央
唐五王擊毬圖(元)張憲
興慶宮前春正熱綠楊夾道花如雪毬門風起日西斜
五馬歸來汗成血潞州别駕醉眼纈雙袖傾敧擁岐薛
申王按鞚宋王馳杖撲球囊手親挈草平如掌馬力均
玉鞭十里不動塵黃門扶入五花帳大衾長枕姁家人
&KR1191;萼相輝雨氣寒樓中歌管漸闌殘紫騮不踏毬場路
萬里青騾蜀道難
五王擊毬圖(明)蔣主孝
毬門高結春如海紫袖垂垂剪雙綵薛王力倦宋王來
興慶宮前花正開侍兒弄笛申王醉更有岐王擁花睡
春風不動草如鋪兄弟怡怡入畫圖黃門擁入五花帳
官奴漫鼓花奴唱博山火爇水沉香富貴從來自天降
遲遲春日下龍樓&KR1191;萼聫輝雨氣浮大被漸寒歌管歇
三郎别領阿環遊
題五王對奕圖(元)張天英
千官朝退下昭陽華萼樓高碧樹香一擲乾坤呼五白
玉人催進紫霞觴
五王行春圖(元)張昱
開元天子達四聰羽旄管籥行相從當時從駕驪山者
宰相猶是璟與崇&KR1191;萼樓中雲氣裏兄弟同眠復同起
玉環一旦入深宮大枕長衾冷如水興慶池頭花樹邊
棃園小部俱嬋娟楊家姊妹夜遊處銀燭萬條生紫烟
寧知樂極哀方始羯鼓未終鼙鼓起褎斜西幸雨淋鈴
回首長安幾千里
題五王醉歸圖(元)周馳
晉陽首事成功烈卒入宫門流戰血至親骨肉忍相殘
禍至黃臺那可說譲帝知幾辭寳位履霜已戒堅冰至
&KR1191;萼相輝勢使然遂許明皇敦友弟當時行樂殊未央
賜予無節恩非常出則同遊入同宴五龍躞蹀騰康莊
時光鼎鼎如流電虚偽既消誠實見三子無辜死渭橋
太真有寵來金殿欲心一縱禍滔天社稷生靈不暇憐
從此陵夷於五代干戈喪亂禍年年
任月山五王醉歸圖(明)程敏政
何處離宮春宴罷五馬如龍自天下錦韀蹀躞搖東風
不用金吾候隨駕綵策烏騅衣柘黃顔赬不奈流霞漿
手戮淫昏作天子三郎舊是臨淄王大醉不醒危欲墮
雙擁官奴却鞍座宋王開國長且賢誰敢尊前督觴過
申王伏馬思吐茵絲韁側控勞奚人可憐身與馬鬭力
天街一餉流香塵岐王薛王年尚少酒力禁持美風調
前趨後擁奉諸兄臨風髣髴聞呼召夜漏歸時嚴禁垣
&KR1191;萼樓中金炬繁大衾長枕已預設帝家手足稱開元
我聞逸樂關成敗狗馬沉酣示明戒二公作誥五子歌
此意當時可誰解仙李枝空人不還王孫一日開真顔
鴒原終古存風教珍重丹青任月山
題五王夜燕圖(明)唐寅
積善坊中五王宅重樓複閣輝金碧大衾長枕共春秋
鬭雞走狗連朝夕&KR1191;萼樓前夜開燕沈水凝烟燈吐燄
列坐申王與薛岐譲皇降席同南面昆侖琵琶涼州歌
當時進御雜雲和宮聲不屬商聲暴琵聲起少琶聲多
獨有汝陽知律呂曾把流離諫明主他日回鑾蜀道中
不教審聽鈴淋雨
張東叔出紫雲回鑾圖以示坐客因為賦之
(宋)孔武仲
開元太平無兵戎直人味道希夷中人間之樂已饒足
唯有青霄未追逐坐中誰似葉先生以氣為糧常辟穀
朝登員嶠夕崑崙只與神遊不要人忽逢邀攜看月去
縹緲虚空生紫雲蟾宮竟不容久住仙樂飄飄送回去
歸來宮漏未移更甲帳明釭宛如故汾水悲歌仙不成
棃園空沒有遺聲紅塵如海漲朝市從此無人遊玉京
九齡忠諫圖(元)王惲
挺笏摧姦論已萌帝心唯恐悞忠貞開元所事(原本闕二字)
足只欠成都萬里行
題唐三學士圍棋(元)李祈
唐朝内相極清華出入黃扉掌白麻承詔歸來無一事
閒尋棋局到昏鴉
唐三學士圖(元)錢選
唐三學士粲三英挺挺人才藝術精無事圍棋春晝永
至今畫筆尚傳名
唐三學士圖(明)王禕
衣冠相肖不相侔棋局琴牀樂勝遊想像開元全盛日
太平人物總風流
題花門將軍游宴圖(明)宋濓
花門將軍七尺長廣顙穹鼻卷髮蒼身騎叱撥紫電光
射獵娑陵古塞傍一箭正中雙白狼勇氣百倍世莫當
胡天七月夜雨霜寒沙莽莽障日黃先零匈奴古黠羌
控弦鳴鏑時跳踉將軍怒甚烈火揚寳刀雙環新出房
麾却何翅驅牛羊平居不怯北風凉白氊為幄界翠行
銅龍壓脊雙角張綵繩亘空若虹翔將軍中坐據胡牀
熾炭炙肉泫流漿革囊挏酒葡萄香駝蹄斜割勸客嘗
趙女如花二八強皮帽新裁繫錦纕低把琵琶弹鳳凰
半酣出視駝馬場五花作隊滿澗岡但道驩樂殊未央
龍眠十八賢圖(元)馬祖常
林下石牀方溪邊竹影凉高人千載意山水寄餘光
慧元畫寒林七賢(有序)(宋)樓鑰
舊有唐人出游圖謂宋之問王維李白高適史白岑
參六人多畫七賢不知第七人為誰或云是潘逍遥
然未見據病起坐攻媿齋元公忽作寒林七賢相寄
余方夢寐故山見之灑然戲作數語謝之
羣賢俱詩豪時代不同處安得寒林中聫鑣睇相語誰
歟創妙意臭味無今古吾聞顧陸軰寓意或如許桃李
並芙蓉雪中蕉葉吐元師師老融淡墨埽風雨作此寄
攻媿寓興渺烟渚舊六今則七未知果誰與我欲從之
游詎敢厠儔侶畫我往執鞭欣為李君御
寒林七賢(金)周昂
苦寒如此欲何之雪帽風裘意自竒縱有清詩三百首
未應肯得党家兒
七賢寒林圖(元)元好問
萬古騷人有賞音畫家滿意與幽尋題詩記得松前事
絶似馮雷入少林
雪中行吟七賢圖(元)程鉅夫
長庚自是謫仙人子美逢時稷卨臣風雪茫茫五君子
凍吟猶得望清塵
錢舜舉寒林七賢圖(明)高得暘
騷壇逸響何寥寥作者逝矣誰能招詵然七子美風度
乃有遺像圖生綃衣冠半帶晉秀氣人物絶是唐中朝
想當朝事得休暇擬采野景歸風謠青騾黃犢踏凍雨
蹇驢瘦馬衝寒飇醉鞭笑停似按轡吟鐙戲拍催聫鑣
看花多情且少待尋梅有興非無聊此圖我嘗見十數
高林大樹風蕭蕭埽除閒冗存簡素吳興筆老才尤超
方之粉墨巧塗染奚止天地相懸遼尚疑高李六君子
當時未見潘逍遥道同氣合志相感雖曠百世如同僚
畫師晚出有深意况自昔日傳今朝屋梁落月見顔色
妙處不待窮摹描君不見袁安僵卧寒正驕王維乃作
雪裏之芭蕉
御定歴代題畫詩類卷三十八
