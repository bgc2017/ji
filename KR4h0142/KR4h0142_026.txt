欽定四庫全書
御定歴代題畫詩類卷二十六目錄
山水類
雜畫(明孫偉)
題畫搖筆成詩(明李夢陽)
題雜畫(明邊貢四首)
題畫(明左國璣)
題畫(明方豪)
題畫(明陸鉞)
題畫(明廖道南)
題畫(明文徵明三十三首)
題畫(明謝承舉二首)
題畫(明傅汝舟)
題畫(明王世貞七首)
題雜畫(明王世貞十二首)
題畫(明李維楨)
題畫(明王世懋三首)
題畫(明陳鶴)
題畫(明岳岱)
題畫(明于慎行)
題畫(明周思兼)
題畫(明董其昌二十)(一首)
題畫(明徐霖)
題畫(明陳夀三首)
題畫(明龔用卿)
題畫(明吳汝弼)
題畫(明吳孺子)
題畫(明張含)
題畫(明何&KR1723;)
題畫(明林敏)
題畫(明鄭鵬)
題畫(明倪峻)
題畫小卷(明李日華)
題畫長幅(明李日華)
題畫(明李日華五首)
題畫(明陸弼三首)
題畫(明陳繼儒五首)
題畫(明李本)
題畫(明闕名)
題畫(明僧大圭)
題畫(明僧宗泐)
題小畫(明僧宗衍二首)
題畫(明僧麟洲五首)
題畫(明僧一初)
題畫(明孟淑卿)
御定歴代題畫詩類卷二十六目錄
欽定四庫全書
御定歴代題畫詩類卷二十六
山水類
雜畫(明)孫偉
邨底閒門面石開青山如畫水如苔白雲久作孤舟伴
流過青溪渡口来
題畫搖筆成詩(明)李夢陽
去年得歸離江州七日遂登黃鶴樓南風捲江浩呼洶
虺雷欲翻鸚鵡洲七澤莽昧不入眼孤舟屈曲襄河轉
數月已涉檀家湖夢飛每到羊公峴峴脚山南東道樓
秦川公子醉悲秋檻邊斑竹古猶活雲石寂寞蒼梧愁
重華馭遙不可叫白沙黑猿疎樹幽看圖髣髴曾遊處
素壁青天漢水流
題雜畫(四首)(明)邊貢
藹藹古城隅遙遙車馬度同為城外人不識城中路
北風吹大雪向夕滿空山遙見山中客懸燈草屋間
江水春春碧江門晝晝開荒邨過客少獨自埽蒼苔
鳥啼青石岡日照紅泥坂杳杳雲外鐘山僧獨歸晚
題畫(明)左國璣
誰埽丹青筆因開江上樓帆檣背日集水石傍林幽楚
澤流難盡吳山翠不收幾時吾放舸奇絶覧兹遊
題畫(明)方豪
亂山兩岸一江横煙樹濛濛雨乍晴釣艇自来還自去
江風不動水禽鳴
題畫(明)陸鉞
萬里青天起崖石韓愈城南之寸碧孤雲欲去且為留
轉眼蛟龍忽狼籍崖中獨樹挽青銅崖下流泉擲飛帛
峰巒屈折隠高賢花木蕭疎隔飛翮合浦洲前落日明
東風吹散笛中情芙蓉半老臙脂苑楊柳輕籠翡翠城
輕舟細馬平生願畫裏題詩眼更清
題畫(明)廖道南
松雨洗煙埃山深人未来鳥啼花欲暮春水碧於苔
題畫(二首)(明)文徵明
密葉參差漏夕陽濺濺寒玉漱迴塘玄言消盡人間事
一壑松風滿鬢凉
寂寞平皋帶淺灘幽人時共夕陽還水禽飛去疎煙滅
目送秋光入斷山
題畫八首(明)文徵明
碧山渺渺隔晴川古樹垂藤鎖翠煙野鹿銜花時隠見
石橋無路訪神仙
秋清山木夜蒼蒼月出波平斷岸長千古高情蘇子賦
東風誰更說周郎
矗矗青山帶白雲石梁雞犬數家邨江空不遣漁郎到
落盡桃花自掩門
樓前高柳翠煙迷樓外香塵逐馬蹄風掩歌聲春不散
斷腸人在畫橋西
千山罨畫擁飛樓山木蒼蒼水漫流青鳥亂啼花細細
石梁南畔是瀛洲
蒼山曲曲水斜斜茆屋高低帶淺沙車馬城中塵似海
多應不到野人家
萬木緣山過雨青山迴路斷水泠泠分明記得環滁勝
只欠臨溪著小亭
曲塘風急水横流百丈勞牽鬭石尤自古江湖分逆順
不應回首羡歸舟
題畫(十八首)(明)文徵明
澤國霜清雁影高空庭木葉已蕭蕭夕陽忽送西窗影
一片江南落素綃
雙榦亭亭碧玉明翠陰凉沁石牀清南風吹斷窗間酒
臥聽蕭蕭暮雨聲
細路盤盤轉石根蒼藤古木帶斜曛短笻不覺行来遠
回首青山半是雲
丹楓絶壁照空江萬里青天在野航臥展南華秋水讀
不知嵐翠濕衣裳
石壁巖巖翠倚空疎松謖謖灑清風夕陽滿徑看山立
何福修来似畫中
天風寂歴雨初收木葉蕭疎滿徑秋詩在古松巖石畔
支笻欲去每回頭
江頭春水綠灣灣江上春山擁翠鬟老我輸他茅屋底
無愁終日對江山
山下春江一鏡開江迴山轉隔蓬莱舟行髣髴聞雞犬
時有桃花出峡来
何處風吹欸乃歌煙消日出水曾波江南無限瀟湘意
獨是漁舟占得多
木葉驚風丹策策溪流過雨玉淙淙晚来添得斜陽好
一片秋光落紙窗
新波獵獵弄風蒲雨後雲山半有無一段勝情誰領略
欲從畫裏喚方壺
新霜點筆意蕭蕭不盡秋光雁影遙雙島欲浮天拍水
夕陽人在虎山橋
百丈蒼山倚暮寒仙源無路欲通難晚来過雨添飛瀑
只好幽人隔岸看
天外青山半有無江流萬里月明孤夜深偶感曹瞞迹
却被傍人畫作圖
十月山城霧雨收江南春淺類清秋窗前覓得新成句
木葉蕭蕭雜水流
春山何必待春晴雨裏看山分外明持盖衝煙覓詩去
不知身在畫中行
長松搖日影亭亭無限江頭倚杖情鴻雁欲来天拍水
白雲收盡暮山横
雙禽棲息一枝安映雪離離更好看一種羈情誰識得
暮林風急羽毛單
題畫(二首)(明)文徵明
東風吹春著幽谷宿雨浮煙樹新沐斜橋曲徑帶流水
白日疎籬蔭濃綠晴江隔世不隔山百疊蒼螺墮茅屋
輸却長吟抱膝人鎮日臨磯弄晴渌
千巖拔地排青蒼古松謖謖連重岡岡迴嶺複得奇絶
瀑流千丈垂銀潢盤盤細路入雲長兩崖對起懸飛梁
雲重路僻不知處應有仙家在深塢夕陽變滅晚山寒
無限風煙屬倚闌
題畫(明)文徵明
隔浦羣山百疊秋青煙漠漠望中收松搖落日黃金碎
江浸長空碧玉流水閣虚明占勝槩野情蕭散在滄洲
人間佳境非難覓自是塵緣不易投
題畫(二首)(明)文徵明
溪雲冥冥溪雨急長空倒垂溪水立凌亂春潮萬壑搖
低迷暮靄千林濕余生雅有滄洲適曾擁孤篷聽蕭瑟
夢斷紅塵二十年江湖獨往興依然偶拈秃筆埽東絹
便覺吳松落幷剪金君家住雲水鄉朝煙暮雨對林堂
若為老去厭真蹟翻愛狂夫灑狂墨就中妙解誰應識
萬里雲煙開素壁
紫璚翠琰開蒼壁下有蒼松幾千尺濃陰羃歴森晝寒
虯枝拂空根束石石連灌莽榛欲絶路繞松根更斜出
仙源遠近不可窮却有幽人在山澤山澤幽人坐倚松
仰看出没山雲空眼中溶溶霏暮靄耳畔謖謖鳴天風
崩崖一線削積鐵王泉百丈飛晴虹吳中山水清且遠
老我平生素遊衍偶然點筆寫秋巒恍惚遊蹤出東絹
金君有癖與我同每每神遊翰墨中贈君此幅應有以
咫尺相看論萬里
題畫(明)謝承舉
悠然值林叟忘機坐日西灘聲與人語相逐下前溪
題畫(明)謝承舉
崖穿晴瀑懸林白樹滴寒嵐墮石青天目舊程行頗慣
馬頭秋色落雲屏
題畫(明)傅汝舟
杏花迎馬色怱怱過此橋非關春事引想是碧山招回
首天台瀑千年挂紫霄
題畫(四首)(明)王世貞
千條楊柳弄和煙漠漠輕陰好繫船行到酒家須少住
莫教孤負杖頭錢
秋老蒼山俱是骨楓丹獨樹有餘姿屋頭飛瀑挂不斷
興在忘言拄頰時
千崖落木自蒼蒼驢背看山了不忙欲覓九秋無限色
從君叩取小奚囊
青山綠樹杳難分忽斷中間是白雲欲買一椽深處住
不教名利向人聞
題畫(明)王世貞
卜築人間遠滄浪秀可餐長天一鳥去明月數鴻殘何
處迎風奏流音度遠湍匡牀醉欲醒秋色不勝寒
題畫(明)王世貞
古樹精藍杳靄間輕帆吹過碧灣環道人雙屐何曾繫
猶自貪看畫裏山
題畫(明)王世貞
来時桃花口流水二三尺一夜春雨生淼漫歸不得
題雜畫(十二首)(明)王世貞
白雲橋之上流水橋之下策蹇不肯前蒼龍峽中挂
雲作斷續峰煙為濃淡樹借問此中人寧知此中趣
山色猶未斂藹然斜陽赤時有漁父來不妨一爭席
濃碧蔭清漪可能不流睞釣自不得魚得亦不肯賣
天河一夜雨染盡郊原綠頗怪出山雲時能礙游目
儂愛峭帆風身受且從容溪山任闊狹面面青芙蓉
衡門晝長掩春草綠於積儻有問字過朝来見行跡
秋氣自蕭瑟秋山殊不貧丹楓與翠柏往往媚行人
白雲不肯住裊作出山狀中有朱衣人可是山中相
嵯峨插天峰偃蹇據地松峰何不出雨松已欲成龍
一樹兩樹丹千峰萬峰白無處覓酒家孤舟采寒碧
遙岑吐飛瀑如瀉銀河水本自愛人間翻落白雲裏
題畫(明)李維楨
東南仙宅著仙錄籛鏗之子與匡俗雲屏九疊泉三疊
三十六峰溪九曲洞天福地故無多選勝兩家恣所欲
何人作此三尺圖羣峭摩空挂飛瀑清溪宛轉定幾迴
中有幽人住茅屋匡廬武夷成一家豈必遊仙受仙福
但呼宗炳為彈琴山水清音自相屬
題畫二首(明)王世懋
遠樹平沙帶落暉汀蒲獵獵晚風微空亭自領青山色
艇子湖頭醉未歸
榕木千章草閣開白雲秋水共悠哉閒心自對牀頭易
門外何人問字来
題畫(明)王世懋
新蒲嫩芷出青泥春水漫空舍影低日午鈎簾漁網集
令人却憶浣花溪
題畫(明)陳鶴
飯牛歸去趁東風柳色山光綠映紅世事興亡在何處
夕陽江畔笛聲中
題畫(明)岳岱
過雨溪山秋色新攜琴還有竹林人僧房細繞巖前路
紅葉隨風打角巾
題畫(明)于慎行
黯淡秋湖色涵虚望渺然斷橋横落日遠水出寒煙雁
向平沙落鷗依折葦眠吾家住湖上閒殺采菱船
題畫(明)周思兼
遠渚蒹葭滿孤邨風雨多明朝江上路誰載酒船過
題畫(四首)(明)董其昌
聞有風輪持世界可無筆力走山川巒容盡作飛来勢
丈室居然擲大千
野人何以傲游子流水聲中讀道書拈向河梁豈無意
清時巢許不巖居
風軒水檻壓春流一帶平岡草木稠心喜應門差解意
只容漁父得相求
青山白社夢歸時可但前身是畫師記得西陵煙雨後
冣堪圖取大蘇詩
題畫(十七首)(明)董其昌
開此鴻濛荒真成羽人宅洪厓居可移天姥夢亦得
桂樹及冬榮瑤草待春發唯聞鸞鶴聲寥寥上煙月
近水晚逾碧遠山秋未黃夕陽寒滿地松影落衣裳
山木半葉落西風方滿林無人到此地野意自蕭森
石洞出雲根觸膚雲自至壁壘雖怒飛只作等閒事
隃糜磨一石側理伸尋丈軒軒五嶽圖堂堂大人相
少年多狡獪老筆漸離披氣韻從何取心無讃毁時
雲海盪吾胸筆隨意所到猶如剡上船何必見安道
虚檻列雲岫閒階響石淙若添千頃竹又領渭川封
幽人茶竈煙每與宿雲亂凭軒望所思春潮渺無岸
野客不貪涉如何亦問津前邨黃葉裏自有耐閒人
清泉繞庭除綠篠盈軒檻坐此何所為惟宜弄鉛槧
茅屋空山中時有幽人至指點亂雲生不談人間事
巘崿蓮為峰漣漪柳成浪此中可卜居於以遂天放
客去秋林空沙際石瀨響好隨飛鳥歸一路山煙上
喬木生晝陰清泉響寒溜前邨杳靄中大有雷霆鬭
谷盡鳥飛絶天空雲度閒爾時一回首眼底無青山
題畫(明)徐霖
香爐峰高天削出湖面蒸雲欲吞日列仙上鑿煉丹臺
高人下築藏書室盤紆一道行者通民居僧寺有無中
斜陽影射樵斧白疎星光雜漁燈紅樓船風高殷簫鼓
去急不須人奮櫓棲禽驚散若無情斷林賴有蒼煙補
人間此景何處看慘澹今從畫中見小皴大染設色真
粉本徒令工作眩書畫長留歲月過怪来歐公悔無多
南堂一賞到白髮快雨時晴縱嘯歌
題畫(三首)(明)陳壽
遠道西風落葉寒蕭蕭孤蹇上長安關山不似人心險
遊子休歌行路難
洞庭微雨曉生波一櫂雲山楚客過綠遍蘼蕪歸未得
東風閒唱竹枝歌
楊花如雪正飛春新水茫茫浸綠蘋桃葉桃根何處是
東風愁殺渡江人
題畫(明)龔用卿
獨向江頭坐釣磯浮嵐空翠濕春衣臨流回首看歸鳥
高樹無風山葉飛
題畫(明)吳汝弼
瀑洗層崖净世氛陰陰苔徑足南薰日長誰是山中伴
袖手前溪看白雲
題畫(明)吳孺子
玉露凌寒萬壑空洞庭秋水醉芙蓉小舟不放尋詩夢
撐入邨南卧晚風
題畫(明)張含
百里同雲雪滿篷冥冥那復計西東輕舟不畏耶溪水
向曉南風暮北風
雜畫(明)何&KR1723;
稚子江邊攜水去野人雲外採樵歸閒亭畫永紅塵净
坐看幽禽自在飛
題畫(明)林敏
三生石上舊烟蘿九曲閒雲倚醉過滿地松花仙夢覺
春聲都入榜人歌
題畫(明)鄭鵬
流水盪白石浮雲礙青山亭臺倚蒼翠樓閣空濛間小
橋日已暝采芝人獨還臨流者何為似惜扁舟閒
題畫(明)倪峻
日斜雲斂樹毿毿天際青山露玉簮一櫂歸来無長物
清風明月滿天南
題畫小卷(明)李日華
江上孤吟欲暮天一舟横渡草纖纖柳花飛盡黃鸝啞
只好低頭聽杜鵑
題畫長幅(明)李日華
高嶺嵯峨曲澗幽樹中虚閣俯清流日長睡起無些事
消受江南一段秋
題畫五首(明)李日華
杳杳青山没遠鴻野橋乘醉一扶笻會心只有高原樹
捎破寒雲露晚峰
竹屋雲歸樹不分溪流春漲草泥渾黃鸝睡起纔呼醒
有客尋詩畫打門
發翠峰巒映夕暉千株霜樹繡成幃晴江十月如三月
又倩蘆花作絮飛
霜落蒹葭水國寒浪花雲影上漁竿畫成未擬將人去
茶熟香温且自看
秋水清百尺晚山蒼數層扁舟何所往買鶴與尋僧
題畫(三首)(明)陸弼
江樹何霏微遙山蒼翠裏秋風吹裳衣人影橋下水
欲遡大江流泊舟楊柳岸潮上柳風吹渡江天未旦
江草引行路水風吹渡橋故人家咫尺門外是春潮
題畫(五首)(明)陳繼儒
孤嶼俯春江天青浪花冷石竇小如錢窺見飛帆影
秋莎織樹中秋色吞樓下遠見江南人使舟如使馬
春山雜杳来煙霏散叢薄消夏惟此中夢亦聞泉落
四面種蕉樹不張碧幕紗倚闌調鶴雛啄殘蕉上花
寒月凍不来前山雪籠樹醉披紅葉蓑猶恐人知處
題畫(明)李本
溪頭春水碧粼粼溪上春山絶點塵不信白雲都占盡
也應茒屋有閒人
題畫(明)闕名
結宇蕉陰桐徑邊浮名無用世間傳高情剰有閒中趣
寫出青山不賣錢
題畫(明)僧大圭
積雨平原煙樹重翠崖千丈削芙蓉招提更在秋雲外
只許行人聽曉鐘
題畫(明)僧宗泐
城居不見山披圖得佳趣茒茨隠石根槎橋入溪路敧
崖勢若飛半嶺開晴霧將非夢境中或是曾遊處如登
華頂峰稍識蔓菁渡振衣寧後期松華滿春樹
題小畫(二首)(明)僧宗衍
山色明人眼江風冷鬢絲都將身外事拂石坐移時
秋高山氣佳木落江水静意固不在魚魚驚釣絲影
題畫(五首)(明)僧麟洲
亂山深處白鷗洲不見漁郎問隠流春屋醉聽三日雨
桃花落盡水悠悠
挼藍春水暖初流擘絮晴雲濕未收相約杖藜同步出
有詩多在小橋頭
碧柳絲絲拂釣舟溶溶水面一羣鷗不知誰在茅堂住
坐看青山到白頭
陰森羣樹濕秋光橋下溪流接草堂聞有客来先出候
黃花邨落酒吹香
仙山曾謁大茅君橋裏桃花兩路分不道樓臺風雨上
又聞雞犬隔春雲
題畫(明)僧一初
石林霜葉錦斕斒南邨北邨秋意閒道人莊前一聲笛
放翁艇子出三山
題畫(明)孟氏(名淑卿)
嶺樹盤雲轉溪紆路亦斜晚来煙靄合無處認山家
御定歴代題畫詩類卷二十六
