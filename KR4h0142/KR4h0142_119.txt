欽定四庫全書
御定歴代題畫詩類卷一百十九目錄
雜題類
燕爾館破屏風所畫至精人多歎賞題之(唐劉禹)
(錫)
楊子華畫(唐元稹三首)
資聖寺諸畫傚柏梁體(唐段成式張希復鄭符)
病起見圖畫(唐僧齊已)
題童氏畫(唐闕名)
觀何君寶畫(宋梅堯臣)
表臣齋中閱畫而飲(宋梅堯臣)
趙令晏崔白大圖幅徑三文(宋蘇軾)
子由新修汝州龍興寺吳畫壁(宋蘇軾)
王維吳道子畫(宋蘇軾)
王維吳道子畫(宋蘇轍)
畫歎(宋蘇轍)
石無咎畫苑(宋陳師道)
題鄭防畫夾(宋黃庭堅三首)
謝鄭閎中惠高麗畫扇(宋黃庭堅二首)
題仁老所畫枕屏(宋鄒浩五首)
贈畫士龔子(宋陳造)
題趙生畫(宋陸游)
曝舊畫(宋陸游)
催老融墨戲(宋樓鑰)
跋周忘機畫(宋劉克莊)
題宣和御畫(宋王庭珪)
史畫吟(宋邵雍)
詩畫吟(宋邵雍)
儒衣陳其姓工於畫牛馬魚一日持六簇為贈以
換詩(宋戴復古)
詠畫贈趙道士(宋文天祥)
題公震畫後(宋僧道潛二首)
觀曹夫人畫(宋僧道潛三首)
蒲元亨畫四時扇圖(宋僧德洪)
詠破屏風(唐姚合)
御定歴代題畫詩類卷一百十九目錄
欽定四庫全書
御定歴代題畫詩類卷一百十九
雜題類
燕爾館破屏風所畫至精人多歎賞題之
(唐)劉禹錫
畫時應遇空亡日賣處難逢識别人惟有多情往來客
強將衫袖拂埃塵
楊子華畫(三首)(唐)元稹
楊畫遠於展何年今在兹依然古妝服但感時節移念
君一朝意遺我千載思子亦幾時客安能長苦悲
皓腕卷紅袖錦韝臂蒼鶚故人斷絃心稚齒從禽樂當
年惜貴遊遺形寄丹雘骨象或依稀鉛華已寥落似對
古人民無復昔城郭予亦觀病身色空俱寂寞
顛倒世人心紛紛乏公是真賞畫不成畫賞真相似丹
青各所尚工拙何足恃求此妄中情哀哉子華子
資聖寺諸畫傚柏梁體(唐段成式張希復鄭符聯句)
吳生畫勇正戟攢(成式)出變竒勢千萬端(希復)蒼蒼鬼怪層
壁寬(符)覩之忽忽毛髮寒稜伽之力所疲殫(成式)李真周
昉優劣難(符)活禽生卉推邊鸞(成式)花房嫩彩猶未乾(希復)
韓幹變態如激湍(符)昔哉壁畫勢未殫後人新畫何汗
漫(希復)
病起見圖畫(唐)僧齊已
病起見圖畫雲門興似饒衲衣椶笠重嵩岳遠山遥命
在齋猶赴刀閒髮盡凋秋光漸輕健欲去倚江橋
題童氏畫(唐)闕名
林下材華雖可尚筆端人物更清妍如何不出深閨裏
能以丹青寫外邊
觀何君寳畫(宋)梅堯臣
燕馬易畫吳牛難圖馬骨應細牛骨麤馬毛要密牛毛
疎麤疎必辨别細密多糢糊乃知戴嵩筆能出韓幹徒
幹馬精神在韁勒嵩牛怒鬭無牽拘昨日何家觀小軸
絹雖破爛色不渝二頭相觸角競犄前脚如跪後脚舒
尾株榻直脊膂蹙筋力寫盡蹄腕殊一勝一敗又苦似
勝者狠逐敗者趨卷窮赤印置小字置字乃是陶尚書
尚書國初人愛畫收幾廚買時不惜金與帛帛載羊車
錢載驢後世兒孫不能保賣入窮市無須臾凡目矜新
不重故千錢酬直皆笑愚四牛遂為何氏有裝背入眼
天下無坐中吾儕趣已異又喜玄女傳兵符此本實稱
閻令畫下筆簡細容顔殊三人鬼狀一牛首八女二十
美丈夫黃帝中間蔭葩蓋霞扇錯玳旌擁朱冠服難知
歲月遠但見儀衛森清都復觀鹿臺獨夫愛妲巳不笑
何由娛酒池肉林騎行䏑剖心斮脛堪悲吁數幅吳王
宴西子綵舟張樂當姑蘇宫娥數百簇高下鬒髻一一
紅芙蕖危風細浪得平遠前對洞庭傍太湖商紂夫差
可垂誡歴世傳玩參盤盂雕鷹草木不足記特詠此事
心何如
表臣齋中閱畫而飲(宋)梅堯臣
嘗觀韓幹馬人物亦如生君收四病骨無肉只崢嶸二
匹痒磨樹二匹縱其情意思若不任千里未可行古絹
蠧已盡彩色無精明歎惜傳至此幾人金帛輕隋時有
名筆獨寫嚴君平猶持杖頭錢罷肆心莫營魁然中貴
人坐榻不知名畫中有畫屏山石侔天成今時長沙叟
獼猴檞林横疏毛與設色前代何角爭餘存品雖高我
未易敢評主人愈好事緘笥酒壺傾
趙令晏崔白大圖幅徑三文(宋)蘇軾
扶桑大繭如甕盎天女織綃雲漢上往來不遣鳳銜梭
誰能鼓臂投三文人間刀尺不敢裁丹青付與濠梁崔
風蒲半折寒鴈起竹間的皪横江梅畫堂粉壁翻雲幕
十里江天無處著好臥元龍百尺樓笑看江水拍天流
子由新修汝州龍興寺吳畫壁(宋)蘇軾
丹青久衰工不藝人物尤難到今世每摹市井作公卿
畫手懸知是徒隸吳生巳與不傳死那復典刑留近歲
人間幾處變西方畫作波濤翻海勢細觀手面分轉側
妙算毫釐得天契始知真放本精微不比狂花生客慧
似聞遺墨留汝海古壁蝸涎可垂涕力捐金帛扶棟宇
錯落浮雲卷新霽使君坐嘯清夢餘幾疊衣紋數衿袂
他年弔古知有人姓名聊寄東坡弟
王維吳道子畫(宋)蘇軾
何處訪吳畫普門與開元開元有東塔摩詰留手痕吾
觀畫品中莫如二子尊道子實雄放浩如海波翻當其
下手風雨快筆所未到氣巳吞亭亭雙林間彩暈扶桑
暾中有至人談寂滅悟者悲涕迷者手自捫蠻君鬼伯
千萬萬相排競進頭如黿摩詰本詩老佩芷襲芳蓀今
觀此壁畫亦若其詩清且敦祗園弟子盡鶴骨心如死
灰不復温門前兩叢竹雪節貫霜根交柯亂葉動無數
一一皆可尋其源吳生雖妙絶猶以畫工論摩詰得之
於象外有如仙翮謝籠樊吾觀二子皆神俊又於維也
斂袵無間言
王維吳道子畫(宋)蘇轍
吾觀天地間萬事同一理扁也工斲輪乃知讀文字我
非畫中師偶亦識畫旨勇怯不必同要以各善耳壯馬
脱銜放平陸步驟風雨百夫靡美人婉娩守閒獨不出
庭戶修容止女能嫣然笑傾國馬能一蹴致千里優柔
自好勇自強各自勝絶無彼此誰言王摩詰乃過吳道
子試謂道子來置汝所挾從軟美道子掉頭不肯應剛
傑我巳足自恃雄奔不失馳精妙實無比老僧寂滅生
慮微侍女閒潔非復婢丁寧勿相違幸使二子齒二子
遺跡今豈多岐陽可貴能獨備但使古壁常堅完塵土
雖積光熖長不毁
畫歎(宋)蘇轍
武燕未遠嗟誰識趙董紛紛枉得名已矣孫陳舊人物
至今但數漢公卿
石無咎畫苑(宋)陳師道
卒行無好步事忙不草書能事莫促迫快手多麤疎君
看荷葦槲葉扇崔家中叔三人俱埽除事物費歲月收
完神氣忘形軀恍然有得奪天巧衰顔生態能相如市
師信手無贏餘一日畫出東封圖眼前百口怪神速背
後十指爭椰揄君家畫苑傾東都錦囊玉軸行盈車補
完破碎收亡逋欲得不計有與無問君此病何當祛君
言無事聊自娱世間何事非迷途挾策未必賢樗蒲苑
中最愛文與蘇情親不獨生同閭自謂知子誰如予叔
也不癡回不愚憐君用意常勤渠揮毫灑墨填空虚風
梢雨葉出新意老樹僵立何年枯我生百事不留意外
物不足煩敺除翰墨纔能記名字摹臨寫貎無工夫見
弱不救危不扶獨無一物充庖廚看君髮漆顔丹朱意
氣健如生馬駒逢人不信六十餘郁然一莖無白鬒吕
公落寞起釣屠南山四老東宫須人生晩達有如此應
笑虞翻早著書
題鄭防畫夾(三首)(宋)黃庭堅
子母猨啼槲葉山南山北危機世故誰能樗里彀中皆
是由基
惠崇煙雨歸鴈坐我瀟湘洞庭欲喚扁舟歸去故人言
是丹青
折葦枯荷共晚紅榴苦竹同時睡鴨不知飄雪寒雀四
顧風枝
謝鄭閎中惠高麗畫扇(二首)(宋)黃庭堅
會稽内史三韓扇分送黃門畫省中海外人煙來眼界
全勝博物註魚蟲
蘋汀遊女能騎馬傳道蛾眉畫不如寶扇真成集陳隼
史臣今得殺青書
題仁老所畫枕屏(五首)(宋)鄒浩
昔侍先君官四明往來皆向此中行昊天欲報嗟何及
空對小屏無限情
萬頃紅蕖照落暉五雲門外賀家池别來無復當時興
二十四年空自知
古堰横空舟楫回曹娥江上候潮來全家彌月寒光裏
日日鮮鱗醉潑醅
天華寺前維小舟僧窗軒豁留清眸平湖秋霽淨如鏡
時復輕輕飛白鷗
身在九疑麓門當二水流誰知剡中勝朝夕助嬉遊
贈畫士龔子(宋)陳造
古人論畫索畫外世俗區區較形似眼明亦有可人者
龔子畫形兼畫意秋蘭春蕙相與芳梅花照影生暗香
倚煙映霧各夸嫮併作短軸供寶藏斬新雪色三丈壁
勝日煩渠揮淡墨楂枒老樹對醜石龍騰獸伏起恍惚
松底跳波隠隠轟千鼙石間横斜風竹相因依長翁雅
趣在水竹新開湖南規辦五畝綠此松此石偕四友身
未出門先在目暮年供給良易足龔子惠我真絶俗萬
錢酬贈不頷頤新詩渠能飽君腹平生好事吾屢空龔
子好事未後翁藏詩寶畫從人笑與子把玩無終窮
題趙生畫(宋)陸游
東都畫手排浮萍天子獨賞一趙生幅縑尺紙皆厚賜
衆史妒媢都人驚邇來一筆不復見好事往往空聞名
竒哉此獨出劫火論價直恐千金輕老廉博士最别識
一見自謂雙眼明老夫寓居旱河上矮軸正向幽窗横
飯餘捫腹看不厭林外重閣高崢嶸憑誰喚住兩禪客
水邊共聽煙鐘聲
曝舊畫(宋)陸游
故篋開緘一愴情斷縑殘幅尚知名翩翩戲鵲如相語
洶洶驚濤覺有聲柳暗正當煙未斂花穠仍值雨初晴
百年手澤存無幾蟲蠧塵侵祗涕横
催老融墨戲(宋)樓鑰
古人惜墨如惜金老融惜墨如惜命濡毫洗盡始輕拂
意匠經營極深夐人非求似韻自足物已忘形影猶映
地蒸宿霧日未高雨帶寒煙山欲暝中含太古不盡意
筆墨超然絶畦逕畫家安得論三尺身世生緣俱墮甑
人言可忘不可親夜半叩門寧復聽三生宿契誰得知
一見未言心已應巖傾千丈雪散空上有清池開錦鏡
意行忽覺發虎嘯許作新圖寫幽勝歸尋一紙五十尺
傅以礬膠如練淨自知能事難促追卷送松窗待清興
筆端寸寸意何如西抹東塗應略定何當一日快先覩
洗我昏眸十年病
跋周忘機畫(宋)劉克莊
周郎詞藝妙天下似是詩家非畫家寧與嵇公寫琴操
不為盛尹作梅花
題宣和御畫(宋)王庭珪
玉鎖宫扉三十六誰識連昌滿宫竹内院寒梅欲放春
龍池水暖鴛鴦浴宣和殿後新雨晴兩鵲飛來向東鳴
當時妙手貎不成君王筆下春風生長安老人眼曾見
萬歲山頭翠華轉恨臣不及宣政初痛哭天涯觀畫圖
史畫吟(宋)邵雍
史筆善記事畫筆善狀物狀物與記事二者各得一詩
史善記意詩畫善狀情狀情與記意二者皆得精狀情
不狀物記意不記事形容出造化想像成天地體用自
此分鬼神無敢異詩者豈於此史畫而已矣
詩畫吟(宋)邵雍
畫筆善狀物長於運丹青丹青入巧思萬物無遯形詩
筆善狀物長於運丹誠丹誠入秀句萬物無遯情詩者
人之志言者心之聲志因言以發聲因律而成多識於
鳥獸豈止毛與翎多識於草木豈止枝與莖不有風雅
頌何由知功名不有賦比興何由知廢興觀朝廷盛事
壯社稷威靈有湯武締構無幽厲攲傾知得之艱難肯
失之驕矜去巨蠧姦邪進不世賢能摘陰陽粹美索天
地精英籍江山清潤揭日月光榮收之為民極著之為
國經播之於金石奏之於大庭感之以人心告之以神
明人神之胥悅此所謂和羹既有虞舜歌豈無臯陶賡
既有仲尼刪豈無季札聽必欲樂天下舍詩安足憑得
吾之緒餘自可致昇平
儒衣陳其姓工於畫牛馬魚一日持六簇為贈以
換詩(宋)戴復古
生絹六幅淡墨圖伊人筆端有造化驊騮汗血捉電光
牯㹀倦耕眠草下陂塘漠漠煙雨後出水羣魚戲瀟灑
細看物物有生意不比尋常能畫者請君就此三景中
揮毫添我作漁翁岸頭孤石持竿坐白鷺同居蒲葦叢
有時尋詩出游衍款段徐行山路遠奚奴逐後背錦嚢
木杪斜陽鴉噪晩有時蓑笠過田間農婦農夫相往還
手放鉏犂吹短笛日暮青郊黃犢閒王孫貴人不識此
此是吾儂佳絶處挂君圖畫讀吾詩令人懶踏長安路
咏畫贈趙道士(宋)文天祥
欲覓龍泉舊時筆相傳此手世間無黃金不買昭君本
只買嚴陵歸釣圖
題公震畫後(二首)(宋)僧道潛
錯莫江雲結暝陰歸飛宿翼半浮沉毫端領略無遺種
想見雍容物外心
蒹葭照雪含餘潤古木攙天氣老成山谷不來居士死
何人為子一題評
觀曹夫人畫(三首)(宋)僧道潛
野水平林渺不窮雪翻鷗鷺點晴空洞房豈識江湖趣
意象冥將造化同
華屋生知世胄榮誰教天付與多能西風白草牛羊晩
隠見横岡一兩層
臨平山下藕花洲旁引官河一帶流兩櫂風帆有無處
筆端須與細冥搜
蒲元亨畫四時扇圖(宋)僧德洪
畫工妙物無不可誰能筆端自忘我醉蒲睡著呼不聞
但見解衣盤礴羸起來漱墨滋破研霜綃咫尺開紈扇
點綴四時無不有但見眼前紅綠眩雲破連峰青碧開
林梢時復見樓臺斷橋落日空流水為問秦人安在哉
春山杳靄知何處夏木森森蔽風雨秋陰未破雪滿山
笑指千峰欲歸去
詠破屏風(唐)姚合
時人嫌古畫倚壁不曾收露滴膠山斷風吹絹海秋殘
雪飛屋裏片水落牀頭尚勝凡花鳥君能補綴不
御定歴代題畫詩類卷一百十九
