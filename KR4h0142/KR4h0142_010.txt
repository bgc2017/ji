欽定四庫全書
御定歷代題畫詩類卷十目錄
山水類
書王定國所藏煙江疊嶂圖(宋蘇軾)
讀東坡疊嶂圖(宋張九成)
秋煙疊嶂圖(元劉因)
米元章雲煙疊嶂(元劉因二首)
題趙子昂疊岫圖(元戴表元二首)
題煙江疊嶂圖(元王惲二首)
題錢舜舉畫煙江疊嶂圖(元蒲道源)
趙松雪重江疊嶂圖(元鄧文原)
陸探微層巒曲隖圖(元鄧文原)
題顧善夫所藏張僧繇畫翠嶂瑶林圖(元鄧文原)
題子昂長江疊嶂圖(元虞集)
松雪老人臨王晉卿煙江疊嶂圖(元柳貫)
題高尚書藤紙畫雲林煙嶂圖(元柳貫)
張僧繇翠嶂瑶林(元吳鎮)
陸探微員嶠仙游(元吳鎮)
陸探微層巒曲隖(元吳鎮)
趙松雪重江疊嶂(元吳鎮二首)
為松瀑黃尊師作溪山疊翠圖(元馬臻)
題朱孟辯層巒圖(明貝瓊)
書雲林畫林亭遠岫(明吕敏)
題煙波疊嶂圖(明李曄)
題趙松雪重江疊嶂圖(明陳敬宗)
趙松雪長江疊嶂圖(明吳寬)
題谿山疊翠卷(明唐寅)
趙松雪重江疊嶂圖(明陳鑑)
為王元美題王晉卿煙江疊嶂圖(明張鳳翼)
題王晉卿煙江疊嶂圖蘇子瞻歌(明王世貞)
趙松雪重山疊嶂圖歌(明王世貞)
雲林生畫林亭遠岫(明顧敬)
寄題台州倅廳雲壑(宋樓鑰)
題高彦敬煙嵐圖(元程鉅夫)
李咸熙翠巖流壑圖(元黃公望)
雲峯圖(元袁桷)
題雲崖圖(元傅若金)
郭天錫雲岫圖(元吳師道)
題白府判仲謙所藏錢舜舉巖壑圖(元劉詵)
為鄧靜春作幽谷圖(元朱德潤)
為唐景玉畫丘壑圖(元倪瓚)
趙元畫懸崖圖(明楊基)
題江岫圖(明張紳)
題雲門翠微深處(明僧大圭)
題趙楶所收趙令穰大年煙林(宋張耒二首)
題黃華江皋煙樹(金雷淵二首)
題煙波雲樹圖(元丁復)
寄謝方方壺寫寄遥山古木(元成廷珪)
高彦敬遠山木石圖(元袁桷二首)
題青山碧篠圖(元吳鎮)
題溪山煙樹圖(明謝廷柱)
雲山煙樹圖(明唐寅)
題遠峰卷(明陸深)
御定歷代題畫詩類卷十目錄
欽定四庫全書
御定歷代題畫詩類卷十
山水類
書王定國所藏煙江疊嶂圖(王晉卿畫)(宋)蘇軾
江上愁心千疊山浮空積翠如雲煙山邪雲邪遠莫知
煙空雲散山依然但見兩厓蒼蒼暗絶谷中有百道飛
來泉縈林絡石隠復見下赴谷口為奔川川平山開林
麓斷小橋野店依山前行人稍度喬木外漁舟一葉江
吞天使君何從得此本點綴毫末分清妍不知人間何
處有此景徑欲往置二頃田君不見武昌樊口幽絶處
東坡先生留五年春風搖江天漠漠莫雲卷雨山娟娟
丹楓翻鴉伴水宿長松落雪驚醉眠桃花流水在人世
武陵豈必皆神仙江山清空我塵土雖有去路尋無緣
還君此圖三歎息山中故人應有招我歸來篇
讀東坡疊嶂圖有感因次其韻(宋)張九成
虯鬚英武喧天淵當時功臣畫凌煙漢家驍騎才三萬
北攻稽落書燕然勲名鼎鼎磨星斗百年衰落歸黃泉
人間凡事都如夢不如挂冠神武尋山川我昔曾登會
稽頂超遥疑在羲皇前下觀濤江卷飛雪旁看秦望森
摩天祖龍定是同鮑臭鴟夷却得攜妖妍悠然會意不
復出荷鋤便欲耕春田君不見淵明歸去傳圖畫伯時
妙手垂千年我藏東絹今拂拭正欲寫此春江浩渺山
連娟更要元龍湖海士百尺樓中相對眠玉京蓬島置
勿問人間今是地行仙岷江寥寥三峽遠此心欲往知
何緣煩君斷取來方丈徑入東坡疊嶂篇
秋煙疊嶂圖(元)劉因
不傳者死不亡存滅沒天機尚有痕曾向煙霏見真態
依然猶是畫家魂
米元章雲煙疊嶂圖(二首)(元)劉因
筆勢相傳是阿章短屏山影露微茫苦心只辦雲煙好
不捄人呼作米狂
煙影天機滅沒邊誰從豪末出清妍畫家也有清談弊
到處南華一嗒然
題趙子昂疊岫圖(二首)(元)戴表元
百折雲顚路儘通無名怪木淡書空相逢無問秋江客
不是巴中是剡中
白石青林底處無侵雲亦有小屠蘇林花飛盡不歸去
揮汗江城看畫圖
題煙江疊嶂圖(二首)(元)王惲
楚水吳山萬里秋風帆吹飽北來舟應憐滿眼新亭客
空對江山雙淚流
江上晴嵐萬疊山幾緣亡國帶愁顔而今一統無南北
滿意風煙送往還
題錢舜舉畫煙江疊嶂圖(元)蒲道源
江山奇絶吳楚鄉畫史又與生錢郎錢郎下筆得天趣
意象髣髴開衡湘浮空水光接巨浸隔岸嵐翠摩穹蒼
幽巖梵宫半隠見老樹樵舍相迷藏中流一葉泛小艇
遠澗千尺横修梁山居熙熙自太古下視擾擾徒奔忙
我來京國行九軌塵土眯目鬚眉黃困餘偶作林壑夢
歸計未遂驚彷徨明窗豁然看此畫便覺胸次生清凉
何時挐舟徑成往長嘯振衣千仞岡
趙松雪重江疊嶂圖(元)鄧文原
東風江上柳初團海燕飛飛杏雨寒帆影亂催人去遠
煙光遥映嶂為攢鶯啼幾處邨方市犬吠千家客正餐
滿目溟濛無著處一林鐘磬落潮湍
陸探微層巒曲隖圖(有序)(元)鄧文原
善夫過訪出示探微妙筆不勝驚訝漫賦若此以識
奇覯
勾吳山水素稱奇箇裏神工巳得之山翠却從林外出
水深常遶屋東澌雞鳴竹里人何處犬護柴門客正炊
一段風煙誰會得避秦當日自相宜
題顧善夫所藏張僧繇畫翠嶂瑶林圖
(元)鄧文原
善夫夙有耽奇癖珍祕何須羡賈胡徽廟未銷當日字
僧繇仍見昔年圖千林歷落人煙密萬里縈迴鳥道孤
幾欲臨風試題句恍疑身世在冰壺
題子昂長江疊嶂圖(元)虞集
昔者長江險能生白髮哀百年經濟盡一日畫圖開僧
寺依稀在漁舟浩蕩回蕭條數根樹時有海潮來
松雪老人臨王晉卿煙江疊嶂圖歌
(元)柳貫
君不見帝壻王家寳繪堂山川發墨開洪荒重江疊嶂
詩作畫東坡留題雲錦光又不見後身松雪齋中叟伸
紙臨摹筆鋒走樓臺縹緲出林坳蘆葦蕭騷藏澤藪白
雲飛不盡青冥百丈牽江入樊口墨花照几射我眸我
為搴芳歌遠遊胸中是物有元氣世上何所無滄洲我
疑此叟猶未化瞬息御氣行九州五山四溟一觴豆瑣
細弗遺囊楮收故能援毫發天藻不與俗工爭醜好楚
山雲歸楚水流萬里秋光如電埽拈來關董散花禪别
出曹劉斲輪巧披圖我作如是觀毛穎陶泓共聞道嗚
呼相馬亦相人駑駘豈得同祥麟舍夫毛骨論形似如
此鑒賞焉能真後來有問延祐脚意索舉似吾方歅
題高尚書藤紙畫雲林煙嶂圖(元)柳貫
髯翁昔飲西湖淥滿意看山看不足醉拈官紙寫秋光
割截五州雲一幅吾聞妙畫能通仙此紙度可支千年
祇愁蓬萊失左股六鼇戴之飛上天
張僧繇翠嶂瑶林(元)吳鎮
前峰突兀後峰攢萬木彫殘景色闌仙館無人清磬杳
瑶蹊有客碧蘿寒一縑點染空青遠六法精深秀色團
寄語故人珍襲處僧繇還屬畫中看
陸探微員嶠仙游(元)吳鎮
梅閣重重翠繞遮時時雲氣颭平沙千峰樹色藏朝雨
百道江聲送晚霞洞古數留仙子蹟溪迴深護羽人家
遨遊每憶無塵地咫尺仍堪閱歲華
陸探微層巒曲隖(元)吳鎮
六法斯圖見神奇指掌分萬峰凝翠靄一水弄清紋樹
密猨啼苦橋迴鳥喚羣溪邊有茅屋處處挂斜曛
趙松雪重江疊嶂(二首)(元)吳鎮
江色千重碧煙光無限青數峰横翠黛一逕入層扄倚
市柳為幄迎人花自馨征帆遥點點漁唱起滄溟
摩詰詩兼畫斯圖若比肩江深煙浪接山出暁雲連柳
市疎鐘斷花林青旆懸鷗波風月好瞻對使人憐
為松瀑黃尊師作溪山疊翠圖(元)馬臻
平生固多愚懶惰足棄捐賴有詩畫事與物相磨研恨
無鵝溪絹幽意鬱不宣秋晚形神清落筆且周旋尺素
混太古象具剖闢先溪山忽重疊浩思浮雲煙樓觀金
碧開衆態敷幽妍秋色挾以至高風生樹巔羣有備一
幻孰謂理不然老耳厭喧卑但覺静所便幸遇古君子
締此翰墨緣見山有真意淵明得其全
題朱孟辯層巒圖(明)貝瓊
疊嶂何崔嵬遠近皆可數不學王宰遲棄墨如棄土林
藏風雨急石戴冰雪古初疑造化鍾巳覺精靈聚遥思
兩山下流泉細通圃茅屋今何如人去苔生戶
書雲林畫林亭遠岫(明)吕敏
憶過梁溪宅于今向廿年賦詩清閟閣試茗惠山泉夜
雨牽離夢春雲黯遠天鄉情與離思看畫共茫然
題煙波疊嶂圖(明)李曄
憶昨扁舟上南斗順風看山如馬走前山在眼後山失
紫翠繽紛落吾手當年見山如畫圖畫圖得似當年無
臨軒把翫笑絶倒蚤覺詩思生江湖江風蕭蕭煙水暮
盡是漁翁釣魚處安得身輕如白鷗江上飛來又飛去
冷泉亭子深且幽我昔杖履曾追遊山中正當朝雨霽
坐聽泉水涓涓流初如松風灑萬壑忽如仙佩鏘鳴璆
又如蛟龍起潭窟霹靂閃電摧林丘黃猨抱子挂秋影
良久不下聲啾啾是時同行四五人相對毛髮寒颼颼
乃知福地難久住却載酒壺登綵舟故鄉一别幾十載
江湖浪迹如沙鷗風塵澒洞箭滿眼欲歸洗耳嗟何由
飛來山色入我夢碧松丹桂枝相樛每逢泉石必宿留
題詩感慨無時休胡君亦是聽泉者胸次磊落非常儔
何當暇日登君樓與君作記樓上頭
題趙松雪重江疊嶂圖(明)陳敬宗
曠望不可極江山圖畫中晴空開浩蕩元氣闢鴻濛遠
樹崑崙外扶桑滄海東黃河來萬里弱水出三峰帆影
秋波棹潮音暁寺鐘雨收龍入壑煙暝鶴歸松妙墨真
名筆神機奪化工古來精絶者誰似水晶宫
趙松雪長江疊嶂圖(明)吳寬
長江滔滔向東瀉憶昔扁舟順流下慈悲閣前浪花白
兩岸青山似奔馬蒹葭楊柳風颼颼江行六月疑深秋
歸來巳是十年事看畫偶然思舊遊江流樹色非邪是
仍見山腰隠高寺赤岸滄洲杳靄間咫尺悠然起愁思
苕溪影落鷗波亭王孫弄筆何時停北來戎馬暗江滸
千古遺恨歸東溟
題谿山疊翠卷(明)唐寅
春林通一徑野色此中分鶴跡松根見泉聲竹裏聞草
青經宿雨山紫帶斜曛采藥知何處柴門掩白雲
趙松雪重江疊嶂圖(明)陳鑑
松雪仙人秉巨扛一時揮灑世無雙後山雲起嶂西嶂
隔浦帆過江外江潮退淺沙寒鴈集聲來遠市暁鐘撞
畫圖咫尺殊千里諸老風流久巳降
為王元美題王晉卿煙江疊嶂圖(和蘇長公韻)
(明)張鳳翼
生綃六尺千重山山頭隱約生雲煙仙遊展此忽驚悟
恍復行役心茫然初疑篷忩夢五老髣髴倒挂匡廬泉
又疑黃河放舟楫順流百折沿長川浮圖嵯峨綵雲表
人家高下蒼崕前得無蓬山與海嶠凌波别有壺中天
王郎丘壑出毫末丹青金碧相爭妍分明秦源入晉世
變幻滄海成桑田長公愛此作長句紙尾題之元祐年
中丞懷賢喜步武玉環飛燕俱嬋娟枕中抽書納此卷
陶然枕石江干眠東山自足老謝傅北闕何勞呼謫仙
鳳廷賡歌麟閣畫暫寄物外成清緣煙巒可攀亦可望
宋君惆悵明河篇
題王晉卿煙江疊嶂圖蘇子瞻歌(仍用蘇韻)
(明)王世貞
千濤躍江千疊山晴煙籠山山吐煙與君柱笏聊騁望
但見一氣長蒼然細看雲腰出矮屋復有木末奔寒泉
漁網迎陽罥小港布帆吹籟彌平川王家禁臠得此景
骨格迥出荆關前胸中八九小雲夢筆底萬頃滄浪天
眉山學士高興發秀句欲奪春江妍以兹不愛玉堂美
去買陽羡山中田此圖此歌有神護小住人間四百年
摩挲絹素開黯淡飛舞醉墨藏便娟卧游齋頭一展看
恍若身對湘巫眠鼎湖髯挂都尉去學士亦非芙蓉城
内仙鄒陽後身薄自暁舍我誰結三生緣嗚呼江煙幻
滅在俄頃萬古不廢王蘇篇
趙松雪重山疊嶂圖歌(明)王世貞
昔登江上山頗愛江上句天際識歸舟雲中辨煙樹長
風不起漁歌閒大鵠小鳬爭往還坐身突兀峭蒨表著
眼莽蒼熹微間歸來舉頭觸四壁但覺膏肓有泉石誰
洗丹青開墨素令我蒼翠流裀席摩挲舊遊亦如此髣
髴煙霞指端起山凹那當别有雲天低不辨誰為水吳
興王孫妙自知不諱前身為畫師直將平遠苕霅趣寫
出滉瀁金焦奇老夫手挈盧敖杖更辦鴟夷五湖舫欲
作寰中汗漫游即披此卷神先往
雲林生畫林亭遠岫(明)顧敬
雲林八法寫倪迂夏木幽亭翠幾株雨後長洲政如此
騎駝山色近何如
寄題台州倅廳雲壑(宋)樓鑰
頃年登臨赤城裏江繞城中萬家市治中寄我雲壑圖
快讀新詩眼如洗回思歲月如星流念念飛空尋舊遊
披圖哦詩想幽致直欲攜節上山頭聞有於菟在岑蔚
晚徑寒鵶敢翔集幾年榛棘蔽&KR0008;鼯一朝絶境從中出
細路雖非五達康縈迴自覺阻且長萬壑風煙開絶頂
一丘曲折于中藏老沙射日眼星炯梅峽含風襟袖冷
千巖高下各異狀如障如峰亦如嶺天意須憑意匠營
山不在高仙則名規模巳定力未暇他時會有滕王亭
風浪隔闊天垂幕安得扣問親剝啄哦詩夢到故山川
睡美不知鐘鼔傳
題高彦敬煙嵐圖(元)程鉅夫
西南多連峰東北多大野大野少人耕連峰有人寫寫
之貽卧遊誰為識真者獨有房山公癖山如癖馬向宦
浙河干收拾不盈把雲煙何慘澹水木亦瀟灑匪獨妙
丹青秀句蔚騷雅胸中殊磊磈筆底聊復且君看諸可
翫何者獨非假削平藝稻粱庶以飽天下
李咸熙翠巖流壑圖(元)黃公望
石磴連雲暮靄霏翠微深杳玉泉飛溪迴寂静塵蹤少
惟許山人共採薇
雲峰圖(元)袁桷
融融洩洩互低昂絶頂瓊冠白玉裳聞道溪南三尺雨
道人推枕召髯羊
題雲崕圖(元)傅若金
高崖含青空雲氣所出入絪緼日千態嶄絶恒特立雨
合龍挂低風迴鳥飛急寄言為山者進簣庶可及
郭天錫雲岫圖(元)吳師道
撩亂春雲雜曉嵐時于湧雪出青藍依稀一筆誰傳與
北固山前海岳菴
題白府判仲謙所藏錢舜舉巖壑圖
(元)劉詵
我如謝公好名山開卷著我千巖萬壑間亂煙遥峰出
縹緲怪石翠樹相回環忽然山破飛瀑落皎如仙人玉
帶垂雲端喧豗欲撼溪谷動使我毛髮森清寒不知其
間有何徑但見荷擔兩兩相追攀浮屠崔嵬蒼壁頂佛
屋隱映長松關下通窈窕知何處想見小溪穿石去沙
邊汲叟犬相随橋上行人驢半渡林空路斷孤舟横或
坐舟尾或疾撐左巖右灘地苦狹長篙落石如有聲我
疑桃源從此逝恍若風景非人世欲呼錢郎問其塗錢
郎巳去誰能呼
為鄧静春作幽谷圖(元)朱德潤
深深冥冥溪谷隂怪石突出當重林迴壑奔流石礧礧
寒霧噴薄浮輕岑猿猱飛攀山欲立懸崖老樹蒼鱗濕
有客擔簦負長笈欲行不行驢脚澀風吹征衣天欲暮
旅館不逢前阻渡此際遥知行路難却向今朝畫中覩
為唐景玉畫丘壑圖(元)倪瓚
丹青留玉斧真籙佩青童蜕迹氛埃外怡情巖穴中吹
笙緱嶺月理詠舞雩風欲畫玄洲趣揮毫清興同
趙元畫懸崖圖(明)楊基
懸崖無根谷無底樓閣參差半空起不信神工斧鑿成
人間至險無如此我對畫圖猶拊膺何况崎嶇險處登
槿樹籬邊堤似掌藕花池上月如燈
題江岫圖(明)張紳
烏衣巷裏東風老蝴蝶飛來滿芳草美人春夢隔天涯
十二巫山眉不埽巫山巫峽江水新煙波渺渺江南春
鴛鴦不識横塘路鸚鵡窗間呼向人青綾誰共官曹宿
雪楮雲毫吮晴綠太常春甕碧霞沉六曲屏風對銀燭
題雲門翠微深處(明)僧大圭
溪閣重重翠崦遮無時雲氣濕袈裟千峰樹色藏朝雨
六寺鐘聲送晩鴉筆塜天寒收柿葉香壇風落埽松花
倦遊每憶消閒地早晩扁舟向若邪
題趙楶所收趙令穰大年煙林(二首)
(宋)張耒
江上孤煙蔽遠林秋原人静下鳴禽水鄉此景常經眼
誰信侯家畫萬金
楓林荻港白晝静落鴈飛鷗盡日閒平遠起君千里恨
清詩可要助江山
題黃華江皋煙樹(二首)(金)雷淵
疎柳静茆亭亭下長江路不見亭中人蕭蕭煙景暮
江山萬里眼一亭略約之黃華未死在看取畫中詩
題煙波雲樹圖(為楊元清賦)(元)丁復
江鄉自是多煙雲綠波青樹渺不分小檐大棟隔兩濆
黑犍如蟻人如蟁布帆西來飽風色寒聲動地秋紛紛
黃蘆白藋搖斷渚坐客回頭聽急雨孤篷遥遥半鍼許
健刺沙灣逆風去亦知家在前邨住百年即合老為農
六十江湖禿鬢翁而今借宅六帝宫眼花霧落天濛濛
夢魂不到潯陽浦為人愁水更愁風
寄謝方方壺寫寄遥山古木(元)成廷珪
鬼谷隂隂苔蘚斑只除猨鶴伴高閒丹光或在藤蘿外
劒氣常留水竹間每讀内篇消永日還將生紙寫遥山
衰翁可是無仙骨不得相從共往還
高彦敬遠山木石圖(二首為紀夢符學士作)
(元)袁桷
身比寒厓枯木心似浮雲太虚落日前峰堪隱丹青渺
渺愁予
黃髮蒼顔並轡白雲青山比肩誰道風流巳矣只今圖
畫依然
題青山碧篠圖(元)吳鎮
青山白雲繞碧篠蒼煙迷幽人日無事坐聽山鳥啼鳥
啼有眞趣對景看山隨所遇乾坤浩蕩一浮漚行樂百
年身是寄
題溪山煙樹圖(明)謝廷柱
遠山冥濛入煙霧近山參差頭角露園榆岸柳色不分
籬落邨墟欲迷路鵓鳩布穀處處鳴野渡溪橋春水生
屋外青帘濕不舞萬家蠶事千邨耕右丞之畫多妙思
畫中有詩無乃是忽然煙潤生高堂瑟瑟衣裾避空翠
鳳凰臺下春可憐閩客對景心茫然披圖不覺動野興
清宵有夢巴江田
雲山煙樹圖(明)唐寅
煙山雲樹靄蒼茫漁唱菱歌互短長燈火一邨雞犬静
越來溪北近横塘
題遠峰卷(明)陸深
草堂虛敞對羣山日日鈎簾意獨閒度海亂雲封畫戟
洗天凉雨濕青鬟秋高古樹微茫裏日暮層巒縹緲間
自是謝公多逸興每攜僧屐恣躋攀
御定歷代題畫詩類卷十
