欽定四庫全書
御定歴代題畫詩類卷六十三目錄
仙佛類
劉阮天台圖(元唐肅)
題劉阮天台圖(明徐庸)
劉阮遇仙圖(明程敏政)
題洪厓先生出市圖(元牟巘)
題洪厓出遊圖(元黃溍)
題洪厓先生像卷(元錢選)
子晉吹簫圖(元張天英)
吹簫圖(元劉永之)
陳搏睡圖(元歐陽玄)
題陳希夷大睡圖(元陳旅)
陳搏像(元鄭元祐)
題希夷長睡圖(明丘濬)
題陳希夷睡圖(明史鑑)
華山高睡圖(明姚綸)
華山高睡圖(明葛孔明)
希夷像(明陳繼儒)
劉商觀奕圖(元成廷珪)
題劉商觀奕圖(明張以寧)
題劉商觀奕圖(明貝瓊二首)
劉商觀奕圖(明金幼孜)
圍碁圖(元黃溍)
觀奕圖(元貢性之)
觀奕圖(明高啟)
觀奕圖(明解縉二首)
題觀奕圖(明張鳳翼)
題奕碁圖(明王世貞)
爛柯圖(元張雨)
題王質爛柯圖(明徐渭)
賦得奕仙圖(明徐渭)
題葛仙翁移家圖(元陳基)
葛仙翁移居圖(元袁桷)
題葛仙移家圖(元于立)
題葛仙翁移家圖(元鄭東)
題葛仙翁移家圖(元張遜)
葛稚川移居圖(元王逢)
題葛洪移居圖(明鎦崧)
題葛仙翁移家圖(明徐賁)
題葛仙翁移家圖(明陳基)
題天台採藥圖(元于立)
題王孟京先生采芝生卷(元陶宗儀)
高漫士為道人游月窗作水墨圖(明王恭)
唐仙方技圖(明王佐)
陪楊仲弘先生觀董羽畫江叟吹笛天龍夜降圖
(元朱德潤)
和袁海叟題老蛟化江叟吹笛圖(明顧祿)
題老蛟化江叟吹笛圖(明袁凱)
御定歷代題畫詩類卷六十三目錄
欽定四庫全書
御定歴代題畫詩類卷六十三
仙佛類
劉阮天台圖(元)唐肅
花發錦成川山深别有天偶因尋藥草不道遇神仙桂
殿鸞褰幄蘿房虎奏絃定應無色界曾有拂衣緣
題劉阮天台圖(明)徐庸
白雲蒼靄迷行路水複山重不知處行過澗谷有人家
忽見東風萬桃樹芳香豔態娛青春花間得遇娉婷人
五銖衣薄捲烟霧笑語便覺情相親神仙雖遇終離别
千古佳名自傳說天台山水至今存桃源望斷空明月
劉阮遇仙圖(為楊克敬通政賦)(明)程敏政
眼中風景非塵寰熟視無乃天台山迥然仙境與世絶
斷厓無罅愁躋攀瀑水千尋灑寒雪危峰十二浮烟鬟
野渡南通赤城道石橋下鎖清溪灣沈沈一洞截山口
恐是天造蓬萊關深行入洞凡幾里雞犬聲喧白雲裏
濁水清塵此地分珠宫貝闕中天起芝耳曾聞商調悲
松顔不受秦封恥澗邊夾路記行蹤亂插桃花傍流水
西天不數化人城萬片飛霞散晴綺洞中美人冰雪容
星冠玉佩驚游龍長者為姊弱為妹臨風宛若雙芙蓉
未識人間有伉儷但覺世外無春冬端居不吟芍藥句
蛾眉肯蹙蓮花峰三生有客緣未了不期而遇真竒逢
鴈蕩山頭日西沒采藥途迷意荒忽珍禽逸響來繽紛
瑤草幽香散蓬勃客子由來阮與劉一一平生有仙骨
丹室原稱姹女家藍橋即是神仙窟雙璧相攜歸洞房
紫衣小隊侍兩傍霓旌翠葆總生色鸞笙鼉鼓紛成行
供炊擬作胡麻飯合巹先進崑崙觴鮫綃文席琥珀枕
百歲寧憂春夜長天潢牛女漫暌隔巫山雲雨何荒唐
流年忽忽如奔電偶在山中憶鄉縣請從此别去還來
却對桃花重開宴仙凡便覺兩悠悠未盡離觴淚如霰
一去如同澗下流重來事異梁間燕輕狂柳絮非妾心
珍重蒲花似郎面銅燭半銷雲母屏琅函未啟黃庭經
鳳山絶響緱山黑瑤琴斷絃湘水清玄猿長嘯白鶴舞
蒼天赤日空巖扃豈知二客一分手身如夢蝶愁難醒
世移物換幾塵劫桑田滄海雙浮萍春來再理登山屐
藥裹行囊感疇昔人非物是心茫然小桃花紅水空碧
耳畔疑聞杵臼聲道傍只見豺狼蹟風鬟霧鬢今有無
恐在山頭化為石此身未老將何從紫府瑤臺謬通籍
人生有合還有離仙猶未免將奚為山經地志或偶爾
見者何人傳者誰長生久視本絶欲誨淫野合能無欺
赤豹凌風說山鬼白狐拜斗成妖姬危哉二客幸不死
竒逢堪喜還堪悲錦衣郎君内供奉一紙風流百金重
鵝溪新絹寫此圖把玩精神欲飛動銀臺敇使偶得之
坐見丹青照梁棟欵予頻挽木蘭舟催詩旋發蒲萄甕
安得人如宋玉才為君一賦桃源洞
題洪厓先生出市圖(元)牟巘
洪厓先生住何許支離臃腫之為伍蕭然行旅偶出市
策書瓢劒略可數自謂生在三皇前野鹿標枝何太苦
當時但以結繩治書中正復作何語輿馬絡頭亦復來
雪精何為馽紲具只呼張老無不可面謾三郎真戲侮
承平無事相娛嬉力追遐風來湛露一朝恍惚思草昧
此意似已厭繁膴千村萬落荆杞生宛是洪荒一風士
袖中紙驢不喫草拍手還向洪厓去
題洪厓出遊圖(元)黃溍
靈仙飛化事難言驢背春風度市門不到人間今已久
多應醉卧古藤根
題洪厓先生像卷(元)錢選
神駕馭景飈太虚時總轡玄道不可分直悟天人際羣
從皆成仙翫世不計年何當事神遊許我笑拍肩
子晉吹簫圖(元)張天英
仙人石上試瓊簫引得青鸞下碧霄長記緱山明月夜
醉歌拍手待王喬
吹簫圖(為劉海陽賦)(元)劉永之
曾引雙飛綵鳳來紫瓊鏤管上簫臺於今無復人間夢
一曲閒吹坐碧苔
陳摶睡圖(元)歐陽玄
陳橋一夜柘袍黃天下都無鼾睡牀贏得墜驢閒老子
為君眠斷白雲鄉
題陳希夷大睡圖(元)陳旅
石屋光含太華青長年陶兀守中扃人間千古邯鄲枕
却道先生睡不醒
陳摶像(元)鄭元祐
千年營一睡醒起欲安民忽覩金烏彩還山遂老臣
題希夷長睡圖(明)丘濬
墜驢一笑便歸山衾枕乾坤分外寬一汴二杭閩乂廣
依然春夢未曾闌
題陳希夷睡圖(明)史鑑
世事紛紛類奕碁蓮花峰下睡多時春風引入華胥國
忘却浮生在亂離
華山高睡圖(明)葛孔明
莫道先生睡先生睡亦醒邯鄲誰喚覺夢境幾人寧
希夷像(明)陳繼儒
密處英雄解退藏睡鄉消息不尋常從來驢背乾坤窄
擲與香兒趙大郎
劉商觀奕圖(元)成廷珪
茅生絶藝天下無何以刻此觀奕圖劉商易之亦驚倒
神妙似與龍眠俱松隂對奕者誰子豈非角里園公乎
雲綃霧縠古冠佩童顔雪頂滄溟枯野樵旁立太癡絶
歸來始覺仙凡殊斧柯竟化作塵土世間甲子真須臾
老夫只解飲醇酒一著輸贏曾放手市㕓有地寄閒身
却覓南山橘中叟
題劉商觀奕圖(明)張以寧
松風冉冉羽衣輕石上談碁笑語清樵客豈知人世換
山童遙指海塵生碧桃開盡又春去白鶴歸來空月明
一著山中猶未了人間流落不勝情
題劉商觀奕圖(二首)(明)貝瓊
日落青山未了碁兩翁渾似海僧癡不辭虎口方爭險
曾取龍牙會出竒春在洞天應不老路經石室到今疑
老樵若悟歸來早物外神仙豈復知
爛柯山頭生白雲爛柯人去世空聞楸枰有路縱横引
石子如星黑白分寂寂中流方對壘迢迢出塞未成軍
當時一著安劉氏四老應宜策上勲
劉商觀奕圖(為曾景武賦)(明)金幼孜
一局忘言意若何古松流水白雲多回看石室山前路
肯信樵夫有爛柯
圍碁圖(元)黃溍
有客圍碁洞口歸天荒地老已多時人言此客殊癡絶
畫裏看碁我更癡
觀奕圖(元)貢性之
笑殺王郎底事癡斧柯爛盡不曾知却抛塵世無窮樂
只博山中一局碁
觀奕圖(明)高啟
錯向山中立看碁家人日暮待薪炊如何一局成千載
應是仙翁下子遲
觀奕圖(二首)(明)解縉
去年曾到爛柯山看著殘碁不肯還自是太平舒化日
神仙都只在人間
塵中車馬如流水每遇閒時日似年只在人間已如此
何須日訝看碁仙
題觀奕圖(明)張鳳翼
拂石敲碁不計春輟樵觀奕暫怡神歸來城郭人民改
惟有看山是故人
題奕碁圖(明)王世貞
松下兩仙人碁聲日敲戛不愁清景移愁它殺機發
爛柯圖(元)張雨
一局碁殘爛斧柯山中日月竟如何歸來記得神仙著
不比人間局面多
題王質爛柯圖(明)徐渭
閒看數著爛樵柯澗草山花一刹那五百年來碁一局
仙家歲月也無多
賦得奕仙圖(明)徐渭
楸玉枰開映指長美人疑是倚新妝惟應賭墅風流客
與較斜飛勢一行
題葛仙翁移家圖(元)陳基
是處青山可鍊丹問君拔宅向何山縱令兒女恩情重
雞犬何心不肯還
葛仙翁移居圖(元)袁桷
翁媪相攜入翠微轉頭猶有可憐兒丹砂不是神仙藥
勾漏歸來鬢巳絲
題葛仙移家圖(元)于立
紫府青鸞下詔遲囊琴跨犢又何之空遺舊宅燒丹井
寂寞長松叫子規
題葛仙翁移家圖(元)鄭東
多事攜家向道塗定從何處覓深居無人占得神仙氣
乞取青牛背上書
題葛仙翁移家圖(元)張遜
魚遊沸鼎莫遲留儋石逶迤向廣州抱朴書成牛背上
從教雞犬有人收
葛稚川移居圖(為友生朱仲矩題)(元)王逢
典午三綱紊無紀賊奴内向伯仁死辭徵高蹈公以此
終託丹砂去朝市千年盛事傳畫史野夫獲睹朱氏邸
裝肩餱糧紉琴几杕懸藥瓢風靡靡長襦老婢手執箠
躬驅其羊羊顧子兩犍受牽頭角頗氂厖殿隨亦忻喜
公披仙經瞳炯水琅琅餘音怳入耳後驂夫人謝釵珥
膝上髫嬰玉雪美勾漏尚遠羅浮邇若有函關氣騰紫
天下山靈狀僪佹開鑿空青洞屝啟雲霞輸漿石供髓
二麗精華晨夜委金光秀發三花蕊飄飄上昇碧寥止
同時許邁行加砥一門翁孫良可儗波撒豆者顙遺泚
嗟今凡民苦流徙落木空村淚如洗
題葛洪移居圖(明)鎦崧
前行白羊四角羸誰其驅者鬅鬙兒獊獰一犬嘷而馳
舉鞭護羊訶止之背有囊琴結黑絁嫗後負畫策以追
少婦騎牛牛步遲雨兒共載兀不敧大者坐擁斑文貍
小者索乳方孩嬉母笑不嗔還哢咿復有鬅者肩童羈
引手向翁如反僛蹇驢嗅地行欲疲兩耳逆豎愁風吹
老翁龐眉方頷頤顧瞻妻子色孔怡似語前行路向夷
爾兄在前爾勿疑爾母正念爾弟飢高幘髯奚荷且持
藥瓢囊襆何垂垂有捄者柄相參差傍有二卷一解披
趁行苦忙奚不知我觀此畫喜復疑問翁為誰莫可推
或云葛令之官時移家勾漏乃若兹人生多累在侈靡
如此行李胡不宜骨肉在眼無餘資陳巗作圖真畫師
筆蹟縹緲如飛絲中有妙意世莫窺我吟將為仕者規
如不見畫當求詩
題葛仙翁移家圖(明)徐賁
典午中衰亂人紀諸藩搆隙兵戈裏江左名賢各有圖
先生抱朴徵不起先生好學得異書九丹妙得玄中理
紫髯綠髮丰姿秀蕭然自是烟霞士當時入洛不論功
榮利棄之如敝屣求丹願作勾漏令便挈全家渡交趾
南行適逢鄧廣州一留羅浮遂終此壇上時看藥竈光
井中猶是丹砂水暫將勁翮戢鷦鷃躡景追風豈能已
先生丹成骨已仙獨見文章在青史龍眠居士真好竒
貌作新圖宛相似先生自騎黃鹿行僮僕提攜子姪侍
藥瓢茶磨家具足前驅牛騾後厖豕乃知粉墨幻入化
斡補點綴無不美今日玉堂雪初霽展卷令我心神喜
特為題詩繼後塵再拜高風仰千祀
題葛仙翁移家圖(明)陳基
列仙之人其道無為超然物表遊於希夷厚祿不足致
好爵不足縻所以許由辭堯不受禪巢父聞之猶為洗
耳河之湄奈何葛仙翁與世猶支離求為勾漏令所欲
何卑微觀翁此行亦良苦妻子辛勤童婢飢翁知學仙
不學吏委以民社將安施仙家雖云足官府奈此人間
小黠并大癡君不見陶潛棄官歸故里又不見馬援謗
興由薏苡縱得丹砂亦不多誰信翁心澹如水雲門山
有靈藥歸去來山中樂牛羊任所之雞犬從人縛急將
印綬送還官變却姓名稱抱朴
題天台採藥圖(元)于立
天台之山千崖萬崿下壓玄隂之九壘上通青天於一
握長松古檜隂森蔽白日飛湍懸瀑澒洞振巖壑窮搜
遠討不可極中有仙人在寥廓褰衣澗曲者誰子似欲
長往窮冥漠石橋流水定何處鳥啼春暮桃花落但見
霓旌飄飄集仙侣丹光翠色映樓閣授子素書仙可學
况有瓊漿與靈藥雲霓衣裳霄漢樂瑤床玉枕真珠箔
此中居處良不惡胡乃區區念城郭世道日偷民德薄
變轉更遷如陸博人間不似山間樂嗚呼人間不似山
間樂胡為丁令歸來化為鶴
題王孟京先生采芝生卷(元)陶宗儀
高風千古仰商顔自喜幽棲近九山短鍤舟從層巘陟
頃筐長帶亂雲還晴霞煖護金莖紫曉露香融玉朵殷
辟糓延年端藉此飄然行簉列仙班
高漫士為道人游月牎作水墨圖
(明)王恭
兹山連峰勢磅礴空翠濛濛坐中落始悟方壺醉裏塗
復訝商公興時作竹澗堂臨溪水濱龍門墨客問通津
相逢大醉仙家酒戲墨持歸鶴上人鶴上仙人與山好
每見此山應絶倒雲斷嵩丘少室間龍鳴華頂天台早
我也平生苦愛山塵緣未割竟何顔願隨飛珮花源去
一見秦人遂不還
唐仙方技圖(明)王佐
開元天子承平日錦繡山河壯京室金殿璇題表集賢
玉屏粉繪圖無逸䕫龍接武居阿衡萬方旭日當文明
衡山老仙何所有亦復通籍承恩榮縞衣白髮酡顔老
自說時來致身早綵篋初開玉仗分白騾突出銀鞍小
榻前製號賜通玄始信人間别有天樓船未遣蕊珠賜
歲籥俄更天寶年九齡歸卧曲江上牛郎又入中書相
花雨香飄蘭若鍾柳雲春撲金雞帳萬幾日少樂事多
棃園法譜聲相和鬭雞舞馬看不足寧獨仙人逞白騾
仙人豈是呈仙技畫者傳之有深意延秋門外羽書飛
却駕青騾向西避青騾劒閣雨淋鈴一段閒愁尚不勝
豈道畫圖今若此碧雲芳樹滿昭陵
陪楊仲弘先生觀董羽畫江叟吹笛天龍夜降圖
(元)朱德潤
黑雲冥冥江叟出莫泊孤舟夜吹笛怪雨盲風動地來
奔濤只欲枕江國一聲吹罷關河黑亂石隨波山樹側
雲端夭矯見雙龍水氣高寒星漸沒聞聲解意似相感
一曲未終人聽寂吾聞應乾龍在天潛龍或躍藏深淵
仙翁幻術偶驚世粉圖蕭瑟能相傳宋初董生學畫龍
龍驚皇儲真技窮三百年來似轉瞬空令丹雘留遺蹤
請君急緘卷還客叟似欲言龍欲逸淮南赤日土欲焦
祈汝飛騰作甘澤
和袁海叟題老蛟化江叟吹笛圖(明)顧禄
千里神龍化作翁月明吹笛倚龍宫曲聲不許人間聽
散入重湖半夜風
題老蛟化江叟吹笛圖(明)袁凱
吳頭楚尾老髯翁千里烟波有故宫日暮江亭不歸去
猶將玉笛倚秋風
御定歴代題畫詩類卷六十三
