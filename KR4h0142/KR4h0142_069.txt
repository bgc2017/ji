欽定四庫全書
御定歴代題畫詩類卷六十九目錄
耕織類
題耕織圖二十四首奉懿旨撰(元趙孟頫)
題耕織圖(明李進二首)
題蠶桑綺陌冊(明董其昌)
禾簇簇題鄒福所藏勤耕圖(元傅若金)
省耕圖(明董其昌)
省耕圖(明祝允明)
閱耕圖(明張邦奇)
應朋來臨别索題存耕舊隱圖(宋戴奎)
題趙繼卿耕隱圖(元楊奐)
題雲莊耕隱圖(元陶宗儀)
謝君寄一犂春雨圖求詩為作絶句(宋陸游)
謝耕道犂春圖(宋趙師秀)
題謝耕道一犂春雨圖(宋魏了翁)
題楊諭德東皋春雨圖(明楊榮)
溪田過雨圖(明陳仲完)
題劉逸人樂耕卷(明楊士奇)
樂農卷(明陳振)
書耕卷(明王恭)
濯隴圖(明李廷儀)
村田圖雜詠(明蔣冕)
村田景(明蔣冕)
趙千里田家四季圖(明僧西白二首)
題申之寄示春郊畫軸(宋樓鑰)
里社圖(元劉因二首)
次韻玉堂畫壁(元袁桷)
跋豐稔還鄉圖(元王惲)
題石恪畫機織圖(宋黃庭堅)
題樓攻媿織圖(元虞集三首)
題紡織圖(元王惲)
紡績圖(元貢奎)
蠶桑圖(元吳師道)
題錢舜舉畫蠶桑圖(明虞堪)
題丹陽賀氏採桑飼蠶圖(明俞泰)
題韓晉公邨田歌舞圖後(宋文彦博)
次韻和文潞公題韓百公村田歌舞圖後(宋韓琦)
題申季山家所藏李伯時畫村田樂圖(宋戴復古)
題村田樂圖(元虞集)
題村田樂圖(元謝應芳)
題富好禮所畜村樂圖(明劉基)
田家留客圖(元納延)
邨社醉歸圖(元陳旅)
題李唐村社醉歸圖(元朱德潤)
田家慶壽圖(明高啟)
題田家娶婦圖(明程敏政)
御定歴代題畫詩類卷六十九目錄
欽定四庫全書
御定歴代題畫詩類卷六十九
耕織類
題耕織圖二十四首奉懿旨撰(元)趙孟頫
田家重元日置酒會鄰里小大易新衣相戒未明起老
翁年已邁含笑弄孫子老嫗惠且慈白髮被兩耳杯盤
且羅列飲食致甘旨相呼團欒坐聊慰衰莫齒田磽藉
人力糞壤要鋤理新歲不敢閒農事自兹始
東風吹原野地凍亦已消早覺農事動荷鋤過相招遲
遲朝日上炊煙出林梢土膏脉既起良耜利若刀高低
徧翻墾宿草不待燒幼婦頗能家井臼常自操散灰緣
舊俗門逕環周遭所冀歲有成殷勤在今朝
良農知土性肥瘠有不同時至萬物生芽蘖由地中秉
耒向畎畆忽徧西與東舉家往于田勞瘁在爾農春雨
及時降被野何濛濛乘兹各播種庶望西成功培根利
秋實仰天望年豐但使隂陽和自然倉廩充
孟夏土加潤苖生無近遠漫漫冒淺陂芃芃被長阪嘉
榖雖已殖惡草亦滋蔓君子與小人並處必為患朝朝
荷鋤往薅耨忘疲倦旦隨鳥雀起歸與牛羊晚有婦念
將飢過午可無飯一飽不易得念此獨長歎
仲夏苦雨乾二麥先後熟南風吹隴畆惠氣散清淑是
為農夫慶所望實其腹酤酒醉比鄰語笑聲滿屋紛然
收穫罷高廩起相屬有周成王業后稷播百榖皇天貽
來牟長世自兹卜願言乘歲稔四海盡蒙福
當晝耘水田農夫亦良苦赤日背欲裂白汗灑如雨匍
匐行水中泥淖及腰膂新苖抽利劒割膚何痛楚夫耘
婦當饁奔走及亭午無時暫休息不得避炎暑誰憐萬
民食粒粒非易取願陳知稼穡無逸傳自古
大火既西流凉風日淒厲古人重稼穡力田在匪懈郊
行省農事禾黍何旆旆碾以他山石玉粒使人愛大祀
須粢盛一一稽古制是為五榖長異彼稊與稗炊之香
且美可用享上帝豈惟足食人一飽有所待
白露下百草莖葉日紛委是時禾黍登充積徧都鄙在
郊既千庾入邑復萬軌人言田家樂此樂誰可比租賦
以輸官所餘足儲峙不然風雪至凍餒及妻子優游茅
簷下庶可以卒歲太平原有象治世乃如此
大家饒米麪何啻百室盈縱復人力多舂磨常不停激
水轉大輪磑碾亦易成古人有機智用之可厚生朝出
連百車莫入還滿庭勾稽數多寡必假布算精小人好
爭利晝夜心營營君子貴知足知足萬慮輕
孟冬農事畢榖粟既已藏彌望四野空藁秸亦在場朝
廷政方理庶事和隂陽所以頻歲登不憂旱與蝗置酒
燕鄉里尊老列上行肴羞不厭多炰羔復烹羊縱飲窮
日夕為樂殊未央禱天祝聖人萬年長壽昌
農家值豐年樂事日熙熙黑黍可釀酒在牢羊豕肥東
鄰有一女西鄰有一兒兒年十五六女大亦可笄財禮
不求備多少取隨宜冬前與冬後婚嫁利此時但願子
孫多門戶可扶持女當力蠶桑男當力耘耔
一日不力作一日食不足慘淡歲云莫風雪入破屋老
農氣力衰傴僂腰背曲索綯民事急晝夜互相續飯牛
欲牛肥茭藁亦預蓄蹇驢雖劣弱挽車致百斛農家極
勞苦歲豈恒稔熟能知稼穡艱天下自蒙福
右耕
正月新獻歲最先理農器女工並時興蠶室臨期治初
陽力未勝早春尚寒氣窗戶當奥密勿使風雨至田疇
耕耨動敢不修耒耜經冬牛力弱相戒勤飯飼萬事非
預備倉卒恐不易田家亦良苦舍此復何計
仲春凍初解陽氣方滿盈旭日照原野萬物皆欣榮是
時可種桑插地易抽萌列樹徧阡陌東西各縱横豈惟
籬落間採葉憚遠行大哉皇元化四海無交兵種桑日
已廣彌望綠雲平匪惟錦綺謀祇以厚民生
三月蠶始生纖細如牛毛婉孌閨中女素手握金刀切
葉以飼之擁紙散周遭庭樹鳴黃鳥發聲和且嬌蠶飢
當採桑何暇事遊遨田時人力少丈夫方種苖相將挽
長條盈筐不終朝數口望無寒敢辭終歲勞
四月夏氣清蠶大已屬眠高首何昂昂蛾眉復娟娟不
憂桑葉少徧野如綠煙相呼攜筐去迢遞立遠阡梯空
伐條枚葉上露未乾蠶飢當早歸秉心靜以專飭躬修
婦事黽勉當盛年救忙多女伴笑語方喧然
五月夏已半谷鶯先弄晨老蠶成雪繭吐絲亂紛紜伐
葦作簿曲束縛齊榛榛黃者黃如金白者白如銀爛然
滿筐莒愛此顔色新欣欣舉家喜稍慰經時勤有客過
相問笑聲聞四鄰論功何所歸再拜謝蠶神
釜下燒桑柴取繭投釡中纖纖女兒手抽絲疾如風田
家五六月綠樹隂相蒙但聞繰車響遠接村西東旬日
可經絹弗憂杼柚空婦人能蠶桑家道當不窮更望時
雨足二麥亦稍豐酤酒田家飲醉倒嫗與翁
七月暑尚熾長日弄機杼頭蓬不暇梳揮手汗如雨嚶
嚶時鳥鳴灼灼紅榴吐何心娛耳目往來忘傴僂織為
機中素老幼要紉補青燈照夜梭蟋蟀窗外語辛勤亦
何有身體衣幾縷嫁為田家婦終歲復勞苦
池水何洋洋漚麻水中央數日庶可取引過兩手長織
絹能幾時織布已復忙依依小兒女歲晩歎無裳布襦
不掩脛念之熱中腸朝緝滿一籃莫緝滿一筐行看機
中布計日漸可量我衣既巳成不憂天早霜
季秋霜露降凜凜寒氣生是月當授衣有布織未成天
寒催刀尺機杼可無營教女學紡纑舉足疾且輕舍南
與舍北嘒嘒聞車聲通都富豪家華屋貯娉婷被服雜
羅綺五色相間明聽說貧家女惻然當動情
豐年禾黍登農心稍逸樂小兒漸長大終歲荷鋤钁目
不識一字每念心作惡東鄰方迎師收拾令上學後月
日南至相賀因舊俗為女裁新衣修短巧量度龜手事
塞向庶禦北風虐人生真可歎至老長力作
冬至陽來復草木潛滋萌君子重其然吾道自此亨父
母坐堂上子孫列前榮再拜稱上壽所願百福并人生
屬明時四海方太平民無札瘥者厚澤敷羣情衣食苟
給足禮義自此生願言興學校庶幾教化成
忽忽歲將盡人事可稍休寒風吹桑林日夕聲颼飀牆
南地不凍墾掘為坑溝斫桑埋其中明年芽早抽是月
浴蠶種自古相傳流蠶出易脫殼絲纊亦倍收及時不
努力知有來歲不手凍不足惜冀免號寒憂
右織
題耕織圖(二首)(明)李進
西疇昨夜膏雨足村村綠樹啼布榖農夫相喚整鋤犂
早起驅牛出茅屋土腴牛健耕易深暖雲籠日春隂隂
斜陽未下終十畆一卷遺經行自吟山妻相敬如賓友
炊黍烹葵饁南畆溪邊濯足隴頭坐高歌且盡壺中酒
年來不用憂旱澇高田宜黍低宜稻官租納足食有餘
社酒雞豚自相勞人言耕夫苦我道田家好但願五風
十雨年榖登室家團欒永相保
吳蠶作繭明於雪苕溪之水清且冽東鄰西舍繅車鳴
銀絲出盆光皎潔官稅已輸私債還美人曉織綠窗間
嬌鶯睍睆機聲度春笋參差玉指攀織成素絹堅且緻
先奉翁姑後夫壻朔風吹水霜雪飛夫不憂寒妾如意
君不見青樓豔女好蛾眉留客高歌送酒巵纏頭蜀錦
不知數黃金莫盡朝别離不如田家荆布妻貧富苦樂
長相隨採桑養蠶繅好絲年年織絹製郎衣
題蠶桑綺陌冊(明)董其昌
百里春申路欣歌田畯詩行車膏作雨沃野錦為陂子
婦饁堪餉曾孫稼若茨誰能憂藿食慈母更農師
禾簇簇題鄒福所藏勤耕圖(元)傳若金
禾簇簇禾簇簇去年缺雨今年足人家耕種少得閒一
春強半田中宿塘上水生禾欲齊春禽愛近落花啼出
入無人看門戶野庭一任人來去有時耕罷亦長吟歸
來不記入村深書編從挂牛角上詩卷閒留桑樹隂田
家小心畏法令嘗願秋租得餘剰鄰翁昨日到城還聞
說官家有新政民間禁馬不禁牛有牛耕田君莫愁
省耕圖(明)董其昌
融風扇時燠東臯農事起田畯遵時令平秩從兹始溝
塍迂以直畚鍤煙雲裏腰鎌乍刈葵攜饁齊炊黍鶉野
際熙陽鸞旂麗京坻襜襜撫籍衣剡剡染場履天近雨
粟多日臨土膏美汗漫八駿游蕪没三推址睠此省耕
儀風規傳畫史願置黼座前勞農振前軌
省耕圖(明)祝允明
老農真我事何敢笑樊須植杖芸苖處伸眉納稅餘鉏
頭三寸澤田舍五行書飽飯高眠熟朱門未必如
閱耕圖(明)張邦奇
春雨肥東菑春風吹短褐一犂但使衣食充百畆長遺
子孫活君不見叩角歌聲暫歇他日逢時作伊葛
應朋來臨别索題存耕舊隱圖(宋)戴奎
憶昔百丈巖前遊泊船去登湖上樓天清野曠一凝望
錦屏森列當前頭中見蒼崖拔地起絶憐嘉木連雲稠
䆗窱回溪出僧宇參差危壑生懸流人言此地儻歸隱
布衣便欲輕公侯茅屋春深薜荔長石闌路遶叢篁幽
長鑱茯苓靜可劚空林柿葉寒仍收回頭世事忽如蝟
廿年誤向紅塵住不知何日繼追尋每憶此山勞夢寐
應君示我新畫圖開卷中堂起煙霧摩挲濃墨思舊經
却似登樓看山處君謂松根即故廬一榻左右俱圖書
沙田水足牛力壮歸耕試論今何如先王井田法已墜
阡陌鈎連屬豪貴前年東家強索租今年租入西家去
白雲蒼狗在須臾能事只耕方寸地父老同知稼穡難
兒孫共獲菑畬利秋風歸帆我獨遲石田草莽耕何時
君行已得圖中意臨分為寫存耕詩
題趙繼卿耕隱圖(元)楊奐
惜君玉雪成老醜知君近出太常後求田問舍計差早
恐君不是扶犂手長安冠蓋鬧於雲但說子真耕谷口
此心肯處萬事了直待鐘鳴奈衰朽溪山入眼畫樣新
雨翠煙嵐浮戶牖松亭可琴水可舟中有石田三百畆
剰鉏烏豆種紅秫十畝桑麻居八九軟浸豆屑飯晨犢
濃湯秫腴篘社酒冷盆繅絲給公上挑燈紡績裹妾婦
索錢豪吏喜食肉凖備羹材養雞狗荆棘滿野獨漏網
太常遺澤亦已厚軍興科徭古不免為勸比鄰死莫走
殘年得飽實大幸傍舍猥籬插花柳君家平日無雜賓
我輩過門須一叩若非代北少陵翁定是周南紫陽叟
更闌朗詠除夜篇聊與蒼生起塵垢
題雲莊耕隱圖(元)陶宗儀
亂雲深處水回環南畝無多屋數間曉起一犂春雨足
夕陽牛角挂書還
謝君寄一犂春雨圖求詩為作絶句
(宋)陸游
說著功名我自羞喜君解劒換吳牛莫將江上一犂雨
輕博人間萬戶侯
謝耕道犂春圖(宋)趙師秀
春雨年年有良田歲歲無何因將此事須要畫為圖野
水寒初退平林綠半蕪長謠謝沮溺未必子知吾
題謝耕道一犂春雨圖(宋)魏了翁
牀頭夜雨滴到明邨南邨北春水生老婦攜兒出門去
老翁赤脚呵牛耕一雙不借挂木杪半破夫須衝曉行
耕罷洗泥枕犢鼻卧看人間蠻觸争
題楊諭德東臯春雨圖(明)楊榮
春至時雨降駕言向東臯驅牛種嘉苗稂莠亦以薅所
期歛穫豐詎辭筋力勞時復事簡編或以酌醴醪熙然
隴畝間此樂奚其高挂冠未有期南望徒鬱陶託此寓
幽意毋使心忉忉
溪田過雨圖(明)陳仲完
時雨忽已徧羣山朝來晴溪田漲新綠溝澮悉皆盈倦
兹天氣好布榖聲嚶嚶黽勉事東作孰計勞其形浩浩
谷口趣猗猗丈人情朅來應徵辟遠入嵩陽城寫圖想
舊業千里雲煙横
題劉逸人樂耕卷(明)楊士奇
理生雖異業居世皆有務治本既在兹食力余所慕九
扈春始鳴興言向田墅初來正溝塍爰方藝禾黍雖有
耕耨勞三時且甘雨歲功聿已成屢豐報田祖儲峙何
必多取具充寒暑有酒可同歡時時會鄰父既醉去悠
然登高睇平楚一為擊壤謠游心緬千古
樂農卷(明)陳振
負郭生涯數畝田朝耕暮息興悠然門無胥吏催租稅
囊有兒孫趁社錢廚下晨炊翻白雪牀頭春釀瀉紅泉
清時不是龐公隱鼓腹長歌大有年
書耕卷(明)王恭
石田新雨苔花碧禾黍秋香百餘石誰教釀作甕頭春
醉裏看山了殘帙讀書何必問時清縱有荒年莫廢耕
鹿門精舍青山裏春去秋來無宦情
濯隴圖(明)李廷儀
濯隴雨晴春水生人人驅犢隴頭耕太平不在笙歌裏
只聽前邨打稻聲
村田圖雜詠(明)蔣冕
茅舍新蠶作繭遲鄰家桑柘盡空枝持筐欲向街頭買
更恐豪門索舊絲
村田景(明)蔣冕
圈豕登盤酒滿壺高堂紅燭瑞煙敷里巫唱罷攔門曲
新婦升堂拜舅姑
趙千里田家四季圖(二首)(明)僧西白
桃花浪已深楊柳風猶弱鄰曲欣往來逢迎勸耕作健
犢不自暇老農良有託共醉社日尊陶然得真樂
蠶事方告成鳴蜩有新聲插秧雨初遍治草日不停雜
坐高樹隂解衣午風清作勞時自逸孰謂非常情
題申之寄示春郊畫軸(宋)樓鑰
郊原膴膴春意足細草淒迷芳樹綠鴈鶩無數泛陂塘
牛羊相與隨芻牧幾年不泛浙西船恍如蘇臺俯平川
閒人憂國無他策但願好雨成豐年
里社圖(二首)(元)劉因
薄賦輕徭復有秋天恩帝力為誰優老盆醉殺邨夫子
盡道今年好社頭
亂後疲民氣未蘇荒煙破屋半榛蕪平生心事羲皇上
回首相看是畫圖
次韻玉堂畫壁(元)袁桷
至人悟窮達歛跡寓壟畝良苖貴深扶撅土戒蒿莠靄
靄新陽浮高下接紫宙跨犢東南行問事一俯首新雨
瀉溝塍交流媚川后輟耕非素心帝命資左右相彼前
山雲倏迷復還岫卷舒樂槃澗署筆寫其舊清秋映空
谷風雨百神守夙昔經濟姿志不在杯酒要使風俗淳
斯民樂仁壽
跋豐稔還鄉圖(元)王惲
廟堂真宰拜姚崇斗米三錢四海同今日太平應有象
畫家消息恐難工
題石恪畫機織圖(宋)黃庭堅
荷鉏郎在田行餉兒未返終日弄鳴機恤緯不思遠
題樓攻媿織圖(三首)(元)虞集
鄉里蠶桑勿失時畫圖勸相又題詩當時補衮應無缺
金玉餘音到繭絲
吳越蠶桑用日多始終吟詠極婆娑玉成繭館閒琴瑟
宜薦房中備樂歌
昔者東南杼柚空詠歌蠶織到圖窮勸農十道先齊魯
百世興王衣被功
題紡織圖(元)王惲
三晉遺黎樂土農絺綌為業略相同細思七月豳風詠
不到春坊錦繡功
紡績圖(元)貢奎
婦姑紡績夜闌時月落車寒手轉遲應媿西鄰歌舞散
酒酣春夢繞深帷
蠶桑圖(元)吳師道
詩圖草木蟲與魚就中寫出豳風圖忠臣方寸寓物色
欲使目擊知艱虞公宫親蠶古遺制手捋青青有風戾
四海枝條雨露春萬家機杼升平世誰知後有歌舞荒
裁雲剪鳳金煌煌歲輸下了一日費紅女夜泣寒無裳
畫師此意誰能識不寫尋常奇麗質數葉娟娟即諫書
品目人間當第一
題錢舜舉畫蠶桑圖(明)虞堪
桑中鳴禽巧如鴂吳孃養蠶夜不歇煖雨寒風惱殺人
正是江南三四月苕溪遺老白髮翁畫蠶畫葉搖春風
千金難買吳孃笑故寫生枝椹子紅
題丹陽賀氏採桑飼蠶圖(明)俞泰
一從西陵浴蠶始開我萬世資生原五畝牆邊樹桑柘
衣裳乃服由軒轅王澤寖衰不下究棄置田廬作園囿
閭閻無復採桑人却欲重重被文繡吁嗟皇妃躬祀夫
人繅豈故惡逸為勤勞公桑蠶室古來重里罰有布懲
不毛崇陽拔茶易桑植乖崖卓有先幾識四野隂稠桑
作林襄城歌舞忠宣德上有作者民斯從三吳非復當
時風一花一木務珍玩飼蠶樹老煙蕪叢兹圖宛然含
諷意彷彿東郊勸蠶事桑隂筐簍去復來屋裏婦姑忙
不寐簇箔層層候起眠窖繭繅絲說去年却歎官租猶
未了莫教重貢八蠶綿
題韓晉公邨田歌舞圖後(宋)文彥博
治世舒長日田家事力蘇干戈久不識簫鼓共為娛濁
酒行無算酡顔倒更扶將求太平象此是太平圖
次韻和文潞公題韓百公村田歌舞圖後
(宋)韓琦
升平胡可狀歌舞入樵蘇歲美人皆樂朝和野共娛心
休無事擾本固絶顛扶我願明時治長如此畫圖
題申季山家所藏李伯時畫村田樂圖
(宋)戴復古
春秧夏苗秋遂穫官賦私逋都了却雞豚社酒賽豐年
醉唱村歌舞村樂鼓笛有聲無曲譜布衫顛倒傞傞舞
欲識太平真氣象試看此畫有佳趣管絃聲按宫商廢
細轉柳腰花十八羅幃繡幕拂香風九醖葡萄金盞滑
王孫公子巧歡娛勿將富貴笑田夫非渠耕稼飽君腹
問有黃金可樂無
題村田樂圖(元)虞集
尺素自是高唐物瑩如秋水宜設色何人畫此畎畝閒
二三老人若相識茅屋蕭條古樹下農務未殷牛在野
或憐鸜鵒脫籠縶或弄獮猴笑真假老翁政自如兒嬉
高髻襁負相扶持古時枌社祀田祖移饌高亭隨所宜
抱甕初來未貯酒亦有生鵝宛延首村優競攜樂具至
犬怪雞驚兒拍手拄杖出門欣見賓雜花滿庭生好春
歲時無事得如此擊壤何必非堯民騎驢過橋殊矍鑠
攜具荒陂來赴約定知張果千歲人游戲人間共杯酌
題邨田樂圖(元)謝應芳
老人邨老瓦盆嘗作雞豚社不識州縣門阿翁醉倒阿
婆笑膝上咿啞弄乳孫
題富好禮所畜村樂圖(明)劉基
我昔住在南山頭連山下帶清溪幽山顛出泉宜種稻
繞屋盡是良田疇家家種田恥商販有足嬾踏縣與州
西風八月淋潦盡稻穗櫛北無蝗蟊黃雞長大白鴨重
瓦甕琥珀香新篘芋魁如拳栗殼赤獻罷地主還相酬
東鄰西舍迭賓主老幼合坐意綢繆山花野葉插巾帽
竹箸漆碗兼磁甌酒酣大笑雜語謔跪拜交錯禮數稠
或起頓足舞侏儒或起拍手歌甌簍傾盆倒榼混醯醬
爛漫霑漬方未休兒童跳躍坐喧譟執遁逐走同俘囚
出門不記舍前路顛倒扶掖迷去留朝陽照屋且熟睡
官府亦簡少所求寧知宴安含酖毒耒耜一變成戈矛
高門大宅化灰燼蓬蒿瓦礫塞道周春燕營巢在林木
深山露宿隨猨猴三年避亂客異縣側身天地如浮漚
親朋阻隔童僕散疏食水飲不自謀有時惝怳夢閭里
驚覺五内攢百憂君家畫圖稱絶妙鑒别曾遇柯丹丘
想應臨搨出秘府筆意精到世罕儔邨歌社舞自真率
何用廣樂張公侯太平氣象忽在眼令我感愴涕淚流
近者鄉人來報喜今歲高下俱有秋豺狼食飽卧窟穴
軍師已運招安籌人情自古共懷土况乃霜雨凄松楸
神龜且被豫且困予所勿念天我尤積薪厝火非遠計
誰能獻納陳嘉猷長江波浪接淮泗白日慘澹騰蛟虯
天下農夫總供給隴畝不得安鋤耰市中食物貴百倍
一豕之價過於牛魚鹽菜果悉買米官幣束閣若贅瘤
朝餐僅了愁夕膳誰復有酒澆其喉循環天運往必復
邪氣暫至不遠瘳此生此景須再覩引領悵望心悠悠
田家留客圖(為四明鎦師向先生賦)(元)納延
客來田家當六月主人相留樹邊歇呼兒牽馬飲清泉
廚裏新漿解君熱郎君出城幾日前城中米價今幾錢
昨夜南村三尺雨不知還到城濠邊勿厭儂家茅屋小
棘門新編土牆繞明朝早飯莫匆匆雞鳴送君出官道
邨社醉歸圖(元)陳旅
溪村綠雨添新漲簫鼓青林答神貺春風里社太平民
身世華胥牛背上
題李唐村社醉歸圖(元)朱德潤
村南村北賽田祖夾岸綠楊聞社鼓醉翁晚跨㹀牛歸
老婦倚門兒引路信知擊壤自堯民季世龔黃不如古
披圖昨日過水南縣吏科徭日旁午
田家慶壽圖(明)高啟
花滿茅堂映綵衣開門曉放鶴雛飛鄰翁壽畢共扶醉
恰似春來社飲歸
題田家娶婦圖(明)程敏政
逕草如煙柳如幕日上茅簷鼓聲作田翁遣女不出村
東舍西鄰隔墟落新婦駕牛兒跨驢家人後擁翁前驅
兒家舉酒攔道勸甥舅百世同桑榆耳邊阿婆私屬父
肩上嬌嬰肯離祖歡聲一路到柴關野伶山歌柘枝舞
兩門彷彿朱與陳鄉儀簡古民風淳華筵酒肆設珠翠
想見紛紛京洛塵婦饁男耕罷征戍安得移家箇中住
長因擊節頌豐年不作催科打門句
御定歴代題畫詩類卷六十九
