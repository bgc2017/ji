欽定四庫全書
御定歴代題畫詩類卷一百七目錄
獸類
杜秀才畫立走水牛歌(唐顧況)
述韋昭應畫犀牛(唐儲光羲)
觀胡九齡員外畫牛(宋韓琦)
觀黃介夫寺丞所收丘潛畫牛(宋梅堯臣)
毛老鬭牛圖(宋文同)
題李亮功戴嵩牛圖(宋黃庭堅)
游昭牛圖(宋陸游)
范牛(宋樓鑰)
題潘温叟家藏戴牛畫卷(宋郭祥正二首)
題牛圖(宋戴復古)
戴嵩畫牛(金楊雲翼)
韓晉公畫蒼牯出水圖(元王惲)
題水牯圖(元王惲)
戴嵩畫牛圖(元王惲)
畫牛(元程鉅夫二首)
李唐牛(元袁桷)
畫牛(元馬祖常二首)
畫牛(元僧大訢)
題牛(明郭厪)
題畫牛(明林環)
題畫牛(明金幼孜二首)
題朱給事所藏牛圖(明楊士奇)
題畫牛圖(明楊旦二首)
題牛次韻(明程敏政)
畫牛(明何孟春八首)
題畫牛(明僧覺澄)
牛圖(明僧清濋)
題紀武子所藏老融二牛圖(宋樓鑰二首)
題范道士二牛圖(宋范成大)
題高都事戴嵩二牛圖(元黃清老)
三牛圖(元歐陽玄)
題劉景明百牛圖扇面(宋楊萬里)
江參百牛圖(元鄧文原)
題江貫道百牛圖(元白珽)
百牛圖歌(元舒頔)
題黃啓晦百牛圖(明林環)
題百牛圖(明陳棖)
書百牛圖後(明丘濬)
蜀女繡牛圖(元袁桷)
題錦屏史仙繡牛圖(元吳澄三首)
題四羊圖(宋王阮)
恭題靈羊圖(明謝承舉)
趙王孫墨羊圖(明偶桓)
黃荃芙蓉乳狗(元虞集)
海狗窠石圖(元袁桷)
題窠石海狗圖(元柳貫)
題犬(元貢性之)
題犬(明張鳳翼)
題李迪畫犬(明高啓)
趙南伸寄王樸畫猫犬戲為之賦(宋樓鑰)
狸奴畫軸(金王良臣)
醉猫圖(元元好問二首)
題武仲經知事獅猫畫卷(元程鉅夫)
何尊師醉猫(元袁桷)
王振鵬狸奴(元袁桷)
題睡猫圖(元柳貫)
題猫(元丁鶴年)
芙蓉白猫手卷(元錢惟善)
題宋徽宗畫狸奴銜魚圖(元錢惟善)
題畫猫(明劉基)
題茅山道士藏徽宗畫猫食魚圖(明解縉)
豕圖行(元戴良)
御定歴代題畫詩類卷一百七目錄
欽定四庫全書
御定歴代題畫詩類卷一百七
獸類
杜秀才畫立走水牛歌(唐)顧況
崑崙兒騎白象時時鎖著獅子項奚奴跨馬不搭鞍立
走水牛驚漢官江村小兒好誇騎脚踏牛頭上牛領淺
草平田攃過時大蟲著鈍幾落井杜生知我戀滄洲畫
作一障張牀頭八十老婆拍手笑妒他織女嫁牽牛
述韋昭應畫犀牛(唐)儲光羲
遐方獻文犀萬里隨南金大邦柔遠人以之居山林食
棘無秋冬絶流無淺深雙角前嶄嶄三蹄下駸駸朝賢
壯其容未能辨其音有我哀烏郎新邑長鳴琴陛閣飛
嘉聲丘甸盈仁心
觀胡九齡員外畫牛(宋)韓琦
丹青之筆奪造化能者幾何登品錄蛟龍獰惡鬼神怒
畫工不接時人目有形之物至者稀是否難欺衆所矚
絳臺胡掾文章外偏向畫牛其好酷海内馳名三十年
得者珍藏過金玉老來纔始著青衫養親不及朝家祿
前日野服忽相過云訪恩知走京轂微風入指未能畫
示我蠟本數十幅采摭諸家百餘狀毫端古意多含蓄
鬭者取力全在角臥者稱身全在腹立者髣髴精神慢
背者分數頭項促行者動作皆得羣乳者顧視真憐犢
當流泅戲益自在欲走或疑猶蓄縮從容飲齧得天真
荷鞭時有童兒牧或横一笛坐牛背便是無聲太平曲
江天雨雪易溟濛風勢掀號摧古木敧斜蓑笠趁牛歸
蕭疎暮景烟村宿竒哉胡掾老筆不可到戴叟重生須
死伏吾觀諸牛之態雖盡妙尚有所遺思未熟牛於生
民功最大不畫牛功牛亦辱胡君胡君聽我言别選輕
綃成巨軸寫出區區耒耜勤貴知天下由吾方食足
觀黃介夫寺丞所收丘潛畫牛(宋)梅堯臣
丘畫吳牛希戴嵩吳牛角偃彎如弓老牯望㹀犢望母
母下平坡離牧童牧童吹笛坡頭坐古樹蕭騷葉戰風
黃君買畫都城中不惜滿貫穿青銅賣從誰家不肖子
傳自幾世賢卿翁今時貴人所向同競借觀翫題紙窮
紙窮磊落見墨妙東府西樞三四公應識古人丹青蹟
又辨古(原本闕)於物通一毛一尾不取次豈以後代為盲
聾請推此意佐國論況乃聖德同堯聰
毛老鬭牛圖(宋)文同
牛牛爾何爭於此輒鬭怒長鞭閙兒童大炬走翁嫗蒼
㺏八九子駭立各四顧何時解角歸茅舍江村暮
題李亮功戴嵩牛圖(宋)黃庭堅
韓生畫肥馬仗下有輝光戴老作瘦牛平生(一作田)千頃
荒觳觫告主人實已盡筋力乞我一牧童林間聽横笛
游昭牛圖(宋)陸游
游昭木石師李唐畫牛乃是其所長出欄初聽一聲笛
意氣已無千頃荒客居京口老益困衣不掩脛鬚眉蒼
時時弄筆眼力健蹄角毛骨分毫芒我無沙堤金絡馬
拂拭此幅喜欲狂乞骸幸蒙優詔許置身忽在煙林傍
日落飲牛水滿塘夜半飯牛天雨霜俚醫灌藥美水草
老巫訶禁祓不祥願我孫子勤農桑願汝生犢筋脈強
雄聲驚破五更夢歲負玉粒輸官倉
范牛(宋)樓鑰
人問吾何愛一牛范仙真筆倍風流繩牽雖未如自放
猶勝更著金籠頭
題潘温叟家藏戴牛畫卷(二首)(宋)郭祥正
不辭耕遍主家田日暮歸時欲飽眠渡盡驚波莫回首
後來猶苦牧兒鞭
茫茫陂水暮秋天乍脱耕犂未得眠矯首衝波方盡力
牧兒何用更揮鞭
題牛圖(宋)戴復古
牡丹花下連宵醉今日閒看黑牡丹得此躬耕東海曲
一貧無慮百憂寬
戴嵩畫牛(金)楊雲翼
春草原頭雨濕煙夕陽渡口水吞天披圖坐我風蓑底
一夢長林二十年
韓晉公畫蒼牯出水圖(元)王惲
蒼牯水所喜泳游溪水中物情更所適頓立不我從但
見鼻吻長可知力挽雄小大制有法驅牽任此童東皋
夜來雨催辦耕稼功一飽頼爾力高廪歌年豐畫師亦
敦本大意與訓同吮墨變化質指為洛花叢妙哉韓相
筆遠意老明農
題水牯圖(元)王惲
姚黃魏紫動遊觀何似田家黑牡丹萬有囷倉由爾出
論功消得畫圖看
戴嵩畫牛圖(元)王惲
吳儂四時耕瘴烟吳牛見月心茫然戴郎此本極閒逸
筆意遠出韓公前解縻脱鞅春事畢江皋野草香芊緜
歸鞭影亂散平楚考牧大似斯干篇因渠喚起歸耕興
夢到西山谷口田
畫牛(二首)(元)程鉅夫
東華塵裏度年年每見春風憶故園曾是江南新雨過
閒看稚子引烏犍
觳觫春來苦羣兒未必知良工知有意好寫駕犂時
李唐牛(元)袁桷
䆉稏原空蟋蟀吟秋來乞得自由身平蕪又見粼粼綠
復與田翁共苦辛
畫牛(二首)(元)馬祖常
龍具春來挂屋厫清泥過腹雨耕勞田間獨仰聽風鼻
不信空山野兕號
江岸騎牛襏襫翁夕歸對婦詫田功世間無客曾相識
惟見驚飛幾鴈鴻
畫牛(元)僧大訢
草煖犢子肥牧閒牛耳濕誰知荷蓑翁風雨租税急
題牛(明)郭厪
鳥下南山巳夕人間春草初齊為問上流何處白雲遥
起前溪
題畫牛(明)林環
春滿空原草色深烏犍追逐過遥岑半村殘照人家晩
似恐天寒去路陰
題畫牛(二首)(明)金幼孜
服箱力穡不知年報主多情秖自憐好是野田春種後
飽肥芳草臥深煙
牧童原上催歸急遠樹微茫帶夕曛前日東郊曾扈從
野人牽進沐恩頻
題朱給事所藏牛圖(明)楊士竒
宛宛柳絲柔緜緜春草綠三月耕犂間春田雨新足紛
紛陌上驟青驄獨占溪南坐黃犢
題畫牛圖(二首)(明)楊旦
東風吹老綠楊枝可是春郊罷耒時帶雨細齝原上草
夕陽歸路向遲遲
南畆功成便退身中流游咏任天真牧童何處空江晩
清世應無叩角人
題牛次韻(明)程敏政
已銷金甲事春農無復全齊火戰功惟有牧兒相伴在
一山桃樹半溪風
畫牛(八首)(明)何孟春
牧兒騎背穏如舟跨谷騰岡復度流老我犂耙手曾執
能知此畫是真牛
春到西疇日尚寒公家地力幾時殫一生辛苦依農業
肯作豪家黑牡丹
抖擻荷蓑夢始醒老犍何事鬭林坰此中竹石雖無主
留取相依歲晩青
煙蓑雨笠出山隈白水收犂薄暮纔同輩解忘耕作苦
盡從牛背唱歌回
恥將刀劎誤園田歸買耕牛不論錢昔日我聞龔北海
而今郡吏更誰賢
雪壓春郊積雨餘蓑衣濕透未能除牛飢臥齕田間草
誰復來翻角上書
叩角曾傳甯戚歌南山白石正嵯峨躬耕亦有南陽客
梁甫吟成奈爾何
日耕百畆肯言功禾黍今看歲又豐但得主人倉廩實
不愁無稈飼西風
題畫牛(明)僧覺澄
林下逍遙飽則眠何人能似爾安然因思昔日陶弘景
金作籠頭不易牽
牛圖(明)僧清濋
春光寂寂煙暈晴春風淡淡波痕明溪南溪北小坡平
我却騎牛向溪曲溪曲嫩草嫩如玉記得當時農事足
倒指數來三十年今觀此圖猶宛然只多䑛犢雙崖邊
題紀武子所藏老融二牛圖(二首宋)樓鑰
佳哉淡墨埽人牛一笛横風各自由平日深知焉用劇
如今但欲老西疇
烏犍離立意逶遲鞭策俱忘取次歸駭犢跳風却仍顧
老融於此露天機
題范道士二牛圖(宋)范成大
西疇滌場静無塵原頭遠牧秋草春一牛疾行離其羣
一牛返顧如怒嗔目光炯炯獰而馴點綴毫未俱逼真
不顛不狂筆有神妙哉吾宗散仙人
題高都事戴嵩二牛圖(元)黃清老
東風吹浪翻平林吳江咫尺移春陰牧童曉出不知雨
日暮歸去清溪深一童驅牛涉古岸草煙慘澹迷目觀
雙蹄湧出層水間蒼峽蹴翻石雲斷一童踞策溪中流
溪風不動波悠悠恍然顧影驚自失尚疑身跨蒼龍遊
平瀾遠峰結寒色至今宇宙留墨迹可憐三子人不識
我欲問之漢津客
三牛圖(元)歐陽玄
兩豎騎牛過遠村一童横笛弄黃昏老僧正解荆舒字
坐愛三牛了不犇
題劉景明百牛圖扇面(宋)楊萬里
吉語聞田父新年勝故年借儂百觳觫雨裏破荒田
江參百牛圖(元)鄧文原
濕濕羣行四百蹄耕犂初罷樂相隨春風綠遍川原草
回首牧人知是誰
題江貫道百牛圖(元)白珽
幾年散放桃林後餘四百蹄猶可騎攬鏡挂書多事在
能騎唯有一凝之
百牛圖歌(元)舒頔
繄誰畫此百牛圖絹素淋漓懸兩壁摩挲細認角頭竒
無乃戴嵩留幻墨牧童騎策過前村春樹陰陰春草碧
雲收霧斂山花明遠近巔崖翠光溼平湖斷岸水淺深
皺縠粼粼如展席犢眠草間牛不乳飢齧青芻礪蒼石
或飲或浴雲滿身物我相忘祇自得横斜體態百頭殊
牧豎籠雛戲阡陌有時背上顛倒騎細雨斜陽横短笛
時平放爾桃林中布穀催耕苦相迫嗚呼比年兵革彌
天下千畦萬隴生荆棘只今農父把鋤犂處處開耕皆
爾力斗米三錢戶不扃四海蒼生無莱色
題黃啓晦百牛圖(明)林環
昔我東山居荷鋤事農耕三時有暇日放牛滿郊坰依
依芳樹陰萋萋煙草青野齕恣所往愛此風日晴遠坡
每羣趨空原時獨行前溪足新雨牽飲上流清牛性日
巳馴牧閒無所營捲蘆作短笛吟雜童謳聲相將晩來
歸月色孤村明以兹樂生事外物焉足攖别來幾春秋
石田想榛荆維魚每入夢彷彿東皋平披圖見犍犢蔽
野何縱横吟望夕陽山因之發遐情
題百牛圖(明)陳棖
華山歸牧後南畆釋耕時大地郊原衍方春水草宜功
成無捆載力剩向驅馳飲澗遥呼犢維羣亂度陂煙蓑
横背臥風笛隔林吹孳息欣咸若甄陶曠莫涯融融和
氣洽藹藹物情怡漢喘休勞問商歌漫自悲戴嵩能貌
古班特浪傳疑展卷懷周澤涵濡宛在兹
書百牛圖後(明)丘濬
我本農家子兒時曾作牧倒騎牛背上蓑笠吹横竹老
大客京國久不見此畜忽然覩斯圖心若有所觸泛觀
天下物無物似牛犢既以拽犂耙又用轉車轂為我運
百貨為我生百穀論功亦莫比論苦亦良酷云胡世上
人甘心肆口腹既然食其力何忍食其肉水陸珍百品
物物可充欲孟子有遺言不忍其觳觫
蜀女繡牛圖(元)袁桷
絶壁連雲翠木稠五丁空作蜀王羞浣花女子聞鵑苦
繡作春風萬古愁
題錦屏史仙繡牛圖(三首)(元)吳澄
平原君像何人繡費幾千絲似髮稠可是史仙能狡獪
聚毛繡出下邳侯
有毛無革毛安傅傅上田單奮彩繒陸放水浮俱幻影
底須拽鼻著長繩
為汝前身膽氣麤却將假合化真如雖然毛色皆如舊
悦草觸人心已無
題四羊圖(宋)王阮
三百維羣世不見迺以四羊為一圖人言此圖出韋偃
不知韋偃有意無巖巖參天一古木下有輕荑滿郊綠
雪髯隠約黑暈中沙肋微茫筆端足昔聞韋侯畫馬工
杜陵長歌歌古松孰知畫羊更如此世間絶藝誰能窮
蘄春太守好事者珍藏有此希世畫嗟予得見雙眼明
此一轉語久難下三羊游戲芳草茵一羊輒登枯樹根
安得添我作牧人為公鞭此一敗羣
恭題靈羊圖(有序)(明)謝承舉
宣宗御筆也羊圖三頭坡下一犬有欲搏之狀而羊
意馴擾感賦長句
塞上春深草初綠黃河套邊堪放牧何來羌羚攜乳畜
旁有韓盧將搏逐羣羚不奔且不驚輶車無影鸞無聲
持旄已歸蘇子卿挾冊未見黃初平羊何安閒盧何猛
以静制動清邊境我皇執筆發深儆意在雍和化強梗
是時賢相惟三楊昇平輔理稱虞唐九重優游翰墨場
天與人文垂四方
趙王孫墨羊圖(明)偶桓
王孫長憶使烏桓因念蘇卿牧雪寒落盡節旄無復見
寫生傳得兩羝看
黃荃芙蓉乳狗(元)虞集
西旅初聞效貢來金毛覆地不凡材騶虞麟趾同靈囿
抱子花陰臥石苔
海狗窠石圖(元)袁桷
靈壁層峰負六鼇藥闌花檻翠周遭如何畫史同羣吠
不與君王繪旅獒
題窠石海狗圖(元)柳貫
越犬初隨賈舶來閒階弄影小徘徊花隂滿地濃如雪
解下金鈴不用猜
題犬(元)貢性之
深宫飽食恣猙獰臥毯眠氊慣不驚却被卷簾人放出
宜男花下吠新晴
題犬(明)張鳳翼
玉勒追隨子夜風金鈴搖月吠梧桐明朝較獵長楊館
萬騎叢中第一功
題李迪畫犬(明)高啓
護兒偏吠客花下臥晴莎莫出東原獵春來兔乳多
趙南伸寄王樸畫猫犬戲為之賦(宋)樓鑰
䰐鬖兩狻㹸胡為到庭戶細觀畫手妙摹寫真態度意
足謝繁華不待丹青汙亂埽腹背毛頭足巧分布尨也
如愁胡眉攅眼光注豈惟足生氂垂耳紛敗絮掉尾固
自若狸奴為驚懼側耳實畏之衝目猶敢怒誠知取形
似不吠亦不哺對之輒一笑聊用慰沈痼
狸奴畫軸(金)王良臣
三生白老與烏圓又現吳生小筆前乞與黃家禳鼠禍
莫教虚費買魚錢
醉猫圖(何尊師畫宣和二府物二首)(元)元好問
窟邊癡坐費工夫側輥横眠却自如料得仙師曾細看
牡丹花下日斜初
飲罷雞蘇樂有餘花陰真是小華胥但教殺鼠如丘了
四脚撩天一任渠
題武仲經知事獅猫畫卷(元)程鉅夫
金絲色軟坐常温飽食深宫錦作墩若使爰書無法吏
詩人應歎鼠翻盆
何尊師醉猫(元)袁桷
攪甕翻盆勢不禁晩風辭醉首岑岑醒來獨立闌干畔
四壁無聲蟋蟀吟
王振鵬狸奴(元)袁桷
畫堂綠幕鎮犀懸花影雲陰得散眠自是主家扃鎖密
晩風緣木捕新蟬
題睡猫圖(元)柳貫
花陰閒臥小於菟堂上氍毹錦繡鋪放下珠簾春不管
隔籠鸚鵡喚狸奴
題猫(元)丁鶴年
食有溪魚臥有裀主恩深重更無倫若將乳鼠誇為瑞
恐負隆冬蜡祭人
芙蓉白猫手卷(元)錢惟善
秋花石上玉狻㹸金尾翛翛斂四蹄零落舊時宫女扇
撲螢曾見畫闌西
題宋徽宗畫狸奴銜魚圖(元)錢惟善
徽廟宸翰世巳無銜魚隨意寫狸奴鑾輿北狩知何處
惆悵春風看畫圖
題畫猫(明)劉基
碧眼烏圓食有魚仰看胡蝶坐階除春風漾漾吹花影
一任東郊鼠化鴽
題茅山道士藏徽宗畫猫食魚圖(明)解縉
仙籙從教滿石牀花陰睡覺赴雲鄉即今鼠輩都消盡
飽食溪魚化日長
豕圖行(元)戴良
胡風吹沙黃入天胡馬奔騰西出關邊頭人民格鬭死
路旁突出惟孤豕羣胡走馬逐豕逃彎弓奮戟意氣豪
一人自足當豕力萬騎盤旋追不得當時豈為一豕謀
只恐功成恩寵休豈知此豕命既脱薦食郊原竟難遏
秋來草黃馬正肥將軍處處事驅馳何時射豕得豕歸
嗚呼何時射豕得豕歸
御定歴代題畫詩類卷一百七
