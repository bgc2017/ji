欽定四庫全書
御定歴代題畫詩類卷一百十八目錄
人事類
生日劉景文以古畫松鶴為壽且貺佳篇次韻為
謝(宋蘇軾)
劉訥畫廬陵三壽圖求詩(宋周必大)
詹仲信以山水二軸為壽圖辭不可乃各作一絶
句謝之(宋陸游)
題宋徽宗獻壽桃核圖(元柳貫)
題南山獻壽圖(明李曄)
望雲祝壽圖(明丘濬)
題萱草圖為從母孺人六十壽(明吳寬)
三姊壽七十以八月十三日生因題月兔圖奉賀
(明吳寬)
梅竹壽意圖(明程敏政)
題榮壽圖(明傅珪)
仙窟圖壽白都憲母(明周用二首)
代題壽父母圖(明屠僑)
題崆峒圖壽祝永明(明鄭鵬)
丹陽尹來菲泉索題南峰圖為乃翁壽(明廖道南)
恩榮雙壽圖為㢲峰陳侍御賦(明廖道南)
題雪巖圖壽麗卿乃翁(明廖道南)
題彭宣慰壽圖(明廖道南)
壽申封君歌題青鳥圖(明王世貞)
題孟里圖壽尤母(明王世貞)
題畫壽大參暘谷先生七十(明王世貞)
為林子騰茂才題桃源圖壽(明王世貞)
題靈椿圖壽卓徵甫光禄五十(明王世貞)
題柏舟畫卷贈高母(明王世貞)
為范母題晚節寒香卷(明王世貞)
題張步兵懷椿壽萱卷(明黃相)
題黃山煙樹圖為邵果齋内人壽(明焦竑)
題李公子喬松圖稱壽尊君臨淮侯(明焦竑)
題仙桃白鹿圖壽蔣參岳子徵(明張鳳翼)
題扇壽愛蔬吳先生尊人(明顧清)
賦蟠桃圖為張時震父母壽(明顧清)
題畫松石為吳赤含壽(明李日華)
題竹溪圖壽竹溪老人(明李維楨)
題九如圖為高觀察四十壽(明董其昌)
題百萱圖壽李本寧母太夫人(明董其昌)
樂壽圖為潘百朋壽(明董其昌)
嘉平十四日題寫古梅壽襟海丈(明李日華)
韓參議家慶圖(元袁桷)
張希孟嘉慶圖(元袁桷)
秦元卿家慶圖(元馬祖常)
題晉寧申氏家慶圖(元程鉅夫)
贈别柯伯庸歸省親柯自龍虎來臨安邀予三茅
山中出示方壺所作東柯谷圖及翰苑諸名公
詩一帙且曰吾垂白之母在堂將歸省焉請與
子别因賦此贈(宋戴奎)
題方壺子天台圖送曹士安省親還上清(元丁復)
題劉山長雪夜板輿圖(元薩都拉)
題胡伯衡飛雲圖(元楊載)
家山飛雲圖(元程鉅夫)
題潘叔寬望雲圖(元貢師泰)
望雲思親圖為王大使作(元丁鶴年)
題張伯源夢父還家圖(元張庸)
題陳象之輿母避寇圖(元張庸)
瞻雲圖(明廖道南)
李氏奉親圖(元程鉅夫)
題白華圖為本齋王公(元王壽衍)
題白華圖為本齋王公(元湯彌昌)
題白華圖為本齋王公(元陳方)
題白華圖為本齋王公(元龔璛)
御定歴代題畫詩類卷一百十八目錄
欽定四庫全書
御定歴代題畫詩類卷一百十八
人事類
生日劉景文以古畫松鶴為壽且貺佳篇次韻為
謝(宋)蘇軾
問子一室間寧有千里廓塵心洗長松遠意發孤鶴生
朝得此壽死籍疑可落微言在參同妙契藏九龠故人
有竒趣逸想寄幽壑霜枝雪寒暑雲翮無前却何須構
明堂未羨巢阿閣緬懷别時語復作數日惡詩腴固堪
餐字瘦還可愕高標忽在眼清夢了如昨君今噲等伍
志與湛輩各豈待相顧言方為不朽託子雲老執戟長
孺終主爵吾當追喬松子亦鄙衛霍
劉訥畫廬陵三壽圖求詩(宋)周必大
同辭宦路返鄉閭兩驌驦中間以駑前後顧瞻羞倚玉
支干引從偶連珠三人不用邀明月九老何妨續畫圖
從漢二疏唐尹後相親相近此應無
詹仲信以山水二軸為壽固辭不可乃各作一絶
句謝之(宋)陸游
春山
策蹇渡橋春雨餘亂山缺處草亭孤不知何許丹青手
畫我當年入蜀圖
雪山
雪崦梅邨一徑斜茅檐煙火兩三家眼明見此幽栖地
却恨吾廬巳太奢
題宋徽宗獻壽桃核圖(元)柳貫
青鳥銜書昨夜來蟠桃如斗核如杯蓬萊殿上三千壽
不及春風夢已回
題南山獻壽圖(明)李曄
將軍落筆怪且雄能寫嵯峨崒嵂萬仞之竒峰糢糊猶
含太古色慘澹頗帶清秋容儼如蓬萊三山翠且重又
如廬山五老削出金芙蓉千盤萬轉不可測恍忽雲氣
隨飛龍下有□灂之流泉上有偃蹇之長松松根羽人
顔色好抱膝盤陀事幽討云是南極天邊之壽星遨遊
先天後天老被以青霞裘蔭以白羽葆龜游綠沼沉滄
波鹿放蒼厓食瑶草有鶴有鶴飛且鳴雪衣丹頂隨風
輕兩鶴飄然入紫清一鶴獨立和以簫韶聲手拈雙青
童載以白玉笙上朝三十六帝京五雲仙樂來相迎玉
女投壺其聲錚錚白兔擣藥使人長生胡君欣得之喜
氣何盈盈是時七月凉風生君來飲我黃金觥酒酣再
拜求我歌須臾落筆雷霆轟五岳為之動三江為之傾
此圖足為仁者壽題以南山獻壽之佳名胡君胡君宜
愛惜我歌歌罷千金值挂向高堂雪色壁夜夜虹光射
天赤
望雲祝壽圖(明)丘濬
昔賢望雲憶親舍雙目熒熒逐雲下今君望雲祝親年
一心炯炯依雲邊舉頭見雲如見母獨立蒼茫凝睇久
輪輪囷囷鮮且明浮光呈瑞表壽徵觸石遥從泰山出
雨下土子滋萬物有如春暉煦草心亦似凱風吹棘針
母恩如此莫可報望雲再拜情何任情何任意無已目
極天高萬餘里越王臺上陽生時焦子初黃蟹螯紫高
堂綺席倚雲張紛紛兒女羅酒漿就中獨少讀書子挾
策多年遊帝鄉帝鄉迢迢歸未得對此佳辰應惻惻馳
心直與雲天高恨不將身在親側蒼天漠漠雲悠悠雲
色還如親白頭孝誠一念感穹昊雲影為之凝不流何
事良工心亦苦筆端寫出心中語紅雲朵朵捧天庭白
雲片片迷江樹紅雲影裏望白雲白雲如舊紅雲新裁
雲作衣雨為酒共祝君親千萬壽
題萱草圖為從母張孺人六十壽(明)吳寬
北堂慈母坐薰風萱草當階見一叢莫向洛陽看舊譜
此花真是壽安紅
三姊壽七十以八月十三日生因題月兔圖奉賀
(明)吳寬
橋頭水滿月流輝設帨高堂映彩衣節賀中秋今已近
壽期百歲古尤稀門闌舊傍金獅壯圖畫新成玉兔肥
小弟相看今老矣願為煮粥正懷歸
梅竹壽意圖(明)程敏政
羅浮仙人冰雪顔渭川君子青琅玕憑誰點染入毫素
緋桃綠李空漫漫曉日高堂奉春酒燒筍芻香祝君壽
願梅結子竹生孫長作山中歲寒友
題榮壽圖(明)傅珪
江天遥識少微星閒閱乾坤八十齡高咏直追陶栗里
幽居還傍晉蘭亭名知郡守非干謁誼重鄉閭足典刑
何事壽筵光彩異新看雛鳳下青冥
仙窟圖壽白都憲母(二首)(明)周用
愛日留深景高年共物華宫箋瞻后月帔錦鬱仙霞紫
誥頻封國籃輿且近家欲傳萱草賦堂北漫看花
龍章五色照蠶絲大郡高銜自昔時績學郎君如父貴
承顔新婦得姑慈瑶圖已見仙人屋玉署仍傳學士辭
聞說中閨偕燕喜為歌南國采蘋詩
代題壽父母圖(明)屠僑
聞說瑶池會事新鬱䓤佳氣北堂辰青銅月滿明珠箔
白髮莖疎照錦茵簫管鳳皇臺上侣兒孫蘭蕙圃中人
風霜亦屢疑春色烏鵲年年渡漢津
題崆峒圖壽祝永明(明)鄭鵬
吾聞崆峒山屼峍三萬丈星辰羅層巔雲霞罩蒼莽琪
樹競芬芳石室廓弘敞伊昔廣成子於兹抱玄養日月
參輝光天地同沆茫猗歟度關翁千載契心賞拂袖凌
紫霄跨鶴遥相訪欣然許相從無極恣來往祝君真仙
姿襟懷多倜儻長謝軒冕榮亦澹聲色想諒是長往人
不待智者奬慚予骨相凡齪齪墮塵網金光許共餐願
言執鞭鞅
丹陽尹來菲泉索題南峰圖為乃翁壽
(明)廖道南
會稽名山天下無千巖萬壑相縈紆維南有峰積煙雨
上應南極函靈圖獨羨兹圖分五嶽天風時來奏仙樂
青鳥翩蹮憶王母碧桃爛漫歌方朔方朔魁梧負俊才
文光璀璨輝星台三山海外祥煙繞五色雲中瑞氣迴
儵見乘鳬儀漢殿御屏姓字天章絢遥獻南峰春霽圖
虹橋萬里銀河轉
恩榮雙夀圖(為巽峰陳侍御父母賦)(明)廖道南
我聞陳氏漢有元方與季方太丘品藻流芬芳宋有堯
咨與堯叟省華訓戒歸仁厚乃今亦有樸菴翁㢲峰子
仰植天綱俯人紀翁昔山中獨考槃春猿秋鶴恣盤桓
躭幽偏訪湘園竹采秀仍纕灃沚蘭時惟孟光偕隱德
相敬如賓親稼穡縞衣茹藘更辛勤草閣茅簷共棲息
嗃嗃儀形穆古風諄諄警誨抱精忠一經克永傳家澤
三命端期懋國庸自昔分符浙西麓萬峰矗立瞻天目
登巘恒歌岵屺篇望雲長效喬松祝結駟還乘御史驄
英英斧繡北臺東簪筆朝參邇英殿封囊夕達承明宫
即承簡命巡南土兩淮兆姓安如堵攬轡何須羨范滂
勒碑終見思羊祜矧逢綸詔覃敷恩紫誥飛章及里門
赫赫廌冠輝老柏煌煌翬服映晴萱我時北上膺皇眷
招提樓閣羅清宴願乞南飛雙鶴詞置之堂上增歡忭
我思古人為君賦太丘省華昌胤祚君乎移孝為忠貞
憲度千載萬載勲名布
題雪巖圖壽麗卿乃翁(明)廖道南
雪巖何峻極江上玉芙蓉秀結峨眉地高標建業峰凝
輝燭四野擬瑞慰三農細詠南山句嶙峋幾萬重
題彭宣慰壽圖(明)廖道南
寶牒開商祚金符錫漢朝江迴南國紀星轉北辰杓駿
烈超擒虎鴻勲集射鵰遥知彭祖壽歌頌滿雲霄
壽申封君歌題青鳥圖(明)王世貞
君不見申公七尺虯髥蒼雙目稜稜紫石光賦成不肯
獻天子大笑拂衣歸故鄉生駒挽弓三石強妙舞劒器
黃金裝解言報恩公子里亦曾結客少年場懷中藍田
雙白璧但令心知輕一擲歸來叩牀忽絶倒綠酒新熟
琥珀色何言中路多齟齬閉戶談玄學冲舉石室時窺
龍虎文洪崖亦送煙霞醑鄴河之傍春卜居三花琪樹
鬱庭閭忽聞青鳥瑶池使銜得長安天子書囊中豈無
羽毛藥相期且盡人間樂玳筵急管醉莫辭遲爾三山
駕鸞鶴
題孟里圖壽尤母(明)王世貞
尤郎顔鐵虯髥紅矯如嶧陽霜下松手攜客圖孟家里
歸壽阿母觴春風孟母三遷去其故尤母却守先人宫
啖子不必東家豬食親不必燕魚熊義方但就養志好
圭篳也自春風中
題畫壽大參暘谷先生七十(明)王世貞
永嘉城外小緱山明月長容笙鶴閒總為暘湖泉石好
未教王子厭人間
為林子騰茂才題桃源圖壽(明)王世貞
閩中喬木俱成林林家主人饒隠心時&KR0008;竹葉千斛酒
來坐桃花萬樹陰淡日輕煙釀芳暝翠羽黃鸝喚妝醒
開處疑蒸紫帽霞澆時欲涸旃檀井祝君度索三千春
有子仍為金母珍漢帝方徵上林植可容長作武陵人
題靈椿圖壽卓徵甫光禄五十(明)王世貞
君不甘小草人能頌大椿年希知命域齒是噉名人跡
與籃輿舊才從彩筆新猶聞上苑色絶勝武陵春
題柏舟畫卷贈高母(明)王世貞
誰言衛風蕩乃有共姜婦誰言吳趨薄亦有高令母當
時髧髦歌柏舟今日青燈照白頭縱令淇澳清徹底爭
似胥江不肯流
為范母題晩節寒香卷(明)王世貞
離離澗傍竹英英籬邊菊芬不逐衆卉榮不依凡木凡
木豈無陰衆卉先競馥疇能傲霜霰誰歟安幽獨中色
比黃金清心暎碧玉所以范母賢挺然範閨淑天澤豈
不廣晩施意仍篤嘉命播中州清風藹然郁太師儻有
陳彤管將見錄
張步兵懷椿壽萱卷(明)黃相
我向京師為客久寅月出門將及酉月明白露下庭柯
風振秋聲在高柳松楸雙壁雲鎖深節物驚心幾回首
凌晨有客來叩門懷椿壽萱卷在手乃是紫髥張步兵
索我題詩紀其後自云生孩七月父見遺苦辛撫摩獨
有母寂寥煦沫三十春兒頗成立母亦壽伶俜孤影曩
到今何怙籲天天知否淚痕不盡雨痕斑號聲迴出江
聲右反思白髮倚門人瓶罍相藉宜相守白魚青笋足
冬春禄養色愉忝升斗負郭石田二頃餘種秫年豐催
釀酒半澆三尺墳上茅半祝南山酌一卣遺書數卷不
忍觀和膽一丸長在口聞君此語重歎嗟幾家堂上雙
黃耉君猶得隴失蜀悲我似凡民更何有
題黃山煙樹圖為邵果齋内人壽(明)焦竑
黃山高高凌紫清七十二峰煙樹横軒皇曾此鍊金液
手攜玉女朝瑶京遥遥一去幾千載猶有真風至今在
梁鴻埋照世不知翻因德曜留光彩綺筵行酒宵向分
舉杯相邀鸞鶴羣翠微渺渺丹霞接髣髴靈璈響綠雲
大道希夷亦等閒仙源只在故鄉間莫如弄玉高臺上
一逐簫聲定不還
題李公子喬松圖稱壽尊君臨淮侯
(明)焦竑
天上何人手自栽青葱佳氣近蓬萊惟應帝子千秋後
會見松花一度開雙闕風迴鸞縹緲孤峰雲盡鶴徘徊
懸池擬獻長生露還㐲郎君作賦才
題仙桃白鹿圖壽蔣參岳子徵(明)張鳳翼
朱明開壽域紫氣凝吳淞上有千歲實下有二茅龍杕
屐寄東山聲華高岱宗雖開蔣詡徑巳卜丁固松朝歌
麟趾章且也靈秀鍾熙朝崇世官次第期登庸
題扇壽愛蔬吳先生尊人(明)顧清
江海歸來一幅巾東風八十四回春日長勘罷參同契
坐對青山即故人
賦蟠桃圖為張時震父母壽(明)顧清
玄洲髣髴海東涯海岸蟠桃大比瓜畫入彩縑疑著霧
望迷仙苑欲生霞稀年令德真相配紫府丹臺别是家
我欲金壺借餘墨一枝併寫杏園花
題畫松石為吳赤含壽(明)李日華
昂昂石大與髥翁丘壑煙霞氣骨同一自銖衣披拂後
紫芝瑶草領春風
題竹溪圖壽竹溪老人(明)李維楨
吾宗供奉謫仙人舊住徂徠溪水濱沿溪滿種蒼筤竹
杯酒嘯歌偕隠淪竹色溪聲曾不改照映風流與文采
龍鍾之竹産龍孫清溪一曲帶荆門古今兩見竹溪逸
盛事吾宗少倫匹輸君七十能鬭健觸目琳琅紛繞膝
張君好事圖竹溪乞我詩為君品題供奉百詩酒一斗
我詩一篇奉君酒酒如竹葉漾溪流溪成酒池可拍浮
底事求仙仙亦謫一日醉鄉足千秋
題九如圖為高觀察四十壽(明)董其昌
綱紀雄東表文章有代興江山增潤色日月共騫騰申
甫神鍾嶽蓬萊海閱陵郎潛猶始壯公夢已堪憑列柏
羣烏下鳴岡瑞鳳升出雲俱四嶽為壽叶三朋弧矢揆
初度彤庭寵恰承穆如嗣作頌不獨九如稱
題百萱圖壽李本寧母太夫人(明)董其昌
突兀古雲根紛敷赤棘翻堂前霞綵絢天上露華温託
質從玄圃忘憂合道言應持比金母百億化身繁
樂壽圖為潘百朋壽(明)董其昌
江南欲作名園記海上河陽看世濟尚書綦履故遺聲
右轄風流恢賜第考德真將獨樂同貽謀却與平泉異
種木於今及百年歌鐘甲第常依然閱盡人間陵與谷
肯堂肯構歸象賢森梢嘉樹成蹊逕突兀危峰出市㕓
白水朱樓相掩映中池方廣成天鏡刷羽鳬鷖迎向人
瀺嚼游魚波不定水北樓臺照碧霄桂為棟兮蘭為橑
邀賓盈百猶虛敞鼓吹數部仍寥寥水南嵐翠何縹緲
琱琢雲根成夭矯磴道周遮洞壑深游人往往迷幽討
飛梁百尺亘長虹别有林扉接水窮名花異藥不知數
經年瑶圃留春風主人夙有煙霞賞王事馳驅多鞅掌
又銜新詔五羊城萬里家山勞夢想不辭為作輞川圖
一似披形入玉壺晝繡正看榮梓里年華況值挂桑弧
君不見鴻乙草堂傳畫史一丘一壑徒為爾又不見洪
厓仙人拔宅居舊時城郭曾無餘何如世業儷金谷吏
邪隠邪俱不俗五嶽仙山縱所如臥游鄉思常相續君
生亦是我生辰大斗年年持介福
嘉平十四日題寫古梅壽襟海丈(明)李日華
偶試呵冰手來拈琢玉花煙籠三百榦雪綴六千葩春
信笑中得高情物外賖主人方介壽持此報年華
韓參議家慶圖(叔祖暨父各九十)(元)袁桷
丹泉為醴菊為葅的的龐眉似畫圖萬石齒高勤澣洗
二疏年並得歡娛兵前父老難尋伴眼底孫曾總業儒
欲向碧桃花下醉斑衣紫綬兩相扶
張希孟嘉慶圖(其祖伯祖皆年過九十)(元)袁桷
舜泉清且甘歴山秀而朗淳風邈冷冷舊俗遺穰穰怡
愉二老歡敦龐百歲長銀光浮勝頰素髮垂過項階庭
尊孝謹閭里化廉讓春風連理枝晴日九節杕犢車共
東西漁舫同下上蠶麻課餘閒豚韭隨薄養薇山悲首
陽菊潭陋胡廣媿彼非禮羅居然嬰世網孫枝孕天葩
祖風躡遺響含飴記疇昔興門慰期奬冥鴻天機韜喬
松白雲往緬焉清風佳庶作高山仰
秦元卿家慶圖(元)馬祖常
天爵榮良貴皇家錫顯封恩光依上國寵渥蔭華宗椿
悦荆交豔萱妍桂競穠園亭春掩映桑野畝縱横令子
官薇省諸孤胄辟雍儒功誰表率善俗此儀容
題晉寧申氏家慶圖(元)程鉅夫
申家盛德映當時家慶圖中始見之盡出槖金援滯獄
潛輸囊米濟鄰饑已驚賢婦能齊壽復見名郎有七兒
最是舍傍羇旅者感恩猶自說流離
贈别柯伯庸歸省親柯自龍虎來臨安邀予三茅
山中出示方壺所作東柯谷圖及翰苑諸名公
詩一帙且曰吾垂白之母在堂將歸省焉請與
子别因賦此贈(東柯谷者蓋其家居地也)(宋)戴奎
天台萬八千丈高插天勢與鴈岩天姥諸峰連芒鞵竹
杖昔尋訪層巒絶壁窮攀緣是時憑高一縱目異境復
來東柯谷幾灣流水聯玦環數點晴峰刻瑶玉回頭十
載昔未遊黃塵撲面雙鬢秋柯君一見與我談舊隠剪
燭共醉吳山樓示我東柯之圖纔數尺元氣溶溶霧煙
溼玉堂諸老亦神仙錯落文章列圭璧君言束髮居龍
虎學仙期與松喬伍生平雖只戀還丹歲久寧無念鄉
土嗟吁故林歸獨遲相逢異縣兼喜悲細觀詩畫久不
厭躊躇如在登臨時錢塘五月熟梅雨此日憐君一帆
舉縮地應無跋涉勞升堂要覩慈顔喜紫霓裳丹霞酒
拜奉親前為親壽喜懼雖因鶴髮前蹁蹮復似斑衣舊
西風一日秋滿山羣仙有約須君還路經茅君壇下幸
相報我亦從之放迹蓬瀛間
題方壺子天台圖送曹士安省親還上清
(元)丁復
仙人飇車竟獨往我家天台不得還六十江上老為客
半夜夢中無數山雲飛舍下兩白髮桃熟溪頭雙綠鬟
更煩爾祖方壺子寫我與君劉阮間
題劉山長雪夜板輿圖(元)薩都拉
板輿行樂處鶴髮儘鬖鬖人子誰無母劉家獨有男諸
孫嬉掌上阿母度溪南玉宇光連夜顔酡酒半酣
題胡伯衡飛雲圖(元)楊載
未應時命固相違千里遨遊久不歸巳占龍頭承紫詔
更蘄馬首賜朱衣塵沙客路牽愁遠泉石家鄉入夢稀
日夜思親心更切滄浪悵望白雲飛
家山飛雲圖(元)程鉅夫
吳雲楚客兩羇孤我亦先人有敝廬風雪江湖歸路遠
不知誰為寫成圖
題潘叔寬望雲圖(元)貢師泰
日入無返照雲出有歸期雲歸在山阿親死獨何之思
親不可見亦有墓與祠朝望怡我目夕望慰我思風吹
白楊樹露滴青松枝翩翩華堂鶴鳴聲一何悲不有望
雲作孰繼南陔詩
望雲思親圖為王大使作(元)丁鶴年
山人愛雲不離山巢居只在雲松間枕前漱玉弄明月
此心直與雲俱閒達官愛雲雲作侣平步青雲稱高舉
天瓢一滴慰蒼生大旱用汝為霖雨王公出處與此二
者殊十年游宦感離居衣上猶存慈母線手中長把嚴
君書日日看雲不遑暇為有吾親舍其下恨身不得逐
雲飛却寫飛雲入圖畫公餘展玩凝心神見雲如見吾
雙親卷圖仍寄吾親舍永奉高堂長壽身狄公盛事王
公繼今古孝思同一致
題張伯源夢父還家圖(元)張庸
東海浩無極潮生如有期為客千里外歸程杳難知阿
爺昔向西州去望斷風塵不知處潮生潮落幾朝暮門
前踏破青莎路小窗月落天宇寒夢爺忽從東海還明
朝即上長溪道豈意相逢溪上山道傍躑躅驚復喜瘦
影塵衣如夢裏艱難共說别離情不知有淚如泉水君
不見世塗横絶豺虎前千里感夢只自憐海波腥吐蛟
龍涎幾人渡此能生全歸來宴坐奉顔色眼中如覩天
日白剜肌煮麋身不惜勸爺莫作他鄉客
題陳象之輿母避寇圖(元)張庸
海去松溪纔數里溪流直下隨海水玉虹飲水夜不收
一朝海寇如蠭起陳君溪上居有母八十餘傳聲海寇
至啼散樹頭烏吹脣鼓譟海倒立憑誰輿母天雨泣神
使婁生與之俱寇竟追之不能及初懼力不勝何以逃
母生籃輿軋軋翻覺輕瞬息前行知幾程寇方抄掠猶
未去輿母更入山深處緣崖覓路恨不飛縱有遺金寧
復顧黑風撼海寇上船夜來始覺無烽煙次第歸來訪
鄰里幾家骨肉誰家全眼前生理誰暇數見母加䬸忘
却苦
瞻雲圖(明)廖道南
梁公千里獨瞻雲春到鄉山草木芬我亦有懷登岵屺
夜深孤立看星文
李氏奉親圖(元)程鉅夫
高唐李家宜入史世世順孫并孝子今人創見古尋常
養志承顔政如此春風秋月花滿川小車長耳相後先
生綃二尺粉墨具中有至樂無由宣坐中親賓歌拍手
宇宙之間一樽酒黃犬東門竟不歸青牛西去知存否
何如我翁八十強紅顔雪鬢雙電光醉歸不怕驢自穩
有兒左右扶車箱長聞貞觀開元際老大昇平飽嬉戲
丹青不見見殘編好護新圖示來世
題白華圖為本齋王公(元)王壽衍
母慈子孝覺天全桃發華枝豈偶然名士品題圖畫卷
他年當不負凌煙
題白華圖為本齋王公(元)湯彌昌
白華載補三百篇蟠桃一實三千年方士招魂術通仙
思母念母心通天孝感誠應玄又玄生祥下瑞理則然
圓明示寂佛果圓王母今在瑶池前白華變幻丹葩妍
蟠桃彷彿青枝連玉苞瑩若冰壺懸心目洞照無中邊
太史載筆青瑶鐫斯文斯文百世傳
題白華圖為本齋王公(元)陳方
蓼莪霜氣入袈裟銘筆當歸學士家更為白華添後傳
東風誰忍看山茶
題白華圖為本齋王公(元)龔璛
白華久不補誰識孝子心寸草報春暉後來存雅音散
火冰雪中孤標凝太陰一氣類冬筍冷燄分蕭岑茫茫
東海波斂之碧壺深花如慈顔開枝似兒手簪王氏琳
琅秀佛香薝蔔林孝子獨何為感通無古今
御定歴代題畫詩類卷一百十八
