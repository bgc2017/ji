欽定四庫全書
御定歴代題畫詩類卷六十二目錄
仙佛
避暑城西觀吳道子畫老君像(宋謝翺)
自題畫老子圖(明宋登春)
題老子像(明陳繼儒)
老子出函谷圖(明徐渭)
題黃帝廣成子問道圖(明程敏政)
彭祖觀井圖(明吳寬)
題劉節使所藏顯宗御畫莊子像(元丘處機)
莊子觀泉圖(明陳顯章)
列子御風圖(明徐渭)
題王内翰家李伯時畫太一姑射圖(宋韓駒二首)
太一蓮舟圖(元元好問三首)
太一真人蓮葉圖(元吳澄)
太一真人歌題蓮舟圖(元李孝光)
題太一真人蓮葉舟圖(元唐肅)
包與真題太一真人圖(明劉基)
太一真人圖(明程敏政)
李伯時姑射仙像(明桑慎)
楊真人籙中像(唐鮑溶)
許旌陽贊(宋白玉蟾)
題諶母授道許旌陽圖(元柳貫)
跋祁真人畫像(元王惲)
奉和虞學士賦上清劉真人畫像(元倪瓚二首)
吳道子畫四真君(宋蘇轍)
十二月廿二日為重陽王真人誕辰是日立春在
淞江長春道院瞻拜真人及七真像敬題薛一
山丹房(元王逢)
三仙傳道圖(明丘濬)
畫三仙(明康海)
五老圖歌(明顧璘)
五老圖(明廖道南)
題五老圖(明楊慎)
赤松圖(宋姜䕫)
赤松二仙圖(元吳師道)
題廣微天師升龍圖(元錢惟善)
張道玄天師畫降龍圖(明王淮)
題顧愷之畫黃初平牧羊圖贊(宋蘇軾)
登邛州譙門門三重其四偏有神仙張四郎畫像
張蓋隠白鶴山中(宋陸游)
三朵花(宋蘇軾)
題長春子自畫(宋林景熙)
李少和像(宋王十朋)
虚靖先生像贊(宋白玉蟾)
天師侍宸追封妙濟真人林靈素像贊(宋白玉蟾)
崇真宫醮罷敇畫吳宗師像(元貢師泰)
謝自然像(元鄭元祐)
題紙衣道者圖(金密公璹)
馬雲卿畫紙衣道者像(元元好問)
冲虚侍宸王文卿像贊(宋白玉蟾)
金蓬頭先生畫像贊(元張雨)
金蓬頭先生畫像贊(元趙奕)
金蓬頭先生畫像贊(元鄭元祐)
題白玉蟾像(元虞集)
海陵觀徐神翁像(明湯顯祖二首)
御定歷代題畫詩類卷六十二目錄
欽定四庫全書
御定歴代題畫詩類卷六十二
仙佛類
避暑城西觀吳道子畫老君像(宋)謝翺
濕煙挂龍天海頭角城溽暑如炎州白氛翳景失樓閣
蓬萊縹緲不可求解衣揮麈子城下地湧青蓮鄰古社
卷簾看畫人猶龍矯首見龍還見畫碧幢髮雪垂過耳
弄筆者誰吳氏子
自題畫老子圖(明)宋登春
函谷關西幾度遊至今紫氣未全收青牛老子頭如雪
莫怪山人浪白頭
題老子像(明)陳繼儒
老子尚白頭何人髮不秋不如一爐火端坐碧山頭
老子出函谷圖(友人索題夀其所好)(明)徐渭
柱史當年走函谷倒跨青牛映山翠關尹那為伏道迎
紫氣如虹映牛背關門古樹白日昏一授道德五千言
從此人間修渾淪丹爐鼓鑄皆傍門徐翁八齡童子色
意者此術真傳得試教清水起黃塵還看桃花幾回碧
題黃帝廣成子問道圖(明)程敏政
憶昔廣成子講道崆峒山抗顔為帝師相與煉九還坐
令千歲人綠髮而朱顔一朝乘龍去下顧悲塵寰藥爐
莽猶存逸駕不可攀兹事傳已久無乃空投難靈均賦
遠遊魂銷汨羅灣鄒訢注參同寂寞蓬萊班我讀古仙
經一一瘦且慳或恐妙契者不在文詞間靈洞何幽幽
鼎湖亦潺潺勝境雖足愛賦子誠疎頑
彭祖觀井圖(明)吳寬
賈客適江湖洪濤渺無津忽焉颶風作舟楫竟漂淪蜑
叟川上浴何殊白鷗馴寧知有飢鰐俟汝水之濱履危
信多險處坦終無屯所以下堂戒名言推子春鬱然大
樹下誰寫彭祖真飄蕭白鬚髮千年貌如新草閒者埳
井蛙股諒可伸保身乃至此壽合希莊椿古人不可作
故事從誰論此老飲水活應仗汲井人且彼欲往觀人
當置車輪中心宜怵惕豈徒保吾身聊成一轉語圖畫
固有因兹事有與無不須吾重陳紛紛奉遺體足以驚
凡民
題劉節使所藏顯宗御畫莊子像
(元)丘處機
顯宗好道當年壯手筆南華古形狀南華去世千載餘
狀貌風格知何如只是今人重古道彷彿氣象加襟裾
至人胷中本無待萬竅吹嘘任天籟揚韓嵇阮心不同
到了各歸於大塊
莊子觀泉圖(明)陳憲章
珊珊瀉下天花爛仰首白龍高十萬丹青已會識者心
誰道漆園非具眼
列子御風圖(明)徐渭
旬餘身在遙空一葉枝辭芳樹若教風歇青蘋試問人
歸何處
題王内翰家李伯時畫太一姑射圖(二首)
(宋)韓駒
太一真人蓮葉舟脱巾露髮寒颼颼輕風為帆浪為楫
卧看玉宇浮中流中流蕩漾翠綃舞穏如龍驤萬斛舉
不是峰頭十丈花世間那得蓮如許龍眠畫手老入神
尺素幻出真天人恍然坐我水仙府蒼烟萬頃波粼粼
玉堂學士今劉向禁直岧嶤九天上不須對此融精神
會植青藜夜相訪
海上仙山邈雲水神居縹緲淩虚起風餐露宿不知年
八極浮游一彈指何人䑛筆作此圖細看尚恐冰為膚
便欲凭軒問蓮叔却愁挂壁驚肩吾雖有此圖傳自古
矯矯真容那得覩萬里中州不少留曉發咸池暮玄圃
而今玉殿開珠宫鸞旗鶴馭紛長空神兮早御飛龍下
願賜千秋年穀豐
太一蓮舟圖(三首為濟源奉先老師賦)(元)元好問
泠泠風外列仙臞琢玉羊欣定不如六合空明一蓮葉
更須遮眼要文書
仙人寧得此婆娑無奈丹青狡猾何我與太虚同一體
也無蓮葉也無波
太一青藜出漢年明窗開卷一欣然憑君莫問題詩客
不是韓駒第二篇
太一真人蓮葉圖(元)吳澄
裸裸赤身無寸絲浮浮一葉作兒嬉貪嗔應是全無了
尚有人間半點癡
太一真人歌題蓮舟圖(元)李孝光
銀河跨西海秋至天為白一片玉夫容洗出明月魄太
一真人挾兩龍脱巾大笑眠其中鳳麟洲西與天通扶
桑乃在碧海東手把白(一作綠)雲有兩童掣嬲二鳥開金
籠
題太一真人蓮葉舟圖(元)唐肅
真人鍊形形巳空靜如凝雲動如風忽然登天弄明月
忽入淵海驂蛟龍蓮葉為舟特戲耳舟本無舟那有水
龍驤萬斛安如山往往世人多溺死真人手中書一編
我欲稽首請借看書中定紀開闢前滄海桑田幾變遷
包與真題太一真人圖(明)劉基
太一真人龐眉須不知所持何代書既不學昴星降精
下輔隆準公又不學傅說請帝通夢寐左右商王陳範
謨眇然一葉蓮花荂清秋風吹落泥塗紅凋粉瘵不可扶
君何為乎以為桴蕩漾九河凌五湖誇耀水伯驚天吳
坐令文成五利之輩假借神聖欺庸愚靈旗風翻壯荆
符麞鹿無鬼夫何辜漢宫天祿連石渠金釭銜壁麗綺
疏青藜有燄如芙蕖何不分餉依光夜績之徐吾高堂
耽耽縣畫圖作歌一笑駭里閭
太一真人圖(明)程敏政
小舫輕於一瓣蓮貪書忘却水如天丹青未識當時意
誤比乘槎海上仙
李伯時姑射仙像(明)桑慎
姑射乘龍遠出山横飛四海一時還乾坤書在清風裏
萬古無言意自閒
楊真人籙中像(唐)鮑溶
畫中留得清瓊質世上難逢白鶴身應見茅盈哀老弟
為持金籙救生人
許旌陽贊(宋)白玉蟾
曾傳諶母煉丹訣夜夜西山採明月壺裏盛滿烏兔精
劒尖尚帶蛟龍血一自旌陽縣歸來拔宅騰空入金闕
但留仵道八百年未教他喫東華雪
題諶母授道許旌陽圖(元)柳貫
阿母孕氣胎萬生皆其嬰大兒太素重小兒丹元精邂
逅執帉帨御輪遊九清玉妃左右盼壁月東西傾逝去
八景滅留觀三秀榮赤文大洞書纍纍滿囊盛紛吾子
弟職若昔列仙卿登壇授受已溘然乘雲征前行擁豹
節後連載霓旌鳳飛亦既遠蕭蕭有餘聲匪觀蹈道機
曷識顧養情茫茫大九州禆海環一瀛誰者為蠛蠓誰
者為鱣鯨稽首阿母言吾今亦長生保冲總羣粹億齡
歌太平
跋祁真人畫像(元)王惲
何處人間有洞天青藜曾探寶珠玄柱頭留語疑遼鶴
物外孤吟覓閬仙木食草衣元澹泊竹風松月自清圓
壽宫舊有燒丹竈空憶靈砂漬夜泉
奉和虞學士賦上清劉真人畫像
(元)倪瓚
君向積金峰頂住長年高卧聽松風蓬萊雲近瞻天闕
劒珮香明下漢宫歸去長謠紫芝曲翩然遠挹黃眉翁
標名合在諸天上何事置身巖壑中
再和前韻(元)倪瓚
焚香坐石孤峰月飛珮朝天萬壑風邈爾空歌傳碧落
飄然流響振金宫神君教服玄霜劑聖主能延綠髮翁
共道乘鸞去無迹祥雲繚繞畫圖中
吳道子畫四真君(宋)蘇轍
浮埃古壁上蕭然四真人矯如雲中鶴猶若畏四鄰坐
令世俗士自慙汙濁身勿謂今所無嵩少多隠淪
十二月廿二日為重陽王真人誕辰是日立春在
淞江長春道院瞻拜真人及七真像敬題薛一
山丹房(元)王逢
寒盡東風破曉隂真人遺像儼如臨山中霞熟千年醖
海上蓮開七朵金朔地興王資化力鈞天朝帝動仙音
私忻泉石膏肓久終日凝神紫氣深
三仙傳道圖(明)丘濬
我聞混沌初七竅時未鑿元氣一樓烟天地大胚璞太
元之先本自然物物各盡其天年醉生夢死順帝則不
知何物為神仙劫運既開文字現經歴赤明暨炎漢天
書八字露光芒天真皇人為析辯展轉相授度世人鍊
精成炁炁成神一朝神成歸大道隂魄銷盡留陽魂黃
庭内景三十六玄牝有門神在谷何必彬彬萬遍功妙
解惟須一言足老耼後裔東華君妙道不肯輕示人非
因胡僧愛饒舌雲房安得來相親一見之間即深契依
稀記得前生事鐵衣脱却著羽衣五體勤拳便投地開
成進士昌紹先慮後遠及五百年君門不候龍虎榜仙
家却結鉛汞緣父祖子孫傳一道自得由來在深造三
成五等萬千言一一從頭都說到長生性命金丹說太
一刀圭大符訣演金科兮運劒法抽玄關兮開玉匣口
傳心授盡通徹身體力行益親切一傳肩吾施再傳海
蟾劉海蟾以後分南北兩宗若不相為謀南宗始紫陽
五傳海瓊白北宗始重陽七傳長春丘誰云仙人長不
死如今那見一人留朅來觀此傳道圖目擊道存心暢
舒幾陣清風出椶箑一天浩氣藏瓢壺鐵虯扶身筋力
固青蛇在袖膽氣麄對之融神三歎息勿憶三生是丹
客曾向璇霄借鶴騎每於玄圃偷桃喫本與處機同一
宗紫霄真人是鄉中夤緣欲啟玄命祕去學鄒訢註參
同老到不為天所佚身欲奮飛無羽翼聖恩若放歸海
山方丈蓬萊應咫尺
畫三仙(明)康海
三仙煉金丹丹光徹天起那知玄牝門不在爐火裏歸
牧夕陽洲悠悠穏跨牛笑看江湖客風浪逐年愁
五老圖歌(壽祝封君)(明)顧璘
天地乃萬化之門隂陽乃五行之根太始逮今幾萬載
一氣不息緜緜存曕彼五老靄若雲屯降神玄漠凝質
胚渾眉垂暮雪顔映朝暾玄冠朱紱素旄青幡履彼黃
道出入氤氲非五行之變化果孰得而究言靈風結駟
馬迅雷走駢車列缺叱右御須臾周太虚上帝洞天三
十六敇守互代羣仙居息駕廣漠野晞髮扶桑津西觀
蟠桃樹一花三千春曾同二龍父下應宣尼辰六經始
爛漫照耀垂生民不須神鼎鍊大藥盡使壽域回清淳
祇今皇帝軒轅身山林父老華胥賓邇聞牛渚生至人
長生寶訣傳更真餐霞服玉好顔色坐翫風揚東海塵
五老圖(為田督學德温題)(明)廖道南
君不見五星行天夙炳精傳說箕尾聮台衡濟川蚤望
堪舟楫調鼎應知和太羹又不見五嶽峙地時鳩靈宣
父徂徠鍾哲英泰山盡鎖烟霄色滄海時流雲漢聲畫
圖忽見五老子上下柜山萬峰紫築巖已聞昌聖符降
庭終見昭神理吁嗟俯仰成今古金樓瑤華眇何許豹
谷烟含杜若香龍門露裛扶桑樹八閩遙眺綺霞中三
楚光臨湘水東講道月巖宗茂叔懸情雲谷祖文公上
燭天經下地緯星文煥發嶽圖委化雨彌空霑棫樸春
風滿地開桃李君乎我道在商周出我處我為好仇上
為五星下五嶽乾坤正氣疇能收
題五老圖(遙壽張禹山八十)(明)楊慎
遐算誰論魏羅結著書君似范長生九齡天錫言非夢
五老星飛兆久成玄韻松風時靜聽仙&KR0812;花露日頻傾
永昌不數睢陽杜一鶴南飛寄此情
赤松圖(宋)姜䕫
山東隆準公未語心巳解按劒堂下人成事汝應退非
無帶礪約政爾有恩害平生三寸舌松間漱寒籟
赤松二仙圖(元)吳師道
四海弟兄誰慰眼半生書冊政亡羊赤松有路不歸去
花落春山百草長
題廣微天師昇龍圖(元)錢惟善
嘘氣成雲薄太清墨卿靈怪研池腥波濤光彩失雙劒
風雨晦冥驅六丁朱火騰空超碧落翠鱗垂水捲滄溟
真人上挾飛仙去安得攀髯過洞庭
張道玄天師畫降龍圖(明)王淮
老龍不識天有數剛要為霖觸天怒天呼六丁驅下來
不容駐脚天街路雷神伐鼓雲揚旗火鞭亂打列缺馳
海波起立一千丈陽侯呌噪馮夷嘻泥&KR0008;土蟮妖鬼技
側睨㘭窪務得志那知龍抱九土憂弭角摧鱗潛出涕
哀哉九土毛骨焦蝦蟆蜥蜴擔工勞爾龍穏穏卧海窟
再莫多事生驚濤海中雖無五花樹海中綽有寬閒地
朝吐扶桑白日光暮吞細柳頳霞氣我聞北周是太荒
一團隂氣餘無陽何不銜取玉燭上天去曬破鼇足八
極俱輝光
題顧愷之畫黃初平牧羊圖贊(宋)蘇軾
先生養生如牧羊放之無何有之鄉止者自止行自行
先生超然坐其傍挾策讀書羊不亡化而為石起復僵
流涎磨牙笑虎狼先生指呼羊服箱號稱雨工行四方
莫隨上林芒屩郎齅門砥地尋鹽湯
登邛州譙門門三重其四偏有神仙張四郎畫像
張蓋隠白鶴山中(宋)陸游
浮雲在脚底千里在眼邊攀躋忽至此倚柱眩欲顛車
馬細如螘紛紛衢路間嗟汝何為者馳驅窮歲年我本澹
蕩人此心實愛閒向來出處際不愧咫尺天風吹我詩
聲十里搖西山懸知老仙翁為我一粲然
三朵花有序(宋)蘇軾
房州通判許安世以書遺余言吾州有異人常戴三
朵花莫知其姓名郡人因以三朵花名之能作詩皆
神仙意又能自寫真人有得之者許欲以一本見惠
乃為作此詩
學道無成鬢已華不勞千劫漫烝砂歸來且看一宿覺
未暇遠尋三朵花兩手欲遮瓶裏雀四條深怕井中蛇
畫圖要識先生面試問房陵好事家
題長春子自畫(宋)林景熙
辟穀曾吞日月華春風不老聚三花玄關一竅通無極
白髮餘生笑有涯野鶴相看盟秀竹洞雲何處食靈瓜
披圖彷彿榴皮迹珍重還如東老家
李少和像(宋)王十朋
少和辛苦學飛仙遺像今猶在洞天都似先生能辟穀
何須太守為行田
虚靖先生像贊(宋)白玉蟾
七返還丹阿誰無先生歸去誰識渠時人要見真虚靖
北斗西邊一點如
天師侍宸追封妙濟真人林靈素像贊
(宋)白玉蟾
大宋天師林侍宸飛罡躡紀召風霆四十五年人事足
中秋歸去月三更
崇真宫醮罷敇畫吳宗師像(元)貢師泰
海日曈曨照九衢霓旌霞旆擁高居上方敇畫仙官像
中使傳宣學士書劒氣朝寒垂白練丹光夜暖出紅蕖
石壇醮罷清如水猶聽松隂起步虚
謝自然像(元)鄭元祐
老韓詰屈雄世間好用險語搜神姦上仙飛空詣丹闕
政自與世無相關奚為造言極誣詆何妨月照千江水
龍伯珠宫深處所鶴髮篙師醖時喜扶植世教須老韓
天風不礙鏘鳴鸞不見來州南充縣香火至今盟未寒
題紙衣道者圖(金)密公璹
紫袍披上金横帶藜杖拖來紙掩襟富貴山林爭幾許
萬緣唯要總無心
馬雲卿畫紙衣道者像(元)元好問
太古清風匝地來紙衣長往亦悠哉鐵牛力負黃河岸
生被曹山挽鼻迴
冲虚侍宸王文卿像贊(宋)白玉蟾
醉持鐵尺叫風雷玉帝綸言召兩回到得人間無鬼蜮
依然長嘯入西臺
金蓬頭先生畫像贊(元)張雨
聖井山高日上遲采雲甘露碧淋漓下山拾得一莖草
不見庵中金老師
金蓬頭先生畫像贊(元)趙奕
髽髻蓬頭坐抱一神自清先生本不滅能枯亦能榮幻
化托此夢蜕解身已輕何時得見之禮拜參長生
金蓬頭先生畫像贊(元)鄭元祐
巍巍龍虎山融結自太古篤生虚靖君道獨繼祖武真
人懷巖穴蕭然一環堵蓬首目光炯燕坐閱衆父爰契
虚清心天風檜杉舞
題白玉蟾像(元)虞集
日出扶桑積雪高海空天淨絶纖毫每看劒氣衝銀漢
知是吹笙詠碧桃
海陵觀徐神翁像(二首)(明)湯顯祖
色盡神移看寫生元都衫影罩空明滄桑欲換題愁去
一種神仙世上情
檀像虚無畫像新掉頭不識底傳神千秋淚迹神光裏
愁看人間羅刹人
御定歴代題畫詩類卷六十二
