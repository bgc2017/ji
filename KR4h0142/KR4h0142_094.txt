欽定四庫全書
御定歷代題畫詩類卷九十四目錄
禽類
畫鷹(唐杜甫)
姜楚公畫角鷹歌(唐杜甫)
楊監又出畫鷹十二扇(唐杜甫)
觀劉永年團練畫角鷹(宋黃庭堅)
題搨本姜楚公鷹(宋陸游二首)
畫鷹(元馬祖常)
畫鷹(元揭傒斯)
雙鷹圖(元貢師泰三首)
題畫鷹(元劉永之)
題劉履初所藏莫慶善鷹(元郭鈺)
題畫鷹(元李祁)
題畫鷹(明高啓)
墨鷹(明解縉二首)
題畫鷹(明陳憲章二首)
題霜林孤鷹圖(明何喬新)
題莫慶善鷹(明李東陽)
畫鷹(明李東陽)
題畫鷹(明李東陽)
題魯京尹所藏雙鷹圖(明李東陽)
林良畫兩角鷹歌(明李夢陽)
畫鷹(明程敏政)
畫鷹(明吳寬)
蒼鷹圖(明陸深)
題畫鷹(明陸深)
畫鷹(明徐渭)
題鷹獵兔圖(唐和凝)
鷹逐鷺圖(明張邦奇)
王世賞席上題林良鷹熊圖(明李東陽)
畫鶻行(唐杜甫)
白鶻圖(宋司馬光)
羣鶻古柏圖(元王惲)
題篤御史海鶻圖(元傅若金)
薛九宅觀雕狐圖(宋梅堯臣)
雕狐圖(宋韋驤)
固陵雪鵠圖(元王惲)
子昂雪鵠(元歐陽玄)
錦雞圖(明胡儼)
山水錦雞(明程敏政)
為人題錦雞(明陳煒)
邊鸞雉(宋晁說之)
題雙雉圖(元吳澄)
題雙雉圖(元陳基)
雪竹雙雉圖(元朱德潤)
題王若水畫棘針野雉(元鄭東)
畫雉(元唐肅)
畫雉(明何孟春)
桑下雉雞圖(明朱諫)
題錢舜舉畫雞(元丁復)
鬭雞圖(明周天球)
畫雞(明吳寬)
題山雞(明王世貞)
為張固寫雞(明沈周)
御定歴代題畫詩類卷九十四目錄
欽定四庫全書
御定歴代題畫詩類卷九十四
禽類
畫鷹(唐)杜甫
素練風霜起蒼鷹畫作殊&KR1143;身思狡兔側目似愁胡絛
鏇光堪摘軒楹勢可呼何當擊凡鳥毛血灑平蕪
姜楚公畫角鷹歌(唐)杜甫
楚公畫鷹鷹戴角殺氣森森到幽朔觀者貪愁掣臂飛
畫師不是無心學此鷹寫真在左綿却嗟真骨遂虚傳
梁間燕雀休驚怕亦未摶空上九天
楊監又出畫鷹十二扇(唐)杜甫
近時馮紹正能畫鷙鳥樣明公出此圖無乃傳其狀殊
姿各獨立清絶心有向疾禁千里馬氣敵萬人將憶昔
驪山宮冬移含元仗天寒大羽獵此物神俱王當時無
凡材百中皆用壯粉墨形似間識者一惆悵干戈少暇
日真骨老崖嶂為君除狡兔會是翻韝上
觀劉永年團練畫角鷹(宋)黃庭堅
劉侯才勇世無敵愛畫工夫亦成癖弄筆埽成蒼角鷹
殺氣稜稜動秋色爪拳金鈎觜屈鐵萬里風雲藏勁翮
兀立槎枒不畏人眼看青冥有餘力霜飛晴空塞草白
雲垂四野隂山黑此時軒然盍飛去何乃巑屼立西壁
祗應真骨下人世不謂雄姿留粉墨造次更無高鳥喧
等閒亦恐狐狸嚇旁觀未必窮神妙乃是天機貫胸臆
瞻想突兀摩空材想見其人英武格傳聞揮毫頗容易
持以與人無甚惜物逢真賞世所珍此畫他年恐難得
題搨本姜楚公鷹(二首)(宋)陸游
憶昔呼鷹塞草枯妖狐狡兔笑談無明窗見畫空三歎
恍若霜郊遇獵徒
弓面霜寒斗力增坐思鐵馬蹴河冰海陵俊鶻何由得
空看緜州舊畫鷹
畫鷹(元)馬祖常
側視窺霄漢低飛近草萊金韝時一脱肉飽更須回
畫鷹(元)揭傒斯
文梁五色絛秋高意氣豪怒張兩目直霄漢豈與短翮
翔蓬蒿妖狐畫作猛虎嘷騶虞并與神麟逃嗟爾飽食
心空勞
雙鷹圖(三首)(元)貢師泰
青松之下白石上&KR1143;身對立意沉沉妖狐狡兔莫漫喜
落日一呼煙草深
八月霜風吹雨毛何人為汝解金絛雙翎如劒劈雲去
宇宙蒼茫秋氣高
雪羽初來東海頭西風萬里白鵝秋漢家不校長楊獵
應得將軍脱錦韝
題畫鷹(元)劉永之
猶記鳴鞘出灞陵新豐市北醉呼鷹於今豪氣都消盡
閒看新圖剔鴈燈
題劉履初所藏莫慶善鷹(元)郭鈺
日光懸秋雙翮齊欲飛不飛愁雲低足無絛鏇腹無食
空林尚恐難安棲筆力精到天機微莫生所畫詩我題
君不見天下太平角端語狐兔草間何足數
題畫鷹(元)李祁
勁翮排霜戟天寒氣轉驕草間狐兔盡側目望青霄
題畫鷹(得嘯字)(明)高啓
高風動古壁竦立見蒼鷂軒然欲飛揚嗟此粉墨妙秋
筋束老骨天寒勢逾矯腦枯草中兔氣盡櫪上驃健鶻
雖百餘凡材豈同調乾坤正肅殺怒氣號萬竅大野開
平蕪悲臺落殘照荒城有妖狐夜作猛虎嘯為君試一
擊壯士慙勇剽安能飽拳肉側翅隨年少
墨鷹(二首)(明)解縉
凛凛東風日未西珊瑚枝上暫幽棲千山萬怪藏蹤跡
野曠青天不敢啼
墨鷹度海下林巒怒目雄驚膽氣寒良史筆端參造化
為留英氣畫中看
題畫鷹(二首)(明)陳憲章
秋風垂翅下雲衢野性翩翩不受羈欲借一枝江畔宿
等閒花鳥莫相疑
落日平原散鳥羣西風爽氣動秋旻江邊老樹身如鐵
獨立槎枒一欠伸
題霜林孤鷹圖(明)何喬新
霜林搖落秋天迥鷙鳥摩空風力勁大鵬却避狡兔愁
老樹無聲萬山静喬柯獨立何雄哉金眸玉爪非凡材
健翮孤騫晴雪落老拳怒攫寒雲開荒城古社多狐鼠
悶翳荆榛嘯煙雨乘秋一埽妖穴空萬里寒霄看高翥
畫鷹(明)李東陽
卑枝詰屈高枝舉小鷹低回大鷹怒殺氣森森動碧寥
千山落葉紛無數雲霄意槩風霜姿傲睨六合無雄雌
夢迷東海未歸路興在秋原初下時吁嗟乎巢有羽兮
穴有肉莫遣鵷鸞空側目
題莫慶善鷹(為袁生大鶚賦)(明)李東陽
昔年從羽獵高入萬重雲尚有冲霄志難忘報主恩
題畫鷹(送羅緝熙南歸)(明)李東陽
大鷹猙獰爪决石側目高堂睨秋碧小鷹倔伏俯且窺
威而不揚豈其雌雌雄起伏各異態意氣相看出塵壒
獨立羞將衆羽羣高飛怕有浮雲礙山寒木落天始風
日色慘淡川原空人間狐兔自有地慎勿反擊傷鵷鴻
畫圖彷彿是誰作宛似懸韝臂間落高堂匹練長風生
萬里炎荒盡幽朔我生奇氣空嶙峋揮毫對此不無神
送渠羽翼朝天去亦是雲霄得意人
題魯京尹所藏雙鷹圖(明)李東陽
雷風摵摵空林響朔氣隨空入蕭爽兩鷹意氣殊絶羣
俯視平川如一掌玄雲著樹凝不飛野日照地寒無輝
&KR1143;身欲下不肯下似覺深山狐兔稀丹青落手翩欲活
韝上驚看錦絛脱江湖浩蕩煙水深萬里陽臺渺天末
時維八月炎暑空兩鷹角立如爭雄周旋九紘隘八極
此意豈在風塵中知公有才非搏擊我意亦欲辭樊籠
秖應共逐鵷鸞去去上丹山十二里
林良畫兩角鷹歌(明)李夢陽
百餘年來畫禽鳥後有呂紀前邊昭二子工似不工意
吮筆决眥分毫毛林良寫鳥祇用墨開縑半埽風雲黑
水禽陸禽各臻妙挂出滿堂皆動色空山古林江怒濤
兩鷹突出霜厓高整骨刷羽意勢動四壁六月生秋䬞
一鷹下視睛不轉已知兩眼無秋毫一鷹掉頸復欲下
漸覺䬃䬃開風毛匹綃雖慘澹殺氣不可滅戴角森森
爪拳鐵迥如愁胡眥欲裂朔雲吹沙秋草黃安得臂爾
騎駟鐵草間妖鳥盡擊死萬里晴空灑毛血我聞宋徽
宗亦善貎此鷹後來失天子餓死五國城乃知圖寫小
人藝工意工似皆虚名校獵馳騁亦末事外作禽荒古
有經今皇恭默罷游燕講經日御文華殿南海西湖馳
道荒獵師虞長俱貧賤呂紀白首金爐邊日暮還家無
酒錢從來上智不貴物淫巧豈敢陳王前良乎良乎寧
使爾畫不直錢無令後世好畫兼好畋
畫鷹(當湖獨立)(明)程敏政
一瞬青霄萬里風草間狐兔幾回空不知斂迹驚濤裏
却是千人百購中
畫鷹(明)吳寬
林塘秋晚木葉稀瞥然如褰原憲衣野鷹木末俯首睨
豈欲供爾清晨飢嚴霜塗塗百草腓平郊且莫張虞機
天空海闊羽翮健終當一擊奮我威區區鶉鳥何足數
草間任爾東西飛
蒼鷹圖(明)陸深
蒼鷹瞥地風蕭蕭狐邪兔邪狂欲跳老拳未放輕一攫
側目政爾愁雙翹天空秋老關塞晚落日孤林萬山遠
覽圖令人氣滿膺荆榛匝地移蘭畹林生五嶺太平人
何事落筆心先嗔忠貞立朝奸佞懼貔虎負壑山林春
錦衣周君人中傑意氣要與圖爭烈封侯萬里看下韝
一灑平蕪遍毛血
題畫鷹(明)陸深
素練秋高草樹枯來從東海勢應孤即看一擊還千里
更愛凌風不受呼
畫鷹(明)徐渭
閩南縞練光浮膩傳真誰寫蒼厓鷙生相由來不附人
綠韝空著將軍臂八月九月原草稀百鳥高高兔走肥
煙中斂翼遠不下節短暗合孫吳機此時一中貴决意
深林燕雀何須避惟將搏擊應涼風誰貪飽臠矜山雉
昨見少年向南市買鷹欲放平原轡凡才側目飽人餧
不似畫中有神氣夜來鴟鴞作精魅安得放此向人世
秋風一試刀稜翅
題鷹獵兔圖(唐)和凝
雖是丹青物沉吟亦可傷君誇鷹眼疾我憫兔心忙豈
動騷人興惟增獵客狂鮫綃百餘尺爭及製衣裳
鷹逐鷺圖(明)張邦奇
我觀羣鳥中除却蒼鷹盡凡羽君不見黃金眸白玉距
凌空一下急於雨鷺鷥何不早竄伏到此驚奔向何許
憶昔在林臯翻飛矜羽毛羽毛雖好不中用憑君識取
真英豪
王世賞席上題林良鷹熊圖(明)李東陽
坡陁連延出林麓孤鷹盤拏熊蹜伏金眸耀日開蒼煙
健尾捎風起平陸由來異物乃同性意氣飛揚兩撑矗
山跑野掠紛路岐何事相逢輒相肉側睨翻疑批吭來
迅步直欲空壁逐乾坤蒼茫色慘淡落木蕭颼滿空谷
羣豺斂跡百鳥停萬里長空齊注目是誰畫者誠崛奇
筆勢似與渠爭速坐間賓客皆起避階下兒童駭將蹴
當筵看畫催索詩卷帙不待高閣束平生搏擊非我才
欲賦真愁成刻鵠微酣對此髮雙豎酒令詩籌復相督
頓令拙劣成粗豪一飲步兵三百斛
畫鶻行(唐)杜甫
高堂見生鶻颯爽動秋骨初驚無拘攣何得立突兀乃
知畫師妙巧刮造化窟寫此神俊姿充君眼中物烏鵲
滿樛枝軒然恐其出側腦看青霄寧為衆禽没長翮如
刀劒人寰可超越乾坤空崢嶸粉墨且蕭瑟緬思雲沙
際自有煙霧質吾今意何傷顧步獨紆鬱
白鶻圖(宋)司馬光
白鶻日邊來一息萬里遥横飛碧海晴六翮寒蕭蕭輕
如朔雪花迥與長風飄傾身疉紺爪吟嘯何哮嘵瞥來
疾驚電&KR1554;起先扶搖遂令狐與狸不敢矜凶妖罻羅不
可取滅影還雲霄世人莫得見粉繪圖輕綃凛然堂牖
間霜氣生春潮風雨夜如墨古木無鳴梟
羣鶻古柏圖(元)王惲
振翮蒼巔控老拳霜空物不隔秋煙料應攫裂脩蛇後
相與朋來一砉然
題篤御史海鶻圖(元)傅若金
空庭海鶻誰所狀海氣初高鶻神王雲脚西騰弱水涯
潮頭東出飛霞上此時扶桑色始分下視百鷙空其羣
日中金烏側相避籬下凡禽何足論
薛九宅觀雕狐圖(宋)梅堯臣
蜀中處士李懷衮手畫皂雕擒赤狐猛爪入頰觜迸血
短尾㒔㑛窮蹄鋪雕爭怒力狐爭死二物形意無纖殊
一禽一獸固已别硬羽軟毛非筆摹入君此室見此圖
如在原野從馳驅
鵰狐圖(宋)韋驤
戢翼下雲中驚狐計遂窮筆端傳擊搏座上感英雄猛
勢看如活妖䰟覺已空推姦當若此不獨畫為工
固陵雪鵠圖(元)王惲
殷鑒前王有覆車三韓風雪儘愁予長江飲馬年年事
筆底寒禽辨得無
子昂雪鵠(元)歐陽玄
水晶宮裏文章伯當世誰知翰墨名賴有瀛洲光價在
不曾承詔寫鵁鶄
錦雞圖(明)胡儼
昔聞楚人不識鳳忽見山雞重購之我今畫圖寫生態
羽毛五色光陸離扶桑天雞啼一聲陽烏散彩天下晴
此時山雞亦出谷喔喔飛來耀林麓千巖萬壑含東風
杏花吹香春雪紅顧影徘徊自愛惜揚翹聳翅紛蒙茸
竹上花間日正高向陽吐綬垂花絛吳綾蜀錦織不得
戴勝偷眼驚伯勞切莫臨溪照碧流對鏡逢人舞便休
舞多目炫終顛仆世人空詫韋公賦
山水錦雞圖(明)程敏政
平原空笑弋人勞山木青蔥護錦毛何處晚風堪顧影
石泉澄澈見秋毫
為人題錦雞(明)陳煒
虯枝翻老圃下有雙錦衣曾籠貢天子刷羽依晴暉
邊鸞雉(宋)晁說之
駭雉丹青人姓邊無花無石自瞿然已能倚壁音聲絶
何用蹲飛欲上天
題雙雉圖(元)吳澄
一昂一俛意閒閒未覺幽棲飲啄慳竹實儻能來彩鳳
也應寫入畫圖間
題雙雉圖(元)陳基
馬蹄朝踏杜陵塵野雉飛來不避人况是太平遊獵少
上陽風日自成春
雪竹雙雉圖(元)朱德潤
雪壓林梢竹倒垂石邊雙雉欲驚飛天寒野静尋餘粟
猶勝樊籠刺錦衣
題王若水畫棘針野雉(元)鄭東
雉于翔有燁其章隱而弗見於雉何傷雉于止翟翟其
尾雖離於棘於雉何恥雉于雊孰捫爾噣凡民多言亦
孔之疚
畫雉(元)唐肅
萬里越裳國珍禽來獻初不知周太保方作旅獒書
畫雉(明)何孟春
小羽親依帝衮光名翬曾繡五文章年來卜賁思無色
應向周家獻越裳
桑下雉雞圖(明)朱諫
華蟲刷羽驕春陽雄飛呼雌下山梁灌木叢花動顔色
錦雲爛漫呈天章朝飛不見牧犢子援琴誰復諧宮商
何似中牟得春暖馴行啄食依柔桑高墉一射呈餘巧
繁弱漫誇弓力強雉子斑傳畫工筆翻思往事皆塵迹
題錢舜舉畫雞(元)丁復
花前爭雄兩角勇花後伏雌孤哺雛忘身縱欲作花伍
塞耳不聽時大夫
鬭雞圖(明)周天球
英年曾入鬭雞場金距貍膏事巳荒惟有雄心忘未得
披圖猶自問低昂
畫雞(明)吳寬
杜翁昔賦縛雞行韓子曾聯鬭雞句朱冠鐵距本同形
勇怯在人分感遇雞邪被縛良可嗟鬭雞雖勇何足誇
爭如此雞只獨立昂然不屬詩人家
題山雞(明)王世貞
莫怪殷勤學鳳凰祗因毛羽有文章騶虞已自新頒朔
平慮於今復拜郎
為張固寫雞(明)沈周
黃卷青衿子紅冠碧距雞要知勤讀處須候五更啼
御定歷代題畫詩類卷九十四
