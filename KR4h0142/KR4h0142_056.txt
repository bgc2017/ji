欽定四庫全書
御定歷代題畫詩類卷五十六目錄
行旅類
題郭恕先雪霽江行圖(宋樓鑰)
題何侍御所藏雪霽江行圖(元王惲三首)
郭忠恕雪霽江行圖(明吳寬)
題江行圖(元錢惟善)
跋提刑王副使航海圖(元王惲二首)
汶上早行圖(元張翥)
梁貢父學士江行阻風圖(元鄧文原)
題范才元湘江喚舟圖(宋朱喬年)
題别浦遠来舟圖(宋陳造)
江岸艤舟圖(金趙秉文)
風雨停舟圖(元元好問)
風雨回舟圖(元李孝光)
題夏珪風雨行舟圖(明僧来復)
奉皇姑魯國長公主教題所藏巨然江山行舟圖
(元柳貫)
題向伯共過峽圖(宋陳與義二首)
題袁子仁所藏巴船出峽圖(元吳萊)
吹簫出峽圖(元王冕)
郭忠恕出峽圖(明貝瓊)
題川船出峽圖(明僧宗衍)
出峽圖(明僧宗泐)
題野渡風煙圖(宋陳造)
過關渡水圖(金劉迎)
秋江晩渡圖(元牟巘)
秋江晚渡圖(元吳師道)
張僧繇秋江晚渡圖(元黃公望)
題秋江晚渡圖(元揭祐民)
題秋江晩渡圖(元丁復)
題秋江待渡圖(元錢選)
秋江待渡圖(元張雨)
題秋江待渡圖(明劉崧)
秋江待渡圖(明金幼孜)
題秋江喚渡(元胡長孺)
題雲溪待渡圖(元張翥)
王維雪渡圖(元黃公望)
題馬致遠清溪曉渡圖(明張以寧)
雲溪曉泛圖(元李汾)
江船曉發圖(元王惲)
題蘆洲夜泊圖(明張鳳翼)
秋江夜泊圖(明僧宗泐)
題文湖州湘中推篷圖(元李元珪)
千里掀篷圖(明錢宰)
題千里掀篷圖(明高棅)
題雪浦人歸圖(金劉迎)
長江歸櫂圖(元程鉅夫)
夏珪晴江歸櫂圖(元黃公望)
畫帳遠帆(唐皇甫冉)
李咸熙江干帆影圖(元黃公望)
題趙仲穆江圃歸帆圖(元張翥)
春浦歸帆圖(元孟攀鱗)
遠浦歸帆圖(明謝士元)
題秋色歸舟圖(元僧至仁)
風雨維舟圖(明李日華)
題宋微宗寒江歸櫂圖(明汪廣洋)
題劉文偉府判收藏山莊夜歸圖(元龔璛)
題陳推府南歸圖(明程敏政)
自題晚歸圖(明龔詡)
遠歸圖(明陳繼儒)
風雨歸舟圖(元陶宗儀)
題風雨歸舟圖(元丁鶴年)
戴進風雨歸舟圖(明祝允明)
侯仲冶風雨歸莊圖(元陶宗儀)
夏珪風雪歸莊圖(明高啓)
風雪歸莊圖(明僧宗泐)
題風雪歸莊圖(明僧一初)
蔡淵仲散木菴歸来圖(元唐肅)
題少保楊澹菴江鄕歸趣圖(明楊士竒)
高太使吳淞歸興圖(明陳安)
題真仁夫畫卷(宋劉克莊)
題畫(元貢性之)
題扇寄希仁(明謝承舉)
方文美畫(明張弼)
題畫(明程敏政)
題畫(明董其昌)
御定歷代題畫詩類卷五十六目錄
欽定四庫全書
御定歷代題畫詩類卷五十六
行旅類
題郭恕先雪霽江行圖(宋)樓鑰
絶妙丹青郭恕先幻成雪霽大江船沿流更飽輕帆舉
上水仍勞百丈牽捩柁長年渾欲動褰帷佳客若將仙
侍親曾泛滄浪月猶記蘭成射策年
題何侍御所藏雪霽江行圖(三首)(元)王惲
雪霽澄江照眼開常年日月蔽兵埃而今風物真堪畫
滚滚行商兩浙来
柏臺霜信肅江楓寒入黃茅瘴已空一線暮江春雪外
枉將新意詫清雄
炎瘴消殘一雪餘勾吳無地不亨衢江山正要燕公筆
却點騾綱入畫圖
郭忠恕雪霽江行圖(明)吳寬
路出三峽風颼颼江天雪霽宜行舟水枯灩澦高突兀
木葉落盡俱東流艨艟相聯蔽江下半空結構如危樓
兩舷之間可走馬主人恐是王益州獨嫌百物具篷底
如何不設戈與矛後繫一舟亦千斛什器滿載餘瓿甌
青簾翠幕互掩映綵繩錦纜紛綢繆玉爐頻爇沉香火
寒氣不到珊瑚鉤篙工柁師噤無語指落層冰誰為收
安得挽以百牯牛代汝僕夫力且休人生得意在富貴
鄕里小兒驚宦游望中隱隱連遠洲深樹落照哀猿愁
日將暮矣泊何處萬里幾轉青山陬狂仙畫筆窮冥搜
圖外意思令人求陶翁願棄五斗米未肯折腰從督郵
飄然輕颺孤舟去惟有葛巾猶在頭高哉斯人誰與儔
嗚呼高哉斯人誰與儔
題江行圖(元)錢惟善
七澤秋連楚雨昏布帆千里向荆門舟行莫近清湘泊
楓樹青青亦有猨
跋提刑王副使航海圖(二首)(元)王惲
天險無踰海與江得人一葦即能航懸知恢廓高宗志
夢繞商巖夜月蒼
鱷翻鼉作大江流舟楫顛危咽棹謳忽展畫圖還自悟
當年風雨過封丘
汶上早行圖(上清張道士寫)(元)張翥
絳節前驅海日生川迴已見汶陽城數峰曉翠和煙濕
千樹春紅照地明原隰使華来煥爛河山風物入經營
憑君更寫千巗月與聽鸞笙夜夜聲
梁貢父學士江行阻風圖(元)鄧文原
匡廬枕長江彭蠡居上游我幼不識風濤怒但喜青山
緜亘急櫓鳴中流老来行道增百憂山有虎兕水次多
蛟虯梁公示我江上圖空齋颯爽回高秋想見飛廉簸
蕩驅陽侯雷鼓動地萬貔貅連檣十日不得發何異駿
馬伏櫪鷹在韝行人徼福古祠下潔觴置酒旨且柔小
姑倚絶岸彭郎渺孤洲脈脈關情隔煙水不如天孫絶
漢從牽牛明發風止江鏡淨楚天無際来櫂謳回首繫
舟處惟有參差煙樹飛鳬鷗世事翻覆那有定人生憂
樂為誰謀慨彼東逝川白日不得須臾留濯滄浪委浮
休買田結屋山之幽擷芳釣鮮亦足樂安用高門列鼎
冠蓋誇鳴騶
題范才元湘江喚舟圖(用李居仁韻)(宋)朱喬年
天涯投老鬢驚秋夢想長江碧玉流忽對畫圖揩病眼
失聲便欲喚歸舟
題别浦遠来舟圖(宋)陳造
道人毫端妙用幻出煙水淮南頻與東風商略幾時送
我歸帆
江岸艤舟圖(金)趙秉文
遠村樹如薺近岸舟如月孤舟泊沙尾危檣見木末前
山景氣佳日暮涼風發時有渡頭人蕭蕭吹素髮
風雨停舟圖(元)元好問
老木高風作意狂青山和雨入微茫畫圖喚起扁舟夢
一夜江聲撼客牀
風雨回舟圖(元)李孝光
天昏地黑蛟龍惡風雨如山擘不開舟中自有刺蛟手
笑殺舟師捩舵回
題夏珪風雨行舟圖(明)僧来復
君遊南越我西秦盡日江頭采白蘋無限波濤起平陸
順風休笑逆帆人
奉皇姑魯國長公主教題所藏巨然江山行舟圖
(元)柳貫
善畫如攻詩意到即竒警蓋其疎儁姿筆墨無容騁斂
之縑楮間咫尺萬里景巨然作江山所得盡幽夐冥深
風雨重曠朗雲霞屏秋光滿帆腹上下天一影白鳥不
盡飛楓林有維艇稍前牛渚磯却後瞿塘頂豈無乘航
戒尚想然犀炳巨靈制坤軸割截爾何猛至今氣淋漓
幅背出光耿人言此非畫與幻本同境然師豈幻者貞
勝以其靜我来覽遺迹皎若天機秉巫閭東北長岷蜀
西南永朱邸雪消初春暉浮藻井開圖望神州時節躬朝
請慨思禹成功重喜殷邦靖將鑄岳牧金明堂安九鼎
題向伯共過峽圖(二首)(宋)陳與義
旌旗翻日淮南道興罷歸来雪滿船正有佛元無處著
獨將佳句了山川
過峽新圖世所傳峽中猶說泛舟仙柱天勲業須君手
借我茅齋看十年
題袁子仁所藏巴船出峽圖(元)吳萊
巴山一帶高崔嵬巴江萬里從天来前夫疾挽後夫推
黃牛白狗迎船開曉風東回水西上灩澦堆頭伏如象
盤旋鳥道怕張帆汨沒龍淵驚掉槳世人性命重濤波
吳鹽蜀麻得利多怪石急流須勇退貪夫險魄漫悲歌
神禹釃江江更惡五丁鑿路空巖崿巴船可坐尚髮危
棧閣能行終淚落嗟兹舉目無不然直愁平地即山川
至喜亭邊聊酹酒長年三老好攤錢
吹簫出峽圖(元)王冕
巔崖峭絶撐碧空倒挂老松如老龍奔流落峽噴白雲
石角險過百丈洪我昔放舟從此出牽柁失勢氣欲折
春風回首三十年至今認得山頭月草堂清晨看圖畫
畫裏之人閒似我波濤洶湧都不知横簫自向船中坐
酒壺茶具船上頭江山滿眼隨處游安得更喚元丹丘
相攜共上黃鶴樓
郭忠恕出峽圖(明)貝瓊
巫峽何危哉夾拱如龍門禹治九州不得到此峽口水
作雷霆奔問汝江中人幾日三巴去峩眉五月銷古雪
灩澦堆深虎須怒巫峽之險安可攀胡為吳檣楚柁日
日来往乎其間高堂中有如花顔銀屏翠箔青春閒涉
此萬里道經年猶未還黃金不買死直欲高南山汝舟
非龍汝非虎黿鼉出沒饞蛟舞前者已脱後者號江神
無情天又雨石巉巖兮利刃攢一葉宛轉行千盤覩此
魂魄悸豈待杜宇夜叫猿聲酸安得鑿之盡平土萬古
不識風波苦
題川船出峽圖(明)僧宗衍
瞿塘險為三峽門兩岸束急洪濤奔十丈江船萬斛力
一篙失勢原無根前船纔過後船出蜀商来往無虚日
君不見人間行路難咫尺風波永相失
出峽圖(明)僧宗泐
瞿塘水如馬五月不可下兩舟何處来披圖一驚詫前
行稍趨平勢若閒暇者後来方履險衆篙不停把巖迴
古木披峡束哀湍瀉嗟爾駕舟人安危在操舍
題野渡風煙圖(宋)陳造
畫師毫素筌蹄波光野色凄迷舟艤樹陰欲動魚驚帆
影應低
過關渡水圖(金)劉迎
短車無復駕青牛散策方来對白鷗煙水從容許君獨
暫須分我一船秋
秋江晚渡圖(元)牟巘
晚来江上鯉魚風十里青山一望中自是欲歸人意急
等閒付與濟川功
秋江晩渡圖(元)吳師道
十年吳楚客西東展卷高歌興未窮渺渺孤舟呼不得
好山無數夕陽中
張僧繇秋江晩渡圖(元)黃公望
何處行来湖海流思歸憑倚隔溪舟楓林無限深秋色
不動居人一點愁
題秋江晚渡圖(元)揭祐民
柰榆株櫟楓樗村古臺半隱溪林根短橋細路入幽徑
斷無人屋誰鄕枌遠山微雲出木杪白沙丹葉隨洲痕
岸莎時方蘸淨潦天霜氣欲浮黃昏一舟横衝破秋色
中有坐客知奚云應言去早失歸晩夕陽下擲潛無曛巾
衣各振離舸散到家定未關柴門吳越小景重摸索江
湘雅致費討論豈無片壑可與共漁樵逸樂同雞豚彼
翁欣還倚杖屨誰能無酒妻兒温我生只為書儋誤披
卷坐對真消魂黃金郿塢不若此浣花書屋翻能存還
君圖卷百感歎武陵溪上難尋源不能忘者舊山麓春
日起處思聞猨
題秋江晩渡圖(元)丁復
白雲在青山紅葉爛無數亦有冬青枝長松共如故茅
堂當樹間江光澹凝素扁舟不可呼誰令汝来暮
題秋江待渡圖(元)錢選
山色空濛翠欲流長江清澈一天秋茅茨落日寒煙外
久立行人待渡舟
秋江待渡圖(元)張雨
郁木坑頭蕭侍郎負薪歸去趁溪航解包席地彼誰子
日暮途窮話尚長
題秋江待渡圖(為蕭學士賦)(明)劉崧
小航衝風岸將及行人下馬沙頭立水闊雲深野渡閒
天寒日暮歸心急人生行役安可休到江路盡還通舟
誰能裹足山中老不識風波一日愁
秋江待渡圖(明)金幼孜
秋山疊疊映雲蘿渺渺長空接遠波日暮小舟爭渡急
行人休唱竹枝歌
題秋江喚渡(元)胡長孺
道傍木葉如渥丹歸急不知行路難青嶂碧溪自喚渡
蹇驢破帽秋(一作西)風寒裹頭長鬚甚德色肩輕不借有
餘力人間塵土深復深謹勿重賦招隐吟
題雲溪待渡圖(元)張翥
晉陽山中蒲村渡斷坂連岡疊煙樹横汾水落流更急
客子西歸迫秋暮朔風轉雨作雪飛倚蓋沙頭泥沒屨
後来者誰須我友望望津船出前漵濕雲撲地邊鴻驚
危橋挂岸征馬生樵家有徑凍葉平土牀火煖無人聲
亂峰倒倚白石爛空壑半壓冰槎横歸来想像猶眼底
詎擬褐夫能畫此溪明雪淨古色起一片荒寒在窗几
歲晚遠游吾倦矣
王維雪渡圖(元)黃公望
摩詰仙遊五百年畫稱雪渡未能傳只因曾入宣和府
珍重令人綴短篇
題馬致遠清溪曉渡圖(明)張以寧
今晨高卧不出戸歲晏黃塵九衢霧美人遠别索題詩
眼明見此清溪之曉渡溪傍秀林昨夜雨落花一寸無
行路歌闌桃葉人斷腸艇子招招過溪去紅日青霞半
晦明白雲碧嶂相吞吐詩成君别我亦歸此景宛是經
行處我呼九曲峯前船君帆正渡瀟湘渚鴈去冥冥紅
葉天猿啼歷歷青楓樹是時美人不相見我思美人美
無度美人之材濟時具我老但有滄洲趣他日開圖思
我時溪上春深采芳杜
雲溪曉泛圖(元)李汾
曉景澹明月落影潭西丘晴川挂煙樹光拂雲河流楓
林入行色關山生白頭羨羨畫中人憶我秦川游君帆
渺何許儻下滄浪洲滄浪吾有約寄謝同盟鷗
江船曉發圖(元)王惲
漠漠溪煙凍不飛一船煙火曉光遲風篷冷泛東山月
似我茶洋早發時
題蘆洲夜泊圖(明)張鳳翼
澤國煙波别有天敢論舟楫濟長川許多風浪都經過
纔得蘆花一夜眠
秋江夜泊圖(明)僧宗泐
舊遊不省是何年曾向山陰夜泊船鐘磬遠来青嶂外
帆檣敧出碧灣前蘆洲月白鴈初下竹屋燈紅客未眠
欲訪支郎無處覓至今清興尚悠然
題文湖州湘中推篷圖(元)李元珪
岳王樓前湖水邊離歌驚覺鷓鴣眠生綃一幅秋雲亂
又上江南客子船
千里掀篷圖(明)錢宰
空濛一片隱菰蘆隔水青山對酒徒作客豈能躭寂寞
好詩強半在江湖可憐有夢長縈繞曾記將身入畫圖
千里掀篷知有意鄕船相遇問歸途
題千里掀篷圖(效常建體)(明)高棅
日沒川路闊松陰澄晩流掀篷卧天色超忽江潭秋渚
月鏡中淨孤暉漾輕舟心將空際雲身與波上鷗了視
無外物曠然神遠游予亦滄浪情從君問方洲
題雪浦人歸圖(金)劉迎
亂目寶花雨過眉斑竹笻拏音迎畫鷁喜態動烏龍水
鏡千江月風琴萬壑松遥知永今夕情話得從容
長江歸櫂圖(元)程鉅夫
藹藹天始晴蒼蒼景將晚江波日東流游子何時返
夏珪晴江歸櫂圖(元)黃公望
漠漠江天吳楚分幾重樹色幾重雲客心已逐歸帆好
誰道溪邊有隱君
畫帳遠帆(唐)皇甫冉
朝見巴江客暮見巴江客雲帆儻暫停中路陽臺夕
李咸熙江干帆影圖(元)黃公望
高閣崔嵬瞰碧江布帆歸去鳥雙雙無邊樹色千峰秀
一片晴光落短窗
題趙仲穆江圃歸帆圖(元)張翥
西施浦頭鴻鴈聲苧蘿山下於莬行前村路暗愁未到
迴首海天秋月生
春浦帆歸圖(元)孟攀鱗
涵空水色碧於苔照眼山光翠作堆疑是桃花源上客
輕舟天外得春来
遠浦歸帆圖(明)謝士元
日暮大江平依微見歸艇幾幅飽西風須臾楚天迥
題秋色歸舟圖(元)僧至仁
滿目烽煙萬國秋江山何處可追遊吳淞水落鱸魚美
風雨歸来一釣舟
風雨維舟圖(明)李日華
江店酒香花正穠午潮初上碧連空篷籠暫掩蕭蕭雨
柳外晴霞一縷紅
題宋徽宗寒江歸櫂圖(明)汪廣洋
怪石竒花擁汴都上皇行樂在蓬壺不將深慮防侵侮
却把閒情托畫圖野艇風高晴雪重江天水闊暮雲孤
斷鴻一去無消息啼殺延秋頭白烏
題劉文偉府判收藏山莊夜歸圖(元)龔璛
盤桓長松樹莽蒼歸薄暮惟應門外山見我蹇驢去泠
泠野水聲候子莊上路亦有東鄰僧分卧清寒處
題陳推府南歸圖(明)程敏政
萬歲聲中奏禮成一陽生處數歸程恩沾上國如春育
路下中原似掌平朔氣侵車憑酒遣寒風吹木助詩鳴
蹇予亦作朝陵使望别難勝此日情
自題晩歸圖(明)龔詡
紅樹離離映夕暉水天空闊鴈高飛扁舟一箇輕如葉
常載先生半醉歸
遠歸圖(明)陳繼
杜宇一聲春盡楊花千里人歸半捲東風羅幕任教雙
燕飛飛
風雨歸舟圖(元)陶宗儀
山雨溪風晩未休蕭蕭落葉滿汀洲漁船罷釣歸何處
眼底狂瀾正可愁
題風雨歸舟圖(元)丁鶴年
昔向滄浪弔獨醒中流風雨正揚舲江空風卷潮頭白
野曠雲迷峴首青挂席正思遺珮浦推篷已過濯纓亭
襄陽耆舊今安在撫几長歌對畫屏
戴進風雨歸舟圖(明)祝允明
黃陵廟下瀟湘浦西風作寒東作雨鷓鴣啼舌到無聲
誰管行人望家苦柳州刺史幸不違長沙太傅音塵非
翠蛾斑管在何處萬古重華呼不歸
侯仲冶風雨歸莊圖(元)陶宗儀
黑雨横江天漠漠饞蛟怒吼驚濤作扁舟冒險且歸来
正恐明朝風更惡
夏珪風雪歸莊圖(明)高啓
江雲粘波晚糢糊青山忽失如忘逋乾坤瑩淨冰作壺
春意散入千林枯野橋古渡行人無清響瑟索鳴殘蘆
江天萬里一老夫短蓑如蟻舟如鳬魚寒入泥不上罛
歸来遠識漁村孤柴門夜叩聞犬呼逕竹壓折誰相扶
山妻自炊稚子沽不羨炙肉圍紅爐嗟余客遊歲屢徂
詩囊隨驢走髯奴長安何處覓酒徒飛花撲頭帽不烏
旅舍無夢還江湖慙對風雪歸莊圖
風雪歸莊圖(明)僧宗泐
山路獨歸翁手攜一壺酒千林雪正深扁舟在溪口茅
茨闞石根垂蘿穿戸牖江城看圖人幾回興歎久
題風雪歸莊圖(明)僧一初
北風號枯林寒雲沒西嶺歸翁雪滿笠欲渡愁日暝孤
舟斷磯下驚浪無時靜遂令世外人感此畫中景
蔡淵仲散木菴歸来圖(元)唐肅
虎觀紬書罷龍江返棹初白金君賜重黃髮宦情疎浩
蕩芝山色蕭條散木居春田猶及種歸理白雲鉏
題少保楊澹菴江鄕歸趣圖(明)楊士竒
巴陵西畔楚江分曾泛湖波望嶽雲借得君山小龍笛
月明吹向洞庭君
高大使吳淞歸興圖(明)陳安
楓落吳江白鴈飛天涯遊子正思歸香消夜月青綾被
涼入秋風白紵衣江浦蒹葭含宿雨驛亭楊柳帶斜暉
分明記得西湖上載酒蘭舟近翠微
題真仁夫畫卷(宋)劉克莊
草木黃落水雲莽蒼孤舟卸帆凍鴈失行昔余遠遊沿
灕泝湘堠長店疎僕痡馬僵行李蕭然有詩滿囊今其
老矣寧志四方撫卷追思歷歷不忘
題畫(元)貢性之
雨蒲煙草接風湍望入蒼梧九點寒怪得歸帆如馬健
有人樓上倚闌干
題扇寄希仁(明)謝承舉
雪晴莎暖忽離家北去頻看鴈影斜回首江南春漸老
東風開到紫荆花
方文美畫(明)張弼
花落春歸客未歸仲宣樓上倚斜暉故園遥在三江外
綠遍蘼蕪燕子飛
題畫(送敏聦弟還河南)(明)程敏政
西風吹徹桂花秋欲去珍禽不自由無限人間離别意
海天明月照高樓
題畫(送人歸江西)(明)董其昌
歸鴻别鶴夜鐘殘徙倚霜庭醉不歡頗憶故山寒翠否
天涯相向畫中看
御定歷代題畫詩類卷五十六
