欽定四庫全書
御定歷代題畫詩類卷四十一目錄
故實類
宋太祖蹴踘圖(元王惲三首)
題太祖太宗蹴踘圖(元吳澄)
趙太祖蹴踘圖(明倪敬)
陶學士驛舍圖(元黃溍)
陶榖郵亭圖(元唐肅)
題陶榖郵亭夜宿圖(元于立)
陶榖郵亭圖(明高啓)
和靖先生觀梅圖(元錢選)
和靖觀梅圖(元吳澄)
題和靖先生觀梅圖(元仇遠)
和靖看梅圖(元吕誠)
題和靖觀梅圖(元陶宗儀)
林處士觀梅圖(明錢宰)
和靖觀梅圖(明謝常)
和靖觀梅圖(明周述)
和靖擁爐覓句圖(元陶宗儀)
題孤山放鶴圖(元趙孟頫二首)
睢陽五老圖(宋晏殊)
睢陽五老圖(宋文彥博)
睢陽五老圖(宋韓琦)
睢陽五老圖(宋富弼)
睢陽五老圖(宋范仲淹)
睢陽五老圖(宋歐陽修)
睢陽五老圖(宋司馬光)
睢陽五老圖(宋范純仁)
睢陽五老圖(宋蘇軾)
睢陽五老圖(宋蘇轍)
睢陽五老圖(宋黃庭堅)
睢陽五老圖(宋邵雍)
睢陽五老圖(宋程顥)
睢陽五老圖(宋程頤)
睢陽五老圖(宋張載)
睢陽五老圖(宋張商英)
睢陽五老圖(宋胡瑗)
睢陽五老圖(宋蘇頌)
題耆英圖(元王惲)
跋司馬温公燕處圖(元王惲三首)
題李伯時畫趙景仁琴鶴圖(宋蘇軾)
陳季常所畜朱陳邨嫁娶圖(宋蘇軾二首)
題鄭俠流民圖(明陸深)
東坡赤壁圖(金趙秉文)
東坡赤壁圖(元鄭元祐)
東坡夜遊圖(元馬臻)
東坡赤壁圖(元鄭允端)
蘇公赤壁圖(明張以寧)
東坡赤壁圖(明劉泰)
蘇子瞻遊赤壁圖(明何景明)
東坡海南烹茶圖(金馮璧)
東坡汲乳泉圖(元王惲二首)
題東坡戴笠著屐圖(元吳澄)
東坡笠屐圖(元鄭元祐)
東坡戴笠圖(明貝瓊)
拜石圖(元倪瓚)
拜石圖為王文靜題(元倪瓚二首)
雅集圖(金劉祖謙)
題西園燕集圖(元于立)
題西園雅集圖(元姚文奐)
題顧進道所藏西園雅集圖(元張天英)
題麥舟圖(明丘濬)
麥舟圖(明李東陽)
宋徽宗成平殿曲宴蔡京圖御畫御記(元揭徯斯)
宋高宗書光武度田圖(元馬祖常)
題畢少董繙經圖(宋楊萬里)
題畢少董繙經圖(宋范成大)
題畢直閣繙經圖(宋陳造三首)
題韓蘄王湖上騎驢圖(元吳萊)
韓世忠湖上騎驢圖(明張燦)
宋陸秀夫抱惠王入海圖(元姚璲)
題文山衡陽躍馬圖(元劉詵)
題先賢張公十詠圖(元趙孟頫)
御定歴代題畫詩類卷四十一目錄
欽定四庫全書
御定歴代題畫詩類卷四十一
故實類
宋太祖蹴鞠圖(三首太凡六人對蹴者趙普傍看者宗八王一道士與從者)
(元)王惲
榻邊咫尺夢金陵欲下河東勢未能畫史意傳當日事
丹青圖上見軍興
婉孌龍姿五客隨内庭深處共遊嬉筆端欲見無窮意
一點香塵欲起時
太平朝野日歡娛肯效三郎和碧梧治定不應忘武備
花間蹋鞠是雄圖
題太祖太宗蹴鞠圖(有希夷趙韓元王及二待詔)吳澄
混凡共戲一丸圓年在庚申啓運前賢聖仙凡俱泯泯
於今七度見流年
趙太祖蹴鞠圖(明)倪敬
小苑垂楊弄晴碧萬幾餘暇同歡集錦毬交蹴往來頻
落花流水春無迹君王奮袂張虯鬚宛似驪龍夜戲明
月珠侍臣郤立一揮手仰抛紅日直上青雲衢宫靴撲
簌騰香霧紫鳳翻身彩鸞舞星移斗轉經幾時回首月
華過十五
陶學士驛舍圖(元)黃溍
一笑相逢亦偶然浪將恩怨向人傳無端更被丹青汙
狼籍春風數百年
陶榖郵亭圖(元)唐肅
紫鳳檀槽綠髮娼玉堂見慣可尋常作歌未必腸能斷
明日聽歌能斷腸
題陶榖郵亭夜宿圖(元)于立
行春使者惜春華處處春風楊柳花不向江南望江北
却將恩怨屬琵琶
陶榖驛亭圖(明)高啓
酒闌使騎趣歸時羞殺江南一曲詞借問驛亭相見者
風流何似党家兒
和靖先生觀梅圖(元)錢選
不見西湖處士星儼然風月為誰明當時寂寞孤山下
兩句詩成萬古吟
和靖觀梅圖(元)吳澄
一枝春信到孤山冰雪肌膚不覺寒月下水邊看未足
折來更向手中看
題和靖先生觀梅圖(無懷上人徵予作)(元)仇遠
癡童臞鶴冷相隨笑指南枝傍小溪到處一般香影色
孤山只在斷橋西
和靖看梅圖(元)吕誠
西泠橋下林家墓猶有舊時無數花孤雲何處雙飛鶴
落日鵁鶄滿白沙
題和靖觀梅圖(元)陶宗儀
小朵遥岑隔翠漪背籠衣袖立多時暗香浮處催詩句
落月昏黃分外竒
林處士觀梅圖(明)錢宰
放鶴山人不可招斷河殘月夜聞簫别來欲問春消息
花落西泠第二橋
和靖觀梅圖(明)謝常
孤山歲晚水迢迢竹外横斜挂綠么吟到暗香疎影句
黃昏月上雪初消
和靖觀梅圖(明)周述
西湖昨夜天雨雪雪中獨有梅花發一枝泠泠玉壺冰
寒徹重裘咏不成小童附火情更苦白鶴何心向人舞
展圖更覺肌骨清彷彿如從湖上行逋仙一去不可見
俛仰徒令詩思生
和靖擁爐覓句圖(元)陶宗儀
一童一鶴住西湖千古高風識畫圖水影月香成絶唱
苦吟猶自擁寒爐
題孤山放鶴圖(二首)(元)趙孟頫
西湖清且漣漪扁舟時蕩晴暉處處青山獨往翩翩白
鶴迎歸
昔年曾到孤山蒼藤古木高寒想見先生風致畫圖留
與人看
睢陽五老圖(宋)晏殊
道明回詔樂清閒便向中朝脫冕冠百日秉樞登相府
千年青史表旌桓泰運正隆嫌氣熱乾綱初整畏冰寒
逍遥唱和多高致儀象霜風俾後看
睢陽五老圖(宋)文彦博
輔政何時退省閒清平告老謝簪冠兩朝耆宿真英武
一代謀謨實柱桓太史尚瞻星有烈小民猶念德無寒
誰知我輩登樞要嚴貌冰威祗肅看
睢陽五老圖(宋)韓琦
治道剛明老始閒禮儀曾著一朝冠勸農省歲知民瘼
退宼安邦建夏桓法駕六龍親善御吟游五老薄時寒
清名邁古今人慕稷契餘風後學看
睢陽五老圖(宋)冨弼
休官致政老年閒廟堂嘗享著袍冠調和鼎鼐施霖雨
爕理隂陽佐武桓念國不忘先世烈歸鄉豈念舊廬寒
我輩若從親炙授儀容如在使人看
睢陽五老圖(宋)范仲淹
聖君錫詔享榮閒高壽龜朋老脫冠道似皋陶垂德惠
政如傳說起圭桓惟宜宴樂凌風烈最勝安居越歲寒
景行願從優學致懇誠膺服拜瞻看
睢陽五老圖(宋)歐陽修
脱遺軒冕就安閒笑傲丘園縱倒冠白髮憂民雖種種
丹心許國尚桓桓鴻冥得路高難慕松老無風韻自寒
聞說優游多唱和新篇何惜畫圖看
睢陽五老圖(宋)司馬光
圖謀已就樂暗閒曉向田園喜脫冠心志不灰猶有策
星長還在尚無桓朝陽鳴鳳身輕暖赴壑剛蛇齒健寒
儀表珍藏傳不朽每於清士敬持看
睢陽五老圖(宋)范純仁
榮名雅望退休閒聲譽清高已納冠匡國多方開五老
齊名有道列雙桓耆英後會成威烈相貌前圖壯世寒
吾道欲如公道立百年藻鑑動人看
睢陽五老圖(宋)蘇軾
國老安榮心自閒紫袍金帶舊簪冠星騎箕簸揚糠粃
斗掌權衡表漢桓冬有愆陽嫌薄熱夏多沴氣畏輕寒
賴得五賢清雅出俾人敬慕肅容看
睢陽五老圖(宋)蘇轍
賢才冠世得優閒免向金門老贅冠頌德華名盈滿軸
規章文獻表穹桓宦家有道生忠烈夷夏初寧諫齒寒
正是紫微垣裏客如今列上畫圖看
睢陽五老圖(宋)黃庭堅
五老天然一會閒太平時節振衣冠相君守理回天詔
輔國驅夷立塞桓天術圖姦梁木壞黨碑雷震雹冰寒
丹心忠厚來安泰惠澤垂流仰止看
睢陽五老圖(宋)邵雍
政事渾如春夢閒人情囂薄惡儒冠四朝遺烈承平日
兩世觀風樹大桓經濟安民心不晦保全傳嗣骨無寒
乾元恰似諸公意符節還同一揆看
睢陽五老圖(宋)程顥
大道剛明孰肯閒拳拳心志尚遺冠飯蔬飲水時行樂
定禮刪詩國建桓終身戀闕存忠厚薄味供先表蹇寒
鴻鈞幸得循清運餘烈憑人仔細看
睢陽五老圖(宋)程頤
天朝罷命錫歸閒冨夀康寧老稅冠國史標名知骨鯁
邦人圖像勝楹桓龍飛天上時還暖魚躍波心氣未寒
惟我潛心於易理備知先哲應時看
睢陽五老圖(宋)張載
太平氣象養高閒宴賞諸公老致冠朝野已聞親相業
廟堂曾覩漆丹桓形容傑出新圖粲德澤雄霑舊俗寒
一片忠心涵國史桑田雖變迥謨看
睢陽五老圖(宋)張商英
德政調元向道閒天朝詔許實辭冠丹心耿耿懸象魏
青史昭昭照玉桓晩節友賢陽鳳暖老年憂世谷駒寒
太平猶自存龜鑑後進儀刑仰慕看
睢陽五老圖(宋)胡瑗
始同優烈晩同閒五福俱全戴角冠典午山河遵大道
調元宗社對穹桓羌夷誰敢窺中夏朝士猜疑畏歲寒
肱股賡歌遺韻在惟吾後進祗膺看
睢陽五老圖(宋)蘇頌
歸休謝事樂時閒衣鉢承傳宰輔冠感德舊曾親善政
霑恩新賜立危桓堂堂嚴貌依龍衮粲粲文星荷月寒
直筆當時修國史英豪邁古後來看
題耆英圖(奉呈子初中丞)(元)王惲
張生好竒兼尚友古畫圖書長在手欣然示我洛英圖
便覺奎光生戸牖衣冠磊落十三人閒著一枰談治否
堂堂文富兩具瞻天下倚安真大叟平頭七十是尋常
獨有端明未期壽方辭晩進不敢班列宿光中巳瞻斗
北門易慮望佳招千里馳書恨官守升平盛事那得再
夢寐席間把巵酒吾儕起敬當如何再拜乞靈三叩首
君不見西周文物稱全盛除却邑姜纔得九神崧間氣
萃此多周鳳魯麟紛在藪鄭郎繪事固入神自是德星
傳不朽我思仁祖慶歷中慶歷政有三代風斯民皞皞
樂其樂六合一氣開時雍扶持位育緫是諸賢功熙寧
天子錯料事以忠為邪邪作忠放教公等在散地擢置
安石司羣工惠卿繼用二惇起當時何止驚三空嗚呼
以人為鑑古所取安得獻此與論治道之汚隆願君深
藏勿輕出世代雖遠多青蟲
跋司馬温公燕處圖(三首)(元)王惲
獨樂園深百草香一編心與道相忘不妨臥老琴書裏
破散青苗有報章
道與晴雲任卷舒心存廊廟跡江湖石君被遣公孫死
慚愧先生燕處圖
擁馬留公作帝箴人心大抵是天心惠卿未死舒王在
一集傳家了古今
題李伯時畫趙景仁琴鶴圖(宋)蘇軾
清獻先生無一錢故應琴鶴是家傳誰知默鼓無絃曲
時向珠宫作幻仙
陳季常所畜朱陳邨嫁娶圖(二首宋)蘇軾
何年顧陸丹青手畫作朱陳嫁娶圖聞道一邨惟兩姓
不將門戸買崔盧
我是朱陳舊使君勸農曾入杏花村而今風物那堪畫
縣吏催錢夜打門
題鄭俠流民圖(明)陸深
近時畫手數吳偉泰和郭詡差可擬良工位置著意深
何但煙雲生筆底此幅淺淡頗有工描寫人物間關裏
骨肉牽聯老稚兼衣裳繿縷面目紫云是鄭俠流民圖
彷彿啼號聲滿耳風回草樹生晝陰翠壁華堂容有此
雲間才子曹濮陽胸藏丘壑心如水朅來射策明光宫
便欲飽煖同遐邇俸資積月數不盈擘畫太半收書史
時騎瘦馬向長安買得殘縑大小李會心論格不論錢
袖來向我陳終始關仝荆浩久巳無馬遠夏珪呼不起
郭生自是清狂人東抹西塗聊復爾太平有象鷄狗肥
世路無情鄉井徙君不見治亂興亡各一時憑仗調和
與燮理民瘼寧知千百端君門空瞻一萬里摩挲此圖
展轉不已荆文相公熙豐天子
東坡赤壁圖(金)趙秉文
連山盤武昌古木參雲稠誅茆東坡下門前江水流永
懷百世士老氣蓋九州平生忠義心雲濤一扁舟笛聲
何處來喚月下船頭掬此月中水簸弄人間秋蕩搖波
中天光射夫林丘古今一俯仰共盡隨蜉蝣孫曹何足
弔我自造物遊尚憐風月好解與耳目謀歸來玉堂夢
清影寒悠悠一顧能幾何鶻巢淹不留遺像不忍挂尚
恐兒輩羞儼然袖雙手妙賦疑可求何時謫仙人騎鶴
下瀛洲相期游八表一洗區中愁
東坡赤壁圖(元)鄭元祐
奎星墮地不化石化作盤天老胸臆清禁森嚴著不得
半夜吹簫過赤壁百億魚龍不敢聽萬古東流月華白
赤壁夜遊圖(元)馬臻
穿空亂石驚濤拍月滿孤舟從二客覺夢悲歡總不真
一聲鶴唳東方白
東坡赤壁圖(元)鄭氏(名允端)
老瞞雄視欲吞吳百萬樓船一炬枯留得清風明月在
網魚謀酒付髯蘇
蘇公赤壁圖(明)張以寧
赤壁江寒葉漸稀黃泥坂靜露斜飛洞簫聲裏當時月
應照千年化鶴歸
東坡赤壁圖(明)劉泰
黃州遷客氣如虹夜放扁舟弔兩雄東下火攻吳卒銳
北來車戰魏師空白沙折戟荒凉外綠酒芳樽感慨中
爛醉不知天地老江流終古浩無窮
蘇子瞻遊赤壁圖(明)何景明
垂老黃州客高秋赤壁船三分留古迹兩賦到今傳落
日寒江動青天斷岸懸畫圖誰省識千載尚風煙
東坡海南烹茶圖(金)馮璧
講筵分賜密雲龍春夢分明覺亦空地惡九鑽黎洞火
天游兩腋玉川風
東坡汲乳泉圖(二首)(元)王惲
儋州遷客玉堂仙服食天教得乳泉三嚥遽驚滋浩氣
一甘無壊是泠淵中朝清議孤忠裏瘴海鯨波九死邊
落月澹隨人不見滿襟風露獨翛然
道宫獨發乳泉香似與坡仙養浩方井冽不從炎海瘴
味甘還比上池觴化機軒豁元胎濕孤影追隨月色蒼
天地此身忠義在一杯三嚥濯肝腸
題東坡戴笠著屐圖(元)吳澄
白鶴峰前井赤鯶遠徙又化南溟鯤城南白晝魑魅現
賴有東黎諸弟昆腥鹹滿口無異語似人慰意聊過門
竹刺藤梢歸路晩濛濛霧雨天欲昏御人不識臧紇聖
抖擻雨具相温存天涯禹跡不到處要使舊攆留新痕
荷笠俄成牧羊叟誰憐海上屬國孫襄童拍手接䍦倒
庸犬驚吠扶桑暾先生招怪每類此白首幸免長鯨吞
何人為作野老像風流不減乘朱轓謫來天仙墮塵網
化身千億難名論我從象外得眞相神交心醉都忘言
東坡笠屐圖(元)鄭元祐
得嗔如屋謗如山且看蠻煙瘴雨間白月遭蟇蝕不盡
清光依舊滿人寰
東坡戴笠圖(明)貝瓊
雨屐新泥蒻笠欹滿邨風雨獨歸時玉堂天上神仙客
婦女兒童總未知
拜石圖(元)倪瓚
元章愛硯復愛石探瑰抉竒久為癖石兄足拜自寫圖
乃知顚名不虚得
拜石圖為王文靜題(二首)(元)倪瓚
米顚嗜古命宜輕玄寳厓珍禍患并盥沐閱書私太尉
可憐諂佞小人情
清文絶俗盛名譽不記坡翁奬拔初得筆無如蔡元度
却言蘇軾劣於書
雅集圖(金)劉祖謙
翠雀翩翩野鶴孤玉京人物會仙圖後來且莫輕題品
席上揮毫有大蘇
題西園燕集圖(元)于立
文章在世如元氣人物盛衰同一致開圖使我三歎息
乃知作者遺深意名園蕭瑟懸古秋白沙翠竹涵清流
豈無尊俎寄幽賞况有文字能相酬花前美人美如玉
翠痕冷遶冰綃綠長帽先生正揮洒何處阮咸新度曲
法書名畫總游藝說有談空聊遠俗當時風流數君子
千古何人繼高躅君不見金谷荒園無草木又不見姑
蘇空臺走麋鹿彼處富貴等塵土何如斯人斯畫傳千
古
題西園雅集圖(元)姚文煥
宋家全盛日戚里肅高風四海才華萃西園爽氣濃衣
冠名教異興趣一時同雅好隨賓客風流見主翁珍藏
出古物能事競新功離席高譚永行廚異味重臺池迷
遠近杖屨任西東竹色仍多碧蕉花也自紅文章關世
道冨貴感秋蓬良會難為數清驩未易窮蘭亭祓褉事
金谷綺羅叢回首俱陳迹君看圖畫中
題顧進道所藏西園雅集圖(元)張天英
西園緬邈天中開仙山渌池異蓬萊翠葆翛翛拂花去
傳迎都尉朝天回寳繪前榮日初旭一時冠蓋如雲來
玉案離離發天藻瑤姬催獻流霞杯松下羽衣絃欲語
煙霓搖豔金銀臺興酣飛筆灑元氣巖屏贔屓寒欲摧
幽賞羅衆賓石牀淨如拭想像栗里人青林照顔色緇
衣者誰子入竹坐深默眼中綺麗何足珍回首秋風化
棘榛君不見金谷澗龍鱗池木妖石怪中藏禍機吳歌
楚舞顧影悽悲丈夫不愛士富貴空爾為徒勞玩物志
但為後人嗤何如巢居抔飲得眞意年年歲歲羲農時
題麥舟圖(明)丘濬
父有張氏湯子有劉家歆千年高平范父子同一心
麥舟圖(明)李東陽
江東故人半零落江頭石郎淚雙闕三喪未葬家苦貧
舉世今無魏州郭睢陽范郎方少年相看不語意茫然
江舟載麥五百斛揮手付之如一錢歸家侍立庭闈畔
白髮聞之為一莞亦知父子本同心若待庭趨嗟巳晩
君不見慶州饑民曾告荒使君自發常平倉
宋徽宗成平殿曲宴蔡京圖御畫御記
(元)揭傒斯
東京諸蔡滿周行延福成平樂未央千畝松篁籠玉殿
九霄風露濕霓裳君臣契合同堯舜禮樂光華邁漢唐
明日圖成仍作記千秋留與監興亡
宋高宗書光武度田圖(元)馬祖常
漢家自有雲臺像誰取丹青畫度田宋主欲興江左業
却將書字送長年
題畢少董繙經圖(宋)楊萬里
畢敷文少董名良史紹興初陷虜境居汴閉戶著春
秋正辭論語探古書有宋哲夫李願良輩執經師之
好事者寫為繙經圖宋執一卷背立且讀且指李執
一卷向其師若有問者而少董坐一榻上後有二女
奴各有所執而阿冬者坐其間少董之季子也女奴
之髽者曰孫壽冠者曰馬惠真哲夫名成願良名師
魏云
宋生把卷讀且指李生把卷問竒字榻上坐著一老子
右手秉筆袒左臂春秋論語訓傳成胷中有話頗欲告
兩生欲呼小白拉重耳同會諸侯尊帝京婢妾不解事
兩生未可語冬郎政兒癡誰能復憐許繙經未了報歸
期攜書歸來獻玉墀胡沙滿面無人識回首兩生斗南
北
題畢少董繙經圖(宋)范成大
絳帳胡沙暗青編古意深誰知洛下詠中有越人吟
題畢直閣繙經圖(三首)(宋)陳造
凝碧有詩纔逭死青巖不語竟何裨先生著論胡塵底
未覺丘明見仲尼
霸圖無繼昧尊王獨抱殘經晰渺茫地下威文應吐氣
人間宋李解升堂
中原正朔合天王細讀遺書癭作囊老子披圖揩病眼
為公重炷石爐香
題韓蘄王湖上騎驢圖(元)吳萊
秋風泗水沉周鼎淚濕吳天荆棘冷黃河北岸旌節回
信誓如城打不開沿邊撤備無人守蟣蝨塵埃生甲胄
散盡千兵只童騎餐來斗飯空壺酒西湖楊柳煙波寒
照見從前刀劔瘢宫中孰與論頗牧塞上寧知無范韓
事去英雄甘老死此手猶能為公起勸人莫問故將軍
身是清涼一居士
韓世忠湖上騎驢圖(明)張燦
神州誰復舊山河散盡熊貔事講和驢背看來猶矍鑠
朝廷誰說召廉頗
宋陸秀夫抱惠王入海圖(元)姚璲
紫宸黃閣共樓船海氣昏昏日月偏平地巳無行在所
丹心猶數中興年生藏魚腹不見水死挽龍髥直上天
板蕩純臣有如此流芳千古更無前
題文山衡陽躍馬圖(和湏溪韻)(元)劉詵
將軍紫綬馳燕然丞相白髮祁山前重瞳悲歌泣虞美
伏波眼穿鳶墮水英雄相望千萬年西風荒草迷五原
延秋王孫折金鞭女牆明月銅駝門衡山春濃風日好
紫韁電轉人未老豈知蹶塊追海横海天如雪狂瀾倒
玉樓十二春衣妍流雲却月爭取憐落花金谷獨一死
蒼旻不語丹心傳劉家的盧空識意金粟龍媒俱久逝
少年相對那得知掩圖醉倚南風睡
題先賢張公十詠圖(元)趙孟頫
吳興瀟灑郡自古冨人物溪山暎亭榭尊俎照華髮當
時盍簪地蓁莽久蕪沒空餘詩語工不共芳草歇撫卷
想勝風冠珮其敢忽先民不可見惆悵至明發
御定歴代題畫詩類卷四十一
