欽定四庫全書
御定歷代題畫詩類卷六目錄
地理類
李思訓畫長江絶島圖(宋蘇軾)
江山萬里圖(元王惲二首)
江山萬里圖(元陳樵)
江山萬里圖(元宋无)
題江山萬里圖(元陶宗儀)
萬里江山圖(元僧善住)
萬里江山圖(明王禕)
江山萬里圖(明陳秀民)
千里江山圖(元李俊民)
題蕭照江山圖(元柳貫)
題龔翠巗江山圖(元華幼武)
江山圖(明湯顯祖)
題盧元佐所藏江山圖(明高遜志)
題長江萬里圖後(元王惲)
商學士萬里圖(元馬祖常)
子久萬里長江圖(元吳鎮)
題長江萬里圖(元丁復)
長江萬里圖(元丁鶴年三首)
題僧巨然長江萬里圖(明汪廣洋)
長江萬里圖(明楊基)
題夏禹玉長江萬里圖(明陸完)
題長江萬里圖(明唐文鳳)
長江萬里圖(明楊慎)
題長江萬里圖(明沈周)
龐才卿畫長江圖(金趙秉文)
長江圖(元牟巘)
題顧氏長江圖(元戴良)
題江貫道長江圖(明黃觀)
題江參長江圖(明陶琛)
長江偉觀圖(明錢宰)
題史引之所藏長江六月圖(明顧清)
題桑直閣江山勝槩圖(明王佐)
江山勝覽卷(明陳振)
宋駙馬王詵江山勝覽圖(明顧應祥)
題江湖勝覽圖(明陳昌)
題江湖勝覽卷贈李彦暉(明張和)
江湖勝覽卷(明姚綸)
瑩禪師房觀山海圖(唐李白)
題海圖屏風(唐白居易)
觀王美人海圖障子(唐梁鍠)
讀山海經圖(宋歐陽修)
題觀海圖(元黃溍)
題觀海圖(元丁復)
李遵道海嶽圖(元鄭元祐)
題海峰圖(明王世貞)
自和因思國史燕穆之傳稱其知明州革輕悍鬭
爭之俗及今海潮圖作(宋晁說之)
題海昌秋潮圖(明金肅)
海潮圖(宋樓鑰)
海潮圖(元袁桷)
題海潮圖(元柳貫)
古觀潮圖(元楊維楨)
題潮出海門圖(宋陳造二首)
題童壽卿潮出海門圖(宋王炎)
浙江潮圖(元劉因)
浙江潮圖(明張以寧)
錢塘江潮圖(明李東陽)
錢舜舉江潮圖(明張寧)
春雨晚潮圖(元吳師道)
趙千里夜潮圖(元王冕)
題夜潮圖(元謝應芳)
為詹同文題浙江月夜觀潮圖(明劉基)
李嵩宋宫觀潮圖(明張憲)
題月落潮生圖(明張以寧)
題閻立本職貢圖臨本(金趙秉文二首)
閻立本職貢圖(金閻長言)
胡虔取水蕃部圖(元虞集)
題胡虔汲水蕃部圖應制(元揭傒斯)
題西域圖(明陸淵)
題日本僧雲山千里圖(明張以寧)
題李都督朝鮮圖(明洪瞻祖)
御定歷代題畫詩類卷六目錄
欽定四庫全書
御定歷代題畫詩類卷六
地理類
李思訓畫長江絶島圖(宋)蘇軾
山蒼蒼江茫茫小孤大孤江中央厓崩路絶猿鳥去惟
有喬木攙天長客舟何處來櫂歌中流時抑揚沙平風
輭望不到孤山久與船低昂峨峨兩煙鬟曉鏡開新妝
舟中賈客莫漫狂小姑前年嫁彭郎
江山萬里圖(二首)(元)王惲
勝覽何人作此圖雄誇天險亦區區經營意匠羣工上
慘澹風煙百戰餘並轡相夷嗤宋魏舞干來遠美唐虞
只今一統無南北正要懷柔謹厥初
江山列地出新圖限隔東南見奥區與校廟謨雖有間
細看邊備到無餘忌功去玠甘捐蜀併力亡金笑假虞
千古美芹高議在不應成敗論終初
江山萬里圖(元)陳樵
生憎李郭畫山川鑿破鴻濛混沌圓尺地寸天都剪碎
女媧鍊石是何年
江山萬里圖(元)宋无
咫尺寒流千萬峰湍聲寂寂暮猿空買船欲泛春潮雨
楚樹吳雲是畫中
題江山萬里圖(元)陶宗儀
滚滚長江出全蜀一派波濤瀉寒玉天設巨塹鴻濛先
厥德靈長紀南服濫觴岷松略巴梁分源崌崍走豫章
吐吞沅灃引沱澨包括洞庭納鄱陽玉壘蛾眉兩磅礴
石鏡武擔連劒閣合江西頭萬里橋漢使入吳曾駐泊
丈人拔地高青城翠浪起伏勢東傾雪山去此知幾許
一覽如隔芙容坪丞相祠前森老栢支機石在君平宅
浣花溪碧草堂幽越王宫殿成狼籍中巖林泉佳處多
相傳嘗栖諾詎那慈姥老龍亦共止巖阿小寺埋薜蘿
渡瀘亭對諸夷路尚疑果從何處渡魚復浦中八陣圖
前後縱横經緯布灩澦散髮怒莫攖黑石獰惡荼槽并
巫峽之險復愈此凝真觀前加震驚十二峰巒羅翥鳳
船過神鴉管迎送吒灘直接歸州灘自昔號為人鮓甕
黃牛廟睇黃鶴樓雲夢澤通鸚鵡洲赤壁臨皋纔尺咫
琵琶亭下蘆花秋匡廬雄尊五老立大孤小孤遥旅揖
彭郎磯前即馬當九華采石青戢戢鍾阜龍蟠奠九州
石頭虎踞當長流北固紆徐鐵甕堅金焦兩點猶浮漚
春申墓陰鵝鼻嘴角力狂瀾障厓趾煙水瀰漫豁海門
亘古朝宗從此始彼美畫師儒林英天機所到雙眼明
拂拭素繭埽玄瀋閉戶不聞風雨聲老夫平生山水癖
白首卧游還歷歷客持卷軸請我觀題詩聊復識疇昔
萬里江山圖(元)僧善住
巴水沄沄巴峽青月明客淚墮猿聲眼中已識瞿塘路
剰水殘山懶問名
萬里江山圖(明)王禕
昔年曾作子長游萬里江山一客舟攬得瑰竒滿胸臆
怪來開卷思悠悠
江山萬里圖(明)陳秀民
曹郎胸中墨數斗筆下煙雲千萬重崑崙積石泰華接
瀟湘雲夢銀河通岷峨翠流三峡水衡嶽青連五老峰
清溪九曲處士屋丹霞百丈神仙宫下有臨淵欲墜之
靈石上有參天不老之長松嵐光雨氣迷遠近咫尺萬
里將無窮誰知大地山河境乃在冰縑意匠中我今撫
卷三歎息畫史真能奪化工
千里江山圖(元)李俊民
筆下江山取意成一峰未盡一峰生憑誰試向行人問
水郭煙邨第幾程
題蕭照江山圖(元)柳貫
荻浦楓林宿暮煙夕陽收盡月浮灣騷人一曲江南思
彈徹箜篌送鴈還
題龔翠巗江山圖(元)華幼武
山雲白白樹青青正是江南第一程却憶西津舊時路
黃沙漲滿少人行
江山圖(明)湯顯祖
地坼東南一半無天傾西北幾雄都秦皇不合求仙去
眼見江山是畫圖
題盧元佐所藏江山圖(明)高遜志
結茆曾住白雲間遊宦多年客未還開卷偶然鄉思動
數峰渾似鄂州山
題長江萬里圖後(元)王惲
穉年屋居三十春老境誰遣東南奔去秋有詔待使節
北自弼衞官甌閩閩中水淺百味澹但覺草木多精神
展放江山萬里圖卷中瀟灑似堪娛寄聲故國游觀客
卜築蘇門儘可居
商學士萬里圖(元)馬祖常
曹南商君儒家子身登集賢非畫史酒酣氣豪不敢使
揮灑山水在一紙咫尺萬里乾坤意人言造物真兒戲
盤紆流動各有象變化歘忽風雲至吾觀崑崙西月出
更觀扶桑東日生形勢開合限内外分野上合星辰精
大禹鑄九鼎鄒衍别九州豈但草木異乃有鬼魅憂噫
嘻奉常官祿薄百錢縫囊貯丘壑為爾作歌還一噱何
年淮南戴青箬
子久萬里長江圖(元)吳鎮
一峰胸次多礧礧興寄江山尺素間南北横分疑作限
西東倒注未曾還山圍故國人非舊水遶重城樹自閒
尤羨箇中時序換昔年禹玉豈容攀
題長江萬里圖(元)丁復
天不限南北人方樂耕漁承平百年日慷慨萬里圖恍
然舊遊地浩蕩清興發放船白帝城下秋載酒黃牛峽
中月明發古夷陵為放姜詩井披蓁罥修筒寒花汲空
冷湍流激柔櫓崚下荆門灘荒藤漢景廟落日還登攀
霞沈宜都驛夜宿松滋渡水色瑪瑙光緐星粲無數荆
南亦坂郢章華猶故臺壞堤明斷鏃團沙如粟堆雨休
雲夢澤天空洞庭水曹瞞敗軍處殘灰餘故壘仙人白
雲表招手為我留待網嘉魚穴銜華黃鶴樓醉來思禰
衡憤起叱黃祖不見人間來鳳皇何用筵前賦鸚鵡磯
頭若蹲虎江流多怒聲客枕不成寐已在潯陽城飛瀑
瀉銀河匡廬倚天碧遥憶義熙人黃花空好色黃陵二
女廟小姑江上頭舟人問風水幾日到揚州月色過馬
當長風沙在眼鴈投秋浦雲鴉啼戍樓晩蕪湖水東注
逆磯無迴波兩山隔江滸倒浸雙青蛾抵掌女媧石浩
然歌白紵太真然犀真自愚謫仙騎鯨竟何去黃須天
子七寳鞭曾挂當塗道邊樹一百二十里樹色連長干
豪將多反覆都邑無時安金蓮曉步滅玉樹朝歌闌千
載空舊迹令人起長歎天運開昌期地險亦何有年年
江上春東風入楊柳往來白下亭日夕金陵酒僰船出
金焦越賈行松維況聞巴人婦半是吳女兒我生亦何
幸白首無亂離所願億萬年永永長如斯
長江萬里圖(元)丁鶴年
右逾越嶲左蓬壺萬里提封入壯圖斷石雲屯山擁蜀
驚濤雪立海吞吳蟠桃有實來青鳥若木無枝駐赤烏
秦漢經營人盡去獨留形勢在寰區
長江萬里圖(二首)(元)丁鶴年
長江千萬里何處是儂鄉忽見晴川樹依稀認漢陽
長嘯還江國遲回别海鄉春潮如有意相送過潯陽
題僧巨然長江萬里圖(明)汪廣洋
老禪好畫如好禪不到覺悟不肯息一朝縱筆恣揮灑
萬里長江落胸臆我聞大江之水出岷山漢江之水出
嶓冢兩江合流東向趨霧滃雲蒸變俄頃此圖乃獨見
源委豈與尋常畫師比地形筆勢俱兩全白璧黃金謾
堆几又聞瞿塘之險天下無江水倒瀉山糢糊烏石灘
高浪濤急白帝城荒古木疎枯藤挂壁下猿狖苦竹緣
江啼鷓鴣展圖不得一見此令我扼腕長嗟吁世間好
畫豈易得討論應須待裴迪欲追太史賦遠遊直上岷
峩看晴碧
長江萬里圖(明)楊基
我家岷山更西住正見岷江發源處三巴春霽雪初消
百折千回向東去江水東流萬里長人今漂泊尚他鄉
煙波草色時牽恨風雨猿聲欲斷腸
題夏禹玉長江萬里圖(明)陸完
雲山蒼蒼江漠漠紹興年間夏珪作珍重須知應制難
卷尾書臣字端恪却憶當時和議成偏安即視如昇平
惟開緝熙較畫史兩河淪棄無人爭斯圖似寫南朝土
還有樓臺在煙雨釣叟棋翁不可呼漁舟野店誰能數
但覺層層境不同林泉到處生清風意遠筆精工莫比
只許馬遠齊稱雄中原殷富百不寫良工豈是無心者
恐將長物觸君懷恰宜剰水殘山也畫終思效一得愚
更把飛鴻添在圖願君且向飛鴻問五國城頭信有無
題長江萬里圖(為蜀人趙中道賦)(明)唐文鳳
一塵老屋城南隅讀書樂道非愚夫西川有客踏秋雨
訪予手把長江圖披圖細數經行處天山白積銀為樹
冰澌暖沁六月流雪波怒向三巴注蜀江溶溶遠紓迴
巨靈擘破巫峽開勢雄地束不得逞直走萬文疑奔雷
瞿塘灩澦天下險巨石雙分銳磨剪盤渦每憂巨浸深
冷噴猶嫌急波淺人鮓甕頭雲結愁飢蛟晝舞寒風秋
至喜亭邊可貰酒秭歸縣前仍艤舟荆湘蕩漾平於掌
蒲帆箭疾飛雙槳蒼龍山露翠煙中白虹水接銀河上
岳陽樓高明月光仙人踏破鶴背霜玉簫吹碎丹鳳語
寳劒拭動青蛇光洞庭茫茫接彭蠡千里相望同尺咫
無情五老蒼顔凋含羞二姑黛鬟美楊瀾瀦滀鄱湖寬
水府馮夷嚴守關明珠泣墜淵客怨冰綃織就鮫人閒
&KR0008;磯秉靈孫小女冷風倏度神巫語客回盡望江東雲
鳥歸帶得淮南雨須臾放棹下金陵蓬萊宫闕高崚嶒
聖人黃衣御宸極紫霧衝霄王氣騰浪游歷記萬餘里
噩夢驚魂幾悲喜江花江水興無涯點染丹青煩畫史
賦詩題畫心悠然才思逸發如湧泉酒酣擊節唾壺缺
醉和少陵雲錦篇
長江萬里圖(明)楊慎
五才坎德迥靈長萬里岷山始濫觴流漢天迴經灩澦
盤渦谷轉下柴桑揚瀾左蠡曾潭府大壑歸虛廣莫鄉
天遣陽侯分淼淼帝咨神禹畫茫茫青岑翠觀鮫人館
水碧金膏龍伯堂景浴陽烏朝旭早燄然陰火夜霞光
煙寒星散三洲樹風駛雲飛百尺檣鶴子鳬雛喧澍雨
紋螺錦蚌映翔陽籠筒津鼓驚浮客欸乃漁歌屬漫郎
泗磬石鍾鏘島嶼輕漣蘋影媚滄浪投鞭堪笑苻堅策
靜練難賡謝朓章彩鷁退飛休借問白鷗浩蕩信徜徉
題長江萬里圖(為郭總戎)(明)沈周
元戎大開寳繪堂紫錦薦几霞幅張手披牛腰之甲卷
水墨迤邐蹤微茫我從魚鳬弔往古灌口玉壘煙蒼涼
青城雪山蔽虧處導江之岷不可望三水合流錦官當
三娥九頂遞接翠樓觀縹緲天中央渝涪城高宛相峙
嘉陵姚江吹枕傍陣迹齒齒石作行風雲慘澹開瞿唐
黃牛灩澦難舟航青天仰漏一線光峽窮江廣見漢陽
黃鶴赤壁相低昂廬山五老天下觀順流漸見迎風檣
大姑小姑交嫵媚何年爭嫁彭家郎三山九華連建康
南都宫闕何煌煌大明定鼎龍虎合萬古鞏固皇圖昌
真州潤州列兩廂金焦嶪嶻當喉吭直吞天派納海口
有若萬邦來會王座中指點皆歷歷絞綃數丈萬里長
老夫困頓今白首欲往遊之無裹糧徒然感慨在牖下
捕影捉風消熱腸心搖搖兮悵徬徨佩有蘭兮襲瑶芳
江兮漢兮不可度望美人兮天一方少陵東坡二豪者
風流在在留文章英雄割據未暇論卧龍獨數人中強
元戎元戎將之良此卷兼與韜鈐藏南征西伐或有事
按圖索程猶取囊非惟供翫託深旨居安慮危心不忘
嗚呼居安慮危心不忘
龐才卿畫長江圖(金)趙秉文
青山隠隠水悠悠何處長江是盡頭欸乃一聲人不見
忽從天際下歸舟
長江圖(元)牟巘
漢川影落鸚鵡洲金山鐘到多景樓老龍幾載卧寒碧
中間不斷萬古流晩來雪浪大如屋澎湃舞我一葉舟
舟移岸轉知何處離離煙草令人愁說與渠儂莫倚柁
轉帆別浦盍少休此圖此景俱可惜展翫不足空白頭
家住江水發源處何時還我舊菟裘
題顧氏長江圖(元)戴良
天下幾人畫山水虎頭子孫世莫比何年寫此長江圖
多少江山歸筆底巴陵三峽天所開遠勢似向岷峨來
洞庭瀟湘僅毫末楚客湘君安在哉江上一朝風雨急
老我曾來踏舟立鼓枻既聞潭畔吟抱琴復聽竹間泣
別來幾日世已非忽此披圖憶曩時早知避地多處所
肻逐紅塵千里歸林下一夫巾屨似亦有舟人與漁子
能添野老煙波裏便與同生復同死
題江貫道長江圖(明)黃觀
離離衆樹深靄靄孤雲碧山色望難窮江流浩無極漁
歌遠渚昏鳥下平蕪夕惆悵趁風波扁舟何處客
題江參長江圖(明)陶琛
石出夜潮落山明寒霧消江空千里櫂邨迥一歸樵樹
色連沙嶼人家傍野橋還同舊棲地風景日蕭蕭
長江偉觀圖(明)錢宰
第一江山獨凭闌秋風斷石倚江關兩峰並立星河上
一水中流天地間海日東生月西没官船北去客南還
莫愁白髮搔來短酒落金盤入醉顏
題史引之所藏長江六月圖(明)顧清
長松泠泠生晝寒高巗側綴青琅玕陽坡宛轉行朱闌
青莎滑膩碧蘚斑紅橋直走凌驚湍下接孤嶼高巑岏
隔江青山如伏羱柴扉草堂相對安漁舟縹緲青林端
樵童牧叟時往還羣山忽斷百里寬青蒲綠藻縈微瀾
臨江飛閣叢井幹江流石角隨彎環前山轉深勢未殘
層崖複磴勞躋攀上方寂寞空禪關平林演迤臨江干
江迴山盡路險艱飛梁側卧波潺潺江流自此入渺漫
遥山一抹天際看東京畫史真高閒故將山水窮環觀
岷峨嘉陵遠莫殫九華落星揚子灣晴洲歷歷被芳蘭
美人不來空浩歎疾風吹塵暗燕山金星龍尾冰攢攢
燔熊熾豹光赫殷為君炙兔埽冰紈君歸終日山水間
肯憶羸馬隨朝班
題桑直閣江山勝槩圖(明)王佐
我昔趨神京道出匡廬峰手持綠玉杖遍踏金芙蓉是
時秋高天氣肅最愛秋聲滿巗谷萬頃湖光帶白蘋九
疊屏風挂飛瀑結巢便欲棲雲間䕫龍趨赴羣鵷鸞才
名用世果何有贏得歸來雙鬢斑至今夢想煙霞趣擬
托毫縑寫情素君家此圖誰所模似我當時舊遊處遠
山縹緲如游龍好處盡在煙嵐中晴波落日曳澄練枯
林老葉鳴秋風屠蘇高下林間起水色山光畫圖裏軟
紅無路到柴扉空翠常時撲書几中流放棹知何人錦
袍坐岸方烏巾若非高潔魯連子應是風流賀季真我
生垂老願未酬魯人豈識東家丘圖中勝槩倘易致便
從此地營菟裘
江山勝覽卷(明)陳振
維揚有客思飄飄歷覽山川不憚遥巫峽秋濤雲夢雨
吳門夜月浙江潮北瞻燕冀天應近西渡&KR0008;函雪未消
到處幽竒看不盡更收餘興入詩瓢
宋駙馬王詵江山勝覽圖(明)顧應祥
王郎妙手絶代無生綃寫出江山圖飄揚天趣入三昧
點染意象爭錙銖遠山糢糊近山碧澄江一帶横秋色
老樹參差曲岸妨迴波搖蕩崩隄仄人家臨水盡開門
儼如雞犬聲相喧萬杉路隔煙霧洞獨木橋通楊柳邨
忽然突起作險狀兩厓怪石森屛障峰迴麓轉勢復平
賈舶漁舟互來往樓臺隠隠雲中起疊嶂層巒青未已
風帆渺渺天際來咫尺渾同千萬里
題江湖勝覽圖(明)陳昌
馬卿子清而臞狂非狂迂非迂不愛養浮丘伯之黃鶴
不愛釣任公子之巨魚年來只愛江湖居江湖風月足
清興筆牀茶竈尋常俱船頭紅拂唱巴曲船尾黃帽歌
吳歈歌吳歈唱巴曲妙舞清商間絲竹白日歡游殊未
足復擬黃昏秉銀燭風帆催送寒山鐘直向垂虹橋下
宿
題江湖勝覽卷贈李彦暉(明)張和
萬里一孤舟常年事勝遊星河三峽夜煙樹五湖秋跡
擬玄真子名齊博望侯翻憐蓬蓽士白首卧林丘
江湖勝覽卷(明)姚綸
江湖隨處豁吟眸不滿書囊卒未休日下風雲瞻魏闕
淮東歌舞認揚州一篷疎雨鷗邊晩千里殘霞鶩外秋
見說武昌城畔柳尚含青眼待重遊
瑩禪師房觀山海圖(唐)李白
真僧閉精宇滅跡含達觀列障圖雲山攢峰入霄漢丹
崖森在目清晝疑卷幔蓬壺來軒窗瀛海入几案煙濤
爭噴薄島嶼相凌亂征帆飄空中瀑水灑天半崢嶸若
可陟想像徒盈歎杳與真心冥遂諧靜者翫如登赤城
裏揭步滄洲畔即事能娛人從兹得蕭散
題海圖屏風(唐)白居易
海水無風時波濤安悠悠鱗介無小大遂性各沉浮突
兀海底鼇首冠三神丘釣網不能制其來非一秋或者
不量力謂兹鼇可求贔屓牽不動綸絶沉其鈎一鼇既
頓頷諸鼇齊掉頭白濤與黑浪呼吸繞咽喉噴風激飛
廉鼓波怒陽侯鯨鯢得其便張口欲吞舟萬里無活鱗
百川多倒流遂使江漢水朝宗意亦休蒼然屏風上此
畫良有由
觀王美人海圖障子(唐)梁鍠
宋玉東家女常懷物外多自從圖渤海誰為覓湘娥白
鷺栖脂粉頳魴躍綺羅仍憐轉嬌眼別恨一横波
讀山海經圖(宋)歐陽修
夏鼎象九州山經有遺載空濛大荒中杳靄羣山會炎
海積敲蒸陰幽異明晦奔趨各異種倏忽俄萬態羣倫
固殊稟至理寧一槩駭者自云驚生兮孰知怪未能識
造化但爾披圖繪不有萬物殊豈知方輿大
題觀海圖(元)黃溍
昔年解纜岑江上初日團團水底紅鼉吼忽搖千尺浪
鷁飛仍挾半帆風遥看島嶼如星散祗謂神仙有路通
及此棲身萬人海舊遊却在畫圖中
題觀海圖(為張晉賢作)(元)丁復
自古十洲三島勝幾時一釣六鼇連千年王母蟠桃實
五百童兒採藥船日出早看金柱湧天空只儗玉壺懸
乘查欲接張公子直到牽牛織女邊
李遵道海嶽圖(元)鄭元祐
李黃巖疎眉瘦體滿臆秋嶄嶄似厭分符磵谷底折腰
督郵面皺鬚毿毿竟騎&KR1706;魚上天去帝憫人間留不住
乃令筆底飛墨如雲霧王維鄭虔本有素早年臨摹米
顛海嶽圖黃巖非有顛非無庵空月落山木擁是中疑
有窮猿呼二子風流俱不泯寳月夜夜生珊瑚
題海峰圖(為故金同文先生作)(明)王世貞
六鼇既失守十洲俄半摧蒼然東海色忽墮二峰來插
雲斗柄出浴日扶桑開停琴聽洪濤乘桴問九垓魯連
無世念安期有仙才高蹤不可即披圖良快哉
自和因思國史燕穆之傳稱其知明州革輕悍鬭
爭之俗及今海潮圖作(宋)晁說之
燕公未肯祖虚無悍俗歸仁舉國書莫道邦人都背德
壁間猶有海潮圖
題海昌秋潮圖(明)金肅
不信滄溟外竒觀尺幅收驚濤飜石壁匹練鎖炎州沃
日天疑近鞭雷地欲浮探微留妙墨長作廣陵秋
海潮圖(宋)樓鑰
錢塘佳月照青霄壯觀仍看半夜潮每恨形容無健筆
誰知收拾在生綃蕩搖直恐三山没咫尺真成萬里遥
金闕岧嶤天尺五海王自合日來朝
海潮圖(元)袁桷
銀潢清淺瑞星輝的的秋光下紫微欲識潮音真實相
落迦山畔五銖衣
題海潮圖(元)柳貫
巨魚吞吐不知勞千古靈胥氣尚豪夜半西風槎信到
銀蟾初挂海門高
古觀潮圖(元)楊維楨
八月十八睡龍死海龜夜食羅刹水須臾海壁龕赭門
地卷銀龍薄于紙艮山移來天子宫宫前一箭隨西風
劫灰欲死蛇鬼穴婆留朽鐵猶爭雄望海樓頭誇景好
斷鼇已走金銀島天吳一夜海水移馬蹀沙田食沙草
崕山樓船歸不歸七歲呱呱啼軹道
題潮出海門圖(二首)(宋)陳造
絶島平岡捲欲空兩崖相對屹穹崇即今畫手兼詩筆
更與江山角長雄
卷裏濤波快一披蒼山踴起雪山馳浮天沃日無窮意
到我春窗病酒時
題童壽卿潮出海門圖(宋)王炎
潮來濺雪欲浮天潮去奔雷又寂然海上兩山元不動
更添此意畫中傳
浙江潮圖(元)劉因
山人懶絶夢亦然鼎如萬牛不可遷誰信畫工筆頭有
神力扁舟一夜江聲寒覺來千里雪漫漫中有數點青螺
閒人間天門壯觀已如此豈知大塊喘息四海如鼻端
海中仙人冰雪顔吸風御氣非人寰試問濤頭何當還
為我寄聲三神山我欲乘興遊其間
浙江潮圖(明)張以寧
浙江亭下彩舟開雪滿青天白晝雷聞說秪今亭上月
夜寒常照暗潮來
錢塘江潮圖(為喬少卿希大作)(明)李東陽
錢塘江頭江倒流中有潮聲號萬牛堆銀如山雪如屋
遠影滅没當空浮千峰將頽樹欲秃海若股栗天吳愁
來船歡欣勢自下瞬息千里無淹留去船乘危貴得正
力盡一過且復休躋攀分寸偶失守頃刻下飽黿與鰌
由來咫尺不自覺遠望不敢凝雙眸客來未到膽已落
借問同行還見不何人嬉笑欲起舞越東老翁搔白頭
羣兒招呼或助叫倏忽過耳風颼飀達士遐觀得竒賞
七澤五湖同一漚天道虚疑月盈缺世情妄假人恩讎
復將險巧作戲劇鄉里少年誇善泅潮來潮去亦何意
人間萬事良悠悠我時渡江不相值空向燕客談杭州
壯懷高興兩莫遂三十五年秋復秋誰將妙思入畫本
似與造化爭雕鎪酒酣月落不知處夢醒尚作江南遊
錢舜舉江潮圖(明)張寧
錢塘江上怒潮來萬里天風動地雷白馬素車應浪說
吳王宫闕已成灰
春雨晩潮圖(元)吳師道
昔年曾看錢塘潮龍山山下乘春濤中流回首洲渚變
孤塔不動青厓高雲昏水暗雨陣黑雪噴電轉潮頭白
浙江亭遠亂帆飛西興渡暝千花濕空江茫茫魂欲斷
歸來十年今復見浩蕩春風滿畫圖淋漓海氣飛人面
春深故國芳草生鴟夷遺恨何時平重游弔古惜未得
掩卷歌罷空含情
趙千里夜潮圖(元)王冕
去年夜渡西陵關待渡兀立江上灘灘頭潮來倒雪屋
海面月出行金盤冰花著人如撒霰過耳斜風快如箭
叫雪鴻鴈零亂飛正是今年畫中見寒煙漠漠天冥冥
展翫徙覺心神清便欲吹簫騎大鯨去看海上三山青
題夜潮圖(元)謝應芳
昔余夜醉錢塘酒看潮八月中秋後銀山湧出海門來
潮聲殷若雷霆吼此圖之作知幾年當時景物皆依然
雲山兩岸澹籠月雪岸一江高拍天一觀頓覺毛髮立
再觀秖恐衣裳濕扁舟漁子任掀舞别渚鷗鳬自翔集
奔騰澎湃無足驚人間平地風波生乘桴尼父果浮海
從遊我欲跨長鯨
為詹同文題浙江夜月觀潮圖(明)劉基
君不見四時平分成歲功以秋繼夏獨不同炎官挾長
握天柄七月赤日熺玄穹蓐收抱鉞蹲白水野氣赫赫
攄赬虹陽侯喘汗河伯暍少昊上訴愁天公會須萬物
長養遂斯以仲月虚宵中此夜姮娥魄正滿命駕四蟾
驂兩駥指揮禺強出玄渚蕩滌歊熇清霾蒙河漢發源
牛斗下曲江上與天津通初看一髮起溟徼如曳組練
來於東漸聞殷驎鼉鼓發倏忽萬雷聲撼風天吳掉尾
出溟涬馬銜揚鬐招海童霓旌縞帳鷺羽幬瑶臺十二
浮空濛蕊珠仙人乘玉輅騰駕鶴鵠飛氋氃長庚歘霍
掞光耀靈母扶龍嗥戛銅宓妃起舞素女從瓊珮繂縩
雲帡幪冰綃霧縠紛颯纚霜旂雪旛高翳空鯨魚呀呷
鮫鰐遁蒲牢哮吼馮夷宫瞿塘巫峽起平地灩澦若象
鏖回潨先驅已過赤亭嶂後從始發龕山谼商聲爽淅
合羣籟澤國凛溧寒欲凍先生翫月坐樓上夜氣澄寂
神和冲憑闌快覩煩暑退呼兒命酒澆喉嚨自舞自歌
歌自作月照白髮三千總歌聲迤颺林壑應竹樹戛擊
絲與桐淵魚躍波棲鳥作紫桂繞屋清香融君歌曲終
響未終我歌激烈留征鴻瞠眸相視俱老矣況有衆病
來交攻聖明天子御宇宙威惠與天相比隆首丘儻許
謝鞿絆猶有古月光朣朧行當唱和三百首永與潮汐
流無窮
李嵩宋宫觀潮圖(明)張憲
磁州夜走泥馬駒卧牛城中生綠蕪炎精炯炯照吳會
大築錢塘作汴都玉殿珠樓連翠閣七寳簾櫳敞雲幕
生移艮岳過江南不數東京舊帷樂茂樹盤盤迷綠雲
龍飛鳳舞峰巒奔玉牀下壓大江小海水正入東華門
木穉花開秋可數紞紞靈鼉振天鼓海門一線截江來
雪壁銀城晝飛舞吳商楚估千萬艘黃龍戰船頭尾高
豈無海道走中土長驅逐北乘風濤煙霧蒼蒼繞城郭
屋瓦魚鱗互參錯百萬驕民事醉醺坐使中原厭羊酪
因循六帝不復讎西風八月凭江樓攢宫人飲白骨恨
洪波不洗青衣羞邦基削盡師臣逐軹道人降子嬰哭
繡胸文頸踏浪兒反首誰能報君辱廟子沙頭卓大旗
天吳縮頸不敢馳行人指塔話楊璉三十六宫秋草飛
題月落潮生圖(明)張以寧
參横天末樹陰收風響蘆根海氣浮笑語漸聞燈漸近
誰家江上早歸舟
題閻立本職貢圖臨本(二首)(金)趙秉文
周王職貢朝萬邦右相丹青古無雙好本不應天下獨
解如明月印千江
金羣剺面覘天庭王會圖中見典刑已了宣威沙漠事
更煩右相寫丹青
閻立本職貢圖(金)閻長言
諤諤昌周此一書形容獒貢寫成圖寧知右相無深意
莫指丹青便厚誣
胡虔取水蕃部圖(元)虞集
駝車度磧輒三日老馬跑沙泉水溢橐囊盛滿不辭勞
徼外天山雪千尺君不見聖明天子恩澤多旁及四海
猶翕河昆蟲草木感餘潤日獻醴泉甘露歌
題胡度汲水蕃部圖應制(元)揭傒斯
沙磧茫茫塞草平沙泉下馬滿囊盛曾於王會圖中見
真向天山雪外行聖德只今包宇宙邊庭隨處樂農畊
生綃半幅唐人筆留與君王駐遠情
題西域圖(明)陸淵
自從博望通西域唐代諸豪最盛強今日玉門關外路
不須請組繫名王
題日本僧雲山千里圖(明)張以寧
天東日出天西入萬里蚪鱗散原隰日東之僧渡海來
袖裏江山雲氣濕願乘雲氣朝帝鄉大千世界觀毫芒
却騎黃鶴過三島別後扶桑枝葉老
題李都督朝鮮圖(明)洪瞻祖
王者安天下終資不戰功金城圖略上青海戍樓空長
笛關山月寒砧木葉風還將憂國淚添入錦題中
御定歴代題畫詩類卷六
