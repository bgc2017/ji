樂府詩集卷第九
太原郭茂倩編次
郊廟歌辭
齊太廟樂歌
南齊書樂志曰宋昇明中太祖為齊王令
司馬褚淵造太廟登歌二章建元初詔謝
超宗造廟樂歌詩十六章永明二年又詔
王儉造太廟二室歌辭其夕牲羣臣出入
奏肅咸樂牲出入奏引牲樂薦豆呈毛血
奏嘉薦樂迎神奏昭夏樂皇帝入廟北門
奏永至樂太祝祼地奏登歌皇祖廣陵丞
太中大夫淮隂令皇曾祖即丘令皇祖太
常卿五室竝奏凱容樂皇考宣皇帝室奏
宣德凱容樂昭皇后室奏凱容樂皇帝還
東壁上福酒奏永祚樂送神奏肆夏樂皇
帝詣便殿奏休成樂太祖高皇帝室奏高
德宣烈樂穆皇后室奏穆德凱容樂高宗
明皇帝室奏明德凱容樂古今樂錄曰梁
何佟之周捨等議以為周禮牲出入奏昭
夏而齊氏仍宋儀等迎神奏昭夏牲出入
更奏引牲樂乃以牲牢之樂用接祖宗之
靈宋季之失禮也
肅咸樂謝超宗
絜誠底孝孝感烟霜寅儀式序肅禮綿張金華樹藻肅
哲騰光殷殷升奏嚴嚴階庠匪椒匪玉是降是將懋分
神衷翊祐傳昌
引牲樂
肇祀嚴靈恭禮尊國達敬傳典結孝陳則芬滌既肅犧
牷既整聳誠流思端儀選景肆禮佇夜綿樂望晨崇席
皇鑒用饗明神
嘉薦樂
清思眑眑閟寢微微恭言載感肅若有希芬俎具陳嘉
薦兼列凝馨烟颺分炤星哲睿靈式降協我帝道上澄
五緯下陶八表
昭夏樂
涓辰選氣展禮恭祇重闈月洞層牖烟施載虛玉鬯載
受金枝天歌折饗雲舞罄儀神惟降止泛景凝羲帝華
永藹泯藻方摛
永至樂
戲繇惟則姬經式序九司聯事八方承宇鑾迾静陳縵
樂具舉凝旒若慕傾璜載竚振振琁衛穆穆禮容載藹
皇步式敷帝蹤
登歌
清明(容一作)既鬯大孝乃熙天儀睟愴皇心儼&KR0736;既芬房
豆載絜牷牲欝祼升禮鋗玉登聲茂對幽嚴式奉徽靈
以享以祀惟感惟誠
凱容樂
國昭惟茂帝穆惟崇登祥緯遠締世景融紛綸睿緒菴
蔚王風明進厥始濬哲文終
凱容樂
琁條寅蔚瓊源浚照懋矣皇烈載挺明劭永言敬思式
恭惟教休途良乂榮光有耀
凱容樂
嚴宗正典崇饗肇禋九章既餙三清既陳昭恭皇祖承
假徽神貞祐伊協卿藹是鄰
凱容樂
肅惟敬祀絜事參薌環袨像綴緬密絲簧明明烈祖尚
錫龍光粤雅于姬伊頌在商
凱容樂
神功懋鄴明寢昌基德凝羽綴道鬯容辭假我帝緒懿
我皇維昭大之載國齊之祺
宣德凱容樂
道閟期運義開藏用皇矣睿祖至哉攸縱循規烈炤襲
矩重芬德溢軒羲道懋炎雲
凱容樂
月靈誕慶雲瑞開祥道茂淵柔德表徽章粹訓宸中儀
形宙外容蹈凝華金羽傳藹
永祚樂
構宸抗宇合軫齊文萬靈載溢百禮以殷朱絃繞風翠
羽停雲桂樽既滌瑶俎既薰升薦惟誠昭禮惟芬降祉
遥裔集慶氤氲
肆夏樂
禮既升樂以愉昭序溢幽饗餘人祇鬯敬教敷神光動
靈駕翔芬九垓鏡八鄉福無届祚無疆
休成樂
睿孝式鬯饗敬爰偏諦容輟序佾文靜縣辰儀聳蹕霄
衛浮鑾旒帟雲舒翠華景摶恭惟尚烈休明再纏國獻
遠藹昌圖聿宣
太廟登歌褚淵
惟王建國設廟凝靈月薦流典時祀暉經瞻宸僾思雨
露追情簡日筮晷閟奠升文金罍渟桂沖幄舒薰備僚
肅列駐景開雲
至饗攸極睿孝惇禮具物咸絜聲香(馨香一作)合體氣昭扶
幽眇慕纏遠迎絲驚促送佾畱晚聖衷踐候節改增愴
妙感崇深英徽彌亮
高德宣烈樂王儉
悠悠草昧穆穆經綸乃文乃武乃聖乃神動龕危亂静
比斯民誕膺休命奄有八寅握機肇運光啓禹服義滿
天淵禮昭地軸澤靡不懷威無不肅戎夷竭歡象來致
福偃風裁化暅日敷祥信星含曜秬草流芳七廟觀德
六樂宣章惟先惟敬是饗是將
穆德凱容樂
大姒嬪周塗山儷禹我后嗣徽重規疊矩肅肅閟宮翔
翔雲舞有饗德馨無絶終古
明德凱容樂
多難固業殷憂啟聖帝宗纘武維時執競起柳獻祥百
堵興詠義雖祀夏功符受命遠無不懷邇無不肅其儀
濟濟其容穆穆赫矣君臨昭哉嗣服允王惟后膺此多
福禮以昭事樂以感靈八簠陳室六舞充庭觀德在廟
象德在形四海來祭萬國咸寧
梁宗廟登歌七首沈約
功高禮洽道尊樂備三獻具舉百司在位誠敬㒺諐幽
明同致茫茫億兆無思不遂蓋之如天容之如地
殷兆玉筐周始邠王於赫文祖基我大梁肇土七十奄
有四方帝軒百祀人思未㤀永言聖烈祚我無疆
有夏多罪殷人塗炭四海倒懸十室思亂自天命我殱
凶珍難既躍乃飛言登天漢爰饗爰祀福禄攸贊
犧象既飾罍俎斯具我鬱載馨黃流乃注峩峩卿士駿
奔是務佩上鳴階纓還拂樹悠悠億兆天臨日煦
猗歟至德光被黔首鑄鎔蒼昊甄陶區有肅恭三獻對
揚萬夀比屋可封含生無咎匪徒七百天長地久
有命自天於皇后帝悠悠四海莫不來祭繁祉具膺八
神聳衞福至有兆慶來無際播此餘休于彼荒裔
祀典昭絜我禮莫違八簋充室六龍解騑神宮肅肅靈
寢微微嘉薦既饗景福攸歸至德光被洪祚載輝
梁小廟樂歌
隋書禮儀志梁又有小廟太祖太夫人廟
也非嫡故别立廟皇帝每祭太廟訖詣小
廟亦以一太牢如太廟禮
舞歌
閟宮肅肅清廟濟濟於穆夫人固天攸啟祚我梁德膺
斯盛禮文㮰達嚮重檐丹陛飾我俎彝絜我粢盛躬事
奠饗推尊盡敬悠悠萬國具承茲慶大孝追遠兆庶攸
詠
登歌
光流者遠禮貴彌申嘉饗云備盛典必陳追飬自本立
愛惟親皇情乃慕帝服來尊駕齊六轡旂耀三辰感兹
霜露事彼冬春以斯孝德永被烝民
陳太廟舞辭
隋書樂志曰陳初竝用梁樂唯改七室舞
辭皇祖步兵府君正員府君懷安府君皇
高祖安成府君皇曾祖太常府君五室竝
奏凱容舞皇祖景皇帝室奏景德凱容舞
皇考高祖武皇帝室奏武德舞
凱容舞
於赫皇祖宮牆高嶷邁彼厥初成茲峻極縵樂簡簡閟
寢翼翼祼饗若存惟靈靡測
凱容舞
昭哉上德浚彼洪源道光前訓慶流後昆神猷緬(綿一作)
邈清廟斯存以享以祀惟祖惟尊
凱容舞
選辰崇饗飾禮嚴敬靡愛牲牢兼馨粢盛明明列祖龍
光遠暎肇我王風形斯舞詠
凱容舞
道遥積慶德遠昌基永言祖武致享從思九章停列八
舞廻墀靈其降止百福來綏
凱容舞
肇迹締基義標鴻篆恭惟載德瓊源方闡享薦三清筵
陳四璉增我堂構式敷帝典
景德凱容舞
皇祖執德長發其祥顯仁藏用懷道韜光寧斯閟寢合
此蕭薌永昭貽厥還符翦商
武德舞
烝哉聖祖撫運升離道周經緯功格玄祇方軒邁扈比
舜陵媯緝熙是詠欽明在斯雲雷遘屯圖南共舉大定
揚越震威衡楚四奥宅心九疇還叙景星出翼非雲入
吕德暢容辭慶昭羽綴於穆清廟載揚徽烈嘉玉既陳
豐盛斯絜是將是享鴻猷無絶
北齊享廟樂辭
隋書樂志曰齊享廟樂先祀一日夕牲羣
臣入奏肆夏迎神奏高明登歌樂牲出入
薦毛血竝奏昭夏樂三公出進熟羣臣入
竝奏肆夏辭同皇帝入北門奏皇夏樂太
祝祼地奏登歌樂皇帝詣東陛及升殿竝
奏皇夏辭同皇帝既升殿殿上作登歌樂
皇帝初獻六世祖司空公五世祖吏部尚
書高祖秦州刺史曾祖太尉武貞公祖文
穆皇帝五室竝奏始基樂恢祚舞獻高祖
神武皇帝室奏武德樂昭烈舞獻文襄皇
帝室奏文德樂宣政舞獻顯祖文宣皇帝
室奏文正樂光大舞皇帝還東壁飲福酒
奏皇夏樂送神奏高明樂皇帝詣便殿奏
皇夏樂羣臣出奏肆夏辭同
肆夏樂
霜凄雨暢烝哉帝心有敬其祀肅事惟歆昭昭車服濟
濟衣簪鞠躬貢酎磬折奉琛差以五列和以八音式祇
玉度如玉如金
高明登歌樂
日卜惟吉辰擇其良弈弈清廟黼黻周張大呂為角應
鍾為羽路鼗隂竹德歌昭舞祀事孔明百神允穆神心
乃顧保茲介福
昭夏樂
大祀云事獻奠有儀既歌既展贊顧迎犧執從伊竦芻
飾惟慄俟用扵庭將升扵室且握且騂以致其誠惠我
貽頌降祉千齡
昭夏樂
緬彼遐慨悠然永思畱連七享纏綿四時神升魄沉靡
聞靡見隂陽載俟臭聲兼薦祖考其鑒言萃王休降福
敷錫百福是由
皇夏樂
齊居嚴殿夙駕層闈車輅垂彩旒衮騰輝聳誠載仰翹
心有慕洞洞自形斤斤表步閟宮有邃神道依俙孝心
緬邈爰屬爰依
登歌樂
太室窅窅神居宿設鬱鬯惟芬珪璋惟絜彝斝應時龍
蒲代用藉茅無咎福禄攸降端感會事儼思脩禮齊齊
勿勿俄俄濟濟
登歌樂
我祠我祖永惟厥先炎農肇聖靈祉蟬聯霸圖中造帝
業方宣道昌基構撫運承天奄家六合爰光八埏尊神
致禮孝思惟纏寒來暑反惕薦在年匪敬伊慕備物不
愆設虡設業鞉鼓填填辟公在位有容伊虔登歌啓佾
下管應懸厥容無爽幽明肅然誠市厚地和達穹玄既
調風雨載協山川周庭有列湯孫永延教聲惟被邁後
光前
始基樂恢祚舞
克明克俊祖武惟昌業弘營土聲被海方有流厥德終
耀其光明神幽贊景祚攸長
始基樂恢祚舞
顯允盛德隆我前構瑶源彌瀉瓊根愈秀誕惟有族丕
緒克茂大業崇新洪基增舊
始基樂恢祚舞
祖德丕顯明喆知機豹變東國鵲起西歸禮申官次命
改朝衣敬&KR0736;孝享多福無違
始基樂恢祚舞
兆靈有業潛德無聲韜光戢耀貫幽洞冥道弘舒卷施
博藏行緬追歲事夜遽不寧
始基樂恢祚舞
皇皇祖德穆穆其風語嘿自巳明叡在躬荷天之錫聖
表克隆高山作矣寶祚其崇離光旦旦載煥載融感薦
惟永神保無竆
武德樂昭烈舞
天造草昧時難紏紛孰拯斯溺靡救其焚大人利見緯
武經文顧指維極吐吸風雲開天闢地峻岳夷海冥工
掩迹上德不宰神心有應龍化無待義征九服仁兵告
凱上平下成靡或不寧匪王伊帝偶極崇靈享親則孝
絜祀惟誠禮備樂序肅贊神明
文德樂宣政舞
聖武丕基叡文顯綂眇哉神啓鬱矣天縱道則人弘德
云邁種昭冥咸叙崇深畢綜自中徂外經朝庇野政反
淪風威還缺雅旁作穆穆格于上下維享維宗來鑒來
假
文正樂光大舞
玄曆已謝蒼靈告期圖璽有屬揖讓惟時龍升獸變弘
我帝基對揚穹昊寔啓雍熙欽若皇猷永懷王度欣賞
斯穆威刑允措軌物俱宣憲章咸布俗無邪指下歸正
路茫茫九域振以乾綱混通華裔配括天壤作禮視聽
列樂傳響薦祀惟虔衣冠載仰
皇夏樂
孝心翼翼率禮兢兢時洗時薦或降或升在堂在戶載
湛載凝多品斯奠備物攸膺蘭芬敬挹玉俎恭承受祭
之祐如彼岡陵
高明樂
仰榱桷慕衣冠禮云罄祀將闌神之駕紛奕奕乘白雲
無不適窮昭域極幽塗歸帝祉眷皇都
皇夏
禮行斯畢樂奏以終受嘏先退載暢其衷鑾軒循轍麾
旌復路光景徘徊絃歌顧慕靈之相矣有錫無疆國圖
日鏡(競一作)家曆天長
周宗廟歌庾信
隋書樂志曰周宗廟樂皇帝入廟門奏皇
夏降神奏昭夏俎入皇帝升階獻皇高祖
皇曾祖德皇帝皇祖太祖文皇帝文宣皇
太后閔皇帝明皇帝高祖武皇帝七室皇
帝還東壁飲福酒還便坐竝奏皇夏
皇夏
肅肅清廟巖巖寢門欹器防滿金人戒言應&KR0615;懸鼓崇
牙樹羽階變升歌庭紛象舞閑安象設緝熙清奠春鮪
初登新蓱先薦僾然入室儼乎其位悽愴履之非寒之
謂
昭夏
永維祖武潜慶靈長龍圖革命鳳曆歸昌功移上墋德
耀中陽清廟肅肅猛虡煌煌曲高大夏聲和盛唐牲牷
蕩滌蕭合馨香和鑾戾止振鷺來翔永敷萬國是則四
方
皇夏
年祥辨日上(土一作)協龜言奉酎列列來庭駿奔雕禾飾
斝翠羽承樽敬殫如此恭惟執燔
皇夏
慶緒千重秀鴻源萬里長無時猶戢翼有道故韜光盛
德必有後仁義終克昌明星初肇慶大電久呈祥
皇夏
克昌光上烈基聖穆西藩崇仁高涉渭積德被居原帝
圖張往迹王業茂前尊重芬德陽廟疊慶夀陵園百靈
光祖武千年福孝孫
皇夏
雄圖屬天造宏略遇羣飛風雲猶聽命龍躍遂乘機百
二當天險三分拒樂推凾谷風塵散河陽氛霧晞濟弱
淪風起扶危頽運歸地紐崩還正天樞落更追原祠乍
超忽畢隴或綿微終封三尺劒長卷一戎衣
皇夏
月靈興慶沙祥發源功參禹迹德贊堯門言容典禮褕
狄徽章儀形溫德令問昭陽日月不居歲時晼晚(晼晚一作)
瑞雲纏心閟宮惟遠
皇夏
龍圖基代德天步屬艱難謳歌還受瑞揖讓乃登壇升
輿芒刺重入位據關寒卷舒雲汎濫游揚日浸微出鄭
終無反居桐竟不歸祀夏今惟舊尊靈諡更追
皇夏
若水逢降君窮桑屬惟政丕哉馭帝籙鬱矣當天命方
定五雲官先齊八風令文昌氣似珠太史河如鏡南宮
學已開東觀書還聚文辭金石韻毫翰風飈豎清室桂
馮馮齊房芝詡詡寧思玉管笛空見靈衣舞
皇夏
南河吐雲氣北斗降星辰百靈咸仰德千年一聖人書
成紫微動律定鳳凰馴六軍命西土甲子陳東鄰戎衣
此一定萬里更無塵烟雲同五色日月並重輪流沙既
西静蟠木又東臣凱樂聞朱雁鐃歌見白麟今為六代
祀還得九疑賓
皇夏
禮殫祼獻樂極休成長離前掞宗祀文明縮酌浮蘭澄
罍合鬯磬折禮容旋廻靈貺受釐徹俎飲福移樽惟光
惟烈文子文孫
皇夏
庭闋四始筵終三薦顧步階墀徘徊餘奠六龍矯首七
萃警途鼓移行漏風轉相烏翼翼從事綿綿四時惟神
降嘏永言保之
周大祫歌庾信
周太廟大祫樂降神奏昭夏奠玉帛奏登
歌餘同宗廟時享
昭夏
律在夾鍾服居蒼衮杳杳清思綿綿長遠就祭於合班
神於本來庭有序助祭有章樂舞六代賓歌二王和鈴
以節鞗革斯鏘齊宮饌玉鬱斝浮金洞庭鍾鼓龍門瑟
琴其樂已變惟神是靈
登歌
神惟顯思不言而令玉帛之禮敢陳莊敬奉如弗勝薦
如受命交於神明慤于言行
樂府詩集卷第九
東吳毛晉訂正男扆再訂
