樂府詩集卷第六
太原郭茂倩編次
郊廟歌辭
唐五郊樂章
唐書樂志曰祀五方上帝五郊樂祀黃帝
降神奏宮音皇帝行用太和登歌奠玉帛
用肅和迎俎用雍和酌獻飲福用壽和送
文舞出迎武舞入用舒和武舞用凱安送
神用豫和其太和壽和凱安豫和四章辭
同圜丘祀青帝降神奏角音祀赤帝降神奏
徵音祀白帝降神奏商音祀黑帝降神奏
羽音餘同黃帝竝貞觀中魏徵等作
黃帝宮音
黃中正位含章居貞既長六律兼和五聲畢陳萬舞乃
薦斯牲神其下降永祚休平
肅和
眇眇方輿蒼蒼圜蓋至哉樞紐宅中圖大氣調四序風
和萬籟祚我明德時雍道泰
雍和
金懸夕肆玉俎朝陳饗薦黃道芬流紫辰廼誠廼敬載
享載禋崇薦斯在惟皇是賓
舒和
御徵乘宮出郊甸安歌率舞遞將迎自有雲門符帝賞
猶持雷鼓荅天成
青帝角音
鶴雲旦起鳥星昏集律候新風陽開初蟄至德可饗行
潦斯挹錫以無疆蒸人乃粒
肅和
玄鳥司春蒼龍登歲節物變柳光風轉蕙瑤席降神朱
絃饗帝誠備祝嘏禮殫珪幣
雍和
大樂稀音至誠簡禮文物棣棣聲明濟濟六變有成三
登無體廼眷豐絜恩覃愷悌
舒和
笙歌籥舞屬年韶鷺鼓鳧鍾展時豫調露初迎綺春節
承雲遽踐蒼霄馭
赤帝徵音
青陽告謝朱明戒序咸長是祈敬陳椒醑博碩斯薦笙
鏞備舉庶盡肅恭非馨稷黍
肅和
離位克明火中宵見峰雲暮起景風晨扇木槿初榮含
桃可薦芬馥百品鏗鏘三變
雍和
昭昭丹陸帟帟炎方禮陳牲幣樂備箎簧瓊羞溢俎玉
&KR1997;浮觴恭惟正直歆此馨香
舒和
千里溫風飄絳羽十枝炎景媵朱干陳觴薦俎歌三獻
拊石摐金會七盤
白帝商音
白藏應節天高氣淸歲功既阜庶類收成萬方静謐九
土和平馨香是薦受祚聰明
肅和
金行在節素靈居正氣肅霜嚴林凋草勁豺祭隼擊潦
收川鏡九糓已登萬箱流詠
雍和
律應西成氣躔南呂珪幣咸列笙竽備舉苾苾蘭羞芬
芬桂醑式資宴貺用調霜序
舒和
璿儀氣爽驚緹籥玉呂灰飛含素商鳴鞞奏管芳羞薦
會舞安歌葆毦揚
黑帝羽音
嚴冬季月星廻風厲享祀報功方祚來歲
肅和
律周(回一作)玉琯星回(周一作)金度次極陽烏紀竆陰兔火
林霰雪陽泉凝沍八蜡已登三農息務
雍和
陽月斯紀應鍾在候載絜牲牷爰登俎豆既高既遠無
聲無臭静言格&KR0736;惟神保祐
舒和
執籥持羽初終曲朱干玉鏚始分行七德九功咸已暢
明靈降福具穰穰
唐五郊樂章
唐書樂志曰太樂舊有五郊迎送神辭十
章不詳所起
黃郊迎神
朱明季序黃郊王辰厚以載物甘以養人毓金爲體禀
火成身宮音式奏奏以迎神
送神
春末冬暮徂夏杪秋土王四月時季一周黍稷已享籩
豆宜收送神有樂神其賜休
青郊迎神
緹幕移候青郊啓蟄淑景遲遲和風習習璧玉宵備旌
旄曙立張樂以迎帝神其入
送神
文物流彩聲明動色人竭其恭靈昭其飭歆薦無已垂
禎不極送禮有章惟神還軾
赤郊迎神
青陽節謝朱明候改靡草凋華(花一作)含桃流彩虡列鍾
磬筵陳脯醢樂以迎神神其如在
送神
炎精式降蒼生攸仰羞列豆籩酒陳犧象昭祀有應冥
期(令儀一作期)不爽送樂張音惟靈之往
白郊迎神
序移玉律節應金商天嚴殺氣吹警秋方槱燎既積稷
奠竝芳樂以迎奏庶降神光
送神
祀遵五禮時屬三秋人懷肅敬靈降禎休奠歆旨酒薦
享珍羞載張送樂神其上遊
黑郊迎神
玄英戒序黑郊臨候掌禮陳彜司筵執豆寒雰歛色沍
泉凝漏樂以迎神八音斯奏
送神
北郊時冽南陸輝處奠本虔誠獻彌恭慮上延祉福下
承歡豫廣樂送神神其整馭
唐朝日樂章
唐書樂志曰貞觀中朝日樂降神用豫和
皇帝行用太和登歌奠玉帛用肅和迎俎
用雍和酌獻飲福用壽和送文舞出迎武
舞入用舒和武舞用凱安送神用豫和其
豫和太和壽和凱安五章詞同冬至圜丘
肅和
惟聖格天惟明饗日帝郊肆類王宮戒吉珪奠春舒鍾
歌曉溢禮云克備斯文有秩
雍和
晨儀式薦明祀惟光神物爰止靈暉載揚玄端肅事紫
幄興祥福履攸假於昭允王
舒和
崇牙(■一作)樹羽延調露旋宮扣律掩承雲誕敷懿德昭
神武載集豐功表睿文
唐朝日樂章
唐書樂志曰太樂舊有朝日迎送神辤二章
不詳所起
迎神
太陽朝序王宮有儀蟠桃彩駕細柳光馳軒祥表合漢
曆彰奇禮和樂備神其降斯
送神
五齊兼酌百羞具陳樂終廣奏禮畢崇禋明鑒萬㝢照
臨兆人永流洪慶式動曦輪
唐夕月樂章
唐書樂志曰貞觀中夕月樂降神用豫和
皇帝行用太和登歌奠玉帛用肅和迎俎
用雍和酌獻飲福用壽和送文舞出迎武
舞入用舒和武舞用凱安送神用豫和其
豫和太和壽和凱安五章詞同冬至圜丘
肅和
測妙爲神通微曰聖坎祀貽則郊禋展敬璧薦登光金
歌動暎以載嘉德以流曾慶
雍和
朏晨争舉天宗禮闢夜典恭秋陰明湛夕有&KR1997;斯旨有
牲斯碩穆穆其暉穰穰是積
舒和
合吹八風金奏動分容萬舞玉鞘驚詞昭茂典光前列
夕曜乘功表盛明
唐蜡百神樂章
唐書樂志曰貞觀中蜡百神樂降神用豫
和皇帝行用太和登歌奠玉帛用肅和迎
俎用雍和酌獻飲福用壽和送文舞出迎
武舞入用舒和武舞用凱安送神用豫和
其豫和太和壽和凱安五章詞同冬至圜丘
肅和
序迫歲陰日躔星紀爰稽茂典聿崇清祀綺幣霞舒瑞
珪虹起百禮(靈一作)垂裕萬靈薦(方受一作)祉
雍和
緹籥勁序玄英晚候姬蜡開儀豳歌入奏蕙馥彫俎蘭
芬玉酎大享明祇永綏多祐
舒和
經緯兩儀文化洽削平方域武功成瑤絃自樂乾坤泰
玉鏚長歡區縣寧
唐蜡百神樂章
唐書樂志曰太樂舊有蜡百神迎送神辭
二章不詳所起
迎神
八蜡開祭萬物合祀上極天維下竆坤紀鼎俎流馥(作一)
(芬)尊彜薦美有靈有祇咸希來止
送神
十旬歡洽一日祠(祀一作)終澄彝拂俎報德酬功慮虔容
肅禮縟儀豐神其降祉整馭風
唐祀九宮貴神樂章
唐天寶中祀九宮貴神樂降神用豫和六
變皇帝行用太和登歌用肅和迎俎用雍
和酌獻用壽和飲福酒用福和退文舞迎
武舞用舒和亞獻終獻用凱安登歌撤豆
用肅和送神用豫和
豫和
於昭上穹臨下有光羽翼五佐周流八荒誰其饗之時
文對敡虞經夏典兹禮未遑
黑帝旋馭青躔導日金籙上玄玉堂初吉鈎陳夕次鑾
和先蹕藹藹羣靈昭昭咸秩
帝臨中壇受釐元神皇靈萃止羽旄肅陳攝提運衡招
搖移輪光光宇宙電耀雷震
夜如何其明星煌煌天淸容衞露結壇場樹羽幢幢佩
玉鏘鏘凝精駐目瞻望神光
九位既肅萬靈畢會天門啓扃日御飛蓋煥兮棽離儐
兮暗靄如山之福惟聖時對
崇崇泰壇靈具臨兮鏗鍠大樂振動心兮神之降矣卿
雲郁兮神之至止淸風肅兮
太和
帝在靈壇大明登光天回雲粹穆穆皇皇金奏九夏圭
陳八薌曠哉動植如熙春陽
肅和
歌工既奏神位既秩天符衆星運行太一聲和十管氣
應中律肅肅明廷介兹元吉
雍和
俎豆有踐黃流在罇九宮之祀三代莫存樂變六宮壇
開八門聖皇昭對祐我黎元
肅和
時文哲后肅事嚴禋馨我明德饗于(我一作)貴神大庖載
盈旨酒斯醇精意所屬期於利人
福和
祀既云畢明靈告旋禮洽和應神歆福延(至神一作)動植
咸若陰陽不愆錫兹祝嘏天子萬年
舒和
羽籥既闋干戚陳八音克諧六變新愉貴神兮般以樂
保皇祚兮萬斯春
凱安
盛德陳萬舞稜威暢九垓風雲交律候日月麗昭回行
慶休祥發乘春和氣來百神肅臨享蕩蕩天門開
肅和
精意嚴恭明祠(祀一作)豐絜獻酬既備俎豆斯撤日麗天
儀風和樂節事光祀典福覃有截
豫和
享申百禮慶洽百靈上排閶闔洞入杳冥奠玉高壇燔
柴廣庭神之降福萬國咸寧
唐祀風師樂章包佶
迎神
太皥御氣句芒肇功蒼龍青旗爰候祥風律以和應神
以感通鼎俎脩蠁時惟禮崇
奠幣登歌
旨酒告絜青蘋應候禮陳瑤幣樂獻金奏彈絃自㫺解
凍惟舊仰贍肹蠁羣祥來湊
迎俎酌獻
德盛昭臨迎拜㢲方爰候發生式薦馨香酌醴具舉工
歌再揚神歆入律恩降百祥
亞獻終獻
膋薌備玉帛陳風動物樂感神三獻終百神臻草木榮
天下春
送神
微穆敷華能應節飄揚發彩宜行慶送迎靈駕神心饗
跪拜靈壇禮容盛氣和草木發萌芽德暢禽魚遂翔泳
永望翠蓋逐流雲自兹率土調春令
唐祀雨師樂章包佶
送神
陟降左右誠達幽圜作解之功樂惟有年雲軿戾止灑
霧飄烟惟馨展禮爰列豆籩
奠幣登歌
歲正朱明禮布元(玄一作)制惟樂能感與神合契陰霧離
翍靈馭搖裔膏澤之慶期於稔歲
迎俎酌獻
陽開幽蟄躬奉鬱鬯禮備節應震來靈降動植求聲飛
沈允望時康氣茂惟神之貺
亞獻終獻
奠既備獻將終神行令瑞飛空迎乾德祈歲功乘烟燎
儼從風
送神
整駕昇車望寥廓垂陰薦祉蕩昏氛饗時靈貺僾如在
樂罷餘聲遥可聞飲福陳誠禮容備撤俎終獻曙光分
跪拜臨壇結空想年年應節候油雲
唐祭方丘樂章
唐書樂志曰貞觀中夏至祭皇地祇於方
丘迎神用順和皇帝行用太和登歌奠玉
帛用肅和迎俎用雍和酌獻飲福用壽和
送文舞出迎武舞入用舒和武舞用凱安
其太和壽和凱安三章詞同冬至圜丘竝
褚亮等作
順和
萬物資以化文泰屬昇平易從業惟簡得一道斯寧具
儀光玉帛送舞變咸英黍稷良非貴明德信惟馨
肅和
至矣坤德皇哉地祇開元統紐合大承規九宮肅列六
典相儀永言配命長保無虧
雍和
柔而能方直而能敬厚載以德大亨以正有滌斯牷(作一)
(牲)有馨斯盛介兹景福祚我休慶
舒和
玉幣牲牷分薦享羽旄干鏚遞成容一德惟寧兩儀泰
三材保合四時邕
順和(送神)
陰祇協贊厚載方貞牲幣具舉簫管備成其豐惟肅其
德惟明神之聽矣式鑒虔誠
唐大享拜洛樂章武后
唐書樂志曰則天皇后永昌元年大享拜
洛樂禮設用昭和次致和次咸和乘輿初
行用九和次拜洛受圖用顯和登歌用昭
和迎俎用敬和酌獻用欽和送文舞出迎
武舞入用齊和武舞用德和撤俎用禋和
辭神用通和送神用歸和按樂志又有歸
和一章亦送神詞也
昭和
九玄眷命三聖基隆奉成先旨明臺畢功宗祀展敬冀
表深衷永昌帝業式播淳風
致和
神功不測兮運陰陽包藏萬宇兮孕八荒天符既出兮
帝業昌願臨明祀兮降禎祥
咸和
坎澤祠容備舉坤壇祭典爰申靈睠遥行祕躅嘉貺荐
委殊珍肅禮恭禋載展翹襟懇志逾殷方期交際懸應
(句逸下一)
九和
祗荷坤德欽若乾靈慙惕㒺寘興居匪寧恭崇禮則肅
奉儀形惟憑展敬敢薦非馨
拜洛
菲躬承睿顧薄德忝坤儀乾乾遵後命翼翼奉先規撫
俗勤雖切還淳化尚虧未能弘至道何以契明祇
顯和
顧德有慙虚菲明祇屢降禎符汜水初呈祕象溫洛荐
表昌圖玄澤流恩載洽丹襟荷渥增愉
昭和
舒云致養合大資生德以恒固功由永貞升歌薦序垂
幣翹誠虹開玉照鳳引金聲
敬和
蘭俎既昇蘋羞可薦金石載設咸英巳變林澤斯總山
川是遍敢用敷誠實惟倦
齊和
沈潛演貺分三極廣大凝禎總萬方既薦羽旌文化啓
還呈干鏚武威揚
德和
夕惕司龍契晨兢當鳳扆崇儒習舊規偃伯循先旨絶
壤飛冠蓋遐區麗山水幸承三聖餘忻屬千年始
禋和
百禮崇容千官肅事靈降舞兆神凝有粹奠享咸周威
儀畢備奏夏登列歌雍撤肆
通和
皇皇靈睠穆穆神心暫動凝質還歸積陰功玄樞紐理
寂高深銜恩佩德聳志翹襟
歸和
言旋雲洞兮躡烟途永寧中宇兮安下都包涵動植兮
順榮枯長貽寶貺兮贊琁圖
歸和
調雲闋兮神座興驂雲駕兮儼將昇騰絳霄兮垂景祐
翹丹懇兮荷休徵
唐祭方丘樂章
唐書樂志曰睿宗太極元年祭皇地祇於
方丘迎神用順和八變加金奏皇帝行用
太和登歌奠玉帛用肅和迎俎及酌獻用
雍和送文舞出迎武舞入用舒和武舞用
凱安送神用順和太和凱安詞同貞觀冬
至圜丘肅和雍和詞同貞觀太廟舒和詞
同皇帝朝羣臣
順和
坤厚載物德柔垂祉九域咸雍四溟爲紀敬因良節虔
脩陰祀廣樂式張靈其降止
金奏
坤元至德品物資生神凝博厚道協高明列鎮五嶽環
流四瀛于何不載萬寶斯成
順和
樂備金石禮光尊俎大享爰終洪休是舉雨零感節雲
飛應序纓紱載辭皇靈具舉
樂府詩集卷第六
東吳毛晉訂正男扆再訂
