樂府詩集卷第五十二
太原郭茂倩編次
舞曲歌辭
通典曰樂之在耳者曰聲在目者曰容聲
應乎耳可以聽知容藏於心難以貎觀故
聖人假干戚羽旄以表其容發揚蹈厲以
見其意聲容選和而後大樂備矣詩序曰
詠歌之不足不知手之舞之足之蹈之然
樂心内發感物而動不覺手之自運歡之
至也此舞之所由起也舞亦謂之萬禮記
外傳曰武王以萬人同滅商故謂舞爲萬
商頌曰萬舞有弈則殷已謂之萬矣魯頌
曰萬舞洋洋衞詩曰公庭萬舞然則萬亦
舞之名也春秋魯隠公五年考仲子之宫
將萬焉因問羽數於衆仲衆仲對曰天子
用八諸侯六大夫四士二舞所以節八音
而行八風故自八而下於是初獻六羽始
用六佾也杜預以爲六六三十六人而沈
約非之曰八音克諧然後成樂故必以八
八爲列自天子至士降殺以兩兩者減其
二列爾預以爲一列又減二人至士止餘
四人豈復成樂服虔謂天子八八諸侯六
八大夫四八士二八於義爲允也周有六
舞一曰帗舞二曰羽舞三曰皇舞四曰旄
舞五曰干舞六曰人舞帗舞者析五綵繒
若漢靈星舞子所持是也羽舞者析羽也
皇舞者雜五綵羽如鳳凰色持之以舞也
旄舞者氂牛之尾也干舞者兵舞持盾而
舞也人舞者無所執以手袖爲威儀也周
官舞師掌教兵舞帥而舞山川之祭祀教
帗舞帥而舞社稷之祭祀教羽舞帥而舞
四方之祭祀教皇舞帥而舞旱暵之事樂
師亦掌教國子小舞自漢以後樂舞寖盛
故有雅舞有雜舞雅舞用之郊廟朝饗雜
舞用之宴會晉傅玄又有十餘小曲名爲
舞曲故南齊書載其辭云獲罪於天北徙
朔方墳墓誰掃超若流光疑非宴樂之辭
未詳其所用也前世樂飲酒酣必自起舞
詩云屢舞僊僊是也故知宴樂必舞但不
宜屢爾譏在屢舞不譏舞也漢武帝樂飲
長沙定王起舞是也自是已後尤重以舞
相屬所屬者代起舞猶世飲酒以杯相屬
也灌夫起舞以屬田蚡晉謝安舞以屬桓
嗣是也近世以來此風絶矣
雅舞
雅舞者郊廟朝饗所奏文武二舞是也古
之王者樂有先後以揖讓得天下則先奏
文舞以征伐得天下則先奏武舞各尙其
德也黃帝之雲門堯之大咸舜之大韶禹
之大夏文舞也殷之大濩周之大武武舞
也周存六代之樂至秦唯餘韶武漢魏已
後咸有攺革然其所用文武二舞而已名
雖不同不變其舞故古今樂錄曰自周以
來唯攺其辭示不相襲未有變其舞者也
然自雲門而下皆有其名而亾其容獨大
武之制存而可考樂記曰樂者象成者也
總干而山立武王之事也發揚蹈厲太公
之志也武亂皆坐周召之治也武始而北
出再成而滅商三成而南四成而南國是
疆五成而分周公左召公右六成復綴以
崇天子夾振之而四伐盛威於中國也分
夾而進事蚤濟也久立於綴以待諸侯之
至也故季札觀樂見舞象箾南籥者曰美
哉猶有憾見舞大武者曰美哉周之盛也
其若此乎其後成王以周公爲有勲勞命
魯公世世祀周公以天子禮樂升歌清廟
下管象武朱干玉戚冕而舞大武皮弁素
積裼而舞大夏以廣魯於天下也自漢已
後又有廟舞各用於其廟凡此皆雅舞也
後漢武德舞歌詩東平王蒼
一曰世祖廟登歌宋書樂志曰周存六代
之樂至秦唯餘韶武而已始皇二十六年
改周大武舞曰五行漢高祖四年造武德
舞舞人悉執干戚以象天下樂已行武以
除亂也六年改舜韶舞曰文始以示不相
襲也文帝又造四時舞以明天下之安和
蓋樂先王之樂者明有法也樂巳所自作
者明有制也孝景採武德舞作昭德舞薦
之太宗之廟孝宣採昭德舞爲盛德舞薦
之世宗之廟漢書禮樂志曰高廟奏武德
文始五行之舞孝文廟奏昭德文始四時
五行之舞孝武廟奏盛德文始四時五行
之舞諸帝廟皆常奏文始四時五行舞大
抵皆因秦舊事焉東觀漢記曰明帝永平三
年八月公卿奏世祖廟舞名東平王蒼議
以爲漢制宗廟各奏其樂不皆相襲以明
功德光武皇帝撥亂中興武功盛大廟樂
舞宜曰大武之舞其文始五行之舞如故
勿進武德舞詔曰如驃騎將軍議進武德
之舞如故
於穆世廟肅雍顯淸俊乂翼翼秉文之成越序上帝駿
奔來寧建立三雍封禪泰山章明圖䜟放唐之文休矣
惟德罔射協同本支百世永保厥功
晉正德大豫舞歌傅玄
宋書樂志曰晉武帝泰始九年荀勖典知
樂事使郭瓊宋識等造正德大豫之舞而
勖及傅玄張華又各造舞歌咸寧元年詔
定祖宗之號而廟樂同用正德大豫舞初
魏明帝景初元年造武始咸熙二舞祀郊
廟武始舞者平冕黑介幘玄衣裳白領袖絳領
袖中衣絳合幅袴絳&KR1611;黑韋鞮咸熙舞者冠
委貎其餘服如前奏於朝廷則武始舞者
武冠赤介幘生絳袍單衣絳領袖皂領袖
中衣虎文畫合幅袴白布&KR1611;黑韋鞮咸熙
舞者進賢冠黑介幘生黃袍單衣白合幅
袴其餘服如前晉相承用之
正德舞歌
天命有晉光濟萬國穆穆聖皇文武惟則在天斯正在
地成德載韜政刑載崇禮教我敷玄化臻於中道
大豫舞歌
於鑠皇晉配天受命熙帝之光世德惟聖嘉樂大豫保
祐萬姓淵兮不竭沖而用之先天弗違虔奉天時
晉正德大豫舞歌荀勖
正德舞歌
人文垂則盛德有容聲以依詠舞以象功干戚發揮節
以笙鏞羽籥雲會翊宣令蹤敷美盡善允協時邕煥炳
其章光乎萬邦萬邦洋洋承我晉道配天作享元命有
造上化如風民應如草穆穆斌斌形于綴兆文武㫄作
慶流四表無競維烈永世是紹
大豫舞歌
豫順以動大哉惟時時邁其仁世載邕熙兆我區夏宣
文是基大業惟新我皇隆之重光累暉欽明文思迄用
有成惟晉之祺穆穆聖皇受命旣固品物咸寧芳烈雲
布文教㫄通篤以淳素玄化洽暢被之暇豫作樂崇德
同美韶濩濬邈幽遐式遵王度
晉正德大豫舞歌張華
正德舞歌
曰皇上天玄鑒惟光神器周回五德代章祚命于晉世
有哲王弘濟區夏陶甄萬方大明垂耀㫄燭無疆蚩蚩
庶類風德永康皇道惟淸禮樂斯經金石在縣萬舞在
庭象容表慶協律被聲軼武超濩取節六韺同進退讓
化漸無形大和宣洽通于幽冥
大豫舞歌
惟天之命符運有歸赫赫大晉三后重暉繼明昭世光
撫九圍我皇紹期遂在琁璣羣生屬命奄有庶邦慎徽
五典玄教遐通萬方同軌率土咸雍受制大豫宣德舞
功醇化旣穆王道協隆仁及草木惠加昆蟲億兆夷人
悅仰皇風丕顯大業永世彌崇
宋前後舞歌王韶之
宋書樂志曰武帝永初元年改晉正德舞
曰前舞大豫舞曰後舞竝蕤賓廂作孝武
孝建二年九月建平王宏議以爲舞不㪅
名直爲前後二舞依據㫺代義舛事乖宜
釐改權稱以凱容爲韶舞宣烈爲武舞祖
宗廟樂總以德爲名若廟非不毁則樂舞
别稱猶漢高文武咸有嘉號惠景二主樂
無餘名章皇太后廟唯奏丈樂明婦人無
武事也郊祀之樂無復别名仍同宗廟而
已詔如宏議
前舞歌
於赫景明天監是臨樂來伊陽禮作惟隂歌自德富舞
由功深庭列宫縣陛羅瑟琴翿籥繁會笙磬諧音簫韶
雖古九成在今導志和聲德音孔宣光我帝基協靈配
乾儀刑六合化穆自然如彼雲漢爲章于天熙熙萬類
陶和當年擊轅中韶永世弗騫
後舞歌
假樂聖后寔天誕德積美自中王猷四塞龍飛在天儀
刑萬國欽明惟神臨朝淵默不言之化品物咸德告成
于天銘勲是勒翼翼厥猷亹亹其仁順命創制因定和
神海外有截九圍無塵冕旒司契垂拱臨民乃舞大豫
欽若天人純嘏孔休萬載彌新
齊前後舞歌
前舞階步歌齊辭
隋書樂志曰近代舞出入皆作樂謂之階
步咸用肆夏至梁去之隋復用焉卽周官
所謂樂出入奏鍾鼓也古今樂錄曰何承
天云今舞出樂謂之階步𬎼賓廂作尋儀
禮燕飲射三樂皆云席工於西階上大師
升自西階北面東上相者坐受瑟乃降笙
入立于縣中北面乃合樂工歌鹿鳴四牡
周南今直謂之階步而承天又以爲出樂
俱失之矣
天挺聖哲三方維綱川嶽伊寧七耀重光茂育萬物衆
庶咸康道用潛通仁施遐揚德厚坤極功高昊蒼舞象
盛容德以歌章八音旣節龍躍鳳翔皇基永樹二儀等
長
前舞凱容歌宋辭
南齊書樂志曰宋前後舞歌二章齊微攺
革多仍舊辭宣烈舞執干戚用魏武始舞
冠服凱容舞執羽籥用魏咸熙舞冠服宋
以凱容繼韶爲文舞據韶爲言宣烈卽是
古之大武今世諺呼爲武王伐紂齊初仍
舊不攺宋舞名其舞人冠服亦相承用之
古今樂錄曰宋孝武改前舞爲凱容之舞
後舞爲宣烈之舞何承天三代樂序云晉
正德大豫舞蓋出於漢昭容禮容樂然則
其聲節有古之遺音焉晉使郭瓊宋識等
造正德大豫舞初不言因革昭業等兩舞
承天空謂二容竟自無據按正德大豫二
舞卽出宣武宣文魏大武三舞也宣武魏
昭武舞也宣文魏武始舞也魏攺巴渝爲
昭武五行曰大武今凱容舞執籥秉翟卽
魏武始舞也宣烈舞有矛弩有干戚矛弩
漢巴渝舞也干戚周武舞也宋世止革其
辭與名不變其舞舞相傳習至今不改瓊
識所造正是雜用二舞以爲大豫爾夷蠻
之樂雖陳宗廟不應雜以周舞也
於赫景命天鑒是臨樂來伊陽禮作惟隂歌自德富舞
由功深庭列宫縣陛羅瑟琴翿籥繁會笙磬諧音簫韶
雖古九奏在今導志和聲德音孔宣光我帝基協靈配
乾儀刑六合化穆自宣如彼雲漢爲章于天熙熙萬類
陶和當年擊轅中韶永世弗騫
後舞階步歌齊辭
皇皇我后紹業盛明滌拂除穢宇宙載淸允執中和以
莅蒼生玄化遠被兆世軌形何以崇德乃作九成妍步
恂恂雅曲芬馨八風淸鼔應以祥禎澤浩天下功齊百
靈
後舞凱容歌宋辭
假樂聖后寔天誕德積美自中王猷四塞龍飛在天儀
刑萬國欽明惟神臨朝淵默不言之化品物咸得告成
于天銘勲是勒翼翼厥猷亹亹其仁從命創制因定和
神海外有截九國無塵冕旒司契垂拱臨民乃舞凱容
欽若天人純嘏孔休萬載彌新
梁大壯大觀舞歌二首沈約
隋書樂志曰梁初猶用凱容宣烈之舞武
帝定樂以武舞爲大壯舞文舞爲大觀舞
二郊明堂太廟三朝同用古今樂錄曰梁
攺宣烈爲大壯卽周武舞也攺凱容爲大
觀卽舜韶舞也陳以凱容樂舞用之郊廟
而大壯大觀猶同梁舞所謂祠用宋曲宴
凖梁樂蓋取人神不雜也
大壯舞歌
隋書樂志曰大壯舞取易彖云大壯大者
壯也正大而天地之情可見也古今樂錄
曰大壯大觀二舞以大爲名老子云域中
有四大論語云惟天爲大今制大壯大觀
之名亦因斯而立義焉
高高在上實愛斯人眷求聖德大拯彝倫率土方燎如
火在薪惵惵黔首草不及晨朱光啓耀兆發穹旻我皇
鬱起龍躍漢津言届牧野電激雷震闕鞏之甲彭濮之
人或貔或武漂杵浮輪我邦雖舊其命惟新六伐乃止
七德必陳君臨萬國遂撫八寅
大觀舞歌
隋書樂志曰大觀舞取易彖曰大觀在上
觀天之神道而四時不忒也
皇矣帝烈大哉興聖奄有四方受天明命居上不怠臨
下惟敬舉無諐則動無失正物從其本人遂其性昭播
九功肅齊八柄寬以惠下德以爲政三趾晨儀重輪夕
映棧壑忘阻梯山匪夐如日有恒與天無竟載陳金石
式流舞詠咸英韶夏於兹比盛
北齊文武舞歌
隋書樂志曰北齊元會大饗奏文武二舞
二舞將作竝先設階步焉
文舞階步辭
我后降德肇峻皇基搖鈴大號振鐸命期雲行雨洽天
臨地持茫茫區宇萬代一時文來武肅成定於兹象容
則舞歌德言詩鏘鏘金石列列匏絲鳳儀龍至樂我雍
熙
文舞辭
皇天有命歸我大齊受兹華王爰錫玄珪奄家環海實
子烝黎圖開寶匣檢封芝泥無思不順自東徂西教南
暨朔罔敢或攜比日之明如天之大神化之洽率土無
外眇眇舟車華戎畢會祠我春秋服我冠帶儀協震象
樂均天籟蹈武在庭其容藹藹
武舞階步辭
大齊統曆天鑒孔昭金人降汎火鳳來巢眇均虞德干
戚降苗夙沙攻主歸我軒朝禮符揖讓樂契咸韶蹈揚
惟序律度時調
武舞辭
天眷横流宅心玄聖祖功宗德重光襲映我皇恭已誕
膺靈命宇外斯燭域中咸鏡悠悠率土時惟&KR0854;定微微
動植莫違其性仁豐庶物施洽羣生海寧洛變契此休
明雅宣茂烈頌紀英聲鏗鍠鍾鼓掩抑簫笙歌之不足
舞以禮成鑠矣王度𬗟邁千齡
隋文武舞歌
隋書樂志曰隋有文舞武舞舞各六十四
人丈舞黑介幘冠進賢冠絳紗連裳内單
皂褾領襈裾革帶烏皮履左手執籥右手
執翟武舞服武弁朱褠衣餘同丈舞左執
朱干右執大戚其舞六成始而受命再成
而定山東三成而平蜀道四成而北狄是
通五成而江南是拓六成復綴以闡太平
文舞歌
天睠有屬后德惟明君臨萬㝢昭事百靈濯以江漢樹
之風聲罄地畢歸窮天皆至六戎行朔八蠻請吏煙雲
獻彩龜龍表異緝和禮樂燮理隂陽功由舞見德以歌
彰兩儀同大日月齊光
武舞歌
惟皇御㝢惟帝乘乾五材竝用七德兼宣平㬥夷險拯
溺救燔九域載安兆庶斯賴續地之厚補天之大聲隆
有截化覃無外鼓鍾旣奮干戚攸陳功高德重政謐化
淳鴻休永播久而彌新
晉昭德成功舞歌
唐餘錄曰晉天福五年詔有司復修正至
朝會二舞之制以丈舞爲昭德之舞武舞
爲成功之舞十一月冬至遂奏之於時二
舞久廢衆喜於復興而樂工舞員雜取教
坊以滿之聲節靡曼綴兆合節而無遠促
遲速之累及明年正旦再奏而蹈厲進退
無列議者非之五代史樂志曰文舞六十
四人左手執籥右手執翟冠進賢冠服黃
紗袍白紗中單皂領褾白練&KR1513;襠白布大
口袴革帶烏皮履白布襪武舞六十四人
左手執干右手執戚服弁平巾幘金支緋
絲布大袖緋絲布裲襠甲金飾白練&KR1513;襠
錦騰蛇起梁帶豹文大口布袴烏皮靴
昭德舞歌二首
聖代修文德明庭舉舊章兩階陳羽籥萬舞合宫商劒
佩森鴛鷺簫韶下鳳凰我朝靑史上千古有輝光
寰海干戈戢朝廷禮樂施白駒皆就縶丹鳳復來儀德
備三苗格風行萬國隨小臣同百獸率舞賀昌期
成功舞歌二首
撥亂資英主開基自晉陽一戎成大業七德煥前王炎
漢提封遠姬周世祚長朱干將玉戚全象武功揚
睿算超前古神功格上圓百川畱禹跡萬國戴堯天旣
已櫜弓矢誠宜播管絃蹌蹌隨鳥獸共樂太平年
樂府詩集卷第五十二東吳毛晉訂正
