樂府詩集卷第二十二
太原郭茂倩編次
横吹曲辭
漢横吹曲
前出塞九首杜甫
戚戚去故里悠悠赴交河公家有程期亾命嬰禍羅君
已富土境開邊一何多棄絶父母恩吞聲行負戈
出門日已遠不受徒旅欺骨肉恩豈斷男兒死無時走
馬脱轡頭手中挑青絲捷下萬仞崗俯身試搴旗
磨刀嗚咽水水赤刃傷手欲輕腸斷聲心緒亂已久丈
夫誓許國憤惋復何有功名圖麒麟戰骨當速朽
送徒既有長遠戍亦有身生死向前去不勞吏怒嗔路
逢相識人附書與六親哀哉兩决絶不復同苦辛
迢迢萬餘里領我赴三軍軍中異苦樂主將寧盡聞隔
河見胡騎倏忽數百羣我始為奴僕幾時樹功勲
挽弓當挽彊用箭當用長射人先射馬擒寇先擒王殺
人亦有限列國自有疆苟能制侵陵豈在多殺傷
驅馬天雨雪軍行入高山逕危抱寒石指落曾冰間已
去漢月遠何時築城還浮雲暮南征可望不可攀
單于寇我壘百里風塵昏雄劒四五動彼軍為我奔虜
其名王歸繫頸授轅門潛身備行列一勝何足論
從軍十年餘能無分寸功衆人貴苟得欲語羞雷同中
原有鬭争况在狄與戎丈夫四方志安可辭固竆
後出塞五首
男兒生世間及壯當封侯戰伐有功業焉能守舊丘召
募赴薊門軍動不可留千金買馬鞭(鞍一作)百金裝刀頭
閭里送我行親戚擁道周班白居上列酒酣進庶羞少
年别有贈含笑看吳鈎
朝進東門營暮上河陽橋落日照大旗馬鳴風蕭蕭平
沙列萬幕部伍各見招中天懸明月令嚴夜寂寥悲笳
數聲動壯士慘不驕借問大將誰恐是霍嫖姚
古人重守邊今人重高勲豈知英雄主出師亘長雲六
合已一家四夷且孤軍遂使貔虎士奮身勇所聞拔劒
擊大荒日牧(收一作)胡馬羣誓開玄冥北持以奉吾君
獻凱日繼踵兩蕃静無虞漁陽豪俠地擊鼓吹笙竽雲
帆轉遼海粳稻來東吳越羅與楚練照耀輿臺軀主將
位益崇氣驕陵上都邊人不敢議議者死路衢
我本良家子出師亦多門將驕益愁思身貴不足論躍
馬二十年恐辜明主恩坐見幽州騎長驅河洛昏中夜
間道歸故里但空村惡名幸脱免竆老無兒孫
出塞皇甫冉
吹角出塞門前瞻卽胡地三軍盡回首皆灑望鄉淚轉
念關山長行看風景異由來征戍客各負輕生義
同前王之奐
黃砂直上白雲間一片孤城萬仞山羌笛何湏怨楊桺
春光不度玉門關
同前耿緯
漢家邊事重竇憲出臨戎絶漠秋山在陽關舊路通列
營依茂草吹角向高風㪅就燕然石看銘破虜功
同前張籍
秋塞雪初下將軍遠出師分營長記火放馬不收旗月
冷邊帳溼沙昏夜探遲征人皆白首誰見滅胡時
同前劉駕
胡風不開花四氣多作雪北人尚凍死况我本南越古
來犬羊地廵狩無遺轍九土耕不盡武皇猶征伐中天
有高閣圖畫何時歇坐恐塞上山低扵砂中骨
出塞曲劉濟
將軍在重圍音信絶不通羽書如流星飛入甘泉宮倚
是并州兒少年心膽雄一朝隨召募百戰争王公去年
桑乾北今年桑乾東死是征人死功是將軍功汗馬牧
秋月疲兵臥霜風仍聞左賢王更欲圖雲中
同前于鵠
微雪將軍出吹笳天未明觀兵登古戍斬將對雙旌分
陣瞻山勢?軍制馬鳴如今新史上已有滅胡名
單于驕愛獵放火到軍城待月調新弩防秋置遠營空
山朱戟影寒磧鐵衣聲逢著降胡說隂山有伏兵
同前僧貫休
掃盡狂胡跡回戈望故關相逢唯死鬭豈易得生還縱
宴參胡樂收兵過雪山不封十萬戶此事亦應閒
玉帳將軍意慇懃把酒論功高寧在我陣沒與招魂塞
色干戈束軍容喜氣屯男兒今始是敢出玉關門
回首隴山頭連天草木秋聖君應入夢半路遣封侯水
不擔隂雪柴令倒戍樓歸來麟閣上春色滿皇州
入塞王襃
戍久風塵色勲多意氣豪建章樓閣迥長安陵樹高度
冰傷馬骨經寒墜節旄行當見天子無假用錢刀
同前何妥
桃林千里險候騎亂紛紛問此將何事嫖姚封冠軍回
旌引流電歸蓋轉行雲待任蒼龍傑方當論次勲
同前劉希夷
將軍䧟虜圍邊務息戎機霜雪交河盡旌旗入塞飛曉
光隨馬度春色伴人歸課績朝明主臨軒拜武威
入塞曲耿緯
將軍帶十圍重錦製戎衣猿臂銷弓力虬鬚長劒威首
登平樂宴新破大宛歸樓上姝姬笑門前問客稀暮烽
玄菟急秋草紫驑肥未奉君王詔高槐晝掩扉
同前僧貫休
單于烽火動都護去天涯别賜黃金甲親臨白玉墀塞
垣湏静謐師旅審安危定遠條支寵如今勝古時
方見將軍貴分明對冕旒聖恩如遠被狂虜不難收臣
節唯期死功勲敢望侯終辭修里第從此出皇州
百里精兵動參差便渡遼如何好白日亦照此天驕遠
樹深疑賊驚蓬迥似鵰凱歌何日唱磧路共天遥
同前沈彬
欲爲皇王服遠戎萬人金甲鼓鼙中陣雲暗塞三邊黑
兵血愁天一片紅半夜飜營旗攪月深秋防戍劒磨風
謗書未及明君爇臥骨將軍已殁功
苦戰沙間臥箭痕戍樓閒上望星文生希國澤分偏將
死奪河源答聖君鳶覷敗兵眠白草馬驚邊鬼哭隂雲
功多地遠無人紀漢閣笙歌日又曛
折楊柳梁元帝
唐書樂志曰梁樂府有胡吹歌云上馬不
捉鞭反拗楊桺枝下馬吹横笛愁殺行客
兒此歌辭元出北國即鼓角横吹曲折楊
桺是也宋書五行志曰晉太康末京洛為
折楊桺之歌其曲有兵革苦辛之辭按古
樂府又有小折楊桺相和大曲有折楊桺
行清商四曲有月節折楊桺歌十三曲與
此不同
山高巫峽長垂楊復垂楊同心且同折故人懷故鄉山
似蓮花豔流如明月光寒夜猿聲徹遊子淚霑裳
同前桺惲
楊桺亂成絲攀折上春時葉密鳥飛礙風輕花落遲城
高短簫發林空畫角悲曲中别無意併是為相思
同前劉邈
高樓十載别楊桺濯絲枝摘葉驚開駚攀條恨久離年
年阻音息月月減容儀春來誰不望相思君自知
同前陳後主
楊桺動春情倡園妾屢驚入樓含粉色依風雜管聲武
昌識新種官渡有殘生還將出塞曲仍共胡笳鳴
長條黃復綠垂絲密且繁花落幽人逕步隱將軍屯谷
暗宵鉦響風高夜笛喧聊持暫攀折空足憶中園
同前岑敬之
將軍始見知細桺繞營垂懸絲拂城轉飛絮上宮吹塞
門交度葉谷口暗還(横一作)枝曲城攀折處唯言怨别離
同前徐陵
嫋嫋河堤樹依依魏主營江陵有舊曲洛下作新聲妾
對長楊苑君登高桺城春還應共見蕩子太無情
同前張正見
楊桺半垂空裊裊上春中枝疎董澤箭葉碎楚臣弓色
映長河水花飛高樹風莫言限宮掖不閉長楊宮
同前王瑳
塞外無春色上林桺已黃枝影侵宮暗葉彩亂星光陌
頭藏戲鳥樓上掩新妝攀折思爲贈心期别路長
同前江總
萬里音塵絶千條楊桺結不悟倡園花遥同天嶺雪春
心自浩蕩春樹聊攀折共此依依情無奈年年别
同前盧照隣
倡樓啓曙扉園桺正依依鳥鳴知歲隔條變識春歸露
葉疑啼臉風花亂舞衣攀折聊將寄軍中書信稀
同前沈佺期
玉窗朝日映羅帳春風吹拭淚攀楊桺長條宛地垂白
花飛歴亂黃鳥思參差妾自肝腸斷傍人那得知
同前喬知之
可憐濯濯春楊桺攀折將來就纖手妾容與此同盛衰
何必君恩獨能久
同前劉憲
沙塞三河道金閨二月春碧烟楊桺色紅粉綺羅人露
葉憐啼臉風花思舞巾攀持君不見為聽曲中新
同前崔湜
二月風光半三邊戍不還年華妾自惜楊桺為君攀落
絮緣衫袖垂條拂髻鬟那堪音信斷流涕望陽關
同前韋承慶
萬里邊城地三春楊桺節葉似鏡中眉花如關外雪征
人遠鄉思倡婦高樓别不忍擲年華含情寄攀折
同前歐陽瑾
垂桺拂妝臺葳蕤葉半開年華枝上見邊思曲中來嫩
色宜新雨輕花伴落梅朝朝倦攀折征戍幾時回
同前張祜
紅粉青樓曙垂楊仲月春懷君重攀折非妾妬腰身舞
帶縈絲斷嬌娥向葉嚬横吹凡幾曲獨自最愁人
同前張九齡
纖纖折楊桺持此寄情人一枝何足貴憐是故園春遲
景那能久流芳不及新更愁征戍客鬢老邊城塵
同前余延夀
天道連國門東西種楊桺葳𬎼君不見裊娜垂來久緣
枝棲暝禽雄去雌獨吟餘花怨春盡微月起秋隂坐望
窗中蝶起攀枝上葉好風吹長條婀娜如何妾妾見桺
園新高樓四五春莫吹胡塞(笳一作)曲愁殺隴頭人
同前李白
垂楊拂綠水搖豔(豔裔一作)東風年花明玉關雪葉暖金窗
烟美人結長恨相對心悽然攀條折春色遠寄龍庭前
(沙邊一作龍)
同前孟郊
楊桺多短枝短枝多别離贈遠累攀折柔條安得垂青
春有定節離别無定時但恐人别促不怨來遲遲莫言
短枝條中有長相思朱顔與綠楊併在别離期
樓上春風過風前楊桺歌枝疎緣别苦曲怨為年多花
驚燕地雪葉映楚池波誰堪别離此征戍在交河
同前李端
東城攀桺葉桺葉低著草少壯莫輕年輕年有人老桺
發遍州崗登高堪斷腸雨烟輕漠漠何樹近君鄉贈君
折楊桺顔色豈能久上客莫沾巾佳人正回首新桺送
君行古桺傷君情突兀臨荒渡婆娑出舊營隋家兩岸
盡陶宅五株平日暮偏愁望春山有鳥聲
同前翁綬
紫陌金堤映綺羅遊人處處動離歌隂移古戍迷荒草
花帶殘陽落遠波臺上少年吹白雪樓中思婦斂青蛾
殷勤攀折贈行客此去關山雨雪多
樂府詩集卷第二十二(終)東吳毛晉訂正
