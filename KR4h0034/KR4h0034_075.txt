樂府詩集卷第七十五
太原郭茂倩編次
雜曲歌辭
三臺二首韋應物
後漢書曰蔡邕為侍御史又轉持書侍御
史遷尚書三日之間周歷三臺馮鑑續事
始曰樂府以邕曉音律製三臺曲以悦邕
希其厚遺劉禹錫嘉話錄曰三臺送酒蓋
因此北齊高洋毁銅雀臺築三箇臺宫人
拍手呼上臺送酒因名其曲為三臺李氏
資暇曰三臺三十拍促曲名㫺鄴中有三
臺石季龍常為宴遊之所樂工造此曲以
促飲未知孰是鄴都故事曰漢獻帝建安
五年曹操破袁紹於鄴十五年築銅雀臺
十八年作金虎臺十九年造冰井臺所謂
鄴中三臺也北史曰齊文宣天保中營三
臺於鄴因其舊基而高博之九年臺成改
銅爵曰金鳳金虎曰聖應冰井曰崇光云
按樂苑唐天寶中羽調曲有三臺又有急
三臺
一年一年老去明日後日花開未報長安平定萬國豈
得銜杯冰泮寒塘始綠雨餘百草皆生朝來門閤無事
晚下高齋有情
上皇三臺
不寐倦長㪅披衣出戶行月寒秋竹冷風切夜窗聲
突厥三臺
雁門山上雁初飛馬邑欄中馬正肥日旰山西逢驛使
慇懃南北送征衣
宫中三臺二首王建
魚藻池邊射鴨芙蓉園裏看花日色柘袍相似不著紅
鸞扇遮
池北池南草綠殿前殿後花紅天子千年萬歲未央明
月清風
江南三臺四首王建
楊州橋邊小婦長干市裏商人三年不得消息各自拜
鬼求神
青草湖邊草色飛猿嶺上猿聲萬里三湘客到有風有
雨人行
樹頭花落花開道上人去人來朝愁草愁即老百年幾
度三臺
聞身彊健且為(康健早為一作聞身)頭白齒落難追准擬百年千
歲能得幾許多時
陵雲臺謝舉
魏志曰文帝黃初元年十二月初營洛陽
宫戊午幸洛陽二年築陵雲臺劉義慶世
說曰陵雲臺樓觀精巧先秤衆木輕重然
後構造無錙銖相負揭臺高峻恒隨風動
搖楊龍驤洛陽記曰陵雲臺高二十三丈
登之見孟津也
綺甍懸桂棟隐曖傍喬柯勢高凌玉井臨迥度金波易
覺涼風至早飛秋雁過高臺相思(相思一作)曲望遠騷人歌
幸屬(矚一作)此迢遞知承雲霧多
同前王襃
高臺懸百尺中夕殊未窮北臨酸棗寺西眺明光宫城
㫄抵雙府林裏對相風書題鹿盧牓觀寫飛廉銅窗開
神女電梁映美人虹虞捐濫天寵鄭瞀特懷忠莊生垂
翠釣昭儀抵鬭熊馳輪有盈缺人道亦汙隆還念西陵
舞非復鄴城中
建興苑紀少瑜
丹陵抱天邑紫淵㪅上林銀臺懸百仞玉樹起千尋水
流冠蓋影風揚歌吹音踟蹰憐拾翠顧步惜遺簪日落
庭光轉方幰屢移隂願言樂未極不道愛黃金
曲池水謝朓
緩步遵莓渚披衿待蕙風芙蕖舞輕蔕苞笋出芳叢浮
雲自西北江海思無窮鳥去能傳響見我測琴中
築城曲張籍
馬暠中華古今注曰秦始皇三十二年得
䜟書云亾秦者胡乃使蒙恬擊胡築長城
以僃之淮南子曰秦發卒五十萬築脩城
西屬流沙北繫遼水東結朝鮮中國内郡
輓車而餉之後因有築城曲言築長城以
限胡虜也又有築城睢陽曲與此不同古
今樂錄曰築城相杵者出自漢梁孝王孝
王築睢陽城方十二里造唱聲以小鼓爲
節築者下杵以和之後世謂此聲爲睢陽
曲晉太康地記曰今樂家睢陽曲是其遺
音唐書樂志曰睢陽操用舂牘是也按漢
書曰梁孝王廣睢陽城七十二里而云十
二里未知孰是
築城去千人萬人齊抱杵重重土堅試行錐軍吏執鞭
催作遲來時一年深磧裏着盡短衣渴無水力盡不得
抛(休一作)杵聲杵聲未定人皆死家家養男當門戶今日
作君城下土
同前五解元稹
年年塞下丁長作出塞兵自從冒頓彊官築遮虜城(解一)
築城須努力城高遮得賊但恐賊路多有城遮不得(解二)
丁口傳父口莫問城堅不平城被虜圍漢斸城牆走(解三)
因茲虜請和(休和一作請)虜往騎來多半疑兼半信築城猶
嵯峨(解四)築城安敢煩願聽丁一言請築鴻臚寺兼愁虜
出關(解五)
同前陸龜蒙
城上一掊土手中千萬杵築城畏不堅堅城抂何處莫
歎築城勞將軍要却敵城高功亦高爾命何處(足一作)惜
大道曲謝尚
樂府廣題曰謝尚為鎮西將軍嘗著紫羅
襦據胡牀抂市中佛國門樓上彈琵琶作
大道曲市人不知是三公也
青陽二三月桺青桃復紅車馬不相識音落黃埃中
採荷調江從簡
樂府廣題曰梁太尉從事中郎江從簡年
十七有才思為採荷調以刺何敬容敬容
覽之不覺嗟賞愛其巧麗敬容時為宰相
欲持荷作柱荷弱不勝梁欲持荷作鏡荷暗本無光
湖隂曲溫庭筠
溫庭筠曲序曰晉王敦舉兵至湖隂明帝
微行視其營伍由是樂府有湖隂曲後其
辭亾因作而附之
祖龍黃鬚珊瑚鞭鐵驄金面青連錢虎髯拔劒欲成夢
日壓賊營如血鮮海旗風急驚眠起甲重光搖照湖水
蒼黃追騎塵外歸森索妖星陣前死五陵愁碧春萋萋
灞川玉馬空中嘶羽書如電入青瑣雪腕如搥催畫鞞
白虬天子金鍠鋩高臨帝座廻龍章吳波不動楚山晚
花壓闌干春晝長
永明樂十首謝眺
南齊書樂志曰永明樂歌者竟陵王子良
與諸文士造奏之人為十曲道人釋寳月
辭頗美武帝常被之筦弦而不列於樂官
按此曲永明中造故曰永明樂
帝圖閠九有皇風浮四溟永明一為樂咸池無復靈
民和禮樂富世清歌頌徽鴻名軼卷領稱首邁垂衣
朱臺鬱相望青槐紛馳道秋雲湛甘露春風散芝草
龍樓日月照淄館風雲清儲光溫似玉藩度式如瓊
化洽鯷海君恩變龍庭長西北騖環裘東南盡龜象
出車長洲苑選旅朝夕川絡絡結雲騎弈弈泛戈船
燕駟遊京洛趙服麗有輝清歌畱上客妙舞送將歸
實相薄五禮妙花開六塵明祥已玉燭寶瑞亦金輪
生蔑蘿性身與嘉惠隆飛纓入華殿屣步出重宫
彩鳳鳴朝陽玄鶴舞清商瑞此永明曲千載為金皇
同前十首王融
玄符昭景歷茂實偶英聲長為南山固永與朝日明
靈丘比翼棲芳林合條起兩代分憲章一朝會書軌
二離金玉相三衮蘭蕙芳重儀文世子再奉東平王
空谷返逸驂隂山響鳴鶴振玉躧丹墀懷芳步青閣
崇文晦已明膠庠雜復整弱臺畱折巾沂川詠芳潁
定林去喧俗鹿野出埃霞香風流梵琯澤雨散雲花
楚望傾澠滌日館仰鑾鈴已晞五雲發方照兩河清
幸哉明盛世壯矣帝王居高門夜不柝飲帳曉長舒
總棹金陵渚方駕玉山阿輕露炫珠翠初風搖綺羅
西園抽蕙草北沼掇芳蓮生逄永明樂死日生之年
同前沈約
聫翩貴遊子侈靡千金客華轂起飛塵珠履竟長陌
永世樂魏收
隋書樂志曰後魏太武平河西得西涼樂
其歌曲有永世樂
綺窗斜影入上客酒須添翠羽方開美鉛華汗不霑關
門今可下落珥不相嫌
無愁果有愁曲李商隱
隋書樂志曰北齊後主自能度曲嘗倚弦
而歌别採新聲為無愁曲自彈胡琵琶而
唱之音韻窈窕極於哀思使胡兒閹官輩
齊和之曲終樂闋莫不隕涕雖行幸道路
或時馬上奏之樂往哀來竟以亾國李商
隱曰無愁果有愁曲北齊歌也唐會要天
寶十三載改無愁為長歡
東有青龍西白虎中含福皇包世度玉壺渭水笑清潭
鑿天不到牽牛處騏驎踏雲天馬獰牛山撼碎珊瑚聲
秋娥點滴不成淚十二玉樓無故釘推煙唾月抛千里
十番紅桐一行死白楊别屋鬼迷人空畱暗記如蠶紙
日草向風牽短絲血凝血散今誰是
起夜來桺惲
樂府解題曰起夜來其辭意猶念疇㫺思
君之來也唐聶夷中又有起夜半
城南斷兵騎閣道覆青埃露華光翠網月影入蘭臺洞
房且莫掩應門或復開颯颯秋桂響非君起夜來
同前施肩吾
香銷連理帶塵覆合歡杯嬾卧相思枕愁吟起夜來
起夜半聶夷中
念遠心如燒不覺中夜起桃花帶露泛立抂月明裏
獨不見桺惲
樂府解題曰獨不見傷思而不得見也
别島望雲臺天淵臨水殿芳草生未積春花落如䨷出
從張公子還過趙飛鷰奉箒長信宫誰知獨不見
同前沈佺期
盧家小婦鬱金堂海鷰雙栖玳瑁梁九月寒砧催下葉
十年征戍憶遼陽白狼河北音書斷丹鳳城南秋夜長
誰知含愁獨不見使妾明月照流黃
同前王訓
日晚宜春草風軟上林朝對酒近初節開樓蕩夜嬌石
橋通小澗竹路上青霄持底誰見許長愁成細腰
同前楊巨源
東風豔陽色桺綠花如䨷競理同心鬟争持合歡扇香
傳賈娘手粉離何郎面最恨卷簾時含情獨不見
同前李白
白馬誰家子黃龍邊塞兒天山三丈雪豈是遠行時春
蕙急秋草莎雞鳴曲池風催寒梭響月入霜閨悲憶與
君别時種桃齊蛾眉桃今百餘尺花落成枯枝終然獨
不見流淚空自知
同前戴倫
前宫路非遠舊苑春將遍玉戶看早梅雕梁數歸鷰身
輕逐舞袖香暖傳歌扇自知秋風詞長待昭陽殿誰信
後庭人年年獨不見
同前胡曾
玉關一自有氛埃年少從軍竟未回門外塵凝張樂榭
水邊香滅按歌臺窗&KR0714;夜月人何處簾卷春風鷰復來
萬里寂寥音信絶寸心争忍不成灰
樂府詩集卷第七十五東吳毛晉訂正
