樂府詩集卷第七十九
太原郭茂倩編次
近代曲辭
荀子曰久則論略近則論詳言世近而易
知也兩漢聲詩著于史者唯郊祀安世之
歌而已班固以廵狩福應之事不序郊廟
故餘皆弗論由是漢之雜曲所見者少而
相和鐃歌或至不可曉解非無傳也久故
也魏晉已後訖於梁陳雖略可考猶不若
隋唐之為詳非獨傳者加多也近故也近
代曲者亦雜曲也以其出扵隋唐之世故
曰近代曲也隋自開皇初文帝置七部樂
一曰西涼伎二曰清商伎三曰高麗伎四
曰天竺伎五曰安國伎六曰龜茲伎七曰
文康伎至大業中煬帝乃立清樂西涼龜
茲天竺康國疎勒安國高麗禮畢以為九
部樂器工衣於是大備唐武德初因隋舊
制用九部樂太宗增高昌樂又造讌樂而
去禮畢曲其著令者十部一曰讌樂二曰
清商三曰西凉四曰天竺五曰高麗六曰
龜茲七曰安國八曰疎勒九曰高昌十曰
康國而總謂之燕樂聲辭繁雜不可勝紀
凡燕樂諸曲始於武德貞觀盛於開元天
寶其著錄者十四調二百二十二曲又有
梨園别教院法歌樂十一曲雲韶樂二十
曲肅代以降亦有因造僖昭之亂典章亾
缺其所存者㮣可見矣
紀遼東二首隋煬帝
紀遼東隋煬帝所作也通典曰高句麗自
東晉以後居平壤城亦曰長安城隋山屈
曲南臨浿水在遼東南復有遼東玄菟等
數十城隋書曰大業八年煬帝伐高麗度
遼水大戰于東岸擊賊破之進圍遼東是
也王建又有渡遼水亦出於此
遼東海北翦長鯨風雲萬里清方當銷鋒散馬牛旋師
宴鎬京前歌後舞振軍威飲至解戎衣判不徒行萬里
去空道五原歸
秉旄仗節定遼東俘馘變夷風清歌凱捷九都水歸宴
雒陽宫策功行賞不淹畱全軍藉智謀詎似南宫複道
上先封雍齒侯
同前隋王冑
遼東浿水事龔行俯拾信神兵欲知振旅旋歸樂為聽
凱歌聲十乘元戎纔渡遼扶濊已冰消詎似百萬臨江
水按轡空廻鑣天威電邁舉朝鮮信次即言旋還笑魏
家司馬懿迢迢用一年鳴鑾詔蹕發淆潼合爵及疇庸
何必豐沛多相識比屋降堯封
遼東行王建
遼東萬里遼水曲古戍無城復無屋黃雲蓋地雪作山
不惜黃金買衣服戰回各自收弓箭正西回面家鄉遠
年年郡縣送征人將與遼東作丘坂寧為草木鄉中生
有身不向遼東行
渡遼水王建
渡遼水此去咸陽五千里來時父母知隔生香著衣裳
如(如一作)送死亦有白骨歸咸陽營家各與題本鄉身抂
應無回渡(渡遼一作)日駐馬相看遼水傍
㫺㫺鹽嶭道衡
隋嶭吏部有㫺㫺鹽唐趙嘏廣之為二十
章樂苑曰㫺㫺鹽羽調曲唐亦為舞曲㫺
一作析
垂桺覆金堤蘼蕪葉復齊水溢芙蓉沼花飛桃李蹊採
桑秦氏女織錦竇家妻關山别蕩子風月守空閨恒斂
千金笑長垂雙玉啼盤龍隨鏡隱彩鳳逐帷低飛魂同
夜鵲倦寢憶晨雞暗牖懸珠網空梁落鷰泥前年過代
北今歲往遼西一去無消息那能惜馬蹄
同前
碧落風煙外瑶臺道路賖何如連御苑别自有仙家此
地回鸞駕緣溪滿翠華洞中明月夜窗下發煙霞
㫺㫺鹽二十首趙嘏
垂桺覆金堤
新年垂桺色嫋嫋對空閨不畏芳菲好自緣離别啼因
風飄玉戶向日映金堤驛使何時度還將贈隴西
蘼蕪葉復齊
提筐紅葉下度日採蘼蕪掬翠香盈袖看花億故夫葉
齊誰復見風暖恨偏孤一被春光累容顔與㫺殊
水溢芙蓉沼
渌沼春光後青青草色濃綺羅驚翡翠暗粉妬芙蓉雲
遍窗前見荷翻鏡裏逢將心託流水終日渺無從
花飛桃李蹊
遠期難可託桃李自依依花徑無容跡戎裘未下機隨
風開又落度日掃還飛欲折枝枝贈那知歸不歸
採桑秦氏女
南陌採桑出誰知妾姓秦獨憐傾國貌不負早鶯春珠
履盪花溼龍鉤折桂新使君那駐馬自有侍中人
織錦竇家妻
當年誰不羡分作竇家妻錦字行行苦羅帷日日啼豈
知登隴遠祇恨下機迷直候陽關使殷勤寄海西
關山别蕩子
那堪聞蕩子迢遞涉關山腸爲馬嘶斷衣從淚滴班愁
看塞上路詎惜鏡中顔儻見征西雁應傳一字還
風月守空閨
良人猶遠戍耿耿夜閨空繡戸流宵月羅帷坐曉風魂
飛沙帳北腸斷玉關中尚自無消息錦衾那得同
恒斂千金笑
玉顔恒自斂羞出鏡臺前早惑陽城客今悲華錦筵從
軍人㪅遠投喜鵲空傳夫壻交河北迢迢路幾千
長垂雙玉啼
雙雙紅淚墮度日暗中啼雁出居延北人猶遼海西向
燈垂玉枕對月灑金閨不惜羅衣溼惟愁歸意迷
蟠龍隨鏡隱
鸞鏡無由照蛾眉豈忍看不知愁髮換空見隱龍蟠那
愜紅顔改偏傷白日&KR0714;今朝窺玉匣雙淚落闌干
綵鳳逐帷低
巧繡雙飛鳳朝朝伴下帷春花那見照草色已頻欺欲
卷思君處將啼裛淚時何年征戍客傳語報佳期
驚魂同夜鵲
萬里無人見衆情難與論思君常入夢同鵲屢驚魂孤
寢紅羅帳雙啼玉筯㾗妾心甘自&KR0854;豈復暫㤀恩
倦寢聽晨雞
去去邊城騎愁眠掩夜閨披衣窺落月拭淚待鳴雞不
憤連年别那堪長夜啼功成應自恨早晚發遼西
暗牖懸蛛網
暗中蛛網織歴亂綺窗前萬里終無信一條徒自懸分
從珠露滴愁見隟風牽妾意何聊賴看看劇斷絃
空梁落鷰泥
春至今朝鷰花時伴獨啼飛斜珠箔隔語近畫梁低帷
卷閒窺戶牀空暗落泥誰能長對此雙去復雙棲
前年過代北
代北幾千里前年又復經燕山雲自合胡塞草應青鐵
馬喧鼙鼓蛾眉怨錦屏不知羌笛曲掩淚若爲聽
今歲往遼西
萬里飛書至聞君已渡遼祇諳新别苦㤀卻舊時嬌烽
戍年將老紅顔日向彫胡沙兼漢苑相望幾迢迢
一去無還意
良人征絶域一去不言還百戰攻胡虜三冬阻玉關蕭
蕭邊馬思獵獵戍旗閒獨把千重恨連年未解顔
那能惜馬蹄
雲中路杳杳江畔草淒淒妾久垂珠淚君何惜馬蹄邊
風悲曉角營月怨春鼙未道休征戰愁眉又復低
江都宮樂歌隋煬帝
揚州舊處可淹畱臺榭高明復好遊風亭芳樹迎早夏
長臯麥隴送餘秋渌潭桂檝浮青雀果下金鞍駕紫驑
綠觴素蟻流霞飲長袖清歌樂戲州
十索四首丁六娘
樂苑曰十索羽調曲也
裙裁孔雀羅紅綠相參對映以蛟龍錦分明奇可愛麤
細君自知從郎索衣帶
為性愛風光偏憎良夜促曼眼腕中嬌相看無厭足懽
情不耐眠從郎索花燭
君言花勝人人今去花近寄語落花風莫吹花落盡欲
作勝花妝從郎索紅粉
二八好容顔非意得相關逢桑欲採折尋枝倒嬾攀欲
呈纖纖手從郎索指鐶
同前二首
含嬌不自轉送眼勞相望無那關情伴共入同心帳欲
防人眼多從郎索錦障
蘭房下翠帷蓮帳舒鴛錦懽情宜早暢密態須同寢欲
共作纏綿從郎索花枕
水調歌第一
樂苑曰水調商調曲也舊說水調河傳隋
煬帝幸江都時所製曲成奏之聲韻怨切
王令言聞而謂其弟子曰但有去聲而無
回韻帝不返矣後竟如其言按唐曲凡十
一疊前五疊為歌後六疊為入破其歌苐
五疊五言調聲最為怨切故白居易詩云
五言一遍最慇懃調少情多似有因不會
當時翻曲意此聲腸斷為何人唐又有新
水調亦商調曲也(疊十六字一本缺前五)
平沙落日大荒西隴上明星高復低孤山幾處看烽火
壯(戰一作)士速營候鼓鞞
第二
猛將關西意氣多能騎駿馬弄琱戈金鞍寶鉸精神出
笛倚新翻水調歌
第三
王孫别上綠珠輪不羡名公樂此身戶外碧潭春洗馬
樓前紅燭夜迎人
第四
隴頭一叚氣長秋舉目蕭條總是愁祇為征人多下淚
年年添作斷腸流
第五
雙帶仍分影同心巧結香不應須換彩意欲媚濃粧
入破第一
細草河邊一雁飛黃龍關裏掛戎衣為受明王恩寵甚
從事經年不復歸
第二
錦城絲管日紛紛半入江風半入雲此曲只應天上去
人間能得幾回聞
第三
昨夜遥歡出建章今朝綴賞度昭陽傳聲莫閉黃金屋
為報先開白玉堂
第四
日晚笳聲咽戍樓隴雲漫漫水東流行人萬里向西去
滿目關山空(無一作)恨(自一作)愁
第五
千年一遇聖明朝願對君王舞細腰乍可當熊任生死
誰能伴鳳上(入一作)雲霄
第六徹
閨燭無人影羅屏有夢魂近來音耗絶終日望君門
水調吳融
鑿河千里走黃沙浮殿西來動日華可道新聲是亾國
且貪惆悵後庭花
堂堂二首李義府
樂苑曰堂堂角調曲唐高宗朝曲也會要
曰調露中太子既廢李嗣真私謂人曰禍
猶未已主上不親庶務事無巨細決於中
宮宗室雖衆俱抂散位居中制外其勢不
敵恐諸王藩翰為中宮所蹂踐矣隋已來
樂府有堂堂曲再言堂者是唐再受命也
中宮僭擅復歸子孫則為再受命矣近日
閭里又有側堂堂撓堂堂之謠側者不正
之辭撓者不安之稱將見患難之作不久
矣後皆如其言按堂堂本陳後主所作唐
為法曲故白居易詩云法曲法曲歌堂堂
是也
鏤月成歌扇裁雲作舞衣自憐回雪影好取洛川歸
懶正鴛鴦被羞褰玳瑁牀春風别有意密處也尋香
同前李賀
堂堂復堂堂紅脱梅灰香(海梅香一作紅熟)十年粉蠧生畫梁
飢蟲不食推碎黃蕙花已老桃葉長禁院懸簾隔御光
華清源中礐石湯徘徊百(白一作)鳳隨君王
涼州歌第一
樂苑曰涼州宮調曲開元中西涼府都督
郭知運進樂府雜錄曰梁州曲本抂正宮
調中有大遍小遍至貞元初康崑崙翻入
琵琶玉宸宮調初進曲抂玉宸殿故有此
名合諸樂即黃鍾宮調也張同幽閒鼓吹
曰叚和尚善琵琶自制西涼州後傳康崑
崙即道調涼州也亦謂之新涼州云
漢家宮裏柳如絲上苑桃花連碧池聖夀已傳千歲酒
天文㪅賞百僚詩
第二
朔風吹葉雁門秋萬里煙塵昏戍樓征馬長思青海北
胡笳夜聽隴山頭
第三
開篋淚霑襦見君前日書夜臺空寂寞猶見(是一作)紫雲
車
排遍第一
三秋陌上早霜飛羽獵平田淺草齊錦背蒼鷹初出按
五花驄馬餵來肥
第二
鴛鴦殿裏笙歌起翡翠樓前出舞人喚上紫微三五夕
聖明方夀一千春
涼州詞耿緯
國使翩翩隨旆旌隴西歧路足荒城氈裘牧馬胡雛小
日草蕃歌三兩聲
同前張籍
邊城草雨雁飛低蘆笋初生漸欲齊無數鈴聲遥過磧
應䭾白練到安西
古鎮城門白磧開胡兵往往傍沙堆廵邊使客行應早
每待平安火到來
鳳林關裏水東流白草黃榆六十秋邊將皆承主恩澤
無人解道取凉州
同前嶭逢
昨夜蕃兵報國讎沙州都護破梁州黃河九曲今歸漢
塞外縱横戰血流
大和第一
樂苑曰大和羽調曲也
國門卿相舊山莊聖主移來宴綠芳簾外輾為車馬路
花間踏出舞人場
第二
國鳥尚含天樂囀寒風猶帶御衣香為報碧潭明月夜
會須畱賞待君王
第三
庭前鵲遶相思樹井上鶯歌爭刺桐含情少婦悲春草
多是良人學轉蓬
第四
塞北江南共一家何須淚落怨黃沙春酒半酣千日醉
庭(邊一作)前(庭一作)還有落梅花
第五徹
我皇膺運太平年四海朝宗會百川自古幾多明聖主
不如今帝勝堯天
伊州歌第一
樂苑曰伊州商調曲西京節度盍嘉運所
進也
秋風明月獨離居蕩子從戎十載餘征人去日慇懃囑
歸雁來時數寄書
第二
彤闈曉闢萬鞍廻玉輅春遊薄晚開渭北清光搖草樹
州南嘉景入樓臺
第三
聞道黃花戍頻年不解兵可憐閨裏月偏照漢家營
第四
千里東歸客無心憶舊遊掛帆游白水高枕到青州
第五
桂殿江烏對彫屛海鷰重祇應多釀酒醉罷樂高鍾
入破第一
千門今夜曉初晴萬里天河徹帝京璨璨繁星駕秋色
稜稜霜氣韻鍾聲
第二
長安二月桺依依西出流沙路漸微閼氏山上春光少
相府庭邊驛使稀
第三
三秋大漠冷溪山八月嚴霜變草顔卷旆風行宵渡磧
銜枚電掃曉應還
第四
行樂三陽早芳菲二月春閨中紅粉態陌上看花人
第五
君住孤山下煙深夜徑長轅門渡綠水遊苑遶垂楊
陸州歌第一
分野中峰變隂晴衆壑殊欲投人處㝛隔浦問樵夫
第二
共得煙霞逕東歸山水遊蕭蕭望林夜寂寂坐中秋
第三
香氣傳空滿妝花映薄紅歌聲天仗外舞態御樓中
排遍第一
樹發花如錦鶯啼桺若絲㪅逢歡宴地愁見别離時
第二
明月照秋葉西風響夜砧彊言徒自亂往事不堪尋
第三
坐對銀釭曉停畱玉筯㾗君門常不見無處謝前恩
第四
曙月當窗滿征人出塞遊畫樓終日閉清(絲一作)管為誰
調
簇拍陸州
西去輪臺萬里餘故鄉音耗日應疎隴山鸚鵡能言語
為報閨人數寄書
石州
樂苑曰石州商調曲也又有舞石州
自從君去遠廵邊終日羅幃獨自眠看花情轉切攬鏡
淚如泉一自離君後啼多雙臉穿何時狂虜滅免得㪅
畱連
樂府詩集卷第七十九
東吳毛晉訂正男扆再訂
