樂府詩集卷第三十二
太原郭茂倩編次
相和歌辭
平調曲
君子行古辭
樂府解題曰古辭云君子防未然蓋言遠
嫌疑也又有君子有所思行辭旨與此不
同
君子防未然不處嫌疑間瓜田不納履李下不正冠嫂
叔不親授長幼不比肩勞謙得其柄和光甚獨難周公
下白屋吐哺不及餐一沐三握髮後世稱聖賢
同前陸機
天道夷且簡人道險而難休咎相乘躡飜覆若波瀾去
疾苦不遠疑似實生患近火固宜熱履冰豈惡寒掇蜂
滅天道拾塵惑孔顔逐臣尚何有棄友焉足歎福鍾恒
有兆禍集非無端天損未易辭人益猶可歎朗鑒豈遠
假取之抂傾冠近情苦自信君子防未然
同前梁簡文帝
君子懷琬琰不使湼塵淄從容子雲閣寂寞仲舒帷多
謝悠悠子管窺良可悲
同前沈約
良御惑燕楚妙察亂澠淄隄傾由漏壤垣隙自危基囂
途或妄踐黨義勿輕持
同前戴暠
畫野依德星開鄽對廉水接越稱交讓連樹名君子數
非唯二失升階無三止探甑不疑塵正冠還避李寄言
蘧伯玉無為嗟獨耻
同前僧齊已
聖人不生麟龍何瑞梧桐不高鳳凰何止吾聞古之有
君子行藏以時進退求已榮必為天下榮恥必為天下
恥苟進不如此亦何必用虚偽之文章取榮名而自美
燕歌行七解魏文帝
樂府解題曰晉樂奏魏文帝秋風别日二
曲言時序遷換行役不歸婦人怨曠無可
訴也廣題曰燕地名也言良人從役扵燕
而為此曲
秋風蕭瑟天氣凉草木搖落露為霜(解一)羣䴏辭歸鵠南
翔念吾客遊多思腸(解二)慊慊思歸戀故鄉君何淹畱寄
他方(解三)賤妾焭焭守空房憂來思君不敢忘(解四)不覺淚
下霑衣裳援瑟鳴絃發清商(解五)短歌微吟不能長明月
皎皎照我牀(解六)星漢西流夜未央牽牛織女遥相望爾
獨何辜限河梁(解七)
右一曲晉樂所奏
同前六解魏文帝
别日何易會日難山川悠遠路漫漫(解一)欎陶思君未敢
言寄書浮雲往不還(解二)涕零雨面毁形顔誰能懷憂獨
不歎(解三)耿耿伏枕不能眠披衣出戶步東西(解四)展詩清
歌聊自寬樂往哀來摧心肝悲風清厲秋氣寒羅帷徐
動經秦軒(解五)仰戴星月觀雲間飛鳥晨鳴聲氣可憐畱
連顧懷不自存(解六)
右一曲晉樂所奏
别日何易會日難山川悠遠路漫漫鬱陶思君未敢言
寄聲浮雲往不還涕零雨面毁容顔誰能懷憂獨不歎
展詩清歌聊自寬樂往哀來摧肺肝耿耿伏枕不能眠
披衣出戶步東西仰看星月觀雲間飛鶬晨鳴聲可憐
畱連顧懷不能存
右一曲本辭
同前魏明帝
白日晼晼忽西傾霜露慘悽塗階庭秋草捲葉摧枝莖
翩翩飛蓬常獨征有似遊子不安寧
同前陸機
四時代序逝(遠一作)不追寒風習習落葉飛蟋蟀抂堂露
盈墀念君遠(客一作)遊恒苦悲君何緬然久不歸賤妾悠
悠心無違白日既没明燈輝夜禽赴林匹鳥棲雙鳴關
關㝛河湄憂來感物淚不晞非君之念思為誰别日(作一)
(别日)何早會何遲
同前謝靈運
孟冬初寒節氣成悲風入閨霜依庭秋蟬噪桺燕棲楹
念君行役怨邊城君何崎嶇久徂征豈無膏沐感鸛鳴
對酒不禁淚沾纓闢窗開幌弄秦筝調絃促柱多哀聲
遥夜明月鑒帷屛誰知河漢淺且清展轉思服悲明星
同前謝靈運
四時推遷迅不停三秋蕭瑟葉解輕飛霜被野雁南征
念君客遊羇思盈何為淹畱無歸聲愛而不見傷心情
朝日?輝華燈明林鵲同棲渚鴻幷接翮偶羽依蓬瀛
仇依旅類相和鳴余獨何為志無成憂緣物感淚沾纓
同前梁元帝
燕趙佳人本自多遼東少婦學春歌黃龍戍北花如錦
玄莬城前月似蛾如何此時别夫壻金羈翠眊往交河
還聞入漢去燕營怨妾愁心百恨生漫漫悠悠天未曉
遥遥夜夜聽寒㪅自從異縣同心别偏恨同時成異節
横波滿臉萬行啼翠眉暫斂千重結竝海連天合不開
那堪春日上春臺唯見遠舟如落葉復看遥舸似行杯
沙汀夜鶴嘯羇雌妾心無趣坐傷離翻嗟漢使音塵斷
空傷賤妾燕南垂
同前蕭子顯
風光遲舞出青蘋蘭條翠烏鳴發春洛陽梨花落如雪
河邊細草細如茵桐生井底葉交枝今看無端雙鷰離
五重飛樓入河漢九華閣道暗清池遥看白馬津上吏
傳道黃龍征戍兒明月金光徒(從一作)照妾浮雲玉葉君
不知思君㫺去桺依依至今八月避暑歸明珠𧖟繭登
勉機鬱金香特香衣洛陽城頭雞欲曙丞相府中烏
未飛夜夢征人縫狐貉私憐織婦裁錦緋吳刀鄭錦絡
寒閨夜被薄芳年海上水中鳧日暮寒夜空城雀
同前王襃
初春麗日鸎欲嬌桃花流水没河橋薔薇花開(開花一作)百
重葉楊桺拂(覆一作)地散千條隴西將軍號都護樓蘭校
尉稱嫖姚自從㫺别春鷰分經年一去不相聞無復漢
地長安月唯有漠北薊城雲淮南桂中明月影流黃機
上織成文充國行軍屢築營陽史討虜陷平城城下風
多能却陣沙中雪淺詎停兵屬國少婦猶年少羽林輕
騎散征行遥聞陌頭採桑曲猶勝邊地胡笳聲胡笳向
暮使人泣還使閨中空佇立桃花落杏花舒桐生井底
寒葉疎試為來看上林雁必有遥寄隴頭書
同前庾信
代北雲氣晝昏昏千里飛蓬無復根寒雁丁丁(嗈嗈一作)渡
遼水桑葉紛紛落薊門晉陽山頭無箭竹疎勒城中乏
水源屬國征戍久離居陽關音信絶能疎願得魯連飛
一箭持寄思歸燕將書渡遼本自有將軍寒風蕭蕭生
水紋妾驚甘泉足烽火君訝漁陽少陣雲自從將軍出
細桺蕩子空牀難獨守盤龍明鏡餉秦嘉辟惡生香寄
韓壽春分鷰來能幾日二月𧖟眠不復久洛陽遊絲百
丈連黃河春冰千片穿桃花顔色好如馬楡莢新開巧
似錢蒲桃一杯千日醉無事九轉學神仙定取金丹作
幾服能令華表得千年
同前高適
漢家烟塵在東北漢將辭家破殘賊男兒本自重横行
天子非常賜顔色摐金伐鼓下楡關旌旗逶迤碣石間
校尉羽書飛瀚海單于獵火照狼山山川蕭條極邊土
胡騎憑凌雜風雨戰士軍前半死生美人帳下猶歌舞
大漠窮秋塞草衰孤城落日鬭兵稀身當恩遇常輕敵
力盡關山未解圍鐡衣遠戍辛勤久玉筯應啼别離後
少婦城南欲斷腸征人薊北空廻首邊風飄飄那可度
絶域蒼茫㪅何(無所一作)有殺氣三日作陣雲寒聲一夜傳
刁斗相看白刃血紛紛死節從來豈顧勲君不見沙場
征戰苦至今猶憶李將軍
同前賈至
國之重鎮惟幽都東威九夷制北胡五軍精卒三十萬
百戰百勝擒單于前臨滹沲後沮水崇山沃野亘千里
㫺時燕王重賢士黃金築臺從隗始倏忽興王定薊丘
漢家又以封王侯蕭條魏晉為横流鮮卑竊據朝五州
我唐區夏餘十紀軍容武備赫萬祀彤弓黃鉞授元帥
墾耕大漠為内地季秋膠折邊草腓治兵羽獵因出師
千營萬隊連旌旗望之如火忽雷(電一作)馳匈奴懾竄窮
髮北大荒萬里無塵飛隋家㫺為天下宰窮兵黷武征
遼海南風不競多死聲鼓臥旗折黃雲横六軍將士皆
死盡戰馬空鞍歸故營時遷道革天下平白環入貢滄
海清自有農夫已高枕無勞校尉重横行
同前陶翰
請君畱楚調聽我吟燕歌家抂遼水頭邊風意氣多出
身為漢將正值戎未和雪中凌天山冰上渡交河大小
百餘戰封侯竟蹉跎歸來霸陵下故舊無相過雄劒委
塵匣空門唯雀羅玉篸還趙女寶瑟付齊娥㫺日不為
樂時哉今奈何
從軍行五首王粲
古今樂錄曰從軍行王僧虔云荀錄所載
左延年苦哉一篇今不傳樂府解題曰從
軍行皆軍旅辛苦之辭廣題曰左延年辭
云苦哉邊地人一歲三從軍三子到燉煌
二子詣隴西五子遠鬭去五婦皆懷身陳
伏知道又有從軍五㪅轉
從軍有苦樂但問所從誰所從神且武焉得久勞師相
公征關右赫怒震天威一舉滅獯虜再舉服羌夷西收
邊地賊忽若附拾遺陳賞越丘山酒肉踰川坻軍中多
飫饒人馬皆溢肥徒行兼乘還空出有餘資拓地三千
里往返(反一作)一如(若一作)飛歌舞入鄴城所願獲無違晝
(盡一作)日獻(處一作)大朝日暮薄言歸外參時明政内不廢
家私禽獸憚為犧良苗實已揮竊慕負鼎翁願厲朽鈍
姿不能效沮溺相隨把鋤犂熟覽夫子詩信知所言非
凉(源一作)風厲秋節司典告詳刑我君順時發桓桓東南
征汎舟蓋長川陳卒被隰坰征夫懷親戚誰能無此(作一)
(戀)情拊衿(襟一作)倚舟檣眷言思鄴城哀彼東山人喟然
感鸛鳴日月不安處人誰獲恒(常一作)寧㫺人從公旦一
徂輙三齡今我神武師暫(暫一作)往必速平棄余親睦恩
輸力竭忠貞懼無一夫用報我素餐誠夙夜自恲性思
逝若抽縈將秉先登羽豈敢聽金聲從軍征遐路討彼
東南夷方舟順廣川薄暮未安坻白日半西山桑&KR0922;有
餘暉蟋蟀夾岸鳴孤鳥翩翩飛征夫心兩(多一作)懷(惻一作)
悽愴令吾悲下船登高防草露霑(治一作)我衣廻身赴牀
寢此愁當告誰身服干戈事豈得念所私卽戎有受命
兹理不可違
朝發鄴都橋暮濟白馬津逍遥河隄上左右望我軍連
舫踰萬艘帶甲千萬人率彼東南路將定一舉勲籌策
運帷幄一由我聖君恨(限一作)我無時謀譬諸具官臣鞠
躬中堅内微畫無所陳許歷為完士一言猶(獨一作)敗秦
我有素餐責誠愧伐檀人雖無鉛刀用庶幾奮薄身
悠悠涉荒路靡靡我心愁四望無烟火但見林與丘城
郭生榛棘蹊徑無所由蕉蒲竟廣澤葭葦夾長流日夕
凉風發翩翩漂吾舟寒蟬抂樹鳴鸛鵠摩天遊(游一作)客
子多悲傷淚下不可收朝入譙郡界曠然消人憂雞鳴
達四境黍稷盈原疇館宅充㕓(鄽一作)里女士(士女一作)滿莊
&KR2084;自非聖賢國誰能享斯休詩人美樂土雖客猶願畱
同前陸機
苦哉遠征人飄飄窮四遐(西河一作窮)南陟五嶺巔北戍長
城阿谿谷(深谷一作)深(邈一作)無底崇山欝嵯峨奮臂攀喬木
振迹涉流沙隆暑固已慘凉風嚴且苛夏條焦(集一作)鮮
藻寒冰結衝波胡馬如雲屯越旗亦星羅飛鋒無絶影
鳴鏑自相和朝餐不免冑夕息常負戈苦哉遠征人拊
心悲如何
同前顔延年
苦哉遠征人畢力幹時艱秦初略揚越漢世争隂山地
廣㫄無界嵒阿上虧天嶠霧下高鳥冰沙固流川秋飊
冬未至春液夏不涓閩烽指荆吳胡埃屬幽燕横海咸
飛驪絶漠皆控弦馳檄發章表軍書交塞邊接鏑赴陣
首卷甲起行前羽驛馳無絶旌旗晝夜懸卧伺金柝響
起候亭燧烟逖矣遠征人惜哉私自憐
同前二首梁簡文帝
貳師惜善馬樓蘭貪漢財前年出右地今歲謝輪臺魚
雲望旗聚龍沙隨陣開冰城朝浴鐵地道夜銜枚將軍
號令密天子璽書催何時反舊里遥見下機來
雲中亭障(嶂一作)羽檄驚甘泉烽火通夜明貳師將軍新
築營嫖姚校尉初出征復有山西將絶世愛(受一作)雄名
三門應遁甲五壘學神兵白雲隨陣(旆一作)色蒼山答鼓
聲迤邐觀鵝翼參差覩雁行先平小月陣却滅大宛城
善馬還長樂黃金付水衡小婦趙人能鼓瑟侍婢初笄
解鄭聲庭前桃花(桺絮一作)飛已(欲一作)合必應紅妝來起迎
(見迎一作起)
同前梁元帝
寶劒飾龍淵長虹畫彩船山虛和鐃管水淨寫樓船連
雞隨火度燧象帶烽然洞庭晚風急瀟湘夜月圜荀令
多文藻臨戎賦雅篇
同前沈約
惜哉征夫子憂恨良獨多浮天出鯷海束馬渡交河雲
縈九折嶝風卷萬里波維舟無夕島秣驥乏平莎凌濤
富驚沫援木闕垂蘿紅颼鳴疊嶼流雲照層阿玄埃晦
朔馬白日照吳戈寢興流征怨寤寐起還歌晨裝豈輟
驚夕壘詎淹和苦哉遠征人悲矣將如何
同前戴暠
長安夜刺閨胡騎白銅鞮詔書發隴右召募取關西劒
懸三尺鞘鎧㬥七重犀督軍鳴戰鼓遑夜數㪅鼙侵星
出桺塞際晚入榆溪秦涇含藥熓晉火逐飛雞通泉開
地道望敵竪雲梯隂山日不暮長城風自凄弓寒折錦
鞬馬凍滑斜蹄燕旗竿上晚羌笛管中嘶登山試下趙
憑軾且平齊當今凾谷上唯見一丸泥
同前吳均
男兒亦可憐立功在北邊陣頭横却月馬腹帶連錢懷
戈發隴坻乘凍至遼邊微誠君不愛終自直如弦
同前二首江淹
樽酒送征人踟蹰抂親宴日暮浮雲滋握手淚如䨷悠
悠清水天嘉魴得所薦而我抂萬里結友不相見袖中
有短書願寄雙飛燕
從軍出隴北長望隂山雲涇渭各流異恩情於此分故
人贈寶劒鏤以瑶華文一言鳳獨立再說鸞無羣何得
晨風起悠哉凌翠氛黃鵠去千里垂涕(淚一作)為報君
同前蕭子顯
左角明王侵漢邊輕薄良家惡少年縱横向沮澤凌厲
取山田黃塵不見景飛蓬桓滿天邊功封浞野竊寵劫
祁連春風春月將進酒妖姬舞女亂君前
同前劉孝義
冠軍親俠射長平自合圍木落彫弓燥氣秋征馬肥賢
王皆屈膝幕府復申威何謂從軍樂往返速如飛
同前張正見
胡兵屯薊北漢將起山西故人輕百戰聊欲定三齊風
前噴畫角雲上舞飛梯雁塞秋聲遠龍沙雲路迷燕然
自可勒函谷詎須泥
將軍定朔邊刁斗出祁連高桺横長塞榆關接遠天井
泉含陣竭風火映山然欲知客心斷旄旌萬里懸
同前趙王(周趙一作)
遼東烽火照甘泉薊北亭障接燕然水凍菖蒲未生節
關寒榆葉不成錢
同前庾信
河圖論陣氣金匱辨星文地中鳴鼓角天上下將軍函
犀恒七屬浴鐵本千羣飛梯聊度綘合弩暫凌汾寇陣
先中斷妖營即兩分連烽對嶺度嘶馬隔河聞箭飛如
疾雨城崩似壞雲英王於此戰何用武安君
同前二首王襃
兵書久閑習征戰數曾經講戎平樂觀學戲羽林亭西
征度疎勒東驅出井陘牧馬濱長渭營軍毒上涇平雲
如陣色半月類城形羽書封信璽詔使動流星對岸流
沙白緣河桺色青將幕恒臨斗旌門常背刑勲封瀚海
石功勒燕然銘兵勢因麾下軍圖送掖庭誰憐下玉筯
向暮掩金屛
黃河流水急驄馬送征人谷望河陽縣橋度小平津年
(惡一作)少多遊俠結客好輕身代風愁櫪馬胡霜宜角筋
羽書勞警急邊鞍倦苦辛康居因漢使盧龍稱魏臣荒
戍唯看桺邊城不識春男兒重意氣無為羞賤貧
同前盧思道
朔方烽火照甘泉長安飛將出祁連羣渠玉劒良家子
白馬金羈俠少年平明偃月屯右地薄暮魚麗逐左賢
谷中石虎經銜箭山上金人曾祭天天涯一去無窮已
薊門迢遰三千里朝見馬嶺黃沙合夕望龍城陣雲起
庭中竒樹已堪攀塞外征人殊未還白雲初下天山外
浮雲直向五原間關山萬里不可越誰能坐對芳菲月
流水本自斷人腸堅冰舊來傷馬骨邊庭節物與華異
冬䨷秋霜春不歇長風蕭蕭渡水來歸雁連連映天没
從軍行軍行萬里出龍庭單于渭橋今已拜將軍何處
覓功名
同前明餘慶
三邊烽亂驚十萬且横行風卷常山陣笳喧細桺營劒
花寒不落弓月曉逾明會取淮南地特作朔方城
樂府詩集卷第三十二東吳毛晉訂正
