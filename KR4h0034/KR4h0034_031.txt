樂府詩集卷第三十一
太原郭茂倩編次
相和歌辭
平調曲
銅雀臺張正見
一曰銅雀妓鄴都故事曰魏武帝遺命諸
子曰吾死之後葬扵鄴之西崗上與西門
豹祠相近無藏金玉珠寶餘香可分諸夫
人不命祭吾妾與伎人皆著銅雀臺臺上
施六尺牀下繐帳朝晡上酒脯粻糒之屬
每月朝十五輙向帳前作伎汝等時登臺
望吾西陵墓田故陸機弔魏武帝文曰揮
清絃而獨奏薦脯糒而誰嘗悼繐帳之冥
漠怨西陵之茫茫登雀臺而羣悲佇美目
其何望按銅雀臺抂鄴城建安十五年築
其臺最高上有屋一百二十間連接榱棟
侵徹雲漢鑄大銅雀置于樓顛舒翼奮尾
勢若飛動因名為銅雀臺樂府解題曰後
人悲其意而為之詠也
凄凉銅雀晚搖落墓田通雲慘當歌日松吟欲舞風人
疏瑶席冷曲罷繐帷空可惜年將淚俱盡望陵中
同前荀仲舉
高臺秋色晚直望已悽然況復歸風便松聲入斷絃淚
逐梁塵下心隨團扇捐誰堪三五夜空對月光圜
同前王無競
北登銅雀上西望青松郭繐帳空蒼蒼陵田紛漠漠平
生事已變歌吹宛猶昨長袖拂玉塵遺情結羅幕妾怨
在朝露君恩豈中薄高臺奏曲終曲終淚横落
同前鄭愔
日斜漳浦望風起鄴臺寒玉座平生晚金罇妓吹闌舞
餘依帳泣歌罷向陵看蕭索松風暮愁烟入井欄
同前劉長卿
嬌愛更何日高臺空數層含啼映雙袖不忍看西陵漳
河東流無復來百花輦路為蒼苔青樓月夜長寂寞碧
雲日暮空徘徊君不見鄴中萬事非㫺時古人何抂今
人悲春風不逐君王去草色年年舊宫路宫中歌舞已
浮雲空指行人往來處
同前賈至
日暮銅雀静西陵烏雀歸撫弦心斷絶聽管淚霏霏靈
机臨朝奠空牀卷夜衣蒼蒼川上月應照妾魂飛
同前羅隱
彊歌彊舞竟難勝花落花開淚滿繒祗合當年伴君死
免教憔悴望西陵
同前嶭能
魏帝當時銅雀臺黃花深映棘叢開人生富貴須回首
此地豈無歌舞來
同前張氏琰
君王冥寞不可見銅雀歌舞空徘徊西陵嘖嘖悲㝛鳥
空殿沈沈閉青苔青苔無人跡紅粉空相哀
同前梁氏瓊
歌扇向陵開齊行奠玉杯舞時飛鷰列夢裏片雲來月
色空餘恨松聲暮㪅哀誰憐未死妾掩袂下銅臺
銅雀妓謝朓
繐帷飄井幹罇酒若平生鬱鬱西陵樹詎聞歌吹聲芳
襟染淚迹嬋娟空復情玉座猶寂寞況乃妾身輕
同前何遜
秋風木葉落蕭瑟管絃清望陵歌對酒向帳舞空城寂
寂簷宇曠飄飄帷幔輕曲終相顧起日暮松栢聲
同前劉孝綽
雀臺三五日歌吹似佳期定對西陵晚松風飄素帷危
絃斷㪅接心傷於此時何言畱客袂飜掩望陵悲
同前江淹
武王去金閣英威長寂寞雄劒頓無光雜佩亦消爍秋
至明月圜風傷白露落清夜何湛湛孤燭映蘭幕撫影
愴無從惟懷憂不薄瑶色行應罷紅芳幾為樂徒登歌
舞臺終成螻蟻郭
同前二首王勃
妾本深宫妓曾城閉九重君王歡愛盡歌舞為誰容錦
衾不復襞羅衣誰再縫高臺西北望流涕向青松
金鳳鄰銅雀漳河望鄴城君王無處所臺榭若平生舞
筵紛可就歌梁儼未傾西陵松檟冷誰見綺羅情
同前沈佺期
㫺年分鼎地今日望陵臺一旦雄圖盡千秋遺令開綺
羅君不見歌舞妾空來恩共漳河水東流無重廻
同前喬知之
金閣惜分香鉛華不重妝空餘歌舞地猶是為君王哀
弦調已絶豔曲不須長共看西陵暮秋烟生白楊
同前王適
日暮銅雀迥幽聲(深一作)玉座清蕭森松栢望姿鬱綺羅
情君恩不再重妾舞為誰輕
同前歐陽詹
蕭條登古臺回首黃金屋落葉不歸林高陵永為谷妝
容徒自麗舞態閱誰目惆悵繐帷前歌聲苦於哭
同前袁暉
君愛本相饒從來事舞腰那堪攀玉座腸斷望陵朝怨
著情無主哀凝曲不調況臨松日暮悲吹坐蕭蕭
同前劉商
魏主矜蛾眉美人美扵玉高臺無晝夜歌舞竟未足盛
色如轉圜夕陽落深(空一作)谷仍令身殁後尚足平生慾
紅粉横淚痕調絃空向屋舉頭君不在唯見西陵木玉
輦豈再來嬌鬟為誰綠那堪秋風裏㪅舞陽春曲曲終
(罷一作)情不勝闌干向西哭臺邊生野草來去罥羅縠况
復陵寢間雙雙見麋鹿
同前李賀
佳人一壺酒秋容滿千里石馬卧新烟憂來何所似歌
聲且潛弄陵樹風自起長裾壓高臺淚眼看花机
同前吳燭
秋色西陵滿綠蕪繁絃(紅一作)急管彊歡娛長舒羅袖不
成舞却向風前承淚珠
同前朱光弼
魏王銅雀妓曰暮管絃清一見西陵樹悲心舞不成
同前朱放
恨唱歌聲咽愁飜舞袖遲西陵日欲暮是妾斷腸時
同前僧皎然
彊開樽酒向陵看憶得君王舊日歡不覺餘歌悲自斷
非關艷曲轉聲難
雀臺怨馬戴
魏宫歌舞地蝶戲鳥還鳴玉座人難到銅臺雨滴平西
陵樹不見漳浦草空生萬恨盡埋此徒懸千載名
同前程氏長文
君王去後行人絶簫竽不響歌喉咽雄劒無威光彩沈
寶瑟零落金星滅玉階寂寂墜秋露月照當時歌舞處
當時歌舞人不廻化為今日西陵灰
置酒高堂上孔欣
置酒宴友生高會臨疎櫺芳俎列佳肴山罍滿春青廣
樂充堂宇絲竹横兩楹邯鄲有名倡承間奏新聲八音
何寥亮四座同懽情舉觴發湛露銜杯詠鹿鳴觴謠可
相娱揚解意何榮顧歡來義士暢哉矯天誠朝日不夕
盛川流常宵征生猶懸水澑死若波瀾停當年貴得意
何能競虚名
當置酒梁簡文帝
置酒宴嘉賓矚迥臨飛觀絶嶺隔天餘長嶼横江半日
色花上綺風光水中亂三益既葳𬎼四始方蔥粲
置酒行李益
置酒命所歡憑觴遂為戚日往不再來兹辰坐成㫺百
齡非長久五十將半百胡為勞我形已鬢還復白西山
鸞鶴顧矯矯烟霧翮明霞發金丹隂洞潛水碧安得凌
風羽崦嵫駐靈魄兀然坐衰老慙嘆東陵柏
同前陸龜蒙
落塵花片排香痕闌珊醉露棲愁魂洞庭波色惜不得
東風領入黃金罇千筠擲毫春譜大碧舞紅啼相唱和
安知寂寞西海頭青&KR1597;未垂孤鳳餓
長歌續短歌李賀
長歌破衣襟短歌斷白髮秦王不可見旦夕成内熱渴
飲壺中酒飢拔隴頭粟凄凄四月蘭千里一時綠夜峰
何離離明月落石底徘徊㳂石尋照出高峰外不得與
之遊歌成鬢先改
猛虎行魏文帝
古辭曰飢不從猛虎食暮不從野雀棲野
雀安無巢遊子為誰驕魏明帝辭曰雙桐
生空枝枝葉自相加通泉溉其根玄雨潤
其柯古今樂錄曰猛虎行王僧虔技錄曰
荀錄所載明帝雙桐一篇今不傳樂府解
題曰晉陸機云渴不飲盜泉水言從遠役
猶耿介不以艱險改節也又有雙桐生空
井亦出於此
與君媾新歡託配於二儀充列于紫微升降焉可知梧
桐攀鳳翼雲雨散洪池
同前陸機
渴不飲盗泉水熱不息惡木隂惡木豈無枝志士多苦
心整駕肅時命杖策將遠尋飢食猛虎窟寒棲野雀林
日歸功未建時往歲載隂崇雲臨岸駭鳴條隨風吟静
言幽谷底長嘯高山岑急絃無懦響亮節難為音人生
誠未易曷云開此襟眷我耿介懷俯仰愧古今
同前謝惠連
貧不攻九疑玉倦不憩三危峰九疑有或(惑當作)號三危
無安容美物摽貴用志士厲竒蹤如何祗遠役王命宜
肅恭伐鼓功未著振旅何時從
同前
猛虎潛深山長嘯自生風人謂客行樂客行苦心傷
同前儲光羲
寒亦不憂雪飢亦不食人人血豈不甘所惡傷明神太
室為我宅孟門為我隣百獸為我膳五龍為我賓蒙馬
一何威浮江亦以仁綵章耀朝日牙爪雄武臣高雲逐
氣浮厚地隨聲震君能賈餘勇日夕長扵親
同前李白
朝作猛虎行暮作猛虎吟腸斷非關隴頭水淚下不為
雍門琴旌旗(旍旌一作)繽紛兩河道戰鼓驚山欲傾倒秦人
半作燕地囚胡馬翻銜洛陽草一輸一失關下兵朝降
夕叛幽薊城巨鰲未斬海水動魚龍奔走安得寧頗似
楚漢時翻覆無定止朝過博浪沙暮入淮隂市張良未
遇韓信貧劉項存亾抂兩臣暫到下邳受兵略來投漂
母作主人賢哲恓恓古如此今時亦棄青雲士有策不
敢犯龍鱗竄身南國避胡塵寶書長(玉一作)劒挂高閣金
鞍駿馬散故人昨日方為宣城客掣鈴交通二千石有
時六博快壯(寸一作)心遶牀三帀呼一擲楚人每道張旭
竒心蔵風雲世莫知三吳邦伯多(皆一作)顧眄四海雄俠
皆相推(追隨一作兩)蕭曹曾作沛中吏攀龍附鳳當有時溧
陽酒樓三月春楊花漠漠(范一作)愁殺人胡人綠眼吹玉
笛吳歌白紵飛梁塵丈夫相見(到處一作)且為樂槌牛撾鼓
會衆賓我從此去釣東海得魚笑寄情相親
同前韓愈
猛虎雖云惡亦各有匹儕羣行深谷間百獸望風低身
食黃熊父子食赤豹麛擇肉扵熊羆肯視兔與狸正晝
當谷眠眼有百步威自矜無當對氣性縱以乖朝怒殺
其子暮還飱(食一)作其妃匹儕四散走猛虎還孤棲狐鳴
門四㫄烏鵲從噪之出逐猴(猚一作)入居虎不知所歸誰
云猛虎惡中路正悲啼豹來銜其尾熊來攫其頤猛虎
死不辭但慙前所為虎兕無助死況如汝細微故當結
以信親當結以私親故且不保人誰信汝為
同前張籍
南山北山樹冥冥猛虎白日遶林行向晚一身當道食
山中麋鹿盡無聲年年養子抂深谷雌雄上山不相逐
谷中近窟有山林長向村家取黃犢五陵年少不敢射
空來林下看行跡
同前李賀
長戈莫舂彊弩莫烹乳孫哺子教得生獰舉頭為城掉
尾為旌東海黃公愁見夜行道逢騶虞牛哀不平生何
用尺刀壁上雷鳴泰山之下婦人哭聲官家有程吏不
敢聽
同前僧齊已
磨爾牙錯爾爪狐莫威兔莫狡飢來吞噬取腸飽横行
不怕日月明皇天産爾為生獰前村半夜聞吼聲何人
按劒燈熒熒
雙桐生空井
季月對桐井新枝雜舊株晚葉藏栖鳳朝花拂曙烏還
看稚子照銀牀繋轆轤
樂府詩集卷第三十一(終)東吳毛晉訂正
