樂府詩集卷第二十
太原郭茂倩編次
鼓吹曲辭
齊随王鼓吹曲謝朓
齊永明八年謝朓奉鎮西隨王教於荆州
道中作一曰元會曲二曰郊祀曲三曰鈞
天曲四曰入朝曲五曰出藩曲六曰校獵
曲七曰從戎曲八曰送遠曲九曰登山曲
十曰泛水曲鈞天已上三曲頌帝功校獵
已上三曲頌藩德
元會曲
諸此
高宴浩天臺置酒迎風觀笙鏞禮百神鍾石動雲漢瑶
臺(堂一作)琴(寳一作)瑟驚綺席舞衣散威鳳來參差玄鶴起
(去一作)流亂已慶明庭樂詎慙南風彈
入朝曲
江南佳麗地金陵帝王州逶迤帶綠水迢遞起朱樓飛
甍夾馳道垂楊蔭御溝凝笳翼高蓋疊鼓送華輈獻納
雲臺表功名良可收
出藩曲
雲披紫微內分組承明阿飛艎游(遡一作)極浦旌節去關
河眇眇蒼山色沉沉遠(寒一作)水波鐃音巴渝曲簫管盛
唐歌夫君邁遺德江漢仰清和
校獵曲
凝霜冬十月殺盛凉飈哀(開一作)原澤曠千里騰騎紛(作一)
(絡)往來平置望烟合烈火從風廻殪獸華容浦張樂荆
山臺虞人昔有諭明明時戒哉
從戎曲
選旅亂轘轅弭節赴(趨一作)河源日起霜戈照風廻連騎
飜紅塵朝夜合黃河萬里昏寥戾清笳囀蕭條邊馬煩
自勉輟耕願征役去何言
送遠曲
北梁辭歡宴南浦送佳人方衢控龍馬平路騁朱輪瓊
筵妙舞絶桂席羽觴陳白雲丘陵遠山川時未因一為
清吹激潺湲傷别巾
登山曲
天明開秀崿瀾光媚碧隄風盪飄鶯辭(鶯行一作飜)雲華(作一)
(行飛)芳樹低暮春春服美游駕凌(躡一作)丹(石一作)梯升嶠既
小魯登巒且悵齊王孫尚游衍蕙草正萋萋
泛水曲
玉露(霜一作)霑翠葉金風鳴素枝罷遊平樂苑泛鷁昆明
池旌(羽一作)旗散容裔簫管(鼓一作)吹參差日晚厭遵渚採
菱贈清漪百年如流水寸心寧共知
齊鼓吹曲
入朝曲李白
金陵控海浦綠水帶吳京鐃歌列騎吹颯沓引公卿槌
鍾速嚴妝伐鼓啓重城天子憑玉桉劒履若雲行日出
照萬戸簪裙爛明星朝罷沭浴閒遨遊閬風亭濟濟雙
闕下歡娛樂恩榮
送遠曲張籍
戲馬臺南山簇簇山邊飲酒歌别曲行人醉後起登車
席上回樽勸僮僕青天澷澷覆長路遠遊無家安得住
願君到處自題名他日知君從此去
泛水曲王建
載酒入烟浦方舟泛綠波水酌我復飲子飲我還歌蓮
深微路通峰曲幽氣多閱芳無畱瞬弄桂不停柯水上
秋月鮮西山碧峩峩茲歡良可貴誰復更來過
梁鼓吹曲沈約
隋書樂志曰梁高祖制鼓吹新歌十二曲
一曰木紀謝二曰賢首山三曰桐柏山四
曰道亾五曰忱威六曰漢東流七曰鶴樓
峻八曰昏主恣淫慝九曰石首局十曰期
運集十一曰於穆十二曰惟大梁
木紀謝
隋書樂志曰漢第一曲朱鷺改為木紀謝
言齊謝梁升也
木紀謝火(炎一作)運昌炳南陸燿炎光民去癸鼎歸梁鮫
魚出慶雲翔韊五帝軼三王德無外化溥將仁蕩蕩義
湯湯浸金石達昊蒼横四海被八荒舞干戚垂衣裳對
天眷坐巖廊胤有錫祚無疆風教遠禮容盛感人神宣
舞詠降繁祉延嘉慶
賢首山
隋書樂志曰漢第二曲思悲翁改為賢首
山言武帝破魏軍於司部肇王迹也
賢首山險而峻乘峴憑臨胡陣騁奇謀(謨一作)奮卒徒斷
白馬塞飛狐殪日逐殱骨都刃谷蠡馘林胡草既潤原
亦塗輪無反幕有烏掃殘孽震戎逋揚凱奏展歡酺詠
枤杜旋京吳
桐柏山
隋書樂志曰漢第三曲艾如張改為桐柏
山言武帝牧司王業彌章也
桐柏山淮之首肇基帝迹遂光區有大震邊闕殪獯醜
農既勸民惟阜穗充庭稼盈畆迨嘉辰&KR1002;芳糗納寒場
為春酒昭景福介眉夀天斯長地斯久化無極功無朽
道亾
隋書樂志曰漢第四曲上之回改為道亾
言道昏喪道義師起樊鄧也
道亾數極歸永元悠悠兆庶盡含冤沈河莫極皆無安
赴海誰授矯龍翰自樊漢仙波流水清且瀾救此倒懸
拯塗炭誓師劉旅赫靈斷率兹八百驅十亂登我聖明
由多難長夜杳冥忽云旦
忱威
隋書樂志曰漢第五曲擁離改為忱威言
破加湖元勲建也
忱威授律命蒼光(鬼一作)言薄加湖灌秋水廻瀾瀄泊汎
增雄争河投岸掬盈指犯刃嬰戈洞流矢資此威(盛一作)
烈齊文軌
漢東流
隋書樂志曰漢第六曲戰城南改為漢東
流言義師克魯山城也
漢東流江之汭逆徒蜂聚旌旗紛蔽仰振威靈乘高騁
銳至仁解網窮鳥入懷因此龍躍言登泰階
鶴樓峻
晉書樂志曰漢第七曲巫山高改為鶴樓
峻言平郢城兵威無敵也
鶴樓峻連翠微因巖設險池永歸脣亾齒懼薄言震耀
靈威凶衆稽顙天不能違金湯無所用功烈長巍巍
昏主恣淫慝
隋書樂志曰漢第八曲上陵改為昏主恣
淫慝言東昏政亂武帝起義平九江姑熟
大破朱雀伐罪弔民也
昏主恣淫慝皆曰自昌盛上仁矜億兆誓師為請命既
齊丹浦戰又符甲子辰龕難伐有罪伐罪弔斯民悠悠
萬姓於此覩陽春
石首局
隋書樂志曰漢第九曲將進酒改為石首
局言義師平京城仍廢昏定大事也
石首局北墉墐新堞嚴東壘峻共表裏遥相鎮矢未飛
鼓方振競銜璧竝輿櫬酒池擾象廊震同伐謀兼善陳
闢應和掃煨燼翦庶惡靡餘胤
期運集
隋書樂志曰漢第十曲有所思改為期運
集言武帝膺籙受禪德盛化遠也
期運集惟皇膺(應一作)寶符龍躍清漢渚鳳起方(南一作)城
隅謳歌共適夏獄訟兩違朱二儀啓佳(嘉一作)祚千載猶
旦暮舞蹈流帝功金玉(石一作)昭王度
於穆
隋書樂志曰漢第十一曲芳樹改為於穆
言大梁闡運君臣和樂休祚芳遠也
於穆君臣君臣和以肅關王道定天保樂均靈囿宴同
在鎬前庭(庭前一作)懸鼓鍾左右列笙鏞纓佩俯仰有則備
禮容翔振鷺騁羣龍隆周何足擬遠與唐比蹤
惟大梁
隋書樂志曰漢第十二曲上邪改為惟大
梁言梁德廣運仁化洽也
惟大梁開運受籙膺(應一作)圖君八極(冠八極一作天)冠帶被五
都(冠字一本無)四海竝和會排闕疑塞無異塗
隋凱樂歌辭
述帝德
於穆我后睿哲欽明膺天之命載育羣生開元創曆邁
德垂聲朝宗萬㝢祗事百靈煥乎皇道昭哉帝則惠政
滂流仁風四塞淮海未賓江湖背德運籌必勝濯征斯
克八荒霧卷四表雲褰雄圖盛略邁後光前寰區已泰
福祚方延長歌凱樂天子萬年
述諸軍用命
帝德遠覃天維宏布功高雲天聲隆韶護惟彼海隅未
從王度皇赫斯怒元戎啓路桓桓猛將赳赳英謨攻如
燎髮戰似摧枯救兹塗炭克彼妖逋塵清兩越氣静三
吳鯨鯢已夷封疆載(在一作)闢班馬蕭蕭歸旌奕奕雲臺
表效司勲紀績業竝山河道固金石
述天下太平
阪泉軒德丹浦堯勲始實以武終乃以文嘉樂聖主大
哉為君出師命將廓定重氛書軌既幷干戈是戢弘風
設教政成人立禮樂聿興衣裳載緝風雲自美嘉祥爰
集皇皇聖政穆穆神猷牢籠虞夏度越姬劉日月比耀
天地同休永清四海長帝九州
唐凱樂歌辭
唐書樂志曰唐制凡命將出征有大功獻
浮馘其凱樂用鐃吹二部樂器有笛篳篥
簫笳鐃鼓歌七種迭奏破陣樂等四曲一
破陣樂二應聖期三賀聖歡四君臣同慶
樂初太宗平東都破宋金剛其後蘇定方
執賀魯李勣平高麗皆備軍容凱歌以入
而貞觀顯慶開元禮竝無儀注太常舊有
破陣樂應聖期兩曲歌辭至太和三年始
具儀注又補撰二曲為四曲云
破陣樂
受律辭元首相將討叛臣咸歌破陣樂共賞太平人
應聖期
聖德期昌運雍熙萬㝢清乾坤資化育海嶽共休明闢
土欣耕稼銷戈遂偃兵殊方歌帝澤執䞇賀昇平
賀聖歡
四海皇風被千年德水清戎衣更不著今日告成功
君臣同慶樂
主聖開昌歴臣忠奉大猷君看偃革後便是太平秋
唐凱歌六首岑參
岑參送封大夫出師西征序曰天寳中匈
奴回紇宼邊踰花門略金山烟塵相連侵
軼海濱天子於是受鉞常清出師征之及
破播仙奏捷獻凱參乃作凱歌云按唐書
封常清傳曰開元末達奚背叛自黑山北
向西趣碎葉其後常清破賊有功天寳六
年又從高仙芝破小勃律不言播仙疑史
之闕文也
漢將承恩西破戎捷書先奏未央宮天子預開麟閣待
祗今誰數貳師功
官軍西出過樓蘭營幕傍臨月窟寒蒲海曉霜凝劒尾
蔥山夜雪撲旌竿
鳴笳攂鼓擁回軍破國平蕃㫺未聞大夫鵲印搖邊月
天將龍旗掣海雲
日落轅門鼓角鳴千羣面縛出蕃城洗兵魚海雲迎陣
秣馬龍堆月照營
蕃軍遥見漢家營滿谷連山徧哭聲萬箭千刀一夜殺
平明流血浸空城
暮雨旌旗溼未乾胡塵白草日光寒昨夜將軍連曉戰
蕃軍只見馬空鞍
唐鼓吹鐃歌桺宗元
唐鼓吹鐃歌十二曲桺宗元作以紀高祖
太宗功德及征伐勤勞之事一曰晉陽武
二曰獸之竆三曰戰虎牢四曰涇水黃五
曰奔鯨沛六曰苞枿七曰河右平八曰鐵
山碎九曰靖本邦十曰吐谷渾十一曰高
昌十二曰東蠻按此諸曲史書不載疑宗
元私作而未嘗奏或雖奏而未嘗用故不
被於歌如何承天之造宋曲云
晉陽武
晉陽武言隋亂既極唐師起晉陽平姦豪
為生人義主以仁興武也第一
晉陽武奮義威煬之渝德焉歸氓畢屠綏者誰皇烈烈
專天機號以仁揚其旗日之昇九土晞斥田圻流洪輝
有其二翼餘隋斮梟鷔連熊螭枯以肉勍者羸后土蕩
玄穹彌合之育莽然施惟德輔慶無期
晉陽武二十六句句三字
獸之竆
獸之竆言李密自邙山之敗其下皆貳霸
王之業知天授在唐遂歸於有道享我爵
命也第二
獸之竆奔大麓天厚黃德狙獷服甲之櫜弓弭矢箙皇
旅靖敵逾蹙自亾其徒匪予戮屈贇猛虔慄慄縻以尺
組噉以秩黎之陽土茫茫富兵戎盈倉箱乏者德莫能
享驅犲兕授我疆
獸之竆二十一句其十九句句三字三句
句四字
戰武牢
戰虎牢言太宗師討王充竇建德助逆師
奮擊武牢下擒之遂降充也第三
戰虎牢動河朔逆之助圖掎角怒鷇麛抗喬嶽翹萌牙
傲霜雹王謀内史申掌握鋪施芟夷二主縛憚華戎廓
封略命之瞢卑以斮歸有德唯先覺
戰虎牢十八句其十六句句三字二句句
四字
涇水黃
涇水黃言嶭舉據涇以死其子仁杲尤勇
以暴師平之也第四
涇水黃隴野茫負太白騰天狼有鳥鷙立羽翼張鈎喙
决前鉅(距一作)趯傍怒飛饑嘯翾不可當老雄死子復良
巢岐飲渭肆翺翔頓地紘提天綱列缺掉幟招搖耀鋩
鬼神來助夢嘉祥腦塗原野魄飛揚星辰復恢一方
涇水黃二十四句其十五句句三字九句
句四字
奔鯨沛
奔鯨沛言輔氏憑江淮竟東海命將平之
也第五
奔鯨沛盪海垠吐霓翳日腥浮雲帝怒下顧哀蟄昏受
以神柄推元臣手援夭矛截脩鱗披攘蒙霿開海門地
平水静浮天垠羲和顯耀乘清氛赫炎溥暢融大鈞
奔鯨沛十八句其十句句三字八句句四
字
苞枿
苞枿言梁之餘保荆衡巴巫窮南越良將
取之不以師也第六
苞枿矣惟根之蟠彌巴蔽荆負南極以安曰我舊梁
氏緝綏艱難江漢之阻都邑固以完聖人作神武用有
臣勇智奮不以衆投跡死地謀猷縱化敵為家慮則中
浩浩海裔不威而同係縲降王定厥功澶漫萬里宣唐
風蠻夷九譯咸來從凱旋金奏象形容震赫萬國罔不
龔
苞枿二十八句其十六句句四字三句句
五字九句句三字
河右平
河右平言李軌保河右師臨之不克變或
執以降也第七
河右澶漫頑為之魁王師如雷震崑崙以穨上聾下聰
驁不可廻助讎抗有德惟人之災乃潰乃奮執縛歸厥
命萬室蒙其仁一夫則病濡以鴻澤皇之聖威畏德懷
功以定順之于理物咸遂厥性
河右平十八句其十一句句四字五句句
五字二句句三字
鐵山碎
鐵山碎言突厥之大古夷狄莫彊焉師大
破之降其國告于廟也第八
鐵山碎大漠舒二虜勁連穹廬背北海專坤隅歲來侵
邊或傅于都天子命元帥奮其雄圖破定襄降魁渠竆
竟窟宅斥余吾百蠻破膽邊氓蘇威武輝耀明鬼區利
澤彌萬祀功不可踰官臣拜首惟帝之謩
鐵山碎二十二句其十一句句三字九句
句四字二句句五字
靖本邦
靖本邦言劉武周敗裴寂咸有晉地太宗
滅之也第九
本邦伊晉惟時不靖根柢之搖枝葉攸病守臣不任勩
于神聖惟越之興翦焉則定洪惟我理式和以敬羣頑
既夷庶績咸正皇謩載大惟人之慶
靖本邦十四句句四字
吐谷渾
吐谷渾言李靖滅吐谷渾於西海上也第
十
吐谷渾盛彊背西海以夸歲侵擾我疆退匿險且遐帝
謂神武師往征靖皇家烈烈旆其旗熊虎雜龍蛇王旅
千萬人銜枚默無譁束刃踰山徼張翼縱漠沙一舉刈
羶腥尸骸積如麻除惡務本根况敢遺萌芽洋洋西海
水威命竆天涯係虜來王都犒樂竆休嘉登高望還師
竟野如春華行者靡不歸親戚讙要遮凱旋獻清廟萬
國思無邪
吐谷渾二十六句句五字
高昌
高昌言李靖滅高昌也第十一
麴氏雄西北别絶臣外區既恃遠且險縱傲不我虞烈
烈王者師熊螭以為徒龍旂翻海浪馹騎馳坤隅賁育
摶嬰兒一掃不復餘平沙際天極但見黃雲驅臣靖執
長纓智勇伏囚拘文皇南面坐夷狄千羣趨咸稱天子
神往古不得俱獻號天河汗以覆我國都兵戎不交害
各保性與軀
高昌二十二句句五字
東蠻
東蠻言既克東蠻羣臣請圖蠻夷狀如周
書王會也第十二
東蠻有謝氏冠帶理海中自言我異世雖聖莫能通王
卒如飛翰鵬騫駭羣龍轟然自天墜乃信神武功繫虜
君臣人累累來自東無思不服從唐業如山崇百辟拜
稽首咸願圖形容如周王會書永永傳無窮睢盱萬狀
乖咿嗢九譯重廣輪撫四海浩浩知皇風歌詩鐃鼓閒
以壯我元戎
東蠻二十二句句五字
樂府詩集卷第二十(終)東吳毛晉訂正
