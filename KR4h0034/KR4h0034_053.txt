樂府詩集卷第五十三
太原郭茂倩編次
舞曲歌辭
雜舞
雜舞者公莫巴渝槃舞鞞舞鐸舞拂舞白
紵之類是也始皆出自方俗後寖陳於殿
庭蓋自周有縵樂散樂秦漢因之增廣宴
會所奏率非雅舞漢魏已後竝以鞞鐸巾
拂四舞用之宴饗宋武帝大明中亦以鞞
拂雜舞合之鐘石施於廟庭朝會用樂則
兼奏之明帝時又有西傖羌胡雜舞後魏
北齊亦皆參以胡戎伎自此諸舞彌盛矣
隋牛弘亦請存四舞宴會則與雜伎同設
於西凉前奏之而去其所持鞞拂等按此
雖非正樂亦皆前代舊聲故成公綏賦云
鞞鐸舞庭八音竝陳梁武帝報沈約云鞞
鐸巾拂古之遺風是也唐太宗貞觀中始
造讌樂其後又分爲立坐二部堂下立奏
謂之立部伎堂上坐奏謂之坐部伎立部
伎八一安樂二太平樂三破陣樂四慶善
樂五大定樂六上元樂七聖壽樂八光聖
樂自破陣樂以下皆用大鼓雜以龜兹樂
其聲震厲大定樂又加金鉦慶善樂顓用
西凉樂聲頗閒雅坐部伎六一讌樂二長
壽樂三天授樂四鳥歌萬歲樂五龍池樂
六小破陣樂自長壽樂以下用龜兹樂唯
龍池樂則否武后中宗之世大增造立坐
部伎諸舞隨亦寢廢武后毁唐太廟七德
九功之舞皆亾獨其名存自後宴饗復用
隋文舞武舞而已開元中又有凉州綠腰
蘇合香屈柘枝團亂旋甘州回波樂蘭陵
王春鶯囀半社渠借席烏夜啼之屬謂之
軟舞大祁阿連劒器胡旋胡騰阿遼柘枝
黃麞拂菻大渭州達磨支之屬謂之徤舞
文宗時教坊又進霓裳羽衣舞女三百人
末世兵亂舞制多失凡此皆雜舞也
魏俞兒舞歌王粲
晉書樂志曰巴渝舞漢高帝所作也高帝
自蜀漢將定三秦閬中范因率賨人從帝
爲前鋒號板楯蠻勇而善鬭及定秦中封
因爲閬中侯復賨人七姓其俗喜歌舞高
帝樂其猛銳數觀其舞曰武王伐紂歌也
後使樂人習之閬中有渝水因其所居故
曰巴渝舞舞曲有矛渝弩渝安臺行辭本
歌曲四篇其辭旣古莫能曉其句度左思
蜀都賦云奮之則賨旅玩之則渝舞也顔
師古曰巴巴人也兪兪人也高祖初爲漢
王得巴兪人竝趫捷與之滅楚因存其武
樂巴渝之樂自此始也巴卽今之巴州渝
卽今之渝州名各本其地宋書樂志曰魏
俞兒舞歌四篇魏國初建所用使王粲攺
創其辭爲矛俞弩俞安臺行辭新福歌曲
行辭以述魏德後於太祖廟竝作之黃初
二年攺曰昭武舞及晉又攺曰宣武舞唐
書樂志曰俞美也魏晉攺其名梁復號巴
渝隋文帝以非正典罷之
漢初建國家匡九州蠻荆震服五刃三革休安不忘備
武樂脩宴我賓師敬用御天永樂無憂子孫受百福常
與松喬遊蒸庶德莫不咸歡柔
右矛俞新福歌
材宫選士劒弩錯陳應桴蹈節俯仰若神綏我武烈篤
我淳仁自東自西莫不來賓
右弩兪新福歌
武功旣定庶士咸綏樂陳我廣庭式宴賓與師昭文德
宣武威平九有撫民黎荷天寵延壽尸千載莫我違
右安臺新福歌
神武用師士素厲仁恩廣覆猛節横逝自古立功莫我
弘大桓桓征四國爰及海裔漢國保長慶垂祚延萬世
右行辭新福歌
吳兪兒舞歌陸龜蒙
枝月喉棹霜脊北斗離離在寒碧龍魂淸虎尾白秋照
海心同一色纛影吒沙干影側神豪髮直四睨之人股
佶粟欲定不定定不得舂牘殘兒且止狄胡有膽大如
山怖亦死
右劒俞
手盤風頭背分電光戰扇欲刺敲心畱半綫纏肩繞脰
&KR1513;合眩旋卓植赴列奪避中節前衝函禮宂上指孛彗
滅與君一用來有截
右矛兪
牛來開弦人爲置鏃捩機關迸山谷鹿駭澀隼擊遲析
毫中睫洞腋分龜達堅壘殘雄師可以冠猛樂壯曲抑
揚蹈厲有裂犀兕之氣者非公與
右弩兪
晉宣武舞歌傅玄
晉書樂志曰魏黃初三年攺漢巴渝舞曰
昭武舞景初元年又作武始咸熙章斌三
舞皆執羽籥及晉攺昭武舞曰宣武舞羽
籥舞曰宣文舞咸寧元年詔廟樂停宣武
宣文二舞而同用正德大豫舞云
惟聖皇篇矛俞第一
惟聖皇德巍巍光四海禮樂猶形影文武爲表裏乃作
巴兪肆舞士劒弩齊列戈矛爲之始進退疾鷹鷂龍戰
而豹起如亂不可亂動作順其理離合有統紀
短兵篇劒兪第二
劒爲短兵其勢險危疾踰飛電回旋應規武節齊聲或
合或離電發星騖若景若差兵法攸象軍容是儀
軍鎮篇弩兪第三
弩爲遠兵軍之鎮其發有機體難動往必速重而不遲
銳精分鎛射遠中微弩俞之樂一何竒變多姿退若激進
若飛五聲協八音諧宣武象讚天威
窮武篇安臺行亂第四
窮武者喪何但敗北柔弱亾戰國家亦廢秦始徐偃旣
已作戒前世先王鑒其機脩丈整武藝文武足相濟然
後得光大亂曰高則亢滿則盈亢必危盈必傾去危傾
守以平沖則久濁能淸混文武順天經
晉宣文舞歌傅玄
羽籥舞歌
羲皇之初天地開元罔罟禽獸羣黎以安神農教耕創
業誠難民得粒食澹然無所患黃帝始征伐萬品造其
端軍駕無常居是曰軒轅軒轅旣勤止堯舜匪荒寧夏
禹治水湯武又用兵孰能保安逸坐致太平聖皇邁乾
乾天下興頌聲穆穆且明明惟聖皇道化彰澂四海淸
三光萬幾理庶事康潛龍升儀鳳翔風雨時物繁昌却
走馬降瑞祥揚側陋簡中良百禄是荷眉壽無疆
羽鐸舞歌
㫺在渾成時兩儀尚未分陽升垂淸景隂降興浮雲中
和合氛氲萬物各異羣人倫得其序衆生樂聖君三統
繼五行然後有質文皇王殊運代治亂亦繽紛伊大晉
德兼往古越犧農邀舜禹參天地陵三五禮唐周樂韶
武豈惟簫韶六代具舉澤霑地境化充天㝢聖明臨朝
元凱作輔暜天同樂胥浩浩元氣遐哉太淸五行流邁
日月代征隨時變化庶物乃成聖皇繼天光濟羣生化
之以道萬國咸寧受兹介福延千億齡
魏陳思王鼙舞歌
宋書樂志曰鞞舞未詳所起然漢代已施
於燕享矣傅毅張衡所賦皆其事也魏曹
植鞞舞歌序曰漢靈帝西園鼓吹有李堅
者能鞞舞遭亂西隨段熲先帝聞其舊有
技召之堅旣中廢兼古曲多謬誤故攺作
新歌五篇晉鞞舞歌亦五篇竝陳於元會
鞞舞故二八桓玄將卽真太樂遣衆伎袁
明子啓增滿八佾相承不復革宋明帝自
改舞曲歌辭并詔近臣虞龢竝作古今樂
錄曰鞞舞梁謂之鞞扇舞卽巴渝是也鞞
扇器名也鞞扇上舞作巴渝弄至鞞舞竟
豈非巴渝一舞二名何異公莫亦名巾舞
也漢曲五篇一曰關東有賢女二曰章和
二年中三曰樂久長四曰四方皇五曰殿
前生桂樹竝章帝造魏曲五篇一明明魏
皇帝二大和有聖帝三魏歴長四天生烝
民五爲君旣不易竝明帝造以代漢曲其
辭竝亾陳思王又有五篇一聖皇篇以當
章和二年中二靈芝篇以當殿前生桂樹
三大魏篇以當漢吉昌四精微篇以當關
中有賢女五孟冬篇以當狡兔按漢曲無
漢吉昌狡兔二篇疑樂久長四方皇是也
隋書樂志曰鞞舞漢巴渝舞也按樂錄隋
志竝以鞞舞爲巴渝今考漢魏二篇歌辭
各異本不相亂蓋因梁陳之世於鞞舞前
作巴渝弄遂云一舞二名殊不知二舞亦
容合作猶巾舞以白紵送豈得便謂白紵
爲巾舞邪失之遠矣
聖皇篇
聖皇應曆數正康帝道休九州咸賓服威德洞八幽三
公奏諸公不得久淹畱蕃位任至重舊章咸率由侍臣
省文奏陛下體仁慈沉吟有愛戀不忍聽可之迫有官
典憲不得顧恩私諸王當就國璽綬何蔂縗便時舍外
殿宮省寂無人主上增顧念皇母懷苦辛何以爲贈賜
傾府竭寶珍文錢百億萬采帛若煙雲乘輿服御物錦
羅與金銀龍旂垂九旒羽蓋參班輪諸王自計念無功
荷厚德思一效䈥力糜軀以報國鴻臚擁節衞副使隨
經營貴戚竝出送夾道交輜軿車服齊整設&KR1661;曄耀天
精武騎衞前後鼓吹簫笳聲祖道魏東門淚下霑冠纓
扳蓋因内顧俛仰慕同生行行將日草何時還闕庭車
輪爲徘徊四馬躊躇鳴路人尚酸鼻何况骨肉情
靈芝篇
靈芝生玉地朱草被洛濱榮華相晃耀光采曄若神古
時有虞舜父母頑且嚚盡孝於田壠烝烝不違仁伯瑜
年七十綵衣以娛親慈母笞不痛歔欷涕霑巾丁蘭少
失母自傷蚤(少一作)孤焭刻木當嚴親朝夕致三牲㬥子
見陵侮犯罪以亾形丈人爲泣血免戾全其名董永遭
家貧父老財無遺舉假以供養傭作致甘肥責家填門
至不知何用歸天靈感至德神女爲秉機歲月不安居
嗚呼我皇考生我旣已晚棄我何其早蓼莪誰所興念
之令人老退詠南風詩灑淚滿褘抱亂曰聖皇君四海
德教朝夕宣萬國咸禮讓百姓家肅虔庠序不失儀孝
悌處中田戸有曾閔子比屋皆仁賢髫齔無夭齒黃髮
盡其年陛下三萬歲慈母亦復然
大魏篇
大魏應靈符天禄方甫始聖德致泰和神明爲驅使左
右宜供養中殿宜皇子陛下長壽考羣臣拜賀咸悅喜
積善有餘慶寵禄固天常衆喜填門至臣子蒙福祥無
患及陽遂輔翼我聖皇衆吉咸集會凶邪姦惡竝滅亾
黃鵠遊殿前神鼎周四阿玉馬充乘輿芝蓋樹九華白
虎戲西除舍利從辟邪騏驥躡足舞鳳皇拊翼歌豐年
大置酒玉樽列廣庭樂飲過三爵朱顔㬥巳形式宴不
違禮君臣歌鹿鳴樂人舞鼙鼓百官雷抃讚若驚儲禮
如江海積善若陵山皇嗣繁且熾孫子列曾玄羣臣咸
稱萬歲陛下長壽樂年御酒停未飲貴戚跪東廂侍人
承顔色奉進金玉觴此酒亦真酒福祿當聖皇陛下臨
軒笑左右咸歡康杯來一何遲羣僚以次行賞賜累千
億百官竝富昌
精微篇
精微爛金石至心動神明杞妻哭死夫梁山爲之傾子
丹西質秦烏白馬角生鄒衍囚燕市繁霜爲夏零關東
有賢女自字蘇來卿壯年報父仇身没垂功名女休逢
赦書白刃幾在頸俱上列仙籍去死獨就生太倉令有
罪遠徵當就拘自悲居無男禍至無與俱緹縈痛父言
荷擔西上書盤桓北闕下泣淚何漣如乞得并姊弟没
身贖父軀漢文感其義肉刑法用除其父得以免辯義
在列圖多男亦何爲一女足成居簡子南渡河津吏廢
舟船執法將加刑女娟擁櫂前妾父聞君來將涉不測
淵畏懼風波起禱祝祭名川備禮饗神祗爲君求福先
不勝釂祀誠至令犯罰艱君必欲加誅乞使知罪諐妾
願以身代至誠感蒼天國君高其義其父用赦原河激
奏中流簡子知其賢歸娉爲夫人榮寵超後先辯女解
父命何況徤少年黃初發和氣明堂德教施治道致太
平禮樂風俗移刑錯民無枉怨女復何爲聖皇長壽考
景福常來儀
孟冬篇
孟冬十月隂氣厲淸武官誡田講旅統兵元龜襲吉元
光著明蚩尤蹕路風弭雨停乘輿啓行鸞鳴幽軋虎賁
采騎飛象珥鶡鍾鼓鏗鏘簫管嘈喝萬騎齊鑣千乘等
蓋夷山填谷平林滌藪張羅萬里盡其飛走趯趯狡免
楊白跳翰獵以靑骹掩以脩竿韓盧宋鵲呈才騁足噬
不盡緤牽麋掎鹿魏氏發機養基撫弦都盧尋高搜索
猴猨慶忌孟賁蹈谷超巒張目決眥髮怒穿冠頓熊扼
虎蹴豹搏貙氣有餘勢負象而趨獲車旣盈日側樂終
罷役解徒大饗離宫亂曰聖皇臨飛軒論功校獵徒死
禽積如京流血成溝渠明詔大勞賜太官供有無走馬
行酒醴驅車布肉魚鳴鼓舉觴爵擊鍾釂無餘絶網縱
麟麑弛罩出鳳雛收功在羽校威靈振鬼區陛下長懽
樂永世合天符
晉鼙舞歌傅玄
古今樂錄曰晉鼙舞歌五篇一曰洪業篇
當魏曲明明魏皇帝古曲關東有賢女二
曰天命篇當魏曲大和有聖帝古曲章和
二年中三曰景皇篇當魏曲魏曆長古曲
樂久長四曰大晉篇當魏曲天生烝民古
曲四方皇五曰明君篇當魏曲爲君旣不
易古曲殿前生桂樹按曺植怨歌行云爲
君旣不易爲臣良獨難不知與此同否
洪業篇
宣文創洪業盛德在泰始聖皇應靈符受命君四海萬
國何所樂上有明天子唐堯禪帝位虞舜惟恭巳恭巳
正南面道化與時移大赦盪萌漸文教被黃支象天則
地體無為聰明配日月神聖參兩儀雖有三凶類靜言
無所施象天則地體無爲稷契竝佐命伊吕升王臣蘭
芷登朝肆下無失㝛民聲發響自應表立景來附虓虎
從羈制潛龍升天路備物立成器變通極其數百事以
時叙萬機有常度訓之以克讓納之以忠恕羣下仰淸
風海外同懽慕象天則地化雲布㫺日貴雕飾今尚儉
與素㫺日多纖介今去情與故象天則地化雲布濟濟
大朝士夙夜綜萬幾萬幾無廢理明明降疇諮臣譬列
星景君配朝日暉事業竝通濟功烈何巍巍五帝繼三
皇三王世所歸聖德應期運天地不能違仰之彌已高
猶天不可階將復御龍氏鳳凰在庭棲
天命篇
聖祖受天命應期輔魏皇入則綜萬幾出則征四方朝
廷無遺理方表寧且康道隆舜臣堯積德踰大王孟度
阻竆險造亂天一隅神兵出不意奉命致天誅赦善戮
有罪元惡宗為虚威風震勁蜀武烈慴彊吳諸葛不知
命肆逆亂天常擁徒十餘萬數來寇邊疆我皇邁神武
秉鉞鎮雍涼亮乃畏天威未戰先仆僵盈虚自然運時
變固多難東征陵海表萬里梟賊淵受遺齊七政曹爽
又滔天羣凶受誅殛百&KR0854;咸來臻黃華應福始王凌爲
禍先
景皇篇
景皇帝聰明命世生盛德參天地帝王道創基旣已難
繼世亦未易外則夏侯玄内則張與李三凶稱逆亂帝
紀從天行誅窮其姦宄遏將御其漸潛謀不得起罪人
咸伏辜威風振萬里平衡綜萬幾萬幾無不理召陵桓
不君内外何紛紛衆小便成羣蒙昧恣心治亂不分叡
聖獨斷濟武常以文從天惟廢立掃霓披浮雲雲霓旣
已闢淸和未幾間羽檄首尾至變起東南蕃儉欽爲長
蛇外則憑吳蠻萬國紛騷擾戚戚天下懼不安神武御
六軍我皇秉鉞征儉欽起壽春前鋒據項城出其不意
竝縱奇兵竒兵誠難御廟勝實難支兩軍不期遇敵退
計無施虎騎惟武進大戰沙陽陂欽乃亾魂走奔虜若
雲披天恩赦有罪東土放鯨鯢
大晉篇
赫赫大晉於穆文皇蕩蕩巍巍道邁陶唐世稱三皇五
帝及今重其光九德克明文旣顯武又章恩弘六合兼
濟萬方内舉元凱朝政以綱外簡虎臣時惟鷹揚靡從
不懷逆命斯亾仁配春日威踰秋霜濟濟多士同兹蘭
芳唐虞至治四凶滔天致討儉欽罔不肅虔化感海外
海外來賓獻其聲樂竝稱妾臣西蜀猾夏僭號方域命
將致討委國稽服吳人放命憑海阻江飛書告諭響應
來同先王建萬國九服爲蕃衛亾秦壤諸侯享祚不二
世歴代不能復忽踰五百歲我皇邁聖德應期創典制
分土五等蕃國正封界莘莘文武佐千秋遘嘉會洪業
溢區内仁風翔海外
明君篇
明君御四海聽鑒盡物情顧望有譴罰竭忠身必榮蘭
茝出荒野萬里升紫庭茨草穢堂階掃截不得生能否
莫相蒙百官正其名恭巳慎有爲有爲無不成闇君不
自信羣下執異端正直罹譖潤姦臣奪其權雖欲盡忠
誠結舌不敢言結舌亦何憚盡忠爲身患清流豈不㓗
飛塵濁其源歧路令人迷未遠勝不還忠臣立君朝正
色不顧身邪正不竝存譬若胡與秦秦胡有合時邪正
各異津忠臣遇明君乾乾惟日新羣目統在綱衆星拱
北辰設令遭闇主斥退爲凡民雖薄共時用白茅猶可
珍冰霜晝夜結蘭桂摧爲薪邪臣多端變用心何委曲
便僻從情指動隨君所欲偷安樂目前不問淸與濁積
僞罔時主養交以持禄言行恒相違難饜甚谿谷昧死
射乾没覺露則滅族
鼓舞歌
東海有勇婦李白
魏鼙舞五曲李白作此篇以代關中有賢
女
梁山感𣏌妻慟哭爲之傾金石忽暫開都由激深情東
海有勇婦何慙蘇子卿學劒越處子超騰若流星捐軀
報夫讐萬死不顧生白刃耀素雪蒼天感精誠十步兩
躩躍三呼一交兵斬首掉國門蹴踏五藏行割此伉儷
憤粲然大義明北海李史君飛章奏天庭捨罪警風俗
流芳播滄瀛志在列女籍竹帛已光榮淳于免詔獄漢
主爲緹縈津妾一掉歌脫父於嚴刑十子若不肖不如
一女英豫讓斬空衣有心竟無成要離殺慶忌壯夫素
所輕妻子亦何辜焚之買虚名豈如東海婦事立獨揚
名
章和二年中李賀
雲蕭索(雲蕭索一作正)風拂拂(風拂拂一作田)麥芒如篲黍如粟關中
父老百領襦關東吏人乏詬租健犢春耕土膏黑菖蒲
叢叢㳂水脉殷勤爲我下田鉏百錢攜賞絲桐客遊春
漫光塢花白野林散香神降席拜神得壽獻天子七星
貫斷姮娥死
樂府詩集卷第五十三
東吳毛晉訂正男扆再訂
