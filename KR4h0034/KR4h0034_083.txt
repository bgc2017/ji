樂府詩集卷第八十三
太原郭茂倩編次
雜歌謠辭
言者心之聲也歌者聲之文也情動於中
而形於言言之不足故嗟歎之嗟歎之不
足故永歌之歌之為言也長言之也夫欲
上如抗下如墜曲如折止如槁木倨中矩
句中鉤纍纍乎端如貫珠此歌之善也宋
書樂志曰黃帝帝堯之世王化下洽民樂
無事故因擊壤之歡慶雲之瑞民因以作
歌其後風衰雅缺而妖滛靡曼之聲起周
衰有秦靑者善謳而薛談學謳於秦靑未
窮靑之伎而辭歸靑餞之於郊乃撫節悲
歌聲震林木響遏行雲嶭談遂畱不去以
卒其業又有韓娥者東之齊至雍門匱糧
乃鬻歌假食旣去而餘響繞梁三日不絕
左右謂其人不去也過逆旅逆旅人辱之
韓娥因曼聲哀哭一里老幼悲愁垂涕相
對三日不食遽追之韓娥還復為曼聲長
歌一里老幼喜躍抃舞不能自禁忘向之
悲也乃厚賂遣之故雍門之人善歌哭效
韓娥之遺聲衛人王豹處淇川善謳河西
之民皆化之齊人綿駒居高唐善歌齊之
右地亦傳其業前漢有魯人虞公者善歌
能令梁上塵起若斯之類竝徒歌也爾雅
曰徒歌謂之謠廣雅曰聲比於琴瑟曰歌
韓詩章句曰有章曲曰歌無章曲曰謠梁
元章(帝一作)纂要曰齊歌曰謳吳歌曰歈楚
歌曰豔浮歌曰哇振旅而歌曰凱歌堂上
奏樂而歌曰登歌亦曰升歌故歌曲有陽
陵白露朝日魚麗白水白雪江南陽春淮
南駕辯淥水陽阿採菱下里巴人又有長
歌短歌雅歌緩歌浩歌放歌怨歌勞歌等
行漢世有相和歌本出於街陌謳謠而吳
歌雜曲始亦徒歌復有但歌四曲亦出自
漢世無弦節作伎最先一人唱三人和魏
武帝尤好之時有宋容華者淸徹好聲善
唱此曲當時特妙自晉巳後不復傳遂絕
凡歌有因地而作者京兆邯鄲歌之類是
也有因人而作者孺子才人歌之類是也
有傷時而作者微子麥秀歌之類是也有
寓意而作者張衡同聲歌之類是也寗戚
以困而歌項籍以窮而歌屈原以愁而歌
卞和以怨而歌雖所遇不同至於發乎其
情則一也歷世以來歌謳雜出今竝採錄
且以謠䜟繫其末云
歌辭
擊壤歌
帝王世紀曰帝堯之世天下大和百姓無
事有八九十老人擊壤而歌
日出而作日入而息鑿井而飲耕田而食帝何力於我
哉
卿雲歌三首
尙書大傳曰舜將禪禹於時俊乂百工相
和而歌卿雲帝乃唱之曰卿雲爛兮八伯
咸進稽首曰明明上天帝乃再歌曰日月
有常史記天官書曰若烟非烟若雲非雲
郁郁紛紛蕭索輪囷是謂慶雲慶雲卽卿
雲蓋和氣也舜時有之故美之而作歌
卿雲爛兮禮漫漫兮日月光華旦復旦兮
明明上天爛然星陳日月光華弘于一人
日月有常星辰有行四時順經萬姓允誠於予論樂配
天之靈遷于賢善莫不咸聽鼚乎鼓之軒乎舞之精華
巳竭褰裳去之
塗山歌
吳越春秋曰禹年三十未娶行塗山恐時
草失嗣辭云吾之娶也必有應也乃有白
狐九尾造於禹禹曰白者吾之服也九尾
者王之證也於是塗山之人歌之禹因娶
塗山謂之女嬌
綏綏白狐九尾龐龐我家嘉夷來賓為王成于家室我
都攸昌天人之際於兹則行明矣哉
夏人歌二首
尙書大傳曰夏人飲酒醉者持不醉者不
醉者持醉者而歌曰盍歸乎薄薄亦大矣
伊尹退而㪅曰覺兮較兮吾大命格兮去
不善而善何不樂兮薄湯之都言當歸湯
也韓詩外傳曰桀為酒池糟隄縱靡靡之
樂一鼓而牛飲者三千羣臣皆相持而歌
江水沛兮舟楫敗兮我王廢兮趣歸于亳亳亦大兮
樂兮樂兮四牡驕兮六轡沃兮去不善而從善何不樂
兮
商歌二首寗戚
淮南子曰寗越欲干齊桓公困窮無以自
達於是為商旅將任車以商於齊草宿於
郭門外桓公郊迎客夜開門辟任車爝火
甚盛從者甚衆越飯牛車下望見桓公而
悲擊牛角而疾商歌桓公聞之曰異哉非
常人也命後車載之越一作戚
南山矸白石爛生不遭堯與舜禪短布單衣適至骭從
昏飯牛薄夜半長夜漫漫何時旦
滄浪之水白石粲中有鯉魚長尺半弊布單衣裁至骭
淸朝飯牛至夜半黃犢上坂且休息吾將捨汝相齊國
師乙歌
家語曰孔子相魯齊人歸女樂魯君滛荒
孔子遂行師乙送孔子曰吾欲歌可乎乃
歌之
彼婦人之口可以出走彼婦人之謁可以死敗優哉游
哉聊以卒歲
獲麟歌孔子
孔叢子曰叔孫氏之車子鉏商樵於野而
獲麟焉衆莫之識以為不祥棄之五父之
衢冉有告曰麋身而肉角豈天之妖乎夫
子曰吾將往觀焉遂泣曰予之於人猶麟
也麟仁獸出而死吾道窮矣乃歌云
唐虞世兮麟鳳游今非其時來何求麟兮麟兮我心憂
河激歌趙簡子夫人
列女傳曰女娟者趙河津吏之女也簡子
南擊楚津吏醉臥不能渡簡子簡子怒召
欲殺之娟懼持檝走前曰願以微軀易父
之死簡子遂釋不誅將渡用檝者少一人
娟攘拳操檝而請簡子遂與渡中流為簡
子發河激之歌簡子歸納為夫人
升彼河兮而觀淸水揚波兮冐冥冥禱求福兮醉不醒
誅將加兮妾心驚罰旣釋兮瀆乃淸妾持檝兮操其維
蛟龍助兮主將歸呼來櫂兮行勿疑
越人歌
劉向說苑曰鄂君子晳泛舟於新波之中
乘靑翰之舟張翠蓋會鍾鼓之音畢榜枻
越人擁楫而歌於是鄂君乃榆脩袂行而
擁之舉繡被而覆之鄂君楚王母弟也
今夕何夕兮搴州中流今日何日兮得與王子同舟蒙
羞被好兮不訾詬恥心幾頑而不絕兮得知王子山有
木兮木有枝心說君兮知不知
徐人歌
劉向新序曰延陵季子將聘晉帶寶劒以
過徐君徐君觀劒不言而色欲之季子未
獻也然其心許之矣使反而徐君巳死季
子於是以劒帶徐君墓樹而去徐人乃為
之歌
延陵季子兮不忘故脫千金之劒兮帶丘墓
漁父歌古辭
楚辭曰屈原旣放游扵江潭漁父見之鼓
枻而歌滄浪水名也淸諭明時可以振纓
而仕濁諭亂世可以抗足而去故孔子曰
淸斯濯纓濁斯濯足矣言自取之也若張
志和漁父歌但歌漁者之事
滄浪之水淸兮可以濯吾纓滄浪之水濁兮可以濯吾
足
漁父歌五首張志和
西塞山邊白鷺飛桃花流水鱖魚肥靑箬笠綠蓑衣春
江(斜風一作)細雨不須歸
釣臺漁父褐為裘兩兩三三舴艋舟能縱棹慣乘流長
江白浪不曾憂
霅溪灣裏釣漁翁舴艋爲家西復東江上雪浦邊風笑
著荷衣不歎窮
松江蟹舍主人歡菰飯蒓羹亦芺餐楓葉落荻花亁醉
宿漁舟不覺寒
靑草湖中月正圓巴陵漁父棹歌連釣車子掘頭船樂
在風波不用仙
同前和凝
白芷汀寒立鷺鶿蘋風輕翦浪花時烟羃羃白遲遲香
引芙蓉惹釣絲
同前歐陽烱
風浩寒溪照膽明小君山上玉蟾生荷露墜翠烟輕撥
刺遊魚幾處驚
同前三首李珣
水接衡門十里餘信船歸去臥看書輕爵祿慕玄虚莫
道漁人只為魚
避世垂綸不記年官高争得似君閒傾白酒對靑山笑
指柴門待月還
棹警鷗飛水濺袍影侵潭面桺垂絛終日醉絕塵勞曾
見錢塘八月濤
採葛婦歌
吳越春秋曰采葛越之婦人傷越王用心
乃作若何之歌
嘗膽不苦味若飴今我采葛以作絲
紫玉歌
樂府詩集曰紫玉吳王夫差女也作歌詩
以與韓重
南山有鳥北山張羅意欲從君讒言孔多悲結成疹没
命黃壚命之不造冤如之何羽族之長名為鳳凰一日
失雄三年感傷雖有衆鳥不為匹雙故見鄙姿逢君輝
光身遠心近何曾暫忘
鄴民歌
史記曰魏襄王時史起為鄴令引漳水漑
鄴以富魏之河內而民作歌云
鄴有賢令兮為史公決漳水兮灌鄴㫄終古舄鹵兮生
稻粱
鄭白渠歌
史記曰韓聞秦之好興事欲罷無令東伐
廼使水工鄭國間說秦令鑿涇水自中山
西抵瓠口為渠竝北山東注洛漑舄鹵之
地四萬餘頃今曰鄭國渠漢書曰太始二
年趙中大夫白公復奏穿渠引涇水首起
谷口尾入櫟陽注渭中袤二百里漑田四
千五百餘頃名曰白渠人得其饒於是歌
之
田於何所池陽谷口鄭國在前白渠起後舉臿如雲决
渠為雨涇水一石其泥數斗且漑且糞長我禾黍衣食
京師億萬之口
百里奚歌高允生
羈旅入秦庭始得收顯曜釋褐出輜車卓為千乘道豔
色進華容繁弦發微調居貴易素心翻然㤀久要裝金
五羊皮寫情陳所告豈徒望自傷念君無定操
秦始皇歌
古今樂錄曰秦始皇祠洛水有黑頭公從
河中出呼始皇曰來受天寶乃與羣臣作
歌
洛陽之水其色蒼蒼祠祭大澤倏忽南臨洛濱醊禱色
連三光
雞鳴歌
樂府廣題曰漢有雞鳴衛士主雞唱宮外
舊儀宮中與臺竝不得畜雞晝漏盡夜漏
起中黃門持五夜甲夜畢傳乙乙夜畢傳
丙丙夜畢傳丁丁夜畢傳戊戊夜是為五
㪅未明三刻雞鳴衛士起唱漢書曰高祖
圍項羽垓下羽是夜聞漢軍四面皆楚歌
應劭曰楚歌者雞鳴歌也晉太康地記曰
後漢固始鮦陽公安細陽四縣衛士習此
曲於闕下歌之今雞鳴歌是也然則此歌蓋
漢歌也按周禮雞人掌大祭祀夜嘑旦以
&KR1127;百官則所起亦遠矣
東方欲明星爛爛汝南晨雞登壇喚曲終漏盡嚴具陳
月没星稀天下旦千門萬戸遞魚鑰宮中城上飛烏鵲
雞鳴曲王建
雞初鳴明星照東屋雞再鳴紅霞生海腹百官待漏雙
闕前聖人亦挂山龍服寶釵命婦燈下起環珮玲瓏曉
光裏直內初燒玉按香司㪅尙滴銅壺水金吾衛裏直
(更一作)郎妻到明不睡聽晨雞天頭日月相送近夜棲旦
鳴人不迷
同前李廓
星稀月没上五㪅膠膠角角雞初鳴征人牽馬出門立
辤妾欲向安西行再鳴引頸簷頭下月中角聲催上馬
纔分地色第三鳴旌旗(旆一作)紅塵巳出城婦人上城亂
招手夫壻不聞遙哭聲長恨雞鳴别時苦不遣雞栖近
窗戸
平城歌
漢書匈奴傳曰高祖自將兵三十二萬擊
韓王信帝先至平城步兵未盡到冐頓縱
精兵三十餘萬圍帝於白登七日漢兵中
外不得救餉樊噲時為上將軍不能解圍
天下皆歌之後用陳平祕計得免白登在
平城東南去平城十餘里
平城之下亦誠苦七日不食不能彀弩
楚歌漢高帝
漢書曰高祖欲立戚夫人子趙王如意而
廢太子後不果戚夫人泣涕帝曰為我楚
舞吾為若楚歌其旨言太子得四皓為輔
羽翼成就不可易也顔師古曰楚歌者楚
人之歌猶吳歈越吟也
鴻鵠高飛一舉千里羽翼以(已一作)就橫絕四海橫絕四
海又可奈何雖有繒繳尙(將一作)安所施
吳楚歌傅玄
樂府詩集曰傅玄辭一曰燕美人歌
燕人美兮趙女佳其室則邇兮限曾崖雲為車兮風為
馬玉在山兮蘭在野雲無期兮風有止思心多端誰能
理
同前張籍
庭前春鳥啄林聲紅夾羅襦縫未成今朝社日停針線
起向朱櫻樹下行
樂府詩集卷第八十三
東吳毛晉訂正男扆再訂
