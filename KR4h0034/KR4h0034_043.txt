樂府詩集卷第四十三
太原郭茂倩編次
相和歌辭
楚調曲
班婕妤陸機
一曰婕妤怨漢書曰孝成班婕妤初入宫
為少使蛾而大幸為婕妤居增成舍自鴻
嘉後帝稍隆内寵婕妤進侍者李平平得
幸為婕妤賜姓衛所謂衛婕妤也其後趙
飛鷰姊弟亦從微賤興班婕妤失寵稀復
進見趙氏姊弟驕妬婕妤恐久見危求供
養太后長信宫帝許焉樂府解題曰婕妤
怨者為漢成帝班婕妤作也婕妤徐令彪
之姑況之女美而能文初為帝所寵愛後
幸趙飛鷰姊弟冠於後宫婕妤自知見薄
乃退居東宫作賦及紈扇詩以自傷悼後
人傷之而為婕妤怨也
婕妤去辭寵淹畱終不見寄情在玉階託意唯團扇春
苔暗階除秋草蕪高殿黃昏履綦絶愁來空雨面
同前梁元帝
婕妤初選入含媚向羅幃何言飛鷰寵青苔生玉墀誰
知同輦愛遂作裂紈詩以兹自傷苦終無長信悲
同前劉孝綽
應門寂已閉非復後庭時況在青春日萋萋綠草滋妾
身似秋扇君恩絶履綦詎憶遊輕輦從今賤妾辭
同前孔翁歸
長門與長信日草九重空雷聲聽隱隱車響絶瓏瓏恩
光隨妙舞團扇逐秋風鉛華誰不慕人意自難終
同前何&KR0736;澄
寂寂長信晚雀聲喧洞房蜘蟵網高閣駮蘚被長廊虚
殿簾幃静閒階花蘂香悠悠視日草還復拂空牀
同前王叔英妻沈氏
日落應門閉愁&KR0736;百端生況復昭陽近風傳歌吹聲寵
移終不恨讒枉太無情只言争分理非獨舞腰輕
同前陰鏗
柏梁新寵盛長信㫺恩傾誰為詩書巧翻為歌舞輕花
月分窗進苔草共階生妾淚衫前滿單眠夢裏驚可惜
逢秋扇何用合歡名
同前何楫
齊紈旣逐筐趙舞卽凌人履跡隨恩故階苔逐恨新獨
卧銷香炷長啼費手巾庭草何聊頼也持春當春
同前徐彦伯
君恩忽斷絶妾&KR0736;終未央巾櫛不可見枕席空餘香窗
暗網羅白階秋苔蘚黃應門寂已閉流涕向昭陽
同前嚴識玄
賤妾如桃李君王若歲時秋風一已勁搖落不勝悲寂
寂蒼苔滿沉沉綠草滋榮(繁一作)華非此日指輦競何辭
同前三首王維
玉窗螢影度金殿人聲絶秋夜守羅幃孤燈耿不滅
宫殿生秋草君王恩幸疎那堪聞鳳吹門外度金輿
怪來妝閣閉朝下不相迎總向春園裏花閒語咲聲
婕妤怨崔湜
不分君恩斷新妝視鏡中容華尚春日嬌愛已秋風枕
席臨窗曉幃屏向月空年年後庭樹榮落在深宫
同前崔國輔
長信宫中草年年愁處生故侵珠履跡不使玉階行
同前張烜
賤妾裁紈扇初搖明月姿君王看舞席坐起秋風時玉
樹清御路金陳翳垂絲昭陽無分理愁寂任前期
同前劉方平
夕殿别君王宫深月似霜人愁在長信螢出向昭陽露
裛紅蘭死秋彫碧樹傷唯當合歡扇從此箧中藏
同前王沈
長信梨花暗欲棲應門上籥草萋萋春風吹花亂撲戸
班婕車聲不至啼
同前皇甫冉
由來詠團扇今與值秋風事逐時皆往恩無日再中早
鴻聞上苑寒露下深宫顔色年年謝相如賦豈工
同前陸龜蒙
妾貌非傾國君王忽然寵南山掌上來不敵新恩重後
宫多窈窕日日學新聲一落君王耳南山又須輕
同前翁綬
讒謗潛來起百憂朝承恩寵草仇讐火燒白玉非因玷
霜翦紅蘭不待秋花落昭陽誰共輦月明長信獨登樓
繁華事逐東流水團扇悲歌萬古愁
同前劉氏雲
君恩不可見妾豈如秋扇秋扇尚有時妾身永微賤莫
言朝花不復落嬌容幾奪昭陽殿
長信怨王諲
飛鷰倚身輕争人巧笑名生君棄妾意增妾怨君情日
落昭陽壁秋來長信城寥寥金殿裏歌吹夜無聲
同前王昌齡
金井梧桐秋葉黃珠簾不捲夜來霜金爐玉枕無顔色
卧聽南宫(宫中一作)清漏長
奉箒平明金殿開暫將團扇共徘徊玉顔不及寒鵶色
猶帶昭陽日影來
同前李白
月皎昭陽殿霜清長信宫天行乘玉輦飛鷰與君同更
有畱情處承恩樂未窮誰憐團扇妾獨坐怨秋風
娥眉怨王翰
君不見宜春苑中九華殿飛閣連連直如髮白日全含
朱鳥窗流雲半入蒼龍闕宫中綵女夜無事學鳳吹簫
弄清越珠簾北卷待凉風繡戸南開向明月忽聞天子
憶蛾眉寶鳳銜花揲兩璃傳聲走馬開金屋夾路鳴環
上玉墀長樂彤庭宴華寢三千美人曳光錦燈前含笑
更羅衣帳裏承恩薦瑤枕不意君心半路廻求仙别作
望仙臺倉琅禁闥遙相憶紫翠巖房畫不開欲向人間
種桃實先從海㡳覓蓬萊蓬萊可求不可上孤舟縹緲
知何往黃金作盤銅作莖晴天白露掌中擎王母嫣然
感君意雲車羽旆欲相迎飛廉觀前空怨慕少君何事
須相誤一朝埋没茂陵田賤妾蛾眉不重顧宫車晚出
向南山仙衛逶迤去不還朝晡泣對麒麟樹樹下蒼苔
日漸斑人生百年夜將半對酒長歌莫長歎乘知白日
不可&KR0736;一死一生何足算
玉階怨謝朓
夕殿下珠簾流螢飛復息長夜縫羅衣&KR0736;君此何極
同前虞炎
紫藤拂花樹黃鳥度青枝&KR0736;君一歎息苦淚應言垂
同前李白
玉階生白露夜久侵羅襪却下水精簾玲瓏望秋月
宫怨長孫左輔
窗前好樹名玫瑰去年花落今年開無情春色尚識返
君心忽斷何時來憶㫺妝成候仙仗宫璅玲瓏日新上
拊心却咲西子嚬掩鼻誰憂鄭姬謗草染文章衣下履
花黏甲乙牀前帳三千玉貌休自誇十二金釵獨相向
盛衰傾奪欲何如嬌愛翻悲逐佞䛕重遠豈能慙沼鵠
棄前方見泣船魚看籠不記薰龍腦詠扇空曾秃鼠鬚
始意(喜一作)類蘿新託柏終傷如薺却甘荼除院獨開還
獨閉鸚鵡驚飛苔覆地滿箱舊賜前日衣漬枕新垂夜
來淚痕多開鏡照還悲綠䯻青蛾尚未衰莫道新縑長
絶比猶逢故劒會相追
同前李益
露溼晴花宫殿香月明歌吹在昭陽似將海水添宫漏
共滴長門一夜長
同前于濆
妾家望江口少年家財厚臨江起珠樓不賣文君酒當
年樂貞獨巢燕時為友父兄未許人畏妾事姑舅西墻
隣宋玉窺見妾眉宇一旦及天聰恩光生戸牖謂言入
漢宫富貴可長久君王縱有情不奈陳皇后誰憐頰似
桃孰知腰勝桺今日在長門從來不如醜
同前柯宗
塵滿金爐不抂香□□獨自立重廊笙歌何處承恩寵
一一隨風入上陽
長門槐桺半蕭疎玉輦沈&KR0736;恨有餘紅淚旋銷傾國態
黃金誰為逹相如
雜怨三首聶夷中
生在綺羅下豈識漁陽道良人自戍來夜夜夢中到漁
陽萬里遠近於中門限中門逾有時漁陽常在眼
良人昨日去明日又不還(又不圜一作明月)别時各有淚零落
青樓前
君淚濡羅巾妾淚滴路塵羅巾今在手日得隨妾身路
塵如因飛得上君車輪
同前三首孟郊
夭桃花清晨遊女紅粉新夭桃花薄萛遊女紅粉故樹
有百年(度一作)花人無一定顔花送人老盡人悲花自閒
貧女鏡不明寒花日少容暗蛩有虚織短線無長縫浪
水不可照狂夫不可從浪水多散影狂夫多異蹤持此
一生薄空成百恨濃
憶人莫至悲至悲空自衰寄人莫翦衣翦衣未必歸朝
為雙(同一作)蔕花草為四散飛花落却遶樹遊子不顧期
大曲十五曲
宋書樂志曰大曲十五曲一曰東門二曰
西山三曰羅敷四曰西門五曰默默六曰
園桃七曰白鵠八曰碣石九曰何嘗十曰
置酒十一曰為樂十二曰夏門十三曰王
者布大化十四曰洛陽令十五曰白頭吟
東門東門行羅敷豔歌羅敷行西門西門
行默默折楊桺行白鵠何嘗竝豔歌何嘗
行為樂滿歌行洛陽令雁門太守行白頭
吟竝古辭碣石步出夏門行武帝辭西山
折楊桺行園桃煌煌京洛行竝文帝辭夏
門步出夏門行王者布大化櫂歌行竝明
帝辭置酒野田黃爵行東阿王辭白頭吟
與櫂歌同調其羅敷何嘗夏門三曲前有
豔後有趨碣石一篇有豔白鵠為樂王者
布大化三曲有趨白頭吟一曲有亂古今
樂錄曰凡諸大曲竟黃老彈獨出舞無辭
按王僧虔技錄櫂歌行在瑟調白頭吟在
楚調而沈約云同調未知孰是
滿歌行三首四解古辭
樂府解題曰古辭云為樂未幾時遭時嶮
巇其始言逢此百罹零丁荼毒古人遜位
躬耕遂我所願次言窮逹天命智者不憂
莊周遺名名垂千載終言命如鑿石見火
宜自娛以頤養保此百年也
為樂未幾時遭世險巇逢此百罹零丁荼毒愁懑難支
遥望辰極天曉月移憂來填心誰當我知(解一)戚戚多&KR0736;
慮耿耿不寧禍福無形唯念古人遜位躬耕遂我所願
以兹自寧自鄙山棲守此一榮(解二)草秋烈風起西蹈滄
海心不能安攬衣起瞻夜北斗闌干星漢照我去去自
無他奉事二親勞心可言(解三)窮逹天所為智者不愁多
為少憂安貧樂正道師彼莊周遺名者貴子熙同巇往
者二賢名垂千秋(解四)飲酒歌舞不樂何須善哉照觀日
月日月馳驅轗軻世間何有何無貪財惜費此何一愚
命如鑿石見火居世竟能幾時但當歡樂自娛盡心極
所嬉怡安善養君德性百年保此期頤(為趨飲酒上)
右一曲晉樂所奏
為樂未幾時遭時嶮巇逢此百離伶丁荼毒愁苦難為
遙望極辰天曉月移憂來填心誰當我知戚戚多&KR0736;慮
耿耿殊不寧禍福無形惟念古人遜位躬耕遂我所願
以自寧自鄙棲棲守此末榮莫秋烈風㫺蹈滄海心不
能安攬衣瞻夜北斗闌干星漢照我去自無他奉事二
親勞心可言窮逹天為智者不愁多為少憂安貧樂道
師彼莊周遺名者貴子遐同遊往者二賢名垂千秋飲
酒歌舞樂復何須照視日月日月馳驅轗軻人間何有
何無貪財惜費此一何愚鑿石見火居代幾時為當懽
樂心得所喜安神養性得保遐期
右一曲本辭
樂府詩集卷第四十三
東吳毛晉訂正男扆再訂
