樂府詩集卷第九十二
太原郭茂倩編次
新樂府辭
樂府雜題
塞上曲李白
大漢無中策匈奴犯渭橋五原秋草綠胡馬一何驕命
將征西極横行隂山側燕支落漢家婦女無花色轉戰
渡黃河休兵樂事多蕭條清萬里瀚海寂無波
同前二首王昌齡
蟬鳴桑樹間八月蕭關道出塞入塞雲處處黃蘆草從
來幽幷客皆向沙場老莫學游俠兒矜誇紫驑好
邊頭何慘慘已葬霍將軍部曲皆相弔燕南代北聞功
勲多被黜兵馬亦尋分㪅遣黃龍戍唯當哭塞雲
同前耿緯
慣習干戈事鞍馬初從少小抂邊城身微久屬千夫長
家遠多親五郡兄嬾說疆埸曾大獲且悲年鬢老長征
塞鴻過盡&KR0714;陽裏樓上悽悽草角聲
同前司空曙
塞桺接胡桑軍門向大荒幕營隨月魄兵氣長星芒横
吹催春酒重裘隔夜寒冰開不妨虜青草滿遼陽
同前九首僧貫休
幽并兒百萬百戰未曾輸蕃界已深入將軍仍遠圖月
明風拔帳磧暗鬼騎狐但有東歸日甘從筋力枯
中軍殺白馬白日祭蒼蒼號變旗幡亂鼙乾草木黃朔
雲含凍雨枯骨放妖光故國今何處參差近鬼方
白雁兼羌笛幾年垂淚聽隂風吹殺氣永日抂青冥遠
戍秋添將邊烽夜雜星嫖姚頭半白猶自看兵經
大雨始無塵邊聲四散聞浸河荒寨柱吹角白頭軍牛
馬腥草烏鳶識陣雲征人心力盡枯骨㪅遭焚
帳幕侵奚界憑陵未可涯擒生行别路尋箭向平沙赤
落蒲桃葉香微甘草花不堪登壠望白日又西斜
地角天涯外人號鬼哭邊大河流敗卒寒日下蒼煙殺
氣諸蕃動軍書一箭傳將軍莫惆悵高處是燕然
山接胡奴水河連勃勃城數州今已㐲此命豈堪輕磧
吼旄頭落風乾刁斗清因嗟李陵苦只得没蕃名
錦袷胡兒黑如漆騎羊上水如箭疾蒲桃酒白鵰腊紅
苜蓿根甜沙鼠出單于右臂何須斷天子昭昭本如日
一握黳髯一握絲須知只爲平戎術
去年轉鬭隂山脚生得單于却放却今年深入於不毛
胡兵拔帳遺弓刀男兒貴展平生志爲國輸忠合天地
甲穿雖則失黃金劒缺猶能生紫氣塞草萋萋兵士苦
胡虜如今勿胡虜封侯十萬始無心玉關生入君看取
同前二首戎昱
漢將歸來虜塞空旌旗初入玉關東高蹄戰馬三千匹
落日平原秋草中
胡風略地燒連山碎葉孤城未下關山頭烽子聲聲叫
知是將軍夜獵還
同前二首王維
天驕遠塞行鞘裏寶刀鳴定是酬恩日今朝覺命輕
塞虜常為敵邊風已報秋平生多志氣箭底覓封侯
同前周朴
一墜風來一墜砂有人行處没人家黃河九曲冰先合
紫塞三春不見花
同前張祐
邊風卷地時日草帳初移磧迥三通角山寒一點旗連
收搨索馬引滿射鵰兒莫道勲功細將軍㫺戍師
塞上行歐陽詹
聞說胡兵欲利秋昨來投筆到營州驍雄已許將軍用
邊塞無勞天子憂
同前鮑溶
西風應時筋角堅承露牧馬水草冷可憐黃河九曲盡
氈館牢落胡無影
同前李昌符
莽蒼盧關北孤城帳幕多客軍甘入陣老將望回戈樹
盡禽棲草冰堅路抂河汾陽尋下世羌虜肯先和
同前周朴
秦築長城抂連雲磧氣侵風吹邊草急角絶塞鴻沉世
世征人往年年戰骨深遼天望鄉者廻首盡霑襟
塞上高適
東出盧龍塞浩然客思孤亭堠列萬里漢兵猶備胡邊
塵滿北溟虜騎正南驅轉鬭豈長策和親非遠圖惟㫺
李將軍按節出皇都總戎掃大漠一戰擒單于常懷感
激心願效縱横謨倚劒欲誰語關河空鬱紆
同前王建
澷澷復淒淒黃沙草漸迷人當故鄉立馬過舊營嘶斷
雁逢水磧回軍占雪溪夜來山下哭應是送降奚
同前鮑溶
朔風號薊門殺氣日夜興咸陽三千里鐵馬如飢鷹行
子久去鄉見山不敢登寒日慘大野虜雲若飛鵬西北
防秋軍麾幢㝛層冰匈奴天未喪戰鼓長騰騰漢卒馬
上老樊纓空絲繩誠知天所驕欲罷又不能
同前李端
二十抂邊城軍中得勇名卷旗收敗馬斷磧擁&KR0714;兵覆
陣烏鳶起燒山野火明塞閒思遠獵師老厭分營雪嶺
無人跡冰河足雁聲李陵甘没此惆悵漢公卿
同前曹松
邊塞來處闊今日復明朝河凌(聲去)堅通馬朝雲缺見鵰
沙中程獨泣鄉外隱誰招回首若經歲靈州生桺條
同前鄭渥
出門何處問西東指畫飜為語論同到此客頭潛覺白
未秋山葉已飄紅帳前影落傳書雁日下聲交失馬翁
早晚回鞭復南去大衣高蓋漢鄉風
同前二首譚用之
秋風漢北雁飛天單騎那堪遶賀蘭磧暗㪅無巖樹影
地平時有野燒瘢貂披寒色和衣冷劒佩胡霜隔匣寒
早晚横戈似飛尉擁旄深入異田單
鉢略城邊日欲西遊人却憶舊山歸牛羊集水煙黏步
鵰鶚盤空雪滿圍獵騎静逢邊氣薄戍樓寒對草煙微
横行總是男兒事早晚重來似漢飛
同前姚合
磧路三千里黃雲復草平戰須移死地軍諱殺降兵印
馬秋遮虜蒸砂夜築城故鄉歸未得都尉欠功名
同前張喬
勒兵遼水邊風急卷旌旃絶塞寒無樹平沙勢蓋天雪
晴回探騎月落控鳴弦永定山河誓南歸改漢年
同前周朴
桺色正沉沉風吹秋㪅深山河空遠道鄉國自鳴砧巷
有千家月人無萬里心長城哭崩後寂寞至如今
受降城必破回落隴頭移蕃道北海北謀生今始知
同前秦韜玉
到處人皆著戰袍麾旗風緊馬蹄勞黑山霜重弓添硬
青塜砂平月㪅高大野幾重閒雪嶺長河無限舊風濤
鳳林關外皆唐土猶尚蒐兵數似毛
同前戴師顔
空磧晝蒼茫沙腥古戰埸逢春多霰雪生計抂牛羊冷
角吹鄉淚乾榆落夢牀從來山水客誰謂到漁陽
同前江為
萬里黃雲凍不飛磧煙烽火夜深微胡兒移帳寒笳絶
雲路時聞探馬歸
同前二首杜荀鶴
旌旗獵獵漢將軍閒出廵遊帝命新沙塞旋收饒帳幕
犬戎時殺少煙塵冰河夜渡偷來馬雪嶺乾飛獵去人
獨作書生疑不穩軟弓輕劒也隨身
草白河冰合蕃戎出掠頻戍樓三號火探騎一條塵戰
士風霜老將軍雨露新封侯不由此何以慰征人
塞下曲六首李白
五月天山雪無花秖有寒笛中聞折桺春色未曾看曉
戰隨金鼓宵眠抱玉鞍願將腰下劒直為斬樓蘭
天兵下北荒胡馬欲南飲横戈從百戰直為銜恩甚握
雪海上飡拂沙隴頭寢何當破月氏然後方高枕
駿馬如風飈鳴鞭出渭橋彎弓辭漢月插羽破天驕陣
解星芒盡營空海霧銷功成畫麟閣獨有霍嫖姚
白馬黃金塞雲砂繞夢思那堪愁苦節遠憶邊城兒螢
飛秋窗滿月度霜閨遲摧&KR0714;梧桐葉蕭颯沙棠枝無時
獨不見淚流空自知
塞虜乘秋下天兵出漢家將軍分虎竹戰士卧龍沙邊
月隨弓影胡霜拂劒花玉關殊未入少婦莫長嗟
烽火動沙漠連照甘泉雲漢皇按劒起還召李將軍兵
氣天上合鼓聲隴底聞横行負勇氣一戰静妖氛
同前郭元振
塞外虜塵飛頻年出武威死生隨玉劒辛苦向金微久
戍人將老長征馬不肥仍聞酒泉郡已合數重圍
同前二首王昌齡
飲馬渡秋水水寒風似刀平沙日未没黯黯見臨洮㫺
日長城戰(龍城戰一作當日)咸言意氣高黃塵是今古(沙滿今一作黃)
(古)白骨亂蓬蒿
秋風夜渡河吹却雁門桑遥見胡地獵馬㝛嚴霜五
道分兵去孤軍百戰場功多翻下獄士卒但心傷
同前二首馬戴
旌旗倒北風霜霰逐南鴻夜救龍城急朝焚虜帳空骨
銷金鏃抂鬢改玉關中却想羲皇代無人說戰功
廣漠雲凝慘日斜飛霰生燒山搜猛獸伏道擊回兵風
折旗竿曲沙埋樹杪(塞路一作)平黃雲飛旦夕偏奏苦寒聲
同前張籍
邊州八月修城堡候騎先燒磧中草胡風吹沙度隴飛
隴頭林木無北枝將軍閱兵青塞下鳴鼓逢逢促獵圍
天寒山路石斷裂白日不銷帳上雪烏孫國亂多降胡
詔使名王持漢節年年征戰不得閒邊人殺盡唯空山
同前于濆
赤子别父母犬戎圍邏娑戰鼓聲未齊烏鳶已相賀燕
然山上雲半是離鄉魂衛霍待富貴不知誰與論
同前陶翰
進軍飛狐北窮寇勢將變落日沙塵昏背河㪅一戰騂
馬黃金勒彫弓白羽箭射殺左賢王歸奏未央殿欲言
塞下事天子不召見東出咸陽門哀哀淚如霰
同前二首李益
蕃州部落能結束朝馳草獵黃河曲燕歌未斷塞鴻飛
牧馬羣嘶邊草綠秦築長城城已摧漢武北上單于臺
古來征戰虜不盡今日還復天兵來黃河東流流九折
沙場埋恨何時絶蔡琰没處造胡笳蘇武歸來持漢節
為報如今都護雄匈奴旦草下雲中請書塞北隂山石
願勒燕然車騎功
漢家今上郡秦塞古長城有日雲長慘無風沙自驚當
今聖天子不戰四夷平
樂府詩集卷第九十二東吳毛晉訂正
