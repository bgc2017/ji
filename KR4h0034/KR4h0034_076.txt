樂府詩集卷第七十六
太原郭茂倩編次
雜曲歌辭
攜手曲沈約
攜手曲梁沈約所制也樂府解題曰攜手
曲言攜手行樂恐芳時不畱君恩將歇也
捨轡下雕輅㪅衣奉玉牀聯簪映秋水開鏡比春妝所
畏紅顔促君恩不可長鵁冠且容裔豈吝桂枝亾
同前吳均
豔裔陽之春攜手清洛濱雞鳴上林苑薄草小平津長
裾藻白日廣袖帶芳塵故交一如此新知詎憶人
同前田娥
攜手共惜芳菲節鸎啼錦花滿城闕行樂逶迤念容色
色衰祇恐君恩歇鳳笙龍管白日隂盈虧自感青天月
邯鄲行陸厥
通典曰邯鄲戰國時趙國所都自敬侯始
都之有叢臺洪波臺抂焉邯山名鄲盡也
樂府廣題曰邯鄲舞曲也
趙女擫鳴琴邯鄲紛躧步長袖曳三街兼金輕一顧有
美獨臨風佳人抂遐路相思欲褰衽叢臺日已草
邯鄲歌梁武帝
回顧灞陵上北指邯鄲道短衣妾不傷南山為君老
大垂手吳均
樂府解題曰大垂手小垂手皆言舞而垂
其手也隋江總婦病行曰夫壻府中趨誰
能大垂手是也又獨搖手亦與此同
垂手忽迢迢飛燕掌中嬌羅衫恣風引輕帶任情搖詎
似長沙地促舞不回腰
同前聶夷中
金刀剪輕雲盤用黃金縷裝束趙飛燕教來掌上舞舞
罷飛燕死片片隨風去
小垂手吳均
舞女出西秦躡影舞陽春且復小垂手廣袖拂紅塵折
腰應兩笛頓足轉雙巾蛾眉與慢臉見此空愁人
夜夜曲二首沈約
夜夜曲梁沈約所作也梁樂府解題曰夜
夜曲傷獨處也
北斗闌干去夜夜心獨傷月輝横射枕燈光半隠牀
河漢縱復横北斗横復直星漢空如此寧知心有憶孤
燈曖不明寒機曉猶織零淚向誰道雞鳴徒歎息
同前梁簡文帝
靄靄夜中霜河開向曉光枕啼常帶粉身眠不著牀蘭
膏盡㪅益薰鑪滅復香但問愁多少便知夜短長
同前王偃
愁人夜獨傷滅燭卧蘭房祇恐多情月旋來照妾牀
同前
北斗星移銀漢低班姬愁思鳳城西青槐陌上人行絶
明月樓前烏夜啼
同前僧貫休
蟪蛄切切風騷騷芙蓉噴香蟾蜍高孤燈耿耿征婦勞
㪅深撲落金䥘刀
秋夜長王融
魏文帝詩曰漫漫秋夜長烈烈北風涼展
轉不能寐披衣起彷徨彷徨忽已久白露
沾我裳俯視清水波仰看明月光又曰草
蟲鳴何悲孤雁獨南翔鬱鬱多悲思緜緜
思故鄉秋夜長其取諸此
秋夜長夜長樂未央舞袖拂花燭歌聲繞鳳梁
同前王勃
秋夜長殊未央月明白露澄清光層城綺閣遥相望遥
相望川無梁北風受節南雁翔崇蘭委質時菊芳鳴環
曳履出長廊為君秋夜擣衣裳纖羅對鳳凰丹綺雙鴛
鴦調砧亂杵思自傷思自傷征夫萬里戍他鄉鶴關音
信斷龍門道路長所抂天一方寒衣徒自香
同前張籍
秋天如水夜未央天漢東西月色光愁人不寐畏枕席
暗蟲喞喞遶我傍荒城為村無㪅聲起看北斗天未明
白露滿田風裊裊千聲萬聲鶡鳥鳴
秋夜曲二首王建
天清漏長霜泊泊蘭綠收榮桂膏涸高樓雲鬟弄嬋娟
古瑟暗斷秋風弦玉關遥隔萬里道金刀不剪雙淚泉
香囊火死香氣少向帷合眼何時曉(閣何時曉一作向誰眠)城烏
作營啼野月秦州少婦生離别
秋燈向壁掩洞房良人此夜直明光天河悠悠漏水長
南樓北斗兩相當
同前二首王維
丁丁漏水夜何長漫漫輕雲露月光秋壁闇蟲通夕響
寒衣未寄莫飛霜
桂魄初生秋露微輕羅已薄未㪅衣銀筝夜久殷勤弄
心怯空房不忍歸
夜坐吟鮑照
夜坐吟鮑照所作也其辭曰冬夜沉沉夜
坐吟言聽歌逐音因音託意也宗夬又有
遥夜吟則言永夜獨吟憂思未歇與此不
同
冬夜沉沉夜坐吟舍情(聲一作)未發已知心霜入幕風度
林朱燈滅朱顔尋體君歌逐君音不貴聲貴意深
同前李白
冬夜夜寒覺夜長沉吟久坐坐北堂冰合井泉月入閨
青釭凝(釭青凝一作金)明照悲啼青(金一作)釭滅啼轉多掩妾淚
聽君歌歌有聲妾有情情聲合兩無違一語不入意從
君萬曲梁塵飛
同前李賀
踏踏馬頭(蹄一作)誰見過眼看北斗直天河西風羅幕生
翠波鉛華笑妾顰青蛾為君起唱(舞一作)長相思簾外嚴
霜皆倒飛明星爛爛東方陲紅霞稍出東南涯陸郞去
矣乘班騅
遥夜吟宗夬
遥夜復遥夜遥夜憂未歇坐對風動帷臥見雲間月
寒夜怨陶弘景
樂府解題曰晉陸機獨寒吟云雪夜遠思
君寒窗獨不寐但叙相思之意爾陶弘景
有寒夜怨梁簡文帝有獨處愁亦皆類此
夜雲生夜鴻驚悽切嘹唳傷夜情空山霜滿高煙平鉛
華沈照帳孤明寒日微寒風緊愁心絶愁淚盡情人不
勝怨思來誰能忍
寒夜吟鮑溶
九衢金吾夜行行上宫玉漏遥分明霜飇乘隂掃地起
旅鴻迷雪繞枕聲遠人歸夢既不成畱家惜夜歡心發
羅幕畫堂深皎㓗蘭煙對酒客幾人獸火揚光二三月
細腰楚姬絲竹間白紵長袖歌閒閒豈識苦寒損朱顔
獨處愁梁簡文帝
司馬相如美人賦曰芳香郁烈黼帳高張
有女獨處婉然抂牀乃歌曰獨處室兮廓
無依思佳人兮情傷悲獨處愁蓋取諸此
獨處恒多怨開幕試臨風彈棋鏡奩上傅粉高樓中自
君征馬去音信不曾通只恐金屏掩明年已復空
憂旦吟張融
鳴琴當春夜春夜當鳴琴羈人不及樂(不樂一作自)何似千
里心
雙婦吟蕭撝
寒夜静房櫳孤妾&KR0736;偏叢悲生聚紺黛淚下浸妝紅蓄
恨縈心裏含啼歸帳中會須明月落那忍見牀空
同聲歌張衡
樂府解題曰同聲歌漢張衡所作也言婦
人自謂幸得充閨房願勉供婦職不離君
子&KR0736;爲莞簟在下以蔽匡牀衾裯在上以
護霜露繾綣枕席没齒不忘焉以喻臣子
之事君也晉傅玄何當行曰同聲自相應
同心自相知言結交相合其義亦同也
邂逅承際會得充君後房情好新交接恐慄若探湯不
才勉自竭賤妾職所當綢繆主中饋奉禮助蒸嘗&KR0736;爲
苑蒻席抂下蔽匡牀願為羅衾幬抂上衛風霜洒掃清
枕席鞮芬以狄香重戸結金扃高下華燈光衣解巾粉
御列圖陳枕張素女為我師儀態盈萬方衆夫所希見
天老教軒皇樂莫斯夜樂沒齒焉可忘
何當行傅玄
同聲自相應同心自相知外合不由中雖固終必離管
鮑不世出結交安可為
定情詩繁欽
樂府解題曰定情詩漢繁欽所作也言婦
人不能以禮從人而自相悦媚乃解衣服
玩好致之以結綢繆之志若臂環致拳拳
指環致殷懃耳珠致區區香囊致扣扣跳
脱致契闊佩玉結恩情自以為志而期於
山隅山陽山西山北終而不答乃自傷悔
焉
我出東門遊邂逅承清塵思君即幽房侍寢執衣巾時
無桑中契廹此路側人我即媚君姿君亦悦我顔何以
致拳拳綰臂雙金環何以致慇懃約指一雙銀何以致
區區耳中雙明珠何以致叩叩香囊繫肘後何以致契
闊繞腕雙跳脱何以結恩情珮玉綴羅纓何以結中心
素縷連雙針何以結相於金薄畫搔頭何以慰别離耳
後瑇瑁釵何以答懽悦紈素三條裾何以結愁悲白絹
雙中衣與我期何所乃期東山隅日旰兮不至谷風吹
我襦遠望無所見涕泣起踟蹰與我期何所乃期山南
陽日中兮不來飄風吹我裳逍遥莫誰覩望君愁我腸
與我期何所乃期西山側日夕兮不來躑躅長歎息遠
望凉風至俯仰正衣服與我期何所乃期山北岑日草
兮不來淒風吹我衿望君不能坐悲苦愁我心愛身以
何為惜我華色時中情既欵欵然後尅密期褰衣躡花
草謂君不我欺厠此醜陋質徙倚無所之自傷失所欲
淚下如連絲
定情篇喬知之
共君結新㛰歲寒必未卜相與遊春園各隨情所逐君
念菖蒲花妾感苦寒竹菖花多豔姿寒竹有貞葉此時
妾比君君心不如妾簪玉步河堤交(字闕一)援綠蕺鳧雁將
子遊鸎鷰從雙栖君念春光好妾向春光啼君時不得
意妾棄還金閨結(字闕一)本同心悲懽何未齊怨明前致辭
願得中所悲人間丈夫易世路婦難為始經天月照終
若流星馳長信佳麗人失意非蛾眉廬江小史婦非關
織作遲本願長相對今已長相思復有遊宦子結援從
梁陳燕居崇三朝去來歷九春誓心妾終始蠶桑奉所
親歸願未克從黃金贈路人潔婦懷明義從汎河之津
于今千萬年誰當問水濱㪅憶倡家樓夫壻事封侯去
時思灼灼去罷心悠悠不憐妾歲晏千載隴西頭以茲
常惕惕百慮恒盈積由來共結褵幾人同匪石故歲彫
梁鷰雙去今來隻今日玉庭梅朝紅草成碧碧榮始芬
敷黃葉已淅瀝何用念芳春芳春有流易何用重懽娛
懽娛俄戚戚家本巫山陽歸去路何長叙言情未盡採
菉已盈筐桑日(字闕一)映物草色盈高岡下有碧流水上有
丹桂香桂枝不須折碧流清且潔贈君比芳菲受惠常
不滅贈君淚潺湲相思無斷絶妾有秦家鏡寶匣裝珠
璣鑑來年二八不記易隂暉妾(字闕一)光寂寂委照影依依
今日持為贈相識莫相違
定情樂施肩吾
敢嗟君不憐自是命不諧著破三條裾郤還雙股釵
合歡詩五首楊方
樂府解題曰合歡詩晉楊方所作也言婦
人謂虎嘯風起龍躍雲浮磁石引針陽燧
改火皆以同聲相應同氣相求我與君情
亦猶形影宫商之不離也常願食共竝根
穗飲共連理柸衣共雙絲絹寑共無縫裯
坐必接膝行必攜手如鳥同翼如魚比目
利斷金石密踰膠漆也
虎嘯谷風起龍躍景雲浮同聲好相應同氣自相求我
情與子親譬如影追軀食共同根穗飲共連理杯衣共
雙絲絹寑共無縫裯居願接膝坐行願攜手趨子静我
不動子遊我不畱齊彼同心鳥譬彼比目魚情至斷金
石膠漆未為牢但願長無别合形作一軀生為併身物
死為同棺灰秦氏自言至我情不可儔
磁石引長針陽燧下炎煙宫商聲相和心同自相親我
情與子合亦如影追身寢共織成被絮共同功綿暑搖
比翼扇寒坐倂肩氈子笑我必哂子蹙我無歡來與子
共迹去與子同塵齊彼蛩蛩獸舉動不相捐惟願長無
别合形作一身生有同室好死成併棺民徐氏自言至
我情不可陳
獨坐空室中愁有數千端悲響荅愁歎哀涕應苦言彷
徨四顧望白日入西山不覩佳人來但見飛鳥還飛鳥
亦何樂夕㝛自作羣
飛黃銜長轡翼翼回輕輪俯涉淥水澗仰過九層山脩
途曲且險秋草生兩邊黃華如沓金白花如散銀青敷
羅翠采絳葩象赤雲爰有承露枝紫榮合素芬扶路重
清藻布翹芳且鮮目為豔采回心為奇色旋撫心悼孤
客俯仰還自憐踟蹰向壁歎攬筆作此文
南隣有奇樹承春挺素華豐翹被長條綠葉蔽朱柯因
風吹微音芳氣入紫霞我心羡此木願徙著子家夕得
遊其下朝得弄其葩爾根深且堅予宅淺且洿移植良
無期欲息將如何
樂府詩集卷第七十六東吳毛晉訂正
