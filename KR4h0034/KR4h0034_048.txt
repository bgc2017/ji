樂府詩集卷第四十八
太原郭茂倩編次
清商曲辭
西曲歌中
烏棲曲四首梁簡文帝
芙蓉作船絲作䋏北斗横天月將落採蓮渡頭礙黃河
郎今欲渡畏風波
浮雲似帳月如鉤那能夜夜南陌頭宜城投泊今行熟
停鞍繫馬暫棲㝛
青牛丹轂七香車可憐今夜㝛倡家倡家高樹烏欲棲
羅帷翠被任君低
織成屏風金屈膝朱脣玉面燈前出相看氣息望君憐
誰能含羞不自前
同前六首梁元帝
幄中清酒馬腦鍾裙邊雜佩琥珀龍虚持寄君心不惜
共指三星今何夕
濃黛輕紅點花色還欲令人不相識金壺夜水詎能多
莫持奢用比懸河
沙棠作船桂為檝夜渡江南採蓮葉復值西施新浣沙
共向江干眺月華
月華似璧星如佩流影澄明玉堂內邯鄲九技朝始成
金巵玉椀共君傾
交龍成錦鬭鳳紋芙蓉為帶石榴裙日下城南兩相望
月没參横掩羅帳
七彩隨珠九華玉蛺蝶為歌明星曲蘭房椒閤夜方開
那知步步香風逐
同前蕭子顯
芳樹歸飛聚儔匹猶有殘光半山日莫憚褰裳不相求
漢臯遊女習風流
同前二首徐陵
卓女紅粉(妝一作)期此夜胡姬沽酒論論價風流荀令好
兒郎偏能傅粉復薰香
繡帳羅帷隱燈燭一夜千年猶不足唯憎無頼汝南雞
天河未落猶争啼
同前岑之敬
總馬直去没浮雲河渡冰開兩岸分烏藏日暗行人息
空棲隻影長相憶明月二八照花新當壚十五晚留賓
同前李白
姑蘇臺上烏棲時吳王宮裏醉西施吳歌楚舞歡未畢
青山猶銜半邊日銀箭金壺(壺丁丁一作金)漏水多起看秋月
墜江波東方漸高奈樂(爾一作)何
同前李端
白馬逐牛車黃昏入狹斜狹斜桺樹烏争㝛争枝未得
飛上屋東房少婦壻從軍每聽烏啼知夜分
同前王建
章華宮人夜上樓君王望月西山頭夜深宮殿門不鏁
白露滿山山葉墮
同前張籍
西山作宫潮滿池宫鳥曉鳴茱萸枝吳姬自唱採蓮曲
(蓮自唱曲一作吳姬採)君王昨夜舟中㝛
棲烏曲三首陳後主
陌頭新花歷亂生葉裏春鳥送春情長安遊俠無數伴
白馬驪珂路中滿
金鞍向暝欲相連玉面俱要來帳前含態眼語懸相解
翠帶羅裙入為解
合歡襦薰百和香牀中被織兩鴛鴦烏啼漢没天應曙
只持懷抱送郎去
同前江總
桃花春水木蘭橈金羇翠蓋聚河橋隴西上計應行去
城南美人啼著曙
同前二首劉方平
娥眉曼臉傾城國鳴環動佩新相識銀漢斜臨白玉堂
芙蓉行障揜燈光
畫舸雙艚錦為纜芙蓉花發蓮葉暗門前月色映横塘
感郎中夜渡瀟湘
莫愁樂
唐書樂志曰莫愁樂者出於石城樂石城
有女子名莫愁善歌謠石城樂口中復有
㤀愁聲因有此歌古今樂錄曰莫愁樂亦
云蠻樂舊舞十六人梁八人樂府解題曰
古歌亦有莫愁洛陽女與此不同
莫愁在何處莫愁石城西艇子打兩槳催送莫愁來
聞懽下揚州相送楚山頭探手抱腰看江水斷不流
右二曲
莫愁樂張祐
儂居石城下郎到石城遊自郎石城出長在石城頭
莫愁曲李賀
莫生隴坂下鵶噪城堞頭何人此城裏城角栽石榴青
絲繫五馬黃金絡雙牛白魚駕蓮船夜作十里遊歸來
無人識暗上沈香舟羅牀倚瑤瑟殘月傾簾鉤今日槿
花落明朝梧樹秋若負平生意何名作莫愁
估客樂齊武帝
古今樂錄曰估客樂者齊武帝之所製也
帝布衣時嘗遊樊鄧登祚以後追憶往事
而作歌使樂府令劉瑤管絃被之教習卒
遂無成有人啓釋寶月善解音律帝使奏
之旬日之中便就諧合敇歌者常重為感
憶之聲猶行於世寶月又上兩曲帝數乘
龍舟遊五城江中放觀以紅越布為帆綠
絲為帆繂鍮石為篙足篙㮄者悉著鬱林
布作淡黃袴列開使江中衣出五城殿猶
在齊舞十六人梁八人唐書樂志曰梁改
其名為商旅行
㫺經樊鄧役徂潮梅根渚感憶追往事意滿辭不叙
同前釋寶月
郎作十里行儂作九里送拔儂頭上釵與郎資路用
有信數寄書無信心相憶莫作瓶落井一去無消息
同前
大艑珂峩頭何處發揚州借問艑上郎見儂所歡不
初發揚州時船出平津泊五兩如竹林何處相尋博
右五曲
同前陳後主
三江結儔侣萬里不辭遙恒隨鷁首舫屢逐雞鳴潮
同前李白
海客乘天風將船遠行役譬如雲中鳥一去無蹤跡
同前元稹
估客無住著有利身卽行出門求火伴入戶辭父兄父
兄相教示求利莫求名求名有所避求利無不營火伴
相勒縛賣假莫賣誠交關少交假交假本生輕自兹相
將去誓死意不㪅一解市頭語便無鄉里情鍮石打臂
釧糯米吹項瓔歸来村中賣敲作金玉聲村中田舍娘
貴賤不敢争所費百錢本已得十倍嬴顔色轉光淨飲
食亦甘馨子本頻蕃息貨賂日兼并求珠駕滄海採玉
上荆衡北買党項馬西擒吐蕃鸚炎洲布火浣蜀地錦
織成越婢脂肉滑奚僮眉眼明通算衣食費不計遠近
程經營天下徧却到長安城城中東西市聞客次第迎
迎客兼說客多財為勢傾客心本明黠聞語心已驚先
問十常侍次求百公卿侯家與主弟點綴無不精歸來
始安坐富與王家勍市卒酒肉臭縣胥家舍成豈唯絶
言語奔走極使令大兒販材木巧識梁棟形小兒販鹽
鹵不入州縣征一身偃市利突若截海鯨鉤距不敢下
下則牙齒横生爲估客樂判爾樂一生爾又生兩子錢
刀何歲平
賈客樂張籍
金陵向西賈客多船中生長樂風波欲發移船近江口
船頭祭神各澆酒停杯共說遠行期入蜀經蠻遠别離
金多衆中爲上客夜夜算緡眠獨遲秋江初月猩猩語
孤帆夜發滿湘渚水工持檝防暗灘直過山邊及前侣
年年逐利西復東姓名不在縣籍中農夫稅多長辛苦
棄業長爲販賣翁(販寶一作)
賈客詞庾信
五兩開船頭長檣發新浦懸知岸上人遙振江中鼓
同前劉禹錫
賈客無定遊所遊唯利并眩俗雜良苦乘時知重輕心
計析秋毫搖鈎侔懸衡錐刀既無棄轉化日已盈邀福
禱波神施財遊化城妻約雕金釧女垂貫珠纓高貲比
封君竒貨通倖卿趨時鷙鳥&KR0736;藏鏹盤龍形大艑浮通
川高樓次旗亭行止皆有樂關梁似無征農夫何為者
辛苦事寒耕
同前劉駕
賈客燈下起猶言發已遲高山有疾路暗行終不疑宼
盜伏其路猛獸來相追金玉四散去空嚢委路岐揚州
有大宅白骨無地歸少婦當此日對鏡弄花枝
襄陽樂
古今樂錄曰襄陽樂者宋隨王誕之所作
也誕始為襄陽郡元嘉二十六年仍為雍
州刺史夜聞諸女歌謠因而作之所以歌
和中有襄陽來夜樂之語也舊舞十六人
梁八人又有大堤曲亦出於此簡文帝雍
州十曲有大堤南湖北渚等曲通典曰裴
子野宋略稱晉安侯劉道産為襄陽太守
有善政百姓樂業人戶豐贍蠻夷順服悉
緣沔而居由此歌之號襄陽樂蓋非此也
朝發襄陽城草至大堤㝛大堤諸女兒花豔驚郎目
上水郎檐篙下水搖雙櫓四角龍子幡環環江當柱
江陵三千三西塞陌中央但問相隨否何計道里長
人言襄陽樂樂作非儂處乘星冐風流還儂揚州去
爛漫女蘿草結曲繞長松三春雖同色歲寒非處儂
黃鵠參天飛中道鬱徘徊腹中車輪轉歡今定憐誰
揚州蒲鍜環百錢兩三叢不能買將還空手攬抱儂
女蘿自微薄寄託長松表何惜負霜死貴得相纏繞
惡見多情歡罷儂不相語莫作烏集林忽加提儂去
右九曲
同前張祐
大堤花月夜長江春水流東風正上信春夜特來遊(郎遊一作待)
襄陽曲二首崔國輔
蕙草嬌紅萼時光舞碧雞城中美年少相見白銅鞮
少年襄陽地來往襄陽城城中輕薄子知妾解秦筝
同前施肩吾
大堤女兒郎莫尋三三五五結同心清晨對鏡冶容色
意欲取郎千萬金
同前李端
襄陽堤路長草碧楊桺黃誰家女兒臨夜妝紅羅帳裏
有燈光雀釵翠羽動明璫欲出不出脂粉香同居女伴
正衣裳中庭寒月白如霜賈生十八稱才子空得門前
一斷腸
雍州曲三首梁簡文帝
通典曰雍州襄陽也禹貢荆河州之南境
春秋時楚地魏武始置襄陽郡晉兼置荆
河州宋文帝割荆州置雍州號南雍魏晉
以來常為重鎮齊梁因之
南湖荇葉浮復有佳期遊銀綸翡翠鉤玉舳芙蓉舟荷
香亂衣麝橈聲送急流
北渚
岸隂垂桺葉平江含粉蝶好值城傍人多逢蕩舟妾綠
水濺長袖浮苔染輕檝
大堤
宜城斷中道行旅極留連出妻工織素妖姬慣數錢炊
彫留吐客貰酒逐神仙
大堤曲張柬之
南國多佳人莫若大堤女玉牀翠羽帳寶袜蓮花炬魂
處自(在一作)目成色授開心許迢迢不可見日草空愁予
同前楊巨源
二八嬋娟大堤女開壚相對依江渚待客登樓向水看
邀郎卷幔臨花語細雨濛濛溼芰荷巴東商侶挂帆多
自傳芳酒涴紅袖誰調妍妝廻翠娥珍簟華燈夕陽後
當壚理瑟矜纖手月落星微五鼓聲春風搖蕩窗前桺
歲歲逢迎沙岸間北人多識綠雲鬟無端嫁與五陵少
離别煙波傷玉顔
同前李白
漢水臨(横一作)襄陽花開大堤暖佳期大堤下淚向南雲
滿春風復無情吹我夢魂斷不見眼中人天長音信斷
同前李賀
妾家住横塘紅沙滿桂香青雲教綰頭上髻明月與作
耳邊璫蓮風起江畔春大堤上留北人郎食鯉魚尾妾
食猩猩脣莫指襄陽道綠浦歸帆少今日菖蒲花明朝
楓樹老
大堤行孟浩然
大堤行樂處車馬相馳突歲歲春草生踏青二三月王
孫挾珠彈遊女矜羅襪攜手今莫同江花為誰發
三洲歌
唐書樂志曰三洲商人歌也古今樂錄曰
三洲歌者商客數遊巴陵三江口往還因
共作此歌其舊辭云啼將别共來梁天監
十一年武帝於樂壽殿道義竟留十大德
法師設樂敕人人有問引經奉答次問法
雲聞法師善解音律此歌何如法雲奉答
天樂絶妙非膚淺所聞愚謂古辭過質未
審可改以不敕云如法師語音法雲曰應
歡會而有别離啼將别可改為歡將樂故
歌歌和云三洲斷江口水從窈窕河傍流
歡將樂共來長相&KR0736;舊舞十六人梁八人
送歡板橋彎相待三山頭遙見千幅帆知是逐風流
風流不暫停三山隱行舟願作比目魚隨歡千里遊
湘東酃醁酒廣州龍頭鐺玉樽金鏤椀與郎雙杯行
右三曲
同前陳後主
春江聊一望細草遍長洲沙汀時起伏畫舸屢淹留
同前溫庭筠
團圓莫作波中月㓗白莫為枝上雪月隨波動碎潾潾
雪似梅花不堪折李娘十六青絲髮畫帶雙花為君結
門前有路輕離别(别離一作)惟恐歸來舊香滅
襄陽蹋銅蹄梁武帝
隋書樂志曰梁武帝之在雍鎮有童謠云
襄陽白銅蹄反縛揚州兒識者言白銅蹄
謂金蹄為馬也白金色也及義師之興實
以鐵騎揚州之士皆面縛果如謠言故即
位之後更造新聲帝自為之詞三曲又令
沈約為三曲以被管絃古今樂錄曰襄陽
蹋銅蹄者梁武西下所製也沈約又作其
和云襄陽白銅蹄聖德應乾來天監初舞
十六人後八人
陌頭征人去閨中女下機含情不能言送别沾羅衣
草樹非一香花葉百種色寄語故情人知我心相憶
龍門紫金鞍翠毦白玉羈照耀雙闕下知是襄陽兒
同前沈約
分手桃林岸望别峴山頭若欲寄音信漢水向東流
生長宛水上從事襄陽城一朝遇神武奮翼起先鳴
蹀鞚飛塵起左右自生光男兒得富貴何必在歸鄉
右六曲
採桑度
採桑度一曰採桑唐書樂志曰採桑因三
洲曲而生此聲苑也採桑度梁時作水經
曰河水過屈縣西南為採桑津春秋僖公
八年晉里克敗狄于採桑是也梁簡文帝
烏棲曲曰採桑渡頭礙黃河郎今欲渡畏
風波古今樂錄曰採桑度舊舞十六人梁
八人即非梁時作矣
蠶生春三月春桑正含綠女兒採春桑歌吹當初(春一作)
曲
冶遊採桑女盡有芳春色姿容應春媚粉黛不加飾
繫條採春桑採葉何紛紛採桑不裝鉤牽壞紫羅裙
語歡稍養蠶一頭養百塸奈當黑瘦盡桑葉常不周
春月採桑時林下與歡俱養蠶不滿百那得羅繡襦
採桑盛陽月綠葉何翩翩攀條上樹表牽壞紫羅裙
偽蠶化作繭爛漫不成絲徒勞無所獲養蠶持底為
右七曲
樂府詩集卷第四十八
東吳毛晉訂正男扆再訂
