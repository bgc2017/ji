樂府詩集卷第十五
太原郭茂倩編次
燕射歌辭
周五聲調曲庾信
曲序曰元正饗會大禮賓至食舉稱觴薦
玉六律既從八風斯暢以歌大業以舞成
功
宫調曲五首
氣離清濁割元開天地分三才初辨正六位始成文繼
天爰立長安民乃樹君其明廣如日其澤厚如雲惟㫺
我文祖撥亂拒謳歌三分未撫運八百不陵河禮敷天
下信樂正神人和風塵行息警江海欲無波
我皇承下武革命在君臨膺圖當舜玉嗣德受堯琴沈
首多推運陽城有讓心就日先知遠觀淵早見深玄精
實委御蒼正乃皆平履端朝萬國年祥(期一作)慶百靈玉
帛咸觀禮華戎各在庭鳳響中夷則天文正玉衡皇基
自天保萬物乃由庚
握衡平地紀觀象正天樞褀祥鍾赤縣靈瑞炳皇都㪅
受昭華玉還披蘭葉圖金波來白兔弱木下蒼烏玉斗
調■協金沙富國租青丘還擾圃丹穴㪅巢梧安樂新
咸慶長生百福符
明明九族序穆穆四門賓隂陵朝北附蟠木引東臣澗
途求板築溪源取釣綸多士歸賢戚維城屬茂親貴位
連南斗高榮據北辰迎時乃推策司職且班神日月之
所照霜露之所均永從文軌一長無外戶人
鬱盤舒棟宇峥嶸侔大壯拱木詔林衡全模徵梓匠千
櫨綺翼浮百栱長虹抗北去邯鄲道南來偃師望龍首
載文㮰雲&KR0925;承武帳居者非求隘卑宮豈難尚壯麗天
下觀是以從蕭相
變宮調二首
帝遊光出震君明擅在離巖廊惟眷顧欽若尚無爲龍
穴非難附鸞巢欲可窺具茨應不遠汾陽寧足隨烝民
播殖重溝洫劬勞多桑林還注雨積石遂開河明徵逢
永命平秩値年和㪅有薰風曲方聞晨露歌
移風廣軒曆崇德盛唐年成文興大雅出豫動鈞天黃
鍾六律正閶闔八風宣孤竹調陽管空桑節雅絃舞林
鸞㪅下歌山鳳欲前聞音能辨俗聽曲乃思賢感物觀
治亂治心防未然君子得其道太平何有焉
商調曲四首
君以宮唱寬大而謨明臣以商應聞義則可行有熊爲
政訪道於容成殷湯受命委任於阿衡忠其敬事有罪
不逃刑誦其箴諫言之無隱情有剛有斷四方可以寧
既頌既雅天下乃升平專精一致金石爲之開動有(作一)
(■)兩心妻子恩情乖苟利社稷無有不盡懷昊天降祐
元首惟康哉
百川俱會大海所以深羣材既聚故能成鄧林猛虎在
山百獸莫敢侵忠臣處國天下無異心㫺我文祖執心
且危慮驅剪豺狼經營此天步今我受命又無敢逸豫
惟爾弼諧各可知兢懼
禮樂既正人神所以和玉帛有序志欲静干戈各分符
瑞俱誓裂山河今日相樂對酒且當歌道德以喻聽撞
鐘之聲神姦不若觀鑄鼎之形酆宮既朝諸侯於是穆
岐陽或狩淮夷自此平若涉大川言憑於舟檝如和鼎
實有寄於鹽梅君臣一體可以静氛埃得人則治何世
無奇才
風力是舉而台階序平重黎既登而天地位成功無與
讓銘太常之旌世不失職受騂毛之盟輯瑞班瑞穆穆
於堯門惟翰惟屏膴膴於周原功成而治定禮樂斯存
復子而明辟姬旦何言
角調曲二首
止戈見於絶轡之野稱伐聞於丹水之征信義俱存乃
先㤀食五材竝用誰能去兵雖聖人之大寶曰位實天
地之大德曰生涇渭同流清濁異能琴瑟竝御雅鄭殊
聲擾擾烝人聲教不一茫茫禹跡車軌未并志在四海
而尚恭儉心包宇宙而無驕盈言而無文行之不遠義
而無立勤則無成惻隱其心訓以慈惠流宥其過哀矜
典刑
匡贊之士或從漁釣雲雨之才乍歎幽谷尋芳者追深
逕之蘭識韻者探竆山之竹克明其德貢以三事樹之
風聲言于九牧協用五紀風若從時農用八政甘作其
穀殊風共軌見之周南異畆同穎聞之康叔祁寒暑雨
是無胥怨天覆雲油滋焉滲漉幸無謝上古之淳人庶
可以封之於比屋
徵調曲六首
乾巛以含養覆載日月以貞明照臨達人以四海爲務
明君以百姓爲心水波瀾者源必遠樹扶疎者根必深
雲雨取施無不洽廊廟求才多所任
淳風布政常無欲至道防人能變俗求仁義急於水火
用禮讓多於菽粟屈軼無佞人可指獬豸無繁刑可觸
王道蕩蕩用無為天下四人誰不足
聖人千年始一生黃河千年始一清攝提以之而從紀
玉燭於是而文明東南可以補地缺西北可以正天傾
浮黿則東海可厲運鍤則南山可平衆仙就朝於瑶水
羣帝受享於明庭懷和則韎任竝奏功烈則鍾鼎俱銘
三光以記物呈形四時以裁成正位雷風大山岳之響
寒暑通隂陽之氣武功則六合攸同文教則二儀經緯
有道則咸浴其德好生則各繁其類白日經天中則移
明月横漢滿而虧能虧能缺既無爲雖盈雖滿則不危
開信義以爲苑囿立道德以為城池周監二代所損益
郁郁乎文其可知庖犧之親臨佃漁神農之躬秉耕稼
湯則救旱而憂勤禹則正冠而無暇草上之風無不偃
君子之甿知可化將欲比德於三皇未始追蹤於五霸
纖纖不絶林薄成涓涓不止江河生事之毫髮無謂輕
慮遠防微乃不傾雲官乃垂拱大君鳳曆惟欽明元首
類上帝而禋六宗望山川而朝羣后地鏡則山澤俱開
河圖則魚龍合負我之天綱莫不該閶闔九關天門開
卿相則風雲玄感匡贊則星辰下來既興周室之三聖
乃舉唐朝之八才莘臣參謀於左相大老教政於中台
其宜作則於明哲故無崇信於姦回
正陽和氣萬類繁君王道合天地尊黎人耕植於義圃
君子翺翔於禮園落其實者思其樹飲其流者懷其源
咎繇爲謀不仁遠士會爲政羣盗奔克寬則昆蟲内向
彰信則殊俗宅心浮橋有月支抱馬上苑有烏孫學琴
赤玉則南海輸賮白環則西山獻琛無勞鑿空於大夏
不待蹶角於蹛林
羽調曲五首
樹君所以牧人立法所以静亂首惡既其南巢元凶於
是北竄居休氣而四塞在光華而兩旦是以雨施作解
是以風行惟渙周之文武洪基光宅天下文思千載克
聖咸熙七百在我應期實昊天有成命惟四方其訓之
運平後親之俗時亂先疎之雄踰桂林而驅象濟弱水
而承鴻既浮干呂之氣還吹入律之風錢則都内貫朽
倉則常平粟紅火中乃寒乃暑年和一風一雨聽鍾磬
念封疆聞笙竽&KR0736;畜聚瑶琨篠蕩既從怪石鉛松即序
長樂善馬成廐水衡黃金爲府
百川乃宗巨海衆星是仰北辰九州攸同禹跡四海合
德堯臣朝陽棲於鳴鳳靈畤牧於般麟雲玉葉而五色
月金波而兩輪凉風迎時北狩小暑戒節南廵山無藏
於紫玉地不受於黃銀雖南征而北怨實西略而東賓
既永清於四海終有慶於一人
定律零陵玉管調鍾始平銅尺龍門之下孤桐泗水之
濱鳴石河靈於是讓珪山精所以奉璧滌九川而賦稅
栞三危而納錫北里之禾六穗江淮之茅三脊可以玉
檢封禪可以金繩探册終永保扵鴻名足揚光扵載籍
太上之有立德其次之謂立言樹善滋於務本除惡窮
於塞源沖深其智則厚昭明其道乃尊仁義之財不匱
忠信之禮無繁動天無有不届惟時無幽不徹作德心
逸日休作僞心勞日拙自非剛克掩義無所離於勦絶
隋元會大饗歌
隋書樂志曰元會皇帝出入殿庭奏皇夏
郊丘社廟同用皇太子出入奏肆夏食舉
奏食舉歌上夀酒奏上夀歌
皇夏
深哉皇度粹矣天儀司陛整蹕式道先馳八屯霧擁七
萃雲披退揚進揖步矩行規句陳乍轉華蓋徐移羽旗
照耀珪組陸離居高念下處安&KR0736;危照臨有度紀律無
虧
肆夏
惟熙帝載式固王猷體乾建本是曰孟侯馳道美漢寢
門稱周德心既廣道業惟優傅保斯導賢才與遊瑜玉
發響畫輪停輈皇基方峻匕鬯恒休
食舉歌八首
燔黍設教禮之始五味相資火爲紀平心和德在甘旨
牢羞既陳鍾石俟以斯而御揚盛軌
養身必敬禮食昭時和歲阜庶物饒鹽梅既濟鼎鉉調
特以膚腊加臐膮威儀濟濟懋皇朝
饔人進羞樂侑作川潛之膾雲飛臛甘酸有宜芬勺藥
金敦玉豆盛交錯御鼓既聲安以樂
玉食惟后膳必珍芳菰既絜重秬新是能安體又調神
荆包畢至海貢陳用之有節德無垠
嘉羞入饋猶化謐沃土名滋帝臺實陽華之菜雕陵栗
鼎俎芬芳豆籩溢通幽致遠車書一
道高物備食多方山膚既善水豢良桓蒲在位簨業張
加籩折俎爛成行恩風下濟道化光
禮以安國仁爲政具物必陳饔牢盛罝罘斤斧順時令
懷生熙熙皆得性於兹宴喜流嘉慶
皇道四達禮樂成臨朝日舉表時平甘芳既飫醑以清
揚休玉巵正性情隆我帝載永明明
上夀歌
俗已乂時又良朝玉帛會衣裳基同北辰久夀共南山
長黎元鼓腹樂未央
隋宴羣臣登歌
皇明馭歷仁深海縣載擇良辰式陳高宴顒顒卿士昂
昂侯甸車旗煜爚衣纓蔥蒨樂正展懸司宮飾殿三揖
稱禮九賓爲傳圓鼎臨碑方壺在面鹿鳴成曲嘉魚入
薦筐篚相輝獻酬交徧飲和飽德恩風長扇
隋皇后房内歌
儀禮曰燕歌鄉樂周南關雎葛覃卷耳召
南鵲巢采蘩采蘋鄭康成云王后國君夫
人房中之樂歌也周南召南風化之本故
謂之鄉樂用之房中以及朝庭饗燕鄉射
飲酒也周官磬師掌教燕樂之鍾磬傳云
燕樂房中之樂所謂隂聲也詩傳曰國君
有房中之樂天子以周南諸侯以召南隋
書樂志曰高祖龍潛時頗好音樂嘗倚琵
琶作歌二章名曰地厚天高託言夫婦之
義牛弘修皇后房内之樂因取之爲房内
曲命婦入并登歌上夀竝用之煬帝大業
初桺顧言議以爲房内樂者主爲王后弦
歌諷誦以事君子故以房室爲名其樂必
有鍾磬乃益歌鍾歌磬土革絲竹副之并
升歌下管總名房内之樂女奴肄習朝燕
用焉
至順垂典正内弘風母儀萬國訓範六宮求賢啓化進
善宣功家邦載序道業斯融
晉朝饗樂章
五代會要曰晉天福四年十二月太常奏
正至王公上夀皇帝舉酒奏玄同之樂皇
帝三飲皆奏文同之樂食舉奏昭德之舞
次奏成功之舞皇帝降坐奏大同之樂其
辭竝崔梲等造唐餘錄曰天福五年十一
月冬至朝羣臣舉觴奏玄同三爵登歌奏
文同四爵登歌作羣臣飲宮懸樂作又奏
龜兹及霓裳法曲以須食畢於時衆聞龜
兹法曲雅鄭雜糅固已非之明年正旦上
夀登歌發聲悲離煩慝如虞殯薤露之音
觀者以爲不祥
初舉酒文同樂
赫矣昌運明哉聖皇文興墜典禮復舊章鴛鸞濟濟鳥
獸蹌蹌一人有慶萬福無疆
舉酒
大明御宇至德動天君臣慶會禮樂昭宣劒佩成列金
石在縣椒觴再獻寶歴萬年
再舉酒
朝野無事寰瀛大康聖人有作盛禮重光萬國執玉千
官奉觴南山永固地久天長
四舉酒
八表歡無事三秋賀有成照臨同日遠渥澤竝雲行河
變千年色山呼萬歲聲願修封岱禮方以稱文明
羣臣酒行歌
劒佩儼如林齊傾拱北心渥恩頒美禄咸護聽和音一
德君臣合重瞳日月臨歌時兼樂聖唯待贊泥金
萬國咸歸禹千官共祝堯拜恩瞻鳳扆傾耳聽雲韶運
啓金行遠時和玉燭調酒酣齊抃舞同賀聖明朝
令節陳高會羣臣侍御筵玉墀畱愛景金殿藹祥煙振
鷺涵天澤靈禽下樂懸聖朝無一事何處讓堯年
周朝饗樂章
唐餘錄曰周元正冬至朝饗樂公卿入奏
忠順皇帝坐奏治順羣臣上夀奏福順皇
帝舉夀酒登歌奏康順羣臣降階公卿出
竝奏忠順
忠順
歲迎㪅始節及朝元冕旒仰止冠劒相連八音合奏萬
物齊言常陳盛禮願永千年
忠順
明君當宁列辟奉觴雲容表瑞日影初長衣冠濟濟鍾
磬洋洋令儀克盛嘉會有章
治順
庭陳大樂坐當太微凝旒負扆端拱垂衣鴛鸞成列簪
組相輝御罏香散郁郁霏霏
福順
聖皇端拱多士輸忠蠻觴共獻臣心畢同聲齊嵩嶽祝
比華封千齡萬祀常保時雍
康順
鴻鈞廣運嘉節良辰列辟在位萬國來賓干旄屢舞金
石咸陳禮容既備帝履長春
忠順
禮成三爵樂畢九成共離金戺復列彤庭
忠順
明庭展禮爲龍爲光咸韶息韻鵷鷺歸行
隋大射登歌
周禮曰射人掌以射法治射儀王以騶虞
九節諸侯以貍首七節大夫以采蘋士以
采蘩皆五(■一作)節射義曰騶虞者樂官備
也貍首者樂會時也采蘋者樂循法也采
蘩者樂不失職也是故天子以備官爲節
諸侯以時會天子爲節大夫以循法爲節
士以不失職爲節傳云騶虞采蘋采蘩皆
樂章名貍首逸唐書樂志曰大射皇帝奏
騶虞之曲皇太子奏貍首之曲會要曰王
公射亦奏貍首其設懸奏樂如元會之儀
按禮記載貍首詩曰曾孫侯氏四正具舉
大夫君子凡以庶士小大莫處御于君所
以燕以射則燕則譽蓋逸詩云
道謐金科照時乂玉條明優賢饗禮洽選德射儀成鸞
旗鬱雲動寶[車犬]儼天行巾車整三乏司裘飾五正鳴球
響高殿華鐘震廣(■一作)庭烏號傳㫺美淇衛著前名揖
讓皆時傑升降盡朝英附枝觀體定杯水覩心平豐觚
既來去燔炙復從横欣看禮樂盛喜遇黃河清
樂府詩集卷第十五
東吳毛晉訂正男扆再訂
