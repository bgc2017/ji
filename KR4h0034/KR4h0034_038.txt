樂府詩集卷第三十八
太原郭茂倩編次
相和歌辭
瑟調曲
飲馬長城窟行古詞
一曰飲馬行長城秦所築以備胡者其下
有泉窟可以飲馬古辭云青青河畔草緜
緜思遠道言征戍之客至於長城而飲其
馬婦人思念其勤勞故作是曲也酈道元
水經注曰始皇二十四年使太子扶蘇與
蒙恬築長城起自臨洮至于碣石東暨遼
海西竝隂山凡萬餘里民怨勞苦故楊泉
物理論曰秦築長城死者相屬民歌曰生
男慎勿舉生女哺用脯不見長城下尸骸
相支拄其冤痛如此今白道南谷口有長
城自城北出有高坂傍有土穴出泉挹之
不窮歌錄云飲馬長城窟信非虛言也樂
府觧題曰古詞傷良人遊蕩不歸或云蔡
邕之辭若魏陳琳辭云飲馬長城窟水寒
傷馬骨則言秦人苦長城之役也廣題曰
長城南有溪坂上有土窟窟中泉流漢時
將士征塞北皆飲馬此水也按趙武靈王
旣襲胡服自代竝隂山下至高闕爲塞山
下有長城武靈王之所築也其山中斷望
之若雙闕所謂高闕者焉古今樂錄曰王
僧虔技錄云飲馬行今不歌
青青河畔草緜緜思遠道遠道不可思宿昔夢見之夢
見在我傍忽覺在他鄉他鄉各異縣展轉不相見枯桑
知天風海水知天寒入門各自媚誰肯相爲言客從遠
方來遺我雙鯉魚呼兒烹鯉魚中有尺素書長跪讀素
書書中竟何如上言加飡飯下言長相憶
同前魏文帝
浮舟横大江討彼犯荆虜武將齊貫甲征人伐金鼓長
戟十萬隊幽冀百石弩發機若雷電一發連四五
同前陳琳
飲馬長城窟水寒傷馬骨往謂長城吏慎莫稽畱太原
卒官作自有程舉築諧汝聲男兒寧當格鬭死何能怫
鬱築長城長城何連連連連三千里邊城多徤少内舍
多寡婦作書與内舍便嫁莫畱住善事新姑嫜時時念
我故夫子報書往邊地君今出語一何鄙身在禍難中
何為稽畱他家子生男慎莫舉生女哺用脯君獨不見
長城下死人骸骨相撑拄結髮行事君慊慊心意關邊
地苦賤妾何能久自全
同前傅玄
青青河邊草悠悠萬里道草生在春時遠道還有期春
至草不生期盡歎無聲感物懷思心夢想發中情夢君
如鴛鴦比翼雲間翔旣覺寂無見曠如參與商河洛自
用固不如中岳安回流不及反浮雲往自還悲風動思
心悠悠誰知者懸景無停居忽如馳駟馬傾耳懷音響
轉目淚雙堕生存無會期要君黃泉下
同前陸機
驅馬陟隂山山高(隂一作)馬不前往問隂山候勁虜在燕
然戎車無停軌旌旆屢徂遷仰憑積雪巖俯涉堅冰川
冬來秋未反去家邈以緜獫狁亮未夷征人豈徒旋末
德争先鳴凶器無兩全師克薄賞行軍沒微軀捐將遵
甘陳迹收功單于旃振旅勞歸士受爵槀街傳
同前沈約
介馬渡龍堆塗縈馬屢廻前訪昌海驛雜種宼輪臺旌
幕卷烟雨徒御犯冰埃
同前陳後主
征馬入他鄉山花此夜光離羣嘶向影因風屢動香月
色含城暗秋聲雜塞長何以酬君子馬草報疆埸
同前張正見
秋草朔風驚飲馬出長城羣驚還怯飲地險更宜行傷
冰斂凍足畏冷急寒聲無因度吴坂方復入羌城
同前王褒
北走長安道征騎每經過戰垣臨八陣旌門對兩和屯
兵戍隴北飲馬傍城阿雪深無復道冰合不生波塵飛
連陣聚沙平騎跡多昏昏隴坻月耿耿霧中河羽林猶
角觝將軍尚雅歌臨戎常拔劒蒙險屢提戈秋風鳴馬
首薄暮欲如何
同前尚法師
長城征馬度橫行且勞羣入冰穿凍水飲浪聚流文澄
鞍如漬月照影若流雲别有長松氣自觧逐將軍
同前隋煬帝
肅肅秋風起悠悠行萬里萬里何所行横漠築(■一作)長
城豈台小子智先聖之所營樹兹萬世策安此億兆生
詎敢憚焦思高枕於上京北河秉武節千里卷戎旌山
川互出没原野窮超忽摐金止行陣鳴鼓興士卒千乘
萬騎動飲馬長城窟秋昏塞外雲霧暗關山月緣巖驛
馬上乘空烽火發借問長安候單于入朝謁濁氣静天
山晨光照高關釋兵仍振旅要荒事方舉飲至告言旋
功歸清廟前
同前唐太宗
塞外悲風切交河水已結瀚海百重波隂山千里雪迥
戍危烽火層巒引高節悠悠卷旆旌飲馬出長城寒沙
連騎迹朔吹斷邊聲胡塵清玉塞羌笛韻金鉦絶漠干
戈戢車徒振原隰都尉反龍堆將軍旋馬邑揚麾氛霧
静紀石功名立荒裔一戎衣雲臺凱歌入
同前虞世南
馳馬渡河干流深馬渡難前逄錦車使都護在樓蘭輕
騎猶銜勒疑兵尚觧鞍温池(■一作)下絶澗棧道接危巒
拓地勲未賞亾城律詎寬有月關猶暗經春隴尚寒雲
昏無復影冰合不聞湍懷君不可遇聊持報一飡
同前袁朗
朔風動秋草清蹕長安道長城連不窮所以隔華戎規
模唯聖作荷負曉成功鳥庭已向内龍荒更鑿空玉關
塵卷静金微路已通湯征隨北怨舜詠起南風畫野功
初立綏邊事云集朝服踐狼居凱歌旋馬邑山響傳鳳
吹霜華藻瓊鈒屬國擁節歸單于欵關入日落寒雲起
驚河被原隰零落葉已寒河流清且急四時徭役盡千
載干戈戢太平今若斯汗馬竟無施唯當事筆硯歸去
草封禪
同前王瀚
長安少年無遠圖一生惟羡執金吾騏驎前殿拜天子
走馬為君西擊胡胡沙獵獵吹人面漢虜相逄不相見
遥聞鼙鼓動地來傳道單于夜猶戰此時顧恩寧顧身
為君一行摧萬人壯士揮戈回白日單于濺血染朱輪
回來飲馬長城窟長城道傍多白骨問之耆老何代人
云是秦王築城卒黃昏塞北無人烟鬼哭啾啾聲沸天
無罪見誅功不賞孤魂流落此城邊當昔秦王按劒起
諸侯膝行不敢視富國彊兵二十年築怨興徭九千里
秦王築城何太愚天寳亾秦非北胡一朝禍起蕭墻内
渭水咸陽不復都
同前王建
長城窟長城窟邊多馬骨古來此地無井泉頼得秦家
築城卒征人飲馬愁不回長城變作望鄉堆蹄跡未乾
人去近續後馬來泥汙盡枕弓睡着待水生不見隂山
在前陣馬蹄足脫裝馬頭徤兒戰死誰封侯
同前僧子蘭
游客長城下飲馬長城窟馬嘶聞水腥為浸征人骨豈
不是流泉終不成潺湲洗盡骨上土不洗骨中冤骨若
不流水四海有還魂空流嗚咽聲聲中疑是言
青青河畔草王融
容容寒烟起翹翹望行子行子殊未歸寤寐若容輝夜
中心愛促覺後阻河曲河曲萬里餘情交襟袖疎珠露
春華返璿霜秋照晚入室怨蛾眉情歸為誰婉
同前沈約
漠漠牀上塵心中憶故人故人不可憶中夜長歎息歎
息想容儀不言長别離别離稍已久空牀寄酒杯
同前何遜
春蘭已應好折花望遠道秋夜苦復長抱枕向空牀吹
臺下促節不言於此别歌筵掩團扇何時一相見弦絶
(斷一作)猶依軫葉落裁下枝即此雖云别方我未成離
同前梁武帝
幕幕繡戸絲悠悠懷昔期昔期久不歸鄉國曠音輝音
輝空結遲半寢覺如至旣寤了無形與君隔平生月以
雲掩光葉似霜摧老當途競自容莫肯為妾道
同前荀昶
熒熒山上火苕苕隔隴左隴左不可至精爽通寤寐寤
寐衾幬同忽覺在他邦他邦各異邑相逐不相及迷墟
在望烟木落知冰堅升朝各自進誰肯相攀牽客從北
方來遺我端弋綈命僕開弋綈中有隐起珪長跪讀隐
珪辭苦聲亦悽上言各努力下言長相懷
泛舟横大江梁簡文帝
魏文帝飲馬長城窟行曰泛舟横大江因
以為題也
滄波白日暉遊子出王畿㫄望重山轉前觀遠帆稀廣
水浮雲吹江風引夜衣旅雁同洲宿寒鳧夾浦飛行客
誰多病當念早旋歸
同前張正見
大江脩且闊楊舲度回磯波中畫鷁涌帆上錦花飛舟
移歴浦月櫂舉溼春衣王孫客若遠詎待送將歸
上畱田行魏文帝
古今樂錄曰王僧虔技錄有上畱田行今
不歌崔豹古今注曰上畱田地名也人有
父母死不字其孤弟者隣人為其弟作悲
歌以風其兄注曰上畱田樂府廣題曰蓋
漢世人也云里中有啼兒似類親父子回
車問啼兒慷慨不可止
居世一何不同上畱田富人食稻與粱上畱田貧子食
糟與糠上畱田貧賤亦何傷上畱田禄命懸在蒼天上
畱田今爾歎息將欲誰怨上畱田
同前陸機
嗟行人之藹藹駿馬陟原風馳輕舟汎川雷邁寒往暑
來相尋零雪霏霏集宇悲風徘徊入襟歲華冉冉方除
我思纏綿未紓感時悼逝悽如
同前謝靈運
薄遊出彼東道上畱田薄遊出彼東道上畱田循聽一
何矗矗上畱田澄川一何皎皎上畱田悠哉逷矣征夫
上畱田悠哉逷矣征夫上畱田兩服上阪電遊上畱田
舫舟下遊颷驅上畱田此别旣久無適上畱田此别旣
久無適上畱田寸心繫在萬里上畱田尺素遵此千夕
上畱田秋冬迭相去就上畱田秋冬迭相去就上畱田
素雪紛紛鶴委上畱田清風颷颷入袖上畱田歲云暮
矣增憂上畱田歲云暮矣增憂上畱田誠知運來詎抑
上畱田熟視年往莫畱上畱田
同前梁簡文帝
正月土膏初欲發天馬照耀動農祥田家斗酒羣相勞
為歌長安金鳳凰
同前李白
行至上畱田孤墳何峥嶸積此萬古恨春草不復生悲
風四邊來腸斷白楊聲借問誰家地埋沒蒿里塋古老
向余言言是上畱田蓬科馬鬛今已平昔之弟死兄不
葬他人於此舉銘旌一鳥死百鳥鳴一獸走百獸驚恒
山之禽别離苦欲去廻翔不能征田氏倉卒骨肉分青
天白日摧紫荆交柯之木本同形東枝顦顇西枝榮無
心之物尚如此參商胡乃尋天兵孤竹延陵讓國揚名
高風緬邈穨波激清尺布之謠塞耳不能聽
同前僧貫休
父不父兄不兄上畱田蝥賊生徒陟崗淚峥嶸我欲使
諸凡鳥雀盡變為鶺鴒我欲使諸凡草木盡變為田荆
隣人歌隣人歌古風清清風生
新城安樂宫梁簡文帝
古今樂錄曰王僧虔技錄有新城安樂宫
行今不歌樂府觧題曰新城安樂宫行備
言雕飾刻斲之美也
遥看雲霧中刻桷映丹紅珠簾通晚日金華拂夜風欲
知歌管處來過安樂宫
同前隂鏗
新宫實壯哉雲裏望樓臺迢遞翔鵾仰聯翩賀燕來重
寒露簷宿返景夏蓮開砌石披新錦花梁畫早梅欲知
安樂盛歌管雜塵埃
同前陳子良
春色照蘭宫秦女且窗中桺葉來眉上桃花落臉紅拂
塵開扇匣卷帳却薰籠衫薄偏增日裙輕更畏風
安樂宫李賀
深(漆一作)井桐烏起尚復牽清水未盥邵陵王瓶中弄長
翠新城安樂宫宫如鳳凰翅歌迴蠟板鳴大綰提壺使
(提壺伎一作左綰)綠繁悲水曲茱萸别秋子
婦病行古辭
婦病連年累歲傳呼丈人前一言當言未及得言不知
淚下一何翩翩屬累君兩三孤子莫我兒飢且寒有過
慎莫笡笞行當折搖思復念之亂曰抱時無衣𥜗復無
裏閉門塞牖舍孤兒到市道逢親交泣坐不能起從乞
求與孤買餌對交啼泣淚不可止我欲不傷悲不能已
探懷中錢持授交入門見孤兒啼索其母抱徘徊空舍
中行復爾耳棄置勿復道
同前江㹅
窈窕懷貞室風流挾琴婦唯將角枕臥自影啼妝久羞
開翡翠帷嬾對蒲萄酒深悲在縑素託意忘箕箒夫婿
府中趨誰能大垂手
孤兒行古辭
孤子生行一曰孤兒行古辭言孤兒為兄
嫂所苦難與久居也歌錄曰孤子生行亦
曰放歌行樂府觧題曰鮑照放歌行云蓼
蟲避葵堇言朝廷方盛君上好才何為臨
歧相將去也
孤兒生孤子遇生命獨當苦父母在時乘堅車駕駟馬
父母已去兄嫂令我行賈南到九江東到齊與魯臘月
來歸不敢自言苦頭多蟣虱面目多塵大兄言辦飯大
嫂言視馬上高堂行取殿下堂孤兒淚下如雨使我朝
行汲暮得水來歸手為錯足下無菲愴愴履霜中多蒺
藜拔斷蒺藜腸月中愴欲悲淚下渫渫清涕纍纍冬
無複襦夏無單衣居生不樂不如早去下從地下黃泉
春氣動草萌芽三月蠶桑六月收瓜將是瓜車來到還
家瓜車反覆助我者少啗瓜者多願還我蔕兄與嫂嚴
獨且急歸當興校計亂曰里中一何譊譊願欲寄尺書
將與地下父母兄嫂難與久居
放歌行傅玄
靈龜有枯甲神龍有腐鱗人無千歲壽存質空相因朝
露尚移景促哉水上塵丘冡如履綦不識故與新高樹
來悲風松栢垂威神曠野何蕭條顧望無生人但見孤
狸迹虎豹自成羣孤雛攀樹鳴離鳥何繽紛愁子多哀
心塞耳不忍聞長嘯淚雨下太息氣成雲
同前鮑照
蓼蟲避葵堇習苦不言非(一作)小人自齷齪安知曠士
懷雞鳴洛城裏禁門平旦開冠蓋縱横至車騎四方來
素帶曳長飈華纓結遠埃日中安能止鍾鳴猶未歸夷
世不可逢賢君信愛才明慮自天斷不受外嫌猜一言
分珪爵片善辭草莱豈伊白璧賜將起黃金臺今君有
何疾臨路獨遲回
同前王昌齡
南渡洛陽津西望十二樓明堂坐天子月朔朝諸侯清
樂動干門皇風被九州慶雲從東來泱漭抱日流昇平
貴論道文墨將何求有詔徵草澤微誠獻謀猷冠冕如
星羅拜揖曹與周望塵非吾事入賦且遲畱幸蒙國士
識因脫負薪裘今者放歌行以慰梁甫愁但營數斗禄
奉養母豐羞若得金膏遂飛雲亦可儔
樂府詩集卷第三十八
東吳毛晉訂正男扆再訂
