樂府詩集卷第六十二
太原郭茂倩編次
雜曲歌辭
傷歌行古辭
傷歌行側調曲也古辭傷日月代謝年命
遒盡絶離知友傷而作歌也
昭昭素明月輝光燭我牀憂人不能寐耿耿夜何長微
風吹閨闥羅帷自飄揚攬衣曳長帶屣&KR1755;下高堂東西
安所之徘徊以彷徨春鳥飜(向一作)南飛翩翩獨翺翔悲
聲命儔匹哀鳴傷我腸感物懷所&KR0736;泣涕忽霑裳佇立
吐高吟舒憤訴穹蒼
同前張籍
黃門詔下促收捕京兆君(尹一作)繫御史府出門無復部
曲隨親戚相逢不容語辭成謫尉南海州受命不得須
臾畱身著青衫騎惡馬東門之東無送者郵夫防吏急
喧驅往往驚墮馬蹄下長安里中荒大宅朱門已除十
二戟高堂舞榭鎖管絃美人遙望西南天
同前孟郊
衆毒蔓貞松一枝難久榮豈知黃庭客仙骨生不成春
色捨芳蕙秋風遶枯莖彈琴不成曲始覺知音傾館月
改舊照弔賓寫餘情還舟空江上波浪送銘旌
同前莊南傑
兔走鳥飛不相見人事依俙速如電王母夭桃一度開
玉樓紅粉干回變車馳馬走咸陽道石家舊宅空荒草
秋雨無情不惜花芙蓉一一驚香倒勸君莫謾栽荆棘
秦皇虚費(負一作)驅山力英風一去㪅無言白骨沉埋草
山碧
悲歌古辭
悲歌可以當泣遠望可以當歸&KR0736;念故鄉鬱鬱纍纍欲
歸家無人欲渡河無船心&KR0736;不能言腸中車輪轉
同前李白
悲來乎悲來乎主人有酒且莫斟聽我一曲悲來吟悲
來不吟還不笑天下無人知我心君有數斗酒我有三
尺琴琴鳴酒樂兩相得一杯不啻千鈞金悲來乎悲來
乎天雖長地雖久金玉滿堂應不守富貴百年能幾何
死生一度人皆有孤猿坐啼墳上月且須一盡杯中酒
悲來乎悲來乎鳳鳥不至河無圖微子去之箕子奴漢
帝不憶李將軍楚王放却屈大夫悲來乎悲來乎秦家
李斯早追悔虚名撥向身之外范子何曾愛五湖功成
名遂身自退劒是一夫用書能知姓名惠施不肯千萬
乘卜式未必竆一經還須黑頭取方伯莫謾白首為儒
生
悲哉行陸機
歌錄曰悲哉行魏明帝造樂府解題曰陸
機云遊客芳春林謝惠連云羇人感淑節
皆言客遊感物憂&KR0736;而作也
遊客芳春林春芳傷客心和風飛清響鮮雲垂薄陰蕙
草饒淑氣時鳥多好音翩翩鳴鳩羽喈喈倉庚音(吟一作)
幽蘭盈通谷長莠被高岑女蘿亦有託蔓葛亦有尋傷
我客遊士憂&KR0736;一何深目感隨氣草耳悲詠時禽寤寐
多遠念緬然若飛沈願託歸風響寄言遺所欽
同前謝靈運
萋萋春草生王孫遊有情差池鷰始飛夭裊桺(桃一作)始
榮灼灼桃悦色飛飛鷰弄聲檐上雲結陰澗下風吹清
幽樹雖改觀終始在初生松蔦歡蔓延樛葛欣虆縈眇
然遊宦子晤言時未并鼻感改朔氣眼(心一作)傷變節榮
侘傺豈徒然澶(緬一作)漫絶音形風來不可託鳥去豈為
聽
同前謝惠連
羇人感淑節緣感欲回泬我行詎幾時華實驟舒結覩
實情有悲瞻華意無悦覽物懷同志如何復乖别翩翩
翔禽羅關關鳴鳥列翔禽常疇偶所歎獨乖絶
同前沈約
旅遊媚年春年春媚遊人徐光旦垂彩和露曉凝津時
嚶起稚葉蕙氣動初蘋一朝阻舊國萬里隔良辰
同前孟雲卿
孤兒去慈親遠客喪主人莫吟苦辛曲誰忍聞可聞可
聞不可說去去無期别行人念前程不待參辰没朝亦
常苦飢草亦常苦飢飄飄萬餘里貧賤多是非少年莫
遠遊遠遊多不歸
同前白居易
悲哉為儒者力學不能疲讀書眼欲暗秉筆手生胝十
上方一第成名常苦遲縱有宦逹者兩鬢已成絲可憐
少壯日適在竆賤時丈夫老且病焉用富貴為沈沈朱
門宅中有乳臭兒狀貎如婦人光明膏粱肌手不把書
卷身不擐戎衣二十襲封爵門承勲戚資春來日日出
服御何輕肥朝從博徒飲草有倡樓期評封還酒債堆
金選蛾眉聲色狗馬外其餘一無知山苗與澗松地勢
隨高卑古來無奈何非君獨傷悲
同前鮑溶
促促晨復昏死生同一源貴年不懼老賤老傷久存朗
朗哭前歌絳旌引幽魂來為千金子去臥百草根黃土
塞生路悲風送回轅金鞍舊良馬四顧不出門生結千
歲念榮及百代孫黃金買性命白刃讎一言寧知北山
上松柏侵田園
妾薄命二首曹植
樂府解題曰妾薄命曹植云日月既逝西
藏蓋恨燕私之歡不久梁簡文帝云名都
多麗質傷良人不返王嬙遠聘盧姬嫁遲
也
攜玉手喜同車北上雲閣飛除釣臺蹇産清虚池塘靈
沼可娛仰汎龍舟綠波俯擢神草枝柯想彼宓妃洛河
退詠漢女湘娥
日月既逝(既逝矣一作日)西藏㪅會蘭室洞房華燈步障(先置一作)
舒光皎若日出扶桑促樽(酒一作)合坐(座一作)行觴主人起
舞盤能者穴觸别端騰觚飛爵闌干同量等色齊顔
任意交屬所歡朱顔發外形蘭䄂隨禮容極情妙(屢一作)
舞仙仙(僊僊一作)體輕裳解(解裳一作)&KR1755;遺絶纓俛仰笑諠無呈
覽持佳人玉顔齊舉金爵翠盤(槃一作)手形羅袖良難腕
弱不勝珠環坐者歎息舒顔御巾裛粉君傍中有霍納
都梁雞舌五味雜香進者何人齊姜恩重愛深難忘召
延親好宴私但歌杯來何遲客賦既醉言歸主人稱露
未晞
同前梁簡文帝
名都多麗質本自恃容姿蕩子行未至秋胡無定期玉
貎歇紅臉長嚬串翠眉奩鏡迷朝色縫鍼脆故絲本異
搖舟咎何關竊席疑生離誰拊背溘死詎來遲王嬙貎
本絶踉蹌入氈帷盧姬嫁日晚非復少年(年少一作)時轉山
猶可遂烏白望難期妾心徒自苦傍人會見嗤
同前劉孝威
去年從越障今歲殁胡廷嚴霜封碣石驚沙暗井陘玉
篸久落鬢羅衣長挂屏浴蠶&KR0736;漆水挑桑憶鄭坰寄書
朝鮮吏畱釧武安亭的言戎夏隔但念心契冥不見豐
城劒千祀復同形
同前劉孝勝
馮姜朝汲遠徐吾夜火窮舊井長逢幕隣燈欲未通五
逐無來娉三娶盡凶終離災陽禄觀就廢昭臺宫乘屯
迹雖淑應戚理恒同復傳蘇國婦故愛在房櫳愁眉歇
巧黛啼妝落艷紅織書凌竇錦敏誦軼繁弓離劒行當
合春牀忽怨空
同前崔國輔
雖入秦帝宫不上秦帝牀夜夜玉窗裏與他卷羅裳
同前武平一
有女妖且麗徘徊湘水湄水湄蘭杜芳採之將寄誰瓠
犀發皓齒雙蛾嚬翠眉紅臉如開蓮素膚若凝脂綽約
多逸態輕盈不自持常矜絶代色復恃傾城姿子夫前
入侍飛鷰復當時正悦掌中舞寧哀團扇詩洛川㫺云
遇高唐今尚違幽閤禽雀噪閒階草露滋流景一何速
年華不可追解珮安所贈怨咽空自悲
同前李百藥
團扇秋風起長門夜月明羞聞拊背入恨說舞腰輕太
常應已醉劉君恒帶醒横陳每虚設吉夢竟何成
同前杜審言
草綠長門閉苔青永巷幽寵移新愛奪泣下故情畱啼
鳥驚殘夢飛花攪獨愁自憐春色罷團扇復迎秋
同前劉元淑
自從離别守空閨遙聞征戰起雲梯夜夜愁君遼海外
年年棄妾渭橋西陽春白日照空暖紫燕銜花向庭滿
綵鸞琴裏怨聲多飛鵲鏡前妝梳斷誰家夫壻不從征
應是漁陽别有情莫道紅顔燕地少家家還似洛陽城
且逐新人殊未歸還令秋至夜霜飛北斗星前横度雁
南樓月下搗寒衣夜深聞雁腸欲絶獨坐縫衣燈又滅
暗啼羅帳空自憐夢度陽關向誰說每憐容貎宛如神
如何薄命不勝人願君朝夕燕山至好作明年楊桺春
同前李白
漢帝重(寵一作)阿嬌貯之黃金屋咳唾落九天隨風生珠
玉寵極愛還歇妬深情却疎長門一步地不肯暫回車
雨落不上天水覆難再收(難收一作重)君情與妾意各自東
西流㫺日芙蓉花今成斷根草以色事他人能得幾時
好
同前孟郊
不惜十指弦為君千萬彈常恐新聲至(發一作)坐使(使我一作)
故聲(曲一作)殘棄置今日悲即是昨日歡將新變故易持
故為新難青山有蘼蕪淚葉長不乾空令後代人採掇
幽&KR0736;攢(幽蘭一作&KR0736;)
同前張籍
薄命婦良家子無事從軍去萬里漢家天子平四夷護
羌都尉裹屍歸念君此行為死别對君裁縫泉下衣與
君一日為夫婦千年萬歲亦相守君愛龍城征戰功妾
願青樓歡樂同人生各各有所欲詎得將心入君腹
同前三首李端
憶妾初嫁君花鬟如綠雲回燈入綺帳對(轉一作)面脱羅
裙折步教人學偷香與客熏容顔南國重名字北方聞
一從失恩意轉覺身憔悴對鏡不梳頭倚窗空落淚新
人莫恃新秋至會無春從來閉在長門者必是宫中第
一人
玉壘城邊争走馬銅蹄市裏共乘舟鳴環動珮&KR0736;無盡
掩袖低巾淚不流疇㫺將歌邀客醉如今欲舞對君羞
忍懷賤妾平生曲獨上㐮陽舊酒樓
自從君棄妾憔悴不羞人唯餘壊粉淚未免映衫勻
同前盧綸
妾年初二八兩度嫁狂夫薄命今猶在堅貞掃地無
同前盧弼
君恩已斷盡成空追想嬌歡恨莫竆長為蕣華光曉日
誰知團扇送秋風黃金買賦心徒切清路飛塵信莫通
閒凭玉欄&KR0736;舊事幾回春草泣殘紅
同前胡曾
阿嬌初失漢皇恩舊賜羅衣亦罷薰欹枕夜悲金屋雨
卷簾朝泣玉樓雲宫前葉落鴛鴦瓦架上塵生翡翠裙
龍騎不廵時漸久長門長掩綠苔文
同前王貞
薄命頭欲白頻年嫁不成秦娥未十五昨夜事公卿豈
有機杼力空傳歌舞名妾專修婦德媒氏却相輕
樂府詩集卷第六十二
東吳毛晉訂正男扆再訂
