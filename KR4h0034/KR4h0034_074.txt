樂府詩集卷第七十四
太原郭茂倩編次
雜曲歌辭
枯魚過河泣古辭
枯魚過河泣何時悔復及作書與魴鱮相教慎出入
同前李白
白龍改常服偶被豫且制誰使爾為魚徒勞訴天帝作
書報鯨鯢勿恃風濤勢濤落歸泥沙飜遭螻蟻噬萬乘
慎出入柏人以為誡(識一作)
冉冉孤生竹古辭
冉冉孤生竹結根泰山阿與君為新㛰菟絲附女蘿菟
絲生有時夫婦會有宜千里遠結㛰悠悠隔山陂思君
令人老軒車來何遲傷彼蕙蘭花含英揚光輝過時而
不采將隨秋草萎君亮執高節賤妾亦何為
同前何偃
流萍依清源孤鳥親㝛止蔭幹相經榮風波能終始草
生有日月㛰年行及紀思欲侍衣裳關山分萬里徒作
春夏期空望良人軌芳色㝛㫺事誰見過時美涼鳥臨
(散一作)秋竟歡願亦云已豈意倚君恩坐守零落耳
棗下何纂纂梁簡文帝
古咄唶歌曰棗下何攢攢榮華各有時棗
欲初赤時人從四邊來棗適今日賜誰當
仰視之潘安仁笙賦曰詠園桃之夭夭歌
棗下之纂纂歌曰棗下纂纂朱實離離宛
其死矣化為枯枝纂纂棗花也棗之纂纂
盛貌實之離離將衰言榮謝之各有時也
垂花臨碧澗結翠依丹巘非直入游宫兼期植靈苑落
日芳春草遊人歌吹晚弱刺引羅衣朱實凌還幰且歡
洛浦詞無羨安期遠
同前二首王胄
桺黃知節變草綠識春歸復道含雲影重簷照日輝
御桺長條翠宫槐細葉開還得聞春曲便逐鳥聲來
西園遊上才
沈約詠月詩曰月華臨静夜夜静滅氛埃
方暉竟戸入圓影隙中來高樓切思婦西
園遊上才因以為題也
西園遊上才清夜可徘徊月桂臨樽上山雲影蓋來飛
花隨燭度疎葉向帷開當軒顧應阮還覺賤鄒枚
薄草動弦歌沈君攸
桺谷向夕沉餘日蕙樓臨砌徙斜光金戶半入藂林影
蘭徑時移落蘂香絲繩玉壺傳綺席秦筝趙瑟響高堂
舞裙拂履喧珠珮歌響出扇繞塵梁雲邊雪飛弦柱促
畱賓但須羅袖長日草歌鍾恒不倦處處行樂為時康
羽觴飛上苑沈君攸
楚辭曰瑶漿密勺實羽觴張衡西京賦曰
促中堂之狹坐羽觴行而無算羽觴謂杯
上綴羽以速飲漢書音義曰羽觴作生爵
形是也
上路薄晚風塵合禁苑初春氣色華石徑斷絲闌蔓草
山流細沫擁浮花魚文熠爚含餘日鶴蓋低昂照落霞
隔樹銀鞍喧寳馬分衢玉[車犬]動香車車馬處處盡成隂
班荆促席對芳林藤杯屢動情仍暢翠樽引滿趣彌深
山陽倒載非難得宜城醇醖促須斟半醉驪歌應可奏
上客莫慮擲黃金
桂檝泛河中沈君攸
黃河曲渚通千里濁水分流引八川仙查逐源終未極
蘇亭(漢帝一作)遺跡尚難遷眇眇雲根侵遠樹蒼蒼水氣雜
(合一作)遥天波影雜霞無定色湍文觸岸不成圓赤馬青
龍(驪一作)交出浦飛雲蓋海遠凌煙蓮舟渡沙轉不礙桂
檝距浪弱難前風急金烏翅自轉汀長錦纜影微懸榜
人欲歌先扣枻津吏猶醉彊持船河隄極望今如此行
杯落葉詎虚傳
内殿賦新詩江總
兔影脉脉照金鋪虬水滴滴寫玉壺綺翼雕甍邇清漢
虹梁紫(桂一作)柱麗黃圖風高暗綠凋&KR0714;桺雨駛芳紅溼
晚芙三五二八佳年少百萬千金買歌笑偏羞(著一作)故
人織素詩願奉秦聲采蓮(菱一作)調織女今夕渡銀河當
見清(新一作)秋停玉梭
武溪深行馬援
一曰武陵深行崔豹古今註曰武溪深馬
援南征之所作也援門生爰寄生善吹笛
援作歌令寄生吹笛以和之名曰武溪深
滔滔武溪一何深鳥飛不度獸不敢臨嗟哉武溪兮多
毒淫
同前劉孝勝
武溪深不測水安舟復輕暫侣莊生釣還滯鄂君行櫂
歌争後發譟鼓逐前征秦上山川險黔中木石并林壑
秋籟急猿哀夜月明澄源本千仞回峰忽萬縈昭潭讓
無底太華推削成日落野通氣目極悵餘情下流曾不
濁長邁寂無聲羞學滄浪水濯足復濯纓
半渡溪劉孝威
樂府解題曰半渡溪言戰而半涉溪水見
廹所言皆嶺南地里與武溪深相類梁元
帝又有半路溪則言相逢隔溪已識行步
辭旨與此全殊
本厠偏伍伴一戰殄凶渠制賜文犀節驛報紫泥書入
營陳御蓋還家乘紫車皇恩空以重(已重一作知)丹心恨不
紓渡瀘且不畏凌溪嗟有餘
半路溪梁元帝
相逢半路溪隔溪猶不渡望望判知是翩翩識行步摘
贈蘭澤芳欲表同心句先將(持一作)動舊情恐君疑妾妬
昔思君傅玄
㫺君與我兮形影潛結今君與我兮雲飛雨絶㫺君與
我兮音響相和今君與我兮落葉去柯㫺君與我兮金
石無虧今君與我兮星滅光離
妾安所居吳均
賤妾先有寵蛾眉進不遲一從西北麗無復城南期何
因暫豔逸豈為乏姸姿徒有黃昏望寧遇青樓時惟惜
應門掩方餘永巷悲匡牀終不共何由横自思
飲酒樂陸機
樂苑曰飲酒樂商調曲也
蒲萄四時芳醇璢璃千鍾舊賓夜飲舞遲銷燭朝醒弦
促催人
同前
飲酒須飲多人生能幾何百年須受樂莫厭管弦歌
同前聶夷中
日月似有事一夜行一周草木猶須老人生得無愁一
飲解百結再飲破百憂白髮欺貧賤不入醉人頭我願
東海水盡向杯中流安得阮步兵同入醉鄉遊
淫思古意顔竣
春風飛遠方紀轉流思堂貞節寄君子竆閨妾所藏裁
書露徽疑千里問新知君行過三稔故心久當移
思公子王融
楚辭九歌曰靁填填兮雨冥冥猨啾啾兮
狖夜鳴風颯颯兮木蕭蕭思公子兮徒離
憂思公子蓋出於此
春盡風颯颯蘭凋木脩脩王孫久為客思君徒自憂
同前費昶
公子才氣饒凌雲自飄飄東出鬭雞道西登飲馬橋夕
宴銀為燭朝燔桂作焦虞卿亦何命竆極苦無聊
同前邢劭
綺羅日减帶桃李無顔色思君君未歸歸來豈相識
王孫遊謝朓
楚辭招隱士曰王孫遊兮不歸春草生兮
萋萋王孫遊蓋出於此
綠草蔓(夢一作)如絲雜樹紅英發無論君不歸君歸芳已
歇
同前王融
置酒登廣殿開襟望所思春草行已歇何事久佳期(本一)
(公子辭同思)
同前崔國輔
自與王孫别頻看黃鳥飛應由春草誤著處不成歸
陽翟新聲王融
隋書樂志曰西涼樂曲陽翟新聲神白馬
之類皆生於胡戎歌非漢魏遺曲也
懷春發下蔡含笑向陽城恥為飛雉曲好作鵾雞鳴
金樂歌梁簡文帝
槐香欲覆井楊桺正藏鵶山鑪當(好一作)無比玉構火聰
賒牀頭辟繩結鏡上領巾斜鐡鍾種梁子銅樞生秦花
開門抛水柱(信一作)城按特言家
同前梁元帝
啼鳥怨别偶曙鳥憶誰家石闕題書字金燈飄落花東
方曉星没西山晚日斜縠衫廻廣袖團扇掩輕紗暫借
青驄馬來送黃牛車
同前房篆
前溪流碧水後渚映青天登臺臨寶鏡開窗對綺錢玉
顔光粉色羅袖拂金鈿春風散輕蝶明月映新蓮摘花
競時侣催指及芳年
樂未央沈約
億舜日萬堯年詠湛露歌採蓮願雜百和氣宛轉金鑪
前
南征曲蕭子顯
櫂歌來楊女操舟驚越人圖蛟怯水伯照鷁竦江神
發白馬費昶
通典曰白馬春秋時衛國曹邑有黎陽津
一曰白馬津酈生云守白馬之津是也發
白馬言征戍而發兵於此也
家本樓煩俗召募羽林兒怖羌角觝戲習戰昆明池弓
弢不復挽劒衣恒露鈹一辭豹尾内長别屬車垂白馬
今雖發黃河未結澌寄言閨中婦逢春心勿移
同前李白
將軍發白馬旌節渡黃河簫鼓聒川嶽滄溟湧洪(濤一作)
波武安有振瓦易水無寒歌鐡騎若雪山飲流涸滹沲
揚兵獵月窟轉戰略朝那倚劒登燕然邊峰列嵯峨蕭
條萬里外耕作五原多一掃清大漠包虎戢金戈
濟黃河謝微
積隂晦平陸淒風結草序朝辭金谷戍夕逗黃河渚赤
兔徒聯翩青鳧詎容與淚甚聲難發悲多袖未舉虛薄
謬君恩方嗟别宛許
同前江總
蔥山淪外城鹽澤隐遐方兩京分際遠九道派流長未
殫所聞見無待驗詞章畱連嗟太史惆悵踐黎陽導波
縈地節疏氣耿天潢憫周囗用寳嘉晉肇為梁
同前蕭慤
大蕃連帝室驂駕奉皇猷未明驅羽騎凌晨方畫舟津
城度維錦岸桺夾緹油鍾聲颺别島旗影照蒼流早光
生劒服朝風起節樓滔滔細波動裔裔輕舷浮廻橈避
近磧放舳下前洲全疑上天漢不異謁蓬丘望知雲氣
合聽識水聲秋從軍何等樂喜從神仙遊
結襪子温子昇
帝王世紀曰文王伐崇侯虎至五鳳墟襪
係解顧左右無可使者乃俯而結之武王
至商郊牧野誓衆左仗黃鉞右秉白旄王
襪解莫肯與王結王乃釋旄俯而結之漢
書曰王生者善爲黃老言處士嘗召居廷
中公卿盡會立王生老人曰吾韤解顧謂
張釋之爲我結韤釋之跪而結之既已人
或讓王生獨奈何廷辱張廷尉如此王生
曰吾老且賤自度終亡益於張廷尉廷尉
方天下名臣吾故聊使結襪欲以重之諸
公聞之賢王生而重釋之唐李白辭大抵
言感恩之重而以命相許也
誰能訪故劒會自逐前魚裁紈終委篋織素空有餘
同前李白
燕南壯士吳門豪筑中置鉛魚隱刀感君恩重許君命
太山一擲輕鴻毛
沐浴子
澡身經蘭汜濯髮傃芳洲折榮聊躑躅攀桂且淹畱
同前李白
沐芳莫彈冠浴蘭莫振衣處世忌太㓗志(至一作)人貴藏
暉滄浪有釣叟吾與爾同歸
安定侯曲温子昇
封疆抂上地鍾鼓自相和美人當窗舞妖姬掩扇歌
澤雉
莊子曰澤雉十步一啄百步一飲不期畜
乎樊中澤雉曲蓋取此也古今樂錄曰鳳
將雛以澤雉送曲
擅場延繡頸朝飛弄綺翼飲啄常自抂驚雄恒不息
短簫張嵊
促柱弦始繁短簫吹初亮舞袖拂長席鍾音由簴颺已
落簷瓦間復繞梁塵上時屬清夏隂恩暉亦非望
伍子胥鮑機
忠孝誠無報感義本投身日草江波急誰憐漁丈人楚
墓悲猶(空一作)抂吳門恨(怨一作)未申
清涼張率
登臺待初景帳殿藹餘晨羅帷(帳一作)夕風濟清氣尚波
人長簟涼可仰平莞溫未親幸願同枕席為君横自陳
樂府詩集卷第七十四東吳毛晉訂正
