樂府詩集卷第三
太原宋郭茂編次
郊廟歌辭
齊雩祭樂歌
南齊書樂志曰建武二年雩祭明堂謝眺
造辭一依謝莊唯世祖四言也
迎神歌八解謝眺
清明暢禮樂新候龍景練貞辰陽律亢陰晷伏秏下土
荐穜稑震儀警王度乾嗟雲漢望昊天張盛樂奏雲儛
集五精延帝祖雩有諷禜有秩膋鬯芬圭瓚瑟靈之來
帝閽開車煜燿吹徘徊停龍犧徧觀此凍雨飛祥風靡
壇可臨奠可歆對泯祉鑒皇心
歌世祖武皇帝
濬哲維祖長發其武帝出自震重光御㝢七德攸宣九
疇咸叙静難荆舒凝威蠡浦昧旦丕承夕惕刑政化壹
車書德馨粢盛昭星夜景非雲曉慶衢室成陰璧水如
鏡禮充玉帛樂被管絃於樂在詠陟配于天自宮徂兆
靡愛牲牷我將我享永祚豐年
歌青帝
營翼日鳥殷宵凝冰(■一作)泮玄蟄昭景陽陽風習習女
夷歌東皇集樽春酒秉青珪命田祖渥羣黎
歌赤帝
惟此夏德德恢台兩龍既御炎精來火景方中南譌秩
靡草云黃含桃實族雲蓊鬱溫風煽興雨祁祁黍苗徧
歌黃帝
禀火自高明毓金挺剛克凉燠資成化羣方載厚德陽
季勾萌達炎徂溽暑融商暮百工止歲極凌隂沖皇流
疏巳淸原隰甸巳平咸言祚惟億敦民保齊京
歌白帝
帝悅于兌執矩固司藏百川收潦精景應徂商嘉樹離
披榆關命賓鳥夜月如霜秋風方嫋嫋商陰肅殺萬寶
咸亦遒勞哉望歲埸功冀可收
歌黑帝
白日短玄夜深招搖轉移大陰霜鍾鳴冥陵起星回天
月竆紀聽嚴風來不息望玄雲黝無色曾冰冽積羽幽
飛雲至天山側關梁閉方不廵合國吹饗蜡賓充微陽
究終始百禮洽萬觀臻
送神歌
敬如在禮將周神之駕不少畱躡龍鑣轉金蓋紛上馳
雲之外警七曜詔八神排閶闔渡天津有渰興膚寸積
雨冥冥又終夕俾棲糧惟萬箱皇情暢景命昌
齊藉田樂歌江淹
南齊書樂志曰藉田歌漢章帝元和元年
班固奏周商頌載芟祠先農晉傅玄作祀
先農先蠶夕牲歌詩一篇迎送神一篇饗
社稷先農先聖先蠶歌詩三篇辭皆叙田
農事胡道安作先農饗神詩一篇樂府相
傳舊歌三章永明四年藉田詔江淹造歌
淹不依故傳製祀先農迎送神升歌及饗
神歌二章
迎送神升歌
羽鑾從動金駕時遊教騰義鏡樂綴禮脩率先丹耦躬
遵綠疇靈之聖之歲殷澤柔
饗神歌
瓊斝既飾繡簋以陳方燮嘉種永毓宵民
梁雅樂歌沈約
隋書樂志曰梁初郊禋宗廟及三朝之樂
竝用宋齊元徽永明儀注唯攺嘉祚爲永
祚又去永至之樂何佟之周捨議按周禮
王出入奏王夏大祭祀與朝會同用而漢
制皇帝在廟奏永至朝會别奏皇夏二樂
有異於禮爲乖乃除永至還用皇夏蓋秦
漢巳來稱皇故變王夏爲皇夏也及武帝
定國樂竝以雅爲稱取詩序云言天下之
事形四方之風謂之雅雅者正也論語云
仲尼自衛反魯然後樂正雅頌各得其所
故曰雅止乎十二則天數也乃去階步之
樂增撤食之雅焉衆官出入奏俊雅皇帝
出入奏皇雅皇太子出入奏胤雅王公出
入奏寅雅上壽酒奏介雅食舉奏需雅撤
饌奏雍雅牲出入奏滌雅薦毛血奏牷雅
降神及迎送奏諴雅皇帝飲福酒奏獻雅
燎埋奏禋雅其辭竝沈約所製普通中薦
蔬之後攺諸雅歌敕蕭子雲製辭既無牲
牢遂省滌雅牷雅云
皇雅三首
隋書樂志曰皇帝出入奏皇雅取詩大雅
云皇矣上帝臨下有赫也二郊太廟同用
帝德實廣運車書靡不賓執瑁朝羣后垂旈御百神八
荒重譯至萬國婉來親
華蓋拂紫微句陳繞太一容裔被緹組參差羅罕畢星
回照以爛天行徐且謐
淸蹕朝萬㝢端冕臨正陽青絇黃金繶衮衣文繡裳既
散華蟲采復流日月光
滌雅
隋書樂志曰牲出入奏滌雅取禮記郊特
牲云帝牛必在滌三月也二郊明堂太廟
同用
將脩盛禮其儀孔熾有腯斯牲國門是置不黎不㾞靡
諐靡忌呈肌獻體永言昭事俯休皇德仰綏靈志百福
具膺嘉祥允洎駿奔伊在慶覃遐嗣
牷雅
隋書樂志曰薦毛血奏牷雅取春秋左氏
傳云牲牷肥腯也二郊明堂太廟同用
反本興敬復古昭誠禮容㝛設祀事孔明華俎待獻崇
碑麗牲充哉繭握肅矣簪纓其膋既啓我豆既盈庖丁
游刃葛盧驗聲多祉攸集景福來并
誠雅三首
隋書樂志曰降神及迎送神奏諴雅取尚
書大禹謨云至諴感神也南郊䧏神用懷
忽慌北郊迎神用地德溥二郊明堂太廟
送神同用我有明德
懷忽慌瞻浩蕩盡誠絜致虔想出杳冥隆無象皇情肅
具僚仰人禮盛神途敞僾明靈申敬饗感蒼極洞玄壤
地德溥崐丘峻揚羽翟鼔應&KR0615;出尊祇展誠信招海瀆
羅嶽鎮惟福祉咸昭晉
我有明德馨非稷黍牲玉孔僃嘉薦惟旅金懸㝛設和
樂具舉禮達幽明敬行樽俎鼔鍾云送遐福是與
獻雅
隋書樂志曰皇帝飲福酒奏獻雅取少牢
饋食禮云祝酌授尸主人拜受爵禮記祭
統云尸飲五君洗玉爵獻卿今之飲福酒
亦古獻爵之義也二郊明堂太廟同用
神宫肅肅天儀穆穆禮獻既同膺此釐福我有馨明無
愧史祝
禋雅二首
隋書樂志曰燎埋奏禋雅取周禮大宗伯
云以禋祀祀昊天上帝書曰禋于六宗也
就燎用紫宫昭煥就埋用盛樂斯舉
紫宫昭煥太一微玄降臨下土尊高上天載陳珪璧式
僃牲牷雲孤淸引栒虡高懸俯昭象物仰致高煙肅彼
靈祉咸達皇虔
盛樂斯舉協徵調宮靈饗慶洽祉積化融八變有序三
獻巳終坎牲瘞玉酬德報功振垂成呂投壤生風道無
虚致事由感通於皇盛烈比祚華嵩
梁南郊登歌二首沈約
登歌者祭祀燕饗堂上所奏之歌也禮記
明堂位曰升歌淸廟下管象武仲尼燕居
曰入門而金作示情也升歌清廟示德也
而管象示事也是故古之君子不必親
相與言也以禮樂以相示郊特牲曰奠酬
而工歌發德也歌者在上匏竹在下貴人
聲也周禮大師職曰大祭祀帥瞽登歌令
奏擊拊小師曰大祭祀登歌擊拊尚書大
傳曰古者帝王升歌清廟大琴練絃達越
大瑟朱絃達越以韋爲鼔不以竽瑟之聲
亂人聲淸廟升歌歌先人之功烈德澤苟
抂廟中當見文王者愀然如復見文王故
書曰戞擊鳴球搏拊琴瑟以詠祖考來格
此之謂也按登歌各頌祖宗之功烈去鐘
撤竽以明至德所以傳云其歌之呼也曰
於穆淸廟於者歎之也穆者敬之也淸者
欲其在位者徧聞之也隋書樂志曰大戴
云淸廟之歌懸一磬而尚搏拊在漢之世
獨奏登歌近代以來始用絲竹舊三朝設
樂皆有登歌梁武以爲登歌者頌祖宗功
業非元日所奏於是去之後以其說非通
復用於嘉慶後周登歌僃鍾磬琴瑟階上
設笙管隋亦因之合於儀禮荷瑟升歌及
笙人立於階下間歌合樂是燕飲之事也
祀神宴會通行之若大祀臨軒陳於壇之
上若冊拜王公設宮懸不用登歌釋奠則
唯用登歌而不設懸梁南北郊宗廟皇帝
初獻及明堂徧歌五帝德竝奏登歌
暾旣明禮告成惟聖祖主上靈爵巳獻罍又盈息羽籥
展歌聲僾如在結皇情
禮容盛尊俎列玄酒陳陶匏設獻淸旨致虔絜王既升
樂巳闋降蒼昊垂芳烈
梁北郊登歌二首沈約
方壇既塪地祇巳出盛典弗諐羣望咸秩乃升乃獻敬
戊禮卒靈降無兆神饗載謐允矣嘉祚其升如日
至哉坤元實惟厚載躬茲奠饗誠交顯晦或升或降搖
珠動佩德表成物慶流皇代純嘏不諐祺福是賚
梁明堂登歌沈約
歌青帝
帝居在震龍德司春開元布澤合和尚仁羣居旣散歲
云陽止飭農分地人粒惟始雕粱繡栱丹楹玉墀靈威
以降百福來綏
歌赤帝
炎光在離火爲威德執禮昭訓持衡受則靡草旣凋溫
風以至嘉薦惟旅時羞孔僃齊醍在堂笙鏞在下匪惟
七百無絶終始
歌黃帝
鬱彼中壇含靈闡化廻環氣象輪無輟駕布德焉在四
序將收音宫數五飯稷驂駵宅屏居中帝臨外宇升爲
帝尊降爲神主
歌白帝
神在秋方帝居西皓允兹金德裁成萬寶鴻來雀化參
見火邪幕無玄鳥菊有黃華載列笙磬式陳彝俎靈㒺
常懷惟德是與
歌黑帝
德盛乎水玄冥紀節隂降陽騰氣凝象閉司智莅坎駕
鐵衣玄祁寒坼地晷度廻天悠悠四海駿奔奉職祚我
無疆永隆人極
北齊南郊樂歌
隋書樂志曰齊武成時始定四郊宗廟三
朝之樂大禘圜丘及北郊夕牲羣臣入門
奏肆夏樂迎神奏高明樂登歌辭同牲出
入薦毛血竝奏昭夏羣臣出進熟羣臣入
竝同奏肆夏辭同初入進熟皇帝入門奏
皇夏升丘奏皇夏壇上登歌辭同初獻奏
高明樂奠爵訖奏高明之樂覆燾之舞獻
太祖配饗神座奏武德之樂昭烈之舞皇
帝小退當昊天上帝神座前奏皇夏辭同
上飲福酒奏皇夏詣東陛還便坐奏皇夏
辭同初入門送神降丘南陛奏高明樂之
望燎位奏皇夏辭同上紫壇既燎奏昭夏
樂自望燎還本位奏皇夏辭同上還便殿
奏皇夏羣臣出奏肆夏辭同上祠感帝用
圜丘樂
肆夏樂
肇應靈序奄字黎人乃朝萬國爰徵百神祗展方望幽
顯咸臻禮崇聲恊贄列珪陳翼差鱗次端笏垂紳來趨
動色式贊天人
高明樂
惟神鑒矣皇靈肅止圜璧展事成文即始士僃八能樂
合六變風湊伊雅光華襲薦宸衛騰景靈駕霏煙嚴壇
生白綺席凝玄
昭夏樂
剛柔設位惟皇配之言肅其禮念暢在茲飾牲舉獸載
歌且舞既捨伊腯致精靈府物色惟典齋沐加恭宗族
咸暨㒺不率從
昭夏樂
展禮上月肅事應時繭栗爲用交暢有期弓矢斯發瓫
簝將事圜神致祀率由先志和以鑾刀臭以血膋至哉
敬矣厥義孔高
皇夏樂
帝敬昭宣皇誠肅致玉帛齊軌屏攝咸次三垓上列四
陛旁升龍陳萬騎鳳動千乘神儀天藹睟容離曜金根
停軫奉光先導
皇夏樂
紫壇雲曖紺幄霞褰我其陟止載致其虔百靈竦聽萬
國咸仰人神咫尺玄應肹蠁
高明樂
上下眷旁午從爵以質獻以恭咸斯暢樂惟雍孝敬闡
臨萬邦
高明樂
自天子之會昌神道丘陵肅事克光天保九關洞開百
靈環列八樽呈僃五聲投節
武德樂
配神登聖主極尊靈敬宣昭燭咸達窅冥禮弘化定樂
贊功成穰穰介福下被羣生
皇夏樂
皇心緬且感吉蠲奉至誠赫哉光盛德乾巛(字古坤)詔百
靈報福歸昌運承祐播休明風雲馳九域龍蛟躍四溟
浮幕呈光氣儷象燭華精護武方知耻韶夏僅同聲
高明樂
獻享畢縣佾周神之駕將上遊超斗極絶河流懷萬國
寧九州欣帝道心顧畱帀上下荷皇休
昭夏樂
玄黃覆載元首照臨合德致禮有契其心敬申事闋絜
誠云報玉帛載升棫樸斯燎寥廓幽曖播以馨香皇靈
惟監降福無疆
皇夏樂
天大親嚴匪敬伊孝永言肆饗宸明增耀陽丘既暢大
典逾光乃安斯息欽若舊章天廻地旋鳴鑾引警且萬
且億皇曆惟永
北齊北郊樂歌
隋書樂志曰齊北郊迎神奏高明樂登歌
辭同薦毛血奏昭夏進熟皇帝入門皇帝
升丘竝奏皇夏奠爵訖奏高明樂覆燾之
舞送神降丘南陛奏高明樂既瘞奏昭夏
樂還便殿奏皇夏餘竝同南郊樂
高明樂
惟祇監矣皇靈肅止方琮展事即陰成理士僃八能樂
合八變風湊伊雅光華襲薦宸衛騰景靈駕霏煙嚴壇
生白綺席凝玄
昭夏樂
展禮上月肅事應時繭栗爲用交暢有期弓矢斯發瓮
簝將事萬祇致祀率由先志和以鑾刀臭以血膋至哉
敬矣厥義孔高
皇夏樂
帝敬昭宣皇誠肅致玉帛齊軌屏攝咸次重垓上列分
陛旁升龍陳萬騎鳳動千乘神儀天藹睟容離曜金根
停軫奉光先導
皇夏樂
層壇雲曖嚴幄霞褰我其陟止載致其虔百靈竦聽萬
國咸仰人神咫尺玄應肹蠁
高明樂
自天子之會昌神道方澤祗事克光天保九關洞開百
靈環列八樽呈僃五聲投節
高明樂
獻享畢懸佾周神之駕將下遊超荒極憩崑丘懷萬國
寧九州欣帝道心顧畱帀上下荷皇休
昭夏樂
玄黃覆載元首照臨合德致禮有契其心敬申事闋絜
誠云報牲玉載陳棫樸斯燎寥廓幽曖播以馨香皇靈
惟監䧏福無疆
皇夏樂
天大親嚴匪敬伊孝永言肆饗宸明增耀陰澤云暢大
典逾光乃安斯息欽若舊章天廻地旋鳴鑾引警且萬
且億皇曆惟永
北齊五郊樂歌
隋書樂志曰齊五郊迎氣降神竝奏高明
樂又曰禮五方上帝竝奏高明之樂爲覆
燾之舞
靑帝高明樂
歲云獻谷風歸斗東指雁北飛電鞭激雷車遽虹旌靡
靑龍馭和氣洽具物滋飜䧏止應帝期
赤帝高明樂
婺女司旦中呂宣朱精御節離景延根荄俊茂溫風發
柘火風水應炎月執衡長物德孔昭赤旂霞曳會今朝
黃帝高明樂
居中帀五運乘衡畢四時含養資羣物協德固皇基嘽
緩契王風持載符君德良辰動靈駕承祀昌邦國
白帝高明樂
風涼露降馳景颺寒精山川搖落平秩在西成蓋藏成
積烝人被嘉祉從享來儀鴻休溢千祀
黑帝高明樂
虹藏雉化告寒水壯地坼年殫日次月紀方極九州萬
邦獻力叶光是紀歲竆微陽潛兆方融天子赫赫明聖
享神降福惟敬
北齊明堂樂歌
隋書樂志曰齊祀五帝於明堂先祀一日
夕牲羣臣入自門奏肆夏太祝令迎神奏
高明樂覆燾舞太祖配饗奏武德樂昭烈
舞五方天帝竝奏高明樂覆燾舞辭同迎
氣牲出入薦毛血竝奏昭夏樂羣臣出進
熟羣臣入竝奏肆夏辭同初入進熟皇帝
入門及升壇竝奏皇夏辭同用初獻祼獻
竝奏高明樂覆燾舞飲福酒奏皇夏太祝
送神奏高明樂覆燾舞還便殿奏皇夏
肆夏樂
國陽崇祀嚴恭有聞荒華胥暨樂我大君冕瑞有列禽
帛載叙羣后師師威儀容與執禮辨物司樂考章率由
靡墜休有烈光
高明樂
祖德光國圖昌祗上帝禮四方闢紫宫洞華闕龍獸奮
風雲發飛朱雀從玄武攜日月帶雷雨耀宇内溢區中
眷帝道感皇風帝道康皇風扇粢盛列椒糈薦神且寧
會五精歸福禄幸閭亭
武德樂
我惟我祖自天之命道被歸仁時屯啓聖運鍾千祀授
手萬姓夷兇掩虐匡頽翼正載經載營庶土咸寧九功
以洽七德兼盈丹書入告玄玉來呈露甘泉白雲郁河
淸聲教咸往舟車畢會仁加有形化洽無外嚴親惟重
陟配惟大既祐斯歌率土攸頼
昭夏樂
孝饗不匱精絜臨年滌牢委溢形色博牷于以用之言
承歆祀肅肅威儀敢不敬止載飾載省維牛維羊明神
有察保兹萬方
昭夏樂
我將宗祀夤獻厥誠鞠躬如在側聽無聲薦色斯純呈
氣斯臭有滌有濯惟神其祐五方來格一人多祉明德
惟馨於穆不巳
皇夏樂
象乾上構儀巛下基集靈崇祖永言孝思室陳簋豆庭
羅懸佾夙夜畏威保兹貞吉舞貴其夜歌重其升降斯
百禄惟饗惟應
高明樂
度几筵闢牗戸禮上帝感皇祖酌惟絜滌以淸薦心欵
達神明
高明樂
帝精來降應我明德禮殫義展流祉邦國既受多祉實
資孝敬祀竭其誠荷天休命
皇夏樂
恭祀洽盛禮宣英猷爛層景廣澤同深泉上靈鍾百福
羣神歸萬年月軌咸梯岫日域盡浮川瑞鳥飛玄扈潛
鱗躍翠漣皇家膺寶曆兩地復參天
高明樂
青陽奏發朱明歌西皓唱玄冥大禮罄廣樂成神心懌
將遠征飾龍駕矯鳳旍指閶闔憩層城出温谷邁炎庭
跨西汜過北溟忽萬億耀光精比電騖與雷行嗟皇道
懷萬靈固王業震天聲
皇夏樂
文物僃矣聲明有章登薦惟肅禮邈前王鬯齊云終折
旋告罄穆穆旒冕藴誠畢敬屯衛按部鑾蹕廻途暫畱
紫殿將及淸都
樂府詩集卷第三
東吳毛晉訂正男扆再訂
