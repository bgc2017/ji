樂府詩集卷第八十一
太原郭茂倩編次
近代曲辭
竹枝顧況
竹枝本出於巴渝唐貞元中劉禹錫在沅
湘以俚歌鄙陋乃依騷人九歌作竹枝新
辭九章教里中兒歌之由是盛於貞元元
和之間禹錫曰竹枝巴歈也巴兒聯歌吹
短笛擊鼓以赴節歌者揚袂睢舞其音協
黃鍾羽末如吳聲含思宛轉有淇濮之豔
焉
帝子蒼梧不復歸洞庭葉下荆雲飛巴人夜唱竹枝後
腸斷曉猿聲漸稀
同前九首劉禹錫
白帝城頭春草生白鹽山下蜀江淸南人上來歌一曲
北人莫上動鄉情
山桃紅花滿上頭蜀江春水拍江(拍山一作)流花紅易衰似
郎意水流無限似儂愁
江上朱樓新雨晴瀼西春水縠文生橋東橋西好楊桺
人來人去唱歌行
日出三竿春霧消江頭蜀客駐蘭橈憑寄狂夫書一紙
住在成都萬里橋
兩岸山花似雪開家家春酒滿銀杯昭君坊中多女伴
永安宮外踏靑來
瞿塘嘈嘈十二灘此中道路古來難長恨人心不如水
等閒平地起波瀾
巫峽蒼蒼烟雨時淸猿啼在最高枝箇裏愁人腸自斷
由來不是此聲悲
城西門前灧澦堆年年波浪不能摧懊惱人心不如石
少時東去復西來
山上層層桃李花雲間烟火是人家銀釧金釵來負水
長刀短笠去燒畬
同前二首劉禹錫
楊桺靑靑江水平聞郎江上唱歌聲東邊日出西邊雨
道是無情還有情(晴一作)
楚水巴山江雨多巴人能唱本鄉歌今朝北客思歸去
廻入紇那披綠羅
同前四首白居易
瞿塘峽口冷烟低白帝城頭月向西唱到竹枝聲咽處
寒猿晴鳥一時啼
竹枝苦怨怨何人夜静山空歇又聞蠻兒巴女齊聲唱
愁殺江樓病使君
巴東船舫上巴西波面風生雨脚齊水蓼冷花紅蔟蔟
江蘺溼葉碧萋萋
江畔誰人唱竹枝前聲斷咽後聲遲怪來調苦綠詞苦
多是通州司馬詩
同前四首李涉
荆門灘急水潺潺兩岸猿啼烟滿山渡頭年少應官去
月落西陵望不還
巫峽雲開神女祠綠潭紅樹影參差下牢戍口初相問
無義灘頭剩別離
石璧千重樹萬重白雲鈄掩碧芙蓉昭君溪上年年月
獨自嬋娟色最濃
十二峰頭月欲低空濛江上子規啼孤舟一夜東歸客
泣向春風憶建溪
同前二首孫光憲
門前春水白蘋花岸上無人小艇斜商女經過江欲草
散抛殘食飼神鴉
亂䋲千結絆人深越羅萬丈表長尋楊桺在身垂意緒
藕花落盡見蓮心
楊桺枝二首白居易
楊桺枝白居易洛中所製也本事詩曰白
尙書有妓樊素善歌小蠻善舞嘗為詩曰
櫻桃樊素口楊桺小蠻腰年旣高邁而小
蠻方豐豔乃作楊桺枝辭以託意曰永豐
西角荒園裏盡日無人屬阿誰及宣宗朝
國樂唱是辭帝問誰辭永豐在何處左右
具以對時永豐坊西南角園中有垂桺一
株柔條極茂因東使命取兩枝植於禁中
居易感上知名且好尚風雅又作辭一章
云定知玄象今春後桺宿光中添兩星河
南盧尹時亦繼和嶭能曰楊桺枝者古題
所謂折楊柳也乾符五年能為許州刺史
飲酣令部妓少女作楊桺枝徤舞復賦其
辭為楊桺枝新聲云
一樹春風萬萬枝嫩於金色軟於絲永豐西角荒園裏
盡日無人屬阿誰
一樹衰殘委泥土雙枝榮耀植天庭定知玄象今春後
桺宿光中添兩星
同前八首白居易
六么水調家家唱白雪梅花處處吹古歌舊曲君休聽
聽取新翻楊桺枝
陶令門前四五樹亞夫營裏百千條何似東都正二月
黃金枝映洛陽橋
依依嫋嫋復靑靑勾引淸風無限情白雪花繁空撲地
綠絲條弱不勝鶯
紅板江橋靑酒旗館娃宮暖日斜時可憐雨歇東風定
萬樹千條各自垂
蘇州楊桺任君誇㪅有錢塘勝館娃若解多情尋小小
綠楊深處是蘇家
蘇家小女舊知名楊桺風前别有情剝條盤作銀環樣
卷葉吹為玉笛聲
葉含濃露如啼眼枝嫋輕風似舞腰小樹不禁攀折苦
乞君畱取兩三條
人言桺葉似愁眉㪅有愁腸似桺絲桺絲挽斷腸牽斷
彼此應無續得期
同前盧貞
一樹依依在永豐兩枝飛去杳無蹤玉皇曾採人間曲
應逐歌聲入九重
同前九首劉禹錫
塞北梅花羌笛吹淮南桂樹小山詞請君莫奏前朝曲
聽唱新翻楊桺枝
南陌東城春早時相逢何處不依依桃紅李白皆誇好
須得垂楊相發輝
鳳闕輕遮翡翠帷龍墀遙望麴塵絲御溝春水桺暉映
狂殺長安年少兒
金谷園中鶯亂飛銅駝陌上好風吹城東桃李須臾盡
争似垂楊無限時
花萼樓前初種時美人樓上鬭腰支如今抛擲上(長一作)
街裏露葉如啼欲恨誰
煬帝行宮汴水濱數株殘桺不勝春昨來風起花如雪
飛入宮牆不見人
御陌靑門拂地垂千條金縷萬條絲如今綰作同心結
將贈行人知不知
城外春風滿酒旗行人揮袂日西時長安陌上無窮樹
唯有垂楊管别離
輕盈嫋娜占春華舞榭妝樓處處遮春盡絮飛畱不得
隨風好去落誰家
同前三首劉禹錫
楊子江頭烟景迷隋家宮樹拂金堤嵯峨猶有當時色
半蘸波中水鳥棲
迎得春光先到來淺黃輕綠映樓臺只綠嫋娜多情思
便被春風長請挼
巫峽巫山楊桺多朝雲草雨遠相和因想陽臺無限事
為君廻唱竹枝歌
同前二首李商隱
暫憑樽酒送無憀莫損愁眉與細腰人世死前唯有别
春風争擬惜長條
含烟惹霧每依依萬緒千條拂落暉為報行人休盡折
半畱相送半迎歸
同前韓琮
梁苑隋堤事巳空萬條猶舞舊春風那堪㪅想千年後
誰見楊花入漢宮
同前施肩吾
傷見路傍楊桺春一枝折盡一重新今年還折去年處
不送去年離别人
同前八首溫庭筠
宜春苑外最長條閒裊春風伴舞腰正是玉人腸斷處
一渠春水赤欄橋
南內牆東御路傍預知春色桺絲黃杏花未肯無情思
何事情人最斷腸
蘇小門前桺萬條毿毿金線拂平橋黃鶯不語東風起
深閉朱門伴細腰
金縷毿毿碧瓦溝六宮眉黛惹春愁晩來㪅帶龍池雨
半拂欄杆半入樓
館娃宮外鄴城西遠映征帆近拂堤繫得王孫歸意切
不關春草綠萋萋
兩兩黃鸝色似金裊枝啼露動芳音春來幸自長如線
可惜牽纏蕩子心
御桺如絲映九重鳳凰窗柱繡芙蓉景陽樓伴千條露
一面新妝待曉鍾
織錦機邊鶯語頻停梭垂淚憶征人塞門三月猶蕭索
縱有垂楊未覺春
同前二首皇甫松
春入行宮映翠微玄宗侍女舞烟絲如今桺向空城綠
玉笛何人㪅把吹
爛漫春歸水國時吳王宮殿桺垂絲黃鶯長叫空閨畔
西子無因㪅得知
同前四首僧齊巳
鳳樓高映綠隂隂凝碧多含雨露深莫謂一枝柔軟力
幾曾牽破别離心
館娃宮畔響廊前依託吳王養翠烟劒去國亾臺榭毁
却随紅樹噪秋蟬
穠低似中陶潛酒軟極如傷宋玉風多謝將軍遶營種
翠中閒卓戰旗紅
高僧愛惜遮江寺遊子傷殘露野橋争似著行垂上苑
碧桃紅杏對搖搖
同前二首張祜
莫折宮前楊桺枝玄宗曾向笛中吹傷心日草烟霞起
無限春愁生翠眉
凝碧池邊斂翠眉景陽樓下綰靑絲那勝妃子朝元閣
玉手和烟弄一枝
同前五首孫魴
靈和風暖太昌春舞線搖絲向㫺人何似曉來江雨後
一行如畫隔遥津
彭澤初栽五樹時只應閒看一枝枝不知天意風流處
要與佳人學畫眉
暖傍離亭静拂橋入流穿檻綠搖搖不知落日誰相送
魂斷千條與萬條
春來綠樹遍天涯未見垂楊未可誇晴日萬株烟一陣
閒坊兼是莫愁家
十首當年有舊詞唱靑歌翠幾無遺未曾得向行人道
不為離情莫折伊
同前十首辥能
華淸高樹出離宮南陌柔條帶暖風誰見輕陰是良夜
瀑泉聲畔月明中
洛橋晴影覆江船羌笛秋聲溼塞烟閒想習池公宴罷
水蒲風絮夕陽天
嫩綠輕懸似綴旒路人遙見隔宮樓誰能㪅近丹墀種
解播皇風入九州
暖風晴日斷浮埃廢路新條發▫臺處處輕輕可惆悵
後人攀處古人栽
潭上江邊嫋嫋垂日高風静絮相隨靑樓一樹無人見
正是女郎眠覺時
汴水高懸百萬條風淸兩岸一時搖隋家力盡虚栽得
無限春風屬聖朝
和花烟樹九重城夾路春陰十萬營唯向邊頭不堪望
一株顦顇少人行
窗外齊垂旭日初樓邊輕好暖風徐遊人莫道栽無益
桃李淸陰却不如
衆木猶寒獨早靑御溝橋畔曲江亭陶家舊日應如此
一院春條綠遶廳
帳偃纓垂細復繁令人心想石家園風條月影皆堪重
何事侯門愛樹萱
同前九首薛能
數首新詞帶恨成桺絲牽我我傷情柔娥幸有腰支穩
試踏吹聲作唱聲
高出軍營遠映橋賊兵曾斫火曾燒風流性在終難攺
依舊春來萬萬條
縣依陶令想嫌迂營伴將軍卽大麤此日與君除萬恨
數篇風調㪅應無
狂似纖腰軟勝綿自多情態㪅誰憐遊人不折還堪恨
抛向橋邊與路邊
朝陽晴照綠楊烟一別通波十七年應有舊枝無處覓
萬株風裏卓旌旃
晴垂芳態吐牙新雨擺輕條溼面春别有出牆高數尺
不知搖動是何人
暖梳簪朵事登樓因挂垂楊立地愁牽斷綠絲攀不得
半空懸著玉搔頭
西園高樹後庭根處處尋芳有折㾗終憶舊遊桃葉舍
一株斜映竹籬門
劉白蘇臺總近時當初章句是誰推纖腰舞盡春楊桺
未有儂家一首詩
同前五首牛嶠
解凍風來末上靑解垂羅袖拜卿卿無端裊娜臨官路
舞送行人過一生
吳王宮裏色偏深一簇纖條萬縷金不憤錢塘蘇小小
引郞枝下結同心
橋北橋南千萬條恨伊張緒不相饒金羈白馬臨風望
認得羊家(娘一作)静婉腰
狂雪隨風撲馬飛惹烟無力被風欹莫交移入靈和殿
宮女三千又妬伊
裊翠籠烟拂暖波舞裙新染麴塵羅章華臺畔隋堤上
倚得春風爾許多
同前三首和凝
軟碧搖烟似送人映花時把翠眉嚬靑靑自是風流主
漫颭金絲待洛神
瑟瑟羅裙金縷腰黛眉隈破未重描醉來咬損新花子
拽住仙郎儘放嬌
鵲橋初就咽銀河今夜仙郞自性和不是㫺年攀桂樹
豈能月裏索姮娥
同前四首孫光憲
閭門風暖落花乾飛遍江城雪不寒獨有晚來臨水驛
閒人多凭赤闌干
有池有榭卽濛濛浸潤飜成長養功恰似有人長點檢
著行排立向春風
根柢雖然傍濁河無妨終日近笙歌驂驂金帶誰堪比
還芺黃鶯不較多
萬株枯槁怨亾隋似吊吳臺各自垂好是淮陰明月裏
酒樓橫笛不勝吹
樂府詩集卷第八十一
東吳毛晉訂正男扆再訂
