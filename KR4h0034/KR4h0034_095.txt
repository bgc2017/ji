樂府詩集卷第九十五
太原郭茂倩編次
新樂府辭
樂府雜題
長安羇旅行孟郊
十日一理髮每梳飛旅塵三旬九過飲每食唯舊貧萬
物皆及時獨余不覺春失名誰肯訪得意争相親直木
有恬翼静流無躁鱗始知喧競場莫處君子身野策藤
竹輕山蔬薇蕨新潛歌歸去來事外風景真
羇旅行張籍
遠客出門世路難停車斂策在門端荒城無人雪滿路
火燒野橋不得度寒蟲入窟鳥歸巢僮僕問我誰家去
行尋田頭暗未息雙轂長轅礙荆棘綠崗入澗投田家
主人舂來為夜食晨雞喔喔茆屋傍行人起掃車上霜
舊山已别行已遠身計未成難復返長安陌上相識稀
遥望天門白日晚誰能聽我苦辛行為向君前歌一聲
求仙曲孟郊
仙教生為門仙宗静為根持心苦妄求服食安足論鏟
惑有靈藥餌真成本源自當出塵網馭鳳升崑崙
求仙行張籍
漢皇欲作飛仙子年年採藥東海裏蓬萊無路海無邊
方士舟中相就死招搖在天因白日甘泉玉樹無仙實
九皇真人終不下空向離宮祠太一丹田有氣凝素華
君能保之昇絳霞
結愛孟郊
心心復心心結愛務在深一度欲離别千回結衣襟結
妾獨守志結君早歸意始知結衣裳不如結心腸坐結
行亦結結盡百年月
節婦吟張籍
君知妾有夫贈妾雙明珠感君纏綿意繫在紅羅襦妾
家高樓連苑起良人執戟明光裏知君用心如日月事
夫誓擬同生死還君明珠雙淚垂何不相逢未嫁時
楚宮行
章華宮中九月時桂花半落紅橘垂江頭騎火照輦道
君王夜從雲夢歸霓旌鳳蓋到雙闕臺上重重歌吹發
千門萬戶開相當燭籠左右列成行下輦更衣入洞房
洞房侍女盡焚香玉階羅幕微有霜齊言此夕樂未央
玉酒湛湛盈華觴絲竹次第鳴中堂巴姬起舞向君王
回身垂手結明璫願君千年萬年夀朝出射麋夜飲酒
山頭鹿
山頭鹿角芟芟尾促促貧兒多租輸不足夫死未葬兒
在獄早日熬熬蒸野崗禾黍不收無獄糧縣家唯憂少
年食誰能令爾無死傷
各東西
遊人别一東復一西出門相背两不返唯信車輪與馬
蹄道路悠悠不知處山高海闊誰辛苦遠遊不定難寄
書日日空尋别時語浮雲上天雨墮地暫時會合終離
異我今與子非一身安得死生不相棄
湘江曲
湘水無潮秋水闊湘中月落行人發送人發送人歸白
蘋茫茫鷓鴣飛
雀飛多
雀飛多觸網羅網羅高樹山顛汝飛蓬蒿下勿復投身
網羅間粟積倉禾在田巢之雛望其母來還
夢上天元稹
夢上高高天高天蒼蒼高不極下視五嶽塊纍纍仰天
依舊蒼蒼色踏雲聳身身更上攀天上天攀未得西瞻
若木兔輪低東望蟠桃海波黑日月之光不到此非暗
非明煙塞塞天悠地遠身跨風下無階梯上無力來時
畏有他人上截斷龍胡斬鵬翼茫茫漫漫方自悲哭向
青雲搯素臆哭聲厭咽㫄人惡喚起驚悲淚飄露千慙
萬謝喚厭人向使無君終不寤
君莫非
鳥不觧走獸不解飛兩不相解那得相譏犬不飲露蟬
不啖肥以蟬易犬蟬死犬饑鷰在梁棟鼠在階基各自
窠窟不能改移婦好針縷夫讀書詩男翁女嫁卒不相
知懼聾摘耳效痛嚬眉我不非爾爾無我非
田頭狐兔行
種豆耘鋤種禾溝甽禾苖豆甲狐搰兔翦割鵠餧鷹烹
麟啖犬鷹怕兔毫太被狐引狐兔相湏鷹犬相盡日暗
天寒禾稀豆損鷹犬就烹狐兔俱哂
人道短
古道天道長人道短我道天道短人道長天道晝夜回
轉不曾住春秋冬夏忙顛風㬥雨電雷狂晴被隂暗月
奪日光往往星宿日亦堂堂天既職性命道德人自彊
堯舜有聖德天下能遣夀命永昌泥金刻玉與秦始皇
周公傅說何不長宰相老𣆀仲尼何事栖遑莽卓恭顯
皆數十年貴富梁冀夫婦車馬煌煌若此顛倒事豈非
天道短豈非人道長堯舜畱得神聖事百代天子有典
章仲尼畱得孝順語千年萬歲父子不敢相滅亾没後
千餘載唐家天子封作文宣王老君畱得五千字子孫
萬萬稱聖唐諡作玄元帝魂魄坐天堂周公周禮十二
卷有能行者知紀綱傅說說命三四紙有能師者稱祖
宗天能天人命人使道無窮若此神聖事誰道人道短
豈非人道長天能種百草蕕得十年有氣息蕣纔一日
芳人能揀得丁沈蘭蕙料理百和香天解養禽獸餧虎
豹豺狼人解和麴孽充禴祀烝嘗杜鵑無百作天遣百
鳥哺雛不遣哺鳳凰巨蟒夀千歲天遣食牛吞象充腹
腸蛟螭與變化鬼怪與隱藏蚊蚋與利觜枳棘與鋒鋩
賴得人道有揀别信任天道真茫茫若此撩亂事豈非
天道短賴得人道長
苦樂相倚曲
古來苦樂之相倚近於掌上之十指君心半夜猜恨生
荆棘滿懷天未明漢皇(成一作)眼瞥飛燕時可憐班女恩
已衰未有因由相決絶猶得半年佯暖熱轉將深意喻
㫄人緝綴疵瑕遣潛說一朝詔下辭金屋班姬自痛何
倉卒呼天撫地將自鳴不悟尋時暗(已一作)銷骨白首宮
人前再拜願將日月相揮解苦樂相尋晝夜間燈光那
得天明在主今被奪心應苦妾奪深恩初為主欲知妾
意恨主時主今爲妾思量取班姬收淚抱妾身我曾排
擯無限人
捉捕歌
捉捕復捉捕莫捉狐與兔狐兔藏窟穴豺狼妨道路道
路非不妨最憂螻蟻聚豺狼不䧟穽螻蟻潛幽蠧切切
主人窗主人輕細故延緣蝕欒櫨漸入棟梁柱梁棟盡
空虛攻穿痕不露主人坦然意晝夜安寢寤網羅布參
差鷹犬走回互盡力窮窟穴無心自還顧客來歌捉捕
歌竟淚如雨豈是惜狐兔畏君先後悞願君掃梁棟莫
遣螻蟻附次及清道途盡滅豺狼步主人堂上坐行客
門前度然後廵野田遍張畋獵具外無梟獍援内有熊
羆驅狡兔掘荒榛妖狐熏古墓用力不足多得禽自無
數畏君聽未詳聽客有明喻蟣虱誰不輕鯨鯢誰不惡
在海尚幽遐在懷交穢汙歌此勸主人主人那不悟不
悟還更歌誰能恐違忤
採珠行
海波無底珠沉海採珠之人判死採萬人判死一得珠
斛量買婢天何在年年採珠珠避人今年採珠由海神
海神採珠珠盡死死盡明珠空海水珠為海物屬海神
神今自採何況人
同前鮑溶
東方草空海面平驪龍弄珠燒月明海人驚窺水底火
百寶錯落隨龍行浮心一夜生姦見月質龍軀看幾遍
擘波下去㤀此身迢迢謂海無靈神海宮正當龍睡重
昨夜孤光今得弄河伯空憂水府貧天吳不敢相驚動
一團冰容掌上清四面人入光中行騰華乍搖白日影
銅鏡萬古羞為靈海邊老翁怨狂子抱珠哭向無底水
一富何湏龍頷前千金幾葬魚腸裏鱗蟲變化回隂陽
填海破山無景光拊心髣髴失珠意此土為爾離農桑
飲風衣日亦飽暖老翁擲郤荆雞卵
平戎辭二首王維
太白秋高助漢兵長風夜卷虜塵清男兒解卻腰間劒
喜見君王道化平
卷旆生風喜氣新早持龍節静邊塵漢家天子圖麟閣
身是當今第一人
望春辭二首令狐楚
高樓曉見一花開便覺春光四面來晚日晴雲知次第
東風不用更相摧
雲霞五彩浮天闕梅桺千般夾御溝不上黃山南北望
豈知春色滿神州
思君恩三首令狐楚
小苑鸎歌歇長門蝶舞多眼看春又去翠輦不經過
紫禁香如霧青天月似霜雲韶何處奏秪是在昭陽
雞鳴天漢曙鸎語禁林春誰入巫山夢唯應洛水神
漢苑行三首張仲素
二月風光變桺條九天清樂奏雲韶蓬萊殿後花如錦
紫閣階前雪未銷
回雁高翻太液池新花低發上林枝年光到處皆堪賞
春色人間總不知
春風澹澹影悠悠鸎囀高枝鷰入樓千步回廊聞鳳吹
珠簾處處上銀鈎
燒香曲李商隱
細雲蟠蟠牙比魚孔雀翅尾蛟龍鬚章宮舊樣博山鑪
楚嬌捧笑開芙蕖八蠶蠒綿小分炷獸燄微紅隔雲母
白天月澤寒未冷金虎含秋向東吐玉珮呵光銅照昏
簾波日草衝斜門西來欲上茂陵樹柏梁已失栽桃魂
露庭月井大紅氣輕衫薄細當君意蜀殿瓊人伴夜深
金鑾不問殘燈事何當巧吹君懷度襟灰為土填清露
房中曲
薔薇泣幽素翠帶花錢小嬌郎癡若雲抱日西簾曉枕
是龍宮石割得秋波色玉簟失柔膚但見蒙羅碧憶得
前年春未語悲含辛歸來已不見錦瑟長於人今日澗
底松明日山頭蘗愁到天地飜相看不相識
河内詩
樓上曲二首
鼉鼓沈沈虬水咽秦絲不上蠻弦絶嫦娥衣薄不禁寒
蟾蜍夜豔秋河月碧城冷落空蒙煙簾輕幕重金鉤欄
靈香不下兩皇子孤星直上相風竿八桂林邊九芝草
短襟小鬢相逢道入門暗數一千春願去閠年畱月小
梔子交加香蓼繁停辛停苦畱待君
湖中曲
閶門日下吳歌遠陂路綠菱香滿滿後溪暗起鯉魚風
船旗閃斷芙蓉榦輕身奉君畏身輕雙橈兩槳樽酒清
莫因風雨罷圑扇此曲斷腸唯此聲低樓小徑城南道
猶自金鞍對芳草
同前李賀
長眉越沙採蘭若桂葉水漾春(秋一作)漠漠横船醉眠白
晝閒渡口梅風歌扇薄燕釵玉股照青蕖越王嬌郎(作一)
(娘)小字書蜀紙封中報雲鬢晚漏壺中(銅壺一作)水淋盡
春懷引
芳蹊密影成花洞桺結濃煙(隂一作)香帶重蟾蜍碾玉挂
明弓捍撥裝金打仙鳳寶枕垂雲選春夢鈿合碧寒(作一)
(空)龍腦凍阿侯繫錦覓周郎憑仗東風好相送
静女春曙曲
嫩蝶憐芳抱新蘂泣露枝枝滴夭淚粉窗香咽穨曉雲
錦堆花蜜藏春睡戀屏孔雀搖金尾鸎舌分明呼婢子
冰洞寒龍半匣水一隻商鸞逐煙起
白虎行
火烏日暗崩騰雲秦皇虎視蒼生羣燒書滅國無暇日
鑄劒佩玦唯將軍玉壇設醮思沖天一世二世當萬年
燒丹未得不死藥挐舟海上尋神仙鯨魚張鬛海波沸
耕人半作征人鬼雄豪氣猛如燄煙無人為決天河水
誰最苦兮誰最苦報人義士深相許漸離擊筑荆卿歌
荆卿把酒燕丹語劒如霜兮腸如鐵出燕城兮望秦月
天授秦封祚未終衮龍衣點荆卿血朱旗卓地白蛇死
漢王卻是真天子
月漉漉篇
月漉漉波咽玉莎青桂花繁芙蓉别江木粉態裌羅寒
雁羽鋪煙溼誰能看石帆乘船鏡中入秋白鮮紅死水
香蓮子齊挽菱隔歌袖綠刺罥銀泥
黃頭郎
漢書佞辛傳曰鄧通以櫂船為黃頭郎文
帝嘗夢欲上天不能有一黃頭郎推上天
覺而之漸臺以夢隂求推者郎得鄧通夢
中所見也顔師古曰櫂船能持櫂行船也
土勝水其色黃故刺船之郎皆著黃帽因
號曰黃頭郎黃帽蓋染綃帛為之也
黃頭郎撈攏去不歸南浦芙蓉影愁紅獨自垂水弄湘
娥珮竹啼山露月玉瑟調青門石雲溼黃葛沙上蘼蕪
花秋風已先發好持掃羅薦香出鴛鴦(籠一作)熱
倚瑟行鮑溶
漢書曰文帝至霸陵慎夫人從帝指視新
豐道曰此走邯鄲道也使慎夫人鼓瑟帝
自倚瑟而歌意悽愴悲懷李奇曰聲氣依
倚瑟也顔師古曰慎夫人邯鄲人倚瑟即
今之以歌合曲也
金輿傳警灞水涯龍旗參天行殿巍左文皇帝右慎姬
北面侍臣張釋之因高知處邯鄲道夀陵已見生秋草
萬世何人不此歸一言出口堪生老高歌倚瑟揚清悲
樂餘哀生知為誰臣驚謠歎不可放願賜一言釋名妄
明珠為日紅亭亭水銀為河玉為星泉宮一閉秦國喪
牧童弄火驪山上與世無情在速貧棄屍於野由斯葬
生死茫茫不可知是不一姓君莫悲始皇有訓二世誓
君獨何人至於斯灞陵一代無發毁儉風本自張廷尉
江南别羅隱
去年今夜江南别鴛鴦翅冷飛蓬熱今年今夜江北邊
鯉魚腸斷音書絶男兒心事無了時出門上馬不自知
樂府詩集卷第九十五
東吳毛晉訂正男扆再訂
