樂府詩集卷第八十四
太原郭茂倩編次
雜歌謠辭
歌辭
戚夫人歌
漢書外戚傳曰高祖得定陶戚姬愛幸生
趙隱王如意惠帝立呂后為皇太后廼令
永巷囚戚夫人髠鉗衣赭衣令舂戚夫人
舂且歌太后聞之大怒曰乃欲倚子邪召
趙王殺之戚夫人遂有人彘之禍
子為王母為虜終日舂薄草常與死為伍相離三千里
當誰使告汝
畫一歌
漢書曰惠帝時曹參代蕭何為相國初高
帝與何定天下法令旣明具及參守職舉
事無所變㪅一遵何之約束於是百姓歌
之
蕭何為法講若畫一曹參代之守而勿失載其淸静民
以寧壹
趙幽王歌
漢書曰趙幽王友高帝之子孝惠時友以
諸呂女為后不愛愛他姬諸呂女讒之於
太后太后怒召趙王置邸令衛圍守之趙
王餓乃作歌遂幽死
諸呂用事兮劉氏微迫脅王侯兮彊授我妃我妃旣妒
兮誣我以惡讒女亂國兮上曾不寤我無忠臣兮何故
棄國自快中野兮蒼天與直吁嗟不可悔兮寧早自賊
為王餓死兮誰者憐之呂氏絕理兮託天報仇
淮南王歌
漢書曰淮南厲王長高帝少子也長廢法
不軌文帝不忍置於法廼載以輜車處蜀
嚴道卭郵遣其子子母從居長不食而死
後民有作歌歌淮南王帝聞之廼追尊淮
南王為厲王置園如諸侯儀
一尺布尙可縫一斗粟尙可舂兄弟二人不相容
京兆歌陸厥
通典曰京兆馮翊扶風皆古雍州之域秦
始皇以為內史漢景帝二年分置左右內
史武帝攺左內史為左馮翊右內史為右
扶風後與京兆號三輔故趙廣漢云亂吾
治者常二輔是也
兔園夾池水脩竹復檀欒不如黃山苑儲胥與露寒邐
迤傍無界岑崟欝上干上干入翠微下趾連長薄芳露
浸紫莖秋風搖素萼雁起宵未央雲間月將落照梁桂
兮影徘徊承露盤兮光照灼壽陵之街走狐&KR0693;金巵玉
盌會銷鑠願奉蒲萄花為君實羽爵
左馮翊歌陸厥
上林潏紫泉離宮赫千戸飛鳴亂鳧雁參差雜蘭杜比
翼獨未羣連葉誰為伍一物或難致無云泣易覩
扶風歌九首劉琨
朝發廣莫門草㝛丹水山左手彎繁弱右手揮龍淵
顧瞻望宮闕俯仰御飛軒據鞍長歎息淚下如流泉
繫馬長松下發鞍高嶽頭冽冽悲風起泠泠澗水流
揮手長相謝哽咽不能言浮雲為我結飛鳥為我旋
去家日已遠安知存與亾慷慨窮林中抱膝獨摧藏
麋鹿遊我前猴猿戲我側資糧旣乏盡薇蕨安可食
攬轡命徒侶吟嘯絕巖中君子道微矣夫子故有窮
惟㫺李愆期寄在匈奴庭忠信反獲罪漢武不見明
我欲竟此曲此曲悲且長棄置勿重陳重陳令心傷
同前鮑照
昨辭金華殿今次雁門縣寢臥握秦戈棲息抱越箭忍
悲别親知行泣隨征傳寒烟空徘徊朝日乍舒卷
秋風辭漢武帝
漢武帝故事曰帝行幸河東祠后土顧視
帝京忻然中流與羣臣飲讌帝歡甚乃自
作秋風辭
秋風起兮白雲飛草木黃落兮雁南歸蘭有秀兮菊有
芳懷佳人兮不能忘汎樓船兮濟汾河橫中流兮揚素
波簫鼓鳴兮發櫂歌歡樂極兮哀情多少壯幾時兮奈
老何
衛皇后歌
漢書曰衛子夫為皇后弟靑貴震天下天
下歌之按外戚傳衛子夫為平陽主謳者
武帝祓霸上還過平陽主旣飲謳者進帝
獨說子夫帝起㪅衣子夫侍尚衣軒中得
幸平陽主因奏子夫送入宮是為衛皇后
生男無喜生女無怒獨不見衛子夫霸天下
李延年歌
漢書外戚傳曰李延年性知音善歌舞武
帝愛之嘗侍上起舞而歌延年後為協律
都尉
北方有佳人絕世而獨立一顧傾人城再顧傾人國寧
不知傾城與傾國佳人難再得
李夫人歌漢武帝
漢書外戚傳曰孝武李夫人本以倡進初
武帝愛其兄延年平陽主因言延年有女
弟帝乃召見之實妙麗善舞由是得幸夫
人少而蚤卒帝思念不已方士齊人少翁
言能致其神廼夜張燈燭設帷帳陳酒肉
而令帝居他帳遙望見好女如李夫人之
貎還幄坐而步又不得就視帝愈益相思
悲感為作詩令樂府諸音家弦歌之
是邪非邪立而望之偏何姗姗其來遲
同前李商隱
一帶不結心兩股方安髻慙愧白茅人月没教星替
剰結茱萸枝多擘秋蓮的獨自有波光綵囊盛不得
蠻絲繫條脫□□和香屑夀宮不惜鑄南人柔腸早被
秋波割淸澄有餘幽素香鰥魚渴鳳眞珠房不知瘦骨
類冰井㪅許夜簾通曉霜土花漠碧雲忙忙黃河欲盡
天蒼黃
同前李賀
紫皇宮殿重重開夫人飛入瓊瑤臺綠香繡帳何時歇
靑雲無光宮水咽翩聯桂花墜秋月孤鸞驚啼商絲發
紅璧闌珊懸佩璫歌臺小妓遙相望玉蟾滴水雞人唱
露華蘭葉參差光
同前鮑溶
璿閨羽帳華燭陳方士夜降夫人神葳蕤半露芙蓉色
窈窕將期環珮身麗如三五月可望難親近嚬黛含犀
竟不言春&KR0736;秋怨誰能問欲求巧笑如生時歌塵在空
瑟銜絲神來未及夢相見帝比初亾心㪅悲愛之欲其
生又死東流萬代無回水宮漏丁丁夜向晨烟銷霧散
愁方士
同前張祜
延年不語望三星莫說夫人上涕零争奈世間惆悵在
甘泉宮夜看圖形
李夫人及貴人歌陸厥
屬車桂席塵豹尾香烟滅彤殿向蘼蕪靑蒲復萎絕坐
萎絕對蘼蕪臨丹階泣椒塗寡鶴羈雌飛且止雕梁翠
壁網蜘蛛洞房明月夜對此淚如珠
未央才人歌庾肩吾
從來守未央轉欲訝春芳朝風凌日色夜月奪燈光相
逢儻游豫暫為卷衣裳
中山孺子妾歌二首陸厥
漢書曰詔賜中山靖王子噲及孺子妾冰
未央才人歌詩四篇如淳曰孺子幼少稱
孺子妾宮人也顔師古曰孺子王妾之有
品號者妾王之衆妾也冰其名才人天子
內官按此謂以歌詩賜中山王及孺子妾
未央才人等爾累言之故云及也而陸厥
作歌乃謂之中山孺子妾失之遠矣藝文
志又曰臨江王及愁思節士歌詩四篇李
夫人及幸貴人歌詩三篇亦皆累辭也
未央才人中山孺子一笑傾城一顧傾市傾城不自美
傾市復為容願把陵陽袖披雲望九重
如姬寢臥內班婕(妾一作)坐同車洪波陪飲帳林光宴秦
餘歲草寒飊及秋水落芙蕖子瑕矯後駕安陵泣前魚
賤妾終已矣(恩已畢一作賤妾)君子定焉如
同前李白
中山孺子妾特以色見珍雖不如延年妹亦是當時絕
世人桃李出深井花豔驚上春一貴復一賤關天豈由
身芙蓉老秋霜團扇羞網塵戚姬髠翦入舂市萬古共
悲辛
臨江王節士歌陸厥
木葉下江波連秋月照浦雲歇山秋思不可裁復帶秋
風來秋風來已寒白露驚羅紈節士慷慨髮衝冠彎弓
挂若木長劒竦雲端
同前李白
洞庭白波木葉稀鷰鴻始入吳雲飛吳雲寒鷰鴻苦風
號沙宿瀟湘浦節士感秋淚如雨白日當天心照之可
以事明主壯士憤雄風生安得倚天劒跨海斬長鯨
行幸甘泉宮梁簡文帝
漢書曰武帝太始三年正月行幸甘泉宮
成帝永始四年正月行幸甘泉揚雄甘泉
賦曰廼命羣僚曆吉日協靈辰星陳而天
行乘輿登夫鳳凰兮而翳華芝駟蒼螭兮
六素虬劉歆甘泉宮賦曰軼陵陰之地室
過陽谷之秋城回天門而鳳舉躡黃帝之
明庭冠高山而為居乘崑崙而為宮王褒
甘泉宮頌曰甘泉山天下顯敞之名處也
前接大荆後臨北極左撫仁鄉右望素域
其為宮室也仍嶻嶭而為觀攘抗岸以為
階覽除閣之麗美覺堂殿之巍巍按梁劉
孝威歌辭云避暑甘泉宮蓋與上之回同
意云
雉歸海水寂裘來重譯通吉行五十里隨處宿離宮鼓
聲恒入地塵飛上暗空赦書隨豹尾太史逐相風銅鳴
周國旞旗曳楚雲虹倖臣射覆罷從騎新歌終董桃拜
金紫賢妻侍禁中不羡神仙侶排烟逐駕鴻
同前劉孝威
漢家迎夏畢避暑甘泉宮機車鳴里鼓駟馬駕相風校
尉烏丸(桓一作)騎待制樓煩宫(■一作)後旌遊五柞前笳度
九嵕才人豹尾內御酒屬車中輦回百子閣扇動七輪
風鳴鍾休衛士披圖召後宮材官促校獵秋來(涼秋一作)戲
射熊
烏孫公主歌
漢書西域傳曰武帝元封中遣江都王建
女細君為公主以妻烏孫王昆莫公主至
其國自治宮室居歲時一再與昆莫會置
酒飲食昆莫年老言語不通公主悲乃自
作歌
吾家嫁我兮天一方遠託異國兮烏孫王穹廬為室兮
旃為牆以肉為食兮酪為漿居常土思兮心內傷願為
黃鵠兮歸故鄉
匈奴歌
十道志曰焉支祁連二山皆美水草匈奴
失之乃作此歌漢書曰元狩二年春霍去
病將萬騎出隴西討匈奴過焉支山千有
餘里其夏又攻祁連山捕首虜甚多祁連
山卽天山匈奴呼天為祁連故曰祁連山
焉支山卽燕支山也
失我焉支山令我婦女無顔色失我祁連山使我六畜
不蕃息
驪駒歌古辭
漢書儒林曰王式除為博士旣至舍中會
諸大夫共持酒肉勞式皆注意高仰之博
士江公心嫉式謂歌吹諸生曰歌驪駒式
曰聞之於師客歌驪駒主人歌客毋庸歸
今日諸君為主人日尚早未可也驪駒者
客欲去歌之故式以爲言也
驪駒在門僕夫具存驪駒在路僕夫整駕
雜離歌
晨行梓道中梓葉相切磨與君别交中繣如新縑羅裂
之有餘絲吐之無還期
瓠子歌二首西漢武帝
史記河渠書曰漢武帝旣封禪乃使汲仁
郭昌發卒數萬人塞瓠子決河於是天子
已用事萬里沙還自臨決河沈白馬玉璧
令羣臣從官自將軍巳下皆負薪寘決河
是時東郡以故薪柴少而下淇園之竹以
為楗天子旣臨河決悼功之不成乃作歌
二章於是卒塞瓠子築宮其上曰宣房宮
瓠子決兮將奈何浩浩洋洋兮慮殫為河殫為河兮地
不得寧功無巳時兮吾山平吾山平兮鉅野溢魚弗鬱
兮柏冬日正道弛兮離常流蛟龍騁兮方遠遊歸舊川
兮神哉沛不封禪兮安(焉一作)知外為我謂河伯兮何不
仁泛濫不止兮愁吾人齧桑浮兮淮泗滿久不反兮水
維緩
河湯湯兮激潺湲北渡回兮迅流難搴長茭兮湛美玉
河伯許兮薪不屬薪不屬兮衛人罪燒蕭條兮噫乎何
以禦水隤林竹兮楗石菑宣防塞兮萬福來
李陵歌
漢書曰昭帝卽位數年匈奴與漢和親漢
使求蘇武等單于許武還李陵置酒賀武
曰異域之人一别長絕因起舞而歌陵泣
下數行遂與武決
徑萬里兮度沙漠為君將兮奮匈奴路窮絕兮矢刃摧
士衆滅兮名已隤老母已死雖報恩將安歸
廣川王歌二首
漢書曰廣川王去繆王齊太子也有幸姬
王昭平王地餘許以為后後皆殺之㪅立
陽城昭信為后幸姬陶望卿為脩靡夫人
主繒帛崔脩成為明貞夫人主永巷昭信
復譛望卿疑有姦去以故不愛望卿後與
昭信等飲諸婢皆侍去為望卿作歌曰背
尊章使美人相和歌之後昭信譖殺望卿
欲擅愛曰王使明貞夫人主諸姬滛亂難
禁請閉諸姬舍門無令出敖使其大婢為
僕射主永巷盡封閉諸舍上籥於后非大
置酒召不得見去憐之為作歌曰愁莫愁
令昭信聲鼓為節以教諸姬歌之按西京
雜記作廣川王去疾
背尊章嫖以忽謀屈竒起自絕行周流自生患諒非望
今誰怨
愁莫愁生無聊心重結意不舒內弗欝憂哀積上不見
天生何益日崔隤時不再願棄軀死無悔
牢石歌
漢書佞幸傳曰元帝時石顯為中書令與
僕射牢梁少府五鹿充宗結為黨友諸附
倚者皆得寵位而民歌之言其兼官據勢
也
牢邪石邪五鹿客邪印何纍纍綬若若邪
黃鵠歌漢昭帝
西京雜記曰始元元年黃鵠下太液池帝
為此歌按淸商吳聲曲有黃鵠歌與此不
同
黃鵠飛兮下建章羽肅肅兮行蹌蹌金為衣兮菊為裳
唼喋荷荇出入蒹葮自顧菲薄愧爾嘉祥
黃門倡歌
漢書禮樂志曰成帝時鄭聲尤甚黃門名
倡丙疆景武之屬富顯於世隋書樂志曰
漢樂有黃門鼓吹天子宴羣臣之所用也
佳人俱絕世握手上春樓點黛方初月縫裙學石橊君
王入朝罷爭競理衣裘
樂府詩集卷第八十四東吳毛晉訂正
