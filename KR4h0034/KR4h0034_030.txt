樂府詩集卷第三十
太原郭茂倩編次
相和歌辭
四弦曲
古今樂錄曰張永元嘉技錄有四弦一曲
蜀國四弦是也居相和之末三調之首古
有四曲其張女四弦李延年四弦嚴卯四
弦三曲闕蜀國四弦節家舊有六解宋歌
有五解今亦闕
蜀國弦梁簡文帝
銅梁指斜谷劒道望中區通星上分野作固下為都雅
歌因良守妙舞自巴渝陽城嬉樂盛劒騎欝相趨五婦
行難至百兩好遊娛牲祈望帝祀酒酹蜀侯誅江妃納
重聘卓女愛將雛停弦時繋爪息吹治脣朱脫衫湔錦
浪回扇避陽烏聞君握節返賤妾下城隅
同前盧思道
西蜀稱天府由來擅沃饒雪(雲一作)浮玉壘夕日映錦城
朝南尋九折路東上七星橋琴心若易解令客豈難要
同前李賀
楓香晚華静錦水南山影驚石墜猿哀竹雲愁半嶺凉
月生秋浦玉沙鱗鱗光誰家紅淚客不忍過瞿塘
平調曲
古今樂錄曰王僧虔大明三年宴樂技錄
平調有七曲一曰長歌行二曰短歌行三
曰猛虎行四曰君子行五曰燕歌行六曰
從軍行七曰鞠歌行荀氏錄所載十二曲
傳者五曲武帝周西對酒文帝仰瞻竝短
歌行文帝秋風别日竝燕歌行是也其七
曲今不傳文帝功名明帝青青竝長歌行
武帝吾年明帝雙桐竝猛虎行燕趙君子
行左延年苦哉從軍行雉朝飛短歌行是
也其器有笙笛筑瑟琴筝琵琶七種歌弦
六部張永錄曰未歌之前有八部弦四器
俱作抂高下遊弄之後凡三調歌弦一部
竟輙作送歌弦今用器又有大歌弦一曲
歌大婦織綺羅不抂歌數唯平調有之即
清調相逢狹路間道隘不容車篇後章有
大婦織綺羅中婦織流黃是也張錄云非
管弦音聲所寄似是命笛理弦之餘王錄
所無也亦謂之三婦豔詩
長歌行古&KR3018;
樂府解題曰古辭云青青園中葵朝露待
日晞言芳華不久當努力為樂無至老大
乃傷悲也魏改奏文帝所賦曲西山一何
高言仙道茫茫不可識如王喬赤松皆空
言虛詞迂怪難信當觀聖道而已若陸機
逝矣經天日悲哉帶地川則復言人運短
促當乘間長歌與古文合也崔豹古今註
曰長歌短歌言人夀命長短各有定分不
可妄求按古詩云長歌正激烈魏武帝燕
歌行云短歌微吟不能長晉傳玄豔歌行
云咄來長歌續短歌然則歌聲有長短非
言夀命也唐李賀有長歌續短歌蓋出扵
此
青青園中葵朝露待日晞陽春布德澤萬物生光輝常
恐秋節至焜黃華葉衰百川東到海何時復西歸少壯
不努力老大徒傷悲
同前古辭
仙人騎白鹿髮短耳何長導我上太華攬芝獲赤幢來
到主人門奉藥一玉箱主人服此藥身體一日康彊髮
白㪅黑延年夀命長岧岧山上亭皎皎雲間星遠望使
心思遊子戀所生驅車出北門遥觀洛陽城凱風吹長
棘夭夭枝葉傾黃鳥飛相追咬咬弄音聲竚立望西河
泣下沾羅纓
同前魏明帝
靜夜不能寐耳聽衆禽鳴大城育狐兔高墉多鳥聲壞
宇何寥廓㝛屋邪草生中心感時物撫劒下前庭翔佯
於階際景星一何明仰首觀靈㝛北辰奮休榮哀彼失
羣鷰喪偶獨焭焭單心誰與侶造房孰與成徒然喟有
和悲慘傷人情余情偏易感懷罔增憤盈吐吟音不徹
泣涕沾羅纓
同前傅玄
利害同根源賞下有甘鉤義門近囗塘獸囗出通侯撫
劔安所趨蠻方未順流蜀賊阻石城吳宼馮龍舟二軍
多壯士聞賊如見讎投身效知已徒生心所羞鷹隼厲
天翼耻與鷰雀遊成敗抂縱者無令&KR0743;鳥憂
同前陸機
逝矣經天日悲哉帶地川寸隂無停晷尺波徒自旋(作一)
(旋豈徒)年往迅勁矢時來亮急弦遠期鮮克及盈數固希
全容華夙夜零體澤坐自捐兹物苟難停吾夀安得延
俛仰逝將過倏忽幾何間慷慨亦焉訴天道良自然但
恨功名薄竹帛無所宣迨及歲未暮長歌乘我閒
同前謝靈運
倏爍夕星流昱弈朝露團粲粲烏有停泫泫豈暫安徂
齡速飛電穨節騖驚湍覽物起悲緒顧已識憂端朽貌
改鮮色悴容變柔顔變改苟催促容色烏盤桓亹亹衰
期迫靡靡壯志闌既慙臧孫慨復愧揚子歎寸隂果有
逝尺素竟無觀幸賒道念戚且取長歌懽
同前梁元帝
當壚擅旨酒一巵堪十年無勞蜀山鑄扶授采金錢人
生行樂爾何處不畱連朝爲洛生詠夕作據梧眠忽兹
忘物我優游得自然
同前沈約
連連無(舟一作)壑改微微市朝變來功嗣往迹莫武徂升
彥局塗頓遠策畱懽限奔箭拊戚狀驚瀾循休擬回電
歲去芳願違年來苦心薦春貌既移紅秋林豈停蒨一
倍茂陵道寧思柏梁宴長戢兔園情永别金華殿聲徽
無惑簡丹青有餘絢幽籥且未調無使長歌倦
同前
春隰荑綠桺寒墀積皓雪依依往紀盈霏霏來思結思
結纏歲晏曾是掩初節初節曾不掩浮榮逐弦缺弦缺
㪅圜合君(浮一作)榮永沉滅色隨夏蓮變能與秋霜耋道
迫無異期賢愚有同絶銜恨豈云忘天道無甄别功名
識所職竹帛尋摧裂生外苟難尋坐為長歎設
同前李白
桃李得日開榮華照當年東風動百物草木盡欲言枯
枝無醜葉涸水吐清泉大力運天地羲和無停鞭功名
不早著竹帛將何宣桃李務青春誰能貫白日富貴與
神仙蹉跎成兩失金石猶銷鑠風霜無久質畏落日月
後彊歡歌與酒秋霜不惜人倏忽侵蒲桺
同前王昌齡
曠野饒悲風颼颼黃(多一作)蒿草繫馬停白楊誰知我懷
抱所是同袍者相逢盡衰(哀一作)老况登漢家陵南望長
安道下有枯樹根上有鼷(鼯一作)鼠窠高皇子孫盡千古
無人過寶玉頻發掘精靈其奈何人生須達命有酒且
長歌
鰕䱉篇曹植
一曰鰕䱹篇樂府解題曰曹植擬長歌行
為鰕䱉
鰕䱉遊潢潦不知江海流鷰雀戲藩柴安識鴻鵠遊世
事此誠明大德固無儔駕言登五岳然後小陵丘俯觀
上路人勢利囗是謀讎高念皇家遠懷柔九州撫劒而
雷音猛氣縱横浮泛泊徒嗷嗷誰知壯士憂
短歌行二首六解魏武帝
古今樂錄曰王僧虔技錄云短歌行仰瞻
一曲魏氏遺令使節朔奏樂魏文製此辭
自撫筝和歌歌者曰貴官彈筝貴官即魏
文也此曲聲制最美辭不可入宴樂樂府
解題曰短歌行魏武帝對酒當歌人生幾
何晉陸機置酒高堂悲歌臨觴皆言當及
時為樂也
對酒當歌人生幾何譬如朝露去日苦多(解一)慨當以慷
憂思難忘以何解愁唯有杜康(解二)青青子衿悠悠我心
但爲君故沈吟至今(解三)明明如月何時可輟憂從中來
不可斷絶(解四)&KR0687;&KR0687;鹿鳴食野之苹我有嘉賓鼓瑟吹笙
(解五)山不厭高水不厭深周公吐哺天下歸心(解六)
右一曲晉樂所奏
對酒當歌人生幾何譬如朝露去日苦多慨當以慷憂
思難忘何以解憂唯有杜康青青子衿悠悠我心&KR0687;&KR0687;
鹿鳴食野之苹我有嘉賓鼓瑟吹笙明明如月何時可
輟憂從中來不可斷絶越陌度阡枉用相存契闊談讌
心念舊恩月明星稀烏鵲南飛繞樹三匝何枝可依山
不厭高海不厭深周公吐哺天下歸心
右一曲本辭
同前六解武帝
周西伯昌懷此聖德三分天下而有其二脩奉貢獻臣
節不墜崇侯讒之是以拘繫(解一)後見赦原賜之斧鉞得
使征伐為仲尼所稱達及德行猶奉事殷論叙其美(解二)
齊桓之功為霸之首九合諸侯一匡天下一匡天下不
以兵車正而不譎其德傳稱(解三)孔子所歎幷稱夷吾民
受其恩賜與廟胙命無下拜小白不敢爾天威抂顔咫
尺(解四)晉文亦霸躬奉天王受賜珪瓚秬鬯彤弓盧弓矢
干虎賁三百人(解五)威服諸侯師之者尊八方聞之名亞
齊桓河陽之會詐稱周王是其名紛葩(解六)
右一曲晉樂所奏
同前六解魏文帝
仰瞻帷幕俯察几筵其物如故其人不存(解一)神靈倏忽
棄我遐遷靡瞻靡恃泣涕連連(解二)&KR0687;&KR0687;遊鹿銜草鳴麑
翩翩飛鳥挾子巢棲(解三)我獨孤焭懷此百離憂心孔疚
莫我能知(解四)人亦有言憂令人老嗟我白髮生一何早
(解五)長吟永歎懷我聖考曰仁者夀胡不是保(解六)
右一曲魏樂所奏
同前魏明帝
翩翩春鷰端集余堂隂匿陽顯節運自常厥貎淑美玄
衣素裳歸仁服德雌雄頡頏執志精專絜行馴良銜土
繕巢有式宫房不規自圜無矩而方
同前傅玄
長安高城曾樓亭亭干雲四起上貫天庭蜉蝣何整行
如軍征蟋蟀何感中夜哀鳴蚍蜉偷(愉一作)藥粲粲其榮
寤寐念之誰知我情㫺君視我如掌中珠何意一朝棄
我溝渠㫺君與我如影如形何意一去心如流星㫺君
與我兩心相結何意今日忽然兩絶
同前陸機
置酒高堂悲歌臨觴人生幾何逝如朝霜時無重至華
不再揚蘋以春暉蘭以秋芳來日苦短去日苦長今我
不樂蟋蟀在房樂以會興悲以别章豈曰無感憂為子
忘我酒旣旨我肴既臧短歌可詠長夜無荒
同前張率
君子有酒小人鼓缶乃布長筵式宴親友盛壯不畱容
華易朽如彼槁葉有似過牖往日莫淹來期無久秋風
悴林寒蟬鳴桺悲自别深懽由會厚豈云不樂與子同
夀我酒既盈我肴伊阜短歌是唱孰知身後
同前徐謙
竆通皆是運榮辱豈關身不願門前客看時逢故人意
氣青雲裏爽朗烟霞外不羡一囊錢唯重心襟會
同前辛德源
馳射罷金溝戲笑上雲樓少妻鳴趙瑟侍妓囀吳謳杯
度浮香滿扇舉細塵浮星河耿凉夜飛月豔新秋忽念
奔駒促彌欣執燭遊
同前聶夷中
八月木蔭薄十葉三墮枝人生過五十亦已同此時朝
出東郭門嘉樹鬱參差暮出西郭門原草已離披南隣
好臺榭北鄰善歌吹榮華忽消歇四顧令人悲生死與
榮辱四者乃常期古人恥其名没世無人知無言鬢似
霜勿謂髮如絲耆年無一善何殊食乳兒
同前李白
白日何短短百年苦易滿蒼穹浩茫茫萬劫太極長麻
姑垂兩鬢一半已成霜天公見玉女大笑億千場吾欲
攬六龍回車挂扶桑北斗酌美酒勸龍各一觴富貴非
所願為人駐穨光(駐流光一作與人)
同前六首顧況
城邊路今人犂田㫺人墓岸上沙㫺時江水今人家今
人㫺人共長歎四氣相催節回換明月皎皎入華池白
雲離離度清漢
我欲昇天天隔霄我思渡水水無橋我欲上山山路險
我欲汲井井泉遥越人翠被今何夕獨立沙邊江草碧
紫鷰西飛欲寄書白雲何處逢來客
新繋青絲百尺繩心拄君家轆轤上我心皎㓗君不知
轆轤一轉一惆悵
何處春風吹曉幕江南綠水通朱閣美人二八面如花
泣向東風畏花落
臨春風聽春鳥别時多見時少愁人夜永不得眠(愁人一作)
(得眠一夜不)瑶井玉繩相向曉
軒轅皇帝初得仙鼎湖一去三千年周流三十六洞天
洞中日月星辰連騎龍駕景遊八極軒轅弓劒無人識
東海青童寄消息
同前王建
人初生日初出上山遲下山疾百年三萬六千朝夜裏
分將彊半日有歌有舞聞早為昨日徤扵今日時人家
見生男女好不知男女催人老短歌行無樂聲
同前張籍
青天蕩蕩高且虚上有白日無根株流光暫出還入地
催我少年不須臾與君相逢忽寂寞衰老不復如今樂
玉巵盛酒置君前再拜願君千萬年
同前二首白居易
曈曈太陽如火色上行千里下一刻出爲白晝入爲夜
圜轉如珠住不得住不得可奈何爲君舉酒歌短歌歌
聲苦詞亦苦四座少年君聽取今夕未竟明夕催秋風
纔往春風回人無根蔕時不駐朱顔白日相隳頽勸君
且彊笑一面勸君復彊飲一杯人生不得長歡樂年少
須臾老到來
世人求富貴多為身嗜欲盛衰不自由得失常相逐問
君少年日苦學將干禄負笈塵中遊抱書雪前㝛布衾
不周體藜茄纔充腹三十登宦途五十被朝服奴溫已
挾纊馬肥初食粟未敢議歡遊尚為名撿束耳目聾暗
後堂上調絲竹牙齒缺落時盤中堆酒肉彼來此已去
外餘中不足少壯與榮華相避如寒燠青雲去地遠白
日終天速終古無奈何短歌聽一曲
同前陸龜蒙
爪牙在身上陷穽猶可制瓜牙在胸中劒戟無所謂人
言畏猛虎誰是撩頭斃秪見古來心姦雄暗相噬
同前僧皎然
古人若不死吾亦有所悲蕭蕭煙雨九原上白楊青松
葬者誰貴賤同一塵死生同一指人生在世共如此何
異浮雲與流水短歌行短歌無窮日已傾鄴宫梁苑徒
有名春草秋風傷我情何為不學金僊侣一悟空王無
死生
樂府詩集卷第三十(終)東吳毛晉訂正
