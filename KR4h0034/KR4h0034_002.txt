樂府詩集卷第二
太原郭茂倩編次
郊廟歌辭
宋明堂歌謝莊
南齊書樂志曰明堂祠五帝漢郊祀歌皆
四言宋孝武使謝莊造辭莊依五行數木
數用三火數用七土數用五金數用九水
數用六按鴻範五行一曰水二曰火三曰
木四曰金五曰土月令木數八火數七土
數五金數九水數六蔡邕云東方有木三
土五故數八南方有火二土五故數七西
方有金四土五故數九北方有水一土五
故數六又納音數一言得土三言得火五
言得水七言得金九言得木若依鴻範木
數用三則應水一火二金四也若依月令
金九水六則應木八火七也當以鴻範一
二之數言不成文故有取捨而使兩義竝
違未詳以數立文爲何依據也周頌我將
祀文王言皆四其一句五一句七莊歌太
祖亦無定句宋書樂志曰迎送神歌依漢
郊祀三言四句一轉韻
迎神歌
地紐謐乾樞回華蓋動紫微開旌蔽日車若雲駕六氣
乘絪緼曄帝京輝天邑聖祖降五靈集構瑶戺聳珠簾
漢拂幌月棲檐舞綴暢鍾石融駐飛景鬱行風懋粢盛
潔牲牷百禮肅羣司虔皇德遠大孝昌貫九幽洞三光
神之安解玉鑾景福至萬㝢歡
登歌
雍臺辨朔澤宫練服㓗火夕照明水朝陳六瑚賁室八
羽華庭昭事先聖懷濡上靈肆夏戒敬升歌發德永固
鴻基以綏萬國
歌太祖文皇帝
維天爲大維聖祖是則辰居萬㝢綴旒下國內靈八輔
外光四瀛蒿宫仰蓋日館希旌複殿畱景重檐結風刮
楹接緯達嚮承虹設業設虡在王庭肇禋祀克配乎靈
我將我享維孟之春以孝以敬以立我烝民
歌青帝
參映夕駟照晨靈乘震司青春雁將向桐始蕤柔風舞
暄光遲萌動達萬品新潤無際澤無垠
歌赤帝
龍精初見大火中朱光北至圭景同帝在在離寔司衡
水雨方降木槿榮庶物盛長咸殷阜恩覃四冥被九有
歌黃帝
履建宅中㝢司繩御四方裁化遍寒燠布政周炎涼景
麗條可結霜明水可折凱風扇朱辰白雲流素節分至
乘結晷啟閉集恒度帝運緝萬有皇靈澄國步
歌白帝
百川如鏡天地爽且明雲冲氣舉德盛在素精木葉初
下洞庭始揚波夜光徹地翻霜照懸河庶類收成歲功
行欲寧浹地奉渥罄宇承秋靈
歌黑帝
歲月既宴方馳靈乘坎德司規玄雲合晦鳥路白雲繁
亘天涯雷在地時木光飾國典閉關梁四節遍萬物殿
福九域祚八鄉晨晷促夕漏延太隂極微陽宣鵲將巢
冰已解氣濡水風動泉
送神歌
藴禮容餘樂度靈方畱景欲暮開九重肅五達鳳參差
龍已沫雲既動河既梁萬里照四空香神之車歸清都
琁庭寂玉殿虚睿化凝孝風熾顧靈心結皇&KR0736;
齊南郊樂歌
南齊書樂志曰武帝建元二年有司奏郊
廟雅樂歌辭太廟登歌用褚淵餘悉用謝
超宗所撰多刪顔延之謝莊辭以爲新曲
僃攺樂名永明二年又詔王儉造太廟二
室及郊配辭其南郊樂羣臣出入奏肅咸
之樂牲出入奏引牲之樂薦豆呈毛血奏
嘉薦之樂凡夕牲歌竝重奏迎神奏昭夏
之樂皇帝入壇東門奏永至之樂升壇奏
登歌初獻奏文德宣烈之樂次奏武德宣
烈之樂太祖高皇帝配饗奏高德宣烈之
樂飲福酒奏嘉胙之樂送神奏昭夏之樂就
燎位奏昭遠之樂還便殿奏休成之樂重
奏
肅咸樂謝超宗
夤承寶命嚴恭帝緒奄受敷錫升中拓宇亘地稱皇罄
天作主月域來賓日際奉土開元首正禮交樂舉六典
聯事九官列序
引牲樂
皇乎敬矣恭事上靈昭教國祀肅肅明明有牲在滌有
㓗在俎以薦王衷以答神祜陟配在京降德在民奔精
望夜高燎佇晨
嘉薦樂
我恭我享惟孟之春以孝以敬立我烝民青壇奄靄翠
幕端凝嘉俎重薦兼藉再升設業設虡展容玉庭肇禋
配祀克&KR0863;上靈
昭夏樂
惟聖饗帝惟孝饗親禮行宗祀敬達郊禋金枝中樹廣
樂四陳月御案節星驅扶輪遥興遠駕曜曜振振告成
大報受釐元神
永至樂
紫壇望靈翠幕佇神率天奏䞇罄地來賓神貺竝介泯
祇合祉菾昭鑒享肅光孝祀威藹四靈洞曜三光皇德
全被大禮流昌
登歌
報惟事天祭實尊靈史正嘉兆神宅崇禎五畤昭鬯六
宗彜序介丘望塵皇軒肅舉
文德宣烈樂
營泰畤定天衷&KR0736;心緒謀筮從田燭置爟(權一作)火通大
孝昭國禮融
武德宣烈樂
功燭上宙德耀中天風移九域禮飾八埏四靈晨炳五
緯宵明膺曆締運道茂前聲
高德宣烈樂王儉
饗帝嚴親則天光大舄弈前古榮鏡無外日月宣華卿
雲流靄五漢同休六幽咸泰
嘉胙樂謝超宗
鬯嘉禮承休錫盛德符景緯昌華應帝策聖藹耀昌基
融祉暉世曆聲正涵月軌書文騰日迹寶瑞昭神圖靈
貺流瑞液我皇崇暉祚重芬冠往籍
昭夏樂
薦饗洽禮樂該神娛展辰旆回洞雲路拂琁階紫雰藹
青霄開睠皇都顧玉臺畱昌德結聖懷
昭遠樂
天以德降地以禮報牲罇俯陳柴幣仰燎事展司采敬
達瑄薌煙䞇青昊震颺紫場陳馨示策肅志宗禋禮非
物僃福唯誠陳
休成樂
昭事上祀饗薦具陳回鑾轉翠拂景翔宸綴縣敷暢鐘
石昭融羽炫深晷籥曀行風肆序輟度肅禮停文四金
聳衛六馭齊輪
齊北郊樂歌謝超宗
南齊書樂志曰北郊樂迎地神奏昭夏之
樂升壇奏登歌初獻奏地德凱容之樂次
奏昭德凱容之樂送神奏昭夏之樂瘞埋
奏隸幽之樂餘辭同南郊隋書樂志曰齊
氏承宋咸用元徽舊式宗祀朝饗奏樂俱
同惟增北郊之禮乃元徽所闕永明六年
之所加也唯送神之樂宋孝建二年秋起
居注云奏肆夏永明中攺奏昭夏
昭夏樂
詔禮崇營敬饗玄畤靈正丹帷月肅紫墀展薦登華風
縣凝鏘神惟戾止鬱葆遥莊昭望歲芬環游辰太穆哉
尚禮横光秉藹
登歌
佇靈敬享禋肅彜文縣動聲儀薦絜牲芬隂祇以貺昭
司式慶九服熙度六農祥正
地德凱容歌
繕方丘端國隂掩珪晷仰靈心詔源委遍丘林禮獻物
樂薦音
昭德凱容樂
慶圖濬邈藴祥祕瑶俔天炳月嬪光紫霄邦化靈懋閫
則風調儷德方儀徽載以昭
昭夏樂
薦神升享序楙淹玉俎停金奏寶旆轉旒駕旋溢素景
鬱紫躔靈心顧畱辰睠洽外瀛瑞中縣
隸幽樂
后皇嘉慶定祇玄畤承帝休圖祇敷靈祉篚羃周序軒
朱凝會牲幣芬壇精明佇蓋調川瑞昌警岳祥泰
齊明堂樂歌
南齊書樂志曰武帝建元初詔謝超宗造
明堂夕牲等歌并採用謝莊辭賓出入奏
肅咸樂牲出入奏引牲樂薦豆呈毛血奏
嘉薦樂迎神奏昭夏樂皇帝升明堂奏登
歌初獻奏凱容宣烈之樂還東壁受福酒
奏嘉胙樂送神(上二字一本缺)奏昭夏樂竝建元
永明中所奏也其凱容宣烈樂嘉胙樂太
廟同用
肅咸樂二首謝超宗
彜承孝典恭事嚴聖浹天奉賮罄壤齊慶司儀具序羽
容夙章芬枝揚烈黼構周張助寶奠軒酎珍充庭璆縣
凝會琄朱竚聲先期選禮肅若有承祗&KR0863;靈祉皇慶昭
膺
尊事威儀輝容昭序迅恭明神絜盛牲俎肅肅嚴宫藹
藹崇基皇靈降止百祗具司戒誠望夜端烈承朝依微
昭旦物色輕宵
引牲樂
惟誠絜饗惟孝尊靈敬芳黍稷敬滌犧牲騂繭在豢載
溢載豐以承宗祀以肅皇衷蕭芳四舉華火周傳神鑒
孔昭嘉足參牷
嘉薦樂二首
肇禋戒祀禮容咸舉六典飾文九司炤序牲柔既昭犧
剛既陳恭滌惟清敬事惟神加籩再御兼俎兼薦節動
軒越聲流金縣
弈弈閟幄亹亹嚴闈絜誠夕鑒端服晨暉聖靈戾止翊
我皇則上綏四㝢下洋萬國永言孝饗孝饗有容儐僚
贊列肅肅雍雍
昭夏樂
地紐謐乾樞回華蓋動紫微開旌蔽日車若雲駕六氣
乘烟煴燁帝景燿天邑聖祖降五雲集懋粢盛絜牲牷
百禮肅羣司虔皇德遠大孝昌貫九幽洞三光神之安
解玉鑾昌福至萬㝢歡
登歌
雍臺辨朔澤宫選辰絜火夕炤明水朝陳六瑚賁室八
羽華庭昭事先聖懷濡上靈肆夏式敬升歌發德永固
洪基以綏萬國
凱容宣烈樂
釃醴具登嘉俎咸薦饗洽誠陳禮周樂徧祝辭罷祼序
容輟縣蹕動端庭鑾回嚴殿神儀駐景華漢高虚八靈
案衛三代解途翠蓋耀澄罼帟凝晨玉息節金輅懷
音式誠達孝底心肅感追憑皇鑒&KR0736;承淵範神錫懋祉
四緯昭明仰福帝徽俯齊庶生
青帝歌
參映夕駟昭晨靈乘震司青春雁將向桐始蕤和風舞
暄光遲萌動達萬品親潤無際澤無垠
赤帝歌
龍精初見大火中朱光北至圭景同帝在在離寔司衡
雨水方降木槿榮庶物盛長咸殷阜恩澤四溟被九有
(逸下)
黃帝歌
履艮宅中宇司繩總四方裁化徧寒燠布政司炎凉至
分乘經晷閉啓集恆度帝暉緝萬有皇靈澄(上澄字一本缺)國
步
白帝歌
百川若鏡天地爽且明雲冲氣舉盛德在素精庶類收
成歲功行欲寧浹地奉渥罄宇承帝靈
黑帝歌
歲既暮日方馳靈乘坎德司規玄雲合晦鳥蹊白雲繁
亘天涯晨晷促夕漏延大隂極微陽宣
嘉胙樂
禮薦洽福祚昌聖皇膺嘉祐帝業凝休祥居極乘景運
宅德瑞中王澄明臨四奥精華延八鄉洞海同聲憓澈
宇麗乾光靈慶纏世祉鴻烈永無疆
昭夏樂宋謝莊
藴禮容餘樂度靈方畱景欲暮開九重肅五達鳳參差
龍已沫雲既動河既梁萬里照四空香神之車歸清都
琁庭寂玉殿虚鴻化凝孝風熾顧靈心結皇&KR0736;鴻慶遐
鬯嘉薦令芳翊帝明德永祚深光
樂府詩集卷第二
東吳毛晉訂正男扆再訂
