樂府詩集卷第三十六
太原郭茂倩編次
相和歌辭
清調曲
秋胡行四解魏武帝
西京雜記曰魯人秋胡娶妻三月而遊宦
三年休還家其婦採桑於郊胡至郊而不
識其妻也見而悦之乃遺黃金一鎰妻曰
妾有夫遊宦不返幽閨獨處三年于兹未
有被辱於今日也採桑不顧胡慙而退至
家問妻何在曰行採桑於郊未返既歸還
乃向所挑之婦也夫妻竝慙妻赴沂水而
死列女傳曰魯秋潔婦者魯秋胡之妻也
既納之五日去而宦於陳五年乃歸未至
其家見路傍有美婦人方採桑而說之下
車謂曰力田不如逢豐年力桑不如見國
卿今吾有金願以與夫人婦曰採桑力作
紡績織紝以供衣食奉二親養夫子已矣
不願人之金秋胡遂(逐一作)去歸至家奉金
遺母使人呼其婦婦至乃嚮採桑者也婦
汙其行去而東走自投於河而死樂府解
題曰後人哀而賦之為秋胡行若魏文帝
辭云堯任舜禹當復何為亦題曰秋胡行
廣題曰曹植秋胡行但歌魏德而不取秋
胡事與文帝之辭同也
晨上散關山此道當何難晨上散關山此道當何難牛
頓不起車墮谷間坐盤石之上彈五弦之琴作為清角
韻意中迷煩歌以言志晨上散關山(解一)有何三老公卒
來在我傍有何三老公卒來在我傍負揜被裘似非恒
人謂卿云何困苦以自怨徨徨所欲來到此間歌以言
志有何三老公(解二)我居崑崙山所謂者真人我居崑崙
山所謂者真人道深有可得名山歷觀遨遊八極枕石
嗽流飲泉沉吟不決遂上升天歌以言志我居崑崙山
(解三)去去不可追長恨相牽攀去去不可追長恨相牽攀
夜夜安得寐惆悵以自憐正而不譎辭賦依因經傳所
過西來所傳歌以言志去去不可追(解四)
同前五解武帝
願登泰華山神人共遠遊願登泰華山神人共遠遊經
歴崑崙山到蓬萊飄颻八極與神人俱思得神藥萬歲
為期歌以言志願登泰華山(解一)天地何長久人道居之
短天地何長久人道居之短世言伯陽殊不知老赤松
王喬亦云得道得之未聞庶以夀考歌以言志天地何
長久(解二)明明日月光何所不光昭明明日月光何所不
光昭二儀合聖化貴者獨人不萬國率土莫非王臣仁
義為名禮樂為榮歌以言志明明日月光(解三)四時更逝
去晝夜以成歲四時更逝去晝夜以成歲大人先天而
天弗違不戚年往憂世不治存亡有命慮之為蚩歌以
言志四時更逝去(解四)戚戚欲何念歡笑意所之戚戚欲
何念歡笑意所之壯盛智惠殊不再來愛時進趣將以
惠誰汎汎放逸亦同何為歌以言志戚戚欲何念(解五)
右二曲魏晉樂所奏
同前三首魏文帝
堯任舜禹當復何為百獸率舞鳳凰來儀得人則安失
人則危唯賢知賢人不易知歌以詠言誠不易移鳴條
之役萬舉必全明德通靈降福自天
朝與佳人期日夕殊不來嘉肴不嘗旨酒停杯寄言飛
鳥告余不能俯折蘭黃仰結桂枝佳人不在結之何為
從爾何所之乃在大海隅靈若道言貽爾明珠企予望
之步立躊躇佳人不來何得何須
汎汎渌池中有浮萍寄身流波隨風靡傾芙蓉含芳菡
萏垂榮朝采其實夕佩其英采之遺誰所思在庭雙魚
比目鴛鴦交頸有美一人婉如青揚知音識曲善為樂
方
同前二首傅玄
秋胡子娶婦三日會行仕宦既享顯爵保兹德音以禄
頤親韞比黃金覩一好婦採桑路傍遂下黃金誘以逢
卿玉磨逾絜蘭動彌馨源流絜清水無濁波奈何秋胡
中道懷邪美此節婦高行巍峩哀哉可愍自投長河
秋胡納令室三日官他鄉皎皎絜婦姿冷冷守空房燕
婉不終夕别如参與商憂來猶四海易感難可防人言
生日短愁者苦夜長百草揚春華攘腕採柔桑素手尋
繁枝落葉不盈筐羅衣翳玉體回目流來車君子倦仕
歸車馬如龍驤精誠馳萬里既至兩相忘行人悦令顔
情(借一作)息此樹傍誘以逢卿喻遂下黃金裝烈烈貞女
忿言辭厲秋霜長驅及居室奉金升北堂母立呼婦來
歡情樂未央秋胡見此婦惕然懷探湯負心豈不慙永
誓非所望清濁必異源鳧鳳不竝翔引身赴長流果哉
絜婦腸彼夫既不淑此婦亦太剛
同前陸機
道雖一致塗有萬端吉凶紛藹休咎之源人鮮知命命
未易觀生亦何惜功名所勤
同前七首嵇康
富貴尊榮憂患諒獨多富貴尊榮憂患諒獨多古人所
懼豐屋蔀家人害其上獸惡網羅惟有貧賤可以無它
歌以言之富貴憂患多
貧賤易居貴盛難為工貧賤易居貴盛難為工恥佞直
言與禍相逢變故萬端俾吉作凶思牽黃犬其莫之從
歌以言之貴盛難為工
勞謙有悔忠信可久安勞謙有悔忠信可久安天道害
盈好勝者殘彊梁致災多招禍患欲得安樂獨有無愆
歌以言之忠信可久安
役神者弊極欲疾枯役神者弊極欲疾枯顔回短折不
及童烏縱體滛恣莫不早徂酒色何物今自不辜歌以
言之酒色令人枯
絶智棄學遊心於玄默絶智棄學遊心於玄默過而悔
當不自得垂釣一壑樂一國被髮行歌和者四塞歌以
言之遊心於玄默
思與王喬乘雲遊八極思與王喬乘雲遊八極凌厲五
岳忽行萬億授我神藥自生羽翼呼吸太和練形易色
歌以言之行遊八極
徘徊鍾山息駕於層城徘徊鍾山息駕於層城上蔭華
蓋下采若英受道王母遂升紫庭逍遥天衢千載長生
歌以言之徘徊於層城
同前二首謝惠連
春色遲遲桑何萋萋紅桃含妖綠桺舒荑邂逅粲者游
渚戲蹊華顔易改良願難諧
係風捕影誠知不得念彼奔波意慮廻惑漢女倏忽洛
神飄掦空勤交甫徒勞陳王
同前九首顔延之
椅梧傾高鳳寒谷待鳴律影響豈不懷自遠每相匹婉
彼幽閒女作嬪君子室峻節貫秋霜明豔侔朝日嘉運
既我從欣願自此畢
燕居未及歡良人顧有違脱巾千里外結綬登王畿戒
徒在昧旦左右來相依驅車出郊郭行路正威遲存為
久别離沒為長不歸
嗟余怨行役三陟窮晨暮嚴駕越風寒解鞍犯霜露原
隰多悲凉廻飈卷高樹離獸起荒蹊驚鳥縱横去悲哉
游宦子勞此山川路
迢遥行人遠宛轉年運徂良人(時一作)為此别日月方向
除孰知寒暑積僶俛見榮枯歲草臨空房凉風起坐隅
寢興日已寒白露生庭蕪
勤役從歸願反路遵山河㫺辭秋未素今也歲載華蠶
月觀時暇桑野多經過佳人從所務窈窕援高柯傾城
誰不顧弭節停中阿
年往誠思勞路遠闊音形雖為五載别相與昧平生捨
車遵往路鳬藻馳目成南金豈不重聊自意所輕義心
多苦調密此金玉聲
高節難久淹朅來空復辭遲遲前途盡依依造門基上
堂拜嘉慶入室問何之日草行采歸物色桑榆時美人
望昏至慙歎前相持
有懷誰能已聊用申苦難離居殊年載一别阻河關春
來無時豫秋至恒早寒明發動愁心閨中夜長歎惨悽
歲方晏日落遊子顔
高張生絶絃聲急由調起自㫺枉光塵結言固終始如
何久為别百行愆諸已君子失明義誰與偕沒齒愧彼
行露詩甘之長川汜
同前七首王融
日月共為照松筠俱以貞佩分甘自遠結鏡待君明且
協金蘭好方愉琴瑟情佳人忽千里空閨積思生
景落中軒坐悠悠望城闕高樹生夕烟曾樓滿初月光
隂非或異山川屢難越輟泣揜鉛姿搔首亂雲鬟
傾魂屬徂火搖念待方秋凉氣承宇結明熠傃階流三
星亦虛映四屋惨多愁思君如萱草一見乃忘憂
杼軸(衿袖一作)鬱不諧契闊迷新故朔風欄上發寒鳥林間
度客遠乏衣裘歲晏饒霜露参差興别緒依遲(違一作)起
離慕
願言如可行信邁亦亡反睇景不告勞瞻途寧遽遠何
以淹歸轍蠶妾事春晚送目亂前華馳心迷舊婉
椒佩容有結振芳岐路隅黃金徒以賦白珪終不渝明
心良自皎安用久踟蹰遄車反枌巷流目下西虞
披帷惕(悵一作)有望出門遲所欲彼美復來儀慙顔變欣
矚蘭艾隔芳蕕涇渭分清濁去去夫人子請徇川之曲
同前高適
妾本邯鄲未嫁時容華倚翠人未知一朝結髮從君子
將妾迢迢東路陲時逢大道無難阻君方遊宦從陳汝
蕙樓獨臥頻度春彩落辭君幾徂暑三月垂楊蠶未眠
攜籠結侣南陌邊道逢行子不相識贈妾黃金買少年
妾家夫壻輕離久寸心誓與長相守願言行路莫多情
送妾貞心在人口日暮蠶飢相命歸攜籠端飾來庭闈
勞心苦力終無恨所冀君恩那可依聞說行人已歸止
乃是向來贈金子相看顔色不復言相顧懷慙有何已
從來自隠無疑背直為君情也相會如何咫尺仍有情
況復迢迢千里外此時顧恩不顧身念君此日赴河津
莫道向來不得意故欲畱規誡後人
瑟調曲
古今樂錄曰王僧虔技錄瑟調曲有善哉
行隴西行折楊桺行西門行東門行東西
門行却東西門行順東西門行飲馬行上
畱田行新城安樂宫行婦病行孤子生行
放歌行大牆上蒿行野田黃爵行釣竿行
臨高臺行長安城西行武舍之中行雁門
太守行豔歌何嘗行艷歌福鍾行艷歌雙
鴻行煌煌京洛行帝王所居行門有車馬
客行牆上難用趨行日重光行蜀道難行
櫂歌行有所思行蒲坂行採梨橘行白楊
行胡無人行青龍行公無渡河行荀氏錄
所載十五曲傳者九曲武帝朝日自惜古
公文帝朝遊上山明帝赫赫我徂古辭來
日竝善哉古辭羅敷艷歌行是也其六曲
今不傳五嶽善哉行武帝鴻雁却東西門
行長安長安城西行雙鴻福鍾竝艷歌行
牆上牆上難用趨行是也其器有笙笛節
琴瑟筝琵琶七種歌弦六部張永錄云未
歌之前有七部弦又在弄後晉宋齊止四
器也
善哉行六解古辭
樂府解題曰古辭云來日大難口燥脣乾
言人命不可保當見親友且永長年術與
王喬八公遊焉又魏文帝詞云有美一人
婉如清揚言其妍麗知音識曲樂為樂方
令人忘憂此篇諸集所出不入樂志按魏
明帝步出夏門行曰善哉殊復善弦歌樂
我情然則善哉者蓋歎美之辭也
來日大難口燥脣亁今日相樂皆當喜歡(解一)經歴名山
芝草飜飜仙人王喬奉藥一丸(解二)自惜袖短内手知寒
慙無靈輙以報趙宣(解三)月沒参横北斗闌干親交在門
飢不及飡(解四)歡日尚少戚日苦多以何忘憂彈筝酒歌
(解五)淮南八公要道不煩参駕六龍遊戲雲端(解六)
同前七解魏武帝
古公亶甫積德垂仁思弘一道哲王於豳(解一)太伯仲雍
王德之仁行施百世斷髮文身(解二)伯夷叔齊古之遺賢
讓國不用餓殂首山(解三)智哉山甫相彼宣王何用杜伯
累我聖賢(解四)齊桓之霸頼得仲父後任豎刁蟲流出戶
(解五)晏子平仲積德兼仁與世沈德未必思命(解六)仲尼之
世王國為君隨制飲酒揚波使官(解七)
同前六解武帝
自惜身薄祜夙賤罹孤苦既無三徙教不聞過庭語(解一)
其窮如抽裂自以思所怙雖懷一介志是時其能與(解二)
守窮者貧賤惋歎淚如雨泣涕於悲夫乞活安能覩(解三)
我願於天窮琅邪傾側左雖欲竭忠誠欣公歸其楚(解四)
快人由為歎抱情不得叙顯行天教人誰知莫不緒(解五)
我願何時隨此歎亦難處今我將何照於光曜釋銜不
如雨(解六)
同前五解武帝
朝日樂相樂酣飲不知醉悲弦激新聲長笛吹清氣(解一)
弦歌感人腸四坐皆歡悦寥寥高堂上凉風入我室(解二)
持滿如不盈有德者能卒君子多苦心所愁不但一(解三)
慊慊下白屋吐握不可失衆賓飽滿歸主人苦不悉(解四)
比翼翔雲漢羅者安所羇冲静得自然榮華何足為(解五)
同前六解文帝
上山採薇薄草苦飢溪谷多風霜露沾衣(解一)野雉羣雊
猿猴相追還望故鄉鬱何壘壘(解二)高山有崖林木有枝
憂來無方人莫之知(解三)人生如寄多憂何為今我不樂
歲月其馳(解四)湯湯川流中有行舟隨波轉薄有似客遊
(解五)策我良馬被我輕裘載馳載驅聊以忘憂(解六)
同前五解文帝
朝遊高臺觀夕宴華池隂大酋奉甘醪狩人獻嘉禽(解一)
齊倡發東舞秦筝奏西音有客從南來為我彈清琴(解二)
五音紛繁會拊者激微吟淫魚乘波聽踴躍自浮沉(解三)
飛鳥飜翔舞悲鳴集北林樂極哀情來寥亮摧肝心(解四)
清角豈不妙德薄所不任大哉子野言弭弦且自禁(解五)
右六曲魏晉樂所奏
同前文帝
有美一人婉如清揚妍姿巧笑和媚心腸知音識曲善
為樂方哀弦微妙清氣含芳流鄭激楚度宫中商感心
動耳綺麗難忘離鳥夕宿在彼中洲延頸鼓翼悲鳴相
求眷然顧之使我心愁嗟爾㫺人何以忘憂
同前八解魏明帝
我徂我征伐彼蠻虜練師簡卒爰正其旅(解一)輕舟竟川
初鴻依浦桓桓猛毅如羆如虎(解二)發枹若雷吐氣成雨
旄旍指麾進退應矩(解三)百馬齊轡御由造父休休六軍
咸同斯武(解四)兼塗星邁亮兹行阻行行日遠西背京許
(解五)遊弗淹旬遂届揚土奔宼震懼莫敢當御(解六)虎臣烈
將怫欝充怒淮泗肅清奮揚微所(解七)運德曜威惟鎮惟
撫反旆言歸旆入皇祖(解八)
同前四解魏明帝
赫赫大魏王師徂征冒暑討亂振曜威靈(解一)汎舟黃河
隨波潺湲通渠回越行路綿綿(解二)綵旄蔽日旌旒翳天
淫魚瀺灂遊嬉深淵(解三)唯塘洎從如流不為單握揚楚
心惆悵歌採薇心綿綿在淮肥願君速捷(節一作)早旋歸
(解四)
右二曲魏晉樂所奏
同前謝靈運
陽谷躍升虞淵引落景曜東隅晼晚西薄三春燠叙九
秋蕭索凉來温謝寒往暑却居德斯頤積善嬉謔隂灌
陽叢凋華墮萼歡去易惨悲至難鑠激涕當歌對酒當
酌鄙哉愚人戚戚懷瘼善哉達士滔滔處樂
同前江淹
置酒坐飛閣逍遥臨華池神飈自遠至左右芙蓉披綠
竹夾清水秋蘭被幽崖月出照園中冠珮相追隨客從
南楚來為我吹参差淵魚猶伏涌聽者未云罷高文一
何綺小儒安足為肅肅廣殿隂雀聲愁北林衆賓還城
邑何用慰我心
同前僧貫休
有美一人兮婉如清揚識曲别音兮令姿煌煌繡袂捧
琴兮登君子堂如彼萱草兮使我憂忘欲贈之以紫玉
尺白銀璫久不見之兮湘水茫茫
同前僧齊已
大鵬刷翮謝溟渤青雲萬層高突出下視秋濤空渺瀰
舊處魚龍皆細物人生在世何容易眼濁心昏信生死
願除嗜慾待身輕攜手同尋列仙事
來日大難李白
來日一身攜糧負薪道長食盡苦口焦脣今日醉飽樂
過千春仙人相存誘我遠學海凌三山陸憩五嶽乘龍
上三天飛目瞻兩角授以神藥金丹滿握蟪蛄蒙恩深
愧短促思填東海彊銜一木道重天地軒師廣成蟬翼
九五以求長生下士大笑如蒼蠅聲
當來日大難曹植
樂府解題曰曹植擬善哉行為日苦短
日苦短樂有餘乃置玉樽辦東厨廣情故心相於闔門
置酒和樂欣欣遊馬後來袁車解輪今日同堂出門異
鄉别易會難各盡杯觴
同前元稹
當來日大難行前有坂後有坈大梁側小梁傾兩軸相
絞兩輪相撐大牛竪小牛横烏啄牛背足跌力獰當來
日大難行太行雖險險可使平輪軸自撓牽制不停泥
潦漸久荆棘旋生行必不得不如不行
樂府詩集卷第三十六
東吳毛晉訂正男扆再訂
