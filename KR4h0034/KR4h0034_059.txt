樂府詩集卷第五十九
太原郭茂倩編次
琴曲歌辭
昭君怨王嬙
樂府解題曰王嬙字昭君琴操載昭君齊
國王穰女端正閒麗未嘗窺門戶穰以其
有異於人求之者皆不與年十七獻之元
帝元帝以地遠不之幸以備後宫積五六
年帝每遊後宫常怨不出後單于遣使朝
貢帝宴之盡召後宫昭君盛飾而至帝問
欲以一女賜單于能者往昭君乃越席請
行時單于使在㫄驚恨不及昭君至匈奴
單于大悅以為漢與我厚縱酒作樂遣使
報漢白璧一隻騵馬十匹胡地珍寶之物
昭君恨帝始不見遇乃作怨&KR0736;之歌單于
死子世達立昭君謂之曰為胡者妻母為
秦者㪅娶世達曰欲作胡禮昭君乃吞藥
而死按漢書匈奴傳曰竟寧中呼韓邪來
朝漢歸王昭君號寧胡閼氏呼韓邪死子
雕陶莫臯立為復株絫若鞮單于復妻昭
君不言飲藥而死
秋木萋萋其葉萎黃有鳥處山集于苞桑養育毛羽形
容生光既得升雲上遊曲房離宫絶曠身體摧藏志念
抑沈不得頡頏雖得委食心有徊徨我獨伊何改往變
常翩翩之鷰遠集西羌高山峩峩河水泱泱父兮母兮
道里悠長嗚呼哀哉憂心惻傷
同前王叔英妻劉氏
一生竟何定萬事最難&KR0854;丹青失舊儀玉匣成秋草想
妾辭關淚至今猶未燥漢使汝南還殷勤為人道
同前陳後主
圖形漢宫裏遥聘單于庭狼山聚雲暗龍沙飛雪輕笳
吟度隴咽笛轉出關鳴啼妝寒葉下愁眉塞月生只餘
馬上曲猶作别時聲
同前白居易
明妃風貌最娉婷合在椒房應四星只得當年備宫掖
何曾專夜奉幃屛見疎從道迷圖畫知屈那教配虜庭
自是君恩薄如紙不須一向恨丹青
同前二首張祜
萬里邊城遠千山行路難舉頭唯見月何處是長安
漢庭無大議戎虜幾先和莫羨傾城色昭君恨最多
同前梁氏瓊
自古無和親貽災到妾身胡風嘶去馬漢月弔行輪衣
薄狼山雪妝成虜塞春回看父母國生死畢胡塵
明妃怨楊凌
漢國明妃去不還馬駞弦管向陰山匣中縱有菱花鏡
羞到單于照舊顔
蔡氏五弄
琴歴曰琴曲有蔡氏五弄琴集曰五弄遊
春淥水幽居坐愁秋&KR0736;竝宫調蔡邕所作
也琴書曰邕性沈厚雅好琴道嘉平初入
青溪訪鬼谷先生所居山有五曲一曲製
一弄山之東曲常有仙人遊故作遊春南
曲有澗冬夏常淥故作淥水中曲即鬼谷
先生舊所居也深邃岑寂故作幽居北曲
高巖猨鳥所集感物愁坐故作坐愁西曲
灌水吟秋故作秋&KR0736;三年曲成出示馬融
甚異之琴議曰隋煬帝以嵇氏四弄蔡氏
五弄通謂之九弄今按近世作者多因題
命辭無復本意云
遊春曲二首王維
萬樹江邊杏新開一夜風滿園深淺色照在綠波中
上苑何窮樹花開次第新香車與絲騎風靜亦生塵
遊春辭二首王維
曲江絲桺變煙條寒骨冰隨暖氣銷纔見春光生綺陌
已聞青樂動雲韶
經過桺陌與桃蹊尋逐風光著處迷鳥度時時衝絮起
花繁衮衮壓枝低
同前三首令狐楚
晚遊臨碧殿日上望春亭芳樹羅仙仗晴山展翠屏
一夜好風吹新花一萬枝風前調玉管花下簇金羈
閶闔春風起蓬萊雪水消相將折楊桺爭取最長條
淥水曲江奐
塘上蒲欲齊汀洲杜將歇春心既易蕩春流豈難越桂
檝及晚風菱江映初月芳香若可贈為君步羅襪
同前吳均
香曖金堤滿湛淡春塘溢已送行臺花復倒高樓日
同前二首江洪
塵容不忍飾臨池客未歸誰能别淥水全取浣羅衣
潺湲復皎㓗輕鮮自可悦横使有情禽照影遂孤絶
同前李白
淥水明秋月南湖採白蘋荷花嬌欲語愁殺蕩舟人
淥水辭李賀
今宵好風月阿侯在何處為有傾城色(人一作)翻成足愁
苦東湖採蓮葉南湖拔蒲根(滿茸一作折)未持寄小姑且持
感愁魂(秋風一作感)
幽居弄顧況
苔衣生花露滴月入西林蕩東壁扣商占角兩三聲洞
戶谿窗一冥寂獨去滄洲無四隣身嬰世網此何身關
情命曲寄惆悵久别江南山裏人
秋&KR0736;二首李白
春陽如昨日碧樹鳴黃鸝蕪然蕙草草颯爾涼風吹天
秋木葉下月冷莎鷄悲坐愁羣芳歇白露凋華滋
閼氏黃葉落妾望白登臺月出(海上一作)碧雲斷蟬聲(單于一作)
秋色來胡兵沙塞合漢(望一作)使玉關回征客無歸日空
悲蕙草摧
同前二首鮑溶
胡風吹雁翼遠别無人鄉君近雁來處幾回斷君腸㫺
奉千日書撫心怨星霜無書又千日世路重茫茫燕國
有佳麗蛾眉富春光自然君歸晚花落君空堂君其若
不然歲晚雙鴛鴦顧兔蝕殘月幽光不如星女兒晚事
夫顔色同秋螢秋日邊馬&KR0736;武夫不遑寧燕歌易水怨
劒舞蛟龍腥風折連枝樹水翻無蔕萍立身多戶門何
必燕山銘生世不如鳥雙雙比翼翎
季秋天地閒(閉一作)萬物生意足我憂長於生安得及草
木試從古人願致酒歌秉燭燕趙皆世人詎能長似玉
俯憐老期近仰視日車速蕭颯御風君魂夢願相逐百
年夜銷半端為垂纓束
同前司空曙
靜與嬾相偶年將衰共催前途歡不集往事恨空來晝
景委紅葉月華鋪綠苔沈&KR0736;㪅何有結坐玉琴哀
同前司空圖
身病時亦危逢秋多慟哭風波一搖蕩天地幾翻覆孤
螢出荒池落葉穿破屋勢利長草草何人訪幽獨
同前二首王維
網軒凉吹動輕衣夜聽㪅長玉漏稀月渡天河光轉溼
鵲驚秋樹葉頻飛
宫連太液見蒼波暑氣微清秋意多一夜輕風蘋末起
露珠翻盡滿池荷
胡笳十八拍蔡琰
後漢書曰蔡琰字文姬邕之女也博學有
才辯又妙於音律適河東衞仲道夫亾無
子歸寧于家興平中天下喪亂文姬沒於
南匈奴在胡中十二年生二子曹操痛邕
無嗣乃遣使者以金璧贖之而重嫁陳畱
董祀後感傷亂離追懷悲憤作詩二章蔡
琰别傳曰漢末大亂琰為胡騎所獲在右
賢王部伍中春月登胡殿感笳之音作詩
言志曰胡笳動兮邊馬鳴孤雁歸兮聲嚶
嚶唐劉商胡笳曲序曰蔡文姬善琴能為
離鸞别鶴之操胡虜犯中原為胡人所掠
入番為王后王甚重之武帝與邕有舊敕
大將軍贖以歸漢胡人&KR0736;慕文姬乃捲蘆
葉為吹笳奏哀怨之音後董生以琴寫胡
笳聲為十八拍今之胡笳弄是也琴集曰
大胡笳十八拍小胡笳十九拍竝蔡琰作
按蔡翼琴曲有大小胡笳十八拍沈遼集
世名流家聲小胡笳又有契聲一拍共十
九拍謂之祝家聲祝氏不詳何代人李良
輔廣陵止息譜序曰契者明會合之至理
殷勤之餘也李肇國史補曰唐有董庭蘭
善沈聲祝聲蓋大小胡笳云
第一拍
我生之初尚無為我生之後漢祚衰天不仁兮降亂離
地不仁兮使我逢此時干戈日尋兮道路危民卒流亾
兮共哀悲煙塵蔽野兮胡虜盛志意乖兮節義虧對殊
俗兮非我宜遭惡辱兮當告誰笳一會兮琴一拍心潰
死兮無人知
第二拍
戎羯逼我兮為室家將我行兮向天涯雲山萬重兮歸
路遐疾風千里兮揚塵沙人多㬥猛兮如蟲蛇控弦被
甲兮為驕奢兩拍張懸兮弦欲絶志摧心折兮自悲嗟
第三拍
越漢國兮入胡城亾家失身兮不如無生氈裘為裳兮
骨肉震驚羯羶為味兮枉遏我情鞞鼓喧兮從夜達明
風浩浩兮暗塞昏營傷今感㫺兮三拍成銜悲畜恨兮
何時平
第四拍
無日無夜兮不&KR0736;我鄉土稟氣含生兮莫過我最苦天
災國亂兮人無主唯我薄命兮沒戎虜俗殊心異兮身
難處嗜慾不同兮誰可與語尋&KR0736;涉歴兮何囏阻四拍
成兮益悽楚
第五拍
雁南征兮欲寄邊心雁北歸兮為得漢音雁飛高兮邈
難尋空腸斷兮&KR0736;愔愔攢眉向月兮撫雅琴五拍泠泠
兮意彌深
第六拍
冰霜凛凛兮身苦寒飢對肉酪兮不能飡夜聞隴水兮
聲嗚咽朝見長城兮路杳漫追&KR0736;往日兮行李難六拍
悲來兮欲罷彈
第七拍
日草風悲兮邊聲四起不知愁心兮說向誰是原野蕭
條兮烽戍萬里俗賤老弱兮少壯爲美逐有水草兮安
家葺壘牛羊滿地(野一作)兮聚如蜂蟻草盡水竭兮羊馬
皆徙七拍流恨兮惡居於此
第八拍
爲天有眼兮何不見我獨漂流爲神有靈兮何事處我
天南海北頭我不負天兮天何配我殊匹我不負神兮
神何殛我越荒州製兹八拍兮擬排憂何知曲成兮轉
悲愁
第九拍
天無涯兮地無邊我心愁兮亦復然人生倏忽兮如白
駒之過隙然不得歡樂兮當我之盛年怨兮欲問天天
蒼蒼兮上無緣舉頭仰望兮空雲煙九拍懷情兮誰為
傳
第十拍
城頭烽火不曾滅疆場征戰何時歇殺氣朝朝衝塞門
胡風夜夜吹邊月故鄉隔兮音塵絶哭無聲兮氣將咽
一生辛苦兮緣别離十拍悲深兮淚代血
第十一拍
我非貪生而惡死不能捐身兮心有以生乃既得兮歸
桑梓死當埋骨兮長已矣日居月諸兮在我壘胡人寵
我兮有二子鞠之育之不羞恥愍之念之兮生長邊鄙
十有一拍兮因兹起哀響兮徹心髓
第十二拍
東風應律兮暖氣多漢家天子兮布陽和羌胡踏舞兮
共謳歌兩國交歡兮罷兵戈忽逢漢使兮稱近詔遣千
金兮贖妾身喜得生還兮逢聖君嗟别二子兮會無因
十有二拍兮哀樂均去住兩情兮誰具陳
第十三拍
不謂殘生兮却得旋歸撫抱胡兒兮泣下霑衣漢使迎
我兮四牡騑騑胡兒號兮誰得知與我生死兮逢此時
愁為子兮日無光輝焉得羽翼兮將汝歸一步一遠兮
足難移魂消影絶兮恩愛遺十有三拍兮弦急調悲肝
腸攪刺兮人莫我知
第十四拍
身歸國兮兒莫知隨心懸懸兮長如飢四時萬物兮有
盛衰唯有愁苦兮不暫移山高地闊兮見汝無期㪅深
夜闌兮夢汝來斯夢中執手兮一喜一悲覺後痛吾心
兮無休歇時十有四拍兮涕淚交垂河水東流兮心是
&KR0736;
第十五拍
十五拍兮節調促氣填胸兮誰識曲處穹廬兮偶殊俗
願歸來兮天從欲再還漢國兮歡心心有憶兮愁轉深
日月無私兮曾不照臨子母分離兮意難任同天隔越
兮如商參生死不相知兮何處尋
第十六拍
十六拍兮&KR0736;茫茫我與兒兮各一方日東月西兮徒相
望不得相隨兮空斷腸對萱草兮徒想憂忘彈鳴琴兮
情何傷今别子兮歸故鄉舊怨平兮新怨長泣血仰頭
兮訢蒼蒼生我兮獨罹此殃
第十七拍
十七拍兮心鼻酸關山阻脩兮行路難去時懷土兮枝
枯葉乾沙場白首兮刀痕箭瘢風霜凛凛兮春夏寒人
馬飢虺兮骨肉單豈知重得兮入長安歎息欲絶兮淚
闌干
第十八拍
胡笳本自出胡中綠琴翻出音律同十八拍兮曲雖終
響有餘兮&KR0736;未竆是知絲竹微妙兮均造化之功哀樂
各隨人心兮有變則通胡與漢兮異域殊風天與地隔
兮子西母東苦我怨氣兮浩於長空六合離兮受之應
不容
胡笳十八拍劉商
第一拍
漢室將衰兮四夷不賓動干戈兮征戰頻哀哀父母生
育我見離亂兮當此辰紗窗對鏡未經事將謂珠簾能
蔽身一朝虜騎入中國蒼黃處處逢胡人忽將薄命委
鋒鏑可惜紅顔隨虜塵
第二拍
馬上將余向絶域厭生求死死不得戎羯腥膻豈是人
豺狼喜怒難姑息行盡天山足霜霰風土蕭條近胡國
萬里重陰鳥不飛寒沙莽莽無南北
第三拍
如羈囚兮在縲紲憂慮萬端無處說使余力兮翦余髮
食余肉兮飲余血誠知殺身願如此以余爲妻不如死
早被蛾眉累此身空悲弱質柔如水
第四拍
山川路長誰記得何處天涯是鄉國自從驚怖少精神
不覺風霜損顔色夜中歸夢來又去朦朧豈解傳消息
漫漫胡天呌不聞明明漢月應相識
第五拍
水頭㝛兮草頭坐風吹漢地衣裳破羊脂沐髮長不梳
羔子皮裘領仍左狐襟狢袖腥復膻晝披行兮夜披臥
氈帳時移無定居日月長兮不可過
第六拍
怪得春光不來久胡中風土無花桺天翻地覆誰得知
如今正南看北斗姓名音信兩不通終日經年常閉口
是非取與在指撝言語傳情不如手
第七拍
男兒婦人帶弓箭塞馬蕃羊臥霜霰寸步東西豈自由
偷生乞死非情願龜兹篳篥愁中聽碎葉琵琶夜深怨
竟夕無雲月上天故鄉應得重相見
第八拍
憶㫺私家恣嬌小遠取珍禽學馴擾如今淪棄念故鄉
悔不當初放林表朔風蕭蕭寒日草星河寥落胡天曉
旦夕&KR0736;歸不得歸愁心想似籠中鳥
第九拍
當日蘇武單于問道是賓鴻解傳信學他刺血寫得書
書上千重萬重恨髯胡少年能走馬彎弓射飛無遠近
遂令邊雁轉怕人絶域何由達方寸
第十拍
恨凌辱兮惡腥羶憎胡地兮怨胡天生得胡兒欲棄捐
及生母子情宛然貌殊語異憎還愛心中不覺常相牽
朝朝草草在眼前腹生手養寧不憐
第十一拍
日來月往相催遷迢迢星歲欲周天無冬無夏臥霜霰
水凍草枯為一年漢家甲子有正朔絶域三光空自懸
幾回鴻雁來又去腸斷蟾蜍虧復圓
第十二拍
破瓶落井空永沈故鄉望斷無歸心寧知遠使問姓名
漢語泠泠傳好音夢魂幾度到鄉國覺後翻成哀怨深
如今果是夢中事喜過悲來情不任
第十三拍
童稚牽衣雙在側將來不可畱又憶還鄉惜别兩難分
寧棄胡兒歸舊國山川萬里復邊戍背面無由得消息
淚㾗滿面對殘陽終日依依向南北
第十四拍
莫以胡兒可羞恥恩情亦各言其子手中十指有長短
截之痛惜皆相似還鄉豈不見親族念此飄零隔生死
南風萬里吹我心心亦隨風渡遼水
第十五拍
歎息襟懷無定分當時怨來歸又恨不知愁怨情若何
似有鋒鋩擾方寸悲歡竝行情未快心意相尤自相問
不緣生得天屬親豈向仇讎結恩信
第十六拍
去時只覺天蒼蒼歸日始知胡地長重陰白日落何處
秋雁所向應南方平沙四顧自迷惑遠近悠悠隨雁行
征途未盡馬蹄盡不見行人邊草黃
第十七拍
行盡胡天千萬里唯見黃沙白雲起馬饑跑雪銜草根
人渴敲冰飲流水燕山髣髴辨烽戍鼙鼓如聞漢家壘
努力前程是帝鄉生前免向胡中死
第十八拍
歸來故鄉見親族田園半蕪春草綠明燭重然煨燼灰
寒泉㪅洗沈泥玉載持巾櫛禮儀好一弄絲桐生死足
出入關山十二年哀情盡在胡笳曲
胡笳曲吳邁遠
輕命重意氣古來豈但今緩頰獻一說揚眉受千金邊
風落寒草鳴笳墜飛禽越情結楚&KR0736;漢耳聽胡音既懷
離俗傷復悲朝光侵日當故鄉沒遥見浮雲陰
同前陶弘景
負扆飛天歴與奪徒紛紜百年三五代終是甲辰君
同前二首江洪
藏器欲逢時年來不相讓紅顔征戍兒白首邊城將
落日慘無光臨河獨飲馬飋颶夕風高聯翩飛雁下
樂府詩集卷第五十九
東吳毛晉訂正男扆再訂
