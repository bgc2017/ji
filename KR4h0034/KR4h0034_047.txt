樂府詩集卷第四十七
太原郭茂倩編次
清商曲辭
吳聲歌曲
春江花月夜二首隋煬帝
晉書樂志曰春江花月夜玉樹後庭花堂
堂竝陳後主所作後主常與宫中女學士
及朝臣相和為詩太常令何胥又善於文
詠採其尤豔麗者以為此曲
草江平不動春花滿正開流波將月去潮水帶星來
夜露含花氣春潭瀁月暉漢水逢游女湘川值兩妃
同前諸葛穎
花帆渡桺浦結纜隱梅洲月色含江樹花影覆船樓
同前二首張子容
林花發岸口氣色動江新此夜江中月流光花上春分
明石潭裏宜照浣紗人
交甫憐瑶佩仙妃難重期沈沈綠江晚惆悵碧雲姿初
逢花上月言是弄珠時
同前張若虚
春江潮水連海平海上明月共潮生灩灩隨波千萬里
何處春江無月明江流宛轉遶芳甸月照花林皆似霰
空裏流(流一作)霜不覺飛汀上白沙看不見江天一色無
纖塵皎皎空中孤月輪江畔何人初見月江月何年初
照人人生代代無窮已江月年年望相似不知江月待
何人但見長江送流水白雲一片去悠悠青楓浦上不
勝愁誰家今夜扁舟子何處相&KR0736;明月樓可憐樓上月
徘徊應照離人妝鏡臺玉戶簾中卷不去擣衣砧上拂
還來此時相望不相聞願逐月華流照君鴻雁長飛光
不度魚龍潛躍水成文昨夜閒潭夢落花可非春半不
還家江水流春去欲盡江潭落月復西斜斜月沉沉藏
海霧碣石瀟湘無限路不知乘月幾人歸落月搖情滿
江樹
同前溫庭筠
玉樹歌闌海雲黑花庭忽作青蕪國秦淮有水水無情
還向金陵漾春色楊家二世安九重不御華芝嫌六龍
百幅錦帆風力滿連天展盡金芙蓉珠翠丁星復明滅
龍頭劈浪哀笳發千里涵空照水魂萬枝破鼻團香(作一)
(香)雪漏轉霞高滄海西頗黎枕上聞天雞蠻弦玳雁曲
如語一醉昏昏天下迷四方傾動煙塵起猶在濃香夢
魂裏後主荒宫有曉鶯飛來只隔西江水
玉樹後庭花陳後主
隋書樂志曰陳後主於清樂中造黃驪留
及玉樹後庭花金釵兩鬢垂等曲與幸臣
等製其歌詞綺豔相高極於輕蕩男女唱
和其音甚哀五行志曰禎明初後主作新
歌辭甚哀怨令後宫美人習而歌之其辭
曰玉樹後庭花花開不復久時人以歌䜟
此其不久兆也南史曰後主張貴妃名麗
華與龔孔二貴嬪王李二美人張嶭二淑
媛袁昭儀何婕妤江脩容等竝有寵又以
宫人袁大捨等為女學士每引賓客游宴
則使諸貴人女學士與狎客共賦新詩采
其尤豔麗者以為曲調被以新聲選宫女
千數歌之其曲有玉樹後庭花臨春樂等
其略云璧月夜夜滿瓊樹朝朝新大抵皆
美張貴妃孔貴嬪之容色按大業拾遺記
璧月句蓋江總辭也
麗宇芳林對高閣新妝豔質本傾城映戶凝嬌乍不進
出帷含態笑相迎妖姬臉似花含露玉樹流光照後庭
同前張祐
輕車何草草獨唱後庭花玉座誰為主徒悲張麗華
堂堂温庭筠
錢塘岸上春如織淼淼寒潮帶晴色淮南游客馬連嘶
碧草迷人歸不得風飄客意如吹煙纖指殷懃傷雁弦
一曲堂堂紅燭筵金鯨瀉酒如飛泉
三閣詞四首劉禹錫
三閣詞劉禹錫所作吳聲曲也南史曰陳
後主至德二年於光昭殿前起臨春結綺
望仙三閣高數十丈竝數十間窗牖壁帶
懸楣欄檻之類皆以沉檀香為之又飾以
珠玉間以珠翠外施珠簾内有寳床寳帳
服玩瑰麗近古未有每微風暫至香聞數
里朝日初照光映後庭其下積石為山引
水為池植以竒樹雜以花藥後主自居臨
春閣張貴妃居結綺閣龔孔二貴嬪居望
仙閣竝復道交相往來
貴人三閣上日晏未梳頭不應有恨事嬌甚却成愁
珠箔曲瓊鈎子細見揚州北兵那得度浪語判悠悠
沈香帖閣柱金縷畫門&KR0925;回首降幡下已見黍離離
三人出眢井一身登檻車朱門漫臨水不可見鱸魚
泛龍舟隋煬帝
隋書樂志曰煬帝大製豔篇辭極滛綺令
樂正白明達造新聲剏萬歲樂藏鉤樂七
夕相逢樂舞席同心髻玉女行觴神仙畱
客擲磚續命斷雞子鬭百草汎龍舟還舊
宫長樂花十二時等曲掩抑摧藏哀音斷
絶唐書樂志曰汎龍舟隋煬帝江都宫作
舳艫千里泛歸舟言旋舊鎮下揚州借問揚州在何處
淮南江北海西頭六轡聊停御百丈暫罷開山歌棹謳
詎似江東掌間地獨自稱言鑑裏游
黃竹子歌
唐李康成曰黃竹子歌江陵女歌皆今時
吳歌也
江邊黃竹子堪作女兒箱一船使兩槳得娘還故鄉
江陵女歌
雨從天上落水從橋下流拾得娘裙帶同心結兩頭
神弦歌
古今樂錄曰神弦歌十一曲一曰㝛阿二
曰道君三曰聖郎四曰嬌女五曰白石郎
六曰青溪小姑七曰湖就姑八曰姑恩九
曰採菱童十曰明下童十一曰同生
㝛阿曲
蘇林開天門趙尊閉地戶神靈亦道同眞官今來下
右一曲
道君曲
中庭有樹自語梧桐推枝布葉
右一曲
聖郎曲
左亦不佯佯右亦不翼翼仙人在郎傍玉女在郎側酒
無沙糖味為他通顔色
右一曲
嬌女詩
北遊臨河海遥望中菰菱芙蓉發盛華渌水清且澄弦
歌奏聲節髣髴有餘音
蹀躞越橋上河水東西流上有神仙(仙聖一作)下有西流魚
行不獨自三三兩兩俱
右二曲
白石郎曲
白石郎臨江居前導江伯後從魚
積石如玉列松如翠郎豔獨絶世無其二
右二曲
青溪小姑曲
吳均續齊諧記曰會稽趙文韶宋元嘉中
為東扶侍廨在青溪中橋秋夜步月悵然
&KR0736;歸乃倚門唱烏飛曲忽有青衣年可十
五六許詣門曰女郎聞歌聲有悅人者逐
月游戲故遣相問文韶都不之疑遂邀暫
過須臾女郎至年可十八九許容色絶妙
謂文韶曰聞君善歌能為作一曲否文韶
即為歌草生盤石下聲甚清美女郎顧青
衣取箜篌鼓之泠泠似楚曲又令侍婢歌
繁霜自脫金簪扣箜篌和之婢乃歌曰歌
繁霜繁霜侵曉幕何意空相守坐待繁霜
落留連宴寢將旦别去以金簪遺文韶文
韶亦贈以銀盌及瑠璃七明日於青溪廟
中得之乃知得所見青溪神女也按于寶
搜神記曰廣陵蔣子文嘗為秣陵尉因擊
賊傷而死吳孫權時封中都侯立廟鍾山
異苑曰青溪小姑蔣侯第三妹也
開門白水側近橋梁小姑所居獨處無郎
右一曲
湖就姑曲
赤山湖就頭孟陽二三月綠蔽賁荇藪
湖就赤山磯大姑大湖東仲姑居湖西
右二曲
姑恩曲
明姑遵八風蕃謁雲日中前導陸離獸後從朱鳥麟鳳
凰
苕苕山頭柏冬夏葉不衰獨當被天恩枝葉華威蕤
右二曲
採蓮童曲
泛舟採菱葉過摘芙蓉花扣檝命童侣齊聲採蓮歌
東湖扶菰童西湖採菱芰不持歌作樂為持解愁&KR0736;
右二曲
明下童曲
走馬上前阪石子彈馬蹄不惜彈馬蹄但惜馬上兒
陳孔驕赭白陸郎乘班騅徘徊射堂頭望門不欲歸
右二曲
同生曲
人生不滿百常抱千歲憂早知人命促秉燭夜行游
歲月如流邁行已及素秋蟋蟀鳴空堂感悵令人憂
右二曲
神弦曲李賀
西山日没東山昏颷風吹馬馬踏雲畫弦素管聲淺繁
花裙綷䌨步秋塵桂葉刷風桂墜子青狸哭血寒狐死
古壁彩虬金帖尾雨工騎入秋潭水(騎入潭水一作雨公夜)百年
老鴞成木魅笑聲碧火巢中起
神弦别曲李賀
巫山(陽一作)小女隔雲别松花春風山上發(花山上發一作春風松)
綠蓋獨穿香逕歸白馬花竿前孑孑蜀江風澹水如羅
墮蘭誰泛相經過南山桂樹為君死雲衫殘汙紅脂花
祠漁山神女歌王維
張茂先神女賦序曰魏濟北從事弦超嘉
平中夜夢神女來自稱天上玉女姓成公
字智瓊東郡人早失父母天地哀其孤苦
令得下嫁後三四日一來即乘輜軿衣羅
綺智瓊能隱其形不能藏其聲且芬香達
于室宇頗為人知一旦神女别去畱贈裙
衫裲襠述征記曰魏嘉平中有神女成公
智瓊降弦超同室疑其有姦智瓊乃絶後
五年超使將之洛西至濟北漁山下䧟上
遥望曲道頭有車馬似智瓊果至洛克復
舊好唐王勃雜曲曰智瓊神女來訪文君
按十道志云漁山一名吾山漢武帝過漁
山作瓠子歌云吾山平兮巨野溢是也
迎神
坎坎擊鼓漁山之下吹洞簫望極浦女巫進紛屢舞陳
瑶席湛清酤風凄凄又夜雨不知神之來兮不來使我
心兮苦復苦
送神
紛進舞兮堂前目眷眷兮瓊筵來不言兮意不傳作草
雨兮愁空山悲急管兮&KR0736;繁弦神之駕兮儼欲旋倏雲
收兮雨歇山青青兮潺湲
祠神歌王叡
迎神
蓪草頭花椰葉裙蒲葵樹下舞蠻雲引領望江遥滳酒
白蘋風起水生文
送神
棖棖山響荅琵琶酒溼青莎肉飼鵶樹葉無聲神去後
紙錢灰出木緜花
西曲歌上
古今樂錄曰西曲歌有石城樂烏夜啼莫
愁樂估客樂襄陽樂三洲襄陽蹋銅蹄採
桑度江陵樂青陽度青驄白馬共戲樂安
東平女兒子來羅那呵灘孟珠繄樂夜度
娘長松標雙行纏黃督黃纓平西樂攀楊
枝尋陽樂白附鳩枝蒲壽陽樂作蠶絲楊
叛兒西烏夜飛月節折楊桺歌三十四曲
石城樂烏夜啼莫愁樂估客樂襄陽樂三
洲襄陽蹋銅蹄採桑度江陵樂青驄白馬
共戲樂安東平那呵灘孟珠翳樂壽陽樂
竝舞曲青陽度女兒子來羅夜黃夜度娘
長松標雙行纏黃督黃纓平西樂攀楊枝
尋陽樂白附鳩枝蒲作蠶絲竝倚歌孟珠
翳樂亦倚歌按西曲歌出於荆郢樊鄧之
間而其聲節送和與吳歌亦異故其方俗
而謂之西曲云
石城樂
唐書樂志曰石城樂者宋臧質所作也石
城在竟陵質嘗為竟陵郡於城上眺矚見
羣少年歌謠通暢因作此曲古今樂錄曰
石城樂舊舞十六人
生長石城下開窗對城樓城中諸少年出入見依投
陽春百花生摘插環髻前捥指蹋忘愁相與及盛年
布帆百餘幅環環在江津執手雙淚落何時見歡還
大艑載三千漸水丈五餘水高不得渡與歡合生居
聞歡遠行去相送方山亭風吹黃蘖藩惡聞苦離聲
右五曲
烏夜啼八曲
唐書樂志曰烏夜啼者宋臨川王義慶所
作也元嘉十七年徙彭城王義康於豫章
義慶時為江洲至鎮相見而哭文帝聞而
怪之徵還宅大懼伎妾夜聞烏夜啼聲扣
齋閤云明日應有赦其年更為南兖州刺
史因此作歌故其和云夜夜望郎來籠窗
窗不開今所傳歌辭似非義慶本旨教坊
記曰烏夜啼者元嘉二十八年彭城王義
康有罪放逐行次潯陽江州刺史衡陽王
義季留連飲宴歷旬不去帝聞而怒皆囚
之會稽公主姊也嘗與帝宴洽中席起拜
帝未達其旨躬止之主流涕曰車子歲草
恐不為陛下所容車子義康小字也帝指
蔣山曰必無此不爾便負初寧陵武帝葬
於蔣山故指先帝陵為誓因封餘酒寄義
康旦日曰昨與會稽姊飲樂憶弟故附所
飲酒往遂宥之使未達潯陽衡陽家人扣
二王所囚院曰昨夜烏夜啼官當有赦少
頃使至二王得釋故有此曲按史書稱臨
川王義康為江州而云衡陽王義季傳之
誤也古今樂錄曰烏夜啼舊舞十六人樂
府解題曰亦有烏棲曲不知與此同否
歌舞諸少年娉婷無種迹菖蒲花可憐聞名不曾識
長檣鐵鹿子布帆阿那起詫儂安在間一去數千里
辭家遠行去儂歡獨離居此日無啼音裂帛作還書
可憐烏臼鳥彊言知天曙無故三更啼歡子冒闇去
烏生如欲飛二飛各自去生離無安心夜啼至天曙
籠窗窗不開蕩戶戶不動歡下葳蕤籥交儂那得往
遠望千里煙隱當在歡家欲飛無兩翅當奈獨&KR0736;何
巴陵三江口蘆荻齊如麻執手與歡别痛切當奈何
右八曲
同前梁簡文帝
綠草庭中望明月碧玉堂裏對金鋪鳴弦撥捩發初異
挑琴欲吹衆曲殊不疑三足朝含影直言九子夜相呼
羞言獨眠枕下流託道單棲城上烏
同前劉孝綽
鵾弦且輟弄鶴操暫停徽别有啼烏曲東西相背(各自一作)
飛倡人怨獨守蕩子遊未歸忽聞生離曲長夜泣羅衣
同前二首周庾信
促柱繁弦非子夜歌聲舞態異前谿御史府中何處㝛
洛陽城頭郍得棲彈琴蜀郡卓家女織錦秦川竇氏妻
詎不自驚長淚落到頭啼烏恒夜啼
桂樹懸知遠風竿詎肯低獨憐明月夜孤飛猶未棲虎
賁誰見惜御史詎相攜雖言入弦管終是曲中啼
同前楊巨源
可憐楊葉復楊花雪淨煙深碧玉家烏棲不定枝條弱
城頭夜半聲啞啞浮萍搖蕩門前水任罥芙蓉莫墮沙
同前李白
黃雲城邊烏欲棲歸飛啞啞枝上啼機中織錦秦川女
(婦秦家女一作閨中織)碧紗如烟隔窗語停梭悵然憶遠人獨㝛
孤房淚如雨(夫欲說遼西淚如雨一作停梭向人問故)
同前二首顧況
玉房掣鏁聲翻葉銀箭添泉遶霜堞畢逋發刺月銜城
八九雛飛其母驚此是天上老鵶鳴人間老鵶無此聲
搖雜佩耿華燭良夜羽人彈此曲東方瞳瞳赤日旭
月出江林西江林寂寂城鵶啼㫺人何處為此曲今人
何處聽不足城寒月曉馳&KR0736;深江上青草為誰綠
同前李羣玉
曾波隔夢時一望青楓林有烏在其間達曉自悲吟是
時月黑天四野煙雨深如聞生離哭其聲痛人心悄悄
夜正長空山響哀音遠客不可聽坐愁華髮侵既非蜀
帝魂恐是恒山禽四子各分散母聲猶至今
同前聶夷中
衆鳥各歸枝烏烏爾不棲還應知妾恨故向綠窗啼
同前白居易
城上歸時晚庭前㝛處危月明無葉樹霜滑有風枝啼
澀飢喉咽飛低凍翅垂畫堂鸚鵡鳥冷暖不相知
同前王建
庭樹烏爾何不向别處棲夜夜夜半當戶啼家人把燭
出洞戶驚棲失羣飛落樹一飛直欲飛上天回回不離
舊棲處未明重繞主人屋欲下空中黑相觸風飄雨溼
亦不移君家樹頭多好枝
同前張祜
忽忽南飛返危弦共怨悽暗霜移樹㝛殘夜遶枝啼咽
絶聲重叙愔滛思乍迷不妨還報喜悞使玉顔低
樂府詩集卷第四十七
東吳毛晉訂正男扆再訂
