樂府詩集卷第五十七
太原郭茂倩編次
琴曲歌辭
琴者先王所以脩身理性禁邪防淫者也
是故君子無故不去其身唐書樂志曰琴
禁也夏至之音陰氣初動禁物之淫心也
世本曰琴神農所造廣雅曰伏羲造琴長
七尺二寸而有五弦揚雄琴清英曰舜彈
五弦之琴而天下化琴操曰琴長三尺六
寸六分象三百六十日廣六寸象六合也
文上曰池池水也言其平下曰濱濱賓也
言其服也前廣後狹尊卑象也上圓下方
法天地也五弦象五行也文王武王加二
弦以合君臣之恩古今樂錄曰今稱二弦
為文武弦是也應劭風俗通曰七弦法七
星也三禮圖曰琴第一弦為宫次弦為商
次為角次為羽次為徵次為少宫次為少
商桓譚新論曰今琴四尺五寸法四時五
行也崔豹古今注曰蔡邕益琴為九弦二
弦大次三弦小次四弦尤小梁元帝纂要
曰古琴名有清角黃帝之琴也鳴鹿循況
濫脇號鍾自鳴空中皆齊桓公琴也繞梁
楚莊王琴也綠綺司馬相如琴也焦尾蔡
邕琴也鳳凰趙飛鷰琴也自伏羲制作之
後有瓠巴師文師襄成連伯牙方子春鍾
子期皆善鼓琴而其曲有暢有操有引有
弄琴論曰和樂而作命之曰暢言達則兼
濟天下而美暢其道也憂愁而作命之曰
操言竆則獨善其身而不失其操也引者
進德脩業申達之名也弄者情性和暢寬
泰之名也其後西漢時有慶安世者為成
帝侍郎善為雙鳳離鸞之曲齊人劉道疆
能作單鳧寡鶴之弄趙飛鷰亦善為歸風
送遠之操皆妙絕當時見稱後世若夫心
意感發聲調諧應大弦寬和而温小弦清
廉而不亂攫之深醳之愉斯爲盡善矣古
琴曲有五曲九引十二操五曲一曰鹿鳴
二曰伐檀三曰騶虞四曰鵲巢五曰白駒
九引一曰烈女引二曰伯妃引三曰貞女
引四曰&KR0736;歸引五曰霹靂引六曰走馬引
七曰箜篌引八曰琴引九曰楚引十二操
一曰將歸操二曰猗蘭操三曰龜山操四
曰越裳操五曰拘幽操六曰歧山操七曰
履霜操八曰朝飛操九曰别鶴操十曰殘
形操十一曰水僊操十二曰襄陵操自是
已後作者相繼而其義與其所起略可考
而知故不復備論樂府解題曰琴操紀事
好與本傳相違存之者以廣異聞也
白雪歌徐孝嗣
謝希逸琴論曰劉涓子善鼓琴制陽春白
雪曲琴集曰白雪師曠所作商調曲也唐
書樂志曰白雪周曲也張華博物志曰白
雪者太帝使素女鼓五十弦瑟曲名也高
宗顯慶二年太常言白雪琴曲本宜合歌
今依琴中舊曲以御製雪詩為白雪歌辭
又古今樂府奏正曲之後皆别有送聲乃
取侍臣許敬宗等和詩以為送聲各十六
節六年二月吕才造琴歌白雪等曲帝亦
製歌辭十六章皆著於樂府
風閨晚飜靄月殿夜凝明願君早畱(流一作)眄無令春草
生
同前朱孝廉
凝雲没霄漢從風飛且散聯翩避幽谷徘徊依井幹既
興楚客謠亦動周王歎所恨輕寒(塞一作)早不迨陽春(作一)
(光春)旦
白雪曲僧貫休
列鼎佩金章淚眼看風枝却&KR0736;食藜藿身作屠沽兒負
米無遠近所希斗㪷歸為人無貴賤莫學雞狗肥斯言
如不忘别㪅無光輝斯言如或忘即安用人為
神人暢唐堯
古今樂錄曰堯郊天地祭神座上有響誨
堯曰水方至為害命子救之堯乃作歌謝
希逸琴論曰神人暢堯帝所作堯彈琴感
神人現故制此弄也
清廟穆兮承予宗百僚肅兮于寢堂醊禱進福求年豐
有響在坐敕予為害在玄中欽哉皓天德不隆承命任
禹寫中(東一作)宫
&KR0736;親操虞舜
古今樂錄曰舜遊歴山見烏飛&KR0736;親而作
此歌謝希逸琴論曰舜作&KR0736;親操孝之至
也
陟彼歴山兮崔嵬有鳥翔兮高飛瞻彼鳩兮徘徊河水
洋洋兮青泠深谷鳥鳴兮鸎鸎設罥張罝兮&KR0736;我父母
力耕日與月兮往如馳父母遠兮吾當安歸
南風歌二首虞舜
古今樂錄曰舜彈五弦之琴歌南風之詩
史記樂書曰舜歌南風而天下治南風者
生長之音也舜樂好之樂與天地同意得
萬國之驩心故天下治也
反彼三山兮商嶽嵯峨天降五老兮迎我來歌有(青一作)
黃龍兮自出于河負書圖兮委蛇羅沙案圖觀讖兮閔
天嗟嗟擊石拊韶兮淪幽洞微鳥獸蹌蹌兮鳳凰來儀
凱風自南兮喟其增歎
南風之薰兮可以解吾民之愠兮南風之時兮可以阜
吾民之財兮
湘妃劉長卿
山海經曰洞庭之山帝之二女居之郭璞
云天帝之女處江為神即列仙傳所謂江
妃二女也劉向列女傳曰帝堯之二女長
曰娥皇次曰女英堯以妻舜于媯汭舜既
為天子娥皇為后女英為妃舜死于蒼梧
二妃死于江湘之間俗謂之湘君湘中記
曰舜二妃死為湘水神故曰湘妃韓愈黃
陵廟碑曰秦博士對始皇帝云湘君者堯
之二女舜妃者也劉向鄭玄亦皆以二妃
為湘君而離騷九歌既有湘君又有湘夫
人王逸以為湘君者自其水神而謂湘夫
人乃二妃璞與逸俱失也堯之長女娥皇
為舜正妃故曰君其二女女英自宐降曰
夫人也故九歌謂娥皇為君女英為帝子
各以其盛者推言之也禮有小君明其正
自得稱君也按琴操有湘妃怨又有湘夫
人曲
帝子不可見秋風來草&KR0736;嬋娟湘江月千載空蛾眉
湘妃李賀
筠竹千年老不死長伴秦(神一作)娥蓋湘水蠻娘吟弄滿
寒空九山靜綠淚花紅離鸞别鳳煙梧中巫雲蜀雨遥
相通幽愁秋氣上青楓凉夜波間吟古龍
湘妃怨孟郊
南巡竟不返帝子(二妃一作)怨逾積萬里喪蛾眉瀟湘水空
碧冥冥荒山下古廟收貞魄喬木深青春清光滿瑶席
搴芳徒有薦靈意殊脉脉玉佩不可親徘徊煙波夕
同前陳羽
二妃怨處雲沉沉二妃哭處湘水深商人酒滴廟前草
蕭颯風生班竹林
湘妃列女操鮑溶
有虞夫人哭虞後淑女何事又傷離竹上淚跡生不盡
寄哀雲和五十絲雲和經奏鈞天曲乍聽寶琴遥嗣續
三湘測測流急綠秋夜露寒蜀帝飛楓林月斜楚臣㝛
㪅疑川宫日黃昏闇攜女手殷勤言環珮玲瓏有無間
終疑既遠雙悄悄蒼梧舊雲豈難召老猿心寒不可嘯
目眄眄兮意蹉跎魂騰騰兮驚秋波曲一盡兮憶再奏
衆弦不聲且如何
湘夫人沈約
瀟湘風已息沅澧復安流揚蛾一含睇㛹娟好且脩捐
玦置澧浦解珮寄中洲
同前王僧孺
桂棟承薜帷眇眇川之湄白蘋徒可望綠芷竟空滋日
草&KR0736;公子銜意嘿無辭
同前鄒紹先
楓葉下秋渚二妃愁渡湘疑山空杳藹何處望君王日
落水雲裏油油心自傷
同前李頎
九嶷日已草三湘雲復愁窅藹羅袂色潺湲江水流佳
期來北渚捐玦在芳洲
同前郎士元
蛾眉對湘水遥哭蒼梧間萬乘既已殁孤舟誰忍還至
今楚山上猶有淚痕班南有涔陽路渺渺多新愁㫺神
降回時風波江上秋彩雲忽無處碧水空安流
襄陵操夏禹
一曰禹上會稽書曰湯湯洪水方割蕩蕩
懷山襄陵浩浩滔天古今樂錄曰禹治洪
水上會稽山顧而作此歌謝希逸琴論曰
夏禹治水而作襄陵操琴集曰禹上會稽
夏禹東巡狩所作也
嗚呼洪水滔天下民愁悲上帝愈咨三過吾門不入父
子道衰嗟嗟不欲煩下民
霹靂引梁簡文帝
謝希逸琴論曰夏禹作霹靂引樂府解題
曰楚商梁遊於雷澤霹靂下乃援琴而作
之名霹靂引未知孰是
來從東海上發自南山陽時聞連鼓響乍散投壺光飛
車走四瑞繞電發時祥令去於斯表殺來永傳芳
同前辛德源
出地聲初奮乘乾威㪅作雲銜天笑明雨帶星精落碎
枕神無繞震楹書自若側(時一作)聞吟白虎遠見飛(舞一作)
玄鶴
同前沈佺期
歲七月火伏而金生客有鼓瑟於門者奏霹靂之商聲
始戞羽以騞砉終扣宫而砰駖電耀耀兮龍躍雷闐闐
兮雨冥氣嗚唅以會雅態歘翕以横生有如驅千旗制
五兵截荒虺斮長鯨孰與廣陵比意别鶴儔精而已俾
我雄子魄動毅夫髮立懷恩不淺武義雙輯視胡若芥
剪羯如拾豈徒慨慷中筵備羣娛之翕習哉
箕子操箕子
一曰箕子吟史記曰紂始為象箸箕子歎
曰彼為象箸必為玉杯為玉杯則必&KR0736;遠
方珍怪之物而御之矣輿馬宫室之漸自
此始不可振也乃披髮佯狂而為奴遂隱
而鼓琴以自悲古今樂錄曰紂時箕子佯
狂痛宗廟之為墟乃作此歌後傳以為操
琴集曰箕子吟箕子自作也
嗟嗟紂為無道殺比干嗟重復嗟獨奈何漆身為厲被
髮以佯狂今奈宗廟何天乎天哉欲負石自投河嗟復
嗟奈社稷何
拘幽操周文王
一曰文王哀羑里琴操曰拘幽操文王拘
於羑里而作也文王脩德百姓親附崇侯
虎疾之譖於紂曰西伯昌聖人也長子發
中子旦皆聖人也三聖合謀君其慮之乃
囚文王於羑里將殺之於是文王四臣散
宜生之徒得美女大貝白馬朱鬛以獻於
紂紂遂出西伯文王在羑里演易八卦以
為六十四作鬱厄之辭曰困于石據于蒺
䔧乃申憤而作歌云
殷道溷溷浸濁煩兮朱紫相合不别分兮迷亂聲色信
讒言兮炎炎之虐使我愆兮幽閉牢穽由其言兮遘我
四人憂動勤兮
同前韓愈
月揜揜兮其凝其盲耳肅肅兮聽不聞聲朝不日出兮
夜不見月與星有知無知兮為死為生嗚呼臣罪當誅
兮天王聖明
文王操周文王
琴操曰紂為無道諸侯皆歸文王其後有
鳳凰銜書於郊文王乃作此歌謝希逸琴
論曰文王操文王作也
翼翼翺翔彼鳳凰兮銜書來遊以會昌兮瞻天案圖殷
將亾兮蒼蒼之天始有萌兮五神連精合謀房兮興我
之業望羊來兮
尅商操周武王
一曰武王伐紂古今樂錄曰武王伐紂而
作此歌謝希逸琴論曰尅商操武王伐紂
時制琴集曰武王伐紂武王自作也
上告皇天兮可以行乎
傷殷操微子
琴集曰傷殷操微子所作也尚書大傅曰
微子將朝周過殷之故墟見麥秀之蔪蔪
黍禾之蠅蠅也曰此故父母之國宗廟社
稷之亾也志動心悲欲哭則為朝周欲泣
則近婦人推而廣之作雅聲即此操也亦
謂之麥秀歌
麥秀漸漸兮禾黍油油彼狡童兮不我好仇
越裳操周公旦
琴操曰越裳操周公所作也古今樂錄曰
越裳獻白雉周公作歌遂傳之為越裳操
於戲嗟嗟非旦之力乃文王之德
同前韓愈
雨之施物以孳我何意於彼為自周之先其艱其勤以
有疆宇私我後人我祖在上四方在下厥臨孔威敢戲
以侮孰荒於門孰治於田四海既均越裳是臣
歧山操韓愈
琴操曰歧山操周公爲大王作也
我家于豳自我先公伊我承緒敢有不同今狄之人將
土我疆民爲我戰誰使死傷彼歧有岨我往獨處人莫
(莫爾舊作)余追無&KR0736;我悲
神鳳操周成王
一曰鳳凰來儀古今樂錄曰周成王時鳳
凰翔舞成王作此歌謝希逸琴論曰成王
作神鳳操言德化之感也琴集曰鳳凰來
儀成王所作
鳳凰翔兮於紫庭予何德兮以感靈頼先人兮恩澤臻
于胥樂兮民以寧
採薇操伯夷
琴集曰採薇操伯夷所作也史記曰武王
克殷伯夷叔齊恥之不食周粟隱于首陽
山採薇而食之乃作歌因傳以為操樂府
解題曰採薇操亦曰晨遊高舉
登彼高山言採其薇以亂易㬥不知其非神農虞夏忽
焉没兮我適安歸
履霜操尹伯竒
琴操曰履霜操尹吉甫之子伯竒所作也
伯竒無罪為後母讒而見逐乃集芰荷以
為衣採楟花以為食晨朝履霜自傷見放
於是援琴鼓之而作此操曲終投河而死
履朝霜兮採晨寒考不明其心兮聽讒言孤恩别離兮
摧肺肝何辜皇天兮遭斯愆痛殁不同兮恩有偏誰說
顧兮知我冤
同前韓愈
父兮兒寒母兮兒飢兒罪當笞逐兒何為兒在中野以
㝛以處四無人聲誰與兒語兒寒何衣兒飢何食兒行
于野履霜以足母生衆兒有母憐之獨無母憐兒寧不
悲
士失志操四首介子推
琴集曰士失志操介子推所作也一曰龍
蛇歌琴操曰文公與介子綏俱遯子綏割
腓股以啖文公文公復國咎犯趙衰俱蒙
厚賞子綏獨無所得乃作龍蛇之歌而隱
文公求之不肯出按史記文公重耳奔狄
其後反國賞從亾未及介子推子推欲隱
從者憐之乃懸書宫門文公出見之曰此
介子推也使人召之亾入緜上山中於是
文公環緜上山而封之以為介推田號曰
介山是也
有龍矯矯頃失其所五蛇從之周偏天下龍飢無食一
蛇割股龍反其淵安其壤土四蛇入穴皆有處所一蛇
無穴號於中野
有龍矯矯遭天譴怒三蛇從之一蛇割股二蛇入國厚
蒙爵土餘有一蛇棄於草莽
有龍矯矯將失其所有蛇從之周流天下龍既入深淵
得其安所蛇脂盡乾獨不得甘雨
龍欲上天五蛇為輔龍已升雲四蛇各入其宇一蛇獨
怨終不見處所
雉朝飛操犢沐子
一曰雉朝雊操揚雄琴清英曰雉朝飛操
衛女傅母之所作也衞侯女嫁於齊太子
中道聞太子死問傅母曰何如傅母曰且
往當喪喪畢不肯歸終之以死傅母悔之
取女所自操琴於冢上鼓之忽二雉俱出
墓中傅母撫雉曰女果為雉耶言未畢俱
飛而起忽然不見傅母悲痛援琴作操故
曰雉朝飛崔豹古今注曰雉朝飛者犢沐
子所作也齊宣王時處士泯宣年五十無
妻出薪於野見雉雄雌相隨而飛意動心
悲乃仰天歎大聖在上恩及草木鳥獸而
我獨不獲因援琴而歌以明自傷其聲中
絶魏武帝時宫人有盧女者七歲入漢宫
學鼓琴特異於餘妓善為新聲能傳此曲
伯牙琴歌曰麥秀蔪兮雉朝飛向虚壑兮
背喬槐依絶區兮臨回池樂府解題曰若
梁簡文帝晨光照麥畿但詠雉而已
雉朝飛兮鳴相和雌雄羣遊於山阿我獨何命兮未有
家時將草兮可奈何嗟嗟草兮可奈何
同前鮑照
雉朝飛振羽翼專埸挾雌恃彊力媒已驚翳又逼蒿間
潛彀盧矢直刎繡頸碎錦臆絶命君前無怨色握君手
執杯酒意氣相傾死何有
同前梁簡文帝
晨光照麥畿平野度春翬避鷹時聳角妬壟或(忽一作)斜
飛少年從遠役有恨意多違不如隨蕩子羅袂拂臣衣
同前吳均
二月雉朝飛横行傍壟歸斜看水外翟側聽嶺南翬躞
蹀恒欲戰耿耿恃彊威當令君見賞何辭碎錦衣
同前李白
麥隴青青三月時白雉朝飛挾兩雌錦衣綺翼何離褷
犢沭採薪感之悲春天和白日暖啄食飲泉勇氣滿爭
雄鬭死繡頸斷雉子班奏急管絃心傾美酒盡玉椀枯
楊枯楊爾生荑我獨七十而孤棲彈弦寫恨意不盡瞑
目歸黃泥
同前韓愈
雉之飛于朝日羣雌孤雄意氣横出當東而西當啄而
飛隨飛隨啄羣雌粥粥嗟我雖人曾不如彼雉雞生身
七十年無一妾與妃
同前張祜
朝陽隴東泛暖景雙啄雙飛雙顧影朱冠錦襦聊日整
漠漠霧中如衣褧傷心盧女弦七十老翁長獨眠雄飛
在草雌在田衷腸結憤氣呵天聖人在上心不偏翁得
女妻甚可憐
樂府詩集卷第五十七東吳毛晉訂正
