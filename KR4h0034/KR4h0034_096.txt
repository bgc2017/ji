樂府詩集卷第九十六
太原郭茂倩編次
新樂府辭
系樂府十二首唐元結
元結序曰天寳中結將前世嘗可稱歎者
為詩十二篇引其義以名之總曰系樂府
思太古
東南三千里沅湘為太湖湖上山谷深有人多似愚嬰
孩寄樹顛就水捕鰞鱸所歡同鳥獸身意復何拘吾行
遍九州此風皆已無吁嗟聖賢教不覺久踟蹰
隴上歎
援車登隴坂窮高遂停駕延望戎狄鄉巡回復悲吒滋
移有情教草木猶可化聖賢禮讓風何不遍西夏父子
忍猜害君臣敢欺詐所適今若斯悠悠欲安舍
頌東夷
嘗聞古天子朝會張新樂金石無全聲宫商亂清濁東
驚且悲歎節變何煩數始知中國人躭此亡純朴爾為
外方客何為獨能覺其音若或在蹈海吾將學
賤士吟
南風發天和和氣天下流能使萬物榮不能變羇愁為
愁亦何爾自請說此由諂競實多路苟邪皆共求常聞
古君子指以為深羞正方終莫可江海有滄洲
欸乃曲
誰能聽欸乃欸乃感人恨不恨湘波深不怨湘水清所
嗟豈敢道空羨江月明昔聞扣斷舟引釣歌此聲始歌
悲風起歌竟愁雲生遺曲今何在逸爲漁父行
貧婦詞
誰知苦貧夫家有愁怨妻請君聽其詞能不爲酸嘶所
憐抱中兒不如山下麛空念庭前地化爲人吏蹊出門
望山澤回顧心復迷何時見府主長跪向之啼
去鄉悲
踟蹰古塞關悲歌爲誰長日行見孤老羸弱相提將聞
其呼怨聲聞聲問其方乃言無患苦豈棄父母鄉非不
見其心仁惠誠所望念之何可說獨立為悽傷
夀翁興
借問多夀翁何方自修育惟云順所然忘情學草木始
知世上術勞苦化金玉不見充所求空聞恣耽欲清和
存王母潛濩無亂黷誰正好長生此言堪佩服
農臣怨
農臣何所怨乃欲干人主不識天地心徒然怨風雨將
論草木患欲說昆蟲苦巡回宫闕㫄其意無由吐一朝
哭都市淚盡歸田畆謠頌若採之此言當可取
謝天龜
客来自江漢云得雙天龜且言龜甚靈問我君何疑自
㫺保方正顧嘗無妄私順和固鄙分全守真常規行之
恐不及此外將何為惠恩如可謝占問敢終辭
古遺歎
古㫺有遺歎所歎何所為有國遺賢臣萬世為冤悲所
遺非遺望所遺非可遺所遺非遺用所遺在遺之嗟嗟
山海客全獨竟何辭心非膏濡類安得無不遺
下客謠
下客無黃金豈思主人憐客言勝黃金主人然不然珠
玉誠彩翠綺羅如嬋娟終恐見斯好有時去君前豈知
保終信長使令德全風聲與時茂歌頌萬千年
補樂歌十首元結
元結序曰自伏羲至于殷凡十代樂歌有
其名亡其辭考之傳記義或存焉故採其
名義以補之凡十篇十八章各引其義以
序之命曰補樂歌
網罟
伏羲氏之樂歌也其義蓋稱伏羲能易人
取禽獸之勞
吾人苦兮水深深網罟設兮水不深吾人苦兮山幽幽
網罟設兮山不幽
網罟二章章四句
豐年
神農氏之樂歌也其義蓋稱神農教人種
植之功
猗太帝兮其智如神分草實兮濟我生人猗太帝兮其
功如天均四時兮成我豐年
豐年二章章四句
雲門
軒轅氏之樂歌也其義蓋言雲之出潤益
萬物如帝之德無所不施
玄雲溟溟兮垂雨濛濛類我聖澤兮涵濡不窮玄雲漠
漠兮含映逾光類我聖德兮庥被無方
雲門二章章四句
九淵
少昊氏之樂歌也其義蓋稱少昊之德淵
然深遠
聖德至深兮藴藴如淵生類娭娭兮孰知其然
九淵一章四句
五莖
顓頊氏之樂歌也其義蓋稱顓頊得五德
之根莖
植植萬物兮滔滔根莖五德涵柔兮渢渢而生其生如
何兮袖袖天下皆自我君兮化成
五莖一章七句
六英
高辛氏之樂歌也其義蓋稱帝嚳能總六
合之英華
我有金石兮擊考崇崇與汝歌舞兮上帝之風由六合
兮英華渢渢我有絲竹兮韻和泠泠與汝歌舞兮上帝
之聲由六合兮根柢嬴嬴
六英二章章六句
咸池
陶唐氏之樂歌也其義蓋稱堯德至大無
不備全
元化油油兮孰知其然至德汨汨兮順之以先元化浘
浘兮孰知其然至道泱泱兮由之以全
咸池二章章四句
大韶
有虞氏之樂歌也其義蓋稱舜能紹先聖
之德
森森羣象兮日見生成欲聞朕初兮玄封冥冥洋洋至
化兮日見深柔欲聞大濩兮大淵油油
大韶二章章四句
大夏
有夏氏之樂歌也其義蓋稱禹治水其功
能大中國
茫茫下土兮乃生九州山有長岑兮川有深流茫茫下
土兮乃均四方有國安人兮野有封疆茫茫下土兮乃
歌萬年上有茂功兮下戴人天
大夏三章章四句
大濩
有殷氏之樂歌也其義蓋稱湯救天下濩
然得所
萬姓苦兮怨且哭不有聖人兮誰濩育聖人生兮天下
和萬姓熙熙兮舞且歌
大濩二章章四句
補九夏歌九首皮日休
周禮曰鍾師掌金奏凡樂事以鍾鼓奏九
夏王夏肆夏昭夏納夏章夏齊夏族夏祴
夏驁夏鄭司農云夏大也樂之大歌有九
杜子春云王出入奏王夏尸出入奏肆夏
牲出入奏昭夏四方賓来奏納夏臣有功
奏章夏夫人祭奏齊夏族人侍奏族夏客
醉而出奏祴夏公出入奏驁夏鄭康成云
九夏皆詩篇名頌之類也此歌之大者載
在樂章樂崩亦從而亡祴與陔同皮日休
曰九夏亡者吾能頌之乃作補九夏歌
王夏
爣爣皎日歘麗乎天厥明御舒如王出焉爣爣皎日歘
入於地厥晦厥貞如王入焉出有龍旂入有珩珮勿驅
勿馳惟慎惟戒出有嘉謀入有内則繄彼臣庶欽王之
式
王夏四章章四句
肆夏
愔愔清廟儀儀衮服我尸出矣迎神之穀杳杳隂竹坎
坎路鼓我尸入矣得神之祜
肆夏二章章四句
昭夏
有鬱其鬯有儼其彝九變未作全乘来之既醑既酢爰
暢爰舞象物既降全乘之去
昭夏二章章四句
納夏
麟之儀儀不縶不維樂德而至如賓之嬉鳳之愉愉不
篝不笯樂德而至如賓之娱自筐及筥我有牢醑自筐
及篚我有貨幣我牢不愆我貨不匱碩碩其才有樂而
止
納夏四章章四句
章夏
王有虎臣錫之鈇鉞征彼不憓一撲而滅王有虎臣錫
之圭瓚征彼不享一烘而泮王有掌封遉爾疆理王有
掌客饋爾饔餼何以樂之金石九奏何以錫(賜一作)之龍
旂九旒
章夏四章章四句
齊夏
&KR0785;&KR0785;衡笄翬衣褕翟自内而祭為君之則
齊夏一章四句
族夏
洪源誰孕疏為江河大塊孰埏播為山阿厥流浩㳾厥
勢嵯峨今君之酌慰我實多
族夏二章章四句
祴夏
禮酒既酌嘉賓既厚牘為之奏禮酒既竭嘉賓既悦應
為之節禮酒既罄嘉賓既醒雅為之行
祴夏一章三句
驁夏
桓桓其珪衮衮其衣出作二伯天下是毗桓桓其珪衮
衮其服入作三孤國人是福
驁夏二章章四句
新題樂府上元稹
元稹序曰李公垂作樂府新題二十篇稹
取其病時之尤急者列而和之蓋十五而
已今所得纔十二篇又得八駿圖一篇總
十三篇
上陽白髮人
白居易傳曰天寳五載已後楊貴妃專寵
後宫無復進幸六宫有美色者輒置别所
上陽其一也貞元中尚存焉
天寳年中花鳥使撩花鶤鳥含春思滿懷墨詔求嬪御
走上高樓半酣醉醉酣直入卿士家閨闈不得偷回避
良人顧望(妾一作)心死别小女呼爺血垂淚十中一得(作一)
(有一十中)預更衣九配深宫作宫婢御馬南奔胡馬蹙宫女
三千合宫棄宫門一閉不復開上陽花草青苔地月夜
閒聞洛水聲秋池暗度風荷氣日日長看提衆門終身
不見門前事近年又送數人来自言興慶南宫至我悲
此曲將徹骨更想深冤復酸鼻此軰賤嬪何足言帝子
天孫古稱貴諸王在閤四十年十宅六宫門戶閉隋煬
枝條襲封邑肅宗血胤無官位王無妃媵主無夫(壻一作)
陽亢陰淫結災累何如决壅順衆流女遣從夫男作吏
華原磬
白居易傳曰天寳中始廢泗濱磬用華原
石代之磬人曰泗濱磬下調之不能和得
華原石考之乃和由是不改
泗濱浮石裁為磬古樂疎音少人聽工師小賤牙曠稀
不辨邪聲嫌雅正正聲不屈古調高鍾律參差管弦病
鏗金戞瑟徒相雜投玉敲冰沓然零華原軟石易追琢
高下隨人無雅鄭棄舊美新由樂胥自此黃鍾不能競
玄宗愛樂愛新樂梨園弟子承恩横霓裳纔徹胡騎來
雲門未得蒙親定我藏古磬藏在心有時激作南風詠
伯夔曾撫野獸馴仲尼暫叩春雷盛何時得向筍簴懸
為君一吼君心醒願君每聽念封疆不遣豺狼勦人命
五弦彈
樂苑曰五弦未詳所起形如琵琶五弦四
隔孤柱一合散聲五隔聲二十柱聲一總
二十六聲隨調應律唐書樂志曰五弦琵
琶稍小蓋北國所出樂府雜錄曰唐貞元
中趙璧妙於此伎國史補曰趙璧彈五弦
人問其術曰吾之於五弦也始則心驅之
中則神遇之終則天隨之方吾洗然眼如
耳耳如鼻不知五弦之為璧璧之為五弦
也
趙璧五弦彈徵調徵聲巉絶何清峭避(辭一作)雄皓鶴警
露啼失子哀猿繞林嘯風入春松正凌亂鸎含曉舌憐
嬌妙嗚嗚暗澑咽冰泉殺殺霜刃澀寒鞘促節頻催漸
繁撥珠幢斗絶金鈴掉千靫鳴鏑發胡弓萬片清球擊
虞廟衆樂雖同第一部德宗皇帝常偏召旬休節假暫
歸来一聲狂殺長安少主第侯家最難見挼歌接曲皆
承詔水精簾外教貴嬪瑇瑁筵心伴中要臣有五賢非
此弦或在拘囚或屠釣一賢得進勝累百兩賢得進同
周召三賢事漢滅暴彊四賢鎮嶽寧邊徼五賢竝用調
五常五常既序三光耀趙璧五弦非此賢九九何勞設
庭燎
西涼伎
吾聞㫺日西涼州人煙撲地桑柘稠蒲萄酒熟恣行樂
紅豔青旗朱粉樓樓下當壚稱卓女樓頭伴客名莫愁
鄉人不識離别苦更卒多為沈滯遊哥舒開府設高晏
八珍九醖當前頭前頭百戲競撩亂九劒跳躑霜雪浮
師子搖光毛彩竪胡騰醉舞筋骨柔大宛来獻赤汗馬
贊暜亦奉翠茸裘一朝燕賊亂中國河湟沒盡空遺丘
開遠門前萬里堠今來蹙到行原州去京五百而近何
其逼天子縣内半沒為荒陬西涼之道爾阻脩連城邊
將但高會每聽此曲能不羞
法曲
唐會要曰文宗開成三年改法曲為仙韶
曲按法曲起於唐謂之法部其曲之妙者
其破陣樂一戎大定樂長生樂赤白桃李
花餘曲有堂堂望瀛霓裳羽衣獻仙音獻
天花之類總名法曲白居易傳曰法曲雖
似失雅音蓋諸夏之聲也故歷朝行焉太
常丞宋沇傳漢中王舊說曰玄宗雖雅好
度曲然未嘗使蕃漢雜奏天寳十三載始
詔道調法曲與胡部新聲合作識者深異
之明年冬而安祿山反
吾聞黃帝鼓清角弭伏熊羆舞玄鶴舜持干羽苗革心
堯用咸池鳳巢閣大夏濩武皆象功功多已訝玄功薄
漢祖過沛亦有歌秦王破陣非無作作之宗廟見艱難
作之軍旅傳糟粕明皇度曲多新態宛轉侵搖易沈著
赤白桃李取花名霓裳羽衣號天落雅弄雖云已變亂
夷音未得相參錯自從胡騎起煙塵毛毳腥羶滿咸洛
女爲胡婦學胡妝伎進胡音務胡樂火鳳聲沉多咽絶
春鸎囀罷長蕭索胡音胡騎與胡妝五十年来競紛泊
馴犀
白居易傳曰貞元丙戌歲南海進馴犀詔
養苑中至十三年冬大寒而馴犀死
建中之初放馴象遠歸林邑近交廣獸返深山鳥搆巢
鷹鵰鷂鶻無羈鞅貞元之歲貢馴犀上林置圈官司養
玉盆金棧非不珍虎啖狴牢魚食網渡江之橘踰汶貉
反時易性安能長臘月北風霜雪深踡跼鱗身遂長往
行地無疆費傳驛通天異物罹幽枉乃知養獸如養人
不必人人自敦奬不擾則得之於理不奪有以多於賞
脱衣推食衣食之不若男耕女令紡堯民不自知有堯
但見安閒聊擊壤前觀馴象後馴犀理國其如指諸掌
立部伎
新唐書禮樂志曰太宗貞觀中始造讌樂
其後又分為立坐二部堂下立奏謂之立
部伎堂上坐奏謂之坐部伎李公垂傳曰
太常選坐部伎無性識者退入立部伎又
進立部伎無性識者退入雅樂部則雅樂
可知矣故作歌以諷焉
胡部新聲錦筵坐中庭漢振高音播太宗廟樂傳子孫
取類羣凶陣初破戢戢攅槍霜雪耀騰騰擊鼓雲雷磨
初疑遇敵身啟行終象由文士憲左昔日高宗常立聽
曲終然後臨玉座如今節將一掉頭電卷風收盡摧挫
宋音鄭女歌聲發滿堂會客齊喧和珊珊佩玉動腰身
一一貫珠隨咳唾頃向圜丘見郊祀亦曾正旦親朝賀
太常雅樂備宫懸九奏未終百寮惰惉滯難令季札辨
遲回但恐文侯臥工師盡取聾昧人豈是先王作之過
宋沇嘗傳天寳季法曲胡音忽相和明年十月燕寇来
九廟千門虜塵涴我聞此語歎復泣古来邪正將誰奈
奸聲入耳佞入心侏儒飽飯夷齊餓
樂府詩集卷第九十六(終)東吳毛晉訂正
