樂府詩集卷第二十九
太原郭茂倩編次
相和歌辭
吟歎曲
古今樂錄曰張永元嘉技錄有吟歎四曲
一曰大雅吟二曰王明君三曰楚妃歎四
曰王子喬大雅吟王明君楚妃歎竝石崇
辭王子喬古辭王明君一曲今有歌大雅
吟楚妃歎二曲今無能歌者古有八曲其
小雅吟蜀琴頭楚王吟東武吟四曲闕
大雅吟石崇
堂堂太祖淵弘其量仁格宇宙義風遐暢啟土萬里志
抂翼亮三分有二周文是尚於穆武王弈世載聰欽明
冲默文思允恭武則不猛化則時雍庭有儀鳳郊有遊
龍啓路千里萬國率從蕩清吳會六合乃同百姓仰德
良史書功超越三代唐虞比蹤
右一曲晉樂所奏
王明君
一曰王昭君唐書樂志曰明君漢曲也元
帝時匈奴單于入朝詔以王嬙配之即昭
君也及將去入辭光彩射人悚動左右天
子悔焉漢人憐其遠嫁為作此歌晉石崇
妓綠珠善舞以此曲教之而自製新歌按
此本中朝舊曲唐爲吳聲蓋吳人傳授訛
變使然也西京雜記曰元帝後宮既多不
得常見乃使畫工圖其形案圖召幸宮人
皆賂畫工多者十萬少者亦不減五萬昭
君自恃容貌獨不肯與工人乃醜圖之遂
不得見後匈奴入朝求美人為閼氏帝按
圖以昭君行及去召見貌為後宮第一善
應對舉止閒雅帝悔之而名籍已定方重
信於外國故不復更人乃窮按其事畫工
有杜陵毛延夀為人形醜好老少必得其
真安陵陳敞新豐劉白龔寬竝工為牛馬
飛鳥衆藝人形好醜不逮延夀下杜陽望
樊青尤善布色同日棄市籍其家資皆巨
萬京師畫工於是差稀古今樂錄曰明君
歌舞者晉太康中季倫所作也王明君本
名昭君以觸文帝諱故晉人謂之明君匈
奴盛請㛰扵漢元帝以後宮良家子明君
配焉初武帝以江都王建女細君為公主
嫁烏孫王昆莫令琵琶馬上作樂以慰其
道路之思送明君亦然也其造新之曲多
哀怨之聲晉宋以來明君止以絃隷少許
為上舞而已梁天監中斯宣達為樂府令
與諸樂工以清商兩相閒絃為明君上舞
傳之至今王僧虔技錄云明君有閒絃及
契注聲又有送聲謝希逸琴論曰平調明
君三十六拍胡笳明君二十六拍清調明
君十三拍閒絃明君九拍蜀調明君十二
拍吴調明君十四拍杜瓊明君二十一拍
凡有七曲琴集曰胡笳明君四弄有上舞
下舞上閒絃下閒絃明君三百餘弄其善
者四焉又胡笳明君别五拜辭漢跨鞍望
鄉奔雲入林是也按琴曲有昭君怨亦與
此同
我本良家子將適單于庭辭訣未及終前驅已抗旌僕
御涕流離轅馬悲且鳴哀欝傷五内泣淚沾朱纓行行
日已遠遂造匈奴城延我扵穹廬加我閼氏名殊類非
所安雖貴非所榮父子見陵辱對之慙且驚殺身良不
易默默以苟生苟生亦何聊積思常憤盈願假飛鴻翼
棄之以遐征飛鴻不我顧佇立以屏營㫺為匣中玉今
為糞上英朝華不足嘉(歡一作)甘與秋草幷傳語後世人
遠嫁難為情
右一曲晉樂所奏
王昭君鮑照
旣事轉蓬遠心隨雁路絶霜鞞旦夕驚邊笳中夜咽
同前施榮泰
垂羅下椒閣舉袖拂胡塵唧唧撫心歎蛾眉誤殺人
同前庾信
拭啼辭戚里回顧望昭陽鏡失菱花影釵除却月梁圍
腰無一尺垂淚有千行衫身承馬汗紅袖拂秋霜别曲
真多恨哀絃須㪅張
同前
猗蘭恩寵歇昭陽幸御稀朝辭漢闕去夕見胡塵飛寄
信秦樓下因書秋雁歸
同前崔國輔
漢使南還盡胡中妾獨存紫臺綿望絶秋草不堪論
同前
一回望月一回悲望月月移人不移何時得見漢朝使
為妾傳書斬畫師
同前盧照隣
合殿恩中絶交河使漸稀肝腸辭玉輦形影向金微漢
宮草應綠胡庭沙正飛願逐三秋雁年年一度歸
同前駱賓王
斂容辭豹尾緘怨度龍鱗金鈿明漢月玉筯染胡塵妝
鏡菱花暗愁眉桺葉嚬唯有清笳曲時聞芳樹春
同前沈佺期
非君惜鸞殿非妾妬蛾眉薄命由驕虜無情是畫師嫁
來胡地惡不竝漢宮時心苦無聊頼何堪上馬辭
同前梁獻
圖畫失天真容華坐誤人君恩不可再妾命抂和親淚
點關山月衣銷邊塞塵一聞陽鳥至思絶漢宮春
同前上官儀
玉關春色晚金河路幾千琴悲桂條上笛怨桺花前霧
掩臨妝月風驚入鬢蟬緘書待還使淚盡白雲天
同前董思恭
琵琶馬上彈行路曲中難漢月正南遠燕山直北寒髻
鬟風拂散(亂一作)眉黛雪沾殘斟酌紅顔盡何勞鏡裏看
同前顧朝陽
莫將鉛粉匣不用鏡花光一去邊城路何情㪅畫妝影
銷胡地月衣盡漢宮香妾死非關命秪緣怨斷腸
同前三首東方虬
漢道初全盛朝廷足武臣何須薄命妾辛苦遠和親
揜涕辭丹鳳銜悲向白龍單于浪驚喜無復舊時容
胡地無花草春來不似春自然衣帶緩非是為腰身
同前三首郭元振
自嫁單于國長銜漢掖悲容顔日憔悴有甚畫圖時
厭踐冰霜域嗟為邊塞人思從漢南獵一見漢家塵
聞有南河信傳聞殺畫師始知君惠重㪅遣畫蛾眉
同前劉長卿
自矜妖豔色不顧丹青人那知粉繢能相負却使容華
翻誤身上馬辭君嫁驕虜玉顔對人啼不語北風雁急
浮清(雲一作)秋萬里獨見黃河流纖腰不復漢宮寵雙蛾
長向胡天愁琵琶絃中苦調多蕭蕭羌笛聲相和可憐
一曲傳樂府能使千秋傷綺羅
同前二首李白
漢家秦地月流影照(送一作)明妃一上玉關道天涯去不
歸漢月還從東海出明妃西嫁無來日燕支長寒雪作
花蛾眉憔悴没胡沙生乏黃金枉圖畫死畱青塜使人
嗟
昭君拂玉鞍上馬啼紅頰今日漢宮人明朝胡地妾
同前儲光羲
日暮驚沙亂雪飛傍人相勸易羅衣彊來前帳看歌舞
共待單于夜獵歸
同前僧皎然
自倚嬋娟望主恩誰知美惡忽相翻黃金不買漢宮貌
靑塜空埋胡地魂
同前二首白居易
滿面胡沙滿鬢風眉銷殘黛臉銷紅愁苦辛懃顦顇盡
如今却似畫圖中
漢使却廻憑寄語黃金何日贖蛾眉君王若問妾顔色
莫道不如宮裏時
同前二首令狐楚
錦車天外去毳幕雲中開魏闕蒼龍遠蕭關赤雁哀
仙娥今下嫁嫡子自同和劒戟歸田盡牛羊遶塞多
同前李商隱
毛延夀畫欲通神忍為黃金不為人馬上琵琶行萬里
漢宮長有隔生春
明君詞梁簡文帝
玉豔光瑶質金鈿婉黛紅一去蒲萄觀長别披香宮秋
簷照漢月愁帳入胡風妙工偏見詆無由情恨通
同前張正見
寒樹暗胡塵霜樓明漢月淚染上春衣憂變華年髮
同前王襃
蘭殿辭新寵椒房餘故情鴻飛漸南陸馬首倦西征寄
書參漢使銜涕望秦城唯餘馬上曲猶作出關聲
同前王偃
北望單于日半斜明君馬上泣胡沙一雙淚滴黃河水
應得東流入漢家
同前武陵王紀
塞外無春色邊城有風霜誰堪覽明鏡持許照紅妝
同前沈約
朝發披香殿夕濟汾隂河扵兹懷九折自此歛雙蛾沾
妝疑湛露繞臆狀流波日見奔沙起稍覺轉蓬多胡風
犯肌骨非直傷綺羅銜涕試南望關山欝嵯峨始作陽
春曲終成苦寒歌唯有三五夜明月暫經過
同前庾信
斂眉光禄塞遥望夫人城片片紅顔落雙雙淚眼生冰
河牽馬渡雪路抱鞍行胡風入(作一作)骨冷夜月照心明
方調琴上曲變入胡笳聲
同前何妥
㫺聞别鶴弄已自軫離情今來昭君曲還悲秋草幷
同前嶭道衡
我本良家子充選入椒庭不蒙女史進㪅無畫師情蛾
眉非本質蟬鬢改真形專猶妾命薄誤使君恩輕啼落
渭橋路歎别長安城今夜寒草㝛明朝轉蓬征郤望關
山迥前瞻沙漠平胡風帶秋月嘶馬雜笳聲毛裘易羅
綺氊帳代帷屏自知蓮臉歇羞看菱鏡明釵落終應棄
髻解不須縈何用單于重詎假閼氏名駃騠聊彊食挏
酒未能傾心隨故鄉斷愁逐塞雲生漢宮如有憶為視
旄頭星
同前張文琮
我途飛萬里回首望三秦忽見天山雪還疑上苑春玉
痕垂淚粉(粉淚一作)羅袂拂胡塵為得胡中曲還悲遠嫁人
同前陳昭
跨鞍今永訣垂淚别親賓漢地行將遠胡關逐望新交
河擁塞路隴首暗沙塵唯有孤明月猶能遠送人
同前戴叔倫
漢宮若遠近路在沙塞上到死不得歸何人共南望
同前李端
李陵初送子卿回漢月明明照帳來憶著長安舊遊處
千門萬戶玉樓臺
昭君歎二首范静婦沈氏
早信丹青巧重貨洛陽師千金買蟬鬢百萬寫蛾眉
今朝猶漢地明旦入胡關情寄南雲反思逐北風還(作一)
(遊子夢中還高堂歌吹少)
楚王吟張率
章臺迎夏日夢遠感春條風生竹籟響雲垂草綠饒相
看重束素唯欣争細腰不惜同從理但使一聞韶
楚妃歎石崇
劉向列女傳曰楚姬楚莊王夫人也莊王
好狩獵畢弋樊姬諫不止乃不食禽獸之
肉王嘗與虞丘子語以為賢樊姬笑之王
曰何笑也對曰虞丘子賢矣未忠也妾充
後宮十一年而所進者九人賢扵妾者二
人與妾同列者七人虞丘子相楚十年而
所薦者非其子孫則族昆弟未聞進賢退
不肖也妾之笑不亦宜乎王扵是以孫叔
敖為令尹治楚三年而莊王以霸樂府解
題曰陸機吳趨行云楚妃且勿歎明非近
題也按謝希逸琴論有楚妃歎七拍
蕩蕩大楚跨土萬里北據方城南接交趾西撫巴漢東
被海涘五侯九伯是疆是理矯矯莊王淵渟岳峙冕旒
垂精充纊塞耳韜光戢曜潛默恭已内委樊姬外任孫
子猗猗樊姬體道履信既絀虞丘九女是進杜絶邪佞
廣啟令胤割歡抑寵居之不吝不吝實難可謂知幾化
自近始著於閨闈光佐霸業邁德揚威羣后列辟式瞻
洪規譬彼江海百川咸歸萬邦作歌身没名飛
右一曲晉樂所奏
同前袁伯文
玉墀滴凄露羅幌已依霜逢春每先絶争秋欲幾芳
同前梁簡文帝
閨閑漏永永漏長宵寂寂草營飛夜戶絲蟲繞秋屋薄
笑未為欣微歎還成戚金簪鬢下垂玉筯衣前滴
同前張籍
湘雲初起江沉沉君王遥在雲夢林江南雨多旌旗暗
臺下朝朝春水深章華殿前朝萬國君心獨自終無極
楚兵滿地能逐禽誰用一身繼筋力西江若飜雲夢中
麋鹿死盡應還宮
楚妃吟王筠
花早飛林中明鳥早歸庭前日暖春閨香氣亦霏霏香
氣漂當軒清唱調獨顧慕含怨復含嬌蝶飛蘭復裊裊
輕風入裙春可遊歌聲梁上浮春遊方有樂沈沈下羅
幕
楚妃曲吳均
春妝約春黛如月復如蛾玉釵照繡領金薄厠紅羅
楚妃怨張籍
梧桐葉下黃金井横架轆轤牽素䌄美人初起天未明
手拂銀缾秋水冷
王子喬古辭
劉向列仙傳曰王子喬者周靈王太子晉
也好吹笙作鳳鳴遊伊洛之間道人浮丘
公接以上蒿高山三十餘年後求之於山
上見桓良曰告我家七月七日待我於緱
氏山頭至時果乘白鶴駐山頭望之不得
到舉手謝時人數日而去為立祠於緱氏
山下及嵩高之首焉
王子喬參駕白鹿雲中遨參駕白鹿雲中遨下遊來王
子喬參駕白鹿上至雲戲遊遨上建逋隂廣里踐近高
結仙宮過謁三台東遊四海五嶽山過蓬萊紫雲臺三
王五帝不足令令我聖明應太平養民若子事父明當
究天禄永康寧玉女羅坐吹笛簫嗟行聖人遊八極鳴
吐銜福翔殿側聖主享萬年悲吟皇帝延夀命
右一曲魏晉樂所奏
同前江淹
子喬好輕舉不待鍊銀丹控鶴去窈窕學鳳對巑岏山
無一春草谷有千年蘭雲衣下躑躅龍駕何時還
同前高允生
仙化非常道其義出自然王喬誕神氣白日忽升天晻
曖御雲氣飄颻乘長烟寄想崆峒外翺翔宇宙間七月
有佳節(期一作)控鶴崇崖巔永與時人别一去不復旋
同前高允
王少卿王少卿超升飛龍翔天庭遺儀景雲漢酬光騖
電逝忽若浮騎日月從列星跨騰太廓踰窅冥尋元氣
出天門窮覽有無究道根
同前宋之問
王子喬愛神仙七月七日上賓天白虎搖瑟鳳吹笙乘
騎雲氣吸日精吸日精長不歸遺廟今抂而人非空望
山頭草草露溼君衣
樂府詩集卷第二十九(終)東吳毛晉訂正
