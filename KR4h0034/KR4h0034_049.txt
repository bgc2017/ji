樂府詩集卷第四十九
太原郭茂倩編次
淸商曲辭
西曲歌下
江陵樂
古今樂錄曰江陵樂舊舞十六人梁八人
通典曰江陵古荆州之域春秋時楚之郢
地秦置南郡晉爲荆州東晉宋齊以爲重
鎮梁元帝都之有紀南城楚渚宫在焉
不復蹋踶人踶地地欲穿盆隘歡繩斷蹋壞絳羅裙
不復出場戲踶場生靑草試作兩三回踶場方就好
陽春二三月相將蹋百草逢人駐步看揚聲皆言好
暫出後園看見花多憶子烏鳥雙雙飛儂歡今何在
右四曲
靑陽度
古今樂錄曰靑陽度倚歌凡倚歌悉用鈴
鼓無弦有吹
隠機倚不織尋得爛漫絲成匹郎莫斷憶儂經絞時
碧玉擣衣砧七寶金蓮杵高舉徐徐下輕擣只爲汝
靑荷蓋綠水芙蓉披紅鮮下有竝根藕上生竝目蓮
右三曲
靑驄白馬
古今樂錄曰靑驄白馬舊舞十六人
青驄白馬紫絲韁可憐石橋根柏梁
汝忽千里去無常願得到頭還故鄉
繫馬可憐著長松遊戲徘徊五湖中
借問湖中採菱婦蓮子靑荷可得否
可憐白馬高纏騣著地躑躅多徘徊
問君可憐六萌車迎取窈窕西曲娘
問君可憐下都去何得見君復西歸
齊唱可憐使人惑晝夜懷歡何時忘
右八曲
共戲樂
古今樂錄曰共戲樂舊舞十六人梁八人
齊世方昌書軌同萬㝢獻樂列國風
時泰民康人物盛腰鼓鈴柈各相競
長袖翩翩若鴻驚纖腰嫋嫋會人情
觀風採樂德化昌聖皇萬壽樂未央
右四曲
安東平
古今樂錄曰安東平舊舞十六人梁八人
凄凄烈烈北風爲雪船道不通步道斷絶
吳中細布闊幅長度我有一端與郎作袴
微物雖輕拙手所作餘有三丈爲郎别厝
制爲輕巾以奉故人不持作好與郎拭塵
東平劉生復感人情與郎相知當解千齡
右五曲
女兒子
古今樂錄曰女兒子倚歌也
巴東三峽猿鳴悲夜鳴三聲淚沾衣
我欲上蜀蜀水難蹋蹀珂頭腰環環
右二曲
來羅
古今樂錄曰倚歌也
鬱金黃花標下有同心草草生日已長人生日就老
君子防未然莫近嫌疑邊瓜田不躡履李下不正冠
故人何怨新切少必求多此事何足道聽我歌來羅
白頭不忍死心愁皆敖然遊戲泰始世一日當千年
右四曲
那呵灘
古今樂錄曰那呵灘舊舞十六人梁八人
其和云郎去何當還多叙江陵及揚州事
那呵蓋灘名也
我去只如還終不在道邊我苦在道邊良信寄書還
㳂江引百丈一濡多一艇上水郎檐篙何時至江陵
江陵三千三何足持作遠書疏數知聞莫令信使斷
聞歡下揚州相送江津彎願得篙櫓折交郎到頭還
篙折當㪅覓櫓折當㪅安各自是官人那得到頭還
百思纏中心顦顇爲所歡與子結終始折約在金蘭
右六曲
孟珠
一曰丹陽孟珠歌古今樂錄曰孟珠十曲
二曲倚歌八曲舊舞十六人梁八人
人言孟珠富信實金滿堂龍頭銜九花玉釵明月璫
陽春二三月草與水同色攀條摘香花言是歡氣息
右二曲
人言春復著我言未渠央暫出後湖看蒲菰如許長
揚州石橊花摘插雙襟中葳蕤當憶我莫持豔他儂
陽春二三月草與水同色道逢遊冶郎恨不早相識
望歡四五年實情將懊惱願得無人處回身與郎抱
陽春二三月正是養蠶時那得不相怨其再(字闕一)儂來
將歡期三㪅合冥歡如何走馬放蒼鷹飛馳赴郎期
適聞梅作花花落已成子杜鵑繞林啼思從心下起
可憐景陽山苕苕百尺樓上有明天子麟鳳戲中遊
右八曲
翳樂
古今樂錄曰翳樂一曲倚歌二曲舞十六
人梁八人
人生歡愛時少年新得意一旦不相見輒作煩冤思
右一曲
同前
陽春二三月相將舞翳樂曲曲隨時變持許豔郎目
人言揚州樂揚州信自樂總角諸少年歌舞自相逐
右二曲
夜黃
古今樂錄曰夜黃倚歌也
湖中百種鳥半雌半是雄鴛鴦逐野鴨恐畏不成雙
右一曲
夜度娘
古今樂錄曰夜度娘倚歌也
夜來冐霜雪晨去履風波雖得叙微情奈儂身苦何
右一曲
長松標
古今樂錄曰長松標倚歌也
落落千丈松晝夜對長風歲草霜雪時寒苦與誰雙
右一曲
雙行纏
古今樂錄曰雙行纏倚歌也
朱絲繫腕繩真如白雪凝非但我言好衆情共所稱
新羅繡行纏足趺如春妍他人不言好獨我知可憐
右二曲
黃督
古今樂錄曰黃督倚歌也
喬客他鄉人三春不得歸願看楊桺樹已復藏班鵻
籠車度蹋衍故人求寄載催牛閉後戶無預故人事
右二曲
平西樂
古今樂錄曰平西樂倚歌也
我情與歡情二情感蒼天形雖胡越隔神交中夜間
右一曲
攀楊枝
一曰攀楊枝古今樂錄曰攀楊枝倚歌也
樂苑曰攀楊枝梁時作
自從别君來不復著綾羅畫眉不注口施朱當奈何
右一曲
尋陽樂
古今樂錄曰尋陽樂倚歌也
雞亭故儂去九里新儂還送一却迎兩無有暫時閒
右一曲
白附鳩吳均
古今樂錄曰白附鳩倚歌亦曰白浮鳩夲
拂舞曲也
石頭龍尾彎新亭送客者酤酒不取錢郎能飲幾許
右一曲
白浮鳩吳均
瑯琊白浮鳩紫翳飄(陌一作)頭食飲東莞野棲㝛越王樓
拔蒲
古今樂錄曰拔蒲倚歌也
青蒲銜紫茸長葉復從風與君同舟去拔蒲五湖中
朝發桂蘭渚晝息桑榆下與君同拔蒲竟日不成把
右二曲
拔蒲歌張祜
拔蒲來領郎鏡湖邊郎心在何處莫趁新蓮去拔得無
心蒲問郎看好無
壽陽樂
古今樂錄曰壽陽樂者宋南平穆王爲豫
州所作也舊舞十六人梁八人按其歌辭
蓋叙傷别望歸之思
可憐八公山在壽陽别後莫相忘
東臺百餘尺凌風雲别後不忘君
梁長曲水流明如鏡雙林與郎照
辭家遠行去空爲君明知歲月駛
籠窗取凉風彈素琴一歎復一吟
夜相思望不來人樂我獨愁
長淮河爛漫路悠悠得當樂忘憂
上我長瀨橋望歸路秋風停欲度
銜淚出傷門壽陽去必還當幾載
右九曲
作蠶絲
古今樂錄曰作蠶絲倚歌也
柔桑感陽風阿娜嬰蘭婦垂條付綠葉委體看女手
春蠶不應老晝夜常懷絲何惜微軀盡纏綿自有時
積蠶初成繭相思條女密投身湯水中貴得共成匹
素絲非常質屈折成綺羅敢辭機杼勞但恐花色多
右四曲
楊叛兒
唐書樂志曰楊伴兒本童謠歌也齊隆昌
時女巫之子曰楊旻少時隨母入内及長
爲何后寵童謠云楊婆兒共戲來所歡語訛
遂成楊伴兒古今樂錄曰楊叛兒送聲云
叛兒教儂不復相思
截玉作手鉤七寶光平天繡沓織成帶嚴帳信可憐
暫出白門前楊桺可藏烏歡作沈水香儂作博山罏
送郎乘艇子不作遭風慮横篙擲去槳願倒逐流去
七寳珠絡鼓教郎拍復拍黃牛細犢兒楊桺映松柏
歡欲見蓮時移湖安屋裏芙蓉繞牀生眠卧抱蓮子
聞歡遠行去送歡至新亭津邏無儂名
落秦中庭生誠知非好草龍頭相鉤連見枝如欲繞
楊叛西隨曲桺花經東隂風流隨遠近飄揚悶儂心
右八曲
同前梁武帝
桃花如發紅芳草尚抽綠南音多有會偏重叛兒曲
同前隋後主
靑春上陽月結伴戲京華龍媒玉珂馬鳳軫繡香車水
映臨橋樹風吹夾路花日昏歡宴罷相將歸狹斜
同前李白
君歌楊叛兒妾勸新豐酒何許最關人烏啼白門桺烏
啼隠楊花君醉畱妾家博山罏中沈香火雙咽一氣凌
紫霞
西烏夜飛
古今樂錄曰西烏夜飛者宋元徽五年荆
州刺史沈攸之所作也攸之舉兵發荆州
東下未敗之前思歸京師所以歌和云白
日落西山還去來送聲云折趐烏飛何處
被彈歸
日從東方出團團雞子黃夫歸恩情重憐歡故在傍
暫請半日給徙倚娘店前目作宴瑱飽腹作宛惱飢
我昨憶歡時攬刀持自剌自剌分應死刀作離樓僻
陽春二三月諸花盡芳盛持底喚歡來花笑鶯歌詠
感郎﨑嶇情不復自顧慮臂繩雙入結遂成同心去
右五曲
月節折楊桺歌
正月歌
春風尙蕭條去故來入新苦心非一朝折楊桺愁思滿
腹中歴亂不可數
二月歌
翩翩鳥入鄉道逢雙鷰飛勞君看三陽折楊桺寄言語
儂歡尋還不復久
三月歌
汎舟臨曲池仰頭看春花杜鵑緯林啼折楊桺雙下俱
徘徊我與歡共取
四月歌
芙蓉始懷蓮何處覓同心俱生世尊前折楊桺捻香散
名花志得長相取
五月歌
菰生四五尺素身爲誰珍盛年將可惜折楊桺作得九
子粽思想勞歡手
六月歌
三伏熱如火籠窗開北牖與郎對榻坐折楊桺銅塸貯
蜜漿不用水洗溴
七月歌
織女遊河邊牽牛顧自歎一會復周年折楊桺攬結長
命草同心不相負
八月歌
迎歡裁衣裳日月流如水白露凝庭霜折楊桺夜聞擣
衣聲窈窕誰家婦
九月歌
甘菊吐黃花非無杯觴用當奈許寒何折楊桺授歡羅
衣裳含笑言不取
十月歌
大樹轉蕭索天隂不作雨嚴霜半夜落折楊桺林中與
松柏歲寒不相負
十一月歌
素雪任風流樹木轉枯悴松柏無所憂折楊桺寒衣履
薄冰歡詎知儂否
十二月歌
天寒歲欲草春秋及冬夏苦心停欲度折楊桺沈亂枕
席間纏綿不覺久
閏月歌
成閏暑與寒春秋補小月念子無時閒折楊桺隂陽推
我去那得有定主
常林歡溫庭筠
唐書樂志曰常林歡疑宋梁間曲宋梁之
世荆雍爲南方重鎮皆皇子爲之牧江左
辭詠莫不稱之以爲樂土故隨王誕作襄
陽之歌齊武帝追憶樊鄧梁簡文帝樂府
歌云分手桃林岸送到峴山頭若欲寄音
信漢水向東流又曰宜城投酒今行熟停
鞍繫馬暫棲㝛桃林在漢水上宜城在荆
州北荆州有長林縣江南謂情人爲歡常
長聲相近蓋樂人誤謂長爲常通典曰常
林歡蓋宋齊間曲
宜城酒熟花覆橋沙晴綠鴨鳴咬咬穠桑繞舍麥如尾
幽軋鳴機雙鷰巢馬聲特特荆門道蠻水揚光色如草
錦薦金爐夢正長東家呃喔雞鳴早
樂府詩集卷第四十九
東吳毛晉訂正男扆再訂
