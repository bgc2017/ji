萬首唐人絶句卷二十五
宋洪邁編
七言
過勤政樓杜牧
千秋佳節名空在承露絲囊世已無唯有紫苔偏稱意
年年因雨上金鋪
題魏文正
蟪蛄寧與雪霜期賢哲難教俗士知可憐貞觀太平後
天不且留封德彛
念昔遊三首
十載飄然繩檢外罇前自獻自為酬秋山春雨閒吟處
倚遍江南寺寺樓
雲門寺外逢猛雨林黑山高雨脚長曾奉郊宫為近侍
分明㩳㩳羽林槍
李白題詩水西寺古木回巖樓閣風半醒半醉遊三日
紅白花開烟雨中
過華清宫三首
長安回望繡成堆山頂千門次第開一騎紅塵妃子笑
無人知是茘枝来
新豐綠樹起黃埃數騎漁陽探使回霓裳一曲千峯上
舞破中原始下来
萬國笙歌醉太平倚天樓殿月分明雲中亂拍禄山舞
風過重巒下笑聲
登樂遊原
長空澹澹孤鳥没萬古銷沉向此中看取漢家何似業
五陵無樹起秋風
春申君
烈士思酬國士恩春申誰與快冤魂三千賓客總珠履
欲使何人殺李園
奉陵宫人
相如死後無詞客延夀亡來絶畫工玉顔不是黃金少
淚滴秋山入夀宫
讀韓杜集
杜詩韓筆愁來讀似倩麻姑癢處抓天外鳳凰誰得髓
無人解合續弦膠
送國棋王逢
絶藝如君天下少閒人似我世間無別後竹窗風雪夜
一燈明暗覆吳圖
少年行
連環羈玉聲光碎綠錦蔽泥虬卷高春風細雨走馬去
珠落璀璀白罽袍
沈下賢
斯人清唱何人和草逕苔蕪不可尋一夕小敷山下夢
水如環珮月如襟
偶題
甘羅昔作秦丞相子政曾為漢輦郎千載更逢王侍讀
當時還道有文章
朱坡三首
故國池塘倚御渠江城三詔損魚書賈生辭賦恨流落
祇向長沙住歲餘
煙深苔巷唱樵兒花落寒輕倦客歸藤岸竹洲相掩映
滿池春雨鸊鵜飛
乳肥春洞生鵝管沼避回巖勢犬牙自笑卷懷頭角縮
歸盤煙磴恰如蝸
出宫人二首
閒吹玉殿昭華管醉折梨園縹帶花十年一夢歸人世
絳縷猶封繫臂紗
平陽拊背穿馳道銅雀分香下璧門幾向綴珠深殿裏
妬抛羞態卧黃昏
杏園
夜來微雨洗芳塵公子驊騮步始勻莫怪杏園顦顇去
滿城多少插花人
春晚題韋家亭子
擁鼻侵襟花草香高臺春去恨茫茫蔫紅半落平池晚
曲渚飄成錦一張
感宋拾遺題名
竄逐窮荒與死期餓唯蒿藿病無醫憐君更抱重泉恨
不見崇山謫去時
將赴吳興登樂遊原
清時有味是無能閒愛孤雲静愛僧欲把一麾江海去
樂遊原上望昭陵
江南懷古
車書混一業無窮井邑山川今古同戊辰年向金陵過
惆悵閒吟憶庾公
江南春
千里鸎啼綠映紅水村山郭酒旗風南朝四百八十寺
多少樓臺煙雨中
題禪智寺
故里溪頭松栢雙來時盡日倚松窗杜陵隋苑已絶國
秋晚南遊更渡江
齊安郡中偶題二首
兩竿落日溪橋上半縷輕煙柳影中多少綠荷相倚恨
一時回首背西風
秋聲無不攪離心夢澤蒹葭楚雨深自滴階前大梧葉
于君何事動哀吟
齊安郡後池
菱透浮萍綠錦池夏鶯千囀弄薔薇盡日無人看微雨
鴛鴦相對浴紅衣
題城樓
嗚軋江樓角一聲微陽㶑㶑落寒汀不用憑欄苦回首
故鄉七十五長亭
池州青溪
弄溪終日到黃昏照數秋來白髮根何物賴君千遍洗
筆頭塵土漸無痕
遊金碧洞
初柳霜林下石稜潺湲聲斷滿溪冰攜茶臘月遊金碧
合有文章病茂陵
贈李秀才
骨清年少眼如冰鳳羽參差五色層天上麒麟時一下
人間不獨有徐陵
題貴池亭
勢比凌歊宋武臺分明百里遠帆開蜀江雪浪西江滿
強半春寒去却來
蘄州蘭溪
蘭溪春盡碧泱泱映水蘭花雨發香楚國大夫憔悴日
應尋此路去瀟湘
題水口草市
倚溪侵嶺多高樹誇酒書旗有小樓驚起鴛鴦豈無恨
一雙飛去却回頭
初冬夜飲
淮陽多病偶求懽客袖侵霜興燭盤砌下梨花一堆雪
明年誰此凭欄干
山石榴
似火山榴映小山繁中能薄艷中閒一朵佳人玉釵上
秪疑燒却翠雲鬟
隋隄柳
夾岸垂楊三百里秖應圖畫最相宜自嫌流落西歸疾
不見東風二月時
柳
數樹新開翠影齊倚風情態被春迷依依故國樊川恨
半掩村橋半拂溪
鷺鷥
雪衣雪髮青玉觜羣捕魚兒溪影中驚飛遠映碧山去
一樹棃花落晚風
村舍燕
漢宫一百四十五多下珠簾閉瑣窗何處營巢夏將半
茅簷煙裏語雙雙
歸燕
畫堂歌舞喧喧地社去社來人不看長是江樓使君伴
黃昏猶待倚欄干
傷猿
獨折南園一朵梅重尋幽坎已生苔無端晚吹驚高樹
似裊長枝欲下来
雲
盡日看雲首不回無心都大似無才可憐光彩一片玉
萬里晴天何處來
醉後題僧院二首
離心忽忽復悽悽雨晦傾瓶取醉泥可羨高僧共心語
一如攜穉往東西
&KR1553;船一棹百分空十歲青春不負公今日鬢絲禪榻畔
茶煙輕颺落花風
見吳秀才別妓
紅燭短時羌笛怨清歌咽處蜀絃高萬里分飛兩行淚
滿江寒雨正蕭騷
贈朱道靈
劉根丹篆三千字郭璞青囊兩卷書牛渚磯南謝山北
白雲深處有巖居
屏風
屏風周倣畫纖腰歲久丹青色半銷斜倚玉窗鸞髮女
拂塵猶自妬嬌饒
哭韓綽
平明送葬上都門紼翣交横逐去魂歸來冷笑悲身事
喚婦呼兒索酒盆
新定途中
無端偶效張文紀下杜鄉園別五秋重過江南更千里
萬山深處一孤舟
商山道中
水疊鳴珂樹如帳長楊春殿九門珂我来惆悵不自決
欲去欲住終如何
漢江
溶溶漾漾白鷗飛渌淨春深好染衣南去北來人自老
夕陽長送釣船歸
哭亡友
故人墳樹五秋風伯道無兒跡更空重到笙歌分散地
隔江吹笛月明中
赤壁
折戟沈沙鐵未消自將磨洗認前朝東風不與周郎便
銅雀春深鎖二喬
雲夢澤
日旗龍旆想飄揚一索功高縛楚王真是超然五湖客
未如終始郭汾陽
泊秦淮
煙籠寒水月籠沙夜泊秦淮近酒家商女不知亡國恨
隔江猶唱後庭花
秋浦途中
蕭蕭山路窮秋雨淅淅溪風一岸蒲為問寒沙新到雁
來時還下杜陵無
題桃花夫人廟
細腰宫裏露桃新脈脈無言度幾春至竟息亡緣底事
可憐金谷墮樓人
題烏江亭
勝敗兵家事不期包羞忍恥是男兒江東子弟多才俊
卷土重來未可知
題横江館
孫家兄弟晉龍驤馳騁功名業帝王至竟江山誰是主
苔磯空屬釣魚郎
寄楊州韓綽判官
青山隠隠水遙遙秋盡江南草木凋二十四橋明月夜
玉人何處教吹簫
送李羣玉赴舉
故人別来面如雪一榻拂雲秋影中玉白花紅三百首
五陵誰唱與春風
甘棠館御溝
一渠東注芳華苑苑鎖池塘百歲空水殿半傾蟾口澁
為誰流下蓼花中
汴河懷古
錦纜龍舟隋煬帝平臺複道漢梁王遊人閒起前朝念
折柳孤吟斷殺腸
汴河阻凍
千里長河初凍時玉珂瑤珮響參差浮生憐似冰底水
日夜東流人不知
題元處士高亭
水接西江天外聲小齋松影拂雲平何人教我吹長笛
與倚春風弄月明
鄭瓘協律
廣文遺韻留樗散雞犬圖書共一船自說江湖不歸事
阻風中酒過年年
送陸洿郎中棄官歸
少微星動照春雲魏闕衡門路自分倏去忽来應有意
世間塵土漫疑君
寄珉笛與宇文舍人
調高銀字聲還側物比柯亭韻校奇寄與玉人天上去
桓將軍見不教吹
途中二首
鏡中絲髮悲來慣衣上塵痕拂漸難惆悵江湖釣竿手
却遮西日向長安
田園不事來遊宦故國誰交爾別離獨倚關亭還把酒
一年春盡送春時
題村舍
三樹稚桑春未㓢扶床乳女午啼飢潜銷暗鑠歸何處
萬指侯家自不知
江
楚鄉寒食橘花時野渡臨風駐綵旗草色連雲人去住
水紋如縠燕差池
題木蘭廟
彎弓征戰作男兒夢裏曾經夢畫眉幾度思歸還把酒
拂雲堆上祝明妃
入商山
早入商山百里雲藍溪橋下水聲分流水舊聲人舊耳
此回嗚咽不堪聞
題商山廟
吕氏強梁嗣子柔我於天性豈恩讎南軍不袒左邊袖
四老安劉是滅劉
送隠者
無媒逕路草蕭蕭自古雲林遠市朝公道世間唯白髮
貴人頭上不曾饒
送斛斯判官
蒼蒼煙月滿川亭我有勞歌一為聽將取離魂隨白騎
三台星裏拜文星
贈別二首
娉娉褭褭十三餘荳蔲梢頭二月初春風十里揚州過
卷上珠簾總不如
多情却似總無情唯覺罇前笑不成蠟燭有心還惜別
替人垂淚到天明
寄遠
前山極遠碧雲合清夜一聲白雪微欲寄相思千里月
溪邊殘照雨霏霏
九日
金英繁亂拂欄香明府辭官酒滿缸還有玉樓輕薄女
笑他寒燕一雙雙
寄牛相公
漢水横衝蜀浪分危樓點的拂孤雲六年仁政謳謌去
柳遠春隄處處聞
斑竹筒簟
血染斑斑成錦紋昔年遺恨至今存分明知是湘妃泣
何忍將身卧淚痕
和嚴惲落花
共惜流年留不得且環流水醉流杯無情紅豔年年盛
不恨凋零却恨開
倡樓戲贈
細柳橋邊深半春纈衣簾裏動香塵無端有寄閒消息
背插金釵笑向人
宣州開元寺
松寺曾同一鶴棲夜深臺殿月高低何人為倚東樓柱
正是千山雪漲時
寺南樓
小樓纔受一床横終日看山酒滿傾可惜和風夜來雨
醉中虚度打窗聲
留贈
舞鞾應任閒人看笑臉還須待我開不用鏡前空有淚
薔薇花謝即歸来
送薛邽二首
可憐走馬騎驢漢豈有風光肯占伊只有三張最惆悵
下山回馬尚遲遲
小捷風流已俊才便將紅粉作金臺明年未去池陽郡
更乞春時却重來
南陵道中
南陵水面漫悠悠風緊雲輕欲變秋正是客心孤迥處
誰家紅袖凭江樓
別家
初歲嬌兒未識爺別爺不拜手吒义拊頭一别三千里
何日迎門却到家
雨
連雲接塞添迢遞灑幕侵燈送寂寥一夜不眠孤客耳
主人窗外有芭蕉
送人
鴛鴦帳裏暖芙蓉低泣關山幾萬重明鑑半邊釵一股
此生何處不相逢
醉贈薛道封
飲酒論文四百刻水分雲隔二三年男兒事業知君有
賣與明君直幾錢
萬首唐人絶句卷二十五
萬首唐人絶句卷二十五
宋洪邁編
五言(原缺)
萬首唐人絶句卷二十五
