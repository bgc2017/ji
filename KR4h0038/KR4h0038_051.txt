萬首唐人絶句卷五十一
宋洪邁編
七言
看花羅鄴
花開只恐看來遲及到愁如未看時家在楚鄉身在蜀
一年春色負歸期
柳絮
處處東風撲晚陽輕輕醉粉落無香就中堪恨隋堤上
曾惹龍舟舞鳳凰
雲
紛紛靄靄遍江湖得路為霖豈合無莫使悠颺只如此
帝鄉還更援蒼梧
芳草
曲江岸上天街裏兩地縱生車馬多不是萋萋南浦見
晚來烟雨半相和
出都門
青門春色一花開長到花時把酒杯自覺無家似潮水
不知歸處去還來
水簾
萬點飛泉下白雲似簾懸處望疑真若將此水為霖雨
更勝長垂隔路塵
賞春
芳草和烟暖更青閒門要路一時生年年點檢人間事
唯有春風不世情
歎平泉春
生前幾到此亭臺尋歎投荒去不回若使春風會人意
花枝盡合向南開
長安春雨
兼風颯颯灑皇州能滯輕寒與勝遊半夜五侯池舘裏
美人驚起為花愁
駕蜀回
上皇西幸却歸秦花木依然滿禁春唯有貴妃歌舞地
月明空殿鎻香塵
河湟
河湟何計絶烽烟免使征人更戍邊盡放農桑無一事
遣教知有太平年
聞子規
蜀魄千年尚怨誰聲聲啼血向花枝滿山明月東風夜
正是愁人不寐時
江帆
别離不獨恨蹄輪渡口風帆發更頻何處青樓方凭檻
半斜紅日認歸人
望仙
千金壘土望三山雲鶴無蹤羽衛還若說神仙求便得
茂陵何事在人間
放鷓鴣
好倚青山與碧谿刺桐毛竹待䨇棲花時遷客傷離别
莫向相思樹上啼
宫中二首
芳草長含玉輦塵君王遊幸此中頻今朝别有承恩處
鸚鵡飛來說似人
雖然自小屬梨園不識先皇玉殿門還是當時歌舞曲
今來何處最承恩
驪山
風搖巖桂露聞香白鹿驚時出繞墻不向驪山鎻宫殿
可知仙去是明皇
梅花
繁如瑞雪壓枝開越嶺吳溪免用栽却是五侯家未識
春風不放過江來
鴈
早背嚴霜過戍樓又隨寒日下河洲江南江北多離别
忍報年年兩地愁
汴河
煬帝開河鬼亦悲生民不獨力空疲至今嗚咽東流水
似向清平怨昔時
渡江有感
岸落殘紅錦雉飛渡江船上夕陽微一枝猶負平生意
歸去何曾勝不歸
題終南山僧堂
九衢終日見南山名利何人肯掩關唯有吾師達眞理
坐看雙樹老雲間
冬夕江上書事
一帶長谿渌浸門數聲幽鳥啄雲根松亭盡日唯空坐
難得儒翁共討論
大散嶺
過往長逄日色稀雪花如掌撲行衣嶺頭却望人來處
特地身疑是鳥飛
嘉陵江
嘉陵南岸雨初收江似秋嵐不煞流此地終朝有行客
無人一為棹扁舟
螢
水殿清風玉戶開飛光千點去還來無風無月長門夜
偏到階前點綠苔
吳王古宫井二首
古宫荒井曾平後見說耕人又鑿開拾得玉釵鎸勑字
當時恩澤賜誰來
含青薜荔隨金甃碧砌磷磷生綠苔莫言數尺無波水
曾與如花並照來
黃河曉渡
大河平野正竆秋羸馬羸僮古渡頭昨夜蓮花峰下月
隔簾相伴到明愁
温泉
一條春水漱莓苔幾繞玄宗浴殿回此水貴妃曾照影
不堪流入舊宫來
秋怨
夢斷南窗啼曉烏新霜昨夜下庭梧不知簾外如珪月
還照邊城到曉無
春過白遥嶺
鳥道穿雲望峽遙羸蹄經病在岧嶤到來山下春將半
上得林端雪未銷
歎别
北來南去幾時休人在光隂似箭流直待江山盡無路
始應抛得别離愁
送春
欲别東風思黯然亦知春去有明年世間爭那人先老
更對殘花一醉眠
蠟燭
暖香紅㷔一時燃緹幕初垂月落天堪恨蘭堂别離夜
如珠似淚滴樽前
子規羅隱
銅梁路遠草青青此恨那堪枕上聽一種有冤猶可報
不如銜石疊滄溟
焚書坑
千載遺蹤一窖塵路傍耕者亦傷神祖龍筭事渾乖角
將為詩書活得人
始皇陵
荒堆無草樹無枝懶向行人問昔時六國英雄漫多事
到頭徐福是男兒
浮雲
溶溶曳曳自舒張不向蒼梧即帝鄉莫道無心便無事
也曾愁殺楚襄王
早發
北去南來無定居此生生計竟何如酷憐一覺平明睡
長被雞聲惡破除
香
沉水良材食柏珍博山罏暖玉樓春憐君亦是無端物
貪作馨香忘却身
銅雀臺二首
強歌強舞竟難勝花落花開淚滿纓只合當年伴君死
免教憔悴望西陵
臺上年年掩翠娥臺前高樹夾漳河英雄亦到分香處
能共常人校幾多
自遣
得則高歌失却休多愁多恨亦悠悠今朝有酒今朝醉
明日愁來明日愁
鸚鵡
莫恨雕籠翠羽殘江南地暖隴西寒勸君不用分明語
語得分明出轉難
竹下殘雪
墻下濃隂對此君小山尖險玉為羣夜來解凍風雖急
不向寒城減一分
西施二首
家國興亡自有時吳人何苦怨西施西施若解傾吳國
越國亡來又是誰
讓高泰伯開基日賢見延陵復命時未會子孫因底事
解崇臺榭為西施
金錢花
占得佳名繞樹芳依依相伴向秋光若教此物堪收貯
應被豪門盡斸將
梅
天賜臙脂一抺腮盤中磊落笛中哀雖然未得和羹便
曾與將軍止渴來
煬帝陵
入郭登橋出郭船紅樓日日柳年年君王忍把平陳業
只换雷塘數畝田
馬嵬陂
佛屋前頭野草春貴妃輕骨此為塵從來絶色知難得
不破中原未是人
隋堤柳
夾岸依依千里遙路人回首認隋朝春風未借宣華意
猶費工夫長柳條
孟先生墓
數步荒榛接舊蹊寒江漠漠草萋萋鹿門黃土無多少
恰到書生冢便低
秦紀
長策東邊極海隅黿鼉奔走鬼神趨憐君未到沙丘日
肯信人間有死無
柳二首
灞岸晴來送别頻相偎相倚不勝春自家飛絮猶無定
爭解垂絲絆路人
一簇青烟鎻玉樓半垂欄畔半垂溝明年更有新條在
繞亂春風卒未休
王濬墓
男兒未必盡英雄俱到時來命即通若使吳都由王氣
將軍何處立殊功
京中晚望
心如野鹿跡如萍漫向人間性一靈往事不知多少夢
夜來和酒一時醒
偶興
逐隊隨行二十春曲江池畔避車塵如今贏得將衰老
閒看人問得意人
題僧院
日夜潮聲送是非一回登眺一忘機憐師好事無人見
不把蘭牙染褐衣
圉城偶作
東望陳留日欲曛每因刀筆想夫君自從郭泰碑銘後
只見黃金不見文
宿紀南驛
策蹇南游憶楚朝隂風淅淅樹蕭蕭不知無忌姦邪骨
又作何山野葛苖
偶題
鍾陵醉别十餘春重見雲隂掌上身我未成名君未嫁
可能俱是不如人
故都
江南江北兩風流一作迷津一拜侯至竟不如隋煬帝
破家猶得到揚州
寄竇處士二首
蘭亭醉客獨知聞欲問平安隔海雲不是金陵錢太守
世間誰肻更容身
鼇背樓臺拂白榆此中槎客亦踟蹰牢山道士無仙骨
却向人間作酒徒
蜂
不論平地與山尖無恨春光盡被占採得百花成蜜後
不知辛苦為誰甜
七夕
月帳星房次第開兩情唯恐曉光催時人不用穿針待
没得心情送巧來
羅敷水
雉聲角角野田春試駐征車問水濱數樹枯桑雖不語
思量應合識秦人
嚴陵灘
中都九鼎動英髦漁釣牛蓑且遁逃世祖升遐夫子死
原陵不及釣臺高
華清宫
樓殿層層佳氣多開元時節好笙歌也知道德勝堯舜
爭奈楊妃解笑何
簾二首
疊影重紋映畫堂玉鈎銀燭共熒煌會應得見神仙在
休下真珠十二行
翡翠佳名世共稀玉堂高下巧相宜殷勤為囑纖纖手
捲上銀鈎莫放垂
韋公子
擊箸狂歌慘别顔百年人事夢魂間李將軍自嘉聲在
不得封侯亦是閒
中秋不見月
隂雲薄暮上空虚此夕清光已破除只恐異時開霽後
玉輪依舊養蟾蜍
望思臺
芳草臺邊魂不歸野烟喬木弄殘暉可憐高祖清平業
留與閒人作是非
鷺鷥
斜陽澹澹柳隂隂風裊寒絲映水深不要向人誇潔白
也知常有羡魚心
書淮隂侯傳
寒燈挑盡見遺塵試瀝椒漿合有神莫恨高皇不終始
滅秦謀項是何人
竹
籬外清隂接藥欄晚風交戞碧琅玕子猷没後知音少
粉節霜筠漫歲寒
中秋夜戲酬顧道士孫蜀
不那此身偏愛月等閒看月即更深仙翁每被嫦娥使
一度逄圓一夜吟
贈薛瑤英楊炎
雪面澹娥天上女鳳簫鸞翅欲飛去玉釵翹碧步無塵
楚腰如柳不勝春
題北方天王祠劉山甫
壊墻風雨幾經春草色盈庭一座塵自是神明無感應
盛衰何得却由人
贈項斯楊敬之
幾度見詩詩緫好及觀標格過於詩平生不解藏人善
到處相逄說項斯
過崔處士林亭裴迪
喬柯門裏自成隂散髮窗中曾不簪逍遙且喜從吾事
榮寵從來非我心
酬王摩詰過林亭崔興宗
窮巷空林常閉關悠悠獨臥對前山今朝忽枉嵇生駕
倒屣開門遙解顔
朝退望終南山李拯
紫宸朝罷綴鴛鸞丹鳳樓前駐馬看唯有終南山色在
晴明依舊滿長安
長門怨劉駕
御泉長繞鳳凰樓只是恩波别處流閒揲舞衣歸未得
夜來砧杵六宫秋
題畫山水楊汝士
太華峰前是故鄉路人遥指讀書堂如今老大騎官馬
羞向關西道姓楊
元夕(前有二首)崔液
今年春色勝常年此夜風光最可憐鳷鵲樓前新月望
鳳凰臺上寳燈燃
金勒銀鞍控紫騮玉輪朱幰駕青牛驂驔始似東城曲
倏忽還來南陌頭
公子王孫意氣驕不論相識也相邀最憐長袖風前弱
更賞新絃暗裏調
星移漢轉月將微露灑烟飄燈漸稀猶惜燈傍歌舞處
踟蹰相顧不能歸
詠南嶽徑松狄煥
一陣雨聲歸嶽嶠兩條寒色下瀟湘客吟晚景停孤棹
僧踏清隂徹上方
題鄜州相思鋪令狐挺
誰把相思號此河塞垣車馬往來多只應自古征人淚
灑向空川作逝波
婢僕詩二首李昌符
春娘愛上酒家樓不怕歸遲總不憂推道那家娘子臥
且留教住要梳頭
不論秋菊與春花箇箇能噇空腹茶無事莫教頻入庫
一名閒物要些些
謁華州李相不遇平曾
老夫三日門前立珠箔銀屏晝不開詩卷却抛書袋裏
匹如閒看華山來
江西謁所知不遇劉魯風
萬卷書生劉魯風烟波千里謁文翁無錢乞與韓知客
名紙毛生不為通
萬首唐人絶句卷五十一
