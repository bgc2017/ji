萬首唐人絶句卷四十二
宋洪邁編
七言
送劉寰北歸劉商
南巢登望縣城孤半是青山半是湖知爾素多山水興
此回歸去更來無
送王閈歸蘇州
深山窮谷没人來邂逅相逢眼漸開雲鶴洞宫君未到
夕陽帆影幾時回
送人往虔州
莫歎乘軺道路賖高樓日日望還家人到南康皆下淚
唯君笑向此中花
送僧往湖南
閒出東林日影斜稻苗深淺映袈裟船到南湖風浪静
可憐秋水照蓮花
送元使君自楚移越
露冕行春向若耶野人懷惠欲移家東風二月淮陰郡
唯見棠梨一樹花
移居深山
不食黃精不采薇葛苗為帶草為衣孤雲更入深山去
人絶音書雁自飛
送王永二首
君去春山誰共游鳥啼花落水空流如今送别臨溪水
他日相思來水頭
棉衣似熱裌衣寒時景雖和春已闌誠知暫别那惆悵
明日藤花獨自看
送别
灞岸青門有敝廬昨來聞道半丘墟陌頭空送長安使
舊里無人可寄書
送王貞
清陽玉潤復多才邂逅佳期過早梅槿花亦可浮杯上
莫待東籬黃菊開
送薛六暫游楊州
志在乘軒鳴玉珂心期未快隱青蘿廣陵行路風塵合
城郭新秋砧杵多
送楊行元赴舉
晚渡䢴溝惜别離漸看烽火馬行遲千鈞何處穿楊葉
二月長安折桂枝
行營送人
鞞鼓喧喧對古城獨尋歸鳥馬蹄輕回來看覓鶯飛處
即是將軍細柳營
滑州送人先歸
河水冰消雁北飛寒衣未足又春衣自憐漂蕩經年客
送别千回獨未歸
送濬上人
木落前山霜路多手持寒錫送頭陀眼看庭樹梅花發
不見詩人獨詠歌
高郵送弟遇北遊
門臨楚國舟船路易見行人易别離今日送君心最恨
孤帆水下又風吹
送豆盧郎赴海陵
烟波極目已沾襟路出東塘水更深看取海頭秋草色
一如江上别離心
送女子
青娥宛宛聚為裳烏鵲橋成别恨長惆悵梧桐非舊影
不悲鴻鴈暫随陽
酬道芬寄畫松
聞道鉛華學沈寧寒枝淅瀝葉青青一株將比嚢中樹
若箇年多有茯苓
山翁持酒相訪以畫松酬之
白社風霜驚暮年銅瓶桑落慰秋天憐君意厚留新畫
不著松枝當酒錢
題潘師房
渡水傍山尋絶壁白雲飛處洞門開仙人來往行無跡
石徑春風長綠苔
謝自然却還舊居
仙侣招邀自有期九天升降五雲随不知辭罷虚皇日
更向人間住幾時
寄李俌
挂却衣冠披薜荔世人應是笑狂愚年来漸覺髭鬚黑
欲寄松花君用無
贈頭陁師
少壯從戎馬上飛雪山童子未緇衣秋山年長頭陁處
說我軍前射虎歸
贈嚴四草屨
輕微管蒯將何用容足偷安事頗同日入信陵賓舘静
贈君閒步月明中
題劉偃莊
何事退耕滄海畔閒看富貴白雲飛門前種稻三回熱
縣裏官人四考歸
題黃陂夫人祠
蒼山雲雨逐明神唯有香名萬歲春東風三月黃陂水
只見桃花不見人
題道濟上人房
何處營求出世間心中無事即身閒門外水流風葉落
唯將定性對前山
梨樹隂
福庭人静少攀援雨露偏滋影易繁磊落紫香香亞樹
清隂滿地晝當軒
秋蟬聲
蕭條旅舍客心驚斷續僧房静又清借問蟬聲何所為
人家古寺兩般聲
歸山留别子侄二首
車馬驅馳人在世東西南北鶴随雲莫言貧病無留别
百代簪纓將付君
不逐浮雲不羡魚杏花茅屋向陽居鶴鳴華表應傳語
鴈度霜天懶寄書
與湛上人院畫松
水墨乍成巖下樹摧殘半隠洞中雲猷公曾住天台寺
陰雨猿聲何處聞
白沙宿竇常宅觀妓
楊子澄江映晚霞柳條垂岸一千家主人留客江邊宿
十月繁霜見杏花
上巳日縣寮會集不遂馳赴
踏青看竹共佳期春水晴山祓禊詞獨坐郵亭心欲醉
櫻桃落盡暮愁時
懷張璪
苔石蒼蒼臨澗水陰風褭褭動松枝世間唯有張通會
流向衡陽那得知
與于中丞
萬頃荒林不敢看買山容足擬求安田園失計全蕪没
何處春風種蕙蘭
袁十五遠訪山門
僻居謀道不謀身避病桃源不避秦遠入青山何所見
寒花滿徑白頭人
行營病中
心許征南破敵歸可言羸病卧戎衣遲遲不見憐弓箭
惆悵秋鴻敢近飛
合谿水漲寄敬山人
共愛碧谿臨水住相思來往踐莓苔而今却欲嫌谿水
雨漲春流隔往來
不羨花
惆悵朝陽午又斜剰栽桃李學仙家花開花落人如舊
誰道容顔不及花
醉後
春草秋風老此身一瓢長醉任家貧醒來還愛浮萍草
漂寄官河不屬人
題水洞二首
桃花流出武陵洞夢想仙家雲樹春今看水入洞中去
却是桃花源裏人
長看巖穴泉流出忽聽懸泉入洞聲莫摘山花抛水上
花浮出洞世人驚
代人村中悼亡二首
花落茅簷轉寂寥魂随暮雨此中銷邇來庭柳無人折
長得垂枝一萬條
虚室無人乳燕飛蒼苔滿地履痕稀庭前唯有薔薇在
花似殘䊋葉似衣
觀獵三首
夢非熊虎數年間驅盡豺狼宇宙閒傳道單于聞校獵
相期不敢過陰山
日隱寒山獵未歸鳴弦落羽雪霏霏梁園射盡南飛鴈
淮楚人驚陽鳥啼
松月東軒許獨遊深恩未報復淹留梁園日暮從公獵
每過青山不舉頭
畫石
蒼蘚千年粉繪傳堅貞一片色猶全那知忽遇非常用
不把分銖補上天
詠雙開蓮花
菡蓞新花曉並開濃䊋美笑面相隈西方采畫嘉陵鳥
早晚雙飛池上來
夜聞鄰管
何事霜天月滿空鸝鶵百囀向春風鄰家思婦更長短
楊柳如絲在管中
山中寄元二侍御二首
心期汗漫卧雲扄家計漂零水上萍桃李向秋彫落盡
一枝松色獨青青
拖紫鏘金濟世才知君倚玉望三台深山窮谷無人到
唯有狂愚獨自來
上崔十五老丈
天漢乘槎可問津寂寥深景到無因看花獨往尋詩客
不為經時謁丈人
袁德師求畫松
柏偃松㩻勢自分森梢古意出浮雲如今眼暗畫不得
舊有三株持贈君
早夏月夜問王開
清風首夏夜猶寒嫩笋侵階竹數竿君向蘇臺長見月
不知何似此中看
裴十六廳即事
主人能政訟庭閒帆影雲峯戶牖間每到夕陽嵐翠近
只言籬障倚前山
春日行營即事
風引雙旌馬首齊曹南戰勝日平西為儒不解從戎事
花落春深聞鼓鼙
畫樹後呈濬師
翔鳳邊風十月寒蒼山古木更摧殘為君壁上畫松柏
勁雪嚴霜君試看
弔從甥
日晚河邊訪惸獨衰柳寒蕪遶茅屋兒童驚走報人來
孀婦開門一聲哭
商山曹松
垂白商於原下住兒孫共死一身忙木弓未得長離手
猶與官家射麝香
題院僧松
空山澗畔枯松樹老對禪堂鱗甲身傳是昔朝僧種着
下頭應有茯苓神
已亥歲二首
澤國江山入戰圖生民何計樂樵漁憑君莫話封侯事
一將功成萬骨枯
波間一戰百神愁兩岸強兵過未休誰道滄江總無事
近來長共血争流
亂後入洪州西山
寂寂陰谿水潄苔塵中將得苦吟來東峰道士如相問
縣尉而今不姓梅
送僧入廬山
若到江州二林寺遍遊應未出雲霞廬山瀑布三千仞
畫破青霄始落斜
江西逢僧
閩地高僧楚地逢伴遊蠻錫挂垂松白雲逸性都無定
纔出雙峰愛五峰
鍾陵寒食日郊外閒遊
可憐時節足風情杏子粥香如冷餳無奈春風輸舊火
遍教人喚作山櫻
中秋對月
無雲世界秋三五共看蟾盤上海涯直到天頭天盡處
不曾私照一人家
題李太尉平泉莊汪遵
水泉花木好高眠嵩少縱横滿目前惆悵人間不平事
今朝身在海南邊
戰城南
風沙刮地塞雲愁平旦交鋒晚未休白骨又霑新戰血
青天猶列舊旄頭
延平津
三尺晶熒射斗牛豈随凡手報冤讐延平一旦為龍處
看取風雲布九州
項亭
不修仁德合文明天道如何擬力爭隔岸故鄉歸不得
十年空負拔山名
烏江
兵散弓殘挫虎威單鎗匹馬突重圍英雄去盡羞容在
看却江東不得歸
綠珠
大扺花顔最怕秋南家歌歇北家愁從來幾許如君貎
不肯如君墜玉樓
升遷橋
漢朝卿相盡風雲司馬題橋衆又聞何事不如楊德意
觧搜賢哲薦明君
隋柳
夾浪分堤萬樹餘為迎龍舸到江都君看靖節高眠處
只向衡門種五株
楊柳
亞夫營畔柳濛濛隋主堤邊四路通攀折贈君還有意
翠眉輕嫩怕春風
桐江
光武重興四海寧漢臣無不受浮榮嚴陵何事輕軒冕
獨向桐江釣月明
招隱
罷聽泉聲看鹿羣丈夫才策合匡君早携書劔離巖谷
莫待蒲輪輾白雲
陳宫
椒宫荒宴竟無疑倏忽山河盡入隋留得後庭亡國曲
至今猶與酒家吹
樊將軍廟
玉輦曾經隔楚營漢皇心怯擬休兵當時不得將軍力
日月湏分一半明
東海
漾舟雪浪映花顔徐福携將竟不還同作危時避秦客
此行何似武陵灘
昭君
漢家天子鎮寰瀛塞北羌人未罷兵猛將謀臣徒自貴
蛾眉一笑塞塵清
五湖
已立平吳霸越功片帆高颺五湖風不知戰國官榮者
誰似陶朱得始終
澠池
西秦北趙各稱高池上張筵列我曹何事君王親擊缶
相如有劔可吹毛
函谷關
脱禍東奔壯氣摧馬如飛電轂如雷當時若不聽彈鋏
那得關門半夜開
詠酒二首
九醖松醪一曲歌本圖閒放飬天和後人不識前賢意
破國亡家事甚多
萬事銷沉向一杯竹門啞軋為風開秋宵睡足芭蕉雨
又是江湖入夢來
蒼頡臺
觀跡成文代結繩皇風儒教浩然興幾人從此休耕釣
吟對長安雪夜燈
聽盛小叢歌贈崔侍御李納
繡衣奔命去情多南國佳人歛翠娥曾向教坊聽國樂
為君重唱盛叢歌
奉和楊知言
燕趙能歌有幾人為花回雪似含嚬聲随御史西歸去
誰伴文翁怨九春
奉和封彦冲
蓮府纔為綠水賓忽乘騘馬入咸秦為君唱作西河調
日暮偏傷去住人
奉和盧鄴
何郎戴廌别賢侯更吐歌珠宴庾樓莫道江南不同醉
即陪舟檝上京遊
奉和高湘
謝安春渚餞袁宏千里仁風一扇清歌黛慘時方酩酊
不知公子重飛觥
奉和盧溵
烏臺上客紫髯公共捧天書静鏡中桃葉不湏歌白苧
耶谿暮雨起樵風
奉和崔元範
羊公留宴峴山亭洛浦高歌五夜情獨向柏臺為老吏
可憐林木響餘聲
思歸寄靈徹韋丹
王事紛紛無暇日浮生冉冉只如雲已為平子歸休計
五老巖前必共聞
荅澈公
空山泉落松窗静閒地草生春日遲白髮漸多身未退
依依常在永禪師
萬首唐人絶句卷四十二
