萬首唐人絶句卷四十六
宋洪邁編
七言
開元雜題七首陸龜蒙
玉龍子
何代竒工碾玉英細髯纖角盡雕成煙乾霧悄君心苦
風雨長隨一擲聲
照夜白
雪蚪輕&KR0008;步如飛一練騰光透月旗應笑穆王抛萬乘
踏風鞭露向遙池
湯泉
煖殿流湯數十閒玉渠香細浪回環上皇初解雲衣浴
珠棹時敲瑟瑟山
舞馬
月窟龍孫四百蹄驕驤輕步應金鞞曲終似要君王寵
回望紅樓不敢嘶
雜伎
拜象馴犀角抵豪星丸霜劒出花高六官爭近乘與望
珠翠三千擁赭袍
雪衣女
嫩紅鈎曲雪花攅月殿棲時片影殘自說夜來春夢惡
學持金偈玉欄杆
繡嶺宫
繡嶺花殘翠倚空碧窗瑤砌舊行宫閒乘小駟濃隂下
時舉金鞭半䄂風
女墳湖(吳王葬女之所)
水平波淡遶回塘鶴殉人沉萬古傷應是離魂雙不得
至今沙上少鴛鴦
秦伯廟
故國城荒德未荒年年椒奠濕中堂邇來父子爭天下
不信人問有讓王
閒居雜題五首
鳴蜩早
閒來倚杖柴門口烏下深枝啄晚蟲周步一池銷半日
十年聽此鬢如蓬
野態眞
君如有意躭田里予亦無機向藝能心跡所便唯是直
人間聞道最先憎
松閒斟
子山園静憐幽木公幹詞清詠蓽門月上風微蕭灑甚
斗醪何惜置盈樽
飲巖泉
已甘茅洞三君食欠買桐江一朵山嚴子瀨高秋浪白
水禽飛盡釣舟還
當軒鶴
自笑與人乖好尚田家山客共柴車干時未似棲廬雀
鳥道閒㩦相爾書
宿木蘭院
苦吟清漏迢迢極月過花西尚未眠猶憶故山歌警枕
夜來嗚咽似流泉
胥門閒泛
細槳輕樺下白蘋故城花謝綠隂新豈知今日逃名士
試問南塘著屧人
薔薇
穠華自古不得久况是倚春春已空更被夜來風雨惡
滿階狼藉没多紅
春夕酒醒
幾年無事傍江湖醉倒黃公舊酒壚覺夜不知新月上
滿身花影倩人扶
重臺蓮花
水國煙鄉足芰荷就中芳瑞比難過風情為與吳王近
紅萼常教一倍多
浮萍
曉來風約半池明重疊侵沙綠罽成不用臨池重相笑
最無根葉是浮名
白蓮
素蘤多蒙别豔欺此花眞合在瑶池還應有恨無人覺
月曉風清欲墮時
後池
曉煙清露暗相和浴㕍浮鷗意緒多却是陳王詞賦錯
枉將心事託微波
初植松桂
軒隂冉冉移斜日寒韻泠泠入晚風煙格月姿曾不改
至今猶似在山中
館娃宫懷古五首
三千雖衣水犀珠半夜夫差國暗屠猶有八人皆二八
獨教西子占亡吳
一宫花渚漾漣漪俀墮鴉鬟出蠒眉可料坐中歌舞䄂
便將殘節拂降旗
幾多雲榭倚青冥越焰燒來一片平此地最應沾恨血
至今春草不勻生
江色分明練遶臺戰帆遙隔綺䟽開波神自厭荒淫主
勾踐樓船穏貼來
寳袜香綦碎曉塵亂兵誰惜似花人伯勞應是精靈使
猶向殘陽泣暮春
和寄韋校書
萬古風煙滿故都清才搜括妙無餘可中寄與芸香客
便是江南地里書
初冬偶作
桐下空階疊綠錢貂裘初綻擁高眠小爐低幌還遮掩
酒滴灰香似去年
虎丘寺西小溪閒泛三首
樹號相思枝拂地鳥語提壺聲滿溪雲涯一里千萬曲
直是漁翁行也迷
荒柳卧波渾似困宿雲遮塢未全癡雲情柳意蕭蕭會
若問諸餘總不知
每逢孤嶼一倚楫便欲狂歌同采薇任是煙蘿中待月
不妨歌枕扣船歸
釣侣二首
一艇輕撶看晚濤接䍦抛下漉春醪相逄便倚蒹葭泊
更唱菱歌擘蟹螯
雨後沙虛古岸崩魚梁移入亂雲層歸時月墮汀洲暗
認得妻兒結網燈
酬醉中寄酒二首
酒痕衣上雜莓苔猶憶紅螺一兩杯正被遶籬荒菊笑
日斜還有白衣來
階下飢禽啄嫩苔野人方倒病中杯寒蔬賣却還沽喫
可有金貂換得來
臯橋
横絶春流架斷虹凭欄猶思五噫風今來未必非梁孟
却是無人繼伯通
答遺青䭀飯
舊聞香積金仙食今見青精玉斧湌自笑鏡中無骨錄
可能飛上紫雲端
酒病
柳疎桐下晚窗明秪有微風為析酲唯欠白綃籠解散
(王儉髻名)洛生閒詠兩三聲
寒夜訪襲美
醉韻飄飄不可親棹頭吟側華陽巾如能跂脚東窗下
便是羲皇世上人
玩金鸂䳵
曾向溪邊泊暮雲至今猶憶浪花羣不知鏤羽凝㕿霧
堪與鴛鴦覺後聞
寒夜文燕張潤卿不至
細雨輕觴玉漏終上清詞句落吟中松齋一夜懷貞白
霜外空聞五粒風
齊梁怨别
寥寥缺月看將落簷外霜華染羅幕不知蘭棹到何山
應倚相思樹邊泊
藥名離合夏日即事
乘屐著來幽砌滑石甖煎得遠泉甘草堂秪待新秋景
天色微凉酒半酣
懷錫山藥名離合二首
鶴伴前溪裁白杏人來隂洞寫枯松蘿深境静日欲落
石上未眠聞遠鐘
佳句成來誰不伏神丹偷去亦湏防風前莫怪攜詩槀
本是吳吟盪漿郎
和懷鹿門縣名離合二首
雲容覆枕無非白水色侵磯直是藍田種紫芝飡可壽
春來何事戀江南
竹溪深處猿同宿松閣秋來客共登封逕古苔侵石鹿
城中誰解訪山僧
天台國清寺
峯帶樓臺天外立明河色近罘罳濕松間石上定僧寒
半夜楢溪水聲急
簾
枕映疎容晚尚欹秋煙脉脉雨微微逆風鄣燕尋常事
不學人前尚妓衣
翠碧
紅襟翠翰兩參差徑拂煙華上細枝春水漸生魚易得
莫辭風雨坐多時
女墳湖皮日休
萬貴千奢已寂寥可憐幽憤為誰嬌須知韓重相思骨
直在芙蓉向下消
宿木蘭院
木蘭院裏雙棲鶴長被金鉦聒不眠今夜宿來還似爾
到明無計夢雲泉
薔薇
濃似猩猩初染素輕於燕燕欲凌空可憐細麗難勝日
照得深紅作淺紅
春夕酒醒
四絃纔罷醉蠻奴酃醁餘香在翠爐夜半醒來紅蠟短
一枝寒淚作珊瑚
胥門閒泛
青翰虚徐夏思清愁煙漠漠杏花平醉來欲把田田葉
盡裹當時醒酒鯖
重臺蓮花
歌紅婑媠力難任每葉頭邊半米金可得教他水妃見
兩重元是一重心
浮萍
嫩似金脂颺似煙多情渾欲擁紅蓮明朝擬附南風信
寄與湘妃作翠鈿
白蓮
但恐醍醐難竝潔秪應簷&KR0034;可齊香半垂金粉知何似
静婉臨溪照額黃
後池
細雨闌珊眠鷺覺鈿波悠漾竝鴛嬌邇來會得荆王意
秪為蓮莖重細腰
虎丘寺西小溪閒泛二首
絶壑秪憐白羽傲窮溪唯覺錦鱗癡更深尚有通樵處
或是秦人未可知
高下不驚紅翡翠淺深還礙白薔薇船頭繋箇松根上
欲待逄仙不擬歸
寒夜客見訪
世外為交不是親醉吟俱岸白綸巾風清月白更三點
未放華陽鶴上人
答魯望
秦吳風俗昔難同唯有清才事事通剛戀水雲歸不得
前身應是太湖公
館娃宫懷古五首
綺閣飄香下太湖亂兵侵曉上姑蘇越王大冇堪羞處
秪把西施賺得吳
鄭姐無言下玉墀夜來飛箭滿罘罳越王定指高臺笑
却見當時金鏤楣
半夜娃宫作戰場血腥猶雜宴時香西施不及燒殘蠟
猶為君王泣數行
素襪雖遮未掩羞越兵猶怕伍員頭吳王恨魄今如在
秪合西施瀨上遊
響屧廊中金玉步采蘭山上綺羅身不知水葬今何處
溪月彎彎欲效嚬
春夕陪櫻桃園宴
萬樹香飄水麝風蠟薰花雪盡成紅夜深懽態狀不得
醉客圖開明月中
松江早春
松陵清淨雪消初見底新安恐未如穏凭船舷無一事
分明數得鱠殘魚
天竺寺桂子
玉顆珊珊下月輪殿前拾得露華新至今不會夭中事
應是姮娥擲與人
初冬偶作
豹皮茵下百餘錢劉墮閒沽盡醉眠酒病校來無一事
鶴亡松老似經年
醉中寄魯望一壺
門巷寥寥空紫苔先生應渴解酲杯醉中不得親相問
故遣青州從事來
軍事院霜菊盛開上諫議
金華千點曉霜凝獨對壺觴又不能已過重陽三十日
至今猶自待王弘
悼鶴
莫怪朝來淚滿衣墮毛猶傍水花飛遼東舊事今千古
却向人間葬令威
寄韋校書
二年疏放飽江潭水物山容盡足躭唯有故人憐未替
欲封乾鱠寄終南
釣侣二首
趰眠無事避風濤一斗霜鱗換濁醪驚怪兒童呼不得
盡衝煙雨漉車螯
嚴陵灘勢似雲崩釣具歸來放石層煙浪濺蓬寒不睡
更將枯蚌點漁燈
醉中先起
麝煙苒苒生銀兔蠟淚漣漣滴繡閨舞䄂莫欺先醉去
醒來還解騐金泥
文燕招潤卿
飈御已應歸杳眇博山猶自對氛氲不知入夜能來否
紅蠟先教刻五分
酒病偶作
鬱林步障晝遮明一注濃香養病酲何事晚來還欲飲
隔牆聞賣蛤蜊聲
玩金鸂䳵
鏤羽彫毛迥出羣温黁飄出麝臍薰夜來曾吐紅茵畔
猶自溪邊睡不聞
友人許惠酒以詩索之
野客蕭然訪我家霜殘白菊兩三花子山病起無餘事
只望蒲臺酒一車
寒夜文燕潤卿有期不至
草堂虚灑待高眞不意清齋避世塵料得焚香無别事
存心應待月夫人
齊梁怨别
芙蓉泣恨紅鉛落一朵别時煙似幕鴛鴦剛解惱離心
夜夜飛來棹邊泊
晚秋吟
東臯煙雨歸耕日免去玄冠手刈禾火滿酒爐詩在口
今日無計奈儂何
好詩景
青盤香露傾荷女子墨風流更不言寺寺雲蘿堪度日
京塵到死撲侯門
醒聞檜
解洗餘酲晨半酒星星仙吹起雲門耳根莫厭聽佳木
會盡山中寂静源
寺鐘暝
百緣斗藪無塵土寸地章煌欲布金重擊蒲牢唅山日
冥冥煙樹覩棲禽
砌思步
襹襹古薜繃危石切切隂螿應晚田心事萬端何處上少
姨峯下舊雲泉
懷錫山藥名離合二首
暗竇養泉容決決明園護桂放亭亭歷山居處當天半
夏裏松風盡足聽
曉景半和山氣白微香清淨雜纖雲實頭事是眠平石
腦側空林看鹿羣
天台國清寺
十里松門國清路飯猿臺上菩提樹怪來煙雨落暗天
元是海風吹瀑布
夏日即事藥名離合三首
季春人病抛芳杜仲夏溪波遶壊垣衣典濁醪身倚桂
心中無事到雲昏
數曲急溪衝細竹葉舟來往盡能通草香石冷無辭遠
志在天台一遇中
桂葉似茸含露紫葛花如綬蘸溪黃連雲更入幽深地
骨錄閒攜相獵郎
懷鹿門縣名離合
山瘦更培秋後桂溪澄閒數晚來魚臺前過㕍盈千百
泉石無情不寄書
十里松蘿隂亂石門前幽事雨來新野霜濃處憐殘菊
潭上花閒不見人
萬首唐人絶句卷四十六
