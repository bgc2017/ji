萬首唐人絶句卷三十一
宋洪邁編
七言
宫中詞一王建
秋殿清齋刻漏長紫微宫女夜燒香拜陵日到公卿發
鹵簿分頭出太常
二
羅衫葉葉繡重重金鳳銀鵝各一叢每遍舞時分兩向
太平萬歲字當中
三
魚藻池中鎻翠蛾先皇行處不曾過如今池底休鋪錦
菱角雞頭積漸多
四
殿前明日中和節連夜瓊林散舞衣傳報所司分蠟燭
監開宫鎻放人歸
五
五更三點索金車盡放宫人出看花仗下一邊催立馬
殿頭先報内園家
六
小殿初成粉欲乾貴妃姉妹自來看為逢好日先移入
續向街西索牡丹
七
内人相續報花開凖擬君王便看來逢著五絃紅繡袋
宜春院裏按歌回
八
巡吹慢遍不相和暗數看誰曲校多明日梨園花裏設
先須逐得内家歌
九
黃金合裏盛紅雪重結香羅四出花一一傍邊書勑字
中官送與大臣家
十
天明東上閤門開排仗聲從殿裏來阿監兩邊相對立
遙聞索扇一時回
十一
日高殿裏有香煙萬歲聲長動九天妃子院中新降誕
内家分得洗兒錢
十二
宫花不與外邊同正月長先一半紅供御櫻桃看守别
直無鴉鳥到園中
十三
殿前鋪設兩邊樓寒食宫人步打毬一半走來齊跪拜
上棚先謝得頭籌
十四
太儀前日暖房來囑向昭陽乞藥栽勑賜一窠紅躑躅
謝恩未了奏花開
十五
御前新賜紫羅襦不下金階上軟輿官局總來為喜樂
院中新拜内尚書
十六
鸚鵡誰教轉舌關内人手裏養來姦語多更覺承恩澤
數對君王憶隴山
十七
分朋閒坐賭櫻桃休却投壺玉腕勞各把沉香雙陸子
局中鬭累阿誰高
十八
春風院院落花堆金鎻生衣掣不開更築歌臺起粧殿
明朝先進畫圖來
十九
行中第一爭先舞博士傍邊亦被欺忽覺管絃先破拍
急翻羅袖不教知
二十
日冷天晴近臘時玉階金瓦雪離離浴堂門外抄名入
公主家人謝面脂
二十一
未承恩澤一家愁乍到宫中憶外頭求守管絃聲欵逐
側商調裏唱伊州
二十二
雨入珠簾滿殿凉避風新出石盆湯内人恐要秋衣著
不住熏籠換好香
二十三
東風潑火雨新收舁盡春泥掃雪溝走馬犢車當御路
漢陽公主進雞毬
二十四
風簾水閣壓芙蓉四面鈎闌在水中避熱不歸金殿宿
秋河織女夜粧紅
二十五
金吾除夜進儺名畫袴朱衣四隊行院院燒燈如白日
沉香火底坐吹笙
二十六
避暑昭陽不擲盧井邊含水噴鴉雛内中數日無呼喚
搨得滕王蛺蝶圖
二十七
内宴初休入二更殿前燈火一時明宫中傳旨音聲散
諸院門開觸處行
二十八
忽地金輿向月陂内人接著便相隨却回龍武軍前過
當處教開卧鴨池
二十九
樹葉初成鳥護窠石榴花裏笑聲多衆中遺却金釵子
拾得從饒購贖羅
三十
畫得天河刻作牛玉梭金鑷采橋頭每年宫女穿針夜
勑賜諸親乞巧樓
三十一
新秋白兔大如拳紅耳霜毛趁草眠天子不教人射殺
玉鞭遮到馬蹄前
三十二
籠煙紫氣日曈曈宣政門開玉殿風五刻閤前卿相出
下簾聲在半天中
三十三
白玉窗中起草臣櫻桃初出賜嘗新殿頭傳語金階遠
只進詞臣謝聖人
三十四
内人對御疊花牋繡坐移來玉案邊紅蠟燭前呈草本
平明舁出閤門宣
三十五
千牛仗下放朝初玉案傍邊立起居每日請來金鳳紙
殿頭無事不多書
三十六
延英引對碧衣郎江硯宣毫各别牀天子下簾親考試
宫人手裏過茶湯
三十七
少年天子愛邊功親到凌烟畫閣中教覓勲臣寫真樣
長生殿裏作屏風
三十八
樓前立仗看宣赦萬歲聲長拜舞齊日照采盤高百尺
飛仙争上取金雞
三十九
新調白馬怕鞭聲供奉騎來遶殿行先報諸王侵早入
隔門催進打毬名
四十
對御難争第一籌殿前不打背身毬内人唱好龜兹急
天子捎回過玉樓
四十一
新衫一樣殿頭黃銀帶排方韃尾長總把玉鞭騎御馬
綠鬃紅額麝香香
四十二
城東北面望雲樓半下珠簾半上鈎騎馬行人長速過
忽防天子在樓頭
四十三
宫人拍手笑相呼不識庭前掃地夫乞與金錢争借問
外頭還似此間無
四十四
小隨阿姊學吹笙見好君王賜與名夜拂玉牀朝把鏡
黃金殿外不教行
四十五
春來睡困不梳頭懶逐君王苑北遊暫向玉花階上坐
簸錢贏得兩三籌
四十六
禁寺紅樓内裏通香山引駕夾城中裹頭蕃女簾前立
手把牙梢竹彈弓
四十七
别敕教歌不出房一聲一遍奏君王再三博士留殘拍
索向宣徽作徹章
四十八
私縫黃帔捨釵梳欲得金仙觀裏居近被君王知識字
收來案上檢文書
四十九
聖人生日明朝是私地教人囑内監自寫金花紅牓子
在前進上鳳凰衫
五十
玉蟬金掌三層插翠髻高鬃綠鬢虚舞處春風吹落地
當時别賜一頭梳
五十一
射生宫女宿紅粧把得新弓各自張臨上馬時齊賜酒
男兒跪拜謝君王
五十二
十三初學擘箜篌弟子名中被點留昨日教坊新進入
並房宫女與梳頭
五十三
紅蠻捍撥帖胷前移坐當頭近御筵用力獨彈金殿響
鳳凰飛出四條絃
五十四
春風吹展曲旗竿得出深宫不怕寒誇道自家能走馬
園中横過覓人看
五十五
粟金犀帶碧牙錐散插紅翎玉突枝旋獵一邊還引馬
歸來雞兔繞鞍垂
五十六
雲駮花騣各試行一般毛色一般纓殿前來往重騎過
欲得君王别賜名
五十七
往來舊院不中修教近金鑾别起樓聞有美人新入内
宫中未識大家愁
五十八
合暗報來門鎻了夜深應别喚笙歌房房下著珠簾睡
月過金階冷露多
五十九
御池水色春來好處處分流白玉渠密奏君王知入月
喚人相伴洗裙裾
六十
新晴水色暖温暾岸雪初消滻水渾今日踏青歸校晚
傳聲留著望春門
六十一
家常愛著舊衣裳空插紅梳不作粧忽地下階裙帶解
非時應得見君王
六十二
舞來汗濕羅衣徹樓上人扶下玉梯歸到院中重洗面
金花盆裏潑紅泥
六十三
青樓少婦砑裙長總被抄名入教坊春設殿前為隊舞
朋頭各自請衣裳
六十四
艾心芹葉初生小秖鬭時新不鬭花總待大家般數盡
袖中拈出鬱金芽
六十五
衆中愛得君王喚偷把金箱筆硯開書破紅蠻隔子上
旋推當直内人來
六十六
紅燈睡裏喚春雲雲上三更直宿分金砌雨來行步滑
兩人擡起隠花裙
六十七
内鷹籠脫解紅絛鬭勝争飛出手高直上青雲還却下
一雙金爪掬花毛
六十八
競渡船頭掉采旗兩邊濺水濕羅衣池東争向池西岸
先到先書上字歸
六十九
燈前飛出玉階蟲未卧常聞半夜鐘看著中元齋日到
自盤金線繡真容
七十
步行送入長門裏不許來辭舊院花只恐他時身到此
乞求恩赦放還家
七十一
一時起立吹簫管得寵人來滿殿迎整頓衣裳皆著却
舞頭當拍第三聲
七十二
琵琶先抺綠腰頭小管丁寧側調愁半夜美人雙起唱
一聲聲出鳳凰樓
七十三
春池日煖少風波花裏牽船水上歌遙索劒南新樣錦
東宫先釣得魚多
七十四
蜂鬚蟬翅薄鬆鬆浮動搔頭似有風一度出時抛一遍
金條零落滿函中
七十五
教遍宫娥唱盡詞暗中頭白没人知樓中日日歌聲好
不問從初學阿誰
七十六
每夜停燈熨御衣銀熏籠底火微微遙聽帳裏君王覺
上番聲鐘始得歸
七十七
樹頭樹底覓殘紅一片西飛一片東自是桃花貪結子
錯教人恨五更風
七十八
因喫櫻桃病放歸三年著破舊羅衣内中侍從來還去
結得頭花上貴妃
七十九
欲迎天子看花去下得金階却悔行恐見失恩人舊院
回頭憶著五絃聲
八十
自知歌舞勝諸人邀勒君王出内頻奉勑空中修理院
地衣簾額一時新
八十一
悶來無處可思量旋下金階旋憶牀收得山丹紅蘂粉
鏡前洗却麝香黃
八十二
嫌羅不著索輕&KR0008;對面教人染退紅衫子成來一遍出
明朝半片在園中
八十三
彈棋玉指兩參差背局臨虚鬭著危先打角頭紅子落
上三金字半邊垂
八十四
御厨不食索時新每見花開即是春白日睡多嬌似病
隔簾教喚女醫人
八十五
叢叢洗手繞金盆旋拭紅巾入殿門衆裏遙抛金橘子
在前收得便承恩
八十六
兩樓新換珠簾額中尉明朝設内家一樣金盤五十面
紅酥點出牡丹花
八十七
盡送香毬出内家記巡傳把一枝花散時各自燒紅燭
相逐行歸不上車
八十八
宿䊋殘粉未明天總立昭陽花樹邊寒食内人長白打
庫家先散與金錢
八十九
後宫宫女無多少盡向園中笑一團舞蝶落花相覓看
春風共語亦應難
九十
玉蕭改調筝移柱催換紅羅繡舞筵未戴柘枝花帽子
兩行宫監在簾前
九十一
宛轉黃金白柄長青荷葉子畫鴛鴦把來不是呈新樣
欲進微風到御牀
九十二
供御香方加減頻水沈山麝每回新内中不許相傳出
已被醫家寫與人
九十三
窗窗戶戶院相當總有珠簾玳瑁牀雖道君王不來宿
帳中長下著香囊
九十四
蓬萊正殿壓雲鼇紅日初生碧海濤開著五門遙北望
柘黃新&KR0034;御牀高
九十五
金殿當頭紫閣重仙人掌上玉芙蓉太平天子朝元日
五色雲車駕六龍
九十六
平明開著九重關金畫黃龍五色&KR1814;宣至銀臺排仗合
聖人三殿册西番
九十七
丹鳳樓前把火開先排法駕出蓬萊棚前走馬人宣慰
只拜南郊當日回
九十八
集賢殿裏圖書滿校勘頭邊御印同真迹進來知字數
别收鎻在玉函中
九十九
移來女樂部頭邊新賜花檀木五絃緶得紅羅手帕子
當中更畫一雙蟬
一百
藥童食後送雲漿高殿無風扇少涼每到日中重掠鬢
衩衣騎馬遶宫廊
萬首唐人絶句卷三十一
