萬首唐人絶句卷六十九
宋洪邁編
七言
過大哥山池明皇
澄潭皎鏡石崔嵬萬壑千巖暗綠苔林亭自有幽真趣
況復秋深爽氣來
傀儡吟
刻木牽絲作老翁雞皮鶴髮與真同須臾弄罷寂無事
還似人生一夢中
題梅妃畫真
憶昔嬌妃在紫宸鉛華不御得天真霜綃雖似當時態
爭奈嬌波不顧人
上元日二首文宗
上元高會集羣仙心齋何事欲祈年丹誠儻徹玉帝座
且共吾人慶大田
蓂生三五葉初齊上元羽客出桃蹊不愛仙家登真訣
願蒙四海福黔黎
題涇縣水西寺宣宗
大殿連雲接賞溪鐘聲還與鼓聲齊長安若問江南事
說道風光在水西
謝賜珍珠梅妃
桂葉雙眉久不描殘粧和淚汚紅綃長門盡日無梳洗
何必真珠慰寂寥
大言聯句顏真卿
高歌閬風步&KR0801;洲燂鵬㵸鯤餐未休四方上下無外頭
一啜頓涸滄溟流
樂語
苦河既濟真僧喜新知滿坐笑相視戍客歸來見妻子
學生放假偷向市
嚵語
拈䭔䑛指不知休欲炙侍立涎交流過屠大嚼肯知羞
食店門外強淹留
醉語
逢糟遇麯便酩酊覆車墜馬皆不醒倒著接籬髮垂領
狂心亂語無人並
酬令狐舍人楊巨源
曉禁蒼蒼換直還暫低鸞翼向人間亦知受業公門事
數仞高墻不見山
和令狐郎中
題詩一代占清機秉筆三年直紫微自禀道情齠齓異
不同蘧玉學知非
方城驛逢孟侍御
走馬温湯直隼飛相逢矍鑠理征衣軍中得力兒男事
入驛從容見落暉
題清涼寺
憑檻霏微松樹煙陶潛曾用道林錢一聲寒磬空心曉
花雨知從第幾天
石水詞
山叟和雲斸翠屏煎時分日檢仙經天人持此扶衰病
勝得瑶池水一瓶
宿杭州虚白堂李郢
秋月斜明虚白堂寒蛩唧唧樹蒼蒼江風徹曉不得睡
二十五聲秋點長
海鷗詠顧況
萬里飛來為客鳥曾蒙丹鳳借枝柯一朝鳳去梧桐死
滿目鴟鳶奈爾何
玉蘂院真人降元稹
弄玉潛過玉樹時不教青鳥出花枝的應未有諸人覺
只是嚴郎不得知
建節後偶作楊汝士
抛却弓刀上砌臺上方臺榭與雲開山僧見我衣裳窄
知道新從戰地來
題貢院魏扶
梧桐葉落滿庭隂鎻閉朱門試院深曾是昔年辛苦地
不將今日負初心
楊柳枝詞二首皇甫松
爛漫春還水國時吳王宫殿柳絲垂綠鶯長呌香閨畔
西子無因更得知
春入行宫暖翠旗玄宗侍女舞煙絲如今柳向空城綠
玉笛何人更把吹
悼楊氏妓琴絃韋莊
魂歸寥廓魄歸煙只住人間十八年昨日施僧裙帶上
斷腸猶繫琵琶絃
西山静中吟施肩吾
重重道氣結成神玉闕金堂逐日新若數西山得道者
連予便是十三人
對趙穎歌朱子真
人間幾日變桑田誰識神仙洞裏天短促雖知有殊異
且須歡醉在生前
題搔口張仲謀
嘗聞燒尾便拏空只過天門更一重大禹未生門未鑿
可能天下總無龍
春雪焦郁
春雪空濛簾外斜霏微半入野人家長天遠樹山山白
不辨梅花與柳花
夢中答妻蘇檢
還吳東下過澄城樓上清風酒半醒想得到家春欲暮
海棠千樹已凋零
登慈恩寺塔楊玢
紫雲樓下曲江平鴉噪殘陽麥隴青莫上慈恩最高處
不堪看又不堪聽
遣歌妓
垂老無端用意乖誰知道侣厭清齋如今又采蘼蕪去
辜負張君繡靸鞋
長安舊居
四隣侵我我從伊畢竟須思未有時試上含元殿基望
秋風秋草正離離
題東都安國觀盧尚書
夕照紗忩起暗塵青松遶殿不知春君看白首誦經者
半是宫中歌舞人
客舍寄柳博士薛業
去年燕巢主人屋今年花發路傍枝年年為客不歸去
舊國存亡那得知
題楊收相公宅尹璞
禍福從來路不遥偶然平地上煙霄煙霄未穏還平地
門對孤峯占寂寥
偶題鄭雲叟
帆力衝開滄海浪馬啼踏破亂山青浮名浮利濃於酒
醉得人心死不醒
題病僧寮
佛前香印廢晨燒金錫當門照寂寥童子不知師病困
報風吹折好芭蕉
啄木鳥朱慶餘
丁丁向晚急還稀啄盡庭槐未肯歸終日為君除蠧害
莫嗔無事不平飛
題故翠微宫驪山遊者
翠微寺本翠微宫樓閣亭臺幾十重天子不來僧又去
樵夫時倒一株松
題濠州高塘舘閻敬愛
借問襄王安在哉山川此地勝陽臺今宵寓宿高塘舘
神女何曾入夢來
戲題前詩後李和風
高唐不是這高塘淮畔荆南各異方若向此中求薦枕
參差笑殺楚襄王
贈杜荀鶴王希羽
金牓曉懸生世日玉書漸記上昇時九華山色高千尺
未必高於第八枝
西上辭母墳陳去病
高蓋山頭日影微黃昏獨立宿禽稀林間滴酒空垂淚
不見丁寧囑早歸
讀孝經方愚
星彩滿天朝北極源流是處赴東溟為臣為子不忠孝
辜負宣尼一卷經
大言詩郯峭
線大長江扇大天屐鞋抛在海東邊世間多少閒蟲豸
盡在郯生柱杖前
山居陳寡言
醉卧茅堂不閉關覺來開眼見前山松花落處宿猿在
麋鹿羣羣林際還
閑吟徐靈符
學道全真在此生迷徒待死更求生今生不了無生理
縱得生之何處生
侯臺秀才一首
大道全真在此生愚人待死更求生此生不在今生度
縱有生從何處生
遺臨平監吏朱沖和
三千里外布干戈果得鯨鯢入網羅今日寳刀無殺氣
只緣君處受恩多
秋望夜吟和長安二鬼
六街鼓絶行人歇九衢茫茫空有月九衢生人何勞勞
長安土盡槐根高
贈穆郎桂林青蘿帳女子
圑圓今夕色光暉結了同心翠帶垂此後莫教塵點染
他年長照歲寒姿
褰帳
揉藍綠色麴塵開静見三星入坐來桂影已圖攀折後
子孫長作棟梁材
題碧花牋
珠露素中書繾綣青蘿帳裏寄鴛鴦自憐孤影清秋夕
洒淚徘徊滴冷光
贈朱朴廬山女子
知君久積池塘夢遣我方思變動來操執若同顔淑子
今宵寧免淚盈顋
擊盤歌送歐陽訓酒新林驛女子
飛燕身輕未是輕枉將弱質在巖扃今來不獨同鴛枕
相伴神魂入杳冥
題二妃廟尤啟中
目斷魂銷正惘然九疑山際路漫漫何人知得心中恨
空有湘江竹萬竿
湘妃席上
常說仙家事不同偶陪花月此宵中錦屏銀燭皆堪恨
惆悵紗忩向曉風
題二妃廟崔渥
萬里同心别九重定知涉歴此相逢誰人翻向羣峯路
不得蒼梧徇玉容
湘妃席上
春鳥交交引思濃豈期塵跡拜仙宫鸞歌鳳舞飄珠翠
疑是陽臺一夢中
席間賦湘妃
鸞輿昔日出蒲關一去蒼梧更不還若是不留千古恨
湘江何事竹猶斑
愁聞黃鳥夜關關媯汭春來有夢還遺美代移刊勒絶
唯聞留得淚痕斑
同賦西施
方承恩寵醉金杯豈謂干戈驟到來亡國破家皆有恨
捧心無語淚蘇臺
同賦桃源仙子
桃花流水兩堪傷洞口煙波月漸長莫道仙家無别恨
至今垂淚憶劉郎
同賦洞庭龍女
涇陽平野草初春遥望家鄉淚滴頻當此不知多少恨
至今空憶在靈姻
别主人素娥
妾閉閒房君路岐妾心君恨兩依依䰟神儻遇巫陽伴
必逐朝雲暮雨歸
荅素娥韋洵美
别恨離羣自古聞此心難捨意難論承恩必若頒時服
莫使沾濡有淚痕
假僧塌悶吟
四壁紛紛蟋蟀聲背燈欹枕夢難成人間有此不平事
何處人能報不平
題明月堂二首劉氏婦
蟬鬢驚秋華髮新可憐紅隙盡埃塵西山一夢何年覺
明月堂前不見人
玉鉤風急響丁東回首西山似夢中明月堂前人不見
庭梧一夜老松風
題秦隴間郵亭乾符童謠
八月無霜塞草青將軍騎馬出空城漢家天子西廵狩
猶向江東更索兵
别本
秦隴無人塞草腥將軍一去泣空營漢家天子東廵狩
行到江南又起兵
守庚申程紫霄
不守庚申亦不疑此心常與道相依玉皇已自知行止
任汝三彭說是非
題沙苑門誰氏女
昔逐良人去上京良人身没妾東征同來不得同歸去
永負朝雲暮雨情
别本
昔逐良人去上京良人登第却東征同來却得同歸去
免負朝雲暮雨情
題桐樹詠度支雜事典駱浚
幹聳一條青玉直葉鋪千疊綠雲低争如燕雀偏巢此
却是鴛鴦不得棲
彭門偶題薛能
淮王西舍固非夫柳惲偏州未是都直到春秋諸列國
擁旄才子也應無
惜花三首張碧
千枝萬枝占春開彤霞著地紅成堆一窖閒愁驅不去
殷勤對爾酌金杯
老鴉拍翼盤空疾凖擬浮生如瞬息阿母蟠桃香未齊
漢皇骨葬秋山碧
朝開暮落煎人老無人為報東君道留取穠紅伴醉吟
莫教少女來吹掃
僧院影堂許渾
香銷雲凝舊僧家僧刹殘燈壁半斜日暮松煙空漠漠
秋風吹破妙蓮華
上歸州刺史代通狀二首僧懷濬
家在閩山東復東其中歲歲有花紅如今不在花紅處
花在舊時紅處紅
家在閩川西復西其中歲歲有鶯啼如今不在鶯啼處
鶯在舊時啼處啼
題縉雲山鼎池徐凝
黃帝旌旗去不回空餘片石碧崔嵬有時風卷鼎湖浪
散作晴天雨點來
題顔氏亭宇孟賓于
園林蕭灑聞來久欲訪因循二十秋今日開襟吟不盡
碧山重疊水長流
題情盡橋雍陶
從來只有情難盡何事名為情盡橋自此改名為折柳
任他離恨一條條
弔孟昭圖裴澈
一章何罪死何名投水惟君與屈平從此蜀江煙雨夜
杜鵑聲作兩般聲
孟才人張祜
偶因清唱奏歌頻選入宫中十二春絶後一聲河滿子
九原須弔孟才人
江上旅泊呈杜員外
牛渚南來沙岸長遠吟佳句望池陽野人未必非毛遂
太守還須是孟嘗
水殿抛毬曲二首李謹言
侍宴黃昏曉未休玉階夜色月如流朝來自覺承恩最
笑倩傍人認繡毬
堪恨隋家幾帝王舞䄄揉盡繡鴛鴦如今重到抛毬處
不是金爐舊日香
與夫訣嚴灌出妻真氏
當時心事已相關雨散雲收一餉間便是孤帆從此去
不堪重過望夫山
題僧院壁二首鍾離權
得道高僧不易逢幾時歸去願相從自言住處連蓬島
别是蓬萊第一峯
莫厭追陪笑語頻尋思離亂可傷神閒來屈指從頭數
得見清平有幾人
送人徐月英
惆悵人間萬事違兩人同去一人歸生憎平望亭前水
忍照鴛鴦相背飛
叙懷
為失三從泣淚頻此身何用處人倫雖然日逐笙歌樂
常羡荆釵與布裙
裴給事宅白牡丹開元名公
長安豪貴惜春殘爭賞新開紫牡丹别有玉盤承露冷
無人起就月中看
元白席上李昇
生在儒家偶太平玄纁重滯布衣輕誰能世路趨名利
臣事玉皇歸上清
端正樹奉天文士
昔日偏沾雨露榮德皇西幸賜佳名馬嵬去此無多地
合向楊妃冢上生
詠張諲山水李頎
小山破體閒支策落日梨花照空壁詩堪記室始風流
畫與將軍作勍敵
聽王敬遨彈琴李山甫
幽蘭綠水耿清音歎息先生枉用心世上幾時曾好古
人前何必獨沾襟
萬首唐人絶句卷六十九
