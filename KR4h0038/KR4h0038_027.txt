萬首唐人絶句卷二十七
宋洪邁編
七言
寄友二首李羣玉
野水晴山雪後時獨行村路更相思無因一向溪橋醉
處處寒梅映酒旗
花落輕寒酒熟遲醉眠不及落花期愁人想憶春山暮
煙樹蒼蒼撥榖時
澧陵路中
别酒離亭十里強半醒半醉引愁長無人寂寂春山路
雪打溪梅狼籍香
大庾嶺别友人
篔簹無子鵷雛飢毛彩凋摧不得歸誰念火雲千嶂裏
低身猶傍鷓鴣飛
石門戍
到此空思吳隱之潮痕草蔓上幽碑人來皆望珠璣去
誰詠貪泉四句詩
聞湘南從叔朝覲
長沙地窄却回時舟楫駸駸向鳳池為報湘川神女道
莫教雲雨濕旌旗
漢陽太白樓
江上晴樓翠靄間滿簾春水滿窗山青楓綠草將愁去
遠入吳雲暝不還
送客
沅水羅文海燕回柳條牽恨到荆臺定知行路春愁裏
故郢城邊見落梅
南莊春晚二首
連雲草暎一條陂鸂䳵雙雙帶水飛南村小路桃花落
細雨斜風獨自歸
草暖沙長望去舟微茫煙浪向巴丘沅湘寂寂春歸盡
水綠蘋香人自愁
移松竹
龍髯鳳尾亂颼颼帶霧停風一畝秋待取滿庭蒼翠合
酒尊書案閉門休
引水行
一條寒玉走秋泉引出深蘿洞口煙十里暗流聲不斷
行人頭上過潺湲
黃陵廟
黃陵廟前莎草春黃陵女兒茜裙新輕舟小檝唱歌去
水遠山長愁殺人
北亭
斜雨飛絲織晚空疎簾半捲野亭風荷花開盡秋光晚
零落殘紅綠沼中
送客往涔陽
春與春愁逐日長遠人天畔遠思鄉蘋生水綠不歸去
孤負東溪七里莊
桃源
我到瞿真上昇處山川四望使人愁紫雲白鶴去不返
唯有桃源溪水流
題王侍御宅
門向滄江碧岫開地多鷗鷺少塵埃綠陰十里灘聲裏
閒去王家看竹來
文殊院避暑
赤日黃埃滿世間松聲入耳即心閒願尋五百仙人去
一世清涼住雪山
寄友人鹿胎冠子
散點疎星紫錦班仙家新樣剪三山宜與謝公松下戴
淨簮雲髮翠微間
江南
鱗鱗别浦起微波泛泛輕舟桃葉歌斜雪北風何處宿
江南一路酒旗多
答友寄新茗
滿火芳香碾&KR0008;塵吳甌湘水綠花新媿君千里分滋味
寄與春風酒渴人
峽山寺上方
滿院泉聲山殿涼殿簾微雨野松香東峰下視南溟月
笑踏金波看海光
秋登涔陽城二首
萬戶砧聲水國秋涼風吹起故鄉愁行人望遠偏傷思
白浪青楓滿北樓
穿針樓上閉秋煙織女佳期又隔年斜漢夜深吹不落
一條銀浪挂秋天
釣魚
七尺青竿一丈絲菰蔣葉裏逐風吹幾回舉手抛芳餌
驚起沙灘水鴨兒
酬魏三十七
靜裛寒香觸思初開緘忽見二瓊琚一吟麗句風流極
沒得洪文李校書
贈琵琶
我見鴛鴦飛水上君還望月苦相思一雙裙帶同心結
早寄黃鸝孤鴈兒
落帆後賦得二絶
平湖茫茫春日落危檣獨映沙洲泊上岸閒尋細草行
古查飛起黃金鶚
水浮秋煙沙曉雪皎㓗無風影澄澈海客雲帆未掛時
相與緣江拾明月
贈妓人
誰家少女字千金省向人間觸處尋今日分明花裏見
一雙紅臉動春心
贈人
曾留宋玉舊衣裳惹得巫山夢裏香雲雨無情難管領
任他别嫁楚襄王
山榴
洞中春氣蒙籠喧尚有紅英千樹繁可憐夾水錦步障
羞殺石家金谷園
鸂䳵
錦羽相呼慕沙曲波上雙聲戞哀玉霞明川靜極望中
一時飛滅青山綠
沅江漁者
倚棹汀洲沙日晚江鮮野菜桃花飯長歌一曲煙靄深
歸去滄浪綠波遠
題金山寺石堂
白波四面照樓臺日夜潮聲遶寺回千葉紅蓮高會處
幾曾龍女獻珠來
戱贈魏四十
蘭浦秋來煙雨深幾多情思在琴心知君調得東家子
早晚和鳴入錦衾
和人贈别
嚬黛低紅别怨多深停芳恨滿横波聲中唱出纏綿意
淚落燈前一曲歌
宿巫山廟二首
寂寞高堂别楚君玉人天上逐行雲停舟十二峯巒下
幽佩仙香半夜聞
廟閉春山曉月光波聲回合樹蒼蒼自從一别襄王夢
雲雨空飛巫峽陽
傷柘枝
曾見雙鸞舞鏡中聯飛接影對春風今來獨在花筵上
月滿秋天一半空
題櫻桃
春初携酒此花間幾度臨風倒玉山今日葉深黃滿樹
再來惆悵不能攀
惱從兄
芳草萋萋新燕飛芷河南望鴈書稀武陵洞裏尋春客
已被桃花迷不歸
紫極宫齋後
紫府空歌碧落寒曉星寥亮月光殘一羣白鶴高飛散
唯有松風吹石壇
春晚
思鄉之客空凝嚬天邊欲盡未盡春獨攀江樹深不語
芳草落花愁殺人
喜渾吉見訪
公子春衫桂水香遠衝霏雪過書堂貧家冷落難消日
唯有松筠滿院涼
索曲送酒
簾外春風正落梅須求狂藥解愁回煩君玉指輕攏撚
慢撥鴛鴦送一杯
山驛梅花
生在幽崖獨無主溪蘿澗鳥為儔侣行人陌上不留情
愁香空謝深山雨
重陽日上渚宫楊尚書
落帽臺邊菊半黃行人惆悵對重陽荆州一見桓宣武
為趁悲秋入帝鄉
校書叔遺暑服
翠芸箱裏疊㥎㥎楚葛湘紗淨似空便着清江明月夜
輕涼與掛一身風
贈魏三十七
名珪字玉淨無瑕美譽芳聲有數車莫放熖光高二丈
來年燒殺杏園花
酬崔表臣
昨日朱門一見君忽驚野鶴在雞羣不應長啄黃汙水
早晚歸飛碧落雲
歎靈鷲寺山榴
水蝶巖蜂俱不知露紅凝豔數千枝山深春晚無人賞
即是杜鵑催落時
中秋寄南海侍御
海靜天高景氣殊鯨睛失彩蚌潜珠不知今夜越臺上
望見瀛洲方丈無
戲贈姬人
骰子廵抛裹手拈無因得見玉纖纖但知謔道金釵落
圖向人前露指尖
丹陽送韋參軍嚴維
丹陽郭裏送行舟一别心知兩地秋日晚江南望江北
寒鴉飛盡水悠悠
相里使君宅聽惠澄上人吹小管
秦僧吹竹閉秋城早在棃園稱主情今夕襄陽山太守
坐中流淚聽商聲
荅劉長卿
新安非欲枉帆過海内如君有幾何醉裏别時秋水色
老人南望一狂歌
發桐廬寄劉員外
處處雲山無盡時桐廬南望轉參差舟人莫道新安近
欲上潺湲行自遲
歲初喜皇甫侍御至
湖上新正逢故人情深應不笑家貧明朝别後門還掩
脩竹千竿一老身
舊鏡鮑溶
團團銅鏡似潭水心愛玉顔私自親一經離别少年改
難與清光相見頻
期盡
魚鎻生衣門不開玉筐金月共塵埃青山石婦千年望
雷雨曾來知不來
寄天台凖公
赤城橋東見月夜佛壠寺邊行月僧閒踏莓苔繞琪樹
海光清淨對心燈
送蕭秀才
心交别我西京去愁滿春魂不易醒從此無人訪貧病
馬蹤車轍草青青
隋宫二首
柳塘煙起日西斜竹浦風回鴈弄沙煬帝春游古城在
壊宫芳草滿人家
玉鉤闌畔寒泉水金轆轤邊照影人此水今為九泉路
一枝花照數堆塵
塞上行
西風應時筋角堅承露牧馬水草冷可憐黃河九曲盡
氊館牢落樹無影
吳中夜别
楚客秋思着黃葉吳姬夜歌停碧雲聲盡燈前各流淚
水天涼冷鴈離羣
送裴婺州
婺女星邊氣不收金華山水似瀛洲含香太守心清淨
去與神仙日日遊
荅客
竹間深路馬驚嘶獨入蓬門半似迷勞問圃人終歲事
桔橰聲裏雨春畦
贈楊鍊師二首
紫煙衣上繡春雲清隱山書小篆文明月在天將鳳管
夜深吹向玉晨君
道士夜誦蘂珠經白鶴下繞香煙聽夜移經盡人上鶴
仙風吹入秋冥冥
寄薛膺昆季
楚山清路兩無期夢裏春風玉樹枝何況芙蓉樓上客
海門江月亦相思
楊真人籙中像
畫中留得清瓊質世上難逢白鶴身應見茅盈哀老弟
為持金籙救生人
懷王秀才
鄉無竹圃為三徑貧寄鄰家已二年唯有素風身未墜
世間開口不言錢
題真公影堂
舊房西壁畫支公昨暮今辰色不同遠客問心無處取
獨添香火望虚空
秋夜懷紫閣寺僧
滿山雨色應難見隔澗經聲又不聞紫閣夜深多入定
石苔誰為掃秋雲
宿水亭
雕楹采檻壓通陂魚鱗碧幕銜曲玉夜深星月伴芙蓉
如在廣寒宫裏宿
寄海陵韓長宫
吏散重門印不開玉琴招鶴舞徘徊野人為此多東望
雲雨仍從海上來
得儲道士書
嬋娟春盡暮心收鄰里同年半白頭為問蓬萊近消息
海波平静好東遊
感路侍御訪别
西臺御史重難言落木疎籬繞病魂一望青雲感騘馬
欵行黃葉出柴門
上巳日上浙東孟中丞
世間禊事風流處鏡裏雲山若畫屏今日會稽王内史
好將賓客醉蘭亭
送僧遊天台二首
身非居士常多病心愛空王稍覺閒師問寄禪何處取
浙南青翠沃洲山
金嶺雪晴僧獨歸水文霞采納禪衣可憐石室燒香夜
江月對心無是非
望金山寺
一朵蓬萊在世間梵宫宫闕翠雲閒近南秋水更清淺
聞道遊人未忍還
奉酬范傳真二首
昨日新花紅滿眼今朝美酒綠留人更宜明月含芳露
憑仗蕭郎夜賞春
白雪翦花朱蠟蔕折花傳笑惜春人請君白日留明月
一醉風光莫厭頻
襄陽懷古
襄陽太守沉碑意身後身前幾年事湘江千歲未為陵
水底魚龍應識字
湖上望月
湖上清涼月更好天邊旅人猶未歸幾見金波滿還破
草蟲聲畔露霑衣
望姑山
幽人往往憶麻姑浮世悠悠仙境殊自從青鳥不堪使
更得蓬萊消息無
暮秋見菊花
菊花低色過重陽似憶王孫白玉觴今日王孫好收采
高天已下兩回霜
東鄰女
雙飛鷓鴣春影斜美人盤金衣上花身為父母幾時客
一生知向何人家
寄李都護
去年河上送行人萬里弓旗一武臣聞道玉關烽火死
犬戎知有外家親
長安旅舍懷舊山
昨夜清涼夢本山眠雲喚鶴有慙顔青蓮道士長堪羨
身外無名至老閒
漢宫詞二首
栢梁宸居清窈窕東方先生夜待詔夜久月當承露盤
内人吹笙舞鳳鸞
月映東窗似玉輪未央前殿絶聲塵宫槐花落西風起
鸚鵡驚寒夜喚人
懷仙
閬峯綺閣幾千丈瑤水西流十二城曾見周靈王太子
碧桃花下自吹笙
九日崔國輔
江邊楓落菊花黃少長登高一望鄉九日陶家雖載酒
三年楚客已霑裳
白紵辭二首
洛陽梨花落如霰河陽桃葉生復齊坐恐玉樓春欲盡
紅綿粉絮裛妝啼
董賢女弟在椒風窈窕繁華貴後宫壁帶金缸皆翡翠
一朝零落變成空
王昭君
一回望月一回悲望月月移人不移何時得見漢朝使
為妾傳書斬畫師
萬首唐人絶句卷二十七
