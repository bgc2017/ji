萬首唐人絶句卷六十三
宋洪邁編
七言
東林寺寄包侍郎靈澈
古殿清隂山木春池邊跂石一觀身誰能來此焚香坐
共作鑪峰二十人
答徐廣州四問
童子出家無第行隨師乞食遣稱名長沙豈敢論年幾
絳老唯知甲子生
答韋丹
年老心閒無外事麻衣草座亦終身相逢盡道休官去
林下何曾見一人
答胡處士皎然
西山禪隠比來聞長道唯應我與君書上無名心忘却
人間聚散似浮雲
答張烏程
莫道謫官無主人秣陵才令日相親前溪更有忘憂處
荷葉田田間白蘋
酬張明府
愛君詩思動禪心使我休吟待鶴吟更說郡中黃霸在
朝朝無事許招尋
酬祁判官
歲歲湖南隠已成如何星使忽知名沙鷗慣逐無心客
今日逢君不解驚
舟行懷閻士和
二月湖南春草徧横山渡口花如霰相思一日在孤舟
空見歸雲兩三片
寄雲門寺梵僧
越山千萬雲門絶高僧貌古還明月清朝掃石行道歸
林下眠禪看松雪
戲呈吳憑
世人不知心是道只言道在他方妙還如瞽者望長安
長安在西向東笑
李中丞水亭夜集
佳人且莫吹參差正憐月色生酒巵山翁取醉豈關我
自愛樽前白鷺鷥
夜過康錄事宅會兄弟
愛君門館夜來清瓊樹雙枝是弟兄月在詩家偏足思
風過客位更多情
酬秦系戲贈二首
正論禪寂忽狂歌莫是塵心顛倒多白足行花曾不染
黃囊貯酒欲如何
雲林出定鳥未歸松吹時飄雨沐衣石語花悲徒自詫
吾心見境盡為非
題秦系麗句亭
獨將詩教領諸生但愛青山不愛名滿院竹聲堪愈疾
亂林花片足忘情
題湖上草堂
山居不買剡中山湖上千峰處處閒芳草白雲留我住
世人何事得相關
送顧道士遊洞庭山
見說洞庭無上路春遊亂踏五靈芝含桃風起花狼籍
正是僊翁棋散時
青陽上人院說金陵故事
君說南朝全盛日秣陵才子最多人十年秋色古池館
誰見齊王西邸春
江上人禪居
路入松聲遠更竒山光水色共參差中峰禪寂一僧在
坐對梁朝老桂枝
題松
為愛松聲聽不足每逢松樹更忘還翛然此外更何事
笑向閒雲似我閒
送侯秀才南遊
芳草隨君自有情不關山色與猿聲為看嚴子灘頭石
曾憶題詩不著名
送韋向之睦州謁使君
才子南看多遠情閒舟蕩漾任春行新安江色長如此
何似新安太守清
九月八日送蕭少傅歸洪州
明日重陽今日歸布帆絲雨暮霏霏行過鶴渚知堪住
家在龍沙意有違
送皇甫曾侍御
維舟若許暫從容送過重江不厭重霜簡别來今始見
雪山歸去又難逢
聽胡笳送人
一奏胡笳客未停野僧還欲廢禪聽難將此意臨江别
無限春風葭菼青
江上送梁拾遺
江上荻花飛雪花風吹撩亂滿袈裟如今歲晏無芳草
獨對離樽作物華
送僧遊宣城
楚山千里一僧行念爾初緣道未成莫向舒姑泉口泊
此時嗚咽易傷情
送履上人還金陵
攜錫西山步綠莎禪心未了奈情何湘宫水寺清秋夜
月落風悲松柏多
送聦上人還廣陵
莫學休公學遠公了心還與我心同隋家古柳數株在
看取人間萬事空
送洞庭維諒上人
白雲關我不關他此物留君情最多憶著春風生橘樹
歸心不怕洞庭波
送太祝姪之虔吉訪兄
阮咸别曲四座愁賴是春風不是秋漫漫江帆訪兄弟
猿聲幾夜宿蘆洲
冬夜送人
平明走馬上村橋花落梅溪雪未消日短天寒愁送客
楚山無限路迢迢
送嚴上人
初到人間柳始隂山書昨夜報春深朝朝花落幾株樹
惱殺禪翁未證心
送僧之揚州
平明環錫向風輕正及隋堤柳色行知爾禪心還似我
故宫春草肯傷情
送李繹
斜日悠揚在柳絲孤亭寂寂水逶迤誰堪别後行人盡
唯有春風起路岐
送僧之京師
綿綿眇眇楚雲繁萬里西歸望國門禪子初心易悽斷
秋風莫上少陵原
送許丞還洛陽
剡茗情來亦好斟空門一别肯沾襟悲風不動罷瑶軫
忘却洛陽歸客心
送别
聞說情人怨别情霜天淅瀝在寒城長宵漫漫角聲發
禪子無心恨亦生
送裴參軍還下邳舊居
北望烟霄驃騎營邊烽無火楚天清此時千里思歸客
泗上春風得返耕
送僧歸富陽
悠悠渺渺涉寒波故寺思歸意若何長憶孤舟三二月
春山偏賞富陽多
送僧歸洞庭
從來湖上勝人間遠愛浮雲獨自還孤月空天見心地
寥寥三境水中山
送商季臯
比來知爾有詩名莫恨東歸學未成新豐有酒為我飲
消取故園傷别情
送邢台州
海上名山屬使君石橋琪樹古來聞他時畫出白團扇
乞取天台一片雲
送柳蔡省叔
東城南陌強經過怨别無心亦放歌明日阮公應問我
閒雲長在石門多
赤松澗
綠岸朦朧出見天晴沙歷歷水濺濺何處羽人長洗藥
殘花無數逐流泉
晚秋破山寺
秋風落葉滿空山古寺殘燈石壁間昔日經行人去盡
寒雲夜夜自飛還
釋裴脩春愁
蝶舞鶯歌喜歲芳柳絲裊裊蕙蘭香江南春色共君看
何事君心獨自傷
長安少年行
翠樓春酒蝦䗫陵長安少年皆共矜紛紛半醉綠槐道
躞蹀花騘驕不勝
春夜集陸處士居
欲賞芳菲不待晨無情人訪有情人西林豈是無清景
祇為忘情不記春
王昭君
自倚嬋娟望主恩誰知美惡忽相飜黃金不買漢宫貌
青塚空埋秦地魂
銅雀妓
強開尊酒向陵看憶得君王舊日歡不覺餘歌悲自斷
非關豔曲轉聲難
長門怨
春風日日閉長門搖蕩春心似夢魂若遣花開只笑妾
不如桃李自無言
投知己
若為令憶洞庭春上有閒雲可隠身無限白雲山要買
不知山價出何人
塞下曲二首
寒塞無因見落梅被人吹入笛聲哀勞勞亭上春應度
夜夜城南戰未回
都護今年破武威烟沙萬里鳥空飛旌竿瀚海掃雲出
氊騎天山踏雪歸
送蜀僧清塞
萬里獨行無弟子唯賫笻竹與檀龕看經更向吳中老
應是山川似劔南
送僧歸南嶽二首
草屨初登南客船銅瓶猶貯北山泉衡陽舊寺秋歸去
門鎖寒潭幾樹蟬
衡陽一别十三春行脚同來有幾人老大却思歸故里
當時未漆祖師身
過僧竹院
一生愛竹自未有每到此房歸不能高人留宿話禪後
寂寞雨堂空曉燈
宿劉員外林亭
獨樹倚亭新月入城墻裏面鎻山多去年今夜還留宿
坐見西風褭燕窠
憶潯陽舊居兼感長孫郎中
潯陽却到知何日此地今無舊使君長憶窮冬宿廬嶽
瀑泉冰折共僧聞
雨後欲尋天目山靈一
昨夜雲生天井東春山一雨幾回風林花併逐溪流下
欲上龍池通不通
看金陵圖齊已
六朝圖畫戰争多最是陳宫計數訛若愛蒼生似歌舞
隋皇自合恥干戈
寄南嶽秦禪師
江頭默想坐禪峰白石山前萬丈空山下獵人應不到
雪深花鹿在菴中
片雲
水底分明天上雲可憐形影似吾身何妨舒作從龍勢
一雨吹消萬里塵
寄清溪道者
萬重千疊紅霞嶂夜燭朝香白石龕常寄溪窗凭危檻
看經影落古龍潭
送胎髮筆寄仁公
内唯胎髮外秋毫綠玉新裁管束牢老病手疼無那爾
却資年少寫風騷
偶作寄王祕書
七絲湘水秋深夜五字河橋日暮時借問祕書郎此意
静彈高詠有誰知
謝惠紙
烘焙幾工成曉雪輕明百幅疊春冰何消才子題詩外
分與能書貝葉僧
答文勝大師
纔把文章干聖主便承恩澤换禪衣應嫌六祖空傳衲
只向曹溪永息機
寄懷文英大師
著紫袈裟名已貴吟紅菡蓞價兼高秋風曾憶相留處
門對平湖滿白濤
懷道林
四絶堂前萬木秋碧參差影壓湘流閒思宋杜題詩板
一上凭欄到夜休
辭主人四首
放鶴
華亭又復去芝田丹頂霜毛性可憐縱與乘軒終誤主
不如還放却遼天
放猿
堪憶春雲十二峰野桃山杏摘香紅王孫可念愁金鎻
縦放斷腸明月中
放鷺鷥
白蘋紅蓼碧江涯日暖雙雙立睡時願揭金籠放歸去
却隨沙鶴鬭輕絲
放鸚鵡
隴西蒼巘結巢高本為無人識翠毛今日籠中強言語
乞歸天外啄含桃
城中懷山友
春城來往桃李碧暖豔紅香斷消息吾徒自有山中鄰
白晝冥心坐嵐壁
送人往長沙
荆門歸路指湖南千里風帆興可諳好聽鷓鴣啼雨處
木蘭舟晚泊春潭
偶題
時事嬾言多忌諱野吟無主苦縦横君看三百篇章首
何處分明著姓名
贈琴客
曾携五老峰前過幾向雙松石上彈此境此聲誰更愛
掀天羯鼓滿長安
勉吟僧
萬途萬轍亂真源白晝勞形夜斷魂忍著袈裟把名紙
學他低折五侯門
夏日城中作二首
三面僧鄰一面墻更無風路可吹涼他年捨此歸何處
青壁紅霞裹石房
竹低莎淺雨濛濛小檻幽忩暑月中有境牽懷人不會
東林門外翠横空
默坐
燈引飛蛾拂熖迷露淋棲鶴壓枝低冥心坐睡蒲團穏
夢到天台過剡溪
水邊行
身著袈裟手杖藤水邊行止不妨僧禽棲日落猶孤立
隔浪秋山千萬層
翡翠
水邊飛去青難辨竹裏歸來色一般磨吻鷹鸇莫相害
白鷗鴻鶴滿沙灘
送藏休上人二首
事遂鼎湖遺劔履時來渭水擲魚竿欲知賢聖存亡道
自向心機反覆看
一枝霜雪未霑頭争遣藏休肯便休學盡世間難學事
始堪隨處任虚舟
幽齋
幽院纔容箇小庭疎篁低短不堪情春來猶賴鄰僧樹
時引流鶯送好聲
贈念法華經僧
萬境心隨一念平紅芙蓉坼愛河清治經功力能如是
任駕白牛安穏行
對菊
無豔無妖别有香栽多不為待重陽莫嫌醒眼相看過
却是真心愛澹黃
送惠空北遊
君向峴陽遊聖境我將何事託多才丁寧墮淚碑前過
寫取斯文寄我來
寄懷歸州馬判官
三年為倅興何長高卧應多事少忙又見秋風霜裛樹
滿山椒熟水雲香
觀荷葉露珠
霏微曉露成珠顆宛轉田田未有風任器方圓性終在
不妨飜覆落池中
苦熱中懷玉泉寺
火雲如燒接蒼梧原野烟連大澤枯漫費葛衫葵扇力
爭禁泉石潤肌膚
折楊柳詞四首
鳳樓高映綠隂隂凝重多含雨露深莫謂一枝柔軟力
幾曾牽破别離心
館娃宫畔響廊前依託吳王養翠烟劔去國亡臺榭毁
却隨紅樹噪秋蟬
儂低似中陶潛酒軟極如傷宋玉風多謝將軍繞營種
翠中閒卓戰旗紅
高僧愛此遮江寺遊子傷殘露野橋爭似着行垂上苑
碧桃紅杏對搖搖
答長沙丁秀才書
月月便車奔帝闕年年貢士過荆臺如何三度槐花落
未見故人攜卷來
萬首唐人絶句卷六十三
