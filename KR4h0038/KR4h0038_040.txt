萬首唐人絶句卷四十
宋洪邁編
七言
霜月李商隱
初聞征鴈已無蟬百尺樓南水接天青女素娥俱耐冷
月中霜裏鬭嬋娟
人欲
人欲天從竟不疑莫言圓蓋便無私秦中已久烏頭白
却是君王未備知
華山題王母祠
蓮華峯下鎻彫梁此去瑤池地共長好為麻姑到東海
勸栽黃竹莫栽桑
華清宫二首
華清恩幸古無倫猶恐蛾眉不勝人未免被他襃女笑
只教天子暫蒙塵
朝元閣迥羽衣新首按昭陽第一人當日不求高處舞
可能天下有邊塵
北齊二首
一笑相傾國便亡何勞荆棘始堪傷小憐玉體横陳夜
已報周師入晉陽
巧笑知堪敵萬機傾城最在著戎衣晉陽已䧟休回顧
更請君王獵一圍
復京
敵騎縱横一戰摧萬靈回首賀軒臺天教李令心如日
可要昭陵石馬來
渾河中
九廟無塵八馬回奉天城壘長春苔咸陽原上英雄骨
半向君家養馬來
咸陽
咸陽宫闕蔚嵯峨六國樓臺豔綺羅自是當時天帝醉
不關秦地有山河
同崔八詣藥山訪融禪師
共受征南不次恩報恩唯是有忘言巖花澗草西林路
未見高僧且見猿
夜雨寄北
君問歸期未有期巴山夜雨漲秋池何當共翦西忩燭
却話巴山夜雨時
石榴
榴枝婀娜榴實繁榴膜輕明榴子鮮可羡瑤池碧桃樹
碧桃紅頰一千年
初起
想像咸池日欲光五更鐘後更回腸三年苦霧巴江水
不為離人照屋梁
柳
柳映江潭底有情望中頻遣客心驚巴雷隠隠千山外
更作章臺走馬聲
宿駱氏亭寄懷崔雍
竹塢無塵水檻清同心迢遞隔重城秋隂不散霜飛晩
留得枯荷聽雨聲
夢澤
夢澤悲風動白茅楚王葬盡滿城嬌未知歌舞能多少
虛減宫厨為細腰
贈歌妓二首
水精如意玉連環下蔡城危莫破顔紅綻櫻桃含白雪
斷腸聲裏唱陽關
白日相思不奈何嚴城清夜斷經過只知觧道春來瘦
不道春來獨自多
寄令狐郎中
嵩雲秦樹久離居雙鯉迢迢一紙書休問梁園舊賓客
茂陵秋雨病相如
漫成
不妨何范盡詩家未觧當年重物華遠把龍山千里雪
將來擬並洛陽花
無題
百道縈回入暮霞斑騅嘶斷七香車春風自共何人笑
枉破陽城十萬家
杜司勲
高樓風雨感斯文短翼差池不及羣刻意傷春復傷别
人間惟有杜司勲
岳陽樓二首
欲為平生一散愁洞庭湖上岳陽樓可憐萬里堪乘興
枉是蛟龍解覆舟
漢水方城帶百蠻四隣誰道亂周班如何一夢高唐雨
自此無心入武關
寄成都二從事
家近紅渠曲水濱全家羅襪起秋塵莫將越客千絲網
網得西施别贈人
屏風
六曲連環接翠帷高樓半夜酒醒時掩燈遮霧密如此
雨落月明俱不知
春日
欲入盧家白玉堂新春催破舞衣裳蝶銜花蘂蜂銜粉
共助青樓一日忙
贈白道者
十二樓前再拜辭靈風正滿碧桃枝壺中若是有天地
又向壺中傷别離
無題
聞道閶門萼綠華昔年相望抵天涯豈知一夜秦樓客
偷看吳王苑内花
漢宫詞
青雀西飛竟未回君王長在集靈臺侍臣最有相如渴
不賜金莖露一杯
蝶二首
長眉畫了繡簾開碧玉行收白玉臺為問翠釵釵上鳳
不知香頸為誰回
壽陽公主嫁時籹八字宫眉捧額黃見我佯羞頻照影
不知身屬冶遊郎
隋宫
乘興南遊不戒嚴九重誰省諫書函春風舉國裁宫錦
半作障泥半作帆
代應
溝水分流西復東九秋霜月五更風離鸞别鳳今何在
十二玉樓空復空
席上作
澹雲輕雨拂高唐玉殿秋來夜正長料得也應憐宋玉
一生唯事楚襄王
訪隠者不遇成二絶
秋水悠悠浸墅扉夢中來數覺來希玄蟬聲盡葉黃
落一樹冬青人未歸
城郭休過識者希哀猿啼處有柴扉滄江白日樵漁路
日暮歸來雨滿衣
破鏡
玉匣清光不復持菱花散亂月輪虧秦臺一照山雞後
便是孤鸞罷舞時
無題
紫府仙人號寶燈雲漿未飲結成冰如何雪月交光夜
更在瑶臺十二層
贈庾十二朱版(時庾在翰林朱書版也)
固漆投膠不可開贈君珍重抵瓊瑰君王曉坐金鑾殿
只待相如草詔來
柳
曾逐東風拂舞筵樂游春苑斷腸天如何肯到清秋日
已帶斜陽又帶蟬
三月十日流杯亭
身屬中軍少得歸木蘭花盡失春期偷隨柳絮到城外
行過水西聞子規
過招國李家南園二首
潘岳無妻客為愁新人來坐舊䊋樓春風猶自疑聯句
雪絮相和飛不休
長亭歲盡雪如波此去秦關路幾多唯有夢中相近分
卧來無睡欲如何
留贈畏之二首
待得郎來月已低寒暄不道醉如泥五更又欲向何處
騎馬出門烏夜啼
戶外重隂黯不開含羞迎夜復臨臺瀟湘浪上有煙景
安得好風吹汝來
為有
為有雲屏無限嬌鳳城寒盡怕春宵無端嫁得金龜壻
辜負香衾事早朝
公子
外戚封侯自有恩平明通籍九華門金唐公主年應小
二十君王未許婚
雞
稻粱猶足活諸鶵妬敵專場好自娛可要五更驚穏夢
不辭風雪為陽烏
壬申閏秋題贈烏鵲
繞樹無依月正高鄴城新淚濺雲袍幾年始得逄秋閏
兩度填河莫告勞
端居
遠書歸夢兩悠悠只有空牀敵素秋階下青苔與紅樹
雨中寥落月中愁
夜半
三更三點萬家眠露欲為霜月墮烟鬭鼠上牀蝙蝠出
玉琴時動倚忩絃
飲席代官妓贈兩從事
新人橋上著春衫舊主江邊側帽簷願得化為紅綬帶
許教雙鳳一時銜
代魏宫私贈
來時西館阻佳期去後漳河隔夢思知有宓妃無限意
春松秋菊可同時
代元城吳令暗為答
背闕歸藩路欲分水邊風日半西曛荆王枕上元無夢
莫枉陽臺一片雲
詠史
北湖南埭水漫漫一片降旗百尺竿三百年間同曉夢
鍾山何處有龍盤
日射
日射紗忩風撼扉香羅掩手春事違回廊四合掩寂寞
碧鸚鵡對紅薔薇
題鵝
眠沙卧水自成羣曲岸殘陽極浦雲那解將心憐孔翠
羇雌長共故雄分
梓潼
梓潼不見馬相如更欲南行問酒壚行到巴西覓譙秀
巴西唯是有寒蕪
青陵臺
青陵臺畔日光斜萬古貞魂倚暮霞莫許韓憑為蛺蝶
等閒飛上别枝花
東還
自有仙才自不知十年長夢采華芝秋風動地黃雲暮
歸去嵩陽尋舊師
漢宫
通靈夜醮達清晨承露盤晞甲帳春王母西歸方朔去
更須重見李夫人
江東
驚魚潑剌燕翩翾獨自江東上釣船今日春光太漂蕩
謝家輕絮沈郎錢
灞岸
山東今歲點行頻幾處冤魂哭塞塵灞水橋邊倚華表
平時二月有東廵
送臻師二首
昔去靈山非拂席今來滄海欲求珠楞伽頂上清涼地
善眼仙人憶我無
苦海迷途去未因東方過此幾微塵何當百億蓮花上
一一蓮花見佛身
七夕
鸞扇斜分鳳幄開星橋横過鵲飛回爭將世上無期别
換得年年一度來
馬嵬
冀馬燕犀動地來自埋紅粉自成灰君王若道能傾國
玉輦何由過馬嵬
望喜驛别嘉陵江水二絶
嘉陵江水此東流望喜樓中憶閬州若到閬州還赴海
閬州應更有高樓
千里嘉陵江水色含煙帶月碧於藍今朝相送東流後
由此驅車更向南
贈宇文中丞
欲造中天正急材自緣煙水戀平臺人間只有嵇延祖
最望山公啟事來
閨情
紅露花房白蜜脾黃蜂紫蝶兩參差春忩一覺風流夢
却是同袍不得知
月夕
草下隂蟲葉上霜朱闌迢遞壓湖光兔寒蟾冷桂花白
此夜姮娥應斷腸
代應
本來銀漢是紅墻隔得盧家白玉堂誰與王昌報消息
盡知三十六鴛鴦
折楊柳二首
暫憑尊酒送無憀莫損愁眉與細腰人世死前唯有别
春風爭擬惜長條
含煙惹霧悔依依萬緒千條拂落暉為報行人休盡折
半留相送半迎歸
寄道士
共上雲山獨下遲陽臺白道細如絲君今併倚三珠樹
不記人間落葉時
荆山
壓河連華勢孱顔鳥没雲歸一望間楊僕移關三百里
可能全是為荆山
次陜州
離思羈愁日欲晡東周西雍此分塗回鑾佛寺高多少
望盡黃河一曲無
過鄭廣文舊居
宋玉平生恨有餘遠循三楚弔三閭可憐留著臨江宅
異代應教庾信居
東下三旬苦於風土
路遶函關東復東身騎征馬逐驚蓬天池遼闊誰相待
日日虚乘九萬風
莫愁
雪中梅下與誰期梅雪相兼一萬枝若是石城無艇子
莫愁還自有愁時
夢令狐學士
山驛荒涼白竹扉殘燈向曉夢清暉右銀臺路雪三尺
鳳詔裁成當直歸
涉洛川
通谷陽林不見人我來遺恨古時春宓妃漫結無窮恨
不為君王殺灌均
有感
中路因循我所長古來才命兩相妨勸君莫強安蛇足
一盞芳醪不得嘗
宫妓
珠箔輕明拂玉墀披香新殿鬭腰支不須看盡魚龍戲
終遣君王怒偃師
宫詞
君恩如水向東流得寵憂移失寵愁莫向尊前奏花落
涼風只在殿西頭
代贈二首
樓上黃昏欲望休玉梯横絶月中鉤芭蕉不展丁香結
同向春風各自愁
東南日出照高樓樓上離人唱石州總把春山掃眉黛
不知供得幾多愁
楚吟
山上離宫宫上樓樓前宫畔暮江流楚天長短黃昏雨
宋玉無愁亦自愁
瑶池
瑶池阿母綺忩開黃竹歌聲動地哀八駿日行三萬里
穆王何事不重來
柳
為有橋邊拂面香何曾自敢占流光後庭玉樹承恩澤
不信年華有斷腸
寄在朝四同年
昔歲陪遊舊跡多風光今日兩蹉跎不因醉本蘭亭在
兼忘當年舊永和
南朝
地險悠悠天險長金陵王氣應瑶光休誇此地分天下
只得徐妃半面䊋
題漢祖廟
乘運應須宅八荒男兒安在戀池隍君王自起新豐後
項羽何曾在故鄉
韓冬郎二首
十歲裁詩走馬成冷灰殘燭動離情桐花萬里丹山路
鶵鳳清於老鳳聲
劍棧風檣各苦辛别時冰雪到時春為憑何遜休聯句
瘦盡東陽姓沈人
答寄餳粥
粥香餳白杏花天省對流鶯坐綺筵今日寄來春已老
鳳樓迢遞憶秋千
東阿王
國事分明屬灌均西陵魂斷斷來人君王不得為天子
半為當時賦洛神
萬首唐人絶句卷四十
