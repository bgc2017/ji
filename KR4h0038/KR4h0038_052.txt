萬首唐人絶句卷五十二
宋洪邁編
七言
比紅兒詩羅虬
其一
姓氏看侵尺五天芳名占斷百花鮮馬嵬好笑當時事
虚賺明皇幸蜀川
其二
金谷園中花正繁墜樓從道感深恩齊奴恰是來東市
不為紅兒死更冤
其三
䧟却平陽為小憐周師百萬戰長川更教乞與紅兒貌
舉國山河不直錢
其四
一曲都緣張麗華六宫齊唱後庭花若教比並紅兒貌
枉破當時國與家
其五
樂營門外柳如隂中有家人畫閣深若是五陵公子見
買時應不啻千金
其六
青絲高綰石榴裙腸斷當筵酒半醺置向漢宫圖畫裏
和戎應不數昭君
其七
斜凭欄干醉態新歛眸微盻不勝春當時若遇東昏主
金葉蓮花是此人
其八
匼匝千山與萬山碧桃花下景長閒神仙得似紅兒貌
應免劉郎憶世間
其九
越山重疊越溪斜西子休憐解浣紗得似紅兒今日貌
肯教將去與夫差
其十
詔下人間選好花月眉雲髻盡名家紅兒若向當時見
繫臂先封第一紗
十一
鋒鏑縱横不敢看淚垂玉筯正汍瀾應緣近似紅兒貌
始得深宮奉五官
十二
金縷濃熏百和香臉紅眉黛入時䊋當時若向喬家見
未敢將心在窈孃
十三
通宵甲帳散香塵漢帝精誠禮百神若見紅兒醉中態
也應休憶李夫人
十四
拔得芙蓉出水新魏家公子信才人若教瞥見紅兒貌
不肯留情賦洛神
十五
芳姿不合並常人雲在遥天玉在塵因事愛思荀奉倩
一生閒坐枉傷神
十六
筆底如風思涌泉賦中休漫說嬋娟紅兒若在東家住
不得登墻爾許年
十七
一抹濃紅傍臉斜䊋成不語獨攀花當時若是逢韓夀
未必埋蹤在賈家
十八
樹裊西風日半沉地無人跡轉傷心阿嬌得似紅兒貌
不費長門買賦金
十九
五雲高捧紫金堂花下投壺侍玉皇從道世人都不識
也應知有杜蘭香
二十
戲水源頭指舊蹤當時一笑也難逢紅兒若為回桃臉
豈比連催舉五峰
二十一
虢國夫人照夜璣若為求得與紅兒醉和香態濃春裏
一樹繁花偃繡幃
二十二
知有持盈玉葉冠剪雲裁月照人寒若使紅兒風貌戴
直似瑶池會上看
二十三
明媚何曾讓玉環破瓜年幾百花顔若教貌向南朝見
定却梅䊋似等閒
二十四
世事悠悠未足稱懶將閒事更爭能自從命向紅兒斷
不欲留心在裂繒
二十五
自隱新從夢裏來嶺雲微步下雲臺含情一向春風笑
羞殺凡花盡不開
二十六
捨却青蛾換玉鞍古來公子苦無端莫言一疋追風馬
天驥牽來也不看
二十七
檻外花低瑞露濃夢魂驚覺暈春容憑君細看紅兒貌
最稱嚴䊋待曉鐘
二十八
薄羅輕剪越溪紋鵶翅低從兩鬢分料得相如偷見面
不應琴裏挑文君
二十九
南國東鄰各一時後來唯有杜紅兒若教楚國宮人見
羞把腰身並柳枝
三十
照耀金釵簇膩鬟見時直向畫屛間黃姑阿母能判剖
十斛明珠也是閒
三十一
輕小休誇似燕身生來占斷紫宫春漢皇若遇紅兒貌
掌上無因着别人
三十二
鸚鵡娥如裛露紅鏡前眉樣自深宫稍教得似紅兒貌
不嫁南朝沈侍中
三十三
擬將心地學安禪爭奈紅兒笑靨圓何物把來看比並
野塘初綻一枝蓮
三十四
浸草漂花遶檻香最憐穿度樂營牆殷勤留滯緣何事
曾照紅兒一面䊋
三十五
雕隂舊俗逞嬋娟有箇紅兒賽洛川常笑世人多誑誕
今朝自見火中蓮
三十六
渡口諸儂樂未休竟陵西望路悠悠石城有箇紅兒貌
兩槳無因迎莫愁
三十七
誰向深山識大仙勸人山下引春泉定知不及紅兒貌
枉却工夫溉玉田
三十八
傾國傾城總絶倫紅兒花下認真身十年東北看燕趙
眼冷何曾見一人
三十九
今時自謂不諳知前代由來事見為一笑陽城人便惑
何堪教見杜紅兒
四十
京口喧喧百萬人競傳河鼓謝星津奈花似雪爭簪髻
今日夭容是後身
四十一
青史書來未是真可知纖智却狂秦再三為謝齊王后
要解連環别與人
四十二
繡帳鴛鴦對刺紋博山微暖麝微薰詩人若有紅兒貌
悔道當時月墜雲
四十三
薄粉輕朱取次施大都端正亦相宜只如花下紅兒態
不藉城中半額眉
四十四
䊋成渾欲認前朝金鳳雙釵逐步搖未必慕容宫裏伴
舞風歌月勝纖腰
四十五
琥珀釵成恩正深玉兒妖惑蕩吾心莫教回首勻䊋面
始覺曾虚擲萬金
四十六
自有閒花一面春臉檀眉黛一時新殷勤為報梁家婦
休把啼䊋賺後人
四十七
輕梳小髻號慵來巧中君心不用媒可得紅兒抛醉眼
漢皇恩澤一時回
四十八
千里長江旦暮潮吳都風俗尚纖腰周郎若見紅兒貌
料得無心念小喬
四十九
月落潛奔暗解攜本心誰道欲單棲還緣交甫非良偶
不肯終身作羿妻
五十
漢皇曾識許飛瓊寫向人間作畫屏昨日紅兒簾下見
大都相似更娉婷
五十一
魏帝休誇薛夜來霧綃紅縠稱身裁紅兒秀發君知否
倚檻繁花帶露開
五十二
曉日雕梁燕語頻見花難可比他人年年媚景歸何處
長作紅兒面上春
五十三
逗玉濺盆浴殿開邀恩先賜夜明苔紅兒若是三千數
多少芳心似死灰
五十四
畫簾垂地紫金牀暗引羊車駐七香若是紅兒此中住
不勞烟篠灑宫廊
五十五
蘇小輕勻一面䊋便留名字著錢塘藏鵶門外諸年少
不識紅兒未是狂
五十六
一首長歌萬恨來惹愁漂泊水難回崔徽有底多頭面
費得微之爾許才
五十七
昔年黃閣識竒章愛說真珠似窈孃若是紅兒夜深態
便應休說繡衣裳
五十八
鳳拆鶯離恨轉深此生難負百年心紅兒若向隋朝見
破鏡無因更重尋
五十九
行綰穠雲立駐軒我來猶愛不成冤當時若見紅兒貌
未必相形有此言
六十
總是紅兒媚態新莫論千度笑爭春任伊孫武心如鐡
不辦軍前殺此人
六十一
暖塘爭赴蕩舟期行唱菱歌著艷詞為問東山謝丞相
可能諸妓勝紅兒
六十二
吳興皇后欲辭家澤國宫臺展絳霞今日紅兒貌傾國
恐須真宰别開花
六十三
陌上行人歌黍離三千門客欲何之若教麤及紅兒貌
爭肯樓前斬愛姬
六十四
休話如臯一笑時金&KR1076;中臆錦離披陋容枉把雕弓射
射盡春禽未展眉
六十五
長恨西風送早秋低眉深念嫁牽牛若同人世長相對
爭作夫妻得到頭
六十六
謝孃休漫逞風姿未必娉婷勝柳枝聞道只應嘲落絮
何曾得似杜紅兒
六十七
總傳桃葉渡江時只為王家一首詩今日紅兒自堪賦
不須重唱舊來詞
六十八
巫山洛浦本無情總為佳人便得名今日雕隂有神艷
後來公子莫相輕
六十九
幾抛雲髻恨金墉淚洗花顔百戰中應有紅兒些子貌
却言皇后長深宫
七十
倚檻還應有所思半開香閣見嬌姿可中得似紅兒貌
若遇韓朋好殺伊
七十一
曉向紗窗與畫眉鏡中長欲助嬌姿若教得似紅兒貌
走馬章臺任道遲
七十二
鍊得霜華助翠鈿相期朝謁玉皇前依稀有似紅兒貌
方得吹簫引上天
七十三
重門深掩幾枝花未勝紅兒莫太誇玉柄不能探物理
可能虚上短轅車
七十四
前代休憐事可竒後來還出有光輝爭知晝卧紗窗裏
不有神人覆玉衣
七十五
羽化嘗聞赴九天只疑塵世是虚傳自從一見紅兒貌
始信人間有謫仙
七十六
從道長陵小市東巧將花貌占春風紅兒若是同時見
未必伊先入紫宫
七十七
人間難免是深情命斷紅兒向此生何似前時李丞相
枉抛身力為鶯鶯
七十八
鳳舞香飄繡幕風暖穿馳道百花中還緣有似紅兒貌
始得迎將入漢宫
七十九
休道將軍出世才盡驅諸妓下歌臺都緣没箇紅兒貌
致使輕教後閣開
八十
馮媛須知住漢宫將身只是解當熊不聞有貌傾人國
爭得今朝更比紅
八十一
能將一貌使人迷花艷何須上大堤疎屬便同巫峽路
洛川真是武陵溪
八十二
辭輦當時意可知寵深還恐寵先衰若教得似紅兒貌
占却君恩自不疑
八十三
三吳時俗重風光未見紅兒一面䊋好寫妖嬈與教看
便應休更話真孃
八十四
波平楚澤浸星辰臺上君王宴早春畢竟章華會中客
冠纓虚絶為何人
八十五
紅兒不向漢宫生便使雙成漫得名疑是麻姑惱塵世
暫教微步下層城
八十六
天碧輕紗只六銖宛風含露透肌膚便教漢曲爭明媚
應没心情更弄珠
八十七
共嗟含恨向衡陽方寸花牋寄沈郎不似紅兒些子貌
當時爭得少年狂
八十八
淺色桃花亞短牆不因風起也聞香凝情盡日君知否
還似紅兒淡薄䊋
八十九
火色櫻桃摘得初仙宫只有世間無凝情盡日君知否
真似紅兒口上朱
九十
宿雨初晴春日長入簾花氣靜難忘凝情盡日君知否
真似紅兒舞袖香
九十一
初月纖纖映碧池池波不動獨看時凝情盡日君知否
真似紅兒罷舞眉
九十二
濃艷濃香雪壓枝裊煙和露曉風吹紅兒被掩䊋成後
含笑無人獨立時
九十三
樓上嬌歌裊夜霜近來休數踏歌孃紅兒慢唱伊州遍
認取輕敲玉韻長
九十四
金粟䊋成扼臂環舞腰輕轉瑞雲間紅兒生在開元末
羞殺新豐謝阿蠻
九十五
君看紅兒學醉䊋袴裁官纈砑裙長誰能更把閒心力
比並當時武媚孃
九十六
梔子同心裛露垂折來深恐没人知花前醉客頻相問
不贈紅兒贈阿誰
九十七
雲開翡翠一雙飛水上鴛鴦不暫離寫向人間百般態
與君題作比紅詩
九十八
舊恨長懷不語中幾回偷淚向春風還緣不及紅兒貌
却得生教入楚宫
九十九
一舸春深指鄂君好風從度水成紋越人若見紅兒貌
繡被應羞徹夜薰
一百
花落塵中玉墮泥香魂應上窈孃堤欲知此恨無窮處
長倩城烏夜夜啼
萬首唐人絶句卷五十二
