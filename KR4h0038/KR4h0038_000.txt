萬首唐人絶句總集類
提要
(臣)等謹案萬首唐人絶句一百卷宋洪邁
編邁有容齋隨筆已著錄邁於淳熙間錄
唐五七言絶句五千四百首進御後復補輯
得滿萬首為百卷紹熙三年上之是時降勅
褒嘉有選擇甚精備見博洽之諭陳振孫書
錄解題謂其中多採宋人詩如李九齡郭震
滕白王嵒王初之屬其尤不深考者為梁何
遜劉克莊後村詩話亦謂其但取唐人文集
雜說抄類成書非必有所去取盖當時瑣屑
摭拾以足萬首之數其不能精審勢所必然
無怪後人之排詆至程珌洺水集責邁不應
以此書進御則與張栻詆吕祖謙不應編文
鑑同一偏見論雖正而實迂矣是書原本一
百卷每卷以百首為率今考書中有一卷而
百餘首者有一卷而不及百首者又七言原
缺第十八十九二十二十一二十二五言原
缺第十七二十三二十四二十五共九卷無
可校補今亦仍之焉乾隆四十六年十月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
萬首唐人絶句詩序
淳熙庚子秋邁解建安郡印歸時年五十八矣身入老
境眼意倦罷不復觀書惟時時教穉兒誦唐人絶句則
取諸家遺集一切整彙凡五七言五千四百篇手書為
六帙起家守婺齎以自隨踰年再還朝侍壽皇帝清燕
偶及宫中書扇事聖語云比使人集錄唐詩得數百首
邁因以昔所編具奏天旨驚其多且令以元本進入蒙
寘諸復古殿書院又四年來守會稽間公事餘分又討
理向所未盡者唐去今四百歲考藝文志所載以集著
錄者幾五百家今堇及半而或失真如王涯在翰林同
學士令狐楚張仲素所賦宫詞諸章乃誤入於王維集
金華所刊杜牧之續别集皆許渾詩也李益返照入閭
巷愁來與誰語一篇又以為耿湋崔魯白首成何事無
歡可替愁一篇又以為張蠙以薛能邵平瓜地入吾廬
一篇為曹鄴以狄歸昌馬嵬坡下柳依依一篇為羅隠
如是者不可勝計今之所編固亦不能自免然不暇正
又取郭茂倩樂府與稗官小說所載仙鬼諸詩撮其可
讀者合為百卷刻板蓬萊閣中而識其本末於首紹熙
元年十一月戊午煥章閣學士宣奉大夫知紹興軍府
事兩浙東路安撫使魏郡公洪邁序
越府所刻七言至二十六卷五言至二十卷而奉
祠歸鄱陽惟書不可以不成乃雇婺匠續之于容
齋旬月而畢二年十一月戊辰邁題
重華宮投進劄子
臣以么麽餘生獲安故里竊恃隆遇冒昧有陳臣頃歲
備數禁廷得侍清閒之燕因及手寫唐人絶句詩即蒙
聖旨許令進入是時纔有五十四卷去年守越嘗于公
庫鏤板未及了畢奉祠西歸家居無事又復搜討文集
傍及傳記小說遂得滿萬首分為百卷輙以私錢雇工
接續雕刻今已成書謹裝禠一部遣人恭詣通進司伺
候投進凡目錄一冊七言十五冊五言五冊共二十一
册用匣盛貯伏望聖慈特賜宣取干犯宸嚴臣無任惶
懼隕越昩死之至取進止(南内於清閒之燕上添入至尊壽皇聖帝六字)
貼黃上件詩集七言二十六卷以前五言
二十卷以前係紹興府所刻臣臨行時倉
卒印造紙劄多不精續後點檢得有錯誤
處只用雌黃塗改今來無由别行修換以
之進御實為不謹臣不勝戰懼俟罪之至
仰乞聖察(紹熙三年三月進蒙壽皇聖帝支賜下奏人錢三十貫文)
重華宫宣賜白劄子
得壽皇聖帝聖旨宣諭閣學比觀向所進唐詩絶句選
擇甚精備見博洽今賜茶一百夸清馥香一十貼薰香
二十貼金器一百兩
二月日安仁禮回汝弼恭承
左武大夫利州觀察使提舉佑神觀重華宫同提點盧安仁
親衛大夫保信軍承宣使重華宫提點關禮
中亮大夫安慶軍承宣使重華宫提點吳回
正侍大夫昭慶軍承宣使重華宫提點霍汝弼
謝表
臣邁言伏蒙聖恩遣秉義郎重華宫祇應耿柟以三月
一日到饒州齎提舉官霍汝弼等白劄子得聖旨宣諭
臣比觀向所進唐詩絶句選擇甚精備見博洽今賜茶
一百夸清馥香一十貼薰香二十貼金器一百兩臣即
時出城迎拜還家望闕謝恩祇受訖膚使馳軺蕃錫耀
綸章之渥精鏐製器寳薌兼貢茗之珍光塞門闌驩傾
里社臣邁中謝伏念臣愚無所用老自宜休與佛有緣
曾是靈山之下走事君盡禮積承温室之隆知頃因心好
於唐文輙爾手編於詩律嘗蒙宣索每恨疎蕪比歲旁
搜遂及萬篇之富成書上奏幸塵乙夜之觀敢覬華褒
更加異寵得黃金百初微季布之名復白圭三不慮南
容之玷允謂非常之賜真為不朽之榮兹蓋恭遇至尊
壽皇聖帝陛下味道希夷儲神昭曠為天子父既超大
有之尊以聖人才尚錄小成之技坐令嵬鎖沐此恩輝
臣拜舞以還怔營自失如雲如日應無就望之期若子
若孫唯誓縻捐之報
别奏劄子
臣逖遠威顔忽焉六載念以么麽之質被蒙眷知度越
輩流可為希世之遇鈞天夢斷無復可尋罷越還家杜
門屏迹自去春投進唐詩一伸奏牘之後不敢妄以孤
遠姓名復塵淵几誠不自意恩從天來顓降使車朌之
珍賜玉音褒諭金寳爛然榮光非常道路駭矚蓋自鄱
陽有郡以來所未之見陛下脫屣北宫遺物離人而立
於獨予以馭幸寥寥弗聞臣獨何人邈在千里之外乃
拜殊渥焚香望闕盡室歡呼捧玩之餘感極以泣已具
表稱謝外復此手劄少攄螻螘之誠臣竊不自揆再有
昧死之請向者蒙賜野處二大字既已摹勒作碑揭于
小園往來觀瞻無不稽首今祇戴恩華巍巍卓異思欲
有以夸示無極輙摭聖諭中博洽兩字建為一堂妄意
長夏之始殿閣餘涼游戱翰墨之間敢乞憐臣區區之
愚賁以博洽堂三字受言藏之使子子孫孫朝暮瞻仰
臣年過七十無復他榮癡庸有求罪當萬死伏惟聖慈
曲垂寬貸引望黼扆無翼以翔不勝感恩戀德隕越激
切之至
奏耿柟不受書送劄子
臣兹勤使者遠至榮耀非常在于故事當有薄禮欲以
銀百兩充書送楮幣百千犒從人而耿柟再三退却以
為聖旨不許收接無以展區區下悃臣不勝惶懼感戴
之極須至奏聞者
謝南内奏狀
右臣伏蒙至尊壽皇聖帝聖恩特降專使秉義郎重華
宫祇應耿柟以三月一日至饒州齎霍汝弼等白劄子
傳聖旨宣諭以臣向所進唐詩絶句賜臣茶一百夸清
馥香一十貼薰香二十貼金器一百兩臣已即時出州
城迎拜還家望闕祇受訖上件異數出自聖恩臣無任
感天荷聖激切屏營之至謹錄奏謝以聞謹奏
紹熙四年三月日煥章閣學士宣奉大夫提舉隆興
府玉隆萬壽宫魏郡開國公食邑二千五百戶食實封二
百戶臣洪邁状奏
