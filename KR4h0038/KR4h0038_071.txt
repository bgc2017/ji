萬首唐人絶句卷七十一
宋洪邁編
七言
獄中聞駕幸長安二首沈佺期
傳聞聖旨向神京誰念羈囚滯洛城扈從由來是方朔
為申冤氣在長平
無事今朝來下獄誰期十月見横河君看鷹隼俱罷擊
為報蜘蛛收網羅
奉和幸韋嗣立莊
東山朝日翠屏開北闕晴空綵仗來喜遇天文七曜動
少微今夜入三台
夜宴安樂公主宅
濯龍門外主家親鳴鳳樓中天上人自有金杯迎甲夜
還將綺席代陽春
餞唐永昌
洛陽舊有神明宰輦轂由來天地中餘邑政成何足貴
因君取則四方同
駕幸新豐温泉三首上官昭容
三冬季月景龍年萬乘觀風出㶚川遥看電躍金為馬
迥矚霜原玉作田
鸞旗掣曳拂空回羽騎驂驔躡景來隠隠驪山雲外聳
迢迢御帳日邊開
翠幕朱帷敞月營金罍玉斝泛蘭英歲歲年年常扈蹕
長長久久樂承平
和聖製幸韋嗣立莊劉憲
非吏非隱晉尚書一丘一壑降乘輿天藻緣情兩曜合
山巵獻壽萬年餘
賦袚褉
桃花欲落梅條長沙頭水上足風光此時御蹕來游處
願奉年年袚褉觴
和聖製幸韋嗣立莊趙彦昭
廊廟心存巖壑中鑾輿曯在㶚城東逍遥自有蒙莊子
漢主徒言河上公
從宴桃花園
紅萼競燃春苑曙粉茸新吐御筵開長年願奉西王宴
近侍慚無東朔才
奉和幸韋嗣立宅武平一
鳴鑾奕奕下重樓羽蓋逍遥向一丘漢日唯聞白衣寵
唐年更覩赤松游
公主宅夜宴
王孫帝女下仙臺金牓珠簾入夜開遽惜瓊筵懽正洽
唯愁銀箭曉相催
餞唐永昌
聞君墨綬出丹墀雙舄飛來佇有期寄謝銅街攀柳日
無忘粉署握蘭時
從宴桃花園李嶠
歲去無言忽憔悴時來含笑吐氛氲不能擁路迷仙客
故欲開蹊待聖君
奉和幸韋嗣立莊
萬騎千官擁帝車八龍三馬訪仙家鳳凰原上窺青璧
鸚鵡杯中弄紫霞
奉和遊苑遇雪
散漫祥雲逐聖回飄颻瑞雪遶天來不能落後爭飛絮
故欲迎前定早梅
長寧公主宅流杯三首景龍文館學士
沁水田園先自多齊城樓觀更無過倩語張騫莫辛苦
人今從此識天河
參差碧岫聳蓮花潺湲綠水瑩金沙何須遠訪三山路
而今已到九仙家
憑高瞰迥足怡心菌閣桃源不暇尋餘雪依林成玉樹
殘霙點岫即瑶岑
奉和幸韋嗣立莊崔湜
竹逕桃源本出塵松軒茅棟别驚新御蹕何須林下駐
山公不是俗中人
幸韋嗣立莊李乂
曲榭回廊繞澗幽飛泉濆水溢池流秪應感發明王夢
遂得邀迎聖主遊
侍宴桃花園
綺萼成蹊遍籞芳紅英撲地滿庭香莫將秋宴傳王母
來比春華奉聖皇
宴公主宅
牽牛南度象昭回學鳳樓成帝女來平旦鵷鸞歌舞席
方宵鸚鵡獻酬杯
餞唐永昌
田郎才貎出咸京潘子文華向洛城願以深心留善政
當令強項謝高名
公主宅夜宴岑羲
金牓重樓開夜扉瓊筵愛客未言歸銜歡不覺銀河曉
盡醉那知玉漏晞
公主宅夜宴盧藏用
侯家主第一時新上席花年不惜春珠缸綴月那知夜
玉斝流霞底畏晨
餞唐永昌徐彦伯
金谿碧水玉潭砂鳬舄翩翩弄日華鬭雞香陌行春倦
為摘東園桃李花
公主宅夜宴李迥秀
金牓岧嶤雲裏開玉簫參差天際回莫驚側弁還歸路
只為平陽歌舞催
公主宅夜宴崔日用
銀燭金屏坐碧堂只言河漢動神光主家盛時歡不極
才子能歌夜未央
餞唐永昌
洛陽桴鼓今不鳴朝野咸推重少平冬至冰霜俱怨别
春來花鳥共為情
公主宅夜宴蘇頲
車如流水馬如龍仙史高臺十二重天上初移衡漢匹
可憐歌舞夜相從
公主宅夜宴馬懷素
鳳樓䆗窱凌三襲翠幌玲瓏瞰九衢複道中宵留宴衎
彌令上客想踟蹰
餞唐永昌
聞君出宰洛陽隅賓友稱觴餞路衢别後相思在何處
秪應闕下望仙鳬
公主宅夜宴韋元旦
主第新成銀作牓賓筵廣宴玉為樓壺觴既卜仙人夜
歌舞疑停織女秋
公主宅夜宴李適
銀河半倚鳳凰臺玉酒相傳鸚鵡杯若見君平須借問
仙槎一去幾時來
餞唐永昌
聞道飛鳬向洛陽翩翩矯翮度文昌因聲寄意三花樹
少室巖前幾過香
公主宅夜宴薛稷
秦樓夜宴月徘徊妓筵銀燭滿庭開坐中香氣排花出
扇後歌聲逐酒來
餞唐永昌
河洛風煙壯市朝送君飛鳬去漸遥更思明年桃李月
花紅水綠宴浮橋
公主宅夜宴閻朝隱
鳳凰鳴舞樂昌年蠟燭花開夜管絃半醉徐擊珊瑚樹
已聞鐘漏曉聲傳
餞唐永昌
洛陽難理若棼絲椎破連環定不疑鸚鵡休言秦地樂
回頭一顧一相思
餞唐永昌徐堅
郎官出宰赴伊瀍征傳駸駸㶚水前此時悵望新豐道
握手相看共黯然
代書問費徵君九華事蕭建
見說九華峰上寺日宫猶在下方開其中幽境客難到
請為詩中圖畫來
晴望九華山楊鴻
九華閒望簇青虛氣象羣峰盡不如怊悵南朝挂冠吏
無人解向此山居
海棠二首吳融
太尉園林兩樹春年年奔走探花人今來獨傍荆山看
回首長安落戰塵
雪綻霞舖錦水頭占春顔色最風流若教更近天街種
馬上多逢醉五侯
上鮑大夫崔子尚
行盡江南塞北時無人不誦鮑家詩東堂桂樹何年拆
直至如今少一枝
寄前黃州竇使君趙嘏
池上笙歌寂不聞樓中愁殺碧虛雲玉壺凝盡重重淚
寄與風流舊使君
木蘭花李商隠
洞庭波冷曉侵雲日日征帆送遠人幾度木蘭舟上望
不知原是此花身
明神
明神司過豈令冤暗室由來有禍門莫為無人欺一物
他時湏慮石能言
五松驛
獨下長亭念過秦五松不見見輿薪只應既斬斯高後
尋被樵人用斧斤
嘉興社日
消渴天涯寄病身臨卭知我是何人今年社日分餘肉
不值陳平又不勻
漁父引二首李夢符
村寺鐘聲渡遠灘半輪殘月落前山徐徐撥棹却歸去
浪疊朝霞碎錦翻
漁弟漁兄喜到來婆官賽却坐江隈椰榆杓子瘤杯酒
爛煑鱸魚滿案堆
夢仙謠沈彬
玉殿大開從客入金桃爛熟沒人偷鳳驚寳扇頻翻翅
龍懼金鞭不轉頭
西山吟許大
自從明府歸仙後出入塵寰直至今不是藏名混時俗
賣柴沽酒要安心
柳李紳
千條垂柳拂金絲日暖牽風葉學眉愁見花飛狂不定
還同輕薄五陵兒
牡丹唐彦謙
青帝於君事分偏穠堆浮艷倚朱門雖然占得笙歌地
將甚酬他雨露恩
贈别宣州崔羣相公杜牧
哀散相逢洛水邊却思同在紫微天盡將舟楫板橋去
早晚歸來更濟川
陪吕使君樓上夜看花段弘古
城上芳園花滿枝城頭太守夜看時為報林中高舉燭
感人情思欲題詩
示小弟吕温
憶吾未冠賞年華二十年間在咄嗟今來羡汝看花歲
似汝追思昨日花
讀勾踐傳
丈夫可殺不可羞如何送我海西頭更生更聚終須報
二十年間死即休
華山遊人毛女正美
曾拆松枝為寶櫛又編栗葉代羅襦有時問却秦宫事
笑撚仙花望太虛
濟源寒食(五首在前)孟郊
莓苔井上空相憶轆轤索斷無消息酒人皆倚春髮綠
病叟獨藏秋髮白
蜜蠭為主各磨牙咬盡村中萬木花君家甕甕今應滿
五色冬籠甚可誇
哭李丹
生死方知交態存忍將齚齖報幽魂十年同在平原客
更遣何人哭寢門
贈賈島韓愈
孟郊死葬北邙山從此風雲得暫閒世上不教才子絶
更生賈島着人間
贈譯經僧
萬里休言道路賖有誰教汝渡流沙只今中國方多事
不用無端更亂華
襄陽為盧竇紀事二首元稹
帝下眞符召玉眞偶逢游子暫相親素書三卷留為贈
從向人間說向人
花枝臨水復臨堤閒照江流亦照泥千萬春風好擡舉
夜來曾有鳳凰棲
漢上偶題李涉
謫仙唐世游兹郡花下聽歌醉眼迷今日漢江煙樹盡
更無人唱白銅鞮
題杭州樟亭驛章孝標
樟亭驛上題詩客一半尋為山下塵世事日隨流水去
紅花還似白頭人
添聲楊柳枝詞裴諴
思量大是惡姻緣只得相看不得憐願作琵琶槽那畔
美人長抱在胷前
收襄陽城二首戎昱
悲風慘慘雨脩脩峴北山低草木愁暗發前軍連夜戰
平明旌旆入襄州
五雲飛將擁霜戈百里僵屍滿濜河日暮歸來看劒血
將軍却恨殺人多
戲張道人不飲酒顔蕘
言自雲山訪我來每聞竒祕覺叨陪吾師不飲人間酒
應待流霞即舉杯
白菊三首司空圖
不疑陶令是狂生作賦其如有定情猶勝江南隱居士
詩魔終嫋負孤名
自古詩人少顯榮逃名何用更題名詩中有慮猶須戒
莫向詩中著不平
登高可美少年場白菊堆邊髩似霜不筭更希沾上藥
今朝第七十重陽
漫書
樂退安貧知是分成家報國亦何慚到還僧院心期在
瑟瑟澄鮮百丈潭
雜題二首
棋局長携上釣船殺中棋殺勝絲牽洪罏任鑄千鈞鼎
只在磻溪一縷懸
曉鏡高窗氣象深自憐清格笑塵心世間不為蛾眉悞
海上方應鶴背吟
杏花
詩家偏為此傷情品韻由來莫與爭解笑亦應兼解語
只應慵語倩鶯聲
楊柳枝二首
陶家五柳簇衡門還(闕)高情愛此君何處更添詩境好
新蟬欹枕每先聞
數枝珍重蘸滄浪無限塵心暫免忙煩暑若和煙露裛
便同佛手灑清涼
修史亭二首
少年已慣擲年光時節催驅獨不忙今日無疑亦無病
前程無事擾醫王
籬落輕寒整頓新雪晴屣步會諸鄰自從南至歌風頂
始見人煙外有人
正月七日立春羅隱
一二三四五六七萬物生芽是今日遠天歸鴈拂雲飛
近水遊魚迸冰出
春風
也知有意吹噓切爭奈人間善惡分但是粃糠微細物
等閒擡舉到青雲
杏花
暖氣潛催次第春梅花已謝杏花新半開半落閒園裏
何異榮枯世上人
中秋不見月
風簾淅淅漏燈㾗一半秋光此夕分天為素娥孀怨苦
併教西北起浮雲
感弄猴人賜朱紱
十二三年就試期五湖煙月奈相違何如買取猢孫弄
一笑君王便着緋
鎮海軍所貢
筵前飛雪扇前塵千里移添上苑春他日丁寧柿林院
莫宣恩澤與閒人
席上歌水調
餘聲宛宛拂庭梅通濟渠邊去又回若使煬皇魂魄在
為君應合過江來
宿金山寺
根盤蛟蜃路藤蘿四面無塵輟棹過得似吾師始惆悵
眼前終日有風波
龜山寺晚望張蠙
四面湖光絶路岐鸊鵜飛處暮鐘時魚舟不用懸帆席
歸去乘風插柳枝
華山孤松
石罅引根非土力冐寒猶助嶽蓮光綠槐生在膏腴地
可得無心拒雪霜
宿天竺寺嚴維
方外主人名道林怕將水月淨身心居然對我說無我
寂歷山深將夜深
萬首唐人絶句卷七十一
