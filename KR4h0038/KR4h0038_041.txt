萬首唐人絶句卷四十一
宋洪邁編
七言
過景陵李商隱
武皇精魄久仙昇帳殿淒涼煙霧凝俱是蒼生留不得
鼎湖何異魏西陵
板橋曉别
回望高城落曉河長亭忩戶壓微波水仙欲上鯉魚去
一夜芙蓉紅淚多
關門柳
永定河邊一行柳依依長發故年春東來西去人情薄
不為清隂減路塵
楚宫
十二峯前落照微高唐宫暗坐迷歸朝雲暮雨長相接
猶自君王恨見稀
夕陽樓
花明柳暗繞天愁上盡重城更上樓欲問孤鴻向何處
不知身世自悠悠
鴛鴦
雌去雄飛萬里天雲羅滿眼淚澘然不須長結風波願
鎻向金籠始兩全
妓席送獨孤雲之武昌
疊嶂千重叫恨猿長江萬里洗離魂武昌若有山頭石
為拂蒼苔檢淚痕
武夷山
只得流霞酒一杯空中簫鼓當時回武夷洞裏生毛竹
老盡曾孫更不來
一片
一片瓊英價動天連城十二昔虚傳良工巧費真為累
楮葉成來不直錢
寄成都二從事
紅蓮幕下紫棃新命斷湘南病渴人今日問君能寄否
二江風水接天津
西南行却寄相送者
百里隂雲覆雪泥行人只在雪雲西明朝驚破還鄉夢
定是陳倉碧野雞
四老廟二首
羽翼殊勲棄若遺皇天有運我無時廟前便接山門路
不長青松長紫芝
本為留侯慕赤松漢庭方識紫芝翁蕭何只解追韓信
豈得虚當第一功
平公門下
梁山兖水約從公兩地差池一旦空謝墅庾村相弔後
自今岐路更西東
謝書
微意何曾有一毫空擕筆硯奉龍韜自蒙半夜傳衣後
不羡王祥得佩刀
齊宫詞
永夀兵來夜不扄金蓮無復印中庭梁臺歌管三更罷
猶自風搖九子鈴
夜吟
樹繞池寬月影多村碪島笛隔風蘿西亭翠被餘香薄
一夜將愁向敗荷
讀任彦昇碑
任昉當年有美名可憐才調最縱横梁臺初建應惆悵
不得蕭公作騎兵
江上憶嚴五
征南幕下帶長刀夢筆深藏五色毫逄著滄江不敢詠
鎮西留與謝功曹
華州周大夫宴席
郡齋何用酒如泉飲德先時已醉眠若共門人推禮分
戴崇爭得及彭宣
相思
相思樹下合歡枝紫鳳青鸞並羽儀腸斷秦臺吹管客
日西春盡到來遲
送鄭大南覲
黎辟灘聲五月寒南風無處附平安君懷一疋胡威絹
爭拭酬恩淚得乾
舊頓
東人望幸久咨嗟四海于今是一家猶鎻平時舊行殿
盡無宫戶有宫鴉
代董秀才却扇
莫將畫扇出帷來遮掩春山滯上才若道團圓是明月
此中須放桂花開
有感
非關宋玉有微辭却是襄王夢覺遲一自高唐賦成後
楚天雲雨盡堪疑
驪山有感
驪岫飛泉泛暖香九龍呵護玉蓮房平明每幸長生殿
不從金輿唯壽王
别智玄法師
雲鬢無端怨别離十年移易住山期東西南北皆垂淚
却是楊朱真本師
贈孫綺新及第
長樂遥聽上苑鐘綵衣稱慶桂香濃陸機始擬誇文賦
不覺雲間有士龍
憶洪文館諸校書
清切曹司近玉除比來秋興復何如崇文館裏丹霜後
無限紅梨憶校書
亂石
虎踞龍蹲縱復横星光漸減水㾗生不須併礙東西路
笑殺厨頭阮步兵
春光
日日春光鬭日光山城斜路杏花香幾時心緒渾無事
得及游絲百尺長
過楚宫
巫峽迢迢舊楚宫至今雲雨暗丹楓微生盡戀人間樂
只有襄王憶夢中
龍池
龍池賜酒敞雲屏羯鼓聲高衆樂停夜半宴歸宫漏永
薛王沉醉壽王醒
即日
小鼎煎茶面曲池白鬚道士竹間棋何人書破蒲葵扇
記得南塘移樹時
吳宫
龍檻沉沉水殿清禁門深掩斷人聲吳王宴罷滿宫醉
日暮水漂花出城
嫦娥
雲母屏風燭影深長河漸落曉星沉嫦娥應悔偷靈藥
碧海青天夜夜心
殘花
殘花啼露莫留春尖髻誰非怨别人若但掩關勞獨夢
珤釵何日不生塵
天津西望
戎馬崩騰忽一狂翠華無日到東方天津西望腸真斷
滿眼秋波出苑墻
西亭
此夜西亭月正圓疎簾相伴宿風煙梧桐莫更翻清露
孤鶴從來不得眠
憶住一師
無事經年别遠公帝城鐘曉憶西峯煙爐銷盡寒燈晦
童子開門雪滿松
昨夜
不辭&KR0008;鴂妬年芳但惜流塵暗燭房昨夜西池涼露滿
桂華吹斷月中香
海客
海客乘槎上紫氛星娥罷織一相聞只應不憚牽牛妬
聊用支磯石贈君
初食笋
嫰籜香笣初出林於陵論價重如金皇都陸海應無數
忍翦凌雲一寸心
寄蜀客
君到臨卭問酒壚近來還有長卿無金徽却是無情物
不許文君憶故夫
海上
石橋東望海蓮天徐福空來不得仙直遣麻姑與搔背
可能留命待桑田
白雲夫舊居
平生誤識白雲夫再到仙簷憶酒壚墻外萬株人迹絶
夕陽唯照欲棲烏
同學彭道士參寥
莫羡仙家有上真仙家暫謫亦千春月中桂樹高多少
試問西河斫樹人
到秋
扇風浙瀝簟流漓萬里南雲滯所思守道清秋還寂寞
葉丹苔碧閉門時
華師
孤鶴不睡雲無心衲衣笻杖來西林院門晝鎻回廊靜
秋日當階柿葉隂
華嶽下題西王母廟
神仙有分豈關情八馬虚追落日行莫恨名姬中夜没
君王猶自不長生
過華清内廐門
華清别舘閉黃昏碧草悠悠内廐門自是明時不廵幸
至今青海有龍孫
樂游原
萬樹鳴蟬隔斷虹樂游原上有西風羲和自趁虞泉宿
不放斜陽更向東
丹丘
青女丁寧結夜霜羲和辛苦送朝陽丹丘萬里無消息
幾對梧桐憶鳳凰
鳳
萬里峯巒歸路迷未判容彩借山雞新春定有將鶵樂
阿閣華池兩處棲
游曲江
十頃平波溢岸清病來唯夢此中行相如未是真消渴
猶放沲江過錦城
櫻桃花下
流鶯舞蝶兩相欺不取花芳正結時他日未開今日謝
嘉辰長短是參差
故驛迎弔故桂府常侍
饑烏翻樹晩雞啼泣過秋原没馬泥二紀征南恩與舊
此時丹旐玉山西
槿花
風露淒涼秋景繁可憐榮落在朝昏未央宫裏三千女
但保紅顔莫保恩
暮秋獨游曲江
荷葉生時春恨生荷葉枯時秋恨成深知身在情長在
悵望江頭江水聲
任洪農尉獻刺史
黃昏封印點刑徒愧負荆山入座隅却羡卞和雙刖足
一生無復没階趨
贈勾芒神
佳期不定春期賖春物夭閼興咨嗟願得勾芒索青女
不教容易損年華
月夜重寄宋華陽姊妹
偷桃竊藥事難兼十二城中鎻彩蟾應共三英同夜賞
玉樓仍是水精簾
訪人不遇
卿卿不惜𤨏忩春去作長楸走馬身閒倚繡簾吹柳絮
日高深院斷無人
雨中送客不及
碧雲東去雨雲西苑路高高驛路低秋水綠蕪終盡分
夫君太騁錦障泥
池邊
玉琯葭灰細細吹流鶯上下燕參差日西徧繞池邊樹
憶把枯條撼雪時
賈生
宣室求賢訪逐臣賈生才調更無倫可憐夜半虚前席
不問蒼生問鬼神
送王十三校書分司
多少分曹掌秘文洛陽花雪夢隨君定知何遜緣聯句
每到城東憶范雲
寄惱韓同年二首
簾外辛夷定已開開時莫放豔陽回年華若到經風雨
便是西僧話劫灰
龍山晴雪鳳樓霞洞裏迷人有幾家我為傷春心自醉
不勞君勸石榴花
謁山
從來繫日乏長繩水去雲回恨不勝欲就麻姑買滄海
一杯春露泠如冰
鈞天
上帝鈞天會衆靈昔人因夢到青冥伶倫吹裂孤生竹
却為知音不得聽
失猿
祝融南去萬重雲清嘯無因更一聞莫遣碧江通箭道
不教腸斷憶同羣
戲題友人壁
花逕逶迤柳巷深小欄亭午轉春禽相如解作長門賦
却用文君取酒金
寄遠
姮娥搗藥無時已王女投壺未肯休何日桑田俱變了
不教伊水更東流
王昭君
毛延壽畫欲通神忍為黃金不為人馬上琵琶行萬里
漢宫長有隔生春
舊將軍
雲臺高議正紛紛誰定當時蕩寇勲日暮灞陵原上獵
李將軍是舊將軍
曼倩辭
十八年來墮世間瑶池歸夢碧桃閒如何漢殿穿針夜
又向忩中覷阿環
李衛公
絳紗弟子音塵絶鸞鏡佳人舊會稀今日致身歌舞地
木緜花暖鷓鴣飛
韋蟾
謝家離别正淒涼少傅臨岐賭佩囊却憶短亭回首處
夜來煙雨滿池塘
漫成五章
沈宋裁辭矜變律王楊落筆得良朋當時自謂宗師妙
今日唯觀對屬能
李杜操持事略齊三才萬象共端倪集仙殿與金鑾殿
可是蒼蠅惑曉雞
生兒古有孫征虜嫁女今無王右軍借問琴書終一世
何如旗蓋仰三分
代北偏師銜使節關東禆將建行臺不妨常日饒輕薄
且喜臨戎用草萊
郭令素心非黷武韓公本意在和戎兩都耆舊偏垂淚
臨老中原見朔風
戲題贈驛吏
絳臺驛吏老風塵耽酒成仙幾十春過客不勞詢甲子
唯書亥字與時人
寄池州李使君(七月十三夜)
桂含爽氣三秋首蓂吐中旬三葉新正是澄江如練處
玄暉應喜見詩人
花下醉
尋芳不覺醉流霞倚樹沉眠日已斜客散酒醒深夜後
更持紅燭賞殘花
五月十五日夜聞京有燈
月色燈光滿帝都香車寶輦向通衢身閒不覩中興盛
羞逐鄉人賽紫姑
偶題二首
小亭閒眠微醉消山榴海栢枝相交水紋簟上珊瑚枕
旁有墮釵雙翠翹
清月依微香露輕曲房小院多逄迎春叢定是饒棲夜
飲罷莫持紅燭行
月
過水穿樓觸處明藏人帶樹遠含清初生欲闕虚惆悵
未必圓時即有情
城外
露寒風定不無情臨水當山又隔城未必明時勝蚌蛤
一生長共月虧盈
景陽井
景陽宫井剰堪悲不盡龍鸞誓死期腸斷吳王宫外水
濁泥猶得葬西施
送阿龜歸華陽
草堂歸意背煙霞黃綬垂腰不奈何因汝華陽求藥物
碧松根下茯苓多
席上贈人
淡雲微雨恣高唐一曲清聲遶畫梁料得也應憐宋玉
只因無奈夢襄王
東南
東南一望日中烏欲逐羲和去得無且向秦樓棠樹下
每朝先覓照羅敷
假日
素琴絃斷酒瓶空倚坐欹眠日已中誰向劉伶天幕雨
更當陶令北忩風
縣中惱飲席
晩醉題詩贈物華罷吟還醉忘歸家若無江氏五色筆
爭奈河陽一縣花
縣宰禱雨
井膏滴滴是精誠晝夜如絲一夕盈秪怪閭閻喧鼓吹
邑人同報束長生
寄趙行軍
蓮幕遥臨黑水津櫜鞬無事但尋春梁王司馬非孫武
且免宫中斬美人
萬首唐人絶句卷四十一
