萬首唐人絶句卷七十四
宋洪邁編
七言
善卷先生壇蔡崑
幾到壇邊登閣望因思遺跡詠今朝當時為有重華出
不是先生傲帝堯
南塘二首鮑溶
南塘旅客秋淺清夜深綠蘋風不生蓮花受露重如睡
斜月起動鴛鴦聲
塘東白日駐紅霧早魚飜光樂碧潯畫舟蘭棹欲破浪
恐畏驚動蓮東心
題嚴君觀
寒雲古木罩星臺凢骨仙蹤信可哀二十年前曾此到
一千年内未歸來
山中有所思
零零夜雨漬愁根觸物傷離好斷魂莫怪杜鵑飛去盡
紫微花裏有啼猿
燕
一巢功績破春光絮落花殘兩翅狂月樹風枝不棲去
強來言語泥雕梁
貧女
難把菱花照素顔試臨春水插花看木蘭船上遊春子
笑指荆釵下遠灘
杪春寄友人
何處相逄萬事忙卓家樓上百淘香明朝漸近山僧寺
更為殘花醉一場
回舊山
庾家樓上謝家池處處風煙少舊知明日落花誰共醉
野溪猨鳥恨歸遲
故白巖禪師院王夢周
能師還世名還在空閉禪堂滿院苔花樹不隨人寂寞
數枝猶自出牆來
題商山修路僧院蔣吉
此地修行山幾枯草堂生計只瓶盂支郎既觧除難險
試看人心平得無
次青雲驛
馬轉櫟林山鳥飛商溪流水背殘暉行人既在青雲路
底事風塵猶滿衣
題長安僧院
出門争走九衢塵總是浮生不了身唯有水田衣下客
大家忙處作閒人
大庾驛有懷
一囊書重百餘斤郵吏寕知去計貧莫訝偏吟望鄉句
明朝便見嶺南人
樵翁
獨入深山信脚行慣當豺虎不曾驚路傍花發無心看
唯見枯枝刮眼明
聞歌竹枝
尋堤聽唱竹枝詞正是月高風静時獨向東南人不會
弟兄俱在楚江湄
昭君冢
曾為漢帝眼中人今作邊蕃陌上塵身死不知多少載
冢花猶帶洛陽春
四老廟
無端捨釣學干名不得溪山飬性情自省此身非逹者
今朝羞拜四先生
旅泊
霜月正高鸚鵡洲美人清唱發紅樓鄉心暗逐秋江水
直到吳山脚下流
出塞
瘦馬嬴童行背秦暮鴉撩亂入殘雲北風吹起寒營角
直至榆關人盡聞
次商於感舊寄盧中丞
昔年簪組隘邱門今日旌幢一院存何事商於淚如雨
小儒偏受陸家恩
庭竹唐求
月籠翠葉秋承露風亞繁梢暝掃煙知道雲霜終不變
冰留寒色在庭前
題常樂寺
桂冷松香十里間殿臺渾不似人寰日斜回首江頭望
一片閒雲落後山
送劉鍊師歸山
風急雲輕鶴背寒洞天誰道却歸難千山萬水瀛洲路
何處煙飛是醮壇
酬舒公見寄
無客不言雲外見為文長遣世間知一聲松逕寒吟後
直是前山雪下時
巫山下
細腰宫盡舊城摧神女歸山更不來唯有楚江斜日裏
至今猶自繞陽臺
三月盡日李昌符
江頭從此管絃稀散盡遊人獨未歸落日已將春色去
殘花應逐夜風吹
綠珠詠
洛陽佳麗與芳華金谷園中見百花誰遣當年墜樓死
無人巧笑破孫家
贈别
又將書劍出孤舟盡日停橈結遠愁莫到江頭話離别
江波一去不回流
悶書
病來難處早秋天一徑無人樹有蟬歸計未成書半卷
中宵多夢晝多眠
經范蠡舊居張蠙
一變姓名離百越越城猶在范家無他人不識扁舟意
却笑輕生泛五湖
抒懷
幾出東堂謝不才便甘閒望故山回飜思未是離家久
更有人從外國來
弔萬人冢
兵罷淮邊客路通亂鵶來去噪寒空可憐白骨攢孤冢
盡為將軍覓戰功
别鄭仁表
春雷醉别鏡湖邊官顯才狂正少年紅燭滿汀歌舞散
美人迎上木蘭船
贈段逸人
長笻自擔藥兼琴話著名山即擬尋從聽世人忙似火
不能移得卧雲心
上所知
初向衆中留姓字敢期言下致時名而今馬亦知人意
每到門前不肯行
青冢
傾國可能勝效國無勞冥寞更思回太真雖是承恩死
祇作飛塵向馬嵬
傷賈島
生為明代苦吟身死作長江一逐臣可是當時少知已
不知知已是何人
長安寓懷
九衢秋雨掩閒扉不似干名似息機貧病却慚牆上土
年來猶自換新衣
古戰場
荒骨潛消壘已平漢家曾說此交兵如何萬古冤魂在
風雨時聞有戰聲
再遊西山贈許尊師
别後已聞師得道不期猶在此山頭昔時霜鬢今如漆
疑是年光却倒流
宫詞
日透珠簾見冕旒六宫爭逐百花毬回看不覺君王去
已聽笙歌在遠樓
自諷
鹿鳴筵上強稱賢一送離家十四年同隠海山燒藥伴
不求仙桂却登仙
十五夜與友人對月
每到月圓思共醉不宜同醉不成歡一千二百如輪夜
浮世誰能盡得看
夢仙謠三首王轂
前程漸覺風光好琪花片片粘瑶草有人遺我五色丹
一粒吞之後天老
青童遞酒金觴疾列坐紅霞神氣逸笑說留連數日間
已是人間一千日
瑶臺絳節遊皆遍異果竒花香撲面松窗夢覺却神清
殘月林前三兩片
偶書劉义
日出扶桑一丈高人間萬事細如毛野夫怒見不平事
磨損胷中萬古刀
觀八駿圖
穆王八駿走不歇海行去尋長日月五雲望斷阿母宫
歸來落得新白髮
天津橋
洛陽宫闕照天地四面山川無毒氣誰令漢祖都秦關
今遂姦雄轉相熾
野哭
棘針生猛義路閒野泉相弔聲潺潺哀哉異教溺頑俗
淳源一去何時還
酬幽居閒上人喜及第後贈陳羽
九霄心在勞相問四十年間豈足驚風動自然雲出岫
高僧不用笑浮生
洛下贈徹公
天竺沙門洛下逄請為同社笑相容支頥忽望碧雲裏
心愛嵩山第幾重
觀朱舍人歸葬吳中
翩翩絳旐寒流上行遠東歸萬里魂幾處州人臨水哭
共看遺草有王言
襄陽過孟子舊居
㐮陽城郭春風裏漢水東流去不還孟子死來江樹老
煙霞猶在鹿門山
步虚詞
樓殿層層阿母家崑崙山頂住紅霞笙歌出見穆天子
相引笑看琪樹花
送友人遊嵩山
嵩山歸路遠天壇雲影松聲滿谷寒君見九龍壇上月
莫辭清夜水中看
題清鏡寺留别
路入千山愁自知雪花撩亂壓松枝世人並道離别苦
誰信山僧輕别離
從軍行
海畔風吹凍泥裂枯桐葉落枝梢折横笛聞聲不見人
紅旗直上天山雪
宿淮隂作
秋燈點點淮隂市楚客聯檣宿淮水夜深風起魚鱉腥
韓信祠堂明月裏
春日南山行
處處看山不可行野花相向笑無成長嫌為客過州縣
漸被時人識姓名
覽古三十九首(本一百首有前卷已見并刪去者)汪遵
彭澤
鶴愛孤松雲愛山宦情微禄免相關栽成五柳吟歸去
漉酒巾邊伴菊閒
杜郵舘
殺盡降兵熱血流一心猶自逞戈矛功成若觧求身退
豈得將軍死杜郵
細腰宫
鼓聲連日燭連宵貪向春風舞細腰爭奈君王正沉醉
秦兵江上促征橈
瑶臺
仙夢香魂不久留滿川雲雨滿宫愁直湏待得荆王死
始向瑶臺一處遊
吳坂
踡跼鹽車萬里蹄忽逄良鍳始能嘶不緣伯樂稱竒骨
幾與駑駘價一齊
箕山
薄世臨流洗耳塵便歸雲洞任天真一瓢風入猶嫌閙
何况人間萬種人
息國
家國興亡身獨存玉容還受楚王恩銜冤只合甘先死
何待花間不肯言
梁寺
立國從來為戰功一朝何事却談空臺城兵匝無人敵
閒卧高僧滿梵宫
南陽
陸困泥蟠未適從豈妨耕稼隠高蹤若非先主垂三顧
誰識茅廬一卧龍
把梁墓
一呌長城萬仞摧把梁遺骨逐妻回南鄰北里皆孀婦
誰觧堅心繼此來
夷門
晉鄙兵回為重難秦師收旆亦西還今來不是無朱亥
誰降軒車問抱關
汴河
隋皇帝欲泛龍舟千里崑崙水别流還待春風錦颿暖
柳隂相送到迷樓
燕臺
禮士招賢萬古名高臺依舊對燕城如今寂寞無人上
春去秋來草自生
聊城
刃血攻聊已越年竟憑儒術罷戈鋋田單漫逞燒牛計
一箭終輸魯仲連
西河
花貎年年溺水濱俗傳河伯娶生人自從明宰投巫後
直至如今鬼不神
密縣
百里能將濟猛寬飛蝗不到邑人安至今閭里逢災沴
猶祝當時卓長官
昇僊橋
題橋貴欲露先誠此日人皆笑率情應訝臨卭沽酒客
逢時還作漢公卿
破陳
獵獵朱旗映綵霞紛紛白刃入陳家看看打破東平苑
猶舞庭前玉樹花
白頭吟
失却青絲素髮生合歡罷帶意全輕古今人事皆如此
不獨文君與馬卿
短歌吟
箭飛烏兔競東西貴賤賢愚不夢齊匣裏有琴樽有酒
人間便是武陵溪
晉河
風引征帆管吹高晉君張晏俟雄豪舟人笑指千餘客
誰是煙霄六翮毛
干將墓
囊籥冰霜萬古聞拍灰松地見餘墳應緣神劍飛揚久
水水山山盡是雲
金谷
晉臣榮盛更誰過常向階前舞翠娥香散艷消如一夢
但留風月伴煙蘿
三閭廟
為嫌朝野盡陶陶不覺官高怨亦高憔悴莫酬漁父笑
浪交千載詠離騷
易水
匕首空磨事不成誤留龍袂待琴聲斯湏却作秦中鬼
青史徒標烈士名
嚴陵臺
一釣淒涼在杳冥故人飛詔入山扄終將寵辱輕軒冕
高卧五雲為客星
淮隂
秦季賢愚混不分只應漂母識王孫歸榮便累千金贈
為報當時一飯恩
雞鳴曲
金距花冠傍舍棲清晨相呌一聲齊開關自有馮生計
不必天明待汝啼
採桑婦
為報躊躇陌上郎蠶飢日晚妾心忙本來若愛黃金好
不肯携籠更採桑
漁父
棹月眠流處處通綠蓑葦帶混元風靈均說盡孤高事
全與逍遙意不同
越女
玉貎何曾為浣沙只圖句踐獻夫差蘇臺日夜唯歌舞
不覺干戈犯翠華
望思臺
不憂家國任姦臣骨肉翻為驀路人巫蠱事行冤莫雪
九層徒築見無因
比干墓
國亂時危道不行忠賢諫死勝謀生一沉冤骨千年後
壠水雖平恨未平
郢中
莫言白雪少人聽高調都難稱俗情不是楚詞詢宋玉
巴歌猶掩繞梁聲
北海
漢臣曾此作縲囚茹血衣毛十九秋鶴髮半垂龍節在
不聞青史說封侯
招屈亭
三閭溺處殺懷王感得荆人盡縞裳招屈亭邊兩重恨
遠天秋色暮蒼蒼
屈祠
不肯迂回入醉鄉乍吞忠梗没滄浪至今祠畔猿啼月
了了猶疑恨楚王
銅雀臺
銅雀臺成玉座空短歌長袖盡悲風不知僊駕歸何處
徒遣顰眉望漢宫
斑竹祠
九處煙霞九處昏一回延首一銷魂因憑直節流紅淚
圖得千秋見血痕
萬首唐人絶句卷七十四
