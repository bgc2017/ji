萬首唐人絶句卷六十六
宋洪邁編
七言
十離詩上浙東元相公薛書記
犬離主
馴擾朱門四五年毛香足淨主人憐無端咬着親情客
不得紅絲毯上眠
筆離手
越管宣毫始稱情紅牋紙上撒花瓊都緣用久鋒頭盡
不得羲之手裏擎
馬離廐
雪耳紅毛淺碧蹄追風曾到日東西為驚玉貌郎君墜
不得華軒更一嘶
鸚鵡離籠
隴西獨自一孤身飛去飛來上錦絪都緣出語無方便
不得籠中再喚人
燕離窠
出入朱門未忍抛主人常愛語交交銜泥穢汚珊瑚簟
不得梁間更壘巢
珠離掌
皎潔圓明内外通清光似眼水晶宫都緣一點瑕相穢
不得終宵在掌中
魚離池
戲躍蓮池四五秋常搖朱尾弄輪鉤無端擺斷芙蓉朵
不得清波更一遊
鷹離主
爪利如鋒眼似鈴平原捉兔稱高情無端竄向青雲外
不得君王手裏擎
竹離亭
蓊鬱新栽四五行常將勁節負秋霜為緣春筍鑚牆破
不得垂陰覆玉堂
鏡離臺
鑄瀉黃金鏡始開初生三五月徘徊為遭無限塵蒙蔽
不得華堂上玉臺
人日翫雪趙彦昭
始見青雲于律吕俄逢瑞雪應陽春今曰回看上林樹
梅花柳絮一時新
湖州貢焙看發新茶張文規
鳳輦尋春半醉回僊娥進水御簾開牡丹花笑金鋪動
傳奏吳興紫笋來
項羽廟李山甫
為霸為王盡偶然有何羞見漢江船停分天下猶嫌少
可要行人贈紙錢
下第出春明門
曾和秋雨驅愁入却向春風領恨回深謝霸陵隄畔柳
與人頭上拂塵埃
游俠兒
好把雄姿渾世塵一場閒事莫因循荆軻只為閒言語
不與燕丹了得人
望思臺
君父昏蒙死不回漫將平地築高臺九層黃土是何物
銷得向前冤恨來
滄浪峽
走轂飛蹄過此傍幾人留意問滄浪煙波莫笑題名客
為愛朝宗日夜忙
代崇徽公主
金釵墜地鬢堆雲自别昭陽帝豈聞遣妾一身安社稷
不知何處用將軍
柳十首
灞岸江頭臘雪消東風偷軟入纖條春來不忍登樓望
萬架金絲著地嬌
受盡風霜得到春一條條是逐年新尋常送别無餘事
爭忍攀將過與人
長恨陽和也世情把香和豔與紅英家家只是栽桃李
獨自無根到處生
只為遮樓又拂橋被人摧折好枝條假饒張緒如今在
湏把風流暗裏銷
弱帶低垂可自由傍他門戶傍他樓金風不解相擡舉
露壓煙欺直到秋
終日堂前學畫眉幾人曾道勝花枝試看三月春殘後
門外清陰是阿誰
也曾飛絮謝家庭從此風流别有名不是向人無用處
一枝愁殺别離情
從來只是愛花人楊柳何曾占得春多向客亭門外立
與他迎送往來塵
強扶柔態酒難醒漠漠春風别有情公子王孫且相伴
與君俱得幾時榮
無賴秋風斗且寒萬條煙罩一時乾遊人若要春消息
直向江頭臘後看
贈酒糾洛中舉子
少插花枝少下籌須防女伴妬風流坐中若打占相令
除却尚書莫點頭
贈紅綃妓崔生
誤到蓬萊頂上遊明璫玉女動星眸朱扉半掩深宫月
應照瓊枝雪豔愁
與徐兵曹酬獻二首桐廬神滕傳嗣
浦口潮來初淼漫蓮舟搖颺采花難春心不愜空歸去
會待潮平更折看
忽然湖上片雲飛不覺舟中雨濕衣折得蓮花渾忘却
空將荷葉蓋頭歸
贈僧
卓立不求名出家長懷片志在青霞今日英雄氣衝蓋
誰能久坐寳蓮花
贈張無頗廣利王女
羞解明璫尋漢渚但憑春夢訪天涯紅樓日暮鶯飛去
愁殺深宫落砌花
燕語春泥墮錦筵情愁無意整花鈿寒閨欹枕不成夢
香炷金爐自裊煙
霅溪神歌一首
山勢縈回水脉分水光山色翠連雲四時盡入詩人詠
役殺吳興柳使君
贈蕭郎洛浦神女
玉筯凝腮憶魏宫朱絲一弄洗清風明晨追賞應愁寂
沙渚煙消翠羽空
織綃娘子
織綃泉底少歡娛更勸蕭郎盡酒壺愁見玉琴彈别鶴
又將清淚滴真珠
薄太后廟七首
薄后
月寢花宫得奉君至今猶媿管夫人漢家舊日笙歌處
煙草幾經秋復春
王昭君
雪裏穹廷不見春漢衣雖舊淚常新如今最恨毛延夀
愛把丹青錯畫人
戚夫人
自别漢宫休楚舞不施䊋粉恨君王無金豈得迎商叟
吕氏何曾畏木強
楊太真
金釵墮地别君王紅淚流珠滿御牀雲雨馬嵬分散後
驪宫不復舞霓裳
潘妃
秋月春風幾度歸江山猶是舊宫非東昏舊作蓮花地
空想曾披金縷衣
綠珠
此日人非昔日人笛聲空怨趙王倫紅殘翠碎花樓下
金谷千年更不春
牛僧孺
香風引到大羅天月地雲階拜洞仙共道人間惆悵事
不知今夕是何年
憑張立本女吟一首高侍郎
危冠廣袖楚宫裝獨步閒庭逐夜涼自把玉簪敲砌竹
清歌一曲月如霜
荅王軒苧蘿川女
妾自吳宫還越國素衣千載無人識當時心比金石堅
今日為君堅不得
書韋氏巾洞庭君
昔日江頭菱芡人蒙君數飲松醪春活君家室以為報
珍重長沙鄭德璘
贈馬祖峽中白衣
截竹為筒作笛吹鳳凰池上鳳凰飛勞君更向黔南去
即是陶鈞萬類時
湘妃廟女子四首
渺渺三湘萬里程淚篁幽石助芳貞孤雲日斷蒼梧野
不得攀龍到玉京
碧杜紅蘅縹緲香水絲彈月夢清涼峰巒一一俱相似
九處堪疑百斷腸
玉輦金根去不回湘川秋晚楚絃哀自從泣盡江籬血
夜夜愁風怨雨來
少將風月怨平湖見盡扶桑水到枯相約杏花壇上去
畫欄紅子鬭樗蒱
送張雲容酒蕭鳳臺
臉花不綻幾含幽今夕陽春獨換秋我守孤煙無白日
寒雲嶺上更添愁
劉蘭翹和
幽谷啼鶯整羽翰犀沈玉冷自長歎月華不忍扄泉戶
露滴松枝一夜寒
雲容和
韶光不鑒分成塵曾餌金丹忽有神不意薛生携舊律
獨開幽谷一枝春
薛昭和
誤入宫牆漏網人月華清洗玉階塵自疑來到蓬山頂
瓊豔三枝半夜春
寄夫周混泉臺客人韋璜
早知離别切人心悔作從來恩愛深黃泉冥漠雖長逝
白日屏幃還重尋
幽冤詩鄭瓊羅
痛填心兮不能語寸腸斷兮訴何處春生萬物妾不生
更恨香魂不相遇
贈元載無名人
城東城西舊居處城裏飛花亂如絮海燕銜泥欲下來
屋裏無人却飛去
襄州舉人一首
流水涓涓芹努牙織烏西飛客還家荒村無人作寒食
殯宫空對棠梨花
巴陵古館吟老青衣
爺娘送我青楓根不記青楓幾回落當時手刺衣上花
今日為灰不堪着
贈崔季衡王使君女
五原分袂真胡越燕拆鶯離芳草竭年少煙花處處春
北邙空恨清秋月
荅女子崔季衡
莎草青青鴈欲歸玉腮珠淚灑臨岐雲鬟飄去香風盡
愁見鶯啼紅樹枝
五原女子一首
雲鬟消盡轉蓬稀埋骨窮荒無所依牧馬不嘶沙月白
孤魂空逐鴈南飛
示唐燕士九華山白衣
澗水潺潺聲不絶溪隴茫茫野花發自去自來人不知
歸時唯對空山月
甘棠叟一首
春草萋萋春水綠野棠開盡飄香玉繡嶺宫前鶴髮人
猶唱開元太平曲
示顔濬張麗華
秋草荒臺響夜蛬白楊凋盡減悲風綵牋曾襞欺江總
綺閣塵銷玉樹空
同賦孔貴嬪
寳閣排雲稱望僊五雲高豔擁朝天青溪猶有當時月
應照瓊花綻綺筵
同賦趙幼芳
素魄初圓恨翠蛾繁華濃豔竟如何南朝唯有長江水
依舊門前作逝波
和顔濬
簫管清吟怨麗華秋江寒月綺窗斜慚非後主題牋客
得見臨春閣上花
同龐德公望荆門鹿門少年馬紹隆
千年故國歲華奔一柱高臺已斷魂唯有峴亭清夜月
與君長嘯學蘇門
憶荆南
高名宋玉遺閒麗作賦蘭成絶盛才誰似遼東千歲鶴
倚天華表却歸來
金陵詞故臺城妓
宫中細草香紅濕宫内纖腰碧窗泣唯有虹梁春燕雛
猶傍珠簾玉鉤立
耿將軍守塋青衣一首
獨持巾櫛掩玄關小帳無人燭影殘昔日羅衣今化盡
白楊風起壠頭寒
石瓮寺紅裳歌一首
涼風暮起驪山空長生殿鎻霜葉紅朝來試入華清宫
分明憶得開元中
題王紹窗上無名人
何人窗下讀書聲南斗闌干北斗横千里思家歸不得
春風腸斷石頭城
題崇聖寺漢州朱衣人
禁煙佳節同游此正值酴醾夾岸香緬想十年前往事
彊吟風景亂愁腸
同前紫衣人
策馬暫尋原上路落花芳草尚依然家亡國破一場夢
惆悵又逢寒食天
題芭蕉葉張仁寳
寒食家家盡禁煙野棠風墜小花鈿如今空有孤魂夢
半在嘉陵半錦川
贈昇道里美人謝翶
陽臺後會杳無期碧樹煙深玉漏遲半夜香風滿庭月
花前竟發楚王時
美人荅
相思無路莫相思風裏花開只片時惆悵金閨却歸處
曉鶯啼斷綠楊枝
春陽曲長安美人
長安少女踏春陽何處春陽不斷腸舞䄂弓彎渾忘却
羅帷空度九秋霜
悼亡姬二首韋檢
寳劒化龍歸碧落嫦娥隨月下黃泉一杯酒向青春晚
寂寞書窗恨獨眠
白浪漫漫去不回浮雲飛盡日西頽始皇陵上千年樹
銀鴨金鳬也變灰
亡姬和
春雨濛濛不見天家家門外柳如煙如今腸斷空垂淚
歡笑重追别有年
贈峽山寺僧袁氏
剛被恩情役此心無端變化幾湮沉不如逐伴歸山去
長嘯一聲煙霧深
贈姚坤夭桃
鉛華久御向人間欲捨鉛華更慘顔縱有青丘今夜月
無因重照舊雲鬟
寄紫蓋陽居士黃陵美人
落葉棲鴉掩廟扉莵絲金縷舊羅衣渡頭明月好携手
獨自待郎郎不歸
邢君牙宅怪三首
昔日炎炎徒自知今無烽竈欲何為可憐國柄全無用
曾見人人下末時(鐡銚)
當時得意氣填心一曲君前直萬金今日不如庭下竹
風來猶得學龍吟(破笛)
頥焦鬢秃但心存力盡塵埃不復論莫笑今來同腐草
曾經終日掃朱門(禿箒)
渾家門客和且耶(蠅)
冬朝每去依煙火春至還歸養子孫曾向符王筆端坐
爾來求食渾家門
寄同侣二首盧倚馬(驢)
長安城東洛陽道車輪不息塵渺渺爭利貪前競着鞭
相逢盡是塵中老
日晚長川不計程離羣獨步不能鳴賴有青青河畔草
春來猶得慰羈情
詠雪獻曹州房敬去文(狗)
愛此飄飄六出公輕瓊冷絮舞長空當時正逐秦丞相
騰躑川原喜北風
言志二首
事君同樂義同憂那校糟糠滿志休不是守株空待兔
終當逐鹿出林丘
少年嘗負饑鷹用内顧曾無寵鶴心秋草敺除思去害
平原毛血興從禽
獻狄令張辨
何用梯媒向外求長生只合内中修莫言大道人難得
自是行心不到頭
别墅偶題蕭徹
新作茅齋野澗東松楸交影足悲風人間歲月如流水
何事頻行此路中
萬首唐人絶句卷六十六
