萬首唐人絶句卷三十九
宋洪邁編
七言
漢宫曲徐凝
水色簾前流玉霜趙家飛燕侍昭陽掌中舞罷簫聲絶
三十六宫秋夜長
和嵩陽客月夜憶上清人
獨夜嵩陽憶上仙月明三十六峯前瑶池月勝嵩陽月
人在玉清眠不眠
八月望夕雨
今年八月十五夜寒雨蕭蕭不可聞如練如霜在何處
吳山越水萬重雲
觀浙江濤
浙江悠悠海西綠驚濤日夜雨翻覆錢塘郭裏看潮人
直至白頭看不足
廬山瀑布
虚空落泉千仞直雷奔入江不暫息今古長如白練飛
一條解破青山色
嘉興寒食
嘉興郭裏逢寒食落日家家拜掃回唯有縣前蘇小小
無人送與紙錢來
憶揚州
蕭娘臉下難勝淚桃葉眉頭易得愁天下三分明月夜
二分無賴是揚州
八月燈夕寄游越施秀才
四天淨色寒如水八月清輝冷似霜想得越人今夜見
孟家珠在鏡中央
八月十五夜
皎皎秋空八月圓常娥端正桂枝鮮一年無似如今夜
十二峯前看不眠
題伍員廟
千載空祠雲海頭夫差亡國已千秋浙波只有靈濤在
拜奠青山人不休
員嶠先生
員嶠先生無白髮海煙深處採青芝逢人借問陶唐主
欲進冰蠶五色絲
莫愁曲
玳瑁牀頭刺戰袍碧紗䆫外葉騷騷若為教作遼西夢
月冷如丁風似刀
寄白司馬
三條九陌花時節萬戶千車看牡丹爭遣江州白司馬
五年風景憶長安
相思林
遊客遠遊新過嶺每逢芳樹問芳名長林遍是相思樹
爭遣愁人獨自行
寄海嶠丈人
萬丈只愁滄海淺一身誰測歲年遥自言來此雲邊住
曾看秦王樹石橋
寄潘先生
至人知姓不知名聞道黃金骨節輕世上仙方無覓處
欲來西岳事先生
宫中曲二首
披香侍宴插山花厭著龍綃著越紗恃賴傾城人不及
檀粧唯約數條霞
身輕入寵盡恩私腰細偏能舞柘枝一日新粧抛舊樣
六宫爭畫黑烟眉
七夕
一道鵲橋横渺渺千聲玉佩過玲玲别離還有經年客
悵望不如河鼔星
八月九月望夕雨
八月繁雲連九月兩回三五晦漫漫一年悵望秋將盡
不得常娥正面看
喜雪
長愛謝家能詠雪今朝見雪亦狂歌楊花道即偷人句
不那楊花似雪何
春飲
烏家若下蟻還浮白玉尊前倒即休不是春來偏愛酒
應須得酒遣春愁
二月望日
長短一年相似夜中秋未必勝中春不寒不暖看明月
況是從來少睡人
讀遠書
兩轉三回讀遠書畫簷愁見燕歸初百花時節教人懶
雲髻朝來不欲梳
古樹
古樹欹斜臨古道枝不生花腹生草行人不見樹少時
樹見行人幾番老
獨住僧
百補袈裟一比丘數莖長睫覆青眸多應獨住山林慣
唯照寒泉自剃頭
傷畫松道芬上人
百法驅馳百年夀五勞消瘦五株松昨來聞道嚴陵死
畫到青山第幾重
觀釣臺畫圖
一水寂寥青靄合兩崖摧崒白雲殘畫人心到啼猿破
欲作三聲出樹難
荆巫夢思
楚水白波風嫋嫋荆門暮色雨蕭蕭相思合眼夢何處
十二峯高巴字遥
浙東故孟尚書種柳
孟家種柳東城去臨水逶迤思故人不似當時大司馬
重來得見漢南春
長洲覧古
吳王上國長洲奢翠黛寒江一道斜傷見摧殘舊宫樹
美人曾插九枝花
却歸舊山望月有寄
年年明月總相似大抵人情自不同今夜故山依舊見
班家扇樣碧峯東
再歸松溪舊居宿西林
五粒松深溪水清衆山搖落月偏明西林靜夜重來宿
暗記人家犬吠聲
翫花五首
一樹梨花春向暮雪枝殘處怨風來明朝漸校無多去
看到黃昏不欲回
麴塵溪上素紅枝影在溪流半落時人自惜花腸欲斷
春風却是等閒吹
朱霞燄燄山枝動綠野聲聲杜宇來誰為蜀王身作鳥
自啼還自有花開
誰家躑躅青林裏半見殷花燄燄枝憶得倡樓人送客
深紅衫子影門時
花到薔薇明豔絶燕支顆破麥風秋一番弄色一番退
小婦輕粧大婦愁
長慶春
山頭水色薄籠煙久客新愁長慶年身上五勞仍病酒
夭桃䆫下背花眠
山鷓鴣詞
南越嶺頭山鷓鴣傳是當時守貞女化為飛鳥怨何人
猶有啼聲帶蠻語
鄭女出參丈人詞
鳳釵翠翹雙宛轉出見丈人梳洗晩掣曳羅綃跪拜時
柳條無力花枝軟
春雨
花時悶見聮綿雨雲入人家水毁堤昨日春風源上路
可憐紅錦枉抛泥
和白使君木蘭花
枝枝轉勢雕弓動片片搖光玉劒斜見說木蘭征戍女
不知那作酒邊花
正月十五夜呈幕中諸公
宵游二萬七千人獨坐重城圈一身步月游山俱不得
可憐辜負白頭春
樂府新詩
一聲盧女十三絃早嫁城西好少年不羨越溪歌者苦
采蓮歸去綠䆫眠
春陪相公看花宴會二首
丞相邀歡事事同玉簫金管咽東風百分春酒莫辭醉
明日的無今日紅
木蘭花謝可憐條遠道音書轉寂寥春去一年春又盡
幾回空上望江橋
牡丹
何人不愛牡丹花占斷城中好物華疑是洛川神女作
千嬌萬態破朝霞
過馬當
風波隱隱石蒼蒼送客靈鴉拂去檣三月盡頭雲葉秀
小姑新着好衣裳
金谷覧古
金谷園中數尺土問人知是綠珠臺綠珠歌舞天下絶
唯與石家生禍胎
上陽紅葉
洛下三分紅葉秋二分翻作上陽愁千聲萬片御溝上
一片出宫何處流
洛城秋砧
三川水上秋砧發五鳳樓前明月新誰為秋砧明月夜
洛陽城裏更愁人
和川守侍郎緱山題仙廟
王子緱山石殿明白家詩句詠吹笙安知散席人間曲
不是寥天鶴上聲
和夜題玉泉寺
歲歲雲山玉泉寺年年車馬洛陽塵風清月冷水邊宿
詩好官高能幾人
和秋遊洛陽
洛陽自古多才子唯愛春風爛漫游今到白家詩句出
無人不詠洛陽秋
和嘲春風
源上拂桃燒水發江邊吹杏暗園開可憐半死龍門樹
懊惱春風作底來
侍郎宅泛池
蓮子花邊回竹岸鷄頭葉上盪蘭舟誰知洛北朱門裏
便到江南綠水遊
和侍郎邀宿不至
蟾蜍有色門應鎻街鼓無聲夜自深料得白家詩思苦
一篇詩了一彈琴
自鄂渚至河南將歸江外留辭侍郎
一生所遇唯元白天下無人重布衣欲别朱門淚先盡
白頭遊子白身歸
蠻入西川後
守隘一夫何處在長橋萬里只堪傷紛紛塞外烏蠻賊
驅盡江頭濯錦娘
憶紫溪
長憶紫溪春欲盡千巖交映水回斜巖空水滿溪自紫
水態更籠南燭花
誇紅槿
誰道槿花生感促可憐相計半年紅何如桃李無多少
併打千枝一夜風
塞下江為
萬里黃雲凍不飛磧煙烽火夜深微敵人移帳寒笳絶
雪路時聞探馬歸
悲老宫人劉得仁
白髮宫娃不解悲滿頭猶自插花枝曾緣玉貌君王寵
凖擬人看似舊時
題真娘墓譚銖
武丘山下冡纍纍松栢蕭條盡可悲何事世人偏重色
真娘墓上獨題詩
宫怨司馬札
柳色參差掩畫樓曉鶯啼送滿宫愁年年花落無人見
空逐春泉出御溝
觀郊禮
鐘鼓旌旗引六飛玉皇初著畫龍衣泰壇煙盡星河曉
萬國心隨綵仗歸
秋日懷儲嗣宗
故人北遊久不回霜雁南度聲何哀相思聞雁更惆悵
却向單于臺下來
夜聽李山人彈琴
瑶琴夜久絃秋清楚客一奏湘煙生曲終聲盡意不盡
月照竹軒紅葉明
客路吳仁璧
人寰急景如波委客路浮雲似盖輕回首故山天外碧
十年無計却歸耕
錢塘鶴
人閒路靄青天半鼇岫雲生碧海涯雖抱雕籠密扃鑰
可能長在叔倫家
南徐題友人郊居
門前樵徑連江寺岸下漁磯繫海槎待到秋深好時節
與君長醉隱侯家
讀度人經寄鄭仁表
身雖一旦塵中老名擬三清會裏題二午九齋餘日在
請君相伴醉如泥
衰柳
金風漸利露珠團廣陌長堤黛色殘水殿狂遊隋煬帝
一千餘里可堪看
賈誼
扶持一疏滿遺編漢陛前頭正少年誰道恃才輕絳灌
却將惆悵弔湘川
鳳仙花
香紅嫩綠共開時冷蝶饑蜂兩不知此際最宜何處看
朝陽初上碧梧枝
春雪
雪霽凝光入坐寒天明猶自卧袁安貂裘穿後鶴氅弊
自此風流不足看
金錢
淺絳濃香幾朵勻日鎔金鑄萬家新堪疑劉寵遺芳在
不許山隂父老貧
秋日聽僧彈琴
金徽玉軫韻泠然言下浮生指下泉恰稱秋風西北起
一時吹入碧湘煙
題都城南莊崔護
去年今日此門中人面桃花相映紅人面不知何處去
桃花依舊笑春風
銅雀妓吳燭
秋色西陵滿綠蕪繁絃急管強懽娱長舒羅袖不成舞
却向風前承淚珠
長門怨裴交泰
自閉長門經幾秋羅衣濕盡淚還流一種娥眉明月夜
南宫歌管北宫愁
惆悵詩九首顧甄遠
魂黯黯兮情脈脈簾風清兮䆫月白夢驚枕上爐燼銷
不見蘂珠宫裏客
禁漏聲稀蟾魄冷紗厨筠簟波光靜獨坐愁吟暗斷
魂滿䆫風動芭蕉影
别恨離腸空惻惻風動虚軒池水白莫言靈圃步難尋
有心終效偷桃客
愁遇人間好風景焦桐韻滿華堂静鑑鸞釵燕恨何窮
忍向銀牀空抱影
綠槐影裏傍青樓陌上行人漫舉頭煙水露花無處問
搖鞭凝睇不勝愁
役盡心神銷盡骨恩情未斷忽分離平生此恨無言處
只有衣襟淚得知
濃醪豔唱愁難破骨瘦魂消病已成若為多羅年少死
始甘人道有風情
淚滿羅衣酒滿巵一聲歌斷怨傷離如今兩地心中事
直是瞿曇也不知
横泥杯觴醉復醒愁牽時有小詩成早知惹得千般恨
悔不天生解薄情
楊柳枝五首孫魴
靈和風暖太昌春舞線搖絲向昔人何似曉來江雨後
一行如畫隔遥津
彭澤初栽五樹時只應閒看一枝枝不知天意風流處
要與佳人學畫眉
暖傍離亭靜拂橋入流穿檻綠搖搖不知落日誰相送
魂斷千條與萬條
春來綠樹遍天涯未見垂楊未可誇晴日萬株煙一陣
閒坊兼是莫愁家
十首當年有舊詞唱青歌翠幾無遺未曾得向行人道
不為離情莫折伊
春夜劉兼
薄薄春雲籠素月杏花滿地堆香雪醉垂羅袂依朱欄
小數玉仙歌未闋
西齋
西齋新竹兩三莖也有風敲碎玉聲莫恨移來欄檻遠
譬如元本此間生
春遊
柳成金穗草如茵載酒尋花共賞春先入醉鄉君莫問
十年風景在三秦
中夏晝卧
寂寂無聊九夏中倚簷依壁待清風壮圖竒策無人問
不及南陽一卧龍
萬首唐人絶句卷三十九
