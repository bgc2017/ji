萬首唐人絶句卷六十
宋洪邁編
七言
六朝詠史孫元晏
吳黃金車
分擘山河即漸開許昌基業已傾&KR0008;黃金車與斑斕耳
早箇須知入䜟來
赤壁
會獵書來舉國驚秪應周魯不教迎曹公一戰奔波後
赤壁功傳萬古名
魯肅指囷
破産移家事亦難佐吳從此霸江山爭教不立功勲得
指出一囷如等閒
甘寧斫營
夜深偷入魏軍營滿寨驚忙火似星百口寳刀千匹絹
也應消得與甘寧
徐盛
欲把江山鼎足分邢真銜册到江南當時將相誰堪重
徐盛將軍最不甘
魯肅
斫案興言斷衆疑鼎分從此定雄雌若無子敬心相似
爭得烏林破魏師
武昌
西塞山高截九垓䜟謠終日自相催武昌魚美應難戀
歷數須歸建業來
顧雍
贊國經綸更有誰蔡公相歎亦相師貴為丞相封侯了
歸後家人總不知
吕蒙
幼小家貧實可哀願征行去志難回不探虎穴求身逹
爭得人間富貴來
介象
好道君王遇亦難變通靈異幾多般介先生有神仙術
釣得鱸魚在玉盤
濡須塢
風揭洪濤響若雷枕波為壘險相隈莫言有箇濡須塢
幾度曹公失志回
周泰
名與諸公又不同金瘡痕在滿身中不將御蓋宣恩澤
誰信將軍别有功
張紘
東部張公與衆殊共施經略贊全吳陳琳漫自稱雄伯
神氣應須怯大巫
太史慈
聖德招賢遠近知曹公心計却成欺陳韓昔日嘗投漢
豈是當歸召得伊
孫堅后
委付張公翊聖材幾將賢德贊文臺爭教不霸江山得
日月徵曾入夢來
陸綂
將軍身殁有兒孤虎子為名教讀書更向宫中教騎馬
感君恩重合何如
青蓋
歷數將終勢已摧不修君德更堪哀被它青蓋言相誤
元是須教入晉來
晉七寳鞭
天命須知豈偶然亂臣徒欲用兵權聖謨廟略還應别
渾不消它七寳鞭
廋悅鵝炙
春暖江南景氣新子鵝炙美就中珍廋家厨盛劉公困
渾弗相貽也惱人
謝玄
百萬兵來逼合肥謝玄為將統雄師旌旗首尾千餘里
渾不消它一局棋
謝混
尚主當初偶未成此時誰合更關情可憐謝混風華在
千古翻傳禁臠名
陸玩
陸公高論亦由衷謙讓還慙未有功天下忠良人欲盡
始應交我作三公
王坦之
晉祚安危只此行坦之何必苦憂驚謝公合定寰區在
爭遣當時事得成
蒲葵扇
抛捨東山歲月遥幾施經略挫雄豪若非名德喧寰宇
爭得蒲葵價數高
王郎
太尉門庭亦甚高王郎名重禮相饒自家妻父猶如此
誰更逢君得折腰
劉毅
遶床堪壯喝盧聲似鐡容儀衆盡驚二十七人同舉義
幾人全得舊功名
王恭
春風濯濯柳容儀鶴&KR0769;神心舉世推可惜教君仗旄鉞
枉將心地託牢之
謝公賭墅
發遣將軍欲去時略無情撓只貪棋自從乞與羊曇後
賭墅功成更有誰
符堅投箠
投箠填江語未終謝安乘此立殊功三台星爛乾坤正
且與張華死不同
衛玠
叔寳羊車海内稀山家女壻好風姿江東士女無端甚
看殺玉人渾不知
郭璞脫𥜗
吟坐因思郭景純每言窮逹似通神到頭分命難移改
解脫青𥜗與别人
廋樓
江州樓上月明中從事同登眺遠空玉樹忽埋千載後
有誰重此繼清風
新亭
容易乘虛逼帝畿滿江艛艣與旌旗盧循若解新亭上
勝負還應未可知
宋大峴
大峴纔過喜可知指空言己副心期公孫許策嗟無用
天與南朝作霸基
放宮人
納諫廷臣免犯顔自然恩可霸江山姚興侍女方承寵
放出宮闈若等閒
借南苑
人主詞應不偶然幾人曾說笑掀天不知南苑今何在
借與張公三百年
謝澹雲霞友
仗氣凌人豈可親只將范泰是知聞緣何喚作雲霞友
却恐雲霞未似君
烏衣巷
古迹荒基好嘆嗟滿川吟景只煙霞烏衣巷在何人住
回首令人憶謝家
袁粲
負才尚氣滿朝知高卧閒吟見客稀獨步何人識袁尹
白楊郊外醉方歸
劉伯龍
位重何如不厭貧伯龍孤子只修身固知生計還湏有
窮鬼臨時也笑人
王方平
拂衣耕釣已多時江上山前樂可知着却貂裘將採藥
任它人喚作漁師
黃羅𥜗
戚屬羣臣盡見㺓預憂身後又堪哀到頭委付何曾是
虛把羅襦與彦回
謝朏
謝家諸子盡蘭香各震芳名滿帝鄉唯有千金更堪重
只將高卧向齊王
羊玄保
運命將來各有期好官才闕即思之就中堪愛羊玄保
偏受君王分外知
齊謝朏
解璽傳呼詔侍中却來高卧豈疎慵此時忠節還希有
堪羡君王特地容
小兒執燭
謝公情量已難量忠宋心誠豈暫忘執燭小兒渾放去
略無言語與君王
王僧祐
肯與公卿作等倫澹然名德只推君任它車騎來相訪
簫鼓盈庭似不聞
王僧虔
位高名重不堪疑懇讓儀同帝亦知不學常流爭進取
却憂門有二台司
眀帝裹蒸
至尊尊貴異人間御膳天厨豈等閒惜得裹蒸無用處
不如安霸取江山
鬱林王
強哀強慘亦從伊歸到私庭喜可知喜字漫書三十六
到頭能得幾多時
何氏小山
顯逹何曾肯繫心築居郊外好園林賺它謝朏出山去
贏得高名直至今
王倫之
豫章太守重詞林圖畫陳蕃與華歆更奠子將并孺子
為君千載作知音
潘妃
曾步金蓮寵絶倫豈甘今日委埃塵玉兒還有懷恩處
不肯將身嫁小臣
王亮
後見梁王未免哀奈何無計拯傾頽若教彼相顛扶得
爭遣眀公到此來
梁分宫女
滌蕩齊宫法令新分張宫女二千人可憐無限如花貎
重見世間桃李春
馬仙琕
齊朝太守不甘降忠節當時動四方義士要教天下見
且留君住待袁昂
勍敵
博聞天子重儒才特為皇華綺宴開今日方驚遇勍敵
此人元自北朝來
蔡撙
紫茄白莧以為珍守任清真轉更貧不飲吳興郡中水
古今能有幾多人
楚祠
曾與蕭侯醉玉杯此時神影盡傾頽莫云千古無靈聖
也向西川助敵來
謝朏小輿
小輿升殿掌鈞台不免無憀却憶回應恨被它何胤誤
悔先容易出山來
八關齋
依憑金地甚虔誠忍溺空王為聖明内殿設齋申禱祝
豈無功德及臺城
廋信
苦心詞賦向誰談淪落周朝志豈甘可惜多才廋開府
一生惆悵憶江南
陳王僧辯
彼此英雄各有名石頭高卧擬爭衡當時堪笑王僧辯
待欲將心託聖眀
武帝蚌盤
金翠絲簧略不舒蚌盤清宴意何如豈知三閣繁華主
解為君王妙破除
虞居士
苦諫將軍緫不知幾随煙熖作塵飛東山居士何人識
唯有君王却許歸
姚察
曾佐徐陵向北遊剖陳疑事動名流却歸掌選清何甚
一疋花練不肯收
宣帝傷將卒
前後兵師戰勝回百餘城壘盡歸來當時將卒應知感
況得君王為舉哀
臨春閣
臨春高閣上侵雲風起香飄數里聞自是君王正沉醉
豈知消息報隋軍
結綺閣
結綺高宜眺海涯上凌丹漢拂雲霞一千朱翠同居此
爭奈恩多屬麗華
望仙閣
多少沉檀結築成望仙為號倚青冥不知孔氏何形狀
醉得君王不解醒
三閣
三閣相通綺宴開數千朱翠遶周回只知斷送君王醉
不道韓擒已到來
狎客
八宫妃盡賦篇章風揭歌聲錦繡香選得十人為狎客
有誰能解諫君王
淮水
文物衣冠盡入秦六朝繁盛忽埃塵自從淮水乾枯後
不見王家更有人
江令宅
不向南朝立諫名舊居基在事分明令人惆悵江中令
只作篇章過一生
後庭舞
嬿婉回風態若飛麗華翹䄂玉為姿後庭一曲從教舞
舞破江山君未知
叙懷張蠙
月裏路從何處上江邊身合幾時歸十年九陌寒風夜
夢掃蘆花絮客衣
題嘉陵驛
嘉陵路惡石和泥行到長亭日已西獨倚欄干正惆悵
海棠花裏鷓鴣啼
春夜二首劉駕
一别杜陵歸未期秪憑䰟夢接親知近來欲睡兼難睡
夜夜夜深聞子規
幾歲兵戈阻路岐憶山心切與心違時難何處披衷抱
日日日斜空醉歸
郪中感舊
頃年曾住此中來今日重游事可哀憶得幾家歡宴處
家家家業盡成灰
曉登迎春閣
未櫛凭欄眺錦城煙籠萬井二江明香風滿閣花滿樹
樹樹樹梢啼曉鶯
白髭
到處逢人求至藥幾回染了又成絲素絲易染髭難染
墨翟當時合泣髭
獨坐吟
客愁不盡夲如水草色含情更無已又覺春愁似草生
何人種在情田裏
奉和春日翫雪
北闕同雲掩曉霞東風春雪滿山家瓊章定少千人和
銀樹長開六出花
和李秀才邊庭四時怨盧弼
春
春衣昨夜到榆關故國煙花想已殘少婦不知歸未得
朝朝應上望夫山
夏
盧龍塞外草初肥鴈乳平蕪曉不飛鄉國近來音信斷
至今猶自着寒衣
秋
八月霜飛柳遍黃蓬根吹斷鴈南翔隴頭流水關山月
泣上龍堆望故鄉
冬
朔風吹雪透刀瘢飲馬長城窟更寒半夜火來知有敵
一時齊保賀蘭山
獨坐懷非煙
綠暗紅藏起暝煙獨將幽恨小庭前沉沉良夜與誰語
星落銀河月半天
廻緘非煙
見說傷情為見春想封蟬錦綠蛾嚬叩頭與報煙卿道
第一風流最損人
贈非煙
十洞三清雖路阻有心還得傍瑶臺瑞香風引思深夜
知是蕊宫仙馭來
萬首唐人絶句卷六十
