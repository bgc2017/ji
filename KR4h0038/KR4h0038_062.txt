萬首唐人絶句卷六十二
宋洪邁編
七言
送日本僧歸韋莊
扶桑已在渺茫中家在扶桑東更東此去與師誰共到
一船明月一帆風
對酒
何用巖棲隠姓名一壺春酹可忘形伯倫若有長生術
應到如今醉未醒
舊里
滿目牆垣春草深傷時傷事更傷心車輪馬跡一時盡
十二玉樓何處尋
春愁
自有春愁正斷魂不堪芳草思王孫落花寂寂黃昏雨
深夜無人獨倚門
鄜州寒食城外醉吟五首
滿街楊柳綠絲烟畫出青春二月天好是隔簾花樹動
女郎撩亂送鞦韆
雕隂寒食足遊人金鳳羅衣濕麝薰腸斷入城芳草路
淡紅香白一羣羣
開元坡下日初斜拜掃歸來走鈿車可惜數枝紅豔好
不知今夜落誰家
馬驕風疾玉鞭長過去唯留一陣香閒客不須燒破眼
好花皆屬富家郎
雨絲烟柳欲清明金屋人間暖鳳笙永晝迢迢無一事
隔街聞築氣毬聲
搖落
搖落秋天酒易醒悽悽長是别離情黃昏倚柱不歸去
腸斷綠荷風雨聲
令狐亭
若非天上神仙宅須是人間將相家想得當時好風月
管絃吹殺後庭花
江上别李秀才二首
千山紅樹萬山雲把酒相看日又曛一曲離歌兩行淚
更知何地再逄君
前年相送灞陵春今日天涯各避秦莫向樽前惜沈醉
與君俱是異鄉人
語松竹
庭前芳草綠如袍堂上詩人欲二毛多病不禁秋寂寞
雨風松竹暮騷騷
姬人養蠶
昔年愛笑蠶家婦今日辛勤自養蠶仍道不愁羅與綺
女郎初解織桑籃
東陽酒家贈别二首
送君同上酒家樓酩酊飜成一笑休正是落花饒悵望
醉鄉前路莫回頭
天涯方歎異鄉身又向天涯别故人明日五更孤店月
醉醒何處各沾巾
長干塘别徐茂才
亂離時節别離輕别酒應須滿滿傾纔喜相逢又相送
有情争得似無情
江行西望
西望長安白日遥半年無事駐蘭橈欲將張翰松江雨
畫作屏風寄鮑昭
驚秋
不向烟波狎釣舟強將文墨事儒邱長安十二槐花陌
曾負秋風多少秋
離筵訴酒
感君情重惜分離送我殷勤酒滿巵不是不能判酩酊
却憂前路醉醒時
題盧拾遺莊
主父西遊去不歸滿溪春雨長春薇怪來馬上詩情好
點破青山白鷺飛
白牡丹
閨中莫妬新粧婦陌上須慚傅粉郎昨夜月明渾似水
入門唯覺一庭香
題許渾詩卷
江南才子許渾詩字字清新句句竒十斛明珠量不盡
惠休虛作碧雲詞
贈禮佛名者
何用辛勤禮佛名我從無事到真庭尋思六祖傳心印
可是從來讀藏經
解維
又解征帆落照中暮程還過秣陵東三年辛苦烟波裏
贏得風姿似釣翁
雨霽池上作
鹿巾藜杖葛衣輕雨歇池邊晚吹清正是今時江上好
白鱗紅稻紫蓴羹
古别離二首
晴烟漠漠柳毿毿不那離情酒半酣更把馬鞭雲外指
斷腸春色在江南
一生風月俱惆悵到處烟花恨别離止竟多情何處好
少年長抱長年悲
江亭酒醒
别筵人散酒初醒江岸黃昏雨雪零滿座綺羅皆不見
覺來紅燭背銀屏
棹亭驛小桃花
當年此樹正花開五馬僊郎載酒來李白已亡工部死
何人空伴玉山頽
憫耕者
何代何王不戰争盡從離亂見清平如今暴骨多於土
猶點鄉兵作戍兵
含山店夢覺作
曾是流離慣别家等閒揮杖各天涯燈前一夢江南覺
惆悵起來山月斜
壺關道中作
處處兵戈路不通却從山北去江東黃昏欲到壺關寨
疋馬寒嘶野草中
金陵圖二首
誰為傷心畫不成畫人心逐世人情君看六幅南朝事
老木寒雲滿故城
江雨霏霏江草齊六朝如夢鳥空啼無情最是臺城柳
依舊烟籠十里堤
送人遊并汾
風雨蕭蕭欲暮秋獨攜孤劍塞垣遊如今敵騎方南牧
莫過陰關第一州
江外思歸
年年春日異鄉悲社曲黃鶯可得知更被夕陽江岸上
斷腸烟柳一絲絲
夢入關
夢中乘傳過關亭南望蓮峯簇簇青馬上正吟歸去好
覺來江月滿前汀
送人歸上國
送君江上日西斜泣向江邊滿樹花若見青雲舊相識
為言流落在天涯
聞春鳥
雨時春鳥滿江村還是長安舊日聞紅杏花前應笑我
我今憔悴亦羞君
獨鶴
夕陽灘上立徘徊紅蓼風前雪翅開應為不知棲宿處
幾回飛去又飛來
新栽竹
寂寞階前種此君遶欄吟罷却沾巾異鄉流落誰相識
唯有叢篁伴主人
題酒家
酒綠花紅客愛詩落花春岸酒家旗尋思避世為逋客
不醉長醒也是癡
殘花二首
和烟和雨雪離披金蘂紅鬚尚滿枝十日笙歌一宵夢
苧羅烟雨失西施
江頭沈醉泥斜暉却向花前慟哭歸惆悵一年春又去
碧雲芳草兩依依
稻田
浪波春稻滿前坡極目連雲𥝧稏肥更被鷺鷥千點白
披烟來入畫屏飛
燕來
去歲辭巢別近鄰今來空訝草堂新花間對語應相問
不是村中舊主人
倚柴扉
策杖無言獨倚關如癡如醉夢魂間孤吟盡日何人會
依約前山似故山
七步廊
杜門無計奈殘陽更接簷前七步廊不羨東都丞相宅
每行吟得好文章
寄舍弟
每吟富貴他人合不覺汍瀾又溼衣萬里日邊鄉樹遠
何年何路得同歸
僕者楊金
半年辛苦葺荒居不獨單寒腹亦虛努力且為田舍客
他年為爾覓金魚
春陌二首
滿街芳草卓香車仙子門前白日斜腸斷東風各回首
一枝春雪凍梅花
嫩烟輕染柳絲黃句引花枝笑凭牆馬上王孫莫回首
好風偏逐羽林郎
中酒
南鄰酒熟愛相招蘸甲傾來綠滿瓢一醉不知三日事
任他童稚作漁樵
暴雨
江村入夏多雷雨曉作狂霖晩又晴波浪不知深幾許
南湖今與北湖平
晏起
爾來中酒起常遲卧看南山改舊詩開戶日高春寂寂
數聲啼鳥上花枝
幽居春思
綠映紅藏江上村一聲雞犬似仙源閉門盡日無人到
翠羽春禽滿樹喧
思歸引
越鳥南翔雁北飛兩鄉雲路各言歸如何我是飄飄者
獨向江頭戀釣磯
與小女
見人初解語嘔啞不肯歸眠戀小車一夜嬌啼緣底事
為嫌衣少縷金華
虎跡
白額頻頻夜到門水邊蹤跡漸成羣我今避世棲巖穴
巖穴如何又見君
買酒不得
停樽待爾怪來遲手挈空瓶毷氉歸滿面春愁消不得
更看溪鷺寂寥飛
得故人書
正向溪頭自采蘇青雲忽得故人書殷勤問我歸來否
雙闕而今畫不如
洪州送僧遊福建
八月風波似鼔鼙可堪波上各東西殷勤早作歸來計
莫戀猿聲住建溪
聞回戈軍
上將鏖兵又去旋翠華巡幸已三年營中不用栽楊柳
願戴儒冠為控弦
南鄰公子
南鄰公子夜歸聲數炬銀燈隔竹明醉凭馬鬃扶不起
更邀紅袖出門迎
贈野僧
羡爾無知野性真亂搔蓬鬢笑看人閒衝暮雨騎牛去
肯問中興社稷臣
傷富民犯酒沒産(自此改法不入財産)
誰氏園林一簇烟路人搖指盡長歎桑林稻澤今無主
新犯香醪没入官
感羣兒戲為陣
已聞三世歿軍營又見兒孫學戰争見爾此言堪慟哭
遣予何日望時平
尋李書記不遇
白雲紅樹繞琅東夕鳥羣飛古道中仙吏不知何處隠
山南山北雨濛濛
題貂黃嶺官亭
散騎蕭蕭下太忙遠從吳會去陳倉斜風細雨江亭上
盡日凭欄獨望鄉
題櫻桃樹
記得初開雪滿枝和蜂和蝶帶花移而今花落遊蜂去
空作主人惆悵詩
庭前菊
為憶長安爛漫開我今移爾滿庭栽紅蘭莫笑青青色
曾向龍山泛酒來
憶小女銀娘
睦州江上水門西蕩槳揚帆各解携今日天涯夜深坐
斷腸偏憶阿銀犁
女僕阿汪
念爾辛勤歲已深亂離相失又相尋他年待我門如市
報爾千金與萬金
河清縣河亭
由來多感莫憑高竟日衷腸似有刀人事任成陵與谷
大河東去自滔滔
鍾陵夜闌作
鍾陵風雪夜將深坐對寒江獨苦吟流落天涯誰見問
少卿應識子卿心
宿蓬船
夜來江雨宿蓬船卧聽淋泠不忍眠却憶紫微清調逸
阻風中酒過年年
和工部楊尚書重送姚鵠
桂枝攀得獻庭闈何似空懷楚橘歸好控扶搖早回首
人人思看大鵬飛
宫詞長孫翺
一道甘泉接御溝上皇行處不曾秋誰言水是無情物
也到宫前咽不流
題越王臺崔向
越井岡頭松柏老越王臺上生秋草古墓多年無子孫
牛羊踐踏成官道
十二月樂詞李賀
日脚澹光紅灑灑薄霜不消桂枝下依稀和氣解冬嚴
已就長月辭長夜
江上得芙蓉崔希舟
物觸輕舟心自知風恬烟静月光微夜深江上添愁思
拾得紅蕖香惹衣
贈韋氏女鄭德璘
纖手垂鈎對水忩紅蕖秋色豔長江既能觧佩投交甫
更有明珠乞一雙
弔江姝二首
湖面征帆且莫吹浪花初綻月光輝沈潛暗想横波淚
得共鮫人相對垂
洞庭風軟荻花秋新沒青娥細浪愁淚滴白蘋君不見
月明江上有輕鷗
譏張延賞郭圓
宣父從周又過秦昔賢誰少出風塵當時亦訝張延賞
不識韋臯是貴人
詠王大娘戴竿劉晏
樓前百戲競争新唯有長竿妙入神誰謂綺羅翻有力
猶自嫌輕更著人
舉子騎驢無名子
今年敇下盡騎驢短冑長鞦徧九衢清瘦兒郎猶自可
就中愁殺鄭昌圖
題西明院房
姚家新壻是房郎未解芳顔意欲狂見說正調穿羽箭
莫教射破寺家墻
詠李逢吉取寒素
元和天子丙申年三十三人同得僊袍似爛銀文似錦
相將白日上青天
戲周顗浙西從事
龍津掉尾十年勞聲價當時鬭月高唯有紅粧回舞手
似持雙刃向猿猱
答從事周顗
十載文場敢憚勞宋都回鷁為風高今朝甘被花枝笑
任道尊前愛縛猱
嘲郭凝素朱澤
三春桃李本無言苦被殘陽鳥雀喧借問東鄰效西子
何如郭素擬王軒
譏張濬閱牡丹伶人
位乖燮理致傷殘四面墻垣不忍看正是花時堪下淚
相公何必更追歡
織錦人吟
學織繚綾功末多亂拈機杼錯抛梭莫教宫錦行家見
把此文章笑殺他
戲狀元崔昭緯
千里江山陪驥尾五更風水失龍鱗昨夜浣花溪上雨
綠楊芳草為何人
嘲陸暢元和内人
十二層樓倚翠空鳳鸞相對並梧桐雙成走報監門衛
莫使吳㱃入漢宫
解嘲陸暢
粉面僊郎選聖朝偶逢秦女學吹簫須教翡翠聞王母
不奈烏鳶噪鵲橋
題牡丹
一種芳菲出後庭却輸桃李得佳名誰能為向天人說
從此移根近太清
萬首唐人絶句卷六十二
