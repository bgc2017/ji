萬首唐人絶句卷六十五
宋洪邁編
七言
酬人寄簟魚玄機
珍簟新鋪翡翠樓泓澄玉水記方流惟應雲宿情相似
同向銀床恨早秋
和新及第悼亡
一枝月桂和烟秀萬樹江桃帶雨紅且醉尊前休悵望
古來悲樂與今同
秋思
自嘆多情是足愁况當風月滿庭秋洞房偏與更聲近
夜夜燈前欲白頭
江行二首
大江横抱武昌斜鸚鵡洲前戶萬家畫舸春眠朝未足
夢為蝴蝶也尋花
烟花已入鸕鷀港畫舸猶題鸚鵡洲醉卧醒吟都不覺
今朝驚在漢江頭
聞李端公垂釣回
無限荷香染暑衣阮郎何處弄船歸自慙不及鴛鴦佀猶
得䨇䨇遶釣磯
隠霧亭
春花秋月入詩篇白日清宵是散仙空捲朱簾不曾下
長移一榻對山眠
重陽阻雨
滿庭黃菊離邊折兩朵芙蓉鏡裏開落帽臺前風雨阻
不知何處醉金杯
江陵愁望有寄
楓葉千枝復萬枝江橋掩映暮帆遲憶君心似西江水
日夜東流無歇時
送别二首
層城幾夜愜心期不料仙鄉有别離睡覺不嫌雲去處
殘燈一盞野蛾飛
水柔逐器知難定雲出無心肯再歸惆悵春風楚江暮
鴛鴦一隻失羣飛
迎李員外薛濤
今日喜時聞鵲喜昨宵燈下拜燈花焚香出入迎潘岳
不羡牽牛織女家
送盧員外
玉壘山前風雪夜錦官城北别離魂信陵公子如相問
長向夷門感舊恩
聽僧吹蘆管
曉蟬嗚咽暮鶯愁言語殷勤十指頭罷閱梵書勞一弄
散隨清磬泥清秋
酬郭簡州寄柑子
霜規不讓黃金色圓質仍含御史香何處同聲情最異
臨川太守謝家郎
上州主武相國二首
落日重城夕霧收玳筵雕俎薦諸侯因令朗月當庭燎
不使珠簾下玉鈎
東閣移尊綺席陳貂簪龍節更宜春軍城畫角三聲歇
雲幕初垂紅燭新
憶荔枝
傳聞象郡隔南荒絳實豐肌不可忘近有青衣連楚水
素漿還得類瓊漿
斛石山曉望寄吕侍御
曦輪初轉照仙扄旋擘烟嵐上窅冥不得玄暉同指點
天涯蒼翠漫青青
斛石山書
王家山水裏圖中意思都盧粉墨容今日忽登虛境望
步搖冠翠一千峰
寄辭
菌閣芝樓窅靄中霞開深見玉皇宫紫陽天上神仙客
稱在人間立世功
送姚員外
萬條江柳早秋枝裊地翻風色未衰欲折爾來將贈别
莫教烟月兩鄉悲
酬祝十三秀才
浩思藍山玉彩寒冰囊敲碎楚金盤詩家利器馳聲久
何用春闈榜下看
别李郎中
花落梧桐鳳别凰想登秦嶺更凄凉安仁縱有詩將賦
一半音詞雜悼亡
送扶鍊師
錦浦歸舟巫峽雲綠波迢遞雨紛紛山隂妙術人傳久
也說將鵝與右軍
摩訶池贈蕭中丞
昔以多能佐碧油今朝同泛舊仙舟凄凉逝水頽波遠
唯有碑泉咽不流
和李書記席上見贈
翩翩射策東堂秀豈復相逢豁寸心可惜風光為誰麗
萬條絲柳翠烟深
棠梨花和李太尉
吳均蕙圃移嘉木正及東谿春雨時日晚鶯啼何所為
淺深紅膩壓繁枝
酬文使君
延英曉拜漢恩新五馬騰驤九陌塵今日謝庭飛白雪
巴歌不復舊陽春
酬吳隨君
支公别墅接花扄買得前山總未經入戶剡溪雲水滿
高齋咫尺躡青冥
酬李校書
才遊愛外身雖遠學茂區中事易聞自顧漳濱多病後
空瞻遺翮舞青雲
賦凌雲寺二首
聞說凌雲寺裏苔風高日近絶纖埃横雲照染芙蓉壁是
待詩人寳月來
聞說凌雲寺裏花飛空遶磴逐江斜有時鎻得嫦娥鏡
縷出霞臺五色霞
九日遇雨二首
萬里驚颷朔氣深江城蕭索晝隂隂誰怜不得登山去
可惜寒芳色似金
茱萸秋節佳期阻金菊寒花滿院香神女欲來知有意
先令雲雨暗池塘
酬雍才貽巴峽圖
千疊雲峯萬頃湖白波分去繞荆吳感君識我枕流意
重示瞿塘峽口圖
酬韋校書
芸香誤比荆山玉那似登科甲乙年淡地鮮風將綺思
飄花散蕊媚青天
上王尚書
碧玉雙幢白玉郎初辭天帝下扶桑手持雲篆題新榜
十萬人家春日長
和劉賓客玉蕣
瓊枝的皪露珊珊欲折如披霞彩寒閑拂朱房何所似
緣山偏映日輪殘
江邊
西風忽報燕䨇䨇人世心形兩自降不為魚腸有真訣
誰能夜夜立清江
贈蘇三十中丞
洛陽陌上烟輪氣欲逐秋空繫隼飛今日芝泥檢徵詔
别須臺上振霜威
和郭員外題萬里橋
萬里橋頭獨越吟知憑文字寫愁心納侯風韻兼前事
不止為舟也為霖
送鄭資州
雨暗眉山江水流離人掩袂立高樓雙旌千騎駢東陌
獨有羅敷望上頭
江亭宴餞
綠沼紅泥物象幽范汪兼倅李并州離亭急管四更後
不見車公心獨愁
海棠溪
春教風景駐仙霞水面魚身總帶花人世不思靈卉異
競將紅纈染輕紗
採蓮舟
風前一葉厭荷蕖觧報新秋又得魚兔走烏馳人語静
滿溪紅袂棹歌初
菱荇沼
水荇斜牽綠藻浮柳絲和葉卧清流何時得向溪頭賞
旋摘菱花旋泛舟
金燈花
欄邊不見蘘蘘葉砌下唯飜豔豔叢細視欲將何物比
曉霞初疊赤城宫
春郊遊眺寄孫處士二首
低頭久立白薔薇愛似零陵香惹衣何事碧鷄孫處士
百勞東去燕西飛
今朝縱目說芳菲夾纈籠裙繡地衣滿䄂滿頭兼手把
教人識是看花歸
酬楊供奉法師見招
遠水長流潔復清雪窗高卧與雲平不嫌袁室無烟火
惟笑商山有姓名
試新服裁製初成三首
紫陽宫裏賜光綃仙霧䑃朧隔海遥霜兔毳寒冰蠒净
嫦娥笑指織星橋
九氣分為九色霞五靈仙馭五雲車春風因過東君舍
偷樣人間染百花
長裾本是上清儀曾逐羣仙把玉芝每到宫中歌舞會
折腰齊唱步虚詞
寄張元夫
前溪獨立後溪行鷺識朱窗自不驚借問人間愁寂意
伯牙絃絶已無聲
酬辛員外折花見遺
青鳥東飛正落梅銜花滿口下瑶臺一枝為授殷勤意把
向風前旋旋開
贈遠二首
芙蓉新落蜀山秋錦字開緘到是愁閨閤不知戎馬事
月高還上望夫樓
擾弱青蒲綠又齊春深花落塞前溪知君未轉秦關騎
日照千門掩䄂啼
送友人
水國蒹葮夜有霜月寒山色共蒼蒼誰言千里似今夕
離夢杳如關路長
秋泉
冷色初澄一帶烟幽聲遥瀉十絲絃長來枕上牽情思
不使愁人半夜眠
題竹郎廟
竹郎廟前多古木夕陽沉沉山更綠何處江村有笛聲
聲聲盡是迎郎曲
柳絮
二月柳花輕復微春風搖蕩惹人衣他家本是無情物
一向南飛又北飛
贈楊藴中(死後作)
玉漏深長烟耿耿東墻西墻時見影月明窗外子規啼
忍使孤魂愁夜永
邊將二首裴羽仙(夫征匈奴不歸)
風卷平沙日欲曛狼烟遥認敵人羣李陵一戰無歸日
望斷遥天哭塞塵
良人平昔逐蕃渾力戰輕行出塞門從此不歸成萬古
空留賤妾怨黃昏
闔閭城懷古裴瑶
五湖春水接遥天國破君亡不記年唯有妖娥曾舞處
古臺寂寞起愁烟
獨夜詞崔公遠
晴天霜聚寒風急錦帳羅幃羞更入秦筝不復續斷絃
回身掩淚挑燈立
寄故人張窈窕
澹澹春風花落時不堪愁坐更相思無金可買長門賦
有恨空吟團扇詩
贈有思
與君咫尺長離别遣妾容華為誰說夕望層城眼欲穿
曉臨明鏡腸堪絶
寄征人廉氏
凄凄北風吹鴛被娟娟西月生蛾眉誰知獨夜相思處
淚滴寒塘蕙草時
春閨怨程長文
綺陌香飄柳如線時光瞬息如流電良人何處事功名
十載相思不相見
怨詩二首姚月華
春水悠悠春草綠對此思君淚相續羞將離恨向東風
理盡春筝不成曲
與君形影分胡越玉枕終年對離别登臺北望烟雨深
回身泣向寥天月
長門怨二首劉媛
雨滴梧桐秋夜長愁心和雨到昭陽淚痕不學君恩斷
拭却千行更萬行
學畫蛾眉獨出羣當時人道便承恩經年不見君王面
花落黃昏空掩門
贈張雲容舞楊貴妃
羅袖動香香不已紅蕖裊裊秋烟裏輕雲嶺上乍搖風
嫩柳池邊初拂水
謝人送酒孟昌期妻
謝將清酒寄愁人澄澈香甘氣味真好是綠窗風月夜
一杯搖動滿懷春
夫下第杜羔妻劉氏
良人的的有竒才何事年年被放回如今妾面羞君面
君到來時近夜來
絶張生崔鶯鶯
自從消瘦减容光萬轉千回懶下牀不為傍人羞不起
為郎憔悴却羞郎
夫入相寄姨妹元載妻王氏
相國已隨麟閣貴家風第一右丞詩笄年解笑鳴機婦
耻見蘇秦富貴時
喻元載阻客
楚水燕歌動畫梁春蘭重換舞衣裳公孫開閤招嘉客
知道浮榮不久長
燕子樓感事三首張建封妾眄眄
樓上殘燈伴曉霜獨眠人起合歡牀相思一夜情多少
地角天涯不是長
北邙松栢鎻愁烟燕子樓頭思悄然自埋劍履歌塵散
紅袖香消已十年
適看鴻雁岳陽回又覩玄禽逼社來瑶琴玉瑟無意緒
任教蛛網任從灰
和白舍人
自守空樓歛恨眉形同春後牡丹枝舍人不會人深意
訝道泉臺不去隨
獻陳陶處士豫章蓮花妓
蓮花為號玉為腮珍重尚書遣妾來處士不生巫峽夢
虚勞神女下陽臺
題興元明珠亭京兆女子
寂寥滿地落花紅獨有離人萬眼中回首池塘更無語
手彈珠淚與東風
續韋蟾句武昌妓
悲莫悲兮生别離登山臨水送將歸武昌無限新栽柳
不見楊花撲面飛
寄歐陽詹太原妓
自從别後减容光半是思郎半恨郎欲識舊來雲髻樣
為奴開取縷金箱
酬趙象武氏妾非烟
綠惨䨇蛾不自持只緣幽恨在新詩郎心應似琴心怨脉
脉春情更泥誰
答趙象獨坐
無力嚴裝倚繡櫳暗題蟬錦思難窮近來贏得傷春病
柳弱花欹怯曉風
寄懷
畫簷春燕須同宿蘭浦雙鴛肯獨飛長恨桃源諸女伴
等閒花裡送郎歸
答趙象
相思只怕不相識相見還愁却别君願得化為松上鶴
一䨇飛去入行雲
歌送酒鮑生妾
風颭荷珠難暫圓多情信有短因緣西樓今夜三更月
還照離人泣斷絃
憶崔生紅綃妓
深洞鶯啼恨阮郎偷來花下醉珠璫碧雲飄斷音書絶
空倚玉簫愁鳳凰
贈段何客戶里女子
樂廣清羸經幾年姹娘相託不論錢輕盈妙質歸何處
惆悵碧樓紅玉鈿
贈沈警張女娘仲妹
洞簫響兮風生流清夜闌兮絃管遒長相思兮衡山曲
心斷絶兮秦隴頭
隴上雲車不復居湘川斑竹淚沾餘誰論衡山烟霧裏
空看雁足不傳書
萬首唐人絶句卷六十五
