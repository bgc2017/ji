萬首唐人絶句卷十八
宋洪邁編
七言(原缺)
萬首唐人絶句卷十八
萬首唐人絶句卷十八
宋洪邁編
五言
中秋司空圖
閒吟秋景外萬事覺悠悠此夜若無月一年虚過秋
偶題
水榭花繁處春情日午前鳥窺臨檻鏡馬過隔墻鞭
閒步
幾處白煙斷一川紅樹時壞橋侵轍水殘照背村碑
春中
伏溜侵階潤繁花隔竹香嬌鶯方曉聽無事過南塘
獨望
綠樹連村暗黃花出陌稀遠陂春草綠猶有水禽飛
雜題
孤枕聞鶯起幽懷獨悄然地融春力潤花泛曉光鮮
漫題三首
亂後他鄉節燒殘故國春自憐垂白首猶伴踏青人
齒落傷情久心驚健忘頻蝸廬經歲客蠶市異鄉人
率怕人書謹閒宜酒韻高山林若無慮名利不難逃
河上二首
慘慘日將暮驅羸獨到莊沙痕傍墟落風色入牛羊
新霽田園處夕陽禾黍明沙村平見水深巷有鷗聲
早朝
白日新年好青春上國多街平雙闕近塵起五雲和
即事二首
茶爽添詩句天清瑩道心只留鶴一隻此外是空林
御禮徵竒策人心注盛時從來留振滯只待濟臨危
永夜
永夜疑無日危時只賴山曠懷休戚外孤跡是非間
秦關
形勝今雖在荒涼恨不窮虎狼秦國破狐兔漢陵空
渡江
秋江共僧渡鄉淚滴船回一夜吳船夢家書立馬開
退居漫題七首
花缺傷難綴鶯喧奈細聽惜春春已晚珍重草青青
堤柳自綿綿幽人無恨牽只憂詩病發莫寄校書牋
燕語曾來客花催欲别人莫愁春又過看着又新春
身外都無事山中久避喧破巢看乳燕留果待啼猿
詩家通籍美工部與司勲高賈雖難敵微官偶勝君
努力省前非人生上壽稀青雲無直道暗室有危機
燕拙營巢苦魚貪觸網驚豈緣身外事亦似我勞形
即事九首
宿雨川原霽憑高景物新陂痕侵牧馬雲影帶耕人
十年深隱地一雨太平心匣澁休看劒窗明復上琴
明時那棄置多病自遲留疎磬和吟斷殘燈照卧幽
衰鬢閒生少丹梯望覺危松須依石長鶴不傍人卑
落葉頻驚鹿連峯欲映鵰此生詩病苦此病更蕭條
旅思又驚夏庭前長小松遠峯生貴氣殘月歛衰容
林鳥頻窺静家人亦笑慵舊居留穩枕歸卧聽秋鐘
華宇知難保燒來又却修只應巢燕惜未必主人留
幽鳥穿籬去隣翁採藥迴雲從潭底出花向佛前開
松滋渡二首
步上短亭久看迴官渡船江鄉宜晚霽楚老語豐年
楚岫積鄉思茫茫歸路迷更堪斑竹驛初聽鷓鴣啼
華清宫
帝業山河固離宫宴幸頻豈知驅戰馬只是太平人
牛頭寺
終南最佳處禪誦出青霄羣木澄幽寂疎煙汎寂寥
感時上盧相
兵待皇威振人隨國步安萬方休望幸封岳始鳴鑾
亂後三首
喪亂家難保艱虞病懶醫空將憂國淚猶擬洒丹墀
流芳能幾日惆悵又聞蟬行在多新貴幽棲獨長年
世事嘗艱險僧居慣寂寥美香聞夜合清景見寅朝
秋景
景物皆難駐傷春復怨秋旋書紅葉落擬畫碧雲收
避亂
亂離身偶在竄跡任浮沉虎暴荒居迥螢孤黑夜深
長亭
梅雨和鄉淚終年共酒衣殷勤華表鶴羨爾亦曾歸
村西杏花二首
薄膩力偏羸看看愴别時東風狂不惜西子病難醫
肌細分紅脉香濃破紫苞無因留得翫爭忍折來抛
獨坐
幽徑入桑麻塢西逢一家編籬薪帶蠒補屋草和花
借居
借住郊園久仍逢夏景新綠苔行屐穏黃鳥傍窗頻
重陽
菊開猶阻雨蝶意切於人亦應知暮節不比惜殘春
偶書五首
衰謝當何懴惟應悔壯圖磬聲花外遠人影塔前孤
色變鶯雛長竿齊笋籜垂白頭身偶在清夏景還移
蜀畫輕成妙吳娃狎共纖晚粧留拜月卷上水精簾
獨步荒郊暮沉思遠墅幽平生多少事彈指一時休
掩謗知迎吠欺心見強顔有名人昜困無契債難還
雜題九首
病來勝未病名縳便忘名今日甘爲客當時注愍征
暑濕深山雨荒居破屋燈此生無懴處此去作高僧
不須頻悵望且喜脫喧囂亦有終焉意陂南看稻苗
樓帶猿吟迥庭容鶴舞寬㬠書因閱畫封藥偶和丹
宴罷論詩久亭高拜表頻岸香蕃舶月洲色海煙春
驛步堤縈閣軍城鼓振橋鷗和湖鴈下雪隔嶺梅飄
帶雪南山道和鐘北闕明太平當共賀開化喝來聲
舴艋猿偷上蜻蜓燕競飛樵香燒桂子苔濕挂莎衣
溪漲漁家近煙收鳥道高松花飄可惜睡裏洒離騷
古樂府
一葉隨西風君行亦向東知妾飛書意無勞待早鴻
有感
燈影看鬚黑墻隂惜草青歲闌悲物我同是冐霜螢
休休亭
且喜安能保那堪病更憂可憐藜杖者眞箇種瓜侯
漫書二首
剰欲逢花折須判冐雨頻晴明開漸少莫怕濕新巾
小蝶爾何競追飛不憚勞遠教羣雀見寧悟禍梯高
歲盡二首
明日添一歲端憂奈爾何衝寒出洞口猶校夕陽多
莫話傷心事投春滿鬢霜殷勤共尊酒今歲只殘陽
牡丹
得地牡丹盛曉添龍麝香主人猶自惜錦幕護春霜
亂後
羽書傳棧道風火隔鄉關病眼那堪泣傷心不到閒
春山
可是武陵溪春芳着處迷花明催曙早雲膩惹空低
樂府
寳馬跋塵光雙馳照路旁喧傳報戚里明日幸長楊
亂前上盧相
寇黠雖多變兵驕即易乘猶須勞斥候勿遣大河冰
金谷園曹松
當年歌舞時不說草離離今日歌舞盡滿園秋露垂
寒食日題杜鵑花
一朵又一朵併開寒食時誰家不禁火總在此花枝
春草
不獨滿池塘夢中佳句香春風有餘力引上古城墻
春日東齋
三庚到秋伏偶來松檻立熱少清風多開門放山入
南朝
三籬蓋馳道風烈一無取時見牧牛童嗔牛喫禾黍
賀顧非熊及第劉得仁
愚爲童稚時已解念君詩及得高科晚須逢聖主知
述懷崔櫓
白首成何事無歡可替悲空餘酒中興猶似少年時
望歸馬劉駕
東人望歸馬歸馬蓮峯下蓮峯與地平亦不更徵兵
田西邊
刀劒作犂鋤耕田古城下高秋黍稷多無地放羊馬
樂邊人
在鄉身亦勞在邊腹亦飽父兄若一處任向邊頭老
築臺詞
前杵與後杵築城功不住願我築更高得見秦皇墓
秦娥
秦娥十四五面白於指瓜羞人夜采桑驚起戴勝鳥
牧童
牧童見客拜山果懷中落晝日驅牛歸前溪風雨惡
賞殘花紇于著
零落多依草芳香散着人低簷一枝在猶占滿堂春
遇邊使盧隱
累年無的信每夜夢邊城䄂掩千行淚書封一尺情
移住别友
自到西川住唯君别有情常逢對門遠又隔一重城
堋口逢友人
艱難别離久中外往還深已改當時髮空餘舊日心
採蓮女霍總
舟中採蓮女兩兩催粧梳聞早渡江去日高來起居
邊城柳劉皂
一株新柳色十里斷孤城爲近東西路長懸離别情
江濱梅王適
忽見寒梅樹開花漢水濱不知春色早疑是弄珠人
感事武瓘
花開蝶滿枝花謝蝶還希唯有舊巢燕主人貧亦歸
江行柳中庸
繁隂乍隱洲落葉初飛浦蕭蕭楚客帆暮入寒江雨
别童叟吳筠
平昔同邑里經年不相思今日成遠别相對心悽其
題縉雲嶺永望舘
人驚此路險我愛山前深猶恐佳趣盡欲行且沉吟
題山人所居
故人住南郭邀我對芳樽歡暢日云暮不知城市喧
萬首唐人絶句卷十八
