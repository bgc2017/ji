萬首唐人絶句卷三十四
宋洪邁編
七言
長安早春施肩吾
報花消息是春風未見先教何處紅想得芳園十餘日
萬家身在畫屏中
再酬李先輩
清辭再發郢人家字字新移錦上花能使龍宫買綃女
低回不敢織輕霞
寄隠者
路絶空林無處問幽竒山水不知名松門拾得一片屐
知是高人向此行
寄四明山子
高棲只在千峯裏塵世望君那得知長憶去年風雨夜
向君窗下聽猿時
觀美人
漆點雙眸鬢繞蟬長留白雪占胷前愛將紅袖遮嬌笑
往往偷開水上蓮
收糚詞
斜月朧朧照半牀焭焭孤妾懶收䊋燈前再覽青銅鏡
枉插金釵十二行
仙女詞
仙女羣中名最高曾看王母種仙桃手題金簡非凡筆
道是天邊玉兔毛
仙翁詞
世間無遠可為游六合朝行夕已周壇上夜深風雨静
小仙乘月繫蒼虬
遇李山人
遊山遊水幾千重二十年中一度逢别易會難君且住
莫交青竹化為龍
同張鍊師溪行
青溪道士紫霞巾洞裏仙家舊是隣每見桃花逐流水
無回不憶武陵人
桃源詞二首
夭夭花裏千家住總為當時隠暴秦歸去不論無舊識
子孫今亦是他人
秦世老翁歸漢世還同白鶴返遼城縱令記得山川路
莫問當時州縣名
送道友遊山
欲駐如今未老形萬重山上九芝清君今若問採芝路
踏水踏雲攀杳冥
贈王屋劉道士
小有洞中長住客大羅天上後來仙出門即是尋常處
未可還它跨鶴鞭
謝自然昇仙
分明得道謝自然古來漫說尸解仙如花年少一女子
身騎白鶴遊青天
秋吟獻李舍人
腸結愁根酒不消新驚白髮長愁苖主司儻許題名姓
筆下看成度海橋
山中喜静和子見訪
絶壁深溪無四鄰每逢猿鶴即相親小奴驚出垂藤下
山犬今朝吠一人
春日題羅處士山舍
亂疊千峯掩翠微高人愛此自忘機春風若掃階前地
便是山花帶錦飛
訪松嶺徐鍊師
千仞峯頭一謫仙何時種玉已成田開經猶在松隂裏
讀到南華第幾篇
江南織綾詞
卿卿買得越人絲貪弄金梭懶畫眉女伴能來看新&KR2460;
鴛鴦正欲上花枝
宿蘭若
聽鐘投宿入孤煙巖下病僧猶坐禪獨夜客心何處是
秋雲影裏一燈然
題禪僧院
棲禪枝畔數花新飛作瑠璃地上塵谷鳥自啼猿自呌
不能愁得定中人
送絶粒僧
碧洞青蘿不畏深免將飢渴累禪心若期野客來相訪
一室無煙何處尋
早春遊曲江
芳處亦將枯槁同應緣造化未施功羲和若擬動鑪鞴
先鑄曲江千樹紅
佳人覽鏡
每坐臺前見玉容今朝不與昨朝同良人一夜出門宿
校却桃花一半紅
遇王山人
每欲尋君千萬峯豈知人世也相逢一瓢遺却在何處
應挂天台最老松
遇醉道士
霞帔尋常帶酒眠路旁疑是酒中仙醉來不住人家宿
多向遠山松月邊
送人歸台州
莫驅歸騎且徘徊更遣離情四五杯醉後不憂迷客路
遥看瀑布識天台
贈施仙姑
縹緲吾家一女仙冰容雖小不知年有時頻夜看明月
心在常娥几案邊
山院觀花
初來唯見空樹枝今朝滿院花如雪門前為報諸少年
明日來遲不堪折
經桃花夫人廟
誰能枉駕入荒榛隨例形相土木身不及連山種桃樹
花開猶得識夫人
代農叟吟
且將一笑悦豐年漸老那能日日眠引客特來山地上
坐看秋水落紅蓮
下第春遊
羈情含蘖復含辛淚眼看花似隔塵天遣春風領春色
不教分付與愁人
送僧遊越
麻衣年少雪為顔却笑孤雲未是閒此去若逢花柳月
棲禪莫向苧蘿山
遇越州賀仲宣
君在鏡湖西畔住四明山下莫經春門前幾箇采蓮女
欲泊蓮舟無主人
江南積雨歎
人厭為霖水毁溪牀邊生菌路成泥雨師一日三回到
棟裏閒雲豈得棲
雲中道上作
羊馬羣中覓人道雁門關外絶人家昔時聞有雲中郡
今日無雲空見沙
同諸隠者夜登四明山
半夜尋幽上四明手攀松桂觸雲行相呼已到無人境
何處玉簫吹一聲
戲鄭申甫
年少鄭郎那解愁春來閒卧酒家樓胡姬若擬邀他宿
挂却金鞭繫紫騮
宿干越亭
琵琶洲上人行絶干越亭中客思多月滿秋江山冷落
不知誰問夜如何
少女詞二首
嬌羞不肯點新黃踏過金鈿出繡牀信物無端寄誰去
等閒裁破錦鴛鴦
同心帶裏脱金錢買取頭花翠羽連手執木蘭猶未慣
今朝初上采菱船
冬詞
錦繡堆中卧初起芙蓉面上粉猶殘臺前也欲梳雲髻
只怕盤龍手捻難
昭君怨
馬上徒勞别恨深總緣如玉不輸金已知賤妾無歸日
空荷君王有悔心
贈仙子
欲令雪貌帶紅芳更取金瓶瀉玉漿鳳管鶴聲來未足
懶眠秋月憶簫郎
越溪懷古
憶昔西施人未求浣紗曾向此溪頭一朝得侍君王側
不見玉顔空水流
秋夜中山贈别友人
何處邀君話别情寒山木落月華清莫愁今夜無詩思
已聽秋猿第一聲
大堤新詠
行路少年知不知襄陽全欠舊來時宜城賈客載錢出
始覺大堤無女兒
宿四明山
黎洲老人命余宿杳然高頂浮雲平下視不知幾千仞
欲曉不曉天雞聲
禁中新柳
萬條金線帶春煙深染青絲不直錢又免生當離别地
宫鵶啼處禁門前
酬張明府
潘令新詩忽寄來分明繡叚對花開此時欲醉紅樓裏
正被歌人勸一杯
酬施先輩孟簡
襄陽才子得聲多四海皆傳古鏡歌樂府正聲三百首
梨園新入教青娥
商山祠堂即事竇常
奪嫡心萌事可憂四賢西笑暫安劉後王不敢論珪組
土偶人前枳樹秋
七夕
露盤花水望三星髣髴虚無為降靈斜漢没時人不寐
幾條蛛網下風庭
過宋氏五女舊居
謝廷風韻婕妤才天縱斯文去不回一宅柳花今似雪
鄉人擬築望仙臺
杏山館聽子規
楚塞餘春聽漸稀斷猿今夕讓霑衣雲埋老樹空山裏
髣髴千聲一度飛
奉酬楊侍郎竇牟
翠羽雕蟲日日新翰林工部欲何神自悲由瑟無彈處
今作關西門下人
杏園渡
衛郊多壘少人家南渡天寒日又斜君子素風悲已矣
杏園無復一枝花
奉誠園聞笛
曾絶珠纓吐錦茵欲披荒草訪遺塵秋風忽灑西園淚
滿目山陽笛裏人
酬舍弟庠罷舉從辟
之荆且願依劉表折桂終慙見郤詵舍弟未應絲作鬢
園公不用印隨身
初入諫司喜家室至竇羣
一旦悲歡見孟光十年辛苦伴滄浪不知筆硯緣封事
猶問傭書日幾行
春雨
昨日偷閒看花了今朝多雨奈人何人閒盡似逢花雨
莫愛芳菲濕綺羅
送内弟袁德師
南渡登舟即水仙西垣有客思悠然因君相問為官意
不賣毗陵負郭田
贈劉大兄院長
萬年枝下昔同趨三事行中半已無路自長沙急相見
共驚雙鬢别來殊
晚自臺中歸
白髮駸駸生有涯青襟曾愛紫河車自憐悟主難歸去
馬上看山恐到家
假日尋花
武陵緣源不可到河陽帶縣詎堪夸枝枝如雪南關外
一日休閒盡屬花
經中牟魯公廟
青史編名在篋中故林遺廟揖仁風還將文字如顔色
暫下蒲車為魯公
叚都尉别業竇庠
曾識將軍叚匹磾幾場花下醉如泥春來欲問林園主
桃李無言鳥自啼
靈臺鎮
曉日天山雪半晴紅旗遥識漢家營近來敵騎休南牧
羊馬城邊春草生
贈道芬上人(善畫松石)
雲濕煙村不可闚畫時惟有鬼神知幾回逢着天台客
認得巖西最老枝
金山寺
一點青螺碧浪中全依水府與天通晴江萬里雲飛盡
鼇背參差日氣紅
冬夜寓懷寄翰林王補闕
滿地霜蕪葉下枝幾回吟斷四愁詩漢家若欲論封禪
須及相如未病時
贈符載
白社會中嘗共醉青雲路上未相逢時人莫小池中水
淺處無妨有卧龍
龍門看花
無葉無枝不見空連天撲地逕纔通山鶯驚起酒醒處
火熖燒人雪噴風
陪留守廵内至上陽宫感興二首
翠輦西歸七十春玉堂珠綴儼埃塵武皇弓劒埋何處
泣問上陽宫裏人
愁雲漠漠草離離太液鉤陳處處疑薄暮毁垣春雨裏
殘花猶發萬年枝
陜府覽房杜二公仁夀中題紀竇鞏
仁夀元和二百年蒙籠水墨淡如煙當時憔悴題名日
漢祖龍潜未上天
早春送宇文十
春遲不省似今年二月無花雪滿天村店閉門何處宿
夜深遥喚渡江船
經竇車騎故城
荒陂古堞欲千年名振圖書劒在泉今日諸孫拜墳樹
愧無文字續燕然
贈王氏小兒
竹林會裏偏憐小淮水清時最覺賢莫倚兒童輕歲月
丈人曾共爾同年
唐州東途作
綠林兵起結愁雲白羽飛書未解紛天子欲開三面網
莫將弓箭射官軍
新羅進白鷹
御馬新騎禁苑秋白鷹來自海東頭漢皇無事須游獵
雪亂爭飛錦臂韝
秋夕
護霜雲映月朦朧烏鵲爭飛井上桐夜半酒醒人不覺
滿池荷葉動秋風
襄陽寒食寄宇文籍
煙水初銷見萬家東風吹柳萬條斜大隄欲上誰相伴
馬踏春泥半是花
奉使薊門
自從身屬富人侯蟬噪槐花已四秋今日一莖新白髮
懶騎官馬到幽州
送劉禹錫
十年憔悴武陵溪鶴病深林玉在泥今日太行平似砥
九霄初倚入雲梯
送元稹西歸
南州風土滯龍媒黃紙初飛勑字來二月曲江連舊宅
阿婆情熟牡丹開
過驪山
翠輦紅旌去不回蒼蒼宫樹鎻青苔有人說得當時事
曾見長生玉殿開
洛中即事
高梧葉盡鳥巢空洛水潺湲夕照中寂寂天橋車馬絶
寒鴉飛入上陽宫
尋道者所隱不遇
籬外涓涓澗水流槿花半點夕陽收欲題名字知相訪
又恐芭蕉不奈秋
寄南游兄弟
書來未報幾時還知在三湘五嶺間獨立衡門秋水闊
寒鴉飛去日銜山
宫人斜
離宫路遠北原斜生死深恩不到家雲雨今歸何處去
黃鸝飛上野棠花
代鄰叟
年來七十罷耕桑就暖支羸強下牀滿眼兒孫身外事
閒梳白髮向殘陽
新營别墅寄家兄
懶性如今成野人行藏由興不由身莫驚此度歸來晚
買得西山正值春
自京中將赴黔南
風雨荆州二月天問人初雇峽中船西南一望和雲水
猶道黔南有四千
南遊感興
傷心欲問前朝事惟見江流去不回日暮東風春草綠
鷓鴣飛上越王臺
題劒津
風前推折千年劒巖下澄空萬古潭雙劒變成龍化去
兩溪相並水歸南
放魚
金錢贖得免刀痕聞道禽魚亦感恩好去長江千萬里
不須辛苦上龍門
王仙壇林傑
羽客已登雲路去丹爐草木盡燒殘不知千載歸何日
空使時人掃舊壇
乞巧
七夕今宵看碧霄牽牛織女渡河橋家家乞巧望秋月
穿盡紅絲幾萬條
萬首唐人絶句卷三十四
