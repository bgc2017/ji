萬首唐人絶句卷三十八
宋洪邁撰
七言
重陽二首趙嘏
節逢重九海門外家在五湖煙水東還向秋山覓詩句
伴僧吟對菊花風
病酒堅辭綺席春菊花空伴水邊身由來舉止非閑雅
不是龍山落帽人
十無詩寄桂府楊中丞
琴酒曾將風月須謝公名跡滿江湖不知貴擁旌旗後
猶暇憐詩愛酒無
東省南宫興不孤幾因詩酒謬招呼一從開署芙蓉幕
曾向風前記得無
遥聞桂水遶城隅城上江山滿畫圖為問訾家洲畔月
清秋擬許醉狂無
日暮江邊一小儒空憐未有白髭鬚馬融已貴諸生老
猶自容窺絳帳無
一種吟詩號孔徒滄江有客獨疎愚初筵盡辟知名士
許到風前月下無
望斷南雲日已晡便應凴夢過重湖不知自古登龍者
曾有因詩泥得無
早游門館一樵夫祗愛吟詩傍藥爐旌旆滿江身不見
思言記得潁川無
孔融襟抱稱名儒愛物憐才與世殊今日賓階忘姓字
當時省記薦雄無
僻愛江山俯坐隅人閒不是便為圖樽前為問神仙伴
肯向三清慰薦無
膺門不避額逢朱絶境由來卷軸須早忝阿戎詩友契
趨庭曾薦禰生無
寄山僧
雲裏幽僧不置房橡花藤葉蓋禪牀朝來逢著山中伴
聞說新移最上方
喜張濆及第
九轉丹成最上仙青天暖日踏雲軒春風賀喜無言語
排比花枝滿杏園
贈張濆牓頭被駮落
莫向花前泣酒杯謫仙依舊是仙才猶堪與世為祥瑞
曾到蓬山頂上來
悼亡二首
一燭從風到奈何三年衾枕逐流波雖知不得公然淚
時泣闌干恨更多
明月蕭蕭海上風君歸泉路我飄蓬門前雖有如花貌
爭奈如花心不同
送張主薄顧非熊
松忩久是飡霞客山縣新為主印官混俗故來分利禄
不教長作異人看
瓜洲送朱萬言
渡頭風晩葉飛頻君去還吳我入秦雙淚别家猶未斷
不堪仍送故鄉人
秋夜長安病後作
秋中帝里經旬雨晴後蟬聲更不聞牢落閑庭新病起
故鄉南去鴈成羣
題王使君片玉
勢似孤峯一片成坐來疑有白雲生主人莫怪殷勤看
遠客長懷舊隠情
代宫嬪柳公權
不分前時忤主恩已甘寂寞守長門今朝却得君王顧
重入椒房拭淚痕
楓橋夜泊張繼
月落烏啼霜滿天江楓漁火對愁眠姑蘇城外寒山寺
夜半鐘聲到客船
閶門即事
耕夫占募逐樓船春草青青萬頃田試上吳門看郡郭
清明幾處有新煙
晩涼裴夷直
簷前蔽日多高樹竹下添池有小渠山客野僧歸去後
晩涼移案獨臨書
和周侍御洛城雪
天街飛轡踏瓊英四顧全疑在玉京一種相如抽祕思
兔園那比鳳凰城
奉和大梁相公送人二首
謝公日日傷離别又向西堂送阿連想到越中秋已盡
鏡湖應羡月團圓
北津楊柳迎煙綠南岸闌干映水紅君到襄陽渡江處
始應回首憶羊公
酬唐仁烈相别後喜隔風未發見寄
離心一起淚雙流春浪無情也白頭風若有知須放去
莫教重别又重愁
秦中卧病思歸
索索凉風滿樹頭破忩殘月五更秋病身歸處吳江上
一寸心中萬里愁
送王繢
翠羽長將玉樹期偶然飛下肯多時翩翩一路嵐隂晩
却入青葱宿舊枝
贈美人琴絃
應從玉指到金徽萬態千情料可知今夜燈前湘水怨
殷勤封在七條絲
病中知皇子陂荷花盛發寄王繢
十里蓮塘路不賖病來簾外是天涯煩君四句遥相寄
應得詩中便看花
歲日先把屠蘇酒
自知年幾偏應少先把屠蘇不讓春儻更數年逢此日
還應惆悵羡他人
上下七盤二首
斗回山路掩皇州二載歡娛一望休從此萬重青嶂合
無因更得重回頭
商山半月雨漫漫偶值新晴下七盤山似換來天似洗
可憐風日到長安
八月十五日夜
去年今夜在商州還為清光上驛樓宛是依依舊顔色
自憐人換幾般愁
南詔朱藤杖
六節南藤色似朱拄行階砌勝人扶會須將入深山去
倚看雲泉作老夫
夜意
蕭疎盡地林無影浩蕩連天月有波獨立空亭人睡後
洛橋風便水聲多
漫作
月色莫來孤寢處春風任向别人家梁園桃李雖無數
斷定今年不看花
訪劉君
擾擾馳蹄又走輪五更飛盡九衢塵靈芝破觀深松院
還有齋時未起人
楊柳枝詞
已作綠絲籠曉日又成飛絮撲晴波隋家不合栽楊柳
長遣行人春恨多
寄杭州崔使君
朝下歸來只閉關羡君高步出人寰三年不見塵中事
滿眼江濤送雪山
窮冬曲江閑步
雪盡南坡鴈北飛草根春意勝春暉曲江永日無人到
獨遶寒池又獨歸
省中題新植雙松
端坐高宮起遠心雲高水闊共幽沉更堂寓直將誰語
自種雙松伴夜吟
崇山郡
地盡炎荒瘴海頭聖朝今又放驩兜交州已在南天外
更過交州四五州
臨水
一見心原斷百憂益知身世兩悠悠江亭獨倚欄干處
人亦無言水亦流
題江上柳寄李使君
桂江南度無楊柳見此令人眼暫明應學郡中賢太守
依依相向許多情
江上見月懷古
月上江平夜不風伏波遺跡半成空今宵倍欲悲陵谷
銅柱分明在水中
鸚鵡
勸爾莫移禽鳥性翠毛紅觜任天真如今漫學人言巧
解語終須累爾身
寄婺州李給事二首
心盡玉皇恩已遠跡留江郡宦應孤不知壯氣今何似
猶得凌雲貫日無
瘴鬼翻能念直心五年相遇不相侵目前唯有思君病
無底滄溟未是深
秋日
六眸龜北涼應早三足烏南日正長常記京關怨搖落
如今目斷滿林霜
遣意
梧桐墜露悲先朽松桂凌霜倚後枯不是世間長在物
暫分貞脆竟何殊
戲酬惟賞上人
師是浮雲無着身我居塵網敢相親應從海上秋風便
偶自飛來不為人
寓言
流水頽陽不暫停東流西落兩無情不是世間人自老
古來華髮此中生
憶家
天海相迎無盡處夢魂來往尚應難誰言南海無霜雪
試向愁人兩鬢看
留客
青梅欲熟笋初長嫰綠新隂遶砌涼湖館翛然無俗客
白衣居士且匡牀
别蘄春王判官
四十年來真久故三千里外暫相逢今日一杯成遠别
煙波眇眇恨重重
將發循州社日於所居館宴送
浪花如雪疊江風社過高秋萬恨中明日便隨江燕去
依依俱是故巢空
亂後經淮隂岸朱放
荒村古岸誰家在野水溪雲處處愁唯有河邊衰柳樹
蟬聲相送到楊州
别李季蘭
古岸新花開一枝岸旁花下有分離莫將羅袖拂花落
便是行人腸斷時
九日期登山不得往因贈楊凝
欲從携手登高去一到門前意已無那得更將頭上髮
學他年少插茱萸
尋山家長孫佐輔
獨訪山家歇還涉茅屋斜連隔松葉主人聞語未開門
繞籬野菜飛黃蝶
沼邊枯樹
野火燒枝水洗根數圍枯樹半心存應是無機承雨露
却將春色寄苔痕
别友人
愁多不忍醒時别想極還尋靜處行誰遣同衾又分手
不如行路本無情
祠漁山神女歌二首王叡
蓪草頭花椰葉裙蒲葵樹下舞蠻雲引領望江遥滴酒
白蘋風起水生文
棖棖山響荅琵琶酒濕青莎肉飼鴉樹葉無聲神去後
紙錢灰出木綿花
即事奉呈韋使君秦系
久卧雲間已息機青袍忽着狎鷗飛詩興到來無一事
郡中今有謝元暉
宴城東莊崔思
一月生人笑幾回相逢相值且銜杯眼看春色如流水
今日殘花昨日開
同前崔敏童
一年又過一年春百歲曾無百歲人能向花中幾回醉
十千沽酒莫辭頻
長門怨二首劉皂
宫殿沉沉月欲分昭陽更漏不堪聞珊瑚枕上千行淚
不是思君是恨君
蟬鬢慵梳倚帳門蛾眉不掃慣承恩傍人未必知心事
一面殘粧空淚痕
漁陽將軍張為
霜髭擁頷對窮秋着白貂裘獨上樓向北望星提劔立
一生長為國家憂
婕妤怨王沈
長信梨花暗欲棲應門上鑰草萋萋春風吹花亂撲戶
班絶車聲不至啼
湘中謠二首崔塗
煙愁雨細雲冥冥杜蘭香老三湘清故山望斷不知處
&KR0008;鴂隔花時一聲
蒼山遥遥江潾潾路傍老盡未閒人王孫不見草空綠
惆悵渡頭春復春
泉
遠辭巖竇瀉潺潺靜拂雲根別故山可惜寒聲留不得
旋添波浪向人間
感花
繡軛香韀夜不歸少年爭惜最紅枝東風一陣黃昏雨
又到繁花夢覺時
巫山旅别
五千里外三年客十二峯前一望秋無限别魂招不得
夕陽西下水東流
雲
得路直為霖濟物不然閒共鶴忘機無端是向陽臺畔
長送襄王暮雨歸
澗松
寸寸凌霜長勁條路人猶笑未干宵南園桃李誠堪羡
爭奈春殘又寂寥
讀漢武内傳
分明三鳥下儲胥一覺鈞天夢不如爭那白頭方士到
茂陵紅樹已蕭疎
聲
歡戚猶來恨不平此中高下本無情韓娥絶唱唐衢哭
盡是人間第一聲
題海棠花圖
海棠花底三年住不覺海棠花盛開却向江南看圖畫
始慙虚到蜀中來
上巳日
未敢分明賞物華十年如見夢中花遊人過盡衡門掩
獨自凭欄到日斜
夷陵夜泊
家依楚塞窮秋别身逐孤舟萬里行一曲巴歌半江月
便應消得二毛生
放鷓鴣
秋入池塘風露微曉開籠檻看初飛滿身金翠畫不得
無限煙波何處歸
江雨望花盧中
細雨滿江春水漲好風留客野梅香避秦不是無歸意
一度&KR1134;花一斷腸
初識梅花
江北不如南地暖江南好斷北人腸燕脂桃頰棃花粉
共作寒梅一面粧
折楊柳
朝朝車馬如蓬轉處處江山待客歸若使人閒少離别
楊花應合過春飛
七夕
年年七夕渡瑶軒誰道秋期有淚痕自是人間一周歲
何妨天上只黃昏
泛楚江
九重城外家書遠百里洲前客棹還金印碧幢見問
一生安穩是長閒
讀庾信集
四朝十帝盡風流建業長安兩醉遊唯有一篇楊柳曲
江南江北為君愁
題授陽鎮路
越鳥巢邊溪路斷秦人耕處洞門開小桃花發春風起
千里江山一夢回
初過漢江
襄陽好向峴亭看人物蕭條值歲闌為報習家多置酒
夜來風雪過江寒
經劉校書墓喻鳬
遠冡松回曲渚風其官聞是校書終霜情月思今何在
零落人間策子中
憶友人
銀地無塵金菊開紫梨紅棗堕莓苔一泓秋水一輪月
今夜故人來不來
蔣處士宅喜閑公至
絶杯夏别螺江渡單鉢春過處士齋嘗茗議空經夜半
照花明月影侵階
邊患張陵
今日漢家探使回蟻疊蕃兵來未歇春風渭水不敢流
總作六軍心上血
萬首唐人絶句卷三十八
