萬首唐人絶句卷四十五
宋洪邁編
七言
移石盆陸龜蒙
移得龍泓㶑灔寒月輪初下白雲端無人盡日澄心坐
倒影新篁一兩竿
自遣詩二十二首
五年重别舊山村樹有交柯犢有孫更感卞峯顔色好
晚雲纔散便當門
雪下孤村淅淅鳴病魂無睡灑來清心搖秪待東忩曉
長媿寒雞第一聲
甫里先生未白頭酒旗猶可戰高樓長鯨好鱠無因得
乞取艅艎作釣舟
花瀨濛濛紫氣昏水邊山曲更容村終須揀取幽棲地
老桂成雙便作門
長歎人間髮易華暗將心事許煙霞病來前約分明在
藥鼎書囊便是家
醖得秋泉似玉容比於雲液更應濃思量北海徐劉軰
枉向人間號酒龍
偶然擕稚看微波臨水春寒一倍多便使筆精如逸少
懶能書字換羣鵝
數尺游絲墮碧空年年長是惹東風爭知天上無人住
亦有春愁鶴髮翁
往古天高事渺茫爭知靈媛不淒涼月娥如有相思淚
秪待方諸寄兩行
本來雲外寄閒身遂與溪雲作主人一夜逆風愁四散
曉來零落傍衣巾
淵明不待公田熟乘興先秋解印歸我為餘糧春未去
到頭誰是復誰非
雲擁根株抱石危斵來文似瘦蛟螭幽人帶病愁朝起
秪向春山盡日欹
月澹花閒夜已深宋家微詠若遺音重思萬古無人賞
露濕清香獨滿襟
南岸春田手自農往來横絶半江風有時不耐輕橈興
暫欲蓬山訪洛公
賢達垂竿小隠中我來眞作捕魚翁前溪一夜春流急
已學嚴灘下釣筒
水國君王又姓蕭風情由是冠前朝靈和殿下巴江柳
十二樓前等翠條
強梳蓬鬢整斜冠片燭光微夜思闌天意最饒惆悵事
單樓分付與春寒
無多藥圃近南榮合有春苗次第生稚子不知名品上
恐隨春草鬭輸嬴
一𣲖溪随若下流春來無處不汀洲漪瀾未碧蒲猶短
不見鴛鴦正自由
山下花明水上曛一橈青翰破霞文越人但愛風流客
繡被何須屬鄂君
妍華須是占時生凖擬差肩不近情佳麗幾時腰不細
荆王辛苦致宫名
羊偘多應自古豪解盤金矟置纖腰縱然此事教雙得
不博溪田二頃苗
石竹花
曾看南朝畫國娃古羅衣上碎明霞而今莫共金錢鬭
買却春風是此花
閒吟
閒吟料得三更盡始把孤燈背竹忩一夜西風高浪起
不教歸夢過寒江
北渡
江客柴門枕浪花鳴機寒櫓任嘔啞輕舟過去真堪畫
驚起鸕鷀一陣斜
夜泊詠棲鴻
可憐霜月暫相依莫向衡陽起遂飛同是江天寒夜客
羽毛單薄稻粱微
早行
冰寒孤棹觸天文直是乘槎去問津縱使碧虛無限好
客星名字也愁人
景陽宫井
古堞煙埋宫井樹陳主吳姬墮泉處舜没蒼梧萬里雲
却不聞將二妃去
江南二首
便風船尾香秔熟細雨罾頭赤鯉跳待得江餐閒望足
日斜方動木蘭橈
村邊紫豆花垂次岸上紅梨葉戰初莫怪煙中重回首
酒家青紵一行書
溪思雨中
雨映前山萬句絲櫓聲衝碎似鳴機無端織得愁成段
堪作騷人酒病衣
江城夜泊
漏移寒箭丁丁急月掛虚弓藹藹明此夜離魂堪射斷
更煩江笛兩三聲
宫人斜
草著愁煙似不春晚鶯哀怨問行人須知一種埋香骨
猶勝昭君作塞塵
送棋客
滿目山川似勢棋况當秋鴈正斜飛金門若召羊玄保
賭取江東太守歸
漢宫詞
招靈閣上霓旌絶梁柏臺中珠翠稠一身三十六宫夜
露滴玉盤青桂秋
上清
玉林風露寂寥清仙妃對月閒吹笙新篁冷澀曲未盡
細拂雲枝棲鳳驚
秋荷
蒲茸承露有佳色茭葉束煙如效嚬盈盈一水不得渡
冷翠遺香愁向人
有别二首
且將絲䋏繫蘭舟醉下煙汀減去愁江上有樓君莫上
落花流水正東流
池上已看鶯舌默雲間應即鴈翰開唯愁别後當風立
萬樹將秋入恨來
病中曉思
月墮霜西竹井寒轆轤絲凍下瓶難幽人病久渾成渴
愁見龍書一鼎乾
送友人之湖上
故人溪上有漁舟竿倚風蘋夜不收欲寄一凾聊問訊
洪喬寧作置書郵
寒日逄僧
瘦脛高褰梵屧輕野塘風勁鍚環鳴如何不向深山裏
坐擁閒雲過一生
冬柳
柳汀斜對野人忩零落衰條傍曉江正是霜風飄斷處
寒鷗驚起一雙雙
寄友人
敬亭寒夜溪聲裏同聽先生講太玄上得雲梯不回首
釣竿猶在五湖邊
島樹
波濤潄苦盤根淺風雨飄多著葉遲迥出孤煙殘照裏
鷺鷥相對立高枝
頭陀僧
萬峯圍繞一峯深向此長修苦行心自掃雪中歸鹿跡
天明恐被獵人尋
晚渡
半波飛雨半波晴漁曲飄秋野調清各樣蓮船逗村去
笠簷蓑袂有殘聲
贈老僧二首
枯貌自同霜裏木餘生唯指佛前燈少時寫得坐禪影
今見問人何處僧
自有家山供衲線不離溪曲取菴茆舊曾聞說林中鳥
定後長來頂上巢
憶山泉
一夜寒聲來夢裏平明著屐到聲邊心期盛夏重過此
脫却荷衣石上眠
白芙蓉
澹然相對却成勞月染風裁箇箇高似說玉皇親謫墮
至今猶著水精袍
嚴光釣臺
片帆竿外揖清風石立雲孤萬古中不是狂奴為故態
仲華爭得黑頭公
讀陳拾遺集
蓬顆何時與恨平蜀江衣帶蜀山輕尋聞騎士梟黃祖
自是無人祭禰衡
吳宫懷古
香徑長洲盡棘叢奢雲豔雨秪悲風吳王事事須亡國
末必西施勝六宫
方響
擊霜寒玉亂丁丁花底秋風拂坐生王母閒看漢天子
滿猗蘭殿珮環聲
閨怨
白褡行人又遠遊日斜空上映花樓愁絲墮絮相逄着
絆惹春風卒未休
丁香
江上悠悠人不問十年雲外醉中身殷勤解却丁香結
從放繁枝散誕春
種蒲
杜若溪邊手自移旋抽煙劒碧參差何時織得孤帆去
懸向秋風訪所思
范蠡
平吳專越禍胎深豈是功成有去心勾踐不知嫌鳥喙
歸來猶自鑄良金
山僧二首
山蘚幾重生草履澗泉長自滿銅缾時將如意敲眠虎
遣向林間坐聽經
一夏不離蒼島上秋來頻話石城南思歸瀑布聲前坐
却把松枝拂舊菴
上雲樂
青絲作笮桂為船白兔搗藥蝦蟇丸便浮天漢泊星渚
回首笑君承露盤
新秋雜題六首
眠
一簟臨忩薤葉秋小簾風蕩半離鈎魂清雨急夢難到
身在五湖波上頭
行
尋人直到月塢北覓鶴便過雲峯西只今猶有疎野調
但繞莓苔風雨畦
倚
橘下凝情香染巾竹邊留思露搖身背煙垂手盡日立
憶得山中無事人
吟
憶山搖膝石上晚懷古掉頭溪畔涼有時得句一聲發
驚起鷺鷥和夕陽
食
日午空齋帶睡痕水蔬山藥薦盤餐林烏信我無機事
長到而今下石盆
坐
偶避蟬聲來隙地忽隨鴻影入遼天閒僧不會寂寥意
道學西方人坐禪
新沙
渤澥聲中漲小堤官家知後海鷗知蓬萊有路教人到
應亦年年税紫芝
鄴宫詞二首
魏武平生不好香楓膠蕙炷潔宫房可知遺令非前事
却有餘薰在繡囊
花飛蝶駭不愁人水殿雲廊别置春曉日靚裝千騎女
白櫻桃下紫綸巾
古别
仙人左手把長箭欲射日烏烏不棲何事離情畏明發
一心唯恨汝南雞
高道士
峨眉道士風骨峻手把玉皇書一通東遊借得琴高鯉
騎入蓬萊清淺中
蔬食
孔融不要留殘膾庾悦無端恡子鵝香稻熟來秋菜嫰
伴僧餐了聽云何
寄遠
縹梨花謝鶯口喫黃犢少年人未歸畫扇紅弦相揜映
獨看斜月下簾衣
山中僧
手開一室翠微裏日暮白雲棲半間白雲朝出天際去
若比老僧雲未閒
洞宫秋夕
濃霜打葉落地聲南溪石泉細泠泠洞宫寂寞人不寐
坐見月生雲母屏
連昌宫詞二首
金鋪零落獸環空斜揜雙扉細草中日暮鳥歸宫樹綠
不聞鴉軋閉春風(宫門)
草没苔封疊翠斜墜紅千葉擁殘霞年年直為秋霖苦
滴䧟青珉隠起花(階)
懷宛陵舊遊
陵陽佳地昔年遊謝朓青山李白樓唯有日斜溪上思
酒旗風影落春流
松石曉景圖
霜骨雲根慘澹愁宿煙封著未全收將歸與說文通後
寫得松江岸上秋
釣車
小輪輕線妙無雙曾伴幽人酒一缸洛客見時如有問
輾煙衝雨過桐江
漉酒巾
靜節高風不可攀此巾猶墜凍醪間偏宜雪夜山中戴
認取時情與醉顔
華陽巾
蓮花峯下得佳名雲褐相兼上鶴翎須是古壇秋霽後
靜焚香炷禮寒星
送琴客之建康
蕙風杉露共泠泠三峽寒泉漱玉清君到南朝訪遺事
柳家雙鎻舊知名
白鷺
雪然飛下立蒼苔應伴江鷗拒我來見欲扁舟搖蕩去
倩君先作水雲媒
溪行
晚天寒雨上灘時他已揚舲我尚遲自是檣低帆幅少
溪風終不兩般吹
太湖叟
細漿輕船買石歸酒痕狼藉徧苔衣攻車戰艦繁如織
不肯回頭問是非
答友人
荆卿雄骨化為塵燕市應無共飲人能脱鷫鸘來换酒
五湖賖與一年春
偶作
酒信巧為繰病緒花音長作嫁愁媒也知愁病堪回避
爭奈流鶯喚起來
春思二首
竹外麥煙愁漠漠短翅啼禽飛魄魄此時憶著千里人
獨坐支頥看花落
江南酒熟清明天高高綠旆當風懸誰家無事少年子
滿面落花猶醉眠
訪僧不遇
棹倚東林欲問禪遠公飛鍚未應還蒙莊子弟相看笑
何事空門亦有關
謝山泉
決決春泉出洞霞石壜封寄野人家草堂盡日留僧坐
自向前溪摘茗芽
洞宫夕
月午山空桂花落華陽道士雲衣薄石壇香散步虛聲
杉露清泠滴棲鶴
峽客行
萬仞峯排千劒束孤舟夜繫峯頭宿蠻溪雪壞蜀江傾
灔澦朝來大如屋
江邊
江邊日晚潮煙上樹裏鴉鴉桔橰響無因得似灌園翁
十畞春蔬一藜杖
春夕櫻桃園宴
佳人芳樹雜春蹊花外煙濛月漸低幾度豔歌清欲轉
流鶯驚起不成棲
松江早春
柳下江餐待好風暫時還得狎漁翁一生無事煙波足
唯有沙邊水勃公
萬首唐人絶句卷四十五
