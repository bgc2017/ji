萬首唐人絶句卷十一
宋洪邁編
七言
春題華陽觀白居易
帝子吹簫逐鳳皇空留仙洞號華陽落花何處堪惆悵
頭白宫人掃影堂
秋雨中贈元九
不堪紅葉青苔地又是涼風暮雨天莫怪獨吟秋思苦
比君較近二毛年
城東閑遊
寵辱憂歡不到情任他朝市自營營獨尋秋景城東去
白鹿原頭信馬行
華陽觀桃花時招李六拾遺飲
華陽觀裏仙桃發把酒看花心自知争忍開時不同醉
明朝後日即空枝
洛中春感
莫悲金谷園中月莫歎天津橋上春若學多情尋往事
人間何處不傷神
寄陸補闕(前年同登科)
忽憶前年科第後此時雞鶴暫同羣秋風惆悵須吹散
雞在中庭鶴在雲
華陽觀中八月十五日夜招友翫月
人道中秋明月好欲邀同賞意如何華陽洞裏秋壇上
今夜清光此處多
曲江憶元九
春來無伴閒遊少行樂三分減二分何況今朝杏園裏
閒人逢盡不逢君
過劉三十二故宅
不見劉君來近遠門前兩度滿枝花朝來惆悵宣平過
柳巷當頭第一家
下邽莊南桃花
村南無限桃花發唯我多情獨自來日暮風吹紅滿地
無人觧惜為誰開
三月三十日題慈恩寺
慈恩春色今朝盡盡日徘徊倚寺門惆悵春歸留不得
紫藤花下漸黃昏
看渾家牡丹花戱贈李二十
香勝燒蘭紅勝霞城中最數令公家人人散後君須看
歸到江南無此花
戲題新栽薔薇
移根易地莫憔悴野外庭前一種春少府無妻春寂寞
花開將爾當夫人
酬王十八李大見招遊山
自憐幽會心期阻復愧嘉招書信頻王事牽身去不得
滿山松雪屬他人
縣南花下醉中留劉五
百歲幾回同酩酊一年今日最芳菲願將花贈天台女
留取劉郎到夜歸
宿楊家
楊氏弟兄俱醉卧披衣獨起下高齋夜深不語中庭立
月照藤花影上階
醉中留别楊六兄弟
春初攜手春深散無日花間不醉狂别後何人堪共醉
猶殘十日好風光
醉中歸盩厔
金光門外昆明路半醉騰騰信馬回數日非關王事繫
牡丹花盡始歸來
遊雲居寺贈穆三十六地主
亂峯深處雲居路共踏花行獨惜春勝地本來無定主
大都山屬愛山人
和王十八薔薇澗花時有懷蕭侍御兼見贈
霄漢風塵俱是繫薔薇花萎故山深憐君獨向澗中立
一把紅芳三處心
再因公事到駱口驛
今年到時夏雲白去年來時秋樹紅兩度見山心有愧
皆因王事到山中
期李十二文略王十八質夫不至獨宿仙遊寺
文略也從牽吏役質夫何故戀囂塵始知觧愛山中宿
千萬人中無一人
酬趙秀才贈新登科諸先輩
莫羡蓬萊鸞鶴侣道成羽翼自生身看君名在丹臺者
盡是人間修道人
過天門街
雪盡終南又欲春遥憐翠色對紅塵千車萬馬九衢上
回首看山無一人
惜玉蘂花有懷集賢王校書起
芳意將闌風又吹白雲離葉雪辭枝集賢讎校無閒日
落盡瑶花君不知
重到毓材宅有感
欲入中門淚滿巾庭花無主兩回春軒忩簾幕皆依舊
只是堂前欠一人
亂後過流溝寺
九月徐州新戰後急風殺氣滿山河唯有流溝山下寺
門前依舊白雲多
歎髮落
多病多愁心自知行年未老髮先衰隨梳落去何須惜
不落終須變作絲
留别吳七正字
成名共記甲科上署吏同登芸閣間唯是塵心殊道性
秋蓬常轉水長閒
邯鄲至除夜思家
邯鄲驛裏逢冬至抱膝燈前影伴身想得家中夜深坐
還應說著遠行人
感故張僕射諸妓
黃金不惜買蛾眉揀得如花三四枝歌舞教成心力盡
一朝身去不相隨
遊仙遊山
闇將心地出人間五六年來人怪閒自嫌戀著未全盡
猶愛雲泉多在山
見尹公亮新詩
䄂裏新詩十首餘吟看句句是瓊琚如何持此將干謁
不及公卿一字書
長安閒居
風竹松烟晝掩關意中長似在深山無人不怪長安住
何獨朝朝暮暮閒
祕書省中憶舊山
厭從薄宦校青簡悔别故山思白雲猶喜蘭臺非傲吏
歸時應免動移文
江南送北客因憑寄徐州兄弟書
故園望斷欲何如楚水吳山萬里餘今日因君訪兄弟
數行鄉淚一封書
長安正月十五日
喧喧車騎帝王州羈病無心逐勝遊明月春風三五夜
萬人行樂一人愁
宿桐廬舘同崔存度醉後作
江海漂漂共旅遊一樽相勸散窮愁夜深醒後愁還在
雨滴梧桐山舘秋
寒食月夜
風香露重梨花濕草舍無燈愁未入南鄰北里歌吹時
獨倚柴門月中立
晚秋閒居
地僻門深少送迎披衣閒坐飬幽情秋庭不掃攜藤杖
閒踏梧桐黃葉行
為薛台悼亡
半死梧桐老病身重泉一念一傷神手攜稚子夜歸院
月冷房空不見人
途中寒食
路旁寒食行人盡獨占春愁在路旁馬上垂鞭愁不語
風吹百草野田香
題流溝寺古松
烟葉葱蘢蒼麈尾霜皮駮落紫龍鱗欲知松老看塵壁
死却題詩幾許人
代鄰叟言懷
人生何事心無定宿昔如今意不同宿昔愁身不得老
如今恨作白頭翁
寄湘靈
淚眼凌寒凍不流每經高處即回頭遥知别後西樓上
應凭欄干獨自愁
冬至宿楊梅館
十一月中長至夜三千里外遠行人若為獨宿楊梅館
冷枕單牀一病身
臨江送夏瞻
悲君老别我霑巾七十無家萬里身愁見舟行風又起
白頭浪裏白頭人
冬夜示敏巢
爐火欲消燈欲盡夜長相對百憂生他時諸處重相見
莫忘今宵燈下情
及第後憶舊山
偶獻子虚登上第却吟招隠憶中林春蘿秋桂莫惆悵
縱有浮名不繫心
題忩竹
不用裁為鳴鳳管不須截作釣魚竿千花百草凋零後
留向紛紛雪裏看
花下自勸酒
酒盞酌來須滿滿花枝看即落紛紛莫言三十是年少
百歲三分已一分
題李十一東亭
相思夕上松臺立蛩思蟬聲滿耳秋惆悵東亭風月好
主人今夜在鄜州
重尋杏園
忽憶芳時頻酩酊却尋醉處重徘徊杏花結子春深後
誰觧多情又獨來
曲江獨行
獨來獨去何人識廐馬朝衣野客心閒愛無風水邊坐
楊花不動樹隂隂
同李十一醉憶元九
花時同醉破春愁醉折花枝作酒籌忽憶故人天際去
計程今日到梁州
同錢員外題絶糧僧
三十年來坐對山唯將無事化人間齋時往往聞鐘笑
一食何如不食閒
絶句代書贈錢員外
欲尋秋景閒行去君病多慵我興孤可惜今朝山最好
強能騎馬出來無
禁中九日對菊花酒憶元九
賜酒盈杯誰共持宫花滿把獨相思相思只傍花邊立
盡日吟君詠菊詩
答張籍
憐君馬瘦衣裘薄許到江東訪鄙夫今日正閒天又暖
可能扶病暫來無
曲江早春
曲江柳條漸無力杏園伯勞初有聲可憐春淺遊人少
好傍池邊下馬行
見元九悼亡詩
夜淚闇銷明月幌春腸遥斷牡丹庭人間此病治無藥
唯有楞伽四卷經
寒食夜
無月無燈寒食夜夜深猶立闇花前忽因時節驚年幾
四十如今欠一年
杏園花落時招錢員外同醉
花園欲去去應遲正是風吹狼籍時近西數樹猶堪醉
半落春風半在枝
同錢員外禁中夜直
宫漏三聲知半夜好風涼月滿松筠此時閒坐寂無語
藥樹影中唯兩人
禁中夜作書與元九
心緒萬端書兩紙欲封重讀意遲遲五聲宫漏初明後
一點忩燈欲滅時
寄陳式五兄
年來白髮兩三莖憶别君時髭未生惆悵料君應滿鬢
當初是我十年兄
送元八歸鳳翔
莫道岐州三日程其如風雪一身行與君況是經年别
暫到城來又出城
雨雪放朝因懷微之
歸騎紛紛滿九衢放朝三日為泥塗不知雨雪江陵府
今日排衙得免無
詠懷
歲去年來塵土中眼看變作白頭翁如何辦得歸山計
兩頃村田一畆宫
酬錢員外雪中見寄
松雪無塵小院寒閉門不似住長安煩君想我看心坐
報道心空無可看
獨酌憶微之
獨酌花前醉憶君與君春别又逢春惆悵銀杯來處重
不曾盛酒勸閒人
微之宅殘牡丹
殘紅零落無人賞雨打風摧花不全諸處見時猶悵望
況當元九小亭前
酬王十八見寄
秋思太白峯頭雪晴憶仙遊洞口雲未報皇恩歸未得
慙君為寄北山文
和錢員外青龍寺上方望舊山
舊峯松雪舊溪雲悵望今朝遥屬君共道使臣非俗吏
南山莫動北山文
惜牡丹花二首
惆悵階前紅牡丹晚來唯有兩枝殘明朝風起應吹盡
夜惜衰紅把火看
寂寞萎紅低向雨離披破豔散隨風晴明落地猶惆悵
何況飄零泥土中
答元奉禮同宿見贈
相逢俱歎不閒身直日常多齋日頻曉鼓一聲分散去
明朝風景屬何人
和元九駱口驛舊題詩
拙詩在壁無人愛鳥汚苔侵文字殘唯有多情元侍御
繡衣不惜拂塵看
山枇杷花二首
萬重青嶂蜀門口一樹紅花山頂頭春盡憶家歸未得
低紅如觧替君愁
葉如裙色碧綃淺花似芙蓉紅粉輕若使此花兼觧語
推囚御史定違程
亞枝花
山郵花木似平陽愁殺多情騘馬郎還似昇平池畔坐
低頭向水自看粧
江上笛
江上何人夜吹笛聲聲似憶故園春此時聞者堪頭白
況是多愁少睡人
嘉陵夜有懷二首
露濕牆花春意深西廊月上半牀隂憐君獨卧無言語
惟我知君此夜心
不明不闇朧朧月非暖非寒慢慢風獨卧空牀好天氣
平明閒事到心中
夜深行
百牢關外夜行客三殿角頭宵直人莫道近臣勝遠使
其如同是不閒人
望驛臺
靖安宅裏當忩柳望驛臺前撲地花兩處春光同日盡
居人思客客思家
江岸棃花
棃花有思緣和葉一樹江頭惱殺君最似孀閨年少婦
白粧素袖碧紗裙
寄上大兄
秋鴻過盡無書信病戴紗巾強出門獨上荒臺東北望
日西愁立到黃昏
寄内
桑條初綠即為别柿葉半紅猶未歸不如村婦知時節
觧為田夫秋擣衣
歎元九
不入城門來五載同時班列盡官高何人牢落猶依舊
唯有江陵元士曹
得袁相書
糓苖深處一農夫面黑頭斑手把鋤何意使人猶識我
就田來送相公書
遊悟真寺山下别張殷衡
世緣未了住不得孤負青山心共知愁君又入都門去
即是紅塵滿眼時
病中得樊大書
荒村破屋經年卧寂絶無人問病身唯有東鄰樊著作
至今書信尚殷勤
開元九詩書卷
紅牋白紙兩三束半是君詩半是書經年不展緣身病
今日開看生蠧魚
夜坐
庭前盡日立到夜燈下有時坐徹明此情不語何人會
時復長吁三兩聲
暮立
黃昏獨立佛堂前滿地槐花滿樹蟬大抵四時心總苦
就中腸斷是秋天
村夜
霜草蒼蒼蟲切切村南村北行人絶獨出前門望野田
月明蕎麥花如雪
聞蟲
聞蟲唧唧夜綿綿況是秋隂欲雨天猶恐愁人暫得睡
聲聲移近卧牀前
寒食夜有懷
寒食非長非短夜春風不熱不寒天可憐時節堪相憶
何況無燈各早眠
萬首唐人絶句卷十一
萬首唐人絶句卷十一
宋洪邁編
五言
春首陳叔達
雪花聯玉樹冰彩散瑤池翔禽遙出沒積翠遠參差
初年
和風起天露嚴氣銷冰井索索枝未柔厭厭漏猶永
南行別弟韋承慶
萬里人南去三春雁北飛不知何歲月得共爾同歸
曉發賀知章
故鄉杳無際江臯聞曉鐘始見沙上鳥猶埋雲外峯
偶遊主人園
主人不相識偶坐為林泉莫漫愁酤酒囊中自有錢
王昭君三首東方虬
漢道方全盛朝廷足武臣何須薄命妾辛苦事和親
揜涕辭丹鳳銜悲向白龍單于浪驚喜非復舊時容
邊地無花草春來不自春自然衣帶緩非是為腰身
題灞池王昌齡
腰鐮欲何之東園刈秋韭世事不復論悲歌和樵叟
擊磬老人
雙峯褐衣久一磬白眉長誰識野人意徒看春草芳
題僧房
棕櫚花滿院苔蘚入閒房彼此名言絶空中聞異香
送郭司倉
映門淮水綠留騎主人心明月隨良掾春潮夜夜深
送李十五
怨別秦楚深江中秋雲起天長杳無隔月影在寒水
送胡大
荆門不堪別況乃瀟湘秋何處遙望君江邊明月樓
送張四
楓林已愁暮楚水復堪悲別後冷山月清猿無斷時
留別武陵田太守
按劍行千里微軀感一言曾為大梁客不負信陵恩
武陵田太守席送司馬盧溪
諸侯分楚郡飲餞五溪春山水清暉遠俱憐一逐臣
從軍行
大將軍出戰白日暗榆關三面黃金甲單于破膽還
朝來曲
日昃鳴珂動花連繡戶春盤龍玉臺鏡唯待畫眉人
送譚八之桂林
客心仍在楚江館復臨湘別意猨鳥外天寒桂水長
惜春李益
畏老身今老逢春解惜春今年看花伴已少去年人
聽歌赤白桃李花
赤白桃李花先皇在時曲欲向西宫唱西宫宫樹綠
江南曲
嫁得瞿塘賈朝朝誤妾期早知潮有信嫁與弄潮兒
贈盧綸
世故中年別餘生此會同却將悲與病獨對朗陵翁
贈邢校書
俱從四方事共會九秋中斷蓬與落葉相值各因風
照鏡
衰鬢臨照鏡將看却自疑慚君明似月照我白如絲
路傍柳送人赴延州使府
路傍一枝柳此路向延州延州在何處此路起邊愁
書院無歷日問路侍御六月大小
野性迷堯歷松窗有道經故人為柱史為我數階蓂
見亡人題壁
今日憶君處憶君君豈知空餘暗塵字讀罷淚仍垂
軍次陽城烽舍北流泉
何地可澘然陽城烽樹邊今朝望鄉客不飲北流泉
天津橋南山中各題一句
野坐分苔石山行遶菊叢雲衣惹不破秋色望來空
荅竇二曹長留酒還榼
榼小非由榼星郎是酒星解酲元有數不用嚇劉伶
聞雞
膠膠司晨鳴報爾東方旭無事戀君軒今君重鳬鵠
石樓山見月
紫塞連年戍黃沙磧路窮故山今夜宿見月石樓中
荅宣供奉問蘭陵居
居北有朝路居南無住人勞師問家第山色是南鄰
觀射騎
邊頭射雕將走馬出中軍遠見平原上翻身向暮雲
幽州
征戍在桑乾年年薊水寒殷勤驛西路此去向長安
聽箏李端
鳴箏金粟柱素手玉房前欲得周郎顧時時誤拂絃
塞上曲
雁塞日初晴胡關雪復平危竿懸廣漠古竇傍長城
贈何兆
文章似楊馬風骨又清羸江漢君猶在英靈信未衰
送人下第
獻策未得意馳車東出秦暮年千里客落日萬家春
妾薄命
自從君棄妾憔悴不羞人唯餘壞粉淚未免映衫勻
送僧遊春
獨將支遁去欲往戴顒家晴野人臨水春山未發花
晦日遊曲江
晦日同攜手臨流一望春可憐楊柳陌愁殺故鄉人
溪行逢雨與柳中庸
日落衆山昏蕭蕭暮雨繁那堪兩處宿共聽一聲猿
和張尹憶東籬菊
傳書報劉尹何事憶陶家若為籬邊菊山中有此花
秋日
反照入閭巷愁來與誰語古道無人行秋風動禾黍
幽居作
山舍千年樹江亭萬里雲回潮迎伍相驟雨送湘君
題雲際寺故僧院
白髮悤悤色青山草草心遠公仍下世從此別東林
觀鄰老栽松
雖過老人宅不解老人心何事殘陽裏栽松欲待陰
贈胡居士
孔融過五十海内故人稀相府恩猶在知君未拂衣
薦福寺送元偉
送客攀花後尋僧坐竹時明朝莫回望青草馬行遲
哭苗垂
舊友無由見孤墳草欲長月斜鄰笛盡車馬出山陽
客行贈人
旅行雖別路日暮各思歸欲下今朝淚知君亦溼衣
蕪城
風吹城上樹草沒城邊路城裏月明時精靈自來去
贈山老人
白首獨一身青山為四鄰雖行故鄉陌不見故鄉人
拜新月
開簾見新月便即下階拜細語人不聞北風吹裙帶
劍客賈島
十年磨一劍霜刃未嘗試今日把示君誰為不平事
宿懸泉驛
曉行瀝水樓暮到懸泉驛林月值雲遮山燈照愁寂
絶句二首
海底有明月圓於天上輪得之一寸光可買千里春
中夜忽自起汲此百尺泉林木含白露星斗在青天
詠韓氏二子
千巖一尺壑八月十五夕清露墮桂花白鳥舞虛碧
送別
丈夫未得意行行且低眉素琴彈復彈會有知音知
送客遊江湖
莫歎迢遞分何如咫尺別江樓到夜登還見南臺月
對月
九日不出門十日見黃菊灼灼尚繁英美人無消息
寄令狐相公
策杖馳山驛逢人問梓州長江那可到行客替生愁
投李益
四十歸燕字千年外始吟已將書北岳不用比南金
雨中懷友人
對雨思君子嘗茶近竹幽儒家鄰古寺不到又逢秋
寄遠
家住錦水上身征遼海邊十書九不到一到忽經年
昆明池泛舟
一枝青竹榜泛泛綠萍裏不見釣魚人漸入秋塘水
續古陳陶
曾夢諸侯笑康囚議脱枷千根池裏藕一朵火中花
續古二十六首
大堯登寶位麟鳳煥宸居海曲霑恩澤還生比目魚
生值揖遜歷長歌東南春釣鼇年三十未見天子巡
軒轅承化日羣鳳戲池臺大樸衰喪後仲尼生不來
大道歸孟門蕭蘭日爭長想得巢居時碧江應無浪
矻矻蓬舍下慕君麒麟閣笑殺王子喬寥天乘白鶴
杳杳巫峽雲悠悠漢江水愁殺幾少年春風相憶地
吳洲采芳客桂棹木蘭船日晚欲有寄徘徊春鳳前
仙家風景晏浮世年華速邂逅漢武時蟠桃海東熟
南國珊瑚樹好裁天馬鞭魚龍不解語海曲空嬋娟
周穆恣遊幸横天驅八龍寧知泰山下日日望登封
秦國饒羅網中原絶麟鳳萬乘巡海回鮑魚空相送
秦家無廟略備敵續長城萬姓隴頭死中原荆棘生
秦作東海橋中州鬼辛苦縱得跨蓬萊羣仙亦飛去
隋煬棄中國龍舟巡海涯春風廣陵死不見秦宫花
范子相勾踐滅吳成大勲雖然五湖去終媿磻溪雲
麟鳳識翔蟄聖賢明卷舒哀哉嵇叔夜智不及鶢鶋
戰地三尺骨將軍一身貴自古若弔冤落花少於淚
楚國千里旱土龍日已多九穀竟枯死好雲閒嵯峨
漢家三殿色恩澤若飄風今日黃金屋明朝長信宫
秦王卷衣貴本是倡家子金殿一承恩貂蟬滿鄉里
魏宫薛家女秀色傾三殿武帝鼎湖歸一身似秋扇
嬋娟越機裏織得雙棲鳳慰此殊世花金梭忽停弄
學古三十載猶依白雲居每覽班超傳令人慵讀書
雄劍久濩落夜吟秋風起不是嬾為龍此非延平水
朝為楊柳色暮作芙蓉好春風若有情江山相逐老
景龍臨太極五鳳當庭舞誰信壁間梭升天作雲雨
永嘉贈別
芳草温陽客歸心浙水西臨風清桂檝幾日白蘋溪
萬首唐人絶句卷十一
