萬首唐人絶句卷六十七
宋洪邁編
七言
三日尋李九莊常建
雨歇楊林東渡頭永和三日盪輕舟故人家在桃花岸
直到門前溪水流
塞下曲四首
玉帛朝回望帝鄉烏孫歸去不稱王天涯静處無征戰
兵氣消為日月光
北海陰風動地來明君祠上御龍堆髑髏皆是長城卒
日暮沙場飛作灰
龍鬭雌雄勢已分山崩鬼哭恨將軍黃河直北千餘里
冤氣蒼蒼成黑雲
因嫁單于怨在邊蛾眉萬古葬遥天漢家去此三千里
青冡常無草木煙
送僧遊山熊孺登
雲身自在山山去何處靈山不是歸日暮寒林投古寺
雪花飛滿水田衣
雪中答僧書
八行銀字非常草六出天花盡是梅無所與陳童子别
雪中辛苦遠山來
題逍遥樓傷故韋大夫
利及生人無更為落花流水舊城池逍遥樓上雕龍字
便是羊公墮淚碑
戲贈費冠卿
但恐紅塵虚白首寧論蹇逸分先後莫占鶯花笑寂寥
長安春色年年有
梅花來鵠
枝枝倚檻照池冰粉薄香殘恨不勝占得早芳何所利
與他霜雪助威稜
聞蟬
綠槐陰裏一聲新霧薄風輕力未勻莫道聞時總惆悵
有愁人有不愁人
賣花謠
紫豔紅苞價不同匝街羅列起香風無言無語呈顔色
知落誰家池舘中
子規
月落空山聞數聲此時孤舘酒初醒投人語若似伊淚
口畔血流應始聽
兩頭纖纖雍裕之
兩頭纖纖八字眉半白半黑燈影帷腷腷膊膊曉禽飛
磊磊落落秋果垂
了語
掃却煙塵寇初勦深水高林放魚鳥鷄人唱絶殘漏曉
仙樂拍終天悄悄
不了語
浮名世利知多少朝市喧喧塵擾擾車馬交馳往復來
鐘鼓相催天又曉
聽彈沉湘
賈誼投文弔屈平瑶琴能寫此時情秋風一奏沉湘曲
流水千年作恨聲
豪家夏冰詠
金錯銀盤貯賜冰清光如聳玉山稜無論塵客閒停扇
直到消時不見蠅
宿棣華舘聞鴈
不堪旅宿棣華舘况有離羣鴻鴈聲一點秋燈殘影下
不知寒夢幾回驚
農家望晴
嘗聞秦地西風雨為問西風早晚回白髮老農如鶴立
麥場高處望雲開
宫人斜
幾多紅粉委黃泥野鳥如歌又似啼應有春魂化為燕
年來飛入未央栖
曲江池上
殷勤春在曲江頭全藉羣仙占勝游何必三山待鸞鶴
年年此地是瀛洲
和楊尚書重送姚鵠
桂枝攀得獻庭闈何似空懷楚橘歸好控扶搖早回首
人人思看大鵬飛
送僧入蜀過夏曹松
師言結夏入巴峯雲水回頭凡幾重五月峩眉須近火
木皮願重秪如冬
武陵開元觀黃鍊師院三首王昌齡
松間白髮黃尊師童子燒香禹步時欲訪桃源入溪路
忽聞鷄犬使人疑
先賢盛說桃花源塵忝何堪武陵郡聞道秦時避地人
至今不與人通問
山觀空虚清淨門從官役吏擾塵喧暫因問俗到真境
便欲投誠依道源
黃道士房問易
齊心問易太陽宫八卦真形一氣中仙老言餘鶴飛去
玉清壇上雨濛濛
送萬太歸長沙
桂楊秋水長沙縣楚竹離聲為君變青山隱隱孤舟微
白鶴雙飛忽相見
送吳十九往沅陵
沅江流水到辰陽溪口逢君驛路長遠謫唯知望雷雨
明年春水共還鄉
别皇甫五
溆浦潭陽隔楚山離罇不用起愁顔明祠靈響期昭應
天澤俱從此路還
送崔參軍往龍溪
龍溪只在龍標上秋月孤山兩相向譴謫離心是丈夫
鴻恩共待春江漲
送鄭判官
東楚吳山驛樹微軺車銜命奉恩輝英寮携出新豐酒
半道遥看騘馬歸
送姚司法歸吳
吳掾留觴楚郡心洞庭秋雨海門陰但令意遠扁舟送
不道滄江百丈深
寄陶副使
聞道將兵破海門如何遠謫渡湘沅春來明主封西岳
自有還君紫綬恩
至南陵荅皇甫岳
與君同疾復漂淪昨夜宣城别故人明主恩波非歲久
長江還共五溪濱
從軍行二首
胡瓶落膊紫薄汗碎葉城西秋月圑明勑星馳封寳劒
辭君一夜取樓蘭
玉門山嶂幾千重山北山南揔是烽人依遠戍須看火
馬踏深山不見蹤
河上歌
河上老人坐古槎合丹只用青蓮花至今八十如四十
口道滄溟是我家
汴河覽古徐凝
煬帝龍舟向北行三千宫女采橈輕渡河不似如今唱
為是誰家怨思聲
柬白丈人
昔時丈人鬢髮白千年松下鋤茯苓今來見此松樹死
丈人斬新鬢髮青
覽鏡詞
寳鏡磨來寒水清青衣把就綠窗明潘郎懊惱新秋髮
拔却一莖生兩莖
寄玄陽先生
不能相見見人傳&KR0008;岸山中岱岸邊顔貌只如三二十
道年三百亦藏年
白人
煖風入煙花漠漠白人梳洗尋常薄泥郎為插瓏璁釵
爭教一朵牙雲落
奉酬元相公上元
出擁樓船千萬人入為台輔九霄身如何更羡看燈夜
曾見宫花拂面春
奉和鸚鵡
毛羽曾經剪處殘學人言語道暄寒任饒長被金籠闔
也免栖飛雨雪難
將至妙喜寺
清風嫋嫋越水陂遠樹蒼蒼妙喜寺自有車輪與馬蹄
未曾到此波心地
紅蕉
紅蕉曾到嶺南看校小巴蕉幾一般差是斜刀剪紅絹
卷來開去葉中安
見少室
適我一簟孤客性問人三十六峯名青雲無忘白雲在
便可嵩陽老此生
語兒見新月
幾處天邊見新月經過草市憶西施娟娟水宿初三夜
曾伴愁娥到語兒
回施先軰見新詩二首
九幽仙子西山卷讀了絛繩繋又開此卷玉清宫裏少
曾尋真誥讀詩來
紫河車裏丹成也皂莢枝頭早晚飛料得仙宫列仙著
如君進士出身稀
送沈亞之赴郢掾
千萬乘騘沈司戶不須惆悵郢中遊幾年白雪無人唱
今日唯君上雪樓
高司馬移竹馬戴
叢居堂下幸君移翠掩燈窗露葉垂莫羡孤生在山者
無人看着拂雲枝
贈前蔚州崔使君
戰回脫劒綰銅魚塞鴈迎風避隼旟欲識前時為郡政
校成上下考新書
入蒲關寄故人岑參
秦山數點似青黛渭水一條如白練京師故人不可見
寄將兩紙西飛燕
五月四日送人
仙馬分明引馬頭西看一點是關樓五日也應須到舍
知君不肯更淹留
山房春事
風恬日暖蕩春光戲蝶游蜂亂入房數枝門柳低衣桁
一片山花落筆床
寄陽朔友人曹鄴
桂林雖産千株桂未解當天影日開我到月中收得種
為君移向故園栽
題佛殿前孤石劉長卿
迥出奇峯當殿前雪山靈鷲慙貞堅一片夏雲長不去
莓苔古色空蒼然
諫垣明日轉對鄭谷
吾君英睿相君賢其奈寰區未晏然明日翠華春殿下
不知何語可聞天
讀前集
風騷如線不勝悲國步多艱即此時愛日滿階看古集
秪應陶集是吾師
郊墅戲題
竹巷溪橋天氣涼荷開稻熟村酒香唯憂野叟相回避
莫道儂家是漢郎
宗人惠四藥
宗人忽惠西山藥四味清新香助茶爽得心神便騎鶴
何須燒得白朱砂
題張衡廟
遠俗只憑滛祀切多年平子固悠悠江煙日午無簫鼓
直到如今詠四愁
山鳥
驚飛失勢粉墻高好箇聲音好羽毛小婢不須催射彈
且從枝上喫櫻桃
黯然
縉紳奔避復淪亡消息春來到水鄕屈指故人能幾許
月明花好更悲涼
借薛尚書集
江天冬暖似花時上國音塵杳未知正被蠶聲喧老耳
今君又借薛能詩
小北廳閒題
冷曹孤宦本相宜山在墻南落照時洗竹澆莎足公事
一來贏寫一聮詩
菊
日日池邊載酒行黃昏猶自遶黃英重陽過後頻來此
甚覺多情勝薄情
送客之鄂州韓翃
江口千家帶楚雲江花亂點雪紛紛春風落日誰相見
青翰舟中有鄂君
問張山人疾李端
先生沉病意何如蓬艾門前客轉疎不見領徒過綘帳
唯聞與婢削丹書
再至長安李涉
十年謫宦鬼方人三遇鴻恩始到秦今日九衢騎馬望
却疑渾是刹頭身
贈道器法師
水作形容雪作眉早知談論兩川知如今不用空求佛
但把令狐宰相詩
廬山得元侍御書
慙君知我命龍鍾一紙書來意萬重正著白衣尋古寺
忽然郵逓到雲峯
寄𧦬光上人陸希聲
筆下龍蛇似有神天池雷雨變逡巡寄言昔日不龜手
應念江湖洴澼人
寄李十員外王仲舒
百丈懸泉舊卧龍欲將肝膽贊時雍唯愁又入煙霞去
知在廬峯第幾重
題李賓客舊居李虞
逢時不得致升平豈是明君忘姓名眼暗髮枯緣世事
今來無淚哭先生
病中和大夫翫江月許渾
江上懸光海上生仙舟迢逓繞軍營高歌一曲同筵醉
却是劉楨坐到明
讀戾太子傳
佞臣巫蠱已相疑身没湖邊築望思今日更歸何處是
年年芳草上臺基
酬對雪見寄
飛度龍山下遠空拂簷縈竹晝濛濛知君吟罷意無限
曾聽玉堂歌北風
王可封臨終
十世為儒少子孫一生長負信陵恩今朝埋骨寒山下
為報慈親休倚門
泗上奉送相公趙嘏
語堪銘座默含春西漢公卿絶比倫今日抱轅留不得
欲揮雙涕學舒人
贈桐鄉丞
舟觸長松岸勢回潺湲一夜繞亭臺若教靖節先生見
不肯更吟歸去來
哭李進士
牽馬街中哭送君靈車輾雪隔城聞唯有山僧與樵客
共舁孤櫬入幽墳
放鶴雍陶
從今一去不須低見說遼東好去栖努力莫辭仙路遠
白雲飛處免羣雞
早秋月夜
身閒伴月夜深行風觸衣裳四體輕為見近來天氣好
幾篇詩興入秋成
前望江麴令頌德蕭鎮
政績雖殊道且同無辭買石紀前功誰論重德光青史
過里猶歌卧轍風
秋日出遊偶作武元衡
黃花丹葉滿江城漸愛江頭風景清閒步欲舒山野性
貔貅不許獨行行
贈别崔起居
三十年前會府同紅顔銷盡兩成翁别淚共將何處灑
錦江南渡足春風
人日立春盧仝
春度春歸無限春今朝方始覺成人從今克己應猶及
願與梅花俱自新
訪鑒師姪
維摩青石講初休緣訪親宗到普州我有軍持憑弟子
岳陽溪裏汲寒流
酬朱侍御
他寢此時吾不寢近秋三五日逢晴相思唯有霜臺舊
望盡孤光見却生
題韋雲叟草堂
新起此堂開北窗當窗山隔一重江白茆苫屋重重密
愛彼秋天夜雨涼
方鏡
背如刀截機頭錦面似升量澗底泉銅爵臺南秋日得
照來照去已三年
夏夜登南樓
水岸閒樓帶月躋夏林初見岳陽溪一點新螢報秋信
不知何樹是菩提
李斯井
井存上蔡南門外置此井時來相秦斷綆數尋垂古甃
取將寒水是何人
盆池姚合
浮萍重疊水圑圓客遶千遭屐齒痕莫驚池裏尋常滿
一井清泉是上源
贈别胡逸
記得春闈同席試逡巡何啻十年餘今日相逢又相送
予乘五馬子單車
光上人乞百齡藤杖
衰病近來多少力光公乞我百齡藤閒來此日向何處
過水緣山只訪僧
萬首唐人絶句卷六十七
