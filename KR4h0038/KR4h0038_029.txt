萬首唐人絶句卷二十九
宋洪邁編
七言
同王維過崔處士林亭盧象
映竹時聞轉轆轤當窗只見網蜘蛛主人非病常高卧
環堵蒙籠一老儒
新晴愛月陸暢
野性平生惟愛月新晴半夜覩嬋娟起來自擘紗窗破
恰漏清光落枕前
雲安公主出降雜詠催糚二首
天上瓊花不避秋今宵織女嫁牽牛萬人惟待乘鸞出
乞巧齊登明月樓
少糚銀粉飾金鈿端正天花貴自然聞道禁中時節異
九秋香滿鏡臺前
坐障
白玉爲竿丁字成黃金繡帶短長輕強遮天上花顔色
不隔雲中語笑聲
簾
眞珠文織挂簷端錦緣羅旌千萬端早把玉鉤和月卷
神仙愁怕水精寒
階
甃玉編金次第平花紋隱起踏無聲幾重便上華堂裏
得見天人吹鳳笙
扇
寶扇持來入禁宫本教花下動香風姮娥須逐彩雲降
不可通宵在月中
成都贈别席夔
不值分流二江水定應猶得且同行三千里外情人别
更被子規啼數聲
游城東王駙馬亭
城外無塵水間松秋天木落見山容共尋蕭史江亭去
一望終南紫閣峯
望毛女峯
我種東峯千葉蓮此峯毛女始求仙今朝暗筭當時事
已是人間七萬年
送李山人歸山
來從千山萬山裏歸向千山萬山去山中白雲千萬重
却望人間不知處
長安新晴
九重深淺人不知金殿玉樓倚朝日一使城中新雨晴
御溝流得宫花出
出藍田關寄董使君
萬里煙蘿錦帳閒雲迎水送度藍關七盤九折難行處
盡是龔黃界外山
題悟公禪堂
臨壇付法十三春家本長城若下人芸閣少年應不識
南山鈔主是前身
宿陜府北樓奉酬崔大夫二首
樓壓黃河山滿坐風清水涼誰忍卧人定軍州禁漏傳
不妨秋月城頭過
一别朱門三四春再來應笑尚風塵昨宵唯有樓前月
識是謝公詩酒人
陜州逢竇鞏同宿寄江陵韋協律
共出丘門歲九霜相逢悽愴對離觴荆南為報韋從事
一宿同眠御史牀
夜到泗州酬崔使君
徐城洪盡到淮頭月裏山河見泗州聞道泗濱清廟磬
雅聲今在謝家樓
送崔員外使回入京
六星宫裏一星歸行到金鉤近紫微侍史别來經歲月
今宵應夢護香衣
成都送别費冠卿
紅椒花落桂花開萬里同游俱未回莫厭客中頻送客
思鄉獨上望鄉臺
題商山廟
商洛秦時四老翁人傳羽化此山空若無仙眼何由見
總在廟前花洞中
題獨孤少府園林
四面青山是四鄰烟霞成伴草成茵年年洞口桃花發
不記曾經迷幾人
送獨孤秀才下第歸太白山
逸翮暫時成落羽將歸太白賞靈蹤須尋最近碧霄處
擬倩和雲買一峯
下第後病中
獻玉頻年命未通窮秋成病悟眞空笑看朝市趨名者
不病那知在病中
送深上人歸江南
留得蓮花偈付誰獨攜金策欲歸時江南無限蕭家寺
曾與白雲何處期
題自然觀
劔閣門西第一峯道陵成道有高蹤行人若上升仙處
須撥白雲三四重
疾愈步庭花
桃紅李白覺春歸強步閒庭力尚微從困不扶靈壽杖
恐驚花裏早鶯飛
籌筆店江亭
九折巖邊下馬行江亭暫歇聽江聲白雲綠樹不關我
枉與樵人樂一生
贈賀若少府
十日廣陵城裏住聽君花下撫金徽新聲指上懷中紙
莫怪潛偷數曲歸
太子劉舍人邀看花
年少風流七品官朱衣白馬冶遊盤負心不報春光主
幾處偷看紅牡丹
薔薇花
錦窠花朵燃叢醉翠葉眉稠裛露垂莫引美人來架下
恐驚紅片落燕支
望簡寂觀顧況
青嶂青溪直復斜白雞白犬到人家仙人住在最高處
向晚春泉流白花
五兩歌送張夏
竿頭五兩風褭褭水上雲帆逐飛鳥送君初出揚州時
靄靄曈曈江溢曉
臨海所居三首
此是昔年征戰處曾經永日絶人行千家寂寂對流水
唯有汀洲春草生
此去臨溪不是遥樓中望見赤城標不知疊嶂重霞裏
更有何人度石橋
家在雙峯蘭若邊一聲秋磬發孤煙山連極浦鳥飛盡
月上青林人未眠
聽角思歸
故園黃葉滿青苔夢後城頭曉角哀此夜斷腸人不見
起行殘月影徘徊
酬柳相公
天下如今已太平相公何事喚狂生箇身恰似籠中鶴
東望滄溟呌數聲
題明霞臺
野人本自不求名欲向山中過一生莫嫌憔悴無知已
别有煙霞似弟兄
哭絢法師
楚客停橈欲問誰白沙江草麴塵絲生公手種殿前樹
唯有花開鶗鴂悲
送柳宜城葬
鳴笳已逐春風咽匹馬猶依舊路嘶遥望柳家門外樹
恐聞黃鳥向人啼
宫詞五首
禁柳煙中聞曉烏風吹玉漏盡銅壺内官先向蓬萊殿
金合開香瀉御鑪
玉樓天半起笙歌風送宫嬪笑語和月殿影開聞夜漏
水精簾卷近銀河
玉階容衛宿千官風獵青旂曉仗寒侍女先來薦瓊蘂
露漿新下九霄盤
九重天樂降神仙步舞分行踏錦筵嘈噆一聲鐘鼓歇
萬人樓下拾金錢
金吾持戟護新簷天樂聲傳萬姓瞻樓上美人相倚看
紅糚透出水精簾
尋桃花嶺潘三姑臺
桃花嶺上覺天低人上青山馬隔溪行到三姑學仙處
還如劉阮二郎迷
夜中望仙觀
日暮銜花飛鳥還月明溪上見青山遥知玉女窗前樹
不是仙人不得攀
送李侍御往吳興
世間只有情難說今夜應無不醉人若向洞庭山下過
暗知澆瀝聖姑神
送李秀才入京
五湖秋葉滿行船八月靈槎欲上天君入長安予適越
獨登秦望望秦川
越中席上看弄老人
不到山隂二十春鏡中相見白頭新此生不復爲年少
今日從他弄老人
贈朱放
野客歸時無四鄰黔婁别久桉常貧漁樵舊路不堪入
何處空山猶有人
聽歌
子夜新聲何處傳悲翁更憶太平年只今法曲無人唱
已逐霓裳飛上天
贈韋清將軍
身執金吾主禁兵腰閒寳劒重横行接輿亦是狂歌者
更就將軍乞一聲
贈僧二首
家住義興東舍溪溪邊莎草雨無泥上人一向心入定
春鳥年年空自啼
出頭皆是新年少何處能容老病翁更把浮榮喻生滅
世間無事不虚空
登樓望水
鳥啼花發柳含煙擲却風光憶少年更上高樓望江水
故鄉何處一歸船
湖中
青草湖邊日色低黃茅嶂裏鷓鴣啼丈夫飄蕩今如此
一曲長歌楚水西
歲日作
不覺老將春共至更悲攜手幾人全還丹寂寞羞明鏡
手把屠蘇讓少年
山中贈客
山中好處無人别澗梅偽作山中雪野客相逢夜不眠
山中童子燒松節
王郎中妓席五詠
玉作搔頭金步搖高張苦調響連宵欲知寫盡相思夢
度水尋雲不用橋(箜篌)
汗浥新裝畫不成絲催急節舞衣輕落花遶樹疑無影
回雪從風暗有情(舞)
柳拂青樓花滿衣能歌宛轉世應稀空中幾處聞清響
欲遶行雲不遣飛(歌)
秦聲楚調怨無窮隴水胡笳咽復通莫遣黃鶯花裏囀
參差撩亂妬春風(筝)
欲寫人間離别心須聽鳴鳳似龍吟江南曲盡歸何處
洞水山雲知淺深(笙)
送李山人還玉溪
好鳥共鳴臨水樹幽人獨欠買山錢若爲種得千竿竹
引取君家一眼泉
送少微上人還鹿門
少微不向吳中隱爲箇生緣在鹿門行入漢江秋月色
襄陽耆舊幾人存
宿昭應
武帝祈靈太一壇新豐樹色繞千官豈知今夜長生殿
獨閉山門月影寒
題琅邪上方
東晉王家在此溪南朝樹色隔窗低沈碑字滅昔人遠
谷鳥猶向寒花啼
安仁港口望仙人城
樓臺采翠遠分明聞說仙家在此城欲上仙城無路上
水邊花裏有人聲
寄祕書包監
一别長安路幾千遥知舊日主人憐賈生只是三年謫
獨自無才已四年
小孤山
古廟楓林江水邊寒鴉接飯鴈横天大孤山遠小孤出
月照洞庭歸客船
葉道士山房
水邊垂柳赤欄橋洞裏仙人碧玉簫近得麻姑書信否
潯陽向上不通潮
送李秀才游嵩山
嵩山石壁挂飛流無限神仙在上頭采得新詩題石壁
老人惆悵不同遊
從剡溪至赤城
靈溪宿處接靈山窈映高樓向月閒夜半鶴聲殘夢裏
猶疑琴曲洞房間
葉上題詩從苑中流出
花落深宫鶯亦悲上陽宫女斷腸時君恩不閉東流水
葉上題詩寄與誰
崦裏桃花
崦裏桃花逢女冠林間杏葉落仙壇老人方授上清籙
夜聽步虛山月寒
聽子規
西霞山中子規鳥口邊血出啼不了山僧後夜初出定
聞似不聞山月曉
竹枝曲
帝子蒼梧不復歸洞庭葉下荆雲飛巴人夜唱竹枝後
腸斷曉猿聲漸稀
尋僧二首
方文玲瓏花竹閒已將心印出人間家家門外長安道
何處相逢是寶山
彌天釋子本高情往往山中獨自行莫怪狂人游楚國
蓮花只在淤泥生
桃花曲
魏帝宫人舞鳳樓隋家天子泛龍舟君王夜醉春眠晏
不覺桃花逐水流
贈遠
暫出河邊思遠道却來窗下聽新鶯故人一别幾時見
春草還從舊處生
早春思歸有唱竹枝歌者坐中下淚
渺渺春生楚水波楚人齊唱竹枝歌與君皆是思歸客
拭淚看花奈老何
送郭秀才
故人曾任丹徒令買得青山擬獨耕不作草堂招遠客
却將垂柳接啼鶯
宫詞
長樂宫連上苑春玉樓金殿豔歌新君門一入無由出
唯有宫鶯得見人
憶故園
惆悵山多人復稀杜鵑啼處淚霑衣故園此去千餘里
春夢猶能夜夜歸
櫻桃曲
百舌猶來上苑花遊人獨自憶京華遥知寢廟嘗新後
勑賜櫻桃向幾家
佳人贈别
萬里行人欲渡溪千行珠淚滴爲泥已成殘夢隨君去
猶有驚烏半夜啼
答顧況包幼正
於越城邊楓葉落楚人書裏寄離騷寒江鸂鶒思儔侣
歲歲臨流刷羽毛
歲日作
更勞今日春風至枯樹無枝可寄花覽鏡唯看飄亂髮
臨風誰為駐浮槎
别青州妓段東美薛宜僚
阿母桃花方似錦王孫草色正如煙不須更向滄溟望
惆悵歡情恰一年
公子行孟賓于
錦衣紅奪彩霞明侵曉春遊向野庭不識農夫辛苦力
驕騘踏爛麥青青
棲烏曲二首劉方平
蛾眉曼臉傾城國鳴環動佩新相識銀漢斜臨白玉堂
芙蓉行障揜燈光
畫舸雙艚錦為纜芙蓉花發蓮葉暗門前月色映横塘
感郎中夜波瀟湘
送别
華亭霽色滿今朝雲裏檣竿去轉遥莫怪山前深復淺
清淮一日兩回潮
夜月
更深月色半人家北斗闌干南斗斜今夜偏知春氣暖
蟲聲新透綠窗紗
春怨二首
紗窗日落漸黃昏金屋無人見淚痕寂寞空庭春欲晩
梨花滿地不開門
朝日殘鸎伴妾啼開簾只見草萋萋庭前時有東風入
楊柳千條盡向西
萬首唐人絶句卷二十九
