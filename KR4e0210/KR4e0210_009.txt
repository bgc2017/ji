衡廬精舍藏稿卷九
明胡直撰
序
滄洲稿序
予先世自義和徙今滄洲相距里許環洲水樹交錯平
疇横浦遠山近岡足稱考槃然予從蜀歸即罹季弟及
歐陽生變故宿病日加又歲苦寇戒靡有薖軸之况自
丙寅禁詩且謝避徵文間有不可已者誠非有意於為
作也復起之楚收得文如干首因令童子錄藏備擇曰
滄洲稿云
念菴先生文集序
文者聖人不得已而用之是故文非聖人不能柄也自
孟氏没道術大裂文王孔子之文湮閼不著百氏襍出
竄竊工巧而文柄遂旁落於能言者之家近代儒者所
著若易通西銘若定性書易傳序彼能言者無容喙矣
降是則不免於萎薾而近俚彼其視之不引而去則曰
此文之别種此豈細故哉道術不一而枝末之析太繁
也語道不昉于虞書乎書云道心惟微既曰道心則外
心求之者未可以語道也既曰惟微則枝末承之者未
可以識心也故語道莫善於一莫不善於析方其析之
惟恐不至而不知萎苶近俚之言渙若摶沙彼傑然好
言者且唾之矣惡能使繹而行之孟子曰言近而指遠
者善言也守約而施博者善道也夫唯不約是以不近
此道術之益裂文柄之益落盖交相厲也此亦儒者之
過也國家自弘正以前棟道之儒不嫺於文柄文之士
不究於道盖亦不免於交厲之失唯白沙陽明二公之
為道也巋然獨得於本心之微故其言不下帶指遠辭
達有非能言之士所幾念菴先生生兼江陜之秀挺出
二公之後年甫十三已慕為古文比十五遂慨然以斯
道為任方良知之學之既流也高者憑几寂照而曰在
是矣其次則或認識解氣機為良知之流行先生始嘗
惑之既而悔曰惟無欲而後入微惟微而后知無不良
今皆以欲機合微體將求道心不可得也故既壯之後
其學一主無欲所舉主静歸寂辯荅數千言要皆不踰
其旨力踐之二十餘年然後廓然大悟沛然真得始自
信於不惑之地所著異端論盖其徵也其教學者恒取
證於靜無動有之語久之德與年偕邁矣則曰是未始
有夫存與不存者又焉有夫動靜之有無寂感之先後
盖致微而一上達天德非膚學者能測也嘗試窺之先
生之學凡三變而文亦因之先生少學文倣李空同棄
之曰是未見端委者既入宫寮又與唐荆川趙浚谷相
講磨大放於文久之語直曰吾無意為之矣移荅友人
取辟於水曰古之人有能之者必其中有自得實見斯
道之流行無所不在雖欲不為波濤湍瀾之類不可得
也以是知先生之於文所謂一以貫之者也夫子曰文
不在兹直於先生亦云文若干卷舊刻諸撫又刻南畿
咸漏而泛先生病之邑前令王君某將營刻以内召未
果今令蘇君某以先生生平力於道匪徒力文宜愼擇
語學者彙編以相警發監司施君華江聞曰先生之文
孰非道也宜併刻之乃徵吏部曾君見臺偕及門士分
校語學各體編置於前仍其年次俾覧者知先生所得
之繇其他酬應為外集又為别集統凡若干卷蘇君屬
直序其端直慚從游之久既未聞道又焉知文乃為著
其崖略後之誦繹有知文柄必出道術則二三君子之
嘉惠斯文功不尠矣悲夫先生之道未逮大行然見諸
邦家徵諸遐邇皭然而經乎世明物察倫盡性達命咸
出無欲之體可以考堯舜孔孟不繆質天地鬼神不疑
百世俟聖人不惑者也奚俟直云
重編王文端公文集序
直嘗觀于古之盛際若五臣弼亮莫不與勛華相終始
保衡耆矣而嗣君不惠猶隠忍保乂率惟有陳卒就配
天之休君奭之告老非不殷也而竟留於固命之一言
彼皆在平時而從容徊翔未嘗有艴然决去者此豈誠
縻於圭爵哉彼古仁人視天下一家中國一人非故為
示廣也内而父昆子姪外而君寮民人皆吾之不可解
於心無所逃於身而迄無彼此之分為之大臣者時當
劻勷而身繫安危一有不可則艴然亢必去之節若朔
馬越鳥之不相戚揆諸古仁人之心有之乎必不然矣
當宋之中艱李綱以不合求去其言曰吾知盡事君之
道不可則全進退之節若綱之言誠足以媿世之縻圭
爵蕩名檢者然槩之古仁人之心則或未也國家當正
綂末運在位耆宿惟予邑王文端公獨存觀其處英廟
景皇之變與屢疏以乞休既留而徐去庶幾乎有古仁
人之心者與公始以文學列禁近積官至冡宰方英廟
議親征公獨不可率百官諫止既大駕北狩景皇嗣位
公力求歸章凡二三十上上皆留以重語莫遂其請逮
于沮南遷議監國請迎復至面頸發赤詞色奮厲聞者
卒不敢貳而國是以定一何其壯也嗟乎使公不從容
去就之間寧有是乎有識者誠得公之心以眎世之齗
齗然决一去為韙者其大小相越何遠也向使公得柄
大政與密勿又安知不有早計回六飛於北轅邪某自
童仰止既冠友公之玄孫别駕于寅大博翥從讀公集
知公之著作最富皆足以敷王體贊鴻猷闡幽𦕈擅雄
作者之林而偉度清德標表一時覽者咸可槩見若公
之心則世之能考鏡者或鮮也公五世孫有霖屬梧守
劉君教約舊本捐力重刻而委序於某某不敢辭乃為
昭揭其大節以騐于後之論世者庶其見公心於百世
之上
郭母吳太夫人八十壽序
天下之語水者至湘漢廣矣已乃適江河而失之比適
於海則無江河夫海之大豈惟其瀇演不可以虚盈已
哉海之中不知其幾千萬洲島也計一洲一島又不知
其幾千萬里而海不有也不知其幾千萬鯤鯨也計一
鯤一鯨又不知其幾千萬里而海不有也海之大類若
此而學者之為見也亦然是故有能麾千金輕一秩者
自謂廣矣而上此則難之又有却王石之富薄金張之
貴者此其見誠廣矣然使臨一身之大利害則未可知
也此為湘漢江河之分不得以強齊者夫惟前有不可
試之險後有不可倖之虞君子以道忘情而屹無色怖
彼其眎天下之勛名轟鍧者曾不足其一眎又况區區
貴富已乎是則舍江河而觀於巨海不知其涯涘所極
也而非聞於聖人之學不能也余友一厓郭君始起進
士都給舍以讜議石畫受知先皇帝遂膺特簡以正使
遠臨琉球固極海之東也方將犯稽天之浸涉鰻鱺之
窟處人情之所必怖衆咸縮頸蹙額而君慨然承荷無
可忴之色退惟念太夫人高年難割便道省謁逡廵不
敢言太夫人聞亦無怖容且慰之行勉以致身之義一
厓君覩太夫人神王氣愉占兆無疆乃行不疑既踰年
歸天子加恩晉君卿佐太夫人喜曰吾子致其身而身
安殆天相哉一時聞者謂君常聞聖人之學故能以道
忘利害其為見固當與巨海絜長量大也已可謂至難
矣若太夫人閨流耳乃亦無所怖懼勑其子以致身是
不亦有海觀非耶又數歲一厓君正位大卿思念太夫
人彌篤既遂解組罄歡林園陶陶融融與太夫人之康
豫相為鬯悦不知世之有辱榮是非盖益坐進斯道矣
是歲季春太夫人年登八袠族彦門士郭生移孝等謂
非知言者不足以揭君之道而侈其至樂乃不遠三百
里乞言于予予非能言請以海為太夫人祝將冀太夫
人福壽若海之瀇演瀰漫不可以盈虛冀君之學若海
之不見有洲島鯤鯨固相為無極也若夫稱𫐠海上神
人員嶠蓬壺酌沆瀣神瀵誕其詞為太夫人娛媚則吾
豈敢
賀歐陽鑑齋先生七袠晉秩序
山澤之癯與巖廊之工各相訾而不得相為豈故相毒
哉彼其身世殊觀而不明于通一之撰故也不知古之
仁賢都華膴者搰搰然為世瘁也而未始遺身樂恬漠
者休休然為身珍矣而未始捐世夫是以身善世也世
善身也身與世交相善而無不相為則通一之撰不可
得異也是故召公固命新邦而雅切明農孔子浮雲富
貴而夢寐周公彼一賢一聖者蓋不必易地而無不相
為矣夫無不相為則無仕無隱而無不仕也而無不隱
也而已矣而又曷相貲為吾邑歐陽鑑齋先生始嘗守
廣德佐河間飡櫔服疏櫛星頮露嚴身危處子而煦民
渥慈母到於今唫誦人口繼為比部擊目世事遽奮裾
上書以去故相嚴公故世好也亟推轂不可得既歸遇
鄉戚族人無老穉一出悃愊雖寒畯畸士俛若為之下
恒犯而不攖年甫七袠磬折愈壯夫有召飲未嘗不造
席終雖立繼百觥不亂或導之干謁輒色赭擁耳不願
聞其自視猶然處子也猶然慈母也邑俗故厚十餘年
間得先生益渠渠相敦矣故郡邑監司造請尊禮無敢
後當道咨薦人材必以先生對若先生其于身與世何
若也其所謂交相善而無不相為者耶其亦有得于通
一之撰者非邪今皇御極詔舊臣致政十年者晉一秩
而先生以年例遂得綰金服雀與鶴髮相映照方命至
先生無喜色亦無倦容于時鄉戚子弟爭相誦曰是典
也先生實宜之始先生以請告歸假令早自出詎一秩
之崇已哉今先生自舍寘而上恩猶眷然是惟先生宜
先生適七袠滿期以稽于德咸尊矣用能不玷今天子
新命是惟先生宜先生膺是異數浸知其德與年交相
引長將永為世鵠俾鄉戚子弟日欽風而知刑也日瞻
色而知敬也日蒙被其更端而知所承也豈不幸歟是
惟先生宜而直以通家子欣從一陽之月將效誕辰之
祝乃鄉戚諸士駢過而屬之言直謂予衷也猶慮先生
辭避不可即已乃思之今聖天子隆三代之治將登先
生憲老之重涓爵而問道不爾則問政之使下矣先生
既有明于通一之撰則又曷得讓焉而况鄉戚小子跽
而上一觴先生素灑然不百觥不已也夫亦何辭
奉送陳寅齋赴召序
予嘗游蜀登峨眉始自山麓仰瞻其巔若已跨金維翔
太清高拂井絡之間既乃捫天躡雲歷蛇鬼猨猱所却
者而升之自謂至矣而視其上猶有所謂跨金維翔太
清縹緲一巔也故雖壯夫往往登至其中瞠而休焉况
靡者乎嗟乎此何其峻也峨眉之産在宋有蘇氏廼今
數百年後復有寅齋陳君君生有竒質自其齠日記數
萬言甫冠遂魁蜀士人曰此今之蘇長公也繼登制科
出宰吉之安成踰年予道其治其士民為誦君之循政
若出一口且曰君有冰雪之介水鑑之明父母保鞠之
政卓乎殊矣然不自表見不設畛域盖自程松溪之後
未有覩者而予兩接君其言動發自天真心益異之又
二年君以異政蒙内召行有日時予方深閟山隩而邑
友王信卿君門士也叩關而責之言予曰予深山之芻
言也何以贈君予也請以登峨之事終之今夫峨眉一
也而人之登者異耳是故始之仰而瞻其高者此賢人
之操也一節可見者也其巔之上又有巔焉此聖人之
學也其全體不可名言者也予嘗聞蜀人以蘇氏期君
矣夫君文詞蘇氏也循政蘇氏也今者去為侍從行且
指切天下利害以寤明主咸必蘇氏然予以為此山之
仰而可瞻者也非君所為休也若君者其將期於巔之
巔乎而蘇氏未盡君也雖然予昔登峨至其中意且休
矣有芻者曰子誠休則雷洞天門倒景光相與夫接混
濛攬崐丘撫兩丸而隘八埏者咸莫得之予感而躋其
上固不能無德于芻者之一言也嗟乎異時傳峨眉之
下有道濟天下出蘇氏之上者必吾陳君君亦必無㤀
于予小子之芻言也於是乎言
贈何宜山先生督撫閩臺序
某嘗言天下事非必大也苟得人則補天柱地之績可
以坐奏亦非必小也苟不得人則股疥脛癬之害不可
以疾除聞者以為知言方倭夷之發難也旁海郡國膏
野血川人莫能孰何朝議創列督府而一時秉鉞大吏
皆便文自營未有亶忠于國之忱越十餘年海壖上下
僅得揚之廟灣閩之平海兩戰克捷差強人意以天下
纓緌之衆而遏亂捄時若斯其鮮者則得人之艱也夫
東南得人與西北殊西北仰給帑儲故獨急於鷹揚之
士若東南則自揭其民力而以圖寇譬之治病攻伐蠱
毒則重增尩羸非有秦越人之神技不可為也曩吳越
揮金若灌漏卮民力坐憊然而内無潢池之警則以地
力稍舒而民志尚固也若閩海則不然閩地雖腴而幅
稍儉氓隸趨利不復覩害士或志急而喜族議方寇之
攻興化也有力家止募伉徤内捍私門而當關呼守陴
隍即誶而弗應久之沿海兵民反為倭嚮而弄戈潢池
者猋若驚波不可止以是閩省數易督撫而獨成平海
之捷者則唯二華譚公與總戎戚公所謂有秦越人之
神技者是也故談者以東南得人尤難若夫得安閩之
人則又難矣頃天子重念邊隅下各大臣臺省察舉異
才于時中外交舉臨海何公時公新除服即起家掌楚
臬又不數月擢閩撫臺盖異數云楚藩臬寮宷方伯劉
公憲副毛公索言於某以為之贈往某薄遊建業時公
居南省而南省稱傑節敏才必首公比某典蜀學時公
去成都已先擢柄文西粤矣然蜀士民頌公德政謂公
當艱大㠜然不稍動咄嗟事辦若操豪曺不擇犀象縉
紳中語屬大事者亦必曰何公今某起病廢又得侍公
楚臬益知公之文武才猷脫穎軼塵亦天植使然至决
獄亭疑稱敏鍊者公餘事耳若公豈亦所謂秦越人再
見者歟公之閩必能以神技先易其肺腸然後調飬尩
羸針砭蠱毒無不可也則今獨能安閩者孰與公賢而
能誦公行事以相贈處亦孰與直核雖然以公文武才
猷之殊匪獨安閩已也
刻王太史詩序
予昔與友人論詩獨珍神韻友人唯唯否否至或為論
說相抵唯丹陽姜廷善潭州王少潛不予逆然神韻亦
難言其上必有道君子之撰褐外而玉内又如稻麥食
人無修醲溢味而非此弗生此豈可與妍色象矜名稱
者論哉其次則如陶謝王儲崔孟李太白諸作咸飄飄
有象外竒驟不躡塵闠之氣間涉世故亦無為艱難愁
苦状盖物莫得而欺之者矣明作興者若何仲默高陳
諸子或庶幾其次焉此亦未可為不知者語也王少潛
往不多為詩間作輒近仲默既卒之七年廷善官大司
成始獲搜求凡若干首刻為小帙題曰王太史詩寄予
山中而概言其少予憶與少潛宿金臺西直門外古刹
據梧坐月談詩宛若昨朝今披讀其帙追撫往事未嘗
不悽然欲涕屬者予自畎畝再奉命入楚涉湘復吊問
少潛家因出是帙屬朱令某刻諸潭示覧者廷善所謂
得其一斑是也夫得其一斑以闚其全則少潛詩固非
少也
湖廣鄉試錄後序
主上執皇序尹天下閱四歷矣楚藩歲當比士考試官
教諭黃某偕某等奉御史檄實典厥務故事某當叙諸
簡末無讓方某之未被聘也聞楚山川甲天下已至望
之祝融紫霄盤亘乎東南拂拭乎蒼旻曾不得肆足而
馳騁相與誦之何若是乎其崴嵬莫躋也江漢洞庭沐
浴乎日月窟宅乎蛟龍曾不得正視而容與焉相與誦
之何若是其瀇瀁無際也踰時戾楚廩廩祗役㒺敢怠
佚既竣錄其士之登等者九十人評隲其文締觀其意
指其質厚馴雅不詭於訓故者盖靡得詳稱云至其瑰
偉俶儻不牽章句卓乎窮要眇而鑿乎當日用浩乎括
天地而確乎中物理綽乎其不畸于古而鞠乎可措于
當時異時則可以楨榦王國腹心帝猷者盖不敢謂無
人焉嗟乎此豈非山川風氣使然哉不然何其與崴嵬
瀇瀁相埒也雖然子多士固咸擅風氣之勝者也借曰
擅之遂囿之焉某知不然也夫風氣之勝五方各殊自
孟氏以後士囿風氣以表樹於天下豈獨楚哉聞諸楚
之先自祝熊肇封而神農舜禹之蹕跡在焉盖古帝王
之所從過化也厥後若倚相之慱物靈均之忠憤世世
豔人口而或謂博者溺文憤者踰中此又豈非囿于風
氣之左騐與子多士不聞若國之先達有周子者學聖
人之道其足以陶風氣以約于中者與雖然周子語道
淵且閎矣然學聖要領則獨眎以無欲之一語是故使
人人無欲則天下家國可坐理矣風氣曷足囿之何以
明之夫士方伏草野業呫畢日啖不能重味歲衣不能
十襲未嘗不安且愉也一旦宅民之尊握勢之便則雖
列鼎不為厭雖霧縠不為華雖綺閣璇房不為適雖吳
歈越唱不為豫其極不爲蠧亂不已則多欲之為害也
子多士已與計偕行將宅尊握便有家國天下之寄矣
自非無欲未見其能尊主芘民者也昔者伊尹道恊一
德功格于皇天世嘗誦其勛烈冠古今而不知其不視
不顧者則根荄固也嗟乎此無欲令甲也非周子所望
斯人以志之者與子多士姑無索其淵且閎者亟欲報
明天子不恧于股肱腹心請相勖于無欲之訓敬書以
竢
贈賀大方伯吾南劉公考蹟序
予頃居江介見岡隴巖嵁詰屈嶄㠑剷目劌心迄無燕
豫弘衍之觀屬者以職事遍歴楚部涉雲夢之澤騁壇
曼之墟卒然遇之心夷神曠若接混茫遨太清知南維
有大觀也夫以江南輪廣幾千百里獨得此此豈易遇
哉往予與今大方伯吾南劉公同鄉書又同郡居相邇
見公雖少綽然温懿若老成人其顙頩似春覿者咸醉
心焉及予始登仕公已舉進士為才大夫頎然稱先達
其不相值者三十年矣比歲己巳予起畎畝典蜀學乃
獲附采末相見歡踰夙昔載炙德猷惇大體要澹若無
事然紛挐靡密斤斤画一吏莫能奸裁大政決大議未
嘗一動聲色楚連歲大儉公斟酌贏縮裒益上下為民
續命民以載寧兩臺承命察舉異才特首公公亦未嘗
自見其能歆其德公遇人無猜腸不為甘詞縟禮亦不
以微文苛節督過于人以是人莫不安公為公出力恐
後又明年公以左轄三年報政期至藩寮檢菴李公劒
湖顧公屬予書曰方岳報政希覯也子不可無言予乃
慨然嘆曰嗟乎不履雲夢不知公之大也曩分宜秉政
倚銓為市公家巨閥相距數舍聲相荅也使公少貶以
叩閽戶則已都華膴久矣而公獨不然今天下幸無大
憝士爭自濯磨以懋績猷然議政者喜繳繞近督責建
事者競鑱刻尚表見辟諸一岡一巒不越詰屈嶄㠑之
竒非所以語於大觀者也何則天下不患無可見之功
惟非作而致功斯上功也天下不患無可書之名惟非
要而樹名斯令名也古之大臣以道事君次安社稷咸
若瘝躬豈忍作且要哉有作且要則天下之元氣且坐
削矣奚功名足云方今或以詰屈嶄㠑為竒而公獨得
其大公非江以南之雲夢乎盖公自童已澡德家學夙
志嚮道從州牧到今官介若抱冰故其神明内王不營
而物綜焉公所為本末固如此公雖不善伐將書其績
獻上惟上仁聖公孤咸敦尚大體必為公書曰是能為
國植元氣者古有社稷臣某則近矣是惡可不在天子
左右
湖廣武舉鄉試錄後序
直嘗覽觀國制至文武科之繼設未嘗不翔首頌服也
自三代後登儁羅材若我國家何其周與何其周與然
生長南紀覩大江東西少有以鷹鷙士樹魁磊之績者
而獨楚之先則鬻熊吉甫傳頌甚遠歷漢底宋代有著
稱迨我神祖造鼎金陵則康廖二子首摧勍敵以是東
南武事咸推先楚士當春秋時楚負其傑虎視肆夏漢
稱荆楚劍客竒材豈不諒哉今上登極之四年冬楚復
當大比武士代廵燕野陳公飭紀督試其防檢眎文場
埓焉直獲以監試式觀得雋之盛爰受末簡叙諸其後
今夫國家不難羅材而難任材不難任材而難得材神
祖聖宗創府創衛列爵置屯其育養世胄不可謂不腆
今者繼鹿鳴蒙大饗異時樹牙振纛秉鉞專閫其簡用
武臣不可謂不崇乃至嚮者倭夷内掠膏原血谷吳越
佳麗猋為飛燼而傭師愞夫踆踆不敢出城口放一矢
竄則畏影尾則怖形往往駢首委饑虎喙徒令儒紳士
代以經武齊民既漕粟食兵乃又代荷戈而之死其極
至借力象郡鬼國而未己若是者何也豈非羅材而不
得其真與夫不得者非生靳之也人不習之繇也彼漢
之嵩雋宋之飛錡咸當季運而成駿烈曷為際兹隆盛
而將種寥閴若斯之至豈不亦悲乎爾諸材官良家子
翩翩來也橋弓累弦礪鏃鳴羽自視為中鵠搦筆操楮
入經出史自名為成章若可雄今而盖昔也不知卒然
敵遇其不為踆踆不出城口其必内能坐策為鬻熊外
能奏公為吉甫子將然耶否耶雖然今天下果非無材
也材生于習習兆于志志胚于忠故君子質有報國之
忠然後能有致身之志有志矣則習精而智鉅雖欲不
為材不可得也子不聞霍去病深入闐顔致幕南無王
廷岳武穆志復中原挫巨張席勝之敵彼豈皆倖至哉
去病奮云匈奴未滅何以家為武穆自為禆將已刻肌
自矢盡忠此二君者謂成于忠志非與直所屬爾諸材
官及良家子首必篤忠志增益其所習廓之慮在天下
命曰訐謨引之計及萬世命曰遠猶材哉材哉雖拜自
獻于司馬晉而腹心帝庭可也若夫任材之道則固有
握樞者存直奚云
奉贈劉撫公唐巖先生晉陟南少司空序
直之始至楚也三寮大夫交語直曰若非今劉撫公閭
右者與若國雖名獻纂纂然能保大刪難若劉撫公者
則亦不數數矣若知公治楚耶公治務振紀急民時時
為民湔弊剔墨然惇體尚要洞悉隱曲不為苛繁遇人
温恭語出至誠造次批答一字畫翼如也然未嘗假人
嚬笑難犯以私剸堅制變機決游刃之餘而智出漏船
之表所措設必為民永利不騖近名楚水國堤固楚命
也楚無完堤民與魚鱉游者餘十年公至邊江漢各樹
堤計共千里費不征民且寓賑先是楚堤連遭漲壊自
公築牢甚會無漲故民得有秋時謂公造楚動天矣楚
故兵弱公選將督練遂成勁兵公之為之又非若玃挐
競武者流一何其備德也又曰是奚足盡公曩公守嘉
興倭寇猝至矢死捍禦創築各邑城棋布墩臺而嘉興
地竟全大吏督師啣公不賂已檄公領兵海上驅之虎
口公顔色不變率師出城父老子弟蟻集號留遮不得
行時大吏自怙能生殺人臺臣以下靡若草矣忿公方
最公未嘗求解免人曰公不避倭夷易不怖大吏難古
所謂鐵人石心非耶公後十年三過嘉興海民咸先期
出逆最末愈衆嗟嗟誠所謂備德也即若國豈多覩耶
直聆其言踰歲公提兵出討土夷縳其酋以歸于時公
已晉陟南大理卿尋又晉少司空諸大夫復語直曰公
兼資文武類如此某等迪教蒙休將謀贈于若以若戇
不阿若無以鄉故辭直曰予言惡足有無雖然將曷踰
諸大夫曩言哉夫古今人才非不希保大刪難而難於
備德昔者臯陶論官必凖于九德未嘗及材智彼豈左
材智弗尚哉誠以備德者所以孕真材釀鉅智也故人
知智之智材之材之為用而不知德之材智之尤為用
也衛文公秉心塞淵騋牝三千嘗試號於人曰爾能塞
淵則馬政蕃將孰信之乃不知塞淵之不獨蕃馬政也
若公豈亦務為九德而塞淵其根抵與雖然豫章托崇
山而明珠固不產淺淵也公之先自大司寇至端毅公
忠孝衣德所從來遠矣至公繩而大之雖吾鄉果不數
數覩也諸大夫曰若言未有加于公者諒哉戇不阿矣
可以為贈
曹中丞詩集序
紀山先生起家詞林出為柱史繼踐藩臬涉左丞所至
咸有賦咏總題曰曹翰林詩中歲解政歸築佚老堂東
湖之上有佚老堂稿又移歲有善福閣藏山稿相繼梓
行彙之曰曹中丞詩集胠貽鄂渚屬衡廬子序諸首衡
廬子讀至末簡曰先生殆隠矣乃令弟子遡流設難而
告之曰先生曷隠哉始讀先生詩中秘敷揚清廟之逸
響也藩臬勞役屏翰之遺音也樂府塞上之什則采芑
鐃歌之流聲也假令先生即仗鉞甌脱才力尚徤可以
收金人十二鐫績闐顔不爾則當為巖廊型表胡為剷
光收華而固隠為彼八十而感非熊九十而傳壁中書
者抑何人也今先生年未耄又胡呶呶唯呂伏之逃而
陶韋之是高語未竟先生莞然應曰子惡知之自予歸
佚荆南予方以東湖為神瀵奚羨洞庭西園為閬風奚
羡衡武予堂與閣即清都天宫奚啻岩廊子固不知鵬
鷦之大小彭顔之脩夭予又安知呂伏之為多而陶韋
之為少子休矣勿言弟子不能難歸且報曰先生言大
不可器局殆隠矣夫衡廬子囅然咲曰小子識之先生
之言與所撰同可以興矣子又安知先生之隠非隠也
夫遂書以識簡端
贈瞿睿夫序
予與子言内外吉凶之辨詳矣予言所可言而所不可
言者亦靡不著辟人投之美食誠食之則旨而思飫也
彼耳食者終無以益饑亦猶之夢中談夢其談愈竒而
夢益弗瘳浸淫而終身饑終身夢也能勿懼乎予慚無
埤子子之鄉二顧丈者於予有對病良劑子歸當先予
得之子且為予諗二丈以堯舜孔子之脉大仁體仁非
在外也又為予諗耿伯子曰仁體愈微則愈大微非在
内也世之恣汪洋者不足言而泥于見大猶未可語微
而它喋喋唯微之語亦或耳食者流予駒隂踰百半猶
[危臬][危臬]焉瀕耳食也子當為予戚之子乃戚予粤署之孤
過矣予之不孤由二三子之不耳食也不然雖終歲促
膝予孤彌甚子自信不忍予孤也當欣欣振策出西粤
門東指九疑道五峯之麓眇若洞庭者什伯于胞臆矣
何戚為
贈總督李蟠峯公晉陟大司寇序
江藩稱人才舊矣繇上世閱今數千百禩凡夫瑰士霞
蒸雲族麟麟炳炳為世魁宿大抵多子墨客卿禮園耆
碩未有擁繡蝥牙纛騰龍豹之略磊炎朔之勛總文武
而憲萬邦者也正統嘉靖間始有羅公樹功薊門毛公
耀武交南其它則寥寥一何其艱也至近代文武兼資
翩焉繼作自克齋李公後爰有自湖吳公二華譚公兩
溪萬公逮今大總督蟠峯李公並峙一時轟嵬逴絶焜
煌宇内又何其盛也蟠峯公筮仕即以經術文學推轂
名流繼乃颺歴楚粤總轄蜀藩祥政膴澤殊操石画聲
實覃中外搢紳語文武才屬大事者屈指必公先皇特
簡以大中丞鎮撫真保控扼北陲公至踰年老上之子
不復敢彎弧南牧而公之名盖幕南矣屬者公既以常
調陟南工侍適兩廣未靖議帥亟甚天子若曰匣豪曹
之鋒閑銅爵之足欲求剸堅致遠非計之得也則又改
公兵侍兼職臺憲仗鉞出鎮刻期平賊不一年間遂進
剿兩廣蠻獞剋復古田邑疆未幾連征東廣潮惠蕩夷
寇窟不可殫紀又未剿殱倭海堧捉生尤夥䟽奏當宁
偉公傑烈恩嘉腆重已又陟公南大司幾鄉之仕二廣
列藩臬者五人咸相謀為報贈因屬直勉之某曩得侍
公見大度長筭負荷弘碩屹然有措天下泰山之志然
又抱冲業簡未嘗為突梯之行炙轂之辯又非若世之
攘臂籍疆埸之利者也其有是成功豈非所謂允文允
武者哉公既竣事即疏陳歸養當宁虞公去遂有是命
意欲公取道拜大夫人請得就養留京地里最邇良便
大夫人樂哉公往哉某因觀古周人之詩既曰文武吉
甫萬邦為憲乃又推本其友曰張仲孝友是吉甫之所
繇憲萬邦者孝為之基而忠成之也某固繇公知古人
矣公行且入承燕喜為龍為光上翊明明矢文四國庶
幾畢公忠貞之志孝德之大是為贈
鶯谷山房藏稿序
洪都大司寇蟠峯李公自韶齒攻文學脩業鶯谷之山
平時撰作若文與詩無論晦顯咸篋山房題曰鶯谷山
房藏稿盖公之述作最富曰藏稿珍所擇也間出眎其
門人藩參龔君君因校刻西粤之署乃公復緘貽以命
不佞而為之序不佞曩嘗趣承大雅習奉教於侍史矣
聞之吾邦之詩派自天稷彭澤上矣不佞少讀彭澤詩
超忽蛻埃壒冲融絶鑱刻意其獨得諸天非人力可勉
企比長知問學稍能涉道之藩復讀其詩至神釋一篇
反覆其意然後知彭澤之達道而子美未悉也其能蜕
埃溘絶鑱刻者有旨哉故人之為言不患不能蜕埃溘
絶鑱刻而患不知道甚哉知道之難得也彭澤之後嗣
其響者在洪郡莫若山谷山谷始嘗踵杜與韓其末則
能刳剔皮毛直詣精髓一不襲其畦徑繹其趣若幽入
絶島饑餐古雪雖未得於道未嘗瀕俗第令歌之不中
金石被之絃管如擊稿然故近世作者多少之乃若近
世作者獨喜追古轍朋相擬效于時洪郡則有熊士選
氏士選詩酷擬杜不敢一失銖寸形模肖矣而以求山
谷之精髓不可幾也然則詩文亦難矣哉矧言道耶公
古詩逼謝近體出入岑劉文則取法漢宋間然皆發諸
肺腸語不屑銖寸之合而音中於金石之會至其澹足
雍容雕琢靡事又庶幾彭澤之沖融故公之言曰苟不
見道曷貴於精公盖蒸然嚮斯道矣公豈與今作者爭
鴈騖行哉公筮仕使滇升菴楊公一見推轂名才宦轍
歴五嶽登遊逮四咸有咏賦唫人口屬者仗鉞南紀壯
猶膚功語具兩廣捷音䟽中若公所謂文武兼資坐操
三不朽者非歟公之本末不佞别有述兹不載
廣東鄉試錄前序
今上生而神靈乘乾統天是為萬歷紀元首禩于時聖
學隆興敬惠重晞文治駿發武節猋横會東粤以地逖
孽芽䧺虺卯滋蛋島鮫宫木樵水維之間訌然贅聚劉
剚我民屢十歲不能下上乃特嚴大吏握鉞平之山魅
海氛詰朝而告清明九真以表暹球夷亶日域星&KR1208;之
種貢艦賈舶來復舊壖無論象犀珠琲沈檀海山之精
繽繽然葳蕤乎函夏天子若曰屬者嶺海用武豈若昔
癉國之君唯方物是騖哉唯其材賢之足楨也而東粤
歲當賓興適應敷求之典迺巡按廣東監察御史張某
振颺百紀鬯宣上德彌篤譽髦士聽欽風咸翔翔容容
興快覩之忱御史乃明典申制合提學副使王某所遴
士二千五百有竒鎻闈試之凡三提調則左布政某右
布政某監試則按察使某僉事某典試同試則以前廵
按御史楊某檄聘教授某某教諭某暨百執事咸精簡
從事御史夙夜嚴屬百司冀獲材賢足楨者以報明聖
而翊文德凡得士登等者七十有五人并錄其文之韙
者上獻闕下某當有言以告茲登等士某惟國家掄才
凖周制士始育學繼舉于鄉升之南宫晉與廷對即周
所稱升司徒司馬告王者是也而今之日固成周再遘
也東粤又昔重譯所繇入之舊鄉也諸士浸聞周之教
乎今夫周教士稱三物曰六德六行六藝夫士既養以
德行而又摩揉之以藝故其庸之足為國楨者此物此
志耳世之副墨洛誦之子亦鮮不聞其說假令今日號
諸士以六德則應者十且一二號以六行則應者四五
號以六藝則應者七八何則教學之失其本匪一日矣
今世教唯藝士自捉髮以藝學且藝非其藝矣矧曰行
又矧曰德故驟而語曰若學務知仁蒸于聖義而極詣
中和無異乎其目相睢盱口相嚄唶而重愳莫當也故
應者希也唯高者止愛護名檢卑者則曰吾取貴富華
當世足矣焉用它此非獨海邦雖畿甸侯綏咸然某請
姑說海為海邦士辟而解之今夫人見江河以為廣矣
見江河之坻凡數十里焉必畫縣邑樹萬家至相競惜
不&KR0034;捐尺寸及觀之海茫沆潤天地其間不知幾千萬
洲島也計一洲一島不知幾千萬里又不知凡幾國都
也而吾赤縣神州適據其中彼以江河一坻成縣邑者
乃吾赤縣神州一銳毳耳曾何足有無繇斯以談士之
爭一藝之竒者辟之爭一坻之縣邑萬家彼皆未以海
觀故也孟子曰觀於海者難為水柳氏曰海者聖人至
道之本所以浩然遊息者也是故學者誠學於聖人之
道則其觀進于海矣視彼一藝亦一銳毳也又何足有
無乃或取貴富華而已者則是執漚生以為已有益微
以幻矣雖然百川學海與學者學聖人之道非躐取其
大也原本先也子不觀海竇於原泉而聖人之道實本
諸心是故心之覺為知覺而生生為仁生而無不通為
聖通而宜為義其極為中和而六行以立六藝以正繇
之而大業以出至不可名言此非外至也而覺且生其
從入之要道也噫斯海說也子東粤士海觀習矣其先
若始興逮余崔二君忠猷文采抑亦涉海之大洲大島
者也而謂能得原本以竟其大用者則有間也明興辨
朝海上有儒作焉亦庶幾哉得原本者也以今校于諸
士之文則皆翩翩忠猷文采之流光亦彷彿乎志其本
矣某獨意今上濬哲訪落敬學將觀其原本皇乎巍乎
攬斯道之大登明蹀三五有日矣東粤士既多海觀豈
不能返其本以進其大而以學弼亮乎聖主永肩成周
之治仰成國禛之矚者與又豈不令重譯以不波告禎
弢長鋋強弩稇載之弗復試將世世稱東粤冠古今極
盛者與斯則大自爾身諸士無愳其莫當也而士之為
見恐終限于銳毳終淪漚生之幻已耳不亦左乎是舉
之先則前所稱握鉞大吏實維提督兩廣都察院右都
御史兼兵部左侍郎殷某暨提督南贑都察院右僉都
御史劉某以逮都督同知總兵張某左參政某右某某
副使某某僉事某某其左參政某僉事某前期以入賀
行都司某某咸有維繫于斯文者也故書
廣西鄉試錄後序
今天子統承丕丕基握符紀元聿新鴻猷濬哲徇齊神
資絶出聖學日蒸彰聞中外寤寐賢雋賓興海宇爰自
畿甸達於侯綏江介嶺海之間甌脱斗辟之内士有章
縫而呫畢者咸忻聖作而快先覩于時廵按御史唐某
監臨廣西試事錄成某以職事宜叙諸末簡某聞之重
華南廵警蹕賁于衡湘聲教達於梧野西粤固古帝之
流化區也秦漢以戈船載闢桂林象郡歴唐彌顯竒人
墨士&KR0616;&KR0616;與桂蠧翠翿文犀馴象竝貢稱珍明興樹藩
設學材賢彙征名卿碩輔勛猷代著下至酋長莫不慕
義趨風解結投弩競列纓緌之林猗其盛哉然某嘗涉
湘浮灕攬結西粤之勝海陽中峙支嶂萬分攅戟列珪
翥鷟翔鴛甗錡柴虒岭嵤閜砢雲譎波詭不可狀陳而
其間二三巍巒赤立乎漢表若偉丈人儒長者高踞俯
視羣子弟蒲伏趨走聽指授之不皇也又若元戎搴旗
連百萬熊羆虎臣驍騎角力之恐後也斯其山川竒勝
雖秦蜀莫之甲也盖蹶然嘆曰西粤材賢之衆多其間
名公卿之勛猷以揆之今日其方權輿而未可津涯者
與何則昆侖之氣鼓行域内自北徂南而西粤固南國
之極壤精華之尤萃也以彼其山川而値精華之萃故
曰今日未可以津涯也曩聞蒞茲土者惟固守簡闊舊
畫多未嘗事事曰吾無攖也已而虺穴木樵魋跣之餘
孽卵育日繁豪噬我民其極至侵疆奪邑戕官剚吏歲
罔虛日襟喉為之鬲塞諸司猶然視曰吾無攖也頃得
節鉞大吏繡斧使臣毅然議征於是古田先復府江繼
通刊除蓊鬱旁鬯日南之遐談者則曰西粤之人事又
何其與天運地靈相恊應也然則西粤材賢駿發而鴻
宣引長而勿替斯又非其時與茲者大比賓興羅蒐卓
犖諸士乘昌運遘盛時而適際聖作之期則三試之所
揮霍有司之所鑑遴谹詞奥義鏗耳溢眥纚纚林林固
足以進叩南宫矣不知其翊運應時仰對聖人求賢之
實詎止斯藝已乎夫士之為藝談儒行則宗聖脩而詆
老佛論治法則尊王道而卑五伯籌國計則上商周而
下管桑非不彰彰著也然一朝布之中外較其行事與
曩所言者若兩人焉何哉則以未達國家求賢之實者
也詩曰濟濟多士維周之楨士胡以克楨哉書曰不惟
逸豫惟以亂民詩又曰百爾君子百辟卿士不解於位
民之攸暨是則國家自養士布列有位冀為國楨非斯
世斯民無為也士自始學至列有位爰楨乃國非斯世
斯民無事也此國家求賢之實亦士之自靖也士既不
知其實而脩之方其學操翰輒私心卜曰吾得繇是飽
刀泉華閭里足矣他吾奚有有晉是者曰吾得繇是樹
名檢階顯融則身名兼之矣他吾奚有又有晉者則又
曰吾得繇是抒猷悃垂後世可也是非無世與民之事
也而其實非也既非其實則士雖日日操翰而宗聖脩
是楮生聖脩也其行有老佛覆詆之者矣雖日日操翰
而陳王道是楮生王道也其政有五伯覆卑之者矣日
日操翰而偉商周是楮生商周也其計有管桑覆下之
者矣夫國家求賢之實若此而士固如彼則世與民將
焉賴國家亦焉用三試士為也是必有古之已飢已溺
一夫引辜者作夫乃可以斡世而膏斯民則士於國家
非獨楨之且龍之矣嗟夫今西粤士欲以翊運應時仰
對聖人求賢之實安知不有若而人者繩繩繼繼贊睿
德而鬯鴻化也某滋望矣故曰今日未可以津涯也
趙浚谷先生文序
自易象以風水語文而文之變備矣彼水至大者莫如
海鄒孟氏嘗以海况聖言海固不易談已其次莫若江
河予嘗浮彭蠡絶淮泗固江河之巨滙也方其微風颺
波紆紆容容涵雲霞之麗抱日月之晶覩者固已盪胷
臆皇耳目矣已而噫氣噴薄&KR1503;雷震霆踶萬馬舞三軍
鬭虬螭而咆熊虎覩者震掉不敢正視頃之則又恬如
寂如放乎無有凡此不出晷刻而其變不可窮詰非獨
彼水與風不得知雖造物者亦不知其然而然也此非
天下之至神其孰與之自鄒孟氏以後其文之盡變有
若此者唯莊荀司馬太史韓蘇數子擅之柳歐以下亦
頗得其七八然予又觀江河下上有三峽龍門其變不
在風而在石彼其石之&KR1005;嵲崱屶與波㫪撞天下希竒
也而莊荀太史數子間極其變亦或有似之然不常有
也何則使天下水咸為三峽龍門則利涉者阻矣故三
峽龍門謂江河間出之竒可也非所以語於文之大凡
也國家自弘正間文章復古學士詞人競尚剞劂往往
語騖嵺崤而音入焦殺其極至襲古人勝語以相矜嚴
此何異獨誇三峽龍門不復知江河風水自然之變亦
少過矣嘉靖間三四君子起而定之若趙平凉之作高
者雄渾頓挫不襲一家而姿態不可繫視數子最為近
予嘗得平凉集未全稍錄其粹予友鄒繼甫故平凉高
第弟子也將梓行之而屬予為序因尚論之如此
萬安倉前周氏族譜序
予聞漢人之語士曰脩之於家壊之於天子之庭嘗竊
怪之以為士果脩也而又奚壊乃不知今之脩於官者
或壊之於家則又何哉今夫君子之語修也以身而其
所以為修者以仁身固一矣而仁尤至一夫惟君子之
仁其身者無弗一也是故當其仁家則民與天地萬物
未始違當其仁民與天地萬物則其家未始置至其異
日釋而返服於家其素所教又未始更端也何則彼其
所以為家國天下者疇非身也亦疇非仁也又惡有修
此而壊彼哉故世之有修而有壊者非所謂修也予少
與萬安周方伯洞巖君共事歐陽先生與聞求仁之學
繼同舉又同朝昕夕通家予不能盡語君之修嘗試觀
之其梱内雍雍子弟翼翼僮僕魚魚如也其愛人無崇
卑衆寡戚䟽屬屬如其當官侃侃憂國恤恤如其然諾
石如辨是與非山如也其道人善規人過又挈予而道
之規之繭繭誾誾如也已而出為郡為藩臬其眎采屬
民庶胥隸盧兒猶其一家其刪難濟變猶治其家艱至
於下上之間辨是與非導善規過猶曩之予導予規者
然君竟以是取憝下上遂致而歸天下士共惜之而君
弗以屑意惟日篤于睦宗輯譜教家飭族將興鄉人而
趨焉君豈不知家國天下之異勢哉盖君之所欲以仁
其身者一也而又奚有兩修兩壊之殊予聞君之先有
游濂溪先生門者為某翁幾世為方伯某翁又幾世而
有君從弟某舉進士令宣城咸以正學聞則周氏之為
世修久矣其譜實自某公創修之至君凡幾修而以序
屬予予以為君之修譜者影也其修諸身者實也君將
俾族之人索影而求其實則必自君之仁身者始由是
而鄉之士與四方之士興焉將亦自君之族彦始然則
君雖隱矣而君之欲為國與天下以達于天地萬物者
今未始减曩也是在斯譜而君之修固亦與斯譜為無
窮也
金陵三勝紀略序
夫覽觀方輿纂圖列勝此博綜者為稽而已而非以為
遊也登躡崇幽抒詞掞藻此遊觀者為適而已而非以
為道也是故君子苟涉乎道則遊非遊矣舂陵古稱山
水之域其大者若九嶷舜陵其次濂溪月巖稱三勝萬
歷改元孟夏予掔二三子從湘源謁濂溪窺月巖濂溪
去州舍許去元公廬不里許泉汩汩從石出相傳元公
濯纓其下月巖又去濂溪舍許巖闢東西雙闕中空洞
透天圍不啻百十丈遊者從西入視之類月下弦東入
為上弦踞中則中天矣予行四方探陟有年未覩有若
斯殊勝者也遂偕二三子留宿嘯歌不能去已而州大
夫出三勝紀略請序予披誦顧二三子曰為此編者其
亦有鄉道之心乎昔者精一之旨發自虞舜曠數千年
闃乎寥寂無欲學聖之旨又發自元公夫無欲精一之
門也學不從無欲而自謂能入道者誣矣誣矣二三子
識之而况舜之藏元公之生咸不越封内山川之靈疑
若有屬今州大夫編次得之是豈為稽與適而已哉不
然自三勝而下澹岩稱稀於天下矣大夫曷為其絀之
也二三子識之于是予與二三子為九嶷之期别大夫
而序以遺之大夫羅某銅仁人其先出予鄉之清江二
三子蔣論曹學參全州人周鳴球羅田人
衡廬精舍藏稿卷九
