衡廬續稿卷一
明胡直撰
賦
悼才賦(少作)
少華曾子侍御華山公冢子也良其鳳林毓羽文毛
絢五色之竒龍穴胎姿駿骨呈三花之迥少綜鉛槧
遂軒藻園騁河漢之雄才峻崑丘之逸氣人固擬其
東沂之詠可以攀轅南豐之撰可以方駕且將登漢
苑而調治安入虞宫而覽皇鳳篤彼忠藎奕其世武
者矣然而羽儀未騫黯焉先折斯可謂凋彼神樹毁
厥懿璞者也悲哉侍御公哭之痛曰天毒吾多才子
也僕欽挹修能遐結幽憤因抽弱素愛造斯賦題曰
悼才非欲以流布遐來聊用以廣公哀膈云爾
槩夫陶化之罔兩兮心耄疑而曷測將衆物之振蕩亦
何殱夫魁哲彌憤悁以鞿絓綿思子之閎則昉少康之
瑤葉蔭伯巫之瓊英衍沂國之神緒遂嬋連於忠貞曰
維子之嚴君冠飛豸而揚鷹奮皇斧以擊奸翊絳虬而
上征誕作配於良胤鴻永路有嘉聲益山抵之搆采滋
江妃之孕爧分精爽於日月授文章於列星谹八殥以
為胸柱四極以為肩雕琬琰而為腸厭瓊華為之面聳
孤韻於秋颷騰逸氣於霄烟鑚老易於三昧鏡丘索於
九淵瑋抽葉於六家邃㭊義於百氏旁搜歷而照璣餘
檢圖而辨緯浩宇宙之竒詭固一臆之所麗譬縣圃之
積琛棼沙棠與璇樹有九日之飛花爛光采於十墜肆
搖翰而飛藻絢凝璧而浮綺朝百賦而鬱伊暮千詩其
猶噎彼談天與炙轂將馳騁而伉儷覽當時之碌碌曾
不足以睥睨衆綰纓之夙髦孰不斂衽乎雄名諒發軫
於澤國邅息轡於上京紫貝闕而玉堂佇矯翼以飛騰
嗟遠期之未從猋戢景其何輕包造化之一軀遂璅絶
于尺墳曩吐舌而談九州儵荒䀛而無聞羅古今之竒
珍誰適為發其真精豈少薇之墮采倘招搖之隕明駭
增城之絳樹豈隨霜而謝榮彼夜光而明月亦孰允其
無瑩洵造物之懜懜妬鸚鵡之逸鳴斯文章之胎孽反
酷以殘其身醜怊悵以侘傺矧惟子之嚴君痛呼天而
繚結氣萎絶而中焚曰皇毒儂之多才兮剽吾庭之蘭
茝彼童烏與蒼舒雖幼眇而惻哀矧佳賓之俶儻遭圜
穹之惽昧精一朝而越裂顔黴黧而耄敗予與子之未
遘獲瑤葩于羣瓌擬並駕於赤鵠胡委翮而先摧豈憤
世之溷穢驂白螭于神丘將桀跖為羨門必回誼之不
修斥巫咸以罪穹斯坱北其誰由覩三合之芒芒洵糾
錯其曷尤於惟子之鴻烈揚芳暉于來胄雖蕙若之委
化終岱霍之伉夀登高岡以長嘯曷袪吾之殷憂
詩
賦得三顧山贈賀郭封君兩峯翁即相奎父
三顧之山乃在雲亭天柱間崴嵬直與斗牛參削出三
峯成卓筆倒畫青霄河漢濕峯頭遙瞰章水江應似莊
生堂㘭溢蒼漭西連嫵姥雲谽谺東吞紫瑤石中有仙
翁芳玉容坐窺鴻寶巢雲松鹿裘何謝晉文舉角巾嘗
墊漢林宗盧生壇古去不返獨有若翁駕白龍若翁翫
世成芻狗富貴何如一杯酒掉頭不肯掛金章天語還
令回白首自昔大山長名材更聞崑丘生瓊玖竒峰孕
賢世莫京詞賦寧為中興傾世業汾陽詎足詫許身直
擬三代英我當與翁結鄰好紫芝曄曄斸雲耕儲皇是
非付國手商山雲物不世情
龍澄原君自黃遷辰沅兵憲兼督學政書至寄賀
名才超拜著神羊節鎮新開近夜郎已有雄文程楚士
還多廟略静蠻疆沅芷澧蘭清棨戟酉山辰水濟舟航
兼資督府他年事先借前籌萬里揚
乞橘
春回乞橘纔題簡老去新栽欲待誰浸擬炎天花馥郁
佇看冰雪葉葳蕤松筠成列堪為侶禽鳥深藏迥不知
剖實他年逢二老彈碁應許笑相隨
書社秋興八首
青社虚堂暑漸輕高秋事事愜幽情覺山爽氣通匡嶽
槎水滄波混太清卷幔忽然聞桂馥罷琴且復啜&KR1052;羹
久知世味成飱蠟損益何須問向平
二
明時豈是棄君平身病原非濟世英僻遠曾無來節使
衰殘早已謝經生晝眠静抱松風韻晨起常占野鳥聲
莫道幽人無一事秋山還自斸雲耕
三
有時散步自高岡颯颯涼颸灑故裳縱意坐遊天地外
忘機身近鷺鷗旁當門魚戲蘆花白遶逕蜂閑菊蕊黃
一望蒹葭零露濕伊人宛在水中央
四
堂外高樓影碧灣晴窗莞爾對南山林間日月東西見
席上星河次第攀釣艇互看來去好樵歌時聽短長閑
白雲黃鶴曾攜賞何似飄飄獨往還(刑曹有白雲樓)
五
病客終朝不掃門軒前紅葉落猶翻束書且學禽中戲
散髮延觀原上村萬頃禾麻圍錦繡千峰華武(玉華武姥俱在)
(望)列兒孫吾鄕莫用鄭鄕擬正笑康成著作繁
六
老不悲秋秪自欣一聲遙鴈却懷人四海交親書並斷
三江耆舊會難頻衡廬已自違佳約吳楚相看作外臣
獨有裘羊長不負濁醪時共道吾真
七
峩眉高挈九穹浮曾共皇人汗漫遊别後幾迴瞻白水
歸來今始得丹丘神超早已齊鵬鷃身隠何辭喚馬牛
最是七天橋上月清光應似社中秋
八
更思岱嶽號天孫長往其如老病繁三觀遙連滄海闊
雙門高擁介丘尊南瞻金簡猶非匹西挹雲臺欲竝鶱
不得一登天下小太虚隨地且槃桓
客有言朱鎮翁見訝無詩寄謝二首
昔遊曾綰大司空唱和翩翩枉上公既老漸諳文字幻
相思猶為道情同赤松應作留侯侶綠野長瞻晉國風
肯信雲將遊象外相期還共訪鴻蒙
二
秋水澄江鴈欲聞秋風巗桂正初芬登高著屐懷安石
掃素籠鵝羨右軍疎慵豈合勞青眼持贈那能寄白雲
最是沈園饒樂事芭蕉應不費彈文
中秋同王未菴周貞夫王執之訪陳蒙山翠峯别
業是暮王塘南劉述亭同集翫月山巔和周生韻
翠峯一名集仙臺
元龍結搆傍仙臺翠滿羣峯挹斗台佳節正同泉石賞
高朋還趁鴈鴻來風傳巗桂千林馥月抱江光百里迴
庾亮登臨何足擬應知人世有蓬萊
送羅田周貞夫兼訊黃梅瞿睿夫時睿夫方有詿
誤事
命駕遙憐千里情才名三楚舊諸生賦成豈肯干揚意
書出誰知擬論衡廬嶽去看天際遠鄱湖秋見鏡中行
已瞻雙劒連牛斗何慮人間事不平
九日登覺山再别貞夫
詞客聊停抱膝吟佳晨臨眺且開襟菊邊對酒何辭醉
江上狂歌不自禁轉見兩丸催白髮安能五臓化黃金
古來離合原無定明月唯期千里心
訪潁泉年兄園居以宿有耦耕之約故末聯云然
久知物外起田園報客花間鳥並喧小憩亭臺穿竹塢
散行山谷出江村隠居亦幸同鄕井宿世應知是弟昆
欲向耦耕尋舊約春來還許叩桃源
衡廬續稿卷一
