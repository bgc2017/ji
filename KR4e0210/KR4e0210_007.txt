衡廬精舍藏稿卷七
明胡直撰
五言排律
秋日自海智寺歸家即事
高朋江寺合浹月始歸来老屋唯餘壁頽垣已作臺案
書封積葉階水露新苔荒圃蒿萊遍柴門犬豕開餘橙
霜後摘稀菜雨中裁乞菊纔題簡嘗茶一引杯自今幽
事愜秋色共悠哉
送李行人使琉球十韻
漢節層霄下周官絶國通金書頒玉篋麟錦錫龍宫到
海天為幛乘潮夜易曈吹鐃行碧落旌旆掛長虹兵謝
陳稜武辭看陸賈雄鮫綃原入貢楛矢不求供天地同
垂曜華夷並祝嵩少年臨異域别緒共飛蓬自是黿鼉
國偏知造化功歸期麟閣畫名姓冠諸公
送樵員外請告還蜀
慢世緣多病為郎故守玄題書天竟許解纜雁先傳醉
别燕山月思悲蜀國絃猿啼巫峽路楓落錦江船臛芋
宜湔上誅茅記壘邊何心榮負弩詎說叩垂簾縱薄凌
雲賦還来頌得賢
萬通政承詔歸省十一韻
澤國標英譽天官振藻詞初參鴛鷺侣已踐鳳凰池錯
落連牛寳驃騰歴瑰竒含香三署首題柱九重知寵錫
非常數雄飛自異資恭承丹鳳詔遠慰白雲思酒倩麻
姑釀桃憐王母持遙知花漫爛應照舞逡迤康伯親能
訓黃香孝可移征麾出紫甸祖席怨青驪佇挹黃花露
台階見羽儀
同姜廷善鄒繼甫王少潛胡祁禮遊西山宿碧雲
香山二寺别後追作三十三韻
化嶺連西極香山翊上京三關增險阨九塞倚崢嶸脈
度崑崙邇襟開遼海横飛神先鳥去挈侣遡泉行花密
紅中騎蘿深綠外軿妙高凌帝釋巨麗眇仙瀛八水開
功德三車邁路程龍宫日月迥鷲苑殿堂閎亭俯多羅
樹垣圍善見城硨磲分陛級瓔珞掛簷楹睥睨黃金屑
罘罳赤玉瑛法輪迴象寳梵鐸震鯨聲鹿子游相亞獅
王吼欲轟谷虛松韻遠園敞竹林瑩先帝留黃幄今皇
駐綵旌龍神爭護蹕天女下彈筝蓄德兼三昩觀風覽
八紘詎異遊姑射應同問廣成慈雲浮濊潤慧日鎮常
明自匪天遊豫那覘世太平賡歌前達蹟清賞此時情
均有林中好曾無身外攖覺花悅淨性忍草愜幽貞古
刹登雞足高僧得馬鳴勝招青雀鳥法度白猿精盛夏
炎無暑中霄月正晴漱流不記處選洞更忘名靜窟同
忉利寒崖過國清眼空南膳部身倚西長庚吾道原無
外空門藉有醒天機自喪我真寂本無生回首塵寰客
何心火宅爭相攜歸省闥還為語朝英
中秋夜鄔使君邀登廣視堂後山翫月同舒少參
管都閫
佳節秋臨半英寮夜卜歡官堂登石壁客席挂林端皓
月依人至中天任意看豈期法署窈坐攬衆山寬江漢
浮杯杓軒裳集鳳鸞三星盞底出萬井膝邊攅香遞淮
山桂情傾楚澤蘭醉題鸚鵡賦倒著鶡雞冠爽氣占元
化清輝接廣寒露團光几案葉落間盤餐北海尊猶滿
南樓興未闌那能羈世網耐可棄微官佳賞應難繼令
人憶考槃
五言絶句
同羅日表下第歸至寳應日表議别舟先行敘别
江岸酒樓
花院移舟近筑歌落盞遲談深征袖濕非是怨當時
王昭君五首(有序)
自石季倫以後詠昭君者多矣唐宋人獨取白樂天
二絶句以其語有眷國懷土之忱讀之良然最後讀
郭代公詩乃知樂天有所祖郭詩云容顔日憔悴有
甚畫圖時又云始知君惠重更遣畫蛾眉斯其藹然
忠愛形言表矣今古蓋絶唱云友人歐陽曰守示余
和白之作余因尾作五章非將以追步逸響聊亦各
宣其所覩焉耳
冰雪凋蟬鬢風沙涴綺裳愁容無復理不為學新粧
二
淚作冰霜結愁添塞草翻斷腸那假寐有寐是歸魂
三
自向金微去幾度閱黃河妾心將妾淚點點逐東波
四
願作隨陽鳥秋風一度翔無恩承漢寵祇憶見君王
五
傳聞漢帝怒遣將靖邊氛安得從俘虜南隨霍冠軍
嘲夢四絶
儂别伊人去若個是相逢伊人别儂去若個道是儂
二
決絶復決絶不決當奈何愁令心血損望使鬢毛皤
三
夢有浮生相浮生即夢同浮生無用憶遮莫憶夢中
四
舊夢在何處新夢續相從舊空那可續新續總成空
卧雪東林寺延望天池感賦五絶
宿世天池客雲深世絶尋東舍匡仙館西家董奉林
二
一落何遲迴飈輪久莫馭悵望山頭雲徘徊山下路
三
層冰疊崔嵬凌凌不可度仙人代移文塵鞅吾當悟
四
寤寐香爐峯偃蹇東林寺朝飲虎溪水還共天池味
五
允矣當稅駕誅草傍巖竇入虎不亂羣巢鳥探其鷇
度鑚天坡感懷四絶(有序)
自桃花舖連陟峻嶺四十里至望州舖約十五里至
蛇到退又上十五里至鬼見愁總之平地至此近六
十里峻若登天行者未能不損神也甫下山僅十里
上鑚天坡險如前然自古感詠者希豈其險絶不經
人行者耶
蛇鬼悲還怖梯天獨有人豈因徇斗禄臨危試此身
二
六合同一色二儀混莫分何處瞻親舍茫茫盡白雲
三
轅端凌太白馬首控青霄雅懷鸞鶴侣疑此得相邀
四
飛鳶看欲跕愁猿怯更唫前峯影天半那隔故園心
白沙驛三絶
雲封疑絶逕崖瀑似懸河回望經行處千峯攅若戈
二
峭壁前相識層巒後復盤坡陀開一掌古驛挂飛湍
三
披席雲同卧盤餐霧共傾等是烟霞境清夢繞南衡
午日白沙驛阻漲感懷二首
佳節深山度禽聲破寂寥坐愛溪蒲綠那須漬酒瓢
二
柳暗滄洲路山迴螺浦津羣兒環白髮應憶遠遊人
(予舍地名滄洲繞洲水名螺溪)
七言絶句
庚戌之秋敵逼都城聞鴈有感二首
鴻鴈翩翩向海邊来從北薊自燕然有無天上催飛將
曾否山前縛左賢
二
我家匡山雲霞廬計程明日過山居倉皇顧影遙懷侣
不次聞聲未勒書
贈從妺壻張可大歸泰和二首
髫齡獵藝擬飛纓紫鋏青貂謁帝京寳馬天邊来共羨
春官門下振芳聲
二
南歸正逐鴈南翔暫度金陵返豫章即看孤帆匡嶽遠
白雲遙指更迴腸
題松贈李明府二絶
翠巘臨流矗鏡中萬松倒挂碧巃嵸主人衣白辭山出
應采龍形獻帝宫
二
虬飛夭矯樛枝勁蓋轉扶疎曲榦連但識棟嶐能柱國
詎知霜雪幾經年
題况膳部扇景二絶
平湖如練浸寒山耐可乘槎碧漢間幾載釣鼇今已就
絲綸那用羨漁竿
二
舟迴林麓行猶繫月出湖心碎却圓佳景當年遊不極
更勞飛夢到江天
桃源行四首
斷隴横岡蒼霧屯停驂為問古桃源共言夜半傳飛檄
正是當時花竹村
二
腐草樛枝架短橧傍床翁姥鬢鬙鬙笯雞甕粟輸租罄
縱到漁郎莫款承
三
秦代衣冠何處誇蹊桃猶發晉時花若論今日衣完肘
唯有桃川道士家
四
饑媪扶藜訴乞憐石壕悍吏索丁錢撞開籬落聲如豹
道是官家入覲年
過桃源洞再賦二首
桃川道士路焚香指點秦人古洞傍引入高巖泉灑灑
倒看石壑駕飛梁
二
北極宫前山似刀蘇黃渡口挂飛濤峯攅壁絶深難到
應有秦人别種桃
蒲圻道上搴帷忽覩疊嶂連霄酷類敝廬前山感
憶仲弟
共在天南水一鄉相看渺渺隔天長搴帷忽見青冥嶂
指點還思喚二郎
聞鴈憶兩舍弟
翩翩好作一行飛孤影憐余鬢欲稀每憶高堂春酒熟
夢中齊著老萊衣
過澧懷屈大夫
道可受兮不可傳虛以待之無為先江潭若肯從漁父
芳芷幽蘭應自妍
同蔡士備衝雨尋藥山古刹敘别二絶
松韻還同說偈時峯頭誰度笑聲遲我来不乞山僧法
莫擬重經李習之
二
官程苦被白雲牽載酒尋山敞别筵風雨莫憐分手地
衡廬已締住山緣
觀漲懷歐陽文朝
自憐濟世本非才鞅掌長依楚水隈春到故園新漲滿
昔時蘭槳共誰回
䕫府官舍夢王尚涵三首
故人天上跨龍媒旅夜翩然入夢来萬里愁聞䕫子國
憐君遙度白鹽堆
二
少小交親白髮催每從南國望金臺故人不厭關山隔
清夢還期夜夜来
三
十二巫峯合沓新為雲為雨竟誰真青春卧穏啼猿夜
不夢陽臺夢故人
聽鶯懷鄒繼甫二絶
鶯聲日日滿幽林宛轉長唫復短唫不見昔時同聽客
啼鶯空作昔時音
二
旭日高槐啼欲斷午風深竹弄還長莫言絶域如天外
猶有鶯聲似省廊
度鐵索橋
索橋宛似鵲填河詰曉凌風躡屩過始信當年蹈水客
只憑忠信出洪波
七天橋
七天漭沆接虚無六合渾淪見一吾度後已知吾喪我
不須象罔索玄珠
天仙橋
乘風飛度萬重雲親受皇人赤玉文為謝慇懃天上侣
先天已向語前聞
山頂晚霽
八萬山河一掌寬四天應合作迴闌獨憐到此誰為耦
坐共羲和倚日看
下至梅子坡大雨
非烟非霧爛銀光變作屯雲雨欲狂八部仙龍来頃刻
共留汗漫九天翔
蒙山丈從武陽驛放舟見憶春日同遊奉答二首
平羌江上放孤舟想見峨眉影素秋正是謫仙吟自好
那因相伴下渝洲
二
春日曾同聽棹謳青楊白舫共夷猶秋来依舊峨眉月
獨羨綸巾照白鷗
乙亥春日效長慶心身問答三首
心問身
心問身云何宴然春晨啼鳥尚高眠饒君安逸君知否
不遂公車已一年
身答心
身答心云君莫誇君今住處我為家知君鈍拙家常累
不遣家安總是差
心復答身
憐君傀儡不能收專為抽牽豈自由多少抽人隨線斷
誰從未斷共君休
衡廬精舍藏稿卷七
