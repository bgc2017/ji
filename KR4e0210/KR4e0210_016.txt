衡廬精舍藏稿卷十六
明胡直撰
解
仁解四首贈同門劉仁山使君
仁自孔門發之先儒曰仁至難言諒哉或言公或言覺
或言博愛先儒咸病之輒擬曰無私當理雖然亦辭費
矣愚以為不若孔孟之訓之明且切也孔子曰仁者人
也人生之謂也孟子曰仁人心也心覺之謂也唯覺則
無弗生弗覺則弗生是故仁者以天地萬物為一體覺
而生也手足痿痺謂之不仁弗覺而弗生也大哉覺乎
上下四方之宇往古來今之宙備矣矧曰天下國家又
矧曰一身覺無弗公且愛無弗能當於理然而覺其近
矣乎雖然非溺妙與用㒺之謂也
予嘗讀詩至無競維人曰此夫子語仁之旨也有覺德
行曰此孟子語仁之旨也大哉斯人之覺自一身至家
國天下宇宙無弗覺則無弗生是故堯典曰克明俊德
以親九族九族既睦平章百姓百姓昭明協和萬邦又
曰地平天成曰鳥獸魚鼈咸若吁亦至矣而後儒猶推
之曰聖人為天地立心生民立命往聖繼絶學萬世開
太平斯非溢言也必至是而仁之功始備曰若是乎其
生且愛也而舜孔又有四凶之戮兩觀之誅何哉曰不
聞人之身有贅疣癰痔刀鍼弗為貸豈故弗愛哉彼以
全吾愛者大也夫人見刀鍼之施於其體未有不怵然
悲者也然而舜孔於四凶兩觀亦猶刀鍼之施於其體
者也舜孔豈疾其生且樂其死哉必有怵然生悲憮然
自反者矣故曰好生之德洽於民心而曾子亦曰如得
其情則哀矜而勿喜此又非過計也必至是而仁之用
始全夫仁之功備而用全此吾聖門盡性之學所以異
二氏也是故必知仁又知盡乃可曰吾孔氏之徒也
曰仁之難成也久矣門人記夫子亦以仁為罕言而子
獨望之乎人人者子不傷易哉曰夫子未嘗罕言仁也
而門人記云者誤也亦陋也夫子之門高等則顔淵仲
弓其下乃及樊遲司馬牛然而莫不以仁問者誠以夫
子之門非仁弗學也不聞夫子曰民之於仁甚於水火
曰君子去仁惡乎成名曰苟志於仁無惡也向使罕言
仁則夫子固絶人之水火且弗以君子望斯人而預待
之惡矣夫子已立立人已達達人之心果若是與夫子
教弟子猶曰親仁而曾子語文會曰輔仁乃謂夫子罕
言云者誠誤也陋也且夫子既曰仁者人也以若所言
將使斯人弗之人可歟夫子曰為仁由已當仁不讓於
師又曰我欲仁斯仁至矣夫子不尤易言哉曰然則何
以入曰獨知其覺之門乎是故大學中庸咸以譜仁也
必自慎獨始
俗學患不知本近世語學亦騖乎本矣然而精者溺妙
粗者用㒺一以為見體一以為達用以證之孔子之學
非也孔子之學合内外通物我貫體用本末而一之則
仁是也是故溺妙則遺物遺物未有不窒已者程子所
言自私者之流病也用㒺則迷已迷已未有不妨物者
也程子所言用智者之流病也二者仁乎哉學不出仁
而曰自孔氏斯左轅矣
頌
衡嶽頌(有序)
夫天下語功德之大者唯水而水莫不繇衆山出江啟
岷崍河發崑崙而淮濟竇於桐柏胎簪此人之與某所
共諳也至謂之天油然作雲沛然下雨某獨驗之不然
某嘗登叢山視奥洞始出寸雲旋布尋丈蒸蒸纚纚接
乎漢表土人指曰此雲升則雨沛矣已而果雨又占雨
者覩山岫則謂天作非也是故山之功德匪獨江河之
出而雲雨實所從來矣古今名山東南若太和匡廬台
宕浮武西北終南太白岷峨王屋清凉崆峒功德非不
茂厚然奇詭窈麗寒閟嶔岑僅雄于一方且獨為神怪
飛仙苾芻闍梨五比丘古先生之徒所窟據孰有如五
嶽之廣大中正高妙不測繼天地而獨盛者也是故山
之功德五嶽不可及已他四嶽某未歴某所知者衡嶽
方其臨華蓋陟芙蓉視萬山眇然以為極矣然求觀所
謂祝融峰者則未之覩及躋祝融又夷若岡阜非有奇
詭窈麗寒閟嶔岑之異稽其遊其上則聖帝明王之所
登禋也其下則牧夫竪子之所習游也而亦仙釋之徒
之所閒居也某然後知至高者至隱而不為暴至妙者
至夷而不為夐是故嶽之功德所為獨盛而唯古聖人
為類之昔孟夫子以登泰山擬時中之聖者不謂此與
某自弱冠慕吾師念菴先生高行然少負不羈欲摳衣
未敢也既壯不自己始謁而學焉當其時竊窺先生雖
綜志聖功猶以二氏之門或有禆焉所謂假旁蹊以適
周行不能無也及某出而仕十年餘矣就正四方名儒
碩士參錯輿論以求中庸乃疑今世之學與二氏近者
十六七焉與堯舜孔子近者十二三焉然心知疑而未
知辨也既歸聞先生謦欬而覩諸行事藹乎達人倫日
用之懿廓乎絶意必固我之私而醇然當天道人心之
正某固嘆曰先生之學斯其為堯舜之執中孔子之不
踰矩而某之觀之也猶夫舍羣山之卓絶窈麗寒閟嶔
岑之異而幸覽夫衡嶽之廣大中正高妙不測繼天地
而尤盛者也已而先生欲進某而教之也則俯焉若鞠
嬰孩而不以已主若食貧子而復誘以生道俾某則縻
其虚而㤀其高狎其大而迷其妙久乃茫焉自失然後
知先生之學不復如向之可以窺識蓋亦猶祝融之不
可以仰而覩也今年之冬先生壽届六袠為弟子者有
請席執爵跪而祝頌之禮某縻于官遠在蜀藩莫能躬
致竊覽古人之事尊親其祝頌以山川為極是以詩人
擬之岡陵孔子稱為樂山蓋良有意焉今某無遠見所
瞻止衡嶽而已而况有取類乎聖人之實者也于是作
衡嶽頌托同門友王有訓歐陽文朝介小子順申斯語
跪進先生之廡下而祝頌其百一焉某恂知纖埃不足
以加喬嶽然不容寢也其辭曰
業業衡嶽蔭牛奠軫蟠根楚甸胎孕吳閩百粤支裔六
詔雲仍廬阜太和為隷為氓台宕浮武羣從畸零汗流
兩海沫噴洞庭交黎南貫泰岱東賓濊仁博德弘逖無
垠猗維先生克成克京不出庭戶包括羣情幸甚至哉
配千億齡
顯顯衡嶽炎德孔明神靈恢張不為妖憑聖帝斯狩明
王克禋金簡兆功元圭告成天維載填地軸以寧挈掔
日月嘘噏霧雲名賢棲跡釋仙間臻神靈托宅兕貙亦
馴芬桂表陽醴泉溜隂法天無私傚地維平猗維先生
是則是程中正明夷可久以貞幸甚至哉萬壽作朋
於衡嶽兮廣遠中正醜欽其尊孰測其峻躋躡芙蓉幾
千萬仞仰觀祝融曷見巔頂斗星錯之雲霞翳隱匪雲
霞之翳峻不可睨以覲于兹有明覿觀上聖至高不暴
至妙不夐不矜為禹舍已為舜猗維先生作配孔殷帝
實度之貊其德音氣培溟涬德裨崑崙先天弗老後天
長存
三君修元公廟頌
方予尋元公羅田舊址屬州大夫羅君某祠之退伏念
今肉食君子繽繽多便文自營有能覈簿牒嚴期約不
窳事者十不一二矣有能急隱瘼剔蠧羨不窳民者百
不一二矣有能崇學術篤風教不窳士者千不一二矣
予雖云然疇克如予指乃不知州人夫果遂營廟宇一
區既行覲永郡理官崔君來攝慨焉作新會領巡撫趙
公檄乃復大搆語具予所撰家廟碑中二君又買近田
若干畆畀公冡孫博士君某世守供祀崔君又刻公集
郡齋中皆出予畫外先是永明邑令何君念永明去道
州故里最邇已請廢寺崇搆仰濂書院配用二程先生
存國故以興邦人意勤勤著矣趙公已自為文載碑故
不詳言趙公又檄何君更脩道州城内廟亦大壯固咸
有别述要此三君者非篤意風教有味乎元公學術者
其烏能成哉世求之千不一二而環百里中遽有其三
可不謂幸事快覩哉博士君某以書抵予曰崔君名某
字某太平人羅君名某字某家銅仁其先清江人何君
名某字某簡州人三君于風教固殷其不窳事與民莫
不稱良云予既謝病治農不與聞激揚乃為作頌頌曰
道國甫甫春陵顒顒月巖濂水羅田之宫五星奠鎮左
豸右龍綰結九嶷羽翼祝融是曰嶽降篤生元公逖遡
精一近嗣中庸炳幾握要無欲為功施之公溥中實明
通至理内溢奚必外窮三綱九法以叙以從既殊寂滅
亦異元同闢天開地如夜斯曈啓程夫子如日斯中公
騭帝右故里攸空後幾百禩化為荆蓬狐豕&KR2017;&KR2017;麀鹿
攸䕺肉食者鄙疇哉是崇顯顯三君視焉惕衷趙公既
唱三君同風五峰之柏三浯之松是斷是度是作是封
荒忽薈蔚會朝穹窿枚枚寢廟神罔時恫煌煌講堂趨
者雍容春祀秋嘗子孫樅樅士者之來乃繹乃宗斯文
之起繇繫繇隆匪自三君疇哉是功外無窳政内為道
忡倬倬礧礧頌辭匪豐
贊
拙贊
有用亦既也無用亦既也有成亦徂也無成亦徂也任
無用以為用守無成以為成則拙之功不菲矣故君子
安拙
四公贊
范文正公仲淹
范文正公卜一宅基堪輿家稱最勝當屢出公卿公
曰令吾一家世為公卿不如令一郡為之遂捐宅基
為郡學今蘇州府學是也
贊曰人心最私私在孫謀雖有時賢懷千歲憂不營蓋
藏必營宅丘矧言世卿有如攜取苟得以道孰為之去
矯矯希文不取而與視郡人士猶已曾玄堯舜遐矣異
世同詮瑋哉斯人絶利一源
韓魏公琦
公守相臺日方祀宣尼齋宿省中夜半有偷兒入室
挺刃求濟公曰儿上器可直千百金以與汝偷兒曰
願得公首公即引頸偷兒稽顙曰以公德量故來相
試几上之物已荷公賜願勿泄也公終不以語人後
偷兒以他事坐法當死備言其事曰慮吾死後使韓
公盛德不傳也
贊曰死生大矣自古記之恢恢魏國視死如嬉既嘗刺
客復試偷兒彼偷者子知公彌稔屬公不言公竟為隠
公而隱之豈曰予訒如巨海漚靡有端倪如太虚雲靡
蹤可期吾儕淺夫語公汗頤
張忠定公詠
張忠定公知益州時王均李順作亂官屬多不挈家
以行又憚公嚴莫敢蓄侍婢公不欲絶人情遂自買
一婢侍巾櫛自此官屬稍稍置姬侍公還闕呼婢父
母出貲嫁之仍處女也
贊曰男女大慾慾炎性憒伊其憒矣百惡攸萃自匪至
人涉境彌潰乃惟柳下抱婦無嫌千春竒躅誰與比肩
曷如忠定處室彌年若金在冶若蓮在泥不虧不點真
性固而予衰學道舍兹疇師
王文正公旦
王文正公生平聞謗輒引咎未嘗致辨公嘗薦寇萊
公為相數稱其長而寇多短公上為言之公曰臣在
相位久闕失多凖對無隱益見其忠直此固臣重凖
也上由是益賢公又一日上示公詩公袖歸謂同列
曰上詩有一誤字俟奏改王欽若遽密奏之翼日上
怒公不奏公惟引咎樞密馬知節具以實對上始顧
公笑
贊曰人悅榮名競徇以死孰識無名乃人之始猶跡履
出而跡豈履聖賢名教匪名斯棄樹名表實以率邇遐
實苟無窳名奚損加古有至人非之無悶王公休休識
度彌近雖曰未學天資可聖
外祖周處士樵翁先生像贊
某孩時覩予外祖樵翁先生形修器偉俞俞焉而色康
今再拜遺像宛然夙昔屹立具觀百夫之望也蓋先生
長於盛時不耳末季之事故不彫其渾龐産於名族不
蹈猥瑣之行故不隳其典常某又幸今老母八袠烈節
毅氣有丈夫風知予外祖所樹者貞剛而所遺者永長
矧厥子若孫振振蟄蟄益足彰矣
處士張仁夫君像贊
昔之君子意不得管樞握衡則思為國醫以活乎人豈
不以澤有大小而為仁則近唯張處士究農軒之玄機
研越人之秘髄志與物以偕春心超世而獨炯貌亭亭
兮孤鶴度汪汪兮千頃臨槎水兮酌清泠咏橘頌兮壽
且寧中流一瓠享以千金計君所活曷止百身衆合而
稱之仁夫如其仁如其仁
贈評事王矢齋先生像贊
偉貞姿而修髯兮紛既有乎内媺韶紉蘭以蹈繩兮長
佩椒而崇祉雖侘傺而顑頷兮覩機利而懷恥既侃侃
而不刓方兮洵機發之如矢抑恫恫而粥粥兮豈悻直
之為使苟豪曹之出割兮豈切玉之足擬乃稱力以澤
物兮胡訝其不為江河而為沚瞻者則曰瑩然若玉寄
孚尹於貞璞故昌其後昆鏘珩而鳴璜矯然若鴻謝繒
繳於雲漢故大其門閭起鷟而騰凰燕山五桂河汾三
樹猶未足以儗其芳彼欽丰儀而稽德履兮盍締誦乎
天章卬再拜而仰止兮慨疇昔以佪翔
王母劉孺人像贊
顯顯孺人閨箴孔明樸不喜飾勤且克貞蹀孟操臼追
桓汲罌翼彼夫子抱義亨屯迺毓靈雛仲也竒珍爰慕
善養何謝尹焞母曰汝學佇為國楨室融和氣族溢賢
聲終溫且惠滲漉姻隣僉言壼德後必有興髦猶翼翼
百世儀刑
介齋蕭先生像贊
奕乎冠纓之胄蔚乎黌序之英六翮脩而南溟未徙三
花備而千里靡征迺藏輝而匿耀爰遺世以葆真夷猶
兮禄岡之巔扣革兮螺水之濱人咸知景介石之君子
蒹葭之伊人而不知其外嶔岑而莫犯中履坦而平平
於戲有頎其軀如松如筠有腴其色如璧如金稽其事
孀母小心翼翼兼備乎鼎養教子嗣義方廩廩式抱乎
席珍允哉其不詭於儒紳嗟翁已矣偉兹儀刑
蕭母嚴孺人像贊
贊曰詩歌淑慎易著安貞維母斯迪名閥徽音孝敬溢
乎梱棫溫惠孚乎宗姻相彼夫子鷄鳴之義尤篤式穀
爾嗣熊丸之風有徵婦則母儀已秩秩乎可程矣乃若
造家同拮据之艱履儉佩絺綌之箴不僣不差有脊有
倫是雖丹青莫為之狀予靡得而詳舉云
衡廬精舍藏稿卷十六
