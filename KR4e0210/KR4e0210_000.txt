衡廬精舍藏稿原序
先生之所謂策府也阿平無險四徹中繩寡草木而無
鳥獸悉其所制作可掩古可昭来者舉而藏焉荆揚之
間語無險而中繩者孰逾衡廬蓋神禹經之矣尚書惟
揚州彭蠡既豬惟荆州荆及衡陽山海經載南海之内
有衡山有三天子之都一名天子鄣即廬山也而禹各
有藏衡之藏在岣嶁雲密嶽麓凡七十七字廬之藏在
紫霄石室中百餘字不可辨堇識所謂洪荒漾余乃攆
是已廬陵凑二山中北距廬東距衡俱不能千里予師胡
正甫先生生於其間自號廬山名其居曰衡廬精舍先
生少讀古人書長學於歐陽文莊羅文恭二公契餘姚
之旨以上窺孔孟之際所著書若干卷其宗鄒魯其文
洪範國雅其詩賦建安大歷脩胸中之誠以攄之書棄
知棄意以明道而略物閎而盧牟六合斂而綜攝一貫
鉅而敷陳皇王纖而箴縷醫筮靡不蹠其元閫協厥六
經子章自少從先生游得而卒業焉間請付之剞劂先
生曰非吾志也吾名吾書曰藏之衡廬耳子章曰有藏
則有副以俟後世聖人君子乃謀之二三子而刻之嗟
乎衡廬之藏兆自神禹文不盡解大都紀決排敘疆理
至其見知堯舜為萬世文命之祖說在人心惟危道心
惟微精一執中數語予觀先生所藏不禹之績而禹之
心其教子章曰聖學始於仁而要在無欲語學至於無
至矣克伐怨欲不行不得為仁有所恐懼憂患忿懥好
樂則心不在有所未無不行未盡無而何以名仁孟子
論養心在寡欲養浩然之氣在無害故曰無適無莫君
子也無意無必無固無我聖人也無聲無臭天也至於
無則道心微而中執是乃所謂仁是先生藏稿之大都
也楚周元公論聖學以一為要而直以無欲當一先生
之教恍若券合而說者謂元公産於衡止於廬先生宅
於廬締於衡其跡亦若片合豈二山之靈兆於禹嬰薄
於元公而凝翕於先生耶嗟乎禹之學以柏翳光元公
之學以洛陽衍今所為先生柏翳洛陽者屬之誰乎子
章不敏敬告吾黨諸君子相與共淬礪焉
衡廬精舍藏稿目錄别集類五(明)
卷一
賦
卷二
古樂府
卷三
五言古詩
卷四
七言古詩
卷五
五言律詩
卷六
七言律詩
卷七
五言排律
五言絶句
七言絶句
卷八
序
卷九
序
卷十
序
卷十一
記
卷十二
記
卷十三
辯
卷十四
論
卷十五
議
說
卷十六
解
頌
贊
卷十七
策
卷十八
題跋
卷十九
書
卷二十
書
疏
卷二十一
碑
祭文
卷二十二
傳
墓表
卷二十三
行狀
卷二十四
行狀
卷二十五
墓誌銘
卷二十六
墓誌銘
卷二十七
雜著
卷二十八
雜著
卷二十九
雜著
卷三十
雜著
衡廬精舍續稿目錄
卷一
賦
詩
卷二
序
卷三
記
卷四
書
卷五
頌
贊
跋
卷六
行狀
卷七
祭文
卷八
墓誌銘
卷九
墓誌銘
卷十
墓表
壽藏志
卷十一
傳
臣等謹案衡廬精舍藏稿三十卷續稿十一
卷明胡直撰直有胡子衡齊已著錄泰和人
嘉靖丙辰進士官至福建按察使是集為其
門人郭子章所刻凡賦一卷樂府一卷古近
體詩五卷文十九卷雜著四卷又續集詩賦
一卷文十卷不知何人所編卷首悼才賦下
注少作二字殆其後人取初集簡汰之餘與
其晚年未刻之作裒為一帙也直家泰和東
距衡山不千里北距廬山亦不千里故取二
山之名名其書室因以名集直初從歐陽德
游又從羅洪先游其學一以姚江為宗故所
作胡子衡齊八卷大抵闡明心學然明儒學
案稱其少駘宕好攻古文詞年二十六始講
學故其文章頗雅健有格無抄撮語錄之習
又其宗旨謂釋氏主於出世故其學止於明
心明心則雖照乎天地萬物而終歸於無有
儒者主於經世故其學在於盡心盡心則能
察乎天地而常處之有故其文章亦頗篤實
近理未至王學末流之誕放至於雜著諸篇
如設罿獵人之類詆訶薄俗未免少傷忠厚
考直初見歐陽德時德病其疾惡太嚴一切
憤憤不平是已先失仁體殆亦其夙見未融
故嬉笑怒罵不覺言之過歟乾隆四十五年
十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
