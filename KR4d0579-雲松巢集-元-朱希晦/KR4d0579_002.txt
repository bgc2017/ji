雲松巢集卷二
明朱希晦撰
七言律詩(五十四首)
大龍湫(即能仁寺大瀑布)
入眼千峯翠作堆喜尋龍鴈窟中來半崕有日飛晴雪
一壑無雲吼怒雷駐錫已知尊者意揮毫空想謫仙才
忘歸亭下忘歸客手弄潺湲坐碧苔(忘歸亭在瀑布下)
送王田著作歸赤城
江海飄飄萬里身醉遊隨處樂天真地無王氣非佳地
人有方瞳是異人可恨龍盤遺建業誰憐魚腹葬靈均
明朝杯酒還相别愁送驪駒又送春
夏日書懷
滄江無處不風波欲理扁舟可奈何白髮生涯人已老
綠隂時節雨偏多杯傾鸚鵡同誰醉劍拂蛟龍強自歌
蓋世功名非我事終期結屋卧雲蘿
和習之鄭先生韻
愧我才疎齒俊髦也知文物勝弓刀松邊展卷白日静
柳下繫舟春水高自昔襟期同鄭老當今藻鑑失山濤
憑誰說與觀風使要活疲民去吏饕
感懷
自嘆頽然一老翁十年奔走髩飛蓬中原虎鬭干戈滿
四海人憂杼軸空葛亮平生恢復計汾陽材略中興功
何當遠望舂陵郭佳氣朝來正鬱葱
排悶簡王同善囦上人
流光過眼已侵尋富貴何須滿塢金人世自生今日事
朋交不改向時心管寧老去常烏帽元亮歸來只素琴
記取歲寒同雅操長松青映栢森森
秋興
月明何處亂啼烏坐久徒憐永夜徂千里關山雙雪髩
百年城郭半烟蕪穆生謝病先辭楚張翰知機遠憶吳
衰晚不如歸隱好故山隨處且樵蘇
寄周廷石
門外曾無長者車一身奔走豈安居誰憐杜老長為客
我怪洪喬不寄書烟色春歸楊柳底雨香紅入杏花初
溪山咫尺風塵隔却憶人情會面疎
有所思
虚聞將帥擁彤戈勇銳誰如馬伏波幾處烽烟連夜急
四郊風雨向秋多最憐絶漢歌長鵠却怪長安饜紫駞
俛仰乾坤增感慨悠悠身世定如何
有感
城東向晚進風凉思酒無由入醉鄉人壽不同天地老
客愁應共水雲長滄江風轉蘆花起舊圃秋深草蔓長
安得歸來遂幽意呼童净掃讀書牀
傷時
流年華髮兩相催眼底烟塵鬱不開太息有人趨玉食
可憐無地築金臺城邊向晚黃狐立海外何年白雉來
萬事何如一醉好且須洗盞酌春醅
時危
初聞羣盗起河北胡乃流毒江東西落日空城見烟樹
秋風滿地喧霜鼙人忍貪殘作蛇豕疇能憤切誅鯨鯢
中興自古須將相濟時有策安黔黎
悼時
北風獵獵吹沙塵天隂雨雪愁殺人江湖萬頃舞蛟蜃
山藪千年藏鳳麟蘇卿使節未歸漢商皓採芝先避秦
重華世遠不復見嗟哉風俗何由淳
自嘆
匠石搜林棄樗散不材何敢玷簮裾家貧麤有千金帚
國難曾無一箭書今日總戎師管葛明時徵士用嚴徐
野人不作功名念欲效陶朱共養魚
憂時
總憐黃鵠久離羣隻影孤飛日暮雲淮海十年流戰血
楚天萬里接妖氛凄凉王粲登樓賦感慨相如諭蜀文
自古英雄亦何限幾人戡亂樹功勛
和友人韻
誰能餐玉駐顔光兩髩都消鏡裏霜豈有雄文驅海鱷
恨無長矢射天狼十年南國風塵滿千古東陵草蔓荒
興發會應尋范蠡扁舟散髮弄滄浪
别雲山老禪
風流老禪思不羈悠然邂逅川水湄謾笑支郎愛神駿
素聞玄度能工詩天關九重守虎豹江海萬傾生蛟螭
棗大如瓜信可食何時徑往尋安期
别囦上人
鼎食何如飽蕨薇由來富貴履危機鶴鳬依舊自長短
鹿馬至今誰是非每好問奇兼醉酒那堪惜别更留衣
人生聚散知何處風送秋雲一片飛
簡李二丈
滿地兵塵暗夕烽可憐憔悴更衰容故人消息沉雙鯉
白日光輝轉六龍適意久拚拈濁酒發音誰觧奏黃鐘
管寧已向遼東去欲買扁舟恨莫從
與夏彦伯
白首相聞非一日青春傾蓋動兼旬艱難總為泛舟役
羈旅乃得連牀親鳳凰叫月簫臺夜蛟蜃翻雲玉溜春
此别何時重會面不堪回首隔風塵
答沙都事
尚憶當年羽葆乘河流如帶繞山岡男兒堕地四方志
竹帛垂名千古香越石枕戈終破敵蘇卿持節未歸鄉
慨予疎懶成何事祇合藏身老墨莊
次韻簡緱山侯德詢徽之二徵士
幽尋杖策遶林泉隨處遨遊興洒然曾向山中招隱士
欲來海上候神仙雲深丹竈長瑶草水滿石池生碧蓮
薄暮凭闌時送目白鷗飛雪點江烟
次韻簡仲謙倪公叔向陳先生
老夫頭白猶眼青喜瞻北斗聮文星陳生飯客甑忘簟
倪子業儒鋤帶經矯矯龍蛇出大澤翩翩鸞鳳摩青冥
方今徵賢急如渴會見戔帛輝林坰
予傷時不古知老將至嘆息成詩呈諸同志
涇水何曾混渭流心忘寵辱自無憂底須老執揚雄戟
且復閒尋范蠡舟不見越裳來白雉徒聞蜀嶺過金牛
由來感慨關人事回首春風憶舊遊
送天衢首座還故山(鳳凰山今在海中去永嘉界可三百里元時航商所集國)
(初禁絶以杜倭寇)
鳳凰山上瞻華蓋師住白雲知幾重海日樓臺金翡翠
天風亭榭玉芙容已經大頂騎馴虎更向靈源覓卧龍
昨日遠公曾有約禪餘看雪最高峯
寄習之鄭先生
人生異路分雲泥山尊酒綠思同攜雪色上頭老冉冉
風聲落葉凉凄凄南陽深處尚龍卧北蕩空山惟鴈啼
何日相期遊汗漫手弄白日凌丹梯
贈倪仲謙
江海鷗盟幸未寒曾將尺素問平安每懷徐孺空懸榻
却憶逢萌早掛冠半夜明星連寶劍九秋清露溢銅盤
誰能授我長生訣白日丹成生羽翰
次竹隠二弟韻
僑居村僻面江郊又見蘭階玉樹高兩袖秋風停野騎
半篙秋水漾漁舠别來每憶歌棠棣老去猶聞愛絳桃
惆悵對牀空有約幾回風雨夜蕭騷
懷古寄友
崑崙峯頂何巍哉五城樓闕天中開坐招洪崖駐羽蓋
笑把西母傾霞杯古今人世一大夢英雄霸業仍堪哀
銅仙淚潸承露掌野鳥歌上瑯琊臺
答璣上人
巖扉晝静白雲生一枕松濤入夢清華髮故應知老態
淡交還復見真情參玄已悟三乘法汗簡何須萬古名
我住蕩南君蕩北平生懷抱幾時傾
簡彦明趙徵君
羲和鞭日竹蒼冥百年世事如雲萍自憐老去髩俱改
誰道春來愁不醒野岸風微柳花白江津水暖蒲芽青
鱠雪紅肥社醅熟幾時一到河山亭
次適菴李先生韻
悠悠身世更何如布褐由來勝錦裾今日岐陽無鳳鳥
秋風笠澤有鱸魚功名底用傳身後道業還應繼緒餘
更好買田深築室相期黃髮老巖居
春晚感懷寄李廣文
玄髮經年半已斑避喧何計入深山我無大藥能醫老
誰有真金肯買閒三月花開反惹恨幾時酒醒一開顔
别來若有新詩句好倩郵筒日往還
酬申屠翰林
人中至寶識璠璵詞氣飄飄遇子虚五夜南宫曾賜被
十年東觀飽看書賓筵秩秩尊三老祖帳紛紛饑二疏
吳越溪山信清美杖藜隨處勝安車
和韻簡天則上人
凉風嫋嫋晚秋天潮落雙門纜客船(永嘉郡城北有二門郭璞所以立名)
(雙門)九陌黃塵蓬髩底一籬香露菊花邊故鄉鱸鱠牽歸
思近砌蛩聲攪夜眠不道分攜成遠别幾時林下細談
禪
九日
秋晚林臯木葉飛凉風嫋嫋鴈南歸自慚席上著烏帽
不見門前來白衣甕滿香雲醅酒熟盤飛紅雪鱠鱸肥
興來隨處堪行樂何必佩萸登翠微
呈丹霞老禪
一蓑風雨一漁竿家近梅花涉水灘投報已無青玉案
駐顔寧有紫金丹龐公老去獨耕峴李愿從來久隠盤
自古山林有遺逸敢將名字動天官
次韻謝東白葉先生
三徑歸來細竹斑山人本性愛丘山紫扉半掩紅塵滿
詩句長哦白日閒豪氣固應嗤梓澤幽棲不獨羡商顔
舊傳却老方應騐我欲相從問大還
訪雙溪上人不遇
雙澗縈迴石徑微烟嵐分翠濕人衣松林夜静鶴初睡
花院日長僧未歸萬里雲霄飛錫遠半江風浪渡杯遲
無緣相見空相憶自嘆心期與願違
述懷寄劉休休居士
雲遶青山水遶溪隠居滋味只羹藜春風底事生華髮
暮景何須待紫泥寫罷素書無鴈過喚回清夢有猿啼
長安市上多年少賜錦紛紛競鬭雞
營壽壙
在世徒懷身外憂漢家陵墓已荒丘烏鳶奪食終難忍
龍虎圖形莫浪求千載空遺兩翁仲百年同是一浮漚
何如早約柴桑老結社得隨惠遠遊
依韻奉謝原禮先生
枕溪住處溪水深竹樹雲屯青滿林摩詰詩為有聲畫
淵明趣在無絃琴鵷鸞冲霄五彩翮騏驎伏櫪千里心
雄篇贈我細把玩光價豈止雙南金
次潘北山鄭叔允韻
閒來興趣倍清新自愛青山作主賓天上幾時停白日
世間何處避紅塵鶯花滿目娛佳景雞黍同盟憶故人
笑我年衰才較拙敢將一曲和陽春
臘日偕葉東白蔡伯恭登西岑
絶頂雲生一徑通寒生短髮却天風千年物色闌干外
萬井人家圖畫中宿雨亂滋嵐樹碧朝暾深浴海波紅
我來欲訪香山社醉酒長吟憶遠公
寄天寧方丈
霜樹蕭蕭萬葉丹誰憐倦客尚江干性情每向詩中寫
勲業何須鏡裏看萬里江山秋月老一天星斗夜光寒
近來滿目多荆棘始信人間行路艱
簡士舉陳教諭
憶昨天南獨倚樓德星烱烱夜悠悠賈生名重醇儒列
韓愈才高博士流老去囊中無長物由來皮裏有春秋
他年禁直皇居近天禄書多待校讎
呈浦雲趙修撰
憶昔承恩入禁闈儒林便覺有光輝九重旭日開金殿
五色春雲照錦衣庠序人思三老去都門祖餞二疏歸
歸耕幸喜身康健雨足東臯隴麥肥
劉休休病起
買得南山為卜居青松綠竹蔭吾廬日長門外堪羅雀
水滿溪頭好釣魚脱粟飽時過禁臠杖藜行處當安車
家僮忽報長鬚至喜接平安一紙書
寓興
白髮園丁喜種園謾將方法教兒孫土膏有力須培本
鎌鐵無情莫刈根葵藿不堪資鼎食韭菘麤足媚盤飡
吞腥啄腐今何限誰識芳鮮味獨完
寄適菴李先生
九衢轍跡黃塵滿一隙駒隂白日過俗事絆人清興少
山尊留客好懷多懸知李白偏能賦却羡秦青最善歌
自古榮名身外事耕雲只合老巖阿
書懷呈同志
今古浮榮不足論一生旅寓任乾坤輪囷謾長千年木
濩落還成五石樽誰復掛冠辭漢闕客多鼓瑟向齊門
野人自信無機事年老何妨且灌園
用韻簡叔向陳先生
門前車馬紛如蟻草徑幽深肯暫過老去馮唐饒髮白
歸來季子得金多春江水闊魚初上曉樹烟開鳥欲歌
頼有故人相慰籍杖藜數數到巖阿
寄李適菴陳叔向二先生
中年作惡不勝情無復芳尊酒共傾老我韶華如逝水
多君詩律似長城江東千里暮雲合池上幾回春草生
想見凭闌亦清絶隂隂綠樹有啼鶯
幽居漫興
地絶塵喧境自寬溪南山色坐中看竹吹綠霧沾書帙
花發紅雲映藥欄常養泰和知氣壯不求徵禄得心安
自從一笑忘魚後年老何曾把釣竿
雲松巢集卷二
