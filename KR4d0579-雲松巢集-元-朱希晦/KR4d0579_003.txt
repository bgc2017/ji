雲松巢集卷三
明朱希晦撰
古選(四十五首)
憎鵑
吾聞反哺烏至孝有純德鳥中比曾參傳誦人皆識又
聞馴化雉翔集在咫尺陌上隨行車飲啄自朝夕嗟爾
蜀幸帝愚暗亡其國遊魂化為鵑物理固莫測一身尚
羈旅羽毛亦虚飾生雛百鳥巢螻蟻竟飽食春風口流
血有恨啼不息侯門拂笙竽豪客紛彈射豈不思南歸
奮飛摧短翼何如雉與烏飛鳴隨所適
和囦上人愛松吟
衆木與時謝孤松自寒色深根遠莫移老榦益堪惜溪
南有餘地塵外頗幽寂手種一萬枝心期二千尺風雲
歘交會雨露浸生息他日此盤桓清隂覆泉石
比述
軒轅初鑄鼎鼎成乃登仙龍髯不可攀白日飛上天嗟
予堕世網安得窮山川鼎湖渺何許悵望秋風前
又
寶鏡何團團光輝瑩冰雪疑是造化爐神工初鑄出又
疑廣寒宫飛墮一片月照人不照心紅顔易衰歇
又
彤弓如半月力挽二石強戡亂乃見用櫜鞬寧又藏應
弦不虚發狐兔焉敢當疇能挾長矢為我殪天狼
又
東南有美箭出自稽山竹初發號哀猿再發落飛鵠憶
射聊城書功成一何速賢哉魯連子千古仰高躅
自述
老鶴復老鶴籠中稀飲啄豈無萬里心高飛向寥廓
又
君看堂上燕差池自雙飛一朝秋風起巢空何處歸
又
驅車出城東禾黍生故宫君看兩銅駝卧此荆棘中
又
驅車經北邙悲歌淚如水君看塚纍纍埋没蓬蒿裏
所思
鸚鵡本聰慧不與凡鳥同因以巧言語何由脱樊籠
又
百舌復百舌間關弄春晴讒臣在君側巧語誰為聽
又
門前好楊柳春風搖綠絲花飛亂白雪青春能幾時
雜詠
戸樞動不朽源水流不濁修身保天和味道得真樂
又
北叟塞上馬秦人宫中鹿語默知是非得失見禍福
又
嗟彼横江鯨一朝著釣餌何如五總龜曳尾泥塗裏
上陳員外
荆山鬱嵳峩屹立高摩空光輝韞奇璞瑞氣成白虹草
木借餘潤飛雨青濛濛懸知有至寶追琢煩良工連城
未易酬美價璠璵同行將獻天子持入光明宫
和謝一源上人
道人來蜃江移席秋夜深天高明月出清輝浴波心道
人來鴈蕩懸錫青松岑瀑布落晴雪烟霏生夕隂謝公
去已遠遺跡誰能尋詎那宴坐處千古開禪林蓮宫聳
突兀布地皆黃金何時一洗耳試聽穎師琴平生屐幾
兩亦有山水淫懸知羣鳥中有此孤鳳音行當謝世事
與子同浮沉
和簡叔向陳先生仲謙倪公
我家雁蕩南嘯傲雲松下平生伯牙絃不恨知音寡晚
交倪與陳荏苒幾寒夏騏驎日千里鼓車豈合駕緬思
昌黎公低頭拜東野文潤三峽流毫端恣揮洒奮飛既
胡越有懷不可寫新詩來啟予滄江珠盈把于時月露
清竹葉灧金斝遺音鏘鈞韶古意薄風雅遥瞻德星聚
烱烱光照夜漢廷方渴賢平步登金馬譬如磥砢材匠
石豈云捨寧為汲黯戅無效齊王假披肝見精誠結舌
類喑啞古來英雄人起自耕隱者
次本之侯先生(侯居緱山宋節毅公侯畐之孫)
憶昔抱長劍去作東南遊緱山高刺天翠遶藏書樓修
竹净三徑往來惟羊裘蒼龍未變化紫鳳曾棲不上攬
明月輝下盼滄江流酒酣發長嘯萬籟生清秋别來難
再晤奈此人事稠每懷招隠處桂老山更幽隠士不可
招援桂聊淹留賦詩且自樂斗禄烏足謀
納凉
無事解衣坐超然心境空深林翳炎日萬壑來天風閒
停白羽扇試拂朱絲桐醉罷不知夕月生滄海東
自述
槿花不終朝幽蘭有餘香朝遊詩書圃夕憩翰墨場飽
食待秋實過眼捐春芳疇能事形役奔走白日忙男兒
生堕地壯志在四方胡為守一室鬱鬱徒悲傷何由寫
胸臆酣酒竭罍觴高飛羡黃鵠矯翮凌雲蒼
除夕
麒麟在靈圃瑞世為禎祥五蹄而一角形類非犬羊西
狩不得時折足邅鉏商宣尼空悲嘆涕淚沾襟裳
嘆世
乾坤一開闢日月常往來朱顔不再好白髮專相催曠
視藐萬古榮名安在哉遁世有餘樂何必求蓬萊
答東白葉徵士
至寶惟人材所寶非全璧緬懷古聖賢頫仰流汗赤龍
媒日千里遠道如所適一鳴萬馬瘖見之皆辟易伯樂
雖相知不辨驪黃色斯人去我久千載猶旦夕偉哉東
白翁平生數親炙南望吹簫臺矯首空嘆息何時一相
見斗酒澆胸臆醉酒且勿言中心期飽德
寫懷
人生有定分胡為亂天常尺土乃培塿散樗非棟梁觀
魚慕莊子御馬思王良丈夫貴知已鬱鬱徒自傷
又
野老何愚庸團形從大塊林居玩清景悠然與心會佳
菊没榛叢幽蘭伍蕭艾歲晚冰霰交見之徒感慨
又
巢居不厭客况乃佳客至擷蔬薦濁醪談經得真趣歸
雲度遥岑斜日在高樹對飲須盡歡何時復相遇人生
能幾何行樂貴適意不見萍與蓬飄飄無定處搔首仍
踟蹰臨風發長喟
雜詠
威鳳備五彩羽毛一何奇歘乘長風起誤落天南陲朝
食琅玕實暮棲瓊樹枝行當凌八極斥鷃焉敢窺
自况擬古
風波在平地世路幾瞿塘懷哉賢哲人千載能留芳懸
知蕭艾多不比猗蘭香老翁聊自笑髮短心甚長
又
羲和鞭六龍白日不我待讀書竟無成坐惜朱顔改長
安誇鬭雞豪華豈長在何由得成仙高飛向蓬海
又
人生天地間儵若塵棲草恨無大藥資容顔豈長好白
璧終銷毁青松亦枯槁飲酒且放懷毋為歎衰老
又
隠士居丘園衡門守荒寂啜菽甘有餘飲水清無極嗤
彼夸毗兒浮榮定何益梓澤今已空春風蔓茨棘
自述
吾聞漢中郎琴斵焦桐尾縆以朱絲繩遺音中宫徵上
絃操白雪下絃彈綠水世無賞音人誰能一傾耳
又
狂世等浮雲變態何紛紛龍媒行萬里恥與駑駘羣自
從周道廢雅頌不復陳願言繼先哲千載垂清芬
又
羣書日夜讀往往皆陳編何如窮物理朗悟心中天坐
來萬想滅靈府何翛然所思在良友使我長悁悁
山居自况
嗟予任疎懶落落負明時玄髮儵已改素心終不移焚
香讀周易觴酒調朱絲所樂在冲澹浮名良可嗤
齒疾
我今老將至輔車邀病魔一語不出口終朝卧林阿退
之念脱落幼輿能嘯歌蔬食滋味少嚥漱津液多眼明
幸讀書流年任蹉跎
答汪謙之先生
江城滿樓臺月夜吹笙簫神仙集華蓋鸞鵠來丹霄中
有羽衣客舉手欣相招扶桑朝出日溟海秋翻濤一身
藐八極御氣時遊遨悠然視天宇萬古同泬寥却思卧
玄圃天雞弄嘐嘐飢餐金光草渴飲玉巵醪何當乘清
風躡鯉隨琴高
自述寄友
十月天雨霜木葉半凋悴巨海增波瀾羣峯獻蒼翠身
居一窩中意出萬象外喜聞古人言頗勝俗客對設席
羅酒漿未飲已心醉曜靈急西馳盛年豈能再送子纔
出門天風舞蘭佩
義鶻行
林深結暝色蒼翠搖烟霏維時春夏交衆鳥巢高枝於
中有雙鸛卵育常及時舂鉏亦有托旦夕欣相依雄飛
遠求食雌來哺其兒啁啾聒人耳坐厭腥風吹羣雛半
黃口翅短争習飛間或邅彈射滋味焉足奇弱者強之
食感慨徒傷悲海鷹何從來鷙猛一何酷騫騰復盤旋
意欲餵飢腹老拳不空施利嘴貪食肉鸛兮善護巢飛
鳴急驅逐鷹兮雖善揚饕饞豈知足鳥雛頼生全脱禍
免茶毒扶弱在抑強足以厲風俗豈不見兄弟怒䦧牆
夫妻讎反目恤憐當救災敦姻須睦族禽鳥尚急義人
情何反覆吾言非箴規履行宜自勖
卧雲卷為陳去題
吾聞神仙人中有希夷子冥棲華山顛高卧白雲裏
和友人韻
孤桐生高岡幽蘭出深谷雨露含碧滋烟霞媚幽獨佩
惟楚客紉琴待良工斵嗟彼春風前紛紛艷花木
和彦遠葉先生韻
姬周得天下亂臣纔十軰王綱一解紐政教何茫昧宣
尼抱麟泣此意誰能會從來六籍灰文風委蒿艾窮兵
尚專征豈識包桑計故國悲黍離日落寒雲翳吾聞昔
盛時蓂莢生堯砌
冬雨嘆
癸卯冬十月海陬氣侯偏風南忽風北寒燠非常年緼
袍御還脱長箑揮不捐胡為黃落時花卉紛争妍虫鳴
應蟄戸虹見飲長川兼旬苦霧密暝與癡雲連深泥汚
后土行潦凌高原農夫輟耒耜勞嘆心悁悁二麥不得
種飢坑詎能填格鬭况未息中原擁戈鋋天家重租税
瘡痏誰能憐安得倚天劍一掃開青天金烏任騰翥出
自扶桑顛陽光照六合比屋俱歡然
古風
月夜放歌
海雲卷盡明月來天光鏡碧無纖埃嘯歌于此興不淺
美人對坐飛瓊杯碧桃花香夜初静露滴衣裳怯清冷
安得兩翼飛上天為渠拂拭山河影乾坤一照越光明
就中殺却妖蟇精上訴天公契人意免教朔望生虧盈
玄霜搗成誰可食好向仙娥問消息服之到老無飢渴
贏得讀書眼常碧
有感
君不見千里馬有時困羈靮不遇九方歅龍文更誰識
又不見五彩鳳有時鎩羽翮不如鶩與雞聚族自争食
人生邅轗軻俯仰今猶昔賢有不黔突聖有不煖席聖
賢尚栖栖我獨何惻惻但恐白日沉年光竟虚擲乾坤
等蘧廬壽命非金石願餐不死藥蓬瀛杳難覓乘化復
奚疑委心任所適故國遺銅駝秋風暗荆棘霸圖有興
衰人事無休息矯首望歸雲鴻飛楚天碧
贈國恕先生客中識面始見如故
先生卜築依林藪編蓬為門甕為牖心造羲皇太古前
道傳鄒魯千年後隠遁寧非鶡冠流龍鍾已是龐眉叟
子真谷口自耕巖中散山陽空鍛柳平生視世一浮埃
富貴于身復何有牀上常堆元晏書尊中滿泛柴桑酒
興發揮毫黑電飛粲粲驪珠驚落手詩成不啻萬人傳
吟罷如聞百靈走五岳之中泰華尊下視羣山俱培塿
我因流寓偶相逢識面便似知心友藹然和氣即陽春
徒爾芳妍映衰朽劇談不了清夜徂光動文星逼南斗
人生會合良有時歎息歡娛豈能久起來擊劍為君歌
歌長劍作蛟龍吼明朝别去遥相思渭北江東幾回首
客邸中秋對月
去年中秋秋月圓浩歌對酒清無眠烟霏滅盡人境寂
仰看明月懸中天今年客裏中秋月静裛金波更清絶
可憐有月客無酒不照歡娛照離别夜闌淅淅西風凉
月中老桂吹天香悠然長嘯動歸興坐久零露沾衣裳
浮世悲歡何足數庾樓赤壁俱塵土風流已往明月來
山色江聲自今古
雪夜放歌
羲和羲和鞭六龍白日西飛幾時歇舊年已去新年來
苦厭兵塵尚騷屑嗟予流寓客未歸年老思家心欲折
江雲黯慘北風來一夜雨花吹作雪夜長祇有夢還家
夢破衾稜冷如鐵起看宇宙絶纖埃彷彿三山白銀闕
羣隂漸滅陽氣回柳眼舒春草芽出君不見漢袁安僵
卧閉門膚欲裂一朝富貴來逼人經邦論道稱材傑又
不見唐杜甫飢走荒山淚成血致君有術徒自憐布褐
許身侔稷契我今齒落百不堪况乃疎頑臨事拙願銷
兵甲事春農四海清平萬民悦
秋夜長
秋夜長不成寐牀前月光白如紙歌窈窕懷清泠夜中
怪底荒雞鳴倒裳起舞感慨作乾坤無處無戈兵空山
孤鶴更清唳憂懷欲寫茫無際坐看黃葉墜我前零露
漙漙下庭砌明星爛爛銀漢横銅壺滴滴刻漏長事殊
興極聽轉悄夜如何其渠未央秋夜長長如此年來誰
識征夫苦忍抛兒女戍邊城婦事姑嫜應門戶嗟爾羣
棲烏繞樹徒驚飛豈知孤鳳凰集彼朝陽枝可以舞簫
韶銜瑞圖一四海混八區鳳兮鳳兮覽德輝鳳兮鳳兮
覽德輝
寄雲山寺僧人草堂
白雲深羃羃青山鬱峩峩道人無住著奈此青山何山
中草堂花映戸禪味由來最清苦嗟予寥落徒相思身
絆塵緣乃遠阻李鄴侯懶瓉公平生道氣長塞胸法中
老將人中雄曾翻硯水作玄雨號令神物驅蛟龍朅來
談笑九天上坐使六合生華風蒼生戢戢俱在甄陶中
公今頋我如有意會飛杖錫凌蒼空
答元易陳先生
人生自古多離别尺書遠寄何由徹短世光隂過隙駒
坐覺朱顔易衰歇君看喬嶽千尺松挺立蒼然傲霜雪
風來彷彿蒼龍吟六月清寒換炎熱槿花雖榮不足論
朝開暮落香已絶只今尚憶江湖遊扣舷一歌寬我憂
腰間老劍欲飛動紫氣鬱鬱横清秋虚名役人浪自苦
黃塵兩髩風颼颼千古乾坤等逆旅百年生死同浮漚
君不見鴟夷子功成去養魚千頭
藤杖贈西原道人
山人贈爾藤一枝怪形偃蹇如蛟螭平生丘壑我所愛
魑魅驚走安敢窺梓潼當年贈桃竹書閣照夜然青藜
吁嗟古人迹已遠能無此物相扶持趙州八十始行脚
芒鞋健步雙龐眉登山涉水覽幽勝意倦未必忘歸期
舊傳化龍不復見能解虎鬭安足奇吾師履行極平坦
世人方寸生九疑雲山住處本禪寂猿鳥為伴真相知
大千由來在脚底要探理窟窮玄機鼓枻還從甬東去
出門一笑孤雲飛
簡子文林訓導
東風落盡辛夷花遥憶美人天一涯美人久别音信杳
想見只今雙髩華山房幽深市囂遠白日枕書眠碧霞
崖高瀑布洒晴雪净洗石鼎烹春茶平生青紫不掛眼
榮名絆人安足誇當年我來訪遺跡拄杖看雲著雙屐
玉簫吹斷鳳不來但見千峯倚天碧臺前日夜溪水流
金星光動溪中石(邑志西溪有金星石石點點如金星)脱身擬欲恣幽棲
坐佔瓊臺煉金液衰年悞墮塵網中齒豁頭童竟何益
和戴文凖
材重椅桐價璧瑜山川清氣孕魁奇談經奪席輸年少
獨步當今更有誰君如局促轅下駒平生志氣壯萬夫
虞卿窮愁書始著孟軻好辨言非迂今人雖生古人後
古人豈與今人殊要吞五車在胸次取之無盡用有餘
聖賢道脉傳不冺名懸萬代日月俱致君唐虞比稷契
豈但可托六尺孤文風遠揚起頽俗才行傑出稱醇儒
我今見君一傾蓋情同魚水交歡娛丈夫重義輕富貴
厚顔濫禄非吾徒却笑揚郎老執戟一官不徙誰吹嘘
多君韞匵同美玉不待善價安肯沽何妨教兒壓新酒
長歌且鱠松江鱸
五言長律
借韻簡叔向陳先生
干戈尋滿地愁殺杜陵人雲蔽青霄日風揚碧海塵積
骸腥血滿飛檄羽毛新倦坐凭烏几長吟岸白綸擁麾
思宿將伏闕憶忠臣何日梟羣寇餘波澤四民朝廷安
反側草莽足容身會見祠郊廟歌詩薦白麟
次韻自述寄連隠君
林下棲遲好一窩天地春流年催白髮隨分守清貧伯
樂能知馬商鉏不識麟素琴當掛壁黃卷久堆塵交友
慕徐穉從人嘲子雲世情多反覆道味獨醇真田野深
禾黍溪流半藻蘋白雲閒伴鶴明月静窺人釃酒能無
醉論文會有因相期遊汗漫垂釣漢江濱
答李子光
羣雞溷野鶴意氣獨昂昂誰料紅塵裏能逢白玉郎雙
鳬俱北翥一鴈獨南翔久别何須嘆相思豈易量聲名
過沈鮑製作擬班揚笑我人材拙何如襪線長流年悲
白髮却老慕仙方僅得清而瘦終期壽且昌籬邊栽細
菊徑底植修篁抱甕田畦外操觚澗水傍蹉跎千里志
愁絶九迴腸公子多文翰天葩壓衆芳朝廷崇禮樂歌
頌美成康堂上萊衣舞階前藼草香瑶琴彈綠綺雅調
合清商指日羅英俊承恩步玉堂
和包原彬韻
旅食京華日鶯啼上苑春魯連惟仗義范叔不辭貧絶
域來龍馬清時出鳳麟襟懷開霽月談笑接清塵滄海
三枝樹青霄五色雲酒傾香味别詩寫性情真吳地追
遊好龍山入夢頻烟花如媚客風雨似留人男子生何
幸朋交素有因遥知理歸楫隨處覓通津
答適菴李先生韻
價高由少室望重自元紘奕世遺簮笏清時識鑑衡文
章尊賈董智勇賤黥彭珪璧含餘潤塤箎協正聲岳分
嵩峻極源出渭流清賓舘憐巢幕侯門恥饜鯖平生敦
夙好俊逸藹芳聲律已綱常正填心道義精鶉懸衣可
結毫健筆能耕詩壘時堅壁詞場夜斫營别來常慕藺
何日遂班荆紫氣寧臨頋函關枉候偵風姿勞我夢月
旦與誰評栢厲凌霜操葵傾向日誠朝廷嚴戰伐川澤
困漁征羣豎兇猶活諸公憤不平器欹因滿覆弨弛在
排檠漕待木牛運功須汗馬成輪雲知變態金石見交
情烟瘴連淮海風塵隔薊城行當洗兵甲且復酌杯鐺
擊壤懽農父傳書走价伻山林聊自逸猿鳥不須驚鳳
闕瞻佳士雞窗憶舊盟蓬蒿棲仲蔚松菊媚淵明琴調
朝飛雉笙歌午囀鶯乾坤萬里在寒暑四時更愁髮長
千丈吟髭白數莖窮居仍野處坎止任流行相去如吳
越思君太瘦生
雲松巢集卷三
