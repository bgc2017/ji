雲松巢集卷一
明朱希晦撰
五言
寓興(四首)
乾坤一旅亭大夢幾時醒白髮無情極春來不再青
山中無别事詩酒作生涯鬢雪空催老何由駐日車
山寺鐘聲歇夫寒睡起遲敲冰添硯水發興寫新詩
風塵猶澒洞江海轉深沉不作乘桴興徒懷擊楫心
六言
江村冬日清景
屋外梅花的皪籬邊澗水潺湲竟夕詩翁睡著不知雪
滿前山
寒江獨釣
翠壁寒雲淡薄滄江老樹蕭疎輸與扁舟漁父一生意
釣忘魚
雲山僧
樹暝煙生絶壁瀑流雨洒虚潭他日來尋懶瓉枯禪還
許同參
秋日客懷
百歲光隂石火幾番世事雲萍試問誰人有藥能醫白
髮重青
梧葉聲中夜雨桂花香裏秋風巢幕偏驚客燕寄書不
見征鴻
桑落誰家有酒荷蓑客子無衣斜日江樓北望凉天鴻
雁南歸
七言
西湖
絲絲細雨弄春晴新水溪頭杜若生我欲與君攜酒去
綠隂樹底聽啼鶯
客簫臺書懷
有客尋幽蹈紫霞杖藜入竹訪仙家相逢不道春光老
門外溪風落棟花
雲山僧舍
千山萬水一枝筇身在烟霞第幾重最好雁邊秋色净
倚天空翠出芙蓉
秋日和韻
溪上危峯亂插空雨晴蒼翠尚濛濛不堪昨夜西風急
吹落半庭霜葉紅
次御史端公遊簫臺韻
烟鎖千峰紫翠層隔溪幽鳥語相應碧桃花謝玉芝老
不見神仙只見僧
寄友
不道愁中生白髮也知客裏對黃花凄凉正是陶元亮
有酒無錢何處賖
戲簡叔向陳先生朋南阮君
名動竹林惟阮籍氣吞湖海有元龍相逢一醉思茗飲
細故不留雲夢胸
秋懷
怪底浮雲翳碧空千山秋水入溟濛何當一掃羣隂盡
坐看東方片日紅
酬李適菴
謾笑人生有底忙讀書堅坐白雲房孫陽未遇騏麟老
空厄鹽車太上行
酬間上人
潮退滄江露石磯生緣千古一天衣葛藤牙蘖依前長
影落長空寒鴈歸
和槐堂李先生韻
人生離别將奈何滄江渺渺山峩峩山花亂紅江水碧
水流花謝春愁多
又
江山有待故人來好向春風酌綠醅啼鳥聲中春爛漫
雨香昨夜碧桃開
喜雨
稻田渴水十日晴水車踏轉如雷鳴老夫中夜喜不極
睡覺枕前聞雨聲
和趙翰林韻
脱却春衫換酒來深杯勸客壯懷開生前萬事不如醉
落日烏啼金粟堆
寄友
雨過溪頭鳥篆沙溪山深處野人家門前桃李都飛盡
又見春光到楝花
和謝玉堂歸老趙修撰
佳客乘閒訪隱居旋沽村酒鱠溪魚燈前忽憶十年事
留宿壺山夜讀書
用趙修撰先生韻
結屋山中遠市囂雨餘荒徑長蓬蒿平生身外無他事
勸客尊前有濁醪
夏日山居
九衢赫赫漲塵埃車馬憧憧自往來争似山人忘世念
枕書高臥竹扉開
寄天則上人
老年衰病藥相扶豈有神仙碧玉壺睡起不知春雨過
半畦佳菊没榛蕪
次回峯西堂韻
孤雲無住亦無依長向空中自在飛情素本來無一物
何須惜别更留衣
次李二丈韻
看花醉眼不須扶花下長歌擊唾壺回首荒城春較晚
淡烟疎雨綠平蕪
春日有懷
無邊花柳競芳春醉眼看來幾度新今日曲江風景别
落紅飛絮正愁人
次回峯韻
煖日浮烟翠欲消四山空寂境蕭條飽參禪老庭前栢
不問劉郎觀裏桃
五言律
净名寺(鴈山十八刹之最勝者)
纔入清凉境憑高意豁然山横烟簇簇溜滴雨涓涓静
坐維摩室微參達磨禪秦名人已遠遺像閱千年(秦名故事)
(見鴈山誌)
寄無際老禪
萬事不掛服把茅還蓋頭林深從鹿卧海闊任鷗浮圓
澤三生契曹溪一宿留我牽塵業在衰白總成休
失鴈
畜爾經年久懸知羽翮長别來應念侣秋至忽南翔遽
欲摩雲漢能無戀稻粱更防機事密羅網不虚張
感時
隂霾昏日月妖氣塞乾坤戰血流淮水音塵隔薊門浮
榮槐蟻集叢謗棘蠅喧欲效東陵隠終身老種園
又
觸目傷時事干戈鬱未開百年馳白日萬里漲黃埃廢
苑猶花柳荒城但草萊登樓作賦罷不獨仲宣哀
秋日咏懷
老作衡門士長思栗里翁髩添今日白顔減向時紅滿
地蒺藜雨一天鴻鴈風傷心看江水日夜只流東
又
天地一今古江山幾别離浮雲蒼狗變急景白駒馳老
去猶詩律憂來更酒巵自從絃絶後無復覓鐘期
感秋
時光隨過鳥身世寄蜉蝣漠漠江雲晚蕭蕭塞雨秋杜
陵長戀闕王粲獨登樓故國今戎馬南征尚未休
時事
貧病知交態驅馳愧老身薊門深雨雪淮海暗風塵雖
有樓船將能無柱石臣會須安反側早晚畫麒麟
軒居
何處净芳襟晴軒俯碧岑鈎簾賖月色隠几快人心世
道有榮辱雲山無古今吾生何太晚側耳聽虞琴
傷時
嘆息王綱廢由來戰伐頻周墟半禾黍秦籍總灰塵鳳
去雲霄暮雞鳴風雨晨至今流渭水空憶釣魚人
春日自况
江邊雨初過正是踏青時載酒興不淺杖藜行較遲日
隂團碧樹風煖韻黃鸝與客恣遊賞醉來還賦詩
期倪從事不至用韻以寄
天地雙蓬髩江湖一酒杯不因佳客至争得好懷開拄
頰看山坐登樓待月來黎明還送别歌罷重徘徊
次韻答李適菴
泛渚輕鷗並啼霜旅鴈孤池幽心自佚路險意何須蘭
茝香堪佩茅茨細可誅榮名安足羡耕釣乃吾徒
答李廣文
不有封侯相安能食肉飛溪山猶發興魚鳥自忘機曳
杖看雲去褰衣步月歸驪珠忽在手怪底吐光輝
次韻答友
天地等逆旅利名俱惱人蓬萊三萬里莊木八千春白
積巾中雪紅飛陌上塵人生行樂耳杖履素相親
次韻答叔向陳君
之子當時傑人中見不多豫章蟠厚地砥柱障狂波富
貴須行樂棲遲足嘯歌相逢尊有酒莫惜飲如何
次韻懷友
江山供遠眺萬景倍凄清烟樹連秋色霜鐘報曉晴憂
時雙髩改戀闕寸心明誰識杜陵老長吟涕泗傾
漫興偶成
擾擾貪名者驅馳易白頭江山長不改歲月急如流且
盡一尊酒共消千古愁可憐金谷廢人去月當樓
寫懷
試拂青萍劍頻啣白玉杯容顔不再好笑口幾時開水
滿魚兒出泥香燕子來江山千古意臨眺重徘徊
約友
川岳自今古隂陽相主賓紅塵紛野馬白日少間人忽
忽身將老欣欣物自春相知有朋舊簮盍莫辭頻
簡雪心安上人
意行無遠近得得扣柴扉鼎出金芽細盤堆紫蕨肥看
雲忘世慮指日悟禪機錯比陶元亮重來盡醉歸
簡叔恭蔡先生
舉世紛讒舌鋒芒不可干驅車嗤阮籍學易慕丁寬試
問黃河險何如蜀道難太平無補報只有寸心丹
春日訪友人
行尋春草徑坐敞白雲扉展席面流水抱琴看翠微紛
紛浮世改落落故人稀尚意陶徵士柴車日暮歸
寫懷
急景催人老能令髩有霜清時思俊傑拔萃愧材良鵬
鷃自高下鶴鳬終短長山窗讀書罷静坐一爐香
春日
春來鋤藥圃客去掩柴扃衰髩不重綠好山依舊青微
名空自絆大夢幾時醒已悟身如寄乾坤一旅亭
次韻謝簫臺葉成翁
市上一區足人間萬事非把杯邀月上隠几看雲歸宇
宙身將老山林興不違幾時來鴈蕩長嘯豁巖扉
上楊指揮將軍
聖主登宸極奎躔爛遠天新開丹鳳詔瑞紀赤烏年山
野搜遺逸朝廷集俊賢老農還喜劇買犢事春田
次鄭成翁韻
鄭老欣相遇杯浮竹葉清江關秋已半山雨夜初晴河
映疎星淡窗懸片月明悠然縦談笑懷抱為君傾
和李子光韻
門外客初到坐聞流水聲看書芸葉亂醉酒燭花明夜
静河漢白秋高霜露清玄心開一笑詩思忽然生
能仁方丈
山中松桂老濃翠鬱紛紛水壯蛟龍氣風高鴻鴈羣浮
嵐晴後見疎罄夜深聞却憶龐居士衰年屏俗氛
雲松巢集卷一
