雲松巢集後序
雲松先生諫七世祖也以詩名于元季與四明吳主一
蕭臺趙彦銘先生遊詠鴈山中時稱為鴈山三老先生
之詩清麗簡亮不事纖巧感慨咏嘆而有餘思元人多
尚辭而意或不足是以興趣漠然而音節無聞先生以
不求仕進故得專心肆力所謂清麗簡亮者鏘鏘乎可
以振唐人之遺響而下視元季之萎弱者矣先生為人
甘貧樂隠邅亂避地所至多與文士交名山勝境遊覽
殆遍自梅溪西轉永嘉之柯村羈旅數年至國初四方
底定然後歸時已老矣有司嘗以姓名著薦剡不及領
朝命而卒平生不事生業田止數十畆僅供飦粥臨終
令悉入祠堂以奉祭祀雖有五子而分寸無所預以所
作雲松巢詩集一册端硯一方古本文選一帙付諸子
曰汝可守此無忘我素志詩各體凡數千首不能盡刻
錄噫子孫若諫者愚騃不肖安能盡探先生之所藴而
去取哉姑舉其易知而易習者以訓吾宗之子孫而已
耳然多清麗簡亮而有格力自可以入大方家而名于
後世矣諫不肖不敢以愚騃辭謹輯成集復序于末云
嘉靖七年秋九月朔旦七世孫諫謹序
雲松巢集後序
