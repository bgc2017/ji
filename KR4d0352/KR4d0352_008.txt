恥堂存稿卷八宋高斯得撰
五言律
次韻養源避暑西湖
墻擁千竿竹簾縈一穗香避喧情散朗懷舊意悲凉小
簟琉璃色新醅琥珀光夢回聞剥啄渾欲懶衣裳
次韻戴石屏見寄
霞嶠詩人窟夫君獨擅場太羹無厚味嘉稷有真香投
老安蓬戶平生似草堂(原註戴詩頗近子美)遥知道機熟尊酒百
憂忘
晩秋
颯颯晨飇凛蕭蕭暝色凄拒霜城上下衰柳岸東西老
去慵青簡憂來俯碧溪饑烏誰教汝故作傍人啼
江夫人挽詩
悲哉金氏誌未讀涕先零祖統他宗嗣婺憂再世丁天
矜人一念姑與婦三齡(原註夫人之姑張氏九十七而終夫人九十三而終)幸有
孫枝秀翹然蔭戶庭
病起二首
老去增書癖還遭病見磨杜詩能止瘧周易解祛魔不
得青編伴惟應白日過坐多膚欲痺時起眺清波
頮面驚權出梳頭感髮稀鶴饑從自瘦驥老更求肥蕭
索盤中饌寬長身上衣惟餘酒未减興至羽觴飛
鶴林吳尚書挽詩二首
珠緯躔奎後坤文世載英竒才冠元祐大手擅端平時
事雖難並詞華略與京自從雙鳥寂禁柳謾嚶鳴
魁孽奸時論詞臣格詔除承眀俄罷直光範肯馳書東
土淹靈運南州哭仲舒平生丞弼望只此閟高墟
吳參政淵挽詩三首
造化千年秀皇家數世仁功名光慶祐人物軰乾淳犖
犖旂常紀睽睽鼎鼐新憗留天不許國步痛斯頻
中外踰三紀勤勞備百為韓公飽經濟杜杞困驅馳風
靜千屯祲春回數路饑江淮與襄漢何地不豐碑
念昔先君子慈恩託下陳嵇孤雖願識李御竟無因賞
遇肝腸照書題骨肉親數行知已淚西望幾沾巾
題林屋洞天
將返鴟夷棹聊觀古洞天蒼崖還谷口圓嶠結湖壖大
藥慚無質還丹莫浪傳具區如弱水重到定何年
陳樞密(宗禮)挽詩二首
讀公淳寳䟽風節一何竒凛凛戮丁刃堂堂伐鄭師良
醫渠不使傾厦故難支不見陳攻蔡當年亦右司(原註謂陳)
(瑩中宗禮去國亦右司)
直道終難恃平生一險夷蠻谿憔悴日公府笑談時來
識魯山面空看有道碑雉膏殊未食付與寧馨兒
書事四首
晨炊出避難中夜尚傷弓赤地眠枯秸青天入短蓬可
憐窮白叟所至聚黃童老耳雖多瞶時聞話相公
坎凛乾坤志蒼茫宇宙身十年猶鎩翮尺澤豈遊鱗汗
簡時鑚蠧斯文企獲麟但憂來日少滄海闊無津
不必繙金匱何須校石渠科條唐代典刀尺漢人書(原註)
(予修通典之外有漢刀尺論西漢得失論二十四卷兵火失之)後世應知我時人莫起
予祈天無厚望更予十齡餘
兩月竄荆棘愁生祗自憐屈盤茅屋底擎跽野人前盡
室踰百指看囊無一錢長安望不見何日靜戈鋋
耽書
年來得竒疾彷彿似書滛二史番休讀(原註史記漢書周而復始)三
詩夢覺吟(原註李杜蘇詩枕間更誦)少時輕寸晷老去惜分隂只恐
前生是蓬山閣上蟫
端午小飲分韻得身字
此節知何節悲歡發興新懷沙弔沉塜高戸慶長身豪
氣今安在忠魂死不冺詠餘增感慨命酒慰沾巾
立春日集杜句
春日垂霜鬢江村亂水中偷生長避地愁坐正書空乞
米煩佳客應門試小童布衾冷如鐡長夜豈堪終
早行石上水泥濘苦相牽兵甲浮生困艱辛衆目憐囊
空罄金錯米盡折花鈿更有傷心處君臣半壁天
五言長律
存齋牟端明挽詩
碩德千人表高風一世欽師承文靖正識拔秀巗深奥
學方前古雄文獨擅今史筵新發軔儒館力抽簮蕭艾
俄當路蘅蘭夐出林螭頭恩舄奕豹尾步嶔崟斮脛思
全玉圍腰肯待金綬甘辭若若戟喜對森森孽火遭千
劫䜛波沸百壬然臍機穽巧(原註董宋臣)拔眼計謀隂(原註丁大)
(全)誣詆淵衷監成蠲寵命臨一麾猶偃蹇三節又侵尋
聽履星辰近司綸雨露湛世方期汲直人已感遲任披
腹平生節攀髯晩歲心幅巾朝第就遺服暮庭廞書殿
榮封塜玄臺閟在岑鶴山初共被苕水晩同襟感舊鬚
成雪懷人涕作霖元成負文采端可嗣徽音
鄒樞密(應龍)挽詩
有偉倫魁彦風標九牧傾直聲同日揭峻節與霜明賀
旅羞權隸佳兵折敵萌一麾人共惜再入道彌貞專對
思尊主塗歸首正名終然疎汲黯誰復挽陽城訪落當
元祀干旄並兩英(原註慶元元年與真西山魏鶴山同召)馹車方稅鞅局
面已翻枰不憚箋天苦堅留出晝行一言嬰虎怒八載
與鷗盟(原註鶴山補外上䟽留行并得罪)改瑟新元化持樞贊國成咎
言方汹湧悟主獨和平南谷撩歸夢東藩薄宦情寒花
馨晩節潜穎謝浮榮落落靈光殿堂堂董相塋國人歌
輟杵志士淚緣纓隸也常尊孟嗟哉未識荆易名如得
與猶足慰平生
讀天台侍郎黃公宜神道碑
昔纂寧宗紀名臣嘆寂寥鉅姦方枋國多士謾盈朝快
讀黃公傳如聞舜代韶盡言醒衆瞶獨立聳清標辨枉
全張猛持身簡竪刁要途方凛凛歸夢已摇摇䟽廣還
家勇羲之入海遥寒花矜晩節老檜傲霜朝遷史雖猶
缺邕碑亦孔昭咨予無健筆魂去若為招
奏院豫七弟挽詩
瑟瓉天資美洪樞地胄華安恬羞善宦孝謹克承家籀
學耽竒古文房好靜嘉顔瓢空不繼原粟散無涯庭徑
長生草山園妙識花公門捐造請内典却紛拏留邸空
陳迹分麾付一嗟(原註屢得郡皆不赴)階蘭芳欲盡池草句誰誇
甚欲號森栢其如歎繫瓜遥將萬行淚灑向夕陽斜
挽亡弟豫九制參詩
山園有佳樹生處本同枝客土何年異孤根兩處移西
栽種嶺下東植霅溪湄君壯方逢世吾衰久忤時丘園
甘寂寞門戸倚扶持乘障能名著參籌婉畫竒平生境
雖順末路數終竒屢厄梟鳴暴仍遭馬踶危(原註馬光祖觀望拒)
(其入幕)客魂翔寓里旅櫬出京師鴈澤羈孤影鴒原躑躅
悲殫予暮光景恤汝衆孤婺臨穴萬行淚九原知不知
七言律
谿亭春日二首
嚶嚶春哢沸青郊老鶴翛然獨在臯澹沲和風眠五柳
冲融暖日醉三桃盡輸樂事歸妍唱肯把牢愁寄續騷
想得舊遊時入夢西堂春草未應薅
豈不懷歸蜀道難故來谿上稅浮驂新詩功次日遷九
潜聖儀刑晝接三窗竹有情陪素隱園花無頼恣紅酣
要將雲淡風輕句參請宗門老晦菴
送胡吏部穎赴闕
枌榆隂裏植甘棠民坐春風吏履霜治粟久持膚使節
握蘭歸噴望郎香去思應共湘江永來諗誰云周道長
拖玉腰金君不羡令名姱節看流芳
郎省分携恰五朞相逢一笑楚江碕釣魚山下人方到
回鴈峰頭客巳歸夜雨未厭揮麈柄春風無奈趣鞍鞿
臨岐但祝加餐飯人物如今角宿稀
建寧府鹿鳴宴詩
鶴書夜下建谿南拔盡鄉英萬口談帝闕佇聽臚唱九
賓筵試詠鹿鳴三身名雖待文章顯氣質須從道義涵
海内如今人物𦕈掀天事業要竒男
題張志山留稿
一眼高懸四海空評詩誰出杜陵翁紫鸞翠駁真難並
翡羽鯨魚定孰雄門外飛來清婉句壇中報起寂寥風
錦囊已逐春風去何日花前一醉同
勸農有感三首
井卦分明說勞農周人田制寓其中但令此念純無已
可使吾民養不窮數豆荒餐延野老一篇腐語誨村童
爾忱不屬知何補謾道天公靳屢豊
三代興甿法已精田官衆建日諄勤一年一度情何簡
于縣于州責孰分愛禮存羊斯僅可賣刀買犢匪攸聞
周官千載何曾試我欲重拈靜楚氛
衍漾春郊徧野疇不堪回首劔南州勸農官吏渾冠鶡
力穡丁夫總帶牛苦欲如卭嗟未得自憐適越竟何求
春風萬斛濃於酒一與畸人盪許愁
次韻趙庸齋賀除閩漕
方向江湖拜散人天王明聖尚哀臣牽舟未得還三峽
乘傳何堪使七閩作牧幸逢青眼舊論交寧歎白頭新
却愁未稅周原鞅公已催歸上要津
庸齋再賦予亦再和
苕濱衰白一羈人五玷皇華遣使臣巳自無恩及南楚
那能有福散東閩預憂刺史聲名减不稱君侯佳句新
踏偏山川成底事徒令沮溺笑知津
次韻養源雙溪閣野眺
雨餘久不眺寒城平楚遥知一望清老杜頗慵看白谷
大王惟愛寫黃庭剪裁花柳春刀尺錯綜江山帝緯經
終待幅巾同遠望逃他天械與天刑
送不浮赴沿江制參二首
地褊難頒虎竹分不妨六度作參卿九江日落回君首
三樹風吹動我情此别不堪分袂苦何時重聽對床聲
到官休道無來使湓浦雙魚自可烹
缾中儲粟苦無多百口張頥劇雁鵝王粲依劉寧得巳
嚴公待甫定如何且須省却癡兒事只好長為醉後歌
瓜熟歸來再相聚阿兄猶自種陽坡
次韻上饒温淳投贈
從來箕斗只虛名石火光中了一生寂寞九京薶子政
荒凉三徑老淵明我方遯世人爭棄君獨憂時意未平
多謝相逢便如故次山詞氣浩縱横(原註來詩憶趙庸齊)
送饒漕
已催四牡使騑歸江漢旋歌命召詩借問儀庭集鸞鳳
何如當道卧熊羆柳迎士行成隂密樓得元規發興竒
少待邊亭永清晏却歸簮筆侍龍墀
次韻戴石屛見簡二首
採玉探珠遍九圍先容分不到離竒委心自信天行止
用世定慙道覺知且可謾持東海釣終期不負北山移
杜陵雖老心猶壯盍與同尋蜀相祠
入東頗亦交名勝安道聞孫更崛竒明月清風能我共
高山流水只君知遥憐把酒懷人處正是登樓望遠時
安得抽簮投海岸相從朗誦快心詩(原註戴有快心詩數十章)
送史深之入蜀
我讀江湖夜雨編西風掻首一凄然如何經濟二三策
僅見琳琅千萬篇小隱安能老丹嶠壯懷猶欲上青天
此行若與涪翁遇定把詩家古印傳
次韻施秀才新樓有賦
白鶴山中熊豹姿可憐營窟傍苕溪無家那得還三蜀
寄跡堪嗤傅一齊共詫閤能捫斗柄誰知堂不愛榱題
厦成人已辭騷國何日同登醉似泥
飲牡丹
尚記年時醉我賓抽簮起舞坐生春誰呼七七逡廵手
重現三三夢幻身獨樂園中老居士沉香亭北謫仙人
吾今望此如蜂蟻莫怪名花向我顰
夜坐有感
自嘆吾生行且休誰能長抱畏塗憂三番自取刳腸害
百鍊多成繞指柔鞭鳳笞鸞勞夢想鬭雞走狗好沉浮
從今投劾歸漁隱手掬清波蕩許愁
次韻趙庸齋見寄
人在南山第幾重采薇端可繼高蹤褰衣辟世鋤三徑
閉戶求仁印五峰周室如何廢常棣楚人猶聽雧夫容
大書元祐黨魁傳今代豈無人姓龔
鄧侍郎再和予亦再荅
烟雨凄迷主簿峰傷心蕙帳十年空夢魂吳蜀千山隔
歸路湘江一水通莊舄相看均是客虞卿何事獨嗟窮
天涯邂逅誠多幸許挈詩囊入社中
春日偶成
七年高卧霅溪濱閱盡諸公上要津共怪朝無書一字
寧知項有鐵千觔淵明肯仕義熙世劉老要完元祐人
四壁新堂基已就從今飽挹洞庭春
七言絶句
蜀錦亭
故國名花夐不同景陽機裡織春風莫將麗質驚丹卉
只把孤根託化工
孤憤吟十三首(原註甲戌十一月以後邊事日急作北以紀一時之事)
檜侂當權十五年始終只被一私纏人心失盡天心怒
燎火炎炎故不然(原註前漢成紀叙傳炎炎燎火亦允不煬)
金繒私許北方盟君父前頭却隱情今日禍胎從此始
罪浮孽檜與權京
先帝方歸盛德園龍輴半夜浙江邊孤臣泣血無他請
願把姦臣訴九天
軍功閣束萬人多兵部門前雀可羅悍將武夫心失盡
可知棄甲與投戈
國家元氣是人材稍露光芒盡力摧今日舉朝皆婦女
邦衡此語亦誠哉
掃除學法㗖諸生精銳銷磨直可坑乞斬三姦亦人爾
汝曹何忍負齋黌
無罪無辜竄逐人幾經大霈不霑恩更將改正張羅網
結盡千千萬萬冤
彊買民田自噬膚大家破盡為催租幾多怨氣冲霄漢
天欲無誅可得乎
督帳行趨建業東壯哉迎敵氣如虹勸君猛拾一腔血
莫學檀公誤乃翁
乘桴頥浩元無策進蹕豐公妙逹權寧死老身終不去
太皇此語可回天
覆按山凌挈累行金多季子槖齎輕殿中御史尤堪戮
盡室逃歸駭一城(原註文及翁陳過)
囊封癸酉罄愚惷第一親征次守江啼得血流無用處
自憐弱步要豐扛
阜錄新書幸已成名山藏去復傳人毋令十載編摩苦
竟與家書共厄秦
聞楊元極去國
傾厦難將一木支微垣累䟽亦何為鳳凰本自翔千仞
不待區區奪我池
題愛梅亭
生世梅花是故知相逄不負歲寒期自從一點梢頭白
看到青隂弄實時
題同濓閣
霽月光風灑落人與君同調故憐君不須嘆息知音少
後世豈無揚子雲
樂語
台州宴包知府樂語
銅竹分符霞嶠欣逢於召苃金蘭締好星屏幸踵於蕭
規聯翩振鷺之偕來先後滌龜之孔邇宜開華宴用慶
康侯恭惟某官麻嶺名流象山法嗣絶人問學漢侍中
家法猶存經世才猷包孝肅風聲故在屢起南涯而佐
幕亟登西序以彯纓弄月台巗分風帝里已富外庸之
馭歴合躋中禁之班聯顧方涉筆於麟宗使屈凝香於
燕寢盖在庭莫不舉遂而弄印無以易堯致煩劉夢得
之重來為繼孫興公之高詠暫對五峯雙闕行膺一札
十行自太守數歲而三公此吾州近年之故事某官偶
因易地初起佐州已忻密接於英塵更獲親陪於坐嘯
千里江山如有喜一番守相總更新試心事之共論慰
邦人之僉囑金壺緩箭翠管嗚筵今宵瓊玉樓邊莫惜
清樽共醉來歲絲綸閣下好將佳話重拈某等濫綴伶
工獲趨台戺敢陳韻語上佐歡悰
使君五馬日邊來猶是當年逸驥才漢竹光榮知妙簡
召棠蔽芾喜重栽試聽孝肅傳新令竚看文清拜首台
盛事難逢須爛醉樓頭玉漏莫相催
宴建寧知府趙尚書樂語(原註時為福建漕)
北門學士久鎮藩維西塞山人新乘使傳共處建安之
都會均為元祐之黨人宜秩華筵以旌盛事恭惟某官
司馬九分來地位歐陽數百載天人鐵脊擎空善類倚
為合脉丹心貫日天子識其精忠拳拳八士之薦揚凛
凛百壬之排斥使得居周公之位有大設施則回視更
生之流一何溟涬塗歸不遂勇退無難老龍方卧於洛
波五馬催臨於建水受㕓百萬再生魚腹之餘負笈三
千聳聽虎皮之講共惜漢宗臣之久去行催周大老之
來歸某本踐歸田還來問俗尚記希文之去國曾陪師
魯之留行及逢李稷之登車又際潞公之出鎮志同方
而道同術聲相應而氣相求今宵一笑交歡此會百年
幾見黃花晩節相期不改於真香青竹芳名庶可共傳
於他日某等載陳諧語以洽好盟
本意苕溪老釣蓬乘軺來訪玉仙翁並遊元自從迂叟
將漕何妨拜潞公宿世神交雙劔合平生心事一樽同
乾坤整頓須公等夜掣鈴絛紫禁風
建寧府宴徐意一知院樂語(原註時權建守)
元臣就第共欽爵齒德之尊三小國會公敢獻伯子男
之禮六要舉綠野堂之盛事須煩紫霞洲之主人乃卜
芳辰肆開華宴恭惟某官地位臯䕫稷契聲名杜富范
韓重朝廷如周廟之黃鐘主公道若漢軍之赤幟七年
政地一念君天渭相擅朝最憚沂公之正直荆人相國
深嫌清獻之剛方進力爭於凝旒負扆之前退顯斥於
合席同堂之際豈不知以身察察將射影之難逃獨奈何
執我仇仇欲褰裳而不可殆蕭蘭之並植終玉石之俱
焚陸贄延齡功何難辨韓非老子傳豈雷同投簮與赤
松子以並遊舉杯對武夷君而無愧故鄉晝錦不妨暫
樂於閒身聖主宵衣竚見亟還於大老某偶來駕牡曾
是登龍耳傾英衮之相周目駭深衣之還洛雖則為國
家而甚惜却欣觀道德以親承屬暫管於銅符爰亟張
於綺席丹山碧水佳氣方新白酒黃花蕭辰巳近試展
醉翁之懷抱庶觀退傅之風流今日午橋喜勝遊之得
與他年東閣好佳話之重拈上佐歡悰可無韻語
幅巾支杖勇還鄉昨夜方開晝錦堂司馬高風傾國慕
韓公晚節襲人香已忻綠野脩初服好為丹山酹一觴
卜夜莫嫌秋漏永仙翁鶴骨儘康強
恥堂存稿卷八
