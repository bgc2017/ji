恥堂存稿卷七宋高斯得撰
七言古詩
題天台夏肯甫曉山亭詩
謝公晨策花崖登杜陵早起開前林徽之朝挹西山爽
退之曉望南山稜古人看山自有候箇中意味誰探尋
林霏夕斂羣動息澤氣宵上英雲蒸不於此際毓神秀
安得向曙嵐光凝平生苦不識夜氣見山忽得鄒人心
卷書默坐會有得此豈文字能摹臨斯亭題扁有咀嚼
慎勿只遣供閒吟直須齩破第一義庶幾山鬼逢知音
題趙致道茅齋
三百年前茅屋歌誰其繼者茅齋銘杜陵憂世何其切
鶴山觀物何其精兩詩妙處均不朽吾能合異融其真
綺櫳雕宇貯豪士此豈有意矜吾民從来大庇天下手
乃在茅棟茨檐人請君觀銘騐吾德復来歌義充吾仁
庶幾體用歸一貫二老可作當欣欣
五月六日約諸友遊北山舟已具而予偶不能
出諸友和坡公法華寺詩亦賦一首
區中無由舒眼界欲上雲峯觀九𣲖頗聞黃龍擅竒特
儻得窺臨真一快清苕一綫僅委蛇具區萬頃何滂湃
又聞法華兩招提清曠夐絶人境隘池光瀲灔鏡無臺
山色清寒身不壊石林幻出三玲瓏萬虎千羆斷雄怪
幽貞叶策天相之梅雨初晴白日曬州家幸肯借官&KR0657;
亟饌魚鰕菹韮薤奈何欲往竟不諧徒羡諸公脱天械
歸来爭發古錦囊令予伎癢如爬疥嵇康本自不羇人
况復時屯方翮鎩終當扵此結菁茅庶可償渠猿鶴債
劉友鶴以詩贈别次韻送之
昔披朝霞尋洞天五峯矗漢高㠝岏靈君營魄去千歲
秋桂春蘿空鎖寒古心未死不忍去摇摇風纛空中懸
五年失脚堕時網夢思重到無由緣朅来出守山水郡
公餘頗得窮幽偏丹丘仙客舊心賞騎鶴過之同晤言
詩妍青林華煜煜氣老幽澗松桓桓問余君土信竒絶
孰與吾山多紫烟桐江緡魚烱志節緱山笙鶴誇神仙
能衡鐵炭識輕重衆山部婁真如拳羽人聞此深領會
笑指雙臺催棹船題詩莫作世間語會有剜剔青苔看
時雪應禱周子車和東坡所次柳子玉韻見貽
用韻答賦
大冬愆陽人久渴井泥無泉百川竭老天有意濡沫之
一夜幻成三尺雪勿嘲見卵索時夜在眼来牟疑彷彿
蹇予誰敢貪天功片片無非后皇德由来此物貴臘前
况復霏霙當暢月坡公守潁足風流坐看斜飛詠愁絶
明朝亦欲踵前規試與諸君相暖熱
出其東門行(原註刺郡守貪暴)
君不見會稽太守第五倫罷官潛去逃吏民不知當時
何所畏乘船夜渡曹娥津只緣惠愛入人髄攀車叩馬
千萬羣使君若不行詭道愛河浩渺難抽身舊聞吳興
解郡綬歸路南指朝天京爾来史項後先去云何却出
東城闉(原註史越翁項公澤皆貪暴)横山伺候不知數(原註横山南路小聚落)
攜壺挈榼相邀迎使君自揣非夀我西子不潔將汙人
水軍二百耀南路三更一舸臨湖門會稽吳興迹相似
誰知愛惡殊其情畏匡戒薛聖賢有豈比汝曹祗自焚
嗟哉後人亦監此慎勿繼踵成三人從今要辨守賢否
只觀去路東南分
禹柏行
往年上會稽凌空禹穴曾得窺今年浮沅湘又見禹柏
蹲山陂茫茫禹迹遍天下獨此二物稱神竒凌雲意氣
銷鑠盡根心就化空存皮樛柯入地枯不死反更上擢
青銅枝被以九龍名流傳自何時得非木宿蒼龍精儲
英萃異成雄竒頭角崔嵬訝撐拄牙鬚磔裂相紛披孔
明廟柏信稱古上距何翅千年竒杜陵品藻一何陋遺
落鼻祖收孫枝諉云此地不身到何由得集衡湘詩嗚
呼衡之山巍巍湘之水瀰瀰地氣何太偏獨於草木乎
鍾之柏兮手植自神禹竹也種傳由舜妃誰能為天分
此畀人物庶幾可使悍俗嚚風移
題浯谿寺
舂陵太守真好竒結茅肥遯湘江湄三吾出意作新字
脱略蒼籀遺冰斯溪山扵我本何有占斷不許傍人窺
人生天地遠行客戀身外物庸非癡漫郎仙去五百載
名字永與茲山垂要知忠義不磨處雖不自與人與之
至今過者望卷石森然魄動中興碑此公何用專壑鄙
世上寧有爭墪兒我来訪古刜蓬藋悵然不識亭臺基
掃出蟬噪發斯義元子可作然吾詩
次韻王深道寄題其弟敏道菊山
黃花有鑒能品人俗士往往遭眼白獨憐寂寞陶長官
到死同盟不相釋至今采采東籬詩千載晶光猶陸離
獶人妙質久無記羞對紛紛女曹兒子今風塵走異縣
故山舉頭不可見奈何友此隠逸花三嗅幽香意中戀
我聞&KR0801;堧足隑州夢生八翼飛秋秋不須苦覓菊山句
晚節相期拂衣去
次韻不浮弟自金陵相過
老夫睡眼方昏花夢中忽聞歌棣華暮春逢此晴雨好
足慰飄零少陵老知君重踏東華塵先訪雪堂老師兄
大篇鏗鍧来扣寂讀之宛如花萼集花殘誰復倚欄干
黃鶴催歸呼子安此花當屈第一指徐娘風情猶可喜
詩成共賦豈厭多惠連何不偕羊何(原註君朋不来故云)古来難
并良與美報答春光一盛旨勿云數見恐不鮮勿憂相
煎荳萁然我今已信天行止小馮當門乃吾意一春花
惱只顛狂行樂最怕功名妨杜牧尋春遲有悔且須十
日澆磊隗
再次韻
神仙不求三朵花顔色不求隂麗華但願時清風日好
娛此無裘癡鈍老花光雲錦柳麴塵買春不用孔方兄
止過寂寂還寂寂有弟有弟遠方集客来我常為段干
長恐高卧驚袁安踉蹡開門門指指為見阿同無量喜
阿同爾来新詩多句法不減水部何盎然醺人如酒美
夢回牙頬聞餘旨我詩端如食小鮮間厠八珍徒赧然
掀髯浩歌不能止酒酣一麾鐵如意高樓搥碎謫仙狂
茫茫宇宙隘而妨手捋虎須終不悔謫仙與我如龔隗
絶交行
男兒獨立天地間太華絶尖一何陗子房不肯下蕭曹
伯夷本自輕周召往来舞袖拂雲霄醉裏扁舟凌海嶠
鳳饑肯向雞求餐玉㓗不與蠅同調山高路斷客来稀
日晏㕓空臂爭掉窮塗李白友俗人歲晚杜甫交年少
前門長揖後門關當面論心背後笑雲門輕與凡耳彈
夜光莫怪兒童誚君平世棄政自佳老子知希渠所要
人間對面九疑峯未許衝風鼔無竅
物貴日甚
自從為關以為暴物價何止相倍蓰人生衣食為大命
今已勦絶無餘遺真珠作襦錦作袴白玉為飯金為糜
蒼天蒼天此何人遘此大疾誰能醫無食吾欲食其肉
無衣吾欲寢其皮誰能為我覆八溟一洗世界無瘡痍
絲麻糞土被天下菽粟水火賙民饑風后力牧不可起
吾輩碌碌安能追
次韻徐景說贈安象祖
千仞崗頭孤鳳飛翰林萬族驚且啼桐江得樹一棲息
足以慰我饑渴思飄然徑度爛柯去再儀天陛来何時
子今追逐一何遠所期不負平生知獨慙託我非所任
泌水洋洋難療饑夜光明月要人識而我何知和與隋
端人擇友必有取定交從此夫何疑長安綠槐十二街
五都遊客爭奔馳咄哉掉臂不肯住来同聖路乘堅肥
嗟余舊學荒已久安能扣擊探玄機世事舉目己可知
淹留此土終何為苕谿一曲攪歸夢與子共賦臨流詩
次韻劉飬源見寄
咨余暮齒依蒲柳見君無門慚九九小臣久去孔鸞庭
太史曾供牛馬走忽聞妖彗出不虞天子驚惶下手書
孤忠泣血悼危亂有詔不應心何如一陽剝盡羣隂長
四海八荒俱痛癢充庭溢序豈無人借問何人真挺鯁
老夫空憶陳王前語戇惟懼人抄傳擒賊擒王真古語
肯扵鷄肋安尊拳相如雖乏三千牘自謂一言能報國
此腰揕斧尚不辭更問世間閒禍福但愁蠖濩宸居深
司馬門遠終浮湛(原註或謂予封事不得達)德音秩秩猶在耳罪言
殺士俄相尋權戚當朝底時節不見朱雲攀檻折弗扵
要處箴膏肓毛舉萬端何屑屑友鶴仙人當暮秋詩来
開卷風颼颼句法森嚴何所自丈夫冠冕垂前旒淡交
如君真耐久何不来同一杯酒期君他日孟浩然男兒
事業無窮年
次韻王深道見寄
社鼷屋鼠非難攻我力如綿不能動生令墨吏彌奮張
氣湧如山高巃嵸天王聖明侔日月跂望丹霄眦幾裂
孤忠耿耿達無路獨抱幽香分蕪絶諸偷恣睢方摇尾
忽報台州随逝水人不代天天代人造物明威乃如此
嗟予粗不愧守官繄有承君鐫志完
次韻張䇓見寄
掀髯一笑天地間八代文衰誰為起夷陵丹砂空自光
中山老&KR0146;不可使一從麥秀獲麟臺二千餘載無文字
謫仙豈無希聖心誰其起子二三子張君忽贈白雲句
墨妙筆精真可喜宗師竒澀費吟噍三讀方能得其意
奮髯蒼鼠色無冤吐氣黑蛟雲可致恨子初筵我旅酬
妙處安能為摽指懼遭掎摭不哦詩畏觸禍刑寧作史
翰林主人子墨卿昔也同盟今趣異不見當年聖德詩
猶被他人呼怪鬼慙君問我乞餘丸安得錦囊出懷裏
丈夫蓋棺事始定斯文固應付後死試問涪翁餘七言
松苓臭味固相似
西湖競渡遊人有蹂踐之厄
杭州城西二月八湖上處處笙歌發行都士女出如雲
驊騮塞路車聯轄龍舟競渡數千艘紅旗綠棹紛相戞
有似昆明水戰時石鯨秋風動鱗甲抽釵脱釧解佩環
匝岸遊人争賞設平章家住葛山下麗服明粧四羅列
喚船催入裏湖来金錢百萬標竿揭傾湖坌至人相登
萬衆崩騰遭踏殺府門一旦尸如山生者呻吟肱髀折
西湖自是天下景何况遨頭古今壓一時死者何足道
且得嘉話傳千葉諫官御史門下士九重天高誰敢說
溪翁聊爾作歌謠謹勿傳抄取黥刖
三麗人行(有序)
杜子美作麗人行譏丞相楊國忠也國忠貴
妃之兄近事有相似者以蘇公有續麗人行
故作三麗人行
麗人列屋芙蓉城烟紅露綠千娉婷朝回迎笑擁前後忽遭
唾棄嫌羶腥汝曹面作死灰色争似平康坊裏人連眉
倒暈雙鵶鬢臨春璧月陽臺雲西湖喧天歌鼓閙列坐
長筵来狎賓紫衣中使天上至黃封百榼羅前庭海螯
江柱堆&KR1041;峗猩脣熊白争鮮新微哉何曾食萬錢陋矣
楊家送八珍酒酣自有娛客具非絲非竹非歌聲呼盧
一擲數百萬劉毅酸寒何足陳此時相公眼生纈平康
一笑華堂春鷄鳴鐘動却歸去相公手自與金銀恩纏
愛結無與比何意一朝遭怒嗔偶緣病起思破悶亟遣
花使傳丁寧誰知青鳥不解事還報從人嬉水亭立驅
百騎捽而至判司姓賈如弟兄同遊七吏俱簿錄一日
得錢千萬緡大書明梏令湖曲蘇堤掃迹無蹄輪風流
宰相推第一但恐稷契羞同倫腥風霎霎塞宇宙萬年
遺臭何時泯要當壯士為一洗我老無力覆八溟
次韻周子車喜雨
平生報國無才力日夜只祈天雨粟詎今歲事少差池
怪證誰云一而足入春郡國多苦旱起瞻四方何蹙蹙
陋邦愚守介其間造物私之意何篤桑蠶有歲麥有秋
十里欣欣人足欲爾来勤雨纔浹旬日日眼穿雲石觸
哀哉赤子命如綫亟籲蒼穹求迓續果然馬上天瓢翻
誰謂龍公慳一掬吾儕所學自孔氏頗信此身兼位育
真能辦得一寸心勺水固知焦可沃君詩信美嫌太誇
只恐流傳辜自速八荒延首待甘霖傅說誰其踵芳躅
次韻雪寒郡中糶米養源有賦
父兮兒饑母兮寒缾中無粟囊無錢天公何不知人苦
獰風裂膚雪塞戶我来日月雖未多舛令己干天譴呵
醫瘡眼下尚無藥更有妙訣瘳沉疴拔貧為富非不窘
坐視溝瘠吾何忍長民要識天之天此事前人固加謹
我倉我庾雖甚枵且須傾空蘇瘵凋慙無大德與汝曹
聊以小惠為寬條何時公私俱露積慰我片片心事赤
圩豐食可接青黃盗弭丸無探赤白老夫藉手得歸田
免譏取禾三百㕓君詩太誇不可傳吾恐聞者譏貪天
莫恃勢行
夜燈讀書史摽然撫予胷竒哉天下士英雄見略同子
長嘆息芊家事謂勢扵人將有窮謫仙作詩戒鯨鯢亦
云勿恃風濤之勢如白龍乃知世上夸毗子控摶外物
終成空君不見寡大夫圍初得楚章華臺前汗成雨鄭
田周鼎哆然求齊桓晉文何足數一朝乾谿萬衆潰饑
卧獨枕涓人股君不見夫差稱覇會黃池諸侯不敢捩
眼窺臨盟爭長莫敢拒吳竟為先晉次之中原甫歸敗
笠澤甬東百家悕可悲君不見趙家主父尤雄強吞滅
代北如驅羊詐稱使者入秦地威風驚倒秦昭王暮年
立子一失計探鷇沙丘終餓亡誦詩讀史餘更披金匱
書章蔡與秦韓往事尤可吁惇欲族誅元祐人薦福鑱
碑立諸京紹興五十三家檜掌股慶元五十九人侂牙
齦章蔡投荒韓授首秦亦奄奄泉下人當時氣勢動山
嶽如今一窖寒灰塵後来視今猶視昔哀哉踵路雙輈
傾三書讀罷燈亦暗齁齁一枕東方明
次韻趙郎中(與訔)泛舟之作
危樓傑出清苕滸一眺蒼然盡平楚倚欄興盡蘭橈舉
時聽長年作吳語趙盾當權人共苦白蘋清風渺何處
人生得閒價無伍天遣吾儕共休汝公孫愛客茶屢煮
風味端能繼桑苧晚凉一巵薦菰黍清唱時聞采蓮
女紀茲勝踐須燕許好與留題鎮烟嶼吾詩老去渾漫
與不畏傳抄殫萬楮
編局
舜為天子臯為士瞽瞍殺人執而已從来三尺天下平
析律二端真可鄙近聞編局蕩巢穴盡取鼠輩尸諸市
布衣韋帶三十餘笞配黥流動千里獨遺太學四五士
但以姦京法從事秦相不重褒衣人曷為忠恕而已矣
乃知能掉三寸舌極惡窮凶猶可恃大理得臯陶汝曹
應顙泚
官田行
噫呼嘻樂哉咸淳三年之秋大有年近自浙河東西江
與淮遠及七閩二廣連四川黃雲一望千萬里莫辨東
西南北阡甌窶汙邪滿溝塍秧馬折軸擔頳肩天公更
好事十日不打雨三邊不動塵穡人更何慮自從田歸
官百姓糟糠難况復連年苦饑饉草根木實為珍餐嵯
峨殍骨横千里待得今年能者幾只道伸眉得一笑酒
肉淋漓渾舍喜誰知一粒不入腸總是公家主家米夜
聞東家鄰偃仰啼孤婢我問汝為誰答云無食無兒窮
婦人今年公田分司官吏惡那有遺秉滯穗霑饑貧大
家京坁那復有惜米如珠藏在囷我聞唐家天子即位
當四年天下斗米惟三錢我皇不減貞觀主相公亦如
房杜賢奈何米價百倍踰貞觀此病豈得無其源嗚呼
噫嘻我知之矣自從買公田豐年亦凶年此何人哉悠
悠蒼天更有一事尤堪怪欲說未說心先怕今年處處
皆有秋何故天台大水獨無一粒收一粒不收猶自可
臣水王君火囚此事頗關宗社憂書生守經論白黑無
乃將身豺贙投
讀陸逵常簿奏篇喜而有賦
老翁關門貪睡味朝廷近事到耳疎朝廷忽收故舊信
得此痛哭流涕書書中所道果何事人心天命關機樞
昔無叛民今已起赤子至此誰之辜公田下損而上益
楮法子廢而母孤三尺孤童盡知得誰能暴虎編其須
朝陽一鳴百聵醒幸哉僅有而絶無三后在天甚神聖
佑此一脉皇基扶我非慶歷石守道聊題數語昭羣愚
和劉養源
日景何須土圭測臘盡熙熙好春色明眉翠柳弄精神
調舌珍禽破岑寂疊嶂融融遲日麗雙溪渙渙層冰釋
行看騎簇昭亭曉還聞猿嘯高齋夕宛陵山澤紛紆餘
爾来憔悴緣急符安得春風百萬斛為散和氣還郊墟
北帝回車已浸遠東皇布令應潛孚原疇蘇醒天雨玉
草木滋潤淵生珠我詩背城猶借一吏氣暫掃因元日
預憂簿領還壓頭不得時陪竹林七苕溪葦間舟延緣
白魚朱橘不論錢幽棲已入五更夢早春顧渚何時煎
老師謹勿先抽單苦嫌道院颼颼寒吟編未載兩觳觫
莫惜娉婷珠一斛
讀梅福傳有感(原註因皇子薨而作)
君不見綏和天子在御世五春畫堂甲觀寂寂空無人
豈無壮髮類元帝奈燕飛来啄皇孫三星屢暗紫宫裏
羣臣默默誰扣閽忽聞縣道上急變乃是南昌梅子真
書言願蚤建三統以孔子後上繼殷存人自立乃周武
壅人自塞為亡秦陛下若欲保繼嗣成湯不祀宜留神
子真先曾拄王鳳言不見省徒報聞小臣讀史每流涕
福扵異代猶諄諄而况交柯紫荆樹東枝顦顇西枝榮
有能建此第一義本支百世何足云我今那復效梅叟
聊欲全生吳市門
記二首兒四日雷二異
咸淳七年正二月天災人異何稠疊細推厥咎端有繇孤
臣未言先泣血日當丙子月當寅(原註正月十二日)湖州毘山
有妖孽曹家産子威殺人二首一身連骨節左首似爹
右似娘渾舍驚走趾欲折里胥不敢上其事一州喧喧
騰頬舌從来天子天下首二首之占何待說我聞唐家
儀鳳年的證端為今日設涇州之民有生兒異幹同軀
不容裂是時武氏乘其夫唐祚中微殆將滅聖朝家法
與唐異四星在天循軌轍咎在君陽非太隂媧羿雖殊
禍俱烈人妖示變未三旬二月天災来不輟粤從己亥
至壬寅據歷雷聲未當發胡為砰訇震天鼓四日四夜
聲不絶上天威怒端有意要使吾君用剛决夏竦姦邪
致天變仁皇感悟真明哲只憑霹靂一聲雷掃去有同
湯沃雪後来高廟遵故典湯相罷歸同一訣奈何災異
過兩朝猶復留此大饕餮二首之兒四日雷占雖不同
應無别作詩會入五行傳謹勿流傳取剠刖
鷄禍詩
君不見西漢初永光年當時鷄變禍連延冠距名將尊
已成坐令戚里傾中天那知千五百年後咸淳之歲為
續絃黑鷄兩翅生五距食輙傷人萬口傳家鷄盡縛向
市賣美味不敢登盤筵皆云黑鷄乃癸酉十二相屬符
昭然生不扵他獨於翅盖言羽翼爪距全我欲攀龍報
天公無路可到明光宫安得尸鄉祝鷄翁為我用術禳
其凶天子九九八十一萬歲免使真人白水還飛龍
冬大雷電
方冬十月天災蒸雷公吼怒聲憑憑投壺玉女忽大笑
晦明倏爍来相乘天方收聲地藏蟄激怒豈為隂所陵
圓蒼寓意端有在要使強臣生戰兢強臣聞之但一笑
小兒怖我終何能白鷄巨浸九齡亞青鼠妖星千道稜
我猶視爾為戱劇此雷何啻蟲薨薨聖君小變亦知懼
姦臣大異那能懲寄語天公停此小伎倆只須一聲霹
靂王茂宏
孤憤吟四十韻(原註效子美對屬體)
岷峨老人白頭哭宇宙頻年生意蹙自從解綬遠遁逃
日望君王戒危辱幡然盡改亂亡事斬新為輯和平福
叢祠獵去嘷夜狐遠嶽收取鳴陽族閎籍惟供永巷埽
竇梁總向高閣束上方月進絶前蹊汙吏日攘行顯僇
賦租時為率土蠲恩澤尤當近畿足聖心悔禍誠勇猛
天命何憂難迓續老人靜中揩眼看時事轉覺令心寒
旄頭妖彗久不出黔首剜肉殊未完炎然凶渠氣脉壯
莆婺姦黨根株盤小臣乘間肆邪論(原註陳伯玉)衆正盈庭
徒坐觀北衙無人素為地南徼何路能通天(原註伯玉時謫)首
血淋漓誰困鄧頭子勾追空憶韓儀舜鳴周九苞鳳溢
序盈庭五彩鸞若為千載遭聖代不肯一唳驚朝端得
非盡善遇堯舜母庸賣直同箕干我聞屋漏知在下君
欲箸籌煩暫借尺籍無糧創市田告身易醉空酬價膏
腴已被公家奪磽瘠復遭姦佃嚇積庾如京寧復得羸
胔盈溝誰為嘅蚩尤兵革自久遠新莽王田徒擾害哀
鴻慘淡集中澤饑虎咆哮行曠野柯山一閧猶未平苕
水三貪尤可怕罔民白撰肯蠲除括税紅由恣姑嘬城
門口嗅嚴酒㩁民屋寸量甚間架瘠人封已信可誅剥
下媚上當何如崔烈為公近日有劉毅答詔今時無(原註)
(毅言西園賣爵事)民間已食烏昧草(原註事出長編)天上猶積瓊林儲
小人長國但牟利大學生財誰讀書民貧盗起已有兆
内敉外寧猶貢諛紛紛諂子諒無責挺挺諸賢何不圖
芳草為蕭晩節壊嘉橘成枳中年渝虞庭盛際枉者直
周室衰時哲亦愚漳濱病叟愁誰語杜曲詩翁恍如晤
最憐稷契許身愚豈謂隂何用心苦每篇必寓憂世懷
直筆寧愁當國忤法律森嚴信殊絶對屬始終無齟齬
嗟予衰老才力弱稽首名賢晨夕慕憂来援筆偶成章
力戒負囊母輒露
送庸齋赴召
宗臣一去今三年玉堂詔許還坡仙黨魁久屈再徵用
識與不識皆歡顔先生出處固有道諸公進說徒啾喧
或云時事正孔棘百萬生靈皆倒懸公卿唯阿固權位
閹戚盤互拏金錢三垂蹙蹙廹軍壘萬口嗸嗸愁實田
南交伺釁謀斡腹東海遺患方聚船奈何揖遜救焚溺
同姓體國寧其然或云大老世模楷晚節要同金石堅
不聞鳴犢反潛聖况復白駒遺衆賢濟川必待烝徒楫
傾否亦資茅茹連試看醉翁門下士當今誰者居清聮
角巾支杖亟還里覧輝翔集毋輕前我當靜慮為折衷
咄此二議何其偏卦爻時義各有當聖賢出處無非天
五真應二泰可致四不求初屯豈亨要知君相誠與否
卓識諒己窮幾先苟能舉國聽夫子雖不俟駕何尤焉
嚴風吹衣落閩土幸與盟主相周旋酒邊抵掌談世事
愛君憂國固拳拳鴻飛遵渚望不及中夜起坐徒煩煎
心乎愛矣思有助斐然狂簡成茲篇(原註庸齊後辭不赴)
閒中讀書次第
紫陽禮編甫盡卷亟償通典平生願增損温公鑑目成
(原註通鑑目錄有詳有略)要把二巖書貫穿(原註巽巖長編終徽宗秀嵓要錄惟高宗一朝)
(欲合為一)夜燈覧徹六一文眉山鉅集思重見七書卷帙二
千餘加我三年當閱徧爾來兩目漸眵昏一一手鈔寧
敢倦固知衰頽力不勝其奈嗜好頑難變又恐貪多或
溺心閉閤時燒香一篆
園中讀書
南樓幽簾雖粗適猶嫌塵務妨閒逸讀書老圃四無人
啼鳥落花春寂寂試垂修綆汲義泉更把長鑱斸玄窟
已無俗物敗人意猶有睡魔入吾室且須時擎看山脰
不妨暫著穿花屐君平身世兩相棄韓子老大百無益
但願殘生更幾年了我床頭二三策
恥堂存稿卷七
