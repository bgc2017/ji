廣州四先生詩卷二
易菴詩選
李德字仲脩番禺人博覽羣籍尤邃於經學明毛詩
尚書洪武庚戌以明尚書薦至京師上親策問賜徐
大全等出身有差德預焉授洛陽長史繼遷濟南西
安二郡幕非其好也政暇遍覽帝王遺墟嘗著論西
安南陽皆天下大形勝所在建不拔之基當擇而都
之江東非其匹也士林韙其識歴郡十餘年年薄暮
矣自陳不能吏乃就湖廣漢陽教諭當兵革初靜&KR1274;
舍翳蓬藿中生徒僅十數輩皆野獷不可語德盡心
訓迪之言諸有司羅致民間子弟之俊穎者館穀焉
自是絃誦詵詵人知向學矣秩滿改任廣西義寧縣
其俗尤陋德立法凡遇家有吉凶事當告假者隨貧
富以楮幣周之孜孜勤諭使約束鄉黨不得為惡習
俗日美科貢漸盛當道方薦達之而德以倦游南歸
卒于家德為詩多效長吉太白孫蕡笑之曰子真混
元皇帝遠孫也德乃力追古作有易菴集行于時序
者以為跨晉唐而躒宋元云少嘗自號采真子著論
如子書晚更潛心伊洛故世稱有理學者必曰李長
史子孚字底信亦能詩(見廣州人物傳)
五言古詩
神釋
大哉渾淪妙槖籥自無窮絪緼一已搆畀付出至公靈
臺本無物而我處其中清虛為我體昭明為我庸儵忽
入無間忽來歸寂空既作百骸長蔚為萬世宗毋從衆
形擾順適與天通
雜詩
人生更代謝闔闢為之機盛衰無常理生死乃其宜始
來本自無終往奚足悲擾擾依形立百歲以為期黽勉
返吾初俟命復奚疑
孟夏五日感興
春陽舍我去四序無時停鬱鬱當軒柳珍禽時一鳴素
琴寓我適濁酒陶我情顔鬢雖云改寸心有所憑偃仰
東窗下聊以寄吾生
種麻
種麻滿東園種花亦盈畝麻生但芃芃華發映戶牖容
華能幾時零落他人手豈如為絺綌與君同永久向來
灼灼姿于今復何有
送友回真定
君自邯鄲來復向邯鄲去邯鄲月色好夜照江南樹太
行多峻坂中有羊腸路往來不憚煩知君為親故
暇日遊城西玄妙觀
還辭束帶累偶涉尋真路松吹度鈞天篆烟生細霧翩
翩塵外侣杳杳雲中步儒道雖異途同歸在清素
紫芝山房為湖廣鄭大參賦
芝山何嶤嶤燁燁産靈秀美人慕園綺闢地敞雲構圖
書資悦懌枯壑含昏晝佳氣藹川原和風散巖岫松蘿
被廣蔭泉澗環清潄抱冲昔若遺理劇今豈後鍾英良
有自瑞世非常覯明良共一時千載此其候
歲月徂遷未有歸止寓迹江漢懷抱索然時維
抄秋凄其絺綌偶有所述用簡同志
抄秋氣方肅寒風動凉戶羈人未授衣適體寧捐故雲
開漢臯路目送征鴻度山容欲受寒園芳已漙露故交
久零落新知偶愜素時資盍簪益聊以慰遲暮
仙人
瀛洲飛彩雲萬樹桃花春翩翩騎鳳侶恐是避秦人側
窺渾淪妙幽探元化真徒令多欲者千古恨迷津
贈虛明道人
渾沌無本象表裏同一照古今若須臾羣真資衆妙五
隂絶纖翳幽陽播靈耀王喬并羨門吾與爾同調
同詩社諸公遊白雲寺分韻得千字
捫蘿扣禪關長嘯青雲顛山開西北日水豁東南天凉
葉散虛席暝林啼清猿浮雲觸石起頃刻遍大千悟言
造真適談空忘至言何當登絶頂俯視蒼蒼烟
留題郎步山莊
出門望南山山翳林木稠飛鳥欣有託吾生念歸休行
行度前坂褰裳涉荒溝好風吹我懷禾黍亦盈疇人生
衣食爾過此欲何求日夕返窮廬聊以忘吾憂
宿栖雲菴
衆壑忽已暝遠近響清湍山中對僧定疎雨掩柴關柳
暗猿狖集氣交風露寒攬衣中夜起蘿月在巖端
閒居
北窗林影寂南湖水氣凉園荷始泛綠叢蘭漸吐芳撫
節迹猶滯神閑機已忘無論喧與寂緬心即羲皇
憶南園
南園蝴蝶飛綠草迷行跡青鏡掃長蛾娟娟弄春碧錦
屏千里夢寂寞愁芳色小字寫長箋鱗鴻坐相隔
栖雲菴
石室凝紫烟空洞懸石乳隂崖含風泉終日灑飛雨臨
流結精舍六月不知暑道人養清虚適與高僧處垢淨
俱已忘孰為舍與取諸幼既遠離白雲日相與何當謝
時人來作塵外侣
對鸚鵡洲
芳洲采杜蘅日夕春水生不特嗟鸚鵡深令憶禰衡因
悲才勝者祇使寸心驚
題陶淵明像
淵明節概士遠慕羲皇風榮名奚足道甘分固其窮得
酒即為歡簞瓢常屢空朝出山澤遊暮歸衡宇中豪華
非所貴但願歲時豐秋菊或盈園栖栖誰與同濁醪共
斟酌日入會田翁此士不再得吾生焉所從
亭亭水上蕖
亭亭水上蕖皎皎沼中藕花落子亦成色衰心不朽中
藏千萬渚處汚恒自守不學楊白飛隨風入窗牖
柳塘書舍圖
遠山出白雲近水明秋色煙波漫浩浩日暮歸舟急隠
約叢薄間茅茨倚蒼石中有柳塘翁看看似相識
觀白鷺
河州雙白鷺皎皎照清流所希在鮮食所願亦易酬朝
飛浦溆曠暮宿林塘幽寄言採薇客吾與爾同遊
七言古詩
寄孫典籍仲衍
南園草色參差綠忽憶佳人美如玉玉堂揮翰事成陳
草屋懸燈照幽獨江湖狂客未言歸翹首東南淚濕衣
何時淨拂青溪石與爾横竿釣落暉
河陽月簡顔光宏
胡角啾啾悲石裂顔郎夜醉河陽月越姬颯沓舞秋風
蘆筍含商五情熱請看天上青雲道桂花落盡霜娥老
雌鸞鴛鷺玉樓寒三尺青絲變秋草
燕歌行
秀頸紅唇臉花碧秋波湛湛傾人色高樓霧煖四時春
蝴蝶飛來歸不得裾迴縠轉香風催引商按徵聲徘徊
鳴鐘考鼓玉山頽詎識樂極生悲哀
青樓曲
青樓春酣鸚鵡杯孔雀屏風錦繡開銀鸞玉鳳嬌未歇
楊柳斜飛舞迴雪越娘含醉弄絲桐十纖宛恨哀絃中
調成白雪惱芳容長卿茂陵髮如蓬
汪彦舉南雄省親
神工剪水寒凝指南浦頽雲吹不起汪郎氣酣走馬去
三尺龍泉拂流水玉壺愁破酒如兵鵝管嗚嗚咽不鳴
幽紅啼露香凝幕蜀錦縫衣寄君著象牀醉卧紫氍毹
鳳簡封題草字書北樹南雲一千里願攜徑尺託雙魚
秋情
爉炬搖紅紗隙凍沈香帳底鴛鴦夢芙蓉波冷薄霜凝
一夜離鸞憶單鳳梧桐金井曙啼鴉夢郎封侯歸妾家
開門自掃枇杷花
天上謠
玉樓瓊宇曉玲瓏雲軿電轂輾迴風自從羿射九日落
帝遣羲和驅六龍六龍奔屬成今古海水生塵變桑土
瀛洲花發幾番春誤殺秦皇并漢武桂宮珠露滴秋香
仙仗徘徊朝紫皇鳳吹紛紛九成奏羽衣金節韻琳瑯
金河流水連雲注織女牛郎在何處淋漓元氣浩茫茫
白鶴千羣駕烟霧女媧鍊石良可嗤此事荒唐奚足疑
直憐世上人心改至理渾侖那得移
房中思
金井鳥啼風摵摵桂樹團團江月白洞房秋思滿嬌娥
淚滴珊瑚眠不得玉臺塵鑑少光輝彷彿孤鸞彩翼垂
蓮枯蕙折無人惜露濕綺疏生網絲
十二月樂章
正月
東方日出香茸茸長條短條花眼紅柔雲弱雨暗填空
茫茫蝴蝶破春風鸞帕抹烟仙夢濃蕭颯愁思開暝容
江頭溘溘水聲動微和著柳黃金重
二月
燕梁玄玉濕蜂蜜花房曉銅龍嚙水微翡翠含波小石
間蘚蝕菖蒲根古魂啾啾啼曉昏紅芳碧蕊亂殷殷蠻
女剪烟插翠雲游絲縈春懸錦綺渚閑沙白鴛鴦喜
三月
花斂容柳刷翠扇薄欲裁紈珮香思剪蕙桐英寂寂沈
寒波粉綠猗猗日影多六街烟花淨如掃千年古血生
青草
四月
碧雲屯午風熏熏五絲曲奏玄霜紋湘臯野龍拔新玉
摧鱗健角蕭蕭綠蕙香小妓扇輕羅半掩櫻唇試新穀
金丸落落絃紅脂石池青鈿溢碧猗
五月
沙上短蒲綠赤菱紫茨離披熟越奴青髮艾懸香踏踏
采蓮塘上曲游龍撇波海水飛黃頭伐鼓吹參差少年
搖曳澹忘歸
六月
皇天高厚地裂白日河庭泣魚鼈湘神抱瑟愁波濤頽
陽畢化穉隂結焉知海上黃金闕萬丈丹梯到寥泬喬
松相攜弄白雪
七月
桐風刮帳無春温赤精解綬佩金神銀浦橋成鵲濟津
遥遥帝子度長雲野芳萋萋日杲杲十萬蛾眉鏡中老
錦樓折竹夜迎仙越秀吳都朽不眠
八月
玉露漙清虛銀雲擁明月空濛白夜凉遠近商聲發桂
子落秋香寒娥能孤潔誰家理素琴調急絃應絶
九月
清飈激素商遠客生歸夢茱萸委匣香玉腕勝金重幽
芳垂晚逕汲綆霜華凍洞庭木葉空臨水悲相送
十月
沈寒凝海霜班班蘆鴻呌徹蒼梧間仙雞警曉蟠桃乾
天鼓無聲澤龍閒
十一月
軒轅玉管還初氣綵線紆迴報長至瑶花散落滿寥天
萬戶千門夜明媚南山幽翠淨如削内屋紅爐春自若
璿璣迴斡見天心姬氏騎龍班歲朔
十二月
北斗璇光射幽土四氣緣環若朝暮壑底驚蛇挽不留
官街力獸䭾寒去
閏月
嬴皇當極黃楊死一寸霜皮生不起嶧陽老榦青銅根
玉葉排秋十三子鬱華羿妃緩兩轡遲回二萬八千二
春秋九十短長勻青紅白黑上下均千秋萬歲奉明君
出城
越王宮春風起何處散芳塵垂揚沙逕裏舞羅衣揮鳳
尾鳴鸞簫發貝齒懷洞庭悲帝子海波竭彭鏗死羲和
影如流水
梅花曲
軒后登天時騎龍乘紫雲三千宮貌附龍鱗瑶璫月佩
荷絲裙夜入羅浮醉僊子酒樓明月清如水夢闌霜冷
蛾眉死
送友人
關雲櫛櫛吹沙黃瑶華拂劒春風香鵝黃淺泛玻璃光
越妓舞衫金縷長江津白白黃灣月神魚撇波龜甲裂
湘娥凝綠染春衣踏踏青雲郎馬歸
五言律
立秋日登漢陽朝宗樓懷鄉中諸友
湖山興不淺而我亦淹留得罪緣微禄懷君屬早秋淡
雲鄉樹遠孤月旅情幽借問衡陽鴈何時到廣州
濟南寄孫仲衍
南園虚夜月風景罷登臨鞏洛成塵跡青齊入苦吟升
沈彫壯節匡濟負初心薄宦容身得寧辭雪滿簪
金陵逢趙汪中
十年長契闊萬里各分飛岐路風烟杳江湖消息稀加
餐俱努力訪舊各沾衣春草無勞綠王孫自不歸
峽山寺
峽雲藏絶壁峽水積寒流寶樹籠香閣天花散彩樓梵
音晴隠隠鐘韻晚悠悠聞道金仙宅飛來最上頭
七言律
春興六首
萬里春風二月花十年塵土一烏紗惟將素節酬知己
豈有黃金買歲華愁邊熟食無烟火江上堅城有鼓笳
憶我舊游如舊日繡簾青舫越天涯
終南山色翠含烟太白峰高尺五天春煖鶯花連萬室
月明笙鶴會羣仙黃塵白髮三千里流水浮雲十二年
齊楚飄零成潦倒令人猶自憶秦川
洛陽城裏雪初消流水天津尚有橋漢寢隋陵春寂寞
龍門伊闕晚岧嶤相如完璧無遺恨王子吹笙擬見招
為報山人体索價可能容我伴漁樵
日射天門萬象新綉衣朱履侍楓宸雲移仙仗千官肅
日映龍顔四海春金椀玉漿來内侍紫泥丹詔下王人
十年趨走金陵道到老低垂漢水濱
漢水東流日向西孤村烟樹鷓鴣啼纖纖岸艸迎人眼
踏踏江花映馬蹄有客問竒仍載酒故人相過輒留題
暮年正爾逢知己布襪青鞋信杖藜
江漢漂零今六載故園迢遞尚三千新春隠几看雲坐
遥夜懸燈聽雨眠彭澤官貧猶有酒杜陵身老未歸田
桃花流水深千尺擬向溪頭理釣船
社後謾興
社燕西飛節物過年華世事兩蹉跎晴天白鳥來無數
落日浮雲看漸多黃菊何人歸短棹紅蕖秋水澹洪波
寂寥多恨憑誰遣搖落無心奈爾何
寄妻弟鄭子玉
年年留滯漢江頭華髮蕭蕭不奈秋夢斷鄉關猶是客
望窮烟水更登樓西風鴻鴈來芳信南紀親朋憶舊遊
聞道菊松無恙在可能歸去覓菟裘
五言絶句
塘上行
露濕藕花香花折藕絲長豈無鳬與鴈不似錦鴛鴦
七言絶句
題扇
凉風吹動影娥池百頃秋波漾素輝十二玉闌閑倚徧
桂花清露濕人衣
廣州四先生詩卷二
