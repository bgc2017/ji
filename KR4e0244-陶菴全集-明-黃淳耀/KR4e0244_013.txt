陶菴全集卷十三
明黃淳耀撰
五言律
京口道中
微風山磬落小艇與煙平棹發魚龍氣人隨日月行四
維形勝辨一葦古今爭擊楫知何向洪濤薄暮聲
螢
旅夜風燈滅疎螢亦有情對飛開更闔獨坐晦還明書
卷如憎少房櫳只益清井闌相似處歸夢最能生
朱魚
為與凡魚異翻令尺水藏數頭成伴侶半豹具文章遠
害身長活娛人趣暗傷好投空闊去爾我本相忘
登石湖諸山
春水渾無際吳天總欲浮花疎時近眼柳弱不依洲醒
酒山風急看碑野寺幽提擕佳侶在吾豈負雙眸
半塘寺(寺有勝國善繼上人血書華嚴經)
半塘禪寺古屈鐵變樛枝白業三生力蒼煙六代思法
衰龍象至經妙鬼神悲一悟真空理滄江月上遲
四檜(在虞山道院本七檜今存四焉傳有方士役鬼神移至)
碧殿隂風入蒼蒼四檜存雷燒爭拗怒鬼見盡驚奔雲
氣生高盖龍蛇守直根只愁移卻去何物鎮山門
松陵晚眺
日暮登臨眼孤城也自聊湖多天在水邑小市侵橋芳
草歎前路綠楊驚舊條望中惟燕子與客共飄飄
夜泛鴛湖
積水月涓涓月斜舟稍前歸漁摇艇火宿鷺定湖天遥
指塔相對暗尋花滿煙峰巒無一點吾醉獨蒼然
水勢
水勢沄沄大峰文午午浮春風隨處著花氣逼空流曲
岸斜陽轉長天去鳥愁十年疲物役俯首媿滄洲
泛舟西湖
碧水風吹皺朱塵雨浥清纖歌何處接慢舸不知行駿
馬盤隄疾珍禽坐樹輕夕陽何淡淡山氣莫能名
韜光寺
鷲嶺摩天碧峰峰虎豹文蛟宮楠木蔽僧竈水筒分石
迸林中雨江飛海上雲高樓吟復笑倘有駱丞聞(見公手書)
(題作鷲嶺)
石崖
蘇子曾遊處留題剝蘚花春蒸崖腹潤石迮履痕窊童
子憂深入山僧許暫家經竒聊一歎脚腳近龍蛇
謁于忠肅公祠堂
澶淵非旤宋代邸本安劉力竭山河在功成骨肉憂草
銜冤血碧江挾怒潮流雪涕荒祠下乾坤正可愁
渡錢塘江
伍相鴟夷去錢王晝錦空英雄如昨日陵谷自春風白
鳥沉煙外蒼山立雨中布帆輕轉怒長嘯對魚龍
富陽城晩眺
浙西天漠漠片雨富陽城遠嶂千鬟妙長江一掌平風
檣爭薄暮煙柳報清明鄉思縈覃葛萋萋艸又生
桐君山
桐君丹室在天下幾人閒碧瀨長歸海清風獨滿山花
開游子路雲泊野僧關歎息鐘聲内仙禽自去還
登釣臺
石壁漢時煙嚴祠風颯然雨流巖下釣星動澤中天地
坼芝英瘦山空鳥跡玄一丘難濟世不敢慕前賢(見公墨跡)
(雨流巖下釣句作雨添松頂瀑)
七里瀨
孤舟落何處山水四周遭水鬭瀠洄急山含寂寞高中
流明彩蛤夾篠墜蒼猱游者非康樂長吟亦自豪(他夲起二)
(句云逆流方緩緩山水忽周遭此刻以公遺稿訂正之)
蘭溪道中
莽莽蘭溪雨孤帆迷所之斷崖爭榜急逆水打灘遲身
世占風幔山河老鬢絲垂堂聞有戒淹泊迕心期
龍游驛前大樹數十章美而賦之
龍蜕千年骨何人擲道傍合圍猿臂短穿穴兔絲長布
葉千家靜交柯六月凉丈夫存節目愛爾亦昂藏
山村
麥秀先吳地花開類楚源農冠裁竹葉山井破桑根斫
漆猿爭樹燒林虎決蹯一村驚客過蠻語共喧喧
停舟
停舟屢近山尋步夕陽間流水將心去空烟與目還對
飛沙鳥白低去竹雞斑幽絶無人領峰巒只自閒
草萍驛有感
百年孫燧節一決守仁功箕尾歸天上麒麟入畫中暗
苔詩壁古大樹驛亭空無限胸中氣時危哭向風
玉山道中
懷玉山邊路蕭蕭離越中百層嵐挂眼一雨翠連空鳥
道危城旆人煙古驛風子規終日響憶殺是江東
衢州
山店依城斗官橋繋艇齊嵐光含野淡灘響隔春低雨
暗虬龍宅春濃橘柚隄三衢風物好坦步不煩藜
過廣信聞鉛山宼警
十年關陜亂江表不聞兵税急農臣苦年荒米賊生斧
柯誰在手牛犢漫多驚失涕蒼生内何時見太平
月夜與諸子泛舟
闔閭城外月帝子閣邊舟悵望前人去經過爛醉休春
隂收大澤元氣滿中流勝絶驚飄泊狂歌緩白頭
過彭蠡湖七首
推篷收宿雨送眼入巉巖慢水雙摇櫓横風兩使帆緩
行鳬得侶疾走馬辭銜落落中流坐匡廬大不凡
梅天風不正白雨一喧豗長日春春去扁舟箇箇来波
紅漁火重月黑蚌珠開堅坐看江表湖山亦壯哉
牛背飢烏立槎頭戲鱮跳投竿驚欲亂丸飲啄還驕白
處拳飢鷺青邊掣怒鵰無心成搏擊偷眼避風颷
逆曳風帆過湖中拍浪兒輕儇沙鳥似獰惡海童為百
斛舟何重連晨槳未移閒思強弩手一破巨魚鬐
楚俗尊祈賽龍神氣色殊分風勤客子割肉醉師巫笳
吹殷膠轕雲車颯有無康山遺廟在血食想雄夫
大湖流不盡盡處夕陽平山遠皆疑夢天多不覺行高
帆吹嶽影驟鼓發江聲曳曳薰風至南雲一半晴
水分南紀盛山挾大湖雄舟楫三苖俗鳬鷖萬里風豫
章元自合江漢已先通禹貢猶沿誤書生莫鑿空
五月端午(是日江右風俗飲蒲酒噉鵝炙因憶吾鄉石首魚了不可得)
三年端午日兩度客中過酒憶金陵美山看彭澤多枕
欹書斷續嚢久艾消磨莫笑鄉心勇黃魚壓子鵝
泊舟二首
單舸時時泊浮雲故故長浪兼鳬拍岸風引燕迴檣榖
雨罷收艾田歌聞插秧江南好風景留眼看吾鄉
久客知風信江狶善倒奔報晴銅角響占雨紙燈昏官
舫人看熟孤村井汲渾東流山縣近往往識方言
反憶
漸遠江西道吟詩反憶渠長徽粘巨鯉小甕破浮蛆黃
潤絺堪著青勻紙愜書客遊難唾井無奈是匡廬
舟曉
曉帆風力正秋浦望何長飛鳥沉空翠初暾似夕陽江
開紫磨鏡山湧白毫光指點煩舟子王城一氣傍
舟晚
落日明雕錦山光不可圖青冥隨遠近飛動入虚無漸
背津亭小微分水樹孤船窗招月看江色漾驪珠
舟夜
大風摇獨夜遠夢斷孤舟不盡江濤湧分明此際愁長
身艱負米柔翰想封侯掩盡窮途涕無端更一流
烏江望霸王廟
英雄垓下盡尺土占江濆虎失關中勢龍嘘覇上雲人
憐公百戰鬼閱漢三分薄暮風濤惡疑崩鉅鹿軍
自建業至京口或行或泊即事成詩六首
憶昨龍潭驛山櫻繋馬紅事隨風雨過身復畫圖中白
日園陵氣青天江浦烽向来憂樂地草草媿萍逢
龍吟江漠漠叠浪隱蠻雷繫䌫吹還解崩沙過復迴蘆
人收網去水母劃波開一葉投何所顛危亦甚哉
有岸皆相似無端復一留風蘆藏小店山火伴孤舟隔
夜占雲氣從前數傳郵遥遥京口市吳酒滑如油
江上復江上盡知洲渚情颶風兼日泊羈思一舟盈夏
木早蟬細夕陽歸鳥鳴臨流聽吹角古堞有餘清
末季干戈起抽兵及四方西江驚旱魃殺稼到吾鄉士
喜交綏免農憂齩骨忙旅懷元易感聞此一傍徨
金山勢不羣中流蹴浪分石鏡千帆影浮圖一握雲潮
通僧井出鐘過海天聞幾度登臨客長歌又水濆
梁溪道中喜雨
旱乾逢好雨客路轉清新山碧蛟龍見江渾鯢鮒伸病
輕霑手足裝改潤衣巾緩我歸舟樂看他插蒔頻
送張介兹會試二首
公超辭下邑平子入西京賦就人爭寫經傳市輙成花
濃春走馬風急夜論兵目送雲霄去窮交意氣生
十年長帶甲滿野自蜚鴻林草寧無歎當途便不同靜
知天下事貧見丈夫雄莫負生平意臨軒答至公
元日席上詠缾梅二首
小院初萌莢深堂已報梅揀枝將畫比留蘂入缾開林
遠香微接燈摇影忽来已拚雙鬢似催取百花杯
獨笑知無侶頻移惜未安雪留殘歲白春共一窗寒色
借蘭筵靜香連栢葉乾醉来渾爛漫髣髴在林端
送許子位再遊江右二首
章門一水通此去又春風嶽翠疑新長江光只舊空客
愁醇酒外鄉夢落花中一路山櫻熟君應馬首東
三載南州别翻如憶故鄉風前送知已事後惜流光山
雨鈴齋冷檉花驛館香秪應題墨處雲木日蒼蒼
夀王煙客太常五十三首
曼容辭爵禄疏廣入丹青戶映珠三樹家傳帶萬釘漁
樵新友社猿鸖舊山靈料得金門裏時時望歲星
已成洪上築都棄漢隂機拂席山皆響開厨畫欲飛玉
蕤纓篛笠金椀醉漁磯比較牆東老人今遯更肥
百歲方強半其如難老何黑頭明鏡滿頳玉輭顔多上
客吟叢桂幽人送好鵝坐繙花萼集樂事許誰過
寒月和嚴式如韻(時寓京邸)
坐訝一庭雪起看星斗横難窮千里目未減九秋明高
燭剪無焰濁醪吟有情隔簾風不起空際自多聲
鄭超宗月夜過余旅舍有詩見贈次韻二首
芳鄰兼夙好晨夕互敲門共被時人笑彌令古道敦清
冰凝素簟寒月湛空罇中夜聞高咏猶疑謝朓存
論心同永夕勸影各三人平子愁何甚嵇康嬾是真計
疎慚澗壑交淡得松筠莫負樽前意相期立此身
超宗見示憶家山櫞樹詩次韻二首
維南有珍木想像一林霜日映金膏重風吹荈葉香丹
青圖不到欄檻護多方擕取雙柑比應輸氣味良
枝枝存綠縟顆顆結崢嶸月地看無隙風窗撼有聲采
山通遠夢譽樹感嘉名忽憶江梅發鄉心亦暗驚
題李太白像
空梁月色流八極想神遊妙手傳遺像清風灑素秋蠻
牋七寶榻紗帽木蘭舟一去人間世茫茫飯顆愁
白日
白日公然瘦青天不復高頽垣無鼠立廢壘有狐嘷亂
過民生賤兵殘賊勢牢遺黎相對語毛髮尚騷騷
過石門作(即子路宿處)
石門投宿處冠劍想當年時事有今日津梁無此賢蓬
飛隂雪上草立勁風前去去逢摇落楊朱涕泫然
雪中過丹陽不得泊有懷葛蒼公
契闊遠相望迴舟一笑妨孤城深雪閉寒鴈暮情長世
亂羞刀筆人高想釣璜可憐雙鐵硯靜倚一繩牀
銀山寺
古寺山之隅天然好畫圖步隨雙白鳥忽遇一僧雛木
落齋鐘遠煙清雪嶼孤不知鄧開士倒立半空無
得鄭超宗嚴式如寄懷詩次韻二首
溪翁來栗里鷗鳥識斜川丈室饒容膝低垣甫及肩無
文仍學豹有口不言錢嚴鄭知吾意相思坐隔年
一昨長安酒如鯨吸百川權門爭迮指爾輩肻摩肩世
事如談虎行藏等意錢山中漏茅屋小住足經年
送李廣文改任靈壁
函丈移何處秋風到宿州戰爭新壁壘絃誦古風流怪
石連齋圃清淮遶郡樓獨知濠上意莊惠羨斯遊
送徐君遊燕
吳苑新歸客春風又薊門毳裘經雪暗玉劍插腰温樓
護一言重陳遵四座喧男兒意氣在莫漫受人恩
舟行九峰道中
漾舟蒲葉内聒聒水鳴溝緩棹知魚樂看山散客愁漁
歌風外接農務雨前修野色紛如此吾行任去留
冬日
我生勞造化尸寢未云寧束帶先朝日褰幃荷早晴同
分簷隙照獨見野人情陽氣冬春遍冰霜亦暫生
靜夜
寂然生衆動風緒到寒林虚室不離我明燈欲照心杯
香無晤語書擁信謳吟觸物天機内何須問淺深
病起書懷
閉戶凋羣木渺然歲月過自憐為疾久不復使情多倚
樹暮禽集曝簷初日和本無閒散意聊此慰蹉跎
舊厭書籖少新知藥味多就閒慚子職因病貴天和道
欲依平澹言先戒沓拖樂幽初見性不獨避風波(右四首見)
(公辛未自鑒錄)
閒居
木落芙蓉笑端居習卧游好風催展卷清旭照梳頭淡
蕩操文筆蕭森激素秋劒纓俱未請吾黨自應羞
遊王氏園亭
入門朱夏改取徑綠溪長有地隂常合無風竹亦香獨
行前侶誤緩坐後遊忘愛此不能住驅車九陌黃
李舜良拏舟相送
衮衮行相聚愔愔惜此離片帆前日雨斗酒大江湄新
漲千重盛孤雲薄暮竒心懷各有以佇子秋風時
虎疁待濟
帆落非難上舟輕不易過漢家財賦重吳市賈人多細
雨漁張網斜陽客綻蓑大江前去闊鼓枻聽勞歌
晚泊示彦舟
吳趨今古道江上往来舟泊處皆如昨余心那不愁雲
山瞻北極烽火戒南州與子觀垂釣臨淵亦有謀
自疊前韻示彦舟
童僕吾何得親知子共舟翻因同好聚喚此越鄉愁躍
馬輕千里遊山慕九州平生出處意思共曩賢謀
舟雨
小雨蠲炎燠因風灑舳艫鷗喧聽欲亂江碧看如無岸
榜遥知重溪漁近覺孤泊舟疑早晚鄰舫更相呼
舟過梁溪
昨路邅迴甚兹晨一鳥過汲泉人語雜陶器野烟和山
近城含黛江清水映羅臨風想形勝偽將昔横戈
登惠山椒望太湖
新晴宜縱覽薄暮勇躋攀湖迥浮餘地雲垂接斷山征
帆殊不動落日勢將還擬放扁舟去人今且未閒
發自段橋至龍潭三首
溪谷風何緊濃隂亦未收炮車雲出大銀竹雨来稠木
末猿呼侶泥中客掉頭人煙一蕭瑟稍喜似凉秋
衝雨橋難上捫幽徑别穿偶逢雲過嶺一似釡生煙鳥
白林邊識榴紅澗底然旅懷掁觸甚吟穩向江天
積鐵崖根擁噴瓊地脈侵江山生處僻車馬入来深虎
落三家店漁磯萬柳隂小安成旅次風半復幽尋
衢雨入石頭宿廣成銓部邸中
棧車行石罅急雨勢多端方午戎戎暗如春側側寒来
逢關吏識别喜故人安酒綠燈明裏羈魂尚未乾(右十二篇)
(見公手書冊子自䟦云丙子季夏偕雍瞻南行途中觸事口占所云書時記朝夕耳非敢自以為詩也方)
(擬文戰後縱觀秣陵諸勝棲霞牛首皆吾嚢篋間物爾時可得詩數十首乃人事參差不果听頥回視夏)
(秋之間又成陳迹耳子翼出此卷強余書之手腕生獰真愧紙費奈何九月十有六日松厓識謹案京)
(口泛舟載本集題作京口舟中第五句四維形勢辨作形勢在第七句擊楫知何向作知誰是八旬洪濤)
(薄暮聲作日夜聲兹攷其字句稍異者列如右詩不更錄)
水仙花
小徑誰曾踏寒芳已著花氣清春自遠姿淡月難加不
采憐幽素盈畦任整斜彼姝貞未嫁持贈豈云差
鶴
天外一垂翅風霜寄水湄近人猶見野得性未安卑苔
雨穿林滑溪冰啄月遲高人將縱汝謀食亦何為
晚鐘
落日下巖阿疎鐘動夕波一從心地省如向此中過響
盡諸天肅緣空半偈多杖藜猶佇立凉月滿煙蘿
王昭君
蛾眉應受妬畫手獨何人一見能生悔君恩此最真微
軀甘出塞大計惜和親試向邊城問長纓是漢臣(右四篇得)
(之菊隱陸氏故籍中)
陶菴全集卷十三
