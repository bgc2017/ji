陶菴全集卷二十二
明黃淳耀撰
陶菴自監錄四
陶石簣云世間惟道德朋友是真餘悉假偽
未嘗讀程朱諸先生書與讀而不能精究者其輕毁謾
詆固無足怪
朱子四書集註中未嘗無病要之後學不可輕議今人
讀李杜韓歐諸集其中詩文佳者固不勝舉然而字句
之瑕與文義之累理者亦未嘗無之終不以此掩其大
美也况朱子為千聖發微使盲者得視聾者得聽其功
固不在孟子下縦有偏滯不融處功過獨不可相準耶
會有無益者五文會無益鬭巧矜長易涉毁譽酒會無
益選伎徵歌易涉荒滛遊會無益賞月吟風易涉流蕩
談會無益論人長短易涉輕薄交會無益懷刺漫投易
涉奔競今人非此五者不會就中文會似屬正業然扵
進德修業略無毫髮之助而或假此以為下四會之資
余深見其無益自後立戒不得輕入
習静是第一義讀書是第二義作文是第三義求友是
第四義今人奔走徵逐多云篤扵友誼吾實恥之
揚子雲云雕蟲小技壯夫不為也杜子美云文章一小
道扵技未為尊彼所謂文大者鑽窺微密小者推敲風
騷此後世學文之徒所嘔心不能到者也二公猶輕之
若此今人所業者不過應舉時義耳以視二公之文奚
啻爝火之扵日月乃至窮年累月疲耗心力扵此中可
謂不知務矣
陳恒弑君章集註胡氏曰仲尼此舉先發後聞可也雲
峰解云先發後聞謂魯也非謂夫子也近聞子將云渠
自有全篇晦翁節取四句大略往往動後人之疑今未
見全文若何自當依雲峰說不可使文定有非聖之罪
余前閱二程書友人從案頭見之語有韓云渠何故閱
此書有韓對以此書宜閱友人摇手不然噫今人讀種
種非聖書見者不之怪讀二程書輙怪作種種累理事
聞者不之怪學二程為人必怪矣
雲間周莱峰先生之為人吾所不知也讀其學道紀言
篤實謹密古好修君子也有韓云雲間人甚稱其惡噫
豈有篤實好修如莱峰其人而猶惡者因思先正云要
人感悅怕人怪此私心也又云天下事大患只是畏人
非笑如莱峰者豈不怕人怪不畏人非笑者耶讀其書
不知其人不可也
或問蓮池禪師在家人修行恐不及出家者荅曰在家
人能扵五慾中證得如火中之蓮後遇水則愈長若水
中生者後遇火恐焦耳此語與予今日所見同非實歷
不知
無樂而豫者淵明也無挟而恃者退之也
列子曰心凝形釋骨肉都融不覺形之所倚足之所履
随風東西猶木葉榦殼竟不知風乘我邪我乘風乎噫
此所謂御風者也此亦列子從心所欲從容中道之日
也然畢竟與孔子不相似為他走入為我窠臼中
昌黎曰今世之為士者一凡人譽之則自以為有餘一
凡人沮之則自以為不足
吕温陳先生墓表曰先生行不學之道據不仕之貴負
不稱之名達人觀焉斯極矣
孟東野詩曰道險不在廣十步能摧輪心憂不在多一
夕能傷神
古之高士饑不可得而食寒不可得而衣余遊扵友朋
間人數得而飲食之能無愧乎
人說非理語不能救正則當以不荅銷之
向讀雲間周莱峰先生紀言實心儀之有韓誤信雲間
人云此大惡人余斷謂不然今早與一友談及書畫此
友云莱峰書畫極佳余問其人曰古君子也不覺色喜
莱峰為人雖不以此友之言而定然而一念之好善有
不能已者惟恐莱峰不得一助耳傳曰不知言無以知
人也君子與人交聞流言而不信况前輩乎又况古人
乎
因在舟中聞雷悟得天地間總是一氣
餘冬錄云韓退之贈崔斯立詩有可憐無補費精神之
句王介甫遂用以譏公云力去陳言誇末俗可憐無補
費精神然則介甫之新學又何如哉荆公選唐百家詩
成序云廢日力扵此良可悔也而不知新學之當悔何
也枕上讀至此不覺蹶然驚起嗚呼斯立學詩而退之
惜之退之學文而介甫惜之介甫志不為世俗之學乃
不免誤用而後人惜之今我飽食終日一無所用而猶
不自惜竟亦無有惜之者矣宜勇猛自勵
吾嘗見一鄙夫本恡財也而與人書曰生平最惡重財
輕義今日見一薄夫本以謗書詆訐人也而曰生平最
不喜談人隠慝嗚呼小人之肺腸口頬如此此等人何
足道鄙薄二字究竟我何曾脫得乃說人耶
嘗讀王伯安羅近溪王龍溪一流語錄怪其高遠之過
此後一變而為任侠顔山農何心隠之流種種迂怪世
或指為大盜而流弊極矣然伯安之學實祖象山象山
之學固從孟子入者也學非不正而流弊至此立教者
可不慎乎程子曰墨子之德至矣而君子弗學也謂其
舍正道而之他也至言哉
精神力量如此決知非用世之具然境界遭遇逼人入
萬斛蟣虱中歲不我與分隂可惜豈堪閒愁閒悶耗其
血氣耶
萬事不須閒著意只應随分閱年華
大人凝然不動不小家相
羅一峰與人書曰近世大儒有下第者其言曰今秋幸
不為考官所取得與弟姪研磨義理猶舍荆棘而達康
莊猶去野店而居安宅修道崇德之君子固如是也今
乃汲汲科舉之得而以家貧為憂則其念慮之害與世
之醉夢富貴者又何異若以家貧親老未免此途以階
禄仕固聖賢之所不禁但不可緣以得失置胸中耳又
曰若不以得失置胸中則應舉也未甚害
看書貪多作事要快皆當戒之貪多則不精要快則多
悞此予大病也
鐵劍利則倡優拙此語出韓非子而程子語錄象山語
錄皆有之蓋喻為學有實得則外飾不足也
正學與人書曰處塵埃中不慣與流俗往還厭其喧閙
每欲縛一椽扵萬山絶頂人迹所不至處從一二友生
讀書嘯歌以自樂伐木誅茅非有力者不能非惟古之
富貴人不可效欲效畸人静者巖棲谷飲以自快亦莫
之遂吾之貧困過古人遠矣噫清福豈易得哉
取友難哉泛泛而識之泛泛而交之不待臨利而操戈
臨害而下石也
吾嘗欲為不愧屋漏之人而未能也徧觀諸同人無一
人以此存心者
予嘗與一先輩論及程朱先輩極訾伊川為執拗紫陽
集註為頗謬予時亦附和之近讀二程書始知伊川不
可輕議紫陽註雖有未盡合處然為前輩表章功在後
學夫豈淺鮮昔有著書摘歐陽公五代史之失者東坡
極訶責之况闡聖人遺經扵千載之下其難易較作史
何如豈能一一合符乎盖此先輩究心禪學與宋儒氣
味不合予當時妄言至今悔之
學韓文者始扵宋初柳開仲塗柳公倜儻負竒氣其文
能變五代之習今其集未見行世元郝經伯常文章節
義時人比之東坡歸震川集有䟦伯常堯帝碑文云先
友吴純甫家有陵川集今亦不存兩公之文皆足以傳
其人猶泯泯如此豈顯晦有數耶抑尚有所待耶
劉寬羹汙衣韓穉圭玉杯碎不怒其婢若吏出扵無心
也若上下嘻嘻雖兩公何以齊家乎近聞陸君履常之
子為人誤傷其目置而不挍舟赴金陵為来舟觸其僕
墜水死亦不挍盖皆出扵無心也此兩事較劉韓兩公
所處更難孰謂今人中無古人乎
昔賢有聞父叱耕牛聲而泣者曰自傷不能致榮華而
使老父未免勤苦吾父雖不業農然一家之事萃焉其
勞甚扵為農吾讀書本求顯親今反貽親以憂是尚得
為人子乎屈指来歲距秋闈一載有半揣摹之業足以
成矣徼天之靈使疴癢得脫扵躬雜務不撓扵外濡首
帖括必有當焉若藝成而復屈便當捐棄陳言供為子
職雖求田問舍烈士所譏而學者治生先儒不鄙未能
濟世豈可累親昔吾邑張伯常先生二十歲時與父約
三科不中即絶意進取代父理家後至第三科得售盖
二十九歲也余来科亦當其年利鈍決矣崇禎辛未孟
冬廿九日我與我約
看人詩文不宜違心過譽以求感悅此處害亦不細待
人不誠亦是心過非但口過也
陸象山之教只收得中上人耳收得中下人纔是廣大
韓子原道極扵正心誠意而不曰致知格物蘇氏古史
舉中庸不獲乎上卻不說明善誠身歐陽子謂聖人教
人性非所先皆朱子所謂無頭學問也
借書不還大過也而人每忽之借書遲還亦不可憶楊
萬里集中有謂生平未嘗借人書不還而人借之者多
不還噫此亦寧人負我無我負人之一事也今後借書
當記年月日最遲不得過一年借書不還與借財物不
還者何異白晝攫金人謂之盜昏夜胠箧人謂之賊借
書無盜賊之名而享其實不大得計乎余向借友朋書
委積未還今逐一開列扵後次第還之惟借聞初上人
書三四種今已成故物益以重吾過可歎也
董思白論畫云畫之道所謂宇宙在乎手者眼前無非
生機故其人浩浩多夀至如刻畫細巧為造物忌者乃
能損夀盖無生機也此言似漫而有實理推之作文臨
事亦然文太工則困而不活事太密則滯而不通
早起梳頭每落二三莖白髮年未三十血氣如此昔人
所謂蒲柳之姿者非耶歲月逝矣而學業不進可為浩
歎
朋友聚會是好事然說十句話中少一句合理是以聚
則滋過
陶菴全集卷二十二
