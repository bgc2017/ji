陶菴全集卷十七
明黃淳耀撰
詩補遺
四言古
題葉石農聽田水圖
儒邪禪邪波瀾莫二絶澗斷潢孰知其意我嘗問之石
農之隈笑而不答彼何人哉雲中一鶴擺落華芬浩然
天放置丘壑中儒邪禪邪糟粕已夫吾師丈人田水可娛
水流花開水窮雲起於傳有之知者樂水
五言古
題娛拙齋
禽巧莫如鵲巢成鳩得居人巧莫如匠身蔭他家廬謂
此二物巧斯言豈誠歟拙莫於愚公巧極於衆狙狙詐
明所避守拙樂有餘君家黃山中先世多藏書載書到
疁水一鄽寄菰蘆尊有濁酒香缾有脱粟儲胸中謝機
利日覺心神舒拙用何囂囂拙效姑徐徐我吟娛拙詩
詩拙復何如
送侯豫瞻銓部
賢達不妄出忠孝從所務靜為南陔詠春暉滿庭樹遲
迴方北征摇裔復南騖曠野臥秔稻嚴城墜霜露舟車
奔王命晨昏難久駐大哉豐沛都建立甚完固天塹浩呼
洶龍虎鬱盤互選部貴清通英僚接鵷鷺明明水鏡姿
觸事展心悟天下今未寧此邦困征賦識者推其源頗
謂舉劾誤夫子敬王猷秉哲佐當路既精山公鑒彌深
康樂趣游盤值休浣灑落命毫素况聞近養期斑綵及
春煦衮衮長安客此樂誰敢妬蹇余方闚觀崢嶸守章
句躊躇十年心豈其雕蟲故赤霄奮鸞鳳白水困鯢鮒
雖然異賢愚敢不懷散聚天海莽空闊飛沉終一遇此
意緬縱横驪歌歌日暮
送雍瞻南都五首
天馬有逸步大鏞無卑音志士懷令猷穆哉兼濟心俶
裝迎修景游矚帶陽林驅驅指京洛文物鬱崟岑
崟岑晉城闕窈窕吳山水東南富形勝環海同書軌王
風被中區大雅方盈耳義心纂古調神聽唯君子
君子共情素結言在貞堅擕持申篤好如彼軫與絃營
道賞彌真遭物心詎遷嗟予集於蓼端憂望雲天
雲天既開豁雪雰亦回互悠悠俗化訛睊睊疲當路紛
吾漆室憂佇子金門步磨治鼂賈言滌蕩鄒枚賦
鄒枚固懷禄鼂賈亦昧時時哉無卷舒安用賢傑為磷
緇既云謝温潤宜有施攬轡良自今古訓以相貽
五言律
壬午長至日送陳世祥省親常山
省覲仍游學天涯只似歸交新移舊雨寒盡接春暉瀧
急風帆怒鵑多客思微鈴齋如憶我霰雪滿征衣(以上得之)
(秦藻齋中)
登堯峰寺
石壇幡影落一徑入堯峰竹暗雲生壁沙虚水應舂鶴
聽林外梵猿赴食時鐘風雨天南黑隂崖有伏龍(得之沈秉)
(鐸齋中)
宿南有堂有感賦呈龔儉化
林黑更初遞牆高月欲沉長眠留化雨半榻印同心夢
憶他年火聽殘屋後禽(堂為我師行之先生講學處淳耀昆季嘗絃誦其中)遺編
憂墜絶相與慎追尋(我師易解六脱稿淳耀極為服膺)
贈龔得初
世澤君宗久疁城第一家傳經擁臯比奏議著清華啟
秀文章貴持躬孝弟嘉繼承須努力先業耀青霞(上二首藏)
(龔開泰家)
七言律
汝躍潘先生六十初度子灦諸晜弟屬余為侑觴
之詞余忝與先生之子雨臣為文字交言雖不
文不可得而默也
鶡冠何意老丘園祭酒諸生衆所尊皇甫已尋高士傳
仲長豈羨帝王門一經注就留兒讀儋石空来不自言
見說琴書詠三樂秪應秋月滿閒軒(此一首亦於秦藻齋中得之藻家蔵)
(書甚多即秦立之子也)
和龔儉化寄懷原韻二首
午夜熒熒對影寒客心展轉思多端甘抛松桂周旋久
自識風霜閱歷難蝸殼壁枯殊失笑羊腸路轉且為安
忽来嶺上梅花信驚起挑燈仔細看
歸歟欲賦託空言生計羝羊困觸藩滫瀡未能怡白髮
泉臺無計慰黃昏雞鳴似欲回殘夢柝擊頻教亂旅魂
若問羇愁何處劇夕陽影裏望江邨
和龔仲和登高原韻二首
征帆十里挂澄湖摇拽斜陽遠欲無騫去長空隨鸛鶴
浴来同伴問鷗鳬不嫌日蔽交隂重偏愛臺虚趁客孤
回首登高餘興續那知前路已荒蕪
生涯漁釣滿江湖千古升沉事有無何限溪山羣覆鹿
不妨天地任歸鳬臺高獨向蒼茫立目極空涵意象孤
落木洞庭波澈底蕭蕭汀畔盡荒蕪
七言絶
客中與龔智淵登高
一肩襆被值途窮忽漫登高逆旅中千里暮雲飛不住
故山同指鴈聲東
長安與龔智淵聯句二首
萬里中原付夕陽江東雖小足稱王虬髯自向扶餘去
珍重臨安當汴梁
楊花飄泊歎無家燕子依人感歲華同向東風嗟薄命
傷心原不為琵琶(上七首得之朱桓齋中)
登泖塔作
拾級上秋旻中流勢不羣地疑吳會遠山似潤州分納
納歸於海茫茫但一雲滄桑傳舊事風外悟聲聞
偉恭詩附
古今詩
夜雨過友人宿
忽欲與子言春風適多暇方晴偶未行既雨亦難罷散
帙就新隂開尊緩良夜晨興踏西村小隱將學稼
折桂
瓊樹山之幽恥與蕭艾伍得近君子前不辭摧折苦罷
焚罏中香行拾松上雨息心棲一枝清夢不出戸
莫秋貽同社
朔氣戒川陸蕭瑟臨前川新寒草樹變靄靄浮清暾緒
風結虚幌時菊綴衡門年志難久持感慨以煩冤夫君
幸同愛欵曲相與言贈之瑶與瓊佩以明深恩終然勖
古處興寢期勿諼
索居喜諸子見過
朝旭歛烟華庭階獨行迹春鳥遺好音冰苔見古色讀
書覯曩賢或語或復默時節往朋舊提擕散愁疾芝蘭
各自芳終恐棄遐僻
田家
禾黍盈疇香村樹映門綠主人儉且勤雞犬常肅肅棗
熟餉里鄰芋分徧童僕秋穫敢失時負穡返茅屋城市
好食新新榖貨相續得錢完官糧餘者為私蓄貧富各
成姻藹然自相足緬懷羲皇風庶幾在此俗
秋水
交秋溪水清歷歷見其底木葉何紛紛白石復齒齒靜
言尋其幽蕭蕭雜葭葦水鳥衝人飛遊魚銜藻起轉入
荒且寒苔色無乃是遥聞漁者歌前溪暮霞紫
秋興
日落高秋隂依然在空谷靜觀風葉飛遠見歸鳥逐此
時無與言蕭疎對高木久之山月来所以慰幽獨清籟
發古松白露下脩竹四壁多寒蛩唧唧無斷續所觸象
外理俗念邈難宿遲遲夜轉幽秋氣爽耳目
清夜
微月過竹裏虚忩夜亦深此時清且寂爽氣入幽襟獨
悟有所念悠然如會心燈寒清焰小相與發孤吟
古寺
石蘿生紫花佛坐石蘿下鳥鼠巢空梁松風落敗瓦古
壁欲留題蒼苔不能寫秋聲歸莫林遥聞誦經者
遊鄧尉徐氏山莊
發地結菁茅空山映虚白篔簹留清隂梅花若素積湖
光照心明滔滔滄溟窄西岑極遠目微茫數峰碧東鄰
聖恩寺窅然喧中寂風裏佛香回若為往来客蹇連困
登臨神疲為鎖坼同遊兩三人喜折登山屐佳境難久
留反使心不適縈迴出林杪疾去尋幽跡
同龔得初昆季登惠山和坡公韻二首
登山汗如濯清風来迎人疎雨度前嶺俯見林臯新蹇
連松徑滑犖确山屐磷忽然淩絶頂下視無一塵震澤
浮雲端宿霧浥高旻嗟哉落塵網常與俗為鄰
浮雲靄山麓孤烟上林樾青燈湛芳樽色味兩幽絶吾
生如寄耳一醉萬想滅横斜任孤舟清淺流明月蓬忩
兩三人酊酩高興發安得買山資免令徇塵轍
和昌黎秋懷詩
迢迢芳園樹露葉晨薿薿秋風䬃然至摇落勢難已余
懷正悱惻蟋蟀偏入耳展轉夜未明或卧或復起仰視
朝曦昇與此亦相似一日不再晨時駛安可恃感歎千
萬端沉憂惟一軌何以見曩賢一觴且歡喜
白露萎百草松柏不凋悴貞脆本性成不由時與地寒
蟬聲已寂秋蟲鳴自恣語默有不同適時固無異我興
觀物懷慨然知我貴
秋氣何蕭蕭野情空曼曼纖絺常不完三旬九遇飯飢
寒非可樂温飽詎足願孤燈湛空樽對影還自勸左右
陳良書曠如閱吹萬誰當餐此味芹美不可獻勗哉東
隅光桑榆乃多怨
蓐收清西陸雲氣高淩淩悲哉秋蟬號癡甚忩前蠅時
去心尚爾徒為俗所憎不見摩空鵰衆鳥欽風稜飛飛
遍六合横絶不可罾崩騰各有時蹇退甘無能
白日
仰視白日光皎皎高且懸踊躍暘谷中照曜無頗偏忽
遇驚風飄白雲閉其前天地黯以晦當午入虞泉魯戈
不及揮羲和失其鞭陽德豈虧哉明晦亦偶然微風吹
無力浮雲迷有權天道固如此而我何悲焉
飲酒
當空皎皎出素月清輝乍圓還復缺我生決無彭祖年
豈能鬱鬱空憂天衆人皆醉我亦醉則予胸中浩浩焉
三閭大夫何為者醒然獨卧滄江下我来汨羅喚不起
仰天長歎淚盈把劉伶盡日眠酒中醒時雙眼常朦朧
陶潛攅眉不入白蓮社捧杯采菊坐籬東古来達士惟
有醉求田問舍良可愧丈夫負此七尺軀豈能擾擾攖
俗累春日村遊發杏花冬風萬里飛寒沙此時顔色不
飲酒坐看兩髩堆霜華開我懷揚君眉夷齊當年空餓
死陶猗亦皆齷齪兒請君置此名利於身外頽然終歲
無醒時
春閨
春炙繡簾花氣滿暗風梳草綠短短啼鶯破曉驚妾心
金鴨香沉畫衣煖侍妾勻脂催曉粧鏡中烟柳嚲眉黃
描罷雙蛾為誰好碎破銅片打鴛鴦
春日山行
隂巖怒石如噴雪處處山家覆松葉古藤三月齊作花
瘦樹短垣村幾折山僧采茶亦種松松籟茶香一室中
坐来日淡風亦淡颯然萬壑攢獰龍渡溪越嶺殊衮衮
山頭猿鶴時相引潭雲空碧人影稀勝賞未窮行遂歸
秋齋坐雨
秋雲突兀起天際疎雨磊落懸高空寒潭彷彿細流碧
殘花零落堆蘚紅雨脚朦朦向西去孤鶴散步来長松
坐看斜景照羅綺須臾萬片金芙蓉
喜崑山柴集勲至
忩下尋書細門前駐馬輕相看無一語說夢悟三生薄
酒吹還醒殘燈暗復明同心相會處久與白鷗盟
懷婁東陳靜孚
世已無如假誰能識道真素心聊望古白眼看時人我
道猶灰冷君情較酒醇沉沉懷抱積何日得前陳
秋夜二首
疎影入空牀此時秋氣凉白雲松際雪明月石邊霜蘆
荻暗潮滿梧桐晚色黃遠聲聽欲近柔櫓過寒塘
高烟空際平落葉犬時行月滿星河失秋深天地清颯
然萬籟集默以會微情坐久露華濕猶聞鐘磬聲
舟行
新水正盈盈臨風一棹輕野烟林莽白壊道石梁傾往
往吟蟬過時時落照明人家修竹裏散髮有餘清
失題二首
東道烟霜信使稀步看流水念荆扉殊方蹈事多疑畏
衰世為人有是非同病尚聞河上曲違時終棄漢隂機
吾生志業存風雅勉事刪修力自微
高衢月落曉寒新榆柳蕭疎望去津圖史同舟聊養疾
風烟何地敢呈身到家松桂搴幽幌倚棹雲山愧濫巾
謔浪自矜吾舌在未隨妻子共憂貧
伯氏招燕京王敬哉飲
避地来尋五柳居閒談國事重欷歔天荒地老君身歷
國破家亡我夢餘塵路渾如村酒濁道心還與泛舟虚
憑君莫話金門好事到漁樵百不如
柬龔得初
久閉重門細草茸停雲靄靄思溶溶蹉跎共被時人笑
嬾慢還推我病同有酒賒来千日醉無錢買得一生慵
從君自占消愁法已植陶公三徑松
甲申除夕次侯廣成先生韻二首
即看曉日又明年愁裏流光去若泉冀北天遥成絶塞
江南日近賴時賢聞雞舞罷悲今蜀聽鴈飛過憶舊燕
長夜悠悠眠未穩解將椒酒送寒天
今宵愁起亦無端坐到更殘思亦殘世貴虎皮迷物色
余慙鴻羽斂飛翰曉天侵迫冬行促朔氣勾留臘尚寬
會有東風連夜至茅堂雨積不成寒
寓卓鍚菴和伯兄韻
避世来尋水竹居相將無事可蠲除空階有月閒能看
村酒非泥醉亦如與世推排空老世將書滌蕩可焚書
陶公豈厭廬山社一笑浮橋意有餘
再過陳園即事
臨風獨往路晴雨淡相因遠樹紅初見荒畦綠尚勻籬
中過流水竹裏出幽人鑒遠寒暄略思深起坐頻厨烟
炊帶葉鱠美味專蓴晼晚良時促吁嗟人事新獨逢俱
意外瑣語恃情親酒罷開扉出空霜月色真
即事
琴終夜遂深客散主獨酌空香疑有無坐對燈花落
怨情
郎身雖自親郎意不可保素手理瑶琴郎聽不言好
憶遠曲
塞上知無煖寒衣六月裁寄書重拆看莫使遠人猜
遣興
晨鐘殷曉窗明月窺獨坐幽階風自来芙蓉淡如我
夜坐
凉風落柳梢微雲淡河面懷中明月光多賒不為賤
秋夜漫興
倚竹候秋聲閒苔竚明月時聞宿鳥驚微風動林樾
憶遠曲二首
朔方寧遠近夜夜在君傍鐵馬驚歸處人孤月滿牀
欲倩秋来鴈傳書塞上飛邊庭春不暖切莫解寒衣
秋日閒居
閒坐青松隂遥看白雲起白雲如孤峰半落青松裏
泊舟虎山橋
春寒風壓酒水滿月平橋何處漁樵客歌聲到暮潮
題玫瑰
新葉烟中冉冉輕香風外離離朱英半染蝶翅綠刺故
牽人衣
百舌
花共明粧草帶茵枝頭百舌弄芳春莫嫌此鳥多閒話
不是人間掉舌人
詠松
矯矯亭亭骨幹孤風吹霜壓不須扶懸知素有凌雲節
肯受秦朝五大夫
詠梅二首
主人為愛梅花好時向鄰家買地栽月影破忩三五點
冷香時遞暗風来
冷淡清幽迥不羣春風開落任紛紛格高不入時人眼
雪裏聞香始識君
夏日閒居
竹裏還兼卧竹樓習書芭葉淨堪收雲来忩薄渾疑雪
雨散幽林忽似秋
約時去華諸同人泛舟
莫羨槎頭縮項鯿黃魚味美較芳鮮野夫得醉且須醉
一日清狂當一年
陶菴全集卷十七
