陶菴全集卷十六
明黃淳耀撰
五言絶句
月下口占二首
愛此金翠光招月到林薄昨朝桂花開今朝桂花落
海上碧雲盡秋天開素屏懷中餘綵筆無處著丹青
過彭澤
滿目傷時運何心傲督郵南昌有梅尉同是挂冠休
座上詠弓
擬處秋毫準彎時二石強木心元正直持汝獻文皇
坐友人園中偶題二首
蒼蒼緣溪去竹樹自深淺好風如有情迴復不知返
燕子遶林戲啄將紅杏飛春風吹去緩接著更銜歸
對雨
天拭遠山貌湖添欹樹痕移牀就殘菊醉此蒼烟根(此一)
(首得之陸氏故籍中)
六言絶句
無題
放誕風流卓女細酸習氣唐寅人間再見沽酒市上爭
傳賣身
片雲曾迷楚國一笑又傾吳宮花底監奴得計鸞篦畢
竟輸儂
人言北阮放達客誚東方滑稽情不情間我軰笑其笑
處天機
子美詩中伎女岑參句裏歌兒彼似青蠅附驥我如斗
酒聽鸝
千春不易醉飽百歲貴行胸懷羨馬為憐神駿燒桐亦
辨竒材
鯨鏗已肆篇什鰲咳從教詆訶百斛舟中穏坐千尋浪
裏無何(右六篇得之陸氏故籍中)
七言絶句
田家三首
溪南柳古麥風吹跨得烏犍入草遅手挂漢書牛角上
縱談劉項與人知
鋤瓜打麥半成閒社案中間有往還頭白不曾離畎畝
只疑城市勝田間
田泥深處馬蹄奔縣帖如雷過廢村見說抽丁多不懼
年荒已自鬻兒孫
竹枝歌三首
鵁鶄鸂䳵飛無數紅白江花開滿烟十歲吳兒會摇櫓
一江春水碧于天
東湖西湖蓮菂開一日摇船採一廻蓮葉田田無限好
只因曾見美人來
闔閭城邊月照人真娘墓上草鱗鱗英雄兒女皆塵土
忍放香醪不入脣
閨思
柳條不繫玉蹄騧拗作長鞭去路賒春色也隨郎馬去
粧樓飛盡别時花
馬當山感玉勃事
鬭雞檄就海南來猶有雄文對客裁一日長風千里閣
世間唯有鬼憐才
夏日戲畫三扇因題三絶句
蝴蝶莊周兩不知凉風吹夢出虬枝料應㖟得圖南訣
睡到山中暑退時(右畫山中偏袒睡者)
松下風吹酒不酣籦籠一曲正孤拈馬融去後知音少
對月停杯只有三(右畫對月吹笛旁置酒鎗)
壺蘆酒盡過村墟腰腹寬如合抱樗睡眼騰騰君莫笑
從來牛角不安書(右畫醉士騎牛出林薄中)
哭閔裴村四首
家世耕畬海岸東半抛田畝為詩工死時幾米存倉内
笑倒邨南襏襫翁
篛笠遮頭雪片麤長年粧點夜歸圖(裴村自畫巳像作風雪夜歸圖)不
知地下稱才鬼可有陽春得到無
白頭吟詠没蒿萊身後名成也可悲一卷殘詩終在手
心肝嘔出欲遺誰(裴村臨没手持其所為詩不釋)
黃河碧海更難言溪澗潺潺總一門莫道光燄歸李杜
便驅郊島出乾坤
哭侯生文中十首
吳苑别來花萼背章門望處白雲屯可憐鄉黨淒其日
正是天涯語笑辰
箕尾妖氛累月纏北來千里斷人煙多君清夜看乾象
只在玄冬屬纊前
夜闌燈燼落虚堂細雨疎花引話長半醉起為鸜鵒舞
燈隂鬼伯笑人忙
待汝如炊五斗黍逢人那得一刀圭卻想冥途䕫魍魎
聞君秘咒等聞雷(先是日者謂文中云木石之怪為孽憂在此冬其言竞騐而殁時則端坐)
(持梵語)
友生伏地盡悲啼蘭艾凋枯等作泥書策自留兒子讀
銘旌却付老人題
書籖藥盎不曾閒澹泊儒門合斬關萬死得來終有用
六塵飛處坐如山
偶呼君字作文中天比河汾尚不同再得十年仍是夭
元經或可耀無窮
詹尹拂龜曾再卜令威化鶴已頻遊刀亡利滅成何語
火續燈燋各自謀
一昨秋風病未蘇汝曾憂我幸無它比來哭汝添心疾
不見人憂可奈何
遮須未必生曹植蓬島應難捨戴洋欲賦招魂無準則
樂和終竟在何方(文中見夢於其家云今方在樂和之境)
西山看梅和老杜江上尋花七絶句
黃師塔是吾家有恰有蘇端是酒狂一朵花開儂亦看
不分樵逕與僧牀
棕亭藥院繞湖濱山鳥山花占斷春湖上老人亦可笑
梅花不看看遊人
萬條寒玉裹山家兼有棠花與杏花淡白竊丹隨賞愛
初英晚節異生涯
山家土銼冷疎煙瀹茗留賓也可憐笑指軒忩最高處
傾銀注玉好華筵
香溪橋西鄧尉東千樹萬樹摇春風料得李生難寫染
花光豔豔日初紅
蒼藤翠木暗深谿崖腹花高水口低新蝶領風隨意舞
怪禽爭樹不成啼
久與楳花成息壤凝也拏舟俶也催至竟避花如避債
秖應花為老夫開
吕公堂
夢醒來看夢裏身百千億夢指為真黃梁自是藏烏喙
五百餘年更誤人
高郵
鵰横平野盻風塵馬蹀殘冰逐路人一曲清淮古城下
漁翁搔首看斜曛
庭中有胡桃樹一株方夏為細蟲食葉濯濯可念
既而有萌至秋反成新綠他樹憔悴此獨蓊然
因題三絶句
已訝饑蟲似雪霜俄廻寒露作春陽道人戲舞庭柯笑
疾病真成卻老方
譽樹從來譽綠隂婆娑也復見隂森如聞老樹為人語
賴是蟲來不食心
一番摇落一番愁轉眼須遭兩度秋不見南山霜雪幹
火雷燒後似青虯
題畫
深山客至艸亭空只有春雲滿谷中白鷺對飛看不見
一時溪雨響潨潨
乙酉仲春同侯廣成先生入郡西諸山探梅游陟
三日勝處略盡舟夜與研德雲俱共讀玻公梅
花詩因次韻十首
暾暾日氣乍晴和嫋嫋東風拂面多萬樹梅花君不看
一聲啼鴂奈春何
曲池行盡見高臺無主梅花次第開種得此花成樹後
幾人白骨變青苔
游戲人間老萬回口如布穀不曾開眼前指與梅花看
不負千山得得來(指剖師)
空香冉冉落匏尊花氣霏微夜氣昏冰雪不留姑射色
隂陽難定洛妃魂
老幹如虬嬾作花清波白月共疎斜阿誰取次能描貌
鐵石心腸有宋家
雪勒冰欺合晚開千聲羯鼓未能催海紅一樹花如繡
牽惹紅裙拂地來
鈎輈路畔茸茸樹合沓峰前細細枝狂發祗應先乞命
詩窮不獨要尋醫
日射湖光寳汞飛清冰的皪散瓊枝夕陽芳草煙中路
記取籃輿過去時
侵陵謝院雪花輕刻琢唐昌碎月明料得雪消兼月上
亭臺高處不勝情
溪橋踏月過山家風露離披斗柄斜半醉半醒疑夢寐
賸留清影付梅花
田家
五月桑梯傍屋斜蠶絲抽盡響繅車長腰紅女誇身手
織作還兼吉貝花
竹枝歌
吳酒傾盆色若無河豚味美壓秋鱸狂夫得醉且須醉
十五小姬花下扶
塞下曲
關榆落盡雁聲稀一望龍堆雪亂飛軍士向南呼萬歲
天家八月賜寒衣
黃雲如岸壓孤城邊騎千羣夜扎營衣帶自書忠藎字
健兒雖死貴留名
匹馬沙場喚鬭來三時殺氣貫重圍翻身一箭穿雙鶚
追騎如雲盡卻回
雁門秋曉角聲長湩酪新開酥酒香邏逤東頭無牧馬
騂弓白羽射黃羊
宮詞
金輿行樂泥光輝風揭雲韶天上飛怪得御前優諫少
内庭章奏有賢妃
十三供奉掖庭中天子親知筆扎工近試守宮曾作論
銀章三品賜梅紅
盤龍高綰麝煤光暈淡雙蛾半額長生被六宮傳學遍
别翻粧點侍君王
日南天北拱長安一統車書際會難馴象火雞新入貢
宮監傳寫畫圖看
閨思
苜蓿峰邊明月秋玉關長照古時愁男兒腰下須龜組
切莫加封定遠侯
斷鴻殘月夢金微横笛聲中怨曉幃塞上胡笳應更切
狂夫自是不思歸
錦段回文窄窄裁多時鸞鏡不曾開侍兒忽訝調鉛粉
昨夜漁陽有夢來
除夕戲占
爐火微紅臘酒香笑擕詩卷坐空堂文章自古無憑據
閒與三彭細細商(右十五首得之菊隠陸氏故籍中)
陶菴全集卷十六
