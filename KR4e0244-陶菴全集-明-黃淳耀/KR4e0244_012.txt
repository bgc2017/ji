陶菴全集卷十二
明黃淳耀撰
七言古
閻立本畫鎻諫圖歌
松圓詩老鑒别殊視我唐人鎻諫圖誰其畫者閻立本
絹素完好精神俱畫中髣髴在離石雄姿風氣鍾佳雛
白日雷霆縱游獵青春臺殿收名姝刺天甲觀不時起
老臣元達昧死趨一陳蒼生愛膏血再陳先業由勞劬
三陳兵疲及人怨皇矣漢祖誠師模殿上頳然變顔色
横眉力士來虎貙扶將下殿赴砧几速令鼠首懸高衢
可憐此臣亦狡獪鋃鐺先貫腰膂粗攀樹情知勝攀檻
震威不得撓其膚怪事宫奴傳入内蛾眉冉冉來椒塗
口吟舌話未及竟遥看霽色浮眉鬚我觀此畫三歎息
筆之所到與史符畫手生年亦竒士淩烟曾貌英衞徒
貞觀致治前代少魏徵直諫天下無田舍老翁恨欲殺
明德一言天笑愉厥後賢妃諫薄伐疏草質直如盤盂
惜哉弦在矢已發毫釐一失千年徂玉關西開瀚海沸
馴至邊鎮生憂虞廼知進圖寓譎諫近思遠慮皆區區
使知僭國重補闕何况聖朝疎廟謨小臣賤妾蟣與蝨
務令一一盡其愚粉墨丹青向千載城傾國破如斯須
陵空想隨金椀出蹟真不比蘭亭摹何當持此獻密勿
萬有一補良非迂萬有一補良非迂丈人收藏姑自娛
周文矩嵇康彈琴圖歌
蕭蕭摵摵萬木聲月落未落餘古檠窗中一人天骨清
好鍛以外琴理精素手明徽相與善彈出生平廣陵散
本是孤音世不知未經形解仙猶遠風燈漠漠山精寒
聳肩縮頸来路難子期師曠索儔侶凝冰焦火生愁歎
影逼窗前復靡徙一燈吹滅去如水他年魑魅晝含沙
與子爭明非此鬼君不見孫登有琴唯一弦彈時響像
然不然
少年走馬行
秋風入城秋草黃秋天如水秋郊長少年跨馬蹋煙去
楚製短衣身手強榼榼銀鞍行道左人馬安閒見者惰
側身忽若鵰翅翻纏結鞍韉無不妥城南古水横匹練
劃見晴空飛紫電去驚白日追四蹄来羨長風牽一線
玉鞭雖長不及催無塵有影真龍媒杜陵野老色惆悵
見此何殊天下材去冬萬騎抵京室官軍馬遲渠馬疾
大冠脩劍不枝撑血流有似陳陶澤今年形勢轉莫支
諸將論功更不疑青禾白豆豢駑馬飽食只怕邊風吹
安得少年不愛死驅此萬匹向燕市直出榆關發三矢
走馬歸来只如此
首春將之江右張子宣德符拏舟相送入郡西諸
山游陟數日因為醉歌
春風作花滿江縣行子衣裳帶冰霰黕黕舟鼓不可止
朋舊相逢嬾相見張郎十載論膠漆一門國士歡游衍
念我遠適勞筋形擕我山中百壺餞山浮濃桑染肌膚
花亞繁枝明縞練二儀風霧變斯須已下峰巔猶目眩
連夕燈明酒灎灎夢中不憶身貧賤大旗十丈卷樓船
銅弩千羣驅驛傳郤看夢醒餘孤舟一望平波去如箭
小孤山
大孤猖披如屨脱小孤崢嶸如角出兩孤爭竒吾取小
直上千尋有雄質九江東下雷殷殷九天忽落真將軍
舟如單騎偶突過回看樓櫓穿層雲舟人指點烟鬟峭
翠羽金支出祠廟仰天大笑是虚無卻望彭郎還一笑
(彭郎磯與小孤山相對俗稱小姑嫁彭郎蓋誤孤為姑也)
送侯氏五子赴省豫章
雲山漫漫起座隅千里卻向庭闈趨東辭建業上湖口
遠勢欲與青天俱大江簸蕩驪龍珠一水一雲皆可娛
白鷗驚飛入寒霧中流擊鼓吹笙竽路經匡廬少躊蹰
彩翠可與来時殊撥雲直上問五老丈夫與爾同﨑嶇
湖亭轉柁江樓聳一卷竒文壓裝重弛裝再拜嘉慶畢
細數合離顔色動此時江海遥相望孤城愁見落日黃
天涯應上滕王閣指點浮雲何處長
三絃曲
世上三絃聲促促最愛陸生彈一曲良朋珍重君肯来
却似風前拾珠玉有時藴拽吳歈聲含商換羽圓而明
百萬金鈴一時旋兩三黃鸝相鬭鳴有時正宫出其口
鐵柱冰車偏得手塞草秋枯雕鶚飛關榆夜落風砂走
忽然幽咽不可言憶在秋浦聞清猿一一鶴聲呌明月
珊珊環佩遊湘魂忽然愁絶變為喜如在吳趨萬花裏
笑嬾歌慵螓首娘口吟舌話鳶肩子我問陸生十載前
此技誰擅君誰傳荅言少小愛入骨千生萬熟夜不眠
絃調手敏曲能訂以譜為師以心聽學成彈向大江南
翻怪異雞無敢應我聞生言歎息多萬事真須自琢磨
我有一絃挂在壁世無鍾期當奈何
江南春二首和倪元鎮作
綠芒如粟抽蘆笋綵鴛泛泛金塘靜美人同上木蘭舟
弱袂長鬟嬌弄影春風滿把春粧冷落紅欲沒胭脂井
碧桃花下紫綸巾澹粉樓頭颺素塵鸚歌遲燕語急雙
袖能知淚痕濕落花游絲互相及摇蕩春光入空碧六
代興亡變陵邑青山無言向人立眼看柳絮飛為萍有
酒不飲將何營
二月輕花兼嫩笋楊低柳合林中靜春思能生綺陌煙
春風吹動西山影濁酒蒼苔山店冷眼花不識吳王井
昔時富貴鳥銜巾今作霛巖山下塵世事多流光急競
雨爭風游騎濕一片花飛追不及寂寂横塘春草碧鳥
啼只在舊吳邑勸君秉燭花間立年来物變如轉萍二
豪在側徒營營
云渡上人别久過訪肯示近詩喜而有作
筏師别我歲屢改勇割天親住南海黑風羅刹不得侵
一片袈裟作重鎧今年瓢鉢来叩關乃知筏也歸吳山
為言海浪大如屋金毛玉髻何時攀卻到吳山訪耆宿
有茅可誅筍可劚巢烏聒聒競棲簷猛虎依依来暖足
以茲卓鍚在山腰忽憶遺民是故交一宿人間桑樹下
他年候汝虎溪橋我聽師言深感歎老我猶歌白石爛
欲依佛日未離家空誤儒冠難靖亂師言此事且勿論
留詩一卷清心魂詩心禪骨良有以得似冰梨沁牙齒
江南昔有泐季潭君步前人從此始
北客行(闕)
何孝童詩(有序)
孝童名萬京字叔鴻松江俞塘里人幼穎異日
誦數千言其父以貧故不能延師教之然萬京
孝友性成不待教督而自合於善父有疾萬京
為衣不解帶久之不瘳萬京告於母曰兒將請
於天以身代父之死供養二親有兩兄在其母
切禁之然亦不慮萬京果死也萬京每晨興則
向日而拜語刺刺不休如是者數日父忽謂曰
吾疾不可為矣天方炎歊亟求布殮我萬京即
號哭出門走家人咸謂其求布也會天大雷雨
萬京薄暮不歸其母忽憶前言心動出至溪上
得萬京遺履乃知其赴水死久矣善泅者沒水
得其屍腹無勺水衆驚異焉其宗人學憲君萬
化為作傳惜不載萬京年或曰年十四五矣余
惟萬京之志近乎愚萬京之行近乎小過使居
聖門漸染禮教其為高柴之流無疑也或疑萬
京死未幾其父亦死何請代而不得耶夫以周
公之聖史稱其齋祓為質請代武王武王有瘳
後而崩是周公亦終不得代武王也何疑於萬
京蓋萬京之所能為者人也萬京之所不能為
者天也余哀其志為賦何孝童詩將以媿世俗
之不顧父母者焉
何家有童子其年方十餘朝出采楟聊作食暮歸畫荻
聊作書白日高黃泉深郎罷有疾傷兒心淚向黃泉傾
身向白日拜郎罷不痊兒請代走煢煢兮舍西東翻身
投水如投空江魚有情河伯泣孤燈青凝阿母立精衛
亡愚公死百身莫贖何家子趙苞温嶠是何人千古煌
煌照青史
贈萬寰中尊師
南昌真人天骨竒虬鬚直視面有威十三工文隸博士
二十仗劍遊京師金門不能留儒服不可羈丹霄路縹
緲萬里登峩眉峨眉老翁憐爾誠天皇一卷披青冥縑
帳風葉葉玉鸞聲琤琤職授星中官名書不死庭朝檄
南箕電父下暮持秘咒龍神驚伐狐破古塚返魂通上
清只今蹤跡遍南國綸巾赤舄人人識或過社樹鬼先
逃或立醮壇神被劾有病不求盧扁醫回天那許京焦
測上谷書生吾所賢生平異事如羊權一符一水俄寂
然我驚此事夜無寐明日從師求學仙
書懷寄侯廣成學憲
廬山蒼蒼戞南斗吐雨洩雲無不有公行較士此山前
三見江風變楊柳公堂晝坐如冰壺鵠袍雅拜爭先趨
手植楩楠作梁棟人言大匠天下無嗟今國風久衰息
場屋空聞日五色剪綵鏤脂也可憐大臠麤塊何由得
文章世變兩滔滔坐看奴僕擁旌旄赤丸夜探文吏死
白羽晝插旄頭高却憶成弘比三五政化清平文簡古
丘王文樣出詞林劉謝時才居政府此日英靈可車載
豈唯江右生賢輔雖然皇祖新樸棫要是有司持矱矩
我今思得公軰數十人參錯天下如星辰一為斯文斡
元氣再為海内清風塵
虞山喫虎肉作
猛虎入山山氣惡腥風倒射巖石落兩三村甿不識虎
謂是旄牛未生角扼虎之吭擥虎尾虎驚不及施牙觜
東海無煩赤刀制南山已報白額死老夫羇旅春盤空
短衣匹馬行山中坐分羔臛飽欲死拔劍四顧吾何功
村甿村甿莫倉卒儒冠為爾頻衝髮人間真有猛於虎
勸爾投身依虎窟
諸同人擕榼来就吾家賀余舉子戲成雜言一章
庭樹婆娑生意發一寸春枝出槎枿龐眉書客報添丁
酒社詩朋日来聒長腰米斗五百錢破竈濕葦寒無煙
煙生爐中正拔簀&KR2276;酒三缾擕到宅長魚細菜堆滿席
塞破茅齋惜不得君不見潯陽五柳翁又不見杜陵詩
瘦客名父聲名滿人耳通子驥子無顔色我今老大困
泥滓落落長身惟牧豕後進爭呼丈人行(去聲)先生祝作
商瞿子以兹懷抱惡無比不望石麟兼鳳觜但求郎罷
穩稱呼便覺阿囝勝虫豸侯生張生心相於謂我老蚌
真生珠傾筐代作湯餅集折簡遍致高陽徒坐中夏生
吾畏友四十明珠為我夀上言嘉慶溢門閭下謔瓊枝
映蒲柳我笑酌君一大盆(阮咸與宗人共酌以大盆盛酒圓坐)君家虎子
已飛奔燒燈共持蓬箭舞洗掌獨少犀錢捫忽憶小時
劇作惡騎殘竹馬留牆角三十年来駒過隙又以生男
煩合醵生男似我已蹉跎他年男大當如何三間老屋
須教守十角耕牛未厭多與吾玄意表事擕鹿門太早
計阿翁嬾惰信天公且向醉鄉謀一醉
邑中團練土著侯雍瞻要余偕諸人往觀因集仍
貽堂即事有作
黃塵直上猛士呼將軍講武城西隅蛇蟠鳥翔八陣圖
籠鎗跪坐翼以趨方圓變化爭斯須惜哉卧龍今世無
長刀直立數十夫一臂能盤丈二殳白棓手搏無嬴輸
較射還持金僕姑蹋騌分騎生馬駒捷若槁木懸鼪鼯
當軒下馬意躊躇似惜好手不可孤龐眉書客歎且吁
毛錐一把何為乎連年聞賊窺楚吳中州百姓遭刲屠
闌入城墻有雄狐懸軍萬里逋天誅我非閨中靜女姝
安得暇豫如鳥烏侯生長笑撚髭鬚顧謂公等何區區
即今轅門乍援枹雕青惡少劇虎貙提此十萬横馳驅
叩嚢底智成哲謨坐中徐卿勇略殊藏身簾肆同橜株
是時技癢不可拘一躍欲攫天狼弧侯於江左稱夷吾
徐也夙將無豪粗我偕三四高陽徒頗解痛飲提壺盧
仍貽堂中櫻笋廚春燈照映紅珊瑚酒酣仰面看金樞
作詩記事傳通都
白鸚鵡歌
西苑中百鳥房有白鸚鵡一隻潔白如雪其首
微帶雜毛慧而善舞唯不肯言耳㫄有飼鳥人
曰至萬歲前則言矣
出自西域遥遥之壠坻來處上林密密之樊籠翠衿紅
嘴非伴侶鶴鶴白鳥輸光容一語一言能默記聰明學
得魚龍戲舞如縞帶亂翻風停似雪花輕委地我來索
語貌閒閒不是瘖聾不是姦只知天子賜恩澤肯為旁
人轉舌關多少公卿羞見汝帝前不語人前語
豪鷹歌
有鷹在百鳥房意氣肥滿蓋久不出獵日飼以
肉而然也此物利在搏擊今既喪厥勇又靡彼
肉於事有足感者因賦豪鷹歌
豪鷹見鳥如見血一雙老拳能劃鐡宫監擎來過細柳
伏&KR0693;翔鳥那得有不出獵閉深房絛鏇一條磨欲斷鷰
雀滿簷戲汝旁旁人嘲鷹是凡鳥不道飬鷹病在飽飽
鷹鎖著無風威不如縱去天外飛
賣棗兒
北棗味佳北人顧嗜南棗有黠者取北棗製以
為脯詭曰此南棗也北人售之其價什倍北棗
燕山棗樹深棗生纂纂懸赤心懸赤心人不喜謂言南
方棗如瓜仙種傳來勝如此市兒狡獪生大貪即將北
棗呼為南&KR2030;皮脱核開生面他人得棗皆稱善賣棗兒
謂言爾黠爾更癡安得終身挾詐不使旁人知
燕姬歎
北人多蓄女子飾其姿首教以歌舞彈棋陸博
諸雜伎仕宦者以多金買為侍兒兒或不樂其
主輒用祕術殺之因轉而之它
燕中姹女顔如玉腰素盈盈纔一束翠翹寶靨試新籹
皓齒顰蛾矜艷曲工迷下蔡城解貨成都酒盧家小字
有人知陌上使君争索偶十斛明珠許換歸只言松蕣
比心期流蘇帳開珠箔掩破盡工夫與畫眉何知覿面
成捐棄只買朱顔難買意北邙蕭瑟白楊風盡與春宵
酬秘戲東家寒女方待年眼看琵琶過别船古井波瀾
誓不起齞脣歷齒無人憐
廟燈二市歌
京師有廟市燈市一月各兩開開則市聲嘈嘈
自朝及夕余欲購杜工部集徧索乃無有暨求
它物亦然因笑曰彼固妄有其名也
東城燈市聲闐闐西城廟市争臂肩燕姬利屣立不定
御史青驄難著鞭經旬盼望只一日明日市門仍寂然
東吴儒生羈旅客欲貨珍竒雙手赤那知市貨也尋常
只有貂皮與狐腋歸來太息向僮奴東西狂走何其愚
憶過豪門真可羨天琛海怪相輝眩遮藏不許路人窺
識氣賈胡遥望見
續麗人行次坡公韻題美人照水圖
金塘灔瀲秋波長紅蘭葉葉裙帶香美人照水如照鏡
自見清眸自斷腸畫師何處傳深意一點靨黃新破睡
矯如天際下飛鸞水面落花羞靡靡他時日映桑枝寒
東方千騎停金鞍在地願為池沼水只與蛾眉對面看
相看脈脈情無底相對終成路傍子君不見漸臺水深
鵲駕齊浮槎無路空悲啼
陶公歸來圖詩次劉静修先生韻
典午昔年逢革除濛濛八表沈康衢陶公歸來手荷鋤
一辭足化騷為奴致身本期元凱俱滄海漂蕩無黃虞
武陵之人有與無柴桑幻出桃源圖容城韞璧不肯沽
千載二士遥相呼哀哉赤狐還黑烏
答武林陸麗京
昨識陸子面今同陸子遊落花一片飛巖幽青壁矗起
撩雙眸飄然長袖凌飛樓風急天高如凛秋前望五湖
後鉅海元氣欲與胸中流君不見山中舊有巫咸墓突
兀至今應有故又不見山中舊有言公祠絃歌寂寞令
人思嗟今世路紛如此卧石飲泉翻可恥古人似此山
中雲去到人間即為雨而我刺促胡為爾書劍無成困
泥滓窮廬悲嘯但聞雞故里浮沈空牧豕以兹來往深
山裏鳳歌欲覓桃花水卻憶西湖上曾躡南屏巔湖山
秀色染肌骨綠蘿蒙幕生紫烟東望錢塘一水不可以
徑渡中有巨魚奮鬛摩蒼天山川雄傑人磊砢陸子坐
秉文章權一門國士互唇齒天下俊杰争差肩風塵泱
漭隔君面愛而不見心茫然即今羈旅歡相索大笑高
歌露齦齶百軸新文未入秦滿堂傾蓋如游雒看君畫
地成江湖立談真作九邊圖看君抵掌論文物衆星在
天明者月乃知君負英霸才釣魚荷畚暫徘徊嵩華拔
地差足擬羅立小山何有哉擕我琴為君撫拔君劍為
我舞酒酣耳熱山影摇共作歌辭歌猛虎
(右一篇得之麗京子冠周又序一書一皆為麗京作也時公下帷虞山麗京來游相與訂交遂有贈答手)
(書尚存也)
陶菴全集卷十二
