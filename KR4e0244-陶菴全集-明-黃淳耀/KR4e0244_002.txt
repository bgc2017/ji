陶菴全集卷二
明黃淳耀撰
序
遊横山記序(丁丑)
吳杭接壤吾吳之遊者一放舟輒至武林盖以西湖景
物柔淡娟好在人耳目間也余足跡未至湖上然心知
竒勝不盡於湖嘗戲謂浙中之有西湖如人之有眉目
一望可見而其心腹腎腸則必反覆抉擿而後得之今
遊者至湖而止每輒言佳勝其能捫幽歴險與猿鳥爭
道者卒亦無有此何異千里擇交一揖而退者乎聞余
言者無不大笑今年秋七月馬巽甫先生歸自武林出
所作横山遊記視余則自湖上以至此山數十里中氣
候之晦明草木之濃淡岑嶺之鬱紆潭澗之㳂泝樓閣
之位置鳥獸之飛走幽人竒士之酬酢往來一一在焉
讀之神明忽開毛髮盡磔飄飄然不知此身之在塵土
也余所尤異者山中之人相親相愛如一家至刻筍爲
識而可以禦盗則其淳古淡泊之風迥非人境所能有
昔陶徵士作桃花源記後世詩人如摩詰昌黎夢得聖
俞諸公皆形之詠歌以爲神僊至坡公則謂淵明所記
止言先世避秦亂來此則漁人所見是其子孫非神仙
不死者也又引青城山老人村爲比以爲天壤間若此
者甚衆不獨桃源坡公之論誠高矣然余意陶公居晉
宋溷濁之間感憤時事寓言桃源以嬴秦况當時以避
秦自况如記中所云乃不知有漢無論魏晉及詩中所
云淳薄既異源旋復還幽蔽願言躡輕風高舉尋吾契
則其黃唐莫逮之感固可概見而非真有所謂桃源者
也疑坡公亦未得其旨獨其謂老人村道險且遠其人
不識鹽醯飲水而壽其後道稍通漸致五味而壽益衰
則有至理存焉今觀横山去湖稍遠耳目不雜而山中
之人獨能全其淳古淡泊之風如此則亦未識鹽醯之
老人村也余故服先生之善遊而又歎西湖一泓爲趙
宋君臣般樂之所論者目爲尤物破國至比之西子而
横山以榛莽未闢超然於酣歌恒舞之外豈非幸歟異
日者松冠芒屨從先生徧遊其間庶幾爲太平之逸民
其亦足矣
送趙少府還郡詩序(甲申)
崇禎十七年夏六月於潛趙公自嵩江少府來攝嘉定
縣事時賊陷京師海内震驚嘉定㳂海不逞之民多結
黨伺釁者適村民見弑於僕并其家七人皆被殺於是
酒傭竈養皆起爲亂什什伍伍白晝持兵迫脅主父使
出劵以獻僕坐堂上飲噉自若主跪堂下搏顙呼號乞
一旦之命幸得不殺即燒廬舍敓錢物以去不三日而
火及城之南隅公下車適與變會而備兵使者程公以
他事行縣廼與公日夕計議發兵捕殺二十人懸首以
徇衆爲稍定居數日程公以邑事委公而去公多設條
教旌善罰惡立保甲申鄉約誘諭之如子弟疏導之如
江河期月之間邑以無事說者謂嘉定之變實前此所
未有而程公以嚴法制之於前趙公以寬政撫之於後
生死而肉骨亦前此治嘉定者所未有也公每旦起坐
堂皇民有持訟牒至者閱竟乃受之其瞞讕不可受者
立罷去之間一日出俸錢市鮭菜無一錢侵公帑科里
役者其強力潔廉皆此類視事僅兩月撫軍祁公以卓
異薦公於朝直指周公以公旦夕柄用不可久居下邑
遂具疏請以進士嘉善錢公補嘉定令而公遂去嘉定
暫還嵩江諸生某某等以公之德不可無頌也相率爲
詩若干篇以送其行而屬余序之余昨歲計偕北上遇
公漕河公方部糧至京余同行數舟與糧艘爭閘艘發
數十人守閘百方諭之不得過勢且後期不得已走訴
諸公公徐至一麾而散余嘗私語同人公御下如此將
相材也應者皆嘸然既踰年而公來治嘉定其整暇不
亂與御數十人不異然後知余言之騐也昔仲山甫之
賢以吉甫作頌而傳若漁陽之頌張堪蜀郡之頌廉范
則堪范初不以頌而傳也而頌者之詞反以堪范而傳
今公治行卓卓如此他日傳循吏者必將以嘉定之詩
附見焉是其爲吉甫不足而爲漁陽蜀郡有餘矣余既
竊附知公者之末而又幸斯言之得傳也遂援筆爲之
序
張大參元津總持序
大參張公伯常所著道書數萬言其篇目曰真言曰元
樸曰道符曰要言曰默語曰的旨公歿後二十年而公
之孫宏經始得刻而傳之嗚呼世之言養生者多矣其
高者誕謾穿鑿率如係風捕影而其卑者至以袵席交
接爲神仙之捷徑此無異狂惑喪心者身入厠溷指爲
丹樓玉堂方將褰裳赴之而不知其身已與蟷蠰俱溺
矣公之此書所言皆清淨之旨尤與彼家相反故其引
言曰若不斷淫而學道猶蒸砂爲飯雖歴千劫只名熟
砂不得爲飯至哉言乎篇中抉擿奥窔披露鋦鐍洞然
無復留藴盖公以此自証自悟而已初不欲出以視人
也今宏經一旦付諸剞劂譬猶天禾肉芝陳列市肆豈
可以其倖見而驟得遂與菽粟同觀耶公歿後有異識
者謂其尸解兹不具書
張子灦輯感應篇序
世之言感應者多推本於佛氏以爲輪迴因果之說著
而後有感應儒者無是也余不然其說六經四子之書
言感應者非一但未嘗以某事係某應耳攷諸史乘如
杜伯之射宣王公子彭生之祟齊襄灌夫之殺田蚡往
往而有斯皆佛教未入時事之合於因果者未可謂傅
會也感應篇本道家言而與佛氏相出入其旨歸於奬
善化惡足以輔翼儒教所不逮行世既久人多樂誦之
顧一二高明自喜者或置不道曰此道家淺說耳嗚呼
三教之書之深者有之矣世人見之而不能讀讀之而
不能信則亦末如之何矣獨是篇之指事也確而立說
也簡簡易讀也確易信也讀而信之悚然如雷電鬼神
之交於前相與黽勉驅策而不爲惡其利不亦溥乎夫
說有依託而可以利天下聖人猶將存之而况的的如
操左券者乎余友張子灦取昔人箋註事實隨筆損益
授梓人流通之要亦行吾所見而已世有冥心獨契得
聖人之心於千載之上始可不讀是篇不然者幸毋淺
視之也
葉石農偶住草序
昔僧皎然論詩云有越俗格其道如黃鶴臨風貌逸神
王杳不可羇有駭俗格其道如魯有原壤楚有接輿外
示驚俗之貌内藏達人之度此二格者吾欲以石農先
生詩當之石農詩實自陶韋門中來清迥澄澹不律而
法近從武林過疁水視余以達觀樓諸作疾讀數過恍
如挾天風淩險絶下視齊州猶九點烟耳盖其游戲塵
中胸次浩浩如昔人所謂香象擺壊羇鎖而去者宜其
語言文字之間超詣若此也
吳奕季淫鑒錄序
淫殺二罪於人爲最重書之以戒殺名者多矣而戒淫
者絶少豈以淫之罪爲輕於殺與夫殺害物而已匹夫
寄豭則足以忘其軀王侯漁色則足以滅其國是淫者
自害害人之大者也人無孌童季女之好者其口腹必
淡而世所傳羽流禪伯持戒數十年而敗於妖姬惑於
炭婦者往往而有然則不淫者固可以不殺而不殺者
未必能不淫也世有以筆墨導淫者如詩中之有香奩
書中之有豔異裙屐少年嗜若飲食深入肌膚不可除
去余常欲勒一戒淫之書以敵之而遷延不果會友兄
張子灦持一書示予曰此友人吳奕季所作淫鍳錄也
其有功於世俗甚大子盍以一言助發之予受而卒讀
則其書所載先正格言古人懿行與夫世俗之以淫獲
禍者班班具焉因謂子灦此書行吾可以輟筆矣抑中
人以下此書之所能戒也中人以上此書之所不能戒
也胡澹菴上書請斬秦檜遷斥嶺海萬死歸來而猶有
情於黎頰之微渦趙清獻壁立千仞而猶屬意一官妓
使老卒召之非此卒故遲其事則清獻敗矣世有如胡
趙兩公者苟不自悔則非一卷之書所能動奕季且若
之何子灦曰然誠有如胡趙兩公者未有不悔者也吾
所患者裙屐少年耳彼其人珠玉買笑胡粉弄姿而世
又有書如香奩豔異者以導之非使之知淫者之獲禍
其勢不能自悔夫勸其不自悔而使之悔則其能自悔
者聽之可也予作而歎曰有旨哉因題其簡端使歸奕
季
張子翼救荒賑饑錄序
辛巳壬午歲大饑張子子翼刻救荒賑饑錄數千言其
心一以上之人宜振廩同食有如趙抃者一以下之人
宜分人以財有如李珏者使上之人能心其心必優爲
抃使下之人能心其心必優爲珏然而子翼之心則非
是書所能載也亦在乎讀是書者惻然動心而已讀是
書而不動心者自賊者也動心矣以爲不可見之行事
者賊其民者也
侯記原慧香社冊序
侯記原持一冊子視余曰吾於來歲庚辰欲爲一社入
社者人持銀錢以來隨力多少逓推一人主之耳有聞
也目有擊也或人或物可悲可憫可用財物利濟者取
諸社一歲中當數舉焉與社者籍而記之當用銀錢按
籍而取之用已復按籍而銷之先生以爲何如余曰善
哉侯子之志夫見物有急而心不動者忍也心動而不
能濟者吝也心動而能濟之矣取之宫中久而不繼者
愚也獨爲君子者隘也繇子之說可以澤物可以廣善
矣然則此社宜何名曰子嘗讀六祖壇經乎自心無碍
常以智慧觀照自性不造諸惡雖脩衆善心不執著敬
上念下矜恤孤貧名慧香此釋典也與吾儒近子之說
未嘗不與佛氏近也宜名其社曰慧香慧香社成余亦
其中之一人也因序其緣起書之簡首
陸翼王思誠錄序
交道之喪久矣高者不過鬭炫詩文下者乃至徵逐酒
食其聚會也或甘言巧笑以取悦或深情厚貌以相遁
求其責善輔仁者盖千百不得一焉予爲之慨然而憂
惕然而恐壬午春有同志斯道者十餘人爲直言社前
軰則有高叔英友人則唐聖舉陳義扶蘇眉聲夏啟霖
門生則陸翼王張德符高德邁侯記原幾道研德雲俱
智含兄弟暨吾弟偉恭也平居自考咸有日記赴會之
日各出所記相質顯而威儀之際微而心術之間大而
君父之倫小而日用之節講論切偲必求至當之歸而
後已諸子奮志進脩日新月異而翼王以敦篤之姿爲
精微之學惟日孜孜常若不及苟一言不合乎道一行
未得乎中小經指摘立自刻責飲食俱忘今歲之春取
思誠名其日記而乞余數語爲勖予惟大哉乾元萬物
資始在天之誠也乾道變化各正性命在人之誠也不
勉而中不思而得自然之誠也擇善固執弗得弗措勉
然之誠也四者雖有不同然由勉然以進於自然盡在
人以合乎在天其歸一而已矣今之學者未能反身而
誠性與天合漫云不假思爲可以坐臻斯道告以博學
審問慎思明辨篤行之說往往以爲支離而厭去之其
亦謬矣夫聖以誠爲本誠以思爲要故洪範曰思曰睿
睿作聖昔謝上蔡見伊川稱天下何思何慮程子謂有
則有此理賢卻發得太早在上蔡得此一句救拔自是
切問近思理會事有不透其顙有泚故後來不至流於
禪學劉元城事温公凡五年得一語曰誠請問其目曰
自不妄語始元城初易之及退自櫽括日之所行與凡
所言自相掣肘矛盾者多矣力行七年而後成夫以上
蔡之明敏與元城之剛毅百倍於今之人也然猶精思
殫力而不敢高語自然如此翼王勉乎哉窮理以致其
知反躬以踐其實庶幾乎孟子所謂思誠者則劉謝不
難逮而於立社之意無負矣翼王勉乎哉
吳義齋經畬堂詩序
余覧前史見古者高蹈獨往之士心慕尚之以謂近世
人材雖不逮古要之吏治武功儒林文苑可與古人方
駕者往往而有顧求一真隱者何寥寥也後有良史將
遂隱逸傳不立歟或獻疑曰所謂隱者以其不可得而
見也使子能見之則已非隱矣且夫灌園磨鏡之流負
苓篐桶之客山林城市龍章魚服子安得而遇之雖遇
矣安得而知之余不能荅然亦不以其言爲然也一日
父友葉石農先生出經畬堂集一卷視余曰此吾鄉吳
義齋先生所爲詩也義齋服賈而行儒好隂行善以濟
物伏匿韜晦世罕有能知之者所爲詩及小令皆聊以
寓意未嘗瞡瞡比儗而音節圓美神彩流煥翛然有塵
外致趣子試評之以爲何如也余受讀終卷爲驚歎失
聲若義齋非古之所謂隱君子者耶今世爲詩者多矣
未有工如義齋者也其工如義齋者有矣未有不以詩
自名者也詩工而不以名者有矣未有潛德隱行又高
於所爲之詩者也然則後有良史將求隱逸其人而實
之者舍義齋誰歸乎使余未讀義齋詩猝遇義齋於市
廛則亦莫知其爲誰何之人矣余是以知今世果未嘗
無真隱也余嘗泝錢塘上嚴灘觀新安江水出處山高
峽深慨然欲起方元英謝臯羽之徒相與遊於黃山白
嶽之間而不可得今考義齋之本末實生於歙賈於嚴
衢之間余庶幾得見其人而已歿矣瞻望林壑緬然長
懷者久之
潘鱗長康濟譜序
晉世論人物以温嶠爲第二流之高者時名軰共談至
第一流將盡之間温嘗失色彼所謂第一流者何人哉
前之王夷甫後之殷淵源之屬是已天下屬安定此曹
子高自標置嘘枯吹生及四海有微風摇之皆周章失
據至困踣不振以迄於死而一時竒策儁功乃獨出於
太真之徒然則當時所謂第二流者乃第一流也而其
第一流固天下之棄材也聚天下之棄材尊之爲第一
流至於中原簸蕩生民流離而此論猶牢不可破習俗
之深豈不痛哉今天下崇尚經術與晉世之老莊異甚
然而科舉之學爛熟敗壊日浸月淫如寒熱之入人肌
骨士有談王霸之略者率見詆娸以爲迂怪二十年來
(闕十字)拱手圜視而莫之救也然則今日之異於晉世
者安在歟國不幸有變容易色之慮太真之徒將誰屬
與抑所謂熟爛敗壊者果可以濟世而過此者皆不必
談歟嘗與潘子鱗長論而悲之鱗長出所著康濟譜示
予其書條分件繫旁行敷落自古人牧民應變之方至
近代兵制屯田魚鹽茶馬漕運諸法皆具又與金子孝
章詳爲論說以警發當世之憒憒者予讀之未嘗不撫
卷而歎也會鱗長扁舟泝大江覧衡嶽徘徊故里遇所
交通人竒士輒出此書示之爭爲裒金助刻流通四方
予戲謂鱗長子之書經世之書也子之身未遇之身也
子方搰搰焉以其身爲洴澼絖而獨以其不龜手之藥
公人耶鱗長蹙然曰使吾藥誠可用以取封雖終身洴
澼絖何憾予作而歎曰大哉潘子之言思深哉潘子之
志在天下乎使潘子伏闕上書以布衣召見殿上亦不
過潘子自行其學而已惟此書之出使天下知熟爛敗
壊之學無可藉賴而喜談大略者亦將有所稽考是潘
子之大有救於今日也今天下之可憂者多矣猶恃有
潘子之徒區區其間也
王子堅詩序
吾友張子灦嘗示予與王子堅先生唱和之什余問子
堅誰何子灦曰此隱君子也篤行好古其詩有孟襄陽
韋蘇州之風其食貧如黔婁史雲而嘗有以自樂余聞
是言洒然異子堅之爲人盖子灦寡交不妄許與者也
然子堅居荒江之上無幾入城而予又以傭書走四方
不得乘欵段一至其處坐是予胸中有子堅數年尚未
能使子堅知之癸酉之歲始遇於雍瞻所蟬連數日出
一帙示予讀之大抵陶冶性靈流連光景之言遇其合
作清遠閒肆蕭然得意於筆墨之表甚矣其有襄陽蘇
州之風也昔人有言詩非能窮人殆窮者而後工予嘗
反之以爲窮矣安能工哉詩人之心蕩滌萬物牢籠百
態必其有不窮者而後工也今子堅困踣寂寞宜其有
戚戚見於顔色者而子堅泊然此其清遠閒肆之詩所
繇出而子灦所以爲知言也與或曰子堅嘗往來東佘
山中眉公先生亟稱其詩夫眉公先生知之世之人且
將盡知之矣
閔裴村詩集序(壬午)
嗚呼此吾亡友閔君裴村之詩也君家世力田至君乃
學制舉業不就去學詩詩成乃大困然君好之益力詩
亦益工嘗往來吳越間以篇詠自娛其居家或爲童子
師或田作自給其爲人事母孝撫二弟有恩人有饋之
者君未嘗固拒或挾富貴衣食之輒拂衣去終身不見
也亦以此取怒於人至推墮溝中跛其一足君詩中所
謂嘗切下堂悲者盖指此也所居老屋數椽竹厨土銼
餔糜不給君日仰屋梁語雖家人呼之不應其精苦如
此君殁於崇禎之十一年歿之前爲醉李故人延致家
塾得寒疾歸未至家數里力疾盥櫛堅坐舟中家人驚
往逆之已不能言矣扶舁入門一夕卒卒時手執一卷
書牢甚家人取視之則其平日所爲詩也嗚呼可悲也
已世謂詩能窮人歐陽子則謂詩非能窮人殆窮者而
後工也以余論之唐世以詩取士上自王侯有土之君
下至武夫卒史緇流羽人伎女優伶之屬人人學詩一
篇之工播在人口故詩人易以得名降至貞元以後王
澤既竭而劉魯風姚巖傑之徒猶得挾其區區之聲病
所至爲諸侯上客其恬淡隱約如方干陳陶者鄉國之
人皆愛而敬之則謂詩能窮人者非也今世以帖誦取
士士知詩無益固不好即好之亦不能深知雖有能言
之士上薄曹劉下追李杜將亦不免於飢寒困踣之憂
况其下者乎則謂詩不能窮人者亦非也若君之詩清
而不瘠質而不俚一唱三歎有古者衡門詩人之風則
所謂窮而後工者其亦信矣夫君生平最善余嘗欲余
刪定其詩且爲之序余有遠遊未果既歸而君死矣索
其家踰年乃得其臨歿時所手執者一卷爲之出涕因
商諸同好二三子裒金刻之嗚呼君之於窮固已不怨
不憾矣而猶不能無望於後世之傳其詩傳與否未可
必也余之力又非能使君必傳者也則亦攟拾集比以
遺所不知何人而已
小山集序(乙酉)
唐世詩人以李杜並稱至王文公始置軒輊於其間以
謂太白辭語迅快然十句九句皆言婦人與酒耳自此
論出而子美始獨爲雄霸然考太白元本風騷含嚼漢
魏其生平愛君忠國愍時病俗之志方諸少陵無毫髮
慙負特以其才高氣雄故精意深識反爲所掩讀者徒
得其横被六合飄飄淩雲之致而已今夫朱顔娭光極
美人之形容清香凍㱃偹醴齊之妙理而後世卒不聞
以酒色病騷人者知其爲寓言也希聖有立絶筆獲麟
太白之所挾持何如而可以輕俊目之哉近世詩人學
少陵而得其皮毛者頗多學太白而得其天機者絶少
盖學可以漸進而才不可以強爲也吾友吳定遠天才
獨出其所爲古今諸體詩皆絶類太白余觀其感歎時
事則遠别離戰城南之悲壯也游歴山水則廬山瀑金
陵臺之清雄也俯仰古蹟則圮橋鸚鵡之作不足爲其
激昂也陶暢襟懷則秋浦敬亭之篇不足爲其閒肆也
大約不追琢而工不矜飾而豔不逞繁密以爲富不附
寒澁以見長如快劍斫陣十步一人如黃鶴臨風貌逸
神王要之區區筆墨畦逕之間誠不足以知之也定遠
爲人文武自將自其弱冠時著書數萬言彎弓二百斤
既登賢書再上春官不第嘗短衣匹馬往來燕趙間與
竒才劍客相追逐歸而閉門距躍慨然欲以鈐略自見
時人未之知也故其愛君忠國愍時病俗之志一皆見
於詩乃至沉吟眩瞀酣嬉淋漓弄閑於倡條冶葉之間
埋照於痛飲狂歌之際不知去古人遠近視餘子蔑如
也兹定遠刻其詩爲小山集余僣引篇端以告世之知
定遠者其他文辭亦可概見焉
學古偶刻題辭
勝國虞公伯生有言爲文當如浙人之庖者不當如川
人之庖者川人之爲庖也麤塊而大臠濃醯而厚醬非
不果然屬饜也而飲食之味微矣浙中之庖者則不然
凡水陸之産皆擇取柔甘調其湇齊澄之有方而潔之
不已視之泠然水也而五味之和各得其所求羽毛鱗
介之珍不易其性故爲文之妙惟浙中庖者知之余嘗
引此以論今人之文險膚䮞駁華縟纖詭雜然而出譬
猶置鴆毒於醍酒之中屑糖糜於粱肉之内雖求如川
中之庖已不可得矣王子周臣以古文辭視余乃能黜
險膚以爲實去䮞駁以爲醇約華縟以爲質變纖詭以
爲雅淵淵乎其有先漢古文之風充充乎其進而未止
也周臣其有意於浙中之庖者歟欣賞不已因爲題其
簡首
郁遠士詩文序(壬午)
郁遠士嘗倣韓愈毛穎傳體作小傳三通示人人讀之
無不仰天大笑冠纓索絶以爲此古者滑稽之流也既
而遠士貧不自聊輒應里中推擇爲掾史日抱簿書立
令側令指曰若爲吾書某牘即俯而書牘旦而入暮而
出以爲常有識之者曰是固向之爲滑稽者也遠士既
溷跡掾史復以其暇削荆握槧矻矻不休如舉子結夏
課者前後令廉得其所爲皆器異之而遠士之名亦駸
駸聞於四方一日里中有高會四方名士盡集主人舉
觴屬客請即席賦詩客多欠伸魚睨不能就遠士乘醉
操筆立書數十紙竒氣淵然可誦一座大驚其思銳而
學贍皆此類也楚中潘鱗長尤愛遠士詩文嘗搜其篋
得若干首刻之吳中而遠士徵余一言爲序余謂古稱
善滑稽者莫如東方曼倩今觀其因事納忠直言切諫
則自公孫弘以下皆不能及視枚臯郭舍人直奴隸耳
遠士身處窮閻而有當世之志以文爲戲而有憤時嫉
俗主文譎諫之風異日待詔金馬門陳農戰強國之計
爲東方生有餘矣若其詩之律切清新覧者當自得之
兹不具論
嚴永思先生七十壽序(甲申)
韓愈論史書不可輕爲自丘明遷固陳壽王隱諸家而
下皆不免於天刑人禍柳宗元反之以爲前數子者或
出於不幸或行事本不合中道非以紀錄褒貶之故而
然也二家之說以宗元爲得然余嘗妄論之天地間風
雲水石禽蟲華蘤無情之物非能有所愛憎報復於人
也或者操吟詠之小技穿穴幽隱搯擢𤨏細其得罪造
物甚小而猶或以此致窮又况世之人傑鬼雄抱感慨
不平之氣生無所遇猶冀死而見伸乃作史者洗垢索
瘢抑沒其事則其人之長恨於天壤爲何如哉是宜退
之所云亦有未必不然者今夫酷吏文致人罪或不旋
踵亡身赤族而惠慈之師明允之吏嘗以多所平反獲
報於數世之後作史者苟懷平反之心以處之則其得
報亦當與遷固諸人相反非有富貴福澤之加其身亦
必康強老壽此又物理之必然者也吾邑嚴永思先生
讀史三十年嘗患司馬氏通鑑多所闊略遂爲發凡舉
例是正其書闕者補之訛者訂之人有俶詭倜儻者收
之文有關係治道者采之美如四皓安劉章章見於馬
班之書而爲通鑑所不錄惡如華太尉破壁取后僅見
於吳人所作曹瞞傳而爲通鑑所輕信皆别白而去取
之旁行敷落間見錯出其大旨歸於成人之美不以成
敗論英雄不以聖賢大學之道格一切非常可喜之士
盖先生之用心爲至仁矣先生於世泊然無所嗜天亦
未嘗以富貴福澤強加之然生長四朝爲太平之遺民
家有負郭之田門多載酒之客于于而行陽陽而樂不
知老之將至是丘明遷固所深羡而不可得也傳曰仁
者夀先生有焉余少懷述作之志牽於時學不暇以爲
年近四十始登一第今方請假南還欲終隱林壑與先
生卜隣又未知得遂與否儌天之惠買地百弓貯書千
卷俯而讀仰而思洗然盡去胸中之癥結然後修明一
經傳之無窮於生平之願畢矣猶恐搜竒不力疾惡之
心太嚴則於先生之道一無所得而深犯退之之所戒
故於先生七十誕辰謹述其生平作史之意以爲夀而
亦因以自勖焉先生讀之其爲我听然而釂一觴乎
歸母陳夫人六十序(代)
當穆皇帝御極之季年上恬下熙朝章漸疎士大夫相
習爲奉身資家之學而少司宼歸公自釋褐中翰擢官
黃門稍遷尚寳卿晚繇銀臺進貳秋官數十年中清白
一節此可謂天下之偉人矣當公之宦成也室廬墊隘
田畝不足以給饘粥故衆以爲清雖公之立朝忠精居
家孝友學古淹博在它人一莫能至而槩以清蔽之猶
之稱國僑以惠稱公叔以文云爾不知者至有平津布
被之疑及聞公之夫人糲食敝衣親執家苦無幾微見
於顔色乃始歎息以爲不可及然居公之時亦僅歸美
於公而已夫人之德以公掩猶公之德以清掩也洎公
即世長君全卿以才名耿亮遊公卿間時時稱夫人慈
撫之惠次君元卿尚幼夫人以嚴代慈朝夕訓以讀書
修身睦族信友之道不數年鬱爲儒宗人始知夫人爲
母之賢而益追誦其爲婦且歎司宼公之清白一節其
得於夫人之所助不淺也夫公之清白一節出於天性
所謂騶虞之不殺竊脂之不榖也而以爲得於夫人之
助不已過與盖攻苦食淡者人情之所不堪而豪華靡
麗者閨閣之所競慕舍閨閣之所競慕就人情之所不
堪此在君子能得之於身而不能得之於同室之人夫
至不能得之於同室之人則不必身通苞苴而其操固
可敗矣昔王荆公以虚名實行傾動天下自其買宅京
師必欲得修身齊家事事可法如司馬公者而與之爲
鄰而嫁女用錦帳乃出於夫人所爲荆公不知也然則
近世賢人砥礪名節而敗於不見之地者可勝道哉謂
夫人無助於公吾不信也嘗觀前史傳列女者於潛德
則稱孟光謂伯鸞之隱逸光成之也於明達則稱山濤
許允之婦謂濤允之出處二婦成之也而清節如胡質
吳隠之之流為其室者甚難而姓氏獨不傳豈清者之行
固不欲見知於人而并晦其室歟抑所謂至德者固無
得而稱也歟不然則其爲子若孫者不能推闡其德以
見於世也歟今全卿之才名耿亮既如此而元卿又將
進爲世用吾知公之德固不以清掩而夫人之德亦不
以公掩也已今孟冬二十八日爲夫人六十之誕辰諸
同人千里貽書以介夀之辭見屬余以通家子義不敢
辭因爲掇其大者書之爲序而夫人之壽考康寧則諸
君子固能言之矣
陳母張孺人六十序(代)
往者陳靖甫先生以博物好竒聞於四方四方之人自
詩翁畫史竒材劍客彈棋格五馬醫灑削之屬挾一技
者皆過從先生先生左圖右史旁列三代彝器引客就
坐問何所長客前自贊云何輙隨客所長應之客皆遜
謝不及已而釃酒擊鮮絲肉間作窮日浹夕以爲常或
值先生郊居則輿馬之僦直踴貴其好客如此然先生
之家貫不逾中人先生性高朗絶不問生産生産亦不
見其落人多怪之間有私於長君熙孟者熙孟爲具道
其母張孺人節衣縮食操執家秉先生即有所需未嘗
乏絶即乏絶必拮据以進不使先生知之於是聞者驚
歎以爲非孺人之賢不足以成先生之高也孺人爲大
參明初公女公深中隱厚閨門肅雍孺人之所得於家
教者深矣不偶然也先生既觀化數年孺人始年六十
是時長君學益成志益樹吳中推爲諸生祭酒諸孫五
人皆賢而有文於是同邑諸君子千里移書以介夀之
言屬余且曰君於陳氏稱世講宜知孺人尤詳孺人於
古列女誰比也余惟范史所載梁伯鸞夫婦人人能言
之以先生方伯鸞所謂易地皆然者也若方孺人亦惟
德曜爲可雖然當伯鸞賃舂時所謀者一身耳裘葛於
整理饘粥於潔齊一庸婦人能佐之矣德曜之賢於人
者特以其必敬必戒也若先生以布衣諸生門内嘗有
數十人釂酒門外嘗有數十人仰食米鹽零雜一切責
之孺人而孺人皆能給之終其身無倦容無德色非誠
與才合者能之乎是故爲德曜易爲孺人難伯鸞既歿
史稱妻子歸扶風夫以伯鸞爲之父而其子無聞焉則
其人之賢否可知也德曜之所處又可知也夫王霸之
妻不以蓬髮歴齒慙其子故與德曜同傳以德曜之明
達豈不足以處此然其得於天者或已嗇矣今孺人有
熙孟爲之子熙孟之子及猶子又賢也是故爲德曜難
爲孺人易夫難者今人之所不可能也易者古人之所
不必得也能今人之所不可能得古人之所不必得其
亦可樂也已遂書而寄之以復諸君子之請以侑孺人
百年之觴以志余不獲躋堂之媿焉
蘇母金孺人六十序
吾邑蘇氏世居湄浦之上以耕稼爲業二百年來士大
夫所稱孝友肅雍有德有行之家也至泰醇先生以績
學爲鄉祭酒而長次君眉起眉聲繼之眉聲以易經魁
鄉薦當世誦習其文擬諸淵雲鼂董之間一上公車罷
歸杜門著書日侍母孺人膝下與眉起賡閒居之賦補
白華之詩用以燕樂其親而孺人亦康強悦豫左饘粥
而右孫子愉愉如也初孺人以名家女幼嫺姆教孝恭
慈儉聞於姻族既歸泰醇先生值家道中落孺人椎髻
操作攻苦食澹有人情之所不能堪者然祭祀酒食未
嘗不潔齊也尊章之養未嘗不具醇醴羞甘毳也盥浣
&KR0008;撋之節未嘗不整理也既而先生早殁二子孤露孺
人亟延良師傅講授而躬自訓以忠孝大節稍長擇交
里中問某某姓名知其人賢者輒喜試於有司小有利
鈍不加譙訶眉聲登賢書亦無得色曰吾所喜者在此
不在彼也惟孺人以婦道而兼子以母道而兼父辛勤
數十年得見其子之樹立爲當世大賢而其身固已老
矣淳耀聞古之賢母有樂其子與李杜齊名者有剪髮
供饌爲其子延四方竒士者有聞義養不聞禄養許其
子不就科目者高風淑行焜燿彤史然亦幸有大賢人
焉以爲子故其母得藉之以傳即不幸而其子不賢母
之傳與否未可必也孟子推仁義禮智之德皆本於性
而又以爲有命焉彼所爲高風淑行其殆出乎其性者
歟有是母適有是子其殆得乎其命者歟世稱君相能
造命然又以爲孝子百世之本仁人天下之命則夫孝
子仁人盡性以至於命其權固與君相等歟昔漢世有
赤眉銅馬之亂而劉平趙孝之徒至信格於盗賊唐至
元和之後王澤竭矣而董召南獨隱居行義化及雞狗
此皆性命精微之極致不可思也不可言也今天下彝
倫攸斁豺狼食人河決魚爛幾於不可收拾尚賴有仁
人孝子如蘇氏兄弟者本其孝友施於有政在家如董
召南出爲公卿大臣如劉平趙孝而孺人内德隆茂將
與漢晉以來諸賢母並傳豈不盛哉淳耀與眉聲同學
同志又同舉於鄉往歲驅馳南北兩人如左右手也憶
舟渡黃河中夜不寐眉聲爲述昔年大雪中徒步赴試
歸自數十里外母氏倚門望之淳耀喟然歎息想見爲
人親者之心焉今當孺人六十之誕辰得從侯子雍瞻
傅子令融陳子義扶之後敬進一觴因述其世德以爲
夀詞無虚美庶幾見而知之者云
唐翁壽序
今年七月七日爲唐宗魯先生六十之誕辰諸辱交於
先生之子惟時者某某咸謀所以壽先生而屬某執筆
以紀先生之梗概且曰吳俗介夀之辭必託諸貴人鉅
公今先生體尚高素視榮利如土梗諛詞詭說非其所
好吾屬以子交於惟時最久其知先生宜悉子當爲一
言以侑先生觴且固惟時之志也余唯唯不敢以陋且
僣辭余惟唐氏之先世有隱德至先生而早失怙恃廬
産蕩析乃慨然屏去儒業居物於家視其時之詘信而
操其竒贏不十年竟復其産且加廓焉然生平深耻陶
白之術刻意厲行一本禮教不啻如昔人之游於商賈
而蹋稱折之者故其家亦終不甚穰也其家政嚴而有
法客有過從者見其子弟立不跛倚坐不横肱其與人
交衎衎樂易不爲嶄絶之行里中人皆愛而敬之稱唐
翁性無喜愠云惟時嘗謂予曰亮工自結童時粗習句
讀家大人即訓以忠孝大義聞市肆有佳書必購置塾
中已而亮工游鄉校試於有司時有利鈍大人無幾微
見於顔色每讀書它所旬日歸省大人必舉經史疑義
相詰難亮工對稱旨則命酒爲樂曰子能是吾不羡富
貴也是以亮工與世推排十餘年不敢改操盖大人之
教也余聞其言喟然歎曰先生之賢於人遠矣昔陶侃
之母截髮易酒以燕范逵使其子有當世名史稱其賢
予竊非之以爲才如士行何患不達其母既稱明智乃
不能教以堅忍靜重而使之汲汲於富貴無論士行有
愧茅容其母亦異於尹焞之母矣至若陳萬年之在漢
名在于定國杜延年間盖亦一時之偉人也而教讇之
言爲笑古今豈非重富貴而輕道義故歟繇此而觀則
先生之賢於人遠矣今惟時學成志樹業已祭酒諸生
間其它子姓皆詵詵振起克世其業而先生方與四三
親故杯酒聚會談說山林魚鳥之樂暇則逃於浮屠氏
相與推究其旨吾於是知其心之不嬰於物而可以長
年也已若夫世俗所稱駟馬高盖鳴鐘列鼎之榮宜皆
惟時所自有故置不論獨論先生之高風潛德如此且
以識諸子親愛之私云
陸履長鄉兵議序(己夘)
籍民爲兵其制尚矣唐之抱真德裕能以節度使行之
於一方宋之神宗安石不能以天子宰相行之於天下
其故何也盖抱真德裕挾節鎮之權其勢非有司所能
格而其臨民也近於天子宰相凡蠲徭租給弓矢第能
否一切有實意存焉故其法得行於澤潞川蜀神宗安
石之意未嘗不善也其去民遠其所倚以行法者有司
而已涑水氏云比戶騷擾不遺一家王巖叟亦云羈縻
之虐鞭笞之苦誅求之無已天子宰相皆不知也而團
教未成即又以番上困之故其法不得行於河北諸路
今天下之言鄉兵者多矣其說皆原於抱真德裕而度
其既行之後當與安石不殊盖亦幸而不見施行以得
免於熙寧之擾也雖然内外交訌天下益急練民兵以
紓正兵留募兵之費以贍民兵豈非經武強兵之上策
哉懲有宋之弊而謂此法必不可行是懲噎而廢食也
吾友陸子履長著鄉兵議一卷大意以編甲定戶爲主
八十家而出一人無唐世三丁税一三戶擇一之苦每
日輸赤仄一二無宋世質衣買弓之苦其它繁碎靡密
曲爲之制如貫繩畫局使人一望而曉雖今世無抱真
德裕其人吾知其斷斷可行也王新建有言弭盗所以
安民而安民又爲弭盗之本故其開府虔州掃除羣盜
一以嚴保甲爲先務保甲嚴而盜無所匿竒功克成夫
但行保甲而其效已如此况以鄉兵寓保甲以守寓戰
如履長之說之精且變者哉語不云乎如有用我舉而
措之可也
易文自序
漢人得一經必聚五經諸儒共讀而詁之余嘗以此意
讀易求之於詩得易之性情求之於禮得易之法度求
之於書於春秋得易之事業乃至二十一史之記載莊
列諸子之微言屈宋蘇李以下之詩騷詞賦一卷一篇
所見無非易者又恐其溺於文也端居靜思斂耳目聚
精神以求焉如是者十有五年而未嘗測易之畔岸間
出其餘爲制舉業非余好也前後所得率以之薦几席
飽蟫蠧徐子蔚生顧從而掇拾吾後評之隲之猥授梓
人流通凡若干首予亦不禁也嗟夫易之道大矣自漢
以降言易者無慮千百家其精者發揮理性其觕者爲
隂陽術數之言而其至觕者爲今之制舉業今誠以易
道視之則其精者去太極已遠而其觕者亦不可以謂
之非易譬猶天地之内金玉瓦礫等爲一物而已矣余
之此文方之瓦礫固天地之所不棄也
陳義扶近藝序
昌黎之文學孟子者也歐陽子之文學韓子者也二子
之似古人者神也非貌也近代之學古人者貌也惟制
舉業亦然王唐以機法倡之於前歸胡以理氣振之於
後讀思泉之文未有言其似守溪者也予聞思泉日置
守溪之文於座右心慕手追久之乃以其博大名家即
思泉亦以昌黎學孟自况乃知先輩之嚴於師法而精
於用意如此今帖誦家或言古文或言先輩究其所謂
古文先輩者襞績而已爾拘牽而已爾拘牽襞績既不
足以服天下於是鹵莽者一切反之以陋爲竒以腐爲
新以俗爲雅以穢爲華而制舉業之道日以敗壊爲可
歎也吾友陳義扶以高竒之才斂入規矩盖常取機法
於王唐取理氣於歸胡矣其言曰軼理而背法非文也
墨守理法之中土木據尊位而餓隸入嚴家亦非文也
於是精之以濓洛關閩性命之書博之以遷固韓歐雅
正之文上有所規下有所逮正有所本旁有所參然後
研精覃思一於制舉業發之讀其文如齊魯大儒揖讓
興俯於朝堂也如大將用兵變八門爲六花也如丸投
區矢赴的流雲在岫而風出之也如湖江之水藴珠涵
璧而吐吞羲娥也於戲若義扶可謂能自名其家者歟
可謂得古人之神而遺其貌者歟以王唐歸胡救今文
之敝以義扶之文救王唐歸胡之敝其誰能易之義扶
浮沉諸生中十年其文益精而其收效與今之陋腐穢
俗者等且不若焉論者誹譽相半於是義扶不能自釋
以決於余余曰昌黎之文不云大怪小怪乎歐陽子之
文小子輩不有議之者乎卒之怪且議者不能使二子
不傳以二子之誠於爲文也吾子之文誠矣誠則必傳
其何有於一遇義扶起而笑曰善哉黃子之張吾軍也
遂刻其稿若干篇以行
陳義扶文稿序(壬午)
吾友陳義扶嘗刻其稿二十篇問世而余爲序之以謂
義扶之文取機法於王唐取理氣於歸胡精之以濓洛
關閩性命之書博之以遷固韓歐雅正之文上有所規
下有所逮正有所本旁有所參然後研精覃思自名其
家出其餘力足以救今文與今之僞爲先正之文之弊
而其收效反遜於今人故論者誹譽相半然而義扶之
於爲文則可謂誠矣誠則必傳一遇不足道也盖予之
推服義扶如此未幾義扶以羲經舉於鄉闈中擬冠多
士者數日而姑抑爲第二人墨義既出都人士捧手歎
賞以爲斯文之美如珤金虹璧雖抑揚其價而金與璧
自如也時余亦與義扶同舉於是義扶彙梓其稿以行
復使予序之余惟主者之評義扶也曰無欺人之言無
媚人之韻是即予前序之所謂誠也誠於文者必遇予
言則既騐矣而誠於文者必傳余言其不騐者乎雖然
義扶之誠於文也則以其誠於人者爲之本也今夫唐
之有張均蘇涣其詩未嘗不本於風騷宋之有丁謂吕
惠卿其文未嘗不本於經術彼其詩若文可謂誠矣而
後世卒莫取以爲法者無他以其不誠於爲人也今義
扶孝於其親而信於朋友其持已也匑匑然若有所畏
其謀道也菑然惟恐失之視名利如脱髮視進取若不
得已此所謂誠於其爲人者也以此而爲人亦以此而
爲文其視世之抽青嫓白梔言蠟貌以追取時俗之好
與夫昔人所云鳳鳴而鷙翰孔子讀而儀秦行者其相
去爲何如哉余既自幸其言之有中而又樂與義扶交
勉於將來也故亟稱義扶之爲人以告世且自勗焉是
爲序
金懷節時義序
東漢諸君子以德行稱者莫如荀季和氏陳太丘氏是
二君子皆闇篤無文者也而季和之後有才子八人太
丘之後仍世卿宰彬彬乎彧彧乎何其祖父之質而子
孫之文也盖文者質之餘也子孫之文祖父之質之餘
也祖父以文教文勝則質漓矣夫子孫之質日漓則子
孫將不能有其文是故韓愈之文比於荀揚而其子有
不識字之誚李杜之詩上規風雅而宗武伯禽無聞焉
文勝故也夫惟祖父以質教而子孫以文應則質有其
文質有其文則文之行於世也益遠此荀陳二氏之後
所以多賢歟吾邑金羣玉先生以孝友至行爲一鄉所
宗自學士大夫兒童厮役無異言及其歿也臨哭者皆
失聲而子孫不知其姓氏論者方之太丘季和有過之
無不及焉其長君爲吾友爾宗而懷節則先生之孫爾
宗之子也爾宗之所聞於先生者皆忠信孝友立身事
君處朋友之道懷節之所聞於爾宗者皆先生之道也
吾嘗與懷節處矣朝而肄業晝而服習夕而計過無憾
而後即安其修於身者粹如也其積於學者充如也其
發於文辭之間者沛如也是宜其制舉業之文淵竒灝
博英華瓌麗爲吾黨所屈服歟異日懷節立朝以經術
陳便宜發明家學當如荀氏之慈明仲豫有功於人有
紀於史則陳氏之元方長文不足慕也會懷節刻其制
舉業若干首以行而予爲序之如此先生諸孫七人皆
賢有文懷節爲之長
陸子百義序
制義之所言者理與事而已理則古人往矣吾不能面
質其然否於毫分之間惟取鎔傳注不爲所汨而後達
於文辭者爲至事則比物連類博取約出大足以極萬
物之狀而細足以發瑰怪之文此二者未能或舍也然
以今之爲制義者觀之則有二弊焉言理而失者拘守
繩尺無所發明其弊至於質木痟酸咀之無有言事而
失者穿蠧淫辭移此儷彼其弊又如美錦覆阱履之立
陷是二者余皆病之且夫六經之後言事者備於史言
理者詳於子史之所以推遷固者以其羅絡千載善敗
得失的然可見也此以理言事也子之所以推荀揚文
中者以其各言所明&KR2936;駁互見而其精者固可施諸萬
世也此以事言理也夫事理合而後可以立言合事理
以立言而後射策決科之文與古文辭等今人反之乃
欲以此譯聖經應王制繆種流傳豈不可歎哉吾友陸
道協才高智多年未及壯讀書盡四庫其意毅然欲追
唐宋作者視近代能言之家蔑如也所爲制舉業精於
擇理而辨於論事當其震蕩捭闔竒氣鋒出如韓白提
百萬衆鏖戰於河山之間定而觀焉則又粹然以清盎
然以和盖駸駸乎入古人之室矣會道協刻其稿百篇
問世屬予序之余爲述其所見如此以告世之讀道協
文者若夫道協之爲人寬通靚深貌若子房而志烈恢
然有翁歸文武之器此又非余所能測矣
吳見末行卷序(壬午)
吳子見末以文章鳴江左垂二十年今始舉於鄉余獲
與見末同榜相遇金陵極論文章利病風氣開塞之故
以及今之離經畔道者因相與推案大笑聲撼江水水
鳥皆磔磔飛去吳子執予手言曰吾於時文無所好獨
好子文又曰子之文甚似曾王余笑曰子言過矣吾非
能似曾王者直好曾王者耳宋潛溪評曾氏之文以爲
信口所談無非三代禮樂其評王氏之文謂如海外竒
香風水嚙蝕木質俱盡唯真液靳然而存今於制舉義
中求足以當此二評者非吳子而誰乎吳子之文舂融
而不迫醇質而有光子固氏之作也嚴勁而能裁古雅
而有體介甫氏之作也然則曾王之文乃吳子之所自
有耳而余何能爲彼哉吳子曰子與余之文無有同乎
曰有取理觧於先儒而未嘗墨守訓詁取氣脈於古文
而未嘗剽賊陳言取矩法於先軰而未嘗瞡瞡於程尺
之内是則我二人之所同也雖然吾與子其可自畫乎
哉進此而居省寺則有疏議之文居史館則有制誥之
文紀一代事蹟實錄直書則當學遷固之文玩思神明
嚅嚌聖涯通天地人而爲言則當學六經之文吾與子
其可自畫乎哉吳子曰子言善矣吾適有制義百篇問
世子即書吾二人往復之言以識交勉之意焉其可乎
予唯唯因退而書之
徐定侯行卷序
國家重熙累洽垂三百年一旦有崇禎甲申之變河決
魚爛幾於不可收拾逮夫世遘中興天下顒顒思治矣
而寇未即殲民未即安者其故何哉士大夫才多而氣
弱也才者所以用世也氣者所以用才也氣有餘則激
不足則弱激與弱均非所以善其才而弱爲甚昔者東
漢之末士大夫競爲危言訐辭汙穢朝廷批抵卿寺卒
至以身塞禍而國家之亂亡隨之其氣激也南宋之末
士大夫伈伈俔俔拱手圜視以苟歲月陳同父謂之風
痺不知痛癢積數十年而國亦亡其氣弱也今天下之
患不在於類東漢而在於類南宋吾嘗與一二識者憂
之間亦執此意以論文以爲制科之弊庸虚狹陋戍削
單疎剽剥割裂冗沓浮蔓其惡不可勝數一言以蔽之
曰弱而已矣善夫昌黎韓氏之言曰氣水也言浮物也
水大而物之浮者大小畢浮氣之與言猶是也氣盛則
言之短長與聲之高下者皆宜信斯言也其吾友徐子
定侯乎定侯之文於物理事變無所不窮於三代兩漢
之能言者無所不倣於性情無所不抒於矩法無所不
合森乎如翔鴻班馬之行也渾乎如滄江八月之濤也
凛乎如壯士之怒髮上指而色不變也充乎如元夫碩
士雍容鳴佩而風采炤爛也牢籠怪竒穿穴險固破豔
冶之堅陣擒雕巧之酋帥其殆昔人所謂氣高天下乃
克爲之者矣定侯生長右族高曾以下至尊大父先生
暨尊甫先生皆學有淵源爲世偉人而難弟儀侯復互
相師友壯盛之氣全注語言是以年未勝冠即與儀侯
同舉於鄉未幾進捷南宫天下誦習其文咸謂賈生終
童復出於世也今定侯筮仕山隂政績之美行將追配
趙清獻范希文諸公璽書召用海宇乂安有日矣若其
操筆授簡亦必爲天子撰平淮之碑勒摩崖之頌不止
見竒制舉業而已也余與定侯稱同年生風期相尚恒
有祖生先我之歎兹者定侯版行其國門之文猥以弁
詞見屬輙爲道其素所感慨於世者而欲救之以定侯
之人與其文余之傾倒於定侯者至矣
董聖褒房稿序
世之論文者恒曰某某能開宗某某能復古余以爲不
然夫文未有不復古而能開宗者也詩至於李杜文至
於韓柳天下之所稱開宗者也然李杜以前盧駱沈宋
雖稱作者而不無尚沿齊梁之餘波至少陵一則曰風
騷再則曰陶謝太白亦慨然以大雅不作爲已任是李
杜之於詩不過能復古而已前乎韓柳者燕許稱大手
筆然其體制駢偶去古甚遠至昌黎始能本原三代兩
漢力追孟荀遷固之文而子厚亦云參之榖梁參之孟
荀參之莊老國語離騷太史諸書而後爲文是韓柳之
於文亦不過能復古而已復古以爲詩文而詩文之能
事盡天下後世之言詩文者皆範圍焉吾故曰文未有
不復古而能開宗者也二十年來制舉業之文凡數變
始剽諸子繼填六經繼又傅會諸史近則六朝之丹雘
粉澤無不竊焉其作俑者咸自以爲竒創不移時而聲
色俱腐讀者嘔噦從之矣此無他惟其不能復古耳毘
陵震澤諸先正之文所謂古也得先正之理法氣機而
變通生焉所謂復古也董子聖褒起於毘陵其爲文精
於理而嚴於法厚於氣而靈於機齋房九莖之芝清廟
三歎之瑟神采流渙而音節霏微以方其鄉荆川方山
諸公風流彌卲神理一也甚矣聖褒之能復古也今年
聖褒舉於鄉其文爲四方所尸祝吾知後數十年學者
之宗師聖褒亦如聖褒之宗師前哲無疑也聖褒爲人
澹泊堅靜在貧如客頃過疁城與余數共晨夕汪然不
見涯涘吾又以知聖褒之文皆本於聖褒之人也然則
以聖褒之文爲能開宗能復古者其猶輕量已夫
州邑文紀序(代)
洪都萬侯來涖吾邑甫踰年邑之管庫清訟獄理徭賦
平侯常旅進邑諸生試之其甲等者共以爲宜而其下
第者亦默以服久之太倉州大夫去官上人檄侯往攝
其事疁之人惟恐其果攝也婁之人惟恐其不果攝也
相與詰難良久侯竟往攝州事數閱月以返其在婁時
治績與其所以考較諸士者亦如疁於是侯於聽政之
暇彙其州邑試牘及士子平日所䞇之文選而梓之而
國門之未懸者名山之未及藏者皆附見焉刻成郵書
屬予爲序予惟婁東之重於天下久矣三百年來鴻生
碩師後先輩望言文於此邦者譬之粤無鎛燕無函非
無鎛與函也夫人而能爲鎛與函也近則海内通經學
古之家皆以婁東爲功首士或竊其緒論者輙登巍科
四方負笈出遊者有不至婁東而返則慚愧不敢比於
人數然則婁東之文震耀鏗鍧宜無所用予之讃述矣
獨吾疁人士素稱朴茂科目差少於旁邑天下之稱壯
縣者不屬焉然士之讀書嗜古有師法者視旁邑亦差
過之言古文者率知泝唐宋以進於秦漢師其意不師
其詞其剽剥形摹緝拾字句者則曰此非文也言詩歌
者率知泝三唐以進於漢魏以博取爲工以自然爲至
其比擬荒澁造作纖巧者則曰此非詩也父以此詔子
兄以此訓弟子弟推其旨以見於時文大抵雅而澤華
而不靡尊傳注而不失之拘本經史而不失之雜而其
才氣振踔者則又極其奔詣蘄至乎古之立言者而後
止徒以吾疁爲天下窮處士子寡交遊遠聲譽故旁邑
猥以疁爲少文云於戲觀於侯之此選亦可以知邑治
之大都矣予聞先漢循吏首推文翁其治至使人爭欲
爲學官子弟蜀地之學比於齊魯可謂盛矣然不能如
黃次公以郡守入爲宰相者以孝文方尚黃老也今朝
廷加意作人侯之治績既爲天下最而其所以誘進文
學者又如此吾知其將來洊膺異數又不但璽書增秩
而已也是爲序
兩徐子合稿序(壬午)
徐蔚生汝馨兄弟以高文篤行稱於邑中而皆出吾友
侯雍瞻之門雍瞻之論文也引繩墨别分寸片善不掩
微纇必指如漢廷老吏平反疑獄國工診疾見垣一方
居平嘗誦言曰凡爲文章必使神理骨法達於氣勢薌
澤之間而後止文無氣色是山無烟雲春無草木也又
曰吾之斤斤於二三子者非以爲文而已也人能平其
心易其氣與聖賢之理相傳而行則爲人之道亦不遠
矣是二說者余皆韙之邑中少俊遊雍瞻之門者類能
推闡師說彬彬焉彧彧焉讀書削行日有聞矣而兩徐
子實爲之首雖同遊者多竒士皆自以爲不及也昔人
作唐詩主客圖每推一人爲主則必有數人入室又擇
其尤者爲上入室今吾黨論人與文者固必以雍瞻爲
之主而其上入室者則兩徐子也夫雍瞻之人與文其
雄於壇坫而重於鼎呂者垂二十年則遊於其門而入
室焉者其人與文之淵源不亦深且遠哉兩徐子勉之
有郭林宗之弘奬風流則必有茅容孟敏爲其徒有韓
退之之起衰八代則必有李翺皇甫湜承其後是數子
者皆以得所依歸而後傳其可傳之本則必有在矣兩
徐子方版行其文屬予一言爲序余於蔚生稱僚婿而
汝馨與吾弟偉恭同學又皆以予爲與於斯文者也於
是乎言
上谷五子新撰評詞
評詩者以深穩端潤爲上以怒張筋脈屈折生柴之態
爲下惟文亦然唐之能言者二宋之能言者五皆充然
粹然不得已而竒生焉爾余往以此告記原記原不狂
余言故其爲文緩急豐約動中精要章止句絶餘思滿
衍盖才高氣竒而能以什一藏千百者視世之求高求
竒而卒於不高不竒者相去萬萬矣記原博覧墳籍抉
精剔華詩古文皆斐然可觀
柳子之推昌黎曰猖狂恣睢肆意有所作裴晉公則譏
之曰恃其絶足往往奔放不以文立制而以文爲戲余
嘗以此論古人之文竒逸者多溢出於理而守法者或
不足於竒盖自班馬已然况其他乎若幾道之於時文
則可謂竒矣法矣昔評其文如園林雨過雕葩刷芒又
如上帝隂兵截然而下今亦無以易斯言
研德與幾道同齒其好古力學亦相頡頏評研德之文
必也清新俊逸乎秋水芙蓉倚風獨笑清新之謂也千
金駿馬注坡驀澗俊逸之謂也昔少陵以此目太白而
後世小儒之言以爲少陵輕太白故僅比之庾鮑此囈
語耳夫文至於清新俊逸則天下之美盡矣幾道研德
所爲詩古文甚雄富今但論其時義如此
雲俱之文吾欲以輕清蔽之或曰雲俱沉思獨往不阡
不陌汗瀾卓詭詰曲幽異讀者爲之舌撟而不能下口
呿而不能合輕清果足以蔽之乎曰子不見雲之在天
乎頃刻百變而不知輕清故也地産之精者莫如金玉
瑞者莫如麟鳳然而麟不能爲鳳金不能爲玉者輕清
不足也是故輕清而後能變化變化而後謂之竒
智含今世之聖童也八九歲時爲文操筆立就淵然有
竒氣可誦今其年僅成童耳於經史無不窺於騷賦古
文詞無不學即其制舉業亦屢變而益工矣或曰似成
弘名家或曰似漢魏間文字雖予亦不能異也余聞湯
義仍先生傳世之文皆十餘齡時所作然竊怪義仍先
生古文詞不能遠過其時義今智含之時義固已突過
義仍矣其古學日進如水湧而山出今之君子胡足以
方之
暹社題辭
少俊之應童子科者六人曰朱子旭徐汝馨陳求章建
純兄弟暨吾弟獻臣偉恭也其齒自弱冠至成童其學
各宗一師其人或聚處一室或遥相應和其文瑰富精
工清通秀傑不相蹈襲而能彼此相濟雖所詣不必止
此然持此示人人已服之矣於是諸子各鋟其文十篇
合爲一集以代繕書應索者刻成以質於余余告之曰
朱子有言文字有筆力有筆路筆路隨時增益筆力自
二十餘已定旨哉言也子美夔州之詩頓挫沉鬱東坡
海外之文精深華妙此筆路也誦雲垂海立之篇觀帶
餘馬後之句已知其晩年所造如此矣此筆力也雖然
此言乎文爾朝賢而夕佞惡始而美終人之爲人豈有
定也哉諸子勉之毋鳳鳴而鷙翰毋孔子讀而儀秦行
十年之後質諸是編使人疑其文之無定而信其行之
有定也則善矣
陶菴全集卷二
