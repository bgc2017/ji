潛山集卷五宋釋文珦撰
七言古
月夜聽琴歌
石床定起夜方中為豁幽興開房櫳吳天潔淨無雲蹤
萬里一色磨青銅明月皎皎行虛空穿松透竹光玲瓏
猛虎忽嘯茅屋東林樹葉葉皆生風壯哉宿客清溪翁
對月與我調絲桐不拘商羽徵角宫五音迭奏意無窮
希聲一一關天聰天神下假山鬼從玄鶴抃舞節奏同
延頸舒翼多儀容嘗聞雅樂與政通乃知此語非顓蒙
更漏欲徹曲未終西隣忽打五鼓鐘溪翁憶着溪頭蓬
抱琴歸去還怱怱願翁重来勿棄儂儂欲共爾論心胸
母子吟
遊子行遠方慈母在高堂砌有忘憂草對之還斷腸母
心乃如斯子心其可忘子心苟如母足以感蒼蒼君不
見漢蔡邕晉王祥
江山縣旅夜
江郎峯頭雲漠漠江郎廟前風雨作路傍古寺不可棲
破屋殘僧情味惡重尋野店度前林夜寒無奈春衣薄
慚媿主人能會意地鑪爇火深相慰何似山中夢覺時
紙被蒙頭聽松吹
夜烏啼
東家屋樹與雲齊夜夜有烏来上棲明月照烏栖烏啼
愁殺窗中戰士妻官家遣夫戍遼西三年不歸守空閏
烏啼不止婦增泣淚痕如雨衣裳濕
有美一人行
有美一人閑且都天然自與常人殊奔逸絶塵遺步趨
宛在大海之東隅珠宫貝闕非凡居鮫綃被體雲霞裾
朝乘一鶴暮雙鳬往来圓嶠仍方壺所交皆古真仙徒
赤松羨門及麻姑共論妙道得道樞天地萬物指馬如
人間歲月良易徂别来眼暗齒髮疎山可&KR1575;兮海可枯
相思之念無時無示好亦有明月珠藏之懷袖不敢沽
屢欲致之乏飛魚側身東望空躊躇
過苕溪
苕溪發源自天目一谿東之漾寒渌岸山續續相照映
原田每每資滲漉祗看後浪催前浪當悟新人換舊人
来往舟航謾如識到頭若箇曾知津
苕霅歌
昔聞兩溪水色異苕清霅渾猶渭涇又聞發源自天目
懸高墜峻如建瓴日夜滚滚流不止盡過白蘋紅蓼汀
流入太湖不復辨挹之但聞魚鼈鯹堪笑人生亦如此
百年汲汲勞其形到頭富貴亦何用一卧泉下無由醒
爭似漁翁扁舟獨往最脱灑七十二峯相對長青青
春日吟
春山青春水綠野鳥啼春聲續續提壺勸我飲杜鵑勸
我歸吾歸不待勸吾貧無酒資之二蟲不吾知徒爾為
芙蓉花歌
東鄰檻外芙蓉花初開粲粲如朝霞今朝花謝枝空在
繞樹千回只嘆嗟花謝明年還復開紅顔已去終難回
人生不及花枝耐况有流光白髮催遊子對花心盡醉
老翁見之如夢寐解把浮生比夢中肯計榮華與憔悴
晩秋遊興
餘英山中楓葉赤龜溪溪上蘋花白野翁杖屨往来頻
為愛溪山好秋色白叟虬髯眼深碧邂逅相歡坐苔石
語終長嘯歸青壁恐是雲深避秦客斯人再見雖難期
忘機亦有漁樵席藉草班荆相爾汝無主無賓心自適
沙鷗飛度夕陽間烟外遥聞一聲笛
趙白雲宗丞以詩送惠柳下謁浙西憲使包宏
齋命余同賦
宏齋伊洛宗白雲風雅主二公在斯世光艷燭寰宇白
雲歸帝鄉宏齋庇寒士出處雖小殊憐才酷相似吟詩
貧到骨白雲古知音吹送宏齋前雄詞重南金乘流春
浩蕩變化那可測君不見北溟有魚會風雲一舉自然
生羽翼
周草窗命題異人爪搯仙境圖
幽齋衆客多清娱弁翁開卷示此圖細畫纖纖比毛髮
老眼眴轉眡若無須臾神定乃能辨蓬山圓嶠連方壺
山川盤紆體勢遠樓觀縹緲棼桴鋪霓旌羽蓋蔽空日
雲軿鶴馭交天衢瓌麗綺錯千萬狀一一盡與人間殊
弁翁指陳更詳悉言是澄江惠氏所寶之舊物昔有道
人方外来暮夜延之入其室蕭然獨卧無燈明時聞爪
甲鏗有聲明發道人不知處但見桶底搯畫成吾知道
人非小巧物物之中存幻眇更于爪畫兩俱忘當與道
人同一笑
周草窗吟藁號蠟屐為賦古語
嘗聞阮孚心好屐對客蠟之手不釋閒暢非唯時所推
千載嘉名猶著白弁山山陽有吟翁嗜詩亦與嗜屐同
盡將書傳資詩用字字句句加磨礱萬象一時供掇拾
大翫於詞成鉅集還將蠟屐以自名吾知清尚人難及
尚喜江湖有此翁此詩此屐當無窮
風雨
晩来江上天不分老蛟吐氣成江雲夜半大風飄屋瓦
頃刻簷間雨如瀉柴門緊閉不敢開漸聞水聲到床下
開門處處聞啼號盡說浪頭三尺高室廬漂蕩無處所
妻孥大半隨波濤江市一時為沮洳急打行包入山去
通衢沆漭不可行歴盡西山豺虎路但願自今風雨調
無復破塊與鳴條
公無渡河
河源来自崑崙西滔天沃日無津涯櫂夫漁子不敢窺
公欲徑渡公誠癡癡公溺死如何為竟委骨肉於蛟螭
徒使萬古箜篌悲
古松歌
山中草木知何數獨愛菴西古松樹千歲老鶴巢其巔
根有茯苓心不蠧秋来是物皆摇落此君勁色還如故
嘗聞無用乃全生却恐身為材所誤最好無過是樗散
一生不入良工眼
神樹詞
村西大樹高入雲樹根作屋祠為神村農四時常祭賽
但願長幼無災屯更乞風雨皆調適官不追呼無盗賊
六畜蕃滋百穀成報神之賜何終極問農當年未生樹
此樹之神何所附它時此樹朽而仆樹神又向何方去
農笑吾言吾笑農濁涇清渭終難同
為李少監賦秋崖歌
四時之氣秋最清千崖風骨方崢嶸石黛碧玉迭照映
喬松老栢森縱横上有白雲可為佩下有寒泉堪濯纓
樵夫仰視不敢上鸞鶴日夜長和鳴若有人兮似冰雪
以斯崖兮擬高潔飲玄津兮餐玉屑御清風兮朝帝闕
秋浦老漁
秋浦老漁人不識清溪數灣船一隻釣竿垂垂釣絲直
眼光過似谿光碧得魚歸来不自喫開籠分與白鷴食
却来獨坐磯頭石對著斜陽誦周易恐是渭濱姜子牙
安得文王與同車
蠶婦歎
吳儂三月春盡時蠶已三眠蠶正饑家貧無錢買桑餧
奈何饑蠶不生絲婦姑携籃自相語誰知我儂心裏苦
姑年二十無嫁衣官中催税聲如虎無衣衣姑猶可緩
無絹納官當破産隣家破産已流離頽垣廢井行人悲
鳴鴈行
鳴鴈&KR1523;&KR1523;来自北一一銜蘆度深磧空受嚴霜損羽毛
不為征人寄消息散落湘吳無定所或寄平川或洲渚
相喚相呼不亂羣非比寒鴉無次序弋者多懷害爾心
栖宿須尋烟水深
北風行
北風凜凛生邪寒隂雲萬里何&KR1998;&KR1998;羣木盡槁葉盡丹
日月迅駛猶飛湍人間光景亦易殫離家不如在家安
胡為夫君乃遊般自古共嗟行路難摧輪折軸良可嘆
客中憂緒常萬端何當對面同歌歡願得此身生羽翰
與君相逐同鴛鸞有懷未遂寧容寬耿耿不寐遥夜闌
孤鴻求匹聲嘶酸使我感物摧心肝
聽野老所言
衰翁臥病山之阿東村沈老来相過首言年饑苦無備
次說時政多煩苛其間數事盡切已具有本末非差訛
農家累世服畎畝此外寧復知其他世道愈變俗愈薄
天意亦復相折磨舉貸養蠶不收繭盡瘁耕耨田無禾
千瘡百孔正難補前月里正来催科家貧乏錢辦酒食
賣却養命雙種鵝昨朝縣吏又追喚真如鳥雀遭網羅
兒女啼號顧弗及心如亂絲頭緒多西鄰寡婦更可念
譬彼壞木無枝柯饑寒交煎絶生意母子牽挽沈於河
句句皆從痛腸出語罷涕泣俱滂沱民之多艱有如此
於乎彼蒼其奈何
寒風
寒風蕭蕭吹我衣迎晨入山采蕨薇魍魎窺人猛虎嘯
草間多露猶未晞歴盡窮崖與隂谷終朝采之不盈匊
憂心殷殷日將暮手持空筐返茅屋賊臣惡子厭輕肥
志士幽人常苦饑古来萬代共如此樂天知命復何悲
讀韓非子
非本韓國諸公子胡乃人形心蝮虺身既入秦而媚秦
肆無忌憚浮商李狂言著書三十篇讀者能無汙脣齒
且言仁義不足用唯有嚴刑堪致治斯言豈足稱人言
反悖經常滅天理助秦為虐猶庶幾名教不容良可耻
昔者韓虔嘗簒晉遠遡其源固應爾吾欲火書而人人
周孔之道不如是
旱雨
賊臣弄權罔明主億萬蒼生受辛苦大家巨室盡逃亡
賸積黃金向郿隖弘羊未烹旱如許弘羊將烹天乃雨
吾言此雨是雨穀點點活人勝珠玉聖恩新放限田租
從此農家飽飦粥
夏暑正隆望秋得雨因賦長句
夏日烈烈揚暉光陽氣入土土力強望秋三日雨滂滂
庶物浡然俱阜昌雨暘時若異咎恒秔稻薿薿如人長
西風朝夕吹新涼風来已作酒飯香老農再拜謝穹蒼
此去足以供烝嘗只今吏卒多豺狼唯恐肆威加奪攘
一粒不得入我腸父子悲啼茹糟糠願將此意達君王
母官貪冐官循良
走馬引
走馬官奴金縷衣食人膏血如瓠肥田夫力耕猶餓死
爾曹醉飽忘年饑天視生民同一子胡為不平乃如此
人衆勝天且勿驚天若定時天自平
答仇山村見寄
十年不見山村人瑶華忽到英溪濱見詩猶如見君面
讀詩隻字必三嚥當今滿眼非吾曹與君例亦同此遭
風雅之音幸未變託之足以舒鬱陶頗謂仇仙若鸞鳳
造次而鳴亦驚衆丹穴方堪養羽儀他年會作明時用
為脩樗作歌
我愛巖間古樗櫟蔽日參雲過千尺樵蘇来往作隂涼
不為風霜變顔色匠氏入林持斧斤材無大小皆選掄
豫章楩楠豈復有獨以無用全其身山僧因得養生理
故以巖樗自為比只把樛枝庇本根肯誇美幹招殘毁
幽人志士當勿疑聽我朗誦巖樗詩縱為梁棟或易撓
巖下清風無盡時
為山僧作松石歌
一片石一株松石如虎距松如龍風雲變化多靈蹤有
僧託此憩寂寞心與境會無塵容記得當年採秀於天
台萬八千丈之深峯石橋西畔曾相逢
溪翁
青山映溪三十里水中白石何齒齒是非不入溪翁耳
生涯祗在清溪裏終日磯頭坐碧藟釣絲入潭魚唯唯
得魚滿籠渾家喜溪光似鏡山如黛不是溪翁不知愛
西城行
閒蹤無滯留有興即行樂﨑嶇歴重丘窈窕窮遠壑遂
步西城道脩墉帶高閎門前設梐枑喧喧歌吹聲老人
咨嗟語予故園林曾是前人墓予謂老人置勿論自古
廢興何定據今人歡樂寧長保後人還為傷懷抱
靈泉篇
高僧誦經經出泉泉靈不許蛟龍眠湛湛長開古明鏡
泠泠暗瀉朱絲絃曾說煑茶甘入齒為是心源功德水
淵然千古無是非遮莫放人来洗耳
題履道兄古松圖
屏間何人畫四松高標半在烟雲中人来盡作真松看
槎枒古怪勢不同一株連蜷如老龍曾見於康廬窈窱
之深峯兩株横斜蒼黛色曾見於鴈蕩高寒之絶壁最
西一株更竒特老来昏耄記不得想得當初落筆時名
山洞府徧尋思細將覽勝探幽興暗寫凌霜傲雪姿古
来畫者雖無數少有人能得真趣畢宏韋偃骨已寒今
日此圖堪獨步主人勸我為作歌才薄無奈此圖何疾
書一百六十字勿笑迫促無委佗
秋月山中放歌
秋氣清秋葉鳴四山風骨方崢嶸有時支頤靜對有時
緩步遊行朝昏之景無盡藏一皆遺我無人爭中林橡
栗又可拾老夫快活不可名乃作歌歌此情雲中木客
時来賡
山房假寐夢有一客抱琴奏曲而去既覺詩以
記之
山房夜坐無衆喧隱几而卧方澹然忽夢有人来我前
從容為我揮五絃琴聲一一皆清圓如聽廣樂於鈞天
曲終倏爾升雲軿亦有笙鶴相後先未知重會在何年
臨風别恨空綿綿覺来竟亦何有焉唯聞漏鼓聲咽咽
因識死生同寤寐榮枯得失皆無意
關山月
月從東海出冷照玉門關征人家萬里夢向月中還金
閨亦有夢却行玉關道道路不相知思深各衰老胡笳
亂吹哀怨多奈此關山明月何終宵迸淚如金波
月下吟
炎宵喜見月對月還傷神視彼清涼月感吾夢幻身月
色鎮長在身將化為塵月照今人盡還照後来人今人
後人自歸土此月光輝彌萬古了知身幻不堅牢富貴
功名何足取
寧退耕巖維石隆湖隱皆嘗有德於余圖報未
能而俱下世感念存亡哭以十韻
吾生素無寵禄願自向空林灰百念但存心地如砥平
不道人間有崖塹皇天幸能念無辜脱我險難歸夷塗
天定勝人乃其證紛紛譖舌胡為乎四方交朋盈什百
反眼如同不相識豈唯袖手不能援多若蒼蠅變白黑
獨有空門三老人或未識面非交親奮身為余直其枉
惻隱如此宜稱仁思欲報之苦無力但有此心匪石席
今日同為異世人俛仰存亡三太息
余行江湖餘五十載備知交態唯熏自聞始終
不變因作歌見意焉
小人必樹黨勢利相因依勢成乃翕合勢去還睽離君
子貴獨立中心存不欺榮華羞附麗衰謝罔棄遺君子
與小人於此常見之君子誠可宗小人足堪嗤君不見
媚春野卉億萬數花欄映發如有期一朝霜風肆凌厲
傍睨不復相扶持澗底喬松過百尺干宵直上無附枝
黛色不為時所變澹然自有歲寒姿
臥雪歌
潛山道人性疎懶地覆天翻渾不管草座麻衣居絶巘
一間茅屋雲常滿頗愛雲縱亦蕭散於焉誓與雲為伴
終日臥雲忘早晚夢回日照雲床暖彼此無心體舒緩
所以相從加繾綣他年我死雲獨存雲應惋惜吾生短
少年走馬行
少年走馬去如飛大笑吾衰行走遲吾同君健應無日
君似吾衰定有時烏兔交馳猶急傳能令海水桑田變
物之大者尚難常何况百年如迅電要知此語非相誣
更當持以問麻姑
書仇遠吟卷後
昔在英谿識仇遠豈意别来陵谷變死生契闊不相知
一十四年如過電蓮花峯下得重逢老色駸駸驚上面
袖出新吟數百篇非特清新更竒健我道風流似謫仙
定知當上金鑾殿愛才未必無明皇薦聞亦有賀知章
次教西岑見貽韻
宴山山裏白頭翁室空亦復無山童往来山月幾圓缺
入山未聾今已聾柴門反關不容呌翁欲養蒙仍養浩
莫嫌翁苦戀山中良恐出山為小草
懷天目西尖隱者
西尖高插白雲裏下視行人細如蟻客至山翁禪不起
天風吹落青松子
送僧歸廬山
上人家在廬山隂木皮作衣雲作心獨擕鐵錫来參尋
禪中悟得唐人吟秋高忽憶歸山住舊結茅茨連古樹
他年我欲尋君去秪恐雲深不知處
送僧
寒蟲感秋氣非為遊子吟遊子寂寞聞自然動歸心歸
到南巖秋欲晩山栗正肥山稼滿山中獨坐看雲時還
憶湖邊舊吟伴
遣興
七十七歲潛山翁見聞已盡如盲聾祗在山邊水邊住
了得人空我亦空鐵心石腸安晩節未輸金口而木舌
此真難與時人說明知獨有高空月
