潛山集卷十二宋釋文珦撰
七言絶句
雲泉吟
此心長是愛雲泉平澹相親六十年縱使流歸滄海去
清聲祗在屋頭邊
落花
昨日名園錦萬叢一宵風雨樹頭空浮華往往皆如此
誰不看花似夢中
歲晚自沙溪買舟歸社橋酬李秋崖送别韻
歲暮溪頭欲雪天思歸頻問社橋船心知籬落梅花樹
已有寒香似去年
聽說南中蟒事
蟒身漆黑蟒首紅蟒来動地起狂風慙媿蜑巫能制蟒
床頭開柙放蜈蚣
丈亭别癯翁
幾年惆悵限江東暫喜沙頭一笑同依舊扁舟相背發
可堪回首月明中
别友
十年蹤跡與君同今日魂銷執手中自是交深難話别
不關秋雨又秋風
故人别我江東去不堪回首城邊路明日思君不見君
惟有春雲滿江樹
古墓
不知何代公侯墓酹壇欹傾牧兒聚淒涼翁仲滿身苔
獨對寒松泣秋雨
深居
千巖萬壑幽深地一鉢三衣自在身斷定不行朝市路
無因猶識利名人
山園三月桃未花
春風不入窶人家三月園桃未著花老子放癡都不問
山厨日日飯胡麻
山桃
山桃初熟山人摘中有甜子如藥黑夜寒月落霜在枝
擘破獼猴不敢食
陌頭
陌頭遊子矜年少爭把夭桃比貌紅老眼看来渾似夢
開時便與落時同
法寶璉師求竹軒
南軒竹色映溪光不减吾州五月涼猶恨秋来鷗鷺少
須君更為築横塘
老懷
終向江湖老此身了無機事却難馴沙鷗信是同盟者
白首相看意最真
聽雪
密片打窗窗自白老翁寒坐正清吟忽聞壓折墻頭竹
却想山中積處深
幾夜
幾夜自聽松雪響西峯道者不曾来今朝擬得尋幽話
溪路清寒却又逥
晚春
遊人只道花時好老子心偏愛晚春萬紫千紅都謝了
綠隂時見採桑人
湖亭
一堤楊柳青絲輭百頃芙蕖錦障開中有閒人心似水
坐看沙鳥鏡中来
春晚
黃鳥聲中春意深百花如夢已消沉午窗睡覺心無事
行過溪南看綠隂
客舍春日久雨
自入春来日日隂客愁春恨兩難禁不知門外東風信
看見池塘春水深
柳花
岸柳飛花老却春風前何事巧随人都緣漂蕩無歸處
全似天涯倦客身
送禪上人歸日本
今日送君歸日東便成永别恨難窮海邦萬里波濤隔
不似青山有路通
送僧歸隠
道林身世一何閒去似孤雲不可攀若果怕人知隠迹
買山休買有名山
送僧還山
閒雲一片又飛還松桂蕭森滿舊山後夜有誰相伴住
自聽泉落翠微間
送僧歸静林精舍
天竺山中秋講散露蛬煙鴈動鄉情五株松下梁朝寺
歸聽羅浮古磬聲
病起
病起山房四壁空一年春盡雨聲中無人知道情懷惡
獨倚溪橋看落紅
卧病厭厭斷聞見年頭未識春風面今朝強起步晴光
傷心滿地殘梅片
杜鵑
遊魂變化事無涯吴蜀相望萬里賖回首故宫歸不得
聲聲啼血染山花
老耳聾聵乙酉歲絶不聞鵑啼
湖海漂流歲月長每聞杜宇輙思鄉如今耳與聲塵絶
啼殺吾心也不傷
山中隠者居
書滿茅堂藥滿園路蹊深絶似桃源夕陽過去樵聲盡
一箇獼猴出掩門
不出
不出柴門三月彊亦無詩句答風光悠然自有深居樂
滿徑從教春草長
無心
出本無心倦即歸悠悠天地一支離此真難與時人說
惟有山雲乃得知
秋曉訪菊
醉陶為爾早辭官醒屈曾將當夕餐我愛露叢深似染
曉尋特地犯清寒
落葉
落葉重重與砌平流泉澹澹入池清無人識我無人到
獨自吟詩獨自行
不留塵物
不畱塵物涴吾清更喜官中無姓名淡飯麄衣随處樂
登山臨水一身輕
六言絶句
湖上雨中晚歸
冷澹一堤枯柳孤高九里寒松行盡北山煙雨白雲深
處聞鐘
秋思
聽說相思情緒難禁最是秋時燕去重增别恨鴈来不
報歸期
山樓夜
月滿千重林壑人凭一曲闌干但覺衣襟徵潤不知風
露高寒
扁舟夜返
扁舟頗多幽趣孤月正照寒沙曲渚回塘深處青燈竹
屋誰家
久客
落日回潮寂寞西風老柳蕭疎久客自知津渡故人不
寄音書
晚秋野外
隔岸茅茨低小臨溪草徑横斜楊柳已無餘葉芙蓉尚
有殘花
野外
絶巘應蔵佛屋深源定有仙家風裏傳来清梵澗中流
出胡麻
春曉尋山家
石澗寒流不盡茅簷宿雨初晴幽客眠雲未起四時鳥
弄春聲
夢覺
七十五聲更漏一千餘里鄉心夢裏分明歸去覺来無
處追尋
書山水畫卷
遠浦漁舟若箇荒林草屋誰家不信丹青能爾分明鴈
落平沙
得性
得性賢於得禄歸山勝似歸朝飲澗肺腸清淨卧雲魂
夢逍遥
闕題
大藥生自心田神方藴乎靈府不論火候抽添萬病自
然良愈
衆患皆因有欲一閒全得無聞心定常如止水身安不
喜行雲
飲罷唯圖睡快老来不作書癡一味古人糟粕誰能更
辨醇醨
吾生本不識字人謂吾詩入微萹章聊復爾耳止觀然
猶庶幾
五言排律
剡源山房
茅屋小於船寒宵此會偏苦吟因靜得幽思與閒便斷
壁棲雲氣虛窗閉篆煙帖殘重補畫琴老不勝絃畫軸
塵為古茶鑪火自然細泉膠莧腹凍鶴堕松巔石鼓鳴
如磬甆缾色類鉛雪明燈燄减風遠漏聲傳鼠黠窺人
走僮頑背客眠骨清神欲脫興逸語猶顛野性終應在
浮名豈足纏欲從支遁隠未有買山錢
和盧推官中秋遇雨
秋中唯此夕雨蔽月圓時握管沉幽思臨軒失舊期孤
燈花謾落良會信成虧宋玉悲潛長安仁鬢亦衰簷聲
愁裏滴星度暗中移到曉休臨鑑霜髯只自欺
錢塘晚渡别友
寒月照沙頭輕風引客舟掛帆重曠望舉櫂復夷猶地勢
連吴越星躔次斗牛鴈煙縈别思漁火點鄉愁雙鬢誰
憐白單衣自怯秋明朝定相憶獨上水邊樓
同諸友尋幽登飛来峯
湖際山何限飛来獨著名玲瓏疑鬼鑿&KR0886;崒自天成猿
去猶存洞龍歸尚有泓樹因含玉潤泉為煉丹清桂子
排空落蓮花浥露擎鷲形傳佛國靈應動神京翻譯賢
人迹稽留隠者情脩藤垂萬歲孤石記三生夜講臺偏
古春風檜重榮賓王辭可訊慧理塔難平客至心多戀
僧居慮自輕躋攀雖詰屈臨眺獨高明觀闕雄三島衣
冠邁百城東南且行在西北待經營溟漲無涯涘江流
但注傾一時歸眼界終古播詩聲
晚步
晚策信所往幽懷那可窮孤村流水外古木亂山中雨
過天容淨風收地籟空淡煙歸獨鳥深澗飲長虹日下
青峯表潮生滄海東光吞羣象沒氣混百川雄㭬杙知
樵子乘舟識釣翁閒身天與健蕭散復誰同
馮深居挽詞
天地一深翁匡廬氣所鍾親傳厚齋業優得考亭宗勁
節霜崖竹高標雪嶠松滄溟含雅量干莫避辭鋒元老
皆知敬憸夫獨不容畏塗嘗跌足道院暫潛縱冤白州
麾晚身亡奠斝重魂應歸帝所人盡哭堂封有道存方
册無名上景鐘死生今隔異湖海昔過從芻束無繇致
愁凝五老峯
星諸兄挽詞
吾宗老兄弟夫子最高明問學窮根柢公忠出性情夙
能全至孝元不念脩程道自成均重身由射策榮把麾
聞列郡持槖貳春卿得請還山早居家舊疾平正安琳
館樂忽報玉樓成死後名逾盛生前志未行他年如定
諡諡號决當清
閒居多暇追叙舊遊成一百十韻
予生駑且鈍良御謾加鞭蹇步常居後長途靡克前於
焉辭里塾竟爾向林泉魯誥方擩嚌真乘又賾研孳孳
羞愒日矻矻自窮年靈嶽言猶在天台筆巳專玄珠因
象得祖印以心傳終覺符深妙初非離簡編連環資講
貫涵泳藉詩萹斷斷無他技愔愔合自然從来憎繫屬
其肯望陶甄謬忝諸公識常推衆客先歲時頻問勞旦
夕競招延有意行方外因思去日邊書探禹穴古鑑入
賀湖漣巖壑争竒秀涇溪互屬聯鄞江浮汗澷雪竇踏
雲煙曠望方壺表高躋太白巔石橋誇聖所華頂歴星
躔羽洞僊蹤秘丹丘地勢偏搘笻踰絶嶠杭葦下中川
秋蕩懷康樂春池憶惠連尋猿過翠壁訪鶴列青田古
郡名存栝仙都頂有蓮江峯何嵂崒馮嶺足迍邅建涉
東閩劇茶從北苑煎武夷循窈窱九曲愛回漩境接三
山勝名随歴代遷層巒無間斷一水自蜿蜒雪鼓何深
秀滄溟可泝㳂衣冠常繼踵魚蟹不論錢正欲登衡霍
無端信杜鵑遊情方稍稍歸思忽翩翩玄笠纔加首青
藜亦在肩未窮交廣際俄返浙淮埏姑蔑墟難辯金華
洞可穿爛柯人巳往起石事堪箋新定人民質桐廬物
象妍閒詢吟士室重扣釣臺舷風壤連吴越雲山異隴
汧富春聊憩止古霅又周旋二水来天目千峯列地[田耎]
麥畦螽揖揖桑野蠋蜎蜎湖石偏求潤山茅競摘鮮毘
陵季子邑陽羡蜀僊佃惠阜泉宜瀹侯堂檜不蹎醜梨
生檇李佳紙出由拳漸聽華亭鶴將求瀚海鱣闔廬當
日覇郛郭入門堅許越夫差誤逃吴太伯賢唯應希范
蠡不必慕成鱄鐵甕州形固金陵王氣宣山回石頭壯
江下海門遄南北兹為限英雄孰觧填千齡難致詰六
代自相挻極目傷京汴懸情比澗瀍未歸文武業猶慕
蟻羊羶今古雖興廢山川但幅&KR0695;地多秦漢迹碑少晉
唐鐫題詠詩三百經行路四千豺狼頻犯軛蛟鰐屢驚
船曉發蒙霜露宵投閱望弦往来唯適興遊戲豈離禪
身外無餘嗜行中頗自便雲山期浪跡輦寺廹充員唯
曰通宗說何曾問陌阡短長皆以度輕重必於權苦節
貞徒爾䜛人不舍旃菲萋成貝錦海嶽起埃㳙事變安
能測冤深豈易湔采苓空自賦齧蘖竟誰憐悲寢難成
夢愁餐不下咽中心誠匪石直道信如絃白首將沈穽
丹忱遂格天釋然消怨結劃爾脫拘攣彼舌知何用吾
生固獨全青雲非所覬白日且高眠頗覺閒情逸渾無
俗累牽餘生今老矣此地盍終焉杖為看山拄裳因涉
澗褰祗堪朋鹿豕庶免懼鷹鸇于以存吾拙休教謂我
儇淺深随象兔飛躍任魚鳶門小無三逕居幽止數椽
調琴新得譜坐客舊無氈旨蓄常留甕胡麻或滿篅但
令山在目肯頋雪盈顛野飯忘精鑿山肴略豆籩未嘗
嫌菲薄自足養衰孱陋室茅充瓦寒衣艾當綿冷非塵
境外静是悟因緣盡棄殘書帙唯留古硯甎雲歸多在
樹泉落自成淵孤鶻翻霄健羣猱上木獧水邊梅的皪
雨際竹嬋娟貞勁期松柏芳馨尚葯荃草間龍腦出木
末兔絲懸澹若忘吾我蕭然去糾纏已能齊指馬豈復
記蹄筌元自師調御還曾訊偓佺無心方契佛有藥未
為仙置窟嗟毚兔遺身愛蛻蟬岸登當捨筏卜妄不須
篿覓句歸陶謝觀空體竺乾性天宜爽朗戒月要孤圓
病起形神改年加膂力愆齒疎亡兩版面瘠露雙顴百
歲人應少諸塵相盡捐客来歌九辨僧至說三玄白石
常同煮青葵亦共搴虛懷本無取那得更悁悁
閒興
分得此生閒於今老更頑心終如白水身不離青山拙
性從人誚前詩或自刪衡門深草色壊衲上苔斑雖有
貧居樂猶聞世道艱皇天如有意會見古風還
不出
晚暮衰慵劇因尋此地居山深常見鹿溪淺少蔵魚野
徑歸煙僻寒窗映水虛松枯生蘚遍梅老著花疎對月
空塵翳眠雲晤卷舒以閒消苑結因静得真如兀坐多
凭几徐行不用車公卿誰識我猿鶴最知予善賈休沽
玉全生願作樗終身期不出頗自愛吾廬
騷
為清渭濱作雪深室歌
梅林三德寺清渭濱扁所居室曰雪深潛山老叟見
之而喜喜而與之言曰六合之内草木萬殊桃李媚
春而轉眼淪漠蒲柳憚秋而掃跡披靡以無堅操故
人皆賤之唯梅不然如巢許軰介然獨立雖春光駘
蕩羣卉葩艷而不能誘之使從泊如也雖寒風栗烈
冰雪凌厲而不能脅之使沮雪愈深精神愈清勁寒
英玉潔暗香澹如此其所以為梅而異於衆芳也孟
軻氏謂富貴不能滛威武不能屈為大丈夫者得非
有取於梅與知子之志可尚也已乃載歌曰
積雪兮深深萬卉兮消沈梅獨花兮水之隂容斯静兮
暗暗香斯清兮不滛有孤操兮慰予心為高歌兮詔主
林
放鶴操
相彼胎禽兮有志凌霄翦翎鎩翼兮羈縻於籠牢為時
人之近玩兮中心欝陶有高人兮逆知其然養成羽儀
兮縱之於千仞之巔使全其性兮逍遥乎九天九天之
高分穹窿鶴之樂兮融融維高人之德兮與天無窮
記
杭州薦福寺記
予備覽前載惟道德不可泯沒與天地相終始凡見聞
者中心悦服捐所重而歸之是以大通成道十方梵天
皆獻宫殿請轉法輪迦文利見祗陀給孤施園樹而為
施教之地四依垂世盖亦有焉惟師慧基者世為餘杭
郡人姓吕氏生劉宋文帝朝幼即穎悟不藉師保年甫
志學啓帝求度所對允愜勑許入道棲志法門立行精
苦徧歴講肆洞解羣經小品法華思益維摩金剛勝髮
皆探賾幽微專美當世至蕭齊時司徒竟陵文宣王子
良訪以法華宗旨師為著義疏王飡服法味不忘於心
舊愛郡之海昌邑西安義里清絶閒遠綠水四環嘗置
别館為觀遊之所未幾易以為安義寺奉師講演時武
帝永明二年也唐武宗會昌五年廢宣宗大中十二年
復興之迨宋有天下真宗祥符元年遂改今額自始建
于今餘七百年宫殿樓閣所以崇佛莊嚴視舊有加粥
魚齋鼓以時考擊其徒多宏天台圓宗篤信是道雍雍
肅肅不犯律儀一鄉之人罔不敬慕得非基師道德致
效也歟古之王公貴人數踰億兆沙門釋子猶或過之
如飄風浮塵随世磨滅有聞於後者詎幾向使文宣不
能以地奉基基不能講宣化誘今亦無所稱焉惟其神
交道契成此梵刹故使過者咸以手加額而言曰此王
者之故址佛子之道場歴年萬世其名永垂以此視彼
不猶愈乎至元乙酉夏五月法堂再新寶寺僧西岑師
教倡募之力也教字仲修傳智者道分座白雲出世蓮
峯講席久與予遊以院碣舊燬慮來者昧其所從而怠
於紹述請叙始末於石冀異日可稽亦以勸勵予喜仲
修能不替其先復思淑諸後裔厥志拳拳故樂為書之
