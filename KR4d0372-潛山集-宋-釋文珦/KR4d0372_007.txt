潛山集卷七宋釋文珦撰
五言律
馮深居宰會稽
詔辟稽山縣清風在一琴那知致君術不是字民心官
舍桐隂合圜扉草色深退衙人吏散應共野僧吟
送趙寒泉重宰南中邑
字民無異術薄斂與寬刑宓子琴猶在蒍于歌重聽瘴
雲消晝黑毒草變春青萬里南中路秋風幾驛亭
錢塘晚渡
殘日下重城寒潮起暮聲岸遥江樹小天闊野雲平一
水分吴越孤舟寄死生如何未歸者猶此計鄉程
泛富春江
夢寐羊裘客清遊樂此邦一篙殘臘雨千古富春江岸
轉青螺合烟眀白鳥雙洗除名利跡灘瀨日舂撞
釣臺
世祖龍飛日玄纁起故人榮名既無取閒足固應伸釣
石關乾象江流入富春高風千古在来者自迷津
懷寄南陵尉沈道正
南陵初作尉應亦似南昌名在神仙籍才優翰墨場盗
聞無欲止吏化不欺良交舊如君少懷思未易忘
寄潛齋王尚書
自解朝纓去西山有的傳此心如白水把酒問青天直
道難諧俗閒身勝得仙山林鐘鼎味併在小梅邊
客中會友
客塗方浩蕩歲物正蕭條相見江城暮俱傷鬢髮凋隂
雲將變雪寒水不成潮明日還為别離愁未易消
重遊天台華頂峯
梯空上華頂老脚尚能堪照膽泉源異薰人藥氣酣危
巅窺巨浸晴日破重嵐記得前回到幽人未結庵
天台三萬丈華頂入穹蒼片石群魔懾千年古寺荒樹
枯頳菌出僧老白眉長極目滄溟際烟波更渺茫
野興
野人乘野興短策勝華軒緩步有幽趣長歌非俗言烟
霞僊佛境鼓笛鬼神村遯世今成樂浮華豈足論
天台野興
短策堪扶老飄飄野興濃山行不知遠真侣或相逢積
溜穿幽石長蘿上古松今宵随處宿難定在何峯
示山友
地僻斷知聞相過知有君晴溪堪數石晚岫暗通雲果
熟猨無數松高鶴不羣深居豈無事終勝世紛紛
鴈蕩大龍湫
深蹊入薜蘿一瀑瀉巖阿曾閱西天志言居諾詎羅斜
飛疑是雨清激自成渦下有蒼龍窟樵人不敢過
采菖蒲
鴈蕩高寒處穿雲採得来豈能同野草容易有花開瘦
節偏宜石纖叢不受埃幽人知爾性暁澗汲泉杯
客袂
客袂只翩翩家林何處邊天寒愁遠道木落感衰年惨
澹漁村日凄涼鴈渚烟秋来更多疾空有夢歸田
贈山中琴友
雲影晝沉沉雲邊草徑深樹為幽鳥宅山是隠人心静
室無他物清風寄一琴調高唯自識不問有知音
山中僧
日落西山淨雲歸北崦昏老僧方在定童子不譍門伏
虎知慈力靈禽演法言檻前泉數斛清澈是心源
旅夜
秋宵似歲長旅館更荒涼燈暗鼠出穴天寒蟲近床羇
棲彌歲月老大易悲傷幸有茅廬在何為别故鄉
離人厭夜長獨起坐空床苦雨遲家信秋雲隔舊鄉燭
殘重作燄桂濕不生香倘得歸期遂閒居在上方
宿海上正覺寺
霜滿啼猿石風迴落鴈洲半生為遠客此夕欠同流白
月無窮意滄波不盡秋倚闌吟未足長嘯上峯頭
過逸人居
尚此高閑久空林舊徑存掩關防俗駕登閣俯鄰園植
竹驚初笋移花過别根幽懷在自得勿易與人言
為林隠君賦石田
石田所無用君獨愛斯名應為詩書種免教人世争秋
風還自穫春雨不須耕除是長沮輩能知高隠情
胡逸人幽居
幽居清絶甚四面盡滄波柳步春船集花源晩吹和宦
情垂釣薄吟思捲簾多便有書来辟其如愛此何
澤國幽居夏日雜題
澤國無袢暑幽居趣自長花開殊旦暮稲熟間青黃急
雨分塍下微風度水涼斷除車馬跡日日聽魚桹
為得近樵漁来尋此地居省交長閉戸耽静欲焚書自
愛心清淡人嫌禮貌疎徑荒從草沒衰懶不能除
遠遊
林憩無完室舟行避惡灘異鄉為客久浮俗定交難草
引春愁長霜侵暁夢殘忽聞城角動歸思若為安
客中春日
客處空林下貧唯七尺單重隂迷暁色細雨作春寒鄉
信憑誰寄離情強自寬一詩吟未稳倚遍石池欄
春日
春泉青似澱春嶂碧于螺遠近随吾意芒鞵幽興多人
生行樂爾富貴復如何難與時人道風前獨放歌
麥秋遊興
心喜麥秋晴貪遊舉步輕泬寥無點翳山水有餘清怕
入紅欄隊来尋白社盟應門童子熟認得老夫聲
宋氏林園
徑穿荒草入門向斷河開不是君居此應無人到来種
花逢雨活接樹待春回冷咲求名者衣間有俗埃
集奉川道中
一路盤雲遠連朝策瘦笻神祠依古木佛屋占竒峰立
石分田界疏泉作澗舂因思似鄉土歸意忽然濃
雨夜
身同水上萍老去尚飄零遠客人誰到空床夢獨醒閃
雲雙電紫晦雨一燈青慷慨長歌發歌聲入杳冥
登太白絶頂龍池望遠
蒼莽勢連空躋攀徑絶蹤亂峰排似戟片石響於鐘鳥
語春雲密龍歸暮雨重下觀羣岫小始覺此為宗
湖寺上方通玄峰頂
峰頂非人世青山滿目多塔層侵樹影鐘響度湖波心
外元無境詩成亦是魔禪翁清淨耳渾不聽笙歌
客遊
客遊忘歲月長是自調心野水偏多浪浮雲易作隂途
窮何用哭興到即須吟吟到忘言境方諧正始音
旅况
日暮投村館悽然逆旅情地荒頻有盗城遠不聞更度
歲無多日思鄉是幾程聽雞還束被霜月伴晨征
柘溪道中
荒烟迷小市細雨隔遥津麥浪農疇晚桐花客路春幾
番時序换兩鬢雪霜新唯有溪邊鷺相看似故人
山中古墓
白石蒼苔路荒涼古墓門看来百歲後曾有幾人存故
物餘翁仲今誰是子孫狐貍穿敗穴殘魄不能言
懷歸西國
此世為何世吾身亦幻身固應常邈邈其可效頻頻餞
日懷鄉國聞鶯憶故人得歸方始樂久客厭風塵
老大
老大偏多感那堪客路中凄涼經月病安忍半生窮衰
草凝霜白高楓借日紅今朝方暫起先問菊花叢
散人
乾坤有散人事事不關身斂念息諸妄到頭唯一真忘
榮寧慮辱無富豈嫌貧雖道青山好猶知是外塵
探幽
秋色令人愛青藜助遠探柿楓丹互映天水碧相涵絶
景沙鷗占幽程野老諳謂予雲外去更有古龍潭
立春日
上國又逢春衣裳化客塵園廬空入夢歲月但依人生
意歸羣物窮愁老一身喜餘鷗鷺伴猶不怪吾真
臘月立明年春
閏歲兩番春流光故逼人月筩將謝丑斗柄倏旋寅玉
作梅容潤金歸柳眼新物情雖萬變曾莫變吾真
吳中靈巖寺
離宫今作寺往事日荒蕪越女承恩寵吴王失霸圖屧
廊斜帶嶺香徑直通湖莫上琴臺望風烟滿舊都
廢宅
昔年誇富貴磨滅等流塵應是重歸燕難尋舊主人徑
莎空泣露門柳不成春唯有同遊客經過感嘅頻
天目山逸人居
隠處元無路烟霞素所期不逢樵子說那有世人知樹
老回春晚山高見日遲欲為重到約恐爾又深移
西風
西風落葉間孤客有餘閒寒水皆歸壑秋雲不離山鶻
翻枯草去鴉帶夕陽還幽趣何人共柴門祇自關
歸興
歸興比春濃迢遥發鏡中船頭指西日帆腹飽春風岸
柳眉舒黛源桃臉露紅到家天已暝童穉候衰翁
墜壁嶺
石徑随山轉迢迢十里餘險曾稱地壁高合號天衢老
樹因風折新畬趁雨鋤層巔人不到異鳥自相呼
歸棲竺嶺將啟午供野鶴必鳴寺僧常以此為
候
古寺千峰表雲泉處處佳山靈嫌俗駕野鶴喚僧齋静
默通玄理幽深惬隠懷閒門何用掃秋葉任平階
陟三十六渡溪唐隖嶺
三十六渡溪溪邊絶去蹊亂山如疊浪一嶺類登梯風
緊妖蛇出烟昏異鳥啼蜀僧言劔閣與此亦相齊
山巅水涯
布韈與青鞵山巔復水涯閒為真富貴吟是好情懷既
可全吾樂何慙與世乖自隨無畚插忘死亦忘骸
殘夜清坐
壺更猶未徹起坐看螢流夜氣清如水禪心淡似秋月
沉西嶺樹鐘動上方樓可有昏冥者知吾所得優
龍井
崖井涵虛碧心塵望即空遥通滄海脉近出白雲峰旱
夕翻為雨饑年屢變豐小魚纔似葉誰識是真龍
五洩龍井
五井蜿蜒宅幽深父老言傍溪唯見瀑度嶺始知源夾
谷斜暉隠空林夕電翻屢聞當早歲噀雨出松門
雷峯
不定似飛蓬還来宿此峯霜欺孤客枕風亂四山鐘好
夢如冰薄歸心與酒濃舊房誰占住門有最長松
歲旱
經歲雨不作溪源皆絶流旱妖長似夏蟲響謾占秋滿
目傷黎庶焦心在冕旒天河盍傾瀉併洗甲兵憂
行飛来冷泉水石間
鷲嶺清無盡池亭趣亦佳泉衝沙觜出石壓樹身斜居
者應遺世遊人欲忘家蓮華峰更好惜被白雲遮
秋野即事
深原草徑斜烟際兩三家老屋門無鑰清溪底見沙斷
蟬嘶敗柳孤蝶戀寒花歷省曾遊處分明似若耶
安分
鷃鵬雖有異小大各逍遥静處安吾分塵緣坐見消烟
霞開古色松栢尚高標更愛無生侶時来伴寂寥
甲子歲初夏連雨作寒
雨脚何當斷風頭不肯收中宵還集霰四月尚重裘客
有塗泥嘆民懷畎畆憂是誰同爕理對此合包羞
苦雨
秋雨連三月愁吟野水濆漸看禾黍沒難使渭涇分山
澤纔通氣天霄便作雲民憂昏墊苦苦語不堪聞
秋色
西郊金氣盛庶物减華滋蘀蘀丹楓雨茫茫白草衰炎
曦何惨淡氣曀若委遲對此凄涼景能無宋玉悲
送楊菊屋
菊屋何為者耽吟嘔肺肝短衣空自詠長鋏向誰彈不
計為儒誤唯言得句難幾人憐此别把酒不成歡
送友
山臨東郭暮路轉北原斜此地輕為别孤蓬不戀家客
程何地盡離思滿天涯明日重陽至同誰對菊花
送人
送子西風裏令予起别愁何時通遠信逾月在孤舟野
果經霜實潮田帶露收眀朝於此地獨自倚高樓
送北征人
與君俱是客那復送君行未卜重逢日難為欲别情露
花皆遠淚風葉是愁聲到日寒應極脩途七十程
休糧僧
禪貌如冰雪禪心去町畦休糧烟火絶養氣語言低空
室無關鑰随身止杖藜不曾遊聚落終老只山棲
送極太初住鄞江寶嚴
閫相招惟重邦人望亦濃欲開新象教應掃舊孤蹤烟
水浮缾錫雲山應鼓鐘寳嚴初變土遥想雨花重
送雅上人自鄞歸杭
之子幡然别何人伴寂寥相從非世道獨去是寒朝目
送孤帆遠魂随暁浪消重来須定約莫待隔江招
野僧
野僧塵慮盡住在最深峰庭樹巢孤鶴崖湫宅老龍瀑
綃懸百尺雲幌羃千重静裏玄機發登樓夜擊鐘
送杞上人歸於潛山
同鄉唯子在欲别意何如歸路青苔遠還家白露初山
光圍古邑溪影渡寒魚須為過星渚高風似二疏
送僧
空山草木秋相送古原頭倦客難為别寒蛩替說愁舊
房深翠壁歸路隔滄洲後夜多明月相思為上樓
候禽
候禽来報我春巳到園林凍解通泉脉風和動草心由
来增齒臘翻是促光隂其可陪人事衰遲已不任
竹居
簷外竹珊珊空房住一間無人曾到此老子有餘閑土
蝕銅罇綠苔滋粉壁斑於焉自成樂遮莫笑癡頑
懷别越中友人
白首蒼山裏生涯舊已空别離人易遠江海意無窮夜
月悲新蛬秋烟落斷鴻遥思来往處朝暮有樵風
山中秋日懷友
庭樹涼飈入西山爽氣多獨行清澗曲閒詠紫芝歌野
饌甘黃獨山衣足薜蘿幽人同此好何事不相過
夜坐
孤蟾如鑑明照我坐寒更列宿光芒淡滿林風露清人
行守犬吠猿過宿禽驚静趣憑誰會忘言對短檠
古寺
古寺居深處随緣掃一房本圖依水石因得避炎涼皓
鶴巢松潔青蟲蠧橘香但教終遠俗貧賤亦何妨
