潛山集卷三宋釋文珦撰
五言古詩
感興
一身素貧窶四海長為客客塗不可窮老去少筋力賤
者人多棄風霜變顔色歸来旅亭下倚杖三歎息隻字
不堪煑萬卷亦徒積未如田舍翁耕桑了衣食身世蟻
旋磨日月駒過隙百年竟何為鬢髮空皓白乾坤渺難
馮倦羽復奚適一枝願深栖庶以避彈射
途中感興
悠悠涉長途西日照禾黍回首睇關山故鄉在何許秋
風吹櫟林憂思莫能禁同懷不可見日暮空沈吟方矜
美少年倏忽傷醜老百年能幾何况復不長保存者日
已少逝者日已多榮華亦難恃薤露有遺歌
金竹峯
雙檜高亭亭遥見百里外恍疑香烟幢亦若羽葆盖秀
色何其多貞心固常在化龍想非難坐待風雨會
歲暮旅思
岐路不可極歲月亦易遒朔風振寒威行子無衾裯厥
生良可哀半世空悠悠知音盡淪沒明月難暗投親朋
復遐阻日夕生離憂
世路
世路饒風波生平有終極東西苦漂蕩鬢髮非舊色倦
鳥懷安栖老馬思故櫪萬類雖不齊彼此各有適富貴
亦偶然何須置胷臆
遊興
端居念局促聊復起行遊褰裳涉淺瀨隨雲陟高丘時
當孟夏月嘉木清且稠衆鳥相和鳴關關無時休頗覺
愜幽抱遂爾忘百憂解衣坐磐石濯足臨長流心空了
無取身閒方自由寄言養生客於此同歸休
閒人無所管扶藜散幽步古路絶遊塵霜林葉自雨坐
石聽流泉頗得空寂趣雲外巢居子邂逅兩相遇語久
各忘還見月出深樹彼此無滯情忽散同烟霧歸来夜
已深山衣浥清露隤然竟終夕不復脱芒屨鐵鐘驚夢
回斗轉東方曙重欲見巢居雲深無覓處
不暖亦不寒氣候正清淑岸柳盡垂絲園筍已成竹山
禽屢催喚拄杖情又熟出門信吾步豈復計遲速渡水
或穿雲山隂又溪曲悠然得真趣此外非所欲
昨日出城南行
昨日出城南戰陣如雲屯兵刃欲相接殺氣方騰掀黃
塵塞天地日月為之昏壯士仗忠義不忘喪其元奮然
為前驅誓報明主恩卒伍皆賈勇翕合無異言唯欲紓
禍難豈辭屬櫜鞬元戎既啟行旌旆交繽繙謂當奏凱
還受爵效屏藩衆寡力不侔傍復乏外援戰久俄敗衂
靡聞鉦鼓喧軍中紀律嚴致死無敢奔全師同陷沒千
萬無一存肢體膏草莽血流成川源國雖加恤典莫能
返其魂白骨蔽四野鬼哭多煩冤懷哉唐虞君大德罔
虧騫垂衣成至治萬國皆晏然齊威雖霸主亦賴仲父
賢九合不以兵仲尼所稱傳兵乃不祥器聖賢嘗戒旃
人苟服其仁斯亦何用焉
不屈
屈身必受制屈志必違仁受制已則辱違仁道則屯身
志兩不辱度幾德之純以此率其性乾坤一閑人
閒身
閒身孰能鞿蕭散隨所欲涼風入芒屨緩步秋塘曲清
波淡無涯于以滌心目魚鳥亦忘情何如在濠濮
閑身出塵表世鞅詎能絶真若寒崖松凌傲幾霜雪枝
葉任生枯唯自老根節更有無心雲油然足怡悦
釣者吟
吾謂釣者徒今古不同流今釣曲為餌古釣直不鈎直
釣不在得所得過於求曲釣志在得所得良可羞乃知
今古釣不可相為謀好古不好今頗若能自修試問羊
裘人亦合子意不
西村老叟
西村逢老叟事事皆天真髮白不記歲鳥鳴知是春耕
桑了衣食兒女俱和循日暮野中歸荷鋤仍帶薪見人
但恭敬塵滿頭上巾未嘗識都邑豈聞有君臣我疑百
世下猶有羲皇民
梅花
梅如姑射仙桃李終難竝雪底暗傳香泉邊孤照影清
聲聞麗譙至味入鐘鼎愛者雖繁多知名獨和靖隱顯
不同功因之發深省
遊仙
吾嫌人世隘忻同古仙伍寂爾契沖虛與之相爾汝晨
多遊玉清夕每憩園圃身巳外乾坤飄飄自遐舉
結交真仙徒翛然凌太清體與虛無合心同日月明逍
遥龍鳳駕縹緲雲霓旌豈知區中人狗苟復蠅營
喧囂非所事靈府自怡神食每吸丹景飲常漱玄津洞
覽周八極内照唯一真體妙含至精希微難具陳
高升洞陽界論道太常前與彼羣仙游一夕千萬年眼
中屢曾見滄海為桑田時同宴玉醴廣樂聽鈞天
超然塵垢外元化實希夷吾生有道骨中心常慕之感
通影響然高真不遐遺導我歸帝鄉雲軿共委蛇
青峯萬仞高雲路多盤紆松栢冬不凋懸溜成石膚上
有逍遥天元心與道俱長揖謝塵凡放情常晏如唯服
玉石脂千年貌不枯命我登仙壇壇名號玄都天風起
西極日月生東隅神仙逓升降鸞鶴相號呼拍肩友洪
崖揮手招麻姑流目極昭曠使我隘九區山中有至樂
功名焉足圖
平旦
平旦氣偏清境界復深窔初日上東溟高峯最先照會
意發長吟何似蘇門嘯不必諧宫商自是山中調
清遊
清遊興難窮倦就苔磯坐為愛松風涼不知寒日墮鹿
下飲溪流猨来摘山菓我本貴無聞何用人知我
桐溪
修梧散瑶碧溪水涵清漪凡翼毋飲棲鳳鳥當来儀山
人以自鳴俗士安能知陵谷可變遷此志當勿移
旅懷
北風吹荒林蕭騷起寒聲客子耳中聞展轉傷離情親
朋不在眼他鄉但&KR1137;&KR1137;狐死亦首丘奈此終身行
琴泉
子期不可作伯牙終絶絃泠泠太古音在此幽澗泉泉
流如碧玉老僧聽不足後夜月明時還向泉邊宿
逝水
逝水向東流前後浪相續尼父達機兆川上歎不足人
生天地間百年誠短促菁華草頭露光景風中燭兩鬢
成枯蓬蕭蕭不再綠那知今日歡不是明朝哭所仰唯
聖賢亦復歸鬼錄而況頑冥者厥身沈利欲隨流不知
返終世常僕僕大化一朝盡腐滅同草木豈若黃綺徒
居然在空谷于焉自逍遥其人美如玉吾生千載餘猶
知慕遐躅寤寐斯不忘耿耿在心目
水西
水西多好山山光足娱人一重復一掩比比如魚鱗居
来三十年仙佛皆其鄰魚鳥不忘情朝暮長相親遯世
乃吾性非因来避秦曾不事緣飾庶事全天真早嘗知
夢幻視身若無身無生以為樂此樂難具陳
生年
生年已六十所歷更萬端富貴等浮雲變滅不足觀身
如冬嶺松獨立守歲寒心如古井水到底無波瀾吾道
即古道處今良獨難是非不易辯長歎復長歎
曉林日融葉霜滴瀝如涕泣
槁葉殊可憐寒風吹女急天復雨嚴霜恐女難自立零
落歸草莽晩悟嗟何及朝陽達機兆為女增泫泣
屏迹
江湖厭風波巖壑事幽屏柴門絶往還自閱朝昏景日
出烟霧消鳥散松竹靜須臾日西頽餘暉在高嶺短生
亦如寄舉世孰能省願學遠公儔終然謝塵境
夢覺吟
百年如大夢夢裏幾紛馳覺後識為夢夢時曾未知吾
生今已覺不記夢中時在夢人無限昏昏信可悲
吾心
吾心靜而貞是乃出天禀驅之入塵樊違性豈不甚所
對非同流欲語口還噤世塗機穽多動足常懔懔今来
返中林夜卧始安枕山薇既可餐清泉又堪飲布衣極
相宜亦不羨文錦斯謀良已臧餘生不須諗
枯樹謠
高木引修藤藤束樹身死慎莫進小人終當負君子君
子思報德小人易忘恩所與苟非類反為禍之元誠能
遠小人終身乃無患世莫輕斯言亦足以為諫
道狹踟蹰行
道狹難並車相逢苦踟蹰踟蹰將何念所念在康衢康
衢平如砥八達無斜迂君子之所履所履常虛邪折旋
應規矩永矢無越踰有時亦壅底久之還廓如狹道殊
徑捷小人所爭趨夙夜不遑止草露多沾濡勢利迭相
傾旋踵成遷渝迷眩不知返逝將致淪胥康衢吾所遵
狹道吾所吁遄車返山林守一以自娱大道既凋喪安
能復區區
南山松柏章
松柏何天矯南山何崚嶒松柏有常性南山不騫崩南
山人所仰松柏人所承尋常部婁間瑣瑣唯薪蒸彼無
高志徒眡此宜自懲堅守歲寒操亦當慎攸憑
青松篇
西山有孤松亭亭高百尺冰雪屢凌厲難變青青色東
園盛桃李摇艷矜春容少皥布秋律掃地無遺蹤青松
固真心桃李乏堅操君子與小人自古不同調寧忍學
桃李誓言作青松偃蹇終不屈傲睨秦皇封
箴放心
養形而放心譬若樹抱蝎表似内已虛識者為憯怛形
瘁或當腴心蠧不可活先民有格言勿使本先撥
天竺中夜
白露變氣候促織階下鳴切切鳴不已倦客心自驚中
夜攬衣起星疎松月明念彼同懷人迢迢隔山城此身
無羽翼不得東南征聊作相思吟寄此千里情
養疾
介特無門徒室亦如垂罄隤然類枯株聊以養衰病朝
来啟籬戶落葉滿苔徑流光遽如斯脆質安能競虛籟
起高林助我發長詠
馮深居長余二十三歲趙東閣長余二十二歲
周汶陽長余一十七歲皆折行輩與余交淳祐
辛丑同訪余於竺山有會宿詩距咸淳乙丑已
二十五年矣痛先覺之凋零感吾生之既老因
成十韻以寄死生之情
三老皆達人虛受無蔕芥筆陣絶縱横詞源極彭湃丁
時身屢蹇志道心不懈放浪事物表若曰宇宙隘求我
於空間豈識有機械留詩在幽窗足以鎮山怪神靈謹
守藏光豔無减殺今朝一長吟頓使老疾差三老不可
作吾心亦遄邁中心曷能忘長吟復長喟
晨興
晨興啟蓬戶當面来清風初日麗喬林光影尤玲瓏悠
然與心會物物皆沖融得喪豈吾事此道足自終
山蔬
山蔬有真味肉食者不知老我於空林自愛園中葵種
蒔俱有法采擷初無時置之折脚鐺燎以枯松枝芼之
以薑桂是乃性所宜嗜此已成癖自覺甘如飴既足果
吾腹何用五鼎為衆欲不干慮出處常委蛇笑傲泉石
間萬象皆吾詩我已自忘我人知我為誰
百年
百年如大夢夢中誰到老貧賤固可憐富貴亦何好舉
世盡蚩蚩醒寤苦不早自古知幾人獨在商山皓
百年亦何為終歲常壈坎玄裘不掩脛素髮自垂頷吾
親歸夜臺益重霜露感仰視天一方星河同慘澹
雲際獨坐
雲際坐磐石悠悠兩無心波靜白鷗下山寒黃葉深幽
人住何處午磬来清音日暮不能去羣峯生夕隂
山人居澗上號澗居因澗作池名鑑止為賦是
詩
幽人臨澗居為愛澗中水泠泠出雲竇決決漱石齒流
行本無意遇坎還自止坎深遂成池寒光映窗几于以
鑑禪心清淨絶塵滓唯供種白蓮不洗聞堯耳
苦益菜
苦菜吾所嗜意與食蘗同古者以益名頗足昭其衷秋
花更清妍綽約冰雪容恍疑姑射仙或如采芝翁菊以
彭澤顯蓮以濓溪崇此獨無知音沒身蕭艾中人生天
壤間用舍為窮通草木豈不然一皆係其逢
哭李雪林
昔者聞盧殷頗為世所推讀書過萬卷盡以資於詩復
聞孟東野氣清而色夷平生嗜章句有甚於渴饑二士
舉無子所學竟不施昌黎為買棺又作銘墓辭相去五
百年雪林酷似之春谷古人徒生死相維持亦為立佳
城著文樹穹碑林兮信不忘千載修名垂
梅友
梅有歲寒姿桃李非其偶冰雪見凌厲斯固梅之守伊
人清且妍是曰梅之友臭味得所同不在金蘭後溪烟
隴月間幽期未嘗負中路勿棄捐友道貴長久
吾年
吾年未七十頗覺漸昏耄舊事盡遺忘獨餘山水好天
寒附葉火塵埃滿烏帽客至欲逢迎無奈筋力耗君當
恕衰翁遮莫謂予傲
吾年易逾邁感慨難具陳齒髮半缺秃肌膚多不仁屏
迹於空山幾與木石鄰憶昔少年時秉志將求伸所交
四方士一一非常人論文窮道要日夕長相親逝者若
流水存者猶參辰輾轉空懷思欲見終無因新知棄玼
賤坐臥唯一身餘生諒非久當為灰與塵存亡固可念
亦復徒傷神於焉息吾慮静然全天真
秋晩懷浙東故人
遊人未歸来芳草又還歇悵望江東雲久負山中月扁
舟在何處一水不可越相思千里間日暮飛鳥没
紀事
似道涉之不肖子也少為博徒游蕩無度凴
附椒房之寵謬叨閫寄以敗為勝上罔朝廷
躐躋鼎席斵喪國脉納侮北鄰兵連禍結三
宫隠憂雖葅醢不足以謝天下而位亢志驕
陰謀簒逆言洩於夏金吾金吾欲誅之懼而
宵遁雖聖恩寬大不即夷滅使其微有人心
當是媿死遂賦詩以紀其實云
庸賈狗鼠輩齷齪無足觀少小為博徒狹斜恣遊般凴
附椒房寵濫吹於王官匿罪而言功虛聲尚欺謾以之
致鼎貴真如沐猴冠擅命十五年肆毒侔蠑蚖仁脉為
之絶善類為之殫納侮於北鄰徵盟日囂讙兵戈滿四
海天步極艱難鄂漢距江淮列郡多創殘人命若菅蒯
聞之心膽寒王家急軍食耕者不得餐罪大已難逭猶
思揜其奸駕言督諸軍翶翔向江干小器不自量妄冀
於曹瞞潛欲移帝室微辭啓其端賢哉夏金吾直氣生
忠肝立欲碎其首無奈師旅單姦謀既已洩跼蹐方自
歎畏誅竟宵遁鴞鵩鎩羽翰逆賊幸屏迹宗社得再安
勤王畢雲會聖慮行小寬祖宗德澤深國體宜無瘢指
日恢中原以盡萬國歡
為先雲洲賦塵外地
狂賈何人斯曾莫犬豕若包藏竊國機直爾棄天爵逆
罪浮草莽盗術逾跖蹻殛死於荒陬厲肉不中臛竄賊
亦云晩帝脉以微弱倉扁皆拱手神聖難救藥興亡誰
召之禮樂至銷鑠兵戈滿天地騰沸猶鼎鑊億萬蒼生
命枕藉委溝壑寰中蕩無章吾徒曷棲託賴有塵外地
猶堪遂飛躍泉石盡清竒烟霞地參錯有客賦歸来楸
枰見高著真是離聲名非唯解纓絡山心極閒曠雲蹤
忘住著長歌松月高晏坐林花落游衍狎漁樵追隨任
猿鶴他年四方志此日三生約終逃小草譏嘉遯自成
樂於焉以求志為記良不惡
過賈似道葛嶺舊居
順逆人獸心成敗翻覆手鬼神不相容子孫豈能守昔
者過此門歌鐘會羣醜今者過此門閴然巳豐蔀羞死
滿院花顰殘數株柳空室走鼪鼯荒池長蝌蚪轉眼即
淒涼况復百年後積釁多自戕盛德斯可久富貴如浮
埃於身竟何有為謝高明人非義慎勿取
惟初
惟初結髮時志氣凌蒼昊飄然去園廬名山縱幽討流
光暗相催於今已衰老滿眼皆少年誰堪寫懷抱潛蹤
寂寞濱蕭颯同霜草謂可安餘齡異俗驚我倒頗解空
王宗懷之以為寳世故等浮塵棄置勿復道
世情
世情多反覆衰榮難預卜本是昔時笑翻成今日哭故
鄉無舊業客身同草木紛紛輕薄兒誰能顧幽獨雖無
禄資身喜有山在目得失何足論長歌倚修竹
貧賤詩
貧賤交親絶形影自相弔清泉白石間朝夕事吟嘯甑
墮何足言灰死不須溺達人乃知此寧免俗士誚
