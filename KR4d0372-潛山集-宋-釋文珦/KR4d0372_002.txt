潛山集卷二宋釋文珦撰
五言古
還山
吾性本閒曠素不喜城郭而况賓主間禮數相束縛悵
望西南山佳氣日參錯逸興不可羈飄飄出籠鶴翩然
曳杖還專意在一壑時方孟夏初衆花已零落櫧林晚
雪香麥隴殘雲薄谷深絶遊塵苗田呌姑惡幽人舊相
知一見心喜躍謂言舊山畬今猶可耕鑿日夕共登臨
靡憚筋力弱於焉得天真畢志甘澹泊初非傲軒冕終
又畏矰繳置身聲利場何如且行樂纍纍北原上萬古
同寂寞
僊佛辭
僊以静為道佛以空為宗羣動本皆静萬有體恒空服
食迷静趣僊道不可從宴息昧空性佛理無由通或曰
空静殊斯言吾不庸空静即僊佛得於此心中心乃佛
僊質僊佛心之容三法妙而一脗焉歸大同
深居
深居謝交遊積葉任埋徑澹然忘所營為是疎懶性已
達身本虛寧憂室垂罄時於泉石間信意成短詠于以
寫吾情漁樵或相命一皆用其真魯魚事參訂猶不拘
四聲豈復疑八病難入時人耳獨許山鬼聽生來妄想
絶禪心本清淨斷不重出山此志寔先定
戍婦詞
女蘿施松栢終始相因依結髮為婚姻偕老相與期夫
今戍邊城賤妾無由隨行行日已遠何時定當歸但願
崇勲業上報明主知諒君守恒節妾心終不移
短歌行
憶昨遊中林鳥鳴蘭蕙芳重來豈云久草木倏已黃乙
鳥始辭去羣鴻復南翔天道有代謝人生安得常促促
不我留譬如石火光紅顔日以瘁玄髮日以霜載念泉
下人寧不增悲傷聆我短歌行歌短意則長
竹下曉吟
竹下坐清曉露氣沾裳衣樓鐘發清響山月耿餘輝心
静息欲無渺與萬物違莊周苦未達夢作蝴蝶飛
先雲洲訪予於萬玉歸而寄詩因用其韻
曉行竺山心草露濡衣襟稽留雖在眼謝客難重尋靈
木逾千齡斤斧日見侵侵伐殊未已使我老氣瘖雅樂
寖不作滿耳侏離淫野性羞雷同自為梁父吟疵賤苦
無力安能變夷音畏塗不可行林下甘陸沈世道已如
此懷抱那易禁獨愛古桂林歲晚猶森森此桂亦未保
慨歎良又深
靈雨
靈雨應時至四野生新泉眢井久廢汲湛湛成深淵老
農喜欲舞田苗綠如煙桔橰掛屋梁坦腹清晝眠
雨後
夜雨萬雷集漲水三尺深游鱗得其所波間自浮沉科
斗千點墨鯉鯽數寸金偶會濠梁意道人本無心
古意
難與時流道憂心常悄悄古道貴平易今人尚機巧好
古而居今每飯不能飽來往無嫌猜唯知愛沙鳥
逝水尚東流白日易西沒悠悠天地間二物何飄忽促
迫於生人綠鬢成華髮昧者不自知終朝常汩汩利欲
沈厥身其本已先蹷孰若繕真性以自固靈骨
老梅何偃蹇雪時方始花自守歲寒性不肯隨春華隠
人適然見移植溪水涯瘦影無陽艷清香絶淫邪閒静
如隠人隠人心所嘉樵牧無見侵以貽隠人嗟
自昔真僊道恬淡而無為以之固靈根遠寄或可期秦
皇與漢武縱欲不知疲既已長中國復欲威四夷其性
忍而愎舉非僊者資天監常昭晰詎容肆謾欺不自省
其衷妄冀苟得之所願竟無成徒為後人嗤
天樂歌
鳥樂在深林魚樂在深淵人樂在深居不深常致患吾
居今己深柴門草樹間油然自成樂其樂難具言問吾
樂伊何一皆得之天至樂任天與不知然而然朝樂暮
亦樂此樂真具全吾歌天樂歌聽者慎勿喧
夏雨應禱
當夏而閔雨百神靡不宗精誠既上達所願神輙從觸
石忽生雲初亦無多濃東風借其力斯須滿諸峯稍久
彌六虛油油復溶溶炎歊化清涼密布難知重雷電發
靈響潭湫起飛龍甘霔罔不周非止千里封槁苗浡然
興連疇遂芃芃焚香拜天賜歡聲徧羣農當書大有年
賦食皆足供公私有餘羨露積如崇墉誓言為酒醴報
祀於秋冬降福宜孔皆萬國稱時雍
感時
厚地産桑榖為民衣食資井田取什一公私兩俱宜今
者異古昔苛征常倍蓰倍蓰猶未厭泛索仍無時官因
字民設胡為反害之盡以應上求民病莫能支織者恒
苦寒耕者恒苦飢空村絶雞犬敗屋多流離白叟與我
言其言乃如斯老夫為悲吟聞者當致思
迂拙
迂拙不任用於焉老雲耕曾非尚高亢聊復辭送迎孤
蹤類山鹿幽意存柴荆春薇擷初茁秋菊餐落英倦來
唯宴默興到或遊行明目煙霞色清聽風泉聲萬象畢
昭明四體常安平縱誕殊有適利禄非所榮外物遺天
地真心齊死生但願絶知聞怡我閒曠情
拙叟
拙叟百念無眎身同木石有客問生涯笑指松與栢客
言人之生當有資生策縱曰遺聲利其能去衣食松
柏本無情於子知何益吾言子姑去吾倦將偃息反關
據槁梧隤然竟終夕覺來寂無有雞呌東方白
題醉翁圖
所畫者誰子將非高陽兒滿腹常貯酒何異於鴟夷陶
陶以自樂禮法不可縻釀酒用老瓦漉酒脱接䍦寧復
問升斗豈嘗辯醇醨終日但兀兀一巵掌中持頗謂有
妙理非人所能知飲罷忘百慮袒跣行斜暉大笑沈湘
人獨醒亦奚為
山棲
十載棲山楹影不入州縣地偏交易絶心閒體逾健脱
粟無宿儲壊衣多斷綫人皆為吾憂吾樂未嘗變上下
巖壑間幽賞不知倦一一全天真斷斷非飾緣西峯煉
金客邂逅時相見談笑輙忘形殊亦諧素願古者賢達
人道或在貧賤往躅良可循維以謹繾綣
閑居
四體本虛空萬物猶土苴以此存内照頗覺非外假存
亡楚人弓得失塞翁馬但使吾道存正欲知者寡
蕭然謝塵境日夕心悠哉厨空無鼠雀徑僻多莓苔麻
衣足自蔽柴門詎曾開坐聽風葉鳴疑有幽人來
閒人了無營偃臥常至午暖日到床前落葉滿籬戶或
時散幽步東岡復西隖誓此畢餘齡青山不相負
雖貧常晏如兀兀坐山舍案有麻衣易門無俗士駕虞
人不從招尼父亦待賈狗苟復蠅營此事吾不暇
言交
結交貴同心心同難間疏嘗聞膠漆固亦曰金蘭如君
子要其終小人變厥初宜當作管鮑慎勿為耳餘
又言交
道交淡如水世交甘如醴結交當以真審交當以理道
交似無情曾不異生死世稱刎頸交未必能終始君不
見昔者陳餘與張耳
野性
野性樂疎曠從來厭風塵孤寒無所資屈身隨衆人貴
遊棄疵賤不能強相親蹉跎三十年客路常清貧晚來
歸山林麋鹿為我鄰萬事不掛意一一皆天真同流乃
知此難與俗子陳
白日苦短行
白日常苦短無方使遲延始見出暘谷忽已沈虞淵迫
促於生人無一能永年豐質成槁項鬒髮變華顛雞鳴
逐聲利夜分未遑眠奄化同草木沒沒歸重泉或復自
超放導引求神仙喬松在何許亦若茫昧然必當實根
祇塵物皆棄捐德性貴純正文華在昭宣道與天地準
萬古唯聖賢景行不可忘抒情為此篇
有適
破屋無兄弟拙者所棲息衡門未嘗啓聲利詎能迫資
身不求備百事遂省力糞埽皆可衣草木皆可食春來
有餘暇手種豆一席秋深葉黃隕霜莢漸開拆收歸籬
落間早晚自剥擊蔵之於瓶罌粒粒堪愛惜窮冬火鑪
頭時喚山猿喫猿去吾亦眠巖房愈幽寂口誦寒山詩
頭枕麻衣易于以陶性情終然遠憂責頗謂貧非病更
覺損勝益與其稱楩柟未若作樗櫟傍人莫相問老子
方有適
秋興
秋雲滿茅屋秋風響楓林杖藜步幽徑落葉數寸深悠
然拾葉歸寫我閒中吟坐客興亦閒彈入青瑶琴曲終
各無語山水遺清音
喜雪
北風吹同雲惨澹日已夕枕上聞霰零須臾映窗白曉
來籬戶間平地忽過尺羣峯静繚繞彌望無寸碧棲鳥
噤不鳴空山斷行跡古木摧危梢荒崖失竒石瑞色徧
天壤膏潤歸宿麥螟蟊深入地沴氣亦消釋豐年信可
占豈復憂民食野老不知寒歡聲動阡陌聊作喜雪歌
仰謝天鈞力歌長遣誰和寫寄西峯客
感春
忽聞春欲去園林謾遊矚輕風散餘紅細雨滋繁綠綠
繁似歡榮紅散猶僇辱因悟人間世萬事易翻覆賤或
登青雲貴或成赤族禍福無定端往往相倚伏那知今
日歌不是明朝哭書以為世鑒得志毋縱欲兢兢如履
冰坎坎念伐輻苟能閑此理堪追聖賢躅
曉步十韻示山友
隠居絶他營曉步緣澗壑水深魚影閒林密鳥聲樂晴
空極清明孤雲何住著原窮得危磴路轉見横彴嘯響
空谷傳吟情古靈覺所遇皆隠淪論心遺厚薄在山無
小草忘世勝大藥餘生豈須計此興諒非錯其適在閒
曠何用嫌落魄書此以告君狂言君勿噱
夜思
静坐四無鄰看山待明月池邊暑氣盡竹上涼颸發伏
翼打窗飛孤螢隨草沒予心適有會還就幽人說
事君盡忠行
為子當盡孝事君當盡忠凡人不知此斯與犬豕同臣
子固貞亮君父或顓蒙乃知守忠孝亦繫於遭逢比干
忠以戮申生孝而終忠戮得稱仁孝終宜曰恭古今每
如此片言安可窮炳然垂竹帛于以開盲聾所遭雖若
彼力行誠在躬於焉二本立足為百行宗忠孝苟純至
聞望當昭融此理亘萬世來者能無從
嵬嵬山石行
山石何嵬嵬孤松何薿薿其大踰百圍其高過千尺廣
厦需梁棟求之若匪克梓人一以視斤斧見促迫牛夫
競牽輓輸入王侯宅觀者如堵墻靡不重嘉惜鏤刻以
為工丹青以為飾巍然在雲霄七貴所棲息梁棟豈不
美殘生良可哀寧作南山松毋為廣厦材
四序
四序迭遷變春光獨豐茂生意徧羣物動植不違候噰
噰塞鴻歸喔喔野雉雊軟草鋪作茵芳葩粲成綉唯有
静者徒抱道終莫售直躬在林藪朝夕飯藜糗與時既
乖舛輿臺或加詬俛仰天地間此理終莫究
狂吟
槿籬三四掩荒竹百十箇無人扣柴扉偏稱潜夫臥夢
作野雲飛覺來松日墮隨分有狂吟吟長不須和
自紀
生無機巧姿所貴唯實踐探玄髮盡霜窮勝足重趼渡
水識歸源看雲悟舒卷寧教身不遭頗謂首難俛餘年
辭畏途滅迹向絶巘形骸未全枯囂煩幸俱遣中心本
難誣萬事不欲辯手把楞伽經交趺對鑪篆
秋興
昔人苦悲秋我獨愛秋色無雲天萬里遠嶠出寒碧楓
林葉如丹溪水清見石飽雨豆莢肥經霜栗包拆連疇
稻正黃冒野蕎亦白籬菊忽盈把山萸又堪摘日月如
過鳥良辰敢虛擲青猿頗會意為我具短策西風吹破
帽野興在故屐不憚登涉勞遠訪巣居客此客更可人
分我漁樵席人生貴適意何必累形後
早睡
天寒常早睡不待日光斂恐礙山猿入柴門未嘗掩落
葉打窗鳴枕間疑雨點起視西峯頭月殘星閃閃
居山樂
居山樂無涯三徑富松菊山體静吾心山光悦吾目春
來山蕨肥秋後山田熟未必王侯家有吾清淨福
暑夜步月
畏暑不復眠空階踏涼月冰輪了無翳明可數毛髮夜
久肝肺清如嚥太古雪擬換飛僊人乘鸞上寥泬
贈梅
見說春方還春猶未相識山童指梅花言是春消息梅
花亦含笑道我是知音遮莫隨桃李貪榮變此心相看
出此語愛爾良獨深聽之儻不疑足以為規箴
夜興
萬緣不相涉默坐調四肢天理静中見物情閒處知長
風掃重隂皎月生東籬寒蟲唧唧鳴亦各知天時悠然
發清興朗誦淵明詩人生百年間汲汲奚所為賢愚雖
有殊同為來者悲為語高世流有酒當自持
散人詠
金散免鎔冶木散逃斧斤人散外榮辱所以為散人世
皆賤吾散此散吾自珍偃蹇不任用庶足全其身
初夏同趙東閣西里諸公山行聞鶯分韻得隔
字
今日天氣清聊試登山屐共看雲外峯分坐澗邊石絶
境不逢人啼鶯似留客一聲無處尋還被青林隔
秋夜感懷
秋山夜無人蟲在草根泣明月照高林虛窗風露入生
年四十餘萬事未有立東西岐路間終歲常汲汲雙親
死經年宅兆久完葺兄弟亦貧窶於此不暇給回首思
故園愁雲滿原隰交朋閱千百存者已無十顧我枯槁
姿奈此短景急終宵不成寐起坐千慮集至人乃忘情
俲慕安可及唯作無生觀去此衣袖濕
烏棲曲
白露生庭蕪明月照栖烏栖烏啼不已閨人中夜起起
視西北方翩翩鴈南翔幽燕戍未返云胡不悽傷
食薺
生無食肉資飯蔬幽壑底朝采南澗芹莫擷東籬薺此
中有真味豈必鱠魴鱧何曾萬金饌惡諡不可洗
