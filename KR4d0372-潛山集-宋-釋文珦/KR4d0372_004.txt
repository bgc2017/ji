潛山集卷四宋釋文珦撰
五言古詩
酬李漫翁暑中見寄韻
羲娥不停轂催暑到茅屋萍蓬無地頭桑梓念天目古
吟寓深情時事堪痛哭餘生竟何歸行已變陵谷
篔房暑中寄詩依韻酬答
谿翁若冰雪明淨不受涅經歲斷知聞使我心苑結佳
句来清風足以灑炎熱山中有竒事遲向秋深說
依韻酬葛秋巖陶體四首
山林自多趣况此晴和時我友賁然来相娱以琴詩倉
庚遺好音薰風發清吹悠然與心會安能遽忘兹
大化無端倪至道絶馮仗委身於一靜足以去羣妄死
生亦寄耳遐齡豈吾望伯倫稱達人胡為未忘葬
吾生一無營終日衡門下棲遲已成樂豈羨臺與榭相
彼常汲汲而我獨多暇時聽蜾祝兒於以知物化
東原風正和西山氣尤爽坐我於其中此心日以廣腰
間豈須重眼下何必兩顔原陋巷居歌有金石響
效陶四首用葛秋巖韻
坐石滋南風幽抱和且衎志唯在山水身不關治亂終
曲遂忘言舉目送飛翰所得皆天真初不加習翫
山深自無暑五月草樹寒頗有遯世樂得之亦非難巖
翁我同流邂逅成清歡回首功名人瑣瑣不足觀
眼前幾富貴變滅同浮烟舉非吾所欽眷然思古先窮
達無二道彭殤可齊年中心既昭徹萬象皆澄鮮
我居本山林茅茨蔭嘉樹骯髒塵網間歸心自西騖吾
駕今已返終然守貞素每思夜氣清起坐天未曙
野翁
野翁百不為白髮老巖澗寧肯慕膏粱且復飽藜莧故
交非不多盡作風葉散餘生雖獨存反觀亦如幻
山居答客問
富貴有何好祗以勞其形吾居在山林四體常安寧寒
緝沼中荷饑斸松下苓蒼苔沒幽徑白雲度疎櫺明月
石上看清風枕間聽滅惑生智燄破塵出空經真如寐
而寤亦若醉而醒此外非吾事視之等浮萍誓不出籬
戶期以終頽齡君如不吾信重當問山靈
遣興
吾方慕孤貞俗苦尚馮附一身天地間瓠落如大瓠短
寄無百年倏忽已遲暮平生清淨禪猶嫌被詩汚洗除
豈誠難心空滅萬慮更當尋亮公竟入西山去
寓形
寓形宇宙間治身猶治木要在直而方母使圓且曲直
方固違衆吾心以為是圓曲雖適時吾心以為恥人由
圓曲富吾用直方貧吾心雖不移予以書諸紳
黃葉
吾心愛黃葉不翅於南金九月秋風高柴門積來深一
一自掇拾書我白頭吟吟成意誰與拄頰對遥岑
寄友分得客字
夜來有清夢夢見山隂客宛然過蘭亭分吟坐苔石曉
聞在湖寺揮塵論經席會面安可期相思春草碧
吾生
吾生少壯時窮力在經教一心融萬境頗亦能致效老
來更脱略山水隨所樂今成信手碁勝負不復校
人生幾何行
人生能幾何百年三萬日一半睡中消餘夀或難必鐘
鼎與軒裳總是牢籠物貪夫所甘心宛轉無由出富貴
者常勞貧賤者常逸所以箕山人不為唐堯屈
人生百年間何殊旅亭客少壯不可留漸覺衰老迫縱
使功業成誰能免形役長歌歸去来山中煑白石
冬日山中遣興
始見迎秋氣又復換玄律寒山何蕭蕭飄風何弗弗雙
丸遞隱見百齡信超忽慨念同遊人大半成異物吾年
亦云衰逾六已望七不唯齒髮變舊閒盡遺失死生無
定據萬事難固必且以永今朝奚須計明日息影入山
林曾不厭深密賢哉龐德公萬世稱隱逸
重阜崔嵬行
重阜何崔嵬遥瞻北邙路曠野無人居高低盡丘墓不知
古與新落落似棋布下有荒草叢上有白楊樹樹頂嘯鴟
鳶草根穴狐兔嗟哉昔為人妻子相愛慕豈知易殂落到
此長别處天地雖好生安能暫留駐夜臺杳冥冥千載竟
不曙託身同草木坐受螻蟻蠧衣冠變成塵精靈自相語
親戚不重過他人豈能顧聽我蒿里歌年命如朝露
與雲耕重會復别
久别思見面重逢反成悲相持問年紀各在桑榆時道
途筋力殘玄髮成素絲時命苟不遭有才亦奚為榮華
既非願但願亡寒饑眼前且相慰老别難再期此語亦
良苦君心還自知
别山中友
人生貴適意窮達奚足論此意君能知方喜吾道存于
心既莫逆彼此俱忘言胡為又當别誰能不消魂
閉戶
閉戶日無事山光滿盈几飯餘曲肱睡一覺頗酣美心
平不作夢境寂如止水山童為煎茶茶熟我當起
夜歸
天氣殊清和山中多勝踐沿流采香芹穿雲得芳荈幽
懷日以舒囂塵自兹遣乘月返茅茨倦足不復洗
生唯淨命食持鉢向人境莫夜歸茅廬月出山愈靜處
處聞泉聲行行踏松影洗足便安禪雲深石床冷
煎茶
吾生嗜苦茗春山恣攀緣采采不盈掬浥露殊芳鮮慮
溷仙草性崕間取靈泉石鼎乃所宜灌濯手自煎擇火
亦云至不令有微烟初沸碧雲聚再沸雪浪翻一盌復
一盌盡啜袪憂煩良恐失正味緘默久不言須臾齒頰
甘兩腋風颯然飄飄欲遐舉未下盧玉川
芝田老師索余作松石因書此詩
學畫同學書藝精人已老三年始向學一紙未能好墨
淡石不蒼筆枯松亦槁芝翁索此圖遺笑應絶倒
樗散
樗散不任用居然老空林柴門絶車馬徑草三尺深靜
對西山雲頗覺諧素心此外非所知誰言有華簪
藤杖
楖&KR0008;古藤杖偃蹇如虬龍伊昔訪隱人得之天柱峯眡
爾如良朋出處常相從渡水逾萬折穿雲或千重忽於
風雨時狡獪誇靈蹤使我失馮倚瓠落無所容
為顧美山賦五字田
寶此五字田不羨千畝耤冥搜為播種發言皆黍稷梅
山老吟農良已著深績終然乃有秋不負平生力
湯婆
野翁有湯婆愛逾美淑姬眡之若彭亨虛中而無為冬
日則飲湯身唯一衲隨曾不涴脂粉簡潔良易資終宵
暖吾足貞靜無邪思德音之所同可作偕老期誓不中
道絶若彼氓蚩蚩作詩以遺婆婆聽當勿疑
讀郭文舉傳
衆人務苟合達士羞雷同不可相為謀真成馬牛風我
愛郭文舉乾坤一冥鴻
送僧東歸
今朝送君處草色如許新後會既難定别愁那易陳分
手限吴越烟波渺無津雲山更重疊歸與何峯隣憑人
問消息或恐非其真不如早重来勿使山猿嗔
祭坦仲履
仲履真吾徒敏慧出流輩比玉無纖瑕方珠絶微纇子
心如秋月皎皎長不昧子身如閒雲出處極自在相從
逾十年不見時俗態愛子靜而文喜子和而耐語子以
玄微一一能領會今子隔重泉使我增感慨酌彼清澗
泉為子供一酹魂氣誠有知歆監儼如對
同友行山逢隱僧語
我本忘世人有志在巖穴欣逢會心友提擕步林樾雲
中野僧居樹梢清磬發不憚登陟勞遂得造石窟門前
羃蘿蔦座後翳松栝結草為三衣降龍在一鉢問我從
何来執手道契闊食我青精飯語我頗諄切教我去衆
巧使我守一拙我誠服其言畢志不敢越他年定依止
相與定晩節萬事盡棄捐飲澗茹薇蕨
寄教西岑
西岑我同流常惜會面疏秋深来舊京一嘗造君廬感
君故情深館我於恬虛十日更倡酬閒蹤頗虛邪人事
那好乖扁舟賦歸與茫茫烟水隔無使堪寄書萬玉森
篔簹孤峯麗芙蕖掛夢於其間栩栩復蘧蘧以我常思
君知君亦思予何時重携手使此苑結舒
炙背
老身不能寒心唯愛冬日炙背蓬門下暖氣浹肌骨自
謂人間世此樂居第一雖曰狐貉温功莫與之匹山居
人不到獨坐快捫虱
贈同志
我本無生儔涉有乖素願百年直寄耳倏忽如過電猶
記學語時老色遽滿面富貴非所希吾道在貧賤往事
絶尋思殘生喜彊健忘機有白鷗消日賴黃卷今辰扶
杖出窮探不知倦與子偶相逢抵掌說嘉遯同歌紫芝
曲共飽青精飯世人不相知心通亦何悶
寄贈王子靜
子靜野鹿性蕭散逃縶鞿倚詩以為田曾弗憂年饑詩
腸有餘積詩貌無多肥朝吟暮亦吟吐屑常霏霏糟粕
三百篇自能發天機兩脚走黃土頗若知音稀多時不
相逢念爾魂夢飛何當抱詩来共食山中薇
贈隱僧
高僧謝人世誅茅亂峯曲三衣不着蠶一飯長分鹿露
滴秋逕松烟蒙曉窗竹真隱澹無營怡然心自足
問李篔房疾
篔翁非時流温然古君子我雖異教人臭味略相似四
月不見翁相望隔煙水石壇忽来前言翁乖攝理真體
本無病請說病原委乃知為蒼生常欲致平治神明所
扶持厥疾自衰已秋日定拏舟賀翁勿藥喜既為蒼生
病須為蒼生起比夀於廣成與宋相終始
重會馨桂山
桂山吾友于壯歲即相親跌宕去鞿縶出語必驚人倏
爾罹世難東西各全身十年不相逢有若參與辰偶乘
霅舟来見翁西澗濱相對恍如夢彼此白髮新抵掌話
疇昔故情一何真遺我白雪章字字無埃塵長歌山水
中鏗鈜驚鬼神胡為又當别繾綣難具陳風前一回首
寒波渺無津他時定相思題詩附雙鱗
日夕佳
城市多溷濁溪山宜避喧山色日在門變態從朝昏悠
然得之心真樂方自存此心誠不渝軒冕何足論
放浪詩
放浪遊名山山水悦人意窮日不知疲行行轉幽邃空
籟如風聲竒峯似雲氣濯足就寒流憩錫投古寺長廊
遇真僧妙語發清秘道我多隱情喜我無衆偽願言從
此始萬事盡捐棄相從了餘生共踐真實地
屏居
屏居泉石間所樂在閒縱山田與山果皆吾手自種禾
穗巳垂穎粟包初拆縫一飽既可期肯復作詩用
過野人居
閒人無外事飯餘聊散策路逢一老翁疑是避秦客招
擕過别墅茅茨翳桑麥唯聞雞犬聲了無車馬跡自言
入山来居然長兒息身將雲木親志與風塵隔屋邊種
桃李無言花自拆原上耦耕人將非是沮溺遺世乃全
真何為牽物役從此數相尋幽期竟難易
酬清苕恭仲温見寄舊詩追誌於此
吾生苦疎拙不解謀此身輾轉常寄食短褐如懸鶉徒
御捨之去往往嫌我貧達交亦良多安能強相親唯有
湖濱山於我如故人日夕與之對澹然忘主賓仲温我
同流道我此意真新詩遠相寄可以書諸紳何時到清
苕相擕采白蘋
送僧
雲作達人性東西無定居重逢在京闕忽憶歸園廬水
宿傍江市山行見樵車後期難重尋握手空躊躇
吾身
東西南北人寂寞住巖澗年衰鬢凝霜客久衣絶襻何
須念粱肉且復飽藜莧猶患有吾身身死即無患
趨時非好步步步青山歸眼界絶塵垢耳根遺是非充
腸草木實被體雲霞衣吾貧豈當念吾願已無違
林卧
林卧歲月久閒襟頗孤清靜中觀庶類因之感予情木
伐以其材膏煎以其明獸檻以狡彯禽籠以音聲人苟
矜智慮自械傷神形縱使功業崇或受鼎鑊烹今古無
不然念之殊可驚世用常致患時棄乃全生所以箕潁
客翛然竟遺名吾幸拙而愚冀可終餘齡
曉坐
夢破不成寐茅齋坐清曉他山已擊鐘獨樹初啼鳥四
體既調柔衆境亦深窈素書未終軸朝光射林杪任性
無外求一靜萬緣了何事塵中人百年徒擾擾
冬日山居
出門無所求藜杖常掛壁睡起日將午耳目有清適冰
池坼寒光雪簷響清滴道人期不来獨看麻衣易
山居
自為山居人夢寐亦安佚頗謂龜六藏全勝兔三窟性
中唯一真身外無餘物形謝即示已誰能問埋骨
釣雪老漁
彼漁者何人莫是滄浪叟萬頃自清心千山同白首忘
世但垂綸得魚唯換酒醉後任扁舟流到湘川口
贈别
古道久淪喪世塗堪痛哭鸞鳳盡收聲豺虎方擇肉君
從東方来求我山北谷君容一何臞我髮日已秃衰殘
兩如此寧不感心目又還别我去後期難重卜握手臨
路岐贈言以為祝一祝宜強飯二祝宜避俗
秋日有懷故人
山人出山去山鳥長相憶歲月能幾何諸峯復秋色孤
雲在何處烟水望不極怊悵多遠情飛鴻杳無跡
屏居
吾生本疎庸不作塵間夢屏居萬山中野性頗自縱消
摇鷹脱鞲蕭散馬釋鞚天寒放麋入春燠聞鳥哢斸藥
時荷鉏灌圃晨抱甕薇生富採擷橘熟斷包貢喬松已
巢鶴瘦竹待鳴鳳回首視世人真若螘一閧
尋幽宿隱者居
先生巢許流遠志在箕潁由来天機深遂使塵事屏雲
霾山徑長草沒柴門靜相逢冬日暮共語寒夜永照暝
然枯松漱泉㪺暗井虎嘯谷風生猿啼霜月冷潺湲瀑
泉聲寒亂高杉影藐焉豁塵襟頗若異人境明朝還别
君尋幽過他嶺他日擬重来同采春山茗
齒脱
老齒皆脱落十中無二三存者一動摇咀嚼寧復堪荼
薺均一咽盡略苦與甘世味非道腴正爾不欲耽
老景
日月如飛梭為我織老景蒼艾浸成色素絲颯垂領短
長任所裁厚薄焉足省善賈亦徒施終然付泡影
天目山僧隱居
卜居就窮崖几席淨如氾三池更幽絶澄澈皆可鑑深
處有蟠蛟遊子不敢瞰獨向月明時臨流學清梵
滅迹
滅迹巖岫間居然養真素夕餐籬菊英朝飲木蘭露玄
衢諒堪涉時榮焉足慕萬古功名人纍纍但丘墓
衰病
衰病苦無悰偃仰以終日少間步東園愈使我心怵名
芳掃跡空野草爭頭出無力事耘耛長吁返蓬室
桂感
桂非桃李儔露冷花始拆馨香枝可取欲以寄嘉客道
遠莫能致徘徊終日夕别情因物感千里未嘗隔
四皓
皓首四老人獨見何明徹耻為暴秦汙商山永歸潔暫
出正前星遄回卧松雪終令漢天子不敢亂適孽舒卷
盡天機非徒上名節
石室
石室靜而深青山迭相暎且無籠檻羈頗適猿鳥性外
物俱棄捐内塵亦清淨人莫来扣門驚回老僧定
深居
深居在空閑頗適靜者性門外無遊塵落葉滿荒徑陽
光下西垂東嶺有餘映焚香讀楞伽唯許山鬼聽
榮華不入夢於焉謝憂責深居三十年禽猿盡相識白
日久知心孤雲本無迹丈室常寂然焚香自終夕
哭立虛舟
虛舟我良友生平快冥搜放迹江湖間自與造物遊憶
昔仗短笻訪我竺峯頭貽我選體詩得法於曹劉因之
與定盟有若膠漆投出處雖小殊夢寐常相求是乃以
神交真如持遠儔有力負舟去迅速不少留易寘於涼
池亦善為舟謀我獨念故情涕淚如泉流些舟以此詩
舟亦能聽不舟或不吾聽吾淚終難收
今日
今日天氣佳悠然動清興桑間葚初熟時復鳴戴勝同
遊盡蕭散野徑亦幽夐仰面看青天長嘯山谷應
閒靜詞
自從住山來未嘗離於山予愛山之靜山亦多予閒閒
靜兩相得悠然真意存白雲乃知此難與躁者言
裒集詩藁
吾學本經論由之契無為書生習未忘有時或吟詩興
到即有言長短信所施盡忘工與拙往往不修辭唯覺
意頗真亦復無邪思事物皆寓爾又豈存肝脾老来欲
消閒裒集還自嗤聊以識吾過吾道不在兹
