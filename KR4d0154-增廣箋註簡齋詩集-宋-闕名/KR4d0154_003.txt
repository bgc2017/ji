增廣笺註簡齋詩集卷第三
竹坡胡稺仲孺箋
書懷示友十首
俗子令我病(老杜謾成詩眼前无俗物多病也身輕昌黎与李實書接過客俗子)
(絶口不掛時事)紛然來座隅(鵩賦止于座隅)賢士費懷思不受
折簡呼(魏略王凌自縛歸罪遥謂司馬宣王曰凌若有罪公當折簡召我何苦自來邪宣王)
(曰以君非折簡之客故耳)城東陳孟公久闊今何如(先生自注陳孟)
(公謂國佐漢陳遵字孟公哀帝末著名爲後進冠諸葛豊傳間何闊逢諸葛顔注言間者何久闊不)
(相見老杜送孔巢父詩問訊今何如)明月照天下此夕與君俱(淮南)
(子月照天下蝕於蟾蜍月賦美人邁兮音塵缺隔千里兮共明月)不難十里勤畏
借東家驢(老杜偪反行東家蹇馿許借我泥滑不敢騎朝天)似聞有老
眼(老杜聞惠子過東溪詩皇天无老眼空谷滯斯人)能作薦鶚書(孔融薦祢)
(衡表鷙鳥累百不如一鶚)功名勿念我此心巳掃除(掃除見王延賦)
又
張子霜後鷹(朝野僉載唐蘇味道爲鳳閣侍郎張元一曰蘇九月得霜鷹或問其)
(故曰无霜鷹俊捷疑謂元方兄弟)眉骨非凡曹(老杜期王將軍不至詩崒然眉)
(骨皆尔曹)不肯兄事錢(魯褒錢神論親之如兄字曰孔方)但欲僕命
騷(杜牧李賀集叙使賀未死少加以理僕奴命騷可也)胡爲隨我軰碌碌
着青袍(漢蕭望之傳不肯碌碌反抱關爲)相逢車馬邊伎癢不
得搔(史記高漸离爲人庸作苦聞其家擊筑伎癢不能无出言潘岳射雉賦徒心煩而伎)
(癢李注伎藝欲逞而癢曲礼癢不敢搔)
又
平生詩作祟(陳後山和陳穎詩尺信詩書端作祟)腸肚困藿食(史記)
(太史公自序啜粝梁之食藜藿之羹曹子建七啓予甘藜藿未暇此食也)使我忘隠
憂亦自得詩力(栢舟詩如有隱憂白樂天傷唐衢詩怜君儒家子不得詩書力)
絶知是餘蔽且復永今日(白駒詩以永今朝)不如付杯
酒一笑萬事畢(晉張翰云使我有身後名不如即時一杯酒)毛穎僅
升堂麯生真入室(昌黎有毛穎傳麯生見前風月堂詩)
又
我夢鍾鼎食或作山林遊(左傳哀十四年宋左師每食擊鍾家語子)
(路南遊於楚列鼎而食西漢食貨志質氏以洒削而鼎食張堅以馬醫而擊鍾張衡西京賦翁)
(伯濁質張里之家擊鍾鼎食老杜清明詩鍾鼎山林各天性)當其適意時略
與人間侔覺來迹便掃我已不悲憂(老杜贈李太白詩山)
(林迹如掃)人間安可比夢中無悔尤(白楽天想東遊詩人寰足悔尤)
又
我策三十六(南史王敬則曰檀公三十六策走是上計盖譏檀道済避魏事也)
第一當歸田(刘玄明爲山隂令告新尹傳翽曰作縣唯日食一升飯莫飲酒此爲)
(第一張衡有歸田賦)柴門種雜樹(老杜視園樹詩柴門雜樹向千株)婆娑
樂餘年(東門之枌詩婆娑其下)是中三益友(三益友見論語)不减
二仲賢(三輔决錄蔣詡舍中竹下開三徑唯羊仲求仲從与之遊)栢樹解說
法(趙州從諗師語錄師云庭前栢樹子有佛性能成佛是祖帥西来意東坡再生栢贊人皆)
(不聞瓦礫說法今聞此栢熾然常說)桑葉能通禪(孫真人千金翼正禅方春桑耳)
(夏桑子秋桑葉服之三日外身輕目明无眠睡十日斍遠智通初地禅)
又
有錢可使鬼(杜恕体論可以使鬼者錢也魯褒錢神論有錢可使鬼)無錢
鬼揶&KR2952;(世說羅友家貧乞禄於桓温曰臣昨中路見一鬼揶&KR2952;云我只見汝送人作郡)
(不見人送汝作郡)百年堂前燕(刘禹錫金陵懷古旧時王謝堂前燕飛入尋常)
(百姓家)萬事屋上烏(說苑武王克殷問太公曰將柰土衆何愛其人者兼屋上)
(之烏憎其人者悪其儲胥又尚書大傳以爲周公云)微官不救飢出處違
壯圖(潘岳何陽縣詩豈敢陋官微東坡和孔郎中詩一字不救飢老杜入洞庭湖詩曹公)
(屈壯圖)相牛豈無經(世說相牛經出寗戚傳百里奚至魏世高堂生晉宣帝王)
(愷)種樹亦有書(史記李斯上焚書之議所不去者醫楽卜筮種樹之書昌黎送)
(石処上詩手把種樹書人云避世士韓鄂四時篡要序採汜勝種樹之書掇崔寔試榖之法)
如何求二頃(史記蘇秦傳使我有負郭田二頃豈能佩六國相印乎)歸卧
淵明廬(淵明高卧北䆫又詩云吾亦爱吾庐)曝背對青山鳥鳴人
意舒(列子楊朱篇宋有田夫自曝於日謂其妻曰負日之暄人莫知者以獻吾君將有重)
(賞絶交書野人有快炙背而美芹二者欲獻之至尊)試數門前客終歲幾
覆車(漢賈誼引鄙語曰前車覆後車戒)
又
仲舒老一經策世非所長瓦鼎薦𬞞食但取充
飢腸偉哉賈生書開闔有耿光旣珍亦可飽舉
俗不見嘗(先生此詩大意以仲舒之策緩而不切而賈誼之書揆之世用皆當其寶)
(故有是作然考之史傳以験其事跡殆未易指一事爲證據切意先生作此詩之時正當北虜)
(背盟嘆當時翫細虞而不圖人患有感於中故思賈生痛哭流涕之書而仲舒厚利質子之議)
(班固譏其未合當時有漏於是矣之語姑寄興於此不然董賈之書未易以是爲優劣也後漢)
(宣秉常𬞞食瓦噐西都賦順隂陽以開闔昌黎祭田横文夫子至今有耿光)
又
揚雄平生學肝腎困雕䥴晚於玄有得始悔賦
甘泉使雄早大悟亦何事於玄(雄嘗作甘泉賦以風成帝晩作)
(太玄擬易法言或問吾子少而好賦曰童子雕虫篆刻壯夫不爲揚德祖荅臨淄侯箋脩家子)
(雲老不曉吾強著一書悔其少作昌黎贈崔立之詩不用雕琢愁肝腎)頼有一言
善酒箴真可傳(陳遵傳楊雄作酒箴以諷成帝其文為酒客難法度士譬之於)
(物曰子猶瓶矣觀瓶之居居井之眉処高臨深動常近危酒殽不入口藏水滿懷不得左右牽)
(於纆徽一旦叀礙爲瓽所轠身提黃泉骨肉為泥自用如此不如鴟夷鴟夷滑稽腹大如壺尽)
(日盛酒人復借酤常爲國器託於属車出入两宫經營公家繇是言之酒何過乎)
又
蕭蕭十月菊耿耿照白草(老杜寄高使君詩隴草蕭蕭白李太白遊)
(獵萹胡馬秋肥宜白草)開牎逢一笑未斍徐娘老(南史梁元帝徐)
(妃与季江私江曰徐娘虽老猶尚多情)風霜要飽更獨立晚更好
韓公真躁人頋用擾懷抱(昌黎秋懷詩鮮鮮霜中菊既晚何用好揚揚弄)
(芳蝶𡭗生還不早運窮兩值遇婉娈死相保西風蟄龍蛇衆木日彫槁由來本分𡭗泯滅豈足道東)
(坡甘菊詩越山春始寒霜菊晚愈好朝來出細粟稍斍芳歲老末云揚揚弄芳蝶生死何足道頗訝)
(昌黎公恨𡭗生不早淵明飲酒詩飢寒飽所更荀子宥坐篇姜足以反是獨立易係躁人之辝多)
又
青靑堂西竹歲寒不緇磷(虞世南竹詩欲誡凌冬性唯有歲寒知)
蓬蒿衆小中拭眼見長身(昌黎孔戣墓銘吾見其孫白而長身東坡)
(和張舜民詩班心突兀見長身)澹然冬日影此處極可人(澹日見山)
(水賦可人見前雪詩)子猷幸見過一洗聲色塵(晉王徽之傳時吳中)
(一士夫家有好竹子猷欲觀之便出坐輿造竹下諷嘨良久圓斍經色塵清净故声塵清净東)
(坡地黃詩洗胸中塵)
風雨
風雨破秋夕梧葉牎前驚不愁黃落近滿意作
秋聲客子無定力夢中波撼城覺來俱不見微
月照殘更(月令草木黃落玉粲從軍詩客子多悲傷魏文帝雜詩客子常畏人定力)
(見臘梅詩山谷昼寢詩馬齕枯箕喧午枕夢成風雨浪翻江東坡金山寺詩醒時江月堕撼撼)
(風響變惟有一龕灯二豪俱不見)
曼陁羅花
我圃殊不俗翠蕤敷玉房秋風不敢吹謂是天
上香(光明經即雨天上曼陁羅花華罷經六天皆有異香)煙迷金錢夢露
醉木蕖粧同時不同調曉月照低昂(漢武曰獨不得与此)
(人同時謝靈運詩異代可同調屈原遠遊章服偃蹇以低昂)
螢火
翩翩飛蛾掩明燭見烹膏油罪莫贖(崔豹古今注飛蛾善)
(拂灯符子曰不安其昧而楽其明是猶夕蛾去闇赴灯而死也)嘉爾螢火不自
欺草間相照光煜煜(老杜倦夜詩暗飛螢自照曹植表螢燭夜光增輝日)
(月)却馬巳錄仙人方(淮南万畢術螢火却馬注云耴螢火褁以羊皮置土)
(中馬見之鳴却不敢行又千金翼方載神仙感應篇務成子螢火丸方云漢武威大守刘子南)
(從道士尹公授此方合而佩之永平中於武威北界遇虜戰敗爲寇所圍矢下如雨未至子南)
(馬數尺矢輒墮地終不能中傷虜以為神人乃解圍而去後傳其子弟皆未嘗被害抱朴子亦)
(云辟五兵之道常帶螢火丸)映書曾登君子堂(車胤家貧夏月以囊盛數)
(十螢火以照書王仲宣公讌詩高會君子堂)不畏月明見陋質但畏風
雨難爲光(傳威螢火賦不以姿質之鄙薄兮欲增輝乎太清雖無𥙷於日月期自竭)
(於陃形潘岳西征賦託菲薄之陃質)
北風
北風掠野悲歲暮黃塵漲街人不度(左太冲蜀都賦黃塵漲天)
孤鴻抱飢客千里性命么微不當怒梅花欲動天
作難(老杜至後詩梅花欲開不自斍王維酌酒与裴迪詩花枝欲動春風寒孫綽碧玉賦感郎)
(不作難)蓬飛上天得盤桓(老杜晚晴詩万里飛蓬映天過屯卦盤桓利居貞)
千里卧木枝葉盡獨自人間不受寒(傳灯錄太梅山法常師偈)
(推殘枯木倚寒林幾度逢春不變心昌黎枯樹詩老樹無枝葉風霜不復侵)三卷終
