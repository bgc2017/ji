增廣箋註簡齋詩集卷第十
竹坡胡穉仲孺箋
中牟道中二首
雨意欲成還未成歸雲却作伴人行依然壤郭
中牟縣千尺浮屠管送迎(梵語浮屠華言塔晉佛圖澄傳浮圖一鈴)
(獨鳴東坡佛日山詩山中只有蒼髯叟數里䔥蕭管送迎)
又
楊柳招人不待媒蜻蜓近馬忽相猜如何得與
凉風約不共塵沙一并來(孟子不待父母之命媒妁之言)
秋雨
塵起一月憂無禾瓦鳴三日憂雨多(運命論風驚塵起東)
(坡和陶懷古詩兩急瓦鳴新三日雨見八卷乞麥詩)書生重口輕肝腎不
如墙角蚯蚓方長哦少昊行秋龍洒道(月令秋帝少皡)
(杜登慈塔詩少昊行清秋灑道見四卷連雨詩)風作萬木皆商歌(風作見卷)
(後送王周士詩商歌見六卷和元方詩)病夫強起開戶立(漢張良傳良疾)
(強起至曲郵)萬箇銀竹驚森羅(史記貨殖傳竹竿万箇李太白宿鰕湖詩)
(白雨映寒山森森似銀竹杜玄元廟詩森羅移地軸)人間偉觀如此少倚
杖不覺泥及靴菊叢欹倒未足道老境知柰梧
桐何是事且置當務本菜圃巳添三萬科(李太白登)
(宣城詩秋色老梧桐是事且置見七卷和宋簿詩)
中秋不見月
去年中秋端正月照我霑襟萬條血(昌黎詩三秋端正月)
(恨賦但聞悲風淚起血下霑襟)姮娥留笑待今年(後漢天文志劉註載張衡)
(靈憲渾儀言羿請不死之藥於西王母姮娥竊之以奔月遂託身月中異聞集感異記姮娥妬)
(人不皆留照)净洗金觥對銀闕(續仙傳藍来和踏欹長景明輝在空際金)
(銀宫闕高嵯峨東坡中秋月詩一杯未尽銀闕湧)高唐妬婦心不閑(宋玉)
(高唐賦昔者先王嘗遊高唐夢一婦曰妾巫山之神女朝爲行雲暮爲行雨)招得風
姨同作難(見二卷雪詩)豈惟恨滿月宫裏腸斷西山
吴綵鸞(傳竒鍾陵西山有遊帷觀每至中秋車馬喧闠十數里若闕闠豪傑多召名妹)
(善謳者夜與丈夫間立握臂連踏而唱唯對荅敏捷者勝大和末有書生文簫往觀覩一妹甚)
(䴡其詞曰若能相伴陟仙壇應得文簫駕綵鵉自有繡襦并甲帳瓊臺不怕雪霜寒生意其神)
(仙植足不去姝亦相盻歌罷獨秉獨穿大松徑將盡陟山捫石冒險而升生躡其蹤妹曰莫非)
(文簫邪相引至絶頂坦然之地後忽風雷裂帷覆机俄有仙童持天判曰吳綵鵉以私欲洲天)
(機謫爲民妻一紀姝乃與生下山歸鍾陵)却疑周生懷月去待到三
更黑如故(宣室志太和中周生有道術方中秋月色澄瑩有數客來周曰我能揭月)
(置之懷中因取數百筯絶而駕之曰我將此梯取月乃閉戶久之客步庭中伺焉忽天地曛黑)
(仰視無纖雲俄聞生呼曰某至矣手㪯其衣出月寸許一室尽明寒入肌骨食頃又復如初)
人間今乏趙知微無復清遊繼天柱(三山小牘趙知微有)
(道術中秋積隂不解衆惜良辰知微曰可備酒肴登天柱峯翫月旣出門天色開晴及登山峯)
(月明如晝至月落方歸下山則凄風苦雨隂晦如前)南枝烏鵲不敢譁倚
杖三嘆風枝斜(魏武帝詩月明星稀烏鵲南飛繞樹三匝无枝可依費誓嗟人)
(无譁聽命老杜茅屋歌歸來倚杖自嘆息)明年強健更相約會見林
間金背蟇(杜九日詩明年此會知誰健酉陽雜爼長慶中有人中秋夜見月光属於)
(林中如疋布視之一金背蝦蟇疑是月中者)
九日賞菊
黃花不負秋與秋作光輝(見五卷和叔詩)夜霜猶作惡
朝日爲觧圍(史記秦紀晉軍解圍)今晨豈重九節意入幽
扉孤芳擅天地衆卉亦巳微慇懃黃金靨(西陽雜爼)
(近代粧尚靨如射月曰黃金靨靨鈿之名蓋自吳孫和鄧夫人醉舞玉如意傷煩傳虎魄多痕)
(有赤點更益其妍諸嬖欲要寵者皆以丹青點頰而後進幸杜琴臺詩野花留寶靨李賀御溝)
(水詩宫人正靨黃)照耀白板扉(白楽天渭村退居詩畫扉扄白板夜碓掃黃粱)
沽酒欲壽花孔兄與我違(孔兄見一卷雜書詩與我違見後送相僧)
(詩)清坐絶省事未覺此計非(晉杜預云省事不如清心東坡送劉)
(景文詩清坐十日一事无又發洪澤遇風復還詩掛帆却西邁此計未爲多)夕英豈
不腴騷人自難肥(騷經夕餐秋菊之落英)
遊葆真池上(京師重華葆真宫)
墻厚不盈咫人間隔蓬萊高㧕喚客遊我輩御
風來(莊子逍遥篇列子御風而行)坐久落日盡澹澹池光開
白雲行水中一笑三徘徊鴨兒輕歲月不受急
景催試作弄篙驚徐去首不廻無心與境接偶
遇信悠哉再來知何似有句端難裁(徘徊見此卷後夏日)
(詩鮑昭舞鶴賦急景凋年謝元暉觀雨詩懷古信悠哉東坡澠池懷舊人生到處知何似)
次韻王堯明郊祀顯相之作
(王俊乂字堯明海陵人宣和元年賜上舍第與承事郎兩斈聀事四年任)
(大斈博士圓壇午龕行事賦詩云平日郊丘事口談今朝相祀列星參午)
(階祀七星大裘衮冕升南陛小次龍床近午龕韋杜去天真尺五嵩神祀)
(聖似呼三清都佩玉人歸後尚聽笙鏞万谷酣當時和者多名士如趙承)
(之諸公皆次韻焉)
奏書初不待衡譚奠璧都南萬玉參(漢郊祀志成帝即位)
(丞相匡衡御史大夫張譚奏言帝王之事莫重於郊祀祭天於南郊瘞地於北郊天之於天子)
(也因其所都而各饗焉甘泉泰峙河東后士宜徙置長安於是王商等引礼記議郊處各在聖)
(王所都之南北宜徙天子從之昌黎元和聖德詩宵升於丘奠璧獻斝)黃屋倚霄
明半夜(漢高紀乘王車黃屋李注天子車以黃繒爲蓋裏)紫壇承月眩
諸龕(漢郊祀志匡衡言紫壇有文章采缕黼黻之飾)聲喧大吕初終六
(周礼大司樂歌大吕以祀天神又云冬日至於地上之圓丘奏之若樂六變則天神皆降可得)
(而礼矣)影動元圭陟降三(元圭古鎮圭也政和二年中人譚稹得而上之)
(或云丁晉公家舊物上付庭臣議之以是歲多至御大慶殿受圭詳見蔡氏國史後𥙷閔予小)
(子詩陟降庭止)可是天公須羯鼓巳回寒馭作春酣(羯鼓)
(錄唐明皇嘗二月初詰旦巾櫛方畢時宿雨始晴景色明麗帝曰對此景物豈可不與判断之)
(乎命取羯鼓臨軒縱擊曲名春光好回顧柳杏皆巳微折上笑曰此一事不喚我作天公可乎)
端門聽赦詠雪
雲葉垂雞竿(古今注黃帝与虽尤戰常有五色雲氣金枝玉葉止於帝上楊憶說)
(苑宋孝王問司天膺之後媿北斉赦日樹金雞事&KR0574;之曰按星占天雞星明爲有赦北斉赦日)
(令武庫設金雞於闕門右或云起於西凉吕光蓋雞者巽之神巽爲號令故制其形揚于竿使)
(人覩之西京雜記唐大赦於金雞口銜勝宣政衙鼓楼上雞唱六人至日同以索上雞竿爭口)
(中勝)雪花昡鸞旗(韓詩外傳雪花六出揚雄甘泉賦咸翠盖而鵉旗)一天
豐年意飄入萬壽巵(雪賦盈尺則呈瑞於豐年漢高帝紀上奉玉巵爲大)
(上皇壽羣臣皆稱万歲)茫茫玉妃班(昌黎辛卯年雪詩白帝盛羽衛鬖髿振裳)
(衣白霓先啓行漢以万玉妃)影亂千官儀(老杜喜逹行在詩猶瞻大白雪喜遇)
(武功天影静千官裏心蘇七校前荀子正論篇古者天子千官後漢紀復見漢官威儀)也
知樓頭喜舞態方自持(樓頭見前雞竿注傳武仲舞賦軼態横出宋玉)
(神女賦頩薄怒以自持)教坊可怜女面赤婆娑時(唐玄宗精曉音)
(律以太常礼楽之司不應典倡優雜伎乃更置左右教坊)天公一笑罷(見二卷春)
(雪詩)未覺風來遲小儒驚偉觀到笏不敢吹歸家
得細說平分遺妻兒茅簷玉三尺坐玩可樂飢
(雪賦申娛玩之无巳衡門詩泌之洋洋可以楽飢)生活太冷淡侑以一
篇詩(見八卷止酒詩東坡雪中遊西湖詩樽前侑酒只新詩)
遊玉仙觀以春風吹倒人爲韻得吹字
(蘇文忠公大寒步東坡詩春兩如暗塵春風吹倒人)
清遊天不借破帽沙疾吹(東坡登介亭詩清遊得三昧破帽見一卷)
(建除詩鮑照出自薊北門行疾風衝塞起沙礫自飄揚歐文忠公明妃引風沙吹人貌如玉)
下馬榱桷鳴未恨十里陂風餘簷鐸語坐定爐
煙遲(東坡金山詩塔上一鈴獨自語韋蘇州對雪詩金爐上烟遲)新春碧瓦
麗古意喬木竒黃冠見客喜此士定不羈(唐李淳風)
(傳父播仕隨高唐尉棄官爲道士號黃冠子昌黎送張道士詩詣闕三上書臣非黃冠師司馬)
(迁苔任安書僕少負不羈之行)但愧城中塵浼子青松枝人間
争奪醜我亦寄枯棋輸贏共一笑馬影催歸時
(杜贈蜀僧詩漠漠世界黑區區争奪繁韋弘嗣博奕論枯棋三百孰與万人之將)
路歸馬上再賦
偶然思玉仙便到玉仙遊興盡未及郭玉仙失
回頭(王徽之云興尽而返)成毀俱一念今昔浪百憂未知
横笛子亦解此意不春風所經過水色如潑油
(白楽天泛明月湾討泓澄綠水一盆油又荅客問杭州詩湖號錢塘瀉綠油)垂鞭見落
日世事劇悠悠(見秋懷詩)
來禽花
來禽花高不受折滿意清明好時節人間風日
不貸春昨暮煙脂今日雪舍東蕪菁滿眼黃胡
蝶飛去專斜陽妍嗤都無十日事付與梧桐一
夏凉(王内史書帖有與蜀郡太守求書櫻桃来禽日給藤子来禽其味甘來衆禽也俗作)
(林檎昌黎感春詩黃黃蕪菁花)
放慵
暖日薰楊柳濃春醉海棠放慵真有味(白居易四年春)
(詩近日放慵多不出又晚起詩放慵長飽睡)應俗苦相妨(後漢王充傳論應俗)
(適事難以常條)宦拙從人笑(閑居賦嘗讀汲黯傳至司馬安四至九卿而良史題)
(以巧宦之目未嘗不慨然廢書而嘆曰嗟乎巧誠有之拙亦宜然)交疎得自藏
(顔延之庭詰貧之爲病豈但交友疎棄必有家人誚譲事見初斈記杜贈李祕書詩中散舊交)
(疎)雲移穩扶杖燕坐獨焚香
清明二絶
街頭女兒雙䯻鴉隨蜂趁蝶學妖邪東風也作
清明節開遍來禽一樹花(王延壽夢賦嗟妖邪之怪物)
又
卷地風抛市井聲病夫危坐了清明(卷地見八卷織佛詩)
(山谷張處士仁亭詩市聲鏖午枕陳危山春夜詩風回晚市聲史記日者傳賈誼正襍危坐范)
(攄雲溪笑議王梵志詩昨日了今日今日了明晨)一簾晚日看收盡楊柳
微風百媚生(白樂天長恨歌回頭一笑百媚生)
春日
朝來庭樹有鳴禽紅綠扶春上遠林忽有好詩
生眼底安排句法巳難尋(謝靈運晚出遊詩安排徒空言東坡和王)
(蘇州詩安排討律追強對)
又
憶看梅雪縞中庭轉眼桃梢無數青萬事一身
雙鬢髮竹牀欹卧數䆫櫺(柳子厚𫐠懷詩隔淚數殘葩東坡汲江煎)
(茶詩坐數荒村長短更又縱筆詩谿邊古路三义口獨立斜陽數過人說文櫺楯間子也)
夏日集葆真池上以綠隂生晝静賦詩
得静日(韋應物遊開元精舍詩綠隂生晝静孤花表春餘)
清池不受暑(不受暑見九卷和天寧老詩)幽討起予病(杜贈李白)
(詩脫身事幽詩又贊公房詩湯沐起我病)長安車轍邊有此荷萬柄
是身雖可懶共寄無盡興(東坡懷吳越山水詩乘此无尽興)魚
遊水底凉鳥宿林間静談餘日亭午樹影一時
正(劉夢得池亭詩日午樹隂正)清風不負客意重百金贈(李太)
(白古風詩意輕千金贈)聊將兩鬢蓬起照千丈鏡(杜瀼西草堂詩)
(身世雙蓬鬢詩說雋永京師葆真宫垂楊映沼有山林趣先生將罷尚符玺日題其亭故有是)
(語昌黎荷花行曲江千頃波秋净平鋪紅藥蓋明鏡)微波喜搖人小立待
其定(莊子漁父刺船而去延綿葦間孔子待水波定不聞挐音而後敢乘王文公詩小立)
(佇幽香)梁王今何許柳色幾衰盛(亦都故大梁也史記魏惠王三)
(十一年徙都大梁世傳葆真池即梁王故沼)人生行樂耳詩律已其
賸(楊惲歌人生行樂耳杜賀沈員外詩詩律群公問陳后山荅王直方詩人生如此耳文字)
(忌其閏)邂逅一樽酒它年五君詠重期踏月來夜
半嘯煙艇(它年五君詠見第一詩五君詠見一卷雜書詩白樂天夜宿直詩寂默挑)
(燈坐沉吟踏月行)〇箋註簡齋詩集卷第十
