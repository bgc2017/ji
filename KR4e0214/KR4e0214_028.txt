温恭毅集卷二十八
明温純撰
尺牘
與魏退菴
純樸樕人也不自意有兩浙之役客歲冬仲入疆受事
第閭閻稍異舊聞織造需財甚急以不佞當之安能為
無米粥以待餓者喜密邇臺端可數數質疑請益忽暏
大疏請告又聞有萋菲者此其故末可究詰矣華嶽終
南真所願從遊第當宁未竟求舊本意恐高尚未即遂
然切願為國回此念也
報王北軒
聞督兵出禦先聲遠播烟消浪息固麾下力也僕緇衣
心切不敢攘行間之勞以自多耳盧參戎疏請留任得
更加銜於地方大賴家大人失調旋即幸平辱念又頒
大餼極感
與陸五臺太宰
初聞雙旌指建康使使候焉已聞萋菲謂必於途中候
命忽吕主政如四明云錦旋有日矣守土吏即難負弩
亦可遣一力代之而竟不知無所短長之槩此亦其一
端矣萋菲可勿論寡陋如純密通芳廬質疑請正一快
也時海汛且畢旬日則入武林矣
與董潯陽宗伯
樸西鄙樸樕也不諳治理况秦越異宜風氣未習迺者
叨役大方竊謂文獻名邦禮義所自出者甫至聞二變
後人情譸張俗尚刁健大異曩時又恐積習之溺法令
難以革心爰探時弊并采舊聞示之榜諭布之簡冊頒
發已久民間息訟務本之效全未有得僕方以徒言無
益表率未至為歉不意誤蒙推許温詞滿紙捧讀增慙
惟翁三朝耆碩一代楷模一字之褒華衮匪榮而顧不
棄菲劣豈真有所取也抑亦誘之而與其進耶不敢當
仙府有司馬端明在望廬遵化功非小補矣貴省公私
匱乏輸將煩苦即如織造上供二運經費甚艱漕糧偏
累三郡折價太重雖曾以一二上聞蒙恩稍賜減免然
尚未足以蘇其困也頃又洪水為災民困更甚諸凡事
體艱大力小任重康濟無能惟祈翁出其緒餘以為指
南使稍稍藉稱塞大幸
與曹太始
即如諭致書撫臺唐道矣頃不與入闈或為任淺不必
過疑也仕途中知遇在人不可必惟一意守已愛民久
之自無不獲上之理頃會詹養貞直指道公為理狀甚
著蓋民間固自有公論也
報汪伯玉司馬
燕中拜違無何純亦返初服里居者久之華札至始知
翁先是有尊制而吊唁無從罪也曷贖純起家役浙幸
密邇有道之廬謂庶幾以尺素往来可質疑請正乃受
事且期月無能介紹一候聞翁有訪戴之行日望紫氣
而恐未果領諭果然則負弩西湖以俟
與顔沖宇
頃以小刻附覽旋辱裁答如面謦欬家慈初度武川翁
過念而以金玉之章遠惠盥手三復燦然雲錦敬置座
所為侑觴具且令世世寶焉獨秦風之厚惟古為然純
則安能然不敢不佩服謹此附謝時操切如来諭安得
以中正之道經世乎然不能不於大雅君子篤望焉
報張見南别駕
長安分袂且十年里居過半客歲起家入都無何即来
浙第數從仕籍披尋門下官何所不得疑之會張監司
吕祠部又忘其即門下里中人也不一問蓋劻勷中往
往昏誤若此矣忽門者報順天故别駕公子謁見亟延
入問門下則云先是以轉藩府歸矣則愀然比知公子
舉壬午則忻然讀来札不啻面承而所云附張君書不
知張君為誰問之則監司也始知監司與祠部皆門下
里中人而監司不以書投為相臨耳無他意也公子偉器
文又蒼雅而經義更精必高第無疑天蓋以此補門下
缺事矣
與黃葵陽
雙旌道武林一再晤如飲醇獨匆匆未盡欵為歉别後
把閩錄卒業即用諸生文然非大筆斤正寧有此蓋珍
藏佩服焉錦游計即北無能之祖道負弩以導敬此裁
候
與許敬菴督學
頃辱翰貺率爾以尺牘附謝久之鱗鴻渺絶無能數數
通問候悵如之何秦士沐春雨多興起者覩賢書濟濟
敝邑舉者皆才子而来王二生又皆以學行聞真得人
矣緬懷培植力一快不佞承乏大方無可為閭閻德惟
不靳指迷幸甚
與孫南翁先生
自從吾師淮海先生遊也習太師家學風度不啻身坐
春風中然無有執鞭之幸謂吾師無恙且還朝可北面
以質即北面太師也頃訃至則疑已知其信真則傷痛
無已不知天何以厚賦吾師又何不令竟施若此也然
斯文正脈有遺言則吾師在獨沐教卄年策之不前負
吾師甚今死别無復立雪之期故傷痛無已敬使使以
薄奠往幸命從者同去使告吾師位衷曲略陳誄文中
太師其為道珍重以慰吾師泉下師母何以享餘年念
之後嗣得賢喆否國恩未請何也統希詳示有可為地
者純當畢力圖之臨發西望淚如雨
報馬定宇
謬膺重寄幸接隣壁欲倚末照以圖補塞第民室罄懸
米賤又為農累蓋江浙異地皆如此而其故則自貴銀
始又條鞭法一切徵銀亦大利中之一害也先是交際
争用銀即賢者亦不能不藉贖鍰充餽贈而今可省矣
然亦安能必人人如主上意也力役可給帖者令自取
討則銀米皆可抵所謂補條鞭之未善者獨此耳翁以
為何如
與王元美司寇
不佞自通籍知海内有元美先生者一代文士也慕之
初任斟鄩過青社歴顔神而青社顔神人德翁不置口
又慕之然恨不及以屬吏受約束也既官宛拜太僕命
會翁正位太僕謂庶幾納交識荆乃不佞甫去宛而翁
則以撫宛行矣但有悵悵客歲敬美丈過武林一再晤
稔翁林居超詣之詳亦久之不以書候蓋鞅掌簿書故
數欲修問數已也敬美為不佞二十年石交因慕翁得翁
片紙隻字未嘗不珍藏今不為未同之言矣敬使使先
以不腆之幣往所欲聞於翁者則次第請焉
其二
伯玉訪戴蓋雙龍合矣翁亦有意結侣為西湖之遊乎
得命則西湖之主且負弩以迎焉平生迫欲見古所傳
急就章而翁所䟦者可容鄙俚人一寓目乎
與隂月溪先生
頃兩辱老師手翰敬聞命矣蔡白翁兩浙名賢業行縣
存其後而後止一孫才數月聞鹿門字以孫女友道不
愧古人可慰老師通家眷注之念豚寓白下屢屬老師
推愛顧幼穉何可當倘得公子諸兄以業相切磨大幸
純役海角無能立雪為悵使使奉候台祉伏惟委照
與王蓮洲左轄
發都時辱大章眷戀鼎鼎于心山居聞問無從二兄同
第且裒然先海内談世家與河東三鳳比况者宜母如
關中王氏矣弟多罪天奪我糟糠配傷痛中會壽光孟
生兊至於其行附候生習春秋有名可立第顧久不第
而為人中至削諸生藉冤矣冤矣幸一引手曲成焉
與陳五岳
圖使使專候未果疎節之罪安敢以冗溷觧惟丈旬宣
望深意旦夕有重寄至八閩能久借德星弟役浙二載
秋毫無可為閭閻德甚愧来諭奬借過矣閩浙與國戾
狀應聞之左右素沐石交亦不惠我藥石乎而獨把玩
佳刻以為文章指南也何日目成相與講業昔人云共
君一夜話勝讀十年書弟誠於吾丈念之
與衷洪溪
共事地方實賴匡扶大計時不能為翁揄揚萬一乃當
宁自以卓異見知即一日三遷亦未足以酧顧歸功於
不佞何敢當翁行後遺澤愈渥去思益切見人心有公論
向時同黨微嫌今無用回顧矣江北旱荒江南米賤昔
人招商交易之說似亦可行如以萬金令百餘人結夥
販易使利盡歸販者而更用兵快護之其米價未必不減
惟翁裁之
與汪伯玉司馬
入浙咫尺長者之廬幸仙駕一再過追随湖山接膝飲
醇忽漫又别别来拜大章之惠如獲拱璧且令勒之湖
以識相逢然三年蹉跎不遑請業違始願矣不謂即去
浙即臨岐西望悵悵何益也翁家食久矣惟旦夕起東
山持衡握樞更為純蓍蔡大願頃元美書云受喻布
衣傳收攝有門矣亦為翁盡道否
荅趙麟陽
承諭山隂湖中二鄉田糧宜均狀祗領苐其中有說二
鄉之田不甚相遠人所知也其當均亦人所知也二鄉
田舊各自有上中下等湖鄉田之下者可減而上者不
可減也中鄉田之上者可增而下者不可增也兩鄉士
論謂上等田相若不必均者私也見上等田當均而不
顧遠鄉下等田不宜輕增者亦非通論也僕意欲兩鄉
之上者為一則下者為一則或減湖鄉下者而增之中
鄉上者是天理人情之所宜爾也是則壤成賦之規也
若一切而行恐所見止拘於近城之田而遠鄉下田不
暇計矣此豈為中鄉士夫計恐士夫多上田或有增而
無減也而其減定在遠鄉小民僕絶無成心惟聽有司
勘報如何果遠鄉小民不稱累使僕此心能過即允從矣
與許益齋開府
聞秦晉饑遠遊人側身桑梓無以為生死肉骨計昨幸
得丈拯恤讀大疏腹欲飽體欲温而安得以其餘波及
秦也擬遣一使候轅門未果惟是精神流注不知有渭
樹江雲之異耳
與王元美
客歲以不腆馳候辱裁荅如面春風久之無能數數通
問疏節之罪曷可以冗溷解先是從伯玉習翁容與東
山狀即古稱逸民不過視世之終身鞅掌而不得一日
林泉之樂者奚啻霄壤隔慕之慕之出浙入蘇圖博一
良覿且請苴餘以往耳而不知翁能許我否也辱諭喻
子出孫陽識黨必竒士也頃覓之不得敬此稱謝併以
途繻往
與馮修吾
不及博一良覿為悵然東山容與之詳則習聞之矣辱
温札奬與過情盥讀惟有感愧純與懷庭在齊相臨在
楚共事在秦受㕓至莫逆也今死别獨二婺婦苦節行
路且憐之况不佞純乎業建一坊題姑婦守節字以堅
其志矣茲發蛟川望赤城行質對無從徒有神&KR0616;
與張居来中丞
初聞翁有萋菲即以札懇翁身任蓋恐翁固辭使巖廊
失䕫龍之佐疆吏失張仲之倚也已翁果固辭得請而
南功成身退有餘快矣謂巖廊何謂疆吏何因嘆上谷
急即移翁上谷武林急即移翁武林薊門急又移翁薊
門比稍緩稍優遊巖廊之上輙不免於人言自古在事
類如此然黑頭而還東山點簡圖書枕嗽泉石為宦海
中所深願而不可遂者翁一旦遂之不亦大愉快乎哉不
佞待罪武林步翁後塵在疆吏中荷督教尤深故於翁
之去尤繫戀不置且不能不動終南之想翁何以教之
與衷洪溪
頃亡女柩西辱垂念深感雅意而嗣是又聞一守節弱息
卒之家多罪人變故頻仍苦不可言北方久旱流離状不
知何似而敝省特甚恐目前有意外之虞奈何滕少松留
漕糧於臨德之議未為不善即不能百萬或三五十萬則
一斗可抵二三斗舊米如為京邊計則乞請光禄太僕銀
二三十萬俟豐收給軍可令軍民兩利賴而部中直沮
其說何也今少緩則無及矣天下事未嘗不可處者患
人不同心或無一體之念耳可嘆也
其二
役浙積戾待擯不謂即召還於心獨慚悚而以聞於門
下不免為浮漚恐洗耳不暇乃從兩直指君領溢美之
章又從兩尚書郎領籌國之教蓋自純来東南無所得
得此二璧耳第以敝鄉端毅先生見勖恐非其倫也而亦
不敢自畫倘自是稍稍有立庶幾不負知已鞭策聞當
塗物色翁甚篤有詔至恐不得即遂修真意也喻生數
覓之不得云僅一面陳敬老即往為其說不合也可恨
失此良朋而袁坤儀則云所受與喻生同談之純甚有
味乎其言也獨打圈之說恐屬火動今且於忙中偷閑
試為之矣安得於金閶間一暏仙&KR1086;令聞所不聞
寄從弟(即文縣守)
舊洮州孤懸境外兵馬單弱城池未必鞏固如敵人窺
伺宜慎隄防清野堅壁令彼空腹而回熙河以勁兵臨
之可以盡殱大約鼔番謀敵連結岷營以為助翼是其
策也願勉力為之
其二
連得吾弟華牘知在任之苦若為地方軍民計不論苦
不苦也惟一意恤軍自然上信下孚其難處先自反自
力未有不可化者此復
與来小澗司馬
頃幸聚晤稍快闊私分袂不得之郊關為悵華牘至詢
道體藥喜又快甚幸珍重眠食㳙人以盛德臨之自當
心服不必過責渠也京中投刺凡隣封但有瓜葛皆用
眷字吾兩家有世親不但瓜葛泛用通家心久不安遂
更之從厚意古道執事以為可否大小兒疾幸愈猶須
調攝甚賴長兄主張用下藥始解極感呼之令入京或
秋間至耳二犬子何勞垂愛令佩服不敢以穉名往再
具賤刺代謝
與来陽伯
昨奉唁知至情過於哀痛然有道焉亦尊翁所深望於
昆仲者千萬深思節情以全大孝凡事繁文可省者省
之關上人不必多帶無益也
報来馭仲
尊翁疾竟不可治至此一聞曷勝痛悼不知彼蒼何以
生此高賢又何以不令長年今末可如何已覓火牌令
舍人前去家迎令兄此時惟當體尊翁慮賢伯仲過毁
已以毁不滅性之說詳告令兄所謂滅性非為傷生為
逐情而不知有性也必以道御情雖大悲不至迷性乃
是道不然至於病至於令化者不瞑目九京去道遠矣
幸自思自節想来還移柩来京城外以候秋涼為妥塗
㳄行役或當如何再寄字来不難也
温恭毅集卷二十八
