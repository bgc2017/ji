温恭毅集卷十九
明温純撰
五言古詩
紀懷并引壬寅冬仲余以紏弹乞休屢䟽未允
伏枕待命歴月多閒因仰思三聖隆恩二親
永逝中及骨肉師友存沒參商與夫轍迹所
經國事綢繆之計精神所注生平趨步之艱
展轉于心不能己巳而歎初意可遂始願難
酬于是改弧矢萬里之期爲山澤終身之課
苟爲政于畎畆庶報禮于九重援筆得詩二
十五首命名紀懷以志歲月
計偕試南宫遂上公車對時當世太平内外争盡瘁穆
穆肅皇聖主静勤修内懷柔懾萬靈納言收中貴懲貪
更訓廉信賞罰無貸嘉靖殷邦同久道萬方頼至今思
祖功父老猶垂泪
其二
筮仕令北海海上半凋瘵初至百憂叢視事忘向晦出
入童穉眠徒爲簿書累亦慕卓魯名愧非學道愛别来
三十年父老猶虛戴補過恨無繇此任不更再寄語爲
令者毋如余徒慨
其三
三年頻于役凭軾臨滄海徙倚蓬莱間几席扶桑在始
覺眼界寬西望極畏壘天浮日永浴鴈迷岸分彩歸泄
無盈虚百川于此滙始作盧敖遊高鳥慚意怠回陟大
澤山日觀峯未改呼吸圓䆸通應接汗流浼歸來爽自
失蝸居從前悔
其四
西征將之濟延頸問闕里泰山高萬仞龜蒙亦難儗有
阜迂以曲沂濟文相似卦列少昊陵鍾靈自此始禱尼
應如響頂圬生夫子匹夫祖堯舜千載崇廟祀荆棘故
不生異木森且美當時手植檜榮枯關泰否呵護煩神
明感通有至理低佪瞻拜餘一貫如面擬
其五
莊皇初踐祚首重言官路徵書羅四方召從諸彦後左
掖拜夕郎白簡容敷奏一時頌恭默納約無庸牖淵哉
尼父言無爲真聖度升遐胡太蚤遺弓泣宇宙
其六
朱明景風至銜命之瀋代言陟天下眷歴晉出鴈塞上
黨文物集朱門多風槩沁水主人竒論文出流軰踟蹰
馬邑城追慨詐爲害雲中節至止帶礪盟千載邂逅趙
將軍(岢)英聲無與佩接武渭陽周(尚文)出師敵輙北飬
士(周)與䨇眼(鎗名趙創)屈指名僅再頼有劉都督(承嗣)
三捷威仍倍今爲連砲雷一發敵盡碎省卒更省餉不
戰功尤最先聲屈人兵庶以威爲愛乃知禦侮策全勝
在修内
其七
驅車之荆楚暫憩習家池西憶羊叔子山有堕淚碑言
尋雲夢澤荒迷不可知江漢依然在皥皥濯于斯朝登
黃鶴樓暮倚鸚鵡陂再過巴陵道不禁先憂思一著歸
來賦遠謝叔子規夢濯纓與足如在江之涯仲尼不可
尚千載是吾師
其八
歸泝漢水西言陟太和巔太和高萬丈烏兔疑倒旋諸
峯亦兒孫五嶽豈比肩中多學道侣相與證真詮真詮
何可得依稀守丹田夜夢玄帝語鼓琴寧俟絃汝歸有
餘師汝師言更玄無思與無爲斯言信不偏北面終鄒
魯庶幾永無愆
其九
繇鄖入商於驅車歴木末蜿蜒七百里天近海疑括崑
崙於此終太華勢相奪坤厚信無疆鍾靈及遼闊姬歴
八百年賢聖實超越歴代饒荃宰宇宙任旋斡晚近忽
蕩潏絪緼氣疑脱鬱積端倪開地維竟軒豁君子期法
坤厚德以載物
其十
入里返初服垂涕拜親闈二親方耆壽偕隠共采薇春
秋耕南畆不愁寒與饑弟童兒方丱挾冊亦愛暉歲時
延賓友懽讌願無違但憐姊與妹各棄扊扅歸觧鬱開
春酒始幸早拂衣有甥跪羅列庶免永歔欷
其十一
壬申冬拜命乘春臨大河次且崤崡道踟蹰雒之涯默
思圖與書千載永不磨淵哉坎之一萬象已森羅五十
數非闕載籍文何多南北滋路岐楊子泣奈何所以魯
尼父無言欲回波觀象登道岸守一更無他
其十二
迤邐臨熊耳從郟及申宛遵彼汝墳境追思王化遠言
駐隆中軫問俗頻往返恨無随車雨靦顔如餐飯有召
及吾師孫公節再建銅隄竹馬迎云公來何晚當年羊
叔子步武尤蹇蹇余在約束中依舊炙經苑會有二三
子(蔡子弘甫朱子巽甫馬子長平)因依共勤懇忽爲參
與商回首空繾綣
其十三
時值大淵獻冏命以綠綬入關過里門北征將父母伏
陛瞻龍衮端拱臨星斗余從典屬國再步廷尉後旋總
大官署六禮親奔走喜遇泰交成遠近懽盈口至今三
十年乾坤同悠久
其十四
禮樂容臺司駿奔郊廟際有友趙柱史(應元)之楚正攬
轡久要故不忘相期秉忠義同歌蜀道難並失南郡意
觧組先後歸遂初涇峨内潜修卒舊業力耕供賦税山
林亦有責報恩明不倍目極日月邊如睹天顔霽
其十五
初宿邯郸署偶聞隣婦啼聲聲如有訴多云有所思不
作䨇飛鳥却爲征夫妻征夫妻猶可邊塞苦誰知不愁
衣帶緩但恐寄衣遲砧杵家家急賤妾心獨悲手紉衣
未成衣成附阿誰
其十六
倚門有二親下車伏地拜拭淚轉開顔問訊疑夢寐乍
聚忘遠遊囊空反增愛有美弱冠弟青衿亦聪慧随行
兼問字二親懽更倍東覓仙掌蓮西慕瑶池會蓮實猶
可得桃熟難更再但釀清爲聖濁亦賢可待蓂開栢葉
進菊綻桑落美張筵聚賓從門巷填車盖余舞老萊斑
弟詠南山對諸孫争進履椿榮萱樹背有召忽臨門承
歡僅六載于今涕泪多不忍見松檜
其十七
涒灘爲帝理再侍講筵内未幾拜命行捧勑臨東海二
親猶及將扶侍供甘膬王事信靡盬不遑周仍隘采蓴
更覓鯉奉飬敢云備明王隆孝思永言錫吾類遵海望
天臺偶與知己會(戴汝誠)手染二親容駐顔語仍在語
及世上名洗耳有真態相期雁蕩遊撫景嘗至再歸署
襟已豁如在塵寰外乃知乾坤裏形骸元無礙
其十八
吳山天然境天目于此會江海襟嘗合龍鳳結仍大鍾
靈更毓秀都會千年在一水臨島夷所恃在武備余乏
安攘策坐鎮渾無頼官聯幸同心但於簿書内民瘼尚
未瘳何論滄溟外有時陟吳巔似與崑崙對我屋居其
間視之僅如芥恐爲形迹拘俯仰慚函盖
其十九
視師鰲柱下尋登鰲柱上舉目溟渤盡樓船争用命共
恨海不波髀肉生愈忼翻思武欲修文事宜先尚郤縠
何人哉禮樂稱名將回瞻孔廟頽鼎新如始剏郡士課
文秇薛子(魯叔)神尤王令如石頭城御李(敏肅)兒共傍
其師亦千之余愧申公望師已魁多士蔡(弘甫)薛(魯叔)
文日暢辛丑同對庭文子(德任)亦與伉又同讀秘書鹽
梅吾已諒獨有兒予知挾冊猶惆悵盍簮兼麗澤相期
仍無量
其二十
虎林戒行李返舟停霅水旋從姑蘇城一水逹都鄙中
經江淮河西自楚豫起軍儲四百萬私運亦稱此平江
(陳公瑄)信多勞宋公(禮)良比美萬安(朱公衡)通夏鎮余
亦從經紀至今三紀餘舳艫争邐迤飛輓古未有陵園
亦寧只乃知故與利子輿言有以紛紛泇莱議拘曲終
當已誰其濬二洪行險深見底水繇地中行陵運咸永
倚往来亦利涉朝貢疾如矢舍此談他途如車輕棄軌
其二十一
初從司農後旋領藏庾役金貯四百萬粟猶六年積人
人懷婺恤已懼漁竭澤倏忽十年餘出多入不益粟乏
兼歲儲金萬不及百仰給人如麻嘖嘖朝與夕司農難
以應仰屋憂難釋廣開鬻爵例銓路懼乖隔嚴督搜粟
吏又爲閭閻惜食寡與用舒斯言誠藥石九重方明聖
成命正於赫屢示寬恤期四海手加額
其二十二
己丑罪逆積殃及我慈闈黃泉不可從䘖䘏扶櫬歸蒙
恩予槥地又蒙享以詞封樹遂成林麗牲遂有碑附以
名人(閣學許文穆公)銘不朽當在兹親恩日欲報夢飜
莱子衣皇恩報更難䘖結不敢辭
其二十三
捧詔領南銓始遂金陵遊仰瞻定鼎基王氣莾千秋龍
盤連燕磯虎踞對牛頭孝陵鬱以葱都會今稱留百司
常拱衞南北盛二周余辱百官長表率愧前修癸巳當
計吏但知右名流追憶郟鄏卜極目望宸旒
其二十四
夏拜冬官命承恩就子舍入門睹吾翁故顔驚彫謝嘗
藥僅三時亥晦忽長夜皇恩慈闈並感極淚長瀉嗚呼
馬鬛封千年隣二華執秩(富平孫公)碑實錄執憲(涇陽)
(李公)銘匪假惟有㒺極思不如從翁化鬱鬯非無酒酹
地空薦藉
其二十五
讀禮松楸間併讀論孟語始知精一脉乃在不踰矩所
欲惟從心危微寧異睹形色性命合鄒孟真學魯直飬
開一關作聖如導瞽上逹在下學剛大豈襲取求一惟
忠恕爲已當學古日用精義足默識敢自沮不然内外
岐空談竟何補
題楊太宰桃花嶺
茂叔獨愛蓮淵明獨愛菊蓮爲名君子菊爲供幽獨何
如仙人桃花灼實亦馥古有木帝精蟠山三見熟主人
海濱居種之滿山曲的皪陋河陽紛披成綺褥結實仍
纍纍盡醉韶華足持以啖阿母百歲顔如玉亦悟樹人
理成蹊光前躅朅来厭紛囂夢寐山中屋託興在丹青
開卷霞奪目不是避秦時寧問武陵澳金馬且陸沉神
遊亦可掬再種菊與蓮時時春更簇他日賦歸来紉荷
以爲服或餐英與實輕身掛仙籙不則延良友花間醉
醽醁我亦倦遊人求羊或不辱欲鼓山陰棹開徑待趢
趗
送劉衍亨宗伯還朝
裊裊琴中操離離沼間芷賞音以同芳飲醇忘其旨與
君結綢繆願言未有已膏車駕言邁讙讌方伊始顧聽
嚶鳴聲何以贈吾子宛彼石頭城日夕生春水曉月媚
仙舟清風拂中沚含情將訴誰扣舷鳴其裏翩翩颺雙
翮雙翮横萬里簮笏歸承明禮樂唯君倚漢庭今側席
正人在端揆東觀已然藜北省亦方軌瀛海神仙宅君
恩去天咫承顔歸省畢調鼎報天子勿以明發心鍾情
于岾屺至孝塞天地顯揚端在此
閨思
對月默默語清光應照君記得别時約相思但望雲月
亦有圓缺雲亦有聚散散與缺猶可離愁尚减半忽見
雲間月低頭憶遠人相思不相見空有泪沾巾君如失
凰侣妾如寄生草桑末猶堪依誰念君懷抱孤棲霜露
叢忽遇花落期花落無人掃凄凉兩地知
温恭毅集卷十九
