温恭毅集卷二十二
明温純撰
七言律詩
遊青柯坪
削成絶壁倚危梯剛到山腰眼界迷爲近天門尋白帝
故從鳥道拄青藜銜杯欲並峯蓮吸得句先擕玉女題
正好乘風凌絶頂歸来恐作舊人啼
其二
徙倚探竒恣壮遊幾番回首憶秦州千年紫氣從關過
九曲黃河入檻流舊國城連芳草合昔賢丘與野烟留
山靈何處鍾豪俊爲鞏長安億萬秋
春日二園社集得餐字
載酒尋春賦考槃不勞折簡罄交歡閒依花徑班荆坐
漫采園蔬作脯餐樹裏鳥鳴驚客到池中魚躍觧人看
醉餘散髮忘歸去笑擊空明把釣竿
蜂房次遠卿韻
午餘蟻國夢初醒閒看蜂衙閙晩晴股帶花鬚香粉合
口銜窗楮屋廬成振振休說螽斯羽肅肅如屯細柳營
目擊從王齊殫力杞人何事但憂傾
郾城三宗侯招飲
王孫臺榭倚雲成落日銜杯聽囀鶯遶檻龍岡團月色
當筵熊耳暗松聲桐分周葉推唐國雪似梁園賦宛城
家學傳經劉向在燃藜夜夜燭長庚
繡春臺宴集
臺榭連雲載酒登相逢春色錦千層名花豈自雒陽得
危檻還從樹杪凭坐對清峨頻徙倚杯浮星月欲鶱騰
夜深留滯渾忘去回首東林日已升
登黃鶴樓
危樓高聳捍荆㐮不見當時鶴再翔跨鶴欲從仙侣去
開尊疑對酒家狂金沙鸚鵡連芳樹二水三山帶夕陽
笛裏梅花何處落一聲風送五雲傍
中秋仲宣樓送秦藩伯之滇南
蕭瑟登樓聽郢歌共憐王粲住征舸逢秋嶺月當簷勝
戀客江花入檻多雲裏象人瞻日色天涯雞足待春波
使君一去千山隔尺素遥看鴈影過
同鄒秦二使君遊德山
孤峯突兀俯群山遥望江湖碧一灣善卷池連青草合
高僧塔共野雲閒聽經鶴去烟霞外采藥人来杳靄間
一局殘棋鐘磬落招提盡掩不知還
登岳陽樓
飛樓蘸水倚連岡悵望仙蹤竟渺茫龜鶴崚&KR1828;囊已盡
江湖環遶帶仍長賈人逢篴龍噴浪巨蟒離池劔吐芒
猶有梅花當面發不堪吹落洞庭傍
同李杜二使君望太和山
危樓縹緲倚雲成西望名山勢若平太液揚波晴亦雨
天門返照夜還明相逢李杜饒新句幾遇金蘭感舊盟
安得乘風凌絶頂紫霄長聽步虚聲
又同飲李太史宅時太史尊人孝廉在坐
郊行幾度駐江干江上多君賦考槃蒼翠松姿春不老
蔚藍山色夏猶寒開尊重引探竒興投轄還兼舞綵懽
共向隆中占象緯弓旌行指卧龍灘
送方允治勲部應召
隆中抱膝許尋盟紫詔俄傳出禁城畫省移官新主意
草廬勸駕故人情逢春弱柳迎旌旆對月芳樽倚鑑衡
照乘隋珠擕滿袖知君蚤晩獻承明
登太嶽
高薄層霄禮上玄徘徊回首笑塵緣烟生萬壑疑無地
雲散孤峰忽有天虎豹關開風送入丹鉛竈冷火迷傳
榔梅似是真消息獨立蒼茫思渺然
送王茂大之閩鹽運(時李本寧偕行)
一麾十載浪難平此去安流萬里行盡日關心鹽鐡論
幾時回首鳳皇城葵榴滿路風烟好李郭同舟藻思生
九曲河流終到海飛騰蚤慰故人情
江村夜渡
休沐同遊江上村尋春徙倚到黃昏舟車遠望兼南北
星月平臨互吐吞傍水花陰侵座入當簷山色伴雲屯
相逢莫作乘桴嘆兀坐中流過海門
題李太僕看雲池卷
荆樹相看不記年躭詩共詠鶺鴒篇謝家得句饒春夢
杜甫多懷但晝眠海上池連芳草畔天涯雲在夕陽前
故園招隠馮誰賦難弟風流亦謫仙
信陽道中阻雨次楊使君韻
行春單騎出郊隄風雨更闌鳥道迷但使閭閻無犬吠
何妨林野對雞棲賢山夢寐驚鍾斗溮水潺湲動鼓&KR0911;
莫道随車饒大澤主人餘潤自東西
同趙汝存宿大關山洞借食僧家
簇錦傳燈照眼明興来披豁總關情觀風轉向雲巖下
得侣何妨鳥道行辟糓山中容我住采芝方外有僧迎
逢人說盡金銀氣誰向空門問此生
登金山寺
特立中流瀾倒回振衣極目此徘徊尋源有意乘槎去
對景渾疑跨鶴来雨霽龍宫行日月潮廽蜃氣接樓臺
入瞻座上西來像爲汲中泠供一杯
其二
蘭若飛懸龍象孤真成净土一塵無天開寳地金生穴
波湧祗林鏡作圖捨筏凌虚從葦渡離緣入定愛河枯
珠宫容我棲禪室秋水空明片月俱
其三
水月澄空静不流那分南北照神州皇圖鞏固天爲塹
湯沐瀠洄海似漚朝貢越裳航萬里車書吳會奠千秋
觀濤誰著三都賦江上應標此柱留
仲憂定海招寳山同王將軍張憲長觀水陸大
操
山河一綂鞏皇圖拜命東南鎮海隅賈勇旌旄雄虎豹
先登精銳競蝥弧期標南國千年柱如渡西川五月瀘
亦喜務農休士馬恐因忘戰啓憂虞
其二
紫電清霜武庫多轉輸誰是漢蕭何將軍不喜髀生肉
甲士翻嫌海息波懸哨如籠麟谷鴿銜枚似趁蔡州鵝
陣頭目極吳門練疑有驊騮傍水過
遊靈谷寺
出郊爲訪誌公林塔影還從静室臨象外滌襟泉有德
階前鼔掌地成音忽聞鳥韻驚迷性漫倚松濤試定心
幽寂偏宜騶從去獨留明月伴謳吟
王陽德大參伯仲邀飲墨池園池即右軍洗硯
處謝氏夢草堂在側
選勝名園傍斗城客來倒屣笑相迎欄成曲折花争發
坐倚芳菲鳥不驚生草塘餘靈運夢臨池家紹右軍聲
主人且莫言投轄還欲重爲結襪行
虎跑泉寺同孫樞相王李二柱史宴集次蘇韻
時王柱史將代
林深地僻構禪堂雨霽風來襟袖凉花發滿原春未改
燈傳列祖月同長清時且喜成三笑話别先愁各一方
好景共遊難再得醉餘且覓虎泉嘗
上已邀司馬汪公伯玉遊西湖
乘時脩禊向烟波爲愛風流晉永和久别琴樽霜入髩
乍逢湖海酒如河移舟曲傍蘇堤柳躡蹬高捫葛嶺蘿
入夜論文真倚玉陽春誰和郢人歌
雁山瀑布
乘興尋幽到海涯懸泉千仞溜争竒空傳如練玄暉語
笑絶翻盆杜甫詩雲裏飛虹終想像風前瀑布亦參差
千秋爲汝標名字白玉生烟豈曼詞
同胡藩參蔡憲使集永嘉江心寺
紺宇空懸面面低觀風聊此一攀躋閒横雙眼扶桑盡
細話三生弱水迷獨立潮頭天上下平臨塔影月東西
經行處處堪垂泪敢道波澄静鼓鼙
其二
異地金焦江上齊又如灔澦起招提水雲亂鎻青蓮合
天地雙瞻北斗迷盡日皈依留幻境逢人耕歛問遺黎
相看誰是東南柱謾向中流握管題
同孫侍中王李二直指遊北高峰次靈隠寺壁
韻
蠟屐登臨結侣行高峰勝處還再更萬木扶疎欲填壑
群山迤邐如環城當簷月到徙松影隔嶺風來聞潮聲
秉燭同遊不盡興况逢秋色含别情
送孫以德太史還朝
西湖秋水映芙蓉不盡攀留别思濃已藉青藜空白屋
共言江海得人龍金蓮寵錫仍歸第玉笋先班復聽鐘
此去九重紓側席應多上賞及儒宗
同胡奉常集燕子磯
丹崖峭壁欲廽瀾直插中流作柱看影落江心疑燕度
根連鍾嶺隠龍蟠逍遥盡日機全息花鳥逢春興未闌
况是皇家豊芑地河山長鞏萬年安
送劉中丞汝觀
中丞直道去長安始信人間行路難滿目風塵多按劍
知心天地幾弹冠論功自昔歸何晏平夏于今數范韓
即向東山尋謝傅莫因一夢笑邯鄲
重遊永嘉江心寺
江心一柱障波流再入烟雲豁兩眸近海疑從天外望
凭虚如向斗間遊乾坤萬里誰函盖南北經年自去留
泣血迸空憐杜甫杖藜不盡古今愁
瓜步即事
夕陽古渡問前朝北指璚花觀未遥京口尚連秦漢月
海門不斷古今潮遺宫芳草沿江渚異代秋聲引玉簫
醉卧欲消千載恨夢回猶記鶴相招
游禹穴同姜憲使商大理朱太僕王新建集舟
中聽童子歌予勸民詩
謁帝因躭萬壑烟相逢如到畫圖前開簾席對花間月
倚檻杯浮鏡裏天共醉良辰蘭曲酒肯廽深夜剡溪船
此時豊稔仍歌咏猶恐春秋詫有年
送少司農梁公北上便道省親
司農拜命向長安滿目甘棠四野看楓陛行瞻曳履重
椿堂先得舞衣歡旌搖王屋衝星曉酒盡蘇門對月寒
爲賦大東臨祖道憑君切直奏金鑾
同子忠登牛首山
探竒躡蹬歴危廊披霧乘風到上方醉向空中捫日月
夢回雲裏聽笙篁即看紫氣連高闕似遇青牛過故鄉
美景况逢詞賦侣總非吾土亦相羊
同胡子忠重遊燕子磯聞我兵復朝鮮
寳閣重登酒半闌相逢春色映層瀾飛磯豈學銜泥燕
近水常留折葦灘日送花隂侵座入夜躭棋局把杯彈
東征忽報師全捷賭墅風流憶謝安
答王元美兼懷敬美
一代才名衆豈如幾年高隠蚤懸車有時搦管揮文藻
盡日躭玄味道書難弟金蘭交不淺元方夢寐跡仍疎
且憑魚鴈訂歸計那得相逢海上漁
夏日同遊李氏園
亭子高連睥睨齊相逢倒屣共君躋尊開北海憑溪轉
坐對西山返照低金闕曉開雲外擁玉樓烟裊雨中迷
清時休沐堪乘興刻燭新詩子夜題
其二
主人結屋帝城邊一徑斜通御柳烟翠色雨餘山吐月
綠隂風净水銜天芳樽對爾沿溪坐好景憑誰作賦傳
醉後登樓還徙倚忽聞更漏不知旋
再遊李氏園
重憐幽寂再開筵信步乘風到斗邊竟日同爲園際客
百年君是酒中仙看山日落中原盡倚韻詩慚大歴前
自笑支離歸去晚不妨盡日坐雲烟
五日同使君謁子貢祠對酌
舊宰祠堂背郭横肩随旅拜向簷楹千年墻室窺瞻好
五日椒蘭感慨生拂坐薰風思觧愠盈巵蒲酒對澄清
執鞭豈爲文章業所至長留奕奕名
其二
勝地相從引興長低佪盡日思望洋疎林隔水鶯相和
細雨銜泥燕並翔風物天涯催鬢改駒陰時節憶年芳
賜沾宫扇先朝事彷彿佳辰侍帝傍
夏日邀徐君羽飲子由亭
天漢風流見使星乾坤此地剩孤亭懷人汝上雲連蜀
下榻尊前月滿櫺風雨聯床髮半綠江湖揮塵眼同青
夏陽不盡相看思有約春深此更停
邯鄲合族建追遠祠志喜
憩邯幾住吕公軒何意支流派最繁接武箕裘多國器
將文點竄爲家門從知姬姓本同氣况乃唐封出太原
譜志分明非漫合不妨兩地薦蘋蘩
送蕭可發直指還朝
皂囊欲奏建章前使者停驄尺五天莫論埋輪稱柱史
已從攬轡向秦川澤覃涸轍全蘇鮒霜入穹廬欲净烟
結綬交情頻徙倚笑看父老擁離筵
題新築尊經閣成
泮宫高閣切雲成藜杖將分太乙精滿架縹緗過二酉
當簷奎壁引長庚筆從衆巘齊冲斗帶合䨇流兩抱城
柱史神君收地脉重看文獻在西京
宿報國寺同僚胡劉諸君枉過次韻
銜命停車傍帝城郊門况有故人迎一燈夜照祗林鶴
四月春留上苑鶯紫氣忻瞻丹鳳入珮聲喜傍玉河行
明朝㐲陛承清問數馬還愁愧冏卿
王言卿精膳還朝雪夜枉過有作次韻
風塵荏苒二毛侵說劔虛憐許國心豈向延津龍竟合
何如剡水棹空臨笑看松徑開精舍醉倚梅花賦上林
康濟有人堪吏隠不妨青眼共浮沉
其二
賦就陽春雪滿林地分清切主恩深閒曹亦是調羹侣
小技終成奏缶音萬里乾坤眼欲盡百年意氣酒重斟
只愁灞上仍如戲到處腥羶入塞侵
立春前二日雪中謝賜元旦宴鈔時歲庚子兩
立春也
屠蘇開宴舊時傳楮幣承恩此日偏六出花飛霑帝澤
滿朝虎拜慶堯天靈臺已奏春如閏太史將書歲有年
况欲發藏憐遠戍竚看南北净烽烟
立春次日朝天宫習儀
鞭鳴雞唱曉風寒樂奏臚傳慶履端玉帛趨蹌來萬國
衣冠舞蹈集千官蓂開氣轉三陽節雪霽春回太乙壇
聞道上方將進酒嵩呼齊祝萬年懽
答沁水王次來韻
桂樹别來幾見秋每憑雲樹憶并州一從碣石論文後
誰向梁園授簡遊春色朱門芳草合天涯華髮旅魂愁
開緘忽睹相思句倚韻詩成月色幽
九日聖駕閱壽宫奉命同豐城李侯守崇文門
時有綵羅之賜
鵷班扈從出長楊魚鑰欽承被寵光鳳闕雲廽星拱極
鑾輿霞映帝垂裳杯浮金菊開芳徑雪疊香羅出尚方
竚目八荒登壽域歡歌游豫頌君王
其二
九日天高爽氣開五雲縹緲駕東廽爲占萬代興龍地
非戀千秋戲馬臺綺賜群工沾雨露香分御座近蓬萊
披衣拜舞同居守挾纊還期遍九垓
又同登觀象臺
仗劍登臺欲躡雲不妨蕭瑟對斜曛平臨睥睨連山色
危倚璣衡傍斗文天爲宸遊開夕霽人因佳節坐宵分
宣傳雨露寬秋賦動地歡聲處處聞
南郊陪祀
雪霽郊壇對越時恍疑朝拱萬靈知深宫慄慄應無斁
上帝洋洋若有私運際貞元天地合節臨亥子斗杓移
閉關已得扶陽力定有春輝徧海涯
送元闇假歸
湖上題詩袂久分那堪乍晤又離群歸心豈爲三珠樹
啟事常依五色雲驛路雪梅春的皪江城烟柳日氤氲
晉公元繫蒼生望莫戀家園綠野醺
謝賜慶成宴具後合請建儲畢婚用漢甫司寇
韻
入趨楓陛自郊壇咫尺天威欲報難推食幸從今醢署
㐲蒲豈學漢師丹龍顔日爲前星霽燕翼春將少海團
况有雎鳩相對喜關關水際傍金鑾
閱蔡弘甫薛魯叔文德任試南宫之文喜賦
杏花春色望中新賦就歡馮狗監陳鞭似祖生先競着
璞如卞氏晚同珍已看劍氣冲牛斗豈爲山靈誕甫申
莫道禹門高萬丈雷聲震處是通津
送米仲詔之令銅梁
米家書畫舊懸簰羡爾還兼諭蜀才春色滿林供客眺
桃花百里向江開重飛故國雙鳬去再過關門紫氣廽
公暇揮毫應盡興徧添珠玉在山隈
送劉中丞希哲之鎮漁陽
禮樂當朝老奉常恍如郤縠向漁陽逄時不爲雞聲舞
出塞行看劍氣長左輔瘡痍憑鵲起北門鎻鑰屬鷹揚
但令欵塞仍依舊歲歲呼韓似越裳
送來望之司馬出守山海關
天門虎豹擁燕山不數崤函百二關留客著書占氣紫
趨庭遶膝有萊斑行間擊柝金湯固枕上行師壁壘閒
起草首回司馬署去天咫尺豈違顔
送李本寧左遷安豐
久别含情思惘然寧知乍晤是離筵共憐大旱當堯日
誰以薰風佐舜絃汲黯官階薪積後漢文宣室席虛前
勸君莫唱搖紅燭鵬翼終看傍九天
其二
文雅官聯憶半千提衡不是縮楊禪舊栽桃李知時雨
此去風流亦謫仙江上芍陂争灌溉城南花塢任芊綿
公餘把酒題應徧分付雙魚向北傳
雪中謝賜藕少宰裴公元闇司寇謝公漢甫中
丞郭公哲卿有作聊和
雪裏陽春天地心特將碧藕代甘霖薦餘九廟歆精白
賜及千官盡珮簮鳴世多懷饒郢曲許身欲報愧南金
堂隅愁有號寒者廣庇還思萬厦深
其二
虎拜追随鵷鷺行山公何意倦廽翔嘗新如荷絲綸重
求舊難忘側陋揚况有清通爲啟事正逢簡注坐垂裳
題詩恐賦歸来去欲濟馮誰作大航
五鳳樓前祝聖壽修十餘年曠典也時月望于
十六日祝當其望云志慶
歡逢曠典慶丹墀正是中秋月望時虎拜樓前新禮樂
山呼階下舊威儀箴從大寳金爲鑑歌和長春酒進巵
最喜連朝翻衮袖且傳逹孝萬方知
先是奉命十七日早合内外諸臣于五鳳樓前
祝釐次韻
佳節巧連華渚辰詔傳五鳳聽雞人雲霄咫尺顔應喜
玉帛趨蹌意總真即向彤庭歌既醉先從玉宇賦千春
况聞指日收中貴念及遺黎處處貧
秋日憶早朝
當年朝拱斗星移飛鳥廽翔亦有期静聽雞鳴金鑰動
喧傳象過玉珂随肅清秋色連宫闕咫尺天顔入夢思
何日鼎新三殿後侍臣重睹漢官儀
其二
暑退年年侍講帷秋來日日想朝儀金流膠折非疇昔
鵠立鵷聯正及時漏待千門花作侣煙開雙闕月應知
忽聞少海恩波渥即向文華拜赤墀
中秋前四日集維益朱榴舘得殘字
秋色愁腸夜乍寒偶從看月一凭欄海潮白擁江門雪
榴纍朱懸洞府丹林野總霑新雨露閭閻仍苦舊凋殘
爽鳩此日春將半何得餘波動地歡
中秋集余望筠館時久坐方得月會逮税使之
横于楚者又逢聖誕志喜分得山字
坐看皎月出雲間豈爲扶陽力不慳頃刻隂翳消宇内
普天光照徧人寰正逢湯沐生春色想見宫闈霽聖顔
自是大明千萬世將呼嵩嶽壽南山
西臺滿考謝賜羊酒鈔錠
朱衣使者降從天下拜懽承雨露偏楮幣何緣分内帑
綸音似欲赦前愆委蛇愧乏羔羊節醉酒深慚飽德篇
不是作霖逢大旱投醪漫想古人賢
憂旱
炎劉何意說乾封雩罷今看舞燕從豈向桑林躬六事
争歌雲漢念三農目前生意憐芳草海内多愁望赤松
聞道吕梁洪盡陸軍儲此日又難供
其二
西郊雲起也縱横不分星河夜夜明近水園林何處綠
向陽葵藿幾時傾豈因東海冤猶結可是弘羊烈未烹
却憶吾皇曾步禱随車膏雨徧生成
送萬伯修司馬之鎮薊遼
異邦振旅九重知鎻鑰親提十萬師對奕先籌淝水捷
請纓欲向幕南馳輔京列鎮金湯在屬國三韓保障宜
只恐材官生髀肉翻嫌欵塞望羈縻
聞谷中橋成先是以高僧福登力建萬佛塔募
緣致畢此工遠近頼之志喜
懸空飛渡俯清流爲倚慈航在上頭題柱不勞歌蜀道
吹簫似已到揚州綵虹斜向雙龍掛紫氣高連二華浮
欲濟巨川思大楫應知明主夢相求
送劉伯時之登州
相逢把酒共登臺悵别銜情祖帳開已有甘棠留夢澤
還湏露冕向蓬萊郡齋閒共仙人卧睥睨平臨蜃氣來
渤海于今歌出牧佩刀誰不譲君才
改予知兒和袁生微之戊子下第所作時兒與
生同試順天
涉世何妨共陸沉聊從林壑惜分陰任他按劍臨明月
羡爾懷珍有煉金江驛多梅春可寄池塘生草夢頻侵
莫忘獻賦當年意狗監相逢聽好音
送朱左使歸衡州
雨雪青門供帳開千年䟽傅兩賢哉即從山色憐花徑
總是君恩到草萊㶚上攀轅今日去衡陽歸鴈幾時來
莫愁按劍風塵薄還爲蒼生叱馭廽
送周光禄冊封晉藩歸省
近臣持節渡滹沱捧冊遥臨鷲嶺過故國重沾周雨露
新恩偏到晉山河分桐帝子宗藩盛負弩諸侯保障多
明主不忘驄馬舊莫因歸省戀烟蘿
送祝將軍伯良之任吳淞并序伯良余同年宗
伯尚書郎子敷子也少爲名諸生廬墓友諸
弟余往在浙聞而嘉之頃就武推總吳淞爲
賦七言律勉之
承家綵筆雅能文仗劍東南欲竪勲郤縠詩書堪上將
君陳孝友試中軍澄江波静三吳月鎮海春回細柳雲
燕頷登壇將萬里箕裘衞霍漢廷聞
秋日同董維益司寇蔡弘甫内翰集朱汝修保
御脩竹館得開字
杏林三徑雨餘開漫倚琅玕結伴來如向渭川成别業
那逢燕市不銜杯黃庭經爲籠鵝寫綵筆吟看過雁裁
只恐瘡痍仍滿目人人都望長桑回
次秋字
瘡痍入夢起邊愁又值蕭蕭落木稠何處征人驚雁影
誰家織婦望刀頭杯停河朔憂時日月照關山出戍秋
爲語請纓年少者風塵海上未曾休
送秦給事使齊
綸綍傳宣下掖垣遠持玉節過雲門夕郎暫輟芙蓉直
公子遥霑雨露恩擁篲定餘從事醴攀條故倚帝城園
淄青遺俗君應問何日函封上至尊
送賈德脩奉常使趙
容臺清曉登征車千里漳河入望初本爲景風持使節
不同當日曳長裾韓陵山下還藏石紫陌宫中好購書
帝子相逢應授簡賦成白雪寄雙魚
寄懷雒陽翟座師
清時何事拂衣廽咫尺門墻望眼開一自掄才稱國士
遂令增價向金臺灌園戸外真羅雀結社花前共舉杯
他日經過聞鯉對春風滿座尚徘徊
張羽王言别得分字
虔刀把贈倍慇懃暫合延津袂欲分休向風塵愁按劍
且從杯酒細論文鶯花日下同爲客韋孟風流已到君
狗監若逢楊得意賦成蚤上漢廷聞
送秦二使君之蜀
一麾十載悵離群乍晤那堪落葉分重以神羊臨絶域
幾呼綠蟻對斜曛草堂莫問悲秋賦劔閣應傳諭蜀文
此日西南豺虎甚除苛萬里喜逢君
寄題葵園
沁園春色盖傾初日涉因成趣有餘排闥青來山峍屼
當軒碧擁樹扶疎忘機迹與鷗相狎衞足心仍藿共舒
况是侯王同姓者何如藜杖夜讎書
宜川謝劉伯明年兄賻吊晤其弟叔貞
不忘高義臭如蘭䟦涉那知行路難座對西銘堪論道
尊開北海且加飡知君有意摶鵬翮老我何妨戴鶡冠
他日看花遊上苑佇逢春色滿長安
其二
從來意氣重金蘭投轄多情况二難乘興不因雪夜盡
銜杯還併月華餐書成已貴雒陽紙賦就應弹貢禹冠
伯仲總爲廊廟噐吾將垂釣老江干
宜川謁劉太公墓有感
遊燕杖屨趨承日過里低佪想像時我愧延陵將掛劍
誰憐有道爲題碑心灰杯瀉千行泪手澤腸廽一局棋
極目松楸兩地隔不堪霜露繫吾思
送辛甥省親兼示諸甥
愛子趨庭共藁砧又逢佳節酒齊斟杯從河朔花争燦
腹坦琅琊月正臨敢謂家傳同鯉對蚤將文價重雞林
老夫塵外消長晝爾軰窗前惜寸陰
贈安肅鄭公
興來曾泛剡溪航置驛何湏羡鄭莊眼爲金蘭青似染
髮同海鶴白於霜看君合用安車召念我終將小草藏
推轂未能羞獻納臨風先寄紫霞觴
次汝脩觀梅
帝里梅花向日紅廵簷不與少陵同已分上苑枝頭月
肯逐高樓笛裡風醉後共憐西圃盛賦成誰似廣平工
九重正想調羹手莫道商岩有傅公
丙午上元西社觀燈登城樓次日橋上看龍燈
同孔治甫暨薛龍阜胡含素梁君旭來陽伯
馭仲家弟希孔得同字
村社招邀少長同正逢皎月滿晴空欲從雉堞游天外
如暏鰲山在禁中不夜城連南北合長春花入綺羅叢
橋成燦爛龍争躍鼔鬛雙雙戲彩虹
送李次溪制臺奉召入理京營
仗鉞西征十二年歸朝丹詔降從天開疆勝略虛韓范
繫頸威名紀簡編寵渥三朝沾鳳闕姓名萬里勒燕然
猶龍即向滹沱渡還有函關紫氣連
其二
原是當朝矍鑠翁治兵今向帝城中新兼節制仍司馬
舊領嫖姚盡總戎刁斗風清山海北旌旗日煖羽林東
高牙坐鎮烽烟息争看麒麟苐一功
其三
十載旌麾獨鎮西論功不止魏公齊疆開千里生春色
波及三秦净鼓鼙延世緹騎星拱極荷天雨露鳳銜泥
几几赤舄歸朝去無奈攀轅父老啼
其四
陛見勲臣至自西禁兵十萬許誰提中軍上佐兼南北
一代元戎肅鼓鼙飛盖首回二華遠登仙旌入五雲齊
已知司馬屬人望應築長安拜相隄
藩伯王道服張憲周枉過草廬
老我歸來學種瓜干旄今到故人家剡溪不盡王猷興
渭水何勞傳望槎久借甘棠臨綠墅相逢投轄對黃花
欲爲十日平原飲忽漫車塵望漸賖
七夕同董惟益司寇蔡弘甫薛魯叔二太史集
朱汝脩保御脩竹館分得身字
烏鵲橋成玉露新雙星久雨阻通津河邊似作參商侣
機上空憐寂寞春随俗曝裩聊復爾穿針補衮是何人
又聞思婦深閨語不及連枝嘆此身
仲春陪祀先師
太牢遣薦陋溪毛窺見宫墻數仞高節歴中和方月魄
樂成金玉儼雲璈獲麟千載傷吾道歌鳳當時入楚騷
此日辟雍争北面憂時何必目頻蒿
過保定許貞甫侍御墓見其二子
秋色蕭蕭向晚寒誰家吹笛傍征鞍子猷雪夜空乘興
玄度風流也盖棺野外月明驄馬第冡邊烟鎻釣魚灘
相思十載平原飲此日松楸對二難
送王將軍北征
幾年坐鎮海波平忽聽驪謌送北征百隊熊羆攀祖帳
一時笳吹動江城營前細柳那堪折匣底芙蓉若自鳴
共說承家多節操佇看塞北請長纓
贈張甥
南臺舊業擅名流接武英賢欲奮脩芹舍仰瞻墻數仞
桂輪輝映月中秋即看綵筆追秦漢定有青萍射斗牛
好共兒曹勤努力吾將蓑笠狎群鷗
送馬叔遇馬千里盧敬之周汝信張學曾李國
柱王藎伯胡頥玄張聚五張孺充陳維則安
曰儒諸孝廉偕計
雪霽銜杯傍早梅誰能不羡百花魁上林已就相如賦
駿骨將逢郭隗臺三策獻餘春宴渥五雲深處杏園開
王褒即有賢臣頌鳳起丹山蟄起雷
送文仲子應舉
交游三世似金蘭此日箕裘數二難衣鉢承家仍舊武
鶺鴒比翼向長安逢時桃李花呈實奔月嫦娥桂遇丹
上苑醉餘齊許國老夫不復夢邯郸
久陰芍藥不開望壠有感
紅藥含芳慘不開况逢陰雨助人哀欲投綵筆詩全廢
漫倚雕欄首重廽荒塜望爲雲裏舍斑衣翻作夢中萊
一尊彷彿承歡日又聽啼烏淚滿顋
送來陽伯常脩之薛允執高大克石復朴偕計
塔寺重新帶映虹題名曾報五人同秋深桂闕輪争綵
春暖桃花浪欲紅行見成龍爲雲雨應歌鳴鳳集梧桐
重令百二山河重肯負周王棫樸功
温恭毅集卷二十二
