温恭毅集卷二十五
明温純撰
尺牘
報陳行菴
警報日急諸酋形情露矣整兵阻隘責在分守随酋向
往就急赴援則門下所習諳者蓋酋計不測既欲分我
之力以故東西調援非臨時早得其情恐不免顧此失
彼且受敵之處自四海冶至了角山相去遼渺旦夕之
間定有真情拱聽教音再圖經畫
寄李漸菴
欲卧山中意最真既過雒以遣人繳節涉慢命故冐昧
入京不謂遽有兵筦之寄令不得告圖書衣裳又不在
身所客居隻影安能欝欝久居此哉人便附候華山之
約不遂得一俚語在别紙倘至蓮花玉井願為我寄山
靈不必作移文也
答方金湖
雲中實京師右肩勢孤卒悍稱難守有日邇奸民盤據
坂升患不在外敵下賴經略令北門有鎖鑰之固即目
前虚警當無煩宵旰純濫寄兵筦幸與邊計所藉以脱
曠職之罪不淺矣
答陳行菴
節據塘報俺酋必入犯無疑馬帥卞懷仁相機應援誠
得策而天城迤東平敵迤西在宣山二帥雖非本地倘
臨時力可赴援不得襲故套坐視也郭帥駐劄寧武與
偏老孰便幸裁之
報郭總兵
去歲京中幸一面未幾借晉中深為三關稱慶近邊報
日急諸酋形情已露雖聲言擊大同恐犯偏老意更多
所賴揚威樹勲不淺矣書中謙引大過僕嘗謂大將統
三軍至令體貌與諸將等無怪乎紀律不可振也往周
渭陽公鎮雲中不折節於人卒成名將僕以為得大將
體者一渭陽耳願將軍效之
報譚二華總督
節睹經略未嘗不嘆羨謂為天子守封疆皆得如門下
北何有強敵南何有倭夷純不諳軍國大計顧見當事
者襲套文則諧衆口實幹濟則多沮撓今篤中不欺視
公家如私無有若門下者建臺之議即勞民可遺永利
寬恤休養之計久欲進言於門下而門下已調停之矣
諸酋近擾雲谷置薊遼不言此其計甚詭恐秋風至彼
所垂涎不在彼而在此也
報翁見海
中原之地在食不在兵在吏不在將純竊以為確論故
郡得一龔遂則渤海成賣劍之風即藩臬即撫按皆屬
贅員惟襲套逄迎真有如来諭者以故地方一遭水旱
即皇皇思亂緩急標本之計非兵權未可彈壓又參將
改駐不繫增設兵果不足亦止取各道軍餘民壯耳是
在今日不為聚而於他日亦無難散也往師劉二巨寇
流劫中原燕趙驅則入齊魯齊魯驅則入徐鳳正苦各
省直兵無統屬耳武德諸道即欲如来諭然須題明方
可入勑書幸門下酌之
報譚二華論邊事
承諭召募之難仰見當事苦心大都募兵之難難在本
鎮入衛之難難在他鎮圖經久則客兵不若土兵論緩
急則土兵之補練無期而客兵之見在足恃况計費又
有如来諭者愚為此慮最久嘗謂入衛之兵可暫而不
可常可罷而不可遽罷以故待罪以来未敢以此撓邊
計豈不知各鎮亦以薊鎮所關繫尤重耳蒙教敢不仰
成雅意力贊廟謨苐優恤寬假一切脩築之勞得永免
使薊鎮為客兵樂土何如
報王鑑川中丞
籌邊二疏諸薦紳無不嘆服至有恨宣大得門下晚者
南山之議今且撤逥入衛兵數千柰薊鎮補練無期
勢難盡歸使山陜之兵日困一日不知作何終耳
報殷石汀
猺獞之酋蔓延於積習而養成於玩撫蓋撫在我剿亦
在我則剿可也撫亦可也因其不能勝而為不得已之
撫則撫以示弱雄猂逆賊以殺鹵蒙惠孱弱赤子竟冤
抑莫伸賊如之何不愈肆以邀賞而東南之民何時就
袵席也承諭剿撫並用而請餉振威又奪其氣自是相
機運用以成底定之功在門下耳
報王鑑川
那吉之降視呼韓欵塞不同蓋呼韓以君長来那吉一
小竪子耳於中國無輕重今既入雲中殺不武縱則示
弱苟擒叛賊為我立功即效歸亦庶幾哉但續降者
真偽未分倘率衆聲言那吉部落隂為内應計恐萬萬
無容留理也
其二
俺酋既哀求那吉此機會不可失蓋彼酋棄而不顧則
我不過得一囚耳但率然輕予未免䙝體必果有哀懇
實情令彼殺諸逆為我立功則予奪之權在我彼當亦
自感服僕已疏請大端謂彼既哀求自當議處而尚有
謂不可與者不知既哀求而不處假令彼以為哀求不
可得發恨棄之而去不惟因一降重受其禍且令彼執
索降之名擾我而我又兼此哀懇之機而失之矣幸早
圖之
報見松劉中丞
默國事詳前書中臨安參將本以尾大故默寓防微之
計頃議裁革真屬無謂讀大疏仰謀國忠懇所云五利
令西南機宜宛在目前建議者蚤得聞此當無勞更張
為也廟議一一如諭他日滇中軍民安享彈壓之休該
鎮得免震主之嫌者在此舉耳
與陸五臺太宰
都下日接謦欬十餘年神交夢想者遽承公忘年之雅
不知何所投於翁而翁即傾蓋如故若此也日公發都
時追送不及無何純亦得告而歸蓋自分迂疎無補徒
竊禄增懅又老父衰白多嗽幸歸来日娛膝前課子
弟讀書耕田有時過漸菴丈所相與質對倘自此收歛
精神不負心知之教庶歸来不為徒矣天象示變往吳
越水旱驗矣今其驗當在何事乎有懷種種不能悉
與李翼軒督學
都下一再瞻對已即萍梗然得所論著及鍚類秦中章
程不啻親承謦欬又獲珍萹奬借逾分蓋已心感高義
顧以李下之嫌未通名姓歸来苦途中迍邅至今月初
始抵廬而先是承温札豐廩豈迹未密而情若膠漆耶
勒狀上謝書成得令弟飛騰信快之
其二
門下陶鑄秦士庶幾還周秦之舊矣意即内召啓沃燮
理而猶以藩翰相煩聞分部嵩雒嵩雒固昔賢分陜地
世所傳甘棠猶在何幸於門下再見且知以此為重用
地耳頃勞干旄枉過蓬蓽以未致欵為歉
答張澽濱中丞
人自蜀中至者道門下鎮蜀無何即為蜀畫便利而以
禮易舊俗尤卭筰諸國對症之劑即文翁化蜀曷多讓
焉去歲冬仲天奪我糟糠之配已又奪一婿蓋積諐一
免官不足贖也純以此過痛心怦怦病矣
與弟
河兄来量與阿堵中物蓋吾家親支人少縱不才也當
看顧今日雖有親疎此是祖宗骨血范文正公所謂自
祖視之此一人之身也近世人於一家骨肉常分形骸
欲望作官仁民愛物難矣我輩此處正當體會正是學
問
其二
何達軒忽有此變使我未遂薦賢之心遂託按君給符
以歸而賻儀則致之家耳天不佑善至此吾三疏不遂
時將大計只得少緩此番事體萬分掣肘只好於公中
加一恕以求妥以保全善類而平生作對者不可不置
之人情世態之難處如此
其三
家事心事俱詳書中矣吾弟家居守拙甘淡泊我心甚
喜且吾弟居恒能亮我若他日令其子獨富而弟獨薄
則天地間之最不孝人矣是視父之子不如已之子也
晁家村水田覓十餘畞鑿一園久已無心仕路矣須近
水可度日也
其四
吾弟拜命亦祖父餘廕所及所謂前種而今食之食之
而又種之則後之食者將繩繩無已且戰任亦甚難須
慎之又慎勿存一毫身家之念上為國家下為軍民始
不負吾家世受國恩圖報夙心孫立山親家一推疏上
上大喜即令守票速發行蓋數年未有之特恩也衆正
大快皇上此舉會孫親家力勸登程為聖恩為時事不
可專為已也
其五
吾弟想旦夕即發而入漢南矣百凡慎之又慎吾弟有
識有量必不以此自足為國為民可也遣去賀文乃善
造火器者吾弟善視之
其六
人道漢中軍民甚感吾弟吾甚喜須如此乃不負朝廷
蓋今正小民在水火之時吾輩縉紳實心挽回安望天
下無事若有事此身且不知何歸况其家乎今之不思
恤軍愛民者真愚之甚矣望吾弟千萬堅持此心不
但自成一美名且為子孫造無窮福澤也
其七
弟痰未愈須用定心之功凡去留遲速順之而已當不
得意此心先亂若逄有大變將如之何張魏公有刺客
至亦笑而聽其取首無非信命信數也二姪文各有致
正好從此精進令看好文求英發也
其八
吾弟脇下疾何又發且甚也據弟書及来人皆言已好
猶不敢信甚慮詢之京中無良醫止彰德高醫官在此
渠云可治遂給路費脚力令来家看脈從容調治想須
久治方可大愈
其九
火器曾令朱騰淵来面告亦盡其技否近阮州成功曾
以宣鎮送来數件付宋大斌帶去其威遠砲一入巢衆
即大驚而潰故我兵盡入此一效也或川中攘功或不
肯歸阮州亦未必肯說出大斌耳然足以徵此技之可
用矣利器解四冊附致
其十
李瞻宇公祖至極稱弟才守當為干城苐一真不負朝
廷不負期許方是宇宙間大丈夫也自携費用倘或不
足我當助之惟愛恤軍士使一方感戴使去後有餘思
即一時有相左者亦當愧於心也我事體外面已大明
有南部郎劉元珍一疏可為此局斷案不可謂世無人
也錢子狂言至四殊可笑耳
温恭毅集卷二十五
