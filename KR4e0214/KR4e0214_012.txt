温恭毅集卷十二
明温純撰
傳
中憲大夫李君傳
君諱復聘字叔徵别號秦麓家世詳君志中君父備贈
監察御史取贈孺人楊氏生君甫九歲楊氏卒繼封太
孺人田氏君幼受尚書塾師年舞象贈御史公見背家
旁落下帷力學籍名博士嘉靖辛酉與計偕明年壬戌
成進士除聞喜令聞喜賦重民貧苦催科君至延見父
老問得其状曰赤子啼饑而奪之乳謂慈母何于是孳
孳拊循俟既甦始為要徵期民輸如外府又繩奸吏捕
黠盜編徭徭均禱雨雨應造士士興甲子論士得閣學
山隂王公卷於同舍即曰此台輔器也力從臾錄之已
果大拜其他遺愛載優政錄三年召授南京廣東道監
察御史御史一年所會穆廟改元覃恩得贈封君父母
如例抗疏劾執政一勲貴一薦有望大臣衡水傅會輩
十許發千戶洪勲侵沒之詭一時風裁赫奕會有脩怨
者出君四川按察司僉事時四川盜訌甚民岌岌失業
君曰盜敢肆潢池以饑寒捄死故如更迫絶將堅反側
者心是長亂也于是推誠安輯令易轍又飭組練嚴踐
更恤困窮誅其怙終者盜乃皆伏散故事監司大務率
受成于都御史御史君獨直陳當否一切簿書期會訟
獄持大體不為毛舉久之陞江西布政司參議以與時
左即移疾歸今上御歴言官薦遺佚君名列剡中不果
用家食十四年甲申大司寇邱公薦君才可大用有召
起君湖廣分部鄖襄兼司太嶽君蒿目決筴求所以安
百姓者屬千里縣耜待哺亟發廩賑貸一時饑民賴之
太嶽有中涓侵職蠧政君執令甲以裁竟令愧戢鄖令
徐希進為守齮齕幾罷免君直令遂寝又注閼水溉澤
鹵為機於舟運磑費廉工省楚至今稱利久之陞按察
司副使治兵蘄州蘄故衡劇於鄖襄君為振武備儲軍
興柝靜波澄聲大起言官薦君才堪禦敵會遼急調君
開原已會京東急又調君永平永平任無何以疾卒矣
君性廉謹先是還自白下有萬戶徼惠于君者以百金
贐君即叱去若不知故人矣終君之身無更以餽遺慁
者每垂槖而入歸而一羸馬蹩躠人不知故監司也又
尚氣節在聞喜有檄為所善豎綽楔者君僅給其直在
四川藩王令諸司加禮君獨毅然以常禮見王亦尋悟
且重君邱公狷介重許可獨推轂君可以知君矣而惜
乎嚮用之晚也卒久之督學沈君檄所司祀學宫蓋從
士論云子蒙訓蒙樸蒙顓蒙訓蒙樸讀父書為諸生論
曰世恒言才難難於名實眩也余多君治行又知君居
里自受書兢兢名實以孝友敦睦聞即不盡為世用名
與實匪眩矣然不用與用而後時非才之罪也藉令用
才者及時又盡人之才才何以云難哉余于李君重有
感
御史大夫胡公傳
公諱嘉謨字子忠别號進菴後又號止吾涇陽人故贈
右通政朝用子也家世詳馬文莊公所為通政公志中
公貌偉山立髫年補涇陽學弟子員與邑總憲李公同
舉嘉靖壬子鄉試又同筆硯李公成丙辰進士公成壬
戌進士公初授章邱令無何丁母憂服闋補南宫無何
丁父憂服闋又補南宫鋤強誘善興學勵士不遺力時
蝗不入境以是僅歲餘召授吏部考功主事歴稽勲驗
封考功文選員外郎中在考功會乙亥京察時江陵為
政有為脩怨蔓及新鄭里人之賢者其有議通參某又
為人庇公執不可部院大卿多庇其屬又執不可竟秉
公從衆議一時肅然不讓己巳己巳蓋李公為考功郎
亦秉公執而從衆議時謂數十年來僅有此兩考云司
選則杜請謁絶賄賂人不敢以私干轉右通政提督謄
黃歴太僕光禄卿操江右僉都御史南給事某江陵客
也雖大卿争附公獨否為其嗛論列公即引疾歸會給
事某又論故操江餘姚張君以贓坐連及公有旨降調
餘姚故劾江陵人以此益多公公自是絶意仕進寄興
園林日與故舊飲奕者十年許余亦與焉會臺諫交薦
起貴州左參議轉南太僕少卿公疏辭不得乃抵滁力
脩冏政又周孤窮建社倉置義塜為滁民德無何轉南
光禄卿南太常卿時南中名流皆斂袵交公余會承乏
南銓數與公共覽牛首燕磯諸勝而公益聲重兩都矣
無何轉大理卿刑部右侍郎會尚書缺署部慎奏當無
何轉戶部左侍郎署太倉太倉弊蝟集公剔覈調停尋
感疾兩疏乞歸蒙上温留復強視事會南都察院掌院
右都御史缺以公推補命下辭朝行次涿鹿以疾卒嗚
呼公起家三紀家食居半即官中外南北如歴傳舍獨
久於郎署稍别利器然驥足未盡展也蓋平生鎮定學
韓忠獻忠直學王端毅林居好殖蓮與竹題以清香徹
底直節到頭又戒囑託貨殖殺生參禪悟玄自謂有得
誨其子璉璲寧拙毋巧寧鈍母銳而璉状又云公孝友
以公車業造士捐金賑饑施棺贖族人于配白鄠縣某
冤獄則為政於里者其久賁園林則以質直狷介忤時
故在郎署銓叙獨推轂賢者雖同舍郎亦冰炭故一歸
而拫却者衆歸既久日恢恢大也人始知公大受器且
柄用而公已矣當公拜南臺命時李公方總北臺人謂
南北風紀非兩公不可然故布衣交也又俱從吏部郎
通政起異之忽公有涿鹿之厄而無何李公亦解任歸
與余為園林之遊每念公欲起公九原不可得蓋余與
公居園林而李公在事余今與李公居園林而公仙遊
寧能已于懷耶公配張氏累封恭人璉舉丙子鄉試方
為東光令温子曰余與胡公交在南中尤深且有約云
初公學務實雖小道亦殫力既從玄而禪而反歸於吾
儒之虛以心不著一物窺格物旨夫實而虛虛而實幾
矣易六十四卦獨孚以中名非謂其中分之則實合之
則虛哉牛首燕磯約共䆒此學矣余不敢謂公果往也
矧對李公如對公
温恭毅集卷十二
