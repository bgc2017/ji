節孝集别集類二(宋)
提要
(臣)等謹按節孝集三十卷宋徐積撰積有節
孝語錄巳著錄積少力學受業於胡瑗之門
淵源篤實其事母以純孝積立身亦堅苦卓
絶盖古所謂獨行之士然其文乃竒譎恣肆
不主故常故陳振孫書錄解題引蘇軾之言
稱其詩文怪而放如玉川子今觀其集往往
縱逸自如不可繩以格律軾所論者誠然然
其文雖雅俗兼陳利鈍互見頗有似于盧仝
而大致醇正依經立訓不失為儒者之言則
非仝之所及也惟其復河說一篇欲求九河
故道而穿之不究地形不明水勢未免失於
迂僻史稱其雙耳瞶甚畫地為字乃始通語
終日面壁坐不與人接而四方事無不周知
其詳殆不然歟舊本首載事實一卷後附語
錄一卷景定甲子淮安州學教授翁蒙正合
編刊行明嘉靖間淮安兵備副使劉祐又因
翁本重刊今語錄巳别本孤行不更複載惟
附錄其事實一卷備考核焉乾隆四十五年
九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
