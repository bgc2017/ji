節孝集卷二十三宋徐積撰
律詩四十一首
天都仙(三首)
甘露洒時黃道肅紺霞環處紫宫嚴金華未啓瑶臺曉
流月奔星共一簾
真童列仗嚴如兵誅姦號令雷風行俄聞一物不遂性
急傳口詔春陽生
天兵十萬著犀衣手執金幢踏彩霓龍共玉麟相次列
羣鸞班在鳳凰西
早朝仙(三首)
紫瑶闕上煙霞曉赤玉階前劒珮齊十二金童傳詔罷
雲冠星弁一時低
紫府真人朝玉京三千玉版先進名叩頭欲跪紫煙合
但聞玉珮玲瓏聲
閶闔雲深未啓關霓衣夾道已成班須臾特詔仙官入
日月諸星共放還
朝迴仙
怱怱朝罷九重天便按蓬萊御紫煙趁得蟠桃花下宴
鼓簫諸部約三千
文仙
紫微詔誥都經手東壁圖書盡在家何日再遊羣玉府
吟窗依舊鎖煙霞
武仙
冠珮嚴嚴坐綘雲環兵列仗是何人諸仙稟命羣靈肅
玉冊金符盡在身
富仙
碧霞樓上常先曉白玉宫中愛早寒亂玉甃成池浴鳳
渾金削就棟栖鸞
貧仙
莫怪先生身上貧眼看外物似浮雲房中除却琴棋後
更有門前鶴一羣
貴仙
鳳節霓旌擁萬神五雲車騎駕龍麟腰間獨佩黃金籙
元是瑶宫第一人
吟仙
金編誦處無人見玉洞題時有鳳知昨夜忽然何處去
月中吟就白雲詩
醉仙
曾共諸仙宴紫微金鍾插羽疾於飛醉魂已望三山去
猶整華冠齊羽衣
醉起仙
珮環聲動出金華鳳引鸞隨入綘霞行到瑶臺雲路狹
側身趨避玉妃車
廉仙
人間日月分庭過天外星河入戸流是物化金無所用
滿田種玉不曾收
寡欲仙
膝上横琴鶴在傍白雲衣共白雲裳夜深閒卧南窗月
更有清風共一床
地仙
瑶臺紫府都歸夢碧洞紅塵總是家蓬島有時來問信
桃源無處不開花
玉妃
琳琅宫殿本無塵猶跨青鸞踏紫雲怪得曉來天色淡
海霞都在玉妃裙
麻姑(二首)
折盡青林多少花麻姑却在蔡經家瑤臺好酒無人醉
鳳怨鸞棲空暮霞
不道風塵良苦辛却停仙仗醉紅塵青鸞一去無消息
只被麻姑誤殺人
閒仙
先生坐時雲滿裳先生卧時雲滿床白雲終日自來去
若比先生雲尚忙
棋仙
壺中白日何曾夜洞裏桃花别是春一局閒棋猶未了
坐中老却採樵人
夜宴仙(二首)
閶闔宫中夜宴開手揮明月坐瑤臺不教偷藥姮娥到
却放投壺玉女來
明月宫中夜宴多坐中齊唱白雲歌瑶環玉珮三千女
不著人間俗綺羅
困仙
洞中一覺春風夢落盡桃源萬樹花竈上丹砂尋不見
騎鸞誤入阿誰家
浴仙
玉珮珠襦自辟塵瑶池浴罷卧紅雲指揮莫放香波去
留與龍兒并鳳羣
詩酒仙(二首)
玉譜天書金版字桂花濃釀碧霞漿無人敢與為詩敵
有客時來覓酒嘗
閑雲淡月為詩態春日春風是酒容玉女爭求新樂府
金童時獻碧瑶鐘
太平仙
誰知我是太平仙歌罷浮雲笑暮煙更倚玉樓吟樂府
斷虹消盡月明天
贈别仙
平日忠言薄萬金此時何惜贈君行好名不是真人事
莫向人間留姓名
雪仙
九重天路忽難通誰與傳書寄閬風鶴馭三千無處覓
銀潢萬丈一時空
望仙
好雲消盡鶴空來一去麻姑更不廻紫府路從何處去
碧桃花向夢中開
無妄仙
清風忩外雲初去明月池中鶴自還春色一簾閒睡過
瑶花落盡不抽關
希夷仙
白雲夫子號希夷碧玉忩中下絳帷皓首勒成書萬帙
病鸞偷見鶴偷知
紅塵舊學今雖廢紫府新書近已齊三十六仙俱不見
玉函金鎖印龍泥
悟仙
昔日聞人說上清如今高步太元庭有時却憶紅塵事
恰似夢回并酒醒
惡偽仙
本希上聖忘言學傍採南華寓意書去偽即真雖有道
未知人意自何如
劍仙
此劒曾將赤霄倚雲雷欲戰秋風起攜下赤霄磨玉山
玉山色變龍蛇寒霜飛浪活河漢清星辰日月分光明
天生神物不可犯曾向人間誅不平玉龍不死常在腰
一抹血腥猶未消莫教望見延平水待與天地除凶妖
水仙(四首)
曾乘秋浪泛銀河撥盡閒雲恣浩歌明月一環來拂面
玉龍十萬總隨波
天上瑤池為别館海間金闕是離宫徐行按盡烟波國
高步却來雲漢中
昨夜曾游洛女家自知此處勝烟霞回鸞更按湘妃曲
醉踏煙波弄月華
龍馭曾遊絳水霞回來却坐赤鯨車夜深正解雙珠珮
莫點犀燈照我家
節孝集卷二十三
