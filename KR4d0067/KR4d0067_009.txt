節孝集卷九宋徐積撰
古詩十五首
贈武夷旅人(并序)
客有處於山陽者以其母在遠方日夜所思所謀
者及乎是時歸省其母也其母老矣日夜之心所
念所禱者及乎是復見其子來歸也其閭巷之人
望見而識之必將奔走以告其母也其母方驚方
愕俄然果然其耳復聞其子之聲也其目復見其
子之面也於是母復有子矣子復有其母矣雖鄰
里同巷之人猶且為之懽笑至於持酒脯而相賀
也而况於其家内外所親者乎此君子之所以喜
之也君建人也與余爲同姓其字得之初見余於
南郭辭曰欲公之言凡八九年矣余未及有言君不
以是爲懟其視予如故而情貌有加焉是其用心
不迫不隘盖與世俗異矣故於其行因其所可喜
爲詩二章贈而送之并以告諸游士將行者思止
已行者思歸已歸者宜乎速歸如旅人之有以慰
其母心也
武夷旅人而有氣節不肯瑣瑣亦不屑屑持此守身歸
慰其親既慰其親亦告鄊人
贈龐公
司馬德操來就龐公杖履直入名姓不通坐其堂上指
揮呼索催令作黍云我有客龐公妻子堂下羅列拜且
聽命奔走陳設此時龐公適自外歸忽見司馬其喜可
知一堂之上相從笑語其傍觀者莫分客主我讀其書
愛其古風真厚如此精誠交通量如溟海義薄雲空至
於妻子亦爲歎者苟非其人往往見罵盖有是夫而有
是婦能佐夫義善敬夫友可警薄俗可示厥後
送裴守(并序)
維時西南述裴公之藴也夫以裴公之賢其所欲
發而設施者豈一詩之所能道耶
維時西南巴蜀一道強楚侵疆故蜀東徼水激以猛山
迫而峭人性堅悍地形險要孰往而使孰撫而教惟帝
難之乃眷東顧曰山陽守智足知務能正而和能察而
恕嚴所以立寬所以輔性不狎侮躬有法度是表是儀
可俾可付其往欽哉所居必裕公拜稽首馳傳以赴入
境褰帷豋山叱馭設施有本先後有序可者立行不可
立去公曰来汝吏受約束天子聖人汝勿苛酷民心無
他罪生不足窮簷荒村頽垣破屋豈可羅網更入牢獄
公曰兵官當去其懦賊侮則犯賊畏則挫勉之在勤戒
之在惰兵要素練慎勿安坐公曰縣尉縣無城郭姦者
鼠伺狂者獸攫一邑性命弓手是恃選擇補之訓練使
之即有能者有以勞之即不能者戒之告之在昔漢氏
蠻多變者失信失恩擾之故也今則不然有以處汝德
以服汝威以御汝恩以結汝信以固汝汝無自恃皇帝
神武凡公敕戒吏皆奉行何法不恕何刑不平何兵不
練何技不精一綱盡舉百為大成盜賊衰息蠻夷信服
四封之内截然整肅小人有依良民受福天子嘉之馳
傳以召慈母喜之載色載笑神亦祚之永錫難老
送范宣德
客有斯人而有美質可養而充其在不息養之以正充
之以義何適不可何爲弗至
送李推官(并序)
山陽幕府李從事閎中以學舍敝陋身任其事厥
有成功而爲可繼之法焉教官徐積述爲詩章因
其代去贈而送之并以自警至於二三子職事下
逮諸生亦從而得其所戒焉也即如所警復如所
戒所以慰從事之勞以稱厥功也
物有所興因人而就其人維何所性忠厚能謀而果能
明而究身任其責力成厥構既成之法可繼於後入門
而東自南而北如汙斯隆如枉斯直如塞斯通如隘斯
闢如翼斯張如衡斯舉如蔀斯赫如闃斯覩室有明窗
墻有堅堵地無游蟻穴無伏鼠既完既成既安既處師
乎師乎豈可苟然心爲道本身爲義先心之所無道不
可傳身之所無口不可宣唯正唯直求已以全以義以
命如耕平田處心積慮貫通神明無忝鄊校勿負朝廷
成人子弟慰人父兄二三職事其亦警戒欲善諸外先
治諸内存誠防邪集義養氣作僞心勞作德心逸如此
兩句守而勿失謹佐爾師各修其職庶乎諸生其則不
遠已修加修巳善加善不率者從不類者變子弟如此
父兄所願可慰鄊人可成學風可酬其勞可稱厥功
送喬司法
喬掾循循有如寒士面無浮氣能訓諸理可養可充曰
正曰直其維思誠其在不息
送賈鎮卿
蕭縣大夫氣質端勁其中所養不邪而正正以輔才恕
以輔明面無諛色口無諛聲若斯人者宜於王庭而况
一縣爲惠爲澤恕所以惠威所以立猛寬得中韋抗是
也誅姦殄寇有賀齊者東漢龐參作守漢陽政所以茂
寔繄任棠以君之正以君常德力追古人是宜是適
可養一章贈别范子舟
可養可充曰性曰氣以君美質斯已可貴養而充之何
所弗至
送山陽宰
大夫三年平恕如一静而不煩民安厥室大夫去矣何
以述之我述民言民實德之
贈吕公侍講
我敬吕公以其德齒敬之愛之何時巳巳美哉吕公文
在其中見乎外者古人之風維賢有德神相其祉何以
祝公勿藥有喜
送汪宫教
堯親其親教官得人所性忠厚貎純氣真學爲耕稼經
爲本根實之爲行賁之爲文辭令出口法度在身大學
小學其誰弗循循之維何維義是適不驕不肆無邪無
僻大者敬義如漢元王小者樂善如漢王蒼樂善敬義
何有不臧保躬無悔受福無疆無疆之福維順維忠維
忠維順維師之功
代諸生送蔣守(二首)
明明楚侯爲國之光王明是選王命是將皇皇者華六
轡如濡轡且如濡其德可孚其孚維何潔不可汙皇皇
者華六轡沃若轡且沃若其德可度其度維何清不可
濁潔也不汙清也不濁德則不渝澤則不涸民則宜之
民則樂之神亦作之
長淮之南楚爲最劇守者爲誰以才以德守既視事未
逾厥月吏則胥畏民則胥悅物來必應事至立決守之
動静皆有法度不苟不簡不暴不怒處煩以敏輔嚴以
恕庭無滯訟獄無冤囚民無愁歎俗有歌謳古之三府
謠言奏事今豈不然兼採公議付之使節是以用之付
之遠俗是以重之其俗既平其刑既清章德表功來朝
兩宫两宫聖明柱上記名
送山陽太守李公
維淮東南孰為州最曰李大夫實勞于外公雖老矣方
壯方剛處劇而靜不煩以詳大率郡縣事如草芒而况
楚州車輪中央傳繇其衝客出四旁北迎大車南亂巨
航公移私訊駢檄交章大夫酬應談笑以將大夫甚健
日力有餘事至立決罪無囚拘教以好語完其體膚據
案而坐處之須臾吏休兩廊庭中空虚所以楚人愛公
之敏揮刀截繩彎弓射隼敏所以輔其本則明窮姦破
偽窺心見情譬如工師譬如良匠手無所設目無所妄
物隨以就法隨以施大尋小尺方矩圓規嗟民雖愚所
欲有幾曰敏曰明曰公有體曰不生事曰不悖理不阿
不隨不激不詭民以是悅衆以是和何以送之其可弗
歌在昔奏事實采謠言凡我鄉黨宜歌斯篇
送江倅
昔之别駕則有王祥其民歌之海隅稱焉今亦有人能
紹厥後民之悦之稱不容口庶民所見乃其皮膚見察
情偽見敏簿書見法平恕見獄空虛事見無留才見有
餘已不敢肆人安厥居其所見者止於君子良士大夫
謂其所性得之剛毅所以能斷所以無蔽所以敢為所
以勇義決遣簿書是其餘事漢之朱博趙張龔尹撫恤
大衆何獨古人王祥雖賢失在寳刀正而平者心則不
摇人或贈之則弗受之借曰受之何佩有之弗佩曰正
弗受曰平維平維正宜於朝廷用之一方一方之綱在
我者正是謂為政
送蔡守(并序)
維淮送蔡公也蔡公罷山陽守奉使廣東故取公
之行事章章在人耳目者述而為詩也
維淮之南楚為劇州守土之吏孰明以周蔡公既來爰
究爰乂明維照姦威維沮偽維明維威無敢恣睢侯曰
可矣其治孔易廼興學校示之本原儒居儒處禮容義
言廼修釋奠教民之恭有嚴其色有孚其顒廼行鄉飲
躬為主人拜辱拜豆盥洗獻賓其儀孔肅其禮孔均廼
召父老父老俱來幅巾短褐浩其盛哉父老升矣侯則
興矣父老坐矣侯則妥矣父老未醉笑歌其聲父老既
醉髮白顔頳父老去矣侯則舉矣餽之物矣告之語矣
其語維何維善是示善者使修惡者使止告爾宗族告
爾鄰里維時父老奉之以行維時庶民亦克用承悖傲
者沮善良者興狠不敢鬭強不敢凌不義之訟莫涉吾
庭行之期年幾移其風吏事用簡獄牢數空道上之物
必歸其主行路之人無或敢取逋攘慝姦明其購賞傾
其巢穴破其支黨侯曰未也江淮之患不備不虞廼召
尉邏廼呼卒徒廼張爾弓廼操爾殳廼坐廼作廼馳廼
驅勇者廼奮怯者廼舒我備既強我戎既整小剽之攘
破膽縮頸侯之方略可以捍邊捍邊如何威名毅然何
兵不精何城不堅人不敢犯敵不敢前侯有所祈曾不
旋日雪霶雨零輿濡衣濕維其有德將之以誠神由以
格物由以亨侯之為人不患不恕維恕維威維民維宜
侯為使者不患不威維威維恕維感維豫侯之察獄不
患不明維恕維明維平維精維時嶺表維時海隅聞侯
之風既安且需冤者使伸戚者使愉吏長則進物殘則
除抉其已垢刮其已汙維有其才無施不可用之本朝
維良維佐用之一方一方之綱嗟今之人莫如侯者侯
之所為可示天下維其可示是以可歌作歌送侯侯其
鳴珂
節孝集卷九
