節孝集卷十二宋徐積撰
古詩二十二首
楊柳枝
楊柳楊柳復楊柳舞罷青衫困垂手相如病思最多情
沈約才清更酣酒君看好鳥鳴枝間日與春風問安否
清明前後峭寒時好把香綿閒抖擻
睡(二首)
睡入淨域居夢有殊方樂不須汎海裝去採神仙藥手
闢黃金闕足踏巨鼇殼更作西方行真到崑崙脚
又
人莫嗟勞生睡者吾一樂困來入醉鄉夢去得仙藥瘦
脛鶴伸足老背龜側殼日出紙忩明煙霞忽失脚
醉題友人詩後
可惜兩眼青不見一室白為子吟喉乾使我酒面赤醉
中一夜騎鸞鳳麻姑空敞桃花洞南樓下去北軒中西
關放過東臯夢
同門人夜看花示盧魯山
罷酒巳半夜重來慰幽花可惜遭風雨大半成泥沙移
坐環其叢含香嚼其華五人摘滿手歸來千萬葩
謝人惠梅花
江南費盡春風力嶺頭驛使無消息有人贈我一枝花
滿面春風與春色
代簡招魏君
詩老今朝頗安否且來同酌一杯酒雖無鼓吹相歡娛
自可笑吟相拍手
偶題
軺車使者良苦辛手持漢節入紅塵青嶂斷時初見日
黃沙飛處不逢人妾身安在何足卹紅簾翠幕遮羅裙
男兒大抵貴忠義而况委質為人臣不憂死節奉王事
但恐偷生為妾身妾嫁即時尚癡騃可惜黃金如土賣
誤將玉體與儇兒身卧汙泥佩蘭茝無禮無義將奈何
但抱羅衣千萬帶欲令高節比梁鴻說與墦間仍不改
莫嗟遠别離離合良有時所願君自愛養取胸中竒莫
恨别離久願君自持守所守義或非得之適為醜君莫
愛妾身妾以死奉君一片玉為面百尺布裁裙子亦當
何如為國愛其軀一節死不變如妾事吾夫束帶人待
行牽衣未能别遺子酒一巵聽我歌三闋其一獻君壽
白髮為君偶其二祝康寧玉體和而平其三無累家無
令妾咨嗟不患不富貴所患入於邪
三月三日作
今朝乃是三月三三分春色二分去一分春色能幾多
吟翁老病無如何却思翁在秦中時年少愛遊山與溪
其時人物如神仙手携酒榼擎花枝人不惜錢似癡騃
乞者與之見者買人人都著好衣裳處處紛紛成五采
山上山前閙如市人半歸時城欲閉西溪最是栢坡頭
人家占却無閒地更有幾處入城早清明上已踏芳草
若無疾病與死亡人家大抵無煩惱
鴈從何處來
鴈從何處來正望東南飛毛間認白露肚下看殘暉浮
雲共煙水日夜為所依衡陽是故山但恐故人稀
金沙行
關西不雨凡幾城孜孜誰獨勞其情鎮潼太守真賢明
驅車遠有金沙行春空破碧幢高旌東風環珮鏘瑶瓊
溪翁不釣童不耕隆隆千里謳歌聲從容禱罷殘霞横
蓮花頂上微雲生雲兮雲兮雲莫停霈然一洒塵埃清
夢李白
烏紗巾紫綺裘夢中太白從吾遊陶陶爛醉江山秋半
夜起來覓不見頭背長安淚如霰
好笑南郭翁(并序)
南郭翁病且老矣而最好柳菊所居之室適有巨
柳二株夾戶翛然與常柳不類亦江淮間所難有
者也名之曰老柳其居在學舍之西廊故無東籬
即於西籬下多種菊花至於十月其花猶有存者
名之曰晩菊每飲酒先舉杯向柳熟視然後移杯
轉頭向西籬下呼小兒取菊花投之杯中一釂便
止蓋其所樂者在乎其内而不在乎其外也南郭
翁常自比於陶潛而柳數不及又其種菊之所東
西相反至論其所樂亦無以異也樂乎樂乎其如
此而止乎猶未免寓諸物而已也
好笑南郭翁白鬢愛楊柳如今十月後猶飲菊花酒楊
柳色漬面菊花香漬牙喉嚨溜香汁腸胃浮香葩所飲
幾何酒所吟無限詩若言絲與管便是吟哦時心無一
事累意與千古期一身成土木兩脚登雲霓但欲比陶
潛豈肯為杜微公有如此客可不使公知更問公安否
且喜公來歸
觀草
一從有意惜庭蕪幾日無心到楊柳好色盡歸簾下翁
餘光掬與船中叟紺液難從日下乾芳姿易向霜中老
纔到春還車馬稀青青勝却朱顔好
山前勝入樵兒手亦勝江頭伴烟柳閒中好步陶先生
醉裏宜眠鄭雲叟我闢閒階恨不早草正茸茸花又老
人心好惡任不齊但問青紅阿誰好
觀草亦有術可使無涯際誰知簾下情或有林間味南
郭雖如此東臯亦何異便可棄衣冠閒枕青雲睡
繡屏戲呈思權
先生卧内花為屏錦堆四面紅雲生珊瑚枕上三四更
半醒半醉魂夢驚安得仙葩千萬英不是天台是武陵
與熊熊作策寫詩
此是熊熊策先題吳季詩季自題學書如此憐吾兒季
有古人風憐兒心可知
莫望草(并序)
莫望草為路公而作也路公行且有日某方抱病
伏枕感公之行於枕上為此詩焉時夜漏方半適
與孤甥老老同寢竊自感其意即以手撫老老而
歌之老老最耽眠至明日猶能記憶是其歌之甚
數也既而即欲自書而病不能書然卒亦自書之
公且行矣某病未除也某不知恤已之病唯欲公
之長無苦也公其強食自愛為國慎疾此乃詩之
所不能道者也方某年未四十時歴事尚淺或見
人感慨悲歌至於澘然出涕或對之竊笑或意色
不悅蓋以為此非壯夫之事廼兒女子之情也其
後歴事浸多或得之於所見或得之於所聞或得
之於傳記然後知其所以然者是其不可以巳也
然後以為非特兒女子之情真出於壯夫烈士之
義也蓋士有徇一日之義蹈白刃趨鼎鑊出萬死
而不顧者則悲歌涕泣又何足道哉彼壯夫烈士
者未必皆合於義雖近於義未必皆合於中道然
至比於薄俗小人忘德背恩者可為之長歎息也
夫以悲歌涕泣為不足道則此詩尤為不足道也
蓋其所以戀公之意不能少見故少見之於詩也
雖然以公之義豈區區之詩所能道邪是亦不可
以已也此詩樂府也借喜事小吏歌之不一歌而
止可也
莫望坡頭日日色催行人莫望河上草草色空連雲雲
邊芳草路茫然是何處行人望不見草色自如故
書樂陵王百年太子傳
酷哉武成枉殺樂陵一步一杖遶堂土頳投之池中池
水盡赤其妃哀號至死不食其指其手拳不可擘九院
之後小屍猶在骨碎肉爛緋袍金帶一袍有靴一髻有
解哀哉嗚呼此兒何罪賊人之孤負人之託毒如豺狼
險如谿壑身自為孽其子受之扼咽蒙頭連頸横屍報
應如此其來勿問與其自殺不容尺寸我哀其愚作為
此詩永貽厥鑒勿為險欺
哭崔刑部
前年離長安與公為死訣長安門外長樂坡胸中壯氣
渾消磨其時夜宿灞橋上夢中勒馬猶西望江淮之上
情愈勞去年曾寄西山高今年今日春將歸春風不似
秋風時山陽數月雨不止泥深窮巷行人稀忽聞公死
終南山坐中忽過東西關黃泉一去幾萬里吁嗟公兮
何時還盂有水兮無食薦烹有茶兮無酒奠魂兮來兮
不可知來若飄風去如電報恩之事終有期未必儒生
只貧賤
哭狗狗
東門園上春風微醇醇塜上花成圍醇醇一去不復返
食一盂兮酒一巵悲莫悲乎今日傷莫傷乎舊衣思其
言而想其貌吁嗟乎天殤吾兒
偶述
罇中一勺水其味誠淡薄盡日設重席無人與酬酢東
鄰有旨酒金壺而玉爵門前羅軒車陶陶一何樂
閔災詞(并序)
春秋大雨大水震電皆書今淮南不幸有此變故
故作閔災詞以弔之
神地出淵泉商羊向天舞電火燒黑空雷車震金鼓大
塊噫風吹黃沙黃沙須臾化為霧此時隂氣一何盛蚓
噓雲兮鬼嘯雨雨繩繩兮雲蒸蒸天慘慘兮朝復暮嗟
爾長淮之民何生而苦方饉而饑方疫而愈乃有此患
普及於汝地湧水泉天降淫雨浩浩之勢包山逾阜汝
居無廬汝耕無土汝口嗷嗷其誰安訴吾聞堯水凡九
年民雖昏墊不失所願我君王發德音一變悲號作歌
舞
節孝集卷十二
