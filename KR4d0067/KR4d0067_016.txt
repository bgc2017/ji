節孝集卷十六宋徐積撰
律詩四十一首
寄吕海州(嘉問)
朱輪海上新迎部玉笋朝中舊立班曾屈高風來泮水
宜將老夢到朐山霞張列炬紅彌野潮作飛霜白叩關
三四百川為第一日華先照郡樓間
贈至幾(五首)
淮東學士求新範海角仙人棄舊居不用更携揚子醖
但來同噉庾即蔬赤墀待把文章獻黃綬難親議論餘
泮水宫中方就講何煩留下橐中書
西城塔下逄君後南郭庠中借館居正共孤甥棲暖席
未如老圃灌寒蔬直生豈敢嗟年暮餓死猶慚乞祭餘
六十衰翁如可教更忙須遺所藏書
僧房幾載如禪定州序今來以義居直道褐衣猶勝錦
枉身牢鼎不如蔬何心敢冀漿先饋無善兼令歲有餘
最是學文方自訟只堪把筆教兒書
南州本是諸儒秀上國宜從大隠居别我好留仙竹杖
送君欲獻野芹蔬所慚下士文章陋未報諸公禮義餘
若見汝隂前太守為言迂闊正談書
誰家門外柳雙株滿屋清風是我居霜後正逄籬下菊
雪前已貯甕中蔬沫流口角耽吟睡毛墜頭心久病餘
努力正如初學輩老瞳昏澁夜看書
復明經
上欲求稽古天書下四溟儒風久湮鬱詔意乃丁寧削
剥因唐氏源流自漢庭春秋披日月易象炳丹青禮樂
搜潛奥詩書抉杳冥今焉拘注疏何謂復明經
和蔣龍圖
吟翁如共老莊游物外能齊樂與憂鼇背不為三島客
魚竿終泛五湖舟何須大使詩來問合使幽人病為瘳
陶令菊花猶有在未知肯飲一杯不
送吕清叔(四首)
人為多情乃送君余雖不送情更深破窗半夜風霜冷
危坐燈前為子吟
平生志在青雲霄十年不飛藏羽毛夫子乃是知我者
吟詩贈子何辭勞
怱怱一棹向東行抖擻空囊無一金買魚沽酒向村市
典却蔡家焦尾琴
深院吟哦夜半時須有鬼神聽此詩吟聲往往到明月
淮上有風搖桂枝
和蔣穎叔(二首)
城外人傳大使來吟翁正共客銜杯赤帷便記長安道
駿馬仍思御史臺義色可令姦膽破剛姿不為疾風摧
公能幾日山陽住待報舟人且倒桅
盛德尊光不召賓玉環香弁自迂身北窗卧者陶元亮
大使車中陸子真自道老來心愈壯若論兵後氣彌親
所慚舊學非精義仰負高風如古人
送人之洛陽
待到伊川濯盡塵洛陽城下且留身文才得似長沙傅
試問如今有幾人
寄蘇子由
午日移隂後行人罷燕時路從西郭去船值北風吹夢
裡猶廻首心中欲附詩從來義如此兩意自相知
贈慎叔良
我是東臯叟君居在屋東已曾同硯席最好共耕農蕙
帳兼棲鶴藍輿亦帶笻若評樵採事須更喚鄰翁
寄田大夫
老掾成迂闊彌年信不通白頭負高義病眼想清風奉
使更三節題名在兩宫有人能舉類舊德起淮東
寄慎朝奉
一别三千里俱為六十翁日中多俗事枕上憶清風聞
子生雙鳳看書快兩瞳以囊仍貯果寄我厥包紅
寄張景修
東南未回客行樂又經年吳市花朝酒松江月夜船窮
簷無屋住廣殿有詩傳若論平生事無如任自然
寄朱博士
吳有朱夫子相知凡幾年心憐閉門叟書附過江船行
巳為人表文應許世傳臨風有餘誨時復慰皤然
和李閎中
幕官真有道野叟是何人彼此新詩贈兼之古意醇若
論今世事前是老農身誰謂芙蓉客能來相顧頻
送王潛聖(四首)
前日喜重來今朝復送廻出門無僕馬為子走風埃遠
客有詩贈短亭無酒杯南州雖得士東觀却遺才
又
一自渡江津茫然不記春船諳淮上月馬慣洛陽塵可
去問唐舉未須慚買臣終令舊關吏還似棄繻人
又
兩翅慢如雲倦飛歸故林褐夫懷有玉貧女(缺)無金北
闕報初罷南陔情更深升堂拜親後先看白頭簪
又
南北倦遊客離家幾問津文隨年共老名與德俱新射
策謾稽古抱關猶誤親窮通只如此寧愧斷機人
送李守
千兵州將巳嚴裝猶入西庵曳繡裳坐燕起來中酒色
行春歸後落花香難酬高義情彌重欲述餘恩事更長
但看楚人遮道處草頭垂淚濕殘陽
寄林虙
昔者淮南使剛中輔以和生前無所苟身後事如何有
子泣枯草無人誦蓼莪林公為不死下客謾悲歌
送蔣憲(二首)
節用黃金詔紫泥皇華仍賦使臣詩三千里路爭迎送
五十州官待指揮盡解纍囚南到日却尋急傳北歸時
趣裝亦有明珠否八樹成林桂一枝
遠服兵刑事可知全吳分野有星移漢家詔使登車後
蜀道忠臣叱馭時山色迎來城到近桂香隨去馬行遲
梅林亦是公家管廣帥應須寄北枝
和蹇受之(四首)
出乎志者莫如詩商也能言得自誰雅頌漢時猶未遠
風騷齊後若何衰翰林飛去秋鷹健工部行來老驥遲
亦有孟韓聯句好姓張員外合肩隨
右詩
清而勁者笛為竒哀絶孤高更不卑日暮誰人凭樓處
月明離婦擣衣時何煩作賦攄師憤最好傾心破主疑
一弄便能歌怨曲唐衢義哭合相隨
右笛
醉鄉恍惚在空虚若論真恬世所無坐客任貪清者聖
今人何作古之愚宜教側帽穿花過更好敲門趁月沽
誰似陶潛最瀟灑籃輿歸去不須扶
右醉
笑樂真情豈可誣樂而不笑是何拘日中無事逢碁局
春後有花兼酒壺輕俠兒前撫手掌滑稽傳後掩髭鬚
江南陸俊還安否乞與笻枝使自扶
右笑
謝趙朝散
一識明侯二十年老農依舊未歸田學無所得成迂闊
義有其終尚愛憐下筆自書青竹汗上樽仍附玉山泉
如斯厚意難空飲待折梅花配酒船
謝秦少游(并簡参寥)
講罷潮溝吟綠槐手持銅鉢待相陪青瞳好客難留住
白足高僧又帶廻今日許尋陶令菊明年約寄陸生梅
龐公妻子方炊黍且報舟人莫起桅
送李漕
淮上衰翁何所為有人寬厚誤相知光華奉使方行部
款密成書更附詩在泮飲時常睠睠乘軺過日倍遲遲
緣公禮義如斯重好寄梅花近北枝
送雲鶴山人
倦鶴尋流水閒雲歸故山青囊書在否留取教人間
和孫元規資政游園(三首)
禁烟娛樂且須頻二月風光特地新料得壺中無俗客
更聞歌者盡陽春酒來花下斟瓊液茶向松間碾玉塵
應笑謝安空寂寞東山終日為何人
紅作簾帷翠作裀隨軒歌舞一時新未知醒者何如醉
且向樽前莫負春烟重柳梢寒蘸水日高花徑暖生塵
自從三月芳菲後誤入桃源又幾人
竹為籬落水為鄰草碧花紅一徑新盡日歡聲連綠野
滿城和氣入韶春歌姬汗濕眉間翠舞妓香生襪下塵
酒陣詩兵皆大敵未知元帥屬何人
節孝集卷十六
