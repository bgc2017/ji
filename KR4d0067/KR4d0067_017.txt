節孝集卷十七宋徐積撰
律詩三十一首
贈玉師失鸚鵡(二首并序)
僧有玉師者養能言鳥一日食飽輒去作失鸚鵡
二詞以遺之
淮邊羇思嶺頭雲紺彩騰時電影奔一日恰如時輩事
十年空負主人恩良因外貌貪馴性何况中心狎巧言
他日雕籠如再養玉環金鏁鐡為門
淡煙白浦月黃昏倚遍闌干空倚門接翅定思雲外侣
偷棲應望水邊村盡傳世上新詩去惟有籠中舊物存
便是却來休更養不能成事只能言
謝蔣穎叔(二首)
赤帷大乘皇華使鳴玉鏘金訪教官紅旆緩搖春日晩
清風先入泮宫寒一瓢鄭叟醉初醒五柳陶翁卧不安
便著青衫迎謝傅更無茶果薦杯盤
吟翁未去水雲間坐假虚名屈上官忽似仰山心貌竦
更思言事骨毛寒繡衣自可招黃綬星弁須來對鶡冠
莫怪開門迎候早今冬無雪卧袁安
泣謝陳德任
義重江湖叟情施墟墓間孤魂慰長夜老淚濕衰顔一
奠方銘骨三年更倚山更分心兩處恍惚自收還
和湯令
所幸生平世甘於貧與疴被轝嗤杜簿挾勇恥荆軻已
恨逢君晩無辭教我多野芹容一獻更索採樵歌
召汝弼
外府新讎校問君來不來春隨流水遠日被落花催煩
子神仙御盡予賢聖杯何時松徑下同坐踏蒼苔
賑飢篇贈程守(二首)
楚有循良守流民萃一方薪蒸温病骨菽粟飫飢腸永
欲充編戸無心憶故鄉恩深何以報惟有一爐香
又
乞得諸倉粟流民獲所依已燃薪禦凍仍用楮為衣病
骨蒙新暖羸肌復舊肥故鄉雖有屋此處可忘歸
送山陽宰高奉議
大夫歸旆暖搖春正好浮淮向汴津一片青山迎去棹
兩堤芳草伴行人當官事業今彌劭滿槖文章老更新
記取吾鄉蒙實惠吟翁亦是舊編民
送吳坦求(師仁)
清風門外客移船南郭衰翁但惘然未吐赤心無限事
重尋皓首幾何年茶須飽飯吞甘溜酒便空心注玉泉
醉倒淮東鄭雲叟吟哦聲調入雲煙
贈穎叔
一從西郭恩初重又至南庠義更深自恨杜微無所聽
若忘龔遂是何心已知霜露情彌感更值淮湖氣作隂
昨夜起來無月色誰知我為蔣公吟
答李閎中節推
王家池上芙蓉客曾把新詩贈野人不道形骸成土木
却言風月長精神凡禽易識甘題鳳野獸難分誤比麟
努力唱歌酬不得枉教白雪落紅塵
和沈判官
精神滿腹其才裕清白當官所性存國士正居王儉府
野人未識李膺門詩筒便恐傳新句酒席方陪飲上樽
從此定須懷賤叟他時來訪我兒孫
謝蔡子驤
好客重來直上廳龐家妻女合炊秔名言一坐令誰聽
老病雙瞳為子明有道長官方就禄無能司戸欲歸耕
如斯出處俱平易義理難時即共評
寄朱至機(二首)
雲出無心鶴倦飛還家懽笑綵為衣雪醅為夀酒初熟
玉臠供甘魚正肥侍燕每操笻杖去看花常御板輿歸
故人願子無窮慶莫使淮南音信稀
六十詩翁愛幅巾清江濯盡洛陽塵若無野客來同巷
合有山僧去作隣醉卧不知雲到枕吟行唯許鶴隨身
眼看富貴真如夢說到窮通定笑人
寄穎叔
南郭茶杯菊未香西簷老柳覺疎黃家無縣令雙鳬舄
夢有仙人五色羊梅信易傳來嶺北鴈書難附過衡陽
定知遠俗懷公義若說威名背負芒
送婁六秀才
趨時之悔真良說枉已之徒信厚顔學者淵源當似海
丈夫持守要如山挺然特起麟孤角鄙矣誰窺豹一斑
為子臨行雙泣下白頭人倚夕陽關
和楊守清容堂(并序)
山陽太守楊公知開封縣作堂於治所名之曰清
容士大夫美之以公自道也於是作詩累成大軸
公不以某為陋使得與觀焉因記東漢陳蕃之徒
清而少容其蔽也隘故至於疾之已甚而遺患天
下漢氏之所以敝也唐之郭子儀賢將相也考其
心迹有容民畜衆之德然失在太寬故其下多不
奉命失師之律其咎如此然後知清而有容足為
全德以此意述而為終篇也其辭曰
赤縣堂名清與容主人兼得古人風此間便是烟波上
何處更尋山谷中志激懦貪無弊俗詔宣寬大有餘功
若將全德評今昔應笑陳蕃郭令公
書狄梁公傳
李氏山河勢若終手提長劒截長虹請將唐室中興事
可比汾陽再造功直道不為邪黨敗逆鱗深得諍臣風
儒生若有逢時幸未必勲勞盡在公
夜賞春寄敦復
莫道山陽官苦辛大夫未是不閒人晝來琴上披尋曲
夜入花間點檢春拖袂帶歸香滿袖迴燈引去蝶隨身
高才自有風流格吟作吳謠事最新
戲答君錫酣戰之句
檄書插羽來何速鐵騎成林勢未分北壘噉聲雄似虎
南營殺氣猛如雲陣前劒客投犀袂帳外歌姬曳繡裙
且待揮兵酣戰罷却行三舍避將軍
和崔刑部凭欄
伏讀凭欄意私心輙慨然聖徒須企聖賢黨必思賢主
上方高枕民間正息肩使君當自逸治狀已光前
示汝弼
十載交情義有餘離羣還歎索然居一番思我須成夢
每度人來定寄書此日相從尤欵密他時何處覓迂疎
回來徑哭青墪墓莫向南城問舊居
和汝弼
蘆葉銜來逢北鴈筠筒信斷候南風看回白馬殘陽後
吟盡閒雲落月中酌水何時尋陸子寄裙前日為梁鴻
孟光多謝閨房秀醉酒亡繒是我翁
呈敦復
朝奉清心自皎然應將外物比腥羶詩歌與性相娛樂
聲色因喪永棄捐有義睠余東野舊無能留子北忩眠
殷勤為釂陶家酒更送甆杯與竹牋
代書寄次翁
病叟雖迂闊交情自不疎喜逢歸去客為謝寄來書入
幕評文後臨川視事餘攜壺吟兩柳還夢野人居
上蔣公
公如鄭相憐窮士我在所知韓孟間下客心形渾是木
高賢禮義欲齊山十年用力人誰及百計酬恩事總艱
投筆若從班定遠横戈先出玉門關
和路朝奉退居
彼美東南雋堯時作外臣有何歸去物全得老來身一
節都無變平生總是真勇於羅守退甘似庾郎貧士望
今誰耦儒林舊絶倫其心醇是本以德厚為珍避盗抽
園笋容奴取庫銀時情付流水外物盡浮雲久矣謀閒
坐誰乎願要津書藏萬卷好詩換一筒新聚道為家法
分粮䘏外姻清風還楚部餘惠在江民藉草宜蘭佩穿
松稱鹿巾鱠材須活鯉羹劑要香蓴日暖花村路風温
荇浦春耽吟白居士沉醉李仙人驥鳳鳴來久駒雛教
已馴義終光國史名自壓朝紳顧我愚而陋煩公愛以
仁深恩無報處北望正勞神
送至機
閉門有幸藏衰病策杖無因奉俊游繩縛筋骸方就枕
火燒皮骨正思秋覽君徤句如逢藥慰我孤懷勝凭樓
見說束裝行未得夢魂先到楚江頭
節孝集卷十七
