安岳集卷十二宋馮山撰
七言律詩
寄利憲張充宗司勲
曾言英館願重尋猶記當時戀别心千里江山勞客思
一年風物又春深夢中花發人將老關外愁生酒不禁
引領使臺歸未得且疏懷抱寄知音
木門早行
白虎前峰數尺高露華蕭颯滿征袍只知眼底簿書靜
豈意山中車馬勞石夾雨餘重按轡草間風動幾横刀
通途聞說無多地踴躍身輕意氣豪
送趙悦道參政大資知越州二首
乖崖威重兼之恕正獻純風重以和高世清名公取盡
經邦餘事蜀霑多二江遺愛流長在雙劔銘功壁屢磨
聞向蓬莱指歸路其如朝野具瞻何
其二
徒御紛紛擁劔關蜀人感泣送公還欲知千里謳歌意
半在百篇文字間風霰道途方過闕煙霞旌旆更尋山
重金不負扁舟約賀老鑑湖春水閒
和鮮于子駿遊沙溪洞(侁)
放轡深窮物外天少償遊恨十餘年諸仙羽化曾由此
千載巖居尚宛然門轉青溪空水石室存丹竈養雲煙
冰骸坐久雖清澈獨有區中世俗緣
興州坐卧二仙
莫逆真心際混茫豈將生死係存亡已驂雲霧朝丹闕
猶蛻衣冠寄異鄉姓氏不傳靈祕錄精神長在發圓光
洪肩丘袂攀無及分向塵中到老忙
寄子駿郎中
疊疊巴山走使軺不辭巖險奉寬條頻来馬足行應慣
重見民情喜自謠雨過寒林微帶雪風生幽谷靜聞樵
清竒定入騷吟筆乞取郵筒寄下僚
送李杞省句赴闕
使軺西走奉軍期萬貨泉流向武威纔伴江聲關外去
又隨秋色日邊歸千尋蜀嶺供吟藁一道秦川照錦衣
莫歎奔馳傷浩氣出羣鴻雁已高飛
和子駿郎中登高
曾對炎蒸憶靜便偶逢佳節思超然相將絶頂孤高處
剰看清秋幾許天雖欠笙簧留席上猶勝風雨傍籬邊
好看菊蘂殷勤别旦暮除書落枕前
和子駿郎中文臺
地接松扶絶塞邊星居人戸種畬田語音高亢關中俗
風物蕭疎劔外天一失羈縻生堡障十分流運費刀泉
閭閻謾作封侯計幾輩伻圖到上前
和山路梅花
傳聞山下數枝梅不免車帷暫一開試向林梢親手折
早知春意逼人來何方歸路參差見更託嚴風次第催
莫作尋常花卉看江南音信隔年回
和清暉亭
亭榭軒忩處處開清暉嘉致號為魁羣峰有景互爭出
一水無聲相向来已借寒光搖棨戟莫辭歡賞費瓶罍
新詩自屬風騷將何苦登臨愧不才
送范百禄子功學士知諫院二首
天庭高議破羣姦先帝曾將侍從班談笑一辭雙闕去
縉紳遺恨十年間傾朝每憶劉蕡對側席纔聞賈誼還
言貴逡巡非久計行看鳴玉上鼇山
其二
聖賢中道意何如歴歴樊川論諫書要在致君成德業
不當沽直徇名譽平生忠義傾心際後日經綸試手初
得意古人多氣義彈冠應有舊簮裾
和苖時中子君運判亭溪道中雙白猿
雪白霜猿久已靈江山但覺有餘清優游此地不常出
皎潔一身能自明高掛豈知神氣王仰看誰為骨毛驚
因吟佳句成遺恨安得風前聞嘯聲
和子駿郎中清江道中
繚繞川原又載馳人情風物共依依膠舟野水涸將盡
捲雨嶺雲寒不飛豈憚長途勞使傳尚尋清景扣禪扉
前山次第看梅發剰帶新年春色歸
赴辟利臺吕少蒙運判以詩回贈依韻謝之
隨和箧笥號藏珍物理求多漸失真騏驥已勝千里足
鷦鷯才寄一枝身自憐蹭蹬居前粃豈意蹉跎接後塵
(吕亦常作管勾文字)窮達聖賢知有分不同非望澤中人
和岑巖起莫軒
聞在幽軒隠使華合歸清望戴重紗手持温詔方行道
堂有慈親即是家得意鄉山頻上看異時蓬島合重誇
登臨強欲留詩句苦恨風騷力未加
送文與可知洋州
何事年年擁使麾放身閒處避危機為思清漢還重去
猶厭承明未肯歸天上榮途方策足林間輕靄尚沾衣
區區斥鷃寧能嘯只得蓬蒿自在飛
賞梅呈李待制才元
鎮雅牆隂看早梅滿城惟此一株開已驅禽鳥工夫盡
才共賓僚宴賞来月照寒姿凌畫燭風傳香蘂墮清杯
玉堂深切歸期近少住花前醉幾回
讀劉賓客外集
七言常愛中山好百首猶存外集多大約晩年知性命
一時清韻入中和森張劔戟雖無敵隠約瑕疵惜未磨
三遶花欄俱讀盡杜陵回首鬱嵯峨
還楊恬天隠長官家集
經世才高若命何微茫騷雅寄編摩純音已落人間久
孤憤猶存集外多喜看仙巢鳴鸑鷟重聞古匣奏雲和
殷勤歸秩非無報誰為沉文弔汨羅
寄題合江知縣楊夀祺著作野亭
野亭何處訪仙翁安樂風煙迥不同千里清泉来塞外
四時佳景出山中偷身暫逐禽魚樂放意翻成筆硯工
醉伴逍遥無計去鈎藤新熟荔枝紅
和吕少蒙題大卿林下軒
歸来何處解塵襟幽徑尋軒入茂林身到靜中方有我
事除詩外更無心江山相就能清景桂栢新成已翠隂
聞說逍遙樽酒會三卿魚袋鬭黃金
題馮公舉郎中清音亭
山水清音遶翠微一亭風物里中稀為憐魚釣生平處
還向功名事了歸白傅歌童聊自適莊生鷗鳥自相依
區區貧阮長嗟嘆纔有林居便拂衣
行縣道中遇暴風雨寄吕少蒙太傅
霖潦經時路未通公言行縣太忩忩安知風雨欺人處
正在溪山絶險中一出到頭餘日在少留隨分覺途窮
却因下馬心方悟欲速無成萬事同
重陽寄文與可
牛峰秋色翠相摩還上凌雲宴綺羅黃菊縱逢佳節好
清歡不似去年多僧房次第依重到霜月蕭條且強歌
聞說洋州時節盛不知高興定如何
過永泰文與可宅因寄
數程奔走倦征車喜過蓬仙舊隠居秀氣峰巒排戸牖
清風樓閣鎻圖書一從高步東山起重見深秋少室虛
無計墨君堂上看林間猿鶴共躊躇
聞内舍榜將至
元豐内舍初公選開寶中秋定試期四海諸生趨盛集
一朝新議破羣疑人傳學榜才張後驛逓家音未到時
莫怪虚名隨分喜文章門戶欲支持
和苖子居新井道中
閬水兼山鬭曉光星軺親按古村鄉臨江麥隴煙雲翠
夾道林花錦繡香使旨天邊勞按察人情車下見歡康
東風相伴行寬詔敢恨年来鬢髮蒼
和蒲安行誠之秘丞遊烏奴寺
共隨春色探幽竒春到山中未幾時嘯傲煙霞凌絶頂
毫芒人物亂交逵已登高閣臨清曠更羡輕舟泛渺瀰
落筆停杯遂陳跡莫辭鐘鼓下山遲
送李才元待制二首
直道﨑嶇出禁林江湖長有愛君心五年漢法更張際
千里潼江惠澤深天下鵷鴻方得侣道傍桃李正垂隂
邦人不用留行色滿旆薰風入舜琴
其二
為掾初逢幕府開便將清望屬非才重来門下經年後
始見天邊促召回况有平生餘事業此行高步脫風埃
孤蹤已作溝中斷休費工夫為剪裁
李待制寄僧詩有歇定之語兼聞有岷峨之遊
因作詩以寄之二首
無心宜與物相期既歇須行似不疑出處休將人事說
功名多在老成時胸中白練何妨潔足下青雲豈自知
好取聖賢權進退莫教輕重失毫釐
其二
春遊遊盡欲尋山杖屨岷峨只等閒但放高懷窮物外
不知清譽滿人間經年綠野常沉醉幾日香峰暫往還
自笑塵轅盤未得逍遙無路一追攀
和普守勾輔元郎中見寄均逸亭詩
春風獵獵卷雙旌太守開罇上子城地僻養成山水趣
民和流入管絃聲林花遠近參差發野景朝昏次第生
引領英游歸未得東溪遺恨幾時平
和賞海棠
三春花卉滿州城渠占風流第一名老杏酸寒誇錦繡
野梨乾強學瑤瓊穠粧雨後頻来看尤物年深特地榮
為是翰林親手植莫辭歡賞慰民情(翰林彭公思永)
送韓存寶閤使
君常慷慨論兵機喜見韓侯定遠歸將略無窮雖世出
秋毫不犯似君稀封侯氣骨青春在報主功名白日飛
齷齪簿書何所戀擬投儒服換戎衣
和岑巖起見寄
一别江臯能幾時相從鷗鷺久無依樓前流水常東去
塞上征鴻又北歸交分每傳雙鯉信鄉心同望白雲飛
孤吟長嘯無儔侣惟向清宵共月輝
和後唐王仁裕舍人留題自然觀
黃鶴仙音久寂然嘉陵江上碧峰端惟餘寂寞煙霞館
空老隂森檜栢壇藥竈遶行雲彩動詩牌吟拂玉聲寒
虛無蹤跡何須問自有清名不死丹
與陳萬石
千首詩兼百首文宗韓之子拾遺孫吾鄉此道嗟幾絶
先世餘風喜僅存三變聲名徒自惜平生襟抱向誰論
相知惟有貧相見撥置窮愁付酒樽
開州道中逢王子嚴中散惠詩依韻和之
經年東北望陽臺阻奉從容一笑開良會俱從江上得
清風潛向坐中来詩成不倦乘閒寫酒好何妨盡醉陪
百老篇章今少見滿懷歸去重瓊瑰
再和子嚴
歸舡才泊古巴臺遙見詩筒眼豁開摩壘只憂輕挑去
報瓊何意誤投来老知仙夢終難到清喜英游屢得陪
對酒孤吟重相憶江前微霰屑瑤瑰
渝州春雪
青帝雲車碾玉塵隂機和雨付江神巧將清冷三巴景
粧出繁華二月春已凜寒威驅瘴癘更流和氣助陶鈞
勸農使者雖歡賞猶念無衣索拊循
寄仲賢朝議(王荀龍大名人巖叟父)
仙雛曾伴學飛翻三紀光隂一夢間龍坂舊游今獨在
鳳池高步已難攀衣冠每恨功名晩風月誰兼富貴閒
契闊人情應見念故人憔悴老巴山
夀春穆東美有節亭
淮上仙翁倚歲寒遶亭閒種碧琅玕林泉莫恨歸時晩
風月偏宜靜處看為愛蕭森從葉密欲令蕃衍放根蟠
階庭已見清隂合更長龍孫百十竿
送李之純寶文二首
平生玉帳恥論兵勸學儒風已自成惟有愛民常慘怛
况曾廉俗舊澄清直將經濟為仁術不假中和助政聲
從此回翔歸柄用更推忠厚福羣生
其二
邂逅當年最見知台光雲霧阻重披忽聞潁上還朝日
正是漳濱養病時劔外江山愁遠别天邊鴻鵠望歸期
西南遺愛情何限千載羊公墮淚碑
寄題希元承詔堂希元惠詩因次其韻
鸑鷟峰前舊隠亭仙翁曾此被弓旌雲山每恨未能到
松桂向人如有情(公自有詩云庭下松桂栽清隂從此始)共把清尊慚北
海更聽餘論學南榮何須酩酊為眞賞歸袖瓊瑰已自
盈
小溪尉丘君父母年皆九十康強精明尚能讀
書挫箴如五六十歲人相繼受恩命某固未嘗
見也亦未嘗聞也因作詩遺丘君且以傳諸士
大夫如果未嘗見聞則宜相與樂道其美而形
於歌頌云
人間夫婦老難期九十俱全古亦稀滄海蟠桃堪結子
碧梧棲鳳久忘歸君恩黃髮頒新誥兒戲青衫著彩衣
一尉三公無此樂百年琴瑟在庭闈
春遊
邀約東風共出城雲容羞日弄隂晴看人牆外衝花氣
下馬石間聞水聲林蘖半從樵刃起草牙還傍燒㾗生
趁時桃李參差發得意禽蟲各自鳴開謝眼前窮物態
豐登時下見民情悔將詩筆隨春酒萬景投懷醉不成
戲題辛叔儀花園
前載聞君說種花重来軒檻早芬葩只知造化隨人力
豈覺光隂換歲華風雨不容孤客賞馨香寧待主翁誇
牡丹珍重偏開晩料得開時已到家
和馮太博歸州春望
聞說巴東暫解顔兩回曾到十年間咤(平)灘自古風波
險玉洞無人水竹閒霜雪憑虛千尺瀑煙嵐彌望四圍
山登臨欲伴春遊去惟恐藤蘿不易攀
和八舍弟贊賢司理(弟多貧賤之歎故因詩激勸云)
湖外閒官四見春就中吟咏費精神青山借得風騷古
白髮相將意思新每向孤高雖得意要知閒淡苦無人
歸來幸有鴒原識為惜鴻毛抵萬鈞
其二
兄弟當年粗有聲家風傳得至今清爭先蹤跡雖相讓
投老情懷共一驚富貴有時當自致文章無價可能輕
期君正在青雲上何止新詩幾首行
再和二首
歸来相值故園春坐對春風忽愴神十里溪山依舊好
一番花木為誰新青雲功業雖留我白日光隂奈趁人
道在不須論用舍惟將時命托洪鈞
其二
新詩才讀眼惺惺照見詞源徹底清白雪乍聞高唱喜
明珠翻值暗投驚兒童一輩年將晩研席平生分不輕
為愛惠連才思好登臨重寄遠山行
再和
莫厭詩筒来往頻閒中無物可怡神追回風雅篇篇好
鍊盡襟懷日日新自笑支離多病客更隨憔悴苦吟人
陽州不識英雄器重問顔高借六鈞
其二
休向詩中恨不平范滂留意在澄清煙霄鴻鵠飛將到
雷雨龍蛇蟄未驚聲價得来知道長窮愁消盡覺身輕
榮途咫尺非難至俯拾功名在此行
安岳集卷十二
