安岳集卷八宋馮山撰
五言律詩
寄上金陵王荆公(元豐六年)
聖賢遺陳迹文章隠至神北天開盛際南國起斯人兼
濟希先覺公傳襲大醇卑飛隨世俗默觀養經綸僶俛
懷鉛槧徊翔表縉紳英聲搖海岳高步出風塵去就遲
難進謀猷久未伸兩朝雖顧遇大節每逡巡四海傾台
輔千齡偶聖辰有為今道德無間古君臣雕琢唐文盛
更張漢法新風霆傳信令束縳解生民所志惟膏澤當
除亦斧斤寸心勞遠御獨手助洪鈞鐘鼎無前蹟江湖
自在身功名非雅意出處自天真鴻雁雲霄勢芝蘭道
路春軻雄平可駕房魏淺非倫江漢無良産衣冠竊濫
巾才非當世用仕為有時貧銜策驅馳久風波出没頻
古心終少合老態強難馴名教誰依託文書但隠淪師
門常耿耿相府舊循循萬里音容闊諸生氣義均絳紗
瞻楚澤白髮倦漳濱鄙俚雖能達精微豈盡陳青雲如
可附何處更求仁
寄上潁昌范蜀公(元祐二年)
大老歸真主前朝遺數公精神時一會出處道皆同起
潞儀刑地煩温燮理功及觀光禄表深見古人風聘幣
来何厚安車願不東光華膺政殿僶俛就祠宫論議高
踰武文章遠繼雄退身無少憾憂國有餘忠几杖誠先
覺衣冠為一空千齡重際遇二聖極優崇將相交游盛
朝廷禮數隆一星容處士四海望冥鴻箕潁紛囂外岷
峨氣象中楚詞清更適舜律遠相通(公以古律定雅樂)庭玉連
城價孫枝百尺桐聖賢今日是河漢幾時窮晚輩徒瞻
仰先生蓋始終冰霜嚴皎潔塵滓坐銷融信史知將貴
聲詩恨不工東齊如見錄光彩附垂虹
蜀公和
鎮伏承提刑朝散遠貺佳作仍有舜律遠相通之句
因復次韻寄呈幸垂采覽
盛旦真明聖平生仗至公遭逢不世出覆露與天同諒
直誠多勉謀猷愧罔功后王明若日夷夏慶同風喜氣
中兼外歡謠北至東敢圖嚴密禁擢處太清宫峻拔山
形大高明地望雄起居無忘古坐卧只思忠論樂嗟淪
廢求音扣寂空大和非隠伏至理自穹崇曖昧幽還顯
卑尊降復隆使人思舞鳳如弋慕飛鴻世事安清謐人
心處正中至醇當直詣精義故旁通本自關瑤律還須
撫素桐天材由聖作物理要人窮往古為經始来今是
考終云為極微妙襟抱貯沖融斂聚隂陽氣窺觀造化
工因君說樂事詩詠照光虹
和文侍中錦雞
微生非自異翠樾願深藏谷口逢羅網人間重采章全
身珠綴絡一項錦成囊易警烏啼早難馴雉性剛僅能
逃鼎味何幸識台光黃閣恩優厚青山思渺茫鸚言來
隴坻孔翠别炎方既獲安棲地寧須憶故鄉
和梓漕陳帨誠伯弭節堂
妖氛憑絶塞皇武慰羣情並命儒臣起同謀將略明前
鋒殱醜虜降仗委高旌拓境新圖展收功寸草横投戈
宜偃息奠枕覺澄清廣榭宏經構羣公共落成唱酬風
月冷談議鬼神驚錦繡移將合琅玕種即生南方天外
闊(出師表云今南方已定甲兵已足)北斗坐間傾且享憂勤樂除書恐
再更
閬中蒲氏園亭十詠
方湖
蒲柳春隂重禽魚晚景多輕舟乘酒去明月扣舷歌
清蟾橋
石面苔封合波心月照空仙翁行道處清影露華中
芙蓉溪
野景宜花看秋芳近水多溪流光不斷千尺粉紅羅
蓮池
疊疊波紋綠搖搖雨氣香菱歌誰與發秋興似江鄉
朝真臺
聳秀山崗合回環斗柄臨焚香無俗慮一息見天心
白蓮堂
平池風菡萏照岸雪玲瓏無限騷人意欄干霽色中
涵碧亭
日影搖吟筆煙光落酒杯猶嫌池外俗移入鏡中来
魚池
活水停無滓嘉魚養不驚休言濠上意秋鱠與春羹
稻畦
物外溪山樂窮中歲月優斯人招不起十頃稻田秋
草菴
竹影搖金翠泉聲響佩環菴前春日落人向定中還
偶成
長歌詠考槃洒落正休官愛竹臨溪倚擕書坐石看足
煩猶解屨髮禿自忘冠願為無多欲持身到處安
溪行
野景久不見溪行如有逢長苔梳綠髮淺水卧青龍石
出沙仍帶橋危柱半舂日欹猶下馬赤脚洗塵蹤
春閒
好景雖心賞多情半睡降春聲蜂遶屋晴意鳥臨忩漸
老依花徑無機付酒缸人生求適性何苦自樅樅
即事二首
閉戸塵緣息忘機眼病除就閒因教子臨老更知書擺
亞風前稻婆娑雨後蔬窮中方得趣門外已巾車
其二
舊病花浮眼衰容雪到眉風塵憐客久筋力恨歸遲所
得真如夢無厭固巳癡不知緣盡處猶有幾多時
漁翁
短棹撥輕舟風恬江上遊機心重浪底生計一鈎頭盡
日不多得中懷無寸憂夜深何處宿孤嶼笛聲秋
野澗
蒼莽長江迥紆回小澗幽勢尋山脚轉聲傍草根流暴
雨沙汀漲清風岸葦秋行行須到海毋為曲灣留
和鮮于頃秀才見題小軒
一室僅容拙新年尤好閒翻書消白晝隠几有青山人
事少迎合英流長往還此心猶有恨半在史文間
和蒲安行誠之見喜新受梓倅
故國連芳草吾親在白雲榮歸慙主父虛語類終軍劔
閣雖吟戀潼江亦喜聞惟愁良友别分手復何云
擊甌樓
石上辭人賦城高古郡樓能將天外意寫盡曲中愁湘
瑟曾誰聽巴江祇自流倚欄吟月午臨下更遲留
龍門洞
古洞嵌巖活青山氣象渾應龍常隠處流水不知源鬭
險雙峰秀凌虛古木尊怪藤寒覆坐脩竹盡當門混沌
誰開鑿雲煙自吐吞深盤通海脉横透露天㾗日影循
崖腹泉聲遶石根江前塵不到物外景常存避地仙蹤
跡清人俗夢魂功名歸未得回首謝嵓閽
題靈溪寺
野寺無俗氣勝遊方此迴水清巴字近僧慧錦屏来秋
閣山要(平聲讀)起溪門竹引開塵蹤不須掃留恨寄蒼苔
曲細道中
一溪流石色萬木聳山隂地僻有佳景眼明勞寸心墜
猿猶掛壁驚鳥忽移林莫問去程遠行人方苦吟
巴州聖夀寺小閣
危閣已可愛野僧仍見邀灘稀逢水靜城近覺山朝露
發秋光潤風吹雨意銷巴童不知我孤興在漁樵
廣灘驛寄知縣盧大年職方
轉步異南北一程千萬盤將身試豺虎無路出林巒數
屋近相接孤城猶認看回惶中夜發况守二年官
安岳集卷八
