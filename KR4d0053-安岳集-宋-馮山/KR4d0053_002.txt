安岳集卷二宋馮山撰
五言古詩
越公堂
古賢重遺愛跡與江山遥夸者恣而已事隨草木彫越
公彼何人構堂壓山椒四阿無寸支千載不可摇自衒
神鬼工已窮草木妖吾嘗讀素傳拊髀悲前朝無從借
史冊奮筆誅姦驕尚能毁兹堂立使沴氣銷
灔澦堆
巨石當江衝江水皆倒還夏秋水石鬭怒浪高於山長
年欲下峽防石如防姦乘流一無備拳石皆險艱獨使
灔澦誇千載不可刪
岑公洞
武龍南浦南秀拔異衆山下有嵓洞幽嵌虚隠玄關岑
公江陵来一寓不復還養神脱塵滓百歲如童顔至今
遺像存寂寞空幢幡老柏壯人氣清泉遶回環暫為物
外遊偷向壺中閒叟其靜者歟深藏厭喧煩或將避擾
攘甘此石穴艱不虞身後聞夐若高難攀萬事皆偶爾
多在功名間
温湯寺
温湯氣如蒸冷泉寒於冰並流不相入洶湧爭奔騰佛
廬煥金碧法地何時興二泉灑其間回環清且澄維舟
愛古柏磴道垂千層殿堂絶纖埃瀟洒嚴香燈敲欄施
魚食弄水摇懸藤一掬洗病眼再潄袪煩膺遠訪豈憚
勞勝遊誠可矜
塗山寺
巴山俗可厭萬疊誇雄偉江前一峯秀青林帶孤起長
舟截巨浪平轝登峻趾古寺隠山背来造神已喜清泉
遶脩竹野徑入葭葦女媧舊生處石㘭勤戾止聖神固
有合天作非偶爾玉簡事恍惚越書莽非是孤亭凌絶
頂坐有千古意二江錯交會比屋聚紛蟻把酒一長笑
忘情但高視
豐都觀
横江聳孤峯陟巘訪山境脩廊轉空曲古殿冠絶頂漢
柏撫骨立唐碑獨孤挺高踞自軒豁遐追若俄頃長生
盡室来避世或箕穎逍遥奚所適遺事傳緱嶺藥嵓已
無竈烟雲但枯井風前凡幾過物外初一省清風誰與
遊高步跼難騁
利州漕宇八景
會景亭
天下臺府勝益昌囿佳山使者高世才秀隠林樾間仰
山復仰人昔旅無由攀辟書就始志来若遊子還史公
實賓從與脱簿領艱會景駕峯出碧玉森周環棟樑宿
雲霧欄檻平江關杖屨從公遊蕭散萬慮閒酒隨至樂
盡詩到無疵刪經年若朝夕語去涕欲澘屬余省親闈
看公趣天顔此會不可再鴻鵠方高翾八詠風蹟存二
江聲潺潺
巽堂
燕嬉各異處君子時以居虛堂背治開面直東南隅林
巒照几席花木紛庭除委蛇外不煩浩蕩中有餘雄雄
臺府間寂若山中廬美景開宴觴清談會賓裾孰窮吏
隠趣但見民情舒鄙夫不知要僕僕困簿書
桐軒
幽軒處清奥前有雙桐起婆娑勢初合脩聳意未已葉
分竹嵓路根漬石沼水秋聲動素琴曉影覆齋几主人
相對樂性靜窮物理純音藏未兆孤榦直不倚安得千
仞禽来哉共棲止
柏軒
昔時柏未栽榜杏為軒名柏今已可愛題柏軒始清賢
者安厥居中懷渺無營日来對柏坐心適眼自明草經
謝今說寄意遺俗聲落落守歲寒常恐為柏輕
竹軒
翠筠清人心愈少愈可愛風騷靜中得一室處以泰北
軒隠吟几復與此君對冺默追古意蕭森散秋籟淡薄
世鮮味俛仰誰與會七賢非吾徒心猶有名在
山齋
層層梯巉巖步步出杳茫何人破峯臆碧瓦臨疎篁聊
休邈回睇人物分毫芒惟見臺府雄三軒鬱相望不知
身從来但覺凌空翔窮高自兹始寶峯磨蒼蒼
閒讌亭
徹頂造閒讌據欄俯山齋軒忩蔽脩竹磴道懸蒼崖登
臨快雙目應接煩虚懷羣峯病擁閼次第隨天開物色
無定姿變化紛難裁高吟絶儔侣但擕清罇偕物理醉
可一逍遥付齊諧
寶峯亭
益昌萬山間寶峯秀惟獨使臺俯山下氣象互盤覆鬱
勃尚南走回環已西屬古城削千仞危棧轉幾曲錦繡
紛上領琅玕翠摇腹亭榭何參差遠覽意尚局絶頂躋
石峯超然脱羈束城市裁唾落二江可手掬重開固天
險大道不停轂古意劇滿眼人事傷轉足主人始經搆
高蹈非絶俗幽懷卷雲霧長笑動巖谷鳥雀爭脱林冥
冥有鴻鵠寸步異出處虚心見榮辱屈將經濟才分繼
騷雅躅語默固可傳誰為寶峯錄
中林道上
中林山谷間出没緣畏途楩楠蔽白日落落樑棟軀半
為野火燒摧頽委樵蘇清泉勞奔注亦為勢所驅微芒
濟物心到海何其迃吾物處其一進退難與俱置身木
鴈間恐非斯人徒
西縣道中
漢水引我行梁山邀我坐山水已清絶春容碧相和下
馬取酒飲梅飄酒中墮日落醉不去青茸草間卧
巴子臺(忠州)
早渡鳴玉橋竟登巴子臺雲林擁磅礴磴道窮縈迴古
寺不足觀猶有南軒開浩蕩横深溝逶迤環覆杯古人
去我遠萬事隨塵埃赤穴何渺茫青山但崔嵬聞名不
知實此意空悠哉乍到輙復還石滑倦去来苟能厭耳
目未免勞筋骸
安岳集卷二
