倪文貞奏疏卷七
明倪元璐撰
求治大謀疏
奏為冒承鉅任洊被温文敬述聖明求治之大謀以定
微臣司計之成算事伏念臣本迂疎文墨儒緩佐樞未
效驟躋地卿聞命之晨心顔俱戰旋蒙召對天語春温
嘉臣志念忠誠才猷敏練諸所論奏井井有條以此知
臣又諭以帝王用才致治原只恃一二人如周之四友
漢之三傑即高皇帝所用文臣亦不過劉宋數人耳今
擢用戶部實圖力致太平臣時驚愧陳奏大意謂兵食
大計安危所關民窮盜起治平何日而諸臣報國宜見
功能臣受恩最深日圖得當臣誠至陋然亦嘗在皇上
之前言兵說餉豈可但騁虚論不求實功再四躊躇誠
無辭理惟所未安者祖制戸部毋用浙人成法變更非
為細故尚求聖衷深慮裁度止停時又蒙諭温切大略
以祖制之不可更者原不敢變今用人為急只得通融
且成憲浸失非止一端事關特簡不須固遜臣時復啓
奏再四而聖意逾堅又蒙聖諭煌煌大略云餉不清則
兵不強兵不強則民不安朕意所求一以安民為主臣
奏皇上之言及此誠宗社之福也因蒙俯諮經畫臣冒
昧奏陳三說一曰實做一曰大做一曰正做實做者期
與兵部通盤合算先凖餉以權兵因凖兵以權餉被宼
之區餉多虧折敗軍之壘兵亦銷亡彼此相權則數清
而用足所謂實做也大做者小生小節無益於數求其
一舉而即可得數十百萬又必有利於國無害於民者
銳意講求必圖有濟此所謂大做也正做者以皇上堯
舜之仁心孔孟之正學而責治平於司農又選擇儒臣
講官為之諸所設施豈可出於掊斂權宜之陋策臣必
將以仁義為根本苟政有厲民者臣必為民請命凡皇
上所命蠲必蠲命賑必賑臣必不敢以時詘強爭總奉
皇上安民一言以大昭聖學於天下此所謂正做也維
時臣敷奏未終即蒙褒諭此言甚是真根本之謀學問
之道臣因知皇上用臣司計盖將以行其道也已臣又
奏請得參兵部之謀而皇上即諭以已誡樞臣同心合
體又奏請選擇司官而皇上即諭以司官得人則奸蠧
俱絶許得推舉優遷又奏臣性緩駑不務生産今司計
事亦惟執要大端去弊已甚若纖嗇銖兩臣之所不能
苛求細疵臣之所不欲云云而皇上即諭以用卿正須
持大瑣屑豈所宜為臣於是又知皇上之道大而術尊
也臣始被召誠懷驚畏入對而出中心坦然盖皇上教
之已至臣今一奉明訓以太平為決策安民為主計同
心為良圖臣即才智出諸臣之下而必以皇上所期一
二人事業厚自期許主張既定天下事豈有難為者哉
又臣五日之間三承召對仰見皇上軫惻民命愛惜人
才燭照隠微處分大事真天地不可為大日月不可喻
明至道玄符應機合節臣心驚喜以為太平立見臣猶
春蟲適乘陽氣耳臣蒞事方三日先謹敘述所承諭旨
以明臣司計奉行本謀所在更需一月清釐見端另當
逐一條陳恭請進止臣不勝惶悚待命之至崇禎十六
年五月十八日具題奉旨飭備強兵亟須裕餉其根本
尤重安民卿以儒臣特簡司計正宜講求大道體朕節
用愛人至意前面諭已明覽奏具徵任事知道了該部
知道
司餉兼銜疏
題為特重司餉一差請更舊轍事頃蒙召對面奏前事
奉諭許行謹具本申請盖臣部司官外差之最重且大
者莫如各邊糧儲如寧遠山海大同昌平密雲薊州永
平易州宣府代州甘固延綏寧夏等差察臣部舊條皆
在中差之列今臣欲改作大差必妙選清廉才智實心
能任之人為之其說何也夫往制餉臣司餉兵臣司兵
故兩部必相爭兩部必不得互謀其事今自戶兵合一
之論斷自睿謨其長如此其屬可知樞臣用其屬為臣
部釐餉臣部豈得不用其屬為樞部清兵臣用餉司欲
用之清兵耳如臣之議請凡各邊糧儲皆兼兵部職方
一銜勅書增加綜核軍務數語凡邊伍虚實餉司必知
之餉司亦必得而問之矣而此一餉司者潔清無欲則
邊人必服轉饋應時則邊人必樂而且得實行兵部之
事或閱操頒犒以示鼓舞或就營面給以杜侵漁三軍
之歸命餉司甚於主帥其主帥必不能挾其下以相撓
持夫清兵者將之憂而兵之喜也故或謂清釐太過懼
生意外之變者皆瞽說耳遴擇才品臣之大任必期得
人本部不足即取之兵部總為合一即亦可以兵曺兼
戸屬之銜其報滿之期舊例本三年近改一年今酌其
平請以三年為正其賞罰之格每年能清兵一之五者
照兵部徑陞京堂十之二三者改授科道無所清釐者
停其陞考不職者分别重輕處治其甚者臣與之同罰
竊謂如此則餉可無匱而於兵事必有濟伏候聖裁崇
禎十六年五月二十三日具題奉旨各邊餉司允屬重
寄奏内改差兼銜等項依議行如果清釐著效准與優
擢爾部仍加意遴簡有不職的著分别處治奏奪欽此
慎察司餉疏
題為選差已奉新旨前題特須更議事該臣疏為特重
司餉一差請更舊轍事恭奉聖旨允行皇上用臣之專
使臣得慎用其屬如此也盖臣意以計曺最重者内惟
三餉外則糧儲而今欲責司餉以清兵事體尤異臣昨
具疏隨察各鎮糧儲目前報滿議代經前部臣傅淑訓
具題得旨者寧遠則張三傑密雲則何敦季具題未得
旨者易州則王六如其咨吏部未具題者宣府則任遠
大同則郭維藩凡此數員皆臣初識未經察信前部臣
精明詳慎定不失人然而今昨不同昨用之司餉又一
才也今用之清兵又一才也以一郎官之權而望以兼
釐兵餉其才豈易得者乎非清不足服衆非察不足發
奸而事關軍旅何術以使督撫同心將領受命士卒歸
誠辦此三者即其人才幹有餘臣度求之本部必不足
不得已而將取之兵曺又不得已而將取之刑工二部
議始自臣即應自臣報其成事臣生死係此敢存慢易
為此冒昧專請聖裁凡目前所定餉差無論己未具題
得旨俱須臣再三察覈保任得過或仍或換具疏覆請
然後可得而定也其現在差上瓜期不遠者姑聽循舊
例一年報滿以憑另遴其差出未久而才不堪副者立
與掣回新差交代諸如此議自臣為之必有怨者怨必
謗生然臣既矢誠天日誓捐此軀為國家宣力盡忠即
謗怨亦何足䘏乎臣曾面奏皇上云臣見宼禍所屠戮
士大夫如犬豕草芥每有數百年世家大族一旦蕩為
灰塵今日竭誠報國豈為朝廷特自保其身家耳爾時
恭奉聖諭云有國然後有家臣祇承惕息於是欲不顧
謗禍為身家之計伏祈聖鑒施行崇禎十六年五月二
十九日具題奉旨兵餉兼覈必須料理得人覽奏知道
了卿既自矢公明何必瞻顧這餉司即慎加察擇來用
欽此
薦舉襄計疏
題為特舉用世通才恭請召對酌用以襄計務事該臣
欽承聖諭教之持大握簡然以庸才當受事之始不得
不從委細見端故臣半月以來頗覺勞煩夫天下大計
宜必得竒士共謀之謀集而大簡之道在握矣自臣入
署三日即下教諸司使各條所見有主事董飬和投臣
劄子内稱使職言其所明不過條二三事止耳有安慶
府學生員今保舉考中知縣蔣臣者博學名通究心世
事二十餘年即問之可知百事其人方以謁選入都固
可延而致之也臣聞此言若賞臣從文章議論之間知
蔣臣久特未嘗得見之不意其適至輦下明旦臣警戒
衣冠訪之客邸時蔣臣尚臥臣俟之良久乃出初與微
言漸及天下大事兵食機要並皆應聲明辯點痛不浮
臣不覺自失越二日再往見之益復得所未聞自臣再
往蔣臣始一來見臣既目成心折又數日以入賀告獻
徧諗於朝諸臣殊多知之者尚書范景文馮元飈撫臣
史可法等並言其人真用世才又其為人端直家貧事
母孝臣以為有士如此宜告皇上皇上一日召蔣臣以
布衣入對中左門叩所藴蓄或誠可用幸以賜臣任為
戸部司務官生節之道臣與謀之必當有異臣猶鳥也
惟資羽翼耳不勝惶悚待命之至崇禎十六年六月初
四日具題奉旨據奏蔣臣究心兵食堪襄計務著吏部
察議具覆召對候旨行
并餉裁餉疏
題為乞并三餉為一餉以清餉源事臣觀天下之道逐
乎繁多則精神必敝聰明必窮奸宄日生愆謬日見物
皆然餉為甚夫餉一而已今三分之曰邊曰新曰練其
始以次而加因時取義雖章今制勿没前名不圖積久
為之遂成弊害其在有司催徵者名色紛岐款項參錯
奸胥因之游移影溷舞弄千端官非甚察即墮雲霧民
即甚黠亦投鬼蜮所以奸貪得志會計不清其在臣部
則亦猶然一營而分隸三司一兵而兼食三餉所司各
執其一不相參稽偶互為通即得紊溷使臣日握算子
而求之不如胥吏之笑嘻飲酒而舞其毫端也以臣愚
見合之樞臣所商請必以簡馭繁合三為一自今十六
年七月初一日始布告天下凡徵民糧悉去邊餉新餉
練餉雜餉之名止開正賦兵餉二則凡田一畝分别上
中下正賦若干兵餉若干正賦一項萬世永經兵餉則
俟事平以漸減編賜復勅各州縣刻為易知一單家諭
戸曉其在臣部惟區天下省鎮為三仍以司官三員據
所派隸省鎮分司出入亦總曰兵餉而已如此則頭緒
犁然奸弊何由而作乎治餉之道無他使吏胥不得制
餉則餉必治使治餉者之精神不敝於簿書則吏胥必
不得制餉此臣所謂清餉源者也至臣不敢議裁練餉
而請罷練兵夫有兵食餉自當練也即欲别存鼓勸犒
賚而已乃餉額既過多所練又至少如薊督𣲖練四萬
五千人僅報二千五百保督𣲖練三萬人僅報一千五
百保鎮𣲖練一萬人僅報三百餘甚至諸邊將吏匿全
鎮原伍置而不言惟舉抽練之數號稱單虚以欺朝廷
此向來奏請抽練邊兵别加練餉名目者真誤國之小
人也臣請盡罷抽練之兵還其原伍則移徙無煩糜耗
盡革不裁練餉而餉自裁於以稍紆民困莫急於此也
統候聖裁崇禎十六年六月初九日具題奉旨本内併
三餉為一餉以便清稽兼省紊溷深得執簡馭繁之法
以後各省直徵收民糧悉去三餉雜餉名色止開正賦
兵餉二則依田起科俟事平酌減依議行其易知單式
樣並分𣲖省鎮司官即詳議來看至罷抽練杜耗糜自
屬確論但兵還原伍作何操練責成著同兵部從長會
議具奏欽此
停遣部科疏
題為官省則專能辦則勵謹條簡截責成之法以速輸
將事夫臣部急餉惟嚴考成考成者明乎其有專責也
其責已專矣又别設官以分其責是教之卸也以臣之
議催餉科臣既當停遣催餉侍郎亦宜並罷即分催司
屬亦可不差盖臣以為節用愛人之道莫大乎省官也
遣一朝臣地方即多一番供億小民即多一番驚畏而
究竟無加於撫按幸不辱命仍是乞靈撫按耳令之巡
撫比於古大國之諸侯而巡方繡斧所稱代天巡狩者
也撫按不能為誰能為撫按不足賴又誰足賴乎朝遣
既停撫按自無所推卸然尤望皇上特申嚴諭兼勅撫
按而尤專其事於按臣盖撫務猶繁按威特重并令按
臣選委廉幹推官一員專催一省餉務仍以其姓名上
聞使推官凛凛常有天威鑒臨其上夫推官者州縣所
憚也而自治其土即於地方無所擾怖皇上以錢糧為
第一義考核按臣而推官能否臣部亦得而問之誠無
愆欠即與減俸行取否者論罰有差凡為此者誠以皇
上天語必愈於餉臣之筆舌而巡撫必愈於客卿之侍
郎按臣必愈於行省給諫推官必愈於閒局分司此臣
所謂省官則專者也至於錢糧起解職屬藩司往者州
縣多有完徵解司而被部參重罰者此由藩司不為即
解或那移他用或委任非人部無由知惟有參罰以致
羣論不服勞吏灰心今請令有司完解到司取有藩司
實收印結立申到部臣部於文到之日即於本官名下
註完考優立移吏部紀錄先經降罰者立與開復凡收
結不到部罰在州縣收結既到而銀解後時者計道里
遠近歸罰藩司持之斷斷如此則賞罰明而人無曠職
臣所謂能辦則勵者也帝王之制天下貴乎術簡而法
信當民窮愁苦之時術愈貴簡然而行罰不信則簡適
所以導慢臣所謂速輸將之計者止此伏候聖裁崇禎
十六年六月初十日具題奉旨覽奏簡要直截深得速
運之法已另有諭旨了
天津截漕疏
題為敬遵傳諭詳議截幫事宜事前初六日樞臣馮元
飈從召對出至臣部口傳皇上聖諭所奏召買截幫事
宜即與計臣詳議來說欽此除召買一事欲求官民兩
無耗累之法容臣確察所在地方應否減免及熟籌遣
官委商孰為便益另具奏請外至若截幫之為利害直
可一言而決者因聞巡倉御史倫之楷有疏及此應候
得旨據覆所以逡巡而今據押漕道臣方岳貢報稱漕
船頭兩幫已抵天津此則議須早定矣夫為尾幫予津
之說者本為京倉急至陜之米此誠忠計而樞臣以為
不可臣亦以為不可者良以漕船利於津截尾幫予津
則幫皆趨尾至必後時遲至八九月間水不得行必改
從陸陸運之費三倍於水臣部動增三十餘萬之費官
費不足勢必役民賠累驛騷禍延甚大此之未便寧須
再計乎惟是京倉將罄根本宜憂倉臣鰓鰓止為此耳
善處之策惟勅津撫漕幫到者不拘頭次定額五十萬
石疾先運京度可足二月之食其餘聽津撫如常截運
關寧諸鎮期於速達如此則京邊俱濟矣京米宜急惟
不必一時盡至津截即緩要不宜定之尾幫義圓而事
始有利無害伏候聖裁崇禎十六年六月十二日具題
奉旨是即行津撫將漕幫到者不拘頭次先運入京五
十萬石餘聽截運關寧仍察新裁額數發去務期速達
該部馳飭
惠恤車戸疏
題為民困宜甦運期已及聊陳目前半救之策小紆聖
懷事今為畿民大累者無如僉報車戸一事僉報本求
富者而富者臨時既易規營其先又豫竄身官役詭希
優免勢不得不及中戶以及貧者有財則賄脱賄亦無
端無力則攢當攢亦俱盡官給脚價不能當時價十之
五而重以猾胥凶攬凌索千端以此道路號吁十室九
蕩臣自筮仕至今痛之二十年頃受計事側聞皇上當
食憂歎因布文告博采羣謀凡告臣者第言病耳非必
有方顧臣已得其藥矣臣意大都惟欲改民運為官運
自置車輛集資募民而今漕已至津更弦無及然目擊
湯火則先為半救為半救之策有三一曰併倉倉分東
西東倉距大通橋近者三里遠者十餘里西倉皆二十
里而遥西倉一運當東倉三運而官增脚價每石止六
釐故西運甚困今米運京者多不過二百萬東倉厫坐
綽然有餘曷暫併西於東雖官仍分設固已坐縮十餘
里之地即省費十得一二矣一曰橋支凡軍受米於倉
者今悉使受米於橋見謂煩軍遠涉不知是軍所樂也
軍受米於倉有三苦倉攢勒索一苦也斗斛短少二苦
也攙雜陳濫三苦也去三苦即得三便或使得預支一
月則軍益樂而給米照京倉凖斛每袋餘耗仍歸本倉
則官亦無損自米至橋之日至運盡而止約為期三月
月計支米二十三萬餘通三月即減車戸七十萬米脚
價省費十得三四矣其又不足即請量增脚價每石三
釐臣部設處不滿五千金而民已欣然如獲大助即省
費十得五六矣臣之策不止半救然試以今年變通便
利遂以道有歡聲即不改官運而民已不厲即改官運
而官亦不費矣時日既迫羣情望恩倘蒙鑒俞乞蚤批
發本内橋支一節臣猶恐軍心同異親過總督京營吳
維英面商可否隨經維英周詢軍中取有京營副將王
承胤呈揭并手書報臣極言軍士歡便之情臣又以橋
所宕散給放之日慮有紛喧請勅巡倉御史就橋彈壓
而營卒統以營將衛軍統以衛領臣部又多委司官佐
之則無囂囂之慮矣又嚴令官旗米須燥淨攙和土稻
及水者有重罰盖米免曬揚官旗已多便益而人心無
厭得利又思作弊耳崇禎十六年六月二十六日具題
奉旨覽卿奏深得救困之策本内并西倉於東受軍米
於橋及預支月糧事宜既稱便益俱依議行其巡倉各
官就橋總理力禁插和水濕尤能革弊宜民即著卿速
行嚴飭
倪文貞奏疏卷七
