倪文貞集卷二十(續編三)
明倪元璐撰
書牘
與楊機部(廷麟戊寅)
一别遂三周歲籥昔人云邈若墜雨翩猶秋蒂足徵此
况矣投林以後惟有山中白雲堪自怡悅而中外交閧
每一念及輒如轆轤上睡醒夢俱牽恨不及見褒鄂雄
姿開其眊矂也台兄以沉經博古之才而熟聞軍旅之
事主上破格用人授以贊畫壯猶貞律正吾黨立名閫
外時矣惟是往者兵氣不揚將窳而卒惰先事既無守
備之方臨事徒有恇怯之習台兄當與督師奬帥三軍
鼓倡忠義使行間有先登效命之心而不徒誇緩帶輕
裘之度頗牧出自玉堂豈不足上慰拊髀之思乎昔裴
中立請以昌黎為行軍司馬而柳宗元責其不承史職
夫宗元固不知史職耳天文壁主圖書奎司武庫二者
相比如䋲之連故曰好以暇好以衆整天下事固非肉
食無墨之徒所能辦也台兄運籌淵秘坐掃欃槍斯則
不負吾君不負吾學者遠勝文章報國矣跂予望之僕
將藉以生色焉
與姜如農(埰庚辰)
臨軒闢門卓越千古門下遭盛典而入梧垣感恩圖報
度如箭激火騰矣顧今人通病在議論多而成功少談
兵于紙上則辛棄疾之車旂聚米於圖中則蕭鄼侯之
轉輸又或求深一層置國家之緩急於度外而泛援迂
遠之論以入告言之則可聽行之則無從下手使已享
其名而君父不獲收其效想門下之目笑久矣夫必有
任事之才而後有議事之識故欲靖寇則必先養民欲
養民則必先蠲賦欲蠲賦則必先節餉欲節餉則必先
省兵欲省兵則必先扼要害而清浮冐國家疆事朝事
總壞於有空文而無實效破的批肯絜領提綱斯盈庭
之志氣策力亦渙然呼引日出議即益少功即益多願
門下亟圖之節足一宣足使啁嘈結舌耳
與左巡按光先(辛巳)
敝郡貏豸自清霜法雨一番澄濯駸駸乎可稱樂土矣
惟所最苦者壩税而外無如欽賘扳害一節業蒙台鍳
動色咨嗟將為抗章請命旋聞奉有明綸踟蹰且止旬
日之間接得舍親金楚畹道長及諸老手書並稱聖明
自憂旱以來求民之瘼惟恐不及如清獄一詔出自睿
衷一日而䟽滯獄數千人省豁賘銀無算歡聲動地然
德音未已尚爾旁皇由此而推明主忠言此其時也欽
賘之累至今已極循此不已必有大憂然自始禍至今
從未有痛切為聖明言之者頃讀明旨責成邑令仰見
如傷之心然而不塞其源流將日濫今嚴文日下於兩
臺兩臺安得不行之所司以及于令令又安得不出票
拘提纔一拘提無論果否冤誣有無株累而其家已破
蕩無餘矣此雖召杜卓魯亦無如之何况乎本犯所扳
之人與産盡属子虛又安得真正主名不株不波洒然
應明詔哉向見有里老公呈未投稿子嫌其未暢聊錄
奉覽如老公祖以目擊之痛皂嚢直上尤為徑便耳
其二
伏自奸商積猾冐支國帑官銀入手任意花銷及至事
露窮追牽扳四出日甚一日以至于今何草不黃無家
不蕩其所扳之人始猶及于親族繼漸遍于遠支始猶
止于同宗今則廣延他姓其所扳之産與賍始或以賣
出為現存今乃以子虛為實有始猶云曾相通貸既且
直云同事朋分其所扳株轉折在部文不過一二主名
至地方不免以一生十部文據本犯所供地方惟犯屬
之口所以本犯以囹圄為福堂親族懼其扳牽輦金求
免犯属以欽犯為竒貨鄉黨少攖其意嫁禍立加而無
辜人戶無端承禍逃亡死喪日日見告小民瞋目歸咎
有司某竊思今日之事無良有司不能救遇良有司亦
不能救有司不能申理民怨有司能為民申理民亦必
怨此何以故蓋有司雖良豈能庋部文于高閣而事關
欽件名勢重大纔一拘提家已半蕩或偶有昭雪得之
于兩臺未必能得之于部再承嚴駁禍事重興此所謂
雖遇良有司不能救者也凡所扳賘如果十無一實雖
有司明知其冤豈可盡報平反只就稍支衣食者勸使
強輸具文以上民謂有司既已明知故入疾視彌深所
謂有司雖能申理民亦必怨者也循此不已大亂將生
拔本塞源是在廟堂之上某竊惟追賘國之常刑交易
民之常事正使本犯家有餘産何煩假力朝廷若其必
藉官追即是産非已有觀今百無一實從前及後可知
伏乞祖臺一面詳查産戶有無虚實一面題請聖明自
今一切連賘在内只合嚴追本犯在外拘繋其父母妻
子有産理無不完産盡另希解網庶幾垂絶之家可重
生矣
與吳磊齋(麟徵壬午)
讀大疏道學經綸俱備天下如此才數百年中一二耳
每頌池塘春草附通魂夢則友其兄而難為弟辱荷手
書其言愷切詳明真晁賈之匹也某莝質伯氏所明投
林以來小人有母舍側横一小橋比于虎溪每送客未
嘗過此然而中邊之交閧殍殣之載途中夜傍徨澘焉
出涕屈指當局諸公未知誰堪勝此任者幸兄昆玉好
為之即一日上求救時二難並轡於天衢我聞一笑墮
驢矣病中率復别状非報也
復張天如(溥壬午)
自家兄去江南而議論之喧豗益甚矣顧甘陵南北黨
部紛岐名節之盛莫甚于東漢而曾無救於衰亂之相
尋則清流標榜固君子所深憂也方今天日晶明台兄
真實學問即著書立教自足千古厨俊顧及之交何妨
概為謝絶至若小人之噂沓又何足慮乎宜興出山比
於溫國之復相來教謂向以第一流聲望相推許不知
鄙性硜硜不可為依草附木之小人亦豈可為游光揚
聲之君子猿鶴沙蟲各自存其本相耳况弟臃腫日衰
只八十一歲老親縈迴胸中遂無復抵掌掀髯之氣先
生其以顧長康畫謝幼輿可乎劉念翁望典型風道自
言嘗夢尋比以病避客見必誦先生此言此老在位必
有學問耳
答史道鄰(可法壬午時史公以淮揚巡撫改視漕政)
軍興蠭午庚癸四呼飛輓無神嘯聚時出時事之危未
有如今日者非台臺以壯猷絶幹租荼鞭履其間則江
淮南北不知作何釜沸台臺之身非特宗社所凴即白
門諸君子一夕之安亦九里萬間之賜也弟最蠢愚獨
於台臺景行最切今赤眉黃巾敷天共憤使以台臺入
典中樞出聲天討以紀律勵將以義勇策兵勦撫並用
指顧間耳天津橋上人云俟此人為將淮西可平非常
之功倘必有待而然乎伏承明教下詢瞽矇漕塩通變
諸議皆老謀碩畫聚米畫沙而談者顧有治人無治法
古今之通病也惟台臺有論事之識亦惟台臺有任事
之才望即以淮揚為端推行于邊鎮上慰宵旰端在此
矣
倪文貞集卷二十
