跨鼇集卷二十八宋李新撰
祭文
開穴祭北斗文
竊惟相視宅兆制昉周官若堂若斧之封必慎視厥隂
陽非求利益祈魂魄之安寧也人子臨親喪敢不自盡
某躬走萬山還至西郛渴甚下取水飲見馬鞍西丘有
佳氣象躊躇四顧探腰間霹靂木以定四維遂卜西丘
正兑當酉屬辛畚土為宅將奉亡父母以歸藏地理家
相視咸言吉用之不疑土脉赩紫膏潤如截肪水逶迤
由戍入已蜿蜿出巽兑山之狀如偃月若身運兩臂左
至艮右至巽皆拔起相望是輔弼生于母曜分為福禄
巨門貪狼森為旂門如飛暈如老蛟猛兕蹲伏而驤其
首巨鼇屭贔夭矯欲戴仙山以遊艮之一土巽之一木
生氣遝遝無有窮盡乾坎不見山而坤離無山前列几
案面面有朝揖甲乙二山葱蒨明秀拱立扶衛而卯山
居中祗肅俛首以聽命於兊寳曜光於武曲積翠化為
金龍吉遝四臨無一芒之燭火一涓滴之游魂明堂平
治空曠崦嶮隱車馬萬牛卧服有處所或曰是生公輔
某曰瓦棺石槨幸不潛於地下土宫泉臺神安遊乎其
中過此不知也又曰西来之崗謂後無擁從東南少闕
則不利長子某曰蹇陋寒乞身已爾福及昆弟又何悲
耶叔子折臂誰測其方来彦洪含笑不疑於遂事今以
某月某日塹地謹用祭法謝北斗惟三辰垂祐山川原
隰林木泉石之神安静勿怖懽樂以相予事
代遂寧知府到任謁廟文
惟神垂祀千禩廸禱一方風馬雲車昭格上下某祗承
明命俯守兹土幾與神共治祗謁云始罔敢徼福十日
五日一風一雨疫癘不作歲約有年相春臺之熙迎化
日之長職神之功郡刺史賴焉
又築城告諸廟文
梓城歲久弗治摧圮十七八風雨剥蝕斷裂坍隕樓櫓
飛觀在者無幾皇帝命某等統其事築而新之某等祗
奉聖訓經營卜度夙夜趨赴靡敢怠遑分職率屬凡四
十員興徒三千封土構木雷聲而雲屯欲不日成之得
以緒狀聞于上惟神安静勿擾無出其靈響開日景之
晏温俾無鳴條破塊之虞以相我後事
寒時漏澤齋醮文
發政施仁春回萬里掩骨埋胔澤及九泉仰憑慈氏之
秘文廣濟夜臺之幽魄永以為報死而有知伏願卜世
卜年等天皇之百萬千歲允文允武小姬周之三十六
王然後旁及無垠上窮有頂含情水陸俱獲圓通
禜祭文
歲月日辰具位某謹遣某官修禜禮致祭於城之北門
自甲子日以至於今凡我邦人病雨之淫后土莫乾天
多沉隂蛙生於竈鸛鳴於野凡我邦境大田多稼河渚
涯間不辨牛馬害於粢盛守吏之憂凡我四郊歲約有
秋將誰咎焉元冥是尤漢山歛雲漢水藏蜧召我羲公
徐馭其轡有脯在頭有醑在瓢出此隂氣令不崇朝
謝雨文
去歲淫雨害穀而秋亡所歛故自春徂夏物價軒涌迨
今不少低某来牧兹土適丁是時風俗病憊生意蕭然
惟祈有年以與之休息此長民者之心夙夜拳拳無以
昜此不欺於上下神祗四境之内田稼秀實比愆時雨
用是干神聽既獲賜矣則守吏曷敢忘報
求晴文
天作淫雨害我田穉彌一再旬麥禾盡偃農不得事鬼
不食新商旅不行蛙生竈戶宫架以炊守吏失德播菑
千里日夜祗惕靡神不宗維神國中之望慘舒隂陽妙
萬物而為言裂屏翳之旗拆元冥之車械北澤之虹扶
咸池之日散積隂以為龢反凶為豐守吏具三牲之力
蠲日以謝神俯聽之無忽
祭龍洞神文
年月日具位謹遣某官致祭於雞翁山洞龍神之靈因
為詞以祝之曰天子有命俾守兹土誠憂而懼我旌既
彤我車既攻我来自東造國之境徵民之病將以自警
日久不雨旱魃流災始惕其来不雨伊何亢陽斯赫誰
佩其責有山嶷嶷有石離離有神司之磨崖千尺下倒
蒼壁山鬼窮役洞呀無垠幽隂悽辛龍潛其神夙與神
語十日而雨神不我拒豐隆揚旗元冥鞭螭雨彼公田
遂及我私徐州刺史有百里嵩傳車所經零雨濛濛開
元御史有顔清臣奉使而雨讙生郡人繄神之惠浹沐
千里守吏有慚無以堪此歲決有年下民熙熙龍耶神
耶神耶龍耶何以報之
祭年先生文
紹聖元年十二月三日三隔山下舉葬故北海先生三
九丈輼車肅駕之前日門生蜀州江原縣尉李某敬遣
人致祭於先生之靈因為詞以弔之曰惟公之賢其惟
鬼知末路悠悠有生奚為天之未喪道之將行庶幾斯
文警我後生方時妙齡登高能賦說詩解頥亹亹到古
觀眉宇間月露孤爽四圍溘埃不入方丈遇不當意虎
兕其氣自然俗物稍稍引避煙死曲突凝甑飛塵我知
我公曾不病貧餽見百鎰心焉鶺鴒我知我公非私其
身公之文章鳳之羽翰公之孝友為芷為蘭蘭陵有書
未得其傳汾陽有琴或絶其絃已而已而予未能無怨
乎天者耶恭維尚饗
祭宋夫人文
惟靈月窟之遊星橋之歸回風雲旗去將何之昔立厥
配有美一人登高能賦擲地有聲言念君子温其如玉
參仙客以登瀛繼相如而諭蜀龍生龍子鳳生鳳雛板
輿周流越王故君采石青煙碧梧疎雨魂兮不来往朝
帝所悵香軿之縹緲指閬苑以容與彼美人兮驂青鸞
而延竚尚饗
哀詞
弔安康郡君詞(并序)
元祐己巳某識周彦於魚鳬市門語久意合明年春周
彦具書幣来致某欲以文相會館某於華萼周彦昆季
才器行實邁世遠甚友某則屈則辱安康君與周彦商
彦幾以某為兄子數旦旦禮遇有加是年秋某以書貢
春解褐衣通籍士部今二十三年矣一飯之恩某拳拳
不忘况厚於此者政和癸巳八月庚申周彦商彦奉安
康君祔朝奉公以葬行李来告道遠後期某伏在苫塊
不獲挽輬車雜吹簫歌士之役臨窀穸一慟而訣癯毁
抱恨因為楚詞以弔其詞曰粤吾浮海右以歸兮遴弘
夥以宅身酷疾下流兮絶頑譎而匪隣決雲迎日兮徜
徉乎中野鳳凰廻翔兮鄙叢欒而莫下排閶闔兮吾有
待而與俱世無知兮暱忠智以為愚倬安康之五圃兮
植連璧以騰光亶緹襲之重緻兮猶韞櫝而厚藏追琢
成章兮可禮乎帝鬼欲賞題而稱呼之必聯燕趙與韓
魏蹇昔載司南之車兮以荆和而驂轡疑安康而矚觀
焉卒驚異而立志匹夫懷之者雖亡辜而棄市爰珍物
之震動兮不可掩也已彼銀潢之疏派兮貫軒轅之上
流窮崑崙而適通兮墮機石於塵溝探金穴以佚生兮
幸侈足而焉求監許史之前轍兮鞭中服以增羞從夫
子以徐騁兮駕德義以為馬願西南之足樂兮何必懷
此都也信婞直以上達兮廼種蘭而當戸夫子終蹈危
機兮亦捐甘而攻苦履世路之多跲兮悲滓穢之霑綸
俯清流以濯澣兮處無争於谿山既一視而均仁兮忽
忘言夫久假約白首以同歸兮倏夫子之先謝焫薰劑
以抒誠兮屹南山而詎移視靈幰如有見兮亦恍惚而
聆之矧有子而堪負兮將並穎而芾林竟復好爵於昌
明兮伸憤魄於重隂事夫子而無怍兮下報於九泉命
豐隆扶轂兮歘追遊於列僊夕觴於瑰宫兮竚萬舞於
鈞天瞰震旦之蒙囂兮一揚蓬而百年念函鼎之烹潔
兮蹇嘗价於上賓佩珪母之清鑒兮慁促母之籲貧俛
哭於水衡兮攬風木而歔欷嗟前觴不同兮邇又絶於
地維竭涕泗而亡已兮河如帶而海暴倪自今侣王孫
兮與無窮之至悲者也
贊
亡室王夫人真贊
夫人姓王名蘭字友芝一年三百六十日病一日不病
即清齋事金僊愈於事鬼讀其書不知其已賢哉若人
今已矣
