跨鼇集卷十三宋李新撰
劄子
乞州郡講習五禮新儀劄子
臣恭覽五禮新儀制作之妙追蹤三代陛下聖學高遠
以作者之聖詔訓禮局講述裁定典章儀物粲然有文
自我作古凡伯夷之所典周禮之所制經而三百曲而
三千未若今日焕明詳備者也三代而下寥寥千載禮
之廢壊&KR0034;蕝無據時君未遑講明其失或求諸野腐儒
曲學相與辯議幾若聚訟豈特百年而興是有待於至
治之世而後可興者也禮書既成頒及天下戴白垂髫
喜見太平之盛典臣嘗謂吉凶二禮士民所常用今州
郡將新儀指摘出榜書寫墻壁務為推行之迹而苟簡
滅裂增損脱漏誦讀不行未越旬時字畫漫滅不可復
攻民庶所行既未通知至與新儀違戾或僭或陋實非
民庶之過臣欲乞諸州並許公庫鏤板儀曹局以某禮
行下屬縣置籍抄錄檢示粉壁及察民間所行之禮過
與不及州委教授縣則有出身官旦望就學講習新儀
監司歲終保明具奏察其勤弛而加勸懲之如此則上
下皆知禮風俗日以厚矣
乞遂寧府遇闕守臣以監司兼權劄子
臣竊惟遂寧乃陛下龍潛始封遠民厚幸蒙被眷澤敷
錫府號遴擇卿士賁以職名優寵長民之寄俾其地侔
諸藩之重可謂美矣然時闕守臣即以通判司錄曹官
權攝王人使命之至頒朔布政之始事體益輕臣欲乞
今後遇守臣闕許依梓州瀘州例差監司時暫兼權庶
幾國體稍重以副陞賜府號之意
乞禁州縣學濫進之弊劄子
臣伏覩大觀學令斷自聖裁制為成書頒降郡國知所
遵守者累年於兹矣昔游夏不能贊孔子一辭則學令
之設詎容擬議者耶自三代已來未有如此之詳且明
也如挾書代筆之禁奉行者失於不嚴州學季試已不
能杜絶其弊而縣學補試歲升假手尤甚轉透題目出
外終日塊坐撫弄筆硯以待文字之來其間翻錄至句
語字畫錯謬雖差官監門例不敢搜索稍加誰何則必
紛争詬詈公肆抵突傳出送入傍若無人一隸名學籍
便以保庇門戶有繫空名行食身未嘗一躡學圃者有
假故逾限已經除籍再託人補試者臣欲乞諸生補試
入縣學歲升入州學許教授當面試經一道試日牒本
州有出身官一員監試如文義不通字札不同全然疎繆
根究元試之弊則學者知所畏而州縣學無濫進叨冒
之人矣
乞戒飭郡守勸農不以其實劄子
臣竊聞陛下孟春之月親屈玉趾行幸南郊躬耕籍田
以先天下行一墢三推之禮舉百年之墜典示萬世之
禮容穜稑之種出自深宫鸞輅之音乃光原野父老動
色中外懽呼夫以一人之尊而俯為大農之事則勸農
之官其將何以順承聖意又聞昔者郡守春秋行縣觀
風俗課農桑而暴吏乘時風俗未嘗觀農桑未嘗課千
騎五馬重擾屬邑飭厨傳載賓客携妓效東山之遊遊
山寺如潘孟陽之作所以先朝廢罷郡守行縣正為此
也今雖帶勸農之名而無勸農之實臣欲乞知州每春
行縣勸農量帶人從所至不得再宿及取索供帳令人
除道約束戒嚴厲色悚動輙受饋送從人丐乞錢物其
贓先坐知州不許以失覺察原免則勸農之官知所畏
農知所勸歲約有年此富庶之本原也
乞詔州郡置架閣軍器庫劄子
臣嘗謂古先聖王於萃聚之時必除戎器戒不虞示有
國者不可一日去兵也天下承平日久州郡軍器因循
不修治暑月未嘗曝曬兵刃不加淬礪衣甲旗幟破碎
斷裂少有鮮明者大率安置不如法蜀地卑濕天多沉
隂雨水動經旬月既非高燥處貯藏則未閱歲時筋膠
解折韋革腐爛絛貫弛絶蹂踐棄擲不可勝數如梓州
一路遂寧府叙州有都作院歲課不少而兩州皆無樓
閣架放非惟枉費官物緩急警嚴殊無犀利可用之器
誠可慮也臣欲乞諸州府甲仗庫未有樓處並許創置
有而隘陋即添展修盖務要收藏軍器可以耐久亦預
備之術立武之餘事也
乞令部使者薦進人才劄子
臣嘗觀皇華遣使之詩而曰周爰咨諏周爰咨謀周爰
咨度周爰咨詢且訪問於善為咨所咨必於忠信使事
以忠信為本故也咨諸事為諏既諏矣於是謀之既謀
矣度其所宜而言之咨度者以義度之也猶以為未也
又徧咨而擇所從焉詢者徧咨之也陛下總章問道游
心巖廊以天下四方之遠上情有未通於下下情有未
能達於上故每道遣廉訪使者二人分詣郡縣觀察風
謠廣求民瘼凡享上不虔犯法干禁雖遐徼異域有冤
抑杜塞及吏之暴横得以直通陛下遣使臣所以寵遇
者至厚矣臣愚無知叨遇將明之列奔走盡瘁靡敢遑
處日夜焦心勞思所以報陛下者無非忠信之事且州
郡薦士各有常格而竒才文士素為一路推誠孤寒無
援沉於下僚亦有甘自晦縮不求聞知或不遇知巳論
篤弗及士安義命莫肯競進藴藉博洽難以自暴臣欲
望陛下因其奏計願賜聖訓令廣取時譽以名聞即乞
下所部取其文藝考察送學士院詳校有可採者陛下
自擢而試之菁莪樂育教養而後用之則真材輩出矣
凡使臣巡歴所至許令投獻文字仍不得諷諭州縣沽
激薦士之名庶幾上副陛下旁求雋乂之意而萬里之
遠無遺賢之嘆天下幸甚
狀
赴慶陽司錄先狀
家近雲山先占冷族身鄰老澤詎復妙年孤寒伴北陸
之冰衰晚薄夕陽之景面顔怖瘧已不入時言語轉喉
定多觸諱當處不争之地可蠲無妄之菑投筆何為從
戎自樂泛蓮入幕斷無借箸之籌倚馬待文那有愈風
之檄况士子發迹何必中州雖名教中人豈無樂地會
逢儒將久帥西方王粲正欲依劉杜甫初謀造武仍輕
萬戶遠慕荆州之名安用千金寧得將軍之諾比挐行
李漸及部封方將歛板以趨未敢望風而遁揣無他技
修賤事於簿書尚有寸心知威名於草木恭惟某官居
仁由義濟武以文身賢長城胷次武庫輕裘緩帶氣嘗
盖於軍中說禮敦詩威自行於塞外諸將不敢仰視夏
人至於祈哀固宜聖慮忘西顧之憂然後皇猷專北庭
之舉策名未已孰先再世之功諫草何多本自一家之
學某志甘下客心切泰階慕義而來聞道已晚周原膴
膴情肯飫於堇荼夏屋渠渠賀已私於燕雀
進潼川府修城圖狀
臣等恭承政和八年五月日御筆訪問梓州城壁並無
樓櫓舍屋官司玩習殊失備禦守臣未欲重行黜責仰
本路帥臣差官同本州當職官檢計責立近限修立令
轉運司疾速應副財用徽猷閣學士瀘南安撫使臣龐
某具畫一聞奏奉聖旨特差臣盧某臣蒲某充都大提
舉修築仍支公使錢一萬貫餘並依奏劄付龐某施行
臣等祇奉聖訓即時至梓州會議鳩工度材下遂寧府
等七州剗刷廂軍止及若干尋於梓州十縣和雇人工
若干分城為十大料每一大料分為七小料丈尺不等
均定工數興築共役三十五萬二千三百九十六工城
周圍長二千六百九十步高二丈五尺舊基闊狹厚薄
不一隨基增築面收一丈一尺為準臣依已得指揮不
置馬面外共立敵樓一百六十八座女頭一千六百八
十六箇上鑿箭窗連女頭共高七尺鵲臺高二尺面闊
一尺五寸女頭巾子及肩悉用一寸許石版經久隔雨
水城上砌荷葉渠子流放水若干所入溜瓦槽至捍水
臺上以石版砌池子承之再折水之裏壕渠外築護險
墻敵樓兩傍露地元檢計立瓦屋後來奏乞罷瓦屋又
慮夏秋雨水即權以茅苫臣深慮茅苫城上不耐風雨
密近敵樓招引火燭因採石布城面一百七十六處浚
水入荷葉渠内委是經久堅固城基脚表裏皆築捍水
臺裏臺高五尺闊三尺外捍水臺高三尺闊二尺臺下
又築裏堤脚面闊八尺高五尺至八尺隨壕面闊窄淘
出土三尺運土出堤外堤上栽柳若干又立敵樓四座
於四隅每座二十間别建外門樓四座各七間裏門樓
四座各五間於重和元年十月二十四日興役至二年
三月初十日畢工樓櫓等並按元豐城隍法式無毫髮
差誤潼川地産栢一色以栢木為之臣等叨總役事日
夜究心不敢苟簡滅裂今具圖進呈
又進修城圖節略狀
潼川府城臣等遵奉御筆修築其城長一千三百四十
五丈高二丈五尺隨舊基增築面狀一丈一尺為準四
門各建樓一座每座十間依元奏請不置馬面外立敵
樓一百六十八座每座五間立女頭一千六百八十六
箇高五尺鵲臺高二尺共高七尺敵樓兩邊城面露地
並以石布砌共一百七十六處置荷葉渠子放水并築
墻護險城表裏皆築捍水臺城壕舊深丈餘比年山溪
水吹沙淤填塞今開淘三尺運土出堤外堤上栽楊柳
若干製造並依按元豐城隍法式無毫髮差戾今具圖
進呈
