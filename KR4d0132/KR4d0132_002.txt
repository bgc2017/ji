跨鼇集卷二宋李新撰
五言古詩
楊村四十韻
欻行西山隈茄荻風颼颼隂巖有積雪竟日無行輈灘
聲下層簷寫出千古愁斷墟燈火光慘月神鬼謳巇岑
泣哀猿短笛驅歸牛頑雲籠遠嶠退水拓新州蟾膚纍
石拳龍影臥松樛顧惟衰病姿畏作魑魅儔若有負郭
田肯抱窮年羞昔懷截犀堅今成繞指柔况復僻陋地
可是英俊遊山祠鐘送夜水國笛横秋薄霧晨欺鬢斜
陽獨倚樓眸寒碧冥鴻葉小沙際舟漁師獵魚去數獲
惟芒鯫射生持虎歸熟視俱老彪時世賤兩目東家如
寇讎長沙卑濕國洛陽年少畱太白竄夜郎退之謫潮
州才大難為庸不死即長囚官職雖差池志意相夷侔
自匪遷逐客而有遷逐憂田塍古丈人來為寒士謀胡
不近長安遠土終悠悠回語古丈人兩泪不能收從古
長安兒俠氣侵雲浮十九白如瓠危帽鉗輕褠奚奴扶
寳帶雜遝驂驊驑飲徹金張家醉畱驌驦裘又恐銀瓶
欹指撝營糟丘出閣訊花童如何為麥麰已不願學孔
何時當夢周杏韀照金龜粉葉誇銀鈎緩急乘一障夜
望秋山頭掃清玉門塵澄澈黃河流如彼行道人頗有
挾此籌咀嚼蘭蘅芳蕪蘼梗其喉夜光有先容白日無
暗投足錢便得已誰卜公與侯歸來揮囊金飽窮泉石
幽
洗竹十八韻
誰倣王郎子庭前種修竹清隂生曉雲遠意近幽谷歲
久太昏翳客來為湔沐掠地芟蒙茸揮空除樸樕碧篠
惡微瑣孤根賞幽獨惟防高節傷不厭冗材秃露枝借
蟬附風榦貽鳳宿筠消螻蟻驚影淺虻蚋哭減裁終瘦
骨瀟洒自空腹初勞揀擇手終入窮淡目月浪細搖金
秋聲寒戛玉差肩存挺直亂眼憎拳曲洞然大夫心卓
爾高士躅春風雨零紅林木霜換綠長久此君操正可
起頹俗山隂牛羊侵渭濱斤斧辱持君易金錢伐盡猶
不足是中主人賢不作薪藁束
有酒作(并引)
予羈居遇春不復出友人孫駪伯遠送酒時以自
遣率然成韻語野無倫特書所目耳
富貴日厭意志願男子多饑寒一身贅奈此兩臂何有
子立參肩於人猶負痾食菜色染顔肘露枯樹柯柴門
曠賓從汝往張雀羅不粒尚猶可無酒傷天和半世友
孫生斗祿才免薖割腹送名酒一飲衰頰酡弱子知有
酒走戲如投梭鐡也未抵醉阿林先緩歌環守獨脚銼
杯到傾長河我若不飲酒顧影已婆娑仰看頽簷日去
去疾滄波
過淨慧院
曉披鷫鸘裘繚繞青冰陌高原回東飈草木負春色瀟
洒竹間寺慰此流浪客谿梅薦餘馨林光動寒碧一寸
經綸心長嘆念行役
虚明齋
道源泠然白疎通無一塵中扃泬寥生太古以上人齋
居不三月水鏡冰壺身日觀紅未昇綠瑣先知晨逍遥
且齊物靜與鴻濛親如求漆園吏先與卜西隣
山居
綠樹初浮光嘉禽自行樂廚煙續雲根澗水斷冰脚徜
徉一樽酒坐看山花落日暮歸去來嫣香裛羅幕
彦升索春暉亭詩予昔登亭上見凡賦詩率比
興於寸草如東野初語予疑命名者意在春暉
育物如慈母之賢欲彦升朝夕視亭名必有得
矣今無負於春暉予是以有作也
雕龍雛老師塊坐司莩灰東皇駕青車先動一信來咸
池洗日光擁出扶桑臺從前幽谷根細甲亦以開百嘉
各分榮差徧嶺頭梅玉壺花箙遲舒景詎可催河水澌
液流暖意何限回要見物化工無處求枯摧晴暉最浩
蕩氣律浹九垓慈母融和心撫弄從提孩明眸照封胡
笑齒發老萊君求賦春暉世豈無鄒枚孝報日益豐但
先植三槐
冬
北風多雪霜嚴冬無勁草獨有青青松歲寒能自保坐
歌鳳凰曲心馳千里道歌聲徒繞梁誰知此懷抱
南至日過鹽埧官亭
墮衣黃楓香着鬢青霜濕江山如故人到眼類長揖客
行先飛蓬不肯擬馬立時節當書雲相將何太急我本
芻牧兒家有舊蓑笠勤心朱墨間銷減耕耨力欲歸倒
虚囊追赴村社集傳言東隣翁但空西向席梨栗隨所
有大白更增一勿復問市朝與翁醉終日
蕎麥
神農播百穀賜羌荍麥種下子分苦甘甘賤苦蒙籠西
山律候晚春種夏苗茸秋花深入雲風浪綺霞動灌溉
以時節牧放遠原隴歲登蝸負歸兔徑行錯總積架連
雲根藁秸亂墟冢赤莖墮釵股黑實盈缶甕銳首師郭
尖駢結友張仲一身多模稜四角腹膨腫舂開鐵屑飛
磨澑塵粉凍溲和陶甄手灰火助培擁劑堅視鐵石薄
厚擬輕重不問鏡月圖行至齊眉捧杵窪新炒香揉以
牛羊湩不托遞炊䴵芹美思貢奉來牟莫我貽桄榔尚
珍送大宛來苜蓿與爾俱闒茸中都千貴人侍食姬環
拱流匙滑玉粒雕胡不在供四海會萬珍方丈無點空
戎獠犬豕性眞可糠粃共有客飯黃粱渾忘夢中夢
春日雜言
燕麥詎可食兔絲那為衣重絺不禦寒野葛難療饑綈
袍脫有意豈得全身歸一飯責相酬北山寧採薇
妖桃氣濃暖蛾眉困風光楊花撲羅帳春夢自悠揚愁
心如碧草隨春日益長碧草逢秋歇此恨何時忘
雜興
燔肉苟不至何暇稅冕行一日廢禮經不如無此生相
鼠知拱手寒暑不變更威儀特文具衽席為亂萌蔑知
聖人意但以口舌爭如彼為肉者死即五鼎烹
醴酒偶忘設於禮殊至微穆生引身去自昔能見幾陽
橋慕香餌豈知為禍機楚梟集叢灌斬伐猶不飛復有
陶朱公去國家亦肥五湖拒扁舟我信無所歸
四除延月魄空庭零露滋西風獵黃葉蕭蕭辭故枝前
日秀春陽詎知彫落時反側孤衾裯早寒先自知藁砧
山上山刀頭杳無期無乃逐新歡巧畫雙蛾眉妾心南
山石生死竟不移
辛苦行
君採北山薪妾捕西谿魚登山莫避險入山深何虞君
行妾亦行辛苦同朝晡相樂成家室此義千載孤
古意
虎頭自食肉何在識一丁五言纖巧詩便歎當長城讀
書髮早白不讀鬢晚青窮邊物蕭條鳥雀下空庭雖亡
好事者勿廢草玄經
無分清濁流殺爾投河伯無結死生交一死生便隔模
稜不失事禍起分黑白百年過逆旅今是長安客
嗟來吐食死漂母愛王孫等是乞憐人一飽何足論東
方老先生笑傲忘至尊朔饑侏儒飽且用長短分
野人孤鶴姿與雲相伉儷百禽相和鳴了不關鶴意彼
美靚閨女窺戶欣客貴復有琴心挑中夜駕車至詞章
燦星漢市門甘滌器竟使誰病痟野人却歔欷
日出東南隅
日出東南隅照見城西途出門履冰去荆棘殘人裾洛
陽繁華陌車馬尋芳客欲往從之遊青松淡無色安得
隣松心投君千歲隂
憶故園
杖藜出北郭山阿延餘暉屏營立高原霜飈吹我衣牛
羊稍絶跡聚落燈火稀顧我豈無家廢置不得歸大田
已蕪沒故丘人亦非終當問遺老何如丁令威
