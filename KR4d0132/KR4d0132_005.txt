跨鼇集卷五宋李新撰
五言律詩
古塞
曾經古塞間萬里控長關卧日邊鼙舊嘶風戰馬閒戍
樓喧暮角羌笛怨空山應賀升平久車書混八蠻
漢江
低靄横沙碧長灘宿鴈孤樵薪窺樹癭漁父就龜趺落
日駢游女鳴波咽佩珠啼烏與驚鵲先我渡城隅
湖上招故人
柳影依窗過荷香拂枕浮雲邊山近雨石下水通秋白
藕離新斸嘉魚落晚鈎還同動情興已為掃西樓
磁釣翁
尺巘方壺小泓泉渤海深陶公慈母手抔土故人心蓑
笠不愁敝鰷鱨何處尋虚堂值蕭瑟猶苦百蟲吟
高祖試劒石
巨石中分斷涓流自此東堯仁方宅土項氏曷當鋒興
起漢高業勤勞夏禹功故應行道者千古企遺蹤
官歸
旅巢幾百指水國漫三年極望祇秋草歸耕惟石田不
成便招隠漸擬欲安禪那得蘇司業相逢乞酒錢
不寐
不寐成孤坐悠悠百感生燈眀將續晝鼓急欲移更藥
熟知僮倦杯殘任鼠爭羈懷忘未得時作下階行
晩宿江漲橋
鳥徑青山外人家苦竹邊江城懸夜鏁魚市散空船岸
靜涵秋月林昏宿水煙又尋僧榻卧夜冷欲無眠
龍洞
龍睡抱眀月我來窺碧潯攖鱗徒有志探頷本無心雷
去春霖足雲歸夜水深餘波應不惜好為濯塵襟
分蒲萄遺蘇必強
吏歸珍客賜手自舉銅盤珠釀舊瓊液煙勻秋露漙初
分馬乳碧聊別水晶寒教徹棃園曲停歌一處餐
鑑亭
石壁緣雲白松風特地哀斷鴻随眼没秋浪擘山來鼔
急船頭轉山眀雨脚開知公歸未得此作望鄉臺
次韻員子春遊馬溪二首
有花栽性地餘法寄燈房虬蜿駢松瘦鍾寒殷谷長赤
髯班石坐白驥踏雲驤一夕參玄客森森出虎場
樹影隂蒙逕雲衣淺撲門禪心無冷暖客意自晨昏澗
水鳴璫破山花野血噴再來何薄暮騶從觸狐蹲
春遊
寂寂茂陵春文園病後情黃蜂腰欲斷細柳眼初明麗
服駢遊女餘酣失老兵殘粧深院落相對任卿卿
杜鵑
終日欲歸去蹉跎空歲華只知催客泪何處是君家寄
子他巢穏頒春故國賖林梢啼不盡流恨入山花
桃花菊
秋雨秋風夜閑為桃菊吟任香飄澗水回翠入籬金苦
李自胡越幽蘭初腹心故山千里外回首暝煙深
官居偶書
湖山随顧盼薄俸亦甘心窮鬼不教富詩魔長使吟支
頤聞落葉隠几見棲禽此意竟誰喻蕭蕭秋夜深
重九
出戶非我識長安雖萬家有愁焦綠髮無語插黃華酒
僻喜宫醖衾寒怯絳紗欲傳此情况行客在天涯
中江道中
茆結蕭蕭宅松周淺淺山斧桑雲堕綠堤水月留彎楊
蕊風團去蟲絲燕掠還行經雙隻堠曾未徹重關
醉鄉
客至終投轄朝回詎典衣待眠卿且去亟酌我將歸泉
郡新封邑糟丘小翠微離家今萬里坐隔羽觴飛
經甘相廟
相君天所佑童子知何神不必茂為祖因知秦有人一
言成大計千古仰青春廟下塵勞客將慚白髮新
遊石鼓寺
石鼓寂不振金聲無處求層巖參霧樹亂玉響冰溝破
屐前無齒孤城遠見樓山僧癡問客阿汝謂湯休
龍興行香遊寳蓮寺
魚舞天清日經行小刹初松柯青羽葆貝葉細蠅書杜
畫竒無敵周妻俗有餘業無支遁輩難自卜幽居
張安化重陽日置酒挽同官遊靈泉寺登高時
適有客占牧之詩一聯因緝成一首書寺垣
白髮新遷客黃雲古戰場自然堪堕淚何必更重陽山
削孤城起河兮細水長蜀峯高處望猶是隔秦鄉
八月十五日過蓬谿書淨戒寺
瓦冷雲埋殿燈長黑暗沙藥靈閒草木蔓走古龍蛇石
佛随山老松梯轉路賖門前溪水淺無處問仙家
過永安院
山暗雲垂地谿回樹倒流詩随梅冷落夢入鳥鈎輈欲
住無佳致重來即舊遊村眉攢八字已解作春愁
寳巖寺
竹影與溪聲蕭蕭眼底眀秋雲浮古樹山石削長城暝
色凝黃碧啼烏伴晚征高僧不知客故遣作詩鳴
龍遊寺南屏軒和宋宏父韻
平日江干過南屏首重廻不妨圖裏見曾是夢中來近
市樓臺逼高城鼓角催老年知涉世臨事却䘖枚
感俗
回腸驚紺髮汩脚沁寒眸沃壤連千里封狐媚一丘生
憎守錢虜冷誚富民侯不厭江西水長年傍屋流
問俗
窮極天窺涘幽隂地絶春石壇荒誓鬼藥媪下羌神鬭
雀分䟽事晴山親近人刲羊留髄骨正欲卜歸辰
羌俗
卜占遵火兆詛誓謹歸誠渡笮蒼猱捷旋碉墨蟻輕養
生茶作命據嶮石為城縱去擒來事無人是孔明(西山誓鬼)
(名歸誠王)
山間女
倚竹情何極傷春事已闌長眉彎月薄翠袖怯天寒倩
婦攏新鬢憑人易舊冠輕聞騎馬客相趁隔籬看
