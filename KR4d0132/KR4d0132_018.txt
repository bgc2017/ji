跨鼇集卷十八宋李新撰
序
送陳公朝序
倚柱而笑女子之私憂以牛犒師商人之過計嘗謂食
肉有大臣而女子以魯為憂憂非其職也謀國有強將
而商人為鄭之計計非其職也然而非私憂過計者盖
魯亂則及身鄭亡則及家與其救末寧若救本則其智
愈遠矣禹貢梁州之域陵國最久長於秦地隸蜀於漢
隸犍為魏設為州梁目為懷仁再變為隆山三變為仁
壽土厚石深其民堅剛質渾宜有仁厚君子為西南之
雄比日誰意士氣彫落服儒冠屨乃至造為俳語俚辭
動輒嘲謗呫囁相語狋吽以争居間闔門操方寸之觚
畫一尺之紙曰吾將疵甲而毁乙亦有父兄竄定黨類
更倡識者聞之各驚相視訐人隂私間人骨肉雖甚愚
小人有不忍言有不敢言有不欲言者孝子慈孫蒙被
醜聲深切骨髓若人何心哉夫嘲人乃以自嘲謗人亦
以自謗非刑不能懲鬼不能誅而人不能責但過惡未
熟行將自及耳某生長於陵凡五世矣有俗如此某何
望焉是某之私憂過計者然也足下沉慤有年有可以
動人者某知之久將治新都豈無意於厚風俗政成而
後歸亦豈無意於吾鄉此僕所望也亦固所願也舊國
舊都望之暢然昔人酒酣有為故鄉悲桑梓所在不得
不然此其常常者足下堂有上夀親他日版輿以歸足
以率人之孝庭下有諸孤撫字之餘足以率人之慈傳
聞詩書使羣公子厲精足以勸人之學歲入甚羨旅人
鶉衣親舊狗馬丁窮困時補其無餘足以勸人之義釀
白酒割黃鷄一觴一詠與父老相娛樂携妓登山可以
規謝公之遊插花起舞可以盡白傅之樂前日之風苟
視足下若此寧不少愧歟某少而賤知無能為而私為
憂過為計者殆必有說且出聞若人言見若人行某不
敢從若人遊決可保矣而不保吾弟吾弟猶可保也而
不能保吾子與吾孫吾子與吾孫習而熟之不免為偷
薄所牽矣此正若魯女鄭商之當念也私為憂過為計
將欲救本而棄末亦曰遲足下之歸足下行矣因書以
諉左右者惟足下留意無忘此固所願也亦非敢望也
送蒲彦龢序
彦龢得邑資官寄聲來别且言或人誤我投之空山&KR1486;
僻難進意甚不懌來遊西蜀蜀大帥尚書王公方玩辟
書以招客見彦龢愜甚以詫賓從曰某不敏三世侍從
獨以士報國為王氏家法昔事左丞蒲公功業文章在
古無倫此段寥落乃今於蜀見公猶子典刑具在請以
家法從事遂入閣草奏以劇邑留彦龢亦歴試之吾彦
龢豈病歴試然為公計則得為彦龢計則失予始聞彦
龢得資官喜如尚書公得彦龢時尚書公辟彦龢予復
不懌如彦龢得資官時後旬王公左遷辟書報罷予喜
如初資官小邑使才者居小邑不當喜而喜是幸之者
然也使尚書公門下不遂得賢士賢者不果進當不懌
而懌是嫉之者然也幸之嫉之小人之事復仇報怨不
仁者之用心也予與彦龢厚善無所怨惡何幸何嫉之
也幸與嫉施之他人且不可亦不敢也曷於彦龢而然
也非幸之嫉之而俟之也彦龢貴遊子自負甚力舉趾
甚高氣習偘然與衆人異自昔南北阮馬糞王烏衣謝
城南杜貧雖到骨而青氊犢鼻終作後世譚本為張緒
三年客便自風流况久得左丞之教悻悻然去之哉苟
以為吾貴遊子小官小邑非才者賢者所宜淹而辱之
則資官何負此予所以樂彦龢之往也城郭侈大聚落
夥實舟車轔沓宫室堂奥輪奐吾適然寄之耳民頑吏
悍不難繩事之叢曠在所處皆彦龢餘事登高而賦煙
雲泉石春茗秋蘭皆彦龢臆中之帑時探以出平時落
筆輒千言事或奪之今無事語益工造道益深矣一道
人物如彦龢不在第二一道政事彦龢得第二餘人得
第三堂堂諸公洗濯風裁彦龢第往施種石田亦必有
生之者予昔攝官成都候大慈鐘聽銅壺鼓挾刺以出
倒篋以歸食未下咽而戶外迹滿歲弊馬月更僕俯伏
迎謁猶專傲名於世俗杯酒書劒之約一忘夙諾則横
議出矣此時所養消泯殆盡至今念之搔首不已夫辟
書報罷是天以遠業資吾彦龢也予喜之者此也豈幸
之嫉之者然也榮有王庠於予為德友上計禀事墨綬
趨府以其餘時願一欵之其為人如陽城元紫芝今世
未有斯人予以此厚彦龢猶慮兹往他人誤君
送王井研序
西南之人老死不識海盖不問而知其深且遠也士大
夫相與言量必借海以喻水行地中其大稱黃河嘗登
大伾觀其北注一望渺茫極目無際至曹仁而分為二
股至歴亭而分為五股一股之漲越千萬潯滔滔而東
歸宿大海纔涓流耳旦浴日而出之暮涵太隂而宅之
蛟蜃之氣出沒為樓觀珠貝之光騰而上者五萬里鯤
雖大鱷雖盭鰕&KR0008;雖微細咸受而藏之予聞濱與海隣
誼夫知海為最詳故所養將有取於海也空洞陂田綽
若有容足迹所周便見涯涘此又何足為誼夫道哉誼
夫堂然古丈夫峩冠據桉似不可向而悠久處喜愠莫
見字研溪之民凡三年始至不增威既去不減猛四境
之内譽日聞而誼夫曰此愛我者所溢也九品之卑而
晩聞相知誼夫曰此予有所未逮也凡欲求誼夫之急
迫躁競不可得誼夫今去矣宦遊無定予或一到海上
窮深而極遠并一測吾誼夫别後三日所養尤不可知
也
送趙彦成序
東家儒者余視之盖丈人行也冠履步武未始亡律鳴
中韶灑掃蹈規譚天人性命以挈其徒訂是非於有司
大抵如聚訟號先生長者尤揖讓比肩外類不爭而喧
豗喔咿亦筆下多口者也其徒往往餓寒乞為市人所
嗤侮然儒者終強項不耻余每念之西家之子病狂十
年操刀捶遇人輒抶之刺之忘貴賤之勢耆艾之序舍
者見之避席而走在輿者為下坐者為起耕者釋耒而
返行者讓畔以去退肅屏息畏之如大賓客及其捨刀
箠仰天畫地拊髀嬉遨則相與環而觀之趨趨于于如
太古時人樂以忘憂終日親之而不懌其悲而哭則噭
噭淒辛雲寒無光夜昏失色聞之者涕下沾頤謂非漆
室女即杞梁妻非阮籍窮途則唐衢憤世者也泪盡繼
之以血聲動左右天倫之機發於自然又相與哀而憐
之如放臣逐婦不得志於人間不可一日偷生而苟活
者也及其履危冒險死生之大不得與之變而况榮辱
乎是殆不足以攖拂之也某與彦成身儒行儒幾三十
年矣曾未有畏之如彼狂人者親而樂之或哀而憐之
或不能榮辱之如彼狂人者為人而使人敬之如大賓
客親之如太古時人不得已則哀而憐之如放臣逐婦
不然為有道之士而使人不能榮辱如是亦足矣既不
能強又不能弱蹣跚流浪以禮發冡以詩書為姦俗學
無用陳腐齒頰以盜么麽蝸國之名身被坑冠被溺羹
無糝戶無樞何特為市人所嗤侮時窮天阨如吾東家
丈人者不知幾千百士我其杓之人佯為瞀亂不靈不
解曾不能窺西家之髣髴欲以全生欲以養真而盡年
下交末路漓薄不美陸沉於俗託一㕓以避世無得喪
存亡則接輿箕子正是我輩人行矣吾有狂藥以酌子
有狂言以訹子酒酣興作我悲則子笑我笑則子悲人
其謂子狂者耶我狂者耶可以友乎其不可耶可以狂
乎其未可耶得狂之名而甘心將推而不受歟
送空源二教師序
空源二教師少年跌宕長安市上酒家眠三峽誤遊蜀
山如畫不歸去自厭勝處散行陋邦直饒說得雨花空
中亂石點頭身蔭五色祥雲坐致八功德水亦只是箇
肩板漢蠧魚經笥造成口業二教師不自知亟還大慈
研精故紙鑽透牛皮正以含血淬空先觸已口若便擲
筆&KR0778;疏亦未有是處在二師還委悉否眼前無俗物多
病也身輕珍重珍重
送張潛夫入道序
天下事固有如此者予方外忘年張潛夫一日謝其家
抵帽於地哆去革帶曰噫我五十年為愛慾紼纚投濁
河洄洑苦惱坐火宅若焦若燒不知世外有清涼境豈
可作底突效彼必死囚我非愛吾身與愛吾家者身非
我有家亦非我有則身外之物得而有之耶且門施行
馬門不自以為益車有蘭班車不自以為益蟬貂為冠
褚皮亦冠編珠為舄其用與芒屩則同而我何牽於物
姑蘇臺雷塘路聲色未窮過客悲涕保如意之安悼戾
園之恨生不及忘懷死未能瞑目而我何惓於家願通
籍祠部請作佛子習為小乘觀吾為善知識日耡月治
因緣未熟猶不失為一等閒人安樂無事午枕鼾眠即
是極樂國以無累之軀為有道之士我何苦不為所以
潛夫之志如猛將摧堅有進死一尺無却生一寸前此
固潛夫所病予亦病之此既潛夫所易而予所難也夫
好惡得之性天不可以勉燕方丈羅鼎珍求適於口而
邕以痂為美佩蘭芷蔭華屋求居於潔而赤以溷為潔
陳尸屋下行殯道上水淫馬癖各得遂其意予姑遂吾
意明日與潛夫異者特衣服室廬耳潛夫能詩而善畫
如劉奉先畫如李長吉詩讀子美歌山水幛如見奉先
畫想奉先畫則知潛夫詩讀牧之序長吉集則長吉詩
可槩見長吉詩可見則知潛夫畫要之不貴丹砂曾青
與不作古人以經目者予往與之飲潛夫發言則坐客
哄堂頭不接席則巾濡杯每每於此不凡明日潛夫不
復隨我議此矣古來凡聖合并善惡多岐大慈若一雲
夢况佛不從西天來獄不從地下出潛夫潛夫勉旃勉
旃珍重珍重
送宇文修撰序
望色聆音以知病之所從起此善於其事者往往能之
遽謂之聖與神可乎然平處詣情高處詣理妙處不可
以言傳非聖與神每每不到十全其八今不可得古人
謂之下工十失三四今人之常而古人謂之愚離聖久
遠各自是其法道大行則殺人愈多無刃與梃而司命
天下之人十全一二十失五六死者甘心其生者不以
罪醫然則奈何夫診一臂按指寸口訂浮沉長短滑濇
以窮隂陽迹隂陽以較虚實數呼吸以定所損借菽以
譬輕重如循榆葉如循琅玕柔如鷄踐累累如鈎此其
平者而謂之當治春弦如新張夏鈎如操帶秋毛如吹
冬石如彈此其不治而謂之易治其甚疏者不識榆葉
琅玕為何等物車盖為何等狀古人目不見太山耳不
聞雷霆以巳之呼吸數人之脉至而今人流涎吐渦笑
譚不止指在魚際或在尺外而曰我善醫當吐反下當
汗反吐戶外雖滿而殺人亦為不少矣閤下以文起家
得時盛名久次郎曹徬徨京雒講禮太常外求民瘼者
已數十年矣秋風搖寒吉服宜起天子命我莫敢告勞
幸今法度嚴密紀綱維持而國朝無有受病處獨西北
為憂黃河為患操方技者盈庭曾未能已此且黃河貫
地中猶人之榮衛邊鄙猶四支築堤以壅疏渠以泄然
後河乃安流榮衛不得其適故結而為癰㿉緩而絶經
絡芻粟不繼是筋不勝將不知兵兵不知戰是骨不勝
筋骨不勝則四支委矣榮衛之不適四支之委醫者之
罪也閤下傳巫咸和緩之術滌腸紉腹有其藥肘後萬
金反魂起廢於倉卒尋常之間彼榮衛之不適四支之
委疾不至骨髓而箴砭可及閤下行矣他日聚毒以供
醫事則備其一焉志之無忘
劉氏藏書序
錮鏤金鏴鈊鋪以為器繽紛玓瓅珠璣以為衣割裂紈
綺繒綃以緣體高輿大馬以驕氣囊金篋玉以矜富夜
光明月名畫古皿以為耳目之玩好公卿貴家富人豪
戶惟恐其不盡有也然皆狐兔之藏盜賊之資僕見之
多矣不如堂上有詩書牖下有史傳羅孔校孟搜揚絡
韓古人竹簡今人紙軸百家九流無不備具此善蓄書
者也然不肖子弟一日有無頼之遊廼父廼兄之藏遂
為世俗展糶之具僕見之多矣不如善守者複壁重囊
錦緣繒飾緘以縢扄以鑰輕塵無揚百年不逸此善守
書者也然吠狗不知星冥行不察里耳無聞目無見沒
齒為腐夫頑人僕又見之多矣不如善讀者弦歌口誦
下帷杜門日與黃卷聖賢語一編數句立富貴功名往
往有不朽之餘榮而風流氣耀乃與世俗不相商較此
善讀書者也東都劉氏無他好為布衣而所蓄與祕閣
埒是某所謂善藏書者也後之人其善守邪守不足貴
其善讀邪某西蜀隆山郡讀書人也敢告不敏某年月
日李新元應序
小一姪字革先序
伯兄之子君俞索命字以革先字之客難之曰字以飾
名古今相因君俞之與革先殆不見内外將有說焉僕
請畢所謂革先之意而質諸疑者曰予家三世十頃田
歲時伏臘飲食祭祀冠婚慶弔於是乎出不豐不約不
增不損革之者其在子也予家三世五畆宅前有廊廡
後有堂奥避風逃雨於是也在不丹不刻不侈不儉革
之者其在子也予家三世非富商大戶廏無駟馬廪無
多藏聲色不高器服不僭兒無觸法冒禁之遊婦無曳
璣裂組之裾革之者其在子也予家三世非貧民遊手
束帛可衣生産可務不可諱猶有後凶年則餘儲羅絡
有親良雅素有朋舊革之者其在子也子今婿成都良
家子而阜通山澤利不過數年遂為富家翁是昔之十
頃田五畝宅革而為百革而為千以至於億萬予所不
能知也革而為有是予所謂富商大戶革而為無是予
所謂貧民遊手此又予所不能知也他日子有兒兒長
無使之趨利吾聞之智而多財損其智愚而多財益其
愚吾今謀舉進士第與我同志則庶幾所謂革先之字
為不妄也子勉之哉勉之哉戊辰四月日叔元應序
姪革竒字謹先序
夫事至於無能勝物至於不可擬然後以竒而稱之然
事竒則生怪物竒則生駭怪與駭烏足貴哉昔人有斷
犀象敵虎豹者操戈横矛深入水陸父子昆弟攘臂不
顧日以較獵為務且虎豹犀象何所用邪豈其皮毛齒
角世所珍重邪富家貴人玩耳悦目故虎豹犀象有死
無救又有雅好山水者行及吳越佳麗清秀植足躊躇
終日不去遂成其癖有愛士者見燕趙之士魁梧辨給
拊髀啟口嗟惜羈紲特甚卒不及倜儻大抵目之所視
耳之所聞至於怪則疑駭則惑適今吾子以竒命名矣
使我為字且告之曰虎豹犀象以竒而取敗吳山水以
竒而成癖燕趙之士以竒而見拘吾子將有言也言竒
則招憂將有為也行竒則招辱此君所當謹也故字之
以謹先儻有大於是者亟易之而勿傳十一月日序
說
命馮氏二子名說
馮子居家自樂二雛以為譽則非癖以為計則非疎丁
名稱之未立倏有詗於羈客於是目其大者為元龜小
者為連璧鼓喙未畢馮子避席曰滯殼難化刳腸不疑
甲蟲之類其名為龜曷以命之者耶對曰不然覆之以
祥雲貳之以神蓍巢之以美蕖浴之以清漪方斯時也
身無意於媮生輔之以載書承之以玉櫝參之以公卿
之謀祓之以太史之祝方斯時也義不可以辭死鑑蟬
蜕之不固區八卦以自護感盛恩之莫忘歷三鑄而左
顧元龜而軒然而呈千載之圖乎寧默然而搘四足之
床乎而將獻夢於元君乎而寧曳尾於塗中乎馮子又
曰荆璞則刖周璞則腊不副其實曷名連璧曰不然剞
劂之以干將礲錯之以燕石淬之以虞泉裁之以鈿尺
以彼之利器成此以為器者也上合日月之行下範辟
雍之水貴玉者未至而索疵者至矣禹寶一寸之晷秦
捐百雉之城一則子重一則子輕連璧而欲寘盤飱以
締反國之君乎欲列文箱以賜立談之士乎而將照於
諸侯之車乎而寧辱於匹夫之褐乎馮子頓首敬謝不
敏君子贈言飫於八珍泠然似風煖然似春請以此銘
大者之襚而書小者之紳
呼盧說
善呼盧不必其勝負不善呼盧者必其勝負善呼盧者
不勝則氣平聲調顔色泰定而其財若有餘勝則氣益
卑聲益下顔色益柔而其財如藏九地之下不善呼盧
者不勝則氣烘然而怒聲蹶然而戰顔色青赩不一其
財惕惕然而匱勝則氣盈如聲蹻如顔色揚揚然而其
財如布九天之上故善呼盧者每勝不善呼盧者勝日
少負日多夫道不行於妻子妻子真勝者耶不行於一
鄉一國在不行於一國天下在不行於當年後世在孔
子善呼盧之術盖遺之子思子思死遺孟軻荀況孟軻
荀況死遺揚雄雄一不勝即大言美新他日禰衡潘岳
輩腰千錢求一擲洶洶暴躁矜己傲物望塵拜人卒不
得其死薛稷宋之問至為人捧溺器柳宗元劉禹錫至
附離匪人財有限志在必勝吁奚其負之多也古號文
人恌薄恌薄者不善呼盧之徒歟大儒無敵呼盧之徒
慎之矣丨
