公是集卷六
宋劉敞撰
五言古詩
今古路
出門道路多縱横不可測我今欲遠行須問曾行客徐
徐逄路人借問青松側客曰今何往答之遊京國客乃
指要路而言行有益古路雖大道不如今路直但行今
人路猶如假羽翼彼客别我去獨自躊躇立為見今古
路信乃無差忒今路足輪蹄古路多荆棘欲行今人路
恐背古人迹欲行古人路今人笑迂僻又擬不出門奈
何飢寒逼哀哀此時路悠悠蒼天色不避今人嫌路須
行古陌古陌雖然遠且保無蹶失勉哉自勉哉前去難
云適不獲見楊朱萬古凝愁魄
曉至池上
宿雨墜高葉薄雲麗朝陽園林澹澹秋庭戶蕭蕭凉水
淺魚怫鬱荷深鷺低昂幽懷欣自得住賞契所望忽恐
羣動作深林沸蜩螗
晚凉
落日蔽崑崙微風起閶闔蟲聲語悽惻樹影翻離合蚤
露結明珠圓蟾瑩塵匣浩歌始自放喟此區中狹
金山東崖北望海門
憑高仍一望北固何崔嵬地形東吳越江險通卭崍英
雄既已矣壮觀空在哉寂寥寒潮上孤帆當檻來
屏上兩賢二首
謝公樂山水不以官爵間天機有所賦世俗從爾訕上
躡巉巖峯下弄清冷澗吾生慕如此敢避刺疎慢寧為
途中龜勿作蒿下鷃(謝靈運)
人在誰不如妄為世所束興來當自往興盡期自復大
雪暗溪路新晴月微燭去非之子慕返豈斯人辱優游
便所適偃蹇媚幽獨(王子猷)
贈梅聖俞
耳聞梅聖俞及此將十載洛下聚英豪文章富如海(聖俞)
(昔與銭丞相歐陽公尹洙王復會洛中皆名士)聲名動冠劔久合參朝寀何意
幕中客新違江上宰(聖俞以諸侯從事知建德縣罷歸京師)材高雖用晚
大器終有在三公識者多薦拔可立待棲棲九衢裡塵
土增厭殆相逄恨知晩乍似去貧餒鄰居幸見過沃此
胷礧磈
登禪智寺上方贈同遊諸公
重岡抱城起清川帶野回舊都遷陵谷遺寺空池臺脩
竹入晻靄荒溪轉崔嵬鳴禽畏人起故老驚客來置酒
感興廢浩歌寄歡哀伊昔游此人于今安在哉谷深春
先覺地爽景後頽造適假一笑願君盡餘杯
楊白花
飛飛楊白花随風渡江水江水來不極楊花去無已鴉
啼淺深樹雪落千萬里春風傷人心緜緜復如此
涵虚閣玩玄猿孔雀
清池明夕景高樹含凉風巴猿戲前檻越鳥安深籠悲
吟激清漲文繡揮蒙茸弱喪不自非全生或為容曠然
感真樂逹哉濠梁翁
雨霽同望民登西北樓
雨餘暑氣滅日出浮雲開高樓極遠目百里無纖埃山
形西北騖江勢東南來舊都尚能記北觀多可哀微風
激清嘯浩霧侵寒杯亦知非吾土聊復樂徘徊
秋典三首
微風起閶闔秋意日已滋隂蟲羣悲鳴草木同變衰天
道雖茫昧平分為四時功名自當去搖落獨何悲
魏牟貴公子沉没功名間一浮江湖水惨戚頽朱顔魯
連揖萬乘蹈海如忘還棄世脱敝屣風流安可攀
耿耿河漢輝中夜西南流牛女永相望婉孌悲素秋安
知乘槎翁徑出海外遊天路或幽險神仙非所求
留城子房廟
大風起豊沛海水羣飛揚逐鹿未有歸飛熊猶道旁一
見契千載立談開八荒蛟龍不可羈鴻鵠得新翔昔為
黃石師智策無與䨇晩蹈赤松賞功名忽如忘由來神
仙流理與天地長陵谷自有遷若人豈復亡我行覧遺
蹟城邑空蒼蒼感古追遠遊白雲杳無鄉
同介甫和聖俞贈狄梁公裔孫
陳平智有餘周勃勇無敵兩人相提衡終復漢社稷梁
公柱石姿獨立謝羣力匡居多直言薦士有深畫既扶
將頽運復起未然策事業兼二子浩然雪霜白偏材戒
獨往特達見令德誰謂十世遠風義猶不隔末孫何支
離畎畆有餓色明詔問樂鄉布衣列士籍名垂天壤間
氣使懦夫激聞君商聲歌更若出金石
贈聖從待制
君居御街西我居御街東如何百步間十日不相從君
非園中植落落千丈松我亦湖海人庶幾孤飛鴻俱遊
人世間俛仰豈不同蕭蕭髮向白哀哀嗟轉蓬仕固不
期逹貧亦不諱窮行當一麾去幸識攖寧翁
早至凉榭觀芙蕖
林深池亦淺日出光晩及粲粲花尚含漙漙露猶浥良
魚潛復躍幽鳥翔又集物情怳如慕心賞浩難戢誰能
贈遠人采采空佇立
同客飲涪州薛使君佚老亭
百尺井底泉激輪乍飛流潺湲入庭戶宛轉如奔虬主
人三署即持節西南州棄之臥故里富貴安足留郤埽
長閉門贏餘非所求官來坐林下樽酒相獻酬未嘗語
朝市餘亊良悠悠乃知獨往意不必山林幽衣冠多雋
才繼踵公與侯誰能懸其車五十未白頭嗟嗟賢大夫
此風可鎮浮為問三輔間何如馬少遊
曲水臺竹間默坐
杖履不能遠逍遥池上林微風起衆響炎日隔繁隂斐
亹激流泉間關語鳴禽放懷在離人寄賞欣會心既謝
朝市喧亦忘山谷深雖知非吾室猶以開煩襟
永興軍中
凉風響高樹清露墜明河誰復夏夜短已覺秋氣多豔
膚麗華燭皓齒揚清歌臨觴不作意奈此粲者何
北軒手種竹兩竿近輒有甘露降其上作五言示
諸同舍
秋來手種竹憔悴不成林復此雪霜晩空驚孤直心如
何沾瑞露似欲慰窮隂珠華粲將墜玉色潤還深含春
乍荏苒載日尚蕭森玄澤非人力樵蘇無見侵
舅氏見索新詩
賤子本不學大賢宜見疎奈何手賜教反謂詩起予高
義終炯然内慙良闕如得非魯仲尼不廢狂接輿羇旅
習荆楚荒唐存簡書敢驚和者稀長恐歲已徂雲漢回
天章圖書祕石渠瓊瑶落咳唾寒暑随吹嘘百年渭陽
悲萬古秦風餘嗟我送舅氏終焉非路車
贈蘇頌
犬豕蒙虎革氣能懾羣雌衆人見之美蘇生見之嗤褐
客懷寶玉精神暗塵緇他人望而唾蘇生望而知知之
竟何補位下容貌卑雷同世方尚獨異誠難施嗟子豈
不謬拳拳心不移拜我呼我兄問我謂我師奔蜂負藿
蠋誰道當其宜憫子空慕古且為世人非古人亦如此
如此名已垂但當勵行習慰我千里思
雪後城上作
雪後原野曠春生風氣和藹藹林表色輝輝池上波形
閒境逾静望遠意更多年華適可玩不醉將謂何
寄因甫
君雖委計吏官似宣尼公貧賤更何恨優游聊與同忘
懷䲭夷酒乘興松江風此亦隠柱下何用臥隆中
寄聖俞
徘徊帝城裏獨詠有所思故人昔别此秋風今古兹流
水去不已新鴈來有期寄聲可相及一見慰天涯
秋雨
天道去人遠好惡常若違始耕苦炎旱既穫雨過時憔
悴兩無補飢寒方自兹素飽猶可恃眷言采其薇
寄密令楊彦文再舉學官皆中正
三年不相見相見當何時曩别不謂久後期庸可知周
南滯留地宿昔太史悲春草愁山中王孫髮垂絲懷寶
常若迷獻玉常若疑聞君已屢薦終歲獨差池得鹿在
詭遇亡羊實多岐著書成自樂回首空相思
贈黃子温别
䨇鴻俱異鄉來集清川流鳴聲偶邂逅形影共沉浮一
以風波去一以罦網留去留雖殊趣失侣自懷愁五里
一斂翼十里一回頭有情同覆載誰免顧朋儔南國江
海闊豐年稻梁優力弱霜霰繁無因攜汝遊
同謝十三賦盆池
碧沼含白水動搖明鏡光浮沉見魚樂舒卷聞荷香賞
翫兹有適紛囂因以忘多君江湖意不復疑坳堂
庭前箭竹
冉冉東南美託根郡在兹鳳凰不可待歲月方屢移非
復山林意空餘霜霰姿清風有時至獨與幽人期
新置盆池種蓮荷菖蒲養小魚數十頭終日玩之
甚可愛偶作五言詩
采芳未盈手積潤不滿尋游魚亦何樂幽客同此心安
排在所寓相與忘浮沉濟理趣自足孰知慕高深鵬翻
蕩滄海龍起焚山林體妨反多累豈若終蹄涔
送鬱林楊守
鴻鵠懷遠心不畏霜露寒鷄鶩守樊籠朝遊暮來還人
生感意氣朋友死一言况分社稷憂復在君臣間楊侯
一麾守萬里蒼梧山瘴海不可游衆人昔云難升車獨
慷慨即路無險艱乃知抱忠信可以居夷蠻昔賢尚功
名天子憂南蕃報國恩汲汲勿令歲月遷
送春
莫埽林下花花存春尚在一随南風散飄忽不可待四
時相乘凌萬物随變改不如玩三秀忘年蹈雲海
答舅氏時詔不就學官者郡勿舉故見督赴期
飛鳥知深林潛魚樂淵濬升沉久相笑出處各自殉漆
雕不願仕孟子恥獨進軒冕世所榮吾斯未能信辟雍
焕文章王國聚英俊及門足自喜内省媿多吝且將事
畎畝亦以樂堯舜悠悠謝知音當識斯言訒
送張宗道崇班自潁徙秦不樂于行
宛馬來東道燕鴻起南飛適時必有遇去遠不獨迷左
攬繁弱絃右拂青萍輝笑作千里别出門亦依依人生
何新故行道情有違勉率歌清風以慰君永懷
陳元龍
元龍湖海士固有湖海氣自臥百尺樓羣兒仆諸地大
賢資遠到高節邁一世四野為戸庭九河乃衣帶靈機
有時屈英識豈獨閉蛟龍随波游恥與魚鼈計擊劒歌
商聲捐書謝俗議功名留當年異代見君意
一月贈深甫
一月三過公此非兒女情詩人感伐木相鳥猶嚶鳴尚
友百世近結交千里輕矧惟生並時况復居同城攜手
未宜少興發從公行開口露肝膽觧衿頓塵纓心親愛
自至外物都忘形赤日留中天火雲正崢嶸頗復哀老
子安眠枕羣經
懷歸
往昔佩觽日童蒙幸相求中間萬里别倏忽二十秋人
事固契闊歲華易如流聞君尚黃綬失意成白頭奄速
不可期升沉亦難謀寧知及門晩忽辱從政優感舊勞
心腸相逄恨淹留寄聲不盡意何以紓離憂
同寄題康州陳生連理木
幽人吉素履佳瑞應精誠蕭蕭衡門下珍木為之榮連
理出高榦交隂庇前庭顧恐俗未知天方表其閎太邱
往千歲慈孝復騰聲誰言報施遠有若晝夜明世悲上
留田吾慕董生行作詩寄南州且以慰父兄
雪後
雪銷吐膏潤日出春意歸藹藹多時趣融融含夕暉徘
徊終林下髣髴田野期天歡頗不減吏隠亦庶幾歲宴
竟何事濁酒但當揮
和彦文秋興
商飊零枯林疎雨堕中夕覧物愴已驚懷人渺難得明
發聆逸唱願言慰幽寂胡為抱紆鬱更使動悽惻蜚鴻
識來賓鷹隼知所擊物微有逄辰子北獨失職高夭終
難問淺俗每忌直浮沉豈非智器遠固難識
贈周生
騏驥能千里不能走鼠穴猛虎拘穽中不如狗善齧周
生學干禄強進屢顚蹶時不用周生周生亦不屑行年
過五十頗就知命說未嘗畜妻子名利敢貪竊所憂道
未能欲辨孔與桀人知如此鮮况不厭藜蕨與我始相
見便覺抱高節人皆用其巧子獨趨所拙春秋舉逸民
蔽善尚貶絶誰期大夫賢薦使在班列
嘯亭納凉
翻翻竹梢葉習習蘋末風水氣稍澄澈雲隂反蒙籠解
襟面虛曠幽興欲飛冲得意恥獨善慨然環堵中
過澶州陽橋有感
河水東赴海還從天上回寕知今日波還復前時來岸
柳亦已荑原田正莓莓念我平生歡悵然使心哀
春晩小園
歲華一何速春物俱已老綠柳低映墻臯蘭生滿道郊
居止幽曠野色慰懷抱入鳥不亂羣閉門但郤埽平生
佯狂性更覺高臥好不及古之人吾誰玩芳草
公是集卷六
