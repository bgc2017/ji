公是集卷九
宋劉敞撰
五言古詩
雨中獨居有懷江梅
晨起風雨交蕭蕭秋意寒出門無所詣行道如此難思
我平生游相得他日歡興來未嘗約趣合不待言濁酒
有與醉孤琴能一彈時時商聲歌磊落千琅玕浮雲歸
無期宿草秋向殘獨咏雞鳴詩一唱三四歎
過聖俞讀其近文明日寄之
昨日過君家雙瞳偶清刮非無塵俗累喜見秋隂豁注
瑟請新聲瑶音邈超越神驚自束躅不為天寒發
憶梅
豈無棟梁材為君構明堂豈無調羹資為君致烹鬺獨
使限荒鄙委之道路旁歲晏吐竒秀芬芬有餘香疾風
見松柏衆穢知蕙芳譬彼君子質幽沈道逾彰安得假
神術徙根儷長楊遼哉計不果我心不能忘
傷胡二
人生期百齡子適四之一人仕期萬石子適升斗秧禀
靈甚純粹守道復貞吉無負於神明如何有倉猝雖登
爵一命亦治邑千室名竟未達君澤亦不被物鬼神莽
無狀天道渺難詰冥冥九原深永與顔賈匹
觀永叔五代史
大均運元和萬物分一氣相雜以成文自然故為貴道
衰三王末議出百家沸仲尼日月也薄日為之既春秋
日筆削天地復經緯大法初粲然亂臣以為畏微言迨
秦漢變雅從晉魏逐末競錐刀澆淳玩花卉安知作述
本庸識文章意中間馬與班二子稱髣髴猶云崇貨力
尚或排剛毅才難乃其然可以長歔欷退之不為史于
道其猶未胡為體明哲曾是回怨誹國典竟蕪雜唐風
亦隐厞陵夷九易姓禍亂森如蝟儒術駭中絶斯民遲
攸塈紛紜混朱紫清濁誰涇渭龍飛真人出虎變斯文
蔚天意晩有屬先生拔乎彙是非原正始簡古斥辭費
哀善傷獲麟疾邪記有蜚處心必至公撥亂豈多諱何
必藏名山端如避羅罻曰余仰爐治有意自勍剕踵門
投耒耜假蔭親蔽芾所望窺册府無寕辱賙餼狂者實
進取日中固必熭飲河雖非量滿腹尚自慰演孔幸受
經居齋竊忘味
寄張拱辰
楚人少眉壽此翁七十餘剕士多輕揚此翁乃好書世
醫悦膚淺此翁識古初習俗争錐刀此翁尚玄虚數欲
見此翁為其亦起予責人必求備堯舜猶病諸漁者公
閱休逸人狂接輿有之幸見告我且從彼居(休輿比楚人)
竹牀
櫛櫛裁脩竹熒熒粲寒光浮筠凝烟霧疎節留雪霜甘
寝百疾觧側身夏日長此時四海波亦已如探湯嗟我
智慮短苟為安一牀
哀三良詩(并序)
秦風有哀三良詩刺穆公以人從死後王粲作
哀三良者興曹公以已事殺賢良也陳思王亦
作之者怨已不及死者也吾以哀三良仍有餘
意猶可賦詩故復作焉當有能知者
士為知已死女為悅已容咄嗟彼三良殺身徇穆公丹
青懷信誓夙昔哀樂同人命要有訖奈何愛厥躬國人
悲且歌黃鳥存古風死復不食言生寧廢其忠存為百
夫防逝為萬鬼雄豈與小丈夫事君謬始終
馬生自汝南來求入太學不得請詩以歸
士貧謀國拙安得辭泥塗馬生負長劔嘆曰歸來乎尺
薪等芳桂斗粟兼明珠王門不見容憔悴如枯魚我無
升斗水慰子朝夕須亦有西江濤疏遠不可圖相勸早
旋歸詩書自為娛男兒患無術餘事從卷舒時至當奮
飛翩如巢中雛微物尚變化況君七尺軀
詠史
主父希世者畫策妙縱横指麾一言用震動諸侯驚日
暮臨遠塗中道方倒行不忍藜藿食意從五鼎烹寧知
鹿門翁白首長躬耕天下非所保功名安足營
入荆江
此江自岷山浩瀚浮西極中為三峽束壅閼氣憤激崩
騰得平地千里怒未息雖投洞庭闊争道猶逼窄觸岸
皆倒流勢兼萬牛力渾黃不可鑑咫尺瞢玄白頗似崑
崙流洩源下積石逶迤屢屈折九曲乃大直始信枉渚
歌至今猶悽惻中流忽沙沸惨惨半江黑俄頃成丘陵
方舟渡安得坤儀理專静何故輙損益多異真窮鄉所
逢豈中國墨生忍黔突孔子不暖席賢聖亦遠遊吾寧
倦行役
和隣幾持國景德寺納涼
四時急相乘五月大火中天地為熾爐萬物皆沸銅吁
嗟望雲漢長嘯懷清風覆載雖高厚跼蹐似不容蚩蚩
道旁子奔走勞厥躬外以塵土傷内為利害攻狂酲無
由濯勢與羣物終安知逍遥遊采真得所從寳宇豁高
嚴劇談叩真空虚白從中來清涼脱樊籠惜哉但獨樂
不與斯人同作詩寄妙賞藐若凌青穹依隐或玩世詭
時在不逢三復金玉音曠然已發矇
送劉初平謁會稽范吏部
劉生大梁客五十恥獨醒觀書汎為通不肯明一經壯
歲懷慷慨邊游忍伶仃擔簦售白璧垂蒯提青萍歸來
面朝士口寫山川形公侯盡高意禮數争分庭落魄破
小節浮游謝塵冥詼諧若流輠捷勝如建瓴荏苒混朝
市繽紛邁年齡有云致官爵百說無一聽二子才劔吷
衆豪固螟蛉以兹滯玉帛亦不羞巖坰太尉辟開府(夏竦)
(也)中丞請居廷(孔道輔也)拂衣東南走高揖千巖青禹穴發
窮寳雷門叩驚霆邦侯萬人傑憂國心無寧得善輙觧
榻發竒肖開硎抽辭肯聽瑩宴舊方淹停箬下進醇酎
鑑中結飛鈴高哉鴻鵠心去矣窮滄溟
謝主簿示雜文
少不學為吏僶俛亦非良終日簿書間忽疑鬢髮蒼無
聞畏後生素習成兼忘吾子豈獨迷相從道文章上論
聖賢心下救世俗荒磊落古人風粲然在我旁精莩眩
日月爰居惑鏗鏘置此但為好切磋非所望
開元寺(寺在汝寧府本顔魯公真卿舊居)
自古皆有死豈惟直如弦魯公既中夭狂宼不獨延茲
寺數經亂叢林廢為煙若人昔所居故老廣其傳直氣
觸白日沈憂凌青天悠悠穹壤間肯與蛛蟻捐事往理
冥漠悲來涕潺湲作詩識其處尚想音容全
漢武帝二首
武帝固英雄總擥皆軼材南并桂林地北守單于臺軍
費累萬金馬迹窮九垓時獨卜大夫規規輸其財忠義
豈不然告緡自此開茫茫文景後田野卒汙萊孰謂將
相謀竟貽黔首哀晚悟富民侯後時信悠哉
洪波漏金隄河伯獨不仁不有封禪行安知愁吾民翩
翩海濱子自以通鬼神黃金成虚言鴻飛邈無因武安
玩天時獨秉萬國鈞愴似宣房詩郎吏終負薪寂寞千
載間真偽共沉淪何乃忘謗書世固無直言
楚風四首
三楚多秀士從古謂之然接輿既髠首三閭復沈淵大
屈備時玩白珩為世傳粃糠鳳鳥歌瓦礫離騷篇已矣
德既隐孔車為回旋
嚴嚴章華宫灼灼高唐觀慶弔隨俯仰離合異昏旦人
生詎能幾物化每交亂千秋萬歲後寂寞江與漢
宜僚樂市肆叔敖榮寝丘不惡漁釣卑吾聞公閱休顛
冥天地間世與我悠悠豈悟多種橘可齊千戶侯
唐侯兩驌驦夙昔困多難蔡國雙狐白豈知反為患世
衰道為遹服美自取間敝緼可終身鴻飛諒何簒
雜詠
今年四十一髮白牙齒脱未能遊逍遥意每不自豁偶
尋樂天詩往在江州日年幾與我同哀疾與我埒伊人
了無生外物均寂滅而且于形骸變化難自適況我狹
中者萬緣日相伐力小覺任重憂多使内熱安能保平
和但有就衰竭賢哉香山翁精誠妙前哲懸車未六十
鼓缶終大耋以茲揆損益亦似有與奪至理何心得吾
其守茲說
二十六日大風寄貢甫
雨止天大風草木皆怒號居人不得寐起見星月高鳥
獸羣悲鳴空虚如波濤行子今安至愴愴我心勞山川
幸非遠歲月亦未㴞自傷下澤車不及鄉里豪衮衮隨
飛蓬悲歌擊長刀丈夫寒如此何愧兒女曹無由託飛
雲更寄身上袍
墨河館連日大風
空桐倚不周近戴北斗魁上天限中外自古常風霾我
行廹隆冬周覽窮荒回魑魅醜正直共工負其材初如
百萬兵鳴鼔天上來日月慘不光星辰為之頽又如海
水翻洪洞奔天臺四顧無復人但聽萬壑雷搖山墮危
石略野荒纖荄鳥雀失食悲虎豹忘羣哀大呌不自聞
卻行尚欲摧而我仗漢節何由脱氛埃先王外荒服赤
子棄草萊隂姦竊號令天網殊恢恢我車傷崔嵬我馬
勞虺隤感彼雞鳴詩聊以慰永懷
奉和永叔夜聞風聲有感用其韻
往為名山客浩蕩多竒觀六月湖海卧飄飄生羽翰悮
升紫垣籍草野非所安金火三伏交束帶愁衣冠飛塵
變形骸内熱焦肺肝豈惟天有時人事亦可歎適有凉
風來蕭騷庭葉乾感之意飛動忽若驂龍鸞銀漢水可
涉枯槎去無難洞庭魚正肥遊子行足歡飲酒讀離騷
睥睨天壤寬要當以樂死日月誰控摶夫子文章伯已
在青雲端且方濟一世詎肯哀盤桓作詩破冥煩磊落
冰雪顔懔懔屈宋詞千秋劇椒蘭
春旱天多風贈深甫
春旱天多風十步不見人自非勢利役誰肯輕出門我
亦閉戶居寂寞臥晏温歎息中庭花散隨扶搖翻百芳
半摧折白日或翳昏安得超塵埃高乘雲雷奔壯心更
激烈中熱生肺肝愧君憂陋巷眷眷迂輕軒高論清我
懷忽然失冥煩
吕梁
吕梁信天險魚鼈不可游引棹出叢石一絙用百牛洶
湧含風電蜿蜒噴蛟虬世自有畏塗吾仍恥隨流側見
百仞奔俯窺千丈幽自非跂達觀未易寬百憂夙昔涉
老莊縱心會虚舟忠信猶足恃放言禮門由
蜀岡南麓
山深行易迷南麓偶清曠雞犬鳴谷中樵童戲巖上茅
茨肖浮居牖戶相背向竹徑通往來清隂亦彌望白頭
三四老相見語歡暢心疑避世子形迹一何放行將從
之遊自恨苦羇鞅不能問姓名聊作招隐唱
種竹偶書
少有王子癖長憐此君雅常嫌地喧窄不敢謀瀟洒昨
日山客來勸我栽砌下感荷知我心遂得移遶舍其中
置磐石可以措尊斝于此更一座以待違名者山禽時
復來清囀如郊野其餘即無見不辨春與夏吾惟厭時
俗人亦來者寡順然兩無議外譽焉足假新筍漸盈尺
新枝已鋪瓦燕雀勿相驚深沈似隆夏
勸思弟于南軒種竹
世皆笑幽獨何不少自貶種竹南軒間亦足以相檢況
兹歲華晚衆卉日凋歛清節良自如栽培匪為謟豈知
窗戶側秀色窺荏苒會茲東南美相對情不慊楚人昔
頌橘行比伯夷忝此君最孤高堅直難外掩凛氣有精
粹筠光射圭琰他時雪中客往往疑清剡
古俠客行
壮年志慷慨結交慕英雄大梁多長者燕趙有古風千
金起為壽一諾不顧躬自謂松與栢忽為萍與蓬市道
今乃知利窮非義窮
深甫過留宿并示近詩
别長會時稀樂少憂日多邂逅非素期悲歡奈君何明
燈照空窗風雪滿天地此時坐相對達旦終不寐少年
慕結交徒以此方寸危生始自感來日安可問意氣久
已奪形髮亦已衰如何切磋意不廢平生時驚禽墜虚
弦病葉隕輕露一聞傷心奏涕下已如注
留張十二宿
少年有佳趣老夫意獨驩常恨離别久忽忘會聚難殷
勤置杯杓蕭散遺衣冠誠知惜短夜為我強盤桓
和鄰幾八月十五日夜對月
外事已波濤回首已陳迹獨有雲間月相見不改色慰
我平生懷故在中秋夕我髮見二毛羇旅多所歷每逄
桂花秋興發勸更劇江湖與山林所至得真適今年都
城游日與賤事逼得閒輙昏醉向晦專寝默覺醒忽天
明不見千里白誰令心賞違坐使歲華隔徘徊不自愜
悵望空歎息見君新詩章暫若對寒魄清光動人目諷
詠當自釋
腳冷
踐霜腳如脱知我血氣衰况復齒牙落鬢邊亦有絲人
生會當老何計遲速為但願多美酒憂來忽如遺
和江十飲范景仁家晩宿秘閣睹伯鎮題壁記番
直日月感之作五古
阮公有大度于世無所營顧獨好飲酒而欣為步兵未
嘗語是非舉俗駭且驚夫豈知胸中磥磈獨不平西登
廣武原咄嗟豎子明朅來蓬池上詠懷激哀聲此風久
不聞寥落成千齡鄰幾頗其流貧賤能忘形校書天祿
閣不忍游公卿時從好事飲傲兀人間情髮白不自疑
歸來臥前楹顧見壁上書始知歲月傾喟然感舊交因
欲東南行黃鵠眞去矣白雲遠冥冥吾聞至人語大塊
勞我生天地一毫間出處何重輕但使樽有酒長醉不
用醒君當觧此意獨往何必清
賀王介甫初就職祕閣
鳳凰信高遠矰繳安得羈非君九韶奏詎肯一來儀王
子美無度孤飛絶雲霓常恐濁一世斯人莫見之天子
蹈軒虞公卿聚臯䕫孰言阿閣下定有朝陽詩願得調
律呂聆音辨雄雌毋空著圖象但取夸童兒
修府學後同官僚見諸生
用儒沐休運撫俗奉明詔雖愧文翁治猶非武城笑兹
堂丞相規頗盡泮宫妙高閣横青冥長廊騖䆗窱春秋
大復古修舊非所誚庭壇一巳新丹堊歘相照迂疎賴
衆才簡默希坐嘯况多都邑賢歷講道術要藩籬可目
涉弦誦或耳剽氾鄉亦何人千載名獨劭
煌煌京洛行
紫極開天門慶雲麗皇居卜郊定九鼎懸闕觀寳書德
澤浸無疆風俗返華胥冠蓋百萬家車馬十二衢輕肥
耀朝日富庶極中區游俠信陵後節義大梁餘顧盼生
光輝吹拂動萎枯貴賤且貿遷高陵忽為墟變化若有
神升沉豈嘗拘咄嗟鄒魯士何用空躊躇
代書寄鴨腳子于都下親友
予指老無力不能苦多書書苟過百字便覺筋攣拘京
都多豪英往往在石渠作書不可周寄聲亦巳疎後園
植佳果遠贈當鯉魚中雖無尺素加餐意何如
寄貢甫時隨侍入蜀
曩别百里近愁心亂清秋今别百里遥秋色縈遠愁我
飛乏羽翰我居悵淹留忽如轅下馬局足難自謀古人
有先覺不願往諸侯我乃今知之曰歸邈無由朝吟南
陵篇暮弦梁山謳離魂如明月昔昔西南流
戴村
羇旅淹歲改江臯屬春早幽村屢獨往勝事時默討深
竹尚殘雪陽崖已芳草茅茨忽連接鄰里自相保人猶
安道族景是山陰道徘徊問耆舊或遇棲真老
種瓜瓠
吾生拙用大江海思遠適豈獨為瓠瓜長繫取不食漆
園有遺意放蕩豁心臆樹此無何鄉近身見多益五日
拙一旬十日成百尺纍蔓更相引甘實行可摘因之浮
汗漫去矣笑跼蹐從我其誰與由也不可得
簡深甫
與君一城居其實跬步間慊慊不相從十日俄忽然一
城豈為遠十日豈為短客子局人事心與迹相反而況
各異鄉茫茫隔山陂歲時若奔車過去誰復推伊昔厭
幽獨願子東西隣雖隣尚不覿何似南北人人間實如
此千别能一會興來即上馬埽塌聊相對
贈陳襄秘丞自峽中召歸
淮海南國衝冠蓋結浮雲面交固不數白首猶若新之
子天際來各自東西人一語旦連夕歡如平生親豈伊
名聞久固以意氣均馳騖詩書間博哉醇乎醇我昔病
俗學莫明聖與仁常恐遂至地豈期晩有隣君還覲清
光一二席上珍賢者任必重勉旃覺斯民(陳廻此與其談性命仁聖)
(之間留五日乃别)
送沖卿守高郵
雞騖守樊籠鴻鵠游四溟羡君一麾去不負人間名孤
帆西北風海日東南明回首笑富貴浮雲亦何輕我憶
童子時綵衣戲五亭離懷重自感堕淚沾長纓
公是集卷九
