公是集卷二十五
宋劉敞撰
七言律詩
寄楊子華閣老使君
吾邱不樂直承明固請分符關外行賜冊最榮批鳳尾
離羣獨恨出龍城壮謀欲負腰間組愁思空搖塞外旌
塵土滿衫頭半白一聞班馬不勝情
風雨
晩雲蒸雨瀉驚湍積水浮城五月寒卑濕向人如楚澤
風塵回首憶長安歲華徂暑參差盡旅舘懷歸去就難
自昔梁山有遺操試憑繁手一清彈
重過華隂馬上口占寄李君錫王懿臣薛師政三
漕
三歲重過二華間衰年彌覺厭塵喧自知碌碌初無補
正是紛紛不憚煩江壁向來憂鄭客鼎湖今日望軒轅
修門漸近翻鳴咽滿面風埃涕淚痕
過中京後寄和貢兩弟
歸鞍蹀躞弄輕塵滿眼韶光破宿雲去國幾愁歌白紵
上天真喜望緹羣華林雪盡鶯先囀廣陌風多草競熏
我欲還家千日飲益湏釀酒張吾軍
舍弟東還病中口占七言奉寄景仁彜唐公甫
眼暗頭昏逾十旬(所苦正如此)涔涔終歲髮華新幽如羑里
迷天路(韓退之拘幽操云朝不見日出暮尤憎日光)醉似中山與鬼鄰(體中憒憒)
(如醉酒者)閉閣郤憐廷掾力(府事屬丞掾貴大指而已)廢書彌信道家淳
(病眼尤不便閱書過八紙則憒悶矣)修門已後君無恙試枉招魂慰滿身
(楚辭云願賜不肖之軀放遊志乎雲中頼皇天之厚德還及君之無恙某自先朝三十九年出守雍都故云)
句容劉同年寄示游山詩及术煎
江外三峯倚碧天古來相續幾神仙自無飛骨何由到
頼有新詩尚許傳餌术始知堪度世聽松真得自忘年
會驅雞犬從君隠與擇華陽數畆田
登城
前歲登城日幾回去年猶記隔辰來老侵筋力銖銖减
慵壞心情寸寸灰幸有風光相挽引那無賓友共追陪
北臺好在中秋月便是重陽菊蘂開
喜春卿自陜歸
休汝曾更月旦評幾年漂泊倦塵冥神峰好在巖巖石
符采依然兩兩星天祿自嫌書尚白絳帷猶喜眼猶青
召南風什知多少一一親弦更許聽
聞鶯
舍南舍北柳陰陰竟日啼鶯不自禁羇旅可憐還擇木
間關似欲向知音鴂鶗無事催芳草燕雀相喧守舊林
幽獨閉門驚歲晩固煩求友慰愁心
寄貢甫時遷居城南水上
城南風物似江湖卜築尤宜近水隅俗薄容垂真釣否
庭閒得種此君無關身調度惟存劒適意圖書略滿厨
心遠地偏俱可喜免逢甲馬與塵塗
中使傳宣二月一日史院賜御筵某亦預召作七
言呈禹玉真孺景仁三内翰
虞書紀典上稽唐魯史傳經近屬商刻玉春山瞻氣象
積星東壁聚鈎芒朝思膏飫懽情洽天令中和盡刻長
雖引客卿譏子墨翰林還許望清光
答次道學士(來詩末句及芍藥)
世路相逢難自期江城三歲想瓊枝寧知邂逅驅千騎
亦復東南寄一麾把酒聊同醉鄉樂看花欲後麥秋時
舊都紅藥猶堪賞不負風流謝客詩
送陜府祖學士
氶明持槖倦徂年自陜分符得近關人物風流二南後
山河形勢兩周間莫嗟落魄書猶白共許優游鬢未斑
數醉申湖好風月傳車行且趣君還
酒席贈欽聖提刑學士
棄捐不預朝廷議落莫真成老禿翁放眼能寬蜀郡禮
高賢信有古人風都門倏忽三年别樽酒淹留一笑同
還有野歌隨拙舞肯教庭炬徹明紅
秋日和韻
禁垣清切近雲霓楚客逢秋意亦悲拙學由來玄尚白
敝裘何意素成緇解嘲郤笑朱丹轂迕俗兼懲百一詩
短景正湏棋玩歲薄寒寧厭酒盈巵
涵虚閣晝卧
池水無波清照心庭柯交讓綠成陰游魚自與江湖闊
翔鳥不期山谷深身外悠悠日復夜世間擾擾古猶今
寄愁天上從吾樂高卧聊為招隠吟
于司錄東園
辟疆園圃厭城闉聞道池臺事事新自置一樽消永日
别留槃石待幽人雨添草色迷三徑風散花香入四鄰
亦欲肩輿乘興去主人何必舊相親
送劉郎中監靈仙觀盡室而往
華髮星郎七十餘碧山遙訪羽人居白石不為天上藥
淮南欲試枕中書長纓自濯滄浪水高蓋仍瞻駟馬車
福地神仙應易致幾時南嶽候乘輿(漢武帝南巡禮天柱為南嶽云)
奉和諸公御製後苑賞花釣魚
四照繁英拂檻開九重芝蓋賞春來卿雲共和光華旦
瑞霧偏凝沆瀣杯池藻躍魚波淡蕩林光傾日景徘徊
淮陽閉閣頭今白夢逹鈞天惜未陪
秋晩西樓
微霜欲堕木葉脱積潦已收天宇清皎皎日華映林莽
瀟瀟風色閉柴荆正憐邊馬秋防塞何處悲笳暮繞城
回首浮雲滿西北七哀還見古人情
送劉中允渙年五十餘以穎上縣令致仕卜居廬
山
五柳先生厭俗紛拂衣歸去卧江濱松菊還同昔人好
山川復似向時新瀑泉飛雪千巖晩仙杏蒸霞萬樹春
亦欲扁舟乘興往滄浪借取濯埃塵
答令狐司封求酒
馮公郎隠髮蒼蒼撥棄塵煩得醉鄉富貴兩行安用聖
滄浪獨醒詎非狂顧慚宿釀能千日遠愧深衷頌短章
當就天公借北斗更傾東海益君觴
持禮北庭回示希元并寄之翰彦猷當世
肅承朝命謁穹廬郤卧空牀涕滿裾不敢復論天下事
更能重讀篋中書男兒戰死自無恨國勢倒懸誰為攄
我本不來人強我百年空使愧相如
聞鶯
陰陰老樹連村路羃羃輕烟過雨天長愛禽聲能永日
似于鶯友欲忘年朱纓紫椹看齊熟深巷荒城得屢遷
朗詠謝公池上作勿驚春物變熏絃
元日發古北口寄禹玉直孺昌言三閣老(初入燕境)
桂酒椒盤共發春山川雖舊物華新仲尼魯史王正月
泰帝河圖歲甲寅(今年歲至甲寅與河圖天元同)玉殿聳聞斟白獸火
城想見接清塵應憐二使星安在北斗杓端析木津
立春後遊杜城陳丞相郊園
韋杜勝遊誰可尋相君舊隠對雲岑水渠婉轉蛟蛇活
霜竹參差孔翠深故老能言卧龍地兒童不用滿籯金
郡齋殊負青山郭空挹芳樽慰客心(古詩朝離青山郭暮宿青山上青山)
(不可上步步相悒悵謝眺亦云不對芳春酒還望青山郭)
至日登樓
南極陽生天地新高樓氣色巳含春得無鴻鴈翻歸翼
應有龍蛇動蟄鱗亦復書雲占楚歲不辭為夀引湘醇
甘泉從祀雖能賦悵望鈎陳擁北辰(是日上親郊)
久雨
長至湏臾二月來朔雲零雨未嘗開陰藏晝景長繡線
寒奪陽和潛律灰宿翼困冰多後鴈暗香漂水惜殘梅
撩晴召暖無他術安得凉風一夜回(俗云風回則晴)
同鄰幾伯鎮觀祕閣壁上蘇子美草書
蘇子佯狂不自疑漢庭籍甚莫言非放歌金馬居常醉
窮老滄洲不更歸(蘇在吴中自為作詩曰我今窮無歸滄洲送餘生)浮世功名
均夢寐平生翰墨獨光輝壁間數字龍蛇動神物通神
亦恐飛
立春
臘去春歸意可憐久為羇客海西偏溫風泛泛生卮酒
和氣融融媚管絃剪綵直為兒女戲土牛向自國家傳
事情爭愛新翻擲還道今年勝去年
立春日紫宸拜賜歸持國見率同過江十不行
蓬萊佳氣舊無時春物迎新特更宜燕識玉箱來自早
漏隨宫線報還遲溝聲破凍纔通苑酒力含風易滿卮
蓬鬢不堪雙綵勝懶随君向習家池
賀隠直
寂寞三年倦一飛知音不限向來希雖然主簿非高士
猶喜分曹近太微(執法在太微垣)吏部銓中趨俗状京官班首
望天威漢儒多有司空掾努力新書更發揮(桓譚何休皆以司空)
(椽著書)
送楊景修祕校歸
武夷曾孫塵外仙手擕桂枝歸故山夸鄉始信一經是
衣錦不湏三組還蓬萊觀書聊復爾枳棘棲鸞殊未然
野人放蕩辱先進慚愧竹林諸阮間
答校書郎孫侔少述
金華勸講愧通經銅虎分憂強請行千騎亦知翁子貴
一麾誰覺仲容輕西賓落莫空遺俗北斗闌干有舊城
欲作過秦無與語故人高論憶盱衡
次韻奉答屯田宋員外
汗血龍文千里駒長楸未試跼庭隅一麾幾老諸侯相
五日初還建禮趨獨得鳳毛驚衆目相望花萼照亨衢
白頭漫感悲秋賦自笑妨賢此禁塗(潘岳秋聲賦善乎宋生之言)
為轉運沈郎中題
寳軸牙籖三萬餘中園華宇蔭清渠風流復見郊居賦
榮觀歸乘使者車俯仰江山樂無有優游文籍昔誰如
何當去此從君語盡得平生未見書
題溪堂
蘇俠遺懽小洞庭高堂殊恨曲池平山川滿目仍非昔
魚鳥依人自不驚瑣細幽花相嫵媚回環流水共澄清
秋風初足江湖意不作鱸蓴萬里情
和伯鎮初拜湖州
君向江湖領一麾親歡自與宿心期腰間紫綬新光彩
都内青錢厚寵私廐吏莫催乘傳去詔恩方許戌瓜時
碧瀾堂上青山下爛醉尋春亦未遲(伯鎮歸舘待闕當以明年夏去京師)
和韓司諫移亳宫雙檜植于道山
仙子分根白鹿檀定知高峭出巖端濃雲借色曾無變
初日移陰漸可觀風外共成蒼鶴舞夜深齊作翠幢看
人今俟爾為梁棟慎勿輪囷取自安
新秋
七月荆人亦具裘朔風颯颯動昭丘巫峽出雲杳無定
洞庭飛月絶堪愁長歌濯足滄浪水回首開襟西北樓
宇宙&KR1201;蒸暫瀟洒小山青桂與淹留
和宿直晨出遂赴奉慈齋告寄持國子履
玉殿鳴鞘闢寝闈銀臺歸騎蹀霜蹄樓光已映朝霞動
樹色猶銜宿靄迷身貴承明翻厭直歲窮樽酒幸招擕
太常幾日休齋禁亦欲從公醉似泥
遊平山堂寄歐陽永叔内翰
蕪城此地遠人寰盡借江南萬疉山水氣横浮飛鳥外
嵐光平堕酒杯間主人寄賞來何暮遊子銷憂醉不還
無限秋風桂枝老淮王先去可能攀
再遊平山堂
背城歷歷纔十里經歲悠悠能一來可惜薄書捐白日
強從賓客宴平臺暮雲自與千山合醉眼時令萬宇開
老子誰憐興不淺黃花欲落更添杯
病中口占七言奉送前成都尹吕寳臣龍圖還朝
聞遠故城長樂坡三年從此送君過宦遊不道相逢少
愁病何堪惨别多強敵猶知奉威信巴童莫忘習中和
廟堂應趨緇衣拜少緩離亭白玉珂
月夜獨酌
涼月破雲涵碧霄暫憐庭宇斷塵囂露翻高樹光明滅
風度疎篁影動搖驚鵲似投人處息暗蟲如恨歲華凋
短歌薄酒清輝裏百感先秋不自聊
奉和永叔雨中見寄
泥塗后土未曾亁騎馬相過行路難卧聽鷄鳴知景晦
起逢花謝惜春殘銀臺幸闋連宵直樽酒能謀盡日懽
紅藥蒼苔雖寂寞多情肯作舊游看
城樓晩望
長夏淮天郤似秋居人未解白貂裘雲起岱山時漲雨
風迎滄海欲横流日邊渴問長安使天際頻瞻顧客舟
自是七哀宜寫望不關非土故登樓
答宋都官游驪山見寄
華清宫殿映春暉未醉三晡莫遽歸人事廢興猶可記
風光流轉不相違歌臨㶚岸朱絃脆走度章臺汗馬肥
自是秦川貴公子城隅相望不能飛
和孫少述題虎丘
吳墟秦燼滅遺蹤誰見千巖鎖梵宫化出樓臺雙樹外
密移天地一壺中石形虎踞森相向劒氣龍盤冷射空
羇宦無由蠟山屐因君詩句夢江束
和孫侔鴈蕩山二首
鼇翻溟漲折靈山漂落塵區莽眇間自有神仙護真境
故令林木斷人寰碧城萬玉重重合琪樹三株寂寂間
安得長風破高浪拂衣東去一躋攀
天台賦後世多賢復在君家鴈蕩篇氣逸還令人聳動
境幽初許俗流傳萬峯林立浮雲外一徑梯横絶海邊
聞道歸艎從此逝秋風招隠特依然
答羅同年憶楸花之作(驅磨市易錢帛諸禁非假不得歸家)
勾稽嚴密不通賓因見楸花憶去春當日同僚嘗把酒
于今邑子遠思人臨安草木皆蒙錦金谷池塘各鬭茵
自笑癡兒了公事經年不識酒沾唇
依韻謝某送行詩
天涯畢昴隔烟塵風雪梁山憶侍親行記簡書聊接淅
去懷印綬正逢春評依月旦情增戀(行期在月末)詩感蘭陔
意重陳先向沙隄候歸騎郤瞻霖雨作伊晨
閣下午寝晩歸
高閣遥依日月光蒼苔重疉紫微芳蝉聲已覺迎秋急
雲物還驚過午凉獨往山林非復昔夢為魚鳥不能忘
芝泥封詔雞棲樹半落宫槐滿地黃
觀沖卿所試詩賦賀府君
斗城烟霧隔金鑾日破輕隂玉滴寒捷筆補天凌造化
高文驚世湧波瀾夢成白鳳飛鳴遠功就丹梯步武寬
回首蓬萊笑清淺春風前後發芝蘭
歲晩偶作
不嫌臘過催人老直恐春歸惱客愁柳眼梅心俱次苐
雲容雪意與淹留歲窮楚俗依稀古冰解巴江洶湧流
遣興長湏一樽酒呼兒徑典敝貂裘
立春日過薦福寺
一歲還随一歲來立春人日競相催細細谷風能破凍
熙熙習俗似登臺初陽弄色明高柳殘雪留寒伴落梅
淮北風光元自好壮心摧謝不勝哀
宿齋中書外省答永叔京尹内翰朝回馬上見寄
并謝子華次韻
朝罷章臺日幾竿遥聞走馬試雕鞍春風自發遊人意
宿雪偏留下省寒坐久獨知宫漏永詩成誰盡玉堂懽
會湏一辦如泥醉從笑歸來筆向乾
富谷老人臧自用云本京師兵士咸平中沒番五
十餘年矣
白髮衰翁雙涕零曾随諸將戰咸平一來隴右迷歸路
郤問中華似隔生思報漢恩身已朽恥埋邊壤死無名
今朝縱觀非他意得見官儀眼自明
都運陳光祿自河北移陜西以病不得詣别作七
言奉送
西州判袂忽三年夢想城南尺五天謝病歸來真老矣
傷春刻意益茫然受降塞外威名遠足食關中寄注專
北顧邯鄲復臨㶚更能一醉促哀弦(漢光祿徐白為築塞外受降城也某)
(向守雍數同杜城之游)
游禪智寺
重岡斗上半浮雲行繞芳叢日已曛蒙頂川原眼中見
揚州歌吹竹西聞梵王重壁臺先毁古佛雙林火亦焚
會看旃檀重滿地莫悲糜鹿向成羣
寄題黃州李史君韋杜山居
主人朝隠望誰先卜築城南地復偏服食早知仁者夀
退休前惜大夫賢封千戶比蒼蒼竹畆一鍾金上上田
從此去天纔尺五幾時雞犬亦登仙(大卿少時嘗遇隠者得藥服至今鍊)
(氣郤老亦有竒效)
和龐相公寄題白郎中鳳棲巖山居
丹鳳何年此地棲蒼山流水入巖扉主人早逐長離去
邑子先期駟馬歸脩竹萬竿終歲碧蹲鴟千畆入秋肥
已聞父老釃牛酒會看夸鄉畫錦衣
次韻酬張真溫
未曾相見已相知自許聞絃可識微每信白頭于義得
豈將青眼向君違坳堂仍滯三年蟄寥廓方看萬里飛
誰謂夜光投道路莫因長鋏起思歸
陪府公汎汝水作七言奉呈府公給事
寒波略傍曲城流彩鷁遥兼翠蓋浮努力濟川天下望
暫時乘興鑑中游蓬萊清淺迷滄海河漢昭回隔斗牛
君看龍門盛賓客世間還自有仙舟
公是集卷二十五
