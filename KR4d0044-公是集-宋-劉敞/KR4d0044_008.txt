公是集卷八
宋劉敞撰
五言古詩
以近文投謝學士
自昔周旦死珍鳳閟空巒民斯未嘗見猶取圖象觀況
彼聖人沒衆說紛無端能言拒楊墨豈秪均遺鸞念我
生苦後讀書樂瓢簞潛精探遺文倣象良云難猶如琢
圭玉攷法求所安雖無繩與矩我知不為丸凝誠矢弗
變勢利非攸歡譬于寸木微積久能巑岏有羽必懷聳
有聲必希彈方期沐清德敢不振斯冠
答吳沖卿學士
人生若浮雲聚散不自知昔與子相逢綵衣汝水湄兩
家賀羊酒道路生光輝變故一朝革各在天一涯我病
陳蔡間固窮莫自持君為周南居流涕極所思日月忽
已改舊游不可追豈悟羣玉峯攜手如素期感愴從中
來當歡反成悲求友聆嘉音喟然見新詩廢學老將落
積憂志益衰俛仰諸公間嘿嘿慙見嗤子我平生交夙
昔聆箴規相愛當見勖勿同衆人為
寄朱三學士
憶在京輦居相與巷南北幸非勢利合同有春秋癖往
來熟杖屨假借通經籍誰謂數斯疎要云諒且直别離
淹日月寤寐見顔色惠我以好音欣然對真迹微官事
如毛徇俗頭欲白庸知尚可教願子更良食
送李綖學士請示江韓諸君
我醉闕門外卧備東藩臣君從天上來秀色落青雲留
連三日語多得所未聞僻陋不自知喟予久離羣南風
吹白沙六月天晝昏送行不盡境引望空復勤相識何
必舊白頭或如新有信當寄書毋遺傾蓋人
今旦
今旦風淒冷始覺隂氣繁白日無光彩未敢啓前軒卜
居止容膝他時用為嘆及此殊覺勝閉塞有餘温撥棄
當世慮縱觀上古言禹稷稱櫛風孔顔樂閉門窮通或
相背勞逸足自論優游蓋卒歲逹者嘗有言
送李才元
車馬何赫奕觀者更歎息冨貴歸故鄉任州二千石賜
金為親夀衣錦供子職里閈納華駟公堂列嚴戟地兼
百城會衆有萬戶籍指撝吏奔走宣布民悦懌丈夫雖
非通豈負稽古力懷章過故人笑别見顔色吾徒若匏
瓜長繋慙不食贈君當何言有信勉相憶
送焦生
蒼鷹懷風雲六月不忘習寒蛟待雷雨深水聊自蟄多
君起江湖力學如不及擇師視洙泗履奥窺所立翰飛
自兹遠變化誰能縶孤劔屢感激四方慎翔集公子誠
愛客相門許長揖結轡因北游揮手謝朋執藏書就史
氏觀國榮天邑藉甚諸公間青紫亦可拾寧復悲歸來
眷眷兒女泣
聖俞受詔行田是時聖俞葬其弟公異未畢而去
蟲潦敗耕耘西成絶人望鄉農籲天意守闕書屢上憂
民聖天子擇吏賢宰相王畿蓋根本歲賦在寬放曰君
往行田究彼荒稔狀一當薄其租用以息民謗朝廷慎
指使推擇無與讓非君精明姿曷以致忠諒憂公劇私
為即夕治行仗懷悲念其弟卜日不果葬乃知體純粹
世士難以尚德澤既敷宣風謠還歴訪歸來悟明主自
致誰云妄
張老子出田所
魯人有林類底春獨被裘沿畦拾遺穗帶索仍長謳知
命忘其老樂天固不憂既驚端木賜復感東家丘夫翁
何為者歲暮亦遠遊北風吹白髮蕭颯田隴頭此意如
昔賢世人知爾不
同聖民圍棋釣魚
山林自微尚軒冕非所營每及逍遥趣欣然得吾生春
塘漾綠水珍樹啼黃鶯心遠忘外喧境幽識人情垂釣
如有求而無得失驚臨局非期勝聊為白黑争得意物
可遺忘言賞逾精此理俗鮮悟固當屬淵明
秋園晩步
秋物足悲咤丘園良考槃翺翔攄結慮徙倚縱遐觀爽
氣使心厲淒風令自單酸念無逕託那使百憂寬鳥下
見人寂螿啼知露寒夕煙起城際反照映林端竚立不
能返迷懷增屢歎
競渡
三閭雖已死郢人獨見思五月江水深遶城碧邐迤輕
舟爛龍鱗利楫劇鳥飛簫鼓駭蛟龜鷹隼亂旌旗争先
愛中流觀者被水湄漠漠懷沙魂一去不可追千載萬
歲後兒女以為嬉已矣國無人終焉莫子知
讀離騷
空庭衆囂息風葉獨紛紛秋期此時改感歎坐黃昏遠
懷靈均子著書為平分念爾剛直心吐茲清䴡文上嘉
唐虞世下悼商周君能與日月争不能卻浮雲浮雲蔽
日月歲暮柰憂勤精誠誰謂遠恍惚若相聞
秋過臨波亭寄陜府資政給事
不復池上遊秋意忽已繁卧柳半死生枯荷自翩翻憶
昔載後車逍遥臨中園觀魚有縱辨運斤契忘言豈獨
歲月晩正傷離别魂人遐室空邇幽興誰與論
讀聖俞我今五十二詩感之
子真神仙吏不識傷别離忽逢舊交歎始悟人間悲歲
月流水逝富貴浮雲馳徘徊撫往事感激吐新詩流水
難以追浮雲難以推百年半如此萬事從可知且欲拂
衣行聊及鱸魚期君若變名姓相逢復何時
上嶺下嶺
上嶺惟恐遲下嶺懼顛覆一嶺但數里思慮千盈腹不
聞二大夫致身未嘗辱
送袁同年殿丞陟通判撫州因還洪井舊居袁在
朝數上書言當世事某與袁别十年矣語舊多可
悲者留三日乃去
輕舟何翩翩斵冰浮清川問之亦奚樂歲宴道且邅云
我大梁客游說萬乘前畫策不見收故鄉復言旋薄禄
及吾親就官若歸田名實两有適遠近誰間然憶昔都
門别爾來彌十年蒼蒼豫章質更覺摩青天語舊或涕
流舉觴愧留連相從且未果使我心勞悁
送裴殿丞
君已頭髮白猶著五綵衣出門我意失贈别雙涕揮自
古不澤禄念公早旋歸天歡固為樂外物焉足希逹矣
老萊子千年見餘輝
裴殿丞訪别說春秋期歲初復來
吾衰不夢周知我在春秋斯道宜未墜夫公能見求相
看頭可白感别歲空遒念子期雞黍母懷汗漫遊(殿丞此君)
(好道士攝生之術)
送雍秀才歸瑯琊山
希聲未易合皇華衆方笑與子東西人相逢偶同調億
年寄神觧萬里在心照此間豈容言吾得安蓬藋煌煌
千金珠舉世矜賞好安知緯蕭翁棄置久高蹈盛論山
水趣局促恨未到江湖且相望送子一長嘯
鳴禽
朝日升屋梁喧禽鳴樹巔東風不相期自與春意旋振
衣起前庭天色綠窅然非煙颺微和目極相緜緜行尋
林間步荑英已可攀萬物在陽舒胡為慘不歡幸有二
三子采芳玩華年不及古之人幽懷聊復蠲
驚禽
幽鳥何所託高棲衆林端風巢雛鷇危露葉毛羽寒半
夜吐明月驚鳴遞囂讙迎光怪焚巢顧影疑飛丸何為
貪擇木通夕不自安乘高非爾謀宜下易所觀不見丹
穴鳳深居全綵翰
八角井
誰鑿八角井不方亦不圓此地饒美水此井獨苦泉泉
甘常早竭泉苦更永年浪得世上名對之還慨然
雨過張先生
禀生本迂闊習性益疎嬾遇境賸欲留得人輒迷返先
生老鄉曲素髮頗樗散相遇年已忘心親禮逾簡幸無
富貴憂時可青白眼驚呵左右人邂逅以繾綣初隨朝
陽出忽報山雨晩天路良幽艱歸途失平坦
寄公默先生
昔賢避言色先覺如觀火作者有七人清風緬遺我浮
俗滋鈌鈌羇人畏瑣瑣知言豈易値卷迹恨莫果所願
學孔子無可無不可寡過知未能同聲賴銘左
恩賜御書呈同舍諸公
聖神紹先古述作備新書微生濫中祕重賜等諸儒日
月明天文龜龍粲河圖精神駭耳目黼藻賁泥塗發揮
箧中藏更得神宗初光華混新舊筆墨肖錙銖幸生堯
禹間而見典與謨上為四方賀善繼古所無下竊私室
榮搢紳誰與俱漢史探會稽周臣覽崑墟蕭條千萬里
筋力固已劬而我獨何人荷寵安厥居受學庶無負傳
家既多餘願從二三子講誦無時虚
與景仁聖俞飲景彛西園
鬢髮今日白山林未能往每逢負郭趣嘿有歸田想置
酒松柏間當春更蕭爽欣欣二三子相與留一賞早花
何娟娟秀色傾宿莽馴禽聲喧呼永不忌羅網物情樂
于適未必在深廣育育井中魚胡然困偃佒佳哉主人
翁示我以天壤放懷寓一醉益愧鳴佩響(園井中有魚數十頭)
送懷安李使君屯田
汝潁多竒士磊落布方冊先進存古風若人復令德詩
書秀英華鷹鶻勇排擊曩者從軍行早聞平戎策縱横
志未展慷慨意更激坐驚齒牙脱忽使頭髮白頗與嵇
阮同閉關以藏迹老驥甘道路黃鵠羞斥澤復持一麾
去堅取萬里役旌旗暗長亭已想蜀山碧鼓吹喧前除
稍知楚風易專城自足貴遠覽固多適胡為結離愁恨
此晩同得
題賈大夫射雉圖
控弦誰家子馳射落名翬傾城絶代女巧笑揚脩眉覽
古按圖畫悵然增我唏壯士不擊賊顧從兒女嬉威弧
無用世反事禽荒為嘿嘿千歲後正為來者嗤
示張直温
築山必使高鑿井必使深百工戒淺近盛德羞浮沈焉
有尺寸枝能棲垂天禽焉有升斗泉能容横江鱘借兹
喻物理足以開君心隘在容不足弱在力不任大道如
路然固無古與今
臨淵亭望鳳凰等山作
孟公多勝詣故在杯酒間雖非菊花時輒復尋龍山平
明騎馬出日暮倒幘還若人難重得此風猶可攀問我
亦何為翛然方閉關忘言在得意獨往路已難
聞隠直欲調官
蛟龍居池中仰活數掬水虎豹離山林求食輒搖尾張
君宜大用亦是龍虎比何得圖小官折腰五斗米屈伸
蓋時命隠顯乃君子譬由合抱材當自毫末起昔為青
雲高今落塵土裏可喭復可驚誰能叩天耳
津亭
西風豁愁隂天水兩涵泳微波蕩寒日極目萬里淨離
披蒹葭老蕭瑟原野迥物容驚客懷櫓聲動歸興倦游
髮恐白多慮身復病緬慕蒼梧雲無心自輝映
和持國登開寶寺上方院寄孔寧極崔象之孫曼
叔
重山抱城起清川帶野回深嚴古佛寺嵽嵲聳高臺此
地宜眺覽冠絶都城隈遠近見千里令人心目開憶在
七月中丞相自魏來百官迎道傍休騎兹徘徊衣冠相
勝凌塵土如炎灰我隨衆人趨出入再歴階不得及此
時披襟濯氛埃至今意耿耿負愧不可裁邇來讀君詩
足慰平生懷忽如升其巔四顧心悠哉往者不可及信
陵久已頽來者不可見孔侯與孫崔古今殊茫茫慨嘆
成歡哀會復從君遊于焉謝崔嵬
臨波亭飲席贈徐二
華星爛長天明月被清池良景豈易得佳賓共在兹形
骸久相忘巵酒安足辭高歌激風飆宜笑散春暉中置
浩長歎民生信多為非無逍遥鄉固在閒暇時及爾不
快飲歲月忽欲馳世事紛悠悠放言為吾師
送張四隠直遊邊
吾昔讀漢書遠嘉馬文淵慷慨有大志不辭走窮邊嘗
言功名期當及少壯年生圖萬里勲死裹馬革還此語
頗豪蕩書之在青編其人雖已亡其意猶凛焉羌戎未
伏誅王旅多喪偏安得如此人西行隴與汧借籌資方
略還為天子言海上惟歎息今時豈無賢忽聞張公子
奮起殊欣然歴覽涇渭旁究觀敵根源寧復謝古人正
堪豁憂煎衛青出行伍去病幸有天相繼取封侯有若
翻手間男兒誰不如可得甘棄捐讀書反三黜何用師
孔宣我豈少游徒規規守鄉田力弱非志弱送君心長
懸
同貢甫詠丁晉公園池
一死復一生一虛復一盈猶悲門易軌況乃谷為陵曲
池久蕪沒高屋尚峥嶸自古若傳舍毋為方歎驚
送韓七寺丞知蕭山(原註韓潁川人兄弟八人皆仕宦顯名)
君家潁川上時論數八龍聲華自照映遠與高陽同季
慈又青出秀氣凌秋空安步可遠到何為菰蘆中會稽
自禹來山水天下雄古人每獨往勝事殊未窮聊欲因
弦歌登臨極江東超然語高邁令人媿樊籠我昔更此
邑稚年尚兒童邇來成夢寐自笑成秃翁安得方寸金
換君腰下銅越吟不自然極目南飛鴻
初夜
汲汲書彌短悠悠夜增長貧家不具燭坐湏明月光隠
几四寂默隂蟲鳴我傍天時有推敚物性隨悲傷感彼
忽自驚喟然發心狂壯年何所成憂患攢中腸咄嗟牛
衣叟婦女知激昂國恥吾亦羞如何埽封疆譬如籠中
禽左右不得翔知音古亦稀誰謂歌中商
静夜
花影不可埽縱横月明中光芒裛新露香氣生微風夜
永興不淺幽人與誰同
迎恩甫
相别才一月相憶如一年豈無白首游不及夫子賢邂
逅發寤寐奮飛絶由緣忽聞乘春浪千里下歸船雞黍
可以具班荆暢幽悁
公是集卷八
