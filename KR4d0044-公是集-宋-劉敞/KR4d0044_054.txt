公是集卷五十四
宋劉敞撰
石記
皇姪孫故右内率府副率叔舍石記
太子右内率府副率叔舍上之再從姪孫曾祖曰德彝
昭德軍節度使兼中書令潁川郡王祖曰承錫左屯衛
大將軍楚州團練使父克闢右千牛衛將軍母曰吳氏
陳留縣君嘉祐元年十一月已丑生于宫邸二年四月
以宗室長子賜名為太子右内率府副率四年六月甲
子以疾終厝奉先佛寺五年十月葬汝州梁縣古之道
天下無生而貴者故雖王者之子猶勝衣冠而後爵之
然亦任其事責以職時有不能以恩全者矣國朝變此
制公族雖疎遠皆以官禄富貴之而終不任以事使之
必全其待長嫡又加異故叔舍未至能言而官矣然亦
夭遏早死豈固有命耶謹記
故右監門率府率克壯石記
皇再從姪故銀青光禄大夫檢校國子祭酒行右監門
率府率兼御史上騎都尉贈左領軍衛將軍克壯字稱
之慶歷三年五月二十二日生生四歲詔賜之名拜太
子右内率府副率又四年上祀明堂宗室之助祭者仲叔
季弟幼子童孫不問能與未能勝衣冠皆賜爵進秩由
是遷右監門率府率嘉祐四年年十有七矣六月乙酉
以疾不起聞詔贈左領軍衛將軍自始賜名至于終積
階銀青光禄大夫檢校國子祭酒兼官侍御史策勲上
騎都尉蓋見其進未見其止也曾祖廷美秦悼王祖德
雍廣陵康簡王父承亮磁州防禦使母杜氏初其出就
外傅也尤警速成有所授學未嘗不以忠孝為言磁州
賢之謂其左右曰此我家寶也性多所通于書畫音律
皆精過人比其卒尚未娶故無後明年十月葬汝州梁
縣其先王之墓次固有苖而不秀者耶敘其行事以塞
詔旨以表其竁穴謹記
皇姪孫故太子右内率府副率叔罕石記
皇姪孫叔罕者慶歷五年五月八日生生五歲以乾元
節與宗室子弟皆上夀得召見因賜名授太子右内率
府副率明年正月十三日有疾卒嘉祐五年十月葬汝
州梁縣曾祖德彝保信軍節度觀察留後贈昭德軍節
度使兼中書令潁川郡王祖承矩莊宅使贈洺州防禦
使廣平侯父克循右監門衛大將軍柳州刺史母劉氏
其葬雖以殤略然自啟至窆猶使使者以王命督視云
謹記
皇姪孫故右内率府副率叔疾石記
皇姪孫太子右内率府副率叔疾其父克廣右監門衛
大將軍其祖承矩贈洺州防禦使廣平侯其曾祖德彝
贈中書令潁川王其母楊氏其生以皇祐元年八月其
賜名以五年四月其卒以九月其他官以銀青光禄大
夫檢校國子祭酒兼監察御史武騎尉其葬以嘉祐五
年十月甲子實祔其高祖秦悼王之園有詔刻其世繫
于石而藏于其墓所以異宗室之恩云謹記
皇姪玄孫故太子右内率府季培石記
皇姪玄孫季培其先出奉悼王曾祖曰克已右千牛衛
大將軍祖曰叔韶右屯衛大將軍賀州刺史父檢之右
千牛衛將軍檢之于悼王五世矣季培之生以嘉祐四
年三月其世次上從祖兄弟曾孫之子也最遠生月餘
即賜名授太子右内率府副率階勲兼官檢校皆如故
事所以優宗室長子異其禮其年十月八日夭死厝延
祥院明年十月日葬海州梁縣有詔刻石識其竁云謹
記
皇姪曾孫太子右内率府副率持之石記
太子右内率持之至和二年六月三日生生一年以宗
室長子賜名除太子右内率府副率嘉祐三年八月十
八日卒厝于延祥佛舍又二年十月葬于汝州梁縣先
王之塋曾祖承勗贈宫苑使宜州刺史祖克構贈邠州
觀察使新平侯父叔㻮右千牛衛將軍母王氏持之于
天子為再從曾孫其屬益已疎遠然其所以愛厚敦睦
禮秩如一將長養而富貴之不幸早死命也夫謹記
皇姪孫太子右内率府副率叔鬷石記
皇姪孫鬷至和二年十月二十日生嘉祐四年乾元節
用家人禮上夀見省中賜以名拜太子右内率府副率
其階光禄大夫加銀印青綬檢校國子祭酒兼官監察
御史勲武騎尉所以寵秩之甚厚其年七月三日感疾
卒蓋生五歲矣下殤也墓遠未得葬厝禅惠佛舍嘉祐
五年十月乃葬汝州梁縣祔于其先王之墓曾祖曰德
恭追封高密郡王祖曰承慶循國公父曰克絢右屯衛
大將軍母王氏無命號此其世系也謹記
故右監門率府率克播石記
皇從祖兄弟之子銀青光禄大夫檢校國子祭酒行右
監門率府率兼殿中侍御史上騎都尉克播字伯芳廣
陵康簡王德雍之孫磁州防禦使承亮之第十一子母
杜氏以寶元元年十二月生于宫邸慶歷二年始賜名
授太子右内率府副府得銀青光禄大夫檢校國子祭
酒兼監察御史武騎射其後遷右監門率府率加兼殿
中侍御史上騎都尉幼聰悟機速有成人之姿磁州愛
之甚日課使學書未嘗有倦色其用法頗得古法嘉祐
元年十月甲子感疾卒年甫十有二云權瘞奉先佛寺
後十二年當嘉祐五年十月乃葬汝州梁縣曾祖秦悼
王之塋是雖于禮殤且無後然天子猶以族人之愛使
使者護葬事詞臣為之志以成人之禮處之可謂厚也
已謹記
皇再從姪曾孫太子右内率府副率化之石記
皇再從姪孫化之者右監門衛將軍叔廣之長子祖曰
克已贈深州防禦使饒陽侯曾祖曰承夀贈均州防禦
使武當侯化之以皇祐二年九月一日生明年以宗室
長子賜名授太子右内率府副率其年六月二十一日
病不育嘉祐五年十月葬于汝州梁縣先王之園是古
所謂無服之殤也然其禮亦備矣謹記
皇姪孫故右監門率府率叔亹石記
皇姪孫叔亹其先出秦悼王曰祖曰德恭衡州防禦使
祖曰承夀南作坊使父曰克基右武衛大將軍母曰扶
風縣君宋氏以慶歷三年始生生五歲始賜名遂以為
太子右内率府副率上祀明堂復以恩遷右監門率府
率初出就外傅知愛書事筆硯不類諸兒皇祐五年六
月三日以疾終年十有一歲矣殯普濟佛寺嘉祐五年
十月日葬汝州梁縣從其先祖之兆云謹記
皇姪孫故太子右内率府副率叔鼐石記
皇姪孫叔鼐其父曰右屯衛大將軍克殉其祖曰贈武
信軍節度使循國公承慶其曾祖曰贈護國軍節度使
兼侍中高密郡王德恭德恭之父則秦悼王故叔鼐于
上為從祖兄弟之孫生五歲則賜以名及官得銀青光
禄大夫檢校國子祭酒行太子右内率府副率兼監察
御史武騎射而疾卒實至和二年九月十日猶以成人
禮殯延祥佛寺後五年乃葬汝州梁縣其高曾之墓兆
實嘉祐五年十月日云謹記
皇姪孫故内率府副率叔閭石記
皇帝再從姪孫銀青光禄大夫檢校國子祭酒行太子
右内率府副率兼監察御史武尉騎叔閭者贈昭德軍
節度使兼中書令潁川郡王德彝之曾孫贈武信軍節
度觀察留後遂寧郡公承衎之孫左武衛大將軍克諧
之長子母曰馮氏皇祐四年四月四日生生旬日以乾
元節預宗室長子例賜名除太子右内率府副率明年
五月二十日卒遂厝于昭聖禅院嘉祐五年十月葬于
汝州梁縣從高祖秦悼王之塋是誠不幸而夭矣然而
其生有爵其死有歸其葬有誌是殤以成人之禮居也
豈不亦幸耶謹記
皇姪孫故右監門率府率叔僧石記
皇姪孫叔僧慶歷丁亥十二月二十日生明年以宗室
長子例賜名授太子右内率府副率皇祐二年上祀明
堂用汎恩遷右監門率府率至和元年十一月九日以
疾卒始八歲厝于東興福佛舍曾祖德恭衡州防禦使
贈護國軍節度使兼侍中高密郡王祖承慶和州團練
使贈武信軍節度使循國公父克頠右千牛衛將軍母
樂夀縣君高氏嘉祐五年十月葬汝州梁縣祔于先王
先公下殤也然以親親恩錄其義已厚矣謹記
皇再從姪孫右千牛衛將軍叔策妻萬年縣君王
氏石記
皇再從姪孫右千年衛將軍叔策妻萬年縣君王氏者
西頭供奉官漢賓之曾孫右班殿直從周之孫三班奉
職温恭之女年十有六以禮成㛰至和二年封萬年縣
君明年六月庚申得病死殯奉先資福院後四年嘉祐
五年十月某日葬汝州梁縣上于宗室恩厚其子孫服
屬雖遠苟勝衣冠能趨拜無不命以官者王歸為叔策
婦安富亦樂矣然不能成子姓甫三歲而亡其命也哉
謹記
公是集卷五十四
