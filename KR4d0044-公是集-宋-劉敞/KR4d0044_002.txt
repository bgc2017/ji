公是集卷二
宋劉敞撰
賦
御試戎祀國之大事賦
戎在禦侮祀專饗神皆有邦之大事豈庶政以同倫宜
社而行外伸威于殊俗受釐以報内均福于生民蓋所
謂朝廷之先務教化之本因者也稽合前經發揮至理
政有常法事或殊軌以保民者莫若戎以馭神者莫如
祀善師不戰諒治體之孰加精意克禋眷彝倫之莫擬
是故將命武事也必有歸脈將格神貺也必先執膰蓋
大其所當大尊其所可尊干戈肖躬信丕經之斯在玉
帛薦德微末節以同論然則治道有後先國務有小大
威四海者兵為急敘五經者祭為最民神之事不一皆
以底和平腥熟之俎不同皆以福中外故聖王勞意于
用衆致誠于逆禧動則謹爾下皆仰之知夫事之大不
在于彼禮之重莫先于斯亦猶仲尼陳三慎之端惟齋
及戰箕子序八政之目兼祀與師用能祭典不奸天威
無隕或謹以進胙或重之受脈邇遐一體&KR0719;武節而服
從上下交歡欣德馨之明允故曰聖人之祭不能獨豐
天下雖治亦將禦戎大而慎之則蒙福細而慢之則亡
功謹禁暴戢兵之機惟政之本明昭孝息民之義何治
之隆盛哉丕冒羣生欽崇大節非戎無以威遠非祀無
以著潔故蠻夷服而鬼神饗焉有以緝熙于鴻烈
化成殿瑞芝賦(以天瑞明德芝秀於殿為韻)
惟皇四世德茂洽乎無極仁化昭乎上天伊中扆之祕
地擢靈芝乎盛年徒觀其萃寶玉浮紫煙浸瑞露涵靈
泉華煜燿居蜎蜵蓋所謂非致而致自然而然者也始
其禦人獻祥宫童效異按以神謀稽以天意參以人事
驗以孝治伊化成者所以昭德至乎無窮亦芝秀者所
以見美包乎衆瑞是謂道與之貎人與之名騰茂實飛
英聲昭絶代烜後生金為之華兮玉為之英報景貺融
休明揚盛德諴至誠帝錫之命兮神儲之精怳爾而就
倏焉而榮豈蕩蕩默默不知其力天台以三秀為竒銅
池以九莖夸德語地則幽鄙較美則昏昃豈若功就三
后上陟于帝廷氣涵九重中位于樞極于是天子怡爾
而念茫然而思且曰見瑞而怠者雖于災變無以異矣
聞美而勸者吾與大夫其勤圖之乃命吉士賓遠夷捐
不急之務隆日新之基夫然者將以升介丘之禪修后
土之祠豈獨堯仁如天紀生階之蓂莢漢道雜霸詠齋
房之紫芝而已哉于是擊壤之臣稱而言曰靈芝伊何
有德斯秀昔聞其傳今遂于覯濯淳治于風俗熙元化
乎幽陋是宜薦郊廟垂策書被金石昭樂胥使同穎之
禾不能遠過連理之木無以加於亂曰宋治有道自天
眷兮祥氣回復于斯殿兮萬有干歲尚無變兮
后非賢不乂賦(以君得賢者而後寧乂為韻)
歷選上古究觀盛君將圖治以無非忽得賢而未聞兼
聽萬機思降衷而俾乂敷求多士貴圖任而成勲發揮
舊經稽合至德民不能自治待君而率教君不能獨化
待賢而宣力是以博選羣智仰成衆職同體之密若股
肱之自然注意之勞期寤寐而必得此所以流化率土
熙功上天高拱而物服不言而教宣豈非為之用者衆
助之治者專聚精會神增固本朝之重創業垂統盛推
當世之賢且夫外輯四夷内懷中夏一人之明也當戒
乎遺遠萬乘之勢也率難乎逮下釐爾天工屬之能者
使甚盛之德覃及乎方隅無窮之休丕承乎宗社以此
見非明君毋以得士非賢士毋以康時譬猶濟川者假
力乎舟楫禦侮者因備乎藩籬其具修則其事立其用
闕則其功隳然而臨政而失人無足觀已捨賢而望治
不亦遠而是以聖王總覽英雄旌别能否仄席思進詢
謀虚受重祿賞以勸其前遠䜛邪以固其後名澤純粹
士得以願忠功烈昭明下欣于戴后且虞舜之聖也由
穆穆而興文王之仁也以濟濟而寧蓋好善者得民之
大略籲俊者事帝之丕經一德永孚實茂宣于聖職衆
材並用彌上燀于君靈盛矣哉民非后罔安后非賢孰
乂母舉枉以亂直母損正以盈穢庶幾乎太平之功垂
萬世而不廢
觀遠臣以其所主賦(以視其所主人豈廋哉為韻)
善不徒立德常有鄰將盡遠臣之趣必原内主之因來
賓于王信無迷于懷寶深察所館可不誤于知人原夫
士無懷居居無常所欲精覈于趣操宜䆒觀于出處蓋
夫人之過猶各于其黨士之窮必視其所與翔而後集
既觀國以來斯為之先容庶推類而及汝誠由攷行于
鄉里者易察擇臣于羇旅者難知故論其主也則情可
見攷其交也則行不疑仲尼悦司城之賢德斯著矣商
鞅因景監之嬖禍亦宜其固未有仁者而依于不仁義
者而寓于不義明君則以此而鑒其下智士則以此而
引其類爾慎已歸衆將彼視譬之鳥矣猶有擇木之稱
豈伊人焉而謬託身之智然則居上而治者知臣則為
優自外而至者無主則不留思得臣必自遠者始思觀
遠必以近而求覽乎德輝雖疏賤而何有賓于私館識
邪正之焉廋故曰善以彙征物以類聚士謹身兮誠難
乎所寓君相士兮亦先乎得主譬若聲之生響清濁之
不欺影之附人曲直之可覩此其分也豈或亂哉是以
四方之賢可得而官使一介之士彌務于朋來困雖旅
人苟自他而有耀善得常主將藉外而論才已矣乎親
仁實然附勢則豈諒喪道兮固久曷知賢而無幾孰能
舉而行之亦庶幾乎卓偉者哉
圭璋特達賦(以圭璋特達昭德之至為韻)
禮崇朝聘器用圭璋推至珍而在御昭特達以為常抗
瑞節而來儀含章有耀先庭實而自至比德彌光察舊
典之遺文窺盛王之懿則圭以底信璋惟輔德朝而至
則上公之饗王后聘而用則諸侯之交邦國雖有皮馬
之幣莫得而同升雖有黼黻之珍不能以致飾何哉内
不足者籍外以見美質有餘者略文以效竒我用至寶
爾捐末儀自玉人而作矣及賓禮而陳之慎其獨焉有
君子之象少為貴者協禮器之辭徒觀夫辨物乎行人
正名乎典瑞虹氣温潤珍光純綷陳其數雖待人而彰
備其用不因物而致瑑八寸以旁達豈貨之多冠四器
而獨升維德之至且夫結好莫如聘尊王莫如朝斯禮
也由玉而後達斯玉也因禮而孔昭天質顒卬以難得
而稱貴繅文絢耀雖專達而非驕然則王者之制有尊
卑天下之理有本末苟尊矣卑安得而並及是本也末
不足以上達因方挺質無一物之可偕判白凝輝非衆
珍之能奪噫幣美則禮幾乎没德盛則物莫能齊此所
以專尚乎寶鎮特旌夫半圭彼束錦加琮何相湏之密
白鹿薦璧何競進之迷貴賤于此乎分媺惡于此乎識
譬夫體道者無待而素遊性善者直前而自得則夫學
禮之人何怪夫圭璋之特也
享禮有容色賦(以因聘行享容色可觀為韻)
聘既盡禮享難極恭儼多儀而將事發和氣而盈容庭
實序陳嘉奉辭之遜悦賓榮改觀知飾貎之肅雍古之
諸侯交于鄰國其聘也珪璋以申信其享也璧琮以往
德信莫如固則示之誠慤德莫如厚則論之文飾然而
誠慤難以見故嚴其狀貌文飾易以明故逞其顔色儀
不及物諒君好之益隆和以宣心何天機之自得想夫
肅肅宗廟顒顒國賓能曲直而赴節毋怠荒而亂倫鞠
躬之慎也豈不誠善致享之歎也吾無所因奉幣入門
有舒揚以率已升堂受命靡促數以臨人然則隆殺者
禮之不同文質者儀之可象致辨異于賓主戒猥并于
聘享曩子襲而今子禓見美可推正爾容而悦爾顔參
和足仰且夫臣之致使也過恭而奚害客之結好也非
嚴而何觀蓋夫弛張者所以為文武之道茂悦者所以
昭邦國之歡寶四器以同升體盛則文縟率衆介而將
事心廣而體胖是以上不為縮縮之矜下不為愉愉之
盛先私覿以致獻聳溫顔而承命上觀儀禮周公舉此
而著經近察魯論仲尼法之以行聘豈非厚恩惠者享
不可以闕遠暴慢者色不可以輕必在修采章而時當
和體貌而躬行且異察祀于神專尚恭之說會同于國
擅主詡之名此蓋盛升降以示人踐行色而在我濟君
靈于輯睦戒臣節于輕惰夫如是享禮之有容奚適而
非可
右射騶虞賦(以右射騶虞天子之禮為韻)
射于右學歌以騶虞示君儀之至重識文教之誕敷王
在西郊爰舉尚功之曲聲依九節以成觀德之謨伊昔
武王既平商紂未革新禮聿遵徂后其習射也欲偃武
而興文其居學也姑賤左而貴右詩樂之節雖遠及于
國風臣主之儀母下瀆于貍首想夫主歸自鎬天方授
周外飭萬乘中嚴七騶眷西學而戾止法澤宫而載遊
乃習斯射曰昭厥猷&KR0707;矢之威所以服四海揖讓之禮
所以懷諸侯苟微仁聲安取正已不有嘉樂孰明盡美
故必攷律度于太師辨等威于天子勇非貫革取服猛
以示人巧在循聲明備官于同軌且夫射也講德而繹
志序賓而攷聲内可以教士外可以事天習非其地則
禮失而亂聽非其節則樂流而偏是故因商人養國老
之方抗侯有所奏召南應鵲巢之什舍拔無愆用能上
有常尊下亡僭禮遵國郊而西顧闢儒宫而洞啟彼或
教胃昭尚右于質家我以和容歌得賢于治體豈非事
為之制物有其儀國之興也建學則不暇王之射也于
左則已卑慎所習者誰能間之號稱瞽宗豈特育材之
用禮行君鵠必先彼茁之詩稽仲尼之遺言偉宗周之
善化急于誘民也故因先代之太學篤于尊王也故正
列侯之左射聖人之治世也蓋皇皇然豈苟悦于自暇
哉
鄉飲升歌小雅賦
古者為國厚于養賢故鄉飲登歌之節取周詩小雅之
篇左聖序賓推人聲而在上肆三官始揜風什以居先
攷縟儀于古經得嘉言于達者禮有盛而進取儀有輕
而迨下燕雖示惠亶合樂于二南飲蓋屬民反升歌于
宵雅何則養老以教愛上賢而習鄉孝悌之本邦家之
光微重禮不能以變俗微備樂不能以賓王由是獻酒
于阼席工于堂庶令在位之人徧聞其奏雖用諸侯之
樂未失其常且夫教希闊則政昏禮廢壊則民擾十月
飲酒也吾猶以為簡三年興賢也吾猶以為少宜乎發
德于民上永言于物表曲高和寡美周德之尚衰氣盛
化神知王政之有小用能丕變黎俗發揚至和飲雖微
也教讓以為主雅雖尊也厚賢而匪他亦猶士冠本微
三加爵并之服鄉射至簡一用騶虞之歌蓋志恭者貎
必甚嚴禮盛者文豈宜略方將序長幼之等成賓主之
樂坐以四面正齒位而無逾倡者二人始鹿鳴而有作
然則飲非鄉也不足以敦化歌非雅也不足以獨升仰
德容之交舉俾兆衆之欽承然後和樂而不流符戴氏
之著記恭儉而好禮協師乙之所稱是謂導民豈曰崇
飲領其音者信國風之為陋處其位者䆒陽禮之有品
故曰觀鄉知王道之易易焉由此而可審矣
不下堂見諸侯賦(以覲禮尊君不下於堂為韻)
諸侯北面天子當陽義蓋專于尊主儀蔑聞于下堂順
命于王爾有盡恭之節受享于廟此無思降之常原夫
制有萬國必依于順時序四朝必示之信所以昭上下
之交正示威懷之至慎焉有親屈至尊下從肆覲矧秋
見之最質貴君儀之特峻儲精蠖濩俟輯瑞之來升高
拱穆清觀入門之序進大節斯著祲容不繁下屈體而
彌謹上抗威而益尊萬玉前趨伊述職之無爽九筵洞
啟奚降階之可言蓋覲也所以比天下之功堂也所以
示王者之禮必毋損上以益下是謂正位而居體臨軒
自若仰德度之顒顒當扆不遷俯駿奔之濟濟用能制
爾多辟宗于大君思體貌之無䙝自廟堂而可分擯詔
交相焉取就卑之誚威顔咫尺曾微去所之勤不如是
則朝廷之勢易凌臣主之節不厚易凌則生犯上之漸
不厚則多苟簡之咎豈若謹入覲以為常謂倨見而則
不車馬效貢序臣職于蕃宣被衮居高儼天姿于戶牖
得非正遠在乎近慎終戒乎初修之朝會而易干之制
定謹于廊廟而陵僭之患除專九尺之崇高儀惟謹爾
定一王之制度世得據於丕宣國經揮綽皇化惟覲也
有貴于師事斯堂也非美乎能下獨不見夷王之亂典
常凌遲而至于五霸者哉
路寢聽政賦(以君居路寢而聽朝政為韻)
朝位非一邦儀必分稽辨方于路寢資聽政于人君深
居法宫聳顒昂之上德總攬幾務集丕遠之洪勲古之
大猷禮存異數朝廷有内外之辨必為之定位宫室有
游燕之别宜慎其常度於赫太寢維親庶務政教于此
乎成號令于此乎布收視反聽雖深處于虎門安上治
民將率遵于王路業業明后巍巍廣居誠制治而欽若
豈便安而自如高拱内朝思無求于出位究觀治體制
必便于宗予大則四方之風小則一國之政舉而失則
民受其弊行而當則世蒙其慶安得不儲思乎凝嚴養
神乎清净間于戸牖曾靡宴惰之容垂其衣裳是專法
度之正且夫尊而不可不慎者位也是君之儀貴而不
可不勤者政也是國之基故必嚴其所啟處謹其所施
為然而外朝則已遠小寢則已卑酌是中制垂為典彝
恭已五門之中人皆仰止厲精萬幾之會政靡殆而是
何垂憲有邦裁儀廣廷託民上以臨御躬日昃而觀聽
是使獨化陶鈞之表物莫能違游精巖廊之間治將自
定然則路大名也示君德之孔昭政本務也貴民事之
不佻必推重于正處表克勤于視朝獨不見齋居決事
者漢宣之賢取褒于史策應門失守者周康之過興刺
于歌謠是以為君外統百官内嚴正寢辨居處以勿貳
專聽斷而有禀宜乎天子諸侯遵以為常見治道之必
審
郊用夏正賦(以三王之郊一用夏正為韻)
王雖有三郊則惟一因正歲之更始卜上幸而協吉聖
人饗帝禮莫重于感生夏數得天氣遂迎于長日原夫
損益殊世質文異宜謂治人之政則可得而革奉天之
禮則無得而移必正其節必嚴其儀五精不同雖各祀
其祖出三正非一而咸貴于夏時若乃歷告王春律回
人統天地之氣交泰隂陽之和錯綜驗之于卦三著者
效已明參之于天大報之儀可用于是天子對越在上
親見于郊席以槀秸器用陶匏因天事天則發生之侯
為稱禘祖配祖而肸蠁之靈可交故曰祭莫重于時時
莫先于孟將修嚴父之饗必用前王之正蓋所以欽若
昊天迪知帝命用祈農事順啟蟄而布和將擁神休迨
發春而施令然則周以建子其陽尚藏商以建丑乃地
之方皆不足以逆繁禧于吉土格上靈于彼蒼是以稽
合徂后發揮盛王統和天人是資出震之始降興上下
聿為嗣歲之常古之制也此其盛者德非王不足以興
大禘禘失時亦何以格純嘏故魯侯博卜春秋譏其用
郊顔淵問邦仲尼告以行夏得非祭祀之典貴乎咸秩
沿革之制美乎登三順天時之資始見王道之相參夫
然則郊之用夏正也蔽百代而無慙
公是集卷二
