公是集卷十一
宋劉敞撰
五言古詩
新作石林亭
朝廷入忘返山林往不還念無高世姿聊處可否間築
基倣崔巍鞭石輕險艱羣玉相磊落萬峯正孱顔種樹
亦蒼蒼激流復潺潺湡浯歘在眼崐閬若可攀自我嬰
世網邇来鬚毛斑邱壑成弱喪簿書常自環及爾滅聞
見曠如遠塵寰豈敢同避世庶幾善閉關子牟困懷魏
謝傅悲徂山兹焉可遺老詎厭終歲閒
樊口
回舟武昌郭暫往樊水上樊水何清冷樊山亦孤壮壽
藤驗百歲&KR1324;木過十丈絶俗殊崎嶇攀緣幸可傍林端
見漁舍戶牖相背向雞犬鳴雲中神仙豈殊状昔聞元
次山於焉寄荒浪鄰里俱已非陵谷平得喪茅茨固微
物蕪滅不可訪向乏數卷書終隨衆人葬清時易直道
末俗擯高尚陳迹成渺茫孤吟屢惆悵
宿州道中逢聖俞入京
翩翩河中船一西復一東相逢且不留相别何時逢黃
鵠安稻粱有時顧池籠一為滄浪去不復思樊中哀君
蒼髮白擾擾悲途窮努力千萬乘寄聲謝醉翁
謝學士赴闕還京師(謝之先德嘗典記注)
公提史臣筆記注天子側日成唐虞風噩噩在典策家
聲繼純粹論著多切直周南未成書流涕嘗感激忽從
東溟飛上拱宸斗極清淮净無波歸馬閑且奕帝宫青
冥間白日升曉色儒人相慶語文道宜久職公歸演綸
誥制度期能覿
和甫自京師至
過事與日多歡憂兩如夢安知盈樽酒此國今宵共寸
心不如昔感遇每易動孤笑破羣愁強顔不為用天河
轉屋角缺月照樑棟燼落屢繽紛良時亦倥偬&KR0784;駒晨
在門十里起相送暫醉醒不遲舊愁来更重
得鄰幾書
君乘使者車我為列郡守地理秦與越天文井兼斗夢
寐且不通言笑安得同忽傳咫尺書遠愧西南風衰老
容貌遷憂患志氣落聞君白紛如我亦不如昨捨書計
離别忽忽三四年一日成九秋此語猶信然天地大逆
旅外物不可必出處多舛馳相逢定何日尚禽晚且游
沮溺長耦耕此意雖未合且當勤寄聲
答李谷同年書
歸客江南来迢迢數千里故人遺我書細字三四紙上
言平生懷伐木義所倚下道相知心結綬方獨喜寧知
淮陽翁棄外甘卧理不預朝廷議何由發吾子
楊彦文過
病起時節改遶池飛脊令賓交絶来往門戶常晝扄朔
風捭閶闔凍雨翻滄溟泥塗墊后土氣象昏圓靈局促
久增欷據梧目思瞑窅然顧環堵嗒若亡我形夫子亦
何事羇旅復伶仃孔懷在接淅過我不遑寧歲晏絶晤
語誰當慰長醒
晩過深甫
忽忽衡門下幾希田舍翁有時寄一笑目送南飛鴻今
旦天正佳草樹搖春容忽驚枝上花飄落隨西風偶然
幽興展思樂古人同塵埃比殊深杖屢亦可通誰謂車
馬多澹如初不逢
讀鄰幾泰山十二詩
宿心慕鄒魯寤寐泰山杪慷慨念遐觀滯留想輕矯人
寰何鼎鼎羣動困擾擾安知有神靈獨立萬物表圓天
似車蓋滄海稱池沼丹梯無留迹絶壑通過鳥古今更
廢興萬事論莽眇七十二家舊永興耳目窅羡君能自
力窮覽謝煩湫超然昔賢趣處覺兹世少吐詩状竒䴡
思與雲縹緲忽如按圖畫所向得了了悠哉仲尼意信
彼天下小
休復謹次韻和呈垂覽拙詩之作
朝躋天門路暮宿白雲杪超然六合外如翼鸞鳳矯
運眸極遐曠收念息奔擾盤盤上絶頂獨立顥氣表
天壁涌神泉玉龜泳靈沼凌奥無螫蟲集灌盡百鳥
勝境窮賞踐陳迹嗟緬眇接遯終焉託真仙事殊窅
雲路相飄颻塵途忘湫湫躡屐游已屢操觚才患少
思軋幾沈伏神馳空縹緲謝客興不淺尚子計未了
何時出塵籠重看衆山小
送從兄
東門楊柳深下有還鄉路之子千里行春風三月暮旅
心常草草飄忽不可駐居者空徘徊行者亦反顧丈夫
方貧賤四海無所遇不如轍中魚猶以沫相喣悠悠大
江水日夕自東注何當激風雷慰爾饑渴慕
山光寺送獻臣
嘉集常苦難送歸豈辭遠檥舟故相逐携手行自挽古
寺何崔巍深林象巖巘幽尋取乘興造適非素選寒泉
冰深池衰草被長坂歲窮景蕭條僧老意繾綣勝賞竟
誰同相知幸非晩離懷自無極日暮仍忘返
燕譽堂飲别朱著作
歲晚節物變會難羇旅悲疎燈照四座殘菊醉空巵歌
闋風雨起舞餘冠佩攲天明念陳迹忽忽叢予思
以石為玉
梧臺有沈璞由来非一春時無司南駕自比連城珍寧
如崑邱叟相與笑緇磷勿以名夸世而將暗投人
夜分東窗見月
逾望月彌晩宵分在東窗隨風漏疎隙散彩奪寒釭留
翫坐忘寐啓書對空缸惜哉皆陳迹誰為足經邦
酬某
讀書與博簺亡羊信多岐何以消煩憂謝墅觀奕棋寓
物多歡適吾道有張弛誰能長刺促屈首就鞅羈陳遵
嗜杯酒柏松見誚嗤袁絲沈里閭劇孟相追隨君方總
府事吏牘正紛披走見固所願清閒在他時
酬林國華先輩
昔吾臨汝南休騎思俊賢此邦號多士今世猶依然奉
詔選計偕至者皆比肩子時避逃我常獨懷悁悁豈我
非其人長鯨隘蹄泉將由求之失黃鵠去不還察廉未
塞責負課終彌年解印歸卧家百憂正纏綿聞子来仕
門華裾燦雲烟手携一卷書金碧紛蟬聯慰我平生懷
意好何深堅始知向難進非以相棄捐鄉評讓父兄觀
國氣無前翰飛果自致大笑諸老先毫末為豫章衆流
成深淵物常積於久念子亦勉㫋令名百世榮文學貴
本元愛至相期深愧無長者言
夜雨
盛陽爍微陰五月氣藴隆天地為大爐萬物皆廢銅俯
欲濯江漢仰思凌蒼穹縮身投蝸角救暍號天公天亦
哀人謀玄雲送雷風須臾雨如瀉一埽萬里空有似脱
炮烙又如逃祖龍大哉造化力因見王霸功
登吕屯田清暑亭
日永雖徂暑虚堂自清幽主人意未展改席兹城樓嘉
樹遠近合清川縱横流好風萬里至浩蕩開客愁長嘯
欲飛動勞生局遠遊眇然不自愜目極孤雲浮
許州西湖
羇旅懷江湖氛埃願臯壤及兹已俱適初意恨獨往樓
觀湧參差軒欞豁高爽清光見毛髮衆影兼俯仰昔者
廊廟客於兹濯塵網疏源不憚遠勝事日以廣美矣流
水意當為知音賞
晩過西湖
日暮無與適緩帶此逍遥湖光悦我心步上西城橋遠
烟被林莽樓閣隱岧嶤歸鳥先後飛夕風正飄飄悵然
念遠渚興盡復行謠
睡起
日午更稍休池上逍遥眠水木澹相映庭戶清無喧時
有山中禽来鳴高樹巔微風拂徑過會意成翛然有生
滯形役萬物安静便愧無淮陽績高卧亦終年
奉和府公新作盆山激水若泉見招十二韻
誰謂山水秀忽登君子堂乃知仁智樂不與冠蓋妨濃
靄萬叠碧懸流百尺長列峯映落落遶溜含蒼蒼氣爽
變衡霍聲幽激瀟湘意真景自遠趣逸累已忘鳴玉無
時續翠屏終日張賞音得虛寂寓興成軒昂夙昔慕邱
壑邇来倦簪裳欣符洗耳願遽有尋源狂縱目寄歴覽
挟琴寫鏗鏘但疑主人厭應接殊未央
遊五嶽觀寄鄰幾聖俞
五嶽神仙境可聞不可攀安知采真遊近在都城間樓
觀横飛雲虎豹司重關車馬自兹止始覺非人寰層波
漲滄溟參差出三山金銀䴡宫闕日月相循環東来復
幾時花草紛斑斑長楊垂輕絲若委千髻鬟氛埃無由
及魚鳥相與閒造適不自知忽如脱沈&KR1986;那得窺壺中
逍遥去塵闤主人自瑶杯勸客流霞殷此中可遺老豈
獨聊忘還嗟嗟二三子世路迷險艱流光競奔走俯仰
移朱顔誰肯委俗紛相從解朝班濯君冠與纓春谷水
潺潺
谿上避暑
滴瀝松下雨清微萍際風欣然此時賞我與斯人同倦
鳥墮水上游魚翔鑑中不言閱羣動未覺幽興窮
東館避暑
虚館含微風高梧散層陰逍遥敞戶牖曠蕩披煩襟雲
光壓孤城火氣連千岑四海俱探湯獨清亦何心願傾
西湖水起就三日霖落落抱寸誠此志誰能任
得隱直書
庭柯結浮陰深竹聽鳴鵙晚凉愛軒宇默念得佳客適
有南遊鳥墮君一封帛眷予方幽獨慰我正相憶洛中
輕肥地子復顦顇色富貴若可求吾從執鞭役
隱直近詣闕獻書報聞
炎暉若探湯周道行倭遲之子忍重跰斯人方病痱上
書蒼龍闕移副鼎足司卓躒動羣聽謂言即張弛虞卿
萬乘相子房帝王師古事可髣髴世塗實參差天閽虎
豹深棄我忽若遺却走國西門素衣化為緇行行屢回
首未忍從此辭賢者愛其君肯如悻悻為吾聞先逹語
進退自有時版築不為辱飯牛豈嫌遲男兒建功名或
與老大期努力梁甫吟古人不予欺
將入京得淮南王工部書及遣壽州官船以来五
言寄之
生理厭漂蕩三年若棲苴春深感松柏流涕望京華誰
言數舍近局滯成天涯鬢色新二毛悵然空復嗟明侯
平生意雖遠不云遐叩君金玉音眷我需於沙旭日明
清川扁舟問貧家雖非方外遊此亦海上槎盡日庇短
篷不慙負舍蝸愧君濟川才引領隔雲霞何由一乘興
世累紛如麻
答君章譽兩兒見寄
窺鏡見二毛自憐憂患餘豈惟壮心盡方與功名疎終
歲不捉筆歴時長束書顧常念絶學正復傷離居忽忽
莫自聊悠悠空歲除過壮而無聞我其衆人歟故人来
江南丹轂映隼旟尚持平生意期我相得初殷勤作新
詩爛漫聯瓊琚溢美及兒曹伻来問起予雖知非其實
但愧情相於矧乃筆力雄駸駸逼曹徐一讀必三歎何
由望儲胥故人昔流落襟抱久不攄乃者始再遷通直
承明廬蒼龍脱韝絏快馬從輕車神至氣自豪心廣體
亦舒淵源未易測變化天池魚寧獨揚子雲其工似相
如苟能哀顦顇有似慰空虛月寄三四幅窮愁直見祛
答無逸秀才寄示新文
金華神仙境山川天下無之子復清發自與常人殊問
學當世賢不違智如愚歸来守桑梓寂寞安故廬此風
足蠣俗有以光吾儒如何卧空谷自樂詩與書我辱廷
中臣一麾寄江湖薦賢力不足相望空長吁
對酒憶諸子
此酒自足飲胡為坐無歡念我意中人四顧用長歎平
生交遊少而復聚會難萬古膠漆姿各在天一端用兵
輕文儒諸子俱小官物生繫所逢窮逹何足言但恨適
有酒共醉乃無緣
出塞曲三首
桓桓良家子趫趫羽林兒恩讐久未報感激氣拂霓無
用丈二組不須一丸泥獨身斬敵首手攬封王圭
丈夫不懼死所懼潛闒茸出身義許國桀石賈餘勇豈
無親戚憐决去甘登隴人生在奮發將相寧有種
茫茫郊塞遠木落原野空鼓鼙濕前雨笳吹悲後風山
川行無極敵窟未可窮生當取榮名死當為鬼雄
移葦
蕭蕭江上葦夏老叢已深悠悠文王死常懼牛羊侵遷
根横汙池慰我江湖心清風日夕過白鷺時見臨疎響
拂琴瑟綠華曠衣襟處卑節不改習静情足欽炎暉已
堪愛秋景坐可尋願及搆明堂甘心辭故林
欲於舊州石橋作偶浯臺以備遊覽先為五言
河決鉅野溢此時吾山平百川會兩澤千里圍孤城桑
野就蕪漫石橋尚峥嶸往往有白鶴飛来羣悲鳴我欲
覽風土因之省民耕誰能同我樂誰肯從我行楚人哀
江南倚沼而畦瀛臨高誦斯語正復傷人情當築十丈
臺偶浯為之名上可容宴豆下堪列旆旌棹歌出中流
簫鼓會前楹浮雲来東山落日隱北溟此樂或難忘請
公為我評
章華臺
楚子志方盛築臺臨章華度高累百尋計産逾萬家參
差蔽日月煥爛生烟霞侍酒皆列侯佐歡盡名娃嬉遊
未云樂荆棘紛已芽奈何竭民力用此為盗誇蔓草匿
頽基長風卷飛沙廢興若糾纏故老猶咨嗟
曲水臺
杖履不能遠逍遥池上林微風起衆響炎日隔繁陰斐
亹激流泉間關語鳴禽放懷在離人寄賞欣會心既謝
朝市喧亦忘山谷深雖知非吾室猶以開煩襟
暖景偶作
垂楊欲吐花芳草遍抽芽低風動簾幕細雨濕堤沙暖
景蕩愁思一城千萬家
冬雨偶作
江上朝来雨城中起寒色凄凄濕塵土漠漠蔽空碧築
場看已晚及物悵無益苞蓍怨下泉客子長太息
豫章儒者
豫章有儒者讀書三十年但識上古風不知時俗遷一
聞西戎叛有意摧羣頑詣闕上封章臣知用兵權不在
勞士卒不須役戈鋋要先正其本本正末自安臣觀朝
廷中或有可廢員臣觀草澤中或有可用賢國家既失
此奸吏隨矯虔吏奸萬事隳外患隨因緣所以子玉存
文公積愁顔所以汲黯亡淮南為無難天子覽表歎當
朝常拳拳迴頭謂羣公可付史館編可使靡好爵以補
風化源豈知貴臣忌投爾南海壖不得面指陳胸襟曷
由宣卒走驅使行行行酌貪泉名與囚隸俱位乃胥校
聯九重竟不知猶謂列王官奈何樂堯舜乃是取危顛
誰云遇明主未免遭棄捐遂令天下士齚舌戒勿言寧
有死壑中安有議君前浮雲蔽白日自古同所歎豈為
此生悲我歌願臚傳
賀尹學士辟經略府
年来方苦兵邊氛蕩區夏西陲亭障盡人骨蔽荒野漢
家飛將多程李相上下試問誰董之王朝大司馬分廷
授斧鉞號令從此把主憂臣當辱開府納儒雅堂堂蒙
山舊乃是謫仙者謀畫當代無胸襟一朝寫誠知鑠鉛
鑛不合煩大冶要使借前籌非公諒誰假鷹饑肯擇肉
驥逸始流赭由来抱軒昂可得不脱灑昨聞負芻粟中
戶困楚檟此事已大急哀哉動鰥寡兵家尚神速世務
忌苟且願公更深謀郤敵如破瓦䲔鯢埽封境疲瘵沐
純嘏豈令魯仲尼獨贊王孫賈
鷾鴯巾(余率意作之以便當暑其形制如燕也)
遠思意而子因作鷾鴯中慮世本遺物全生翻近人輕
凉便肌髮瀟灑外埃塵山林有獨往此亦陶唐民
望洞庭
洞庭七百里浩蕩敵溟渤雲夢開其胸巴陵束喉舌東
流匯羣川盛漲五六月飄颻浮乾坤倚蓋低兀臲吾行
寰海間未見此水闊峡流下衣帶島嶼盡毫末高秋卷
氛翳兩涯浴日月何得徑寸珠晦明互出沒蒼茫蛟龍
宅溷雜魚鼈窟太古到於今沈潛孰分别風帆引北極
波浪限百越國絶南顧憂獻琛各通逹山川非一險此
實輔明哲俯笑三苖愚竟為獨夫滅遠遊世俗隘偶此
耳目豁淅瀝臨清風滂沱濯炎熱蕭蕭霜林暮藹藹芳
草歇壮觀激我懷當歌意復咽寂寥軒轅樂萬古逸響
絶慘淡虞帝魂九疑莽嵽嵲况聞屈賈輩各賜楚漢玦
至德無復還後王寝衰缺滔滔更南征鬱鬱抱㣼怛太
湖雖云深未救懷古渴
公是集卷十一
