公是集卷四十五
宋劉敞撰
書啟
回漢陽郭郎中啟
右某啟廼者引嫌避親得請補外瓜時再易續用靡升
天秩不遺龍光猥及既塵右史之筆又撫東侯之封某
官風義相先忠愛有素遠形慶問深諭謙亨祗佩攸深
指陳焉迨尚阻晤言之適冀精沖養之方引矚為勞寤
寐于是
與知郡郎中啟
右某竊伏下風悚聞高義未嘗修一日之雅望先進之
門故雖懷賢終失通問豈意敦尚謙德勤渠誨言愧非
所堪祗以為好伏惟某官藴志方潔得機邃深固籍甚
乎中朝聊偃息于名部揆以令望宜躋近班稽之治功
矧有善最兼冀衛生之術並觀進秩之榮企誦特深敷
宣罔究
與雜端郎中啟
右某㐲審某官榮被僉俞入毗風憲伏惟慶慰竊以紀
綱之地歷代難其人真清之材當時頼其用所以修厥
典法樹之徽聲俾朝有肅穆之光士無苟且之患隐括
所繫慎簡攸先世方得賢人用胥慶恭以某官抱歲寒
之堅操藴正始之休規德業汪洋其無涯風采峻峙而
可畏足以立懦夫之志鎮流俗之浮果升中臺實持樞
要天驥首路固非邇圖元龜在庭方襲重寶冀精衛生
之術以永名世之稱不任懇款之至
與通判郎中啟
右某伏承涓選休辰往臨善治委翼下國怪三年之不
飛絶塵西郊信千里之方展忽蒙示問姑慰懷賢悵吏
守之有常俯禮餞而伊阻商秋沆碭道路阻深勉精寝
味之宜庸俟公侯之復傾瞻攸甚敷述罔殫
上運使提刑賀冬啟
右某伏以元統含三萬物將作中聲倡六衆陰其消恭
惟某官味至道之醇乘和氣之運宣布上指將眀治經
蹈此迎長之辰綏于積善之報某宿官有局修慶無緣
瞻望旌麾不任歡欣之至
謝館職啟
右某啟今月某日蒙恩授前件官充職者虎闈引籍驟
望清光璧府觀書遽參華列皆極盛朝之選豈伊寒士
之宜承詔若驚荷蒙彌重竊以右文遘運躬聖撫辰優
游太平闡繹洪業儲思天人之際垂精道德之淵上稽
漢儀下襲唐舊開闢儒館表章聖塗長育英材賓禮賢
俊將使辨邦國之典參禮樂之司整齊百家是正六藝
固當得純學碩聞之傑博物不羈之雄内副詳延外慰
觀望今垂纓戴紱而羞管晏者繼踵搢笏修紳而希稷
契者比肩淵源之所漸風流之所及雜沓並出雍容相
推自以繩契以來河洛而下歷選列辟之盛參稽信書
之傳語才為難于斯莫盛若度長絜大詢事攷言必得
其尤以充厥位使獲耀日月之炎垂虹蜺之光庶幾增
輝本朝洵美顧問豈宜使庸庸之介玷濟之昌實不中
聲道所深忌如某者智非語上材僅及中少無聞達之
求長有蒙愚之蔽浸尋壯齒汩没下流悼世守之或隳
激懦衷而求晉歲不我與幾成從事之迷斐然成章猶
及進取之望備能書于鄉老辱下第于太常自以天機
不深學殖方落幸得陪士大夫之後願不過掾功曹之
微豈意奏技中宸程衡乙覽許夀王之智以謂少雙擢
平津之文乃居第一虚名浮實浩寵逾涯參叙廷中之
平分貳方面之守孤生薄祜罔極遘凶魂離幹而僅存
性遁天而將滅隙駒驟遠仕版復還手澤尚存篋書已
廢親歡不洎風樹彌哀姑上里仁之廬秪索長安之米
推恩給筆奏頌得覽内省骫骳之辭仰塵清閒之燕分
甘投削理絶覬覦而譽生不虞惠出非望加秩青宫之
屬庀職道家之山榮耀赫然聲徽籍甚夫澼洸賤技鬻
萬戶之封緯蕭薄資私千金之富物情攸畏天幸實多
此蓋伏遇某官股肱大猷陶冶庶俗推轂晚進持衡化
源且聚精會神屬圖治世之具故拔十失五以廣得人
之風底是空疎冒干東照斯誠大賢曠度盛德至誠仰
蹈嘉魚之規俯循菁莪之樂舉此錯枉其誰不欣豈伊
懦夫獨享豐澤固當師平眀之理飾固陋之心帶鈎佩
衡以自修守法誦數而聰事義不假器言無隐情庶以
小磬策名之方次酬匠物之賜過此以往未知所裁
永興到任謝隣路啟
右某啟某過膺朝綍擢侍經帷仍委使符來臨雍部内
惟鄙僕之質私計便安之宜就陰寡尤處遠無競省技
能之至短顧榮幸之實多此蓋某官推轂衆材提衡清
議假陽秋之豐潤垂虹蜺之末光義均同升愛忘所短
矧復土宇相錯柝聲交聞襲豈弟之風流聆中和之成
頌亦足以祓飾固陋優游緒餘馳慕之深啟處寧捨伏
冀上為眷倚精調寝興
揚州到任謝上啟
朝廷欲治未嘗輕長人之權郡國甚微亦皆有分土之
寄然則宜得智力肅給器能周通上足以奉宣詔恩下
可以表率方面豈伊淺薄輒誤簡求伏惟某官登翊聖
期恢張王紀樂育人物因材而措之宜熙成天工授方
而效以事將使懦質有資昌時昔汲黯之忠不難淮陽
而眷眷于李息蕭侯之節非疎平原而汲汲于本朝(此)
(下原本缺)
謝知制誥啟
右某啟蒙恩授前件職者望卑而寵厚能薄而選優内
視缺如自量幸甚竊以三代之盛溢于詩書兩漢之隆
布在史冊雖上德獨茂時文日新亦有代言之臣謀謨
于内秉筆之士發揮于朝是以墳典粲然若日星之華
制度煥乎有金玉之麗兹體甚大惟賢之求而况皇圖
寖昌妙慮臻極鼓天下者悉獨運于神化居廷中者舉
絶望于清光將使少窺淵源進贊名命聲教所被八荒
其同訓辭之傳萬世無斁則宜得當代之傑絶人之材
練達古今發眀貫變矕秀龍虎垂光虹蜺庶幾相如視
草之工子産潤色之美若時述職可以無慙如某者稟
生顓蒙執藝迂淺徑從諸儒之末竊售一日之長譬猶
射非前期難以稱善中鑄者躍冶或以為不祥然且玷
甲乙之科借交游之寵通籍省戶飛纓蓬山出入輿衛
之間編摩簡牘之記雖復自強已非其宜豈可參法從
之嚴直右垣之祕此蓋某官樂興善類出于至誠欲斵
雕輪囷以成大輅之用驅策偃蹇而效秋駕之奇故俾
懦姿遂肩榮選夫力不能進則雖任鄙有絶臏之憂精
非所堪則雖顔生有皓髮之變然而僶俛奏技徘徊就
官蓋上答天施之隆次酬已知之厚過此以往未知所
裁
與揚州知府啟
右某困于期會之文藐在僻陋之國顛瞑乎從政憒眊
而無奇故雖當世之賢平生所慕猶疎竿牘之問徒仰
雲漢之高豈優游邇隣敦尚風義欲收一日之雅固枉
八行之音伸紙慨然終夕如接矧以某官秉彛迪哲成
德鎮浮績醇醇以為文濯暠暠以為白漢武之稱嚴助
海内少雙揚雄之叙子淵天下鮮儷固將大用必願自
珍傾跂之深敷陳非究
與新知府啟
右某伏審前旌已臨近縣萬夫聳跂方有來慕之謠永
道倭遲喜聞坦履之吉即期趨見增劇歡心
與知府先状啟
右某伏審前驅俯臨近縣某以攝符節之重守筦籥之
嚴不得趨詣路傍瞻望馬首無任欣歡悚仄之極
與陜府知府待制啟
右某伏審受剖圭之封典分陜之命函谷天險包二周
以為雄甘棠頌聲歷千歲而復見仰惟盛德實高當時
恭以某官素履鎮浮清規格物挺中和之正氣騰膚敏
之徽聲顔氏知幾固超殆庶之品王祥正始不在能言
之流入侍清閒出屏方面雖千里之地非所以極其賢
抑萬夫之雄必有以觀其政昔堯用四岳命為三公周
之諸侯入掌六事蓋有故實炳然風聲矧兹濟世之才
必踵弼予之典望加保攝以副倚毗
與參政侍郎啟
右某竊覩邸報伏審某官光被制書毗參邦政伏惟慶
慰恭以某官挺中和之正氣藴康濟之遠猷世襲徽名
僉若令望曩者席斗樞之宥密籌帝命之深嚴不如子
房天子每稱其英傑乃命申伯朝廷屢委以藩垣然而
疇咨允歸衆望久觖亟下贊元之命果先當世之賢鄭
國緇衣遂彰于前烈楊公清德彌著于後來詩書所稱
簡牘所載實增輝于有國豈多讓于昔人升平之期跂
足而俟某早繄鈞鑄親遘逢昌雖私頌于得臣終莫諧
于趨賀瞻望符照卑情不任欣踴之極
與樞密侍郎啟
右某伏審循覽異方還奏北闕推股肱之隆眷撫邊徼
之羣黎翕如陽春渙若時雨奮壯士之銳氣挫狂寇之
先心威暢不毛德厚無極固神明之所勞惟啟處而益
寧恭以某官文茂經天器深鎮國勤皇王之本務輸社
稷之元忠動合人心言垂世範以淵衷之簡佑與蒼生
之具瞻宜正保衡允作霖雨矧方叔自鎬還履上卿晉
公視師旋拜真相推故事而眀白況時望之僉同敢冀
上為倚毗益綏祉福
與知府龍圖侍郎啟
右某近者某官析圭分國秉節撫封弭駕近藩便時珍
館哀嘗僚之憂困矯流俗之沈浮屢枉顧臨深形憫惻
魂去幹而已久神還觀而暫新及聞涓選休辰延見諸
吏念當奉牋以修慶因使以問安禮節寖荒情意莫屬
豈謂曲迂英念特貶誨音身先匹夫固非小人之望義
動君子益見大雅之風捧玩以還感激并集竊惟裂壤
千里雖蒙潤于京師觀政萬夫實稽用于廊廟倚毗有
素圖任叵量伏冀俯踐時和仰綏天祐
上副樞密侍郎啟
右某伏念恪居官次逖遠符階雖涵詠洪鈞之間而寂
寞滄海之上伏惟贊襄宥密翕受禎祥恭以某官藴聖
相之姿有人傑之量文章盡于經緯功業著于謀猷陟
降廟堂鎮安社稷運籌于樞機之内覃化于宇宙之中
上所同心民實受賜尚虚玉堂之拜未專金鉉之司卿
士積具瞻之誠衆庶鬱迓衡之望固當伊匪爰正弼諧
敢冀上為宗祧益綏福履
回王屯田啟
右某啟猥從大夫之後久聞長者之風不以言輕輒陳
公舉遽煩謝記過諭謙辭尚闊晤言宜精綏履自餘感
戢曷既裁名
與知府龍圖侍郎啟
右某伏審陟冬卿之貳撫天黨之封簡照便蕃休譽充
洽竊以某官惇大深博直清昭融自結淵中之知歷居
方面之任敏以布政静以鎮浮序閥閱之高稽聞望之
重久宜處常伯之列贊大鈞之和果膺寵章亟更劇鎮
然而專地千里未能以攄妙藴之精樹風一方不足以
觀遠馭之略佇升鼎席甫慰民謠敢覬上為倚毗倍寧
寝膳
與知縣著作啟
右某伏審光被詔函寵升中祕相君薦士風烈聳聞公
朝進賢聲實自稱方劇欣歡之懇忽迂巽與之文仰服
周勤曷勝銘鏤伏惟某官神鋒秀達智局閎深政術自
將民譽已試宜升尤異之最以結欽眀之知辟書始聞
嘉慶爰下諒遠到之叵測抑漸褒之有開更希保和庸
副馳詠
與知縣殿丞啟
右某闊對風徽驟遷時律幸隣土宇稔熟政聲雖欣蒙
潤之多尚失置郵之問豈期厚睠特貶華緘銘荷良深
誦玩無斁伏惟某官濟相門之美擢英彀之先方當奮
飛以極妙藴然猶觀萬夫之政寄百里之封事有漸階
勢必遠到勉慎攝生之術少寬引領之誠
與知郡寺丞啟
右某竊承宣布盛德億寧遐藩親奉計書入踐朝著眷
兹與游之舊尚闕寄聲之文忽遺玉音如款犀表愧悚
既集抃笑以并矧以過人之姿豈縻待次之賞側俟休
命永觀遠圖勉毓道真庸浣心曲
與通理殿丞啟
右某向審光被詔除來貳藩政雖未晤子英彩已前聳
于休風矧復更踐之契不輕賀問之禮宜舉顧縈吏役
久墮郵音忽枉相先之辭益增無斁之服伏惟某官器
幹敏濟聲猷䆳深以智自將所到皆治猶屈千里之駕
以贊六條之煩某非才居前承命多幸尚賒披對側冀
葆綏縷縷之誠敷述豈究
與紫微舍人啟
右某伏審寵膺帝綍榮陟星垣帝王之文所以鼓四方
之動典謨之體有以復三代之風實曰才難必符衆允
恭惟某官學猶天府德為國基浩浩江漢之流峩峩嵩
華之表曩者飛龍御歷仄席求賢首應茂廉之書高入
英雄之彀廷臣自以不及天子喜其同時猶復歷試蓬
灜徊翔江海衆人觖望于留滯後進面風而咨嗟果還
載筆之游復正代言之選名實相稱輝光日新且上觀
紫微之躔密臨三台之次彯纓服彩繼踵秉鈞矧令望
之絶倫豈登延之曠日辱知甚久推數以懽仰冀上為
宗祧載精寝餗
與致政宫傅啟
右某伏蒙某官猥顧宂僚特頒珍教陳公尺牘傳以榮
家魯史一言寵于華衮仰軒墉而尚慕銘肺腑而弗忘
伏惟某官具體上仁秉彛懿哲逢治平之休運奮保義
之宏規周旦碩膚宜膺金舄之命留侯少傅遽請赤松
之游望建帝廷德為國老猶復徘徊舉吏密勿誨言誠
前世之未聞實懦夫之過望屬拘印韍阻詣符階仰冀
善固寝興永綏祉福
與宗正舍人啟
右某近託蘧廬遠馳竿牘仰料雍容之暇俯昭悃款之
誠眇是固陰忽將朔易惟陟降于帝右增沭浴于天和
矧復令望高眀珍光純粹足以躋民生于仁夀謀國體
于太平僉疇之期日月以繼仰希順蹈時序葆集休祥
與知府密學啟
右某向嘗䞇書遽辱賜教荷玉音之聲應知賢德之謙
光置以為榮服之無斁兼審鎮臨全蜀綏静羣黎犬無
夜吠之驚神有來舍之福恭惟某官氣含淳勁眀照幾
微對風聲以導人敦名教以振俗曠然致君之量卓爾
正始之規猶且緩步乎邇僚歷試乎方面昔堯以四岳
參領三公周之諸侯入掌六事揆盛德之高世加休績
之殿邦必將疇咨輿人僉舉故典收冀上為宗稷精調
寝興
與審刑舍人啟
右某沈于僻陋之鄉迷于期會之事雖虹蜺之絶跂亦
竿牘之曠修蓋恃知音庶捐小智伏惟入隆顧問出總
祥刑惟愷悌之降康在興居而蒙福伏以某官禀材淵
厚秉德融眀講求王佐之資優入聖師之閫名聲表海
文義薄天兹可謂後進之元龜中朝之碩望故擢從七
人之列峻陟紫微之垣潤色大猷贊襄密命方將下玉
堂之冊升鼎鉉之司推其仁心均之天下敢冀益綏寢
履用俟都俞
與和州紫微舍人啟
右某近審暫辭掖垣出建侯屏下淮波而擊沃臨楚郊
而弭旌清風弗遐英概如揖顧守土之罔越曾趨前而
莫遑伏惟跋涉脩塗鎮撫劇部道腴自勝神宇益寧恭
以某官鍾秀山川挺質珪璧擢文學之高第贊綸綍之
微言問望益高蕃宣是屬騁神驥于千里非盡其能窺
天文之三階抑為之漸仰希慎重允副傾瞻
與宗正紫微舍人啟
右某託傳車之倥偬望紫掖之深嚴奮不能飛惄其如
渴伏惟邇凝旒之靖密味至道之醇腴履必考祥神兹
來舍潤色王度已著坦眀之風彌綸國經即開太平之
路伏冀上為廟祏精調寝興
與徐州龍圖啟
右某啟廼者剖符臨州假道詣部豈春秋之義篤于善
隣何愷悌之風惠以多禮遽達麾戟方困旅行引領已
勞寄聲幾晚伏惟某官德器渾厚智謀淵通上所自知
效在已試方當謨明廟堂之地時亮柱石之功豈伊近
藩能屈遠績某受署云始親仁有初馳仰清規增結丹
藴
與運使郎中啟一
右某仰庇層雲之陰緬介外臺之府蔑瞻風表秪役襟
悰伏惟輔六氣之和踐百禄之報竊以某官德符人傑
英器天成知流輠而無涯眀析毫而自照方隆朝寄暫
總利權將亟陟于近班庸大攄于素藴敢冀順時良食
為國自珍
二
右某伏以律中事統辰以析津漢修上宿之郊秦紀成
冬之令恭惟某官將眀詔旨敷繹政經愷悌之德允隆
吉祥之報斯集佇膺僉簡益踐豐恩某幸庇餘光尚賒
良覿瞻望旌蓋秪役懷悰
三
右某伏審某官被詔典州涓辰視事恭惟慶慰竊以某
官高度跨世長材出人屨駕膚使之車歷乎外臺之選
風采特立聲猷遠聞復總司預之權益崇方牧之烈諒
惟匪夕亟陟近班某幸守一官得因大庇再欣際託尤
極歡愉冀精養氣之宜庸浣由衷之禱
四
右某比者幸迂使節臨撫郡封霽澄清之威以寬不逮
恢宣布之澤以來至和庶懷欣然盛德著矣遽賒眉宇
增結心旍伏惟昌赫曦之藴隆味冲和之純粹優優投
刃止止凝祥悵官局之不遷瞻軺駕之方遠敢希保毓
少浣依棲
五
右某伏審秉撫封撫靡旌及境已嘗通咫尺之問道方
寸之誠恭惟跋履山川綏寧弗禄偃德風之先路&KR0719;符
采之照人迎竚前麾不任欣附
六
右某縻職有常趨風無所跋非烟之流蔭增搖旆之遐
心伏惟循覽屬城將眀盛業吉祥為之止止出處坦乎
休休竊以某官智察未形器非近用基長材于遠到資
歷試于劇司計絶差毫刃無留迹方課殊尤之等亟升
嚴近之聯仰冀谷神益綏多福
公是集卷四十五
