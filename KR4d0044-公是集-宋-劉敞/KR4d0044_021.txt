公是集卷二十一
宋劉敞撰
五言律詩
閔雨
膚寸無時合昭回此夜逢春秋還閔雨郡國共憂農詞
欲讒風伯書將詰亂龍(王允書有亂龍一篇)關西兵税急懼失萬
餘鍾
寄江東弟兄二首
分手如昨日清秋獨異鄉長年悲落木短髮怯初涼歸
燕自有適幽蘭誰為芳裁書寄鴻鴈相與訪滄浪
卻埽與人絶悲秋驚歲徂山川舉俗異宇宙此身孤弔
影臨清月書空向瞑烏懷歸屬吾黨浮海待乘桴
薦福寺竹亭
兹亭四時好秀色映長松静境非千畆幽人如素封吹
聲偏洗耳暑晝亦成冬暫到還忘返心知叔夜慵
觀陜西圖二首
險固非天意承平怪主憂三年勞將帥萬里問旃裘尚
記安西道空悲定遠侯大河知所向日夜正東流
憶昨傳消息羌來渭水旁信知秦地險未覺漢兵強青
海通西域長城起朔方分明見地里悵望隔要荒
送張六
將漕煩明府東遊慰越吟斲冰雖楚水乘興即山陰(晉卿)
(書云欲徑走肅)去去陶嘉月悠悠見子衿因君倚城關送目亂
愁心
送楊慥
著書非白首待詔已公車試吏何用喜慰親聊自如還
從近關出稍與京塵疎豈謂三年久君方就子虚(君著書篇)
(上之有詔湏此任滿召試)
送范貫之
范叔貧如此誰當與敝袍哀歌困牛角異味笑鄉豪相
得空長鋏徒歸欲二毛多慙訪夷節無以慰滔滔
送隠直
久客意無賴送歸私自憐悠悠想行路苒苒背流年雪
過兔園少春歸楚澤偏君應解冠冕笑傲辟人賢
送衛州賈雲卿
淇奥文雅地相門英妙才春風萬人喜都城千騎來嘯
激鸞鳳響歌傳松栢哀懷賢復訪古處處為徘徊
送史館齊學士知荆南唐相映之孫有權文公行
修國史制書在
間代唐丞相當時太史公白麻存舊物青簡見遺風鳴
玉蓬邱峻專城楚澤雄由來稽古力肯效一經窮
近無西事消息
此心除國讎安得借前籌未報將軍捷空增壯士憂誰
能占太白試為上高樓自恐匣中劔精光犯斗牛
細雨
細雨春城暗空郊草色微峽雲朝復暮沙燕語還飛柳
帶柔堪結梅香冷漸稀旅遊時畏失數醉得忘歸
小雨四首
微風載雲起好雨與風俱暝色經時合凉聲入夜疎炎
蒸暫灑埽天事有驅除倦客倚危枕明燈照舊書
泱漭輕雲濕飄瀟晝雨來稍霑飛絮重競逼柳花開江
面春陰闊天涯暮色催郢中詞客意最識楚王臺
漠漠雲蒸柱蕭蕭雨過城不時變炎景竟日度秋聲灑
濯林光淨歸飛燕羽輕野夫學為圃因欲事躬耕
春城頻過雨一望一增新欲曉雲成錦初晴草似茵和
聲散喧鳥芳意屬游人向晩車馬息東風吹暗塵
喜從兄自京回
曾作東都賦無人與共論欣逢京輦客仍是鶺鴒原耳
接天韶盛塵棲素袂昏秋風江海上歸夢入夷門
秋晴西樓
清風卷氛翳廣野露秋毫木落山覺瘦雨晴天似高開
窗置樽酒看月湧江濤高卧淹湖海非關氣獨豪
春日樓上二首
春流抱城郭暖色媚樓臺麥秀聞雉雊鸛鳴知雨來浮
煙著垂柳晴雪落新梅此地春愁闊無人共一杯
躍魚依暖景歸鴈逐輕風隔水麥苗綠入簷花萼紅郊
原共欎欎雲日故融融醉眼傷千里非關江上風
醉後
舉眼醉向晩甘心醒似狂形骸隨酩酊談笑助軒昂舞
袖翻宜窄歌聲不厭長高城湧明月風景正虚涼
樹隂偶坐
朝陽送微暖晴靄入寒空負暄春盎盎探策樂融融松
下坐㤀返樹端遥見紅喟然感時節舉酒屬鄰翁
春隂
江上浮雲聚城中暮景兼東風酒味溢小雨客愁添寒
色端侵牖斜陽不滿簾滯留成楚老卑濕意無嫌
雨後小亭
疎雨纔能潤微風未肯凉低松無限碧白芷可憐香埽
榻從高卧歸禽不亂行悠悠對老圃幾與爾俱忘
同伯鎮寄贈北都定雅禪師
逍遥方外禪宴坐不知年合抱平生柏成區社長蓮公
卿盡隨喜語默兩忘筌聞有詩三百無由一一弦(伯鎮云自)
(丞相沂公許公以來贈師詩者三百餘首矣)
夜坐因讀隠直書寄之
徂歲曾何急清宵不復長蹉跎問甲子愁寂看燈光峽
雨蕭蕭冷江雲澹澹黃殷勤故人别容易二年彊
和孫監丞送書生南游
歷國向七十滔滔何日還輕齎一劔在壯節二毛斑浮
俗風波裏高情天地間滯留多愠見送遠愧登山
夏寒(是時湖北地大震河溢六塔)
冥冥梅送雨椮椮麥迎秋四月應徂暑南方復重裘崑
崙搖地軸渤海漲河流天事無端錯民生若許愁
同黃子温小寒
隂老疑龍戰風高怯海飛枯蓬不自息歸鳥競相依時
節驚流水生涯託墐扉哀歌向妻子吾道亦牛衣
晨至西陽池示同行
風定水逾静雨收天倍高分明寫冰鑑深淺露秋毫車
馬情頗厭山林心正勞觀魚近至樂相與更臨濠
又過西陽池
役役輕日月回回分簿書悵然面止水樂矣羡游魚鷗
鳥舞迎客江湖興起予顧邀二三子退食未宜疎
送信陽舒使君
聞名自夙昔已作舊相知傾蓋成邂逅如何還别離軍
聲咽鼔角行色滿旌麾莫怪樽前醉親鄰心所期
送南儀守黃中允
十年幕中客萬里海南州命服仍朱紱夸鄉未白頭山
城時晝黑嶺水或西流問道林多桂王孫莫自留
和閻工部新作西齋
逍遥不期遠趣足外囂塵誰謂持斧客翻同高卧人江
蘆烟葉重巖菊露香勻愛惜凌寒意留歡過小春
次韻王寺丞北城
專城空歲月報國愧纖毫幸及農功暇初成壁壘高飛
翬鄰雉堞縈帶俯魚濠與聽輿人誦無令板築勞
同年陳君制策高第改佐著作東還餘杭作五言
送行兼寄彦猷閣老使君二兄
江海一遠别見君金馬門先鳴二三子強著五千言(同年)
(所對詔策凡五千餘言)清望開中祕英辭動至尊薦賢受上賞時
論重西垣(同年本彦猷所薦)
興慶池送客
紅蕖千頃合碧樹百年藤長日宜沿泝清風破欎蒸别
離情易惡衰老醉那能還望邯鄲道悲歌不自勝
立春日齋祠畢還過金明池寄永叔
宿雨原野潤朝雲宫殿明東風未半日佳氣滿重城渙
渙泉披凍欣欣木向榮江頭景如此公起探春晴
送次子敏歸河陰
表裡山河險成皋廣武間仕貧寧自佚待次復空還壽
酒千秋祝兒衣五綵斑人生此樂少何事慘離顔
泛舟
溪流向人急野色背人偏輕浪仍堪鑑虚舟不費牽柳
長勤拂面鷗戲巧隨船幽興終難盡禽魚莫間然(是日先飲)
(歐公道襄漢之樂)
九日對酒二首
慘慘霜天迥紛紛風葉黃湏傾一樽酒少浣九回腸世
事渾無定秋容每自傷登高何必賦會使鬢毛蒼
懰慓看秋盡差池感歲窮薄寒侵白罽危葉隕青楓零
落茱萸佩淹留桂樹叢年光不可玩生意羡冥鴻
對酒憶獻臣二首
舉酒惜春盡緩歌傷别離江山空發興雞黍若為期醉
起疑千日愁來獨五噫皋橋羇旅客惆悵不同時
春日懷吾子羇遊各異方況逢青眼絶早識白眉良樹
逐相思老江回去路長感時惟尚寐終日醉無妨
汝隂送揚州通判廣陵高祕丞
朱轓垂絲旒千里下揚州本郡榮何甚治中望最優高
人孫綽貴節婦孟光尤問俗應賓禮清風遠鎮浮(郡人深處)
(正之高才不仕及寡婦孟氏有賢操寓居城中)
新作小橋
幽池舊徒涉春漲得新橋自恨濟川小欣忘渡水遥中
流横螮蝀别徑會漁樵更愛憑欄處東風柳萬條
五月十一日早行是日風寒如八九月
晨興事朝謁星漢巳闌干雲薄露猶濕風高天正寒塵
衣先改素蓬鬢強彈冠興在江湖永空歌行路難
月夜獨飲
霜落月更白雲開天正青捲簾邀玉兔引酒勸天星起
舞憑相屬高歌願共聽春宵誰謂短罍罄適添缾
雨中贈徐監簿
明闇雲移影蕭騷雨送涼遠林寒起霧清簟潤浮霜小
隐交遊絶微吟杖履妨奕棋還偃几幽趣亦難忘
寄和弟
&KR1799;鴿飛砌下廣莫起寒風感物念游子賦詩同召公楚
歌還落木淮月更虛弓羇旅傷離别如何歲亦窮
九日寄因甫
遥想登高處姑蘇秋草多那無萬古恨少作五噫歌野
菊蕭蕭晩江鴻疊疊過尺書不可託送目奈愁何
九日登城北門送孫許州
紅葉迎霜隕高樓近日暄送歸仍暮節極望正平原容
易風吹帽殷勤菊滿樽豈嫌徑先醉當識别銷魂
九日(時保州軍亂殺守尉河北置烽火夏臺未平關中防秋)
采采黃花菊飄飄閶闔風醉從紗帽落興與古人同北
岳烽烟隔甘泉候騎通悲歌傷遠目不獨為青楓
薇花
宫中萬年樹天上紫薇垣此地飛塵隔經時絳雪翻幽
香通複閣密影半層軒巳後陽春節無辭白露繁
懷襄陽郭戶曹
遠身適荆楚苦掾寄書題他日相思甚終年引望迷銷
憂峴山醉招隐鹿門樓勿以徒勞故全家自此攜
竹西亭送二十六弟赴定州去年三月亦于此相
别即崑岡蒙谷之陽
山中招隐地江上未歸人那可連年别俱逄欲暮春亂
飛鶯戀友北向鴈辭賓自覺雙蓬鬢蕭蕭日更新
送和弟通判陜府
丹紱雙紋綬朱轓左畫輪平生固自負歸去亦榮親美
俗餘分陜悲歌激在陳别離俱未易因目二毛新(予與和今)
(年皆三十餘歲)
蕭山舍弟將發南都以詩候之
聞道雙飛舄看來萬里流傳聲淮口渡審候越儂謳霜
蟹人人得春醪盎盎浮襄賁差不惡湏汝共銷憂
春晴小園偶步
弱弱纖纖柳朱朱白白花春風最無頼客鬢亦空華草
色明深徑泉聲落淺沙江楓千里思醉眼向天涯
寄鹽城舍弟得書言歲大稔兼求作夫子廟記
海邑近蟠桃銅章肯許勞公田都種秫霜蟹饜持螯宫
廟比洙泗弦歌通掾曹想多記石柱非復笑牛刀
蟻鬭
擾擾嗟何急營營若有侵由來穴知雨非爾旱為霖王
霸強并弱興亡古到今願君推逹觀安得異機心
酒後登清風亭
清笳轉不極碧水望偏多醲酒春先醉晴陽晩更和起
提如意舞自擊唾壺歌芳樹知多少春游奈汝何
同持國過江十新作池亭三首
築榭因高柳疏泉激淺沙登臨容展席游汎足浮槎露
盌涵醇醴冰盤餉美瓜愛君難興盡未醉惜還家
菡萏千枝發池塘五月秋香繁初過雨影密欲藏舟魚
躍知琴樂鷗飛為客留江湖未成往愧此意悠悠
吏隐由來事郊居故自宜池臺隨意定泉石象天為珍
樹移時語清風竟日棋市朝情久厭野老不相疑
寄鳳翔舍弟
早悟出處際同歸羇旅間從軍差復樂捧檄莫思還百
仞磻溪水千巖大白山異時曾想見乘興輒躋攀
百里異形影況今殊楚秦隴雲虚引領江月漫隨人愁
恨西山雪驚心絶塞塵寄書懸勝夢鴈足莫嫌頻
俞氏甥及第後赴壽春尉立别
爾門大父行俱是雲霄人諸孫自駿骨高第復青春試
吏小山下還家芳桂新當成我宅相寧肯滯埃塵
勸耕亭晩望田家作
田廬非一處微徑自相通日下耕釣息林邊言笑同此
雖人問俗獨有方外風吾亦畢婚嫁還從擊壤翁
危樓
尚有危樓在猶傳羽駕歸悲歌城郭是故老姓名非積
水浮天宇孤雲遶翠微遠遊悲世俗思見菊花衣
四望樓二首
白露參差晩丹楓點染深高樓延遠恨嘶馬動歸心留
客小山桂愁人思婦砧昏鴉稍欲集塹黑倒城隂
展步乘幽興登臨當遠遊涼軒不用扇高樹自知秋月
出潮聲湧雲生岳色浮旅懷雖易失無奈角聲愁
中元雨後招兩漕
積水吾山溢輕風汶篠秋微涼禁魯酒清唱發齊謳小
雨何湏急高雲更肯留知公興不淺能醉月邊樓
小雨朝歸東軒
小雨車馬息微風窗戶虛塵埃頃洒埽蠅蚋一謳除高
枕華胥夢忘言藏室書不知吾喪我安更問其餘
雨中北軒
草樹朱明晩雲霓白日頽幽居誰與適山鳥獨無猜蠧
實危將墮衰花冷自開秋光殊不意頓入眼前來
西郊候客
西郊逄故人傾蓋暫相親車馬有行色衣裳棲洛塵問
笻出冉筰詢道自峨岷卻話别時意悠然巳四春
中秋月榭飲會
清秋望不極涼月夜還新河漢初無際山川共絶塵舉
杯光可挹起舞影相親此興何曾淺風流憶古人
獨行
南山半雲雨天氣雜暄寒野興宜獨往春愁無定端鳥
聲來静聽柳色入遥看卻謝芳樽酒悠悠誰與歡
石少傅致仕
獨持子房計欲伴赤松仙猶行少傅事更覺大夫賢(疏受)
(以少傅老歎者日賢哉二大夫)詔策容就問子孫隨拜前顧嫌越相國
遠汎五湖船
望沙樓(為高氏作)
朱軒映粉堞遥出夕陽中雲雨通巫峽江山入楚宫登
臨餘壯觀瀟灑向雄風萬事隨陵谷滔滔水向東
楊子寺送彦猷閣老去年四月某别彦猷于京師
到今適期年矣
一年再遠别塵世令人嗟況復江湖永空驚鬢髮華青
山浮海上遠水即天涯出處俱萍汎懸知後會賖
出山(自檀州東北入山到鐵漿館出山凡八程)
萬里亘東西連峯隐朔陲氣纏冰雪慘險極鬼神為偪
仄單車度盤桓壯士悲今朝識天意正欲限華夷
隂山
隂山天下險鳥道上稜層抱石千年樹懸崖萬丈冰愚
歌愁倚劒側步怯扶繩更覺長安遠朝光午未升
占晴三首
小雨何曾濕輕雲苦易開蛟龍自喣沬江漢欲飛埃碧
草寒仍短喧禽去不回楚山長對日未信有陽臺
白日麗江上初晴風景饒春愁來集眼暖氣起連宵曠
野蒼茫合饑鳶上下飄長亭送行處稍復柳垂條
巫峽空多雨江南自有春瘴排寒色早晴發歲華新地
暖仍餘濕風和欲起塵舊傷千里目巳復覺愁人
登揚州城北門予昔侍親寓居此城下驛舍十八
年矣愴然感動
昔釣城下水今來十八年居人幾能在里巷獨依然手
種成喬木躬耕有廢田悲歌顧千騎不覺涕淪漣
有懷北歸寄張四和弟
安得生羽翼超然成遠遊探書下禹穴問禮適東周賢
聖有遺迹江山俱早秋西風日夜急無事獨淹留
金山寺
水面塵土少山頭炎景微蛟龍能護法魚鳥各忘機(山有)
(龍穴及山禽巨黿之屬皆馴)空寂見佛事幽閒滯客歸蓬萊似咫尺
擬縱海帆飛
送張介歸山中
君歸湖上山寄傲白雲間巖樹定未改春條應可攀曾
隨太守薦近揖上公還知子不貪貴令人思閉關
寒鴉
天清北風厲日落亂鴉栖望遠影如疊聽長聲漸低月
中驚不定城上暗仍啼出處乘朝夕應無失旦迷
舍弟及楊十七尊兄同年登科賀彦文
紫禁過從密青雲步武通文章一朝盛兄弟兩家同結
綬輕蕭育忘年似孔融相看各相喜安得恨途窮
冬暖
南服已卑濕隆冬方晏温夏蟲輕火伏葛履易霜繁誰
復謀吹律吾真笑負暄爰居或避地亦慰異鄉魂
山暖(柳河館)
通谷近中原初陽生舊年欣欣林動色漠漠野浮烟鳴
雉飛朝日新芽發暖泉東風彊人意車馬亦翩翩
公是集卷二十一
