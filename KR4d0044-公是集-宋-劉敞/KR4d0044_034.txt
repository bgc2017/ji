公是集卷三十四
宋劉敞撰
表
揚州謝上表
一介之材善無所取千里之地任為不輕仰戴恩華退
增慙懼臣聞事上之行莫若愛君愛君之臣莫重去國
汲黯遺言李息望之致意本朝古今美談賢哲餘事況
臣本以薄技遘兹昌辰幸得出入周衛之中優游侍從
之末持槖簪筆庶乎寡尤帶劍佩衡足以自效豈其輕
去嚴密之奉偷得便安之私盖引嫌避親中外著令因
事補吏朝廷通規幸蒙賜可之事殆殊共治之選伏遇
皇帝陛下天度容物聖資盡人撥其忠誠非有違象魏
之意察其淺識猶足寄民社之安沛然德音委以符竹
敢不勤恤人隠奉宣上恩自飭固陋之心庶幾樂易之
政
進四銘表(律鐘鼎鸞刀)
臣某言臣伏見周世宗使其臣王朴定雅樂當時稱為
精及太祖聞之以為聲高一律非和音也雖有此詔未
及改創陛下稽古之德自誠而明深究禮樂之本而以
述作為務故敇有司宿儒據周漢舊典乃魏晉以來百
家之說参覈是非以立鐘律前後二十餘年及得其真
至詳至慎無以加矣律初就以校尺寸與司天景表正
合可謂得天及以鑄鐘考其聲下王朴一律如太祖之
素由此觀之國家制作之美通于神明盖所謂性與天
道不可得而聞者也陛下又因以興神鼎鸞刀奏事郊
廟皆出于聖慮稽合典訓所以藏萬世示子孫器之寶
也古者作器必銘銘之義天子合德臣幸得召赴崇政
殿從士大夫之後周旋器寶之側目覩其狀耳聞其聲
竊不勝其愚謹獻律鐘鼎鸞刀之銘四章以發明令德
之指而庶幾不朽之地揚子雲曰銘哉銘哉有意于慎
臣以子雲為知言也干冒旒扆臣無任恐懼待罪之至
謝加學士表
常人之情得所求而喜智者之慮過其任而憂今邊備
雖嚴帥責差易學者雖衆儒選實難豈有貪就應聲之
求忽忘非分之任怔忪失據欣懼兼懷固欲辭榮不獲
承命伏念臣猥以薄技起于諸生内之無子産潤色之
才外之無山甫將明之用久典訓誥洊臨藩垣七年于
兹微效不立猶以陪外廷之末聞長者之風間蒙分章
平議臣之奏時引大體正宗廟之儀苟圖納志非敢忤
物然而讒人飾詞以巧詆法吏挾怨以中傷當是之時
幾無以免聖心先覺公議尚存浸潤之說不行震驚之
衆為止風波可畏天幸實多内私自憐懼久得罪輒匄
十里之守庶警一麾之行不謂皇帝陛下生成曲全覆
露無己進增金華之講增重儒林之光委以西州適其
素願望非所及幸不可涯夫匹夫一飯之恩庸士然諾
之信猶能捐生出死成功立名況臣連數十城之封兼
四千石之重于以宣明威信撫養細民盡其愚忠庶無
大悔以此圖報敢為虛言
序
易外傳序
余讀周易表其彖象爻辭盖聖人之意微矣非通材達
識孰能言之傳曰仁者見之謂之仁智者見之謂之智
以言者尚其辭以動者尚其變以制器者尚其象以卜
筮者尚其占四者所從得之殊其稱君子一也然易之
書最為深至天道性命變化之數自孔子罕言後世無
述焉以為傳其人不待告告非其人雖言不著云爾學
者或有謂易之辭非為數者此以目聽何異及論剛柔
始交而生屯分泰之體而成則莫能通習于所可見而
蔽于所不能覩然後知易非一家之術也夫君子所居
而安者易之序也所樂而玩者爻之辭也是以自天祐
之吉无不利以其窮理盡性能自鏡得失也余以為仲
尼有云垂之空言不如見之行事深切著明故采五帝
以來明君賢相忠臣良士下及亡國喪家興壊成敗禍
福善惡之理附之彖象爻辭以見白黑其說主王氏也
而時有不同亦微辨而不斥後有觀者總而理之得以
自省焉
春秋權衡序
劉子作春秋權衡權衡之書始出未有能讀者自序其
首曰權準也衡平也物雖重必準于權權雖移必平于
衡故權衡者天下之功器也所以使輕重無隠也所以
使低昂適中也察之者易知執之者易從也不準則無
以知輕重不平則輕重雖出不信故權衡者天下之至
信也凡議春秋亦若此矣春秋一也而傳之者三家其
善惡相反其褒貶相戾則是何也非以其無準失輕重
耶且昔董仲舒江公劉歆之徒盖常相與争此三家矣
上道堯舜下據周孔是非之議不可勝陳至于今未決
則是何也非以其低昂不平耶故利臆說者害公議便
私學者妨大道此儒者之大禁也誠準之以其權則童
子不欺平之以其衡則市人不惑今此新書之謂也雖
然非達學通人則亦必不能觀之矣耳牽于所聞而目
迷于所習懷恐見破之私意而無從善服義之公心故
亦譬之權衡矣或利其寡而視權如盈或利其多而視
權如縮若此者非權衡之過也人事之變也雖然以俟
君子耳孔子不云乎知我者以春秋罪我者亦以春秋
于權衡何傷哉于是卒定其書為十七卷
顔魯公文集序
魯公極忠不避難臨難不違義是塵垢糠粃猶祇飾而
誦習之將以勸事君況其所自造之文乎然魯公沒且
三百年未有祖述其書者其在舊史施之行事盖僅有
存焉而雜出傳記流于簡牘則百而一二銘載功業藏
于山川則十而一二非好學不倦周流天下則不能遍
知而盡見彼簡牘者有盡而山川者有壊不幸而不傳
則又至于千萬而一二未可知也吳興沈侯哀魯公之
忠而又佳其文懼久而有不傳與雖傳而不廣也于是
採掇遺逸輯而編之得詩賦銘記凡若干篇為五十卷
學者可觀焉盖君子多見則守之以約沈侯好學喜聚
書至三萬卷若是多矣然猶常汲汲而不足者至其集
魯公之文使必傳于天下必信于後世可謂守之以約
而尚友者乎予是以序其意
時會堂詩序
州城北帶廣阜古所謂崑崙岡也其木宜茶與蒙頂比
故或謂之蜀岡太守歲貢蜀岡茶以火前采之發輕使
馳至京師不過十日為天下先自禹抑洪水分九牧淮
海惟揚州其任土之法若瑶琨金木篠簜齒革羽毛織
貝諸奇物當備輸王府天子為其遠費民力皆止不以
為常貢常貢獨茶至節易矣然猶歲所上不過三數斤
所以御于至尊者貴精不貴衍也世或說蒙頂茶宜久
服能輕身除疾郤老誠有是者豈非臣子至願哉貍首
之詩以時會為樂者固諸侯之事也于是築堂蜀江之
陽命曰時會將率官屬修職貢于此焉且使來者世世
勿忘服也嘉祐二年十二月右正言知制誥知揚州軍
州事劉某題辭
張氏雜義序
韓文公作歐陽詹哀辭言閩之人舉進士自詹始明詹
以來未有舉進士者也舉進士由詹而始則當時雖有
舉者必未甚多也詹死于今三百年而閩之舉進士為
特盛焉自流寓他處及占名數京師入太學為胄子者
不數人其舉以鄉里者歲常不下六七百人其衆居天
下五分之一閩之進士可謂多矣凡讀書作文章被儒
服無不舉進士者其不舉進士獨侯官張宜宜為人龐
眉而甚古少言語有誠慤不為狎侮治毛氏詩孔氏書
王氏易鄭氏禮左氏春秋皆通其訓話名其家法轉以
相解條分節斷剖芒析亳不可以辯給奪也其言三代
制度出于經者不啻如眼見乃不說魏晉時事不知有
格律詩賦也吾嘗與共讀詔令數事時方立今王后宜
驚曰是于古不可上如何若行耶吾曰公所言周公法
也國家承歷代之弊亦雜用漢唐禮不純出于周此所
謂損益可知者也宜于是悦然解觀其意非周公仲尼
之制雖出于天子猶以為大不可其篤信好道而不阿
世可見于此矣性便講解多新意異義務與聖人合而
不求黨同間嘗邀其著書宜時年四十餘謙讓未肯當
也然吾樂其道固窮而不戚絶俗而不詭雖古君子不
過也自吾與宜别而遊于上國且七年矣求其在貧賤
而用心若宜者盖未有由是知古君子亦止于此而已
耳傳曰舉逸民夫宜之事父母孝與友信于鄉里和用
其身端閩人皆知之而無爵禄之勸宜可謂逸民也己
矣此固聖王所欲舉也因記憶宜所言詩書雜義歲久
頗不存得其十事為一卷以傳之其徒以達執事者庶
幾于宜有所發云
衡字公甫序
古之人有聖智者出然後制器濟用以為天下利而洪
荒之風革矣前聖作之後聖因之以至于多且備宫室
棟宇養生之大物也丘墓宗廟奉祀之大歸也城郭溝
池守國之大防也車輅所以行陸也舟梁所以行水也
險阻由是而通耒耜鎡錤筐筥杵臼所以資農作也薄
槌以時蠶機杼以成絲絲麻布帛所以資女功也衣食
由是而有鈇鉞干戈介胄矛戟所以衛民人也常旂旟
旐所以表師帥也鼓鼙鐃鐲所以警進退也姦暴由是
而戢網罟畢翳所以給畋漁也災害由是而除衣裳韠
舄所以周身也冕弁巾冠所以飾首也天子之鎮圭諸
侯之五瑞所以班國也佩玉于身觸以衝牙組綬咸異
所以節行也貴賤由是而衰喪期有數喪制有别齊斬
苴枲以杖履輔其隆以日月致其殺所以厚人道也孝
思由是而篤珪璧琮璜凡用玉者所以禮神修好也誠
慤由是而交鼐鼎錡釜所以致烹餁也俎豆簠簋所以
旅飲食也爵勺奠彛所以㪺酒醴也賓祭由是而供金
石絲竹匏土革木舞以干戚羽旄象其君德所以諧音
樂也和樂由是而合莞簟几杖所以佚四體也尊少由
是而分射侯既抗正鵠既設弓矢以中所以習射也禮
容由是而攷節符印璽所以孚遠近也命令由是而質
府庫之藏鍵閉筦籥以固之所以謹出納也作偽由是
而察五行之産五材之用或文也或素也或有象也或
無象也或貴其聲也或貴其色也或貴其德也視其所
施而己大小有宜上下有稱于以尊尊而親親老老而
賓賓敬鬼神而利民事國家制度于是乎始罔滛為異
器以啟奇邪是以作而可法用而可觀惟度量權衡齊
衆之器也多寡天下之物誠信天下之民本之同律參
之同度數以適規短方圓以定準繩平直法于王府同
于四海之内凡出于人力者莫不得所以程百器以役
百工是以先王務審之今吾族子者衡其名子平其字
矣嘗得進士第冠多士于天子之廷是尊儒之重選也
六朞而拜四官籍在外朝職在書府出守大邦世人猶
以為淹相見于江之南固請于予曰為我推衡平之義
而易字焉予不得其辭而告之曰衡平而物得輕重物
得輕重而民得其情天下之公所由出也字曰公甫可
乎公甫曰衡也不得叔父之言為不自安今朋友以為
衡也者將告之曰是吾叔父之言也
鄭野甫字序
鳥獸與人雜生于世鳥獸之形有頭足毛羽之異吾人
者因其形之一類槩以其物稱之人之形同莫可辨者
古之人以名人出其父祖之命以為識别後之人因名
配字以義類相符非謂有勸沮之殊欲令人人行其名
字也故有因義以配物有因物以配義有因名之文損
益藏顯而字乃反之有因名之物遂以其實配之是以
因義以配物如耕之於伯牛如由之于子路因物以配
義如赤子于子華師之于子張字反名如商之于子夏
偃之于子游物配實如長之于子長予之于宰我是其
意也今之人不究本初以意起事或謂此名也宜充之
以是道彼字也可行之于終身雖失古人之心猶未離
乎告人以善也然而以名字自守于吾道之門固矣狹
矣鄭子名叔熊其友字以正夫子欲聞其說也命予為
言其理以易之夫子學于古道智深而見博又以行誼
自潛不待正夫字然後勸也請字之曰野甫以附于因
物以配義者如曰不己質哉為賦白駒之卒章曰生芻
一束其人如玉其人如玉者謂其來自外也
斁字序
古之人重冠重冠故重相字字之也者傳其名也傳其
名者主成其德故字表德者也若名則非表德者也古
之人有名狗名鰌名黑臀名籧篨皆賢人也周公之子
名禽孔子之子名鯉聖人之命其子亦無擇焉然則惡
乎擇擇乎字而己帝乙愛其子字之受德使其人充其
字而守之其祥淑豈短哉今斁之名者厭也不擇也然
則孰字之宜宜乎思昔箕子之言者思曰睿孔子之言
者曰不思罔周書之言者曰罔念狂嗚呼思則睿也不
思罔也罔念狂也今爾何監非時箕孔周書致身之迪
且思豈一端而已哉將為子思乎孝將為弟思乎順將
為兄思乎愛將為友思乎信將為長思乎惠是由爾身
出者也人其斁爾乎是故言人思其中也行人思其度
也德人思其永也居人思其親也樹木人思其不伐也
如是焉曰罔未之有其不曰睿亦未之有其字斁曰思
惟無斁
劉景烈字解序
劉侯外戚公子也而過人者三其弓七鈞而射百步末
可以斃牛兵無長短劍無單復應敵施巧倏忽不可知
如神居士大夫間而恂恂不失節似儒者子是以嘉之
夫士有英邁之氣而非功名之時則略為不用資功名
之時而無信任之勢則效為不見今劉侯其天材多矣
又有肺腑之親而四方敵國尚多恣雎者設使因其時
奮其氣功名豈遂少哉而久處未試予以是惜之他日
因燕飲酒言曰吾名永年而字昌齡以為釋可也以為
訓則不可幸有以易之予曰然使貴而可以永年則安
有齊梁之君使富而可以永年則安有范中行之臣齊
梁之貴范中行之富而忽然不聞彼可以永年者安在
哉在功名而已矣天地無窮而人之生有涯夫以有涯
遊無窮之中而無以自别也蠢然作盭然止而己矣雖
萬物何辨焉嗟乎此智勇士捐筋力忘利害而不顧以
求就功名者也故一託于義而終身安之金石象其聲
丹青狀其貌簡策敘其實若是可以永年矣字子以景
烈如何座客相和唱善劉侯拜且謝曰謹受教請銘之
心不敢須臾忘因序其語授之
公是集卷三十四
