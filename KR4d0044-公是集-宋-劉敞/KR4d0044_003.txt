公是集卷三
宋劉敞撰
騷
逐伯強文(并序)
寶元二年予羇旅淮南醫來言曰今兹歲多疾
疫予因作文以逐伯強伯強厲也能為疫者故
逐之
皇皇上天兮浩浩后土厥生孔繁兮其施甚溥陶陶仲
夏兮草木蕃廡鳥獸孳息兮我民樂胥我民孔靈兮上
帝是仁天子孔聖兮百工日新上無粃政兮下無悖人
鄰里其集兮樂哉欣欣伯強何為兮孰畀以政反世五
福兮持極以令我民不怡兮既喪其盛白黑眩瞀兮孰
詧其正謂壽反天兮謂康反病仁義無益兮苟且為幸
嗟爾子強兮其獨何心絶世和氣兮俾民不任上天孔
神兮大德曰生天不可長罔兮民不可久侵天誅誠加
兮靡所避雷公驅兮風伯逝嗟爾子強兮何所詣南有
蠻兮為寇為逋西羌戎兮恃艱自虞天子孔仁兮靡焉
畢屠子強往兮代天伐誅嗟中國兮不可久留子不去
兮顛倒思予
屈原嘏辭(并序)
梅聖俞在江南作文祝于屈原譏原好嘏辭民
習尚之因以鬭傷溺死一歲不為輒降疾殃失
愛民之道其意誠善也然競渡非屈原意民言
不競渡則歲輒惡者訛也故為原作嘏辭以報
祝明聖俞禁競渡得神意
維時仲夏吉日維午神歆既祠錫辭以嘏曰朕之初生
皇揆予度嘉朕以名終身是守抑豈不淑不幸逢遇離
愍被憂天不可訴宗國為墟寧敢自賊惟朕忍生豈不
永年悁悁荆人是拯是憐赴水蹈波歲不廢㫋既招朕
魂巫祝昔先豈朕是私將德是傳淪胥及溺初亦不悛
其後風靡民益輕死匪朕之心是豈為義婦弔其夫母
傷其子人訊其端指予以詈予亦念之其本有自昔朕
婞直不為衆下世予尚之謂予好怒昔朕不容自投于
江世予尚之謂予棄躬既習而鬭既遠益謬被朕偽名
汓朕以咎朕生不時亂世是遘民之秉彝嘉是直道從
仁于井朕亦不取汝禁其俗幸懷朕忠好競以誣一何
不聰我實鬼神民焉是主其祀其禱予之所厚予懼天
明焉事戲豫予憫横流焉事競渡予懷堯舜焉事狎侮
汝惟賢人曾不予怒徇俗雷同譏予以好履常徇直切
諫盡節人神所扶未必皆福去邪即正何以有罸曾非
予懷可禁其偽毋使佞臣指予為戒錫爾多福畀爾龐
眉使爾忠言于君畢宜
寄胡二因甫
我思友人兮在江之臯去我無所兮遠哉遥遥世豈無
美士兮莫慰我勞願為白鶴兮從之逍遥
河之水(并序)
自河決商胡八年于兹矣用事者議塞之與勿
塞至今未決而河頗為害予至河北問河之曲
折作河之水二章以告病
河之水兮一直而一曲嗟湯湯兮安所屬
河之水兮一濁而一清嗟湯湯兮何時平
彼山詩
郡縣多曠土往往徑三四十里無一人耕者問
之曰逃矣或十年或七八年或五六年或四三
年嗚呼百姓非樂去墳墓違君長也凡有不得
已朝廷詔書欲招徠之甚赦其罪戾捐其租粟
濟其不及恩至深矣猶莫有至者異乎予所聞
作彼山之詩道所以不來之意
彼山之阻兮虎豹兟兟我旋而歸兮虎來即人
彼山之澳兮雄虺攸伏我息而作兮虺將起陸
深不可游兮高不可飛我後而悔兮安庸歸
武溪深
武溪之水兮日夜而東流淺不可厲兮深不可游
武溪之山兮高下而相乘卑不可越兮危不可憑
母水于憾兮毋山于仇庚武溪兮曷云其尤
懷歸詩
淮水悠悠兮去我無舟匪我無舟兮此焉優游
淮水洋洋兮去我無梁匪淮無梁兮此焉翺翔
淮水東注兮惟禹之績古人不可及兮吾獨淹留其何
得
四言古詩
魏京詩(并序)
上二十年始建北京以章明先帝巡狩之德以
達孝思于下于是野之處士或相與議曰蓋文
王都豐武王都鎬之間不能數百里文武之位
不過侯伯而詩乃以聖人之德天子之事歌之
有如聖朝德位相侔述作相繼而無遹駿烝哉
之詩此乃處士之罪非公卿之過也乃攷聲譔
辭以繼大雅垂之無窮其文曰
皇作大都大都雄雄奄定北國四方來同
皇曰卿士在昔聖考祗遹文武維慈幼老
天監在上既有明德乃命于下罔有不服
匪允命之亦章慶之匪允服之亦保育之
時維玁狁侮予之疆靡度靡虞跳呼以狂
業業烝黎載震載驚侵魏及澶羣心不寧
帝奮厥武百萬其士匪怒以棘于三十里
如虎如貔如霆如雷靡有遠邇天子其來
天子來止士增其喜孰偷其生以不奮興
驅之渾渾攘之賁賁靡有輈張殱厥鯨鯤
或獻其寶或請其命帝振于旅惟時既定
屹屹魏土山河之固匪山河則固惟上帝伊怒
既閟爾弓既櫜爾矛玁狁臣此四方是休
皇曰卿士聖考之德允于孝思孝思惟則
爾視京魏以作我都以赫厥靈俾後勿踰
皇曰卿士惟帝時功時亦惟人惟寇萊公
爾慎爾止弼予于治期爾前人用迪爾事
皇曰卿士惟帝作武垂是萬年莫敢予侮
泰山之封后土之禪予監若兹惟天是眷
翼翼之土天子國之穆穆原廟聖人則之
孰為強暴敢不來覲俾怛于威于忠是訓
顯顯天子孝德自躬率是休烈覃之北戎
河水東注昭哉禹績時萬斯年天子之德
古怨詩
鴻鴈飛矣邕邕其族孰是人斯惸惸其獨
鴻鴈飛矣或羣或伍孰是人斯惸惸其處
天兮地兮戴且履兮孰是人斯莫我視兮
日兮月兮出兮没兮孰是人斯遠我忽兮
雜詩效阮步兵
浮雲泱鬱迨天未雨習習和風長我稷黍乾道變化羣
龍以序元首永康股肱是輔其輔惟何惟伊及吕其康
惟何惟堯及禹我食既豐我衣惟楚無有後艱既歌且
舞我徂何往于彼淮濱俯玩其流清波磷磷扶搖起鷴
四海揚塵孰能高蹈獨潔其身衆人惑惑賢者葆真獨
寐寤歌忘我賤貧
四皓歌
四皓之意傷秦之虐而劉項之暴又甚故往而
不反也漢已平天下又恥高祖侮予故云爾
與汝攜手南山之阿富貴多憂孰知其他
大風横厲江海蕩波嗟汝鱗介傷如之何
高巖有薇深谷有芝人生實難委曲何為
閔雨詩(并狀)
臣伏見春首以來天久不雨歷官李用晦治大
衍軌革太醫趙從古治黃帝六氣咸以謂風旱
歲惡而然陛下焦心勞意側躬修德撤蕃樂損
膳議獄宥過以迎導善氣爰及言事得罪者唐
介杜樞之徒復特見甄序小大之臣莫不欣然
人情悦則天氣和矣乃三月已已日入而雨至
于庚午詩不云乎益之以霡霂既優既渥既霑
既足生我百榖以此見我聖人之德與天相符
言出而物應行發而神助雖水旱之占有常數
者猶不能違之況其眇者乎竊觀詩書所載盛
德之君至誠動天之速未有及陛下者也臣不
勝鼓舞之至謹撰閔雨詩一首十三章章六句
投進以聞干冒天威臣無任云云
堪輿絪緼一晦一明或沈而毁或亢而暘自古已然世
習為常
民生冥冥靡究靡知其幸而吉不幸而災猖狂妄行惟
所遇之
天命降監在我元聖兼覆廣裕四方既定惟民之恤無
所疵病
伊年暮春旱久不雨人曰時哉歷有常數禹湯之賢莫
能弗遇
帝獨喟息是豈足言化育萬物若容以埏患在誠薄不
能動天
退而齋心淵默以居鐘鼓不設宴游不娛左右肅然壹
懷瞿瞿
疏獄省刑與物更始内恕孔悲引咎在已爰及四海愚
智咸喜
追悟讜直褒進淹滯聲色無迕式序在位嬖習權近懾
威屏氣
已已乃雨若有鬼神凄凄其風渰渰其雲自東徂西罄
無不均
匪震匪拔匪溢匪洩生我百榖區萌畢達以享以食小
大胥悦
天子之德視雨之施肇自京師達于四裔無有蠻貊孚
我君惠
天子之政視雨之時養老長幼速哉熙熙更化易俗而
民不知
天子之慶視雨之積自天降康時萬時億眉壽無疆以
靖四國
公是集卷三
