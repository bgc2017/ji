公是集卷二十八
宋劉敞撰
七言絶句
題行者店石楠
無限荒山秪一家竹園蔬圃寄生涯老翁手種石楠樹
三十餘年看好花
翠鍾亭二首
空城風雨晦如秋漠漠長江天際流故倚高樓望行色
南山不見使人愁
江外羣山如畫圖輕烟殘雪入荆吳東風醉問春多少
遠郭垂楊十萬株
李氏池上醉中詩
春塘泉脈活龍鱗宿雨花枝覆錦茵薄俗不容白眼客
醉鄉自有葛天民
中秋夜作
淒風白露墮清秋月上江湖開客愁世事紛紛欲如髮
醉醒任意判悠悠
思鄉嶺
絶壑參差半倚天據鞍環顧一悽然亂山不復知南北
惟記長安白日邊
宿麃子嶺穹廬中(此嶺無水往來驛人常擔水自隨也)
千山雪遶帳廬寒一半冰消塞井乾憶卧衡門甘泌水
可憐孤枕未曾安
摸斗嶺
盤峯回棧幾千層徑欲凌雲攬玉繩浪得虚名夸鄙俗
古來天險絶階升
狎鷗亭
波光柳色交相亂野客沙禽特共閒未醉那宜徑歸去
夕陽猶在杏花山
黃河
輕車重馬自相騰横度長河百丈冰貝闕珠宫應浪語
黃沙際海谷為陵
過臨潢口號
雲消歸路暖無塵試學章臺走馬身塞柳關榆莫相惱
小園桃李解迎人
寄張四二首
城下清淮百丈深樓前明月冷鎔金何似關山望處景
因人寄示隴頭吟
清秋千里夢相思潁水滄浪各一涯洗耳君方避堯舜
濯纓吾請學鴟夷
寄聖民十月十一日方到
跋馬望君秋暮時君來何後菊花期齋中故有金鈴酒
猶可籬邊倒接籬(汶陽有金鈴菊酒味殊勝也)
送蕭山和弟
江上蒼山百里國鑑中明府校書郎臘梅冬笋知時節
驛騎回時早寄將
絶句送和弟行東臯兼過獻臣二首
落日濃霞輝碧潭淮南風物似江南榜船載酒隨鳧雁
物色詩懷著意探
西風滿眼荻飛花楚澤秋光一半差庖鼈好期張仲友
捲帆應帶海山槎
渭城
舉世幾人歌渭城流傳江浦是新聲柳色青青人送别
可憐今古不勝情
虎丘和孫可述
崑閬乘沙不可攀蓬萊涉海去無還寧知勝絶神仙境
近在青林紺宇間
畫屏二首
滔滔江湖萬千頃何為飛來入軒屏大澇不增旱不減
静聽無聲視無影
六月炎蒸百慮煩舉目一見心暫閒市人悠悠那得識
此意高山流水間
自西橋至紫温載酒作樂即事呈府公四首
欲暖水流初汎汎半閒人意正悠悠清觴自可輕捐日
高管無端吹暮愁
澹烟蒼翠籠高樹密竹交加隠曲堤水調向終人欲醉
夕陽稍近戍樓西
潛鱗畏樂勿復躍舒鴈避船争亂飛乘興正湏勤一到
會令魚鳥見忘機
主人宿望功名際下客素心江海中舟楫由來歸𫝊說
滄浪元自屬漁翁
雷琴
三百年中天下工密移山水入號鐘世間會有孫枝在
自是知音不可逢(予所寶琴大歷年中雷震斷到今三百年矣)
晩步城上寄貢甫
雨過行尋舊履綦江南山色遠相隨池塘芳草新無限
還引新詩入夢思
雪後見山樓
春寒天氣似江南閒倚高樓酒半酣盡借前山作屏障
更煩佳雪洗烟嵐
送人遊蘇州
莫倚春風爛漫遊姑蘇臺上特多愁傾城人逐鴟夷去
惟有空江日夜流
重登見山樓有感
高軒送目萬重山不盡東西千里間長嘯何由生羽翼
徑排雲霧看人寰
答鍾元達覓藕栽二首
紅妝翠蓋出汚塗水面風吹醉欲扶自是凌波有仙種
文君莫訝茂陵姝
漸點青錢浮水面猶將素節混泥沙送君百頃風潭上
莫笑元非十丈花
新年
雪消冰解漏青春醉眼驚看物物新已識年華似飛鳥
直將身世委天均
果園巷訪楊寺丞
雪霽江城氣色春果園巷口静無塵林間水上俱通馬
徑入誰能問主人
聞江十吳九得洛相酒戲呈二首
洛城春酒碧霞光東閣遙分東觀郎陳俠應嗤伯松拙
魏侯元惜次公狂
衆人皆醉屈原醒天祿寥寥白髮生束縕君當游相國
那能我自勝公榮
朝謁武信殿三首
旌旗千里自天來投策黃河飲馬回聖主醳兵方外服
東巡日觀望蓬萊
原廟衣冠渭北遊侍臣世世祀春秋敵馬何由向南牧
萬神相與衛軒丘
天下安危寄老臣幄中談笑静邊塵丹青未備雲臺像
笳管猶悲道路人
微雨登城二首
雨映寒空半有無重樓閒上倚城隅淺深山色高低樹
一片江南水墨圖
日午風高新雨晴殘花飛絮兩輕輕垂鞭緩轡饒閒望
時復林間布穀鳴
簷下
簷下渠泉朝暮聲樓頭山色四時青此中故有無窮意
正要悠悠醉復醒
圍棋調鄰幾
華髮仙翁共奕棋樵柯爛盡忘歸時洞中日月遲如此
世上榮枯詎得知
見召西陽池汎舟仍示雅章因成二絶希笑覽也
畫舫欲隨波上下行人先似水西東翠萍卻是多情物
漂泊不離芳沼中
習池幾度共芳菲爛醉池頭到落暉臨去主人雖不召
山公能不少依依
順州馬上望古北諸山
平原不盡對羣峯翠壁回環幾萬重背日映雲何所似
秋江千丈碧芙蓉
伯勞
伯勞東去燕西歸可惜春光相見稀惟有歌聲留别恨
畫梁三日更塵飛
同河中府簽判劉狀元廷平訪華陰雲臺觀陳搏
先生故居是日雲霧不盡見諸峯
平舒道上望諸峯翠出浮雲幾萬重過客仍迷五里霧
真人與致二茅龍
題戚化源畫清濟貫濁河圖
濁河清濟坐中分沙浪澄波兩逼真自畫壁來多少日
能知清濁幾何人
西樓
西樓獨上不能迴遶郭新花正盛開誰信不曾騎馬出
春光自到眼前來
興慶池送江淮陳度支是日微涼
芙蕖滿地水浮空不意江湖入望中獨把一杯送歸客
可憐羇思滿秋風
九疑山圖
蒼梧南岸碧嵯峨直上雲衢不甚多天使九峯迷萬世
可憐虞舜不悲歌
送智慈
海上忘機是白鷗暫來非為稻梁謀乘風又作滄浪别
怊悵居人浪得愁
西掖聞鶯
宫樹陰陰翠蓋成熏風盡日語流鶯秪應欲助歸田興
故作林間舊友聲
遊龍山
七澤高秋霜葉紅龍山一望夕陽中愁來乘興時時往
楚老相疑是孟公(孟嘉在荆州遇興輒造此山盡日乃反)
出城
水映朱扉樹遶城午天暄煦僕姑鳴馬蹄款&KR0008;春泥燕
自愛乘涼半日行
琵琶亭
江頭明月琵琶亭一曲悲歌萬古情欲識當時斷腸處
只應江水是遺聲
過湖城誦雋不疑傳作
北闕公卿如堵牆誰持一語判興亡君知京兆人無及
正用春秋侍帝旁
晩步
城頭雪色連雲色池面冰光亂日光泥滑應湏勞杖履
幽期恐後野梅芳
石牌磯
長江激水成飛電蒼石横波起疾雷自覺心能仗忠信
布帆無恙御風來
送張岳同年
長安道側風塵裏傾蓋相逢許白頭誤在盧前已深愧
莫隨時態作沈浮
答劉同年寄青䭀术煎松湯并詩
自無金骨凌風相心愧仙翁度世方一聽山中白雲曲
已如揮手謝華陽
遣思
淮上秋光凝客恨城頭暮色滯斜暉獨醒未必能勝醉
遠望山來可當歸
楊無敵廟(在古口北)
西流不返日滔滔隴上猶歌七尺刀慟哭應知賈誼意
世人生死兩鴻毛
雪中詣相國寺
西風卷雪白如沙索漠空林開白花病僧迎客興不淺
自啟軒窗煎越茶
柳河
相望不容三日行多岐無奈百長亭欲知河柳春來綠
正似山松雪後青
神山(在鹿兒峽北)
林立衆峯俱到天傳聞此地有神仙名山三在蠻夷國
方土之書猶信然
早春野泊夀寧觀
小徑連村行幾曲垂楊未綠草成蹊門前野水還如帶
恐是仙源使客迷
依韻奉和梅堯臣四首
陰雲著地無精光細雨翳日看微茫千里江山在何處
心憐社燕衝風翔
而今四海雖休兵猶有防秋在戌城征婦裁衣欲寄遠
時將蟻子候陰晴
春草更綠春林衰長安游客未成衣淒淒計欲變寒色
一夜無語看燈輝
欲埽鵬翅還北溟欲引羲轡來東瀛從兹陰翳永絶滅
康衢不使泥塗生
春草
春草緜緜不可名水邊原上亂抽榮似嫌車馬繁華處
才入城門不見生
寄王閤使(十月十一日冀州相别十一月十一日聞過古北口)
憶醉離亭舞翠娥舉觴同聽渭城歌故人卻出陽關見
愁問行雲奈若何
興化寺花
蟠桃浪占三千歲琪樹虚傳十二城争似此花常在眼
風吹日炙四時榮
古北口
自古北口即奚人地皆山居谷汲耕牧其中而
無城郭疑此則春秋之山戎病燕者也齊桓公
束馬懸車涉辟耳之溪見登山之神取其戎菽
冬蔥布于諸侯蓋近之矣口占一篇因以傳疑
束馬懸車北度燕亂山重複水潺湲本羞管仲令君霸
無用俞兒走馬前
直舍竹下殘雪二首
阿閣三階敵井幹宫牆十仞逼雲端故留殘雪侵春事
欲伴孤篁老歲寒
重疊空階委玉塵蕭疎碧篠束浮筠池寒自稱孤高節
不共陽林競早春
十一月十五日朝拜章武殿雪中口占呈聖民學
士
原廟衣冠月出游侍祠義比漢諸侯應有海神朝絳闕
勿驚飛雪滿崑丘
歲暮雪中寄隠直前年季冬與隠直相會京師凡
十餘日
長安積雪深三尺窮巷相看共一樽物色歲華還彷彿
異方回首重消魂
秋夜見月
微風送雨江南去涼月銜雲海上來暑氣頓除秋暗入
忽疑浮漢弄昭回
别彥文
兔園風物共追遊直自霜秋到麥秋何故臨岐猶有恨
未曾攜手上商丘
登新河橋詩(此河受三十六陂水)
朝陽破霧水浮空極目江湖一望中三十六陂冰雪解
魚龍鱗鬛動春風
小園
弱柳低花俱有意淺沙深竹總無塵從今不恨交遊絶
還倚東風作主人
雪霽行小園
力埽牆根通野徑少留林下訪初春魂翻眼眩看梅杏
幾處攀條輒誤人
正月二日雪後到小園
新年已覺有春光宿雪無多映夕陽竹箭晴來依舊碧
柳條暖去不勝黃
納涼明教臺呈太守
臺下井泉冰冷滑城隅川色劒光鋩多慚簿領相寬假
全得南風一日涼
聞張隠直率范十九佑之遊邊寄之三首
莫怪黃河來積石又疑弱水隔崑崙若嫌古記難全信
他日君歸與細言
未甘海上乘桴去猶託隆中竟日眠努力英雄樹功業
鄙夫洗耳太平年
紅旂白羽尚紛紛渭北洮河十萬軍歷覽山川窮勝負
朝廷肯棄奉春君(說高祖料匈奴者)
題淨嚴觀春波亭
滿目烟蕪蘸綠漪江淹遺恨楚江湄仁人四海皆兄弟
何必東風悵别離
初雪
冥冥濃雪半空黑烈烈北風吹日回海水翻從九天落
龍沙卻渡五湖來
野人寄枸杞青蒿
爛蒸香薺白魚肥碎點青蒿涼餅滑宿酒初消春睡起
細履幽畦掇芳辣
答杜九重過東門船戲作
共醉江南日落春悲歌一曲思離人卻尋陳迹愁先亂
況復青青柳色新
牡丹三首
刻成紅玉萬枝香排出華燈四照光聞道閬風有琪樹
可能一二敵芬芳
宫女妝花不必勻淺紅深紫自争新已能含笑驚愁眼
枉是無言對暮春
密密芳華亂夕暉碧油幕下覺春遲何時謝絶人間事
看盡東風爛漫時
題慧禮師雙樹院
雙樹婆娑三百年江南秀色上參天不知昔日誰來種
正為道人開法緣(慧禮初露止此樹下講經論四衆之今成屋五十餘間佛事甚盛也)
揚州聞歌二首
淮南舊有于遮舞隋俗今傳水調聲白雪陽春長寡和
著書愁絶郢中生
半夜暖風吹朔雪東城南陌曉來春郊光野氣望不極
柳意梅香愁向人
徧閱齋房題名獨不見永叔戲作七言
十二樓居五碧城祠官多識漢名卿蓬萊仙客飛升早
不向丹臺稍刻名
自東門汎舟至竹西亭登崑丘入蒙谷戲題二首
汎汎扁舟春水平緣蘋白芷欲齊生王孫自喜山中客
莫唱淮南招隠聲
萬竿蒼翠隔晴川寂寞蕪城三百年此地重聞歌吹發
揚州風物故依然
養雞
耆舊漂零漢汝南長鳴獨與古無慙蕭蕭風雨思君子
欲倚空窗聽爾談
受詔俟代先遣家人南歸發後一日寄内七言
年長漸難禁遠别宵長初信有相思天寒展轉不得寐
一夜風吹庭樹枝
一百五多葉白牡丹答陳度支二首
玉色天香無與儔猝風暴雨判多愁君知大半春將過
初識人間第一流
嵩少雨晴寒食時年年驛使按瑤墀塵埃落莫長安陌
笑倚春風不自知
安福院二首
溪流婉轉樹蒙蘢複閣虚廊小徑通下馬解鞍一長嘯
便疑身已出塵中
三十六陂秋水來龍蛇奔走起風雷老僧與置南軒地
會是憑欄心目開(此院在鄭門外三十六陂水出其下草樹幽邃有溪山之賞予勸寺僧鑿)
(兩牆為軒可以盡觀覽之勝也)
題新開花呈永叔
野客賞春憐物華不將手觴新開花且留林下引狂蝶
看舞東風傾綠霞
東山(刺史獨孤及所游)
獨孤刺史提千騎飛蓋驩游向此中高岸如今已成谷
還如峴首憶羊公
五色薔薇
春來百花次第發紅白無數競芳菲解向人間占五色
風流不盡是薔薇
黃薔薇
綠葉黃花相映深水邊臺畔結浮陰何人解賞傾城態
一笑春風與萬金
嶰林
已看秀色動高林會見翛翛滿翠岑不學渭川千畝富
欲聞嶰谷鳳凰音
杜鶻花
嫩紅輕紫仙姿貴合是山中寂寞開九陌風塵肯相顧
可憐空使下山來
公是集卷二十八
