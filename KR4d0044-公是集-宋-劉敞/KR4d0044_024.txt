公是集卷二十四
宋劉敞撰
七言律詩
招友上清宫
脩竹高松無俗塵全然不似近城闉黃冠習靜多藏客
野鳥忘機郤傍人高閣切雲銜落日廣庭霏雨濕清珉
北窗固有逍遥地來讀離騷戴角巾
聞范饒州移疾
汲黯廉平漢主知淮陽移病苦情羸偃藩政事應無及
伏閣精神定未衰天欲期人身必乏帝疑飛將數多竒
何當半夜開宣室獨使雍容對受釐
編杜子美外集
少陵詩筆捷懸河亂後流傳簡策譌樂自戴公全廢壞
書從魯壁幸增多斯文未喪微而顯吾道猶存嘯也歌
病肺悲愁情自失苦吟時復望江沱(子美詩云病肺卧江沱予亦有此疾)
鼓角樓宴集
周城百雉擁中軍阿閣三間麗白雲燕雀總知依盛德
山河相與助雄文(此樓府公作自為之記)輕裘緩帶居多暇旨酒
嘉肴客易醺還識魏牟懷北醺正逢長日扇南熏
夏日上府公
紅芳過盡綠陰多索寞無如長日何午影遲留成藴暑
熏風飄蕩作清和夢餘欲騐松生腹棋罷眞知斧爛柯
還想高吟酬美景訟庭岑寂長青莎(府公有詩云高吟酬永晝痛飲嘆華)
(年故及之)
賀司馬君實何濟川得寵公炭
上府愛才天下聞兩軍素出將軍門欲正大闕慰民望
豫排寒風作春溫不煩束縕資遊說聊復遊賢報國恩
自笑野人卧窮巷負暄方擬獻天閽
獨宿直舍
談笑從容宫漏稀高軒去盡掩重屝風含玉宇霜威勁
月上疎窗燭影微周衞相望諠夕警爐香不斷護朝衣
塵軀更覺仙山峻旅夢端從江海歸
五月望日赴紫宸謁待旦假寐
半夜北風天反寒倒衣驚問紫宸班雲容不辨陰晴際
月色猶迷爽晦間獨喜鳴鷄應鐘漏正憐殘夢識江山
濯纓簪筆初無補空愧紛紛數往還
送李留後守東平
少壮去人如水流似君那作待祠侯高談每及功名際
出守真寬聖主憂麾下百城包海岱道旁千騎擁貔貅
家聲時論俱輝赫世將寧為好畤羞
題連理亭(唐乾符中所建其棟梁頗宏壮云自盧龍涉海致之也)
靈光蕪滅泮宫平三百年中獨此亭無復喬林見連理
尚傳高棟出窮溟疎簾清簟宜炎日菀柳長梧半廣庭
卧向汶篁慙薊植燕山都欲負刊銘
答陳州通判廷評同年
黃門獻賦接羣賢上國知名獨累年不謂招徠從隗始
至今慚愧在盧前簿書幾廢三餘學繩墨空勤一割鉛
還喜遷喬友聲近高山流水入清絃
麃子嶺帳館寄隠直
離腸易感歲華催更雪龍沙望紫台持節不眠宵自永
聽笳無事淚空摧扁舟何處山陰雪驛使他年嶺上梅
欲寄一書愁已亂天邊應候客星回
過中京走馬上平安奏状
載驅冬歲拯河源(北庭在横水北云自天潢也)状奏今朝欵帝閽目
斷白雲浮魏闕心先飛騎向中原揣摩詎試衡人術感
激空銜國士恩猶使匈奴戴黃屋南歸慚弔陸公魂
冀州正月十六日飲席
月缺雪殘雲亂飛千燈相照續長輝寒欺短夜禁杯酒
春入東風試舞衣老惜佳辰經歲得醉驚陳迹出門非
漁陽鼓節尤悲壮知我心從萬里飛
無雙亭觀瓊花贈聖民
東風萬木競紛華天下無雙獨此花那有靈霙凌暖日
不為琪樹隔流沙祠城寂寂春空老江雨冥冥日易鈄
仙品國香俱絶妙少傾高興盡流霞
園人獻芍藥
淮海由來草木夭春工殊復自嬌嬈始知隋苑多佳麗
未覺吳宫久寂寥冰雪肌膚明綽約雲霞衣服潤飄蕭
一枝漫取堪誰贈老去風情不自聊
雨中北軒晩寝
樹色禽聲相與閒吾廬仍共一枝安浮雲蔽日綿綿雨
積水嬰城慘慘寒還恐百芳從此歇不知后土幾時乾
閉關高枕交游絶一夢江湖意緒寬
和府公多葉榴花
翠條紅蘂映貧家笑倚熏風拂露華重疉火雲燒落日
淺深金鼎矗丹砂多情強自含春恨不語那能學舘娃
但寄一枝共醉賞試將顔色比裙紗
寄謝霍丘靜樂亭
城西陵谷幾推移仍有中亭玉樹枝從政真同傲吏隠
賞心能與古人期誅茅改築成芳榭引水交流漲曲池
聞道小山多麗句還因春草夢新詩
晝寝
屋邊高樹綠雲陰堂下清池碧玉深卧想溪山迷遠近
夢為魚鳥或飛沉治逢平日如無事老覺衰容稍見侵
聊取南華寄齊物不為東武極悲吟
雨中家人致酒
急雨連宵晝不收草堂晨起似新秋山歌倚瑟清無賴
野饌隨樽特自優追古最宜真渾沌旁騷仍有畔牟愁
綸巾搭腦醒還醉得此堯民已甚休
答令狐司封使君舟中見寄
汝潁相從彌十年江樓今日遲歸船自驚物役還如昔
但覺詩情更爽然寥落鶯花千騎裏蒼茫烟雨萬山前
未知後會仍何地彊醉春風酒似泉(某戊子春與使君會汝南到今適千)
(年)
次韻和春卿城西同步
夕光郤射戍樓紅野色遥瞻百里中玉帳坐休鈴下衛
春衣行試舞雩風招擕直許威儀略戲笑深矜意氣融
流水高山俱在眼知公令望共無窮
往得南嶽玄猿特善嘯立秋後風雨頗凉聲尤清
絶憐其山林之思為作七言
薄雲疎雨濕風枝衡岳猿啼憶此時回首那無萬里感
向人時作一聲悲鍾儀故有南冠恨莊舄猶多舊國思
車馬紛紛九域客路傍翻笑斷腸為
過思鄉嶺南茂林清溪啼鳥游魚頗有佳趣
山下回溪溪上峯清輝相映幾千重游魚出沒穿青荇
斷蝀蜿蜒奔白龍盡日浮雲横暗谷有時喧鳥語高松
欲忘旅思行行遠無奈春愁處處濃
過臨波亭
綠楊芳草舊無蹊竹隖花源敵剡溪水影時翻高檻動
天形略抱曲城低逢迎野興鷗雙下點綴春愁鶯亂啼
宿雨楚山雲正滿高樓莫上使人迷
至日宴水上嘔吐先醉上府公
南極微陽中夜新碧池風物曉來春鼓鼙似動魚龍伏
旌旆不驚鷗鷺馴東閣于今待賢士西曹不意吐車茵
博陽氣度平津學雖賤猶堪頌得人
次韻奉和給事中(知蔡州吳育作附)
律上陽和雖始煦罇前人意已生春濠梁且欲觀魚樂
淮郡何能致鹿馴為訪心朋猶縱棹況逢時雋與均茵
别車豈必辭沈醉更有高陽倒載人
送沈康學士知常州(沈自博士出郡某少時居客此州甚久)
三科妙選漢臺臣君去分符牧遠人富貴湏為千騎長
中和好布萬家春山川陽羡由來勝謠俗延陵自古淳
曾是倦遊羈旅地送行曾羡兩朱輪
送柳舒州
金馬宿儒當世賢著書天祿自忘年中和屢以樂職用
九次方為耆老遷何恨一回仍出守會湏千室看鳴絃
祗因閉閣江湖上正想遥心象魏前
送張蘇州
始上蓬邱肅羽儀舊更臺省著清規懷章又下芙蓉闕
候騎先瞻鳥隼旂楚澤潦收騰駕遠廣陵濤起渡江遲
吳中事事皆竒勝還見風流太守詩
送刁越州
笑持符印下瀛州真得千巖萬壑游父老為郎無自苦
鑑中行樂不知秋居人舊俗多姚姒幕府連城半斗牛
太守會兼四千石璽書寧復久淹留
送修撰張待制知越州
倦簪華筆直承明自請分符江外行真得蓬萊為治所
徑從雲漢濯塵纓山游訪古窮書穴春事劭農見象耕
若向鑑中望明月會吟還肯寄新聲
送張兵部知遂州
錦帳郎官錦里賢皂衣休直綵衣還懷章過邸驚羣吏
建節乘春感舊關道側壺漿積遺愛里中牛酒慶承顔
朝廷孝治君先布更聽傳歌太學間
送彭待制知瀛州
趙北燕南如掌平定知臺選寄長城雅歌不廢軍中樂
緩帶能令塞外清傾蓋由來欣意氣著鞭從此想功名
㶚池送目邯鄲道倚瑟空多惜别聲
同鄰幾持國過杜和州
江南太守水齋居殘雪層冰正滿渠忽憶山陰乘興往
可憐心抱向人攄放歌浩蕩驚狂客換酒從容解佩魚
四座歡衷兩傾倒歸鞍欲犯夕鐘初
寄獻臣
通塞由來自有期奏書未上莫嗟咨錐藏勉後三千客
舌在湏強百萬師固有青雲堪自致暫虚丹桂不為遲
如今相府聞名甚(章丞相雅知君)應以雄文薦赤墀
離京後寄貢甫隠直哉生魄後一日雨中作
清川如帶屢回環信宿猶居百里間敢恨淹留同桂渚
正憐風雨似梁山月殘虚魄無由共雲映高樓不可攀
郤怪夢中翻識路化為蝴蝶一飛還
伯鎮出都後見寄
疉鼓鳴笳太守船都人傾注似登仙舊遊俯仰成陳迹
離思紛紜遶别絃愁目青楓空自極素書雙鯉不忘傳
恐君未得江湖樂追詔方將急用賢
寄劉景烈(前寄新詩未及答移商陽關部署)
漢設重關斥塞垣詔移飛將護秋屯邊庭無復窺南牧
燕客時應祭北門清酒肥牛宴長日輕車精騎獵平原
窮途何必多垂淚况復詩書盛討論
寄隠直
江漢相思山萬里君家少室定西東年華過去如流水
心事差池似老翁一世共爭蝸角上微生多付酒杯中
窮途何必多垂淚吾更冥冥笑阮公
寄王二十(先借王杜甫外集會集未及錄近從吳生借本增多于王所收因悉抄寫分為)
(五卷又為作序故報之)
昔借君家杜甫集無端卧疾不曾編近從霅上吳員外
復得遺文數百篇夫子刪詩吾豈敢古人同疾意相憐
(子美亦有肺疾也)新書不惜傳將去悵望秦城北斗邊
新居陳州城下讀書作
誅茅負郭楚人居泌水衡門自有餘數困米鹽希辟榖
素輕農圃重捐書絶糧尼父期先進畫卦羲皇序古初
千世風流尚在眼百年貧病不欺予
讀漢書
賈誼求為典屬國終軍願得使匈奴和親不及當時策
慷慨猶為大丈夫百年強敵輕中國一世竒功悲腐儒
聞道邊民尚嚴警異時回首恨江湖
連雨三日東軒讀書
雨中無復故人居寂寞閉門三日餘郤信袁安似有道
未知原憲定何如浮雲極目無由卷積蘚侵階不易除
正賴高眠堪自遣時時紛亂滿床書
次韻滕岳州謝王南郡酒
誰信專城千騎居空齋圖籍兩三厨銷憂盡付鴟夷酒
乘興兼忘阮籍塗愛客誰先魏公子長貧郤愛范萊蕪
歸軒仍有東門餞顯父還湏至百壺
和章伯鎮
南上湘潭誰記初北還宣室受釐餘共憐賈傅才無敵
真作揚雄老著書調笑羣騶飢欲死去來千騎樂何如
洞庭木下鱸魚熟三嘆新詩重起予
和滕巴陵寄張虢州
明府功名期壮年滯留中路鬢成斑豈知汲黯輕為郡
真為劉伶善閉關歸夢未嘗離帝所謫仙寧久混人間
會看使者持三節緩帶輕裘且自閒
公是集卷二十四
