公是集卷十五
宋劉敞撰
五言古詩
效陶潛體
出門逢一士抱書亦南山問其何為爾欲語輒復歎少
小貴詩書志業覬孔顔爾來三十載鬢髮倏已斑唐虞
不可待世譽亦恥干寧赴巖谷老行行未遽還其言乃
可感使我再凄然人生歸有命窮逹何足言勸爾飲此
酒唐虞在其間
懶詩
分表難強營俗中彌不堪始覺懶亦真功名焉可貪婆
婆玩流光幽寂信所諳束帶愁逢迎燕處倦交談碌碌
史隱間將為兹世慚
菖蒲
香清自足愛味厚非所倫如何缺缺徒反以花為真花
竒不可見舉世皆忌辛誰將擢仙骨願比芝苖珍
登薦福寺山亭
時事如不聞煩襟尚鬱怫高亭一何壯俾我遺外物是
時夏景初竹樹雨飄拂燕雀飛簷楹喧爭互強倔世紛
類如此小大何得失始知絶羣動方外真有佛此地可
終隱不惟謝炎鬱逍遥鞭其後豈恨久蟠屈
九曲池
廣陵春欲歸九曲池先暖積雪未全消流波已全滿宫
城落喬木岸竹排纖簳古事無足悲登臨苦日短
和永叔夜坐鼓琴二首
衆人于五音醜正不醜隨所以匣中琴寂寂少人知淳
和太平風簡淡邃古時得意亦忘言居然見無為非公
藴真樂此道誰復期
知音古亦少况乃今人乎至和動殊類此則今世無舜
韶舞百獸事可觀于書但非耳目接便自疑其虚誰謂
今之人反不如獸歟大音蓋希聲聾俗或萬殊中孚有
不化嗟嗟乎豚魚
苦寒行
驅馬涉長磧千里徑無草天寒日光淡積雪常杲杲勁
風裂肌膚狐狢甚魯縞况我被甲鎧寢遲起常早崔嵬
陟高山日落尚遠道人生各有命豈憚事遐討飲冰傷
心骨重研如巨棗義深自最勵身賤寧要好親戚何可
逄功名未自保少年慕壯健我獨貴疎老
送霍邱謝寺丞
吾聞歐公客必皆當世賢衆中一見子始信斯言然綵
衣得意歸笑語春風前輕賫尚方履去影裊翩翩百里
不足仕桂枝淹華年故須多種秫爛醉揮鳴絃
答黃寺丞濠梁雜詠
閉門委餘事久矣卧幽寂忽枉臨濠篇如逮問魚客山
川盡寫倣人物多在昔形倨遊自遠善行固無迹吁嗟
相知晚起予遽多益乃悟文字工足兼造化力熒煌淮
夷珠磊落荆山璧他人竭澤求吾子希世得禽微戒輕
彈路暗慎虛擲如何忽在此詠歎生感激(蠙珠荆山濠梁事實黃所)
(賦也因以為興答)
黃寺丞九月十三日見寄
兹年見二毛秋至獨多悲况乃霜露繁悟彼歲月馳衡
門靜無轍幽徑荒不治眷眷武夷翁傾蓋成舊知每枉
林下步笑言輒移時目擊良已久鳳歌復見詒諒君徜
徉意當以振其衰
生槐
苒苒庭下槐蒼蒼山中檜臭味久矣殊榮枯莫相待胡
為寓形生曾不異風概擢榦初無根交隂忽成籟死生
詣膠漆幼壯姿姿態本同非不佳末異終恐害吾意造
化巧淫樂為狡獪玩此三公才比之女蘿輩不然世俗
薄苟合耻剛介妄彼特立姿樂附柔弱類誰能極物理
且以嘲大塊陶冶如吾言庸庸亦何怪
櫻桃
東風吹陳根萬木含芳華客愁獨不改浩蕩津無涯朝
光破浮隱暄鳥聲交加櫻桃此時盛滿樹紛彤霞當戶
仍拂簾參差自相遮日高卧未起顧見驚且嗟此復幾
日繁譬如空中花非無一樽酒玩之到景斜多慮使意
衰悵然奈爾何
摘櫻桃
此花前日時素雪搖東風已驚變濃綠忽更垂繁紅俛
仰物三換歲華終無窮因笑樹下人未悟成老翁磊落
火齊珠參差珊瑚叢贈遠限道路成蹊縱兒童
春隂
朝日送風光宿雲濃不卷微隂助惆悵旅思增婉婉新
花秀且含芳草綠更遠樂賞及融怡春暉未應晚
除草二首
昔歲有壯志恥事一室中獨願埽萬里指麾走羣雄少
壯意更衰棄書學老農羈旅無田園飄如野間蓬徘徊
陳蔡間呰窳見楚風託足不期廣所存一畝宫秋草日
蕪没荷鋤事兒童歎息念變化古人頗固窮
中庭不踰畝百草何荒蕪綠葉間紫莖薰蕕互相渝所
憐薄筋力豈愛不埽除賢者曾蒿萊吾徒亦何如公侵
藩垣出蔓也自難圖下牀值蛇蟒依隱行鬱紆至使蚊
蚋多不堪匝肌膚古人遺我言芳蘭戒必鋤努力蔑小
惠作詩感躊躇
早發襄城之龍山呈曼叔
鳥啼齋前樹促駕吾當西朝從良友别夕赴幽人期方
以會合喜敢曰道路疲予戇昧時利百事棄不為惟有
好賢心未媿緇衣詩
敔來速嘗新酒
徒咢無與同徒歌無與和徒行莫之友徒語無所破慷
慨一無徒始覺從君過欣聞酒新釀堂有佳客座歡從
尊罍罄醉聽冠巾墮庶可效名士因君讀楚些
日醉
犀首從横時無事猶飲酒我生太平際日醉亦何有太
平多賢才臺閣固其藪濟世圖功名汲汲常恐後我寧
樂自放甘與物俱朽顧惟人間迹澶漫獨已久智謀乏
施設筋力倦奔走幸為朝廷知而免職亊守人當自量
度快意安所受何能強繩檢希世視自負晶熒流霞波
泔淡白玉斗歡來無虚席嘲笑命賓友殘冬雖餘幾自
足數開口浩歌迎春風安用獨醒叟
寒蘆
雖居江上城不識江邊路故移蘆葦叢粗慰江湖趣翠
華侵硯席疎影入牖戶歲寒待爾共好尚與時迕勿以
比蒹葭蒼蒼瘁白露
和兩府諸公馬上作
富貴信多士况乃主恩深京洛多風塵冠蓋自成隂片
言代拱璧一顧溢千金嗟我固貧賤處俗謬浮沈咄咄
人間世俯仰媿山林
和永叔十九韻送魏廣
信陵貴公子仁義不掛口猶有三千客名聲極高厚而
况賢者門四方所奔走豈無青雲士磊落照前後我雖
非其人慕用意殊久差池混出處百望乖一隅羈旅陳
蔡間忙如喪家狗擔簦始自致傾蓋許白首中堂陳詩
書高會置樽酒豈惟聽餘論復喜識賓友魏侯希世珍
頗為平生舊他時恨契闊並生喜邂逅危冠切浮雲長
劔掛南斗同志此莫逆孤遊信無負切磋變新巧綵繪
飾餘醜自謂當窮年如何復分手士生得所師文學致
不朽吾衰莫自力子壯諒何有當取天下名還為生人
壽
遊龍山
孟公乘興出必造龍山頭回望默不言夕陽始還輈千
年雖悠遠此意故風流咄嗟無知者寂寞空荆州霜風
蕭騷晚楚水荒凉愁安得欵叚馬往來時獨遊
放鸇
上天賦爾才若不受羈紲失身偶見獲羞與家禽列秋
風半夜起鴻鵠兩飄瞥物生各自適聽爾歸寥泬白雲
入雙眸尺地肯自屑慎勿逐鷃爵(缺原本二字)不足絶不過
倉廪中朋黨為偷竊鴂鶗最堪憎擅使芳草歇勉力霜
霰期方為鳥中傑
嗚蟬
芳草久已歇星火奄向中日暮玄鳴蟬歲華坐將空輕
舉塵壤外逍遥神仙同豈伊感時節悲嘯臨長風夕露
鮮餘潤炎颷成藴隆清虚浪自足高餓亦云窮
和聖俞十二韻
處世誠碌碌白髮生滿頭所以不自慚數從長者遊醉
翁名世者事業晞孔周獨立千歲外邈然已難儔韓范
青雲姿奮飛起西州徘徊霄漢間下視輕蜩鳩詩老最
前輩名聲三十秋篇章被海表豈獨魯與鄒今我親見
之執鞭乃所求何况登其堂舉觴預獻酬清談破羣疑
嘲笑寬百憂以此捐歲月吾生同悠悠
宿綠溪
雲昏江水闊兩淮不可測山邱望亦迷馬牛豈易識高
帆乘長風俄傾屢欹仄未知所趣向稍稍萬㝢黑近津
見蘆葦其外水正白操舟投其間宿鳥俱闢易水深不
可纜䕺梗以為力蚊蚋秋尚繁不眠坐通夕中宵風逾
厲潮水相蕩擊安得似人者謦欬在我側天明啓窗戶
願見白日色莽蒼暘谷間竟為霧雨隔追觀宵征處波
惡生悸惕絶糧非陳蔡從者亦悽惻
如意臺
冷冷清池水汎汎不繫舟興來可獨往興盡自難留留
無淹回責往無進取憂世人共擾擾真賞空悠悠章華
楚人困姑蘇麋鹿遊君看如意臺乃知賢者謀
閔雨
長夏炎氣隆高田劇焚燒惜哉淮海卑無力能沃焦起
顧郊野間離離悉苞蕭日夕多狂風飛塵蔽招搖誰能
起蛟龍雷雨蘇宿苖眇然坐自想幽意增煩歊
和過騏驥院觀馬因飲李氏夜歸復與江謝會于
敝居
子真王濟徒愛馬有馬癖每嫌駑駘衆未覩千里格朅
來飛龍廐一一數白黑始驚麒麟骨秀出無與敵旗旄
亂雲霞鼓吹喧霹靂從容看回旋感激私歎息此當逝
崑崙上與天無極奈何局軒陛終歲老羈靮主人貴公
子埽榻多命客聊欲寬其意無為稍戚戚珍羞雜水陸
清酒漾金碧嘲笑心目開留連日已夕歸來興不盡駐
馬問所適知我方會友投鞭遽登席貧家竟何如脯醢
乏餘力歌舞復無素兒童強敦逼多君平生懷不與貧
富隔歡來亦酩酊俛仰愧三益
早行
雨息風亦止落月猶在天舟人相呼起稍出蘆葦間暗
中各紛拏四聽聲正讙開戶視所從大江自漫漫衆星
若連珠纍纍浮深淵津涯杳難知勢與天地寬俯見舟
楫微萬牛一毛然虎豹嘷岸傍蛟龍浮其涎兢兢抱危
懼忽忽忘食眠人生誠多憂况乃行路難
重陽日得景烈送酒
歲晚見黃菊悲秋空復情故人豈知我朋酒適平生舉
杯遠相屬目盡歸鴻聲醉眠東籬下此亦淵明情
和焦生石字韻
我惟一逢掖入為二千石聲迹不相同禮貎謂誰敵既
許游藩籬又喜升宴席酌酒澆磥魁賦詩聽警策朋從
常苦少佳節古所惜既醉忘形骸笑言俱莫逆使公貴
且壽富有貧賤客
寄隱直
會短别日長愁多歡情少古來人間世于道同擾擾我
髮日已蒼我顔日已槁離憂固如此四十未應老誰能
跨浮雲相與成莽𦕈吾子心莫逆庶當悟意表
旦日城東渡汝水與鄰幾飲别歸作五言寄之
繁霜墮衆木朝光破初寒游子侵旦發隱忍行旅艱走
馬東郊門别愁莽無端川長不可厲泛舟觸波瀾相及
墟落遠解驂請盤桓班荆道路側酌酒還據鞍殊鄉閱
人多浮俗見子難結交形骸外生計出處間江湖天一
涯冰雪歲欲闌昔賢往不反子陵與伯鸞東游信不惡
相望終永歎
寄深甫君章
爛漫十日飲未快遠别情醉魂幾時醒直見潁水清前
歡絶莫尋離念紛更盈車騎暫休汝賞晤得時英披襟
兩相照話言僕屢更論史既衮衮說經亦鏗鏗一觴亦
一詠樂事真相并會合固難常我獨嗟南行回首念前
好感物非嚶鳴明發成寤歌勉勉趣遥程
寄裴吳江
王喬一雙鳧乃是尚方履誤逐閶闔風飄然太湖水湖
水連天涯茫茫湛清輝秋來興不盡似欲都忘歸玉疊
鱠如雪碧壺酒若澠醉輒問左右何如張季鷹君乃蓬
邱人神仙有名籍不應自放浪久為塵中客我頃卧廣
陵西風見白髮八月觀海濤壯心謝超越因欲解印綬
從君五湖遊功名非所及為具鴟夷舟
寄贈獻臣
龍興幽泉中溶雲自潛飛氣還大淵下灰籥先察微氣
應不必邇至誠神與歸嗟予接休德志合無纖譏譬諸
死灰然安事旦夕違胡為久相越書問月增稀
五言寄江丈鄰幾時往尉氏未還
終日相與居豈知相得懽出門一分袂乃覺攜手難西
風過浮雲急雨生早寒清秋令人悲兹遊何當還歲月
游將晚念君尚加餐
寄深甫
往卜潁上居徒愛潁上人巢由節並世管鮑必相親而
我與夫子阡陌東西鄰正可白首遊豈計中道分人生
莫自必一别俄六春入踐西掖垣出乘兩朱輪佐時乏
明略來往徒紛紛上愧洗耳翁下慙圖霸臣念欲投劾
去結茅復從君攄我宿昔意寄聲謝水濱
寄楊忱明叔
君有湖海氣沆碭凌斗牛遠持一卷書濯我千歲憂大
音不衆合至寳非暗投感激移人心汍瀾使涕流俗譏
陳元龍世乏劉豫州安得排羣兒卧君百尺樓
雨中寄徐二
北風吹飛雨中夏變早寒浮雲滿天地坎井成波瀾秋
興集我懷旅愁散無端陽光旦自匿后土何得乾嗟君
貧非病所寄瓢與簞陋巷無雜賓商歌激清彈甚願裹
薄飯相從饜朝餐亦思造暘谷相與晞朝冠力弱泥潦
深乃知行路難
論交
張陳父子游乃為白刃仇蕭曺平生歡亦作□眦讎交
合名利間安得無後憂商山有四人衰老俱白首但食
巖谷芝終身不相尤未必能獨賢苟云無他求古稱結
交難成敗視此由作詩告同心市義誠足羞
秋霽醼北軒
北軒屬秋霽曉見風葉零置觴命賓友環坐飛渌醽遇
適輒獻笑放言豁中扃兀然不省醉起見天上星勉強
相勸引我謠子宜聽幸無兵農憂稔歲蒙休寧讀書業
文外惟有醉不醒世途若波濤富貴乃浮萍置之無可
稱視彼鴻冥冥
送楊十七祕丞知瀛州河間
洪濤翻金堤冀州變泥塗哀哉百萬室所憂半為魚流
穴接道路呻吟交里閭若無慈仁長安使疲疹蘇子在
新密時治聲溢西都大水無麥禾閔然若疾痛不忍使
者求建言解其粗邦人喜更生老幼歡以呼繩墨制奸
吏弦歌訓諸儒復新卓侯廟慕用巳不誣今者河朔行
豈其易然乎彼將譽所試况子材有餘但恨治者小百
里為區區割雞用牛刀孔聖所歎吁賢者必愛民民活
心乃愉幼學長行之固為聖人徒位下非所恤勉哉寧
君軀
送梁山軍徐祕丞
鷾鴯一何智俯仰人間遊落實不給視去之畏少留高
賢在天下富貴如浮雲得失不概懷損益寧所憂若人
古巳亡今復得徐侯詞科二十載朝籍方見收四海厭
名聲廟堂多軰儔後時不自失觀化君悠悠入辭未央
廷遠牧荒山陬去矣成獨往豈嫌時俗羞
東鄰花
卜居非卜鄰適幸鄰花發照曜東軒東暄然二三月露
香送清吹晨艷開繁雪稚子戲牆根鳴鷄出林樾我來
奔羈旅疑及武陵歇欲訪竟無從空觀對寥寂為人懵
俗事鄰里多謝絶獨爾可相親芬芳未應滅
公是集卷十五
