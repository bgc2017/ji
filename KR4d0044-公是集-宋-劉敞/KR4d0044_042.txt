公是集卷四十二
宋劉敞撰
說
雜說九首
善治天下者求之于其身而巳矣耳也者所以聽也目
也者所以視也口也者所以言也心也者所以思也手
也者所以攫也足也者所以走也凡此數者相待而成
相湏而生廢之則病缺之則喪然而莫相易也莫相德
也分定故也聖人之治天下能使百官萬物如耳目心
口手足之不可相易亦不相德濟之如一身而天下安
有不治者屠羊說者楚之屠羊者也當昭王之時吳兵
入郢昭王奔走屠羊說有功焉王定而賞之屠羊說曰
不可王始失國吾亦失屠羊今王復國吾亦復屠羊吾
職巳足矣又何賞乎此其不相德也甚矣所謂分定者
非名位有所極人不敢間之者也清濁中理賢不肖中
倫人莫能間之者也譬若足之不可為手耳之不可為
目也故天子憂天下諸侯憂其國公卿大夫憂其家所
任大者憂亦大所任小者憂亦小非上獨逸而下獨苦
也古者以進為役以退為休勞力者安勞心者憂也其
不以利私已也已故上下一體也憂大者憂遠憂小者
慮短故有天下者其視百歲猶旦暮也有一國者其視
一世猶旦暮也有一家者其視一歲猶旦暮也旦逸樂
而暮憂患人情所不為是故天子有百世之憂諸侯有
十世之憂士庶人有終身之憂
非獨百姓為有俗也至于有司執事亦有俗也為國者
謹察其俗變之則治不變則壊不可不慮也然則今執
事之俗何也曰今執事之俗以希世為賢以守道為拙
以苟簡為治以姑息為安以佞諛為禮以雷同為美以
希世為賢故巧競之路開也以守道為拙故敦樸之節
消也以苟簡為治故政有所不舉也以姑息為安故事
有所不修也以佞諛為禮故忠信之士匿也以雷同為
美故正直之風壞也雖然此六者非忽然而敗也若火
之燒膏若泉之穿石漸之漬之將效於盡而止不盡則
不止方其盡也可不憂耶故及其未盡而救之庶有已
乎然則何不視其不為希世者而貴之富之以抑其不
守道者視其治苟簡者而黜之辱之以進其不苟簡者
視其安姑息者而黜之辱之以升其不姑息者視其佞
諛者而紏之謫之以振其不佞諛者視其雷同者而紏
之謫之以來其不雷同者如此而人盡其心吏專其職
内之無秕政外之無敗事亦不數歲而習以為俗矣及
其習以為俗也天下何事之不治哉今至使國家者委
之天曰治天也不治天也抱道德者委之命曰逹命也
不逹命也凡治國家者在仁而享富貴在賢今也皆委
之天與命者六者之俗不除曲直相混淆故知其無可
奈何者為此言也夫習俗之人惟見其是不見其非也
是以禍至而不知今不能變後之人其必有任是者乎
嗚呼若火之銷膏可不戒之哉
古今不同風化不一帝王之政在謹察其時之俗其善
者敦而悦之其惡者反而新之然後政可行也今天下
之俗其何如哉曰今天下之俗習于機巧急于財利薄
于禮義輕于刑罰機巧習則用不足財利急則盗將起
禮義薄則君子隠刑罰輕則小人肆此固反而新之之
時也其反而新之無說乎曰有欲機巧之反也莫如尚
忠厚欲財利之反也莫如進廉士欲禮義之反也莫如
謹制度行斯三者則刑罰重矣欲刑罰之反也其要在
知人知人者求若人者尊之使可則也貴之使可尚也
富之使可悦也百姓惡有不勉而從之者乎夫百姓者
固見利而不見義今且使其見為利不若為義者之榮
也惡有不順乎今且使其見為義不若為利者之榮也
惡有不悖乎
三代之王各有官刑所以然者公卿大夫操事任職與
百姓異百姓以勤勞效事為務而卿士以興化致治為
責其法不得一也近觀春秋之義責賢者備責不肖者
略所謂賢者固卿士之品也官刑見于書傳者夏則昏
墨賊殺商則具訓于蒙士周則多矣今刑罰憲章所以
防禁小人揜博淫盗爭鬭毆擊者甚備而卿士大夫其
荒謾頗僻傷教損俗者于法無比則置而不論必求其
揜博淫賊爭鬭毆擊者然後舉行刑焉彼為卿士大夫
者雖甚不肖亦安有為夫市井小人之為者乎苟不為
市井小人之為則皆良大夫也而其懷惡頗僻傷教損
俗有甚于市井小人之為者反置而不論不亦操下詳
責上略乎是背于春秋今宜粗定官刑以興化致治賢
者任責之使夫居官者有畏也亦不待揜博淫賊爭鬭
毆擊而後罰之矣則必畏正其身以扶世道民如是不
亦忠乎
古之公族高可以秉國鈞下猶列大夫所以能爾者誠
教訓服習之至也人之材性賢愚不同賢者可使亞聖
愚者可使畏義若飽食逸居而無師保之嚴則放僻邪
侈無不為巳今公族子弟雖有說書伴讀類不能開導
其性假使天資茂異猶不自知况其膏梁漸染何由振
起乎古者太平之世無棄人今公族國之枝葉也其賢
者未嘗效用中下又不養育但令飽食逸居其為棄之
不亦甚乎天下一家四海一法荒徼山野之士無不並
取可謂立賢無方矣而親戚懿私以嫌不用公卿大夫
懷左官附益之疑莫肯任忠信建言其事幸天下常寕
固無可疑若時移俗變或有強臣跋扈而公族枝葉無
權無勇不足畏憚前古如此可勝言哉夫言且然之勢
于未然之時俗必笑之及其有然恨不早然何可然也
魏文帝明知秦所以亡者無親親之輔而拘束子弟愈
于盗賊國不三紀移于強臣此可謂昭昭之鍳也夫為
政之體用兵之術苟平生未嘗見雖抱智勇或失規矩
今公族甚多宜選厲賢雋歲出數人令曉民事若其大
雅卓然便借以權柄此與任殊姓異族功相遼矣詩曰
揚之水不流束楚無信人之言人實廷汝又曰有枤之
杜其葉菁菁獨行惸惸豈無他人不如我同姓同姓之
親親其所以然者禀性受體共源異泒出于天性而不
可觧于心也故公子不去國嗚呼可不念也哉可不念
也哉
古太學教胄子以九德及其學成志就足以不惑然後
授以爵位故二帝三代世族門子多得賢材今公卿大
夫郎吏以上皆得任子弟下者至京官其次仕州郡非
復專學問道苟以榮富家貴族耳勢崇力鉅易以講道
往往據要職重任十有八九嫡庶不分賢不肖混淆天
下常若官多員少者此等害之也可為著令諸當任子
者得任為後者一人餘皆不得若自以為有殊功異行
詔上名者不用此令而令朝臣以上子弟悉詣太學著
籍受學為設五經博士隨所欲學從博士習之聞歲輙
一試如漢朝射策取問經典大義通五經四經為上三
經次之二經為下不及二經且勿舉以十道為問不失
為上失一二次之失三四為下失五勿舉既得其人以
學優劣制其爵祿假令其父若大父世父官本微也今
以其子孫才高自以高官與之稱也假令其父若大父
世父官本崇也今以其子孫材下自以小官與之亦稱
也人當以言行為類非若萬物可種傳也如此仕者皆
得其人經義益修矣
古者求士先退讓敦樸者欲以勵世矯俗也士之應世
求者亦偃蹇自厚而鄙小榮利是以人懷廉約之心俗
長敦厚之風若不得巳而應聘效力則諤然中立以道
進退何則其素所操持者不近勢利也故古者鮮患失
之歎今進士猥多自十年以來歲歲增益州郡所舉會
于尚書者常三千以上若盡以為賢是何賢之多也雖
兔罝之世不能及此必若不能盡賢但啟貪競之心開
奔走之路非朝廷之美也又懷利干進互相窺詆發揚
其短長或攜手揚袂佻逹傲蕩無復處士之態習俗為
長不覺不禁必復有西晉曠放狂譎之敗竊以謂宜令
州郡間歲舉進士取其實行經學試之如太學胄子大
郡三人其次二人其次一人無則闕京邑四方所賦
士之占籍多可令五十人餘京或五十七人其佻薄無
行皆擯斥勿收如此號為州郡舉進士可矣非進士自
舉也夫自舉之與人舉之所以厲世矯俗豈可同日而
語哉今不惟進士自舉而已至于賢良方正亦自舉也
豈不過乎夫賢良美稱也方正善行也古之當此名者
方將高卧潜處不知羔㕍珪璧之聘三四至而遂能起
乎今皆循循然窺顔色求便利而進矣爭門齰指不足
諭其情側肩攫金不足况其態鼓腹自鬻不足比其羞
無乃其實與其名不相符哉今世皆知高賢良于進士
矣不知賢良之害于俗甚于進士何以言之耶人有言
曰南城之澤有兔焉可逐而取也彼聞之者必爭先致
力焉然其至也必游手惰農耳又有言曰有鹿焉可逐
而取之也則不獨游手惰農而後争之也必將有舍業
而往者矣則兔小而鹿大故也夫進士兔也賢良鹿也
二者皆以動貪利之心而賢良之所動者多可不慎哉
故女以自媒為醜士以自獻為汚今朝廷使公卿大臣
舉賢良方正則名實當矣
太守縣令宰民之官久則民愛之畏之不久則威不下
德不及令數移易少及三年者至于善郡或數月而一
改人知當遷懷苟且之心吏見其上當去又欺罔之或
因緣為奸不可攷較如此朝廷雖欲使二千石宣布教
化勢不可得二千石雖欲為朝廷宣布勢亦不可得而
民吏奉承長上又非獨易也或嗜好不同或寬急異術
或趣舍殊路或懲勸相駮期年一變法數月一易政雖
有百心不知所從若不如指鞭扑随之豈不可憐也哉
宜一以九年為限又湏令守宰募兵滿率者賞之如此
則守宰去字民之任而更當主兵也夫守宰以占民田
戶口衆寡為殿最久矣今一日以募兵為事若不籍流
人將安取之哉流人不復田畆而為兵守宰貪募賞格
為無禦之者不出數年天下喪失戶口必甚復安得人
而充之乎若滿率不賞則棄信也方欲用兵而先棄信
不可為也若滿率必賞之則欲賞者必多誰欲朝廷安
集飢餓之人乎又宜假守長以權使輕重有所出惡逆
自劾盗賊不生要在任之以久耳
書云謀及卿士庶人盖以通下情慎事機也今天下之
事惟决兩府假令盡得賢智猶當詢衆况又未必得賢
乎夫民吏上書或興建利害朝廷大事可以唐漢故事
令百官雜議議而行之以法洪範往者詔書有所為或
一年或二年或三年或數月之間又輒取格此皆謀之
不審議于苟且方行之時以為萬世之策也事未及半
乃知不便因而止之耳故數下不信之令輕損神明之
威非朝廷之福也若謀而後行議而後决安得此患乎
又頃兵興以來調度不足吏民獻攻戰之策富國之術
者不可勝紀高得入幕下猶恭軍抑豈無碩畫竒效可
施之當世者乎然浮偽猥多善惡不分時議皆謂懲張
元吳皓姑息此輩以故扇習更求試用造作怨謗興出
事端欲以恫愒主上規取貨利此不可不察也盡禁其
端則衆情壅塞苟有至者而輒賞之則奸偽滋長宜取
所言下賢臣攷較騐可用者則聽待詔其不可用者罷
之所待詔者或必試用則敕近臣問状若策試時務審
無虚偽然後隨其噐用之則留者必自以得上心失者
必自不恨今者雷同一槩無所玉石或長材異謀不見
旌别雖被國恩猶以為耻其庸庸者則又過幸或私相
假借文字竄竊姓名或密從左右刺取前人所上書巳
嘗奏御者認為巳有所以規中上意百端千緒不可不
察也其言興利除害者類無遠識以掊克為智以歛怨
為德以一切為便以米鹽為能有司樂之輒為行下于
國术有毫毛之益而于民有邱山之損此豈可持久哉
凡若此類尤宜與衆議也議必可行之議之不可奈何
行也今朝廷非無議事之典也所議數事而已誅大臣
則議之諡大臣則議之皆有司成其文而郎吏以下唱
唯而巳非能有所指發異同也而諸近臣輒移疾自便
不赴其期如此孰與不議也名存實亡何益詩曰詢于
芻蕘芻蕘猶可詢况諸大夫乎(議事丞相下九卿卿下州州下郡郡下縣縣下)
(鄉)
百工說
百工之事聖人智也百子之術聖人治也百工殊智而
同巧百子殊術而同治作車以行陸作舟以行水鑠金
以為刃凝土以為噐鞣革以為韋合異以為繢甲欲其
堅也刃欲其利也弓欲其規也矢欲其直也其意舛馳
其務相反其智不一能并而容之并而任之者司空也
或為楊或為墨或為刑名或為從横或為道德或為法
術為人欲其棄已也為巳欲其忘人也其意亦舛馳其
務亦相反其智亦不一能并而容之并而任之者聖人
也故司空氏得其人百工者咸安其職勉其業居其次
司空失其人百工者起而相時之好惡以巧相傾以利
相排以說相勝聖人在上百子者各輸其術陳其力守
其官聖人隠王道廢百子者不得其用起而察時之治
亂深念而遠慮之以智相多以學相非以法相厲天下
于是大亂人自為教家自為治則上無聖王而使人不
得其材賢者在下而業不試故也著之其書傳之其徒
以謂若已而治矣此一官之事一噐之用譬猶鼎之可
烹罍之可盛使相易而不能行矣其淺深度量規矩措
置適其所宜而巳矣楊氏思天下之亂以謂亂生於利
彼也故為我墨氏思天下之亂以為亂生於私巳也故
兼愛申韓思天下之亂以謂亂生於民分之不定也故
尚刑名蘇秦張儀之徒思天下之亂以謂亂生於患難
之不排紛揉之不觧也故為縦横莊老思天下之亂以
謂亂生於多欲也故教以清净陳仲史鰌思天下之亂
以謂生於貪曲也故教以廉直許行陳相思天下之亂
以謂亂生于逐末也故教以稼穡孫武吳起思天下之
亂以謂亂生於不教民戰故立兵法此皆其美者也是
以言之或相擯也或相尚也雖然尚之非也擯之又不
是也聖人者立數子者得其欲而言止矣故言者生于
不用也術者生于不試也言而皆得其用天下安有言
術而皆得其試天下安有術故仲尼之門德行顔淵閔
子騫冉伯牛仲弓言語宰我子貢政事冉有季路文學
子游子夏聖人之能盡人之材也知人之能止其分也
使治天下亦若是矣使世而無仲尼德行者或為老莊
或為陳史言語者或為秦儀或為惠施政事者或為刑
名或為法術故曰非百子之害也無聖人之害也聖人
不息王政不滅百子者不起夏有天下四百餘歲傳之
商商有天下六百餘歲傳之周聖人治之仁人接之百
子者不得作周有天下八百餘歲文敝極矣仲尼生而
無位百子者紛然而起由是言之百子出于周衰也周
之前固未有也及至今之時道無所主治無所出學者
喪其性而萬物失其體而欲復三五之治何可得哉故
曰世之敝必鄉原也相悦以名相飾以利而巳矣世之
所向而為之世之所背而去之因主為操因俗為度因
偽為禮滑稽而無法誕漫而無家世之敝必鄕原也鄉
原不及百子百子不及中庸中庸者聖人之治也堯舜
所以君也周公所以臣也仲尼所以師也子思孟軻所
以救敝也惟仁人能知聖人子思孟軻之謂也
說犬馬
由漢以來苟進言於天子無不以犬馬自予者嗚呼犬
馬之賤誠若是甚矣使夫治國守道之臣進以義退以
禮而犬馬之說不已貶乎使夫亂國偷容之臣進以利
退以刑而犬馬之說不以僣乎今夫犬之為人用也不
過受一噐之食然而外則有獲獸之效内則有禦寇之
猛斯可謂適其材矣今夫馬之為人用也不過盡一鈞
之芻然而外則有兵戰之捷内則有馳獵之奉斯亦可
謂適其材矣故功著而利不益身勤而事不害此雖廉
能之士盡瘁不貳何有能過焉若夫亂世偷容之臣享
五鼎祿萬鍾非特一噐之食也高堂華宇寵章美服非
特一鈞之芻也挟虚譽而邀利竊主權以移國外之無
獲獸之效内之無禦寇之猛者世不可勝紀也所謂功
薄而罪尤身利而事害如此何以自比犬馬耶且吾聞
賊臣之喪國矣未聞犬馬之亂世也誠使桓靈惠懷之
君其左右前後盡若犬馬也則天下何喪焉故吾以謂
亂國之臣其不若犬馬未可以為比也用貴擬賤之謂
譲用賤擬貴之謂僣然而以彼亂國之臣而比犬馬吾
見共僣不見其譲也
公是集卷四十二
