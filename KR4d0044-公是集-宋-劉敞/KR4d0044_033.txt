公是集卷三十三
宋劉敞撰
奏疏
上仁宗請罷五溪之征
臣聞舜為天子禹為司空伯益贊之君臣之盛自古未
有也以伐三苗曾不得咫尺之地因班師振旅而歸晉
卻缺率諸侯之師八百餘乘挾公子捷菑以攻邾婁斥
堠不設城門不閉以韋帛通語言諸侯皆罷故曰非吾
力不能攻義實不爾克也此二者皆不可謂善戰矣然
舜禹不以其故貶聖伯益卻缺不以其故損賢理有逆
順義有曲直也今武溪諸彭父子結怨而邊臣輕發兵
為子討父得無非春秋王霸之略乎臣以謂過矣智者
欲騁其巧勇者欲用其力矯箭累絃勵劒負戟以深入
為事甚非治天下之大體臣聞古者三王之伐征不貢
討不朝今彭氏父子所以争一旦之命者乃自失職不
得朝貢也臣以謂可聽以休邊民此舜禹之策益卻之
義所以明于典謨春秋也往年歲星在鶉尾則宜厚仁
義以應之而始誅五溪逆父子之節難以得天今盛夏
動衆下潦上霧多毒蛇惡草之害難以得地得天地之
道者自古五帝三王之所以務通而順也雖有聖辯莫
之能變其說而況縱欲貪功徼一時之務者乎恐此為
人臣之利而非國家之福也臣願朝廷謹之
論糾察司
臣伏以先帝哀矜庶獄開釋無辜以京師浩穰獄訟繁
多創設糾察一司辨理微枉澄審謬誤誠不欲使吏得
弄法民陷非罪設令侵冤有所告訴也伏見諸大辟公
事或具獄既上情涉可疑或審問之際囚自翻變者並
皆移司推勘左軍則移右軍右軍則移左軍府司亦然
然此三處形勢既均利害略同更相顧望自為地道寧
伸吏曲莫念民枉以此治獄恐非朝廷欽恤之意臣謂
諸大辟公亊其情理可疑及囚自變者並委糾察司奏
請别差官置勘其司獄等仍須與元勘處不相干礙方
許抽差如此則獄無銜冤之濫吏無試法之倖好生之
德洽于民心取進止
辭不受詳定官制敕
臣伏以人臣之義不能宜辭不反宜讓若不辭不能不
讓不及且上誤朝廷之任下貽來者之笑則非忠信之
道也今月二十九日閤門召臣受敇令詳定官制臣以
謂此帝王能事朝廷大務必將損益沿革彌綸興廢成
一朝之制不獨空言而己此則非臣所能今英俊林立
號稱多士韓絳首建經世之畫可令草具其事歐陽修
吳奎皆學該古今窮極貫變欲定大典非其人不可此
則非臣所及臣顧常規規守循習之論所謂食而聽事
者也不敢以為事不可行而竊自計力有不足故輒緣
忠信之義辭所不能讓所不及所有敕命不敢祗受取
進止
再奏
臣准閤門告報受敕詳定官制尋曾奏乞辭免今月二
十日中書劄子奉聖旨不許退自徇省必非所任豈敢
默默貪功就事故復别白言之且陛下欲紀綱國體裁
成王制改創服章述作典訓此一世大務也當得其人
乃可成事臣之淺暗非其人矣力小任重者不立智小
謀大者不行前日朝廷欲正大樂先定律吕自景祐至
今近三十年所費鉅萬而功不就豈不就哉盖由羣臣
無䕫曠之才而猥當䕫曠之責是以責愈精而功愈疎
耳今之所為又重于樂上當得周召制作之明次當得
管蕭經綸之略乃可庶幾自非然者恐雖三十年未可
望也此臣之所以量力揆能度長絜大而不敢誣上也
伏乞特留聖鑒聽臣所讓則制作之功不失所期所有
敕命未敢受取進止
受敇後奏乞先條數事與中書門下更加商量翰
林學士胡宿同上尋得聖旨依奏
奉敕詳定官制並曾懇辭不蒙允許伏緣朝廷百司官
名職任多不合古若稍加裁正粗成統緒亦恐行來已
久未協時宜今乞且未置局容臣等取前代官制將今
日官名職任商度可改正者可裁損者可申明者條列
三兩事先送中書門下更加商量若果可施行置局辟
官次第刪定或以為君子之業樂因循重改作則更俟
朝旨擇其可從取進止
條上詳定官制事件
臣等昨奉敕為翰林學士韓絳上言國家奄有四海承
平百年官制未修方苦其陋欲望討論唐百官制及本
朝官制品秩事件量加裁定正其名體等事奉旨差臣
等同共詳定臣等累曾懇辭不蒙允許尋具劄子陳乞
且未置局容臣等取前代官制將今日官品職位商度
可改正者可裁損者可申明者各條三兩事先送中書
門下更加商量若果可施行即制局辟官次第刪奏聖
旨依奏臣等今詳定到事件如左
一漢置丞相其後改置三公官皆公府辟召掾屬唐制
以尚書門下中書三省長官為宰相尚書令僕射侍中
中書令是也官品未至者同中書門下三品今平章事
即其比也參知政亊唐初亦是正相崔温等嘗為之國
朝之制下宰相一等若用唐制正其名體則四輔之任
當悉用平章依漢制即須立丞相府
一唐制御史大夫一人中丞三人國朝之制大夫不置
以中丞為臺長他官或以給事中諫議大夫權之若欲
改正官制置丞相府則大夫當復輕重乃等
一唐制無公卿為樞密事五代用兵始與中書對掌機
密欲改正官制當以院事還中書及尚書兵部
一尚書省二十四司既為虚名所以官宂員衆即欲改
正官制當罷三司復二十四司及九卿官使有定員其
郎中不在本省治職事者並以前資及散官處之其涖
外任者或依唐制置上中下等州刺史及别駕之類隨
官品任之或欲輕其權則曰知某州刺史之類
一文武散官及檢校兼官勲爵實封等在開元己前頗
有實事于今為散官猶敘服色粗繫輕重其餘悉皆虚
名無益治體即欲改正官制當例行省罷若以假虚名
而任實職兼存亦可
己上所謂改正者也略舉一隅若于今可行即推此
類具正之
一大理寺決天下之獄刑部覆之于事己足又加審刑
院則為駢衍即欲裁損官制當以院事官屬還刑部
一吏部尚書侍郎分領銓事則當差以輕重分别流品
今審官院掌京朝官磨勘差遣而流内銓惟典州縣幕
職官體制不倫即欲裁損官制當以審官院職事歸尚
書銓州縣幕職官歸侍郎銓
一羣牧司提舉司觀察司之類皆古無此職即欲裁損
官制悉當省罷還屬尚書九卿
已上所謂裁損者也略舉一隅若于今可行即推此
類具正之
一左右史並當隨宰相入立仗下以記言動今史官之
任不及聞前殿正事故德音善政多失紀錄欲申明復
此舊制
一中書出制敇唐制並經門下審覆然後尚書出告身
經歷三省比來惟于中書發敕虚置三省官名今欲申
明復此制國朝令文具載
一國朝近制觀文殿大學士惟待舊相自資政殿大學
士至天章閣待制已上其間多有無員數數除受侵廣
者由邊幅不立也諸舊有員者宜依舊數未有者宜差
定其員著為久制以革一員之濫
一唐制舍人六人分判尚書六曹事所以佐丞相謹政
令欲乞申明此制
一舊制九卿之職不肄尚書今卿監職事三司關領者
宜取還寺亦省侵官之類
一唐制左右丞相判尚書省事中書判門下省事中書
舍人判中書省事國朝門下省權用近臣判之中書省
即舍人年深者判與唐制略同准昨來言者稱近臣判
省太重攷按唐制似不如此惟常衮自以同中書門下
事即當兼判中書省是時崔祐甫以舍人判省謂衮侵
官士論由此不平衮也
一三班自供奉官至殿侍差使之類唐制武選皆無此
名目宜徙置于外以區别華冗
一朝廷若從改正之說即俟改正之後設官分職如周
唐乃可約六典著書垂之後世若未能如此而欲著書
惟可將曾要及諸司編敕并格令刪繁取要因今日官
名粗書職分而已
己上所謂申明者也略舉一偶若于今可行即推此
類具正之
論讓官疏
臣伏見故事諸讓官者或一讓或再讓或三讓皆有品
秩非不欲人人讓也讓之迹近名近名則容偽而為禮
者惡煩煩近于䙝故設中制有所止之也昔舜命九官
䕫龍不讓其他伯益之徒一讓而止此則治世之法也
竊見頃來士大夫每有除命不問高下例輒累讓雖有
出其至誠恬于勢利然亦已逾典制過䕫益矣若習俗
遂巧流風稍敝必且挾偽采名要上迷衆更以為進取
之捷俓奔競之祕策甚可惡也豈獨煩于禮哉夫讓雖
美道君子所有餘小人所不足然非其真則醜亦甚昔
鄭公孫段辭為卿退則又使太史命己子産惡其為人
其後卒為亂故飾偽之敝至于此非國家之福也公孫
段尚其小者耳子之擅燕王莽代漢其始皆以善自名
己而稍入于邪也臣謂賢者之節難進而易退者非讓
一官之謂也謂其能擇于義不犯非禮也故雖不多讓
其節猶可見衆人之情好得而惡失好得而惡失者亦
非勉受一職之謂也謂其不擇于義越禮而動也故雖
復飾讓其情亦彌險讓與不讓一以故事舊典為準無
使釣利者要君采名者售偽不幸而不值子産之精識
則公孫段之徒紛然競于朝矣臣言似迂而慮實遠望
賜財擇
論奉慈廟
臣伏見中書劄子下太常雜議奉慈廟廢置事臣以有
司之職惟當據經己與臣鎮等參按經傳舊文奏陳然
臣之愚意猶有未盡何者國家承歷代之後去聖久遠
禮文殘缺宗廟之禮常因時施宜不盡滯古務沿人情
也伏惟章惠太后之于仁宗皇帝雖非真廟命以為母
然仁宗皇帝一以如母之禮事之生則安養號比長樂
殁則大葬諡配真廟祭稱皇妣祝云嗣子其誠禮如此
之重也今議者疑于毁其廟瘞其主如此豈惟震駭士
大夫之情亦甚違先帝之意春秋毁泉臺猶曰先祖為
之己毁之不如勿居周廟姜嫄閟而無事梁之小廟享
祫有數臣謂奉慈一室當于此二者之間制定其儀上
稱先帝褒崇之意下成泉臺折衷之義又以明聖主無
改父道之美伏乞參之聖心令兩制臺諫重加詳定取
進止
奏乞改郡名
臣近點檢諸軍轉員官告竊見殿前司虎翼右第一軍
都指揮使楊榮封弘農郡開國侯農上一字即宣祖御
諱伏以國朝之制崇奉七廟二名偏諱行來己久不宜
于開國建侯獨有觸犯竊謂楊榮可改封别郡或以洪
字代之如漢武帝以徹侯為通侯事理既正可以行遠
取進止
論舉薦
臣伏以朝廷設保薦之令者欲振拔幽滯甄錄才實也
士大夫所以報國恩無過于此矣然猶閉其聽請濫進
之隙故限以定員結以同罪防禁既詳責望又重不可
復加而頃乘奏章之入或文字小不應式或筆畫偶有
所遺于義無害皆見退卻甚失朝廷求才實之本亦非
士大夫舉所知之意也臣謂中外舉狀除員數須要照
會可不言及同罪所以立法不可不謹其他雖小小差
誤並許收使不須曲難如此足以開廣薦引之路亦杜
絶所由巧文要市之弊庶幾簡而易行矣取進止
論契丹告哀
臣竊聞契丹遣使告哀朝議擇吉日然後見之臣以謂
情禮未稱何則國家與戎約和立兄弟之親者非畏其
力也又非愛其義也欲繼好偃兵以安百姓而已今其
主不幸訃喪朝廷誠得小國歸命天子之義宜稱順其
意致哀痛之情使其君臣歡然感動皆知天子仁厚之
德發于至誠也今稽留使者擇日受訃雖協陰陽時日
拘忌之說而違君子匍匐救喪之節下令遠方有以疑
朝廷無惻隠厚終之實非所以感人心也昔唐太宗聞
張公謹之喪哭之不避辰日史策以為美談臣謂朝廷
甫欲結異俗之歡示中國之禮宜推此意行之令使者
夕入而朝見之則情禮相副足以固好存愛不言而信
矣取進止
論除降不用誥
臣至和中因任顓落職不降誥詞曾奏陳朝廷非故事
難以為法其時延和奏對面奉德音許賜施行自此故
事復正去年劉尤瑜降官直以敕牒近日王琪降官亦
不出誥則是前詔尋復廢閣事體之間似趨苟簡雖非
王政之急然亦失朝廷賞罰訓誥慎重之意伏乞檢會
申明所貴雖小事猶不失舊體使百司有以遵法取進
止
上仁宗論石全斌不當除入内副都知
臣竊見入内押班石全斌為入内副都知臣謹按全斌
昨已有制旨除宫苑使利州觀察使未能三日復換此
命朝令夕改古人所非若因全斌陳請探其不滿之意
曲徇所求以悦其心便是朝廷恩典未有定制惟繫宦
官臨時徼乞宣布天下必以為惑傳示復世必以為笑
何則陛下賞罰當信天下當教後世不知全斌功勤凡
有幾何昨者嶺外之行己曾受賞今後温成葬畢賞又
不薄不知厭足愈求遷進朝廷亦當愛惜事體無宜輕
改成命全斌閨闥之臣尚如此姑息萬一復有權勢重
于全斌者如何待之臣雖鄙賤實惜此體不敢輒撰告
詞
禮部貢院定奪鄭荀起請科場未便事件
當院准中書批下前權奉寧軍節度推官鄭荀奏科場
未便事件奉聖旨進貢院定奪聞奏者今具畫一如後
一鄭荀稱伏覩云云當院今詳看天下解額多少不同
不可均一所從來久矣幸因赦令增益者四十餘處恩
己無量若更限以十人取一在他路雖未有大損于福
建江南川廣則必特為僥倖到省之人必須比舊數倍
恐非今日治體所宜不可施行
一鄭荀稱科場舊制四年云云當院今看詳昨朝廷下
間歲之詔盖欲開廣賢路使士子無後時失業之恨又
欲游士各歸其鄉不復有寄籍冒貫之敝本不驅迫遠
方舉人必令奔走也何故反更恤其不便況降敕己來
裁三四年常人安于所見尚未盡信具當循守漸變習
俗不可輕改
一鄭荀稱天下逐州軍云云當院今看詳聚試之議今
時多持此說但于國體未為通允本責刺史縣令鄉舉
里選重操行而後文詞若聚之轉運司則此法何寄又
一路不下十數州軍所差試官正令不得人決不盡失
若聚之一處而試官非其人則一路俱受其弊矣此必
然之患也事不稽古又不便今難以施行
一鄭荀稱竊見南省云云當院今看詳取士之制古今
不同非務相反事有所因也祖宗收攬威權兼聽天下
鑒唐之弊親程多士四聖相繼以為定法固非羣臣所
當輒議若以南宫攷校日多為精崇政攷校日少為粗
此又不然南宫雖累旬然所攷不下數千人崇政雖浹
日然所攷不上數百人相去有十一之較誠未見其淹
速精粗之弊也
一鄭荀稱諸處發解及南省帖經云云當院今看詳帖
經墨義誠為無用然所以歷久未廢罷者當以其唐室
以來有司舊法雖無甚利亦不甚害廢之未為多有之
無所妨比之告朔之餼羊以愛禮為勝耳
一鄭荀稱舉人除齊衰喪服云云當院今看詳此制施
行己久如妻及子孫弟妹雖皆齊衰猶以卑幼不廢貢
舉自餘服紀固未嘗釐革即未知荀指何等為齊衰
右謹具如前鄭荀所畫科場事今定奪到皆非要切不
可施行具狀奏聞
禮部貢院駮張洞起請乞降等收錄少字賦論進
士奏准中書批狀
右謹具如前伏以禮部攷試條式頒行天下盖設公共
之格以便程文之體使舉子務各畢力而有司得以攷
實譬于射御者不失其馳而射者自能中乃為善也若
欲變法易令徇人所短事同詭遇非所以待天下賢士
也又業文之人惟務語省亦不于數字之間便成駢贅
且施行己久未嘗聞以此為弊朝廷信令何必輕改所
稱欲依御試宣卷即當院無由檢會況御試恩繫臨軒
而貢院責在有司以此比類體亦非允其張洞起請議
難施行
奏乞州郡辟選人為教授
臣伏見今歲制舉中選者三人耳其間猶有以薄于行
誼而被黜者此非有司較試之不精盖在于聽言而不
察行玩文而不計實之蔽也選舉若此豈可為永法哉
臣前歲嘗言州郡有學學皆有生徒而患無講授之師
以專領之乞令州郡自辟選人為教授仍理四攷為一
任未蒙施行臣以為朝廷大務莫重于選舉常患游士
不安其鄉里則有司無由攷行實是以專取詞藻則賢
不肖混淆至于廉恥之節壊而浮偽之俗成皆從此塗
出也今使州郡有學學皆有師師皆有課試之法居常
則勉其學而矯其失當貢士則訂其行而程其言一郡
之士性之若否習之邪正能之多少皆可豫見而蚤定
也于是上其名與言偕則選舉精矣人知為善于其身
然後乃能信于鄉里信于鄉里然後乃得聞于朝也則
皆勸于為善矣一紀之外三十年之内教成俗定則士
各安其土相厲以義相尚以節何患賢士之難得哉誠
如此治古之風庶幾可復也事固有言之似迂而理甚
切行之似近而功甚遠者教化之謂也伏乞檢會臣前
奏事理特賜詳擇取進止
奏外官親戚相代
臣伏見審官三班流内銓注擬外官其間或兄弟伯叔
子姪自相為代若前人政善後人繼之善固無可言設
前人政惡後人因循之則害政而負于義如發舉之則
傷恩而戾于教二者俱不可即令前人有吏民之怨因
以去位而後人懷親戚之恥乘之報忿則一郡一邑為
害必多非所以安細民也臣謂審官三班流内銓所注
擬外官其在五服之内于法許相容隠者皆不得相為
代有敢妄冒居之者以私罪論于理為便
公是集卷三十三
