公是集卷三十九
宋劉敞撰
論
救日論
春秋左氏傳曰二至二分日有食之不為災又曰非正
陽之月不鼔臣以為過矣夫聖王所甚畏而事者莫如
天天神之最著而明者莫如日日者衆陽之宗人君之
表也日有食之天子則伐鼔于社諸侯則伐鼔于朝非
為慕迂闊而塗民耳目也明其隂侵陽柔乘剛臣蔽君
妻陵夫逆德之漸不可長也如是則奚救奚不救奚畏
奚不畏哉丘明之言使諛臣依以謟其君邪臣資以固
其身臣請辨之幽王之詩曰十月之交朔日辛邜日有
食之亦孔之醜周之十月則二分矣安在其不為災者
歟夏書曰乃季秋月朔辰弗集于房瞽奏鼔嗇夫馳庶
人走夏之季秋非正陽也安在其不鼔者歟由此觀之
日食之必可畏必當救也無所疑矣夫諂諛姦邪之臣
出則朋黨比周以遂其私入則詖偽欺罔以濟其欲固
日夜無須臾之間惟恐君之覺已也日有食之是將喜
焉庸肯斥言災異以儆于上哉是以或至于陵夷而猶
不悟魯季孫漢張禹是也昔者季孫意如之專魯知日
食之為傷其君而不憂也卒逐昭公張禹之仕漢知日
食之為害國而不告也卒成王氏鳴呼變所從來微矣
為人上者可不察哉可不察哉
城郢論
子囊為令尹城郢君子稱之曰忠矣能衛社稷囊瓦為
為令尹城郢君子譏曰卑矣必亡楚國夫楚一也子囊
囊瓦令尹等也城郢均也子囊以取褒囊瓦不免于貶
何哉君子者固譽成而譏敗乎論之曰否昔子囊之為
令尹也修法制舉賢才附百姓親鄰國所以守其四封
者已遂矣惟郢之未城于是城郢則豫患而已矣安得
不謂之忠囊瓦之為令尹也則不然遠忠直比讒謟貪
愎無厭遂過不更百姓怨之諸侯怒之所以守其四封
者已小矣惟郢之可城于是城郢則外民而已矣安得
不謂之卑夫外民民亦外之此囊瓦所以亡楚也事固
有同功而異情同迹而異論者此之謂也易曰王公設
險以守其國夫設險之與恃險豈得同哉設險者彊恃
險者亡故先王制城郭溝池所以立固而非固之本也
制鄉遂都鄙所以便守而非守之本也制師旅卒乘所
以建威而非威之本也本之所在在德義在知人在安
民必有其本然後城郭溝池可得而固也鄉遂都鄙可
得而守也軍旅卒乘可得而威也故政有本末事有先
後無後其所先而先其所後則天下可治百官可任萬
民可附四夷可服惟明者而後及之非囊瓦之所能見
矣
不朽論
士之不朽者三所以本者一也德能服人則不朽功能
濟時則不朽言能貽世則不朽雖然本之者德而已矣
德者仁義忠信之謂也内著于其外達則其功也窮則
其言也故德者本也功與言者末也處世高名澤及于
遠謀而世用之行而世信之則功必立處世卑名澤不
及于遠謀而世弗用也行而世弗信也則言弗著故功
者以德為功者也非俗之所謂功也言者以德為言者
也非俗之所謂言也俗之所謂功者規一切者也爭地
以戰殺人盈野爭城以戰殺人盈城則有彊兵之功壊
井田廢什一困百姓之力實府庫之藏則有富國之功
以詭譎為機以刑法為驅以君心為度以巧偽為制若
是而已矣俗之所謂言務無用者也飾名數以干禮合
章句以導諛為曼衍以詭俗務名譽以邀利大不可施
于朝小不可教于鄉以靡麗為精以辯異為竒若是而
已矣是以德也功也言也判而為三嗟乎君子之道所
以隠也功非其功矣言非其言矣然而世猶貴功而尚
言自以謂不朽吾未始知其誠不朽也夫世之士既無
以明功與言之端又因見世俗之功而趨之聞世俗之
言而美之自以太上立德不可及也鳴呼則是以功與
言常必去德而獨存者也喪其本矣申商也孫吳也儀
秦也楊墨也何可勝言哉
仁智動靜論
禀天之性剛健中正純粹明白生而知之者是謂仁矣
貧賤不能憂富貴不能淫死生不能變乘物而用循理
而動率性而行推分而安是終始本末不出于靜故孔
子曰仁者静也靜莫如山山之為物天質自然一成而
立亘萬世而不變損之者難益之者易可謂能靜矣故
孔子曰仁者樂山也夫貧賤不能憂富貴不能淫死生
不能變者固不知所謂貧亦不知所謂富不知所謂賤
亦不知所謂貴不知所謂死亦不知所謂生者也審乎
自得得乎無假若是則何夀如之矣故孔子曰仁者夀
也夫智者亦稟天之性而不能純粹有所好惡有所嗜
慾有所喜怒有所偏溺不學則不知其道不問則不知
其惑是故食無求飽居無求安日夜不厭就有道而正
焉損其好惡損其嗜慾損其喜怒損其偏溺以求入大
中之檢合聖賢之度使言滿天下無口過行滿天下無
怨惡而後可已矣是終始本末不出于動故孔子曰智
者動也動莫如水水之為物源于山而赴于海盈科而
後進見險而不止以求遂其志之所趨必放乎平而止
增之則深益之則廣可謂能動矣故孔子曰智者樂水
也夫損其好惡損其嗜慾損其喜怒損其偏溺非自苦
也其心見道理之顯然所以去不善而就善以自悅矣
故雖見外物而不遷雖處汙世而不易如是則何樂如
之矣故孔子曰智者樂也夫仁者以安仁為靜智者以
利仁為動安仁者本于誠而明之利仁者本于明而誠
之誠而明之不亦靜乎明而誠之不亦動乎誠者天事
也明者人事也天事故靜矣人事故動矣雖然苟誠而
不明雖静未可謂仁是以顔淵問仁子曰克已復禮也
明而不誠雖動未可謂智是以子夏曰博學而篤志切
問而近思也夫顔淵可謂能仁子夏可謂能智欲求仁
智之動静者舍二子亦何觀乎或曰既謂之仁者静矣
又曰克已復禮何哉應之曰仁内也禮外也仁者難以
與人共而禮者所以并容也是故賢者俯而就之不肖
者跂而及之夫顔子之克已復禮乎俯而就之耳亦何
適而非静哉
博施濟衆為聖論
仲尼之門問仁者多矣以令尹子文之忠陳文子之清
子路之勇冉求之藝猶未備仁之稱也至于子貢問博
施于民而能濟衆則遂以為聖何哉嘗試論之所謂博
施者殆非俗之所謂博施矣所謂濟衆者殆非俗之所
謂濟衆矣彼俗之所謂博施者不過以散利布惠為言
俗之所謂濟衆者不過以分災救患為解必若是則賢
者亦能及之何待聖哉必若是則有國家天下者乃能
行之賤貧則不能矣是貧賤必無聖人哉此皆計功而
言不足以知仲尼之意明聖人之道者也夫聖人者與
天地合其德與日月合其明與四時合其序與鬼神合
其吉凶是以在下位則化育萬物物盡其性而不見其
迹可謂博施濟衆矣在上位則陶冶百官官服其體而
不得其名亦可謂博施濟衆矣豈獨欣然以散利布惠
為美談分災救患為已務哉夫散利布惠分災救患可
勉強而暫為則是聖人亦可忽然而暫到也聖人之神
不可暫到則散利布惠分災救患非聖人之任亦已明
矣以謂不然復效以事夫仲尼在下者也隨之者三千
之徒或智或仁或過或不及莫不盡其性得其欲皆可
以治天下則其施不亦博而濟不亦衆乎堯舜在上者
也億兆之衆或賢或愚或善或不善莫不安其教樂其
生而不知為之者則其施不亦博而濟不亦衆乎故聖
人法天者也天之道能以美利利天下而不言所利如
聖人必散利布惠而施必分災救惠而濟是非天矣何
足稱哉或曰散利布惠分災救患非聖人之任然則是
仁者之事乎曰亦非也使仁人在下乎苟免于窮困亦
幸矣何暇及人使仁人在上乎則利不待散而均矣惠
不待布而廣矣災不待分而民懷矣患不待救而物遂
矣然則散利布惠分災救患者賢人之業其功名可數
者也
畏天命論
傳曰畏天命夫天命可畏而未有能知者也惟聖人然
後知之所謂天命者非諄諄然接乎人者也害于民謂
之孽變于常謂之異動于氣謂之沴發于色謂之眚逆
于類謂之祥雜于俗謂之妖著于天謂之象是故有以
興有以亡有以敗有以成惟聖人然後能見之識之識
而名之所謂性與天道者也非聖人則不能知之故古
之君子務畏天命而不務知天命也夫非聖人而務知
天命者吾見其不能且不信矣古之君子其畏天命也
聞一異則悚然懼見一祥則悚然懼未知是之為善歟
為惡歟悚然懼而已者吾知畏而止矣是故其守也約
其行也慤妖祥之事休咎之說付之蓍龜瞽史而不勞
吾心吾非不願知天命也天命固不可知也強求知之
是不誣天必且誣人昔夏之衰也龍降于帝庭其漦為
物而卒喪周周之衰也麟獲于魯沙鹿之崩也晉史卜
之曰後六百歲而聖人興夫若是者其孰能知之此聖
人所獨知也故曰莫若以畏仲尼在陳聞魯有火曰其
桓僖宫乎夫聖人之于天命有不待卜矣湯之時八年
七旱湯親之南郊而禱焉曰政不一歟民失職歟宫室
營歟女謁盛歟苞苴行歟讒夫昌歟由是觀之湯且不
知也然而古之君子有曰天命也可推類而得可觀象
而察自董仲舒咸有是言離之合之文之飾之大者篡
亂其次賊虐然則非實使之其啓有間矣夫天命决不
可知求知天命者以謂尊天也然而不得其指不殆乎
以天欺人乎古之君子莫惡乎以天欺人以人欺人猶
不可而况乎以天欺人者乎是所謂南面之禍也北面
之賊也故善畏天者莫如成湯為國家若成湯可也
仕者世祿論
文王之治岐也仕者世祿而小雅亦譏絶功臣之類然
則賢者之治國也固官人以世乎應之曰否非此之謂
也凡士農工商者蓋通功易事相為用者也士以仁義
農以稼穯工以噐用商以貨殖士之所以為士者術也
然而待農而食之待工而用之待商而資之農之所以
為農者力也然而待工而用之待商而資之待士而治
之工之所以為工者巧也然而待商而資之待士而治
之待農而食之商之所以為商者利也然而待士而治
之待農而食之待工而用之兹四人者世序其業而食
其勞是故明王之治也使仕者世祿使仕者世祿則農
者世耕工者世巧商者世利矣德及天下者稱天子天
子世天下德及一國者稱諸侯諸侯世一國是皆人君
也非君無所世故雖卿大夫官以世也卿大夫莫之世
是謂逼君春秋譏之故所謂世祿者世世有祿者非世
世其祿者也故古者自卿大夫士之子不貳業幼則入
小學長則入大學教之以詩書之訓禮樂之方正其齒
辨其節齊其衣服明其辭讓業成而志定矣雖未就吏
而不累有司焉雖未執事而化民之端見焉至于三十
然後試以事至于四十然後授以位至于五十然後命
以爵然猶論辨而任之度財而進之使上無棄財下無
棄人凡賢者之子孫公卿大夫之胄莫不在位矣能大
者祿厚能薄者祿少如是而已矣此乃所謂世祿也及
至後世富貴以其勢排蹙貧賤雖賢不得進雖老不得
試而富貴者雖不肖與嬰兒猶乘父兄之尊列于朝廷
是以為政者患其若此也則進孤寒疎遠以為公收管
庫盗賊以為名是兩者皆失也教之以其道則賢者可
得論之以其材則能者可見限之以其年則學者不偷
毋以其勢撓之毋以其親疑之則仕者皆世祿矣今不
正其本以從先王而顧憂其末以反先王此固王道之
不行于世也嗚呼行文王之政者天下必治矣
為仁不富論
凡天下有至理此盈者彼虚此厚者彼薄是自然之不
可易者也故為仁者不富為富者不仁亦若此矣夫仁
人之為身必將先義而後利先德而後祿以禮為法以
智為輔以文為表以義為内非其道雖加千乘之利不
悦焉非其志雖加萬鍾之祿不取焉此仁人之所以為
身也此其為身所以無富之稱也及其為家則正其居
處以應法薄其奉養以應禮均其有餘以濟不足言其
利以去其貪此仁人之所以為家也此其為家所以無
富之名也及其為國愛民而時使之養民而薄歛之取
民而節用之幣帛寶貨與百姓共其利弗專有也藏之
于民而上下皆足此仁人之所以為國也此其為國所
以無富之號也故小為一身大為一國取予施舍進退
行止必出于仁而無富者矣雖然其無富乃所以為大
富也故仁者雖一身而貧賤不能辱雖一家而萬乘不
能奪雖一國而天下不能傾近者親戚安之賓友歸之
遠者四鄰懷之九夷向之尚非大富乎彼為不仁者不
然苟為一身而已力之所及將無不攘智之所及將無
不取也故在下則盗在上則暴為倉廪至于使百姓無
以食為府庫至于使百姓無以衣可謂富矣然而不仁
之患則又至焉是以昔者蚩尤誅榮夷滅桀紂亡非患
財用之乏也非苦貨力之少也凡以身富而不仁也是
以聖王制税賦足以養百官備水旱制朝貢足以結諸
侯通遠方然猶厚往而薄來輕費而廣施惡不仁也故
天子不言有無諸侯不商貨利大夫不畜雞豚士不問
什一所以遠利而近仁也所以厲風俗而禁淫偽也冉
求為季氏宰不能改于其德而賦粟倍他日孔子曰求
非我徒也小子鳴鼔而攻之可也由是觀之君子之富
可知矣
公是集卷三十九
