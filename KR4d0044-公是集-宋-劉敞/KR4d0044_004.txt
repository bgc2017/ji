公是集卷四
宋劉敞撰
五言古詩
雜詩二十二首
五都貨財地車馬趨市闤平明側肩入薄暮掉臂旋意
氣何所期盛衰俛仰間乃知藝利合厚薄未可原張陳
父子游一旦復相殘萬古稱凶終此獨何足言
大火序炎夏盛陽劇炮燔空桐疾風來書景中變寒皇
天自平分四氣尚相干涼燠異朝夕萬事誰獨堅宛彼
風中籜衆芳自此殘至理冥變化履霜用為歎
至人邁龍德世豈識潛升昔在周道衰伯陽起西征胡
為委一世畏此網與罾川竭山亦摧喟然吾何稱豈不
懷徘徊民言憯無懲亹亹強著書後賢以為經
崑崙邈人境日月相蔽虧上有仙聖居帝閽俯崔嵬王
毋坐少廣有娥閟瑶臺弱水不可梁大荒曠無厓周穆
昔好游超絶僅能陪方朔偷桃兒沈濁何乃來青鳥通
其使雄鳥為之媒靈化信難測真契從此推
勿以隋侯珠彈雀千仞峯勿以和氏璧投人昏夜中彈
雀不可期投人未必容大賢惡皦皦所以明若蒙
積薪莫自高失馬莫自悲薪積常先焚馬失常復歸人
情習所近物理豈易推君看禍福間紛糾如纆徽
朱暉乘餘香三月覺徂暑流光不相待時節猶逆旅煌
煌園中花零落會見汝啼鴂鳴空林良辰竟何許
秋風吹賓鴻千里飛一息水闊稻粱寡天寒霜雪逼豈
不抱遠志顦顇傷顔色&KR0008;鴯乘春暉采采華羽翼側身
襲人間慧巧誰怵愓出入金玉堂戸牖初不隔上無飲
啄患下有居處益胡為事高遠骯髒莫自適
駑駘不下廏騏驥行萬里勞逸誰為多芻豢復誰美天
機信其宜人事亦何恥世無王樂徒駿骨或空死
悠悠浮空雲明暉何倏忽造物固難恃變化亦倉猝響
莫為雷霆明莫為日月日月易遮蔽雷霆易奔絶
古風不可復習俗已久敝咄嗟忠與信流蕩為詐術詐
忠惑其君詐愚安其身色厲内以荏行違貎取仁三年
始横流後來更日新至公棄塗炭正道敗荆榛已矣千
載後誰能反其身
毁巢鳳不至竭澤龍不游賢者有所歸得非龍鳳儔周
公下白屋聖德被九州趙禹謝賓客漢朝以為優澆淳
不相襲用舍何其繆苟循一身利不為萬姓謀哀彼杖
杜詩死生遺道周
皇天不絶命百姓何震愆歲暮霜雪至悠悠事南遷羇
鳥哀去巢游魚樂懷淵如何道旁子逝將不復還西望
周鄭郊顧想河洛間伯魚不可作涕流為淪漣
㸑桐深竈下埋劍古獄間怨聲動旁人憤氣凌彼天當
時頗見旌後世稱為賢自古聞知音此事或偶然
嶰山有竒竹老棄隂崖巔太丘有神鼎逃匿千丈淵光
景閟不見音容杳無傳豈能向時俗干進心拳拳世貴
一人敵又稱朱絲弦吾欲評其風願君詠此篇
鑿井取泉飲上山采薇食豈不信憔悴所願皆我力泉
也非難致薇也亦易得志士恥徒飽衆人苟所獲犧牲
畏芻拳樊籠害羽翼悟理宜在早無為晩更惑
蛟龍蟠深泥魚龜頗同調變化且何有蝘蜓亦可笑煌
煌千金珠百仞閟其耀風雷在所遇隱顯始獨妙屈身
天地間微物安得料
伯夷逃西山尼父居九夷世苟不我用我方從此辭道
悠豈忌遠義豐不云飢世非乏賢士為問從者誰由也
實好勇叔齊固同時捨此乃無人籧篨而戚施遠矣千
歲後愴焉我心悲
道薄德亦散功名為時須用力世所賢守正衆云愚智
者競蒿目小人復邇圖悠悠三季後此風益已渝安知
治未病䑛痔而多車堯舜無能名越哉巳矣夫
雍門妙絃歌哀響激人耳偉哉孟嘗君慷慨淚如水當
生復念死誰謂悲能已絲桐信感人世固乏之子
昔者有化人來集周王庭咫尺逝萬里頃刻超百齡五
音蕩心神耳亂不可聽衆采眩其目不分丹與青飄鷂
惑真偽怳忽迷窈冥馳思八極表詎知日與星未嘗出
戶牖自疑涉天廷左右莫覺悟兀然殆遺形祈招作悲
歌聖賢用為經
翩翩丹穴鳥志在萬里外營營持罦叟何事守蒿艾聲
音可得聞羽翮不能害嗟彼雉與兔首身自此碎
詠古詩十二首
虹蜺明西方五色相屬聫浮雲萬里來泱鬱天宇間白
日晦無象盛陽變為寒洚水彌九土陵谷相貿遷盈虛
叵前測物理有固然
長離乘風起四顧求所棲路窮臨蒼梧復排層霄飛豈
不願安處不知所可依罾繳充逕隧鴟梟正鳴悲瞑夫
抱同律曠絶將何希
趙國棄鳴犢孔聖為之回西伯善養老伯夷以為歸馳
驅西楚郊徘徊太皥墟周漢多封君不祀既忽諸三墳
基皇德八索總道樞若人豈欺我虞夏亦典謨萬里如
浮雲古風訖無餘往矣不可追喟然為躊躇
游鱗泳泉下黃鵠巢林端得失不相及天理庸自全有
虞垂衣裳西母獻厥環周穆賓崑丘車轍萬里間宗廟
頽為墟閶闔不可攀祈招作悲詩萬里用為歎
靈山生神芝一年再三秀絢彩奪霞露熒煌寄巖岫眞
人勸我飡可以躋萬壽自古王子喬祕此莫輕授采之
豈辭遠時逝不可又歲晏懷所思終焉不盈䄂
元鈞運洪爐晝夜不少停萬物更相禪一氣紛異形駒
掇出竈下久竹為青寕孰知范氏犧晩就南畝耕至人
友造化逝與一世冥善惡故不屑寵辱何足驚
東遊滄海濱回首面大荒豁逹三齊風連山鬱蒼蒼在
漢田横氏不忍南面王磊落五百賢從死忽若亡壯士
不必成令名固為長異體同一心萬年尚耿光
天道不可聞自昔孔子徒籍籍秦漢間將非愚且誣大
河決東郡火德以為符哀哉冀州壤兆民散為魚公孫
雖前覺執政疾魯儒世無異物神終竟遺泥塗
萇弘謀周室憤血死猶碧子胥殞吳門江水為之逆精
能動天地忠不諭兩國九鼎既西逝姑蘇亦東側偷容
習為俗萬世未遽易形勢敺使然生民豈惡直
麒麟不可羈安得書春秋鳳凰云難致孰使鳴岐周無
田于甫田歲月忽已遒如非行邁謀自宜道路脩安知
吹鳴律燕谷成良疇不見託秋駕崑墟亦能游
通都天下衢名化交百廛鳴鷄側肩入日暮掉臂還有
生寄無窮過若空中煙俯仰異去就況乃多歷年留候
獨悟此解組從列仙萬戶如脫屣故為絶世賢
南山有樛木葛虆蔓其封上枝結紛菲下枝散蒙蘢下
能使上好上亦令下通寕知力不足歲暮摧烈風苦成
任兩國德孰與棟隆君苟以此始又當以此終
讀峴山詩寄獻八舅龍圖
道悠寄先覺神契無近知彼美羊公意今在峴山詩陵
谷非一變榮名獨至兹當時偶然語正與來者期慷慨
激悲歌崔嵬構叢祠懷哉千歲後慰此江漢思公亦蹈
前人方為帝王師奮筆成不朽何啻中亭碑
偶作二首
蓬蒿附高原芙蕖植汙池物生自有性不為高下移貴
在世所用未可以為師賤在衆不識未可以為嗤
州來薄千乘巢父輕九州齊景登牛山涕泗獨交流左
右同來人嗚咽不息收共知富貴樂變化不可留四顧
更悲嘆萬類莽悠悠歌舞未終曲回首已可愁或指白
楊下荒草古時丘危辭才感拂耿耿相應詶豈識逹觀
士笑爾若蜉蝣
蒙示容齋詩輒為五言仰續逸唱
逹人與道運投迹繫所逢在治信若鳳處幽固猶龍外
物紛屢變中扃豁兼容乃知雲夢區未足嬰其胸明公
蹈康濟茲世已陶鎔優游就偃息暇豫奏時雍高齋危
舍字數畝環崇墉虛軒便炎夏奥室宜隆冬采眞混出
處造適觀羲農玩名肆獨樂怙勢輕萬鍾越人起丹穴
子房去赤松材為用見循道以世難從古事何昭昭斯
民積顒顒獨應甘棠樹方使來者封
得汝州舍弟新詩
魯人貴韶濩海鳥眩以憂豈不盛鐘鼓性違理自愁憶
在田野時終歲頗優游食魚出有車夏葛冬亦裘弄翰
不自量著書望孔周處身笑汲汲視世良悠悠誤及時
君門過緣名字求軒冕非已好簿書反自羞因欲飾所
短強為妻子謀精神敝蹇淺學殖誰勸修歸卧常喟然
歲月屢以流愧爾從軍詩氣完語更遒豈獨古人風遠
與王粲儔實為平生賞若慰鍾儀囚我年向四十蒼髮
已滿頭篋中無寸書磨滅悲蜉蝣念此可以驚如何復
淹留昔買吳下田頗聞利鋤耰汝宦何時歸相與尋滄
洲處使有茅屋出使有漁舟知命贊易篇沒身記春秋
但令文章顯不愧時俗偷世事非所了咄哉無夷猶
續黃子温讀陶淵明詩十首
四海方蕩潏匡山得三隱若人獨秀士逸響露深藴江
漢東南流滔滔未之盡
羽輕鮮知福地重每貪禍有以羲皇民居然北窗卧此
意俗莫悟將非首陽餓
長梧有高韻千載不可及五柳遺世名于今亦獨立悲
哉市朝士夸競常汲汲
子綦委天樂窮逹兩已忘九歅爾何知梱也安得祥一
吟責子篇千古如相望
追俗情易合玩竒當企爾柴桑彼何者高唱屢在此(凡有)
(三柴桑)縣令不俛眉吾又悲揚子
州縣徒勞人著作非所務道殊豈自強氣直已多迕屢
招遂長往歸歟彼何暮
昔在八州牧功業濟衰晉吾聞賢者後鮮不祚休運如
何竟廖廓天道蓋難問
孟嘗實超邁舉世少其並風流自有鍾若士復孤迥祖
述酒中趣乃知外家性
吾今乞食士因詠乞食詩諒無乞食怨復想乞食時貧
賤自古然豈愧世上兒
曩遊潯陽郭懷古愴來暮不意陳蔡間起予欣有遇彼
此共一時悵然感佳句
晝寢三首
日出百事集人生亦多憂曲肱試少息乃得逍遥游圉
圉為潛魚因之乘波流翻翻為飛鳥爰以凌空遊在已
孰是非于物任沈浮觀化悟獨樂眞偽竟悠悠
成敗勞耳目是非喪神慮我生天地間安得棄之去始
疑昏逾明漸覺夢勝寤但可寐無聰安知歲云暮神交
既倜儻魄定奚憂懼此以遣朝昏因之保吾素
久思謝時俗奔走難自諧逍遥衡門下雖陋得我懷汲
彼井底泉掃兹風中埃歊蒸為之去襟抱蕭然開養心
貴能適造適不及排胡為車馬客一往忘歸來
晝寢上府公
長日無所為高卧聊自如清風拂庭樹蕭蕭窗戶虚曠
逸追羲皇粹和反華胥暢然物外遊謂若天下無方今
少陽交田野東作初壯者固不暇老者日競趨胡為乃
自便徐徐以于于從吏代力耕飽食良自娛事賢庇敏
政宿官特多餘念兹寄幽閒未覺勞簿書但恨不可雕
正當砭其愚
六月二十六日西閣晝寢
馳騖聖不足治安愚有餘願言從物役即事實燕居清
切掖垣峻深沈雲閣虚食有萬錢膳架多四部書低頭
悟素飡遊日慚古初非吏復非隱人言定何如平生山
林尚自與功名疎何為出不反視此歲月徂秋風隕高
林蟋蟀鳴階除行矣浮扁舟季鷹不欺余
苦雨二首
洪河滔冀州大陸日夜摧天時普隂沴飛雨皆北來崩
騰亂雲霧頃刻不暫開通衢為深淵高堂生蒼苔稼穡
日以沒民生一何哀微禹既已矣我其為魚哉
獨坐空堂上漏濕無與娛晨炊煙不然敗竈將生魚被
服鼃蠙衣出入螺蚌居里閭杳相絶滔滔水漸車安得
䨇羽翰超然謝泥塗
久雨三首
繁隂過五日積雨迷九天衣冠亦泥塗陵陸成深淵忘
屨已乘橇舍車始思船曰余蹈滄海良知時適然
清渠彼涓流通逵此夷坦風雲瞬息間江漢倏生眼淵
源詎能問浩蕩頗可憚白日蔽九霄吾行幸當返
巖巖蓬萊巔赫赫崑崙墟上帝嚴紫垣羣仙亦深居高
出雲電外俯視風雨除安知昏墊民汩沒纔闔廬
石林亭成宴府僚作五言
吾愛謝宣城適意安獨往雖聮鳳池步不廢山泉賞吾
慕應休璉感事能屬書頗嬰下流謗獨占仁智居寥寥
二賢後忽忽千載餘若士不可追此風或在予延石象
衆山決泉瀉交渠林壤使我欣不知歲月徂薜蘿分蔽
虧松竹相扶疎時時四方客顧此亦踟蹰儻遇鍾子期
知子情所攄
自京師汎舟還郡作三首
秋夜何迢迢一夢八九覺孤舟寄風雨短燭才自照冥
冥高雲過寂寂山鬼嘯展轉誰與歡漂泊未可料昔我
自兹邁春華巧相笑今我復來此落葉紛滿道客行無
遠近勞苦略同調一歲再羇旅人生豈長少良無二頃
田詎得守蓬藋
昔在馬少游抗志安故土共後龐德公迹不踐城府出
乘欵段馬身與麋鹿伍鄉里稱善人妻子同隴畝人生
資衣食既足尚何取致求多贏餘筋力但自苦
常隂貫秋序洚水彌平陸居人逐飛鳥往往巢樹木四
顧何茫茫江海忽在目古語乃信然高陵或為谷乘桴
義無憾斷髮憂可辱弁冕績禹功誰其悲濡足
西陽池新舟邀府公遊泛
昔賢濟川意固與斯人共曠代屬明德至樂下及衆池
臺固舊賞舟楫為新用忽疑江湖景稍信風瀾縱追參
鳬雁泳歷覽魚鼈動頗已寓高興矧今結輿誦嘯歌一
時適顧盻萬全重好勇知未能乘桴自欣從
贈馬惲供奉
朝廷功名次晉國在第一受遺先皇帝事與周召匹丹
青爛勲伐終始最密勿宗族宜甄庸百世皆寵秋公孫
非遐胄何乃尚淹屈官名雖供奉宂散眞士卒努力習
文華家貧傳清德翰飛終不高好事見心骨人生繫逢
遇進退豈定律古者如爾徒萬戶自可必今者如爾徒
富貴亦未失主張有眞宰時態莽回聿咄嗟元功世頗
復困蓬蓽吁彼山野人奚由自奮出
出城(城角東積水如江湖壤田甚多居民捕魚種蓮芡自給從丙申巳來四年矣)
出城得自便下馬事幽討曠野荒不耕蒺藜牛滿道往
往逢飢人羣背掘野草不惟黃頭兒亦有白髮老問之
指積水此去殊浩浩室廬久漂蕩樹木多立槁食此且
賖死堯年亦久澇不能去墳墓更欲依蒲藻昨來計蓮
芡頗不減粳稻明年當大種妻子或相保
夢中
誰謂夏夜短一夕夢九逝夢中如平生歡笑隨母氏覺
來拊形軀獨在人間世上呼聲連天洒泣血滿地何忍
留我生哀哀抱微志
癭木樽
先民任天眞吾得見其器其器云如何蓋若刳木類不
戕生以戚不傷材以蔽不以遠見遺不以枯見棄因其
無用姿授以有用意取彼自然象廓此閎然制豈無彫
磨工不欲敗淳粹豈無青黃文不欲增巧偽其高豈無
蓋不設簋簠制其下豈無舟不著雞鳥麗任真肆穫落
肯慕金玉貴兒童誚敦朴婦女驚醜異豈若輕薄子形
容混兹世矜愚以相高飾貎以自喜淳風陷衰薄古道
喪簡易自非窊樽民慎勿同一醉
泛舟
長嘯望江漢緬懷滄浪行因浮扁舟去共盡幽人情春
日天氣佳近郊潁水清雜花亂繽紛好鳥相嚶鳴解纜
相沿泝凌風恣縱横適心故眞樂徇物皆虚名興盡相
與歸夕陽半東城
過士建中屯田居此君年六十請致仕所居蔽風
雨而已
市朝隠非一躁靜理不同多君金閨彦遠有山林風千
鍾卧名利三徑入蒿蓬似是於陵子又云張長公相望
千年外獨得環堵中自古用先進誰當駐飛鴻
出城
簡服謝車馬逍遥理輕策平原草樹美百里見秋色稍
知人境殊似與囂塵隔悠悠出岫雲杳杳歸林翮煩腸
寬鬱紆遠相俱幽寂孤煙起晴縹去水照心白所期尚
臯壤生事視耕植適野非昔賢于焉如有獲
泛舟三首
冰泮池水綠春意亦已歸長楊特多思浩蕩隨風飛弄
舟不用楫漾漾陶春暉回還無終極孰謂江湖非舉觴
屬坐人行樂常苦稀一醉捐百慮念子勿相違乘日復
來游北林稍芳菲當令魚與鳥識我心無機
雪消泉似漲冰解舟可通操篙不憚冷環渚故無窮歌
詠淹短日醉酣輕朔風何須萬乘相始辨鴟夷翁
方池亦通舟水色涵碧霄解舟不用楫漾漾隨風飄中
河乍縱横顧眄幽興饒白鳥逃人飛赤鯉時復跳稍與
外物遠解襟歌且謠安知抱憂思謂我士也驕
初到毗陵
獻歲涉重江仲春安我居衆物已熙熙新花生遶廬解
裝慰羇旅置此琴與書稍稍道吾真幽襟得軒虚頗聞
蘭陵俗尚有荀卿餘文章幸仰止夙好今欲攄膏雨復
應候帶經得耕鋤歌成擬焱氏賦就期相如出處方自
爾名聲亦從渠無煩畏礨民屑屑俎豆予
雨後城下
雨餘百川漲遠水浮林梢忽怪有帆席何為出鳥巢登
臨非吾土虚爽慰南交稍見暝烟起隂蟲啼草茅
下汴
畏途心多驚強寢終不安雖是仗忠信猶有行路難古
今惡隨波今乃知所患胡為出溷濁幽興悠然寬
望九華山
九華非人境聞譽不相識南浮大江波始見蒼翠色是
時雨初霽積靄尚融液九峯若驚龍並躍雲外碧森然
聳牙角未謂眞是石問名審其實歡喜愜所適恢竒一
何甚遠想始開闢造化競淫巧斧斤恣彫刻不然何其
功不與嵩華敵我行宇宙間若此曾未覿中國名山川
幾何亢斯迹徘徊不能去塵土媿行役平生樂間曠時
俗況迫阨誰為隱君子攜手宅巖隙
鷄冠花
秋至天地間百芳變枯草愛爾得雄名宛然出陳寳未
甘階墀陋肯與時節老赤玉刻縝栗丹芝謝凋槁鮮鮮
雲葉卷粲粲鳬翁好由來名實副何必榮華早君看先
春花浮浪難自保(此花白露後益殷鮮可愛玉書云赤如鷄冠)
陳郎中竹園
蒼竿十餘畝歲晩色更好詰曲逗遠村深沈象晴島鳴
禽自相應風葉不待掃何事主人心白頭三署老
浮雲
高雲乘飇風泱漭縱所適大哉九霄闊俾爾萬里客豈
無一掬潤浩蕩洗南國應龍潛冀州回首空眇默
公是集卷四
