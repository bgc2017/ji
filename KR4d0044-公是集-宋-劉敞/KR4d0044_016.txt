公是集卷十六
宋劉敞撰
七言古詩
憶洞庭
少年慷慨輕遠行出入楚越多所經每令百川盡衣帶
獨憶岳陽觀洞庭方輿沈潛似無地倚蓋回還徒見星
始疑上帝限南北恐有漏澤連青冥西風八月氛霧收
曠宇千里令人醒苦為外境相誘掖欲棄塵世浮滄溟
當時發狂頗自怪真擬乘興攜湘靈至今局促不如意
坐視歲月無時停涼秋滿眼更多感回首尚覺君山青
聞鴈
去年聞鴈江湖邊爾時異鄉望白雲今年鴈南身更北
可憐送目懷居人我生羇旅自南北鴈飛何為亦遠役
浮雲滿天我無翼相與因風寄消息
庭楸
中庭長楸百尺餘翠葉晻藹當四隅晨霞夕日自相翳
並坐可得千人俱憶昔河決鉅野溢定之方中作宫室
當時魯人始種此還賦衛風伐琴瑟春華亹亹六十年
高榦錯落摧寒烟悵望空隨衆木老中舍至音無與宣
送張公往建溪
秋風駕流溪水急君帆胡為破烟入仙人近約武夷會
漢祀山頭羽旄立羣山叢叢野波綠君纓無塵見心曲
江淹夢筆靈有餘君歸何時佇盈軸
曉起
棲烏未動清漏殘寥寥空堂生早寒相重樹色如潑墨
欲落月采成渥丹市聲嘈嘈入人耳自笑帶星還若此
防秋
秋霜折膠邊馬壯邊馬窺邊怒邊將游騎夜入燒回中
烽火朝傳過隴上關東行客關西來欲說兵形先啜哀
長戈不能斷右臂壯士無過委黃埃歲輸繒帛顧何益
匈奴反以馳荆棘安得連山如長城遍限中原郤蠻貊
打魚
南人登魚作膢臘清潭數里奔舟檝層冰始解川氣和
百尺分明見鬐鬛大網如雲遮要津須臾牽網迴水濱
地高勢蹙漸逼窄忽復逸出黃金鱗釣叟篙師共驚駭
失聲奪氣俱逡巡素魴赤鯉不足數棄擲千萬如埃塵
豈知異物通變化暫網中還有神
戲題西湖中魚
育育水滿湖中有千金魚浮沈得意似太古不畏網罟
畏鵜鶘綠蒲欲齊藻初密紅尾差差映朝日疾雷驟雨
人莫知潛有蛟龍取之逸
養魚
鑿池不容數斛水養魚才勝十餘尾可憐出沒萍藻間
還如汎澹江湖裏君勿笑坳堂坎井無遠期假有神物
君不知風雲變化在倏忽隨衆幽潛聊爾為
和永叔食糟民
歲豐飲酒衆同醉歲饑散糟民亦濟乃知酒酤在官為
長策上可足財下均利黃頭稚子白髮翁哺糟相隨塵
土中豈嫌身居犬彘後還喜生值恩施豐翰林仙伯屈
主諾憂民之憂樂民樂禍階六筦不易救惠及連城自
云薄周公以來千百年希世俗儒玩糟粕排斥酒誥終
莫用感激長謠豈虚作恨公未為富民侯此等區區豈
所憂
漁翁
白頭老翁披敗蓑求魚終日罩淮波波深水闊望不絶
網目雖繁能幾何大魚鱣鱏入淵底小魚&KR0008;鯢登網裏
手皸足趼吁可憐何不為網大如天
苦雨
東風十日不肯回濃雲猛雨無時開紛然萬瓦垂組練
忽變百里吹塵埃河魚無翼蹈平陸水鳥哺子升高臺
羲和送日不竟夜陽烏翅濕方摧頽腐薪數吹不堪濕
靈井已滿無用汲大衢泥潦安得出敗瓦漏缺端愁入
街頭紅粟更騰踴歲晏敝裘方綴緝黃花熒熒獨不憂
悵然為爾臨風立
麻黃州送李斯石銘二十一字
麻侯昔為萊子國海濱漁人獻文石云是秦始皇帝東
巡碑二十一字李斯迹桑田變海岸為谷此石亦沈滄
海側浪翻水轉石段空偶存數尺非人力文章雖傳失
首尾猶與史記無差忒字形訛缺非昔時蟄龍病虺相
排迮念昔屬車八十一氣如虎狼食中國方士獻策通
神仙諛臣奮筆夸功德始皇未死名已滅秦地初分石
皆泐邇來似覺天意然欲令後世羞其惑君不見夏禹
九鼎傳三王末年乃隨殷社亡時平往往暫一見龍文
玉鉉曾無傷聖賢作事宜萬代事非聖賢多立壊
畫草蟲扇子
周南草蟲但書興爾雅蟲魚浪多證豈如紈扇裂冰霜
畫出肖翹皆絶勝蠅讒蝶輕(去)螗蜋狷同類殊名悉相
應毗陵老匠含天真獨得于心非氣孕牸牛落筆殊偶
然秦女驂鸞不相稱因筆力尤天下一借微軀聞萬
乘
聽江十誦食鱠詩戲簡聖俞
長安貧客食無魚浩歌彈鋏歸來乎主人聆歌知客意
酌酒買魚相與醉一魚百金不可償操刀作鱠揮雪霜
鱗分骨解珠玉光舉盤引筯絲線長楚飯彫胡香且潔
吳羹入口如沃雪主歡賦詩客稱夀裂簡搖毫落寒月
我亦羇旅秋蕭條思鱸回首江漢遥過門大嚼取快意
詠詩忘味如聞韶君若乘風駕滄海更鱠長鯨且相待
積雪示張翁
冥冥同雲晝如墨十日江城雪三尺騏驥長鳴向朔風
鴻鴈悲飛困雙翼此時窮巷多泥塗念子衰年少筋力
時俗反稱少壯賢丈夫動與飢寒逼乘興能枝笻竹來
煮魚温酒澆胸臆
苦雪
積雪冥冥春不淹流光驟去十之三根拳枝折物可念
衣敝履穿吾自堪天樞回環錯寒燠地軸開闔差朔南
乾坤密移世莫測安得辨士能劇談
雪夜留二三客飲
高樓鼓絶昏鴉宿疎簾暗幕開明燭雪風振海夜未央
酒池無冰春更綠迎年送臘醉莫辭回環四序長相續
奉和聖俞春雪
一日朔風三日雪冬來嚴凝春復結不知長此終安窮
芳物差池且三月雷公怒號何淬嗟欲起草木呼龍蛇
可憐慘栗奪氣意正復惟悴哀泥沙紫宸放朝車馬息
鄰里謝交門徑寂解龜換酒聊自樂浮雲蔽日殊未極
同聖俞十二月十三日喜雪
楚越祅氛雜炎瘴憑陵中州冬益壯天兵横厲江湖間
殺氣冥冥逐飛將南風不競寒律回暮雪遠從閶闔來
雲崩濤涌天地閉埽洒萬里空塵埃公卿入賀陛下聖
海神來朝軍事定
和永叔喜雪
隂風觸物生晚勁積雪經旬戲春令氣排水國吁可駭
勢覆山城力誰競繽紛乍逐飛霰奪慘淡仰見浮雲定
稍并日夜明相續欲亂玄黃色交映邱陵迤邐增更高
市井喧卑聽逾静包荒含垢似天德履素居純近民性
可憐佳境浩無極非有雄辭豈能詠怱憶避地歌其雱
攜手驅車及寬政邇來盈尺亦何有高卧閉門方自慶
矧占豐歲宜九糓重抑驕陽敺百病龍蛇在蟄鶯在谷
與我俱欣四時正新詩翩翩摧古人汝隂太守明廷臣
侔色揣稱笑流俗與民樂賡陽春曲由來曲高和必寡
況我才居郢人下
去年對雪一首贈江十
去年對雪本憶梅今年看梅更憶雪繁香浩色他日時
誰為年年劇胡越乃知古來人間世十常八九不如意
況我與君羇旅人别多會少誰復計閒來看梅取一笑
對雪更作明年調
月夜
清風卷雲天雨霜衆星滅沒月騰光紛紜六幕含蒼蒼
瑩如冰壺察毫芒太虚真人河漢旁攀援桂枝曳霓裳
紫貝為闕白玉堂珠筵瑶席羅羽觴倚風微吟聲抑揚
揖我起游謂我臧左驂蛟螭左鳳凰倏忽萬里天路長
塵埃下土殊茫茫樂如何其樂未央
依韻和永叔即席送擇之出守陜府
驪駒在門且勿喧主人留客姑進酒一時轉盼巳陳跡
千里相望更何有祖侯聲名二十年天下英豪共奔走
誰云白髮寄郎曹更喜朱轓入吾手揚雄天禄就寂寞
召伯甘棠變枯朽乃知人事不如意自古十常有八九
男兒何曾計出處時運由來有竒偶莫嫌青雲晚著鞭
會取黃金大如斗君能食飲和天倪餘事無可付莊叟
飛輪團扇歌
赤雲燒天天欲焚深堂如炮井如饙肴乾不食酒具陳
君胡愁嗟念南熏主人白羽竒且新捷逾輠膏機有神
飛廉舒御旋相奔晻藹翕霍娛坐賓衣襟飄飄恍凌雲
何用御風絶埃塵主人顧嗟顔色顰安得救暍通下民
羊角扶搖非敢珍願使大鵬離隠淪上客捧觴起為賀
君宜千年位卿佐
雨過前軒偶記
江南羇客懷鄉墅曉起前軒對零雨清波滿目如鑑中
遶岸高松十餘樹砌旁芳草似汀洲巉巖殿角飛紅樓
沈光倒影入浪底宛是若邪溪上頭薄霧疎烟迷近遠
水色誰能辨深淺忽驚謝去塵中游不知正自居京輦
何人草服倚長松迴頭誤問釣魚翁眼前景致偶相同
豈異仙術遊壺中
贈才元學士(家貧自秣馬賜書使者至言之上上以語丞相就職而拜廣安守)
待詔先生窮巷居簞瓢屢空方晏如自操井臼秣羸馬
郤整衣冠迎賜書王人駐車久嘆息天子聞知動顔色
飽死曾不及侏儒牧民會肯輸筋力詔書朝出蓬萊宫
繡衣還鄉由上衷君今已作二千石亦復將為第五公
題梅尉春波亭
層欄壓湖春水碧日照高穹同一色東風引浪飛魚鱗
極目傷心如楚澤茫茫白芷連芰荷倚沼畦瀛遥望多
官賢與衆共其樂漁樵日暮常經過君家德祖吳門子
棄職從仙如脱屣此中吏隠人不知且濯君纓洗君耳
吳宫
吳兒歈鄭女舞彩衣姣服垂楚楚姑蘇臺高春日遲急
節新聲閙鐘鼓美人歡醉捧瑶爵君王萬夀長如許吳
宫四面盡山川越兵那得到城下
隂山女歌(接伴副使知制誥馬祐事)
種玉不滿畦種花易滿枝王生寄石自有處花飛隨風
那得知嬋娟翠髮隂山女能為漢裝說漢語春心未知
向誰是夜彈琵琶淚如雨赤車使者過鳳凰闇中一聞
先斷腸碧窗鎖烟未容去侍兒密獻江南璫鵲飛上天
星沈海人心不同事隨改翦環洗妝許君老百年如夢
情終在妾乘油壁郎乘驄西陵松栢墨色濃新歡未已
舊愁起水流曲曲山重重周周銜羽鶼比翼天生相親
人豈識雖不及清路塵猶當作山上石
遷南行(甲申十二月桂陽叛蠻平遷其種于京西諸郡)
伏波將軍昔征南功業雖壯身不還曾出封疆鑄銅柱
竟留種族依荒山君不見如今聖天子埽蕩妖巢悉内
徙雕題來作冠帶民鼻飲翻宜伊洛水此功一成萬世
寧五嶺三苖長坦平
寄王二子直
鴻飛輒上天魚躍還入淵故人去我百里餘我欲附書
無由緣俗間離合誰得免心雖欲近身逾遠少壯相歡
長年悲自恨今為丈夫淺
夜寄獻臣
同居汴水上自與君居隔月出城頭人盡歸思君攜手
獨不得興來狂歌無與賡白雲時向望中生城外明月
未應減期君對舉黃金觥
和永叔鳴鳩詩
晴鳩讙求雌雨鳩閙逐婦天地有晴隂嗟爾何欣復何
怒柔桑如雲春暮時吳蠶半眠紫葚肥食不過數粒寢
不過一枝婦子相安可以老何用汲汲合且離雷公號
呼風伯舞天借之權作霖雨可憐汝愚終不省反室于
怒誰哀汝昔人惡爾巧今人笑爾拙巧不得近瑶臺拙不
能保家室爾巧爾拙非汝情天機回闔難自平世人假
爾推隂晴
秋蛩
促即復促即秋蛩一何力不見機杼巧但聞日夜織霜
隕木落天下寒嗟我婦子衣裳單大鈞萬物各有在爾
獨憔悴使人歡一鳴復一飛秋堂燕將歸四時自興歎
天道不得違憶昔春風和且柔畏人來入人間游鷹隼
横厲自兹始索寞分散還可愁
三瑞堂
甘露被草朝陽易晞池蓮並蒂及秋變衰獨有長松連
理老益壯十年百年仍附枝昔來一物足為瑞何況三
異俱稱竒吳中衣冠不勝數天意自與寧馨兒露乾蓮
死不復見正以青松并驗之凱風孝子嘗悲思三荆兄
弟傷分離此家遺風五十慕物理推類誰能欺到客為
爾俱題詩
聞轆轤
轆轤復轆轤日夜聲相續長綆無已時深泉變空谷君
不見開闢至今千萬年斗樞坤軸相廻旋河漢西流亦
不息見爾滄海成桑田
過王氏弟兄
出城問窮僻負郭正瀟灑主人著書長閉關佳樹當門
宜繫馬下馬上堂還讀書新詩古琴雙起予昏鴉棲雞
欲斂翼興盡將去猶須臾徒見城中軒冕客不如吾人
一縫掖安得茅茨同里居子在東阡我南陌
同永叔贈沈博士
我不識醉翁亭又不聞醉翁吟但見醉翁詩愛彼絶境
逢良琴上多高峯下流泉後有芳草前茂林玄猨黃鵠
翩翻共悲鳴兮白雲翠靄倏忽而陽隂此間真意不可
盡未遇知者猶荒岑醉翁昔時逃世紛戀此酩酊遺朝
簮心雖獨醒迹彌晦舉俗莫得窺浮沈邇來十年定誰
覺獨沈夫子明其心寫之絲桐寄逸賞曲度寥落含高
深絶調衆耳多不省醉翁一聞能别音乃知精識自有
合何必相與凌﨑嶔伯牙鍾子期目擊意已歆蓬萊三
山蕩析不可見惟有水仙之操傳至今安知後世萬千
歲此地不為水火侵但存君詩與君曲雖遠猶可期登
臨沈夫子與醉翁斯言至悲君更尋
六月六日自城北還過深甫避暑
熱不就惡木枝渴不近盜泉水自古有成言念我還如
此愛君井源百尺深愛君庭樹千里隂相知豈計一飯
報長嘯聊為猛虎吟
得蕭山書言吏民頗相信又言湘湖之竒及生子
名湘戲作此詩
吾家千里駒氣與齒俱壯去年射策雄東堂今年調官
在越上指揮小吏遣簿書笑語不廢才有餘清酒肥魚
宴賓客時時騎馬臨湘湖湖波無風百里平人道官心
如此清居民愛尹氏為字(韓子為縣百姓生子皆字韓)令尹生兒湖
作名家家祝君多男子越中更有餘山水
翦楸葉詞
涼風天際來拂我階前樹稍驚枝上禽復墮葉間露兒
童畏我逢秋悲刻葉作花矜歲時祝我宜秋勸使插未
能免俗復爾為鬢邊二毛殊不惡淮南何須傷木落
寄書
十里一反顧五里一徘徊悠悠三千里莫知我心哀客
愁紛無涯歲月忽如擲人生莫自料皓首豈易測節旄
未落歸去來天遣春風隨我回入朝寧食建業水還家
郤賦南山雷婦能秦聲妾趙舞稚子可使行酒杯急須
為樂娛日夜何事憔悴淹塵埃行矣乎歸去來
答金陵使君答王待制見寄雜言
阮公青雲器寓意必豪縱西臨廣武寄一笑英雄紛紛
競如夢有時不能平途窮即長慟仕哉詠懷篇千載共
悲諷金陵昔為帝王居氣象蕭索無復餘長江連天水
東注臺城髣髴存邱墟主人文章謫仙老感古能無激
懷抱作亭正得山水勝登臨更值風月好賓客滿堂絲
竹悲古今風流自一時君家夷吾雖有慷慨語快意未
必如君詩淮水東流千萬年此亭方與淮共傳念君歸
老廟堂上未負賡歌留北山
古城
古城何巍巍古墓何纍纍生遊市朝死田野從古到今
無免者城荒郤為狐兔宅墓在他人種松栢伏羲以來
三萬年此城此墓幾變易誰人聽唱野田詩能令君悲
亦不悲
築室種樹
撫劍欲遠適舍旃輒復息四海廣大身正孤東西南北
頗同役築室種樹反開門閭里小人哀王孫丈夫委順
故任俗餘事悠悠何足論
風花
風花不自知高下逐風飛故有多情處時來點客衣仙
源應在晴溪側弄雪吹香不忍歸
種蓮
雨餘池上清且滿浮萍漂漂綠蒲短主人惜此芳意薄
移藕丁寧不辭遠南陂芙蓉少人識疊蘂重房無俗格
託根得地今始逢西風白露為君容
公是集卷十六
