公是集卷十四
宋劉敞撰
五言古詩
獨釣南湖
澄澄春波深中有魴與鯉無人收潛隱好生得吾子投
竿坐孤石盡日倦未起既失常若驚有逄忽然喜子心
豈殘物子道豈娛已人誰辨子意我請盡其理垂釣須
得鮮治國須得賢所以不憚勤豈無蝦魚間君子愛其
君諷諭以為先詹何臧丈人古事皆已然誰將子之術
更誦吾君前
負暄四首
歲晚天地閉積隂凍乾坤大鈞止亭育羣鬼私自尊竊
弄造化柄擅令衆隂存幽奸發玄漠死氣蒸黎元朋黨
漸相蔽大辰訴其冤帝惟百物憂恐不見陽春敕使拘
衆鬼朝曦送微温大明煥幽鬱和氣迥崑崙初曉尚餘
禀漸高遂增暄煩冥避窮朔玉燭調中原衆蟄久僵俘
今來更騰鶱微禽鷃與雀弄影勢飛翻草木反生意益
思擢鮮繁潛魚離冰穴無數遊清源嗟我同此慶兀然
坐朝昏緼袍幸可賴卒歲無復論稍稍出辭氣仰天荷
公恩始知過狐白願得陳至尊昔宋有愚叟亦能欵君
門况今事西討十萬羅櫜鞬烽火通警急鐡衣遶夷蕃
辛悲墮指魄少慰無衣魂誠使勝挾纊豈在衣便蕃斯
言出感激忠信非詐諼何由露天聽虎豹守天閽
南極無永晝北方多苦寒負暄意頗適容膝居亦安嘯
傲長者轍崔嵬切雲冠道書異俗味稚子同大歡不覺
老將至安知利害端
被褐暖不足負暄温有餘内慙意氣狹婉孌在庭除清
晨倚西楹夕暮守東隅常恐浮雲起冰雪不須臾靳靳
懷薄願安得留飛烏
日出東南隅晨光散瞳曨山形西北去暖氣浮冲融天
地大逆旅客身一飄蓬胡雛啼朝霜邊馬嘶朔風獨懷
負暄樂未許斯人同歸當獻天子無乃笑愚忠
遊仙
焦明忌常處蟪蛄愁永年淺俗更相訾曠懷自邈然我
從造化遊夐立萬物先四海固咫尺大椿不獨延日月
為我駕昏明相回旋超遥無終薄浩蕩遺拘蠻豈與功
明士姝姝以暖暖智極蝸角下形敝陽榮間
種萱
種萱不種蘭自謂憂易忘綠葉何萋萋春愁更茫茫古
人有虚語名實未必當南箕與北斗燦爛空成章
讀莊子三首
簫韶豈不美爰居終自悲俛仰魯城上驚顧不能怡伊
昔舜廷内鳴鳳為來儀和聲詎中變衆聽邈難齊澆淳
懸異代聰昧未殊施咄嗟播鼗武永乏滄海歸
漢隂灌園叟抱甕力難任規為一何拙機事自傷心賜
也不受命媿之汗沾襟至言與世邈幽操非俗尋以此
高宇宙豈知倦山林彼哉夸奪子佩服爛朱金
商丘有竒樹厥生非一朝修根走靈社騰榦拏赤霄拳
局無大用液樠不可彫誰謂非世器終焉托逍遥致身
適有遇松桂寧免樵
吳中大水有負郭田在常州云已漂潰作一首示
公儀
百谷馳東南三江澆吴會積隂漏雲漢涌水翻積塊斯
民既昏墊我稼墮顛沛魚鼈有餘糧郊原靡遺穗餬口
竊自恕矜寡將何賴天道有盈虚吾寧罪于歲救飢苦
謀拙禹稷不可待行矣帆長風因之浮海外
覽古二首
固國不須險用兵不須強域民在所守威敵在所良由
余仕諸戎秦穆警封疆晏子猶在齊范昭識難亡小國
有其人大國豈易當奈何億萬師牧野遂煌煌
天馬出西極由來中國用楩楠秀荆楚乃作晉梁棟遺
材彼興憂得寳此以重伍員楚亡命一旦摧郢衆世薄
事有然申胥得無慟
和聖俞織女無恥羞
織女有恥羞歲一過牽牛暫來巳遽往光景不少留會
合一何亟離别一何脩不知靈匹意正使今人愁河漢
清且廣風波無時休蹇修古不存烏鵲相為謀理拙心
莫同誰令結綢繆蛾眉坐自老紈扇空悲秋
同獻臣七月七日夜詠牛女
熒煌昭回章婉孌靈匹燕薄霧垂絪衣明星綴華瑱潔
身奉君子所幸常顧眷風浪既多艱歲時劇飛箭會賒
别堪疑那能&KR0034;不變願構虹蜺梁與君常相見
觀水
楚山積隂霖百谷盛號怒虎豹亡其曹蛟龍失所据勢
排蒼崖列力與巨石注頃刻浮青天微茫浸高樹兹城
依平原自古北懸瓠(汝南城謂之懸瓠)墊溢安敢辭漂浮實所
懼禹功不可及河伯欲誰惡寧以蛙龜歡姑為下民蠧
築防力不足疏瀉志猶慕安得鞭馮蠵從兹萬里騖
喜雨
海上雨初至中庭樹交翻幽人整冠帶喜見雷電存積
潤瀉河漢餘滋被邱原魚龍倘可活鼃黽誰嫌喧稍稍
秋欲變微凉入前軒古人致亹亹吾亦開吾樽御叔小
丈夫頗知笑臧孫賢愚定誰是興盡忽忘言
送張氏家姊至丹陽早别
曠夜凉氣早八月風已寒遥雲結層隂白雲被芳蘭徬
徨步高隰怵惕傷肺肝奈何遠别離涕下若波瀾
木鴈堂
聽訟吾猶人安得終曰間從吏巳可知拂衣未能還逍
遥及餘暇苟且寬心顔洒掃延清颷空凉闢重關古人
有所處才與不才間持此以自娛將非真隱然
寄題蕭山歲寒堂
伊堂早頽挫松栢亦憔悴常惟摧為薪中塗失蒼翠昨
來始營葺榱桷復高麗蕭蕭青雲榦始有百大意神明
頓來還故老咸歔欷朝燕得所常問誰救其敝吾家渥
洼駒頗有超絶氣好亊能復古愛竒趣起廢後凋甚明
白來者思髣髴此實賢智謀古人貴豈弟仲尼頌子産
其飬民也惠召公憩甘棠後世歌蔽芾勉旃崇其業事
足伯父繼(伯父曾宰此邑)令名與佳樹自可俱億歲
示鄉人陳生(祖母之侄曾孫)
我祖學蘆山潛光玩詩書君家獨先覺一見矜里閭固
有如陳平長貧賤者乎青雲果自致遠鑒驚羣愚鳴風
兆有媯懿占信不誣粲然諸子賢仕各列大夫號稱萬
石君盛事衣冠無聲華輝圖史豈獨榮枌榆外族繼清
高恥為亊物拘未嘗入城府奕世風不渝宜有羔鴈求
怪其久闕如君來就鄉賦信足光慶餘郡守勸駕行紫
庭與計俱努力事學問豫章擢扶疎游子懷故鄉矧伊
接葭莩勉率為歌詩尚能念起予
聽府妓歌憶春卿資政給事
南方酒如澠醉倒本容易蔡姬緩聲歌清響動雲際惜
哉知音稀此輩自難值曩者東山游一日巳三歲人遐
成陳迹興盡失超詣寥寥方外歡獨數嵇阮輩凍雲臨
寒空掩鬱邁往氣引杯亂愁思擊節還拊髀
招斁
鑿井不及水雖勞乃無功耕田捨終畝歲暮安俟豐人
當少年時耳目明以聰所為患不能所學患不通患之
不自勉老去逾顓蒙雖復欲自力歲時已飄蓬譬彼陟
大水不能曉西東諭爾安可忘我嘗夢周公
朝乘
朝乘日車出暮戴星影還顛冥朝暮中出入咫尺間已
覺素志非更知人理艱小利專欲速大德不踰閑
雪
楚塞常閔雪窮冬未為晚欣看朔風過想自萬里遠崩
騰龍沙飛浩蕩北溟卷勢排炎荒瘴力救南國旱悲鴈
飛何之蟄龍卧終偃至神亦憔悴爾輩何繾綣歲隂倏
將改天運有必反慷慨吾何言短衣數自挽
復雪二首
十日三雨雪同隂坐朝昏幽人感歲晚更覺日月奔勁
風西北來轟哮動乾坤中州山崑墟四徹皆璵璠鴻鴈
遊可哀竹柏生僅存念此使心悲何時見陽春志士則
憔悴薄俗安足論鄉里狐狢兒反怪天正温
前夕盛雷電謂言春和發典衣買春酒歲事亦可悦不
知天難諶信宿更凝冽朝來雪盈尺初計頓乖越吾廬
甘重塞敝褐忍百結豈敢咨祁寒又非慕炎熱隂陽相
交錯萬一成災孽憶昔魯隱公九年春三月癸酉雨震
電庚辰大雨雪春秋書為法其事何照晰曾經聖人筆
下學而上逹况此四月間又當季春末願排閶闔戟一
獻春秋說路遠泥阻深愁哉卧巖穴
書堂
客身困旅人未如負舍蝸滚滚荆吳間所居不常家宴
安非吾事但恐髮早華且復一日葺隨時具生涯白盛
爛四壁塋淨磨疵瑕虚明豁心府永使思無邪愁來莫
與語起就書龍蛇亦足寫方寸放歌快咨嗟苦嫌中庭
窄所生野草花故須種松竹反憶日月遐歲寒與誰共
惆悵終無他
答江丈雨中
繁隂乘炎夏晦色正朝暮蛟龍困雲雷虎豹病氛霧過
時畏昏墊推分縱所遇閉閤空自愁救飢𦕈無素江侯
卧閭里本自濟時具方與造物遊昔同斯人慮作詩破
幽憤㥛筆紆遠慕磊落三賢人千秋如面晤道同義相
契未必形影附長謠雞鳴篇因見君子度
九月十日雨中孚先見過圍碁嘗茶
幸從大夫後而無吏事憂出沐風雨夕閉門松菊秋素
交辱見過意氣何綢繆車騎皆雨立富貴若浮雲圍棋
紓壯心酌茗當獻酬豈惟鄰里好足慰平生游書籍可
許通水火得所求獨恨雞黍薄無以從淹留我窮若匏
瓜于世良悠悠寂寞守一隅非君誰見收庶幾除三徑
玩此歲方遒莫令子衿詩更作商聲謳
渴雨示府僚
東風破窮隂農者亦望歲宿雪滋巳消驕陽更為沴璣
衡運元化律吕導和氣四序宜平分斯人尚憔悴關中
大兵後所向半凋敝荆棘獨至今睠言可涕泣憶昨辭
紫宸從容畫民事焦勞見顔色曠蕩洒恩惠開倉出其
陳履畝奪浮議乃知聖神心獨在舜禹際所憂吏不稱
未足效兼濟安得三日雨滂沱澤厚地百昌奮皆作吾
亦免于戾吁嗟望雲漢冥漠想萍翳交泰及此時羣生
豈終否(某朝辭目面陳發倉救飢及罷均田履畝之擾皆見許)
成冬
富貴抱憂患貧賤苦煎熬居此二者間幸無終歲勞養
生賴裘葛卜隱開蓬蒿既不碌碌宂又不巍巍高炎凉
縱所遇寒暑俱可逃竭力供子職大歡對兒曹至人貴
真樂名位豈所饕咄嗟路傍子生死堪悲號
卜居謝晏公
燕雀赴廣廈雞鶩就卑棲我生共有託生理與汝齊憂
患歴險艱轉徙疲東西常慕蠻與觸所居能自賫哀吟
蹈楚郊主人欲招攜卜築煩里旅婦姑免勃谿此邦非
故鄉習俗素所迷頗以羈見忌得安糝與藜下見賢相
仁恤隱逾天倪隂德少陽報眉夀至介圭巳當受一廛
終身活灌畦
卜居
清波照蓽門垂柳拂危軒靜境偏相慰鳴禽時一喧羡
魚還結網引水自疏源嘯傲陶唐世幽憂不可諼
蘆泉
吾山會雨澤汗漫千里秋不如蘆泉水來入城中流經
營萬餘家澄澈去無際我樂與衆同泉能起人意泉旁
宜嘉林時多桐與梓泉間宜美魚時有魴與鯉誰能捐
萬事來我泉上居我欲解章綬從之泉上漁
浮光山人(居山中與虎豹處初不疑憚有母八十餘)
先生方獨往逝與一世辭雖未超雲霞豈嘗顧喧卑事
親止于適接物能不為谷中虎豹多往往行自隨此是
真人風何必太古時吾欲從之遊自嫌迹尚非寄心逍
遥間聊可以相期
初到東平得雨
少服逢掖衣又為梁甫吟謬膺東藩守似慰畸人心宣
布祗上恩浚明肅官箴治醇俗易美事半功反深嘉雨
蘇旱苖慶雲結重隂天將假民樂我以開煩襟鉅野會
百川東山凌衆岑庶幾緩吾帶一一窮登臨
雨中送張六
秋隂蔽陽光雨潦如昏墊居人鬱無聊游子行可念方
攜一樽酒欲别情不厭雖無車馬贈篇賦私敢占人生
遠圖在離索安足慊願為東南風刮日割長熖取觴醉
車軌千里由此漸
攝領審官六日還印長文戲作五言
山野不事事未嘗中繩墨得官筆硯間懶與慢成癖前
日承君乏始親薄領役捶鈎校毫芒簡髮差寸尺自知
非其任良有不可力君誠神仙人那得頭不白繇兹謝
睎跂依隱就閒寂
桐花
一株青玉立千葉綠雲委亭亭五丈餘高意猶未巳仙
僧年九十清淨老不死自云手種時一顆青桐子
同梅聖俞送尹郎中監舒川靈仙觀
真人西度關乃祖獨知之強著五千言竦身棄喧卑靈
光無時没人世自超忽上下千歲間裔孫亦清出論兵
復擊劒遠與道同符功名不如意白髮笑桑榆藏書天
禄閣(郎中上所集兵書詔藏秘閣)卜居天柱山此職無吏責去去何
時還山中醉白雲山下弄流水吾巳了損益未知生死
耳聊登千仞巔下視寰中塵更因長風來揮手謝世人
記所居草樹
幽蘭晚已秀新竹直且疎樸&KR0554;亦巢禽坳堂自容魚長
日肆炎赫周軒正清虚適心不貴多一畝覺有餘理會
遣孤笑興來味羣書彼何擾擾爾我獨欣欣歟人臣無
懷安吏治猶蘧蘆幸及三年淹庶幾閒燕居
銅雀臺瓦硯
當時鴛鴦夢飛入魏宫來崇構减餘香碧瓦空在哉磨
礱變新硯洗刷滌故苔但取圭角全何必瓊與瑰
樹下二首
中庭兩佳樹密葉如翠帷擢榦一何高鋪隂被前墀清
風自翩翻正晝無炎曦拱揖在我前我常往參之隱几
旦復暮卷書坐忘疲安知非華屋聊以庇蔭為瑶室隕
帝辛璧臺喪周姬由來滅亡禍不為草野施偃仰更何
顧欣歡方在兹
召公愛小棠百歲俾勿拔仲尼憩大樹一宿輒巳伐聖
賢豈殊途人事有窮逹出處何可常我身固微末上無
燕伯遇下無宋人孽從容聖賢間得此亦已竊
庭樹
中庭無多樹花盡自成隂熏風吹清和午影還蕭森上
有出谷鳥間關鳴好音下有放言人寂寞卧機心人鳥
各相忘語默不見侵吾廬此最好豈意在山林
送石昌言知宿州
宦情重居内世論輕守藩出處苟自得重輕安足原昔
常怪蕭傅恥乘太守幡頗獨多嚴生厭直金馬門優游
樹風迹宣布流上恩何負廷中臣而貶千乘尊石侯古
人風自令薄夫敦平日不汲汲左遷更軒軒輕舟趣行
裝合符去天閽高卧可以治簿書豈所煩我亦羈旅人
不堪市朝喧又無適時用坐自悲素餐願為江湖長聊
復育元元子若未北歸相過識吾言
題和弟所居桐樹
卜隱謝林藪考槃寄閭里嘉樹為我徒清風濯塵耳手
披漆園書身擬長梧子窮秋忽感悲埽榻且歡喜
冬晚贈深甫
客游巳昨日已復歲月改流光一如此故物紛晦在忽
使中心悲悠悠若浮海相思間何闊此意君當解
公是集卷十四
