公是集卷五十二
宋劉敞撰
墓誌銘
皇兄故金紫光禄大夫檢校太子賓客使持節祿
州諸軍事(缺)州刺史充本州防禦使上柱國天水
郡開國公食邑四千四百戶食實封九百戶贈昭
化軍節度使追封祁國公墓誌銘
公諱永裔秦悼王孫贈保平軍節度使鄖國公之子母
李氏生十五年以勝衣冠召見賜名補右侍禁上之開
國夀昇及為皇太子也公皆以恩遷凡三遷至内殿崇
班上即位拜禮賓副使西京作坊使内園使領貴州刺
史又遷左領軍衛大將軍本州團練使左龍武軍大將
軍萊州防禦使宗祀明堂助祭者賜爵一級徙(缺)州防
禦使罷將軍官皇祐五年九月庚午以疾薨享年五十
有七公之于屬籍天子兄也天子哀焉為輟視朝贈以
昭化軍節度使祁國公印紱遣中貴人予祠禭賵護喪
事恩禮甚厚公性聰敏開悟其為兒時已能自修飭真
宗皇帝憐之嘗召入禁中親諭使學而授以書由是益
自喜數應制賦詩詔輒褒之及長好學慕善動静顧禮
不以富貴加人累階金紫光祿大夫勲上柱國爵開國
天水郡公食邑四千四百戶實食九百戶自祖宗制天
下監于前世惇敘紏合以睦宗族厚其爵禄尊寵之而
不任以事故宗室得以無吏責自保而材美亦無以見
于世然其保禄持寵至于永年善始令終而無纖芥者
其賢行亦足以推而知云公娶韓氏封高密郡君彰德
軍節度使重贇之曾孫禮賓使允并之女先公一年卒
繼室以武氏左清道率府率昭信之女仍封高密子男
十人曰克平右衛率府率早卒曰克寬克友克仕並右
監門衛將軍曰克勇克研並太子右内率府副率共一
未賜名出後伯父承簡三不及名而夭女八人長適東
頭供奉官王延之次適西頭供奉官楊應昌次適右侍
禁高凱次適右班殿直石立皆有湯沐之封其二人尚
幼二人早卒公之薨也殯奉先寺嘉祐五年有詔歸葬
汝州梁縣乃以十月某日祔其祖先王之兆使者視襄
事而詞臣刻銘誌其墓曰
秦惟寵王鄖亦貴公嶷嶷其國是為小宗勝衣就傳實
敏實聰為善之樂簡于帝衷富貴不驕動而顧禮棠棣
之華莫遠具爾古也惇敘于今為美夀不百年令聞不
已喪還汝墳從先王居天子有命懿實是書納石幽堂
恩篤禮殊茫茫萬世敢告不誣
皇侄故金紫光禄大夫檢校國子祭酒右屯衛大
將軍兼御史大夫輕車都尉天水縣開國伯食邑
九百戶贈洺州防禦使廣平侯墓誌銘
贈洺州防禦使廣平侯克温鄖國公德鈞之孫濮州團
練使承偉之子母曰范氏以天禧二年十月十日生生
十餘歲賜名補右班殿直轉左侍禁改太子右衛率府
率右領軍衛將軍上祀明堂遷右屯衛大將軍皇祐五
年閏月丙戌以疾卒享年三十六詔以洺州防禦使廣
平侯之印紱策書告其殯又特使中人弟賻視喪事于
禮為豐侯為人謙遜敏慧能以其貴下人嫻于辭令應
對涉獵多所通而尤邃音律積階金紫光禄大夫勲輕
車都尉爵天水縣開國伯食邑九百戶上于宗室固厚
而侯之資又足以持富貴使幸而永年且久觀太平之
盛其名位豈少哉夫人宋氏封夀安縣君太子太師贈
侍中彦筠之曾孫也子男七人其四未及名而卒叔徹
為右千牛衛將軍叔民太子右内率府副率共一人未
賜官女六人長適右班殿直李傅共一早死四尚幼侯
既卒天子哀傷之使中人取以入度其一為女道士而
養其三人者禁中嘉祐五年十月詔以侯之喪祔于汝
州秦悼王之園而誌其墓中臣實為之銘銘曰
葛藟之延本根是賴懿懿王族曰繁以大廣平蚤秀華
葉俊茂中道而摧天理誰咎梁汝之壤先王是塋魂兮
往居萬世攸寧
皇弟故金紫光禄大夫檢校太子賓客左監門衛
大將軍使持節昌州諸軍事行昌州刺史兼御史
大夫柱國天水郡開國公食邑二千二百戶食實
封一千戶贈涇州觀察使安定侯墓誌銘
贈涇州觀察使安定侯承操秦悼王廷美之孫廣陵康
簡王德雍之第六子母曰清河郡君崔氏乾興元年正
月生廣陵邸天聖九年召見賜名遂以為右侍禁再遷
東頭供奉官改右千牛衛將軍左監門衛大將軍天子
祀明堂以三后配上帝宗室皆助祭内外進爵加昌州
刺史嘉祐三年正月乙未以疾終于位享年三十有七
訃聞天子哀焉詔以涇州觀察使安定侯印策告其柩
又遣中使視喪事弔賻之于禮為豐即以其月殯城南
奉先佛寺君為人敏慧有姿望嘗授尚書略通大義愛
樂賓客接之窮日夜不厭于技藝多所通而琴奕射御
皆尤精過人又能為歐虞書號得筆法娶王氏封普安
縣君贈太師中書令兼尚書令守斌之孫崇儀使令傑
之女前卒繼室以其娣内殿崇班令短之女封新安郡
君子男五人長克勉太子右内率府副率次克助右千
牛衛將軍次克貢次克勍皆太子左監門率府率克勉
克貢早卒其一不及名而三女亦皆夭死嘉祐五年自
京師歸葬汝州梁縣祔于其先王之兆其窆之日實十
月某甲子云銘曰
帝綏四方親親以睦秦為别子亦疇其福翼翼諸孫豈
伊異人念德畏義克亢其門安定幼慧敦書習藝不怠
不驕以保爵位没有追策天子之思刻銘幽穸後世是
詒
皇侄故金紫光禄大夫檢校太子賓客右監門衛
大將軍使持節潯州諸軍事潯州刺史兼御史大
夫護軍天水郡開國侯食邑一千八百戶贈邠州
觀察使追封新平侯墓誌銘
贈邠州觀察使新平侯克構者上從祖兄之子曾祖曰
廷美秦悼王祖曰德彛潁川郡王父曰承最贈宫苑使
宣州刺史母劉氏東平郡夫人生十餘歲召見賜名補
右班殿直再遷西頭供奉官天子以謂宗室以服屬為
親疎其授之官雖無事當使位尊而秩優以寵異之不
當與庶姓等由是改右千牛衛將軍遷左監門衛大將
軍皇祐二年助祭明堂領潯州刺史嘉祐元年十二月
辛未以疾卒于位訃聞天子加哀憐使中使護喪事厚
賻䘏之而以邠州觀察使新平侯印策告其柩侯之為
人温厚有姿望能自飭以禮舉止甚厚事太夫人以孝
聞喜讀書為詩又善射好虞世南書學之幾得其法嘗
與宗室召對各使寫先帝自所造歌詩第共高下侯所
書第一受詔敦奬上與族人嘉善而矜不能所以教育
矯括之惟恐不至其有一善輒加賜金帛以厲其意而
侯嘗以材見優故于其時受賜為多累階金紫光禄大
夫勲護軍開國郡侯食邑至一千八百戶享年四十二
夫人李氏吳王煜之曾孫右侍禁繼榮之女封樂夀縣
君先侯十二年而卒又娶王氏贈鎮南軍節度使中正
之孫東頭供奉官世昌之女封仁和縣君子男六人長
叔璨右千牛衛將軍次叔况太子右監門率府率次叔
派叔婼皆太子右率府副率其二人不及名而死女六
人長未嫁而卒次適左班殿直郭昭彛次適右班殿直
劉君平其三人不嫁學老子法居延寧宫為道士天子
賜之名曰洞仙洞深洞惠云其一亦早死嘉祐五年十
月詔以侯之喪葬汝州梁縣其先人之兆銘曰
麟趾之詩王風是首顯允公族共德信厚猗嗟新平資
質淑温知孝其親信厚之元不忌不矜技藝畢能以善
自名天子是稱生有榮耀没有褒錫刻此銘章以告窀
穸
皇姪故銀青光禄大夫檢校國子祭酒行右監門
衛將軍兼御史大夫上護軍天水縣開國子食邑
六百戶贈右武衛大將軍墓誌銘
君諱克蕭于上為從祖兄弟之子曾祖曰秦悼王廷美
祖曰高密郡王德恭父曰循國公承慶母劉氏封金鄉
縣太君君以天聖八年生生數歲補右班殿直俄而改
太子右監門率府副率其後又遷右清道率府率君于
宗室屬籍非甚遠自曾祖祖父皆王公積富貴君始為
兒未能就外傳則以恩賜名得官矣然猶知慕學興藝
不專以安逸自放皇祐中嘗召宗室子弟對延和殿試
其所書敕宗正定高下君書第一特詔束帛賞之宗祀
明堂助祭者皆賜爵遷右監門衛將軍嘉祐二年四月
癸丑以疾卒享年二十八詔贈右武衛大將軍君娶徐
氏封東陽縣君兵部尚書翰林之曾孫西頭供奉官祐
之之女先君一年卒子男三人長叔慈次叔巘皆太子
右内率府副率其季不及名而夭女子六人四人尚幼
其二亦夭死嘉祐五年十月詔遣使者以君喪葬汝州
之梁縣祔于祖考之次而令詞臣敘其世系為之銘銘
曰
迺祖迺父惟王惟公同姓之恩雖遠猶豐孰謂若人禀
命不融年不逾壯位不過庸刻銘其丘以永無窮
皇姪故銀青光禄大夫檢校國子祭酒行右清道
率府率兼御史夫夫輕車都尉墓誌銘
君諱克協曾祖曰廷美秦悼王祖曰德雍廣陵康簡王
父曰承睦處州觀察使母隴西郡君董氏生十餘歲方
有詔賜以名補右班殿直巳而以殿直秩卑改太子右
監門率府副率久之遷右清道率府率故事宗室無吏
職其遷無常期朝廷有大禮輒推恩進階策勲凡三加
恩得銀青光禄大夫檢校國子祭酒兼御史大夫輕車
都尉年二十七慶歴八年七月辛丑以疾卒其為人内
和外順宗室佳子弟也奕棋學書人亦頗稱其能娶李
氏禮部侍郎應機之孫子叔頤為右監門率府率嘉祐
五年十月葬汝州梁縣悼王之塋内于君之卒凡十有
三年云銘曰
族食世降疎戚有倫振振公路並受渥恩其恩如何結
綬乘軒修塗未半天奪之年輀車還葬祔祖以孫尚有
餘慶幸其後昆
皇姪孫故銀青光禄大夫檢校國子祭酒行右監
門衛將軍兼御史大夫上護軍天水縣開國子食
邑六百戶贈右武衛大將軍墓誌銘
皇再從孫銀青光禄大夫檢校國子祭酒行右監門衛
將軍兼御史大夫上護軍天水縣開國子食邑六百戶
贈右武衛大將軍叔詹其先出秦悼王曾祖曰保平軍
節度使德鈞祖曰儀崇使承震考曰河内侯克明母慕
容氏封清福縣君君生十餘歲補右班殿直已而改太
子右監門率府副率君初賜名叔昭避叔祖德昭諱有
詔改命遷右清道率府率明堂汎恩授右監門衛將軍
始開國天水縣君食邑三百戶更大禮進爵子益封亦
三百戶嘉祐三年十一月乙酉以疾卒年二十五矣娶
曹氏封金鄉縣君無子五年十月葬汝州梁縣君雖膏
粱少年然性温厚喜讀書為詩其出入恂恂不逾節若
終享貴夀者既夭遏早死又無後不祀何耶然其卒也
天子贈以大將軍印綬其葬也使者護視詞臣為之記
其于哀榮亦可謂備矣銘曰
有貴之勢無待于賢有賢之資無愧于全兩者遂矣而
詘于年非命也耶其誰使然
皇兄故深州團練使承訓妻安定郡夫人張氏墓
誌銘
夫人姓張氏曾祖璡贈祕書丞祖炳贈光禄卿父利用
内殿崇班閤門祗侯母金城縣君薛氏夫人以大中祥
符七年歸于秦邸稱來婦年十有八矣明道中以恩封
上谷郡君皇祐三年進封安定郡夫人生子男五人克
勤克儉克禋克孚克懋克勤右屯衛大將軍秦州團練
使克儉右千牛衛大將軍克禋左侍禁克孚右屯衛大
將軍克懋右監門衛大將軍儉禋並前卒女三人皆有
湯沐封然不嫁讀老子書居太和宫為道士賜名曰道
正道昇道仙云夫人大王父王父三世儒者習為禮義
能知書又通于音温柔慈良母有多子年六十六嘉祐
四年十二月壬戌以疾卒明年權殯法濟僧舍十月葬
汝州梁縣凡宗室雖甚材無事職于外其言行固莫得
而聞而宗婦無外事于家其莫得聞又益甚然而視其
奉祭祀和宗族教子孫夀考且寧其賢亦可知矣銘曰
婦稱外成亦允有命或成或隳未必皆幸祁祁夫人習
善厥躬來歸于宗繼啟其封魚軒象服小君之飾惠于
皇天以彰有德有子有孫肅何詵詵其慶繩繩其誨諄
諄六十有四未足云夀柔惠之風是用詒後
皇姪故和州防禦使歴陽侯夫人安福縣君王氏
墓誌銘
夫人姓王氏曾祖贇贈崇信軍節度觀察留後祖文慶
贈左武衛將軍父承彬内殿承制夫人既世仕朝廷閨
門有法而其性亦婉嫕温厚可以配君子生十有七歲
歸于宗室故和州防禦使歴陽侯克周克周上從祖兄
弟之子也族近世貴夫人能嬪以禮既三年封安福縣
君有子男二人長曰叔何為太子右内率府率次曰叔
苖為副率女二人皇祐二年十月甲戌以疾卒于廣親
邸第年二十有七後十歲得嘉祐五年十月葬汝州梁
縣祔其先祖姑云銘曰
婦以義從得其歸難又況王族富貴顯嚴婉嫕夫人出
于良奥作嬪公侯其節静好齋祓祭祀肅恭朝會小君
之尊湯沐是賚貴且有子奚福如之獨不永年云何其
悲
皇姪右屯衛大將軍克戒妻太寧縣君李氏墓誌
銘
李氏尚書駕部員外郎定之曾孫國子博士京之孫屯
田郎中周珣之女年十有七以禮選納為克戒婦事尊
章盡其勤孝上承下接皆有禮意族人稱其婦德婦功
婦容婦言皆具之慶歴中封大寧縣君至和二年十一
月丁丑以疾卒年三十有五凡生七男九女男曰叔杲
右千牛衛將軍曰叔縠叔滿叔涉皆太子右内率府副
率三人不及名而夭長女嫁右班殿直王定次嫁右班
殿直張從政其二早卒其一學浮屠為比丘尼居資聖
禪院其四尚幼嘉祐五年十月葬汝州梁縣先姑之塋
銘曰
古之嫁者教于公宫禮義之益實被其宗夫人之先世
世儒者蘋藻之習自其牖下既得所從孔惠且温媚于
尊章上下欣欣九女七男是謂多慶而不永齡嗟哉其
命
皇姪右監門衛將軍克淳妻追封仙遊縣君李氏
墓誌銘
皇再從昆弟之子右監門衛將軍克淳妻李氏皇城使
高州刺史繼中之女贈司徒斌之孫贈驍騎大將軍訓
之曾孫年十有四慶歴八年以禮稱來婦性温惠敏于
女工又善書頗知為文其習好若此非世禄及將家所
為也凡生一女早夭皇祐三年五月庚午感疾卒享年
十有八以未及賜邑封詔特以仙遊縣為湯沐追告其
殯嘉祐五年十月日自京師歸葬汝州梁縣祔其先祖
姑而命詞臣為之銘銘曰
歸得其從天子之宗從得其職公侯之宫賢也宜永夀
何不容赫赫王命追褒邑封副笄展翟既禭其躬納銘
壤下以質無窮
皇姪右監門衛將軍克常妻濮陽縣君盧氏墓誌
銘
夫人姓盧氏曾祖贇東上閤門使誠州刺史祖亮太子
右監門率府率父炳泉州德化令外族周氏年十有六
以禮聘為克常婦克常于天子再從兄弟之子曾祖祖
父封皆至王公親近族大支庶繁衍然夫人稱為能孝
其宗沈静謙順樂于為善封濮陽縣君至和二年十二
月甲寅以疾卒年二十有九生子男二人長曰叔興太
子右監門率府率次曰叔邑大子右内率府副率女四
人二早夭二尚幼其殯于門封法濟寺其葬于汝州梁
縣實嘉祐五年十月云銘曰
王族緜緜其麗不億風教之首亦繄内則盧為著姓前
世尤盛有婉夫人載共休令歸于良夫宗族以愉有子
有封短年何吁凡葬冇銘以視來裔刻此堅石閟于幽
隧
公是集卷五十二
