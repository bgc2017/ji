公是集卷四十三
宋劉敞撰
書啟
擬朝廷報契丹書
恭問大契丹皇帝遣某子遺朕書告將親伐元昊朕不
敢聞先帝割靈夏五州之地封李德明使奉拓跋之祀
編族宗籍以寵其姓尊官貴爵以養其身厚賜重禄以
足其意丹書鐵券以堅其信德至厚也澤至大也曩者
元昊不思先帝之至德忘其祖先之勤苦因中國累世
之賜予以煦沐其人民遂扇搖種族造作名號掠劫郡
縣西邊苦之當時公卿大夫皆曰元昊所為大惡不道
朕不得赦故詔邊郡厲兵馬為士民之衛絶其屬籍削
其官爵以苦之而已然皇帝遣使再來讓書隨至以為
起殘民之伐無忌器之心邀開南之地求二十萬之賂
朕甚恧焉以皇帝之書問公卿大夫皆曰地者先帝所
有不可輒移二十萬之賂在中國秋毫耳不足愛惜以
絶驩心故詔有司如皇帝所諭今西邊之吏將帥和輯
兵械益修財用大足元昊數至攻無所利掠無所得智
窮變索甫求納款使者再至朕未許也而皇帝欲躬御
師徒深涉其境意者儻有他故以怒皇帝之心不然向
也全安之今乃破毀之乎且元昊中國之畔臣皇帝之
尚主也朕將勸行則是以疎間親而不忌器也朕將沮
行則是失計而養畔也其伐其不伐皇帝自處之朕不
敢預聞攻城下邑歸之彼國係擄人民歸之彼都輸獲
珍寶歸之彼時朕不以破元昊為幸亦不以不攻元昊
為怨守先帝之約全二國之歡不亦可乎皇帝勿疑譬
如交阯雲南有為不順者朕詔有司討之豈以此遠煩
皇帝哉聞皇帝行獵西北苦寒之地自重為望
與吳九論武學書
前此有人自京師至言朝廷制作武舞教之庠中者小
人竊喜以為太祖太宗功業軼三王德厚侔天地而廟
樂未立雅頌未備公卿大夫乃宜冬不裘夏不葛而日
夜謀之所以使名聲洋溢與萬世無窮百姓有以詠歌
四夷有以觀聽也而闊然寖久功烈掩塞是以天子感
焉而作樂崇德以薦之宗廟肆之上帝矣周室既衰管
絃之書遂亡于今千歲焉而吾徒乃且復得閱其蹈厲
親其文物是千一之會也以足下方為學官所以欣然
奉書求粗問制度亦欲夸動下國奮揚輝光今辱來訊
乃知傳者之誤而國家自以邊鄙未靖故立武學以校
驍鷙之士孫吳賁育之儔小人失望又重感歎昔三代
之王建辟雍成均以敦化者峩冠縫掖之人居則有序
其術詩書禮樂其志文行忠信是以無鄙倍之色鬭争
之聲猶懼其未也故賤詐謀爵人以德襃人以義軌度
其信壹以待人故曰勇則害上不登于明堂民知所底
而無貳心是以其教不肅而成其政不嚴而治曾未聞
夫武學之制也夫縵胡之纓短後之衣瞋目而語難按
劍而疾視者此所謂勇力之人也將教之以術而動之
以利其可得不為其容乎為其容可得無變其俗乎吾
恐雖有智者未易善其後也而況建博士之職廣弟子
之員本之不知教化其寖弱矣夫戰國之時天下競于
馳鶩于是乎有縱横之師技擊之學以相殘也雖私議
巷說有司不及然風俗由是以薄禍亂由是以長學者
之所甚疾仁人之所憂而辨也若之何其效之且昔先
王務教胄子以道而不及武者非無四夷之患誠恐示
民以佻也今既示之佻矣道其已乎四方之人何觀焉
且足下預其議而不能救歟吾所甚惑也足下書曰時
事日新恨不我見此獨非新事乎吾既見之矣故聊以
裁答
答進士潘起辭不為師書
某頓首秀才足下前日吾子有辱于某聞吾子稱摯不
敢見也辭不獲命既已見矣敢使從者以書還摯某雖
未得識吾子之面然亟與鄉大夫執政者游其論處士
之秀必以吾子為最譽莫信于鄕黨故某也始有願交
之心今吾子乃幸過其門而諭以書是使某内得所望
而外有以託于交也夫信于鄉黨之信固信矣猶之信
于人也未若信吾之所自信為信于已也是以因吾子
之書而審求之則夫不自多以年不自足以智不自憚
以力此君子志士之所尚而某也方得法于吾子子有
何望師于我哉或者人有以不肖欺聰明歟吾子之聽
有時而過歟亡其所謂寡于世者矯而闢之歟燕王之
尊郭隗是也不然師之道甚難何願于不肖夫古之人
既樂于育材又重于為人師既悦于問學又慎于得已
師師者聽之者也無拂師者則之者也無違無拂者君
事也無違者親事也古之人兼君親而奉之未嘗易于
師師亦不可易也某常誦此不敢易于人亦願吾子不
失易于人也道德之師深而約章句之師雜而競文字
之師辨而夸今吾子上愧于道德而下不願為章句文
字然則吾子何求矣哉吾子亦謹用其志母怠所事道
德將自至某也不足以司進退吾子察之某頓首
為伯父作上范参政書
某月某日某官某再邦獻書参政諫議蓋聞小人之事
君子也盡心焉耳矣事可陳雖私不嫌也言可出雖疎
不避也忠信故也今某願有謁于閣下不敢嫌其私亦
不敢避其疎願閣下聽之人皆言曰執事好善恐不及
用人不求備是周公以來一人而已夫好善恐不及則
士樂歸之用人不求備則世無棄材宜乎小人之率胸
臆舒肝胆于左右也某之獲私也非一日又嘗得為屬
吏又嘗得預于薦論以某之不肖也而見信于執事故
親戚為某酌酒而相賀朋友為某易貌而改觀然而某
之意獨不自幸也何則當是之時執事猶在外故某非
敢望伸于人也十年于兹矣今自執事之贊天下之政
也善無所不升能無所不用某也竊不自遜以為奉令
承教亦幸無罪非敢當執事之首舉也其亦庶乎一之
後而及之乎其亦庶乎再之後而及之乎其亦庶乎三
之四之而及之乎今既不獲矣意者某之愚不概于心
耶抑亦衰老不足以任事耶抑亦不肖將有讒慝之口
間之其中耶自非然者執事豈輕昔日之舉而重今日
之賜哉默而不言其無乃使人疑夫執事之遺忘微賤
乎其無乃使人疑夫執事之薦人不以誠居情乎其無
乃使人疑夫執事之不自信其信乎是故事雖私不敢
嫌言雖疎不敢避此小人事君子忠信之實也願執事
察之某又聞趙文子之相晉國也所舉而用者管庫之
士七十餘家夫管庫之賤而文子不捨者攷其素行有
以效其將來者也故能成其功仲尼曰如有所譽其有
所試今某則自謂見譽于門下矣未見試于門下也執
事如不忍廢文子之意遺仲尼之義則某也願竊自比
管庫之士豈獨某幸甚而已抑四方之人將大有悦執
事之不遺微賤者焉干冒威重不勝戰恐
上鄭資政啟
邈遠符光亟遷歲籥晞虹蜺之隆燿渴江漢之清流心
如旌搖訊將雨絶伏惟坐鎮南國翕寧純禧恭以某官
禀靈山川為世梁棟邁一德以齊俗舍至誠而協中往
者董正武經毗参公鉉折衝出于樽俎威令被乎夷戎
茂功越成優詔均逸雖帝堯四岳之任下統諸侯而姬
旦九罭之詩咸思衮服矧惟注意固亦匪朝闇于知人
幸兹守土誠陶鈞之遠及趨棨戟而無緣仰冀上為廟
朝益綏福祉
與知府龍圖啟
右某仰止英輝藐焉陋國顧恪居之鞅掌曾奏記之差
池非敢自疎誠獨内愧何德宇之寬裕循雅故之勤隆
貶損音題開諭蒙蔽于傳玩而無斁輒藏弆以為榮伏
惟某官積學淵通扶義倜儻以功業而為任急名教以
濟時仁政所加休聲之所偃善民得職獷俗之革心天
下想見其風主上方倚為相敢希慎重以塞具瞻
與知府龍圖啟
右某久違符光寖易年籥方遘閔而潛處絶奏記而自
通馳精棨扉萌吝心曲伏惟坐鎮多暇味腴積中恭以
某官政為吏師文入聖奥紹先覺之逸軌含正始之古
音清德鎮浮休風偃俗誠明堂之良榦亦太室之元龜
曩者典領大農總司邦計憂思獨遠謀謨至深暫違近
班求全而或毀旁詢餘議皆仰而益光顧彼价藩豈淹
大用緬冀俯順炎燠倍頤寢興
與許州龍圖啟
右某伏蒙迂念舊治寄聲下寮在謙尊之光誠有餘裕
願樸鄙之質非所勉任竊承弭節便時涓日樹政去思
未解條教復新雖巖石之瞻以淹遠致而方面之寄可
謂允懷某近馳悃誠諒布聽覽悵雲霧之益驟遠坐隅
惟燕雀之依仍在宇下敢冀為國自重少副區區
與滑州龍圖啟
右某願游藩籬望見風采幸被外臺之檄尚叩大府之
嚴接淅于行趨塵在近伏惟綏萬夫之政道六氣之和
德業優優吉祥止止矧聞膺鎮圭之召修卓馬之朝舍
人治裝方隆相漢之望霖兩審象即頒命說之篇仰冀
上為倚毗倍寧寢處
與審官龍圖啟
右某緬違英表洊易流隂百憂忘生殆無視息之意三
年俟放獨作羇孤之臣雖辱賜環猶棄居郡藐漂淪而
是懼嗟僻陋之見容簡記差池精爽飛越惟雅素之甚
厚冀神照之未忘近承雍容清嚴左右顧問矧導和之
有術固錫福以彌沖恭惟某官賢業幾深德華彪蔚宿
負致君之略況多正始之風宜處弼諧益觀治象諒在
匪伊之夕即頒誕告之書某過被詔函遠分使指趨階
符而尚遠搖心旆以增勞冀順天和允副時望
與經略龍圖啟
右某啟伏審升榮内閣臨統西師圖書之淵固歸德望
屏翰之地宜在偉人實亦朝廷之華豈伊交游之寵伏
惟某官猷為英亮神檢邃深直清播于當時功烈效于
已試猶屈方面之任寄外禦之憂儻周九命之崇尚先
作牧漢三公之選必更治民訂之輿情又可前賀某叨
膺符守往繼治規自顧空疎竊所欣預
與知郡屯田啟
右某偃伏高風想見英采徇挈缾于吏局絶捧謁于賓
閎過辱流謙特迂華檢緬荷勤渠之眷秪舒鬱結之悰
伏惟某官偉度淵停敏材鋒出方攄遠到之藴以極冥
升之基豈伊近藩久淹令望冀慎衛生之術少寬引領
之懷
上参政諫議啟
右某伏覩邸報竊審某官光被僉俞毗参大政貳公演
化方茂太平之風間世得賢實快具瞻之望恭以某官
德輝華國智略該時經緯之氣甚高王霸之術獨茂施
之為政卓爾絶倫固宜主上極注意之求朝廷期迓衡
之美豈獨不賓之國未康之民偃薄乎威聲渗漉乎仁
教某職居守土禮絶沒階仰跂虹蜺之光俯同燕雀之
賀
上樞密諫議啟
右某忝預搢紳之後得游化鈞之中洒濯至和奔走賤
事以謂竿牘之禮不足以自通然其燕雀之誠則深于
預附惟均調丕律燕翼大猷神明降休福祉如響伏以
某官具體元哲炳靈崧高蹈先覺之英規藴庶幾之賢
業所以經國尊主扶世導民莫非正始之風以趨大中
之極功德並茂輝光日新故出臨价藩則萬夫悅服入
贊上樞則百工咸熙蓋折衝兩楹之間而寢兵萬里之
外上方博采輿誦稽古懿經將正富民之封母觖在庭
之望敢冀上為宗社精調寢興
上樞密諫議啟
右某伏審某官光膺詔冊榮貳樞衡伏惟慶慰恭以某
官德重國基道鄰聖奥用經濟為已任以忠肅得士心
致君之規期于熙盛康世之度實效憂勤下推具瞻之
謠上揆可久之業所以增重宗稷覃化朔南時論翕然
僉選斯在命下之日海内寫懷皆習聞于訏謀已想見
于風采伏惟三后之治高並羲軒四輔之賢今得伊召
太平可翹足而待盛德方隨流而攘某忝聯具寮慶覩
休遇莫諧班賀但極驩心瞻望符階不任抃激之至
與龍圖諫議啟
右某近修賀牘輒枉嗣音仰厚睠之過隆撫懦衷而增
感伏以某官道隮聖壼名聳朝端入贊靖淵之謨出寄
蕃宣之重聲猷絶擬功業並崇而雅素不忘勞謙益甚
夫以教化為任必敦愷悌之風仰詠誨言祇欽德望尚
阻侍前之便更深引領之懷伏冀上為廟祧倍寧寢履
與龍圖諫議啟
右某倥偬官曹淹留荆楚地處南海幾絶馬牛之風知
慙小夫遂忘竿牘之禮永惟僻陋無以奮飛近審賜方
底之書急追鋒之召僉俞允屬柄任必歸遠方傳聞通
夕載抃矧以某官智窮精祲學富淵源處繼事而皆得
其宜主盛德而不牽于俗聖朝所以簡照多士所以推
賢名澤並流功業已試方旌華國之望以正富民之封
敢冀上為倚毗倍寧寢餗不任懇懇之至
與知府諫議啟
右某暌遠德符淹留官局雖引領而繼日念置郵而曠
時逖聽風聲坐慰孤陋諒偃藩之多暇益專氣而攷祥
伏惟某官高度鎮浮遠猷濟俗明見秋毫之末智均輠
轂之流舉無遺功謀不失利管商強富之策國用以饒
申甫蕃宣之材上心攸屬矧最七人之近列樹千里之
休風試之治民蕭侯不樂于居外倚以為相漢帝素察
其深中方期促装願必加愛棲仰之抱一二罔伸
與参政諫議啟
右某啟竊覩邸報伏審某官光被僉俞毗参大政天下
幸甚伏以某官德為柱石言合典謨蕩正始之徽音敦
致君之遠業憂民惟切奉已甚微退讓形乎具寮直清
見于行事久蓄貳公之望果膺補衮之求況今強敵凌
邊疲氓失職實須廸哲大濟羣生追太古仁夀之風熙
先帝文明之治功業甚盛指揮可期某忝分外官親覯
嘉會雖罄得賢之頌尚稽賀廈之儀瞻望符階卑情不
任踴躍之至
與知府内翰諫議啟
右某伏承偃息近藩將明盛德雖本朝之望士論觖然
而方面之安民謠籍甚伏以某官學猶天府道幾聖鄰
謀謨之淵深器幹之英亮卓躒當世翺翔昌期固當調
玉鉉之至和賁衮衣之繁寵輟處外屏猥同衆人福潤
之流限以千里恩教之遠局于萬夫甚未稱致君之姿
且將有遵渚之詠遄歸可佇葆毓是祈瞻望軒墉無任
懇款之至
與中丞諫議啟
右某竊覩邸報伏審某官光被僉俞擢領風憲伏惟慶
慰恭以某官清修方潔妙慮淵深智出千人之英德居
四科之首所以潤色王度光輝朝端後進得以承風天
子倚以為相歷金鑾之祕近專内史之浩穰到皆有聲
政在已試猶且眷上卿之府國體所崇惟七人之班朕
命宜允龍光駢委風采昭融盍徇倚毗之恩以開弼諧
之漸某效官有局趨賀無期仰跂虹蜺之光俯同燕雀
之慶
與知府諫議啟
右某比者御命荆州假途會府揖虹蜺之絶焰聆河漢
之緒言沃如清風祛此凝吝矧以重鄉枌之愛厚宗姓
之盟宴有加籩禮常異數迨啟行于南浦復延餞于麗
譙感著實深跂戀何極涉始秋之餘暑投芒刃之新硎
理解居多天均自若伏惟某官炳靈南紀挺德中朝明
白球琳之姿深閎廊廟之器輟從星閣超踐蒲規尚觖
望于符階暫吐金于江表豈誠優于共理抑將試以治
民固應匪朝即有寵拜幸慎葆光之術稍寬引領之勞
懇款于兹敷陳奚既
與知府龍圖諫議啟
右某祗膺明命再涉東曹捧綸綍而若驚感風波之可
畏積薪相襲後者居先屈産復歸齒其加長矧外無尤
異之積内乏左右之容舊物猥還衰顔自哂且夏官之
屬甚貴書勲賞典之行皆盛盟府亦宜得清通之智英
敏之才豈伊滯姿可以虚受此蓋伏遇某官至誠推士
閎量容人深感彙征之非辜仍憂屈穀之無用齊素為
紫庶幾三倍之貲燕馬非良忽增一顧之價仰銜異眷
但刻深衷收功桑榆願激昂于壯節誓心金石期慷慨
于當時瞻望符光豈勝懇款
與知府資政諫議啟
右某伏審某官暫解樞衡出臨藩屏本朝注意雖均逸
而優賢蒼生具瞻仍矯首而觖望竊以某官比德伊管
致君勲華謀大而志深器遠而任重借籌帷幄覃化邊
荒甫臻偃武之規亟辭執事之柄功高而不與道隆而
從汙穆然清風粲若白日昔吉甫有徂齊之駕人詠其
遄歸周旦挾居東之疑王思于新逆僉俞久洽登拜不
遐伏冀上為廟朝倍寧寢處
永興到任謝宋承旨啟
右某啟肅將命書臨署吏牘藐是空疎之質寄以會繁
之區方地數千連城累百内修民社之政外總兵戎之
機僶俛事為經營分表力非其任智不逮心此蓋某官
雅懷并容餘論推假不遺三益之素使就一麾之安顧
恐非才終無云補冀因德輝之及猶有朞月之成方阻
披瞻曷勝銘向
與知府侍讀給事啟
右某驟遠德輝遽彫月彩以瑣旅之無暇曾奏記之後
時伏惟鎮撫一方翕寧百禄竊以某官材為世傑智則
吏師優游上前之嚴徘徊天下之望出守近輔甚觖乎
民瞻入毗大鈞方欽乎帝賚敢冀倍寧寢食仰副俞諧
與留守資政給事啟
右某伏審某官諏詢穀旦臨撫别都伏惟慶慰竊以某
官贊襄大猷登翊元治名澤純粹而並茂規畫昭衍而
無疆簡詔自天均勞于外伊王城之開奥總宮籥之申
嚴深寄股肱保釐郊甸福潤之博布山川而交流鍾重
之威参九鼎而特固上采古事下聆僉謀蕭何之居關
中尚躋相國周公之在洛邑亦有衮衣將副具瞻豈云
曠日敢冀順倚毗之眷敦葆輔之才瞻望符階不任頌
戀之至
與知府侍讀給事啟
右某屢馳短記恭詗下風惟藴暑之戒辰方前旌之取
道清塵勤止泰宇晏然竊以某官德昭聖鄰學該天府
歴居顧問之地積負弼諧之瞻居臨价藩大翊邦甸曾
未入境黎俗欣望而已多永惟簡心策書延登以斯逼
伏冀俯順時序精調寢興
與鄆州給事啟
右某啟伏審寵陞禁瑣改鎮須句雖巖石之瞻尚觖時
望在股肱之寄誠出上心素辱顧憐伏深慶抃竊承遠
驅王節俯壓楚郊望清塵而匪遙逼賤事之有守莫諧
趨見但極勞心恭以某官蓄謀淵通具體純粹修治世
之具見于彌綸抱逢辰之資合若符契密籌帷幄之策
大鎮邊境之虞成功甫施均逸居外且衮衣有遵渚之
感本朝多注意之勤雖于藩是崇實宰政斯在仰希上
為宗祏精調寢興
與資政給事啟
右某數被簡書載驅道路瞻棨戟之邈若曾竿牘之闕
如内訟冥煩交馳神幹伏惟飲醇專氣條教寧民宜慶
祐之方長兹德符之永固恭以某官秀出人傑卓為國
華體貌著于上心利澤見于天下豈其局迹千里卷懷
一時信將振芳風于清塵恢宏業以濟俗尚冀良食益
符具瞻
與知府給事啟
右某沿牒旁郡省親京師深惟便私之行蓋蒙錫類之
賜重迂騶馭臨餞郊亭貪恃厚恩怱忘淺量至于昏醉
有瀆視瞻雖高明之見寬實寤寐以自訟伏惟聽覽多
裕吉祥來寧某驟違後塵甫越數舍引領馳戀向風增
懷冀養環中之和庸慰天下之望
與資政給事啟
右某暌遠符階貿遷歲律縻簿書之鮮暇修魚素之曠
時惟寬度之過人固恕情而容物側聆布宣詔教翕受
多祺伏以某官柱石之材龜玉之寶由中庸以希聖推
盛德以鎮浮頃嘗贊襄萬機焜燿三府方為霖以賜冊
遽均逸而作藩近輔陪京之邦實繄福潤明堂布政之
地方藉弼諧幸保寢興允符禱頌
與皇甫給事啟
右某啟焉依寶鄰時假餘潤未有及民之德過竊增秩
之恩此蓋某官素加陽秋曲厚風義使疲蹇效賀庳虚
蒙榮重煩咫尺之音深諭勤渠之意愧當雅睠增鏤鄙
悰方拏舟以啟行阻詣門而取别伏希上為朝社精調
寢興瞻望之深非筆能究
與知府給事啟
方某恪居官次跂仰符光迷于期會之文曠是竿牘之
禮伏惟臨一都之會據千里之邦惇樹休聲緝寧福履
恭以某官醇文貫道高義鎮浮騰膚敏之徽聲挺中和
之正氣功業已試議論有餘聖上之所簡心多士莫不
推美論股肱之郡孰若中天次承弼之臣僉曰舊德即
期入輔以副具瞻敢冀上為廟朝精調寢履
與知府給事啟
右某間者于役忽焉累旬奔道路之孔修淹簡書之多
畏心繫幕府思如風旌伏蒙迂念空疎親貶教誨一字
之重固比于衮衣八行之勤本施于敵體非此賤陋所
宜捧承恭審燕處超然茀禄綏止且感且慶以晝以昏
竊聆道路之謠卿士之論以謂盛德素著宜遂就格天
之功而方面本輕不當屈致君之量深恐大旆亟還中
朝實惟僉俞敢不私喜某飭駕還郡拜塵有期更冀上
副倚毗倍加攝養
與給事啟
右某恭沿使檄就省親闈還軫近郊復覘星符之采趨
風上館再聆月且之評慰抃交深指陳罔究
與許州知府給事啟
右某肅承朝命開決郡條屈首受書不能半古弹冠充
賦苟利及親幸試可于上前辱推恩于券外参民社之
重居僚吏之先曾非所宜何以自強此蓋伏遇某官陶
冶庶俗熏蒸太和不欲寢昌之朝而有退處之士使得
奏薄伎以自效相諸侯以協恭受賜甚多敗材是懼然
而土宇所及柝聲相聞譬若層雲之隂必及庶草溟海
之浸莫遺近封用此而言知免于戾顧守恪居之律阻
修趨見之儀瞻望符階飛越神榦伏冀上為宗祏精調
寢興
公是集卷四十三
