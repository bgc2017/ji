公是集卷七
宋劉敞撰
五言古詩
停雲詩
停停何山雲靄靄在我廬濃光賁草木潤氣下琴書望
望若可親久之翳寒虛坐恐猋風來東西隨所如我道
與世異里閭相見疎嗟雲亦何事低徊能慕予諒以無
心故形影暫相於
華山隠者圖
神仙不可學淺俗如醯雞逍遥二三叟乃獨秦遺黎避
地思遠適名山得幽棲深巖紫芝秀歸路桃花迷稍遠
人世隔遂忘陵谷移至今山中人往往猶見之吾聞秦
皇帝甚慕真人為駕石窺蓬萊載車象雲蜺沙丘往不
返四海忽若遺安知全真子近在西山垂一千二百年
修身未嘗衰古稱山澤臞非復萬乘期觀君此圖意有
以和天倪
送上元張孟侯著作
避世金馬門歇直承明廬月贏一囊粟調笑騶侏儒忽
憶東南行秋風熟鱸魚聞君已先我扁舟向江湖銅章
垂腰問賜履雙飛鳧千室豈不憂弦歌自為娛古稱有
人民無事專讀書自顧都城游刺促轅間駒六朝若流
川覽古半有無山中折瑶華千里懷離居
小隠吟
世道喪純粹徼名掠其美悲哉山林客過半朝市死夸
誕一相習澆浮益紛起古風日飄泊末路空頽靡堯舜
安得逢巢由亦已矣我歌竟誰和惆悵同心子
招隠
鱣鱘不容池鴻鵠常畏網全真貴遠到先覺每獨往綺
皓遺泰憂季鷹樂吴壤知幾效來世前識妙難賞勿謂
鳥獸羣高山適予仰
反招隠
伊尹樂堯舜伯夷傲姬周顔生一簞瓢陋巷亦自休豈
不困寂寞時俗非所謀脱身洒泥滓緬與前人游嗟哉
波上鳧徒為信沈浮鴻鵠假長風不能占渠溝晞羽扶
桑阿刷翼滄海流世途既超邈矰繳何足愁所以狂接
輿肆歌悟東丘觸時懷慷慨視世悲蜉蝣哲人有先覺
達者無近憂綺皓吾所師緒言起長謳
郡齋燕居寄海陵道粹儀真景休高郵不疑三太
守學士
尚容恥玩世畏景希就陰一麾諧微願千里非遐心平
生志江海寤寐在山林及此吏如隠始知古猶今鷾鴯
避落實蜎蠉安蹄涔但恐得已多尚非力可任諸公蓬
萊秀夙昔交契深擊柝聲相聞照鄰光四臨清濁涇以
渭離合商與參願言三秋思毋閟金玉音
新作涼軒會張拱辰至
張翁垂白鬚扶病過我廬向無俗客至適慰幽人居酌
此瓢中泉振兹架上書雖無德與汝會有歌起予欲識
消長情願君講盈虚
發桑乾河
四牡懷靡及侵旦肅征騑凝霜被野草四顧人迹稀水
流日邊去鴈向江南飛我行亦已久羸馬聲正悲覽物
歲華逝撫事壯心違豈伊越鄉感乃復淚沾衣
寄呂侍郎(呂先予數日北行)
荒山逄故轍自上重岡立君車不可望君手何由執旅
思隨日遠徂年背人急舞劔中夜興應知憂感集
廣陵蔣生死十四年矣尸猶温其妻與其女閉門
守之未嘗與鄰里通水火或者疑其有道而杜君
懿實之蓋嘗有自遠來者以書一封畀其家視之
蔣生迹也故俗以為仙因作五言贈君懿
仙翁棄妻子往為壺中客玉棺竟未掩人世已成昔白
雲無回期三徑滅餘迹猶傳有青鳥往往寄消息
新年
流光無停期二十忽復五古昔如我人功烈難遽數上
天終無私日月不少駐三皇與五帝回首焉得顧新年
獨何為擾擾趁俗務壯羞兒女態浩歎覺已屢巍巍九
重闕象魏懸法度木鐸非仲尼布衣欲何預滄溟百萬
里乘桴意決去顧世聊徘徊非為取材誤(子曰無所取材)東風
發幽滯花彩映草樹爛醉苟自娱終焉背時譽
築室種樹
誅茅作吾廬種樹滿百株偃仰可卒歲優游問誰如墨
翟不暖席仲尼無安居良知聖賢貴逝與功名疎清泉
可深鑿惡草須早除適意田野間誰能歎歸歟
題所種金鳳花自淮北攜子種之云
愛此名字佳攜之不憚遠豈惟江淮闊兼恐歲月晩手
植中庭地分破紫蘭畹綠葉紛映階紅芳爛盈眼輝輝
丹穴禽矯矯翅翎展卑飛何在此寂寞難自顯按圖感
形似覽物意繾綣三復接輿歌悲風動湘沔
得隠直書并聞將之洛陽
三月一得書始知去君遠開緘見無恙豁達百慮展秋
風催時節搖落歲向晩遲遲行旅外色瘁足更趼邊封
鳴狐狸牙爪貴鷹犬儒者非所湏棄置自未免上書報
聞罷試吏何繾綣雖無小官羞頗貴有道卷洛陽雄王
都主簿亦極選折腰得免否局促時態淺
閱武堂
涼風郤炎暑飛雨除氛埃旅行得興會珍館為我開主
人平生舊上客自遠來何異東序賢共此中山杯留連
恨落日披寫仍高臺山川愴興廢歌舞寄歡哀徐方多
賢牧天禄繼英才遊子悲故鄉為君更徘徊
寄張十二時在城北讀書簡云幾至絶糧
新秋意無聊多病時畏晩出門塵埃隔扶杖行步蹇雖
聞一城居邈有千里遠風雨思雞鳴幽懷固繾綣食貧
非余病學道與時反悲歌空相望不復能裹飯
因甫移宰晉陵
自我游毗陵五年今于兹未嘗不閔雨未嘗不苦饑成
湯周宣世豈復能過斯上無桑林禱下無雲漢詩赤子
餓溝渠良田生蒺藜聽于閭里間愁毒不可為思得一
賢人救其渴與飢上天似悔禍子乃今來尸愛民在恭
儉自可為吏師但恐百里小膏澤難盡施子本湘鄉君
湘人望子來下難兄弟别上顧墳墓違將母以諗君上
書再三辭朝廷欣然許多士咸謂宜為政推此心可令
孝者慈吾聞屠牛刀不貴于割雞思君苦道遠莞爾寄
此詞
同彦文送敦儒宰晉陵
朝廷貴儒術子以文學顯郡國重民社子由政事選榮
名信難兼衆望固不淺古人定何如壯志獨能勉由來
跬步益必有千里遠去去聆絃歌吾當謝言偃
九日
霜薄氣早寒木落景已變佳晨事厭勝習俗推往彦憂
來初無方興盡復自遣所遇無故物登臨殊非願
寓言
感豫常出異禦宼哀壺丘好大固累已巢父笑許由東
海有意怠飛飛何所求縱軀天地間細故紛悠悠願言
不死鄉可與賢逹游
晩景
結廬玩蓬藿反畏人足聞杖藜有時去入獸不亂羣疎
雨洗徂暑夕陽澹微曛俛仰多物態逍遥遣塵紛興適
將何述寄心孤飛雲
野人致枸杞青蒿
味薄時共笑野人猶相高春田有餘暇饋我杞與蒿酌
酒謝其意採之亦誠勞城中多好事過半稱賢豪杯肴
具五鼎珠玉輕一毫將之獻門下皆有千金襃何故背
此計而反從吾曹淡泊徒自樂膏薌未能叨信知老農
美頗欲耕東臯因閒有餘力從爾觀芟薅
春暮到小園
春餘百芳歇喬木有輕隂客子成春服商絃應鳴琴獨
行迕世俗長往期山林庭竹風正駛池波雨已深臨流
窺躍魚倚杖聆遷禽順時寄俯仰適興契飛沈試謝及
門客未慙招隠吟
送雅禪師若神
太湖三萬頃澄澈浮寒穹明月不可取孤帆安所窮俯
弔滄浪人(禪師若神與蘇子美遊子美自作滄浪亭)緬懷鴟夷翁古今共灰
滅得失如夢中詩興觸物遠禪心隨念空猶多碧雲句
寄信東南風
蒼筤源
日出江氣暖步行村落間偶逄蒼筤息若在山中閒綠
篠既蒙密清波自回環初疑人迹絶久有笑語諠脱足
涉澗水隔林叩柴關主人疎世事相見亦歡然稍覺耳
目曠久之遂忘還歸來詫舟子適過武陵源
樂郊陳漁臺下柏林中結茅作小亭命曰幽素本
懿臣刑部之書也謝且戱之
結茅更何好列柏自成林素履宜獨往幽人欣宿心炎
輝翳羽蓋清吹和瑤琴稍與事物遠忽如丘壑深良無
山水趣安得契知音
種蔬二首
時雨破膏壤荷鋤回城隂疾耕意不足覆隴力可任里
巷多父兄往來迹相尋見我山野服欣然用盡簮勸我
勿滅裂哀我識浮沈雖微生平故頗用愧其心採芝商
於嶺食薇首陽岑念我非其人豈敢慕山林聊以資素
飽身世實﨑嶔文人不我厭荷蓧時見臨
種蔬南岡下地薄旱亦久抱甕出復入拮据病两手輟
耕起長歎四海萬億畆過亢今若兹我誰與餬口縣官
祈雨澤四望已並走巫女歌且舞土龍矯其首上天何
寥寥百請未一偶霖雨待爾輩古人亦可醜咄嗟雲漢
詩萬古竟何有天地何不仁百姓為芻狗
重陽
勞生惜流隂徂歲逼窮律燦燦黃菊花離離紫茱實芳
香不可再採掇自有術零落勢足悲盛時亦未失登高
散百慮驅馬恣所出或云避陽九可以納元吉嘉願誰
間然且當醉終日
浚井
鑿井勿憚深汲繩欲令長鑿深源不竭汲遠氣自涼豈
如潢汙水汩汩道路旁雖復不遠求飲之劇燖湯虚煩
生四支淟涊不自強野語合為國願君著巖廊
古寺
唐殿弛棟梁空庭長荆棘坳堂客水腥壊碣苔蘚積經
營東晉始遠近千歲逼興廢紛可悲徘徊意不懌尚餘
土木巧未露斤斧迹使鬼固已勞斯民忍終役悠悠競
頽波擾擾非一國臺城更荒唐萬古共悽惻
書候潮亭
滄江浸長空天使限南北繁隂屬暮歲波浪無時息烈
風何轟豗深木騰霹靂遠吹湖中白來蔽江南碧巉巖
千峯玉變化不可測恐是時向晩鬼神任胸臆燭龍銜
長耀來集崑嶺側又疑吳王兵如荼壓上國勇氣吞中
原晶光洞江北久望生悸慄嗟我問津客横流豈難制
路險未可得吾道固當然滔滔欲誰易
徐安撫
伏波喜功名南伐終不返死餘薏苡謗生恨鷦鳥晩干
戈非一方智勇易謀顯富貴誰不然枯榮子何反冥冥
炎州隔杳杳天道遠荆楚猶古風招魂動哀挽從人除
憂謗不得志者罕
石首縣
叢石浮水中峻隄缺復連往往為深潭波流自回環秋
山未搖落碧樹皆參天仰觀積水痕仍在高樹巔里人
半巢居出入隨烏鳶令尹亦菜色市樓寂無烟皇天不
純命百姓何震愆苦云耕織廢租税尚未蠲赤子向漂
蕩所存皆偶然雖知負官輸未忍更棄捐柰何唐堯世
復見昏墊年何以救汝飢朝廷急憂邊
召諸弟博飲
今日寒頗甚淮南似京土江風既落木山雪亦帶雨幽
居自無聊病卧亦寡侣壯心顧牢落出門孔多阻古人
戲梟盧志氣本尚武勝來在快意百萬不足數恨無酒
如澠杯盂空屢舉開顔強隠几豈必歎貧窶
别和弟
暫會復遠别惆悵終無極人生非神仙豈有頭不白維
舟相邀宿淮水風浪黑輾轉不復眠四聽人盡息丈夫
非懷安少壯宜努力況子行多歡自怪情不懌誰言冬
宵永達旦才頃刻雞鳴日光出握手各南北仰謝雲中
鴈羣飛接羽翼何以紓我懷作詩寄相憶
舟中夜飲憶和弟聯句
人生如浮雲聚散苦不定(原)向來詩酒歡雖唱誰與應
(貢)蟋蟀鳴在戶玉衡逼冬孟悠悠千里思寂寂中夜静
豈曰無他人不如我同姓(原)吁嗟繋名利有若置機穽
窘然塵埃中恥無六翮勁訪戴舟已慙攀嵇駕難命(貢)
臨觴置不飲引領起獨詠莽莽天地昏誰知我心怲(原)
蘇安上之淮南十八舍弟之河北十九舍弟之漢
中皆會予賦三韻為送
攜手常苦難傾蓋不易得今宵四面坐明日異鄉客秋
風楚懷悲出處各努力
鳳凰篇贈府公給事别
鳳凰起北海少留南嶽巔梧桐有餘音烏鵲相回旋耳
聞和聲樂目怪文采鮮雖知非儔匹慕用亦欣然祥飇
卷層雲迅羽凌九天卑飛忽如縶絶迹不可攀徘徊故
林下歎息高風前願及䕫作韶率舞如舜年
承以鳳凰篇為況謹用來韻和酬(吴育和作附)
丹山鬱世表巖巖千仞巔自非常雛輩安得參周旋
胡為此弱羽越簉祥儀鮮飛鳴過所據飇駭俄翻然
退則安棲地翔風娛楚天始病孰儔侶乃與朱鸞攀
英英日相照老翮徒愧前少别正傾聽覽輝當聖年
深甫往固陵
聞君異鄉客歲暮江淮間山雪夜多興桂枝春可攀南
風玩啙窳浮俗矜游閒安所彈長鋏何當問刀環天倫
眉最白子舍衣仍斑勿學髠接輿佯狂因不還
飲郇公園贈章湖州何漢州
朝暉散浮隂天氣清且佳春城足行樂況此公侯家珍
館深窈窕茂林揚芬葩幽禽囀新聲宿草含芳芽覽物
曲池平置酒白日斜因歌雍門詩四座皆歎嗟平生布
衣願不過東陵瓜致求多嬴餘竟是迷紛華一醉稱日
富此風獨可嘉安能拘浮俗局若井底蛙客有章與何
高冠耀文緺方為二千石會促别且賒他日還相思當
在天一涯歡極情難忘願君盡流霞
雪後到薦福寺梅下
行尋殘雪遠暖就梅隂坐悟彼寒氣消識此春景破留
僧迨日暮聽鳥忘巾墮從此到芬芳應湏數來過
呈獻臣(并序)
始四月予來上清宮見石榴花方盛開已而復
有青箱忘憂紅絲夜合蜀葵朱槿芙蕖蒲劒紫
薇紅蓼金錢之屬相繼不絶而適及秋矣過此
又將有雞冠拒霜黃菊為續豈神仙之居固自
嘉哉因歌以寄獻臣
兹心厭囂宂幸與上清鄰上清何崔嵬高静違飆塵珍
林散玲瓏寶氣浮氤氳綠華未及衰絳蘂忽復新閒館
賓列仙祕殿朝衆真濃香無停期豔彩驚幽人顧謝武
陵子四時長見春
寄吳江大博徐君章
吏退簿書斂日落風景涼偶無事物累真得逍遥鄉疎
花媚空園脩竹蔭廣坐濁酒不難醉磐石可徑卧何必
凌江漢乃能濯埃塵何必潛山林乃能寄隠淪人多笑
此言此言未易笑非君契心賞誰肯過蓬藋
觀魚臺
城下春池深潛魚時復躍高臺可以望暇日從爾樂散
懷混飛沈適意宜丘壑始悟濠梁翁荒唐謝名爵
府公射堂飲酒輒陪尊丈侍郎兼揖諸孫拜獻拙
詩
煌煌南極星粲粲北維斗稟齡瑞明時運柄變萬有降
神非尋常希世曾一偶積善如公家于今見純佑安車
告歸日三府升平久萬石均禄秩魯公拜前後茫茫周
漢來此事復聞否黃金鑄大印綠絲綰長綬方為累世
滎況多後來秀戲禽試強弩勸客滿春酒賤子敢再拜
願公更眉夀
秋隂
浮雲初無心已南復更北蕭蕭清風急忽忽白日匿時
逝物稍變感集意鮮適玄蟬號庭樹蟋蟀吟四壁自古
共此悲豈伊越鄉客
久隂
南方信卑濕風雨無時節春風仍晩寒陽和恐中絶蛟
龍乘江湖雲霧欺日月驅除懷熏風悒悒生内熱
蟋蟀
七月鳴在野八月鳴在宇九月登我堂十月入床下滔
滔歲方晏促促聲亦苦悲秋不悲已終夜如獨語時俗
有新聲誰能一聽汝
送王十二還乾州
窮通蓋有命富貴不能早君侯希世珍三十未為老棲
遲升斗禄奔走周秦道及親固為榮捧檄豈辭小北風
正凝霜千里徑無草人生貴感激豈以外物擾當為昂
藏駒勿自使枯槁
坐嘯亭納涼
長嘯振林木半空鸞鶴聲清風蘋末來孤月海上生坐
久物色改如有神仙迎
王昭君
嬋娟巫峽女秀色傾陽臺昔為一片雲飛入漢宫來明
鏡徒自姸幽蘭誰為媒丹青固難恃遠嫁委塵埃十步
一反顧百步一徘徊出門如萬里淚下成霰摧左右相
娛樂絲竹聲正哀豈不強言笑鬱鬱不可開黃河入東
海還從天上回嗟爾獨抱恨一往擲蒿萊
重一首同聖俞鄰幾持國作用前韻
昭君信絶世窈窕祕瑶臺歲華坐將晩玉輦何當來一
以畫為賞有如鴆為媒含悲下紫殿即路指黃埃光豔
動左右君心再徘徊白水不可變孤芳從此摧盛時能
幾何千載獨餘哀至今青塚傍積怨昏不開掖庭用色
選丹青以利回寄語閨中子何憾處蒿萊
憶松
松隂何婆娑松蓋何偃蹇松香不堪折松色無可選旦
暮青松間吟懷未嘗遠嚴霜百木死高秀初欲展泠泠
海風飄輝輝甘露泫(昔年予居閩時甘露降)去矣混塵滓懷哉邈
林巘諒無刀斧憂千載行可踐輦轂念山海誰期共攀
搴獨有風入聲琴中尚悠衍
留侯
張良韓孺子夙昔志未伸授書黃石公問禮倉海君契
合見神助濟時效經綸指揮轉雷電顧盻定楚秦以伋
三寸舌抗兹百萬軍一為帝王師晩就赤松賓富貴心
不屑功名諒誰論出處何昭昭賢哉古之人
錄近文呈晏公
麟趾感素文躍魚赴鳴琴殊類豈自識至和動其心濟
世有先覺鑄人不鑄金刪詩在正始好樂非好音萬生
依陶冶一氣諧飛沈賤子晩及門獨學謬知今趨隅誦
所志踴躍不自任救渴而飲河栖枝以巢林量微志復
小俛仰感高深
讀晏子春秋(并序)
世譏晏嬰之節偪下夫晏嬰大不治宮室細不
治冠帶無衣帛之妾則信儉且陋矣至其脱左
驂以濟越石父之困出倉粟以成北郭騷之孝
又何其裕哉世之君子未嘗道其裕也而獨病
其陋是以宮室則必修冠帶則必䴡陳妾則必
富所惡陋于已者從矣所能裕于賢者誰哉吾
聞陋于已裕于賢之謂儉陋于賢裕于已之謂
吝晏子固儉矣于聖人之道何貶焉
平生實善交厚薄等新故觧驂濟越石調禄謂車御猶
稱禮偪下未免儉則固高風往既息頽迹後方騖陳妾
輕綺紈賢士敝𥜗袴若人不重得遺論今始布吾亦太
史徒執鞭所欣慕
公是集卷七
