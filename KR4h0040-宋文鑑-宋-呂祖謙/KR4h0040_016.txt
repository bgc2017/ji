皇朝文鑑卷第十六
五言古詩
檢書蘇舜欽
感興蘇舜欽
哭尹師魯蘇舜欽
秋懷江休復
同持國宿太學官舍江休復
牟駞岡閱馬江休復
許希顔太初
東州逸黨顔太初
贈張績禹功石介
小孤山劉敞
雜詩效玉川體劉敞
雜詩二首劉敞
示張直温劉敞
朝乘劉敞
哀張子厚先生司馬光
今古路司馬光
漢文帝王安石
戴不勝王安石
司馬遷王安石
楊雄王安石
楊劉王安石
日出堂上飲王安石
我欲往滄海王安石
少狂喜文章王安石
今日非昨日王安石
田漏王安石
送潮州吕使者王安石
雜詠王安石
謝公(御名泰安)王安石
同昌叔賦鴈奴王安石
寓言四首王安石
遊土山示山蔡天啓王安石
夜夢與和甫別覺而有作王安石
獨臥有懷王安石
檢書蘇舜欽
煩心思所持屏事入小閤踾撲下塵梁侈哆張敗
笈雨爛百數番虫食三四夾軒昂醉墨閙纖悉新
書雜魚子或破碎蠶兒尚狎恰快心伯長文䟦尾
清臣榻幼辭反知進故句時自愜墜亡多玩愛存
聚必劵帖疎密交及戚前後生與誨束儼父師
寒暑布兒妾謔浪突忽還私匿情再接愴事涕涔
涔憫時歎&KR0689;&KR0689;一餉誠寂寞千里遽會合遊心到
句涌開眼見苕霅京華歷歷復節物忩忩涉恍爾
驚異方遁去乃幾臘回頭厭襞積舉體覺疲&KR1170;束
閣聊欠伸夢斷風一颯
感興蘇舜欽
後寝藏衣冠前廟宅神主吾聞諸禮經此制出中
古秦嬴食先法乃復祭於墓漢衣以月遊於道蓋
無取宣帝尊祖廟失制徧九土孝元酌前文一旦
悉除去魏帝樂銅臺遺令置歌舞昏嗣竟從之此
事狂夫阻唐制益紛華諸陵鎻嬪御曠女日哀吟
於先亦奚補吾廟三聖人乘雲不可覩威靈已
霄漢嗣皇念宗祖繪事移天光刻象肖神武
徧勑舊遊地輸材起宫宇階墄釦以金牆壁衣之
黼功旣即奉迎法仗疊簫鼓玩好擇珍竒目奪不
可數三京佛老家已有十數處朝家雖奉先越禮
古不許君不祭臣僕父不祭支庶丹楹豈非孝聖
貶甚蕭斧大祀當以時寝廟即其所惜哉恭儉德
乃爲侈所盬痛乎神聖姿遂與夷爲侣蒼生何其
愚瞻歎走旁午賤子私自歎傷時淚如雨
哭尹師魯蘇舜欽
前年子漸死予哭大江頭今年師魯死予方旅長
洲初聞尚疑惑涕淚已不收舉杯欲向口荆棘生
咽喉憶初定交時後前穆與歐君顔白如霜君語
清如流予年又甚少學古衆所羞君欲舉拔萃聲
偶日抉搜不鄙吾學異推尊謂前脩今踰二十年
迹遠心甚稠後會國南門夜談雪滿樓青燈照素
髮酒闌氣益遒昨君握兵柄節制關外侯予才入
册府俄作中都囚飛章力辯雪危言動前旒時雖
不見省凛凛壓衆媮旋聞君下獄六月送渭州渭
州舊治所昔擁萬貔貅堂中坐玉帳堂下森蛇矛
令嚴山石裂恩煦春色浮釁生無根牙衆言起愆
尤返來入狴犴吏對安可詶法冠巧椎拍刺骨不
肯抽削秩貶漢東驅廹日置郵窮塗無一簮百口
誰相賙諸子繼死亡清血漬兩眸貿然幾喪明憤
苦結不瘳君性本剛峭安可小屈柔暴罹此冤辱
苟活何所求人閒不見容不若地下遊又疑天憎
善專與惡報讎二竪潜膏肓衆鬼來揶&KR2023;棄局奔
南陽後事得所投心膽尚卓犖精明已彌留生平
經緯才蕭瑟掩一丘青天自芒芒長夜何悠悠萬
物孰不死死常在嚴秋君齒方盛壮衆期樹風猷
二邊况横猾四海皆瘡疣斯時忽云亡孰爲朝廷
憂予方編吳氓日自親鋤耰無緣匐匍救兀兀空
悲愁時思莊生言所樂唯髑髏物理不可詰此說
誠最優
秋懷江休復
西風萬里至曠然天地秋暮雨生夕涼百蟲鳴啾
啾楚山曉蒼蒼楚水亦悠悠騷人試登臨感物增
離憂所思在遐方欲往路阻脩香草有蕙茞嘉樹
有梧楸白露委芳馨彫零使我愁窮年倦羈窘江
湖思舊游紉蘭製芰荷飄泛一葉舟肆情雲水間
意適何所求
同持國宿太學官舍江休復
翳翳雲月薄冷冷雪風清學省夜岑寂天街斷人
行廣庭層閣隂尋廊步餘明松篠遞遥響如聞絃
誦聲悠悠子佩詩講坐塵埃生廻就直舍休亹亹
談道精心會境物融泯然遺世營寒眠屢展轉寤
言寫素誠
牟駞岡閱馬江休復
牧馬散近坰閱視乘高秋駞岡似沙苑堆阜帶川
洲坡陁故梁城縈薄西南陬連棚映林樾星羅倚
層丘回風吹陣雲奔騰歘來游野性脱羈馽飲齕
遂所求腹幹頗肥張鬱怒何彪休羣敺驟麋鹿逸
勢凌蛟虬軍戎選輕捷和鑾御調柔毛物有千名
衆美歸驊騮梁王愁思臺佛刹居上頭朅來一憑
眺遺墟莽悠悠信陵骨已朽巖穴誰見收當時英
豪軰事逐東波流置酒臨風軒聊以紓煩憂
許希顔太初
鍼工許希下蔡人住梁門西市三十年及天聖中
皇躬遺裕有内戚達其姓名上召見三進鍼而
疾平面授尚藥奉御其賜予不可勝紀謝恩畢西
向而拜上詢其故奏曰臣拜本師扁鵲也上
惜其用心不忘本給錢五十萬爲立祠封曰靈應
侯或曰人生乎世愼乎習希失其習者也使希不
習醫而習儒其遇主之日不忘先師明矣若然則
讀書爲儒乘時取富貴高冠長劒昂昂廟堂之上
自負自得不知素王之力者許希之罪人也因爲
詩云
京城名利塗車馬相奔馳其間取冨貴往往輸巫
醫前後十數軰身沒名已隳獨有許希者藴蓄何
瑰竒始自下蔡來所處尤喧卑西市三十年汨汨
無人知一朝仗至藝驟登文石墀三鍼愈上疾
神速不移時酬以六尚官著藉通端闈旌以三品
服佩紫垂金龜于時稱謝畢西向復陳儀當宁驚
且問歷歷宣其辭臣傳扁鵲術遇主今得施特此
一展謝臣心不自私
主上惜其意擊賞爲嘘唏仍給水衡錢國西命立
祠復加靈應號金額照華榱自此輦轂下求禱何
祁祁我過慶成坊見之心且悲秦醫術雖妙五腑
及四肢所習得其人千齡祀不虧魯聖術至大帝
道與民彜所習非其人一朝反相持小吏師荀況
竊爲辯說資作相勸焚書詐云愚蚩蚩後之爲儒
者其心皆李斯昔在布衣日動守先王規朝談十
二經夕誦三百詩依憑稽古力榮進無他岐及居
廟堂上劒長冠峩巍自謂天所賦焉知有宣尼宣
尼斷襲封十經寒暑移他姓爲邑官鄕老皆驚疑
上章寝不報九重遭面欺諫官不舉失御史不言
非盡爲許希笑得路忘先師
東州逸黨顔太初
天之有常度躔次絶乖離地之有常理沉潜無變
虧人之有常道高下遵軌儀三才各定位萬古永
不移二儀設有變修德可以祈人道或反常其亂
何由支昔在典午朝國祚向陵夷日向中夜出赫
赫來東陲地向太極裂中有蒼鵝飛高厚灾且異
人妖亦繁滋始有竹林民怪誕名不羈次有夷甫
輩高談慕無爲沉湎多越禮阮籍兼輔之虛名能
飾詐光逸與王尼何曾有先見不能救其衰張華
徒竭力無以扶其危至今西晉書讀之堪涕洟爾
來歷千年炎宋運重熙東州有逸黨尊大自相
推號曰方外友蕩然絶四維六籍被詆訶三皇遭
毁訾坑儒愚黔首快哉秦李斯與世立憲度迂哉
魯先師流宕終忘反惡聞有民彜或爲童牧飲垂
髽以相嬉或作概量歌無非市井辭或作薤露喝
發聲令人悲或稱重氣義金帛不爲貲或曰外形
骸頂踵了無絲塵聚復優雜何者爲尊卑遥聞風
波民未見如調飢偶逢紳帶士相對如拘縻不知
二紀來此風肇自誰都緣極顯地多用寧馨兒斯
人之一喝翕然天下隨斯人之一趨靡然天下馳
鄕老爲品状不以逸爲嗤宗伯主計偕不以逸爲
非私庭訓弟子多以逸爲宜公朝論人物飜以逸
爲竒家國盡爲逸禮法從何施我常病其事中夜
起思惟平地三尺限空車登無岐重載歷百仞所
來因陵遲萬一染成俗雖悔何由追衆人皆若夢
焉能分其麋衆人皆若醉不知啜其醨天下皆病
痿俾誰就魯醫天下皆病狂何暇炙其眉幸有名
教黨可與決雄雌所嗟九品賤不得立文墀賈誼
唯慟哭梁鴻空五噫終削南山竹冒死指其疵願
乘九廟靈感悟宸心知赫爾奮獨斷去邪在勿疑
分捕復大索憸人無孑遺大者肆朝市其徒竄海
湄殺一以戒萬是曰政之基千奴共一膽膽破衆
自隳無使永嘉風敗亂昇平時
贈張績禹功石介
李唐元和間文人如蠭起李翺與李觀言雄破姦
宄孟郊及張籍詩苦動天地持正不退讓子厚稱
絶偉元白雖小道爭名愈弗已卒能霸斯文昌黎
韓夫子吾宋興國來文人如櫛比黃州才專勝
漢公氣全粹晦之號絶羣平地走虎兕謂之然駮
雜亦文中騏驥曰稹洎盧震江沱自爲水朱巖兼
孫僅培塿對嶽峙卒能霸斯文河東柳開氏嗟吁河
東沒斯文乃屯否汨汨三十年淫洼滿人耳粤從
景祐後大儒復唱始文人如麻立樅樅櫕戰騎徂
徠山磊砢生民實頑鄙容貎不動人心膽無有比
不度蹄涔微直欲觸鯨鯉有慕韓愈節有肩柳開
志今讀禹功文矛戟寒相倚寶光千里高飛出破
屋裏龍音萬丈長拔出重淵底雷霆皆藏身日星
或失次我慙年老大才力漸衰矣禹功氣奔壯今
方二十二前去吾之年猶有十四歲今讀禹功文
䰟魄已驚悸更加十四年世應絶儔類卒能霸斯
文吾恐不在已禹功幸勉旃當仁勿讓爾
小孤山劉敞
驚波觸南崖反怒射北壁蒼山與相排所謂小孤
石蟠根萬仞淵聳角百丈碧祠堂豁精嚴行旅進
粉澤或云婦女神肸蠁頗有迹吾知定名意似欲
旌介特流俗失其眞傳聞莫開釋居人私其利禍
福妄損益競爲媢奴說以誣聦明德先王拱山川
禮典有廟食柰何媚於竈屈已忘正直吾欲爲小
孤作書解行客復恐不見從嗟哉世多惑
雜詩效玉川體劉敞
毁巢鳳不至竭澤龍不游賢者有所歸得非龍鳳
儔周公下白屋聖德被九州趙禹謝賓客漢朝以
爲優澆淳不相襲用合何其繆苟徇一身利不爲
萬姓謀哀彼枤杜詩死生遺道周
雜詩二首劉敞
鑿井取泉飲上山採薇食豈不信憔悴所願皆我
力泉也非難致薇也不易得志士恥徒飽衆人苟
所獲犧牲畏芻豢樊籠害羽翼晤理宜在早無爲
晚更惑
道薄德亦散功名爲時須用力世所賢守正衆云
愚智者競蒿目小人復邇圖悠悠三季後此風益
已渝安知治未病䑛痔而多車堯舜無能名越哉
已矣夫
示張直温劉敞
築山必使高鑿井必使深百工戒淺近盛德羞浮
沉焉有尺寸枝能棲垂天禽焉有升斗泉能容横
江鱘借兹諭物理足以開君心隘在容不足弱在
力不任大道如路然固無古與今
朝乘劉敞
朝乘日車出暮載星影還顚冥朝暮中出入咫尺
間已覺素志非更知人理艱小利專欲速大德不
踰閑
哀張子厚先生司馬光
先生負材氣弱冠游窮邊麻衣揖鉅公決策期萬
全謂言叛羌軰坐可執而鞭意趣小參差萬金莫
留連中年更折節六籍事精研羲農訖周孔上下
皆貫穿造次循繩墨儒行無少愆師道久廢闕模
範幾無傳先生力振起不絶尚聮緜教人學雖博
要以禮爲先庶幾百世後復覩三王前釋老比尤
熾羣倫將蕩然先生論性命指示令知天聲光動
京師名卿爭薦延寘之石渠閣豈徒脩簡編丞相
正自用立有榮枯權先生不可屈去之歸臥堅孤
嫠聚滿室餬口耕無田欣欣茹䔧藿皆不思肥鮮
近應詔書起尋取病告旋舊廬不能到丹旐風翩
翩人生會歸盡但問愚與賢借令陽虎壽詎足驕
顔淵况於朱紫貴飄忽如雲煙豈若有清名高出
太白巔門人俱絰帶雲梯會松阡厚終信爲美繼
志仍須專讀經守(書一作)舊學勿爲利禄遷好禮效
古人勿爲時所(俗一作)牽修内勿修外執中勿執偏
當令洙泗風郁郁滿秦川先生儻有知無憾歸重
泉
今古路劉敞
出門道路多縱横不可測我今欲遠行須問曾行
客徐徐逢路人借問青松側客曰今何往答之遊
京國客乃指要路而言行有益古路雖大道不如
今路直但行今人路猶如假羽翼彼客别我去獨
自躊躇立爲見今古路信乃無苦忒今路足輪蹄
古路多荆棘欲行今人路恐背古人跡欲行古人
路今人笑迂僻又擬不出門柰何飢寒逼哀哀此
時路悠悠蒼天色不避今人嫌路須行古陌古陌
雖然遠且保無蹶失勉哉自勉哉前去難之適不
獲見楊朱萬古凝愁魄
漢文帝王安石
輕刑死人衆短喪生者偷仁孝自此薄哀哉不能
謀露臺惜百金灞陵無高丘淺恩施一時長患被
九州
戴不勝王安石
昔在宋王所皆非薛居州區區一不勝辛苦亦何
求懷禄詎有耻知命乃無憂此士自可怜能復識
此不
司馬遷王安石
孔鸞負文章不忍留枳棘嗟子刀鋸間悠然止而
食成書與後世憤悱聊自釋領略非一家高辭殆
天得雖微樊父明不失孟子直彼欺以自私豈啻
相十百
揚雄王安石
孔孟如日月委蛇在蒼旻光明所照耀萬物成冬
春揚子出其後仰攀忘賤貧衣冠眇塵土文字爛
星辰歲晚天禄閣強顔爲劇秦趨舍迹少迕行藏
意終隣壤壤外逐物紛紛輕用身往者或可返吾
將與斯人
楊劉王安石
人各有是非犯時爲患害唯詩以譎諫言者得無
悔厲王昔監謗變雅今尚載末俗忌諱繁此理寧
復在南山詠種豆議法過四罪玄都戲桃花母子
受顚沛疑似已如此況欲諄諄誨事變故不同楊
劉可爲戒
日出堂上飲王安石
日出堂上飲日西未云休主人笑而歌客子歎以
愀指此堂上柱始生在巖幽雨露飽所滋凌雲亦
千秋所託願永久何言值君收乃令卑濕地百蟻
上窮鎪丹青空外好鎮壓已堪憂爲君重去之不
使一蟻留蟻力雖云小能生萬蚍蜉又能高其礎
不爾繼者稠語客且勿然百年等浮漚爲客當酌
酒何豫主人謀
我欲往滄海王安石
我欲往滄海客來自河源手探嚢中膠救此千載
渾我語客徒爾當還治崑崙歎息謝不能相看涕
翻盆客止我且往濯髮扶桑根春風吹我舟萬里
空自存
少狂喜文章王安石
少狂喜文章頗復好功名稍知古人心始欲老蠶
耕低徊但志食邂逅亦專城仰慙冥冥士俯愧擾
擾氓良夜未渠央青燈數寒更撥書置左右仰屋
慨平生
今日非昨日王安石
今日非昨日昨日已可思明日異今日如何能勿
悲當門五六樹上有蟬鳴枝朝聽尚壯急暮聞已
衰遲仰看青青葉亦復少華滋萬物同一氣固知
當爾爲我友南山居笑談解人頥分我秋栢實問
言歸何時衣冠汙窮塵苟得猶苦飢低徊歲已晚
恐負平生期
田漏王安石
占星昏曉中寒暑已不疑田家更置漏寸晷亦欲
知汗與水俱滴身隨隂屢移誰當哀此勞往往奪
其時
送潮州吕使君王安石
韓君揭陽居戚嗟與死隣吕使揭陽去笑談面生
春當復進趙子詩書相討論不必移鱷魚詭怪以
疑民有若大顚者高材能動人亦勿與爲禮聽之
汨彜倫同朝叙朋友異姓接昏姻恩義乃獨厚懷
哉余所陳
雜咏王安石
懷王自墮馬賈傳至死悲古人事一職豈敢苟然
爲哭死非爲生吾心良不欺滔滔聲利間絳灌亦
何知
謝公(御名泰安)王安石
走馬白下門投鞭謝公墩昔人不可見故物尚或
存問樵樵不知問牧牧不言摩挲蒼苔石點檢屐
齒痕想此絓長檣想此倚短轅想此玩雲月狼籍
盤與罇井逕亦已没漫然禾黍村摧藏羊曇骨放
浪李白魂亦已同山丘緬懷蒔蘭蓀小草戲陳迹
甘棠詠遺恩萬事付鬼錄恥榮何足論天機自開
闔人理孰畔援公色無懼喜儻知禍福根涕淚對
栢伊暮年無乃昏
同昌叔賦鴈奴王安石
鴈鴈無定棲隨陽以南北嗟哉此爲奴至性能&KR0548;
惻人將伺其殆奴輙告之亟舉羣寤而飛機巧無
所得夜或以火取奴鳴火因匿頻驚莫我捕顧謂
奴不直嗷嗷身百憂泯泯舉一息相隨入繒繳豈
不聽者惑偷安與受紿自古有亡國君看鴈奴篇
禍福甚明白
寓言四首王安石
不得君子居而與小人游疵瑕不相摩況乃禍釁
稠高語不敢出鄙辭強顔酬始云避世患自覺日
已偷如無一齊人以萬楚人咻云復學齊言定復
不可求仁義多在野欲從苦淹留不悲道難行所
悲累身修
周公歌七月耕稼乃王術宣王追祖宗考牧與宫
室甘棠能聽訟召伯聖人匹後生論常高於世復
何實
瞢瞢俗所共察察與世違違世有百善一疵惡皆
歸就求無所得猶以好名譏彼哉負且乘能使正
日微
言失於須臾百世不可除行失几席間惡名滿八
區百年養不足一日毁有餘諒彼恥不仁戒哉惟
厥初
遊土山示蔡天啓王安石
定林瞰土山近乃在眉睫誰謂秦淮廣正可藏一
艓朝予欲獨往扶憊強登涉蔡侯聞之喜喜色見
兩頰呼鞍追我馬亦以兩黥挾歛書付衣囊褁飯
隨藥笈翛翛阿蘭若土木老山脅鼓鍾臥空曠簨
簴雕&KR1667;業升堂廓無主考擊誰敢輒坡陀謝公冡
藏椁久穿劫百金買酒地野老今行饁&KR1210;懷起東
山勝踐比稠曡於時國累卵楚夏血常喋外實備
艱梗中仍費調燮公能覺如夢自喻一蝴蝶桓温
適自斃符堅方天厭且可緩九錫寧當快一捷彼
哉斗筲人得喪易矜怯妄言屐齒折吾欲刊史牒
傷心新城埭歸意終難惬漂搖五城舟尙想浮河
擑千秋隴東月長照西州堞豈無華屋處亦捉蒲
葵箑碎金諒可惜零落隨秋葉好事所傳玩空殘
法書帖清談眇不嗣陳迹怳如接東陽故侯孫少
小同鼓篋一官初嶺海仰視飛鳶跕窮歸放款叚
高臥停遠蹀牽襟肘卽見著帽耳纔擪數椽危敗
屋爲我炊陳浥雖無膏汙鼎尚有羹濡筴縱言及
平生相視開笑靨邯鄲枕上事且飲且田獵或昏
眠委翳或妄走超躐或叫號而寤或哭泣而魘幸
哉同勝時田里老安帖易牛以寶劒擊壤勝彈鋏
追憐衰晉末此土方岌嶪強偷須臾樂撫事終愁
惵予雖天戮民有械無接摺翁今貧而静内熱非
復葉予衰極今歲儻與雞夢恊委蛻亦何恨吾兒
已長鬛翁雖歲長我未見白可鑷祝翁尚難老生
理歸善攝久留畏年少譏我兩呫囁束火扶路還
霄明狐兔懾蔡侯雄俊士心憭形亦諜異時能飛
鞚快若五陵俠胡爲阡陌間踠足僅相躡諒欲交
轡語怯子不能嗋
夜夢與和甫别如赴北京時和甫作詩
覺而有作因簡純甫王安石
水菽中歲樂鼎茵暮年悲同胞苦零落會合尚凄
其况乃夢乖闊傷懷而賦詩詩言道路寒乃似北
征時叔兮今安否季也來何遲中夜遂不眠輾轉
涕流離老我孤主恩結草以爲期異叔善事國有
知無不爲千里永相望昧昧我思之幸唯季優游
歲晚相携持於焉可晤語水木有茅茨畹蘭佇歸
憩遶屋正華滋
獨臥有懷王安石
午鳩鳴春隂獨臥林壑靜微雲過一雨淅瀝生晚
聽紅綠紛在眼流芳與時競有懷無與言佇立鍾
山暝
皇朝文鑑卷第十六
