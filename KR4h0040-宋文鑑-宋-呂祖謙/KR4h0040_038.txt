皇朝文鑑卷第三十八
誥
都官員外郎邢夢臣可侍御史殿中丞沈
起可監察御史裏行劉敞
兵部郎中張中庸可開封府判官
劉敞
屯田員外郎胡揆除都官員外郎
劉敞
度支郎中李碩可三司戶部判官
劉敞
陜西路都轉運使兵部郎中天章閣待制
傅求可右諫議大夫河北都轉運使
工部郎中天章閣待制周沆可兵部
郎中依舊劉敞
司門員外郎張鞏可開封府推官
劉敞
曹潁叔充天章閣待制知福州
蔡襄
張昷之可光禄卿致仕蔡襄
王元可右衛大將軍遥郡觀察使
胡宿
皇姪岳州圑&KR0615;使(舊名英宗)起復泰州防禦使
知宗正寺王安石
起居舍人直祕閣同修起居注司馬光攺
天章閣待制王安石
左司諫王陶可皇子伴讀王安石
范鎮加修撰王安石
高旦可著作佐郎王安石
德妃沈氏姪孫獻卿可試大理評事
王安石
沈德妃姪授監簿王安石
磨勘轉官王安石
王伯恭轉官王安石
甘昭吉入内副都知王安石
崔嶧刑部侍郎致仕王安石
皇兄故保康軍節度觀察留後承簡可贈
彰化軍節度使追封安定郡王
王安石
參知政事歐陽脩曾祖某贈某官
王安石
曾祖母某氏某國太夫人王安石
祖王安石
祖母王安石
父王安石
母王安石
樞密使張昇所生母王安石
三司使禮部侍郎田況可樞密副使
王珪
屯田郎中詹庠可都官郎中
王珪
戶部副使太常少卿燕度可右諫議大夫
知潭州鄭獬
劒南節度推官張士澄等可大理寺丞
鄭獬
皇姪右監門衛大將軍仲郃可依前右監
門衛大將軍黃州剌史特封齊安郡
公韓維
頼王府翊善守太常少卿直昭文館齊恢
可守尚書左司郎中依前直昭文館
兼太子左諭德諸王府記室參軍尚
書司封員外郎直集賢院陳薦可工
部郎中依前直集賢院兼太子右諭
德韓維
西頭供奉官常用之可右清道率府率致
仕右侍禁李襄古率府副率致仕
韓維
台州寧海縣令魏昂可試大理評事充山
南東道節推知劒州劒浦縣
沈文通
内東頭供奉官廖浩然可内殿崇班
沈文通
都官郎中楊佐可司封郎中
沈文通
都官員外郎邢夢臣可侍御史殿中丞
沈起可監察御史裏行劉敞
御史執憲轂下紀綱國體非雅亮勁正之士不足
參論議廣聦明拯與景初吾所信也使之愼柬厥
僚必皆其人而拯也以起聞景初也以夢臣可稽
之閥閱察之望譽人咸曰允哉予甚嘉之夫鑑以
明故可正容繩以直故可形枉毋勤小補而遺大
體毋忽近務而隳常守事君盡禮其可以報知己
乎
兵部員外郎張中庸可開封府判官
劉敞
京師衆大之居其俗具五方而諸侯所視法也號
稱難治蓋自古記之爲之尹者專用擊斷則網密
俗敝崇之以寬則威信不立故常擇精明䟽通之
人以參其職具官張中庸材劇而用博行脩而志
堅處煩決疑必有餘𥙿俾贊浩穰之政當適寬猛
之中根本之地爾惟欽哉
屯田員外郎胡揆除都官員外郎
劉敞
朝廷鎮撫四夷以綏中國貴於息民而不務佳兵
故常申敕邊吏毋邀竒功五嶺以南蠻夷雜居其
俗剽悍尤爲易動而桂州一都會也前通判軍州
事尚書屯田員外郎胡揆承用詔旨悉心疆事終
揆之任怗然無虞亦可謂善吏能宣明威信者矣
夫守邊之患常在見小利而不達大體以侵迫驅
奪之爲故至大沸貽憂吾民則若揆者不可以不
賞也稍增其秩以示褒寵
度支郎中李碩可三司戶部判官
劉敞
財賦大計一出於民取之寡則用不足然而民逸
取之多則用有餘然而民困此三司之難也術不
能通輕重智不能調盈虚則吾不以爲之僚具官
李碩嘗以名字典郡風采奉使敏以爲政精於檢
下所到而治有迹可紀使之參計耗登贊舉籌策
庶可以不傷財不害民乎往即會府毋乏乃事
陜西路都轉運使兵部郎中天章閣待
制傅求可右諫議大夫河北都轉運使
工部郎中天章閣待制周沆可兵部郎
中依舊劉敞
岐畢吾西土也被山帶河百二之險而有昆夷之
虞燕亳吾北土也平原廣牧四戰之地而有玁狁
之警贍足兵食綱領郡縣將命宣指甚難其人具
官傅求明智敏察表以文雅具官周沆深中篤厚
居以名撿並委節傳分按州郡皆有述職之勤美
俗之風夫較考陟明其來尚矣或正諫省之列或
遷夏卿之屬所以褒善勸能爾其欽哉
司門員外郎張鞏可開封府推官
劉敞
京師者舉衆大之辭名之者也風俗雜而獄市繁
治稱浩穰吾令襄爲尹急吏緩民甚有文理其僚
虚席思得敏才以左右之具官張鞏嘗使行河決
川滌源衆工胥作輓漕以通其精力幹用效在已
試俾贊輦轂之政尚克有立夫都邑翼翼四方是
則無習苟且違道干譽則予一人汝嘉
曹潁叔充天章閣待制知福州
蔡襄
朕念善爲維持之策者運天下如臂使指欲其大
小相臨而威令必達故也東南之郡長樂都會表
山環海地險而遠八州生衆繫乎緫帥非有幹明
之資能辦吾事者不可以遣具官曹潁叔智力精
敏應幾必決荐更器任籍有聲稱將漕益部還貳
計曹而猥繁之務罔不給肅今屬以方面之重寵
以延閣之華爾其繕除兵械補完城堞懷綏困窮
剪遏兇猾使吾人無愁苦之嘆朝家有剸倚之賴
朕志唯是爾儀圖之
張昷之可光禄卿致仕蔡襄
朕於羣臣進退之際曷嘗不腆然思之方其強仕
發智能以濟務則有官賞以懋其材逮其謝歸養
志意以自佚則有恩渥以寵其行仕宦者豈不雍
然得其所耶具官張昷之立節清峻無緇磷之苟
臨事明敏有批導之利恤民以惠屏姦以嚴循吏
之風聞于當世自升禁近之列屢委宣藩之重服
老聃之言而知止躡疎廣之迹而告老爾其還上
官事秩以列卿休于而家尚體朕意
王元可右衛大將軍遥郡觀察使
胡宿
閫制之師蓋威於不若巖除之衛乃備於非常唯
中外之迭更在倚毗之兼厚具官王元才資沉敏
節尚剛嚴少厲武鋒博通軍志幹方授任政屢服
於藩方厭難折衝功實施於邊境眷言雍部控于
西州委以牙爪之師屯乃襟喉之地苛慝不作部
分有嚴閱牘奏之爰來叙足腓之微苦願寘環衛
乞朝京師須藥石之有瘳雖金革而無避忠言可
壯誠實不誣朕以拱扈之嚴當資於宿將察廉之
任用寄於舊勲遥緫十連聮司二衛式表䟽恩之
數且伸從欲之仁惟忠力之是圖亦威名之斯賴
體兹優遇更竭乃誠
皇姪右衛大將軍岳州團練使(舊名英宗)可
起復舊官泰州防禦知宗正寺
王安石
先王糾合宗族而分職以治之所以嚴宗廟也宗
廟嚴則禮俗成而天下治其事豈可以輕哉今朕
選於近屬以脩宗正之官亦先王治親之意也以
爾具官(舊名英宗)惠仁孝恭忠信純篤故遷厥位以稱
禦侮之實而使任事焉夫士之欲施於政未有不
學而能者學所以脩身也身脩則無不治矣朕言
維服爾往懋哉
起居舍人直祕閣同修起居注司馬光
改天章閣待制王安石
揚雄曰周之士也貴秦之士也賤周之士也肆秦
之士也拘蓋言先王以禮讓爲國士之有爲有守
得伸其志而在上不敢以勢加焉朕率是道以君
多士以爾具官司馬光文學行義有稱于時故明
試以言使司告命而乃固執辭讓至于八九改序
厥職以伸爾志是亦高選往其懋哉
左司諫王陶可皇子伴讀
王安石
自天子至於士未有不待學而成者今朕欲進諸
子於學求可與居者而大臣以爾爲言爾久在諫
垣有聞於世兹惟愼選可不勉哉
范鎮加修撰王安石
昔周人藏上古之書以爲大訓而孔子春秋天子
之事也蓋夫討論一代之善惡而撰次之以法度
之章非夫通儒達才有識足以知先王不欺足以
信後世則孰能託尚書春秋之義勒成大典而稱
吾屬任之指乎以爾具官范鎮有該通之材有純
㓗之操辯論深博溢於文辭論思禁林時議惟允
則夫按善惡見聞之實斷是非去取之疑人之所
難宜以命爾爾其精思熟考自勉以古之良史而
毋襲近世以事屬辭之失使無以考焉
高旦可著作佐郎王安石
唐虞以三考黜陟幽明而其所命或終身於一職
然則其所謂陟者蓋爵服之加而已今之增位猶
古之加爵服也以爾久於職事而功用應於有司
之法故使增位以報焉雖所更之歲月與黜陟之
法古今不同而吾所以褒厲庶工非與唐虞異意
爾其毋怠思稱厥官
德妃沈氏姪孫獻卿可試大理評事
王安石
朕於后妃之家不欲以恩撓法法之所當得者義
亦無所愛焉爾方眇然未克有知而以外戚之恩
得試理卿之屬時乃邦制不爲爾私勉哉有成以
待官使
沈德妃姪授監簿王安石
京官吾所重也故設磨勘之法以待吏部之所選
非有勞而無罪及有任舉之官則不可以得之爾
由外戚以孩幼入官得吾之所重其強勉學問求
爲成人以稱吾待爾之意
磨勘轉官王安石
有司考爾等之閥閱而揚爾等於朝廷朕親覽焉
皆應遷法夫命官賦禄之事朕非輕之也維以章
有德序有功名在審官則三歲而一遷亦維以閔
夫職事之勞而勉之盡力爾等勿謂名器之可計
日以自取也而無報上之意焉
王伯恭轉官王安石
方今仕於朝廷者率三歲而一遷論者患其不足
以勸功然日月久矣能祗愼不怠免於罪悔則亦
宜有以褒嘉此朕所以使爾得遷之意也士之爲
義蓋有常心何必利焉然後知勸
甘昭吉入内副都知王安石
古者王之正内必有任職之臣予若稽古而思得
吉士以充其選以爾服勤左右多歷歲年有專良
之稱無側媚之毁其使序于正内以允廷論之公
焉爾其審門闈謹房闥入宣宫令出贊朝事悉心
夙夜一以忠信則維予爾嘉爾亦永綏寵禄
崔嶧刑部侍郎致仕王安石
仕焉而告老者自一命以上必有以慰其歸況吾
邇臣恩紀所厚宜增位序以示褒優以爾具官崔
嶧比以明揚久於煩使入參侍從出備藩維踐更
滋多寄屬惟允引年辭位得禮之宜進貳秋卿以
榮居息古之士者非苟自佚其身唯愼行祗法以
助成王德爾所知也往其懋哉
皇兄故保康軍節度觀察留後承簡可
贈彰化軍節度使追封安定郡王
王安石
樂其生而哀其死欲其富貴之無窮仁人於親戚
莫不然而王者得盡其褒崇之意具官承簡於宗
室爲近屬於朝廷爲大官有温恭恪愼之稱無驕
嫚逸欲之過不幸至於窀穸用震悼于朕心義兼
親賢恩禮當稱今夫建牙樹纛節制一軍而封爵
至於稱王人臣之極也朕其追命以賜焉尚其有
知享此休顯
參知政事歐陽脩曾祖某贈某官
王安石
君子善善之義下及子孫況推而上之至其祖考
所以褒美崇寵顧豈可以不稱哉故先王宗廟之
制視其爵禄位之高下以爲世數之遠近而本
朝追命之禮亦從其子孫名數之卑尊具官歐陽
脩曾祖潜于丘園躬有善行畜積之慶施于曾孫
爲時宗工名重天下圖仕以登于右府褒嘉當及
其前人東宮之孤位已顯矣進秩一品尚其享哉
曾祖母某氏某國太夫人
王安石
尊之欲其貴親之欲其冨豈特人主有是心哉推
是心以施於人此人主所以與天下同憂樂之意
也禄有厚薄故禮有隆殺位有高下故施有遠近
古之道也其可忘哉具官歐陽脩曾祖母含德在
躬作嬪令族積善之慶覃其後昆惟時聞孫實朕
良弼登豫政事人無間言其䟽大邦之封以報
流澤之施寵靈之極尚克享哉
祖王安石
爲吾政事之臣所以崇寵之者備矣於是尊大前
人之志亦宜有以稱焉具官歐陽脩祖某積行在
躬潜而不耀畜其善慶以賴後昆厥有聞孫爲朕
良弼典司機要海内所瞻追命之榮至于帝傳進
登師位以極褒嘉尚其冥靈膺此休顯
祖母王安石
朕䟽郡縣以君諸臣之母欲以稱慈孫孝子之心
至於政事之臣則封國及其王母所以望其功者
厚矣則慰其心者顧可以薄哉具官歐陽脩祖母
來嬪名家克配君子積善之福覃于其孫左右朕
躬豫國政事嘉而有後錫以大邦維靈在幽尚克
膺此
父王安石
大臣得爵命其先人至乎公師非古也然禮者人
情而已矣當於人情而義足以勸士則何必古之
有哉具官歐陽脩父某畜其德善不顯於世克生
賢佐爲朕股肱東宫一品人臣高位追以命汝用
嘉有子尚其享此以稱餽祀之盛哉
母王安石
古者子爲諸侯大夫而父爲士則其祭以諸侯大
夫之禮朕以謂得享其禮而位號不稱則不足以
盡孝子之心故今有列於朝廷皆得追崇其考妣
又況於爲吾左右輔弼之臣哉具官歐陽脩母嚴
稱於天下能教其子爲時名臣恊于詢謀進斷國
論雖禄養不及而饋享有加啓封大邦於禮爲稱
尚其幽穸知享此榮
樞密使張昇所生母王安石
傳稱春秋之義母以子貴說者或非焉而人子之
愛其親豈有窮哉已則冨貴而親不與焉固人情
之甚可哀者也當有追崇之禮稱其思慕之心具
官張昇所生母温柔惠和得嫓君子克生賢佐爲
朕寶臣允于庶言秉國樞要追崇之典旣啓爾邦
其改新封以鴻後慶尚其冥漠享此恩榮
三司使禮部侍郎田況可樞密副使
王珪
天文三階中躔紫極之輔國事二柄右列鴻樞之
司維君臣之謨明有夙夜之基命朕當登進時傑
贊襄大猷以導萬微之中以合九德之會匪至
公之進曷羣聽之歸以爾具官田況器懷閎深
業履端厚材適國家表裏之體學貫天人精祲之
交而自高賢册於大廷儀畯遊於清路西垣名命
之粹内閣論思之勤擁帥節于邊而天聲憺於殊
俗筦財柄于内而國用豐於歷年兹庸倚爾忠力
之良置諸宥弼之地熙我大業垂之亡窮噫本天
下之兵莫重安危之寄在帝右之陟有若臣鄰之
榮蓋德懋者寵所隆任大者責亦至勉思盡瘁永
克承休
屯田郎中詹庠可都官郎中
王珪
世治俗厚賢能衆多其高材異行則待以越次之
位而守職奉法亦褒累日之賞非有厚薄理則然
也爾服于朝著陳力事任有司稽年書閥應陟其
增一秩以慰夙夜浚明之勤往服休命勿忘祗飭
戶部副使太常少卿燕度可右諫議大
夫知潭州鄭獬
湖湘之南溪蠻剽悍而易擾阹而馴之則亦弭伏
至其失御遂出而囓邊其禍亦不細得無肅乂廉
治之帥爲之良牧者哉以爾具官燕度醇明忠厚
通於世務更荐要劇芒刃愈出俾副大農厥功茂
焉宜加賜諫議大夫魚符犀節往甸南服内以惠
斯民外以柔殊俗朕方端扆面朝以遲爾之奏課
矣
劒南節度推官張澄等可大理寺丞
鄭獬
萬官之才豈朕一耳一目之可盡之哉然而卒所
以能盡之者寄朕之耳目於嶽牧連帥推而進之
耳維汝脩方宿業以廉治自顯薦牘交上可勿聽
乎宜寵以廷尉丞以示我擇材之公
皇姪右監門衛大將軍仲郃可依前右
監門衛大將軍黃州剌史特封齊安郡
公韓維
朕按屬籍以觀祖宗之世而陳王之後獨微且其
位不章顯朕甚憫之以爾具官仲郃孝友(御諱光宗)謹
善守法度爰命褒錄以鴻厥慶剌史重任也郡公
高爵也遥領紹建兹謂顯休噫惟務學可以正已
惟率禮可以保位汝其懋哉
潁王府翊善守太常少卿直昭文館齊
恢可守尚書左司郎中依前直昭文館
兼太子左諭德諸王府記室參軍尚書
司封員外郎直集賢院陳薦可工部郎
中依前直集賢院兼太子右諭德
鄭獬
唐制左右諭德掌諭太子以道德其内外庶政有
可爲規諷者隨事而贊論焉則處其官者其選可
以不重哉以爾恢清謹廉正不失其常以爾薦質
直和厚可任以事而或入道經訓或贊爲書記使
王有聞繄爾能力屬儲闈之肇啓擇郎曹而並進
夫語道者非序而安取論德者惟行之爲艱母或
易言以墜予訓
西頭供奉官常用之可右清道率府率
致仕右侍禁李襄可率府副率致仕
鄭獬
古之仕者量其可任則受至于不能而止所以遠
殆辱也朕嘉斯人之徒故於謝事而歸者必增秩
以遣之往欽茂恩以安末路
台州寧海縣令魏昂可試大理評事充
山南東道節推知劒州劒浦縣
沈文通
前日天下令長多非其人始詔剌舉牧守之臣
察廉爲之故遠近之縣十七八治朕甚嘉之汝其
選也汝旣三歲被代而知者尚鮮何哉雖然不可
不少褒也其升職幕府復爲百里益有以薦于朝
者當命汝遷焉
内東頭供奉官廖浩然可内殿崇班
沈文通
禁闥小臣衆矣非以德舉而材選也特以給左右
之役導内外之事而已故未嘗輕命以遷所以異
乎吾外廷士大夫之典也今爾考不幸乃有遺封
以爾爲請朕念爾考事我之久位于通顯汝亦謹
信無咎故進汝之秩班于殿朝以爲汝寵朕於汝
父子可謂至矣其思所以報我者焉
都官郎中楊佐可司封郎中
沈文通
水之爲利害也甚矣堯舜其猶病諸故歷代建以
爲官莫之能廢而朕用稽焉惟爾佐學行材智廉
正膚敏實吾士大夫之望而自領都水出入累歲
夙夜盡瘁具有厥功朕甚嘉之故因有司大比之
叙陟爾左曹之正以爲朕寵其往宿爾業愈獻厥
成則亦當有以稱爾矣欽哉
皇朝文鑑卷第三十八
