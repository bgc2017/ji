皇朝文鑑卷第三
賦
松江秋汎賦葉清臣
鳴蟬賦歐陽脩
秋聲賦歐陽脩
圓丘賦宋祁
右史院蒲桃賦宋祁
詆仙賦宋祁
憫獨賦宋祁
靈烏賦梅堯臣
凌霄華賦梅堯臣
栟櫚賦劉敞
離憂賦劉敞
石室賦狄遵度
鑿二江賦狄遵度
交趾献竒獸賦司馬光
思歸賦王安石
歴山賦王安石
事君賦王回
松江秋汎賦葉清臣
澤國秋晴天高水平遥山晚碧別浦寒清循遊具
區之野縱泛吳松之&KR0893;東瞰滄海西瞻洞庭槁葉
微下斜陽半明樵風歸兮自朝暮汐溜滿兮誰送
迎浩霜空兮一色横霽色兮千名於是積潦未收
長干無際澄瀾萬頃扁舟獨詣社橘初黃汀葭餘
翠驚鷺朋飛別鵠孤唳聽漁桹之遞響聞牧笛之
長吹旣覽物以放懷亦思人而結欷若夫敵寇初
平覇圖方盛均憂待濟同安則病魚貪餌而登鈎
鹿走險而忘命一旦辭禄揚舲高泳功崇不居名
存斯令逹識先明孤風孰競又若金耀不融洛塵
其蒙宗城寡扞王國爭雄拂衣客右振耀江東拖
翠綸兮波上膾蟬翼兮柈中儻即時之有適遑我
後之爲恫至如著書笠澤端居甫里兩槳汀洲片
帆煙水夕醉酒壚朝盤魚市浮游塵外之物嘯傲
人間之世冨詞客之多才劇騷人之清思𬗟三子
之芳徽諒隨時之有宜非才高見棄於榮路乃道
大不容於禍機申屠臨河而蹈壅伯夷登山而
食薇皆有謂而然爾豈得已而用之別有執簡仙
瀛持荷帝柱晨韜史氏之筆暮握使臣之斧登覽
有澄清之心臨遣動光華之賦荷從欲之流慈慰
遠游之以懼肇提封之所履屬方割之此憂將濬
䟽於匯川期拯濟乎沴疇轉白鶴之新渚據青龍
之上游濯埃垢於緇𬒮刮病膜乎昏眸左引任公
之釣右援仲由之桴思勤官而𥙿民廼善利之遠
猷彼全身以遠害蓋孔臧於自謀鮮鱗在爼眞茶
滿甌少廻俗士之駕亦未可爲兹江之羞
鳴蟬賦歐陽脩
嘉祐元年夏大雨水奉詔祈晴于醴泉宫聞鳴蟬
有感而賦云
肅祠庭以祗事兮瞻玉宇之崢嶸收視聽以清慮
兮齋子心以薦誠因以靜而觀動兮見乎萬物之
情於時朝雨驟止微風不興四無雲以青天雷隱
隱其餘聲乃蓆芳葯臨華軒古木數株空庭草間
爰有一物鳴于樹顛引清風以長嘯抱纖柯而永
歎嘒嘒非管冷冷若絃裂方號而復咽凄欲斷而還
連吐孤韻以難律含五音之自然吾不知其何物其
名曰蟬豈非因物造形能變化者邪出自糞壤慕清
虚者邪凌風高飛知所止者邪嘉木茂樹喜清隱(一)
(作隂)者邪呼吸風露能尸解者邪綽約雙鬢修嬋娟
者邪其爲聲也不樂不哀非宫非徵胡然而鳴亦胡
然而止吾嘗悲夫萬物莫不好鳴若乃四時代謝
百鳥嚶兮一氣候至百䖝驚兮嬌兒姹女語鸝庚
兮鳴機絡緯響蟋蟀兮轉喉哢舌誠可愛兮引腹
動股豈勉彊而爲之兮至於汙池濁水得雨而聒
兮飲泉食土長夜而歌兮彼蝦蟇固若有欲而蚯
蚓又何求兮其餘大小萬狀不可悉名各有氣類
隨其物形不知自止有若爭能忽時變以物改咸
漠然而無聲嗚呼逹士所齊萬物一類人於其間
所以爲貴蓋以(已一作)已巧其語言又能傳於文字
是以窮彼思慮耗其血氣或吟哦其窮愁或發揚
其志意雖共盡於萬物乃長鳴於百世予亦安知
其然哉聊爲樂以自喜方將考得失較同異俄而
隂雲復興雷電俱擊大雨旣作蟬聲遂息
秋聲賦歐陽脩
歐陽子方夜讀書聞有聲自西南來者悚然而聽
之曰異哉初淅瀝以蕭颯忽奔騰而砰湃如波濤
夜驚風雨驟至其觸於物也鏦鏦錚錚金鐵皆鳴
又如赴敵之兵銜枚疾走不聞號令但聞人馬之
行聲予謂童子此何聲也汝出視之童子曰星
月皎㓗明河在天四無人聲聲在樹間予曰噫嘻
悲哉此秋聲也胡爲而來哉蓋夫秋之爲狀也其
色慘淡煙霏雲歛其容清明天高日晶其氣慄列
砭人肌骨其意蕭條山川寂寥故其爲聲也凄凄
切切呼號憤發豐草綠縟而爭茂佳木葱蘢而可
悅草拂之而色變木遭之而葉脫其所以摧敗零
落者乃其一氣之餘烈夫秋刑官也於時爲隂又
兵象也於行用金是謂天地之義氣常以肅殺而
爲心天之於物春生秋實故其在樂也商聲主西
方之音夷則爲七月之律商傷也物旣老而悲傷
夷戮也物過盛而當殺嗟乎草木無情有時飄零
人爲動物惟物之靈百憂感其心萬事勞其形有
動于中必搖其精而况思其力之所不及憂其智
之所不能宜其渥然丹者爲槁木黝然黑者爲星
星奈何以非金石之質欲與草木而爭榮念誰爲
之戕賊亦何恨乎秋聲童子莫對垂頭而睡但聞
四壁䖝聲蝍蝍如助予之歎息
圓丘賦宋祁
若夫天地之區旣奥而腴王者所以作京焉神明
之隩匪攻而築上帝所以定位焉我朝之擁歸
運也譏函鎬保界之陋鄙周雒渟瀯之淵乃据梁
之芒芒偵河之渾渾畫邦畿之千里于以宅天子
之尊然後翼翼乾乾作邦孚先禘其祖之所自出
兮遂有事乎昊天占國南之七里得高丘之崛然
自乾㝢之初闢保坤靈而不遷藏偉兆於遐葉震
元符於兹年此烈祖所以裒神之對神宗所
以旅物之蠲眞考之所陟降丕后之所周旋
藹列聖以烝衎緫萬靈而賓延翕降監之厚福
焯巍巍而亡原則晉考卜乎委粟漢肹飾乎甘泉
曾不得望我之末光絕炎况並驅而齊肩哉敢問
圓丘之狀也其何如矣廣矣大矣略可詳矣上崔
嵬以鬱律兮外博敞而神麗遡朱鳥以高蟠兮槩
瑶魁而邪峙休氣回復乎其椒兮滎泉滋滲乎其
趾魑魅不若泯伏於其遠兮神明肅然離衛乎其
邇於是攘之辟之其菑其翳修之平之其坎其畷
上三陔以積高外四門而䟽陛列道糊頳重營界
紫無縮板以作勞不藉罽而昭侈因天質之自然
非人力之攸致崒兮似高山之在周邦嶻焉若隆
雎之亘汾澨及夫㳙日肇祀于郊之宫陶匏尚質
金石有容璧奠褥以蒼蒼兮鼎㪣雲而隆隆百神
服食曼衍乎坎間兮有司守燎粲爛乎壝中穆穆
天子相維辟公咸盛氣以彊力相升降兮穹崇披
大紫之莫莫招翠黃之雍雍合蕭薌於欽柴曳高
煙乎璇穹塞天淵以隤祉奮光明於亡窮踆乎已
事罔有不恭若乃自内出者無匹不行自外至者
無主不止故我率乎祖而推本正乎位而升配使
禮動乎上則神饗樂交乎下而人喜畢九州以獻
力罄一純以盡意君子曰觀天下之物無以稱其
德所以因天事天取至誠之爲貴則斯丘也實國家
集福之清場事神之寶畤國聽之所馮厚靈心之
所翔會駐魄寶於飈歘賁黃圖之方志彼草樓列
仙之館像設𣑽王之廬豚蹄種祠之託鱗長九淵
之居皆祠官之細祀族之餘尚且落成者鼓吻而
極嘆乞靈者䑛筆而爭書叛宣父以語怪溺丘明
之好巫獨圓丘巋而遺美寧儒者佁僅而未之思
歟遂作頌曰屹圓壇赫昈昈大盤盤兮君之升帝
是饗鞏而安兮禮無違福不回委如山兮聖繼聖
萬斯年長監觀兮
右史院蒲桃賦宋祁
癸酉之仲夏予授詔修書寓於右史院紬繹多暇
裴回堂除有蒲桃一本延蔓疎瘠垂實甚寡予
且玩且唶以爲省戶凝切禁廷敞閑人不夭摧禽
不棲啄與平原槁壤有間匪灌叢宿莾所干而條
悴葉芸不爲時珍何邪得非地以所宜爲安根以
屢徙爲危封殖浸灌信美非願因爲小賦代其臆
對云
昔炎漢之遣使道西域而始通得蒲桃之異種偕
苜蓿以來東矜所從以至遠遂徧殖乎離宫去䓤
雪之寒鄕託崤函之福地並萬寶以均載歷千古
而舒粹玩之可使蠲煩食之足以平志不由甘而
取壞廼因少而獲貴鄙柚苞之輕侻賤蔗境之塵
滓粤何人斯殖我于兹託深嚴之祕署切轇轕之
文榱培孤莖以膏壤引柔蔓乎標枝泉石渠以蒙
浸露金莖而泣滋布涼影於宫月獵重葩於禁颸
蔽周廬之岑寂隱肅唱而逶遲彼得地而逢辰宜
欣欣以茂遂奚敷華而委質反慘慘而兹瘁乏磊
砢於當年讓紛華於此世是必野荄非曾掖之玩
菲實異太官之味困枳橘之屢遷嘆匏瓜之徒繫
亦猶鬱柳有性不願桮棬之華海鳥取容非榮觴
酒之饋胡不放之巖際歸之壠隂上敷榮於樛木
外結庇於緇林蒙煙沐霧跨野彌岑豐茸大德之
谷棲息無機之禽保深根以庇本誡繁實之披心
窮天年以善育奚斤斧之可尋亂曰階藥衒華堂
萱爭麗枝以萬年爲名木以五衢稱瑞是皆託中
㳙以進孰荷鈎盾之爲地結賞心以自如非孤生
之所冀
詆仙賦宋祁
予旣守壽春覽郡圖得八公山故老爭言山上有
車轍馬跡是淮南王上賓之遺耕者往往得金云
丹砂所化可以療病因取班固書葛洪神仙二傳
合而質之嗟乎人之好竒而不責實也尚矣而洪
又非愚無知者猶憑浮證僞况鄙人委巷語耶作
詆仙賦
憫兹俗之鮮知兮徇悠悠之妄陳常牽竒以合怪
兮欲矜已以自神操百世之實亡兮唱千齡之僞
存彼淮南之有將兮固殊剌而殞身緣内篇之丕
誕兮眩南公之多聞謂八人者語王兮歷倒景而
上賓餌玉匕之神藥託此謳乎霄晨王負驕以弗
虔兮又見譎於列真雖長年之彌億兮屏帑偃而
念愆(乃謫守郡都厠後爲散仙葛傳云仙伯主者奏安不恭)蹇斯事之吾欺
兮聊反復乎遺言號聖仙之靈稟兮宜常監德而
輔仁不足察王之倨貴兮遽引内於天門已乃悟其
非是兮胡爲賞罰之紛紜寧仙者之回惑兮無以
異乎常人國爲墟而嗣絶兮載遺惡而不泯故里盛
傳其遺金兮證碮石之餘痕武安隂語而前死兮
更生僞鑄以贖論彼逞詐以罔時兮宜自警於斯
文
憫獨賦宋祁
憫前人之抗志兮雖有適而遂迷恃我醒於皆醉
兮矜獨是於衆非吾固知高木不得林兮孤音鮮
與之諧特立廢於曹踞兮一妍掩於萬蚩舉吾黨
以同寐兮挈予覺其何之越家祝而訶冕兮祼戶
䄇而哂衣奮單辭以正議兮安足救輿談之參差
發介瞭之精覽兮何預群蒙之倀嬉屈自高以赴
淵兮夷已信而餓薇波潰流而無益兮返蒙讙而
被訾今吾有道於此兮請質古而瑩疑狂者以不
狂爲狂兮飲泉流而後宜非聖者以聖爲非兮
均獵較而免譏挫爾方而殺廉兮常偶欣而儷悲
保獨行以中晦兮庶明哲而爲期
靈烏賦梅堯臣
烏之謂靈者何噫豈獨是烏也夫人之靈大者賢
小者智獸之靈大者麟小者駒蟲之靈大者龍小
者龜鳥之靈大者鳳小者烏賢不時而用智給給
兮爲世所趨麟不時而出駒流汗兮擾擾於脩途
龍不時而見龜七十二鑚兮寧自保其堅軀鳳不
時而鳴烏鵶鵶兮招唾罵於邑閭烏兮事將兆而
獻忠人反謂爾多凶凶不本於爾爾又安能凶凶
人自凶爾告之凶是以爲凶爾之不告兮凶豈能
吉告而先知兮謂凶從爾出胡不若鳳之時鳴人
不怪兮不驚龜自神而刳殼駒負駿而死行智騖
能而日役體劬劬兮喪精烏兮爾靈吾今語汝庶
或汝聽結爾舌兮鈐爾喙爾飲啄兮爾自遂同翺
翔兮八九子勿噪啼兮勿睥睨往來城頭無爾累
凌霄華賦梅堯臣
厥草惟夭厥木惟喬草有柔蔓木有繁條緣根兮
附蔕(一作質)布葉兮敷苖朱華粲兮下覆本幹蔽
兮不昭嗟兮(一作乎)此木幾歲幾年而至於合抱
夫何此草一旦一夕而遂曰凌霄是使藜藿蒿艾
慕高豔而仰翹翹也安知蘋藻自㓗蕙蘭自芳芙
蓉出汙而自麗芝菌不根而自長或紉珮帶或采
頃筐或製裳於騷客或登歌於樂章故得爲馨
爲薦爲嘉爲祥皆無附著亦以名揚奚必託危柯
而後昌吾謂木老多枯風高必折當是時將恐摧
爲朽荄不復萌蘖豈得與百卉並列也耶
栟櫚賦劉敞
圓方相摩純粹精兮剛徤專直交神靈兮馮翼正
性栟櫚榮兮中立不倚何亭亭兮受命自天非曲
成兮外無附枝匪其旁兮密葉森森劒戟鋩兮温
潤可親廉而不傷兮雪霜青青不畏彊兮壽比南
山邈其無疆兮被髮文身何佯狂兮沐雨櫛風蹇
無所妨兮苦身克已用不失職兮摩頂至踵尚禹
墨兮黃中通理類有得兮屹如承天孔武且力兮
懍其無華不尚色兮表映衆木如繩墨兮播弃
蠻夷反自匿兮遁世無悶曷幽嘿兮明告君子吾
將以爲則兮
離憂賦劉敞
抱戚戚以長處兮弔惸惸以自眎魂離離以駿邁
兮精蒙蒙而就翳氣貿亂以轇轕兮形爽沕而荒
瘁信民生之多囏兮伊天命之方摯知隕性之無
續兮畏忝經而遺義日月騰以漂忽兮春與秋其
狎至卒撫心以抑志兮諒投艱以遺大胃帝堯之
餘烈兮歷三正而相仍下天漢而逾熾兮啓東藩
於大彭胡亂夏以泯棼兮賢辟世而迅征遡江介
以幽處兮汔三徙而弗聲求王明而受福兮祖來
儀於太平(三徙皆江南自彭城以來凡)友群龍以登績兮勑休
命於遠夷兆別子於都邑兮更名數於京師繇清
白以象賢兮爰頽慶而歷兹馭長策以遹駿兮周
窮荒而不疑敵輸歡以馴教兮𤏡變服而來娛中
心實使生外兮諶大道之難推惟保姓之蟬聮兮
上參差以千歲𥙿後葉之孔艱兮憚情申而事廢
志激揚之未究兮不克荷而爲罪誨丁寧之在耳
兮洵僶俛而違殆忽馳思於昊天兮又寤擗而自
懟發與齡以交永兮旦命訢而罔害凉不肖而遘
愍兮曾夫人之髣髴原本始而罔豫兮心涫湯以
崩潰&KR0804;履厚而戴高兮顧久生其誰頼願去人間
以超舉兮復供養以弭憂苟一覩於顔色兮豈餘
生之足留中怳忽而自失兮恭聞命乎前脩天不
可以忌兮道不可與謀毋苟襲匹婦以圖諒兮固
將徇騫父以寡尤
石室賦狄遵度
石室之幽古城之陬煙剥雨落苔萃蘚稠斷勁頑
而植立攅衆磊而互鳩鼇首屹以孤挺虹氣攄而
外浮誚築金之用侈陋銘燕之積偷傑立西土邈
視千秋何愛人而思樹卒頽否之靡由室之經始
請稽其紀其人則遠其室甚邇其室也奠維人之
繫其繫維何維德之被其被維何撤華於裔弃民
而夷嘗亦聞之易夷而民侯其偉而惟蜀之啓邈
乎遠矣會牧野而微盧與同導嶓冡而樏橇斯洎
或斃力而啓其隘或窮兵而伐其地東杭諸夏之
喉右得秦原之臂地不爲之限天不設其閉氣清
肅而休晏物菴茂而被麗柰何推髻之與雜卉服
之與俱貪其地則地或爲已有視其民則曰非吾
徒已雖善忍彼亦何辜有大人者民之是圖視爾
之鄙嗟予其吁曰吾不智將彼之愚教而有類聖
其欺予解辮而冠削祍而裾䟽之濬之使蕩其瀦
培之養之使豐其枯誘而利之麾督而趨圜而規
之不縶而拘乃豫乃詠以嬉以娛處乎其變泱乎
其舒始也夷貉之弗如今也鄒魯之靡殊始也自
我兮居居今也視我兮姁姁孰我有德室其視諸
室之奠兮知公之德安以肆兮室之堅兮知公之
德純以一兮室之磊兮知公之德傑以卓兮室之
魁兮知公之德碩以鉅兮德不可忘室不可隳隳
其室則胡以見公之德泯其德則胡以示後之規
孰治其業我將趨之孰締其跡我將經之故教無
俗兮不變俗靡教兮弗移曰吾之智斯亦其宜曰
彼之愚故甚之欺况乎位天下之正位居天下之
廣居其所爲民皆二帝三王之故俗其所治具皆
二帝三王之成謨法不更造事不更謀曰是懵者
奚足以教則斯室也其謂何乎
鑿二江賦狄遵度
予始至蜀詢諸古之賢於蜀有功者以爲無出文
翁上者於是作石室賦已而復聞有李侯者於蜀
有大功焉二人者用力於民雖有勞逸然參其功
亦其等耳於是又爲之賦鑿二江使蜀之民知蜀
之所以爲蜀皆二公之力乎
嗚呼吾聞魚鳬氏以降秦太守之前蜀之爲國不
幾千萬年方二江之害被兹土以禹之功不是施
兮嗟後來亦奚言彼民之昏溺兮無乃得之於天
不能遷土而改宅兮其流漂亦誰冤勁崖挺以中
亞兮激狂瀾而右旋横騖折走莽知其所之兮吼
穹谷而下穿蛟鼉鼈蟹呀以相濡兮何允蠢而緣延
嘬膚吮血沸以咀嚼兮咸飫腐而飽膻萑蒲菱芡
紛以相被兮汙百頃之良田土不藝而民無所食
兮孰與奏其艱鮮民之害固不可終極兮歷百千
萬世天乃授之以賢曰噫中國之無人遂使民至
於此焉天之生斯民兮固使之食飽而居安降巨
菑以漂之兮天之意不然水之性固就下善利兮
决之則宣濬九川而距四海亦奚艱且九載之孜
孜民不憚苦而訴煩蓋因利而爲利兮勞之在先
不忍一勤其力兮乃至騖萬世而害弗捐胡不浚
發其利源剷削其害根巨崖剖以罅裂兮&KR1154;頽乾
而䧟坤怒石奮以失墜兮吁電走而雷奔蕩重淵
以傾覆兮喪百怪之精䰟雲轉霧溢盤薄蹙蹐
兮注壑于其間寂寥歲漫肆以長往兮若氣散於
坯渾决其餘以旁溉兮居其側數百頃皆膏腴之
上珍民降丘而下宅兮若蟻聚而蜂屯則幾年幾
世之積害一日刷去兮不啻捐芥而蕩塵嗚呼蜀
之爲國非地之中宜乎夷貊之雜處魚鼈之與同
有李侯者至然后别類於水物有仲翁者至然后
同俗於華風然則今所以棟宇而處衣冠而嬉皆二
公之所翳若李侯之事固所莫得而繼彼仲翁之
教亦何憚而弗爲嗚呼以禹之功至大至神括六
合以横被疇有存而勿論胡兹爲害獨不得聞無
乃力所不洎兮抑亦遺其功於後人而今而後乃
知民未得所欲事或有不利先世所未暇除去聖
人所未及裁制苟有志於生民皆吾人之所事若
曰兹事體大必聖人而后爲則小子也不敢與知
交趾獻竒獸賦司馬光
皇帝御天下三十有六載化洽於人德通於神邇
無不恊遠無不臻粤有交阯來獻其麟其爲狀也
熊頸而鳥噣豨首而牛身犀則無角象則有鱗其
力甚武其心則馴蓋遐方異氣之産故圖諜靡得
而詢於是降軺車之使發旁縣之民除塗於林嶺
之隘引舟於江淮之濱曠時月而陟萬里然後得
入覲乎中宸與夫雕題卉服之士南金象齒之珍
欵紫闥而坌入充形庭而並陳於是群公卿士百
僚庶尹儼然垂紳薦笏旅進而稱曰陛下功冠
邃古化侔儀極恭承神祇嚴奉宗稷純孝烝烝小
心翼翼出入起居不忘於訓典進退周旋必咨於
軌則體文王之卑服遵大禹之菲食宫室觀臺無
礱刻之華輿馬器用無珠玉之飾遊必備於法駕
燕不廢於朝夕此皆帝王所不能爲而陛下行
之尚不忘於怵惕是以方内乂寧黎民滋殖垂髫
之童耳皆習於詩禮戴白之叟目不睹夫金革至
於根著浮流跋行喙息無不翔舞太和涵濡茂澤
此殊俗所以嚮臻靈獸所以來格雖漢室之初黑
鷼貢於絶徼周家之隆白雉通於重譯殆不足方
也臣等謂宜命恊律播之聲歌詔太史編之簡策
以發揮不世之鴻休張大無倫之丕績不亦偉乎
皇帝乃穆然深思愀然不怡曰吾聞古聖人之治
天下也正心以爲本脩身以爲基閨門睦而四海
率服朝衆和而群生悅隨故務其近不務其遠急
其大不急其微今邦雖康未能復漢唐之宇俗雖
阜未能追堯舜之時况物尚疵癘而民猶怨咨朕
何敢以未治而忘亂未安而忘危享四方之獻當
三靈之釐且是獸也生嶺嶠之外出沮澤之湄得
其來吾德不爲之大縱其去吾德不爲之虧柰何
貪其琛賮之美悅其鱗介之竒容其欺紿之語
聽其謟䛕之辭以惑遠近之望以爲蠻夷之嗤不
若以迎獸之勞爲迎士之用養獸之費爲養賢之
資使功烈烜赫聲明葳蕤廢耳目一日之玩爲子
孫萬世之規豈不美歟於是群臣拜手稽首咸曰
此盛德之事臣等愚戇所不及陛下誠有意於
此臣等敢不同心竭力對揚而行之皇帝於是
御棫樸之篇觀大畜之繇延黃髮之儒顯巖穴之
秀善有可旌無間於幽遠言有可采不弃於微陋
位匪德而不升官無能而不授使稷契居左皐䕫
立右伊吕在前周召侍後相與講經蓻之淵源覽
皇王之步驟求大化之所未孚訪惠澤之所未究
興民之利若療夫飢渴除民之害若憂夫疾疚賜
予簡而功無所遺刑罰清而姦無所漏浮費省而
物不屈於求湏苛役蠲而農不妨於耘耨使之夏
有葛而冬有裘居有倉而行有糗絲纊之饒足以
養其老甘脆之餘足以慈其幼地不加廣而百姓
足賦不加多而縣官富道塗之人恥爭而喜讓閭
閻之俗弃漓而歸厚戶知禮義之方人享期頥之
壽然後旃裘之長頓顙而讋服祝髮之渠回面而
奔走靡不投利兵而襲冠帶焚僣服而請印綬於
是三光澄清萬靈敷佑風雨時若百稼豐茂休氣
充塞殊祥輻湊甘露霡霂於林薄醴泉觱沸於嵌
竇平慮羅植於階戺朱草叢生於庭霤鳳凰長
離駢枝而結巢黃龍騶虞群友而爲畜由是觀之
則彼裔夷之凡禽瘴海之怪獸皮不足以備車甲
肉不足以登爼豆夫又何足以耗水衡之芻而汚
百里之囿者哉
思歸賦王安石
蹇吾南兮安之莽吾北兮親之思朝吾舟兮水波
暮吾馬兮山阿亡濟兮維夷夫孰驅兮亡巇風翛
翛兮來去日翳翳兮溟濛之雨萬物紛披蕭索兮
歲逶迤其今暮吾感不知夫塗兮徘徊徬徨以反
顧盍歸兮盍去兮獨何(乎爲)此旅
歷山賦王安石
餘姚縣人有與季父爭田于縣于州于轉運不直
提點刑獄令余來直之將歸閔然望歷山而賦之
歷山在縣西上虞縣界中或曰舜所耕云
歷山之峩峩兮予汝耕之孰汝疆之此匪予私云
然兮誰汝使子人之子兮余師歷山之峩峩兮則
維其常人之子兮云曷而亡云曷而亡兮我之思
今孰繼兮我之悲嗚呼已矣兮來者爲誰
事君賦王回
北面以受命兮命同而功則異矢中心而自贊兮
非有道曷明其所爲蓋圖國之在人兮我得之故
爲貴若貨利之不敢愛兮奉君欲之所便役股肱
而忘死兮濟君難於已然豈不輸忠而塞報兮柰
何猶憾於天倬我圖而孔臧兮志常足而名全閱
萬物之至衆兮孰一人之至寡呼同德以佐佑兮
頼先權於取捨張有司而賦政兮寄聦明於夙夜
儻虚其人而瘝厥官兮雖有食而誰暇彙以進夫
賢能兮罄嵓澤而無留但見朝大夫士兮曁四方
之守侯咸顯任其所知兮迓交泰之時休君無爲
而垂拱兮我亦退食而優游昔重華之弼唐兮拔
嶽牧與禹稷文命躡其近武兮晤皐陶而謨九德
摯虺夾以相湯兮美遂良而舉直文公作周衡兮尚
勤訓於三宅其誠可薦於天地兮况我民之馴格君
臣享其淑問兮詒萬世之矜式亞斯之不敢緩兮
亦何世而無人隨小大以成功兮但挾覇而未純
諒要道之自然兮如歲運於陽春迷咫步以它之
兮固治亂之所分臧仲之蔽展禽兮坐掛譏於竊
位公孫託擯於仲舒兮衆交詆其疾忌夫豈不念
於善傳兮反貪巧而速累曾莫望於貨之徒兮猶
可以逃罪彼匠者之構厦兮操斧墨而自能(楩使)楠
老於深林兮斧墨具而焉程惟得人而事君兮乃
受命而有成感先儒之話言兮聊頌箴而一明
皇朝文鑑卷第三
