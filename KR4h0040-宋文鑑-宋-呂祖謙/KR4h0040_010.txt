皇朝文鑑卷第十
賦
南都賦王仲旉
颶風賦蘇過
思子臺賦蘇過
參賦米黻
南都賦王仲旉
洛陽王仲旉侍親客于宋十有餘年矣宋南都也
山川城邑人物風俗禽獸草木博觀而窮覧粗得
其凡焉因藉華陽先生渙上公子爲問荅以賦詞
曰
華陽先生與渙上公子步于西山之隈環于竹圃
之左(囿有竹數百頃周四十一里水經曰睢水東南流歷于竹)曰美哉邈乎土
地之沃人物之夥也公子喟然歎曰先生睹斯而
巳獨不聞往者之事歟上自五帝中接三代下訖
漢唐目擊而可知指陳而可喻請爲先生言之於
顯樂國在睢之陽其地則宋其分則房夏豫周青
秦碭漢梁帶以黍丘之野包以閼伯之疆盟豬出
其右汳水更其旁渙榖濊猚漻淶逐黃(城黃見左八水出宋)
(渙見元和志淶逐漻見圖經傳濊見北征記榖猚見水經)從橫馳騖源分派張過乎
隕石之壄徑乎龍丘之岡行乎釣臺之渚出乎榖
城之塘上接大河通于銀潢下逹渦泗匯于淮湘
漰嚳灂淼淼洋洋㵗㶔&KR2699;淑潏潏湯湯若乃歷
華里經汋陵乘襄塢陟貫城傍空桐而過沙隨階
鴻口而升橫亭伊高辛之帝子主大火而脩祀鄙
葛伯之仇餉猗湯征之攸始嘉微子之啓封卒繼
承於商氏訪桐盧之兩門孰世遠而難紀企蒙城
之故邑懷&KR0238;園之傲吏登北岡而遠瞰想橋公之
德懿銘三鼎與征鉞曾餘光之未墜仰子喬之飈
馭世獨尚其丘墳臨繪水而徙倚(繪水見述異志睢渙二水謂之)
誦相如之高文閟雙廟之靈宇欽張許之威神忠
義煥乎日月世彌久而逾新英風激於萬代如想
見乎其人觀山川人物之舊纔得其凡而略之僕
固未能詳也若宫室苑囿之盛池沼臺榭之廣侈
靡誇前光輝絕後惟梁孝王有足稱者僕願繼其
說而先生自覧其切焉漢有天下至文而昌九族
敦序帝室以光乃命子武俾侯于梁惟梁大國城
四十餘北限泰山之險西界高陽之墟禦備東南
則九州之奥區焉廣衍沃壤則天下之膏腴焉於
是舍大梁之故土卜睢陽之新都傍漻城而連屬
起甬道以縈紆外廣池洫内經郭郛陋九筵與百堵
法上國之規模發小鼔以始倡下節杵而和之流
樂府而度曲豈餘音之獨遺於是乃作曜華之宫
儗阿房與林光鬱正殿之&KR1976;虆巍然起乎中央散
彤彩而澔涆復煒煒以煌煌驚虬龍於金楹乍矯
首以騰驤軒鸞翥於飛甍欲乘風而下翔歷太階
之寶砌駢璧瑛與玉璫光陸離而眩目足幾往而
徜徉旁有曲室後連洞房叫窱窈窕仰不見陽列
方䟽而散騎玉女睨而悠颺又有宴間之舘寔曰
忘憂文章灝博卓落瑰竒者萃乎其中貢以文鹿
白鶴參以渌酃細柳間以連璋沓璧綴以清管弱
絲東苑望囿三百餘里駿鸃鷦&KR2519;山鵲野雉守狗
戴勝鴝鵒翡翠聲音相聞翶翔往來萬端鱗崪不
可勝記其木則檉松楩柟楸梧柘橿欃檀木欄栟
櫚豫章華楓翠槐古檜朱楊雲封霧鏁臨谷被岡
其果則樝梨梬栗素奈朱櫻紫棗來禽吳橘楚橙
其草則蕙若蘭茞䕷蕪蓀蘢杜蘅菥江蘺芎藭
庭蕉聳綠階藥飜紅糅以忘憂合歡之嘉植雜以
避暑延壽之芳叢芬芬馥馥蒙蒙芃芃其竹則篔
簹籦䈽䇙篈篃疎篁密篠布壠夾池檀欒蓊葺
婀娜陸離露滋雪映風靡雲披於是乎複道連綿
亘數千步飛閣層樓動以百數望平臺與離宫
瞟眇忘其何所中有百靈煙嵐竒秀表以落猿之
巖環以捿龍之岫旣盤紆以茀鬱亦映帶其左右
面百尺之深潭瀨鳴玉之清溜升望秦之峻嶺懷
故關而回首維彼蠡臺在城之西勢千仞而崛起
豈終日之可躋攀未半而神悸意欲下而復迷驚
斗杓之頫逼頎霓鬛之下垂疑眞仙之攸舘非人
寰之所棲屹清冷之對峙復偃蹇以穹隆上憑危
檻之崢嶸怳忽不知其幾重下瞰清淵之澄澈金
碧倒影乎其中旁接鴈池綠爭漪漣秋浪漲雨春
波拍天鶴洲背其後鳬渚面其前棹女謳而蕩漿
漁人集而叩舷水禽則有鸊鷉鳵鶂鴐鵝鷺鷗鳬
鶵鶴子鵠侣鴻儔翶翔載沉載浮旣瀺灂而
隨波暫蜚鳴而驚舟水草則有藨苧薠莞蒹葭蒲
蔣白蘋綠荇芡實蓮房雨濯幹而增綠風翍華而
吐芳王臨是國綽有餘閑思遊東苑縱獵乎其間
於是乘雕玉之輿馴寅褭之馬紛萬騎之徒騖千
乘之駕服太阿之雄劔靡彩虹之珠旂鳴和鑾以
玲瓏翳羽蓋以葳蕤安國奉轡嚴忌附輿扈從橫
出並山之隅左許少右專諸依岡爲罝因川爲漁
奮駭百獸電激雷驅搤雄螭蹵豪豬&KR1495;犀犛轔麕
麌轢游嶲&KR1011;駏驉弓不妄發應聲而殊鋌不虚擲
洞胷穿髃山殫谷盡孑然無餘於是梁王弭節而
還容與委蛇徘徊往來其樂未衰相與賓客復遊
於鴈鶩之池登龍艦飛鳳蓋釣錦鱗出文貝弋白
鷴挂黃鶴鶬鴰下鷫鷞落薄暮日斜俛仰極樂獲
獸之多弋禽之衆子虚之所遺西賓之所略也馳
騁少怠明日乃宴于平臺召相如延鄒枚綺席列
雕屏開膾猩脣炙豹胎酌金漿之酎觴縹玉之醅
吹紫鳳之簫擊靈鼉之鼓聆遼滇之歌睇巴渝之
舞又有邯鄲曼姬燕代麗女輕祛靚粧綽約媚嫵
明眸微睨色授神予於是衆客皆醉頽然忘歸浩
歌起舞獻壽考無疆之詩曰君王淵穆德日躋間
暇遊宴樂無涯願千秋兮萬歲常與日月爭光輝
先生曰噫公子何謂兹邪若公子所謂重耳而輕
目榮古而陋今膠以人物之陳迹炫以山川之舊
經又烏覩大宋之盛乎夫大宋之開基也肇
自商丘大啓土宇創洪圖而遺億代一帝統而超
邃古萬國被德澤四裔暢皇武西盪巴蜀東澹海
漘北指幽薊南曜朱垠天乙七十里而興王姬周
三十世而卜宅曾何足云至于祥符之際累盛而
重熙增太山之高禪梁父之基神祇安妥日星光
輝寶符瑞應萃乎斯時於是廵方㝢幸亳社動天
輅備法駕海夷獻珍黃雲覆野就見百年存問鰥
寡明壹法度赦宥天下當是時也翠華廻馭龍旆
載揚廼睠兹土如歸故鄕觀紫氣於芒山辨白水
於南陽洒翔鸞之神翰掞鴻藻之天章於是建南
京陪上國首諸夏作民極對列乎浚郊相輝乎洛
宅頒慶洞開歸德峻峙(端門曰頒慶正殿曰歸德)若閶闔之特
闈連馺娑與枍指偉宫室之光明仰觚稜之神麗
儉不至陋奢不逾侈旁立原廟(慶宫宫官日事酌三聖神御奉安鴻)
(獻)巋㠑穹崇殿實有三一祖二宗顯文謨而承武
烈彌萬祀而無窮觀其英豪之域冠蓋相望元勲
雋老五姓寔昌(肅張文定寓睢陽者凡五族杜正獻趙康靖王文忠蔡敏)蹈先
生之學舍(于雎陽爲諸郡之先祠堂存焉祥符中正素戚先生始建學舍)溢誦聲
以洋洋敬鄭公之碩德仰文正之餘芳(文正嘗游冨鄭公范)
(此學於)俯浪宕之舊渠(名浪宕汴渠一)廻伊洛之清流(中引熙寧)
(于汲洛水入)釃江吳之漕粟浮寶鷁之千舟若乃昭仁
崇禮廻鸞祥輝(門名南都四)連闤帶闠列隧通畿萬商
千賈鱗集羽歸星布纖麗山積瑰竒來不可抑往
不可羈南獠蠻而東濊貊紛大貝與明璣其軍旅
則棘門細柳連緫百營馭以驍將厲以犀兵時以
蒐獮之際陣以魚麗之形扼一都之衝會耀萬里
之天聲其原野則田疇彌望不可計數浸以曜漁
之源被以沃壤之土舉趾即雲荷鋤廼雨芃芃離
離禾麥稷黍其亭舘内之則有流觸渌波檜隂四
合照碧妙峯武備道接外之則有朝雨暮雲暖風
殘月又有王觴金縷光華宴喜嘶馬落帆芳草柳
枝之列(枝十二亭名自流觴至柳)聮觀光與望雲(二亭名觀光望雲)指
中天之巍闕其池沼則東西二湖迢迢水
澄似鏡波泛如潮窺馴鷺於别渚(於南湖作賦以晏元獻放馴鷺)
(紀)識海鴈於舊橋(置湖中名其橋曰海鴈夏文莊自青社携二鴈)爾乃金
魚分籥玉麟剖符命夫輔弼耆德侍從鴻儒鎮撫東
土保釐此都視先王之遺民愛風俗之安舒乘剸
繁之多𥙿覺坐嘯而有餘陟高臺而環望悟神意
之自如臨綠水而暫止疑放曠於江湖若予之所
舉僅知其髣髴十分未得其一隅吾子徒聞孝王
之遺風舊迹不暏大宋之豐功偉烈也徒詫梁
國故墟之名不知藝祖興王之實也徒誇兔園
之大鴈沼之廣不識原廟之尊帝宫之美也曜華
故基鞠爲茂草孰若都城佳氣鬱與雲翔諸侯僣
上游宴無度孰若天子廵守動靜有常珍怪之翫
竒木異卉孰若農夫之慶黍稷稻梁先生之言未
終公子矍然若驚惘然若醒茫然若有所失者旣
而幡然攺曰鄙哉予乎嗟予舍近而取遠習迷而
遂非其亦久矣先生博我以皇道宏我以王圻使
數十年所眩曜釋焉無疑僕雖不敏請終身而誦
之先生於是作歌以遺焉其辭曰翼翼神都
皇祖起焉煌煌巍闕眞人廵焉有睟其容三殿位
焉於萬斯年天子明焉
颶風賦蘇過
仲秋之夕客有叩門指雲物而告予曰海氣甚惡
非祲非祥斷霓飲海而北指赤雲夾日而南翔此
颶之漸也子盍備之語未卒庭戸肅然槁葉蔌蔌
驚鳥疾呼怖獸辟易忽野馬之决驟矯退飛之六
鷁襲土囊而暴怒掠衆竅之叱吸予乃入室而坐
歛祍變色客曰未也此颶之先駈爾少焉排戸破
牖殞瓦擗屋礧擊巨石揉拔喬木勢飜渤澥響振
坤軸疑屏翳之赫怒執陽侯而將戮鼔千尺之濤
瀾襄百仞之陵谷吞泥沙於一卷落崩崖於再觸
列萬馬而並騖會千車而爭逐虎豹讋駭鯨鯢犇
蹙類鉅鹿之戰殷聲呼之動地似昆陽之役舉百
萬於一覆予亦爲之股慄毛聳索氣側足夜拊榻
而九徙晝命龜而三卜蓋三日而後息也父老來
唁酒漿羅列勞來僮僕懼定而說理草木之旣偃
輯軒檻之已折𥙷茅茨之罅漏塞墻垣之頽缺已
而山林寂然海波不興動者自止鳴者自停湛天
宇之蒼蒼流孤月之熒熒忽悟且歎莫知所營嗚
呼小大出於相形憂喜因於所遇昔之飄然若爲
巨耶吹萬不同果足怖耶蟻之緣也嘘則墜蚋之
集也呵則舉夫嘘呵不足以振物而施之二虫則
甚懼鵬水擊而三千搏扶搖而九萬彼視吾之惴
慄亦爾汝之相莞均大塊之噫氣奚巨細之足辨
陋耳目之不廣爲外物之所變且夫萬象起滅衆
怪耀昡求髣髴於過目視空中之飛電則向之所
謂可懼者實耶虚耶惜吾知之晚也
思子臺賦蘇過
余先君宫師之友史君諱經臣字彦輔眉山人與
其弟沆子凝皆竒士博學能文慕李文饒之爲人
而學其議論彦輔舉賢良不中弟子凝以進士得
官止著作佐郎皆早死且無子有文數百篇皆亡
之予少時常見彦輔所作思子臺賦上援秦皇下
逮晉惠反復哀切有𥙷於世蓋記其意而亡其辭
乃命過作𥙷亡之篇庶幾君子猶得見斯人胷懷
髣髴也
客有自蜀遊梁傃關而東覽河華之形勝兮訪秦
漢之遺宫得巋然之頽基兮並湖城之西墉弔漢
武之暴怒兮悼戾園之憫凶聞父老之哀歎兮猶
有歸來望思之遺恫吁大臺之䜛頰兮實咀毒而
銜鋒敗趙國於俛仰兮又將覆劉氏之宗間漢武
之多忌兮謂左右之皆戎殺陽石而未厭兮又瘞
禍於宫中狃君王之好殺兮視人命猶昆虫死者
幾何人兮豈問骨肉與王公惑狂傳之淺謀兮不
忍忿忿而殺充上曾不鍳予之無聊兮實有豕心
負此名而欲亡兮天下其孰吾容苟逭死於泉鳩
兮冀稍久而自理遘大患於倉猝兮懷孤憤於永
巳念君老而孰圖兮嗟肉食其多鄙獨三老與千
秋兮懷愛君之拳拳犯雷霆之方怒兮消積禍於
一言洗沉冤之無告兮戮䜛人其巳晚幸曾孫之
無恙兮或慰夫九原雖築臺其何救兮固知巳矣
之不諫䰟煢煢其歸來兮蓋庶幾於復見也昔秦
之亡也禍始於扶蘇眇斯高之羸豕兮視其君猶
乳虎曾纊息之未定兮乃敢探其穴而㗖其雛在
晉四世有君不惠孽婦晨雊彊王定制惟愍懷之
遭離兮實追二於漢戾顧孱后之何知兮亦號呼
於旣逝寫餘哀於江陵兮發故臣之幽契仍築臺
以望思兮蓋援武以自例嗚呼噫嘻可弔而不可
哂兮亦各言其子也彼茂陵之雄傑兮係九戎而
鞭百蠻笑堯禹而陋湯武兮蓋將與黃帝俱仙及
其失道於幾微兮狐鬼生於左臂如嬰兒之未孩
兮易耳目而不知甘泉咫尺而不通兮與式乾其
何異一旣上配於秦皇兮又下比於晉惠君子是
以知狂聖之本同而聦明之不可恃也覽觀古初
孰哲孰愚皆知指笑乎前人而莫知後之視予方
漢武之盛也肯自比於驪山之朽骨而况於金墉
之獨夫乎自今觀之三后一律皆以信䜛而殺子
暱姦而敗國吾築臺以寄哀信同名而齊實彼昏
庸者固不足告也吾將以爲明主之龜策自建元
以來張湯主父偃之流與兩丞相三長史之徒皆
以無罪而夷滅一言以就誅曾無興哀於旣往一
洗其無辜獨於據也悲歌慷慨泣涕躊躇嗚呼哀
哉莫有以楚靈之言告者曰人之愛其子也亦如
余乎天道好還以德爲符惟孟德之&KR0743;忍兮以嗜
殺以爲娛彼揚公之愛脩兮豈减吾之蒼舒恨元
化之不可作兮然後知鼠輩之果無同䑛犢於晚
歲兮又何怨於老臞吾將以嗜殺爲戒也故於末
而并書
參賦米黻
武帝旣祠太一受釐頒胙意得氣泰神怡志豫閱
符合瑞至于嚮暮於是升通天之臺攬泬寥之路
覩三星聮影晻然當戸顧侍臣曰是何星也侍臣
枚臯進曰參星也帝曰是何主對曰是主民帝曰
可聞其晻歟臯曰臣之淺學俳儕優隊捷語翩言
奉歡承話稱道盛德受况甚大此大對也臣不敢
帝曰先生無辭臯乃跽而進曰自周衰道喪百里
一王嗜欲加僣民財用傷貪如碩鼠墮號鵜梁匪
鳶匪鮪或潜或翔至于暴秦襲冕而狼趙郊坑肉
魏野封瘡粤嶺山斷遼海城長驪丘虚地阿房繡
墻則是星也晻晻而無光帝曰亦嘗有明乎曰有
古有治君曰堯與禹敬時命官以民爲主民之樂
生鼔腹歌舞次逮成湯視民如傷一夫不獲如巳
納隍周之文武汔于成康道德化洽禮義興行刑
措不用至于百齡則是星也亦常煒燁而晶熒帝
曰宜乎自此不復有光矣曰有昔秦籙不究上天
悔亡乃命高祖匹夫奮張一洗世亂惠綏四方化
其姦宄約以三章及我文景恭儉惇朴隱恤賑周
德澤甚渥太倉積紅腐之粟司農朽不較之索則
是星亦嘗爗爗而灼灼今陛下承累聖之休光
翕五福於仰戴坐明堂神明之會據建章珍陸之
海臣萬國朝四裔名王系於祈連宛馬來於天外
致赤鴈駮麃之異物獲寶鼎芝房之珍怪名在百
王之上游德並五帝之左界而乃晻晻而無光臣
臯所以堙鬱而未快逡廵而不對也古訓有言曰
民猶水也可以載舟可以覆舟言未及休命蓋陳
鈎寢不得寐三起問籌翌旦坐明光殿封冨民侯
皇朝文鑑卷第十
