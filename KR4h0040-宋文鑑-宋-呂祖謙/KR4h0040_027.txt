皇朝文鑑卷第二十七
詩
七言絕句
新蟬寇準
書河上亭壁寇準
離京日作寇準
寄傳逸人張詠
赴闕日過申州經石子鎮驛鄭文寳
菊韓丕
題河陽後城平嵩閣李迪
水亭秋日偶書林逋
自作壽堂因作一絶誌之林逋
上王相公魏野
天華寺吕夷簡
漁者郭震
老卒郭震
雲郭震
觀藏珠夏竦
睢陽夏竦
松江陳堯佐
華清宫陳堯佐
酬阮逸詩卷鮑當
行色司馬池
雪中晏殊
讀史謝濤
秋夕北樓石延年
題龍興寺老栢院張在
荅永叔問客王琪
端午帖子詞二首歐陽脩
温成皇后閤春帖子詞歐陽脩
樵者歐陽脩
謝判官幽谷種花歐陽脩
對雪憶往歲錢塘西湖訪林逋三首
梅堯臣
淮中晚泊犢頭蘇舜欽
暑中閑詠蘇舜欽
夏意蘇舜欽
䗶燭孫復
書汜水關寺壁王安石
漢武王安石
張良王安石
曹參王安石
諸葛武侯王安石
讀唐書王安石
懷張唐公王安石
南浦王安石
初夏即事王安石
光宅寺王安石
悟眞院王安石
示公佐王安石
邵平王安石
讀漢書王安石
臺城寺側獨行王安石
雜詠王安石
楊子王安石
范增王安石
杏花王安石
韓子王安石
省中王安石
溝西王安石
歸庵王安石
封舒國公王安石
北山王安石
壬戌正月晦復至齊安王安石
書何氏宅壁王安石
金陵即事三首王安石
定林王安石
孟子王安石
孔光李泰伯
酴醿韓維
穎國龐公挽詞李師中
負暄閑眠仲訥
夜深吟王令
登樓三首狄遵度
讀司馬君實撰吕獻可墓誌鄭獬
途次葉縣覩千葉桃花陶弼
登潮月亭陶弼
對花有感陶弼
新蟬寇準
寂寂官槐雨乍晴高枝微帶夕陽明臨風忽起悲
秋思獨聽新蟬第一聲
書河上亭壁寇凖
暮天寥落凍雲垂一望危亭欲下遲臨水數村誰
畫得淺山寒雪未銷時
離京日作寇準
致君才業本無能戀闕情懷老不勝欲過龍津重
回首曈曨初日上觚稜
寄傳逸人張詠
當年失脚下漁磯苦戀明朝未得歸寄語巢由莫
相笑此心不是愛輕肥
赴闕日過申州經石子鎮驛
鄭文寳
得罪先朝出粉闈五原功業有誰知年深放逐無
人識白雪關頭一望時
菊韓丕
造化功夫豈異端自緣開晚少人看若教㹅似陶
潜眼肯向芳春賞牡丹
題河陽後城平嵩閣李迪
南指嵩高北太行大河中出貫靈長君王不恃金
湯險自有仁恩結萬方
水亭秋日偶書林逋
巾子峯頭烏臼樹微霜未落已先紅凭欄高看復
下看半在石池波影中
自作壽堂因作一絶誌之
林逋
湖外青山對結廬墳前脩竹亦蕭疎茂陵它日求
遺藁猶喜曾無封禪書
上王相公魏野
聖朝宰相年年出君在中書十四秋西祀東封俱
已畢好來相伴赤松遊
天華寺吕夷簡
賀家湖上天華寺一一軒牎向水開不用閉門防
俗客愛閑能有幾人來
漁者郭震
江柳弄風顰翠黛山花着雨濕燕脂却收短棹拈
長笛一葉舟中仰面吹
老卒郭震
老來弓劒喜離身說着沙場更愴神任使將軍全
得勝歸時須少去時人
雲郭震
聚散虛空去復還野人閑處倚笻看不知身是無
根物蔽月遮星作萬端
觀藏珠夏竦
敏手機心頗自安遮藏有路巧千般主公當面無
因見只怕傍人冷眼看
睢陽夏竦
海鴈橋邊春水深略無塵土到花隂亡機不管人
知否自有沙鷗信此心
松江陳堯佐
平波渺渺煙蒼蒼菰蒲纔熟楊柳黃扁舟繫岸不
忍去秋風斜日鱸魚鄉
華清宮陳堯佐
百首新詩百意精不尤妃子即尤兵爭爲一句傷
前事都爲明皇恃太平
酬阮逸詩卷鮑當
木有毫端水有源漸成盤錯始潺湲右丞畫筆多
平淺平淺應知近自然
行色司馬池
冷於陂水淡於秋遠陌初窮見渡頭頼得丹青無
畫處畫成應遣一生愁
雪中晏殊
平臺千里渴商霖内史憂民望最深衣上六花非
所好畒間盈尺是吾心
讀史謝濤
百年竒特幾張紙千古英雄一窖塵惟有炳然周
孔教至今仁義浸生民
秋夕北樓石延年
秋霽露華清帶水月明天色白連河夜闌澄景生
微動瑟瑟層颸上下波
題龍興寺老栢院張在
南鄰北舍牡丹開年少尋芳去又迴唯有君家老
栢樹春風恰似不曾來
答永叔問客王琪
班班疎雨寒無定皎皎圓蟾望欲闌應在浮雲儘
深處更憑絲竹一催看
端午帖子詞二首歐陽脩
楚國因讒逐屈原終身無復入君門願因角黍詢
遺俗可鍳前王惑巧言
嘉辰共喜沐蘭湯毒沴何須採艾禳但得臯䕫調
鼎鼐自然災祲變休祥
温成皇后閤春帖子詞歐陽脩
内助從來上所嘉新春不忍見新花君王念舊憐
遺族長使無權保厥家
樵者歐陽脩
雲際依依認舊林斷崖荒磴路難尋西山望見朝
來雨南澗歸時渡處深
謝判官幽谷種花歐陽脩
淺深紅白宜相間先後仍須次第栽我欲四時携
酒去莫教一日不花開
對雪憶往歲錢塘西湖訪林逋三首
梅堯臣
昔乘野艇向湖上泊岸去尋高士初折竹壓蘿曾
礙過却穿松下到茅廬
旋燒枯栗衣猶濕去愛峯前有徑開日暮更寒歸
欲懶無端撩亂入舡來
樵童野犬迎人後山葛棠棃案酒時不畏尖風吹
入牖更教牀畔覓䲭夷
淮中晚泊犢頭蘇舜欽
春隂垂野草青青時有幽花一樹明晚泊孤舟古
祠下滿川風雨看潮生
暑中閑詠蘇舜欽
嘉果浮沉酒半醺牀頭書冊亂紛紛北軒凉吹開
疎竹卧看青天行白雲
夏意蘇舜欽
别院深深夏簟清石榴開遍透簾明樹隂滿地日
卓午夢覺流鶯時一聲
䗶燭孫復
六龍西走入崦嵫寂寂華堂漏轉時一寸丹心如
見用便爲灰燼亦無辭
書汜水關寺壁王安石
汜水鴻溝楚漢間跳兵走馬百重山如何咫尺商
於地便有園公綺季閑
漢武王安石
壯士悲歌出塞頻中原蕭瑟半無人君王不負長
陵約直欲功成賞漢臣
張良王安石
漢業存亡俯仰中留侯於此每從容固陵始議韓
彭地複道方圖雍齒封
曹參王安石
束髮河山百戰攻白頭富貴亦成功華堂不著新
歌舞却要區區一老翁
諸葛武侯王安石
慟哭楊顒爲一言餘風今日更誰傳區區庸蜀支
吳魏不是虛心豈得賢
讀唐書王安石
志士無時亦少成中世隨世就功名并汾諸子何
爲者坐與文皇立太平
懷張唐公王安石
直諒多爲世所排有懷長向我前開暮年惆悵誰
知此南陌東阡獨往來
南浦王安石
南浦東崗二月時物華撩我有新詩含風鴨綠鄰
鄰起弄日鵝黃裊裊垂
初夏即事王安石
石梁茅屋有彎碕流水濺濺度兩陂晴日暖風生
麥氣綠隂芳草勝花時
光宅寺(齊武帝宅宋興人在其北渠武帝宅也其北齊安隔淮)
王安石
齊安孤起宋興前光宅相仍一水邊蜂分蟻爭今
不見故窠遺垤尚依然
悟眞院王安石
野水縱横潄屋除午牎殘夢鳥相呼春風日日吹
香草山北山南路欲無
示公佐王安石
殘生傷性老耽書年少東來復起予各據槁梧同
不寐偶然聞雨落階除
邵平王安石
天下紛紛未一家販繒屠狗尚雄誇東陵豈是無
能者獨傍青門手種瓜
讀漢書王安石
京房劉向各稱忠詔獄當時跡自窮畢竟論心異
恭顯不妨迷國略相同
臺城寺側獨行王安石
春山撩亂水縱横籬落荒畦草自生獨往獨来山
下路筍輿看得綠隂成
雜詠王安石
烏石崗頭躑躅紅東江柳色漲春風物華人意曾
相値永日留連草莽中
揚子王安石
儒者陵夷此道窮千秋止有一揚雄當時薦口終
虛語賦擬相如却未工
范增王安石
鄛人七十漫多竒爲漢敺民了不知誰合軍中稱
亞父直湏推讓外黃兒
杏花王安石
垂楊一逕紫苔封人語蕭蕭院落中獨有杏花如
喚客倚墻斜日數枝紅
韓子王安石
紛紛易盡百年身舉世何人識道真力去陳言誇
末俗可憐無補費精神
省中王安石
萬事悠悠心自知強顔於世轉參差移床獨臥秋
風裏靜看蜘蛛結網絲
溝西王安石
溝西直下看芙蕖葉底三三兩兩魚若比濠梁應
更樂近人渾不畏舂鉏
歸庵王安石
稻畦藏水綠秧齊松鬛初亁尚有泥縱蹇尋岡歸
獨臥東庵殘夢午時雞
封舒國公王安石
桐鄉山遠復川長紫翠連城碧滿隍今日桐鄉誰
愛我當時我自愛桐鄉
北山王安石
北山輸綠漲横陂直壍回塘灔灔時細數落花因
坐久緩尋芳草得歸遲
壬戌正月晦復至齊安王安石
風暖柴荆處處開雪乾沙淨水洄洄意行却得前
年路看盡梅花看竹來
書何氏宅壁王安石
有興提魚就公煑此言雖在已三年皖灊終負幽
人約空對湖山坐惘然
金陵即事三首王安石
水際柴門一半開小橋分路入青苔背人照影無
窮柳隔屋吹香併是梅
結綺臨春歌舞地荒蹊狹巷兩三家東風漫漫吹
桃李非復當時伏外花
昏黑投林曉更驚背人相喚百般鳴柴門長閉春
風暖事外還能見鳥情
定林王安石
定林脩木老參天横貫東南一道泉六月杖藜尋
石路午隂多處聽潺湲
孟子王安石
沉魄浮魂不可招遺編一讀想風標何妨舉世嫌
迂闊故有斯人慰寂寥
孔光李泰伯
王莽欲爲先與草董賢將過自迎門省中樹木何
閑事却對妻孥不肯言
酴醿韓維
平生為愛此香濃仰面常迎落架風每至春歸有
遺恨典刑猶在酒杯中
潁國龐公挽詞李師中
獨立無朋但任真不持聲勢掩君親若將坤體論
臣道公是朝廷第一人
負暄閑眠仲訥
茅簷晴日暖於春一枕鈞天樂事新滿眼繁華皆
得意午眠安穩却無人
夜深吟王令
叩几悲歌涕滿襟聖賢千古我如今凍琴絃斷燈
青暈誰會男兒半夜心
登樓三首狄遵度
途次葉縣覩千葉桃花陶弼
三月官桃滿上林一花千萼費春心葉公城外襄
河北一樹無人色更深
登潮月亭陶弼
渡頭人語知潮上下看南江東北流試引輕帆學
歸去茶山溪淺却回舟
對花有感陶弼
得莫欣欣失莫悲古今人事共花枝桃紅李白薔
薇紫問著春風自不知
皇朝文鑑卷第二十七
