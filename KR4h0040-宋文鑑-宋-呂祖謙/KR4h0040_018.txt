皇朝文鑑卷第十八
詩
五言古詩
懷賢閣蘇軾
和子由記園中草木二首蘇軾
調水符蘇軾
贈劉莘老蘇軾
甘露寺蘇軾
垂雲亭蘇軾
西齊蘇軾
司馬君實獨樂園蘇軾
除夜病中贈叚屯田蘇軾
和頓教授見寄蘇軾
京師哭任遵聖蘇軾
張寺丞益齋蘇軾
送鄭戶曹蘇軾
懷西湖寄晁美叔同年蘇軾
送李公擇蘇軾
種松得徠字蘇軾
以雙刀遺子由子由有詩次其韻
蘇軾
與王郎昆弟及兒邁遶城觀荷花二首
蘇軾
送俞節推蘇軾
東坡七首蘇軾
冬至日贈安節蘇軾
陳季常見過三首蘇軾
初秋寄子由蘇軾
過建昌李野夫公擇故居蘇軾
栖賢三峽橋蘇軾
高郵陳直躬處士畫鴈蘇軾
次韻王覿正言喜雪蘇軾
故李承之待制六丈挽詞蘇軾
送范純粹守慶州蘇軾
送千乘千能兩姪還鄕蘇軾
故周茂叔先生濂溪蘇軾
歐陽叔弼見訪道陶淵明事因語及元載
蘇軾
竹間亭小酌懷叔弼季默蘇軾
東府雨中别子由蘇軾
過高郵寄孫君孚蘇軾
次韻定慧欽老見寄蘇軾
江月五首蘇軾
遷居之夕聞鄰居兒誦書蘇軾
次韻子由所居蘇軾
和陶淵明飲酒蘇軾
和陶淵明愁詩蘇軾
和陶淵明雜詩蘇軾
和陶淵明始作鎮軍參軍蘇軾
和陶淵明庚戌歲九月中於西田穫早稻
蘇軾
和陶淵明詠三良蘇軾
和陶淵明詠貧士蘇軾
夏晝章望之
宿簡寂觀袁陟
再遊雲居袁陟
覆驗餘姚道中王存
雜興二首鮮于侁
新堂夜坐鮮于侁
海州觀放鶻搏兔不中而飛去
沈括
觀餘姚海氛謝景初
餘姚董役海隄有作謝景初
法喜堂謝景初
村居文與可
新晴山月文與可
屬疾梧軒文與可
北山僧舍有閣曰懷賢南直斜谷西臨
五丈原諸葛孔明所從出師也
蘇軾
南望斜谷口三山如犬牙西觀五丈原鬱屈如長
蛇有懷諸葛公萬騎出漢巴吏士寂如水蕭蕭聞
馬檛公才與曹丕豈止十倍加顧瞻三輔間勢若
風捲沙一朝長星墜竟使蜀婦髽山僧豈知此一
室老煙霞往事逐雲散故山依渭斜客來空弔古
清淚落悲笳
和子由記園中草木二首
蘇軾
種柏待其成柏成人亦老不如種叢篲春種秋可
倒隂陽不擇物美惡隨意造栢生何苦艱似亦費
天巧天工巧有幾肯盡爲汝耗君看藜與藿生意
常草草
蘆筍初似竹稍開葉如蒲方春節抱甲漸老根生
鬚不愛當夏綠愛此及秋枯黃葉倒風雨白花搖
江湖江湖不可到移植苦勤劬安得雙野鴨飛來
成畫圖
愛玉女洞中水旣致兩瓶恐後復取而
爲使者見紿因破竹爲契使寺僧藏其
一以爲往來之信戲爲之調水符
蘇軾
欺謾久成俗關市有契繻誰知南山下取水亦置
符古人辨淄澠皎若鶴與鳬吾今旣謝此但視符
有無常恐汲水人智出符之餘多防竟無及棄置
爲長吁
贈劉莘老蘇軾
江陵昔相遇幕府稱上賓再見明光宫峩冠揖搢
紳如今三見子坎坷爲逐臣朝遊雲霄間欲分丞
相茵莫落江湖上遂與屈子鄰了不見喜慍子豈
眞可人邂逅成一歡醉語出天眞士方在田里自
比渭與莘出試乃大謬芻狗難重陳歲晚多霜露
歸耕當及辰
甘露寺蘇軾
欲遊甘露寺有二客相過遂與偕行寺有石如羊
相傳謂之很石云諸葛孔明坐其上與孫仲謀論
曹公也大鐵鑊二案銘梁武帝所鑄畫獅子一菩
薩二陸探微筆李衞公所留祠在寺手植柏合抱
矣近寺僧發古殿基得舍利七粒并石記乃衞公
爲穆宗皇帝追福所葬者也
江山豈不好獨遊情易闌但有相攜人何必素所
歡我欲訪甘露當途無閑官二子舊不識欣然肯
聯鞍古郡山爲城層梯轉朱欄樓臺斷崖上地窄
天水寬一覽吞數州山長江漫漫却望大明寺惟
見煙中竿很石臥庭下穹窿如伏羱緬懷臥龍公
挾策事琱鑚一談收猘子再說走老瞞名高有餘
想事往無留觀蕭公古鐵鑊相對空團團坡陀受
百斛積雨生微瀾泗水逸周鼎渭城辭漢盤山川
失故態怪此能獨完僧繇六化人霓衣挂冰紈隱
見十二疊觀者疑夸謾破板陸生畫青猊戲盤跚
上有二天人揮手如翔鸞筆墨雖欲盡典刑垂不
刊赫赫贊皇公英姿凜以寒古柏親手種挺然誰
敢干枝撐雲峯裂根入石窟蟠薙草得斷碑斬崖
出金棺瘞藏豈不牢見伏理可歎四雄皆龍虎遺
迹儼未刓方其盛壯時爭奪肯少安廢興屬造物
遷逝誰控摶況彼妄庸子而欲事所難古今共一
軌後世徒辛酸聊興廣武歎不待雍門彈
僧清順新作垂雲亭蘇軾
江山雖有餘亭榭著難穩登臨不得要萬象各偃
蹇惜哉垂雲軒此地得何晚天功爭向背詩眼巧
增損路窮朱欄出山破石壁很海門浸坤軸湖尾
抱雲巘葱葱城郭麗淡淡煙村遠紛紛烏鵲去一
一漁樵返雄觀快新獲微景收昔遁道人眞古人
嘯詠慕嵇阮空齋臥蒲褐芒屨每自捆天憐詩人
窮乞與供詩本我詩久不作荒澁旋鋤墾從君覓
佳句咀嚼廢朝飯
西齋蘇軾
西齋深且明中有六尺牀病夫朝睡足危坐覺日
長昏昏旣非醉踽踽亦非狂褰衣竹風下穆然中
微涼起行西園中草木含幽香榴花開一枝桑棗
沃以光鳴鳩得美蔭困立忘飛翔黃鳥亦自喜新
音變圓吭杖蔾觀物化亦以觀我生萬物各得時
我生日皇皇
司馬君實獨樂園蘇軾
青山在屋上流水在屋下中有五畮園花竹秀而
野花香襲杖屨竹色侵盞斝樽酒樂餘春棋局消
長夏洛陽古多士風俗猶爾雅先生臥不出冠蓋
傾洛社雖云與衆樂中有獨樂者才全德不形所
貴知我寡先生獨何事四海望陶冶兒童誦君實
走卒知司馬持此欲安歸造物不我捨名聲逐吾
軰此病天所赭撫掌笑先生年來效瘖啞
除夜病中贈叚屯田蘇軾
龍鍾三十九勞生已強半歲暮日斜時還爲昔人
歎(十九歲暮日斜時樂天詩云行年三)今年一線在那復堪把玩欲
起強持酒故交雲雨散惟有病相尋空齋爲老伴
蕭條燈火冷寒夜何時旦勌僕觸屏風飢鼯嗅空
案數朝閉閤臥霜髮秋蓬亂傳聞使者來策杖就
梳盥書來苦安慰不怪造請緩大夫忠烈後高義
金石貫要當擊權豪未肯覷衰懦此生何所似闇
盡灰中炭歸田計已決此邦聊假舘三徑粗成貲
一枝有餘暖願君更信宿庶奉一笑粲
和頓教授見寄蘇軾
我笑陶淵明種秫二頃半婦言旣不用還有責子
歎無弦則無琴何必勞撫玩我笑劉伯倫醉髮蓬
茆散二豪苦不納獨以鍤自伴旣死何用埋此身
同夜旦孰云二子賢自結兩重案笑人還自笑出
口談治亂一生溷塵垢晚以道自盥無成空得懶
坐此百事緩側聞頓夫子講道出新貫豈無一尺
書恐不記庸懦陋邦貧且病數米銖稱炭慚愧章
先生十日坐空館袖中出子詩貪讀酒屢暖狂言
各煩愼勿使輸薪粲
京師哭任遵聖蘇軾
十年不還鄕兒女日夜長豈惟催老大漸復成凋
喪每聞耆舊亡涕泫聲輙放老任況寄逸先子推
輩行文章少得譽詩語尤清壯吏能復所長談笑
萬夫上自喜作劇縣偏工破豪黨奮髯走猾吏嚼
齒對姦將哀哉命不偶每以才得謗竟使落窮山
青衫就黃壤宦遊久不樂江海永相望退耕本就
君時節相勞餉此懷今不遂歸見纍纍葬望哭國
西門落日銜千嶂平生唯一子抱負珠在掌見之
齠齓中已有食牛量他年如入洛生死一相訪惟
有王濬沖心知中散狀
張寺丞益齋蘇軾
張子作齋舍而以益爲名吾聞之夫子求益非速
成譬如遠遊客日夜事征行今年適燕薊明年走
蠻荆東觀盡滄海西涉渭與涇歸來閉戶坐八方
在軒庭又如學醫人識病由飽更風雨晦明滛跛
躄瘖聾盲虚實在其脉静躁在其情榮枯在其色
壽夭在其形苟能閱千人望見知死生爲學務日
益此言當自程爲道貴日損此理在旣盈願君書
此詩以爲益齋銘
送鄭戶曹蘇軾
水遶彭祖樓山圍戲馬臺古來豪傑地千載有餘
哀隆準飛上天重瞳亦成灰白門下吕布大星隕
臨淮尚想劉德輿置酒此徘徊爾來苦寂寞廢圃
多蒼苔河從百步響山到九里回山水自相激夜
聲轉風雷蕩蕩清河壖黃樓我所開秋月墮城角
春風搖酒杯遲君爲坐客新詩出瓊瑰樓成君已
去人事固多乖他年君倦游白首賦歸來登樓一
長嘯使君安在哉
送李公擇蘇軾
嗟予寡兄弟四海一子由故人雖云多出處不我
謀弓車無停招逝去勢莫留僅存今幾人各在天
一陬有如長庚月到曉爛不收宜我與夫子相好
手足侔比年兩見之賓主更獻酬樂哉十日飲衎
衎和不流論事到深夜僵仆鈴與騶頗嘗見使君
有客如此不欲别不忍言慘慘集百憂念我野夫
兄知名三十秋已得其爲人不待風馬牛他年林
下見傾蓋如白頭
懷西湖寄晁美叔同年蘇軾
西湖天下景遊者無愚賢深淺隨所得誰能識其
全嗟我本狂直早爲世所捐獨專山水樂付與寕
非天三百六十寺幽尋遂窮年所至得其妙心知
口難傳至今清夜夢耳目餘芳鮮君持使者節風
采爍雲煙清流與碧巘安肯爲爾妍胡不屏騎從
暫借僧榻眠讀我壁間詩清流洗煩煎策杖無道
路直造意所便應逢古漁父葦間自寅緣問道若
有得買魚勿論錢
種松得徠字蘇軾
春風吹榆林亂葉飛作堆荒園一雨過戢戢千萬
栽青松種不生百株望一枚一枚已有餘氣壓千
畮槐野人易斗粟云自魯徂徠魯人不知貴萬竈
飛青煤束縛同一車胡爲乎來哉泫然解其縳清
泉洗浮埃枝葉傷尚困生意未肯回山僧老無子
養視如嬰孩坐待老龍蛇清隂滿南臺孤根裂山
石直幹排風雷我今百日客養此千歲材(不百日時去替)
茯苓無消息雙鬢日夜催古今一俛仰作詩寄餘
哀
以雙刀遺子由子由有詩次其韻
蘇軾
寶刀匣不見但見龍雀鐶何曾斬蛟蛇亦未切琅
玕胡爲穿窬輩見之要領寒吾刀不汝問有愧在
其肝念此刀自藏包之虎皮斑湛然如古井終歲
不復瀾不憂無所用憂在用者難佩之非其人匣
中自長歎我老衆所易屢遭非意干惟有王玄通
階庭秀枝蘭知子後必大故擇刀所便屠狗非不
用一歲六七刓欲試百鍊剛要須更泥蟠作詩銘
其背以待知者看
與王郎中昆仲及兒邁遶城觀荷花二
首蘇軾
昨夜雨鳴渠曉來風襲月蕭然欲秋意溪水清可
啜環城三十里處處皆佳絶蒲蓮浩如海時見舟
一葉此間真避世青蒻低白髮相逢欲相問已逐
驚鷗没
清風定何物可愛不可名所至如君子草木有嘉
聲我行本無事孤舟任斜横中流自偃仰適與風
相迎舉杯屬浩渺樂此兩無情歸來兩溪間雲水
夜自明
送俞節推(字退翁尚之子尚)蘇軾
吳興有君子淡如朱絲琴一唱三歎息至今有遺
音嗟余與夫子相避如參辰(師余歸而退翁去及退翁官干蜀余在京)
(則退翁亡矣余官于吳興)猶喜見諸郎窈然清且深異時多良
士末路喪初心我生不有命其肯枉尺尋
東坡七首蘇軾
余至黃二年日以困匱故人馬正卿哀余乏食爲
於郡中請故營地數十畮使得躬耕其中地旣久
荒爲茨棘瓦礫之場而歲又大旱墾闢之勞筋力
殆盡釋耒而歎乃作是詩自愍其勤庶幾來歲之
入以忘其勞焉
廢壘無人顧頽垣長蓬蒿誰能捐筋力歲晚不償
勞獨有孤旅人天窮無所逃端來拾瓦礫歲旱土
不膏﨑嶇草棘中欲刮一寸毛喟然釋耒歎我廩
何時高
荒田雖浪莽高庳各有適下隰種秔稻東原蒔棗
栗江南有蜀士桑果已許乞好竹不難栽但恐鞭
横逸仍須卜佳處規以安我室家僮燒枯草走報
暗井出一飽未敢期瓢飲已可必
自昔有微泉來從遠嶺背穿城過聚落流惡壯蓬
艾去爲柯氏陂十畮魚蝦會歲旱泉亦竭枯萍粘
破塊昨夜南山雲雨到一犂外泫然尋故瀆知我
理荒薈泥芹有宿根一寸嗟獨在雪芽何時動春
鳩行可膾(雜鳩肉作之蜀人貴芹芽膾)
種稻清明前樂事我能數毛雨暗春澤針水聞好
語(生時農夫相語稻針水矣蜀人以細雨爲雨毛稻初)分秧及初夏漸喜風
葉舉月明看露上一一垂珠縷秋來霜穗重顚倒
相撐拄但聞畦隴間蚱蜢如風雨(蜢羣飛田間如蜀中稻熟時蚱)
(不害稻小蝗狀而)新舂便入甑玉粒照筐筥我久食官倉
紅腐等泥土行當知此味口腹吾已許
良農惜地力幸此十年荒桑柘未及成一麥庶可
望投種未逾月覆塊已蒼蒼農夫告我言勿使苗
葉昌君欲冨餅餌要須縱牛羊再拜謝苦言得飽
不敢忘
種棗期可剥種松期可斲事在十年外吾計亦已
慤十年不足道千載如風雹舊聞李衡奴此策擬
可學我有同舍郎官居在灊岳(擇也李公)遺我三寸柑
照坐光卓犖百栽儻可致當及春冰渥想見竹籬
間青黃垂屋角
潘子久不調沽酒江南村郭生本將種賣藥西市
垣古生亦好事恐是押衙孫家有十畮竹無時容
扣門我窮交舊絕三子獨見存從我於東坡勞餉
同一飱可憐杜拾遺事與朱阮論吾師卜子夏四
海皆弟昆
冬至日贈安節蘇軾
我生幾冬至少小如昨日當時事父兄上壽拜脫
膝十年閱凋謝白髮催衰疾瞻前惟兄三顧後子
由一近者隔濤江遠者天一壁今朝復何幸見此
萬里妷憶汝緫角時啼笑爲梨栗今來能慷慨志
氣堅鐡石諸孫行復爾世事何時畢詩成却超然
老淚不成滴
陳季常見過二首蘇軾
仕宦常畏人退居還喜客君來輙館我未覺雞黍
窄東坡有竒事已種十畮麥但得君眼青不辭奴
飯白
送君四十里只使一帆風江邊千樹柳落我酒杯
中此行非遠别此樂固無窮但願長如此來往一
生同
初秋寄子由蘇軾
百川日夜逝物我相隨去惟有宿昔心依然守故
處憶在懷遠驛閉門秋暑中藜羹對書史揮汗與
子同西風忽凄厲落葉穿戶牖子起尋裌衣感歎
執我手朱顔不可恃此語君勿疑别離恐不免功
名定難期當時已悽斷況此兩衰老失塗旣難追
學道恨不早買田秋已議築室春當成雪堂風雨
夜已作對牀聲
過建昌李野夫公擇故居
蘇軾
彭蠡東北源廬阜西南麓何人脩水上種此一雙
玉思之不可見破宅餘脩竹四鄰戒莫犯十畮森
似束我來仲夏初解籜呈新綠幽鳥向我鳴野人
留我宿裴回不忍去微月挂喬木遥想他年歸解
組巾一幅對牀老兄弟夜雨鳴竹屋臥聽鄰寺鍾
書䆫有殘燭
栖賢三峽橋蘇軾
吾聞太山石積日穿綫溜況此百雷霆萬世與石
鬪深行九地底險出三峽右長輸不盡溪欲滿無
底竇跳波飜潜魚震響落飛狖清寒入山骨草木
盡堅瘦空蒙煙靄間澒洞金石奏彎彎飛橋出歛
歛半月殼玉淵神龍近雨雹亂晴晝垂瓶得清甘
可嚥不可嗽
高郵陳直躬處士畫鴈蘇軾
野鴈見人時未起意先改君從何處看得此無人
態無乃槁木形人禽兩自在北風振枯葦微雪落
璀璀慘澹雲水昏晶熒沙礫碎弋人悵何慕一舉
眇江海
次韻王覿正言喜雪蘇軾
聖人與天通有詔寬獄市好語夜喧街濕雲朝覆
砌紛然退朝後色映宫槐媚欲夸翦刻工故上朱
藍袂我方執筆侍未敢書上瑞君猶伏閤爭高論
亦少慰霏霏止還作盎盎風與氣神龍久潛伏一
怒勢必倍行當見三白拜舞讙萬歲歸來飲君家
酣詠追旣醉
故李承之待制六丈挽詞
蘇軾
青青一寸松中有梁棟姿天驥墮地走萬里端可
期世無阿房宫可建五丈旗又無穆天子西征燕
瑶池材大古難用老死亦其宜丈夫恐不免豈患
莫已知公如松與驥少小稱偉竒俯仰自廊廟笑
談無羌夷清朝竟不用白首仍憂時願斬横行將
請烹乾沒兒言雖不見省坐折姦雄窺嗟我去公
久江湖生白髭歸來耆舊盡零落存者誰比公嵇
中散龍性不可羈疑公李北海慷慨多雄詞淒涼
五君詠沉痛八哀詩邪正久乃明人今屬公思九
原不可作千古有餘悲
送范純粹守慶州蘇軾
才大古難用論高常近迂君看趙魏老乃爲滕大
夫浮雲無根蔕黃潦能須臾知經幾成敗得見眞
賢愚羽旄照城闕談笑安邊隅當年老使君赤手
降於莵諸郎更何事折箠鞭其雛吾知鄧平叔不
鬪月支胡
送千乘千能兩姪還鄕蘇軾
治生不求富讀書不求官譬如飲不醉陶然有餘
歡君看龐德公白首終泥蟠豈無子孫念顧獨遺
以安鹿門上冡回牀下拜龍鸞躬耕竟不起耆舊
節獨完念汝少多難冰雪落綺䊵五子如一人奉
養眞色難烹雞獨食母自饗苜蓿盤口腹恐累人
寧我食無肝西來四千里敝袍不言寒秀眉似我
兄亦復心閑寬忽然捨我去歲晚留餘酸我豈軒
冕人青雲意先闌汝歸蒔松菊環以青琅玕榿隂
三年成可以挂我冠清江入城郭小圃生微瀾相
從結茅舍曝背談金鑾
故周茂叔先生濂溪蘇軾
世俗眩名實至人疑有無怒移水中蟹愛及屋上
烏坐令此溪水名與先生俱先生本全德廉退乃
一隅因抛彭澤米偶似西山夫遂即世所知以爲
溪之呼先生豈我輩造物乃其徒應同柳州柳聊
使愚溪愚
歐陽叔弼見訪道陶淵明事因語及元
載之死歎其識有淺深退作此詩
蘇軾
淵明求縣令本緣食不足束帶向督郵小屈未爲
辱飜然賦歸去豈不念窮獨重以五斗米折腰營
口腹如何元相國萬鍾不滿欲胡椒銖兩多何用
八百斛以此殺其身何啻抵鵲玉往者不可悔吾
其返自燭
竹間亭小酌懷歐陽叔弼季默呈趙景
貺陳履常一首蘇軾
歲莫自急景我閑方緩觴醉餘西湖晚步轉北渚
長地坐略少長意行無澗岡久知薺麥清稍喜榆
柳黃盎盎春欲動㶑㶑夜未央水天鷗鷺靜月霧
松檜香撫景方婉娩懷人重淒涼豈無一老兵坐
念兩歐陽我意正麋鹿君才亦圭璋此會恐難久
此歡不可忘
東府雨中别子由蘇軾
庭下梧桐樹三年三見汝前年適汝隂見汝鳴秋
雨去年秋雨時我自廣陵歸今年中山去白首歸
無期客去莫歎息主人亦是客對牀定悠悠夜雨
空蕭瑟起折梧桐枝贈汝千里行歸來知健否莫
忘此時情
過高郵寄孫君孚蘇軾
過淮風氣清一洗塵埃容水木漸幽茂菰蒲雜游
龍可憐夜合花青枝散紅茸美人遊不歸一笑當
誰供故園在何處已偃手種松我行忽失路歸夢
山千重聞君有負郭二頃收横從卷野畢秋穫殷
牀聞夜舂樂哉何所憂社酒粥面醲宦遊豈不好
毋令到千鍾
次韻定慧欽老見寄蘇軾
閑居蓄百毒救此跛與盲依山作陶穴掩此暴骨
横區區效一漑豈能濟含生力惡不已出時哉非
汝爭
江月五首蘇軾
嶺南氣候不常吾嘗云菊花開時乃重陽良天佳
月即中秋不須以日月爲斷也今歲九月殘暑方
退旣望之後月出愈遲然予嘗夜起登合江樓或
與客遊豐湖入栖禪寺扣羅浮道院登逍遥堂逮
曉乃歸杜子美云四更山吐月殘夜水明樓此殆
古今絕唱也因其句作五首仍以殘夜水明樓爲
韻
一更山吐月玉塔臥微瀾正似西湖上湧金門外
看冰輪橫海闊香霧入樓寒停鞭且莫上照我一
杯殘
二更山吐月幽人方獨夜可憐人與月夜夜江樓
下風枝久未停露草不可藉歸來掩關臥唧唧蟲
夜話
三更山吐月栖鳥亦驚起起尋夢中遊清絶正如
此驅雲掃衆宿俯仰迷空水幸可飲我牛不須違
洗耳
四更山吐月皎皎爲誰明幽人赴我約坐待玉繩
橫野橋多斷板山寺有微行今夕定何夕夢中遊
化城
五更山吐月䆫迥室幽幽玉鈎還挂戶江練却明
樓星河澹欲曉鼓角冷知秋不眠飜五詠清切變
蠻謳
遷居之夕聞鄰舍兒誦書欣然而作
蘇軾
幽居亂蛙黽生理半人禽跫然已可喜況聞弦誦
音兒聲自圓美誰家兩青衿且欣習齊咻未敢笑
越吟九齡起韶石姜子家日南吾道無南北安知
不生今海闊尚挂斗天高欲橫參荆榛短牆缺燈
火破屋深引書與相和置酒仍獨斟可以侑我醉
琅然如玉琴
次韻子由所居蘇軾
幽居有古意義井分西牆誰言三伏熱止須一杯
涼先生坐忍渴羣囂自披猖衆散徐酌飲逡廵味
尤長
和陶淵明飲酒蘇軾
道喪士失已出語輙不情江左風流人醉中亦求
名淵明獨清眞談笑得此生身如受風竹掩冉衆
葉驚俯仰各有態得酒詩自成
和陶淵明怨詩楚調示龐主簿及鄧治
中蘇軾
當歡有餘樂在戚亦頽然淵明得此理安處固有
年嗟我與先生所賦良竒偏人間少宜適惟有歸
耘田我昔墮軒冕毫釐眞市&KR1185;歸來臥重茵憂愧
自不眠如今破茅屋一夕或三遷風雨睡不知黃
葉滿枕前寧當出怨句慘慘如孤煙但恨不早悟
猶推淵明賢
和陶淵明雜詩蘇軾
眞人有妙觀俗子多妄量區區勸粒食此豈知子
房我非徒跣相終老懷未央兔死縳淮隂狗功指
平陽哀哉亦可羞世路皆羊腸
和陶淵明庚戌歲九月中於西田穫早
稻蘇軾
蓬頭二獠奴誰謂愿且端晨興洒掃罷飽食不自
安願此治圃畦少資主遊觀晝功不自覺夜氣乃
潜還早韭欲爭春晚菘先破寒人間無正味美好
出艱難早知農圃樂豈有非意干尚恨不持鋤未
免騂我顔此心苟未降何適不間關休去復歇去
食菜何所歎
和淵明始作鎮軍參軍經曲阿
蘇軾
虞人非其招欲往畏簡書穆生責醴酒先見我不
如江左古弱國強臣擅天衢淵明墮詩酒遂與功
名疎我生值良時朱金義當紆天命適如此幸收
廢棄餘獨有愧此翁大名難久居不思犧牛龜兼
取熊掌魚北郊有大賚南冠解囚拘眷言羅浮下
白鶴返故廬
和陶淵明詠三良蘇軾
此生太山重忽作鴻毛遺三子死一言所死良已
微賢哉晏平仲事君不以私我豈犬馬哉從君求
蓋帷殺身固有道大節要不虧君爲社禝死我則
同其歸顧命有治亂臣子得從違魏顆眞孝愛三
良安足希仕宦豈不榮有時纏憂悲所以靖節翁
服此黔婁衣
和陶淵明詠貧士蘇軾
夷齊恥周粟高歌誦虞軒産禄彼何人能致綺與
園古來避世士死灰或餘煙末路益可羞朱墨手
自研淵明初亦仕弦歌本誠言不樂乃徑歸視世
差獨賢
夏晝章望之
一日常百刻轉若車輪忙千日十萬刻百年能幾
長逹者齊古今一生甚微茫夏日豈爲永而足以
較量人世不足惜行善乃自彰無及間暇時般樂
爲滛荒夷齊餓人者顔閔非公王其人品孰亞周
氏與虞唐亦用仁義積豈今身未亡冨貴無可恃
莫與公道強夜思晝以力四序皆流光示君夏晝
誦惕惕其自傷
宿簡寂觀袁陟
名山崇祕祠終夜得清賞真氣溢空浮流泉隨砌
響林巒片月散殿閣高風行天際斗杓直庭中盤
石横(朝斗之石即陸脩靜)逸人今何之故嶺不改秀白鶴唳
松梢青燈巖竇怳追汗漫駕深悟逍遥言四顧
羣動寂冥心歸灝元
再遊雲居(西莊而上取姚田莊路唯麥登山有三路去冬自防潭由)
(未行莊一路)袁陟
風吹嶺頭樹似欲招行客緣雲過絕頂復見紫霄
宅平觀三百里下視八千尺隼擊九秋嚴鵬展萬
里翮五老鎮相望西岫天與敵可笑培塿羣亦自
矜寸碧氛埃卷宇宙鴈騖下川澤旣諧慧智心若
蹈聖賢域危亭據中峯回抱竦天壁沈沈古帝坐
左右列夔稷舉頭河漢通直欲攀南極合奏天地
籟兩耳清歷歷吁嗟萬類微胡爲競朝夕安知太
清上我方適所適尚思西巘路去冬躡雙屐高興
挹洪厓大句鼔天力到今巖壑間浩浩起金石安
得少陵翁物外講新格重來羈紲在欲隱世累廹
多謝受命松長存歲寒色
覆驗餘姚道中王存
一夫死非命滌驗更兩吏一囚坐法誅三覆與衆
棄去年交阯敗殺戮無賤貴江淮屢歲眚積殍溝
壑穢聖人於赤子愛重若彼至謹小以遺大誰其
原帝意
雜興三首鮮于侁
幽居觀物變天道固虚盈炎馭日方熾微隂一已
生涼風動野草桃李先飄零蜩螗集高柳絡緯響
空庭愁心獨耿耿宵夢竟難成
一氣斡元造爲功未嘗煩羣生自委化天地亦何
言鳬脛不可增楮葉不可鐫欲益固爲損勞心非
自然不見平陽侯醇酒聊終年
三王貴養老取重在乞言酒醴副佳肴黃髮斯皤
然朝廷本忠厚風俗亦變遷豈意漢道微侍中惟
少年耆舊無備問李公所以難
新堂夜坐月色皎然由連理亭信步庭
中徘徊久之因爲五言一首
鮮于侁
秋風動微涼天雨新霽後閑齋獨隱几明月在高
柳振衣步庭下顥氣入襟袖天空雲漢明隱約辨
列宿蒼蒼松檜上零露霏欲流(聲去)脱葉滿閑園繁
華迨衰朽清宵望蟾彩宜付一杯酒多病謝樽罍
城頭轉寒漏
海州觀放鶻搏兔不中而飛去
沈存中
秋霜濯空林暮日在峯頂冥冥起長風稍稍絕遺
影驍禽值猛搏俯取不待頃豈非求者乖矯翮成
遠騁未能謝榛莽那用遽悻悻此心竟可憐得失
未宜病
觀餘姚海氛謝景初
海上風與雨未朕先氣升澤鹵雜山雲蓊鬱相薰
蒸交語面已障安辨丘與陵衣濡帶革緩臭腥殊
可憎自非昌其陽疾癘得以乘君子却隂邪何必
醫師能
餘姚董役海隄有作謝景初
五行交相陵海水不潤下處處壞堤防白浪大於
馬顧予爲其長恐懼敢暫捨董衆完築塞䟦履率
曠野使人安於生兹不羞民社調和隂與陽自有
任責者
法喜堂謝景初
虚堂庇風雨結(御諱高宗)不務壯外飾無髹髵置物況
容長開篋藥劑靈拈棋白黑抗階花澹亦夭庭石
碧交向出門鳥雀喧燕處物我喪吳俗夸有素佛
徒侈相尚獨能守質靜坐以矯流宕棲之果自喜
何須山海上
村居文與可
日影滿松䆫雲開雨初止晴林梨棗熟曉巷兒童
喜牛羊深澗下鳬鴈寒塘裏田父酒新成瓶甕饋
隣里
新晴山月文與可
高松漏疎月落影如畫地徘徊愛其下夜久不能
寐怯風池荷捲病雨山果墜誰伴予苦吟滿林啼
絡緯
屬疾梧軒文與可
高梧覆新葉滿院發華滋白日一何永清隂閑自
移暖蟲垂到地晴鳥語多時病肘倚枯几泊然忘
所思
皇朝文鑑卷第十八
