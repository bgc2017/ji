皇朝文鑑卷第六十八
表
淮南轉運使謝上表蘇頌
右僕射待罪表蘇頌
衡州鹽倉謝上表劉摯
青州謝上表劉摯
知毫州謝上表劉攽
知襄州謝上表劉攽
徐州謝上表蘇軾
徐州賀河平表蘇軾
謝失覺察妖賊放罪表蘇軾
謝宣召入院狀蘇軾
謝侍讀表蘇軾
杭州謝放罪表二蘇軾
賀駕幸太學表蘇軾
謝賜曆日表蘇軾
賀立皇后表蘇軾
謝禮部尚書表蘇軾
謝賜對衣金馬表蘇軾
謝復官提舉玉局觀表蘇軾
建寕軍節度副使謝表吕惠卿
賀元日大朝會表吕惠卿
謝翰林侍講學士表范祖禹
淮南轉運使謝上表蘇頌
贊畫甘泉久玷三臺之末觀風淮甸驟陞數使之
榮朝寄匪輕地望兼重愧非才選靡稱厥官姑謹
詔期趨行所部寵靈所被畏惕非常竊以州郡
備官所以分釐於民務朝廷遣使所以布宣於主
恩付一道之事權用六條而舉察賦輿出内俾以
均輸吏治否臧責之薦黜自匪緜更於事任詎能
振肅於治綱若臣者才不足以適時慮不足以經
遠偶緣資級之例得從選用之階始自書林出分
使竹俄從寰服入佐計籌粗收歲月之勞蔑著毫
分之效豈謂伏遇皇帝陛下察庶工之任使矜
久職之良勤拔於省僚授以利柄矧惟淮海之部
寔搤東南之衝昔號奥區今逢樂歲五稼盈疇
而遂茂四人勤力以厚生料乎漕運之程無煩趣
辦之急惟當敷宣惠澤通究物情編齊之利病
可更立求其本刑政之重輕或失當適其中上期
靖嘉少釋論擇若乃事體貎以為風采盡銖兩
以歛民財顧在懦愚誠多闊略重念上慈天覆聖
治日新官無内外之殊事悉憂勤之繫昨臣受任
之始獲面於清光陛下臨遣之言曲加於勉諭
自省最為於疎遠何圖亦記於淵衷豈非以委任
之優故特示拊循之厚雖乾坤平施非報謝之可
言而犬馬微生第勤勞而思奮儻駈馳之有用期
終始以無渝
右僕射待罪表蘇頌
聖恩深厚仰戴曷勝孤迹兢危彷徨靡所竊以宰
輔大任表率百官人望所歸則論議行而必信物
情不與則名器輕而易搖而臣猥以朴愚誤蒙任
使上不能謨明國體以熙庶工下不能甄别人材
以恊衆望誤朝有譴擢髮寧窮致招人言上黷
天聽名一詿於白簡罪當寘於丹書雖二聖覆
之於天未令投迹於四裔而群言謂其失職豈宜
包羞於近班是以屢貢封章冐塵旈纊再紆中札
曲諭宸衷捧詔驚惶重自思省本欲便祈於歸老
屬兹方負於罪辜儻布懇誠懼為僭越在臣進
退之分敢計重輕於國廢置之間實關勸沮伏望
太皇太后陛下皇帝陛下矜憐甚戇本無它腸
舉嚴科亟行幽黜一則安全於介拙尚保餘
則猒息於煩言遂清朝路
衡州鹽倉謝上表劉摯
議令獻言知典刑之無赦原心觀過荷仁聖之有
容貸其餘生處以善地伏念臣禀生艱拙遭世盛
明學不能窮理而知幾材不足趣時而適變希名
涂以旅進濫文舘之末游和鉛何功索米逾歲間
承人乏偶攝掾於中堂旋誤聖知使備員於憲府
仍職書林之舊就行御史之中始自愚臣前無故
事方陛下繼承於五聖而國朝平治者百年
力勤肯穫之田大解不調之瑟蒐拔群材而審以
器使變化百度而曠然日新臣於此時職在言路
誓殫忠義敢避勢權寧以孤暌訐切咈衆而危身
不忍從容唱和負恩而數進狂愚自信禆益無方
故宿官之日幾何而瞽言之罪非一至如均民而
弛役因之率戶而出泉雖慮始樂成者愚人之不
知然損下益上者先王之大戒輙條十害冀補萬
分議臣見譏以為敗謀而亂化清衷獨見知其有
責而盡言不徇以誅止容其去褫臺閣之二職置
瀟湘之一涯有禄食使之存全有職事可以報效
銜恩載幸揣分增憂此蓋伏遇皇帝陛下察臣
孤忠全國大體不惜骫一夫之法庶幾留衆正之
門謹當上體恩仁期於必報下堅節義死而不渝
謝青州到任表劉摯
東方大國莫如鄆青愚臣何人繼命帥守蒞官兹
始揣已不遑伏念臣噐緼至䟽智靈弗競遭會継
明之始越膺共政之圖三府空逮於六期千慮蔑
聞於一得雖進退必繇其道常願學乎聖人而功
烈如此其卑終難收於士論寬典刑於司敗假立
壠之便藩報政稽期實愧三年之魯改符易地猶
叨四履之齊惟時東秦號一都會士知禮義境控
海山厥民富饒少敓攘之舊習其俗舒緩有平易
之餘風謹於承流可以無事曾是迂愚之品獲塵
寄委之優此蓋伏遇皇帝陛下乾健而粹純豐
中而光大沉幾以通變化定鑑以御妍媸人無遐
遺材以噐使臣敢不振厲衰境激昌至恩簡禮去
煩稍究前修之治推仁宣澤庶求遠俗之安儻集
涓微仰酬覆燾
知亳州謝上表劉攽
齒髮衰暮藩鎮會繁據非所安榮以為懼昔者
聖門高弟方六七十則所願為漢世諸儒至二千
石謂之逹官蓋量力審已雖小邦寔曰才難逢辰
慕君在有道不容徼幸此所以前哲言志區區其
若彼後賢受禄振振焉在兹况如愚臣本緣末學
粤塵仕路不弃昌時暨忝分符遂更三郡曹為近
輔非復自鄶之譏魯并泰山仍有變齊之舊至於
渦譙名壤淮楚近郊猶龍之所誕生真聖是焉臨
幸大朝景亳兼武湯之上儀迎年執期格帝鴻之
純賂民俗既富官守維嚴豈伊戇愚猥叨寄任邈
逾涯分高視曩先密焉自思仍有餘寵獸鞶換舊
僅踰朞月之淹隼旆越疆纔倍宿舂之費此蓋伏
遇皇帝陛下聖神妙筭睿知極深廓久照於容
光溥大和於播物流形品彙默化陶鈞致是小材
預膺榮遇謹當布宣詔旨盡瘁官箴為身愚謀雖
冀不殆於知止報國本願尚謝餘生於自然誓殞
百身勿渝一志
知襄州謝上表劉攽
脱身謫籍緤組近藩仰荷恩華不任感懼臣早者
濫承人乏出假使車材非所長力不自料黾勉歲
月孤負選掄是所謂斗筲之才何暇論䋲墨之外
利術至廣巧者有餘果聞係踵之後人略取
析豪之上第涇以渭濁故常畏於後生李代桃僵
竊自悲於薄命遂辱黜幽之典實由既往之愆浮
舟江湖託身瘴癘無復自新之望長懷永弃之憂
不謂明詔發中湛恩逮下俾復乘軒之寵仍加分
虎之榮情同更生感惟出涕此蓋伏遇皇帝陛
下離明廣照乾度并容紹庭之初方勤心於陟降
思皇之際亦代匱於細微以是孱愚得從甄叙謹
當勉求民瘼恪佩官箴犬馬之心以勞力故能有
飬桑榆之景雖已老尚冀無渝
徐州謝上表蘇軾
分符高密已竊名邦改命東徐復塵督府荷恩深
厚撫已兢慙伏念臣奮身農畆托迹書林信道直
前曾無坎井之避立朝寡助誰為先後之容向者
屢獻瞽言仰塵聖鍳豈有意於為異蓋篤信其
所聞顧慙迂闊之言雖多而無益惟有朴忠之素
既久而猶堅遠不忘君未忍改其常度言之無罪
實深恃於至仁知臣者謂臣愛君不知臣者謂臣
多事空懷此意誰復見明伏惟皇帝陛下日月
照臨乾坤覆幬察孤危之易毁諒拙直之無他安
全陋&KR2399;畀付善地民淳訟簡殊無施設之方食足
身閑仰愧生成之賜顧力報之無所懷孤忠而自
憐
徐州賀河平表蘇軾
聖謨獨運天眷莫違庶邦子來民罔告病萬杵雷
動役不踰時遂消東北莫大之憂然後麥禾可得
而食人無後患喜若再生伏以大河為災歷世
病禹治兖州之野十有三載乃同漢築宣房之宫
二十餘年而定未有收狂瀾於既潰復故道於將
堙俛仰而成神速若此恭惟皇帝陛下至仁博
施神智無方逹四聦以來衆言廣大孝以安宗廟
水當潤下河不溢流屬歲久之無虞故患生於所
忽方其决也本吏失於防而非天意及其復也蓋
天助有德而非人功振古所無溥天同慶維豐沛
之大澤實汴泗之所鍾伊昔横流凛孤城之若塊
迨兹平定蔚秋稼以如雲害既廣則利多憂獨深
而喜倍雖官守有限不獲趨外庭以稱觴而民意
所同亦能抒下情而作頌
謝失覺察妖賊放罪表蘇軾
所臨守臣固當重責罪疑則赦聖主所以廣
恩目驚廢逐之餘猶在愍憐之數伏念臣早蒙殊
遇擢領大邦上不能以道化民逹忠孝於所部下
不能以刑齊物消姦宄於未萌致使妄庸敢圖僭
逆原其不職夫豈勝誅况兹溝瀆之中重遇雷霆
之譴無官可削撫已知危至於捕斬群盗之功乃
是鄰近一夫之力靖言其始偶出於臣雖為國督
姦常懷此志而因人成事豈足言勞勉自列於涓
埃庶少寬於斧鉞豈謂蕩然之澤許以勿推收驚
魄於散亡假餘生之晷刻退思所自為幸何多此
蓋伏遇皇帝陛下舞虞舜之干示人不殺祝成
湯之網與物求生其間用刑本不得已稍有可赦
無不從寬務在考實而原情何嘗記過而忘善益
悟向時之所坐皆是微臣之自貽感愧終身論報
無地布衣蔬食或未死於飢寒石心木腸誓不忘
於忠義
謝宣召入院狀蘇軾
詔語春温再命而僂使華天降一節以趨在故事
以嘗聞豈平生之敢望省循非稱愧汗交深竊以
視草之官自唐為盛雖職清事秘號為北門學士
之榮而禄薄地寒至有京兆掾曹之請豈如聖代
一振儒風非徒好爵之縻兼享大烹之飬玉堂賜
篆仰淳化之彌文寳帶重金佩元豐之新渥既厚
其禮愈難其人而臣以空疎冗散之材衰病流離
之後生還萬里坐閱三遷不緣左右之容躐處賢
豪之上此蓋伏遇皇帝陛下生資文武天胙聖
神雖亮隂不言尚隱高宗之德而小毖求助已啓
成王之心首擇輔臣次求法從知人材之難得采
虚名而用臣敢不益勵初心力圖後效才不逮古
雖慙内相之名志常在民庶免私人之誚
謝侍讀表蘇軾
北門視草已叨儒者之極榮西學上賢復玷侍臣
之高逸省循非稱愧汗交懷竊惟講讀之臣止以
言語為職考功課吏無殿最之可書陳善閉邪有
膏澤之潛潤豈臣愚陋亦所克堪此蓋伏遇
太皇太后陛下憂思深長德業廣大受先帝投
艱之託為神孫經遠之謀故選左右前後之人罔
非吉士使知興亡治亂之效莫若多聞謂臣雖無
大過人之材知臣粗有不欺君之實故使朝夕與
於討論奉永日之清閑不知所報畢微生於盡瘁
終致此心
杭州謝放罪表蘇軾
臣近以法外刺配本州百姓顔章顔益二人上章
待罪奉聖旨特放罪者職在承宣當遵三尺之約
束事關利害輙從一切之便宜曲荷天恩不從吏
議伏念臣早緣剛拙屢致憂虞用之朝廷則逆耳
之惷形于言施之郡縣則疾惡之心見于政雖知
難每以為戒而臨事不能自回苟非日月之明肝
膽必照則臣豈惟獲罪於今日久已見傾於衆言
恭惟皇帝陛下睿哲生知清明旁逹委任衆下
退託於不能愛飬人材惟恐其有過知臣欲去一
方之積弊須除二猾以示民特屈憲章以全器使
臣敢不省循過咎祗服簡書眷此善良自不犯於
漢法時有貸捨用益廣於堯仁
又謝太皇太后表蘇軾
亂群之誅不請而决蓋恩威之無素致姦猾之敢
行方俟譴訶豈期寬宥伏以法吏網密蓋出於近
年守臣權輕無甚於今日觀之祖宗信任之意以
州郡責成於人豈有不擇師帥之良但知䋲墨之
馭若平居僅能守法則緩急何以使民顧臣不才
難以議此恭惟太皇太后陛下寬仁從衆信順
得天推一身之至公納萬方於無罪而臣始終被
遇中外蒙恩謂事有專而合宜情無他而可恕故
加貸捨以示寵綏朝廷之明粗以臣為可信吏民
自服當不令而率從
賀駕幸太學表蘇軾
輦回原廟既崇廣孝之風幄次儒宫復示右文之
化禮行一日風動四方臣聞五學之臨三代所共
蓋天子不敢自聖而盛德必有逹尊在漢永平始
舉是禮雖臨雍拜老有先王之規而正坐自講非
人主之事豈如允哲退託不能奠爵伏興意默通
於先聖横經問難言各盡於諸儒恭惟皇帝陛
下文武憲邦聰明齊聖大度同符於藝祖至仁
追配於昭陵故舉舊章以興盛節臣早塵法從
久侍經帷永矢馳誠想聞合語於東序斐然作頌
行觀獻馘於西戎
謝賜曆日表蘇軾
歲頒正朔蓋春秋統始之經郡賜璽書亦漢家寬
大之詔實為令典豈是空文伏以望歲者生民之
至情畏天者人君之大戒所以常言報應而不言
時數每奏水旱而不奏嘉祥上有銷復之心下有
爕調之道固資共理同底純熙恭惟皇帝陛下
祗敬三靈憂勤萬宇為仁一日自然天下之歸教
民七年豈無善人之效臣敢不仰遵堯典寅奉夏
時謹隄防溝洫之修行勞來安定之政庶殫綿力
少助至仁
賀立皇后表蘇軾
纉女維莘俔天之妹事關廟社喜溢人神臣聞三
代之興皆有内助二南之化實本人倫維關雎正
始之風具既醉太平之福民有所恃邦其永昌恭
惟皇帝陛下自誠而明惟睿作聖輯寕夷夏德
既茂於治朝輔順隂陽政兼修於内職既膺大慶
益廣至仁下逮海隅夫婦無有愁嘆上符天造日
月為之光明受禄無疆與民同樂
謝禮部尚書表蘇軾
備員西學已愧空疎易職東班尤驚忝冐遂領宗
卿之任并為儒者之榮始臣之學也以適用為本
而恥空言故其任也以及民為心而慙尸禄乃者
屢請治郡兼乞守邊欲及殘年少施實效而有志
莫遂愧負何言今乃以文字為官常語言為職業
下無所見其能否上無所考其幽明循省初心有
靦面目故於拜恩之日少陳有益之言孔子曰一言
可以興邦而孟子亦曰一正君而國定昔漢文悦
張釋之長者之言則以德化民輔成刑措之功而
孝景入晁錯數術之語則以智馭物馴致七國之
禍乃知為國安危之本只在聽言得失之間恭惟
陛下即位以來學如不及問道八年寒暑不解講
讀之官談王而不及霸言義而不及利八年之間
指陳至理何啻千萬雖所論不同然其要不出六
事一曰慈二曰儉三曰勤四曰慎五曰誠六曰明
慈者謂好生惡殺不喜兵刑儉者謂約已省費不
傷民財勤者謂躬親庶政不近女色慎者謂畏天
法祖不輕人言誠者謂推心待下不用智數明者
謂專信君子不雜小人此六者皆先王之陳迹老
生之常談言無新竒人所易忽譬之飲膳則為榖
米羊豕雖非異味而有益於人譬之藥石則為耆
术參苓雖無近效而有益於命若陛下信受此
言如御飲膳如服藥石則天人自應福禄難量而
臣等所學先王之道亦不為無補於世若陛下
聽而不受受而不信信而不行如聞秋
蟲之鳴過耳而已則臣等雖以三尺之喙日誦五
車之書反不如醫卜執技之流簿書奔走之吏其
為尸素死有餘誅伏願陛下一覽臣言少留聖
意天下幸甚
謝賜對衣金帶馬表蘇軾
服章在笥賁及衰殘銜勒過庭喜先徒御伏以物
生有待天施無窮草木何知冐慶雲之渥采魚鰕
至陋借滄海之榮光雖若可觀終非其有妻孥相
顧驚屢致於匪頒道路竊窺或反增於指目此蓋
伏遇太皇太后陛下聰明齊聖陳錫載周含垢
匿瑕而察於求賢卑宫菲食而侈於飬士士豈輕
於千里念非其人言有重於兼金當思所報
謝復官提舉玉局觀表蘇軾
七年遠謫不意自全萬里生還適有天幸驟從縲
紲復齒縉紳伏念臣才不逮人性多忤物剛褊自
用可謂小忠猖狂妄行乃蹈大難皆臣自取不敢
怨尤會真人之勃興與萬物而更始而臣獨在幽
遠最為冥頑迨兹起廢之初倍費生成之力終蒙
記錄不遂弃捐此蓋伏遇皇帝陛下正位龍飛
對時虎變神武不殺孰非受命之符清静無為坐
獲銷兵之福聪明不作邪正自分使臣得同草木
之微共霑雷雨之澤臣敢不益堅素守深念往愆
没齒何求不厭飯蔬之陋蓋棺未已猶懷結草之
忠
建寧軍節度使謝表吕惠卿
備嚴近之選而抵非常之愆當清明之朝而罹甚
重之譴孽乃自作咎將誰歸伏念臣起自諸生暗
於大道持窽啓之聞而欲經於事變信呻吟之得
而希掛於功名分既過逾理宜顛越矧先帝有
為之始乃群材願效之時輙先要津以閡賢路雖
預討論者三四事而參機務者一二年凡是蠧國
害民之由實臣懵學誤朝之致豈亦下流之所處
更令衆惡以所歸偶失當時士師之刑難逃今日
司直之論尚蒙善貸未寘嚴誅特從四裔之遷以
正三兇之比衰疲遠謫人皆知其難堪親愛生離
聞者為之太息伏惟皇帝陛下天仁自得聖孝
光充撫弓劔之遺藏每加悽愴顧廟堂之舊物寧
不䀌傷特罪悔之至深猶典刑之為屈龍鱗鳳翼
已絶望於攀援蟲臂鼠肝一冥心於造化涕逐言
出莫知所從
賀元日大朝會表吕惠卿
明廷肆覲上儀畢舉綿㝢均懽恭惟
皇帝陛下道大同於堯天日躋格乎湯聖深仁溥
博逹孝光通神祗感於治馨祥嘏由乎和致維歲
月日時之首乃朝宗覲遇之先循用舊章遹陳盛
禮東臺瑞物冠玉璽之珍符左戶輿圖增金城之
列障樂象成而乃作文稱賀以非虚多士盈庭四
夷在列忻逢千載之運敬上萬年之觴臣俯迫頽
齡久縻外閫不及趨慶闕庭徒切瞻依旒冕
謝翰林侍讀學士表范祖禹
辭其可辭敢忘故事受其可受祗服新恩洪惟
真宗初置講職問學常勤於日昃論經或至於夜
分以啓廸於後人俾監觀於成憲先帝更新治職
止命兼官雖因革之制不同而經緯之文則一惟
熙寧元豐之成烈有金匱石室之舊聞丕顯帝謨
尚資史筆追觀列聖之典多委四輔之臣夫何一
介之微膺此二任之重此蓋伏遇皇帝陛下欽
明文思齊聖廣淵如日方中法天不息謂二帝三
王之道當窮極於高深一祖四宗之書已光昭
於永久惟念終於典學聿追孝於前文以臣夙侍
書筵叨塵史觀曲加寵數用示眷留昔魯繆公之
於子思亟饋鼎肉燕昭王之於郭隗改築金臺二
子者或以無人乎側而不能安或欲致士於遠而
先為始如臣陋學敢望古人非懷人爵之可榮竊
喜聖心之不倦
皇朝文鑑卷之六十八
