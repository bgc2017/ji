皇朝文鑑卷第十七
五言古詩
分題得癭木壺吕公著
寄題徑山懷郎簡侍郎張瓌
過介甫歸偶成詩曾鞏
劉景升祠曾鞏
看白雲愛而成詩狄遵度
哀老婦李泰伯
悠悠西江水送李殿丞王回
魯恭太師廟韓維
服除送兄弟還都韓維
靈溝道中韓維
謁孔先生韓維
下橫嶺望寧極舍韓維
景仁示去歲所賦菊屏菊塔二詩輒以一
篇答之韓維
讀書傅堯俞
舉舉媚學子王令
呼雞王令
秋懷王令
雜詩王令
采選示王聖美葛子明諸友
王令
介亭孫覺
讀魏世家王安國
夏日獨居二首王安國
堂上有遺羶王安國
忘言王安國
異服王陶
採鳬茈鄭獬
兵器陶弼
送同年蒲叔範察判杭州監酒
王疇
四事邵雍
高竹邵雍
巢鳥張光
臨水黃亢
次韻和子儀問蟬黃庶
自警范純仁
檢覆郟城旱田示同官及寄河南諸賢
劉攽
雜詩劉攽
齊魯劉攽
擬古劉攽
漕舟沈文通
題福唐津亭陳烈
分題得癭木壷吕公著
天地産衆材任材謂之智棟桷與楹杙小大無有
棄方者以矩度圓者中規制嗟爾木之癭何異肉
有贅生成擁腫姿賦象難取類櫽括所不施鈎繩
爲爾廢大匠睨而往惻然乃有意孰非造化功而
終朽不器刳剔虚其中朱漆爲之僞&KR1893;漿挹酒醴
施用惟其利犧象非不珍金罍豈不貴設之於楹
階十目肯注視幸因左右容反見謂竒異人之於
才性夫豈遠於是性雖有不善在教之揉勵才亡
不可用由上所措置飾陋就其長皆得爲良士執
一以廢百衆功何由備是惟聖人心能通天下志
寄題徑山懷郎簡侍郎張瓌
天地一洲渚北平南欹危幽并深以厚江淛清且
竒武林頗英秀川匯仍山卑應接殫天巧類非人
力爲徑山最佳處有巖稱玉芝居防俗士駕地乃
賢人宜郎公留名德平時爲羽儀引年歸故里不
復衣朝衣留侯黃石心白傳香山期結宇名勝外
日與塵事違泉石景物狀盡在諸賢詩伊予來東
藩濫持使者麾平生愛山水弗憚命駕之當候秋
風高遠造巖下扉澣濯纓上塵散步松閒綦未能
繼高躅聊用慰所思
過介甫歸偶成曾鞏
結文謂無嫌忠告期有補直道詎非難盡言竟多
迕知者尚復然悠悠誰可語
劉景升祠曾鞏
景升得二蒯坐論勝凶殘正當喪亂時能使憔悴
寬繽紛多士至肅穆萬里安能收衆材助圖大信
不難諸公龍鳳姿有待久盤桓得一固足興致之
豈無端廼獨采樗櫟不知取椅檀蓋云器有極在
理良足歎
看白雲愛而成詩狄遵度
秋風吹白雲觸處自何谷初猶半洞門欻出遍巖
腹零落依水湄片叚挂枯木餘影透微白滅跡混
空綠煙蘿自蘙薈島漵徒縈曲安知蒼梧野下覆
猿鳥哭誰能久徘徊返顧視黃鵠
哀老婦李泰伯
里中一老婦行行啼路隅自悼未亡人暮年從二
夫寡時十八九嫁時六十餘昔日遺腹兒今兹垂
白鬚子豈不欲養母豈不懷居繇役及下戶財盡
無所輸異籍幸可免嫁母乃良圖牽車送出門急
若盗賊驅兒孫孫有婦小大攀且呼回頭與永訣
欲死無刑誅我時聞此言爲之長歎嗚天民固有
窮鰥寡實其徒仁政先四者著在孟軻書吾君
務復古旦旦師黃虞赦書求節婦許與旌門閭繄
爾愚婦人豈曰禮所拘蓬茨四十年不知形影孤
州縣莫能察詔旨成徒虚而況賦役閒羣小所同
趨姦欺至骨髓公利未錙銖良田歲歲賣存者唯
萊汙兄弟欲離散母子因變渝天地豈非大曾不
容爾軀嗟嗟孝治主早晚能聞諸吾言又無位反
袂空漣如
悠悠西江水送李殿丞王回
殿中丞李侯清叔筦穎之酒事三年入朝闕下將
别其往還寮友皆索言焉長樂王回辱清叔之交
最深而慕其才志魁特將有以成功名於世也以
謂挾此才潜此志者第循其本而完之則物之應
者自廣然功名之成否豈足道哉故作悠悠西江
水詩一章以興其義塞清叔之索而聊寫其意云
悠悠西江水浩浩拍兩涯深㵠含淵潭澄澄露陂
池介鱗育性命跳泳各適宜人謀濟任途航楫又
㳂洄飄風吼天地白浪相飜豗旁觀駭非常水德
自不虧風收浪還恬狎者終何疑賢豪應世務有
本亦若兹剛明發其用愷悌以成之外物雖横來
我心固如夷功名豈足道請監江水詩
魯恭太師廟韓維
善教邈無跡其流在民心君看魯太師廟食猶至
今豈如文俗士朱墨坐浮沉趨營止目前不顧患
害深去漢餘千載此弊竟相尋我行道祠下感激
爲悲吟不見田雉馴啼鵶空滿林
服除送兄弟還都韓維
日月忽已遠再見新榖升喪期有常數吉我衣與
纓俯仰自悲吒淚下肝膽崩尚惟立身報未即泯
餘生肅肅忠憲公秉德輔休明報國有遺意訓言
猶在聽况兹世厚恩兄弟秩王庭一朝出門去事
業各有營上當答君仁下以爲親榮獨此抱痾瘵
謝喧守柴荆掃冡奉時祭履田課春耕既無公家
責聊徇狷者情出處雖云異要以道爲程
靈溝道中韓維
春風來無迹泱莽天地和羣生樂時陽衆鳥舞且
歌嗟爾道傍叟寒餒獨見羅短席不自蔽皮骨橕
枯柯呼童問所以口噤不得哦所見且如此況餘
生齒多吾聞古三代仁術固匪他老幼孤洎疾餼
養平不頗斯道久寂寞吾悲其柰何
謁孔先生韓維
月出高樹枝影動酒樽處樹深月色薄稍以燈火
助主人喜我過斟酌亦云屢於時幸無累所談非
近務涼風自遠至清景淡吾慮方斯西山秋歷覽
陪杖屨
下橫嶺望寧極舍韓維
驅車下峻坂西走龍陽道青煙人幾家綠野山四
抱鳥啼春意闌林變夏隂早應近先生廬民風亦
淳好
景仁示去歲所賦菊屏菊塔二詩輒以
一篇答之韓維
斯民去古遠日與巧僞遷粲粲黃金花揉屈同杯
棬列屏聳浮圖光彩生盤筵匪惟悅羣兒愛詠及
華顛我欲叱園吏解結除其編萬物有本性各使
歸自然
讀書傅堯俞
吾屋雖喧卑頗不甚蕪穢置席屋中閒坐臥羣書
内橫風吹急雨入屋洒我背展卷殊未知心與昔
人會有客自外來笑我苦癡昩且問何爲爾我初
尚不對強我不得已起答客亦退聊復得此心沾
濕安足悔
舉舉媚學子王令
舉舉媚學子居曰不吾知知而有不能無乃失於
欺不知未爲患不欺浩難期咄哉天下懷何以天
下爲
呼雞王令
雞呼雞來前犬嗾犬至止夫豈必可召役以食乃
爾今吾曷爲悲人而雞犬爲自計無自存西山謝
夷齊
秋懷王令
槭槭庭樹葉朝零非昔稠呦呦草虫鳴暮急曉未
休爾虫無不平豈亦有哀憂胡爲勞呻吟與士感
傷投壯士亦何者哀哦與虫酬所抱不列陳調苦
難謠謳極目有遠見直懷羞曲求蒿䔧襲久安功
名忘前收日月忽未幾天地今復秋少壯負所懷
老大安能謀生無及人功死骨埋泉羞胡爲不奮
飛徒與寒餓讎
雜詩王令
古人重非道飢不苟豆羹有爲非其心或不脫冕
行如何後世人以官業其生鄙哉樂欺人猶以學
爲名
采選示王聖美葛子明諸友
王令
酒樽厭運行衆客喧已醉忽得簿上籍共出聲名
外孤昂忽雄軒泯默亦馴致追爭相後先得失自
愚智隨時有能稱逐釁得訶訾雖非人力爲適與
天幸值或競以禍覆亦有終自遂卒無及物效徒
有高人氣回樽變新局忽若已異世嗟人久以迷
高爵樂自嗜誰爲衎衎飽競逐孜孜利矜驕侈雄
奢摧折嘆淹滯昏昏忘所大擾擾爭其細安知茫
昩閒身非天所戲是非未暇辨歡戚先已至退之
昔裁詩頗以豪橫恃暮年意氣得金玉多自慰買
居紀廂榮顧影樂冠佩喜將閭巷好持與妻子議
彼哉何足道進退兹焉係安知九列榮顧是德所
累寧論聖人爲適莫固以義有時曲肱樂不以易
冨貴吾曹頗勉脩兹道久自詣何必問浮雲斯理
固可視
介亭孫覺
眞人昔未起奔鹿駭四方連延天目山兩乳百里
長有地跨江海無種生侯王中霄燎穹旻列石表
壇場朱旗大梁野英氣吞八荒寥寥百年後故物
亦已亡所餘彼巉巖峯巔屹相望主人承明老星
斗工文章築亭紫霄上坐客蒼株旁攀雲弄明月
曉星生扶桑禹山隔波濤簡書永埋藏願逢希夷
使水土還故常
讀魏世家王安國
亹亹談先王古今誰有得施爲雖緒餘要在情不
匿嗟彼三代後淪胥入戰國翟璜聞一言僶俛慙
李克論材稱權衡輕重無物惑吾心能如此乃可
任人責
夏日獨居二首王安國
竹苗敷夏隂蘿蔓蔽朝亮感此節物佳百骸適無
恙委蛇投廣厦蕭瑟絶遺響稍讎簡編餘俄得冠
裾放身雖勢利乖心遂弦歌尚默然想聖賢游世
無得喪抱關秉翟閒未分棄冗長人生適意難聊
各安所鄕
晳晳池沼鯈綠萍隨下上黳黳堂廡燕白晝容俛
仰顧我亦晏如環廬花藥長無材助太平得地幸
閒曠稍披千古書日覺神明王乘閒盼物情自適
忘外奬涵濡覆載仁誰廢魚麗唱黃塵洮隴戍黑
霧荆衡饟奔波暍道邊畢命營邊障吾此獨何爲
飛潜樂能饗何時聞解嚴慰彼西南望當使少陵
翁得見廉恥將
堂上有遺羶王安國
堂上有遺羶堂下無聚蟻但知嗜欲求不必風雨
至客方笑營營貪得故無幾安知萬類中趨舍忘
彼已天乎顧人寰等是一時戲受形巨細分阽患
後先爾浸淫蚍蜉生穴柱從此始莊生亦知言信
矣當棄智
忘言王安國
宋國旌孝子東門毁以斃楚王好細腰後宫餒而
殪物情信可憐徇外易生死身存寵可誇亡矣安
所恃吾今思彼哉未足語擇利擾擾智驚愚卑卑
學阿世吹嘘出虹蜺頓挫入塵滓愛憎雖人爲榮
辱乃天使恩無斯須懷怨已塞天地百年呼吸中
毫髮誰豫已逹者默然窺隂陽驅意氣始終本何
有一息累萬世由來適人適宿昔多如此喟余聊
自欲安得忘言士
異服王陶
辛有歎被髮趙靈喜胡服遂成陸渾戎終有沙丘
辱用夷反變夏亡禮以從俗先王仁義術詎用此
求福齊桓九合功不以兵車轂仲尼歎微管幾爲
左袵屬爾來豪俠兒往往異装束耀武何必然禦
戎有前躅余敢告司關異服宜禁肅
採鳬茈鄭獬
朝携一筐出暮携一筐歸十指欲流血且急眼前
飢官倉豈無粟粒粒藏珠璣一粒不出倉倉中羣
鼠肥
兵器陶弼
五代乏真主姦雄何僣僞横磨闊刃劒白日相篡
弑我宋有神祖潜德動天意故天意若曰往爲
我之嗣神祖拜稽首乃即皇帝位不惠兆民樂
不怒諸侯畏顛倒執玉帛奔走恐後至大商國三
分一朝有其二太宗以義撫真宗以仁治王
道竹箭直誦聲金鼎沸獨有隂山戎時時寇邊地
天子赫斯怒大警廵澶衛射殺右賢王遂斷匈奴
臂狼心帖然服結好同昆弟自此兩河閒寂寂無
戎備卒閑喜夜歌將老貪春睡自此爲太平恍逾
三十歲戎昊乘我閒南馳賀蘭騎陽關久夜開樞
朽不可閉陣雲起秦雍殺氣橫涇渭使臣股慄奏
宰相瞋目議僉曰亟發兵豎子坑甚易倉惶築邊
壘未戰力先瘁逼廹開庫兵土蝕鋒鋩脆防秋採
舊屯推轂謀新寄舊屯老且死少者無實藝良由
不訓練手足迷擊刺新寄將家子從小生冨貴六
韜未嘗讀口但知肉味師復從中御進退由&KR1377;寺
權輕號令冗兩戰無遺類曹公棄七軍晉人獲三
帥吾兵自此喪有詔新其製此器不預設一旦何
從致朝廷急郡縣郡縣急官吏官吏無它術下責
蚩蚩輩耕牛拔筋角飛鳥秃翎翅簳截會稽空鐵
烹堇山碎供億稍後期鞭扑異他罪愁氛壅太虚
霽景晝冥晦我聞郭汾陽料敵多竒異單箠諭突
厥蕃長膝雙墜又聞李西平臨戎有英氣身著紅
錦袍懷光肝膽碎是知用兵術在人不在器君耳
舜高聽君目舜明視願採謀略長勿倚干戈銳
送同年蒲叔範察判杭州監酒
王疇
釋之久未調王粲嘗從軍謂言塞垣事壮氣横風
雲育材幸明代薦賢無令君如何漢酤冗沉此荆
山珍萍氏本幾酒周官有彛倫孝武事攘郤志清
天地屯連兵無時已四海蕭然貧官始操釀具榷
之飽師人利源一以洩頽波蕩無垠糜榖費耒耜
良糵爭清醇酒禁著律令犯笞及其身狂藥乃䧟
穽傷哉堯舜民炎靈屬我后天資英且仁邦力
早雄冨漢制仍相循歲賦二千萬經入固已勤(農大)
(獲緡如此天下酒科歲)彌年擁武節乘邊清國氛雄雄百萬
師跨邁聮燕秦仰給傾府庫賞賚圖戎勲加斂猶
不足返古當何云杭城東南劇地將湖海鄰榷利
冠天下旗亭壓重闉彼雖斗筲職亦擇才英臣風
露氣已肅溪潭寒彌新沙榜朝泛泛吳濤暮沄沄
南州近牛斗氣象雄霜旻汀楓變老枿赤葉晴相
紛嘗茶泊幽寺觀魚下輕䑳行當收翹楚寧復混
蒸薪無爲狎吳叟坐戀秋江蓴
四事邵雍
會有四不赴時有四不出(大寒大暑大風大雨公會生會廣會醵會)無
貴亦無賤無固亦無必里閈閑過從身安心自逸
如此三十年幸逢太平日
高竹邵雍
高竹碧相倚自能發餘清時時微風來萬葉同一
聲道汙得夷理物虚含遠情階前閑步人意思何
清平
巢鳥張先
烏啼東南林危巢鶵五六心在安巢枝一日千往
復脫網得羣食入口不入腹窮生俾反哺豈能報
成育
臨水黃亢
人生朝復暮水波流不駐去年咋日水今日到何
處惆悵雨殘花嫣紅隨水去花落水東流識盡人
生事
次韻和子儀問蟬黃庶
落日掛樹閒長我亭下隂園林動秋意高蟬忽微
吟清風轉餘聲杳若下遠岑微物感時節鏗鍧吐
商金古樂久破碎兹虫抱金音荒忽尚偃蹇激起
壯士心願爲秋蟬操被之朱絲琴
自警范純仁
憶昔爲小官位卑職易營朋知喜其勤民口亦見
稱中閒忝臺諫已覺言難行然賴識者恕尚謂無
欹傾數年忽遭遇用大過其能名虚稱不實任重
力難勝具瞻不可欺舉動招譏評士論因不與自
知亦甚明祿厚難報答徒兹驕侈萌子孫忘艱難
服用饒誇矜清白素風減冗長浮費增親舊多責
望厚薄貽怨憎貧賤勝富貴古語信可憑請病蒙
罷免方幸憂責輕俄復統一道撫民帥邊兵寇狂
適偃蹇民疲未蘇醒勝負繫司命休戚及羣氓細
務委將佐大事禀朝廷所禀有違從委擇有不精
差失雖豪釐致敗或丘陵殞身何足道誤國玷家
聲可不常惕懼臨淵履春冰庶幾免危溢書此爲
心銘
檢覆郟城旱田示同官及寄河南諸賢
劉攽
昔歲歉無年今夌仍荐飢罷民去南畒賤價捐東
菑藉藉道路閒餓者何纍纍藜藿不充腸&KR1170;然旄
與倪嗟我祿代耕每食爲不怡徒懷仲由志身賤
郍得施屬城上民訟比牒皆苦詞奉詔實有無百
聞謝一窺星言說桑田行與父老期觸熱不敢休
重趼寧告疲郊原赤如赭秉穗無孑遺&KR3634;藝不可
分四旁生蒺䔧流行誠代有愚弱豈易欺附上亦
有刑殘下罪攸司鄙夫不忍此告吏咸赦之庶兹
咻噢恩足以蘇惸嫠大農急經費言利析毫釐二
吾猶不足一切寧謂宜國僑敏爭承鄭邑用不危
馮援焚劵書田氏人若歸區區二小邦兩士能若
斯當官在必行匪石安可移諸公悉吾友此志良
弗非當令徇路人一聽狂者詩
雜詩劉攽
齊有梁丘據晉有樂王鮒據能愛晏嬰鮒欲殘叔
譽二臣嬖兩朝事君爲悦豫景有尚賢志據逆以
爲助平失宥善心鮒乃速其去毋以據爲賢易地
則同趣丈夫處世閒必有遇不遇豈無覺者乎正
色君亦悟區區嬖幸徒何忍就朋附
齊魯劉攽
齊魯大儒師專門盛章句應物非己長何以責成
務乃其忠孝心足以事君父不如商利徒反道趨
詭遇剥牀以及膚泉貨山嶽聚賜金再百斤封邑
成千戶若母天事變豈不厚且固商鞅既誅夷桑
羊亦刀鋸寄言逢衣人施施幸安步
擬古劉攽
老萊隠窮楚因與時世隔暮歸怪車轍夜起辟山
澤若人不可見況肯低顔色安知叢臺下一旦三
千客西遷竟不還嗟哉莫良畫
漕舟沈文通
漕舟上太倉一鍾且千金太倉無陳積漕舟來無
極畿兵已十萬三垂戍更多廟堂方濟師將柰東
南何
題福唐津亭陳烈
溪山龍虎蟠溪水鼔角喧中宵鄕夢破六月夜衾
寒風雨生殘樹蛟龍喜怒瀾慇勤祝舟子移棹過
前灘
皇朝文鑑卷第十七
