皇朝文鑑卷第三十五
制
封韓琦儀國公制王珪
除韓琦門下侍郎兼兵部尚書進封衛國
公制王珪
除曾公亮門下侍郎兼吏部尚書進封英
國公功臣制王珪
除文彦博樞密使賜功臣制
王珪
除冨弼判河南府制王珪
除文彦博守司空依前樞密使制
王珪
除陳升之禮部尚書同中書門下平章事
集賢殿大學士制王珪
除程戡安武軍節度使再判延州制
王珪
除曹佾保平軍節度使加食邑實封制
珪
除李璋殿前都副指揮使武康軍節度使
制王珪
除郝質殿前都指揮使安武軍節度使制
王珪
除皇伯祖承亮檢校工部尚書榮國公感
德軍節度使制王珪
賢妃苗氏進封德妃制王珪
皇長女德寧公主進封徐國公主制
王珪
除冨弼尚書左僕射充觀文殿大學士集
禧觀使制吕公著
除冨弼依前尚書左僕射兼門下侍郎同
中書門下平章事昭文館大學士制
鄭獬
邢氏進號賢妃制孫洙
陳升之起復同中書門下平章事集賢殿
大學士制元絳
除皇弟頵保信保靜軍節度使進封嘉王制
元絳
除韓琦京兆尹再任判大名府
元絳
除韓絳觀文殿大學士知許州制
元絳
除燕達武康軍節度使充殿前副都指揮
使制李清臣
除韓琦依前同中書門下平章事進封
儀國公加食邑實封制王珪
朕按奉高之儀思承上帝之福詠我將之什知配
文王之功諏辰季秋之良盡志孝饗之事應一郊
之定卜躬三歲之宗祈于時陳物采於國中接神
明於堂上璧玉温㓗粢盛令芳靈光燭於大庭休
氣蒙于重宇疇相丕祀於顯元臣肆膺拜胙之釐
元絳
除燕達武康軍節度使充殿前副都指揮
使制李清臣
除韓琦依前同中書門下平章事進封
儀國公加食邑實封制王珪
朕按奉高之儀思承上帝之福詠我將之什知配
文王之功諏辰季秋之良盡志孝饗之事應一郊
之定卜躬三歲之宗祈于時陳物采於國中接神
明於堂上璧玉温㓗粢盛令芳靈光燭於大庭休
氣蒙于重宇疇相丕祀於顯元臣肆膺拜胙之釐
首布告廷之命具官韓琦命世發德佐王矢謀財
萬化於物宜熙百工於帝載已任沈機之斷力陳
遠馭之圖若歲爲霖可以濟天下之旱如易占筴
可以判天下之疑責大而智愈深事昭而情猶勉
廼先庚之詔靡物備而不嚴維自昔之文或禮闕
而不講使朕得裒六天之對款七廟之靈輯于昭
曠之儀顧匪烈文之輔茲庸錫之名壤建爾上公
&KR0906;廣奉田之腴復(嫌名光宗)眞食之賦汝爲汝聽汝勞
汝嘉於戲在福不敢康蓋天有難忱之命於德如
弗及蓋民無常懷之心雖朝廷之甚休益君臣之
相勑宜興盛治允答靈歆
除韓琦門下侍郎兼兵部尚書依前同
中書門下平章事進封衛國公加食邑
實封制王珪
王者紹景炎之序履皇極之尊永惟置器之艱屬
在佐王之略睠夫上宰翼我先朝適及委裘之
辰肆于奉瑁之始定策宗社貫心神明逮躬丕務
之咨敢後元勲之奬首敷邦渙誕告朝倫具官韓
琦器博而適時道閎而濟物禀星辰之精粹會日
月之休明歷宣外勞更倚二柄蹈夷險之一節寄
安危之大機仰文考之知賢絶時髦而登用維召
公之託嘗聞顧命之言維漢相之謀終應大横之
兆蓋懷先見者識之邃決至慮者材之英天扶不
拔之基神贊非常之輔是用進文昌之卿序正黃
闥之台符隆以封爵之文益之戶田之數以蕃爾
寵以懋爾庸於戲天視靡私居飭有邦之畏民心
曷戴一歸厥后之仁念先猷之弗敢康顧成業之
不可恃益經茂烈永佐昌圖
除曾公亮門下侍郎兼吏部尚書依前
同中書門下平章事進封英國公加食
邑實封功臣制王珪
大火基宋實開五聖之符六龍乘乾遂繼中天
之運乃睠近弼荐更三朝元勲冠於百僚利澤
施于萬世載蠲穀旦敷告治廷具官曾公亮學通
天地之微謀合聖賢之舉包剛柔於九德固夷險
之一心蚤膺皇祖之求爰履公台之位有臯䕫
之論能變堯民於時雍有丙魏之聲不改漢家之
故事肆我文考遺予冲人咨顧命之老臣輔初
政于天下重宣至策終仰丕成進首中臺之班往
顓東省之務既䟽榮於公社益躐數於爰田功之
所加寵不敢後於戲恐德弗類念高宗之未言俾
民不迷繄尹氏之素力共祗天監永恊邦休
除文彦博樞密使賜功臣制
王珪
天極環樞上通帝位之紀神兵會府内嚴師律之
謀朕方垂講丕平進經常武雖天下無事思備禦
之不敢忘蓋王者有征視安危之不敢忽適登髦
傑資以輔予具官文彦博器閎而深材敏以濟早
賁賢人之業實膺聖考之知以忠孝之名形家
國之盛節以文武之略輯將相之大猷肆纂命於
皇圖廼離憂於喪紀迨終哀戚甫見儀刑屬疆事
之方興煩師旄之載舉折衝境外方將出憺於王
靈收畫幄中曷若坐圖於廟勝宜長機廷之務亶
符巖石之瞻於戲過餌北戎未厭貪驕之志再盟
西夏猶苞狂忽之圖終佇竒勲用恢遠馭
除文彦博守司空依前樞密使加食邑
實封制王珪
朕若稽先王維御羣品左謀金鉉之老以經治於
廟堂右屬鴻樞之良以定策於帷幄厥有成績可
勿褒乎具官文彦博風力肅明器資恢傑臨至劇
有轉圜之易定大謀如執玉之堅逮事神文之朝
已緝熙於鼎路追言聖考之遇又密勿於機廷肆
涼昧之丕承會精神於羣慮雖兵民之異本亦文
武之交脩未隆贊冊之恩曷懋圖庸之舉其保宏
父允釐華陽顧豈名分之私終繄老成之助於戲
有若閎夭尚迪文王之彝罔俾阿衡以專商家之
美往篤爾烈永承于休
除冨弼依前同中書門下平章事充武
寧軍節度使判河南府兼西京留守司
事仍賜功臣制王珪
三台處中以裁萬物之化四嶽緫外以牧黎民之
蕃如山河之經九州如股肱之衛一體出處之際
朕無閒然具官冨弼復貫有元蹈中弗勉學幾聖
而獨至識造物之未形貴名起於三朝盛德儀
于百辟鄉召從於列屏俾進翊於冡司爲日尚新
何恙靡巳未及經邦之務遽陳避位之辭詔雖屢
而莫回章甫卻而復至朕憮然自念嗟莫能勝既
閔勞於政機其聽遂於私佚建彼徐節以殿東郊
守茲洛符以保西宅仍位鴻鈞之貴尚優黃髮之
行於戲不處成功專老氏榮名之畏其旋元吉要
羲經履道之終雖弗從於吾遊亦自保於而福
除陳升之禮部尚書同中書門下平章
事集賢殿大學士加食邑實封制
王珪
色齊三階則風雨不失其序聖如二帝然股肱亦
繄其人朕上撫乾緯之明下㥀國鈞之寄方審求
於賢輔俾參穆於政途若時登庸蓋出定命具官
陳升之識幾聖藴謀合皇猷學積于原而心彌充
智酬于變而力彌𥙿早膺仁祖之擢以遺文
考之知肆予沖人克即大任問甲兵則有鎮撫四
夷之略問衣食則有運理羣物之心朕方稽百王
之謨經一世之績宜進躐於賢序以延登於宰廷
夫知歷選之既囏體委用之寄重則義莫得以愛
已道惟專於澤民豈特無疆之休亦有無窮之問
於戲論金榖之計其歸内史之司作霖雨之滋是
應高宗之命往熙帝載庸代天工
除程戡安武軍節度使加食邑實封再
判延州制王珪
周禮命卿司馬掌國征之事漢儀遣帥將軍顓閫
制之權自非謀經帷幄之咨名厭疆陲之難則何
以稽圖而受社賜律以臨戎茲疇舊政之良式恊
師虞之望具官程戡體忠忱之度蹈夷雅之風進
搴藝文之華仕階名秩之膴方先朝之籲畯更
三府之告猷左右六年夙夜一節肆纂休於皇緒
適留寄於邊衝空深寤寐之思且重安危之倚上
金城之方略猶知充國之彊習闕里之弦歌還見
祭遵之佚就付兩河之節荐綏西土之封既衍食
於爰田復陪輸於眞戶風聲雖舊寵數維新於戲
制夷狄者備不可遽忘守方隅者埶不可數易蓋
威素申則敵情慹信久著則士心懷尚堅壯圖往
服渥命
除曹佾保平軍節度使加食邑實封制
王珪
朕承景歷之昌嗣丕基之重渙敭大命胥澤羣元
咨我方岳之良時維屏翰之憲念宣勞於劇委稽
渙奬於陟文卜以剛辰告于列序具官曹佾體沖
韻邃氣勁謀沉傳圯上之神書託西京之肺附顯
允祖烈實爲宗臣於皇母儀克后先帝濟忠純
於奕世履謙劼而保躬鬯共武之威廼踐元戎之
貴助守文之德式繄外戚之賢進導徽猷參聮台
路肆纉膺於聖統方倚輔於英藩載䟽冢位之榮
增視上公之峻隆階表貴衍食(嫌名光宗)封萃爲寵休
以睦婣近於戲詔爵禄之柄天官以馭夫羣臣錫
車馬之儀大雅以褒夫元舅蓋績美則報之厚愛
隆則禮亦蕃往懋淑聲永綏多福
除李璋殿前副都指揮使武康軍節度
使制王珪
羽林神兵北環天衛之象黃帝李法中嚴邦律之
師國家鬯武節於四遐提禁屯於千列進緫凝
嚴之護歷圖勁傑之資稽衆得人告廷孚命具官
李璋氣沈而果事性裕而知方厲許國之單忠逹
治兵之善志緒服高華之望名推親信之良朕念
長樂之慈愴不及養顧渭陽之族聞蓋多賢自擢
領於戎昭已積遷於留寄屬巖除之缺帥宜齋鉞
之命才六纛啓途既襲重侯之貴萬兵留帳方資
緩帶之安雖其素勞不曰異寵於戲執干戈則有
社稷之衛常慎於假人聽鼓鼙則有將帥之思實
深於注意維蹈忠義者急於報主蓋喜功名者要
之逄時勉規壯圖尚率明訓
除郝質殿前都指揮使安武軍節度使
加勲食邑實封制王珪
國家統御之勢大維持之業隆外倚四嶽藩翰之
臣中謀萬夫貔虎之帥故奉委裘而羣情固聞受
瑁而三靈趨肇臨發政之辰首下攽朝之命具位
郝質性資莊厚氣略沉雄通玉帳之善經體金行
之正氣自昔先帝知爲勁臣因其勤舊之名立
在親信之地會綴衣之陳牖提衛甲之環宫曾無
夜鼜之譁自得剛牙之重紹帝符於景祚渙邦號
於前彝視秩冠于文昌徙節臨乎安武加以緫正使
範陪(嫌名光宗)井封并旌巖陛之勞以表師干之寵於戲
加勲食邑實封制王珪
國家統御之勢大維持之業隆外倚四嶽藩翰之
臣中謀萬夫貔虎之帥故奉委裘而羣情固聞受
瑁而三靈趨肇臨發政之辰首下攽朝之命具位
郝質性資莊厚氣略沉雄通玉帳之善經體金行
之正氣自昔先帝知爲勁臣因其勤舊之名立
在親信之地會綴衣之陳牖提衛甲之環宫曾無
夜鼜之譁自得剛牙之重紹帝符於景祚渙邦號
於前彝視秩冠于文昌徙節臨乎安武加以緫正使
範陪(嫌名光宗)井封并旌巖陛之勞以表師干之寵於戲
天之壁壘象在羽林王之爪牙職于圻父蓋地嚴
則必資拱扈之力師衆則尤賴訓齊之方往堅壯
圖思答殊遇
除皇伯祖承亮檢校工部尚書榮國公
感德軍節度使加食邑實封制
王珪
蓋聞周興建土遂膺年歷之長秦失罷侯靡復藩
維之援此國家所以監用往制封崇茂姻以夾輔
於王家以懷柔於天下肆膺皇緒渙舉丕彝皇伯
祖具官承亮躬耆德之英被忠訓之厚曾無車服
珍寶之玩固有詩書道術之明稽帝堯之仁疇先
骨肉之愛顧秦悼之後不減祖宗之蕃自居留
務之榮浸廣皇支之譽按戊午之新澤合南陽之
近親華鄂承跗旌樂和於列邸犬牙交壤寄雄畯
於師旄既行爰田之封又陪眞食之入助建大統
圖繄老成於戲積厚者流長雖本神明之祚德隆
者爵重況如宗族之賢均履多祥勉欽渥命
賢妃苖氏進封德妃制王珪
帝居六宫之制率輔於皇猷天極四星之華實禆
於壼事朕嗣膺邦統思穆人倫褒臨妃掖之英化
始宸闈之順命龜薦日班綍布朝賢妃苗氏性資
惠明儀度閒肅居蹈箴圖之戒動循珩珮之龢八
月良家早被後庭之選平陽别館爰開貴主之祥
而能進遠驕華舉思謙畏褕衣奉祀上以贊於后
勤彤史流徽下以儀于嬪則庸賁德言之茂益隆
位序之崇名以副勞議非能典於戲坐而論婦之
禮蓋視三公之尊内有進賢之心始安君子之佐
維正道然後式于外顧私謁不可黷于中往服訓
辭永綏寵命
皇長女德寧公主進封徐國公主制
王珪
周美王姬之華下王后之一等漢推帝女之寵主
同姓之諸公故至愛形而九族歡内則正而四海
順乃睠公宫之懿適從世閥之逑宜合丕彝用孚
羣德皇長女德寧公主僊支襲慶邦媛流徽鍾天
性之深慈躬女圖之茂矩幼而勤組訓之習亦既
飭婦事之脩長則有室家之歸將以經人倫之始
維衿鞶之有命維車馬之有行卜仲冬之嘉辰祉
大易之元吉瓊華在著已戒齊風之醨粉水䟽園
莫如徐國之樂侈燕謀於皇裔充美化於民閭顯
錫徽章大旌柔度於戲前㩜唐家之制盥饋不可
以闕供近稽仁廟之橅冠服仍從於少損蓋肅
雍者賢之檢儉約者古之師其體至懷自膺長譽
除冨弼尚書左僕射充觀文殿大學士
集禧觀使制吕公著
聖王賦祿所以崇德而勸勞賢者辭隆所以激貪
而厲俗眷我外相惟時宗工願還重紱之榮蓋露
累章之請既重違於悃愊宜特示於褒優載揆剛
辰式敷渙號推誠保德崇仁忠亮佐運翊戴功臣
武寧軍節度徐州管内觀察處置等使開府儀同
三司檢校太師同中書門下平章事徐州大都督
府長史上柱國鄭國公冨弼體資忠亮識藴淵閎
炳嶽瀆之粹靈挺棟甍之厚器光輔仁祖蔚爲
文武之師迨事先皇實緫機衡之要引疾遽辭
於大柄均勞式殿於近邦未移巖石之瞻併及洪
河之潤肆予纉紹尤渴儀刑雖體力之未平顧風
猷之克壯而乃過持沖守深遜寵名諭言已周誠
意彌確朕惟安危所寄雖賴老成之人損益有規
宜伸大雅之志俾進班於左揆聽復節於中臺仍
緫領於殊庭竚論思於祕殿用彰寵數蓋示眷懷
於戲進止不膠共扶於名義幽明有相終卑於壽
臧風於四方時汝之德
除冨弼依前尚書左僕射兼門下侍郎
同中書門下平章事昭文館大學士兼
譯經潤文使鄭國公制鄭獬
秉籙膺圖將繼配天之大業銓時論道必資名世
之元臣以言乎體貌則舊德之英以言乎望實則
羣材之表爰立作相宜莫如公丕昭寵數之殊孚
告治朝之聽具官冨弼智資大雅德懋碩膚學足
以造聖人之微幾足以通天下之變繇賢科之得
雋攄遠業以奏功在仁祖時則首冠廟堂有弼
諧九德之美在英考世則再登樞府有折衝萬
里之謀庶績已熙太平將洽屬留侯之多病容裴
度以爲藩愷悌所宜神明自復方王家之不造固
賢者之有爲昔居畎畮而志猶在於愛君今處朝
廷而義豈忘於憂國是用召從方守進拜元台仍
左揆之舊班兼東臺之茂秩爰田衍賦盟府易勲
茲實異恩庸昭注意於戲上理乎天工則日月星
辰以之順下遂乎物宜則山川草木以之蕃近則
諸夏仰德以承流遠則四夷傾風以待命凡予欲
治惟爾責成勉盡嘉猷用光丕訓
邢氏進號賢妃制孫洙
王宫六寢崇建婦官天極四星垂著妃象所以恊
宣隂教助穆宸闈矧視秩於上公必敷求於淑哲
朕厲精于治選納尤希嬪嬙靡充位號多闕茲延
登於邦媛用播告於路朝婉儀邢氏德稱後庭體
合法相居念保阿之訓動循環珮之音授弓矢於
媒祠占熊羆於吉夢是宜詳案舊典升備列妃進
參褕狄之華益昭彤管之煒坐論婦禮正始國風
品冠六儀名超九御於戲周南之詠卷耳無險詖
私謁之心齊詩之美雞鳴有警戒相成之道寵靈
烜赫禮秩優隆匪時婉嫕之良疇若褒嘉之命佐
后内治爾尚勉哉
陳升之起復同中書門下平章事集賢
殿大學士制元絳
閔子絰而服政先賢稱得事君之宜晉侯墨而臨
戎前志謂達變禮之用矧予丞弼奄遘閔囏久虚
席以思賢宜敷朝而渙號具官陳升之藴渾厚之
量挺高明之材體備四氣之至和智通萬方之遠
略發紓一德感會三朝經武斗樞之庭則王靈
震疊贊元鼎鉉之府則邦治恊寧端正百度之原
章明九叙之極向鍾家疚越解政均稽之師言厥
有前憲桓焉奪服其惟詔使之從趙熹離憂未始
宰司之去盍來復於台路以大熙於天工於戲斷
恩從權自昔弗踰於國制移孝扶義維時尚乂於
王家勉一乃心無替朕命
除皇弟頵保信保靜軍節度使進封嘉
王制元絳
史謂建大宗之封如安盤石之固詩美得同氣之
助若敷常棣之華朕紹五聖之休昭九族之序
固已倚天屬於本根之重措公姓於翰幹之彊況
於至親宜有顯冊播告羣位厥維大公具官頵燕
翼發祥温恭迪哲英姿茂而玉𥙿盛氣粹而陽休
講蓺服儒多推道術之對好禮樂善雅有智思之
文曏稽立愛之經屢衍建侯之寵有華上公之衮
有淑元戎之旂賢儀&KR0906;明師論參穆是用端筴以
審繇按圖而定名表爲眞王奄爲樂國畫岷峨之
野陪以爰田易肥渙之麾加之兩組循典常而出
閤謹著定以奉朝列第環宫彌聳開元之觀側門
通禁永承長樂之顔備飭愛懷布章慶譽於戲展
親以誠信我則友于天倫秉德以輔陪爾則蕃於
王室思長富貴之守懋底忠孝之成往其欽哉以
對猷訓
除韓琦京兆尹再任判大名府制
元絳
分陜稱伯召南當公職之尊啓魏就封畢萬得國
名之大況吾元老爲世宗臣久倚師垣之嚴宜遷
尹節之寵飭宣典策敷告搢紳具官韓琦道醇而
深器遠而博渾渾忠孝之業憲憲文武之姿感通
仁朝亮衆采於台極翼戴英考捧大明於天衢
肆朕纘圖厥初謀落燮諧四氣之序熙輯百官之
成登昭公槐奄涖國社鎮定大事妥如九鼎之安
承寧諸侯端若元龜之信歲勤再閱師律既和重
念郊圻之雄旁據河山之險徒得君重以宣王靈
就更西雍之旄留主北門之鑰載(嫌名光宗)爰賦并實
幹封於戲漢咨陳平安危注於上意唐用裴度輕
重繋乎厥身維廼純誠無愧前烈懋服休命往其
欽哉
除韓絳觀文殿大學士知許州制
元絳
國家登延弼疑内以起功於庶事圖卑藩翰外以
發政於四方閔勞申恩倚重均體肆敷丕號庸諗
廣朝具官韓絳躬莊厚之姿函忠忱之度濟世美
以特立告辰猷而具臧婁陪國均實輔台德嚮自
保釐之寄再膺翼亮之咨高平師師緫脩衆職之
果公孫斤斤參聽百官之成久宣于勤閒愬以疾
確辭幾務之劇祈即燕申之休感于朕聦姑徇爾
欲宜還宰韍往建州麾陟春官常伯之尊兼禁殿
隆儒之冠載更功號增衍井封於戲乃眷臣鄰雖
爾身之在外不忘壽耇豈茲心之謂遐其服寵章
以將福履
除燕達武康軍節度使充殿前副都指
揮使勲封如故制李清臣
祈父之官司王爪士上將之任爲國虎臣予得智
勇之材俾共左右之位誕敭休命播告大廷具位
燕達拔迹戎行厲躬武節深明分數之守兼識變
通之權捍外侮於西陲佐濯征於南服嘗鼓儳趨
阨以奮率烝徒能降城艾旗以盪定逋寇夙付簡
稽之籍進督蹏噭之軍人知訓齊衆不譁敕是嚴
師律擢扈殿巖越從廉車遂緫齋鉞於戲惟威愛
足以臨下惟忠義可以報君勤懋乃心欽迪朕意
皇朝文鑑卷第三十五
