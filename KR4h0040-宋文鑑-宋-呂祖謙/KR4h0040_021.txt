皇朝文鑑卷第二十一
詩
七言古詩
禁直楊億
滄浪亭歐陽脩
希眞堂東手種菊花十月始開(歐陽脩)
哭梅聖俞歐陽脩
和賈相公覽杜工部北征篇(宋祁)
白鶻圖梅堯臣
送葛都官南歸梅堯臣
和吳沖卿元會梅堯臣
諭學孫復
漁翁劉敞
朱雲劉敞
道傍田家司馬光
虎圖王安石
張良王安石
寄贈胡先生王安石
贈陳景回蘇洵
和渙之深秋月夜書事狄遵度
雨狄遵度
有竇復者世居鎮戎能道邊事(王陶)
大孤山黃庶
通判國博命賦假山陳襄
與子由别於鄭州西門之外馬上賦詩一
篇寄之蘇軾
送安(嫌名光宗)秀才失解西歸蘇軾
送劉道原歸覲南康蘇軾
和錢安道寄惠建茶蘇軾
韓幹馬十四匹蘇軾
贈寫御容妙善師蘇軾
定慧院寓居月夜偶出蘇軾
豆粥蘇軾
答西掖諸公見和蘇軾
虢國夫人夜遊圖蘇軾
郭熙畫秋山平遠蘇軾
任氏閱世堂前大檜蘇轍
韓信二首黃庭堅
杜子美浣花醉歸圖黃庭堅
送范德孺知慶州黃庭堅
送謝公定作竟陵主簿黃庭堅
過東平侯趙景珍墓黃庭堅
武昌松風閣黃庭堅
書磨崖碑後黃庭堅
滄州亭懷古沈遼
縱步湘西張舜民
寒夜張耒
謁客張耒
有感張耒
北鄰賣餅兒張耒
奉先寺張耒
美哉張耒
紫騮馬許彦國
墨染絲郭祥正
浯溪潘大臨
豫章别李元中宣德謝逸
聞徐師川自京師還豫章謝逸
早春偶題崔鶠
阻風雨封家巿李彭
夢訪友生李彭
禁直楊億
鳳樓鴛瓦蟾波濕衆籟聲沉百蟲蟄仙盤雲表露
成霜何人夜半牛衣泣芝泥香熟封詔書河漢西
傾移斗車隂風摵摵起庭樹寒澌戞戞鳴宫渠千
廬迭唱傳宵警海山鼇背蓬壺頂金釭珠網結綺
錢玉井銀牀垂素綆前席受釐詢碩生觀書百斤
須中程投籖乍應嚴鼓節求衣誤聽蒼蠅聲渴烏
漏盡繁星曙魚鑰建章開萬戶初日曈曨豔屋梁
鳴鞭一聲下天路
滄浪亭歐陽脩
子美寄我滄浪吟邀我共作滄浪篇滄浪有景不
可到使我東望心悠然荒灣野水氣象古高林翠
阜相回環新篁抽筍添夏影老枿亂發爭春妍水
禽間暇事高格山鳥日夕相啾喧不知此地幾興
廢仰視喬木皆蒼煙堪嗟人迹到不遠雖有去路
曾無緣窮竒極怪誰似子搜索幽隱探神仙初尋
一逕入蒙密豁見異境無窮邊風高月白最宜夜
一片瑩淨鋪瓊田清光不辨水與月但見空碧涵
漪漣清風明月本無價可惜秪賣四萬錢又疑此
境天乞與壯士憔悴天應憐鴟夷古亦有獨往江
湖波濤渺飜天﨑嶇世路欲脫去反以身試蛟龍
淵豈如扁舟任飄兀紅蕖綠浪摇醉眠丈夫身在
豈長棄新詩美酒聊窮年雖然不許俗客到莫惜
佳句人間傳
希眞堂東手種菊花十月始開(歐陽脩)
當春種花唯恐遲我獨種菊君勿誚春枝滿園爛
張錦風雨須臾落顚倒看多易厭情不專鬪紫誇
紅隨俗好豁然高秋天地肅百物衰陵誰暇弔君
看金蘂正芬敷曉日浮霜相照耀煌煌正色秀可
䬸藹藹清香寒愈峭高人避喧守幽獨淑女靜容
羞窈窕方當搖落看轉佳慰我寂寥何以報時攜
一罇相就飲如得貧交論久要我從多難壯心衰
迹與世人殊靜躁種花不種兒女花老大安能逐
年少
哭梅聖俞歐陽脩
昔逢詩老伊水頭青衫白馬渡伊流灘聲八節響
石樓坐中辭氣凌清秋一飲百盞不言休酒酣思
逸語更遒河南丞相稱賢侯後車日載枚與鄒我
年最少力方優明珠白璧相報投詩成希深擁鼻
謳師魯卷舌藏戈矛三十年間如轉眸屈指十九
歸山丘凋零所餘身百憂晚登玉墀侍珠旒詩老
虀鹽太學愁乖離會合謂無由此會天幸非人謀
頷鬚已白齒根浮子年加我貌則不歡猶可強閑
屢偷不覺歲月成淹留文章落筆動九州釡甑過
午無饙餾良時易失不早收篋櫝瓦礫遺琳璆薦
賢轉石古所尤此事有職非吾羞命也難知理莫
求名聲赫赫掩諸幽翩然素旐歸一舟送子有淚
流如溝
和賈相公覽杜工部北征篇(宋祁)
唐家六葉太平罷宫豔醉骨恬無憂孽虜詬天翠
華出模糊戰血腥九州乾瘡坤痍四海破白日殺
氣寒颼飀少陵背賊走行在採梠拾橡填飢喉眼
前亂離不忍見作詩感慨陳大猷北征之篇辭最
切讀者心隕如摧輈莫肯念亂小雅怨自然流涕
袁安愁才高位下言不入憤氣鬱屈蟠長虬今日
奔亡匪天作向來顚倒皆廟謀忠骸佞骨相撐拄
一燎同燼悲崑丘相君覽古慨前事追美子美眞
詩流前王不見後王見願以此語詒千秋
白鶻圖(得黃荃事於景仁)梅堯臣
雙睛射空眼角聳筋瓜入節韝絛垂翅排霜刀毛
綴甲雪色愁突秋雲披當時始得不知價朝發海
東夕九疑世爲竒俊玩不足奪質移神歸畫師而
今推向深堂上燕雀屏絶寧來窺畫師黃荃出西
蜀成都范君能具知范云荃筆不取次自養鷹鸇
觀所宜毰毛植立各有態剜竒剔怪乃肯爲尋常
飼鷹多捕鼠捕鼠往往驅其兒其兒長大好飛走
其孫賣鼠迭又衰范君語此亦有味欲戒近習無
他移
送葛都官南歸梅堯臣
不羡新爲赤縣尹惟羡暫向江南歸江南羃羃梅
雨時風帆差差並鳥飛&KR0699;竿夾岸長若桅水籠畜
魚鮮且肥家在千山古溪上先應喜鵲噪門扉
和吳沖卿元會梅堯臣
千官車馬閶闔來晝漏始上閶闔開峩峩左右升
龍進昨夜雪飛雲作堆殿前冠劔魚鱗立東風入
仗旗脚回黃鍾一奏寶扇掩玳簾捲起香霧排鳴
鞘未盡霹靂響翠輦已退黃金階聖人端冕御法
座大樂旅作聲和諧羣公抃蹈丹墀下尚書奏瑞
四夷懷乘輿却入更衣閤通天絳袍陞玉榻百拜
稱觴萬歲聞兩廊賜食簪裾匝曲傳大定舞綴疎
波旋煙斂飭宫車衞官解嚴多士退日光停午氣
象舒吴君才筆天下傑歸來作詩傳石渠石渠秘
䆳無凡愚石渠酬唱皆嚴徐我慙短學復在後收
餘掇棄聊以書
諭學孫復
冥觀天地何云爲茫茫萬物爭蕃滋羽毛鱗介各
異趣披攘攫搏紛相隨人亦其間一物爾餓食渴
飲無休時苟非道義充其腹何異鳥獸安鬚眉人
生在學勤始至不勤求至無由期孟軻荀況揚雄
氏當時未必皆生知因其鑚仰久不已遂入聖域
爭先馳旣學便當窮遠大勿事聲病淫哇辭斯文
下衰吁已久勉思駕說扶顚危擊暗敺聾明大道
身與姬孔爲藩籬是非豐悴若不學愼無空使精
神疲
漁翁劉敞
白頭老翁披敗蓑求魚終日罩淮波波深水闊望
不絶網目雖繁能幾何大魚鱣鱏入淵底小魚鯤
鯢登網裏手皸足趼吁可憐何不爲網大如天
朱雲劉敞
志士不忘棄溝壑勇士不忘喪其元伏雞搏狸狗
襲虎感激只在精神存漢朝陵替外戚盛五嶽振
蕩三辰昏臣彊主弱上不悟廷中唯唯誰能言朱
生節義邁金石面劾不避師傅尊願求上方斬馬
劔誅一厲百清其源天威震怒不我受利刃接頸
雷霆奔當前折檻色不變命在頃刻誰攀援昔時
仲尼魯司寇七日行戮端乾坤嗟哉此生志不就
冥冥后土理其冤漢家社稷變王氏張禹虚蒙師
保恩卓然先見在物表佞臣敗國誰復論我願乘
雲𣢾天閽巫陽掌夢招其䰟立朝謇謇辨邪正無
復姦䛕開幸門
道傍田家司馬光
田家翁嫗俱垂白敗屋蕭條無壯息翁攜鎌索嫗
攜箕自向薄田收黍稷靜夜偷春避債家比明門
外已如麻筋疲力弊不入腹未議縣官租稅促
虎圖王安石
壯哉非羆亦非貙目光夾鏡當坐隅橫行妥尾不
畏逐顧盻欲去仍躊躇卒然一見心爲動熟視稍
稍摩其鬚固知畫者巧爲此此物安肯來庭除想
當盤礴欲畫時睥睨衆史如庸奴神閑意定始一
掃功與造化論錙銖悲風颯颯吹黃蘆上有寒雀
驚相呼槎牙死樹鳴老烏向之俛噣如哺雛山牆
野壁黃昏後馮婦遥看亦下車
張良王安石
留侯美好如婦人五世相韓韓入秦傾家爲主合
壯士博浪沙中擊秦帝脫身下邳世不知舉國大
索何能爲素書一卷天與之榖城黃石非吾師固
陵解鞍聊出口捕取項羽如嬰兒從來四皓招不
得爲我立棄商山芝洛陽賈誼才能薄擾擾空令
絳灌疑
寄贈胡先生王安石
孔孟去世遠矣信其聖且賢者質諸書焉耳翼之
先生與予並時非若孔孟之遠也聞薦紳先生所
稱述又詳於書不待見而後知其人也歎慕之不
足故作是詩
先生天下豪傑魁胸臆廣博天所開文章事業望
孔孟不復睥睨蔡與崔十年留滯東南州飽足藜
藿安蒿萊獨鳴道德驚此民民之聞者源源來高
冠大帶滿門下奮如百蟄乘春雷惡人沮伏善者
起昔時蹻跖今騫回先生不試乃能爾誠令得志
如何哉吾願聖帝營太平補葺廊廟扶傾頽披旒
發纊廣耳目照徹山谷多遺材先取先生作梁柱
以次構架桷與榱羣臣面向帝深拱戴仰堂陛方
崔嵬
丙申歲余在京師鄕人陳景回自南來
棄其官得太子中允景回舊有地在蔡
今將治園圃於其間以自老余嘗有意
於嵩山之下洛水之上買地築室以爲
休息之館而未果今景回欲詩遂道此
意景回志余言異日可以知余之非戲
云爾蘇洵
岷山之陽土如腴江水清滑多鯉魚古人居之富
者衆我獨厭倦思移居平川如手山水蹙恐我後
世鄙且愚經行天下愛嵩岳遂欲買地安妻孥晴
原漫漫望不盡山色照野光如濡民生舒緩無夭
扎衣冠堂堂偉丈夫吾今隱居未有所更後十載
不可無聞君厭蜀樂上蔡占地百頃無邊隅草深
野闊足狐兔水種陸收身不劬誰知李斯顧秦寵
不獲牽犬追黃狐今君南去已足老行看嵩少當
吾廬
和渙之深秋月夜書事狄遵度
洞庭葉下涼颼颼凍天頑白凝不流圓月擬缺不
忍缺輕露欲浮終未浮憶吹朱籟鳳軿上更採紫
芝雲嶠陬玉樓天半幾千尺珠樹玲瓏懸上頭
雨狄遵度
高林風怒雨聲黑小閣燈背人語闌誰知雲外月
高照定是葉間鶯最寒時覺急飄愁未巳似聞徐
滴喜初飜驪駒北首榆關路天晴煙樹沙磧寬
有竇復者世居鎮戎能道邊事(王陶)
君不見鎮戎德順弓箭手耕種官田自防守相團
置堡禦蕃軍下視賊庭殊不有殺羊取骨燃艾炙
試卜賊兵知入寇都校招呼入堡居堡外重圍百
里餘牆低城小不難破賊箭如棚城上過堡中不
及數十人且鬪且罵且欣欣登陴斫門謂平取應
弦死傷已無數䆫間定箭射酋豪一箭已聞哭聲
舉爭將錦囊裹賊尸鳴金收衆唯恐遲不惟城堡
依然固吾衆不傷毫與釐自從干戈動四鄙覆軍
殺將曾無恥朝廷未省遺邊功何事此勲不聞紀
安得天兵百萬衆盡如此輩堅且勇
大孤山黃庶
彭蠡百里南國襟萬頃蒼煙插孤岑不知天星何
屋無居止鬻妻棄子人不售價例不復論羊豕白
日市井聞號叫夜堆廊廡如虫虺縣官哀憐發賑
救一飯纔得一盂爾出門未暇充喉咽已有數十
填溝水我時過之不忍顧往往悲咽胷填委豈無
智慮裨萬一遠地不得號君耳錢侯作倅忠且仁
悲憐餓殍如親子日開官廩與之食又令豪右發
儲峙昨日持書白轉運披陳肝腎獻金矢更乞兵
儲二萬斛民之大命方有倚侯從新年作假山自
聞民飢不得視非無泉石可盤樂人今方瘁何能
喜願侯勿遽愛此山念此膢臘存狐蟻天無疫癘
五榖熟生者保聚歸田里此山之石堅不堅將與
侯德無窮已
與子由别於鄭州西門之外馬上賦詩
一篇寄之蘇軾
不飲胡爲醉兀兀此心已逐歸鞍發歸人猶自念
庭幃今我何以慰寂寞登高回首坡隴隔惟見烏
帽出復没苦寒念爾衣裘薄獨騎瘦馬踏殘月路
人行歌居人樂僮僕怪我苦悽惻亦知人生要有
别但恐歲月去飄忽寒燈相對記疇昔夜雨何時
聽蕭瑟君知此意不可忘㥀勿苦愛高官職(夜雨嘗有)
自歎冨貴在天那得忙十年閉戶樂幽獨百金購
書收散亡朅來東觀弄丹墨聊借舊史誅姦強孔
融不肯下曹操汲黯本自輕張湯雖無尺箠與寸
刃口吻排擊含風霜自言靜中閱世俗有似不飲
觀酒狂衣巾狼籍又屢舞旁人大笑供千場交朋
翩翩去略盡惟我與子猶徬徨世人共棄君獨厚
豈敢自愛恐子傷朝來告别驚何速歸意已逐征
鴻翔匡廬先生古君子挂冠兩紀鬢未蒼定將文
度置膝上喜動隣里烹猪羊君歸爲我道姓字幅
巾他日容登堂
和錢安道寄惠建茶蘇軾
我官于南今幾時嘗盡溪茶與山茗胷中似記故
人面口不能言心自省為君細說我未暇試評其
略差可聽建溪所産雖不同一一天與君子性森
然可愛不可慢骨清肉膩和且正雪花雨脚何足
道啜過始知眞味永縱復苦硬終可錄汲黯少惷
寬饒猛草茶無賴空有名高者妖邪次頑獷體輕
雖復強浮泛性滯偏工嘔酸冷其間絕品豈不佳
張禹縱賢非骨鯁葵花玉&KR1639;不易致道路幽險隔
雲嶺誰知使者來自西開緘磊落收百餅嗅香嚼
味本非别透紙自覺光烱烱粃糠團鳳友小龍奴
隷日注臣雙井收藏愛惜待佳客不敢包裹鑚權
倖此詩有味君勿傳空使時人怒生癭
韓幹馬十四匹蘇軾
二馬並驅攅八蹄二馬宛頸駿尾齊一馬任前雙
舉後一馬却避長鳴嘶老髯奚官騎且顧前身作
馬通馬語後有八匹飲且行微流赴吻若有聲前
者旣濟出林鶴後者欲涉鶴俛啄最後一匹馬中
龍不嘶不動尾搖風韓生畫馬眞是馬蘇子作詩
如見畫世無伯樂亦無韓此詩此畫誰當看
贈寫御容妙善師蘇軾
憶昔射策干先皇珠簾翠幄分兩廂紫衣中使
下傳詔跪捧再拜聞天香仰觀眩晃目生暈但見
曉色開扶桑迎陽晚出步就坐絳紗玉斧光照廊
野人不識日月角髣髴尚記重瞳光三年歸來眞
一夢橋山松檜淒風霜天容玉色誰敢畫老師古
寺晝閉房夢中神授心有得覺來信手筆已忘幅
巾常服儼不動孤臣入門涕自滂元老侑坐鬚眉
古虎臣立侍冠劔長平生慣寫龍鳳質肯顧草間
猿與獐都人踏破鐡門限黃金白璧空堆牀爾來
摹寫亦到我謂是先帝白髮郎不須覽鏡坐自
了明年乞身歸故鄕
定慧院寓居月夜偶出蘇軾
幽人無事不出門偶逐東風轉良夜參差玉宇飛
木末繚繞香煙來月下江雲有態清自媚竹露無
聲浩如瀉已驚弱柳萬絲垂尚有殘梅一枝亞清
詩獨吟還自和白酒已盡誰能借不辭青春忽忽
過但恐歡意年年謝自知醉耳愛松風會向霜林
結茅舍浮浮大甑長炊玉溜溜小槽如壓蔗飲中
眞味老更濃醉裏狂言醒可怕但當謝客對妻子
倒冠落佩從嘲罵
豆粥蘇軾
君不見呼沱流凘車折軸公孫倉皇奉豆粥濕薪
破竈自燎衣飢寒頓解劉文叔又不見金谷敲冰
草木春帳下烹煎皆美人萍虀豆粥不傳法咄嗟
而辦石季倫干戈未解身如寄聲色相傳心已醉
身心顚倒自不知更識人間有眞味豈如江頭千
頃雪色蘆茆簷出没晨煙孤地碓春秔光似玉沙
瓶煑豆軟如酥我老此身無著處賣書來問東家
住臥聽雞鳴粥熟時蓬頭曳履君家去
答西掖諸公見和蘇軾
雙猊蟠礎龍纏棟金井轆轤鳴曉甕小殿垂簾碧
玉鉤大宛立仗朱絲鞚風馭賓天雲雨隔孤臣忍
淚肝腸痛羡君意氣風生坐落筆縱横盤走汞上
樽日日寫黃封賜茗時時開小鳳閉門憐我老太
玄給扎看君賦雲夢金奏不知江海眩木瓜屢費
瓊瑶重豈惟蹇步困追攀已覺侍史疲犇送春還
宫柳腰支活雨入御溝鱗甲動借君妙語發春容
顧我風琴不成弄
虢國夫人夜游圖蘇軾
佳人自鞚玉花騘翩如驚燕踏飛龍金鞭爭道寶
釵落何人先入明光宫宫中羯鼔催花柳玉奴弦
索花奴手坐中八姨眞貴人走馬來看不動塵眀
眸皓齒誰復見只有丹青餘淚痕人間俯仰成今
古吳公臺下雷塘路當時亦笑潘麗華不知門外
韓擒虎
郭熙畫秋山平遠(跋尾路公爲)蘇軾
玉堂晝掩春日閑中有郭熙畫春山鳴鳩乳燕初
睡起白波青嶂非人間離離短幅開平遠漠漠疎
林寄秋晚恰似江南送客時中流回頭望雲巘伊
川佚老鬢如霜臥看秋山思洛陽爲君紙尾作行
草烱如嵩洛浮秋光我從公遊如一日不覺青山
映黃髮爲畫龍門八節灘待向伊川買泉石
任氏閱世堂前大檜蘇轍
君家大檜長百尺根如車輪身弦直壯夫連臂不
能抱孤鶴高飛直上立狂風動地舞枝幹大雪飜
空洗顔色人言此檜三百年未知此是何人植君
家大夫老不遇一生直氣未嘗屈没身不說歸故
里遺愛自知懷舊邑此翁此檜兩相似相與閱世
何終極汝南山淺無良材櫟社棟椽聊障日便令
殺身起大厦亦恐衆材無匹敵且留枝葉撓雲霓
猶得世人長歎息
韓信二首黃庭堅
韓信高才跨一世劉項存亡飜手耳終然不肯負
沛公頗似雍容得天意成臯日夜望救兵取齊自
重身已輕躡足封王能早悟豈恨淮隂食千戶雖
知天下有所歸獨憐身與噲等齊蒯通狂說不可
撼陳豨孺子胡能爲予嘗貰酒淮隂市韓信廟前
柏十圍千年事與浮雲去想見留侯決是非丈夫
出身佐明主用捨行藏要自知功名邂逅軒天地
萬事當觀失意時
韓生沈鷙非悍勇笑出跨下良自重滕公不斬世
未知蕭相自追王始用成安書生自聖賢左仁右
義兵在咽萬人背水亦書意獨駈市井收萬全功
成廣武坐東鄕人言將軍眞漢將兔死狗烹姑置
之此事已足千年垂君不見丞相商君用秦國平
生趙良頭雪白
杜子美浣花醉歸圖黃庭堅
拾遺流落錦宫城故人作尹眼爲青碧雞坊西結
茅屋百花潭水濯冠纓故衣未補新衣綻空蟠胷
中書萬卷探道欲度羲皇前論詩未覺國風遠干
戈崢嶸暗㝢縣杜陵韋曲無雞犬老妻稚子且眼
前弟妹漂零不相見此公樂易眞可人園翁溪友
肯卜鄰鄰家有酒邀皆去得意魚鳥來相親浣花
酒船散車騎野牆無主看桃李宗文守家宗武扶
落日蹇驢䭾醉起願聞解兵脫兜鍪老儒不用千
戶侯中原未得平安報醉裏眉攅萬國愁生綃鋪
牆粉墨落平生忠義今寂寞兒呼不蘇驢失脚猶
恐醒來有新作常使詩人拜畫圖煎膠續弦千古
無
送范德孺知慶州黃庭堅
乃翁知國如知兵塞垣草木識威名敵人開戶玩
處女掩耳不及驚雷霆平生端有活國計百不一
試薶九京阿兄兩持慶州節十年麒麟地上行潭
潭大度如卧虎邊人耕桑長兒女折衝千里雖有
餘論道經邦政要渠妙年出補父兄處公自才力
應時須春風旍旂擁萬夫幕下諸將思草枯智名
勇功不入眼可用折箠笞羌胡
送謝公定作竟陵主簿黃庭堅
謝公文章如虎豹至今斑斑在兒孫竟陵主簿極
多聞萬事不理專討論澗松無心古須鬛天球不
瑑中粹温落筆塵沙百馬奔劇談風霆九河飜胷
中恢疎無怨恩當官持廉且不煩吏民欺公亦可
忍植勿驚魚使水渾漢濱耆舊今誰存駟馬高蓋
徒紛紛安知四海習鑿齒拄笏看度南山雲
出城送客過故人東平侯趙景珍墓
黃庭堅
朱顔苦留不肯住白髮政爾欺得人嬋娟去作誰
家妾意氣都成一聚塵今日牛羊上丘壟當時近
前左右嗔花開鳥啼荆棘裏誰與平章作好春
武昌松風閣黃庭堅
依山築閣見平川夜闌箕斗插屋椽我來名之意
適然老松魁梧數百年斧斤所赦今參天風鳴媧
皇五十弦洗耳不須菩薩泉嘉二三子甚好賢力
貧買酒醉此筵夜雨鳴廊到曉懸相看不歸臥僧
氊泉枯石燥復潺湲山川光輝爲我妍野僧早飢
不能饘曉見寒溪有炊煙東坡道人已沉泉張侯
何時到眼前釣臺驚濤可晝眠怡亭小篆蛟龍纏
安得此身脫拘攣舟載諸友長周旋
書磨崖碑後黃庭堅
春風吹船著浯溪扶蔾上讀中興碑平生半世看
墨本摩挲石刻鬢成絲明皇不作包桑計顚倒四
海由祿兒九廟不守乘輿西萬官已作鳥擇栖撫
軍監國太子事何乃趣取大物爲事有至難天幸
爾上皇跼蹐還京師内間張后色可否外間李父
頥指揮南内凄涼幾苟活高將軍去事尤危臣結
春秋二三策臣甫杜鵑再拜詩安知忠臣痛至骨
世上但賞瓊琚詞同行野僧六七軰亦有文士相
追隨斷崖蒼蘚對久立凍雨爲洗前朝悲
滄洲亭懷古沈遼
瀟水悠悠天際來夾江古木抱山回柵中人物不
滿把日晏市散多蒼苔九疑巉天古雲埋遥想帝
子龍車廻心衰目極何可望九歌寂寂令人哀
縱步湘西張舜民
今朝不易得天晴閑過江西取意行忽然林外見
山色又向橋邊聞水聲綠竹長松間桃李天然翠
幕圍羅綺日暮歸舟醉不知晚風吹過湘江水
寒夜張耒
暗空無星雲抹&KR0238;邑犬叫野人履霜歲云莫矣風
落木夜如何其斗插江屋頭眠雞正寂寂野縣嚴
鼔先逢逢摩挲老面起吹火春色牀頭酒滿缸
謁客張耒
入門投謁吏翩翩我非欲見禮則然異哉賓主兩
無語客起疾走如避燃我已不恭愧昔賢忍使塗
炭朝衣冠人生暫聚鴻集川春風吹飛何後先
有感張耒
羣兒鞭笞學官府翁憐兒癡傍笑侮翁出坐曹鞭
復呵賢於羣兒能幾何兒曹相鞭以爲戲翁怒鞭
人血流地等爲戲劇誰後先我笑謂翁兒更賢
北鄰賣餅兒每五更未旦即繞街呼賣
雖大寒烈風不廢而時略不少差因爲
作詩且有所警示秬秸張耒
城頭月落霜如雪樓頭五更聲欲絶捧盤出戶歌
一聲市樓東西人未行北風吹衣射我餅不憂衣
單憂餅冷業無高卑志當堅男兒有求安得閑
奉先寺張耒
荒涼城南奉先寺後宫美人官葬此角樓相望高
起墳草間柏下多石人秩卑焚骨不作塜青石浮
屠當丘壠家家墳上作享亭朱門相向無人聲樹
頭土梟作人語月黑風悲鬼搖樹宫中養女作子
孫年年犢車來作主廢后陵園官道側家破無人
掃陵域官家歲給半千錢街頭買餅作寒食
美哉張耒
美哉洋洋清潁尾西通天邑無千里舸艤大艑起
危檣淮潁耕田倍收米芒芒陂澤帶平原古時溝
澗還相連昔人屯田戍兵處今人阡陌連丘墓今
年雨足種麥多北風吹桑鳴空柯高城回望鬱嵯
峨豐年閭井聞笙歌河邊古隄多老柳去馬來船
一回首百年去住不由人歲暮天寒聊飲酒
紫騮馬許彦國
黃金絡頭玉爲觼蜀錦障泥亂雲葉花間顧影驕
不行萬里龍駒空汗血露牀秋粟飽不食青芻苜
蓿無顔色君不見東郊瘦馬百戰場天寒日暮烏
啄瘡
墨染絲郭祥正
繰絲自喜如霜白輸入官家吏嫌黑手持退印競
傳呼倏見長條染深墨墨絲歸織家人衣别買輸
官吏嗔遲寄言夷狄與三軍汝得豐衣民苦辛
浯溪潘大臨
公泛浯溪春水船繋帆啼鳥青崖邊次山作頌今
幾年當時治亂春風前明皇聦明眞晚謬乾坤付
與哥奴手骨肉何傷九廟焚蜀山騎驢不回首天
下寧知再有唐皇帝紫袍迎上皇神噐蒼忙吾敢
惜兒不終孝聽五郎父子幾何不豺虎君臣寧能
責胡虜南内淒涼誰得知人間稱家作端午平生
不識顔眞卿去年不答高將軍老來讀碑淚横臆
公詩與碑當共行不賞邊功寧有許不殺奉皇猶
敢語雨淋日炙字未訛千秋萬歲所鑒多
豫章别李元中宣德謝逸
舊聞諸李隱龍眠伯時已老元中少一行作吏各
天涯故人落落疎星曉西山影裏識君面碧照章
江眸子瞭向來問道渺多歧只今領袖歸玄妙老
鳳垂頭噤不語古木查牙噪春鳥身在幕府心江
湖左胥右律但坐嘯第愁一葉釣漁舟不容七尺
堂堂表我今歸臥靈谷雲君應紫禁鶯花繞相思
有夢到茅齋細雨青燈坐林杪
聞徐師川自京師還豫章謝逸
九衢塵裏無停輈君居陋巷不出遊滿城惡少弋
鳬鴈對面故人風馬牛别後夢寒燈火夜歸來眠
冷江湖秋馮驩老大食不飽起視八荒提蒯緱
早春偶題崔鶠
寒風淅瀝鳴枯葦小鴨睡殘猶未起更教細雨結
輕寒坐聽蕭蕭打䆫紙石盆養蒲已抽翠雕斛栽
花先弄紫擁爐閉閤賦幽香未怕春冰生硯水
阻風雨封家市李彭
往時李成寫驟雨萬里古色毫端聚行人深藏鳥
不度便覺非復鵝溪素龍眠老腕作陽關北風低
草雲埋山行人客子兩愁絕未信莆萄能解顔兩
郎了了解人意似是畫我封家市戲作新詩排晝
睡忽有野鴈鳴煙際
夢訪友生李彭
少年結客長安城妄喜縱酒工章程支離老去一
茅屋枕書臥聞長短更友生相望止百里寒夜寥
閴無微聲夢中乘興輙見戴剡溪聊爾扁舟行覺
來蘧蘧一榻上不用僮僕爭歡迎吹燈弄筆欲書
寄䆫前白月方亭亭
皇朝文鑑卷第二十一
