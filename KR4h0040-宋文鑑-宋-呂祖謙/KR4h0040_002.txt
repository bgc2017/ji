皇朝文鑑卷第二
賦
皇畿賦楊侃
大酺賦劉筠
中園賦晏殊
明堂賦范仲淹
皇畿賦楊侃
有賦家者流欲馳名於當世思著詠於神州忽念
前古深懷景慕誦二京於張衡覽兩都於班固於
是輟卷意慙閣筆心伏讓而謂臣請書簡臣辭
不獲巳而謂之曰子讀二子之賦而知兩漢都邑
之制宫殿之麗而未知大宋畿甸之美政化之
始也予幸得職採風謠官參儒雅千里之郊圻是
廵八使之軺車斯假若夫大邑名城神皐沃野畫
地可記濡毫可寫至於宫禁之深嚴予未聞也都
城之浩穰衆所覩也是故彼述其内子言其外蓋
萬分之舉一難盡述而備載昔者唐綱不振國鼎
將遷俄梁室之革命啓浚都而應天旣觀法於左
崤右隴亦取則於西澗東瀍大矣雄圖昭然聖謨
所陳留天下之衝要謂大梁海内之膏腴漢祖得
之則齊楚之敵敗亡相繼咸就擒而即誅梁王守
之則七國之師不敢西向盡爲馘而爲俘實王氣
之長在宜萬世而作都也莫不廣封溝設險固襄
平割宋之美田戴邑裂曹之沃土滑分屬邑之二
城陳减太康之萬戶穎川之鄢陵扶溝滎陽之中
牟陽武咸命落編民於州籍升地圖於天府故得
雄臨九州陋視三輔經營歷於五代法則垂于萬
古皇宋之受命也太祖以神武獨斷太宗
以聖文誕敷平江表破蜀都下南越來東吳北定
并汾南取荆湖是故七國之雄軍諸侯之陪臣隨
其王公與其士民小者十郡之衆大者百州之人
莫不去其鄕黨率彼宗親盡徙家於上國何懷土
之不聞甲第星羅比屋鱗次坊無廣巷市不通騎
於是有出居王畿掛戶縣籍興産樹業出賦供役
者矣豈比夫秦遷戶口於咸陽漢徙豪傑於陵邑
魏將實於河南驅冀民而是入也今聖上之在
東宫也尊以皇儲尹兹京邑視政之初民訟雲集
莫不察之以情僞辯之以曲直發伏禁姦親剸繁
劇旣而桴鼓不鳴豪右歛迹吏不敢欺民用懷德
若乃龍樓曉出奉法謹身教民以事父也親拜師
傳降禮國儲教民以事師也公退則侍講在前出
入則四賓是翼尚老尊學與民爲則是時王畿之
内易俗移風以至正南面居域中由内及外化行
令從是君上德惠素立而政教早崇也若乃銳旅
百營高城千雉孫武教陣吳起撫士其齊如林其
猛如虎手擊利劒足張彊弩躍馬奪槊投石拔距
入則訓練出無征戰身閑賞厚家有餘羡是故擁
彊兵衛近甸如大郡雄藩爲屏爲翰者且有九縣
(太康考城東明陽武也尉氏咸平陳留雍丘襄邑)天設二渠曰蔡曰汴通
江會海縈畿帶甸千倉是興萬庾是建杜預主計
劉晏司漕何貢何輸吳粳楚月致百萬猶責其
少漢之太倉積粟紅腐使彼粒而計之未及我斗
量之數成王之庾萬箱以供未若我千艘往來運
江淮而無窮是故備九年之儲充六軍之給當津
處要山積雲入者復有五邑(尉氏咸平也陳留雍丘襄邑)若乃
惣戎者貴領專城宰邑者上應列星簿旣資高尉
亦秩清率兵守戍者五鎮(勝鎮皆置甲士防守有建雄義聲園城馬欄萬)
(領之使臣掌)統騎分巡者兩路(置都同廵檢二人府界東西兩路各)城皇
之外遊徼四布(檢各一人京城四面廵)桓桓八臣是警是護
(面廵檢使臣共八人也謂東西兩路洎京城四)郊原膴膴春草萋萋邊烽
不警牧馬爭嘶廏空萬櫪野散千蹄陂閑牧南(河汴)
(野多牧放之地巳南縣邑長陂廣)沙平走西(沙平尤宜牧馬中牟巳西地廣)一飲
空川一齕空原去如霧散來若雲連地廣馬多古
未有焉若乃任土出於民心獻芹比於古俗園茄
早實時菓先熟瓜重南門笋宜脩竹鬻於市兮利
旣兼倍進於君兮恩必霑沐時或戴勝降桑螻蟈
未鳴野人登麥以先至𧖟婦貢絲而已成別有襄
陵之桃陽夏之柿朱櫻宜於谷林丹杏出於尉民
其或陽鄕千樹之梨扶樂千樹之栗比封千戶之
侯亦何讓於昔日醎壤宜北鄕之羊野蓑美東邑
之豕魚鼈鳬鴈之盛西有陂兮萬頃菱芡蓮藕之
美東㳂堤兮百里其或仲冬之月禮尚進鮮介䴢
素出於逢澤狡兔復多於梁園乃命萊田於虞人
選徒於司馬四校畢陳六飛夙駕何千乘萬騎之
馳騁滿四通五逹之郊野西或過於圃田之藪東
或出於平臺之下乃有孟賁之徒烏獲之類檀裼
而來叱咤而至搏虎兕擊熊豕玄豹逆曳白狐生
致復有負羽從獵之人控弦伏獸之士落孤鴈於
馬首貫雙鵰於雲裏然猶示之以三驅之仁寬之
以一面之網不使獸殫於下禽盡於上何長楊之
獵自謂於禽多雲夢之畋敢誇其地廣哉圖書載
詳境土斯見開封則漢志之名邑今二赤之首冠
祥符則天書之降年易新名於舊縣秸之入斯
爲近甸若乃百萬衆之分營十二市之環城囂然
朝夕異彼郊坰其東則有汴水之陽宜春之苑向
日而亭臺最麗迎郊而氣候先暖鸎囀何早花
開不晚瞻太一之清宫壯先朝之命工&KR0799;宇煙霞
之外出俗囂塵之中效仙人之樓居慕老氏之玄
風青青道邊千畝何田端拱之初藉于此焉黛耜
一執青史千年登蓼隄以東朢見高臺之百尺居
道之南在岡之北下有廣埸可馳可逐我皇帝
初即寶位大閱軍旅親乘戎輅習戰于此士馬秋
勁甲胃晨整上憑軾以將觀衆無譁而是聽列八
陣之形申三令之語肅將帥嚴部伍頗牧授之以
方略韓彭進之以旗鼓失軍容者戮以徇衆有勇
敢者賞而裂土彼上林之馳射驪山之講武豈可
同日而語哉其南則有崇崇清壇肅肅齊宫卜是
吉土龜從筮從永奉禋祀郊見昊穹燔柴展禮萬
世無窮别有景象仙島園名玉津珍果獻夏竒花
進春百亭千榭林間水濱珍禽貢兮何方怪獸來
兮何鄕郊藪旣樂山林是忘則有麒麟含仁騶虞
知義神羊一角之祥靈犀三蹄之瑞狻猊來於天
竺馴象貢於交趾孔雀翡翠白鷴素雉懷籠暮歸
呼侣曉去何毛羽之多竒罄竹素而莫紀也忽斷
苑牆又連池籞介族千狀沙禽萬類盡游泳而往
來或浮沈而出處柳籠隂於四岸蓮飄香於十里
屈曲溝畎高低稻畦越卒執耒吳牛行泥霜早刈
速春寒種遲舂紅粳而花綻簸素粒而雪飛何江
南之野景來輦下以如移雪擁冬苗雨滋夏穗當
新麥以時薦故清蹕而親至輦從千官郊陳萬騎
旣觀穫以云罷亦宴犒而後巳其西則有池鑿金
明波寒水殿鷁首萬艘而壓浪虹橋一道而通輦
太液無濫觴之深靈沼有潢汙之淺時或薰風微
扇晴瀾始暖命樓舡之將軍習昆明之水戰天
子乃駐翠華開廣宴凭欄檻於中流瞰渺茫於四面
俄而旗影霞亂陣形星羅萬棹如風而倏去千鼓
似雷而忽過則有官名佽飛將號伏波驤江中之
龍避船下之戈黃頭之郎旣衆文身之卒且多類虬
龍而似蛟蜃駭鯨鯢而走黿鼉勢震動於山嶽聲沸
騰於江河別有浮泛傀儡之戲雕刻魚龍之質應
樂鼓舞隨波出沒鑾輿臨賞以盡日士庶縱觀而
踰月彼池之南有苑何大旣瓊林而是名亦玉輦
而是待其或桂折天庭花開鳳城則必有聞喜之
新宴掩杏園之舊名於是連鑣上苑列席廣庭蓋
我朝之盛事爲士流之殊榮一派如飛通槽架虚
越廣汴湍流之上轉皇城西北之隅貫都注御溝
之口轉漕通廣濟之渠京索導源而干彼金水名河
而在兹其北則瑞聖新名含芳舊苑四方異花於
是乎見百囀好鳥於是乎聞十洲得景三島分春
延廏之設是名天駟伐大宛以新求涉渥洼而遠
致群驅八駿隊數十驥雖輓粟之千車乃嘗秣之
一費彼沙臺之崔嵬聳佛刹之千尺岡阜連延於
西南原田平坦於東北何沙海之飛揚忽到此而
止息莫不地多賢士代出異人何干旄之子子向
浚郊而雲臻雖梁多於長者非安國而不聞過信
陵之祠宇想英風而若存何侯嬴之白首尚抱關
於夷門遇公子之好賢忽柱駕而咨詢旣同載而
過市謁隱屠而駐輪果嘉謀之斯得救邯鄲而義
伸奪晉鄙之十萬終自將而却秦設守冡而奉祀
值漢皇之東巡若乃過陳留之故邑訪地名之所
因蓋二留之分别彼彭城而此陳昔赤帝之起義
會子房而于此始錫賢於上天終受封於兹地旣
萬戶以建侯亦千年而崇祀千屯北縣之郛郭三
月南河之廛市何飛梁之新遷患横舟之觸柱今
之雍丘古曰祀國民厚風俗土繁貨殖縣之西郊
山曰谷林其或花迎野望煙禁春深景當妍麗俗
重登臨移市景日傾城賞心幄幕蔽野軒蓋成隂暮
而忘歸樂不絶音旣同歡於萬室罔惜費於千金
厥篚織文出於襄邑池濯錦以爲名蜀有江而焉
及復有咸平大縣我家新建因紀年以命號詔
將作而營繕公宇之制甲子畿甸中有大川通闤
帶闠貫都邑而北來走江湖而南會何客棹之常
喧聚茶商而斯在千舸朝空萬車夕載西出玉關
北越紫塞徵尉氏之名本大夫之邑蓋鄭國之上
田俾獄官而世襲何彼樂郊今爲畿地爰有仁木
應乎嘉瑞二棠合生雙榆連理槐獨秀而通枝木
異類而同氣良宰畫圖而來聞大尹飛章而奏異
莫不召虎殿之宿儒集麟閣之名士驗彼祥經考
乎信史表六合之一家而帝德之光被也加以地
多藪澤利有蒲魚晴瀾望皛陂之色山水觀惠民
之渠乃有檝師炭商交易往復素衣化緇漆身同
色行舟則夏瞻雲雨售貨則冬禱雪霜經宋樓而
關征旣薄歷朱曲而市稅有常潺潺洎溝渙渙洧
水入鄢陵而碧截原田過扶亭而清映閭里珍貨
奔馬欄之道豪俠聚建雄之市彼東昏之舊城易
美號於新室似興廢之有時而圖䜟之預出何以
明而代昏符作畿於聖日考城之人舊俗剛毅鄕
出勇夫里多壯士椎埋爲姦任俠尚氣睚眦必報
杯間刃起今爲畿民禮束化被暴虎之徒聞義則
畏南徂太康淮陽甚邇地宜瑯玕家有蒼翠城過
兩扶溝踰二備地旣成於上田人不趨於末利桑
成隂而春繁棗結實而秋美問中牟之耆民歎魯
恭之仁宰何三異之善政有千年之遺愛遇我后
之盛明西朝拜於園陵瞻路隅之靈廟想前史之
嘉名祭以上公之禮爵以太師之榮若夫八澤(經圖)
(蓼澤淳澤卑澤龍澤滑邏也有八澤清口澤管澤鴈澤)九溝(溝青陽溝泥溝蓼溝九溝謂醋溝鸛鳥)
(家溝白馬溝也渡沒溝文八溝浮)二池(蓮藕青陽)三固(也按圖經取高潘固朱固鄭固)
(爲名也阜堅固)周流原野表界境土指萬勝以遥觀見斗
門之雙注吸驚浪以横來絶長隄而可懼其始也
患彼决溢利其填閼漑萬頃之陂澤變終古之舄
鹵盡若膏腴咸通耒耜有若决漳灌鄴旁之田
鑿涇沃關内之土然後䟽導入白溝之流會同爲
漕渠之助彼梁固之在東亦派分於波勢(門在萬梁固斗)
(景德四年置勝鎮東三十里)㳂流有一舍之遥則水無寸差之
異何一啓而一閉常若合於符契始注陂而雷聲
終入渠而駟逝散濁浪以澄沙廣良田而濟世指
陽武以北邁涉博浪之長沙岡斷續以千疊塵飛
揚而四遮人迷途而莫辨鳥投樹以何賖策不進
兮我馬輪欲理兮何博過戶牖之名鄕乃曲逆之
舊里何分社之稱平巳宰國而有志經計相之里
中思張蒼之善筭屈柱史以事秦榮列侯而佐漢
宜二賢之靈祠歷千古而輝煥西望河流㯲帶二
邑高岸山立回灣箭急蟻壤憂漏衝決莫救基根
相扶萬柳千榆輿梢畚土常設備禦建營置卒轉
粟實庾堅彼金隄鑒手前古秋防夏扞守以朝暮
冬計春修役均編戶岸艤連航兵屯兩渡阻浩浩
之波扼憧憧之路北掉謳晨南帆落暮唯姦是防
非利是務右倚太行横絶雲霧夫雍阻二崤之險
洛憑九河之固方之於是彼若平路過濮水之長
渠經封國之舊域寥落兮桐牢之亭湮沒兮黃池
之迹何昔也明誓重重諸侯於此以會同今也京
邑翼翼四方於此以取則涉長垣之塗歷古衛之
境城有婦姑之名人慕孝慈之行嘉孔子之入蒲
先宰予以觀政美大家之東征復農田而發運若
乃南瞻潘里北指蘭岡樹新文於二碑易美號於
兩鄕因東封之行幸感瑞應之非常忽有鳴唳降
于穹蒼丹頂未辨於煙際玉羽已穿於仗旁九其
數象君道之體陽再而降符帝運之重光何德動
於上天而道盛於前王也如是哉客旣聞臣之說
而知漢以宫室壯麗威四夷宋以畿甸風化正
萬國彼尚侈而務奢此謌道而詠德乃曰使孟堅
可作平子再生讀子之賦不敢復談于漢京也
大酺賦劉筠
臣謹按前志酺之言布也王德布於天下而合聚
飲食焉肇自炎漢初興日不暇給罰其合醵之會
著于三尺之法逮乎孝文崇修禮義賜酺之惠繇
是流行况我朝盛德形容汪洋圖諜固不可以
寸毫尺素孟浪而稱也臣今所賊者但述海内豐
盛兆庶歡康爲負暄獻芹之比爾其辭曰聖宋紹
休兮三葉重光祥符薦祉兮萬壽無疆昭景貺於
紀元之號還淳風於建德之鄕慶無邈而不被俗
無細而不康乃下明詔申舊章賜大酺之五日洽
歡心於庶邦爾乃京邑翼翼四方是則通衢十二
兮砥平廣路三條兮繩直固不以列肆千里集民
萬億群有司而先置戒掌次而具飭幕九章兮燦
若舒霞廊千步兮軒如布翼外饔之百品有叙酒
正之六物不忒分命司市遷闤闠於東西鳩集梓
人校輪輿於南北將以極瑰竒詭異之歡示深慈
至惠之澤也於是二月初言春日載陽皇帝乃
乘步輦出披香排飛闥歴未央御南端之嶢闕臨
廻望之廣場百戲備萬樂張仙車九九而並騖樓
船兩兩而相當昭其瑞也則銀瓮丹甑象其武也
則青翰艅艎聲砰礚兮非雷而震勢憑凌兮弗葦
而航且觀夫魚龍曼衍鹿馬騰驤長蛇白象麒麟
鳳凰吞刀璀璨吐火熒煌或㪣氣而爲霧或叱石而
成羊文豹左拏兮右攫玄珠倏耀兮忽藏畫地而川
流涆涆移山而列岫嶈嶈神木垂實靈草擢芒䯱髵
巨獸綽約天倡曳綃紈而綷䌨振環珮兮鏗鏘赤刀
受黃公之祝大面體蘭陵之王木女發機於曲逆鳥
言流俗於冶長千變萬化紛紜頡頏前者拗怒而欲
息後者技癢而激昂舞以七盤之妍䄂間以九
部之清商彈箏㩎籥吹竽鼓簧南音變楚隴篴鳴
羌琵琶出於胡部摻鼓發於禰狂方響遺銅磬之
韻羯鼓闘山花之芳箜篌之妙引初畢笳管之新
聲更揚洞簫參羌兮上處燕筑慷慨兮在旁琴瑟
合奏而奚辨塤箎相須而靡遑信滿阬而滿谷豈
止乎盈耳洋洋而已哉又若橦未之技趫捷之徒
籍其名於樂府世其業於都盧竿險百尺力雄十
夫望仙盤於雲際視高絙於坦塗俊軼鷹隼巧過
猿狙衒多能於懸絶校微命於錙銖左廻右轉旣
亟只且嘈噆沸濆鼓譟歋&KR2023;突倒投而將墜旋歛
態而自如亦有侲僮赤子提携呌呼脫去襁褓負
集危軀效山䕫之躑躅恃一足而有餘歘對舞於
索山跳丸劒而爭趨偃仰拜起如禮之拘雜以拔
距投石衝狹戲車蛇矛交擊猿騎分驅韓嫣之金
丸疊中孟光之石&KR0875;凌虚習五案者於斯盡矣透
三峽者何以加諸復有俳優旃孟滑稽淳于詼諧
方朔調笑酒胡縱横謔浪突梯囁嚅混妍醜於戚
施變舒慘於籧篨乃至角抵蹴踘分朋列族其勝
也氣若雄虹其敗也形如槁木誰謂乎狼子野心
而熊羆可擾誰謂乎以彊凌弱而猫鼠同育斯固
藝之下者亦可以娛情而悅目是時也都人士女
農商工賈鱗萃乎九逹之逵星拱乎兩觀之下舉
𬒮兮連帷揮汗兮霈雨鈿車金勒雜遝而晶熒祇
服靚裝藻縟而容興網利者罷登龍斷力田者競
辭畎畒屠羊說或慕功名斲輪扁亦忘規矩寂寂
兮巷無居人憧憧兮觀者如堵以遨以遊爰笑爰
語始乃抃舞於康莊終乃含歌於罇爼旁有相如
滌器濁氏賣用以兼贏咸鬻良雜苦勺藥之味蚔
䖶盡取旣賈用以兼贏咸滿志而自許又乃百工
居肆衆貨叢聚錦繡之設𦦨朗甍廡競相高以奢
麗羌難得而覼縷于以見國家蕃冨上下充足女
有餘絲男有餘粟顧金土兮同價興禮譲兮郁郁
若夫七相茂族四姓良家蟬聮鼎盛照耀繁華皆
結駟而連騎雖兩漢其寧加則又有莬裘老臣逍
遥高尚乘下澤之車曳靈壽之杖爰稽首於堯雲
挹衢罇而無量鄕里俊造草澤英才覽德輝而狎
至觀國光而聿來顧鼎食之可取豈直野苹之謂
哉羽林戴鶡之夫期門佽飛之子罷羽獵於長楊
投賓壷於棘矢襲楚楚之衣交臂於㕓里大
矣哉惟堯舜之作主兮盛德日新矧臯䕫之爲佐
兮嘉猷矢陳奏君臣相悅之樂會比屋可封之民
湛露未晞在藻之懽允洽太牢如享登臺之衆咸
臻老吾老以幼吾之幼不獨子其子而親其親鰥
寡孤惸兮各有所飬蠻夷戎狄兮孰非我臣粟帛
之賜已厚牛酒之給仍均春醴雅醇炮炙薌芬皤
髮者駕肩而洩洩支離者攘臂而欣欣莫不含和
而吐氣蹈德而詠仁一之二之日樂且有儀三之
四之日不醉無歸五日兮饜飫斯極但見乎含哺
而嬉介爾眉壽和爾天倪非夫上聖之乾乾致治
其孰能逸豫而融怡者哉敢爲系曰於鑠我宋
巍乎帝先創業垂統靜直動專威烈旣茂文德
是宣謙而不宰讓之于天上帝允荅靈貺昭然厥
慶惟大庶民頼焉爰錫酺飲流惠周旋有殽如阜
有酒如川旣醉旣飽無黨無偏體安舒兮被堯日
氣和樂兮暢薰絃祝聖祚兮揚純懿永延長兮彌
億年
中園賦晏殊
在昔公儀身居鼎軸念家食之憑厚斥芳𬞞之薦
蔌粤有仲子堅辭廩禄率齊體於中野灌百畦
而是足惟二哲之高矩藹千齡之信牘雖顯晦之
非偶諒謨猷而可復豈不以崇高宅乎冨貴聲教
移乎風俗四民謹舊德之業百乘鄙盗臣之畜義
利愧於交戰矛盾蚩兮並鬻代工而治兮戒在貪
競付物以能兮使其茂育斯有位之良訓乃羣倫
之所屬天地閉兮賢隱罝網張兮獸伏怖炎火之
焚石恧東龜之毁櫝甘田畒以昏作晦膏蘭而擇
福我負子戴兮終年靡勞夏葛冬裘兮匪躬是辱
斯遯世之攸處詎紛華之可瀆眷予生兮曷爲幸
親逢平盛時進寬大治之責退有上農之貲求中
道於先民樂鴻鈞於聖期寓垣屋於窮僻敞林巒
於蔽虧朝青閣以夙退飭兩驂兮獨歸窈藹郊園
扶疎町畦鮮巾組以遨遊飾壷觴而宴嬉幼子蓬
鬢孺人布衣嘯傲蘅畹留連渚湄或捕雀以承蜩
或摘芳而翫蕤食周粟以勿踐詠堯年而不知琴
風颯以解愠田雨滂兮及私爾乃壇杏蒙金蹊桃
衒碧李雜紅縹柰分丹白梨誇大谷之種梅騁含
章之飾烏勃旁挺來禽外植櫻胡品糅而形别棠
棣名同而實析大椑朱柿兮駢發梬棗安榴兮間
拆榠楂以馨烈蒙采枳椇以甘芳見識援蘡薁於
林際架葡萄於沼側况夫霜薤含潤露葵薦澤芹
自南楚蒜來西域蘇荏抽穎蓼荽凝液堇薺更茂
菲葑代殖苜蓿麗簁蘘荷羃歷鍾山之菘韭早晚
吳郡之莧茄紫白織女耀而瓜薦大昴中而芋食
匏瓠在格以增衍藜藿緣隂而可摘若其愈疾栽
菊忘憂樹萱香珍綠蕙媚服崇蘭玉蘂金䔲相思
杜鵑辛夷襲紫芍藥含丹游龍出隰芳苡生原籬
槿彫暮宫槐合昏四衢綺錯五出星聮蓑蓑(切蘇回)
落蘂纂纂初妍護臺香而蝶亂聚崖蜜以蜂喧
與夫豬苓馬勃澤茞溪蓀茘芸禦凍椒桂含温萸
房入佩菰首登飱薜茘成惟昔邪在垣獨椹除渴
酸漿治煩菖蒲感於百隂亭歷萌於大寒卷施心
拔而不死虎櫐蔓生而自懸彘首牛脣之夥鷄腸
烏喙之繁紅鬢緗膚丹房碧延或山經之號著或
藥錄之名傳至夫松檜被徑梧楸蔭軒江蕉凝(餕牛)
(切)綠海栢渾圓石南薈蔚扶老縈纏矗嶰筠之東
美垂溪柳之三眠或後彫而秀出或緫翠以相先
叢灌駢滋翾飛所據驗九扈以農正察五鳩而民
聚戴鵀興蠶織之候布穀起耕耘之務當陸成而
鶗鴂云止麰麥秀而倉庚始翥伯勞驚於早寒盍
旦戒乎將曙晨風不擊而逐雀斵木無聲而食蠧
鷮介立以擅澤烏羣嗷而反哺鷦匪陋於荆棘鷃
無營於鍾鼓順時律以弄吭樂天和而命侣鷰溢
溢以交賀鵲翛翛而告語旣罿罻之不設在橧巢
而可俯談王道於樵子接歡歌於壤父鑿坎井之
凝冽决清渠而灌注愚抱甕以殫力智設槹而盡
慮咸不病於夏畦各無憂於稡茹懿夫觀品彙之
零茂識元精之所存覩百嘉之穰儉明四序之無
愆動植飛潜兮得宜乃悅雨暘寒燠兮叶度而蕃
且復諭名花於君子興瑶草於王孫采家臣之秋
實歌上瑞之豐年資旨蓄而御冬擷衆芳而鍊顔
至若嚴客幸臨良辰是遘載掃危榭爰張宴豆蒙
山騎火之茗豫北釀花之酎或秋弈以當局或唐
弓而在彀哨壷枉矢之設博簺樗蒲之侑誠一笑
兮相樂亦千金而爲壽灑毫牘以摛思極朋情而
卜晝送歸鴻兮海壖揳鳴瑟兮賓右舞長袖兮相
屬命歡謠兮遞奏無取次公之狂不遺椒舉之舊
春晼晚兮氣佳臨高臺兮淑華夏恢台兮日永隂
茂林兮脩迥涼月皎兮鍾漏寂朔霰飛兮天宇夐廓丹
府以懲忿悦靈龜而繕性兹所謂袪魯相之介節
略於陵之獨行却園夫之利兮取彼閑適荷王國
之寵兮遂夫游泳禽託藪以思騖獸安林而獲騁
倡佯乎大小之隱放矌乎遭隨之命庶樂育於嘉
運契哲人之養正
明堂賦范仲淹
臣聞明堂者天子布政之宫也在國之陽于巳之
方廣大乎天地之象高明乎日月之章崇百王之
大觀揭三宫之中央昭壯麗于神州宣英茂於皇
猷頒金玉之宏度集人神之丕休故可祀先王以
配上帝坐天子而朝諸侯者也粤自蒼牙開極黃
靈耀德巢穴以革棟宇以植徹太古之弊明大壯
之則風雨攸止宫室斯美將崇高乎冨貴之位統
和乎天人之理乃聖大造明堂肇起明以清其居
堂以高而視壁廓焉而四逹殿巋焉而中峙禮以
㓗而儉必表之以茅教以清而流故環之以水曁
二帝之述焉合五府而祭矣逮夫夏禮秩秩奉以
世室商祀穆穆制以重屋神禹卑宫階以一尺之
崇成湯受命革以三尺之盛赫赫周堂制度景彰
七筵兮南北之廣九筵兮西東之長堂并包於五
室室辨正於五方左青陽而右緫章面明堂而背
北堂耽然太室儼乎中黃都徽名之在南取盛德
之向陽或謂厥堂惟一厥室惟九闢闔其三十六
戶䟽逹兮七十二牖亦規上而天覆復矩下而坤
厚近郊之宫廣而能受通天之宇高而弗偶八方
象其幅員九陛參其前後肅肅(一作桓桓)焉聽政
之廟應辰而周彰趪趪焉承天之柱列宿而相望
環林兮葱葱圓海兮泱泱旣方舟而經梁復素飭
其廻牆陳位序以有嚴議法象而必臧示邦域之
景鑠期人神之樂康左有辟雍天子學宮墳籍浩
以明備文物森其會同奉三壽以勗天下之孝設
三乏以勸諸侯之風右有靈臺庶民子來若經始
於神明廼占候於昭回天之道也惟默默以有象
聖之心也蓋惕惕而無災此三雍之大者故百世
以欽哉若夫約周之禮禀夏之正天子升青陽之
位體大德之生彼相恊謀有司奉行慶賜必均歷
象必明布農事於準直習舞德於和平止伯益之
伐木禁蚩尤之稱兵惟倉廩兮賑天之窮惟幣帛
兮禮邦之英無隱不彰無潜不亨蒙蕩蕩之至仁
浸灝灝之醇精此明堂之春也萬物爲之榮又若
炎以繼天羲以永日始於仲吕之管復于清宫之
律天子乃登諸明堂曁夫太室命盛樂以象德致
大雩以祈實升高明而有豫定心氣而無逸靜百
官之事驅五榖之疾無索於關無難於門止北伐
之威以助養於生生導南風之和以飾喜於元元
此明堂之夏也萬物爲之繁爾乃象正火位德王
金行羽漸于以南嚮穀萬斯而西成天子乃居緫
章之奥奏清商之聲圖有功而專任詰不義而徂
征脩法制以謹收藏之令養衰老以惻搖落之情
同我度量平子權衡人社以崇厚兆民報本之志
神倉以祕示萬邦致孝之誠此明堂之秋也天下爲
之清反夫蟲介時分虎威夕永詩人發其涼之詠
日官賓可愛之景天子乃北堂以居南面而省錫
飲蒸之慶從祀寒之請於是戒門閭備邊境勞三
農於休息警百辟於恭靖關市必易宮室必整無
用之器斯徹無事之官必省飭國典以俟來歲之
宜講武經以肅萬邦之屏此明堂之冬也天下爲
之靜斯乃順其時與物咸宜適其變使民不倦者
也稽夫宗祀之文大享之辰上儀乎皇皇盛節兮
彬彬比於郊也我則取文之勝方其廟也我則取
質之純損益其禮尊嚴其親五天之坐曄曄以陳
五帝之席弈弈而倫惟太室之位廼上帝之神作配
者先王從祀者五臣樽斝離離玉幣莘莘牲牢之舉
旣遵於夏后𬞞果之薦復本於周人禮無不當誠無
不臻聖人於是出齋宮而肅肅被法服而循循酌一
獻以從質躬百拜以表寅司儀實相樂正攸賓進
爼豆之吉蠲羅簨簴之輪囷六樂咸在統美乎列
皇八風相盪同和乎天鈞下舞上歌蹈德詠仁非
常之祭駿奔者萬國莫大之孝蟻懷者兆民於是
神醉其德人樂而極太史書於策大夫頌於國頌
曰明堂崇之明王祀之禮以成之樂以歌之光天
之下教以化之若夫元朔會同羣后對越穆穆乎
舜門之闢晣晣乎宣燎之發帝時待旦而久求衣
以先紆黃組冠通天建日月服乾坤佩干將升崑
崙進山嶽之圭當雲龍之軒正聖人之大寶示天
下之有尊巍巍焉負扆而立濟濟焉辨色而入太
常正其等衰九賓序其名級中階之前三公屹然
應門之外九采察焉阼階之東諸侯以同西階之
西諸伯以齊門東北面者子之位門西東上者男
之次東門之外則有樂浪蟠木九夷之國西面而
而北上西門之外則有蒙汜大秦六戎之屬南上
而東向南門之外則有朱垠越裳八蠻之族唯北
是望北門之外則有葷粥幽陵五狄之種唯東是
尚於是兟兟旅進鏘鏘肆覲嚮明者蓋取諸離觀
光者受之以晉君臣之位定禮樂之道振雅韶以
奏文鐸以徇皆望雲而就日必歌堯而頌舜上和
而下樂金聲而玉潤(乎况)晨光赫曦天顔弗違冕紱
兮霞集玉帛兮川歸盛乎王庭之聲明煥乎天家
之光輝若北辰之會衆星咸粲粲而在共如太陽
之臨多露普湛湛而將晞莫不君三揖于上臣載
拜于下行典禮揚風雅訪雋良議窮寡人曷幽而
覆盆賢曷側而遺野于以盛名器于以休宗社署
聖法於圓闕馳神教於方夏皇哉耀今昔之榮觀
至哉敷億兆之純嘏故曰揖讓而治天下者明堂
之謂也惜乎三代以還智者間間諸儒靡恊議者
喋喋而皆膠其增損忘禮樂之大本泥於廣狹廢
皇王之大業使朝廷茫然有逾遠之嘆惘然有中
輟之議殊不知五帝非㳂樂而興三王豈襲禮而
至爲明堂之道不必尚其奥行明堂之義不必盡
其制適道者與權忘象者得意大樂同天地之和
豈匏竹而已矣大禮同天地之節豈豆籩之云爾
自漢魏之下曁隋唐之際堂或三五之上道非三
五之世蓋不取其厚而取其薄不得其大而得其
細享配之文或然未分政教之烈斯焉弗聞是則
帝道不施胡取乎緫章皇德不隆胡取乎合宫故
夫明堂之設也天子居之日敬日思思之何也萬
微存乎消息敬之何也兆靈繫之安危繇是惟克
念以作聖思堯舜之齊名懼巍巍之弗逮廼孜孜
於鷄鳴唯至平之休代思阜財於吾民懼四維之
有艱尚瘡痍而百辛故聖人之寶儉弗下剥而上
侈思寡費而薄索民庶幾于格恥惟下武之太寧
亦省躬于干戈取諸豫於四方慨風雲以長歌惟
知人其古難思濟濟乎賢者蓋舉一於臯陶廼連
茹于天下惟好生之至德思與物而爲春懼幽陋
之靡及常咨命于仁人惟及人之一德始若晦而
彌彰故三五之君子騰茂實而無疆惟皇極之大
範思天下而與平懼萬物之或差持我心於誠衡
然後見天下齊於無體和於無聲厖眉而壽吾何
仁之有含哺而嬉吾何力之爲但淵淵緜緜無反
無偏浸淳澤以咸若樂鴻化於自然此明堂之道
也蓋無德而稱焉我國家凝粹百靈薦馨三極
東升煙於岱首西展琮於汾側未正天神之府以
讓皇人之德祖考來格俟配天之儀諸侯入朝思
助祭之職豈上聖之謙而愚臣之惑也臣請考列
辟之明術塞處士之横議約其制復其位儉不爲
其陋奢不爲其肆斟酌乎三王擬議乎簡易展宗
祀之禮正朝會之義廣明堂之妙道極真人之能
事以至聖子神孫億千萬期登於斯念於斯受天
之禧與天下宜而已乎
皇朝文鑑卷第二
