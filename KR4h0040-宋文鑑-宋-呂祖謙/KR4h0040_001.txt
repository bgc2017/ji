皇朝文鑑卷第一
臣吕祖謙奉
聖旨銓次
賦
五鳳樓賦梁周翰
籍田賦王禹偁
端居賦种放
大蒐賦丁謂
洞庭賦夏侯嘉正
矮松賦王曾
聲賦張詠
春雪賦錢惟演
君可思賦楊億
五鳳樓賦梁周翰
伊京師之權輿也遐哉邈乎驗河圖之象按輿地
之書宅禹貢豫州之域距天文辰馬之墟因四履
建侯之地為六代興王之居城浚而都派河而渠
結坤之絡振乾之樞星甍櫛堵我民之廬海漕山
廥我田之租勢雄跨胡氣王吞吳茫茫萬國魚貫
而趨惟聖皇之受命應期運而握符光潜躍
龍德踐元亨於帝衢道德何師尊盧赫胥揖讓何
比陶唐有虞英略神武威憚八區封豕必誅長鯨
盡刳虎皮包刃鵠板搜儒墜典皆索闕政咸鋪成
天下之大務若雷奮而風驅乃顧京室時行聖謨
陋宸極之非制稽紫垣之舊圖且曰不壯不麗豈
傳萬世禹之卑宮盖勿暇之計堯之茅茨非經久
之制矧象魏之縣法伊億兆之所視况我力如天
我貲如地不漁爾民不牟爾利一毫之費差足爲
易乃詔共工度景之中因舊謀新庀徒&KR1989;功臺卑
(者豐棟易者崇屋卑)而隆椽斵而礱去地百丈在天半空五
鳳翹翼若鵬運風雙龍蟠首若鼇載宮丹楯霞繞
神光何融朱楹虹植晴文始烘繡楣焜燿雕栱玲
瓏椒壁塗赭綺䆫暈紅雙闕偶立突然如峯平見
千里深映九重奔星墜而交觸靈景互而相逢門
呀洞缺若天之裂縱舉百武横駕六轍金鋪爍人
光景明滅舞陽之力莫得而排叔梁之力胡可以
挾其下則冠盖葳蕤劒佩陸離車如流水待漏而
馳駕肩排踵兼蠻渾夷萬衆紛錯魚龍尊卑咸去
來之由此競奔湊於玉墀亶皇風之無外豈朝盈
之有時三事庶尹乃拜表蕭牆謁帝未央以落大
壯登謌永昌曰
元聖明兮帝道昌威四海兮君萬方峙高闕兮冠
百常赫宋德兮垂無疆瞻天顔兮獻壽觴願君
王兮長樂康帝曰俞哉爾觴且置當聽朕言庶曉
朕意頃於戎馬之暇詳窺歷代之紀乃知乎夏德
之衰室自庇商政之壊傾宮大侈楚王章華一
身何寄秦皇阿房二世而棄漢武栢梁孽火隨熾
陳后三閣義師尋至豈非乎禍生於漸欲起於恣
亦如崇飲不已必至昏醉嗜色不已必至乏瘁遷
怒不已必絶人紀窮兵不已必暴人胔甘䛕不已
必杜忠義溺讒不已必斥賢智亡國之君未嘗不
爾朕皆知之得以趨避淫於土木雅不如是美其
成功良以為愧不舉君觴恐驕朕志其大者天地
所重者神器尾虎足冰終日惴惴當共重之勿使
顛墜謹謝公卿無忘納誨群臣乃退咸呼萬歲
籍田賦王禹偁
臣謹按周制孟春之月天子親載耒耜躬耕籍田所
以事天地山川社稷先王醴酪粢盛于是乎取之恭
之至也自周德下衰禮文殘缺故宣王之時有虢
公之諫秦皇定覇鮮克由禮漢祖龍興日不暇給
孝文孝景始復行焉昭帝弄田亦其義也後漢永
平中明帝東廵耕于懷縣非古制焉魏氏親耕闕
百官之禮盖草創爾晉武太始之年略修墜典宋
文元嘉之代亦舉舊章齊用丁亥之辰梁以䢖夘
之月後魏北齊㳂革有異隋朝唐室文物可觀太
宗行之于前明皇繼之于後自兹已降廢而不行
將煥先農必待真主皇家享國三十載陛下
嗣統十四年武功已成文理已定乃下明詔耕于
東郊百執悅隨三農知勸禮官博士蹈舞而草儀
甸師嗇夫謌詠而供職右拾遺直史館王禹偁再
拜而颺言曰耕藉之義大矣哉千畒之田三推之
禮所以教諸侯而事上帝率人力而成歲功實邦
國之彛章皇王之大典昔潘安仁賦之于晉岑文
夲頌之于唐今王道行矣王籍修矣神功帝業煥
其有光宜暢頌聲以播樂府謹上籍田賦一章雖
不足形容盛德亦小臣勤拳之至也其詞曰
十四年兮帝業遐宣寰區晏然乃順考於古道將躬耕
乎籍田務夲勸農稽前文而備矣事神教養奉墜
典以行焉萬國歡心而懌懌百官供職以虔虔章
儀注於有司議㳂革於遺編築壇墠之三陛開阡
陌之百㕓文物聲明合禮經而有度旌旗衣服應
方色而不愆旣而届孟春擇元日太史先奏天子
將出是月也遒人徇路星鳥中律當東郊之迎春
是東作之平秩皇帝於是即齋宫辭帝室戒錫
鸞嚴警蹕乘青輅以有威儼朱紘而無逸佩乎玉
也懸黎之色蒼蒼載其旂焉干吕之雲鬱鬱屬車
負播殖之器後宫獻穜稑之實紅縻黛耜服葱犗
以陸離縹軛紺轅駕蒼龍而飄歘太常之禮具舉
司農之屬各率甸師掌舍警御陌以惟嚴封人野
廬設壝宫而靡失于國之東千官景從風清塵而
習習雨洒道以濛濛時也木德盛陽氣充春芒甲
坼青青兮葱葱春土脉起油油兮溶溶冠盖蔽野
珮環咽風狀浮雲兮隨應龍旂幟張日車徒塞空
若衆星兮環紫宫修農事以惕惕襲春服之重重
爾乃配少皥祠先農尸祝無媿豆籩以供太牢之
牲薦之而肥腯太簇之樂奏之而舂容于是脩帝
籍勞聖躬撫御耦以無怠履游場而有蹤將循乎
千畒之制豈止乎數步之中耕鈎盾之弄田但矜
兒戲脩建康之春籍未煥農功有以見萬乘之尊
三推而舍或五或九降殺之義有倫爾公爾侯貴
賤之班相亞嗇夫灑種以斯畢庶人終畒而告罷
千耦其耕煥乎禮成播百穀兮率人乃謌載芟兮
揚頌聲將見乎餘糧棲畒腐粟如京神倉令納乎
黍稷以備粢盛廩犧氏收其藁秸用餉犧牲親畎
畒兮化被重民天而教行自得訓農之實非貪慕
古之名然後下青壇歸絳闕百姓知勸羣后咸謁
在鎬之宴啓謌虞之音發獻萬壽兮懽呼奏九韶
兮鏗越開三面以行惠宥五刑而審罰恩流於孝
悌力田德被於雕題辨髮興王土之利固必躬而
必親同三代之風復不矜而不伐大矣哉籍田之
禮豈三年而不為躬耕之義將百代而可知我所
以舉久廢之禮定不刊之儀慮弗勤於四體將有
害於三時務農桑兮為政夲興禮節兮崇教資民
乃力穡歲無阻饑神農斵木之功我其申矣后稷
播時之利我得兼之供秬鬯以斯在介豐年而有
期丕顯事天之禮誕謌祈社之詩祀山川兮神鑒
明矣配祖考兮德馨遠而永錫純嘏用先孝思乃
作頌曰倬彼東郊公田是闢大君戾止言耕其籍
帝籍旣脩乃及公侯親爾耒耜勤爾田疇言采黍
稷祀于圓丘億萬斯年以承天休又曰倬彼東郊
耕壇其崇大君戾止言訓其農農功旣督乃知榮
辱爾家以給爾人以足言奉烝嘗遍于比屋億萬
斯年以介景福
端居賦种放
予嘗闔扉而居不樂他游未嘗以一詞輙于公侯
以借浮譽門外苔封草纖非知己之深者無一造
其居或罪予曰嗟乎明逸上有明天子賢執事子
獨貧且賤恥也又易稱君子以貞凶子其有是乎
予退而作端居賦
山鳥寂寂梧隂晝碧窮居退夫耿然不懌精神沮
而徜徉冠屨陋而踧踖類沈酣而未醒豈執迷而
莫析固貽譏於獨善尚多言而自釋鯨鵬雖大無
風波而何益胡粤萬里捨舟車而奚適在聖賢雖
有志于下民孰能無位而立辟况予才不迨於往
哲名器敢期於苟得在得喪不忘於明聖顛沛必
思於正直終皮弁以自守惡鷸冠以假飾進不妄
而嘻嘻退不怨而戚戚故孟軻有言雖有鎡基不
如逢乎有年顔氏幾聖樂在陋巷亦將育乎令德
兹窮通之自信匪古今之可尤顧竊位而擇肉兮
予誠自羞寍守道而食芹兮中心日休予將息萬
競消百憂養浩氣於蓬茅之下飲清源於淵默之
流侣鸞鵠兮雲霓之表終焉泯衆議之啾啾
大蒐賦丁謂
司馬相如揚雄以賦名漢朝後之學者多規範焉
欲其克肖以至等句讀襲徵引言語陳熟無有已
出觀子虚長楊之作皆遠取傍索靈竒瑰怪之物
以壯大其體勢撮其辭彩茟力恢然飛動今古而
出入天地者無幾然皆人君敗度之事又於典正
頗遠今國家大蒐行曠古之禮辭人文士不宜
無歌詠故作大蒐賦其事實夲之於周官歷代沿
革制度參用之以取其麗則竒言逸辭皆得之於
心相如子雲之語無一似近者彼以好樂而諷之
此以勤禮而頌之宜乎與二子不類辭曰仲冬天
子嚴祀事荅神祐佇農隙謹蒐狩踵教夲稽與舊
禮容左右武事前後䓁尊第卑上長下幼人民豐
濃物色繁富盖亦閱軍實於介胄非徒恣遊畋於
禽獸者哉前期命虞人以萊莽蒼芟擁遏草木躶
枯原隰砥闊視軍衆寡度地本末高表四立坦場
中豁限田防而蘭織志轅門而旌揭青龍白虎擁
護乎行在之所左罕右畢分乎侍衛之列風蕭
蕭而野鳴雲隂隂而晝結麋鹿狼狽以投林狐狸
踉蹌而遷穴由是司馬舉職群吏咸秩各有司存
皆給名物備駕而六龍集開武庫而五兵出輅
車金玉旂章日月戟牙刺舉旄頭雪密畫蚩尤於
旆顛匣干將於劒室騠駃妥貼以負軛驌驦徘徊
而轉軼召佽飛以前導命玄武而殿卒目恍羅列
神驚比&KR0808;師勑戰法帥董戎律始建旗以誓衆亦
斬牲而戒失所畋之野備物咸畢外事尚剛戊日
惟吉上乃乘七騶擁六軍白旄方下於北極黃
纛已搴於應門服章天地車駕風雲日隨月侍嶽
走川奔列缺收聲而聽蹕豐隆鼓力以扶輪隊仗
乎八百諸侯殿呼乎七十二君煙霞錯雜以垂地
河漢顛倒而失源靈祇懾慄怪物驤騫顓帝蒼黃
而廢職元冥倏閃以馳魂儼方離於大内盛已列
於平原禡表云已銜枚而前蛇陣翼張虎賁環匝
鼓以三闋圍不四合律戎索以濟濟飭軍威而燁
燁鐶再振而鐃再鳴弓斯張而矢斯浹爾乃驅
百獸當一人弓工操軒轅之弧奉御羅氏設商湯
之網擁群熊羆之爪距摧折虎豹之心肝分裂射
必三獸發則五豝雹逆毛羽星颺角牙肉墮庖丁
刃血濺魯陽之戈諸侯卒事以儼雅百姓宇圍而
交加上方歛緌以惨愴衆乃靡旗而諠譁圍開
一方憫盡殺也捨順取逆彰懷來也出表不顧恥
逐奔也等别三殺貴宗廟也得匪上以顯孝思下
以不愆乎鳥獸之肉不登器者無取貔虎之士罔
用命者有誅警進退於鉦鼓習威儀於卒徒戎事
同鑾輅廻軍聲振而方國聳立天仗指而九門洞
開郊饁獸而禮之勤也廟獻禽而神其享哉以勞
飲至以能策勲刑必加於共棄爵乃及乎衆尊如
是則不曰暴天物不曰教民戰于以辨名號而訓
仁義于以昭文章而明貴賤也下臣竊詳三代之
書頗究二王之典大閱之制昭然義見軍旅之事
闕教則失利祭薦之制非理則不獻施信賞率怠
倦使夫民知方兵識變莫若示蒐畋而敦大勸也
後之王者反禮叛經荒樂誅殺放懷蕩情借如漢
武於古詳明博搜聖書廣召文英講評謨訓華飭
聲明凡曰大樂闕焉不行乃窮畋極獵誇國耀兵
隔蜀羅設跨秦戈横麛卵夭死獝狨愁聲以至欺
猛狂而手格喜暴惡以力爭豈殘忍之足恥唯豪
勇之所京下垂歴代不能變更魏晉而下離合寰
瀛咸局促以僅守曷禮樂之能興粤扺李唐時惟
會昌彼文明二帝實驅馳百王大畋之義猶或廢
亡若陛下自膺寶命臨萬方動必法度舉皆
故常緝犧軒之絶緒新姬孔之舊章郊焉而五帝
肅肅享焉而百神洋洋九年三月升于糾壇十有
三年躬耕籍田心以民本事由禮先謫王滿嗜慾
乎馳騁斥帝徹瞽瞶乎神仙故天地不能藏祥而
祕瑞日月無以示譴而戒愆甘露降而區宇澤景
星燭而氛祲蠲緫治本操化源措慮寂爾存神泊
然是以發狂之心無自入焉下臣以謂大蒐之典
周公制於往古陛下行于今兹中間數千餘祀
咸杳昧而不知彼唐漢之士修崇禮儀封禪之徵
誕明堂之說竒此數事不詳於堯舜文武之書臣
寕敢狂斐而陳諸所以賦大蒐而謌盛禮也俾千
古知至德之巍巍
洞庭賦夏侯嘉正
楚之南有水曰洞庭環帶五郡淼不知其幾百里
臣乙酉夏使岳陽抵湖上思作賦眀目披襟而觀
之則翼然動足然跂慄然駭愕然胎恍若駕春雲
而軾霓浩若浮汗漫而朝躋退若據太山之安進
若履千仞之危懵若無識智若通微跛若不倚蹌
若將馳耳不及掩目不暇逃情悸心嬉二三日而
後神始宅氣始正若此不敢以賦為事者二年然
眷眷不已一日登崇丘望大澤有雲崪兮興歘兮
止興止未霽忽若有遇由是漬陽輝沐芳澤覩一
異人于巗之際霞為裾雲為𬒮冰膚雪肌金玦玉
佩浮丘羡門斯實其對因言曰若非好辭者也臣
曰然然則若智有所不通識有所不窮用不通不
窮而循乎無端之紀若得無殆乎臣又曰然然至
極則物應思精則道來嘉若之勤無譁無談吾為
若稱云太極之生曰地曰天中含五精五精之用
而水居一焉水之䟽邇則爲江兮遠則爲河積則
爲瀦兮緫則爲湖若今所謂洞庭者傑立而孤廓
然如無區其大無徒含陽字隂元神之都曖曖昧
昧百川不敢退有若臣者有若賓者有若僕者有
若子者有若附庸者有若娣姒者有若禹會塗山
武巡牧野千出百會咸處麾下每六合澄静中流
廻睨莽莽蒼蒼纖靄不翳太陽望舒出没其間萬
頃咸沸彊而名之爲巨澤爲長川爲水府爲太淵
縱之不踰蹁之不卑乍若賢人以重自持誘之不
前犯之愈堅又若良將以謀乎邊澎澎濞濞浩爾
一致又若太始未有仁義冲冲漠漠二氣交錯又
若混沌凝然未鑿此乃方輿之心胷溟海之郛郭
也三代之前其氣濩落浩浩滔天與物迴薄滅木
襄陵無際無廓上帝降鍳巨人斯作乃命玄夷授
禹之機隧山堙谷滌源暢微然後若金在鎔若木
在工流精成噐夫何不通是澤之設允執厥中既
巽其性遂得其正有升有降有動有静臣應之曰
升降動静可得聞乎神曰水之性非圓非方非柔非
剛非直非曲非玄非黃畫象為坎本乎羲皇外婉
而固内健而彰降以姤始升以復張其静處隂其
動隨陽六府之甲萬化之綱式觀是澤乃知天常
若乃四序之變九夏攸楚烘然而炎沸然而煑群
物鴻洞爍為隆暑澤之作頎然其容若去若住若
茹若吐靈趨怪覲杳不可覩蒸之為雲散之為雨
倏忽萬象如還太古眞可嘉也若乃秋之為神素
氣清泚肅肅翛翛羣籟四起澤之動黝然其姿若
挺若倚若行若止巽宫離離為之騰風蒼梧崇崇
為之供雲四顧一色黯然氤氲其聲濔濔若商非
商若徵非徵東凑海門一浪五千里又足畏也言
其狀則石然而骨岸然而革氣然而榮降(切戶江)然
而脉有山而心有洞而腹有玉而體有珠而目穹
鼻&KR0561;島呀口萬谷臂帶三吳足跬荆巫或跂然而
望或翼然如趨彭蠡震澤詎可云乎臣又問曰澤
之態已聞命矣水之族將如何居神曰大道變易
或文或質沉潜自遂其類非一或被甲而邅或曳
裾而娱或秃而跋或角而蜿或吞而呀或呿而牙
或心以之蟹或目以之蝦或脩臂而立或横騖而
疾或髮於首或髯於肘或儼而莊或毅而黝彪彪
玢玢若太虚之含萬彙各備其生而合乎群者也
臣又問曰若神之資其品何如也神曰清矣静矣
麗矣至矣邈難知矣肇于古古有所未逹形于今
今有所未察非希非夷合其心於自然然後上天
入地把三根六况水居陸處夫何不燭彼鞚鯉之
賢轡龍之仙乃吾之肩也其餘海若天吴陽侯神
胥齪齪而遊曾不我儔臣又問曰易稱王公設險
是澤之險可以為固而歴代興衰其義安取神曰
天道以順不以逆地道以謙不以盈故治理之世
建仁為旌聚心為城而弧不暇弦矛不暇鋒四海
以之而大同何必持險阻何必據要衝若秦得百
二而帝齊得十二而王其山為金其水為湯守之
不義歘然而亡禍不在大特之者敗水不在微怙
之者危若漢疲於昆明桀困於酒池亦其類也故
黃帝張樂而興三苗棄義而傾則知洞庭之波以
仁不以亂以道不以賊惟賢者觀之而後得也於
是盤旋徙倚凝精流視罄以辭對倏然而晦
矮松賦王曾
齊城西南隅矮松園自昔之閒館此邦之勝㮣二
松對植卑枝四出高不倍尋周且百尺輪囷偃亞
觀者駭目盖莫知其年祀亦靡記其本原真造化
竒詭之絶品也曾咸平中忝鄉薦登甲科蒙被寵
靈踐歴清顯幾三十載前歲秋始罷冡司出守青
社下車之後省閭里訪故舊則曩之耆耋悉淪逝
童冠皆壮老邑居風物觸目遷變惟彼珍樹依然
故態竊謂是松也匪獨以後凋克固歲寒抑由擁
腫支離不為世用故能宅兹臯壌免於斤斧向若
負構厦之材竦凌雲之幹必將為梁棟戕伐無餘
又安得保其天年全其生理哉感物興歎聊為賦云
惟中齊之舊國乃東夏之奥區有囿游之勝致
直&KR1185;閈之坤隅偉茂松之駢植軼衆木而特殊上
輪囷以夭矯旁翳薈而紛敷廣庭廡之可庇高尋
常之不踰枝擁閼兮以横亘根蹙縮兮盤紆徒觀其
前瞻林嶺却顧康衢宅寶勢兮葱鬱據右地兮膏
腴類蟠蟄兮蛟蜧訝騰倚兮虎貙將拏攫兮未奮
忽伏竄兮爭趨色闘鮮兮欲滴形詭俗難圖
而望之蔚兮若搏鵬之出滄海迫而察之黕兮若
方輿之承寶盖矗洞口之歸雲堆巗阿之宿靄談
揮麈兮何多被集翠兮增汰度朔吹兮颼飀含陽
暉兮晻藹吾不知其幾千歲起毫末而碩大昔去
里兮離邦攀綠條兮彷徨今剖符兮臨郡識竒樹
兮青蒼怵光景兮遄邁嘉歲寒兮益彰葉毿毿兮
不改情眷眷兮難忘異古人之歎柳協予志之恭
桑信矣夫卑以自牧終然允臧效先哲之俯僂法
幽經之伏藏願跼影於澗㡳厭争榮於豫章鄙直
木兮先伐懼秀林兮見傷幸高梧之垂蔭愧脩竹
之聮芳鸞乍迷於枳棘鷃每悮於榆枋嫓周雅之
蹐地符羲易之巽牀既交譲以屈節復善下而同
方自儲精於甘露不受命於繁霜客有系而稱曰
材之良兮梓匠之攸貴生之全兮蒙莊之所美苟
入用於鉤䋲寕委跡於塵滓俾其夭性而稱珍曷
若存身而受祉紛異趣兮誰與歸當去彼而取此
聲賦張詠
聲賦之作豈拘模限韻春雷秋蟲之為事也蓋取
諸聲成之文王化之本苟有所𥙷不愧空言爾賦
曰
罔象迷冥大人忽生混沌初竅呀然震驚二儀吐
形萬靈吐英天機動制軋而為聲故形有美惡焉
聲有小大焉伊物類之動作俟人事而克全至于
大雷殷空萬竅吼風不為之隆品物磨臬羽足動
發不為之末未若人聲與天通功與物長雄口吻
之啓義於厥躬道機之張騰凌鴻濛其所聞者羲
黃唐虞繼踵而至宇宙隘其神造化侔其智在聲
之偉也得不廻天而動地觀其得一之發清清泠
泠凉寰洗瀛萬類聽之如懵而醒仁信之發溶溶
弈弈呼道振德萬類聽之如日破黑曰禮曰義相
迭而起鳴孝響悌駭心清耳萬類聽之如愁得喜
廣成五老聞而啓齒曰是何帝皇之聲也如此九
道交訛華夷和歌蠢動鼻息歡咍寔多其在物也
昭昭融融萬類和同萬籟響空荅天之功其在人
也萬心氣平萬口宣騰雲門六英荅君之聲故知
五音八聲聲之枝歟金石絲竹聲之器歟若本不
正而聲不清何嘗動天地泣鬼神而有諸三五迭
生異業同聲唱古寡應呼今得精儀事以之繁會
時風為之勁清作禮者有周旋之矩制樂者有大
武之名故聖人之音鏗如鏘金聖人之治潺如流
水加以商辛夏癸行無轍軌情慾沸空淫哇盈耳
民不知告政聲遂毁幽厲繼作心胡可度唱僻者
輕脱和僞者交錯鼓鉦之響日馳禮義之風日薄
王道民政潰然投壑攻乎亡國之音聚為終身之
樂秦怪一聲天摇地坑烘赫火烈荒茫海傾阿房
輦材枿臬山迴紫塞築壘訇轟震雷鉗聖愚儒
四海暌孤刮剥亡命痛腦連脛于是民失其業怨
口喋喋野薄其農荆榛颺風刑失其矩民哀無所
兵革填委死為怨鬼故怨之為氣也散為囂塵積
為屯雲閉鬱六合陽靈不曛怨之為聲也烈風相
倚怒濤兼起鬼哭於郊神號於市川谷為之闘擊
山巒以之崩圯陳具一呼而宗社瓦毁天窮地終
醜聲不已洎于漢唐惟高與光太宗纉堯開元嗣
皇智冠絶古氣凌昊蒼倚天憑怒即動盪於八荒
按劒大呼即交映於中方借力者黎獻助聲者賢
良亦不能廣仁義於遞奏使道德之激揚掩商秦
之餘韻系唐虞之聲芳者也未若我后凝神定思
誠求理致與聖作則為難於易惟禮是崇惟仁是
嗜叩乎杳冥清静以聽聞古謬惑皇心不平於以
忠良是旌息嗟吁之聲不肖是黜息濫謬之聲均
物惻隱息哀怨之聲厚施薄歛息流亡之聲四人
是别息澆競之聲狴犴是理息冤枉之聲道德是
守息兵革之聲人勞是恤息雕斵之聲小人是遠
息邪佞之聲正音是奏息惉懘之聲竒哉壯矣堯
嗟舜驚致章濩之調下覺唐堯之頌輕浩浩蕩蕩
無得而名異聲之襲也揚溢昭灼上賢下愚既歡
且謔鳥獸蹌蹌䖝虺躍躍信乎載之一時與有生
而同樂余欲引聲而作未知何若
春雪賦錢惟演
癸亥歲二月晦訖季春旦霧霰雪雜下平地二尺
寒威於是凌厲陽和爲之潜伏問諸農曰田有傷
矣問諸圃曰果不實矣考諸史曰隂陽戾矣予守
土者豈不以民爲心因愴然而賦
春陽已中百昌俱作彼隂冷而忽興何飛霙之驟
落始蒙蔽於陽烏遂潜藏於天幕冰霰雜下温寒
相搏纔衮衮而紛揉更霏霏而交錯因方就圓填
溪滿壑迷匹練於素鷴混高雲於皓鶴七盤頓失
乎巇嶮二室僅存乎&KR3058;崿我有爰田既鋤既耰我
有條桑且桋且柔豈滅裂而是取顧沃若之待收
罹此暴殄予心則憂亦有庶草群木千芳萬琲粉
落絮起珠傾玉碎建森纚之高牙垂陸離之長珮
掩藩匽之鬱栖覆臺塘之畏(切於鬼)佳(切醉癸)病李殭
於井幹芳蘭沉於林會有奔夐夐有鳴嚶嚶趍
薦草以無所戀危巢之欲傾顧澤中而罷釣之壠
上而輟耕手足癉瘃吾道不行吾乃詩歎麻衣歌
悲黃竹兔園靡召於游客鈃山遂仆於王屬隔瑶
水之來使沒騷人之行轂東郭歎不完之衣梁山
作思歸之曲豈由漢女之冤遂至衛民之哭已而
違時令反天常氣雖凄而不烈風雖暴而不揚忽
曜靈之委照佇消釋於輝光
君可思賦楊億
夫民生在三兮事之攸同子之能仕兮父教之忠
念委質而勿貳兮本陳力以首公雖代耕而徯禄
兮曷期侈以圖豐亦懷材而待試兮將乘時而奮
庸夫何直諒不回孤堅寡偶貫歲寒而勿改兮濯
江漢而無垢中履絜以好修兮外葆光而虚受筮
仕逢亨奏技承平濯鱗禁沼拊翼丹楹堯文載郁
禹律惟精荷紫囊而舐筆兮從單于之勤兵霜飈
刮骨流塵滿纓自此研精藻翰局影天扄毫殘鷄
管香消鶴綾鬢凋屋幘心懸閤鈴矧乃郢坊酒醇
武都泥紫版急鵠頭書詳馬尾石屋紬書鴻都約
史攟摭闕遺發明統紀竊企跡於前修庶司風於
古始慮罔越思身亦勤止宣漢德於無窮納舜韶
於盡美志本勿矜言乎有憑非施勞而伐善豈揚
已而害能每燥吻而躑躅屢撫心而屏營敷談泉
而載涸鼓思風而弗興感外邪而遘厲殆五日之
沈冥悵官事之孰了泪勞府而靡寕豈望夫連城
之報豈愛乎畫餅之名羌民生之朴忠希在昔之
遐蹤思不出位罔貪天功慕臺駘之業官肯有二
事念犂彌之辭賞愈激厥衷庶克終於雅尚聊有
禆於素風柰何虺心昌熾錦言萋斐蝇薨薨以交
亂犬狺狺而迎吠賢登朝而共嫉女入門而各媚
乍緝緝以翩翩競翕翕而訿訿結合隂邪締造疑
似俾朕師之震驚恣星箕之華哆幸大度之不校
專巧言而縱毁胡能傷君德之巍巍徒以動賢心
之惴惴然後飾衛鶴之華軒衒黔驢之短技竊名
噐以宴居絶上下之愧畏俟貫惡之既盈將幽神
而共棄若夫晬穆東房奚望清光定心服物偉量
包荒耿求賢兮不及慎乃憲而惟康延登體貌義
問覃詳伊蓬心之受惠憐橘性之有常寘之近署
采其寸長遇忠見察浸潤無傷犯四禁而多恕緩
千編而不遑丁寕一札在宥三章踐丹塗而乃春
宴華林而釂觴動羣倫之聳羡曷丹心之弭忘盛
憲多憂長卿沉疾退迹東閣之陂舉首長安之日
色變愁鬢讒消病骨周田食粟聊彊飯於數升江
徑誅茅姑却掃於一室豈不念悲哀作主甽畆思
君羇心蘗苦别緒絲棼岷江一&KR1185;幸天畿之接畛
成周五世庶宰樹以參雲感騷人之遺韻聊抒意
於斯文
皇朝文鑑卷第一
