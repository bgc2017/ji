皇朝文鑑卷第二十
五言古詩
寄楊道孚張耒
旦起張耒
夏日雜感張耒
春日雜書張耒
感遇張耒
昭陵六馬張耒
斑竹張耒
寓陳詩張耒
糴官粟有感張耒
賀雨拜表張耒
田居秦觀
海康書事五首秦觀
孤憤吟二首張商英
接花陳瓘
文選樓李廌
寄陳履常邢居實
雨後出城馬上作邢居實
述懷任伯雨
春風洪朋
初行山晁詠之
王立之大裘軒謝逸
閨恨謝逸
酴醿依柏引蔓上冒其顚崔鶠
江月圖崔鶠
雨餘飽欽止
寄友人張繹
秋日書懷毛滂
次韻毛達可給事秋懷念歸(倪濤)
贈趙正之林敏功
送趙叔問奉議歸南都方元修
張牧之竹溪林敏修
山行曹緯
燭蛾賀鑄
寄楊道孚張耒
士師我自出爽邁凌清秋年少不飲酒昏燈夜問
囚君家外大父聽獄代其憂備飢朝煮飯驅蚊夜
張幬獄成上府時稽顙呼張侯怒心臨縲紲相盜
以戈矛無令市死厲請帝號重幽
旦起張耒
漫漫東牖白開帷納晨光欠伸推夜枕扣齒被朝
裳瓦盎汲石泉漱甘齒頰涼維兹孟夏初宿雨清
高堂栖鳥起且啅露鶯鳴更藏悠悠晚花殷落落
古柳蒼西舍初鳴舂東隣出求糧客馬已别櫪商
車欲踰岡羲和一揚輝羣動皆擾攘有生無不求
誰得偃于牀人生但如此勤苦亦可傷況我病倦
翮飄飄信風翔永懷中林士栖志煙霞鄕願言寄
旅跡栖託以徜徉
夏日雜感張耒
士而懷其居孔子亦云非賢臣事晉侯夜載使逃
齊酖毒比燕居君子不可懷樂小必害大安近遠
之迷野芻養騏驥當念和鑾馳一飽願即止幾何
非犬雞高賢意有在汲汲不敢違安能守槽櫪長
伴兒曹嬉
春日雜書張耒
昨日爲雨備今晨天乃風障風謹自保通夕雪迷
空備一常失計盡備力不供因之置不爲拱手受
禍凶當爲不可壞任彼萬變攻築室如金石何勞
計春冬此道簡且安古來家國同
感遇張耒
穰侯擅關中頗畏諸侯客搜車計已遲終困范公
策庸夫吝冨貴百計私自惜勢移禍敗至智巧竟
何益至公覽英俊苴補乃無隙請看桑林餓亦脫
趙子厄
昭陵六馬張耒
天將剗隋亂帝遣六龍來森然風雲姿颯爽毛骨
開飈馳不及視山立儼莫回長鳴視八表擾擾萬
駑駘秦王龍鳳姿魚鳥不足摧腰閒大白羽中物
如風雷區區數竪子縳取如提孩手持掃天箒六
合無塵埃艱難濟大業一一非常才惟時六驥足
績與英衞陪功成鏘八鸞玉輅行天街荒涼昭陵
闕古石埋蒼苔
斑竹張耒
重瞳陟方時二妃蓋老人安肯泣路傍洒淚留叢
筠頗疑葛陂化點點留斑鱗愼勿脫水去人世多
埃塵
寓陳詩張耒
我不知暑退但覺衣汗乾頗怪庭中天湛然清以
寬有物叫草根啾啾自相喧問知己新秋大火流
金丸天工變寒暑正爾事亦繁靜觀付一笑吾事
寧相關但使筋力健悠然佳意還喧喧憎鄰里砧
杵亂人眠
糴官粟有感張耒
持錢糴官粟日夕擁公門官價雖不高官倉常苦
貧兼并閉囷廩一粒不肯分伺待官粟空騰價邀
吾民坐視旣不可禁之亦紛紜擾擾田畮中果腹
才幾人我欲究其原宏闊未易陳哀哉天地間生
民常苦辛
賀雨拜表張耒
羣雲雨事畢振旅不復陣掃天無一塵千里還綠
潤晨朝大明賀沙路萬蹄印朝光泛翠瓦佳氣去
人近頗聞避斧扆侑膳徹龍筍願君愛物心從此
至堯舜
田居秦觀
雞號四隣起結束赴中原戒婦預爲黍呼兒隨掩
門犂鋤帶晨景道路更笑喧宿潦濯芒屨野芳簪
髻根霽色披宿靄春空正鮮繁辛夷茂橫阜錦雉
驕空園少壯已雲趨伶俜尚鴟蹲蟹黃經雨潤野
馬從風奔村落次第集隔塍致寒温眷言月占好
努力競晨昏
海康書事五首秦觀
白髮坐鈎黨南遷海瀕州灌園以餬口身自離蒼
頭籬落秋暑中碧花蔓牽牛誰知把鋤人舊日東
陵侯
荔子無幾何黃柑遽如許遷臣不惜日恣意移寒
暑層巢俯雲木信美非吾土草芳自有時鵯鵊何
關汝
十居近流水小巢依嶔岑終日數椽間但聞鳥遺
音鑪香入幽夢海月明孤斟鷦鷯一枝足所恨非
故林
培塿無松柏駕言出焉遊讀書與意會却掃可忘
憂尺蠖以時詘其信亦非求得歸良不惡未歸且
淹留
海康臘己酉不論冬孟仲殺牛撾祭鼔城郭爲沸
動雖非堯曆頒自我先人用大笑荆楚人嘉平獵
雲夢
孤憤吟二首張商英
平津䛕武帝堯舜未爲聦歸來東閤士稱頌比周
公勢利變人心上下交相蒙低顔望眉睫一喜生
春風優游卒兹歲安知朝野空
青青一本桑下可百夫息泠泠一井泉上有千人
汲千里以爲郡百里以爲邑生齒豈不繁教化繄
爾力何事北䆫人歎此徒勞職
接花陳瓘
色紅可使紫葉單可使千花小可使大子少可使
繁天賦有定質我力能使遷自矜接花手可奪造
化權衆聞悉驚詫遣我屢嘆吁用智固巧矣天時
可易歟我欲春採菊我欲冬賞桃汝不能栽接汝
巧亦徒勞雨露草必生雪霜松不死不死有本性
必生亦時爾汝之所變易是亦時所爲時乎不可
違何物不隨時
文選樓李廌
申轅應楚聘鄒枚適梁苑藩侯喜賓客賢賢易鷹
犬黃綺游漢庭羽翼繒繳遠秦府十八公攀附名
益顯昭明衆才子文囿俾蒐選高齋切浮雲雉堞
俯晴巘尚應愧河間筆削非大典
寄陳履常邢居實
十年客京洛衣袂多黃塵所交盡才彦惟子情相
親會合能幾日歡樂何遽央春風東北來飄我西
南翔驪駒已在門白日行且晚停觴不能飲將去
更復返把腕捋髭鬚悲啼類兒女人生非鹿豕安
得常羣聚朝別河上梁莫涉關山道匹馬逐飛蓬
離恨如春草去去日已遠行行淚橫臆昨日同袍
友今朝異鄕客來時城南陌始見梅花白回首漢
江頭黃梅已堪摘杖策登高城極目迥千里落日
下青山但見白雲起遠望豈當歸長歌涕如雨歸
心如明月幽夢過潁汝抱膝長相思故人安可見
忽枉數行書彷彿如對面紛紜輦轂下冠蓋爭馳
逐吹嘘多賢豪肯復念幽獨空齋聽夜雨深竹聞
子規此情不可道此心君詎知
雨後出城馬上作邢居實
旣雨天氣佳微雲淡如掃欲尋煙際鍾騎馬河邊
草紫椹飽黃鸝人家夏𧖟老田婦踏繅車隔籬語
音好嗟我一何愚讀書浪枯槁不及此中人終年
客長道
述懷任伯雨
元符庚辰歲孟冬十二日任子丞大宗碌碌奉朝
籍聖主訪落初聽言勞日&KR0628;諫路員有闕求人恐
不及誰謂方遴選邂逅首疎逖詔旨忽中授聞命
旦夕惕不是憂不合致君憂失職旣憂亦復喜不
是貪禄秩平生慕古人素願或可畢精神倍䟽瀹
激昂登文石青雲開九天清光親咫尺每見情益
交肝膽盡剖析敬承丁寧訓重許以忠直自喜千
載遇奮身遑他恤志欲收主威力先排巨室切齒
憤欽永刻意望䕫稷不數千羊皮豈讓一狐腋勤
勤履霜戒不復慮不密問夜欲自勞百䟽竟何益
哀哉愛君心不能當衆嫉投湘爲獨醒得罪因懷
璧尚賴天德廣閱歲已再謫仇人意未厭窮荒必
投斥轉海僅萬里艱危備經歷有時遭颶風天地
如抺漆雪浪山崩頽轟豗飛霹靂扁舟甚桔橰俯
仰顚倒立雙檣捲欲折繩斷水蘸蓆鯨鱷口垂涎
噴咤煙雨集萬怪競周章腥臊助嘘吸生平仗忠
信安敢保瞬息寅緣脫魚腹島嶼稍登陟天氣鬱
欲流土色焦成赤草木蒸氛霧亭午日未出荒徑
少人行悉窣走虺蜴居民滂溪滸横斜戶百十矮
屋盡棚欄臭穢如圈櫪家家啖菜粥雜米無十一
小魚與細鰕相尚珍鼎食鳥言紛嘲哳卉服坌蒙
羃顔色盡黃腫太牛抱瘴疾其風貪以淫其俗拙
以僻殆非人間世宜爾太荒閴我生本匹夫賦性
自眞率雅有江海志仕宦特牽迫一日偶遭際用
捨何敢必但思忠邪分於國繫休戚周嫠不恤緯
我意何窮極&KR0238;女倚門嘯我情第堙鬱嗚呼謀身
者所宜念隂騭
春風洪朋
春風吹桃李欻然滿中園羣動不遑息胡蝶紛飛
飜我亦感兹時步屧遶林間顔色豈不好持久良
獨難置酒休其下聊復罄余歡君看桃與李成蹊
亦無言
初行山晁詠之
靄靄初蒸雲落落欲墜石山深多晚花照水自紅
碧漁艇入煙小松竹凌煙直西風漾碧波扁舟恣
欹側客從北方來苦遭世俗迫登臨雖夙願山川
多未識浩蕩涉寒流躋攀並蒼壁捫蘿窺鳥道踏
逕窮人迹清泉洗塵心山鳥慣幽客逸興良未巳
日下千崖赤十載孫承公好具登山屐
王立之大裘軒謝逸
小人拙生事三冬臥無帳忍寒東䆫底坐待朝曦
上徐徐晨光熙稍稍氣血暢薰然四體和恍若醉
春釀此法祕勿傳不易車百兩君胡得此法開軒
亦東向蘇公名大裘意豈在萬丈但觀名軒心人
人如挟纊
閨恨謝逸
汲井澣我衣伐石固我墉塵埃不被體寂無人迹
通洋洋西江水我車不敢渡夙駕豈不早早行畏
多露行止旣有義離合亦有時衆人豈無心不如
我所之
酴醿依柏引蔓上冒其顚(崔鶠)
春風亦已老自厭丹采媚獨留白雪花洒此千尺
翠嵯峨珠籠冠縹緲冒佛髻幽香勿襲人恐爲眞
色累但願保明姿終日奉清對要之萬物夥汙㓗
自有類
江月圖崔鶠
冥冥一葉輕不知水與天獨於灝氣中仰見素璧
圓超然狂道士起視清夜闌自拈白玉笛吹此江
月寒想當萬籟息逸響流空煙我從江海來形留
意先還何當買魚蓬追此水墨仙
雨餘鮑欽止
礎潤雨欲作好風每相先蕭蕭清入簾令我心洒
然閉門倦永夏枕書日昏眠快此風雨餘端如濯
飛泉盆山有佳趣草木更幽妍井華養文石香篆
橫雲煙俯仰方丈間勝事亦可憐永懷觸熱子我
勞良獨賢
寄友人張繹
有客厭事事㓗身山之幽寒暑不相貸乃有卒歲
憂有生此有事簡之成贅疣澄江本無浪不如信
虚舟六經乃道要無以利心求一朝與理會萬境
眞天遊伊水正清泠子行無滯留西風昨夜至送
子馳中流落月洒殘夢已著古岸頭我病強送君
是行良難儔異時青門下誰識東陵侯
秋日書懷毛滂
秋日吐微明寒葉墮半碧娟娟竹弄影冉冉香引
脉䆫明棐几淨水石涵虚白茶開睡足眼苔上嬾
行屐屋寒無燕雀豈獨少賓客顧我警露友佇此
遼天翮相對雖不言孤高比三益邇來世外心漸
覺眼界窄兒時喜功名今念眞戲劇平生飜羹手
欲爛誰能炙豈待二頃田初無一廛宅第當營糟
丘努力期百尺頽然寄疎慵坐看駒過隙韓郎食
不足苦心定誰惜那知落英繁吾食豈無夕舉手
謝飛鳶一鼠何勞嚇
次韻毛達可給事秋懷念歸(倪濤)
結茅遠人村破屋水半扉涼葉墮清響空山轉斜
暉微官臥江漢素心久依依十年天涯秋搖落幾
芳菲馬蹄歲月去蝶夢東南飛平生丘壑志有言
輙乖違不如孤征鴻春風自知歸
贈趙正之林敏功
君爲稻田官君非力田科我今耕田夫爲君奏田
歌南畝茨梁稼東郊煙雨蓑田家不作苦奈此歲
暮何憫憫望有年一失成蹉跎立苖非不疎稊稗
常苦多小人剥良善蓬蒿賤嘉禾去惡藉老農芟
夷戒駢羅夫君邦之彦妙年加切瑳治國與治身
此道終靡他人心不相遠如以斧伐柯願君日顯
榮吾言期不磨
奉同程致道著作次鮑溶冬夜答客韻
送趙叔問奉議歸南都方元修
清秋不相借白髮日更多塵埃困煩促原野懷經
過聊當倚滂潤資以生吾禾豈不念離羣驚鵲寧
擇窠王孫别都去澹若依松蘿暫别亦復難賡詩
飲無何我行那爾爾渺邈踰江河賸須作佳句相
我滄浪歌
張牧之竹溪林敏修
張牧之隱於竹溪不喜與世接客來蔽竹窺之或
韻人佳士則呼船載之或自刺舟與語俗子十反
不一見怒罵相踵弗顧也人或以少漫郎余獨喜
其與古人意合乃作竹溪詩
幽間古城隂結屋清溪曲溪流湛回映上有青青
竹漫郎欣得之綠髮詠空谷高風及前脩勝趣隨
遠矚惡客徒擾人立談非我欲麾去寧汝嗔眞意
聊自足或言不當爾往往相謗讟答云豈吾私恐
作林泉辱源流别涇渭臭味同草木肯當百事勝
容此一物俗獨餘嵇阮軰蕩槳戒臣僕濁醪澆古
胷日没還秉燭僕沗瓜葛後意氣頗相屬平生幾
兩屐共老三徑菊行年事無定此計諾已宿徑須
買牛衣兒亦荷書簏從子竹間游溪魚刴寒玉
山行曹緯
日出過山頭日入宿山下我行山亦行隠隠似奔
馬朝昏山送迎山意自傾寫借問征途間誰如此
山者
燭蛾賀鑄
鬼蛾來翩翩慕此堂上燭附炎竟何功自取焚如
酷感彼萬動微保生在無欲不見青林蟬飲風聊
自足
皇朝文鑑卷第二十
