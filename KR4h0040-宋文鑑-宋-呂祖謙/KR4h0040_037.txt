皇朝文鑑卷第三十七
誥
韓通贈中書令劉敞
王䞇授殿中侍御史王禹偁
登州黃縣尉東方辛可密州司士參軍
歐陽脩
任守信可遥郡剌史依舊鄜延路駐泊兵
馬鈐轄歐陽脩
前杭州司理參軍范衮可衛尉寺丞
歐陽脩
前知彰信軍節度判官禇式可太子中舍
致仕歐陽脩
虞部員外郎吕師簡可比部員外郎
歐陽脩
潁州推官江揖可大理寺丞
歐陽脩
進納人空名海詞歐陽脩
著作佐郎張去惑可祕書丞
歐陽脩
永興軍節度推官董士廉可著作佐郎
歐陽脩
内殿崇班郝質可内殿承制
歐陽脩
开贇胡元並可内殿承制歐陽脩
喬察可靜難軍節度推官知隴城縣
歐陽脩
試助教郭固可寧州軍事推官
歐陽脩
范仲温可台州黃巖縣尉歐陽脩
史館書直官潘宗益可梓州司戶參軍
歐陽脩
内殿崇班李允恭可内殿承制
歐陽脩
李仲昌可大理寺丞簽署渭州判官事
歐陽脩
泰州興化縣主簿朱思道可衛尉寺丞
歐陽脩
京西轉運按察使杜𣏌可直集賢院充廣
西轉運使歐陽脩
河北都轉運使張昷之充天章閣待制三
司戶部副使張方平
前秀州崇德縣尉左惟温可漣水軍錄事
參軍劉敞
張鑄可光祿卿致仕劉敞
無爲軍錄事參軍馬易簡可太子中舍致
仕劉敞
龍圖閣直學士兵部郎中涇原路經略使
王素可諫議大夫劉敞
太子中舍通判衡州張兊可殿中丞
劉敞
李育可著作佐郎許林宗可大理寺丞
劉敞
皇姪右監門衛將軍克孝妻某氏可封仁
和縣君劉敞
西京左藏庫使忠州剌史高陽關路駐泊
兵馬鈐轄時明可文思使
劉敞
宰臣冨弼奏試國子四門助教王淵宰相
韓琦奏鄕貢進士李常並可試將作
監主簿劉敞
内殿崇班唐詢可内殿承制
劉敞
定武軍節度推官衛觀可大理寺丞常州
團練推官沈披可衛尉寺丞
劉敞
歐陽脩可禮部侍郎宋祁可尚書左丞范
鎮可吏部郎中王疇可右司郎中宋
敏求可祠部員外郎並依舊職任
劉敞
參知政事曾公亮可加正奉大夫進封開
國公劉敞
將作監林洙可司農卿劉敞
權郴州軍事判官楊永可右贊善大夫致
仕前岳州平江縣張正已可大理寺
丞致仕劉敞
韓通贈中書令劉敞
易姓受命王者所以徇至公臨難不苟人臣所以
明大節周故天平軍節度使檢校太尉同中書門
下平章事侍衛親軍馬步軍副都指揮使韓通定
交覇府委質前朝荷戈共歷於艱貞錫壤迭分於
戎律朕以三靈睠祐百姓樂推言念元勲方疇異
渥蒼黃遇害良用憮然追升浴鳳之池式表潜龍
之舊
王贄授殿中侍御史王禹偁
故事御史府三院轉遷各有月限考績之命異于
他官國朝以來不用此制必因行慶方得叙遷其
閒才行有聞爲衆所譽者不時而授人以爲榮具
官王贄本以懿文輔之通識自登憲署繼領詔條
絜己愛民所在稱理司漕運者奏其課執風憲者
舉其才受代南康陛見與語宜從改秩用以勸能
勉荷寵光勿渝素履
登州黃縣尉東方辛可密州司士參軍
歐陽脩
朕以信示天下而以祿報有功今爾辛緣死事而
命于官然按察者糾失職而來有請按察吾所詔
也不從則不自信念功吾所急也不報則無所勸
焉是用易爾散秩優爾俸祿免爾吏責俾爾自安
庶幾使吾信賞並行而不失
西京左藏庫使内侍省内侍押班任守
信可遥郡刺史依舊鄜延路駐泊兵馬
鈐轄歐陽脩
國家自靈夏不賓邊隅多警議者率以謂用兵之
道任將宜專恩信不久則無以得士心山川不習
則不可圖勝筭自兵宿于野久而無功此殆將帥
數易之患也苟有能者無遽奪焉以爾具官任守
信選以敏材臨于戎事肅軍捍寇宣力有聞遽以
飛章自言滿歲顧久親於矢石豈不念於勤勞然
而士卒之樂旣汝安夷狄之情惟汝熟雖欲代汝
實難其人所宜旌以郡章仍臨舊部體兹委寄服
我茂恩
前杭州司理參軍范衮可衛尉寺丞
歐陽脩
朕觀兩漢名臣多或出於丞史小吏非夫丞史之
能出名臣也乃知古雖吏屬亦必選用賢材焉今
中書丞相之職比古公府曹掾之制吏員已爲簡
闕欲任其事豈不擇人故詔銓衡俾其慎選具官
范衮有司來上以爾爲材進爾諸丞往率乃職古
人可慕無自怠焉
前知彰信軍節度判官禇式可太子中
舍致仕歐陽脩
昨按察者言爾事有迹而爾方以老自請吾屈言
者不究而進爾以秩全爾之歸吾之欲成人之美
而不欲成人之惡如此汝其休矣知我之仁
虞部員外郎呂師簡可比部員外郎
歐陽脩
國家嚮因寡兵特立賞格俾勸勤者速於集事而
議者皆患應募之卒雖多而難用豈夫訓練之未
至將由簡閱之不精然而號令重於已行賞罰貴
乎存信今有司按籍言爾當遷往服新恩其思實
效
穎州推官江揖可大理寺丞
歐陽脩
朕思與多士共寧庶邦而賢豪材美之人或自沉
於幽遠與夫懿節茂行之韞于中而未見於事者
吾皆不得而徧觀焉故以舉類之科而爲官人之
法今舉者言爾行可稱命爾新恩以期後效
進納人空名海詞歐陽脩
官者所以治人而非以假人之器也朕閔西人之
勞而欲紓其乏有出其私以佐吾之用者是亦有
益於吾民俾命于官所以示勸爾其往矣服我茂
恩
著作佐郎張去惑可祕書監
歐陽脩
國家設官之法患乎巧僞干譽者之難止故考績
之格三載而一例遷所以使沉實守正之人得以
自進及其弊也庸人希累日之賞而賢者不能自
别故又增舊法稍欲因舉類而求能者焉惟爾之
材世所稱美夫累日而遷非爾志干譽而進不可
爲惟思厥中務廣其業
永興軍節度推官董士廉可著作佐郎
歐陽脩
自古竒偉之士因時立功而名在竹帛者率皆不
以細文常行責其備蓋於其大者人有所不能者
焉惟爾少而好竒不徇小節喜從兵事思奮其材
今積久錄勞蓋從請者若夫異賞待爾有爲
内殿崇班郝質可内殿承制
歐陽脩
夫被甲馳馬出而與敵周旋于原野搴旗斬馘歸
而與士卒數俘獲于軍中量功較計蒙褒被寵進
而受賞于朝廷此將帥之事也豈不榮且樂哉戰
之功有小大國之賞有重輕膺此茂恩更期後效
龍衛指揮使开贇拱聖指揮使胡元並
可内殿承制歐陽脩
朕之勁兵銳將戍于邊者不可勝數惟爾能以武
勇出乎其間方吾思得猛士之時吾之大臣以爾
來上高爵厚禄爲爾等而設也往其勉矣吾將觀
汝之能
秦州觀察支使喬察可靜難軍節度推
官知隴城縣歐陽脩
夫吏之不能稱職者或謂數易使之然今爾嘗佐
於州就臨屬縣其上下政令之便及士風民俗之
所安皆所習知可以爲治將觀汝績無替其勤
試助教郭固可寧州軍事推官
歐陽脩
自邊陲用兵而天下游談之士趨時蹈利者吾非
不知其濫而未始怠焉者冀必有得於其間惟爾
之能乃其素學夫學有實者詰之不窮而推之可
用嘉汝施設精而有條慮變適宜將觀汝用
范仲温可台州黃巖縣尉
歐陽脩
爾弟仲淹參吾大政方欲輔朕平賞罰推至公以
修紀綱而正庶位爾今所任有土與民惟過與功
則有賞罰爾勤厥職可不戒哉
史館書直官潘宗益可梓州司戶參軍
歐陽脩
給事有年其勞可錄宜命以秩俾旌厥勤凡爲有
司惟久則習尚安乃職以謹克終
内殿崇班李允恭可内殿承制
歐陽脩
朕患州縣之吏不職者不能禦姦禁暴而憫吾民
罹於賊盗故於捕盗之吏推賞尤厚非以爲私蓋
有爲也今爾之請自陳其勞方吾以賞行勸之時
惟恐不及故加爾寵非徇爾私夫古有讓功不言
之賢惟爾宜慕
彰武軍節度推官李仲昌可大理寺丞
簽署渭州判官事歐陽脩
羣材之在下者思達其上難矣而在上者思得可
用之材豈爲易哉朕頃自擇能臣使舉其類而洙
以爾充薦今琦又以爲言琦洙皆能體吾勞於擇
士之心者舉爾不應不慎霈然推寵吾所不疑爾
尚勉哉以稱兹舉
泰州興化縣王簿朱思道可衛尉寺丞
歐陽脩
夫廉爲吏之一節也今保薦之法惟以受財爲同
坐則待夫能吏豈盡其材爾其奮厥所長思有所
立不獨守夫一節而已焉
京西轉運按察使虞部員外郎杜𣏌可
刑部員外郎直集賢院充廣西轉運使
歐陽脩
自一隅用兵而調發輸役之繁無遠不及況廣東
西之路於東南尤爲遠者而吏多不良吾之疲民
旣有賦歛之勞而今罹盗賊之患吾一慮及爲
之惻然凡與吾憂國者豈遑暇於安居哉汝爲吾
往其可憚勞吾又嘉汝名臣之後好學博文尚有
榮名以爲汝寵凡吾寄汝之事繄汝之材吾惟責
成爾可自勉
河北都轉運使工部郎中張昷之可兵
部郎中充天章閣待制三司戶部副使
張方平
唐自開元以還王室多故行在之所不能備官而
從軍興之期顧多應卒之事爰從權便置諸使而
天下庶政始不歸於尚書省今之會府乃在三司
蓋自中臺至于寺監之務几關出納無不緫者故
建其長以治要立其貳以治凡設其攷以治目以
言乎三司之副是猶文昌之丞轄助上率下舉綱
振目常出高選以贊大計具官張昷之才識器用
政事風采稱于朝廷著于方面今邊候多警戎車
未脱凡物力之充屈生齒之耗登職司版圖必藉
精力故謀于衆還爾外臺尚悉乃心以集吾事
前秀州崇德縣尉左惟温可漣水軍錄
事參軍劉敞
天下無事人得養老長幼脩孝悌之行甚善而猾
惡之民起爲盜賊奪攘以侵擾之郡縣所患者也汝
以邑尉捕擊如律尚書條上閥閱遷爾糺曹祗服
明命益思自奮
太常少卿張鑄可光祿卿致仕
劉敞
古者有司年至則致仕所以恭讓而不盡其力也
具官張鑄履尚夷粹足以檢俗精力強敏足以濟
物而能顧禮畏義願上印韍朕閔勞以官職之煩
今聽其請夫佚老之士雖不輸力於朝其矯厲風
節不亦過絶保祿持寵不知止者乎俾列九卿以
榮其歸祗若休命思底終譽
無爲軍錄事參軍馬易簡可太子中舍
致仕劉敞
控搏禄利者至於遷籍損年飾貌匿衰以緩退休
之期爾齒未耄仕無缺行能決於去庸非廉乎自
下郡掾升東宫屬歸安鄉閭足爲榮觀矣
龍圖閣直學士兵部郎中涇原路經略
使王素可諫議大夫劉敞
朕臨御天下賴宗廟之靈方内乂安元元蒙福而
往者戎狄窺間緣隙時入爲暴患皆在守圉之臣
文不能附衆武不足威敵使貪暴之民震驚朕師
具官王素假節剖符居邊三年内鎮撫百姓外教
戰士令行禁止惠于鰥寡爰及疆外羈縻之虜咸
懷服集不失朝貢中國以安朝廷益尊此蕃衛之
勲也詩不云乎大邦惟翰其議遷秩升于諫列以
慰吏士出車東山之思
太子中舍通判衡州張兊可殿中丞
劉敞
郡有倅貳關決衆務所以優民事示重慎也俗吏
不察大體而矜勢怙權以爭重輕吏民反苦之甚
非朝廷意爾居職自若奏課亦善通籍循省以疇
歲勞方天之休其勖哉
前邠州觀察推官李育可著作佐郎前
趙州軍事推官許林宗可大理寺丞
劉敞
古之禮珪璋特達而璧琮有藉寶非不同也所從
用之異豈唯寶哉士亦宜然育用文學進有以自
見林宗繇吏材選稱於知己夫蓬丘圖書之府廷
尉法理之本往爲之屬各踐爾位思所以報毋墮
而守
皇姪右監門衛將軍克孝妻某氏可封
仁和縣君劉敞
常棣之詩其輯之亂曰宜爾家室樂爾妻孥知其
爲治内之本也今夫宗婦則有湯沐之邑封君之
號此其所以稱宜且樂不亦光大章顯乎具官克
孝妻某氏憑慶良奥作嬪懿近柔靜之操足儀閨
壼莊肅之風能承祭祀俾䟽列壤且擇令名尚無
懈於夙夜思能對於休寵
西京左藏庫使忠州刺史高陽關路駐
泊兵馬鈐轄時明可文思使
劉敞
執干戈典兵馬之臣當以戰多勇功受賞於朝而
但累歲月計資考以此取高位壯士之恥也然今
天下乂安士無所試其能故偏禆將帥例以恩進
遷爾使列以觀來效爾亦母謂易而得之因易以
守之盍亦竭節顧義思所以報國者乎
宰相冨弼奏試國子四門助教王淵宰
相韓琦奏鄉貢進士李常並可試將作
監主簿劉敞
曩者朕親祀清廟推恩延賞而大臣得薦其門下
之士置之仕籍今丞相以常等聞夫與我陶冶萬
物長育人材者非丞相歟何惜一命以慰士大夫
之望其慎所履毋辱已知
内殿崇班唐詢可内殿承制
劉敞
邊吏欲其奉法守職以安吾民而不欲其徼功興
事以撓王略也故歲滿無負者輒遷其秩爾有治
狀恊于賞格進承制命無隳常守
定武軍節度推官衛觀可大理寺丞常
州團練推官沈披可衛尉寺丞
劉敞
昔唐有天下諸侯自辟幕府之士唯其材能不問
所從來而朝廷常收其俊偉以𥙷王官之缺是以
號稱得人今州郡從事皆吏部旨授然其試之臨
政而不苟察之行已而有立亦皆一時之選已故
吾亦且命以九卿之屬使漸而升於朝觀與披也
旣歷試於外又亟稱於知已得人之聲庶必能勉
焉
翰林學士給事中知制誥歐陽脩可禮
部侍郎端明殿學士吏部侍郎宋祁可
尚書左丞禮部郎中知制誥范鎮可吏
部郎中刑部郎中知制誥王疇可右司
郎中三司度支判官太常博士集賢校
理宋敏求可祠部員外郎並依舊職任
劉敞
古之爲國者法後王爲其近於已制度文物可觀
故也唐有天下且三百年明君賢臣相與經營扶
持之其盛德顯功美政善謀固己多矣而史官非
其人記述失序使興壞成敗之迹晦而不章朕甚
恨之故擇廷臣筆削舊書勒成一家具官歐陽脩
宋祁創立統紀裁成大體具官范鎮王疇宋敏求
網羅遺逸厥恊異同凡十有七年大典乃立閎冨
精覈度越諸子矣朕將據古鑒今以立時治爲朕
得法其勞不可忘也皆讎有功遷秩一等布其書
天下使學者咸觀焉
禮部侍郎參知政事曾公亮可加正奉
大夫進封開國公食邑五百戶賜推忠
佐理功臣劉敞
朕承七廟之光繼三聖之緒惟慎祀時享未足副
盛德委事有司未足盡誠孝故稽曠典歷吉日親
率公卿躬執豆籩昭見祖宗並受祉福若乃裒時
之對申錫無疆天㝢之内莫不受獲而況一二耋
老肅雍顯相者乎具官曾公亮德器渾厚智謨閎
遠予欲觀于雅頌參元鳥清廟之詩以追孝于前
人汝明予欲謹于王事極四海九州之美以備物
于大饗汝圖予欲時和歲豐以薦厥嘉生登黍稷
之馨汝翼予欲制禮恊樂以對越太室交神人之
雍汝助夫賞國之典不可廢也進階中朝頒爵上
公衍食加田勒忠甲令使百執事粲然皆知輔德
致治之報焉不其偉歟
將作監林洙可司農卿劉敞
自周以來稷爲大官今吾非廢稷不務也而官益
輕豈居其職者未能勉乎具官林洙資禀通𥙿臨
履脩㓗擢正卿位尚宜其事昔乃先正實領大農
之任以迪文考今年榖未充邊人望哺爾其勤身
敏行無忝名實於以勸穡劭民庶有賴焉濟爾世
美不其多乎
權郴州軍事判官楊永可右贊善大夫
致仕前岳州平江縣張正已可大理寺
丞致仕劉敞
年至還政典也而貪禄者或不能止能止者皆好
禮者也至於以廉自嘉者有不待年去矣今永也
禮而正已也廉忽而不錄何以慰其子弟之心或
升籍朝閨或丞事卿寺歸榮鄉閭以樂暮齒
皇朝文鑑卷第三十七
