皇朝文鑑卷第二十四
詩
七言律詩
和御製夏日垂釣作徐鉉
内宴應制曹翰
豫章胡氏華林書堂張齊賢
春日書懷宼準
春夕偶作趙湘
上李昉相公二首王操
温泉鄭文寶
讀江緫傳鄭文寶
梅花林逋
小園梅花林逋
晨興魏野
山居丁謂
民牛多疫死楊億
漢武楊億
莎衣楊朴
假中示判官張寺丞王校勘
晏殊
初秋宿直晏殊
安昌侯晏殊
偶成石延年
金鄕張氏園亭石延年
首陽石延年
喜雨韓琦
寄子京宋庠
府齋歲晏寄昭文相公樞密太尉
宋庠
重展西湖宋庠
招魯淸(附卷末)范雍
書王元之畫像側歐陽脩
上致政太保杜師公歐陽脩
内直對月歐陽脩
下直歐陽脩
早朝感事歐陽脩
青州書事歐陽脩
望太湖蘇舜欽
春睡蘇舜欽
中秋松江新橋對月和柳令之什
蘇舜欽
喜永叔安道仲儀除諫官蔡襄
詠門龍昌期
走筆寄夷陵歐陽永叔謝伯初
許昌公宇書懷呈歐陽永叔韓子華王介
甫謝伯初
寄杭州孫資政唐介
讀史王安石
示長安君王安石
詳定試卷王安石
和金陵懷古王安石
思王逢原王安石
次韻元厚之平戎慶捷王安石
葛溪驛王安石
郡舍偶書楊偕
送唐介之貶所李師中
送唐御史仲訥
聞冨并州入相王令
紙鳶王令
聞南陽吕諫議誨長逝鄭獬
恭和御製上元觀燈王珪
和御製夏日垂釣作徐鉉
物茂時平日正長翠華停馭睠方塘文竿乍拂圓
荷動頳尾時飜素荇香&KR1078;賞只應從暇豫聖恩寧
肯間沉翔呑鈎自是貪芳餌猶笑成湯一面張
内宴應制曹翰
三十年前學六韜英名嘗得預時髦曾因國難披
金甲不爲家貧賣寶刀臂健尚嫌弓力軟眼明猶
識陣雲高庭前昨夜秋風起羞見團花舊戰袍
豫章胡氏華林書堂張齊賢
一百年來煙爨同衣冠江左慕家風兒孫歌舞詩
書内鄉黨優游禮讓中孝悌筠編爭紀錄門閭天
語賜褒崇莫將六闕方朱氏(葉旌表門㯨六闕朱敬則家門孝友三)
葉葉蒸奉始終
春日書懷宼凖
曾讀前書笑古今耻隨流俗信浮沉終期直道扶
元化敢爲虚名役片心默坐野禽啼晝景閉門官
柳長春隂世間事了先湏退不待霜毛漸滿簮
春夕偶作趙湘
一夕衡門獨自開雨隂深巷小塵埃醉醒風傍池
邊起坐久月從花上來何處夜歌初欲斷四鄰春
夢未知回因思此興無人共時復孤吟步綠苔
上李昉相公日首王操
弱冠登龍入粉闈少年清貴古來稀袖中詔草朝
天去頭上宫花侍宴歸卓筆玉堂寒漏㢠捲簾池
館水禽飛三台位近猶謙遜閑聽秋霖憶翠微
又
朝苑優游數十春文章敵手更無人對敭旒冕如
僚友下直門闌似隱淪倚檻白雲供醉望榰笻黃
葉落吟身年來得意知難繼大半門生作侍臣
温泉鄭文寶
潺湲如燎嶺雲隂玉石魚龍換古今只見開元無
事久不知貞觀用功深籠無觧語衣無雪堆有黃
沙粟有金惆悵胡雛負恩澤始知夷甫少經心
讀江揔傳鄭文寶
行人慵過景陽宫宫畔離離禾黍風庭玉有花空
怨白井蓮無步莫愁紅吟詩功業才雖大亡國君
臣道最同爭忍暮年歸故里綸竿廻避釣魚翁
梅花林逋
吟懷長恨負芳時爲見梅花輙入詩雪後園林纔
半樹水邊籬落忽横枝人憐紅艷多應俗天與清
香似有私堪笑胡雛亦風味解將别調角中吹
小園梅花林逋
衆芳搖落獨暄妍占盡東風向小園疎影横斜水
清淺暗香浮動月黃昏霜禽欲下先偷眼粉蝶如
知合斷魂幸有微吟可相狎不須檀板共金樽
晨興魏野
夜長乞待得晨興耽睡僮猶喚不應燒藥爐中無
宿火讀書䆫下有殘燈臨階短髮梳和月傍岸衰
容洗帶冰料得巢禽飜怪訝尋常日午起慵能
山居(香芬芳襲人動或數里雷化已南山多零陵藿)
丁謂
峒口清香澈海濱四時芬馥四時春山多綠桂憐
同氣谷有幽蘭譲後塵草解忘憂憂底事花能含
笑笑何人(含笑花海南有)爭如彼美欽天壤長薦芳香奉
百神
民牛多疫死(至民間青市之以給用水牛多自湘廣商人駈)
楊億
南海逸風如失性東吳喘月不逢醫一元祀典古
所重九榖民天命在斯眞相柅車寧致問族庖更
刃亦焉施炎神癘鬼爭爲虐度虎消蝗復是誰
漢武楊億
蓬萊銀闕浪漫漫弱水回風欲到難光照竹宫勞
夜拜露溥金掌費朝飡力通青海求龍種死諱文
成食馬肝待詔先生齒編貝郍教索米向長安
莎衣楊朴
軟綠柔藍著勝衣倚船吟釣最相宜蒹葭影裏和
煙臥菡蓞香中帶雨披狂脫酒家春醉後亂堆漁
舍晚晴時直饒紫綬金章貴未肯輕輕博換伊
假中示判官張寺丞王校勘
晏殊
元已清明假未開小園幽徑獨徘徊春寒不定斑
斑雨宿醉難禁灔灔杯無可奈何花落去似曾相
識燕歸來遊梁賦客多風味莫惜青錢萬選才
初秋宿直晏殊
絳河星斗夜闌干禁署沉沉閉九關上帝册書羣
玉府仙人宫闕巨鼇山凉蟾影度秋隂薄促漏聲
來夜唱閑擁鼻吟多欲愁絶嚴鐘凄斷樹烏還
安昌侯晏殊
蓮勺移家近七遷魯儒章句世相傳關中沃壤通
涇渭堂上繁聲逐管弦身服儒衣同蔡義日將巵
酒對彭宣高墳丈五陽陵外千古朱雲氣凛然
偶成石延年
力振前文覺道孤恥同流輩論榮枯動非仁義何
如靜得是機關不似無孔孟也宜輕管晏臯䕫未
必失唐虞侯王重問吾何有且自低心混世儒
金鄕張氏園亭石延年
亭舘連城敵謝家四時園色鬭明霞䆫迎西渭封
侯竹地接東陵隱士瓜樂意相關禽對語生香不
斷樹交花縱遊會約無留事醉待參横月落斜
首陽(其山在蒲蒲乃舜都也豈非二子夷齊在孟津諫伐紂而死于首陽)
(所不思哉之意何古之)石延年
遜國同來訪聖謨適觀爭國誓師徒恥生湯武干
戈日寧死唐虞揖讓區大義充身安是餓清䰟有
所未應無始終天地亡前後名骨雖雙此行孤
喜雨韓琦
何假嗔雷擊怒桴默然嘉澤浹民區經時亢隔羣
心駭數月焦熬一陣蘇已發宋苖安在揠再生莊
鮒不虞枯須臾慰滿三農望却斂神功寂以無
寄子京宋庠
八年三郡駕朱輪更忝鴻樞對國均老去師丹多
忘事少來之武不如人車中顧馬空能數海上逢
鷗想見親唯有弟兄歸隱志共將耕鑿報堯仁
府齋歲晏節物感人輙成拙詩上寄昭
文相公樞密太尉宋庠
處世何常盡値才虚名高位自驚猜千重浪裏隨
流出百尺竿頭試險回衰鬢不徒欺曉雪孤心兼
欲伴寒灰嵩陽潁曲風煙接已仗歸雲作隱媒
重展西湖宋庠
綠鴨東陂已可憐更因雲竇注西田鑿開魚鳥忘
情地展盡江湖極目天向夕舊灘都浸月過寒新
樹便留煙使君直欲稱漁叟願賜閑州不計年
書王元之畫像側(瑘山在琅)歐陽脩
偶然來繼前賢迹信矣皆如昔日言諸縣豐登少
公事一家飽暖荷君恩想公風采常如在顧我文
章不足論名姓已光青史上壁間容貎任塵昏(貶公)
(無公事一家飽暖共荷君恩滁州謝上表云諸縣豐登苦)
上致政太保杜相公歐陽脩
儉節清名世絶倫坐令風俗可還淳貎先年老因
憂國事與心違始乞身四海儀刑瞻舊德一樽談
笑作閑人鈴齋幸得親師席東向時容問治民
内直對月歐陽脩
禁署沉沉玉漏傳月華雲表溢金盤纖埃不隔光
初滿萬物無聲夜向闌蓮燭燒殘愁夢斷蕙爐熏
歇覺衣單水精宫鎻黃金闕故比人間分外寒
下直歐陽脩
宫柳街槐綠未齊春雲不解宿雲低輕寒漠漠侵
駞褐小雨班班作燕泥報國無功嗟已老歸田有
約一何稽終當自駕柴車去獨結茅廬潁水西
早朝感事歐陽脩
疎星牢落曉光微殘月蒼龍闕角西玉勒爭門隨
仗入牙牌當殿報班齊羽儀雖接鴛兼鷺野性終
存鹿與麛笑殺汝隂常處士十年騎馬聽朝雞
青州書事歐陽脩
年豐千里無夜警吏退一室焚清香青春固非老
者事白日自爲閑人長祿厚豈惟慙飽食俸餘仍
是買輕装君恩天地不違物歸去行歌潁水傍
望太湖蘇舜欽
杳杳波濤閱古今四無邊際莫知深潤通曉月爲
清露氣入霜天作暝隂笠澤鱸微人鱠玉洞庭柑
熟客分金風煙觸目相招引聊爲停橈一楚吟
春睡蘇舜欽
别院簾昏掩竹扉朝酲未解接春暉身如蟬蛻一
榻上夢似楊花千里飛㗳爾暫能離世網陶然直
欲見天機此中有德堪爲頌絶勝人間較是非
中秋松江新橋對月和柳令之什
蘇舜欽
月晃長江上下同畫橋横截冷光中雲頭豔豔開
金餅水面沉沉臥彩虹佛氏解爲銀色界仙家多
住玉華宫地雄景勝言不盡但欲追隨乘曉風
喜永叔安道仲儀除諫官
蔡襄
御筆新除三諫官喧然朝野盡相歡昔時流落丹
心在自古忠賢得路難好竭謀猷居帝右直須風
采動朝端世間萬事皆塵土留取功名久遠看
詠門龍昌期
樞動夲爲榮辱主長因外戸細推尋乾坤出入無
窮象夷狄關防有限心揜到善人非遠大開當古
道自高深九成載舉簫韶奏穆穆無凶合在今
走筆寄夷陵歐陽永叔謝伯初
舟行無險似瞿塘滿峽猿聲斷旅腸萬里更堪人
謫宦經年應合鬢成霜長官衫色江波綠學士文
華蜀錦張去似長沙非黜辱比於連郡亦遐荒(退韓)
(貶連州令之以言事初)可能作賦嘲巫渚好爲投文弔耒陽
(陽路經峽杜子美下耒)下國難留金馬客新詩傳與竹枝娘
才如夢得多爲累情甚安仁久悼亡絶境化成儒
雅俗遠民爭識校讎郎典詞懸待修青史諫草當
来露皂囊不用臨流羡漁者便將纓足濯滄浪
許昌公宇書懷呈歐陽永叔韓子華王
介甫謝伯初
十年趨競浪求榮因得閑曹减宦情亂種黃花添
野景旋移高竹聽秋聲驅馳賤事猶干祿約勒清
狂爲近名早晚持竿釣鱸鱖雙溪煙雨一舟横
寄杭州孫資政唐介
何人富貴不圖安大抵爲臣節欲完手執樞機謀
國易心存忠義入時難臨風未覺龍媒老衝斗誰
知劒氣寒天子聖神思舊德肯教旌馭久盤桓
讀史王安石
自古功名亦苦辛行藏終欲付何人當時黮闇猶
承誤末俗紛紜更亂眞糟粕所傳非粹美丹青難
寫是精神區區豈盡高賢意獨守千秋紙上塵
示長安君王安石
少年離别意非輕老去相逢亦愴情草草杯盤供
笑語昏昏燈火話平生自憐湖海三年隔又作塵
沙萬里行欲問後期何日是寄書應見鴈南征
和金陵懷古王安石
懷鄕訪古事悠悠獨上江城滿目秋一鳥帶煙來
别渚數帆和雨下歸舟蕭蕭暮吹驚紅葉慘慘寒
雲壓舊樓故國凄凉誰與問人心無復更風流
詳定試卷王安石
童子常誇作賦工暮年羞悔有揚雄當時賜帛倡
優等今日論才將相中細甚客卿因筆墨卑於爾
雅注魚蟲漢家故事眞當改新詠知君勝弱翁
思王逄原王安石
蓬蒿今日想紛披冢上秋風又一吹妙質不爲平
世得微言唯有故人知廬山南墮當書案湓水東
來入酒巵陳迹可憐隨手盡欲歡無復似當時
次韻元厚之平戎慶捷王安石
朝廷今日四夷功先以招懷後殪戎胡地馬牛歸
隴底漢人煙火起湟中投戈更講諸儒藝免冑争
趨上將風文武佐時慚吉甫宣王征伐自膚公
葛溪驛王安石
缺月昏昏漏未央一燈明滅照秋牀病中最覺風
露早歸夢不知山水長坐感歲時歌慷慨起看天
地色淒涼鳴蟬更亂行人耳正抱疎桐葉半黃
郡舍偶書楊偕
偃息鈴齋度歲華著書人靜笑聱牙斯文自信驚
天地吾道誰知繫國家獨愛杉篁寒不變更憐江
海闊無涯因思朝市爭名地何似優游刺史衙
送唐介之貶所李師中
直誠自許時不與孤立敢言人所難去路一身輕
似葉高名千古重於山並游英俊顔何厚已死姦
雄骨尚寒天意若爲宗社計肯教夫子不生還
送唐御史仲訥
力犯雷霆衆共危遠投魑魅獨爲宜忠州學業眞
無負高廟神靈固有知自倚聖明容直道未甘憔
悴死荒陲滿朝卿相多公議莫把文章作楚詞
聞富并州入相王令
元首賡歌樂股肱四方雖遠喜聲盈忠賢不死天
心在輔弼終歸聖慮精中國自今應更重本朝前
日可嗟輕要須待見成堯舜未敢輕浮作頌聲
紙鳶王令
誰作輕鳶壯遠觀似嫌飛鳥未多端纔乘一線憑
風去便有愚兒仰面看未必青霄因可到偶能終
日遂爲安扶搖不起滄溟遠笑殺鵬搏似爾難
聞南陽吕諫議誨長逝鄭獬
子文三仕去何頻一臥南陽竟没身明主自應容
直道皇天何事殺忠臣拄天力屈空留草貫日心
存不化塵黃壤不知人世事爲君慟哭楚江濱
恭和御製上元觀燈王珪
雪消華月滿仙臺萬燭當樓寶扇開雙鳳雲中扶
輦下六鼇海上駕山來鎬宫春酒霑周燕汾水秋
風陋漢材一曲昇平人共樂(昇平樂曲唐有聖代)君王又進
紫霞杯
招魯清范雍
吏隱便同眞隱者閉門終日懶追隨人間寡合無
如我天下知音更有誰莫爲利名疎舊分好灰心
計話前期從今寂寞吟情减只有思君兩首詩
皇朝文鑑卷第二十四
