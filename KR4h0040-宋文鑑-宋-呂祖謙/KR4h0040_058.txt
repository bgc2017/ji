皇朝文鑑卷第五十八
奏䟽
請修勑令劉摰
論監司劉摰
論王中正李憲宋用臣石得一
劉摰
論新法進流民圖鄭俠
論李憲鄧潤甫
代彭思永論濮王典禮程頥
論經筵事程頥
又論經筵事程頥
又論經筵事頥
論開樂御宴程頥
上太皇太后書程頥
請修勑令劉摰
臣竊以法者天下之大命也先王制法其意使人
易避而難犯故至簡至直而足以盡天下之理後
世制法唯恐有罪者之或失也故多張綱目而民
於是無所措其手足矣世輕世重唯聖人為能變
通之祖宗之初法令至約而行之可久其後大
較不過十年一變法豈天下之大民物之衆事日
益滋則法不可以不密歟臣竊以謂非事多而後
法密也殆法繁而後姦生也神宗皇帝逹因草
之妙慎重憲禁元豐中命有司編修勑令凡舊載
於勑者多極之於令蓋違勑之法重違令之罪輕
此足以見神宗皇帝仁厚之德哀矜萬方欲寬
斯人之所犯恩施甚大也而所司不能究宣王德
推廣其間乃增多條目離析舊制用一言之偏而
立一法因一事之變而注一條其意煩苛其文晦
隱不足以該萬物之理逹天下之情行之幾歲
已屢變今所謂續降者每半年一頒每次不減數
帙矣夫法者天下之至公也造之而不能通故行
之而不能久其理然也又續降多不顯言其所衝
改故官司州縣承用從事參差抵捂本末不應非
所謂講若畫一通天下之志者也臣愚以爲宜有
所加損潤澤之去其繁密合其離散要在簡易明
白使民易避而知所謂遷善遠罪之意伏望
聖慈酌時之宜究法之用選擇儒臣一二有經術
明於治體練逹民政者將慶歴嘉祐以來舊勑與
新勑參照去取略行刪正以成一代之典施之無
窮
論監司劉摰
臣自待罪風憲屢曾以天下監司為言乞澄汰選
擇誠以朝廷政令使監司得其人則推行布宣可
以諭上指而究惠澤苟非其人則所謂徒善而已
終於民不得被其利夫上之所好下必有甚朝廷
以名實為事行緫覈之政而下乃為刻急淺廹之
行朝廷以教化為意行寬厚之政而下乃為舒緩
苟簡之事皆習俗懷利迎意而作故所為近似而
非上之意本然也今雖因革之政有殊而觀望之
俗猶在但所迎之意有不同耳其為患一也昨差
役之法初行監司已有迎合爭先不量可否不校
利害一㮣定差騷動一路者朝廷察其意固已黜
之矣推此以觀人情大約類此且天下之事散在
諸路緫制于監司其大者治財賦察官吏平獄訟
考疾苦苟使者皆務為和緩寬縱苟於安静則事
之委靡不振世之受敝不勝言也向來黜責數人
者皆以其非法掊歛意在市井虐民甚者亦非欲
使之漫然不省其職廢所宜治之事謂之寬厚也
昧者不逹政矯枉或過其正臣謂此俗不可滋長
須要大為之禁伏乞聖慈詔執事申立監司考
績之制以常賦之登耗郡縣之勤惰刑獄之當否
民俗之休戚為之殿最每歲終以詔誅賞仍自今
歲始焉庶幾有所隱括裁制之使循良者不入于
弛肅給者不入于薄然後上副聖明制治用中之
意夫察時之寬猛緩急觀俗之過與不及而張弛
其政正今日事也取進止
論王中正李憲宋用臣石得一
劉摯
臨御以來運動政幾以時弛張述
成先帝制治立法之意使光昭于天下利興害
除四方鼓舞至於清明朝廷分别邪正斥遠姦佞
鋤去彊梗皆妙慮神斷優游閑暇不出於喜怒不
見於言色而天下之善惡已辨是非已正矣何其
盛歟然於此時臣切怪天地之和氣尚或未應忠
臣義士之論尚或未平此其故何也臣嘗究之蓋
天下之元惡猶有稽誅天下之大姦猶有漏網而
國法猶有未正此中外所以猶未厭也國之失政
莫大於使姦惡幸而免今論其大者前日之三四
宦官是也臣待罪風憲雖知觸權幸言出而患入
然臣有言責貪報恩遇則何䘏乎身之危哉謹為
陛下言之王中正元豐四年將王師二十萬由河
東入界計其隨軍賫運役兵民夫通數十百萬衆
矣中正徘徊於境上殆半月而後出翺翔乎疆外頓
沙漠而不進公違詔書不赴興靈會師之約天寒
大雪士卒飢凍坐使物故十之七八古之將帥固
有無功而還者然猶當保完師旅歸報於國今精
兵勁騎一無所施自取狼狽死亡殆盡按之軍法
宜即顯誅中正略不自劾請罪而先帝以天地之
量無所譴何又遠使賜予問勞然後中正徐徐求
閑局厚俸自佚而去此國法未正者一也李憲之
於熙河貪功生事一出欺罔朝廷之威福柄令持
於其手官吏之廢置用舍出於其口監司帥守而
下事憲也如父兄而憲之頥指氣役之也如奴隷
縣官財用聽其取與内之府庫金帛轉輸萬里外
之生靈膏血漁歛百端傾之於憲如委諸壑出没
呑吐神鬼莫見而一切不會于有司興靈之役憲
首違戒約避會師之期乃頓兵以城蘭州遺患今
日及永樂之圍憲又逗留不急赴援使數十萬衆
肝腦塗地罪盈惡貫不失於緫兵一路此國法不
正者二也宋用臣奮其私智以事誅求榷奪小民
衣食之路瑣細毫末無所不為使盛朝之政幾甚
於弊唐除陌間架搨地之事傷汙國體不䘏怨讟
其出入將命捷若風火務以巧中取悅事旡不諧
動畫密旨故擅作威福侵凌官司冐昧貨財更旡
案籍都城為之憔悴商旅所以不行瘡痍蠹害至
今棼然而莫能理然亦不失享禄于善地此國法
不正者三也石得一領皇城司夫皇城司之有探
邏也本欲知軍事之機密與夫人姦惡之隱匿者
而得一以殘刻之資為羅織之事縱遣伺察者所
在棋布張穽而設網家至而戶到以無為有以虚
為實上之朝士大夫下之冨家小人飛語朝上而
暮入於狴犴矣有司無古人持平守正之心以謂
是詔獄也成之則有功反之則有罪故凌辱箠訊
慘毒備至無所求而不得無所問而不承被其隂
害不可勝數於是上下之人其情惴惴朝夕不敢
自保而相顧以目者殆十年皆得一發之今不失
厚俸安坐此國法不正者四也是四人者權勢鋒
㷔震灼中外毒流于民怨歸于國宰相執政知而
不以告于上諫官御史懼而不敢論其非幸而出
於聖人在上之時以先帝神武英氣鎮壓其姦
不然其為禍患豈不若漢唐之宦官哉以堯之聖
不免四凶之在朝至舜起而後誅投之孔子為魯
司寇七日而誅少正夘然先帝未及肆其誅于
市朝而以遺陛下陛下所宜以舜之事自任今
閱歲時尚不聞以典刑詔有司臣未諭也伏乞
聖慈以臣章付外議正四罪暴之天下而竄之以
明國憲以服天下謹具彈劾以聞
論新法進流民圖鄭俠
臣伏覩去年大蝗秋冬亢旱以至于今經春不
雨麥苗焦枯黍粟麻豆粒不及種旬日來街市
米價暴貴群情憂惶十九懼死方春斬伐竭澤
而漁大營百錢小求升米草木魚鼈亦莫生遂
蠻夷輕肆敢侮中國皆由中外之臣輔相陛下
不以道以至于此臣竊惟災患有可召之道無
可試之形其致之有漸而來如疾風暴雨不可
復禦流血藉尸方知喪敗此愚夫庸人之見而
古今比比有之所貴於聖神者為其能圖患未
然而轉禍為福者也方今之勢猶有可救臣願
陛下開倉廪賑貧乏諸有司歛掠不道之政一
切罷去庶幾早召和氣上應天心調隂陽降雨
露以延天下萬姓垂死之命而固宗社萬萬年
無疆之祉君臣際遇貴乎知心以臣之愚深知
陛下養愛黎庶甚於赤子故自即位以來一有利
民便物之政靡不毅然主張而行陛下之心
亦欲其人人壽富而躋之堯舜三代之盛耳夫
豈區區充滿府庫盈溢倉廪終以富衍彊大勝
天下哉而中外之臣略不推明陛下此心而
乃肆其叨懫劓割生民侵肌及骨使之困苦而
不聊生坐視天民之死而不恤夫陛下所存
如彼群臣所為如此不知君臣際遇欲作何事
徒只日超百資意指氣使而已乎臣又惟何世
而無忠義何代而無賢德亦在乎人君所以駕
御之如何耳古之人在山林畎畆不忘其君其
芻蕘負販匹夫匹婦咸欲自盡以贊其上
陛下之朝臺諫默默具位而不敢言事至有規
避百為不敢居是職者而左右輔弼之臣又皆
貪猥近利使夫抱道懷識之士皆不欲與之言
不知時然耶陛下使之然耶以為時然則
堯舜在位便有䕫契湯文在上便有伊吕以至
漢唐之眀君我祖宗之聖朝皆有大忠義大
賢德之臣布在中外君臣之際若腹心手足然
君唱於上臣和於下主發於内臣應於外而休
嘉之德下浸于昆蟲草木千百世之下莫不欽
慕而傚則之獨陛下以仁聖當御撫養為心
而群臣所以應和之者如此夫非時然抑
陛下所以駕馭之道未審爾陛下以爵禄駕
馭天下忠賢而使之如此甚非宗廟社稷之福
也夫得一飯於道傍則遑遑圖報而終身饜飽
於其父則不知德此庸人之常情也今之食禄
往往如此若臣所聞則不然君臣之義父子之
道也故食其禄則憂其事凡以移事父之孝而
從事於此也若乃思慮不出其位尸祝不越樽
爼治庖人之事牛羊茁壯會計當各以其職而
不相侵也至於邦國若否知無不言豈有君憂
國危群臣乃飽食饜觀若視路人之事而不救
曰吾各有守天下之事非我憂哉故知朝廷設
官位有高下臣子事上忠無兩心與其得罪于
有司孰與不忠於君父與其苟容於當世孰與
得罪於皇天臣所以不避萬死冐千萬重之天
閽以告訴于陛下者凡以上畏天命中憂君
國而下憂生民耳若臣之身使其粉碎如一螻
蟻無足頋愛臣竊聞南征西伐者皆以其勝捷
之勢山川之形為圖而來獻料無一人以天下
之民質妻賣兒流離逃散斬桑伐棗坼壞廬舍
而賣於城市輸官糴粟遑遑不給之狀為圖
而獻前者臣不敢以所聞謹以安上門逐日所
見繪成一圖百不及一但經聖明眼目已可
嗟咨涕泣而况數千里之外有甚於此者哉
其圖謹附狀投進如陛下觀圖行臣之言十
日不雨即乞斬臣宣德門外以正欺君謾天之
罪如稍有所濟亦乞正臣越分言事之刑甘俟
誅戮
論李憲鄧潤甫
伏見朝廷以熙河路鬼章為寇遣内侍省押班
李憲往以秦鳳熙河路計議措置邊事司為
名中外之論皆謂憲雖名計議措置邊事而軍
前諸將皆受憲節制其實大帥然自詩書以降
迄于秦漢魏(周晉)隋上下數千載間不聞有以中
人為帥將者此其故何也勢有所不便也蓋有功
則負恃驕恣陵轢公卿何所忌憚無功則挫損
國威傳笑四夷非細事也唐自睿宗以前未嘗
以將帥属中人至明皇承平日久志大事奢稍
委近習會南安蠻渠梅叔鸞叛而楊思勉請行
遂許之然猶以光楚客為大都護及覃行章亂
黔中始以思勉為招討使雖有禽滅醜虜之功
而唐之禍萌於此矣及代宗用魚朝恩拒史思
明討僕固㻛而恃功擅命幾危社稷倚元載除
之寒心者數月以程元振判元帥行軍司馬權震
天下元勲故老皆見斥逐洎犬戎内侵集天下
兵無隻輪入關者此皆已然之效也至憲宗
時王承宗叛以吐突承璀為行營招討處置使
諫官李鄘許孟容吕元膺叚平仲白居易等衆
對延英謂古無中人位大帥恐為四方笑乃更
為招討宣慰使而承璀卒以無功輕謀弊賦得
罪及後世區區踵其故迹而唐之禍有不可勝
言者其源蓋起於開元也今陛下更易百度
未嘗(以不)先王為法而忽降詔命以中人為帥縉
紳士大夫皆莫知所謂夫以陛下之仁聖神
武駕馭豪傑雖憲百軰臣等知其無能為也
然陛下獨不長念郤慮爲萬世之計乎使後世
㳂襲故迹狃以爲常進用中人掌握兵柄則天
下之患又將有不可勝言者矣陛下其忍襲開
元故迹而忘天下之患乎方今雖乏人然文武之
士布滿中外豈無一人可以任陛下邊事憲出
入近密荷國寵榮詔下之日大臣不敢言小臣
不敢議臣等代匱憲府以言爲職故敢盡其狂
愚
代彭思永論濮王典禮程頥
伏見近日以濮王稱親事言事之章交上中
外論議沸騰此蓋執政大臣違亂典禮左右之臣
不能開陳理道而致陛下聖心疑惑大義未明
臣待罪憲府不得不爲陛下明辨其事竊以濮
王之生陛下而仁宗皇帝以陛下爲嗣承
祖宗大統則仁廟陛下之皇考陛下
仁廟之適子濮王陛下所生之父於屬爲伯
陛下濮王出繼之子於屬爲姪此天地大義生人
大倫如乾坤定位不可得而變易者也固非人意
所能推移苟亂大倫人理滅矣陛下仁廟之
子則曰父曰考曰親乃仁廟也若更稱濮王爲
親是有二親則是非之理昭然自明不待辯論而
後見也然而聖意必欲稱之者豈非陛下大孝
之心義雖出繼情厚本宗以濮王是生聖躬曰伯
則無以異於諸父稱王則不殊於臣列思有以尊
大使絶其等倫如此而已此豈陛下之私心哉
盖大義所當典禮之正天下之公論而執政大臣
不能將順陛下大孝之心不知尊崇之道乃以
非禮不正之號上累濮王致陛下於有過之地
失天下之心貽亂倫之咎言事之臣又不能詳據
典禮開明大義雖知稱親之非而不知為陛下
推所生之至恩明尊崇之正禮使濮王與諸父夷
等無有殊别此陛下之心所以難安而重違也
臣以為所生之義至尊至大雖當專意於正統豈
得盡絶於私恩故所繼主於大義所生存乎至情
至誠一心盡父子之道大義也不忘本宗盡其恩
義至情也先王制禮本緣人情旣明大義以正統
緒復存至情以盡人心是故在喪服恩義别其所
生蓋明至重與伯叔不同也此乃人情之順義理
之正行於父母之前亦無嫌間至於名稱統緒所
繫若其無别斯亂大倫今濮王陛下之所生義
極尊重無以復加以親爲稱有損無益何哉親與
父同而所以不稱父者陛下以身繼大統
仁廟父也在於人倫不可有貳故避父而稱親則
是陛下明知稱父爲決不可也旣避父而稱親
則是親與父異此乃姦人以邪說惑陛下言親
義非一不止謂父臣以謂取父義則與稱父
正同決然不可不取父義則其稱甚輕今宗室疎
遠卑幼悉稱皇親加於所生深恐非當孝者以誠
爲本乃以無正疑似之名黷於所尊體屬不恭
義有大害稱之於仁廟乃有嚮背之嫌去之於
濮王不損所生之重絶無小益徒亂大倫臣料
陛下之意不必須要稱親止為不加殊名無以别
於臣列臣以為不然推所生之義則不臣自明盡
致恭之禮則其尊可見况當揆量事體别立殊稱
要在得盡尊崇不愆禮典言者皆欲以高官大國
加於濮王此甚非知禮之言也先朝之封豈
陛下之敢易爵秩之命豈陛下之敢加臣以為
當以濮王之子襲爵奉祀尊稱濮王為濮國太王
如此則夐然殊號絶異等倫凡百禮數必皆稱情
請舉一以為率借如旣置嗣襲必伸祭告當曰姪
嗣皇帝名敢昭告于皇伯父濮國太王自然在濮
王極尊崇之道於仁皇旡嫌貳之失天理人心
誠為允合不獨正今日之事可以為萬世之法復
恐議者以太字為疑此則不然盖繫於濮國下自
於大統無嫌今親之稱大義未安言事者論列不
已前者旣去後者復然雖使臺臣不言百官在位
亦必繼進理不可奪勢不可遏事體如此終難固
持仁宗皇帝在位日久海㝢億兆涵被仁恩
陛下嗣位之初功德未及天下而天下傾心愛戴
者以陛下仁廟之子也今復聞以濮王為親
含生之類發憤痛心蓋天下不知陛下之孝事
仁皇之心格於天地尊愛濮王之意非肯以不義
加之但見誤致名稱所以深懷疑慮謂濮王旣復
稱親則仁廟不言自絶群情訩懼異論喧囂夫
王者之孝在乎得四海之歡心胡為以不正無益
之稱使億兆之口指斥謗讟致濮王之靈不安於
上臣料陛下仁孝豈忍如斯皆由左右之臣不
能為陛下開明此理在於神道不遠人情故先
聖謂事死如事生事亡如事存設如仁皇在位
濮王居藩陛下旣為冡嗣復以親稱濮王則
仁皇豈不震怒濮王豈不側懼是必君臣兄弟立
致釁隙其視陛下當如何也神靈如在亦豈不
然以此觀之陛下雖加名稱濮王安肯當受伏
願陛下深思此理去稱親之文以明示天下則
祖宗濮王之靈交驩於上皆當垂祐陛下享福
無窮率土之心翕然慰悅天下化德人倫自正大
孝之名光於萬世矣夫姦邪之人希恩固寵自為
身謀害義傷孝以陷陛下今旣公論如此不無
徊徨百計搜求務為巧飾欺罔聖聽枝梧言者徼
冀得已尚圖自安正言未省而巧辯已至使
陛下之心無由而悟伏乞將臣此章省覧數過
自宸衷無使姦人與議其措心用意排拒人言隱
迹藏形隂贊陛下者皆姦人也幸陛下察而
辨之勿用其說則自然聖心開悟至理明白天下
不勝大願
論經筵事程頥
臣伏覩自古人君守成而致盛治者莫如周成王
成王之所以成德由周公之輔養昔者周公傳
(輔一作)成王幼而習之所見必正事所聞必正言左
右前後皆正人故習與智長化與心成今士大夫
家善教子弟者亦必延名德端方之士與之居處
使之薰染成性故曰少成若天性習慣如自然伏
以皇帝陛下春秋之富雖睿聖之資得於天禀
而輔養之道不可不至所謂輔養之道非謂告詔
以言過而後諫也在涵養薰陶而已大率一日之
中接賢士大夫之時多親寺人宫女之時少則自
然氣質變化德器成就臣欲乞朝廷慎選賢德之
士以侍勸講講讀旣罷常留一人直日夜則一人
直宿以備訪問皇帝讀習之暇游息之間時於内
殿召見從容宴語不獨漸磨道義至於人情物態
稼穡艱難積久自然通逹比之常在深宫之中為
益豈不甚大竊聞間日一開經筵講讀數行群官
列侍儼然而退情意略不相接如此而責輔養之
功不亦難乎今主上沖幼太皇太后慈愛亦
未敢便乞頻出但時見講官久則自然接熟大抵
與近習處久熟則生褻慢與賢士大夫處久熟則
生愛敬此所以養成聖德為宗社生靈之福天下
之事旡急於此取進止
又論經筵事程頥
臣聞三代之時人君必有師傳保之官師道之教
訓傳傳其德義保保其身體後世作事旡本知求
治而不知正君知規過而不知養德傳德義之道
固已疎矣保身體之法旡復聞焉伏惟太皇太
后陛下聦明睿哲超越前古皇帝陛下春秋之
富輔養之道當法先王臣以爲傳德義者在乎防
見聞之非節嗜好之過保身體者在乎適起居之
宜存畏愼之心臣欲乞皇帝左右扶侍祗應宫
人内臣並選年四十五已上厚重小心之人服用
器玩皆須質朴應華巧奢麗之物不得至於上前
要在侈麗之物不接於目淺俗之言不入於耳及
乞擇内臣十人充經筵祗應以伺候皇帝起居
凡動息必使經筵官知之有翦桐之戲則隨事箴
規違持養之方則應時諫止調護聖躬莫過於此
取進止
又論經筵事程頥
臣竊以人主居崇高之位持威福之柄百官畏懾
莫敢仰視萬方承奉所欲隨得苟非知道畏義所
養如此其惑可知中常之君旡不驕肆英明之主
自然滿假此自古同患治亂所繫也故周公告成
王稱前王之德以寅畏祗懼為首從古已來未有
不尊賢畏相而能成其聖者也皇帝陛下未親
庶政方專問學臣以為輔養聖德莫先寅恭動容
周旋當主於此歲月積習自成聖性臣竊聞經筵
臣寮侍者皆坐而講者獨立於禮為悖欲乞今後
特令坐講乃惟義理為順所以養主上尊儒重
道之心取進止
論開樂御宴程頥
臣伏覩有司排備開樂御宴臣備員勸講職在以
經義輔道人主事有害義不敢不言夫居喪用喪
禮除喪用吉禮因事而行乃常道也今若為開樂
張宴則是特為一喜慶之事失禮意害人情旡大
於此雖曰故事祖宗亦不盡行或以故而罷或
因事而行臣愚竊恐祖宗之意亦未安故也自
古太平日久則禮樂純備蓋講求損益而漸至爾
雖祖宗故事固有不可改者有當隨事損益者
若以為皆不可改則是昔所未遑今不得復作前
所未安後不得復正朝廷之事更旡損益之理得
為是乎况先朝美事亦何嘗必行臣前日所言
殿上講說是也故事未安則守而不改臣前日所
言冬至受表賀是也臣前後累進狂言未嘗得蒙
采用而言之不已者蓋職之所當不敢曠廢伏望
聖慈特賜聽納自中降旨罷開樂宴直候因事而
用於義為安
上太皇太后書程頥
臣愚鄙之人自少不喜進取以讀書求道為事于
兹幾三十年矣當英祖朝曁神宗之初屢為
當塗者稱薦臣於斯時自顧學之不足不願仕也
及皇帝陛下嗣位太皇太后陛下臨朝求賢
願治大臣上體聖意搜揚巖穴首及微賤蒙恩除
西京學官臣於斯時未有意於仕也辭避方再而
遽有召命臣門下學者促臣行者半勸臣勿行者
半促臣行者則曰君命召禮不俟駕勸臣勿行者
則曰古之儒者召之則不往臣以為召而不往惟
子思孟軻則可蓋二人者處賓師之位不往所以
規其君也已之微賤食土之毛而為主民召而不
至邦有常憲是以奔走應命到闕蒙恩授館職方
以義辭遂蒙召對臣於斯時尚未有意於仕也進
至簾前咫尺天光未嘗敢以一言及朝政陛下
視臣豈求進者哉旣而親奉德音擢置經筵事出
望外惘然驚惕臣竊内思儒者得以道學輔人主
蓋非常之遇使臣自擇所處亦無過於此矣臣於
斯時雖以不才而辭然許國之心實已萌矣尚慮
陛下貪賢樂善果於取人知之或未審也故又進
其狂言以覬詳察曰如小有可用敢不就職或狂
妄旡取則乞聽辭避章再上再命祗受是陛下
不以為妄也臣於是受命供職而來夙夜畢精竭
慮惟欲主上德如乾舜異日天下享堯舜之治
廟社固旡窮之基乃臣之心也臣本山野之人禀
性朴直言辭鄙拙則有之矣至於愛君之心事君
之禮告君之道敢有不盡上頼聖明可以照鑒臣
自惟至愚蒙陛下特逹之知遭遇如此願效區
區之誠庶幾毫髮之𥙷惟陛下留意省覧不勝
幸甚伏以太皇太后陛下心存至公躬行大道
開納忠言委用耆德不止維持大業且欲興致太
平前代英主所不及也但能日愼一日天下之事
不足慮也臣以為今日至大至急為宗社生靈久
長之計惟是輔養上德而已歷觀前古輔養幼
主之道莫備於周公周公之為萬世之法也臣願
陛下擴高世之見(以聖人之道為必可行以聖人之言為必可信)勿狃滯
於近規勿遷惑於衆口古人所謂周公豈欺我哉
周公作立政之書言常伯常任至於綴衣虎賁
以為知恤者鮮一篇之中丁寧重複惟在此一事
而已書又曰僕臣正厥后克正又曰后德惟臣不
德惟臣又曰侍御僕從罔匪正人以旦夕承弼厥
辟出入起居罔有不欽是古人之意人主跬步不
可離正人也蓋所以涵養氣質薰陶德性故能習
與智長化與心成後世不復知此以為人主就學
所以涉書史鑒古今也不知涉書史覽古今乃一
端爾若止於如是則能文宫人可備勸講知書内
侍可充輔道何用置官設職精求賢德哉大抵人
主受天之命禀賦自殊歷考前史帝王才質鮮不
過人然而完德有道之君至少其故何哉皆輔養
不得其道而位勢使之然也伏惟皇帝陛下天
資粹美德性仁厚必為有宋令主但恨輔養之
道有未至爾臣供職已來六侍講筵但見諸臣拱
手默坐當講者立案傍解釋數行而退如此雖彌
年積歲所益幾何與周公輔成王之道殊不同矣
或以為主上方幼且當如此此不知本之論也
古人生子能食能言而教之大學之法以豫為先
人之幼也知思未有所主便當以格言至論日陳
於前雖未曉知且當薰聒使盈耳充腹久自安習
若固有之雖以他言惑之不能入也若為之不豫
及乎稍長私意(思慮一作)偏好生於内衆口辯言鑠於
外欲其純完不可得也故所急在先入豈有太早
者乎或又以為主上天資至美自無違道不須
過慮此尤非至論夫聖莫聖於舜而禹臯陶未嘗
忘規戒至曰無若丹朱好慢遊作傲虐且舜之不
為慢遊傲虐雖至愚亦當知之豈禹而不知乎蓋
處崇高之位儆戒之道不得不如是也且人心豈
有常哉以唐太宗之英睿躬歷艱難力平禍亂年
亦長矣始惡隋煬侈麗毁其層觀廣殿不六七年
復欲治乾陽殿是人心果可常乎所以聖賢雖明
盛之際不廢規戒為慮豈不深遠也哉况冲幼之
君閑邪拂違之道可少懈乎伏自四月末間以盛
暑罷講比至中秋蓋踰三月古人欲旦夕承弼出
入起居而今乃三月不一見儒臣何其與古人之
意異也今士大夫家子弟亦不肯使經時累月不
親儒士初秋漸&KR0765;臣欲乞於内殿或後苑清凉處召
見當日講官俾陳說道義縱然未有深益亦使天
下知太皇太后用意如此又一人獨對與衆見
不同自然情意易通不三五次便當習熟若不如
此漸致待其自然是輔道官都不為力將安用之
將來伏假旣開且乞依舊輪次直日所貴常得一
員獨對開發之道蓋自有方朋習之功最為至切
故周公輔成王使伯禽與之處聖人所為必無不
當眞廟使蔡伯希侍仁宗乃師古也臣欲乞
擇臣僚家子弟十歲已上十二已下端謹穎悟者
三人侍上左右上所讀之書亦使讀之辨色則
入昏而罷歸常令二人入侍一人更休每人擇有年
宫人内臣二人隨逐看承不得暫離常情笑語亦
勿禁止惟須言語必正舉動必莊仍使日至資善
堂呈所習業講官常加教飭使知嚴憚年纔十三
便令罷去歲月之間自覺其益自來宰臣十日一
至經筵亦止於默坐而已又間日講讀則史官一
人立侍史官之職言動必書施於視政時則可經
筵講肄之所乃燕處也主上方問學之初宜心泰
體舒乃能悅懌今則前對大臣動虞有失旁立史
官言出輙書使上欲遊其志得乎欲發於言敢
乎深妨問學不得不改欲乞特降指揮宰臣一月
兩次與文彦博同赴經筵遇宰臣赴日即乞就崇
政殿講說因令史官入侍崇政殿說書之職置來
已久乃是講說之所漢唐命儒士講論亦多在殿
上蓋故事也邇英殿迫狹講讀官内臣近三十人
在其中四月間尚未甚熱而講官已流汗况
主上氣體嫩弱豈得為便春夏之際人氣烝薄深
可慮也祖宗之時偶然在彼執為典故殊無義
理欲乞今後只於延和殿講讀後楹垂簾簾前置
御座太皇太后每遇政事稀簡聖體康和時至
簾下觀講官進說不惟省察主上進業於
陛下聖聦未必無𥙷兼講官輔道之間事意不少
有當奏禀便得上聞亦不可煩勞聖躬限以日數
但旬月之間意適則往可也今講讀官共五人四
人皆兼要職獨臣不領别官近復差修國子監太
學條制是亦兼它職事乃無一人專職輔道者執
政之意可見也蓋惜人材不欲使之閑爾又以為
雖兼它職不妨講讀此尤不思之甚也不敢言告
君之道只以告衆人言之夫告於人者非積其誠
意不能感而入也故聖人以蒲盧喻教謂以誠化
之也今夫鍾怒而擊之則武悲而擊之則哀誠意
之感而入也告於人亦如是古人所以齋戒而告
君者何謂也臣前後兩得進講未嘗敢不宿齋豫
戒潜思存誠覬感動於上心若使營營於職事紛
紛其思慮待至上前然後善其辭說徒以頰舌
感人不亦淺乎此理非知學者不能曉也道衰學
廢世俗何嘗聞此雖聞之必以為迃誕陛下高
識遠見當蒙鑒知以朝廷之大人主之重置二三
臣專職輔道極非過當今諸臣所兼皆要官若未
能遽罷且乞免臣修國子監條制俾臣夙夜精思
竭誠專在輔道不惟事理當然且使天下知朝廷
以為重事不以為閑所也陛下擢臣於草野之
中蓋以其讀聖人書聞聖人道臣敢不以其所學
上報聖明竊以聖人之學不傳久矣臣幸得之於
遺經不自度量以身任道天下駭笑者雖多而近
年信從者亦衆方將區區其說以示學者覬能
至得備講說於人主之側
使臣得以聖人之沃聖聦則聖人之道有可
行之望豈特臣之陛下未以臣言為信
何不一賜訪問臣聖學之端緒發至道之淵
微聖鑒蒙照納如其妄僞願從誅
殛臣不任懇悃惶懼待罪之至卷終
