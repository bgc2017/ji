皇朝文鑑卷第三十三
御札
大慶殿恭謝御札歐陽脩
熙寧元年南郊御札王珪
熙寧四年大饗明堂御札元絳
批答
賜除宰臣文彦博讓恩命批答
歐陽脩
賜新除宰臣冨弼讓恩命不允批答
歐陽脩
賜宰臣冨弼乞退不允批答
歐陽脩
再賜宰臣冨弼乞退不允批答
歐陽脩
賜宰臣冨弼乞解機政不允批答
歐陽脩
賜宰臣文彦博乞解重任不允批答
歐陽脩
賜樞密使宋庠讓恩命不允批答
歐陽脩
賜杜衍讓恩命不允批答宋祁
賜賈昌朝讓恩命不允批答
宋祁
再賜杜衍讓恩命不允批答
宋祁
賜陳執中韓琦讓恩命不允批答
宋祁
賜皇弟允迪讓恩命不允批答
宋祁
賜皇長子淮陽郡王免恩命不允批答
王珪
賜皇伯祖承亮攺封秦國公免恩命不允
批答王珪
賜宰臣韓琦巳下乞立壽聖節宜允批答
王珪
賜宰臣韓琦巳下上尊號不允批答
王珪
賜韓琦免恩命不允批答王珪
賜宰臣曾公亮免恩命不允批答
王珪
賜韓琦免明堂恩命不允批答
王珪
賜郝質免恩命不允批答王珪
賜宰臣冨弼乞退不允批答
王珪
賜歐陽脩乞退不允批答王珪
賜宰臣韓絳免恩命不允批答
元絳
賜宰臣韓絳巳下上尊號不允批答
元絳
賜皇伯宗諤免恩命不允批答
元絳
賜陳升之免恩命不允批答
元絳
賜宰臣王安石巳下乞御正殿復常膳不
允批答元絳
賜劉摰辭免恩命不允批答
蘇軾
賜太師文彦博乞致仕不允批答
蘇軾
再賜太師文彦博乞致仕不允批答
蘇軾
賜宰臣吕公著乞外任不允批答
蘇軾
賜宰臣吕公著乞致仕不允批答
蘇軾
賜司空吕公著免恩命不允批答
蘇軾
賜右僕射范純仁免恩命不允批答
蘇軾
賜門下侍郎孫固乞致仕不許批答
蘇軾
賜劉昌祚免恩命不許批答
蘇軾
御札
大慶殿恭謝御札歐陽脩
勑内外文武臣寮等執珪璧以事神嚴祖宗而配
帝雖有國之常典亦因時而制宜朕承三聖之丕
基撫萬邦之有衆儉于已使天下之民豐勞于心
致天下之民佚罔敢怠忽庶幾洽平而首春以來
偶爽調適賴三靈敷祐百福來臻順以節宣獲兹
康裕加以邊隅不聳風雨以時雖庶物之咸和顧
眇躬而增惕是用稽先朝之成憲詢故實於有司
即廣殿之翼嚴擇靈辰之良吉式伸昭謝以格純
休宜示先期故兹誕告朕取今年九月内於大慶
殿行恭謝之禮其今年冬至親祀南郊即宜權罷
所有合行諸般恩賞並特就恭謝禮畢一依南郊
例施行至日朕親御宣德門宣制仍令所司詳定
儀注以聞務遵典禮勿俾煩勞咨爾多方咸體予
意故兹札示想宜知悉
熙寧元年南郊御札王珪
有天下者莫重上神之報爲人子者莫嚴宗廟之
承率躬三歲之祠常候一陽之應緬慕先聖光施
沖人載循禋類之期適在諒隂之際大懼不能備
飭儀物奉將粢盛於是刺六經之文傳博士之議
皆以謂喪有以權而順變祭無以卑而廢尊矧稽
參西漢之彝沿用景德之制顧予涼菲賴帝況臨
遂卜天正之辰往脩郊見之禮方且進祈茂祉以
大芘黎元昭格至精以終圖熙事庶幾能饗其敢
憚勤朕以今年十一月十八日有事于南郊咨爾
攸司各揚厥職諸道州府不得以進奉爲名輒行
科率其百司除事神之物並宜一切仍舊外餘應
干供奉所須務令淳約以稱朕不忘孝思之義
熙寧四年大饗明堂御札
元絳
勑内外文武臣寮等朕荷二儀之休履四海之冨
經庶政之至治秩將禮之彌文欽惟五聖之謨常
躬三載之祀自纉隆於大業已肆類於圜丘興言
緫章未詔嘉饗維仁祖之武宜謹於遵修維
文考之尊宜嚴於陟配況萬寶時懋三光仰澄官
師恊恭方夏底定是用稽仍路寢之制㳙選肅霜
之辰上以裒對天明展昭事之重下以敕厲民志
示追養之勤特戒先期以孚大號朕取今年季秋
擇日有事于明堂其今年冬至更不行南郊之禮
所有合行諸般恩賞並特就祀明堂禮畢一依南
郊例施行至日朕親御宣德門宣制咨爾攸司各
揚厥職諸道州府不得以進奉爲名輒行科率務
循典故無致煩勞
批答
賜除宰臣文彦博讓恩命批答
歐陽脩
省表具之朕躬儉約以先人而生民未足憂勤以
勵政而百職多隳豈布德之不明抑任人之弗至
是以齋居正慮先志後占鑒屢易以爲煩念難知
之可慎永惟商周之所記至以夢卜而求賢孰若
用搢紳之公言從中外之人望卿以舊哲比嘗相
予惟宇量能寬以服人惟純誠故久而益信勲德
兼著可以重朝廷忠信不回可以臨大事夫謀於
其始而既審則果於必用而不疑汝其欽哉朕命
無易所讓宜不允仍斷來章
賜新除宰臣冨弼讓恩命不允批答
歐陽脩
卿有憂國愛君之心而忠以忘其己有經邦濟時
之學而用未䆒其能夫畜久而積厚則施之不窮
慮深而計熟則謀無不獲兹朕所以虚心仄席有
望於卿也矧卿正直不回庸邪素忌小人所異君
子所同是以在外十年而左右之譽不及履躬一
德而搢紳之望愈隆朕内決於心外詢于衆敢謂
有得卿其何辭
賜宰臣冨弼乞退不允批答
歐陽脩
朕眷惟宰輔之司實繫朝廷之重職或非稱勢因
易搖比以連年厭於屢易戒用人之不審致厥位
之靡安故於圖任之初尤極精求之意而議者謂
卿有天下之譽慶朕得非常之才豈惟斷不惑於
予心固以慰久鬱之人望則朕之用卿者至矣卿
之自待者如何而方沃嘉猷遽形退讓駭無因而
及此曾莫諭於乃誠豈廊廟之崇責重者其憂難
任而冨貴之至位高則其慮易危邪朕嘗歷考往
昔之人其於進退之際過計而圖全者未必無患
忘身而徇國者固多令名惟爾之明必知所擇宜
少安於職業用深體於倚毗
再賜宰臣冨弼乞退不允批答
歐陽脩
夫知人之明可謂難矣而任賢之術兹豈易哉若
乃聽之不聦信之不篤施設之方未盡弗極其材
遲速之效有時莫能少待則被其任者實亦艱歟
卿以純一忠亮之誠藴宏深遠大之業朕虚已以
聽推心仰成至於一二之臣是惟同德下逮衆多
之論曾靡閒然方將甄叙賢愚修明法度務究本
根而更治不速歲月之近功期於有成兹乃予意
奈何中道而將止夫亦奚託以爲辭矧上下旣交
寧有不通之志而君臣相遇豈爲易得之時當體
余懷勉安厥位
賜宰臣冨弼乞解機務不允批答
歐陽脩
夫宰相之事非可以歲月考而一二數也其在朝
廷選賢任能而各得其職下俾民俗遷善遠罪而
不知其然至於法度修紀綱正然後相與慎守而
安行之以臻于治此朕所以虚心一意日有望於
卿者也今事有緒而卿辭焉豈朕德之不明將顧
時之不可中道而止夫何謂哉俾予獲用材不盡
之譏而卿涉苟安自便之計予所不取卿其勉焉
賜宰臣文彦博乞解重任不允批答
歐陽脩
夫知其人之爲賢任則勿貳事其君而有道去不
可輕此古之臣主之明舉措必慎所以收功於一
時而垂法於後世也卿夙有時望爲予柄臣自復
秉於國鈞僅三周於歲序若乃進退賢否誅賞罪
功每於聽納之間敢忘虚已顧彼搢紳之論曾靡
異辭方期有成以副予意而乃過形謙損思避台
衡豈寡德弗明於用才而不盡將多言害正致厥
位之難安苟異於斯夫何引讓矧卿忠信之節足
以叶予之一心材謀之優可以斷予之大事兹所
柬注寧煩諭言
賜樞密使宋庠讓恩命不允批答
歐陽脩
朕以因時致享克展於孝思巳祭受釐大均於慶
澤乃眷耆明之哲實予體貌之臣肅臨事之有容
既交神而蒙貺宜推異數以示眷懷雖嘉好謙曷
止成命
賜杜衍讓恩命不允批答
宋祁
比虚右弼以須畯望卿清約忠壯華皓一節出入
諷議靡事不爲挺然公實見於有政朕志先定成
命惟行況萬幾處可百職脩理朕所倚辦卿宜知
之遽閱讓函猥徇謙㮣且誕告羣方不容顓辭久
曠台路便廢撝遜欽服寵章
賜賈昌朝讓恩命不允批答
宋祁
卿曩侍經筵巳知國器歷守京邑則風績早樹進
領邦憲則威名流聞揚休山立自處中道朕以爲
履正識敏材任輔佐引與機政參貳台司曾是踰
年休有成效觀行則懿俾謀則臧斷自予志冠升
樞省誕告百執初無異言猥露奏封深存撝遜況
訓諭巳熟典命難淹速即欽膺以光朝舉
再賜杜衍讓恩命不允批答
宋祁
向以戎醜尚桀師伍留屯公私乏匱不可貲省又
官濫於外吏欺於中苛察過當浮競成俗濟水無
益治絲愈棼圖所振整未知厥序以卿久在樞禁
習緫事經年耆識茂盡悴事國是用選自予志對
秉台衡藉敏材以康調發之難褒介節以懲進取
之弊朕既寡德方兹仰成尺奏荐聞能讓猶固已
嘗批喻宜體眷永母煩費詞早膺寵典
賜陳執中韓琦讓恩命不允批答
宋祁
朕比執珪幣祗事神祗至誠所向鴻釐如答是以
推衍天祉沛流茂恩徧錄侍祠之勞悉從進律之
典卿卓有成效恊於僉言而臨榮引讓稽恩未拜
閱露章而既熟非公論之所期便可欽膺即廢謙
執
賜皇弟允廸讓恩命不允批答
宋祁
朕(嫌名光宗)睦懿親差次寵典年長者崇爵屬近者尚
恩眷爾忠賢用加節制公言斯恊朝渙旣頒何執
常謙欲遂素守道風雖亮允令難稽往哉惟諧母
或煩請
賜皇長子淮陽郡王免恩命不允批答
王珪
昔我祖宗誕受天命厥惟艱哉克正皇猷丕懋乃
績以遺我子孫無疆之休今朕纂厥服惟稽古建
爾元子于有邦乃季秋辛亥羣公庶尹罔不祗朕
言于廷爾乃陳德弗及期畀于一二弟兄之賢我
聞曰立愛惟親立敬惟長其敢示天下以私乎汝
惟往哉尚廸時命無違
賜皇伯祖承亮攺封秦國公免恩命不
允批答王珪
夫戚藩之建王室是毗古者皆世襲其封近代或
别予之邑旣非祖烈之服又失廟祠之傳故朕推
近屬之長賢脩先王之舊履以大子孫不絶之序
以均宗社無窮之休適㩜露章過形沖節宜體親
親之意庸光繼繼之圖
賜宰臣韓琦巳下乞立壽聖節宜允批
答王珪
赤制告圖肇承題序青煒動陸俯恊誕期卿等過
稽舊章列上芳牘緣華封之素祝建壽聖之嘉名
竊惟受天元符撫國休運百辟稱觴而在席四夷
奉幣而在廷敢以菲懷抑于輿望
賜宰臣韓琦等下尊號不允批答
王珪
朕獲承大統三載于兹蒙天之休海内清靜方將
飭齊輅㓗純犧以祗見天地宗廟之靈乃敢昭發
丕冊揚徽垂鴻以自施虖尊榮者哉不圖執事之
臣列上表功之號且臨政之日淺未有盛烈之章
況事神之意恭豈在彌文之飾適增于媿難徇所
陳
賜宰臣韓琦免恩命不允批答
王珪
夫王者壹天下之仕宰相遂萬物之宜故君臣同
德而教化成朝廷上賢則分職治肆朕承邦之久
得卿共政之均且國用失浮規節財力之匪易吏
塗過冗甄序名品之爲囏歷勤勞之百爲蹈夷險
之一致向屬冢卿之缺適登台席之元稽卜神謀
孚言朝聽維百辟之是式維兆民之是瞻奚興曲
讓之辭殊閼大公之舉慊然衆志鬱于予聞蓋德
盛而位隆者望雖與歸然任劇而責至則事當隨
決思體睠毗之異祈收撝固之情往代天工母留
邦渙
賜宰臣曾公亮免恩命不允批答
王珪
夫天文中階之象色正則二氣鈞國柄三事之司
體公則萬化緝朕何嘗不寤寐邦傑彌綸政機以
(嫌名光宗)美風俗之原以甄序官師之品所繋甚大維
材之難卿行足以厲朝謀足以經國代言二禁而
號令鼓虖羣動賦政中畿而神明照于宿姦頃陪
議於宰塗旋冠謨於宥省邦之維度靡不舉兵之
紀律靡不張屬上台之進賢宜右弼之膺寵忽起
舜庭之讓未施鄼國之規羣情鬱然予心勞止矧
夫付安危之幾則望豈云淺當名器之分則處之
勿疑所期廣猷慮以同寅會精神而輔力當抑謙
風之固往調大化之元豈朕之獨跋太平亦卿之
與有令聞
賜韓琦免明堂恩命不允批答
王珪
予臨路寢之上曾覽八紘邈然有通神明之志廼
季秋宗祈既右上帝亦右文考始予齋精臨獻而
懼不勝及觀夫簠樽在堂鍾石在庭至陟降上下
之數與夫九州四海美物之薦罔不具飭噫何其
禮之盛歟非爾元宰之臣孰緫裁剸之故巳降之
制爲百辟先亦皇天降休命于我家非予之所敢
專也今書固辭顧不廢予惠術之施虖
賜郝質免恩命不允批答
王珪
國家提萬兵之勁萃之畿中謀元帥之良護于巖
下矧卿嘗從征伐之事加有宿衛之勤宜授鉞於
師壇緫環宫之夜柝蓋旌勞者必異其寵御衆者
必予之權母爲過兢其服重委
賜宰臣冨弼乞退不允批答
王珪
朕肇履邦圖每恭天戒屬初炎之在序偶時澤之
弗滋且正于近畿顧民灾之未遠然應不旋日知
人事之巳修卿還來相予居位未久奚抗章而引
咎將援故而辭權雖蹈夫聖賢遠覽之思殆戾於
君臣交儆之意勉規弗及終底于成
賜歐陽脩乞退不允批答
王珪
夫與政之途蓋天下之責至者叢矣顧雖智勇不
能以禦流訾之來前日御史加非於卿朕惟其辭
甚悖於義理之文今䜛者放而疑者釋卿猶欲以
去位豈朕所望焉傳不云乎禮義不愆何恤人之
言其起眎事母重朕之不敏也
賜宰臣韓絳免恩命不允批答
元絳
卿方重淳深清明端亮閱文武之二枋(御名今上)謀猷
於百爲屬者羌種跳邊王師淹戍往視方略以宣
威靈嘉維爾忠蔽自朕志絶軼前比延登冢司扶
世澤民將倚調於元化靖兵戡亂猶佇建於膚公
況惟渙號之孚巳穆廣朝之聽胡爲懇牘欲避隆
名雖難進之風自高沖尚而仰成之屬殊咈顧懷
趣宜欽承母重撝固
賜宰臣韓絳巳下上尊號不允批答
元絳
朕聞唐虞之世君臣吁俞相與敇戒以康庶事未
聞其自燿功德大爲名稱以動天下之聽朕以涼
菲獲承皇緒固巳極崇高之位號矣嚮者奉郊宗
之祀三事大夫亦屢以徽冊來上而愧不敢從方
且嘉與衆賢夙寤晨興以營極治之業要之萬世
建無窮之基亦有無窮之聞不猶愈於虚名歟臣
之尊君義則勤至朕守弗奪母煩數陳
賜皇伯宗諤免恩命不允批答
元絳
卿爵齒兼尊德名參劭佑予郊廟之事克有夙夜
之勤疇勞策勲時乃舊典往承成命無用勤辭
賜陳升之免恩命不允批答
元絳
卿久服樞筦恊成王功屢陳誠辭願解幾政方建
將旄之重且增台路之華况輔成萬微嘗宣左
右之力兼賦二枋宜旌文武之謨即當欽承安用
冲挹
賜宰臣王安石已下乞御正殿復常膳
不允批答元絳
垂象之變咎在朕躬内惟菲涼敢不祗懼避朝損
膳欽天之渝神休震動銷去大異而三事庶尹咸
造在庭願復舊常至于再請且星隆晷德猶賴交
修況天畏棐忱固當屢省弭烖嚮福其庶幾焉
賜劉摰辭免恩命不允批答
蘇軾
政如農耕以旣穫為能事言如藥石以愈疾為成
功若耕不穫疾不愈朕何望焉所以用卿者非以
冨貴卿也勉卒成業何以辭為
賜太師文彦博乞致仕不允批答
蘇軾
卿出入四世師表萬民無羡於功名而有厭於冨
貴其所以忘身徇國捨逸就勞者豈有求而然哉
凡以先帝之恩生民之欲也卿之在朝如玉在
山如珠在淵光景不陳而草木自遂去就之際損
益非輕昔西伯善養老而太公自致魯穆公無人
子思之側而長者去之卿自為謀則善矣獨不為
朝廷惜乎藥餌有間時遊廟堂家居之樂何以異
此
再賜太師文彦博乞致仕不允批答
蘇軾
朕脩身以承六聖虚已以聽四輔而法度未定隂
陽未和民未樂生吏未稱職中夜以思方食而歎
雖不敢以事諉元老實望其以身率百官卿猶未
即於安孰敢不盡其力此聖母沖人之本意而天
下有識之所望也昔唐太宗以干戈之事尚能起
李靖於既老而穆宗文宗以燕安之際不能用裴
度於未病治亂之效於斯可見朕意如此卿其少
安
賜宰臣吕公著乞外任不允批答
蘇軾
夫以才御物才有盡而物無窮以道應物道無窮
而物有盡凡今之患所乏非才以卿篤於愛君必
能建長久之策澹然無我可以寄枉直之權二年
于兹百度惟正事既就緒民亦小康至於微疾之
屢攻是亦高年之常理卿其良食自輔為國少安譬
如止水之在盤豈復勞心於鑒物心且不勞而況
於力乎
賜宰臣吕公著乞致仕不允批答
蘇軾
宰相不自用人主不自爲予欲識人物之忠邪故
以卿為水鏡予欲知利害之輕重故以卿為權衡
苟明此心雖老猶壯與其輕去軒冕獨善其身孰
若優游廟堂兼享其樂益(嫌名光宗)此義勿復有云
賜司空吕公著免恩命不允批答
蘇軾
夫國以得人為彊如猛獸之衛藜藿以積賢為寶
如珠玉之茂山川湛然無為物自蒙利故崔公發
議則淄青慙服知朝廷之有人蜀使抗詞則孫權
回顧歎張昭之不在得失之效豈可同日而語哉
朕之用卿意實在此國計之重可無復辤
賜右僕射范純仁免恩命不允批答
蘇軾
自昔先帝之世屢歎材難及朕嗣位以來專用
德選雖爵祿名器出於獨斷而長育成就實在羣
公長短不遺輔相之責苟無為國養人之意必有
臨事乏使之憂朕用慨然當食不御思得英雋之
老共收文武之用惟卿篤於憂國明於知人灼見
朕心宜在此位往任天下之重母事匹夫之廉
賜門下侍郎孫固乞致仕不許批答
蘇軾
吾不出帷幄臨御家邦實賴股肱之良以持綱紀
之要於其進退顧可輕聽之哉卿頃自近藩擢貳
東省本以年德之故非有筋力之求若夫正顔色
出詞氣使人望之而忠誠可信鄙倍自遠斯可矣
豈可一病未能造朝遂欲舍而去哉誠請雖勤於
義未也
賜劉昌祚免恩不許批答
蘇軾
卿國之虎臣帥我爪士緫章大祀宿衛有勞宜爲
六軍之先以承大賚之慶辭而不有殊匪吾心
皇朝文鑑卷第三十三
