皇朝文鑑卷第六十四
表
辭起復表富弼
謝知制誥表歐陽脩
賀平貝州表歐陽脩
謝復龍圖閣直學士表歐陽脩
南京留守謝上表歐陽脩
謝覃恩轉官表歐陽脩
謝宣召入翰林狀歐陽脩
乞罷政事表歐陽脩
毫州謝上表歐陽脩
乞致仕表歐陽脩
謝賜漢書表歐陽脩
謝止散青苗錢放罪表歐陽脩
乞致仕第二表歐陽脩
乞致仕第三表歐陽脩
進修唐書表歐陽脩
賀南郊大赦表宋祁
賀生皇子表宋祁
代人乞出表宋祁
辭起復表富弼
喪次銜哀甫終卒哭使華傳命繼至弊廬心積驚
憂情深屠裂雖屢傾於丹懇尚未錫於俞音天遠
莫量物微難動不避䙝煩之咎更陳隕絶之詞必
冀神聰俯從哀請伏念臣早罹家難偏奉母慈猥以
蠢愚最鍾愛育享禄未幾遽纏風樹之悲報德永違
徒懷霜露之感寢苫枕塊而適抱至痛食稻衣錦
則若為自安實非人情沋紊邦制况今中外無事
左右得賢共輔聖明之期安有隳曠之務曲蒙下
詔更起孤臣在陛下馭國之方盖欲不遺於舊
物於朝廷敦化之道必恐有誤於蒼生何須稽故
事以遂前世之非正可存禮經以圖今日之善行
之即是義不為難豈惟於陛下有復古之風抑
亦俾愚臣得事親之道一為匪戾兩得其宜兼臣
悲傷之餘衰病交至精力已耗神觀未還假使充
員豈堪應務苟令終畢於祥禫庶幾稍復於幹
魂得此從容可備駈策伏望尊號皇帝陛下
日月臨照天地包容盡母氏平生之恩憐人子罔
極之苦曲矜末志得滿鉅憂生意凋零或尚未捐
於溝壑清光咫尺終期伏望於雲天悲感增深懇
願兼劇
謝知制誥表歐陽修
伏以王者尊居萬民之上而誠意能與下通奄有
四海之大而惠澤得以徧及者得非號令誥詔發
揮而已哉然其為言也質而不文則不足以行遠
而昭聖謀麗而不典則不足以示後而為世法居
是職者古難其人乃以愚臣而當此選伏惟
尊號皇帝陛下茂仁聖之姿荷祖宗之業日謹
一日曾未少懈而自羌戎負固邊鄙用師勤儉率
先於聖躬焦勞常見於王色雖有憂民之志而億
姓未蘇雖有欲治之心而羣臣未副故每進一善
則未嘗不欲勸天下之能每官一賢則未始不欲
盡人材之用雖以爵禄而砥礪尚須訓誡之丁寧
尤假能言以諭至意可稱是者不又艱歟伏
念臣雖以儒術進身本無辭藝可取徒值嚮者時
文之弊偶能獨守好古之勤志欲去於雕華文反
成於樸鄙本懼不適當世之用敢期自結聖主之
知陛下奬之特深用之太過此臣所以懇讓三
四至於辭窮而天意不回寵命難止尚慮頑然之
未諭更加使者以臨門恩出非常理難屢瀆及俯
而受命伏讀訓辭則有必能復古之言然後益知
所責之重夙夜惶惑未知所措伏况文字之職厠
于侍從之班在于周行是為超擢不徒揮翰以為
效自當死節以報恩惟所使之期於盡瘁
賀平貝州表歐陽修
盗孽竊興人祗共忿果憑睿筭悉殄兇徒伏惟
尊號皇帝陛下推仁育物浸澤在人常服儉以躬
行惟足兵而在念至于多捐金幣講好戎夷務休
戰爭蓋惜士卒德至深而莫報恩既厚則生驕敢
肆妖狂自干斧鉞脅駈士衆閉守城闉既違天而
逆人宜不攻而自破而况聖神運略將相協忠不
遺一人咸即大戮悖慢者驚而肅恪昏愚者知有
誅夷銷沮姦萌震揚威令臣幸忝郡寄忻聞德音
謝復龍圖閣直學士表歐陽脩
恩還舊職事雪前誣感極心驚涕隨言出臣伏見
前世材賢之士身結主知勲德之臣功施王室然
尚或一遭謗毁欲辨無由少忤要權其禍不測顧
如臣者何足道哉臣材不迨於中人功無益於當
世用之未見有效去之無足可思矧罔極之讒交
興而並進易危之迹何恃而不顛而聖心不忘恩
意特至辨欺罔於曖昧沮仇嫉於衆多雖暫居譴
謫之中而屢被陞遷之渥今又特蒙甄錄牽復寵
名以臣之愚豈比前人而獨異推其所幸蓋由聖
主之親逄謂宜如何可以論報再念臣禀生孤拙
本乏藝能徒因學古之勤粗識事君之節苟臨危
效命尚當不顧以奮身况為善無傷何憚竭忠而
報國誓期盡瘁少答高明
南京留守謝上表歐陽修
守宫鑰之謹嚴敢忘夙夜布政條之纖悉上副憂
勤寄任非堪兢營並集伏念臣賦才庸薄禀數竒
屯毁譽交興兩嘗過實寵榮踰分動輙招尤念報
效之未伸敢不竭忠而盡瘁因風波之可畏則思
遠去以深蔵迨此六年外更三守學偷安而杜口
負素志以媿心朽質易衰已凋零於齒髮良時難
得尚希慕於功名豈謂皇慈未捐舊物擢從支郡
委以名都惟此别京舊當孔道簿領少勤於職事
厨傳取悦於路人苟循俗吏之所為雖能免過非
有古人之大節未足報君
謝覃恩轉官表歐陽修
天地號令風雷鼓行一氣所均萬物咸被遂容僥
倖亦與褒升伏念臣材不逮人識非慮遠徒有事
君之節未知報國之方冒寵貪榮已踰其量見利
臨得曾不知慙此者伏遇尊號皇帝陛下堯舜
聰明禹湯勤儉修前王之曠典述先志以繼成昭
致精禋躬臨路寢膺受上天之多福推與萬方而
不私臣於此時限以官守講儀制禮不與議郎博
士之流助祭陪祠不在諸侯方物之列既乏一言
之獻又無執事之勞徒隨翟閽共享餘賜普天率
土難異衆以獨辭蹐厚跼高但撫躬而無措
謝宣召入翰林狀歐陽修
使車入里君命在門閭巷驚傳豈識朝廷之故事
縉紳竦歎以為儒者之至榮在臣之愚何以堪此竊
以文章之任自古非輕待遇寵榮至有私人之目詢謀
獻納因加内相之名恩既異於常倫人愈難於稱職
伏念臣器非宏遠識匪該明學不通古今之宜材不
適方圓之用久叨塵於侍從曾莫著於勞能而自出
守外藩近遭家禍苟存餘喘復齒周行風波流落者
六年天日再瞻於雙闕進對之際已蕭颯於霜毛慰
勞有加賜憫憐於玉色形神若此志意可知身已分於
早衰心敢萌於希進加以羇危之迹仇嫉交攻進退
動繫於羣言論議多煩於睿聽雖覆載之造每賜
保全而孤蹇偷安常思引去敢謂伏蒙尊號皇
帝陛下俯憐舊物曲軫宸慈因内署之闕員俾備
官而承乏臣敢不勉尋舊學益勵前修感遺簮
未弃之仁竭駑馬已疲之力庶伸薄效少答鴻恩
乞罷政事表歐陽修
臣聞士之行已所重者始終之不渝臣之事君所
難者進退而合理苟無大過善保其身昔之為臣
全此者少臣頃侍先帝屢陳斯言今之懇誠蓋
迫於此伏念臣識不足以通今古材不足以語經
綸幸逄盛際之休明早自諸生而拔擢方其與儒
學文章之選居言語侍從之流每蒙過奬於羣公
常媿虚名之浮實暨晚叨於重任益可謂於得時
何嘗敢傷一士之賢豈不樂得天下之譽而動皆
臣忌毁必臣歸人之愛憎不應遽異臣之本末亦
豈頓殊蓋以處非所宜用過其量惟是權要之地
不勝耳目之多周防所以履危而簡疎自任委曲
所以從衆而拙直難移宜其舉足則蹈禍之機以
身為歛怨之府復盤桓而不去遂謗議以交興讒
說震驚輿情共憤皇明洞照聖斷不疑孤臣獲雪
於至冤四海共忻於新政至于頼天地保全之力
脱風波險䧟之危使臣散髮林丘幅巾衡巷以此
沒地猶爲幸民况乎擁蓋垂襜其榮可喜撫民求
瘼所寄非輕苟可效於勤勞亦寧分於内外伏望
皇帝陛下曲回天造俯察愚衷許觧劇繁處之閑
僻物還其分庶獲遂於安全心非無知豈敢忘於
報效
亳州謝上表歐陽脩
貳政非才雖獲奉身而退分符善地猶懷竊禄之
慚祗荷寵靈惟知戰懼伏念臣章句腐儒之學也
豈足經邦斗筲小器之量也寧堪大用而叨塵一
府首尾八年荷三朝之誤知罄一心而盡瘁若乃
樞機宜慎而見事輙言䧟穽當前而身不避竊
尋前載未有能全一昨怨出仇家構為死禍造謗
于下者初若含沙之射影但期隂以中人宣言于
廷者遂肆鳴梟之惡音孰不聞而掩耳頼聖神之
在上廓日月之至明悉究罔誣遂投讒賊再念臣
性實甚愚而疎於接物事多輕信者蓋以至誠如
彼匪人失於泛愛平居握手惟期道義之交延譽
當朝常丐齒牙之論而未乾薦禰之墨已彎射羿
之弓知士其難世必以臣為戒常情共惡人將不
食其餘而臣與遊既昧於擇賢在滿不思於將覆
自貽禍釁幾至顛隮上煩睿聖之保全得完名節
於終始洎懇辭於重任尤深惻於皇慈雖避寵辭
隆僅能去位而清資顯秩愈更叨榮莫逃僥倖之
譏實負心顔之靦斯蓋伏遇皇帝陛下乾坤大
度堯舜至仁察臣自取於怨仇本由孤直憫臣力
難於勉強蓋迫衰殘既獲免於非辜仍曲從於私
欲遂同萬物俾無失所之嗟未盡餘生敢忘必報
之效
乞致仕表歐陽脩
臣近貢封章乞還官政伏奉詔答未賜允俞退自
省循奚勝殞越臣聞神功不宰而萬物得以曲成
者惟各從其欲天鍳孔昭而一言可以感動者在
能致其誠敢傾虔至之心再黷高明之聽伏念臣
本以一介之賤叨承二府之聮知直道以事君每
師心而自信然而既乏捐軀之效又無先覺之明
用之已過其分而曾不自量毁者不堪其辱而莫
知引去幸頼乾坤之再造得逃䧟穽之危機仍許
避於要權俾退安於晚節今乃苦於衰病莫自支
持顧難冒於寵榮始欲收於骸骨敢期聖念過軫
天慈謂雖迫於桑榆未忍弃於草莽竊以古今之
制㳂襲不同蓋由兩漢而來雖處三公之貴每上
還於印綬多自駕於車轅朝去朝廷暮歸田里一
辤高爵遂列編民豈如至治之朝深篤愛賢之意
每示隆恩之典以勸知止之人故雖有還政之名
而仍享終身之禄固已不類昔時之士無殊居位
之榮然則在臣素心雖竊退休之志迹臣所乞尚
虞僥倖之譏伏望皇帝陛下惻以深仁矜其至
懇俾解方州之任遂歸環堵之居固將優游垂盡
之年涵泳太平之樂惟辛勤白首迄無一善之稱
孤負明時莫報三朝之德此為慙恨何可勝陳
謝賜漢書表歐陽修
俯躬承命拭目生輝竊以右文興化乃致治之所
先著錄蔵書須太平而大備惟漢室上繼三代之
統而班史自成一家之書文或舛訛蓋其傳之已
久詔加刊定俾後學之無疑一新方册之文增煥
祕書之府而奏篇之始方經衡石之程賜本之榮
惟及鈞樞之近敢期孤外特與恩頒此蓋伏遇
皇帝陛下曲軫睿慈俯矜舊物謂其嘗與臣隣之
列不忍遽遺憐其自喜文字之間俾之娛老然臣
兩目昏眊雖嗟執卷之已艱十襲珍蔵但誓傳家
而永寶
謝止散青苗錢放罪表歐陽修
有罪必誅是為彛典原情以恕特出深仁聞命驚
慚省躬涕泗伏念臣以一介之微賤荷三聖之
奬知寵禄既豐初無報效筋骸已憊尚此遲徊曲
蒙大度之并容誤委一方之寄任職當撫俗責在
分憂方茲旰畏之勞心豈敢因循而避事昨遇國
家新建官司而主計大商財利以均通分命出使
之車交馳於郡縣悉發舊縣之鏹取息於農氓而
臣方久苦於昏衰初莫詳其利害既已大諠於物
議始知不便於人情亦嘗略陳衆弊之三冀補萬
分之一属再當於班給顧已逼於會期雖具奏陳
乃先擅止據茲專輙合被譴呵豈謂伏蒙皇帝
陛下深軫睿慈俯矜朴拙免從吏議特貸刑章夫
何草木之微曲被乾坤之施臣敢不益思祗畏更
勵操修戒小人之遂非希君子之改過冀圖薄效
少答鴻私
乞致仕第二表歐陽修
睿訓下寧曲加慰諭愚衷懇迫尚敢黷煩將再干
於冕旒宜先伏於砧鑕伏念臣世惟寒陋少苦竒
屯識不逹於古今學僅知於章句名浮於實用之
始見於無能器小易盈過則不勝於幾覆徒以早
際千齡之亨會誤蒙三聖之奬知寵榮既溢其涯
憂患亦隨而至禀生素弱顧身未老而先衰大道
甚夷嗟力不前而難彊每念恩私之莫報兼之疾
病以交攻爰於守亳之初遂决竄漳之計逮此三
遷於歲律又更兩易於州符而犬馬已疲理無復
壯田廬甚邇今也其時是敢更殫螻蟻之誠仰冀
乾坤之造况今時不乏士物咸遂生鳬雁去來固
不為於多少鳶魚上下皆自適於飛潜苟遂乞於
殘骸庶少償其夙志伏望皇帝陛下哀憐舊物
隱惻至仁察其有素非偽之誠成其識分知止之
節曲從其欲賜報曰俞俾其解組官庭還車故里
披裘散髮逍遥垂盡之年鑿井耕田歌詠太平之
樂其為榮幸曷可勝陳
乞致仕第三表歐陽修
恩深煦嫗感極涕洟雖情有迫於危心不知自止
而辭已窮於累牘幾至無言惟以至誠期於必逹
自乞憐於君父不復訊於蓍龜伏念臣家世單
性姿中下少從官學求免饑寒不自意於遭逢遂
進階於榮顯然而羣材方茂蒲柳未秋而早衰衆
駿並馳駑駘中道而先乏而况荷難勝之任用竊
逾分之寵榮風波憂畏而慮以深疾病侵凌而老
亦至故自辤於機政即願謝於軒裳蒙上聖之至
仁念三朝之舊物每曲頰於訓諭久未忍於弃
捐竊惟臣知事君必本忠信言不顧行是為罔欺
而臣口日誦於田間身坐貪於禄利可畏至公之
議何施有覥之顔每自省循莫遑啓處是敢罔避
再三之煩黷猶希萬一之矜從伏望皇帝陛下
特軫天慈俯回眷聽察前言之可復蓋屢請者有
年哀下愚之不移俾卒成於素志徇其所欲乞以
殘骸臣若得上印綬於有司自駕柴車而即路晚
節知無於大過沒身永荷於鴻施
進脩唐書表歐陽脩
竊惟唐有天下幾三百年其君臣行事之始終所
以治亂興衰之蹟與其典章制度之美宜其粲然
著在簡册而紀次無法詳略失中文采不明事實
零落蓋又百有五十年然後得以發揮幽昧補緝
闕亡黜正偽謬克偹一家之史以為萬世之傳成
之至難理若有待伏惟尊號皇帝陛下有虞舜
之智而好問躬大禹之聖而克勤天下和平民物
安樂而猶垂心積精以求治要日與鴻生舊學講
誦六經考覽前古以謂商周以來為國長久惟漢
與唐而不幸接乎五代衰世之士氣力卑弱言淺
意陋不足以起其文而使明君賢臣隽功偉烈與
夫昏虐賊亂祸根罪首皆不得暴其善惡以動人
耳目誠不可以垂勸戒示久遠甚可歎也乃因邇
臣之有言適契上心之所閔於是刊脩官翰林學
士兼龍圖閣學士給事中知制誥臣歐陽修端明
殿學士兼翰林侍讀學士龍圖閣學士尚書吏部
侍郎臣宋祁編修官禮部郎中知制誥臣范鎮刑
部郎中知制誥臣王疇太常博士集賢校理臣宋
敏求祕書丞臣吕夏卿著作佐郎臣劉羲叟等並
膺儒學之選悉發祕府之蔵俾之討論共加刪定
凡十有七年成二百二十五卷其事則增於前其
文則省於舊至於名篇著目有革有因立傳紀實
或增或損義類凡例皆有據依纖悉綱條具載别
錄臣公亮典司事領徒費日月誠不足以成大典
稱明詔無任慙懼戰汗屛營之至
賀南郊大赦表宋祁
帝儀訖饗朝渙推慈飛驛疾傳庶邦叢慶竊以天
郊之重國制有常凡萬乘躬行必三歲間往不煩
不怠由列聖而持循以妥以虔合諸神而裒對睿
圖累盛縟典勤修恭惟尊號皇帝陛下纂大合
華執中布度抵金璧之珍玩率儉示人收霜電之
嚴慅措刑于下克勵明德格于皇穹交熏太和冒
我羣品顧懷時億瑞應日來亟蕆上儀若祗舊典
戒期百執頒詔九州曳雲威之常羊服翠蚪之泮
渙殊庭一獻諸祏徧躋遂自陽靈之宫往會天元
之旦羽旄四合垓陛參登上璧左琮之華合袪而
信祝祖蕝宗題之次更侑而迪嘗拜嘉胙於席垂
列欽柴於雲表靈心合答熙典備成然後還坐中
天之闈普肆隨風之澤改頒大號崇冠初元昭神
之祥祈命惟永賞功赦罪已責逮瘝咸與惟新牖民
衷而遷善聿懷多福道帝祉於緜區盛際有光彛
倫咸頼臣嚮觀舊史殫見往朝或不愛牲玉為恭
殊非明薦或所過租賦為復蓋出重勞語昔罕全
訂今絶擬所恨清塵在望自苦周南之留紫槖仍
持不與甘泉之從第班恩諭均浹歡悰
賀生皇子表宋祁
寶祏叢休天支毓秀慶騰祕禁歡溢中區恭惟
尊號皇帝陛下受命溥將凝圖丕赫權綱相乂根
乎克念之虔簡素所安表于不勉之懿且復欽刑
薄賦重榖弛畋一方少饑則便馳使節萬姓稍之
則輙續禁錢民用靖嘉神罔恫怨是以上帝歆佑
三后顧存詒美孫謀昭衍無疆之烈歸功元首茂
啓多男之祥誕協仲商挺生哲嗣星弛具禮天第
交華惟翕闢之儲英固覃計而絶異逖聆詔諭並
仰獻儀薦笏相趨抃吾君之有子珪璋流愛宜天
下之繫心臣始去近聯遽承吉語賡歌緜瓞早知
周德之遐參祝祠禖罔逮漢臣之幸
代人乞出表宋祁
臣聞物勝於權則衡爲之殆馬竭其力則御速於
顛蓋以器循量而易施材過求而難勉是以功名
之際惟髦士可居彊力之容匪暮年勝任將傾危
懇敢援斯言竊念臣本以丘樊託于經術幸逄先
烈超備從官服上教之彌文因至愚而取信出入
扃禁無所建明履歴藩宣蔑聞條教尊號皇太
后陛下尊號皇帝陛下奉承謨訓過聽空疎簡
服在庭兼容如地雖百度之治咸使與聞每萬機
之餘常參勸講七周成歲訖乏寸長惟君知臣足
以驗其無用惟國有典不可逭於黜幽且臣自知
甚明内省尤熟以一介之鄙賤丁千載之會昌邑
戸飡錢非禄之不厚高冠大佩非位之不崇同僚
皆賢非志之不合處奏多可非言之不從固當勉
服攸箴謹修爾職荅乃聖之眷遇為斯文之寵光
其如犬馬齒衰桑榆景薄中年則病奪其壯晚節
則務傷於神辨色立朝足居多於跛倚書思記命
目不辨於焉烏而臣頃自去秋願辤近職上恩不
聽寵渥就加逮黾俛以及茲且憃昏而益甚事皆
忘誤疾愈尫癃顧四體之已疲宜一辭而後止重
念臣之鄉籍世占鄆州既託枌榆薄營産利不勝
首丘之志願諧剖竹之行庶及餘年聊蘇疲瘵况
前朝邢昺本貫曹州亦自禁廬得臨鄉部臣今所
請似有前規伏望陛下念舊物之不可遺憫孤
生之老且至特垂寬詔俾守先廬諒亦大君進退
之間微臣止足之分萬無纖介可貽累於至仁一
切便宜尚力思於卧治仰干睿鑒伏俟嚴誅卷終
