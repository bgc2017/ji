皇朝文鑑卷第七
賦
珠賦崔伯易
煎茶賦黃庭堅
別友賦黃庭堅
汴都賦周邦彦
珠賦崔伯易
高郵西北有湖名甓社近歲夜見大珠其光屬天
嘗問諸漁皆言或遇於它湖中有竊謀之者則風
輙引舡而去終莫能至賦曰
萬物之精上爲列星其在下者因物而成形故天
下之偉寶不妄其所託託物之主實内鍾乎神靈
吾嘗臨東海旅南溟泛淮江之湯湯濟岳陽之洞
庭觀其溶液衍𥙿蓋天地之委藏祕怪惚恍鮫虬
崢嶸豈世人敢指名哉若乃雲夢震澤浮梁合浦
獸潜宫亭神見牛渚直湘沅以南浮懷涇渭而北
注顧導東而成滄浪激西而爲灔澦延平誕竒漢
臯殊遇率傳載之雜出爲異物之所處或設限於
藩服或效琛於王府鑠高郵之經治裂楊州之故
部有湖隷旁將三千所大或萬頃小亦千畒迤邐
兮聮絡參錯兮駢布由卑以自處兮傾十數州之
羡沃穹山大野谿谷原藪晝夜走險越千里而來
赴者莽不知其幾千百處壓東南之湠漫勢㶀㵧
而無涯魚則鰋鯉鯿鱖鯩鰱鱨鯋鳥則鴇鴰鳬鷺鵁
鶤鴻鴽翥若煙海會如泥沙蟲螺蠏若蝦蛤卉菱
芡而荷華水不數舟陸無筭車漑灌乎民田漕引
乎國家夾埭長陂程水壤之固護飭官命屬厭功利
之紛拏迨夫地脉泉源孰爲要遮潜合隂附應淮
海之&KR1713;砑微風飜瀾矧其甚邪其或駭怒決溢隄
防之所不加決漭千里農民播溺宛轉流離而不
相救又况其廬舍之與桑麻噫是亦涉者之厖觀
矣瑰祥恢怪庶幾乎託焉間乃省貢書考圖編所
陳者特盤飱之微固不聞有把握之貴爲當世之
所傳發詠乎川珍翶翔乎水邊爰有蘆人漁子相
語而來前曰先生之念者貨也若夫川澤之精理
則不然不寶於人獨寶於天今此有夜光之珠産
於深淵我意其神先生辨旃其始也天和景晴湖
波夜平煙冉冉以四收萬籟息而無聲則是珠也
凛氣將之若海月之升含彩吐耀周隅皆明呀紺
石而爲宫被綠苔以垂纓挹奔星之光芒吸沆&KR1197;
之精英木散景兮扶疎草露實兮紅青林烏警而
移枝羣犬愕兮爭鳴於是卭人徐呼上流俱起撫
鴻罿以先趨領罾笱之巳試連徽挺扠灑網持枻
嗟雖鑑其眉睫疑未曉其機器方詭置之漸張果
造形而巳逝而况伏見靡時欻彼倏此與蛟龍之
爲朋曾風雨而作衛彼能三足而在禦鼈九肋而
充饋漢蛟蚱之青骨鄭黿羹之異味勍牛悅水而
黃奪澤馬翫繩而足躓犀狎偶而解角翠因媒而
折翅江使被執於行役巨魚爲腊於貪餌文貝瑇
瑁出禍其腸腹金華玉英坐窮於淘縋蜃胎寒
熠燿自喜忲絶意於遐引適足殺其軀而巳矣是
故號數選者我固謂之貨也能不爲珠之笑耶予
曰嗚呼噫嘻信子言也旣明且哲則大雅君子者
耶不常所居擇利害而去就者耶用以晦明知在
巳者耶色斯舉矣學孔子之徒者耶薄泥塗而不
辱不恥下賤者耶川不涸岸不枯有德鄕里者耶
久而不聞其遯世者耶旣而復曰嗚呼噫嘻照魏
王之乘耶燭隋侯之室耶謂上幣耶飾冠冕而佩
耶客有聞者亦矍然而興曰嗚呼噫嘻吾聞諸石
室之書曰王者得之長有天下四夷賓服然則得
之者或非其心獨王者之心耶
煎茶賦黃庭堅
洶洶乎如澗松之發清吹皓皓乎如春空之行白
雲賓主欲眠而同味水茗相投而不渾苦口利病
解膠滌昏未嘗一日不放箸而策茗椀之勲者也
余嘗爲嗣直瀹茗因錄其滌煩破睡之功爲之甲
乙建溪如割雙井如日鑄如㔢其餘苦則辛螫
甘則底滯嘔酸寒胃令人失睡亦未足與議或曰
無甚高論敢問其次涪翁曰味江之羅山嚴道之
蒙頂黔陽之都濡高株瀘川之納溪梅嶺夷陵之
壓甎臨卭之火井不得巳而去於三則六者亦可酌
兔褐之甌瀹魚眼之鼎者也或者又曰寒中瘠氣
莫甚於茶或濟之鹽勾賊破家滑竅走水又况鷄
蘇之與胡麻涪翁於是酌歧雷之醪醴參伊聖之
湯液斮附子如博投以熬葛僊之堊去藙而用鹽
去橘而用薑不奪茗味而佐以草石之良所以固
太倉而堅作彊於是有胡桃松實菴摩鴨脚勃賀
靡蕪水蘇甘菊旣加臭味亦厚賓客前四後四各
用其一少則美多則惡發揮其精神又益於咀嚼
蓋大匠無可棄之材太平非一士之略厥初貪味
雋永速化湯餅乃至中夜不眠耿耿旣作温齊殊
可屢歃如以六經濟三尺法雖有除治與人安樂
賓至則煎去則就榻不游軒后之華胥則化莊周
之胡蝶
別友賦送李次翁黃庭堅
曩聞義於孫李指尊選以見招惜予行之舒舒曰其
夜以爲朝予望道於垝垣見萬物之富有恨逸駕之
絕塵又驂予以四牡喟車後之無策其四方乎索友
仰雲飛而注弋俯淵靚之沈鈎或一能之勝予忘日
月之不予謀或登吞舟之鱗或下垂天之翼手予弓
而不釋恐斯道之或息維廬江之四李三隱約於龍
眠維若人之仕蚤懷明月而麗川歲庚午而會梁語
聞道之大用吸江漢以爲深累丘嶽以自重尾擊之
而首應西犯之而東抗棄旗鼓而不逐儼其陳之堂
堂偉道學之崇崛增懦夫之激昂觀出日於東方雖
於食馬而不吝無肯綮以自試居自喜於餘刃彼覆
却之萬方期斯言之猶信水渾渾而進舟風剡剡
而侵裘恐事親之不勸則惟是之同憂
汴都賦周邦彦
臣邦彦頓首再拜曰自古受命之君多都於鎬京
或在洛邑惟梁都於宣武號爲東都所謂汴州也
後周因之乃名爲京周之叔世統微政缺天命蕩
杌歸我有宋民之戴宋厥惟固哉奉迎鸞輿
至汴而上是爲東京六聖傳繼保世滋大無内
無外涵養如一含牙帶角莫不得所而此汴都高
顯宏麗百美所具億萬千世承學之臣弗能究宣
無以爲稱伊彼三國割據方隅區區之霸言餘事
乏而三都之賦磊落可駭人到于今稱之矧皇居
天府而有遺美可不愧哉謹拜手稽首獻賦曰
發微子客游四方無所適從旣倦游廼﨑嶇邅廻
造於中都觀土木之妙冠蓋之冨煒爗煥爛心駴
神悸&KR4392;䁨而不敢進於是夷猶於通衢彷徨不知
所届適遭衍流先生目而招之執其祛局局然嘆
曰觀子之貌神采不定狀若失守豈非蔽席隱茅
未游乎廣厦誅草鉏棘未擷乎蘭蔎披褐挾緼未
曳乎綺縠微邦陋邑未覩乎雄藩大都者乎發微
子姡然有赧色曰臣翶翔乎天下東欲究扶桑西
欲窮虞淵南欲盡反戸北欲徹幽都所謂天子之
都則未嘗歷焉今先生訊我誠有是也然觀先生
類辯士其言似能碎崑崙而結溟渤鏤混沌而形
罔象試移此辯原此汴都可乎臣固不敏謹願承
教先生笑曰客知我哉於是申喙據牀虚徐而言
曰噫子獨不聞之歟今天下混一四海爲家令走
絕徼地掩鬼區惟是日月所會隂陽之中據要緫
殊搹鍵制樞拱衛環周共安乘輿而此汴都禹畫
爲豫周封鄭地觜觽臨而上直實沈分以爲次惟
蓬澤之故境昔合縻之所至芒碭渙渦截其面金
隄玉渠累其脊雷夏灉沮繞其脇罍丘訾婁夾其
胰梁周帝據而麋沸唐漢尹統而寧一故此王國
襲故不徙恢坼甸域尊崇天體司徒制其畿疆職
方辨其土地前千官而會朝後百族而爲市分疆
十同提封萬井舟車之所輻輳方物之所灌輸宏
基融而壯址植九鼎立而四嶽位仰營域而體極
立土圭而測晷蜀險漢坌荆惑閩鄙惟此中峙不
首不尾限而不迫華而不侈環晞睋於郡縣如岣
嶁之迤邐觀其高城萬雉埤堄鱗接繚如長雲之
方舒屹若崇山之䃳&KR3847;坤靈因贔&KR3643;而跼蹐土怪
畏榨壓而妥貼靡胥不可縋而登爵鼠不可噣而
穴利過百二嶮踰四塞鄙秦人之踐華陋荆州之
却月頓捷步與超足矧蹣&KR1552;與蹩躠闞城爲門二
十有九瓊扉塗丹金鋪鏤獸列兵連卒呵夜警晝
異物不入詭邪必究城中則有東西之阡南北之
陌其衢四逹其塗九軌車不理轚互人不爭險易
劇驂崇期蕩夷如砥雨畢而除糞夷茀穢行者不
馳而安步遺者惡拾而恣棄跨虹梁以除病涉列
佳木以安怵愓殊異羊腸之詰曲或踠蹏而折轊
顧中國之闤闠叢貲幣而爲市議輕重以奠賈正
行列而平肆竭五都乏瓌冨備九州之貨賄何朝
滿而夕除蓋趨嬴而去匱萃駔儈於五均擾販夫
於百隧次先後而置叙遷有無而化滯抑彊賈之
乘時摧素封之專利售無詭物陳無窳器欲商賈
之阜通廼有㕓而不稅銷卓鄭猗陶之殖貨禁乘
堅策肥之擬貴道無游食以無爲矧敢婆娑而爲
戲其中則有安邑之棗江陵之橘陳夏之&KR0238;齊魯
之麻薑桂藁榖絲帛布縷鮐鮆鯫鮑釀鹽醯䜴或
居肆以鼓鑪槖或鼓刀以屠狗彘又有醫無閭之
珣玗會稽之竹箭華山之金石梁山之犀象霍山
之珠玉幽都之筋角赤山之文皮與夫沉沙棲陸
異域所至殊形妙狀目不給視無所不有不可殫
紀若夫帝居宏麗人所未聞南有宣德北有拱辰
延亘五里百司雲屯兩觀門峙而竦立罘罳遐望
而相吞天河羣神之闕紫微太一之宫擬法象於
穹昊敞閶闔而居至尊樸桷不斲素題不枅上圓
下方制爲明堂告朔朝歷頒宣憲章謂之太廟則
其中可以叙昭穆謂之靈臺則其高可以觀氛祥
後宫則無非員無錄之女佞倖滑稽之臣陋甘泉
與楚宫繆延壽與阿房信無益於治道徒竭民而
怠荒故今上林仙籞不聞乎鳴蹕瓴甋歲久而苔
蒼其西則有寶閣靈沼巍峩泛灔繚以重垣防以
回隄雲屋連簃瓊欄壓墀池水則溶溶沄沄洋洋
湜湜涵潣滉瀁潚㵾浩溔微風過之則灛泦瀺灂
漫散洄淀㵫㵫漣漪大風過之則汨湧湁潗&KR2166;㴎
湢㳁掀鼓渼溢不見津儛櫩景以斷續漾金碧
而陸離恍湡浯與方壷帝令鬼鑿而神移其中
則有菰蒻萑蘆菡蓞蓮蕸薲蘋蘮蒘其魚則有鱣
鯉鯊鮀鮤鮅鰋鮧魴鱒鰼鰝鱖鯞王鮪科斗魁陸
鼃鼉鼈蜃含螿巨螯容與相羊蔭藻衣蒲其鳥
則有鵯鶋鵜鴣鵝鷺鳬鷖&KR2519;鵁鶄鶤鴸鷴鶴鶬鶊
楚雀鸛揮霍䨊䨊雥雥群&KR1984;孴啄其木則有
檆檟栟櫚梗楠栴樅欞橒㯽榔檿柘桑楊梓𣏌豫
章勾科扶䟽蔽芾竦尋集弱椅施挐枝剌條條幹
蟠根矯躩鱗皴其下則有申葉蘭茞芸芝荃蓀髮
布絲勻馥郁清芬其氣襲人上方欲與百姓同
樂大開苑圃凡黃屋之所息鸞輅之所駐皆得窮
觀而極賞命有司無得彈劾也於時則有絕世之
巧凝神之技恍人耳目使人忘疲是故宫旋室浮
&KR2802;艦移也蛟螭蜿蜒千橈渡也虓虎䖜角抵戲
也曐流電掣弄丸而揮劔也鸞悲鳳鳴纖麗歌也
鴻驚燕居綽約舞也霆震雷動鈞天作也犇驫䮋
驋群馬闖也輷&KR2263;萬車轍也灑天翳日揚𡋯
壒也杌山蕩海歡聲同而和氣浹也震委蛇而嗁
罔象出鮫人而舞馮夷者潜靈幽怪助喜樂也若
廼豐廪貫廥旣多且冨永豐萬盈廣儲折中順
成冨國星列而棋布其中則有元山之禾清流之
稻中原之菽利高之黍利下之稌有虋有芭有秠
有秬千箱所運億廪所露入旣夥而委積食不給
而紅腐如坻如京如崗如阜野無菜色溝無捐瘠
攟拾狼戾足以厭鰥夫與寡婦備凶旱之乏絕則
有九年之預又將敦本而勸稼開帝籍之千畒良
農世業異物不覩播百榖而克敏應三時而就緒
蹠鏄鎧閧灌畷雨霔孰任其力侯疆侯以千耦其
耘不怒自力䟽遫其理狼莠不植奄觀堅皂與與
薿薿溝塍畹畦亘萬里而連繹醜惡不毛磽陿荒
瘠化爲好畤轉名不易惟彼汴水貫城爲渠並洛
而趨昔在隋葉禩丁大業欲爲流連之樂行幸之
游故鑿地導水南抵乎楊州生民力盡於畚鍤膏
血與水而爭流鳳䑽徒見於載籍玉骨巳朽於高
丘顧資治世以爲利迄今抗筏而浮舟桃花候漲
竹箭比駃洶湧淈㶠㵯渱沸澅揈防嶏岸湱瀥迅
邁匪江匪海而朝夕舞乎滂湃掀萬石之巨比
拗堂之一芥舵艣不時而相值篙師鼯拱而俟敗
智者不敢睥睨而興作緜千禩而爲害豈積患切
病待聖人而後除耶厥有建議導河通洛引宜禾
之清源塞擘華之渾濁蹙廣堤而節暴紆直行而
殺虐其流舒舒經炎涼而靡涸於是自淮而南邦
國之所仰百姓之所輸金榖財帛歲時常調舳艫
相銜千里不絕越舲吳艚官艘賈舶閩謳楚語風
帆雨楫聮翩方載鉦鼓鏜鉿人安以舒國賦應節
若夫連營百將帶甲萬伍控弦貫石動以千數其
營則龍衛神勇飛山雄武奉節拱聖忠靖宣效吐
渾金吾擲颺萬勝渤海廣備雲騎武肅材能蹶張
力能挾輈投石超距索鐵伸鉤水執黿鼉陸拘羆
貅異黨之寇大邦之讎電&KR0743;雷擊莫不繫纍而爲
囚於是訓以鸛鵝魚麗之形格敵擊剌之法剖微
中虱貫牢徹札揮鉈擲鏼舉無虚發人則便捷器
則犀利金角丹&KR0238;脂膠竹木以時取之遴棄惡弱
割蛟革以連函剫兕觡以爲弭剸魚服以懷鍔百
工備盡鋥磨鍥削其成鑒鋼而鋹鏸植之霜凝而
電爍故有彊衝勁弩雲梯䡴車脩鍜延鏦銛戈兊
殳繁弱之弓肅愼之矢谿子之弩夫差之甲龜蛇
之旐鳥隼之旟軍事蚤正用戒不虞其次則有文
昌之府分省爲三列寺爲九殊監爲五左選爲文
右選爲武曰三十房二百餘案二十四部黜隋之陋
更唐之故𥙷弊完罅剔朽焚蠧人夥地溥事若織
組滋廣莫治亹亹成蠱纖弱不除將勝戕斧雖離
婁之明目迷簿書而莫覩豪胥倚文以鬻獄庸吏
瘝官而受侮各懷苟且以逃責孰肯長慮而却顧
官有隱事國有遺利紛訟牘於庭戺縶纍囚於囹
圄此浮彼沉甲可乙否操私議而軋沕各矛盾而齟
齬於是合千司之離散儼星羅於一宇千梁負棟
萬楹鎮礎誅喬松以爲煤空奥山而斸楮官有常
員取雄材偉器者以充其數上維下制前按後覆
譬如長蛇抶其脊膂而首尾皆赴闔戶而議飛檄
乎房闥應荅乎秦楚披荒榛而成徑繹䋦而得
緒崇善廢醜平險除穢纖悉不遺乎一羽於是宣
其成式變亂易守者刑之所取貽之後昆永世作
矩至若儒宫千楹首善四方勾襟逢掖褒衣博帶
盈仞乎其中士之匿華鏟采者莫不拂巾袵褐彈
冠結綬空巖穴之幽䆳出郡國之遐陋南金象齒
文旄羽翮世所罕見者皆傾囊鼓篋羅列而願售
咸能湛泳乎道實沛然攻堅而大叩先斯時也皇
帝悼道術之沉鬱患詁訓之荒繆諸子騰&KR1011;而相
角群言駘蕩而莫守黨同伐異此妍彼醜挈俗學
之蕪穢詆淫辭而擊掊滅突之熒燭仰天庭而
覩晝同源共貫開覆發蔀於是俊髦並作賢才自
厲造門闈而臻壼奥騁辭源而馳辨囿術藝之場
仁義之藪温風扇和儒林發秀宸眷優渥皇辭結
糾榮名之所作慶賞之所誘應感而格駒行雉呴
磨鈍爲利培薄爲厚魁梧卓行鋒露穎不驅而
自就復有珮玉之音籩豆之容絃歌之聲盈耳而
溢目錯陳而交奏煥爛乎唐虞之日雍容乎洙泗
之風誇百聖而再講曠千載而復覯又有律學以
議刑制筭學以窮九九舞象舞勺以道幼稚樂德樂語
以教世胄成材茂德隨所取而咸有若夫會聖之
宫是爲原廟其制則般輸之所作其材則匠石之
所掄萬指舉築千夫運斤揮汗䬠霧吁氣如雲鼛
鼓弗勝靡有諗勤赫赫大宇有若山踊而嶙峋下
盤黃壚上赴北辰蘂珠廣寒黃帝之宫榮光休氣
籠曨往來葱葱鬱鬱而氤氲其内則檐橑榱題杗
賢楹栭閍栱闈闥屏宇閽聳張矯踞龍征虎蹲
延樓跨空甬道接陳&KR0627;堊備昈燦爛詭文菱阿芙
蕖之流漫驚波廽連之瀷淢飛仙降眞之縹緲翔
鵷鶠之&KR3420;&KR2487;地必出竒土無藏珍球琳琅玕璠
璵瑶琨流黃丹沙玳瑁翡翠垂棘之璧照夜之蠙
鵠象觷角剒犀剫玉鍥刻雕鏤其妙無倫焜煌煥
赫璀錯輝映繁星有爛彤霞互照軒廡所繪功臣
碩輔書太常而銘鼎彛者環列而趨造龍章鳳姿
瑰形瑋貌文有伊周武有方召猶如蹇諤以立朝
圖寧社稷指斥利害踟蹰四顧而不撓其殿則有
天元太始皇武儷極大定輝德熙文衍慶美成繼
仁治隆之名重瞳隆準天日炳明皇帝步送百
寮拜迎九卿三公挾輈扶衡儀仗衛士填郛溢城
于時黔首颷集百作皆停地震嶽移波翻海傾足
不得旋耳不得聽神旣安止窮閭微巷惟聞咨嗟
嘆異之聲於是山罍房爼犧樽竹篚踐列於兩楹
瞽史陳辭宰祝行牲案芻豢之肥臞視物色之犂
觪登降祼獻百禮具成至於天運載周甲子新曆
受朝萬方大慶新闢于時再鼓聲絕按矟收鏑儼
三衛與五仗森戈矛與殳戟探平明而傳點趣校
尉而唱籍千官騖列以就次然後奏中嚴外辦也
撞黃鍾以啓樂合羽扇以如翼佽飛道駕以臨座
千牛環帝而屏息爐烟旣升寶符奠瑞聆乾安之
妙音仰天顔而可覿羌夷束髮而蹈舞象胥通隔
而傳譯宣表章以上聞奏靈物之充斥群臣廼進
萬年之觴上南山之壽太尉升奠尚食酌酒樂有
嘉禾靈芝和安慶雲舞有天下大定盛德升聞飲
食衎衎燔炙芬芬威儀孔攝而中度笑語不譁而
有文故無族譚錯立之動衆躐席布武之紛紜蓋
天子以四海爲宅有百姓而善羣廷内不洒掃而
行禮則天下雲擾而絲棼故受玉而惰知晉惠之
將卒執幣以傲知若敖之不存聞樂而走者爲金
奏之下作雖美不食者爲犧象之出門賦湛露彤
弓而武子不敢荅奏肆夏大明而穆子不敢聞蓋
禮樂之一缺則示亂而昭昏是以定王享士會以
殽烝而刑三晉之法高祖因叔孫之制而知爲帝
之尊豈治朝之禮物尚或展翳而沉湮此所以舉
墜典而定彛倫者也其樂則有咸池承雲九韶六
英采齊肆夏簫韶九成神農之瑟伏羲之琴倕氏
之鍾無句之磬鏗鏗鍠鍠和氣薰烝于以致祖考
之格于以廣先王之聲昔王道旣弱淳風變澆樂
器遭鄭衛而毀矇瞽適秦楚而逃朝廷慢金石之
雅正諸侯受歌管之敖嘈文侯聽淫聲而忘倦桓
公受齊樂而輟朝季子始無譏於鄶仲尼廼忘味
於韶故使制度無考中聲浸消非細則摦非庳則
高惟今也求器得耕野之尺吹律有聽鳳之簫或
灑或離或鼖或毊或鏞或棧或䇾或筊衆器俱舉
八音孔調鸑鷟離丹穴而來集鳴嗈喈而舞脩
又有賨旅巴渝之舞僸佅狄鞮之倡遠人面内而
進技踰山海而梯航故納之廟者周公所以廣魯
觀之庭者安帝所以喜其來王若其四方之珍以
時修職取竭天産發窮人迹砥其遠邇陳之藝極
厥材竹木厥貨龜貝厥幣錦繡厥服絺綌斿貢羽
毛祀貢祭物嬪貢絲枲物貢所出器貢金錫礪砥
砮丹鉛松怪石惟金三品惟土五色泗濱浮磬羽
畎夏翟龍馬千里神茅三脊方箱橢篚肆陳乎殿
陛豐苞廣匱亟傳乎騎驛連檣結軌川咽塗塞
歈終歲而不息至於羌氐𤏡翟儋耳雕腳獸居鳥
語之國皆望日而趨累載而至懷名琛拽馴獸以
致於闕下者旁午廼有帛㲲罽氍蘭干細布水精
琉璃軻蟲蚌珠寶鑑洞膽神犀照浦山經所不記
齊國所不覩者如糞如壤軨積乎内府或致白雉
於越裳或得巨&KR0729;於西旅非威靈之遐暢孰能出
瑰竒於深阻蓋徼外能率夾種來以修好則中土
當有聖人出而寧宇然皇帝不寶遠物不尚殊觀
抵金於嶃巖之山沉玉於五湖之川洞㓵之劔廼
入騎士之鞘齧䣛之馬或服鼓車之轅至於乾象
表貺坤維薦祉靈物仍降嘉生屢起暈適背鐍&KR1734;
蜺抱珥鳴星隕石怪飈變氣垂白鮐背者不知有
之况能言孺倪豈獨此而巳也復有穹龜負圖龍
馬載文汾陽之鼎函德之芝肉角之獸簫聲之禽
同穎之禾旅生之榖游郊栖庭充畦冐畤非煙非
雲蕭索輪囷映帶乎闕角葱蔚乎城壘&KR0743;鳥不攫
猛獸不噬應圖合諜窮祥極瑞史不絕書歲有可
紀發微子於是言曰國家之有若是歟意者先生
快意於吻舌而及此耶先生曰國家之盛烏可究
悉雖有注河之辯折角之口終日危坐抵掌而譚
猶不能旣其萬一此特汴都之治迹耳子亦知夫
所以守此汴都之術古昔之所以興亡者乎客曰
願聞之先生曰繄此寰宇代狹代廣更張更弛黃
帝都涿鹿而是爲幽州少昊都窮桑廼今魯地伏
犧都陳帝嚳都亳堯都平陽廼若昊天而授人時
舜都蒲阪廼覲羣后而輯五瑞公劉處豳而兆王
業之所始太王徙邠者以避狄人之所利文王作
酆方蒙難而稱仁武王治鎬復戎衣而致乂蓋周
有天下三百餘年而刑措不用及其衰也亦三百
餘年而五伯更起星離豆割各據榖兵以專利彊
侯脇帶於弱國不領人君之經費天下日蹙而日
裂中國所有者無幾當時權謀爲上雌雄相噬孰
有長距孰有利觜兵孰先選糧孰夙峙孰有橋關
之卒孰有憑軾之士孰有素德孰有彊倚孰欲報
惠孰欲雪耻或奉下邑以賂讎或舉連城而易器
骸骨布野介胄生蟣肘血丹輪馬鞍銷髀勢成莫
格國墟人鬼噫彼土宇凡幾吞而幾奪幾完而幾
弛秦中形勢之國加兵諸侯如高屋之建瓴水神
臯天邑以先得者爲上計其他或左據函谷右界
褒斜號爲百二之都東有成臯西有崤澠定爲王
者之里以至置舂陵之俠客興泗上之徤吏扼襟
控咽屏藩表裏名城池爲金湯役諸侯爲奴隷拓
境斥地輮轥荒裔東包蟠木西卷流沙北繞幽陵
南裹交趾厥後席治滋永泰心益侈或慢守以啓
戎或朋淫而招宄橫調無藝而垂竭游役不時而
就斃盧令日縱而不紲鷺翿厭觀而常值睚眦則
覆尸而流血愉悅則結纓而珮璲粉墨雜糅賢才
逆曳腫微而竊肉食賊臣廻穴而圖大器郡
國制節侯伯方軌或爲大尾而不掉或爲重膇而
屢踕室有丹楹城有百雉朝廷無用於揚燎冠冕
不閑於執䞇天維披裂地軸杌棿羣生㸐而殄
瘁雖有城池周以鄧林縈以天漢曳輦可以陟崇
巘設跗可以濟深水故魏武侯浮西河而下自哆其
地而進戒於吳起蓋秕政肆於廟堂之上則敵國
起於蕭墻之裏奚問左孟門而右大行左洞庭而
右彭蠡發微子曰天命有德主此四方如輻之拱
轂如桷之會極其硈鞏者天與之昌其闢砢者天
與之亡且非易之所能壞亦非險之所能藏非愚
之所能弱亦非賢之所能彊故將吞楚也白蛇首
斷於大澤將繼劉也雄雉先雊於南陽龍漦出櫝
而檿弧隱亡周之語蓐收襲門而天帝貽刑&KR0593;之
殃人力地利信不能偃植而支仆而皆聽乎彼蒼
故鯨鯢㔥解决一死於吻血兕虎踐巍嶽爲
平崗蹂生靈如蹋塊簸天下如揚糠其敗也抉目
而扸骨其成也頂冕而垂裳由此觀之土地足以均
沛澤而施靈光而巳易險非所較賢否亦未可議
也先生曰以易險非所較者固巳乖矣以賢否非
議者烏乎可哉客不聞王公設險以守其國有德
則昌者乎地欲得險勢欲參德迫隘卑陋則無以
容萬乘之扈從供百司之廪餼據偏守隅則無以
限四方之貢職平道理之遠邇膴原申區割宅製
里走八極而奔命正南面而負扆舉天下於康逵
力士䪆而不敢取貪夫汗縮而不敢睨者恃德之險
也襟馮終南太華之固背負清渭濁河之注搤人
之吭而拊人之脊一日有變而萬卒立具然而布
衣可以窺隙而試勇匹夫可以爭衡而號呼彼天
府之衍沃適爲人而保聚此以地爲險者也地嚴
德暢然後爲神造之域天設之阻大哉炎宋帝
眷所矚而此汴都百嘉所毓前無湍激旋淵吕梁
之絕流後無太行石洞飛狐句望浚深之岩谷豐
樂和易殊異四方之俗兵甲士徒之須好賜匪頒
之用廟郊社稷百神之祀天子奉養群臣稍廩
之費以至五榖六牲魚鼈鳥獸闔國門而取足甲
不解纍刃不離韣秉鉞匈奴而單于奔幕抗旌西
𤏡而冉駹螘伏南夷散徒黨而入質朝鮮畏菹醢
而修睦解編髮而頂文弁削左袵而曳華服逆節
躑躅而取禍者折簡呼之而就戮耽耽帝居如森
鍉利鏃之外向死士逡巡而莫觸仁風冒於海隅
頌聲溢乎家塾伊昔天下阽危王猷失度皇綱解
紐嘷豺當路帝懷寶曆未知所付可受方國莫越
藝祖圖緯恊期謳謠扇孺赤子雲望而風靡英雄
螽趯而蠅附玉帛駿奔者萬國冠冕充塞乎寰
宇絕塞稅鎧而免䩜障壘熄㸂而摧櫓拜檻神威
有此萬旅奕世載德蔑聞過舉髮櫛禾耨子擕稚
哺擊菓懋穗䟽惡鑒嫵鈋觚角之磣刻刜攙搶而
牧圉爰曁皇帝粉飾朴質稱量纖鉅鍠鍠奏廟
之金玉璨璨夾楹之簠簋訓典嚴密財本豐阜刑
罰糾虔布施優𥙿田有願耕之農市有願藏之賈
草竊還業而歛迹大道四通而不&KR2681;車續馬連千
百爲群肩輿&KR3970;載前郤而後跙搏壤歌咢者萬井
未聞欭嚘而告瘉雖立壝爲界其誰敢㩱膊以批
捭况此汴都者乎抑又有天下之壯客未嘗覩其
奥也且宋之初營是都也上睇天時下度地制
中應人欲測以聖智建以皇極基以賢傑限以法
士垣以大師屏以大邦扞以公侯城以宗子以義
爲路以禮爲門鍵鑰以柄開闔以權掃除以政周
褁以恩廼立室家以安吾君有庭其桓社稷臣也
有挻其桷衆材會也有闈孔張通厥明也有牖孔
陽逹厥聦也其檻如衡前有憑也其壁如削後有
據也其陛則崇止陵踐也其極則隆帝居中也邑
都旣周宫室旣成於是上意自足廼駕六龍乘德
輿先警蹕由黃道馳騁乎書林下觀乎學海百姓
欣躍莫不從屬車之塵而前邁妙技皆作見者膽
碎廼使力士提挈乎隂陽搏捖乎剛柔應乎成器
方圓微碩或粉或白隨意所裁上方咀嚼乎道味
斟酌乎聖澤而意猶未快又欲浮槎而上窮日月
之盈&KR0628;尋天潢之流派操執北斗之柄按行二十
八曐之次奪雷公之枹收風伯之鞴一瞬之間而
甘澤霶霈囚孛彗於幽獄敷景雲而黯靄統攝隂
機與帝唯諾而無閡如此淫樂者十有七年疲而
不止諫而不改吾不知天王之用心但聞夫童子
之歌曰孰爲我尸孰釐我載茫茫九有莫知其界
客廼覤覤然驚拳拳然謝曰非先生無以刮吾之
矇藥吾之瞶臣不能究皇帝之盛德謹再拜而
退
皇朝文鑑卷第七
