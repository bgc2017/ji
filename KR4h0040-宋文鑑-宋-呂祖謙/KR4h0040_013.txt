皇朝文鑑卷第十三
詩
樂府歌行(雜言附)
桃花犬歌呈修史錢侍郎李至
江南春寇準
西遊曲錢易
伐棘篇路振
吳中曉寒曲王琪
清輝殿觀明皇山水石字歌應制(王琪)
鵯鵊詞歐陽脩
明妃曲歐陽脩
廬山高贈同年劉中允歸南康(歐陽脩)
紫石屏歌歐陽脩
山鳥梅堯臣
送撫州通判袁世弼寺丞梅堯臣
永叔月石硯屏蘇舜欽
荒田行劉敞
桃源行王安石
食黍行王安石
杜甫畫像王安石
題燈陳烈
鞠歌行張載
君子行張載
上書行劉攽
茂陵徐生歌劉攽
熙州行劉攽
江南曲沈括
織婦怨文同
自君之出矣文同
五原行文同
法惠寺横翠閣蘇軾
於潜僧緣筠軒蘇軾
河復蘇軾
禽言二首蘇軾
書王定國所藏煙江疊嶂圖(蘇軾)
書晁說之考牧圖後蘇軾
鶴歎蘇軾
荔枝歎蘇軾
東方書生行蘇轍
和謝公定征南謠黃庭堅
以團茶洮州綠石研贈無咎文潜(黃庭堅)
贈送張叔和黃庭堅
平南謠楊蟠
打麥張舜民
勿去草楊傑
妾薄命陳師道
古墨陳師道
桃花犬歌呈修史錢侍郎李至
宫中有犬桃花名絳繒圍頸懸金鈴先皇爲愛
馴且異指顧之閒知上意珠簾未卷扇未開桃花
搖尾長生至夜靜不離香砌眠朝飢秪傍御牀餧
彩雲路熟不勞牽瑶草風微有時吠無何軒后鑄
鼎成忽遺弓劒弃寰瀛迢迢松闕伊川上遠逐龍
輴十數程兩皆漣漣似垂淚骨見毛寒頓憔悴萬
人見者倍傷心微物感思猶若是韓盧備獵何足
嘉西旅充庭豈爲瑞聞君奉詔修實錄一字爲褒
應不曲白魚赤鴈且勿書願君書此懲浮俗
江南春寇準
波渺渺柳依依孤村芳草遠斜日杏花飛江南春
盡離腸斷蘋滿汀洲人未歸
西遊曲錢易
花銷秋老白日短敗紅荒綠迷空舘擬將清血洒
昭陵幽谷蛇啼半山晚十年辭家勤獻書王孫不
許延公車江頭祖廟祭無血重門生草寒離離我
有黃金三尺劒姦骨餘㾗古波豔佩入函關無故
人玉握凋零七星暗
伐棘篇路振
伐棘何所山之巔秋風騷颾棘子丹折根破柢堅
且頑斸夫趑趄汗汙顔攅鋒束芒趨道還之森
森繚長藩暮冬號風雪暗天漏寒不鳴守犬眠主
人堂上多金錢東陵暴客來窺垣舉手觸鋒身隕
顚千矛萬戟爭後先襟袖結裂不可揎蹠破指傷
流血殷神離氣沮走蹁蹮數尺之墻弗復攀索頭
醜奴搔河壖朔方屯師連七年木波馬領沙填填
氣脉不絶如喉咽官軍虎怒思吼軒強弩一發山
河穿將不叶謀空即安翫養小醜成兇顚推芻挽
粟徒喧喧邊臣無心靜國艱爲余諷此伐棘篇
吳中曉寒曲王琪
大澤穹天莽同色碧瓦閶門曉花白石岩左右斷
行人洞庭一夜冰千尺曾持漢節單于北雪舞金
山風卷磧却憐凍足幸雙摧一生不向胡廷屈今
年補郡來南州中吳風土清且柔令嚴氣正天地
肅忽驚身被貂葺裘玉蘭酒熟金醅溢大白連雲
尚難敵長松雖老不須憂幾日紅梅斷消息
清輝殿觀唐明皇山水石字歌應制
王琪
皇家四葉恢聖功天臨日燭清華戎漢條靜治洽
柔教堯心稽古開神聦有唐英主稱好文仙毫灑
落驅風雲壯哉山水有竒字煥乎八法存翠珉自
從棄置咸陽道蘚駮煙滋委宫草天開神贊會休
辰甄改再作皇居寶如何淪廢三百春迎逢睿鍳
來紫宸奎鈎粲粲光華動羣玉森森氣象新丹籞
春妍瑞靄深文梁藻棟結芳林鴻翔鳳翥徑方文
杯流泉涌蒙親臨鯫臣榮幸從金輿鈎婉魂驚拭
目初多慙攬筆非清藻唯慶千齡際帝圖
鵯鵊詞(效王建作)歐陽脩
龍樓鳳閣鬱崢嶸深宫不聞更漏聲紅紗蠟燭愁
夜短綠䆫鵯鵊催天明一聲兩聲人漸起金井轆
轤聞汲水三聲四聲促嚴粧紅靴玉帶奉君王萬
年枝軟風露濕上下枝間聲轉急南衙促仗
三衛列九門放鑰千官入重城禁籞瑣池臺此鳥
飛從何處來君不見潁河東岸村陂闊山禽野鳥
常嘲&KR1116;田家惟聽夏鷄聲(人謂之夏鷄鵯鵊京西村)夜夜壠頭
耕曉月可憐此樂獨吾知眷戀君恩今白髮
明妃曲歐陽脩
漢宫有佳人天子初未識一朝隨漢使遠嫁單于
國絶色天下無一失難再得雖能殺畫工於事竟
何益耳目所及尚如此萬里安能制夷狄漢計誠
已拙女色難自誇明妃去時淚灑向枝上花狂風
日暮起飄泊落誰家紅顔勝人多薄命莫怨春風
當自嗟
廬山高贈同年劉中允歸南康(歐陽脩)
廬山高哉幾千仞兮根盤幾百里嶻然屹立乎長
江長江西來走其下是爲揚瀾左里兮洪濤巨浪
日夕相舂撞雲消風止水鏡靜泊舟登岸而遠望
兮上摩青蒼以晻靄下壓后土之鴻厖試往造乎
其間兮攀緣石磴窺空谾千巖萬壑響松檜懸崖巨
石飛流淙水聲聒聒亂人語六月飛雪灑石矼仙
翁釋子亦往往而逢兮吾嘗惡其學幻而言哤但
見丹崖翠壁遠近映樓閣晨鍾暮鼓杳靄羅幡幢
幽花野草不知其名兮風吹露濕香澗谷時有白
鶴飛來雙幽尋遠去不可極便欲絕世遺紛痝羡
君買田築室老其下插秧盈疇兮釀酒盈缸欲令
浮嵐暖翠千萬狀坐臥常對乎軒䆫君懷磊砢有
至寶世俗不辨珉與玒策名爲吏二十載青衫白
首困一邦寵榮聲利不可以苟屈兮自非青雲白
石有深趣其氣兀硉何由降丈夫壯節似君少嗟
我欲說安得巨筆如長杠
紫石屏歌寄蘇子美歐陽脩
月從海底來行上天東南正當天中時下照千尺
潭潭心無風月不動倒影射入紫石巖月光水㓗
石瑩淨感此隂魄來中潜自從月入此石中天有
兩耀分爲三清光萬古不磨滅天地至寶難藏緘
天公呼雷公夜持巨斧隳嶄巖墮此一片落千仞
皎然寒鏡在玉奩蝦蟇白兔走天上空留桂影猶
杉杉景山得之惜不得贈我意與千金兼自云每
到月滿時石在暗室光出簷大哉天地閒萬怪難
悉談嗟予不度量每事思窮探欲將兩耳目所及
而與造化爭毫纖煌煌三辰行日月尤尊嚴若今
下與物爲比(聲去)擾擾萬類將誰瞻不然此石竟何
物有口欲說嗟如鉗吾竒蘇子胷羅列萬象中包
含不惟胷寬膽亦大屢出言語驚愚凡自吾得此
石未見蘇子心懷慚不經老匠先指決有手誰敢
施鐫鑱呼工畫石持寄似幸子留意其無謙
山鳥梅堯臣
婆餅焦兒不食爾父向何之爾母山頭化爲石山
頭化石可奈何遂作微禽啼不息
送撫州通判袁世弼寺丞梅堯臣
帆䟽䟽纖綠蒲二十四幅輕江湖高秋逆水上天
去朝過瓜步暮濡須長風沙頭問鯉魚大孤山側
鳴寒鳥魚腹無書報家信憑烏爲到西山區西山
松栢應更好及取之官來拜掃
永叔月石硯屏歌蘇舜欽
日月行上天下照萬物根向之生榮背則死故爲
萬物生死門東西兩交征晝夜不暫停胡爲號山
石留此皎月痕常存桂樹散疎隂有若圖畫成永
叔得之不能曉作歌使我窮其源且疑月入此石
中分此兩曜三處明或云蟾蜍好溪山逃遁
出月不可關浮波穴石恣所樂常娥孤坐初不覺
玉杵夜無聲無物來搗藥常娥驚推輪下天自尋
捉遶地掀江踏山岳二物驚奔不復見留此玉輪
之迹在青壁風雨不可剥此說亦詭異予知未精
確物有無情自相感不閒幽微與高邈老蚌吸月
月降胎水犀望星星入角彤霞爍石變靈砂白虹
貫巖生美璞此乃西山石久爲月照著歲久光不
滅遂有團團月寒輝籠籠出輕霧坐對不復嗟殘
缺蝦蟇從汝惡觜吻可能食此清光没玉川子若
在見必喜不徹此雖隱石中時有靈光發土怪山鬼
不敢近照之僵仆肝腦裂有如君上明下燭萬類
無遁形光艷百世無虧盈
荒田行劉敞
大農棄田避征役小農挈家就兵籍良田茫茫少
耕者秋來雨止生荆棘縣官募兵有著令募兵如
率官有慶從今無復官勸農還逐魚盬作亡命
桃源行王安石
望夷宫中鹿爲馬秦人半死長城下避世不獨商
山翁亦有桃源種桃者此來種桃經幾春採花食
實枝爲薪兒孫生長與世隔雖有父子無君臣漁
郎漾舟迷遠近花閒相見驚相問世上那知古有
秦山中豈料今爲晉聞道長安吹戰塵春風回首
一霑巾重華一去寧復得天下紛紛經幾秦
食黍行王安石
周公兄弟相殺戮李斯父子夷三族富貴常多患
禍嬰貧賤亦復難爲情自隨衣食南與北至親安
能常在側謂言黍熟同一炊歘見隴上黃離離遊
人中道忽不返從此食黍還心悲
杜甫畫像王安石
吾觀少陵詩謂與元氣侔力能排天斡九地壯顔
毅色不可求浩蕩八極中生物豈不稠醜妍巨細
千萬殊竟莫見何以雕鎪惜哉命之窮顚倒不見
收青衫老更斥餓走半九州瘦妻僵前子仆後攘
攘盗賊森戈矛吟哦當此時不廢朝廷憂嘗願天
子聖大臣各伊周寧令吾廬獨破受凍死不忍四
海赤子寒颼飀傷屯悼屈止一身嗟時之人我所
羞所以見公像再拜涕泗流推公之心古亦少願
起公死從之游
題燈陳烈
富家一椀燈太倉一粒粟貧家一椀燈父子相聚
哭風流太守知不知惟恨笙歌無妙曲
鞠歌行張載
鞠歌胡然兮邈余樂之不猶宵耿耿其尚寐日孜
孜焉繼予乎厥修井行惻兮王收曰曷賈不售兮
阻德音其幽幽述空文以繼志兮庶感通乎來古
搴昔爲之純英兮又申申其以告鼓弗躍兮麾弗
前千五百年寥哉寂焉謂天實爲兮則吾豈敢羌
審已兮乾乾
君子行張載
君子防未然見幾天地先開物象未形弭灾憂患
前公旦立無方不恤流言喧將聖見亂人天厭懲
孤偏竊攘豈予思瓜李安足論
上書行劉攽
仕不至二千石賈不至五百萬此事夸者憂而非
志士歎君不見下邳少年受書起幄中運籌制千
里功成不受三萬戸拂衣歸從赤松子君不見計
然半策誅強吳鴟夷扁舟浮五湖三致千金不自
擅至今籍籍宗陶朱大賢富貴不爲已心事邈與
常人殊逢時致身如反手雲烝龍變無時無君勿
愛上書獻賦稱賢豪剌繡倚市相矜高丈夫昔曾
笑徒勞商賈旦旦爭錐刀
茂陵徐生歌劉攽
茂陵徐生老且迂一心區區長信書拜章北闕三
待報意欲霍氏安無虞那知世主心不同積惡未
極難爲功徙薪曲突事不爾壯侯幾人當受封高
岸爲谷丘淵移魯酒之薄邯鄲圍人生快已各以
時舊意望君君不思
熙州行劉攽
自胡請盟供貢職關西二紀剽兵革胡人歲來受
金帛地雖國本胡不惜帝家將軍勇無敵謀如轉
圜心匪席精誠動天天不隔鑿空借籌皆碩畫賈
生屬國試五餌買臣朔方發十策偏師倏然盡西
海一月三捷猶餘力百蠻解辮慕冠帶五郡掃地
開城壁葱嶺陂陁蒲類深回笑秦并與禹績尚書
論功易等差御史行封自明白武功貤爵十萬金
徹侯印組丈二尺奮行過望理自爾少從進熟來
無極憶昔漢武開西域天下騷然苦征役哀痛輪
臺置肥美割棄造陽捐斗僻豈知洮河宜種稻此
去涼州皆白麥女桑被野水泉甘吳兒力耕秦婦
織行子雖爲萬里程居人坐盈九年食熙州歡娛
軍事息天王聖明丞相直
江南曲沈括
新秋拂水無行跡夜夜隨潮過江北西風卷雨上
半天渡口微涼含晚碧城頭鼓響月脚垂天際籠
煙鏁山色高樓索莫臨長陌黃竹一聲無北客時
平田苦少人耕唯有蘆花滿江白
織婦怨文同
擲梭兩肘倦踏籋雙足趼三日不住織一疋纔可
剪織處畏風日剪時審刀尺皆言邊幅好自愛經
緯密昨朝持入庫何事監官怒大字彫印文濃和
油墨汙父母抱歸舍抛下中門下相看各無語淚
迸若傾瀉質錢解衣服買絲添上軸不敢輒下機
連宵停火燭當須了租賦豈暇恤襦袴前知寒切
骨甘心肩骭露里胥踞門限叫罵嗔納晚安得織
婦心變作監官眼
自君之出矣文同
自君之出矣弔影度晨夕中門一步地未省有行
迹閨闈足儀檢常恐犯繩尺欲寄錦字書知誰者
云的
五原行文同
雲蕭蕭草搖落風吹黃沙昏寂寞胡兒滿窟臥寒
日卓旗繫馬人一匹夜來烽火連篝起銀鶻呼兵
臺遊人尋我舊遊處但覓吳山横處來
於潜僧綠筠軒蘇軾
可使食無肉不可使居無竹無肉令人瘦無竹令
人俗人瘦尚可肥俗士不可醫旁人笑此言似高
還似癡若對此君仍大嚼世間那有楊州鶴
河復蘇軾
熙寧十年秋河決澶淵注鉅野入淮泗自澶魏以
北皆絶流而齊楚大被其害彭門城下水二丈八
尺七十餘日不退吏民疲於守禦十月十三日澶
州大風終日既止而河流一枝已復故道聞之喜
甚庶幾可塞乎乃作河復詩歌之道路以致民願
而迎神休蓋守土者之志也
君不見西漢元光元封閒河決瓠子二十年鉅野
東傾淮泗滿楚人恣食黃河鱣萬里沙回封禪罷
初遣越巫沈白馬河公未許人力窮薪芻萬計隨
流下吾君仁聖如帝堯百神受職河神驕帝遣風
師下約束北流夜起澶州橋東風吹凍收微綠神
功不用淇園竹楚人種麥滿河淤仰看浮槎棲古
木
禽言二首蘇軾
南山昨夜雨西溪不可渡溪邊布榖兒勸我脫破
袴不辭脫袴溪水寒水中照見催租瘢(榖爲脫却土人謂布)
(袴破)
姑惡姑惡姑不惡妾命薄君不見東海孝婦死作
三年乾不如廣漢龐姑去却還(婦以姑虐死故其姑惡水鳥也俗云)
(云聲)
書王定國所藏煙江疊嶂圖(蘇軾)
江上愁心千疊山浮空積翠如雲煙煙耶雲耶遠
莫知煙空雲散山依然但見兩崖蒼蒼暗絶谷
中有百道飛來泉縈林絡石隱復見下赴谷口爲
奔川川平山開林麓斷小橋野店依山前行人稍
度喬木外漁舟一葉江吞天使君何從得此本點
綴毫末分清妍不知人閒何處有此景徑欲往置
二頃田君不見武昌樊口幽絶處東坡先生留五
年春風搖江天漠漠暮雲捲雨山娟娟丹楓飜鵶
伴水宿長松落雪驚晝眠桃花流水在人世武陵
豈必皆神仙江山清空我塵土雖有去路尋無緣
還君此畫三歎息山中故人應有招我歸來篇
書晁說之考牧圖後蘇軾
我昔在田閒但知羊與牛川平牛背穩如駕百斛
舟舟行無人岸自移我臥讀書牛不知前有百尾
羊聽我鞭聲如鼓鼙我鞭不妄發視其後者而鞭
之澤中草木長草長病牛羊尋山跨坑谷騰趠筋
骨強煙蓑雨笠長林下老去而今空見畫世閒馬
耳射東風悔不長作多牛翁
鶴歎蘇軾
園中有鶴馴可呼我欲呼之立坐隅鶴有顔色側
晲余豈欲臆對如鵩乎我生如寄良畸孤三尺長
頸閣瘦軀俛啄少許便有餘何至以身爲子娛驅
之上堂立斯須投以餅餌視若無嘠然長鳴乃下
趨難進易退我不如
荔枝歎蘇軾
十里一置飛塵灰五里一候兵火催填坑赴谷相
枕藉知是荔枝龍眼來飛車跨山鶻横海風枝露
葉如新採宫中美人一破顔驚塵濺血留千載永
元荔枝來交州天寶歲貢取之涪至今欲食林甫
肉無人舉觴酹伯游我願天公怜赤子莫生尤物
爲瘡痏君不見武夷溪邊粟粒芽前丁後蔡相籠
加爭先取寵稱入貢今年鬪品充官茶吾君所乏
豈在此致養口體何陋耶洛陽相君忠孝家近時
亦進姚黃花
東方書生行蘇轍
東方書生多愚魯閉門讀書口生土䆫中白首抱
遺經自信此書傳父祖辟雍新說從上公冊除僕
射酬元功太常弟子不知數日夜吟諷如寒蟲四
方窺覘不能得一卷百金猶復惜康成穎逹棄塵
灰老𥅆瞿曇更出入舊書句句傳先師中途欲棄
還自疑東隣小兒識機會半年外舍無不知乘輕
策肥正年少齒疎唇腐眞堪笑是非得失付它年
眼前且買先騰踔
和謝公定征南謠黃庭堅
傳聞交州初陸梁東連五溪西氐羌軍行不斷蠻
標盾謀主皆收漢叛亡合浦譙門腥血沸晉興城
下白骨荒謀臣異時坐致寇守臣今日愧包桑已
遣戈船下離水更分樓船浮豫章頗聞師出三鵶
路盡是中屯六郡良漢南食麥如食玉湖南驅人
如驅羊營平請榖三百萬祁連引兵九千里少府
私錢不可知大農計歲今餘幾土兵蕃馬貔虎同
蝮蛇毒草篁竹中未論芻粟捐金費直愁瘴癘連
營空我思荆州李太守欲募蠻夷令自攻至今民
歌尹殺我州郡擇人誠見功張喬祝良不難得誰
借前箸開天聦詔書哀痛言語切爲民一洗橫尸
血摧鋒䧟堅賞萬戸塹山堙谷窮三穴南平舊時
頗臣順欲獻封疆請旄節廟謀猶計病中原豈知
一朝更屠滅天道從來不爭勝功臣好爲可喜說
交州雞肋安足貪漢開九郡勞臣監吕嘉不肯佩
銀印徵側持戈敵百男君不見往年瀕海未郡縣
趙佗閉關罷朝獻老翁竊帝聊自娛白頭抱孫思
事漢孝文親遣勞苦書稽首請去黃屋車得一亡
十終不忍太宗之仁千古無
以團茶洮州綠石研贈無咎文潜
黃庭堅
晁子智囊可以括四海張子筆端可以回萬牛自
我得二士意氣傾九州道山延閣委竹帛清都太
微望冕旒貝宫胎寒弄明月天網下罩一日收此
地要須無不有紫皇訪問冨春秋晁無咎贈君越
侯所貢蒼玉璧可烹玉塵試春色澆君胷中過秦
論斟酌古今來活國張文潜贈君洮州綠石含風
漪能淬筆鋒利如錐請書元祐開皇極第入思齊
訪落詩
贈送張叔和黃庭堅
張侯温如鄒子律能令隂谷黍生春有齊先君之
季女十年擇對無可人箕帚掃公堂上塵家風孝
友故相親廟中時薦南澗蘋兒女衣袴得補紉兩
家俱爲白頭計察公與人意甚眞吏能束縳老姦
手要使鰥寡無顰呻但回此光還照已平生倦學
皆日新我提養生之四印君家所有更贈君百戰
百勝不如一忍萬言萬當不如一默無可簡擇眼
界平不藏秋毫心地直我肱三折得此醫自覺兩
踵生光輝團蒲日靜鳥吟時鑪薰一炷試觀之
平南謠楊蟠
海南山似刀溪惡如發弩溪山毒煙中人骨水有
蛟蜃陸犲虎蠻人傜賊行若飛縱火劫民殺官府
溪中之水漲赤血山頭積屍變成土經年鬪戰兵
已窮磔將屠城不可數官家發軍救死國萬里歡
喜得時雨誅擒凶黨功德高海水一清奏歌舞山
非無險水非無阻有地不城城亦不武將民赤肉
致戈戟口不能言心自苦
打麥張舜民
打麥打麥彭彭魄魄聲在山南應山北五月太陽
出東北才離海嶠麥尚青轉到天心麥已熟鶡旦
催人夜不眠竹鷄呼雨雲如墨大婦腰鎌出小婦
具筐逐上壠先捋青下壠已成束田家以苦乃爲
樂敢憚頭枯面焦黑貴人薦廟已嘗新酒醴雍容
會所親曲終厭飫勞僮僕豈信田家未入唇盡將
精好輸公賦次把斗升求市人麥秋正急又秧禾
豐歲自少凶歲多田家辛苦可奈何將此打麥詞
兼作插禾歌
勿去草楊傑
勿去草草無惡若比世俗俗浮薄君不見長安公
卿家公卿盛時客如麻公卿去後門無車唯有芳
草年年加又不見千里萬里江湖濱觸目凄凄無
故人唯有芳草隨車輪一日還舊居門前草先除
草於主人實無負主人於草宜何如勿去草草無
惡若比世俗俗浮薄
妾薄命陳師道
主家十二樓一身當三千古來妾薄命事主不盡
年起舞爲主壽相送南陽阡忍着主衣裳爲人作
春妍有聲當徹天有淚當徹泉死者恐無知妾身
長自憐
古墨行陳師道
晁無斁有李墨半丸云𥙿陵故物也往於秦少
游家見李墨不爲文理質如金石亦𥙿陵所賜
王平甫所藏者潘谷見之再拜云眞廷珪所作也
世惟王四學士有之與此爲二矣嗟乎世不乏竒
乏識者耳敬爲長句率無斁同作
秦郎百好俱第一墨丸如漆姿如石巧作松身與
鏡面借美於外非良質潘翁拜跪摩老眼一生再
見三歎息了知至鑒無遁形王家舊物秦家得君
今所有亦其亞伯仲小低猶子姪黃金白璧孰不
有古錦句囊聊可敵睿思殿裏春夜半燈火闌殘
歌舞散自書細字答邊臣萬里風塵入長筭初聞
橋山送弓劒寧知玉盌人間見夜光炎炎衝斗牛
會有太史占星變人生尤物不必有時一過目驚
老醜念子何忍遽磨研少待須臾圖不朽明䆫淨
几風日暖有愁萬斛才八斗徑須脫帽管城公小
試玉堂揮翰手
皇朝文鑑卷第十三
