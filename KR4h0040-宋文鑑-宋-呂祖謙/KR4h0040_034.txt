皇朝文鑑卷第三十四
制
除趙普門下侍郎同中書門下平章事集
賢殿大學士制
除吕蒙正中書侍郎兼戶部尚書平章事
制李沆
除文彦博判大名府制歐陽脩
除皇弟允初感德軍節度使制
歐陽脩
封皇弟九女福安公主制歐陽脩
除皇兄允弼武康軍節度使制
宋祁
除皇弟允迪安靜軍節度使制
宋祁
立皇太子制張方平
除皇兄宗諤保靜軍節度使制
張方平
除韓琦守司徒兼侍中鎮安武勝等軍節
度使制張方平
除吕公弼樞密使檢校太傅制
張方平
除李昭亮殿前副都指揮使寧武軍節度
使制張方平
除曾公亮檢校太傅充樞密使制
胡宿
除王德用樞密使制胡宿
祁國長公主進封衛國長公主制
司馬光
立皇后高氏制范鎮
曾公亮加恩制范鎮
除冨弼樞密使制范鎮
兖國公主降沂國公主制范鎮
韓琦加恩制王安石
李璋加恩制王安石
皇伯祖威德軍節度使榮國公承亮加恩
制王安石
李日尊加恩制王安石
除趙普門下侍郎同中書門下平章事
集賢殿大學士制
閎散同功歸馬遂隆於周道蕭張叶力斷蛇因肇
於漢基必資佐命之臣以輔興王之業推忠恊謀
佐理功臣樞密使光祿大夫檢校太保兼御史大
夫上柱國天水縣開國伯趙普功參締造業茂經
綸禀象緯之淳精契風雲之良會洎贊樞機之務
屢陳帷幄之謀沃心方佇於嘉猷調鼎宜膺於大
用俾踐台衡之位仍兼書殿之榮爾其罄乃一心
熙予庶績君臣相正勿忘獻納之規夙夜在公勉
致隆平之化往服休命無愧前修
除吕蒙正中書侍郎兼戶部尚書平章
事制李沆
天道無私日月星辰助其照皇王不宰股肱輔弼
代其工所以端拱守成垂衣制理永建丕平之景
運遐追三代之令猷其有業茂經綸才推謹厚參
大政而已淹星歲秉至公而無捨寅昏宜頒出綍
之殊恩俾正持衡之重柄爰擇剛日特降命書推
忠佐理功臣朝散大夫給事中參知政事柱國東
平郡開國男吕蒙正四氣均和五行鍾秀有濟時
之略輔之以温恭挺命世之才守之以循默爰覩
舜旌之進善遂指魏闕以來儀臨軒覩敏贍之能
射策見縱横之略暨茲登用益著謨明公忠推社
稷之臣凝重見廟堂之器眷茲大體久鬱具瞻屢
宣作礪之功克懋秉鈞之績别錫褒功之美號仍
陞馭貴之崇階勲籍增榮井田加賦預列侯之峻
爵同大利之計書顧優恩之在茲諒名器之無假
於戲雲從龍而風從虎今也其時啓乃心而沃朕
心必求諸道爾宜周旋庶政佐佑眇躬緩茲宵旰
之憂翊我隆平之運同底于道豈不美歟
除文彦博判大名府制歐陽脩
朕惟將相之崇資是為文武之極選隆其名器所
以重朝廷列于蕃宣所以屏王室矧乃居留之任
必屬老成之人爰擇剛辰敷告有位具官文彦博器
閎而厚識粹而明學得其方通古今而知要才周於
物適大小以惟宜自奮發於聲猷早更揚於中外
居則參禆乎國論出則宣暢乎皇威兩踐台司首
當柄用賢愚式序舉百職以咸修綱紀甚明贊萬
幾而至悉自懇避鈞衡之任出司管鑰之嚴逮此
逾時蔚然休問眷言邦哲實簡予衷是用更其擁
節之榮委以别京之重勁兵所宿是資緫制之權
雅俗惟淳兼賴撫綏之政於戲與國同體是謂股
肱之良惟民具瞻方隆師尹之望顧我舊德豈煩
訓辭往其欽哉祗服休命
除皇弟允初依前檢校尚書右僕射充
感德軍節度使加食邑食實封餘如故
制歐陽脩
爵賞當功則爲善之勸廣名器不假則至公之道
存然而隆恩睦親所以厚乎風俗建侯作屏所以
扞于王家非余敢私乃國舊典具官允初質性純
茂禀乎天姿學問發明由於師訓維我叔父時爲
賢王緬懷遺烈之存屬乃克家之善自被蕃宣之
寄久參朝請之聮宜從留務之繁進委臨戎之重
節髦並建井賦兼增僉謀克諧寵數惟渥於戲干
戈衛社内有宣勤夙夜之臣甲胄在躬外有奮力
行伍之將爾其念宴安之懷毒知冨貴之難居戒
損於滿而罔敢自驕勞身以謙而克保其位無忘
勖勵往服恩榮
封皇弟九女福安公主制
歐陽脩
朕稽有國之彝章著皇女之稱謂取其主以同姓
所以見王體之尊必也錫之美名所以彰禮命之
寵載涓吉日敷告在廷皇弟九女岐嶷之姿有生
知之異禀柔順之質得天性之自然方嚴保傅之
規以養肅雍之德俾遵舊典褒以徽章嘉乃妙齡
盛哉儀服考僉言而惟允非予意之敢私於戲隆
仁恩以厚親茲惟教愛習圖史而循法繄乃夙成
祗若訓言往膺渙渥
除皇兄允弼武康軍節度使加食邑食
實封制宋祁
朕惟一二兄弟屏扞吾家每推骨肉之愛以強本
根之託矧在邇屬早休厥聲適及剛辰進膺異數
具官允弼甚德而度參仁以和居貴而罔流心訓
恭而遠祗悔間陪郊獻佐庀宗司抑抑攸儀舉皆
率履綽綽斯𥙿内無違言成予叙親時乃脩職比
者雖䟽王爵未厭寵名宜停後務之繁俾領元戎
之制增食爰賦兼實幹封於戲盤石而宗寄莫重
焉扞城於國義莫先焉可壯非猷可順非迪仍輟
就藩之遠姑隆綏族之恩往惟懋哉顯對嘉命
除皇弟允迪安靜軍節度使加食邑實
封制宋祁
朕聞立愛莫先於親繁支實庇其本每念攸訓匪
伊異人用推(嫌名光宗)序之典期光夾輔之體具官允
迪承燾天祏衍慶宸莩舉動嚴方趨古閑敏思長
冨貴之守寖肄朝夕之虔向留使華允穆公路頃
以王邸殂謝予懷悼驚念其&KR0799;堂眷深橋梓維城
有寄墨絰還朝載隆近屬之恩俾領中軍之節仍
增邑食且實戶封於戲乃考之忠勛四邦是式乃
兄之光寵十乘有儀爾偕厥榮毋或茲忝欽即殊
奬祗勵遠猷
立皇太子制張方平
維我祖宗繼天統業積有功德克享上帝之心
肆其子孫永承百世之祀朕祗纂謨烈詳覽古今
繄崇建於元良實保安於國本上尊宗廟孝無大
於奉先下庇生民教莫逾於居正式宣顯冊敷告
萬邦皇長子具官(廟諱神宗)英粹日躋中和自至仁義
充涵之美言動惟時禮樂交錯之華威儀可象抑
畏䟽封之重敏修典學之勤亦既多聞足當大受
是宜誕膺徽命肇啓儲闈懋升明兩之輝益廣在
三之道非余私於爾(廟諱神宗)惟天祐於余家衍寶祚
之靈長成寰區之慶賴往慎厥德以答揚我列聖
之光訓不曰休哉可立爲皇太子有司擇日備禮
冊命施行
除皇兄宗諤保靜軍節度使制
張方平
朕惟前王懿德治古舊章必隆蕃屏之親以穆懷
柔之體矧居邇屬夙著令名宜揆剛辰誕揚休命
皇兄具官宗諤甚德而度參仁以和近雅不流繹
如鍾吕之正内明自照瑩若珪璋之温率履無違
在宗有𥙿特推恩典之異聿示表儀之光錫爾騂
旄屬之瑞節時庸褒叙式昭寵嘉於戲祗畏者保
身之永圖恭儉者有家之長業事近效遠罔或忽
諸往惟欽哉尚克終譽
除韓琦守司徒兼侍中鎮安武勝等軍
節度使制張方平
朕光宅萬邦肇新駿命正權綱之遠御審名器之
大方眷予宗臣特崇異數以表圖勲之重用昭報
禮之隆爰揆剛辰誕揚贊冊具官韓琦宣昭賢業
熙亮天工光翊三朝咸有一德材周五則之用體
備四時之和社稷是經文武惟憲在成功而弗處
實有大以能謙荐上奏封懇辭政柄顧倚毗之厚
詔諭數頒而精懇之堅辭誠難奪增寵上階之峻
特開兩鎮之崇蔽自朕心事非舊典當盛辰而均
逸望故里以榮歸大業甚明休靈殊渥於戲臣行
其志茲爲自得之全君篤於恩深惜老成之去無
安帥節之樂猶待衮衣之還乃情本朝遐不謂矣
除吕公弼樞密使檢校太傅制
張方平
本朝之制地分二府之嚴執政之臣共幹庶邦之
重文武承式兵民是圖屬在賢明緫司使職誕敷
明制敭告大廷具官吕公弼器緼純明機靈精遠
瓌材任重中廣厦之棟梁雅音自和合清廟之琴
瑟登貳樞機之密洽聞議慮之長屢陳憂國之言
多發便時之策深明王體有簡朕心宜陞帝傅之
崇以正本兵之任爰田增賦真食衍封名器益隆
典章允穆於戲信而能用嘗思明哲之難知無不
爲期盡臣鄰之益祗若休命以贊大猷
除李昭亮殿前副都指揮使寧武軍節
度使制張方平
外擁節旄方鎮元戎之重内司禁衛太微上將之
雄匪時英材疇若嘉命圖用親率宜揚大庭具官
李昭亮誠禀忠淳風力敏給世載其德有狐趙之
舊勲文定厥祥廼姜任之高姓早階華顯允蹈中
和入從法從之華出領翰垣之要屬以軍政契於
士心訓撫有方簡稽允肅眷殿巖之離衛悉王旅
之選鋒典茲中權職在圻父特賜節旄之命爰將
注意之隆峻以等威統諸環列於戲齋鉞所付是
爲王之爪牙蘭錡之嚴實曰予之心膂勉旃誠報
茂對寵休
除曾公亮檢校太尉充樞密使制
胡宿
經遠慮微必慎制兵之術折衝消難亦資畫策之
臣是憲樞躔聿崇使號蓋政謨之攸寄匪耆哲而
莫居適得其人誕敷厥命具官曾公亮風業碩茂
志慮深純學多貫於前言性頗修於中道有方重
之德可以抳躁而鎮浮有明逹之材可以造幾而
成務嘗講勸於左右亦召置於禁嚴博我訓言代
予明命間請臨於寰輔遄擢典於京師咸有治功
遂聞政本通明練於百物參知穆於羣言貳公之
司久陪於論道内密之任宜正於筦樞仍加傳導
之名更益陪(嫌名光宗)之數崇階馭貴眞食衍封並示
寵章式旌殊禮於戲典機之任莫慎乎微擊柝之
言蓋取於豫勿謂承平之久益思備禦之深祗服
斯言往踐乃位
除王德用依前檢校太師同中書門下
平章事兼羣牧制置使充樞密使河陽
三城節度使加食邑實封仍改賜功臣
制胡宿
内樞之地上範於斗宫前筯之籌參寄於人傑以
經常武之事是號本兵之司圖冠厥名疇緫予務
乃眷元侯之長早崇右府之聮爰擇剛辰復還舊
物具官王德用志懷果烈風㮣沉雄通於竒正之
謀居然英傑之氣春秋閱禮韞義府以惟深甲令
書忠載世家而有舊比膺推轂荐歷干城先十乘
以臨戎長萬夫而觀政德刑具舉威惠參施能名
播於外夷沉機隱於敵國曏咨俊望擢典繁機翼
濟事功迪宣忠力孚乃誠而匪懈研諸慮以惟微
旋均基宥之勞亟樹藩宣之治蹈險夷而一致服
忠孝而兩全簡在朕心洽於朝聽是用升鳳池之
寵秩聮虎節之榮章倚殿輔邦用陪京室屬右樞
之闕職咨羣岳以擇材僉曰汝賢宜弼予治蓋天
子二老出以居方伯之尊寰内諸侯入則處公卿
之任抑惟曩制舉是隆名用起壯猷使纂舊服仍
峻雲臺之號兼增井牧之封式厚耆英有加名數
於戲樞機發令制戎事以惟艱樽爼折衝經人謀
而匪易往慎乃位益思其忠
祁國長公主進封衛國長公主制
司馬光
帝妹中行易象贊其元吉王姬下嫁召南美其肅
雍命服亞正后之尊主禮用上公之貴寵光之盛
誰昔(昔昔也釋訓誰)而然矧同氣之至親推異數而何愛
祁國長公主席靈長之緒承濬哲之祥禀乾坤之
粹和鍾日月之明潤淵懿可度柔嘉有章志女功
而忘勞承師教而不倦今玉笄在首厭翟戒塗方
結帨於皇家將執笲(竹器音煩)於士族宜䟽沫土之邑
俾適冨平之孫庸展茂恩誕孚醲化於戲琴瑟靜
好式昭和樂之音雷風順承是爲常久之道勿以
夫家之平素有虧婦德之聽從祗服訓詞永綏福
履
立皇后高氏制范鎮
天子之有后如天之與地惠養萬物如日之與月
臨照四方苟稱號之弗崇則臣民之安仰京兆郡
君高氏生閥閱之後而不自矜大處冨貴之習而
能安素約服在藩邸宜于室家肆朕纘承嘉乃輔
佐惟長樂之奉養左右不可不虔惟六宫之表儀
晨夕不可不肅爰正軒星之位以爲國風之倡舉
是典册告于治朝於戲拜教所基人倫茲重塗山
啓夏太任興周勤勞一時焜燿萬世乃其總笄&KR0808;
縱日侍慈顔衡紞紘綖時承宗祝庶幾天下之俗
知我門中之私
曾公亮加恩制范鎮
朕觀前世之載考宗祀之文周漢舊章殘缺無次
王鄭異說雜互莫同大抵奉親以嚴率民以孝交
神明於合莫厚風俗之本原具官曾公亮執禮蹈
方刺經援古爕均大化固已治平制定多儀又皆
節適四時之氣其和見于豆籩九州之力其精在
于玉帛使朕得昭升烈考裒對上靈誠意所通
顧饗如答惟時顯相宜有褒嘉峻階級所以明等
威崇表號所以懋功賞陪(嫌名光宗)多賦流衍眞封於
大典越熙至恩胥暨惟裁成輔相以遂萬物之
宜惟同寅恊恭以收庶工之效庸昭况施永乂基
圖
除冨弼樞密使制范鎮
兵布于天下而至衆故統之有本元謀出於堂上
而無窮故資之於明哲是以基于靜密式暢遠猷
始乎幾微能成大務若時付卑茲謂劇艱前推忠
恊謀同德守正佐理功臣特進行禮部尚書同中
書門下平章事昭文館大學士監修國史兼譯經
潤文使上柱國河南郡開國公冨弼文武相資柔
剛並適誠貫金石材隆棟梁往在先朝嘗爲上
宰至言無隠精慮有開方國計之是毗以親喪而
遽去況夫西漢而下巨唐以還訖于本朝凡厥
公相率就起復以爲權宜而卿固執禮經懇辭恩
詔三年始事四海具瞻再炳台符之文兼崇樞極
之任重陪多賦庸示褒章於戲天命甚難神器至
重始初纘紹正賴經綸幸元老之聿來偕衆賢之
同濟庶幾涼德罔累慶圖
兖國公主降沂國公主制
范鎮
陳車服之等所以見王姬之尊啓脂澤之封所以
昭帝女之寵茲惟親愛之攸屬時乃化風之所關
苟不能安諧於厥家則何以觀示於流俗兖國公
主生而甚惠朕所鍾憐故於外家之近親以求副
車之善配而保傅無狀閨門失歡歷年于茲生事
弗順逹於聞聽深所駭驚雖然恩義之常人所難
斷至於賞罰之際朕安敢私宜告大庭降從下國
於戲惟肅雍以成美德惟柔順以輯令名乃其恪
思庶永來福
韓琦加恩制王安石
朕祗率舊章肇稱吉禮對越天地具獲靈明之歆
相維公卿並膺休顯之賜其孚大號以寵元勲推
誠保德崇仁守正恊恭贊治亮節佐運翊戴功臣
淮南節度揚州管内觀察處置營田等使開府儀
同三司守司徒檢校太師兼侍中行揚州大都督府
長史上柱國魏國公食邑一萬三千七百戶食實
封五千戶韓琦躬受偉材出陪熙運保茲天子進
無浮實之名正是國人退有顧言之行開朝廷之
兩社揉方域之萬邦辰猷具臧器寶加重中辭機
軸之要外即蕃屏之安衡紞紘綖備三公服飾之
盛櫜兜戟纛兼大將威儀之多序績既崇脩方彌
謹恊成宗祀之禮豫有顯助之勞肆衍本封申加
美稱於戲恩典徽數所以旌帝臣明德茂功所以
奬王室往惟勵翼服此褒嘉
李璋加恩制王安石
若昔大猷紹天明命必有獻享之禮作民恭先必
有褒嘉之恩自國貴始翊衛功臣奉寧軍節度使
鄭州管内觀察處置河隄等使光祿大夫檢校司
空持節鄭州諸軍事鄭州刺史兼御史大夫上柱國
平原郡開國公食邑四千三百戶食實封一千戶李璋
世載忠善躬服儉勤以后家之洪支爲帝室之隆
棟入緫營衛則兵師無譁出乘蕃維則吏屬不怠
近付京都之籥外更方鎮之旄貢職惟脩祀儀獲
考進加功號申衍邑封以疇服采之勤以恊勸勞
之典於戲貴冨有危溢之可戒禄位匪侈驕之與
期圖惟慶譽之終尚恊龍光之施
皇伯祖威德軍節度使榮國公承亮加
恩制王安石
朕祼獻廟堂燎禋郊丘内蒙祖考之居歆外獲
神祇之顧饗嘉我近屬與有陪輔之勞揚于大庭
使膺褒顯之福具官承亮德義自表爵齒兼尊魁
然肅艾之材尚矣神靈之胄世承厥慶有跗萼之
芬華朝賴以寧若翰藩之嚴密乃相肆祀實綏思
成進加奠食之封申賜詔功之號於戲孝恭可以
儀宗室信厚可以化邦人匪時親賢孰朕承翼往
肩寵奬尚恊榮懷
李日尊加恩制王安石
朕紹膺駿命稽用上儀祗事郊宫並受三神之福
推恩方夏外交四表之歡告于有司錫是在服推
誠保節同德守正順化翊戴功臣靖海軍節度觀
察處置等使同中書門下平章事李日尊躬懷德
善世濟忠勤奠茲南邦居有扞城之效衛我中國
使無疆場之虞賜之大將之旄胙之眞王之爵往
踐厥位知欣戴於寵章來獻其琛用恊成於熙事
陪(嫌名光宗)采邑褒進文階載加眞食之封式允懋功
之典於戲人之所助惟怙冒於王靈國以永存顧
循守於侯度率時新命保乃舊邦
皇朝文鑑卷第三十四
