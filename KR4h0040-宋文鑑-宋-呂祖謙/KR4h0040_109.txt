皇朝文鑑卷第一百九
制策
制科策蘇軾
皇帝若曰朕承祖宗之大統先帝之休烈深惟
寡昧未燭於理志勤道遠治不加進夙興夜寐于
兹三紀朕德有所未至教有所未孚闕政尚多和
氣或盭田野雖闢民多亡聊邊境雖安兵不得徹
利入已浚浮費彌廣軍冗而未練官冗而未澄庠
序比興禮樂未具戸罕可封之俗士忽皆讓之節
此所以訟未息於虞芮刑未措於成康意在位者
不以教化爲心治民者多以文法爲拘禁防繁多
民不知避叙法寬濫吏不知懼纍繋者衆愁歎者
多仍歲以來災異數見六月壬子日食于朔淫雨
過節煗氣不效江河潰決百川騰溢永思厥咎深
切在予變不虛生緣政而起五事之失六沴之作
劉向所傳吕氏所紀五行何修而得其性四時何
行而順其令非正陽之月伐鼓捄變其合於經乎
方盛夏之時論因報重其考於古乎京師諸夏之
根本則王教之淵源百工滛巧無禁豪右僣差不
廣治當先内或曰何以爲京師政在擿姦或曰不
撓獄市推尋前(迹孝文尚世探觀治)老子而天下冨殖孝武
用儒術而海内虛耗道非有弊治奚不同王政所
由形于詩道周公豳詩王業也而係之國風宣王
北伐大事也而載之小雅周以冡宰制國用唐以
宰相兼度支錢榖大計也兵師大衆也何陳平之
對謂當責之内史韋賢之言不宜兼於宰相錢貨
之制輕重之相權命秩之差虛實之相飬水旱蓄
積之備邊陲守禦之方圜法有九府之名樂語有
五均之義冨人彊國尊君重朝弭災致祥改薄從
厚此皆前世之急政而當今之要務子大夫其悉
意以陳母悼後害
臣謹對曰臣聞天下無事則公卿之言輕於鴻毛
天下有事則匹夫之言重於泰山非智有所不能
而明有所不察緩急之勢異也方其無事也雖齊
桓之深信其臣管仲之深得其君以握手丁寧之
問將死深悲之言而不能去其區區之三竪及其
有事且急也雖唐代宗之庸程元振之用事柳伉
之賤且疎而一言以入之不終朝而去其腹心之
疾夫言之於無事之世者足以有所改為而常患
於不信言之於有事之世者易以見信而常患於
不及改為此忠臣志士之所以深悲天下之所以
亂亡相尋而世主之所以不悟也今陛下處積
安之時乘不拔之勢拱手垂裳而天下嚮風動容
變色而海内震恐雖有一事之失常一物之不獲
固未足以憂陛下也所謂親策賢良之士者以
應故事而已豈以臣言為真足以有感於陛下
耶雖然君以名求之臣以實應之陛下為是名
也臣敢不為是實也伏惟制策有念祖宗先
帝大業之重而自處於寡昧以為志勤道遠治不
加進臣竊以為陛下即位以來歲歴三紀更於
事變審於情偽不為不熟矣而治不加進雖臣亦
疑之然以為志勤道遠則雖臣至愚亦未敢以明
詔為疑也夫志有不勤而道無或遠陛下苟知
勤矣則天下之事粲然無不畢舉又安以訪臣為
哉今也猶以道遠為歎則是陛下未知勤也臣
請言勤之說夫天以日運故健日月以日行故明
水以日流故不竭人之四肢以日動故無疾器以
日用故不蠧天下者大物也久置而不用則委靡
廢放日趨於弊而已矣陛下深居法宫之中
其憂勤而不息邪臣不得而知也其宴安而無為
邪臣不得而知也然所以知道遠之歎由陛下
之不勤者臣竊見陛下以天下之大欲輕賦稅
則財不足欲威四夷則兵不彊欲興利除害則無
其人欲敦世厲俗則無其具大臣不過遵用故事
小臣不過謹守簿書上下相安以苟歲月此臣所
以妄論陛下之不勤也臣又竊聞之自頃歲以
來大臣奏事陛下無所詰問直可之而已臣始
聞而大懼以為不信及退而觀其效見則臣亦不
敢謂不信也何則人君之言與士庶不同言脱於
口而四方傳之捷於風雨故太祖太宗之世天
下皆諷誦其言語以為聳勸之具今陛下所震
怒而賜譴者何人也合於聖意誘而進之者何人
也所謂朝夕論議深言者何人也越次躐等召而
問訊之者何人也四者臣皆未之聞焉此臣所以
妄論陛下之不勤也臣願陛下條天下之事
其大者有幾可用之人有幾某事未治某人未用
雞鳴而起曰吾今日為某事用某人它日又曰吾
所為某事其事果濟矣乎所用某人其人果才矣
乎如是孜孜焉不違於心屏去聲色放遠善柔親
近賢達遠覽古今凡此者勤之實也而道何遠乎
伏惟制策有夙興夜寐于今三紀德有所未至
教有所未孚闕政尚多和氣或盭田野雖闢民多
亡聊邊境雖安兵不得徹利入已浚浮費彌廣軍
冗而未練官冗而未澄庠序比興禮樂未具戸罕
可封之俗士忽皆讓之節此所以訟未息於虞芮
刑未措於成康意在位者不以教化為心治民者
多以文法為拘禁防繁多民不知避叙法寬濫吏
不知懼纍繫者衆愁歎者多凡此陛下之所憂
數十條者臣皆能為陛下歴數而備言之然而
未敢為陛下道也何者陛下誠得御臣之術
而固執之則嚮之所憂數十條者皆可以捐之大
臣而已不與今陛下區區以嚮之數十條為已
憂者則是陛下未得御臣之術也天下所謂賢
者陛下既得而用之矣方其未用也常若有餘
而其既用也(若常)不足是豈其才之有變乎古之用
人者日夜提策之武王用太公其相與問荅百
餘萬言今之六韜是也桓公用管仲其相與問荅
亦百餘萬言今之管子是也古之人君其所以反
覆窮究其臣者若此今陛下默默而聽其所為
則夫嚮之所憂數十條者無時而舉矣古之忠臣
其受任也必先自度曰吾能辦是矣乎度能辦是
也則又曰吾君能忘已而任我乎能無以小人間
我乎度其能忘已而任我也能無以小人間我也
然後受之既已受之矣則以身任天下之責而不
辭饗天下之利而不愧今也内不度已外不度君
而輕受之受之而衆不與也則引身而求去陛
下又為美辭而遣之加之重禄而慰之夫引身而
求退者非果廉節而有讓也是邀君以自固也是
自明其非我之欲留以逃謗也是不能辦其事而
以其患遺後人也陛下柰何聽之臣故曰陛
下未得御臣之術也若夫德有所未至教有所未
孚者此實不至也德之必有以著其德之之形教
之必有以顯其教之之狀德之之形莫著於輕賦
教之之狀莫顯於去殺此二者今皆未能焉故曰
實不至也夫以選舉之重而不取才行官吏之衆
而不行考課農末之相傾而平糴之法不立貧富
之相役而占田之數無限天下之闕政則莫大乎
此而和氣安得不盭乎田野闢者民之所以冨足
之道也其所以亡聊則吏政之過也然臣聞天下
之民常偏聚而不均吳蜀有可耕之人而無其地
荆襄有可耕之地而無其人由此觀之則田野亦
未可謂盡闢也夫以吳蜀荆襄之相形而饑寒之
民終不能去狹而就寬者世以為懷土而重遷非
也行者無以相羣則不能行居者無以相友則不
能居若輩徙饑寒之民則無有不聽矣邊境已安
而兵不得徹者有安之名而無安之實也臣欲小
言之則自以為愧大言之則世俗以為笑臣請略
言之古之制北狄者未始不通西域今之所以不
能通者是夏人為之障也朝廷置靈武於度外幾
百年矣議者以為絶域異方曾不敢近而况於取
之乎然臣以為事勢有不可不取者不取靈武則
無以通西域西域不通則契丹之彊未有艾也然
靈武之所以不可取者非以數郡之能抗吾中國
吾中國自困而不能舉也其所以自困而不能舉
者以不生不息之財養不耕不戰之兵塊然如巨
人之病膇非不枵然大矣而乎足不能以自舉欲
去是疾也則莫若捐秦以委之使秦人斷然如戰
國之世不待中國之援而中國亦未始有秦者有
戰國之全利而無戰國之患則夏人舉矣其便莫
如稍徙緣邊之民不能戰守者於空閑之地而以
其地益募民為屯田屯田之兵稍益則向之戍卒
可以稍減使數歲之後緣邊之民盡為耕戰之夫
然後數出兵以苦之要以使之厭戰而不能支則
折而歸吾矣如此而北狄始有可制之漸中國始
有息肩之所不然將濟師之不暇而又何徹乎所
謂利入已浚而浮費彌廣者臣竊以為外有不得
已之二虜内有得已而不已之後宫後宫之費不
下一敵國金玉錦繡之工日作而不息朝成夕毁
務以相新主帑之吏日夜儲其精金良帛而别異
之以待倉卒之命其為費豈可勝計哉今不去此
等而欲廣求利之門臣知所得之不如所喪也軍
冗而未練者臣嘗論之曰此將不足恃之過也然
以其不足恃之故而擁之以多兵不蒐去其無用
則多兵適所以爲敗也官冗而未澄者臣嘗論之
曰此審官吏部與職司無法之過也夫審官吏部
是古者考績黜陟之所也而特以日月爲斷今縱
未能復古可略分其郡縣不以遠近爲差而以難
易爲等第其人之所堪而别異之才者常爲其難
而不才者常爲其易及其當遷也難者常速而易
者常久然而爲此者固有待也吏部與外之職司
常相關通而為職司者不惟舉有罪察有功而已
必使盡第其屬吏之所堪以詔審官吏部審官吏
部常從内等其任使之難易職司常從外第其人
之優劣才者常用不才者常閑則冗官可澄矣庠
序興而禮樂未具者臣蓋以為庠序者禮樂既興
之所用非所以興禮樂也今禮樂鄙野而未完則
庠序不知所以為教又何以興禮樂乎如此而求
其可封責其皆讓將以息訟而措刑者是却行而
求前也夫上之所嚮者下之所趨也而況從而賞
之乎上之所背者下之所去也而况從而罸之乎
今陛下責在位者不務教化而治民者多拘文
法臣不知朝廷所以為賞罸者何也無乃或以教
化得罪而多以文法受賞歟夫禁防未至於煩多
而民不知避者吏以為市也叙法不為寬濫而吏
不知懼者不論其能否而論其久近也纍繋者衆
愁歎者多凡以此也伏惟制策有仍歲以來災
異數見乃六月壬子日食于朔淫雨過節煗氣不
效江河潰決百川騰溢永思厥咎深切在予變不
虚生緣政而起此豈非陛下厭聞諸儒牽合之
論而欲聞其自然之說乎臣不敢復取洪範傳五
行志以為對直以意推之夫日食者是陽氣不能
履險也何謂陽氣不能履險臣聞五月二十三分
月之二十是為一交交當朔則食交者是行道之
之險者也然而或食或不食則陽氣有彊弱也今
有二人並行而犯霧露其疾者必其弱(也者)其不疾
者必其彊者也道之險一也而陽氣之彊弱異故
夫日之食非食之日而後為食其虧也久矣特遇
險而見焉陛下勿以其未食也為無災而其既
食而復也為免咎臣以為未也特出於險耳夫淫
雨大水者是陽氣融液汗漫而不能收也諸儒
或以為隂盛臣請得以理折之夫陽動而外其於
人也為嘘嘘之氣温然而為濕隂動而内其於人
也為噏噏之氣冷然而為燥以一人推天地天地
可見故春夏者其一嘘也秋冬者其一噏也夏則
川澤洋溢冬則水泉收縮此燥濕之效也是故陽
氣汗漫融液而不能收則常為淫雨大水猶人之
嘘而不能吸也今陛下以至仁柔天下兵驕而
益厚其賜戎狄桀傲而益加其禮蕩然與天下為
咻呴温煖之政萬事隳壤而終無威刑以堅凝之
亦如人之嘘而不能噏此淫雨大水之所由作也
天地告戒之意隂陽消伏之理殆無以易此矣而
制策又有五事之失六沴之作劉向所傳吕氏所
紀五行何修而得其性四時何行而順其令非正
陽之月伐鼓捄變其合於經乎方盛夏之時論囚
報重其考於古乎此陛下畏天恐懼求端之過
而流入於迃儒之說此皆愚臣之所學於師而不
取者也夫五行之相沴本不至於六六沴者起於
諸儒欲以六極分配五行於是始以皇極附益而
為六夫皇極者五事皆得不極者五事皆失非所
以與五事並列而别為一者也是故有眊而又有
蒙有極而無福曰五福皆應此亦自知其疎也吕
氏之時令則柳宗元之論備矣以為有可行者有
不可行者其可行者皆天事也其不可行者皆人
事也若夫禜社伐鼓本非有益於救災特致其尊
陽之意而已書曰乃季秋月朔辰弗集于房瞽奏
鼓嗇夫馳庶人走由此言之則亦何必正陽之月
而後伐鼓捄變如左氏之說乎盛夏報囚先儒固
已論之以為仲尼誅齊優之月固君子之所無疑
也伏惟制策有京師諸夏之表則王教之淵源
百工淫巧無禁豪右僣差不度此在陛下身率
之耳後宫有大練之飾則天下以羅紈爲羞大臣
有脱粟之節則四方以膏梁爲汙雖無禁令又何
憂乎伏惟制策有治當先内或曰何以爲京師
政在擿姦或曰不可撓獄市此皆一偏之說不可
以不察也夫見其一偏而輒舉以爲說則天下之
說不可以勝舉矣自通人而言之則曰治内所以
爲京師也不撓獄市所以爲擿姦也如使不撓獄
市而害其爲擿姦則夫曹參者是爲逋逃主也伏
惟制策有推尋前世探觀治迹孝文尚老子而
天下冨殖孝武用儒術而海内虚耗道非有弊治
奚不同臣竊以為不然孝文之所以為得者是儒
術略用也其所以得而未盡者是用儒之未純也
而其所以為失者則用老也何以言之孝文得賈
誼之說然後待大臣有禮御諸侯有術而至于興
禮樂係單于則曰未暇故曰儒術略用而未純也
若夫用老之失則有之矣始以區區之仁壊三代
之肉刑而易之以髠笞髠笞不足懲中罪則又從
而殺之用老之失豈不過甚矣哉且夫孝武亦不
可謂用儒之主也慱延方士而多興妖祠大興宫
室而甘心遠略此豈儒者教之今夫有國者徒知
徇其名而不考其實見孝文之冨殖而以為老子
之功見孝武之虚耗而以為儒者之罪則過矣此
唐明皇之所以溺於晏安徹去禁防而為天寶之
亂也伏惟制策有王政所由形于詩道周公豳
詩王業也而係之國風宣王北伐大事也而載之
小雅臣聞豳詩言后稷公劉所以致王業之艱難
者也其後累世而至文王之時則王業既已大成
矣而其詩為二南二南之詩猶列於國風而至於
豳獨何怪乎昔季札觀周樂以為大雅曲而有直
體小雅思而不貳怨而不言夫曲而有直體者寬
而不流也思而不貳怨而不言者狹而不迫也由
此觀之則大雅小雅之所以異者取其辭之廣狹
非取其事之小大也伏惟制策有周以冡宰制
國用唐以宰相兼度支錢榖大計也兵師大衆也
何陳平之對謂當責之内史韋賢之言不宜兼於
宰相臣以為宰相雖不親細務至於錢榖兵師固
當制其虚贏利害陳平所謂責之内史者特以宰
相不當治其簿書多少之數耳昔唐之初以郎官
領度支而職事以治及兵興之後始立使額參佐
既衆簿書益繁百弊之源自此而始其後裴延齡
皇甫鎛皆以剝下媚上至於希世用事以宰相兼
之誠得防姦之要而韋賢之議特以其權過重歟
故李德裕以為賤臣不當議今臣常以為有宰相
之風矣伏惟制策有錢貨之制輕重之相權命
秩之差虚實之相養水旱蓄積之備邊陲守禦之
方圜法有九府之名樂語有五均之義此六者亦
方今之所當論也昔召穆公曰民患輕則多作重
以行之若不堪重則多作輕以行之亦不廢重輕
可改而重不可廢不幸而過寧失於重此制錢貨
之本意也命者人君之所擅出於口而無窮秩者
民力之所供取於府而有限以無窮養有限此虚
實之相養也水旱蓄積之備則莫若復隋唐之義
倉邊陲守禦之方則莫若依秦漢之更卒周官有
太府天府泉府玉府内府外府職内職金職幣是
謂九府太公之所行以致冨古者天子取諸侯之
士以為國均則市不二價四民常均是謂五均獻
王之所致以為法皆所以均民而冨國也凡陛
下之所以策臣者大略如此而於其末復策之曰
冨人彊國尊君重朝弭災致祥改薄從厚此皆前
世之急政而當今之要務此臣有以知陛下之
聖意以為向之所以策臣者各指其事恐臣不得
盡其辭是以復舉其大體而㮣問焉又恐其不能
(至切)也故又詔之曰悉意以陳而無悼後害臣是以
敢復進其猖狂之說夫天下者非君有也天下使
君主之耳陛下念祖宗之重思百姓之可畏
欲進一人當同天下之所欲進欲退一人當同天
下之所欲退今者每進一人則人相與誹曰是出
於某也是某之所欲也每退一人則又相與誹曰
是出於某也是某之所惡也臣非敢以此為舉信
也然而致此言者則必有由矣今無知之人相與
謗於道曰聖人在上而天下之所以不盡被其澤
者便嬖小人附於左右而女謁盛於内也爲此言
者固妄矣然而天下或以爲信者何也徒見諫官
御史之言矻矻乎難入以爲必有間之者也徒見
蜀之美錦越之竒器不由方貢而入於宫也如此
而向之所謂急政要務者陛下何暇行之臣不
勝憤懣謹復列之於末惟陛下寬其萬死幸甚
幸甚謹對
皇朝文鑑卷第一百九
