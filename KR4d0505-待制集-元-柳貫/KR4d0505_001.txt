柳待制文集卷之一
古詩
五言
擬古次吴彦輝編脩見寄韻
昨夕芳蘭英今晨寒露莽凡物榮悴之所慎在交友
燕燕參差飛尚自求其偶何况萬里心僅若風中柳
服君無流黃貽我有佩玖感歎臨長河何山近牛首
驅馳苟可及贏嚢具吾糗但恐川塗脩所期非所有
秋曉行園覽物三詠書寄臨川孫履常
苦瓠若懸癭宜瓢亦宜笙笙將用合雅瓢以供酌烹
吾為苦瓠謀任力不任聲薦勞鉶鼎間自足資養生
物賤終反質吹萬豈其情
庭後雙桐樹當春各揚熙方華俟其實匪為鳳皇饑
逡廵白露下時變物乘之陽柯色黯黯隂幹兀頎頎
朝曦与夕暉同煦亦同吹君看特立者至德豈下衰
蓬艾著莖穎其高論尋尺在時薈翳中初不自㨂擇
秋風一披猖束藁共狼藉兒童強觧事走報蓍生策
是物豈能神虚名偶相迫四營𡭗何知無徵安有獲
呼兒告之故吾占用吾易
墻東蒔青菊
墻東蒔青菊墻西種叢蔧蔧高菊尚卑俯仰作秋意
森脩已盈束張王密相比飄風日凄凄榮悴忽殊位
一為斬艾㑴坐闕藩籬蔽以兹感時物回復臨軒砌
孤華耀黃豔迥立有餘地馨香不滿把零落還自致
夕餐詎能飽根蒂已中棄糞除蔧何慚羨爾身後計
九月廿八日迎
大駕至昌平縣
回鑾向亰闕佳氣拂天来千官肅迎謁奔走及輿臺
前瞻直南口帳殿層雲開駝鈴遠有響象馭不驚埃
却&KR0942;升玉座甫進蒲萄醅侍儀主奉引喚仗聲如雷
雕盤薦桃實磊落堆玫瑰庶明土物愛敢覬天顔回
退旅称萬歲俛首三徘徊
聖人乘六龍宣光照九垓兹地適頓轡秋陽薄崔嵬
蠲復周黎庶宴見先背台繼體如舜禹其仁巳深培
陋儒軄為頌感奮慚非才
奉
皇姑魯國長公主教題所藏巨然江山行舟圖
善畫如攻詩意到即竒警盖緣疎㒞姿茟墨無容騁
斂之縑楮間只尺萬里景巨然作江山所得盡幽夐
冥深風雨重曠朗雲霞屏秋光滿帆腹上下天一影
白鳥不盡飛楓林有維艇稍前牛渚磯却後瞿塘頂
豈無乘航戒尚想然犀炳巨靈制坤軸割截𡭗何猛
至今氣淋漓幅背出光耿人言此非畫与幻本同境
然師豈幻者貞勝以其静我来覽遺迹皦若天機秉
巫閭東北長岷蜀西南永朱邸雪消初春暉浮藻井
開圖望神州時節躬朝請慨思禹功成重喜殷邦靖
將鑄嶽牧金明堂安九鼎
袁伯長侍講虞伯生馬伯庸二待制同赴北都
卻還夜宿聯句歸以示予次韵效體發三賢一咲
杜詩詫蜀險高有石櫃閣安知居庸口可掠太白腳
馬行已崇巔鳥度尚層壑林蹊曠迷轍崖井荒留幕
俯疑日沉車閴若風鼓槖玄雲倏揚旟朱霞粲塗鞹
數驛程匪賒襲裘寒更薄客魂逢酒銷鬼膽因詩愕
蟠木將為容胡繩未宜索嚴召戒晨超澄旻際秋廓
𬗋微晶煥爛瀚海氣冥漠腰無兩鞬屬道有五丁鑿
弭轡誰所援還衡猶屢錯小息樹吟旌争先厲詞鍔
非開石首筵似聽郾城柝巨敵無前勍偏師當後却
送郭子昭經㦄赴淮東
嚴嚴御史府犖犖聚英彦計仐玉笋班顯者半郎掾
居中密告猷治外詳論讞我遊朝士間聞談輒心羡
胡為三十年負此一破硯子昭每相過開口竒自見
弘璧本不貲况復加藻薦安能辞富貴尚欲志貧賤
平明借馬出向夕擁書&KR0786;去年參元火可賀亦可唁
端公坐南床愛士誠睠睠屈君廉訪幕首路走淮甸
生平書檄手妙在巧裁剸誰無擾獄市勿使滋蔓莚
平反奉慈母歡喜㓗羞膳君子既得輿小人將革面
想當治曺暇稍稍事遊宴試茗蜀井岡看花竹西院
古思浩無邊新語時一轉定懷亰遊舊寄贈比黃絹
交情二紀餘此别良繾綣往時媚學侣散若風蓬旋
今我亦老醜尚復把經卷分襟各回首絮點雜花片
重来都門道迎子十乘傳
送貢泰甫南歸覲省
簡材適南山觀水至東匯形生蹙舒間智出尋尺外
自我入西廱羣士日參會&KR0861;云持一鑑豈敢當品裁
貢生晚寔来見即加畏愛時時片語出高爽無猥辟
進從衿佩行退察輩流内噐許不異口嘲評絶憎背
屬方引自近巳迫期而代我老如枯畦扵𡭗資沃漑
胡為忽有行言買歸舟載一隂月更朔魄死明始朏
長河夜来雨物色饒生態去者遂翾翻留者誠拘閡
徇名苦求益或乃譏賣菜永愧堂上翁所樂清淨退
寕將五粒松換此雙龍焙舊學待表微新聲行起瞶
超庭重有聞作氣應再倍必觀正令申靡恤偏師北
低昂與禽縱用處無不在終然爝火光豈掩日中沬
我歌實勞勞尔思母昧昧眷言蕙草秋霜露不相貸
文子方寓直翰林數日即以使往雲南典選
詩用識别
聖人御世具黜陟用明幽恒持萬里見若與一室謀
滇池&KR1522;西南疆理亦中州
皇明所照燭獷強&KR0662;恬柔緬懷國利噐爵禄迺戈矛
稍乖銓鍳宗將貽繭絲憂況提天官書往即外府籌
&KR0690;擇命詞臣得無慎其由翰林文夫子見謂能言流
受詞别知友大斗釂不酬樸被辞夜直出門戒晨騶
選材古所難此事若冥搜豈無甲乙簿珠礫同一收
施施處士議勞勞城者謳太史制褒貶在于用春秋
將令周道正皇䘏椘人咻循吏果再見斯民庶其瘳
得結數十輩參錯置邊&KR1101;上以昭
王度下以振儒猷吾徒分阸遠被服在林丘
謝無疑將歸延平留詩爲別次韻
四首
裘葛亦何事為人司暑寒微哉一封垤欲等嵩華看
如將射變率未兔噎癈餐我貧不自遂早知行路難
解后与君别好懷詎能安為語南飛鴻雪跡何時漫
數路欲求賢
當宁席為側書生無籍名只尺不得夕區區冷官調
自視培風翼坎盈豈能亨井渫誰為惻樂哉歸去辭
河流夜耒急
龜山載道南伊闕無全書遯翁受李氏一軌行衆塗
如人執蓍蔡扵物察鳶魚至仐表鄕學粹美不近迂
得君羈旅中滯念盡刊除譏評世亦有鑒裁我豈虚
唯應雙劒光賁子幽貞廬
服官如服賈苟利無不然間關遠行邁肈彼車牛牽
亦越南北垂不間東西阡寋予拙扵用蓬飄逐回旋
可能食無魚自詫茟如椽好友不可呼逝去猶飛烟
誰欤重晨招謝尔嘲晝眠泥塗肯再辱况𣣔使之年
離絃不成曲麟膠我當煎
次伯庸韻賦苦寒三首
我衣䟽布縫彼裘衆毛集將微禦冬具奈此飛霰夕
衣完幸掩脛裘温更重&KR0670;燠寒非尔私寕觀俟其復
且無金辟寒頋有犀鎮帷窮年一莞席仰脅涕流斯
敲門求束緼彼固吝所施美哉南簷曝一煦吾敢私
至日不通關謹此隂陽交我非爵禄身自視如露泡
所操無直笴謾𣣔彎強弰嚴風鑠肌骨此志徒嘐嘐
寄題天台王氏抱素齋
我琴雖無絃固亦徽軫具渾渾大璞如正以不雕故
置之空山間衆籟畢耒赴誰其聆希音且復展幽步
天台三萬丈瀑水若懸布想見桃華巗風吹落新雨
青鸞倘未来白鶴已徑度太上乃忘言吾歸抱吾素
發通州至小直沽
十年鞍馬中釋去理歸檝江光来娛人佀与我意惬
疲勞省前痛歡喜獲新接念當有行初苟志在懷牒
何期腰間組爵等遂&KR1272;躐外雖被竉榮内實懼顛跲
以兹戀闕情益欲務倄業清霜弄晩信老樹見留葉
沽河漳潞交冰水尚可涉急槳追南鴻直不數旬浹
梅花定迎笑粲粲光生頬遠遊忘賤貧吾寕負吾鋏
䝺草草南歸伯生祕監方晨赴經莚馳詩見
别舟中次韻俟便荅寄兼蕳伯庸贊善
講經白乕論載茟承明入此事豈在予鵷鸞正高集
乞身去江湖幸矣歸期及于何君子心繾繾念朋習
新詩比繡段重贈當珍襲囙憐菅蒯材分寸強紉緝
頼承廷鳳輝庶遂谷駒縶
皇猷待潤色在治時所急服惟絺會明基藉臺莱立
斯文仗公䓁别𬒮不須執
過大野澤
大野自為澤濟流安得通渟涵就深廣蟠際渺西東
揭帆入洪瀾盡此一日風青山若浮髻隐見雲烟中
不知何鄕聚欲辨已冥蒙兹惟開闢水豈固䟽鑿功
捐小以成大地利迺豊崇至今徐兖郊桑麻歲芃芃
賄遷擅工賈組麗連僕僮矧時漕事興舟航密如蓬
寶藏在山海其益無終窮一令民生遂坐致國本充
非吾黃帽郎孰訊白鳧翁
沽頭阻淺
傾嚢作舟傭頗意遂所往進止由他人何異車在鞅
沽頭臨閘水寋淺不容槳小待得微瀾囂譟争下上
強挽纔一篙退却巳數丈兩舲忽棖觸石際戞餘響
前船如釋掤後船如脫襁回頭望欹岸心折猶惝怳
投艱始誰偪出險終自誷却懷乘木功在易垂彖象
夫知理即事豈有患非想歸鳥尚依樊游魚亦驚網
人生羇旅中百歲徒壌壌白雲何方来相招泚予顙
雪霽得風徑過高郵
乘舟得順風如鳥新插羽甓湖五十里浪破雪花舞
不知岸勢逥歘覺帆力舉却望烟中竿參差數家聚
高沙舊遊處酒賤魚可煮伸眉一笑粲對面九疑阻
淂非龍愛珠逞㒞挟䨇艣意令明月胎光𦦨閟不吐
我詩初未工聊用相媚嫵後朝妙高㙜呼雲作吳語
晚渡揚子江未至甘露寺城下潮退閣舟風
雨竟夕
鼓枻凌濤江江光晚来薄相望鐡甕城正值沙水落
灘長洲渚出月黑風雨作欹眠聽舂浪夢枕生新愕
起吟不成魘但怯體中惡金焦兩浮萍天塹何根著
意今制𬈑渤帖帖就䟽瀹奈何潮汐舟只尺限前却
方冬百泉縮潦净海為壑乘流俟滿魄明夕異令昨
快呼北府酒暖客慰離索庶囙行路難幸識還山樂
贈王玄翰
元貞元二禩我頥未垂&KR1046;吴遊一長鋏𣣔以鈍為銛
躋攀群公間蹞步限堂廉在我履藉正從渠藩級嚴
維時許与分金繒不徒兼坐中清觀氏頎身高帽簷
傾懷指道要恐此後益殱我戇但耳受語味詎能饜
謂方偶升運豈遂歎中淹寒暑三紀餘往来如痎痁
清觀巳下地白髮我日添徵言駭今見信若龜兆占
斯文大圓鏡有目人得覘柰何復反剥不遺洪入纖
朅耒豫章城束口類遭拑聽談雖亹亹閉息但厭厭
道逢美少年進止一無嫌揭子為我言其人詳視瞻
家微百金産架有羣書籖煌煌定武宗緬彼世澤漸
清觀我故友有子在窮閻技富愈思蓄時来當彂潜
我為想顔色覆鑑併收奩那令毀龜玉不卒舉魚鹽
促坐席屡改風回雨飄簾寒廳惡草具觴至時一拈
旋看養花法頼人加盖苫雖承天澤滋更畏夏光炎
又聞日月華西淪則東暹藏景閟陽曜出幽縣素蟾
木功能拯渙地道有流謙育材我豈敢贈子以安恬
我歌實激烈誰為晢与黔遟歸絮我酒宿草尔其霑
杜原父自清江訪予鍾陵留欵旬餘將還武
夷山中
原父志完潔聞道實先吾定交自錢塘暑霜二十踰
京華亦繼見失路各﨑嶇區區抱兩瑟混合萬齊竽
吾人許与心固有弗占孚講談必䟦燭遊衍每聯裾
蒙霧不知潤披荒纔啓途君歸得超越我留類踞拘
八年沗亰秩踏鼓厭晨超偶紆江西綬言訪玉人芻
企瞻雲谷雲随風時卷舒夢中反招隠覺耒聞過車
感別欣既見相看惜紛如數宵復欵冾深懷為之攄
歎息吾道存斯文豈其孤後至邈未逢前行逝將徂
寧觀以俟之曷日免淪胥吾年属須暇追惟刪述初
英莖以論樂點畫以成書有理有聲形道隐言亦蕪
擊蒙非揣想彂蔀得昭蘇新聞起吾聽宿說詎能誣
匆匆上瀨船言返粤山居慢亭老曾孫道景驂雲輿
計程两旬浃到家改蟾蜍况兹詩書窟只尺文公廬
潄芳酌巖液嚌道擷烟腴初非山水滛將為造化徒
定開懷友軒呼童重汛除布莚齊舊帙掃壁張新啚
友道繫倫理别久會常疎津津麗澤益許許伐木呼
詩人有行涉尚或歌卭須所以千里駕但取一夕娛
有殁與升沉蹈道本無殊跡往雖異方神遊實同區
落月屋梁色疎梅窗外株此意方寥寥微君誰起予
勉勉雞黍期茫茫冠盖衢美詩慚報貺緬彼貂䄡褕
危太樸自金溪来訪留館兼旬因歸有贈
數日出恒早旋歸巳疲劇思睡方未暝強起臨几席
席間有佳友来来千里屐所来非健羡亦不畏名迹
謂吾昔求學頗嘗窺窽郤𣣔要一夕談以慰百年役
窹疑則豈敢辨義能亡益斯文千載後泮渙抵離析
不有高朗姿誰完超距力夫道非遠人何嘗繫徵索
譬如山出泉其初論㳙滴渟涵&KR0556;深廣千流同一脉
掀掀鼓雲濤帖帖輸𬈑渤是氣中乘陵無吹亦無息
文章道之英各亦随所覿草木紛以滋何嘗須粉澤
生機一彂越形色自不隔吾聞古作者嚴嚴垂典式
履正有夷途胡行猶埴韓公起扶衰文字𣣔適軄
取新非厭常通變由知易衰遟豈復進傒子堅吾壁
東風迫歸期未了千日客少留慰將遠芳草萋以碧
諒哉君子心永言若金錫縣知筐筥贏不廢秉穧積
勉勉他日思為寄東飛翼
題諶姆授道許桂陽圖
阿姆孕氣胎萬生皆其嬰大兒太素童小兒丹元精
觧后執帉&KR0868;御輪遊九清玉妃左右眄璧月東西傾
逝去八景滅留觀三秀榮赤文大洞書纍纍滿嚢盛
紛吾弟子軄若昔列僊卿登壇授受已溘然乘雲征
前行擁豹節後車載霓旍鳳飛亦既遠簫勺有餘聲
匪觀蹈道機曷識顧養情茫茫大九州禆海環一瀛
誰者爲蠛蠓誰者爲鱣鯨稽首阿姆言吾今亦長生
葆沖揔群粹億齡歌太平
三月廿五日予至官滿歲矣雨中言懷
去歲今日雨懷組涖官初凌晨入茲宅載家借誰車
既欣&KR0556;夷曠稍復加溉除前榮布莚几後檻栖琴書
莞簟已豐若庖圊亦班如閑官詎免俗拙性匪求餘
幸無卯申縛兼謝朱墨拘荏苒年運往凄&KR0765;宦轍迂
及朞當報政省己媿懷居庭花不吾背&KR0585;沫屢相濡
天澤自茲&KR0779;土思那得無憶去禮寺秩久違朝士裾
非才軄教育希世沗名譽常恐後啼鴂安能同賦徂
此邦望吴䠂其鎮倚衡廬古人不並世下里謾工歈
乍可懸我榻誰將束彼芻青青莓苔地翳翳桑竹墟
令節感慨集私憂報效疎哦詩以自訟庶用砭其愚
宜春盧仲謨將老好遊
江水日夜下江帆朝暮開趨名与服賈什伯&KR1313;㳂洄
豈有挟勝具翩然動高桅桅前風水壮浪雪捲成堆
奔奔滄海入遝遝青山来易柁汎淮泗随雲望登莱
中原莚几間恒碣兩尊罍覽古發燕歌歌上最高臺
徑陳東皇席遙酌北斗魁那無瀛洲客引𬒮升九閡
織女弄機杼天章不難裁談諧得珠琲服佩綴瓊瑰
手擕蟠桃實自吟還自咍却頋井上瓶幾為瓽所轠
丈夫属有念淟涊亦何哉借君三尺箑掃我一寸埃
舉頭謝黃鵠不敢恨低摧
三節堂詩
高昌偰輦部族望維世卿濟濟效臣順振羽簉王庭
服襲鄒魯化將由仁義行囙茲命偰氏本其所從生
再世表三節秉心存一誠若昔淮安王受詔始南征
都運隷麾下實以材武名擢為主餉吏資糧有餘贏
論事舉其要賞功取其輕单提海王篇前臨百粤城
禦寇適不利忼慨死扵兵其精凝為神其氣引為星
雖死得死所義烈猶光晶夫人屬盛年燈孤影煢煢
寄家萬里外抆涕撫其嬰義方教以正明德祀維馨
中嘗得劇疾液齊弗能平元帥方在穉隠憂爲屏營
引刀刲股肉和糜加飪烹兒手奉進膳母躬欣載寕
[婺-矛+牙]居四十春門戶底重榮何必柏舟誓旦旦申其情
是家天所&KR0779;和聲恊琴笙臣忠則子孝爲婦德維貞
自靖以所安大節見峥嶸藝黍黍已熟種槐槐已成
築堂備賓祭大書扁中楹非徒尊厥美固將遺世程
元帥屢刺部擊姦著能聲肆今右廣鉞一掃妖氛清
世稱爲臣表士望爲國楨嶤然詩禮門日以謙治盈
五子各秀彂文場並蜚英翩翩臺閣武亹亹雲霄翎
節義有豊報如穫必扵耕翁炊而季食左右列鉶羹
飽腹亦飽人大田歲多秔普令四海飢悉得烹殽烝
濬此忠孝源澤彼疲瘵氓庶明國家盛育材樂莪菁
休屠七世孫珥貂聮珮珩奮建萬石家乘軒填里閎
是豈無本欤培覆因栽傾予忝元帥遊山立仰儀刑
伯子矧同朝早嘗接紳纓錢塘偶參聚話舊歎蓬萍
歌有三節章酒無雙玉瓶登堂介眉夀為予寄嚶嚶
送葉生以相墓之術西遊婺源
公劉昔居豳匪占龜獨契景岡觀流泉相土辨形位
抱陽而負隂生生此其類後乎豳為周亦卜瀍水澨
卜稽惟洛食會同四方至宅中以圖大自時保成乂
遂令堪輿家原本誇術知險固金湯如踞盤龍乕示
論都雖在德其次當審勢茫茫大九州河山列經緯
三條来自西天馬掣鞿轡振迅或驍騰安行或容曳
頓塵或&KR0719;立踠足或驚蹶或攀遊龍驤或籋浮雲逝
或爲春絮揚或作龝瓜縋錯或黼采明斷或旗斿綴
大將域斯邑小則穿彼隧墓宅如流查亦各寄所寄
天地發盖函形實不離器若然蔭映&KR0779;翕受皆沭氣
所以石&KR1038;封閱世若郵置古人重擇術耕者必歛穧
不見相墓師一言興孝弟永惟死有藏如生宅郊遂
歲時履塋域魂魄瞻髣髴五行象在天五氣應於地
岡巒以順動積止無頗陂青嚢一卷書析理垂教思
奈何世之人伐同以爲異不有儒家流誰其覈訛偽
葉君墳史業間亦游于藝看山目光炯抉摘破幽閟
前年入天台屡揖浮丘𬒮去歲駕胥濤載鼓吴門枻
諸師鈴記存荒語&KR0881;竒詭冥觀領其妙射覆不待議
有来證所聞齚舌称唯唯昔昧今已章按求初匪貳
命釂展芳筵承筐陳&KR0779;幣藝成當賞酬千金詎難致
今晨風日佳君来我方寐迎門肅而入促席談斐亹
留行莫我以去若驚飈駛問程上江東馬銜車掛轊
婺源万山叢壑谷窅森邃靈秀之所鍾不獨專品彙
企哉黃墩里藏策在金鐀其言實繫道大明仰東出
彼邦多俊英彪炳人門麗賓延計恐後且復羞鼎饋
稊稗迺有秋穡事豈終癈學為有用學士非以自媚
蜀莊講老子日晏坐簾肆奠麗極忠孝聽者知砥礪
矧是勸尊親無窮待来裔吾誠苟未至何以承賓祭
觀采非卑居洒削猶薄伎勉勉君子心無入不弘毅
荃蘭本根在芳馨期晚歲
歲莫雜言四首
少學老無成所守但糟粕譬如福与市涉海求靈藥
豈不望三山風至輒引却歲闌坐窮陋青燈映疎箔
雖微白足禅自置丹霞縛賤貧吾所安飲水荖足樂
東鄰日椎牛得似西鄰禴
中年鞍馬間所歷萬里途髀肉亦既消夢驚還一呼
讀史窺古人恨時不能俱寕知遠遊躅足躡雙飛鳬
漠北松亭塞燕南督亢圖居今采竒迹未覺吾行迂
歲晩重思之天高明月孤
梅花彼粲者玉立庭戶間攝衣起從之重是冰雪顔
馨香不可挽百繞亦空還我老詩力退管窺無全斑
柰何被花惱語出恐遭刪誰持明月珠置我羅浮山
無詩有重罰當尔三百鍰
里中四三友論交嘗莫&KR0647;自我遠行邁廿載成乖隔
仐歸僅有存生理各崩迫經時不一晤寐想猶如昔
閉門風霰中何以永今夕不見萬松根濈濈飬靈魄
吾寕獨久夀持遺同懷客
小至日獨坐誦太玄首序有感而賦
泰始十八策積終用踦嬴日星相緯經(去)律歷廼施
行羣餘容飬受盛氣自中萌君子乘其運進退無營
營微陽力雖小淂与重隂争我時掩關坐休復觀此
生巔靈尚思反闕傳以全明文棿安用哉自然元道
成
尊經堂詩(有序)
昔趙人安先生以布衣教授里中裒輯群書大備經
訓使子若孫採擷芳華厭滿膏澤有餘則推之以及
其鄕之人焉去今五十年尊其書猶尊先生即名其
堂尊經堂曰此先生之志也太史屬蘇君伯脩嘗受
經扵先生之孫最爲得安氏之學者乃来請詩刻冥
堂上噫書在安氏而其淑人之功獨安氏哉詩曰
聖人言純如載道行萬世貞明配日月廣大侔天地
蕳牘之所資包絡無巨細上而建皇極重覩人文麗
下以開民彝性初均秉爲訓行宣光熙道否隔氛曀
千人萬人心揭揭皆經誼此息則彼消剛柔乃殊位
進乘休復機迪哲蹈仁智自絶其本根奈何取天劓
燔滅滋秦癏&KR2366;羅興漢利存亡書豈知論者常不置
濟南耄言出孔壁發神祕百萹始昭垂五代著成乂
魯齊韓毛詩其傳迭興癈審音以知樂亦各徵四至
樂崩名僅存緬想歌鍾肆禮失野可求誰明射鄕義
制氏記鏗鏘后蒼詳數制區區象聲容詎得作者意
頼夫春秋家尚識王道貴載事或稱誣推凡疑翼偽
田何受孔易其全緣卜筮揚施孟梁徒別出踵焦費
挟書律始除六籍豈俱逝傷哉居下流衆惡所犇萃
駕言拾灰殘我道猶未墜乘之以顓門中復縻䜟緯
黨同護朽竹攻弱擊枯骴文字日荄滋編策亦繗比
孟荀与揚韓先後參輿衞擇精語益詳炳炳詔来裔
一籥節衆音八風無濫吹方張乃遂翕巳矣更五季
大明升殿郊熒奎屬炎慧舂陵南標正陜洛黃離繼
經世偶潜虚象圖合而異舉隅豈無反僅若小星暳
肫肫紫陽翁敷賁瞭羣眎在時張吕間建學特超詣
一鼓行無旁八區同教肄矧兹龍德中美化純漸被
家書動盈屋人各事康濟恭惟罔極恩聖哲布嘉惠
經尊道則尊有合嚴庋寘覆之以堂庭牖戶亦崇邃
古史及今詮珠駢而玉綴高名以經揭酌原知水味
譬如登喬嶽岡阜左右睇草木流華滋烟雲撤纖翳
觀生老其間面背俱盎晬豈惟一身謀直作數世計
是家離石宗遭亂藁城寄劬書自玉峰菑播實深概
子孫刈其熟穣穰收秉穗後來及門士妙合若龜契
尊聞行所知况復躬自致過逢詫師資忍負築場志
我願安氏堂廣作天下治矜式表國都絃歌行黨術
蓄誠以端蒙達生以知類惇典叙彛倫三郊而五禘
與世開隆平吾經固無累自微可之顯道豈不在器
世間有形物展轉資弊弊遊談亦何根閣束秪自棄
是將比鎮寶前人所敷遺手澤尚鮮新一展一流涕
晝誦夕思之上帝儼臨涖作詩諗蘇子孫曾戒無替
鄭景明載醪携餉招遊左溪山訪朗大師遺
跡觀廡間李華碑命二三友生搨得墨本已
復陟東北絶巘至大師藏窆石壁下衆壑生
寒夕陽散采躊躇攬勝迨晚始歸歸而成詩
異境閱巖壑地神不輒售必逢僧寶殊窾啟方畀授
左溪掖仙華山山蓄靈秀蒸霞作嵐霏洩雲出嵌竇
朗公修何行宴寂併昏晝及其止觀成白月飛光透
嚴嚴絶壁下臺殿聳遺構誰初蔵舍利駕說包槨柩
到仐亂石間鬼物儼居守殘僧數十軰祴衲裹猿犺
依憑像教力逢年足粻糗安知大法衰已偪三季後
我家一舍餘瞻雲每東首白髮既祖齡松門迺重扣
入谷變晴隂出林占氣候西風戒新寒黃葉聚盈帚
疊閣象橧巢鱗鱗各開牖景勝塵已空神超坐滋久
摩挲李華碑楷畫辨跟&KR3129;固惟製作精所以能不朽
榻墨雖模糊尚可形篆籕還乘不盡興更歷最高阜
鞭石障卯風無乃巨靈剖川岳奠方維坤輿鰲背負
豈為一比丘譸張啔荒陋不然秉佛慧正以鐫俗謬
大師弘經者此道嘗獨厚我来證所聞山意亦知不
仰睇圓顥天俯閱古今宙是山矗危巔實自開闢有
青冥逼虚空渾璞謝雕鏤中峯眎羣巘僅若綦組綬
而况原隰&KR0694;遠近錯文繡灝氣方襲人落景已銜岫
從来四五客一二耆年舊餘如芳蘭苕服美兼繅就
佳哉采真游吾衰恐難又
旦發漁浦夕宿大浪灘上
張帆淂順風飛鴻与争疾後浪蹙亦舒前山過如失
桐江轉數灣上瀨未入日篙工享安便坐穏頭屢&KR0808;
人生倚造物理微難䆒誥處順安可常離憂詎能必
白鷗知此情故向波間沒
柳待制文集卷之一
