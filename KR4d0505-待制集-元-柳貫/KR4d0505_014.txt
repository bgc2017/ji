柳待制文集卷之十四
記
重修省府記
廼至元二十六年
制改江淮行省為江淛行省自維揚徙治錢塘統有
兩淛江東而以淮東西分隷河南明年始營宋秘書
省故地其制視都省稍降殺焉扵後福建省罷全閩
八州亦併来屬地盖益廣山區海聚民伍兵屯奉賦
租受要約者衆以數百萬計出號施令風動雷行東
南半壁藩維晏然朝廷常選重臣以臨涖之柄任專
則其體貌宜特隆位望尊則其禮制宜特異臺門設
樹平津開閣所以辨堂廉而示等威者其品式昭昭
具矣然自考成以来迨今至順壬申之歲四十三年
矣興壞𥙷弊猶有待乎其人何哉宰臣若曰吾爲
天子專制方面所居廣居所立正位權綱收繫有翼
有嚴其命幕僚相時蠧敗完舊飾新無陋無奢中兹
度程迺出緡于府徵材于市工用官傭役用農隙昉
自堂廷達于門闥易刓敝爲堅良化闒茸爲麗密階
墄瑩淨堊雘鮮新觚稜藻井動采交輝表漢廷之黃
閣暎中天之𬗋垣先是壘石北墉象乎列岳歲久摧
塌增崇加袤竦立簷際秀出林麓百司之長庶府之
属奔走承命扵其左右者咸改視易聽以爲士大夫
之治扵其官猶人之脩扵其身也身脩則心正而物
正官治則事理而民安德則觀諸其身政則視諸其
官然則一省署之修舉而元僚學相之素藴畢見扵
斯推其洒掃廷内之心豈不欲澄清天下而無一物
之不得其所思夫垣墉樸斵之勤又豈不欲佐宣廟
謨保乂
皇家而致篤恭治平之效觀隅知室間樂知德信斯
言哉左右司都事袁某實董其役宣力維多属兹僝
功宜著成美爰考春秋之義式昭棠樹之思官僚氏
名列諸下方其歲冬十二月既望謹記
勅賜天妃廟新祭噐記
海神之貴祀曰天妃天妃有事扵海者之司命也其
別廟在吳城西北陬盖漕運都府治吳專領海漕歲
運東南之粟三百萬石實京師常以春三月夏五月
上旬之吉開檣劉家港乘便風不兼旬達直沽口舟
將發臨遣省臣率漕府官僚以一元大武致
天子毖祀之命薦于天妃得吉卜而後行精神盻蠁
如父母之顧復其子無少爽也至順二年歲在辛未
行省左丞買住公實董漕事將祀之夕會平章政事
易釋董阿公入覲道吳因請公涖薦祼翼日公齋沐
入廟跪奠惟寅顧見尊斝籩豆踐列參差喟然歎曰
國家敬恭明神潔蠲噐幣之意豈若是耶乃五月某
甲子
上御興聖宫公奏事次請更造天妃廟祭噐如式以
昭神貺有旨即賜交趾所貢黃金飲醆承舟各二
又内出白金五錠為二百五十兩勅公董成凡噐
藉置廟中備常薦六月辛未公槖金還吳具宣
恩旨漕府官僚望闕稱謝已發公帑所儲比年賜金
五十兩揔之為三百兩申飭金工凖上供新制為祭
噐品十二香彛香奩各一件其可名者合四十有九
匭而藏之平江府庫祭則出而陳之其籍則繫之漕
府而且稽其出納焉漕臣曰惟古神聖制噐尚象而
祭為尤重致明誠達氣臭用其所貴非徒物也天妃
之祀列在中祠垂五十年雖祭有常儀而祭不稱物
猶有待扵大臣之論奏
皇上之垂仁然後數周而禮備使不文之金石其何
以彰
君賜格神休臣實甚懼廼来請辭臣某昔待罪禮廷
竊嘗與聞明德䘏祀之義乃執筆書之俾後有考其
諸噐數具列下方
全寧路新建三皇廟記(代人作)
三皇廟祀伏羲氏神農氏黃帝氏即古所謂三皇者
三皇開天立極之功千萬世帝王所由宗而歷代未
有祠祠之自我
聖朝始夫既始祠之而其尸祝之事乃獨託之醫家
者流所以神三皇之道以興物前用
累聖稽古教民之意微矣至矣今徧天下郡邑咸立
廟建學有師有生而全寧路獨闕全寧為駙馬都
尉魯王分邑延祐四年魯國大長公主以
帝姉居藩首捐湯沐之資作新廟于大永慶寺之東
陛楯豐崇像圖煥儼春秋薦事牲碩酒清禮典斯應
神亦寧止扵是公主授使者命属太史某記其成
役不得辭竊嘗考之三聖人而知夫道在天地間微
顯闡幽固各有攸當而洪纖高下其歸一致宓羲身
察隂陽六氣以有四時水火升降之象神農辨草木
色腥而審其燥寒平毒畏惡之性著本草立方書對
察和齊致利天下黃帝坐明堂觀八極察氣推運作
内經以命臣色脉方餌三皇之書大抵以醫傳其書
傳則其道神雖以醫家者流尸其廟事未為不嚴且
尊也然今郡國之制豈無他祠而公主顧獨汲汲
焉而不敢以為後是其心豈不欲弘推斯道上以夀
吾
君吾
國中以夀吾戚藩而下以壽吾民乎嗚呼此麟趾
騶虞之化而肅雝之德之成者也某雖不敏敢誦所
聞以復使者之命而且以為記
見初亭記
國子博士劉先生眉人而葬其先府君宣之南陵南
陵先生仕國也始府君去蜀亂東下寓琴書鄂渚曰
是扵東西行道實徑事定吾其返乎曁十年風氣肇
開九域大同則里墟井堙埽無適主盖題其授弟子
之齋曰遂初而府君之志孤矣其後先生即仕府君
以耆壽左右就養御至南陵六年卒上距生之日五
百廿甲子年不滿其德猶為歉哉先生既卜黃塘之
竁惟吉又作見初亭墓道之傍歲時瞻省攬物興悲
如始丧時先生之篤扵親猶府君之篤扵眉也至治
元年貫辱與先生爲寮謂貫曰吾父之名齋而吾之
名亭子既聞之吾歸將刻文亭上以示子若孫今属
筆扵子焉貫不敢以蕪陋辭則復于先生曰山川之
流峙草木之荄滋地之形也然而第嵩華之高測汝
漢之深而求終南九嵕之植以與之並則嶢然者皆
山浟然者皆水蒼蒼然者吾知其草木而己指輿圖
而問神州臨河洛而思禹功彼其地氣之有闔有闢
非吾人心之有應有感者乎故繇宣泝眉其里逾數
千而遠以子継穪其世纔一易而近方府君少而占
籍于蜀不自意老而憩息于吳于楚也棄親戚墳墓
于眉而去之不自意復體魄于宣之土也宇宙之初
一天之運父子之初一人之身可知者天而不可知
者人則子孫數傳之後樂安重遷知誠宣人而已安
知眉爲西南大州也哉今反壤始樹而已亭已宇則
詩書手澤之存俎豆聲容之接盖洋乎青神峩眉之
在睫而一泉一石之秀潤一葩一卉之芳縟皆其見
似聞名而心目瞿瞿者也地氣之虧䟽䰟氣之冥漠
有不得以閒之矣然予聞風俗之成常繫乎其人古
所謂鄕先生生而教于閭塾沒而祭于里社殆其人
欤蘇長公稱吾州有近古之俗三今未知其能然與
否也府君蜀之君子其辟咡之所詔趨庭之所教先
生得之宜詳則夫近古者三將自一家而刑于鄕國
仁興讓舉民皆力作易治而吏以優游無事吾為南
陵幸之矣府君之欲遂其初先生之能見其初果不
在兹乎先生之子鑄嘗從貫國子學今以進士上第
授官侍先生南歸故貫以是諗之先生而并語之若
夫府君之世業行治與卒葬之歲月則表墓者當備
載之而記者不必具焉七月六日丁丑記
常州路城隍神新廟記
城郭以慰民凡而高城深隍以溝以封欲其居無隍
患有圉也夫民所膽憑以興財致用者在是則城隍
之有神是宜世載其英以歲時承報扵無已若古侯
圖始造縣鄙建其神仙以制其牲幣尚門行戶竈之
私坊庸表畷之微可得而儷其式哉常治毗陵畫江
界山方地千里統郡縣四在淛以西為大府矣當
王師南伐時其守臣嘗阻兵不下火及城中官寺民
廬蕩為烟埃獨城隍神祠直金斗門之西汔無寸甍
尺桷之損或曰斯城斯隍非不高且深也旄鉞一奮
而十數萬生口不能恃以安固神將無責爾乎然命
之或去或否視其順昌而逆亡則斯神之靈盖皦乎
其不誣也扵是延祐五年去燬城之歲餘四十年所
祠之存者瓦漂棟敗階陊楯折而揔管府知事廣陵
趙君琦適至愀然曰兹吾所涖地大而物殷凡以逆
雨寧旱消沴弭疵者舍神弗宗則誰其榖我祠以揭
虔而可後乎迺請于其長議以克合方練辰程物属
徒庀工而勤禮興義之士咸来薦力未期而廟成肖
象孔儀祭品維旅廣簷崇阿丹塗白盛修亘麗密不
節不豐仍歲比境或以饑告而環常四野熙焉樂郊
民之怙神如巨防之有截而巍障之有屏謂焄蒿悽
愴必求諸其類者豈不信哉又二年而君以代赴調
京師過予曰石謹具子為我記之常維延州来季子
之封也俗故秉慤而好譲今其民非昔之死孝死忠
者之子若宗乎保聚教訓胥及三紀
上之涵有神之廕休有引有翼其不滋衍以碩乎君
之&KR1348;司坐幕府治文書而已宣其餘智新美是祠俾
民康共而継今拳牲潔齊来娛神保顧瞻廷宇洒掃
弗亟有不興其甘棠勿剪之思乎是皆吾記不得而
略者也君清栗有猷今進階從仕郎為穿山場鹽司
今惜其將老而勿究扵用使其得政而施設焉可以
觀其事神治人先後之宜矣至治二年六月廿八日
將仕郎國子博士柳貫記
鶴山庵記
異時吾鄕顯家聞族相望而敬宗仁親之義如一日
焉自廟祭寢薦外春秋洒埽塋域登其餘餕合醼以
樂有長長之序無貴貴之等盖其率禮成教者在是
而今去之纔數十年則以吾戴弁躧履之身而委其
先扵馬醫夏畦之倫者有矣孔子曰吾猶及史之闕
文也然則長者之舊聞闕之而不傳不亦可慨乎哉
至治二年予官京師鄕之友唐君楷字公則使以狀
來諗曰楷之先君登仕府君藏窆在鶴山下山距吾
家數里凡室扵山之麓者唯吾姓爲大嶤峯窈谷湛
泉秀樾所以抉露神閟披發竒采若顓顓自效扵斯
故嘗腋山爲庵廬歲久敝撓楷既撤而新之會吾子
徵解衢州明正書院山長歸復即其後搆重屋四楹
中以寓府君之祠而兩墉以列羣從之主祭則咸薦
其脩徹則旅奠而酬禮昭與昭齒穆與穆齒今吾伸
府君扵羣從之上不猶有戾乎廬爲先君作也夫自
其昵以及其遠反其始以厚其本吾之常尊固有攸
在矣矧各宗其宗傅之扵古而合子其著之楷將有
鑱焉嗟乎非禮之祀鬼神弗歆先王制爲廟寢之式
尊簋之數奢不以僣儉不以陋故禮者履此者也是
雖墓祭無文而埸室有典後世或因而致祠以歲時
序齒逮賤槩之敬宗仁親之義猶為變之正者公則
年多扵予其有聞扵長者亦若是否乎予方悲顯家
聞族之不能以皆傳而遽得唐氏子孫之足述乃辭
以告鄕之父兄子弟其有興乎明年二月十又九日
將仕郎國子博士柳貫記
遺清堂記
人有千金之蓄必留遺其子孫以父子祖孫主扵恩
而義有弗恤也然而不旋矑移踵而問之則己與袖
中之藏簡併失之矣親之愛之何嘗不欲其貴且富
哉顧吾有重扵千金輕扵鴻毛無所待而長存無所
恃而不滅一言之訓遺之數十世盖昭乎寳龜之足
以昭明而即命是可忽忘之耶真之馬氏父子再從
宦扵南予不識其父而識其子叔敬與之交信其所
受之正矣始其父卒潭府推官顧言曰吾以一清遺
爾子孫吾以為豐爾毋以為嗇也及叔敬免喪有仕
資揭遺清扁所居堂上以承諸其先下以詔諸其後
之是意也豈以一言易千金哉它日叔敬過予寅軒
請發其義予無以觧焉予聞舉其所有持以予人謂
之遺而遺必有其物矣投桃之腆不薄扵報瓊與帶
之華不滋扵獻紵故有所遺者其遺淺無所遺者其
遺隆昔子之先君子推其所蓄以悉敷遺扵子而子
又能兢業奉持以保有所遺如臨水玉如飲沆瀣不
泥滓以取義也不翕訿以為灾也不䟽宕以取容也
不窒塞以廢權也淵然澄穆之天洋乎陟降之地人
若不足我則有餘彼韋楊氏之在西都皆知所以愛
其子孫皆知所以遺其子孫矣然丞相之宗不緜于
太尉之胤論者謂大烏覆墳有開厥祥而不知經義
有限心德無窮方其遺之之初固已卜之扵此而言
子張欲知十世之問夫子盖以百世可知者荅之嗚
呼以予觀扵馬氏夫豈曰遺之一言而止也叔敬五
兄弟頡頏並奮而叔敬尤有能名今以吉府照磨官
辟掾江西廉訪使者之幕蜚英騰茂其在斯乎
瑞州新修仁濟橋記
瑞州治高安其南西壑谷諸流匯為錦江横貫州東
下注章水州之郭郛如環玦中分而㕓廬衢巷夾其
兩涯民旅族居而錯行者恃橋為命橋一日不葺則
徒輿歛迹公私交瘉雖官調水夫刺小舟待濟隕一
羽扵深淵若將委之因涉者之思利而知夫郡政之
大莫先扵橋功矣昔橋未建聯艫繫笮直州治為浮
梁隨波降升然僅僅以歲月計成毁宋淳祐壬子樞
密院編修官鄭公守郡始相方宜橋鑿巗架虚既成
九年而一毀毁十有一年守董公嗣成之成三年再
毁下逮至大己酉緫管蒲公作鎮時閱歲三十六而
橋役大興役大故功鉅衆方期之以久會泰定三年
五月癸丑雨水暴至勢怒衝衡决明日壊北堤橋岌
岌不能支又明日雨至頽缺參伍之一而絶岸奔流
浩渺數十尺行者躑躅居者顧慮徒自畫焉莫司莫
續其年十月中大夫太原傅公適以麾節涖郡進父
老庭中曰吏役扵民我謂郡政爾謂民庸有先扵橋
功者乎衆謝曰吾所欲也而未敢以累公扵是長貳
謀協寮寀式從封内之人輸財薦力如趨父任公復
求得嘗承蒲公橋事而幹敏有操略者李榮等七人
使主其出納命郡錄事陳德敬緫其凡以属役賦功
自經始至成公日来勸相工忘其勞不勵咸飭諗曰
吾窮釁隙窟窒而根治之不遺後憂利勝計哉盖北
堤當水衝舊中實土囊外傅以石水朝夕灌潄客土
銷址則無恃今索石增厚至十數重執度揆之其袤
七十五尺其廣百二十四尺上覆屋為楹閒七以補
廢還故又謂南墩東西削方水與石鬪石不勝則反
手磔裂宜易博為銳逆水入之以殺其悍諸梁木之
之弱且撓者甃石之破且泐者咸除撇繕理擇扵堅
密不苟不媮厥既僝功列樹兩柵分為三逵節東西
行者不得方軌並駕以撼震致害所為長慮遠引無
賸筭矣自鄭公畫橋議至扵今成者三毁者三近或
三四年八九年遠至二三十年寧曠歲幣時以俟夫
守長之仁且惠者出新智開永圖然謀人人不同豈
仁且惠自三數公外舉無稱哉盖事時鮮儷有當為
而懈扵為有能為而不逮扵為者雖仁且惠徵諸一
橋作輟之間固莫之盡也大抵人才之著見因扵所
遇而無求必取贏之心焉向使瑞有是橋一成不毀
則之三數公之所就于彼而不于此吾將不得而訊
之况得而頌之乎傅公名顔字顔卿歷佐部寺参掌
留鑰上京以善文法致譽于時出佩二千石印綬典
領方州曾未期月宜人之政灼灼可道惟兹橋功在
公為細而公之所志若謂成法不傳將後何觀書来
請記其迹予嘗忝公同朝不得辭則復于公曰目睫
之患易見水潦之害易知而隱扵不瞩沒扵未形限
扵不自達為難悉也今公發政之初不迂橋事以興
是役所以自任乎父母師帥之重而求盡其心者可
槩見扵兹四封匪異千里惟同顧吾之職得以弛置
開塞有大于一橋者乎公患不聞聞斯行之矣然則
諉橋功扵細德豈誠知公哉橋舊即江以名而今榜
仁濟昭獻元聖皇后所錫命是役也靡鈔一
千二百八十五定役工至某萬某千某百某十明年
十又一月辛未考成始終橋議者郡監牧佐掾縣令
長及州之義民皆署名氏如左考成之月其日壬午
謹記
龍興路醫學教授廰壁記
凡郡制為醫建學因扵三皇氏之官而師生講肄則
有堂有齋豫章望江右實臨省憲治所學宜大且完
矣然自始作宅土曠遠藏息無所衿佩之遊反若不
能亢視他州者廬陵謝縉翁教授其學之明年惠民
藥局燬又明年有司將修故事肅政廉訪司照磨官
程君介縉翁謁扵行省曰學昔有堂孑立樊墻中祝
融回禄猶不我相而殄殱之教道遂何所容寄哉今
願以藥市餘地作新公署而講筵齋館之當偹者併
以序為使夫来學之徒取其安近易其回遠而因以
興其趨善樂業之心焉豈曰便私我一人而己中奉
大夫参知政事覃懷常公聞言而喜以為職思其憂
類當如是即以圖卑府若縣出官帑資其成役厥既
僝功堂庭中敞齋室翼舒明邃寬爽不亢不卑鼓篋
遊歌至者咸飭縉翁以余雅尚斯文乞辭鐫石龕置
壁間以示方来余則復之曰子以教道臨諸生亦有
事焉否也夫所謂事上而施教下而承學有經以為
凖的有志以為鏃羽而不求諸其道顧獨諉諸其噐
扵事乎何有盖今所傳醫經世謂出黃帝岐伯吾不
知其與五三載籍孰先孰後矣然其論陽明隂濁之
候剛躁柔緩之應推以切脉察理而諗之藥石鍼砭
宜無一不合乎易爻之動静禮樂之進反雖混其名
扵九流之中而其實則有道焉昔余竊讀其書見其
顕辭密義併苞聯絡巨細畢備而怪夫傳註纂𫐠之
家反更蔓延其說以自迷其源自塞其途卒之執液
齊假攻熨為戕毒人之具者彼豈出扵忮心忍行哉
由講之而不詳擇之而不慎故耳今覃懷公不厭薄
乎兹事幸為署居以蔭庥吾子而吾子又能根本魯
鄒之學藻繢倉扁之術以幸濟夫私淑艾之心則為
是豫章之學者目受規矩耳接聲律莫不歡欣踴躍
底至扵道成教象扵一邦流華問扵京國吾將扵子
而計其效焉雖覃懷公所以期属吾子者亦未必不
在乎此子尚勉諸縉翁拜手謝曰余敢不服子之攸
箴然謂子之卒書之也余曰諾遂書之泰定四年歲
次丁夘冬十月朔日乙未記
雲從山崇真觀記
介豫章江山間多古神仙窟宅而許旌陽之迹最顯
著旌陽晉人晚得道以靈劔殱逐蛟蜃輯寧吾民遂
隂役鬼工鑄鐵柱置郡牙城南鉤鎖地脉使永永無
害今鐡柱延真宫是其處也地勝故法隆而其徒亦
滋以盛宫有華隱堂真靜大師楊君湛然實君之嗣
其法者周君克恭尤修行成信既謝提點宫事則謀
相宅別營真館得琉璃門外亢爽之墟考筮惟吉崇
基傑構堅密遂嚴若化若湧而殿庭藏室廣廡高閎
象乎明靈之都矣甫就功會玄都大宗師張公代祀
名山為著額崇真觀登諸祀籍即命楊周之徒是承
是主以毋易世迷宗示有先也初父老言兹地故為
雲從山旌陽未升真時盖寓藥爐丹竈焉至今字其
山而未有著其跡者然儲精凝神則未必不在乎是
是周君雖名作新其扵志古有合乎哉楊周君先後
化去繼以吾君德新而道紀堂成又繼以徐君希真
而觀制無一不具吳希君皆嘗專席延真退隱是觀
遊恬入漠如執左劵以相卑授亦稱夫華隱之多賢
而崇真之有述矣自至元二十二年其歲丙戌始興
觀役逮今至戊辰歷載四十而凡聚族扵斯栖息有
容饔飱有継稺松重篁加圍合把徑幽林蔚屏却氛
壒步跬城闉侔乎嘉遯方徐君耆年厭事而雅欲余
敘次本末既重爲其辭則介余故人子王漸以請曰
昔吾先師規作別館以祠旌陽不自意雲從遺址之
偶于其卜諒哉仙者之靈也然吾猶及見吾師樹立
之勤而底法之不易使更數傳則委之不知孰明其
源此吾願記扵石而有祈扵後之意吾今且以祈吾
子矣余曰子之道宜傳奚區區取必扵吾迺入關著
書上下篇揔五千言者子之教盖本是本之如何曰虚
無曰清淨曰慈儉曰柔弱無餘智焉彼其初欲人深
自嗇縮以全其生而至扵寂感之機不離動静則固
神矣妙矣然所謂緜緜其若存者既足以植其宗燾
其後而況旌陽之靈超遥乎九清玄覽乎八極顧雲
從鼎竈之迹而時一下之有相斯祐尚肯薄其鄉遺
其世哉曩余幸承泰雍展采之澤周旋圭璧牲幣間
頌歌瑞應歸懷黃老之日盖久而徐君不鄙托記故
執筆為辭其上以昭聖人在宥之仁其下以開方来
纂緒之重然則因余辭而觀之名以聞與夫因是觀
而余之辭併以弗墜其有&KR1088;乎其無有&KR1088;乎余亦不
知其至也嗚呼天下之事要于所終凡若是而己寧
足覲哉寧足覲哉
采衣堂記
古者童子之節緇布衣錦緣錦紳并紐迨其加冠猶
服采衣采者染夏為五采而朱黃青玄纁為其等焉
然則將責以成人之德衣用緇布飾用朱錦示一文
一質之義也故自人生既壯而始免扵父母之懷其
欲養之心幸而可遂然俾耆俾夀有得有不得焉則
以稻錦之身惜桑榆之景帣韝升堂陳饋羞耉凡可
以極吾之歡欣者無不為已昔之人有老莱子者楚
人也盖年七十而其親猶在飬恐恐然懼無以悅其
心迺修其童子之服而習夫童子之戲五采斕斑娛
嬉扵前庶其朝夕有以觧吾親垂老之顔而以慰滿
吾生愛日之情傳者述之談者誇之至扵今如一日
也然則情之不能自己者以其出扵吾性而人莫能
增益乎其間故耳余寄豫章有李生者為余言豐城
古大縣也今為州江以清盖其里人初有司上其刀
筆之勞得被省檄為筦庫吏念其母之垂白幸其身
之猶強不忍頃刻去左右故棄升斗之禄以專致夫
菽水之歡今十有四寒暑矣親年日益高子職日益
修扵是題其奉親之堂曰采衣堂而言則諗扵人曰
吾無老莱氏之德而有老莱氏之心世之君子其有
以亮吾心否也余聞而為之助喜焉夫老莱子之事
楚人載之高士傳中則固賢矣然其所以為孝其迹
不越乎是則服童子之服心童子之心以其能全性
中之仁義而無待扵其外非曾子之養志殆未能以
偶之也然則老莱子者其學曾子者欤若江君者又
豈非學老莱子者余故曰示一文一質之義者由乎
其外而全性中之仁義出乎其内者也余不識江君
而樂為之言者以其義有足言者故不能已扵言云
耳
玉隆萬壽宫興修記
郭景純與許旌陽同時嘗為旌陽相宅得豫章西山
之陽曰逍遥山者居焉後扵其地拔宅升真即建游
帷觀改玉隆萬壽宫游帷者昔旌陽上升時嘗飄墮
錦帷其處名之即以其實也玉隆者度人經三十二
天號有太釋玉隆騰勝天請是宫為群帝所館安知
玉隆騰勝不在斯乎實之欲以其名也觀肇興扵晉
而盛扵唐尤莫盛扵宋宋祀將四百而是宫之營繕
見扵紀載者二大中祥符之締搆其力出扵郡人光
禄寺丞胡公仲容而王冀公實記之政和丙申之恢
拓其費出扵係省之官錢其圖準西京崇福之舊制
扵是内出玉冊遣帥臣加上尊號又詔侍從升朝官
為提舉宫事其祠秩之次浸比隆扵嶽鎮矣然則祀
隆而宫盛非以昭應之受書玉清之定鼎適會乎其
時哉至元丙子宋社既屋有司上江南名山仙迹之
宜祠者扵禮部玉隆與居其一故凡主是宫率被受
璽書如令至治元年臨川朱君思本實事居其席始
至見十一大曜十一真君殿祖師祠堂摧剥弗治位
置非據謀將改為則以狀請扵教主嗣漢天師會
方教大宗師吳公亦以香幣来祠因各捐貲倡首焉
而施者稍集掄材庀工有其具矣盖宫制二殿中峙
廂序参列扵前而分畫其中以左右拱翼廼相藏室
之北撤故構新作別殿六楹東以奉十一曜真形之
像西以奉吳黃十一真君之像夾輔面背各有攸尊
亦既無紊扵禮又即十一真殿舊址築重屋一區上
為青玄閣下為祠凡自唐以来嘗有所施與嘗主興
造之官僚以及歷代主持同袍士庶之有功有績者
皆列主而祠每三七日集衆焚誦歲時潔羞薦饗視
子孫妥侑之意無弗逮焉經始扵泰定二年之八月
閱三年而考其成朱君過余請記余與君有雅故知
其猷為敏裕而信其成此不難也然余聞鬼神之交
古有其道而若受明祈永則固帝王一心運量之所
致民無與焉降秦及漢禮壞樂崩黃老最先出一時
怪迁之士乘其淫昏勦之以祈禬攘却之方大抵末
矣然而曰宫曰觀猶不過踵夫壽宫交門棫陽蜚廉
之迹而更斥大之壇席文鏤黼黻極盛人以為宜然
耳嗚呼其去黃老為治之本何其遠哉古者明扵神
事必皆精爽不貳聦明齊肅之民而今之為道士法
者亦豈其徒欤不然所謂重黎氏之遺胤而果能勝
夫宗祝之任者欤旌陽晉人是嘗有德扵吳楚之民
及其功崇行成超然上征而山川炳靈鼎竈斯在今
雖去之千載霓旌羽盖猶時臨睨乎故鄕則夫驂群
帝之御挟飛仙以遨遊不即扵是而奚即哉十一大
曜天神也十一仙真神人也吾無間然矣乃若列主
扵祠而享有烝嘗之奉者又安知不出扵八百地仙
之籍也哉雖然精爽不貳必朱君而後足以當之自
始有宫迨今何啻千年營繕之功不一而獨祥符政
和得傳以其有記故也然則朱君之為是役績用章
灼如是欲不記得乎無其時而有其人天下之事烏
不可哉朱君字本初受道扵龍虎山中而從張仁靖
真人扈直兩京最久學有源委嘗著輿地圖二卷
刊石扵上清之三華院云
建德縣修學記
建德縣在其府附庸縣耳然制宜有學治門之東舊
學在焉比數十年嘗屢名繕治而但取苟完無慮經
久今令尹襄陽張侯永堅至以故事展禮扵先聖先
師見其壞梁撓棟毁塗缺甃盡然曰學為風教之首
政之治否常繫扵斯吾且圖之而未可以旬月計也
則以禮致知經之士豫章范介而進子弟教肄其中
使知興學之端盖在是矣既明年獄訟漸稀期會少
紓侯度其勝可以集事乃輟飡錢市材鳩工率先凡
伇而民吏樂義咸相成之撤舊即新爲弦誦之齋六
楹間殿室堂序門闥庖廪上棟下宇除道周垣塗塈
堊雘内外整飾經畫纖悉出侯心計堅緻綿密飭扵
私宇起手至順元年庚午之春及秋而工告訖功耕
農販夫見庠校之煥儼而不見庸調之及己則驚嗟
歎異以爲吾儕小人服勞扵官匪旦則暮舍庭署之
華則老佛之崇而己耳今吾侯不彼之務而惟是之
先無材葦之徵求無鼛鼓之發召而績用如是吾聞
君子學道則愛人吾侯其當之乎扵是學之生師請
里士武昌路儒學教授馬泰之具爲書介其猶子瑩
走鄰郡浦陽山中乞余文顯刻貞石比諸角弓之詠
余曰今大縣戶五六萬中縣戶一二萬而嬴以今揆
古今之縣古之鄉遂也古之教者家有塾黨有庠遂
有序國有學自閭胥族師黨正州長其屬民皆有教
治政令其考德糾過皆有勸戒故閭側左右塾之出
入受教者即其視養扵庠而進射扵序者也曰賢曰
能則鄕遂大夫以禮而賓興之者也曰有道曰有德
則大司樂之教以樂德樂語樂舞者也州鄉之考察
其法詳司徒之升選其制嚴學校自閭井而興閭井
因學校而睦幼之為小學壯之為大學内之為國學
外之為鄕學鄕吏教扵鄕師保教扵國無一學不厚
扵民無一民不麗扵學其先後有序其始終相成盖
如此夫以鄕遂之所容裂之為二十五黨二十五庠
又緫之為一序周之鄕學既盛矣乎然視今縣戶五
六萬與一二萬而贏大約地雖不踰其其民亦倍蓰
扵古而不啻矣則學宜益廣教宜益修政治宜益軼
古人乃至一學之僅存或倚席而不講其故何哉盖
古人之扵學如堂室如食飲朝夕處焉饑渴湏焉而
今之最盛者不過務講誦課文辭而己耳其餘則視
若亭傳或月一再至或春秋餕已即去講誦文辭雖
不足覬夫德行道藝之成而涵揉磨革其具固亦資
始扵是矣若張侯之建德必先之以使民知學焉然
後拾其廢敗徐起而完葺之工不踰時役不煩民而
祀饗之庭生師之廬巍巍殖殖揆夫鄕遂之制無或
過者然則侯之軌民扵禮而納民扵善固推夫易直
子諒之心而成是孝弟順慈之化吾見百里之間薰
然建學立師之效豈徒曰務講誦課文辭而已也昔
魯僖公能修泮宫國人誦之盖觀其旂而欲無大無
小以從之于邁見其馬則以為載色載笑而匪怒伊
教鄭至昭公衰亂極矣城闕之挑達子矜之不来國
人實重刺之一庠校之廢舉繫夫政令之得失亦觀
乎其時哉今
聖神在上尊經右儒收召耆碩詩書禮樂之教盖洋
乎罄宇之内矣而張侯之興學教士適當斯時子貢
曰見其禮而知其政聞其樂而知其德然則尚論其
世而取為五百石令長楷法其將有取扵斯文豈以
余書為可廢哉其歲冬十又一月丁丑朔越五日日
南至記
永嘉縣新學記
温州治永嘉今永嘉為上縣而温州為大府矣府有
學縣亦有學猶黨庠遂序之異名而同以化民成俗
為義也永嘉舊學在府城東陬華盖山下延祐甲寅
燬明年令何君玉作禮殿又三年令王君貢作門廡
講堂基構粗立而塈茨塗堊未底厥功越十四年為
至順辛未令趙君搭納字敬升継至諗于衆曰縣實
有民庶而能教則由教以之道而學其噐也聖師臨
之吾敢不飭扵是擇日授圖簡材庀物士薦其贏工
售其巧凡新作弦誦之齋十六楹間而自殿及堂門
闥窗瑣之當髹飾者庭霤陛戺之當加甓者咸考度
以致其工像繪合章樽俎應式宿有次舍限有垣墉
族庖計廩位寘左右觸目具美不陋不奢既釋奠告
成君復諗曰凡兹學功有賢府侯以為之筦籥有縣
長貳以為之鐘吕故吾得上下受畫以敦事扵其間
今庠舍苟完遊歌之徒亦稍集矣然則學豈徒噐而
已乎廼使来請文表示學者盖古者學必有先聖先
師之祀自始入學而皮弁祭菜學入官而宵雅肄三
以夫人性本善而所以磨揉遷革卒要其成者猶有
待扵禮鎔樂冶之功則示之以敬道而責之以為治
固必有其人焉耳禮五百家之黨萬二千五百家之
遂有民斯有學在黨曰庠有黨正以涖教治在遂曰
序有遂大夫以明有功正歲之屬民讀法所讀者三
物之法也三歲之帥吏興能所興者三物之能也属
之帥之其人則正與大夫其事則學與教焉而已政
何適而非教教何適而非道士生斯時見大節踐大
義出聞詩禮之訓入謹仁譲之習樂其事勸其功人
人有尊君親上之心故曰官先事士先志夫己仕之
事即未仕之志亦各有其職焉惟不以政自為政教
自為教則興學以範民無非道噐之所寓舍噐而論
道是謂誣道吾不謂之道矣趙君學古知方篤扵自
脩其為永嘉甫期月耳民既樂生士亦趋業君不以
為泰而獨汲汲焉惟學之為務又欲徵吾言以申警
之然則世之尚觀美侈名譽者以為儒者例不知政
何其謬耶泮宫既作而魯侯之德以明鄕校不毁而
子産之仁益信吾稔扵趙君而溢扵辭豈知言哉是
役也縣教諭信安沈元鼎實終始宣勞法宜牽聯得
書書之所以嘉善而勸来壹是春秋之義也至順三
年其歲壬申春二月甲子記
退藏山居記
仲和寓物城中而題其齋退藏山居或者疑其近誣
余曰是則仲和之志也扵是仲和將老著山林樂聞
曠豈獨無是心哉顧其力有所未暇而因以著其志
焉者實也其又何疑且居水者未必知水居山者未
必知山彼窅然深崪然高者非水與山也及其内外
之分既定榮辱之變俱忘則窹寐食息之間見夫烟
霞之卷舒雲日之吐呑凡其日接扵吾前者皆足以
樂吾之有而不能以病吾之固則居水而知水居山
而知山以其志之存乎是而不暇乎其他也今仲和
釋鞅乎聲利予奪之塗觧膠乎覺夢是非之囿方且
願為無所聞扵世則夫慨想林巒睠懷巖壑結叢柱
以行招紉幽蘭而延竚雖不必踐苔蔭樹采榮攬秀
而威鳳之高翔已與夫雞蟲之得失遼乎邈哉彼見
仲和混混扵流俗之中而不知其中之自致乎道固
未嘗不充然得而逌然樂也仲和得之蒙莊氏蒙莊
氏得之周藏史其息深深其智昏昏所謂遊方之外
烏乎退而亦烏乎藏然則余尚未能知仲和之志况
或人哉
鎮江路錄事司題名記
鎮江古丹陽郡岸江為城以地望為鉅藩以戶版為
下路故亦得置錄事司署長貳員三統治城闉職務
繁簡豈與他有司並哉然以&KR1185;間之土無根著之民
上承大府之供億下徇賓客之迎將窮日力憊精神
而為之猶不免乎譙譲凡署是官如被重痼觳然無
復施張逸豫之意矣至順二年名進士護都步丁字
成之初筮来為其長曰吾有土有民有政有教是豈
不可以終致之哉扵是事為之制而其治必本扵民
情未再朞職修事舉向之譙譲胥為愛敬成之亦自
以其得之扵人者得之扵心廼大飾署居買石求前
任人名氏將序而刻之因寓公汾亭石君来取文以
冠其端予曰官有署署有題名以著代也其法出扵
國譜人表書其拜罷而人之善惡自不可揜盖凛乎
史氏之法之遺矣鎮江之有錄事司錄事司之有長
貳員自建官来餘五十年往過来續奚啻百十治迹
所存宛其未泯然則索照扵鑑考轍扵車一從一改
皆吾師法之所在而可以弗思矣乎非成之之強學
敏識奚足以語此予故得而具識之至順四年其歲
癸酉冬十月庚午記
甫里書院記
學者質諸聖人苟其言自孔氏則天下後世取而法
之矣論語載言歷敘群聖人之道而繫以三仁八士
逸民師摰之倫謂夷齊仲逸張惠少連彼七民者同
扵潔身厲行雖不能依乎中庸槩而之道固一世之
高士哉不得中行而得狂狷裁其過甚以勉其不及
是亦聖人之徒已後乎孟軻論夷清惠和之風而卒
歸諸孔子仕止久速之時觀乎聖人則知賢人足以
證夫楊雄氏之言之正矣唐有甫里先生吳人也隱
居求志擇乎仁義道德之塗而以蟬蛻汙濁為潔觀
其自憐有賦慨敢諫鼓之不陳進善旌之不理而平
津閣之不逢其人身隱言放自靖耕釣之中有異乎
鳳兮之歌而庶幾簞瓢之樂則進而齒諸七民之列
聖人不沒歸斯受之矣而况立祠薦饗闢館遊歌資
扵嗣系之良而成扵守牧之賢扵以彰熙代文治之
盛開郡國興化之美廼若先生非所謂百世以俟聖
人而不惑者欤先生陸氏諱龜蒙字魯望始居臨頓
而避地松江南旁甫里里故有祠環而居之皆其族
姓雖譜佚莫攻而證諸祀典尚不為無據裔孫德原
服膺儒業竊嘗有志扵私淑之事中歲出其餘力建
學立師教里中子弟規制粗立間復自念吾姓居吳
歷代有聞而自吳縣男德明以文學顯太宗時文通
先生淳光明啖趙氏春秋之學下逮先生高不仕之
節成獨善之名百世雖遠聞者興起因其禴祠之所
在而併築宫以修先聖先師之祀豈不益為可久緫
管趙侯鳳儀聞而韙之為移廉訪使者按實上之行
省次達扵中書而禮部集賢院國子監咸請著甫里
書院之額即署德原為其山長厥既受署滿且代矣
而猶篤不能忘益治當具而未能具者扵是燕居有
殿妥侑有祠會講有堂游息有齋翼有堂序宿有次
舍雖庖廩圊湢之微無不完飭割私田以供粢盛稍
食凡四頃有畸又將束筐幣聘經師開来學而勸奬
作興之功出今揔管錢侯光弼為多侯曰是不可以
無述也廼請予文刻示永久謹按先生天后朝宰相
元方七世孫探研六籍窺見奥義而尤邃扵春秋得
文通所纂書伏誦而深求之曰君子之扵春秋沒身
而己盖方時叔季熏腐竊枋藩翰宣驕朝無正士之
迹野有梟獍之群先世離世獨立窮而不憫雖徵命
叠加堅辭不起身之所處無非揆道之權衡而春秋
達扵其用矣使當孔子之時引而置之二三子間視
游夏猶將凂焉大厦將顛一木莫支故寧自偶扵沮
溺荷篠之儔以無蹈乎膺喬固滂之轍不然先生豈
輕世肆志者哉若昔並祠三高扵松江震澤之上彼
固人物物論之攸繫乃今配食先聖籩豆在筵論說
在序仰高鑚堅洋乎如在則夫泝而求之以卒造乎
其閫域用則尊主而庇民不用則中清而中權先生
之道行則聖人之教立德原栖遲韋布間能推所厚
以厚諸其鄕觀禮之士固已稱之然黨庠遂序之教
則有司存變而之道亦在賢守牧之嘉惠焉耳若先
生之立言制行則唐史隱逸有傳此不必著著其關
扵名教而足以繫乎逸民之後者若是是為記元統
二年歲陽甲戌春三月己丑朔製
洞山如存精舍記
金華張仁喪父踰再朞所以慎終而追孝者無所不
致其謹既卜兆洞山惟食又相其左為冡舍一區前
塋後寢繚以垣墉翼以庖庾門闥騫舒什噐森列凡
廜㢝之制略具將命浮屠人居之而以汎埽塋域護
眎松柏之役付之間則問名于高陽許先生先生以
如存命之而為之說曰親之亡事之如存焉而所以
其如存者則顧其心之思弗思何如耳仁既受而服
之又請予為辭以著之盖仁之父諱某字輔之予嘗
得其鄕曲之論知其誠善不伐懿然篤厚人也自少
失所天奉母徐居扵別室力生興事一以勤嗇為本
人初不見其有為之迹而生道日裕固成扵孝敬洽
扵惠和者其效如此生至元庚寅卒元統乙亥得年
四十六耳輔之娶徐生子男二長護次即仁女二適
武義嚴文奎浦江吳汝霖孫男三士元士慶士權孫
女二皆在幼方護仁之卜是洞山之塋也巖巒搤其
脊磵溪束其吭土潤而鮮氣融而浩墓師曰宜卜士
曰吉遂坎為玄堂而以至元三年丁丑之歲秋九月
癸丑奉柩就窆又謂吾父之致飬扵吾祖母也未嘗
一日去左右肆今死生異矣而魂氣則無不通亦窾
其南別為竁穴以需為他日上夀之藏焉斥田若干
𤱔籍之如存取其劵書焚而誓之曰浮屠人之居吾
室任吾事者食焉凡葺吾是室之壞者資焉雖吾之
子孫不得攘而有之以敗吾之孝焉若護與仁所以
承考而慎思之者如親之存無弗謹也嗟乎孝子之
事其親生則有養矣沒則有喪矣歛手足形而旋葬
之棺周扵衣槨周扵棺土周扵槨若是而已然而厚
之為易薄之為儉亦顧其所得為者而為之君子猶
謂義也義之所至禮從之矣故楊王孫之欲臝葬以
返其真自為則可而充虞之所謂木若美然此則盡
扵人心而不可以其親之義也張氏家有百金之産
其賢足以等中人而上之其善足以為子孫數世之
&KR1088;依親沒有喪為之封窆以錮藏之又為之冡舍以
居守之則夫厚其親以厚其身厚其身以厚其鄕將
無所不致其謹焉厚之歸而仁之著也廼其亡而不
亡存而實存豈曰祭之日僾然見乎其位愾然聞乎
其歎息之聲是之謂存焉耳然則如存之所以為存
求之先生命名之意斯得之矣護仁其善承之哉先
葬一月杓直于酉其日甲戌太常博士柳貫文
柳待制文集卷之十四
