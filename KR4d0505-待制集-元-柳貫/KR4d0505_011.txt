柳待制文集卷之十一
義方陳母丁孺人墓碣銘(并序)
建安陳淏衰經踵門以謁自通扵予予出与成禮退
詢其故淏再拜起涕泗言淏喪母踰年衰未即死圖
終窀穸之事今既卜得日淏之同門友蔣易實為淏
謀所以不死其親者曰易次而母諸行往求柳先生
銘先生樂称人之善其將有以假竉扵而毋矣淏持
是而来惟先生之卑矜之也嗟乎予文詎能使而母
昭昭扵地下雖然起孝之志予其忍重違之桉易状
孺人丁氏諱臨字淑道世籍建陽之嘉禾上里父諱
称里長者孺人幼慧讀論語孝經孟子識其大
意古人文字經目輒成誦處室時嘗學和詩伯父縣
丞公戒曰婦人軄知婦道詩非所宜習盖終身服之
不敢言文年二十四歸中里陳君騰實君故仕䆠家
子又早孤時經喪亂横賦重歛日暴月虓君素濡弱
常破産應之家遂以削孺人入門撿括内計盡得孔
隙曰此豈猶不可爲乎稍出其智𥙷窒&KR1443;穴芟除薈
翳未久而生道𥙿如閱十三年君即世孺人益自力
扵儉勤躬操簿書手執算籌雖一錢一孔之出入必
使節葉可尋而根株可以覆按廣田疇新室廬諸凡
潤飾先業有男子志慮所不能及者孺人子男四女
一丧父時長纔十二而季猶未睟稍長入小學闢塾
曰義延名師就講肄暇日則歷舉小學書立教
大指示警厲扵諸子而怡怡奉親長不敢生驕易之
句又常常語及之他日子知博習女知順從人以為
義方之教然也孺人質敏而惡華簮珥服御不競妍
好晨興坐堂理家政問繇賦問米鹽言人人殊而出
語應之各中肯綮或時過午食不下咱僮隷意其&KR0786;
且休矣而區畫靡密滋無㤢容大扺治家整肅内外
斬斬踐其庭者見其左蹈規矩右循繩尺而和氣充
牣滛慝自無因而入也陳氏族盛宋中興来嘗有顯
者今浸遠浸湮里中尚五十餘室孺人禮其尊老而
慈其卑幼往来問遺無愆節戚疎少長無間言比歲
丙申丙午荐饑里民艱食孺人既為粥以活餓者又
下其粟估稍賑䘏其未阽扵危者病不能謁醫亦随
證注善藥予之曰毋庸使它人知其施實德扵鄕鄰
固如此孺人嫠居三十年貞節潔行足以表見扵世
里耆聚謀方欲列上其事請加旌復書適具元統二
年正月朔晨起㷊香誦道釋經巳忽覺體中小不佳
&KR0556;寝而疾作禱醫弗效子淏竭誠露禱刲股和糜以
進亦輒弗效更十日卒得年六十五子曰沺曰豐曰
涓曰淏㳙早&KR0816;女和適崇安詹天增和先一年亦卒
孫男五元燾佛僧元亨元泰元顯孫女六初君之喪
孺人為卜藏室甫葬而㳙天徵之堪與家言咸謂不
利及三改卜兆域始宜孺人曰亡者得妥其靈則生
者宜有蔭藉費雖巨吾敢屑較之㦲兄甓窽而封陳
牲而虞肅賓製服飭具每益謹巳又曰隂陽拘忌為
人子弟亦所宜知命沺因傳其書為其學焉扵是沺
所從授書者章貢劉君某復来為孺人謀相墓得某
山之原維食卜用某月某日鑿竁某月某日掩坎卒
之明年也易之状曰易狀孺人之行得扵宗老之賢
者皆不謀同辞吁信然矣曩易從杜先生武夷㮣論
節婦之被桂門者先生曰使世之公論不屈而有賢
守令者出則若陳氏毋之操行風節自當表而上之
不然旌復之令何為者哉孺人巳矣亦徒以重夫君
子感今思古之情予是以序而系之俾淏持歸請先
生書而表諸墓上倘萬一遒人之采焉則孺人之成
教遺範猶足以衣被来世而陳氏之不遂泯泯者庶
其有在扵是銘曰
遭家孔艱亟返之安其智間間生日以遂飬日以備
殞扵中世有子有孫宜于其家相維斯丘不亢不汚
高四尺者孺人墓耶
澹居處士馬君墓碣銘
馬氏望扶風而再徙于南者惟新定新亭之族尤衍
以碩禮都尚書公諱大同以政學顯宋淳熙間與𬗋
陽文公實交相引重詩書之澤洽于孫曾雖所資所
藉有淺有深大抵郁如也尚書伯兄諱大方六世得
澹居處士處士諱之純字希文卒以至順元年閏七
月乙巳春秋七十又六葬以明年二月某甲子兆在
孝行鄕之朢雲原前葬嗣子恭命族子瑩為書一通
著其行業即請予所善東陽柳貫銘而瑑諸紼纚之
碑貫幸嘗執茟肄奉常軄在誄行而&KR0690;辞諏事又知
處士為&KR0779;德長者可銘不誣迺系而銘之處士夷靖
蕳亮人也讀書務明體要不為章句繳繞視世浴豪
攫智籠之術如疾狗偷屏羡黜浮自致饒𥙿然聞里
黨間有一義可為奮勇赴之不訹不撓至元中有司
嘗征商扵野民甚病焉處士持牒愬行中書以為與
民争利非盛世事卒䨱按除之大德丁未歲大㑴處
士傾廩以餔餓者掩胔以從禮制或欲上其名應出
粟𥙷官之令則&KR0779;謝曰吾知盡吾力敢&KR1522;賞哉處士
仲兄早卒鞠其子如已子子尋卒鞠其孫孫又卒鞠
其曾孫葬祭以禮㛰娶以時植其門戶如初處士聚
書至數千卷畜古今法書名畫亦數百軸花時菊景
㓗觴陳爼從賓客歡賞引滿徑醉盖歲歲常然將死
語子若孫曰吾無愧扵人人亦無憾扵吾即&KR0556;木安
焉耳訃聞閭居野處之夫咸曰善人巳矣吾將何頼
處士之配董氏亦有賢行&KR0816;先一年今舉以祔其域
處士無子以伯兄之子後命族子請銘者也孫男二
禮禔孫女一尚&KR0970;處士之曾大父諱崇大父諱鎔父
諱熙孫皆隐德弗耀曰澹居云者處士所自命也處
士嘗患里中子弟為聲利塗塞耳目思一洗濯新之
方將割田闢墪致眀師宣昭經誼以大變其俗而竟
齎志入他嗚呼怫哉處士之有藴不試者如是是足
以表世燾後矣可無銘乎銘曰
士非盗名禮可求野不有耆碩孰起淪謝君子尸之
遹觀大雅今其亡矣有不亡者紹聞德言以祭于社
相維斯丘孫曾受嘏
故平陽州判官陳君墓誌銘
釣臺書院山長陳士貞過貫泣拜言曰我先人早自
奮扵仕道淹回州縣餘廿年方累聖継明惠綏臣下
推恩進秩便蕃優渥而疾病侵凌薄于既耄卒以不
偶死今墓草幾宿而隧間之石未有刻辝夫子盖嘗
辱交焉倘幸假兹鄕曲之誼卑之一言則先人有知
將不悼其堙欎扵土中也貫既拜而受言則退考鄕
貢進士吴莱所爲事述摭其可書者序而銘之序曰
君諱遠大字宏父姓陳氏陳氏本出彭城中世南徙
占籍扵婺之浦江鄕曰德政自君始又徙縣東北之
興賢鄕村曰集村君少從鄉先生學治經爲尚曹大
義下筆無留意然好倜儻之畫策慨然欲有所爲扵
時會邑里初内附山谷獷強猶蜂蟻聚負固弄兵間
則出相寇攘君曰吾其有以自效即釋儒服去從軍
首建購捕之方次陳綏靖之略凶渠既淂餘孽悉平
幕府上其功而君亦隨計至京師淂試將仕郎辰州
路施容州判官未上而鄰土有警郡復檄君至麾下
資其智勇多所俘獲大帥府材君之爲而惜其棄之
遐陬復剡上之意將引以自近久廼改全州路清湘
縣丞在官八年稍進從仕郎贑州路信豐縣尹轉承
事郎温州路平陽州判官扵是君累官嶺海間風滛
霧毒之所襲腰脚痺弱不良于行曰吾老矣不復有
四方之志矣因自免歸題其宴坐之室曰逹觀幸賓
客至則命豆觴從容連日夕猶儒生故態也蹣
跚勃窣居十二年泰定三年六月廿四日&KR0816;得年七
十九清湘介湖此窮&KR1522;谿蠻峒獠錯居其壌山有毒
蛇儲之為蠱以中人立死而獄多&KR2037;辞君曰牫人以
售其妖此宜犬豕弗食可少貸之乎悉論寘于法撤
淫祠魔菴又數十區取其材瓦葺新學官曰此教基
也庶幾使民知所以教時方有事交&KR1375;全當空道餽
餉所出他官属或畏難遁去徵彂調送郡獨倚君以
辦贑有廢縣龍南居獠中而以其地隷信豐南安萬
戶府盖僑處其縣官命分&KR0816;為六屯使耕龍南曠土
自食其力以備捍禦久之招納亡命槖籥姦私民甚
患之而未有以愬也君列上其事請復置縣從其軍
盖按覆數四而卒無以易君之議焉君之政大抵皆
可紀而状君之行者徒以士貞之能言者茟之書則
夫士貞言焉而不及者尚多有之雖以子之知君而
不敢溢扵辞懼非傳信之義也君之先配黃氏先君
&KR0816;今配林氏治家得母道甚子男二長士元梧州路
儒學正早卒次則士真女二壻曰倪鈿戴㯉孫男三
佑僖倫孫女三未行曰䕫曰文煥曰德潤君之曾大
父大父父也大父嘗以登仕郎自試入官而未及仕
君之葬其地嚴塢距家一里君所自卜天曆元秊十
一月朔葵之日也自君病癈卧家以及于死迨今未
廿年而鄕鄰之後生晚輩巳無有能言其㦄官行業
之詳者矣使更閱數年則君之與存者幾何哉宜士
貞求文表著之意汲汲焉而不敢後也然則古之以
功業自見而恃文以傳者亦若是而巳寧獨君哉銘
曰
智名勇功所謂達財随而有獲繫乎時哉昔君用壮
直奮無回乘于艱屯仕道以開轉丞試令績用恢恢
駕車横陽有沃西来孰挽而行孰軋而摧歸承燕休
終于耉台嚴塢之丘封樹&KR3003;&KR3003;相𡭗嗣人視崇思隤
凡物之生有䨱有培人胡不然自戕其枚吾銘尔貽
併泄尔衰
盧氏母碣銘
盧氏母杭州城東人徐姓諱妙安歸里中盧翁翁業
坐肆販繒母常佐之操竒贏聮什一稍稍致饒𥙿而
儉順之化行扵其家穆如也生男女一女適徐永亨
男德恒治岐伯倉公鬼臾區言為疾醫里人詣門求
察脉無論富貧貴賤率与善藥士大夫稱之初德恒
兒時行戲市中得道棄佩刀擕白母母變貌切責曰
是豈無主物哉曷不待其還求審而歸之尔未成人
己自利如是吾安朢𡭗怒經日不解德恒自少即知
分别義利毋教實然也泰定四年母秊七十七疾旣
蹙語德恒曰汝能盡子道巳惟當盡人道則我死其
無憾又瞋目語諸孫曰勤讀書勤讀書語未終而逝
二月十日也德恒買美檟為櫬具襲衣為斂治喪制
服壹遵禮經踐雨風&KR0881;濤江行求塋域岡阜間兢兢
惴恐若或失之如是三年得錢塘縣定山范村之桐
樹塢相墓者曰宜卜兆者曰吉迺以至順二年十二
月庚申奉匶即窆窆之眀年將植碣表墓請予銘而
刻之予惟杭故俗家有喪用浮屠老氏之法逮壇場
設齋祠歌唄作樂越月踰時舉匶卑之炎火拾燼骨
投之深淵燕娭娱賓費數鉅萬以此相高澷曰吾不
儉其親矣萬有一能營隟地湖山左右琢雕刻鏤爲
墓治隧又不過夸盛強飾觀遊往往艸未再宿而巳
夷爲平陸其悖禮違義日趋扵薄扵愛親乎何有今
德恒卓然拔流俗推其自盡之心成是囙山之禮地
不愛寳龜不祕智是開佳城以封以樹則夫致吾之
孝以盡人之道固足以蔭藉其子若孫矣翁諱華卒
先十二年年六十八其葬徐村距桐樹塢數里而近
孫男四浩澄杏子婆留孫女一德恒字仲庸治生&KR0779;
交不為市道庶幾柳子&KR0779;所稱長安藥市宋清者予
每資其液齊以為衰莫之防焉迺不辭而与之銘銘
曰
生則有飬不覬其豐死則有蔵不要其隆前林後岡
函和葆沖是盧母阡百世維宗
圜一道人墓碣銘(并序)
圜一道人為老佛之學得其玄微而不滯扵名相所
謂遊方之外者也道人頎身廣顙疎眉秀&KR1046;常所載
履艸冠繩屨而巳然其風神曠朗人望之如古仙劒
客性嗜遊名山水在數百里間一笻徑造興盡即還
居鄕不為崖異而視世人用計巧取之術疾之甚于
豺虎道人世居建之浦城諸祖以上皆有仕籍于宋
族故大也既冠而遭兵燹間關離析獨幸与其母姚
出萬死一生中早暮調適旨甘節時燠寒曰吾有母
在它無恤焉盖沒身孝飬弥䔍中徙縣東鄕泰寧里
耕稼樵漁外託興吟嘯言皆根理天曆二年其歲已
巳春秋七十又二以疾卒家九月十二日也明年至
順元年正月某日葬大嶺下瀆原合于其配鄧氏之
窆初道人無子巳而有子其飬子曰鐘嫡子曰鉉女
二皆嫁里中人孫男四曾孫男二道人諱玉成姓李
氏自號圜一翁又別號翠陽子祖諱源父諱檏皆業
儒道人葬後三年其方外友虛一先生趙君嗣琪自
亰師来錢塘為予言道人世業行治如此請子銘其
隧子聞莊周言去智与故故無天灾無物累無人非
無鬼責若圜一道人庶其似之矣為銘使刻置隧上
銘曰
以知飬恬而遊于玄生不百秊樂哉其天
夷門老人杜君行蕳墓碣銘(并序)
至元大德間儒生學士蒐講藝文紹隆製作禮樂之
事盖彬彬乎太平極盛之觀矣然北汴南杭皆宋故
都黎獻耉長往往猶在有能參稽互訂交證所聞則
起絶鑒扵敗縑殘楮之中寄至音扵清琴雅瑟之外
雖道山蔵室奉常禮寺亦將資之以為飾治之黼黻
若予所識張君君錫杜君行蕳則以汴人而皆客杭
最久于時梁集賢貢父高尚書彦敬鮮于都曺伯幾
趙承旨子昂喬饒州仲山鄧侍講善之尢鑒古有清
栽二君每上下其論議而諸公亦交相引重焉延祐
初
朝廷首起君錫為大樂署丞將次及行蕳而君錫死
又數年行蕳亦死士論衋然歎詩樂之不復振矣行
蕳杜氏諱敬其字行蕳世居汴城中祖亨嘗有官勲
父民鑑卒湖南道宣慰副使行蕳自幼噐識凝邃不
与凡兒徵逐為嬉戲事稍長學成研窮律本分别音
節悲憂愉怢㮣彂扵琴晴朝月夕人境俱勝觴詠方
適但絃鼔一再行巖澑清而畹蘭㓗也學其學者其
抑按吟揉皆有指法可傳行蕳善書蓄古名人墨迹
㦄代金石刻甚富然為好事者持去亦無係吝性嗜
酒客至傾壺倒榼盡醉益歡行蕳少嘗以禮部令史
從尚書𬗋公奉使安南還辟廣西帥府掾江淮行省
又嘗署人匠提舉司都日江隂榷辦官皆以不屑意
未移時棄去大冠長裾優游湖山文酒間晚自稱夷
門老人得年七十而終泰定元年十二月二十二日
也其配李氏里中大姓女婦德母儀既順而恭卒後
八年年若干子男二士元士謙也士元南臺察院書
吏士謙淛東廉訪司書吏皆以儒貢孫男五孫女二
俱幼士元士謙將自杭舟載其二匶歸卜汴南二家
店之塋以泰定四年某月某日就窆先事以状請于
東陽柳氏曰吾翁早從南北賢大夫士遊竊嘗有考
于藝文之事時非不偶而身不一試不肖孤行能之
未著名譽之未立也即葬而無刻辭于隧其何以昭
示来裔子幸哀而予之銘焉昔予與哭君錫京師有
誄今行簡以禮葬銘烏乎辞銘曰
道和德順溢于聲雅南一濫琴孤鳴徽以白玉絃朱
䋲五音二少濁變清杜氏于琴若天成使和其音薦
神明豈不為世躋隆平江湖遥夜占隕星鑒亡絃絶
秋風驚夷山萬里開佳城魂兮歸来其永寧
元故太中大夫海道都遭運萬戶周公墓誌
銘(并序)
海道都漕運萬戶周公以元統元年十二月七日卒
官明年正月十又七日自吳郡買舟載其柩北還還
用四月十三日葬所居鄕張寺里先塋之次其配汝
南郡夫人王氏戒其子宗衰經泣拜請銘昔予漫仕
與公同朝及考鄕進士試上京公為留守判官迨今
西遊而公持漕節于吳每見益歡辱與之遊盖餘二
十年銘非予誰宜為公諱仲字信父衛之汲縣人曾
祖諱祚金忠勇校尉步軍將官祖諱泉以公貴贈亞
中大夫衛輝路緫管輕車都尉追封汝南郡侯父諱
麟累贈嘉議大夫禮部尚書上輕車都尉追封汝南
郡公少警敏稍壯得推擇為山南淮西二道之廉訪
書吏貢𥙷吏部令史由樞密院掾為中書左司掾考
成擢兵部主事建德路緫管府推官崇祥院都事工
部主事中書省檢校官進工部員外郎稍遷上都留
守司判官兼本路都揔管府判官兼推官出為河南
江北等處行中書省理問官揚州路緫管改漕運萬
戶歷十官皆不俟終更而惟建德推官未嘗上階自
承務郎七遷而至太中大夫食正三品禄終其身公
以文吏自奮扵刀筆閒挟通敏之質而達之于用應
事制變它人首鼠不决公徐出片言裁其過甚而彌
縫其缺失無不動合樞機揚州之政不隨不激人尤
樂稱道之與人交悃愊無華久而彌親故其死聞者
盡傷得年七十元配王氏先卒封汝南郡夫人男宗
後配王夫人出也女長適王某次適郭某次未行銘
曰
粤有才焉際可而仕不屈扵時亦敏扵試爵為通侯
可謂既貴未及縣車終于其位歸從先人丘首之義
陵谷有遷吾銘斯眎
無為子碣銘
無為子少時遊方之内應物而不滯于物人謂其一
代豪俊人也中歲去而遊方之外葆真而全其真形
化而神不化雖列仙山澤之臞要不是過何其異哉
無為子故儒家姓張氏諱悌字信甫居鄞之象山有
別業在鄞城扁舟往来傲兀烟浪自視如鴟夷子皮
然好結賓客重交遊肴觴左右具捐所有予人無吝
色父嘗以戶門微罪當逮詣吏無為子奮前請繫曰
父老碩以身代雖萬罪不敢辭父藉以免奉親能俻
孝飬而身與妻子衣麄食糲而已象山中大瀛海陶
隠居司馬鍊師之遺跡往往而在無為子早從方士
習聞道家長生久視之說心竊識之既壮出遊南粤
北燕回薄萬里獨愛武當神明之奥巖巒峭森溪谷
靚窈鍊形服氣莫此為宜歸對妻子常語及之而妻
子固不信也一日大會親戚故舊曰吾當去隠武當
矣親戚故舊争勸心之徉應曰諾詰旦引刀截髮觧
故衣被布衲偪屨著行幐佩鉢囊掉臂出門徑去頋
語其冡子古初尔善事𡭗母教育諸弟𡭗無以我繋
其心也行涉重江至武當山依止𬗋霄宫師事其宫
主張真人願執弟子役真人亮其確誠啓之道要授
職首衆無為子晝則服勞薪水間与衆同苦甘滋味
取其至薄者夜則危坐一榻脇不至席如是三年忽
晨起别衆衆方怪之則既化矣泰定四年四月二十
日也得年四十八化三日道衆瘞之𬗋霄峰下訃至
家家人服喪如禮古初重違先志不敢迎其匶歸因
不茹葷血必期至山中樹碣以表其蔵乃絶海来吴
泣拜請辭昔予客鄞識無為子衆人中知其健敏可
託以事而不知其能離智絶俗䆒竟生死偉特若是
豈出世間法亦必世之勇者而後能决致之欤無為
子始娶許氏子男四曰古初曰謙曰弘曰惠女三其
二巳有歸其一夭銘曰
生之謂寄而亡非其棄不亡者存是謂知生之類無
為而為以貽之来世
劉彦明墓誌銘(并序)
彦明諱德智字彦明姓劉氏世家于歙曾祖諱元佐
祖諱儒望父諱震皆隱德不仕鄕里稱善人焉初彦
眀之父以張為後扵劉生彦明四歲卒而張氏父固
在實為之經紀家事教育彦明至扵成人張五子其
一夭而其家素𥙿彦明尤大父所深愛將使還後夭
者彦明泣對曰劉氏無子故以吾父後今既歿于劉
氏明其為劉矣德智以一身繋劉氏之宗誠不敢重
獲罪扵吾父与劉氏也大父感其言而止彦明少知
自厲扵學好讀孫吴兵法㫄䆒釋老方伎之書嘗囙
是感疾己乃大悟求之四書浩有所得久而下茟為
文覺其来源源纚纚遂得由庠序選為建德路儒學
正會教授闕進攝其事守郡者諷使攵致直學之罪
彦明不爲動俟間覆爲辨說考滿入教授銓翰林院
方薦爲其属而彦明翻然歸矣尋授永順䓁處軍民
安撫司儒學教授未上中書刑部辟爲其部令史官
有齎怒扵同列而將黜之彦明曰無厭將及我投茟
謝去扵是都水監復羅而致之稍進夀福院掾夀福
出納五臺諸寺錢粮其田入肄浙西數郡比歲浙西
被水有司按實當撿放而院猶責償未巳彦明適從
其判官出行江南視其牘歎曰官民粮㔾罷徵吾院
田能獨無傷乎悉命㢮之諸使怒其專擅而卒亦無
能奪其議者嘉興有豪民誣占寺田三百畝左證甚
明而院所遣使逑賂莫能决及彦明来請鬻路絶乃
卒歸其田考成得將仕佐郎衢州路常山縣主簿滿
歲江西省有知其為者辟為掾新執政至杖一掾而
掾實無罪彦明竟歸曰吾唯不能随俗俯仰以至于
是可再辱耶進將仕郎為平江路棇管府知事平江
劇部案牘叢脞彦明處之以無&KR0786;取其犯名義者一
二事稍釐正之不激扵竒不毀扵随暇則却騎入閭
巷訪求耆舊啜茗縦談猶書生故態也閱再歲卒官
下得年五十五天曆二年七月十四日也談者例訾
儒生為政迂闊扵事情而不知聖人之法制具扵經
儒能㩀經議法故逹權而知變彼随時重輕觀勢向
背以竊取通人之名者豈所謂政哉彦明得扵所學
歷試内外階是以無失身敗名則亦未為無所見扵
世也彦明之配李氏姑女先&KR0816;子男二㷸煜女二長
適徐梅次在室卜地得達德之淳安縣𨳩化鄕駐馬
原距家餘百里將以某年某月某日窆先事其子煜
具書世出爵年為狀不亰兆杜原父乞予銘其言曰
葬而不得銘猶無葬也子嘗識彦明亰師知其為人
而杜君又不輕扵許予是可銘巳彦明始字千里謂
其取義之未廣也易以今字晚又號知非子其詩文
曰𬗋溪集鄕先生方公回為序而蔵之于家家有仁
本堂鄕相程公元鳳為大書揭之而陵陽牟公囐記
之彦眀之祖程公甥也所謂仁本者彦眀固服而行
之矣銘曰
守經為介制變為通通故能介承之自躬彦明本仁
由學以充及試扵事事為之中考其成績粤有始終
天不卑年歸于堂封有德有言遺後者豐尚百千年
安此幽宫
于思容墓誌銘
邘為姬姓之國後迺去邑而氏漢廷尉定國族朢東
海子孫或即居或稍徙支緐庶衍尚為盛德之世朝
列大夫益都般陽䓁處田賦捴管于君思容之先亦
自東海徙文登譜足徵也初金季李全㩀山東以叛
其弟二太尉略地至文登君之祖諱祥隱里中方坐
塾教諸生兵暴入為所掠見其儀状偉岸挾刃臨之
偪与俱行至益都稍即問計則亂以他語荅之若闇
扵事機者然當其濫殺亦強諫止之所全活甚多全
受擒其妻楊舉衆歸
朝開行省山東因得署為其從事未久棄去娶臨朐
蘇氏而家臨朐生君之父諱世傑讀書知學性高㓗
不与俗溷中年自放扵酒聞宋平浩然南遊擊節自
誓曰自晉失其御衣冠播迁中華禮樂萃于南圡予
將觀善扵是而且以淑吾之子孫焉因僑家吴中三
十年年七十四無疾卒是生思容思容諱欽少學扵
吴持其苦力自進弗懈宿儒老生皆折節与交集賢
大學士郭公貫浙省平章高公昉尤深知之方以才
辟為淮西廉訪使者書吏未數月而國子助教之命
下矣洊擢山東廉訪司照磨在官三年再以國子助
教起君會君服母丧喪除以為翰林國史院編修官
辟御史臺據進御史臺照磨官拜南臺御史未行詹
事院奏為其院長史就拜監察御史遷中書左司都
事又迁詹事院經歷中書左司員外郎御史臺都事
太禧院奏除其属壽福捴管府同知中書省復以為
兵部侍郎方出試田賦府到官未踰月卒官下得年
五十至順四年七月十又八日卒之日也君噐資宏
逹而文法敏明官山東時属歲大饑嘗行縣至濱棣
濱棣傍海民尤艱窘君為之發廩勸分計口以餔之
禁防周密民實受惠而免扵死徙泰定初元姦黨未
盡誅君為書數百言極陳&KR0647;順從違之故請早正其
罪所繫者皆顯臣要官聞者為之縮頸在左司參决
機務在臺端振肅風紀辝皆據經守律不務刻深而
忌者往往因其銳進構為誣語以䜛沮之其出為捴
管也亦藉是進秩之名而隂以抑退之耳雖不幸遂
至大故然使人有不盡用之嗟則君未為無所見扵
時而死也昔君之父死吴中菆其匶于吳自曾祖妣
祖妣及其母高氏六喪皆在淺土君觧山東照磨持
母喪時始卜地于益都城南十里朢城阜之原而序
葬焉今君之子將奉君祔其兆次迺為書具其世出
歷官行治請某識諸其幽某嘗辱与君友其再為助
教某實薦起之洎某𥙷外而君始顯用未及十年巳
有幽明之間銘固不可以不之予也君之父以君貴
贈至中順大夫禮部侍郎上騎都尉追封河内郡伯
妣高氏周氏並封河内郡君而君周氏出也君娶金
氏亦封河内郡君子男二曰潜曰溥女三其二巳行
其一尚&KR0970;君官京師嘗題其齋曰礨空而記之其所
自得可知巳銘曰
學焉而仕行其所知我安以徐彼競扵馳方其欲翕
有或張之謂天匪私亦毁于随貴而不年則將尢誰
有子承家貽𡭗慶基不朽者存瑑此銘詩
元故武略將軍鄧州新軍萬戶府管軍下千
戶贈武義將軍飛騎尉追封静安縣男靳公
墓碑銘(并序)
自靳氏得姓而其事略見扵楚漢之策書至近世升
名䆠牒始斑斑有人而楚産固無聞焉何其土風之
特異也武略將軍鄧州新軍萬戸府管軍下千戸贈
武義將軍飛騎尉追封静安縣男靳公世家河内其
父轉徙兵間行次真定之深州静安縣縣人劉氏妻
以息女遂依之以居生子男七長即公壬辰歲河南
此始伍民為軍而劉氏在籍中公以弥甥當行隷史
都督麾下屯樊城攻襄陽渡漢沔實能以材勇自效
阿术元帥見而竒之拔為帳前至元三年從破劉義
受賞綂鈔五十貫五年領衆脩白河因与萬戶燕只
吉歹蕩平大洪山黃仙洞諸險隘計功班賞有差九
年下樊㐮公以先登再被醲賞及破沙洋新城進受
省檄為管軍百戶十二年二月追敗宋殿帥孫乕臣
奪其所乘舟丞相伯顔忠武王壮之手取白金百兩
寳刀一具以賜十一月常州城破錄其功真授管軍
百戶階忠顯校尉十三年三月江南平丞相奏凱還
朝公從入覲例錫&KR0670;衣鞍轡又賜綂
若曰靳某爵不酬功吾將有以厚之其署管軍千戶
兼西峡渡提舉四月命下得佩銀符進階承信校尉
時越閩山區海聚間民相挻爲亂諜報交午行省每
有調度必命公以全帥備左右拒若沙縣之廖平章
漳州之陳吊眼建寕之黃華皆其譸張桀點者
出其伐叛招携之謀動必制勝其入
黃朝奉王拔都而生獲其將陳統制
其大校黃參謀劉發陳士良䓁數十
舉白金椀二桂其勞烈&KR0556;命撫安羅
縣爲之署官置吏民得樂生興事如
朝命始用丞相之薦授公武略將軍
千戶重功次也廿一年復從忙古台右丞八朝右丞
為言功状上嘉賞不置賚以&KR0670;衣弓矢且重錫
金苻&KR0556;升管軍中千戶未上樞密院申定兵制復改
下千戶九年公年六十四請于萬戶府曰昔吾早從
征討行冐失石身被瘴癘壮強&KR0670;虚羸老成痼願得
放歸田里以終莫齒而令男檜繼軄禦戎府上其事
報下如章公即日駕輕車北歸倘徉雞豚社酒間甫
閱四歲遂卒時則某年某月某日也得夀若干葬某
縣某原祔以其配某氏公軀幹頎碩力能挽強命中
奮身戎行積勲受爵而尤為伯顔忠武王阿术武宣
王所知平居輕財重義禮賢下士恂恂固儒者也初
越閩之叛諸軍争致生口公得男女老弱捴若干人
會中秋家宴公&KR0779;飲食之且戒曰𡭗不幸麗扵叛黨
今首惡服誅亦良民耳誠能召其所親来吾將悉縦
遣尔巳乃間有来者因令自相保任𣪚還鄕里明年
及期所縦男女扶携来謝且大作齋祠祈以福報有
陳生某嘗業儒亦在俘中公亟命之冠帶使教二子
以學又為請諸當路官之庠校間世言武將出其慓
銳乘時致功業犯道家所忌而不知以仁勝不仁固
若時雨之澤物而非以為物之厲也盖觀于靳氏之
世而可信矣公諱忠其父諱用則始家静安者也初
室張氏生檜忠顯校尉鄧州新軍萬戶府下千戶女
適張某繼室余氏生汝舟奉訓大夫江浙䓁處行中
書省檢校官汝霖早世女適王克茂孫男二贇今&KR0670;
為千戶鎮守黃蘄贊方從學孫女一適李某泰定初
有
詔椎恩内外文武臣工用其爵秩追榮考妣至于三
世乃贈公武義將軍鄧州新軍萬戶府𬋩軍下千戶
飛騎尉追封静安縣男張氏余氏並封静安縣君汝
舟強學敏用詳扵議法方為時所不舍是能大其門
者比歲官杭某嘗与之遊焉頋謂某曰吾父起行伍
有官勲而質直無華嗜善好義施及于我子孫尚竊
禄食以不墜其宗使無文字鑱之隧石以昭德訓嗣
其謂斯何敢再拜請辝某曰孝子仁人之志某其可
重違之廼摭其事状序次如右又繫之銘銘曰
在至元初元運勃興輯其武功四方小校
各揚其英發必有中敵来無勍若時雨降庶物憑生
劉甥靳氏擐甲從征自拔行間以善戰名賈勇濟漢
先登蹴荆計功受賞百金為輕雖長千夫竉禄未贏
曰吾忠哉惟所指令山貙海蜃汝千大刑首惡既殱
庶孽為清夷凶獲醜載世承寧吾老有子願服踐更
庶幾畢景仰首皇眀公今巳矣墓栢青青介子材良
列官外廷爵以疇庸猶序而升𬗋綬金魚䘏典宜&KR0574;
漏泉之澤赤矣明靈夲武絰文沒有餘榮有子而令
卒大其成閭左徵兵丁壮于行河朔之間㕓無遺氓
彼薦草莽此&KR0670;冠纓公在師中惟其血誠老氏若曰
累善如登𡭗子𡭗孫世䔍忠貞丈于冡石以鴻厥聲
馬仲珍墓誌銘(并序)
睦州詩在唐中季有章恊律方處士李建州在宋渡
江後有高師魯滕元秀皆清峻蕳遠各自名家仲珍
&KR0670;其芳華沭其膏潤問詩法扵耉老成人盡得肯綮
措意遣辞初猶稍尚葩澤晚更脫略邊幅直窺&KR1522;妙
往往年自為卷而製名述序要有深意統曰歲遷凡
四十卷溢之為銘贊記序雜古賦又十有二卷亦各
自名編盖其學本之經驗之人事而㮣發之扵言故
能致多如是然反而求之見其約不見其博嗚呼仲
珍死矣詩當得傳如前數公無疑爵位功業孰久孰
近何足計哉仲珍姓馬氏諱塋其字仲珍世家建德
縣之新亭鄕族故大也乾道淳熙間有与徽文公仕
學相上下官至禮部尚書諱大同者扵仲珍為七世
叔祖矣曾祖諱治鳳祖諱之友父諱維桂皆畜德不
試母濮氏亦里中望宗仲珍少而穎發長益潜深精
研經史㫄連諸子百家下逮山經地志謠俗方言朝
披夕攬搴華嚌英中雖醲郁而外實夷澹鄕鄰子弟
来學往教&KR0556;其矩度莫不卓見端緒一時名人勝士
景向聲求郵詩願交争取力挽延祐科興議者品量
人材咸謂仲珍有以自效而有司苟知仲珍亦咸望
其出竒一勝以售其眀始用春秋舉上不利後更用
禮記亦不利人意仲珍怠矣方益厲氣賈勇為其文
不少輟久之彙次所著五經大義四書荅疑及自問
自荅榮合若干萹題曰困天集而其志孤矣仲珍嘗
倣漢魏樂府辞唐柳柳州新體製
皇元鐃歌鼓吹曲十有二章將槖之走亰師冀塵
乙夜之覽而未及脫藳又嘗手選唐五百家詩五卷
宋南渡諸家詩一卷别有講義讀書記各二卷蔵于
家其學横騖捷出如車適御矢破的也仲珍娶翁氏
生子男二曰鈞曰鉉孫男一仲珍病時始生命其名
瀚仲珍生至元庚辰卒元統甲戌得年五十五閑居
喜自脩飾或佳客時至情景俱勝促觴命釂取琴鼓
一再行自吹洞簫倚歌和之一毫不以貧窶累其心
自署號雪夢居士天趣自得可涯涘哉元統元年子
客吴下臘將盡仲珍扁舟欵門語夜參半請曰夫子
知我文莫為有司為則有以振我度歲别歸神色揚
揚予方張之期其晚逹是冬子東還次睦則聞仲珍
十一月十五日以疾卒家先一日力疾語子鈞曰我
死必求柳先生銘不得銘則無以葬鈞既卜蔵域馮
塢祖塋之次惟食將以眀年某月某甲子窆迺具行
治為状衰經踵吾廬泣拜道遺命請辞嗚呼予尚忍
不銘吾友也耶銘曰
孰昌其詩不售于藝亦嗇其年而卒殄瘁得深行遠
要以永世我銘斯阡質之無媿
元故奉政大夫僉嶺北湖南道肅政廉訪司
事崔公墓碑銘(并序)
從仕郎河南江北䓁處行中書省理問所知事崔敏
數千里貽書諗貫曰敏之大墓在神山自曾祖仕衛
再世葬胙城胙城濱古河道河雖别流而漂砂擁礫
冒沒人廬舍冡墓勢如潮汐不可遏止比歲先人卒
官湖南還卜兆域得大梁開封墻堡里小邊朴維食
因奉遷遷祖之靈而以先人序葬其次今十又七年
矣隧間之石未有刻辞惟先人之友獨先生在先生
嘗司誄于奉常其言信能昭德表行敢具列官世行
治夀年卒葬終始為状而以銘累先生貫應曰而父
雅知予文銘予軄也迺序而銘焉序曰崔氏出姜姓
濟丁公伋之子食采扵崔遂囙以氏世遠宗滋僑居
占徙代序莫詳金正大間有諱世英者如自惠州神
山縣以軍帥從戰北口蹈難死弟諱德荗&KR0670;其軄會
天兵南下遂以全師效順得授左副元帥領所部鎮
神山後以城變遇害元帥之子諱義隷史開府幕下
有善文法聲累遷輝州安撫使兼屯田提領即居胙
城以葬者也湖南公諱良承字仲欽少静密有為讀
書知大義薄遊錢塘以材諝自致江淮行省署為理
問所令史進浙東宣慰司令史上官善其幹敏每出
&KR0825;征伐行斡財計必檡公以從公亦樂為之輸誠贊
理考滿授將仕佐郎兩淛都轉運鹽使司知事尋辟
江浙行省掾稍遷從仕郎袁州路分宜縣丞未上辟
宫師府掾超受承事郎江浙省理問所知事時執政
方病二浙鹽法之弊而莫䆒其窽卻迺出公循行諸
埸推見隱詘而因以時㢮置之法既不煩賦亦易贏
治辨而還衆益才之既代選𥙷中書左曺掾明年擢
戶部主事階承直郎勾校簿書綜覈出入勞績弥顯
又明年陞奉訓大夫中書左司都事遷奉議大夫宗
正府左右司郎中御史臺復奏以為監察御史出按
事山東未還選授奉政大夫僉嶺北湖南道肅政廉
訪司事在官七閱月分按衡全永寳慶武岡五路涖
治精嚴訊獄詳允雖受劾被黜罰而人不以為苛道
病還&KR0816;潭州治所至治元年六月十又六日也得年
六十一娶王氏特封胙城縣君子一敏也嘗以國子
生從貫學治經介然有立女二長適中順大夫漢陽
和府兼管内勸農事盧恂次適承事郎太常禮儀院
郊祀署丞續欽祖孫男四性學志學禮學嗣學孫女
一未行葬以卒之明年春三月某甲子曾祖左副元
帥府君祖安撫府君父諱慶河南河北䓁處絲銀人
匠提領始又徙大梁為大梁人以公貴贈奉訓大夫
禮部郎中飛騎尉胙城縣男母蕭夫人追封胙城縣
君邊村之塋安撫居北之中禮部居左皆以其配祔
公平居恂恂安言徐視未嘗以氣加人而其中所治
信剛果亮直不為回撓故于吏治能執常御變機張
鍵閉于情無不盡而于法無所損益五辟掾六遷官
皆典章法令之攸司識其統體持其綱要于薄物細
故豁如也方出節觀風奄至大故識者惜不盡用而
為世道人才計者至今猶有憾焉公自戶部左司暨
登六察與貫並居京師遊好最稔而知公制行之詳
以能載之于銘亦莫宜于貫貫兹銘公是以無讓銘
曰
繄齊庶姓有食于崔別氏承宗燕及雲来基德之厚
若種而培維忠維孝則罔後菑自公始奮名允藝而
木則有松馬則有騋揚中踐外其立不回憲物容典
式時討裁烝烝成乂暨暨達財天固予之又軋而摧
其摧曷以不至耉台翼子貽孫既條既枚非承孰引
非用無恢墻堡之虚雙表崔嵬琢此銘詩尚有徵哉
故宋宣教郎主管禮兵部架閣文字林公墓
碑銘(并序)
諸姬之庶姓有以宇為林氏者子孫世仕于魯之季
氏而放為孔門弟子元和姓纂謂比干有子逃之長
林遂以繫氏夾漈通志辨其非矣自周而降歷千有
餘年族散宗遷邈不可考而南粤東甄相継特起以
科目䆠學相高洽于季宋東甄尤盛雖同州黨然各
自為譜緒系不明盖非一日之積也東甄别譜有居
扵永嘉華盖鄕黃石山下者自宋武經大夫知柳州
軍州事諱㵑孫始顯而公其嗣子擢景定壬戌丙科
賜同進士出身調常州司戶參軍再調福州觀察推
官未上廣西經略安撫使辟為梧州軍事判官留佐
幕府尋除主管禮兵部架閣文字用薦改亰秩階宣
教郎遷樞密院編修官以飬親辭不拜方遭内艱而
宋既改物遂得高蹈逹引全其不仕之節而著其歸
㓗之義天固&KR0779;幸之矣公諱璹字壽玉一字叔玉曾
祖諱師正宋將仕郎祖諱武受業𬗋陽文公之門人
服膺中庸尚絅之訓以碩儒朢里中用特科入官滿
河池尉退而講學于家卒以柳州恩贈朝散郎父柳
州治孫吳尉繚子司馬法登武舉進士苐由普州徙
柳州其家始因之以大者也公初任常州州庾儲粟
餘萬斛歲久將腐公白郡請辨陳均給粟得不耗守
服其能嘗受檄慮囚囚有具獄當其衆死者吏抱成
案前請公占署公閱未究一問得其誣服之情
平反上之囚以不死又嘗攝宜興無錫二邑皆先教
後禁治之以静其最知公而薦之扵朝者魏公克思
趙公与稙孫公嚞趙公与䆅常公楙陳公昉林公洽
陳公懋欽也凡是數公皆名卿賢大夫其所称可非
苟然者始孫公將持薦公公辞以資淺宜先元僚孫
公義之立為改奏而次亦遂及扵公時公纔三十餘
耳使其老智慮扵更嘗䆒猷為扵克闡其至詎可量
哉公自少抱負不碌碌要有所試扵時中罹艱棘歛
其鋒鍔益磨礲淬厲扵斈以故卒就平實其居鄕處
族婣有惠利可以及人雖嗇已弗頋也季弟継諸葛
氏無子死公割巳産擇扵其黨立後承宗㪯内外族
貧不能㪯之喪無一毫係吝曰此吾孔氏家法也端
居二十年寄情吟咏自號盖峯散人元貞丙申得年
五十八以其春三月十曰示微疾命㪯扶起坐正冠
襟而卒此豈無淂者哉公娶諸葛氏先卒子男二長
曰堅夭次曰堂女一適將仕郎曾怡老孫男二鈁錫
曾孫男二淮浩自初丧菆匶于建牙鄕郭溪黃岡柳
州墓下今卜淂襲吉將迁窆于膺符鄕信&KR1245;之原扵
是堂為処州路儒斈教授以其友鄉貢進士章仕堯
所次事状千里狊書致幣請銘其竁而予友温台䓁
処海運千戶趙君大納比宰永嘉常以事過公里下
瞻喬木之隂歎人門之美談次每為予言之固巳悉
夫林氏之世矣尚何䛕墓之嫌哉嗟乎薄社為墟而
郜鼎致賂吾不為殷臣之逋播而為殷士之祼將不
為澤畔之憔悴而為遠游之娱戲公之素志盖不然
也然而所積者厚所飬者深谷駒自絷而纁帛弗加
因得以葆勝舍之潔遂元亮之高没餘二紀而子孫
之敷菑益敏詩書之銍艾愈豊銘以昭德不鄙属茟
扵予予烏乎辝銘曰
顯允林宗世服于礼公纂其華繩以其美方序而外
胡遯扵肥鳳縹鷁退繫乎其時藝仁仁熟艱則致𥙿
未耋而嗟何奪之遽殄殷百年夀苟无遺祭于社主
過者垂涕&KR0574;符之鄕啓茲封域有鑱鉻章用訓無斁
元故戴孺人刘氏墓銘(并序)
里中戴暄景和之内子刘氏越諸暨人生二十一年
歸暄歸三十八年相暄治生理家事舅姑字兒穉和
宗黨甚淂婦道以至元四年其歲戊寅秋七月三日
卒家年五十九卒後三月卜葬金竹塢其日九月癸
酉也刘氏諱錦父曰天麒母曰王子男二壵良元女
一適趙仁本孫男三恭温安女一俱&KR0970;比歲良以父
命来從斈于治經今年春月泉書院任為直斈試肅
政府歸而母病聘醫致禱無所不至閱四月遂以不
起扵是暄失良配哀不勝情將葬復遣良衰絰欵門
乞辝鑚石乃為之辝曰
婦則母儀觀于而家方鬯而悴有戚其嗟維以昭之
銘則非夸
柳待制文集卷之十二
