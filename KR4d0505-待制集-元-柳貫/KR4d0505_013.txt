柳待制文集卷之十三
銘
䂊章樓銘(有序)
江西䓁處行中書省治龍興而龍興古揚域豫章其
郡名也廼泰定四年秋八月甲子重作南樓子城上
實僃雉門之制題其㮄曰豫章以為治格章明則民
胥悅豫有以靈承
上恩名從其舊具新義焉日既南至大合讌張樂以
落之相臣臨席賓寮列爼酒酣歡冾咸謂新茲傑觀
增壮南服宜有銘詩昭示永久則以其辭命䝺䝺不
敢譲為之銘曰
維星有野維地有區九土三條辨方制隅揚域入斗
亦禹所敷春秋戰國撦裂紛如中江而西爰闢邑郛
畫茲豫章曳楚引吴漢囙秦郡建侯以居提封所既
海澨嶺砠洪始名州癈郡之餘雖則分彊百雉維都
觀察節度幢纛麾符作鎮開藩列城受呼守牧之良
若史有譽宋制遵唐謀帥選儒迨更府號&KR0690;義則疎
以年而命稽實本虚
神元應天統御方輿既定南紀旋安里閭時哉
𥙿宗正位皇儲錫是分地襟江帶湖
世祖有詔雷行電舒曰惟龍興由夫澤菹其潜其躍
乾道与俱異指同音革之廼孚遂蕳宰目建行中書
以張國威以宣廟謨亦訓亦齊無劉無孥課則民庸
賦則兵車謹脩侯度軄貢方輸富而教之俗恬以愉
其北柴桑其南番禺萬里行涉不煩戒徒凡四星終
若閱朝晡治理之成一䡄無渝肆今省署堂昔雌塗
府舍潭潭孰啓新模㩀勢䧺尊象乎𬗋樞兩觀之間
有列闉闍䟽為脩閎逹及交衢扇燼揚埃忽不湏臾
宰臣曰嘻責其在余余有兵民企瞻所扵譬諸服衷
𬒮則有裾函書驛聞報彂官帑大寮部役令丞具需
陶埴斬材工来于于層&KR0799;勃興鵬騫蜃嘘翼翼闌楯
隆隆棟桴其崇五仞其廣百膚上宜綴莚下可建旟
雲宿藻井霞飄綺櫨西山晴翠時落階除如憑廣莫
如挹方諸湖渌右汎江瀾左紆千帆輻集萬屋鱗鋪
警夜嚴昕有鼓錞釪有節干掫有栖漏壷坐息徙倚
有亭有廬亦有遊氛不攘而祛宰臣来登稅駕踟蹰
曰今高朗維昔隘洿匪增匪埤匪剔匪刳度不在奢
名不在誣即㮄豫章在志古初豈惟志古亦民不迂
尔卜牲釁尔謀燕胥我有嘉賓尔肅以趋上公維宰
玄衮繡𥜗色笑娱賓其虚其徐殽胾既升醪漿載㪺
吴絲蜀桐趙玉燕姝碭極之戲角觝之夫次舉交陳
&KR0816;徹虞虞&KR0688;禮有容流風四徂以我豆籩易彼折殳
聖人設險有不可踰域山界谿猶迹之麄治在郡縣
謂若蒲盧古然今否問牧棄芻宰目維垣志&KR1688;其驅
大閑克正小體自紓繄此江粤夥民曠墟八夫四耦
三歲一畬畝有遺秉野無逋租繇宰臣賢仁涵義濡
麟遊鳳鳴可坐以湏載瞻臺隍飛閣渠渠臨茲治城
如承盤盂由穎隂侯爰始鍤捄㦄數千年&KR0690;筮應圖
洪惟寶命天降神扶赫赫宗支一本而荂前星次焉
麗于南弧熒光所被川媚壌腴封建之福在德不孤
宰臣作樓非以聚酺固國藩墉有隆無汙民之戴之
豈樂以訏陋儒属辞實繁且蕪請命劖工託諸碔砆
拱北樓銘(有序)
杭為江浙行省治所門雉之制宜壮且麗蓋吴山横
截治城中如龍鸞翔集不崩不騫舊即東垂築為門
闕而交衢逹于其下比歲大德已亥始因宋朝天門
遺址闢隘埤高冠以飛樓為其楹戶之北向也篇名
拱北示尊
君親上之誠焉閱三十一年天曆己巳十月樓燬
省具聞中書以為樓宜省東南兵民號令胥此焉出
宜先百役新茲崇搆以竦視瞻不踰時報可迺以圖
卑府使揆材庀工梁棟惟良畚築惟堅樓成而枅栱
騫飛堊塗昭煥加扵舊矣起至順庚午七月明年九
月訖工凡役工一萬六千六百八十六縻鈔以鉈計
一千七百九十有七米以石計二百九十其崇
尺縦廣尺視其役者杭府逹魯花赤
荅里馬思的涖其成者行省平章政事易釋董阿公
而左右司都事鄧臣川實佐經畫又三年爲歲癸酉
始礲石請文用著成績文曰
皇有九有洽于大同基命定命憲天惟聡保邦制治
建侯樹公提封四海其旅甡甡尭舜博濟猶病乎仁
井牧分疆維以範民睠茲越吴寔古南服闢省命相
江閩併属界之嶺海繚以溪谷粟米麻絲盬塩茶荈
服噐之貢充牣航輦歲實王府有式有典東南大藩
曰唯錢唐前臨潮波四周臺隍吴山中亘距奮翼張
有截崔嵬有崇闉闍兩觀之間有閣渠渠闌檻北嚮
實拱皇都迺歲己巳守者弗恪融風晝揚焚巢釁作
曾是岧嶤化為冥漠宰臣曰吁天工予代是心魏闕
無乎不在一樓之興民所瞻對予圖厥新維時是囙
迺度圡功迺彂官緡相彼基搆益之廣輪其材櫧杉
其飾髹丹雕櫨繡栭霧拱雲欒爵騰拏如濤涌山
堕氣占氛亦承亦序壷氏縣壷鼓人擊鼓以警昕昏
以戒㿖旅商出于塗賈蔵于市夷有奉琛使有結軌
塵海憧憧覿是瓌詭来游来登稅于高層風清瓊宇
星貫玉繩江湖兩漚日升月恒昔在李唐武勝名軍
揚益次杭章章有聞錢氏建國百年四君宋初籍圡
爰擇牧守涵育既優民訖于富貨資化居工尚文鏤
燕遊以時惟豐故豫築臺搆亭刳巖治圃騷人墨客
興言能賦豈若斯樓䧺㩀高明不專序賓不主觀兵
引首北頋咫尺神亰神亰嚴嚴民環拱之如轂斯運
我約其軧如網斯張我挈其維庶民惟星師尹惟日
其分雖殊其誠克一左陟右降如承宥密斗牛之墟
方半萬里太微分光周是四履宅揆良哉民胥樂只
上公惟宰宰士惟僚窹寐先憂冈不夙宵金穣歲兆
玉燭時調諸侯之門曰應曰臯有攅畫戟有建騂旄
威行令施無滛無慆星河在上民物在下樓觀巍巍
有截中夏侯度克脩純錫天嘏嘏吾敢私為
天子夀化自此南實饗實右勒辭山石敬拜稽首
飬正堂銘(有序)
大興君耶律公作堂于信都私苐比參政江淛行省
日翰林學士旨趙公為大書飬正堂揭之楹間
朝夕觀有擴充而無懈怠所飬所存顧何嘗不在
扵斯哉䝺為之銘曰
肖形兩間莫直匪人顱圓趾方載以一心之大
理勝故純𡭗氣之積志壹故神承之葆之在識厥初
勿亢以極勿淪以汚勿舍其車賁趾而徒勿腊其毒
噬肉及膚曾是幾微一動一静有順無違曰此成性
函之在中則莫吾病惟敬則存惟怠則騁敬怠之分
間不容黍乃相先民示尔繩矩維克廓大其宇
不雕以完心焉童羖以之應物泊無迎將以之制變
反于真常繄信都公含和蓄剛其發不抑德盛流光
其光既流内美益充謂美伊何飬正扵中亦人
弗耀而躬顧瞻堂楣名昭義豐我徵其訓正以受美
反正爲非淂正爲是終日射侯維鵠斯視君子求仁
侯鵠實似神聖製字之与正對日所擊者道無不在
是心經論昭晣勿昧我銘公堂以諗諸内
蒼劒石銘(有序)
越府照磨官林君叔大畜竒石脩勁秀特植置官署
庭下嫓貞肖剛石猶人也子過山隂見而愛之乃爲
石製號作蒼劒石銘
誰為興雲吐霧誰為㡳柱截波東
骨骸撑拄有植之脩非簨非敔不鈢而廉不窽而窳
如英瓊瑶如玉櫑具既庭既直亦峻亦武字之蒼劒
以配寶璐使鎮郊莚百神𡭗主明德唯馨式糓是与
辭
陳貞命字祝辭
予友陳君子仁之子貞冠而筮賓字曰履元亦既協
扵名矣夫元即善也履之而行仁智兼用成已成物
之功不其至哉貞来問義乃辭而祝之其
乾有四德繫天而行自元以始歸𣸪扵貞上戴下履
亦順而承隂陽之際闔闢降升剛柔相交出入相乘
不梏夫氣不囿夫形方其既翕巳張其紘及其遂舒
愈韜其英春必有夏久必有徵使冬不春沍隂以凝
變而適正化道乃成體天者人粤惟心享仁首四端
与生俱生生以顯仁智以藏精瘁焉枯枿燁彼春榮
不劔其實曷鬯其萌不挹其沖曷就其盈體驗擴充
一本扵誠悅親信友巳分既明推之事物豈有餘贏
陳生甫冠進學烝烝&KR0970;名冠字字則依名貞字履元
維以訓程新新不已善與元并植本既固履善無傾
去爾&KR0970;志爾毋矯輕習爾幼儀爾毋近刑允茲學功
聖猷是經吾豈蜩蝉啁啾自嗚其以予言質諸禮庭
鄭泳冠字祝辞
吾里義門鄭氏之老順卿者吾友也筮得穆日始用
三加之禮冠其諸孫泳而責之以成人之道焉不鄙
戒賓過采㐮陋夫既与聞酌醴字實予責予惟泳以
潛行為義潜行乎大川而涉其津涯有從容暇豫之
意無造次急遽之容古人每以適道譬之有自来矣
而順卿又方敦泳以學予聞諸易範潜之為用不既
大哉乃為製其字曰仲潜復申其義為辞祝之既以
承順卿閑家之美而又以觀泳之績于其成者固在
乎此辞曰
古人重冠維以責成其成謂何反身而誠忠君信友
事親從凡由乎仁義至扵踐形三加有禮禮不虚行
筮賓命字為敬其名𡭗生鄭泳早嘗受經未離幼志
已及弱齡設莚弁首古訓是程吾觀扵水析義甚精
水圓以折流而不盈自夫彂坎逹于四溟瀹而為漯
瀦而為滎刳舟任載僅若浮罌員羽不勝由弱故傾
柔而能剛孰与水争知其性者不將不迎潜泳其間
維順之承過涉必滅浚恒匪貞譬如學功蓄能致亨
自彊不息宵寐夙興雖泳于涯實游于明弗心之潜
則冥于升咨𡭗生泳學維烝烝辰哉不競逝波日驚
晦用遵飬魄將載營潜之昭之泰道之征徵諸易範
本之性情字𡭗仲潜戒𡭗矯輕非伏扵潜欲抵其平
滄浪之歌有濯斯纓尔慎持之如承佩珩𡭗世孝義
視𡭗門旌&KR0927;稷維微神歆德馨由微至著有聞無聲
棄尔孩孺揚𡭗翹英式祇訓辞以無忝所生
贊
姚文公書象贊
祐治之間
三宗繼體公如景星光于五緯燕許常楊時乎並世
藻火人文咸韶
帝制
廟杜巍巍風清日麗
上方倚公公則歸矣被髮騎麟視世糠秕陟降洋洋
繄公不死有肅容儀瞻者敬止
王叔能參政畫像贊
身廊廟而心山林學孔顔而志皐益生色維仁義之
形充體皆盛大之積此所以為命世之寶龜陳序之
弘壁也
王繼學畫像贊
粹然冰玉之英展也星凰之瑞用則盛之鸞㙜鳳閣
不用則置之朱崖儋耳老智慮扵多艱觀夷險扵一
致固將挟玉局之飛仙以游夫鴻濛溟涬之際所謂
瑯瑘之宗魯公之子而盛德之世者也
韓明善畫象贊
融液粹和渟涵清淑繫道而道日以光藝仁而仁至
扵熟乃所謂晝錦之旂常有衍宗支蓬萊之雲氣舒
爲萹目宜其表盛德之流滋集斯文之胡福我觀之
人式如金王
自贊畫像
好學而莫或致之朢道而未之見也壮而漫仕初何
与乎尊榮老而歸休亦焉往而不得乎貧賤也若乃
企卒歲之優游服終身之静儉則拄笏而看山飲水
而著書尚庶幾可以傲兀夫無窮之世變也
葴
思學齋葴(有序)
清河張生受經于高陽先生得其端緒而能益致思
勉之功可謂善學者矣子以思學名其講肄之齋而
葴以發之其辭曰
心外無學學原扵思思而有得乃驗扵為仁陽義陰
理公巳私克復往来敬義夾持權之有要心實制之
堯舜与人同此秉彝勿謂凡民雖聖可希而况學者
執復有機是故君子學如恐違方其未思戒𡭗外馳
如止水源不波不随及其既思毋惑多岐必端其趍
必底于夷若執權量以計豪氂若引圭臬以奠方維
克審夫是勿置𡭗疑思學之功本末相資學而不思
如御舍綏思而不學如行無齎眀善擇善真致其知
進德脩業行見扵施下學上逹在𡭗孳孳思誠而誠
夫何遠而悅親信友讀書誦詩涵飬擴充冈或弗祖
繅以藉玉絅以&KR0670;衣緝是内美暢扵四支維敬之與
維德之儀彼暴棄者志道神離以其邪思果扵自欺
弗踐其形禽獸紳緌五三載籍典訓具貽後儒翼傳
秒忽無遺精義妙道日曜月輝思之而至主善為師
吾黨張氏嗜善如飴學于高陽涉其津涯亦既勤止
牧之愈卑日引月長晝思夕惟爰闢齋居以燕以頥
榜曰思學名言在茲若工有葴予為之辭學思自彊
庶幾緝熙
傳
劉節婦傳
劉節婦徐小字柔嘉婺蘭溪人家爲大姓世有顯者
節婦生二十七年歸同郡金華劉似之佀之六世從
祖諱渭宋嘉定庚辰對策集英殿賜進士苐一在州
里尤爲朢家節婦歸閱再期孕而未育佀之遘疾死
及産男也節婦泣誓曰幸哉劉氏之宗弗墜巳吾有
二心何以見君地下言訖復哽咽扵是劉氏家益落
節婦惡笄䟽服常如初喪而所以承祭祀脩饋饗与
出賦租以&KR0854;門戶者&KR0662;身自任之不使有違節愆度
字其子潜自始學至于成人爲之聘舅女而女焉生
二子一女而潜得年二十六亦竟卒姑婦相向哭期
以死守全劉氏家雙杼寒梭一燈夜績卧起相依攻
苦弥厲然取其紡織之贏以供鹽醯亦常若有𥙿久
之潜所遺二子滋薿蔑有立而女巳有從姑能以節
義自持易奢為儉而婦又以順正率禮成教劉氏之
祢為朢家者茲可以自靖扵其先矣節婦今年七十
一婺居且四十三年而婦寡亦十又七年予与節婦
居異縣不相聞有友葉君謹翁故与佀之交而潛及
其二子珹瑊又嘗從之問學知節婦凡行尤稔數數
為予言之盖歎世有栓復之典而人無自鬻之心若
節婦之遭變罹憂鞠窮艱苦斯巳甚矣不惟飭諸其
躬而已信又能使一介弱婦&KR1063;然相從扵茹荼食蓼
之中比之再造其家功豈少哉嗟乎節婦之名人同
不楽得之而世固偏予之者閔之深而美之至也今
予所称刘節婦行未采扵風人名未登扵策牘予獨
予之以是名而不疑者稽之里黨之論而断以史氏
之法壹是人心天理之公而何私之有然則世鑒雖
或不明而人心之昭灼悕而未昩彼詫節梲之麗而
侈閈閎之崇以為節婦之得傳顓顓藉是亦惑之甚
矣予竊卑之作劉節婦傳
傳節婦傳
節婦陳東陽縣路西里宋鄕貢進士師道女適同縣
泉村傳賀生一女而賀亡節婦時年二十四賀世儒
家素貧節婦居喪尽礼晝夜自力扵紡績字其女至
成人而飬其姑甚謹已雖簞食弗給而甘旨柔毳之
飬必使常過扵厚又三年而姑亡治棺具歛無違礼
衰瘁毀瘠人或弗能堪内外婣憐其無子而貧咸勸
之改適節婦以死矢于衆曰吾寕餓死無寕幸生乃
益劬躬殚志節衣縮口而累凢枲纊榖菽之羸則别
為之儲峙五年始克㪯其舅姑与賀之喪域而窆之
哭告于廟以其從子似嗣教之斈而尤不廢扵耕會
高陽許先生栖隱八華山中去傳氏不十里節婦雅
敬先生遣以束書從之斈佀既聞其講說而知夫義
理之宗緒遂能承節婦之志以終植其家節婦今年
六十有一而佀既有子矣賀之得祀与傳氏之宗藉
以不墜節婦力也里之耆耋方上節婦之志行于縣
于大府請從
近制加之旌復雖未报下而節婦之志亦少伸矣貫
之先人泗州府君嘗与賀之諸父同治毛氏詩故相
善也扵是貫作而言曰婦人處于閨門之内有三從
之義而無四術之教苟能因其所性之善而遂其所
履之正則變愈極守愈堅雖當患難流離之中而貞
女烈婦之事史常不失于書然䆒而觀之則其薰染
漸漬必非一日之故有自来哉昔者朱吕並世東南
理斈極盛之時吾鄉有傳同叔先生斈邃扵經而尤
有考扵天文地理井田封建樂律兵制之書會粹其
說曰羣書百考傳于斈者斈者尊之曰杏溪先生而
不敢字其斈必由夫近小以馴致扵遠夫謂制度文
為之粗有廣大精微之妙故氶其講肄者皆体驗切
实可以措諸其用而自程其子姓扵斈益嚴而有節
晚乃分其兄子定遠之建安受業文公之門今文公
集中有与傳敬子書即其人也賀盖先生之玄孫也
仁義之澤蓄厚而流滋不淂之扵禄仕之優而獨彂
之扵閨閫之懿然則
熙朝旌復之典一㪯而得夫傅氏之婦以顯異之它
日獨行有淂尚足以表吾儒先之德之行不獨信于
其躬而信于其鄕里扵其家婦人女子之被其成化
者亦章章可称如是豈非吾鄒奥斈確行之眀效大
驗也欤貫是以論而著之無使其無傳焉
韓節婦傳
韓節婦劉姓絳州正平縣小吏韓筠妻也韓劉同里
閈居節婦十八歲歸為筠婦劉視韓族稍大節婦知
重其宗抑首促氣供婦軄至元二年筠父子仁病筠
從醫者求方注善藥治之其藥雜草石䓁法當屑為
劑筠自運機碾縋軸石堕誤傷足數日風中其瘡死
明年子仁亦死筠有弟節婦即去居鄰姆㫄舍晝夜
撫一子二女以哭曰吾未亡人使吾夫家不隊姓踣
氏是其責巳盖訖喪屏簮珥益治枲絲理生業輯
有條緒及子有室女有從則又哭曰吾与娣姒合異
而同庶其優遊以老乎節婦始寡家甚微今浸浸昌
𥙿過其門者識与不識皆留目嗟異以為是扵鄕俗
有助大德二年里耆李彦状節婦義行白縣令長令
長爲按實上州若府府具上中書禮部又明年下旌
復如令筠死時節婦年二十七嫠居實六十年云嗚
呼禮慝樂滛乃見節義盛衰損益之間君子盖深悲
之而猶喜其章章者如是也新故絳在晉之墟憂深
思遠邈有遺緒若節婦所自樹立豈教使然亦其土
風哉予客亰師見郡國所上孝義交章累牘喜其&KR0779;
倫叙典之化冾于古昔徵扵書作韓節婦傳
寗節婦傳
寗武宣公河内人材勇善騎射至元中從平江南有
功起偏禆爲將帥鎮吴而即居之子孫食其保境安
民之德尚數世益滋武宣苐三子諱居贇爲樞密院
斷事官者娶獨吉氏獨吉氏揚州路総管禮之女也
延祐三年斷事官&KR0816;亰師獨吉氏纔三十三其長子
十七仲子未再周而諸女皆幼獨吉氏自亰師扶其
喪水陸數千里還葬河内先塋挾其孤幼廬于墓下
三年將還吴哭踊自誓曰吾為寗家婦不得与其夫
偕老吾力猶能使子有立而女有從舍是吾無所事
扵世矣即捐去簮珥盛飾服御取其儉素而益以禮
自治其身推之以及其家内外僮指逾千待之各有
息意未嘗示之以威而步跬不敢越節愆度樹其家
規自祖祢薦祭宗婣慶弔門戶租繇外凡賓客之饗
燕時節之觀遊靡㬅之色滛哇之聲不使接扵耳而
動扵心間歲長子九思&KR0816;撫其孫欲其成人而進其
仲子九齡扵學女皆擇所宜歸捴管公踰八秩猶壽
康迎来致飬惟謹其所以經紀家事者有學士大夫
所未講而能安以行之固天性之善哉里耆嘉其貞
節為上其行于郡郡移廉訪使者按實上之行省以
次逹于中書扵是禮部議旌表蠲復如令事下有司
為大書貞節獨吉氏之門亦表其坊貞節坊云嗟乎
節以乘剛處險慎守不變為義節而致亨帷其正焉
獨吉氏一弱婦人中歲喪其所天非有理義之激昂
詩書之化導獨能率德厲行自其躬以及其家興信
厚之風振衰末之俗雖鄒魯習禮之士猶退譲莫与
之齒易曰安節吉注有尚然則說以行險安而能亨
固觀扵其世而可知矣九齡嘗從予學治經故予為
繋次其事如右
書
荅臨川危太樸手書
去冬歸自錢塘從元性所得前蕳入春偶爲親舊牽
連留㫄近邑再閱月而歸五月初始聞元性將遣人
西還因奉數字爲荅今又被四月十日所惠翰情辞
繾綣風誼激昂可見學古之志不凡近如此苐三月
中附書至蘭溪者却不曾收亦不知付之何人也所
需查君碣銘豈即廣居耶去夏别時見其瘡彂頭面
間似是浮陽上攻病在脾腎嘗勉其急服𥙷瀉之劑
後不知遂服与否果若此則其徵兆巳見彼矣比數
十年學者大扺有自利之心而志日益卑道日益遠
夫其自利之心根著于中則未得謂得未至謂至自
高者恥扵問自多者耻扵求而若剽掠纖碎緣飾淺
末巳足以䧺夸扵制作之林而為獵取名爵之資矣
無惑乎頽敗委靡而莫之振起也獨吾友捐棄俗學
一意古初謂不肖頗嘗涉迹扵是乃肯過相推予將
以質其所疑證其所聞而為求端用力之地此在不
肖固當竭其單智鼓其盛氣以進吾友扵光眀博大
之域而環頋其中不無瓶罄罍恥之患甚自恧焉盖
學以致夫道羣聖人載道之言具扵經可見巳古之
人所以底至扵道者亦曰尊聞行知而不敢以吾一
已之私係累扵其間耳區區愚慮比見鍾陵時已略
陳之今信道如吾友䔍志如吾友願一求之羣聖人
之經以端其本而參之以孟苟楊韓之書以博其趣
又翼之以周程張邵朱陸諸儒先之論以要其歸涵
飬益密識察益精則發之文章自然極夫義理之真
形之歌詠自然適夫性情之正矣切不可模倣今人
以日淪扵洿下而莫之救也頋不肖日勉之而未至
輒復進之吾友吾友以爲如何貫潜伏空山安貧味
道畏影收聲西游之期渺其未卜而吾友又方匏繫
人門未能以足赴目相朢甚遠暑溽万万自&KR0779;
荅金華宋景濂書
承問尺法老嬾不能多記姑即其所省以荅来意盖
自宋徽廟製大晟樂時禮官用大禹聲律身度之說
請以天子中指爲寸扵是所製噐服&KR0662;取之以爲長
短廣袤之節當時固有非之者矣然紫陽文公編類
家禮扵深衣製度條眀言度用指尺復注云中指中
節為寸而秦溪楊氏又引說文云周制寸尺咫尋皆
以人之體為法似亦凖之指尺矣至扵造木主條謂
身高尺二寸博三寸&KR0779;十二分釋者即援文公之說
曰周尺當省尺七寸五分弱程集与書儀誤註五寸
五分弱温公圖所謂三司布帛尺即省尺程沙随尺
即布帛尺今以周尺較布帛尺正是七寸五分弱即
是二說同出一書已不能歸一况諸家互有同異者
乎不肖往在禮院時因更造時饗祭噐嘗与議斯事
而及扵尺法院之老吏云庫中有前代玉尺下庫檢
索得之其製作極工然校之周尺省尺又復微有強
弱廷議以為玉尺歷代&KR0670;傳盖久尤有據依遂準用
玉尺定下其議乃若淮尺浙尺随方所用佀難凖以
為法然是尺法非有聲律高下之差不若且從文公
之說周尺七寸五分弱者庶有㩀依吾友以為何如
抑吾黨之學體驗擴充其事固不止是願益自察識
以進扵光大之域此則拙者區區之朢也
柳待制文集卷之十三
