柳待制文集卷之十二
墓誌銘
故宋孫眀府碣銘
至元十三年八月
王師渡錢塘下浙東所在繹騷通直郎知臨海縣事
四明孫君奉其母黃夫人在官以飬及冬將代命家
人御之先歸以避其鋒既受代即辞還次栅墟逢鄕
人言夫人復往臨海且數日君倉皇追奔及之而大
兵巳薄城下則与一力躬負板輿窮日兼行冀將先
入未至遇兵母子遂俱蹈難死十二月二十五日也
一力脫身以其訃馳告家明年二月某甲子奉衣冠
祔鄞縣環村吳嶴先塋之次夫人得年若干而君纔
四十耳君以父蔭入官初調潭州司戶參軍轉建昌
軍紹興府錄事參軍舉員及格改宣教郎宰臨海稍
進通直郎三試郡曺一領劇縣錚錚有能聲舉君陞
&KR1406;者葉公夢鼎王公應麟湯公漢翁公合而葉公尤
深知君謂其少年能自植立奉母尤盡孝飬要為有
所見而云也黃夫人扵君嚴而有恩公退莫歸必詰
其所理之政苟至平允則喜溢顔閒一或未然深加
責譙曰我見尔父決事多當否迺易知耳君之先事
慮患將以置母扵安全母之不舍其子復將相依以
生是皆骨肉之深愛母子不能自巳之至情而亦豈
料夫禍釁之起乃常出扵智巧之外然則自盡吾孝
自盡吾誠雖死猶生尚何慊哉君諱璹字壽朋孫氏
系出河朔九世祖全照有功澶州當𥙷牙校以譲其
季而南遊吳越占藉干鄞之甬東廂為鄞人是生宗
顯宗顯生忠忠生周周生義端義端生諤諤生允諤
布衣領㫄縣昌國榷酤而卒丧在殯榷所火起烈熖
次及之允伏柩上呼號哭踊繼之以血戶牖廬落皆
燬獨菆塗筵几儼存一邑震異允扵君為曾祖特授
承務致仕承務生枝与其子起予同登嘉定七年進
士苐扵君為祖以迪功郎監潭州南嶽廟累贈朝散
大夫南嶽二子起予願質願質君父仕至朝散大夫
工部侍郎南嶽早從宣献樓公端憲沈公正献袁公
游及見徽國文公而證其所受䆳學䧺文朢于一時
嘉定更化嘗詣公車拜䟽極言天下大計不見省罷
歸慨然欲用其學所著書曰海上藳蔵于家孫氏八
世二百年善植而益滋孝鍾而屢顯積誠累德天實
臨之人實信之然能致祝融回禄之潜熛息燼而不
能使斧螗鋒蝟之回面革心豈天道無知有時或然
而其可恃者則未昧也君娶莊氏子男一嗣明將仕
郎死亦三十年孫男三元&KR0779;元佐元蒙曾孫男十有
一重紀至元五年其歲巳卯距君葬六十三年矣貫
游鄞還次餘姚元蒙客授是州道君死事悒悒不勝
哀恫若欲祈貫爲辭以泄其湮欎之思而重扵言焉
又明年至正之元貫蒙
恩召還禁林元蒙迺以其状并錄三世幽堂之誌寓
書拳拳申前請貫悲君之遘難罹凶者如彼而喜其
嗣慶紹聞者如此則爲序而銘之銘曰
生孰爵之死孰搏之母子天性孰構虐之母實有子
子實有社幸生遄死駢首膏野維孝維慈有不亡者
尔世工儒蓄盛涵深將騫將翔鎩羽而沉有令子孫
思廣德音不昧維神尚赫其臨
瀏陽州學教授張君繼之墓誌銘
繼之姓張氏諱繼祖字繼之世居婺之金華爲金華
人張氏出軒轅之後軒轅氏五子其一爲弓正以其
業氏唐有龜齡始居金華後乃去隱東海上龜齡即
志和自称玄真子烟波釣徒者也至今縣多張氏尚
皆称龜齡之裔然代遠宗湮莫可考矣曾大父諱宗
義大父諱大能父諱景巗三世皆隱約田間力田以
自封殖而其家浸𥙿則始扵大父繼之早孤大父知
為令噐特愛異之使從學城中而繼之亦克自奮厲
課誦讀晨夜不輟天未曙挾冊映簷光而諷繹之夜
分燈屢涸猶吾伊未絶飬其氣以充其所學充其學
以必見扵行其志皦如也延祐間郡上其才行得署
饒州雔溪書院山長&KR0690;苐成遂調瀏陽州學教授至
則究心學政復其侵田為之圖其廣狹之形稽其步
畒之實刻石學官以防姦制弊會守貳闕大府檄繼
之攝承郡事時歲荐侵道殣相枕藉方下令勸分賑
飢繼之為設方略使持劵左入受粟右出區畫既定
衆無壅閼竟事帖帖無譁二年以大父丧棄歸視封
窆道遠予告滿百日以例免重紀至元三年再至湖
南選將赴調亰師未行而卒五年己夘十月廿三日
也繼之沉&KR1063;質敏言論忼慷要為彂必有合扵義少
讀史至魯仲連傳見為人排患釋難觧紛亂而無取
奮然扺几曰士當如是而巳其扵嗜善疾惡如口之
扵味無弗得也大德中縣有桀黠吏酗虐扵民民皆
恇怯莫敢觸其鋒者繼之䟽其姦状訴之部使者詞
直理順卒寘吏扵法而繼之亦無幾微見扵顔面繼
之之有藴于中者百未一試而遂死矣使其再轉得
百里之地以少展其志其所樹立有足觀哉繼之生
至元丁求得壽五十三娶唐氏子男三道慶道生道
友孫男三塤填坦孫女一尚幼葬得吉卜于資善里
天山之麓將以至正元年十月辛卯窆道生以潜溪
宋濂所次状来泣拜請銘予惜繼之有致用之才而
不幸湮欎弗獲自致扵用迺為序而銘之以慰繼之
扵圡中而且以塞道生之衰思焉銘曰
玄真自放于畋于漁以游乎玄樂道著書長山之陽
有植其閭世德綿綿不淪以胥繼之強學彂聞扵儒
耕不逢年豈繫菑畬有子而令尚食其腴載德維辭
刻在幽墟
元故將仕郎婺州路義烏縣主簿贈巫中大
夫東平路捴管輕車都尉追封清河郡侯張
公墓碑銘(有序)
南宫張氏其先盖安平人金季嘗徙宣德又徙南宫
南宫為真定府所統縣故張氏塋在其縣將相西鄉
北杜村將仕郎婺州路義烏縣主簿府君祔第三域
府君卒葬二十五年而其子國維自吏部侍郎出守
濟寧升秩三品贈府君至東平路捴管階亞中大夫
勲輕車都尉爵清河郡侯國維服承休竉循念先德
將鑚石揭辭以貽世訓嗣乃使来請文則爲序而銘
之序曰府君諱演字某&KR0970;知力學長以文法無害推
擇爲其府掾宋平大選州縣宫属燕南按察使適以
府君名上初試潭州湘隂縣丞改江西榷茶都轉運
使司知事行御史臺察廉舉其績遷山南湖北道提
州按察司知事在官以病免廉訪使者復状府君遺
逸上之調瑞州瑞昌縣主簿兼尉秩滿真主建康溧
陽簿漂陽升州移義烏府君時年七十又一國維由
中書東曺掾擢江淛行省左右司都事當以事如温
州謁告来拜府君捧觴上夀意愉愉如也期以冬還
奉府君&KR0556;飬錢塘未及期而旋笑語益懽曰吾徯𡭗
久矣是夕疾作因留侍醫藥踰兼旬而卒即載其柩
与北歸又四年始得視窆卒以大德五年十月廿一
日窆以九年某月某日府君在江西值中更茶法或
謂宜倍賦府君獨言江南新定多取以自利不若薄
征以利人議者多是府君法得不改在瑞昌完蓇廨
署興起學舍作大役而力田之農見其楹桷之煥美
而不見徵發之及已比境有疑獄當讞輒移府君就
鞠雖鉤得其情而論法常務平允在溧陽歲部糧時
大旱貧民實不能具舂藳出俸錢市粟代入其輸來
義烏未久民知其善人長者喪行巷哭皆衰盡府君
外柔和而中健敏居官治家細行必飭方是時同府
舊寮多列顯要府君能一抑首降氣則美爵豐禄可
指取也然飬完守固坎壈終身而蓄其贏餘&KR0816;受榮
名之報其必扵天者何若是信哉府君之父諱德林
贈中順大夫中山府知府上騎都尉追封清河郡伯
母石氏清河郡君府君之配清河郡夫人白氏先卒
子男二國綱管領真定打捕民匠捴管國維亞中大
夫濟寧路捴管兼管内勸農事無本路諸軍奥魯繼
配苗氏無子卒林氏亦&KR0816;子男一國紀孫男八樞棟
朴早&KR0816;某某某昌寕永寕孫女五國維字輔卿㦄十
官嘗以德安屯田総管出議鹽法山東其所因革定
著為令材問蔚然為時知名人故䘏典行得褒贈府
君自朝散大夫冀州尹上騎都尉清河郡伯以載膺
今秩盖古之人禄不逯飬則無以及乎親而廼茲克
自樹立尚徼夫沛渥以有爵級勸忠興孝之道抑良
顯矣繋之銘銘曰
君子觀時用謙治盈惟&KR0816;舒舒不漬尔成繄彼流坎
既抵既平䟽為濤瀾亦順無傾昔公仕初豈有過計
必即其優必要其至矧是沒身間閱二紀乃承
寵章乃顯奕世本扵天者有抑斯崇氣至誠存聲竅
徐通不錮其微不枿其充穮之蓘之穫之屢豐是豐
匪多公子令善世猷以升惟克允踐
大帝卑矜侯圭侯冕賁于泉幽碩碩憲憲公侯之宗
墓則有儀桓碑六尺載趺以龜爰刻斯銘釁塗用犠
来省来瞻孫曾具宜
塔銘
萬壽長老佛心寶印大禪師生塔碑銘(并序)
佛心寶印大禪師正席萬壽十有七年諸緣既稔百
廢具脩言随道流緇素歸仰其大弟子䓁因入室次
合掌稽首而白師曰身加虚空緣有患生刹郵㦄劫
形蛻神留昔吾佛祖觀法逹變雖存不存示作摽指
是窣堵波何間生滅以幻待幻有非幻者我諸比丘
將為大師鑿深攻堅豫卜蔵域譬則聚沙即以成佛
豈不百年非見實見扵是禅師植佛微笑為作證明
塔成其崇三十尺而趾之廣三分閷二在高梁河西
漆園昔金天會中萬壽初祖青州辯和尚提洞山宗
旨鳴道發源閱代二十有八而禅師實纂其緒以大
其承禪師名思慧字訥翁建寧浦城黃氏子家世文
儒學甫究轉徙齊魯遂依東平鞍山新公年十九新
爲祝髮授具出見東峰滿靈巖順皆嘖噴噐許瓶笠
遊亰首參林泉倫公復從東川譲公拈機英朗川信
以衣頌命開堂勘驗學者出世夾山遷盤山又遷中
山乹明退隱萬夀會萬夀席虚衆請𥙷處三遜而後
即事凡脩嚴祖德會同二塔築丈室東軒作聖壽下
生院新邸舍復侵田種種勝囙皆以慈忍力而得成
&KR0556;名德彰升
仁宗皇帝詔錫銀章領曺洞正宗諸方衲子来學京
師以萬夀爲法奥青州爲不死嗣音有人信哉天童
雲外岫公在江之南最號洞山星鳳將示化遺戒其
徒奉書䟽走半萬里起禪師脩丹霞宏智故事禪師
曰吾住山三十年如孤舟抵岸倚著自在何能以身
而更徇物即拈香爲岫說法謝遣来意然則是諸比
丘累塔信道而期之永夀者不猶賸乎觧梁柳䝺時
官頌臺輯所聞睹爰作序偈偈曰
塔在世間吹累一塵載地不壓學山与鄰陶甓琢石
有裒有因成之自我尔以爲神若何所見分别同異
謂是法身無生滅義生知涅槃滅見舍利人塔強名
等無二噐衆諦之来顛倒其中以鏡取照影實形空
我訊萬壽非廓而通我瞻靈峰非積而充是浮圖身
號寶印&KR4403;本無所蔵由智願集但見勝光從一豪入
如琉璃樹如黍珠粒自性圓明著處現前一爪髮膚
毛孔萬千對此瓦石說法熾然我尔重耒後五百年
墓表
元贈承事郎婺州路浦江縣尹金府君阡表
府君姓金氏自其上世占民數婺州浦江縣至府君
尤愿慤有称于鄕盖晚而見其子德潤仕學有端緒
遂以考終延祐三年去其葬八年德潤寔来亰師具
凡世業行治丐文翰林學士丞旨廣平程公亦既植
碣隧上又七年為至治三年
今天子始正大寶下詔改元嘉惠㠯工竉及其先由
定褒䘏之制自一品而下正從品各七階官勲爵次
差扵是德潤以承事郎爲常州路宜興州判官品在
苐七得贈封父母妻明年五月
命下即用所得官贈府君承事郎婺州路浦江縣尹
其配吴氏追封宜人德潤拜受感泣尋以書走京師
乞辭扵其鄕之友柳䝺曰惟吾父流慶啓祉以施及
扵德潤故德潤自著仕籍四遷而沗今秩遭逢
聖代廣孝崇仁遂&KR1522;
渥澤被飾泉壌實惟疎逖小目之至榮然累善成德
不耀于躬而卒延昭于我後人者抑有自来德潤將
謁告大府歸奉
命書哭奠墓次若假兹窆石劖識厥美以示子孫則
扵法爲宜敢藉是有請䝺方執茟隷奉常以誄行銘
功爲軄而君又以義請而可以讓昔吾鄉先生陳文
&KR1063;公有言浦江在婺爲山邑非賓客商賈之所犇湊
民生其間往往檏茂質實力農務本恥扵華言偽行
而長吏至則相與安樂之雖古書傳所載禮義之俗
不過如此盖自以爲他邑所未見以䝺&KR0970;所逮聞則
若府君之輩流儕伍幾足以當之而仐四十年中日
遷月革䆮与向異力農務本之習亦少衰矣觀府君
克䔍扵其身而有俟扵其子孫則檏茂質實之遺其
報施久近豈不卓然可徵哉然則爲之後者無愧扵
其先則無愧扵其鄕所以承籍
國家之休竉以自芘賴其来裔者庶其在是府君有
三男子其中子則德潤也吏部方錄其平獄之效將
叙勞進秩駸駸用扵時金氏忠孝之潭其益滋乎泰
定元年歲在甲子秋七月初吉徵事郎太常博士柳
䝺撰
代張公作官原墓表
先君棄諸孤時某盖始仕祿不逯飬也扵是太夫人
方未衰某迎侍官漢鄂遂来亰師忽念歸曰吾人
事不復出巳既數年即世距先君卒十有九年後六
年為至大二年始忍死唘先君之殯合葬于官原兆
次其明年某登
朝參議樞密院入中書為左司郎中属
武宗皇帝推恩内外詺凡臣工咸得追竉其先遂贈
先君中順大夫上騎都尉封清河郡伯太夫人清河
郡君亡幾某自免歸奉
誥哭奠墓下且將脩治先廬冀朝夕護眎松柏重伸
霜露之思而兩浙轉運使命下復随傳去又六年
今天子大廣孝治申定褒典自一品而下正從品各
七階官勲爵次差某適以非才備數參議中書省事
秩視三品得贈封二代扵是先祖贈中順大夫禮部
侍郎上騎都尉封河内郡伯祖妣劉夫人河内郡君
先君贈亞中大夫祕書太監輕車都尉封河内郡侯
先妣河内郡夫人又明年某由參知政事除工部尚
書數月遷宣政副使品在苐二有司加贈封如制乃
進先祖嘉議大夫禮部尚書上輕車都尉河内郡俟
祖妣河内郡夫人先君中奉大夫中書參知政事護
軍河内郡公先妣封如故某材智淺下弗克肖似每
惟先君訓言在耳敬巳勤
上夙夜匑匔故自出入班著餘三十年致茲沗竊塵
列侍從有禄有位是皆祖考積善成仁不享其隆以
施及扵某遂得遭值
聖明澤霑幽壤重封絫爵褒榮光大實維
國家竉綏臣子之至恩然稽厥世美則所以委祉乘
貺于我後人者抑有自矣先君履行卒葬之詳有隧
道之碑此不著著其顯受
命數扵
兩朝而可以芘賴来裔者如右延祐五年歲在戊午
三月十五日丙子男中奉大夫宣政副使某表
武德將軍劉公墓表
武德將軍益都淄莱萬戶府管軍千戶劉公既殁葬
之幾年其孫源&KR0670;爵鎮守龍興將北歸其鄉樹碑公
墓著其功伐表示来世翰林直學士李君伯瞻為之
請辞扵余盖千戶初起民伍署為軍校在滕國武愍
公麾下號為材勇善騎射每攻城掠地常先登䧟陣
最其功籍至錫金符長千夫固宜錄之忠武將佑之
略矣學士武愍孫也余嘗撰次武愍功行文之建昌
新廟之碑知其善戰善陣而能克成厥勲者抑豈無
資扵爪牙之助哉謹按千戶諱用世家遼東自其父
諱福始以
親王移相哥管驅戶官耒居淄川故今為淄川人福
既老千戶遂承其軄至元六年以丁戶隷軍簿郡檄
權署千戶九年武愍受
詔南攻襄樊千戶實以其軍從三月破土城先登以
功受賞十年正月破樊城又有功苐其次上之廼真
受
宣命以千戶領元管軍十二月破武磯堡㩀其木栅
四重決濠水灌城中即以其所樹雲梯登陴殺獲甚
衆會行省官分道進兵千戶復從戰丁家洲殱其軍
奪其戰艦功状上十二年命下進爵武略將軍十五
年九月還從武愍南征次廣州敗王侍郎軍閻部口
又敗凌制置軍海珠寺下十六年正月与宋兵接戰
崖山千戶手獲其都統制祝永昌副將孟德又得䧟
陣軍人韓松以歸而宋之遺燼湮滅無餘矣凱旋苐
功既加武德將軍錫佩金苻鎮守龍興千戶二子長
世恩有膂力能挽強命中自武愍南攻常挟弓矢以
從崖山之戰武愍出竒計作射棚度与南舡相當選
善射者七八人命之射而世恩与焉絃不虚彂自夘
至午陸秀夫遂抱宋䘙王赴海死初以行省知印權
署銀牌捴把命未下旋得耳疾以其弟世英&KR0670;父聀
屢以功進爵在軍餘二十年慨然曰昔吾父吾兄少
長行間間關百戰出萬死中頼
國威靈受
主師成算以獲斯寵今吾兄之子已能荷戈帶甲宜
從世嫡之例還其禄秩吾退居田里私心安焉故源
得踐其世官在軍九年舉職不懈又能得士卒心可
謂克承其家者哉千戶娶楊氏墓在淄川之明水鄉
黃朱店南阜下予觀自古偶夫
興王之運而顯建功業之臣豈出扵單智獨斷哉必
有為之輔翼左右者矣方武愍征南之師秉仁蹈義
所向無敵計其一時如千戶之以戰多名在賞典者
無慮數十人而今未及五六十年世已鮮有傳者則
夫託之金石以貽永久寧惟子孫之責亦固世論之
公升降所繫余雖不敏尚安得而辞天曆二年歲次
己巳夏四月丙午文林郎江西䓁處儒學提舉柳䝺
譔
太康王氏扶城墓表
異時蔡金訖籙河汴塞流天兵所次勢如奔電創殘
艾滅豈間良窳故夫閭居巷處之夫有能出一智建
一策全百十扵膏血之中則天必封培其後使世食
祉報有加無已盖以為均覆均載並生並育平時則
友助相資遭變則保抱弗貳吾寕枕藉以軿&KR0556;死所
而不忍暌隔以獨覬生存此所謂義也而亦分也天
頋何能私寄豐嗇扵是人哉太康為縣在夷門以東
縣有小扶城故嘗置縣其地岡阜完厚水泉冽甘其
封樹隆然以高者王氏之墓而王氏縣人也初歲在
壬辰汴亰已破師壓縣境民奔竄四出莫知向方王
氏有諱義曰七府君者獨先与其六兄鑿地爲窟室
度可容數百人凡親屬里黨之願以身来歸者悉納
寘其中又時出營取糗粮以賙餉之他日六兄竊歸
其舍道遇哨其為所掠致府君奮百死以計拔之而
兵亦卒不能害亂既定凡府君之家与依之以生者
完輯如初而比近井落至百里無人聲府君七兄弟
居同室食同煬同生同死自少至老莫名一異由府
君之順成之也中統始元南亰諸路都捴管府檄署
府君太康縣尹府君為時賦調以供軍勖耕殖以重
夲縣以理聞無幾棄去退然邑里間人人知為謙謹
長者中斥已田給宗婣卑之劵不為毫髮吝惜至元
十一年春秋七十又八&KR0816;家即葬先墓之次其配李
氏少為令婦老為賢母後府君三十六年而&KR0816;年八
十六至治二年苐三子元亮升
朝以恩贈府君從仕郎追封李氏宜人泰定二年元
亮進奉訓大夫江西䓁處行中書省檢校官品在苐
五加贈府君階奉訓大夫官汴梁路鄭州知州勲飛
騎尉爵太康縣男李氏加封太康縣君扵是去府君
&KR0816;葬餘五十年而天恩便蕃竉及門祚生有禄食殁
有号榮向之阡䏈畛接者或泯泯無繼或厪厪未墮
獨王氏之宗前承後引聲光日起支庶日滋謂樹德
不由乎人吾不信也然則府君之全活属黨扵万殞
一存之初亦頋吾分義之可爲而爲之耳初何嘗有
計較封焙之心焉觀其所致&KR0647;其所施嗚呼果哉府
君三男子長成行司農司宣使早世次中殤又次檢
校君也二女皆嫁里中人宣使子男三女二孫男女
各四檢校子男三女四孫男二檢校字長卿以明法
選吏臺部由中書左曺掾為斷事官經㦄光禄寺主
事嘗鉤校徵理麯材欠緍為鈔三千定而畸語聞有
旨登之賞典時論推其清幹方積年勞馴致顯融余
見府君之累爵重封未艾也泰定四年余以文學繋
官江右長卿不鄙而与之遊具論其世如此請余辞
表諸墓上余又聞長卿言家有金源𥙷官誥知其上
世嘗封上護國而亡其諱誥雖不完至今存焉則王
氏之啓慶其源固有自来迺為&KR0690;次行業使歸刻冡
石以俟且以厲時人其有彂哉明年泰定五年歲次
戊辰春二月日在丁酉文林郎江西䓁處儒學提舉
柳䝺譔
雙峯先生墓表
雙峯先生卒扵至元丙子而葬扵大德丁酉死骨既
朽宰木加圍距今將三紀孤崇善亦且老矣迺始勤
勤介其外婣項炯可立請予曰昔吾翁學得扵巳而
信扵人人謂其必將有以自見&KR0556;令不大潤澤扵時
顧豈不能取世一科一級如射者之必至扵彀而巧
与力違垂得復失晚遭改物以幽欎死尚幸家書一
二僅存餘澤未盡殄滅惟是隧間之石未有刻辞敢
以状私于執亊使崇善它日有以下見吾翁而吾翁
託不朽烏是在執事而已予忝可立久敬之交而皆
業扵文不鄙見諉其何敢不諾然而聱迹不相聞也
輩行不相接也徒將考言諏行則有馬氏之狀在馬
氏名良驥先生之友而參政眉山楊公之客也詎欺
我哉按先生車氏初諱若綰字臣後更名垓而字
既行矣學者尊之配其德称雙峯先生車氏籍于台
之黃巖謳韶里斷自永嘉徙来計其時固唐末五季
之交也曾祖諱瑾隱馬家山有至行名載郡乘祖諱
似度父諱景山皆老扵儒先生少警敏而學又早成
年十六与其父偕以名上春官不中苐慨然曰吾家
數世湮鬱不遇我豈能終与造物競哉然聞皇帝王
伯之略道德性命之奥由學以致頋吾力有未至耳
乃与從父兄諱若水字清臣合志而共&KR0688;焉久之覺
胸中浩浩彂而為言閎放無涯涘扵是車氏之學擅
雄扵州里間王華父守台新上蔡書院城東東湖上
首以賓禮致之雖政事微有闕失亦藉以弥縫調齊
凡皆以學故也咸淳末㳂特恩授官得迪功郎調建
寕府浦城縣尉郡守趙公景緯薦其學行而丞相王
公&KR2883;亦雅知先生有史才將延入史館奏方上而國
事去矣丙子間兵棘俶興盗鋒孔熾先生蹙蹙不能
容去之曾祖隠處馬家山隱焉遂以其年十一月癸
夘卒馬家山得夀五十五子男五濬老瑛老夭漳孫
為從父兄後与先生同學而成者也次崇善瑢老配
賀氏臨海大姓女先生卒時崇善瑢老尚&KR0970;賀夫人
擕之三徙遂依外氏以再造其家進二子扵學有毋
道焉卒至元癸巳八月庚戌年六十一合葵故所居
里鳳凰山之原十月甲辰葬之日也孫男七伯湛公
杲公采伯殷伯禮伯成延年孫女五皆嫁為士人妻
曾孫男七女二當先生自力扵學時里中仕者雲起
門戶烜赫過者不敢側睨未五十年巳聲銷景絶丘
墓所在夷為畦遂而先生之世崒然秉禮方以昭德
炳幽為事則天之定勝久矣初先生之季父韶溪先
生諱安行早登潜室陳氏之門陳氏為𬗋陽文公高
苐弟子其授受最有原本清臣既委己&KR0556;學得其宗
要而先生又繼起從之凡天人之精藴義理之淵微
毫研縷䆒蔀彂窽露知之而必可言言之而必可行
若天地隂陽日月星辰之運行春秋疆理禮樂刑政
之分合孔門諸弟河汾關洛之緒傳荀揚佛老縦横
捭闔之機籥會粹衆說歸扵至當則有性理要指訂
覈禮經分刌制度謂丧服之親䟽隆殺深衣之續祍
鉤邊雖家禮之證定註䟽之引援亦庸有所未盡用
廣頭在下之說以改正深衣辨内外正降之義以圖
列服制其學盖深扵禮矣清臣世謂玉峯先生所著
書若宇宙略紀别自傳學者而先生之書或在或亡
則台人類能言之而世未有深知之者系曰學以善
己而行非其覬也言則成文要以知其類也屈信者
時是尚論其世也錮深蔵密繄後人之利也
金谿羽人查廣居墓表
查君臨川人姓查氏諱居廣字廣居少入金谿望仙
觀受度為道士復去之上饒龍乕山中從廬阜黃尊
師石翁學為詩尊師愛其類已授之㝅率裁以尺度
君更感謝自奮嘗東游至鄞海上還渡浙憩乕林山
久之得楊推官仲弘詩七言仐體服其雄浩又得范
太史德禨詩五七言古今體服其清峻皆手抄口誦
心領神觧期与之俱化泰定丙寅余以提舉學事涖
豫章君將游匡廬過之与極論詩道而余銳欲翼君
以進會時暑不果往因槖其詩西之清江百丈山求
太史之廬而&KR0816;業焉太史亦欣然定其可傳者五十
餘萹序為學詩初藁以張君之志明年君即館豫章
還往益熟論議益切又明年余受代去君悒悒不勝
情余曰君方外人豈不能復入東謀一再會乎君強
笑頷之初与君同為詩者危素太朴後与君上下頡
頏者王漸玄翰揭車子舟余最善是四人以為江右
後来之秀而素乃以書言君死矣余為之西向哭哭
巳則曰天果不欲昌吾詩乎胡為使君之駕將騁而
遂蹶乎又胡為不葆君之玉未磷而巳缺乎余壹莫
知其故也君早孤質&KR0779;而近迂所交多畸人静士稚
嗜佳山水杖屨所㦄攬結竒秀資之賦詠無遯思焉
使幸至中夀則不懈而及扵古獨詩乎哉君以天曆
已已秋得疾卧鐡柱延真宫其冬十二月道友鄧居
明与其徒葛世蕃迎歸仁夀觀&KR0816;其月庚戌年四十
六明年正月戊午為竁葬犀原臨川處士孫君履常
奎章閣郎官揭君㬅碩武夷徵士杜君原父尤知君
君之葬素既銘而納諸幽矣又欲余言表墓以賁君
扵地下素之善君有始終哉是年至順改元歲陽庚
午秋九月既朢東陽柳貫述
塼誌
亡妻墓&KR3115;志
貫亡妻盛氏諱淑婺之蘭溪人生十有九年而歸貫
得年六十一終于寝以重紀至元三年丁丑歲冬十
二月甲申葬下梅塢子男三卣同囙孫男三秬穎穆
秬夭始貫為國子博士恩封宜人再以貫出提舉江
西䓁處儒學加封浦訌縣君生宋咸淳庚午八月一
日殁至順辛未十一月九日兆成先窆俟吾他日同
竁太常博士柳貫誌子玄甎納諸其幽
殤孫墓塼誌
中殤童子柳秬生庚申死壬申年十有三劣肓於東
陽外氏家七歲從䆠豫章八歲出從小學師十歲歸
山中誦書寫字不督而勤性潔脩知自立扵禮志如
成人至順二年辛未冬十一月祖毋浦江縣君盛氏
卒童子亦病明年春浸劇更數醫不能已其夏五月
丁丑夭又明日己卯葬之桐柏橋東大父太常博士
貫重衰童子無致天之理而不克年乃灑涕濡朱識
童子辛葬月日于玄塼納之壙中
柳待制文集卷之十二
