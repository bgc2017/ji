柳待制文集卷之二十
行状
故宋迪功部史館編校仁山先生金公行狀
本貫婺州路蘭溪州純孝鄕循義里
曾祖天錫
妣唐氏
祖世臣
妣童氏
父夢先
妣童氏
先生諱履祥字吉父金氏金本劉也避錢武肅王嫌
名故以金易劉後遂因之以為彭城之宗譜言世本
項氏其先項伯入漢以恩賜姓爲劉氏譜要爲有所
證矣初繇三衢桐山峽口徙家婺之蘭溪三峯桐湖
者諱陳下逮先生十世又四世曰十二府君諱則元
而家始浸大生子曰五迪功諱明偉紹興初以耆行
賜爵又從蘭溪桐山山下而其羣從一姓有曰某府
君諱景文力學而不求聞與其妻包竭誠以事其祖
若父父嘗患疽齋禱於天乞以身代而父疾亦尋愈
喪母廬于墓左夜見天光下燭五采爛然人以爲孝
感郡上其事改其鄉純孝以表異之後又祠府君於
學題其主八行金公昔政和間嘗以八行選士尋廢
不舉府君渡江後人考其行而有合焉故追繫之以
是名耳迪功子二十一府君諱澄生三子生業益裕
能以禮法自範其家仲則三十府君諱天錫扵先生
為曾祖娶唐氏盛年而寡守節終身教其子至扵有
立長子干八府君諱世臣扵先生為祖蚤孤而能宅
心絰術出游庠序聲稱籍籍鄕里推其賢是生桐陽
散翁諱夢先先生父也學博聞多志尚嶄然祖母唐
夫人尤深訓程之雖屢從舉子試場屋不利而家學
充茂翁實啓大之矣夫人童氏生四子先生居其三
將震散翁以事留蘭邑夜夢家塾壁間畫虎甚文已
而真乕復升屋大吼覺而自語維熊維羆男子之祥
吾殆得男也耶歸而先生巳生遂以祥名稍長應庠
序課試更名𨳩祥後從師友謂開祥非學者名歸而
禀扵其親定名履祥先生幼而敏睿父兄稍授之書
即能記誦智若成人宗黨咸愛異之從伯父三七府
君諱琳因欲命後其長子章散翁府君許之八年遂
往為之嗣年十六從學城闉𥙷郡博士弟子員堂試
屢占前列二年試中待𥙷太學生有能文聲而先生
反自悔其所為之非且悼其所志之未定益折節讀
書屏舉子業不事取尚書熟習而詳解之然觧至後
卷即覺前義之淺時王君相字元章幼為童子科學
問詞章望于庠校先生取友得之而元章亦深相器
許年十九知向濂洛之學聞北山何文定公基得紫
陽朱氏宗旨欲往從之而莫為之介年二十三廼即
元章而謀之將求書往謁敬巖王公佖敬巖名監司
能收接後進時方里居盖欲階之以踐北山之庭元
章曰見敬巖姪不若見魯齋兄先生亦曰曩嘗獲觀
五先生文粹序而竊慕之不知其為令兄也元章即
為書曰金吉父与相生同年而月長蘭溪學者莫或
先焉今欲請教扵左右吾兄求賢弟子久矣亦必有
以處吉父也扵是獲見魯齋王文憲公柏而受其業
焉初見請問為學之方文憲曰立志昔先儒胡文定
有云居敬以持其志立志以定其夲志立乎事物之
表敬行乎事物之內又問讀書之目曰自四書始巳
又因魯齋以進于北山之門既定東嚮之禮復起言
所以仰慕之意且㦄叙少小漂流顛冥之故願先生
有以教之也文定曰會之屢言賢者之賢便自今日
截斷為人併以為學之要示之會之文憲字也自是
從游二氏間講貫益密造詣益精而知學非身外物
矣時章已生子散翁府君方巖歸宗之命間以問之
文憲文憲曰昭穆既不順而彼復有子上承父命歸
正宗緒夫亦奚疑昔子貢問伯夷叔齊何人也孔子
既曰古之賢人也而子貢又有怨乎之問夫伯夷叔
齊夫子以為賢矣巳無可疑而子貢再間盖自其心
而言之也今吉父處乎理義之正何為不安其議遂
定歲在&KR0605;酉先生年三十散翁府君疾草命即歸宗
已而奄至大故先生還承斬衰之重以畢葬祭之禮
凡章家幹蠱之事尤極意弥縫不使少有闕失亡幾
章與其配徐先後卒先生皆為之服齊衰期以報變
而適正斯之謂禮豈有過哉先生夙有經世大志而
尤肆力于學凡天文地形禮樂刑法田乘兵謀隂陽
律曆靡不研究其微以充極扵用嘗出游杭都諸公
貴人争相引重及進牽制擣虚之策輒弗售謝歸迨
其阽危廼思其言之有味而以迪功郎史館編校起
之則巳不及扵用矣㫄郡嚴陵嚴先生舊隱處故有
釣㙜書院宇棟雖具誦絃久絶郡守雅聞先生之賢
而竊敬之致書奉幣厚禮来聘將脩文憲上蔡故事
其書曰此邦之士知尚儒術久矣而義理之作興不
能貸夫利欲之汨沒釣㙜之有書院正所以崇名節
而張雅道况其地靚深幽夐士習于此果能專一其
志向而以讀書脩業為事其扵觀感興起之誠有不
能巳先生倘能嘉念後進幡然而来扶世善俗功豈
少哉先生感其言為之一起至則囙嚴先生懷仁輔
義之說攄發仁義之奥而極言之聞者始知義理之
學真足以動夫人也于時宋將改物兵燹乘之所在
繹騷先生之居尤与盗近囙挈其妻拏避之金華山
中驚悸稍息則上下巖壑追逐雲月探幽討勝寄情
嘯詠而是心之泰然者初不以亂離之瘼嬰拂之也
久之始歸&KR0556;寧宇州黨之間頗知宗向贏粮景附躡
屩雲從戶屨常滿而以禮為羅闢塾延致惟恐或後
扵夫疇昔氣誼之崇者間亦惠然應之講道論德諄
切為人即有餘暇不廢纂述謂古書有註必有䟽文
公之扵論益製集註多囙門人之問而更定之其問
所不及者亦或未之僃也而事物名數又以其非要
而略之今皆爲之脩𥙷附益成一家言題其編曰論
孟攷證廼若大學文公既爲定次章句而或問之作
所以反覆章明其義趣者尤悉然後之學者尚有疑
焉則復随其章苐衍爲䟽義以暢其支申爲指義以
統其會大學之教扵是乎無毫髮之滯矣先生早歲
所注尚書章釋句觧既成書矣一日超然自悟擺脫
衆說獨抱遺絰復讀玩味則其節目明慗脉絡通貫
中間枝葉与夫訛&KR0861;一一易見囙推夲父師之意正
句畫段提其章指與其義理之微事爲之概&KR0690;證字
文之誤表諸四闌之外曰尚書表註而自序其述作
之意曰書者二帝三王聖賢君臣之心所以運量警
省經綸通變敷政施命之文也君子扵此&KR0690;跡以觀
其用察言以求其心以誠諸身以措諸其事大之用
天下國家小之爲天下國家用頋不幸不得見帝王
之全書幸而僅存者又不幸有荖誤異同附會破碎
之失&KR0690;論不精則失其事迹之實字辭不辨則失其
所以言之意書未易讀也燼扵秦灰扵楚鉗扵斯何
偶語挟書之律久之而伏生之耄言僅傳孔氏之壁
蔵復露伏生者漢謂今文孔壁者漢謂古文頋伏生
齊語易訛而安國討論未盡安國雖以伏生之書&KR0690;
古文不能復以古文之書訂今文是以古文多平易
今文多艱澀今文雖立學官而大小夏侯歐陽又各
不同古文竟漢世不列學官後漢劉陶獨推今文三
家與古文異同是正文字七百餘事號曰中文尚書
不幸而不傳扵世至東晉而古文孔傳始出至蕭齊
而始備唐貞觀悉屏諸家獨立孔傳且命孔穎達諸
儒為之䟽夫古文比今文固多且正但其出最後經
師私相傳授其間豈無傳述傅會所以大序不類西
亰而謂出安國小序事意多&KR0861;絰文而上誣孔子朱
子傳註諸絰略備獨書未及嘗别出小序辨正疑誤
指其要領以授蔡氏而為集傳諸說至此有所折衷
矣而書成扵朱子既沒之後門人語錄未萃之前猶
或不無遺漏放失之憾予茲表記之作雖為疎略苟
得其綱要無所疑礙則其精詳之緼固在夫自得之
者何如耳小戴禮樂記苐十九鄭玄目錄云漢武帝
時河閒獻王與諸生䓁共采周官及諸子云樂事者
以作樂記事又云樂記者以其記樂之義扵别錄属
樂記盖十一萹萹雖合而略有分焉唐孔氏正義則
謂劉向校書得樂記二十三萹今樂記斷取十一萹
餘有十二萹名猶在而記無所錄矣正義直以樂夲
樂論樂施樂言樂禮樂情樂化樂象賓牟賈師乙魏
文侯分十一萹而每萹之中又各自為章捴之凡三
十四章先生獨有疑焉囙為之反覆玩繹優游涵泳
則見其所謂十一萹者節目眀整瞭然可&KR0690;而正義
所分猶為未盡扵是一加叚畫而旨義顯白無復可
疑此學者所以貴扵平心觀理及其理融見卓則雖
跨越宇宙而與聖賢共講亦不過是而巳也司馬文
正之作資治通鑑取法春秋繫年著代秘書丞劉恕
作外紀以記前事頋其志不本扵絰而信百家之說
是非既&KR0861;扵聖人不足傳信而自帝堯以前不絰夫
子之所定固野而難質夫子因魯史以作春秋始扵
魯隠公之元年實周平王之四十九年也王朝列國
之事非有玉帛之使則魯史不得而書聖人筆削亦
何由而見况左氏所記或闕或誣凡若此類皆不得
以辟經為辭乃用邵氏皇極經世曆胡氏皇王大紀
之例損益折衷一以尚書為主下及詩禮春秋㫄采
舊史諸子表年繫事復加訓釋斷自唐堯以下接扵
資治通鑑勒為一書名曰通鑑前編凡十有八卷舉
要二卷既成以授門人許謙曰二帝三王之盛其嶶
言懿行宜後王所當法戰國申韓之術其苛法亂政
亦後王所當戒自周威烈王二十三年以後司馬公
既巳論次而春秋以前迄無編年之書則是編固不
可以莫之著也故先生自題其編有曰荀悅漢紀申
鍳之書志在獻替而遭值建安之季王仲淹續絰之
作疾病而聞江都之變泫然流涕曰生民厭亂久矣
天其或者將啓堯舜之運而吾不與焉則命也此先
生述作之意而人不与知之嗚呼微哉先生之學以
其絶禀濟之精識得扵義理之涵濡而成扵踐脩之
充闡研竆經義以究窺聖賢心術之微㦄&KR0690;傳註以
服&KR0670;儒先識鍳之確無一理不致體驗參伍錯綜所
以約其變無一書不加點勘鉛黃朱墨所以彂其凡
平其心易其氣而不為浚恒之求深鉤其玄探其賾
而不爲臆決之無證自其壮歲韜英蓄銳致其人十
巳百之功固巳深造自得乎優柔厭飫之域迨夫晚
莫意䔍見凝心和體舒所彂皆稡盎所趣皆寬平扵
一動作語默之間自然不冒大和之内而無回護掩
覆之弊學之成巳盖若此也先生神爽清竦器宇静
夷平居淵潜儼恪深自晦蔵而内積忠信與物無忤
非意之干自不能近蕳直不阿視人猶已久与之居
愈益生敬四方學者承風依心肅襟造請方羣疑塞
胸膠轕糾纏莫能自解而親其矩&KR1688;聆其誨言固吝
消亡隱慝軒露如人有疾疢察脉製齊適其浮沉滑
濇之候而中夫攻熨𥙷瀉之宜動悟孚格不俟終日
其或一時扞格而不入則寬以飬之徐而制之浸灌
磨礱未嘗無益而錯施之也先生䔍扵分義先人後
巳終始不渝嘗有故人子坐累母子並繫奚官分配
■隸母子至不相聞先生耿耿在抱為之物色經營
傾貲贖歸其子後貴先生終不自言相見勞問而已
而其推以成人者又若此矣文憲王公之學得之文
定何公何公之學得之文肅黃公黃公則文公子朱
子之高苐弟子也其授受之淵源粹然一出扵正如
御一車以行大逵如執一籥以節衆音和鸞揚鈴聲
律度數脗合潜通無弗同者盖先生始獲進拜文憲
而遂從登文定之門二先生鄕丈人行皆目以為得
之之晚而深啓密證左引右掖期底于道雖孫明復
之於石守道胡翼之之扵徐仲車不是過也然文定
之所示曰省察克治文憲之所示曰涵養充拓語雖
甚簡而先生服之終身常若有所未盡焉者先生家
故貧中歲依二先生以為之重而患難之扶持死喪
之救䘏二先生不遺餘力焉文定卒扵咸淳戊辰先
生謂文定當世巨人治喪之禮四方之所視儀當厚
無薄則&KR0690;按禮制而為之議曰為師服者弔服加麻
心喪三年古之制也布襴俗服也今之服緦功以上
者皆用之生絹鉤領之衫俗服也今之服緦麻者亦
用之服今緦麻之服是不得全喪父無服之重也疑
衰古士之弔服也其服亡矣白布深衣古庶人之弔
服也其制今猶有存然古之士今之官也今之士其
未仕者古之庶人也宜用古庶人之服而以深衣為
弔服昔者朱子之喪門人用細麻深衣而布緣矣然
凡布皆麻古以三十升麻為麻冕之布以十五升麻
為深衣之布深衣之麻自司馬公子朱子皆云用極
細布為之則深衣之布用紵代麻久矣其緣則孤子
純以素是喪父既除之服也孔門喪夫子若喪父而
無服則以喪父除服之服為若喪父無服之服其純
用素可也其冠則庶人之弔素委貌失其制矣以白
巾代之而加絰扵冠可也加麻之絰緦服之絰也今
用細麻而小可也加麻之帶緦服之帶也今用細紵
可也所謂疑衰者擬扵衰者也文憲方与治喪者首
遵用之而先生囙亦有&KR0690;扵深衣之制為之外傳又
若干言焉六年而文憲沒先生相其家以治其喪率
其門人制服如初鄕人始知師弟子之義繫扵常倫
不可闕也先生生扵紹定壬辰三月丁酉而卒於大
德癸卯三月壬辰得年七十二娶徐氏子男三長穎
次頖次頡頡有志扵學早卒先生中年築居仁山之
下文定為書其扁曰仁山書堂學者不敢字之稱仁
山先生先生又别自號次農其說以為農田百畞上
農夫食九人上次食八人中食七人中次食六人下
食五人凡五䓁百畞均也而地有肥磽力有彊弱予
力貧體弱不能為上農之事庶幾其次次不能為庶
幾其中中不能為為中次亦可矣故命曰次農先生
卒後三年其歲丙午九月甲申即葵仁山後隴所註
書有尚書表註大學䟽義指義論孟集註&KR0690;證通鑑
前編合若干卷傳學者雜詩文又若干卷蔵于家而
曰昨非存藳者弱冠以後四十以前之作也曰仁山
新藳者&KR0605;未至乙亥之作也曰仁山亂藳者丙子以
後之作曰仁山噫藳者壬辰以後之作其自題曰自
丙子之難而生前之望觖自壬辰哭子之慼而身後
之望孤曰亂曰噫所以志也初文定確守師傅參訂
訓義扵易大傅本義唘蒙大學中庸章句論孟集註
太極圖通書西銘之外凡文公語錄文集諸書商確
&KR0690;訂之所及取其巳定之論精切之語彙叙而類次
之名為彂揮已与諸書並傳扵世矣而若文公成公
所輯周程張子之微言曰近思錄者宜為宋之一經
而頋未有為之觧者亦随文箋義為近思錄彂揮未
詮定而文定殁乃与同門之友汪蒙俞卓續抄校正
萹次先後一仍文定之舊且為製序而属之文定之
孫宗玉先生殁時凡所註書僅僅脫藳而未及有所
正定故悉以授許謙謙尤能遵稟遺志益加讎校今
皆刻板以傳元統二年里後學吴師道移書學官請
祠州學而郡亦列祀先生配食扵何王二夫子矣自
聖學不明羣儒雕鏤組繡分裂破碎千五百年而周
程張邵五夫子重徽繼照六經之道煥然復眀扵天
下而堯舜禹湯文武周公孔子所以載道立教之言
人極賴以扶持人心賴以開濟者千萬世如一日也
然而宇宙之間光風麗日之時不多扵風雨晦冥之
變龜龍麟鳳之蓄不多扵䲭鴞蛇虺之羣章眀開拓
之未幾而蠱壞剥蝕之随至人心世變其相為闔闢
扵茫昧不可致詰之中者君子常視之以為學術消
長之候道南之學肇扵龜山楊氏而豫章羅氏延平
李氏實繼起而纂承之天之生賢固不數數然也文
公先生子朱子属當道統絶續之運而身任斯道不
傳之緒凡聖經賢傳之出扵分崩離析之餘者既悉
刪之正之以還統體之全而傳註訓釋之混扵得失
純駁之間者又悉披之摘之以成宰制之公提綱挈
領别類離倫其學始扵精㩜潜思終扵真積力踐行
著習察之幾即致知力行之具洒埽應對之粗即精
義入神之妙世之所謂空言無實而足以欺世盗名
者非學也當時及門之士無慮什百而文肅黃公獨
得其傳顔氏之無所不說曾子之一以貫之有自来
哉文定何公早嘗師事黃公与聞真實刻苦之訓而
文憲王公則又得之何公者也何王二氏生同里同
志扵道同時易名有司以謂何公之清介純實似尹
和靖王公之高明剛正似謝上蔡時稱知言而先生
則自其盛年親承二氏之教以充之扵已者也盤溪
之步趋歲寒之講切(盤溪文定所居歲寒文憲堂名)立志持志之訓
謨嚅嚌道腴而游泳聖涯其所資者深所造者遠矣
雖進不得為諸葛孔明之起赴事會而崔州平徐元
直之知為偉人者不失也退猶得為陶元亮之任運
歸盡而其所願為魯仲連張子房者尚皦然而不誣
也簞瓢樂道著書忘老英華之敷遺芳澤之流滋豈
不足以表儒行之卓繫師資之重㦲一世之短千載
之長以此較彼孰得孰失必有能辨之者矣方何王
二氏之鳴道扵婺也有通齋先生葉公諱由&KR0996;者年
軰荖先扵先生而文憲盖嘗引以為友學尤邃扵經
亦不遇以死文定之行文憲状之文憲之行通齋誌
之則夫先生之學之行紀載而鋪張之將奚属哉貫
實單弱早歲囙緣父友幸嘗洒埽師門而少長屢遭
家難為貧游仕有志弗彊不得終承先生之教以卒
弟子之業罪也何言許謙益之年長扵貫而屑与之
友先生之有望扵謙與謙之足以承先生之知貫則
數及之矣備官亰師每貽書趣&KR0556;編簡而謙亦未嘗
不以是事為巳責也今謙不可作矣貫誠後死竊將
以是自勉而謙之子元乃以先生之子頖之請竭蹷
来山中属茟扵貫貫雖不敏誼不容辭扵是即其家
求其文關扵出處之大要者而叙次之併追繫昔所
逮聞為行狀一通錄以遺頖使白扵先生之墓而且
以告後之學者惟先生生而遭時不淑老而幸際
真元之會曾不得一試而遂以沒身它日汗青有紀
傳之儒林傳之獨行唯太史氏之所簡擇是則貫所
以區區傳信之意云耳謹狀門人前太常博士柳貫
状
元故追封從仕郎温州路樂清縣尹黃公行
狀
曾祖伯信宋故迪功郎累贈朝散郎
祖夢炎宋故朝請大夫致仕
父堮宋故承節郎
公諱鑄字希顔婺之義烏人姓黃氏黃維吾婺望宗
雖豫章雙井之黃亦由之以從義烏黃氏家譜有昉
者復自豫章歸居浦江扵太史公庭堅為諸父行子
景珪生琳娶靖康東都畱守忠蕳宗公女弟始又自
浦江徙居義烏生子諱中輔字槐卿号細高居士殖
學厲行嘗出遊行都題樂府辝太平樓上秦檜怒其
譏已將捕寘于法而居士既潜歸晚以轉運使上其
行義當得官未命而卒甥工部郎官喻公良能載其
凡行于碑詳焉居士生子諱紹祖紹祖生子諱伯信
累贈朝散郎伯信娶忠蕳四世諸孫女封安人生朝
請公諱夢炎起家淳祐庚戌進士為朝散大夫行太
常丞兼樞密院編修官兼榷左曺郞官以朝請大夫
致仕先配陳氏累封宜人次配方氏生承節府君諱
堮堮用進納恩𥙷承節郎少以疾廢娶徐氏徐氏奉
議郎兩淮宣撫大使司幹辦公事彬之女初朝請公
之姉適從事郎昭慶軍節度掌書記王公囦金有女
歸吳興丁氏而儒林郎兩浙西路提舉常平茶鹽司
幹辦公事諱應復其壻也於是丁氏屢有子矣朝請
公即命以其苐四子後製其名曰鑄而祝之盖朝請
公与王公同為宗氏甥而丁氏婦又黃之自出雖以
異姓為後亦庶幾以義起禮者哉朝請公既老公始
来後年十六而朝請公殁杭承節府君疾不能執喪
公扶柩行&KR0881;濤江歸卜塋域反壤而樹既虞而祭人
謂其知所慎重如是則可以承其宗振其家矣巳而
江南内附官府新立州境屢騷故家巨室困扵征求
之促數而偪扵宼盗之侵凌傾貲破産昜若轉掌公
扵其間獨能用柔行智随物順成不淟涊以合汙不
崖異以絶俗雖黠胥大駔亦忍不加侮頼是以卒全
門戶無墜其先然性本夷曠遇人無貴賤皆樂爲之
傾盡賓客之至其鄕者欵門求交則授館延憩倒壷
命飲盡其歡欣往往别去澷不相聞後再見之亦莫
能記省爲何人也公始學治經後從鄕先生更習詞
賦不區區求觧扵道德性命之說而其制行自与之
合中年上下世變得其興衰理乱之故扵諸史志傳
中細繹微言披發大義獨深會于心而未嘗屑屑為
人言之作字端方尤工篆籕曰此吾心之&KR1688;防也平
生無&KR0779;嗜衣取充體食取充口居常怡怡自得家人
不見憂愠之容至其與鄰翁野老酣嬉淋漓有晉士
之逹而無楚人之怨以此終其身之死而不亂亦足
以觀其所飬之全矣昔朝請公以寄禄官中行正郎
值眀禋當任一子推与其姪及既殁乃㳂致仕恩𥙷
公將仕郎未赴銓而易代餘五十年為泰定四年始
以子貴封從仕郎温州路樂清縣尹身服銀緋優遊
仕禄之外又五年得夀七十有五而終公生扵寳祐
丁巳三月二十七日而卒扵至順&KR0605;未八月十六日
公娶童氏承信郎監嘉興府鮑郎鹽場伯永女今封
宜人生子男五長溍應奉翰林文字儒林郎同知制
誥兼國史院編脩官次溥次淇其二人曰浩出後劉
氏姑之子太學内舍生應龜更其名鼎曰滋即後公
從弟㶊滋所後父家益落其所以奉公上承賓祭者
公一資之女三人長適賈師䕫先二十年卒次適劉
咸劉拱辰孫男六人檮橒梓女二人其一適
陳克譲其一未行曾孫男一尚&KR0970;溍登延祐丙科至
順二年由諸暨州判官滿秩召入詞林其夏扈從此
都秋還及冬十二月朢訃至亰溍即日觧所居官匍
匐奔歸以卒之明年十月十三日葬縣北崇德鄕三
釡山之原在秦孝子顔烏墓北三里而其南一里則
朝散公三世大墓也方溍歸擇蔵域相墓者曰維此
為宜而其地則故属之公子出後劉氏者矣劉氏子
鼎遂奉之以窆凡具塼甓仞竁穴徵工傭興番鍤其
費一出扵溍而不以諉諸其弟溍有禄食故也丁氏
世家吳興之安吉儒林府君之祖諱曄卒官中大夫
太府少卿揔領淮東軍馬錢粮父諱伯乕卒官朝散
郎淮東制置大使司幹辦公事二公慶元丙辰嘉定
癸未進士也儒林府君初莁主南陵簿故公生南陵
廨舍兵後丁氏家廢公往奉儒林府君及其兄將仕
郎仁東来為嫁其稚妹而孝養府君与將仕終其身
春秋家祭則别為位以祀丁氏之世曰吾以一身為
二姓祭主禮固如是也吾子孫其謹識之某少辱公
之知遂得与溍定交文字間而皆坎壈不偶扵時及
溍取世科某亦濫巾仕版抗走南北垂二十年歸見
公而公方以耆俊為州里一鑑乃不意夫大耋之嗟
已遽及之去年夏某游浙右溍以書追遺扵吴門告
公葬期意將俾某述公之世出行治以告于世之立
言君子取文以表其隧許焉而未及為今既復上矣
其奚以辝故件而繫之如右亦用其所知者酬焉之
義也謹状
祭文
焚黃祭文
維至治三年歲次癸亥七月辛夘朔男將仕郎國子
慱士貫謹囙便人南歸令男卣具家饌之奠昭告于
先考高郵縣令贈承事郎府君之靈曰貫德薄能鮮
實不肖似偶承家慶忝有位序于
朝乃至治元年秋由國子助教進慱士三年春
皇上推恩巨下以及其先始載定褒䘏之典而貫品
在苐七扵格淂贈封父母妻其四月
命下遂贈先&KR0690;承事郎先妣宜人而新婦盛氏
亦封宜人惟吾父早登科級甫從膴仕而屬當易
代卷道閑居盖栖遲偃息餘二十年不幸不至上壽
以終積仁累行生既不享其隆沒猶推其餘以施及
于貫所以顯被
寵章延昭来裔者若水有源而木有本也縻扵官守
未能引去謹錄副本令男卣展奠墓下焚燎以告
靈其不昧服此
異數謹告
先泗州墓焚黃祝文
貫&KR0970;而多艱長始知學因緣齒士忝冒登朝比由太
常博士出提舉江西學校躋秩五品扵格得贈封父
母妻既至官則以其名列上己幾命下先&KR0690;承
事府君加贈奉訓大夫淮安路泗州知州飛騎尉浦
江縣男先妣宜人加封浦江縣君恩澤之光照映
門祚頋貫何人克遂臻茲是皆吾父吾母夙備
全德不享其隆留以遺貫故得幸遭休冾之世蒙被
孝治之福重封疊竉賁及泉壌豈惟胄胤之華抑昭
積累之&KR0779;今以善代挈家東歸恭棒命書哭奠
墓下并奉錄黃一通章服一&KR0670;焚燎以告魂兮不昧
服此褒嘉
祭亡室浦江縣君盛氏文
昔我祖姑作嬪令族既壽而儀亦正以續囙是有連
猶裳綴幅先六十年亂離刺促我泗州公弗堪荼毒
往依姑氏遯于空谷遂与君家裙䏈𬒮属時君方髫
娟其在目我母曰嘻請㛰子欲問年斯同不疑何卜
納采未幾母兮就木逮成配偶生理日蹙跋前疐後
左棖右觸飾無華簮飯止脫粟賴君安之同憂共辱
風雨飄摇一燈夜屋頋影誰儔君績我讀艱難困苦
覬沾寸禄随牒漂流川航塗轂留撫諸兒盡瘁鞠育
微君自力雛顛巢覆我無他長研味策櫝因緣齒士
技䓁工祝再命登朝洊改章服中從外𥙷出長閑局
載君偕往章江之曲官飡雖薄亦有梁肉看弄三孫
嬉戲相逐時節伸眉笑言謖謖小君之封竉數華縟
自君得之如藝斯熟履泰由約藏昭扵伏神埋在茲
闇者莫燭滿秩来歸曰投倦足易著幽貞詩歌邁軸
期与君同料理松菊庶幾衰晚各保胡福天既厚之
又奪之速俾君不遐由我罪酷暁案孤憑宵齋獨宿
孰視我䄄孰調我餗夢啼成魘淚漬祍褥人生如電
曾不轉瞩盛衰相尋何有贏縮翳翳夕隂隆隆朝旭
究觀其終穜不及稑君以艱生之死不黷歛有棺衾
蔵有畚築兒雖未立尚繫昭穆歸全之義君則何恧
惟是貧家動若溼束六易暑霜僅終埋玉茲卜新阡
荆山之麓奉君&KR0556;窆車巳載輹牢脩在莚别君一哭
俟我同穴斯言可復
祭孫秬文
維至順三年歲次壬申五月己巳朔越十又一日巳
夘阿翁與汝阿爹阿妳以家饌祭于中殤童子阿秬
之䰟曰嗚呼汝果何爲生也又果何爲而死也汝性
非警敏而知務學爲家法習不佻輕而知順親爲大
行其言動嚬笑適有類扵吾而吾之所以愛汝異他
兒者以汝爲可託以嗣也去冬之十一月汝祖母死
汝適痁作既月乃止止而面目手足稍覺虚浮醫言
濕熱在肝搏血所䑒法當進凉劑用其方服餌倏進
倏退迨今春莫兩脚腕拘攣肺氣滿懣再更醫而證
日以加氣日以微雖藥食交進未輟而忽奄然逝矣
吾盖莫曉其故也吾幸以文儒忝有位序而家學之
重顧後無繼大懼不能下見祖父居閑二年見
汝誦書習字稍稍悅可吾意意詩書之脉藉汝以不
絶而疾病侵凌方長遽折使吾衰莫之年重罹此變
安得不惕然而驚盡然以悲也豈吾行負神明而貽
祻扵汝耶抑汝之父母不當得汝為子而反以閼汝
之生耶棺斂既周三日而葬于高亢之地汝生于外
家而吾世家于此汝之魂氣無不之其體魄尚歸安
此土也一祭而訣老淚澘然忽不知吾肝腸之如割
也尚饗
立祠植碑後祭方先生文
至順元年歲次庚午冬十又一月丁丑朔十又六日
壬辰門人柳貫實奉仙華處士方先生之主寓祠于
其蔵所之北化城僧舍并樹碣墓之碑乃以牲酒之
奠為文告之曰嗟通塞之在人而道固不為之磷緇
苟其行之弗信則有言焉其庶幾出扵心而宣扵口
其最精者為文辞徵扵辞則有險有易得扵氣則有
醇有醨若其賦物而寫景悼屈而傷離動乎性情之
正而要之禮義之歸開闔變化莫神扵詩雖古人其
既遠尚述作之昭垂始先生之播學將啓秀而揚菲
駕方騁而遂蹶脩初服而去之以雲月為戶牖以泉
石為弦韋悲天末之回風折瑤草其遺誰攬物華扵
萹詠不啻夫纂組繡而噍瓊璣惟游興之飄飄匪山
巔則水涯盖晚交吴謝之二子深有志扵龍雲上下
之相随夫何麗澤之益巳含宿草之悽扵是酌飛泉
扵中嶼之東送夕陽扵冶城之西灑銅仙之清淚晞
釣瀨之風漪舉匏樽而徑醉掃苔壁而留題或登高
忼慨或吊古嗟咨或躊躇而從倚問耇長与遺黎故
其卷軸之随身無非殘山剰水之輝兹鄕閭之一鑑
雖年者而未衰飈風欻其夕興駟玉軚而驂雲螭卜
吉土扵陽岡奄十霜其若馳廼揭德而振華豈承學
之敢私緝衆美而為銘亦既瑑于卷石之碑重斯託
扵僧廬并陳主而寓祠在古人有祭社之義曰以示
高山仰止之思雖所因之非據幸松檟之堪依遡仙
華寳掌之間有先生之履綦緬風晨与日夕魄彷彿
其耒娭予意夫斯文之英豈終掩扵蘽梩不揚于列
星則蒸為菌芝眇方來之未涯庶不朽其如斯貫夙
親矩矱竊仰光儀悲莫酬於樹劍淚徒沾於主衣爰
因為位之初併矢心以薦巵來假來寧靈其有知尚
饗
祭許益之文
維至元四年歲次戊寅春正月丙申朔越七日壬寅
近故白雲先生許兄益之大葬有期先一日辛丑友
弟柳貫馳詣几筵薄陳香幣之奠侑之以文曰朱子
之學上窺聖賢心術之微中啟儒先機籥之秘稽經
諏傳而道闡於有言即事觀理而學夲於自治凡精
思密蔡之功所以為真積實踐之地雖寘樽於衢人
人得挹滿而霑醉然尊聞行知則惟鼇峰獨得其至
蓋一傳而經北山之䟽剔濬瀹義益精而辭益不費
廼年德等差而得之魯齋其前承後引之亦建安之
翁季所謂真實刻苦之訓謩何嘗判知行而二致方
性言之丕顯而撝堂船山之猶未瘁非徒耳受而面
承更益筵講而序肄兹寒泉一勺之多下注雙溪但
見其可酌而可厲以仁巖之逹識而遊於二老之間
其傳緒之真固的然歸之王氏之世緬鄕學之重光
山為暉而川為媚奈何聖藴之宗遂壓戎馬之氣兄
時弱年展也立志士之從師猶女之從人必先介而
後贄方登門請事之初已得其人於進趨旋視之際
曰微是子之精凝其何以當任重道遠之寄會先生
起從祠塾之特招而承顔接辭之素願因得不踰跬
而自遂人十其功而已則百之學必至於充類而為
知晝畫糜以加飡夜爇薪而照字披攘典墳采摘訓
傳務為高深宏遠而不墜於習俗之薈翳苟蹈道之
弗頗亦皇䘏乎室之空而躬之悴於是推其緒餘以
私淑諸人而戶外之屨翩其來萃善待問如撞鐘叩
有小大而其鳴聲則隨以異虚而往實而歸無不厭
滿其心意故周旋動作之形常足以觀端榘正彠之
所自昔者安定之徒亦惟於此有得而足以振聳群
睨然而病寄蓬蒿環堵之居名在方嶽大臣之議或
飛剡而上公車或顧廬而勤枉轡乃魏野之莫回豈
朱雲之可更望駒谷之逍遥祗以興尊德樂道者之
一喟睠金華之古墟炳哲民之遺懿當成公嶷立扵
東而雲谷有朱衡麓有張若養賢之大鼎聯跗而參
跱彼一時雖號於專門而究其樂本同出籥章之一
吹頃耆艾之淪亾變風作而雅廢庠校至於喪儀射
鄕為之失位其言偽而辨者又不過沾沾尚口之窮
截截褊心之刺兄子斯時獨能矯輕警惰屹鄕社之
長城表斯文之徽幟以其服之於身者俻之家既興
扵孝而起於弟非元方之難為兄則吾季方之德之
誠或其有二考大行已若然何致遠之恐泥百年七
十而疾病半之方托餘生扵液齊胡為奠楹之夢遽
掩泣麟之袂駭巷哭之相聞嗟善人之無類雖諸生
越有心喪而弔服加麻禮適從扵義制用循踰月之
期勉就因山之竁孟子謂所性根扵心其施之四體
者皆生色之盎睟莊周謂嗜欲深者其天機淺循而
致之未免行名而失已然則理義之悅天爵之貴兄
既優得之宜乎出此而出彼若稽造物卑予之隆則
有子承宗有書在笥皆足以施澤扵方來而為傳序
不朽之計貫幸甚同門夙承末契自童習而白紛曾
靡忘扵兄事雖蒙霧有行潜獲沾扵微潤而鞭駑並
發難進希扵逸驥中從官以漂流偶叨塵扵班綴兄
未嘗不為之喜動扵中遄郵緘而藉慰以兄念我之
深固將脫略涯分引以自比而我之望兄實若炳燭
之鄰竊餘光之衣被迨倦翮之返栖相德儀之近只
而龐公稀入扵郡城鑿齒有時而一詣引短綆以汲
深操鉛刀而就礪庶暮景之桑榆不胥為小人之歸
而君子之棄砉先駕之摧輪寧後乘之無躓繼今以
往孰砭我愚孰撤我蔽恐恐乎籍湜之莫保其終以
自負韓門之深媿幸工倕之遺澤誠底法而未墜臨
葬紖以泄哀矢余詞以為誄諒精爽之如存尚炯然
而監視尚饗
祭袁侍講文
維至元五年歲次己夘冬十月丙戌朔越四日己丑
友生文林郎前江西等處儒學提舉東陽柳貫謹以
炙雞絮酒之奠致祭扵友故翰林侍講修史清容先
生文清袁公墓下嗚呼哀㦲士不虚生學當論世道
泰時亨豈人自致要其所遭有利不利或乘輕軒安
行萬里或取康莊出門車弊當可之時際可之仕有
後有先何遹非義昔公盛年藴靈負智&KR0670;和家庭如
酌取醴執業師門如琢就噐及其仁熟不績而藝一
奮其飛進儀禁邃廿年三入遂掌
帝制詞體深醇載振其靡干時班行相顧易視國老
丞疑廷紳郎吏剸裁政典牽引經旨有考有詢必䆒
必詣史策編摩翰墨游戲燕許常揚譽無虚美
宸眷褒賢付以史事剪剔繁蕪斟酌義例衆方指目
遹觀成
命書還燎既脩㵎槃樂只英苐角巾此門
綾被何取之廉不視其履殄悴之悲竊傷吾類自公
巳而世議曰詭孰雅而哇孰黍而秕亦既十年浸乖
往軌休否亨屯吾何望矣貫昔踰冠承公教指麗澤
堂筵句章客寄親仁觀德頼彂蒙鄙繼踵登朝幸聮
班尾月夕風晨傾壷寘簋進之席間引以自比洎佐
成均公尤助喜乃俾介嗣親予講肄予何能淑以承
公意漠北揚鑣燕南掛轊談笑交欣謳吟忘寐謂吾
与𡭗後死則誄弔哭違時予心媿恥来拜塋門不見
嗣子公神在天公言在耳雞絮雖微有淚如水嗚呼
衰哉尚饗
誄
馬景莊誄(并序)
新定故城千峰遺榭有大雅君子曰容堂先生馬君
質不去華通不昜分節孝之風刑于其家而儀子其
卿當是時守牧之賢若方公回鄭公君疇阮公麟翁
往往高先生之行而以處士之禮禮之章逢者流盖
倚之以為望者餘二十年予幸嘗不其二子觧屦叔
堂拜先生扵席前退而從二子遊如習射鄒嶧之郊
奉身工祝之位禮譲興行非一日致然也伯子景莊
叔子景仁齒皆長扵予故予得以兄事之而其伯叔
友悌特隆景仁出接四方賓客入自力扵學景莊佐
先生經紀家事囊槖細碎有條有理間亦從吾從遊
衍上下窮幽極深又若不縻扵世故而趯立塵埃事
物之表者也景莊未三十時郡守察廉舉孝以其名
上之外中書為署丹陽書院山長以不樂違去親側
棄不&KR0556;其後部使者屢薦起之辞益力囙得朝夕左
右視時涼燠調適旨甘致其飬以承其歡昔予過先
生見景莊容色不盛訊其故知母夫人病數日景莊
肫肫懇誠聘醫製劑必審必諱又數日母良愈則復
出聮尊爼如常時其孝愛殆天性也予後客亰師聞
景仁教授桐川乞告歸省未及家卒而先生春秋高
若無以自寧其志者景莊忍情輟泣開折至理先生
雖強為寬抑而思子之悲終戞戞在懷閱三年年八
十五亦卒然景莊氣完而貌序飬深而守固子意其
將平挌老耆無疑也泰定三年予𥙷外南還則聞景
莊以前二年甲子之十月十九日死矣年六十一耳
盛強者或不能以必夀而衰羸者乃更以自全是豈
理之固然耶景莊諱元椿娶賈氏子男三泰之申之
翼之泰之為武昌路儒學教授孫男六說詵詡誌詮
諮孫女四曾孫男女各一馬氏夲出扶風而自常待
睦族望尤著宋兵部侍郎諱大受生通判漳州軍州
諱旹旹生迪功郎諱友諒友諒生容常先生諱洪迪
功扵景莊為大父矣初兵部弟禮部尚書諱大同与
徽文公仕同朝以政學相引重而迪功復沿世舊住
受業文公高第苐子黃文肅公之門當文粛修定禮
書時親承講貫問學淵源有自来哉惟其誠夫大者
遠者之不可以一二紊故能不以冨貴蠱其心科舉
累其志盖至于先生再世而禮之教行于其家者粲
然矣則若景莊之不爽其承以自淑其身又可不謂
之能子哉世之人常知按學問以求君子而不知君
子之盛有出扵學問之外抑觀其所受而可知耳泰
之將奉景莊之喪蔡匯湖先塋之次馳書告曰与我
先人遊今而在者非子其誰子可不為之一言乎予
既重兹交誼乃濡涕為詞西向以誄于其神焉誄曰
漢萬石君以孝謹称由奮開之而建是承曷用承茲
其究不矜蕳易維行進止維恒有服于躬匪學以能
僮御訢訢循規蹈繩使暢其風大猷可升東睦之墟
小阜大陵彂祥于人美輯粹凝馬氏儒門世德烝烝
匪前孰引匪後孰憑作之述之其培日增方時淪汙
禮壞樂崩維克思誠仁譲廼興其興伊何一家閔曾
有大斯立諸細曷懲斂手足形以免兢兢有封斧堂
有薦殽齊惟君子世累善如登相其家書列在蕳繒
厥猷載之訓于来仍我昔交君謂我其朋君今巳矣
撫棺莫譍矢辞作誄匪說之滕百年飄風變滅相乘
斯文在焉其尚足徵
啓
賀李彦方除廣東廉使啓
伏電自淮昜節喻嶺建臺聽履上星辰久後承明之
入衣繡立霄漢重煩直指之將雖云㦄紀而升固亦
選賢而援盖臺憲為丘氏之司命而嶺嶠制蠻服之
扼喉唯不盡乎方伯連率之蕃宣乃申寄夫祥刑使
者之按舉持戟失伍果豈無其人哉求牧与芻必有
任是賀者肆時猩嘷而鼯嘯不過蟻聚而蜂屯何煩
屈致扵兵苻正可究親扵民瘼誰言潢他弄兵之赤
子未易草姦我謂周原攬㘘之皇華居然成化暫勞
按部即奏安邊恭惟某官比義具良史之才主静存
仁者之用謀王斷國是養其氣扵至剛立教正人心
納斯民扵兼善自試金鑾之初步共窺繡線之竒胸
掞藻立供奉班遅遅漏點簮華登御史府烈烈霜威
更嘗太學之虀鹽緒正曲臺之禮樂將徧儀扵朝著
遄寓直扵寳儲奎閣然藜引中天太微而上樓船下
鉞乘北風爽氣而來凡而閩區越&KR1522;之成經詔苦張
綱范滂之再見吟酣芍藥瓊花之句需題扶胥黃木
之碑鶢鶋之集魯門何至用諸侯之饗&KR1109;蛤之還合
浦祗以形廉士之歌酌泉而我自不貪問俗而民交
相慶竚見萑蒲之聚胥為襏襫之歸昔周茂叔之始
治是官訊獄每先扵洗澤乃呂獻可之荐更外服愛
君深繋扵隱憂此皆名世之真儒亦越爽邦之哲匠
是夲之豊者未必遂而積之厚者用必周人惟舊而
非新瀛洲有真學士道將嚴而有命龍斷彼賤丈夫
顧勒成巨唐一代之經必敷求司馬二正之策矧
明招方勤扵脩纂而前聞尤務扵蒐羅作世采章須
公華削某為寮學省受服民編重末契而下交竊餘
光以明耀鷁舟泝淛有韙經從豹隐在山靡皇賓餞
偻指鴛行之舊傾心燕賀之私惟不廢扵緘縢因併
承扵寝餗梅華玉節隃瞻蜀使之&KR4019;茅屋石田甘老
杜陵之曲有懷歸倚莫罄言宣
賀張希孟除禮部尚書啓
伏審䟽竉彤延陞華紫槖郎官上右方參宥密之謀
尚書後行遂主儀文之事豈止朝紳動色將令儒服
增榮竊以庸禮而謂我即天命卿而猶歲統日秩宗
詢四岳盖自古以允欽祠部捴五曺亦目時而貽制
惟品式采章之數有討論煥飾之功此豈迂闊扵事
情要以弥綸扵國體矧大比賓興之伊迩而斯文柄
任之宜專&KR0690;眞行而不掩焉尚古人之獨見觀其辭
則過半矣抑知者之深機賢才或由是以朋升陽德
亦乘之而主泰故反汗適彰於渙號乃改絃必貴扵
和聲偉哉喉舌之司萃此精䄂之運共惟某官海岱
英氣星斗紀芒決泱大國之風得諸樂本飄飄上林
之賊自是仙娑供奉扵貞元朝士之間醖藉出建安
才子之右方執蕳登圜丘而議禮洎援亮入西掖以
書辭至今獬角之威好在鰲坡之藁曳履徑躋扵法
從含香初對扵禁塗大蘇公素號詞臣不負向耒批
勅之手歐陽子再為座主盡攄平生愛士之心使蝘
蜓無復献謿則鳳麟自然薦瑞顯受進賢之上賞是
名報國之忠誠余豈負官盖昔為貳而今為長時不
舍我猶前有疑而後有丞行矣&KR1406;庸企而延竚某情
深賀燕跡後登龍兒子同遊要亦在門生之列丈夫
未遇豈無望國士之知慶臆誠陳敷言則淺
代同門友上許左丞謝觧啓
㐲以右文初政下温詔以興賢左轄真儒妙洪鈞而
播物遂使操觚之末亦叨充賦之榮化地深恩私門
厚幸竊怕文章与時消息禮樂待人興行自成周論
士而來洎先漢設科以始傳之經術莫非明道正義
之言證諸事為壹是尊主芘民之學亦嘗䆒觀歴代
之良法未可諉為異時之虚文徒令談者之紛紜見
謂儒生之破碎非特逹遭逢扵盛際曷庶幾鋪繹于
宏猷嘘六藉之寒灰㫄菑古訓蒐百王之墜典上飾
天明肆時鄕閭先德之求猶昔學校貢英之意如某
者少而辛苦壮益漂流間目麗澤之講摩竊窺&KR0690;亭
之述作主人謝客笑尔五窮小子學詩慚予多識頋
言志永歌而已豈授政專對云然至若相如靡㬅之
辞與夫公孫愚戅之策一燈夜屋雖嘗美翰以娱嬉
萬棘秋闈明直棄兵而鏖戰聊以此而困造物豈憐
我而拔泥塗置荀伯扵在三何嫌小却如趙咨者有
幾已媿先登奪標到手以若驚濫吹及門而實懼兹
蓋伏遇某官单傳正學密替化機師保萬民備悉彌
綸之盛忱恂九德獨持監裁之公是以識之審故擇
之精所謂樂其善而忘其勢蓋親得扵厦旃之至論
匪徒專乎筆削之微權辱此兼收亶為殊遇某敢不
益磨頑鈍仰副陶成科舉利禄之文姑爭驅扵埸屋
道德性命之學敢有昧扵淵源抒謝情深敷陳語淺
通高副提舉啟
伏審龐䟽宸綍光領儒紳禁路雲霄直希蹤扵峻武
泮林雨露乃屈意扵斯文蓋司存獲引重之榮則老
我遂蒙成之幸輒抒衷素併闖前旌恭惟某官言有
樞機學無雕飾方七分說易拓開心上之經綸及一
名薦書掇取彀中之科第顧何嘗以成己爲德徒自
詫其獵較從時歸乘半刺之車仕得初筮之吉曲江
宴幕排銀榜尚春色之冲融盧山飛雪灑石矼更塵
襟之澡瀹越三載如始至方千里猶一家屬聞臥轍
以興謠已復問釣而作賦出門西笑共期直上於蓬
萊懷綬南旋未免低回扵菽水雖大鵬有六月之息
然神龍無百尺之蟠惟江鄕均視枌榆是楚材實生
𣏌梓比乖涵育端傒封培觀魯侯之旂云將至止問
齊人之戍已迫踐更戒導從以肅驅載殽脀而偕往
夙宵命駕來暮有歌某愧甚負丞幸哉聯事庶幾泉
阿雙劍之合幸成塤箎迭奏之和同官爲寮此席既
還扵本色一人得友予心竚沃扵芳猷傾倚方深敷
陳内䆒
柳待制文集卷之二十
右浦江柳先生文集二十卷卷中所錄古今詩五
百六十有七首雜文二百九十有四首初先生爲
文多不存槀年四十餘北游燕始集爲書名之曰
游槀及官成均轉奉常則文以職司名之曰西■
槀曰容臺槀出提舉江西則又以地名之曰鐘陵
槀自江西退而家居則又以所居齋名之曰静儉
齋槀間嘗西遊吳中則文以游名之曰西游槀游
而歸休日對烏蜀山歗咏自娱則又以山名之曰
蜀山槀未幾召還禁林述作日益富尚未名槀
而先生殁遂爲人乘間待去今所存雖七槀濓與
同門友戴君良定其尤可傳者序次如右以先生
官至翰林待制也通名之曰柳待制文集云天地
之間有至文焉相軋而生相錯而成其昭著盖無
時而或熄也故觀乎朝廷則制度文為聲明采章
秩焉而有序觀乎宗廟則鐘鼓相宣籩豆静嘉煥
焉而有章觀乎軍旅則隊伍嚴列旗纛精明肅焉
而莫犯觀乎政司則出號施令舒陽慘隂廪焉而
可畏觀乎庠序則禮教脩明上下洽比穆焉而相
親兄若此者皆至文所寓未易以一言盡也惟能
觀夫會通則其精神之所流布往往凌厲奮蹈不
淂見之扵功烈必能宣之扵辭章此古之有志之
士所以不出扵彼必入扵此雖其所戒有不同而
不随世以磨滅者則一而巳先生素&KR0636;臣濟之學
欝而不能大振扵是悉歛其英華發之扵文震盪
汪洋自成一家之言或鋪張制作之休懿或昭明
神人之感誦或序列兵戎之功伐或闓陳善治之
所急或推原名教之攸繫肆華而成其光𦦨萬丈
自不容掩初未嘗區區求工扵萹章之間也國子
監丞莆田陳公旅嘗評之曰柳公之文厖蔚隆凝
如泰山之雲層鋪疊湧杳莫窮其端倪天曆以来
海內之所宗者唯雍虞公伯生豫章揭公曼碩烏
傷黃公晉卿及公四人而巳識者以為名言嗚呼
先生之扵文可謂至矣可謂善觀會通而能宣至
文之昭著者矣使先生得大振所學功烈僅施扵
一時孰若斯文之傳衣被扵無竆㦲雖失扵波而
復得乎此有不足深憾也是集既成廉訪使者余
公闕命廉俟阿年八哈刻寘浦江學官尚餘古今
詩九百有七首雜文二百四十有八首未加詮次
濂復同戴君分類謄為二十卷題曰别集授先生
之子卣蔵之俾世世謹其傅焉至正十一年辛夘
歲春正月甲子門人金華宋濂謹記
