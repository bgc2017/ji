柳待制文集卷之十七
序
蔡氏五慶圖詩序
自飬老引年之禮不見扵庠序而家自爲政人自爲
俗雖以君子庶人之老貴富有扵其身者曾不淂随
年爲品以享夫貳膳常珍之奉則徒行徒食猶爲限
扵力制不獲巳然也至扵与之疑年而辱之泥塗抑
豈先王示慈惠訓孝弟意哉夫以五十始杖而不從
力政八十与之杖而復其子九十就問焉而復其家
所爲引戶挍年隆禮僃飬而優游扵佚道之中者或
不能得之扵上而子孫燕私之際乃能時其涼燠蚤
莫之節適其肥甘輕煖之宜樂其志以不違其心則
亦一家之曾閔一鄕之四代而巳學者謂其有仁䕏
之施焉錄而著之固亦綱維世變之一機也淛東廉
訪使者治吾婺自予歸里亟聞其掾蔡君君美之賢
間雖一二見終未&KR0662;其所以賢也今年夏忽以書致
吴郡朱澤民所為作五慶圖要予序盖君美世家緜
竹而僑居雲間大母徐九十猶在飬父檜巗翁亦且
踰乎楚莱兒戲娱親之歲矣扵是君美復有三子二
孫蘭菲芝曄服和&KR0670;順每時節上壽五世一堂陳饋
羞耉休有令儀天之頋綏蔡氏&KR0779;矣而君美又能不
薄其&KR0779;既託之繪事以寫夫不可名言之盛復求能
言之士聲之詠歌流之筦絃以章茲一門休顯之苻
詩曰孝子不匱永錫尔類又曰樂只君子遐不黃耉
然則天之厚君美者寧獨其身而諸君子之所以為
君美&KR0779;者又寧獨于其一人一家哉頋今飬老引年
之禮失扵庠序者如彼而得扵燕私者如此則孝弟
仁義之端斷自君美彂之木鐸采焉&KR0686;茟書焉若畫
与詩与夫不腆之言則亦未為無徵乎尔
江浙行省左右司題名序
行省得畫地統民其軄制眎内中書而合左右曺為
一司官號宰属署郎中員外郎員四都事員三率用
省臺名臣凡外廷之謀議庶府之禀承兵民之號令
財賦之蕳稽左右司實贊其决而宰相質其成焉重
其任故隆其選也省以江浙名而治于杭者有地方
數千里統名城三十三在江以南屹為巨鎮而土貢
方輸之歲上亰師者尤為天下最矣夫自建官以来
由是而調元揆路執法南端者代不乏人盖其學術
事業彰扵既試朝廷信之天下賢之後世稱之其
所自致如是官豈能以重夫人人能重之耳至順三
年蒼龍壬申之歲魚臺賈君東垣袁君臨沂王
君實居是官而揆衡丞弼適皆一時廊廟之良笙鏞
恊和金玉舂應職脩事舉方面晏安囙淂&KR0690;求故實
彌縫闕典既列今任人名氏鑱諸樂石而前是之嘗
官扵是者亦併表而繫之且虚其左方以俟来者之
繼書焉咾乎江浙之有行省行省之有左右司固有
國之常經而斯民所恃以為安者也今為官紀人而
其人之所以不朽而常存與夫随世湮滅而無聞者
則有在矣傳曰三人行必有我師焉詩曰殷鑒不違
在夏后之世然則䆠轍之更代往過来續新新無窮
前脩之軌躅即方来之監視指目具嚴葴訓斯存有
官君子尚敬之哉
朱節婦吴氏序
婦人有一醮之禮有三從之義守以勿失惟其正焉
然而萬有一不幸嗣胤未立奄喪所天迺能免夫入
室之嗟汔遂承宗之託君子之論亦烏得不表而著
之以興信&KR0779;之風以振衰末之俗夫豈為一匹婦私
哉武唐故亭魚臺下邑其地在高平方與之北迩聖
人之居而漸涵聖人之澤其来尚矣民有吴氏女生
十七年嫁為同縣朱某婦入門而舅姑善其祗順婣
黨化其穆雍饋奠無違禮内外無違言閱六年某以
疾終一女生再朞父母舅姑憐之為謀改適吴泣涕
垂頥引刀刲臂肉雜燎香鼎中以死自誓曰夫既以
身事人而有二心即亾何以見吾夫父母舅姑亮其
確誠不能奪及終喪益嚴孝飬而自力扵機杼教其
女使服女事擇所從必扵良族始吴將歸朱時妾張
舉子數月巳而張亾吴躬為保撫恩意醲郁人不知
其非已出也壮授室有女三歲年二十五亦竟&KR0816;吴
既請扵族衆為立後而尤愛鞠其女方舅亡姑老寒
則以身温其衾席食飲必具旨甘姑嘗瘡瘍彂手指
節間痛甚吴旦暮為吮瘡傅藥瘡尋愈人以為孝感
盖得壽八十三以沒朱氏素艱儉而吴惸然一婦人
幸哉有庶子又早夭微吴婦則父母無所藏而祚胤
無所承嗟乎禮義人之大閑學為大夫士猶鮮克真
知而允蹈之則若吴婦之堅節特操深智遠慮雖天
性實然而其圡風近&KR0779;固不為無助尚可湮沒而無
傳哉江淛行省左右司郎中賈君惟貞朱氏壻也間
為子道其外姑卓行如是故竊為之序以俟夫觀民
風者采焉
宰淵微挽詩序
淵微鍊師與亰兆杜原父為方外友前是二十年予
囙原父識鍊師見其臞形華髮葛巾藜杖相羊湖山
雲月間無求扵人而意每自得以為依隐玩世若吳
宗元元丹丘之倫其制行未必過是也原父比辤徵
栖遯武夷山中間以書来招鍊師鍊師攝衣偪屨欣
然赴之至未旬浃一昔化去鍊師之以死託原父与
原父之能承其託亮哉是心矣夫今原父卜山中左
渠原之竁奉鍊師冠劍以蔵而乕林遊居之英苟知
鍊師者咸相率寄詩以相紼者之謳盖得如干什焉
鍊師揚産而遊方之外其居乕林最久交天下士最
廣肆今御焱風以上征頋名山而一息其神飄飄如
鸞皇之薄乎重玄豈復有悲鳴蹢躅之意而諸君子
者因其不能自巳之情形諸聲嗟氣歎之間壹是屈
平遠遊郭璞遊僊之遺韵不為蒿里薤露怨𣸪惻怛
之新聲凡在編者皆可傅也哀死有詩詩則有序自
三良黃鳥始然則序而傳之亦可也睠懷慕卜厥有
序義子之&KR0779;鍊師豈在諸君子後哉予則東陽柳某
道傳也
金石例序
六經唯春秋有例謂其以一字制褒貶可舉此而通
彼也史氏用其法載言紀事故亦有凡有例然春秋
寓聖王經世之大權太史公倣之以為史記徒例云
乎哉自先秦兩漢而下論譔功業為銘為誄著之金
石其斧衮侔乎春秋其銖量㮣乎史氏使無例以為
之統紀則澷且靡矣金石例之作其殆得諸此乎昔
子入教國子潘文蕳公以集賢侍讀學士領大司成
每休暇造公見其蕳冊紛披茟墨交錯稍即問公此
何為邪公曰吾脩金石例彙聚既繁資取亦富固若
是耳予甚疑焉以為言之精者為文推原事始䆒極
物變抑揚開闔傍通互用求之扵例例盡則止孰若
求之無例之例為有得乎方將從公窹疑而公殁扵
是餘十年矣公之嗣子同知嘉定州事某迺出斯文
言將刻梓以承公志請予序子盖始淂而觀之斯例
也先括例次類例耴扵韓氏者十常八九謂韓之鉅
文起八代之衰&KR1170;而反之扵正有春秋屬辭比事之
教焉而例在其中矣懿哉公之用心也肆今而後冶
金伐石誄德銘功示一王之製作垂景鑠扵無窮則
斯例之傳其亦有功扵韓者哉由是而充之雖至扵
春秋史記可也元統二年歲次甲戌春正月七日東
陽柳某序
俞噐之詩集序
鄕友俞君器之既冠流離燕薊間閔其生之不淑而
悼其志之莫伸間則作而言曰困而不學民斯下矣
予世之困者由困致亨有學而巳囙自夙夜鞭辟扵
學久之登名天官有仕資矣凡其窮居獨處单行遠
適所感有蹙舒所逢有離合壹發扵詩而和平淡泊
之音見扵言間子是以知噐之有致亨之具而詩其
寓耳延祐初予客亰師噐之亦自餘暨代還益流落
不偶而氣足以昌其詩者固未嘗餒每一過從則呼
酒引滿取自作詩歌吟賈勇為樂洎予入教國子而
器之懷廬江令尹章南出矣又數年予遷奉常則聞
噐之既受代即死廬江噐之無子其婦羅氏數千里
奉匶還買地卜葬且為之立後凡所以經紀家事者
尤盡心焉仐又將刻其所著詩而請予序其萹端羅
氏之不忍遂死其夫如是哉羅氏故翰林直學士羅
公漢臣女始羅公得噐之扵僇辱中而妻以是女扵
時噐之母子未相聞也于後噐之得官歸母尚無恙
羅氏之致飬扵其姑者甚謹盖噐之之遭兵楇以有
母故噐之之以身徇孝訖全其母与羅氏之欲表其
夫以資不朽是皆天典民彛之所以不泯而常存者
也况其詩之有關扵世教若讀通鑒諸作真得史外
傳心之要雖欲不傳得乎噐之凡行有翰林應奉黃
君溍所次俞孝子傳在此可略也
送叚吉甫州判序
科目取人之一路而其消息盈虛則視時向背唐宗
盛際固嘗屢得其機矣糊名&KR0690;校之法雖詳且密而
已与夢卜求賢之意同一轉移傳曰當其可之謂時
時之所向人才係之非其機欤予學不遭時而老既
偪之獨扵人才之進退有槩扵心故自延祐設科以
来觀一士之升名則喜見顔間以為人才國之元氣
封培護飬至扵有成夫豈一日之積譬諸稼穡滅裂
而種之鹵莽而收之望其囷倉之贏烏可得哉始予
未識吉甫而讀其所為詩氣浩而志充聲長而光潔
知其中之所存有不屑屑者焉于後吉甫舉扵其鄕
上南宮得高苐子客京師吉甫不鄙定交予意吉甫
出賦燈棋月析之詩入吟絲綸鍾鼓之句為日久矣
今年春予以流落不偶薄遊中吴則聞吉甫繇常熟
州判官受代將此上錄其近作數十萹寄予益恬夷
容曳悅可心目予是以知吉甫之優扵政而邃扵詩
雖不近名名固随之昔白樂天劉夢得皆以進士久
次典州于吴採摘物景描摹山水謳吟略徧非帷二
公去衣忘吴而吴人之思公者亦曰山川寂寥閴乎
無聞以二公之去此久也常熟名州扵吴為属郡吉
甫少嘗侍宦遊焉盡戟清香之適豈能貸夫角弓嘉
樹之思吉甫去是而羽儀天朝凌青遡𬗋直不旬月
間耳觀時所向彂舒夙學使决科取士之效顯白扵
天下予雖退老山林尚能歌棫樸之雅以興君子之
風扵其行也先之以言
提舉司廳壁題名序
予至官之明年稍葺署居完故益新既又稽蔵牘得
前任人名氏并其涖官遷秩之歲月興起蕭公許公
正貳員捴廿五人將刊列于石而虚其左方以俟来
者之繼書焉即冠以序序曰提舉學事古無是官宋
中世建學立師始用是八銜尋復省減而以轉運使
副涖其程試進黜之要有勸誘無徵令統属既尊時
議称為學臺
國朝稽古右文制定官名提舉儒學乃得&KR0825;署初猶
分須諸道後唯行中書治所合置一司雖視秩苐五
而臨㩀乎校庠序之上曺務甚蕳師資攸繫非館閣
掌故之目聲實兼荗者固莫宜居之余以晚出後至
企瞻前脩未嘗不赧然而慙悚然而懼盖鄭公許公
扵余為執友貢公劉公比接班行而吴公方今儒林
之朢也執䡄轍之似昧衡轅之非徒欲希風躡景以
竊睨其光塵殆不啻效下里之顰冪墊角之巾迹之
愈近而求之愈遠矣嗚呼余所偶得者名也其不可
必得者實也孰開其先孰引其後因余之孱而併泯
群彦之實之美豈理也哉夫承徽乎照乘之珍而延
昭乎炳燭之鄰此余之所恃以全而且以祈之方来
者耳序而伸之則何讓焉泰定四年冬十又二月廿
五日東陽柳貫序
斡勒氏三子命字序
西洛斡勒叔敬故嘗与予遊他日見其三子而問字
焉予曰父之愛子無所不至善其名所以善其身孟
子謂責善則離是主恩与義而言之也夫以離為不
祥而以善為不足責不幾乎傷恩而賊義豈誠愛其
子者哉今子愛之而欲其之善得為父之道矣予請
繹其所以名之意而字其冢子洵曰宗直其中子溶
曰宗理其季子淳曰宗&KR0779;而為之辭曰直言德理言
用&KR0779;言本也盖字書謂洵水名詩人假為忱恂之恂
故釋詩者即訓洵為信其曰洵直曰洵美者必其中
之直而後外之美形焉此直内之敬而无妄之誠所
由立也至若從水從容而為溶從水從享而為淳按
韵書溶水盛貌也淳質也曰盛曰質其之扵義各有
攸主矣且天下之至動者莫如水盛而不溢安而弗
撓則動静相形淵洄淪漣而文理生焉夫理以用言
佀矣而以&KR0779;言夲何哉盍亦反其始耳故逹必涓涓
盈不㳽㳽如齊在盎沈浸醲郁芬芳欝勃無弗&KR0779;也
雖然學為人子學為人弟求諸吾身而巳惟心無私
曲則自知之明自信之䔍而善為誠善德為實德矣
然則直非學者之始事乎迺至葆慎扵盛大流衍之
餘而晦蔵扵文理昭晣之後期貞質其弗虧俾单&KR0779;
而益固則理之与&KR0779;又豈非學者知終之事乎嗚呼
飬之不直文何所施藻繢之華由質迺見凡兄弟弟
一本相成三子之年予不可及矣因予言而有彂焉
是則叔敬不鄙問字之意云耳予欲隐安得而隐哉
送王雲卿教授赴官嚴陵序
雲卿淳熙鄕相魯公諸孫也年方盛壮學有端緒今
將教授嚴陵行日薄里友皆為詩若文致祝規之意
而以首簡授予序序曰士一命而以詩書禮樂施教
扵邦國其職盖与侯伯侔重矣侯伯以政校官以教
教不足而後有政以翕張之則教道之任豈不尤重
乎哉嚴陵与吾婺壌相接也東莱成公初筮為其校
官日張宣公實綰郡苻聲應氣求化孚惠冾一時交
相引重望如邹魯其所以為教為政有出扵詩書禮
樂之外者乎今其迹班班而在著之家集可按知也
雲卿以其所聞推之為教吾見其衍𥙿充溢真能易
古人之所難而軼扵今人真易易耳雲卿居城西菱
塘之上成公昔取大易麗澤&KR0688;習之意以名所居之
齋其地去不百武雲卿之先府君成齋先生尤能有
會扵心以其世學迓續前聞風徽未泯也雲卿行哉
攬蒼泱之淸氣寫蕭灑之遺情教道之昌是亦前人
而已予所謂与侯伯侔重者盖在此而不在彼也雲
卿行哉
送白彦昭序
柳子謝歸浦昜之明年邑之屬鄕興賢廵檢白君彦
昭三年䆠成矣將以月日代里友吴立夫為裒詩贈
餞而虚其首蕳授柳子序余盖未嘗接君而烏乎言
立夫曰吾客授馬建山中迩彦昭之署居見彦昭恂
恂畏謹方業扵讀書講聞理道如無所事事者又退
迹其實則回溪疊嶺百餘里間雖荒年飢歲民甚困
悴一柝之驚一厖之警寞無聞焉農甿樵隷囿君之
惠者知君治任有日愕眙吁駭謀為留行計不可則
相頋失色不啻寒之裭裘濟之亡楫以彦昭之宜民
如是固吾詩之不足而所為請序之意焉耳柳子曰
朝廷樹官聮張治具不愛圡地之入捐而予之以飬
其良心善性其制纖悉僃矣故雖鄕亭游徼逐捕之
吏未登命秩亦使之受禄扵水衡賦租扵嗇夫夫其
任之保民之意既誠既切肯少卑其官哉然則有地
与民而淳固易直之風不能勝夫&KR3360;攘矯虔之習蛟
鰐横而鼯鼠躑冈畢擭穽弥山亘澤曾不足以革其
怙侈滅義之心而况挟智自多者以為是烏足騁吾
私而罷劣弗堪任又不過苟贏歲月俟終更掉鞅去
嗚呼軄業之不脩功序之不立果誰咎哉興賢為鄕
在浙水東一席地易治耳而賊曺掾歲滿苐得九品
官彦昭藉世禄之資初筮得之未足多也然余特嘉
其不懈扵讀書&KR0688;聞理道而能坐致宜民之效有合
扵夫子告康子之言囙書為序以終承立夫之請以
充大彦昭之志而余也獲附扵知言之義抑其幸欤
送趙永嘉序
昔予未更事時讀皇甫湜廬陵縣廳壁記而疑其言
之過訐也以為縣地方百里令秩三百石凡而政治
教令承之扵上者吾得推而下之扵民亦何至如束
溼如&KR0979;盭而惟擿觖譙譲之避哉中歲出從䆠牒深
&KR0881;世故則自畿赤緊望縣而下見其處勢䠞蹜過甚
而怪湜之時何以遽若是耶談者每謂古今異宜而
獨為縣之難在昔巳然又何惑乎今今敬叔之改令
永嘉予知其無擿觖譙譲之避者也然永嘉在浙水
東為大縣矣而索言其大則非謂版藉之蕃庶有土
著而無穴食也非謂土田之廣斥生物滋而用物饒
也又非謂邑屋之富麗珍貨萃而市賈充也盖曰大
邦維藩元侯作鎮諸使之軺傳所臨賓客之道塗所
出飾次舍而具委積蕳&KR0816;乘而供勞遺惟縣之求帷
令之責故寕保鄣之不先而無寧趨辦之或後然則
長民之軄果若是而巳乎縣之所以為大亦止是而
巳乎以敬叔之才敏用𥙿一出手致是無難也抑湜
所為歎息言之者何足以挫敬叔之朝氣哉乃若牒
訴紛拏而有理以照燭之賦役趣數而有道以均調
之猾胥弄獄而有法以紏繩之豪民舞智而有制以
禁格之以理道爲權衡以法制爲銜勒亦固反諸吾
身而信質諸吾心而無歉焉耳敬叔強學好問憂居
數年涵飬益熟體驗益精發其素藴而治茲海隅方
百里之地若挟利劍而剸犀兕駕輕車而騁康莊也
如予之遅鈍怯懦尚敢鼓譟一言以助發其鋒銳哉
至順元年冬十又一月丙午烏蜀山耕樵人柳貫序
浦江縣官題名序
浦江自唐天寳間始縣而縣在浦陽江源之溪上故
因以名焉入
國朝稽合戶版宜爲中縣署逹魯花赤縣尹皆正七
品主簿品亦從八其軄固有正貳而出政令議刑法
則同歸扵理而巳粤初定軄制迨今踰六十年官轍
之有去来縣政之有癈舉其簡在人心与載之輿論
者其善其否不可掩也然姑以滿三載爲代而通計
之亦一官閱二十人而贏其間以最即遷以故遄注
又所未論予帷縣人壮而游仕扵其累任知未&KR0662;也
而得諸耋老之議則爲之長者若忽都魯沙公之捄
荒弭盗策略明允八兒思不花公之儒雅温縝卓有
猷爲爲其令者若趙公泰之久扵其官而民益信苻
公友直之愿恪有守終始不變雖遠或數十年近或
七八年而政蹟章章可&KR0690;不誣則夫天理之著于民
心事久論定真如衡之在懸鑑之在瞩尚孰得而轉
移之哉他官署皆有題名而兹縣獨闕至正改元之
春達魯花赤波羅君自陜西行中書掾選署始来方
以勤敏脩舉軄業為事乃命吏稽櫝得前任人名氏
合若干人將鑱之樂石顯示方来請予文以冠其端
子曰題名為繫年著代而作無褒貶也然政有癈舉
行有善否由後而視尚凛然勸懲之義与史法以俱
傳後之君子因其有紀而益思所以盡其軄分之所
當為則民之信之天實臨之為善之效庸有既乎是
惟波羅君拳拳彰注勸来之意而予不腆之言亦不
為徒彂而巳也夏四月壬午序
海隄錄後序
昔陽夏謝景初吳興施宿嘗先後令餘姚皆嘗建海
隄之役矣謝之築自雲柯至上林為隄二萬八千尺
施之築自上林以及蘭風為隄四萬二千餘尺而王
文公記謝事略而不詳摟宣獻記施事謂隄之為害
近世尤甚大率歲調夫六千役二十日計工十二萬
費緡錢萬有五千勞費如是民力有不能堪乃列于
府于監司而縣出緍錢四千三百有竒邑士大夫鄕
人助亦三百萬提舉常平至助榖三百斛然築隄四
萬二千餘尺之中石隄四處僅五千七百尺而巳則
餘隄皆不過用土其靡費錢穀之多巳如此而秋潮
之湍悍不常田功之俻禦尤切扵是議建莊置田裒
其歲入以供脩築之費庶幾民有息肩之朢其為慮
遠矣嗟乎今去施公又將二百年田既籍之扵官而
潮汐之侵齧日益為害救災捍患固當随時制宜然
古昔巳效之策在後人亦不可棄而不省此海隄錄
所以著文公之記而繫以施公前後區畫二䟽欲使
人之知夫海隄之役不可以不加之意而權其輕重
以為損益頋在乎人之弛張闔闢何如耳至元四年
戊寅之夏州判官葉君恒方再興隄役而施君之石
隄淪沒巳久方定議壘石代土以為經遠之謀度其
長至二萬四千尺有竒工有緒矣明年巳夘君始購
得舊錄扵里民王氏喟然歎曰此吾事之鑑也泯泯
無聞得乎將重刻之梓傳示無窮予嘉君究心隄事
纖&KR0662;不遺如此而其不沒人之善又如此因其有作
故表而出之宣獻記文舊錄不載而郡乘有之亦併
繋焉
引
龍氏叙族小錄引
泰定三年秋有
詔賜高年帛八十人一匹九十人二匹扵是萬載之
士龍君天衢奮然諗于宗黨曰
聖人發政施仁所以興起吾民者若知之乎吾龍氏
始石晉時居豫章後徙萬載今雙虹槗之東西聚挨
數千指然聚益多而情益疎矣吾宗老肖巗居士明
年属登八袠吾欲即是大會群從之長少洗腆致慶
使知昭穆有在扵斯而因以示夫尊尊幼幼之茅焉
尚庶幾有以昭承德意則以何如衆曰唯哉乃
以二月廿八日萃凡宗&KR0576;于君所居之中和堂冠裳
儼雅筵几静嘉耋艾尊臨子姓承事升殽奠斝禮備
樂成卒徹有容載欣載豫野夫林叟瞻視駭歎以為
治冾休眀時臻康乂其象㮣見扵是莫不榮龍氏之
宗服君之賢而君𣸪圖其齒列升降之叙又裒其儀
章歌詠之辭求予言冠萹予不得而讓也盖族蕃則
散散則不属是以先王制之宗法以謹牉合為之饗
食以&KR0779;交接進退比扵節度數&KR0670;扵文夫然故一合
讌旅語而孝弟之心生信譲之俗興豈曰滋龍氏一
家支庶嗣胤之華而又將溢之扵州閭黨遂之間此
古人所為觀扵其鄕而知王道之易易者也然則
聖神在上感化一機吾扵龍君重有取焉其年四月
既望東陽柳貫引
說
杜思成更字說
予友杜君年過四十而猶自媚于學孜孜焉如恐後
扵人者以予倦而歸休且有一日之長時時竭蹷過
從證其所得而質其所疑盖于兹二年而弗有懈焉
間忽拱而言曰昔吾父以斌名我而朋友以國賓字
我予兹覺其義之弗恊也而欲更之子其有以勖我
哉予曰字書彬文質備貌亦作斌份而監韻苐云亦
作份則從文從武而為斌韻固巳非之而不收矣傳
曰文質彬彬然後君子謂文質適中而後得為君子
則彬彬者固成德之符而人之所以為君子常以是
而驗之歟盖學可勉而至德必養而成養之熟不熟
固繋學之至未至孟子所謂知言者至之之事而養
氣者得之之功然則配義與道之氣以直養而無害
則知為致知言為知言德為成德而踐扵君子之域
也果矣古之君子愛其人則憂其無成憂之也深故
望其成也切望之忠也憂之亦忠也子之勗君亦忠
吾之忠而巳故敢正其名曰彬而奉其字曰思成且
序其說以復扵君者如此烏蜀山耕樵人柳貫𫐠
柳待制文集卷之十七
