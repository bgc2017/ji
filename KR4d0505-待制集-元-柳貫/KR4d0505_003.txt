柳待制文集卷之三
古詩
七言
送馬伯庸御史出使河隴
河湟隴坻天西壁御史嚴行八十一風驚大鹵幕初
乾雪重穹廬寒未釋入關先見父老喜出節始通氓
隷逆鯨鯢既戮海為清蜂蠆雖微尾含螫急宣
聖德慰荒遐盡洗民痍轉疲劇當今
至尊御疆宇坐朝法宫受圖籍暉暉陽曜燭天垠殷
殷春雷行地脉周公方宏治外規汲黯豈負居中責
固謂真儒識邊瑣徑煩拂士迂朝蹟可能高戴觸邪
冠不使横飛征蜀檄君行萬里從此始人生百年俱
有役副藏待子馬遷書重贈慙余繞朝策歸與空腹
貯崑崙促此南風談禹畫
六月十五日大雨雹行(是日月蝕)
日月相闘鶉中火晡時欲息雲埋空雨脚初来雜鳴
雹雷驅電挾聲渢渢排簷倒檻揮霍入犀兵快馬難
為雄中休頗意絶崩迸轉横更覺加銛鋒亂抛荆玉
&KR1328;飛鵲恣擲桃核隨飄風坐移向壁防碎首急卷巾
席何囱囱上天號令豈輕出摧殘長養皆元功隂凝
陽爍鬼神著氣有至反誠則同想兹試手鼓萬物特
欲振槁昭群蒙齋心變貌謹天戒嗚呼生意無終窮
送王元敘赴穎州同知元敘以世澤入官始
仕登州而其先人嘗為廉訪使者淛東有聲
至元間故與余識今別二十八年矣
淛河東開繡衣府正士持刑吁可數王公風裁獨近
古面目冰寒嚴刺舉我初冠首群遊序隅坐時聯諸
老語當階蘭玉秀嫵嫵間亦從人詫懷祖二十八年
如過雨相見都門髩生縷緹車再駕腰縣組猶困銓
曹覈班簿學維有宗政有譜限以門資豈其敘密法
深文已如許貌取于何知子羽是州雖小隣陳汝適
彼其郊云樂土塍塍耒耜偏宜稌村村雞犬無行虎
西湖山色誰爭所攬結何妨入樽俎登潁東西從外
補要與老坡同一武攻詩琢詞母太苦忠信宜民民
自與使華持節紛旁午大忌孤高矜譽處道迎督郵
首頻俯飾具先須修簋簠固有深藏稱善賈不則蛾
眉成妬女青雲易致無幽阻收拾聲華繼諸父天寒
遠別衣當禇祝規有言君聽取我輩交情非詡詡(蔭𥙷)
(令初官与武階元叙再轉乞換文資有司以為不可乃已)
送陳景仁都事使往雲南調遣
往時文子初使滇吾詩亹亹當離絃上言黜陟有操
柄在爾筆削行微權今君過別又繼往淒裘涼葛仍
三年廟謨制勝思服遠視彼裔土猶郊㕓大邦小
邑實維繫立監置尉皆官聯生民百萬等休戚啟擬
未必非材賢尚煩著令輟朝士執簡往試天官銓況
君沉敏有注措雅頌自足資言宣度長絜大固應爾
拔十得五猶超然龔黃卓魯不並世器使往往規其
全當從謠俗詳考覈勿以吏議深拘牽和柔豈曰由
地産獷戾尚可囙人遷方今
天子重法
祖憂軫最在西南邊布昭德意歌樂軄王路恢
廓行平平朔風吹空凄以緊君馬既駕何須鞭瀘南
瀘北經百驛到日想及歸鴻前玉節高持飛蜀雪錦
囊滿貯傾蠻烟嗟余漸老守章句好遊亦有青行纏
今朝執醆忽内熱長吟短諷還成萹胸中九域苦未
廣借君尺紙圖山川
寒食日出訪客始見杏花歸而有賦
亰華塵土春如夢寒食清明花事動偶賖佔畢數日
閑佀釋赬肩百金重今晨訪客出城東馬上風耒亂
吹塕穠桃靚李杳然空山杏一梢紅聳聳浮暉隔樹
豈饒春麗色迎人太矜寵后皇賦命幾何偏早秀遟
榮徒倥偬喬姿不並歲寒看殘香秖作籬根擁物情
如此乃自嗤一官坐得三年穴烏騰兔走苦相催老
矣髩絲今種種𬗋鳳憐渠短褐穿白鷗負我歸心勇
故園棃雪想繽紛月下有樽誰獨捧㳙滴長令酹顆
蓬何用百家營守冡寄聲為謝歌泥中𥙷兀吾猶完
趾踵
敬題
皇姑魯國長公主所藏唐周昉畫金德星君真形圖
星辰上羅天文章帝宫太𬗋嚴中央長庚啓明左右
當西柄下揭斗口張浮空翕赩流金光雲霧降精神
杳茫乘之無際運無㫄中有顥氣随飛揚頩然玉色
含微陽翠綃蒙䄃雙瓊璫手彈琵琶韻清商商聲按
節秋思長銀河經天浩湯湯跋而望之河無梁注耒
儵怱難為詳但見初月如懸璜洛書五行著機祥始
終德運推柔剛云此太白乖其方義虧言失多滛傷
神無異體智有常我夢見之覺佪偟披圖駭目得未
嘗粉墨形似争毫芒作者周昉傳自唐能品上上題
明昌主家甲觀開畫堂瑤華承宇藉以芳升殽㓗
浆祭于祊靈衣被被舞執䍿神保至心辰維良駕言
為織天孫裳吾聞五曜持乹綱龍騰乕拏互低昂星
官執御調玄黃照燭九圡窮八荒東西咸池直扶桑
下貫天畢晶煌煌煌煌之晶降為穣物不疵癘民不
殃千秋
萬歲國乃康
贈寫真張翁翁居京城南年八十一神清眼
碧盖進扵其技而無求扵世以自足焉者也
傳嚴審象形何形麒麟設色非丹青肖圖如以燭取
影豈謂炬火無晶熒腰間插箭氣自倍頬上加毛神
則寧古人藝聖不兩至心動手應夫誰令不誇茟墨
工點&KR1709;欲与河嶽開英靈亰華冠盖萃山藪風&KR1058;萬
騎雲千軿前行衛霍後褒鄂佩服憲憲登明廷俗工
寫佀不寫韻却詫早羸非螟蛉或攀有若擬玄聖僅
頒蠟紙模蘭亭我雖臆見頗自可豈固賤耳疑羣聽
張翁八十貞静者城南巷居晝掩扃客耒拂絹出心
鑑能事逸發無留停一毛一髮生意足造次參倚象
儀刑由其天機勝嗜慾愈覺眼熖如流星承明待詔
綬若若晨朝索米儕優伶徒誇世有青紫楦豈恨叔
屋無芳馨吾聞畫者多善幻倏忽變化開玄冥安知
神完意自定伸茟巳佀行春霆草間陋質不須寫二
十八宿羅天經得閑携酒就翁飲傾倒沙頭雙玉瓶
劉常州宅對菊醉歌
菊花高株高一丈葩萼垂盂葉承掌攙先節物作重
九亂點秋光入屏幌黃黃白白闘新品大朵如擎小
如仰或矜紅𬗋當獨秀詎識幽&KR0570;無競爽天工佀爾
費雕刻人力可堪專灌養亰華樂事全盛日隙地買
栽随意賞誇多直擬衛霍室豈頋家微百金享常州
使君開畫堂簷網連楣出虚敞集芳作譜為娱賓頼
有莚前玉舟兩不知誰舸載傾城但道我屋無蔵鏹
過從數客問前茅出節何時試英蕩可能輕别負芳
期遂使寒香淪宿莽孤根有託俟歲晚急景如流嗟
運往我歌君飲君當酬明日霜河催去槳
出北城獨上秋屏閣望西山烟靄中漠無所
見
北江負城沙似磧帖岸微行誰所闢折旋殆類蟻㳂
封澷漶猶如鴻印迹風&KR1058;披披鞍兀兀去馬浮曦正
相&KR0647;入門平步得高層身与危闌争幾尺緇袍年少
不嗔来拂掠胡床趣敷席鉤簾意擬見西山雲亦何
心故蒙羃我疑玉女畏迎將且懼詞鋒恣弹射豹藏
惜此管中珽黛點羞渠眉上碧不然洪崖仙者過霧
幦烟軿羅什百詎容左右覿昌丰秪許依微攬芳澤
我時坐定深得之小大往来成一易靑天白日豈嘗
無好懷轉眼難尋繹祝融開面索新詩五老破顔愁
惡劇我持一影行萬里負舟而来山有力搴華寕俟
九春期繫匏未了二年客正須慰藉管城公重此提
携煩脫幘
為蔣英仲作顔輝畫青山夜行圖歌
前山濕霧方濡濡後山蒸雲如鬼驅松蹊行盡迫曛
黑璧月正掛寒蟾蜍問翁蒼茫何所途投館莫有林
間廬枯梢尚鳴風勢急隈岸𣣔渡溪流麄沃洲天姥
雖峭絶無此原壡深盤紆固應豐城牛斗墟龍劔夜
出乘飛苻神人仗氣挾以俱乕豹㫄躑雄牙須世間
何物珊瑚株不可褻翫矧可誣青峰之巔野水砠獨
往佀是仙者徒心融意定不少假收攬竒怪一茟摸
蔣君閑朝攜過予墨色照几晴光鋪老顔未老為此
圖柳子歌罷三嗚呼南州雙璧范与虞君當請賦傾
明珠
出新城門至北沙下行視陶瓦
二年居城傷局促腰脚未免成堅頑西山迎馬若導
從隔江正面開雲鬟想渠故要詩料理况此巳復秋
闌珊青林紅樹高下暎潦水卷盡霜痕斑村墟雖小
有雞犬砂行十里到即還&KR1274;宫改作圡功起穡事休
来農務閑直防苦窳厲陶斻遂走犖确勞鞍鐶古云
薄物毋芬蒂特取盡已方安安心為形役語非是動
靜自我操其端爰從憂患出苦力偶竊禄食猶空飡
西風輒贈好山水起我平生清靜觀夢遊己了豫章
郭飽目尚欠匡廬山胸中塵土要淘汰微此得不謿
天慳吾人所賦實蹇淺報貺豈有青琅玕
後木龍淵歌為陳景常作用其韻
我齋誰名名衮斧有肅其趨坐軒廡坐来歌徹木龍
淵卷雨輸雲出江滸是淵無龍安有木土石䕫魖非
若伍想當塹荒刊翳初已辦枯槎閟終古刳形實藉
水為鋒騰身尚恐雷憑怒沙烟浪汨幾何秋翕合蒼
精配金虎不然因會戮防風殘骸枯骨相支拄專車
剥盡化椌楬羞向人前承樂祖他生劬書來自獻問
爾非臯我非禹直將夜思破漫漫往和谷聲呼許許
人聞用木作寓龍致使陳寶祠中語降神報貺不在
真獰鬚迸鱗吁可數湫移偶爾閣汀洲轉眼遂與波
濤阻幸依硯席聽吾伊免逐泉珠疑賈豎是龍是木
不渠嗔但覺噫氣吹還煦物化為人人化物上天下
田雲作渚木龍招君君徑歸䄂有淵神三尺雨故饒
龍文不成謳未害木人能起舞誰為斧鉞誰為衮春
秋傷麟禮傷鼠還君置我一束芻許可當年陳仲舉
題高彦敬尚書竹石圖
尚書胸中貯秋色翠石蒼筠隨點筆當其被酒氣初
酣芒角森森出矛戟墨痕散作紙背光虎卧龍騰俱
有跡伯夷去後凛清風叔向生来古遺直見之冠佩
不敢燕矧是圓壇方薦璧房山西北弁山南二老交
情嘗莫逆陶泓毛穎始受呼不寫穠芳寫寒碧流
傳此物成宅相鈿軸縹囊新潢飾老夫饞口近更
滋便欲歸山煮吾簀詩成題作主林神未害西湖
渠不識
雪後苦寒沍
一冬愆陽積之久隂氣乘凌如决驟飛雪纔經窮臘
交祁寒浸逼新年後宵眠輾轉成跼躬晨興播洒愁
龜手群山藏疾巖骨峭下瀨膠流溪腹厚欹欹瘦竹
豈堪支植植僵株如恐仆寕無魚淰入淵潜固有獸
窮離壙走兩間自爾埋翳曀萬物扵何遂牙鈕衰年
疲&KR1727;動畏兢窮屋棲遲甘老醜朝盤至午得饔飱凍
盌經旬無瀡&KR0949;堆床敗絮可能温弛檐枯樵聊足槱
咄兹怪見駭南翁啟我夢遊追北叟天時豈久拂常
經君子唯當堅素守既欣瘴癘掃氛祲將喜來牟盈
壟𤱔遲遲陽德際明升杲杲天光發豊蔀
治朝有道容我拙日飲山堂無事酒
自勘居士所作詩題其後
世言作詩能致窮遂指此物爲妖凶不知善藥不龜
手時来或取通侯封我生屢涉憂患境所不偶世由
天慵有言即吐非尚口譬若氣至鳴蜩蛩何嘗夢見
古罍洗頗願濯出清芙蓉嘲吟未免雜淒楚姿媚豈
復能昌丰宦遊足跡半宇内顛毛雪白身龍鍾歸来
十事九多忤顧有愁緒無歡悰尚餘結習在篇翰風
雅遠矣吾何從蓬蒿環堵適自好乾坤萬象誰當供
唯應未斷綺語業蚩意更留鴻雪蹤一年藁卷盈一
束論石猶堪幾簏容夜郎東屯㒳醉叟流落西望千
山重胸中繡線雖采縟不得帝衮親弥縫蘇梅黃陳
後起者世豈不淑乖其逢九州四海莫予騁一生坐
受飢寒攻咄予六六牛馬走仰視遷固其猶龍賤生
無用此語實何况竊發言非雍榮華豈是拙者事圖
畫將爲後世宗自歌自咢自拊几和予付與風號冬
三月十日觀南安趙使君所蔵書畫古噐物
三月挾旬新雨餘市河一舸如浮苴言尋佳客趙横
浦步入城隅門巷紆褰簾迎揖坐便坐深炷爐熏呼
茗盂硯屏方截𬗋綺叚楚瑶秀列珊瑚株是家素号
虹月舫載畫盈簏書盈車客逢好事要審鑒便肯解
禇傾囊儲相看貴德亦貴物古玉錯落排筵敷&KR0951;盧
帶鉤環珮玦鞸䩬昔將承属鏤佩章六紐四官印蒃
畫刻深銅質麄配之衝牙奉君子貫以繫璲聮金魚
連錢騘馬琢文玉圉人側立垂裙裾神工定復煩剞
劂赤刀故想来錕鋘次陳鼎噐論製作商周秦漢焉
可誣玄武實水卣實醴腹背翠錯提梁朱最竒劒槊
尺有咫綠玉龜鱗純體膚精銅歲久剛性在間閱燥
濕其無渝銓量畫品差甲乙錦標玉軸随伸舒庭光
古佛出梵相滿月在水蓮生趺盧前吳後茟鋒勁履
豨承蜩玄化俱瑤池仙會上中卷細巧自是吴元瑜
雲霞樓觀逓隱見花竹羽毛工染濡絳旌飄轉𬗋簫
發步輦導從于瓊姝終篇八駿惜既闕詩亡可𥙷此
置諸意夫鬼物揜疵吝免彼耄荒留歎吁徐熙葩葉
妙設色塵昏蠧蝕猶鮮腴古綃一叚寫秋意芙蓉鸂
鶒連茭蘆夢載鴟夷浮浩眇此興初不緣&KR1052;鱸七客
張萱為誰作濃墨大茟色不枯五人人跨一善馬一
跨烏犍一蹇驢印窠慘澹悅生字豈曾藉入宫中帑
穣穣畫苑姑撥棄伸眉更請評法書二王真迹胡可
得硬黃數幅真唐摹蘭亭五字損不損肥本瘦本斑
斑殊如人身口耳目具神采乃在頰上鬚乕賁舉樽
雖甚佀優孟抵掌何其疎世間楮墨日弊弊欲駕跛
鱉行天衢南唐常侍六書學凌轢斯邈開榛蕪雜詩
流麗滿一卷銅甬蒙法無能踰金繩鐡紐莽回互山
蚪海蜃争騰驅嗟予欲讀屢拑口形求意索且湏臾
泰山繼起石鼓後李監捷出張先弧向微二徐為啓
籥此道湮滅誰昭蘇真書生行行生草飛白籕隷同
一樞張顛草聖入三眛小楷妙合禇与虞郎官石記
毁巳久百金可有墨本無世之珍物豈待贊題識况
復經鮮于綺園甪夏四神坐刻字寸許無葩荂永平
元舅紀功頌燕然何在搨墨烏厓鐫野刻百數種傳
觀一二日巳晡餘歡未盡謀再至榜人催發吾歸欤
莫投蕭寺微雨作昏燈照影溜鳴渠冥懷且復領其
要回向灼觀心地初百年蓬累大宇宙蕩搖不啻風
中旟寓意扵物形物著尤物亦能為我娱滯形小足
致偷奪大或控㶊傷口珠牛李相傾坐石祻王涯復
壁嘻其愚吾徒適目取一快彼豪巧者方睢盱睎予
嗜古與君並見獵時然思負嵎矢詩紀實實覼縷若
遇匠手當刊除同觀六士梁越産王楊三子甘陳予
交游聚散等萍絮春風渺渺吹江湖徵詩如見所見
者後有畫者傳之圖
中秋夜半起看月戲題長句調静遠子安二友山長
青天明月不可呼何况有酒無江鱸寒燈顧影嘆離
索如此良夕焉能孤三年家居三見月此獨不見爲
躊躇夢回虚館漏聲急碧霄瑩淨開冰壷仰看圓魂
掛屋角俯見流光穿座隅整衣起舞青桂下白露泫
泫寒生膚他宵得酒有明月山栖未免思江湖闔閭
城東庠舍静庭列柳榆三四株暗蛩振股和鳴杵栖
鵲翻樹如驚弧素娥似爲我幽獨故出光景相嬉娛
不然顧莬養靈魂何以拭淚縣方諸百年心賞半塵
土豈獨負丞兼負予好懷都付橙蟹月淡味寕忘𣏌
菊廚隂晴聚散胡可擬雲翻雨覆無湏臾清琴在手
不成弄且復題詩訊大巫
寄題惠山華氏溪山勝㮣亭
山如尊卣谿如籕洗刷秋光出深秀市塵飛不到亭
臯翠幌朱簾間白晝主人宴坐與天游收拾至樂歸
之酒絲管愔愔大雅筵荃蘭泥泥離騷囿以心觀心
乃如此更為谿山發神腠水榭褰開尋丈間物華捷
出雕鎪右客来問石石忘言客去留雲雲為守惠山
山中第二泉水品古今誇滿口井幹餘泫溢為瀾落
毳飄来鳥驚救高人但取一賞足擇勝誰能占幽茂
兩腋清風起振衣百年陳迹供回首寄聲鷗鷺莫相
疑還我靈龜養耆夀
題趙敬叔所藏龍眠飛騎習射圖
元豊盛際臻重熙駕幸寶津方戒期材官騎射選精
銳人偉馬駿由天姿雕弓引發赤羽箭絳綃繫在青
楊枝班中驩言斫鬃射好手莫是六州兒拖裘飛䃂
最鮮中十中三四纔稱竒人如明星馬如電日色眩
轉交龍旂彤庭賞雋賜金帛周廬豔目生晶輝激揚
材武振士氣正藉廟略能匡時集英排仗候廷試畢
景未休宫漏遲南宫仙伯預宣押應奉殿門因縦窺
天上寶圖惟我見宫中祕戲少人知白筆追摹得神
駿五采不復煩彰施雌堂清翫要有屬太丞内署知
兩腋清風起振衣百年陳迹供回首寄聲鷗鷺莫相
疑還我靈龜養耆夀
題趙敬叔所藏龍眠飛騎習射圖
元豊盛際臻重熙駕幸寶津方戒期材官騎射選精
銳人偉馬駿由天姿雕弓引發赤羽箭絳綃繫在青
楊枝班中驩言斫鬃射好手莫是六州兒拖裘飛䃂
最鮮中十中三四纔稱竒人如明星馬如電日色眩
轉交龍旂彤庭賞雋賜金帛周廬豔目生晶輝激揚
材武振士氣正藉廟略能匡時集英排仗候廷試畢
景未休宫漏遲南宫仙伯預宣押應奉殿門因縦窺
天上寶圖惟我見宫中祕戲少人知白筆追摹得神
駿五采不復煩彰施雌堂清翫要有屬太丞内署知
為誰慶元逆數到元祐畫江自固運已移紫陽語繫
錫山後法雲舊案重稱提題詩叔簡定王氏入官延
閤方然藜嘉定章公中執法二年己巳升中司兩公
出語各臻妙驪珠滿槖光離離承平兵制怳在矚燕
安鴆毒終難醫趙侯鉤致自甌粤啟襲傳玩晴虹披
玉山汪氏所珍蓄再落人手乃得之霜蹄十六脫其
半騎者臆語如指麾由来得意忘彼象若也補亡非
是詩何况龍眠記畫意字字透紙沙畫錐天球河圖
悵莫覿寶玉大弓欣有歸材如趙侯當用世縦靶已
並驚飈馳移人果豈在尤物但視無逸為元龜
與用章戴生同渡淡竹嶺夜宿山家
一溪屢涉溪流淺廿里窮源臨絶巘雲間仄徑細如
縈霜後枯[菱-土+(鬯-匕)]齊若剪沙崩石爛阻危攀磴斷崖縣還
斗轉巳驚汗裌泫餘滋更擬班荆息微喘未昏斜照
白波淪直下遥空青霧卷粤初川嶽各流形自是陰
陽始昭辨誰開壑谷通井滎重為封圻制鉤鍵神工
使觧鏟崔嵬世路何庸增連蹇舍車未免役孱軀搘
策聊將收勝踐枌榆連蔭壯且衰婣友關情行孰遣
吾生已付一浮漚此足寕堪幾重趼莫投山館睡齁
齁雨撼窗扉燈晛晛寒雞呼夢報詩成曠懷直為朋
知展
載酒堂詩(并序)
蘭溪州同知州事彭侯震卿為南寕軍判官日嘗訪
得蘇文忠公載酒堂遺址築室肖像即脩祠事朝野
名勝往往形之賦詠予知侯有懷賢尚德之心則夫
宜人之政是不一書而巳作載酒堂詩詞曰
東坡先生如龍鸞世人疑其欲飛蟠九州四海不容
足攝身徑去窺髦蠻南荒萬里儋耳國帝遣海若開
竒觀潜淵抉得睡驪目思山夢見峨眉彎颶風惡浪
吁可駭圡芋脫粟纔供餐黎家兄弟好事者小酒初
熟生微瀾卯童迎路吹葱葉門東刺竹西牛闌扶擕
歸去常半醉流落生存重一歡四黎善善君子類若
比張蔡猶蕭蘭天乎木鐸何望尔蠅之附驥渠非難
誰尋雪迹到鴻爪正用載酒標堂顔百年文獻&KR1089;草
莽庭階蕪沒井且眢風流别駕彭夫子未員進賢頭
上冠是心尚德甚飢渴挈取舊物還祠官書銘小摘
桄榔綠薦爼時羞茘子丹海邦夷俗雜蛙黽茲事信
爲風化端音聲固有合琴瑟嗜好果豈殊醎酸朅来
蘭陰語吾故緇衣三詠三長歎咄㦲愷悌神所勞雲
路矯首看扶搏
雷琴行爲薩仲明賦(中有銘云天寶二年雷威造)
美琴論德兼論質如玉函和中縝栗蛻形鍊骨龍體
成九轉丹功在髹麥唐人妙斲稱雷威桐材計尋天
予之當時重購已莫致到此珤秘知由誰七百年中
幾桑海大物尚随人代改庚庚玄理佀鮉文鬼蓄神
緘端有在薩君昔遊治城東傾倒囊禇携松風道逢
陸子驚再拜世乃有此雲和宗雲和收聲吁巳久滿
耳淫哇聽欲嘔鼗磬非因襄武亾絃歌實自猗那首
執器求道道廼全聲形精感人其天薦之廟郊鳳當
下盛際追還天珤前
寄題陳子敬錄判澹古齋
光堯論書稱澹古誰其采之名子所想應蜇口厭芳
辛且憚取妍趋媚嫵治心飬氣豈無端致一凝神還
有緒雖微鼎實載升牲劣可堂莚容布武開卷明明
揖聖賢弄琹昵昵羞兒女是中趨尚乃大佳俗下愛
憎難遽數玄酒猶堪饗廟郊䟽布何嘗愧文黼一溪
晴綠看搡藍二頃圭田催釀黍天機誰者得之深為
問人間飬生主
題高尚書藤紙畫雲林烟嶂圖
髯翁昔飲西湖渌滿意看山看不足醉拈官紙寫秋
光割截五州雲一幅吾聞妙畫能通仙此紙度可支
千年秪愁蓬萊失左股六鼇戴之飛上天
題陳子仁屏間新作長松疊嶂
陳子胸中有竒句墨瀋如雲時一吐不知毫穎挟何
神頃刻移山起烟霧紙屏潢飾素光搖眼明見此青
霞標塵埃㒳屨我顔&KR0779;爲子三賦淮南招
分福堂詩爲張繁昌作繁昌之祖藍山先生
爲𬗋陽之學鄕人築室奉祠列之學官(繁昌)
(名純仁)
藍山張氏家有堂素屏樸几六尺状堂中夀毋八十
強鬒髮未變雙瞳光有子朱紱垂銀章有孫經明貢
于鄕彬彬濬發文字祥弥甥亦已苐奉常歲時拜慶
儼趋蹌䐹腒薦豆醴實觴厖眉一笑回春陽樹萱在
背英煌煌和氣充牣天降康繡紋新添晷景長是家
穮蓘連墨莊往往刈熟盈囷倉廼翁談經臨象璜青
衿弟子如鴈行上窺雲谷開微茫著書充簏名山蔵
精廬百世饗烝嘗祖孫播穫歲乃穣此道付与今繁
昌政學優優問弥彰栽之培之至敷芳本深末茂理
則當毋昔寡居称未亡肆今五鼎食有魴福堂成
貯縑緗大蒃題㮄卿雲&KR0750;賓客上堂聲必揚有来觀
樂歌泱泱天津之女工織㐮言將爲母製錦裳他時
花誥鳳銜將併与繅藉充承筐蟠桃種在瑶池㫄碧
實纍纍秋露香仙人卑以却老方執鬯起酌天瓢浆
金華小兒牧羣羊疇昔授道張子房作詩寄壽言荒
荒毋當啓籥分玄霜
觀宣撫資政鄭公追復元官誥詞題其後
鄭公進仕由咸陽才則有為時則否主和正尔持死
力蹙國寕甘䧟戎醜廟堂手挾震主威壮夫奪氣關
其口銓封朝上夕投荒公捄止之言弗售自茲違弼
意稍乖未必畜犬真堪嗾長孺居中誠少戅相如使
蜀非徒&KR0779;屯耕雖則致贏羡反使煩言推罪首江州
獄具徙封州妻子流離窮見肘朋淫乃更滋瘴癘亡
鑑不嫌殱夀耇台星中拆山亦頽國不負秦秦自負
明年手詔收權綱追復流人洗瑕垢從官恩典視生
存還卑其家猶固有悔心一發本諸誠訓語明明如
所受誥綾六尺載書詞印窠滿幅縈蟲紐東序河啚
曷足多繼世子孫當寶守天生忠賢豈無意毀譽方
来在身後秦顛鄭善古有云易穊深耕視終畒國非
其國六十年權以春秋夫豈苟檜如狗彘人不食公
如龍麟驂帝右矢詩追繫辨姦萹太史賤臣牛馬走
草堂比丘尚賢為報毋故㓨指出血煎煉如
法命其弟子如琬以小楷書妙法蓮華經一
部七卷匵而蔵之捴勝閣上予嘗閱是經随
喜說偈昔紹興中有僧寶元㓨血寫金光明
經全部施是山今尚在焉
我觀衆人與我身通體氣血常充滿云何觸抹生痛
楚關節脉理元相管四支百骸皆有血流行膚革初
無溢以鍼㓨指即得之渥丹濡濡供漬筆法華妙經
佛所說經凡幾字字幾畫蠅頭細字滿夾書天龍夜
义承指役血出尚賢書出琬是師弟子本同性龍華
會上昔相從信心一發超圓證縣知是血毋所生為
報毋息弘法忍一鍼一滴聚成勺書經有盡血無盡
願茲寶印金色光載毋上生游極樂妙莊嚴域常現
前是經在處獲尊閣今生賢琬兩比丘前身寶元無
乃是五色雲臺舍利幢蔵海蓮華相對起我嘗奉佛
樂我净与聞種種殊勝事一朝拾得王髻珠五十小
劫皆真際昔人持經向空裏雨尚不能至其處況夫
性血之所書無曈諸佛垂善喻大雲所覆甘露濡四
海九州同稽首我今随喜為述偈子墨客卿當諦受
黃晉卿提舉授官初歸予偕敬叔輕行訪之
假榻湖邊滿心僧院明日病作敬叔先還予
留就醫藥數日乃歸予少時嘗聽琴此院今
四十年矣
湖漘僧齋聽琴筑間四十年来不速秀眉一衲今雪
㒹迎門坐窗煮茶熟自&KR1201;竹檻喚童歸更拂藜床延
客宿客方病起氣如絲夜枕欹眠屢驚觸晨㒷體悪
頭岑岑三日忘飡不思粥歸者先歸留者留頼是吾
生耐幽獨疲蕞猶資藥餌扶過存&KR0779;謝親朋辱隂陽
致宼孰乘之小待神完理當復行蔵一迹大累人畏
影偏教影相逐莫途久寘折腰具高誼能忘軟脚局
湖山欵欵惜重違雨色雲容看未足寕能將此不貲
身坐耗齋厨兩囊粟鶴背西風去意輕命僕肩輿催
結束
題錢選畫僊居圖
仙人羽駕青雲輿游戲八極陵空虚神山縹緲在何
許意所到處皆方壷畫師豈嘗与之接夢時識取醒
時摹䏈棟𬗋房縣薜茘交柯碧樹排珊瑚琴書整暇
筵几静左右絳氣横扶疎武陵溪曲仇池路人迹往
往通樵漁仙凡一膜初不隔悟迷異趣何其殊奔輪
駭轍世多有逐臭未免如蟲蛆吴興老錢招隠曲駕
言設色調方諸披圖三誦歸来乎盍亦視此招摇車
過閘行
二漳合下如奔矢絶出為河容匯水南檣北柁越埭
来後挽前抽争一跬懋遷物品實
王畿嶽貢方輸千百絫商功巳覺十分贏趋利真成
三倍市
聖人乘運智者謀尚憶當年河事始向非廟算屈羣
策安得安航若平履天開地闢幾何年禹迹芒芒大
疆理母將本幹貳強弱所務有無通遠迩日高楗閘
放三版津人絶器舟銜尾河渠使者水衡丞走馬西
来呼起起
松雪老人臨王晉卿烟江疊嶂圖歌
君不見帝壻王家寶繪堂山川彂墨開鴻荒重江疊
嶂詩作畫東坡留題雲錦光又不見後身松雪齋中
叟伸紙臨摹筆鋒走樓臺縹緲出林拗蘆葦蕭騷蔵
澤藪白雲飛不盡青冥百丈牽江入樊口墨花照几
射我眸我為搴芳歌遠遊胸中是物有元氣世上何
所無滄洲我疑此叟猶未化瞬息御氣行九州五山
四溟一觴豆瑣細弗遺囊禇收故能援毫彂天藻不
与俗工争醜好楚山雲歸楚水流萬里秋光如電掃
拈来關董𣪚花禅别出曺劉斲輪巧披啚我作如是
觀毛穎陶泓共聞道嗚呼相馬亦相人駑駘豈得同
翔麟舍夫毛骨論形佀如此鑒賞焉能真後来有問
延祐脚意索舉佀吾方歅
送蕭從道還蜀歌(并序)
蕭侯從道自京還蜀艤舟廣陵薄遊吴會觧后一見
如故交焉盖侯以遼東貴侯累世將家早從征伐藝
勇有聲&KR0670;父爵為萬戶鎮保寕泰定末上屯耕便宐
亰師會闕外稱兵侯受
詔前行搴旗斬將功最一時亡幾雲南大理亦憑險
擾邊廷議遣使持節分道督戰侯与在行獨由烏蒙
深入巢穴折其鋒銳凶渠授首&KR0647;類悉平幕府上其
平南之績吏持微法賞典未下侯載家徑歸朝廷制
爵禄以馭臣顧扵侯係吝若是邪侯方將覽觀山川
形勝以攄彂胷中之耿耿然自此泝江入蜀魏吴戰
争之故墟遺壘往往而在弔古興懷可以慨然而賦
矣囙貰酒酌侯申歌以送之
天曆之元邊釁起反兵攻闕如突豕宴安鴆毒五十
年覇上棘門徒戲耳相臣隻手扶乾綱虞淵耴日宣
重光雷行固已觀用壮龍戰不必疑無陽蕭侯蜀帥
方又奏受銊前驅渠敢後鼓行三闕氣既倍往往短
兵能獲醜係組纔来軹道㫄奔鯨復震潼川右樞庭
論將豈無人懦夫上馬還逡廵念非蕭侯材勇者詎
足潜消蜂蟻屯傳聲六詔將深入已覺蠶崖鐡騎陳
仁義之師若時雨大獮獲禽非我所坐令萬里衰牢
夷回謝天威逃鑕斧捷書徑上清暑宫節制重開𬗋
微府論功亦或䧟深文覇陵閑殺故將軍京華再見
梅花發春色遥從錦水分相逢弔古吴臺下壮士寕
為時所捨載愁萬斛壓歸舟舟經灔澦高扵馬江水
萬派從天来江花錦帆相暎開長歌擊劒歌莫哀随
世功名何有㦲
韓魏國忠獻王七世孫植甫家觀王蟬冕畫
像
文奎瑞宋三百年英雲五彩章賦萹出藩入從國秉
重勢如九鼎安堂筵西戎小醜罔干紀北門三軍常
晏眠誰爲社稷存至計藉此粉墨開凌烟崎嶇南徙
今異代啓匵傳觀玉色鮮使時殷耈猶弗咈安用蜀
業圖其偏神人玩世未嘗死剛風乘之游九天李君
執御我間世更恨凡骨何能仙
歸度太陽嶺
北南二嶺中我居出入堡塞險且迂方州治縣能弗
往往則盤辟徒舍車金華枝引巒岫蹙丹霞翠霧交
吸嘘人影翔天雲在下溪流宛委㫄行書浮嵐開道
通㒳屐落日掛樹明三珠是節秋高氣初肅喘息微
汗衣成濡崖間野菊雖瑣細黃豔迎人偏静姝連峰
轉想畫為假怪石特疑神所刳居庸桑乾矗天北我
嘗騎乘陟其砠彼誠崖絶猶戴轍此更礧砢難容跗
尻輿神馬意所適四海八荒同一驅咄㦲屈子遠遊
躅撰轡欲繫扶桑株
天台張節婦吟
天台山中百本桑枝葉泫露晞春陽女婦采桑葉肥
&KR0779;飼蠶作繭盛滿筐盆手繰絲絲萬緒不將織杼為
縑緗縑緗縫衣破誰𥙷湅絃絙瑟聲凄䠂瑟聲凄楚
還自悲婦昔紅顔畫眉嫵羅𥜗未綻變苴衰嫠姑在
養兒在乳家貧百需叢一身惡笄我是未亡人績燈
明分夜窗讀糲膳厚具高堂珍巢傾雛弱風復雨扶
宗一節四十春婦為夀母兒亦壮白髮含飴坐堂上
荒烟喬木幾家存况復有人脩薦鬯天憐忠貞嘗獨
厚世微表厲吾安放詩書流澤称清門婦家有子且
有孫過車入里見憑軾飲其德者如衢樽台山峩峩
水深深明月下照秋無隂絲聲按節指可尋一弹弹
為節婦吟雅頌自足開人心世迺有此瑶華音
題瀛州仙會圖
巨鼇驤首戴三山海波不驚坤軸安方壷員嶠彼何
境靈氣布濩非人間金銀觀闕勢如翥攢林珠樹垂
珊珊榱題竦擢明河畔閣道横截浮雲端仙人来往
羽衛備或駕𬗋鳳驂青鸞霓裳法曲舞初破執樂瓊
姬神彩閑時容下界攬薌澤却對連峯愁髻鬟茅龍
飛去杳無迹烏踆兔走雙跳丸蓬莱舟近風引却三
歎靈蹤難重攀是誰模寫枕前夢欲用䥴鑿區中頑
神仙固多狡獪事世儒論著存不刪賈生賦鵩語夫
道後有逹者當大觀忽然為人化異物斯理幾何堪
控搏仇池洞穴通小有神清玉字標孱顔彼皆囙境
示生悟直啓真源湔垢瘢嗟余質薄迫世隘輕舉便
擬凌飛翰披圖惝怳緃玄覧託乘浮游窺九關無窮
八極冀一遇返道遂与松喬班登年閱世要自致何
必辛苦成金丹
題臨本捕魚圖
斬杙䏈艫縛為柵中流起&KR0699;如舉羃取魚計獲有且
多撥刺銀刀長數尺船頭五兩受風偏雙槳乘之轉
山急夜凉星斗滿川垂烟銷鮫鰐騰空擲紅鱗穿柳
趁朝虚白粲装囊供日食人生漁樂樂可知雲月為
家天一席翁歌媪醉兒嘯呼有酒盈甔無事役前林
楓櫪疎欲凋後岸茭蘆寒可剔泝淮入汴昔所經野
步荒郊曾目㦄秪疑輞口舊山川猶是高人畫時迹
世言圖畫能象物風圡班班證今昔乾元去亂幾何
年右輔分畿無數驛畋漁樂業廼如此休飬真堪遂
生息臨摹甚佀誰所為大茟中蔵十鈞力君不見舟
車入算析毫氂漢皇經國國未卑雖云山澤有厲禁
魚麗以後非無詩
題龍眠釋迦出山像
明星在天斜漢落佛道靈明魔道弱脩行已證䓁覺
位不顧身形瘦如削華縵垂袒雲半肩步出山来赤
雙脚文殊僶眉普賢笑滿谷天風韵天樂青蓮貼貼
印虚空白象眈眈係羇絡自兹應物如洪鈞五隂五
濁皆清廓龍眠昔是會中人以心應手親描摸纖煤
利穎發其神堊鼻鉤輪無此斵流傳什伯甲子餘玉
采珠光破冥寞鄮江古寺秋日暉洗滌翳睛煩發籥
稽首調御天人師優鉢曇華開一萼
蕃王獻寶圖
皇天饗德親至仁四夷慕義悉来臣押奚兩番稱使
者稽首自請輸庭珍梯航深賮慚後至象犀珠貝充
前陳髦蠻何由舍愛吝聖化如天能服馴仁柔義懷
乃至是聲驅威憺非其真君不見周公居中秉周禮
王會書成白環至按圖索驥豈不然貞觀興唐有畫
傳
題王宰所藏墨龍
飛廉為御豊隆車憑陵九淵傾尾閭誰與發墨啟玄
奥神光躡斗旋其樞湖邊竹屋清夜徂防有沒人来
摘珠
商學士畫雲壑招提歌(有序)
諸生淵魯不花嘗從其父官洛下強學好修得於山
水之助者也集賢侍讀學士商公見而器之為畫雲
壑招提以贈乞予作歌公此圖意韵閑遠生能求之
筆墨之外將不由是而有發乎
高為巔峰下為壑群木惨惨風欲作浮紅動翠何許
佀别崦殘雲明佛閣眼中疑此洛南山只尺便到龍
門灣暗潮已落洲渚出新月未上漁樵還商侯胸有
羣玉府借酒時時一軒露延春閣下墨淋漓餘情亦
及滄洲趣好山好水如高人豈直貌敬將心親平生
幾夢奉先寺不知猿鳥猶相嗔君不見飲酒吟詩狂
太白曾是匡山讀書客泥途失脚走憧憧歲晚看雲
情脉脉生今益壮業益脩未可造次思巖幽披圖漬
墨歌遠遊我無桓玄寒具油
僧傳古踴霧出波龍圖歌
葉公好龍致真龍精氣所感無不通僧中劉累有傳
古夜夢捷入驪龍宫陽暉熖熖隂魄動左右給侍皆
魚蟲探珠不得逢彼怒轟然鼓鬛興雷風潜窺竊識
領其妙寫之萬楮將無同目睛數月纔一點波浪只
尺如層空乘雲執鏡麾電母跨海獻寶招河宗劉嘗
善豢古善畫淂意忘象象乃工為龍為畫了不識有
湏噀水投長虹龍乎龍乎德正中超忽變化天為功
絳宫帝子秉節從九淵喚起赤鯶公永奠鰲極開鴻
濛
柳待制文集卷之三
