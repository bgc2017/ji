柳待制文集卷之十
墓誌銘
元贈奉訓大夫輝州知州飛騎尉汲縣男王
府君墓碣銘(有序)
府君王氏諱澍字樹夫娶張卒時年二十二其嗣子
興祖纔五歲耳母丁夫人即以府君之喪葬所居縣
西北五里張園之原既四十一年為延祐四年興祖
通籍于
朝為中書禮部主事品視苐五得贈府君奉訓大夫
䟫州知州飛騎尉封汲縣男扵是興祖將以府君之
世業行治載辭碣墓請扵其友東陽柳䝺曰興祖不
幸在抱而孤無所識知不能悉吾父之聲容而吾祖
母盖常常舉吾父以厲興祖曰尔父&KR0970;從而祖學刻
志讀書每授一經占誦數百過務口熟心通乃已我
時亦不見而祖之以度程之也尔祖嘗謂我是兒幾
冠而文氣&KR1272;厲其進矣乎吾家故艱約及尔祖即世
百爲叢委其身晝日接人事外夜分尤力講不輟方
疾既革強起抱尔著膝上泣指𡭗毋而告我曰人非
貧賤之患而憂子孫不克成是子其庶乎唯二毋之
朢吾今負吾毋矣言訖復泣下巳而遂卒我与尔母
知其言之痛而未忍即死者以有尔在耳尔父之&KR0881;
扵世者淺其智不大見而學亦無所施以吾觀之其
涵茹植立他能子弟不一二覬也興祖稍長即深識
之今茲頼二母不失其家尚竊禄食以有饋祀祖母
今年八十有六吾母亦六十有七華皓後先並受
顯恩而吾父之寵苐及扵泉穸盖曾不得半菽以飬
是扵子道不亦至恨也㦲吾子幸次而誌之庶有以
慰吾父久沒之䰟而且以飭王氏扵永久䝺謹按王
氏世家曲周府君之曾祖諱魏金貞祐九年進士仕
至寶豐縣令祖諱克温金季以從仕郎為輝州都孔
目官兵疫起手治粥藥以活病餓者民德之卒捍城
死難祖母申夫人始由輝徙衛州之胙城縣故今為
胙城人父諱文昱不仕以明經教授鄕里母丁夫人
也興祖字景先温縝有清裁起家郡文學辟中書兵
部令史歷樞密府入中書省為省掾秩滿以
今天子正位東宫領樞密使時嘗奉署牘用恩進一
資授奉訓大夫向美顯矣有子毅國子生贈封令官
五品始予其父階官勲爵母若妻即封縣君景先請
于官曰興祖之祖母丁實保抱携持興祖以至于今
碩以妻呼延所得縣君譲丁宰相義之扵是丁夫人
與張夫人並封汲縣君人知榮二母以為王氏仁孝
之苻而不知景先之所以藉寵于
國家卑矜其祖母者實以畢成父志而巳余閒忠孝
之門克受祉報若輝州之敷惠執節府君父子之仍
世履儒其善厚之澤欝塞充滿至于今而始彂逹流
動焉豈真所謂盈科而後進者耶府君之德之漸吾
盖不知其所心也銘曰
繄王受姓出自諸姬曲周之宗繼别始支于共于胙
載德甚儀祖烈揚揚孫謀規規有殖其豐而嗇于施
孰不菑畝視𡭗耘耔維昔孤孱鵷然奮飛有奕命書
賁于烝祠亦既顯孚而又燕宜眀昭者天不昩人為
鑱茲冡石用永厥徽
有元故奉議大夫福建閩海道肅政廉訪副
使仇君墓碑銘(并序代趙承旨作)
仇氏朢陳留譜云宋大夫牧之世入金有更朔平臨
潢二縣令者諱輔即家臨潢臨潢之曾孫昌平府君
實又徙亰兆府君生三子其中子則君也君諱鍔字
彦中始齓從府君出禮賓客巳落落善占對長益涵
揉扵學要能以竒氣偉節自致至元八年君生二十
二年矣安西王時以親王鎮亰兆喜優納人士君布
衣入謁王語合意竟留給事邸中久之列上其能即
試君武僃寺夀武庫使十五年遂出知威州廿年稍
遷鞏昌路総管府治中治皆有聲称廿五年進階州
尹未赴遭内艱罷扵是御史廉得君威州鞏昌數事
薦諸朝欲引置言路不果廿七年廼以福建閩海
道提刑按察副使起君明年制改肅政廉訪司即
用君為肅政廉訪副使間歲自免去曰吾復何為扵
斯世盖北過高郵樂其土風囙留居十年大德四年
以疾輿来揚州就醫藥其年八月十日卒揚州年五
十一自承務郎三遷官至奉議大夫卒之日無贏囊
副禇僑家巷處之舊聚哭一辭曰善人亡矣至大四
年其子治濟濬浩廼克自力奉君之喪還卜大都宛
平縣西山下莊之原藏焉窆以四月&KR0605;酉其域距祖
塋五里君性開䟽与人交底裏傾盡為政多本教化
而自持其身絲毫不敢欺方少未仕見白金遺道傍
初不頋巳而計曰貧者需銖兩以濟幸我見之他人
則持去矣即俯拾納䄂中俟有間求者至自言適貸
得將營親葬君詢驗果然出金還与之其人泣謝道
姓名君訶之曰我豈市恩哉在威州民張氏兄弟訟
家財吏展轉逑賂更數歲莫能决囙亦致困匱君召
諭之曰若兄弟孰与吏親民曰兄弟同氣吏塗人耳
君曰弊同氣以資塗人汝何不知之甚即大感悟相
抱持以哭向君叩頭曰今不敢復有辞矣遂与俱歸
時屬縣吏李芝秀慢令當笞君朢見即命釋縛呼前
曰若軀長六尺徒甘捶楚間不知有功業可指取耶
吾與若三日限若不力吾將重置于罰後君出安西
有從騎十數西来見君遽下馬拜曰我當笞吏也公
向脫我罪又勖我仕今效節兵伍爲千夫長微公之
德豈有今日在鞏昌會歲大旱草木枯盡僚吏請出
禱羣朢君曰得無以冤獄致是乎取某事按問得實
平反上之大雨三日在閩属行省臣有以采銀爲利
獻上徼&KR0779;爵者朝廷下其事設官賦民而地實無
礦民往往貴市入輸君急劾聞有旨罷其役命按
致言者罪建寕劉氏居麻沙村疃中仇誣其有反状
州若縣將織羅成獄君慮囚及之唶曰有是乎即以
法抵仇而劉闔門數百指不絓一人君仕雖早當官
之日不多扵閑放之時故其施為注措㮣逸不傳今
掇其士大夫口道以熟者一二志焉其所書如是其
所不書大抵可見矣雖然猶為試用者小耳苐令充
周而究極之則古所謂偱吏不足多也君曾祖忠源
仕為定遠將軍蘭州司法祖福亦明威將軍父昌平
府君諱德明隐居教授曰樊川處士者府君自號也
後以君弟銳升朝恩贈奉直大夫飛騎尉昌平縣
男先夫人郝氏贈榮祿大夫大司徒薊國公謚孝懿
諱德義女先十一年卒生三子一女後夫人合氏
先一年卒生一子三女其葬以二夫人祔治高郵府
興化縣尉濟從仕郎太常太祝濬從仕郎大都護府
照磨浩晉寕路聞喜縣學教諭壻曰吳燾御史臺掾
盧亘翰林待制承務郎兼國史院編脩官早卒
姚庸承德郎中書省檢校官孫男四人曰慶璋延昌
順昌敬昌昔君愛錢唐比過之去来輙留旬月往往
援琴筑以寫山水之清音久焉若新得之故與予同
好相善也今年延祐六年距君葬八年矣而其子濬
丐予文其隧上之碑不腆之言君實知之矧專記纂
尚庸何辞銘曰
蓄之涵涵流之漸漸莫或匪泉築之䟽䟽&KR0799;之渠渠
堂亦有焉我觀其終有植之隆有彂之㳙謂德既儀
不卒于施而又不年不㳽其盈不陊于傾以游于天
子則維宗女則維從其之孔延西山之原岡阜&KR0779;完
有封斯阡以引其休以質諸幽尚考銘鐫
故奉議大夫監察御史席公墓誌銘(有序)
延祐三年四月十又六日宰相奏以前祕書監祕書
郎席公爲輝州知州越七日御史大夫復奏以爲監
察御史五年五月一日卒官卒後五日其妻元城縣
君薛民奉匶殯亰城南明年正月十一日始以舟載
歸其居大名路元城縣將卜葬前行戒其女奴襆公
平生所爲詩文記序銘頌藁卷滿一篋来告曰吾夫
䆳扵學而欎扵用其所著見大略具是吾婦人不能
悉凡外行吾夫在時雅幸知子子爲我考擇其尤灼
灼者誌諸幽妾雖斬焉未亡將他日有以下見吾夫
扵地矣䝺哭且辞既明年其連郭君德夫實又以元
城君之言来速銘盖䝺始客亰師公方去官中祕書
僑居委巷蓬茨一室不能具几席而彊志確立如古
獨行君子間一造之坐譚亹亹或時竟日不啜一茗
知其所學為有源委者夫其飬之之充則其彂之碩
遠無疑也而止扵是殆所謂天者不可信耶公少學
扵翰林學士𬗋山先生胡公祗遹時集賢學士雷公
膺翰林學士王公惲与胡公同称文章家公往来三
公間其醇然不雜則多得扵胡公而芳澤厭滿皆其
自致處困能亨往往推極命義之微以紓其抑塞傳
者以為是怨者之辞耳宜乎公之窮而遂以不振也
公早以御史薦為殿中知班御史中丞崔公嘗目之
曰是真讀書明理者吾知其不回撓矣尋辟掾太師
淇陽王府三考當入流内銓即試祕書監祕書郎比
三載其長言扵
朝曰席某最宜扵官願自留不遷扵是復以為祕書
郎至大三年
先皇帝方正位東宫而
武宗皇帝在御公為澄源書數千言以貽兩府其㮣
曰正巳而格
君謀
國而任人是在兩府宰相元氣也臺臣藥石也元氣
受病則有藥石以輔之彼此相維而
君心可正治道可成識者多之及為御史首論選官
之法固欲循名而責實察言而觀行為執政大臣者
可不監其失而圖其終又論興學所以立教師道不
嚴蒙飬不正望其成功難矣會内廷臣有欲芽蘖為
中執法者一臺愕眙不敢動公獨抗章拄之尋亦自
悔止延祐四年畿輔久旱春夏多霾風和寧諸甸大
雪盈丈人畜死傷公上言應天惟以至誠愛民莫如
實惠隂陽偏勝理有致然宜合近臣經事多而識慮
審者雜議之凡政令得失民情休戚咸得上聞庶有
以啓悟
宸衷圖回
天意他所論列尤多皆精鑿剴直或從或違其效盖
可睹巳嘗曰搜擿案牘而&KR0647;日以計期會深文以扶
細碎吾無能也其徵扵書如是而及以吏事属公者
莫不云然嗚呼亦&KR0662;其材御史矣公諱郁字士文殁
時年六十自承事郎三遷官至階奉議大夫其先太
原人中徙大名今為大名人祖諱珍不仕父諱榮仕
為將仕郎衛輝路獲嘉縣主簿卒以公恩贈奉議大
夫大名路捴管府治中驍騎尉封元城縣子毋楊氏
追封元城縣君公之歿盖無主後無一銖之貲無一
鍤之土始喪至葬薛氏盡斥簮珥鬻以供具薛氏奉
訓大夫慶元路捴管府判官致仕諱均女也其葬以
七年某月某日其域在大名縣安家莊昔公受言扵
𬗋山先生曰士所以異扵人者以義理飬心志以學
問飬才能以德飬身以名位飬功業以道飬天下以
政飬民以著述飬萬世又曰盛極而衰氣數之必然
故君子憂治安而惡盈滿所以君子小人之澤皆五
世而斬盖識之座右恐恐乎懼一言之不售也公所
為文在藁猶數百篇䝺將叙次傳之姑述其世業爵
年而系以銘系曰
繄人有生衆萬不齊或坎而流或嶞而墮其人其天
孰全以虧亦昌扵言而德不施允茲与存抑又何欺
有竁斯藏有紼斯纚式慰𡭗嫠誄以章之
方先生墓碣銘(并序)
浦陽江之始源在婺州浦江縣有山直其東北曰仙
華山山之南里大姓方氏居之先生方氏睦州譜自
五代末徙来出唐玄英處士于宋有戶部侍郎贈光
祿大夫諱揚遠与眉山二蘇公同為嘉祐二年進士
其子滋亦卒官戶部至先生六世先生隱君子也雅
志游常欲資之以昭德葆性汲汲然恨行地不廣接
人不多盖老而愈銳初本陳氏子在褓而先府君命
為後曰是能纉吾業者何必吾宗踰冠出客杭都主
貫外祖閤門舍人俞公所將作監丞方公洪竒其文
以族子任試國子監舉上禮部不中苐扵是陳丞相
尤噐惜之將具奏請𥙷初品官而丞相去江南巳内
附先生未嘗有仕籍然追記其一時所予非班序之
顯人則庠&KR1274;之聞士扵書無不通䆒毛氏詩其最邃
者也始盖用為文以應有司後乃束其興觀羣怨之
旨而一彂扵詠歌體裁純密聲節&KR0570;婉不緣琢鏤而
神融氣浩成一家言詩既益工業日益落里士吴明
府渭囙与其伯兄弟闢家塾延致先生吴溪上遇好
賓客則採摭雲月嘲哢林水間晚善括蒼吴思齊善
父武夷謝翱皋羽序其倡荅諸詩曰風雨集以識皋
羽無子死數百里赴其喪爲函骨葬嚴子陵釣臺南
間歲西遊訪遺攬古興愴增欝自陵陽牟公獻之新
安方公萬里而下若淮隂龔聖予剡源戴帥初永康
胡穆仲南陽仇仁近莆田劉聲之吴興陳無逸皆聮
文字交積其藁卷滿數十便束歸山中如有德色然
嘗繇亰口泝江至建業又東南出括行尋鴈蕩大龍
湫抉摘景物率藉爲賦詠無一毫徼世意或以是迂
先生則笑曰彼豈知我哉家故貧至先生一倚吟誦
尤不事生殖遂以艱窶終其可傳者古近體詩及他
著述合若干萹未詮次得諸躬無若貽諸後先生庶
幾為不死者先生諱鳳字韶卿年八十又二夫人季
氏先卒扵貫為從表姑曾祖某祖某父志仁其卒以
至治元年正月某甲子而葬以其年某月某甲子兆
在仙華南東子男二人㯉&KR0922;克以儒承家女三人適
張佐黃旒趙必佀孫男三人孫女二人貫少親事先
生比長走外歸輙裒其道路所得求先生而紏正焉
先生每翼張之迨茲齒士獲有祿食于
朝是敢忘先生教指㦲去年冬先生嘗手寫詩一章
介其孫壻吴莱来試春官言近得聾疾畫紙与人語
則僅可識自視若外域人將死無日矣然行間整整
不見老人欹側態方意其雖聾豈遽衰者萊還而趙
錄事以訃至貫為位哭失聲巳乃曰先生既葬矣瑑
辞表墓非貫則誰宜為盖用其所知者酬焉尚先生
之志也夫銘曰
不躓于奔而遊于恬維蓄之實以鳴其謙有鞳鍾鏞
㮣若釜鬵鼓間出聲震轟嚴嚴噐之碩者則罔不兼
先生中身退然㓗廉彂其和音不懘不惉不薦廟郊
卒死于淹巋巋仙華越人所瞻瞻之維何匪孚用占
有封斯隆如車如幨門人作銘式昭&KR0847;潜
亡舅故宋太學進士俞公墓誌銘(并序)
内弟東陽俞仁傑將以月日葬吾舅府君乃自其鄕
貽書亰師告葬期䝺哭拜巳南嚮祝曰䝺為貧持禄
以縻于茲喪不及臨葬不及虞罪也奚贖獨假茲盖
石文著府君之隠德閟行質諸其幽尚庶幾有以慰
其營魂扵地下則系之曰府君諱相字瑩中曾祖諱
寬祖贈承事郎諱嘉會父通直郎衢州軍事判官諱
能千府君幼從鄕先生學治經爲小戴禮大義下茟
纚纚千百言宋咸淳七年仲父閤門舍人公當任國
子以其名牒上試入䓁得𥙷太學生祭酒司業博士
苐其所業常在諸生右又眀年外舍校定成即升内
舍宋太學制有三舍法由其選號能文章則階通顯
矣扵時府君纔二十餘而衢州公方監省倉門与閤
門公並有列于朝所交皆望卿逹士府君旦暮冠帶
出入橋門肌膚澤晢儀觀秀儼人以爲是藉諸父以
成名者何足與寒畯角㦲及從院小吏竊錄其文而
證其繩尺之當否則更翕翕称譲悔謝其知之淺也
又數年而宋亡六館為墟府君亦徑歸不復出﨑嶇
兵間生理銷落盖晚得重膇疾宴坐一榻吟呻佔畢
外獨嗜天文圖書探研奥賾不遺毫絲嘗&KR0647;推其禨
祥災沴之所起曰後當然耳巳而果驗然不以語人
而人亦不識之間則課子姓讀書耆舊過門問故亰
人境離合交友出處銜柸接席歔欷感愴巳復歡欣
笑呼賈勇為樂猶有承平風流意態自餘壹不掛口
其言曰盛衰者物之變也而吾之不變者曷嘗有盛
衰㦲嗚呼府君非得道者歟其卒以延祐六年八月
廿六日夀七十一窆以泰定元年十一月某日兆在
西部鄕金家山夫人胡氏子男三長仁傑也次傅翁
早夭次儼翁出後同邑卜氏女一適胡漢漢業儒孫
男三文璧文奎文參孫女二適吕綮王致平閤門公
則䝺外祖通判静江軍府卒官銘曰
始之遂遂若或將之终之寒寒又或方之不磷不緇
&KR0670;其休先耋何嗟矣德則允臧于以誄之維後之章
元贈太中大夫東平路捴管輕車都尉鴈門
郡侯田公墓碣銘(并序)
延祐四年朝請大夫德州知州田君澤既去官以老
中書爲考秩進大中大夫而以中山府知府致仕五
年爲至治二年
天子推恩臣下寵及其世生封殁贈具如
詔書扵是君之大父母父母應在䘏典得顯贈有荖
曰世昌大父也階中憲大夫官南陽知府勲上騎都
尉爵鴈門郡伯曰誠父也階太中大夫官東平路総
管勲輕車都尉爵鴈門郡侯曰李大母也曰趙母也
並追封鴈門郡夫人泰定二年君年七十又九而君
之子居中亦且六十又一相顧言曰吾世鄭人始吾
大父南陽府君遭金亂嘗攝承其州事亡幾病免卒
時四十五亂益急李夫人徑擕吾父與二弟冒巇抵
險間走渡河北居保定因伍民以著其籍吾田氏宗
仆而復植夫人力也久之以介弟屬吾父曰尔兄弟
留應更繇吾挟尔季還老于鄭矣得年七十八以卒
故吾東平府君方在艱棘已知奮厲自力扵生業卒
能紓窮取𥙿以開其家及進從學士大夫遊則慨然
興起謂吾今不逮扵是俟吾兒既長必求明師教掖
成就之庶其勿替以引乎自吾有知猶常常舉之以
督以儆吾父雖遠而訓言在耳敢忽忘哉今吾幸藉
祖考遺德保有禄食歷八官而絲毫不挂扵吏議遂
得休其衰髦以下從先君子扵九京爾復有子有孫其
深識之又曰吾旦暮人耳吾大父母之葬在鄭昔吾
守鈞嘗改卜竁鄭之新鄭縣韓保村吾子孫生扵保
定吾父卒扵保定而田氏塋扵保定蓋自吾東平府
君始矣爾遊居京師孰能文辭以著吾志爾持吾言
而往請焉倘哀而畀之則鑱諸窆石表諸隧上尚田
氏永有寵綏居中嘗善扵貫它日攝齊款門前致其
父中山君之戒曰子而不諾吾無以反白吾父貫曰
孝子仁人之心予將張之不暇而敢以辭嗟乎春雨
既滋草木怒生至其條暢葉茂而本根之蔭藉或不
能無賴扵斯予觀田君之所致知其積累之有自則
夫享有樂康而子孫啟慶之若是我東平府君之菑
播扵前者宜其穫之炊之而無己也府君之卒在至
元廿六年十月二日春秋六十有三卒之七日窆清
苑縣馬車村後十八年而趙夫人卒蓋七十又八矣
即舉以祔府君之兆子男三長澤也澤字濟民次渥
次淵淵早卒孫男二長居中也次居仁曾孫男四長
恕從仕郎大都酒使司提舉次恂將仕郎順德路廣
宗縣主簿次恪次懌曾孫女二長適翟居禎次未行
銘曰
田維嬀姓顯氏扵齊粤有代序乃别乃支譜散宗繇
逖矣莫稽攘攘鄭郊瑣瑣夫屋相時母賢暨于育鞠
畔渙流離式嗣式續基之樸之以有東平爾蓄必流
爾鬱必聲保人敬恭言觀厥成厥成伊何以克有子
亦仕而優弗殆而止徼其寵章烝畀考妣維考若祖
殿邦伯侯封土祁祁在晉之諏曰大爾承曰輯爾休
嗟今之人匪朝謀夕車来賄遷賈罔常獲視彼田宗
其處安宅四世百年孫魯孔儀曷其以徵墓則有碑
博士司誄維顯詩之
亡友王君景先墓誌銘(并序)
景先姓王氏諱興祖自中書東曹掾六遷官至朝請
大夫禮部郎中泰定元年四月扈從如北都七月十
八日卒留守官舍輿其匶還京藁殯文明門外將以
某年某月某日啟葬衛州西南小店原距州三十里
景先本曲周之宗其曾祖在金季嘗爲輝州州佐捍
城死難因留塋衛之胙城爲其縣人胙城濱古河道
比年飄砂擁礫漫沒人廬舍冡墓景先在時方欲求
地改兆不幸早死今嗣子毅窮窮承志以獲吉卜而
不知景先之遂從此土也始也景先五歲有父喪頼
祖母丁夫人克自生殖踰冠學業見端序即起爲汝
州學正試辟兵部令史由樞密掾入東曹會
朝廷議行科舉以興能取賢凡所著令必經景先手
乃定延祐四年考成用
仁宗皇帝居東儲領西樞進奉署牘恩超一資授奉
訓大夫中書禮部主事改大宗正府左右司員外郎
尋拜監察御史按河南廉得其省參知政事宜匝陌
丁酗虐民吏數事劾罷之以江陵召為吏部員外郎
亡幾出簽燕南河此道肅政廉訪司事建言敦本崇
化在尊右儒術囙上所會稡漢唐諫臣遺事曰憲覧
數百條廷論賞其知要慮囚至大名民有彭甲自服
為盗繫獄踰年景先閱其辭遽曰此非盗盗未獲耳
巳而果得真盗䟽免彭而論長吏失入如律滿二歲
復以禮部郎中召還死其官春秋纔五十二娶呼延
氏一子&KR1063;國子典籍景先事丁夫人孝謹夫人餘九
十猶在飬景先旦暮節時其食飲怡愉樂康忘其耄
也盖景先敏學強善與人交慎終始平居不屑屑口
語而臨事持議卓見廉角從仕廿年家無一瓦之覆
一㕓之耕以寕其居老母丁男孤寄亰師平生交友
多賻之者其所珍畜經史子集數千卷古名人書畫
數十軸而巳尤好為詩趣尚恬素辭亦清沖在藁數
十百萹往往多可喜予来亰景先辱与之遊命其子
&KR1063;從學治經深懷密抱見輙傾盡在東垣書䟽往来
無虚月嘗欲䏈艫吳越擥勸山川形勝以攄彂其撫
今思古之情而景先不能待矣將槩叙其出處畀&KR1063;
俟葬期鑴之樂石納諸墓中而&KR1063;復泣拜以請景先
固善予言其又何辞若凡世系具先府君誌銘此不
著著其歷官行治之可傳者銘曰
古儒行猷無賸學稽經用律道斯傳景先進途如發
彍端車而馳閑矩矱羣飛方拏見孤鶚孰返其歸赴
冥漠九原茫茫吁可作
承直郎管領拔都兒民戶総管伍公墓碑銘
(并序)
高安伍氏著籍于其縣之仁南鄕上泉里者實自豫
章臨江再徙以来至管領拔都兒民戶総管諱先輔
始嶢然称大家朢其里中矣扳都兒漢言健兒初
世祖皇帝統壹疆宇敕嘗扈駕南伐驍勇十一萬戶
留籍漢湘命樞密院即江陵之松滋置総管府為署
官比秩三品捴凡役之政令其貢賦物估則因湖廣
行省以輸達于上盖分乎兵民之間而優飬之也延
祐三年公用
東朝宿衛恩起家一命涖其府在官三年樞密臣方
奏公政績宜遷而公以病滿百日當免徑舍歸間二
歲復至亰師覺體中風眩即日南旋及家猶經紀諸
務甚悉泰定二年秋九月疾作遂卒得年六十明年
冬其孤允恭卜兆撫州臨川縣明賢鄕白竹坑之原
將奉匶以窆先期属其父友廣東帥府掾李榮持事
状与其府所上最牘走鍾陵乞辞以揭諸其隧予讀
太史公書見其紀次三代戰國秦漢事本末可称道
或者謂退處士崇傎殖更有所蔽然不知治産積居
在追時好取世資而推利任義不拘牽常算固卓然
豪桀之士哉若公甫試而效其可&KR0690;信者如是是足
以表著之于後矣公自少有智力用之營斡輙操其
贏久之治别業豫章度資用益㭲闢塾里中致名師
敦其子姓以學實義廪賙宗黨鄰比之不能自振者
豫章城東出朢仙門通道吴楚粤故杠梁壊公伐石
新之冶鐡㙛一百五十尺銜石為錮且屋其上比至
松滋松滋民阻饑公彂囊楮得中統鈔三萬六千貫
移縣俾計口予之而冨民亦稍出粟以佐所全活三
萬戶有竒前是府建白水書院便學子肄習而庖廪
不繼公曰士有事而食然則學非事乎輟羡俸一千
七百九貫率先潦吏為市稻種田三十石其贏猶五
千貫樹為學食母錢山南廉訪使者善公幹敏&KR0702;行
縣經畫江陵㑴沒學田之在版者得水陸田林園一
百一十一頃歲廣其租一千三百一十三石中統鈔
亦五千五百八十五貫扵是訟辞連民吏多移公廉
問凡廿餘事鉤致其情人以不冤諸使皆列上其迹
至完飾廨署增築逵道徵工需材常有餘用而不以
勞勩誣民為公之民盖晏如也晚還上泉遭歲荐侵
白郡顛輸米麥各五百石從官中給食貧民又大出
米五千石下其估貸之尤無業者聽以力傭輦剰粟
石二百往賑鄰縣南昌進賢日為糜粥餔行者環其
居百數里人倚公以生公襟抱開朗未嘗躬佔畢為
學問奮其猷行徒手致貲算鉅萬歛𣪚㢮張不抑不
浮結賓客蓄僮奴樂赴人之急有古任俠之風使位
与年可以俱得則漢貲郎功業可指取也嗚呼惜哉
曰天富曰文貴曰大賢公之曾大父大父父也曰劉
曰黃曰傅公之曾大毋大毋毋也曰盧曰楊曰也先
忽都公之配而也先忽都宗王女也曰允恭曰朝弼
曰趙寄公之子其庶趙寄更名普安為允恭後允恭
嫡也曰普關公之孫也曰某甲子卒之日也曰十二
月乙酉葬之日也曰承直郎公之階也曰興甫公之
字也曰樂泉公之自謂猶曰樂乎斯泉云也予不佞
既為摭其可書者序之又系以銘銘曰
道𣪚俗畢用智自贏進乘其時反虧致成如風水遇
如區者萌果孰使然以施以生惟過而續其機不停
既取既新有益無傾我觀伍宗由枿而榮翕之敷之
信若權衡豈徒專已刓神敝形一節臨民民歌治聲
將升于明載輯于寕飲德沐惠我鰥我惸志使樂郊
移之里閎直究其庸胡不百齡有襲慶源来裔繩繩
爰卜契龜廼闢幽扃圡深水長函龢葆靈曰茲公宫
尚&KR0690;劖銘
元故大司農史義襄公墓誌銘(并序)
中書右丞相贈太尉鎮陽忠武王大勲在盟府不朽
在史牒世称真定史氏猶漢袁楊唐英衛而濟美過
之大司農公謚義㐮扵太尉為從孫而金𬗋光祿大
夫兵馬都元帥之孫也元帥太尉毋兄鎮真定闔門
百口死武仙之難獨二子先從大父行六部尚書留
此亰獲免季江漢大都督實生義㐮義㐮&KR0970;有大志
太尉愛異群兒命冡嗣萬戶鞠為已子擕戍襄鄂少
長在行間耳目濡染衆號知兵甫冠長千夫從逐趙
宣機餘宼手射數人萬戶後以宣慰拔下静江行定
廣西十八州廣東三州義㐮常先登以功授承直郎
同知静江路捴管府事時有盗㩀肈慶行省假義襄
肈慶捴管往討平之還遷奉訓大夫潭州路治中未
行進廣東宣慰副使改淛東在廣殱洞獠黎德俘蜑
舡千艘在淛破山賊柳分司衆七千栝蒼踣婁蒙才
楊鎮龍衆五萬東陽摧俞高衆五千紹興殪詹老鴉
林䧺劉甲一衆數萬温處間功最一時先是張元帥
弘&KR1688;南海凱旋請以鄧軍還史氏宣慰使時為右丞
應曰臣子燿可燿義㐮名也召至右丞進平章政事
薨明日制下授朝列大夫鄧州舊軍萬戶義襄
哭踊誓柩前須平章嫡子榮長歸其官平章六子籍
其田宅奴婢口均卑之不自有一毫奉平章与四夫
人之喪返葬太尉兆尋以榮入覲俯伏奏曰是臣所
後父之嫡子生十四年矣宜代臣領鄧軍
世祖皇帝義之命榮襲萬戶爵會將彂闍波兵以榮
祿大夫福建䓁處行中書平章政事起義襄將其師
别錫乕符鞍勒弓矢彄甲兵未出復䘏其世舊改授
他帥扵是
成宗皇帝始正宸極即拜資德大夫江淛䓁處行中
書右丞至則除火餘官屋之傭若干緡禁官市惡監
䥴减江東戶課金人有訟行省臣失儀者辞引義㐮
為證詔遣御史按問義衰以實對言者指為阿
黨義㐮退居待罪上深知之遷江西左丞又
遷湖廣一年𣸪還江西罷贑州屯田軍廣東民丁粮
召入拜大司農無幾以太夫人年八十乞身歸飬未
報大德九年二月壬辰薨京師春秋五十義㐮字愛
鄕娶祖姑之孫劉氏貞順静&KR0570;不見喜愠事太夫人
為令婦字子姓為賢母婣黨視儀焉生子男一壎資
善大夫江西䓁處行中書省左丞女一適資善大夫
司農卿王師聖泰定三年左丞按典式上義㐮凡行
太常為定謚義襄劉夫人亦先封常山郡太夫人眀
年夏左丞以事如廣州夫人遘微疾比還而亟以六
月&KR0605;巳薨龍興寓苐享年六十八左丞舍官扶櫬浮
舟萬里此歸真定將卜是年某月某日啓義㐮之菆
合窆姜固山之原都督兆次泣謂属寮柳䝺曰先公
在殯久懼傷吾母心未就窀穸之禮罪也今不幸吾
毋亦至大故惟隧道有碑柳城姚文公嘗掇其大節
著之吾將鑱之廼若幽堂之銘所以申吾陵谷之慮
者子其可讓䝺弱齡以氏事義襄公見其儀觀碩豐
噐度弘邃捴戎赴敵竒略捷出而臨民豈弟如恐傷
之尤好賓禮宿儒名士燕衎無虚日盛德宜後是生
左丞早以令猷再牧侯藩三參機政克踐世官以光
大元帥太尉之遺烈然則義襄曷其死哉尚書扵公
為曾祖諱秉直元帥為祖諱天倪都督為父諱權平
章為所後父諱格公之孫男四長鈞承務郎籍田署
令次銀山長安金山孫女三長適某餘尚幼曾孫男
女五人銘曰
史氏世臣佐國基命宣承武威九土耆定桓桓
都帥執節死正孰存其孤以克保姓匪姓之保實鴻
&KR0847;慶公生師中属時鼎盛殪戎獲醜憬彼無競幢纛
舒舒前騎後乘既輟西師重付宰柄山區海封我藩
我屏三邊晏安不戒而令徵爲大農始還朝請
帝曰汝庸予其聽瑩汝儀迩聮陳善謂敬公拜稽首
謀予于䅽臣有母楊待臣温凊忠長孝短高聡幸應
詔可未須覆其一鏡公自服官被遇
二聖太尉諸孫獨也淵靚其靚維何日節其性雖則
宴娱不縦不醟天道匪訛常以善勝遹觀穮蔉故想
甗甑肆今象賢如泗有磬聲于廟階可間可詠倬茲
人門輝光引映手開玄堂爲神之廷公遊于斯死目
當暝石固坎深山經川亘尚利嗣人罔弗宜称陵谷
有遷扵焉取證
師氏先塋碑銘(并序)
師氏寧夏人而有塋扵濮陽之東盖其徙居三世矣
徙三世而始顯且大若富人之稼然耘耔之力優則
銍艾之功至豈以旦暮計獲為贏哉泰定二年今江
西湖東道肅政廉訪使師公由工部尚書出宣慰淮
東升秩二品按典式得贈封二代及制下大父諱
某自中書兵部侍郎贈嘉議大夫中書禮部尚書上
輕車都尉追封寧夏郡矦父諱某自中書禮部尚書
贈中奉大夫河南江北䓁處行中書省參知政事護
軍追封寕夏郡公大母惠氏母王氏並寕夏郡夫人
扵是以公貴凡三錫命書矣寕夏之俗僧民同
&KR1185;而異版郡侯之父諱某仕夏為管僧官在國中称
大姓郡侯生十四歲會天兵破滅夏以西有
旨戈矛所向耆髫無遺育郡侯方被驅太婿昌王
見其姿儀頎憗髮澤鮮潤憐而生之觧駝鞍覆上使
伏其下傳令者再至太壻不得巳宣言曰全定河
西一國不留一童男備貴主炊爨乎遂收置邸中
迨長出銜使命歸致分賦有忠實称太婿薨郡侯
亦以其家卜大名之濮陽居焉又營别業汴之許昌
故濮東之塋即祖郡侯郡侯生郡公尤慎&KR0779;尚義不
樂為浮靡事平居雖臨皂隷無矜慢崇重儒術教子
諄切終身未嘗出一惡言鄕里号為德人卒年四十
九葬濮塋苐二域盖師氏之在濮陽肈基扵郡侯堂
&KR0799;扵郡公而塗塈堊丹扵廉訪公其所由耒漸矣不
然郡侯以童羈之身脫鋒刃之難東耒數千里卒開
子孫顯大之業以余觀之其積仁累德是不特一世
哉肆今廉訪公早用才敏躋榮仕路再遷而以左右
司都事佐河南省拜南臺監察御史改西臺復以左
右司員外郎佐江浙省召入為御史除浙西廉訪副
使遄以右司員外郎召進兵部侍郎出牧平江選為
京尹遂長二曺入儀班著出秉旄節宏猷碩慮山立
雲蓊方中外期属如公不四三人然則公顯大其祖
若父以光𥙿于師氏之宗者殆不止是也嗚呼士之
誠善于躬不克自奮雖湮欎扵一時而終焜燿於來
世又幸而代遭
聖神崇孝勸忠著為褒䘏之典寵有封爵澤及漏泉
曾不以遅速幽顯為間則夫求天道扵悠邈而忽人
事扵細微微諸師氏吾固不得而深信之矣郡公子
男四其二早世長即廉訪公名克恭字敬之四娶曰
王氏累封寕夏郡夫人曰蕭氏未封而卒曰拜葉倫
氏曰周氏次脫脫木兒以子通籍得封承事郎長垣
縣尹娶乃蠻氏亦封宜人女四適某某某某孫男六
孫女五曰恒曰晉國子生公試入䓁承事郎同知泗
州事曰升亦國子生壻曰某某某廉訪公出也曰德
寧曰孛羅登泰定元年進士苐承事郎同知濬州事
長垣君出也曰塔海壻曰某某早世者出也外孫安
兒國子高䓁生起家承務郎江州彭澤縣達魯花赤
丑閭泰定四年進士滑州白馬縣丞郡公内外孫九
人其四皆掇文科餘亦有仕資師氏之德其可究矣
乎昔䝺以博士教國子晉升孛羅執經席間審知公
立朝大節廼茲備官江右實受容察公謂䝺曰先塋
之碑無辭以刻遺美不彰余維多罪子嘗司誄奉常
所言宜昭潜信後其為我著之何如䝺承命叙次復
系以銘銘曰
山條川支演迤西来經于夏墟風氣始𨳩其産美玉
球琳瑶瓌或顯或湮由見者異湮為淵珍顯為瑞器
彂而之用不必並世維宗師氏曷其徂東匪于兵棘
將啓其逢譬彼流坎抵平則通大鼎飬賢獨家于食
烝哉聞孫仰受成式式是孝忠明揚&KR0847;軄既儀于廷
亦旬亦宣靈承湛恩大責幽泉元侯上公曡衮重延
公曰斯寵吾祖吾父蓄&KR0779;報優余何能舉隧有桓碑
廟有簋簠不聲于歌胡考其休濮東之封自吾祖侯
企瞻夏西興雲如丘高曾之靈赫其戾止同佑我後
歆于毖祀託辭貞珉式䆒終始
周東揚墓誌銘(并序)
東揚之學成扵科廢學散之後其植本豐故其枝葉
茂也延祐初元
仁宗皇帝方出宸斷尊右經術闢科舉取士之路而
新學諸儒以非所素習抉其利而取之議者咸詬病
焉獨東揚大立小随恢恢乎有游刃之地矣四
年江西以春秋舉上禮部有司訾其策語不合意不
得苐七年復以禮記舉上明年至治元年擢丙科授
將仕郎永州零陵縣丞零陵在荆椘上游俗戇民嚚
東揚至則因其所蔽為開說仁義使知去彼&KR0556;此縣
有巫嫗曰國母自詭能言禍福為書數通使弟子行
民間愚者争願標名其上由是趋門日衆東揚曰張
角三十六方其初亦不過是亟逮寘于法比縣祁陽
有馬前卒敺民至死長官故匿其實東揚次當檢䨱
得其情櫝中一訊即伏論者常謂儒者迂䟽少功而
不知真儒之效固随試有成者如此代還赴吏部銓
調為南安路上猶縣尹致和元年三月到官其民素
聞零陵之政私相告語曰吾縣多幸
朝廷卑以善人長者庶其惠休于我吾敢自戾于治
未幾疾作猶強起署文書理訴獄既而浸劇移告北
還以五月十四日抵家二十八日遂卒東揚姓周氏
諱尚之東揚其字也春秋六十又一曾祖諱光祖祖
諱山甫父諱子鴻三世皆隱而不耀初室以王氏趙
氏繼室以蔡氏子男二曰頋言曰永言孫男二尚幼
東揚務為深遠靖蕳不事襮衒其學根柢六經㫄出
入諸史百家至莊屈荀揚左馬韓柳氏之書皆手自
繕寫行吟坐諷將老不輟比州並邑走書授幣闢塾
迎致以先得為快既取苐需次里居耒學之徒常數
十人窹疑辨惑無不厭滿平生所著有禮記集義若
干卷過言巵言鷇音又若干卷蔵于家頋言將以天
曆二年某月某甲子奉柩卜某鄉某原為竁就窆先
期以其友熊椅所述事状求余銘余初識東楊亰師
洎耒江右而東揚調官始歸一再過余以其學交相
證情好弥欵别之上猶未數月而巳不可作矣嗚呼
余讀豐城志載鄕貢進士周諤熙寧中所撰勅書樓
記服其序述之嚴論議之確而又得東揚所著雜詩
文喜夫周氏之世再以文顯可尚也哉廼序而銘之
其銘曰
古儒治經爰稽其實今士徇名縟文薄質扵皇盛時
載崇經術取人以仁異材軼出東揚始升用鄕三物
射策先豋如稼斯銍丞邑于荆績用仡仡既涉其門
亦朱其韍尚㑭之年承休進律以觀儒猷以驗天隲
大車在行將駕而蹶彼耋而嗟此壮而怫不亡者存
其音秩秩庶其方表貽光紹𫐠有相斯丘惟君子室
吾銘昭之聲于湮欎
元贈中議大夫同薟樞密院事騎都尉追封
南餘郡伯宋公墓碑銘(并序)
至元廿四年冬十月南陽宋公敬之以湖廣行中書
掾徇直節不阿積憤懣客死于静江驛舍時年四十
有六自公之死䜛𦦨稍戢正論獲伸既而姦臣伏誅
天下曉然知有君子小人消長之分矣初長沙武安
王阿里海牙貳太傳淮安忠武王平定江南有功上
流及平章湖廣行省致公為椽扵時阿里伯崔燕帖
木兒出為江淮行省左右丞深務綏撫新附擇循良
吏為守貳令丞人便安之如承平時中書平章政事
阿合馬既竊政柄一視傎財輕重不問獷愞黠癡皆
署江南官名海放選二丞輒從中沮止故有隙阿合
馬銳意窮索崔公所歷地蹝跡疑似將傳致其罪無
所得時公初升營田府提控案櫝疑其府嘗有予誣
逮公入刑部獄使鞠者羅織成之公拒不承鞠者雖
暴酷終歲不能更其一辞會崔公中&KR0852;死公得觧去
鎮南府征交趾大將六七人武安与焉公以掾属從
兵入境破險隘降其若干城方上功亰師其秋海溢
潮盛交人乘勢潰隄灌其軍府倉卒班師武安脫急
難顛沛公未嘗頃刻離左右也阿合馬敗桑哥驟得
政尤奸黠殘虐樹婣婭黨與聮絡中外要束木為左
丞湖廣當武安時所欲為不得直逐以其積仇累怨
訴京師桑哥挟爲左驗行其䜛武安自戕死時要束
木初見公實欲深致其毒猶誘以甘言會石大獠竊
彂湖南左丞劉二祓都兒當統師往捕要束木廼宣
言曰吾省綰軍政制變嶺海間非練達吏豈能有濟
命選公爲分省掾南去而欲因事中傷之烏馬兒再
舉征交劉復主餉饋要束木特輟公督造石康海舟
捃摭纖碎無其迹猶下急符勾攝氣𦦨暴甚公在瘴
鄕居欝欝不遂及赴逮益以憂憤得疾次静江遂卒
閱四年
朝廷大正桑哥誤國之罪要束木亦次伏其辜扵是
天下有識之士咸服武安知人之明而以公爲能自
靖自獻庶幾乎不辱其身者矣公諱欽其字敬之世
為相人治岐伯鬼臾區言為方脉醫金徙都大梁曾
大父為尚醫入内診上脉息著聲始析家遷耒河南
大父值金亡避兵又徙南陽府舊縣曰申州父全&KR0970;
慧多學依葉縣冨人楊氏為婿故又為葉人三子公
其中子也公起家試吏南陽府主供給攻圍襄樊軍
用無乏以能擢河南營田捴管府提控案牘武安識
公材噐拔扵衆中故亦能以死報武安焉公之配東
平趙姓生子男四曰文祐曰文瑞曰文瓉曰文琪延
祐三年二月甲申始克葬建康之上元縣金陵鄕龍
灣之原葬巳八年為泰定元年
朝廷載定褒䘏之典以寵嘉臣子之世扵是公之子
文瓉入為右司都事得贈公承事郎趙夫人始封宜
人眀年文瓉自監察御史左司員外郎出為江浙省
左右司郎中加贈公奉議大夫樞密院判官驍騎尉
葉縣子夫人進葉縣太君天曆元年文瓉為禮部侍
郎升秩四品復加贈公中議大夫同簽樞密院事騎
都尉南陽郡伯夫人亦進封南陽郡太君時文祐以
廣德路筦庫官先卒文瑞以承事郎淮安路沐陽縣
尹去官繼卒文琪以福建驛馬提領最先卒而文瓉
之妻南陽郡君王氏亦卒亰師皆寄菆淮浙間明年
天曆二年文瓉乞告于朝將捧命書奠墓下并
啓兄弟与内子之殯並祔公兆次同域異竁先事請
于其友東陽柳貫曰昔吾父執節懷義累遭誣衊卒
以䜛死死三十七年而葬葬十有三年幸叨
上恩錫封予爵惟具著哀榮終始文諸隧石&KR0847;有彝
制敢以状私于執事貫曰公行應銘法侍郎又以禮
請其將何辞廼序而銘之且以信夫君子之澤積久
而流長者如此其銘曰
井變而阡祿不以世士而從仕委身徇義不怵扵威
不劫扵利志立誠存之死靡二始南陽伯署郡功曺
用文無害著其年勞進事武安從征于交執我勝算
制彼繹騷班師而還不亡一矢君子小人同趋異軌
有妖者狐含毒跂跂玉以攻全誰匵誰毀憂恚憑陵
殞&KR0847;中身諒哉一節可質明神子也初嬰既冕而紳
天耶人耶定勝相因上聖垂仁率土怙冒示臣昭先
以勸忠孝有爵有封有渙其號葉溉根滋如雨斯膏
有制車旂有分土田予寵䟽榮下漏幽泉曷以薦之
尊斝豆籩来假来歆遟公其旋魂氣之升炬炳泉冽
既伸既止上昭下徹矧是佳城相望中葉何必故鄕
有安無臲蔣陵之南欎其松楸再世相從楽哉斯丘
子子孫孫是蔭是庥揭德振華以列諸幽
王山居士胡公墓碣銘
王山居士何以名不矯善不誣实隱扵其鄕即以其
鄕之名自謚焉象其德故称其名也居士生宋宝慶
丁亥淂壽八十有九以延祐乙卯六月二十九日終
于家閱七年而葬葬之域曰楽丘其地坫塘迩扵其
家居士所自卜而自名之也居士斈積于躬而行儀
于家中遭易代安隱無競既老而傳益夷猶林壑間
潜幽伏窈窹嘨寐歌戒悄悄以悲亦欣欣以楽也䔍
扵義故宗婣里黨無違言周扵礼故祀饗昏冠無愆
節儉不至陋用不過奢其所履如此而其可以燾後
訓嗣者不止是也方年八袠子孫將洗腆致慶忽命
肩輿徑尋天台桐栢之勝登瓊臺俯石梁經月乃歸
霜髯朱頰望之如古仙羽人遊戲人間而偶見之也
居士姓胡氏諱釋之字開甫其先自永康徙来東陽
之玉山曾祖諱亶祖諱元俊父諱景南受業于國子
司業陳公大猷之門者居士之世也居士娶石潭俞
氏柔儉慈順為令婦為賢母諸行卓然二子曰有光
曰召乕召乕為叔氏後孫男五曾孫男八居士之流
慶有衍者尚未艾也俞夫人生淳祐乙&KR1344;卒延祐庚
申之二月三日夀八十二也明年十一月庚寅合葬
之日也居士之同祖女弟適余舅宋太學進士俞公
内弟仁榤實以有光状來請銘余不得而辞也余觀
自古史記所載隠德之君子豈必竒迹顯行越衆駭
俗為足傳哉亦曰反諸其行而信質諸其後而無疑
焉耳則夫居士之葆素守沖終扵耆耋世雖一紀而
其善行不亡固凛然大雅之遺風也序而繫之銘維
以志夫實也銘曰
不懈于脩不躓于行既夀而康以&KR0779;其生亡鑒之嗟
惜不百齡歸于樂丘體安魄寧尚利𡭗後迄觀&KR0847;成
柳待制文集卷之十
