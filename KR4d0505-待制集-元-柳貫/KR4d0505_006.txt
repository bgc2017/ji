柳待制文集卷之六
律詩
七言
送胡九文赴邵武錄事兼蕳汪國良史君
樵溪溪上萬山叢迎路梅花雪色融閩嶺此無青草
瘴參軍今得𬗋髯翁固應承事龔黃側自可升明卓
魯中太守行春賓客從錦囊新句益宜工
垂虹亭晚眺
山光自獻一螺青人立垂虹酒乍醒兩界星河涵倒
景千家樓閣載浮萍欹&KR2499;側柁衝風勁密網疎罾刮
浪腥正為鱸魚忘世味随方吾亦具笭箵
送魏誼夫運使赴閩中
用世寕無濟世才南圖羽翮為君開大農絰費資鹽
策法從崇班領計臺調鼎正湏培相業歌薰兼復阜
民財七閩未必能專惠少待還持玉節来
廬陵曹士弘有致用之學而仕不大振死葬
南陵餘十年矣始見其子德川錢塘道世舊
惘然乃追為挽詩二章繫諸誌銘卷後
平生素業讀書螢隕石人占是客星䆠譜窮鄕遊徼
吏師資沒齒太玄經誰誇貝錦新機綜我識龍文古
鼎鉶死寄江東一丘土魂歸楓岸雨青青
談鋒吾及接而翁少日論交頼擊蒙觀物固知心繫
道即戎猶倚劍為䧺死生契闊飛鴻外今古興亡斷
蕳中一為象賢悲宿草不禁衰涕落西風
送楊元誠庫使製紙事畢還京
江南貢楮揖霜餘舊品澄心未必如華玉光浮飛白
几琱戈欵著鏤金書尚方製作從時備使者恩榮有
詔除閣下逶迤承銜宿幸因
天語活畋漁
送徐周臣廉使除戶部尚書二首
召環初下戒行騶正為蒼生繫戚休星女重淹膚使
節地官新拜冨民矦能令實塞豐儲峙即使謀廷緩
頋憂計相升庸徵故事傳宣還在鳳池頭
樓風溪月送舟還畫棟飛雲杳莫攀丹穴生雛方應
夢朱衣引馬又催班属聞振履星辰上私愧逃名藪
澤間祖道出随扶杖叟囊空猶恨一錢慳
次韵魯參政觀潮二首
怒濤卷雪過樟亭人立西風酒旆青日轂行天淪左
界地機激水出東溟倒排山嶽窮千變闔闢雲雷竦
百靈朢海樓頭追勝賞坐中賓客弁如星
風陣先驅入坐間雪濤千疊湧如山太陰成魄清秋
正元氣流形大信還絳額青綃方戰罷素車白馬自
神閑歸墟只尺蓬莱島落日將愁認䯻鬟
送孫士元經歷赴越中
十里維藩應列星元僚初不異專城會稽竹箭東南
美幕府冰壷表裏清吏鞅豈容尊牘背俗塵何得汙
簾旌鄰州亦有柴桑叟日日中和聽頌聲
因杜掾遷江東奉簡賈伯堅廉使時方自淮
東轉運移節宣城
白蕳風生振鷺行十年身佩𬗋荷囊江東使節清霜
府天上詞華明月璫后土瓊花春寂寂敬亭雲樹曉
蒼蒼遥瞻謝李題詩處星象中縣執法光
次韵繼學廉使觀閱二首
轅門雲擁萬貔貅繡斧臨戎許借籌分馬凌風搖蹀
躞牙旗迎日暎兜鍪安邊正欲恢弘略論射尤當抗
大矦玉節歸来聽凱奏碧蕪紅葉四山秋
使華涖止將臺東乕旅駪駪属會同旗上畫熊微裛
露手中白羽静生風選徒自昔誇成武飲至常時勸
有功不試師千民樂業雅歌揚厲合無窮
送陳彦正山長奉親赴柯山(昔徐徑畈嘗講太極于是与紫)
(陽殊旨)
之官深入爛柯鄕高坐葵園舊講堂鄧氏三為文學
掾菑川重起孝廉郎板輿行樂春猶早萱草忘憂日
正長太極一圖關道妙為開幽翳出朝光
夜行溪谷間梅花迎路香影離離可愛
暝投村徑繞羊腸離立江梅似鴈行冷蘂微開初的
礫繁枝亂插更淒凉蒼烟掛樹多疑夢淡月窺林稍
覺香正為先生行役苦故留皴玉薦奚囊
游耆闍山寺因懷君采
馬影風吹度石梁松雲冉冉晝生涼俗塵不占清虚
境僧榻初投曲密房幾道飛泉添漲水半林殘雨漏
斜陽北山重憶栖霞侣新種芝苗若許長
王景文山長挽詞(以下苐舉子恩再任蒙山)
鳳出丹山馬渥洼明經青𬗋志非夸同升或巳持英
節將老纔容坐絳紗魚上龍門遭點額鶴飛華表記
還家玉峯東去荒雲窅愁絶風吹鼓子花
送海漕府朱奏差押運北上
轉粟青天亦壮㦲漕舟拂日過蓬莱鉅橋倉實河陰
似漲海雲帆餉道關濟險方觀鵬運息薦賢還報鶚
書来橘包留為南珍重冰玉盈襟不染埃
東陽送周鎮撫易戍西還周喜作墨竹
綠波浮棹去沄沄拔劍高歌日又薰有客呼鷹方習
武何人冠鶡最知文白鬚似我千荎少墨竹饒君一
派分重有雙溪溪上約揮絃同送北山雲
送李彦方廉訪移淮東二首
鵰鶚排空羽翼開南圖小息頋蓬莱又持玉節行淮
去却照金蓮入院来一扎遟將滋雨露百壬且復避
風雷六經體用存匡濟𣏌梓需為&KR0799;厦材
玉堂人物錦袍仙按節溪城已二年典冊留為經世
具風謠攬入采詩權青冥斧鉞鞭龍雨明月樓臺放
鶴天千里淮山秋色裏夢魂随度木蘭船
中秋待月不見却懷魯子翬學士時留城
婺女城頭拆亂鳴二更起坐聽江聲為渠滿月當圓
景奈此浮雲點太清蓬髩羞眀寒燼落桂花飬魄嫩
涼生去年官燭風籘夜對酒人今在玉亰
作寒崖古木送侯伯弘緫管還鎮
角聲吹徹小梅花棹發津亭日未斜此士材全如白
璧幾人年少擁高牙去從二峴携春色歸向雙溪攬
物華酒盡揮毫不成畫儘將生意寄枯槎
喜陳昭祖副使枉駕相過
六絲按轡不驚塵肯頋荒寒野水濱今日繡衣能下
賤古来白屋諱言貧竹杯更進黃甘酒梅蘂初承皂
盖春步跬平津知遠業故應容客吐車茵
元日澷題
五更祠竈禮神君豈朢詩書更策勲老境逢春何足
頼醉鄕留客強為欣支床自信龜能息充贄誰夸雉
有文兒輩莫湏多識字秪教食力事耕耘
送錢子仁赴江山稅官
周制征商非罔利漢官任子合為郎䆠塗所㦄多夷
險財計扵今重翕張牛馬同風䏈畛域豚魚收税析
毫芒舊游蹤跡依稀在閑倚東風問海棠
送聞夢吉赴處州學錄
婺女相朢處士州起家庠校亦英游師嚴正以眀經
重官冷何妨賦祿優已信曾參能飬勇無憂李廣不
封矦鄕枌夙學湏名世見子吾當放一頭
寒食山居
歲月無情日變遷惜春留淂酒家錢梨花小雨驚寒
食楊柳東風佀去年志士属當躬井臼善人誰為表
原田老来撫節偏多感何必雲安有杜鵑
新開徑城
柴荆称(去)是野人家一徑通村静不譁白水塍邊種
楊柳青山影裏拾松花歌詩樂有諸生席掃䡄知無
過客車傲兀東風三十日祗將閑寂對芳華
楊忠襄祠堂詩祠在秣陵爲其五世孫拱辰
作
漢朝陵墓珠𥜗出蜀相祠堂碧草生繼世猶當蒙祭
澤中天不復降炎精封疆一死光晶在翁仲無言淚
點傾卞氏血衣應未化神歸同睨石頭城(晉卞壼亦以死節有)
(祠于昇)
元日与吴行可照磨對酒行可自嶺南歸以
桄榔杖為貺
䣛下兒童調笑頻楂楂簷鵲報清晨山堂宿火温来
酒嶺嶠歸人到日春萍梗漂流心尚在梅花錯莫意
尤真手中新得扶衰杖掛壁蒼龍看躍鱗
送宋可與考滿赴銓其尊人嘗為婺府推官
致仕家居
此邦人識使君賢之子重来泛幕蓮致治時方尊六
察升明行且問三銓先鳴鶗鴂何傷莫徑度驊騮巳
覺前收取榮名承色飬繡衣華髮映春妍
送陳昭祖憲副移江西二首
越東麾節有青氊祖笏甘棠巳再傳豈獨垂光聮景
緯更能沛澤作豐年溪風轉柁催郵傳嶺瘴分疆避
使旃牛斗垣邊瞻寶氣升班還近𬗋微天
繡府旋聞玉節更楚山青似越山青神鋒巳合豊城
劍鼂采猶連婺女星禮樂光華無絶遠春秋制作有
常經莫令仲舉齊中榻慨想他年孺子亭
秋雨中喜宋景濂見過
躡屐能来破蘚封相看玄葆映霜蓬吾衰未免車常
北子銳當知易巳東水碧金膏資獨異澗毛山實歲
宜豐過林倘肯頻紆轍剪燭猶堪語夜終
朢聖夀山寄千巗道者
此道初何繫䓁差人心自尔有開遮虚空浩浩歸圓
裹樓閣重重現雜華誰障溪流涵白月儘容壑谷貯
丹霞軒然一見青山色遙隔松雲問煮茶
得晉卿博士自亰寄書道左轄王公參議韓
公存省頋問之意
朔雪乾時一鴈征遥傳書扎到柴荆自投瘠土從耕
牧幾辱平津問姓名白月寥寥虚近映青山寂寂動
餘榮果然不負丹砂諾熏祓吾將謝墨卿
遊五洩山四首
神斧誰初鑿澗磻拓開地險出天慳湫潭隠奥龍非
畜木石陰森鬼所寰劫火塵空遺井臼枯禅骨冷堕
榛菅如何大法臨標季不放摩尼照此山
中巖不与亂峰群翠氣横飄截瘴氛龍象凄凉如欲
泣馬駒蹴踏竟無聞濃嵐散落崖間雨洩水流来石
上雲人說旱年呼蜥蝪投符起蟄有靈文
青天吹堕玉芙蓉日出烟開彩翠重婺女名山今入
越泐潭弟子别爲宗于何勝境偏多阻如此度年始
一逢照影龍泓余種種欲從老衲借枝笻
撗彴纔通一徑脩万山湧翠似騰虬五湫地壓三州
勝八十僧從七客遊赤日行空垂倒景青天坼罅拔
飛流大烹慚負詩人腹頼有梅華肯障羞
山界杭婺越三州境本肄婺割入越暨馬祖弟子
靈默栖禅之地故爲應乾禅院今㮄三學院叢林
法社銷落盡矣五湫神龍所居歲旱迎湫水乞靈
多應者
立夫見和五洩四詩復自次韵
下巖湫水有龍蟠雲雨虚空尺地慳九市塵埃渾拔
俗五天仙聖本同寰毛群鼪狖栖篁竹土怪䕫魖伏
草菅不是深禅能伏猛泉頭争得乕跑山
象王不与&KR0951;麋群四合林巒限椘氛天女散花三際
滿龍神執樂半空聞巖霏只尺生青靄井氣尋常化
白雲盧老孫枝皆鈍漢契經佛說固弥文
龍仙招我集芙蓉霧點烟霏隔數重東士祖師曾授
記南條山水亦朝宗自從控鯉波間去直到看羊海
上逢探穴如將尋李白孤生桃竹瘦宜笻
梅花的的證圓脩挟以蒼松萬玉虬天姥沃州圖上
見廬山瀑布夢中遊雲開鐡壁浮空出水落銀河伏
地流亦欲清齋耒應供恐煩龍伯致盤羞
送暨陽胡生北遊
雪行已辦黑貂裘迎路梅華笑點頭待
詔門深金作馬臨河地壮鐡為牛有人遂識新豐客
何處能忘太史遊天上應龍乘變化文章精氣与之
侔
初霽朢金華山雪
沍陰巖谷變晶熒凍裂仙家月石屏雲影渾淪涵太
素天光搖曳倒空青波心雙捧金人劍霞際横驅玉
女軿皓鶴不来詩夢破鮮颷吹𬒮酒初醒
鄕友鄭順卿以九世同居請文樹碑
復戶旌門繫政機仁根義葉發重徽青瑤刻字標門
表&KR0686;茟登名重布衣奕奕恩榮增世美縄縄孝悌保
家肥蕪辭豈足鋪鴻偉看取芝蘭引夕馡
陳新甫太祝乘傳過蘭溪枉道訪予山中留
再宿别去薄言賦贈
惜别相過問草莱又随雲影動高㧪幾人能頋鵷行
舊百里親持乕節耒臺閣光華非絶遠江湖襟抱得
重開中天浩蕩金莖露付与文圍作賦才
贈談命周生
八卦盪摩滋物始五行象類繫天成下簾且試君平
隱布算誰如洛下精擊水三千鵬更徙纏腰十萬鶴
將征請看金馬門前路曳組彯纓盡俊英
游上龍山
滿谷天風草木薰入林朝采爛成支危峰刻削蓮花
出細水灣洄爪&KR2037;分散落巖霏時作雨飄来松靄即
為雲毒龍猶避安樿窟未必䕫魖敢亂羣
會稽懷古
湖波皎鏡浸青蘋潮落西陵渡口春地下珠檽誰拾
塊人間玉盌久成塵夹舟蛟劍神先化掊鼎龍文字
既泯留得冬青啼杜宇并分淚血染湘筠
過賈相故苐(賈再貶循州團練副使死漳南)
恨滿龍&KR0750;江上舟可容副使老循州高冠誰上麒麟
閣斷礎猶名燕子樓洛下啼鵑慚相業遼東歸鶴詫
仙遊異時不籍公田策安淂吴秔駕海流
送通蔵主歸天童坐夏(通東平人)
玲瓏巖下草纖纖新作蕭齋不用苫大蔵何如中蔵
密南宗争似北宗嚴龕前白月随方證麈上閑雲信
手拈長夏天厨供奪食未饒𬞞筍十分甜
暨西清潭金氏翁登年九十身猶樂康囙其
外孫戴叔能從予游學數命来求詩今歲莫
告歸廼為作此使具春酒一壷即是初正歌
以上夀翁生開慶間越嘗有特恩賜高年爵
帛
㓗觴羞耈樂如何莫恨家無金叵羅古禮三千常委
曲遺黎九十尚婆娑尋源但識桃花岸過廟誰為麥
秀歌潭影如雲山佀玉未妨留眼閱人多
溪上浮雲日變遷松身鶴骨鍊形堅名登越暨升州
籍耳接錢唐錫慶年有待期頥臻上夀言從耄老淂
真筌命家百罋行春酒會極光中福佀川
偶題二首
國枋顓歸執法家扶持憑籍匪由他鴟鴞自是當束
噣獬豸本来能觸邪道上民言何太訐世間公論豈
容賖一人貪讓可移俗激濁深知
帝力加
地中海産東南冨利孔開端自算商鬻鬻固嘗垂甲
令征輸何復計丁黃即今黔首為生蹙翻羡青苗用
法良馬范諸賢如可作可能無策急扶傷
拗律
七言
晨度居庸至南關門
雲梯忽斷山嵕平霽霧初褰林嶺眀㒳都扼喉南北
鎮九州通道東西行巔崖巨石擎佛屋壁門遺築開
軍城當時苦詫天下險一卒前臨強萬兵
宋徽宗書瓊蘭殿璧山記
神霄苐一慶雲峯下瞰璧海交流中陽暉騰上淑景
殿虹氣略過高光宫羽衣婀娜飄白月鴻筆宛委揚
清風雖然不及瑤池宴歌罷祈招意巳同
燕貴溪風圖
開圖却憶鏡中行層青曡翠遥相迎冠山樓閣疑太
重隔崦雲霞欣暫眀千帆巳過孤鳥沒萬籟不驚雙
管鳴藝文一代審所尚燕貴固足争能名
黃宗道播州楊儀娘獨騎圖
蓬蓬玄葆纏朱帉陽臺無夢無行雲轡御雙控馬頭
赤櫜鞬右屬豹尾文宫中誰嚴婦人隊河外皆称娘
子軍不憂兵氣不能振世有他揚人得聞
王振朋金眀池錦標圖(守崇寧間三月三日開放金明池出錦標)
(与万民同樂事見夢華錄)
金明池上水如空矯矯龍舟乘旋風忽看碭極百戲
出佀与阿㫄萬戶通青春仗衛夹城内白日樓臺横
吹中東都天子方醼樂欲致秦皇漢武功
孫節婦詩
婦人既嫁不易事蹇蹇當与臣節同貞居固欲重民
義信擔自可興王風已看華表照閭閈更借彤管書
客功孫曾酌醴日羞耇諼草在背顔浮紅
題陳直卿雲山圖
道路黃塵一丈深眼眀畫裏見雲林谷虚滿貯山澤
氣徑險前臨厓石隂武夷流水八九曲少室危峯千
萬尋憑誰寫入醉翁操我有太古瑤華琴
送文著作奉
御帛往鄂省即賜南交貢吏
瑣郎跨馬插吴鉤使華寒動漢江秋禇衣傳賜大長
老帓首道列東諸矦由耒誦詩合專對豈以紬史忘
周遊南交自古亦封域往致
聖德深懷柔
題虞博士作玄又玄齋銘銘爲吴玄初法師
作
老莊之學由天成大知小知無營營百嘉扵此亦交
鬯衆籥自然同一聲可能貧病色種噲不愧&KR1522;妙神
微眀玄中有物本諸易我將退密觀其生
過英仲學泉軒觀李營丘長林巨石圖翫賞
久之作此貽英仲
長松十尺能崛竒氣与高&KR0779;相撐支藤梢卷雨鐡繩
壮巖石留雲龍鬛披人疑巨茟能致物我見虚室常
驚颸營丘已矣得此幅何乃蛻骨存其皮
王長卿檢校將北歸作古木幽篁一幅贈别
自繫長句
十尺枯槎百尺筳驅向毫端發性靈倡條冶葉外姿
媚瘦筋勁骨中儀刑裁將嶰谷伶倫管移下天津析
木星酒闌拈与君爲别留眼相看佀此青
強振之招遊粲山新築别業即賦(秦少游墓在西)
明靈觀後惠山前新營堂館貯風煙藤隂不蔽淮海
墓茶井遙分桑苧泉好景正須多領略佳辰且復少
留連劉伶一鍤太早計却要冥靈受大年
八月十七夜半後看月
錢塘城東潮海西四更月上寒淒淒太隂垂精金氣
盛列宿蔵景珠繩低鍾沉沉尚傳警羽毛謖謖屢
驚栖蟾蜍初不隔風雨誰其翼我陵丹梯
寄廣陵陳新甫侍儀
䟦馬朢君君未来誰共錢塘雪色醅言從外臣受寶
訣不与朝士通銀臺千重雲海蓬莱出十里揚州芍
藥開何嘗六合無泥滓鵬翮垂天亦壮㦲
贈相墓人余生
春盡千林響杜鵑過門贈子遠遊萹呂醫山人不在
貌郭璞葬書宜有傳九州莽莽載神氣八卦章章行
化權爲誰卜兆得龍耳雙眼高縣水鏡銓
題無極元所蔵魯公君謨帖(極元南湖主僧羅雲南湖堂名)
綸書貴神不貴佀顔蔡一源同出嶓乕卧龍跳氣深
穏金㫪玉應聲諧和蘭亭妙趣端有證石鼓大蒃知
無訛羅雲堂中寶書窟帝冈褰開明月多
久不与子長交問今日初寒讀向所示文清
諫事萹慨今感往併賦憶别
縦子不即寧無書文園多病比何如古人千里有命
駕今我經年成索居希聲久閟清廟瑟蜇口併失菖
蒲菹百嘉貿亂斯道軋頼獨高文時起予
端嘉以来國漸傾徐公常繫時重輕宗周既隕言益
驗先漢無成禍實萌子房季札猶不死孝章孔融宜
有名偉茲傳信秉史例三歎前賢畏後生
題關仝平橋行旅圖
關仝畫用神屠手善刀一割無全牛元氣何年始磔
裂青天半壁尚分留藤梢松骨鎻紐壮蟲篆鳥章形
體遒不觀盆盎古罍洗古人制作吾焉求
絶句
七言
夜過高郵有感二首先子在宋嘗授是邑令
未赴而内附
堂上嚴親已夜臺除官未試北風回可能不有朝歌
感今日經過重一哀
高沙湖裏明珠顆簸弄寒光久寂寥不見揮毫舊詞
客月中露濕木蘭橈
自宗正府西移居尚食局後雜書五絶句
都城一住一年餘挈挈今朝更徙居奴輩莫嫌家具
少篋中猶是借来書
官河㒳岸水生鱗倚著誰憐一士貧𣣔學成都百錢
卜支床龜殼未能神
鏡裏初時見白湏鑷除便欲去根株如今留得星星
影消向人前喚老夫
未明車馬省門開面面風霜一寸埃借得小&KR1440;容我
懶五更高抌聽春雷
南隣席公西馬卿高冠豸角已青冥莫云相失三里
遠躡屐端来談五經
河中府嘗歲大旱民康擬實導其府知事張
君徒行百餘里請水雷公洞㴻雨随至遂以
有秋延祐七年余官國子學諸生魏譲道擬
事乞余賦詩余上世自蒲徙南亦邦人也作
三絶句以詠哥之
雷公洞裏取神泉喚起乖龍不用鞭旗脚未收三尺
雨始知真宰有微權
蒲中千里古提封生齒嗸嗸仰歲豐一雨端由誰所
致太空冥漢不言功
河東吾土首山陽夢裏時時問故鄕今日商歌歌喜
雨晉風猶合本陶唐
灤水秋風詞四首
西麻林鞍如割鐡東涼亭酒似流酥福威玉食有操
柄
世祖建邦天造圖
朔方竇憲留屯處上郡蒙恬統治年今日随龍看雲
氣八荒同宇正熙然
朵樓清曉常祠罷吾殿新秋曲宴回御帛功由寒女
出分頒恩自九天来
西風初吹白海水落日正見黑山雲旃廬小泊成部
署沙馬野駝連數羣
後灤水秋風詞四首
磧中十里號五里道上千車聮萬車東賮西琛通朔
漠九州四海會同初
界牆窪尾砂如雪灤河觜頭風捲空泰和未必全盛
日幾驛雲州避暑宫
旋&KR1032;木皮斟醴酪半籠羔帽敵風砂丈夫射獵婦當
御水草肥甘行處家
山郵納客供次舍圡屋迎寒催墐蔵砂頭藦菇一寸
&KR0779;雨過牛童提滿筐
題立仗馬圖
玉立&KR0686;墀氣尚麄食殘芻豆更何湏太平未必閑無
用一幅君王納諫圖
代簡以南醖一壷遺繼學待制繼學在北都
嘗賦柳枝竹枝詞各五首
歌罷竹枝歌柳枝榆關雲月巧追随麯生雅有江南
思𣣔寫清音到處吹
題宋徽宗梅雀圖
䨇雀飛来曉色勻宫梅如雪闘清新紇干山下他年
見青鳥司花不是春
題宋徽宗扇面
瑤池池上萬芙蕖孔雀聽經水殿虚扇影巳随鸞影
去輕紈留淂瘦金書
題宋徽宇獻夀桃核圖
青鳥㗸書昨夜来蟠桃如斗核如柸蓬莱殿上三千
夀不及春風夢已回
題金顯宗墨竹
海潤星輝大定年生綃茟茟寫蒼烟若為夢裏篔簹
谷直到洋州雪棧&KR2173;
題蕭照江山圖
荻浦楓林宿暮寒夕陽收盡月浮灣騷人一曲江南
思彈徹箜&KR1283;送鴈還
題李藻河梁泣别圖
風吹大漠朔雲飛㒳鵠摧頽一鵠歸便使節毛零落
盡葵心終不負朝暉
題錢舜舉禾鼠圖
華黍如雲兆歲功尚嫌鼠穴未能空今朝試舉迎猫
祭直想西成八蜡通
題釋迦出山圖
耳輪卓朔髮垂肩碧眼初開濯净蓮優塞波王先頂
禮明星一點正當天
題窠石海狗圖
越犬初随賈舶来閑階弄影小俳佪花陰滿池濃如
雪觧下金鈴不用猜
題海潮圖
巨魚吞吐不知勞千古靈胥氣尚豪夜半西風槎信
到銀蟾初掛海門高
題牧羊圖
氄毛成毳酪成浆沙水分流草滿埸說佀老羝人立
處金華山下茯苓香
題睡猫圖
花陰閑卧小扵莵堂上氍毹錦繡鋪放下珠簾春不
管隔籠鸚鵡喚狸奴
題折枝海棠圖
東風庭院𬗋綿香翠碧飛来午影長啼濕紅粧看不
厭祗疑春色在昭陽
月中度居庸二首
光斜參半月臨關偪塞青山霧露間行向小橋看影
過冰霜刻畫太堅頑
六馬闐闐廿四蹄行穿澗道石東西嵐光忽破天光
出正北諸峯直下低
荆門三絶句
荆門西抵李開務一閘㒳閘初放程南風鬪水不容
纜明日新霜占曉晴
河塘底裏通涵管宣泄堤防計未迂大抵成功搖末
議却將失淂較錙銖(張子仁為都水監丞日作涵管䟽泄積潦一時以為便而今或)
(有非之者)
誰初種此萬株柳欲与行人作夏凉竟使薪槱入官
簿秋風顔色正凋傷
夹港守凍三絶句
九月除官十月歸冰河遄及膠舟時江南地氣迎人
冷要我梅花别後詩
過江數日看西湖猶說丹陽酒未沽兩岸冰花舟一
葉畫成北客采詩圖
夢裏曾聞采玉河人間信有襪凌波憑誰一蹴瓊瑤
破奈此山陰雪興何
題日觀畫蒲萄
昔有狂僧字仲言酣嬉坐證法華門探淵恰值乖龍
睡摘得驪珠一口吞
北山招隐詞四首題李卿月小隐圖
烟雲竒彩&KR0994;稜見水木高齋面面開畫裏青山雖甚
佀夢中玄鶴幾曾来
栟櫚布葉尋常大略彴通溪取次斜誰送茶烟来北
崦却留梅月在東家
祖歲蒼松驚出屋度秋黃葉看成堆賴憑故篋書于
軸領取虚名水一柸
此圖盈尺山論丈何處看雲水佀空幸自冰壷堪作
傳莫憂瑤草未生叢
洪州歌十五首
豫章城西江上舟船翁夾柁起紅樓官鹽法茗有饒
乏市利商功無算籌
舊坊馬齕誤驚眠新水魚来聽賣鮮詫說閑曺無一
事閤前小吏送餐錢
厭原山上雲封頂谷&KR0951;洲前水作文老向江城收物
色洪崖仙子舊知聞
騰騰寶氣貫天中一劍西飛一劒東化作城南鎻蛟
柱人言下有支祈宮
東湖水滿葑雲開掠取烟光雨色来未放官繇興畚
插且從魚樂占池臺
黃砂素礫澷江干黑風白浪開檣難聞道雨時水横
溢數尺不上昌門端
相國臨邊節制高春城小隊蔟旗旄日聞南粤無拒
命翡翠生&KR1608;數貢毛
秋屏閣上看西山每到須拚薄莫還豈有珠璣資簸
弄秪教塵土羡蕭閑
蔞蒿鮮滑勝雞蘇滿尺河豚玉作膚澷說江鄕美庖
傳幾曾風味佀&KR1052;鱸
諸使官名小字題石幢今在驛垣西當時淂託大手
茟𡵨陽十鼓与之齊
賣屨山翁歸未歸洲南日日候荆扉白鷗知尔不俛
啄黃鵠去人當一飛
圃塍新雨得春多幾箇閑人載酒過夹徑金沙編作
障懸根翠柏種成窠
女兒頭戴角冠欹匌葉垂垂嚲髩齊十里来城擔肩
重新晴菜把賤如泥
舊聞雙井團茶美近愛麻姑乳酒香不到洪都領佳
絶吟詩真負九回腸
中男十五學棹謳大男前年能競舟辦作神莚賽寒
食併將犀炬照潜蚪
次韵奉荅德幾冬日見寄四絶句
雪滿千山雲滿溪半竿寒日稍平西東風不為年芳
地錯莫江梅吐未齊
鸕鷀大杓勝舒州欲挽春江水倒流聞淂桂香無鼻
孔采詩真負豫章游
霜水添流入小江尺書誰致鯉魚雙松風正繞烹茶
鼎蘿月斜窺點易窗
歸耒重理潠西田小結茅堂野水邊天上函書催予
節先春當買繋籬船
題王子質家青山白雲圖
畫裏看山叚叚竒佀人况復有清詩白雲去逐孤飛
鶴舊笛凄凉莫更吹
題明皇按樂圖
開元天子樂當陽手按琵琶引鳳皇曲譜纔翻新玉
笛淚痕還浥舊香囊
題王若水為仙都宫主趙虚一畫蒼崖古木
圖
金門羽客住仙都玉立蒼官五大夫微月滿空笙鶴
下一林秋影散龍胡
題太玄天師畫升龍圖
博大真人衡氣機硯池傾倒墨龍飛風風雨雨成功
後却蛻升形上衮衣
題松雪翁畫杜陵小像
一代詩材飯顆山國風雅頌可追還秦州行色湖州
畫四海新愁儼在顔
題薛朝陽畫扇
松雲如盖沐微凉半嶺風回澗谷長手把丹經蓮葉
上舉頭見日出扶枽
題鄭伯元經㦄家四景圖
花香柳影弄輕柔簇騎沙頭喚小舟啼鳺聲中流水
急故湏秉燭繼清游
長松如幄蔭清溪溪上飛樓不用梯對奕者誰吾識
汝奩中日月㒳醯雞
白雲黃葉掃成堆誰戀林中濁酒柸流水自流山自
在揮絃送鴈幾時回
殘雪空林掛夕陽小橋流水數家蔵山人受用饒風
味芋大温温酒似湯
訪坦溪葉審言主簿留止宿明日千之要山
行瞻禮西巖石佛鐵應真像追省舊遊賦絶
局五首
精鐵初誰像應真更令巖石化金身天龍自是當加
護灰劫知他隔幾塵
巖龕古像剥青紅山木蕭蕭殿影中若也莊嚴能不
朽是將智力闘虚空
石路無泥野色開二三童丱亦從来舊游如夢秋如
水莫遣山靈勒駕回
主簿歸来樂澗槃相過纔得奉清歡圖書祕奥方頻
啓樓閣重門更一彈
石佛巖南有竹家百年文采佀朝霞為予肯蠟游山
屐同倚西風問菊花
題王制置家所蔵宋穆陵戒諭邊帥御扎二
首王霆
衞公故物文皇誥珍重孫曾綠錦囊百歲蓬莱既清
淺一封銜扎淚千行
長江天塹重邊防備禦尤資閫寄良國勢雖然淪叔
末訓辞猶足示安強
題夀皇銜題淳熙宫畫牡丹扇面二首
劍南樵客寫花容院畫流傅號國工春壓玉闌江雨
歇綵鸞驚夢又成空
天香國豔豈堪描生色誰將上尺綃留得當時宫墨
在杜鵑啼處雨蕭蕭
題息齋墨竹
李侯茟下翠琅玕著處清風起晝寒繭紙蘭亭誰絶
識秖將玉匣詫人看
題宣和御畫䳺鶉
瓊蘭宴幸撫盈成粉墨區區寫物精天上移来鶉首
次人間留淂紇干名
行界牌源道次小憩民舍
小谷疎林受數家年芳猶有刺桐花白雲不為青山
地截斷前峯㒳䯻了
卷桐為角寫烏烏吹斷行雲日未晡雅鄭之来寕有
譜南音何淂更函胡
題理宗銜書賜盧允升扇面
尺素題詩賜巨璫一時恩倖詫荒王儀廷鳳去尋常
事又為東周引恨長
鄕友趙用章自廬山来訪作仙華曉霽圖贈
之并題一絶句
看澈匡廬五老峯雲构點點故山同佀人寫出僊華
面分付歸鴻与晚風
柳待制文集卷之六
