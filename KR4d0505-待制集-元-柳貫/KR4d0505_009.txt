柳待制文集卷之九
碑銘
護國寺碑
延祐五年歲在戊午皇姉魯國大長公主新作護
國寺于全寧路之西南八里直大永慶寺之正以為
摩訶葛刺神專祠亦既考成命某篆其事于碑某謹
按摩訶葛刺神漢言大黑神也初
太祖皇帝肇基龍朔至于
世祖皇帝綏華紏戎&KR0816;成伐功常隆事摩訶葛刺神
以其為國護賴故又號大護神列諸大祠禱輙響應
而西域聖師太弟子膽巴亦以其法来國中爲
上祈祠囙請立廟于都城之南涿州祠既日嚴而神
益以尊方
王師南下有神降均州武當山曰今大黑神領兵西
北来吾當謹避之及渡江人往往有見之者武當山
神即世所傳玄武神其知之矣然則大黑者扵方爲
北扵行為水凝為精氣降為明靈以翼相我
國家億萬斯年之興運若商之辰星晉之參星耿耿
祉哉焉可誣也全寧東北京師千二百里其地當蘆
川之上淮安甘泉二山之間陰幽之氣渟蓄萃結其
食茲土非神孰宜今大長公主之在藩首崇是祠
使爲其法者嚴事如式夫以昭承
聖祖毖祀之宏猷導迎
兩宫欽祠之洪貺而豈私福也哉禮所謂不越望而
祀者神固足以當之矣宜乎神之監之垂休錫羡以
燕貽後之人與
國無極其詞曰
隂陽聚散交屈伸二氣合一一乃神下維山川上星
辰陽明陰幽理誠陳北方有神鎮天垠大黑之氣為
形身神来乘剛飈兩輪
飛龍中天逢
聖人元會運世此一新翊扶不啻臣与鄰弓戈所指
宇無塵西開滇蜀南荆閩乹清坤寧物物春神頋作
主歆明禋帝姬封魯大國均
皇祖有訓式克遵闢祠藩邑肖像真用其法祀嚴昏
晨玄玉置瑱瑤為苜鼉皮疊鼓和以鋅神兮監德響
然臻昭其靈貺来繽繽
天子垂拱坐嚴宸戚王繼世仁如麟千秋
萬歲宜人民
懷州大興龍寺碑銘(并序代趙丞旨作)
儀天興聖慈仁昭懿夀元全德泰寧福慶皇太后既
顯受寶冊于興聖宫大僃天下之飬廼皇慶二年七
月丙午
内出旨諭徽政使臣識烈門同知使事臣孛蘭奚曰
惟昔
順宗皇帝載德居潜實有分地在孟津之東太行之
西肆予寡躬暨
今天子嘗幸臨其處若稽
祖宗故事即行殿作大阿蘭若宅淨信比丘其中尚
庶幾明薦
國釐以承
皇祚扵無窮今予既命内侍臣晃忽兒不花往涖兹
役維爾一二臣以興以輸式時底綪俾予翕受成福
臣識烈門等承
命之明日大徵工師經畫基&KR0799;計慮尋引具為書移
河南行省出緡扵江淮財府即市荆揚大木使就䋲
削浮舟以来廼若鐡石瓴甓髹丹堊墁之品像繪旙
蓋函庋鐘磬之儀費皆中給又飭左都武衛千戶劉
某知事馬某專典供億越五年寺成
皇太后賜名大興龍寺斥陸田三百頃以贍寺食而
以其碑之文命臣某序書之臣某拜手稽首而獻文
曰維
皇元誕受
天命仍世作德明配在上淳恩豐澤漸涵煦育東西
極日出入而南北際扵炎荒玄朔之地海虚瘴徼廣
輪不知其幾萬里聲被教洽薰為太和庶幾扵唐虞
三代之盛矣而迹其所以則若多得扵大雄氏之道
者竊嘗觀之自夫象教旁霑時君世臣固亦尊信隆
事傾悅企嚮而徒揣迹扵言語文字之間謂足以殫
盡其道而不知吾佛世尊大圓悲智方便聞修六度
俱證萬有咸宗者以能一本扵仁而求諸吾心之懿
而己厥今
皇帝陛下重■■■文宣武戢而
皇太后殿下■■之柔承乹之剛
前朝
後闈雍雍懌懌明孝深慈化覃普率是惟有得扵其
道而且全得扵其心者矣宜乎紹開天地之休迓續
烝民之生焯然為千萬世皇極之主也矧茲覃■■
昔冀方舜封禹域咸在都畿之内
三聖人龍光所被車轍馬迹澤奕如新紺宫金刹雲
湧山立諸佛■尊固將随境應現彂祥委祉翼
慈算扵萬億而登
洪圖扵三五所謂由佛之道得佛之心者明徵定保
庶其在是銘曰
竺法之隆叶于皇明維時闔闢与元化并相古昌辰
克濟承■載其盛德以福函生是扵佛道為一勝相
此種種光照燭無量微塵刹中海㝢崖嶂下逮草木
華澤條鬯昔吾能仁出震五天垂正徧知示作昭先
什累之弘頒聖乃傳
皇元祉哉啓運非後念茲法印如手卑受
累聖同符以有九有仁問既敷義聲以鋪■山路海
悉貢悉輸一雲所覆一雨所深農不異耜工無殊矩
服裳并冕上秩下序春秋祭酺什什伍伍歌按舞
胥樂太康假㦲靈承■我
今皇
皇侍
長樂孝思孔陽貽&KR0847;夀豈以燕萬方萬方輯輯
文母是式式是休嘉維作皇極
太母曰嘻予有攸得諸佛應心在予一德睠思何内
猶古沛豐即崇塔廟揆制斯同𡭗徽政臣畫位以攻
其堅其良駿彂尔功臣識烈門敬拜稽首亦畚亦斵
亦塗亦釦豐棟華榱文纲雕牖䃉階瓊&KR1842;翼暎左右
長老廣開奉圖實耒
慈顔載豫
重瞳屢回錫名興龍
聖言大哉既寕尔居以有揣食乃割井腴乃弘經席
花彩東西唄聲晨夕懷人盈廷誦言以讙
龍德方中萬目齊觀頋我懷人有懌在顔既𨳩化城
懷人孔安濟流䟽䟽王屋峙峙爰攄其幽又萃其美
峨眉非遙五臺非邇青狻白象時戾時止是雙樹林
即名祗園函香歲来祚祉繁繁
皇帝孝仁握乹闡坤
順&KR0690;之子
世祖之孫纂纂繩繩光于無垠
二聖萬夀後天而存秉佛之慧為域中尊儒臣作銘
皇哉
有元
李武愍公新廟碑銘(并序)
太保滕國武愍公有大勲載于盟府有盛德被于江
西十一州而建昌為郡介乎江嶺閩越之間固嘗刻
公之遺惠于碑今捴管薩矦始大作新廟春秋脩其
薦事盖上以承
國典而下以順民志焉初公以益都淄莱新軍萬戶
圍攻襄樊遂從丞相淮安忠武王濟漢渡江略定
淮楚王受
詔自將擣臨安以右丞阿里海牙鎮鄂而以江西付
公及宋都至元十二年道進公左副都元帥分兵由
九江南康入隆興開元帥府下撫瑞建昌臨袁吉贛
南安諸城又南踰嶺至海其比盡長江東西際閩与
湘收郡縣一百五十得戶三百萬未三月已上其功
當是時民之望公如電雷薄彂風雨交至名能動物
而物無後孚眀年宋相陳宜中節度使張世傑擁益
王福州收諸道潰兵謀為中變右相文天祥亦自會
昌以衆屯邵武署其圡人吴浚爵位稍出建昌汀贛
以蕩搖江西六月公馳至建昌乘利備禦會鎮撫孔
遵師出寧都還得鄕民數軰江閩道上械致公所云
同知軍事易仲榮使走福州報府軍虚實而軍中又
往往搜購文丞相所与建昌故官大家書剳事連數
百家時留戌諸將校囙是欲激公一言遂其私利公
微知之旦起坐譙樓召諸將校俱前立所逮人其下
趣取書焚之諭以&KR0647;&KR0852;順福曰吾念尔裔土之民不
忍以迷復致凶吾今悉貸𡭗矣杖數棫者自餘獲縦
皆再拜收泣言曰天賜公活我誠願洗心自新諸將
校或不亮公所為公徐語之曰是所得書往返千里
外有逹有不達亦安知非姦人芽蘖扵其間仐不覈
實而㮣論之挈數百家民命徇其邪謀何以安反側
之心巳而聞浚以兵十萬㩀南豐公立授諸將方略
破走之八月浚復屯市山聲言必取建昌公遣千戶
忻都&KR0647;戰兜港誘之半渡徐出鐡騎蹂其後追北三
十里横尸滿野又命鎮撫翟欽徑覆其巢穴廣昌浚
走汀州公還而建昌之亂帖息如未附時矣方倉卒
上變適承豫章興獄之後為數百家計者不過席藁
私室以待斧鑕重則瀦宫為汙池輕則化家為囚虜
夫何疑然及公制釁扵俄頃消&KR0852;扵片言遂能易亡
而存轉危而安雖其精神心術之所運而所謂智勇
与仁微公孰宜兼之哉其後公以參知政事拜蒙古
漢軍都元帥經略廣東遂會湖廣行省平章政事阿
里海牙江東宣慰使張弘&KR1688;䓁舟師崖山乘潮薄南
舡縦短兵接戰執政陸秀夫窮蹙抱衛王赴海死降
其宗室侍從官承宣使尚數百人得其所懷金璽献
凱于
朝十七年三月以資善大夫中書左丞行中書省事
于湖廣後四年承
詔從皇子鎮南王討罪交趾至其國無梁河結
筏徑渡奪天長府世子率官属航海遁公部勒舟師
追襲之獲戰艦二百艘公度天長濱江江水横溢則
冒沒營壘非便將大城其府留師困之謀不用而水
果暴至囙趣班師命公以其軍殿公且行且戰及
皇子前邁其伏兵起永平關藥矢中公膝次思明州
遂薨以其喪還葬都城西永安山南至元廿八年有
旨錄公死事特贈銀青榮祿大夫平章政事賜謚武
愍扵時䘏典未行命始下人人以爲沒身曠世之
遇至大元年從贈封令復加號推忠靖遠功臣贈太
保儀同三司追封滕國公仍謚武愍公姓李氏諱恒
字德卿其先有國河右之賀蘭山曰西夏者公之世
也自其父淄州都達魯花赤贈金吾衞上將軍薟書
樞密院事滕國忠襄公始家淄川長白山下故今爲
淄州人扵是去公綏靖建昌之年已五十年餘矣昔
之飲沭公德者長子老孫且更數世而猶曰吾父吾
祖李公之所全活吾雖易姓以從公飲食以祝公亦
若歉焉矧今吾俟唘之以崇報之禮示之以惇&KR0779;之
風則自吾以及世世凡而取雞与豚登黍与稷以能
滋吾之生殖者皆吾李公之德之漸可忽忘㦲廼相
率来請余文刻之牲石余嘗備數禮官考夫有廟制
祀之節矣盖天子縣内之諸侯有采地焉外諸侯有
所都之邑焉故皆得立廟而非其同氣之尸則有不
厭不嘏不旅不酢而巳降秦及漢若欒公之配食社
主若蜀守文翁齊相石慶之立祠郡邑以至于桐鄕
南陽渭城之繼起雖其事變古益滋尚皆人心之不
可終泯者然耳則今李公之廟立扵綏靖五十年餘
之後非夫秉彝好德之心有動于中能致然乎傳曰
國功曰功民功曰庸觀公所樹立之如彼而其子孫
紹隆繼美之如是抑庶幾古大臣之遺烈哉雖廟而
祀之在建昌之民猶為不戾扵禮者公之世爵行業
有國史之傳有奉常之誄有幽堂之銘有隧道之碑
有家廟之詩余之斯文為建昌釁廟而作者也故序
其績詳焉薩侯良二千石也名薩德弥實政有体要
今既美代還朝矣建廟之力出扵管軍上百戶
羅勝羅由軍校長百夫是嘗肄公麾下尤有德扵公
云余既論次公事復系之詩以永公思其詩曰
人心不一至變則通聚正乘剛其来不窮渙之萃之
有廟于中惟廟伊何饗德与功江閩之交盰為軍壘
守攻更禪曠不知幾宋踣
元興如龍雲起維時武愍受辭南指麾旄所次謀若
天啓既帖蠻荆拓江及吴水有鯨鯢山有豹貙亦順
而寧無稽而誅小腆非殷誕敢集枯鄰之震矣有泥
弗蘇盱民晝呼孰于余釁籲天不聞延&KR1450;待刃有勇
武愍提師来徇曰此吾民倬耄髫齓在我懷柔母彼
蹂躪尺櫝之疑付以束煴去尔芽蘖絶𡭗疵吝樂哉
盱民血肉吾身豈帷吾身祚及宗婣我宅我居我田
我耘以社以方燕及秋春武愍在天惠于若人五紀
而贏越若朝夕女則有甥男則有息家有訓言受蔵
以繹視公如神左降右陟相我後人無我厭斁自公
之旋有頌干碑民則思之而未克祠今守薩侯繄公
是儀作廟言言肖像魏魏我民脩祀有崇無墮姑山
崔崔盱水湜湜昔公来思琱戈金戟仐公頋綏玉瑱
瑤席有飶其馨遲公来格絃余雅歌式薦眀德
處州路新脩廟學碑銘(并序)
處州路新脩廟學成総管盧侯景經歷王君文彪以
書扺某請識牲石書曰昔昌黎韓子爲鄴侯李繁作
處州孔子廟碑文歎其至官能以爲先既新廟改像
又置講堂選博士弟子肄習其中而本錢廩米皆可
繼處以守則固廟學具与宋制無異矣及孫威敏公
沔徙建今學時則慶曆詔下以公之賢興此不難也
其後宣和盗起學燬黃公葆光爲州復崇新構視舊
加宏入
國朝垂六十年雖或革或因屢勤工役而杇塓未竟
摧剥随之景之始至祇謁廟廷退即堂席頋瞻棟甍
危甚將壓乃与長貳合謀属經歷王君勾校出入之
贏得逋租餘八百石戒有司母緩輸命計吏别儲峙
飭材徵工畢扵是乎取方授圖練日會浙東海右道
肅政廉訪副使李公按部至郡景白事及之旦日廟
見公周旋庭陛計陳噐設縣之位殊隘宜增闢東西
各一楹以廣其度隆棟&KR0779;礎既矗既安脩莚豐藉不
偪不踰河目海口翼翼在上陟降拜舞舒舒有容自
靈星門泮池重閎列廡至于會講之堂稽古之閣弦
誦之館齋宿之廬下逮廩庾庖湢凡桷榱傾陊而瓴
甓摧落者咸易弊為良外隅内奥堊雘相輝又度地
正陽作新亭具刻
詔書以承休竉役未半教授林堂寔来尤相与薦
力以臻&KR0847;成今鳩僝告備予惟守土之臣軄司教典
厲時𥙷弊豈有勞烈可名金石而使軺至止嘉惠斯
文勸奬作興以致茲新美將令千里之民均霑豐芭
之澤仁漸義漬貽訓遠矣倘幸假辞紀載眀李氏仍
世有人使吾處之民視儀终始樂學之成以嗟歎詠
歌扵無已其亦可乎昔某備官成均從公為僚今退
休田間在公容察之下維顯詩之則其軄也公名端
字彦方由藝文太監掌書籍事予閩節改今任有學
規十一條布之列郡示下學上逹之方著明善誠身
之本有學有政知先後哉詩曰
若古&KR1688;民有庠有序閭塾所升進旅退旅飲射讀法
扵焉廬語還從父師講道肄德事親信友動言維則
及夫興賢自鄕而國致用扵時為大夫士亦祇六德
亦和三事由仁義行非行仁義庠以飬賢序以序射
士出扵農學湏其暇越鄕而遊則衆所舍凡學之成
民用丕變少能代老耕則譲畔眀君誼辟視為勝算
魯嘗脩泮鄭不毀校来歌来議胥訓胥告二國之政
卒以無暴巍巍聖師宜有廟樂唐始㓗祠宋因建學
籩豆孔嘉笙鏞間作夫是秩禮亦承于古瞽宗之制
殷薦樂祖周公扵周孔子扵魯矧是國中聖維教父
首善自亰形于郡邑教行祀舉洋洋秩秩元運重光
赫如天日率圡有截嚮用儒術
明詔屡攽申嚴甲今憲臣宣風良牧涖政吉蠲苾芬
式時誦詠育彼菁莪冾于休盛山區海陬凡有官守
挈是夷風化為禮囿栝維東藩千里而袤俗鮮淫昏
民重孝秀建學立師繄教之始孰為新宫鄴侯氏李
在宋孫黃亦濟其美支傾拄敗間閱五紀撓棟陊簷
日&KR0556;汗下爰起新功以竢賢者盧侯至止有嘖悲咤
徵匠以傭掄材扵野有奕使華翩其来届嘉侯是舉
勉以弗懈介尔高明廓尔湫隘凡&KR0847;禮容有隆無殺
問財焉出逋租是輯咨尔元僚制其張翕廣庭閑閑
穹棟岌岌自門徂堂尔營尔葺無侈前人無癈舊觀
業有息遊祭有薦盥謹尔道思合尔判渙經訓昭垂
日星与煥挾策而趨重席而坐勉勉生師矯輕警㤢
如彼執御逐左而左如彼稽田是菑是播惟二李公
前承後引異世相朢肆不隕問惠我䄆民知遠之近
式訓程之視公繩凖顯允盧侯軄是南伯起孝起敬
民用飲食僚有王君婉其諾畫載新泮宫崇崇仡仡
神道設教天維顯用民罔敢知惟日康共春則俟相
輿則成誦矢詩颺之聲于有衆
温州新建帝師殿碑銘(并序)
郡府得建帝師殿像而祠之承
國制重祠典也初西域聖師八思馬以真智實慧具
一乘之觧脫䆒三蔵之言詮東来京師爲
世祖聖德神功文武皇帝闡揚妙義流通教法言出
契機尊爲帝者之師其隆禮備物古無与比而聖師
亦自以躬逢極治之朝願效師心之學迺依笁乾聲
䪨制爲國書新字錄本上之有
詔頒行天下且命官府苻章制誥文&KR0702;悉以新字從
事内而京邑外而郡國咸立字學使承學小生肄業
其中至治初元
天子申敕列郡大建新廟務極崇侈以称
國家褒揚振厲之意温州在浙江東爲大府矣于時
守臣祗奉德音卜地城東華盖山下羣工子来材良
築堅廟成而穹殿中峙門堂翼映軒廡回旋摶土爲
像黃金之膚五色之表光采流動如開脺盎計其榱
題之美堊雘之華豈止誇雄称麗扵閩越之疆而已
也自其肇建逮今元統甲戌亦越十有五年而門闥
之飾漫漶弗治長牧惻然用圖厥新重惟
一代制作之盛侯邦毖祀之隆不形蒃刻曷揚景鑠
乃具石請詩詩曰
神聖有作天錫珍苻龜呈禹畫龍負義圖文以理顯
數因象布合而成字聲諧形具蒃籕之萌子本荄滋
爰歷六章下逮師宜散隷一變真行再造紀事載言
由茲有&KR0690;㫄行敷落異域之書亦用義類包䄆遺餘
史官教失六藝殘剥離方遁圓取便俗學點畫既舛
魚豕日訛資之策櫝其謂斯何不有神人正名百物
曷究其微制為之律
元運龍興八表同天佛慧靈明示作幾先卓哉聖師
生知謂智以大辨才為世利噐曰是六書質之笁文
諧聲一義如陶在鈞字則有母母四十一反切而求
部居秩秩參伍乘除其用無窮譬諸律本肇自黃鍾
數周則復氣至斯應何必窺璣天時式正玺苻蒃刻
號令發揮庠講序述日星与垂煥焉新書形諸制作
元造同功誰其槖籥聖師成能無位有名恢弘像法
爲世章程
天子念德詔崇祠典潔齊薦嚴徧于㝢縣聲教所漸
守尉所監廟饗巍巍眎瞻巖巖扵焉講業扵焉設爼
若昔䕫夷祭爲樂祖永嘉古郡際海爲隍仙聖所都
塔廟相朢有山華盖川澄林靚乃卜新宫以承明命
明命自天承之在臣我是藩侯式宣式旬釁廟禮成
佛日增煥彤戶霞舒繡栭雲散肪流瓊墄獸擢金觚
牖檻翬如軒廡䄡如臺門設樹宜新無敝侈而大之
責在今吏乃崇基&KR0799;廼塗丹青闔闢六扉上應靈星
郡僚趍庭拜跽興㐲祀事孔陽不戒而肅燎烟所升
結爲香雲徧恒河界苾苾芬芬薦此明誠爲
天子夀
天子萬年統有九有九有承寧四方底平像教旁沾
里爲化城載稽往古聿惟三重制禮&KR0690;文非聖曷頌
天德作仇人文褰開聖師臨之皇猷顯哉泮水閟宫
保魯所作尚廣德心播諸詩樂豈伊教父与佛齊尊
祠秩𣅿垂貽厥仍昆有石無辞何以警後禮官詩之
用戒牧守
慈溪縣開夀普光禅寺碑銘(并序)
昔在宋寶祐二年其歲甲寅史永國公去相閱十年
矣以其宿智願力輸發家財作大阿練若于慈溪縣
西南石臺鄕之車廄墺用前執政恩數請于朝得賜
額開夀普光禅寺斥田租一千七百石有竒海塗山
林又若干頃别籍干寺以為永業扵是像佛有殿演
法有堂庋經有蔵懸簴有樓有齋寝以安禅寂有門
闥以限出入有方丈之室有香積之厨有治事之司
有肅客之館魚鼓鍾磬牀第卧具凡寺制之所宜有
粲然畢俻初寺未底績而公薨其子玠卿䓁即奉裳
帷窆西天峯下至是寺囙得以設像寘祠禮也十年
為咸淳三年廼起甘露寺高行僧時敏集諸大德律
師摽結界相宣秉羯磨佛事二晝夜而寺功告成自
可慶開席更䕫通二代而敏遂受請住持敏徑山佛
鑑&KR1688;公之嗣子開堂說法倡眀道要一時飽參久證
咸来依止屨笠雲委巾盂川會化新造之區為大方
之家敏實為之而謂其力能致是是不然矣旙華香
彩影動半空籟溪濤聲傳百谷踐其域而嚌其道
者如行匡廬灊皖之間不知身在荒烟野水濱也盖
其地去支山不十里晉高僧支道林嘗往来游息而
宋之禪伯進乕子所栖隠石門山者又近在廿里間
&KR0849;子与浮山遠公逹觀穎公薛大頭諸德同參同遊
想其經行宴坐之處神光靈氣飄揚澗壑之中与香
臺金殿同一布濩要之象王師子豈有異迹㦲敏既
退休其徒景星實嗣居之次分清次慧雲次惟敏次
希道五傳而其孫曾起予法匡復以公選𥙷處蒔松
檟以蔭門術歸侵地以征疆理迹其弥綸闕漏渙飾
宗猷卓然惟有端緒由寶祐甲寅下逮至元已卯贏
八十暑霜矣而是普光之境駸駸比隆扵三佛勝地
不至莊嚴妙好称茲像法則不止也嗚呼盛哉今年
秩余東游過龍山而少庥焉其長老守廉初化故其
宿衲蓂葉謀扵寺衆具列始末請文貽永余嘉永國
有大緣業而自敏以下皆能刻忘弘法何其承休濟
美克至扵是宜彰懿範垂示方来乃序而繫之以銘
銘曰
支越而鄞川融山結有谷盤盤如環繫玦湧翠浮青
下蔭深樾金銀吐氣風霆啓鐍(其一)繄普光王有大刹
圡地神持地曰此寶所淪扵空荒誰為適主當乘勝
輪軒豁呈露(其二)時惟王臣永國恂恂攝一切界入種
種因千楹瑑玉萬礎截珉樓閣門開光景横陳(其三)寺
功未究永國上仙簀進為山則由象賢益圖鉅麗以
廣堂筵乃致碩師說法熾然(其四)夫是碩師號名龍石
非法說法摧鋒破鏑參徒四来依之游息醍醐酥酪
滿噐而食(其五)昔在興化前賢後銑一道傳持如手授
劵故能弘宗以不退轉在我法中河式非典(其六)星吾
上首扵法有緣賢賢相證至扵忘筌揚𦦨騰輝一燈
五傳曰子洎匡玉貫珠聮(其七)並持法寶規拓禪叢如
水湧波如雲行空不滯名相不專伐功一華瑞世五
葉春風(其八)我聞五天聖道場地羅漢栖游天龍擁衛
樂我常淨拚除諸穢雖在山林而多靈異(其九)神泉發
竇慈雲垂盖具眼比丘攝衣来會不離牀座得大自
在依止上乘入佛三昧(其十)凢是正囙當報佛恩無使
無明戕我善根著福田衣為大沙門信心不果舍智
即昏(其十一)如濟瀚海不登慈航飢蛟饞鰐肆其斧吭能
自起信回向心王不動諸念成彼津梁無謂法道随
世遷貿當知伽藍願力所&KR0556;永國基之耕則始耨諸
師是承肯堂肯&KR0799;(其十三)堂&KR0799;成矣廼藩廼飾敷菑勒矣
廼稼廼穡咨𡭗後人謹其封殖仰心前徽不昧惟德
(其十四)甲子既周而又半之紀績垂鴻有石無詞爰鋪&KR0847;
美瑑此銘詩扵萬斯年昭薦
國釐(其十五)
頌
東陽縣秃滿長官去思頌(并序)
在唐興元初有賢令曰戴公叔倫既去東陽遺愛在
人思之不忘託辞頌德刻于貞珉下逮今至順辛
未五百五十一年而縣之賢長官秃滿荅時公亦適
去官滿歲矣民之思公猶昔人之思戴也將順稽故
事礲石載辞表世訓後廼耒請文予不能却也夫以
世閱五百五十一年之久而令長之迭去迭来名湮
跡淪者何啻數百人若兩公之相去寥乎其不相接
也乃能並繫民思繼揚歌頌扵以知是理之公著在
人心雖千載而有同若世之夸毗恣睢徇人忘己者
之孰得孰失則有不待辨而明者矣公字曼卿本只
温台部人以族望材諝從事閩閫復由昌國州佐辟
淛省譯曺掾出長睦之分水再轉而来是邑範巳以
嚴涖民以蕳制政一堂之上而宣風百里之間惟不
自昧其初心故去之日如始至知俚俗拘扵陰陽之
&KR0861;論而親喪或數十年而未舉扵是申明禮制勸示
葬期盖随其豐嗇以&KR0556;葬埋者千有餘喪而民興扵
孝俗歸扵&KR0779;矣患悵籍弊扵吏曺之乾沒而官繇民
賦或失其富貧之䓁扵是下令制期自陳過割盖躬
操朱墨鉤校出入曾未數月而戶版以明民稅以定
矣流逋四歸耒耜方来而田莱闢矣風清弊絶枉絀
直伸而力役均矣巳德既明則無情者不得盡其詞
矣無欲故公則雖日賞之而不竊矣廉問彰聞委苻
迭至而賈其餘勇奮其獨斷又足以平㫄境難平之
訟矣琹堂晝静理定智行而狐憑鼠依狸號鰌舞有
不得以肆其欺售其姦矣政或少暇則敷楊經誼以
申庠序之教歲或荐侵則推誠勸分以甦捐瘠之民
庭無納謁而耳目之聡全吾素矣門絶苞苴而口體
之飬無私奉矣乃若退食之餘深扄宴坐諏經&KR0690;律
即事窮理沖襟曠度蕭然若山林之隱夫布韋之賤
士間則課子姓以學而貴介之習膏梁之味不使之
接扵耳適扵口入扵心也詩曰豈弟君子民之父母
而傳亦曰陳之以德義而民興行先之以敬讓而民
不争道之以禮樂而民和睦示之以好惡而民知禁
然則君子之致其治也固亦率之扵身信之扵行而
巳嗚呼豈弟君子微公其孰能當之欤部使者叚公
幹羅思公亦既廉得公行交章論薦而陟明于
朝矣課其民庸宜居郡最則冠惠文扵柏府贊幕畫
扵薇垣揆德疇庸夫何賸哉談者類曰建官樹牧本
以維上下而禁淫邪自世鑒不明民碞滋甚是非貿
扵形似之微摧衂成扵文䋄之密盖古以官制民而
今則反制扵民矣夫以懷危内頋之心而為是苟容
求全之計宜乎州縣之政日入扵衰壞而莫之能捄
也予則以為不然木以蝎&KR1500;石以&KR1543;穿使吾截然無
間之可乘則民雖善巧吾固持之以誠變雖日萌吾
固一之以法&KR0556;令萋斐宜扵組織青蠅工扵點染亦
安能傷吾錦而累吾玉哉謂民情之有善也何以挾
瓦石而伺出謂民情之有惡也何以撫嘉樹而興思
予以是知理之著在人心者千載而有同持之以誠
一之以法者昭灼而可恃苟以孟子所著濯纓濯足
之歌而證之以東陽之民之心則世豈有不善之俗
天下亦豈有非義之民哉然則迹公豈弟宜人之政
初無藉扵斯文而斯文之不令豈將植私愛扵公去
之後而&KR1522;公之知扵不可涯涘之中哉頌者美盛德
之形容以告扵神明者也予無良史之材竊慕風人
之義式裒輿誦爰播康衢其頌曰
建邦畫邑維以囿民勢如綴縿遠疎近親百里之疆
其衆甡甡治耶否耶仁与不仁長民之官示民丕式
尔惠吾生𡭗食吾力匪忠匪愛于何適軄軄競由人
視尔作德德壅斯竭德盛斯流彼興有民曾不是求
式訛尔心覆背爲讎相我魚肉矜𡭗戈矛暨暨賢侯
治茲巖邑巖邑之民伍伍什什如牧放豚既入其苙
則便安之毋若束濕聖不云乎三年有成不懈于久
不虧于盈問農何如我穫我耕問吏何如我章我程
商職貿遷工作什噐桑雉于馴麥岐成穟居有恬熙
行無跋疐視㕓知野民則遂遂愛侯慈母敬侯明神
侯之与存雖泯不泯百年之思僅一秋春仐侯去矣
孰佑我人昔舟之僑不競于政曰古遺&KR0738;聖以善鄭
殖而田疇誨而子姓誨之殖之教立治定吾聞君子
遠大是知䆒觀侯心式榖似之翩翩鳧舄蹌蹌鳳儀
考績升明莫我惠綏治朝求賢徵于既試侯之風裁
衆羽一鷙有頍其弁有絲其轡原隰之諏徯侯斯涖
侯德在民時雨春風披拂漸濡冾于困窮窮閻舉子
以姓從公此豈苟然明民之衷畫水之湄峴以之麓
有繫其思豐碑矗矗義民耆壽請詩于僕爰告方来
鑒侯之躅
元故海道都漕運副萬戶咬童公遺愛頌(并序)
海漕之事其有關扵國計為甚重矣夫括東南半壁
之賦租入備天府山岳之儲峙非能無脛翼而飛
行也然率循故常不贏旬月畢集亰即以有人焉轉
旋闔闢扵其間故耳漕運萬戶之有府有官始朱張
氏自其敗亾倚注尤重
朝廷嘗紆廟筭慎蕳名流付之操柄雖官有正貳之
殊而其品秩咸在苐三金苻銀蒃出入駕王乘傳賦
禄視外諸侯倍列城守牧受牒聽令唯謹其去而翺
翔禁近出入臺閣者踵相接也官至萬戶&KR0847;惟重哉
至順三年其歲辛未有
詔江淮財賦都府同知咬童公改漕運副萬戶盖公
嘗為御史摧姦擊強有聲出上蕳拔將試之難非
序進也方公未至人巳想見其風采及涖乃事則主
之以誠而行之以蕳不琢雕以為巧不表襮以爲明
凡所施設有順無強未逾時譽望翕然三年壬申公
當部發春運&KR0847;既受任蒐求利害而&KR0647;計其然否得
其興除先後之實條析而縷陳之時行省參知政事
杜公出涖漕事察公言議誠確上輒見之扵行春運
最為艱險歲常扵浙西從便裝發是歲浙西被水行
省議撥江東粮十七萬石湊之公慨然曰風信不可
失失則有悮國計非細故也江東遠在上流侯其
轉運交曈入舟如稽緩何徑詣省懇請先發浙西所
有却徐以江東粮𥙷足夏運宰相是公言立為改命
各所千戶輪番下海即分詣諸倉監装無錫州長玉
倫赤不花頗姦黠暴縦指使羣卒攘攫省頒法斛不
時交装事聞于省省命公驛往劾之一問淂其罪状
官吏既伏辜而料量亦不耴贏列郡儆畏相戒不敢
犯公令舟比達直沽都漕運使督綱舡重㮣轉入河
倉都省常遣官臨視而以&KR1069;察御史涖其成公復以
卸粮諸弊白之著為定令河海之舡梢碇水夫各不
許離次入踐其舟又不許登岸遊行致争從綱官與
海運千戶監臨交卸自始及終將閱兩月官有勵禁
而里無呌囂會省部科撥海舟别給脚直往運遼東
粟菽八萬餘石舟人射利争欲承載公聞即取姓名
悉附于籍立䦰使自拈之衆乃帖息扵是省臺官以
公廉能實績文章薦之扵朝而公以&KR0881;海憂怖成
疾方竣事入見宰相報功及亰遂卒訃至海澨舟衆
聚哭相吊聞者為之涕洟既再歲而民之思公如一
日焉廼伐石請辭將具列遺懿傳示方来予曰公亡
久矣非有聲烈足以歆豔扵人又非有福威足以警
動扵世而民懇懇焉懼公之迩湮滅無聞欲假吾文
以圖不朽夫子謂誠能動物又謂有感必應其效固
若是哉公阿魯威部人也由中書直省舍人出為濟
南総管府治中拜西臺監察御史尋遷内臺江淮再
置財賦都府選同知府事復選為副萬戶階中順大
夫卒年三十有九公精悍謹敏勇扵建事猶為所試
者小耳使究其用則翺翔禁近出入臺閣其所以自
重者必不止是而巳雖然高爵重祿人可得也而面
䛕背憎出輒唾罵或至攻彂其私而斥敗之者皆是
也則若公結愛扵殁身之後而傳信扵不可致詰之
餘豈不足以崇&KR0779;抑浮而為挽回世變之一機廼系
之頌以播于康衢以夀于貞石頌曰
地大物衆曰維亰師軍有粻糗民有淅炊資之以富
則順無違居重馭輕強榦弱攴惟聖斯訓夫豈迩私
(其一)賦粟荊揚以實天府千里饋餉士猶飢阻而况萬
里如出諸庾溟海為渠肇今非古蛟龍掖檣佽飛憑
艣(其二)發不浃旬逹于析津千倉萬倉其積陳陳曰是
漕計回斡有人不疾而速不響而臻其致伊何視民
猶身(其三)身有痒痾為吾隐痛不恤其憂民則誰控繄
咬童公世之麟鳳其智良知粤有機綜謂吾与民異
體同用(其四)必厝之安必扶其傷使&KR0881;大川如履康莊
我不忘民民其我忘至順之三春當戒航舍近移遠
民始倀倀(其五)公曰風信母寧少爽往籲外廷報可如
響有撓吾法俾直母枉綱船受輸姦滋弊長公究其
端始張禁網(其六)凡民有欲聚則必争無虧無盈既平
既成民曰平成由公之明公曰𡭗民無麗于刑式遄
其歸以暢𡭗生(其七)天胡夢夢不卑公夀有勞弗㢮有
用弗究民之孔懷疚心疾首仰公如神忽左忽右公
乘焱風頋我童叟(其八)如父扵子罔不惠歆天理雖微
著在人心如霆斯發如日斯臨影響形聲昭昭德音
謂民忘公匪今斯今(其九)天之粒民以為𡭗極國有服
貢士有稍食餉道之行繄水之力雲濤際天其憑其
翼公終佑民民思無斁(其十)
嘉興鹽運分司紀惠頌(有序)
漢置郡國均輸鹽鐡官鹽官天下凡二十八郡而在
大江以南者會稽郡治海鹽會稽地聮東西部封域
廣矣海鹽以地産得名庸詎止嘉興一州境㦲負海
之利煮水為鹽齊盖正之以為富國強兵之術漢均
輸法猶曰推夫人用之數官自受之而以平價出之
敢私鬻者鈇左趾沒入其物所以佐百姓之急奉軍
旅之費抑兼并而防淫泆也當時所舉賢良文學皆
對碩罷鹽鐵均輸議者重以安邊足用之本難之遂
卒不罷唐置巡院峻榷增估民巳甚病至宋給官本
請鈔授鹽則厲禁加密而公私交瘉無遺策矣漢之
鹽官其制莫詳若會稽所部縦廣數千里海濱斥鹵
之地地盡鹽也而以一官領之大數百升而釡十釡
而鍾偶筴之而為籍錢人無以避此數也今給本請
鹽之法尚仍宋舊而統之以轉運鹽使司置使員一
同知副使判官員四重其官故常選用能臣然佩以
三品銀章出入乘三乘傳其所部之捴管府州若縣
承命不敢少後官以轉運名則夫開闔利柄随時變
通諸使判官固得專而制之非如它有司受成法于
上按而行之猶衡石之不可以輕重低昂之也國制
二使捴凡司事同知副使判官歲出分司涖校其䰞
鹽之次苐而下上其賞罰冐禁而私䰞鬻者即議寘
于法任專責重則雖同知副使判官軄有䓁荖固視
二使而与之侔焉其選宜不輕矣嘉㒷大郡境内列
置五埸埸歲有課有官吏以奉其成畫有倉庾以時
其出納自比年旱乾潦溢之不常凶荒扎瘥之繼起
亭民疲扵刮䰞逋課未償新額日積官民胥為詬戾
若束溼然急則促數耗矣元統改元之明年轉運副
使穎川李侯實分涖其郡扵是侯在官踰三年諗扵
聽聞酌知其弊至則進其長貳曺吏而誡之曰鬻鹽
有火服給本有戶帳私䰞必出扵場亭私鬻必受之
卒伍法所當禁吾不貸之以情法所當予吾不私諸
其属利所當舉弊所當革𡭗眀告吾吾其敢不悉力
自吾身以及吾之属吏知以蕳御煩以廉率貪而巳
凡著令之所具吾與若曺共守之一或不恭吾不以
絲毫貰汝也唱名給本随至随与無晷刻之淹無銖
兩之捐也桉行團竈單馬羇童糗糒所資取諸装槖
勸其勤而懲其怠不啻父兄之督其子弟教戒之出
威扵笞䈎有犯私䰞鬻&KR0556;逮而耒則為之疚心疾首
推見至隐傳之輕典開其自新使不䧟扵酷吏之深
文不入扵上罪之桎拲雖被重錮人自以為不冤倉
庾受納辨其色澤為之平㮣取足釡鍾無贏合&KR1371;羸
孺癃叟以次進輸莫敢先後手執筭籌鈎校登耗飯
𬞞水飲若固有之無賓客之迎將無庖傳之讌娭去
之日如始至焉盖亭戶鹵丁躬受涵煦之恩感戢不
忘義也而若齊民獲安力作以無墮突之虞以免織
羅之害如春風時雨之及物而物不之知則仁不勝
用矣今侯以治辦還司而民之飲惠沭德者咸願列
侯之績刊之貞石示後至楷法廼相頋言曰吾儕小
人躬稼而食無尺籍扵鹽官而終歲勤動積其布縷
粟粒之贏曾不足以當捕吏一飲釂之資自吾李侯
之至而始得率作興事以遂有生之樂孰能詩乎其
往請辝以永無窮之思予方悲世鑒之不明慨民碞
之滋甚而扵是舉獨喜夫人心天理之不可以終泯
者如此則為叙而繫之侯名某字正卿由中書掾入
官宰滿城守泗上皆有惠政在民民為樹碑以頌遣
愛有為有守今將陟明于朝宣其智略紓民隐
憂薄海東南于胥望之䀋筴固其一事焉耳侯之四
子皆學為儒仲子國子進士苐三子舉至治丁卯進
士苐一詩書之教藹然一門侯之所存茲可見矣頌
為郡民紀惠而作非其属之私焉先之以辦課之實
亦推本而言之者也頌曰
鹽實地産&KR0847;味維醎海王之國利盡東南齊正其筴
積之成富漢鹽鐡官視為寶路均輸使属賦及丘民
籠利而行兼并相因唐置鹽院宋始定課權其重輕
以滋食貨經費之出有國之常榷法既密民用疾傷
聖元龍興制則因舊轉運名司官以選授藉戶給本
課無羡贏請鈔以估予鹽以平徒法不行人執其柄
校&KR0847;盈虧戒不恭命曰是嘉禾望于浙西昈分五場
有弗能齊歲龍在戌元綂之二副使李侯持節往涖
謂吾奉法維以視成母愆于素母蹙于傾官有工傭
俾時散給𡭗有常輸則以時入稽其耗登示之勸懲
尔無私鬻麗于大刑法令在人昭如星日吾將与汝
守而勿失國有嘉量坊民于姦吾飭庾吏母𡭗面謾
吾少也賤衣麄食糲今而賦禄行有舍茇繼粟繼肉
有廪有庖敢以口腹貽尔告勞一夫逮繫株連百室
侯鑒孔明罅穴斯窒丘民力生食稻与魚向非吾侯
曷寕𡭗居昔侯未来蹙頞屢嘔侯既戾止燕及黃耉
治功成矣侯則言旋民之戴侯列㝛在躔徯侯重来
持節按部以卒保我綏我眉夀顯允吾侯家有詩書
倫魁碩望承慶之餘懷仁負義侯所自致床笏如林
觀&KR0847;報施官守言責世豈嘗無無得有失是誠負予
侯德之純如金如錫矢詩揚之垂後楷式
楊丞檢田頌(并序)
東陽丞楊公景安觧秩將去操耒之農負販之夫暨
于褐寬之徒逢掖之士讙然言曰茲歲丙子公之涖
官適三年巳而原田無秋民將阻飢公曰吾其可以
官滿自諉躬愬大府以次聞干部使者請如故事檢
覆其菑&KR0847;既報可公受牒當分詣諸鄕一童一馬檏
被徑往次舍必扵菴廬食飲取諸&KR0724;槖視田勞農巳
事即行䟦履荒阻閱數旬歸治任俟代退然若無德
扵民者聞古有借留之典吾將破崖岸而求之不識
可乎嗟夫官民之間相臨以勢方滿秩將代旦夕觧
去嚬呻戚休吾何繫哉而公之是心䔍不能忘䘏菑
救患若已隱憂雖一食飲一芻秣之微不以重累吾
民宜乎民之愛戀真若赤子之去其慈母而疾者之
失其良醫也迹公之智其賢扵世吏遠矣然則願借
宼君興謠叔度壹是吾民可巳不巳之情予茲有聞
敢忘傳信乃作楊丞檢田頌一篇以永民思竊附風
人之義流爲孫子之歌頌曰
大縣置丞丞以貳令称縫闕漏闔闢成政舉斯加彼
實制民命(其一)肆今治縣共理惟寅占位&KR0881;茟丞豈具
臣有智必恊有謀必詢(其二)載稽治否酌有公論繭絲
保障間不容寸民鑒孔明莫或流遁(其三)東陽在婺百
里之封廉德章章有丞楊公楊公制政健敏而通(其四)
先時丘民喜闘樂訟公牖其衷不震而竦令雖執競
民獲康共(其五)因賦定後則罔後艱重其所輕滋以穴
姦頼公司平里謐閭安(其六)民奉公上有庸有調挟是
厚誣烈甚原燎公為事程無尔酗暴(其七)衆方囂囂莠
言盈庭汨其腥腐亂我芳馨繄公主静神聽和平(其八)
亦越三朞俟瓜而代時秋亢旱赤魃為害焦澤赭原
莫觀銍艾(其九)公戚于懷往籲牧連謂此巖邑民病無
年不蠲其輸則瘠而顛(其十)誠至言諄卒獲聽受即命
行田撿括疆畒公曰异㦲予其奔走(其十一)既屏騶從亦
載糧餱单馬羈童陟巘降丘勞来疲甿使無隱憂(其十二)
甿曰明府頋我復我不驚犬雞不窘㫪莝遂我生育
扳諸寒餓(其十三)䆠成而怠人有常情繄公一節不撓不
傾翕是實德溢為休聲(其十四)惟今部使張膽明目刺貪
舉廉令巖政肅豈遺其近而弗甄錄(其十五)論公之才宜
濟時康最公之績何愧明揚廓而天路跋彼雲&KR0750;(其十六)
賢智之生世常不數達而之用守約施博厦材既具
不棄櫨欂(其十七)今人古人可企而齊龔黃卓魯夫何遠
而相我楊公大邦維儀(其十八)我邑于西五舍而近謠誦
相聞說丞如尹問訊棠陰酌言斯允(其十九)爰緝蕪章播
之康衢匪我誇公為後之模庶幾遒人采而進諸(其二十)
柳待制文集卷之九
