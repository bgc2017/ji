鬱洲遺稿卷七
明梁儲撰
墓誌銘
武定侯郭公夫人許氏合葬墓誌銘
昔在天順辛己武定侯郭公昌卒朝廷賜葬于西直門
外廣源閘之原自成化乙酉其元配夫人曳氏卒合葬
于左方今正德壬申八月十五日次室夫人許氏卒又
以是年某月甲子合葬于右方是時也夫人之嗣子曰
武定侯諱良者已前卒其嗣孫太保武定侯曰某者又
奉命鎮守兩廣不得以家事辭官事次孫勲衛勩及弟
勣勸勅曾孫房同竭力襄事仍具疏乞恩哀請上命賜
葬祭如例且有齋糧麻布之賜亦盛典也既又奉翟編
修鑾之狀請銘於余按夫人諱某字某姓許氏宣德壬
子正月初五日生于南京之大功坊幼有淑質夙聞内
則父諱旺南京留守衛同知及其母羅氏鍾愛之為擇
所從得公而受聘歸焉時公尚為南京錦衣衛指揮僉
事夫人佐理内政睦于上下公及曳夫人甚宜之至天
順戊寅公始以世嫡應襲祖爵於是族人有爭襲者結
黨誣構奏訴公亦抗章自理事下錦衣獄兩夫人親抱
幼子良就獄置對艱苦萬狀後鞫辯已白始置諸誣奏
者于法然自此再踰歲公亦不幸即世矣曳夫人以子
良襲爵優給請而彼爭襲者仍誣奏不已朝廷遂兩罷
之命良為錦衣僉事又三十餘歲為弘治壬戌時公議
益昭朝廷閔開國元勲大宗之後封爵久不嗣始以夫
人之奏下廷議而命良襲封焉良謝恩于廷歸拜家慶
夫人以良見家廟退坐内寢勞良而語之曰昔吾與汝
嫡母抱汝就獄置對時汝方患痘疹幾瀕死幸不死自
汝父及汝嫡母相繼即世後吾專理内政絶葷茹素日
訓敕汝曹子若孫今四十餘年惟以汝大宗未復為念
今汝能如此吾雖死亦可以此以見汝父汝母矣喜極
復繼之以泣子良軰皆拜泣不能興其後良以誥命請
朝廷遂贈曳夫人為武定侯夫人而封夫人為太夫人夫
人復以兹意反復為良言之論者以為夫人在婦女中
有烈士之行其於郭氏也有興衰起廢之功天將念營
國威襄公元勲不可忘也耶不然孰能使夫人秉德貞
堅相其後嗣八旬康健貽法子孫而終能安靖厥家垂
慶来裔也耶余請即事以為銘焉銘曰
烈烈夫人德音不已既相所天復成厥子厥子伊何為
寶竹君始雖藏晦終乃大申施于孫曾載多受祉允矣
公侯必復其始夫人之德其孰儗之維爾雲仍百世祀
之
封太安人李氏合葬墓誌銘
安人諱某錦衣百戶李侯璟之長女成化乙巳歸為京
衛武學生葉君蘭之配蘭字文賢錦衣衛都指揮僉事
文盛之介弟也兩家既久有交游之義而安人又早有
宜家之德凡所以事舅姑相夫子和妯娌逮羣下者咸
有其道於是舅姑稱重之以為使吾兒今日得以積勤
問學無内顧憂而他日得以發身成名者將於是婦焉
有頼矣詎意文賢竟於弘治庚申齎志而沒年纔三十
有四耳是時安人欲捐其生以相從以舅姑父母力慰
喻之而止然嗣是猶終身傷慕不替教其子鳳翔鳳岐
以勤儉為常訓遂克底于成立鳳翔今為錦衣百戶得
贈文賢如其官安人亦榮受恩典蓋受封者凡幾年而
始卒今正德已夘六月十日也享年止五十有二亦平
日哀傷成疾而致然云鳳翔等將以是年七月已酉扶
安人柩於都城門外祖塋七里舖之原開文賢壙而合
葬焉乃匍匐偕其從兄參將鳳儀奉僉都御史寗君仲
升之狀来請銘銘曰
初卜笠兮告吉祥合琴瑟兮偕鳳凰中胡為兮割肝腸
二十二載兮稱未亡命雖薄兮義則長于夫與子兮咸
有光生同室兮死同藏昔志願兮今乃償嗟盛事兮寧
可忘庶奕葉兮傳餘芳
大明高都督妻夫人蘇氏墓誌銘
高夫人蘇氏涿州義官英之淑女為今榮禄大夫後軍
都督府右都督朴齋高公得林之元配生天順庚辰春
正月八日卒於正德丁丑夏五月四日朴齋悼亡不已
思所以永其傳者乃令厥弟錦衣叔慶以刑部侍郎張
公綸所為行狀来請銘謹為叙而銘之初夫人之于歸
也朴齋尚未貴顯然門族高大家政素繁惟夫人能以
勤儉相之於是舅姑安其志養宗戚式其禮節僮僕感
其慈惠隣里上下稱其義讓舅克齋翁每喜為人言曰
吾兒有良相矣吾後庶其遠大乎後朴齋累有軍功自
錦衣百戶歷都指揮使以至今官夫人亦累受封誥自
宜人以至一品夫人每歲時令節夫人嘗如例乘輶軒
服入大内朝賀三宫屢荷寶鈔帑幣之賜其恩榮福履
一時殆罕倫比然夫人之所以事上率下省費節財恤
窮樂施者比之前時不異也不賢而能之乎以故士大
夫之與朴齋善者嘗以為朴齋之所以累立戰功官躋
極品恩遇隆重是固若祖考垂裕之休至論其門庭雍
睦人無間言内政孔修職業修舉則夫人之助固不可
誣也夫人生二子長早卒次傑以恩廕授錦衣千戶近
亦卒娶徐氏婦有共姜之節夫人傷子早卒不釋于懷
遂成疾以致大故亦其命也訃聞上遣官賜祭葬以是
歲六月某日葬於阜城門外玉河鄉(闕)向之原從先墓
也銘曰
吁嗟夫人德宜有子子既云亡夀亦止此吁嗟夫人勿
怨勿恫後来諸子必亢乃宗吁嗟夫人不亡者在生有
餘榮後有遺愛吁嗟夫人歸藏于兹尚永厥傳太史之
詞
封承德郎吏部考功司主事馮公暨配李安人
合葬墓誌銘
蠡縣馮氏其始未詳所自徙元時有西臺御史曰守道
者從其父始家于蠡即公之二世祖也公諱經字淑文
曾祖彦舉富平縣主薄祖吉以季父南京工部尚書貫
貴贈至大理寺卿父懽以入粟補義官母劉氏君生于
正統辛酉五月二十二日由監生除松江上海縣丞丁
外艱復除蘇州嘉定縣丞既而乞致仕以嗣子司勲郎
中蘭初任恩封承德郎吏部考功清吏司主事而沒焉
弘治壬戌四月五日也配李氏繼張氏俱先公卒已封
贈為安人子一即蘭也由進士除考功主事遷司封員
外郎歷今官女二長適長沙吳汝梅次適舉人劉潮張
安人女一適庠生劉汝霖蘭之子長曰修次未名女一
適儒士王復古始李安人之沒實先公二十有一年葬
于縣之大百尺鎮北之原蘭常以儀文未稱為慊兹卜
以八月二十一日啓其壙奉公柩而合葬焉凡分所得
為而力能為者蘭固將殫厥心莫之有悔焉耳矣銘曰
我昔與公過從再四既偉公容亦遠公器古稱長者公
殆近之孝友之實驗于色詞疏戚卑尊咸知敬愛僮僕
訢訢趨事無怠始焉作宦不卑小官兩丞劇縣志在元
元晩念慈闈就封歸養蘐草尚榮公胡告喪公先哭弟
哀痛實多今日伯兄抱恨如何公之閨門實維雍睦賢
配既徂恩義猶篤比于繼室不替徽音鄉閭之美傳及
士林六十二年未云中夀天之報公益昌厥後維公祖
考贈過其封公有令子後將無同公昔之官期余再見
公今亡矣敢藏公善先室之穴公此同歸嗣有贈儀尚
無窮期
明故資善大夫禮部尚書致仕贈太子少保石
城李公墓誌銘
昔成化戊戌常熟李石城先生始自翰林院編修遷侍
講又九年丁酉遷侍讀學士後孝宗登極以先生有青
宮講讀舊勞稍遷左春坊左庶子學士如故既而憲廟
實錄成與先生同職纂修者遷少詹事或太常少卿仍
兼學士惟先生遷南京國子祭酒以去雖燕賚加禄之
禮不缺焉然出入遠近之間禮意不侔矣說者謂當道
厭人好直故用意沮尼於其中豈其然乎既而先生連
遭内外艱俱特賜葬祭洎服闋起為太常少卿兼侍讀
學士遂遷南京禮部右侍郎轉左侍郎拜南京吏部尚
書復召為禮部尚書時中官劉瑾亂政受某府親藩重
賂欲以鎮國將軍為郡王怒先生執成法議之將中以
危法頼上心垂察止令致其事以歸劉瑾既誅詔吏部
疏起舊臣有才識為瑾所擯斥者先生雖名在首列然
雅意林泉無復有仕進意矣嗚呼當道者能尼人於祭
酒之時而不能尼人於宗伯之日劉瑾能怒人於議禮
之際而不能怒人於疏起之時况先生幼學壯行克全
晩節名遂身退貽福無疆是固平生好直之報天定固
能勝人也豈瑾輩所干與哉先生諱傑字世賢以世居
常熟石城里别號石城雪樵生正統癸亥卒正德丁丑
家譜遭元季喪失無所考今以曾大父居仁府君為始
祖云既貴獲贈大父濟父希潤俱禮部左侍郎祖妣徐
氏郭氏妣徐氏元配章氏俱淑人側室曹氏生長子曰
而達應例授七品散官繼配戈氏生次子曰而進授光
禄寺署丞曰而遇授中書舍人皆先生廕也女五人錢
奎趙原錫劉夢錫顧榮華翰其壻也孫男四元紹元貴
元顯元望初先生為編修侍講時嘗充經筵及青宮講
讀官三為會試同考官兩同兵部侍郎及都察院副僉
都御史為清理武職貼黃為學士時嘗主考順天府鄉
試及為殿試讀卷官又為纂修實錄兼校正官為少卿
學士時經筵講讀以舊臣仍首為青宮講讀又為纂修
大明會典副總裁官後闕里孔廟災命奉香帛往祭告
為禮部侍郎時因夏旱命祭禱天夀山而雨又為泰陵
山陵使既沒蒙賜諭祭二壇有司為造墳安葬凡此皆
關係朝政大體故並書之公自幼穎悟至老猶手不釋
卷在仕路四十年歸田又十餘年有文集若干卷藏于
家今其子某等皆淳雅有文行足以增光而裕後先生
之澤固未艾也銘曰
惟公尚直匪徐與亟雖為當路所抑晩而際遇出入皆
榮宗伯歸来道若可行虎豹九關莫達鴻飛竟爾冥冥
予之斯言亦豈足以槩公之平生也耶
明故南雄府同知致仕進階奉議大夫介菴鄭
公墓誌銘
昔成化甲午冬予與郡人吳美中璉李元善祥同會試
京師至弋陽又邂逅莆田鄭元美徽鄱陽胡大聲韶相
與偕行其後雖仕路出入不齊然始終交誼不替今四
十有餘載矣見存而仕者則惟胡大聲為八閩方伯予
亦尚竊禄於此元美則以府同知美中以縣尹數年前
以自請致仕而元美近亦亡矣厥子嚴州通判相既專
人走書告訃復以鄉人林大夫見素先生之狀請墓銘
曰此執事之舊約亦先生之遺囑也遂哭而為之書序
曰惟鄭氏為莆田舊族始祖淑唐州别駕以文義鳴于
鄉高祖玉曾祖福祖璿自國初以来皆隠德弗耀父諱
立始仕至饒州府學教授以元美考績恩贈大名府通
判并贈母林氏妻張氏俱安人元美性仁厚周慎居家
以孝友稱與人交情禮備至於慎終追遠敬老慈幼念
舊恤貧之義尤惓惓加之意初釋褐為南昌府通判職
專管糧民俗既憙訟而豪右糧入多後期前倅每坐此
去官雖元美毅然清白臨之後尚為所搆竟調判高州
府既丁憂服闋復改判大名府專管馬政三府人士至
今以潔已愛民稱之用廵撫廵按薦陞南雄府同知後
久不之任臬司遽以員缺報吏部據其言遂以王中補
之洎元美到一月王中亦繼至藩司兩以上請吏部檄
下元美當起送改用既而有新例凡先常調官俱致仕
元美亦在例中有勸其更自理者元美不理竟歸莆既
歸家無厚積泊然自守非公事不到府縣門其後權姦
死新例格不行吏部復有文移起用元美而元美竟亦
不起遂以原職進階奉議大夫致其事于時郡守張君
琦曾有詩美之云吾欲相依時考德瘦藤稀見郡齋行
去歲元美生辰予亦寄詩為夀云歸田曾未買良田誰
似淩江貳守賢皆非過許也嗚呼當王中始至南雄時
元美視事已月餘及王中死人謂元美必當補之然監
于上者或有求賂意而元美不肯從往来士大夫每喜
人善將迎而元美不肯為之屈以故事多齟齬竟使浩
然有歸志曾不獲少安于位以遂平生之志是豈非命
也哉相前来自嚴州予嘗與之言及相謝曰老父今家
居亦自無怨尤意惟以亡弟彬未仕而卒為痛耳然相
今有子二人曰一彦一竒孫一人曰嚴彬亦有子一人
曰一鳳異日稍承庭訓居官涖政有一可取則老父之
志願畢矣予聞相言重為元美慰於地下也因并書於
此以志予哀云元美生正統辛酉八月初二日卒正德
甲戌十月初十日相將以丙子十二月二十六日葬于
鳳凰山乙向之原其地蓋元美所自擇云銘曰
吁嗟元美家學有源百年隠德昔閟今宣惟教授公仁
厚正直元美繼之一心翼翼謂宜大振以究厥施誰令
中阨竟止於斯十載歸莆曾靡怨懟視力行仁鄊有遺
愛有子有孫以續其傳唐賢之胤永勿替焉鳳凰山前
生芻未束既誌此詞復繼以哭
院孺人黎氏墓誌銘
封大理寺右評事代州院君某之配孺人黎氏陜西按
察僉事賓之母也早從封君于後京師用勤勵謹約處
其身以裕其家肆子姓服其慈訓鄰里慕其禮則朝廷
封敕褒其敬慎蓋所以為婦為母者具有道矣弘治(闕)
賓考其評事之績孺人與封君始同拜敕命踰二年庚申
孺人隨僉憲之官陜西辛酉四月五日卒于陜之莊浪
享年六十有二歲(闕)月(闕)日返葬于京師轎亭原之左
賓以其友田中書佑所狀行實求予銘予與賓有場屋
過從之舊誼不能却也銘曰
人之生子恒欲其多多而不淑其懼如何猗嗟孺人一
子惟肖女數如子壻官亦耀嘗聞封君舊買南珠後售
于賈利什于初孺人贊言此原某物請召伊人各分其
一僉憲命下母病未痊子欲遲遲永倚膝前母曰不可
王事靡盬我其同行汝行毋阻至于莊浪病復乘之猶
舉古訓為子勉之人亦有言利能昏智死生之際夫豈
小事孺人於此所見何明今聞其語尚有餘清轎亭之
原勢来形止歸櫬攸藏過者式只
亡室贈一品夫人馮氏墓誌銘
夫人諱德坤姓馮氏故福建參政南海馮公遵之次女
母陳繼母李皆宜人成化甲午公為吏部司封郎中嘗
報書我先君許締親焉明年予會試不第始親迎南歸
時予在具慶兄及弟怡怡如也家用雖不豐然夫人能
同甘苦無戚戚意處諸妯娌亦無間言後以予貴封孺
人再封宜人弘治己未予有使交之行夫人隨至吉安
遇疾以卒五月(闕)有(闕)日也距所生景泰丙子四月(闕)
日得年四十有四子六人時存者三次攄由軍功今任
廣東都司都指揮僉事次揆授中書舍人次揭國子生
後沒亦授其子宸中書舍人女一適廣西右布政使陳
公稶之子勲今亡矣夫人沒予續娶歐氏高氏為繼室
各有子次挹歐氏出京學生次摠高出亦中書舍人孫
六人長即宸次敷敞孜徹教嗚呼予幸承祖宗餘慶得
至顯官使夫人而未卒則三品以上之誥命皆當次第
受之矣今止能令次攄輩焚黃告祠墓而巳況自始卒
至於今已多歷歲年顧今雖蒙恩遣官治祭葬榮被存
沒然孰若昔年早葬之為禮哉蓋由予竊禄于朝久不
能歸而時師風水之說又有以疑誤諸兒輩以致於是
悔無及矣尚何言銘曰
辛已之臘其日甲申有来天使葬我夫人其地伊何石
梗南村勢来形止風氣頗全凡附於棺庶其無悔尚俟
他年我同歸於此乎
大明閔司寇夫人王氏墓誌銘
夫人諱玉浙之歸安義官王伯璋女幼有淑質伯璋竒
愛之語其配錢曰吾是女必不以儷凡子後得今太子
太保刑部尚書閔公而許聘焉公時為郡庠生志必欲
領鄉薦而後有室及領鄉薦親迎則與夫人俱年二十
有四矣公後由進士為監察御史為按察副使累擢都
御史侍郎以至今官夫人由孺人累封至一品夫人始
終五十餘年凡公之所以致孝庭闈垂休後嗣親睦族
黨禮遇僚寀德望隆重巋然為朝野一時名臣者雖由
公平生勉強行道之力然亦豈非夫人之賢德實有以
相於内而致然哉其尤可稱述者當公為御史巡按河
南時夫人留處京邸其姻有至自浙中遣舊僕来餽香
粳白金為歲節常禮者夫人固却之曰公瀕行時實有
戒今不敢違也自公為侍郎以来夫人每歲時服命服
入内禁朝賀清寧仁夀坤寧三宮薦被寶鈔綵段之賜
其顯榮崇重至矣而夫人自處謙約與平昔不異且每
有止足之戒洎公再疏陳情得致仕夫人尤喜動顔色
既還家益佐公為光前裕後之計如是甫半載而有疾
又二載而疾不可起矣正德戊辰九月甲午也夫人生
宣德庚戌閏十二月四日有子二人誾聞俱應詔輸粟
于邊授薊州衛指揮使女一適臧顔亦指揮使而誾先
夫人卒孫八宜勤南京前軍都督府都事宜勛宜勵俱
國子生宜勖早夭宜勣宜效宜劭曾孫男九餘慶重慶
嘉慶延慶福慶德慶積慶長慶大慶孫女四曾孫四其
盛如此自夫人卒後屬時有厲禁有司久不敢舉行舊
典近禮部為之請乃得旨命賜祭二壇有司如式治葬
事於是卜以壬申年十二月二十日庚申葬夫人於烏
程金蓋山之鳳凰原亦歐陽子所謂蓋有待焉者也銘
曰
金蓋之原苕水之陽有鬱其林是為閔夫人之藏噫夫
人之藏其尚與斯山高而斯水長也哉
祭文
祭李西涯文
正德十一年八月庚戌朔越九日戊午後學南海梁儲
謹以少牢庶品清酌之奠致祭于特進光禄大夫少師
兼太子太師華蓋殿大學士西涯李公之靈嗚呼儲晩
進末學無所肖似其始也辱公知顧竟引置于内閣論
思之列其中也公乃以直道勇退使儲也不得有所則
傚以為依歸其終也公又忽然長逝使天下蒼生無復
有東山之望然則儲之憂慟夫豈直一已之情而已哉
不盡之詞尚當嗣布於几筵之下兹但略陳其一二公
獨不能鑒我之隠憂心曲也耶
祭倫迂岡親家文
維正德九年歲次甲戌六月壬辰朔越八日已亥少傅
兼太子太傅吏部尚書謹身殿大學士同郡梁儲謹以
少牢庶品清酌之奠祭于親家故奉直大夫右春坊右
諭德兼翰林院侍講倫君伯疇之靈而言曰甲科之榮
會元殿元況在嶺海士孰克兼君克兼之大福可占眷
此良材早優文學平步詞林德音濯濯宮僚既陟遠到
有期後来公輔舍此奚之駟馬初馳六轡如組税駕中
途於何控苦去年將命試士南畿歸而病作遂至於斯
天乎命乎誰其尸責老我衰頽可任悲愕靈輀將發薄
奠告心他日生芻俟更矢音嗚呼哀哉
祭陳侍郎文
維弘治十四年歲次辛酉七月丁未朔越二十日戊辰
翰林院學士梁儲謹以清酌庶羞之奠祭于故亞卿仲
濓年兄先生之靈昔我同年名餘三百入滿鵷班出聯
紫陌難齊者命易失者時悠悠二紀幾切懽悲或異升
沈或隔生死沈者未量死則已矣如何今者復哭我公
感今懷昔為恨何窮公之秉心實維良淑車攻御能遠
到可卜近登卿佐清譽藹然今春會面樂意難宣别冀
好音忽聞凶訃兹對靈輀可任攀慕惟公瞑目實有佳
兒維公不朽復有銘詩公年未六十斯二者固亦可以
無窮期矣是尚不足以塞儲之深悲也耶英靈如在庶
幾鑒此嗚呼哀哉
祭昌國張公文
猗彼楩楠其生有自枝條既茂亦庇本根維公之先德
垂後嗣肆生淑姒以儷至尊如古邑姜功毗内治匪公
積善曷啓慶源慶源既長帝念不已高官大爵洊沐推
恩恩出不貲人無異議知公於國蓋有功存謂享期頥
以觀至治胡祝在路胡弔在門夀雖不遐哀榮終始皇
恩百世畀爾子孫公死有知復何憾止秖應戀國尚有
忠魂儲等職忝近臣於公存歿義存戚忻一觴致酹侑
以藻蘋神之聽之鑒此蘭薰
祭許世昌文
維嘉靖三年歲次甲申三月丙寅朔越四日已巳南海
石溪病叟梁儲謹遣小孫晨以清酌庶羞之奠詣故人
許世昌先生靈之次而致辭曰前年臘日君至羊城自
春徂夏疾病相仍茫茫瓊海觸熱南征途經高要遂殞
厥生嗚呼痛矣人尚忍聆之哉君生世胄久擅才名功
高謗至位顯身傾死生命耳柰此孤&KR1137;迢迢萬里日泣
銘旌魂其歸國葬祔先塋知君賢子必敬以誠庶幾來世
後禄可憑君其勿憾鑒我哀情嗚呼痛矣人尚忍聆之
哉
祭遠齋文
維弘治三年歲在庚戌四月癸未朔越八日庚寅弟儲
等謹以羊豕清酌庶羞之奠告祭于伯氏叔遠先生之
靈嗚呼吾兄弟六人當成化丙午歲叔孚既先吾二親
而卒今三月辛已兄又繼二親與先叔而亡吾祖宗積
數百年吾先人又嘗救二千餘人之命何吾兄之長材
遠器而竟駕厄于中路夀止於四十有八不及見男婚
女嫁時也謂之何哉儲等今尚當相與扶植次掄輩使
之有樹立於世庶幾以慰吾兄不昧之魂焉耳吾兄其
幸聽此言否於乎哀哉於乎痛哉
祭黎翠峰封君文
忝戚少師兼太子太師吏部尚書華蓋殿大學士梁儲
謹以少牢庶品之奠致祭于敕封文林郎陜西道監察
御史翠峰黎先生之靈曰跡公平生養高田里聞達不
求而富書史鄉稱善人曾無怨訾卒不顯隆以昌孫子
恩典初隆宜綿夀祉胡遽山頽七十而止今拜新墳情
何能已嗚呼哀哉
又代兒次揆作
嘉靖三年九月丙子吾親家黎一卿侍御將奉其先君
封陜西道監察御史翠峰公之柩自羊城返葬於從化
韶山之原眷生中書舍人梁次揆謹以少牢之奠先二
日甲戌敬詣柩前三獻酒而致詞曰惟公先世奕葉清
風惟公德宇冬嶺孤松嗣箕裘而肯構垂善慶以無窮
黃髮無疆藹爾著家邦之譽白眉既貴居然受柱史之
封于以副鄉里衣冠之願望于以啓郎君異日之勲庸
一時盛事孰與比隆次揆猥以蔦蘿獲施松柏昔每拜
嘉今何報德翩翩靈旆悵百里以將歸鬱鬱佳城痛九
原之可作我酒非馨我殽亦薄神其聽之鑒此誠恪嗚
呼哀哉
祭遲菴府君文
正德十六年歲次辛巳八月庚辰朔越十九日已亥孝
男儲敢昭告于顯考誥贈特進光禄大夫左柱國少師
兼太子太師吏部尚書華蓋殿大學士遲菴府君曰儲
越從曩歲銜命使交獲拜先塋不遑久駐日月逾邁載
越廿年萬里家鄉長懸夢寐幸逢明聖得請歸休汎掃
寒蕪可勝永慕謹以少牢庶品之奠用伸虔告尚享
祭吳美中主事文
維嘉靖三年歲次甲申三月壬辰朔越二十七日丙申
少師兼太子太師吏部尚書華蓋殿大學士致仕梁儲
謹以清酌庶羞之奠致祭於明故江西進賢知縣封戶
部福建司署員外郎事主事加四品服吳君美中先生
之靈曰昔在郡庠氣求聲應君易我詩更相是正同膺
鄉薦同赴春闈自是厥後始恨多違君後登科出宰百
里撫字心勞其直如矢人誰辨玉抱璞何施浩然歸志
騄駬難追適意林泉餘三十載天道有知鳳雛藹藹載
承封誥重進官階名完福備兹世孰儕今幸獲歸頻瞻
德宇謂始自今勤陪笑語有懷莫遂有恨難伸詞以告
情君聞不聞嗚呼哀哉
鬱洲遺稿卷七
