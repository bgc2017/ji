鬱洲遺稿卷二
明梁儲撰
奏疏
勸止遊翫以重大祀疏
臣梁儲等謹題連日該司禮監太監蕭敬等於左順門
宣諭聖意欲於郊天之後暫往南海子遊翫臣等與同
五府六部都察院通政司大理寺錦衣衛六科十三道
等官衆口一詞皆謂朝廷至大至重之事莫有過於郊
祀之禮今祀禮未舉而先有意於遊獵則精誠已分矣
何以感格天心籲祈歆饗而望其錫福降祥於天下哉
况自祖宗列聖以來一百五十餘年皆未嘗有此舉動
今一旦忽然有之臣等乃不能極力諫阻以致皇上輕
改祖宗之舊章怠忽郊祀之大禮縱耳目之細娱忘宗
社之至計則臣等之罪大矣又況塵埃草野之中車馬
叢雜之際等威莫辨警蹕不嚴萬一可虞之事或有出
於意料之所不及者則臣等雖萬死亦不足以贖誤國
負君之罪矣以此不敢苟為阿順曲從皇上採納羣議
斷在不行則聖德益光而聖治益隆矣宗社生靈不勝
至幸臣等下情無任激切俟命之至謹題請旨正德十
二年正月初四日
作飬人材疏
臣梁儲等謹題為作養人材事近該内閣題欲將正德
十二年進士照先事例會同吏部禮部考選庶吉士等
因奉聖旨是該衙門知道欽此欽遵於本年三月二十
九日會同吏部左侍郎等於東閣前出題彌封考選得
汪佃等三十四名俱各文理優長年歲相應堪以教養
合照例改翰林院庶吉士與第一甲三名進士舒芬倫
以訓崔桐俱於翰林院一同讀書進學令掌詹事府事
禮部尚書兼翰林院學士毛紀詹事府少詹事兼翰林
院學士顧清教習文章内閣仍按月考試以騐進益合
用桌凳筆硯紙墨酒飯皂隸等項仍照例行各該衙門
給發緣係作養人材事理未敢擅便謹題請旨正德十
二年三月三十日本年四月初一日奉聖旨
計開
汪佃江西弋陽縣人余承勛四川清神縣人
黃易江西弋陽縣人江暉浙江仁和縣人
王廷陳湖廣黃岡縣人汪應軫浙江山隂縣人
劉世盛直隸趙州人曹懷直隸無錫縣人
儲昱直隸上海縣人葉貴章四川名山縣人
葉式浙江永嘉縣人馬汝驥陜西綏德州人
汪思直隸婺源縣人王三錫山東曹州人
史于光福建晉江縣人陳沂南京太醫院人
鄺灝直隸任丘縣人史道順天府涿州人
第三甲
劉穆山西臨汾縣人楊士雲雲南太和縣人
張星廣西桂林中衛人蕭與成廣東潮陽縣人
林時河南汝陽縣人鄭自璧順天府大興縣人
劉世揚福建閩縣人曹嘉河南扶溝縣人
閻閎山東臨清州人季方山西振武衛人
湯推學江西安仁縣人黎貫廣東從化縣人
席春四川遂寧縣人王邦瑞河南宜陽縣人
許宗魯陜西咸寧縣人
修書籍疏
臣梁儲等謹題為修理書籍事照得内閣及東閣所藏
書籍卷帙浩繁但歴歲既久殘缺頗多臣等已督令典
籍等官劉偉等逐一查對明白欲行禮部轉行福建書
坊等處照依開去各書内所缺篇數印寫解京以憑委
官修補今訪得聽選等項監生王嵒諸華殷甫王瀚俱
寫字端楷合無着吏部將王嵒等四名并於監生及鑄
印局習字人員内再考選四五員名開送前來供應書
寫待書完之日仍奏請送部選用未敢擅便謹題請
旨正德十二年四月二十四日奉聖旨是該衙門知道
欽此
作養人材疏
臣梁儲等謹題為作養人材事照得翰林院庶吉士原
有教書官二員内毛紀已奉欽依陞任内閣辦事訖所
有教書員缺合當推補今推舉得禮部左侍郎石珤原
任翰林院檢討修撰累陞侍讀學士及南京祭酒以至
今官學行老成堪教庶吉士合無令本官兼翰林院學
士專管教書未敢擅便謹題請旨正德十二年六月十
一日
災傷求免疏
臣梁儲等謹題為自劾不職乞賜罷黜以弭災患事今
年四五月以後各處地方水患非常南京國家根本之
地陰雨連綿歴兩三月不止且又雨中雷擊神機營旗
杆鳳陽祖宗興王之地雨久而多水驟發臨淮天長五
河盱眙等縣軍民房屋牲畜穀麥盡被衝塌田野禾稼
淹沒無存老稚男婦溺死甚衆蘇松長鎮嘉湖等府財
賦所出之地四五十日内大雨如注夏麥秋稻盡皆淹
死淮揚等處又南北襟喉之地自儀真以北至於清河
遠近一壑茫無畔岸高低禾稼俱無形迹房屋倒塌人
畜漂溺難以數計淮安新舊城内駕船行走居民老小
半棲城上河隄決口阻壊船隻後幫糧運無計前行湖
廣荆襄處霪雨連旬江水泛漲人民困苦不减去年至
若京城内外并順天河間真定保定等府連日驟雨數十
年來未嘗有通州張家灣一帶彌望皆水衝壊糧船漂
流皇木不知其幾且每年漕運糧米就使盡數運到通
京二倉尚慮不足供用今先到糧船既已沈溺數多後
來糧船又未知何日可到況大同宣府三鎮每歲主客
兵馬除草束之外該用糧餉大約共用一百五六十萬
今欲查議足勾四五年糧草之用又未知設何方法作
何處置乃可以充足前數又況山東登萊二府及遼東
地方自春至夏雨澤少降二麥既缺秋稼未登前項各
處地方水災旱災並在一時民將何以堪命竊恐民窮
盜起勢所必至萬一或有如往年劉六劉七齊彦明軰
起而倡亂勢又不得不調兵征剿一欲調兵必先糧草
今既公私匱竭又將何以處之將來事勢誠有大可慮
者臣等輔導無狀實切憂慚輾轉以思不能緘默伏望
皇上念祖宗創業之艱難思今日保守之不易新德勤
政以回天意布澤施恩以安人心特勅有司將被災州
縣一應徵派盡行蠲免被災人戶量行賑䘏更望皇上
特按前代異災策免大臣故事將臣等罷歸田里别求
經濟偉才代居重任則臣等今日雖難逭夫瘝官曠職
之罪而他日猶幸免夫妨賢誤國之誅矣臣等不勝激
切俟命之至謹具題知伏候勅旨正德十二年七月十
八日
請回鑾疏一
臣梁儲等謹題臣等昨日在閣辦理文書見午本未散
候至申刻始出閣門及至長安門外則道路相傳皆謂
聖駕清晨已輕騎徑往教場隨去天夀山等處臣等聞
之心膽戰驚莫知所措今儲嗣未建人心危疑車駕既
出誰與居守又各衙門一應題奏本并太常寺該奏大
祀社稷并遣祭先師孔子此等禮儀尤為重大不知何
以上達天聽臣等職叨輔導實不遑安謹詣行在俯伏
面奏恭請聖駕即回以安人心臣等不勝恐懼待罪祈
恩俟命之至正德十二年八月初二日
請回鑾疏二
臣梁儲等謹題近日聖駕遠出廵幸臣等先至沙河奏
請還宫至今未蒙賜允臣等憂思廹切罔知攸措伏望
皇上念皇城之内居守無人機密事務不可往來傳奏
即日旋駕回京以上解兩宫太后之憂下副中外臣民
朝夕之望不勝幸甚臣等職居近禁輔導無狀先是不
能積誠諫正今又不能力請回鑾罪該萬死尚當乞恩
罷黜以謝天下此情先具題知伏乞聖明鑒察正德十
二年八月初六日
請回鑾疏三
臣梁儲等謹題臣等伏見聖駕遠出廵幸本月初六日
早該司禮監太監蕭敬等於左順門傳諭聖意命文武
百官不必迎駕一二日即回自初六至今已經三日恭
候回鑾未有定期中外臣民不勝瞻戀臣等偹員内閣
義關休戚匡輔無能徒切慚畏伏望皇上俯納微忱即
日回鑾以安衆心宗社幸甚生靈幸甚臣等不勝懇切
仰望之至正德十二年八月初九日
請回鑾疏四
臣梁儲等謹題伏自今月初一日聖駕遠出廵幸跋涉
數百里經旬未返臣等雖職忝輔導不獲與扈從之列
連日出郊迎請未睹聖顔下情懸懸曷勝瞻戀謹待罪
俯伏上請伏望皇上思宗社之重寄念居守之無人上
體兩宫太后倚望之深下憫中外臣民仰戴之切即日
回鑾以慰人心天下幸甚臣等不勝懇切俟命之至正
德十二年八月初十日
求免疏
臣梁儲等謹題為自劾不職久妨賢路乞賜罷黜以謝
天下事臣等本無才識誤蒙皇上簡置内閣累次陞授
官至一品顧平日碌碌曾無毫髮補報近日聖駕遠幸
近郊經旬不返臣等又不能直言極諫恭請回鑾以慰
中外臣民之望臣等負國之罪大矣伏望聖明裁斷即
將臣等所授官職盡行削去罷歸田里以為人臣不能
盡職之戒仍亟選賢能入閣辦事庶幾尚有格心之學
濟時之效如此則臣等雖終身疏食水飲亦且不朽矣
臣等下情不勝懇切願望之至為此具本親齎謹具奏
聞伏候勑旨正德十二年八月十三日
問安疏
臣梁儲等謹題為問安事伏見聖駕歸自近郊上有以
解兩宫聖母之憂下有以慰中外臣民之望臣等不勝
慶幸但自駕出以至鑾回經歴旬又三日跋涉二百餘
里在臣下尚且不勝其勞況以萬乘之主躬御鞍馬朝
暮寢膳豈能不減於舊伏望皇上自今以後慎重起居
勿輕出入以益延國家億萬載無疆之福臣等不勝懇
切祈望之至謹具題知正德十二年八月十四日
請視朝疏
臣梁儲等謹題昨者皇上廵幸回鑾中外人心無不歡
慶臣等伏望皇上斟酌古禮特於奉先奉慈殿親行祭
告次詣兩宫謁見聖祖母聖母然後御門視朝使大小
臣工瞻拜天顔得以遂其依戀之誠臣等不勝幸甚謹
具題知正德十二年八月十四日
宗社大計疏一
臣梁儲等謹題為宗社大計事伏自聖駕謁陵之後中
外臣民懸望回鑾莫不心懷憂懼寢食靡寧近日獲覩
聖駕還宫視朝聽政又莫不歡忻鼓舞交相慰賀臣等
見羣心如此已有不勝其慶幸者矣然尚有葵藿微誠
未能上達謹為君父懇切言之盖今前星未耀儲位尚
虚上未有以慰兩宫聖母之心下未有以副百官萬民
之望此天下之大事宗社之大計不可不早定而預處
者也伏望皇上先白於兩宫聖母次召皇親公侯駙馬
伯并五府六部都察院通政司大理寺及翰林院詹事
府六科十三道等官羣集於朝詔以大義俾於宗室中
推舉近屬之相應者一人具奏上請然後皇上斷自聖
心告於天地宗廟社稷迎取來京教養成就俾之問安
侍膳司香内殿以待他日元子誕生然後出封藩服如
此則恩至義盡言順事行人心悅而天意從矣國家萬
萬年無疆之休實在於此臣等偹員輔導義同休戚事
有關於安危大計者安敢不昧死言之伏望聖明俯垂
鑒納即賜施行天下幸甚宗社幸甚臣等下情不勝恐
懼顒望俟命之至謹題請旨正德十二年八月十八日
修書籍疏
臣梁儲等謹題為修理書籍事照得翰林院原有習字
秀才周一元章鳴鳳又該臣等題准取到監生王嵒等
四名并吏部考送監生儒士劉高等五名俱各供應書
寫所有月糧飯食并紙劄筆墨合無照依先年謄錄監
生王琪等事例行移各該衙門支給應用未敢擅便謹
題請旨正德十二年八月十九日
誥勅官疏
臣梁儲等謹題為誥勅事照得在京在外文職官員應
得誥命勅命該臣等通行掌管又有尚書兼學士李遜
學專一管理但其間查對手本創寫草稿開具揭帖等
項俱係翰林編修潘辰獨任其事本官先因大學士徐
溥等具本奏保欽蒙除授本院待詔歴陞典籍博士以
至今官其文學老成操履端慎既為輿論所推且能勤
於職業不少懈怠又為臣等素所委用但今年過七十
累疏求退未蒙俞允倘一旦得請而去後來繼之者或
非其人未免誤事臣等亦不能辭責今訪得尚寶司司
丞劉銳性質安静學行勤謹曾在制勅房辦事有勞無
過堪以繼理前事合無勅吏部將潘辰量擬陞秩以酬
其勞仍令照舊辦事并將劉銳改送内閣誥勅房與同
潘辰習學管理庶幾他日得人任用事無稽誤未敢擅
便謹題請旨正德十二年八月二十四日
宗社大計疏二
臣梁儲等謹題為乞賜聖斷早定宗社大計事臣等偹
員内閣叨受寵恩尸位素餐萬無一報近以宗社大計
冒昧上請欲冀聖明俞允早賜施行庶上以慰兩宫聖
母之心下以副中外臣民之望顧恭俟旬日未奉眀旨
盖由臣等平日不能盡職以致不能少回天聽至於如
此負國之罪益又大矣然區區犬馬之忱終有不能自
已者用是再瀝丹衷仰祈聖眀鑒納即日達於兩宫聖
母隨召左右心腹重臣示以臣等前後章奏與之密切
計議斷自聖心特於至親宗派中照依編序欽定年行
相應者一人差官迎取到京俾之司香内殿以待元子
誕生然後出封藩服如此則人神胥悅而宗社永安矣
臣等不勝忠誠懇切祈恩俟命之至謹題請旨正德十
二年八月二十六日
請廻鑾疏
臣梁儲等謹奏為恭請廻鑾以慰人心仍乞特賜罷黜
以光聖政事臣等數日以前聞之道路皆云聖駕將復
有出郊之行當時殊未之信昨日及今日進閣辦事俱
未見文書發下臣等始信所聞不妄竊見我皇祖憲宗
純皇帝皇考孝宗敬皇帝當時雖建有皇儲人心安靖
然猶思患預防不肯輕出遊獵今元子未生九重大内
無人居守一日萬幾誰與裁決中外臣民之心實皆驚
惶無地寢食不安况鞍馬之上勞苦百端雖天保聖躬
必無他患然意外之虞亦有不可不深加防慮者臣等
既沗職輔導安敢緘默不言伏望聖眀鑒其愚悃即日
廻鑾永為羣生造福首將臣等削奪官職罷歸田里以
為輔導無狀者之戒别選賢才代居重任庶得盡忠啓
沃以裨聖德以光聖政則天下幸甚而臣等亦幸甚矣
臣等不勝忠懇激切祈恩俟命之至謹具奏聞伏候勅
旨正德十二年八月三十日
請廻鑾疏二
臣梁儲等謹題為恭請廻鑾以慰人心事前日聖駕還
宫之後京城内外官員軍民人等無不歡欣喜慶祝頌
聖德不意近日以來又有此出關廵幸之舉大小人心
比前尤加惶懼臣等及府部以下各衙門官員俱日詣
左順門跪進章疏伏請廻鑾但因未奉明旨以致一應
章疏俱無由上達況皇城都城無人居守每日護衞官
軍及辭見官員人等自朝至暮俱不敢輒自退出此事
關係不小臣等職居輔導與國家義同休戚不得不昧
死為皇上再三言之伏望聖明宥臣等之罪察臣等之
心俯垂天聽降旨處分俾各衙門官員人等皆得有所
遵守仍即日廻鑾視政以衍宗社萬萬年無疆之休臣
等不勝戰慄待罪俟天俟命之至謹具題知伏候勅旨
正德十二年九月初一日
請用人隨侍疏
臣梁儲等謹題為乞賜明旨以慰人心等事臣等竊見
乘輿在外夙夜勤勞内外文武百官皆當隨侍左右以
偹使令今内閣并府部等衙門俱各開具堂上官姓名
上請伏乞於内各點一員隨侍以盡臣子之心臣等謹
并將所擬旨意揭帖封進伏乞一經聖覧御筆批下施
行庶使各知遵守人心賴以安慰謹題請旨正德十二
年九月初四日
請廻鑾疏三
臣梁儲等謹題本月初八日早該司禮監太監蕭敬等於
左順門傳諭聖旨云廵幸數日即廻着府部等衙門官
員各用心辦事欽此臣等聞之不勝喜慰然聖駕之出
今已旬日邊塞險危之地鞍馬跋涉之勞臣子之心不
能不朝夕憂慮況今聖節在邇天下王府并文武衙門
及外國四譯人員進表朝賀到京皆欲拜稽闕廷瞻仰
天顔以遂其山呼祝頌之誠此尤為國家大禮不可廢
闕伏望聖明留念早賜廻鑾以全盛典以安衆心臣等
不勝至願謹題請旨正德十二年九月初九日
請廻鑾疏四
臣梁儲等謹題為再陳愚悃早乞廻鑾事伏自聖駕出
京以來已經二十餘日今恭遇萬夀聖節凡親而宗藩
遠而外國其奉表來京與臣等在京在外各衙門官員
人䓁皆不得一望天顔山呼舞蹈以盡其惓惓敬仰祝
頌之誠況孟冬伊邇禮當時享太廟若不及早廻鑾躬
親奠獻其何以慰祖宗在天之靈亦何以盡皇上報本
追遠之意又況近京各處衙門多抄奉總督軍務威武
大將軍總兵官印信鈞帖凡調遣軍馬支給錢糧槩以
此帖行之臣等伏見祖宗舊制一應軍馬錢糧非該部
奉有勅旨俱不許擅行支應今乃一旦以此行之他日
設有奸人乘機詐冒軍衞有司不能辨别真偽一槩奉
行安能保無他患伏望皇上思祖宗付託之重念兩宫
懸望之深即日廻鑾以安中外今後凡欲調遣兵馬支
給錢糧仍遵舊制而行前項印信鈞帖俱乞停止以防
意外之虞且毋使天下之人他日指為口實以為臣等
之罪宗社臣民不勝慶幸謹題請旨正德十二年九月
二十日
議處國計併請廻鑾疏五
臣梁儲等謹題為議處國計事近該戶部節奉聖旨邊
兵寒苦着戶部上緊處置銀一百萬兩差委的當堂上
官一員管領親到該鎮交收以偹犒勞欽此臣等仰窺
聖心軫念邊士欲加犒賞以慰其勞是即天地覆育之
仁但今日事勢則有大可憂者盖天下歲入錢糧自有
定數分毫不可增添一遇水旱災傷又當優恤蠲免難
以充足前數況朝廷經費日增月益無有紀極即今宣
大二鎮城堡糧草處處缺乏鎮廵等官節次奏討銀兩
該部題准已差侍郎鄭宗仁前去整理但帶去銀兩不
多隨買隨放旋復告乏今復奉有前旨不知該部又將
何以計處臣等聞得太倉銀庫正收銀兩動支已盡其
逓年積下餘銀僅有十五萬兩該部見在折糧折草等
銀亦止有二十萬兩又係見該給與在京軍官夏秋二
季折俸之數今該部欲將前項銀兩暫借那用仍開生
員納銀事例以冀暫應一時之命臣等竊見在京軍官
俸糧寡薄專一仰給此銀用度若過期不行給與身家
養贍不敷未免致生嗟怨是誠不可不慮及照生員納
銀事例本非美政先年或因緊急用兵及賑濟饑民不
得已偶一舉行近歲以來行之太頻以致人材冒濫選
法阻滯尤有傷於治體伏望聖明深惟宗社生靈至計
俯從臣等所言特勅該部將前二項所開銀三十五萬
兩以一半發與二鎮添充買草之用存留一半發與軍
官養贍免令解送以弭衆怨所擬生員納銀事例亦併
不行仍乞早廻聖駕以安天下之心以防意外之變臣
等惓惓愚衷不勝懇切瞻戀俟命之至謹題請旨正德
十二年九月二十八日
宗社大計併請廻鑾疏六
臣梁儲等謹題為宗社大計事伏自聖駕廵邊至今已
三十餘日臣等三人義應輪流一人常詣行在左右朝
夕奉問起居因得少伸啓沃為因居庸關把守人員奉
有旨意不容官員人等往來是以臣等不能如願至於
邊警重務亦一切不得與聞臣等輔導無狀致令皇上
待之疏薄如此罪已不容於自逭矣二三日來始傳聞
駕在順聖城内駐蹕又聞敵人擁衆去陽和邊外不遠
且分營深入搶掠即今京城内外人心搖搖臣等下情
尤不勝憂懼之至竊料北敵之計難測且覘知聖駕在
外日久月深彼將陸續而來聚衆甚多却乃藏形匿影
外示寡弱使我易而無偹是誠不可忽略尤宜周防遠
慮者也乞勅隨駕官軍持重堅守切不可輕出接戰及
貪功逐利以致墮彼計中仍勅各該游擊將官分布要
害去處隨宜分合相機戰守彼雖出境遠去亦宜哨探
的確方可整衆星夜廻鑾如此則計出萬全保無他患
天下臣民皆知稱頌睿謀神算實有出於尋常萬萬者
矣此乃宗社安危之機天下治亂之本伏惟聖明深
加之意謹題請旨正德十二年十月初三日
請廻鑾疏七
臣梁儲等謹題為懇請廻鑾以安人心事近日大同地
方被敵人擁衆深入直至應州等處搶剠伏蒙皇上獨
運神謀分遣將士追襲勦殺擒斬數多敵衆畏威遁出
境外臣等始雖憂懼既而不勝喜慰意以為邊患既寧
廻鑾有日不惟使百官萬民即得以遂其瞻天仰聖之
心而隨行將士亦得以遂其振旅還家之願此誠皇上
之盛德宗社之洪庥兩宫太后之大慶也今禮部具本
奏請欲考求先朝故事舉行迎駕及朝賀之禮緣司禮
監朱經齎奏未曾奉有旨意以此未敢擅行擬進伏望
皇上速示回期仍降明旨令該部遵奉議擬具奏定奪
庶臨時不致違悮至於各衙門近日題奏一應文書今
次經司禮監面奏者亦乞照依擬票發下毋令壅滯如
或遇有緊急軍情應用軍馬糧草等項尤乞特勅各部
即時查議處置許其徑自差人馳奏行在庶不有悮事
機臣等忝職輔導不稱任使有所見聞不敢隱默謹具
題知伏候勅旨正德十二年十月二十四日
請廻鑾疏八
臣梁儲等謹題為速請廻鑾看牲以成大禮事今日早
該司禮監太監蕭敬等於左順門傳奉聖旨今特差太
監張永魏彬張忠趙林齎帖傳與司禮監太監蕭敬等
知道即今尚有邊報未寧目下不得便行所有閏十二
月初一日起照舊差官輪流看牲不誤大祀天地爾各
衙門大小官員各要安心辦事該衙門知道欽此臣等
竊惟人君之道莫大於敬天敬天之禮莫大於郊祀是
以我祖宗列聖百五十餘年以來每遇郊祀必於前一
月躬往看牲歲之首月卜日行禮所以天心克享而天
下久安仰惟皇上為天之予受祖宗列聖之天下果然
上體祖宗列聖之心以事天則天之眷我皇上亦將無
異於祖宗列聖之時矣今駐蹕關外久未廻鑾顧謂邊
報未寧便欲差官先行輪看臣等愚昧心竊未安況邊
報縱有未寧自有各該鎮廵等官分任其責皇上但當
專其委任明信賞罰則邊境自爾無虞豈可以是為詞
遂欲廢此百五十餘年盛典萬一天下臣民及各處宗
藩有疑於此而具奏問故則將何說以應之此事係國
安危利害不小伏望皇上俯從臣等所言收回新命即
日廻鑾躬往南郊看牲以成大禮則人心安而天意悅
宗社萬萬年無疆之慶端在是矣臣等不勝懇切俟命
之至正德十二年十二月二十二日
勸止廵幸併求免疏
臣梁儲等謹題臣等竊見旬日以來風霾大作日色無
光道路相傳又云聖駕將有廵狩之舉中外臣民莫不
心懷憂畏此皆臣等康濟無能輔導無状之所致也今
科道官伏闕陳奏乃其一念忠誠所發伏望皇上俯從
其言以安人心以回天意仍將臣等即賜罷黜以謝天
下别選賢能之臣光輔聖政用收桑榆之效則臣等感
恩戴德益深益厚終身飯疏飲水亦無復有遺憾者矣
臣等下情不勝瞻天仰聖懇切祈望之至正德十四年
三月十四日
辭免恩命疏
臣梁儲謹奏為辭免恩命事臣於正德十四年七月初
八日九年考滿該吏部具題節該奉聖旨大學士梁儲
今已一品九年考滿寫勅奬諭加特進兼支大學士俸
照舊辦事還與誥命賜宴禮部欽此臣聞命兢惕㒺知
攸措伏念臣起自遠方才識寡陋平日仕宦雖稍希前
輩長者之風然氣禀所拘實深乏濟時適用之器伏蒙
皇上篤念春宫舊臣自正德元年以來九轉臣官以至
今職中間駢蕃之賞賚廕叙之恩榮尤有不一而足者
臣捫心揣已輾轉思惟有何功德而受恩至此兹當九
年考滿之際正擬推譲賢能力求休致庶上不累聖主
知人之明下以全臣子知止之義顧值時方多事未敢
遽言已私姑欲更俟旬日方可決陳前懇豈意今日乃
復蒙此殊常恩典此臣之所以捫心揣已尤不敢循例
祇受者也臣之此情實出肺腑伏望皇上體臣微誠恕
臣罪戾凡諸恩典俱容臣一切辭免姑令臣暫且照舊
辦事候日下時事頗寧即許臣力辭求退則臣之受恩
愈益深重矣為此具本親齎謹具奏聞伏候勅旨正德
十四年七月日
鬱洲遺稿卷二
