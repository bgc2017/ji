鬱洲遺稿卷三
明梁儲撰
奏䟽
請廻鑾䟽
臣梁儲等謹題為聖武既彰乞及時廻鑾以安羣心以
答天譴事仰惟皇上為社稷大計不得已率師南征今
罪人既得駐蹕未歸雖因臣等屢諫奉有秋後振旅之
旨而近日以來都民惶惶或云每至夜間彼此相傳以
為耳目有所聞見互相驚恐不能安寢及行質問來歴
則又各相推托莫知流言所自臣等竊惟聖駕所經萬
靈擁護豈宜有此或者因今歲郊祀報本之禮尚未舉
行天地之心容有未安自去年八月至今年七月宗社
祭祀俱未親行祖宗之心亦容有未安太皇太后大祥
已過升祔之禮亦尚未舉太皇太后神靈又容有未安
凡近來所傳人心驚疑之事其實非人心之自驚自疑
也安知非天地祖宗及太皇太后在天之靈特欲用此
驚動以促廻鑾之期也哉況今所獲反賊宸濠等各項
船隻灣泊江上已經數月事久變生難保必無又官軍
衆多馬疋草料日漸缺乏畿内府縣供給尤艱且南自
儀真北至張家灣沿途迎候人夫數十萬計俟候月久
不敢輒散吞聲忍苦莫由上達而延綏地方每報敵騎
縱横擁衆出入臨邊居民自相驚動是皆臣等日夕憂
惶皇上所宜深憂遠慮再不可遲延玩愒而不肯即歸
者也伏望聖明上體天地祖宗太皇太后皇太后之心
下念行在兵民萬方黎庶舉首蹙額朝夕喁喁之望深
維大計即日班師俾人心無復驚疑則傳聞之事自然
止息歸以成功告於郊廟社稷以澤天下則國家萬年
無疆之福端在是矣臣等扈從無狀平日入告之言罕
蒙信用今兹所陳于繫尤重若復不蒙聽納則臣等死
有餘罪矣臣等下情不勝惓惓懇切祈望之至
議郊祀䟽
臣梁儲臣蔣冕謹題今月初十日該司禮監太監魏彬等
傳諭聖意以明年正月郊祀天地日期既近欲暫於南京
行禮命臣等詳議可否臣等聞命之餘不勝驚懼反覆思
維決以為不可謹以愚見條列於後伏望聖明采納停止
前議早賜廻鑾以成大禮使天下後世無得而議宗社生
靈不勝慶幸
一我太祖高皇帝每遇郊祀大禮前期已行慎重臨事尤
加敬謹聖言諄諄備載祖訓諸書列聖相承守而弗失况
我太宗文皇帝臨御之日雖因國有大事不得已親征巡
狩及至郊期將近隨即先事廻鑾未嘗廢禮在於今日尤
當遵守
一我孝宗敬皇帝嘗因聖體違和未能出朝不得已暫改
郊祀日期然中心兢業甚不自安每語近侍羣臣以此為
歉及至聖體康復躬成大禮然後聖情悦豫在於今日尤
所當法
一臣等考得南京郊壇配位洪武時止有德祖一位自遷
都以後京師郊壇止以太祖太宗并配今若欲於南京舊
壇行禮既不可除去德祖配位又不可擅設太宗配位此
事體至重至大臣等尤不敢妄議
一郊禮以敬為主其犧牲制帛等項皆須預養素辦樂器
舞生儀節等項皆須預謹素習不然不敢行禮今若倉卒
措置取具一時鹵莽苟簡徒為䙝凟其為不敬孰大於此
臣等豈敢阿䛕苟從以速天譴
一皇天眷佑我國家篤生我皇上以為天下民物之主今
皇上父天母地繼體祖宗正宜法祖敬天子育黎庶以盡
報本之道若郊祀一事或有不謹則報本不誠天心不享
天下臣民何以蒙福是以臣等不敢不攄誠盡言冀回天
聽頋前所陳事宜一時愚昧不能盡意罪該萬死伏惟皇
上宥察
議郊祀再疏
臣梁儲臣蔣冕謹題連日該司禮監太監魏彬等傳諭
聖意謂欲暫於南京郊祀舊壇增減配位以便行禮臣
等聞命兢惕莫知所為竊惟自古帝王郊祀天地而以
祖宗配以盡報本反始之道皆天地之常經古今之通
義未有輒以已意擅為增減者也我朝郊祀之禮初都
於南京而奉德祖以為配繼都於北京而奉太祖太宗
以並配皆百世不遷之祀舊壇配位則有德祖太祖京
壇配位則有太宗德祖配位既不可遷而北太宗配位
又不可奉移而南不知今日倉猝欲行郊祀於我二祖
一宗果將何以奉配天地臣等反覆思之決然知其不
可況二祖一宗奉配之初既博考於聖經又詳集乎廷
議既詔諭於宗藩又詔諭於天下不知今日欲有此舉
亦能如祖宗之時從容廷議詔告否乎此臣等所以始
終決然不可也伏乞皇上俯從臣等先後所言停止前
議早賜廻鑾恪遵舊制躬成大禮宗社生靈不勝慶幸
議郊祀三䟽
臣梁儲臣蔣冕謹題臣等竊考我朝郊祀配享之禮在
洪武年則遵奉德祖以配天地在永樂年則並尊德祖
太祖同配天地盖德祖配位居上太祖居次此南京壇
位之制也至洪熙宣德以來並尊太祖太宗以配天地
盖太祖配位居上太宗居次此京師壇位之制也今皇
上偶因討賊之故欲於南京舊壇倉猝行禮且又有增
減配位之諭豈非欲奉遷德祖配位於他所而增設太
宗之配位於太祖配位之次也耶若然則失禮甚矣盖
德祖配位乃太祖當時躬自奉安者太祖配位乃太宗
當時躬自奉安者子孫萬年所同瞻仰今若擅遷德祖
配位而奉太祖居其處又奉增太宗配位居太祖之處
則太祖太宗在天之靈豈能自安乎祖宗之靈既不自
安而皇上之心亦豈能自安乎況人臣變更舊制朝廷
自有明法臣等二人安敢輒便輕議自貽誅戮伏望聖
明斷在不疑勿徇浮議以紊舊章早速班師回京以行
大禮則天地祖宗無不歆饗萬方臣庶同被慶成之澤
臣等下情不勝懇切願望之至
乞致仕疏
臣梁儲謹奏為乞恩休致事臣久居内閣職業罔
修扈從南征尤無寸補及罪人既得未覩迴鑾倍
切憂惶莫知所措幸賴聖心穎悟亟命班師萬衆
望之歡聲載道皆謂聖明天縱德政日新還京之
後必能深處穆清增修德政化成天下羣黎百姓
自此有息肩之望矣臣積憂既久魂魄未招聞此
好音始有生意豈不欲再陪鵷侣拜舞殿廷飽食
安居望覩太平之治也耶顧行年七十疾病乘之
心既健忘耳猶重聽以此卜之決無久生之理此
福過災生之兆亦德不稱位之所致也臣雖愚陋
豈不自知敢以至情控於君父伏望皇上特垂睿
察容臣致仕别選賢能以充任使臣無任瞻恩激
切之至
乞休疏
臣梁儲謹奏為老病不職乞恩休致事臣猥以庸
才誤蒙擢用濫竽内閣荏苒十年祿秩益增瘝曠
愈甚妨賢誤國之罪盖已無可言者若更不求速
退其何以稍全晩節於將来哉顧頻年已来鑾輿
屢駕既遠巡關後復討賊江南方聖躬勤動之時
非臣子自圖便安之日臣是以有懷耿耿末由陳
乞今幸天心助順聖武惟揚罪人既得回京有日
遠近臣民咸知歡慶臣之愚懇亦可以具陳於君
父之前矣況臣以七十之年當百憂之會驚魂未
定災疾横生心最健忘耳尤重聽夢寐顛倒有兆
不祥以此占之決無久生之理就使黽勉入京亦
決不能趨朝供事矣伏望皇上哀憐舊物即容致
仕俾臣得以服其命服生入鄉閭展敬先祠祭掃
墳墓謄累頒之誥命上告先代之靈不敢期望久
長但得少延數月而後辭世則臣所以蒙被恩澤
者愈益無窮矣臣之此情甚是窘迫若復不蒙睿
察不容即去徒使臣淹留卧病受人嗤笑忠孝既
於焉兩負身名亦從此俱喪則皇上之所以留臣
者無乃適所以益臣之疾而重臣之罪也哉臣情
迫詞促不敢文飾無任懇切祈望之至
辭免恩廕疏
臣梁儲謹奏為自揣無功乞容辭免恩廕事嘉靖
五年正月初八日該兵部差人齎送咨文一角到
臣開拆内開嘉靖四年十一月二十日該司禮監
太監戴永傳奉聖旨朕入繼大統致仕大學士梁
儲與定大策又遠至安陸迎扈来京其功難泯照
蔣冕毛紀例還廕他一子做世襲錦衣衛指揮同
知兵部知道欽此臣八十衰年苟延殘喘温然天
語忽至林泉臣感激之餘繼以涕泣顧惟自念實
愧無功豈可以昔時一日之微勞受今日踰涯之
世賞此臣之所以百拜陳情決然辭免不敢祗承
者也臣請具言之昔武宗皇帝大漸之時深惟宗
社大計實有我叔父興獻王長子宜入繼大統之
命臣等既趨至角門該司禮監太監温祥等八人
御馬太監谷大用等三人同傳奉慈夀皇太后懿
旨令臣等欽遵遺命撰寫詔書頒布各王府及中
外文武等衙門并天下臣民知會當是時也臣等
但有含哀抆淚同詞翊戴而已但有循用累朝典
故以慎終正始之義載諸詔中以慰安上下遠邇
人心以明示天下後世而已但有續擬合行事宜
與内外文武諸司各供其事以竢鑾輿之至而已
臣等夫何功之有哉迨至次日臣即與迎駕諸臣
星言速發經旬而至安陸既仰瞻天日之表旋侍駕辭
陵而行當是時也臣等但知恭扶日轂翼龍以飛而已
但知夙夜匪懈以事一人而已但知視於無形聽於無
聲或先警而馳或後蹕而至庶少盡其區區周防過慮
之微忱而已況鑾輿所至風日清明庶民子來百神擁
護貔貅夾道靡敢怠遑舟涉大河如履平地此天與人
歸之明驗祖宗在天之靈佑啓致然也臣等又何功之
有哉且自昔内閣大臣中間豈無功德懋盛之人然其
子孫未嘗有越受錦衣三品之職者近蔣冕毛紀等雖
蒙特旨授之終亦辭而不拜盖以舊章成憲不敢違越
故耳況臣素乏才猷尤無功德昔年致仕已叨承廕子
之恩今日家居又安敢冐武功之廕臣是以不避斧鉞
陳此至情伏望皇上體老臣戒得之心宥塵凟不恭之
罪容臣辭免前項恩典以保全林下晩節則臣之所以
感戴聖恩者益無窮盡矣臣下情無任瞻天仰聖誠惶
誠懼懇切屏營之至
鬱洲遺稿卷三
