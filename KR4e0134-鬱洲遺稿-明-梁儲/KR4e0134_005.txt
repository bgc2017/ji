鬱洲遺稿卷五
明梁儲撰
序
送郭天錫知德興縣序
中國當典午與趙宋南渡時衣冠避地多自北而南者
今江浙閩廣之士皆昔賢之後是雖山川英靈融結之
氣鍾於人物然亦豈非積厚流光之所致耶郭君天錫
盖有唐中令公後宋末有經幹府君肇遷於廣逮天錫
之世則十數傳於此矣中間譜乘殘缺仕不聞有甚顯
者唯宣德正統間太守府君始起家進士出宰金華民
心悅之留十餘年遂守金華以沒則天錫之世父也維
天錫積學於家舉秀於鄉偕計至京師屢試於禮闈不
遇乃就選天曹得宰饒州之德興德興江右壮邑也天
錫將復紹金華之烈而追配乎古循吏之政不難也而
天錫且撝謙不已猥以贈言見屬愚嘗怪天下英才如
此其衆平居譏評商確高自儗倫者不少至於臨民涖
政往往有不能滿人意者此其故何也豈其智識之不
足以趨時而才力之不能集事歟然夷考太守君之在
當時亦惟平易近民悃愊無華而歲計有餘固未嘗露
才揚已以干譽于人也愚獲交天錫有年其開明樸茂
盖有前軰長者之風而能世其家學異日政平民悅聞
望四馳百姓雖欲借宼君不可得使人知臨民涖政可
慰滿人意者唯懇懇愛民者能之其虛驕張皇高自儗
倫者或未必能之也若是則凡所以補於士習者不既
多乎愚聞昔中令在朝以一身用舍繋天下安危然功
高而主不疑位極而行無毁說者以為公所以能如此
非有他術亦出于誠心直道是豈獨郭之後人所當取
法哉天錫䋲厥祖武其於治民有餘裕矣
送林給事使暹羅序
皇明天覆萬國既正方域以安黎元至於四譯君長之
當嗣位而來請命者亦為之遣近臣往封之非以勤遠
略也置其君所以安其民古所謂王者無外之義也於
成化十八年七月甲子暹羅國王臣某遣陪臣表貢方
物言臣某老倦於政將傳位于臣世子某惟陛下命之
上可其奏於是有司舉禮典以正副使請上命刑科給
事中臣霄充正使以行臣霄承命兢惕尚圖所以宣德
意而安遠人者臣與之言子能如是可以為子賀矣昔班
彪有言匈奴多變詐交接應對得其情則却敵折衝後
人常以此為得使遠之要然愚以為徒求之交好應對
其末也五方之人雖道里殊風俗異皆可以誠而撫御
之可以禮而信懷之焉耳彼其星散居海中者且數十
百國去京師不可以里計王人駕萬斛舟張如雲之帆
一日夜趠千餘里然且累月始至其境彼或比年一世
而貢于中國此豈吾任智數以致之哉又況暹羅世修
職貢乃心中國自祖父以來無有二心者是固宜推心
以待之而為使臣者亦惟俯從國俗簡其禮數雖曰等
威當辨亦惟當嚴於自治無以修飾邊幅為也則其君
悅服而其民亦受多福之庇矣子溫柔敦厚疏通知遠
於此固將舉而措之耳而又奚俟愚言之贅乎抑聞之
飛走之族有所謂鳳與麟者遊其國則其國熟五穀而
蕃六畜人不逢其害菑今子以威鳳之儀服麒麟之服
銜天詔自天而下以辱臨遠國人將争先覩之以為快
是即所謂鳳麟者矣其國人又得無有焚香籲天欲使
星之早至者乎吾固預知子之能宣德意而安遠人也
而又何慮乎臣霄既起拜祝辭而在廷諸臣又多作詩
以送之編而成帙總若干首翰林國史編脩梁儲為之
序
送都憲韓公序
巡撫江西副都御史韓公前以江西左方伯守制還
家暨服闋尚未忍遽離祠墓吏部以聞復除廣東左方
伯下車始一月即有巡撫之命于是吾廣人相與語曰
朝廷豈遐棄我耶甫惠我以良牧而旋為西江移去朝
廷豈遐棄我耶至士大夫相與語者則曰韓公名德為
中外屬望久矣早晩當歸朝秉鈞軸大慰羣生雖江西
亦不足以久淹轍跡而豈若廣人所得專望攸暨者哉
儲聞而兩是之盖吾廣去天最遠被朝廷恩澤每在後
民聞公風采覩公德政所仰恃于公者深矣而竟不獲
如所願中情伊鬱能不悵然然公豈遂忘廣人者哉他
時巡撫政成歸朝秉軸是必有以處吾廣人者矣又何
為不豫哉儲不敏近持使節歸過羊城聞廣人與士大
夫言嘗道其愚衷如此前大參姜君王君少參劉君張
君屬言贈公行遂不辭而併書之
送少司空盛公赴召序
蕭山張公吳江盛公相繼奉命總督兩廣軍務論者以
為人之氣禀不同有剛善者有柔善者二公其皆以剛
勝者歟人之政事不同有以嚴治者有以寬治者二公
其皆尚嚴者歟故張公蒞政甫三載而有除宼安民之
績盛公蒞政未期月而有威愛並行之效皆所謂識治
之長才也然張公以南京掌院召而盛公以易州山厰
召愚意有不能自解者既而曰兩廣之地去京師涉萬
里易州之地密邇畿輔去京師遠則入覲未有期邇則
歲得入朝而議政然則易州之召其無乃以近地而處
公也耶況兩廣之政其事似難而易易州之政其事似
易而難盖兩廣軍務雖繁吏治雖劇然而舊貫不遠憲
章具在兵甲可用財賦未乏上張其綱下理其紀所謂
似難而易者也易州之政則異於是盖山厰之設百有
餘年林木之取于遠山者益少薪炭之供於内府者日
益多民已疲而力役不可休財已匱而征求不可廢侵
牟百起奸蠧叢生所謂似易而難者也然則易州之召
其無乃以難事而委於公也耶夫處公以近地委公以
難事朝廷之待公者厚矣公將何以為報稱乎予請即
向之所謂剛與嚴者為公陳之盖公之剛也匪直乎剛
其外而實能剛乎其中能剛乎其中則其剛也有體今
獨不能時出乎九卦之所謂㢲者而與時偕行乎公之
嚴也匪直嚴之於人而實能嚴之於已能嚴之於己則
其嚴也有道今獨不能時出乎二典之所謂寬者以濟
于其用乎剛以巽而益行嚴以寬而益濟如此則胡禁
不止曷令不行夫亦何難之不可易而公亦何入而不
自得哉此固吾曹之所以厚望於公而公之所以始終
圖報者也
順天府鄉試錄序
我國家鄉試取士之法自兩京達之天下無不同者然
而考試官之出于上命監試官之由于臺選掌卷至對
讀官則吏部擇之巡綽及監門官則總戎官擇之司提
調者俱先疏上聞至期乃偕往供事若是者乃兩京鄉
試隆重之舊典非天下諸藩鄉試所得而並焉者也若
夫三場題目司提調者既每㳄進呈及試錄已成復率考
試等官同進呈于丹陛之下至于放舉人之榜赴鹿鳴
之宴亦皆同時聞奏而後退歸府蒞事焉若是者則惟
順天鄕試為然雖應天府亦不得而並也國家之所以
優崇京邑而異待其人士者固如是哉臣儲不肖前弘
治壬子已沗順天府考試之命今弘治辛酉八月壬子
復沗與侍講臣燦同被命焉伏自惟念實有不任其兢
惕者翌日癸丒遂陛辭以行迨入院門俛仰至公堂上
則見夫棘牆板屋百爾具備盖府尹臣重府丞臣琦所
以豫為提調者有道矣防閑周慎内外肅然盖御史臣
完臣崇熙所以竭誠於監試者有道矣臣于此復何求
哉遂與臣燦及同考試官臣聰等同入内簾精白供事
每命題之夕必瓣香上祝曰國家將以此求賢才吾軰
亦以此圖報稱今所擬經書題目則取其有傳註明白
者曰無為以一端之說而取人也嗟爾多士安得沈潛
經傳約文會理如吾前輩諸君子者乎于詔誥論策表
判題目則取其典故易知有關于王體國論民生日用
之常者曰無為以隱僻之說而困人也又安得博雅不
雜辭尚體要如前輩諸君子者乎已而朝夕不遑更相
戒飭分房閱卷裁定去留其中果有如所謂約文會理
辭尚體要者則喜且不寐持以自賀曰是亦足多矣不
知他日施于官守言責者亦能如前輩諸君子盡忠修
職不自負其言也哉間或有問於臣者曰諸生皆誦法
孔子其用志盖高遠矣今一則曰前輩二則曰前輩無
乃非所以進諸生于道乎臣以為不然何則前輩作事
多周詳後輩作事多闊略前輩多雅實不為華貌後輩
則文過其質言過其行浮譽過其實德邊幅過其官理
者多矣是豈憂國家毗世道求有益于修身治人者所
宜爾哉孔子忠信篤敬下學而上達之道其殆且不如
是矣前輩之思不亦宜乎或者既以臣之言為然臣故
於序試錄之末而併及之盖以見臣等區區今日所以
為國求賢勉圖報稱之意而亦以少為諸士之勸也嗚
呼京邑天下之表也京邑所貢人士亦天下士之表也
國家平日之所為異待汝者其意何在而何可不敬承
懋勉以求無愧于天下之士也哉主司相屬望之心猶
未可以一言而盡也是為序
會試錄後序
國家建學育才設科取士道德既一風俗攸同士學于
家塾者可用之於鄉學國學學於鄉學國學者可用之
於鄉試會試用于鄉試會試者可用以對揚於天子之廷
由此而用之於居官任職無不可者顧其所以用之者
何如耳為法之善既如此至於科場條貫則又綜理周
密品式具偹百爾執事各有司存内與外相成人與法
相維較然畫一可以行之永久而無弊其防範之嚴復
如此士之抱利噐而就試者患己業不精而巳爾而豈
患有司之不明也哉正德三年春復當會試天下士上
命臣鏊臣儲為考試官既入院所以語夫簾外諸臣者
無他辭惟曰成憲具存吾儕圖所以報稱者庶其在此
尚相與慎之及乎三試既畢硃卷並入所以屢語乎簾
内諸臣者無他詞亦惟曰一敬怠之間而鑒别之精否
取去之當否係焉吾儕圖所以報稱者庶其在此尚相
與加慎之自是窮日夜盡心力經義求其醇以正者論
判求其明以暢者詔誥表求其能宣上德達下情者五
策求其能學古適用者于三千八百餘卷内拔其尤而
登之錄者三百五十人鑒别盖庶乎其不謬去取盖庶
乎其稍當而臣等亦庶乎其可以藉手而見上矣然臣
竊復有憂之盖天下之事言之非難而行之為難自古
聰明文學之士能慎乎其始者常多能不渝乎其後者
甚少今諸士子始以文學見錄于有司旬日後遂將入
對大廷馴有官守言責之寄其亦能言行相顧慎終如
始致國家收得士之實而無貽有司不明之誚也耶主
司今日所為深憂而過計者盖將為國家憂之為職事
憂之不獨為諸士子憂之而已也嗚呼其可不慎歟掌
詹事府事吏部尚書兼翰林院學士梁儲謹序
會試錄序
我聖祖高皇帝臨御之初立賢無方自洪武三年至五
年每歲皆開科取士既而謂所舉未足以盡得人六年
以後姑罷之越十有一年為洪武甲子始復詔禮部與
儒臣重議定科舉成式頒行天下永為遵守今四仲與
四季年鄉試會試之制是也則其法比前加密而取士
之道視唐宋以來科舉之制尤盡善矣聖子神孫守為
成憲後先豪傑胥此焉出豈不由聖祖詒謀之遠而致
然哉抑嘗聞聖祖有言朕每觀天象自洪武初有黑氣
凝于奎壁間奎壁乃文章之府心甚異之今年春暮其
間黑氣始消文運自此當興矣時二十七年九月也當
是時左右侍臣聞者盖無不拜稽稱慶嗚呼是豈非儒
道之大幸而亦豈非科目復行慶延百世之嘉兆也哉
正德九年春正月禮部尚書臣劉春侍郎臣李遜學臣
吳儼以會試之期伊邇預戒厥屬各慎事無怠至二月
已亥則知貢舉臣遜學暨監試御史臣平世用臣汪賜
等先陛辭入貢院蒞事加慎焉又二日辛丑臣儲及學
士臣毛澄既恭承考試之命而右中允臣李廷相編修
臣黃瀾臣李時臣趙永臣翟鑾臣景暘臣余本臣許成
名臣張璧臣張潮檢討臣孫紹先左給事中臣張雲給
事中臣高淓臣王爌署員外郎臣黃鞏臣陳槐主事臣
夏良勝等亦均有同考之責又相與陛辭入院涖事于
簾内益加慎焉盖自三試既畢硃卷續入之後臣等各
鞠躬盡瘁夜以繼日惟恐簡閱或不當無以稱上意旨
及乎簡閱既久甄别既明于三千八百餘卷中奉宸斷
取其文之中式者四百人第其姓名列為正榜又擇其
其文之明暢者二十篇刻之試錄將以進呈乙覽而傳
之于四方遠邇以昭科目盛事凡姓名之見錄于此者
亦云榮且遇矣況旬日間又將入覲大廷對揚清問登
科釋褐馴有官守言責之寄他日之都高官任大事為
國家建無窮勲業其本皆肇於此不知諸士子平日之
所以抱負與他日之所以施為圖報者其果皆能為麟
為鳳以瑞世為雨為露以潤物為楩柟松栢以成大廈
為桑麻菽粟以濟人利物用求無愧于科目且無負於
國家培養恩德否乎有則請為諸士子喜之幸之且屬
望之不然則非爾主司之所知也亦非我國家今日之
所以求賢之意也嗚呼諸士子其尚勉之哉光禄大夫
柱國少傅兼太子太傅吏部尚書謹身殿大學士梁儲
謹序
鬱洲遺稿卷五
