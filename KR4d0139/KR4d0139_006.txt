初寮集卷六宋王安中撰
碑文
定功繼伐碑(奉勅撰文御筆賜名月案資治通鑑綱目宣和元年六夏人來詔)
(童貫罷兵分注云關右既困童貫諷夏人因遼進誓表及夏遣使來賀天寧節授以誓詔夏使)
(辭不取強之持還及境棄之而去此碑所言欵塞請命皆粉澤之詞蓋非當日之事實也)
上帝眷命有宋既付中國垂裕于億萬世惟帝有訓自
時與宅外暨海隅四夷百蠻咸俾臣屬惟我祖宗克對
大命德澤之所滲漉仁風之所流衍無此疆爾界之異
故冊書命節顯服威纛之封加于三代弗錄之邦元龜
大貝南金象齒之貢來於九譯窮絶之域若乃錫土胙
氏越在外藩世賴國恩以生息其黎民孫子厥有弗虔
則六師之所必移九伐之所必誅蓋上帝之命則然其
孰敢廢西夏自繼遷叛命盜據靈武至元昊僭竊踐有
銀鹽甘沙之地因舊保鄣增建州邑稍宼取旁近部落
附益其衆歴諒祚秉常三世自擅不討而青唐吐蕃河
南諸羌錯居隴西湟中南安金城故地雖外示恭順而
内懷顧望名相犄角而實為脣輔荒忽靡常數為邊患
神宗皇帝天錫勇智高出百王之上創法立制内治既
穆攷圖數貢乃始慨然有鞭笞四方之志顧兹西鄙逋
誅積歲爰因神人之憤肆興師征於是擢王韶於疎逖
曰韶汝嘗獻書請事河隴以制夏人今予付汝以將帥
之任往惠汝言以底乃績聖略先定動無遺策一舉而
城熙州再舉而拔河州遂拓洮岷别為一道邊堠益斥
且扼青唐之吭斷夏人之臂矣秉常甫立亟為分畫之
請詭譎不忌時時小入盜邊隨擊隨卻元豐四年邊臣
上言梁氏顓政國人攜貳侮亡攻昩兹惟其時詔以五
路兵進討李憲出熙河种諤出鄜延劉昌祚出涇原高
遵裕出環慶王中正出河東會兵興靈共覆其巢居諸
將戰比有功夏人痍傷者什七八餘衆跳遁明年大築
横山之要樓櫓相望淺攻耰耕賊不復敢留塞下其經
理控馭之略甚遠且備元祐之初乾順紹封在廷倡言
棄地乘障之臣希意和附卒以元豐所築葭蘆米脂浮
圖安彊四寨遺賊至於熙河之女遮安遠一切廢罷而
邊城隤丸踰境晝不撤備賊知吾中國易以計動不自
厭滿分畫之議無慮三四變哲宗皇帝親政之始深惟
寧人有指疆土既底厥成而羣謀弗臧蹙國玩寇聖孝
感發當饋喟歎謂輔臣曰熙河分畫已再至而背約遷
延宜增備力守勿復與議賊情惶怖請遂如約既詔不
許因命薄伐將士賈勇思奮所向輒克河東復葭蘆環
慶復安疆鄜延復米脂後進兵築南牟會為西安州幅
員千里東界麟府西抵熙蘭土壤衍沃物産饒阜故時
山界聚落内屬者過半矣元符二年王贍畫取青唐乃
決策招納於是河南大首領果莊之子巴爾斯博恰舉四
城來降贍引兵渡河以夜半發徑取邈川夏人大懼失
援謀襲我師統帥趨戰益急贍遂提孤軍入青唐降偽
主向於大定而初謀内搖外庸弗訖然夏人已徜徉縮
栗不得西結諸蕃勢危力竭更緣他援求成於我中國
之威兹大振矣皇帝嗣服永惟上帝祖宗畀付顧託之
重在予一人仰遵神考燕翼之謀哲廟繼述之孝大修
政事嘉靖區宇天地並貺神祇安樂封略之内冠帶之
倫函蒙祉福東盡出日南極丹徼皆跂踵面内而北國
寖衰初弗敢桀道德之威莫不震疊獨兹一隅遺孽未
殄尚或繹騷上曰嘻惟予父予兄造攻自西絀誹排疑
克就丕烈圖功攸畢予何敢怠其奮予武斷以必伐粤
崇寧二年先於青唐王厚出河州破魯格特堡斬大首領
額琳沁獲首千降戶五千高永年出蘭州開通湟路降
二千合兩道兵三萬衆傅湟州賊堅壁以待外救攻之
三日不下乃别遣驍將選卒間道疾驅渡宗河毁水寨
火浮梁以絶其援奮兵四面急擊拔之斬首二千降戶
五萬築綏遠關臨宗寨進兵撫定河南部族十餘萬偽
王子錫巴衮以其族降獨勝宗隘諸族未附亟討平之
湟今曰樂州三年夏合熙河涇原秦鳳兵樂州分道三
永年由右張誠由左厚統中軍直趨星將硤會于宗噶爾
川偽王子錫魯蘇悉其精甲來拒諸將鏖戰自朝至晡
士氣彌厲金鼓之聲砰隠山谷賊棄仗走尾擊五十里
斬首四千降戶十萬錫魯蘇妻回紇偽公主以其衆來歸
且納隆持特城管鑰進據廓州遂城鄯善以為西寧州冬
遣劉仲武潘逢擊河南諸羌之反側者斬首千餘誘偽
王子趙懷德降獻於闕下詔授懷以雄武之節封順義
郡王四年夏錫魯蘇復結賊入宼圍宣威城遂犯廓州新
邊為之搖諸將夾擊則引去追斬數千大觀初諜告土
蕃藏怎巴特噶爾據錫桂城招結蕃族稍創文法立名號二
年詔發兵六萬討之仍分軍濟河為翼遂拔錫桂城以為
積石軍藏怎巴特噶爾以其屬降移師收青藏川以為洮
州大首領默錫勒羅密克率戶五萬來歸師踰青海至節
占城草頭回紇族數萬官其酋豪通道于闐底貢寳玉而
地闢青唐之外矣夏人自前犯會州為劉法所敗屠和爾
提克泉略烏爾戬川乘冰堅踰河躪蹂四百里俘斬萬計
餘皆麕鹿散不思自保至政和元年猶挾畫疆為請氣鉗
議先形露虚喝邏騎越軼要衝輒自為塹畔既賜銀川
石堡則益&KR0008;蠋偃蹇不即馴弭四年始上誓表設詞讕
謾報以優詔使人置於保安傳舍而去更入鈔略造為
兵端六年誘蕃官趙懷明殺邊吏率衆而奔始命以諸
道兵討之先是上嘗以禦賊形勝語諸將曰古郭隆地
下瞰西凉清水河逼烏爾戬渡壓賊右廂城此則賊在吾
股掌中於是法出樂州據古郭隆築震武軍仲武出會
州據清水河築德威城賊悟來爭擊敗之禽其酋領斬
馘數千秋觀兵環慶招撫叛黨望風來歸者相屬懷明
内悔齚舌發疾半廢因遣姚古築鎮安城苴補障塞達
於鄜延斬撓蕃賊首五千得鎧甲馬牛羊橐駞以百萬
計七年賊入環慶城佛口谷偽號成德軍圍邊壘三十
六陷濟義堡又攻破佛口并敗賊外援斬首三千生縛
惡首李賞樵卜等千餘人乘勝分兵築熙河涇原河東城
寨十數誘懷德弟尼瑪丹怎以歸賊猶數侵竝寨上震
怒詔諸將以兵二十萬絶磧窮討前直蘭會築日木多泉
偽號治安城直鄜延築蔵丹河偽號洪夏軍皆賊蹊所
蔽而蔵丹尤斗絶連歲不能取於是种師道統兵進攻
以次斬首七千禽偽監軍以下首領千數遂築制戎城
賊益蹙恚極而狂僥倖一戰冀少償所失亡則眎其下
猶有辭宣和元年舉國來寇鄜延陷鎮青堡涇原陷靖
夏城進圍震武軍結河南諸蕃攻積石軍洮州上用不
赦詔涇原合熙秦兵平克特口鄜延西合環慶兵平齊
吉克臺東合河東兵𢷬沁布班堆又分秦鳳河東兵擇利
深入六路同日濟師賊乘間再圍震武諸將自涇原晝
夜倍道往賊出不意噎默褫氣遁不及顧遂焚聚落夷
險隘斬首萬餘獲生口孳畜不可訾數乾順欵塞請命
辭意確至有詔班師凡平青唐吐蕃全國建州四軍一
關一城六寨十堡十二降王子三部族二十萬俘斬四
萬收復夏國地數千里築軍一城七寨五堡壘二十四
破賊城八禽首領三千降部族二萬斬首五萬初乾順
憑藉父祖餘資狃國弗誅乍叛乍臣靡有寧歲青唐既
滅兵在其腋左支右潰不戰自弊土宇日狹又失金繒
之賜皮毛糗糒久不自聊逮兹悔過上未欲以赫然一
旦之怒鉏其垂盡僅存之種詔語中出歴數其罪而切
責之仍戒以守今定界無所計議大哉王言非復向來
姑息優容之文乾順聽命惟謹即日進誓天寧元正陪
臣來朝惴惴不敢失館人膳夫毫髮意迄今三年乃手
製御帳以獻因求賜監書欲以古今君臣大分自誓其
意蓋可知已於是羣臣奏曰西鄙用兵垂二十年惟陛
下神略誕施威憺德洽受俘端闕慶捷紫宸駿功巍巍
燀燿古昔願紀之金石訓諸無窮上以命臣某臣某竊
伏聞之曰昊天所子為中國君天大奉之必將侈其土
宇荒遠之裔順天者存違天者敗此理之常昔者朝鮮
誘納漢人裂為四郡樓蘭遮留使者首傳北闕匈奴呼韓
邪内附則擁護以安而北單于自絶沙漠竄亡之不暇突
厥頡利弄兵渭上刑白馬盟便橋未幾為唐所敗脫身
走保鐵山卒禽之漢唐且然況吾有宋之盛陛下神聖
為天所子為無不成欲無不得天方授我不獨以此陛
下兼覆無外特許乾順修貢天地大德雖臣莫得而名
若夫西戎即叙神考之功哲廟纉之陛下成之臣謹播
之聲詩以奉揚無前之偉烈敢拜手稽首獻詞曰
宋承帝命光宅中宇蠻蜑夷戎悉臣悉主維我祖宗仁
聖一心與帝分職靡不幬臨彫戈彤弓玉符金劵孰為
世守以封以建毋貳厥心覲享以時有弗來庭帝不汝
私蠢兹西戎恃險用詐遁逃靡悔盜有靈夏自遷再傳
昊驕卒狂帝亟劓之使内自戕肆及秉常逋誅積世青
唐連鄰隂為脣齒明明神考聖智自天閱書于匭亟行
韶言曰汝往哉先事河湟版圖六州扼賊喉吭乃築横
山障塞千里聲震興靈屋瓦飛墜元祐之初棄我翰藩
賊張婪酣滋無盈厭哲廟親政爰始繼伐曰寧人指予
敢不力師直而義遂復侵疆天都南牟樓櫓相望贍既
入湟功潰于成天其或者以授于今皇帝嗣服事遵熙
豐載揚我武聿圖寧功分命將臣訖此外略使軺涖止
以究以度臣厚偕止于湟合兵羈其名王翦其屬城過
師青海冠帶回紇通道于闐底貢方物夏人内憂倔強
自誑行人失辭置詔而往鼠竊狗偷不恥敗奔誘納叛
亡實開兵端間悉其有以伺吾怠左逐右入遂無寧歲
帝赫斯怒底天之罰百萬齊驅勢若摧拉有執其豪有
馘其醜有摧其鋒有躡其走言言其高我有城阻翳翳
其荒爾無室處賊窮呼天丐此項領猶懼不貸遑敢它
請天惟畀矜聽其内附汝以誓來予則赦汝賊捧詔泣
申以誓言貢篚在廷不懈益虔皇帝曰嘻上帝是荷伐
叛三世告成自我自彼河隴全為王民夏人所餘僅在
彈丸皇帝曰嘻内外治異不有師征外鮮克畏畏而舍
之懷徠孔易天生五材兵不可廢昔在藝祖首春踐阼
夏取澤潞冬拔揚楚膽落四夷業垂萬年兹予守邦敢
懷宴安天方授我溥天率土負固必誅擅命必取有順
而嚮不失汝所德刑並用孰敢予侮咨汝夏人其益自
戒汝弱可兼予恩不再羣臣稽首賴天子明西戎即叙
孝極廣聲神考之神哲廟之聖天子之功上帝之命羣
臣稽首聖功巍巍威震朔南敢不來歸來歸不遲畢
朝明堂臣作頌詩以訓萬方
記
清州靈津廟記(奉勅為河清重修代轉運使沈純誠作)
天右序有宋正域四方融結複重表裏險壯乃眷北顧
造設形勝惟河海統會川瀆大無與侔宜為中國襟帶
抱負之勢上帝有命百神率職相與回河斗折下趨瀛
霸匯于盧臺之野紆餘平衍限絶虧疏包有藩垣障塞
之地屬之於海濤波之滲漉潮汐之吐吞則又益于陂
塘東西際連是為天塹綿亘千里無復越軼之患氣象
雄奥扶輿磅礴足恢朝廷道德安強之威大觀初元天
地之貺應期紹至川珍嶽貢與夫草木羽毛之瑞沓然
前陳九月河水時至自乾寧而上八百里清湛一色可
燭鬚眉日晶月輝涵泳空洞龜游魚躍散布深洑蓋七
晝夜而後如初水衡上聞宰相率百官扣閣頓首賀皇
帝曰噫上帝眷佑予敢不欽其以乾寧為清州制下瀕
河耄倪手舞心拜驩聲動天帝益順賚乃奔走海若俾
出雲興雨無或失時節縮河流避民黍禾歲中再穫用
贍給于公私號新政和既大為之防以節止塘水役不
告病隠然時成而榮光發祥又在于扶蘇之口如鑑如
練同向所見跨地加遠而積日倍之于時東南海水亦
復澄紺明澈效祉相望披圖按牒千百載不一睹而同
時並貺天意昭晰由三五以來未之有也皇帝方寅恭
謙虛推報于上下神祇咸秩無文以荅殊祉故于巨流
之所會歸靈跡之所顯暴尤以加意異時獨流西崖有
顯靈順應神妃祠成以居人之私力簡陋窘偪不稱象
服冊號所以崇極之制皇帝高拱巖廊之上千萬里之
遠靡有弗照睿旨中出俾本部漕臣撤而新之旉實始
商度請少徙百餘步稍附益隄面創營新宫圖上而旉
罷申命臣幾董領鳩工栰木而幾移帥常山臣純誠適
蒙上恩擢使專被中詔崇飭厥事築以元年之秋裁以
二年之春迄某月某日甲子乃成題以前所賜名曰靈
津之廟金帛取於經用之餘卒徒料於役使之羨工之
積三萬四千有竒材木甎甓未陶之坯丹堊鐵石絹葦
紵漆之物條計枚數銖稱尺量無慮百萬而郡邑近民
之有司初不與知凡廟之屋為間者百六扉前啓五殿
中峙齋廬嚴靚環廡修殖崷崒焜燿神其來舍考室之
日臣純誠盛服即事薌幣明蠲牲酒芬烈祝史正辭以
皇帝報貺欽崇之意告于有神空馭充廷煙霏徘徊河
聲恬徐斑斕蟠蜿之物踊躍出聽海之神山貝闕延吐
雲景光氣以相映發邊人縱觀並受福禧思德務報咸
致萬夀無疆之祝而一水之外黎民赤子悵慕跂立至
於齎嗟涕洟大哉有宋之德所及遠矣臣純誠材下幸
備乏使嘗請記事之成鋪張閎休而制旨因以命臣若
夫營作之本末前已槩見臣純誠謹按清之建壘其來
久遠天將有興周世宗頗開拓土宇為吾聖代驅除顯
德中收復關南自浮陽御龍舟順流而北太祖皇帝神
武英發盡護水陸之師所向輒下遂平三關明年受命
以有天下惟此始征之地實基帝業太宗皇帝睿謨經
遠因縣置軍以固疆圉聖聖相授與天同仁並邊之民
斑白野處不聞犬吠之警是宜河宗谷王出見上瑞以
為太平之符詩曰薄言震之莫不震疊懷柔百神及河
喬嶽又曰允猶翕河敷天之下裒時之對時周之命古
之盛王制法立政既足以震動萬邦則神明顧懷雖河
之善溢難制且使柔順聽命至於信能翕河則裒天下
之神而禮之以永厥命二篇之詩蓋相後先恭惟皇帝
陛下躬有聖德天錫獨智自初臨御深惟神宗皇帝立
經紀之志紹修先烈小大悉備天下復見熙寧元豐之
盛自開洮隴奄有積石故地禹貢所書導河發源漢唐
之所未覩而隃度其處曰崑崙紫山云者由首及尾悉
入封略之内歴星柳與井至於昴畢之分朝宗於海初
無決溢横潰之虞迅流巨防自成長利則所以震疊懷
柔者於此可見乃若澄波之瑞固已升歌泰壇歸美宗
廟示不專有而靈津之祠僻在徼戍親詔繕治務極隆
顯則裒神而對之者殆無不及昔我章聖皇帝既奉真
符陟岱宗天步安夷珍物紛委於是河清于陜郊者再
其後祀后土於汾隂竝配太祖太宗還駕嵩洛親謁寢
兆以至迎仙宗於真游欵道祖於亳社大曲畢舉垂光
冊書皇帝陛下薦膺丕貺同符真祖裒神對越協于周
頌意者遠覽詩人沛膏澤之博近法祖宗廣符瑞之富
舒德發號勒功告成以闡萬世無窮之休三神百靈與
夫九州四海之衆猶冀旦暮遇也臣純誠敢緣廟事并
著之臣謹記
河間詔書記
臣某崇寧乙酉春蒙恩擢帥高陽親承德音申飭疆政
臣嘗從事于瀛其後三奉使指周旋北道夤緣官乏攝
領鎮定形勢險易備豫後先舊頗習知顧臣非其人也
矧三關被邊最河朔勁兵處猥見推擇尤懼無以仰副
聖訓惟是承平日久中外晏夷祖宗在天臨莅大信借
彼蠢爾誰敢動搖邊臣時裁取充位而已雖文墨議論
不忘搶攘徒淹歲時無甚赫赫聖上躬按吏瑣錄臣勤
竭鋪舒睿藻洒落宸翰躐陞扈從再屬閫寄臣竊自念
才分迂淺而寵任超踰是速于咎乃抗章祈免手批腆
渥弗容懇避皇恐祇命具如上旨臣謹按高陽置帥歲
在慶歷戊子距今六十年矣親詔再留蓋自臣始臣考
之前載璽書增秩言或予代縱筆大字未厭民觀伏惟
皇帝陛下道心精微聖學高妙形於聲畫神動天隨昭
回之光乃賁蔀陋臣固不足刻畫大巧意者寳訓所在
百靈來拱物無疵癘而兵寢刑措因刊於石以侈非常
之榮亦庶幾並邊之民與受其祉若夫忠義稱報則子
孫以之豈特捐臣之軀也哉臣不勝昧死謹記
博州勸農記(代)
上嗣服十有二載天人同和風雨順序野蠶穭麥之瑞
史不絶書三農滌場百禮既洽冬十有二月申考四時
之政以興嗣歲乃親御翰墨詔天下監司守令時節郊
野勸相農事明年春土膏既發自河之北南逾京輔甘
澤滂注者三尺歌謳布野耒耜畢出吏久不踐阡陌懷
詔徨顧方問儀于耆宿而本道安撫使北京留守已涓
日同部使者屬民於近畿植勸農使旂於田中讀詔旂
下延禮其父老而教戒其子弟來聽者蓋數十萬人歡
聲四傳列城聳動部使者亟以其事曉所隸郡會博闕
守臣某實領郡務遂以三月甲子率官吏至郡之西二
十里崔度傳舍合聊城堂邑旁近鄉民設庭下之位搢
笏出詔書讀示并道上惻怛愛民敦本之實德因犒其
高年授以善本扶藜垂白既醉以酒相與羅拜呼舞請
祝億萬歲夀以報和氣熏浹風日妍麗林霏草露皆有
欣榮之色惟是天語諄複易感而難盡必得老於宦學
信及閭里者日相講誦告語躬先唱導表率則有百倍
於吏之力於是又即南城致仕宣德郎孟介之廬就致
上之德意退則以詔刊石且屬臣某記其下臣竊惟國
之大本在民民之所寳惟穀二帝三王之盛莫不務此
稷官之建民時之授祈報之禮補助之政具載方冊推
而行之每在平世若昔藝祖配天立極由建隆至乾德
再以尺一之詔敦勉農功用垂法于後聖太宗既耕帝
耤爰命州縣立農師以教種藝章聖在御乃始分道置
使賜以農田勅令俾知所承祥符中又因吕夷簡有請
悉蠲農器之稅仁廟聖性恭儉惟稼穡是好明道再耤
弁冕舉趾進至十有二跬三公已下盡壟乃止迨我神
考稽古創法肇開千畆於國之南而又置常平之官定
蠲役之令修水土正經界所以惠遺天下德至渥也上
遵制揚功悉復熙寧元豐之舊聖孝感格既屢有年而
親詔丁寧上以無忘列聖之德下欲元元之衆臻于富
夀當是之時豳風駉頌與漢文景區區一切之事蓋不
足道惟臣某之先伯祖文忠公齊嘗參仁廟政事某父
延慶被遇神考入直禁林出典方面臣某亦頗習知朝
廷舊典宜能雍容精白推廣聖志而布之于民惟博於
禹貢為兖州之野土地沃衍並宜五穀之産織文絲紵
饒於四方聖代承平民力一無所用家有祖父相授之
業野無尺寸不毛之田顧今乃與率土之濱亟蒙詔恩
自邇以眎遠凡播告之所及以求稱上旨者宜如何耶
深耕易耨奄觀銍艾以供有司之賦以足仰事俯育之
計慈順輯睦日用飲食相率無犯上之教令則家給而
國用充刑措而天下服詩不云乎帝命率育無此疆爾
界陳常于時夏臣愚所幸如是而已豈特為博人誦哉
臣某謹記
北京深州安平縣真府靈應真君廟碑記
道京師而北三萬家之邑今獨深之安平而地則定州
也異時建國以其號名之美非信近不侯非親子弟不
王故鄂千秋定蕭何相國之功司馬孚有純臣高士之
操始得受封其不輕畀付人如此宋有天命累聖仁厚
之度不欲多官府以擾齊民元豐蠲役之典世守而不
敢亂天下之郡縣有定數吏有定員日以休息無事終
不以昔侯王今令宰輒改置也頃蓋欲以安平為郡又
欲徙深而治此者亦嘗相陰陽之抱負審絡脉之紓蹙
其西不能百里即北嶽常山之麓坡陁湧没氣象騰擲
而前如鷹擊鶻起既獲而徐落河來萬里塹其東南故
奥潤衍沃麰麥繭絲之饒足贍四方之求野有樓居行
有衢飲虚市之繁如通都豪右之養如貴室&KR2013;櫨丹堊
之飾蕩搖心目謌謳跕躧之戱闐噎閭巷則雖郡不能
比也夫惟邑之勝宜有喜事者崇成佛祠神居以為城
郭壯麗之觀歲時祈禱庇其耄倪於是有眞武靈應眞
君祠屋老而庳上雨旁風神逝莫留福不時降故絳守
中大夫王侯之族子鄉貢進士捷顧瞻惴惴欲撤而新
之以告諸鄉人之好善者捷行義自為人信一舉義而
資用足知縣事安陽鞏侯瑗與其屬聞而勸相之廼以
大觀庚寅八月丙戌始事迄於政和辛卯三月癸亥而
成靈扉前啓三殿鼎峙屹然其中者以奉眞君東則廟
碑之所庥西則為紋甃方池以俟神物之遊又為十二
元神像分侍兩廡是皆前所未有者廟成之日嘉薦始
升雲景徘徊風馬來下惚怳祕怪蛇蟲蜒蟠之物出慕
蕭薌隤祉告休瘥癘不作使君壽考民用飲食而捷之
意更欲論著本末圖厥永久惟邑童子暗記默識能知
鄅子藉稻之說今乃更從旁近求文不亦左乎然某宦
游經過偕諸人至祠下屢矣邑又近吾州是可不辭謹
按道家者說神乃北方之將玉帝之佐嘗降於龍漢之
年披髮按劒足躡龜蛇世又云即莊周所謂禺強得之
以立北極者昔人說周之書固曰水神初未經見夫道
至於神神至於帝則天地之運禍福之應且將詔之其
精明超忽與維斗日月並為長久而陟降監觀出入於
人間者理所宜有周之言借曰寓而龍漢之記渠敢不
信謹拜稽首銘曰帝乘倒景遊八方衆真衛翊驂龍
翔日君月妃儼侍旁抽關閶闔&KR1868;扶桑旬始滅跡欃槍
藏三山出雲蔚相望九瀛如杯波不揚停輈弭節一笑
相忽然腥風觸天香却視濁世流血滂帝頩以怒威煌
煌人鬼莫辨誰則殃北方神君握天綱髮垂腰環鬚磔
張寒龜縮殼蛇束僵吸呼雷電下取將中單金甲緟佩
裳月以三七行無鄉一瞬千載空冥茫我思築祠候神
光吹笙參差鼓節鏜雲物晝晦神相羊我民奠居福穰
穰謌詩送迎神勿忘
瀛州經武堂記
崇寧四年春詔以集賢殿修撰張公帥高陽既見吏士
問民所便及邊政後先已即周覽官寺府庫營屯門渠
凡帥事之所關逮者悉領略之而致思焉補苴罅漏趣
成條維綱舉目張參差適序于是可以有營矣乃論於
朝高陽實都總管府簡練訓閱之無所軍政取具臨時
士益懈不虔請度僧牒入其進以給營繕此經武堂之
所從作也府堂有是名舊矣圯徙無常今丞相來帥時
嘗建於甲仗庫軍資庫之間使士卒受所養知所用親
以大筆書其顔堂雖中壊此榜巋然猶存公既獲請即
因故基而崇侈其規稱書法之偉若將使後來不可加
者經紀儲度得成屋於胸中乃以六年五月始事為堂
七楹十二架左右置挾因二庫為東西序南直射棚作
門以便出入北盡城築亭疏池種所宜草木以為游集
棲息之所堂之中極空地丈衡從俱倍之廣庭修廡顯
豁嚴靚九月工告成力出于羡卒費取于好賜高陽之
民纔聞斤斧剥啄之聲而堂既巍然矣是月某日合樂
大饗落之旟旐植植隼龜飛動鉦鼓轟作聲聞郊坰賓
介獻歌工瞽執技將吏禆校以弓矢飲權竒騰蹙之騎
騂白驪駱色奪綺繡耋老稚孺旁州喜事之人觀者如
雲適秋閱諸將士選卒馳射擊刺無虛日而時聘之使
踵武故事過關習射張侯館次及是皆屬于堂惟高陽
道有郡十一負海帶河陂塘沮澤之限號為天塹自景
德罷兵累聖天地之度一視同仁櫜戟鞘劍順拊其鄰
而吾民雍容飲食以樂無事生齒之衆不啻百萬籍于
兵聯于保與丁可任者十四五車輦六畜多多可賦無
用則已如有所用沛乎其易易矣然由慶歷置帥甲子
適一周文恬武嬉永無譸張顧一堂幾閱人獨丞相增
新于前而公為起廢于後天下之能立事者果可人人
而求之歟先是公簽書瀛州判官自任州務詳盡敏齊
其後刺部河北屢過之及今出帥邦人既榮公之來又
習公之明毅閎朗公亦安其風俗之舊上下相與以無
所苟繕城守飭櫓具師律馬政日往來于懷嚢篋細碎
無遺漏北使過城下見其完壯矍然曰遽如許復有得
公治聲者曰嘗為轉運官非耶上乃親御翰墨寵之曰
學博行醇機深慮遠訓齊師旅有聞無聲濬治城隍克
臻深固緜緜翼翼綏靖北邊且進顯謨閣待制而久任
之則公之所立豈特見於此堂也哉顧不曰無競維人
四方其訓之夫天下之事果不難立而形勢憑倚之厚
槩不必論至於為者成欲者得則用人莫彊焉故文武
治外之效與宣王所以復古徒得南仲吉甫張仲方叔
叶意嚮事之助後世無如召公之臣則幾何不大壊恭
惟主上親拔公於卿列畀付方面不吝名寵超寘法從
蓋與慨然遠想廉頗李牧之為人近不自知其臣者異
矣而公之報稱又每卓偉宏遠如上所指盡用極報有
加而無已則夫為者成欲者得將必有大于是也故于
堂成并記公際遇之盛蓋有俟云大觀元年三月十五
將仕郎充高陽關路安撫都總管司管勾機宜文字王
某記
河間旌麾園記
清河公既作經武堂語其屬曰君子之教必因人之所
甚欲而寓所不欲焉飲酒而習射故觵撻不駭從禽而
習戰故誓禁不拂凡吾堂之作固不曰資燕喜備游觀
而盛服以臨吏士令行如霜不枚而寂是誰與歌舞之
哉吾將使人勸趨樂赴聲氣愉怡而視聽不聳則吾堂
之事沛乎其易易矣於是即堂背盡城築亭以為游集
棲息之所因故水别穿二方池為橋東西跨以逹於亭
既又仆除頽垣廢堋則高陽臺見於左經武舊堂與水
間一亭見於右軒露映發如獻如酢公喜曰吾得之矣
乃鐫補凸凹疏塞壅豁指布臺榭之所置及蒔花種木
之所宜口講手畫皆就條理而觀者怳然如記昔游如閱
竒畫遂欲眩丹碧而擷芳菲也既圖具邦人有進者曰
公有德於我舊矣自從事以至為帥不苟於我有邦規
模設張惟久遠是務新堂之作無須於我增勝槩於河
山保惠無虞而瀉澤荒萊復化為麗絶曲折之游歲時
樂胥士女龢會自今兹無窮休且使有事於經武者無
倦公之所寓深矣願無忘公之德某輒推是意而命諸
名民屬於賢淵珠山玉於魯季子審其斁思舊堂宜名
曰來賢堂慈惠之施我則有本奚取於水河潤九里水
間亭宜曰流潤亭臨人不愧使君壽考高明之崇納此
日月臺宜曰存景臺桃李成蹊松栢後凋種木者誰有
斐君子四時門亭宜曰種德亭杖屨逶迤民樂豈弟其
趣超然一丘一壑中休亭宜曰成趣亭雨露之播有曄
其華健步遠移從衆好耳新堂西亭宜曰繁華亭煖然
似春吾道不粃草木欣榮孰披拂是新堂東亭宜曰惠
風亭從公于堂知樂其樂優哉游哉處女虓虎負城亭
宜曰和樂亭雖然天下之事一廢一興默自有數而瀛
之有此適自公始固將以榮公之來故又取杜子美十
年出幕府自可持旌麾語合而名之曰旌麾園而子城
北樓門適園門也邦人更以是說之夫物之不治每出
於樂因循而事須臾樂因循故堂上有不糞者而事須臾
者寧肯執逆旅難俟之木以冀園林之成於數十年後
昔秦襄公始命有園囿之樂詩則美之曰游于北園四
牡既閑而召伯所舍之木人相與囑勿翦勿伐公方收
拾官棄餘成就壯觀以寓政事而訪耆舊以地所宜變
氣布種因以習知神農之學勸課其民則與夫樂因循
而事須臾者豈可同日語哉吾見其駟驖甘棠之美將
作于今而傳於後也庶幾名字附以不朽焉
相州右獄壁記
政和二年詔書深惟元豐董正治官之義稽古六職分
建曹掾視地輕重為多寡於是相具曹而不備掾相有
右獄實前司戶參軍所治而獄在州院久廢明年三月
建安黃敦書始至喟然曰曹事惟爾長予將雍容諷議
以佽助爾其敢不專予犴獄之治乃撤舊增庳苴漏逹
蘙以具凉燠之室權衡脰械如人不失銖兩調護湯沐
飯哺以時仁術既施更復繕完吏舍帑廪垣翰關籥悉
就方略它日吏朱印章合牘背遽視篆文與事大不類
請於郡求上尚書更鑄印朝論是之獄有印自君始君
又欲論次釐改夲末因著前人名氏用意甚美且囑余
記之余惟若昔天下之治官無大小惟上所建立罔不
丕享用克底於成今主上超然遠覽純法三代之盛圖
惟四海之大肇嚴本統衆建多士宜我有官君子不命
其承况命之諄諄然哉惟相地大民衆有商亶甲之故
都曹魏高齊之流風已蕩然無餘聖朝重熙人知率德
而郡綱嚴密多出忠獻魏國韓公之舊今太守公實嗣
世德清通簡要能盡下所長顧官於是邦者初無甚難
不可任之責惟廑身從事皆能如君則進有享上之美
退無空餐之媿不亦休乎予故喜道其事以為大不能
為小不屑為者之戒因以自警云黃君元度其先大夫
將使指歴郡守以才力聞晚遂家於相君姿儀頎整初
筮仕丞相見而異之自河間刑掾改此蓋堂選也政和
四年五月二十日北嶽王某記
