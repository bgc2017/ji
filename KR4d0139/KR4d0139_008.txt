初寮集卷八宋王安中撰
碑誌
故贈昭化軍節度使楊應詢神道碑
政和六年某同修國史考外戚世序維章惠皇后輔真
宗擁翼仁廟躬襁褓調護之勞景祐中創立皇嗣援納
英宗有大功於兩朝大觀元年上幸興德院顧懷祖考
錄定策之臣寵逮子孫深惟景祐之議灼見天心卒然
初謀入繼大統繄后一言基命萬世宜褒賞外家顯示
天下今其姪孫某方守雄州治有異績乃超授泰州防
禦使永橋之役以洋州觀察使為大名府路馬步軍副
都總管詔屯兵河上命下屬疾猶自力戒行巳而告薨
訃聞上深軫悼特贈昭化軍節度使諡曰康理既葬其
子請辭刻墓隧之碑某曰先後社稷之勲具在史册而
公盡瘁於國有太常之諡幽堂之銘可信不疑灋宜書
以垂後公諱應詢字仲謀其先益州郫人章惠之貴移
籍開封公贈太師中書令知信宿國太夫人蓋氏之曾
孫建寧節度觀察留後贈太尉景宗安定郡夫人吕氏
清河郡夫人張氏之孫皇城使贈右金吾衛上將軍永
節咸寧郡夫人王氏永嘉郡夫人陳氏之子生數月祖
廕以官長而開敏俶儻慨然有志於功名初監威勝軍
西湯驛應羣牧使韓縝之辟與契丹畫境代北河決孫
村修河司選為僚事必俾公稟於政府條析明辨大臣
咸以為材久由河北副將擢知順安軍年志盛壯勇於
有為而動皆中理治譽翕然邊人馳射為俗公興學迎
師執經講問儒冠四集戶有絃誦民救父毆搏仇致斃
公閔無兼侍殺且非意吏固當以絞公固請讞詔果貸
死時金吾為保州壤接化均兩邦歌之移守信安未行
改保定坐姻家左遷歴京西京東二將遭外艱去職終
喪從熙帥築金城關遂領京東兵今皇帝即位再守順
安召見語當上意契丹使賀天寧節留副接送伴移知
岢嵐軍未赴易覇州歲大飢傾廥賑之募民開陂澤官
助其費使食其利所活萬計塘濼迫城漸加積潦至浮
戶以行公增隄為長衢濬傍地以洩水自是人不病涉
窮邊無醫公請立法頒太醫方書於州輦所用藥於帥
府市揭名價取薄息以供僦直衆賴以濟召為崇寧元
年賀契丹正旦副使陛對漏下八刻即其日兼閤門通
事舍人公恬於仕進初命三班奉職積四十八年而為
文思副使及此膺上親擢時論尤以為榮上付公五事
密刺於契丹屬耶律禧立慶弔交馳吉凶禮瀆公崇大
體不問細故北人愜服歸將至其中京送者請馳入城
為哲宗忌又留明日赴其故主祥祭衆疑改故事且無
朝命公曰中國以禮義為四夷所尊彼以先帝之故而
亟行因為其主而少留此善意也奈何拒之遂聽其請
後著為令半道除湖北沿邊安撫副使覲辭皆對奬遇
彌渥得北國八事為别錄奏之上俾歸諭諸帥申飭武
備如公所陳會雄守罷即詔攝守公入奏事究言北方
利病上延問甚欵及辰正公遽趨下命改日再對面授
西上閤門副使三年遂知雄州兼制置屯田使河北沿
邊安撫既統郡十六事聯四帥其任既重而控北國往
來之衝移檄占詞動繫機會守將非通古今識度宏遠
則虣猛失和輕懦招侮公世官朔陲因俗施政小大悦
附沈謀而善斷威望隱然名震敵境契丹以夏人連姻
請所還削地使不獲命是冬引兵而南受禮於幽州上
以羣疑訪公公謂契丹盟誓百年酣嗜惰逸兵不素厲
矧仰歲賜恩給諸蕃詎敢輕絶於我殆虚誑也無恃其
不來恃吾有以待之惟蒐卒峙糧示以形勢明年契丹
果北走上善公策遷引進副使又遷西上閤門使且俾
再任五年春契丹以其相蕭保先牛温舒不時來使必
欲為夏人得地或曰兵隨使入邊州皆警上重其事乃
以公副樞密直學士梁子美往迓于境二使初以國相
欲貴倨自異公揣知而逆折之距國門一舍上馳使賜
公金帶及門又命近侍問契丹情偽公對曰彼無能為
其夸肆大言徼幸萬一耳唯堅前議彼計索矣既對具
奏方略契丹訖去如公謀御史治永靜妖人方暑誅逮
滿獄公徐為上區别天慈惻然止坐首惡貴近知而不
敢言者頗有愧色上因命公有所論奏疾置直達勿關
有司尋兼高陽關路兵馬鈐轄所以慰遣甚厚李勉嘯
聚亡命匿西山為盜并鎮令軍攻之發民轉餉兩路騷
然朝廷罪部使者玩寇責戰日急公言師老患生恐甚
於勉願罷諸軍將裁留邏兵扼險困之勉等遂降契丹
使北還必以夷樂逆於白溝前此嘗有私見歸信容城
令汪慈明自言其名者乃契丹寵伶具聞幾事願得内
附令疑而却之邊臣遽奏其去密詔委公暨慈明丁寧
必得且有異賞公授諜以術物色敵中卒與偕來送於
京師其語不妄遂命以官雖彼至親終莫之覺而公避
賞絶口不言故時諜語不根眩悮耳目公參伍檢核厚
其賞犒聘使之出必選諜者潛以左契見於敵帳亟先
馳歸動靜悉以聞使還驗皆合上喜進東上閤門使西
輸之民困敵貪虐公戒吏勿擾用助偵察旋以覘報精
審拜四方館使公以褒典再下因是固辭推功僚佐上
多公不伐均賞有差公明於用間敵在目中其所指取
如探囊物而人莫知謀所從出然事有當祕不可得而
書者觀上之屢賞則公成效多矣計司以邊食之乏移
粟於滄公疏擿其謬以雄一州須十萬斛科車括船三
年乃畢豈惟民勞而水陸僦費二萬一千餘緡槩之諸
州十倍此數請均僦錢增價以糴詔立罷運璽書報公
事有未便無憚條列巳而粟集塞下乃撤舊倉之隘宏
壯而一新之大觀初公既以章惠前功躐遷秦州防禦
使未幾天子受八寳敷大慶又拜汧州觀察使陞本路
馬步軍總管仍以子澤書沿邊司機宜文章公感殊遇
益罄忠力奏置本錢二千萬收其贏以養士士奮於勇
始公攝雄州上以歸信容城弓手敵憚其勁議增倍為
千人衆意難之公獨曰縣必有弓手本以備盜豈為鄰
國增之敵將為辭且武技之精去鞍疾馳射神臂弓百
步命中增倍為難上遣使按實又擢公子閤門看班祇
候母喪乞解官不許勅有司具葬公乃請入覲冀陳至
情甫及都城易定州路副總管尋改西甫副都總管既
内徙始聽終制禫除提舉萬夀觀副館伴契丹使上勞
問良久公自叙感泣錫御茶綺錦以助私覿館例賜温
州柑而貢包未達吏取他以賜敵不受且求真者須小
使送之涿州公譲之曰本朝唯餽北主則邊臣為小使
使者敢自比邪敵皇恐出拜公密奏柑微物仍許以貢
至仍賜敵又喜過望力請扞邊復為定州路副都總管
徙真定不行踰年移大名府路以病請致仕翼日薨於
魏實政和五年正月壬辰享年六十有三詔官親屬五
人遷一子閤門祇候賻贈金帛加等其年四月辛酉葬
祥符縣開封鄉毛郎村之原元配趙氏繼室兩張氏皆
贈碩人祔葬公墓男澤忠訓郎閤門祇候淵儒林郎深
保義郎女長適修武郎趙景之次適承節郎閻璟次適
將仕郎鄭彭年一在室孫植梠保義郎栱朴未仕女孫
三人皆幼公天資孝友金吾之没哀毁骨立家時尚貧
葬其族十三喪聚食者百餘人及貴恩義益篤推蔭兄
息没之日季子猶未仕輕財仗義所交皆世名人士去
門下踵為達官政簡而惠破姦擿伏庭無訟民畫像事
之治軍不煩士卒畏愛所在肅然胸次落落坦誠待物
於事若不經意而機略明悟當大利害衆方駭惑談笑
立決儀幹秀偉博學而好屬文敏於辨論上每命使必
為選首方時治安護塞總戎折衝樽爼有古良將之風
以身許國遇事敢言上察其誠眷倚特異受中詔四十
有三親灑宸翰者四觀其奏議炳炳數百篇可以知其
忠矣系曰帝德天覆威懷北戎粤有良翰時維楊公
公才文武王國之傑受任朔方世載勞烈帝曰汝能往
使於北遂分將符鎮撫吾圉敵援夏重請還削地使來
非時洶洶羣議公折其驕彼謀斯沮狼貪革心弭耳徐
去治雄六年兵厲食衍謀良削盟功高用間章惠之勲
褒恩及族乃如公賢克荷恩禄大伾導河以既屬疾慷
慨治行匪躬之恤訃聞於朝寵贈加諡惟帝念終哀榮
終始毛原膴膴繄此佳城公乎千載其凜如生
南陽伯梁公神道碑
政和六年五月某甲子南陽伯梁公卒於東平之私第
明年某月某甲子葬於須城登庸鄉執政里又明年其
姪寧遠軍節度使大名尹子美以書抵太史王某曰先
丞相八子叔父最與吾齒相若少即相愛吾先公兄弟
早世獨叔及我被遇今又不幸既就窀穸而墓道之碑
未有詞不但無以慰叔父之孤雖吾亦不忍也願得子
文某頃官大名見寧遠歲時訊季父起居細書累幅間
得御府珍異之賜亟作詩往遺相與酬答其意勤甚今
敢不承寧遠之命乃次公行事公諱彦深字純之其先
秦仲之少子康封於夏陽梁山是為梁伯子孫因國為
氏漢自河東徙安定後又别出為河南天水二望而公
五世祖贈夏國公惟忠始居東平諸梁相傳望安定曾
祖諱文度故贈太師中書令兼尚書令魏國公妣周氏
韓國太夫人祖諱顥故任翰林學士贈太師中書令兼
尚書令周國公妣閻氏魏國太夫人考諱適故任太子
太傅致仕贈太師開府儀同三司中書令兼尚書令徐
國公諡莊肅妣任氏越國太夫人公少無戱事欲以學
問自奮顧嗜作詩捉筆輒亹亹不自已莊肅公異之間
命公賦百題一日而就以莊肅恩補將仕郎守袐書省
正字調監開封府陽武縣酒税改簽書兖州觀察判官
廳公事山東故推梁氏為冠族初試吏不負恃門戶能
舉職業丁莊肅憂服除監在京都茶鹽院改通判青州
丁越國憂服除通判邠州會西方進築公以所部民夫
從軍深入調護有理獨無所亡失璽書奬之代還勾當
在京諸司專勾司歲終會諸路造軍器費得辟名失財
無慮二十萬有竒出知沂州於是沂多盜公慨然曰欲
惠吾民必盡去此乃大為約束課吏購捕賞罰必如令
盜奔它郡獄以屢空部使者論於朝即命在任徙單州
州之城堞積歲頽闕公以謂非戒不虞之意稍調羨卒
完之訖役公私無所預徙邠州河南邊二敵而汾近石
隰公至即為備豫守禦之計儲積器械無有不具治有
聲績擢知海州未行改徐州徐汴泗所滙地大事劇公
益出政術為精明齋遫郡務民訟迎剖立決其僚涉筆
畫符檄而已屬頒學制泉法公推行為一路冠優詔進
秩俄以知齊州居養安濟令既下公仁人也奉行尤力
賞行特許貤之親族劇賊李定椎剽齊中公親指蹤捕
得并其黨流遠方閭里帖然有甘露降於州廨人以為
公惠政之應朝廷視課最滋欲用公春秋&KR0906;高間語其
子姪曰吾仕至二千石幸無過謫以辱其先世今老不
歸託林壠自休其晼晚之力尚奚俟哉乃上章丐閑得
提舉南京鴻慶宫凡三任其卒也年七十三積官至中
奉大夫初室任氏繼賈氏皆封恭人男子晉將作監主
簿子罕奉議郎通判南安軍子約校書郎子簡奉議郎
主管成都府崇道觀皆前卒子坦宣義郎主管信州上
清宫女二人長歸選士尹東美次歸中大夫都水使者
孟楊孫男慶祖亨祖郊社齋郎遵祖襲祖奉祖假承務
郎齊祖蕭祖衍祖未仕孫女十一人巳嫁者三選士任
希績張大臨束德孺其壻也曾孫男&KR1330;竬毅䇕顔公資
和厚易直内不立城府語輒傾倒不問向人為誰卒犯
之雖所叵堪耐了無留恨親宰相子習尚樸素無耳目
之娱歴典五郡慈祥豈弟去輒見思至臨劇除暴則澟
澟有前輩風退而里居觴詠瀟散益讀方外性相書與
世相忘其平生蓋可考已惟梁氏世以文章魁天下至
莊肅以面折廷爭為仁宗皇帝所器遂至大用出入將
相名震夷狄然於道大難合氣剛易退而其言不朽天
下之士至今誦之昔臧哀伯不忘德諫周内史曰臧孫
其有後於魯乎其後文仲武仲宣叔果相繼用於魯今
莊肅諸子雖盡於南陽伯而寧遠頃自中書侍郎出領
方任十年于茲以有家世節旄之盛功業福禄未艾然
則天所以報莊肅之遺直者不在其子則在其孫曾何
啻如魯臧孫者哉南陽伯身有德善又故家遺澤之未
泯其三世子孫之衆如此豈可不自勉邪謹系之以詩
曰梁世典學二魁一相相維莊肅名溢天壤莊肅八
子衆德之分有得一體則稱其門維南陽伯豈弟是似
治郡雍容如古循吏沂單西河地褊易治聊以暇餘除
盜飭備彭門濟南實一都會公亦恢恢游刃餘地教行
校庠利羨鳬冶威靖里閭仁逮鰥寡善政召和零露如
飴國有懋賞民有去思公歸就閒亦既夀考曾是憖遺
以殿諸老我詩誰從寧遠之言碑于墓隧勵爾後人
姚將軍墓表
故贈左監門衛將軍姚濟字公才世為隰人父始業醫
而將軍少獨嗜詩句筆札駸駸可喜然以家世故終於
方術之學易入推日星躔次寒暑節候五行王衰相山
川風水背向宜吉可居可葬皆極其妙與諸儒試有司
不中即拂衣去專學醫杜門著書欲自名家間語白其
父曰褊陋之地終不足以成名乃辭去游行四方初客
京師僧舍鄰有病傷寒者孫兆診之為分别隂陽内外
辯甚不知將軍在坐或以摘語兆兆不巳請將軍為審
脉將軍曰顧須論脉乎視其狀表裏俱病法所不治為
言後日證驗如是兆愕然曰精至是邪且讕語曰我特
不欲驚病者爾自是名聲藉藉動人或曰兆獨不辨為
李醯乎將軍恐去歴關陜所療治尤驗寧塞廵檢病若
暍者二十三日旁近醫皆以暍治將軍聞而笑曰西方
地高寒而人辛食寧有是汗之明日瘉過大通城與監
兵者飯將軍曰君風氣暴至吾行不可留盍亟求醫監
兵不信後二日疾作死廓州太守子病嘔血將軍為治
良巳私語人曰肝氣竭矣其無以春夏乎春復作夏而
死將軍之醫深於天運地氣人事之變者類如此嘗游
華山雲臺觀為衆道士治疾忽一人衣弊絮形質軒秀
躍出衆前曰聞君天下名醫試診我如何將軍為診曰
先生六脉俱陽服金石丹砂乎曰否將軍曰神仙六脉
俱陽先生殆是邪其人振手大笑忽不見古之良醫亦
嘗有鬼神巳疾者如將軍親為至人所試尤極竒異年
七十三卒以大觀戊子十月壬午葬以十二月壬寅以
子唐顯乃贈官曾祖覺祖祥父隨配張氏李氏子三廣
未仕權早卒唐武功大夫河北第二副將女三皆嫁士
人孫男五敦仁承節郎安仁居仁體仁擇仁女孫三曾
孫四俱幼始將軍嘗謂諸子曰古人云醫特意耳慮精
則得之醫之妙不可以言傳而人命所繫隂有報應得
之不精不若不學所謂醫者費人是也吾平生未嘗以
金石藥取近功而忽遠禍噫將軍可謂長者已昔太倉
公以刑罪當傳西之長安五女隨而泣公怒罵曰生女
不生男緩急無可使者今將軍之子克自奮發積戰多
取勇爵既追榮將軍以四品官而猶未艾也然則長者
之報豈不豐哉余同郡李安道頗言唐鷙勇有將略以
氣自負此當任子先其孤姪余曰此功名富貴人也元
城張氏三世明經不過州佐縣令而萬福以騎射征伐
禄食七十年歴刺九州圖像凌烟今姚氏世長者而唐
又能如斯所稱道萬福不足慕也可不勉邪故為次將
軍之事表於墓云政和八年閏九月二十四日翰林學
士朝奉郎知制誥兼侍讀王某撰井書
故簽書大名府判官廳公事周之美墓誌銘
元豐初朝請大夫安陽周侯奉使河北余實從之其行
方而有常言約而盡當官行法及在廷論事意多以為
民一時諸公長者皆下之丞相忠獻韓公同州里最相
傾倒大夫諸子出拜必罄折謝曰賢者宜有後吾不敢
易也大夫顧愛長子甚異時緣使事案部必與之俱而
余亦未嘗不在行同飲食起居久頗詳其為人大夫既
没能以謹厚守家法者果其長子則今簽書君是也政
和初余主北門筦籥當辟屬府領縣十三民夥事劇乃
奏君簽書判官廳公事亟蒙賜可河防法府縣官須冬
赴事所藉賴不可緩則又列於朝有旨聽君即日之官
皆非常典也明年十二月二十三日君卒於官其孤以
其喪歸請余銘其墓且曰銘周氏先世者皆名臣鉅公
願公勿辭余早從大夫游晚又得君為寮追惟終始存
殁之分乃叙而銘之君諱之美字彦聖世占籍趙郡有
自棘徙者遂為安陽人曾大父諱文舉贈衛尉卿大父
諱孝恭贈職方員外郎考即大夫諱革後以君陞朝贈
朝議大夫君弱不好弄既長志於學而身佩子職獨慨
然曰子無憂於親不亦孝乎任事不問勞逸熙寧中恩
補太廟齋郎調潞州潞城尉再調相州臨漳尉以山南
東道節度推官知耀州華原縣事親老不赴易知懷州
河内縣事為淮南節度推官用荐者改宣德郎充河北
京東鹽事司勾當公事以憂去服除再充職閱月改河
北糴便司勾當公事遂從辟大名再遷至奉議郎賜六
品服潞城眉山臨漳阻河盜所區走君至勤邏察嚴捕
逮所執獲甚衆無留境中者河内病沁水將壞城邑君
兩宿隄上為增卑培薄水不能冒民至今頌之嘗訊盜
疑其孱尫囚曰母老苟生非悍不顧法者君憐之為讞
羣盜得不死語其類曰有宰如是忍犯乎往往引去且
書邑門曰公去乃來民有自刑訟田者君曰彼偽以怖
吏獨奈何自殘邪訟者情得立自求服和州貧民占水
田千餘頃豪右請於官曰陸田而奪有之民訴于省監
司前後委吏十數輩審定悉歸請者至是君自淮南懷
檄往或有以荐章撼君者君曰已纔利毛髮顧欲亂水
陸以困貧民卒還其舊監司猶欲荐君君辭之且推與
偕進者衆竒其節及為屬官不嗾其長以利害人授事
輒辦以鹽息增羨預修城守器具皆被賞典最後佐余
幕府夙夜自竭盡以幹公相佽助殊不少懈雖病益力
自余與僚友皆勸君在告君初弗聽病且革猶咄咄為
省文書狀死之日家無餘資余為具後事議者悉歎君
之勤且廉然後知余之辟君不專以舊也君享年五十
有九娶路氏先君卒贈仙居縣君再娶史氏封永夀縣
君子男七人曰貽慶曰相郎曰四相曰楊僧皆早卒曰
琪肄貢士業曰璹曰瑀尚幼女二人進士劉師孟鞏康
仁則其壻也永夀君與琪卜以政和八年三月九日葬
君于感化鄉之先塋惟君性易直行已有耻篤于孝慈
侍親疾至經時不解帶弟求析産既盡則更以巳分田
益之自甘於貧姊嫁楊元衡有二子數歲俱亡四櫬寓
許下僧舍君為買地葬之鄉里頃大飢流殍踵道君傾
資令人瘞露胔以千計君用意近古又憑世德之厚而
所享止此亦可哀已銘曰周先邑國氏周而京仁家
陽陵顗食武城扶疏累葉耀其華英散遷於北有間衛
卿施及厥嗣既自趙徙由相而顯惟君父子澟然遺直
吾昔猶及君有典刑樸厚廉飭涓涓其流未究其澤披
之起之待其培植惟爾後人視此沉刻
崔志亨墓誌銘
士而自修初不期於有獲而在理為可必者豈泊然遽
無意於求哉至於可必之理終不足恃則放乎衆人之
所不馳以達吾之心庶幾得喪之可忘而舒愉閒曠之
氣足以飬體而輔生不幸而又致於自病或者文學行
義所以取顯而不必顯優游嘯咏所以為樂而不必樂
吾然後知夫命之果有制也博陵崔志亨五歲知讀書
晝夜不輟未冠入太學志甚厲業成籍北都外監論辯
英發筆力橫騖分教者每見嗟賞屢貢禮部頗出竒悉
銳不肯與人相行綴既報罷自誦所試音節琅琅聚聽
者聳然許之初志亨之祖官南賓所部戍兵思歸志亨
搆茅屋崖谷間榜曰快意日奉其祖盤礴亭上為文盛
道山川之勝若不欲去者戍兵喻其指欣為留屯祖亡
繭足扶櫬歸親有疾刲股肉餌之服喪毁甚於後母尤
盡孝至瀝指血書梵號以薦福叔與二弟前殁睦嫠字
孤同爨三十年無恩怨厚薄嫌舅張南夫以窮歸志亨
為共有無終則以巳地葬之且嫁養其三女鄉里歲饑
以家貲瘞殍胔數百清平博平嘗以經明行修舉會科
罷不行而志亨既不遇合因悼前猛就潛心學易作訓
傳攷觀春秋深意築存室里第檜竹茂處把酒賦詩陶
然無復進取計俄苦風痺便廢此事以政和三年十二
月某日卒享年六十有五茲命也已志亨一名沖其先
棣州人徙居大名之清平曾祖卒贈右監門衛大將軍
妣卜氏贈永昌縣太君祖懷忠西京左藏庫副使妣李
氏封永安縣君考問故三班奉職妣劉氏志亨娶虢略
楊氏子三人曰安時肄貢士業曰安雅曰小僧早亡孫
二人曰百川百疆孫女三人皆幼安時奉母命以四年
三月三日葬志亨於博平之先塋求誌其墓某兩姑歸
志亨之弟圖南名博兄弟皆以豪邁為吾先君之所稱
為作銘曰維師太公燕及孫子穆伯邑崔因邑命氏
博陵仲牟立如是似降駰及鈞封植根柢迄唐仁師又
世十二從棣遷魏濯濯條枝兄弟敏文自堂塾基志亨
老成人莫敢疵負能弗售病又廢之身不逮享其後人
施勉哉傳承念此刻詞
雜著
祭宋龍圖文
昔元憲公暨其仲氏鴻筆大典焜照一世伯兮嶫嶫遂
都相位勲書太常事載太史機雲餘風王謝高致施于
子孫隱然國器維公英特絶類離倫忠孝天挺名聲日
新庖丁解牛奏刀如神飛黃籋雲萬里騰振降才之殊
會遇聖辰崇寧親政首正帝畿肇逮四輔内尊京師公
持漕節知無不為經營申畫弗亟弗遲帝用是嘉寵渥
沓施既登禁路遂長天府輦轂事劇紛至如雨公舉有
綱風行指顧聲威整整誰敢予侮決遣如流備形上語
趙張三王不見比數公俄外遷險夷一德卧治淮陽來
繼汲直發軔嚴近宜在朝夕奄忽訃聞中外嗟惻文階
極品内朝秘職贈賻加等申賁窀穸念我宗衮元憲輩
流夤緣及我早從公游姻婭通家情文相投别日幾何
六見素秋公今脱屣逝去莫留生存華屋零落山丘惟
公術業未及經濟流慶所鍾當在後嗣法從之賢德實
肖似相門榮華有隆無替我獨懷公撫舊涕泗為國惜
本豈但存義遣詞往奠必歆此意尚饗
祭張樞密文(代梁帥)
伏以河洛圖書國之重器慶雲景星為時祥瑞比方賢
哲抑即其次惟公聞望高出一世在昔孔門其科有四
德行文學言語政事雖淵騫徒鮮能大備公其兼之夐
出倫類神宗教養人材比肩誾誾秩秩莫非俊賢公游
太學若麟鳳然策名委質綽有譽處席據師儒聲諧韶
濩王命肅將澄清使路崇觀天子緝熙王度鶴書蒲輪
召自公府帝曰汝賢視草西掖亟登玉堂揮大手筆文
章爾雅渾然天質綱轄中臺青天白日博聞多見沃心
造膝帝知其忠謂宜輔弼進長樞廷以贊宥密有謀有
功威制羌戎昄章土宇舟車所通秉以不懈堂堂古風
君臣道合千載一逢云何不弔我民無禄道路咨嗟百
身何贖昔我與公同預政機聞訃之來泣涕漣洏匍匐
欲往閫寄是縻寓辭千里以侑一巵尚饗
祭唐元伯文
維年月日具位王某謹以清酌庶羞之奠致祭于故唐
君元伯之靈嗚呼造物者之所賦蓋人為之限量苟於
此而慳靳要莫加於銖兩或所靳之莫獲則幾何其不
喪如元伯之豈弟承世德之端亮以君子之流澤宜鬼
神之多相今奄忽其已矣予始知其情狀公得官於少
日我坎壈而踰壯中年艱於子息慨嗣路之徒廣忽遇
合而從事積九遷之憂賞從稚兒之髫鬌呱復啼於褓
襁猶蘭茁其未艾而幕功之頻上雖怪事之咄咄固巳
償於疇曩覩有無之相易信果難於兼享此盈虚之至
數非予言之敢妄維士窮而無託嗟欲進而難強猗所
託之碩大更暌離而跌宕逮如初而復盡曾心期之無
爽垂九萬而蹋翼乃齎志於泉壤目臨絶而不瞑獨嫪
戀於母養邈荆渚於天末喟孥重其曷嚮昔先子之棄
予公實臨其窆葬悵訃音之來及畏簡書而莫往涕潸
然而無從空引脰以北望馳薄奠以寓哀尚平生之可
想尚饗
祭崔志亨文
維年月日北嶽王某謹遣人以清酌之奠致祭於故崔
六丈志亨之靈惟靈學問成於妙年孝友稱於一鄉軒
竒磊落既自許以氣節扶疎勃鬱又大播於辭章宜青
紫之俯拾指寥廓而高翔顧皎皎之不逝卒踆踆而歸
藏惟興寄之超然友千載而相羊兀醉吟以終日哆餘
瀝之淋浪疑可以適志而引年追荷蓧而侣柴桑病奄
奄其此廢曾為樂之不長今遂往而不返豈易度於彼
蒼念昔予之諸姑配季子之頡頏倏姻連之四紀澟宰
木之幾霜憶先君之擕予隨鄉賦于大梁予齠齓而工
文娛二老於鄰房比懷檄於魏博過里門而登堂覩中
拂之欹脱屹婢僕之扶牀如美疢之加劇果藥石之無
良歲行盡而訃聞益感舊而慨傷閔外妹之孑立諒恩
拊之曷忘氣忽上而填膺淚落下而沾裳聊寓哀於短
詞持往侑於一觴尚饗
祭周僉判文
君悃愊無華克勤乃事持身潔廉内視不愧自官州縣
所至輒治及為使屬弗近聲利來游吾幕夙夜盡瘁朴
直之氣發於論議念昔先公見謂國器迨我晚遇樂友
賢嗣扳援自助施報之義雖無老成典刑可記今君云
亡撫舊出涕凡我同僚邂逅相值忽喪其一衆嘆曰喟
寓哀薄奠君歆此意尚饗
祭右院魏判官文(為大名同官作)
嗚呼以端夫好學業文豈不足以顯親而榮身顧間關
場屋殆餘一紀始奏名於大宗伯而以晷刻之淹留成
三歲之逡巡其後解褐試吏漢東曾受禄之未幾忽禍
罰之來臻迨除喪而仕魏適今期年奄其逝矣嗟志願
之莫伸嗚呼端夫邯鄲之人也豈黃粱之夢果倏忽而
覺而造物者聊戲子以自神冥冥之理既不可問惟吾
端夫温潤和雅向僚友以傾盡既久處而情親雖出涕
其何益而吾儕澘然于丹旐之前者徒悲其白屋自立
之難百不一就不忍其子幼家貧而已爾嗚呼哀哉尚
饗
請梁才甫詣狄公廟祈雨劄子
某伏覩近日寺觀祈雨精意感通數有雲霓之應而甘
澤未霈民心焦然某二十六日至城南迓李真州俟於
狄公祠下見故相國程公琳禱雨祝詞故龍圖王公廣
淵大書於石題其後略云丞相精心為詞躬禱廟所即
日獲應遂大有秋都人德丞相而神梁公今錄於左方
某謹按梁公有唐名臣時以謂北斗以南一人而巳方
武后盗國廬陵廢處唐室不絶如綫梁公引誼屢爭瀕
死不悔武后感悟三思不得立廬陵復為皇太子又引
張柬之卒與桓彦範等誅二張立中宗吕温為之贊曰
取日虞淵洗光咸池潛受五龍夾之以飛史臣以為名
言公嘗為魏郡守民懷其惠唐高適過魏作三君詠其
一乃詠梁公祠蓋自唐以來廟食於此昔者共工后稷
契禹之屬皆祀以為土穀之神傅說為列星荀攸為太
山君柳子厚為羅池神以公忠義慷慨再造唐室其精
爽不昧必能庥其所嘗涖之國故張乖崖以窮歸范文
正以辭贊而程相國以旱禱雲漢之詩以旱既太甚則
靡神不宗今道釋之禱巳罄而忠賢之祀未舉某竊遲
之漢東海有孝婦冤死郡中枯旱三年于公白太守殺
牛自祭孝婦因表其墓天立大雨歲熟郡中以此重于
公夫以匹婦之靈且能致雨况如梁公近古大賢以程
相國之事觀之其效可見欲乞更賜詢考㳙日潔齋備
盡誠懇請雨於梁公祠下庶幾早霑嘉澤無害西成
大名狄梁公廟祈雨文(代梁帥)
維公忠貫天地氣勁金石仗義蹈險凛凛一德武孽鳴
晨唐日中蝕公徐請命霣血橫臆廬陵既還五龍來翼
大明升照匪公孰力扶顛之功草木所知寧豐汝南罔
不懷思魏人載德百世奉祠獨賢斗南豈但一時維此
魏人所欲必告農功穡事有相之道今茲之稼既方既
皂迨天閔雨民憂用禱維古上公神通隂陽吁嘘而雩
抑有故常公降自天去復騎星留游舊都髣髴英靈某
在茲居守神交冥冥忠義之感尚想典刑胡不慨然吸
呼雷霆流惠焦槁與之蘇醒儻霑嘉澤歲得上熟自公
及私異世蒙福祠庭之完奉嘗之續率民報貺當罄祗
肅
大名諸廟謝雨文
冬煖之餘春澤未降吏用慄慄禱歲於道釋真聖之宫
迺者辛未之夕隂雲勃鬱壬申之旦膏雨飄灑鳴溜㳙
續盡三日止渰滋下達及一犁外間霏霰雪消癘疫也
亟歛氛霧舒陽和也造物功巧若與人謀詩曰上天同
雲雨雪雰雰益之以霡霂既優既渥既霑既足蓋言雨
雪之兼至不暴不徐能生百穀惟神哀之則豐年之望
靡愆農勸其功吏緩其咎並受休貺敢忘報禮
河間諸廟祈雨文(代張帥)
維帝奉天保民惟天畀民粒食惟民殫力於穡帝克聖
天克純佑民㒺不承休於四方亦既屢有年有一不登
則吏底於罰夫民何咎矧茲兩河比索於秋事冬不雪
春亦亢旱今乃重靳甘雨將害民之麥禾吏以慄慄候
雲霓之油然氣方淒而風隂甫合而霽抑吏之精意未
達於神與乃以吉日奔走羣祀伏冀憫哀斯民亟畀膏
澤甦其枯槁同底豐穰庶幾歲不洊艱吏亦靡悔
祈晴文
伏以天道不言而應孰窺降鑒之神暑雨小民惟咨咸
切畀矜之望睠茲燕土初沐華風兵火之餘麥禾是賴
障塞之備版築方興忽霖潦之彌旬實農夫之胥病矧
諸路轉輸之遠與三軍戍役之勤雖邈在於封疆慮仰
貽於宵旰大勲既集宜善氣之應和小信未孚蓋邊臣
之獲戾敢潔祈禳之薦用干生毓之私伏望覆以恩慈
閔其劬瘁開陽光而普照斥隂沴以潛消儻崇降於罪
殃願鍾小巳遂密移於造化以迄康年
