初寮集卷一宋王安中撰
頌
擬進天應頌一首(有序)
臣讀大雅皇矣上帝監觀四方之篇稱帝謂文王者
三竊知聖人之德上通於天則精神允格靈眷昭答
雖不諄諄然命之而啓迪感發之意固以明告粲著
惟聖人克知上帝之心於無聲之中得其所以言於
是寤寐祗恪面稽天若故福祿茂盛基緒綿永用光
裕於無窮雖然眷西顧而與宅立厥配而省山帝之
所以寵綏文王者如是而已固未有高靈下墮白日
顯行之殊尤卓特也比者皇帝陛下恭修大報自宫
徂郊天眞來臨虚闕湧起衣冠仗衞旌旗輦路畢出
於雲際宸翰紀述既極昭回之光節名誕播具孚中
外之聽若夫于帝其訓則炳乎其不可默已謹拜手
稽首而言曰昔者大易肇判人羣憧憧隂陽并毗山
川環互蓁萊叢蔚蹄跡交貫有聖人作於是佃漁耒
耨之利施舟楫杵臼之用講裳冕辯等璽衡明信首
羲軼軒系唐跨虞賡以夏姒承以商乙緝綴闡揚至
於有周而後庶事備嬴劉搶攘道術澶漫降斯草創
置不足論帝用嗇於眷佑閟厥休祉孕藏儲毓以俟
有道李宗宕跌仍世多盜五季仆起若不須臾三靈
宅心並屬於我有宋藝祖以神武勇智拱揖而立帝
祚奮張揮斥振八紘而來之圻封紆餘外薄於海德
風膏澤時節流行兵休於屯而無所庸人尸其生而
無所懾聖聖相授與天同仁簡刑崇寬羣黎率俾櫜
戟鞘劒四夷稽服士有父祖相授之學野無尺寸不
毛之田道之將興萬世一運神宗皇帝以天縱之聖
御物昌之會沛然遠覽濬發獨智窮妙道於決裂之
後得名儒於隱約之中擺落因仍全法三代以經術
造士以保伍寓兵以義理財以事建官以威信馭戎
以力政弛役衆制具定垂為永久天厚聖緒世重其
華皇帝陛下聖學精微深惟堯舜之道孝悌而已迺
遹追元豐之制作永懷昭廟之紹述睦族以厚風俗
興學以明人倫仁先窮民惠及露胔禮備於萬物之
富樂成以四氣之和巍巍煌煌蓋成周不足進已故
神鼎成而甘露零大晟奏而靈羽至榮光出海而澄波
紺澈眞符韞石而圭瑞告成雲呈紛郁之五色日見
戴承之二氣雙葩駢沼同穎薦壠期應紹至史不絶
書是宜顧懷精純親德嚮道雲車風馬來止來享竊
惟上天無心惟民是視元聖體道天則弗違天人之
相通久矣故西雒東岱耆老士庶連袂扣閽以巡幸
封祀為請昔者章聖皇帝既膺寳命席丕平朝饗三陵
伸奉先之孝肆覲東后展勒崇之典謁教父於亳社
欵皇祇於汾壤夫修道以錫符奉符以行事不為進
越也皇帝陛下研幾象以觀妙道之原參稽羣言當既
有成議矣敢因天應立節之詔輒獻頌以廣之頌曰
太極肇分天人異位惟皇上帝陶毓萬類帝居崇高其
視自民孰為司牧統和神人於赫有宋世世修德藝祖
配天經綸開闢天付所覆全有四國乾行坤承民以靜
一太宗睿明恩醲燮伐受命既固道化孚洽章聖纂服
昊天其子曠典備舉焜燿永世仁宗繼體治極無為隆
寬博愛如春之熙英廟入嗣奄宅丕后慶元靈長克昌
厥後巍巍神考天錫勇智學窮幾微道探本始睥睨百
代駮無足議取成詩書弗約而契迺登鴻儒迺籲衆俊
法度是飭經術是訓族懷於恩官嚴其分財用内豐威
武外奮泰陵英斷駿惠不忘昭哉嗣服率由舊章皇帝
孝弟克承先烈聖學光明睿文秀發論據經術事稽熙
豐賓興賢能子惠困窮仁充天壤威憺夷戎八玉鎮邦
九金象物山川億寧動植咸若康年屢臻禮備樂作和
平之氣發於休祥澄波效祉景曜舒光苑木連理池蓮
駢芳五色映空三秀搴房嘉禾秋薦甘露宵零羽毛之
瑞金石之英所在輒聞來獻充庭班賀相踵史書不停
惟時皇帝肅舉明禋於國之南專事天神其執伊何玄
色之圭其陳伊何三代盤匜既祼太室時乘玉輅自宫
徂郊侍臣驂馭雲氣虚明舜瞳先睹樓閣重複仗衞森
布湧空十丈浩無央數日升於東氛氲四開麟車鳳輦
倏忽往來衣袂粲錯冠弁崔嵬葩華葆羽擁植徘徊僕
正虎士仰望俯拜萬夫注觀不隔纖靄上心齋莊裒時
之對曰帝予臨予敢弗戒升禋慶成敷錫時福親御翰
墨次第紀錄神藻陸離天眞在目肆頒節名詔旨恭肅
惟帝來格事超振古帝意明甚若相告語帝初何言著
於率土帝謂吾皇聖孝感通克底於道文考之功帝謂
吾皇制作大定鋪張閎休莫斯為盛帝謂吾皇宜考諸
禮奉符行事對越天地祖宗在天寢兆維雒往古太平
其亟商度舒德發號勒功喬嶽觀風納賈展采汾亳帝
謂吾皇勿抑勿遲九敘既歌萬物由儀神祇祖考有待
兹時皇帝曰嘻羣臣是咨羣臣稽首天且弗違天眞之
臨以啓上心曠日未議申命於今鶴來觀闕竹實出谷
檜附玉芝雀生金鷟靈龜六眸天獸一角嘉瑞沓至理
則昭晰惟聖憲天惟天從欲皇帝曰俞順帝之則時邁
其邦予敢弗力爾其輔予各揚乃職對天之休孚祐永
極
詩
睿謨殿曲宴詩(并序)
臣比蒙聖恩召赴禁殿曲燕其日垂拱奏事退俟於
睿謨外次花巾絲履進自東序促武再拜陞即坐席
女樂數十陳於殿庭南端袍帶鮮澤行綴嚴整酒行
歌起音節清亮樂作舞入聲度閑美俱出於禁坊法
部之右於時臘雪新霽風日妍暖已作春意御榻之
前有寳檻植千葉桃花陛下指示羣臣曰杪冬隆寒
花已盛開於是皆頓首曰陛下神聖能回造化草木
實被生成之賜乃先時呈瑞以悅聖情日既中昃甫
畢初筵有旨許登景龍樓由穆清廡外閣道以升東
望艮嶽松竹蒼然南眎琳宫雲煙絢爛其北則清江
長橋宛若物外都人百萬遨樂樓下歡聲四起尤足
以見太平屢豐之象羣臣頌歎久之既夕復詔觀燈
於穆清遂侍飲於平成萬炬層出彌望不極如星掛
空而光彩動搖於雲海濤波之上戸牖屏柱茶牀燎
爐皆五色琉璃綴以夜光火齊照曜璀璨縱觀環繞
則又覩合宫蕭臺崇樓傑閣森羅布濩羣臣心目震
駭莫有能測其機緘制作之妙者已而陪從天步至
會寧殿瓊鋪珠箔合沓炳煥其所陳列則虞敦夏鼎
商盤紀甗龍文䕫首雲雷科斗眞若邃古三代之物
陛下既御黼坐親取寳器酌酒臨勸命宫嬪奏細樂
於前玉食嘉果南珍海錯手自分賜載色載笑雍容
無間羣臣飲德莫不霑醉夜分乃散歸路觀者如堵
他日稱謝陛下申諭一二輔臣俾作詩以紀而臣某
預焉臣猥以凡材蒙陛下親擢備位政府曾未閱月
有此非常之遇形容頌述雖無詔旨猶當自效惟鈞
天帝所昔人夢寐或至形開而神悟想象莫及而臣
今者身歴䆳嚴目擊奇勝顧嘗以文字誤被聖奬且
面命之其榮至矣謹齋沐課成百韻五言律詩一首
繕寫上進冒黷天威臣不勝震越之至
上帝通明闕神霄廣愛天九光環日月五色麗雲煙紫
宙開三極瓊璈列萬仙希夷塵境斷髣髴玉經傳妙道
逢昌運眞王撫契賢龜圖規大壯龍位正純乾穹昊親
無間皇居掇自然剛風同變化梵氣共陶甄層觀星潢
上重闉斗柄邊摩空七雉峻冠嶠六鼇連夢想何嘗到
階升信有緣昕朝初放仗密燕忽聞宣清禁來鳴佩修
廊列並肩獸鋪金半闔鸞障繡微褰霽景流庭砌雷文
繪桷梴宫簾波錦漾殿榜字金填花擁巍巍座香浮秩
秩筵嵩呼稱萬億韶奏侍三千華歲稱堯歷元璣候舜
璿冰霜知臘後梅柳認春前造化應呈巧芳菲已鬭妍
樛枝琱檻小多葉露桃鮮錯落飛杯斝鏘洋雜管絃承
雲歌歴歴回雪舞翩翩黼幄祥氛合銅壺永漏延鎬京
方置醴羲馭自停鞭乃聖情彌渥諸臣意更虔宗藩親
魯衞相芾拱閎顚側弁恩光浹中觴詔蹕旋寳薰携滿
袖御果得加籩要賞嬉遊盛俄追步武遄騰身複道表
送目夾城堧仰揖蒼龍象旁臨艮嶽巔謳謠紛廣陌簫
鼓樂豐年赫奕攢輪幰珍奇集市鄽博盧多袒跣飲肆
競蹁蹮蕃衍開朱邸崔嵬照彩椽橋虹彎矗矗江練泮
濺濺擊柝周廬晚張燈別院先餘霞搖綺暈列宿瀉珠
躔浩蕩三山島稜層十丈蓮再趨天北極却立榻東偏
既用家人禮仍占聖製篇兕觥從酩酊蟾魄待嬋娟轉
盼隨親指環觀得縱穿曲屏紅浪蹙巨柱赤虬纏光透
垂葩井晶銜帶璧錢蕭臺千級峻重屋八窗全就席花
墩匝行尊紫袖揎交輝方爍爍起立復闐闐䆳宇會寧
過中宵勝賞專鋪陳尤有韻清雅不相沿戶箔明瓊串
欄釭水碧棬規模商甗鑄欵識魯壺鐫秦曲移箏雁唐
粧儼鬢蟬窄襟珠綴領高朵翠為鈿喜氣排寒冱輕颸
洒靜便層牀藉璣組方鼎炷龍涎瑪瑙供盤大玻瓈琢
琖圓暖金傾小榼屑玉釀新泉帝子天材異英姿棣萼
聯頻看揮斗盌端是吸鯨川推食俱均逮攘餐及堕捐
海螯初破殼江柱乍離淵寧數披綿雀休論縮項鯿南
珍誇飣餖北饌厭烹煎賜橘懷頳卵酡顔釂寳船言歸
荷慈惠末節笑拘攣放鑰嚴扉啓籠紗逸足牽冰輪掛
銀漢夜色映華韉人識重熙象功繄獨斷權五辰今不
忒六氣永無愆天紀承三古時雍變八埏比閭增版籍
疆埸罷戈鋋文軌包夷夏弦歌徧幅員恢儒榮藻茒作
士極魚鳶肯構詒謀顯多男景祚綿迓衡常穆穆遵路
益平平亭障今踰隴耕耘久際燕恩漸鯨海漲威竄犬
戎羶東擬封云岱西將欵澗瀍琳科宣蕊笈玉府下雲
軿帝籍勤初播宫蠶長自眠繭絲登六寢稃米秀中田
廟鶴垂昭假壇光監吉蠲靈芝滋菌蠢甘醴湧潺湲合
教龐風革頒經衆疾痊雨隨親禱降河避上流遷執契
皇猷洽披圖福物駢太和輸橐籥妙用絶蹄筌此會君
臣悅應光簡冊編雅稱魚罩罩頌述鼓咽咽詎比千齡
遇猶聞四始箋羈臣起韋布陋質愧駑鉛驟俾陪機政
由來出眷憐恩方拜綸綍報未效塵涓密席叨臨勸凡
蹤第曲拳雖無三峽水曾步八花塼聖諭知難稱才慳
合勉旃鈞天思盡賦賸續白雲牋(清波雜志初寮進曲宴詩序云臣比蒙聖)
(恩召赴禁殿曲宴云云其榮至矣後尚有二十餘字常詞也書之以見國家閒暇湛露惠慈之盛賞賚之序亦)
(若是焉曾端伯得於李漢老之子云曲宴詩乃其父所作劉季高云乃王履道也曾以疑焉以此序考之何疑)
(之有)
宣和七年九月二十三日睿謨殿賞橘曲燕詩
(并序)
臣近者伏蒙聖慈以九秋既杪四海告豐申惠羣工
特均燕衎於時天宇澄霽日景晏溫帝居九重和氣
充塞大昕之初羣臣已集睿謨外廡趣入就列花巾
絲絇拜手即坐聖顔悅豫咫尺不違天支蕃昌佩玉
在席燕越鄆國而下凡十眞王公槐相衮運逢千一
並受其福亦多世顯同升之盛雲韶在庭行綴翼翼
歌音舞節俱出禁坊法部之右屬后示薦瑞植物效
珍嘉橘瓌橙近秀禁籞肇自元豐之手種仍沐宣和
之膏澤金苞翠葉磊落璀璨非湘江楚澤下土之産
所能髣髴就摘分嘗香襲懷袖初筵已秩清蹕再傳
珠箔輕明嬪御中出翠鋪高朵金泥窄袂寳帶玉貝
瓊璈瑶瑟端如遊閬風拱霄極親聽雲和九鈞之妙
御榻之左則上方之寳器在焉觀者進云此碧落空
歌大浮黎物也既稱億萬歲夀笑語無間臨勸不名
海錯南珍手自傳賜上親諭羣臣曰太平無事飲酒
豈樂兹惟其時期以夜分極懽盡醉乃散臣某歸自
朔方預叨齒召天語念在并詔以内修外攘綏萬邦
屢豐年之意俾奏篇紀事臣頃以不腆之文仰誤殊
奬歸美報上乃臣本志敢不控竭蕪陋仰塞隆旨謹
齋沐課成五言百韻律詩一首繕寫上進冒瀆天威
臣無任
赤伏符興運長生帝應期駿功光祖考大道仰君師皇
極三才建春臺四海熙高高天輔德蕩蕩物由儀政叶
隂陽敘恩均雨露施機緘神不測橐籥化無私黃道星
循軌璿璣日轉規農祥朝自正膏澤夜還滋耕首天田
稼蠶先繭館絲云誰知帝力初弗奪民時嘉種今仍降
來牟此獨貽上方輕賦斂人益勸耘耔陸播顔寧汗谿
秧手任龜雨暘常不過高下兩俱宜壠靜無稂莠場登
足秬秠地腴從再易倉富必千斯已覺饒儲偫何妨飽
滯遺滴珠香社釀舂玉滑晨炊廩廥連淮上帆檣塞汴
湄人和通斔斛家積等京坻歲事豐如此天心喜可知
肅霜時既屆夷則律初吹坐弛輸邊粟先共饗帝粢遂
蠲陽館薦將迓泰壇釐要與民同樂還開宴示慈紫清
三境䆳玉府九重披仙掌擎宵露宫樓上曉曦明河臨
睥睨魁斗下罘罳鼇負蓬萊殿鯨噴太液池隔城花隱
隱夾路竹猗猗帝所迷從嚮壺中入並隨睿謨深寳構
延福表雲楣象緯層霄逼堪輿一氣移風簾珠的皪霜
瓦碧參差流步來清蹕飄香度赤墀袍光明霽色扇影
弄涼颸御坐花巾擁雲韶紫袖垂僊音鏘杳眇顥氣變
融怡師保周兼召鈞衡稷與䕫萬幾當暇豫一笑奉疇
咨介弟榮華鄂多男茂本支維城扶慶運聯璧秀英姿
嘉橘爭先睹瓌橙復共持瓊漿封盎盎金彈間纍纍禹
服分三壤湘江接九嶷移根來上苑薦瑞自柔示託質
依天咫懷馨脫海涯生成因道廕造化豈人為嚴靚侔
衣鞠鮮濃類染梔陽烏飛啄卵崖蜜熟凝脾不數千頭
富應容四老嬉桃嗤西母獻萍辨楚人疑沆瀣漙涼葉
琅玕折曉枝霧霏先噀鼻香潤已熏肌君賜來相續皇
恩厚不貲觴行筵秩秩樂闋漏遲遲戶響鏗銅獸庭隂
過玉螭畫廊尋宛轉雜珮步逶迤預許留關鑰重升促
履綦再中占漢日八彩望堯眉器寳森羅列虹輝粲陸
離截肪傳琖斝盈尺捧舟彝碧落天之秘藍田地所奇
連城寧復貴曠代未嘗窺冰瑩玻瓈甕雲承翡翠巵萬
絲縈瑪瑙五色碾琉璃起立紛行綴環觀略等衰歡悰
溟渤隘飲興岱嵩卑御手飱頻輟宫缾酒屢釃翠鈿來
婉孌珠袂列葳蕤閬苑花常爛姑山物不疵流鸎歌緩
緩么鳳舞僛僛別按新傳曲仍聽絶妙詞共看賓醉止
那問夜何其蓮炬光相屬星聯弁欲欹酡顔回紫闥歸
路躍金羈謳詠聲盈耳鋪張說解頤肇從書契數卓冠
簡編推天紀承軒后河圖受宓羲文心仍翼翼舜善益
孳孳聖治寧人繼淳風䆳古追飛輪諸福至投札九州
馳震疊湯聲赫威懷武烈丕欵金符誓牧篆鼓兆蒐岐
神力天山箭祥飈太一旗燕雲恢北落靈夏懾西陲曩
歲蒙推擇新邦往撫綏宸篇麗雲漢儒服擁旌麾乘鄣
逾千里留屯閱再朞丹衷忘險阻白首分捐糜井邑今
安業衣冠頗變夷買牛從漢吏牧馬絶胡兒田熟營平
老兵休定遠疲鈞天猶夢到魏闕倏來思紫詔遄三節
紅塵踏九逵載前宣室席復侍邇英帷飲御陪胥樂勤
歸獨念兹喜霑魚藻惠許賦柏梁詩愧乏凌雲筆徒傾
向日葵揚休稱萬夀永御太平基
進和御製艮嶽曲宴詩(并序)
臣伏蒙聖慈以海宇乂安機務清簡召赴艮嶽觀賞
春候妍暖景物奇勝天造地設名言莫及上尊韻果
南珍海錯寵賜絡繹宣勸稠重羣臣荷眷之隆遂皆
霑醉退歸想像恍如嘗至清都玉府彤雲紫霧雖髣
髴在目然已不知其路之所從入矣恭覩聖製仍許
進和謹齋沐牽課仰塞詔旨塵黷睿覽臣無任震惕
之至
柳暗宫城暈麴塵行穿飛觀認敷春天垂千尺銀河外
雲湧三山碧海濱地勝煙霞開浩劫花濃雨露近中宸
曲江弭櫂歸侵夜爭看升平際遇人
艮嶽進和御製二詩
雲峰面面巧隨人淥淨兼無一點塵開盡巖英并澗蕊
君王自與物為春
南苞雒艷貢驚春造化爭先物物新鏤管裁詩天語妙
翠甖頒醴聖恩頻
重和春宴口號
政布青陽左个邊春回太極五門前琳宫就講三千士
瓊籙聯名八百仙午夜雷霆來艮岳東風耒耜出天田
頒觴紫殿君臣樂萬紀重和第二年
進和聖製元夕詩(并序)
臣伏蒙宣示御製觀燈詩仍許和進臣竊聞都城父
老皆曰元夕之盛未有如今歲者蓋道化昭格四海
屢豐比自立春嘉澤霑浹和風應律河流通駛况復
闕庭神麗端樓鼎新五門張燈實始於此臣敢采民
謠仰賡聖韻塵瀆睿覽臣無任震越之至
斗城雲接始青天汴水浮春放洛川繒巘千峯延璧月
珠簾十里晃燈蓮五門端闕初元夕萬歷宣和第二年
聖世親逢叨四近頒觴連日綴羣賢
進和御製幸太學祕書省詩(并序)
臣恭覩陛下臨幸祕書省觀列聖神筆及三代鼎彝
二王行草異書名畫并以萬幾餘暇所書千文十體
與夫寫物賦形之妙分賚羣臣移蹕賢關欵謁宣聖
次御經幄俯聽講說親紆天步臨觀齋廡右文崇儒
之盛千載一遇九州四海聞風呼舞今蒙宣示御製
詩仍許輔臣進和臣謹控竭蕪陋仰賡聖作干冒天
威臣無任
九譯何難致越裳太平聲教陋成康千年文物儲天祿
四海英髦聚國庠冊府緩留清蹕響儒齋深映赭袍光
侍臣誰草宣和頌落筆爭看立堵牆
進和御製芸館二詩(并序)
臣日者扈蹕蕃衍被旨許至芸館及遍歴溪山之勝
初篁解籜新荷布水夏木隂合幽禽間關超然有物
外之趣恭覩聖製謹依韻和進仰黷威尊臣無任
路轉陽華許縱遊南山松竹夏幽幽雲來天半蒼龍闕
波漲溪心白鷺洲隔塢黃知林杏熟連岡青認摽梅稠
絳霄樓觀身頻到獨愧君恩久未酬
芸館修篁靜絶塵渭川那足比封君清隂密覆林間石
翠色寒搖水底雲風好知從宫扇動茶香宜入御甌分
裴回永晝人霑醉歸踏青青徑草薰
進和御製擷芳園二詩(并序)
臣今月十四被召自延福宫城泛舟赴龍德西園春
序方中天雨新霽波影涵碧陽曦舒華初葉修篁鮮
潤如沐潛鱗翔羽嬉泳弗驚梨花來禽之繁綴玉摛
錦相望三十里探奇擇勝燕賞窮日更紆神筆賜詩
宣勸夕月既上又承聖諭嚼蘂薦酒風味超然羣臣
相與極歡盡醉至夜分乃歸再覩宸章謹依韻和進
仰應隆旨塵浼天鑒臣無任
仙風吹袂到壺天池館新晴日正妍罨畫溪邊初縱棹
籠鬆花底緩回船金鱗躍躍依春藻繡羽飛飛掠晚煙
醉眼重窺雲漢作明朝萬口想爭傳
西城春色靜年芳靈沼文禽暖在梁岸艤輕舟泛鷁首
路尋飛棧轉羊腸杯心襯錦花留影波面鎔銀月迸光
曾倚披霄高閣望清都自有水雲鄉
和御製白蓮詩(并序)
臣近被旨遊曲江觀白蓮賜飲蓬壺堂上晚復臨流
班坐平波千頃大厦十尋芙蕖吹香來襲琖斝暮煙
高柳映帶樓觀天壤之内勝槩第一恭誦聖製仍許
賡續臣謹齋沐和進仰塞詔恩干黷威尊臣無任
十丈層簷日脚留香風吹灧曲江秋石梁架海三山近
玉井移蓮八月稠白雪高盤初縷鱠青天露坐晚臨流
夾城飛觀煙雲合端覺身從物外遊
華堂起江沚璇榜塞門楣眈如垂天雲始與煙水宜圓
荷蓋千頃高柳排四涯娟娟初芙蓉濯濯清淪漪造物
與奇勝冰姿煥相差唐昌玉蕊仙流步光入扉霜寒挈
青女夜永過月妃紉佩雜瓊華施朱笑紅滋但薰百和
香不染六銖衣新篇來帝所天語妙莫窺徜徉洞庭野
九奏驚咸池恩隆許賡續萬漏敢固辭
進和御製上已錫宴詩(并序)
臣伏蒙聖恩以上已錫宴西池方時承平中外衎樂
嬉遊之盛前所未有而眷禮隆渥獨許輔臣至輞川
忽於都人士女駢闐繁華之中覩此巖岫谿流修篁
翠柏物外超然之趣心目蕭爽恍出塵境宣勸稠疊
劇飲徑醉比再就席則既夜矣恩留門鑰三鼓始歸
扶路縱觀共歎榮遇恭覩聖作謹掇次萬一依韻和
進干冒威尊臣無任
三月昆明浩蕩春芙蓉新殿壓池濱香飄花外流觴宴
雲擁波心捧劒人別苑連岡晴縱目重門飛鞚夜生塵
共欣魚藻千齡遇拜舞昕朝整韠紳
進和御製幸池詩
神霄玉闕敞黎明芝蓋琱輿下穆清風挾龍舟横太液
人從鼇背上東瀛赭黃袍接天光近鴨綠波搖檻影平
持橐此時陪燕豫岸花汀草共欣榮
進和御製大明殿御畫屏風詩(并序)
臣比因朝獻扈從被旨獲觀大明殿御畫屏風寫物
賦形妙窮造化生植飛動意備理足蓋聖孝發於誠
心天機寓於翰墨成能獨縱度越古今神靈監觀諒
所欣豫今者恭覩聖製仍許進和謹竭鄙思仰塞詔
恩冒黷威尊臣無任
琳闕靈游恍馭風曲屏親畫孝心通越禽翠射宫簷外
閩果紅垂御扆中階影近留金瑣碎林光遥映玉青葱
萬年原廟欽崇極更識君王繼序功
次韻趙承之赴穆清殿秋宴
樓殿雲端擁萬靈新規重構帝居成&KR0686;庭收霧乾坤靜
玉座中天斗極明宣勸聲傳龍尾迥醉歸塵逐馬蹄輕
小儒未預金閨籍廣樂因風耳屢傾
朵樓侍宴
東闕年年曲宴頒御尊宣勸醉春寒衮衣密似魁三象
閣道高於蜀五盤一氣已從調鼎順八方今比覆盂安
君王禮貌超前古輔弼須銘座右看
瑞雪應制
瑶壇親禱夜如何雪逐青華玉仗過翦水乍鋪重屋早
吹花偏入上林多昕朝披霧聞天笑燕序驚春誦帝歌
已卜豐年連四海康衢還解譽堯麽
進和御製喜雪詩(并序)
臣恭聞聖諭今冬氣運未當降雪欲興嗣歲請於上
天玉音晨宣雲容霮䨴既禱之夕嘉貺旋格迺灑宸
翰作詩以賜近輔臣輒忘蕪陋謹齋沐和進干黷威
尊臣無任
呼龍種玉夜相先親禱那憑太史占天借春容裝苑木
曉催風片舞宫簷勝遊獨許梁賓友高臥誰尋漢孝廉
壠麥青青無近遠三農知自帝恩霑
雲車初近紫壇隂報享星光照羽林萬乘欲祠琳館邃
九衢先雨玉花深海山出日迎天步花木催春悅聖心
帝與來牟興嗣歲三農呼舞仰君臨
乙已歲喜雪御筵即席和御製詩
九衢歌舞醉為鄉共慶飛霙報歲穰花趁小春飄宴席
天回和氣入彫觴三銀闕湧雲潢外萬玉妃朝月殿旁
聖旦親逢賡帝藻不同梁苑召鄒陽
進和御製南郊禮成喜雪詩(并序)
臣伏覩陛下躬修大報聖意齋莊假廟徠郊萬靈承
事而奔奏則暘隂恍惚升壇薦璧上帝垂恩而昭監
則雲月開露禋燎甫畢班賀夙退民繄率育以興嗣
歲則密雪隨降默應預祈回御端闈歛福敷錫嘉澤
周浹歡頌載塗所謂恩從祥風翺德與和氣游者於
兹可驗臣叨逢盛旦獲觀熙事仍蒙宣示聖製特許
和進臣敢不勉竭鄙思仰塞詔旨塵黷睿覽臣無任
竣事觚壇萬玉趨繽紛密雪告休符雲隨太極飛晨蓋
天在浮黎大寳珠喜色生春臨魏闕恩書掣電過幽都
願將上帝居歆意寫作宣和吉禮圖
