秋巖詩集卷下元陳宜甫撰
五言律詩
讀改元詔
詔下改新元元貞體大乾風雲開景運日月麗中天桃
實三千歲蘿圖億萬年微臣仰春澤早潤及窮邊
元貞丙申十月扈從晉王領降兵入京朝覲
奏凱引降騎長歌入帝都人皆帶弓箭我獨載詩書考
績慚無補懷歸盍早圖故交相慰勞尊酒話勤劬
丙申秋同錫喇平章重過和林城故宫
昔日憲皇帝和林建此宫中原盡朝貢嘉運會英雄沙
漠皇風遠蒿萊古殿空最傷西蜀道六御不回龍
庚辰春再隨駕北行二首
天地蒼茫闊其如旅况何冰融河水濁沙接塞雲多土
穴居黃鼠氈車駕白駞栖栖無所樂遠近聽朝歌
四更催蓐食結束閙比隣人去留殘跡車行擁後塵雲
開還有月風冷不知春幸得狐裘在温存逆旅身
梁王春宴
碧草春光合青雲羽衛屯和風生帳殿遲日轉轅門樂
緩新聲奏歌長倚和喧微吟動高興未數漢梁園
晚霞
紅霞散天外掩映夕陽時織女抛殘錦蚩尤播火旗江
風吹葉落野火傍山移愛此光華好沉吟欲去遲
秋夕一首寄李明府
獨坐真無賴清吟誰與同壮心惟浩嘆往事已成空明
月秋砧起西風畫角雄如何今夕夢多在故鄉中
秋蓬
秋蓬元脆弱蟠結強扶持一夕因風斷孤根到處移行
人搔白首書客感龐眉莫使心如此朝朝可自治
九日明朝是寄吳成季
九日明朝是征人未到家書無來使便菊有故園花秋
鬢霜根短西風雪片斜持螯閑老手愁思滿天涯
九月九日有懷平原郡公趙五山
經年留朔漠此日又重陽遊子淚沾雨行軍氣挾霜沙
場愁草白籬落憶花黃忽念登高處凄凉更一觴
同盧疎齋學士泊舟桃源縣
客行河水上倚棹望桃源近有人來住新栽桑滿園沙
鷗宜綠水驛馬又黃昏忽聽漁歌響武陵愁客魂
舟中負暄次趙吏部韻
燠燠耀紅輪熙熙曝背人晴消兩岸雪滿載一船春天
地温存意江湖冷落身因思獻君去歡喜整烏巾
洛陽
一出新安道停驂看洛京草埋東漢殿樹暗則天城風
月渾依舊山河幾戰爭客行懷往事更值暮猿聲
晚行渭南道中同張太監賦
驛路多酸棗行人翠色中凉風生渭水落日照新豐犬
吠前村遠鴉飛暝靄空客遊便水竹去馬惜匆匆
隆德縣德勝寨
五代以來隴右之地為吐蕃所有宋祥符間
曹武穆公復其地築寨屯兵以守之古碑猶
在李時傑請予賦詩以紀勲臣之遺跡焉
將軍拓邊地曾此立竒勲野草生空寨荒城鎖暮雲山
留舊耕跡苔暗古碑文得失如翻掌後人徒憶君
夏日旅中
五月駸駸過遷營又轉車乳禽鳴野草亂螘走荒沙雨
老蕁麻葉風吹大戟花地凉無苦熱自是客思家
聞塞笛有懷趙詹澤廉使
客行思故鄉聞笛轉凄凉不見梅花落空愁塞草黃鴈
聲沉遠漢牛背送斜陽出塞翻新曲誰知恨更長
次盧疎齋韻
不聽琵琶久攜琴為寫憂黃鍾明月夜青塜白雲秋悲
怨當時語凄凉此日愁曲終意不盡鳴鴈過幽州
塞上聞雞呈崔中丞
塞翁帶雞至啁哳塞垣深喚醒征人夢遥思君子心霜
寒秋草短月落曉星沉擬促劉琨輩相同舞劔吟
次程雪樓御史見寄韻
昨擬賦歸去那知又再來黃雲馳驛道落日喚鷹臺得
句懷三影通靈慕萬回知君重思遠難寄隴人梅
晚立
晚立動詩興凉風吹角巾空山答犬吠殘照送行人天
外五湖思邊陲萬里身家書春暮寄何日到南閩
懷川晚立
清川繞縣衙小立共汀沙暝色催歸鳥春愁對落花江
湖頻戀闕風雨更思家出處成何事唯添兩鬢華
得家書報父病憂悶而作
親年逾八十隨分老江村舊喜更生齒今憂病不言孤
雲憐白首薄日畏黃昏幸得加飡外猶能飲一尊
張叔紀自燕寄書賦此以答
六年書兩得意重語殷勤夢話薊門雨行吟沙塞雲蒼
蠅思驥尾野鶴笑雞羣南望空惆悵天寒日又曛
理髮一首寄傅初菴學士
清晨獨理髮髮短似鬚長白日行何速蒼顔秪自傷林
間空水石馬上亦風霜憔悴今如此詩歌未減狂
賦紙被呈王克齋同知
楮糜秋水滑造出已端方一片雪如席幾多春滿床梅
花頻有夢龍腦不沾香只抱天然白綺羅難久長
觀曹娥廟碑同張師道學士賦
㳂流七日哭竟與水浮沉河伯不敢受父屍終可尋斷
碑秋雨暗古廟暮雲深忠孝男兒事吁嗟女子心
歌風臺
高祖去已久歸如魂魄何俗傳西漢事碑刻大風歌山
遠分滕壤冰開響沛河荒臺兩間屋衰草夕陽多
陪趙左丞晚過臨潼
臨潼天欲暮騎馬去駸駸翠湧驪山秀清流渭水深路
繁酸棗樹市接古槐隂明日長安道新詩擬共吟
徐浩然任西京經歴考滿回京訪子於城西寓
舍賦此以寄
燕山逢舊友喜欲舞婆娑屈指三年别論心半夜過車
輕寒馬徤囊澁薦書多却問西京地民風近若何
次詹天游學士見寄韻
悵望日邊客天遥雲水重書中曾寄語夢裏忽相逢細
雨埋芳草寒烟入古松何時一晤語尊酒又從容
送京兆侯伯偉歸覲
十年江海上英邁已超倫斗酒辭狂客千金夀老親隂
風吹北塞明月照西秦驛馬天涯去中原花正春
寄史蘭谷少監李海一尚書
天寒幽薊遠懷友苦勞心最喜加官秩曾煩寄俸金雪
消蘭玉秀春暖海濤深何日蓬萊館觴飛共醉吟
送徐留村之上饒教授
聖朝方選士補治舉弘綱此道重昭灼惟公妙左張燕
臺秋月白葛水曉風凉同是江南客離情易慘傷
懷李明府在閩
别來經兩載出處喜平安舉世多權吏惟君獨冷官林
霜黃橘熟山雨綠榕寒邊使歸來日音書定得看
失馬次張疇齋學士韻
想因貪草去杳莫聽嘶鳴失豈不為福無之何以行雪
深空有跡鞍在未忘情只合在驢背吟詩興轉清
悲獵兔
淺草卧纔穏俄驚獵騎鳴塵迷三穴失電過幾坡平捷
疾飛鷹攫踉蹡走犬争月中那得路搗藥乞長生
七言律詩
扈蹕作
丹詔香傳紫禁泥九重臺殿曉雲低碧桃露重初鸎語
青草風微去馬嘶劒佩元依新日月旌旗慣識舊山溪
野人扈從慚無補空落詩名在隴西
贈汪總帥
風嚴帥府氣昂霄三十青春貴不驕將相一門多厚禄
功勲百世重清朝珂鳴紫陌春行馬箭入黃雲晚射鵰
武略不施邊塞静幾廻氊帳話逍遥
后賜狐裘
青紫貂蟬分不容狐裘猶得賜微躬恩來窈窕宫庭内
春在蒙茸領袖中披拂㶚橋驢背雪侵凌薊北馬頭風
何時詔許江南去著向煙波理釣篷
讀忠齋題西游稾詩有懷
治由經濟信真儒周度諮詢用厥謨嘉爵已崇承旨貴
至尊常獨状元呼吳天歲月頻清夢燕地風霜久白鬚
展卷有懷歌雅什可慚魚目暎驪珠
讀舅氏歐耐軒遺槀
舅没於今二十年文章零落更誰傳朝廷不喜劉蕡策
風月空留李賀篇得米養親供子職有才無命豈天然
人言我貎偏相似收讀羣書即舊氊
題張騫乘槎圖
雪湧銀濤八月秋風吹巾袂興悠悠坐來蓬島千年樹
穏勝蓮花一葉舟星照横機問織女月明清渚立牽牛
偶然得石歸來後却厭金章萬戶侯
題吳綵鸞寫韻軒詩
衣染紅塵幾歲除琪花瑶樹憶清都光寒秋月歌明鏡
香暖春風曳繡襦仙態自來天上别韻書應怪世間無
彩雲夢散簫聲遠日落江山空畫圖
鐡柱宫
大冶飛紅役鬼兵南昌雄鎮得清寧地神肅護天風静
鐡氣遥浮江水腥銅柱石高空有信金盤露冷竟無靈
還知許令神功異直對西山萬古青
仙巖
颯颯松風吹鬢毛溪流洗耳遠塵勞七千餘鶴春歸晚
二十四巖秋正高露滴桂香浮酒盞山蒸雲氣潤詩袍
扁舟半是乘槎客吟振雷聲撼海濤
鳳凰臺
白雲蒼蘚古臺基憶得當年鳳去時深慕楚狂歌往諫
空懷虞德見來儀英雄磨滅青山在梧竹凄凉落日悲
草滿鷺洲吟思遠薄材難和謫僊詩
同狄子玉司馬登和林佛閣留題
邊城寂寞磧雲黃興廢令人重感傷鴉噪夕陽迷佛宇
烟凝秋色暗宫牆十年故國人何處九月隂山草又霜
共倚欄杆懷往事金仙無語塞天長
同張尚書趙侍郎飲于長安酒肆主人從予乞
對句標題予為題曰萬斛香浮金掌露四時人
醉洞庭春上馬後足成一詩
偶從酒肆樂天真又見羲皇化俗淳萬斛香浮金掌露
四時人醉洞庭春休官最喜陶元亮荷鍤當隨劉伯倫
晉代風流無復見更誰傳此醉鄉神
聞崔中丞舉薦李明府
窗螢乾死冊塵埃滿擬功名寄酒杯富貴逼人從分定
等閒乘興出山來馬鳴曉入皇都府鶚薦秋飛御史臺
君與石温同去就烏公元自識竒材
沛豐懷古寄程雪樓御史
大蛇中斷戰旗紅一旦興亡起沛豐三月灰飛秦事業
四方雲合漢英雄張良雖有運籌力項伯當全舞劒功
帝業如今何處是歌臺荒草自春風
送東崖劉大使重赴上都朝覲
氣與嶽雲相盪摩詔催驛騎渡天河江南徧覽湖山秀
薊北重來雨露多逸思可齊鸚鵡賦閒愁休續伯勞歌
佇看醫國陳竒術春養蒼生合太和
咸陽懷古寄李叔固尚書
鹿走咸陽王氣微幾朝争戰幾安危水聲如說隋唐事
山色不殊秦漢時春事管絃宜進酒故陵烟雨易生悲
向來豪傑俱成夢空費行人弔古詩
寄友人作
年壮共嗟吾與君苦愁詩思亂紛紛邊城古路開殘雪
夜月孤鴻呌斷雲天遠望鄉懷渺渺歲窮流水嘆沄沄
眠醒獨更堪清冷烟隴空寒山笛聞
有感
爾因何事多湮鬱俛首長鳴苦不休憶載浩然寒鍊句
思從果老舊仙遊戍樓風起角初咽戰地雲昏鬼亦愁
莫笑窮途悲歲晚帝城春近逐驊騮
憶梅懷傅初菴學士
十年不見梅花樹長憶暗香冰雪顔心逐暮雲飛庾嶺
夢隨寒月到孤山縞衣叩戶來何晚翠羽傳書去未還
一自西湖幽響絶豈無詩句落人間
用閻子静承旨贈行韻奉寄
喚醒舊夢十年前老得清閒似散仙幾度行吟燕下月
遥思家住海雲邊蒲團夜學修丹術花宴春忘舞錦纏
好信不來鴻鴈遠斷腸人在幕南天
得姚牧菴左丞書賦此以答
憶從相别醉吟鄉漠北燕南幾雪霜四海競傳三語掾
一書偏慰九廻腸智囊賸有安民術荷橐能無薦士章
拭目看君承寵渥春風花對紫微郎
重接劉介臣書
記得登舟惜别離天涯相望兩依依幾回夢裏尋君去
三度書來約我歸閩海浪肥春雨過和林沙遠曉雲飛
今秋擬逐歸鴻便為說家中莫寄衣
聞艣聲一首寄張子有尚書
汎汎扁舟綠渺茫艣聲吚&KR2374;送凄凉孟郊句澁沉吟苦
賈誼書成太息長響答漁歌來近浦清摇人影舞斜陽
縱然喚醒江湖夢遊子難禁鐵石腸
懷李海一尚書
記得去年寒食後君從北上我西遊山川總入英豪氣
風雨不堪離别愁歸馬有知元識路來鴻無信動經秋
燕臺又擬相逢日共說長安古帝州
寄舅氏歐澹菴
南海山村别業成有園堪種地堪耕攜書自教兒孫讀
對客曾談宅相榮飲酒頗同康節興年高肯慕太公名
遥知散步秋風外吟看寒潮落又生
北方松子寄天師希微真人
窮髮之北有山岡松花結子成千章蒼皮已護霜雪操
玉齒偏凝雨露香未論封公羡丁固更思辟榖學張良
殷勤好向仙巖種生意林林看綠秧
弔李時傑
忠殁誰稱叔又賢屬官隨母入幽燕將門氣槩終無忝
詩筆英華早已傳廣不封矦知有分賀悲短命却同年
寡妻幼子哀哀哭地遠天寒最可憐
西山晉柏
當日旌陽種此株千年霜雪不曾枯葉驚蛟泣秋江雨
榦作龍拏夜目珠定有丹培資地脉許容藤附入山圖
不知諸葛祠前樹得似仙壇一樣無
石竹花次留忠齋状元
瘦小琅玕聚碧叢雕紅鏤白靚芳容詞人彩筆摛文錦
玉女羅衣唾繡茸鳳擬結巢非所托蜂因採蜜巧相逢
一枝欲寄仙娥去雲隔蓬萊水萬重
同張學士賦蓮房
霞衣零落點煙波香結驪珠聚碧窠齊露玉纖含翠袖
圓同佛頂湧青螺柄持絡繹絲綸出心展勾萌造化多
今夕扁舟湖上興醉來同和採蓮歌
同張子友尚書賦芭蕉
榮瘁根苖換歲年綠雲光照玉闌前雙開掌扇平遮日
一卷新書直奏天自可題詩供醉筆不堪聽雨攪愁眠
若教種滿人間世得鹿紛紛到夢邊
孤鴈寄王眉叟
澹澹長空幾陣横西風吹斷獨飛鳴可憐落落失朋侣
似我行行憶弟兄影度墨河秋月冷聲沉紫塞暮雲平
江湖自有重逢處努力圖南不用驚
弔馬骨
逐電追風意氣休尚留枯骨委荒丘龍姿寂寞歸圖畫
雪片糢糊慘髑髏露濕寒沙殘月曉風搖衰草白雲秋
千金不遇涓人買空有啼鴉弔汝愁
五言絶句
聞鷄
度關人己遠倚劒夜初分我亦待清曙前村多白雲
七言絶句
駕行道中見老農
老農村裏别無營飽飯惟知樂太平天子駕來應下顧
低頭鞭犢自春耕
同汪總帥賦秦王馬跑泉
勞苦遠行飢渴煎霜蹄輕跑湧寒泉如今又照驊騮影
不似當初出戰年
呼鷹臺
當日呼鷹意氣雄高臺揮羽立秋風自從一飽飛揚去
空有鴉啼夕照紅
題明皇遊月宫圖為賽音平章賦
内亂俱平外攘生著心看到月華明若能慣步蟾宫路
何必龍輿望蜀行
昭君出塞圖為姚承旨賦
低撥琵琶怨思長不禁塵染漢衣裳君王豈是無竒策
閒却將軍用女郎
渭水
萬古清流繞郡廻幾朝宫殿化飛灰釣璜人去秋波冷
歲歲西風鴈影來
過交河作
黃昏飲馬伴交河吟著唐人出塞歌後四百年來到此
夕陽衰草意如何
北去李陵經幾秋築臺憔悴望鄉愁可憐隴右天窮處
不見交河只淚流
次張斯道學士韻
不是金華眠石化成羣遠出黑山隂蘇郎一去無人管
散入寒煙野草深
和林城北唐闕特勒墳
特勒魂飛已寂然閒華落盡草芊芊大唐碑碣秋風裏
猶是開元二十年
秋巖詩集卷下
