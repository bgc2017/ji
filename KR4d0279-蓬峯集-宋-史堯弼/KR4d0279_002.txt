蓮峯集卷二宋史堯弼撰
五言律詩
癸亥秋陪張丞相遊西湖和周去華機宜韻二
首
天上辭魁柄拂衣巖石間乾坤雙眼静日月一身閑目
極朝東水心懷直北山應憐沙際鴈亦解向陽關
幸陪雙絶巘偶念莽蒼間埜旱經時赤行雲盡日閑蕭
蕭看脱木悄悄對空山幾欲兼忘去江湖獨往還
重題湖上
林端落照盡湖上遠風清水榭芝蘭室仙舟魚鳥情人
琴何寂寞煙月足平生一泛釣璜處再吟鏘玉聲
白雲閣
閣虛雲出沒雲閣兩無心旌旆千山立笙竽萬籟深相
君聊暇日藍轝得幽尋徙倚天東北狼煙猶爾侵
送青神宰樊允南解官次杜應求韻
折腰真漫爾掉鞅忽班如心委身来去人懷政卷舒宦
遊三釡計臭味一編書此道儻同趣何曾有别歟
簿領侵尋地淹留寄此鄉相逢譚笑共不覺歲年長物
色重陽近秋高萬象藏賦歸三徑裏籬菊有餘香
從昔安平易無心問疾遲纔知中自守不逐世多岐赫
赫寧期譽悠悠去有思豐碑人口是看取祖行詩
並轡中巖寺芳樽一破愁更寒譚衮衮雲曉玉浮浮會
有相從樂還如此地不合離真有數那敢作人謀
舟過黃州上赤壁因懷東坡偶題
赤壁今朝過蒼梧幾日期天旋疑水遠風怒恐檣危斷
岸餘千丈英雄只一時多情雪堂老月白夜探竒
黃雀餉隠者文素翁其人有天文歴數之學
珍重文夫子山林日月長譚天鄒衍口痛飲伯倫鄉宴
坐看飛動相呼死稻粱黃腴風味好聊足薦君觴
古松
人之生也直此物自長年霧雨晦深谷風雲乘半天扶
危正須爾得道亦超然惨澹空回盼長吁立暝煙
贈别
江湖聞遠役風雨弄扁舟邂逅逢吾子周旋寫我憂雲
瞻三峽晦波動五湖秋恨别休驚鳥相忘已兩鷗
天地有佳處岷峩横翠微茅廬介山趾嵐色入書幃共
社公應可論心我亦稀他年能似約江漢會思歸
送譙允蹈解青神赴永康學官二首
簿領塵埃地淹回歲月闌青山應有素去路肯留難吏
隠寧官冷心清則體胖不嫌時拄笏三十六峯寒
亦有澹臺者時升單父堂匆匆能幾見忽忽兩相忘明
日舞雩地薰風編簡香策勲歸聖域此道久微茫
挽故眉守張廷琛
伊人湖海士夙昔想風流决策元戎幕宣威塞北秋分
遼空往恨保蜀尚前籌落寞三刀夢真成取次休
碣石崢嶸歲何如扣帝閽狼烟今晝晦鯨海正波翻遺
恨公流涕當時獨抗言荒阡新宰木誰酹曲江魂(公嘗論燕)
(山事)
公典吾州日人懷不忍欺轅攀那復得巷哭竟成悲外
祖松楸在空山草木萎䰟遊儻来否尚作凱風思
挽宋邑宰
充宇蠅頭字寒更豹體膏當時書鴈塔晚歲試牛刀便
作泉臺去難酬雪案勞鳳雛家學在飛翥看秋高
楊夫人挽詩
奉嬪歸盛族觀奠及遺芳藻巳空南澗萱應茂北堂人
間空墮驥地下復鳴凰惨惨聞吹棘紛紛想斷腸
挽程淳老
宣和全盛日經略府潭潭智出人千百時資策二三福
星須爾往邊瑣定誰堪幾輩能華髮猗歟北斗南
戒定通前念蘇黃早見期源流知衮衮金印漫纍纍白
首風塵外丹砂歲月遲泉臺無復恨喬木有餘悲
挽劉中遠侍郎
神主多艱日歸安九廟中忌才終引去退卧敢論功未
省真㤀世嘗疑數悟空欲諮黃髮老几杖合扶公
精神曾感會帝念老臣餘内閣陞嚴直褒章賜命書同
時那得有回首却成虚露電從渠過吾遊自物初
沄沄綠水邊丈室一蕭然顧陸留青箬宗雷老白蓮研
朱看點易搖塵聽談玄忽忽風流盡長懷晉宋前
故國餘喬木蕭條今作哀舂容思曩昔懷抱復誰開浩
劫真難詰微言不重陪未忘吾里在華表一歸来
挽虞齊年運使
曩把司農節蠲民百萬資公今隨夜旦誰與療瘡痍貯
羡時包匭槌人吏剥肌九原難再作墮淚閱豐碑
吁嗟先晚季寂寞慨前修斗仰公無幾雲披我末由扁
舟方楚越華屋已山丘耆舊襄陽盡歸来涕欲流
孫致平尊人挽詩
再見書樓氏風流繼六賢素輕千戶擬還守一經傳好
學嗟亡矣傷心為䀌然郎君今二妙早晚慰深泉
七言律詩
離臨安道中有作
拂袖歸與喜欲犇回瞻不覺鼻含辛有情猶作遲遲去
何事空餘咄咄頻潁水舊来堪洗耳西風當日苦多塵
人間觸處皆宜隠不必桃源始問津
師伯渾至青神約訪而潜歸以詩相别因戲之
開門脱兔豈非癡空費追亡急作詩雪月會知思戴老
棗瓜方欲問安期夢魂莫逐人千里遥夜還同月一規
此去相過吾得計定應掎角待伊尼
胡氏舊遊臨行贈别二章
孤枕懷歸夜夜傾閉關猶作旅人行絶知半路能遊客
難忍終年欲别情雪裏梅花逢的皪風前木葉任縱横
一鞭明日三巖路可是泠然馬足輕
妙契還從蓋始傾無言與共四時行可堪歲晚倉皇别
多謝詩来繾綣情最喜伊家三樹秀故應我輩一經横
人間定價如金玉入眼那能較重輕
挽彦承知監
蚤年獨出棄繻關肯作轅駒老故山澒洞烟塵嘗解難
從容矢石敢投艱尚餘長短蘇張術不值風雲楚漢間
還想湖湘對床酌淚滂原草不勝斑
程隠君挽詩
武陽昔有埋輪使慷慨風聲今未休此老典刑餘故國
鄉来儀槩動殊州曾無遺憾登三夀忽遁優閑卧一丘
招以哀詩追楚些未忘吾里尚魂遊
挽李提刑久善
絶知嗣法一枝香作意開堂嗣雪堂早悟錐沙傳筆畫
旋收珠玉入詩囊卷藏人閟龍蛇字炳蔚家餘虎豹章
衣鉢兩郎公不恨班班文物未淒涼
大江南畔按澄初兵弄潢池悉就俘坐使奔鯨無脱網
當時懸鼓不鳴桴後来盜起螺川震却恨公歸蜀道趨
但使國僑長在鄭定知賣劍化萑蒲
曩持玉節問痌瘝邂逅南昌一解顔親見瘡痍摩手拊
夜深父子短檠間行装約束有琴鶴道力較量無素蠻
自合明光將劍履如何零落遂丘山
夢寐平生杖屨從慣看高論吐長虹滕王閣畔樽罍共
房琯湖中嘯詠同忍鄉西州悲謝傅空期斗酒酹橋公
緘詩髣髴招英爽淚濕西風未有窮
挽邑令王公
君家家學有傳衣事業如何只漫違九萬鵬程終莫上
一雙鳬舄嘆頻飛空傳是處棠隂布倏作朝来薤露稀
楚些莫愁招不得山頭騎鶴看来歸
挽湔江令何公
家在岷山第一流世收科級萬人頭同時看接才華盛
大夢真成頃刻休尚憶依蓮王儉逸空傳治縣次公優
茫茫螻蟻王侯盡六六峰前汗漫遊
五言絶句
題無熱軒
飲水不救渴利害成火攻那知在人世長夏有清風
竹齋
樗櫟雖不才亦各言其長媿此萬丈夫寐卧無何鄉
山齋
禱公一邱壑何似東山起可憐丹青手置之巖石裏
醉石
有時醉濁清隨意眠小大何須酒池中始了一生課
三老亭
可憐商山樂黃綺不同歸聞公有二老晚節自離竒
寓齋
莊生十九言妙處如筏喻我欲問公居公心無所住
李文山讀書堂
堂上中聖賢心醉百不理堂下笑糟粕未知其趣爾
叢桂
秋風芳桂叢的皪好顔色乃公欲盤旋戒子勿剪伐
泛宅
四明有狂客歸計亦風流好激鑑湖水泛君天上舟
棗
后皇有嘉樹剡棘森自防安得上摘實貢之白玉堂
柔桑陌
姑待三年采聊為卒歲謀可憐齊魯俗乃欲比封侯
虎川
暴虎須袒裼馮河必褰裳想公川上歎誰與共行藏
七言絶句
賀宋嗣宗除岳陽守五絶
暫駕湖山兩轂華便應雲海去乘槎蓬莱弱水而今近
看上鼇峯判五花
鼎就軒皇上白雲遺音那復數韶韺湖山依舊魚龍在
要識當時奏樂聲
太息滕侯績未成尚須堤土作湖扃萬艘丹檻屯江浦
千尺長虹鎻洞庭(郡邊洞庭風濤莫測舟至無所寓皆泊南津去州甚遠又有覆溺之憂慶)
(歷中太守滕侯宗諒欲自岳陽門西距金雞作偃虹堤堤下盡以舍舟楫堤未作侯召去後無有繼者今不知)
(能興此大利嘉惠湖中往来之人否)
龍虎十年氣壯哉抵排霜雪傲風雷湖邊老樹勤封植
會有仙真邂逅来
不樂還思上岳陽江湖回首路茫茫欲生兩翮從公去
濯足波濤望八荒(杜子美寄韓諫議詩云今我不樂思岳陽又云濯足洞庭望八荒)
送王昭祖國史吏部歸丹陽七絶
尻脽連接召徐嚴誰羡平生太史談汗簡殺青推老手
未應留滯只周南
知君家住練湖邊家近東南尺五天一棹賦歸天有意
練湖歸看滿湖蓮(練湖滿湖發蓮華則丹陽是歲必有為執政者)
萬牛回首重丘山才大誰令挽不前只好礨胷澆酒遣
未妨洞腹曬書眠(公有七夕詩云礨胷澆酒遣洞腹曬書眠)
秋毫得失肯悲歡北固山邊更一看龍虎四雄那復見
今餘鐵鑊兩團團
康莊車馬沸駢闐直欲轅攀挽不旋空使州人行砥道
睠言相顧却澘然
飛下翩然雲錦衣風流未忍此邦違相逢敢覺吾文進
太息空持此道歸(公初来眉州云持此道歸判不為俗吏之語覺吾文進會當依詞客之評)
稚老丁寧勸復回煙霾秋静九關開定知青瑣黃扉去
那得朱旛皂盖来
試何企筆偶書
北忩酣卧日輪高夢寐平生五柳陶睡起羲皇千古意
挽回却向一秋毫
綰蛇縈蚓應無用拘虎囚螭儻有餘付與劉侯堪把筆
尊師不解世間書
不用濡毫滴硯乾更隨曹植作波瀾碧窗點易真吾事
洞府歸来玉露溥
次程右史韻送僧南遊問果佛日
問訊風顛妙喜師天南海北看孤飛如何指是無還地
却作梅州萬里歸
南嶽高台長老道光嘗為靈源清侍者邂逅一
見頗能談其行戒走筆為賦兩絶贈之
長記涪翁舊有言太平清老世無賢而今一見高台面
遺烈真能頼得傳
曉上高峯破曉煙室中老子衲中賢對談移日無人付
乞與清風萬壑傳
湖上
浪洶濤翻忽渺漫須臾風定見平寬此間有句無人得
赤手長蛇試捕看
當年敵騎敢窮妖只恃重湖洶怒潮誰謂山川堪設險
向来還作盗之招
題南嶽祝融峯
祝融峯上躡雲根咫尺蒼霄欲手捫聞道東山曾小魯
洞庭今已一毛吞
黃雀餉師渾甫家仲安
人事如何只好乖即今懷抱鄉誰開短檠閱罷三千牘
遥夜相望把一杯
深秋風露豆苖肥一粒纔貪觸禍機萬里頭顱無處覓
刺天那復見羣飛
黃雀餉程右史二子
夢逐桃溪流水回靖州幾日賦歸来風流却喜諸郎勝
邂逅相從把一杯
聞道賜環消息近旋看一葉泝江来黃腴風味殷勤去
遥望沅湘屬賀杯(他年一葉泝江来東坡離江黃貶所詩也)
乙丑中秋與山僧數輩自虎邱靈巖泛太湖登
洞庭東山曰翠峯望湖中羣山高下出沒如大
圓鏡見百千萬億青螺髻然瑰瑋絶特蓋入眼
未之見恨風作不能過西山睹林屋洞天之勝
然已得其髣髴矣
太湖三萬六千頃如今試呑無一毛目力未應論近遠
泰山之本只秋毫
七十二山湖面横横斜出沒亂青冥只疑亦有鈞天奏
驚起魚龍舞洞庭
羣山相望有無間髣髴三生常往還不用張帆越清泚
化身先自遍西山
孤峯直上散青眸山峙西東浸碧流弱水人言三萬里
是問我已到瀛洲
海門湖上東畔開海東飛僊呼不来乘桴便欲徑浮去
無人從我復空回
泛舟回邑次韻
人言佳句有風流不羡騷人賦遠遊坐遣目前無限意
筆端風起白蘋洲
離臨安舟中有懷山藪朱文之子聊作五絶以
寄
楊柳垂垂小港流楊花無算遠空遊離情自是紛如絮
不是伊能惹客愁
無頼南風怒客船夢魂驚撼不成眠何當月白虚窗夜
仍復論文更說禪
仙舟輕漾首仍西我獨南征未得歸相望兩鷗空浩蕩
何如雙鳥共鳴飛
吴楚風光美甚都好雕肝腎細捫摹還家若問東西事
為舉新詩當畫圖
親庭遥望屬坤隅憑子還家與說吾為道江南足魚蟹
鄉来不復似臞儒
賀蘇卭州移鼎州兼呈八座四絶
州並重湖水入雲天邊鴻鴈影還分政成魯衛因循地
人是茅山大小君
何須萬里尋岣嶁更問君王覓鑑湖箭鏃玉床今在手
桃花流水去分符
白鶴山頭留幾時白鶴池畔歌来遲浮邱伯去無消息
老眼而今儻見之(卭有白鶴山蓋仙迹頂有白鶴池浮邱伯故迹)
雲海相望定渺然已驚别夢不成圓他年勝處煩推轂
此道滄洲好待看
送青神丞劉平仲解官三絶
多竒趙北燕南地還喜超然出冀方氣習敦龐今復見
餘風千載有陶唐
笑譚裁割發硎餘豈是丞能不負余並舍過從無一事
坐看㶁㶁水循除
祖烈班班汗簡編鄉来人物覺尤賢轅攀耆老空遺恨
不受渠儂一大錢
甲子春過浙和周去華韻五絶
遲回獨立湘江頭湘江無情空自流擬呼妃子弄雲瑟
一瀉胷中千斛愁
貪看衡麓數峯山那覺江風獵獵寒吹亂衣巾都不記
橘洲沙上幾遺冠
誰家花柳暗門邊投憩同維藥玉船醉卧黃鸝新弄舌
一聲喚起小窗眠
滿眼殘紅正亂飛端如棹入武林時此身也是鷦鷯樣
乞與桃林借一枝
雙峯翠掃半天餘遥想岷峩霽雪初足踏東南今已遍
却思歸卧舊時廬
題南嶽方廣後洞五百羅漢所居二絶
嶽勢扶輿峻莫攀豈知深處鎻幽閑千巖萬壑爭回互
别有乾坤藏此間
山自周回溪自流沉沉萬籟不勝幽此間有句誰堪話
五百真人今在不
戲中書巖寶印師方丈
寧墮眉毛出為人舌端雷電不無神如今有口却掛壁
草木巖中元自春
放形漫浪蜀山西只是人間一闡提不擬將心覓安處
閑来洗脚玉泉溪
張府君挽詩
頻年来往鄭公鄉邂逅論文膝上郎已訝樹風增感嘆
忽聞薤露送淒涼
見說親顔晝日嬉夜窗膏火對書詩功名底事身終悮
孝友平生政已施
誠孝從来此物根只今誰與踐斯言夫君泉下儻無憾
大字壁間猶有痕
驚起龍蛇忽夢歸一朝脱屣萬緣非遥知月露寒松滴
不是波濤木葉飛
氣象重歸金馬地更看埋玉亂松楠他年父老還能說
道上書生為指南
和衢守張舍人龍眠捉馬圖詩
筆間幻出馬中龍放牧平沙細草中亦有崑崙元圃意
蕭騷駿尾欲生風
世間凡馬那知數便覺從今一洗空不遣奚奴嚴玉勒
恐因風雨渺龍宫
公肅在東南三有書来未報聞其除司直以詩
寄賀且謝
江北江南罷戰塵兩階干舞作昇平河東五色真毛羽
九奏簫韶看一鳴
小試猶為天下平惠文柱後要無刑從今凖擬于張傳
吾世常司汗簡青
縱横才力自時須今代鵷行政要渠亦有故人巖石裏
未嫌不奉子公書
