蓮峯集十卷别集類三(宋)
提要
(臣)等謹案蓮峯集十卷宋史堯弼撰堯弼字
唐英眉州人其仕履不見于史傳焦竑國史
經籍志堯弼蓮峯集三十卷而世間亦無傳
本故錄宋詩者多不能舉其姓名惟永樂大
典載有是集原序二篇其一作于乾道丙戍
自署曰省齋不知何人其一為任清全序作
于嘉定癸酉稱堯弼童丱即迥出不凡少以
古樂府洪範等論往見張浚浚謂其大類東
坡留館於潭與張栻遊每開以正大之學歲
丁丑偕其弟堯文登第云云而亦不言其所
終考周密浩然齋雅談云李燾十八歲為眉
州解魁時第二人史堯弼方十四歲人疑其
文未工赴鹿鳴宴猶著粉紅袴太守命分韻
賦詩堯弼得建字援筆立成云四歲尚少房
元齡七步未饒曹子建後為張魏公客不幸
早世云云其所記與任清全序相合又江湖
續集載張煒題蓮峯集詩一首亦有句云一
梗江湖客三朝忠義家以諸書參互考證盖
堯弼登第後未授官而卒也堯弼天姿踔絶
其詩縱横排宕擺脱恒蹊其論策諸篇明白
曉暢瀾翻不窮亦有不可羈勒之氣大抵有
其鄉蘇氏之遺風惟其夏綠霜凋故不能如
李燾之著書傳後然就其文章而論要亦不
失為才士任清全序乃因集中有論學之作
遂以張栻少年自得為堯弼磨礲浸灌之功
欲援而入于道學之列則門戶標榜之習轉
不足以見堯弼矣其文在宋巳多散落是集
乃其從孫師道所重刻今亦不可復覩謹從
永樂大典中掇拾裒輯釐為十卷著之於錄
俾懷才賫志之士無聲塵翳如之慨焉乾隆
四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
原序
蜀士以文名者皆獲傳於世惟青衣史公堯弼唐英之
文未傳昔張丞相魏公一見公洪範等論謂義理之學
大類東坡手其文示諸子姪曰讀是則知為文之道而
况今天下學士欲拜下風而不得寧不矚目於斯文也
哉比因編次公平日所著文凡三十卷刊出與衆共之
亦以備蜀士之闕文云乾道丙戌八月既望省齋書
蓮峯先生史氏諱堯弼字唐英童丱迥出不凡紹興中
史唐英之名滿於搢紳間天下知名士也李巽巖以南
北六朝策首送眉陽蓮峯在第二年甚少其文尤該博
非幼學所能兄弟三人兄長諱克俊歲辛酉四川類試
第一人蓮峯下第束書游東南時張魏公在潭雅聞其
名欲一見之蓮峯乃以古樂府洪範等論贄之魏公得
其文以示南軒曰此東坡先生之學也留館於潭明年
試湖南漕蓮峯第一南軒第二蓮峯因以文章正宗示
南軒而嘗曰文章一小技耳蓋每開之以正大之學引
而不發也是以南軒平生尊敬東坡先生不忘蓮峯歲
丁丑蓮峯偕其弟堯夫登第弟卒南軒以書相開勉具
述中庸復性之理是時南軒盖年未二十也其自得已
如此非蓮峯養正之功也哉初魏公謫於潭禍不可測
蓮峯獨從之游觀其所䞇詩章雖以戰守為正然其末
未嘗不歸之愛民也辛巳用兵魏公復起蓮峯亦登第
人為之喜蓮峯則曰魏公再用勿用兵乃可不然必再
敗未幾果有符離之衂人以為知言其議論據正不隨
世俯仰盖如此是豈誇張誕謾苟以名勝相推激為重
者之比哉清全總角侍先公家青衣江上蓮峯於先公
為同年進士寓居栖禪寺時以小舟過先公率夜漏三
十刻乃去清全傍立拱侍聽其言猶河漢無極也其文
至多皆散落不存舊集漫漶今蓮峯兄長之嫡孫師道
取而再刻之加以南軒少時一帖併諸公所跋附於其
後使人知南軒少年自得乃蓮峯磨礲浸灌之力可考
不誣也師道頃官蜀口遭值用兵亦主愛民之論不貪
苟進之功狂童在傍訖全其節以是受知於制閫相公
擢守古戎會鄰路有干戈之擾亦不樂用兵以去其尚
蓮峯之家法也哉嘉定癸酉年家子任清全敘
