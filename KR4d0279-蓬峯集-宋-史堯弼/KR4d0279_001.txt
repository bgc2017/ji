蓮峯集卷一宋史堯弼撰
五言古詩
寄上蘇卭州兼呈八座
稽首仇池翁歸住小有天葛公尚遠孫岣嶁丹山傳道
骨亦有種而今見嬋嫣大小茅山君霞襜兩聮翩弟兄
對譚道舌本風雷旋嗟哉空山子妄意身飛翾忍饑嚙
草木閱歲烹汞鉛豈知至妙門端在玄中玄知公夙領
此妙契遺蹄筌神凝物無疵合侍虚皇前我亦山澤臞
會了區中緣滅沒望仙鞚願言執風鞭相將丹丘上一
笑三千年
遊洛陽寶蓋寺贈長老道瓊詩
一念落人境世路分崩犇車輪戰黃埃荏苒還自昏安
知摩尼珠豈處濁水渾今我雖糾纏猶有故我存雲山
時獨往一笑清心魂舊聞寶蓋峯氣壓羣山尊拂衣事
幽討煙杉轉山根道人素所懽踴躍欣候門清眸夾明
鏡耽耽老彪蹲招邀語密室歡頰生春温往往到極則
寂歴雙㤀言從今塵境空冰銷了無痕但覺江漢流浩
蕩旋其源至道默相喻不許諸方論
送章孝偁歸荆南(都官計用章郎中卭州人慶歴中倅延安與范雍論西事)
(忤雍意竄雷州文正范公抗章雪其愆乃還孝偁即其孫也)
峩岷西南横盤石含靈光有蓄不得發澒洞難卷藏洩
為萬夫豪聮翩欎相望緬懷嘉祐初赫赫都官郎蓍龜
抱先識虎豹披其章幕府西陲開挾策驅酋羌喑啞竟
莫吐反被按劍防青天徒昭昭萬里自投荒直氣終凛
冽身仆心難僵高平伊周徒奏疏排未央忠義一朝振
朱鳥吞光芒還知百歲後生此鶵鳳凰粲粲五色羽欲
下虞廷翔先民重世德君子思不忘祝君期無忝追攀
軼飛揚會使坤南隅氣象還蒼茫
次友生杜應求韻送中巖印老往成都正法
原原臨濟孫一一孤峯峻舊來正法眼不許窺閫仞古
路人迹絶况復遺轍軔只今誰健者公亦師子迅倚天
劒氣寒掣電目光瞬平生縛虎手肯擊死蛇陣如何閙
市裏撒手乃勇進前時老狐臊腥氣存已僅傾河看洗
滌餘刃聊斥擯坐令會府地圜悟宗復振緬思中巖老
今代無此雋喜聞親嫡子高提曩真印要知天人師此
位那可閏好去露鞭影廣道收駔駿睠言清淨關莫遣
衆魔磷願為一事大他物非所贐
醉卧至夜半半醒中若有所愧者聞空庭石渠
流水㶁㶁清亮不覺心體頓舒醉卧俱失因賦
其所感
吾生少懽娱遇酒增慨慷殷床惟一眠萬慮幾消亡半
夜還有覺惕然喟中腸世故何足道誠恐此志荒人生
苦為樂我豈醒而狂孰為見在心勿正能勿忘涓涓石
渠溜起予者卜商泠然落枕寒解渴不待嘗坐令肝肺
間一一流天漿須臾四體喻髮膚了無痒夢覺與醉醒
忽落俱亡羊流水去不舍此心湛如常恍疑奏簫韶儀
鳳碧雲翔眷此聽愈淡杳誰見其鄉乃知天宇中一氣
同蒼凉平明視渠水非笙亦非簧矢詩以自歌濁清付
滄浪
連州守王大寶元龜建雙溪閣於放生池上為
作詩以效頌祝
二流西北来東迤方茫洋斗岸蒼石裂突兀森塹防邦
伯此經始華榱壓崇岡下俯古泓碧上粲新高堂恭惟
繞樞辰朱旛照滄浪銀刀決網散搖漾涵恩光冠劍擁呼
舞穉耋紛歡康我亦歌且謠請祝天無疆緬思長淮北
忽焉惄中腸餘黎尚網罟割烹燎其湯戢戢生理微豈
足膏銛鋩吁嗟中道呼西江誰為揚湟流去沄沄佇立
東南望安能挽溟渤一洗濡沫場八荒共靈沼四海為
濠梁帝力爾何知江湖永相忘陛下千萬夀樂愷未渠
央
同馮蓬州當可遊中巖分韻得林字
羲和轉日轂北陸鞭窮隂天地不自持年老去如駸卉
木浩萎垂江山動蕭森變化故不干樂哉此幽尋蓬州
老摩詰玉齒鏘璆琳相擕亦忘言一笑孤雲岑至人鷲
峯来分坐兹巖深攝衣請從之宛如在中林聊欲薦清
供無物致所歆端有白月輪烱然碧潭心賞會詎偶然
夙昔諒合簮别去莫惨惻渠無去来今當有羲黃人嘗
識太古音
再别譙宰
相逢恨不早相别苦相逼相對若無言相望恐相憶夙
期夫君深寤寐先已識歲晩飛雙鳬此地見顔色為我
作眼青窈窕問心臆誰言淡如水有味寧忘得塵裏詎
可堪高才未宜抑平生趙魏優教育儻其職菁菁在中
沚行矣要封植扶搖那知程聊爾六月息
靜心堂
曲士懷軒裳銖寸較得失紛紜戰寵辱矛盾相撞抶大
方惟逹人天游寄虚室卷舒儻由已出處要無必時来
作砭針一起當療疾時去收龍蛇夭矯自超逸隠見了
無礙妙迹那可詰我公天人姿宿有補天術心緣靜見
理心静與天一當年風雨會黃道賓出日乾坤方瘡痍
塗炭入憂恤神鋒指幽燕酋領將斧鑕世數有長消忽
忽謝簮韍歸来卧林藪道自無伸屈慶堂示餘彦親洒
銀筆述聊遺郢人斤千載斵妙質定應山水觀中與胸
趣匹仰看衡雲飛雲静山崒嵂俯眄湘流水舟楫空蕩
潏可憐天東北狼煙暗鬱律神州見蒼莽悲風為蕭瑟
再拜願有期經綸勿韜鬱天心酌民言公再調鼎實風
霆驅八荒遊戲須一出
故仁夀簿張府君挽詩覽府君事狀見其居靖
康國難時讀李晟傳慷慨不覺淚下䀌然有感
於中作詩哀之
羊肸與鬷蔑雅好非宿敦擕手遽升堂一語不待煩物
理適相感豈用䟽戚論夫君今則亡遺言空復存乃能
使余悲覽之涕瀾翻曩在歲丙午烽煙塞天閽四溟波
蕩沃公方卧山樊忽撫西平傳憤悶神飛鶱尚想繡帽
翁凛凛躬櫜鞬指顧還兩都筍簴安陵園唐家有遺黎
不識金鼓喧掩卷淚如迸汗簡猶班痕平時閭閻中聊
乘下澤轅豈知中激烈感慨在元元斯言當余意為慟
聲復吞但聞神州地晝暝烟塵昏故老不可得華屋今
丘墦九原儻作興余欲重與論
孫叔度挽詩
簡州古遺直冰雪映當代茫茫幾回首凛凛欲無對居
無屋漏愧動必繩墨内秋風看獨立縹緲一蘭佩從先
大夫游持此儻無悔何意寥闃中值此一門再有馬誰
千駟曾無德與載富貴饕一指回首失肩背夷惠百世
師曹李九泉輩丘原餘慟哭天地日蕪穢
七言古詩
將至江州中流見庾樓慨然有感作庾樓行
江州江城赤如赭江吞孤城去如瀉忽然華楹出城角
庾公之樓高照野雲空翬飛粲丹雘樹杪鱗差排碧瓦行
人轉盼居人誇云道風流有存者庾公當年志恢拓神
姿從来本夷雅偶驅百萬攖虎狼反旆南歸惟匹馬如
何倚欄向北顧坐俯驚湍弄杯斝豈知宗國風燈似膏
盡烟空欲煨炧朅来撫事一悲慨淚落清波為誰灑細
思興替總人為有昊何能擅坯冶
東丁洞效江西體次知難韻
洞中滴瀝幾何深猶有太古之遺音我来一唱三嘆息
關雎之樂元非滛無聲也復鳴東丁入耳偏向幽人清
端勝惠山味甘好奔走水驛煩瓶罌
春晚飲西湖上歸借榻吴山睡起偶作
旅愁底物堪破除閒出西湖弄妍靡蒼山為鬢水為鑑
煙幕霓裳秀而綺興酣劇飲醉如泥妄意將湖比西子
傍人見之為絶倒謂我愚癡長康似歸来寂歴竟何得
只有熏熏黑甜美夢魂依舊過西湖潮怒殷床驚不起
謁周侍郎
大江之南英靈窟瑰竒萬古輸不竭往年鼓柂窮壯觀
見公更覺人超越當時持橐趨明光徑度蓬山跨奉常
漢儀周典一朝重斧藻皇度看翺翔只今自合補衮闕
元有胸中絲五色如何一麾渺江海扶搖未嫌六月息
此邦齊魯伯仲間鄉来文物餘班班天遣儒宗作邦伯
風流正始應追還老稚何知但呼舞平易近民吾父母
悃愊無華兩京似宴坐黃堂物安堵小人不識衝氣機
况知道學窮精微羲文孔聖演三畫後来百代誰傳衣
圖書不見出河洛禹箕九疇那復作一時覆瓿笑迂闊
子雲太元亦寂寞振起此學非公誰心匠妙處璣衡齊
定知數術本天授無乃太一燃青藜草元遺編當不朽
還許侯芭傳業否舊来嘗辱河南幸從今肯在諸生後
留題丹經卷後
武陵郡西桃花源水盩山厔蠻區連秦人避秦久寓此
種桃千樹春風前落紅滿地溪路斷魚郎捨舟得洞天
瑞光浮動見宫室桑竹交映膏腴田蒼崖老木含太古
民物朴野天理全男耕女織無租庸鷄鳴犬吠通陌阡
東家西家走相問客来何許今何年歴將時事為具言
二世不守嬴氏顛人心歸漢沛公起四百餘載瞞竊焉
迄今已復為晉有尚何懼死長城邊豈知世態多廢興
聞之撫髀皆喟然辭歸未許留數日陳列俎豆如賓筵
生逢樂土自可樂山林朝市非相懸明朝棹開落塵境
恍如夢破陵谷遷淵明一記故實在世俗竟作神仙傳
裹粮問道不復往大笑子驥真無緣我今置酒嶂峰巔
醉䄂起舞凌風煙大還有訣誰所傳始自廣成授黃髯
髯龍上征老聃出谷神立說洪其源隂符黃庭龍虎經
伯陽契易誠多端况復後學如牛毛支分𣲖别徒紛然
先天一氣誰真知来如陽德升九淵疾雷破山坤軸裂
政要主者定力堅前絃之後後絃前藥物不可錙銖偏
黑白相尋祕融結髣髴有象形質圓周天運火循屯蒙
非同坡老燒凡鉛無中生子奪造化脫骨洗髓乘雲軿
鞭笞鸞鳳隘八極銅駝一笑三千年胡為知此不自鍊
先儒嘗戒偷生安人身生死猶晝夜以道順守全此天
何須行怪出世法屏棄骨肉潜荒山君臣父子與夫婦
兄弟朋友綱常間聖人設教若大路反趨旁徑迷榛菅
方壺員嶠渺何許徒令世俗滋欺瞞房公便合掃塵壁
大書我詩為訂頑(蓮峯書故宫道者丹經後作也學仙之術形容殆盡然極其說而歸之正)
(有晦庵感興之遺意讀其詩則其學可知矣前進士信武趙繼珪䟦)
賀楊緜州除武陵守
越王樓前佳氣浮涪翁江上恩波流幾年結佩作邦相
萬物氣吐人歌謳白鶴池邊嗟来暮武陵溪畔桃花路
忽傳芝檢九天来會擁朱旛兩輪去轅攀蹬截無留停
痒爬垢櫛待蘇酲仙人延貯一笑喜探丸付授真長生
老成自合朝家用未許三刀頻入夢鶴髮行趨鴛鷺班
更作吾州九鼎重
送胡庭美解成都筦庫赴鳳州學官
署鼓鼕鼕大府闢斂板争趨後先入歸来坐曹吏接肘
簿領埋頭課銖粒學宫柳搖晝日長清風卷舒編簡香
紛紛燕雀稻粱急往聽鸑鷟鳴岐陽
大海水
大海湯湯水所積太山巖巖雲所出飜騰一俛仰能為
雨三日旱苖滋生物滋殖田夫得耕女得績式歌且謠
拜手乞泰山雲勿紆鬱大海水無終極
題大光寺詩(寺舊有石床刹後忽不見)
百轉細落修蛇蟠兩間螺髻巉青巒其下碧澗流清寒
天旋路盡不復去環為絶嶂凌空攅傖儜左右更折旋
攝伏犀虎蹲猊狻忽然覆釡落山趾化出寶宇中平寬
石床曩事知有無猖狂欲往心渺漫空憶盛時元壯觀
鳴鐘擊鼓侵雲端天魔禠魄不敢干那知劫災須臾間
淒涼瓦礫荒叢菅但存四壁空青山興亡一去寧復還
獨遣道者身苦難我喟而作坐長歎乞為白雲千歲閑
贈友人
悼往不知籬菊芳豈知籬外遊人忙寒暄節物覆手異
依然大樹堪彷徨羡君真比道州政間飲醇酒南山陽
遥想文殊造摩詰元妙深談舌廣長中道相呼互濡沫
相忘各適遮無傷要知風鬟太華女夫豈秋思悲空房
智拙方䟽漢隂圃才多端謝鼂生囊青天自不憎白眼
好在宗之快舉觴
