蓮峯集卷九宋史堯弼撰
啟
賀晁子止除合州啟
伏審荐被恩榮光膺郡寄一麾出守已夙著於風謠三
命益恭宜茂隆於天眷寵靈狎至懽誦交騰恭惟知府
學士業履精深器資宏博盖養以文元之事業(晁迥)而暢
以太史之風騷(晁無咎)景迂之道數以根其中(晁以道)崇福
之詞華以麗其外(晁之道)全提祖印參妙貫於心傳益顯
家聲集大成於玉振故雖處二千石之重而不驕於富
貴猶且閱三萬軸之藏而間出其緒餘將大用之豈久
居此惟赤水巴川之會有銅梁石鏡之竒冠盖往來集
萬艘於江浦仙真隠見遺九鍊於茅山資道德之照臨
庶風流之衣被坦然正路之日啟行矣大賢之彙升筆
倒三江合蒙稽古之力政成餘地姑試發硎之功尚疑
暖席之未遑已有追鋒之遄至某夙蒙恩奬叨預姻聯
聞休命之播傳喜窮途之蔭映密分餘潤猶切小人之
便私佇入中臺即為天下之公賀
謝解啟
某聞之物無小大必有用于世人無貴賤賢不肖必有
事于天下農以耕賈以貨工以器百執技藝各以其能
聽天下之役而不敢後非有他也天之所以命我者當
然而不可已耳君子之立於當世豈無所命之者哉得
之于天根于性命之間發而為道德仁義忠信孝友黼
黻文章之光舉而措之天下以成事業者盖君子所受
命於天而不可已者也農不可一日不耕賈不可一日
不貨工不可一日不作器百執技藝之人不可一日不
事其事故君子亦不可一日不求用于天下古之仕者
三月無君則弔雖一日出疆亦載質焉是豈樂進取慕
名位而干富貴者哉要以正夫天之所以命我者而已
某愚不肖敢自列于古之人哉然内度其區區則亦有
不敢自棄往年所親慮其所聞不廣于四方爰命以遠
遊是以萬里冒犯湍悍以至東南既而憣然涉沅湘以
歸此其心雖非必于求進者然其中之亦欲有用于世
以正夫天之所以命之者則亦未嘗一息而少忘故場
屋之役或未能免焉伏蒙某官不鄙夷其愚羽翼而推
挽之者百方意欲使之有所著見於當世而後已則今
尺寸之獲雖無足言然亦有自嗚呼天其欲擯厄其身
使伏草莾不得施則已或者欲有以用之于世必將始
于今日其為賜何如也夫有以千金與人而人不喜有
一言之相與而人終身為之不忘况三閱歲之間日拜
於下風而又蒙奬借而誘掖之似有以知其中之所懷
不至於碌碌欲與之相期于高明博厚悠久之域者詩
云我思古人實獲我心况其生於今而能獲其心者耶
此其不可以不謝謹具啟事述悃愊之萬一以布下執
事
通青城程宰啟
伏審榮綰銅章居古子男之地光臨玉壘號佳山水之
鄉當此下車之初截然報政之敏士流增仰民氣已和
盖字人之職實以愷悌風流為賢而比歲以來廹於賦
輸星火之急每聞督郵而已懼未覺縣令之為尊雖欲
鳴琴詎能閉閣惟皂江岷嶺實兩蜀秀異之所鍾况福
地洞天有羣仙翺翔于其上竹雲齊合山色翠流不妨
引騎從而數遊或可釋簿書而一笑顧此縣封之屈
得非吏隠之竒兹緣地靈以處名勝恭惟某官江鄉人
物酥酪弟昆族已並於蘇陳政久傳於魯衛兩州贊治
泛綠水之紅蓮百里承流揖西山之爽氣更假才華之
刃一新廢置之綱起魯恭卓茂之風繼兹遼邈踵清獻
汲公之跡自此權輿曾驥足之可淹亦牛刀之暫試如
某者樗才無用蓬戶至微白首雙親卧疴累歲平生半
菽待養一身猥蒙桑梓之依方借江河之潤雖知曠度
為三十六峯而來得沐深仁同十萬餘家之慶再三抃
蹈倍萬等倫
謝王郎中啟
迂愚何取初無堂下之言奬拔過優猥玷幕中之選論
交非素寵命偶加豈徒拂拭其生平方幸吹嘘之有自
矣伏以古昔既遠遺風莫存孰能收士于寂寞之濱灼
分鑒别自非用意於尋常之外莫障波頹豈無德人力
振斯道某學空慚于自守才不足以適時生而闊疎數
復屯棘簡編自樂付出處于無心蓬蓽粗安任窮通於
定命不由紹介忽奉版書俾陪賓佐之遊將遂安輿之
奉夫何特逹有此會逢伏惟某官性賦中和道尊皇極
貫百代之學而歸於有用盡萬物之變而行之以仁竊
考名德於先朝獲聞故家之遺烈昔在祖宗之世實深
社稷之謀勲業不磨具存制詔祖孫相望合冠近班少
屈星軺之臨聊庇井絡之分豈期樸學特荷深知俯念
孤蹤何以辱湖南之賓客仰高德度顧莫攀江左之風
流但知益勵于操持或可勉循于職守請學為政幸日
親長者之風誓盟此心其同效衆人之報權輿兹始詠
頌莫陳
謝李守啟
伏以恩有大而難酬情有迫於至切輒犯英重豈期矜
從惟大君子為能推無礙之慈顧愚不肖私獲遂必從
之欲嗟歟手足之至痛永矣幽明之既分寂寂帷㡛久
沈蕭寺茫茫原隰未即幽墟鶴髮雙親長懷夙夜之感
鴒原一念何勝風雨之哀滯魄八年歸安一旦此盖伏
遇某官用法雖嚴而行之以恕持心甚厚而守之以公
誼已薄於層霄仁不遺於纖芥閔其無所歸之殯深足
悲憐察其不得已之求出於危廹興哀泉壤施德丘山
没而有知當結草以為報生者未泯誓藏心而不忘頌
銘之私筆舌難露
代朱緜州回蘇邛州季文啟
訪别吳江久矣歲年之換言旋蜀道嗟歟會合之難遥
聞桑梓之鄉已沸袴襦之詠方圖贊慶首辱貽音感既
溢而中慚神已馳而形絆伏惟某官峨岷英冑湖海勝
流聞道鄉來已游心于汗漫不妨聊爾尚俯首于軒裳
諒簡帝心俾繩祖武小試八州之督旋升兩禁之華言
念曲臺想光塵于僚舊會扶藜杖從嘯詠于邦君
代張承務謝試官啟
某啟伏覩漕榜猥叨薦名者竊惟科舉之設以搜爽異
秀發之才不圖孱弱之資偶合規矩凖繩之内學未知
其所向寵忽至而若驚嘗聞古者國家之取人也必教
育之甚久而非擇之於一時故當時君子之為學也亦
涵養之有素而後發之於一日盖教之不久則或失於
苟簡養之無素則將入于輕浮是以上之所以取人之
法至嚴而詳下之所以為學之方甚難而備始置之于
庠序學校之中而後措之於選掄論辯之域大必造於
道德性命之理而小亦習於射御書數之微取之雖甚
密而天下不以為煩學之雖甚久而天下不病其緩務
盡其實無求其名故能網羅當世之英才而無所遺陶
成一代之習俗而底于治人知積學之美自無苟進之
風某雖憃愚學且迂闊粤從童稚之歲深杜苟求之萌
浪為場屋之遊盖自父兄之命不謂微瑣亦蒙甄收此
盖某官以廟堂求賢為懷以菁莪育才為念用心甚廣
將為一世之公擇人至寬不求一夫之備聊取寸長於
今日責其成器於他時仰惟激揚晚生之心豈勝感荷
刻骨之至誓當退力於學不辜所期日思所以脩已深
造之方庶幾少報盛德萬分之一
考試省闈謝丞相啟
較澤宫之彦方妙柬於衡平服筦庫之聯迺濫塵於竽
吹荷一時之盛遇知小已之至榮鏤極感丹爰占謝墨
伏念某學無根柢詞乏華芬第杜牧之阿房蚤慚異等
官阮咸之騎校分隔清流不圖犇走之卑忽有傳宣之
寵回思薄技歘起厚顔書中之字蟫生久兹廢思門外之
袍鵠立猶是等夷冒焉操去取之權或者駭見聞之舊
至若討論商略參天子之從臣燕勞匪頒貴朝家之内
帑是為優異迥出尋常甚思山片玉以蒐材正恐日五
色而過眼曷逃曠負祇玷陶成兹盖恭遇某官贊極以
叙民彝秉誠而穆天縡紀宏休於白玉聿高同德之勲
歌世美於緇衣克篤好賢之志褒典特加於洛學恩光
徧及於里居抑子弟以寬寒畯之塗申禁防而覈材能
之實凡此力扶於公道卓乎增賁于斯文遂致瑣庸亦
叨器使某念無以報誓不辱知脱選者謂再登科自憐
此日代天者為真造物永托餘生
代人上楊節使書
兩府節使太尉鈞座某嘗謂有國家者不可使威重之
臣一日無於天下威重之臣其功效不特見於紛紜多
事之時而尤見於治平無事之世盖多事之時其為功
也顯而易見無事之世其為功也隠而難知方其犯煙
塵冒矢石以摧難挫之鋒鼔行於大敵之前以取百勝
之利如震霆如破竹如轉圜石於千仞之山以扞社稷
以救生靈於累卵阽危之中此為功人孰不見及夫事
已而兵休養安而務閒暇然其威靈之所震蕩氣焰之
所懾服使姦宄陸梁窺伺之人望而畏之破膽折氣於
冥冥之間盗賊寇敵之患潛消暗伏而不敢作譬如湍
悍之水巉險之山神龍之所宫猛獸之所宅若不可得
而犯使社稷固於泰山不動之際此其效尤為至大而
世莫之知也自非威勇膽氣之奮發智術方略之運動
忠誠節義之激烈有以絶出於衆人之上而高視於一
世之表者孰能至於此哉以是知固國不以山谿之險
威天下不以兵革之利以有威重之臣而已唐有天下
三百年多事居其半然其所以立國者以有威重之臣
可恃而已是以天寶至德之世所恃者汾陽王子儀臨
淮王光弼也建中大歷之際所恃者侍中韓洪僕射愬
司空光顔也夫豈必安史之變朱泚之變淮西之變而
後見此數人之功哉其平定之後内之諸鎮外之四夷
有所忌憚帖服而不敢為變者以有此數人而已然則
唐之有天下豈非以有威重之臣為固哉由是觀之其
為用於天下也大矣恭惟兩府節使太尉執事知勇忠
義卓出當世方敵國深入四蜀震動奮然一身轉戰百
鬭上以衞朝廷而下以保吾蜀其功固已大矣爰自講
解之後環數千里之間百萬生靈安於田畆農桑之樂
無有烽燧桴鼓之警全蜀晏然乘間竊發之盜不作而
朝廷得以尊安所以如此者非執事之頼而安歸哉夫
為天下威重之臣功盛業大吾蜀恃以無恐者方且深
執謙德䧏以下士此當今之士所以願歸依於門下而
不敢後也昔唐杜黃裳元和間名宰相也而實出於汾
陽王郭令公之幕府韓退之百世文章之士也而常遊
於北平王馬燧之門以是知威重之臣其勲業盛大可
以垂萬世而不朽雖杜黃裳韓退之之賢猶願出於其
門以託其光耀而况於他人哉某雖一介無用之人然
自少亦欲有所建立於當世者竊服執事之威重二十
餘年矣嘗願一出於門下以望見光采託勲名以垂不
朽焉然寸禄之所迫遑遑奔走於四方終不得一遂其
願今者蒞官而適庇身於旄鉞之下此天實賜之使夤
緣幸會以副其平生之區區不勝踴躍進伏墻屏伏惟
執事幸進之徐察其所能將有尺寸可以備使令不碌
碌而已者惟所裁幸不宣
