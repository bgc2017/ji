巽隠集卷四
明程本立撰
碑文
黔寧昭靖王廟碑
有非常之遇而後成非常之功有非常之功而後享非
常之報皆天也非人之所能也是故湯之興阿衡聘於
莘野周之興尚父載於渭濱曰漢曰唐曰宋有所興必
有所遇者矣然而義則君臣親則父子若我大明皇帝
之黔寧王者未之有也何其盛哉王姓沐氏諱英字文
英鳳陽定遠人八歲而孤遭元末大亂居室燬於兵隨
母逃難母亦病歿惸無所歸謁帝濠梁帝為惻然與孝
慈皇后撫之為子賜姓朱氏帝即位金陵建元洪武始
詔復王姓王天資忠孝厚重簡默雖在髫齡不樂兒戲
年十八為帳前都尉由都尉為廣武衛親軍指揮使改
廣信衛親軍指揮使拜僉大都督府事陞同知大都督
三十有三爵封西平侯授以鐡劵賜號開國輔運推誠
宣力武臣階自昭勇將軍鎮國將軍至榮祿大夫勲為
柱國以都尉守京口以指揮使守廣信節制甌閩以同
知大都督鎮撫關西皆有威畏天下兵馬實大都督府
總之在府七年裁度機務舉無留滯稱帝意焉一從大
將南征獨取沿山下崇安翦陳友諒拔閩溪千八寨遂
定閩中一從大將北征出古北口獨克灰山全寧嵩州
過驢駒河擒元知院李宣俘男女萬口一為征西副將
軍總京畿兵伐川歲抵崑崙山俘男女亦萬口馬五千
牛羊十三萬闢地數千里一為征西將軍總京畿河南
陜西山西諸軍征朵甘之地降其偽萬戶且實勒結夷其
部落平納琳七站之地擒洮州十八族蕃酋曰汪舒多
爾濟阿勒都爾幷其衆二萬獲馬牛羊二十萬一總
陜西兵出和林略以集乃路自寧夏歴賀蘭山渡流沙
擒元國公托和齊元知院愛足俘其全部以歸天下已
大定而梁王巴咱爾斡爾密實元之遺裔恃雲南險遠
執我信使納我逋逃帝命潁國公傅友德為征南將軍
王為副將軍率師三十萬討之旌旗蔽江而上自辰沅
陸出羅果普定普安皆下之苗蠻犵狫迎降恐後循格
孤山之南出竒兵襲畢節擊可渡河皆克之巴咱爾斡
爾密遣其司徒達里瑪以精兵十萬拒我師於曲靖王
曰彼謂我師罷於深入未有虞心及其無虞心乃可破
也於是倍道進師未及白石江忽大霧四塞衝霧及江
而止霧霽則兩軍相望達里瑪大驚以為我師飛至因
擁兵陳水上傅征南亟欲濟師王曰未可别遣一軍泝
流潜渡出其陳後鳴銅角樹旗幟為疑兵山谷間達里
瑪軍欲亂王乃趣師濟江以猛而善泅者先之長刀蒙
盾斫其軍而奪之氣却數里而後敢陳我師既濟整列
而鼓砲聲震天地戰數合王縱鐡騎衝其軍遂大敗之
生擒達里瑪俘甲士二萬馬萬匹死者横屍十餘里巴
咱爾斡爾密聞達里瑪敗遁滇池島中先縊其妃而自
飲藥不死投水死之父老争出金馬山焚香遥拜以迎
王師王入鄯闡城市不易肆收梁王金印倂官府符信
圖籍撫其民洪武十四年冬十二月也自秋九月出師
至是百日雲南平分兵下烏薩得七星關以通畢節略
建昌澂江臨安沅江尋甸楚雄洱海次第皆下大理城
倚點蒼山西洱河為固南詔皮羅閣新築龍首龍尾二
關號險要王自將取之土酋端實聚衆五萬搤龍關牢
不可破王以一軍付裨將夜從間道繞出點蒼山後攀
木緣崖而上立我旗幟遲明彼軍驚亂王策馬渡河水
及馬腹將士隨之斬關而入彼軍腹背受敵遂潰拔其
城擒段世脅從者悉縱遣之分軍下鶴慶麗江收三營
砦破石門關略永昌由是西蕃徹爾平緬相率来附雲
南平以幅員之廣分烏薩以東越嶲以北皆隸四川餘
列為郡邑凡府州縣宣慰司長官司一百八籍其見戶
七萬四千六百設官以治其民立衛以守其地烏薩東
川建昌謀變王還與傅征南合攻下之幷克芒部斬首
三萬級獲馬牛羊數萬計王師已東鄯闡諸蠻部乘之
以叛圍城二十萬衆都督馮誠以孤軍固守伏強弓弩
於埤賊近輒射之往往應弦而斃伺賊怠則出擊之賊
不敢即攻城王將銳兵一萬赴援至曲靖遣一健步懷
檄入城約為内應為賊所得詰之賊皆錯愕轉相告報
解圍宵遁王既入城賊散走安寧羅次邵甸富民晉寧
大棋江川諸山猶據險立柵悉分兵殄滅之斬首六萬
級生擒四千諸郡復定奏聞帝大悦詔傅征南班師王
留鎮雲南辨方物以定其貢賦視民數以均其力役疏
其節目以寧便其人麓川之外有國曰緬徹爾之外有
國曰八百媳婦皆請内附在鎮十年得帝恩賜悉送官
府以助軍費凡遣將討賊者六逋寇集浪穹鶴慶劍川
輒相應為亂遣大理衛指揮使鄭祥掩而殱之平緬叛
結砦于摩隆塔朗甸之摩沙勒遣都指揮使寗正擊破
之斬首千五百級東川蠻叛據烏路山為砦山極險峻
上下三百里遣寗正帥雲南兵與京畿大兵相為掎角
討之賊已降復有二志悉平之越州酋阿咱爾叛遣寗正
討之殺火頭弄宗等五十九人俘男女馬牛羊皆以千
計阿咱爾母出降嘉輝三部不供租賦遣臨安衛指揮使
王執討平之普安酋密結叛遣貴州都指揮張泰擊破
之自將討賊者四廣南特磨道未附自將討之酋出降
廣西阿齊部叛自將討之誅其酋曰卓滿曰宜青俘男
女五千口平緬以三十萬衆寇定邊自將兵二萬討之
與寇對壘以輕騎三百當寇寇出萬衆乘三十象以戰
一戰而殺寇數百人獲一象以還王曰吾知賊不足破
也明旦寇集衆驅百象以陣象皆背負欄楯左右以大
竹筒置短鎗其中乘以標之勢恃以張王分軍為三馮
誠領其前寗正領其左都指揮同知湯昭領其右乃下
令曰今日之事有進無退進而揵者一級必盡賞退而
衂者一隊必盡戮於是鼔而合兩機發箭鋒星流烟飛
雷擊電走象皆驚北寇之勇而力者曰錫喇亦殊死戰
我左軍小却王登高望之命左右取左帥之首以来左
帥遥見一人拔刀飛騎而来麾衆復前王責戰益急三
軍大呼而鏖不移時寇大敗斬首三萬級俘萬人生獲
四十六象餘象被矢如刺蝟以死渠帥道斯朗理亦被
百矢殪象上餘黨走死百無一還自是平緬歲入貢賦
不復反矣阿咱爾復叛自將討之擊于補衝殺獲其衆殆
盡阿咱爾僅以身免方搜捕山間俄有旨諭王還鎮以前
軍僉都督何福為平羌將軍寗正為參將代領其兵阿
咱爾遣其子詣王請降王請于朝立衛越州鎮之遂罷兵
歲較屯田所入增損以為賞罰計遠近墾田至九十七
萬畝以滇池末流淺狹霖雨泛濫瀕池之田不可以稼
乃督萬丁自池口入渠濫川中浚而大之無復水患通
鹽井之利以来商旅選凡民之俊秀與諸酋之子弟入
雲南府學朔望或賜之飲饍歲時或賜之衣服又命行
鄉飲酒禮於學民知尊長養老而興於孝弟矣二十年
十月王入朝帝宴之奉天殿賜黃金二百兩白金五千
兩繒綵百鈔為貫凡七萬五千以西南之人安於王也
復歸之鎮初王留鎮之明年哭孝慈皇后三日不食踊
慟幾絶及再鎮之三年哭皇太子號慟失聲飲食為少
一日暴薨二十五年夏六月丁夘也享年四十有八官
僚士庶胥史卒伍緇黃髫白莫不奔號其門泣語於路
訃至京師帝哭之慟不視朝一日自為文遣禮官往祭
命嗣子春奉喪以歸詔發兵護喪出境凡所過衛府州
縣設祭如禮柩出金馬山送者萬人蠻夷酋長哭之盡
哀喪至自雲南詔封黔寧王謚昭靖三代考皆黔寧王
妣皆黔寧王夫人冬十月庚午以王禮葬江寧縣長泰
北鄉觀音山之原自喪歸至葬帝遣使祭者三皇太孫
親王遣使祭者再葬之二日詔春襲西平侯爵嗣鎮雲
南賜白金若干萬兩明年太常以太牢祭王功臣廟而
雲南父老諸酋首合辭願立廟祀王守臣奏請帝許可
之又明年廟成父老諸酋請本立紀王勲德刻諸廟石
嗚呼自宋靖康之亂高宗僻處臨安不念二聖之不還
不恥中原之不復中國之不振宜矣我太祖永清四海
以承大統於是賢豪並出輔成帝業至於西南六詔之
地一變而為華夏之俗非斯民之大幸與王之治西南
也以威武定其地者功若速而事反易以德化洽其民
者事若緩而功則難論者謂唐李西平不特良將乃良
相也王其人乎王於濓溪周子之太極圖横渠張子之
西銘西山真氏之大學衍義皆尊信而講明之至於太
極圖與晦菴朱子之白鹿洞規刻之於石立之雲南府
學則漢之功臣有所謂木彊少文不學無術者得不愧
於斯乎蓋非聖賢之學無以為大設施之體非將相之
才無以為大藴蓄之用王能體之以聖賢之學用之以
將相之才宜其過人遠矣雖然向使王樂生無事之日
其所遇所報安能始終若是哉故曰天也夫高莫高於
山嶽大莫大扵河海本立才劣辭陋涓埃奚贊其萬一
父老諸酋思之也哀請之也至輒不自揆謹按王行錄
述之系之以詩詩曰上帝有赫降命我明削除羣雄以
開太平乃授以臣乃賚以弼龍興雲從日出爝息勇奮
其力智角其能焯有聲烈則惟黔寧黔寧始生生元之
末煢煢稚年天其我割匪曰割之實將啟之維皇父之
維后母之長試以官帳前都尉廣武廣信指揮兵衛皇
曰汝来汝績其凝為朕腹心為朕股肱朝夕事朕僉大
都督繼陞同知累階榮祿柱國維勲西平是封建侯襲
爵崇德報功鐡劵丹書金匱石室子孫保之世世無斁
既平南粤既定西陲北靖沙漠威行四夷惟彼西南古
之六詔元有遺裔阻我聲教皇曰西平爾副征南頑民
逋播爾劉爾龕樓舡蔽江師三十萬乾旋坤迴山擘濤
潠悠悠牂牁峩峩格孤羅果犵狫傒我而蘇彼昏不知
擁兵曲靖敢遏我師罔畏天命我師其行如霆如雷大
戰白石手縛其魁載厲我兵載秣我馬直入滇池如裂
其瓦元之遺裔破卵覆巢父老歌舞迎師於郊段世亦
擒罔有不服班師振旅獻俘授馘摩些施順望祼茫河
尋傳漢裳㜑羅秦㜑烏蠻白蠻東爨西爨穿鼻長鬃黑
齒繡面麗水金麩朱提銀流白雉孔雀馴象西牛一百
八區三十六部七十城門八百媳婦版圖既入職貢是
脩大開明堂萬國来朝皇曰斯民悉朕赤子一視同仁
無間遠邇詔示西平其填撫之以燠其寒以飽其饑西
平奉詔稽首以拜夙夜兢兢罔敢或懈拊摩吹喣于懷
之咳芟夷藴崇于田之萊于虎于兕以膞以磔于稼于
苗以膏以澤以興學校以敦詩書農隙講武夏禮變夷
夷人有言我亦人類遠於恩化弱肉強噬今也奚幸昔
也奚辜子有其父婦有其夫夷人有言我枵我羸西平
餔我西平&KR0008;我西平曰吁兹豈在予維皇之命維皇之
謨天胡不仁奪我父母擗踊而哭匐匍而走九重眷注
一日哀聞驚動輟朝諭祭以文數備禮登有誄有謚王
以黔寧侯其冡嗣黔寧始薨人莫不哀嗣侯既至人莫
不懷江寧之岡有鬱其兆夷人不忘滇則有廟金馬左
立碧雞右昂千萬斯年以祀我王
祭黔寧昭靖王文
維洪武二十五年歲次壬申八月庚戌朔二十日己巳
摩隆塔朗甸長官司吏目程本立謹以庶羞清酌之奠
載拜頓首敢昭告於故開國輔運推誠宣力武臣榮祿
大夫柱國西平侯沐公之靈嗚呼西南之夷去中國甚
遠漢唐能郡縣其地而不能以中國之治治之元得其
地以封梁王數十年至於我朝政教彛倫同乎函夏
自生民以来未有若斯之盛者也固莫非聖人神化之
所及亦莫非我公撫之以威惠之以德所致焉蓋天既
命聖人開亘古所無之太平豈不命賢豪為聖人之佐
以成亘古所無之大業乎夫惟古之賢相為能鎮撫四
裔惟古之賢將為能拊循三軍然求其如我公得遠人
之心而遠人樂為之用得士卒之心而士卒樂為之死
者則未見其人也是以公之生也被其澤者不自知其
樂公之没也懷其德者不能已於哀而况某奔走聽命
於下執事者乎雖然某率夷人拜公之柩而哭之者又
豈一人之私情耶為天下生民慟也公其鍳之嗚呼哀
哉尚享
書文卷後
書渭北張公弔祭國使王翰林文後
昔元世祖之取雲南也師未出境遣三使入大理諭之
許不殺掠三人者言祖宗之法殺詔使者城拔必屠萬
一蠻夷怙惡或賊殺臣願無以臣而使是城噍無遺類
至則彼以誑磔其屍於樹下師及城敕姚文獻公樞盡
裂槖帛書止殺之令分號街陌而急求三使之首或曰
投洱水中遣漁者網之無得也俾文獻為文以祭火其
骨亟送三家賜其家蠻口人數十世無有與中一人秦
州士子王姓蠻口分於州俟其子壮付之後三十年詔
西省臣訪求其家在亡蠻口已為郡豪冒有王氏子事
見姚文公燧集中本立嘗聞而悲之夫人莫難於殺其
身三人者不難於殺其身而難於屠城可不謂仁乎然
名位不詳於記載子孫不終其恩惠何以勸天下後世
之為人臣者哉今讀渭北張公弔祭國使王翰林文而
後知上有咸五帝而登三王之君則近代之規模為無
足觀下有浮英華而湛道德之臣則士之碌碌者無足
數也何以言之元大理之役使於興師之後師既無名
勢已必取縱三使能諭降之亦不存段氏之國矣自元
氏取宋以有天下百年之間鮮聞英衮于是上天眷命
皇明掃除羣雄永清四海元君北遁天下已定而其遺
裔梁王猶負固西南漸被弗及於是翰林待制臣禕奉
詔以往諭以天命俾知所歸彼乃自絶於天待制公遇
害而國亡矣然天朝猶以八年之久而後聲罪致討其
於師未出境而遣使者規模之大小何如哉嗟乎一人
死生關乎一氣之分合天之所以不靳公之一死者蓋
將以定滇南之地定滇南之地者所以大中國之勢也
蓋將以一天下之心也然則以公之所處者言之死可
輕於鴻毛以公之所關者言之死可重於泰山矣而况
公以博古通今之學養德制行之實發之為經世載道
之文流聲於當時而垂耀於後世者又豈三使所能望
其萬一哉不然何三使若是之碌碌無聞也雲南平之
十年賢王在蜀顧瞻西南慨然興懷若曰善善長而惡
惡短國朝文節之臣有如王待制者我其可弗恤其胤
爰命使訪公之家於金華得其子紳字仲搢者致之國
中恩遇甚至且嘗筆於近臣曰匪私王氏于以勸忠於
戱古之列王有若是之賢乎彼三使之子孫有若是之
榮乎仲搢又得請於王自蜀走滇將求父之遺骨以歸
求之百方不得乃設主而祭號慟幾絶於是渭北為文
以弔公之靈以慰仲搢之哀即其文而論其事則天朝
功德之盛也王國風化之美也臣之忠而子之孝也皆
於是乎在本立能無言乎雖然纂脩元史公實總裁不
知得三使之姓名而書之否果得而書之則三使亦頼
公以不朽矣
書夏榮傳後(洪武丙寅四月癸巳)
余昔居檇李辱交武原沈孝子孝子之沒二十年矣今
讀夏榮傳不能不悲感也孝子諱壽康字原懋家世寒
微蚤歲被推擇為州吏薄祿養親孝養甚偹元至正間
父母相繼没居喪葬祭一遵文公家禮異教不能惑也
廬親之墓於豐山敝衣菲食以終其身鄉里稱之為沈
孝子南行臺御史嘗論薦以官之原懋力辭不就國初
以疾卒於廬墓之所時年五十耳嗚呼原懋少年不暇
讀書親沒始不仕乃日取五經四書課讀之由是信道
愈篤而遠識絶人常執余手而言曰世之學者爭務科
舉以經學為名而無其實竊所不取子之質近厚年且
富當志於聖賢之實學某失學於前而年向遲暮痛悔
無及矣子其勉之余性資庸下而奔走事役學不足以
副原懋之深望文不足以發原懋之潜德余之負原懋
多矣如六有吕先生與榮無平生之雅而能為之論贊
足以取信後世因益嘆原懋之不遇何榮之多幸哉然
原懋與榮固亦自盡人子之心而已初非為名而為之
也但風俗日壊天理幾熄使有忠臣孝子之行而非仁
人君子樂為稱道又何以為世道之勸哉余故錄原懋
之梗槩附諸末簡吕先生或采而著之則庶乎與榮並
傳於不朽矣
書孤皇辭後(洪武庚辰十一月甲子)
洪武歲丙辰余為里之朱節婦作孤皇辭是時節婦之
門未旌表歴二十年余自西南夷奏計京師過故鄉則
節婦之家已綽楔其門矣又二年里人夏信持節婦卷
来京師得翰林吳侍書為篆貞節二大字余覧之重有
感焉嗚呼節婦蚤寡不再嫁事舅姑備敬養服喪無違
禮撫幼孤教之有成立此亦盡已職之所當為而已旌
表奚與焉然世有節義著稱而朝廷無以旌之又將何
以為世勸哉蓋人莫不幸於喪節亦莫幸於著其節君
臣夫婦人道之常也人道變而後節義之論興焉人道
之不幸也雖然節婦固不幸子賢能顯其節以表之則
幸矣今節婦年逾七秩精明強健享福未艾天之所以
報節婦者於是乎在子賢而有孫朱氏之興方自兹始
余(闕)
書聽潮山房詩卷後
始余與永嘉許可遠先生同薦因與之同舟往還京師
相會者累數月於時先生之子伯羽侍奉起居應對賓
客甚恭謹敏悟可喜余用是私敬許氏父子其後余羈
宦遠方東南士友相識者益以疎絶間獨追想於平日
游從談論之樂而慨然於荒閒寂寞之間而許氏父子
之往来於余心者蓋數數焉今年秋余以親王長史隨
侍来朝而伯羽以秀才隨牒京師相見則伯羽偉然冠
帶一官員矣已而相與論叙其近事則其學問識慮視
初時益以加進既足以大慰其暌曠之懷而余之衰退
無成尤可愧也會伯羽授建昌之南城簿將之官矣持
其所謂聽潮山房詩卷者示余曰願有述蓋伯羽嘗讀
書於瞿璵之下璵瀕海伯羽聽潮汐之聲而樂之因此
為名而此卷則士大夫為之歌詠其幽致雅趣稱道之
者余以伯羽之賢其進也若決江河而赴之海其游天
下當就其名山大川而縱觀之以廣其所見則夫瞿璵
一拳呻吟佔嗶之地何足以繫戀而不置而猶區區於
余言何哉夫仁者不敢忘其初孝者不敢離其親余想
伯羽方以隠居養親詩書積學為事一旦舍其所務而
奪其素志以從宦逐祿數千里之外宜其非所樂也自
兹以往期會徵發之煩簿書勾稽之積苦其形而拂其
心者交至於是時欲解衣曳履而自放於泉石之間隠
之几而聽潮汐之聲何可得哉宜非其所樂也顧以余
之凢鄙庸陋無以發其幽致雅趣而其仁與孝之本心
有足多者况以平日慕用之久而重以離合忻戚之感
皆有不能自已於言者乃為書之卷末而歸之
書朱孟曦遠游卷後
昔平洋陳禮嘗從東陽許先生遊其游金陵也淳安夏
大之先生叙以送之大之之言曰遊於聖人之門而匡
後顔子也愠見子路也回何敢死顔其遊於聖人之天
矣君子窮語路未得聖人之天而遊也孟子之遊梁遊
齊若有不豫色者其遊幾於天而猶人也降及蘇秦張
儀之遊且未足以言人而論天乎哉况司馬子長之遊
於藝之末乎本立少之時讀其言已慨然有大其遊之
志二十年来南觀錢塘北覽河洛遊且壮矣然學問不
加於已聲譽不聞於人四十而不能有得於聖人之天
可悲也夫臨川朱孟曦嘗執經張進士之門其来江左
也王孟遠亦叙以送之讀孟遠之言猶大之之言也本
立能不重媿於心乎因書以自咎且以告孟曦庶孟曦
益勉於孟遠之言而遊聖人之遊也
說
拙齋說
拙者巧之反也巧者世之所趨拙者人之所棄余嘗究
二者之得失而論之蓋古之人其本在於生人之具取
足焉而止矣不求稱欲而過役其智也飲食取其充腹
而已故汙尊抔飲而足焉衣服取其蔽形而已故大布
博褐而足焉室屋取其待風雨而已故茅茨土階而足
焉器什取其贍用而已故冶金陶土而足焉樂取其達
天地之和而已故比聲切律而足焉刑取其除暴禁非
而已故明法慎罰而足焉政取其遏惡揚善而已故審
令施制而足焉至若言取其道賓主之情而已故辭達
而足焉行與事取其盡父子君臣長幼夫婦朋友之分
而動静云為亦行其所無事而已故盡倫正躬迪德而
足焉夫如是故其民相安於無事而並生於天地之間
其道弊樸散人偽日滋務求稱欲而不知止足也遂以
古人之所為者謂之拙於是淳熬煎醢必求其味之美
輕紈纖縠必求其飾之麗瑶臺瓊室必求其居之華刻
文雕鏤必求其制之異禮之弊至於便辟習熟而無忠
信惻怛之實樂之過至於流蕩忘返而無和平淡泊之
趣刑之失至於深文峻詆而無哀矜欽恤之意政之衰
至於雜霸任智而無關雎麟趾信厚仁順之風要君證
父賣友斁倫敗類之行興而凢其所行事日趨於澆惡
狙詐鐫鑿其本真剝琢其天性刓其大者使之細朘其
厚者使之薄究天下之物不足以給竭天下之慮不足
以贍角天下之人至於相與攘敓竊亂而不知紀極是
皆世俗所謂巧者而其敝至於如是是則天下之患皆
巧之所致而非拙之罪也其間或有豪傑之士鍳其禍
敗苦其智之窮而欲反其本懲其欲之過思復乎古於
飲食也寧菲衣服也寧素室屋也寧陋器什也寧樸禮
寧失之野樂寧失之淡刑寧失之不經而政寧失之疎
略言寧失之訥而少文行寧失之遲鈍而椎木徑情而
直行一切美麗華異淫慝刻薄佞偽之類凢所為巧者
悉推以與人而不與之校而唯拙以自處及其至也天
下之人莫不受其敝而已獨高拱而無事由是而觀是
拙者未嘗不為巧而巧者未嘗不為拙也是拙者可以
為巧而巧者雖欲為拙不可得也嗚呼拙者有餘巧者
不足巧者勞拙者逸巧者賊拙者德巧者争拙者平巧
者擾拙者寧其弗信矣乎延陵吳君克譲以拙名其齋
而徵文於余克讓名將之子生而富貴又聰明而有文
章其才與力皆可自致於巧以馳騁於世乃耻之而弗
為而取其所棄蓋亦所謂豪傑之士志乎古而反其本
者故余因為之說以贈之以發其意云洪武壬戌冬十
一月也
嘉瓜說
或有問於余曰瓜並蒂而實者此何祥也余應之曰非
和無以同天下之心非同無以成天下之事故申叔時
曰民生敦龐和同以聽夫物之疈者瓜也乃異實而共
蒂也其感於和同也歟且艮為果蓏卦之象也姤之九
五以杞包瓜爻之象也艮止也時止則止時行則行動
静不失其時其道光明此吾夫子釋卦之辭也上下之
遇日相求也處高體大而可以包物者杞也美實之在
下者瓜也尊居君位而下求側微之賢以至高而求至
下猶以杞葉而包瓜此程子釋爻之辭也其在洪範曰
庶草蕃廡曰百榖用成者無非所以明夫天人相感應
之理也和同之感應之於瓜厥有故哉問者乃曰以子
之言其故可得而知矣瓜生於余彦智氏之圃者三年
彦智為州幕官于西南夷者九年聖天子視四裔猶中
國天下之和同也彦智視民猶家一州之和同也異實
共蒂之物産於兹土也不亦宜乎彦智賢才也州幕官
下位也以賢才而居下位不猶美實之在下乎處九年
而安之時止則止也及三考而陟之時行則行也時止
則止静不失其時也時行則行動不失其時也其道不
亦光明乎兹行必有遇矣又作而嘆曰噫佳祥之應和
同之召也和同之應君子之兆也愚何幸聞造化之妙
也既已因叙之為嘉瓜說云
聽琴軒記
琴君子之所常御也古之人於其身之所接皆為防範
節度以養其德而尤謹於聽蓋於視有文章彩色之觀
於聽有聲音歌頌之節於言語有法度倫理之則於動
容有儀文度數之制其所接者莫非天理流行之機其
所入者自無非僻邪慝之累故物不能蔽於外而德有
所養於内然其機之来也皆雜至於日用之間而生於
應物之際或無所事於幽獨可肆之地則其心無所寓
以為撿攝繩約故其為具獨詳於聽以致其謹然後動
静之端自相貫續而無須臾之間是故和鸞設於衡鑣
珩瑀施於步趨工歌不輟於饗獻而瞽師不離於左右
若是偹矣而又無故玉不去身而琴瑟不釋也故曰琴
君子之所常御也自道之衰所以為防範節度之具次
第盡廢而古樂之亡久矣惟琴猶有古之遺聲而人往
往有能傳之者雖律吕之制不知其合與否而其和平
淡泊沖雅幽遠之趣猶有存者夫三尺之緡方寸之越
引宫商角徵羽間作而天地之&KR1858;化山川之流峙君臣
父子之恩義人倫政事之紀綱動植品物之性情與夫
放臣逐子之所悲切去婦孤嫠之所感激鏗然迭出其
變無窮或渙然如陽之舒或揫然如隂之慘則其理之
所寓亦遠矣喜怒哀樂之感動其心而好惡生殺之形
見乎聲則機之應亦微矣故以躁心聽之者能使之釋
以和以怠心聽之者能使之抗以武以慾心聽之者能
使之淡以平以慕心聽之者能使之廣以適則其用之
所見亦衆矣夫桑間濮上之音咬哇下俚之曲君子既
皆屛之而不聽而古人所以為防範節度者皆廢則有
志於古者欲有以寓其心以為檢攝繩約者舍琴則何
以為具而致其謹哉是以山林隠約之士畸人静者之
倫每於是焉聽之亦庶幾古人所以養其德之遺意哉
永豐鍾君某隠者也好琴因題其軒曰聽琴其子深省
徵文於余而予為之說如此
劉仲和字說
吳氏壻騏自京師走萬里謁余西南夷因致其友劉仲
和父之言以字說請仲和名庸吾郡醫學正科天然翁
子也居京師儀鳳門外以善醫稱於人夫男子二十曰
弱冠冠則賓字之辭而祝焉仲和年已強壮且不遠萬
里而願有申其說意亦厪矣志亦篤矣余雖不敏其何
敢辭乃為之說曰天地之氣不和而災沴生焉人身之
氣不和而疾病生焉雖天地之大不能無待乎燮理况
一身之微詎能無頼乎調攝耶勖爾仲和父天人一體
也醫相一理也保天之和受天之祉也勉乎哉抑嘗聞
之秦有名和者古之良醫也其言曰天有六氣降生五
味發為五聲徵為五色淫生六疾觀其言信其為醫之
良也已有同乎其名有得於其言乎得其言斯得其術
矣苟不得其術而徒有其名君子奚取焉勉乎哉雖然
和未必知道也董子云遠近莫不一於正亡有邪氣奸
其間隂陽調而風雨時羣生和而萬民殖正蒙云不如
野馬絪緼不足謂之太和中庸云發而皆中節謂之和
噫余之言合天人者不可因之以求董子之言乎正蒙
之言状道體者不可因之以求中庸之言乎中庸之言
至矣以德行言之曰中庸以性情言之曰中和也必戒
懼而存喜怒哀樂未發之中必慎獨而有發而中和之
節必推而及之而天地位萬物育仲和血氣方盛苟思
其名若字之所謂庸所謂和者而俛學焉聖賢可希也
醫和云乎哉余老矣竄伏遠夷孤陋已甚所以告仲和
者如是止耳凢縉紳先生號能言天人者莫不在京師
尚以余言質之
憑虛子說
都督馮公少讀蒙莊之書而說之自號憑虛子年既壮
而德愈盛位既崇而行亦尊明乎性理之學而實踐憑
虚之號自若也或者疑問於愚曰莊周之所學公之所
自號可得而聞其說歟愚應之曰老耼去仁義而言道
德蒙莊其流也愚未嘗學其學固嘗見其書而識其說
之一二焉耳夫憑虚御風非神僊不能周之言曰列子
御風而行泠然雖免於行猶有所待也乘天地之正御
六氣之辨以遊無窮者惡乎待哉則憑虚御風亦有間
矣何也乘天地之正者實無所乘也御六氣之辨者實
無所御也斯謂之憑虛也有所乘有所御則有所待矣
憑虚無所憑也無所憑無所待也無所待以遊無窮也
其為至人乎公號憑虚其以此乎曰夫天下仁義以治
之夫兵仁義以行之天子命大將軍帥師三十萬平南
蠻三十六部公實佐之以成厥功可謂奮仁義之勇者
矣奚取乎去仁義而言道德之流號憑虛以求神僊哉
曰周之言皆寓也公之號亦寓也公以道德仁義為體
用之實而猶寓意於神僊者不有其功不淫於冨貴故
也且功蓋天下而佀不自已者周之所與亦公之所與
也決性命之情以饕冨貴者周之所鄙亦公之所鄙也
公豈亦學其學者有其言以契於心而說之耳抑周有
言道在太極之先而不為高在六極之下而不為深傅
說得之以相武丁公其傅說歟雖然傅說進於王之言
公所知也積於厥躬之道與周之所道公能辨之矣夫
令名德之輿也公有令德則有令名奚庸疑於自號問
之者唯唯而退故叙之為憑虛子說
傳
朱節婦傳
嘉禾之梧桐鄉鳳鳴里有節婦方氏與夫朱原震生一
子未晬而夫死節婦時年一十有八自誓不再嫁以教
養其子冠而成人鄉里識與不識皆稱之曰朱節婦人
生天地間所以異於禽獸者貴有别而已五常之道皆
由是而出焉故衆卦生於乾坤王化始於關雎此聖人
立極之大意也女子從人者也夜行則秉燭下堂則有
傅男女衣服不同椸架飲食不共宰器筓珈鞶鑑褘翟
絺袢咸有式焉史有箴女有訓所以革其蕩心而申其
别也既嫁夫子則從夫子夫死則稱未亡人先王制禮
如是其嚴也然墻茨之刺屡興於壼寢凱風之詩每歌
於閭巷桑間濮上終然亂雅三代之時已如此矣況當
元之季年風紀為之大壞而朱節婦素非圭舄之胄固
未嘗夙膺成訓者也不幸盛年遭人倫之變感激矢心
不為血氣所使而能自拔流俗堅剛松柏之操傲霜雪
而後凋真女子中之特立獨行者豈但失節之婦聞此
而慙恧世有士君子身不離先王之法服口不絶先王
之法言而為移座客之行者聞朱節婦之風亦可稍知
愧哉其子焯讀書孝謹恐冺其母氏之德也求當世大
夫士為文章歌詩以貽於後王蒙遂為之立傳而繼之
以詩詩曰梧桐鳳鳴千秋来下夫死不嫁惟朱節婦鳳
凰梧桐和鳴嗈嗈鳳死凰孤巢有鷇雛雛之鷇矣鳳单
而哺竹實不食孰啄孰呼雛鳳既成五彩其翮翺翔於
漢惟鳳之德卓哉節婦行冠姬姜載汎柏舟中流湯湯
髧彼兩髦實惟我匹矢死靡他為婦之則嗟嗟夏姬亂
者數國顔如舜華廼婦之螣皇兮皇兮千載見之庶敦
薄俗作此頌詩
夏節婦傳
節婦顧姓吳興之璉市顧輔辰女也幼敏慧勤女工年
二十一適秀之鳳鳴里夏子昭相夫治生克盡婦職善
事舅姑年二十七生子信纔四歲其夫與姑相繼而歿
居喪盡哀竭力營葬事終三年喪舅使人諭之曰吾自
有子能養吾亦能撫汝子汝宜自處泣而謝曰妾聞烈
女不更二夫舍此將何之父母亦使人諷之曰汝舅老
叔能養也汝子幼叔能撫也人生幾何汝毋自苦也答
曰吾身為夏氏婦吾知奉吾舅撫吾子盡吾職而已豈
有他哉諷之屡終不易辭人知其志不可奪不可復言
娣或傲待之愈和娣亦化之由是家庭之間孝弟藹然
也既十年叔亦亡視孤姪猶已子又七年舅與娣姪俱
亡獨節婦母子偹嘗艱苦保其家不至於覆墜今節婦
年五十四信年二十一矣其比隣有朱節婦者朝廷已
旌表其門復其家而夏氏之事獨未上有司之失也史
官曰去古既遠民風日媮人欲熾而天理熄矣今二節
婦連芳並耀於鳳鳴一里巷中天理之在人心者豈終
熄耶是宜旌之以扶植彛倫為世道勸也嗚呼女子之
從人猶臣之事君也不幸而遇患難當死生以之是故
從一而終婦之貞也不事二君臣之忠也然則世有拜
盧乞生望敵先遁之臣聞二婦之節者其亦知所媿也
夫其亦知所媿也夫
箴
御史箴(此本元張文忠公所作公為都御史時有取焉為添如鑑之明如弦之直兩句)
太微執法御史象之周官小宰則維其司耳目之寄綱
之紀之為其舉措休戚繫之為其邪正善惡隨之激濁
揚清時汝之休吐剛茹柔時汝之羞毋玩法以偷毋怙
勢以仇斁我彛憲時汝之尤母皦皦沽名毋庸庸保禄
毋毛舉細事毋蝟興大獄剛果正直神介爾福隂賊險
狠天厚其毒于氏父子世尚其賢亦有延年蓋父之愆
持斧作威幸寵一時冤魂塞路持此安歸有鐡斯冠有
朱斯衣德不稱服中心恧怩神草指佞神羊觸邪顧忌
畏避汝之職邪勁松不屈鷙鳥無朋如霜之清如鑑之
明如弦之直如衡之平不幸遇患亦全令名既銘汝前
實銘汝心敢告司僕敬哉斯箴
銘
思貽齋銘(金華張彦熙氏有齋曰思貽今為經歴雲南氶宣布政使司徵余銘故銘)
人有子孫無不愛之惟其愛之必思遺之子於父母宜
無不愛父母雖沒思貽為大子孫何遺厥謀則難勿遺
以危惟遺以安父母何遺往者不復貽以令名勿貽羞
辱惟善不善在思不思苟能思之不差毫釐思其令名
為善則勇思其羞辱不善則恐記禮有經訓言昭兹張
氏純孝齋名思貽曰昔父母以安遺我我其為善曷云
不果始以將思終以果成如泉之出如木之萌木之欣
欣泉之混混豈唯顯親亦錫其胤擇而固執止而不遷
舜徒孳孳回也拳拳我銘其齋匪張是美凡為子者視
我銘只
䟦
䟦平軒卷
處天下之事莫如平内而平其心外無不平矣然公則
平私則險君子小人之分公私平險之異爾上虞施改
之氏昔嘗仕於時名其軒曰平其能公而平者哉今其
孫謙持卷蓬莱驛謁余文余非能以文鳴不平者姑與
之論平謙謝曰得吾大父之志矣請書之故書
䟦三友圖卷
王山農所畫梅固多見之此圖作掀蓬尤佳筆也顧雲
屋松高士謙竹固不多見今觀二圖足配掀蓬矣姚江
陳履初合三圖為一卷命之曰三友夫友也者友其德
也植物奚取焉然三者之植物猶君子之於衆人也惟
知道者識之若履初者可謂善取友者矣畫云乎哉洪
武歲癸亥春三月余使越上故人趙撝謙氏持卷索韻
語以公事未暇也姑書是以歸之
巽隠集卷四
