巽隱集卷二
明程本立撰
題
題風木堂卷
男兒徒食禄親沒為誰榮竟抱終天憾深違愛日情九
原雙淚徹萬事一毫輕最是堂前木悲風日夜生
題李典儀雲東卷
母老今猶健兒行久不歸一官淹白首萬里夢斑衣越
郡東溟闊秦關西日微只將雙淚眼日日看雲飛
題鶴湖草堂卷為况伯章司稅
飛塵不到鶴湖邊隱者堂成似列仙弱水蓬萊三萬里
人民城郭一千年煮茶風雪烟浮樹載酒空明月滿船
此趣直忘身與鶴揚州何意問腰纏
題君山别業畫卷為黃伯昂
畫圖林壑起雲煙使者高懷寄靜便背郭真成浣花屋
看山如坐洞庭船柴門黃葉鄰僧掃石徑蒼苔野鹿眠
如此故巢勞遠憶只應頭白是歸年
題天竺曇敷上人法華山房卷
曇師法華室只在鑑湖邊白日開三竺清光出五蓮海
龍曾聽呪庭鳥亦知禪一月雲牀宿吾生信有緣
題黃氏山水小畫
暇日景廣文邀予遊黃氏莊黃氏晜弟觴予亭中請名其
園因名之曰成趣酒半復出山水小畫二軸索詩遂賦二絶
用松雪翁倭硯試郭玘墨書畫上在坐者廣文與竺曇敷也
青山綠樹有樓臺春水晴天一鏡開興發不因尋賀老
酒船那得過湖來
忘機得與白鷗親春雨汀洲杜若新一笑題詩山水畫
不知身是畫中人
題吳門孝子卷
股刲兒可忍病去母能存不是輕遺體其如感至恩秋
風多在樹夜雨自生萱今日終天戚衣襟滿淚痕
題紫陽書屋畫卷為鮑掾
朱子道鳴濂洛後紫陽山竝華嵩高生民不被當時澤
從祀方從後世褒封事萬言焚諫藁棹歌九曲付漁舠
看君圖畫增予感千里雲林悵望勞
題劉士平竹所卷
鳳凰溪頭十畝園我昔種竹竹已蕃揃除雜亂扶正直
不使惡類相牽援春雷動地兒孫長森然玉立參天上
玄冬何嫌霜霰重赤日自憩風飈爽一從宦轍梁宋遊
熇埃眯目揮汗流琉璃八尺誰捲送琅玕一箇不可求
腐儒本非食肉相十年歸夢隨吳榜餘生未了苜蓿盤
此身須付桃枝杖永嘉劉郎思故山有廬亦在萬竹間
覓我狂歌托幽抱歌成轉覺俱愁顔長竿把得谿頭釣
短簫吹作江南調此時燒筍飯劉郎噴案不妨同一笑
題山水釣魚小畫
人間萬事一絲輕江上數峯雙眼明老我不歸空看畫
秋風又到洛陽城
題竹石小畫
玉堂仙人松雪公寫竹正似石室翁雲林道人雖出後
往往落筆生秋風吳人好書仍好畫百年遺墨千金價比來
何處得此圖松雪雲林此其亞娟娟嫩玉纔數莖烟稍雨葉縱
復横洞庭寒骨沉水底鐵索下取蛟龍爭却憶江南舊池館筆
牀棋局何蕭散一行作吏事便廢十年不歸魂欲斷松雪子孫
今幾人雲林弟子誰逼真得歸故鄉倘相覓竹枝掛我頭上巾
題望雲圖
清漳黃宗仁為周府紀善其尊人栢軒先生年已八十
餘道遠弗能就禄養宗仁嘗以使事經河山間見白雲
南飛因駐馬久之夷山孫述古為作此圖以識其不忘
乎親之意宗仁徵予詩予故以狄公言之庶覽者知圖之
所由作也洪武十六年癸亥十月初吉程本立書
憶弟杜陵恨思友陶翁情矧兹登太行能不懷所生天
倫孰為重孝感莫非誠無形恒有視豈直雲英英依雲
睠親舍益使憂抱縈斯人已千載簡冊垂令名披君望
雲圖今古一章程誰獨非人子令我心惸惸
題張德麟活水軒卷
川流雖浩浩泉出廼涓涓地勢東南下河圖一六先淨
心涵湛碧探理入幽玄我學如潢潦詩成益惘然
題嚴氏蒼蒼樓嚴氏子陵後也今居上虞山中樓
名蓋取范文正公雲山蒼蒼之句云
嚴陵灘下水潺潺千載高名宇宙間風節最稱東漢士
子孫猶隱上虞山滄江烟雨羣鷗沒落日雲霄一鳥還
好倚樓居同極目久淹官署獨何顔
題墨桃
天台美人紅雪肌玉洞春深曾見之今日風沙吹面黑
出山不似在山時
題畫
瀑雪青天落松濤白日飛罷琴成獨賞得趣在忘機
山水東南好持竿我亦曾只今江海上何地着嚴陵
題梨花錦鳩圖
章葆字德玉金華人也蚤歲北遊嘗仕秘府今已七
十餘矣流落梁宋間衣食不能給然精明強健不減
昔時非泰然自處者不能也時寫翎毛花果生意入
神曲阿眭履道持梨花錦鳩圖徵予詩且言其為人
若此因識其語于詩之左欲知德玉者當求之丹青
粉墨之外也洪武十九年丙寅二月乙卯程本立書
别愁歸恨是清明眼眯風沙白髮生縱有花枝如畫裏
看花不似少年情
萬花深處語黃鸝花底能無挾彈兒自在兩鳩春寂寂
一枝晴雪立多時
題畫送人歸越中
十年歸夢落滄波一日飛帆渡浙河指點南山最青處
故巢依舊白雲多
題山水畫
白雲載青山青山欲飛去㶁㶁石間泉沉沉谷中樹得
非匡廬遊無乃天台路願與幽人期逍遥歲年暮
艤舟上層臺抱膝寄遐想飛鷗閃餘暉秋色淒蒼莽山
川豈不好歲月忽已往悲來一長嘯旋飈激清響
題友人剡溪書屋畫卷
好買山陰二頃田草堂只住剡溪邊誰無白飯魚羹吃
未有青鞋布襪緣萬壑烟霞晴看畫五更風雨早朝天
乞身得遂南歸願雪夜懷人即放船
題子昂煙波歸興圖
此生只合住湖州罷得微官任白頭盡買太湖三萬頃
烟波隨處着漁舟
題浦舍人畫梧桐竹石
雲林弟子浦長源風雪相逢白下門請寫江南山水窟
著我讀書秋樹根
錦石成山花滿川子孫一旦鬻平泉疎篁古樹蒼厓雪
茅屋看來已百年
題三餘齋卷送錢掾還鄉
白門送客日已斜車馬塞路風吹沙金印何須大如斗
錦城不如早還家雨夜空庭惟木葉雪晴深谷有梅花
三餘齋中自足樂閉門讀書雙鬢華
題興平教諭羅時可西山清嘯集
西山老人鬚髮蒼舒嘯直登千仞岡應谷大聲穿石裂
旋風遺響入雲長江流赤壁空寒月樹倚蘇門幾夕陽
今古英豪本同調不勝遐想接微茫
烏撒題畫四絶
鶺鴒
急難思我弟萬里各漂零原上西風急傷心見鶺鴒
白頭翁
烏蠻天萬里客鬢不禁秋自在高枝鳥胡為也白頭
杜鵑
啼血口流丹月明花影寒不堪愁裏聽只好畫中看
雙燕
不歸江上宅烟柳暗春郊多媿雙飛燕年年覓舊巢
題徐景暘趨庭卷(景暘散騎舍人父任雲南右布政使)
柱石老臣持使節芝蘭兒子拜親闈九重天語傳丹陛
五色雲章製彩衣官舸夜帆風力便壽觴春酒雪花飛
人生一樂真難得況爾名家世所稀
題陳谷賓思親卷
春雨白魚江水深夕陽烏鳥塞垣陰誰無遠道思親淚
不及高堂念子心五色斑衣雲滿袖百年華髮雪盈簪
如何此樂恒難得陟岵詩成感至今
題夢彩堂大理推官馮思齊氏自為監察御史時
扁其堂曰夢彩洪武廿一年歲次戊辰冬予過大
理思齊以卷徵詩
身上綵衣今夜夢囊中繡線舊時縫兩眼忽迷雲五色
八翼直飛天九重袖翻蝴蝶春階舞盤斫鯉魚朝饌供
百年此樂人間少睡起倒裳聽禁鐘
題韓伯時壽藏卷
自營壽穴松林護預乞墓銘厓石鐫四海交遊幾人在
百年宇宙一身全判山容與花時酒剡水溟茫雪夜船
去住何鄉非樂土死生今日任蒼天
老來斑鬢謝朝簪買得青山有賜金汗簡文章千古事
繭窩骸骨百年心冰霜舊栢烏羣集風雨小松龍一吟
蒲裹車輪鳩刻杖蒼天有待意何深
題王理問宜休亭畫卷
老來多病懶衣冠結得間亭日倚闌豈為好名聊傲世
正緣知止欲辭官三更海氣雲霞赤六月樹聲風雨寒
歸到閩中舊臺觀不須山水畫圖看
題凌景南春露軒
憶昔園林春露時高堂慈母看孤兒金莖願得承仙掌
玉屑和來獻壽巵潤入錦棚生竹笋濕沾斑袖滴花枝
於今怵惕興悲感恍若音容一見之
母櫬扶來魄未安春山草木露漙漙松間曉滴花還破
薤上陽晞淚不乾舊宅魚泉空有井小囊熊膽尚留丸
搆軒題扁情何極乞得詩銘後代看
題畫龍
水底或沉盈尺梭天際忽騰千丈波神靈變化固莫測
世能豢之奈爾何
題畫菜
酒酣夜發清冰甕朝罷春霑白玉盤十載舊恩天上夢
一根生意畫中看
題山水小畫
太湖三萬六千頃七十二峯湖上山草閣酒醒風雨過
棹歌聲在水雲間
江南不到幾秋螢風壑雲林夢草亭萬里乾坤雙老眼
他山不似故山青
題望雲卷
幾見夕陰天際合恒瞻曉氣日邊開百年只願斑衣着
五色何當玉女裁下土蒼生渴霖雨邊城白髮走塵埃
陳情倘許排閶闔歸到庭闈心尚孩
題郭掾未伸軒卷
親喪不葬孤兒罪聲欲徹天成永號一日九原封馬鬛
百年萬事付鴻毛秋風白髮身今老寒食青山夢轉勞
家圃賣瓜歸去好墓廬攀栢種來高
題山水畫送人歸楚
西南六詔山無數多在蠻烟瘴雨間不似故鄉歸去好
洞庭湖上看君山
題百鳥圖
燕雀安知鴻鵠志鳳凰豈同雞鶩羣君看九十九禽外
一禽舉翮摩青雲
題劉中雲海蓬萊軒
誰信劉郎是謫仙行軒不减洞中天蛟龍噓氣成樓閣
島嶼餘波見市㕓鶴到詩壇通遠信人憑棋局惜流年
卜居自愛三山好贏得烟波滿目前
題蔡氏同壽堂
八荒仁壽域四海太平時盤古乾坤久華胥日月遲長
年非大藥至樂在標枝總是吾君力蒼生恐未知
雜詠
費孝子詩
蔡河冰堅夜苦寒將軍上馬重裘單誰知一卒獨念母
解衣卧冰良足嘆剖冰求魚魚易得有母不見供誰食
萬事無如子母全一寒敢為形骸惜爾雖不自惜天也
寧無知一朝有王命命爾求母任所之山川邈邈荆湖路
兒行遑遑母何處澧州城邊求得之母髮蕭蕭已垂素
初逢不覺淚交頤却話兵戎始别時一失鄉閭二十載
只今誰在誰孤嫠奉母還居蔡河上人力胡能神所相
王恩不特賜之金且復其身俾終養新婦從夫未識姑
籲天一誠夫與俱兒能負米婦能爨返哺不媿禽中烏
宋朝孝子河中倅蘇公文章傳海内江南流落孝僧詩
鮮于草書稱近代軍中小卒誰所譽金華作傳不我誣
忠臣孝子何代無嗚呼忠臣孝子何代無
尋劉集賢隱居
方瞻紫錦屏倏覽青玉案兹山亘百里我行山未半餘
雪雲俱白新泉冰始冸春姿動晴壑好鳥自相喚探幽
會披榛紀勝欲濡翰西投集賢里息鞅日已旰衣冠拜
遺老使我發深嘆垂世貴立言有竹青可汗
乳石詩
象賢奉常得異石於演樂堂典寶周翁識之云道州
乳石也奉常欣然以詩見遺余嘗怪李翰林集有云
荆州玉泉山多乳窟中有白蝙蝠飲乳水而長生其
大如鴉典寶荆湘人欲一問之未暇也今以道州乳
石言之則荆州乳窟可知矣然又聞王烈入山得石
髓青泥流出隨手堅凝氣味如秔飯按仙經云服之
壽齊天地竊謂髓之與乳皆石之脂也髓其凝者乳
其液者乎服髓者壽則蝙蝠飲乳而不死亦無足怪
矣獨未知遯世長生之徒亦有服乳而長生者乎因
賦詩畣奉常并呈長史公且欲質諸典寶翁也
聞道山中乳窟多乳泉流處石為窠洞門到夜飛蝙蝠
驛路何年載槖駝野色忽看新㟝嶁水痕猶認舊漩渦
豈無青髓香如飯老我黃塵奈爾何
喜晴
夜雨朝晴喜欲狂西屯騎馬過東岡不妨逐兔爭牽狗
切莫驅狼使牧羊野日孤營無細柳天風十月有枯桑
歸來又飲將軍酒一醉都令世慮忘
齋宿皇陵夜起俟王駕
濟濟肅冠佩隱隱聆和鸞彤庭炯斜月松栢颯以寒神
山衞皇陵左右龍虎盤孝思穆宸衷王心豈遑安秋嘗
日維吉夙駕夜未闌駿奔執籩豆臣亦備祠官所職在
誠恪匪曰盛容觀斯言告在列同心臭如蘭
登封至日
登封一室青山下長至千官玉陛前赤脚欲凌神蓋雪
朱衣曾惹御爐煙慚無衮職絲毫補願祝皇圖億萬年
靜坐寒窗看羲畫經筵或者問韋編
莊浪王鎮撫省先墓於永嘉道經大梁持卷索詩
隨筆塞命
秦之山越之水將軍去家五千里南雲飛北風起將軍
憶親何日已男兒得禄不逮養有淚直徹黃泉底嗚呼
秦之山越之水錦衣煌煌照桑梓九原有知能不喜
出使錢塘收書籍發大梁
奉使南行曉出關回瞻宫殿紫雲間鄉里那從枉道入
圖書只載滿船還百年艮嶽塵飛海八月胥濤雪湧山
一到錢塘一懷古鄂王墳下淚潺湲
簡寶雞王二尹
南經險道入褒斜十步躋攀九嘆嗟竒駿舊曾分上廐
蹇驢今欲借東家渭河夜雨鳴清瀨秦嶺朝雲化紫霞
萬里一官誰見憶天涯更復有天涯
戲咏石餅
予行至土門鋪無炊具日巳午未早食從者陳祥擇
一石圓如礮者置火中少焉裹石以麪煨熟之剥麵
食予曰此名石裹堆也予因名之曰石餅詩以識之
我心匪石不可轉鍊石作餅心彌堅自看一丸凝白雪
誰將五色補青天縮葱侍御世所鄙全椒道士骨已仙
鉛金砂汞苦難得不如服此能延年
東埧鋪見桂花因憶故園雙桂
故園雙桂樹初成將比吾家兩弟兄封植敢忘先子志
急難誰念此時情山濃山淡皆秋色人笑人歌共月明
獨把一枝思骨肉天香三嗅淚縱横
滇陽二月罌粟花盛開花皆千葉紅者紫者白者微
紅者半紅者傅粉而紅者白膚而絳唇者丹衣而
素純者殷如染茜者一種而具數色絶類麗春譜
之所云余念昔居吾鄉有亭芙蓉浦上亭外罌粟
三畝許花惟單葉紅白二色而已後忝親王禮官
從駕自京師之國大梁此花無異吾鄉兹焉流落
萬里人事不及而植物遇之不勝感時戀舊之私
賦詩二首
二月昆明花滿川麗春别種最芳妍青黃未著罌中粟
紅白都開地上蓮逐客形容嗟老矣美人顔色笑嫣然
馬頭初見情多感吟得詩成莫浪傳
善闡東風不作寒米囊花似夢中看珊瑚舊是王孫玦
瑪瑙猶疑内府盤嘶過驊騮金匼匝飛來蛺蝶玉欄干
瘴烟窟裏身今老春事傷心思萬端
滇陽病起
書籖藥裹客窗間一月吟成病裏閒日日相看好顔色
人情誰得似青山
天涯病後命如絲豈復形容似舊時有客相辭汴州去
傳聞政恐到吾兒
病後戲柬章廣文
巉然瘦骨鬢鬖鬖扶杖前廊力未堪欲問故人章博士
為誰騎馬出城南
病中謝劉大有曹廷珪見過
城南僦屋小如舟貧病誰能慰旅愁薄俗久知無管鮑
新交何幸得曹劉
巳巳至日用煉象關韻
夢裏猶疑聽禁鐘起來山色曉雲籠三年蠻徼逢長至
萬里君門拜九重斑白秖添新鬢髮丹青誰寫舊儀容
窮愁博得身強健晚節深期雪後松
洪武九年歲丙辰二月十日被擢秦王禮官十七
日同秦晉燕王府官僚召見奉天門下各賜馬一
疋楮幣有差惶悚感激退而賦詩
小步騧駵細織帴羣僚拜賜赤墀前玉門關外年年貢
金水橋邊一一牽周制天閑元十二衛詩騋牝亦三千
不才駑鈍知何補多幸青雲早着鞭
職幣司存九府間流行如水積如山鹿皮薦璧侯王入
蚨血塗錢子母還盛世理財元有道小臣蒙賜獨何顔
弊裘羸馬仁三族晏子為人亦未慳
吾鄉富友文擢順慶府同知三年升保寧府知府
以七十致仕順慶經歴陳暹會予于京師言其事
喜詩賦之
陳郎相見石城隅能說吾鄉富大夫白髮衣冠歸洛社
蒼頭琴鶴出成都仰天閶闔猶能拜步月欄干不用扶
何日得從諸老後年年春酒勸屠蘇
富老還家自蜀川蜀民能說府公賢朝廷吏重二千石
鄉里人稀七十年花雨小車東郭去竹涼高枕北窗眠
請看五福陳洪範造物於公賦予全
觀梅分韻得枝字
只道花如雪何如鬢亦絲客中今日臘眼底去年枝地
暖春歸早江寒月出遲詩情似何遜惆悵立多時
狀元黃分韻得載字
曲江探花宴春事今安在粲粲霜下傑正色獨不改郗
林有丹桂擅色已千載晚節孰與倫汝價當十倍
晚興分得淨字
晚興重畱客風流繼觴詠座移脩竹深徑掃蒼苔淨秋
聲屋邊起月色雲中迸富貴未足論且以安吾命
得影字
秋風絡緯啼金井月色樓臺漏聲靜美人遠在天一方
何以慰我心耿耿玉關不夜嫦娥老銀漢欲冰河鼓冷
強把相思托鳳簫小階吹轉梧桐影
得塘字
夜雨不濕泥曉雲低度牆嚶嚶鳥求友我情曷能忘蔡
氏雅敬客羣士集中堂及兹春節宴所忻在餘芳長吟
何紆徐短歌或慨慷從來文學交豈徒弄杯觴華風蕩
碧草綠水沈迴塘嗟我咏歸樂孰與曾點狂
惜日短歲十二月二日同諸友訪環中老鮑恂于
西溪隱居蒙留欵談論懽洽豈無一言以記之遂
命題云各賦一首嗟夫在心為志發言為詩觀其
所作蓋可見矣
我志在千古此生無百年百年亦苦短白日如奔川光
陰旦復旦把鏡心茫然歴看古賢傑勲業照簡編安能
不努力坐待雪滿顛羲和駕六龍為我遲遲鞭
酬和
臘日值雪次貝先生二十韻
霰零初淅瀝雨灑復廉纖只道花如絮那知木有鹽亂
飄隨滿地斜舞巧穿簾父老驚銀甕兒童得玉蟾湯泉
應已凍火井詎能炎一氣何舒慘羣黎任愛嫌垣墉堆
易圮坑坎積逾添鵝鴨隍池靜貔貅府衞嚴夜窗貧展
卷曉漏誤傳籖休矣門誰立昭乎闕自瞻昆崙愁折柱
華嶽恐埋尖晴色先浮瓦寒聲或墮簷蜀蛆疑石化海
鼠只冰潛坐食慚倉庾啼飢嘆里閻陽春君寡和歲酒
我先拈瑶草將持贈瓊茅試用占貢犀知物遠賜錦望
恩霑宫額看梅綴農情待麥蔪梁園諸客盛司馬獨才
兼却笑烹茶者家姬未屬厭
季子奉祠浚井得竒石次韻
偶從深井得原是太湖來艮嶽無仙仗昆明有劫灰忠
臣厲齒泣貞婦望夫回不勝懷古意點筆賦崔嵬
致此江湖遠于今歲月深摩挲悲艮嶽指點看雲岑烟
霧含餘潤風雷起太陰崢嶸見君意貞確比吾心
暫歸故鄉和友人見寄
拾遺徒步得南歸千里風塵一布衣為報鄉人莫相笑
丈夫元不志輕肥
和張德駱紀善初度韻
東風驛騎始南還晚興留人食尚寒泰華黃河觀未了
陽春白雪和皆難山香舞處花如雨海月飛來玉作盤
但願此身俱老健年年此日共清歡
飲酒沔縣市中走筆次劉忠江韻
郢曲彌高和轉難酒酣拔劍氣如山誰憐騏驥鹽車下
不在君王十二閑
歸田後次友人正旦早朝韻
騎馬天街踏雪晴銀幡猶記入新正歸來一室青山郭
夢到羣仙白玉京波煖柳風迴太液露晞花日上承明
題詩曾應親王教五色春雲筆底生
和貝惟學登小孤山
西來風浪湧金山人在鴻濛沆漭間大地小孤天柱石
長江第一海門關鮫人夜泣珠成淚龍女晴梳翠作鬟
欲問靈巫報神語我行何日定東還
述懷
春日值雪述道中鄙懷
河山開國大風雪趣裝嚴關樹容車幰天花拂帽簷路
驚深峪轉衣索弊裘添鱗甲飄逾亂毫釐雨或纖凍龜
誰為藥寒痺孰能砭夜宿催爐火晨興問漏籖沙畱鷗
跡印泥逐馬蹄粘宜麥曾聞諺連茹况得占眼明看白
晳心切為蒼黔陽長今當盛陰凝已足嫌微生同燕雀
逝景惜烏蟾一命才猶忝諸公德可漸簡須司馬授詩
許杜陵兼珠側知形穢膏餘被物霑入崤疑隴蜀渡洛
似沱潛華藻非三謝丹青媿二閻春晴動鳷鵲月色夢
蜚廉專對吾何取能卑叟愈謙别來旬朔改坐覺歲時
淹郢曲雖難和家醪會共拈
久雨述懷(次張長史韻)
閃閃夜多電曀曀朝復風大梁六月雨日夜聲淙淙陰
陽有縱閉天人相感通因思黃河決昔者原武東長隄
蟻穴壞尚足嬰其衝遂令耕桑地濤瀾漲舂容去年夏
不雨禱祠走府公誰能罪真宰我欲鞭豐隆得非傷稼
穡曾莫寬租庸今年雨不止將無河決同徒聞萬姓號
未覩百榖豐天心寧匪仁帝德豈不洪庶乎形氣和蕩
彼氛祲空腐儒謬食禄治生在歸農燮調闇大體憂憤
誠小忠況垂齒髮暮敢覩班資崇三嘆詠君作載歌激
予衷
寄
寄弟并示壻吳氏
聞道南塘旱吾家正可憂不能供賦稅豈得免征求舊
宅荒苔雨先塋宿草秋急難須努力更與阿騏謀
續得鄉人信再寄弟
聞道溪田熟如今刈穫無還能足家食且不負公租八
月來黃雀三江出紫鱸新炊兼異味老我憶歸吳
洪武丁卯春侍從親王朝京寄宋季子
詩翁金石奏對客我能誦翁亦哦我詩松泉響幽洞王
門七年久雞鶩隨鵷鳳同抱愛君心義與丘山重于今
事何及生死銜悲痛我尚卧京華翁已歸梁宋逢人叵
舊歡即事生新夢彷徨中夜起丹白銀河凍春風汴橋
柳臘酒鈞州瓮輕衫雪羅製小騎青絲鞚斯遊豈不樂
老我無由共冥冥北飛鴻目極千里送
七月九日葭萌道中寄宋季子奉祠
聮步常年近赤霄千秋佳節慶今朝星明南極聽更漏
日上東方立早朝華萼樓前猶夢到葭萌道上欲魂銷
仰天自祝吾王壽回首中原悵望遥
戊辰七月九日用葭萌道中韻再寄宋季子奉祠
蓬萊簇仗逼雲霄葵藿傾心豈一朝玉體願期王自愛
金閨憶與子同朝杯餘壽瀝波曾及袖有天孫霧已銷
風雨五更孤夢斷江湖萬里一身遥
寄嵩明倅嵩明倅祖原善予鄉人也予卧病昆陽
原善以公事來日相過旅次意甚懇别後寄此以
寫予懷
年將五十已龍鍾百病交攻氣不充羨爾高年精力在
鬢毛霜白面霞紅
天涯相見故鄉人一話江南一愴神那復錦鴛湖上醉
畫船簫鼓閙青春
風雨山窗客枕孤東方欲曙鳥相呼無人更似嵩明倅
日日能來問病夫
苦憶嵩明祖判官無由兩臂插飛翰此身強健須相覓
醉舞青天白玉盤
留别
次韻貝原翬留别
原翬鄉先生貝廷珍仲子也兄弟五人三人出仕兄
原憲都府經歴弟季翔楚府紀善原翬今宰武安邑
以考滿赴京師相見于大梁因賦詩留别
客裏逢君說故鄉留連樽酒過斜陽漢時循吏稱三異
馬氏佳兒識五常老去只驚搔鬢短醉來不覺放歌長
明朝相送城南路記取槐陰四月涼
五年官舍汴州城一見鄉人一愴情賴有寒氊留客坐
可無春釀與君傾北來山水登臨倦南去音書感慨并
何日吳淞江上住兩蓑烟雨釣舟橫
發嵩縣留别守禦千兵邑庠教諭
嵩州官舍留三日日日亂山雲吐吞聞雞夜看北斗柄
借馬曉出東城門廣文無氊坐賓客將軍有書傳子孫
我懷先世此鄉里願聚族人居陸渾
之官雲南留别大梁親友
一身去中原萬里投南詔敢辭瘴癘入得匪神明誚精
忠膽弗渝日月諒能照生還詎無期老學益自劭親知
念行役執酒請予釂毋為臨岐惻但作出門笑踟蹰城
西路指點雲外嶠有詩頻寄君盡寫所歴妙
懷古
龍德宫故基懷古
海子三山帶彩霞上皇頻駐五雲車豈知花石窮民力
只擬蓬瀛作帝家中國一朝非宋土北風萬里盡邊沙
只今遺跡令人感剰水荒丘落日斜
河堤懷古
落日黃河岸兒童看使臣雲封龍伯樹風旋馬頭塵蕩
蕩中原地熙熙上古民如何三代下風俗再難淳
桐溪古跡
雪佛碑
天花墮虛空平地忽三尺異哉西方神現此水精域胎
非托摩耶意叵勞刻畫乃瞻白玉相安用黃金飾一洗
熱惱心悉依清淨力紅日起扶桑終焉化無跡其無本
非空其有亦非色君看東逝波滄海不可測我來鳳凰
溪古寺久荆棘摩挲雪佛碑碑斷字莫識金石亦已壞
况非金石質萬事等泡影感之三嘆息
洗馬池
房星下照天池水水光一碧淨如洗驊騮何來塵滿身
解却金羈濯清泚不識誰人樂少年春風柳下曾揚鞭
驊騮忽爾化龍去空餘池水淒寒烟我聞渥洼在西極
此水得名徒遠憶却憐駿骨世間稀佇立池邊三嘆息
建炎槐
千尺高槐舊相門傳聞南渡此移根心經百歲風霜苦
身受三朝雨露恩破穴中霄經電火繁陰六月似雲屯
池臺錦繡知何在幸爾青青尚獨存
鳳鳴梧
梧桐生高岡亭亭凌紫霄鳴鳳丹山來依此百年喬良
材中琴瑟和聲合簫韶我非漢中郎詎識爨下焦
龍眼池
寶地多奇蹤雙池鑿龍眼秋水涵遠空寒波應靈響陰
雲翳或結夜月晴兼朗對此長湛然塵心自蕭爽
迎鳳橋
鳳過桐溪水溪橋迎鳳名光搖錦翮動影落彩虹明夾
岸梧桐老芳洲杜若生尚餘千古迹登覽一傷情
惠雲塔
老禪西來兜率宫金曇舍利開芙蓉平地起作寶光相
七級上凌天九重摩尼頂珠現穹碧丹霞掩映雞足峯
八窗玲瓏懸皎月層欄翠滑扶神龍我欲乘虛求帝釋
雲梯高峻紅塵隔簷鈴停語寂籟冷白鶴飛下蒼煙夕
浴鳳沼
鳳鳥從何來來止桐溪旁錦毛濯春雨綵翮晞朝陽蘋
藻動浮彩蘭芷吹幽香鳳去今不返空餘鷗鷺行
橫湖
橫湖如疋練風景此中稀日暖赤鱗躍天晴白鳥飛寒
松蟠石岸春水没苔磯幾度斜陽晚漁舟渡口歸
東山
陟彼東土山惘然思謝安草露濕我衣海日升巖巒愧
無如花妓醉舞追前歡飄飄谷風來吹墮頭上冠
桐溪
梧桐蔭清溪溪水波粼粼上有五色鳥下有黃金鱗秋
雨洗白石春風生綠蘋願學羊裘子時來垂釣緡
遊覽
登通海湧金山
西湖上馬湧金門三竺歸來日色昏今古羣生幾塵劫
華夷萬里一乾坤烟蘿花木山中寺水竹茅茨海上村
兩地登臨渾似夢賦詩聊與僰僧論
遊龍潭陪臨安府官僚
臨安山水似江南天氣况當三月三往往揮毫逢鶴埜
行行騎馬過龍潭載歌白雪誰能和試飲清泉亦不貪
記取人家畫欄曲桃花一樹倚春酣
登雲南城樓
漢武開邊事可稽滇池遠在夜郎西已聞郊廟歌朱鴈
復道山川醮碧雞王業無如今日盛才名孰與古人齊
自慚作賦非司馬萬里登高意欲迷
輓
嘉禾輓吕太常母
平川吕孝子有母四德全葛覃誦勤儉中饋事精專夫
君既捐世嫠居甫踰年魚軒竟長往晏逐瑶池仙愁雲
暗北邙荒草埋新阡諸孤守墓廬有涕徹重泉感我歌
此曲臨風亦淒然
辭曲歌
孤凰辭(有序)
嘉禾梧桐鄉之鳳鳴里節婦朱氏生子焯一歲而寡
今年二十餘矣讀書孝其母故為此辭
高岡兮梧桐鳳凰兮雌雄忽失鳳兮凰將曷從梧既悴
兮霜露多凰失鳳兮可奈何心雖哀兮矢靡他惟巢有
雛兮始生哺之覆之兮俟其成雛五色兮儀虞廷凰雖
孤兮心則寧
楊花曲
君不見陳宫美人張麗華春情輕薄似楊花兵塵吹入
景陽井荒城老樹啼寒鴉又不見隋堤一千三百里煬
帝龍船壓春水錦帆飛不到天涯腥風戰血楊花裏噫
嘘唏陳與隋山川雖是國已非年年三月楊花飛江南
江北啼子規
滄海白雲歌為姑蘇陸弘道作
誰言黃河之水東流到海不復迴海潮日日去復來誰
言天上白雲斯須改變如蒼狗日日白雲飛海口海潮
日日來有期白雲日日海口飛滄灣親舍白雲下天涯
遊子何時歸
清平樂題眭履道所畫桃花送琴士蒯文達歸山
山翁歸去玉洞花千樹拍手兒童花下路驚動落花無
數山中紅雨蒼苔人間白髮黃埃借問玄都道士劉郎何
日重來
山翁歸去記得來時路雨漲溪泉人不渡花外鳥啼何
處人間不是山中高懷都付絲桐一曲瑶池宴罷春
風吹盡殘紅
巽隱集卷二
