劎南詩稾卷五十六
宋陸游撰
道室雜詠
舄化雙鳬杖化龍雲山回首不知重藥園夜嘯丹臺月
酒市秋聽紫閣鍾豈但煙霄隨步武故應冰雪換形容
小童開戸驚奇事野鶴來巢砌下松
又
莫怪先生閱事多人間何處不經過天山八月霜枯草
𤾉谷三更日浴波酒熟春風歸掌握丹成神物共誰何
散人本帶江湖號四百年來一釣蓑
又
身是秋風一斷蓬何曾住處限西東棋枰窗下時聞雹
丹竈巖間夜吐虹采藥不辭千里去釣魚曾破十年功
白頭始悟頤生妙盡在黃庭兩卷中
偶與客飲客去戲作
多泥窮巷破苑屋人不堪憂心自足有時負日向門前
手把南華日中讀若教開門與客遊擾擾依前懷百憂
平生自計亦已熟惟有釣魚湖水頭舊聞仲長子光可
與友瘖不能言但躭酒安得此友常過門一語不交傾
數斗
故里
故里淳風比結繩歸耕況遇歲豐登已侵鐘漏行安往
略有園廬退可憑萬事寧容媿天地一心常若蹈淵冰
區區僻見君無怪人固終身有不能
齲齒
人生天地間本非金石堅況復歴歲久蠧壊無復全齲
齒雖小病頗解妨食眠昨暮作尤劇頰輔相鈎聯欲起
懶衣裳欲睡目瞭然恨不棄殘骸蜕去如蛇蟬或當學
金丹揮手凌雲煙逢師定悠悠丹成在何年
冬夜
悠悠孤夢伴餘酲窗下寒燈黮闇明雪意欲成風正惡
漁舟忽過鴈羣鳴志衰但有徂年感身沒應無後世名
猶幸耄期身粗健天公原不負書生
枕上
鐘鼎初何有山林亦足雄行思絶大幕歸但醉新豐㕍
過荒寒外燈殘寂寞中蒼顔無鏡對那覺是衰翁
寒暑
寒暑侵陵日夜衰坐令齒髮不支持愛憎徇物去忘反
神氣養形誰不知布帔九條晨入静柏床五尺夜精思
舊交勿恨江湖别雲海神山會有期
長溪東山容老索月谷幽賞詩
人間底處無明月只要青山為發揮林裏枝寒無鵲立
水邊路白有僧歸
右月谷
清泉白石君家物美竹名花可旋移幽賞定知隨處牓
更須時展放翁詩
右幽賞
梅
若耶溪頭春意慳梅花獨秀愁空山逢時决非桃李輩
得道自保冰雪顔僊去要令天下惜折來聊伴放翁閒
人中商略誰堪比千載夷齊伯仲間
歲晩幽興
梅出疎籬柳拂池流年已迫早春時壯心卓犖猶欺酒
老業呻吟未廢詩眼暗觀書如棘瀝齒疎嘬飯似牛呞
風爐欲試蒼鷹爪自向林間拾墮枝
又
殘年欲遂迫期頤追數朋儔死已遲卜塜治棺輸我快
染鬚種齒笑人癡(近聞有醫以補種墮齒為業者)野梅墮地草生後街
柳拂鞍冰泮時滿眼雲山不須買&KR1233;傾新釀賦新詩
又
萬里風波行路難君恩尚許綴祠官中庭欝欝藥苖長
絶壁颼颼松吹寒泥巷有人尋杜甫雪廬無吏問袁安
清晨對鏡增幽致龜屋新裁二寸冠
又
短鬢元知不久青況聞九帙數餘齡全家共保一忍字
累世相傳三住銘時泛孤舟過梅市却穿雙屩上蘭亭
擁爐莫恨無僧在滿院松風要細聽(先太傅親受三住銘於施肩吾先生)
(授游曰汝其累世相傳毋忽因即以傳聿虡諸子)
寄題胡基仲故居
憶昔公來一束書蕭然不復畜童奴浮雲每歎成蒼狗
空谷誰能繋白駒才氣沙塵埋巨闕文章林壑吼於菟
旅墳三尺雲門寺又見離離長綠蕪
雪夜
雪聲如飛沙風聲如翻濤三更天地闇雪急風愈豪頗
疑虚空中鬼神戰方鏖勝負要一决利兵未肯櫜我如
墮重圍百計無由逃僵縮不能寐起坐擁故袍自歎老
益貧庭草常不薅惟酒不憚費貸券如山高園蔬甘且
柔味不減豚羔醉此風雪夕聊慰抱瓮勞
聽雪為客置茶果
病齒已兩旬日夜事醫藥對食不能舉況復議杯酌平
生外形骸嘗恐墮貪著時時隣曲來尚不廢笑謔青燈
耿窗戸設茗聽雪落不飣栗與梨猶能烹鴨脚
獨夜
燈花還自結雪片夜方深瘦影參危坐清愁入苦吟江
湖身汗漫藥石病侵尋朋舊凋零盡何人識此心
寄題王才臣山居
王子自少無他娛求佳山林結草廬頭童齒豁已衰矣
衣弊屢空常晏如出遊耻懷禰衡刺歸卧盡讀倚相書
它日叩門傾白墮要看著句到黃初
夜賦
練色亭臯月江聲木杪風開書燈煜煜傳漏鼓鼕鼕流
落諸生老呻吟四壁空生涯君勿笑淡話有兒同
雪後
雪後晴初快春前日漸長菊根萌已動梅藟意先香禽
語驚幽枕冰消漲野塘衰殘難出戸不是懶衣裳
又
冰開地沮洳雲破日曈曨鴻入青冥際草生殘燒中方
欣畢公税已復始農功稻壠牛行處泥翻夕照紅
寒夜讀書
老去無他嗜書中有獨欣月窗雞喔喔霜野犬狺狺雖
歎吾何適猶尊昔所聞從今倘未死一日亦當勤
對食戲作
霜餘蔬甲淡中甜春近靈苗嫩不蘝采掇歸來便堪煑
半銖鹽酪不須添
又
白鹽赤米了朝餔拗項何妨煑瓠壺一種是貧吾尚可
隣家稗飯亦常無
又
春前臘後物華摧時伴兒曺把酒杯蒸餅猶能十字裂
餛飩那得五般來
又
栟櫚子嫩供香飯皂筴芽新簇冷淘常使先生飽捫腹
其餘萬事一秋毫
又
冰壺欲著先生傳髯簿卑凡豈得書常恨當年定交晩
枉教渴死老相如
又
黃昏來扣野人扉笑語欣欣意不遲葑火正紅煨芋美
不妨秉炬雪中歸
甲子立春前二日作
頭風初愈喜身輕書卷時開覺眼明養熟犬雞隨坐
起性靈烏鵲報陰晴韭菘飣餖春盤好芝术簁和臘藥
成自笑衰殘殺風景燈時不擬入重城
家居自戒
曩得京口俸始卜湖邊居屋財十許間歲久亦倍初蓻
花過百本嘯咏已有餘猶媿先楚公終身無屋廬
又
平生少愧怍動以直自遂雖墮虎兕羣我已無死地神
仙果可學(道藏有神仙可學論)吾輩恐差易勿言聞道晩努力補
黥劓
又
世人無奈愁沃以杯中酒未能平磊塊已復生堆阜治
水不治源九載亦何有不如讀周易一卷常在手
又
疾病當治本神醫古難遭哀哉有限身日與利慾鏖大
嚼徒為貪劇飲豈足豪淡薄以養夀亦非慕名高
又
饑寒陷侵暴其實可憐傷一事百自反忿心冷如霜恕
物學者心省事慮亦長吾過固多矣責彼何暇詳
又
霜嚴雞報晨月落犬警盜遺粒與棄糠每愧不足報椎
奴事樵汲跣婢勤㸑竈有過姑教之箠楚置勿道
感貧
經歲無兼味寒冬止破裘翁將貧博健兒以學忘憂士
固安天命吾寧為食謀八荒如可望時亦上高樓
鄰曲
濁酒聚鄰曲偶來非宿期拭盤堆連展(淮人以名麥餌)洗鬴煑
黎祁(蜀人以名豆腐)烏㹀將新犢青桑長嫩枝豐年多樂事相
勸且伸眉
送客
有客相與飲酒盡惟清言坐久饑腸鳴殷如車輪翻烹
栗煨芋魁味美敵熊蟠一飽失百憂抵掌談羲軒意倦
客辭去秉炬送柴門林間鳥驚起落月傾金盆
夜寒起坐待旦
戃怳不成寐攬衣寒夜中青熒煨芋火鞺鞳鼔簾風巷
犬聲如豹(見王維與裴迪書)山童首似蓬悠然束書坐徐待日
生東
信手翻古人詩隨所得次韻
病起瘦可驚崚嶒夜窗影八十遂當至何止踐衰境食
簞幸得盡藥褁亦已屛汲泉煑日鑄舌本味方永士苦
不自悔常若錐見穎叔度獨何人長波渺千頃
右夜坐
孔門春服成弟子從泝浴老氏坐中庭莊生記新沐古
聖自潔清如日浴𤾉谷豈比流俗人蟣蝨生桎梏老人
喜時節良夕當爆竹未濯三生垢湯沐意亦足豈惟寓
蕭散亦以洗榮辱悠悠獨酌罷投枕睡已熟
右除夜沐浴
甲子歲元日
飲罷屠蘇酒真為八十翁本憂緣直死却喜坐詩窮米
賤知無盜雲䨧又主豐一簞那復慮嬉笑伴兒童(開歲微陰)
(不雨法當有年)
初春書懷
六十餘年慕古人即今方近葛天民見人各是元非恕
遇事皆安豈怨貧小圃鉏耰聊過日扁舟煙雨尚關身
出門未覺龍鍾在禹廟蘭亭又見春
又
耄及光隂古更稀自今惟有數期頤食觀本草雖多
事醉讀離騷自一奇物外有人閒始見山中可樂老方
知武陵好在桃千樹短櫂相尋亦未遲
又
數掩蘆藩竝水居一家全似業樵漁春寒例謝常來客
老病猶貪未見書馴雀正緣抛食慣芳蘭肯為礙門
鋤藥苗滿鉢無人共賴有溪僧為破除
又
甫及初春日已長偶同鄰曲集山房囊盛古墨靴紋皺
箬護新茶帶胯方老境不嫌來冉冉流年直恐去堂堂
清泉冷浸疎梅蕊共領人間第一香
又
底處人間無駭機超遥且喜謝招麾千年澗底孤松秀
萬里天邊獨鴈歸服氣昔常憎火食遊山近已製荷衣
青城況有幽人約會守丹爐隱翠微
又
納祿貧如筮仕初歸來依舊卧蝸廬半池墨瀋臨章草
一盌松肪讀隱書長鑱僅供饑子美清江不療渴相如
耋期自許詩情在雪裏猶能跨蹇驢
又
愚公不解計安危行盡人間惡路岐難似車登蛇退嶺
險如舟過馬當祠平生憂患常難測送老安閒敢自期
一事不成應有命惟將知止報明時
初春紀事
窗櫺無日影庭樹無風聲微雲淡天宇非陰亦非晴美
哉豐年祥入我屠蘇觥父老亦共喜驩言叩柴荆一飽
已有期惟當力春耕遣兒牧雞豚作社賽西成
又
經冬少雨雪所至苦水涸園蔬葉多蠧山步船半閣入
春一再雨喜氣盈墟落又聞湖邊路已破小桃萼一尊
儻可攜父子自酧酢
送子虡吳門之作
相送何由插羽翰淡烟微雨暗江干孤懷最怯新春别
病骨難禁昨夜寒尊酒汝寧嫌魯薄釜羹翁自絮吴酸
此詩字字俱愁絶忍淚成篇却怕看
法雲僧房
八十衰翁有底忙水邊山際亦倀倀清溪橋斷舟橫岸
小塢梅殘雨漬香數點青燈經野市一爐軟火宿僧房
自嫌尚有人間念却為春寒怯夜長
陌上
陌上長歌任笑狂此生得喪略相當天將耄齒償貧悴
身坐虛名掇謗傷溪水漸生朱舫活野梅半落綠苔香
新晴快上蘭亭路莫待春殘始一觴
獨立
白髯蕭颯一愚公獨立濛濛細雨中羊踏寒蔬新少夢
魚生空釜久諳窮殘編幸有聖賢對閒話豈無鄰曲同
衒鬻才名非老事小詩信筆不能工
春陰
數間茅屋傍楓林常負平生萬里心老去逐年增老病
春來無日不春陰麯塵蘸岸波初漲猩血團枝色已深
欲到東園還嬾起却和殘睡聽鳴禽
閒味
身似枯禪謝世塵豈容收斂強冠巾庾郎三韭不妨飽
晏子一裘何恨貧栖冷每憐雞唱早雲開初見月痕新
閒中有味君知否熊掌駞峯未是珍
聞虜亂代華山隱者作
滿谷松風枕石眠中原戰血又成川但思秦鑄銅人日
不記齊成栢寢年大藥一爐暾晩日孤桐三尺寫秋泉
何妨狂舞旗亭下乞與人間畫醉仙
春日
車馬閒中絶衣襦病後寬改詩消晝永賖酒敵春寒柳
細搓難似花新染未亁歸鴻與來燕各自管悲歡
寄子虡
十里城南路蕭然一禿翁舊書衰易忘新句嬾難工山
色春寒淡溪流宿雨通街頭有良醖思汝一尊同
送子坦
老境寧容别諸兒仕為貧一春多臥病幾度送行人五
斗方須禄千金且愛身長安雖可樂憐汝正思親
送子遹(初欲赴春銓以兄弟皆出故輟行)
隔一濤江路豈遥躊蹰不覺欲魂銷寄書勿遣過三日
發渡何曾無兩潮睡少不關茶作祟愁多却頼酒時澆
柯槁西畔斜陽岸誰為離人惜柳條
醉眠初起書事
身世元知似斷蓬流年分付酒杯中飢寒未解士先老
風雨欲收花已空泥補舊巢梁燕喜水生支港釣船通
睡魔正費驅除力隔竹敲茶頼小童
見蜂采檜花偶作
來禽海棠相續開輕狂蛺蝶去還來山蜂却是有風味
偏采檜花供蜜材
對酒戲詠
不管詩人太瘦生但願酒徒稀醉眠憑誰為畫畢吏部
縳著隣家春瓮邊
又
長安市中多美酒一斗財當三百錢堪笑書生消幾許
有錢十萬醉經年
夜興
梟呼作人聲月出如野燒推枕中夜起殘燈尚餘照難
從公榮飲獨效孫登嘯八十推不僵平昔豈所料空廊
病馬卧枯草老牛噍明朝語俗人與汝不同調
老甚自詠
殘年真欲數期頤一事無營飽即嬉身入兒童鬭草社
心如太古結繩時騰騰不許諸人會兀兀從嘲老子癡
亦莫城中買鹽酪菜羹有味淡方知
又
羨生常笑古人癡俛仰那知廹耄期鏡裏鬢無添白處
尊前顔有暫丹時客瞋終歲常稱疾兒訝經旬嬾賦詩
枉却愁過強健日身閒何往不熙熙
夜過魯墟
晡時發柯橋申夜過魯墟燈出籬落間七世有故廬門
低不容駟壁壊亡遺書高樹宿羈鳥廢沼跳驚魚移船
過古埭水面㴠星疎安得病良已畢世澆春蔬
園中小飲
造物佚我老畀以江湖寬俯仰六年間得請兩挂冠鬢
毛雖蕭颯腳力未&KR2650;跚記書過十張噉飯空一簞開歲
忽兩月感此春事殘杏靨笑牆頭鶯聲入雲端埽地設
菅席相與勸加餐村酒瀉濁清野果嘗甘酸鄰里語蟬
聮兒孫話團欒雖無萬錢筯浩歌有餘歡
幽居春晚
雲歸禹穴賞新晴酒買蘭亭散宿酲竹帶鞭移俄盛出
鶴全窠買已長鳴故山雖媿收身晚外物元如脱髮輕
只恐村鄰成間闊杖藜隨處叩柴荆
又
老廢讎書病廢詩晝閒惟與睡相宜未尋内史流觴地
又近龐公上塜時花發遊蜂喧院落筍長馴鹿入藩籬
石帆山下春如許野老来招不用辭
梅花過後遊西山諸菴
乞得身歸喜滿顔柴門雖設不曾關無如梅作經年别
且就僧分半日閒樵斧曉穿雲外去釣船夜向月中還
君看老子無窮樂一笑知非造物慳
梅僊塢花涇觀桃李
妖妍天遣占年華嘆息人間有許花十里織成無罅錦
半天留得未殘霞欲題直恐無才稱不見何由信客誇
醉後又驚春事晚湖隄煙柳已藏鴉
家園賞花
白首扁舟返舊邦逢春直欲倒千缸紅雲夾路薔薇障
翠羽成層薜荔幢鸎語枝頭常盡日蝶迷葉底不成雙
閒人爛醉尋常事中聖先判卧北窗
聞金谿陸伯政下世
久矣望&KR4242;使澘然開訃書兩家通絶譜千里泣靈車亦
悟古皆死所悲天祝予泉扄生氣在故不羨曹蜍
一春風雨大半有感
忽忽春將老寒暄尚未齊雨昏雞唱晚風惡鵲巢低寫物
才殊退尋芳思欲迷餘年不須較只是死秦稽
山行贈野叟
垂白衰翁住道邊突間猶喜續炊煙壁如龜筴難占卜
瓦似魚麟不接連幼學及時兒識字官租先衆吏無權
與君俱長宣和日握手相看一悵然
又
莫笑孤村生理微茅茨煙火自相依客来旋埽青苔榻
日在先關白版扉婦女憂蠶租葉去兒童耘麥荷鉏歸
散人世襲江湖號剩欲溪頭借釣磯
雲門道中
川靄林扉翠欲浮散人心事寄沙鷗暮投野店孤煙起
曉涉清溪小蹇愁嶺路窮時縈細棧山形缺處起重樓
釣游陳迹渾如昨一念悽然不自由
讀書有感
洙泗諸生尊所聞豈容兀者亦中分焚經競欲愚黔首
亡史誰能及闕文吾道固應千古在幾人虛用一生勤
世間倚相何曾乏會與明時誦典墳
六言雜興
世界菴摩勒果聖賢優鉢曇華但解折衷六藝何須和
會三家
又
夢裏明明周孔胸中歴歴唐虞欲盡致君事業先求養
氣工夫
又
語道無如孔孟佛莊雖似非同倘有一人領會何須客
滿坐中
又
失馬詎知非福亡羊不妨補牢病裏正須周易醉中却
要離騷
又
舉足加劉公腹引手捋孫郎鬚士氣日趋委靡賴有二
君埽除
又
廣平作梅花賦少陵無海棠詩正自一時偶爾俗人平
地生疑
又
瘦馬羸僮道路清泉白石山林常得有衣換酒不愁無
法燒金
又
一夜雨来可怖五更雲散無餘傳舍僧窗雖異不妨隨
處觀書
又
熟讀大小止觀精思内外黃庭直使超然有得豈若淵
源六經
春晚出遊
風急名花紛絳雪土鬆香草出瑶簪且呼野艇西村去
未必微雲便作隂
又
王孫草生與階齊女郎花發乳鸎啼街頭賣酒處處賤
信脚覓醉無東西
又
柳暗人家水滿陂放翁隨處曳笻枝村深麥秀蠶眠後
日暖鳩鳴鵲乳時
又
禹吾無間聖所歎治水殆與天同功三千年事一炊頃
窆石嵯峨煙靄中
又
岌岌高丘近道邊寂寥翁仲卧荒烟生前意氣今何在
寒食無人掛紙錢
又
鳴機裂素製春衣煑酒香清雁騖肥倒社相呼共行樂
三撾鼓近是船歸
劎南詩稾卷五十六
