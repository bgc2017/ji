劎南詩稾卷十二
宋陸游撰
擬峴臺觀雪
垂虹亭上三更月擬峴臺前清曉雪我行萬里跨秦吴
此地固應名二絶山川滅沒雪作海亂墜天花自成態
狂歌痛飲豪不除更憶銜枚馳出塞蘆摧葦折號飢鴻
欲傅粉墨無良工摩挲東絹三歎息收入放翁詩卷中
明朝青天行日轂萬瓦生煙失瓊玉世間成壞本相尋
却看晴山暈眉綠
舊在成都初春無事日訪昭覺保福正法諸刹甚
可樂也追懷慨然因賦長句
憶在西川集寶坊幅巾蕭散日初長伊蒲塞饌分香積
優鉢羅花散道場客路逢春增感慨舊遊回首已微凉
新晴強作尋幽計有底文書作許忙
園中賞梅
閱盡千葩百卉春此花風味獨清眞江邊曉雪愁欲語
馬上夕陽香趁人慰眼紅苞初報信回頭青子又生仁
羈遊偏覺年華速徙倚闌干一愴神
又
行遍茫茫禹畫州尋梅到處得閒遊春前春後百回醉
江北江南千里愁未愛繁枝壓紗帽最憐亂點糝貂裘
一寒可賀君知否又得幽香數日留
正月十五日出郊至金石臺
漸老惜時節思遊那可忘雪晴天淺碧春動柳輕黃笑
語寬衰疾登臨到夕陽未須催野渡聊欲據胡牀
又
開歲多休暇官身亦暫閒樓臺先晝永花柳向春慳啼
鳥隨遊轡和風惬醉顏更憐歸路好破墨數峯山(晚歸見西)
(南諸山如畫)
六日小飲園中光景鮮妍紅梅已拆恍記在果州
偶得絶句
輕裘駿馬金泉路(金泉蓋謝自然輕舉之地)默數新春又九年風景
不殊人自老忽驚作夢到臨川
聞雁
過盡梅花把酒稀熏籠香冷換春衣秦關漢苑無消息
又在江南送雁歸
撫州上元
江月微雲外街泥小雨餘人如虛市散燈似曉星疎羈
雁同身世新霜上鬢鬚明年更清絶漁火對茅廬
登擬峴臺
層臺縹緲壓城闉倚杖来觀浩蕩春放盡樽前千里目
洗空衣上十年塵縈廻水抱中和氣平遠山如醖藉人
更喜機心無復在沙邊鷗鷺亦相親
燈夕有感
芙渠紅綠亦參差睡起燒香強賦詩萬里錦城無夢到
豈惟虛負放燈時
庚子正月十八日送梅
滿城桃李爭春色不許梅花不成雪世間尤物無盛衰
萬點縈風愈竒絶我行柯山眠酒家初見窗前三四花
恨無壯士挽斗柄坐令東指催年華今朝零落已可惜
明日重尋更無迹情之所鍾在我曹莫倚心腸如鐵石
初春懷成都
我昔薄遊西適秦歸到錦城逢早春五門收燈藥市近
小桃妖妍狂殺人(蜀中入春惟小桃先開似垂絲海棠)霓裳法曲華清譜
燕妬身輕鸎學語歌舞更休轉盼間但見宮衣換金縷
世上悲歡豈易知不堪風景似當時病来幾與麴生絶
禪榻茶煙雙鬢絲
春雨
冬旱土不膏愛此春夜雨四郊農事興老穉迭歌舞相
呼長沮耕分喜樊遲圃豐年已在目亭障靜桴鼓我歸
未有期一官寄倉庾幸復寬簡書不敢恨羈旅
雨中遣懷
病中草草度年華睡起囱囱日易斜抵死愁禁千斛酒
薄情雨送一城花鏡湖煙水搖朱舫錦里香塵走鈿車
此夢即今都打破不妨寂寞住天涯
又
霏霏春雨細如絲正是春寒欺客時心向宦途元淡薄
夢尋鄕國苦參差樓前新漲綠三尺墻外尚餘紅幾枝
擺撥簿書呼酒榼南湖西墖有幽期
晩晴
水聲㶁㶁赴回塘簾影疎疎遶四廊靜院數杯傾白墮
幽忩一枕夢清湘潤侵書笥深防蠧㬉徹衣篝&KR1233;得香
解組徑歸應更樂偷閒猶足傲羲皇
春晚
五十六翁身百憂年来轉覺此生浮山川信美故鄉遠
天地無情雙鬢秋社後燕如歸客至春殘花不為人留
一觴一詠從来事莫笑扶衰又上樓
春晚坐講忽夢泛舟飲酒樂甚既覺悵然有賦
夢泛扁舟逸興多畫橈搖蕩麴生波微風蔌蔌生蒲葦
小雨霏霏濕芰荷舞落烏紗從歲去歌酣白紵奈情何
年来惟覺華胥樂莫遣茶甌戰睡魔
遣興
老子癡頑慣轉蓬殘年嬾復問窮通赦書雖未除詩債
盟府猶當策酒功桐嶺市回人踏月柘岡月落鳥呼風
浮生觸處無真實豈獨南柯是夢中
老去
老去時時病春来日日隂文書有期會山水負登臨倦
客風埃眼孤臣狗馬心餘寒欺短褐莫惜酒杯深
雨夜
百紫千紅占歲華又隨風雨捲泥沙即今空有夢為蝶
當日曾將命乞花倦枕殘燈人寂寞幽忩小草字欹斜
悲歡變滅何窮已學得山僧自一家
簡黎道士
滿箔吴蠶繭漸稠四郊膏雨麥方秋道人昔是茶山客
病叟新為藥市遊耆舊凋零誰晤語篇章璀璨尚風流
蘭亭剡曲春光好倘肯相從弄釣舟
臨川絶無佳酒時得一醉戲書
有酒時劇飲無酒徒浩歌庭花五六株老子獨婆娑誰
云苦寂寞在我亦已多筦弦萬二千一笑謝天魔夢作
青城去翠磴捫松蘿又為平羌遊素月沉煙波覺来撫
几歎奈此桎梏何流年不貸人去去如飛梭
醉中懷江湖舊遊偶作短歌
無渡河浪花無蒂高崢嶸莫登樓茫茫芳草難為情華
軒寶馬只好路旁看冶金伐石空留後世名古来惟有
竹林諸人稱達生一醉之外萬事鴻毛輕可憐癡人競
聲利坐使方寸森五兵散花洲上青山横野魚可膾菰
可烹脫冠散髮風露冷臥看江月金盆傾
三月二十一日作
蹴踘牆東一市譁鞦韆樓外兩旗斜及時小雨放桐葉
無賴餘寒開楝花明月吹笙思蜀苑軟塵騎馬夢京華
懽情減盡朱顏改節物催人只自嗟
天祺節日飯罷小憩
臥聽午漏隔花傳簾裏花殘有斷煙莫放轆轤鳴玉井
偷閒要補五更眠
思歸
白髮滿青鏡悵然山水身那因五斗米常作半塗人涉
世風波惡思歸懷抱真會當求鈯斧送老鏡湖濱
齒痛有感
眼暗頭童負聖時齒牙欲脫更堪悲暮年漸解人間事
蒸食哀梨亦自竒
南忩睡起
夢中忘却在天涯一似當年錦里時狂倚寶箏歌白紵
醉移銀燭寫烏絲酒来郫縣香初壓花送彭州露尚滋
起坐南忩成絶嘆玉樓乾鵲誤歸期
又
晝漏迢迢暑氣清不妨小倦帶餘酲夢從隴客聲中斷
愁向湘屏曲處生風度簾旌紅浪颭忩明香岫碧雲横
閒情賦罷憑誰寄悵望壺天白玉京
初夏
百葉盆榴照眼明桐隂初密暑猶清深深簾幕度香縷
寂寂房櫳聞燕聲細煆詩聯憑棐几靜思棋劫對楸枰
浣花光景應如昨回首西州一愴情(浣花四月十九日也)
讀程秀才詩
程子晩相得居然一坐傾新詩欲飛動病眼為開明英
妙非凢質衰遲畏後生吾徒可相賀五字有長城
晨起
一官又寄汝江頭落魄文園故倦遊榻上鐸聲悲破夢
簷邊桐葉冷生秋暮年作吏寧長策薄禄縻人尚小留
晨起凭欄嘆衰甚接䍦紗薄髮颼颼
雨夜
兩鬢新霜換舊青客遊身世等浮萍少年樂事消除盡
雨夜焚香誦道經
得京書或怪久不通問
慣向江湖鎩羽翰雲霄那敢接鵷鸞百年未必如炊久
萬事眞須作夢看白首據鞍慙侠氣青燈顧影嘆儒酸
手遮西日成何味還我平生舊釣竿
水亭
日淡暑猶薄雨餘風更清翛然水亭立試此葛衣輕晒
粉憐孤蝶穿枝喜晚鸎誰知簿書裏也復得吾生
醉眠
達士如鴟夷無客亦自醉癡人如撲滿多藏作身祟放
翁亦何長偶自遠聲利胸中白如練不著一毫偽醉来
酣午枕晴日雷起鼻寄謝敲門人予方有公事
感舊絶句
鴨翎堠前山簇馬雞蹤橋下水連天金丹煉成不肯服
且戲人間五百年
又
鵝黃酒邊綠荔枝(鵝黃廣漢酒名綠荔枝出敘州)摩訶池上納涼時冰
紈不畫驂鸞女却寫江南白紵辭
又
南市夜夜上元燈西郊日日是清明青氊犢車碾花去
黃金馬鞭穿柳行
又
十月新霜兔正肥佳人駿馬去如飛纖腰嫋嫋戎衣窄
學射山前看打圍
又
半紅半白官池蓮(江瀆廟池)半醒半醉女郎船鴛鴦驚起何
曾管折得雙頭喜欲顚
又
紅葉琵琶出嘉州四絃彈盡古今愁胡沙漫漫紫塞曉
漢月娟娟青冢秋
又
美人傳酒清夜闌欲歌未歌愁遠山蒲萄一斗元無價
換得涼州也是閒
晝臥聞百舌
雨後郊原已遍犁隂隂簾幕燕分泥閒眠不作華胥計
說與春烏自在啼(江南謂百舌為春烏)
寄呂博士
薄宦東西蜀僑居太少城休論九年謫喜識萬人英别
久心常折書来眼未明功名君自力丘壑我平生
遊疎山
我願匹馬飛騰遍九州如今苦無騕褭與驊騮葛陂之
龍又難致兀兀安得忘吾愁幸餘一事差可喜雲山萬
里芒鞵底曳杖行穿嶓冢雲試茶手挹香溪水江西山
水增怪竒疎山之名舊所知惜哉不見侏儒師尚想薪
水俱空時寺門欲近山若拆老樹蒼崖含古色挂包便
住吾豈能一来要是疎山客
疎山東堂晝眠
飯飽眼欲閉心閒身自安樂超六欲界美過八珍盤香
縷縈簷斷松風逼枕寒吾兒解原夢為我轉雲圑(是日約子)
(分茶)
山中作
朱墨紛紛訟滿庭半年初得試山行燒香掃地病良已
飲水飯蔬身頓輕日落三通傳浴鼔雨餘千耦看農耕
故巢光景還如此為底淹留白髮生(余書堂在雲門寺西)
觀蔬圃
菘芥可葅芹可羹晩風咿&KR2374;桔橰聲白頭孤宦成何味
悔不畦蔬過此生
東堂晨起有感
不解飛車越九州青鞵處處為山留百年未盡且作夢
三日閒行聊散愁世上幾經華表柱尊前好在黑貂裘
龍泉幸是無人斸暮露光芒上斗牛
金谿道中
雲闇苦竹市雨来烏石岡駕犁雙犢健䰞繭一村香天
地君恩重風埃吏責忙敢辭坡路滑且領筍輿涼
小憩前平院戲書觸目
道邊小寺名前平殘僧二三屋半傾旁分千畦畫楸局
正對一山横翠屏修纖弱蔓上幽援(一作拔)堅瘦穉栢當
前榮稻秧正青白鷺下桑椹爛紫黃鸝鳴村虚賣茶已
成市林薄打麥惟聞聲泥行扶犁吒新犢野饁燒笋炊
香秔十年此樂發夢想忽然到眼難為情上車欲去復
回首那將暮境供浮名
遣興
小麥登場雨熟梅閉門病眼每慵開酒杯不解為愁敵
書卷纔開作睡媒骨朽空名垂斷簡冢荒殘碣臥蒼苔
紛紛傾奪知何得老覺人間但可哀
雨後獨登擬峴臺
高城斷處閣横空目力雖窮興未窮燕子爭泥朱檻外
人家曬網綠洲中誰能招喚三秋月我欲憑陵萬里風
更比峴山無湛軰論交惟是一枝笻
數日訴牒苦多&KR0034;甚戲作
江南五月暑猶薄梅子正黃風雨惡庭中訟獠不貸人
急甚常如虎遭縛空亝鼠迹留几塵賦詩飲酒疑前身
脫歸徑臥與壁語敢恨無人問良苦
與黎道士小飲偶言及曾文清公慨然有感
臨川税駕忽數月嗜睡愛閒常閉門君詩始惬病僧意
吾道難為俗人言秋雨凄凄黃葉寺春風酣酣綠樹村
曾公九原不可作一尊破涕誦招魂
念歸
江城五月朝暮雨雨腳纔收水流礎酒杯未把愁作病
麈柄欲拈誰共語有時暫解簿書圍獨坐藤牀看香縷
林塘渺渺鳩正懽簾幕隂隂燕新乳湖山舊隱入我夢
白首忘歸獨安取一生花裏醉春風即今願作扶犁翁
五月十一日夜且半夢從大駕親征盡復漢唐故
地見城邑人物繁麗云西涼府也喜甚馬上作
長句未終篇而覺乃足成之
天寶邊兵陷兩京北庭安西無漢營五百年間置不問
聖主下詔初親征熊羆百萬從鑾駕故地不勞傳檄下
築城絶塞進新圖排仗行宮宣大赦岡巒極目漢山川
文書初用淳熙年駕前六軍錯錦繡秋風鼓角聲滿天
苜蓿峯前盡停障平安火在交河上涼州女兒滿高樓
梳頭已學京都樣
雨夜
牆西泥三寸牆東草三尺可憐白鹿泉蛙黽紛狼籍濕
螢如隕星入戸黏几席病夫本嗜睡況此風雨夕永懷
瀼西寺更憶山南驛陳迹不可追昏然墮吾幘
又
簷高雨聲壯堂豁霧氣入飛螢照畫棟相逐光熠熠向
来經春旱蒼耳暗原隰微官又厚責撫事百憂集三日
雨不休四野苖盡立登高思賦詩簿書縛人急
焚香晝睡比覺香猶未散戲作
小屏煙樹遠參差吏散身閒與睡宜誰似爐香念幽獨
伴人直到夢回時
又
燕梁寂寂篆煙殘偷得勞生數刻閒三疊秋屏護琴枕
臥遊忽到瀼西山
仲夏小旱方致禱忽大雨連日江水為漲喜而有
作
旱苖垂槁歎何堪大雨誰知變立談翠麓青林呑欲盡
惡風白浪戰方酣江飜龜窟連雲澤雷挟龍腥起雪潭
從此年豐眞少事炷香終日坐蒲龕
冐雨登擬峴臺觀江漲
雨氣分千嶂江聲撼萬家雲翻一天墨浪蹴半空花噴
薄侵虚閣低昂泛斷槎壯遊思夙昔乘醉下三巴
薙庭草
露草煙蕪與砌平羣蛙得意亂疎更微涼要作安眠地
放散今宵鼔吹聲
蛺蝶詞
蛱蝶子去復来草齊腰花亂開蜜蜂辛苦為人計林鸎
百囀胡為哉嗟爾蛺蝶獨得意飛来飛去無嫌猜追花
逐絮闌干角人生安得如汝樂
大雨踰旬既止復作江遂大漲
牆角蚊雷喧甲夜濕星昏昏出雲罅臨堂仰占久歎咤
懸知龍君未稅駕行人困苦泥沒胯居人悲啼江入舍
便晴猶可望秋稼努力共禱城南社
又
一春少雨憂旱暵熟睡湫潭坐龍嬾以勤贖嬾護其短
水浸城門渠不管傳聞霖潦千里遠榜舟發粟敢不勉
空村避水無雞犬苑舍夜深螢火滿(民家避水多依丘阜以小舟載米賑)
(之)
燒丹示道流
昔燒大藥青牛谷磊落玉牀收箭鏃扶桑朝暾謹火候
仙掌秋露勤沐浴帶間小瓢鬼神衛異氣如虹夜穿屋
點成黃金棄山海揮手人間一裘足明年服丹徑仙去
洞庭月冷吹横玉相逢只恐驚倒君毛髮毿毿垂地綠
書感
半世狂疎踐駭機暮年持此欲安居曾憑香火消前業
已築茒茨訟昨非(余村居築小軒以昨非名之)薄俗慣看翻覆手憂
心空復倒顚衣煙蓑雪笠家風在送老湖邊一釣磯
夏日
病退身初健時清吏更休渴蜂窺硯水慵燕息簾鈎碁
局每坐隱屏山時臥遊眞成愛長日未用憶新秋
寄統
大兒挈藥囊小兒負書笈共作蘭亭遊詎必羣賢集言
此二十年白首終未踐汝復守荆扉經年不相見楚越
天一涯書疏何由頻諸弟亦可憐說兄輒酸辛江城秋
尚遠桐葉落可埽悵然懷故谿菱絲雨中老
自訟
家弊須微禄年衰尚遠遊未逃朋友責更遣吏民羞采
藥思長往傳書却小留微風入桐葉分我一簾秋
夏日晝寢夢遊一院闃然無人簾影滿堂惟燕蹋
箏絃有聲覺而聞鐵鐸風響璆然殆所夢也邪
因得絶句
桐隂清潤雨餘天簷鐸搖風破晝眠夢到畫堂人不見
一雙輕燕蹴箏絃
虚堂
暑氣虚堂一點無爽如秋露貯冰壺滄州未遽浮舴艋
碧井聊聽放轆轤肅肅清風生薤簟酣酣美睡付紗㡡
惱人不奈奴兵輩環抱文書待日晡(江西率以申初治文書至暮夜乃已)
夢仙(夢朝謁大宫殿仰視去天甚近星皆大如月氣候清寒如十月間時庚子六月一日也)
中宵遊帝所廣殿綴仙官天逼星辰大霜清劎珮寒賦
詩題碧簡侍宴跨青鸞惆悵塵緣重夢殘更未殘
自嘲
夜作看花夢朝賦飲酒詩吾夢固忘矣詩亦聊自欺荒
園無佳花牽牛漫疎籬給酒月四斗(官供酒月止四斗耳)一觴難
屢持悲歡有定數未至誰得知願從大鈞問一笑在何
時
長歌行
燕燕尾涎涎横穿乞巧樓低入吹笙院鴨鴨觜唼唼朝
浮杜若洲暮㝛蘆花夾嗟爾自適天地間將儔命侶意
甚閒我今獨何為一笑乃爾慳世上悲歡亦偶然何時
爛醉錦江邊人歸華表三千歲春入箜篌十四絃
對酒
簷鐸鳴雜珮簾旌動微波我老嬾讀書如此長日何名
酒来清江嫩色如新鵝竒葅映玉盤珍鮓開綠荷萬事
姑置之逌然酣且歌宦遊亦何好且復小婆娑秋風雲
門道踏月捫青蘿
自詠
夢歸不恨故山深霜雪今年已滿簪報國有心身潦倒
養生無術病侵尋晨興聊取經遮眼夜坐時憑易洗心
安用更為逃暑飲虚堂三復自蕭森
夏日睡起
簟紋似秋水含風蹙微漪帳幅如春煙縹緲不受吹團
扇墮枕邊皎皎素月暉非睡復非覺心定息自遲茶熟
我亦起寒泉掬珠璣浮瓜空把玩甚矣今年衰
所居堂極涼雖三伏常有秋意也偶得長句
高棟虚簷六月涼野人誰遣寄華堂炎威自避重重幕
清吹時生曲曲廊白苧出箱開疊雪甘瓜隨刃落輕霜
憑誰為報金羇客滿帽京塵有底忙
雨後露坐小酌
閉門誰與樂頽年旋掃桐隂近酒邊病久一春稀見蝶
雨多六月始聞蟬官倉求飽眞聊爾山墅懷歸每惘然
從此讀書仍復嬾惟留白眼望青天
日暮南忩納涼
冠蓋塵沙得我憎脫巾聊喜髮鬅鬙素娥東踊行空闊
清吹南来掃鬱蒸團扇正閒看破墨矮牀欹臥怯文藤
扁舟歸去應尤樂莫羡金盤賜苑冰
中夜起登堂北小亭
幽人曳杖上青冥掠面風輕㝛醉醒朱戸半開迎落月
碧溝不動浸疎星禽聲格磔頻移樹花影扶疎自滿庭
歎息明年又安往此身何啻似浮萍
登擬峴臺
顦顇思吴客凄涼擬峴臺一年秋欲到兩鬢老先催裊
裊菱歌斷翩翩水鳥来倚闌哦五字未穩莫輕回
夜意
灑地移牀曲檻前葛衣蕭爽接䍦偏庭空秋近露沾草
月落夜闌星滿天靜待微風停素扇旋消殘酒潄寒泉
翛然自與氛埃遠安用騎鯨學水仙
道院遣興
微官不復嘆頭顱高棟虚忩樂有餘中夜墖鈴空際語
望秋庭樹月中疎甗炊青飯留巖客露點朱毫勘玉書
猶恨未成歸剡曲小舟閒采白芙渠
夜行至白鹿泉上
小雨病良已新秋夜漸長隔城聞鶴唳出戶逐螢光荒
徑穿蒙密遥空望莽蒼泉聲落環珮肝肺為清涼
堂中以大盆漬白蓮花石菖蒲翛然無復暑意睡
起戲書
海東銅盆面五尺中貯澗泉涵淺碧豈惟冷浸玉芙蕖
青青菖蒲絡竒石長安火雲行日車此間暑氣一點無
紗㡡竹簟睡正美鼻端雷起驚僮奴覺来隱几日初午
碾就壑源分細乳却拈燥筆寫新圖八幅冰綃瘦蛟舞
初秋
濕螢相逐照高棟又見一年風露秋流落江湖常踽踽
掃平河洛轉悠悠簿書終日了官事尊酒何時寬客愁
擬倩天風吹夢去浩歌起舞散花樓
書懷絶句
不到天台三十年草菴猶記㝛雲邊老僧曉出松門去
手挈軍持取澗泉
又
憶過棲賢見蜀僧雲堂十月冷生冰定回䔩䔩聞忩雪
一椀琉璃照佛燈(蜀僧左緜海辨也)
又
丈人祠西山谷盤麻姑洞前松櫟寒仙翁欲覓渺無處
聞在青溪浴大丹(仙翁謂譙先生)
又
早佩黃庭兩卷經不應靈府雜羶腥憑君為買金鴉觜
歸去秋山斸茯苓
又
未駕青鸞返帝鄕三江七澤路茫茫看山看水無程數
漁艇為家芡作糧
狂吟
浮世何須宇宙名一狂自足了平生秋風湘浦紉蘭佩
夜月緱山聽玉笙學劎慣曾遊紫閣結巢終欲隱青城
年来自笑彌耽酒百斛蒲萄未觧酲
聞雨
潭底垂龍喚不譍驕陽似欲敗西成虚堂永夜耿無睡
起聽四郊車水聲
初秋小疾效俳諧體
㝛疢逢秋劇衰容逐日添專房一竹几列屋萬牙籖(今年)
(傳書頗多)遣悶憑清聖忘情付黑甜晩来風月好一笑捲疎
簾
雨後極涼料簡篋中舊書有感
日昳小雨不至晡雨雖未足涼有餘細泉泠泠咽幽竇
清吹策策驚高梧笠澤老翁病蘇醒欣然起理西齋書
十年燈前手自挍行間顚倒黃與朱區區樸學老自信
要與萬卷歸林廬爾来世俗喜變古鑿空飾詐無根株
愀然撫几三太息力薄抱恨何由袪蘭臺漆書非己責
且為籖幐除蠧魚
秋夜
湖海秋初到房櫳夜轉幽露濃驚鶴夢月冷伴蛩愁生
計依微禄年光墮遠遊嚴灘已在眼早晩放孤舟(去年欲自)
(三衢舟行泛七里瀨歸山隂今竟當為此行也)
抄書
書生習氣重見書喜欲狂擣蘖潢剡藤辛苦補散亡且
作短檠伴未暇名山藏故家借籤帙舊友餉朱黃(借書于王)
(韓晁曾諸家而呂周輔宇文子友近寄朱黃墨)皇墳探八索竒字窮三蒼儲積
山崇崇探求海茫茫一笑語兒子此是却老方
晩自白鹿泉上歸
坐穴藜牀愧未能酌泉聊喜曳枯藤詩從病後功殊少
酒到愁邊量自增事業何由垂竹帛笑談空覺負交朋
興闌却逐棲鴉返寂寞西忩已上燈
秋旱方甚七月二十八夜忽雨喜而有作
嘉穀如㷊稗草青沉憂耿耿欲忘生鈞天九奏簫韶樂
未抵虚簷瀉雨聲
秋日小雨有感
七月江邊暑已微虚忩臥看雨霏霏凄凉蛩伴草根語
憔悴鵲從天上歸志士酒酣看寶劎美人淚盡倚鴛機
嗟予亦有新秋感遥憶蒼苔滿釣磯
書李商叟秀才所藏曾文清詩卷後
隴蜀歸来兩鬢絲茶山已作隔生期西風落葉秋蕭瑟
淚灑行間讀舊詩
碧海行
碧海如鏡天無雲衆眞東謁青童君九奏鏗鏘洞庭樂
八角森茫龍漢文共傳上帝新有詔蚩尤下統旄頭軍
徑持河洛還聖主更度邊徼清塵氛藝祖騎龍在帝左
世上但策雲臺勲
道院遣興
滿鏡新霜老可驚十年煙隴廢春耕黃絲黑黍有歸夢
白髮蒼顏無宦情浮世不堪供把玩安心隨處是修行
尚嫌未到無為地酷愛朝鐘暮磬聲
夜酌
遥夜澆愁賴麴生燈前忽見臥長瓶比紅有句狂猶在
染白無方老已成園徑露螢粘濕草墖簷風鐸亂疎更
悲秋要是騷人事未必忘情勝有情
言懷
莫笑生涯似斷蓬向来諸俠避豪雄報仇使氣風塵裏
吹竹彈絲錦繡中樂事眼看成昨夢倦遊心伏作衰翁
論交尚喜笻枝在白鹿泉邊遡晩風
送客城西
倦客憑鞍半醉醒秋光滿眼歎頹齡日斜野渡放船小
風急漁村攤網腥客思不堪聞斷雁詩情彊半在郵亭
歸来更恨城笳咽烟火昏昏獨掩屏
雨夜
庭院蕭條秋意深銅爐一炷海南沉幽人聽盡芭蕉雨
獨與青燈話此心
病中作
浮世寄酣枕勞生居漏船已悲身老大更著病沈綿親
舊動千里歡娱無百年牀頭周易在端擬絶韋編
社日小飲
社日西風吹角巾一尊彊醉汝江濱杏梁燕子還堪恨
歸去匆匆不報人
晩到東園
岸幘尋青士憑軒待素娥官身苦日短荒圃得秋多醉
眼輕浮世羈懷激浩歌功名從蹭蹬詩酒且婆娑
秋晩登擬峴望祥符觀
放翁局促留江干愛此樓前煙水寬雨昏回望殿突兀
秋晩&KR1233;覺山蒼寒中原未復淚横臆故里欲歸身屬官
雲外飛仙故不遠喚渠小為駐青鸞
秋思
黃落梧桐覆井牀莎根日夜泣寒螿老生窺鏡鬢成雪
俊鶻掣韝天欲霜破敵誰持白羽扇從軍曾擁綠沈槍
壯心自笑何時豁夢遶祁連古戰場
病目廢書終日危坐
肺渴常止酒目昏復捐書蒲團坐䄂手一忩寬有餘心
知世緣薄分與鐘鼎疎湛然千仞淵養此徑寸珠光明
照憂患何適不自娱白雲可與友晴空閒卷舒
感昔
常記東園按舞時春風一架晚薔薇尊前不展鴛鴦錦
只就殘紅作地衣(成都小東門外趙氏園)
又
八陣原頭縱獵歸割鮮藉草酒淋漓誰知此夕西忩裏
一盞青燈獨詠詩(八陣原在成都廣漢之間)
視陂至崇仁村落
津亭徙倚客衣單秋盡江南亦已寒雁翅不禁疎雨濕
楓林初染早霞丹少年已歎儒冠誤暮境更知行路難
倦馬歸来踏殘日長吟聊得寫憂端
馬上
客遊多感慨老病少歡欣去去穿村市翻翻吹帽帬天
低落平野雁遠入寒雲漸覺江城近秋笳馬上聞
寄周洪道參政
半生蓬艇弄煙波最愛三湘欸乃歌擬作此行公勿怪
胸中詩本漸無多
又
菱舟煙雨久思歸貪戀明時未拂衣乞與一城教睡足
猶能覓句寄黃扉
北忩
白首微官只自囚青燈明滅北忩幽五更風雨夢千里
半世江湖身百憂壯志已孤金鎖甲倦遊空攬黑貂裘
灞亭夜獵猶堪樂敢恨將軍老不侯
登擬峴
翠阜圍平野朱樓壓繚牆風回半汀雁雲護一天霜有
地聊容拙無方可療狂白頭詩興在吟罷意差彊
休日
賜休暫許養衰殘靜院翛然晝掩關釀酒移花調護悶
弄琴洗硯破除閒與人多忤䜛銷骨報國無功愧滿顏
一寸歸心向誰說小屏依約剡中山
别張教授歸獨登擬峴
小閣敞朱扉停車暫息機行人呼晩渡幼婦浣秋衣霜
樹欹危堞風鴉滿落暉登臨客愁裏況是送將歸
晩晴至索笑亭
中年苦肺熱賸喜見新霜登覽江山美經行草樹荒堂
空響棋子盞小聚茶香興盡扶藜去斜陽滿畫廊
新釀熟小酌索笑亭
新酒黃如脫殼鵝小園持盞暫婆娑文章不進技止此
仕宦忘歸人謂何㝛業簿書昏病眼夢遊煙雨濕漁蓑
醉中笑向兒童說白髮今年添幾多
乾道初予自臨川歸鍾陵李德遠范周士送别于
西津是日㝛戰平風雨終夕今自臨川之高安
復以雨中㝛戰平悵然感懷
故人已作山頭土倦客猶鄣陌上塵十五年間眞一夢
又騎羸馬涉西津
又
十五年前㝛戰平長亭風雨夜連明無端老作天涯客
還聽當時夜雨聲
村舍小酌
野性安衡茅傑屋愁躭躭上不補縣官下有肉食慙雖
非策雲驥實鄙作繭蠶失計不容悔漁蓑換朱藍少壯
尚可力老大真難堪今朝意頗豁村舍寄半酣玉版烹
雪筍金苞擘霜柑豈惟寫我憂亦以稅我驂弄筆作一
笑何用與客談逡廵上車去濕翠浮煙嵐
白墖道中乘臥輿行
小疾載臥輿獨飲亦薄醉朝離戰平館午過白墖市清
寒正宜嬾搖兀更益睡所嗟下程早不得䆒此味忽憶
從軍時雪夜馳鐵騎壯心誰復識撫事有餘愧
㝛城頭舖小飲而睡
亭傳臨江滸牀敷息我勞屋茅殘月冷庭樹北風鏖墟
市饒新兔村場有濁醪氣衰仍病著小飲不能豪
豐城村落小憩
霜信催寒力尚微郵亭繫馬旋添衣平郊極目冬耕遍
小婦篸花晚餉歸孤宦每隨征雁遠故人已似曉星稀
上書自效真須猛菰正堪炊蟹正肥
再題
柴門數頃秋半日為遲留老驥厭伏櫪飢鷹思下韝野
橋危欲斷山雨落還收何許丹青手端能寫此愁
發豐城縣
豐城古縣已再遷出郭十步江渺然冷雲四合欲下雪
柔櫓數聲初放船孤村燈火照破驛客子何以娱今夕
不辭金盌醉十分要看玉花深一尺
豐城高安之間憩民家景趣幽䆳為之慨然懷歸
數家聚雲根細路入叢薄濺濺石渠水来往一略彴有
無鄰里通笑語婦子樂濁醪時相就青蔬缺鹽酪日暮
歸閉門績火星煜爚先期畢租稅老不入城郭嗟予獨
何事早插紅塵脚故山未成歸悵望有餘怍
㝛華嚴寺
夜㝛華嚴寺人扶到上方喚僧同看畫避佛旋移牀小
雨不成雪烈風還作霜鐘殘燈漸暗趺坐默焚香
寄奉新高令
小雨催寒著客袍草行露㝛敢辭勞歲饑民食糟糠窄
吏惰官倉鼠雀豪只要閭閻寬箠楚不須亭障肅弓刀
九重屢下丁寧詔此責吾曹未易逃
高安州宅三詠
丹井(神仙李八百煉丹處)
丹成人已仙遺竈亦已平尚餘松根井鏘然環玦聲我
来試一啜槁面還童嬰祝君勿關鑰人人遣長生(井有闌楯)
(護之)
劎池(李八百洗劎處)
我壯喜學劎十年客峨岷毫髮恐未盡屠釣求隱淪今
年獨何幸見此度世人夜深来較術雷雨戰江津
偃松
巨松偃青蓋閱世巋獨存頗疑古仙翁藏丹在其根或
是結靈藥百尺有伏黿終隨風雨化不死何足言
與高安劉丞遊大愚觀壁間兩蘇先生詩
野性縱壑魚官身墮穽虎適得建溪春頗憶松下&KR0034;微
霜初變寒短景已過午佳客能聯翩老㝛相勞苦懷哉
兩蘇公去日不可數泉扃一埋玉世事幾炊黍吾儕生
苦晚佇立久惻楚尚想来遊時黃鍾賡大呂
劎南詩稾卷十二
