劎南詩槀卷八十
宋陸游撰
排悶
造物冥冥中與我無一面不知獲罪由動輒被訶譴又
若哀其愚救以藥瞑眩我亦揣此心安受不敢怨中間
戍蜀漢十載困郵傳騎&KR1631;蒙隴干陣雲暗秦甸齎糧雜
沙墋掬水以三嚥傳烽東駱谷倏忽若流電歸吳獲小
休餘喘僅一綫意言在故鄉終勝客異縣夫何命大謬
魔事每交戰友讐同一波平地肆蹈踐么然性命微日
畏䜛口煽舊書不暇視鼠跡上几硯負疴不即死遂作
諸老殿却觀所更歷殆是金百鍊人誰不愛身悔作青
紫楦短笻入空翠小艇破江練漁歌隔浦聞績火傍林
見苦貧雖至骨未肯受客唁君看投林猿終異巢幕燕
有山皆可耕焉往失貧賤
湖山尋梅
鏡湖渺渺煙波白不與人間通地脈騎龍古仙絶火食
慣住空山齧冰雪東皇高之置度外正似人中巢許輩
萬木僵死我獨存本来長生非返魂
又
小雪湖上尋梅時短帽亂插皆繁枝路人看者竊相語
此老胸中常有詩歸来青燈耿忩扉心鏡忽入造化機
墨池水淺筆鋒燥笑拂吳箋作飛草
作雪寒甚有賦
雲暝風號得我驚硯池轉盼已生冰忩間頓失疎梅影
枕上空聞斷雁聲公子皂貂方痛飲農家黃犢正深畊
老人别有超然處一首清詩信筆成
書嬾
我性本迂疎養生又無術憂患自外至疾病由中出屏
居絶造請冀補東隅失今觀世間事如僧視沐櫛閒身
嶺上雲睡味蜂房蜜惟思茅簷下一席卧朝日
讀唐人愁詩戲作
少時喚愁作底物老境方知世有愁忘盡世間愁故在
和身忘却始應休
又
清愁自是詩中料向使無愁可得詩不屬僧忩孤宿夜
即還山驛旅遊時
又
天恐文人未盡才常教零落在蒿菜不為千載離騷計
屈子何由澤畔来
又
我輩情鍾不自由等閒白却九分頭此懷豈獨騷人事
三百篇中半是愁
又
飛雪安能住酒中閒愁見酒亦消融山家有力參天地
不放清尊一日空
讀書至夜分感歎有賦
老人世間百念衰惟好古書心未移斷碑殘刻亦在櫝
時時取玩忘朝飢推尋點畫到曲折想見落筆縱横時
豈惟鸞鳳九霄上景鍾大鼎森陸離雖然欲學則曷敢
駑馬仰看驊騮馳正如志士才不稱心慕伊傅終何施
爾来亦復強點染手不随意徒嗟咨懸知明日天將雨
中夜雲蒸紫玉池
擁爐
急雨狂風暮不收燎爐薪㬉復何憂如傾㶑灩鵝黃酒
似擁蒙茸狐白裘大澤羈鴻来萬里高城傳漏過三籌
明朝會看稽山雪莫為衝寒怯上樓
隠趣
歸老家山一幅巾俗間那可與知聞舉杯每屬江頭月
贈客時緘谷口雲行采菖蒲緣蘚磴卧浮舴艋入鷗羣
力營隠趣君無怪作得閒人要十分
冬夜舟中作
夜搒孤舟掠岸行村墟頻過不知名繞枝倦鵲寒無影
脱網奔魚遠有聲兩紙忽驚殘歷盡一杯聊慰旅懷情
還家自笑身猶健又付生涯與短檠
湖山
逐鹿心雖壮乘騅勢已窮終全蓋世氣絶意走江東(項羽)
(廟)
又
湖上多甘井磑泉尤得名何時枕白石静聽轆轤聲(磑山)
(泉)
又
山崦桑麻路柴門鳥雀聲老巫祈社雨小婦餉春畊(容山)
又
坡陁度小嶺軒豁見平湖但醉梅花下民家酒可沽(花徑)
(小嶺)
又
淺井供茶竈分流浣布紗此泉吾所愛百用給山家(項里)
(民家淺井)
又
故堞無遺跡蕭然數十家茶煙映山起酒旆傍隄斜(古城)
又
汀月生眉黛溪梅試額粧幽閨元不出莫道嫁彭郎(柳姑)
(廟)
又
城邊小市聚煙水淡秋容南走蘭亭路迢迢雲外鐘(東跨)
(湖橋)
又
東西二十里相望兩平橋傍水多投釣穿雲有負樵(西跨)
(湖橋)
齒髮
暮境侵尋歲月遒齒搖髮脱又經秋此身要是歸衰謝
外物何須更固留皂白從来憎了了登臨且復送悠悠
嗣宗痛飲圖南睡萬事輸君此一籌
古謂不如意事十常八九雖出于好功名者之言
閒中亦未免此歎戲作七字一首
歸志初諧老遽催良辰常與病俱来酒雖已熟恨無菊
雪苦不成空見梅朋舊乖離心每折山川悠邈首頻回
人生敗意無窮達莫厭相逢笑口開
幽居歲暮
冉冉忘年往紛紛厭事来庭除多草莽几硯亦塵埃園
為畦蔬到門因汲水開偶聞林鳥語太息又春回
又
却醫翻少疾辭禄不加貧嘉木移俱活村醪釀輒醇悠
悠還過日盎盎又逢春狂舞君毋笑梅花插滿巾
又
老去轉無事室空惟一床卧時幽鳥語行處野花香巷
北觀神社村東看戲場誰知屏居意不獨為畊桑
又
燃薪代秉燭煮茗當傳杯但恨朋儕少那知日月催衣
裘任穿穴芋栗且燔煨不為殘年迫吾心久已灰
又
古井年年浚荒疇日日犁刈茅苫鹿屋插棘護雞栖閒
賴書遮眼愁須酒到臍斜陽有常課緩步上湖隄
過湖上僧菴
西菴每過未嘗開邂逅清言始此回陶令巾車尋壑去
已公茅屋賦詩来竒香炷罷雲生岫瑞茗分成乳泛杯
便恐從今往還熟入門猿鳥不驚猜
夜坐戲作短歌
畏事如畏虎避人如避寇結廬三家村百事喜寒陋身
閒自為貴飯足豈非富素心憎狐妖老愈惡銅臭視之
若寒氣可使客膚腠即今知免矣終歲塞門竇始知松
倒壑殊勝雲出岫聊持不動心更養未盡夀夜讀南華
篇欣然發吾覆
書歎
世事紛紛汝所知欣然領略尚何疑窮居自是長年術
魔境常為定力資人但與遊無德怨酒皆可醉略醇醨
蘭亭賓主今何在修竹依然似曩時
又
尺椽不改結茅初薄粥猶囏卒歲儲猧子解迎門外客
貍奴知護案間書深林閒數新添筍小沼時觀舊放魚
自笑從来徒步慣歸休枉道是懸車
日暮自湖上歸
我生本亦與人同緣薄才疎&KR1233;得窮細水自鳴沙渚外
亂山時出雪雲中僧歸獨趁殘鐘去人散遥憐晚渡空
造物陳詩信竒絶怱怱摹寫不能工
晚步湖隄
絁裘桐帽野人装又上湖隄步夕陽貧甚不為明日計
興来猶作少年狂殘樽倒酒無餘瀝幽圃尋梅認暗香
時有行人歎頑健黑絲點破頷間霜
夜寒
江雲作雪暗郊原竟夜風聲萬里奔槁面暫朱知酒釅
曲身成直賴爐温幼輿正復宜巖石倚相猶能讀典墳
米貴僅供糜粥用自傷無力濟元元
感舊
早參太史筆晚典石渠書孤立如羈雁微生等蠧魚虚
名真忝竊定理有乘除九十稽山下荒畦日荷鋤
小雪
夜卧風號野晨興雪擁籬未言能壓瘴要是欲催詩跨
蹇雖堪喜呼舟似更竒元知剡溪路不減灞橋時
十二月十日暮小雪即止
夜来急雪打船窗今夜推忩月滿江堪恨無情一枝艣
水禽驚起不成雙
又
夜来一雪苦怱怱千里濃雲忽埽空換得月明良不惡
未須過計慮蝗蟲
遣興
翳翳魚鹽市迢迢桑麥村山家薪炭足野叟袴襦温罝
兔殘蕪盡叉魚積水渾詩書老無效猶擬付兒孫
貧居時一肉食爾戲作
身老便居僻山寒喜屋低時猶賴僧米那惜貸鄰醯湯
餅挑春薺盤飱設凍韲怪来食指動異味得豚蹄
臘月十四日雨
歲晚深居嬾出遊小窗終日寄悠悠雨聲到枕助詩律
花氣襲衣生客愁殘齒不堪添臲卼瘦肩轉復覺颼飀
春前一雪猶關念安得瓊瑶積瓦溝
節物
節物猶關老病身鄉儺佛粥一年新檐間百舌還多事
探借園林十日春
讀書
力不扶微學心猶守舊聞壁間科斗字秦火豈能焚
春近
歷授人時後天回斗柄初農疇興耒耜家塾盛詩書縹
緲雙鳬舄咿啞一鹿車山翁喜春近随處狎樵漁
讀陶詩
陶謝文章造化侔篇成能使鬼神愁君看夏木扶疎句
還許詩家更道不
夜雨甚寒
萬籟號風如戰鼔雪意垂垂先作雨庭中栖鳥驚屢起
窗下殘燈翳還吐老翁聳膊高過頂童子觸屏低不語
時聞鄰舍起飯牛亦有歸樵說逢虎去年雪薄蝗害稼
今年望雪如望赦行當三白兆豐年牲酒如山作秋社
寄趙昌甫
杳杳雙鵲鳴庭除東陽吏傳昌甫書紙窮乃復得傑作
字字如刮造化爐爾来此道苦寂寞千里一士如隣居
小兒得禄在傍邑我貧初辦一鹿車過門剥啄亦竒事
拜起幸未須人扶君看幼安氣如虎一病遽已歸荒墟
吾曹雖健固難恃相覓寧待折簡呼餘寒更祝勤自愛
時寄新詩来起予
稽山雪(為隠者作)
高人采藥来禹穴骨瘦巉然鬢眉白結茅分得野鹿場
一夜北風三尺雪明朝過午勢愈惡虎兕交迹人聲絶
虚窗縱横叢竹入幽磵荒寂孤松折凍吟孰窺袁安戶
僵卧秃盡蘇武節人生飢寒固亦有養氣不動真豪傑
希名後世吾所恥姓字寧與身俱滅班馬復生無自書
我作此歌空激烈
招隣父啜菜羹
老境遺人事窮居砭世肓茅簷聽雪滴瓦鼎爇松肪不
願封侯印惟求煮菜方杯羹須及熱&KR1233;欲喚君嘗
讀論語
壮歲貪求未見書歸常充棟出連車晚窺闕里親傳妙
數簡方知已有餘
晨起
殘夢悠颺不復成鎗然已有百禽鳴山童来報溪流長
幽事從今日日生
雪後
雪消已斷虚簷溜日㬉初催百草生射的山前春水綠
笙歌又滿會稽城
示福孫并示喜曾
北商久不通梨棗罕登盤山舍惟有橘瑣細如彈丸此
外則柿栗收拾猿鳥殘雖無龐翁話兒孫亦團欒今歲
雨雪晚歲暮始大寒二稚乃可憐不訴衣襦單地爐有
微火誦書到更闌我老多感慨賴汝差自寬
微疾
微疾經旬近藥囊往来巷陌未全妨時時小雨知春近
處處閒身覺日長林外鼔歌聞賽廟懷中茶餅議租桑
兩京梅發今何似送老流年只自傷
簡僧求秦望山拄杖
老病龍鍾不自持飽知藤杖可扶衰明朝欲入天台去
試就高人乞一枝
遊山步
蹇驢渺渺過雲邊旋了三生物外緣平日視家真逆旅
此行出戶若登仙飢從野店烹葵飯困就僧床借枕眠
所恨暮年交舊盡佳時無與共聯翩
又
南出平橋十里餘湖山處處可成圖水邊更覺梅花瘦
雲外誰憐雁影孤時喚行僧同煮茗亦逢樵叟問迷途
破裘不怕春寒峭小市疎燈有酒爐
雪晴欲出而路濘未通戲作
欲覓溪頭路春泥不可行歸来小忩下袖手看新晴
又
雪消重作雨冰釋又成泥已敗笻枝興高眠聽午雞
春日
冷餅細生菜老翁殊未衰仍尋舊旛勝一笑伴諸兒
示兒輩
窮居懷抱久無懽猶賴吾兒得少寬謹視雞豚供老疾
力營薪炭備春寒舊書綴緝編無絶小甕調停味不酸
坐使乃翁無一事高眠常到日三竿
雪後煎茶
雪液清甘漲井泉自擕茶竈就烹煎一毫無復關心事
不枉人間住百年
夢中作
久向人間隠姓名看花幾到武昌城一壺春色常供醉
萬里煙波嬾問程斜日挂帆堤外影便風擊鼔驛前聲
丈夫入手皆勛業廊廟江湖未易評
破屋歎
我年四十時築舍受一廛歲月不貸人殆將五十年初
非楩柟材既久理豈全慘淡窘風雨亦復補破穿竹椽
與繩樞豈敢求牢堅今朝忽自顧衰疾方沉緜不知此
殘軀與屋誰先顛粥藥幸粗給兒稚滿目前歛藏雖甚
薄猶勝死道邊一笑推枕起無酒亦陶然
戊辰歲除前五日作新歲八十有五矣
灰深火可宿炷小燈耐久長流故不腐易成必速朽我
昔遊青城聞道巢居叟躬行雖不力年少過九九固知
適天幸自養亦差厚傳家六兒子其四今皓首寧聞澗
底松鬱鬱慕蒲柳(大兒新年六十二仲子六十季亦近六十)
晨起復睡
衰翁夘飲易上面澤國春寒偏著人下榻一杯還就枕
不嫌鼾睡䀨比隣
梅
三十三年舉眼非錦江樂事秖成悲溪頭忽見梅花發
恰似青羊宫裏時
又
俗事常妨把一杯等閒開過小園梅自傷惟有尋春夢
百舌無情又喚回
小疾治藥偶書
禦邊虚上策治疾闕全功安得如神禹常行無事中
又
揠苗農害稼過劑藥傷人此理君能造無為萬物春
子遹讀書常至夜分作此示之
我為無才老把鉏汝窮亦復坐迂疎夜燈詠史蟲吟草
朝几陳書獺祭魚未至苦飢依馬磨不妨相守卧蝸廬
業成自有能知賞家世從来典石渠(先太傳先楚公皆久在三館予亦入)
(館二十年晚忝大蓬之命)
歲暮作
魚貫長條兔卧盤往来聊續里閭歡舊符又擬新年換
殘歷都無半紙看梅影横斜春尚淺角聲悲壮夜將闌
堅頑敢望今如許戲說期頤強自寬
除夕
熾炭爐中百藥香屠蘇煎酒代椒觴明朝賴是無来客
雪後泥深一尺強
己巳元日
曾孫新長奉椒觴兒女冠笄各綴行身作太翁垂九十
醉来堪喜亦堪傷
初春
装罷桃符又剪燈新年光景捷飛騰老翁埽盡兒童事
却學禪床入定僧
新年書感
早歲西遊賦子虚暮年負耒返鄉閭殘軀未死敢忘國
病眼欲盲猶愛書朋舊何勞記車笠子孫幸不廢菑畬
新年冷落如常日白髮蕭蕭悶自梳
開歲連日大雪
開歲大雪如飛鷗轉盼已見平簷溝村深出門風裂面
况復取醉湖邊樓從来春雪不耐久卧聽點滴無時休
去年久旱緜千里犂不入土蝗蟲稠今年冬春多膏澤
天意似欲滋農疇豈惟養豬大作社更賣寳劎添畊牛
飲酒
我酒本小戶痛飲乃有時意氣不相值終日持空巵醉
或能齋莊不醉或狂逸乃知老子狂非自麴蘖出今日
雪始晴行歌官道傍超然醒醉間非莊亦非狂
詩酒
我生寓詩酒本以全吾真酒既工作病詩亦能窮人每
欲兩忘之永為畊樵民周旋日已久棄去終無因齒髮
益衰謝肝膽猶輪囷吟哦撼四壁嵬峩頹烏巾江上處
處好風月年年新正爾豈不樂浩歌終此身
人日雪(己巳元日至人日雨雪間作)
病卧江村不厭深貂裘無奈曉寒侵非賢那畏蛇年至
多難却愁人日隂嫋嫋孤雲生翠壁霏霏急雪灑青林
一盂飯罷無餘事坐看生臺下凍禽
春寒
滔天来洚水震瓦戰昆陽此敵猶能禦春寒不可當
又
高樓墜綠珠惡客碎珊瑚未抵春寒夜貧翁喪故襦
雨雪久無来客亦不能出作長句排悶
造物無情豈我私從来不使墮危機青雲路近常排去
白浪堆高亦脱歸殘槀尚存空自許故人略盡欲誰依
新春雪暗山村路且復焚香獨掩扉
書耄
我老耄已及終日惟冥行鄰里少間闊便若昧平生家
人每過前亦或忘其名昏昏等作夢兀兀如病酲不知
張睢陽何以記一城愚知各自適得失未易評
初春遣興
閒愁長與病相依晨起梳頭感髮稀春事鼎来風更惡
晨光已滿雪猶飛江梅有恨論年别旅雁無情計日歸
&KR1233;欲湖邊踏青去憑誰為解亂書圍
讀書
少從師友講唐虞白首襟懷不少舒舊謂皆當付之酒
今知莫若信吾書朱黃參錯雞鳴後籖帙從横月墮初
撫几欣然時有得此翁作計未全疎
雜興
灰中火如螢燎原從此始元氣一點存危疾亦不死
又
炷香火要深作墨手當緩淺士務成速所以多後患
又
庖丁悟養生輪扁議讀書彼特一技爾聖智有不如
又
鏗爾捨瑟作嚗然放杖笑浩浩太古音與俗不同調
後雜興
臘雪瑞我麥春雨嘉我榖老農無他求一飽萬事足
又
日上明我忩月出縞我庭朝暮得佳時一榼醉復醒
又
會合惜日短别離愁夜長人老愛吾廬客歸悲故鄉
又
俚醫刀匕藥老巫半榼酒拜貺不敢忘淡薄最耐久
自詠
道本治吾身緒餘方及人神清緣食少事簡為家貧薄
酒如重醖寒蔬抵八珍村村花柳動且復岸綸巾
又
謝事客誰過閒遊吏不訶家人争稗粥鄰叟和畬歌静
夜詩成祟新春睡有魔年光本無盡未用歎蹉跎
晚忩
一塢梅花已盡空數瓴春雪未全融晚忩忽有題詩興
落筆縱横半醉中
劎南詩稾卷八十
