劒南詩稾卷六十五
宋陸游撰
稽山行
稽山何巍巍浙江水湯湯千里亘大野勾踐之所荒春
雨桑柘綠秋風秔稻香村村作蟹椵處處起魚梁陂放
萬頭鴨園覆千畦薑舂碓聲如雷私債逾官倉禹廟爭
奉牲蘭亭共流觴空巷看競渡倒社觀戲場項里楊梅
熟采摘日夜忙翠籃滿山路不數荔枝筐星馳入侯家
那惜黃金償湘湖蓴菜出賣者環三鄉何以共烹煮鱸
魚三尺長芳鮮初上市羊酪何足當鏡湖滀衆水自漢
無旱蝗重樓與曲檻㶑灩浮湖光舟行以當車小繖遮
新粧淺坊小陌間深夜理絲簧我老述此詩妄繼古樂
章恨無季札聽大國風泱泱
贈論命周雲秀才
周郎頎然市中隱精神卓犖秋天隼忽來過我論五行
袖出詩卷如束筍人生一息不自保况我耄期真待盡
君今盛為談未來我亦聽之俱可囅雖然此心猶未泯
何至死去同蠢蠢地下不作修文郎天上亦為京兆尹
自嘲
受福元無一羽輕豈知造物假餘生抱痾不死躋高壽
遇亂能全見太平投渚斷鴻常自閔營巢倦鵲固難成
乘除亦有堪慙處記誦文辭誤得名
自寬
兀兀空齋靜掩扉篝爐香細著秋衣檐頭殘雨晴猶滴
欄角羈雲晚未歸支枕口和心共語挑燈形與影相依
卷書未覺唐虞遠知我何妨舉世稀
唐虞
唐虞雖遠愈巍巍孔氏如天孰得違大道豈容私學裂
專門常怪世儒非少林尚忌隨人轉老氏亦尊知我稀
能盡此心方有得勿持糟粕議精微
幽事絶句
死生歸有命榮悴出無心苔井閒磨劒松窗自斲琴
又
矮紙來吳下長毫出宛陵自書霜夜句持寄剡中僧
又
昨夕風掀屋今朝雨壊牆雖知炊米盡不廢野歌長
又
煙畦朝斸藥雪澗夜淘丹仄徑何曾嶮單袍不覺寒
又
新傳服氣訣舊喜步虚吟兒女不難棄雲山何處深
又
客生聞吠犬草茂有鳴蛙日昳方炊飯秋深始采茶
寄題廬陵王晉輔先輩桂堂
楚人記草木桂在椒蘭中我懷小山句妙絶窮化工唐
人作山水亦以桂配松丹葩間綠葉錦繡相疊重不知
始何時巖桂開秋風楚人所稱者委棄等蒿蓬嗚呼各
有時士豈怨不逢我作桂堂詩廣子雲夢胸
寄題王晉輔專春堂(堂前皆種牡丹)
三月風光不貸人千紅百紫已成塵牡丹底事開偏晚
本自無心獨占春
鼠屢敗吾書偶得貍奴捕殺無虚日羣鼠幾空為
賦此詩
服役無人自炷香貍奴乃肯伴禪房晝眠共藉牀敷暖
夜坐同聞漏鼔長賈勇遂能空鼠穴策勛何止履羊腸
魚飧雖薄真無媿不向花間捕蝶忙(道士李勝之畫捕蝶獅貓以譏當世)
讀唐書忠義傳
志士慕古人忠臣挺奇節就死有處所天日為無色大
義孰不知臨難欠健決我思杲卿髮可配嵇紹血
病後作
骨相坐一寒仕宦經百謫晚入文昌省又坐煩言嘖詔
書復收召付以大典冊期年甫奏篇皇恐亟自劾歸來
稽山下三食新穫麥草屨布帬襦徒步老阡陌今年疾
屢作怳若將歸客道士言犯土拜章安舍宅巫言神去
幹翦紙招魂魄把臂忽自悟此豈屋漏脈盡去囊中藥
默觀鼻端白正氣徐自還鬼子何足磔
山中
草閣留雲宿溪橋引鶴行身閒詩曠逸心靜夢和平石
乳無時滴松肪徹夜明山中足幽趣不是傲公卿
夜思
風埽浮雲作快晴窗聲終夜雜簾聲月明滿院鵲驚起
霜冷壓栖雞嬾鳴名字虚稱舊朝士門庭元是老書生
尚餘一事猶堪喜北陌東阡醉太平
晨起
晨起梳頭雪滿膺可憐衰與病相乘浮名何足欺横目
真樂聊須付曲肱仕有俸錢渠亦好退無耕壠我何憑
具牛力盡殊堪閔買犢東村恨未能
老態
破榼愁春近空囷畏日長頭風便菊枕足痺倚藜牀冉
冉殘年逼悠悠萬事忘有兒堪晤語無客亦何妨
又
寡欲貧何損無才老更宜挂牆多漢刻插架半唐詩飯
已頻摩腹兒來暫解頤尚悲吳蜀遠未免故人思(謂張季長)
枕上
夜雨一再作燈前獨詠詩影看孤鶴瘦吟答斷蛩悲幽
夢悠然覺清笳何足吹殘年猶幾日已矣媿明時
贈過門道人
朝行市塵中奔馬不可及暮涉清溪流芒屨了不溼巖
扉一丹竈山路兩書笈白驢可置掌童子亦絶粒邂逅
安期生電逝不暇揖太華獨嶷然萬仞道傍立
道院雜興
江上霜風吹角巾東歸不獨為吳蓴埽除長劒華纓夢
收拾孤颿短棹身勾漏丹砂開竈晚商顔芝草滿山春
東封敢擬迎鑾仗且作行歌陌上人
又
征途暗盡舊貂裘歸臥林間喜自由體倦尚憑書引睡
心安不假酒攻愁丹爐弄火經年熟竹院聽琴竟日留
今旦理髯還一笑白間時有黑絲抽
又
早歲知聞久已空巋然猶有灞城翁東樓誰記傾春碧
(敘州蓋古戎州也有東樓厨醖本名重碧范至能易為春碧)北嶺空思擘晚紅(北嶺在福)
(州予少時與友人朱景參會嶺下僧舍時秋晚茘子獨晚紅在)冉冉流年霜鬢外纍纍
荒塚綠蕪中琳房何日金丹熟老鶴猶堪萬里風
又
龜堂有叟富神通白髮何妨兩頰紅先取山川來掌上
却移天地入壺中鸎花不老非塵世風月常新奪化工
近作東籬君未見一尊少住莫悤悤
山村經行因施藥
閒行偶復到山村父老遮留共一尊曩日見公孫未晬
如今已解牧雞豚
又
耕傭蠶婦共欣然得見先生定有年埽灑門庭拂牀几
瓦盆盛酒薦豚肩
又
兒扶一老候溪邊來告頭風久未痊不用更求芎芷輩
吾詩讀罷自醒然
又
驢肩每帶藥囊行村巷歡欣夾道迎共說向來曾活我
生兒多以陸為名
又
逆旅人家近野橋偶因秣蹇暫消搖村翁不解讀本草
爭就先生辨藥苗
歎老
身歴邅回事萬端天教林下養衰殘文編似是他人作
書卷如曾隔世觀久已悠悠置恩怨况能一一記悲懽
牀頭周易真良藥不是書生強自寬
即事
秃尾驢嘶小市門側蓬帆過古城村此生感慨知何限
斗酒新豐不足論
又
草衣木食更何求穴處巢居過即休尚恨未能全省事
一竿風月釣滄洲
自賀
胎髮茸茸綠映巾歸耕猶是太平民流觴内史招同社
扛鼎將軍與卜鄰(敝居去蘭亭項里皆甚邇)曾冠六鼇非俗吏已開
九秩是陳人一杯剰約梅花醉又見開禧第二春
天氣作雪戲作
八十又過二與人風馬牛深知老當逸孰謂死方休細
衲兜羅襪奇温吉貝裘閉門薪炭足雪夜可無憂
家風
春耕秋釣舊家風門巷荒寒屋壁空四海交情殘夢裏
一生心事斷編中買魚日待擕籃女裹藥時從挾簏翁
(俗謂買藥為裹虊)便廢閒吟亦未可吾徒豈獨坐詩窮
十二月二日夜夢遊沈氏園亭
路近城南已怕行沈家園裏更傷情香穿客袖梅花在
綠蘸寺橋春水生
又
城南小陌又逢春只見梅花不見人玉骨久成泉下土
墨㾗猶鏁壁間塵
江干
霜晴忽念到江干小蹇羸童路已乾骨相豈能當富貴
鬢毛聊喜耐悲歡客途冬暖衣裘薄村市年豐酒醆寬
殘獵即今無十日剰求芹蓼助春盤
獨行過柳橋而歸
寒雲覆江干慘慘雪欲作草枯狐兔見鷹隼方縱搏老
翁臥蓬戶疾痛在腰脚忽覺意稍佳快若解束縛呼童
扶下堂西出度略彴浮波見鳬雁決起驚烏鵲籬根犬
迎吠碓下雞俛啄霜餘桑葉積春近柳枝弱徐行過傍
舍醉笑盛醻酢歲暮農事休羨爾羣飲樂
戲遣老懷
平生碌碌本無奇況是年垂九十時阿囝略如郎罷老
穉孫能伴太翁嬉花前騎竹強名馬階下埋盆便作池
一笑不妨閒過日歎衰憂死却成癡
又
清羸正怯倚闌干紗帽還驚半指寬日漏雲端纔欲暖
風催梅信又成寒尋僧竹院逢茶熟引鶴溪橋及雪殘
只道捐書差似達庖丁數紙尚須看
又
兒時萬死避胡兵敢料時清畢此生已迫九齡身愈健
熟觀萬卷眼猶明深深小塢梅初動㶑㶑清溪水欲平
安得飄然從此逝緱山風月聽吹笙
又
舊襲家風號散人晚承恩詔賜閒身放狂泥酒都忘老
厚價收書不似貧霜曉方驚羣木脱春晴又喜一花新
先生偶出人難遇陌上爭先看角巾
又
本意歸來老故丘閉門飯足尚何求閒雲一片自舒卷
幽鳥數聲相應詶但得有書時到眼正令無酒亦忘憂
東籬偪仄纔尋丈已敵征西萬戶侯
對鏡
歲月雖遄邁形容未苦癯髮如新沐潤顏似半酣朱書
讀常終卷山行亦却扶悠悠隨日過不復歎頭顱
晨起
客枕畏霜氣曉窗收月㾗芸芸萬物作皎皎一心存老
已忘開卷貧猶力灌園兒孫能繼此亦足報君恩
吾年過八十
吾年過八十久已棄朝簪化蝶有殘夢焦桐無賞音溪
聲喧夜旦野色變晴隂欲講平生學茫然不可尋
又
八十又過二自言名放翁斧斤遺壽櫟雲海寄冥鴻酒
挂驢鞍側詩投藥笈中㶚城逢薊叟共語莫匆匆
述志
椎牛釃酒千人帳破浪凌風萬斛船常恨書生無此快
一生低首短檠前
又
新豐買酒慰無聊衝雪騎驢上灞橋羆老尚堪吞貈子
松風何至羨山苗
排悶
吹盡梅花了不知化工也誤老人期離離新草隨愁出
漠漠餘寒與睡宜古錦一聯吟舊句文楸數著理殘棋
波生澄澗君何怪禪榻從來映鬢絲
舟中作
林麓重重霧雨昏扁舟晚過郡南門鑄金越相遺祠古
執玉塗山王氣存官道蒼茫多水驛客遊飄泊厭風飱
剡中此去無多地會約支公聽斷猿
丙寅元日
縹緲初聞寺閣鐘霏微零雨兆年豐家家椒酒歡聲裏
戶戶桃符霽色中春枕方濃從賣困社醅雖美倦治聾
從今萬事俱抛擲且作人間百歲翁
新晴
夜雨空階滴到明山雲忽歛作新晴門前月淡有檐影
牆外泥乾無屐聲與世日疎愁易遣入春得暖疾差平
便當剰作滄洲趣寄語沙鷗勿敗盟
新歲
改歲鍾馗在依然舊綠襦老庖供餺飥跣婢暖屠蘇載
糗送窮鬼扶箕迎紫姑兒童欺老瞶明燭聚呼盧
簡邢德允
邢子精靈舊絶塵爾來句法更清新淡交喜得山栖友
傑作疑非火食人豈但僕奴看屈子直須塗改到生民
與君兩世交情厚剰欲燈前對角巾
簡蘇邵叟
君家文獻歴十朝魏公峩冕加金貂孫支得君愈雋發
貴名突兀凌煙霄居吳入蜀三十載諸公孰能折簡招
澗松意氣極磊砢天馬毛骨何超遙鼎來行卷十九首
緱山明月聞吹簫沈香亭畔未須說想見風雪上灞橋
老夫誦之羣玉府學士如堵不敢驕爾來一編愈妙絶
粲若新霽瞻斗杓出為龍首子何有老穿豹尾我亦聊
湖邊酒樓無十步胸次懣懣思同澆
東村
信脚村墟路歸來日未西波清魚隊密風小鵲巢低白
水初平岸青蕪亦徧犁市壚多美酒飲具不須齎
新歴歎
新歴在手心怕開日月聯翩相續來黃金散盡自一快
白髮不貸真可哀無為健羨廣成子千二百年終有死
膠不可黏西去日刀何由翦東流水酒無醇醨但痛飲
市醖上尊俱醉耳堂堂七尺死即休不飽烏鳶飽螻螘
雪中
忽忽悲窮處悠悠感歲華暮雲如潑墨春雪不成花眼
澀燈生暈詩成字半斜殘尊已傾盡試起問東家
又
春晝雪如簁清羸病起時跡深驚虎過煙絶閔僧飢地
凍萱芽短林寒鳥哢遲西窗斜日晚呵手歛殘棋
早春出遊
微雲薄靄新晴後小蓋輕輿古道遙林杪幽禽初學囀
牆隂凍雪未全消酒壚日暮收青旆市步人歸擁畫橈
欹帽捫髯常半醉逢人誰與話無憀
又
人生何適不艱難賴是胸中萬斛寬尺宅常朱那待酒
上池頻飲自成丹楚祠花發呼舟去禹穴雲生倚杖看
更有新春堪喜事一村簫鼔祭蠶官
東籬
東籬深僻嬾衣裳書卷縱横雜藥囊無吏徵租終日睡
得錢沽酒一春狂新營茅舍軒窗靜旋煮山蔬七筯香
戲集句圖書素壁本來無事却成忙
又
漫道深居晝掩關東籬栽接不曾閒每因清夢遊敷水
自覺前身隱華山花發時時攜綠酒客來往往羨朱顔
藥爐安著猶無地擬展茅茨一兩間
又
東偏隙地作疎籬遇興無非一笑時陪客投壺新罰酒
與兒鬭草又輸詩山桃溪杏栽俱活藥鑱漁竿動自隨
家事猶令罷關白固應黜陟不曾知
村市醉歸
明時乞得水雲身白首扶衰又見春横木門幽謝來客
獨轅車小避行人湘湖水長蒓絲滑蘭渚泥融箭茁新
處處酒壚皆可醉不辭微雨墊吾巾
村夜
入春雨雪無休日雨止猶隂未快晴萬竅怒號風不定
半輪斜照月微明百年辛苦農桑業五處暌離父子情
但得平安已為幸孤燈殘火過三更(時子虞調官行在子龍阻風西陵子)
(修在閩子坦在海昌子與子布子遹守舍)
旅思
百病集殘骸閒遊且散懷旅裝如遠役蔬食似長齋買
藥停山步求醫過縣街春寒殊未已閉戶夜燃䕸
對酒作
憑閣風吹帽穿林雨墊巾相呼十日飲不負百年身陌
上金羈馬墳前石琢麟於吾竟何有笑殺武陵人
遊東村
露草衡門曉風松一塢幽新春有佳日老子得閒遊鶴
為忘機下魚緣得計浮歸途無遠近一葉亂漁舟
晨起
老境真無事深居每畏人喔咿雞失旦婭姹鳥鳴春過
擔餦餭白擎盤粔籹新出門還可喜一笑語比鄰
夢中作
世事何由可控摶故山歸臥有餘歡澗泉見㡳藥根瘦
石室生雲丹竈寒人遠忽聞清歗起山開頻得異書看
一朝出赴安期約萬里煙霄駕紫鸞
春雨
片片紅梅落纖纖綠草生無端夜來雨又礙出門行
又
春隂易成雨客病不禁寒又與梅花别無因一倚闌
又
胸懷阮步兵詩句謝宣城今夕俱參透焚香聽雨聲
又
疎點空階雨長明古殿燈廬山岑寂夜我是定中僧
村店
水汎輕搖檝山行穩跨驢朝晡半晴雨閭里雜樵漁野
鶩浮寒浦飢鴉集老樗店家看壊壁忽見昔年書
久雨薪炭食飲俱不繼戲作
澤國春饒雨書生老益貧固難誇練炭亦豈擇勞薪鹽
盡纔供莫醯微尚惱鄰人嗤信書誤癡絶望常珍
溪上
偶就澄溪照幅巾蘭亭遺韻想清真功名不入山林夢
詩酒猶關老病身萬事只增思魯歎百年常媿避秦人
超然聊喜高情在手挈長條貫細鱗
謝君寄一犂春雨圖求詩為作絶句
說著功名我自羞喜君解劔換吳牛莫將江上一犂雨
輕博人間萬戸侯
又
老農雖瘠喜牛肥回首紅塵萬事非耕罷春蕪天欲暮
小舟衝雨載犂歸
二月一日夜夢
夢裏遇奇士高樓酣且歌霸圖輕管樂王道探丘軻大
指如符劵微瑕互琢磨相知殊恨晚所得不勝多勝算
觀天定精忠壓敵和真當起莘渭何止復關河陣法參
奇正戎旃相蕩摩覺來空雨泣壯志已蹉跎
新晴
寂寂房櫳鳥雀聲熏籠茶竈正施行繁花滿樹春纔半
斜日穿雲雨乍晴引睡書横猶在架圍棋客散但空枰
病懷莫道傷幽獨小榼芳醪手自傾
又
挂冠湖上遂吾初捫腹消搖適有餘羹煮野蔬元足味
屋茨生草亦安居市壚分熟通賖酒鄰舍情深許借驢
更喜新晴滿窗日籖題重整一牀書
望永思陵
高帝中興萬物春青衫曾忝綴廷紳仕為將相却常事
年及耄期能幾人早幸執殳觀北伐晚叨秉筆記東巡
歸耕况復蒼梧近鬱鬱葱葱佳氣新(紹興末駕幸金陵游適在朝列淳熙)
(末上命羣臣齊集文華閣修高宗實錄游首被選)
燈下小酌
江湖雙鬢秃宇宙一身窮酒浪搖輕碧燈花落碎紅交
情元易見春事半成空尚覬身強健煙畦擷芥菘
春遊
杏花天氣喜新晴白首書生樂太平小陌鞦韆雖隔世
名園祓禊尚關情山林自古流觴地絃管誰家送酒聲
蒓菜鮆魚初滿市莫將羊酪敵南烹
又
窮愁終日竟胡為老健人間自一奇每駕柴車遊古寺
閒騎竹馬伴羣兒登臨蘭渚流觴地(蘭亭本名蘭渚)蕭散狐泉
冷䴵時綀布單衣白羽扇路傍人總道相宜
春日雜賦
羇懷病思正厭厭詩卷漁竿信手拈老境何嘗忘一笑
春風也解到窮閻殘花滿地無餘萼新筍掀泥已露尖
轉老轉窮君勿笑熊蹯魚腹豈容兼
又
鬢毛八九已成霜此際逢春只自傷苦雨不容花抵敵
餘寒猶賴酒禁當退紅衣焙熏香冷古錦詩囊覓句忙
堪笑散人閒事業西窗容易又斜陽(唐樂府云牀上小熏籠韶州新退紅)
又
江湖放浪水雲人藥物枝梧夢幻身移竹南窗初試筍
埽花北陌旋成塵窮忙自笑常終日老健猶能不負春
未遂初心惟一事乞薪賖米惱吾鄰
又
乞得身歸剡曲邊衡門茅舍共蕭然向來誤計守書冊
此日遣愁無酒錢俗客妬閑來衮衮流年欺老去翩翩
梨花楊柳清明過且向江村剰放顛
又
人生覓飯元多術最下方為祿代耕脱却朝衫猶老健
快如苦雨得春晴鳥聲頻喚五更夢花氣頓醒三日酲
最喜晨興聞剝啄吾兒書札到柴荆
悲歌行
讀書不能遂吾志屬文不能盡吾才遠遊方樂歸太早
大藥未就老已催結廬城南十里近柴門正對湖山開
有時野行桑下宿亦或慟哭中途回檀公畫計三十六
不如一篇歸去來紫駞之峰玄熊掌不如飯豆羹芋魁
腰間纍纍六相印不如高臥鼻息轟春雷安得寳瑟五
十絃為我寫盡無窮哀
梅市暮歸三山
日日蠻童佩一壺壺乾時亦復村酤横林露塔遠猶見
暮靄籠山淡欲無綠浦例憑菰作界畫橈常遣鷺前驅
此身元是滄浪客敢學高人乞鏡湖
龜堂偶題
文章何物求渠力詩亦安能使汝窮春水一池花百本
此生未易報天工
又
細肋臥沙來左輔巨螯斫雪出東吳不知一飽摩便腹
得似茅檐薺糝無
泛湖
白鷺雙飛導我前自疑身是水中仙放舟漢客樵風裏
擲釣秦皇酒瓮邊山寺雲間傳講鼓漁家浦口起炊煙
箇中得意君知否買盡煙波不用錢
劒南詩槀卷六十五
