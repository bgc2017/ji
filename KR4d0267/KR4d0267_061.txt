劎南詩稾卷六十一
宋陸游撰
乙丑元日
好在屠蘇酒扶衰把一巵家貧為壽略歷閏換年遲薦
廟須扶拜題門強綴詩惟思買春困熟睡過花時(俗有賣春)
(困者予老憊思睡故欲買之)
元日讀易
伏羲三十餘萬歲傳者太山一毫芒春秋雖自魯麟絶
禮樂蓋先秦火亡孟軻財能道封建孔子已不言鴻荒
於虖易學幸未泯安得名山處處藏
自開歲隂雨連日未止
江雲漠漠雨昏昏歸老山隂學灌園十里羊腸僅通路
三家鐺脚自成村應時餺飥聊從俗耐久鍾馗儼在門
近縣傳聞頗多盜呼兒插棘補頽垣(俗有年餺飥之語予貧甚今歲遂不)
(能易鍾馗)
枯菊
翠羽金錢夢已闌空餘殘蘂抱枝乾紛紛輕薄隨流水
黃與姚花一樣看
又
積雪嚴霜轉眼空春回無處不春風欲知造物無窮妙
但看萱根與菊叢
村舍雜興
冉冉年華速昏昏睡思濃廢書心自愧謝病客能容雨
急鐘微度溪湍碓自舂可憐燈下影隨處伴衰慵
又
堅卧非由病端居不是齋世情元自薄人事固多乖晨
飯炊稊米宵行點豆䕸昔人言可用第一忌安排(徐仲車有)
(請問于安定先生先生曰莫安排)
又
白首返吾鄉功名罷激昂掃除魔眷屬砭熨病膏肓老
圃勤供菜蠻童解炷香黃昏那用問且喜日舒長
又
粥罷重投枕(晨起粥後再睡最佳)燈殘起讀書閉門常自得作計
更誰如箭茁白於玉椶花長比魚盤飱有此味勿怪食
無餘
又
遊宦風波惡還家日月長厭煩思病忘避俗欲陽狂絶
意功名會收身翰墨場著書吾豈敢尚可述農桑
夜興
窮巷行人絶高城漏鼔稀劇談頻剪燭久坐旋更衣飢
鼠衝人過啼鴉冒夜飛客歸吾未睡孤影自相依
示鄰曲
北陌東阡好弟兄耄年幸復主齊盟同嘗春韭秋菘味
共聽朝猿夜鶴聲百世不忘耕稼業一壺時叙里閭情
諸孫識字吾真足安用鵬摶九萬程
夢中作
華山敷水本閑人一念無端墮世塵八十餘年多少事
藥爐丹竈尚如新
春雨
倚闌正爾受斜陽細雨霏霏渡野塘本為柳枝留淺色
却教梅蘂洗幽香小霑蝶粉初何惜暫澀鶯聲亦未妨
造物無心寧徧物憑誰閑與問東皇
草堂
幸有湖邊舊草堂敢煩地主築林塘(辛幼安每欲為築舍予辭之遂止)
漉殘酷瓮葛巾濕插遍野梅紗帽香風緊春寒那可敵
身閑晝漏不勝長浩歌陌上君無怪世譜推原自楚狂
(陸氏世譜云本出接輿後)
道室
簭遇風山第六爻翛然盡謝俗間交謀生舊買雲三頃
託宿新分鶴半巢露下丹芽生藥壠月明金粉落松梢
眉間喜動君知否借得丹經手自抄
旅次有贈
黃鶴樓前逢劎客青衣江口見詩人天涯莫起漂零感
物外終為自在身賣馬求船雖少日阻風中酒動兼旬
中原早晚胡塵静緱月嵩雲要卜鄰
雜感五首以不愛入州府為韻
莘渭二老人耕釣俱白首功烈在人間如天有北斗方
其未遇時自處固不苟夫豈邀虚名欲眩千載後降及
秦漢王望古猶培塿猶能守所聞外物不得誘君看魯
二生亦豈聖人偶凜然諸儒間人可我獨不
又
山棲天與癖酒復甚所愛雖云慙黃綺亦慕嵇阮輩失
脚落人間二事略皆廢晚歸卧雲壑謂此在券内如何
疾屢作大與初意背好山雖在眼動步輒有礙酒戒復
堅持如隄憂蟻潰何以遣餘年閉戶淡煮菜
又
鷽鳩搶榆枋枯魚過河泣鵬鯤九萬里此豈汝所及丈
夫志古人絶世而獨立遠遊馬蹄穿高卧劍鋒澀其初
所抱負固自高嶪岌安能與兒曹俯首就維縶君看折
腰趨孰若舉手揖芝老尚可餐修門戒輕入
又
洚水初平時草木充九州禽獸孳育繁與人為敵讎于
時聖人作日夜為民憂思有以勝之食肉而服裘然後
人奠居禾黍歲有秋豈知千載後戕殺無時休一食刀
机赤百味供膳羞豪侈方相誇哀哉非始謀
又
我年甫三十出身事明主狂愚斥不用晚辟征西府蹭
蹬過錦城邂逅客嚴武十年醉郫筒陽狂頗自許青城
訪隠翁西市買幽圃如何復不遂歸聽鏡湖雨結廬三
間茅泛宅一枝艣天真儻可全吾其老煙浦
自詠絶句
雙鬢蕭條失故青躬耕猶得養餘齡明時恩大無由報
欲為鄉鄰講孝經
又
深村人有結繩風晚歲身為帶索翁啜粥茹蔬茅屋底
誰知也過百年中
又
不淪鬼錄不登仙遊戲杯觴近百年小市跨驢寒日裏
任教人作畫圖傳
又
逆旅門前撥不開先生醉策蹇驢来未言乞得囊中藥
一見童顔且壓災
又
遠遊索手不賫糧薪米臨時取道傍今日晴明行亦好
經旬風雨住何妨
又
一條紙被平生足半盌藜羹百味全放下元来總無事
雞鳴犬吠送殘年
又
平生寧獨愛吾廬何處茅簷不可居晝闕僮奴停接客
夜無膏火罷觀書
又
睡著何曾厭夜長老人少睡坐何傷無燈無火春寒惡
破絮麤氊即道場
風月吟
去日如馳衰有驗萬事惟當就收歛可憐未與酒相忘
風月婆娑猶不厭有時清夜行中庭幅巾藜杖影竛竮
松風十里吹殘夢蘿月三更照半醒河傾雞唱吟未已
爽透髮根清入齒晨光底事不貸人轆轤汲水啼鵶起
年光
無賴年光逐水流人間隨處送悠悠千帆落浦湘天晚
孤笛吟風鄠縣秋小市鶯花時痛飲故宫禾黍亦閑愁
久留只恐驚凡目又向西涼上酒樓
龜堂
莫笑龜堂陋生涯實有餘春寒擁重褐晨飯富藏蔬薄
技雕蟲爾虚名畫餅如兒時論語在敢負此心初
春晴
春如人易老愁與漏俱長酒著多思睡花熏直欲狂新
晴乾蝶翅微暖滑鶯吭誰見龜堂叟搘藤送夕陽
閉門
殘髮凋零不滿巾閉門聊得養天真恐傷藥草停除地
為惜松槎禁伐薪獨木架成新略彴一峯買得小嶙峋
蕭然便覺渾無事談笑時時過近鄰
又
衰疾厭厭不易醫閉門惟與睡相宜狂曾忤物慵迎客
瘦不勝衣悔作詩數簡隠書忘世味半甌春茗過花時
寂寥終歲君無誚正是幽居一段竒
有所感
世事真成風馬牛細思愈覺此生浮舊交散後知心少
行路難来出戶愁氣節陵夷誰獨立文章衰壊正横流
魯中狂士今安有淚盡朱雲草滿丘
八十一吟
八十古云耄吾今不啻過山程兩芒屩水宿一漁蓑雞
唱劉琨舞牛疲甯戚歌春寒欺短褐將奈此翁何
高吟
食少支撐惟恃粥力衰舉動輒須人誰知造物猶遺漏
擁鼻高吟又一春
湖上作
耳目聰明手足輕應酬幽事未忘情百年日向漁樵過
千里雲從几席生樽酒每招鄰父共圖書時與小兒評
但餘煙水無儔侣堪笑沙鷗欲抗衡
賞花
湖上花光何處尋朱朱白白自成林衰翁何預傷春事
閑客猶懷愛物心欲墮每愁風驟起正開却要日微隂
蘭亭禹廟平生事一榼芳醪莫厭深
園廬
天假殘年使荷鉏白頭父子守園廬四朝曾遇千齡會
七世相傳一束書物理從来多倚伏人情莫遣得親疎
功名自有英雄了吾輩惟當憶遂初
乍晴行西村
堤樹叢祠北煙村古埭南買魚論木盎挑薺滿荆籃積
&KR1369;經旬月晴光見二三農功殊可念保麥復祈蠶
書歎
塵甑炊畬粟羸僮策蹇驢自從行卷日直至挂冠餘揣
分元知止求官實抱虚園蔬幸無恙父子日㩦鋤
新製小冠
淺醉微吟獨倚闌輕雲淡月不多寒悠然顧影成清歗
新製栟櫚二寸冠
又
栟櫚冠子輕宜髮綀布單衣爽辟塵縦不能詩亦堪畫
年餘八十水雲身
書逆旅壁
市遠過三里店孤無四鄰窄纔容一客久或住經旬病
嫗求風藥樵兒餽爨薪人情愈諳熟来往不辭頻
倚樓
曲曲闌干縹緲間哦詩本欲破除閑無端又起天涯感
淡墨生綃數點山
又
樓上憑闌小立時淡煙漠漠雨絲絲年光日日有佳處
不解春寒偏入詩
小雨
小雨明復闇餘寒去又来新苔緣砌上殘杏過籬開垂
老身餘幾逢春心尚孩江天近寒食林外過輕雷
書歎
無能自號癡頑老尚健人驚矍鑠翁未向松根藏病骨
尚尋花底醉春風翩翩孤影如歸鶴冉冉流年付斷蓬
曾謁高皇識隆凖傷心無復一人同(紹興朝士自周丞相下世獨予尚在)
(爾)
遷雞柵歌
烏雞買来逾歲年庭中赤幘何昂然吾孫初生畏晨唱
家人共議欲汝捐鳥窮必啄奴豈憚雞賣將烹吾所憐
貴人賤畜雖古訓物理寧不思兩全舊棲況亦苦沮洳
新柵幸可圖完堅東園稍去房奥遠挟雌將雛從此遷
竹簞朝暮有餘粒瓦缶亦自盛清泉喈喈風雨守汝職
腷膊勿恤驚吾眠
春興
暖靄催桑眼晴光長草心沙平看卧犢密葉聽鳴禽買
酒貧為祟登山病不禁終年惟一褐捫蝨又春深
小園
蕭散遺塵事栽培得小園土鬆花意活林暖鳥言繁飱
酪供晨鉢葅芹薦晚樽餘年君莫問送老向孤村
二月晦日夜夢欲卜居近邑道遇老父告以不利
欣然從之
夢中行卜居道遇白髥叟一面出苦言戒我棄勿取人
之生實難失脚墮虎口我深感其言解衣奉杯酒豈知
立談間得此直諒友起坐心茫然天闊樓挂斗
新晴
苦雨幾終月新晴喜夕陽扶行呼稚子隨意下茅堂草
茂知麞健巢新覺燕忙興闌歸亦好䄂手獨焚香
病中作
苦雨侵衰骨餘寒著弊裘病多辭社飲貧甚輟春遊日
日親蔬圃時時弄釣舟回頭語造物與子兩無求
示子遹
敢恨吾生後聖賢六經雖缺尚成編本来堯舜身親見
孰謂丘軻道不傳妙理豈求逢掖外淳風寧在結繩前
此身未死還堪勉更伴吾兒學數年
窮居
羸病無時已窮居只自悲巾偏非雨墊衣弊豈塵緇米
盡時炊稗樽空慣啜漓逐貧雖有賦乞食未成詩
春晚自近村歸
山隂道上柳如絲策蹇悠悠信所之曲水已過修禊集
餘寒不減試燈時貧猶自力常謀醉病不能閑日賦詩
誰道茅簷苦幽獨一鈎新月是相知
開孫滿月
夜夢竒童拜且言今乃幸得生高門夢後一日得開孫
虎兒墮地百獸奔未論頭角與眉宇但聽啼聲誰敢侮
就令長大未必竒亦作人間孔文舉
小築
西郊小築臨煙汀南山秀色入忩櫺朝鐘暮鼓在何許
乃是會稽山隂之蘭亭堂中老人白鬚鬢手扶藤杖垂
九齡客来不語坐至夕往者絶物今忘形牆隅老雞新
樹柵長號催上東方星老人亦起穿兩屨巖泉潄齒讀
黃庭
春晚歎
一風已快晴微雲復成雨盛麗女郎花坐看委泥土蜂
房蜜已熟科斗生兩股堂堂一年春結束聽杜宇老夫
久卧疾乃復健如許便當裹米粣爛醉作端午
鴟鴉
翩然一鴉升倏爾一鴟下非惟飽殘餘亦可免彈射巡
簷攫脯脩入舍掠膾炙嗟汝無盈厭坐是取驅嚇物情
貴能改一眚亦可貰併語黃雀羣勿輕敗吾稼
舍東四詠
疎籬
數掩圍柴荆王維畫不成尤憐月中影特地起詩情
松棚
松棚尋丈地客至共開顔堪笑杜陵老坐思千萬間
盆池
寒溜初通後新荷未長時誰持大圜鏡為我照鬚眉
小徑
環遶無十步捷行財半之安西九千里自有著鞭時
示元敏
學貴身行道儒當世守經心心慕繩檢字字講聲形吾
已鬢眉白汝方衿佩青良時不可失苦語直須聽
暮春
掠面微風吹宿酲送春空有不勝情風煙老盡王孫草
時聽桑間小婦聲
又
辛夷海棠俱作塵鮆魚蓴菜亦嘗新一聲布穀便無說
紅藥雖開不屬春
又
市橋岸下泛湖舟雕檻疎簾半上鈎春事幾何君惜醉
明朝赤幟插譙樓(遊湖至立夏止)
又
祓除已過暮春初綵舫相銜十里餘浮蠟喜嘗新店酒
流塵閑拂壞垣書
書感
楚些難招去幹魂正令舌在向誰論中分白日歸欹枕
全付青春與杜門凜凜咥人愁履虎區區染指畏嘗黿
殘年誓報嗟何有虚負明時養老恩
晨起出南堂
曉枕華胥誰喚回下堂拽杖一悠哉啼鴉已逐晨光起
飛鷺初衝宿靄来石路少行生蔓草柴扉多閉長莓苔
身閑亦未全無事檢校幽花幾樹開
春晚小飲
病卧書齋一味慵今年春事又成空籜龍奮迅風雷際
木筆凋零霧雨中平野草深黃犢健斷溪水長畫船通
小兒偶得官樓酒鱟醢鰌乾一醉同
殘春
江鮆堆盤粔籹香山家節物亦窮忙桑間葚紫蠶齊老
水面秧青麥半黃語燕似催春事去遊絲不似客愁長
鄉村年少那知此處處喧呼蹴鞠場
又
過了清明日愈遲年華不復在辛夷誰知綠葉隂成處
正是青天露坐時茂草滿庭喧鼓吹嫩湯出鼎試槍旗
衰翁敢作明年計剰與東君惜語離
聞山步有虎
茆屋穿漏雨送春村路斷絶虎咥人采桑鋤麥皆結伴
兒童出門翁媪嗔
久雨初霽
兩月涔涔雨不休今年春盡尚重裘水深草茂群鼁怒
日出風和宿麥秋陂壞隄防誰與築市遥鹽酪絶難求
農家辛苦尋常事賣劍方當更買牛
初夏幽居雜賦
雨霽逢初夏胡牀蔭綠槐半酣方嵬峩假寐忽咍臺小
穗閑簮麥微酸細嚼梅衰翁不禁老更著物華催
又
過盡一春雨園林氣少和偶然扶楖栗復爾坐盤陀小
草數行字殘花一曲歌公卿非傲汝無奈愛閑何
又
水際閑將鶴林間獨擁琴披叢采香草映樹看珍禽正
使居無屋猶勝突不黔過春差覺健處處得幽尋
又
籬落魚池北房櫳道院東水紋藤坐榻山字素屏風采
藥松岡近投竿荻浦通悠然搔短髮心事付冥鴻
又
曲曲羊腸徑疎疎麂眼籬渴蜂窺硯水狂蝶入書帷一
枕輕安夢數聯蕭散詩餘生已過足不必到期頥
又
闢地剪蓬蒿何曾歎作勞藥名尋本草蘭族驗離騷北
澗穿籬過南山出屋高回頭看富貴何啻一秋毫
又
修名寧復冀餘日苦無多已歎堂堂去將如寂寂何編
籬護香草埋盎貯清波兒戲君無笑相從且浩歌
雨
家近蓬莱白玉京草堂登望不勝清初驚野色昏昏至
已見波紋細細生殘醉頓消迎亂點微吟漸苦入寒聲
只愁今夕虚簷滴又對清燈夢不成
自閔
主人元是客儒士却成僧垂老貧如昔經春醉未曾褰
衣身傴僂顧影髮鬅鬙忽憶東岡路捫蘿試一登
蔬食
牆隂春薺老筍蕨正登盤野饁元無婦村醅不屬官何
由取熊掌幸免買豬肝猶勝煩秦相綈袍閔一寒
讀阮籍傳
天生父子立君臣萬世寧容亂大倫籍輩可誅無復議
禮非為我為何人
杜宇行(鄉中以杜宇早鳴為蠶麥不登之候)
去年杜宇號阡陌家家聚首憂蠶麥豈惟比屋衣食憂
縣家亦負催科責今年略不聞杜宇蠶收麥熟人歌舞
豈惟襦新湯餅寬隣里相約先輸官
捕虎行(自故歲有三虎出上臯天衣山谷近者尤為人害捕之未獲)
山村牧童遭虎噬血肉俱盡餘雙髻家人行哭覓遺骨
道路聞之俱掩涕州家督尉宿山中已淬藥箭攢長弓
明朝得虎徹檻穽繅絲擣麨歌年豐
遣興
前歲峩冠領石渠即今山市醉騎驢目衰書卷研求懶
心弱詩章鍜鍊疎風雨吾廬嗟獨破韲鹽每食歎無餘
燈前却有欣然處稚子談經屢起予
三齒墮歌
一葉落知天下秋三齒墮矣吾生休詩人未脱紈袴態
尚樂華屋悲山丘蓼花荻葉可以解我憂鸕鷀白鷺可
以從我遊君看貂蟬與兜鍪等為岑岑壓我頭豈知石
闌干下買篛笠一棹飄然煙雨舟不須強預家國憂亦
莫妄陳帷幄籌功名富貴兩悠悠惟有杜宇可與謀
龜堂初暑
淪漪一曲遶茅堂葛帔紗巾喜日長多事林鳩管晴雨
依人海燕度炎涼深枝著子纍纍熟幽草開花冉冉香
安得此時江海上與君䄂手看人忙
衰歎
十年三墮齒久矣歎吾衰亹亹循天理兢兢到死時窮
空顔子巷勤苦董生帷道遠餘生趣常憂日影移
初夏閑步村落間
薄雲韜日不成晴野水通池漸欲平綠葉忽低知鳥立
青萍微動覺魚行醉遊放蕩初何適睡起逍遥未易名
忽遇湖邊隠君子相㩦一笑慰餘生
夜興
鬢毛飽受雪霜侵一褐蕭條寄故林簷雨滴回羈枕夢
城笳喚起塞垣心平生恥露囊中穎垂老甘同爨下琴
燈燼欲殘看瘦影不妨袖手坐愔愔
劎南詩稾卷六十一
