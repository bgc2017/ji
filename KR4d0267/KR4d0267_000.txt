劎南詩槀别集類三(宋)
提要
(臣)等謹案劎南詩稾八十五卷宋陸游撰游
有南唐書已著錄是集末有嘉定十三年游
子朝請大夫知江州軍事子虡䟦稱游西泝
僰道樂其風有終焉之志宿留殆十載戊戌
春正月孝宗念其久外趣召東下然心固未
嘗一日忘蜀也是以題其平生所為詩卷曰
劎南詩稾盖不獨謂蜀道所賦詩也又稱戊申
己酉後詩游自大蓬謝事歸山隂故廬命子
虡編次為四十卷復題其籖曰劎南詩續稾
自此至捐館舍通前稾為詩八十五卷子虡
假守九江刊之郡齋遂名曰劎南詩稾(案遂字文)
(義未順疑當作通名曰劎南詩槀)云云則此本猶子虡之所
編至䟦稱游在新定時所編前稾于舊詩多
所去取所遺詩尚七卷不敢復雜之卷首别
其名曰遺稾者(案後村詩話作别集七卷盖偶筆誤)今則不可
見矣明羅鶴應菴任意錄載郭用端家藏游
墨蹟有蓬萊館二絶句又夜還驛舍二首皆
具錄其全篇核其詞氣確為游作其即在七
卷之中者歟卷首又有淳熙十四年游門人
鄭師尹序稱其詩為眉山蘇林所收拾而師
尹編次之與子虡䟦不同盖師尹所編先别
有一本子虡存其舊序冠于全集也游詩法
傳自曾幾而所作吕居仁集序又稱源出居
仁二人皆江西派也然游詩清新刻露而出
以圓潤實自闢一宗不襲黃陳之舊格劉克
莊號為工詩而後村詩話載游詩僅摘其對
偶之工已為皮相後人選其詩者又略其感
激豪宕沈鬱深婉之作惟取其流連光景可
以剽竊移掇者轉相販鬻放翁詩派遂為論
者口實夫游之才情繁富觸手成吟利鈍互
陳誠所不免故朱彛尊曝書亭集有是集䟦
摘其自相蹈襲者至一百四十餘聯是陳因
窠臼游且不能自免何況後來然其託興深
微遣詞雅雋者全集之内指不勝屈安可以
選者之誤併集矢於作者哉今錄其全集庶
幾知劎南一派自有其真非淺學者所可藉
口焉乾隆四十六年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
劎南詩槀序
前輩有欲補詩史一字之闕終莫適其當者夫發言寓
意未必惟一字之工或者窮思畢慮之弗逮人才相去
乃爾遠耶太守山隂陸先生劎南之作傳天下眉山蘇
君林收拾尤富適官屬邑欲鋟本為此邦盛事廼以纂
次屬師尹亦既斂衽肅觀則浩渺閎肆莫測津涯掩卷
太息者久之獨念吾儕日從事先生之門間有疑闕自
公餘可以從容質正幸來者見斯文大全用是不敢辭
劎南詩稾六百九十四首續槀三百七十七首蘇君於
集外得一千四百五十三首凡二千五百二十四首又
(缺)七首釐為(缺)十卷總曰劎南因其舊也文字傳襲失
真類不滿人意其如此書得之所見有以傳信而無疑
若夫發乎情性充乎天地見乎事業忠憤感激憂思深
遠一念不忘君先生之志且有當世巨公為之發揮非
師尹敢任淳熙十有四年臘月幾望門人廸功郎監嚴
州在城都税務括蒼鄭師尹謹書
