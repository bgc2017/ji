劎南詩稾卷五十二
宋陸游撰
閒詠
身似地行僊心非欲界天輿竿聲軋軋巾角影翩翩買
菊穿苔種懷茶就井煎歸來書遶坐隨處一欣然
又
久入春農社新腰老衲包紙裁微放矮硯斵正須䫜髯
簿能為&KR1090;方兄任絶交吾詩無傑句聊復當談嘲
遊張園
冷局歸差早名園得緩行穿林山驟出度硤路微平霜
近柳無色風生蒲有聲出門還戃怳滿路夕陽明
客至
官閒身自得客至眼殊明靜算棋生死閒分酒濁清悠
然劇談罷偶爾小詩成但恨桑麻事無人與共評
客去
客來拈麈尾客去拂牀眠孤夢歸湖上殘書墮枕邊幽
禽窺戶語落日傍窗妍暫爾名朝士終然是地仙
無客
今日了無客翛然麈柄閒硯涵鴝鵒眼香斮鷓鴣斑木
落風初勁雲低雨尚慳西湖未暇到臥看曲屏山
次韻黃宫教見贈(景說)
士固未易料世乃有若人高標與曠懷豈復容疎親邂
逅京塵中握手一笑新我雖讀古書妙處愧斵輪敢學
狂接輿歌鳳笑泣麟空持鼻端堊庶幾遇郢斤獨立臨
洪流欲濟茫無津君其幸教之勿棄老病身
書直舍壁
三黜媿公議再來仍冷官志無重奮發身有轉衰殘加
飯支餘息添衣禦早寒歸休應漸近不是強心寬
又
道山西下路杳杳歷重廊地寂聞傳漏簾疎有斷香渠
清水馬健屋老瓦松長欲出重欹枕無何覓故鄉
韓太傅生日
珥貂中使傳天語一片驚塵飛輦路清霜粲瓦初作寒
天為明時生帝傅黃金飾奩雕玉觴上尊御食傳恩光
紫駞之峯玄熊掌不數沙苑千羣羊通天寶帶連城價
受賜雍容看拜下神皇外孫風骨殊凜凛英姿不容畫
問今何人致太平緜地萬里皆春耕身際風雲手扶日
異姓真王功第一
懷故山
老怯京塵化素衣無端抛擲釣魚磯碧雲又見日將暮
芳草不知人念歸萬事莫論羈枕夢一身方墮亂書圍
岷山學士無消息空想燈前語入微(張季長祕閣久不得書)
西齋遣興
桐葉秋先霣菊花寒更香酒邊聊兀兀身外本茫茫小
憩元非睡長吟偶似狂忽然思把卷一笑就窗光
雨夜作
十月多蚊蚋昏昏氣未平正須三日雨却用一霜晴閒
館蕭條意空階點滴聲鐘殘撫枕歎歸夢幾時成
掩戶
蔗漿那解破餘酲一讀南華眼自明香縷映窗凝不散
墨丸入硯細無聲太山蟻蛭初何有佛國魔宫本亦平
此段光明誰障得曠懷還與老書生
臥疾
舊疾乘衰作長貧與嬾宜羇愁惟付酒史課未妨詩雨
入殘更滴霜逢閏歲遲新春真耄及不用卜歸期
晚歸
無事經秋别鏡湖詩囊隨處累奚奴樓頭寒日低將盡
陌上殘泥踏欲無軒冕豈容關喜慍簞瓢亦未費枝梧
畫橋綠浦歸來晚一醆昏燈得自娛
寂寂
接客厭紛紛客去喜寂寂今朝下簾坐疎雨時一滴地
爐擁破褐自笑嬾無敵新春儻得歸更面九年壁
獨坐有懷杜伯高
畫橋通小市深院欲黃昏愛月先移燭留香每閉門李
侯有佳句樂令善清言老病貪搘枕何由共一樽
李允蹈判院送酒四斗予答書乃誤以為二斗作
小詩識媿
冷官誰顧雀羅門一紙惟君肻見存堪笑放翁昏至此
乘壺誤寫作朋樽
感舊贈超師
一聲清蹕出行宫百尺黃旗繡戲龍我赴文場君受戒
道邊曾共望高宗
雜書
世味漸闌如嚼蠟惟詩直恐死方休四時風月元無盡
萬里江山更擬遊
又
一身頂踵無非病兩飯韲鹽亦闕供正可清言學夷甫
不須豪氣似元龍
又
枳籬莎徑入荆扉中有村翁百結衣誰識新年歡喜事
一雞一犬伴東歸(雞犬皆實事)
又
身似匡廬老病僧閉門一衲坐騰騰雨聲驚斷長安夢
惆悵西窗夜半燈
送子虡赴金壇丞
與汝為父子忽逾五十年平生知幾别此别益酸然念
汝髮亦白執手河橋邊西行過臨平想汝小繫船悠悠
陽羨路渺渺雲陽川京江昔所遊想像在目前今兹兩
使君幸有宿昔緣汝雖登門晚世好亦牽聯顧於賞罰
間其肻為汝偏夙夜佐而長努力忘食眠醇如新豐酒
清若鶴林泉棠宜使可愛蒲正不須鞭
今日史課偶少暇戲作五字
仲夏入都門堂瓦忽已霜史館方掄才我亦厠其傍三
日敗一筆手胝視芒芒吏來督日程炙冷不及嘗今辰
偶少靜掃地欲焚香市聲塞我門騶呼過我牆鄙性不
耐喧戃怳意欲狂天生兩窮耳只堪聽啼螿
入局
殘年困簡牘靜坐憶漁樵鄙意慙輕出殊恩免早朝微
霜凋綠樹寒日滿朱橋悵望滄波友弓旌豈易招(鏡湖西南)
(有隠士人不可得而見)
縱筆
胸中略無一點事眼底常展數行書半饑半飽便可爾
衣食何須求有餘
又
小兒讀書耕且養老夫入朝仕易農明春史成許歸去
父子相逐歌年豐
又
晝倦夜常成美睡病多老却未全衰歸從冊府猶披卷
了却官書更賦詩
又
坊遠不聞宫漏聲三茅鐘殘窗欲明山童睡熟呼不應
添水拂書翁自行
送襄陽鄭帥唐老
鄭侯骨相非復常伏犀貫額面正方聲名赫奕動天子
家世富貴連椒房武能防秋北平道文合落筆中書堂
畿西謀帥國大事當宁久弄黃金章一朝丹詔自天下
兩班仰首看騰驤鄭侯此行端可羨繡旗皂纛戈如霜
三更傳令出玉帳平旦按陣來毬場宿兵萬竈盡貔虎
牧馬千羣皆驌驦酒酣賦詩幕府和縱横健筆誰能當
雖然鄭侯志意遠虎視直欲吞北荒榆林雁門塞垣紫
孟津砥柱河流黃出師有路吾能說直自襄陽向洛陽
掩門
身瘦不勝笏官閒常掩門漢廷雖好老楚澤未招魂硯
潤蟾疎滴香殘鴨尚溫箇中殊會意恨欠阿戎言
又
簌簌落高槐陰陰長綠苔只言門晝掩不道客誰來足
痺思尋壑愁生欠撥醅吾兒能問事棃栗且炮煨
又
舉手可及屋積書高拄頤忽聞疎雨滴怳記故山時點
染聊成字呻吟僅似詩不關才思盡碌碌本亡竒
又
寡求忘市遠易足任囊空院吏催呈史家僮笑忍窮鬢
毛驚盡白倉粟飫陳紅賴有三峩夢時時到枕中
自嘲
野老家風子未知天教甫里出孫枝遍遊竹院尋僧語
時拂楸枰約客棋是處登臨有風月平生揚歷半宫祠
即今箇事渾如昨喚作朝官却自疑(予仕官幾五十年矣歷崇道玉局武)
(夷今又忝佑神之命)
乍晴出遊
八十山翁病不支出門也賦喜晴詩小樓酒旆闌街處
深巷人家曬練時本借微風欹帽影却乘新暖弄鞭絲
歸來幸有流香在剩伴兒童一笑嬉(流香蓋賜酒名)
送客至湖州市
偶駕雞栖送客行迢迢十里出關城誰知小市蕭條處
剩有豐年笑語聲聊借野風吹醉頰更憑陂水濯塵纓
故廬想見春回近鄰曲家家已遍耕
題史院壁
命薄謀常拙年衰力轉微鷁飛元合退羝乳偶成歸汗
簡慙靡日流塵怯染衣無端霜夜月應照舊苔磯
又
槁木忘榮謝閒雲任卷舒慵為繞枝鵲寧作蠧書魚羇
旅心常折親朋夢亦疎溪頭釣船在恐負此心初
又
白髮無餘鬒蒼顔失故丹旅遊多敗意大屋每饒寒出
畏霜侵褐歸乘日暖鞍若非時得句何以慰衰殘
又
苔甃平分路銅環半掩扉殘蕪寒不死敗葉落還飛責
重何由塞愁生但念歸非無茅一把世事苦相違
寄二子
大兒新作鶴林遊仲子經年戍吉州日日望書常至莫
時時入夢却添愁得官本自輕齊虜對景寧當似楚囚
識取乃翁行履處一生任運笑人謀
訪客至北門抵暮乃歸
北郭那辭十里遙上車且用慰無聊九衢浩浩市聲合
四野酣酣雪意驕清鏡新磨臨綠浦長虹横絶度朱橋
歸來睡熟明方起臥聽鄰牆趁早朝
恩除祕書監
羣仙鶴駕去難追白首重來不自知才藝荒唐癡獨絶
功名蹭蹬老如期海邊鄭叟窮躭酒吳下韋郎晚學詩
扶上木天君莫笑衰殘不似壯遊時
寄題儒榮堂(朝散大夫徐夢莘著北盟錄上之除直祕閣訓辭有儒榮之語因以名堂)
(來求賦詩)
軍容基旤廟謀疎尚記文登遣使初只道大功隨指顧
至今遺種費誅鋤還朝不遣參麟筆寓直空聞上石渠
剩辦殺青君記取龍庭焚盡始成書
夙興
鐘已樓頭動燈猶帳外殘霜濃愁枕冷病起覺衣寬鶴
怨憑誰解鷗盟恐已寒君恩等天地應許納微官
館中書懷
流落逢明主恩光集晚途題名驚手戰拜閣藉人扶枉
辱三華組(國史實錄及策府凡忝三職)終歸一腐儒庫書時取讀猶
足補東隅
雜興十首以貧堅志士節病長高人情為韻
仕宦徧四方每出歸愈貧寒暑更質衣笑倒隣里人今
年作史官坐糜太倉陳無如思歸何日夜望絶麟區區
牛馬走齪齪蟣蝨臣恩深老不報肝膽空輪囷
又
孟子闢楊墨吾道方粲然韓愈排佛老不失聖所傳伐
木當伐根攻敵當攻堅坐視日月食孰探天地全一木
信難恃要憂大厦顛安得孟韓輩出為吾黨先
又
聖人固多能藝乃以不試嗟予少貧賤日月成坐棄矧
今耄已及甘食而美睡道衰朋友散斯文凛將墜閉戶
輒竟日孰與講仁智厭厭生意盡何暇議李志
又
少年喜結交患難謂可倚寧知事大謬親友化虎兕出
仕五十年危不以䜛死始畏囊中錐寧取道傍李老來
多新知英彥終可喜豈以二三君遂疑天下士
又
昔我遊廬山夜遇東林雪灰深火正熟膏減燈半滅童
驚林虎過僧惜澗松折至今每追想可解肺肝熱那知
蓬山夢忽繼此清絶殊勝蘇子卿餐氊持漢節
又
觀人如觀玉拙眼喜譏評得失顧在人玉固非所病慶
歷嘉祐間人才於斯盛王回僅一招石介棄不聘乃知
天下士成敗各有命願君姑安之天定豈不勝
又
兩山如峨眉一水若車輞吾昔廬其間百里臨蒼莽少
年手藝木條榦日夜長咿啞駕獨轅迢遞搖兩槳平生
會心地今乃寄夢想何時喚鄰翁煙水行布網
又
貨財不可居禄位不可饕我爾本一家何至臯蘭鏖小
夫謀人國紛紛日煎熬或謂性本惡或謂經無褒誤人
方自此孰如飲醇醪清言亦自佳遺事非徒高
又
魯山粹而博韶美曠且眞石渠東觀中久矣無若人飛
仙驂鳳鸞豈久混世塵空餘文章在常與日月新我雖
不足數疇昔忝交親尚想秋燈下對影欹幅巾(陳山魯山劉儀)
(鳳韶美)
又
君子尚大節又甚惡不情魯連故可人用意終近名千
載高夷齊采薇忘其生周公述易象所以貴幽貞去聖
雖已遠江左見淵明我讀飲酒詩朱弦有遺聲
送任夷仲大監(元受之子)
往者江淮未徹兵丹陽邂逅識耆英叩門偶綴諸公後
倒屣曾蒙一笑迎敢意癡頑成後死相從髣髴若平生
小詩話别初何有一段清愁伴艣聲(游昔在京口與陳應求馮圜仲查元)
(章張欽夫諸人從前提刑遊今三十九年矣)
謝韓實之直閣送燈
玉作華星綴絳繩樓臺交映暮天澄東都父老今誰在
腸斷當時諫浙燈
又
舊友年來不作疎華燈乃肻寄蝸廬寧知此老蕭條甚
二尺檠前正讀書
道山直舍
身世從來一蠧魚討論猶記入朝初自憐報國無他技
又領蘭臺四庫書
館中營繕方一新而右文殿生芝草甚異
丹碧參差盛一時殿楹三秀見金芝漢庭漫道多才傑
天馬何勞作頌詩
戲述淵明鴻漸遺事
桑苧柴桑一世豪區區玩物亦徒勞品茶未及毁茶妙
飲酒何如止酒高
雪夜
雪屋透窗明風簾撮夜聲披衣擁爐坐忘却在都城
直舍獨坐思成都
錦城花絮送吳船屈指東歸又幾年羣玉峯頭身老矣
百花潭上夢依然青衫尚記稱狂客白髮寧知作老仙
所恨酒腸非復昔閒遊空負杖頭錢
歎老
鏡裏蕭蕭白髮新默思舊事似前身齒殘對客豁可恥
臂弱學書肥失真漸覺文辭乖律吕豈惟議論少精神
平生師友凋零盡鼻堊揮斤未有人
冬曉
恩免宵興趁曉班養慵終覺媿吾顔浮名半世虛催老
高臥何時復得閒兩岸夕陽漁浦市數峰寒靄沃洲山
扁舟來往無窮樂此事天公豈所慳
有懷梁益舊遊
土堠纍纍隻復雙悠然殘夢對寒缸亂山落日葭萌驛
古渡悲風桔柏江虎印雪泥餘過跡樹經野火有空腔
四方行役男兒事常笑韓公賦下瀧
孤坐無聊每思江湖之適
世上元無第一籌此身只合臥滄洲艣搖漁浦蒼茫月
帆帶松江浩蕩秋有酒人家皆可醉無僧山寺亦閒遊
老來閱盡榮枯事萬變惟應一笑詶
夢韓无咎如在京口時既覺枕上作短歌
隆興之初客江臯連欀結駟皆賢豪坐中无咎我所畏
日夜詶唱兼詩騷有時贈我玉具劒間亦報之金錯刀
舊遊忽墮五更夢舉首但覺鐵瓮高樽前美人亦黃土
吾輩鬼錄將安逃死生一訣信已矣所恨膏火常煎熬
平生不愛葱嶺話方術亦陋葛與陶但當東歸棄百事
爛醉海上觀雲濤
出東城竝江而歸
上車容假寐出郭當閒遊遠笛臨風起高帆到岸收人
歸花市路客醉酒家樓徑就東窗臥孤燈欲話愁
子聿欲暫歸山陰見乃翁作惡遂不行贈以此詩
鐘鳴豈復夜行時文字相娛賴此兒欲去復留知汝孝
未言先泣歎吾衰兩篇易象能忘老百畝山畬可免飢
但報家僮多釀酒一欄紅藥是歸期(明年春晚史院奏書必得歸矣)
題趙生畫(趙生名廉宣和末得幸廉宣仲為予言)
東都畫手排浮萍天子獨賞一趙生幅縑尺紙皆厚賜
衆史妬媢都人驚爾來一筆不復見好事往往空聞名
奇哉此獨出劫火論價直恐千金輕老廉博士最别識
一見自謂雙眼明老夫寓居旱河上矮軸正向幽窗横
飯餘捫腹看不厭林外重閣高崢嶸憑誰喚住兩禪客
水邊共聽煙鐘聲
題宣律師畫像
秀目大頭顱英姿舉世無平生一瓦缽何處有天厨
暇日弄筆戲書
天地為我廬江山為我客北斗以酌酒恨我飲量窄人
生但閉戶烏用分菽麥贈君玉函方憒憒無皂白
又
草書學張顛行書學楊風平生江湖心聊寄筆硯中龍
蛇入我腕疋素忽已窮餘勢尙隱轔此興嗟誰同
又
胸懷幾雲夢形骸一槁木雖客長安城未始忘退縮古
來豪傑士強半死空谷耐事勿動心貧賤豈汝獨
立春前後連日風雨
河岸春生綠齋扉雨送昏手鈔書半淡巾漉酒微渾餅
餌連春日歌呼近上元何嗟今夕夢不在石帆村
武林
皇輿久駐武林宫汴雒當時未易同廣陌有風塵不起
長河無凍水常通樓臺飛舞祥烟外鼓笛喧呼明月中
六十年間幾來往都人誰解記衰翁(紹興癸亥予年十九以試南省來臨)
(安今六十年矣)
立春後十二日命駕至郊外戲書觸目
身兼老病常歸臥天半陰晴偶出遊鸚鵡碧籠當戸外
鞦韆畫柱出牆頭年華冉冉飛雙翼夢境悠悠寄一漚
旅食都門那可久少留應為賦春愁
又
宫雲縹渺漏聲遲夢裏華胥却自疑春淺風光先盎盎
時平節物共熙熙畫簾不捲聞人語玉勒徐行避酒旗
閱盡輩流身獨健怳如隨計入都時
又
丹成不服怕升天豈料乘風到日邊九陌樓臺生細靄
萬家絃管送流年香車寶馬沿湖路繡幕金罍出郭船
折簡亦思招客醉不堪春困又成眠
春夜
客向燈前老愁從枕上生雨聲添好睡花氣散餘酲舊
事談誰聽新詩鍊不成惟當速歸老鄰父待同耕
訪客至近郊
訪客西郊路停車小苑門閑雲寧有雨淡日不成暄鷺
下青蘋浦鴉啼綠樹村還家未索莫隨分具魚飱
車中作
雨過未生塵寒輕不著人斷雲飛苑路高柳暗天津憔
悴非平日呻吟又一春絲毫寧有補空負耦耕身
倦飛
倦飛何意閉樊籠冉冉年光過眼空酒盡不妨沽巷口
詩成多是在車中曾腰白羽心猶壯不養丹砂頰自紅
所歎莫年交舊盡燈前情話與誰同
遣興
馬跡車塵不到門莫年萬事付乾坤讀書浪苦只取笑
識字雖多誰與論骨相元非金馬客夢魂空繞石帆村
濁醪幸有鄰翁共莫厭從來老瓦盆
癸亥正月十日夜夢三山竹林中筍出甚盛欣然
有作
新春身不到家園東崦西村役夢魂一夜四山雷雨起
滿林無數長龍孫
劎南詩稾卷五十二
