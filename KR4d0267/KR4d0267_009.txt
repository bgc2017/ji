劒南詩稾卷九
宋陸游撰
秋興
成都城中秋夜長燈籠蠟紙明空堂高梧月白繞飛鵲
衰草露濕啼寒螀堂上書生讀書罷欲眠未眠偏斷腸
起行百匝幾歎息一夕綠髮成秋霜中原本是關情地
幽州寧謂非吾鄉滎河溫洛底處所可使長作爭戰場
百金戎衣鵰鶻盤三尺劔鋒霜雪寒一朝出塞君試看
旦發寳雞暮長安
夜飲
引劔酣歌亦壯哉要君共覆手中杯秋鴻陣密横江去
暮角聲酣戰雨來莫恨皇天無老眼請看白骨有青苔
中年倍覺流光速行矣西郊又見梅
暮秋
時序中年速風霜客路長孤愁巴月白清夢楚山蒼燈
暗秋銜壁鐘疎夜殷床端居有微禄不敢恨殊方
又
萬里歸無策八年淹此留羞蒙子公力寧倦長卿遊聽
雨瀟湘夜飛鷹鄠杜秋更須論富貴此計亦悠悠
夜雨有感
北風吹雨暗江郊十月僧廬旋補茆病馬敢希三品料
驚禽聊借一枝巢少時諸老爭求識晩歲殊方罕定交
閉戶不妨新得趣丹經盈篋手親抄
道室
一室冷如冰人疑在定僧手稱丹竈火紗護佛龕燈食
減形雖槁心虛氣自凝平生坐忘論字字欲銘膺
飯罷戲作
南市沽濁醪浮螘甘不壊東門買彘骨醯醬點橙䪥蒸
雞最知名美不數魚蟹輪囷犀浦芋磊落新都菜欲賡
老饕賦畏破頭陀戒況予齒日疎大臠敢屢嘬杜老死
牛䏑千古懲禍敗閉門餌朝霞無病亦無債
初冬夜宴
絲管紛紛燭滿堂梟盧擲罷夜飛觴帷犀風定歌雲暖
香獸煙濃漏箭長泛菊已成前日夢探梅又續去年狂
醉歸自笑摧頽甚冷逼貂裘怯曉霜
冬夜醉歸復小飲
野外歸來晚空庭露氣新乍晴雲妬月多病酒欺人倚
杖行吟久投杯起舞頻早梅消息動春事漸關身
病酒述懷
閒處天教著放翁草廬高卧筰橋東數莖白髮悲秋後
一醆青燈病酒中李廣射歸關月墮劉琨嘯罷塞雲空
古人意氣憑君看不待功成固已雄
數日暄妍頗有春意予閒居無日不出遊戲作
小春花蕾索春饒已有暄風入紫貂村路雨晴鳩婦喜
射場草綠雉媒驕花邊結客飛金勒樓上誰家弄玉簫
莫怪夕陽歸獨後早梅喚我度谿橋(蜀宣華苑在摩訶池上)
遣興
耆舊日凋謝將如此老何懣拈如意舞狂叩唾壺歌郡
縣輕民力封疆恃敵和功名莫看鏡吾意已蹉跎
趙將軍(并序)
客為予言靖康建炎間關中竒士趙宗印者提
義兵擊敵有衆數千所向輒下敵不敢當會王
師敗於富平宗印知事不濟大慟於王景略廟
盡以金帛散其下被髮入華山不知所終予感
其事為作此詩
我夢遊太華雲開千仞青擘山瀉黃河萬古仰巨靈往
者禍亂初氛祲干太寧豈無卧雲龍一起奔風霆時事
方錯繆三秦盡飄零山河銷王氣原野失大刑將軍散
髮去短劒斸茯苓定知三峰上爛醉今未醒
江樓醉中作
淋漓百榼宴江樓秉燭揮毫氣尚遒天上但聞星主酒
人間寧有地埋憂生希李廣名飛將死慕劉伶贈醉侯
戲語佳人頻一笑錦城已是六年留(退之詩云越女一笑三年留)
曳策(遊房園作)
慈竹蕭森拱廢臺醉歸曳策一徘徊紛紛落日牛羊下
黯黯長空霰雪來三峽猿催清淚落兩京梅傍戰塵開
客懷已是凄凉甚更聽城頭畫角哀
謁漢昭烈惠陵及諸葛公祠宇
雨止風益豪雪作雲不動凄凉漢陵廟衰草卧翁仲畫
妓空笙竽土馬闕羈鞚壤沃黃犢耕柏密幽鳥哢尚想
忠武公身任社稷重整整渭上營氣已無岐雍少須天
意定破賊寧患衆興亡信有數星隕事可痛陵邊四五
家茆竹居接棟手皸紙上箔(居民皆以造紙為業)醅熟酒鳴甕雖
嗟生理微亦足逭飢凍劉葛固雄傑閱世均一夢論高
常近迂才大本難用九原不可作再拜臨風慟
遥夜
遥夜雨聲急愔愔窗戶幽開編堯舜在得句鬼神愁同
俗愚儒辠容身壯士羞燈殘不成睡曉角動南樓
遠遊
遠遊行復歲華新嬾學劉郎問大鈞一點不蒙稽古力
十分合作卧雲身苦寒與酒漸增價小雨為梅先辟塵
擬佩一壺江路去花邊醉墮白綸巾
大雪歌(累日作雪竟不成戲賦此篇)
長安城中三日雪潼關道上行人絶黃河鐵牛僵不動
承露金盤凍將折虬鬚豪客狐白裘夜來醉眠寳釵樓
五更未醒已上馬衝雪却作南山遊千年老虎獵不得
一箭横穿雪皆赤拏空爭死作雷吼震動山林裂崖石
曳歸擁路千人觀髑髏作枕皮蒙鞍人間壮士有如此
胡不來歸漢天子
簡譚德稱
幼輿骨相稱山巖自要閒遊不避讒錦里先生為老伴
玉霄散吏是頭銜探春苑路花篸帽看月江樓酒滿衫
惟恨題詩無逸氣媿君陣馬與風颿
排悶
世事何知與願違十年高卧看羣飛獵圍花市無人問
漁艇煙村有夢歸銀燭焰長搖酒浪寳刀佩穩壓戎衣
君看白首寒窗客俠氣縱横亦未非
夜意
名姓人誰記形骸老漸侵酒慳停劇飲詩退負高吟雨
隔疎更斷雲蔵古院深衰遲常兀兀惆悵少年心
又
心清知睡少氣定覺神凝但有一無媿何妨百不能燈
昏如隔霧研冷欲生冰兀爾遺身世東窗待日升
又
瘴地晨霜薄郊墟暮雨昏啼螀如有恨微火解相温末
路真無策孤忠敢自言輪囷肝膽在白首倚乾坤
玉局觀拜東坡先生海外畫像
商周去不還盛哉漢唐宋蘇公本天人謫墮為世用太
平極嘉祐珠玉始包貢公車三千牘字字岌飛動氣力
倒犀象律呂諧鸞鳳天驥西極來矯矯不受鞚飛騰上
臺閣廢放落雲夢至寳不侵蝕終亦老侍從晚途遷海
表萬里天宇空豈惟騎鯨魚遂欲跨螮蝀心空物莫撓
氣老筆愈縱粃糠郊祀歌遠友清廟頌我生雖後公妙
句得吟諷整衣拜遺像千古尊正統
心太平菴(余取黃庭語名所寓室)
天下本無事庸人擾之耳胷中故湛然忿欲定誰使本
心倘不失外物真一螘困窮何足道持此端可死空齋
夜方中窗月淡如水忽有清磬鳴老夫從定起
訪客至西郊
摵摵敗葉飛黯黯寒雲低村墟與市里觸目一慘悽今
日病體輕駕言適城西丹柿滿野店青帘出江隄獵騎
載雉兔樵擔懸鶉雞居人各自得使我念故谿故谿不
敢說况復朝金閨傷哉齧雪翁歲晚猶牧羝下愚不自
還大惑終身迷君恩何由報力耕媿黔黎
得都下八月書報蒙恩牧敘州
鳳城書到錦江邊故里歸期愈渺然掌上山川初入夢
壺中日月尚經年方輪落落難推轂倦馬駸駸怕著鞭
未佩魚符無吏責看花且作拾遺顛(戍期尚在明年冬)
晚起
賣劒捐書絶世緣掩關高枕送流年久從道士學踵息
誰管門生嘲腹便化蝶飛時嗟昨夢睡蛇去後喜安眠
欠伸看起東窗日也似金鑾過八磚
又
學道逍遥心太平幽窗鼻息撼牀聲柳花無蔕蠻氊暖
龜甲有紋僧帳明候起兒童陳盥櫛笑衰人客闖柴荆
此生睡足無餘念安用元戎報五更
江樓吹笛飲酒大醉中作
世言九州外復言大九州此言果不虛僅可容吾愁許
愁亦當有許酒吾酒釀盡銀河流酌之萬斛玻瓈舟酣
宴五城十二樓天為碧羅幕月作白玉鈎織女織慶雲
裁成五色裘披裘對酒難為客長揖北辰相獻酬一飲
五百年一醉三千秋却駕白鳳驂斑虬下與麻姑戲玄
洲錦江吹笛餘一念再過劔南應小留
晚登子城
江頭作雪雪未成北風吹雲如有營驅車出門何所詣
一放吾目登高城城中繁雄十萬戶朱門甲第何崢嶸
錦機玉工不知數深夜窮巷聞吹笙國家自從失河北
煙塵漠漠暗兩京敵行如飛南至海寸地尺天皆苦兵
老吳將軍獨護蜀坐使井絡無欃槍名都壯邑數千里
至今不聞戎馬聲安危自古有倚仗相持默默非敵情
棘門覇上勿兒戲邊人豈憚渝齊盟
夙興出謁
嗜酒狂無敵居家嬾有餘苦寒愁手版美睡付肩輿覓
句吟哦慣逢人省識疎亦知歸去好無地著蝸廬
十一月三日過升仙橋作
早過升仙不暇炊橋邊買䴵療朝飢紛紜滿座誰能識
大似新豐獨酌時
又
熨手金鞭天馬駒冰河雪谷笑談無只言燕趙多竒士
豈必書生盡腐儒
又
橋邊沙水綠蒲老原上煙蕪黃犢閒老子真成興不淺
憑鞍歸夢遶家山
遣興
蓬壺舊隱已微茫浪迹紅塵樂未央縱酒山南千日醉
看花劒外十年狂新詩刻燭驚詞客駿馬追風戲鞠場
要是世間男子事不宜臺省競飛翔
草堂拜少陵遺像
清江抱孤村杜子昔所館虛堂塵不掃小徑門可欵公
詩豈紙上遺句處處滿人皆欲拾取志大才苦短計公
客此時一飽得亦罕阨窮端有自寧獨坐房琯至今壁
間像朱綬意蕭散長安貂蟬多死去誰復算
青羊宮小飲贈道士
青羊道士竹為家也種玄都觀裏花微雨晴時看鶴舞
小窗幽處聽蜂衙藥罏宿火熒熒暖醉袖迎風獵獵斜
老我一官真漫浪會來分子淡生涯
夜寒
清夜焚香讀楚詞寒侵貂褐歎吾衰輕冰滿研風聲急
忽記山隂夜雪時
又
斗帳重茵香霧重膏梁那可共功名三更騎報河冰合
鐵馬何人從我行
書懷
武擔山上望京都誰記黃公舊酒壚宿負本宜輸左校
寬恩猶聽補東隅一官漫浪行將老萬卷縱横只自愚
甫里松陵在何許古人投劾為蓴鱸
記夢
烏巾白紵憶當年抵死尋春不自憐顦顇劒南雙鬢改
夢中猶上暗門船
又
團臍霜蠏四腮鱸樽俎芳鮮十載無塞月征塵身萬里
夢魂也復醉西湖
醉中出西門偶書
古寺閒房閉寂寥幾年躭酒負公朝青山是處可埋骨
白髮向人羞折腰末路自悲終老蜀少年常願從征遼
醉來挾箭西郊去極目寒蕪雉兔驕
訪客不遇
風急斜吹帽泥深亂濺衣杜門常畏罵訪客却空歸老
馬舉蹄嬾枯槐無葉飛馳驅幾時了散髮憶苔磯
劒客行
世無知劔人太阿混凡鐵至寳棄泥沙光景終不滅一
朝斬長鯨海水赤三月隠見天地間變化豈易測國家
未滅寇臣子同此責浪迹潜山海歲晚得劒客酒酣脫
匕首白刅明霜雪夜半報讐歸斑斑腥帶血細讐何足
問大恥同憤切臣位雖卑賤臣身可屠裂誓當函敵首
再拜奏北闕逃去變姓名山中餐玉屑
故蜀别苑在成都西南十五六里梅至多有兩大
樹夭矯若龍相傳謂之梅龍予初至蜀嘗為作詩
自此歲常訪之今復賦一首丁酉十一月也
昔年曾賦西郊梅茫茫去日如飛埃即今衰病百事嬾
陳迹未忘猶一來蜀王故苑犁已遍散落尚有千雪堆
珠樓玉殿一夢破煙蕪牧笛遺民哀兩龍卧穩不飛去
鱗甲脫落生莓苔精神最遇雪月見氣力苦戰冰霜開
羈臣放士耿獨立淑姬靜女知誰媒摧傷雖多意愈厲
直與天地爭春回蒼然老氣壓桃杏笑我白髮心尚孩
微風故為作嫵媚一片吹入黃金罍
閒意
柴門雖設不曾開為怕人行損綠苔妍日漸催春意動
好風時捲市聲來學經妻問生疎字嘗酒兒斟㶑灧杯
安得小園寬半畆黃梅綠李一時栽
飲罷夜歸
老病畏多酌退閒愁夜行市燈疎欲盡樓月澹初生露
冷莎蛩咽天寒塞雁征歸來差自喜擁被聽疎更
江亭冬望
霜落江清水見魚偶然徙倚草堂孤雪天黯淡常如晩
煙樹微茫直欲無下澤乘車終碌碌上方請劒漫區區
擬將疎逸消豪氣尋罷酒徒尋獵徒
大風登城
風從北來不可當街中横笛人馬僵西家女兒午未粧
帳底爐紅愁下牀東家喚客宴畫堂兩行玉指調絲簧
錦繡四合如垣墻微風不動金猊香我欲登城望大荒
勇欲為國平河湟才疎志大不自量西家東家笑我狂
書雨
仲冬候始寒丙夜天正黑雨來挾風助吼擊不遺力聲
如拔高山勢若伐敵國初憂老柏折遂恐石筍踣乾坤
本無心百神各效職蛟龍鬭歲暮豪横理莫測農功幸
已成龍怒亦會息屋漏何足言袖手姑默默
一笑
半醉微吟不怕寒江邊一笑覺天寬莫愁艇子急衝雨
何遜梅花頻倚闌萬事任從皮外去百年聊作夢中觀
放翁縱老狂猶在倒盡金壺燭未殘
歲晚懷鏡湖舊隱慨然有作
公府還家鬢未秋鏡湖南畔決歸休讀書精舍豈輕出
采藥名山成遠遊白墮興來猶小醉青精才足又何求
俗間毁譽惟堪笑常隘韓公咎斗牛
華髮
華髮蕭蕭老蜀關倦飛可笑不知還人生只似駒過隙
世事莫驚雷破山光景半銷樽酒裏英豪或隱博徒間
車帷閉置真何樂書劔飄然未厭閒
歎息
國家圖籙合中興歎息吾寧粥飯僧賣劒買牛衰可笑
壊裳為袴老猶能曉過射圃雲蔵壘夜讀兵書雨灑燈
安得龍媒八千騎要令窮寇畏飛騰
冬至
歲月難禁節物催天涯回首意悲哀十年人向三巴老
一夜陽從九地來上馬出門愁斂版還家留客強傳杯
探春漫道江梅早盤裏酥花又鬭開
城南尋梅得
老子今年嬾賦詩風光料理鬢成絲青羊宮裏春來早
初見梅花第一枝
又
黯淡江天雪欲飛竹籬數掩傍苔磯清愁滿眼無人說
折得梅花作伴歸
又
青煙漠漠暗西村問訊梅花置一尊冷淡生涯元不惡
却嫌歌吹合江園(城都故事合江園官梅開及五分即府尹領客來遊)
又
籬邊細路竹間庵一段風流擅劒南吾國以香為佛事
客來試向鼻端參
書歎
歷盡危塗井與參鬢毛飽受雪霜侵平生不可俗子眼
後世誰知吾輩心河洛方行邊朔日山林虛度醉光隂
浩歌未闋先投枕衰病常憂感慨深
感興
少小遇喪亂妄意憂元元忍飢卧空山著書十萬言邊
寇負函貸江北煙塵昏奏記本兵府大事得具論請治
故臣罪深絶衰亂根言疎卒見棄袂有血淚痕爾來十
五年殘敵尚遊魂遺民痛胥溺何由雪煩冤我髮日益
白病骸寧久存常恐先狗馬不見清中原
又
高帝王蜀漢天下豈易圖幡然用其鋒項羽不支梧嗟
余昔從戎久戍南鄭墟登高望夕烽只尺咸陽都羣寇
本無政剽奪常自如民窮訴蒼天日夜思來蘇連年況
枯旱關輔尤空虛安得節制帥弓刀肅馳驅父老上牛
酒善意不可孤諸將能辦此機會無時無
暮冬夜宴
官機錦茵金蹙鳳舞娃釵墮雙鬟重寳爐三尺香吐霧
畫燭如椽風不動主人愛客情無已箏聲未斷歌聲起
亦知百歲等朝露便恐一歡成覆水爐紅酒綠春為回
坐上梅花連夜開堂前只尺異氣候冰合平池霜壓階
枕上
枕上三更雨天涯萬里遊蟲聲憎好夢燈影伴孤愁報
國計安出滅敵心未休明年起飛將更試北平秋
謁石犀廟
閒過石犀祠登堂一歎欷江回陵谷變碑斷市朝非(有王)
(蜀時修廟碑銘)荒圃連寒壠斜陽映夕霏興亡俱昨夢惆悵跨
驢歸
江上散步尋梅偶得
小園風月不多寬一樹梅花開未殘剥啄敲門嫌特地
緩拖藤杖隔籬看
又
鐘殘小院欲銷魂漠漠幽香伴月痕江上人家應勝此
明朝更出小南門(萬里橋門一名小南門)
又
小南門外野人家短短疎籬繚白沙紅稻不須鸚鵡啄
清霜催放兩三花
漣漪亭賞梅
判為梅花倒玉巵故山幽夢憶疎籬寫真妙絶横窗影
徹骨清寒蘸水枝苦節雪中逢漢使高標澤畔見湘纍
詩成怯為花拈出萬斛塵襟我自知
芳華樓賞梅
素娥竊藥不奔月化作江梅寄幽絶天工丹粉不敢施
雪洗風吹見真色出籬蔵塢香細細臨水隔煙情脉脉
一春花信二十四縱有此香無此格放翁年來百事墮
唯見梅花愁欲破金壺倒置春滿屋寳髻斜簪光照坐
百榼淋漓玉斝飛萬人辟易銀鞍過不惟豪横壓清癯
聊為詩人洗寒餓
浣花賞梅
老子人間自在身插梅不惜損烏巾春回積雪層冰裏
香動荒山野水濱帶月一枝低弄影背風千片遠隨人
石家樓上貪吹笛肯放朝朝玉樹新
蜀院賞梅
十里温香撲馬來江頭還見去年梅喜開剰欲邀明月
愁落先教掃綠苔跌宕放翁新醉墨凄凉廢苑舊歌臺
盛衰自古無窮事莫向昆明歎劫灰
大醉梅花下走筆賦此
閉門坐歎息不飲輒千日忽然酒興生一醉須一石檐
頭花易老旗亭酒常窄出郊索一笑放浪謝形役把酒
梅花下不覺日既夕花香襲襟袂歌聲上空碧我亦落
烏巾倚樹吹玉笛人間竒事少頗謂三勍敵酒闌江月上
珠樹挂寒壁便疑從此僊朝市長掃迹醉歸亂一水頓
與異境隔終當騎梅龍海上看春色(梅龍蓋蜀苑中故物也)
之廣都憩鐵像院
歲暮天苦寒風雨復乘之道邊得古寺欣然具晨炊瘦
樹立中庭斷蔓絡短籬小僧為設爐童子燒槁枝坐令
手足柔髭間失冰澌敬禮龕中像盡讀廡下碑少年志
四方故里了不思晚知行路難更覺遊子悲一官始巴
僰剡曲歸何時置之勿復道爛醉忘天涯
廣都江上作
微波不搖江纖雲不行天我來倚杖立天水相澄鮮平
遠望不盡日落自生煙梅花耿獨立雪樹明前川好風
吹我衣春色已粲然東村聞酒美買醉上漁船
宿龍華山中寂然無一人方丈前梅花盛開月下
獨觀至中夜
梅花如高人枯槁道愈尊君看在空谷豈比倚市門我
來整冠佩潔齋三沐熏亦思醉其下燕媠恐凟君敬抱
綠綺琴玄酒挹古罇月明流水間一洗世濁昏摸寫香
與影計君已厭聞老我少傑思尚喜非陳言
次韻張季長正字梅花
倚橋臨水似催詩戲伴鵝黃上柳絲萬里西湖驚斷夢
二年東閣憶幽期(游嘗官唐安)插瓶直欲連全樹簪帽憑誰
揀好枝一味凄凉君勿歎平生初不願春知
次韻季長見示
倚遍南樓十二欄長歌相屬寓悲歡空懷鐵馬横戈意
未試冰河墮指寒成敗極知無定勢是非元自要徐觀
中原阻絶王師老那敢山林一枕安
廣都道中呈季長
天上石渠郎能來伴楚狂風霜朝竝轡燈火夜連牀江
水不勝綠梅花無賴香劇談那得住出處要平章
看梅歸馬上戲作
平明南出笮橋門走馬歸來趁未昏漸老更知閒有味
一冬強半在梅村
又
本為梅花判痛飲却嗅梅香消宿酲日欲落時始上馬
青羊宮前聞發更
又
一點不雜桃李春一水隔斷車馬塵恨不來為清夜飲
月中香露濕烏巾
又
江路疎籬已過清月中霜冷若為情不如折向金壺貯
畫燭銀燈看到明
又
江郊車馬滿斜暉爭趁南城未闔扉要識梅花無盡蔵
人人襟袖帶香歸
别後寄季長
俗子俗到骨一揖已溷人不知此曹面何處得許塵我
非作崖塹汝自不可親道途逢使君令我生精神頓增
江山麗更覺風月新對牀得晤語傾倒夜達晨亟起忘
縛絝小醉或墮巾繚出錦城南問訊江梅春煎茶憩野
店喚船截煙津凄凉弔廢苑蕭散誇閒身暮歸度略彴
月出水鱗鱗思君去已遠此會何由頻
中夜對月小酌
今夕復何夕素月流清輝徘徊入我堂化作白玉墀栖
鳥滿高樹空庭結煙霏可憐如許景早眠人不知我幸
與周旋一醉那得辭整我接羅巾斟我翡翠巵清愁不
可耐三嗅梅花枝
客愁
騎馬出門無所詣端居正爾客愁侵蒼顔白髮入衰境
黃卷青燈空苦心天下極知須雋傑書生何恨死山林
消磨未盡胸中事梁甫時時尚一吟
詩酒
酒隠凌晨醉詩狂徹旦歌憫憐蝸左角嘲笑螘南柯風
月隨長笛江湖入短蓑平生會心處最向漆園多
道室夜意
寒泉潄酒醒午夜誦仙經茶鼎聲號蚓香盤火度螢齋
心守玄牝閉目得黃寧寄語山中友因人送茯苓
道室晨起
紙帳晨光透山爐宿火燃雞鳴猶喔喔鴉起已翩翩形
槁寒巖木心凝古澗泉何須更臨鏡斷是一癯僊
城南王氏莊尋梅
涸池積槁葉茆屋圍疎籬可憐庭中梅開盡無人知寂
莫終自香孤貞見幽姿雪點滿綠苔零落尚爾竒我來
不須晴微雨正相宜臨風兩愁絶日暮倚笻枝
遊萬里橋南劉氏小園
佳園寂無人滿地梅花香閒來曳拄杖臘月日已長朱
橋架江面欄影搖波光竒哉小垂虹夢破鱸魚鄉汀鷺
一點白煙柳千絲黃便欲喚釣舟散髮歌滄浪可憐隔
岸人車馬日夜忙我歸門復掩寂歷挂斜陽
過筰橋道中龍祠小留
江邊龍廟何年作白浪花中插朱閣朝暾漸上宿霧收
春氣已動晨霜薄我來倚欄一悵然蘆花滿空如柳綿
安得身為雙白鷺飛上灘頭却飛去
道上見梅花
載酒房湖風日美探梅喜折一枝新今朝忽向街頭見
萬萼千跗俗却春
倚樓
減盡朱顔白髮新高樓徙倚默傷神未酬馬上功名願
已是人間老大身太史周南方卧疾拾遺劍外又逢春
一杯且為江山助百萬呼盧迹已陳
寄王季夷
平生吾子最知心巴隴飄零歲月侵萬里喜聞身尚健
五更惟有夢相尋插花意氣狂如昨中酒情懷病至今
共約暮年須強飯天台廬阜要登臨
丁酉除夕
浮生過五十光景如飛鴻寒暑俛仰間四序忽已終殊
方感飄泊晚境嗟龍鍾桃符與爆竹嬾復隨兒童不寐
非守歲燕坐夜過中氣定神自凝海日何瞳曨豈惟三
彭逃坐覺六入空徂年勿惆悵閱世方無窮
正月二日晨出大東門是日府公宴移忠院
成都春事早開歲已暄妍藍尾傳杯後遨頭出郭前爭
門金騕褭滿野繡輜軿白髮花邊醉何妨似少年
小飲落梅下戲作送梅
零落梅花不自由斷腸容易付東流與人又作經年别
問月應知此夜愁已是狂風卷平野更禁横笛起危樓
何時小雪山隂路處處尋香繫釣舟
立春
鬢毛蕭颯寸心灰生怕新年節物催幸是身閒朝睡美
忽聞鼓吹打春回
初春出遊戲作
綠窗百舌喚春眠問柳尋花意已便京洛化衣無夢去
邯鄲觀伎有詩傳銅壺閣下閒欹帽石鏡坊前戲墜鞭
酒隠人間君勿誚定勝山澤作臞僊
初春遣興(始於志退休而終於惓惓許國之忠亦臣子大義也)
爛熟思來怕熱官退飛心地喜輕安捨魚正可取熊掌
食肉何須知馬肝放眼柳梢初暗動褪花梅子已微酸
典衣剰作江頭醉莫謂天涯苦鮮歡
又
大隱悠悠未棄官俸錢雖薄却心安人方得意矜蝸角
天豈使予為鼠肝佳日劇棋忘旅恨短衣馳射壓儒酸
小桃楊柳爭時節載酒江頭罄一歡
又
白髮凄凉故史官十年身不到長安即今天末弔形影
何日上前傾肺肝孤憤書成詞激烈五噫歌罷意辛酸
此懷欲說無人共安得相擕素所歡
予年十六始識葉晦叔於西湖上後二十七年晦
叔之弟聲叔來為臨卭守相遇於成都晦叔沒久
矣訪其遺文略無在者乃賦此詩
故人零落久山丘誰記京華第一流曹霸揮毫空萬馬
庖丁投刃解千牛相逢夢境何勞記追想清言未免愁
雷電取將遺稿盡他年虛有茂陵求
初春探花有作
燈山昨夢歎匆匆便恐新春過眼空千縷未搖官柳綠
一梢初放海棠紅金羈絡馬閒遊處彩筆題詩半醉中
流落天涯何足道年年常策探花功
遊諸葛武侯書臺
沔陽道中草離離卧龍往矣空遺祠當時典午稱猾賊
氣喪不敢當王師定軍山前寒食路至今人祠丞相墓
松風想像梁甫吟尚憶幡然畣三顧出師一表千載無
遠比管樂蓋有餘世上俗儒寧辦此高堂當日讀何書
觀花
我遊西川醉千場萬花成圍柳著行紅錦地衣舞霓裳
翠帬繡袂天寳粧清歌一發無留觴嫋嫋餘聲縈杏梁
黃金絡馬照路光自護羃䍦觀海棠搜竒選勝日夜忙
不惟燕宮碧雞坊暮歸奚奴負錦囊路人爭看放翁狂
張園觀海棠
朝陽照城樓春容極明媚走馬蜀錦園名花動人意嚴
粧漢宮曉一笑初破睡定知夜宴歡酒入妖骨醉低鬟
羞不語困眼嬌欲閉雖豔無俗姿太息真富貴結束吾
方歸此别知幾歲黃昏廉纖雨千點裛紅淚
月夕
醉從東郭歸散髮臨前楹呼僮淨埽地勿使黦月明庭
空卧松影簷迥送鐸聲鐘斷心境寂露下毛髮清出門
碧霧合九陌無人行坐令錦官城化作白玉京
夜飲即事
天涯久客我何堪聊喜燈前得縱談磊落金盤薦糖蟹
纖柔玉指破霜柑燭圍寳馬人將起花墜紗巾酒正酣
更作茶甌清絶夢小窗横幅畫江南
夜宴賞海棠醉書
便便癡腹本來寬不是天涯強作歡燕子來時新社雨
海棠開後却春寒醉誇落紙詩千首歌費纏頭錦百端
深院不聞傳夜漏忽驚蠟淚已堆盤
二月十六日賞海棠
常年春半花事竟今年春半花始盛衰翁不減少年狂
走馬直與飛蝶競妍華有露洗愈明纖弱無風搖不定
莫放飄零作紅雨剰看倩笑臨粧鏡溪梅枯槁墮巖谷
山杏輕浮真妾媵欲誇絶豔不勝說縱欠濃香何足病
華燈銀燭搖花光翠杓金船豪酒興夜闌感事獨悽然
繁枝空折誰堪贈
即席
觧鞅名園眼倍明殷勤翠袖勸飛觥海棠紅杏欲無色
蛺蝶黃鸝俱有情去日不留春漸老歸舟已具客將行
倦遊短鬢無多綠生怕尊前唱渭城
東歸有日書懷
萬里橋邊白版扉三年高卧謝塵鞿半窗竹影棋僧去
滿棹蘋風釣伴歸看鏡已添新雪鬢聽雞重拂舊朝衣
故人零落今無幾華表空悲老令威
眉州披風榭拜東坡先生遺像
蜿蜒回顧山有情平鋪十里江無聲孕竒蓄秀當此地
鬱然千載詩書城高臺老仙誰所寫仰視眉宇空崢嶸
百年醉魂吹不醒飄飄風袖笻枝横爾來逢迎厭俗子
龍章鳳姿我眼明北扉南海均夢耳謫墮本自白玉京
惜哉畫史未造極不作散髮騎長鯨故鄉歸來要有日
安得春江變酒從公傾
劍南詩藳卷九
