劎南詩稾卷十
宋陸游撰
訪青神尉廨借景亭蓋山谷先生舊遊也
造朝下白帝吊古遊青神城頭三間屋聊得岸我巾元
祐太史公世寧有斯人瘴煙侵玉骨老作宜州民至今
杖屨地來者猶酸辛密竹翦已空喬木亦半薪陂池獨
渺然中有鷗鷺馴人生能自足一尉可終身三歎下城
去捩柂春江津
舟過玉津
玻瓈江上送殘春疊鼔催颿過玉津蜀苑鸎花初破夢
巴山風月又關身幅巾久已忘朝幘短劎惟思隱市塵
莫倚諸公容此老西曹那許吐車茵
叙州
畫船衝雨入戎州縹緲山横杜若洲須信時平邊堠靜
傳烽夜夜到西樓(州治西樓)
又
文章何辠觸雷霆風雨南谿自醉醒八十年間遺老盡
壊堂無壁草青青(無等院山谷故居)
又
楚柂吳檣又遠遊浣花行樂夢西州千尋鐵鎻還堪恨
空鎖長江不鎖愁(鎖江亭)
瀘州使君巖在城南一里深三丈有泉出其左音
中律呂木龍巖相距亦里許黃太史所嘗遊憩也
雲間刁斗過邊州沙際丘亭艤客舟漲水方憂三峽嶮
短笻猶作兩巖遊蛟龍矯矯拏雲起琴筑泠泠繞榻流
未死人生誰料得會來攜客試茶甌
南定樓遇急雨
行遍梁州到益州今年又作度瀘遊江山重複爭供眼
風雨縱横亂入樓人語朱離逢峒獠棹歌欸乃下吳舟
天涯住穩歸心嬾登覽茫然却欲愁
夜泊合江縣月中小舟謁西凉王祠
懸瀑雪飛舞竒峯玉嶙峋搖碎一江月來謁西凉神我
雖不識神知是山水人不敢持笏來裋褐整幅巾出我
囊中香羞我南谿蘋杯湛玻瓈春盤横水精鱗出門意
惝怳煙波浩無津安得結茆地與神永為隣
風順舟行甚疾戲書
昔者遠戍南山邊軍中無事酒如川呼盧喝雉連暮夜
擊兔伐狐窮歲年壯士春蕪卧白骨老夫晨鏡悲華顛
可憐使氣尚未减打鼔順流千斛船
舟中對月
百壺載酒遊凌雲醉中揮袖别故人依依向我不忍别
誰似峨嵋半輪月月窺船窗挂凄冷欲到渝州酒初醒
江空裊裊釣絲風人靜翩翩葛巾影哦詩不睡月滿船
清寒入骨我欲仙人間更漏不到處時有沙禽背船去
漁翁
江頭漁家結茆廬青山當門畫不如江煙淡淡雨疎疎
老翁破浪行捕魚恨渠生來不讀書江山如此一句無
我亦衰遲慙筆力共對江山三歎息
涪州道中
遠客喜歸路清遊逾昔聞雨添山翠重舟壓浪花分洛
叟經名世張矦勇冠軍(郡境有伊川先生故居及張益德祠)懷人不可覿
袖手對爐熏
涪州
古壘西偏曉繫舟倚欄搔首思悠悠欲營丹竈竟無地
(地産丹砂)不見荔枝空遠遊官道近江多亂石人家避水半
危樓使君不用勤留客瘴雨蠻雲我欲愁(太守招飲辭不往)
北巖(有程正叔先生祠堂)
艤船涪州岸攜兒北巖遊搖檝横大江褰裳躡高樓雨
昏山半失江漲地欲浮老矣寧再來為作竟日留烏帽
程丈人閉戸本好修駭機一朝發議罪至竄投黨禁久
不解戰塵暗神州修怨以稔禍哀哉誰始謀小人無遠
略所懷在私讎後來其鑑兹賦詩識巖幽
平都山(忠州豐都縣)
名山近江步蠟屐得閒行犇鹿衝人過藏丹徹夜明唐
碑多斷蝕梁殿半欹傾洞口雲常湧簷牙柏再榮行逢
負籠客臥聽送船聲乞我誅茆地靈苖得共烹
忠州禹廟
古郡巴蠻國空山夏禹祠鴉歸暗庭栢巫拜薦江蘺草
蔓青緣壁苔痕紫滿碑欲歸頻悵望回棹夕陽時
忠州醉歸舟中作
耿耿船窗燈火明東樓飲罷恰三更不堪酒渴兼消渴
起聽江聲雜雨聲垂首道塗悲驥老滿懷風露覺蟬清
蘭亭禹廟山如畫安得飄然送此生
雨中遊東坡
木蓮花下竹枝歌歡意無多感慨多更恐他年有遺恨
曉來衝雨上東坡
龍興寺吊少陵先生寓居
中原草草失承平戍火胡塵到兩京扈蹕老臣身萬里
天寒來此聽江聲(以少陵詩考之蓋以秋冬間寓此州也寺門聞江聲甚壯)
遊萬州岑公洞(岑公隋時人居此二十年得道仙去)
大業征遼發閭左軍興書檄煎膏火此時也復有閒人
自引巖泉拾山果後六百歲吾來遊洞中正夏凄如秋
乳石床平可坐卧水作珠簾月作鈎十年神遊八極表
浮名坐覺秋豪小試問岑公迎我不鶴飛忽下青松抄
萬州放船過下巖小留
畫船四月滿旗風飲散匆匆鷁首東醉裏偏憐江水綠
意中已想荔枝紅斷碑零落莓苔遍幽澗淙潺略彴通
一疋寧無好東絹憑誰畫此碧玲瓏
白帝泊舟
客路閒無事津亭爽有餘峽江春漲減瀼岸夜燈疎老
矣孤舟裏依然十載初倦遊思税駕更覺愛吾廬
醉中下瞿唐峽中流觀石壁飛泉
吾舟十丈如青蛟乘風翔舞從天下江流觸地白鹽動
灔澦浮波真一馬主人滿酌白玉杯旗下畫鼔如春雷
回頭已失瀼西市竒哉一削千仞之蒼崖蒼崖中裂銀
河飛空裏萬斛傾珠璣醉面正須迎亂點京塵未許化
征衣
暮次秭歸
朝披南陵雲夕揖建平樹啼鴉隨客檣落日滿孤戍惡
灘不可說石芒森如鋸浪花一丈白吹沫入窗戸是身
初非我底處著憂怖酒酣一枕睡過盡鮫鰐怒欣然推
枕起曳杖散予步殷勤沙際柳記我維舟處
歸州重五
鬭舸紅旗滿急湍船窗睡起亦閒看屈平鄉國逢重五
不比常年角黍盤(屈平祠在州東南五里歸鄉沱盖平故居也)
屈平廟
委命仇讎事可知章華荆棘國人悲恨公無壽如金石
不見秦嬰係頸時
楚城
江上荒城猿鳥悲隔江便是屈原祠一千五百年間事
只有灘聲似舊時
新灘舟中作(三峽新灘尤險今已平矣)
江路桃花浪已生新灘穩過失崢嶸九年行半九州地
三峽歸無三日程繫纜便增笻杖興倚窗時聽棹歌聲
衰遲未覺詩情减又擘吳牋賦楚城
舟出下牢關
大舸凌驚濤飛度青玉峽虚壁雲濛濛隂洞風颯颯拂
天松蓋偃入水山脚插炎曦忽摧破亭午手忘箑懸知
今夜喜月白宿沙夾曠哉七澤遊盟鷗不須㰱
峽口夜坐
三峽至此窮兩壁猶峭立估船無時行婦盎有夜汲風
生樹影動月碎水流急草根綴微露螢火飛熠熠吾行
已四旬纔抵楚西邑浩歌散鬱陶還舟覺衣溼
峽州甘泉寺
江上甘泉寺登臨擅一州山亭喜無恙老子得重遊灘
急常疑雨林深欲借秋歸途更清絶倚杖喚漁舟
峽州東山
十年不踏東山路今日重為放浪行老矣判無黃鵠舉
歸哉惟有白鷗盟新秧刺水農家樂修竹環溪客眼明
已駕巾車仍小駐綠蘿亭下聽鸎聲
江上觀月
暗浪衝舟鞺鞳聲夷陵城下正三更十分傾酒禁風力
一點無雲祟月明久坐不知衣露溼浩歌時有水禽驚
詩成莫駕長鯨去自是虚皇白玉京
初發夷陵
雷動江邊鼔吹雄百灘過盡失途窮山平水遠蒼茫外
地闢天開指顧中俊鶻横飛遥掠岸大魚騰出欲凌空
今朝喜處君知否三丈黃旗舞便風
舟中夜坐
風露浩無際星河淡欲傾遙知竝船客聞我詠詩聲水
鳥横江去漁舟背月行神清不成寐隱几待窗明
初到荆州
萬里泛仙槎歸來鬢未華蕭蕭沙市雨淡淡渚宮花斷
岸添新漲高城咽晩笳船窗一樽酒半醉落烏紗
醉歸
持酒江頭到夕霏愁城頓覺解重圍澄波宜月移船看
醉面便風走馬歸末路已驚添白髮故人頻報上黃扉
彊隨官簿真成嬾乞我吳松舊釣磯
出遊
萬里﨑嶇蜀道歸荆州非復壯遊時行吟自怪詩情减
坐睡人驚酒量衰卷地風號雲夢澤黏天草映伏波祠
一枝藤杖平生事擊鼔開帆未恨遲
大堤
日晩大堤行莽然千里平天低垂曠野風壯撼高城列
肆居茶估連營宿戍兵纍纍北門堠淚盡望神京(荆州距東)
(都纔十七八程)
阻風
沙市三日風萬鼔鳴船頭欲去不得發卧對青燈幽聽
兒誦離騷可以散我愁微言入孤夢怳與屈宋遊睡起
銅瓶響欣然喚茶甌吾道無淹速風伯非所尤
初發荆州
淋漓牛酒起檣干健艣飛如插羽翰破浪乘風千里快
開頭擊鼔萬人看鵲聲不斷朝陽出旗脚微舒宿雨乾
堪笑塵埃洛陽客素衣如墨據征鞍
泊公安縣
秦關蜀道何遼哉公安渡頭今始回無窮江水與天接
不斷海風吹月來船窗簾捲螢火閙沙渚露下蘋花開
少年許國忽衰老心折柁樓長笛哀
劉郎浦夜賦
平生遠遊心睥睨萬里窄今年下三巴放浪浮七澤菰
蒲無遠近但覺風索索浪高星辰溼天碧河漢白十年
散醉髮未易著朝幘守符倘可乞來作瀟湘客
小雨極凉舟中熟睡至夕
舟中一雨掃飛蠅半脱綸巾卧翠藤清夢初回窗日晩
數聲柔艣下巴陵
岳陽樓
身如病鶴短翅翎雨雪飄灑號沙汀天風忽吹不得住
東下巴峽泛洞庭軒皇張樂雖已矣此地至今朝百靈
雄樓岌嶪鎮吳楚我來舉手捫天星帆檣纔放已隱隱
雲氣亂入何冥冥黿鼉出没蛟鰐横浪花遮盡君山青
黃衫仙翁喜無恙袖劎近到城南亭眼前俗子敗人意
安得與翁同醉醒
再賦一絶
江風吹雨濯征塵百尺闌干爽氣新不向岳陽樓上醉
定知未可作詩人
乘大風發巴陵
雪濺浪方作翠颭山欲浮竒哉萬頃湖著我十丈舟三
老請避風叱去非汝憂神物識忠信壯士憎滯留擊鼔
催挂帆揮手别岳州仰視羣鵠翔下闖百怪囚衡湘清
絶地恨不從此遊聊須百斛酒往醉庾公樓
通濟口
朝發嘉魚縣晩泊通濟口睡起喜微凉船窗一杯酒長
魚吹浪聲恐人巨黿露背浮奫淪今夕風生月復暗寄
語舟人更添纜
醉書
青草渡頭波接天山翁吟嘯自悠然朝餐偶過賣魚市
晩泊時逢迎荻船投老未除遊俠氣平生不作俗人緣
一樽酌罷玻璃酒高枕窗邊聽雨眠(偶餘眉州酒樽獨酌遂醉)
南樓
十年不把武昌酒此日闌邊感慨深舟楫紛紛南復北
山川莽莽古猶今登臨壯士興懷地忠義孤臣許國心
倚杖黯然斜照晩秦吳萬里入長吟
黃鶴樓
手把仙人綠玉枝吾行忽及早秋期蒼龍闕角歸何晩
黃鶴樓中醉不知江漢交流波渺渺晉唐遺跡草離離
平生最喜聽長笛裂石穿雲何處吹
頭陀寺觀王簡栖碑有感
舟車如織喜身閒獨訪遺碑草棘間世遠空驚閱陵谷
文浮未可敵江山老僧西逝新成塔舊守東歸正掩關
笑我驅馳竟安往夕陽飛鳥亦知還(庚寅過武昌與太守張之彦遊累日)
(時頭陀有老僧持律精苦)
夜熱
觸熱行萬里煩促詎可論泊船鄂州步終日如炮燔搖
扇腕欲脱揮汗白雨翻推枕再三起散髮臨前軒秋近
更漏長天旱星宿繁甘澍何時來太息憂元元(鄂州頗閔雨)
舟中偶書
老子西遊萬里回江行長夏亦佳哉晝眠初起報茶熟
宿酒半醒聞雨來漢口船開催疉鼔淮南帆落亞高桅
四方本是丈夫事白首自憐心未灰
燈下讀書
少年喜書策白首意未足幽窗燈一點樂處超五欲而
况黃州路小雨漁村宿蕭蕭蒹葭聲為我洗暑毒琅然
誦經史少倦兒為續何必效萊公長夜醉畫燭
泊三江口
遲明離武昌薄暮次黃岡勿言觸熱行一雨三日凉北
窗荻蕭蕭南窗江茫茫玄雲一池墨碧綫半篆香尚無
車馬塵况復爭奪場徐行勿挂帆此樂殊未央
自雪堂登四望亭因歴訪蘇公遺跡至安國院
我醉飛屐登孱顔拄杖出没風煙間三山葱曨鮫鰐靜
九關肅穆虎豹閑幾年金骨煉綠髓此日始得窮躋攀
老僊歸侍紫皇案空有野水流淙潺蜿蜒翠阜圍綠野
似嶺非嶺山非山向來龍蛇滿雪壁雷電下取何時還
名花亦已天上去居人指似題詩處九十一翁不識公
我抱此恨知無窮(定惠院已廢海棠亦不復在安國老僧景滋年九十一自言東坡去黃後)
(四年方生)
月下步至臨臯亭
芒鞵踏松隂迨此船未發清遊豈無伴三友風露月山
川鬱盤紆鷗鷺浩滅没當年老先生想像散醉髮浮生
等昨夢久已埋玉骨吾儕幸彊健何事拘簪笏
發黃州泊巴河遊馬祈寺
南望武昌山北望齊安城楚江萬頃綠著我畫舫横雲
帆不須挂鼉鼔不須鳴淡然隱曲几山水相逢迎疎雨
漏薄日非隂亦非晴晩泊巴河市小陌聞屐聲紫髯刑
馬地一怒江漢清中原今何如感我白髮生
舟行蘄黃間雨霽得便風有感
天青雲白十分晴帆飽舟輕盡日行江底魚龍貪晝睡
淮南草木借秋聲好山縹緲何由住華髮蕭條只自驚
莫怪時人笑疎嬾宦情元不似詩情
南烹
十年流落憶南烹初見鱸魚眼自明堪笑吾宗輕許可
坐令羊酪僣蓴羹
泊蘄口泛月湖中
炎天倦長路月夕泛平湖晃漾披銀闕清寒住玉壺釣
絲縈藻荇蓬艇入菰蒲自別蜻蜓浦斯遊十載無(予故廬在)
(蜻蜓港東南暑月常與客泛舟至中夜)
初見廬山
從軍憶在梁州日心擬西征草捷書鐵馬但思經太華
布帆何意拂匡廬計謀落落知誰許功業悠悠定已疎
尚喜東林尋舊社月明清露溼芙蕖
六月十四日宿東林寺
看盡江湖千萬峯不嫌雲夢芥吾胸戲招西塞山前月
來聽東林寺裏鐘遠客豈知今再到老僧能記昔相逢
虚窗熟睡誰驚覺野碓無人夜自舂
舟過小孤有感
小孤山畔峭帆風又見煙鬟縹緲中萬里客經三峽路
千篇詩費十年功未嘗滿箸蒲芽白先看堆盤鱠縷紅
商略人生為何事一蓑從此入空濛
雁翅夾口小酌
墟煙淡將散江雨細欲無回風吹衣襟晴光滿菰蒲隱
几樂此時清和如夏初犬吠船丁歸小市得美蔬歡言
酌清醥侑以案上書雖云泊江渚何異歸林廬
長風沙
江水六月無津涯驚濤駭浪高吹花艣聲已出雁翅浦
荻夾喜入長風沙長風自古三巴路檣竿參差雜煙樹
南船北船各萬里凄凉小市相依住歌呼雜沓燈火明
黃昏風死浪亦平勞苦舟師剩沽酒安穩明朝到池口
泛小舟姑孰溪口
姑溪綠可染小艇追晩凉棹進破樹影波動搖星芒荻
深漁火明風遠水草香尚想錦袍公醉眼隘八荒坡陁
青山冢斷碣臥道旁悵望不可逢乘雲遊帝鄉(溪東南即青山)
(太白墓)
明日再遊又賦
舟中如甑炊端坐畏暍死未能踏增冰且復呼艇子纖
纖新月低玉鈎沈野水微風生蘋末塵抱真一洗可憐
黃山塔突兀暮煙裏依然十年前看我行萬里兩槳且
勿搖横舟小灘尾得詩偶長吟宿鷺為驚起
過采石有感
短衣射虎早霜天歎息南山又七年唾手每思雙羽箭
快心初見萬樓船平波漫漫看浮馬(一作深鳥)高柳隂隂聽
亂蟬明日重尋石頭路醉鞍誰與共聮翩
將至金陵先寄獻劉留守
梁益羈遊道阻長見公便覺意差彊别都王氣半空紫
大將牙旗三丈黃江面水軍飛海鶻帳前羽箭射天狼
歸來要了浯溪頌莫笑狂生老更狂
登賞心亭
蜀棧秦關歲月遒今年乘興却東遊全家穩下黃牛峽
半醉來尋白鷺洲黯黯江雲瓜步雨蕭蕭木葉石城秋
孤臣老抱憂時意欲請遷都涕已流
夜泊龍廟回望建康有感
我醉行水上身輕如飛煙魚龍互悲嘯伴我夜不眠羽
扇揮浮雲月挂牛斗間河漢横復斜風露方浩然坡陁
石頭城寂莫七百年世事感予懷竦身入青天
將至京口
臥聽金山古寺鐘三巴昨夢已成空船頭坎坎回帆鼔
旗尾舒舒下水風城角危樓晴靄碧林間雙塔夕陽紅
銅瓶愁汲中&KR0893;水不見茶山九十翁(頃在京口嘗取中&KR0893;水寄曾文清公)
荆谿館夜坐
河漢無聲天正青三三五五滿天星草根冷露黏溼螢
幽人岸巾坐津亭憶下瞿唐浮洞庭陽臺繫船夢娉婷
朱門重重夜不扃四山猿鳥啼青冥人生無蔕風中萍
幸我夢斷狂已醒繡韉金絡帶萬釘何如故山鋤茯苓
泝谿
射的峯前禹廟東短蓬三扇卧衰翁閒攜清聖濁賢酒
重試朝南暮北風水落痕留紅蓼節雨來聲滿綠蒲叢
衝煙莫作匆匆去擬看溪丁下釣筒
歸雲門
萬里歸來值歲豐解裝鄉墅樂無窮甑炊飽雨湖菱紫
篾絡迎霜野柿紅壊壁塵埃尋醉墨孤燈餅餌對隣翁
微官行矣閩山去又寄千巖夢想中
月下自三橋泛湖歸三山
素璧初升禹廟東天風為我送孤蓬山横玉海蒼茫外
人在冰壺縹緲中茅舍燈青聞吠犬蘋汀煙淡見驚鴻
白頭尚耐清寒在安得終年伴釣翁
懷成都十韻
放翁五十猶豪縱錦城一覺繁華夢竹葉春醪碧玉壺
桃花駿馬青絲鞚鬭雞南市各分朋射雉西郊常命中
壯士臂立綠絛鷹佳人袍畫金泥鳳椽燭那知夜漏殘
銀貂不管晨霜重一梢紅破海棠回數蘂香新早梅動
酒徒詩社朝暮忙日月匆匆迭賓送浮世堪驚老已成
虚名自笑今何用歸來山舍萬事空卧聽糟牀酒鳴瓮
北窗風雨耿青燈舊遊欲說無人共
湖村秋曉
劎閣秦山不計年却尋剡曲故依然盡收事業漁舟裏
全付光隂酒榼邊平野曉聞孤唳鶴澄湖秋浸四垂天
九關虎豹君休問已向人間得地仙
夜夢與宇文子友譚德稱會山寺若餞予行者明
日犂明得子友書感歎久之乃作此詩
夜夢集山寺二三佳友生相顧慘不樂若有千里行在
門僕整駕臨道騅嘶鳴我友顧謂我天寒戒晨征遲速
要當到徐驅勿貪程丁寧及藥餌依依有餘情隣鐘忽
驚覺鴉飜窗欲明作詩謝我友有使頻寄聲
寒夜
小隱謝城市新寒尋褐袍秋燈依壁暗夜雨挾風豪俗
自隨時異身寧與世鏖殘年更何事持蟹酌松醪
偷閒
老向人間未拂衣偷閒聊喜息塵機丹楓斷岸秋來早
淡日孤村客到稀偶憶雪溪攜鶴去却從雲肆買蓑歸
酒徒莫笑生涯别久矣淵明悟昨非
冬夜聞雁有感
從軍昔戍南山邊傳烽直照東駱谷軍中罷戰壯士閒
細草平郊恣馳逐洮州駿馬金絡頭梁州毬場日打毬
玉杯傳酒和鹿血邊上降將彈箜篌大呼拔幟思野戰
殺氣當年赤浮面南遊蜀道已低摧猶據胡牀飛百箭
豈知蹭蹬還江邊病臂不復能開弦夜聞雁聲起太息
來時應過桑乾磧
書懷
愁向東華蹋軟紅暫歸舊隱樂無窮石池洗藥㳙㳙水
漁艇投竿嫋嫋風盡日醉醒菱唱裏隣家來往竹隂中
何須列戟長安第四面雲山擁此翁
湖中暮歸
弄檝漁舟水濺衣興闌却傍柳邊歸風平别浦沈新月
日落前村鎖夕霏乍起鷺行横野去欲栖鴉陣暗天飛
詩情自合江湖老敢恨功名與願違
題齋壁
葺得湖邊屋數椽茅齋低小竹窗妍墟煙寂歴歸村路
山色蒼寒釀雪天性嬾杯盤常偶爾地偏雞犬亦翛然
早知栗里多幽事虚走人間四十年
新葺門屋
林棲四壁空百事從簡易缺籬寒未補幽戸夜不閉東
偏欲廣屋厚費敢輕議設關力可具稚子請遂事呀然
兩竹扉寧復志容駟西山正當前浩蕩納空翠下臨漁
樵路横鎖風月地惟愁俗客來剥啄驚午睡
吾廬
吾廬雖小亦佳哉新作柴門斸綠苔拄杖每闌歸鶴入
釣船時帶夕陽來墟煙隔水霏霏合籬菊凌霜續續開
千里安期那可得笑呼鄰父共傳杯
冬夜泛舟有懷山南戎幕
釣船東去掠新塘船迮篷低露篛香十里澄波明白石
五更殘月伴清霜飄飄楓葉無時下嫋嫋菱歌盡意長
誰信梁州當日事鐵衣寒枕綠沉槍
夢至成都悵然有作
春風小陌錦城西翠箔珠簾客意迷下盡牙籌閒縱博
刻殘畫燭戲分題紫氍毹暖帳中醉紅叱撥驕花外嘶
孤夢凄凉身萬里令人憎殺五更雞
又
宦途元不羡飛騰錦里豪華壓五陵紅䄂引行遊玉局
華燈圍坐醉金繩階前汗血洮河馬架上霜毛海國鷹
世事轉頭誰料得一官南去冷如冰
月夕
開戸滿庭雪徐看知月明微風入叢竹復作雪來聲俗
塵不待掃凛然肝肺清村深無漏鼔鶴唳報三更
將入閩夜行之雲門
東騖竝偏門籃輿兀睡昏紡燈穿壁罅吠犬闖籬根久
客悲行役清愁怯夢魂餘生猶幾出回首付乾坤
山中觀殘菊追懷眉山師伯渾
空山菊花瘦如棘傾倒滿地枝三尺隂風冷雨不相貸
爛草蒼苔共狼藉人雖委棄渠自香詎必泛酒登華堂
君不見仁人志士窮死眉山陽空使後世傳文章
自雲門之陶山肩輿者失道行亂山中有茅舍小
塘極幽䆳求見主人不可意其隱者也
陂池幽處有茅堂井臼蕭條草樹荒小鴨怯波時聚散
病蔬傷蠧半青黃童兒衝雨收魚網婢子聞鐘上佛香
我亦暮年思屏迹數椽何計得連牆
冬夜聽雨戲作
少年交友盡豪英妙理時時得細評老去同參惟夜雨
焚香卧聽畫簷聲
又
遶簷點滴如琴筑支枕幽齋聽始竒憶在錦城歌吹海
七年夜雨不曾知
適閩
春殘猶看少城花雪裏來嘗北苑茶未恨光隂疾駒隙
但驚世界等河沙功名塞外心空壯詩酒樽前髮已華
官柳弄黃梅放白不堪倦馬又天涯
欲行雨未止
幽幔依燈影空階送雨聲暫歸仍客路投老倍鄉情眼
澀書難讀心搖夢易驚病多常怕醉酒盡却思傾
比作陳下瓜麴釀成竒絶屬病瘍不敢取醉小啜
而已
翠蔓扶疎采擷忙麴生糸出古淮陽蹋成明月團團白
釀作新鵝淡淡黃醅甕秋凄驚凛冽糟牀夜注愛淋浪
西齋幽事新成譜首為高人著此方(酒方昔得之胡基仲)
大雨中離三山宿天章寺
苦雨催寒不肯晴晩來餘勢更縱横雲如山壞長空黑
風似潮回萬木傾要借關河供遠眼不辭泥淖困初程
解衣一笑僧窗下幾兩青鞵了此生
早飯干溪蓋干吉故居也
劎外歸來席未温南征浩蕩信乾坤峯回内史曾遊地
竹暗仙人舊隱村白髮孤翁鉏麥壠茜帬小婦闖籬門
行行莫動鄉關念身似流槎豈有根
贈楓橋化城院老僧
老宿禪房裏深居罷送迎爐紅豆萁火糝白芋魁羹毳
衲年年補紗燈夜夜明門前霜半寸笑我事晨征
雙橋道中寒甚
裂面霜風快似鎌重重裘袴晩仍添梅當官道香撩客
山逼籃輿翠入簾男子坐為衣食役年光常向道途淹
古來共說還家樂豈獨全軀畏楚鉗
行牌頭奴寨之間皆建炎末避賊所經也
今朝霜薄風氣和霽色滿野行人多沙平水淺木葉下
搖檝渡口生微波建炎避兵犇竄地誰料白首重經過
四十餘年萬事改惟有青嶂高嵯峨安得西國蒲萄酒
滿酌南海鸚鵡螺侑以吳松長絲之玉鱠送以邯鄲皓
齒之清歌向來喪亂汝所記大地凛凛憂干戈偶然不死
到老大為底苦惜朱顔酡
早發奴寨
暖徹衣篝蠟炬明鄰雞喔喔促殘更丈夫雖有四方志
客子終悲千里行月落龍蛇蟠木影山空風雨起灘聲
上車莫恨晨霜冷又得脩途一日晴
題繡川驛
繡川池閣記曾遊落日欄邊特地愁白首即今行萬里
淡煙依舊送孤舟歸心久負鱸魚鱠春色初回杜若洲
會買一蓑來釣雨憑誰先為謝沙鷗
夜行宿湖頭寺
卧載藍輿黃葉村疎鐘杳杳隔谿聞清霜十里伴微月
斷雁半行穿亂雲去國不堪心破碎平戎空有膽輪囷
泗濱樂石應如舊誰勒中原第一勲
衢州道中作
耿耿孤忠不自勝南來清夢遶觚稜驛門上馬千峯雪
寺壁題詩一硯冰疾病時時須藥物衰遲處處少交朋
無情最恨寒沙雁不為愁人說杜陵
過靈石三峯
竒峯迎馬駭衰翁蜀嶺吳山一洗空拔地青蒼五千仞
勞渠蟠屈小詩中
又
曉日曈曨雪未殘三峯傑立插雲間老夫合是征西將
胷次先收一華山
宿僊霞嶺下
吾生真是一枯蓬行徧人間路未窮暫聽朝雞雙闕下
又騎羸馬萬山中重裘不敵晨霜力老木爭號夜谷風
切勿重尋散關夢朱顔改盡壯圖空(連日風霜可畏自去梁州未嘗有此)
(寒也)
道中病瘍久不飲酒至魚梁小酌因賦長句
我行浦城道小疾屏杯酌癬疥何足言亦復妨作樂此
身會當壊百歲圴電雹胡為過自惜憊卧困鍼烙未嘗
膾噞喁况敢烹郭索今朝寓空驛窗戸寒寂寞悠然忽
自笑頓解貪愛縛紅燭映綠樽竒哉萬金藥
宿魚梁驛五鼔起行有感
憶從南鄭客成都身健官閒一事無分騎霜天伐狐兔
張燈雪夜擲梟盧百憂忽墮新衰境一笑難尋舊酒徒
投宿魚梁溪遶屋五更聽雨擁篝爐
又
少時談舌坐生風管葛竒才自許同閉戶著書千古計
變名學劎十年功酒醒頓覺狂堪笑睡起方知夢本空
他日故人能憶我葛僊磯畔覓漁翁(若耶溪有葛僊公釣磯)
夢藤驛
倦馬投孤驛一峯青壓門蕭條秋浦路荒陋夜郎村地
瘴霜常薄林深日易昏百年常作客排悶近清樽
又
又入千山去真成萬里行(今年自成都八千餘里赴行在又千餘里入閩)履霜
常早駕秉炬或宵征古驛怪藤合荒陂羣雁鳴客中常
少睡歸夢若為成
梅花絶句
空谷佳人洛浦仙洗粧真態更嬋娟廣平莫倚心如鐵
撩起清愁又破禪
又
月中疎影雪中香只為無言更斷腸曾與詩翁定花品
一丘一壑過姚黃(曾文清公嘗問予梅與牡丹孰勝予以此荅)
又
折得梅花愧滿顔文書堆案正如山輸君一覺翛然夢
長在清泉白石間
又
濯錦江邊憶舊遊纏頭百萬醉青樓如今莫索梅花笑
古驛燈前各自愁
又
蜀王小苑舊池臺江北江南萬樹梅只怪朝來歌吹閙
園官已報五分開(成都合江園蓋故蜀别苑梅最盛自初開監官日報府報至開五分則府)
(主來宴遊人亦競集)
又
湖上梅花手自移(予所居在山隂鏡湖)小橋風月最相宜主人歲
歲常為客莫怪幽香怨不知
又
吾州古梅舊得名雲蒸雨漬綠苔生一枝只好儈窗看
莫售千金入鳳城(山隂古梅枝幹皆苔蘚都下甚貴重之)
又
探春歲歲在天涯醉裏題詩字半斜今日谿頭還小飲
冷官不禁看梅花
又
池館登臨雪半消梅花與我兩無聊青羊宮裏應如舊
腸斷春風萬里橋
又
今年真負此花時醉帽何曾插一枝漸老情懷多作惡
不堪還作送梅詩(去年在成都嘗賦詩送梅)
劎南詩稾卷十
