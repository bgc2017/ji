劎南詩稾卷七十七
宋陸游撰
得雨霑足遂有豐年意欣然口占
人事銷沉渺莽中此身元合付天公儒生可逐惟求志
社酒常辭不怕聾鬱鬱稻苗欣出穗汪汪陂水告成功
老民莫道渾無用能為明時祝歲豐
浴罷閒步門外而歸
雨扇荆扉數掩籬幽人浴罷得娛嬉南臨大澤風來遠
東限連山月出遲沙上無泥藤屨健水邊弄影葛巾欹
徑歸却就東窗臥要及蟬聲未歇時
初晴
暑雨初收體為輕遠山盡出眼偏明詩憑寫興忘工拙
酒取澆愁任濁清綠樹有陰休倦步澄溪無滓濯塵纓
老人本少凋年感不奈江城莫角聲
枕上
青絲玉井轆轤聲露葉風枝鵯鵊鳴造物未容閒到死
又從枕上得詩情
又
冥冥梅雨暗江天汗浹衣裳失夜眠商略明朝當少霽
南簷風珮已鏘然(新作藥玉風響如古玉珮珩璜琚瑀悉備)
讀史
馬周浪迹新豐市阮籍興懷廣武城用捨雖殊才氣似
不妨也是一書生
今歲六月望後一日立秋比常年涼意差早
九衢車馬困炎曦正是山中散髮時秋近梧桐已搖落
陰生蟋蟀最先知稻陂水白寧憂旱灶突煙青幸續炊
誰謂吾廬太岑寂茶瓜亦有野人期
獨坐
蛙鳴乃是怒鵩嘯固非妖獨宿空山夜何妨伴寂寥
又
輕雷不成雨闕月却穿雲獨倚南亝柱長吟到夜分
貧病
貧至今年劇真無地置錐判愁停貰酒忍病罷迎醫性
嬾非關老天窮豈坐詩秋風還欲到便可數期頤
涉溪
揮汗欲成雨聚蟁真若雷山翁在何許赤脚步溪來
即事
身向人間閱事多杜門聊得養天和盛衰莫問蕭京兆
壯老空悲馬伏波日莫城樓傳戍角風生嶺路下樵歌
君知此段神通否豎拂能降百萬魔
又
唐虞千載仰巍巍太息儒生每背馳經未盡亡君更考
古無不死我何悲釣耕本是求賢地宵旰今逢願治時
寄謝公卿各努力為吾君築太平基
又
我愛湖山清絶地抱琴携鶮往茆堂藥苗自采盤蔬美
菰米新舂鉢飯香南浦風煙無限好北軒雷雨不勝涼
舊交散落無消息借問黃塵有底忙
又
放翁老去末忘情鏡裏森然白髮生一片常愁見花落
三聲最怕聽猿鳴年年雙隻路傍堠夜夜短長城上更
晚悟一條差似可孤舟漁火看潮平
野性
野性從來與世疎俗塵自不到吾廬醉中往往得新句
夢裏時時見異書稚子那偷服藥酒家僮尚護放生魚
今朝更有欣然處引得清泉灌晚蔬
閒行
出戸莽悠悠東西本不謀阻溪因小涉逢店得中休鳥
没千山暝蟬吟一院秋詩成還自笑信筆媿冥搜
伏中熱不可過中夜起坐作詩寄五郎
衆星若銀礫老桂臥海底中夜熱不解病叟推枕起悲
蟲號草根孤螢照野水樹頭風急生喘汗真一洗追憶
總角初學古頗自喜祝身願耆老常恐抱志死豈知才
術疎空自凋髮齒功名永無期禄不飽妻子歸耕力又
憊得粟半糠粃詩書不可賴如倚折足几大兒逾六十
逐食走千里路途況囏梗累月書一紙豈不念歸省屢
請輒見柅幸吾未極衰汝行姑少止
暑中自遣
名山處處得幽尋破硯時時出苦吟上藥和平無近效
古詩簡淡有遺音蘇門隱去聞孤嘯粟里歸來弄素琴
尚恐俗塵除未盡每思雪夜宿東林
夜坐中庭
蕭散坐中庭三更月未生遡風涼醉頰汲井濯塵纓草
露沾衣冷天河隔樹明裴回不能睡鼓角下高城
夜坐門外示子遹
秋意遽如許體中殊未佳灘深無宿鷺草茂有鳴蛙棲
遯從吾好吟哦與汝偕雲門漸可到&KR1233;判幾青鞋
夜坐小飲
零落槐花已滿溝江湖又見一番秋冰輪有轍凌空上
銀漢無聲接地流丹荔甘寒勞遠致玉醅醇洌喜新篘
移床坐對西南電好雨心知不待求
閒思
畢世為農不復疑還東六見歲陰移閉門旋了和詩債
賣藥不償沽酒資意倦投床效龜息齒疎嚼飯類牛呞
兀然過日君無怪一念功名恐過悲
書村店壁
裹茶來就店家煎手解驢鞍古柳邊寺閣重重出山崦
漁舟兩兩破溪煙近秋漸動尋幽興絶俸難營覓醉錢
到處不妨閒著句他年好事或能傳
幽居
毒暑流金石吾廬乃爾幽松棚香帶露竹簟冷生秋盪
漿蘋花浦垂竿杜若洲非關遺世事聊以解吾愁
立秋前九日大雨涼甚
天暑正三伏雨來俄九秋寒聲入簷戶爽氣襲巾褠山
色凝深黛溪流戰怒虬身輕更何苦處處可閒遊
又
雨暗初疑莫雲開已變秋有風生枕簟無汗漬衣褠漉
酒嘗浮螘題詩走黑虬呼兒治書笈吾欲剡中遊
寄太湖隱者
青松伐作薪白玉碎作塵雖云質已毁見者猶悲辛磊
砢任棟梁温潤中琮璧豈以捐空山遂比凡木石酈生
吏高陽馬周客新豐從來豪傑士大指亦略同具區古
大澤煙水渺千里可望不可到中有隱君子圖書兼河
雒成毁窮乾坤有時跨蛟鯨指撝雷雨犇嗟我獨何人
乃許望顔色逝將從之遊變化那得測
讀史
湘帙牙籤滿架書流泉决决竹疎疎人生得志寧無命
一室何妨且埽除
又
王侯到底是虛名何物能為我重輕徒步出關胡不可
向來常笑棄繻生
又
男子胸中正要奇立談能立太平基君王玉鉞無窮恨
千載茫茫誰復知
又
自古功名亦偶諧胸中要使浩無涯可憐赫赫丹陽尹
數顆檳榔尚繫懷
病戒
憂身如憂國畏病如畏亂此身雖幸健敢作無事看禍
福在呼吸恐懼兼寢飯人所忽不省我思嘗熟爛夜臥
不安席晨起寧待旦雖云親藥石得失每參半人情喜
一快往往觸剽悍收功寧使遲覆敗不可玩
夏夜納涼
河漢微茫月漸低風聲正在草堂西莎根唧唧蟲相吊
木未翻翻鵲未栖屯甲近聞如積水(聞淮壖近募雄淮軍數萬)守關
不假用丸泥孤臣報國嗟無地只有東臯更飽犁
銘座
身退仍懷退心平更欲平直嫌繩尚曲重覺鼎猶輕力
學能除翳深居可息黥聖門初豈遠妙處在躬行
異夢
山中有異夢重鎧奮雕戈敷水西通渭潼關北控河凄
涼鳴趙瑟慷慨和燕歌此事終當在無如老死何
初秋驟涼
我比嚴光勝一籌不教俗眼識羊裘滄波萬頃江潮晚
漁唱一聲天地秋飲酒何嘗能作病登樓是處可消憂
名山海内知何限凖擬從今更爛遊
新涼
家住山陰剡曲傍一番風雨送新涼亦知病得清秋健
無奈愁隨獨夜長日落川原横慘淡月明洲渚遠蒼茫
老民無復憂時意齒豁頭童只自傷
書幸
才薄無能役窮途不意全得書娛晚莫遇藥起沉緜漂
毋能分食偷兒肯恕氊不知從此去更度幾流年
獨遊
地僻少人迹身閒思獨遊荒村更阻雨衰鬢不禁秋斷
續呼牛笛横斜放鴨舟殘年澹無事隨處送悠悠
記夢
夢遊異境不可識翠壁蒼崖立千尺樓臺縹緲出其上
揮手直登無羽翼門楣扁牓作八分竒勁非復人間迹
主人鹿弁紫綺裘相見歡如在疇昔探懷示我數紙書
妙句玄言皆造極我即鈔之雜行草主人戃怳如甚惜
夢中亦復知是夢意恐覺時無處覓自量強記可不忘雞
唱夢回空歎息
初秋自述
平生偶有愛山僻垂老常無沽酒資破屋頽垣吾已矣
大冠長劎汝為誰郵亭歴歴關河遠鬢髮蕭蕭歲月移
殘暑不禁隨手過東籬又近菊花時
秋暑夜起追涼
漱罷寒泉弄月明浩然風露欲三更曲闌干畔踟躇久
靜聽空廊絡緯聲
又
道士磯邊浪蹴天郎官湖上月侵船莫年自度無因到
且與沙鷗作後緣
小築
小築竝湖堤茅茨不厭低引泉澆藥圃砟竹樹雞棲夕
靄山常淡秋蕪路欲迷平生草玄手老去學鉏犂
喜雨
黑雲横絶天漢津父老僉言候當雨未論秋稼緜千里
且喜滂沱洗殘暑我起呼兒扶再拜汗垢得凉真一快
桔橰抱甕兩置之日日齋盂飽菘芥
又
雨聲蕭蕭集庭樹雨氣森森入窗戸玉川茆屋久不葺
破漏無復施床處我於萬事本悠悠危坐讀書忘百憂
明朝秋水增三尺且復沙邊弄釣舟
秋夜
大枕空床夢不成草堂悄悄四無聲月明漸見天窗白
風起忽聞簷珮鳴客子未忘悲故里老人無念到浮名
江村歲歲先涼冷且復尋盟向短檠
白鷗
平生崖異每自笑一接俗人三祓除惟有白鷗真我客
爾來底事向人疎
靜室
靜室牀横一素琴爾來殊覺道根深喚回倦枕功名夢
洗盡浮生幻妄心兩屨雲煙遊少室一窗風雪宿東林
細思却是關身事無奈殘年老病侵
秋興
秋眠怯簟冷晨飯喜蔬香寧使衣百結肯儲錢一囊杜
門雖局促負氣尚軒昂死去真無憾曾孫似我長
欲雨
徙宂中庭蟻爭巢後圃鳩物情猶慮患人事得忘憂
又
荷鍤决新渠芟茅補舊廬共知秋必雨有備即安居
雜感十首以野曠沙岸淨夫高秋月明為韻
吕釣渭水濱說築傅巖野雖曰古盛時得士蓋亦寡天
將起治亂人才有用舍向非萬牛力孰與成大厦
又
洙泗日已遠儒術日已喪學者稱孔墨為國雜伯王書
生幸有聞力薄不能倡默默世俗間汝職無乃曠
又
我昔下三峽百丈堆兩車初發公安城已過長風沙早
知世路惡恨不常浮家至今清夜夢雙艣聞謳啞
又
斗杓運四序寒暑忽已換人生知幾何去日難把玩憑
高望煙海青山忽中斷秋風肺病蘇為子巾一岸
又
磨鏡要使明拭几要使淨奈何視吾心不若几與鏡垢
汙倘未除秋豪即為病吾曹亦聖徒可不學顔孟
又
天人本一理禍福常照然人衆何足恃妄謂能勝天適
燕當北轅調瑟當解弦五行未可忽洪範禹所傳
又
鏡湖一何清稽山一何高浙江百里遠夜枕聞驚濤子
胥死吳下千載無人豪遺魂招不來我欲續楚騷
又
歸耕無襏襫出戰無兜鍪已失西疇春空懷北平秋提
攜一束書蹭蹬至白頭鬴中有轑飯一飽吾何求(吳人謂飯)
(不炊者為轑飯轑音勞)
又
我昔遊劒南爛醉平羌月一杯玻瓈春萬里望吳越豈
知有天幸故山得歸骨扁舟小江上夜半看月没
又
入東多名山天台連四明路窮寺門出林闕溪橋横豈
無一月間結束與子行會揀最幽處煨芋聽雪聲
秋思
秋雲易簇日常陰西望山村每欲尋屏掩數峰臨峭絶
蛇蟠一徑入幽深
又
山步溪橋入早秋飄然無處不堪遊僧廊偶為題詩入
魚市常因施藥留
又
臨海銅燈喜夜長蘄春笛簟怨秋涼世間生滅無窮境
盡付山房一炷香(台州白銅燈檠絶妙)
又
才不才間未必全胸中元自要超然黃金不博身強健
且醉江湖萬里天
又
牙齒漂浮欲半空此生已付有無中一杯藜粥楓林下
時與鄰翁說歲豐
又
疏泉洗石誇身健試墨燒香破日長若得三山安樂法
不湏更覓玉函方
又
傍縣人來涕泗翻蝗灾暴虎不堪言天心似為衰翁地
飽食安眠獨北村
又
閒愁正可資詩酒小疾安能減食眠一畝旋租畦菜地
千錢新買釣魚船
又
眼明尚見蠅頭字暑退初親雁足燈歴歴胸中千載事
莫將輕比住菴僧
又
虛極静篤道乃見仁至義盡餘何憂名山采藥恐未免
策蹇孰能從我遊
雞犬
鄉村年久競農務秋斂春畊恐失時我老元無夙興事
嬾雞啼曉恰相宜
又
貧家也復謹朝昏小犬今年乞近村糠粃無多深媿汝
狺狺終夜護籬門
秋來瘦甚而益健戲作
莫笑形羸不自支清虛正與老人宜矛頭淅米誰能食
甑裏生塵却自奇獨釣又逢秋晚後安眠常到日高時
邇來久雨牆垣壞斫竹東岡自作籬
秋夜
岸幘蕭然病體輕雨餘郊舘已涼生微風掠面酒無力
明月滿窗眠不成葉底涓涓秋露滴草根咽咽暗蛩鳴
屏居未免傷孤寂賴有鄰翁約耦畊
秋興
巢燕無情不更回門庭日日落楸槐新涼漸喜償碑債
多病還憂欠藥材社近家方篘濁酒客來身自埽蒼苔
道心已熟機心盡寄語鸕鷀莫苦猜
閒詠
莫笑結廬魚稻鄉風流殊未減華堂茶分正焙新開箬
水挹中&KR2560;自候湯小几研朱晨點易重簾埽地晝焚香
個中富貴君知否不必金貂待紫皇(青城丈人祠畫仙官有服貂蟬者)
人壽至耄期
人壽至耄期如位至王公非以德將之往往不克終非
必皆大惡過取固多凶吾今垂九十追逐羣衆中筋骸
勝拜起耳目未盲聾強健天所借正與富貴同一念媿
屋漏一言誑孩童老無朋友規日夜勤自攻
訪野人
我行城西南適兹素秋時風露雖已高草木鬱未衰敲
門尋野人一笑萬事非拂榻意何勤酒釅雁鶩肥新涼
天所賜盡醉不足辭擊壤歌堯年瞑目以為期
&KR1898;蟁效宛陵先生體
澤國故多蟁乘夜吁可怪舉扇不能却燔艾取一快不
如小忍之驅逐吾已隘寧聞大度士變色為蜂蠆
吹笛
吳江楚澤閒遊徧未豁平生萬里心醉裏獨攜蒼玉筍
岳陽樓上作龍吟
書幸
破屋頹垣鬼笑窮暗中調護頼天公頻年得疾身猶健
百種無營飯不空
感事
已醉猩猩猶愛屐入秋燕燕尚爭巢老夫看盡人間事
欲向山僧學打包
晚晴
雨如塵點送新涼雲作魚鱗襯夕陽蓬戸清閒貧亦好
筍輿安穩病何傷
農家
寂寂江村數掩籬吾廬又及素秋時横林未脱色已盡
孤鳥欲棲鳴更悲小釡蓴羹初下豉矮瓶豆粉正燃萁
為農幸有家風在百世相傳更勿疑
寓歎
白首還鄉厭蕨薇倀倀自歎欲疇依門庭不埽稀迎客
碪杵無聲未贖衣逹士共知生是贅古人嘗謂死為歸
畊疇幸可期中熟又報殘蝗接翅飛
又
憶昔建炎南渡時兵間脱死命如絲奉親百口一身在
許國寸心孤劎知坐有客瘖堪共醉身今病忘莫求醫
出門但畏從人事臨水登山却未衰
雨夜
病多漸減燈前課老甚都忘枕上愁一段高情誰會得
臥聽簷雨瀉清秋
秋懷
火食非初志衣塵每自哀危途觸&KR1527;澦歸興薄蓬萊逋
客傳琴調高僧乞藥栽人間豈不好病眼自慵開
又
苦雨無時止幽人空復晴少眠知夜永久病喜秋清螢
傍疎簾度蛩依壞甃鳴流年那可挽又見曉窗明
又
獨立離人境幽居察物情蟻知軍陣法蟲作緯車聲身
老唯貪睡兒痴亦惰畊騰騰復兀兀何以報時平
又
寓世久成贅忘家生若浮安能三太息惟有四宜休屋
壞無全堵船輕每信流鴟夷幸無恙賴爾可消憂
小室
窗几窮幽致圖書發古香(古香見米元章書畫史)尺池魚鱍鱍拳
石樹蒼蒼老去身猶健秋來日自長養生吾豈解嬾或
似嵇康
贈道侣
蕊笈人多有惟君獨造微丹成河自塞吟罷劎俱飛酒
市尋差易雲山覓更非何時醉携手為我發玄機
舟中醉題
風吹蘆荻聲颼颼晚潮入港浮孤舟老民已埽市朝迹
造物全付江湖秋項里廟前是魚市禹會橋邊多酒樓
醉來且復過此日莫為碪杵悲無裘
又
鮑郎山前煙雨昏疎燈小市愁偏門上船初發十字港
鼓棹忽過三家村孤鸞對鏡空自感老龜搘床何足論
但願諸公各戮力上助明主憂元元(偏門十字港三家村皆地名)
出遊莫歸
東行西行日莫歸川雲漠漠雨霏霏蝗餘場上禾收薄
酒貴街頭客醉稀買犢躬畊空自力灼龜占歲又成非
稚孫索飯殊關抱憐汝何時得瓠肥
園中作
紗巾一幅立斜陽本尚無閒況有忙雞犬往來空自得
禽魚翔泳各相忘欲衰莎草無多綠未落梧桐已半黃
徂歲匆匆成絶嘆瓦溝行復見新霜
劎南詩稾卷七十七
