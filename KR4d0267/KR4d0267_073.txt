劎南詩稾卷七十三
宋陸游撰
秋日村舍
會稽城南古大澤霜晴水落煙波迮寒風蕭蕭凋櫸柳
暖日暉暉秀&KR1593;麥傳聞新詔募新軍復道公車納羣策
忠誠所感金石開勉建功名垂竹帛
又
川雲慘慘欲成雨宿麥蒼蒼初覆土芋肥一本可專車
蟹壯兩螯能敵虎村村婚嫁花簇檐廟廟禱祠神降語
兒孫力稼供賦租千年萬年報明主
村遊
閉戶苦無憀行行不覺遥人稀廢古井水退築新橋野
店聽山雨僧厨餽藥苖湖中有高士折簡恐難招
吳歌
勝負兩蝸角榮枯一蟻窠人情苦翻覆吾意久蹉跎困
睫憑茶醒衰顔賴酒酡坐人能聽否試為若吳歌
秋感
扶杖龍鍾迫耄期江湖木落更堪悲醉中光景似得志
夢裏朋儕如少時落筆龍蛇仲蒙帖(芮國器一字仲蒙)滿懷風
月季長詩前朝名勝凋零盡百歲關心只自知
又
聖世優容許乞身歸來猶幸齒齊民漁家那有懸車地
蔬食何施祝鯁人獠婢臨溪漂衣絮蠻童掃葉續炊薪
生涯如此仍秋暮賴是從來慣處貧
紹興辛未至丙子六年間予年方壯每遇重九多
與一時名士登高於蕺山宇泰閣距開禧丁卯六
十年憂患契闊何所不有追數同遊諸公乃無一
人在者而予猶強健慘愴不能已賦詩識之
故里登高接雋遊即今不計幾番秋一樽尚與菊花醉
萬事不禁江水流薄命雖多死閭巷逢時亦有至公侯
若論耄歲朱顔在窮逹皆當輸一籌
結茅
結茆湖曲兩三間客少柴荆盡日關插架圖書娛晚暮
滿灘鷗鷺伴清閒壁龕吳晉千年字(斸地得吳永安晉太康中古甎)窗
納蓁稽萬叠山自怪堅頑推不倒時來臨水照蒼顔
老健
年垂九十身猶健竹屋荆扉不厭低挈榼自沽深巷酒
擁衾遥聽别村雞家添豚柵還堪賦路認牛欄每不迷
惟恨窮秋開霽少晚來小雨又成泥
幽居即事
壯歲本亡竒頽齡又及斯極知身有幾惟是醉相宜燒
艸温新犢編籬護伏雌謀生未忘念笑語路傍兒
又
晚日照茅茨西風吹接䍦貧思止酒易老悔養丹遲斸
地秋畦藥焚香夜揲蓍呼兒具舟檝吾欲上湘灕
秋晚書感
犧象初心豈願才溝中雖斷不湏哀吾生自信雲舒卷
客態誰論燕去來夕露正看沾艸棘晨霜已見落楸槐
耄年閉戶真無憾葑火更闌熟芋魁
小市暮歸
愛酒行行訪市酤醉中亦有穉孫扶林梢殘葉吹都盡
煙際孤舟遠欲無野餉每思羹苜蓿旅炊猶得飯雕胡
青山在眼何時到堪歎年來病滿軀
寓歎
日夕羊牛下月明烏鵲飛林林皆有託貿貿獨安歸疾
痼方求藥秋高未製衣岷峨不遂隠更恨昔謀非
又
交世非初志謀生又絶疎家貧思辟榖人忌悔知書門
異回軒巷乘無秃尾驢老頑君勿怪萬事有乘除
又
短髮不禁搔紓悲賴濁醪潦收溪瀨急木落寺樓高善
飯餘何欠看雲亦足豪今朝有竒事江浦得霜螯
題僧菴
細路穿雲塢危橋渡野塘人稀土花碧屋老瓦松長憂
患雙蓬鬢裝資一布囊焼薪藉餘暖今夜有新霜
哭季長
岷山剡曲各天涯死籍前時偶脱遺三徑就荒俱已老
一樽相屬永無期寢門哀慟今何及泉壌從遊後不疑
邂逅子孫能記此交情應似兩翁時
又
我荷鋤時君賜環君歸我復造清班無由促席暫握手
每得寄聲聊解顔造物不令成老伴著書猶喜在名山
(季長晚著書數百卷)半年僅得陳蓴鯽白首臨風涕自潸
魔境作頗思遠適賦此自遣
夜夜燃燈旦旦香修行老尚墜微茫齋居自許塵心盡
遇事方知業力強兩屨生雲入灊皖孤舟載月上瀟湘
道人行李君母笑惟是蓍筒與藥嚢
枕上
窗紙蕭蕭印月痕數聲新雁過江村孤愁不與夢俱斷
羸老豈知身尚存世事萬端歸蠧簡秋風百感集清樽
荷鋤家圃知何憾猶勝生求入玉門
讀豳詩
我讀豳風七月篇聖賢事事在陳編豈惟王業方興日
要是淳風未散前屈宋遺音今尚絶咸韶古奏更誰傳
吾曺所學非章句白髮青燈一泫然
北窗
半世蟬嘶坐北窗耄年依舊守殘缸買書安得黃金百
覓句如求白壁雙老氣尚思呑夢澤壯遊曾是釣巴江
寒生事業秋毫盡筆力終慙鼎可扛
小圃醉中作
搖落園林探借春耄期詩酒肻輸人狂時湖海猶嫌迮
達處羲農亦未淳木葉蔽身如盛服藜羹加糝即常珍
巢由尚隠唐虞代漫道桃源是避秦
秋冬之交雜賦
蓬戶終年閉靈臺一事無貧猶能自活衰未藉人扶兒
學無歆異孫啼有啓呱東隣麴道士折簡也能呼
又
霽日收殘靄微霜作早寒桐凋無宿葉水退出新灘室
小纔容膝門低每觸冠平生只此是何物動憂端
又
避俗嫌林淺安貧覺屋寬地爐燒葑火土榻藉蒲圑稚
子誇藜糝高僧輟芋殘霜寒固難出不怕笑蹣跚
又
嶺下晨炊黍津頭暮繫船寒潮呑别浦老木慘蒼煙市
徙新山步耕侵古廟堧閒人不蓄幘散髮醉江天
又
霧雨林塘晚風霜聚落寒衣冠存簡朴農圃備艱難舂
簸&KR1593;供餌蒸炊豆作團此心如古井無地起濤瀾
又
碓舍臨寒水漁舟弄夕霏烏將九子過雉挟兩雌飛浮
世萍無蔕流年弩發機常思南鄭日縣驛跨騾歸(漢中西縣)
(村落下臨譲水景物頗似吾鄉)
海山
補落迦山訪舊遊菴摩勒果隘中州秋濤無際明人眼
更作津亭半日留
飲村酒
湘浦騷人詠啜漓黃州飲溼又增竒紛紛坐客評清濁
我已昏然睡不知
觀諸將除書
百鍊剛非繞指柔貂蟬要是出兜鍪得官若使皆齊虜
對泣何疑效楚囚
捫腹
身如椰子腹瓠壺三畝荒園常荷鋤著萬卷書雖不足
容數百人還有餘
醉歌
却日莫揮戈君當聽我歌花殘狂有限酒熟悶無多生
理憑長鑱幽情寄短蓑江湖秋萬里未死且婆娑
自歎
惡殺常根食安貧但緼袍消搖敢言達簡默本非高入
剡逢飛雪遊吳看怒濤平生笑漁父苦語勸餔糟
村翁
不入城門三歲餘亦無車馬過吾廬食常羹芋已忘肉
年迫蓋棺猶愛書處處叩門尋醉叟時時臨水看遊魚
半生名宦終何得作箇村翁計未疎
不寐
一竿江渚寄沈冥衰疾侵凌失鬢青困睫日中常欲閉
夜闌枕上却惺惺
書志
平生不喜作鵬搏常伴寒螿語夜闌一椀淖糜支日過
數椽破屋著身寬衰殘雖已歎垂白憂患未容侵渥丹
後五百年吾話在笑君虚坐幾蒲團
東偏紙閣初成
蚍蜉占雨解移穴蟋蟀畏寒先近牀我亦聯屏為燠室
一冬省火又宜香
小豎醉
漫道樽中酒不空歌呼誰解和衰翁可憐小豎如猱玃
却有平陽吏舍風
雜興
寸隂可惜子所知尺宅治生今未遲虚費年光作閒事
人間信有白頭癡
又
堯舜桀紂皆腐骨王侯螻螘同邱墟麥苖覆塊鳩喚雨
常恨無人同荷鋤
又
一春妍暖無多日八十康強有幾人學不名家空自苦
路邊醉倒却關身
又
詩人肝肺困雕鐫往往夀非金石堅我獨適情無傑句
化工不忌遣長年
示兒孫輩
昔忝諸生後初非一世豪但希鄉有秩敢望郡功曺歛
版寧為辱扶犂亦足高兒孫勿妄想底處不徒勞
雜賦
養疾清溪曲風林幾著霜細書如助嬾薄酒不成狂老
歎朋儕盡閒知歲月長柴門偶一出倚杖立斜陽
又
孤學違流俗危機歴畏途逢人增戃怳看鏡失膚腴閉
戶書圍坐移燈影向隅空懷四方志泯默死東吳
又
家業貧原憲年齡老伏生但悲鸞獨舞那羨雁能鳴釀
酒秋常醉驅牛夜亦耕此身當自貴勿用作投瓊
又
䝿固不如賤狂應未勝癡閉門真已矣命駕欲何之碧
縷生香袖清漪漲硯池是中有佳處不覺晝隂移
又
海上魚鹽聚煙中雞犬聲耕農叱牛去醉叟策驢行歛
薄民差樂烽消盗略平悠然憩松下我亦有幽情
又
櫛髮晨興後寬腰午餉餘講明窮理學讐校養生書倚
杖聽啼鳥臨池看戲魚怡然又終日底事解愁予
幽居
人間歲月苦駸駸白首幽居不厭深嬾愛舉杯成美睡
靜嫌對奕動機心山村野渡䨇芒屩夜雪晨霜一布衾
不到匡廬三十載夢携巾鉢上東林
連日作隂頗有雨雪意
十分歷日過八九徂歲迫人殊可驚霜木蕭蕭臨古道
雪雲慘慘冒高城山頭噤雀無生意水面飢鳶有墮聲
&KR1233;壓新醅供旨蓄從今次第問春耕
山房
四紀移家剡曲傍自茨生艸作山房寒侵夜艾知霜重
行遍天涯覺夢長戒婢無勞事釵澤課奴相率補陂塘
無衣已免豳人歎數箔春蠶歲有常
梅市暮歸
老境惟閉門不與事物接時逢佳山水尚復快登涉山
程策小蹇水泛搖短楫今兹税駕地佳事喜稠叠雲生
溼行縢風細掠醉頰旅羹芼玉糝僧飯敷白㲲葑火煨
芋魁瓦甑炊豆莢經行出幽圃懷抱頗自惬枯籬絡丹
實深澗堆黃葉白雲横谷口綠篠穿山脇還家寧迫暮
取路羞徑捷何當倚蒲龕一坐十小劫
法雲寺
法雲古蘭若西走(奏)錢塘路帆影梅市橋人語柯山聚
吾家昔為隣來往無晨暮十世三百年散徙非復故修
廊與廣殿亦已化煙霧經營久不倦大體始略具鐘魚
以時鳴軒檻有幽趣中庭掃蕪穢斷碣起顛仆老我絶
世緣隨身惟兩屨願言治北窗寂寞同子住
郊居
郊居本宴如觸事自多感況當搖落時雲重天慘慘路
窮非通途地偏無遠覽殘蕪連古道槁葉滿幽坎老來
厭了了萬事付黮闇地爐熾生柴喚客烹薺糝
作雪不成獨詠
淡日朝穿霧濃雲夜護霜風聲空浩蕩雪意愈微茫棐
几閒臨帖銅爐靜炷香悠然踐殘歲不是傲羲皇
聞雁
蜻蜓浦中聞雁聲寒侵裋褐客愁生忽思大散關頭路
雪壓蒙氊夜下程
泛舟至蜻蜓浦小泊漁村
醉泛蜻蜓浦啞吚一艣聲陂塘秋水瘦墟落暮煙生野
店曾留醉樵翁不記名相逢雖惘惘懷抱已先傾
散策門外隣叟怪其瘦
八十衰翁力既愆強扶藤杖出門前朝晡恃粥何勞歎
齒脱牙搖已數年
書警
束帶接一客伸紙報一書未為甚疲勞已覺不枝梧惟
有褏手坐儼然如齋居尚懼精神衰藥石以自扶
又
情慾雖害人要是自惑溺吾觀日用事飲食真勍敵乃
知匕箸間其禍甚袵席堂堂六尺軀勿為口腹役
園中
殘菊無復花遊蠭抱枯叢我老復多疾寄迹窮巷中開
門無客至安取樽不空夕陽挂高樹此日還怱怱
冬晴行園中
冬温光景如春妍暮年強健勝壯年手推園門拂石坐
豈暇為客思無氊殘蕪未死更鬱鬱晚菊欲槁猶鮮鮮
閒愁正得酒彈壓此夕預知當熟眠
又
桔橰灌蔬固已非竹筧澆花宜見譏杏繁梅瘦種性别
一氣生殺均天機細推物理孰不爾搏風未可嘲卑飛
君其置之且共酌白酒方熟黃雞肥
懷青城舊遊
宦途到處不黔突惟有劍南縻歲月屢遊老澤蒼玉嶂
疑是虚皇白銀闕松肪擣麨具晨餐槲葉作衣勝裋褐
泥飲不容繁杏落浩歌常送寒蟬沒水邊洞口適有遇
握手一言換凡骨少陵老子未識真欲倚黃精除白髮
晩立
倦憑小豎立柴門殘角疎鐘欲斷魂傷雁養翎依荻浦
渡牛浮鼻望煙村壯心已覺隨年往孤學何由與俗論
數點雨聲催返舍小窗燈火對壺飱
志喜
雪鬢蕭蕭九十翁短檠猶喜策新功斵輪自得不傳處
治水本行無事中山市兒童隨小蹇江村煙雨宿孤篷
更知衰疾從今减萬里塵清蜀藥通
窮居
仕宦初何得窮居半士農清宵叔夜鍜平旦伯鸞舂馬
磨猶支日牛衣亦過冬湖中有嘯父何計得相從(湖中隠士)
(月夜棹舟其疾如飛並湖有聞其嘯歌者)
冬暖園中萱艸蓊然海棠亦著花可愛作路浚井
皆近事也
暖景變嚴冬誰知造化功少留萱艸綠探借海棠紅築
路横塘北疏泉小嶺東欣然得佳處忘却歲將窮
即事示兒輩
今歲霜遲殊未寒籬東鳥桕葉纔丹病輕漸喜免求藥
老甚難誇能據鞍隣舍僧貧分米少酒坊人熟督錢寬
晚來笑向兒孫說且得無生一話團
小雨頗寒
冬温初喜一寒新紙閣㙛爐養病身殘雨已收猶點滴
斷雲欲散更輪囷衣裳可典寧留笥口腹雖饞肻累人
一事明朝差似樂探梅閒岸接䍦中
題舍壁
身寄蝸牛廬手持科斗書尚憎駑戀棧肻羡鶴乘車富
貴何加我山林亦宴如年來常去殺不歎食無魚
又
艸沒孔明廬塵流倚相書家居四立壁出駕獨轅車窮
達本無擇死生良自如鏡湖三百里處處侣禽魚
仲冬書事
邊頭無警少鈴聲病得新霜亦已平赤脚聽蛩勤夜績
蒼頭租犢待冬耕發奩䨇兔駢頭卧溢榼芳醪徹底清
里巷紛紛誇節物春盤儺鼓漸關情
醉舞
渭城朝雨不湏歌爛醉江頭舞短蓑自是先生眼根鈍
夭狐伎倆本無多
思蜀
白帝城邊八陣磧青城山下丈人祠英雄不生僊又去
零落艸間多折碑
又
蜀莊鳴飛隘九區超然豈止山澤癯荒臺古井無處所
行子但覓房公湖
次韻李季章參政哭其夫人
飛蓋傳呼入省門依然殘夢浣花村遙知最是傷心處
衫袂猶霑掃黛痕
又
焚香黃閣退朝歸道話時時正要提九十老翁緣底健
一生強半是單栖
又
萬里氊車入鳳城豈知遽已迫斜曛似聞後院思遺愛
掩淚人人說小君
又
佛供齋僧冀萬分幽明路絶竟難論若為可慰重泉念
觸事平心無怨恩
又
焄蒿一去杳難知數紙遺書手自披切勿輕為歸蜀夢
竹枝忍復聽吾伊
又
害道無如徇愛嗔養生尤要嗇精神祝公少置空閨憶
天下安危在此身
又
富貴思歸豈坐迃岷山種芋已成區獨歸它日公無憾
天際煙帆與石俱(李公買石甚冨將載以歸)
試筆
人間元無第一手萬事端如屈伸肘但能看破即超然
何代商山無四叟老民自視中何有傾身經營一杯酒
此外管城差可人相從且作明窗友
屠希筆
屠希一筆價必千紹興初載海内傳高皇愛賞登玉几
求書蚤暮常差肩一朝希死子孫弱歲久僅可售百錢
宣城晉陵競聲價外雖甚飾中枵然鳴呼世事每如此
使我太息中夕起
寒夜吟
仕宦孰不願美官無如兩膞聳聳寒可憐誤信紙上語
至死功名心未闌骯髒得倚門矍鑠猶據鞍何如百年
中盡付一漁竿布襦可以度雪夕麥飯可以支朝餐但
知禪龕著身穏莫和詩人行路難
記夢
衣紳飄舉髮颼颼一鶴聊為太華遊每過名山思小憩
天風浩浩不容留
霜夜
月淡霜清夜漏遲疎鐘杳杳度南陂燈殘有恨欲誰語
雞老無聲如我衰使入蜀川方在道書傳淮浦定何時
若為可遣閒愁得獨擁寒爐爇豆萁(時方附蜀中便舟寄書張季長家又)
(未得古夀書每關懷)
又
土牀紙帳臥幽寂枕上細聽城上更榾柮焼殘地爐冷
喔咿聲斷天窗明風霜欲透艸茨屋鹽酪不下薺糝羹
猶恨扶犁老無力向來枉是請躬耕
歲暮
歲暮風霜慘村深草棘稠力衰行每蹇衣薄鼻多鼽久
矣當長往悠然尚小留兒童報炊熟得飽且忘憂
與野人散策門外
春意侵寒律川雲結夕隂閒人了無事隣叟偶相尋廢
沼萍黏塊孤村雀滿林世間真夢耳何物可關心
十一月十一日夜聞雨聲
入冬殊未寒塵土冒原野溝溪但枯蓱不聞清湍瀉今
夕復何夕急雨鳴屋瓦豈惟宿麥長分喜到菜把明朝
開衡門想見泥濺踝豐年儻可期擊壤歌豳雅
自述
怡然氣貌漸還嬰淡飯麤裘過此生儘道無方能縮地
夢中夜夜上青城
又
齒卼復牢能咀嚼足攣漸愈可跏趺短檠非復衰翁事
且與兒孫共地爐
歲暮老懷
粥美忘流歠燈孤伴獨吟衾寒知夜艾身痛卜天隂薪
炭常憂絶杯觴不厭深故人今已矣三歎有遺音(謂季長也)
書況
垂白渭南叟深居湖上村貧知蔬食美閒覺布衣尊琴
譜從僧借茶經與客論探梅來直步沽酒到偏門細織
籠安鶴頻求果飼猿舊書編未絶猶足教諸孫
劍南詩稾卷七十三
