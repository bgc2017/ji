劎南詩槀卷五十五
宋陸游撰
記東村父老言
原上一縷雲水面數點雨夾衣已覺冷秋令遽如許行
行適東村父老可共語披衣出迎客芋栗旋烹煑自言
家近郊生不識官府甚愛問孝書請學公勿拒我亦為
欣然開卷發端緒講說雖淺近於子或有補耕荒兩黃
犢庇身一茅宇勉讀庶人章淳風可還古
試筆
用筆如用人利鈍烏可常必欲責其全無乃廢所長宣
城與晉陵聲價略相當不知今何年森然集龜堂和墨
若瑿黑𢷬紙如銀光心手適調一運此紫毫鋩前却俱
稱意六驥馳康莊聊復取一快詎必師鍾張
曠懷
曠懷何啻等沙鷗外物相挻劇火牛若信本心無一事
始知平地起閒愁每逢達士惟長歗欲棄浮生尚小留
今旦微霜好風日短笻且領鏡湖秋
夢行小益道中
棧雲零亂䭾鈴聲驛樹輪囷樺燭明清夢不知身萬里
只言今夜宿葭萌
又
櫸柳林邊候吏迎血塗草棘虎縱橫分明身在朝天驛
惟欠嘉陵江水聲
秋樹
秋風一夜吹橋樹明日來看已非故吳中九月霜尚薄
落葉半随飛鳥去老人心事感凋零只欲逢秋醉不醒
范寬用意真難解偏寫丹楓作畫屏
雜感
鶴乘軒車已堪歎狐帶髑髏何可親勸君一笑埽除盡
來作人間百歲人
又
讒口安能作禍基吾曹興廢豈無時向來何事令公怒
問着渠儂自不知
又
艱危寧度瘦驢嶺奔走莫隨肥馬塵困阨終身元自好
可憐癡子恨無津(瘦驢嶺在施黔間前軰或有作驢瘦嶺蓋誤也)
又
一尊易致蒲萄酒萬里難逢鸛鵲樓何日羣胡遺種盡
關河形勝得重遊
又
老境睡多行立少浮生會少别離多安得此身重壯健
一杯朋舊共高歌
又
苦熱惟憂不復凉轉頭忽己見秋霜道人若悟無寒暑
墮指流金總道場
柳橋秋夜
帝青萬里月輪孤埽盡浮雲一點無正是吾廬秋好夜
上橋渾不要人扶
訪隱者不遇
秋高山色青如染寒雨霏微時數點蘭亭在眼久不到
每對湖山輙懷歉雅聞其下有隱士漠漠孤烟起松崦
獨攜拄杖行造之枳籬數曲柴門掩笛聲尚近人已遯
日啜薄糜終不貶何如小住共一尊山藜野芋分猿嗛
蒼檜
北風捲野天晝晦雨如弩鏃穿屋背老夫下牀行躡屐
稚子抱書坐持蓋豈無長楸與巨竹幹折枝摧共顛沛
孰能不動安如山屹立庭前獨蒼檜
農家歌
村東買牛犢舍北作牛屋飯牛三更起夜寐不敢熟茫
茫陂水白纖纖稻秧綠二月鳴搏黍三月號布穀為農
但力作瘠鹵變衍沃腰鎌卷黃雲踏碓舂白玉八月租
税畢社瓮釀如粥老稚相扶攜閭里迭追逐坐令百世
後復覩可封俗君不見朱門玉食烹萬羊不如農家小
甑吳粳香
君子非好異
君子非好異本意亦從衆居然迫所媿難復趨一閧孟
軻遇齊王夫豈不欲用萬鐘養弟子乃似以利動惟其
有辭受百世尊道統豈惟聖賢哉學者固所共
獨登東巖
早慕功名已絶癡晩躭筆墨愈無奇牧羝未乳身先老
化鶴重歸語更悲朋舊在亡成斷夢山河興廢入孤吹
悠然獨倚闌干笑又過簮萸泛菊時
灌園
八十身猶健生涯學灌園溪風吹裋褐村雨暗衡門眼
正魔君怖心安疾豎奔午忩無一事梨棗弄諸孫
晨起
老尚貪書課黎明即下床不驚天乍冷更覺意差強蟾
滴初添水螭爐旋炷香浮生又一日開卷就忩光
龜堂
莫笑龜堂老殘年所得多賦詩傳海估說法度天魔夭
矯竹如意鱗皴松養和拈來示諸子無事數相過
蜀漢
蜀漢崎嶇外江湖莽蒼中冷官家世事獨立古人風已
老學猶力久窮詩未工悠悠千載後此意與誰同
客有言太山者因思青城舊遊有作
我登青城山雲雨顧在下月色縞巖谷欲睡不忍捨明
朝下半嶺頗怪哀湍瀉山麓雲未歸平地泥沒踝乃知
宿處高所恨到者寡有客談泰山昔嘗宿石室夜分林
采變𤾉谷看浴日九州皆片塵盛夏猶慘栗我聞思一
往安得飛仙術但願齊魯平東封扈清蹕
遊近村
度塹穿林脚愈輕憑高遠望眼猶明霜凋老樹寒無色
風掠枯荷颯有聲泥淺不侵雙草屨身閒常對一棋枰
茒檐蔬飯歸來晩已發城頭長短更
疎雨
檐間秋雨時一滴絶似漢嘉方響泉不聽此聲三十載
夢回搔首一凄然
秋曉
菅席多年敗見經布衾木枕伴殘更嗈嗈天際鴈初度
喔喔舍傍鷄亂鳴貸米未回愁竈冷讀書有課待忩明
一秋最恨空階雨滴破羈懷是此聲
癸亥初冬作
開歲忽八十古來應更稀我存人盡死今是昨皆非愛
酒陶元亮還鄉丁令威目前尋故物惟有釣魚磯
兀坐久散步野舍
&KR1043;洞風號木蕭條雨滴階忽思穿兩屐聊用散孤懷赤
脚春畬粟平頭拾澗柴先師有遺訓萬事忌安排(胡翼之先)
(生教徐節孝曰莫安排)
法雲寺
不到法雲久高秋初一來厨供菰白美池蘸水紅開橋
畔逢遊衲雲邊數過桅同遊恨歸早珍重約尋梅
小徑登東山繚行自西北至溪上(是夕子聿置酒)
行穿犖确度谽谺小立風中客䄂斜衰草雙雙點飛蝶
長空一一送栖鵶荻洲薄暮收魚網茒舍初寒響緯車
誰道老人多感慨未妨尊酒樂年華
美睡
老來胸次埽崢嶸投枕神安氣亦平漫道布衾如鐵冷
未妨鼻息自雷鳴天高斗柄闌干曉露下鷄塒腷膞聲
俗念絶知無起處夢為孤鶴過青城
逆旅
秋晩南山行小蹇就店秣我亦念少休無奈市兒聒嗟
爾亦坐饑錙銖苦争奪其心計亦厭陷溺無自脱我欲
救其本汝勿謂迂闊要傾江海大一洗錐刀末人生顧
須幾卒歲無一褐有地即可耕何山不堪活
東園
今日天霣霜又見一日晴晴寒病良已扶杖東園行瓦
鼔息我倦静聽幽鳥鳴花菓四十株手自培養成疎密
無行列東園蓋強名人看不滿笑聊用適我情
雜感
買薪貸粟不曾知一事無營盡日嬉耋老却如童稚日
早眠晏起食無時
又
古言忍字似而非獨有癡頑二字奇此是龜堂安樂法
大書銘座更何疑
又
平生所聞宋華子病忘乃與知道隣老夫歴盡世間事
始覺此公真可人
又
羲皇一畫開百聖學者即今誰造微文詞害道第一事
子能去之其庶幾
渡頭
蒼檜丹楓古渡頭小橋橫處繋孤舟范寬只恐今猶在
寫出山陰一片秋
小飲賞菊
菊得霜乃榮性與凡草殊我病得霜健每却稚子扶豈
與菊同性故能老不枯今朝喚老父采菊陳酒壺舉褏
舞翩僊擊缶歌烏烏秋晩遇佳日一醉詎可無
與兒輩小集
老子秋來樂事稠吳秔新𢷬酒新篘矮黃不待園官送
小白每煩溪女留頓飽可憐頻夢與半酣自喜有兒酬
不如意事何窮已且放團欒一笑休
舍北晩眺
平野沉寒日遠村生暮煙離離立紅樹點點散烏犍暫
出不逾歲告歸乃一㕓江湖初見鴈着眼送雲邊
書室獨處欣然有詠
鑿空學道本無師歇盡狂心頗自奇閒坐始知冬日永
高談未覺耄年衰治棺準偹膏肓日釀酒枝梧雨雪時
常笑祖龍癡到底一生辛苦覓安期
冬初至法雲
曉日曈曨露未乾東中十月始微寒牛閒處處農功畢
米賤家家酒盞寬烟浦白鷗迎鼓枻漁村紅樹入憑闌
歸舟莫恨無人語手抱陶詩側卧看
感憤
形勝崤潼在英豪趙魏多精兵連六郡要地控三河慷
慨鴻門會悲傷易水歌幾人懷此志送老一漁蓑
記老農語
霜清楓葉照溪赤風起寒鵶半天黑魚陂車水人竭作
麥壠翻泥牛盡力碓舂玉粒恰輸租籃挈黃雞還作質
歸來糠粞常不饜終歲辛勤亦何得雖然君恩烏可忘
為農力耕自其職百錢布被可過冬但願時清無盜賊
村舍
剝啄敲村舍丫义揖主人新牆拆龜兆疎瓦斷魚鱗紅
粒炊畬粟青烟鬱澗薪得床思熟睡寒犬苦狺狺
自述
偶策青驢出還將白鶴隨鍊丹留日觀采藥上天池送
客清秋棹留僧静夜棋從來閒姓字不遣世人知
泊舟湖橋酒樓下
縹緲雲邊罨畫樓空濛雨外木蘭舟誰知老子清狂甚
獨占城南十里秋
菴中雜書
蒲龕久坐暖如春紙被無聲白似雲除却放生并施藥
更無一事累天君
又
謀生安用苦區區豆飯藜羹未遽無若使天年猶合活
不妨自有穀於菟
又
萬物竝作吾觀復衆人皆醉我獨醒走徧世間無着處
閉門鋤菜伴園丁
又
茅茨一室有餘樂轍環四海誰知心輟耕壠上鴻鵠志
長嘯山中鸞鳳音
連日暴下薾然不支戲作
老子心如行脚僧秋風久已辦行藤紙衾夜夜江湖夢
小復遲留待判懲
大風
風大連三夕衰翁不出門兒言卷茅屋奴報徹蘆藩狼
籍鴉擠壑縱橫葉滿園乘除有今旦紅日上東軒
野興
掃盡紅塵閉是非舍傍好在舊苔磯壺中春色松肪酒
江上秋風槲葉衣一片共知雲偶出千年誰識鶴重歸
勿言野外無供給雪後連山藥草肥
又
樓蘭勛業竟悠悠聊作人間汗漫遊半谷雲霞丹竈熱
一天雷雨劎池秋倘佯藥市經旬醉問信巢仙數夕留
却過故廬應一歎岸邊猶繋采菱舟
若耶村老人
昔聞若耶村意象乃物外皤然阡陌間來往幾鮐背無
論百歲翁甲子數至再我來親見之殊未輟畊耒曩事
一一言多聞雜諄誨回頭指丁壯此是曾玄輩有翁又
過我家有孫五代指呼取斗酒山果雜細碎顧我使云
年慙縮不能對恭惟大父行不覺投杖拜養生惟一嗇
此在吾術内翁能信踐之成就乃爾大我今纔耄及耳
目已憒憒長庚雖餘輝敢與明月配
霜曉
霜有連甍白林無一葉青紙衾圍栗烈風響送東丁酒
盡尊餘滴灰深火撥星蓬忩了無事默坐養黃庭
山澤
我本山澤人散誕傲簮裳宧遊五十年天遣還農桑東
阡南陌間吾亦愛吾鄉楚祠坐秋社隋寺觀夜場醉迷
采蒼耳旅飯炊黃梁自疑太古民百年樂未央有時閒
暇時頗復誦老莊亦嘗遊岷峨略聞度世方氣為東道
主主安客自長却後五百年見我灞城旁
遠遊
姓字不須通從來號放翁月明登暑雪木落過秋風(成都)
(武擔山暑雪堂歸州巴東縣江上清風亭皆絶景)處處題僧壁時時卧釣篷始
知侯萬里未必是英雄
北窗
破屋頹垣嘯且歌一窗隨處寄婆娑閱人每歎同儕少
遇事方知去日多雲濕沙洲秋下鴈雨來荻蒲夜鳴鼉
何時更續扁舟興&KR1233;載郫筒醉綠蘿(綠蘿溪在武夷)
醉題
目光炯炯射車牛何至隨人作浪愁身處江湖如富貴
心親魚鳥等朋儔孤帆滅沒三湘曉野店荒寒二華秋
醉墨不容塵土汙憑君試訪寺家樓
幽居
練褐藤冠物外裝下簾留住欲殘香瀟湘客過誇魚具
灊皖僧來說藥方詩未遽衰猶跌宕書雖小退亦軒昂
不緣厭静尋幽事老去無如白日長
連陰欲雪排悶
先生經旬甑生塵藜羹不汚白㲲巾魯連敢謂天下士
摩詰要是山中人(王維自稱山中人)溪從灘瘦愈刻厲山自木
落增嶙峋雲重惟愁雪欲作梅花忽報一枝春
示子聿
古學尊皇極滛辭斥異端人才如爾少老健及吾難身
退桑榆㬉家貧菽水歡人生粗足耳衣食不須寬
項里溪上見珍禽曰溪鵲相隨數十步不去
涉溪來過東溪老斷枝槁葉紛如埽忽逢溪鵲昔未識
言語惺憁羽毛好異哉馴狎若可呼迹雖甚疎情有餘
上穿蒼煙立高樹下踏白石窺遊魚老夫日日溪頭行
見此不妨雙眼明定交物外從今始豈獨沙鷗可與盟
冬夜對書卷有感
人生如夢終當覺世事非天孰可憑萬卷雖多當具眼
一言惟恕可銘膺所聞要足敵憂患吾道豈其無廢興
白髮蕭蕭年八十依然父子短檠燈
項王祠
項里溪水聲潺湲溪上青山峩髻鬟煙村人語虚市合
石橋落日漁樵還堂上君王凛八尺大冠如箕熊豹顔
築祠不知始何代典祀千載誰敢刪肅清亭障息剽奪
埽蕩螟螣囚神奸范增玉斗久已碎虞姬粧面留餘潸
小人平生仰遺烈近廟欲結茅三間時時長歌拔山曲
醉倒聊慰窮途艱
入城
宿凍迷車轍晨霜縞瓦溝路長休小驛風勁透重裘貿
殘軀健健芒芒去日遒親交喜握手隨處小遲留
出城
病鶴寒彌瘦孤松老不枯非關畏軒冕本自樂江湖古
錦添詩句羸驂入畫圖兒孫候門久喚取倒殘壺
不入城半年矣作短歌遣興
我居城西南渺渺水雲鄉舟車皆十里來往道豈長今
夏我來時天風吹荷香再來已孟冬慘然天霣霜市南
兩株柳葉盡萌已黃乃知多事人歲晩空悲傷名藍墮
劫火鞠為瓦礫場河橋比一新華表照康莊成壊莽相
尋推理海芒芒疾豎造化兒吾手扼其吭砥柱天下險
一葦乃可杭養氣倘能全斯言豈荒唐
先大父以元祐乙亥寓居妙明僧舍後百餘年當
嘉泰癸亥游復假榻一夕感歎成詠
楚公仙去幾秋風巷陌蕭條舊隱空遺老即今無處覓
斷香殘照淚痕中
志學
聖門志學豈容差山立方當斥百家早忝授經聞博約
晩羞同俗陷浮華風𠢐槁面寒無褐雷轉饑腸飯有沙
漫道衰慵貪睡美五更和夢聽城笳
晩行舍北
逆旅將歸客扶衰取次行霜濃木葉盡水落岸痕生鳬
鴈浮寒浦牛羊滿晩晴東村隔煙寺杳杳送鐘聲
幽居述事
曾會蘭亭醉墮簮後身依舊住山陰琴傳數世漆丈斷
鶴養多年丹頂深滌硯灘頭無漬墨吹簫月下有遺音
小詩戲述幽居事後有高人識此心
又
頽然掩戸不妨奇又賦幽居第二詩大藥鼎成令虎守
精思床穩用龜搘壺中自喜乾坤别局上元知日月遲
更就羣童閒鬭草人間何處不兒嬉
又
落葉平溝日滿廊幽居又賦第三章喜無俗事干靈府
恨不終年住醉鄉上樹榜船雖老健疏泉移竹亦窮忙
山僧欲去還留話更盡四亝一炷香
又
舴艋東歸喜遂初頻拈枯筆賦幽居細燒栢子供清坐
明點松肪讀道書蒼爪嫩芽開露茗紅根小把瀹煙蔬
年來自許機心盡頗怪飛鷗自作疎
十一月五夜風雪寒甚燃薪取煖戲作五字
束薪從澗底及此不時求力比鵝黃酒功如狐白裘分
才具糜粥餘事煖衾裯復恐成驕惰三更起飯牛
魯墟(先太傅舊宅)
魯墟無復壊垣存偶榜舟來入亂雲杜曲桑麻猶鬱欝
桃源雞犬亦欣欣青圍舊墅千峯立綠引官河一脈分
我卜數椽差不遠得歸何以報吾君
曉雪
遶湖誰琢玉為屛換却南堂萬疊青老子醉狂還自笑
持竿畫字滿中庭
又
觀雪剡溪天下馳題詩常恨不能奇未應便許凝之句
此興何曾有盡時
養生
西遊曾受飬生書晩愛煙波結草廬兩眥神光穿夜戸
一頭胎髮入晨梳邀雲作伴遠忘返與鶴分窠寬有餘
占盡世間閒事業任渠千載笑迂疎
夜讀鞏仲至閩中詩有懷其人
詩思尋常有偏於客路新能追無盡景始見不凡人細
讀公奇作都忘我病身蘭亭盡名士逸少獨清真
獨意
酒似交情薄愁隨夜漏長常貧且撑拄多病不禁當偶
讀書終卷閒臨帖數行翻憐市朝客擾擾為誰忙
十一月十三日夜
風雪正相乘蕭然一點燈擁爐蒙衲被就壁倚枯藤火
降神方王河潮腦自凝鄰雞太多事三唱請晨興
故人趙昌甫久不相聞寄三詩皆傑作也輒以長
句奉酬
海内文章有阿昌數能著句寄龜堂就令覿面成三倒
未若冥心付兩忘道義極知當負荷風波那得易禁當
相思命駕應無日且約陶然寓醉鄉
夢中賦早行
夜分秉炬治裝賫千里霜風入馬蹄擁褐却尋孤驛夢
垂鞭時聽近村雞荒烟漫漫沉殘月宿莽離離上古隄
天色漸分寒更力道旁沽酒坼官泥
兀兀
兀兀初何有倀倀不自知偶然登耄及便欲數期頤把
釣秋風夕騎驢晩雪時江湖遊已徧更作灞城期
哺猿
有書常懶讀有酒常懶醉惟有默坐佳又以睡為祟不
如捨之起扶杖來東園摘此幽澗菓哺我高枝猿食菓
飲清泉猿計亦何闕但恐夜霜時腸斷巴山月
與子坦子聿元敏犯寒至東園尋梅
北風吹人衣欲僵老翁畏冷畫閉房梅花忽報消息動
意氣山立非復常二兒一孫奉此老瘦藤夭矯凌風霜
幽禽白頰忽滿樹似與我輩爭翺翔溝絶無聲凍地裂
耿耿寒日青無光歸來相視不得語小榼一寫鵝兒黃
示諸孫
蝸舍鶉衣老可哀衰顔時為汝曹開朱門莫羡煑羊脚
糲食且安羹芋魁家塾讀書須十紙山園上樹莫千回
但令學業無中絶秀出安知有後來
題亝壁
皥皥太平民堂堂大耋身乾坤一旅舍日月兩車輪蓑
貴超三品蔬甘敵八珍明年真耄矣爛醉海山春
又
力穯輸公上藏書教子孫追遊屛裘馬宴集止雞豚寒
士邀同學單門與議婚定知千載後猶以陸名村
雜言示子聿
福莫大於不材之木禍莫慘於自躍之金鶴生於野兮
何有於軒桐㸑則已兮豈慕為琴古今共戒玉自獻卷
舒要似雲無心廬室但取蔽風雨衣食過足豈所欽我
今餘年忽八十歸耕幸得安山林逢人雖歎種種髮入
塾尚憶青青衿吾兒殆可守孤學相與竭力窮幽深
夜坐聞大風
天曠穹廬覆風豪野戰酣詩成飛醉墨棋罷縱高談奇
怪空堪笑低摧亦未甘東浮雲海去會載酒千&KR0008;
歸老
歸老何妨駕鹿車平生風雪慣騎驢髸毛白盡猶躭酒
目力衰來轉愛書止足極知於道近癡頑更喜與人疎
著身莫怪無閒處地肺天台儘有餘
懷舊
扇子硤中有隐士清江一曲照柴荆當時船急失一見
至今共憶暮猿聲
又
青城之西谿谷聲道翁巢居獨鼔琴一杯松麨畱我宿
夜半虎嘯風生林
又
剡溪百里徹底清石闌干裏真人行大丹一粒擲溪水
禽魚草木皆長生
劎南詩稾卷五十五
