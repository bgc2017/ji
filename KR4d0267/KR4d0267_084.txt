劎南詩稾卷八十四
宋陸游撰
自立秋前病過白露猶未平遣懷
門冷荒車轍囊空别醉鄉嬾行眠亦好倦話默何傷野
叟占幽夢山僧送祕方病懷雖忽忽隨事答年光
又
饑能堅志節病可養精神不動成羆卧微勞學鳥伸功
名知幻境憂患笑前身藥裹吾何厭秋燈作夢新
聖門
聖門妙處不容思千古茫茫欲語誰晞髮庭中新沐後
舞雩沂上詠歸時研求豈足窺微指博約何由遇碩師
小疾埽空身尚健蓬窗更作數年期
書齋壁
幅巾短褐野人裝洗盡黃塵早莫忙地僻漁扉常隱翳
身閒靈府自清涼雨中鬱鬱垣衣綠澗底纖纖石髮長
老憊只思眠榻壁一尊到手又成狂
病後小健戲題
行年九十未龍鐘慙媿天公久見容醉解病人詩解瘦
不如世世作春農
新晴
雨葉玲瓏曉日明經旬風雨得初晴欹眠歇盡人間念
時聽幽禽一兩聲
夢中作
征途遇秋雨數士集郵亭酒拆官壺綠山圍草市青劇
談猶激烈瘦影各伶俜四海皆兄弟悠然共醉醒
又
一客若蜀士相逢意氣豪偶談唐夾寨遂及楚城臯(二者)
(皆所論事)頓洗風塵惡都忘箠轡勞蟬嘶笑餘子辛苦學離
騷
疾小愈縱筆作短章
治疾如治盜要使復其常藉曰用戈矛全之仍欲傷彼
盜皆吾民初非若胡羌奈何一朝忿直欲事毆攘毆攘
雖快心少忍理則長華陀古神醫煎浣到肺腸取效雖
卓犖去死真毫芒君審欲除盜惟當法龔黃撫摩倘有
道四境皆耕桑我亦以治疾不減玉函方
病少愈偶作
蕭條白髮卧蓬廬虚讀人間萬卷書遇事始知聞道晚
抱疴方悔養生疎高門赫赫何關我薄俗紛紛莫問渠
羸疾少蘇思一出夕陽門巷駕柴車
又
病入秋來不可當便從此逝亦何傷百錢布被歛手足
三寸桐棺埋澗崗但恨著書終草草不嫌徂歲去堂堂
今朝生意纔絲髮便擬街頭醉放狂
書生
書生事業苦難成點檢常憂害至誠夢寐未能除小忿
文辭猶欲事虚名聖賢甚遠當深考古義雖聞要力行
漢世陋儒吾所斥若為青紫勝歸耕
古驛
古驛橋邊&KR1468;子横每因羇旅愜幽情窗間月落無花影
枕上潮來有艣聲舊友凋零歸夢想新詩邂逅得天成
今朝有喜君知否秋雨晴時小疾平
夜讀劉伯倫傳戲作
生本無心死可知徐徐掩骨未回遲一奴僅可供薪水
那得閒人荷插隨
湖上晚望
閒人無處破除閒待得漁舟一一還峯頂夕陽煙際水
分明六幅巨然山
村居即事
西成東作常無事婦饁夫耕萬里同但願清平好官府
眼中歷歷見豳風
又
炊甑生塵榻長苔柴門日晏未曾開載醪問字今牢落
猶有鄰翁裹飯來
又
長笛圜鼙曲調新東家西舍送迎神不因豐歲人情樂
淡殺溪頭老病人
夜興
夜闌扶策繞中庭雲罅三三兩兩星安得南風卷雲盡
爛然河白映天青
夢華山
路入河潼喜著鞭華山忽到帽裙邊洗頭盆上雲生壁
腰帶&KR0008;前月滿川丹竈故基誰復識白驢遺跡但相傳
夢魂妄想君無笑尚擬今生得地仙
寓歎
窮居諳世故了了不如昏萬事慵挂眼終年思杜門雲
閒忘出岫葉落喜歸根熟計惟當醉寧論社瓮渾
又
小隱終非隱休官尚是官早知農圃樂不見道途難故
國雞豚社貧家菽水歡至今清夜夢猶覺畏濤瀾
又
事外癡頑老人中賸長身開顏時頼酒閉口不言貧淡
話常終夕閒游動歷旬漁翁偶相遇疑是武陵人
又
老閱市朝久紛紛常厭看人紆綬紫艾家擁轂朱丹不
羨官曹熱惟憐眼境寒東塗與西抹感舊一長歎
嘉定已已立秋得膈上疾近寒露乃小愈
獨立溪橋看落暉殘蕪漠漠蝶飛飛從來澤國秋常晚
歎息衰翁已衲衣
又
今年病老遂難禁二豎奔逃豈易尋風雨三更僮僕睡
自持殘燭檢千金
又
窮銷壯歲功名志病過新秋賞詠時自古世間如意少
天公寧肯為君私
又
小詩苦思憑誰賞綠酒盈尊每獨傾老境情悰例如此
不須惆悵感餘生
又
一枕鳥聲殘曉夢半窗竹影弄新晴屏深室煖秋垂老
粥美蔬香疾漸平
又
半饑半飽隨時過無客無書盡日閒童子貪眠呼不省
貍奴戀煖去仍還
又
粥香可愛貧方覺睡味無窮老始知要識放翁真受用
大冠長劎只成癡
又
小詩閒淡如秋水病後殊勝未病時自翦矮牋謄斷稾
不嫌墨淺字傾欹
又
八月吳中風露秋子鵝可䏑酒新篘老人病愈鄉閭喜
處處邀吟共獻酬
又
清泉白米山家有鹽酪猶從小市求寸步須扶本常事
細書妨讀却閒愁
又
束書不觀萬事休誰令識字惹閒愁胸中作祟知何物
不是當年老督郵
又
客疾無根莫浪憂今朝掃盡不容留飯囊酒瓮非吾事
只貯千巖萬壑秋
病中卧聞舂聲
丘嫂羹存先戞釜山僧齋竟始鳴鐘孰知造物獨憐我
一日未嘗無夕舂
又
妄想說梅猶止渴真聞舂米固忘饑未論炊熟香生甑
已覺抄來雪滿匙
病小減復作
一身真賸長兩月抱沉緜吟作楚人語聳成山字肩灾
從季主卜藥欠宋清錢彌老彌堪笑藜羹且信緣
又
衛養元無術衰殘只自悲扶行十步地強坐一炊時枕
藉漆園語呻吟栗里詩灾年未易過那敢望期頤(卜者言今)
(秋來春皆灾過此夀未艾)
又
晨粥半茶碗秋來一布裘酒惟詩裏見山向夢中游卜
繇兒能測藥方僧為求重陽無半月尚泥菊花不
病思
水碓舂粳滑勝珠地爐燔芋軟如酥老來自愛盤飱美
安得高人共破除
又
殺物求君舌本肥是非豈復待深思即今不足何時足
小甑香粳日兩炊
又
江上秋風蘆荻聲魚蝦日日厭煎烹病來作意停鮮食
留得青錢買放生
又
行攜馴鹿寄消搖共飽山蔬與藥苗本自入山緣服玉
不應忘味待聞韶
又
西山雪外巢松客南岳巖前洗缽僧平日寄懷常在此
秋風剩欲辦行縢
又
窗扉寂寂秋將晚燈火昏昏夜向闌不是莫年能耐病
道人心地本來寬
病中自遣
孤燈如露螢熠熠北窗下我亦氣僅屬厭厭迫衰謝平
生更事熟生死等晝夜行年八十九八十五已化雖云
病惱侵處此亦閒暇人扶時出門清溪帶茆舍
又
一鴉振羽鳴窗色忽已縞衆鳥次第來各矜語言好病
夫正擁被宛若兒在褓跣婢職衣襦丫童謹除掃紅日
已入簾吾起尚恨早悠然一杯粥頑鈍聊自保
又
少時揣無才一意守貧賤窮閻依馬磨小石寫驢劵中
年更可笑顦顇客異縣何曾得一飽塵土空滿面即今
況已病百衰相俱見雖然亦自重未忍悲秋扇
八月二十三夜夢中作
道士上天鶴一隻老僧住菴雲半間去來盡向無心得
癡默相除到處閒江山千里互明晦魚鳥十年相往還
高巖縹緲人不到醉中為子題其顏
病少間作
身如水有漚病如雲無根方其未散間妄謂有我存漚
壞水渺然雲滅寧遺痕回首乃可笑妄想生怨恩念我
曩昔時一笏朝帝閽既老復何為釣魚石帆村今年病
卧久慘痛不可言一念忽超詣二豎皆忙奔吾居本廣
大談笑决其藩還持一尊酒往酹湘水魂
秋晚幽居
吳中秋晚氣猶和疾豎其如此老何鳥語漸稀人睡美
木陰初薄夕陽多掃園日日成幽趣撫枕時時亦浩歌
車轍久空君勿歎文殊自解問維摩
病中思出游
病境雖猶在秋天已自清閒思尋酒伴嬾畏主詩盟煙
艇桐江去籃輿剡縣行會心隨處住便足了餘生
九月初作
莫笑衡茆陋幽情得細論客疎慙歠醢僧熟認敲門杳
杳煙中刹昏昏雨外村登高負今歲老病易消魂
四日夜雞未鳴起作
放翁病過秋忽起作醉墨正如久蟄龍青天飛霹靂雖
云墮怪竒要勝常憫默一朝此翁死千金求不得
卧病雜題
㕮咀初成藥咿啞半掩扉病知身健樂閒覺宦游非小
澗看猿飲枯笻擁鶴歸今朝更堪喜書札得淮淝(是日得五)
(郎廬州書)
又
鷗鷺馴亭沼琴書悦性靈身叨鄉祭酒孫為國添丁煙
浦收菰菜秋山斸茯苓虚名吾所薄未應少微星
又
陋室施床迮窮閻問疾疎加餐惟是粥弄筆不成書盎
盎新篘酒青青小摘蔬客來邀禠帶聊示小勤渠
又
終日常辭客經秋半在床愛窮留作伴諳病與相忘竈
婢工烹粥園丁習寫方(久病家人作粥遂佳蓋朝夕常為之也又有山僕本不識字因)
(久合藥遂能寫藥方數大篇)今朝有竒事久雨得窗光
又
人間跛男子物外病維摩(病中遂牽聊病右足)但可妨趨拜何因
廢歗歌菜羹醯醬薄村巷棘茨多舉手謝鄰父非君誰
肯過
讀華陀傳
六籍雖殘聖道醇中更秦火不成塵華陀老黠徒驚俗
吾豈無書可活人
家山
鹿食苹時猶命侣鶴冲霄後尚思歸家山不忍何山隱
稽首虚空懴昨非
九月十一日疾小間夜賦
清夜房櫳燈火微此心病起更依依空驚床下莎蟲語
不見梁間巢燕歸蒼硯有池殘墨在白頭不櫛亂書圍
可憐未遽忘風月猶夢華觴插羽飛
又
病後衣巾盡覺寬挈提裘領喟然歎孤燈不熖熒熒碧
小雨無聲慘慘寒只道清心灾自退豈知非意病相干
平生最愛秋搖落惆悵今年怯倚欄
一病七十日
一病七十日共疑無復生隄全河漸復師濟寇將平縹
緲香雲散颼飀藥鼎鳴庭前有殘菊自笑尚關情
西郊
七十辭北闕五畝寄西郊泳水魚依藻摩雲鶴結巢丏
僧時問疾卜叟或論交社櫟天全汝寧當歎繫匏
蔬食
肉食從來意自疑齋盂況與病相宜老羝昔作春蔬祟
斷稾今無晚釣詩陌上煙苕誰采采牆陰風葉正離離
人生饑飽初何校一斛㯽榔笑汝癡
乙巳秋莫獨酌(第一首六韵)
孤雲繫不定野鶴籠難馴賣藥句曲秋沽酒天台春中
原幾流血四海一閒人邀月對我影折花插我巾花月
成三友江海為四鄰何敢忘吾君巢由稱外臣
又
安期與羨門秦漢迹已陳不如東平公一劎隱紅塵醉
歌題市樓墨色粲如新叱咤興風雲約束山川神從我
者誰歟夜渡黃鶴津
又
山陰老道士寄情魚鳥中幽戶綠蘿月孤舟白蘋風豈
無小瓮熟尊杓誰與同邂逅得知心一見歎猶龍
又
湖中有隱士或謂千歲人大兒嚴子陵小兒賀季真姓
名莫能知況可得疎親有竿不釣魚秋晚香粳新
秋晚
春將愁病至秋與病相終過望猶賖死扶衰又入冬撥
香開社瓮帶睡聽晨鐘嬾放君無誚天公儘見容
病中遣懷
人生長短無百歲八十五年行九分堪笑癡翁作黠計
欲將繩子繫浮雲
又
放生何足為愛物施藥因行聊結緣山舍老翁無事業
只將閒事占流年
又
鮮肥莫事膚寸舌蕭散何辜七尺軀山路豈無孤店宿
渡頭亦有小舟呼
又
家貧不與身添業久病寧非天儆予掃盡世間閒忿慾
小園煙雨種春蔬
又
菘芥煮羹甘勝蜜稻梁炊飯滑如珠上方香積寧過此
慙媿天公養病夫
又
開皺紫栗如拳大帶葉黃柑染袖香天與山家講鄰好
江天昨夜有新霜
六言
滿帽秋風入剡半帆寒日游吳問子行裝何在帶間笑
指葫蘆
又
不慕生為柱國何須死向揚州但願此身無病天台剡
縣閒游
野興
蓍草晨占大易爻松肪夜借隱書抄饑時每就猿分果
宿處時從鶴寄巢旋賣荆薪持取醉偶逢野叟即論交
頹然坐閱人間事耐辱禁愁却自嘲
遠遊
壯年不作故山歸老去方知浪走非挂日片帆吳赤壁
嘶風疋馬蜀青衣交遊雖廣知心少香火徒勤願力微
堪笑只今成底事青燈無恙且相依
反遠游
賣却貂裘買釣舟久將身世付悠悠行歌西郭紅橋路
爛醉東關白㙮秋(皆山陰近郊地名)夜泊驛亭觀月上曉登僧
閣聽猿愁一生身屬官倉米剩喜殘年得自由
病著
病著今年劇衰來次第新茅茨安久處芻豢罷前陳零落
閒邊句逍遥事外身村東禇草蕈一笑得常珍
梅市
小雨長堤古寺西不容羸馬惜障泥時平道路鈴聲少
歲樂坊場酒價低煙樹淺深山驛近野歌斷續客魂迷
殘軀不料重來此一首清詩手自題
梅市書事
羸馬孤愁不可勝小詩未忍付瞢騰一聲客枕江頭雁
數點商船雨外燈
病減
病減停湯熨身衰賴按摩書虧平日課睡比故年多龜
卜占休泰醫方較闕訛有時還一笑隔浦起漁歌
幽居即事
山崦可伐薪稻壠可負耒但令二事集一飽已有在霜
林兩株橘春圃數畦菜仁哉造物心乞我曾不愛炊烹
付樵青鉏灌賴阿對乃翁亦自為高枕聽晨碓
又
書几積流塵硯池漬淺墨老夫自省事童子豈不力人
生適可爾過計亦何得胡為棄棃棗日夜長荆棘洗汝
侈汰心去汝驕吝色一菜飽有餘奚取萬錢食
羸疾
羸疾止還作已過秋莫時但當名百藥那更謁三醫強
飯幸如昨清游元有期新霜宜野店行矣不須疑
九月二十五日雞鳴前起待旦
堪笑枯腸漸畏茶夜闌坐起聽城笳爐温自撥深培火
燈暗猶垂半結花斷夢不妨尋枕上孤愁還似客天涯
埽塵拾得殘詩稾滿紙風鴉字半斜
秋夕排悶十韻
湖海雙歸棹蓬蒿一病翁幽居天鏡北别墅石帆東雲
岫翩孤鶴煙汀渺斷鴻一從生白髮幾見落丹楓獨立
中庭月欹眠滿院蛩藜羹晨糝白葑火夜爐紅物外緣
雖薄塵中念已空放魚從長者累㙮伴羣童野寺觀冬
懴叢祠禱歲豐行歌與坐睡處處現神通
宴坐
氣住即存神心安自保身誰歟二豎子卓爾一真人氣
泝如潮上津流若酒醇幽居幸無事莫玩物華新
又
周流惟一氣天地與人同天道故不息人為斯有窮蛟
龍上雲雨魚鳥困池籠宴坐觀兹理吾其若發蒙
小室
術淺難醫忘文疎不送窮詩囊逢厄運藥裹少新功小
室香凝碧明窗日射紅鄰翁來問疾少話莫匆匆
舟次浦口
吾孽本自作此生元有涯三江去浩蕩一艣任嘔啞賣
藥村村市炊粳處處家相逢喜亡恙不敢厭喧嘩
開爐
餘疾三分在閒愁一點無書能伴孫讀身欲却人扶霽
日鴉鳴樂清霜草蔓枯南山送僧炭隨事且開爐
散懷
東行西行一日過深酌淺酌萬事休亦知衣食將不繼
老甚安能懷百憂
又
中年絶慾不復念今日肉食夫何難天公賦與本來薄
一槩掃空方少安
劎南詩稾卷八十四
