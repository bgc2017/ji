劎南詩稾卷十一
宋陸游撰
對酒
識字記姓名擊劎一人敵孫吳相斫書了解亦何益不
如黃金罍㶑㶑春波碧欣然對之笑未飲愁已釋白頭
生黑絲蒼顏桃李色金丹空九轉正恐無此力朝飲績
五斗莫飲髠一石寄謝采芝翁無為老青壁
遣興
西州落魄九年餘濯錦江頭已結廬誰遣徑歸朝鳳闕
不令小住奉魚書(余將赴僰道被命東歸)塵埃眯目詩情盡疾病
侵人酒興疎寄語鸎花休入夢世間萬事有乘除
建安雪
建谿官茶天下絶香味欲全須小雪雪飛一片茶不憂
何況蔽空如舞鷗銀瓶銅碾春風裏不枉年来行萬里
從渠荔子腴玉膚自古難兼熊掌魚
雪晴至後園
病扶藤杖覓殘梅牢落情懷怕酒杯約束園丁勤灑掃
新年作意待春来
又
寶馬東風擁犢車碧雞坊裏擅豪華南来強作尋春夢
何處如今更有花
開元莫歸
白髮書生不自珍天涯又作宦遊身谿橋煙淡偏宜晩
埜寺花遲未覺春日㬉登山思謝屐病餘漉酒負陶巾
茹芝却粒平生事回首巖扉一愴神(寺在紫芝山下)
書懷
濯錦江頭成昨夢紫芝山下又新年久因多病疎雲液
近為長齋進玉延啼鳥傍簷春寂寂飛花掠水晩翩翩
支離自笑生涯别一炷爐香繡佛前
遊鳳皇山
窮日文書有底忙幅巾蕭散集山堂一樽病起初浮白
連焙春遲未過黃坐上清風隨麈柄歸途微雨發松香
臨溪更覓投竿地我欲時来小作狂
園中雜書
蕭蕭慈竹鳥呼風宛似山光小閣東&KR1233;欲杖藜尋昨夢
更添紅綻綠隂中(山光閣在潭毒關下)
又
北窗看鏡意凄然夢斷梁州已七年獵獵綵旗春日晩
不堪花外見鞦韆(山南鞦韆最盛巷陌處處有之)
又
筍生密密復疎疎来看偏宜曉雨餘乞與人間作圖畫
幅巾短褐小籃輿
又
殘花委地筍掀泥香椀詩囊到處攜幽夢欲成誰喚覺
半窗斜日鷓鴣啼
烹茶
麴生可論交正自畏中聖年来衰可笑茶亦能作病噎
嘔廢晨飱支離失宵暝是身如芭蕉寧可與物競兔甌
試玉塵香色兩超勝把玩一欣然為汝烹茶竟
病中久止酒有懷成都海棠之盛
碧雞坊裏海棠時彌月兼旬醉不知馬上難尋前夢境
樽前誰記舊歌辭目窮落日橫千嶂腸斷春風把一枝
說與故人應不信茶煙禪榻鬢成絲
北齋
新竹侵幽幔疎蓮散遠汀研朱朝點易搗蘖夜潢(一作橫)
經巖壑知心賞琴樽樂性靈會當煩太史一奏少微星
出塞曲
千騎為一隊萬騎為一軍朝踐狼山雪莫㝛榆關雲將
軍羽箭不虛發直到祈連無雁羣&KR2280;&KR2280;春雷收陣鼔蜿
蜿驚蛇射生弩落蕃遺民立道邊白髮如霜淚如雨褫
魄敵人作窮鼠競裹頭顱不敢語陣前乞降馬前舞檄
書夜入黃龍府
思故山
千金不須買畫圖聽我長歌歌鏡湖湖山竒麗說不盡
且復為子陳吾廬柳姑廟前魚作市道士莊畔菱為租
一彎畫橋出林薄兩岸紅蓼連菰蒲陂南陂北鴉陣黑
舍西舍東楓葉赤正當九月十月時放翁艇子無時出
船頭一束書船後一壺酒新釣紫鱖魚旋洗白蓮藕從
渠貴人食萬錢放翁癡腹常便便莫歸稚子迎我笑遥
指一抹西村煙
送錢仲耕修撰
姑孰溪邊識勝流十年重見豈人謀自應客路難為别
不是陽關作許愁儤直公看鼇禁月倦遊我夢鏡湖秋
殷勤為報中朝舊睡足平生是建州
建寧重五
霏微入戸黃梅雨磊落堆盤碧筒黍病来一滴不飲酒
但嗅菖蒲作端午人生忽忽東逝波白頭奈此節物何
去年已作歸州客今年建州更愁絶歸州猿吟鳥啼裏
屈沱醉歸詩滿紙(屈沱盖屈原故居楚人謂江之别流為沱)即今憶此那可
得西望歸州三嘆息
雨晴至園中
入夏經月雨園路久已荒今朝偶一到蒿艾如人長豈
惟鼃黽豪頗覺蜂蝶狂悵然懷故山舍東百本桑迨此
積雨餘枝葉沃以光父老適相遇藉草揮一觴一觴頽
然醉笑語相扶將賦詩示兒子此樂未易忘
夏日
微風過中庭庭樹颯有聲穿簾徐入座巾屨有餘清
又
展畫發古香弄筆娛晝寂是中亦何好使我喜忘食
又
呼兒整吾駕駕言返林廬可使臨老眼常親吏文書
發書畫還故山戲書
昨日遣畫笥今日發書簏空齋惟一牀窗影亂風竹平
生鑽故紙夙好老尤篤竒哉掃除盡蟬蛻三萬軸豈惟
息煩心亦足養病目從渠褦襶生自獻公車牘
白髮
白髮千莖綠鬢稀臥看鵷鷺刺天飛平生竊鄙貢公喜
故里但思陶令歸清坐了無書可讀(近盡遣書笥歸)殘年賴有
佛堪依君看世事皆虚幻屏酒長齋豈必非
懷譚德稱
譚子文章舊有聲幾年同客錦官城江樓列炬千鍾飲
花市聮鞍一字行人世絕知非昨夢天眞堪笑博浮名
空齋獨夜蕭蕭雨枕上詩成夢不成
客思
千里關山道路賒可憐客子費年華杯觴灧灧紅燒酒
風露盈盈紫笑花孤月有情来海嶠雙魚無信到天涯
此生那得常飄泊歸臥東溪弄釣車
又
兩鬢星星久倦遊凄涼況復寓南州未甘蟋蟀專清夜
已嘆梧桐報素秋綺語安能敵生死熱官正欲快恩讐
空堂飽作東歸夢夢泊嚴灘月滿舟(舟行還山隂道出七里灘)
建安遣興
建安酒薄客愁濃除却哦詩事事慵不許今年頭不白
城樓殘角寺樓鐘
又
錦城重到嘆無期忽憶書臺步月時白浪黏天鮫鰐橫
夢中識路亦何為
又
今歲清詩欠百篇強尋筆硯意茫然秋風有句君知否
合在嚴光釣瀨邊
又
古今清絕沅湘路臥想蒲帆十幅開不是避人思遠適
肺肝塵土要詩才
又
綠沈金鎖少時狂幾過秋風古戰場夢裏都忘閩嶠遠
萬人鼓吹入平涼
又
刺虎騰身萬目前白袍濺血尚依然聖時未用驍騰將
虚老龍門一少年
病起偶到復菴
經旬羸臥怯登臨偶憶東菴試一尋新竹初成迷棧路
(菴後依古城有小棧百步)斷雲不散抱城隂陂池綠靜龜魚樂亭館
蒼涼草樹深欲把一杯無奈嬾病来觸目動歸心
前有樽酒行
虛堂雨過生涼颸勸君一醉君勿辭去年不知今歲事
明年萬事今得知舊時扶床同戲兒還鄉問訊令人悲
冢丘累累在者誰紙錢雨濕抱樹枝君去六十有幾時
更望七十何其癡求師學道亦已遲謝客努力從鴟夷
又
綠酒盎盎盈芳樽清歌嫋嫋留行雲美人千金織寶帬
水沈龍腦作燎焚問君胡為慘不樂四紀𤇺烟暗幽朔
諸人但欲口計功茫茫九原誰可作丈夫可為酒色死
戰場橫屍勝牀第華堂樂飲自有時少待尅敵獻天子
遊南墖院
小破文書夢閑成杖履遊澗幽泉激激院靜竹修修病
骨涼如洗歸心浩莫收船輕不載石一葉亂沙鷗
感懷
半年建安城士友闕還往出門每太息還舍猶惝怳有
酒誰與傾得句空自賞疎直觸人情低回泚吾顙豈無
佳山水正爾寄夢想何當載親朋煙浦搖兩槳
雨夜
一雨遂通夕安眠失百憂窗扉淡欲曉枕簟凜生秋畫
燭爭碁道金尊數酒籌依然錦城夢忘却在南州
夜坐偶書
衰髮蕭疎雪滿簪莫年光景易駸駸已甘身作溝中斷
不願人知㸑下音病鶴摧頽分薄俸悲蛩斷續和微吟
向来誤有功名念欲挽天河洗此心
長歌行
人生宦遊亦不惡無奈從来宦情薄既不能短衣射虎
在南山又不能鬭雞走馬宴平樂惟有釣船差易具問
君胡為不歸去片雲雨暗玉笥峰斜日人爭石旗渡渡
頭酒壚堪醉眠白酒醇釅鱸魚鮮菰米如珠炊正熟蓴
羹似酪不論錢翁唱菱歌兒舞櫂醉耳那知朝市閙城
門幾度送迎官睡擁亂蓑呼未覺
雨夜不寐觀壁間所張魏鄭公砥柱銘
疾風三日橫吹雨竹倒荷傾可憐汝空堂無人夜向中
臥看牀前燭花吐壯懷耿耿誰與論榰牀老龜不能語
世間豈無一好漢叱咤喑嗚力如虎壁間三丈砥柱銘
貞觀太平如更覩何當鼓吹渡河津下馬觀碑馳馬去
客談荆渚武昌慨然有作
去歲出蜀初東遊峩舸大艑下荆州便風轉頭五百里
吟嘯已在黃鶴樓戲拈鐵笛吹出塞水涌月落魚龍愁
明朝喧傳古仙過碧玉帶束黃絁裘豈知一官自桎梏
簿書期會無時休豐城寶劎已化久我自吐氣冲斗牛
洞庭四萬八千頃蟹舍正對蘆花洲速脫衣冠挂神武
散髮爛醉垂虹秋
書懷
青城結雲巢擬住三千年御風偶南遊萬里棲紫煙翠
裘綠玉杖白日凌青天招呼方瞳翁邂逅鳥爪仙朝咏
隂陽歌暮誦道德篇玉童持碧簡笙鶴来翩翩海邊武
夷山小留賞㝛緣火食非所樂巾褐常翛然清時未免
出頗息世俗傳行矣秋風高去采玉井蓮
平生
平生涉世似虚舟不著胸中一點愁已用浮雲看富貴
肯緣華屋嘆山丘戴溪寒釀千峯雪嚴瀨聲酣七里秋
好景人間隨處有未埋白骨且閒遊
自詠
遊戲人間歲月多癡頑將奈此翁何放開繩箠牛初熟
照破乾坤鏡未磨日落苔磯閒把釣雨餘篷舵亂堆蓑
明朝不見知何處又向江湖醉踏歌
池亭夜賦
池上小亭幽清宵秉燭遊荷盤時瀉露螢火早知秋有
感歲時速無聲河漢流殊方不堪住歸夢繞滄洲
雨夜偶書
高臥空堂風雨来更闌頻看燭花摧新涼蕭爽秋期近
多病侵尋老境催萬事極知終變滅一官那得久低回
牀頭幸有楞伽在更炷爐香手自開
思歸
平生無宦情方外久浪迹往来梁益間一笑頗自得花
穠錦城酒月白瞿塘笛咿啞下江艣跌宕登山屐巴東
煙雨秋渭上風雪夕至今客枕夢萬里不能尺誰知建
安城觸目非夙昔冥冥瘴霧細㶑㶑蠻江碧出門無交
朋嗚呼吾何適歸哉故山路詎必須暖席
客懷
客懷耿耿向誰語世事茫茫空自知堅坐嬾窮牛渚怪
倦遊何恨雁門踦眼前客共一杯酒身後人傳千首詩
報與故交當賀我計歸猶及菊花時
伏中官舍極涼戲作
盡障東西日洞開南北堂漏從閒處永風自遠来涼客
愛炊菰美僧誇㵸茗香曉来秋色起肅肅滿筠牀
夢與劉韶美夜飲樂甚
死生契闊十年餘欲話交情涕已濡夢裏偶同清夜宴
醉中猶攬故人鬚岸巾談笑今誰記滿腹詩書只自愚
我亦與公同此病早收身世老江湖
暑夜
毒暑彌三伏微涼起二更月窗風竹亂煙渚露荷傾寂
寞借書讀清羸扶杖行無功耗官廩太息負平生
客意
山行曳杖水拏舟走遍茫茫禹畫州蝴蝶夢魂常是客
芭蕉身世不禁秋早因食少妨高臥晩憶茶甘作遠遊
龍焙一嘗端可去無心更為荔枝留
夜香
投老誤乘傳竊食慙無功清夜一炷香實與天心通忤
物雖至愚許國猶孤忠一念倘自欺百年寧有終上帝
職造化生殺操至公稽首矢此心其敢累兒童
柴懷叔殿院世綵堂
卷服貂冠世間有榮悴紛紛翻覆手不如御史老莱衣
世綵堂中奉春酒北斗為觴山作豆鳳竹鸞絲太中壽
今年宗祀降恩綸太中拜前公拜後嗚呼人誰無父母
盛事有及公家否萬鍾苦晩三釜薄人生此恨十八九
我欲殺青書孝友愧非太史馬牛走聖朝若遣采詩官
尚可為公圖不朽
月夜
小醉初醒月滿床玉壺銀闕不勝涼天風忽送荷香過
一葉飄然憶故鄕
雙清堂夜賦
陸子病少間獨臥谿上堂人靜魚自躍風定荷更香素
月行中天流螢失孤光歸鳥飛有聲度此十里塘嗟我
獨何事遲莫客異鄕太息搔短髮起視夜未央
采蓮
蘸水朱扉不上關采蓮小舫夜深還一樽何處無風月
自是人生苦欠閒
又
雲散青天挂玉鈎石城艇子近新秋風鬟霧鬢歸来晩
忘却荷花記得愁
又
帝青天映麴塵波時有遊魚動綠荷回首家山又千里
不堪醉裏聽吴歌
橋南納涼
曳杖来追柳外涼畫橋南畔倚胡牀月明船笛參差起
風定池蓮自在香半落星河知夜久無窮草樹覺城荒
碧筒莫惜頽然醉人事還隨日出忙
芒屨
芒屨一雙青笻枝九節輕登山猶健在投檄太遲生滿
意竹風冷入懷溪月明清秋故不遠回首憶蓴羹
荔子絶句
驛騎星馳亦快哉筠籠露濕手親開不應相與無平素
曾忝戎州刺史来
又
放翁遊蜀十年回病眼茫茫每嬾開怪底酒邊光景别
方紅江綠一時来
官舍夙興
朝陽淡淡挂窗櫺桐葉無風忽自零不復扶頭傾白墮
但知臨目養黃寧新蔬帶露来幽圃脩綆飛泉灑廣庭
一出文書又圍繞正應高臥盡頽齡
書懷
功名富貴兩茫茫惟有躬耕策最長吏牘沈迷妨養疾
囊衣結束待還鄉洲中未種千頭橘宅畔先栽百本桑
書寄子公吾自嬾故人不是總相忘
風月
老来苦無伴風月獨見知未嘗費招呼到處相娛嬉披
襟萬里快弄影三更竒淋漓蜀苑酒散落江樓詩狂歌
撼山川醉墨飛蛟螭聊將調俗子更遣半生疑
大將出師歌
將軍北伐辭前殿恩詔催排苑中宴紫陌驚塵中使来
青門立馬羣公餞繡旗雜沓三十里畫鼓敲鏗五千面
行營暮㝛咸陽原滿朝太息傾都羨天聲一震敵已亡
捷書奕奕如飛電高秋不閉玉關城中夜罷傳青海箭
山川圖籍上有司張掖酒泉開郡縣還朝策勛兼將相
詔假黃鉞調金鉉丈夫未遇誰得知昔日新豐笑貧
賤
婕妤怨
妾昔初去家鄰里持車箱共祝善事主門戸望寵光一
入未央宫顧盼偶非常穉齒不慮患傾身保專房燕婉
承恩澤但言日月長豈知辭玉陛翩若葉隕霜永巷雖
放棄猶慮重謗傷悔不侍宴時一夕稱千觴妾心剖如
丹妾骨朽亦香後身作羽林為國死封疆
移疾
朝来移疾臥虚堂暫屏文書日更長鷗鷺近人情漸熟
簾櫳欲雨意先涼紗巾自照清池影蕊笈閒銷古篆香
莫恨微霜侵綠鬢為渠歇盡少年狂
病中懷故廬
我家山隂道湖山淡空濛小屋如舴艋出沒煙波中天
寒橘柚黃霜落䆉稏紅祈蠶簫鼔閙賽雨雞豚空义魚
有竭作刈麥無遺功去年一月留行役嗟匆匆今年歸
興動艤舟待秋風社飲可欠我寄書約隣翁
夏夜不寐有賦
急雨初過天宇濕大星磊落纔數十飢鶻掠簷飛磔磔
冷螢墮水光熠熠丈夫無成忽老大箭羽凋零劎鋒澀
徘徊欲睡復起行三更猶凭闌干立
綠淨亭晩興
綠淨亭邊物色竒放翁睡起曳笻枝新涼已似雁来後
微雨却如梅熟時綠竹成隂藏細棧朱闌倒影入清池
登臨獨恨非吾土不為城頭畫角悲
憶山南
貂裘寶馬梁州日盤槊橫戈一世雄怒虎吼山爭雪刅
驚鴻出塞避雕弓朝陪策畫清油裏莫醉笙歌錦幄中
老去據鞍猶矍鑠君王何日奏膚功
又
醉墨淋漓酒百杯轅門山色碧崔嵬打毬駿馬千金買
切玉名刀萬里来結客漁陽時遣簡踏營渭北夜銜枚
十年一夢今誰記閉置車中只自哀
夕雨
屣履行莎徑移牀臥草亭風聲雜溪瀨雨氣挾龍腥奕
奕空中電昏昏雲罅星徂年又如許吾鬢得長青
又
獨夜初傳漏空亝半掩扉候蟲燈下語水鳥雨中歸客
舍愁彈劎京塵怯化衣故人招隱意字字莫相違
試茶
北窗高臥鼾如雷誰遣香茶挽夢回綠地毫甌雪花乳
不妨也道入閩来
莆陽餉荔子
江驛山程日夜馳筠籠初折露猶滋星毬皺玉雖竒品
終憶戎州綠荔枝
初秋書懷
二十年前已二毛即今何恨鬢蕭騷孤燈自伴詩情苦
俗子從嫌醉眼高煙外莫鐘来遠寺雨餘秋漲集空壕
思歸更向文書嬾此手惟堪把蟹螯
建州絶無芡意頗思之戲作
鄕國雞頭賣早秋綠荷紅縷最風流建安城裏西風冷
白棗堆盤看却愁
憶昔
憶昔西遊變姓名獵圍屠肆押豪英淋漓縱酒滄溟窄
慷慨狂歌華岳傾壯士有心悲老大窮人無路共功名
生涯自笑惟詩在旋種芭蕉聽雨聲
客思
裘馬平生喜遠遊莫年顦顇向南州文書與睡中分日
衰病和愁總怕秋無復雪郊看射虎但思煙浦聽呼牛
還家誰道無餘俸倒槖猶堪買釣舟
初秋夢故山覺而有作
陂水白茫茫草煙濕霏霏牧童一聲笛落日無餘暉遥
山已漸隱村巷亞竹扉老翁延我入苦謝柿栗微幸逢
歲有秋一醉君勿違念此動中懷命駕吾將歸
又
犬吠舍前後月明村東西岸草蛩亂號庭樹鳥已栖我
僕城中還擔頭有懸雞小兒勸我飲村酒拆赤泥我醉
不自覺頹然葛巾低著書笑蒙莊茗艼物自齊
又
昔我東歸時父老迎船頭開篷相勞苦怪我領雪稠故
山何負君且作數月留豈知席未煖疋馬来南州蠻花
四時紅瘴霧日夜浮歸哉不可遲勿與婦子謀
又
杜宇眞吾交勸去恨不速忠告輸肝肺厚意均骨肉陋
哉鷓鴣語揣我貧念禄竹雞更鄙淺泥淖憂車軸秋風
嚴瀨清春雨戴溪綠行矣勿復疑照影巾一幅
寓嘆
千載前人每暗同眼邊俗客馬牛風作文要可張子布
飲酒思從陳孟公半世氛埃成潦倒幾時蓑釣入空濛
一菴處處皆堪老莫怕無山著此翁
雙清堂醉臥
客裏逢秋醉似泥空堂獨臥意凄迷亂號庭樹西風急
斜掛城樓北斗低末路敢貪請鶴料微官久厭駕雞棲
平生玉局經行地擬乞冰銜隱剡溪
醉書
半年愁病劇一雨喜涼新稍與藥囊遠初容酒醆親浩
歌驚世俗狂語任天眞我亦輕餘子君當恕醉人
憶唐安
南鄭戍還初過蜀朝衫與鬢猶爭綠逢春飲酒似長鯨
醉裏千篇風雨速唐安池館夜宴頻㶑㶑玉船搖畫燭
紅索琵琶金縷花百六十絃彈法曲曲終却看舞霓裳
嫋嫋宫腰細如束明朝解酲不用酒起尋百畝東湖竹
歸吳寂莫時自笑縱有詩情誰省錄今年二頃似可謀
去斸雲根結茅屋
秋懷
莫年身世轉悠悠又向天涯見早秋昨夜月明今夜雨
關人何事總成愁
又
星斗闌干河漢流建州風物更禁秋年来多病題詩嬾
付與鳴蛩替說愁
晝臥聞碾茶
小醉初消日未晡幽窗催破紫雲腴玉川七盌何須爾
銅碾聲中睡已無
月下獨行橋上
新秋未再旬月露已浩然放翁一幅巾與影俱翩僊飛
橋挂澄谿幽竇鳴細泉開歲纔俛仰已近搖落天殊方
久滯留感此歲月遷歸来看青燈悄愴不得眠
夜意
火雲夕方收草露秋已白堂空燈欲翳壁壞蟲自嘖四
顧寂無人獨立岸吾幘窮通何足論等是百年客何能
為一飽半世出下策布帆幸無恙誰謂江海迮
秋夜書懷
斷香漠漠繞藤牀新月娟娟轉畫廊鄉遠每勞千里夢
雨慳未放九秋涼衰遲分作驥伏櫪歛退敢求錐出囊
&KR1233;喜今年有竒事嚴遵灘下繫歸航
思故廬
平生一束書不為屋廬計微官寄郵傳俯仰閱半世草
堂白雲邊日夜長松桂柴門入幽夢落日亂蟬嘒宦遊
有何好海角愁瘴癘拂衣便可耳勿使老春薺
雨夜
小雨初涼夜殘燈欲暗時病多愁近酒心弱怯題詩舊
友殊方少歸耕晩歲宜回頭語孤影此意有君知
北窗哦詩因賦
二十年來賦遠遊一窗又復寄南州雙鵝戲雨陂塘曉
亂葉飄風院落秋顏鬢蹉跎愁覽鏡江山重複怯登樓
平生事業詩千首殘稿從教處處留
又
露下螢飛仲秋月山圍水繞建安城病多不辨酒中聖
身遠且令心太平數卷蠧書行老矣一盂蔬飯太憎生
白雲只在簷間㝛聽我清宵詠句聲
俶裝
絶物離人恨未能聊為旦過打包僧蹇驢渺渺秋山雨
孤榻昏昏夜店燈酒量已隨詩共退客愁仍與病相乘
頹然衰颯嗟誰識俠氣當年蓋五陵
追感梁益舊遊有作
西遊萬里倚朱顏肯放尊前一笑慳蜀苑妓圍欺夜雪
梁州獵火滿秋山晩途忽墮塵埃裏樂事渾疑夢寐間
浮世變遷君勿歎劇談猶是詫鄉關
莆陽昭武延平送兵漸集戲書
鼓聲晨紞紞角聲莫嗚嗚作官了何事空歎歲月徂送
兵稍稍集秣馬脂吾車風霜迫搖落殘暑亦已無野渡
明丹楓破驛吹黃榆聊收作詩料未用厭征途
别建安
三十年来雲水僧常挑鉢帒繫行縢信緣不作癡巢窟
即是吾家無盡燈
又
楚澤吳山已慣行武夷從昔但聞名北巖小寺長汀驛
且喜遊山第一程
又
欹帽揚鞭晩出城驛亭燈火向人明多情葉上蕭蕭雨
更把新涼送客行
初發建安
小雨初收雲未歸吾行迨及晩秋時寒沙新雁無人問
露井殘桐有客悲征袂拂霜晨喚馬驛窗剪燭夜題詩
悠然且作尋山想夢裏功名莫自期
㝛北巖院
車馬紛紛送入朝北巖燈火夜無聊中年到處難為别
也似初程㝛灞橋(岑參詩云初程莫早發且㝛灞橋頭語意至工)
書感
溪路人家尚闔扉彊扶衰憊著征衣百年朝露古所歎
一櫂秋風吾欲歸楚客長號沽白璧漢宫太息遣明妃
鑠金銷骨從来事老矣何心踐駭機
長汀道中
晩過長汀驛溪山乃爾竒老夫惟坐歗造物為陳詩鳥
送穿林語松垂拂澗枝憑鞍久忘發不是馬行遲
黃亭夜雨(去武夷四十里)
未到名山夢已新千峰拔地玉嶙峋黃亭一夜風吹雨
似為遊人洗俗塵
遊武夷山
少讀封禪書始知武夷君晩乃遊斯山秀傑非昔聞三
十六竒峯秋晴無纖雲空巖雞晨號峭壁丹夜暾巢居
寄千仞鴻荒想羲軒風雨蛻玉骨難以俗意論丹梯不
容躡修蔓亦畏捫泝灘進小艇媿驚白鷺羣學道雖恨
晩養氣敢不勤宦遊非本志寄謝鶴與猿
泛舟武夷九曲溪至六曲或云灘急難上遂回
暮年脚力倦躋攀借得扁舟臥看山怪怪竒竒何所似
綠蘿溪入下牢關
又
一葉凌風入硤来山童指點幾崔嵬急流勇退平生意
正要船從半道回
崇安縣驛
驛外清江十里秋雁聲初到荻花洲征車已駕晨窗白
殘燭依然伴客愁
過建陽縣以雙鵝贈東觀道士為長生鵝觀俯大
溪鵝得其所矣武夷險絶處有仙船架崖壁間
數日前大風吹墮船木數寸堅硬如石予偶得
之皆此行竒事也各賦一詩
閒泛晴波唼綠萍却衝微雨傍煙汀會稽内史如相遇
換取黃庭一卷經
右雙鵝
斷崖幽洞白雲深縹緲仙槎無古今飛下一峯相勞苦
却疑天外有知音
右墮木
紫谿驛(信州鉛山縣)
它鄕異縣老何堪短髮蕭蕭不滿篸旋買一尊持自賀
病身安穩到江南
又
雲外丹青萬仞梯木隂合處子規啼嘉陵棧道吾能說
略似黃亭到紫谿
鵝湖夜坐書懷
士生始墮地弧矢志四方豈若彼婦女齪齪藏閨房我
行環萬里險阻眞備嘗昔者戍南鄭秦山鬱蒼蒼鐵衣
臥枕戈睡覺身滿霜官雖備幕府氣實先顏行擁馬涉
沮水飛鷹上中梁勁酒舉數斗壯士不能當馬鞍挂狐
兔燔炙百步香拔劎切大肉哆然如餓狼時時登高望
指顧無咸陽一朝去軍中十載客道傍看花身落魄對
酒色凄凉去年忝號召五月觸瞿唐青衫暗欲盡入對
衰涕滂今年復詔下鴻雁初南翔俯仰未閱歲上恩實
非常夜㝛鵝湖寺槁葉投客牀寒燈照不寐撫枕慨以
慷李靖聞征邊病憊更激昂裴度請討蔡奏事猶裹創
我亦思報國夢繞古戰場
信州東驛晨起
衣上征塵鬢畔霜信州古驛憩歸裝悲歌未肯彈長鋏
豪氣猶能臥大牀半暗殘燈搖北壁常飢老馬臥東廂
隣雞唱罷衣篝暖自笑行人日日忙
玉山縣南樓晩望
小樓在何許正在南溪上空濛過釣船斷續聞漁唱征
途苦偪仄舒嘯喜清曠安得此溪水為我變春釀
玉壺亭
玉壺亭上小徘徊閒對殘荷把一杯冠蓋交馳期會急
長官未必辦頻来
步過縣南長橋遊南山普寧院山高處有墖院及
小亭縹緲可愛恨不能到
偶扶藤杖過南津野寺長橋發興新暫就清溪照鬚鬢
不妨翠霧濕衣巾山縈細棧疑無路樹落崩崖欲壓人
朝暮有程常猝猝何因攜酒上嶙峋
枕上感懷
五更攬轡山路長老大誦書聲琅琅古人已死心則在
度越秦漢窺虞唐三更投枕窗月白老夫哦詩聲嘖嘖
淵源雅頌吾豈敢屈宋藩籬或能測一代文章誰汝數
老不能閒眞自苦君王雖賞于蒍于無奈宮中須羯鼔
晩過招賢渡
老馬骨巉然虺尵不受鞭行人爭晩渡歸鳥破秋煙湖
海凄凉地風霜搖落天吾生半行路搔首送流年
臥輿
白首躬耕已有期鳳城歸路却遲遲臥輿擁被聽秋雨
占盡人間好睡時
奏乞奉祠留衢州皇華館待命
世念蕭然冷欲冰更堪衰與病相乘從来幸有不材木
此去眞為無事僧(見丹霞錄)耐辱豈惟容唾面寡言端擬學
銘膺尚餘一事猶豪舉醉後龍蛇滿剡藤
寓舍偶題
轉徙身飄梗淹留等繫匏雁孤依遠渚鳩拙寄空巢寒
日頳梨頰清霜長橘包平生麴道士歲晩欲深交
夙興
客中睡眠少常以雞鳴興新炭熾㝛火膏油續殘燈焚
香倚蒲團外靜中已凝榮辱兩不到淡如秋水澄出定
窗已白炯炯寒日昇厨人作芋糝供此在家僧
夜坐
老知世事謾紛紛紙帳蒲團自策勲一夜北風吹裂屋
石樓無耳不曾聞
偶得石室酒獨飲醉臥覺而有作
初寒思小飲名酒忽墮前素甖手自傾色若秋澗泉浩
歌復起舞與影俱翩僊一笑遺宇宙未覺異少年詩人
不聞道苦歎歲月遷豈知汝南市自有壺中天河洛久
未復銅駞棘森然秋風歸去来虚老玉井蓮
午睡
風霜踐殘歲我乃羈旅人如何得一室牀敷暖如春午
枕挾小醉鼻息撼四隣心安了無夢一掃想與因逡廵
起頮面覽鏡正幅巾聊呼蟹眼湯瀹我玉色塵
贈柯山老人
柯山老人九十餘亂髮不櫛瘦如枯百穿千結一布袴
得酒一吸輒倒壺自言少年不蓄孥有錢徑付酒家壚
人生辦此眞良圖棄官從翁許我無
寓館晩興
隨牒人間不自憐衢州孤驛更蕭然百年細數半行路
萬事不如長醉眠髮短經秋眞種種腹寬耐事只便便
晚窗商略唯當飲安得黃花到眼邊(今年九月將盡竟未見菊)
葉相最高亭
高亭新築冠鼇峯眼力超然信不同膚寸油雲澤天下
大千沙(一作法)界納胷中春遊到處羣花擁夜宴歡時百
榼空劉白老来忘世味只思詩酒伴裴公(裴晉公留守東都白樂天)
(劉夢得以分務與晉公倡酬)
婺州州宅極目亭
尚書曳履上星辰小為東陽作主人朱閣凌空雲縹緲
青山繞郭玉嶙峋似聞旋教新歌舞且慰重臨舊吏民
莫倚闌干西北角即今河洛尚沙塵
謝演師送梅
早梅時節到江南已判樽前酒滿衫輸與西鄰明上座
解從大庾嶺頭參
又
折送江梅意不疎要教相對鬭清臞為君著向明窗下
試問山翁具眼無
訪毛平仲問疾與其子适同遊柯山觀王質爛柯
遺跡
籃輿訪客過仙村千載空餘一局存曳杖不妨呼小友
還家便恐見来孫林巒巉絶秋風瘦樓堞參差暮氣昏
酒美魚肥吾事畢一菴那得住雲根
月巖
幾年不作月巖遊萬里重来已白頭雲外連娟何所似
平羌江上半輪秋
弋陽縣驛
大雨山中采藥回丫頭巖畔覓詩来喚船野渡逢迎雪
攜酒溪頭領略梅久客愁心端欲折何時笑口得頻開
慇勤記著今朝事破驛空廊葉作堆
弋陽道中遇大雪
我行江郊暮猶進大雪塞空迷遠近壯哉組練從天来
人間有此堂堂陣少年頗愛軍中樂跌宕不耐微官縛
憑鞍寓目一悵然思為君王掃河洛夜聽簌簌窗紙鳴
恰似鐵馬相磨聲起傾斗酒歌出塞彈壓胸中十萬兵
雪中感成都
憶在西州遇雪時繡筵處處百花圍烏絲闌展新詩就
油壁車迎小獵歸感事鏡鸞悲獨舞寄書箏雁恨慵飛
愁多自是難成醉不為天寒酒力微
雪後苦寒行饒撫道中有感
殘雪暮還結朔風晴更寒重裘猶粟膚連酌無騂顏指
直不可握終日縮袖間十年走萬里何適不艱難附火
財須臾攬轡復慨歎恨不以此勞為國戌玉關
對酒
温如春色爽如秋一榼燈前自獻酬百萬愁魔降未得
故應用爾作戈矛
又
歎息人眞未易知暮年始覺麴生竒個中妙趣誰堪語
最是初醺未醉時
梅花(臨州道中見梅數樹憔悴特甚)
我與梅花有舊盟即今白髮未忘情不愁索笑無多子
惟恨相思太瘦生身世何曾怨空谷風流正自合傾城
增冰積雪行人少試倩羈鴻為寄聲
雪中尋梅
莫遣扁舟興盡回正須衝雪看江梅楚人原未知眞色
施粉何曾太白来
又
幽香淡淡影疎疎雪虐風饕亦自如正是花中巢許輩
人間冨貴不關渠
江上梅花
老来樂事少關身猶喜尊前見玉人豈是凄凉偏薄命
自緣纖瘦不禁春娟娟月上明江練黯黯天低糝玉塵
絶磵斷橋幽獨處護持應有主林神
劎南詩稾卷十一
