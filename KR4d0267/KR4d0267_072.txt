劎南詩稾卷七十二
宋陸游撰
閒遊所至少留得長句
畫橈艇子短驢鞦野店山郵每小留瓜蔓水生初抹岸
梅黃雨細欲遮樓遼東邂逅從歸鶴海上逢迎得狎鷗
豈是人間偏好異暮年難復作沈浮
又
垣屋參差桑竹繁意行漫漫不知村眼明可數遠山叠
足健直窮流水源鷺引釣船經荻浦牛隨牧笛入柴門
試尋高處休行李清絶應湏入夢魂
又
太平人物自諧嬉及我青鞵布襪時丁壯趁晴收早粟
比鄰結伴絡新絲圓鼙坎坎迎神社大字翩翩賣酒旗
晤語豈無黃叔度欲尋幽徑過牛醫
又
已過樵塢到漁村逢著人家即叩門僧釡藜羹加糝美
市壚黍酒帶醅渾頹齡更媿才能薄故里方知輩行尊
身迫九原兒亦老一經猶欲教諸孫
又
高僧宴坐雪蒙頭閒牧從來水牯牛深院隂隂四簷雨
高堂寂寂一簾秋光明本自無餘欠夢幻何曾有去留
我亦翛然五湖客不妨相與試茶甌
晚雨
春旱久閔雨夏潦復望晴米盡薪亦絶漲水與階平山
信得新粟欣然聽舂聲書生易滿足筆硯還施行南風
柱礎乾西照窗戶明雨其遂已乎努力趣秋成
翼日早晴
澤居傍海壖暑雨困積潦四顧路俱絶所至泥浩浩坐
臥敗屋中兀若在孤島得米無束薪端憂令人老今朝
復何朝浮雲散如掃一蟬鳴高槐兩蝶點平艸欣然受
涼颸便欲事幽討呼童羈我駒東走天台道
一雨二十日
一雨二十日雨意殊未闌我廬大澤中四顧煙水寬東
家有小舟借我不作難鸕鷀與鵁鶄自是平生歡更作
十日期水淺生小灘相與極幽賞勿待江月殘
入夏多雨雖止復作六月甲寅始大晴
兼旬大雨無晝夜積潦深虞敗吾稼豈惟一飽墮渺茫
直恐下溼侵腰胯南風忽從木末來新月徘徊出雲罅
州家出符縣家喜泄水漸空梁可架放翁亦復扶病起
旋築頽牆補茆舍便合觀身作老禪安心穏坐今年夏
題尊信齋(并序)
吾友陳希真求序名其書齋予告之曰韓文公
言讀孟軻書然後知孔子之道尊晚得揚雄書
益尊信孟氏因雄書而孟氏益尊予謂孔子豈
待人而尊孟子亦豈待人而信韓之言則過矣
然尊信孔孟者實學者之本務也請以名君齋
且為詩以終吾意
於虖孔孟何其卓如天日月地海嶽正令舉世皆楊墨
邪正豈復勞商㩁雖然此道久横流執熱其誰不思濯
魯鄒遺書世皆讀要以尊信為善學吾友希真蓋其人
不肻俛首為齷齪羹藜飯豆欲老矣功雖未竟志則慤
我居山隂子在閩闕然不見千里邈澤中久雨道路絶
叩戶忽聞聲剥啄尊信二字子所知妙質豈復湏斤斵
伏生九十語已訛失旦自慙猶喔喔
夏日雜詠
閒居自無客况復暑如焚百折赴溪水數峯當戶雲幽
尋窮鹿徑靜釣雜鷗羣舊愛南華語今方踐所聞
又
兀兀從誰語昏>昏>寄一牀不嗟頭似葆但苦汗如漿欹
枕風生竹鈎簾日轉廊非由靜勝熱本體自清涼
又
蒲葦蕭蕭晚楸梧肅肅隂山童驚大鼾林鳥伴微吟蠻
硯深瀦墨吳牋熟𢷬碪新詩與醉帖自笑尚童心
又
省事心君靜忘情眼界平食便飱酪美浴試葛衣輕鶴
整千年駕鷗尋萬里盟秋風即在眼作意上青城
夏日
颼颼風露髮根涼月落菱歌盡意長分得鏡湖纔一曲
喫虧堪笑賀知章
又
新闢虚堂痛掃除蕭然終日屏僮奴此間恐是維摩室
除却藜牀一物無
又
平明一浴汗無餘坐覺胸中合太虚舂玉作糜天所賜
不妨數筯進山蔬
又
艸芝方出峩眉老力比金丹似更多秦不及期周過歷
始知養夀在中和(伏中方製艸芝丹此方出史載之學士家)
苦熱
炎歊行中天曼膚汗翻水纖絺薄如霧不異鎧被體散
髮垂兩肩萬事棄不理寸隂若度歲日暮何可俟頗聞
交廣間暑又烈於此此如不可耐彼豈皆暍死聊當扶
短策北澗弄清泚豈必拜賜冰恩光動閭里
予頃遊青城數從上官道翁遊暑中忽思其人
往年屢遊丈人祠上官八十如嬰兒自言少年聾不治
芝房松鬛可無飢叩之不畣但解頤德人之容端可師
我聞學道當精思畢世不可須臾離公雖泯默意可知
亡羊要是緣多岐逝從公遊亦未遲聯杖跨海尋安期
龜堂
障日松棚正策功幅巾聊得受微風蟬聲不斷艸堂靜
潦水已歸村路通拄杖閒行穿犖确孤雲時見起巃嵸
東陽醇酎無由到知負今年幾碧筩(郭希吕吕子益兩友歲餽酒今以故)
(不至)
夢中作
試說山翁事諸君且勿譁百年看似夢萬里不思家夜
艾猶添酒春殘更覓花却嗤勾漏令辛苦學丹砂
又
平羌江上月伴我故山來幽興依然在浮雲正爾開清
秋纔幾日黃葉已成堆未醉江樓酒扁舟可得回
秋近頗有凉意
平旦麫數箸晡時飯一杯枝梧長日過悵望早秋來圑
扇尋詩寫緇巾借樣裁惟應水邊坐待得市船回
夜坐中庭凉甚
銀漢迢迢夜氣澄都忘朝暮困蚊蠅月從東涌行空闊
風自南來洗鬱蒸渴解似嘗仙掌露魂清如近玉壺冰
誰知此際超然處不减廬山入定僧
東偏小室去日最遠每為逃暑之地戲作五字
肅肅簷隂轉泠泠筧水鳴高墉日氣遠方簟午風清渴
愛飱漿美慵便葛屨輕新秋忽在眼結束問山程
野寺
僧壁題名半闕訛重來歎息屢摩挲林蟬欲斷暮復急
竹露如傾秋更多半俸漸償賖酒劵故山已換釣魚蓑
西窗一看拈棋罷歸去還憂爛斧柯
南堂雜興
車馬無聲晝漏長野人與世已相忘屏除長物軒楹爽
洗濯塵襟肺腑涼秋近平郊鳴鸛鶴日斜荒徑下牛羊
興來欲喚笻枝去更盡銅爐一炷香
又
新涼一夜入郊墟晨起衣巾爽有餘燕欲委巢雛盡去
(燕有三生雛者及秋雛方去盡)扇猶在手意先疎題詩又滿牛腰束采
藥常携鵶觜鋤湖上從今風月好不妨隨處命籃輿
又
蛩聲每續蟬聲起桐葉仍兼柳葉凋嬾惰心情疎筆硯
久長生計屬漁樵鬋茅旋補東廂屋伐石新成北港橋
物外高人來往熟等閒折簡也能招
又
耄齒東歸息故廬聊持頑健託鄉閭未忘塵尾清談興
常讀蠅頭細字書貧甚尚能耕有犢步輕那歎出無驢
南堂又見秋風起卧看溪雲自捲舒
又
犇走當年一念差歸休别覺是生涯茆簷喚客家常飯
竹院僧隨自在茶(紹興初僧喚客茶各隨意多少謂之自在茶今遂成俗)禪欠遍
參寧得髓詩緣獨學不名家如今百事無能解只擬清
秋上釣槎
又
十里城南禾黍村白頭心事與誰論惰偷已墜先人訓
迂拙仍辜聖主恩病退時時親蠧簡興來往往出柴門
斜陽倚杖君知否收點雞豚及未昏(村老人不能耕者以牧雞豚為事村)
(隣皆然)
又
年過八十更應稀又向清秋聽𢷬衣一片雨來書幔黑
數聲鐘斷釣船歸酒壚好事能焚劵虀甕無情未解圍
&KR1233;欲出門尋一笑故人零落歎疇依
又
北連大澤驚秋早東限連林覺曉遲數筯藥苖留客話
一爐松火約僧棋人間掃跡雖堪笑物外論心頗自竒
有恨未償猶絶歎青城交舊待多時
新秋往來湖山間
車似雞栖舟似葉百里何曾勞步屧朝遊樵風弄清泚
暮泊石帆登岌嶪旅飯雖舂纔脱粟僧羹無菜寧用挟
歸來村落未上燈除却御風無此捷
又
會稽山下樵風溪翠屏倒影青玻璃尤竒峭壁立千仞
行子欲上無階梯商山坐看紫芝老武陵無奈桃花迷
人間得意妄自喜一鬨憐汝真醯雞
又
禹祠巍巍閱千代廣殿修廊半傾壊屹然遺窆每摩挲
石長苔侵字猶在去年已媿曳杖來今者更用兒扶拜
聊持一酌薦丹衷衰疾龍鍾神所貸
又
健席高檣梅市路朱橋綠樹蘭亭步兒時釣遊略可記
不料耄年猶此處漁歌相和葦間起菱船遠入煙中去
世間萬事等浮雲耐久誰如兩芒屨
北崦
毒熱憚輕出新涼尋舊盟西郊猶近市北崦漸謀耕松
菊有佳色山林無俗情行行望績火一點隔林明
小室逃暑
千頃菰蒲萬里風漁翁散髮臥孤蓬何如此室纔尋丈
常在冰壺雪窖中
秋雨中作
燈前劇論與誰同中歲朋儕亦已空行道敢希千載上
會心聊付一編中雨侵壊甃新苔綠秋入黃林數葉紅
莫怪又生湖海興此身元自是孤&KR0963;
目昏有感
兩眥眵昏八十餘爾來觸事覺空疎何由四目如蒼頡
讀盡當年倚相書
幽居
一曲清溪帶淺山幽居終日卧林間丹經在昔曾親授
死籍從今或可刪人笑拙疎安淡泊天教強健享清閒
秋來漸有佳風月擬與飛仙日往還
初秋即事
簾櫳雨過不勝清秋氣依依似有情高棟尚餘雙燕宿
短莎先放百蟲鳴挑燈&KR1233;欲開書帙擘蠏時湏近酒觵
却媿隣家常作苦探租黃犢待寒耕
又
老來閱世苦匆匆又見流年入鬢蓬山徑溼螢黏露艸
井牀病葉霣秋風隣翁每共藜羹味穉子能終汗簡功
造物於人元不薄未湏抵掌歎囊空
山庖
新舂䆉稏滑如珠旋壓犁祁軟勝酥更翦藥苖挑野菜
山家不必遠庖厨
題道傍壁
晚境那禁歲月催幽花又見澗邊開莫辭賸買旗亭酒
恐有騎驢李白來
又
湖廢財存十二三拍隄漲水尚如藍吾廬隠翳初非意
頗欲臨流結艸菴
訪野老
農事元知要細評野人有舊得尋盟林深未見果蔬地
舍近先聞雞犬聲春水築塘謀竭作陽坡卧犢約同耕
老來常歎人情薄深媿今朝倒屣迎
書適
架竹苫茅屋數椽推開忩戶即江天微飢未遽愁長日小
疾何妨度厄年孤鶴入秋偏警露斷山欲雨自生煙囊
中妙法君知否買斷清閒不用錢
憶蜀
憶昔西遊日岷峨勝事繁題詩古栢廟載酒海棠園世
故紛難料年光浩莫論所欣身尚健裋褐醉江村
生涯
生涯數畦菜心事一溪雲樵擔斜陽下漁歌靜夜聞門
無俗駕到厨有遠泉分但了麴糵事功名烏足云
又
身世茫如夢門庭冷似冰逢迎賣藥叟辭謝乞錢僧羸
疾時時劇衰顔日日增人扶亦可出要是藉烏藤
又
舊業桑麻在頽齡耄耋過虞卿著書晚伏叟授經訛井
上磨樵斫村東買釣蓑傾身營一飽自笑又蹉跎
又
殘年端有幾寂寞寄滄洲鳥宿千林暮蟲鳴四壁秋風
廊動碪杵月壠把鉏耰衣食隨宜具何心復浪求
對食作
潦餘多稼猶中熟種晚嘉蔬亦半收黃耳蕈生殊自喜
白頭韭長復何求比量傍舍慙温飽誦詠農書儆惰偷
偶有一樽難獨啜過門誰肯小遲留
曉思
昏昏斷夢帶餘酲散髮披衣坐待明城角吹殘河漸隠
海氛消盡日初生老農自得當年樂癡子方争後世名
莫怪閉門常嬾出即今車蓋為誰傾
戲書
柳下人家枳作籬小姑不畫入時眉緯車聲出窗扉裏
正是新涼夜永時
梅市舟中作
漕渠北向小橋通漸入蒼茫大澤中造物將無知我醉
故吹急雨打船蓬
孤店(與兒孫迭五郎為淮西之行小飲民家是日雲興頗憂雨)
孤店門前千萬峯酒濃不抵别愁濃明朝晴雨吾能卜
但聽蘭亭古寺鐘
過魯墟先太傅舊隠
桑竹蕭條帶夕陽故居依約古河傍頽垣壊甃無尋處
父老猶言學士莊
步月
鷗鷺論交有舊盟越山勝處著柴荆只思小閣焚香卧
偶作長堤蹋月行湖闊煙鐘來縹緲林疎漁火見分明
店家已賣新篘酒一醉今宵似可成
拄杖示子遹
拄杖相從四十年交情耐久獨依然西窮巫峽岷江路
北抵岐山渭水邊早已歸休弄泉石老猶緩步歴風煙
會同鉢袋并禪版付與兒孫世世傳
讀道書
一境有神龍歲不畏枯旱為國常得賢百世不可亂吾
讀黃老書掩卷每三歎正使未長生去死亦差緩如何
不自力白首猶漫漶友朋死略盡日月難把翫豈無獨
往願兒孫苦羈絆安得葛與陶相從明此叚
秋日睡起
白露已過天益涼練衣初覆篝爐香天其閔我老且憊
付以美睡聲撼牆離騷古文傍倦枕砥柱巨刻懸高堂
睡餘一讀搔短髮萬壑松風秋興長
書意
屋漏徙我牀窗破補其罅衣穿傲狐貉食淡忘膾炙人
生老可哀百事就衰謝我喜在得歸味美如啖蔗雖云
茅茨陋豈不賢傳舍兒能牧雞豚身自種桑柘市壚酒
易賖鄰厩驢可借睡任門生嘲醉無官長罵見書眼先
閉惰嬾亦自赦却後五百年林間作佳話
寄題龔立道崑山棲閒堂
我居山隂古大澤出門尚恨風煙迮欲求曠快舒眼力
夢中去作棲閒客棲閒主人計不疎萬卷讀盡家蔵書
平時不喜入城府況肻自屈承明廬聽雞束帶誰不爾
明時可仕君獨止不妨借地作園林買山豈是巢由事
(園廬皆借地營之)
秋雨書感
新舂赤米摘青蔬一飽從來不願餘門外久無温卷客
架中寧有熱官書濁醪未廢時時歠短髮猶須日日梳
自笑少年風味在滿川煙雨正愁予
又
晨起開門雪滿簮東崗一徑得幽尋斷雲殘雨歲華晚
丹實碧花秋意深林下己悲身老病人間猶與俗浮沈
牀頭小甕今朝熟又喚隣翁共淺斟
弄筆
少學文章竟不成暮年腕弱字欹傾抽毫欲下還休去
棐几空憐似砥平
睡覺作
世言黃帝華胥境千古榛荒孰再遊但解消搖化蝴蝶
不湏富貴慕蚍蜉
又
邯鄲夢事豈關身未熟黃粱迹已陳輸與烏衣老鈴下
日中睡覺一顰伸
秋思
露濃壓架葡萄熟日嫩登場䆉稏香商略人生如意事
及身強健得還鄉
又
三三兩兩戲魚行香餌纔投去若驚寄與扁舟五湖客
只當遠引過平生
又
一篇舊艸天台賦六幅新傳太華圖占盡人間清絶事
紫藤香起竹根爐(藤香近出廬山)
又
村南村北鵓鴣鳴小雨霏霏又作晴拂枕欹眠不成夢
却拖藤杖出門行
又
出門東行復西行處處人家打稻聲小甕秫醅雖未熟
後園楮蕈已堪烹
又
看雲廬阜屏風叠采藥嵩山冠子峯行盡四方心未快
不如一櫂醉吳淞
又
桑竹成隂不見門牛羊分路各歸村前山雨過雲無迹
别浦潮回岸有痕
又
隣砧落日數聲殘汀樹秋風幾葉丹冉冉清愁來不斷
無方能使酒腸寬
又
老子齋居罷擊鮮木盤竹筯每隨緣隣僧不用分香鉢
蓮芡猶堪過半年
又
存神止慮自長年黃老遺書漢尚傳妙語雖傳人不省
却從丹竈覓神仙(漢武帝賜平津侯詔曰君其存精神正念慮輔助醫藥以自特祁侯與楊)
(王孫書曰願存精神省思慮進近醫藥厚自持其語悉同疑出於黃老遺書至漢尚傳也)
秋來苦貧戲作
閉門高卧養吾真說著生涯笑倒人奴閔囊空辭雇直
婢愁㸑冷拾炊薪羹能有糝猶為泰地到無錐始是貧
一飯不妨支一日讀書常媿聒比隣
晚晴
雨餘殘日入疎籬變化相乘乃爾竒千嶂暮雲收盡後
一年秋暑洗空時如山酒劵不相貸隔巷衣砧如許悲
&KR1233;欲出門紓滯思交親零落與誰期
對月
遠客厭征路流年逢素秋不知今夜月還照幾人愁
又
艸艸治杯盤三更月露寒茆簷雖隠翳終勝客中看
出近村晚歸
松枝代如意綀布製單衣出每沾晨露歸常送夕暉野
花當路發沙鳥背人飛到舍燈初上茅簷聞踏機
又
苦雨秋將晚羈愁酒易醺百年終腐骨萬事盡浮雲果
熟多猿嗛林疎過鹿羣亦思書觸目老嬾不成文
晚秋
雞聲喔喔頻催曉木葉颼颼已變秋憂患縱多終強項
飢寒未至且優游老羆尚欲身當道乳虎何疑氣食牛
(時黑孫方生半年)但有一愁消未得大兒白髮戍邊頭
犬雞
小犬一何警日夜吠籬落老雞則不然平旦方喔喔勤
惰各其性於我何厚薄糠粞一施之且復慰寂寞
賣藥翁
老翁如我老賣藥以代耕得錢付酒家一毫不自營浩
歌和隣叟苦語誨後生我欲為作傳無人知姓名
書里中事
事近接耳目誕信良易知頗疑有定數一惑不可遺坐
視非所安忠告反取疑雖抱愚直意妄發悔曷追
書室雜興
秋水淺出灘秋葉落成陣方喜風露清已歎霜霰近衰
疾雖向平不死亦堇堇燈青地爐冷吾學其少進
又
衣多蔵之笥食餘積之囷我享既有限冨亦豈勝貧布
褐本自温筍蕨固已珍君看梁伯鸞寄食終其身
又
老眼觀細書紛然黑花墜不如袖手坐嘿誦舊所記但
恨志弗強編簡頗失次後身作書生努力究此事
又
學書五十年其進不及寸未能踐繩墨況敢說豪健雖
然亦有用尚足博麤飯開學教牛經坐市寫驢劵
秋感
瘦盡腰圍白盡頭悲蛩聲裏落梧楸短檠且慰經年别
豎褐猶懷卒歲憂天地無私嗟獨困風霜有信又殘秋
頑軀安得常強健更倚東吳寺寺樓
秋夜
秋色滿江干江楓已半丹身閒詩簡淡道勝夢輕安偃
蹇憐腰折清癯鄙面團何妨杵衣夜又見歲將殘
又
落葉鳴遥夜啼螿送暮秋不知何許笛故作此時愁青
海三年戍黃旗萬里侯何如石帆下煙雨釣滄洲
劎南詩稾卷七十二
