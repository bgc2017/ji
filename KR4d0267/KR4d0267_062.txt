劎南詩稾卷六十二
宋陸游撰
寄十二姪
庚寅吾入蜀西過齊安城雪堂拜老仙眉宇寒崢嶸微
泉尚如昔激激琴筑聲龍蛇入筆力斷石卧縱横戊戌
奉詔追觸熱萬里程歸途抵齊安歲月浩可驚三日乃
東下鼓角遥送迎安國有老僧元祐初載生蟬聫說舊
事耳目猶聰明徒行就船别耿耿惻愴情豈知二紀後
汝乃為此行追懷昔遊地未語涕已傾念汝雖竝塞殘
虜方守盟職雖在警盜枹鼓寂不鳴惟當奉法令日夜
撫孤惸官卑俸入薄切勿厭藜羹勇如赤壁戰節若江
水清人誰不汝知况事賢公卿三山與七家相望兩柴
荆歸來講學暇襏襫同春畊
北忩雨中作
鬱蒸作不解風雨來有信豈惟窗戶清更喜草木潤簡
編既陳前燈火亦可近跂予望聖賢傾河洗驕吝扶衰
幸未老吾道其少進安得平生歡懷抱為君盡
戲書觸目
貍奴閑占熏籠卧燕子横穿翠徑飛我亦人間好事者
憑闌小立試單衣
四月二十八日作
四月欲盡五月初九十未及八十餘開口何曾談世事
收身且復愛吾廬
又
行徧人間病不禁鬢毛飽受雪霜侵茅檐一夜蕭蕭雨
洗盡平生幻妄心
命駕
命駕清晨出射堂笻枝羽扇受微凉鵶將數子窺苔井
桐引新枝出粉牆岸幘影邊茶正熟投壺聲裏日初長
興闌却蹋湖隄去十里山花滿䄂香
遊山遇雨
千秋觀前雨濕衣石帆山下叩漁扉鷓鴣苦道行不得
杜鵑更勸不如歸
東籬雜題
終日在東籬清和適此時鶯聲如妬夢花氣欲撩詩愛
客茶新碾留僧飯别炊流年隨手過不覺近期頤
又
深居遠悔吝簡事養精神曳杖一蕭散待茶時欠伸風
生叢竹嘯露坼野花新自作東籬後經旬不過鄰
又
昨日一花坼今朝一草生深林鳩婦聒高棟燕巢成熟
果檐前墮殘書枕畔横菴居澹無事作意領新晴
又
南陌歸雖久東籬興又新無求覺身貴好儉失家貧引
水常終日栽花又過春桃源不湏覓已是葛天民
又
溝聲流激激籬影立疎疎平旦來澆藥臨昏尚看魚比
鄰怪疎索風月伴躊躇安得王摩詰憑渠畫草廬
書事
本來只道千鈞重看破元無一羽輕日月光明天廣大
不妨歗傲過平生
又
燕雛學母飛初熟梅子團枝亦半黃麈尾唾壺俱屏去
尚存餘習炷爐香
乙丑重五
盤中芺解青菰粽衰甚猶簮艾一枝寂寞廢詩仍止酒
今年真負此佳時
又
飛棹中流救屈平俚歌寕復楚遺聲危冠更在門楣上
但覺蕭敷與艾榮
夏夜枕上
卧聽殘更下麗譙雖非遥夜亦迢迢正令展轉無安枕
猶勝龍鍾趁早朝
石帆夏日
石帆山下雨冥冥閒岸紗巾憩草亭單複篝衣時脱著
甜酸園果半黃青鰥魚無隊依蒲藻病鶴長鳴鎩翅翎
自笑若為消永日異書新錄相牛經
又
短棹飄然信所之茶園漁市到無時風從蘋末蕭蕭起
月過花隂故故遲蓴菜煮羹吳舊俗竹枝度曲楚遺辭
頗聞項里楊梅熟鄰曲相招莫後期
仲夏風雨不已
南陌東阡自在身一年節物幾番新鰣魚出後鶯花閙
梅子熟時風雨頻冠蓋敢同修禊客桑麻不減避秦人
夕陽更有蕭然處照影清溪整葛巾
幽居
旌節庭下葵鼓吹池中蛙坐令灌園公忽作富貴家浮
生均一鬨事過但興嗟蚩蚩彼何人欲摘空中花牆隅
蔬可挽巷口酒可賖疎嬾遂吾性不賣東陵瓜
齒落
昔聞少陵翁皓首惜墮齒退之更可憐至謂豁可耻放
翁獨不然頑頓世無比齒搖忽脱去取視乃大喜譬如
大木拔豈有再安理咀嚼浩無妨更覺彘肩美
雨中排悶
殷殷雷繞村淅淅雨鳴砌禽魚各自適草木亦得意顧
此菴中人老病獨顦顇飯遲每嬾索兀兀方坐睡平生
飽憂患性命已屢試但得過今朝明日可徐議
逆境
步步常由逆境行極知造物欲其成磨礲久已盡芒角
烹煮豈容重發生死到面前猶覺小事於身外孰非輕
出門不必名山去但見風煙已眼明
夜興
脱冠殘髮冷颼飀北斗闌干河漢秋木末有風栖鵲起
亭臯無月亂螢流酒慳僅得時時醉詩退難禁夜夜愁
欲睡不妨還小立一聲菱唱起滄洲
寄題李季章侍即石林堂
林慮靈壁名宇宙震澤舂陵稍居後翟公黃鶴得數峯
對客掀髯詫竒秀我行新灘見益竒千巖萬竇雷雨垂
古來豈無好事者根株盤踞不可移侍即築堂聚衆石
坐卧對之旰忘食千金博取直易爾要是尤物歸精識
君不見牛竒章與李衛公一生冰炭不相容門前冠蓋
各分黨惟有愛石心則同﨑嶇宦路多危機凛然石友
人間稀它時檥棹華亭岸更看全窠買鶴歸
流年
冉冉流年迫耄期心情漸減舊兒嬉唾壺麈尾已從省
茶竈筆床猶自隨昨日客招東浦釣今朝僧約北軒棋
敢將輕健誇鄰里一笑元知要及時
雨中鋤藥
庭中正苦日卓午水面忽看雲過西老子不辭衝急雨
小鋤香帶藥畦泥
自嘲
壯歲耽書廢夜眠窗明猶在短檠前如今自笑摧頽甚
卧看兒曹理斷編
世事
世事如今盡伏輸面能乾唾况其餘詩才退後愁強韻
眼力衰來怯細書歛迹已思焚筆硯作勞敢避把犁鉏
晴空萬里寬多少一片閑雲足卷舒
悲齒落自解
年運而往君自寬此生畢竟有衰殘語訛嚼廢尋常事
只作兒童䃣齒看
送十五即適臨安
求祿亦常事出門寕自由苦留雖惜别細話却生愁雨
急投村市鐘殘過寺樓祗應今夕夢先汝到江頭
幽居夏日
茅舍参差煙藹中超然高興與誰同形骸已與流年老
詩句猶争造物功子母瓜新間尊爼公孫竹長映簾櫳
日長愈覺閒無事隱具成書又一通
又
内史蘭亭晚卜鄰永和風月凛如新功名不入閒人夢
詩酒猶關老子身簷淺時時聞霣籜池清一一見潜鱗
正令未逐飛仙去要是巢居太古民
大雨
北窗欲化莊生蝶睡思濛濛栖倦睫川雲忽帶急雨來
萬點縱横打荷葉坐收爽氣入詩律更借凉颸吹醉頰
壊簷腐瓦凛欲墮積潦中庭深可涉兒愁漏濕廢夜課
婦畏泥塗停早饁老翁自笑獨爾頑更喜煙波搖短檝
思雲門
一身膏脂略瘦盡萬卷簡編如隔生秪欲移家若耶去
亂雲深處聽灘聲
夏夜
散髮荒池上秋聲滿綠蒲燐飛乘月暗梟語似人呼學
問無新得功名負壮圖拾薪炊麥飯隨事且支梧
觀身
欲去浮華累先觀老病身濁醪何負汝淡飯最宜人意
氣隨年往工夫媿日新秪將閑送老虛作太平民
養氣
學道先養氣吾聞三住章屏除金鼎藥糠粃玉函方凛
凛春冰履兢兢拱璧藏高談忘力守此病最膏肓
日用
日用無淵奥其中妙理存但能明物性不必學玄門盡
力扶元氣精思去病根昔人由此道推已及元元
村市醉歸
伏櫪元知免駭機翦翎豈復慕羣飛坐中客滿知心少
嚢裏詩多得意稀小市雨餘尋酒去野橋日落策驢歸
不辭十里行空翠終勝京塵化客衣
夏日感舊
北窗枕簞卧陶翁樹樹鳴蝉葉葉風睡覺殘書棲嬾架
浴回細葛覆熏籠一藤未遂名山去半卷還驚舊歴空
妄想金丹君莫笑清班曾是長仙蓬
又
五侍仙祠兩挂冠此生略有半生閒嘯歌雨笠煙蓑裏
來往山村縣郭間一粒何當換凡骨數杯且復駐頽顔
胡塵掃盡知何日不隱箕山即華山(予仕宦屢歴宫祠崇道玉局武夷佑)
(神太平凡五任)
又
吳人那慣粟漿酸茶盌聊霑舌本乾身病不堪閒客攪
日長惟憶異書看流年冉冉誰能駐長夏迢迢亦已殘
步有新船君賀我西風先夢上嚴灘(近修小舟訖事村鄰多來賀)
又
獨居無復客嘲邊終日頽然飽即眠護硯小屏山縹緲
搖風團扇月嬋娟桐隂忽見翻雙鵲石罅時聞落細泉
避暑不湏河朔飲轉頭即見早秋天
雨後
甘澍慰羣望浮雲還故墟新凉生枕簟餘潤入犁鋤簾
上翩翩鷰蒲新鱍鱍魚素秋猶半月團扇意先疎
東軒
榴花零落滿蒼苔薝蔔㤀憂亦已開湖海片帆先已具
少安無躁待秋來
寄子虡子遹
大兒再度吳門秋小兒錢塘逾月留恨身不能插兩翅
與汝相守寬百憂聞鐘時宿雲外寺待月亦上湖邊樓
但常保此豈不樂路難悠悠非善謀
寄張季長
髮不勝簮短褐寬每因臨鏡歎衰殘未嘗三日不服藥
雖滿百年終闔棺舊友豈知常阻闊一尊那得叙悲歡
錦官花重應如昔直欲凌風借羽翰
夏夜
鳴蜩斷復續宿鳥久始安觸熱汗沾衣暮夜猶未乾梧
桐獨知秋一葉墮井闌行矣戒碪杵四序環無端
又
落月不滿窗驚鵲屢移樹沉憂少睡眠亦以衰疾故五
更忽作夢立馬青衣渡白首厭山村郵亭憶征步
讀趙昌甫詩卷
蝸廬溽暑不可過把卷一讀趙子詩如遊麻源第三谷
忽見梅花開一枝寄書問訊不可得握臂晤語應無期
惟當飲水絶火食海山忽有相逢時
海氣
浴罷來水滸適有漁舟横浩然縱棹去漫漫菰蒲聲海
祲乃爾竒萬象空際生驂驔牧龍馬夭矯騰蛟鯨或如
搴大旗或如執長兵我欲記其變忽已天宇清成壊湏
臾間使我歎且驚世事正如此何者非強名
村居
舍後盤高岡舍前面平野防盜枳作藩蔽雨篠代瓦(村人)
(以篠覆屋如茅)數家相依倚百事容乞假薄暮耕樵歸共話衡
門下
戒殺
郊居去市遠豬羊稀入饌既畜雞鶩羣復利魚蟹賤暴
殄非所安擊鮮况親見那得屠殺業為客美殽膳餘年
尚有幾過日如露電豈無園中蔬敬奉君子宴
庭中夜賦
流汗沾衣不自支庭中散髮立多時烏烏画角凌風起
淡淡銀河拂地垂浮玉閒遊元自樂浣花小築亦何疑
東歸萬里君知否要了滄洲一段竒
秋近
石榴萱草併成空又見牆隂莧葉紅茶釅頗妨千里夢
簟涼初怯五更風新瓜落刃冰盤裏晚燕添巢畫閣中
身健流年俱可樂故人自欠一尊同
歎老
齒墮因廢談髮短不入把餘年似殘尊欲盡不禁瀉出
門見鄉曲每恨識面寡往昔同戲兒纍纍塜盈野
殘暑得小雨頗凉
午暑不可觸忽驚如許凉軒窗雲作暝草木雨生香蒲
葉先秋霣蟬聲入夜長自欣無一事岸幘倚胡床
乙丑夏秋之交小舟早夜往來湖中戲成絶句
横林渺渺夜生煙野水茫茫遠拍天菱唱一聲驚夢斷
始知身在釣魚船
又
河漢横斜斗柄低啼鴉掠水未成栖怪生凄爽侵肌骨
船繫秦皇酒瓮西
又
譙門鼓角寺樓鐘一一風傳到短蓬喚得放翁殘酒醒
錦嚢詩草不教空
又
小市易散無人行茫茫湖橋惟月明老夫觧酲不用酒
自有千頃菰蒲聲
又
雞頭纍纍如大珠紅草綠荷風味殊天與楊梅成二絶
吾鄉獨有異鄉無
又
城南天鏡三百里繚以重重翡翠屏最好長橋明月夜
寄船策蹇上蘭亭
又
酒旆搖搖出竹籬扁舟遠赴野人期一天風雨晩來惡
落盡白蓮渾不知
又
七月湖中風露新臨流閒照白綸巾荷花折盡渾閒事
老却蓴絲最惱人
又
恰聽殘蝉禹寺門又看新月石帆村後來復有龜堂老
千載猶應此意存
又
娥江道上欲三更垣屋參差閉月明倚柁賦詩無傑思
斷腸分付棹歌聲
又
秋來湖闊渺無津旋結漁舟作四鄰滿眼是詩渠不領
可憐虚作水雲身
又
夢筆橋東夜繫船殘燈耿耿不成眠千年未息靈胥怒
卷地潮聲到枕邊
初秋
生世元浮脆人言七十稀耄期今已及氣力固應微食
冷常憂過追凉每念歸入秋纔幾日卷簟換縑衣
又
藉草沾衣露沿溪掠面風桐凋無茂綠蓮老有疎紅小
彴欹危度鄰園曲折通新秋得強健一笑莫匆匆
又
初夜月猶淡入秋風已清螢孤無遠照蟬斷有遺聲命
薄慙勛業才疎負聖明青鞵若耶路亦足慰平生
又
兀兀終年醉空空四壁窮那知雙雪鬢又度幾秋風高
枕三峯老深衣獨樂翁騎驢向何許搢箠有蠻童
秋隂出遊
遮日雲生忽復收黃鴉鳴喚伴林鳩也知雨意逄秋作
未害山翁竟日遊陌上驛亭雙隻堠煙中漁釣兩三舟
歸遲不是尋詩料秣蹇民家偶小留
杜宇
杜宇雖微禽用意舉世稀念昔春盛時天地皆芳菲杜
宇默無聲不畏百鳥譏東君將促駕乃獨號鳴悲日夜
不肯休流血沾其衣念言身尚存乃使春獨歸飲啄雖
如昔此身當疇依月明抱樹枝敢忘此歔欷雖無精衛
勞區區亦庶幾寄言天壌間勿謂斯禽微
養生
衰病猶弱國地與齊楚隣朝憂羽書來暮畏戎車塵奔
命不敢辭所懼殘吾民羸老正類此日夜憂其身起居
飲食間恐懼自貴珍一念少放逸禍敗生逡廵所以古
逹者訓戒常諄諄不死正爾得成真非有神
初秋夜賦
北斗垂欲盡明河淡不流低回半枕夢蕭瑟一窗秋老
益尊儒術閒仍為國憂孰云生死大却已付悠悠
又
炎熇猶末伏清絶忽新秋露氣房櫳冷砧聲歲月遒悲
蛩草根語孤燐竹間流聞道河南北飛蝗暗百州
殘年
殘年垂八十高卧豈逃名泥巷多牛迹茅簷有碓聲炊
菰觴父老煮棗哺雛嬰遣戍雖傳說何時復兩京
記夢
環立江頭千萬峯夢中於此倚枯笻青冥誰見欹巾角
碧瀣閒將洗筆鋒一卷素書雲笈貯數升松麨水機舂
正呼鶴駕凌風去驚覺西山煙外鐘
村飲
白稻登場喜食新太倉月廪厭陳陳叢祠懷肉有歸遺
官道横眠多醉人小市孤村真送老浩歌起舞最關身
鹽醯乞貸尋常事惱亂比鄰莫媿頻
老鰥
水際山前有老鰥終年無事亦非閒淵源師友簡編上
土木形骸魚鳥間零落斷雲依釣瀨連涓新月照柴關
葵羹稗飯悠然過一飽元非造物慳
對食作
賤士窮愁殆萬端幸隨所遇即能安乞漿得酒豈嫌薄
賣馬僦船常覺寬少壯已辜三釡養飄零敢道一袍單
飯餘捫腹吾真足苜蓿何妨日滿槃
七月十九日大風雨雷電
雷車動地電火明急雨遂作盆盎傾強弩夾射馬陵道
屋瓦大震昆陽城豈獨魚蝦空際落真成蓋屐舍中行
明朝雨止尋幽夢尚聽飛濤濺瀑聲
湖上
三伏無多暑漸微登臨清曉試縑衣風高病木初凋葉
潦退流萍尚半扉白首重來空感昔清尊相屬欲忘歸
猶憐不負湖山處好在平生舊釣磯
欲雨
正苦中天赫日流房櫳忽復變颼飀雲生江浦初成暝
葉下亭臯&KR1233;作秋移穴族行憐垤蟻争巢婦去歎林鳩
人間寒暑何窮已碪杵行聞治褐裘
秋懷
少年萬里度關河老遇秋風感慨多草聖詩情元未減
若無明鏡奈君何
又
園丁傍架摘黃瓜村女沿籬采碧花城市尚餘三伏熱
秋光先到野人家
又
迢迢枕上望明河帳薄簾疎奈冷何不惜衣篝重換火
却緣微潤得香多
又
詩如水淡功差進身似雲孤累轉輕落葉擁籬門巷晩
一枝藤杖且閒行
食新
龍鍾好在夢中身&KR1233;喜今年又食新不用更煩人祝鯁
輪囷瓜瓠是常珍
予初仕為寕德縣主簿而朱孝聞景参作尉情好
甚篤後十餘年景参下世今又幾四十年忽夢
見之若平生覺而感歎不已
白鶴峯前試吏時尉曹詩酒樂新知傷心忽入西窗夢
同在峬村折荔支(峬音逋)
讀書
憶昔年少時把卷惟引睡惰遊過日月自咎輒涕泗老
來百事廢却覺書多味豈惟時有得聖域可坐致譬如
入武庫戃怳不暇視淺陋安能名出門但驚喟天球及
河圖千古所共秘幸今發其藏雖老敢自棄
諭鄰人
鄰曲有米當共舂何至一旦不相容為善何嘗分士農
堯民皆當變時雍
又
相攻本出忿與疑能不終訟固已竒訟端可窒君試思
歲時鄰里相諧嬉
又
世通婚姻對門扉禍福飢飽常相依忿争得直義愈非
不如一醉懷牒歸
示小厮
偷閑打睡汝何尤罵詈榜笞我所羞但搢一鞭隨小蹇
不妨村路共閒遊
又
晨興略整案頭書十日庭中始埽除未免丁寕惟一事
臨池莫釣放生魚
劎南詩稾卷六十二
