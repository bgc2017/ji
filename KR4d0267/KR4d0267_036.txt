劎南詩稾卷三十六
宋陸游撰
九里
破曉憑鞍野興濃鷺飛先我過村東綠鍼細細稻浮水
綘雪紛紛花舞風陌上鞦韆喧笑語擔頭粔籹簇青紅
誰知老子裴回意絶愛山横淡靄中
清明
氣候江吳異清明乃爾寒老僧丘墓感貧苦道途難燕
子家家入梨花樹樹殘一春回首盡懷抱若為寬
一百五日行
一百五日東郊時陂塘水滿雨如絲人家青煙不禁火
俚俗豈復思子推舊墳年多木已拱新墳積土高纍纍
老鴉飛鳴銜肉去紙錢雨溼挂樹枝深松茂柏死自樂
地下應笑生人悲眼中青山身後塜此事决定君何疑
風吹雲破日下照小灘碎礫光陸離停車暫憩道傍舍
解囊且補殘春詩
送李憲被召舊與其先侍郎遊從
早靄龍門鬢未秋草年乃復接英遊海瀕已幸見公子
瓜壟仍煩訪故侯霖雨即陪諸老進德星肯為一方留
西城柳色青如許欲挽長條特地愁
初夏
已過浣花天行開解粽筵店沽浮蠟酒步檥載秧船古
俗交情久豐年樂事偏出波蓴菜滑上市鮆魚鮮僧閣
梅山麓漁扉禹廟壖丹青不可畫得句一欣然
幽居
社結山林友家藏種樹書蔽牀欣卜宅容駟笑高閭薄
飯頻葅韭單衣旋製綀東家借蹇罷南市買船初美景
遊俱遍鄰翁好不疎時時得乘興豈獨愛吾廬
閒適
朝讀易一卦時鈔史數行花開聊把酒睡起獨焚香寂
寂市聲遠悠悠村日長吾衰尚何恨兒女解耕桑
病中夜賦
客如病鶴卧還起燈似孤螢闔復開首蓿花催春事去
梧桐葉送雨聲來榮河温洛幾時復志士仁人空自哀
但使邊塵一朝静此身不恨死蒿萊
閒身
炊煙漠漠閉柴荆聊用閒身答太平重碧飛觴心未老
硬黃臨帖眼猶明吳蠶滿箔含桃熟壠麥登車搏黍鳴
補劓息黥今有地問君何處用虚名
書感
奪璧元知價不讎屠龍誰信本無求哦詩聲裏歲時速
憂國淚邊天地秋已欠謝安俱泛海況無王粲與登樓
此身著處憑君記萬里煙波沒白鷗
衰病
衰病集餘日推移成老翁衡門隠者趣大布古人風几
杖呻吟裏山川莽蒼中從來世緣薄不是坐詩窮
雜題
少談王霸謀身拙晚好詩騷學道疎賴有一籌差自慰
閉門不作子公書
又
莫笑花前白髮新宣和人醉慶元春何時道路平如砥
却就清漪整幅巾
又
三生元是出家人一念差来墮薦紳二寸楮冠雙草屨
天公還我水雲身
又
黃庭兩卷伴身閒盤篆香殘日未殘泛泛孤身似萍葉
始知天地不勝寬
又
年華偃蹇留不住鬢雪縱横耘更多樂天不生夢得死
恨無人續竹枝歌
又
年来世事掃除盡猶有閒吟頗自竒安得陟釐九萬箇
為君盡寫暮年詩
自傷
朝雨暮雨梅子黃東家西家鬻蘭香白頭老鰥哭空堂
不獨悼死亦自傷齒如敗屐鬢如霜計此光景寧久長
扶杖欲起輒仆牀去死近如不隔牆世間萬事俱茫茫
惟有進德當自強往從二士餓首陽千載骨朽猶芬芳
雨後絶涼偶作
槐隂日色薄桐葉雨聲長林下有餘適城中無此涼浮
瓜寒水碧斸藥小鉏香未許陶潜達華簮何足忘(陶詩云聊)
(用忘華簮)
村居
黍酒濃浮瓮瓜葅綠映盤老便藜粥美病喜粟漿酸紗
帽新裁穏絁袍舊製寬村居亦何好聊用發詩端
久雨
水長平侵岸雲低半失村菰蒲亂鳬鴨泥&KR1369;困雞豚弄
筆排孤悶煎茶洗睡昏荒郊多狗盜及早閉柴門
七十三吟
七十三年事事新涵濡幸作六朝民髮無可白方為老
酒不能賖始覺貧末路已悲身是客此心猶與物為春
柴門勿謂常岑寂時有鄉鄰請藥人
會稽
海近風雲惡城高鼔角雄山川横慘淡樓閣半虚空故
國千年鶴征途萬里篷餘生猶幾日盡合付杯中
泛舟
山照澄波䰀鬌青新蒲梢上立蜻蜓孤舟每為尋詩出
輸與漁翁醉不醒
夜觀子虡所得淮上地圖
閉置空齋清夜徂時聞水鳥暗相呼沙塵漫漫連淮潁
淚盡燈前看地圖
水村
家住烟波似畫圖殘年不復歎頭顱深深竹塢見螢度
翳翳菰叢聞鳥呼十里笳聲上雲漢一空星影落陂湖
天公著我非無地却悔從来錯怪渠
題菴壁
萬里東歸白髮翁閉門不復與人通綠樽浮蟻狂猶在
黃紙棲鴉夢已空薄技徒勞真刻楮浮生隨處是飛蓬
湖邊吹笛非凡士儻肯相從寂寞中(每風月佳夕輒有笛聲起湖之西南)
(莫知何人意其隠者也)
又
俠氣當年盖五陵今成粥飯在家僧身存但倚貧非病
齒落方慚豁可憎踏月閒穿雙草屩聽琴横按一枯藤
年来萬事都經遍強笑看人獨未曾
晚歸舟中作
路入芙蕖浦家依䆉稏村急灘雙鷺立平野萬鵶翻市
散人争渡僧歸寺掩門淒凉誦新句招得欲殘魂
送嚴居厚棄官歸建陽溪莊
曼容不過六百石淵明僅留八十日寥寥千載有兩公
海内至今推絶識放翁貪禄老始歸自今不作一錢直
見人勇退輒欣慕亟欲起拜忘衰疾吾廬近在官道傍
門外未掃車馬迹溪莊有地肯見分會結茅齋傍青壁
次朱元晦韻題嚴居厚溪莊圖
鶴俸元知不療窮葉舟還入亂雲中溪莊直下秋千頃
贏取閒身伴釣翁
夢中遊禹祠
湖上無人月自明夢中髣髴得閒行庭空滿地楸梧影
風壯侵雲鼔角聲世異客懷增慘愴秋高歲事已峥嶸
長歌忽遇騎鯨客喚取同朝白玉京
感懷
老抱遺書隠故山鏡中衰鬢似霜菅規模肯墮管蕭亞
夢想每馳河渭間竹帛竟孤千載事江湖敢恨一生閒
殘功賴有吾兒續把卷燈前為破顔
酒熟
侯印何由得酒泉小槽新熟亦欣然放翁達處過彭澤
客自在傍吾自眠
病起遊近村
老人摧頽絶造請門設常關草生徑一年三百六十日
三百五十九日病一日不病出忘歸繞村處處扣柴扉
水東溪友新酒熟舍北園公菰菜肥平生養氣心不動
黜陟雖聞了如夢從今病愈即相尋共聽糟牀滴春瓮
秋夜讀書示兒子
久病少睡眠往往中夕起呼燈取書讀不能盡數紙喟
然置之歎生世後闕里持蠡欲測海遽復廹老死人生
各有業唐虞本吾事詩書脱秦厄天意固在此異端塞
穹壤作俑孰為始神禹逝不還吾其如洚水
秋晚書感
丘塜相望故舊空放翁猶復寄漚中少眠危坐待窗白
得酒細傾生頬紅雖媿蛟龍起雲雨尚勝魚鳥困池籠
秋来莫道無遊興野渡村橋處處通
王成之給事挽歌辭
昔泝黃牛峽曾經白鷺洲從容參步武談笑極風流晚
預蓬萊客時從褉袚遊揮毫看半醉追想只添愁
又
詩騷湘水客風度曲江公一夕南樓去千秋東省空囊
封震朝右墨敇絶宫中贈極文昌貴君恩厚飾終
書南堂壁
偶築湖邊舍侵尋四十春山丘未薶骨詩酒尚關身樵
路霜侵屨漁舟雨墊巾忝蒙鄉黨敬六聖有遺民(予生於宣)
(和乙巳歲)
又
荒寒淺村步隠翳小茅茨偶逐漁樵住都忘歲月移閒
惟接僧話老始愛陶詩耆齒猶須幾羸然敢自期
秋晚
寒渚雁新下壊牆蛩夜吟庭莎欲無色園樹不成隂霑
灑孤臣淚馳驅壯士心明朝鏡中髮飽受雪霜侵
晨起待子聿歸
老人盥櫛罷坐待汝晨省忽思隔重關懷抱增耿耿小
雨暗北窗誰與慰淒冷卷書默袖手奈此清晝永懸知
河橋下亦已喚舴艋長路歸當飢呼童具湯䴵
信筆
吾生本暫寓無日不可死區區遲速間何地著愠喜朝
移一株石暮引一脉水是中亦何樂一笑聊爾耳
又
有酒或一醉無酒終日閒雨足通南澗木落見西山飯
飽出柴門本散腰脚頑偶然遇野人笑語欲忘還
龜堂東窗戲弄筆墨偶得絶句
身如蠶老已三眠一繭何妨自裹纏豆飯藜羹支永日
槿籬竹屋送餘年
又
一樽且復罄幽歡不是癡頑強自寬死去何憂累兒子
千錢可買市成棺
又
北菴睡起坐東廂無事方知日月長天與詩人送詩本
一雙黃蝶弄秋光
又
老衰有驗詩先退勲業無心夢漸稀淺浦小山孤絶處
數家烟火自相依
又
老人孤寂似無家午枕初回日已斜偶得風和身亦健
舍南舍北探梅花
次吕子益韻
吕子竒才非復常詩来起我醉中狂太音誰和陽春曲
真色一空時世粧東閣獻䛕無轍迹西湖寄傲有杯觴
病懷正待君湔袚墨妙時須寄數行
舍北行飯書觸目
晚飱初潑一甌茶曳杖閒行興未涯烟樹參差墨濃淡
風鴉零亂字横斜夕陽偏傍平橋路寒蝶猶依晚菊花
堪笑衰翁耐荒寂短衣霑露未還家
又
落雁昏鴉集遠洲青林紅樹擁平疇意行舍北三义路
閒看橋西一片秋小婦破烟撑去艇丫童横笛喚歸牛
形容野景無餘思自怪癡頑不解愁
明日復得五字
羸病偶不死端居思出遊山寒麥苗短天闊雁聲遒學
劎元癡絶脂車久罷休鄰翁獨眷眷同好自相求
又
腰痛今朝愈褰裳野興長黃鴉號亂篠碧蝶繞枯桑陂
壊良疇廢村空舊路荒十年逢九潦誰與問蒼蒼
十一月二十二日夜待子聿未歸
寒爐火半銷壊壁燈欲死人行籬犬吠月出林鵲起吾
兒信偶非長路老子可憐煎百慮人人父子與我同立
朝勿遣交河戍
南窗
暄妍一窗日的皪數枝梅小鼎煎茶熟幽人作夢回新
春又將近晚景但堪哀用底舒懷抱殘書闔復開
幽居
衰鬢蕭條笑舊青一枝棲穏寄餘齡徐行不媿衣露肘
安卧何妨席見經視客恰如堂上燕捐書那願案頭螢
時時開說前賢事聊遣鄉閭識典刑
春近山中即事
乞得松楠手自栽結茅聊喜避風埃百年孰與夢長短
萬事只如雲去来雪後梅花初半吐身閒樽酒盍頻開
錦官城外青羊路常記當年小獵回
又
節物貧家有故常春盤臘粥逐時忙悠悠歲月催雙鬢
草草雞豚薦一觴人意自殊平日樂梅花寧減故時香
小園新展西南角挂樹青蘿百尺長
又
世亂王孫泣路隅時平野老醉相扶種榿正可三年大
愛竹何曾一日無細路迢迢上雲雨輕舟渺渺入菰蒲
暮歸剰欲談幽勝安得丹青為作圖
雪夜感舊
江月亭前樺燭香龍門閣上䭾聲長亂山古驛經三折
小市孤城宿兩當晚歲猶思事鞍馬當時那信老耕桑
綠沉金鎖俱塵委雪灑寒燈淚數行
將進酒
我欲挽住北斗杓常指蒼龍無動搖春風日夜吹草木
只有榮盛無時凋我欲剗斷日行道陽烏當空月杲杲
非惟四海常不夜亦使人生失衰老如山積麴高崔嵬
大江釀作蒲萄醅頽然一醉三千杯借問白髮何從来
歲暮懷張季長
已廹桑榆景況逢梅柳時功名終自誤老病獨如期醉
眼嫌天迮孤吟覺鬼悲唐安在何許無字寄相思
謝朱元晦寄紙被
木枕藜牀席見經卧看飄雪入窗櫺布衾紙被元相似
只欠高人為作銘
又
紙被圍身度雪天白於狐腋軟於綿放翁用處君知否
絶勝蒲團夜坐禪
送王季嘉赴湖南漕司主管官
它人作陵邑榜笞朝暮急王子乃不然袖手萬事集它
人西入都競裁丞相書王子掉頭去長沙萬里餘問子
謀身無乃左凜如霜松姿磊砢屈原賈誼死有靈計此
兩人心獨可
菴中夜興
示疾維摩無侍者夜闌自掩草菴門有情梅影半窗月
相應雞聲十里村紙帳擁裘尋斷夢地爐撥火煖殘樽
扶衰又踐新春境萬事元知不足論
初春欲散步畏寒而歸
峭寒漠漠入重貂酒力欺人凝不消春困苦多無處賣
客魂欲斷倩誰招一溪水淺梅枝瘦四野雲酣雪意驕
欲到前村無奈嬾却尋歸路度西橋
憶昔
憶昔從戎出渭濱壺漿馬首泣遺民夜棲高冢占星象
晝上巢車望敵塵共道功名方廹逐豈知老病只逡廵
燈前撫卷空流涕何限人間失意人
戊午元日讀書至夜分有感
七十年来又四年雨聲燈影故依然未收浮世風漚夢
尚了前生蠧簡緣老學辛勤那有補舊聞零落恐無傳
先師鉢袋終當付歎息誰能共著鞭
又
強戴羅旛怯歲增光隂堪歎捷飛騰簷間點滴新春雨
窗下青熒半夜燈傍架討尋書散亂倚屏吟嘯髮鬅鬙
極知老境惟當佚絶學端居恨未能
雜感
志士山棲恨不深人知己是負初心不須先說嚴光輩
直自巢由錯到今
又
勸君莫識一丁字此事從来誤幾人輸與茅簷負暄叟
時時睡覺一頻伸
又
世事紛紛無已時勸君杯到不須辭但能爛醉三千日
楚漢興亡總不知
又
百年鼎鼎成何事寒暑相催即白頭縱得金丹真不死
摩挲銅狄更添愁
又
世間魚鳥各飛沉茅屋青山無古今畢竟替他愁不得
幾人虚費一生心
又
一杯濁酒即醺然自笑閒愁七十年今日出門天地别
此身如在結繩前
又
山人那信宦塗艱強著朝衣趁曉班豪氣不除狂態作
始知只合死空山
又
老子傾囊得萬錢石帆山下買烏犍牧童避雨歸来晚
一笛春風草滿川
又
故舊書来訪死生時聞剥啄叩柴荆自嗟不及東家老
至死無人識姓名
又
忍窮待死十年間老子誰知老更頑溪友留魚供晚酌
鄰僧送米續朝餐
歎老
朋儕什九墮丘墟自笑身如脫網魚委命已悲吾道喪
垂名真負此心初齒殘僅可决濡肉眼澀知難讀細書
家事豈容關老子兒曹努力事耕鉏
朝飢食韲麪甚美戲作
一杯韲餺飥老子腹膨脝坐擁茅簷日山茶未用烹
又
一杯韲餺飥手自芼油葱天上蘇陀供懸知未易同
漁隠堂獨坐至夕
斜倚笻枝岸幅巾閉門久已謝知聞中庭日正花無影
曲沼風生水有紋三尺桐絲多静寄一樽玉瀣足幽欣
世間萬事都忘盡惟向閒中屢策勲
讀書
讀書肝膽尚輪囷蠧簡堆中著此身飽識三千餘歲事
已為七十四年人鏡中衰鬢難藏老海内虚名不救貧
只欲從今都掃盡剰沽春酒答新春
北望
昔我初生歲中原失太平寧知墓木拱不見塞塵清京
洛無来信江淮尚宿兵何時青海月重照漢家營
蘭
南巖路最近飯已時散策香来知有蘭遽求乃弗獲生
世本幽谷豈願為世娛無心託階庭當門任君鋤
古梅
梅花吐幽香百卉皆可屏一朝見古梅梅亦墮凡境重
疉碧蘚暈天矯蒼虬枝誰汲古磵水養此塵外姿
山腳散步由舍北歸
偶散東岡步因成北渚遊鴉昏先小泊魚暖欲羣浮緩
曳紅藤杖斜披紫綺裘閒身病亦可隨處得無愁
又
幽徑欣行藥衰年困負薪梅殘香更遠草動綠初勻魚
似濠梁樂鷗如海上馴度橋成一笑微健及新春
又
空碧升團月江郊弄夕霏生涯今始是年事古猶稀冰
解魚初躍風和雁欲歸興来忘遠近草露已沾衣
寄題連江陳氏拂石軒(李似之嘗有歌詞)
平生聞說西江水百丈奫淪深見底漁舟来去白鷗飛
上有綸巾隠君子作詩自許輩陶謝歗傲煙雲弄清泚
紛紛聲利滿人間耳本不聞安用洗李公過江號高流
逸氣凜凜横清秋沙邊一笑偶邂逅掃石蔭松相獻酬
浩歌聲斷七十載尚寄萬壑風颼飀放翁老憊狂未歇
買船欲作西江遊
得張季長書以大蓬見稱盖以予寄禄官視昔秘
書監也因作五字寄之
老病江湖上煩公問死生僊蓬雖誤到殘錦只虚名(近歲)
(裁損濫恩所謂十色錦者所存亡幾)點滴三更雨淒涼萬里情向来遺恨
極不遂隠青城
病足累日不能出菴門折花自娛
頻報園花照眼明蹣跚正廢下堂行擁衾又聽五更雨
屈指元無三日晴不奈病何抛酒醆麤知春在賴鶯聲
一枝自浸銅瓶水喜與年光未隔生
書意
帝命煌煌敇百神方傾天漢洗邊塵但須荆州一好漢
安用商山四老人竹帛恐貽千古笑江湖未媿百年身
此心欲與何人說病足呻吟又過春
新燕
天工不用翦刀催山杏溪桃次第開要信今年春事早
社前十日燕新来
北巖采新茶用忘懷錄中法煎飲欣然忘病之未
去也
槐火初鑚燧松風自候湯攜籃苔徑遠落爪雪芽長細
啜襟靈爽微吟齒頬香歸時更清絶竹影踏斜陽
連日至梅僊塢及花涇觀桃花抵暮乃歸
千載桃源信不通鏡湖西塢擅春風舟行十里畫屏上
身在西山紅雨中俗事挽人常故故夕陽歸櫂莫怱怱
豪華無復當年樂爛醉狂歌亦足雄
又
桃花塢近釣魚磯不比劉郎萬里歸水底紅雲迷醉眼
樽前綘雪點春衣病依几杖猶能出老愛風光未忍違
天借清遊每窮日夜深炬火候柴扉
劎南詩稾卷三十六
