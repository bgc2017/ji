劎南詩稾卷三十七
宋陸游撰
病中作
破裘縫更暖糲食美無餘摩詰病說法虞卿窮著書身
羸支枕久足蹇下堂疎今日晴窗好幽懷得好攄
題郭太尉金州第中至喜堂
安康甲第天下傳玉題繡井摩雲煙落成鼓吹震百里
意氣欲壓秦山川第中築堂最宏麗奎畫岌岌蛇龍纏
知公所喜在勇退顧視解組如登仙公心雖爾天未可
終倚北伐銘燕然十年宿衛功第一小却卧護長淮邊
帳前犀甲羅十萬幕下珠履逾三千願公小緩高枕計
即今河雒猶腥羶出師雞鹿擁皂纛畫象麒麟峩玉蟬
是時公喜客亦樂為公滿瀉黃金船
莫春
山隂又見莫春初禁火園林社雨餘世事不妨隨日改
年光未遽與人疎豉香下箸嘗蓴菜鹽白開奩得䱥魚
草草一杯終可喜數間茅屋亦吾廬
小園新晴
散髮陽狂不計年園林只在小窗前斷虹千尺卷殘雨
新月一鈎生莫天臘釀拆泥留客醉山茶落磑喚兒煎
物華心賞元無盡剰住人間作地仙
又
衰病猶煩藥石功殘春終日在園中地偏幽草為誰綠
雨霽新花如許紅足蹇扶持須穉子杯深暖熱賴鄰翁
此身雖向閒中老若比休休却未同(司空表聖休休亭歌曰休休休莫莫)
(莫伎倆雖多性靈惡賴是常教閒處著)
春晩感事
據鞍千里何曾病閉戸安眠百病生每憶嘉陵江上路
插花藉草醉清眀
又
寒食梁州十萬家鞦韆蹴鞠尚豪華犢車轣轆歸城晚
爭碾平蕪入亂花
春晚園中作
杏子青青梅子酸山園轉眼又春殘老懷豈復小年樂
病骨不禁清曉寒學術背時甘義墮功名無路久心闌
蠶收麥熟吾何恨但遣銀杯似海寬
題夷堅志後
筆近反離騷書非支諾臯豈惟堪史補端足擅文豪馳
騁空凡馬從容立斷鼇陋儒那得議汝輩亦徒勞
幽居
小舫藤為纜幽居竹織門短籬圍藕蕩細路入桑村魚
膾槎頭美醅傾粥面渾殘年謝軒冕猶足號黎元
聞鳥聲有感
小市提壺酤濁酒東陂脱袴插青秧歸来静卧茅簷底
如覺閑中白日長
又
流年冉冉去無情日夜溪頭布榖聲城郭雖存人換盡
令威應悔學長生
與子虡子坦坐龜堂後東窗偶書
時鳥朝莫鳴芳草日夜生春風捨我去歲律俄崢嶸綴
簇繭白白出陂稻青青鳴機織苧葛暑服亦已成小兒
結山房窗戸頗疎眀萬事不挂眼朱黃浩縱横佳哉東
北風吹下讀書聲功名詎敢望且復慰父兄(是日午間聞子聿在)
(山半讀書相與欣然)
行年
行年過七十與世兩相忘墨沼龜魚樂藥園芝术香吾
生一蟲臂世路幾羊腸楮弁新裁就翛然學道裝(新作兩褚)
(冠)
東窗小酌
烏帽翩僊白苧涼東窗隨事具杯觴流年不貸世人老
造物熊容吾輩狂藤葉成隂山鳥下檜花滿地蜜蜂忙
何人畫得農家樂咿軋繅車隔短牆
又
市塵遠不到林塘嫰暑軒窗晝漏長蠶妾趁時爭煮繭
農夫得雨正移秧徒行有客驚頑健爛醉無人笑老狂
却掩菴門徑投枕鼾聲雷起撼藜牀
西林傳菴主求定菴詩
粥後鐘魚未動時夜燈仍對碧琉璃不須更說能生慧
枯木寒灰也自竒
又
業力驅人舉世忙西林袖手一爐香未能成佛渾閑事
十劫看渠坐道場
夏日
將雛燕子漸離巢過母龍孫已放梢日出並湖初曬網
雨餘乘屋旋添茅家貧舊業元知廢身老微官久合抛
莫恨門前車馬絶豈無農圃與論交
又
過眼春光久已空曬絲擣麥又匆匆新泥滿路梅黃雨
古木號山月暈風角黍茭新間罇爼靈符墨濕照房櫳
歲華不為衰翁駐且付餘生一笑中
又
吴中五月暑猶微竟日南堂坐掩扉綠樹露(一作霧)香鶯
獨語畫廊風惡(一作急)燕雙歸三千界内人人錯七十年
来念念非投老萬緣俱掃盡從今僧亦不須依
又
雨斷雲歸旋作晴尚餘紅濕在簾旌燕雛掠地飛無力
梅子臨池墜有聲米粣解包供午餉蓱韲傍枕析朝酲
此翁不負頑軀處捫腹時時繞舍行
又
梅雨初收景氣新太平阡陌樂閑身陂塘漫漫行秧馬
門巷隂隂挂艾人白葛烏紗稱時節黃雞綠酒聚比鄰
掀髯一笑吾真足不為無錐更歎貧
夜酌
酒渌孤燈夜梅黃細雨天聊成顧影醉復作曲肱眠腰
下蘇秦印囊中趙壹錢丈夫隨所遇底處不陶然
夏夜
夏夜誰知亦自長幽居渺在水雲鄉月侵竹簟清無暑
風度衣篝潤有香棲鵲自驚移别樹流螢相逐過横塘
放翁尚苦餘酲在細綆銅缾落井牀
又
山崦風生鵩嘯悲柴門月上樹隂移熏衣汗雨初乾後
把卷蚊雷不動時孤悶難禁終歲病浮生易滿百年期
釣竿只待清秋近一棹煙波信所之
又
展轉紗㡡睡不成一藤扶憊繞廊行月昇雙鵲移枝宿
露下孤螢綴蔓明汲井忽驚人已起開門堪歎事還生
羽衣道帽從吾好柏子煙中起磬聲
又
龜息綿綿破五更起扶藤杖並南榮擇栖孤鵲尚三匝
司旦老雞俄一鳴移坐徐看山月吐脱巾聊受水風清
不知竟是真仙未夜夜神遊白玉京
泛舟
水鄉元不减吴松短櫂沿洄野興濃鬱鬱冬青森翠葆
離離夜合散紅茸(水涯多此二樹)村深初度穿林笛寺近先聞
出塢鐘歸路夕陽猶滿岸憑舷一笑覽衰容
感舊
要識梁州遠南山在眼邊霜郊熊撲樹雪路馬蒙氊慘
淡遺壇側(拜韓信壇至今猶存)蕭條古廟壖(沔陽有蜀後主所立武侯廟)百詩
猶可想歎息遂無傳(予山南雜詩百餘篇舟行過望雲灘墜水中至今以為恨)
又
夜涉南沮水朝過小益城梯山天一握度棧土微平雨
近秦雲暗霜高隴月眀至今孤夢裏喝馬有遺聲(喝馬皆七)
(字韻語聞之悲愴動人)
又
早發金堆市更衣石櫃亭灘聲秋後壯山色雨餘青道
濘愁車轍橋危避駝鈴功名竟何在撫事感頹齡
又
塵土暗貂裘森然白髮稠年光真衮衮吾事竟悠悠馬
宿平沙夜(軍中馬及廐卒夏夜皆露宿沙上)烽傳絶塞秋(平安火並南山来至山南)
(城下)故人零落盡追寫只添愁
又
凜凜隆中相臨戎遂不還塵埃出師表草棘定軍山壮
氣河潼外雄名管樂間登堂拜遺像千載媿吾顔
又
我思杜陵叟處處有遺蹤錦里瞻祠柏綿州弔海棕蹉
跎悲櫪驥感會失雲龍生世後斯士吾將安所從
書喜
雨足郊原正得晴地緜萬里盡春耕隂隂阡陌桑麻暗
軋軋房櫳機杼鳴亭鼓不聞知盜息社錢易歛慶秋成
天公不負書生眼留向人間看太平
自詠
平生萬事付憨癡兀兀騰騰到死時夜踏亂雲過略彴
曉分寒溜注軍持束薪山客招烹石渡海蕃僧乞製碑
作箇生涯君勿笑拄天勲業亦兒嬉
露坐(立秋前五日)
旋削甘瓜進酒巵斷雲漠漠斗離離北臨積水風来壮
東恨長林月上遲秋近不堪聞急杵夜涼已復怯輕絺
天孫老抱河梁恨豈獨人生事可悲
又
岸幘臨窗意未便又拖笻杖出庭前清秋欲近露霑草
皎月未升星滿天過埭船爭眀旦市蹋車人廢徹宵眠
齊民一飽勤如許坐食官倉每惕然
親舊或見嘲終歲杜門戲作解嘲
十年蕭散住林間只是幽居不是閒續得茶經新絶筆
補成僧史可蔵山詩題紫閣憑雲寄藥報青城附鶴還
自笑何曾總無事枉教人道閉柴關
北窗
寒泉斷藕素絲長紋簟開瓜碧玉香午睡覺来桐影轉
無人可共北窗涼
新秋以窗裏人將老門前樹欲秋為韻作小詩
殘暑無多日幽居近小江酒醒中夜起松月入山窗
又
陸子江海人所願守節死潮生釣瀨邊月落菱歌裏
又
小智每自私大患緣有身孰能忘彼已吾將友斯人
又
野艇千錢買眀當泛渺茫但能容一榼家具不須將
又
立朝紹興間猶及見諸老魂夢不可逢邱坟閉秋草
又
朝真方捨杖步月始開門零落山花後經旬掩綠樽
又
唐虞雖已遠至道豈無傳度日一編裏懷人千載前
又
秋風昨夜来聲滿梧桐樹故人渺天末此夕誰與度
又
少年雖婚宦淡然本無欲婆娑三畝園自歎不啻足
又
無食妨何事吾兒可散愁焚香正巾褐聽汝讀春秋
食新有感貧居久蔬食至是方稍得肉
壮遊車轍遍天涯晚得祠官不去家優老每慙千載遇
食新又歎一年加出波魚美如通印下棧羊肥抵卧沙
捫腹笑歌仍索酒不嫌鄰舍怪讙譁
秋夕露坐作
銀河半落露華清南斗闌干北斗眀冉冉方悲老將至
纖纖又歎月初生酒牀細滴香浮瓮衣杵相聞聲滿城
萬卷讀書無用處却將耕稼報昇平
有年
不向神林乞雨晴天公自解相西成急符收盡無逋賦
新酒沽多足笑聲外戸徹扃停夕柝齊民相勸力春耕
傳聞夜市連三鼓却恨龐公不入城
大雨
北風挟驕雲突起塞宇宙赫日初未西盼轉失白晝翻
空黑幟合列陣竒鬼鬭雨鏃飛縱横雷車助奔驟平階
水入戸溝瀆不能受對面語不聞持繖避屋漏兒童抱
圖書衣屨那暇救縱暴理豈長忽已收簷霤比鄰更相
勞捃拾如過寇老子獨癡頑長歌對醇酎
東西家
東家雲出岫西家籠半山西家泉落澗東家鳴珮環相
對籬數掩各有茆三間芹羹與麥飯日不廢往還兒女
若一家雞犬意自閑我亦思卜鄰餘地君勿慳
予自春夏屢病至立秋而愈作長句自賀
良藥扶衰抵萬金漸加糜粥輟呻吟溪風拂簟有秋意
山影半庭生夕隂薄俗只成驚老眼幽居正得遂初心
岸巾待月欄干曲更覺天公愛我深
七月十一日雨後夜坐戸外觀月
浴罷淡無事岸幘臨前軒雷雨始退散雲月相吐吞風
蟬斷還續枝間終夕喧露螢闔復開熠熠綴草根殘暑
會當去孰敢厭炮燔四時莽相代所歎歲月犇歡悰挽
不留白髮生無根兒女日夜長子且復有孫澗松偶未
薪野鶴猶孤鶱華表幸来歸餘事何足言
王與道尚書挽詞
朗朗百間屋汪汪千頃陂直能彰主聖清不願人知許
國多艱日逢辰獨斷時人猶望霖雨殄瘁不勝悲
又
昔遇開藩日嘗叨下榻榮從容陪讌笑傾倒及平生借
譽言猶在懷知涕易横終慙五字句不盡百年情
初秋
雨氣排殘暑風聲送早秋拂窗聞葉落繞井看螢流卧
起須人助炊舂尚自謀蕭條歲將晚百慮入搔頭
感秋
秋色關河外秋聲天地間壮士感此時朝鏡凋朱顔一
身寄空谷萬里夢天山噫嗚怒眥裂憤激悲涕澘古来
真龍駒未必置天閑長松倒澗壑委棄同蓁菅得志未
可測談笑濟時艱凜然出師表一字不可刪
北窗試筆
老来日月速去若弦上箭方看出土牛已復送巢燕清
晨覓縑衣正午廢紈扇北窗小雨餘盆山鬱葱蒨病體
為之輕一笑玩筆硯雖無顔柳工揮灑亦忘倦紙窮墨
漸慘蛇蚖爭入卷屬兒善蔵之勿遣俗子見
秋思
秋毫不受俗塵侵隨處悠然一散襟天際挂虹初斷雨
雲頭翳日又成隂引泉北澗長澆竹拂榻西窗自斵琴
藥石掃空身便健始知萬事要無心
又
雨長蒼苔滿釣磯坐令秋暑歛餘威天高月破殘雲出
野曠風驚蠧葉飛終歲鉏犁猶不飽萬家碪杵獨無衣
早知竟坐儒冠誤射虎南山未必非
又
身似龐翁不出家一窗自了淡生涯山薑零落初成子
石竹凄凉半吐花寒澗挹泉供試墨墮巢篝火喚煎茶
掩關本意君知否兩耳衰年不耐譁
又
老懷不慣著閑愁信脚時為野外遊過雁未驚殘月曉
片雲先借一天秋村醅似粥家家醉社肉如林處處留
七十已稀今又過問君端的更何求
新涼
山居謝来客病體喜新涼幽草上牆綠落花霑土香捐
書心自息聽雨夢偏長菰葉鄰人餉欣然獨舉觴
又
菰首初離水薑芽淺漬糟粳香等炊玉韭美勝炮羔露
下殘蕪濕風生萬木號從今更何事痛飲讀離騷
自遣
踽踽人間未死身鄉閭共敬六朝民睡無由著緣多感
醉不能成坐一貧幽屏最憎蟲弔夜狂吟略似鳥鳴春
也知世俗誰知我猶待君王獵渭濱
自規
曲肱飲水彼何人汝獨何為厭賤貧大節勿汙千載史
少時便盡百年身圖書幸可傳遺業雞黍何妨約近鄰
今日仲秋還小雨剰鉏麥壟待新春(鄉人謂八月一日得雨宜来年麥)
感舊末章盖思有以自廣
庚寅歲入巴東硤卧聽清猿月下聲二十九年窮未死
却思當日似前生
又
百堂小益最初程朱棧青崖照眼眀十日經行圖障裏
時時馬上聽鶯聲
又
路入梁州似掌平鞦韆蹴鞠趁清眀未論日遠長安近
且喜南山天際横
又
青城山裏屏風疊太華峰頭腰帶鞓跨鶴横空吾欲去
九秋月露看青冥
秋日獨酌
草木秋始繁黃碧照籬落雖云各有時意緒終索莫老
人固多感對此聊命酌風霜肅萬物過雁在寥廓吾當
識其大微物不足託何以豁曠懷短章可時作
夙興
草堂風雨少睡眠骨冷始覺非壮年水鳥長鳴聲戞然
庭中棲鴉亦已翩老人清餓如龜蟬起坐甚愛小窗妍
一生宦遊膏火煎歸来杜門氣麤全人看雖不直一錢
知我自有穹穹天賦詩稾成棄不傳殘鐘斷磬知誰編
身世
身世浮沉等一漚卧看校尉例封侯青燈微火藥鐺夜
淡月凄風衣杵秋醉裏不辭嘲兀兀吟邊時得寄悠悠
即今老眼無開處又向城南倚寺樓
憶昔
憶自梁州下益州身閒處處醉紅樓早知虛起彈冠意
悔不常為秉燭遊詩思已慙馳陣馬目光猶覺射車牛
蓮峰日觀何時到下看人間萬里秋
豐歲
豐歲驩聲動四鄰深秋景氣粲如春羊腔酒擔爭迎婦
鼉鼓龍船共賽神處處喜晴過甲子家家築屋趁庚申
老翁欲伴鄉閭醉先辦長衫紫領巾
村居
孤村淺浦近江城西折坡陁一嶺横墟落煙生含莫色
園林風勁作秋聲年豐租税無逋負酒熟鄉鄰遞送迎
老病愈知難報國只將高枕送餘生
中秋夜半後無雲而月色微淡尤為絶景
輕煙薄靄九霄寒素月渾如隔縠看此夕洞庭應更好
誰能從我跨青鸞
夜賦
老人不食覺魂清怳若身遊白玉京夜静月驚林鵲起
水涼風颭露荷傾昏燈一點窺孤夢畫角三終轉五更
欲醉海山還嬾去且攜羽扇憩青城
遣興
學廢文章傳世少身閒車馬過門疎壮心易盡彘肩酒
義氣肻貪熊掌魚列聖仁恩深雨露兩京宫闕尚邱墟
素懷華渭嗟誰問且作狂歌楚接輿
秋賽
柳姑廟前煙出浦冉冉縈空青一縷須臾散作四山雲
明日来為社公雨小巫屢舞大巫歌士女拜祝肩相摩
芳茶綠酒進雜遝長魚大胾高嵯峨常年徵科煩箠楚
縣家血濕庭前土妻啼兒號不敢怨期會常憂累官府
今年家家有餘粟縣符未下輸先足木刻吏蒲作鞭自
然粟帛如流泉儲積不愁無九年
寄題周丞相平園
先生道心平如砥秋毫忿慾何曾起漫將周易著牀頭
本不洗心那洗耳先生國論如砥平三朝倚之作權衡
泰階兩兩元不動自然萬里無欃槍如今歸来曲肱卧
世事無窮俱看破不栽桃李不鉏蘭山僧野叟時来過
吾儕七十固已夀更到期頤亦何有倘知生死本自平
拈放一邊如把酒
雨三日歌
秋風戒寒雨三日空村無人莫蕭瑟北窗書生萬卷書
齒豁頭童真可惜輪囷新蟹黃欲滿磊落香橙綠堪摘
興来尚能氣吞酒詩成不覺淚漬筆士生蓬矢射四方
掃平河雒吾儕職湖中隠士倘可逢握手與君談至夕
戱作治生絶句
治生何用學陶朱少許能慳便有餘惜酒已停晨服藥
省油仍廢夜觀書
龜堂雜題
龜堂端是無能者妄想元無一事成最後數年尤可笑
飽餐甘寢送浮生
又
癡頑老子老無能遊惰農夫酒肉僧閉著菴門終日睡
任人来喚不曾譍
又
長腰玉粒出新舂秋獲真成畝一鍾衣食麤供官賦足
何妨世世作耕農
又
冷雨蕭蕭澀不晴亂書圍坐正縱横忽聞小瓮新醅熟
急喚兒童洗破觥
偶讀陳無已芍藥詩云一枝剰欲簪雙髻未有人
間第一人盖晚年所作也為之絶倒戱作小詩
少年妄想已癡絶鏡裏何堪白髮生縱有傾城何預汝
可憐元未解人情
村舍
過埭六七里並江三四家潮生魚滬短風起鴨船斜世
守桑麻業長無市井譁
雨中作
雨聲可愛秋方見睡味無窮老始知半醉擁衾支倦枕
誰能三復放翁詩
江郊
白草江郊莫青帘野店秋喧呼估船客嵬峩飲家流老
豈題橋柱愁惟倚寺樓更傷昏澀眼煙際數歸牛
閒趣
被擁聽秋雨兒扶上夜香甑炊霜後稻糟漬社前薑馬
病空思路僧歸却住房風扉久嘔軋錯認艣聲長
又
飯滿七綴鉢香凝百衲窗雨聲酣曉枕燈燼落秋釭疾
豎元知遯天魔亦已降超然對兒子未媿鹿門龐
又
老至衰滋劇秋高病尚侵坐看兒學字卧聽客彈琴囷
滿雀方鬭栖寒雞欲瘖世情元自嬾不是事違心
小飲
莫笑放翁顛歌呼覆酒船雙螯初斫雪珍鯗已披緜寒
雨連旬日新橙又一年更須重九到作意菊花前
作字
整整復斜斜翩如風際鴉書成半行草眼倦正昏花未
辦倉盛筆寧能錐畫沙老夫端可媿頭白不名家
晝睡起偶賦
蝴蝶與蒙莊頽然寓一牀日隨香篆過夢逐雨聲長酒
喜新篘綠橙如故歲黃昏昏還隠几誰識老龜堂
小舟過吉澤效王右丞
澤園霜露晚孤村煙火微本去官道遠自然人迹稀木
落山盡出鐘鳴僧獨歸漁家閒似我未夕閉柴扉
湖山雜賦
門前天鏡倒千峰舍後菰蒲與海通乘興出遊無遠近
煙波何處覓孤篷
又
一生到處賈胡留身屬官倉不自由白首歸来更何恨
十年爛醉石帆秋
又
東西相望兩湖橋来往無時一畫橈買酒每尋村市步
煑蔬時就野僧寮
又
不到梅山二十霜望中常似隔他鄉一杯甖粟紗燈下
最憶初寒宿上方(梅山寺與敝廬南北相望無二十里然不到最久)
又
煙中一棹小江秋憶上牛頭倚寺樓今日籬邊殘照裏
却從西北望牛頭
太息
早歲元于利欲輕但餘一念在功名白頭不試平戎策
虚向江湖過此生
又
書生忠義與誰論骨朽猶應此念存砥柱河流僊掌日
死前恨不見中原
又
自古才高每恨浮偉人要是出中州即今未必無房魏
埋沒邊沙死即休
又
關輔堂堂墮塞塵渭城杜曲又逢春安知今日新豐市
不有悠然獨酌人
學書
九月十九柿葉紅閉門學書人笑翁世間誰許一錢直
窗底自用十年功老蔓纏松飽霜雪瘦蛟出海挐虚空
即今譏評何足道後五百年言自公
晚興
壯遊車轍遍天涯晚落農桑不自知許國雖堅身遽老
讀書未倦眼先衰雲深嶺路樵歸晚雨細江亭渡發遲
一事猶堪慰孤寂錦囊傾倒有新詩
秋晴見天際飛鴻有感
新晴天宇色正青羣鴻高鶱在冥冥兒童相呼共仰視
我亦扶杖来中庭豐年到處稻粱滿胡不暫下栖沙汀
應須江海寄曠快肻為霜雪嗟飄零書生可笑不自喜
憔悴久翦籠中翎鷗波萬里每媿杜鶴化千載知非丁
風前哀號漫激烈月下孤影常竛竮詩成欲寫復嬾去
誦似溪友聲泠泠
初寒獨居戲作
開殼(一作皺)得紫栗帶葉摘黃甘獨卧維摩室誰同彌勒
龕宗文樹雞柵靈照挈蔬籃一段無生話燈籠可與(一作)
(自可)談
夢觀牡丹
忘却晨梳滿把絲楝花嫌不似臙脂起来一笑看清鏡
惟插梨花却較宜
書喜
水際柴荆鍵不開野人相覓漫敲推寒鵶陣黑疑雲過
老木聲酣認雨来酒價日低常得醉官租時辦不勞催
平生未省如今樂却笑傍觀誤見哀
又
今年端的是豐穰十里家家喜欲狂俗美農夫知讓畔
化行蠶婦不爭桑酒坊飲客朝成市佛廟村伶夜作場
身是閒人新病愈䞉移霜菊待重陽
又
滿川秋穫重赬肩拾穗兒童擁道邊夜夜江村無吠犬
家家市步有新船奪攘不復憂山越安樂渾疑是地仙
惟有衰翁最知達避兵猶記建炎年
小飲罷行至湖塘而歸
社酒真如粥面濃朱顔頃刻換衰容霜輕已覺樹搖落
雲起始知山疊重梅市魚歸衝雨棹寳林人定隔城鐘
此翁大似遊僧樣爐煖窗深又過冬
病雁(祠禄將滿幸麤支朝夕遂不敢復有請而作是詩)
蘆洲有病雁雪霜摧羽翰不辭道路遠置身湖海寬稻
粱亦滿目鳴聲自辛酸我正與此同百憂雙鬢殘東歸
忽十載四忝侍祠官雖云幸得飽早夜不敢安乃知學
者心羞媿甚飢寒讀我病雁篇萬鍾均一簞
澤居
澤居僅足不求餘曠快真同縱壑魚平日酷憎蠅附驥
莫年肻作鶴乘車齒搖但煑&KR2165;山芋眼澀惟觀胄監書
此際自應還往絶本無心與俗人疎
秋穫歌
牆頭累累柿子黃人家秋穫爭登場長碓擣珠照地光
大甑炊玉連村香萬人牆進輸官倉倉吏䏑冷不暇嘗
訖事散去喜若狂醉卧相枕官道傍數年斯民阨凶荒
轉徙溝壑殣相望縣吏亭長如餓狼婦女怖死兒童僵
豈知皇天賜豐穰畝收一鍾富萬箱我願鄰曲謹盖蔵
縮衣節食勤耕桑追思食不饜糟糠勿使水旱憂堯湯
戊午重九
朋舊相望天一涯登高結伴只鄰家秋風自欲吹紗帽
衰鬢何曾泥菊花藥市神仙思益部餻盤節物記京華
自憐病後歡悰薄小醉歸来日未斜
重九懷獨孤景略
昔逢重九日初識獨孤君並轡洮河馬聯詩劎閣雲已
悲吴蜀遠更歎死生分安得持巵酒澆君丈五坟
晨鏡
晨起覽清鏡有叟鬢已皤馘黃色類梔面皺紋如鞾熟
視但驚歎初不相誰何久乃稍醒悟舉手自摩挲與汝
周旋久流年捷飛梭生當老病死求脱理則那切勿彊
撑拄據鞍效廉頗惟須勤把酒暫遣衰顔&KR0755;
秋霽遣懷
陸生少日心膽壮萬里憑陵寄疎放玉關曾誓馬革裹
滄海豈憂魚腹葬人生富貴本細事釣築逢時俱將相
正令不遇亦何慊藥鑱丹爐老青嶂今年秋晚苦多雨
三十六溪新綠漲極知世事不足論霽日小舟行可榜
屏迹
昔者航濤江雲山迎我東擊楫誓江神永託冥冥鴻十
年桑榆暖萬事馬牛風邇来愈屏迹庭戸深蒿蓬就甕
挹新醅傍畦擷晚菘隣曲或念我小鮮亦時供喟然撫
几歎恨今已龍鍾向使早十年何媿柴桑翁
初寒
今日霜露冷凜然悲莫秋垂帷跨微火發箧出輕裘徂
歲逝將換殘生愈覺浮一杯還自閔小獵記梁州
風雨
風雨從北来萬木皆怒號入夜殊未止聲亂秋江濤渺
然老書生白頭卧蓬蒿閉門不敢出裂面風如刀鄰人
閔我寒牆頭過濁醪時哉一昏醉新橙宜蟹螯
龜堂自詠
龜堂一老翁短褐立秋風時過同籬菊身衰似井桐新
霜萬瓦白朝日數櫺紅且復尋書卷悠然度歲窮
又
采藤持織履剥楮治為冠看劎心空壮騎驢骨本寒病
多辭酒伴老甚解祠官(予十月奉祠歲滿不復敢請)賴有扁舟在秋
濤萬里寬
閒居初冬作
香椀蒲團又一新天將閒處著閒身東窗換紙明初日
南圃移花及小春婦女晨炊動井臼兒童夜誦聒比鄰
早知閭巷無窮樂悔不終身一幅巾
病中排悶
面骨崢嶸鬢雪新承平版籍有遺民(予生扵宣和中)心雖願繼
無傳學力不能支已廢身開卷眼昏如隔霧擁爐肺渴
欲生塵老龐亦有兒孫念付與天公不問人
季秋已寒節令頗正喜而有賦
霜降今年已薄霜菊花開亦及重陽四時氣正無愆伏
比屋年豐有盖蔵風色蕭蕭生麥隴車聲碌碌滿魚塘
老夫亦與人同樂醉倒何妨卧道傍
劎南詩稾卷三十七
