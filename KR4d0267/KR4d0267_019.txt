劎南詩稾卷十九
宋陸游撰
曉出南山
久向人間觸駭機歛收孤迹早宜歸亡羊未恨補牢晚
搏虎深知攘臂非明月長庚天欲曉新桐清露暑猶微
扁舟蓑笠平生事莫羨黃金帶十圍
聞韓无咎下世
書劎飄然去國時南蘭陵郡日題詩吳波漲綠迎桃葉
穰燭堆紅按柘枝故友去為山下土衰翁何恨鬢邊絲
憑高老淚無揮處神武衣冠挂已遲
官居書事
早涉人間足畏塗一麾投老向江湖年光已上星星鬢
日力猶供急急符本自陽狂無藉在更堪羸病不枝梧
籌邊意氣嗟誰許淚盡神州赤縣圖
又
走遍人間老更窮強尋一笑與誰同簿書衮衮呻吟裡
歌舞紛紛困睡中手版倒持悲末路寒江獨釣媿高風
知心賴有譚夫子時遣書来問放翁(比數得譚德稱書)
夏日北榭賦詩奕棋欣然有作
異事嚴州省見稀幅巾闌角立多時青林白鳥自成畫
急雨好風當有詩酷信醫方逢酒怯強驅吏牘坐衙遲
悠然笑向山僧說又得浮生一局棋
謁告歸臥晚登子城
此身真是抱官囚厭見長空赤日流亝壁曉山千嶂雪
扇紈新雁一汀秋繫船空作清湘夢御氣難尋太華遊
菱角藕絲還恨少強攜玉瀣醉高樓
迓使客出郊夜歸過市樓
山川慘澹作秋霖雲物徘徊結夕隂手版向人慙老大
肩輿出郭當登臨二年雪瀨饒羈思萬里冰河歇壯心
却羨喧呼樓上客隔簾紅燭醉更深
秋夜登千峰榭待曉
萬里秋風夜艾時剡川孤客不勝悲讀書眼暗定誰許
憂國涕零空自知欲墜高梧先策策漸低北斗正離離
倚闌不覺雞號曉剪燭題詩寄所思
九月初郊行
九月吳中尚裌衣江郊策馬踏斜暉蕎花漫漫連山路
豆莢離離映版扉蒼兔避鷹投磵去黃鵪脫網傍人飛
農家光景關心事不為無才也合歸
衰病
衰病龍鍾己要扶誰憐猶作折腰趨世無魯國真男子
心憶高陽舊酒徒萬里秋風吹鬢髮百年世事歎頭顱
桐江久客無竒句孤負君王乞左符
書意
一鳴輒斥不鳴烹禍福元知未易評湖海凄涼身跌宕
杯觴豪舉筆縱横敢希二頃成高臥但願諸公致太平
波㬉龍舟泝清汴道邊扶杖眼猶明
秋懷
策策桐葉風濛濛菊花雨空堂一燈青幽壁百蟲語嗟
余豈願仕老病歸無所屈指計歲年強半墮羈旅荷戈
北戍秦挂席西適楚名慙垂竹帛文不諧律呂所餘惟
一死忍復類兒女金丹或可成青霄渺輕舉
過村店有感
細篾絡丹柿枯籬懸碧花炊煙生旅竈野水漱寒沙棲
鳥爭投樹歸牛自識家恍然遊蜀路搔首憶天涯
嚴州大閱
鐵騎森森帕首紅角聲旗影夕陽中雖慙江左繁雄郡
(白樂天詩云霅川何寂寞茂苑太繁雄)且看人間矍鑠翁清渭十年真昨
夢玉關萬里又秋風憑鞍撩動功名意未恨猿驚蕙帳
空
後園閒步
木葉勾萌喜小春鬢毛蕭颯媿陳人今朝忽破簿書夢
此地暫還風月身閒岸綸巾照清淺却扶藤杖上嶙峋
人生要是便疎豁金馬銀臺莫問津
照潺湲閣下池水
平生不鑷白霜雪滿鬢眉照水默自笑已廹溝壑期慨
然念歸休不計妻子飢渠飢亦有命我節詎可移自我
来桐江實無負惸嫠讒波如崩山孤迹則己危陸子定
何人正恐君未知午枕夢剡曲秋風吹釣絲
秋郊有懷
漫漫蕎麥花如雪覆平野離離豆子莢數枝忽堪把頗
憶故鄕時屏迹謝車馬水㝛依蟹舍泥行沒牛骻作勞
歸薄暮濁酒傾老瓦縷飛綠鯽膾花簇頳鯉鮓棄官雖
未決世念亦已且浩歌續楚狂幽懷欣獨寫
又
檐頭買雙兔市店取斗酒還家埽北窗歡言酌親友家
貧氣未餒禮薄情更厚高吟金石裂健筆龍蛇走酒闌
起出門孤月挂衰柳大笑各散歸吾軰可不朽官身縛
簡書此樂寧復有悵望秦稽雲憑高一搔首
又
楚人固多孱妄謂秋可悲寧知河嶽間氣俗樂此時壯
士鳴雕弓健馬嚼枯萁日馳三百里榆關赴戰期陣雲
壓龍庭殺氣搖參旗熾火燎狐兔倒瀉黃金巵勒銘燕
然石千載鎮邊垂安能空山裏凍研哦清詩
又
秋山瘦益竒秋水淺可涉出城西風勁拂帽吹脫葉新
霜拆栗罅㝛雨飽豆莢枯柳無鳴蜩寒花有穿蝶郊行
得幽曠頗覺耳目愜斷雲北山来欣然與之接挂冠易
事爾看鏡歎勛業永懷桑乾河夜渡擁馬鬛
夙興
喔喔老雞催落月丁丁殘漏伴斜河一杯淡粥寒燈下
還與山僧不挍多
聽事望馬目山
官身早暮不容閒塵土堆胸媿滿顔也有向人誇說處
坐衙常對水南山
秋興
滿簪白髮不勝繁竊祿偷安媿主恩東館煙波秋漸瘦
北山霧雨晝多昏功名蹭蹬身長棄籌策瀾翻舌幸存
堪笑此生虚過盡一秋閉閤聽啼猿
又
孤城寂寞近江干處處疎碪送早寒水落纔餘半篙綠
霜高初染一林丹民租屢減追胥少吏責全輕法令寬
偶有一樽聊獨醉強挼黃菊助清歡
久無暇近書卷慨然有作
少年喜讀書事業期不朽致君頗自許書卷常在手白
頭乞鍾釜坐使此心負朝衙有逹午夕坐或過酉文符
苦酬對迎餞厭犇走直憂先狗馬豈但凋蒲柳永懷簡
編香更覺冠冕醜飢餐一簞飯悶酌一巵酒吟哦從所
好貧賤亦何有余悔已莫追寄謝故山友
嚴州多菊然率過重陽方開或舉東坡先生菊花
開時即重陽之語余謂此猶是未忘重陽者恐
此花不肯也戲作一絶
無人喚醒賦歸翁滿把清香誰與同但辦對花頻舉酒
莫横重九在胸中
地僻
地僻天教養散材流年况著鬢毛催青山自繞孤城去
畫角常隨晩照来几淨雙鈎摹古帖甕香小啜試新醅
乘槎不是星躔遠無奈先生興盡回
吏責
吏責何時得暫停年来減盡鬢邊青高談正樂催迎客
美睡方酣報掣鈴安得雲山長在眼便從樵牧與忘形
詩成不用頻怊悵自古籠禽例翦翎
張時可直閣書報巳得請奉祠雲臺作長句賀之
燈前一笑拆書開喜見冰銜洗俗埃丞相苦留猶不住
諸公欲挽固難回玩鷗有約間何闊歛版無聊歸去来
千載伏波應太息輸君談笑上雲臺
累日文符沓至悵然有感
豪氣人言苦不除固應屏迹向江湖封侯萬里獨心在
餬口四方何事無薄俗更堪開眼看老翁寧辦折腰趨
鼠肝蟲臂今無擇付與乾坤造化爐
又
白首逢人只累欷今雖未是昨真非文章才盡欲焚槀
仕宦興闌當拂衣浪出自應為後戒放言那計墮危機
遼天華表蒼茫裏千載何人識令威
又
三十年為一世人孤城夢斷洛陽塵(游忝朝迹今二十有八年矣)強
顔嬾復看人面何地真堪著此身白骨久埋金谷友黃
花尚醉葛天民嚴光釣瀨雖亡恙除却江山萬事新
大風
初聞澒洞怒濤翻徐聽驂驔戰馬奔紙帳蒲團坐清夜
恍如身在若耶村
冬夜讀書
退食淡無事一窗寬有餘重尋總角夢却對短檠書功
業雖蹉跌光隂且破除更須求半偈回向此心初
再用前韻不以次
壯心雖廹老吏責未妨書言議思公瑾英雄陋本初移
燈近牀榻聽雨落階除回首山南戍流年一紀餘
思歸
短髮今年雪滿巾一杯且醉瓮中春定無術致長生藥
那得愁供有限身碎枕不求名利夢挽河盡洗簿書塵
江湖意決君知否致主唐虞自有人
喜小兒病愈
喜見吾家玉雪兒今朝竹馬遶廊嬉也知笠澤家風在
十歲能吟病起詩(䋖忽作病起詩一首)
又
一牀共置朝回笏百屋常堆用&KR1233;錢何似吾家好兒子
吟哦相伴短檠前
初冬風雨驟寒作短歌
東園日淡雲容薄綸巾朝暮闌干角北風動地萬木號
不料一寒如此惡豈惟半夜雨打窗便恐明朝雪平壑
綠酒雖漓亦復醉皂貂己弊猶堪著所嗟此身老益窮
蹭蹬無功上麟閣久從漁艇寄江湖坐看烟塵暗幽朔
萬鞭枯胔憤未平纛下老酋何足縛要及今年墮指寒
夜擁雕戈度窮漠
余年二十時嘗作菊枕詩頗傳於人今秋偶復采
菊縫枕囊悽然有感
采得黃花作枕囊曲屏深幌閟幽香喚回四十三年夢
燈暗無人說斷腸
又
少日曾題菊枕詩蠧編殘稾鎖蛛絲人間萬事消磨盡
只有清香似舊時
陶淵明云三徑就荒松菊猶存蓋以菊配松也余
讀而感之因賦此詩
菊花如端人獨立凌冰霜名紀先秦書功標列仙方紛
紛零落中見此數枝黃高情守幽貞大節凜介剛乃知
淵明意不為汎酒觴折嗅三歎息歲晚彌芬芳
蕎麥初熟刈者滿野喜而有作
城南城北如鋪雪原野家家種蕎麥霜晴收歛少在家
餅餌今冬不憂窄胡麻壓油油更香油新餅美爭先嘗
獵歸熾火燎雉兔相呼置酒喜欲狂陌上行歌忘惡歲
小婦紅粧髻簪穗詔書寬大與天通逐熟淮南幾誤計
有自蜀来者因感舊遊作短歌
錦城如海行不極馬迹重重車轂擊家住城西三十年
聞說城東未曾識看花走馬㝛中路經月酒徒無覓處
露香風暖海棠開碧雞坊中倘相遇放翁顦顇鬢成絲
空有西遊千首詩今朝雨霽上危榭意氣頗如年少時
持杯欲作消愁計酒未著人愁已醉不成題句寫幽情
一幅鮫綃空寄淚
東吳女兒曲
東吳女兒語如鸎十三不肯學吹笙鏡奩初喜穉蠶出
窗眼已看雙繭成庭空日㬉花自舞簾卷巢乾燕新乳
阿弟貪書下學遲獨揀詩章教鸚鵡
雨夕
歲旱連夏秋客袂厭塵土欣然成一笑愛此清夜雨瓦
檠墮燈燼銅椀起香縷心清病良已境寂句欲吐東溪
久枯涸想像素蛟舞分喜到溝池遊魚命儔侶
晚遊東園
藥瓢藜杖合施行獨往山林已㰱盟傍水斷雲含暮色
拂簷高竹借秋聲癡人自作浮生夢腐骨那須後世名
莫笑吟哦無闕日老来未盡獨詩情
小雨
小雨暗林塘寒聲遶畫廊事須求暫假宜睡稱燒香(事須)
(二字蓋唐人公移中語也)
初寒在告有感
埽地燒香興未闌一年佳處是初寒銀毫地綠茶膏嫩
玉斗絲紅墨瀋寬俗事不教来眼境閒愁那許上眉端
數櫺留得西窗日更取丹經展卷看
又
豪舉當年氣吐虹即今顦顇一衰翁寄懷本自俗塵外
移病何妨寒雨中香㬉候知銀葉透酒清看似玉船空
故人吳蜀音塵斷安得相攜一笑同
又
横林吹葉水生洲身落窮山古睦州到枕雨聲酣旅夢
背窗燈影動清愁氣衝星斗有孤劎力挽棟梁無萬牛
未滅匈奴身已老此生虛負幄中籌
馬上作
白髮憑鞍一老翁出門漏鼓尚鼕鼕凄涼旅思傳呼裏
零落新詩假寐中正苦文移来陸續何由笠釣入空濛
浮生正自少如意付與秋風吹斷蓬
冬夜聞角聲
嫋嫋清笳入雪雲白頭老守臥中軍自憐到死懷遺恨
不向居延塞外聞
又
憶在梁州夜雪深落梅聲裏玉關心山城老去功名忤
臥對寒燈淚滿襟
塞上曲
茫茫大磧吁可嗟暮春積雪草未芽明月如霜照白骨
惡風卷地吹黃沙駞鳴喜見泉脉出㕍起低傍寒雲斜
窮荒萬里無斥堠天地自古重中華青氊紅錦雙奚車
上有姬人抱琵琶何時漠北王庭靖千年萬年朝漢家
荆州歌
楚江鱗鱗綠如釀銜尾江邊繫朱舫東征打鼔挂高帆
西上湯豬聯百丈伏波古廟占好風武昌白帝在眼中
倚樓女兒笑迎客清歌未盡千觴空沙頭巷陌三千家
煙雨冥冥開橘花峽人住多楚人少土鐺爭響茱萸茶
冬夜讀書
挑燈夜讀書油涸意未已亦知夜既分未忍捨之起人
生各有好吾癖正如此所求衣食足安穩住鄉里茆屋
三四間充棟貯經史四傍設几案坐倦時徙倚無聲九
韶奏有味八珍美寢飰籖帙間自適以須死豈惟畢吾
身尚可傳兒子此心何時遂感嘆歲月駛
寓歎
江上霜風透弊袍區區無奈簿書勞衰遲始憶壯遊樂
仕宦更知歸臥高人怪羊裘忘富貴我從牛儈得賢豪
俗間問訊真成嬾有手惟堪把蟹螯
又
劎外歸耕夢不通公車上疏路何從有心求縮地萬里
無羽可朝天九重狂誦新詩驅瘧鬼醉吹横笛舞神龍
明當采藥玉霄去他日君看冰雪容
燕堂東偏一室頗深暖盡日率困於吏牘比夜乃
得讀書其間戲作
衮衮流年往匆匆短景過簾深上燈早地窄貯香多書
盡還重讀詩成更自哦向令無此處將奈旅愁何
又
賦性無他好開編喜欲迷鼕鼕傳夜漏喔喔待晨雞油
減玉蟲暗灰深紅獸低悠然撫書歎無術濟黔黎
又
永夜東亝裏人聲靜不譁衣篝起香穗書几落燈花爐
暖聽寒雨窗明送曉鵶文章空自苦白首不名家
懷鏡中故廬
臨水依山偶占家數間茆屋半欹斜雲邊腰斧入秦望
雨外舞蓑歸若耶從宦只思乘下澤忤人常悔讀南華
病来更怯還鄕夢頻鬻簾泉試露芽
書感
丈夫本願脫世鞿丹成晝日凌空飛纓冠佩玉朝紫微
白銀宫闕瞻巍巍不然萬里將天威提兵直解邊城圍
苜蓿滿川天馬肥掩取不遣一騎歸苦心文章亦未非
與此二事同一機寥寥千載見亦稀莊屈己死吾疇依
哀哉窮子百家衣豈識萬斛傾珠璣欲洗薄蝕還光輝
熟睨無力空歔欷
對酒
新酥鵝兒黃珍橘金彈香天公憐寂寞勞我以一觴胸
中萬卷書老不施毫芒持酒一澆之與汝俱深藏生當
老窮巷死埋南山岡古来共如此已矣庸何傷
夢歸
老去無餘念時時夢弊廬細傾新釀酒盡讀舊藏書雲
崦鉏畬粟煙畦挽野蔬從渠造物巧賦芋戲羣狙
蜀使歸寄青城上官道人
輕别青城十二年至今客枕夢林泉一杯松屑亝前進
兩卷丹經肘後傳欲與公為塵外侣幾時身上峽中船
世間牛蟻何勞問輸與雲窗一粲然(上官常稱病憒對客一笑而已)
寄城都籧道人
賣藥錦城中燒丹雪山麓石竇取鵝管玉床收箭鏃紫
雲晨覆鼎白虹夜穿屋鬼神嚴厲守沆瀣勤沐浴此士
真可人高簡遺世俗江頭十年别顏色炯在目使来每
寄聲喜我淡無欲靈劑何必多分餉一黍足
寄卭州宋道人(宋與余在臨卭鴨翎舖同遇異人宋遂棄官學道)
鴨翎舖前遇秋雨獨與宋生棲逆旅坐門戃怳見老仙
劇談氣欲凌天宇袖中出劎秋水流血點斑斑新報仇
我醉高歌宋生舞洗盡人間千古愁老仙約我遊太華
是夕當醉蓮峯下語終冉冉已雲霄萬里秋風吹鶴駕
我今伶俜踐衰境不如宋生棄家猛西望臨卭一慨然
青松偃盡丹爐冷
小亝壁間張王子喬梅子真李八百許旌陽及近
時得道諸仙像每焚香對之因賦長句
山城作吏老堪羞衫色塵昏鬢色秋歛版那供新貴使
閉門聊與數公遊至人不死閱千劫大海無窮環九州
安得相攜從此逝醉騎丹鳳下玄洲
芳草曲
蜀山遠處逢孤驛缺甃頹垣芳草碧家在江南妻子病
離鄕半歲無消息長安城門西去路細靄斜陽芳草暮
尊前一曲渭城歌馬蹄萬里交河戍人生誤計覓封侯
芳草愁人春復秋只願東行至滄海路窮草斷始無愁
烏龍廟
江邊蒼龍背負天蟠踞千載常蜿蜒其前横闢為大川
高城鼓角聲隱然龍廟於山家於淵世為吾州作豐年
老守雖愧筆如椽潔亝試賦迎神篇
寒夜移疾
南山北山高嶙峋朝雨暮雨斷江津時人正作市朝夢
老子已成雲水身希世強顏心自媿閉門謝病客生嗔
天公何日與一飽短艇湘湖自采蓴(湘湖在蕭山縣產蓴絶美)
又
走遍天涯白髮生晩叨微祿臥山城知章自識狂供奉
士季那容醉步兵斸藥有時攜短鑱奏書無路請長纓
此心擬說還休去付與空階夜雨聲
寒夜讀書
北窗暖焰滿爐紅夜半濤翻古檜風老死愛書心不厭
来生恐墮蠧魚中
又
韋編屢絶鐵硯穿口誦手鈔那計年不是愛書即欲死
任從人笑作書顚
又
憶昨從戎出渭濱秋風金鼓震咸秦鳶肩竟欠封侯相
三尺檠邊老此身
有為予言烏龍高嶮不可到處有僧巖居不知其
年予每登千峯榭望之慨然為作二詩
樵子向予說有僧巢翠微巖扉雲共㝛錫杖鶴同飛日
暮松明火天寒槲葉衣棄官從此逝非子尚誰歸
又
嶮絶無微徑淙潺有細流寒巖依作屋墮毳拾為裘木
客求相識毛人約共遊百年如一瞬塵世幾公侯
楊庭秀寄南海集
俗子與人隔塵劫何啻相逢風馬牛夜讀楊卿南海句
始知天下有高流
又
飛卿數闋嶠南曲不許劉郎誇竹枝四百年来無復繼
如今始有此翁詩(溫飛卿南鄕子九首其工不減夢得竹枝)
夜坐示桑甥十韻
好詩如靈丹不雜羶葷腸子誠欲得之潔亝祓不祥食
飲屑白玉沐浴春蘭芳蛟龍起久蟄鴻鵠參高翔縱横
開武庫浩蕩發太倉大巧謝雕琢至剛反摧藏一技均
道妙佻心詎能當結纓與易簀至死猶自強東山七月
篇萬古真文章天下有精識吾言豈荒唐
夢回
病骨便衾暖羇懷怯夢回鐘殘燈燼落香冷雨聲来老
抱憂時志狂非濟世材明朝入冬假燒兔薦新醅
醉中草書因戲作此詩
賜休暫解簿書圍醉草今年頗入微手挹凍醪秋露重
卷飜狂墨瘦蛟飛臨池勤苦今安有漏壁工夫古亦稀
穉子問翁新悟處欲言直恐泄天機
閒步至鞠場值小雪
倒盡床頭酒半罌笑呼笻杖共閒行梅花照水為誰瘦
雪片倚風如許輕孟德遇冬思射獵廣文垂老謝才名
歸来跨火西窗下獨數城樓長短更
張季長學士自興元遣人来因詢梁益間事悵然
有感
長記殘春入蜀時嘉陵江上雨霏微垂頭驢瘦悲鈴䭾
截道狐奔脫獵圍曉度市橋花欲語晚投山驛石能飛
杜鵑言語元無據悔作東吴萬里歸
東亝夜興
山城殘角伴疎鐘擁褐頽然一病翁紙帳燈明蹙龜甲
銅瓶火熟起松風雨来尤覺睡味美酒後不知愁思空
忽憶江湖泊船夜號鳴避弋閙羣鴻
烏龍雪
烏龍如真龍妥尾臥江磧時時登樓望爪尾略可識今
朝事大異千嶂忽如失遥知重雲外已有雪數尺頗念
采薇人清坐焉得食裹飯欲問之矯首空峭壁念昔故
山時僵臥風雪夕靜聞長松折聲若裂巨石天晴視巖
澗鳥獸死如積清夢不可尋撫楯三太息
曉出東城馬上作
曉出東城數幟紅蒙茸狐貉擁衰翁郊墟歉歲蕭條後
風雪窮冬慘淡中耐辱己慙非士節端憂未辦濟民窮
誕欺成俗真當懼誰挽天河一洗空
與建子振孫登千峯榭觀烏龍雪
二穉慧堪憐猶賒志學年能抛竹騕褭来看玉蜿蜒百
念寬身後餘生慰眼前善和書幸在它日要人傳
述懷
尺寸雖無補縣官此心炯炯實如丹匈奴未滅敢愛死
尊酒在前終鮮歡亞父抱忠撞玉斗虞人守節待皮冠
縱言老病摧頽甚壯氣猶憑後代看
又
謗譽紛紛笑殺儂此身本自等虚空大鵬境界纖塵裏
曠劫年光掣電中翻動煙霞長鑱在招呼風月一尊同
是凡是聖誰能測試問西隣織屨翁(禪家所謂睦州陳蒲鞵者故居在郡)
(治之西二百步)
到嚴十五晦朔郡釀不佳求於都下既不時至欲
借書讀之而寓公多祕不肯出無以度日殊惘
惘也
桐君放隱兩經秋小院孤燈夜夜愁名酒過於求趙璧
異書渾似借荆州溪山勝處真難到風月佳時事不休
安得連車載郫釀金鞭重作浣花遊
雨中獨酌
僻郡荒山下高亝寒雨中微波生酒綠短焰擁爐紅學
廢悲身老民窮祝歲豐厨人羞雉兔更憶喚隣翁(雉兔登盤)
(頗懷隣里)
被酒徑臥比覺已五鼔矣
俗事驅人挽不回經年無地濯氛埃酒酣稍覺客愁破
睡覺忽聞山雨来窗外樹寒無鳥㝛壺中水暖有梅開
五更欲起先惆悵燭下文書已作堆
燈下讀玄真子漁歌因懷山隂故隱追擬
石帆山下雨空濛三扇香新翠箬篷蘋葉綠蓼花紅回
首功名一夢中
又
晴山滴翠水挼藍聚散漁舟兩復三横埭北斷橋南側
起船篷便作帆
又
鏡湖俯仰兩青天萬頃玻瓈一葉船拈棹舞擁蓑眠不
作天仙作水仙
又
湘湖煙雨長蓴絲菰米新炊滑上匙雲散後月斜時潮
落舟横醉不知
又
長安拜免幾公卿漁父横眠醉未醒煙艇小釣車腥遥
指梅山一點青
送客至望雲門外
冬溫頻作雨晨冷頓催晴嫰日滿江驛淡煙籠郡城憂
民懷凛凛謀已耻營營投檄真須決隣翁約耦耕
題城南堂(故人陳亦顏少游四方晚乃卜居臨安城南因以城南名其堂屬余賦詩)
山林恨與親友别朝市不堪車馬喧陳子調高無俗客
一廛却要近修門
又
借問城南老居士新年樂事復何如春寒催喚客嘗酒
夜靜臥聽兒讀書
故山葛仙翁丹井有偃松覆其上夭矯可愛寄題
葛翁煉丹一千年翁去丹飛餘此泉炯如古鏡不拂拭
俯聽缺甃時鏘然老龍受命護泉臥蜿蜒直恐從天墮
人言神物老愈靈夜半聲酣風雨過放翁還山亦何有
閉門吟歗龍為友客来相對聊曲肱但酌此泉勝酌酒
估客樂
長江浩浩蛟龍淵浪花正白蹴半天軻峨大艑望如豆
駭視未定已至前帆席雲垂大隄外纜索雷響高城邊
牛車轔轔載寶貨磊落照市人爭傳倡樓呼盧擲百萬
旗亭買酒價十千公卿姓氏不曾問安知孰秉中書權
儒生辛苦望一飽趦趄光範祈哀憐齒搖髮脫竟莫顧
詩書滿腹身蕭然自看賦命如紙薄始知估客人間樂
楚宫行
漢水方城一何壯大路竝馳車百兩軍書插羽擁修門
楚王正醉章華上璇題藻井窮丹青玉笙寶瑟聲冥冥
忽聞命駕遊七澤萬騎動地如雷霆清晨射獵至中夜
蒼兕玄熊紛可藉國中壯士力已殫秦寇東来遣誰射
妾命薄(太白作此篇言長門宫事予反之)
妾命薄早入天家侍帷幄君王勤儉省宴游寶柱朱弦
塵漠漠日長别殿承恩稀旰昃猶聞親萬機宫中雖無
珠玉賜塞上不見煙塵飛不須悲傷妾命薄命薄却令
天下樂
晩登千峯榭
只道文書無了日也能擺撥上層臺窗明山雪暮方作
露白野梅寒未開老病真慚天下士窮愁強覆掌中杯
兒曹莫怪憑闌久得句何妨秉燭回
晝睡
書獄徵租自笑忙暫歸聊得憩匡床屏圖夜雨孤舟句
枕帶秋風九日香(方睡菊花枕)一卷蠧書棲倦手數聲殘角
報斜陽清泉浴罷西窗靜更覺茶甌氣味長
胸次鬱鬱偶取枯筆作狂草遂成長句
酒隱人間六十年晩途歛板自傷憐莊周聊寄漆園吏
梅福終為吴市仙方外酒徒盟尚在囊中劎術老當傳
此心鬱屈何由豁聊遣龍蛇落蜀牋
休日與客燕語既去聽小兒誦書因復作草數紙
賜沐家居謝掾曹暫將蕭散慰勤勞琅琅應節兒書熟
亹亹生風客論高玉屑名牋来濯錦風漪竒石出臨洮
託盟翰墨吾安敢揮灑淋漓自足豪(張季長寄洮研何元立寄蜀紙皆近)
(到新定)
青城大面山中有二隱士一曰譙先生定字天授
建炎初以經行召至揚州欲留之講筵不可拜
通直郎直祕閣致仕今百三十餘歲巢居嶮絶
人不能到而先生數年輒一出至山前人有見
之者其一曰姚太尉平仲字希晏靖康初在圍
城中夜將死士攻敵營不利騎駿騾逸去建炎
初所在揭牓以觀察使召之竟不出淳熙甲午
乙未間乃或見之於丈人觀道院亦年近九十
紫髯長委地喜作草書蓋皆得道於山中云偶
成五字二首託上官道人寄之
寄謝譙夫子今年一出無萬緣隨夢斷百念與形枯雲
護巢松谷神呵煆藥爐憑高應念我白首學徵租
右寄譙先生
太尉關河傑飛騰亦遇時中原方蕩覆大計易差池素
壁龍蛇字空山熊豹姿煙雲千萬疊求訪固難知
右寄姚太尉
累日多事不復能觀書感歎作此詩
我生無它長所得靜而簡出仕三十年不殖一金產四
方到為家所向不容揀南遊極巨海西戍掠危棧為州
亦何好且復占仕版俸不給淖糜况敢事酒琖晨興坐
堂上符檄高&KR1132;嵼藏書三萬軸一字不到眼胸中積磊
塊歎息誰為鏟浮生固如此正可付一莞
北窗
雲開見山雪院靜聞松風吏去曲肱臥疑非塵世中
讀范文正瀟灑桐廬郡詩戲書
桐廬朝暮苦匆匆瀟灑寧能與昔同堆案文書生眼黑
入京車馬漲塵紅逢迎風月麯生事彈壓江山毛穎功
二子年来俱埽迹頽然堪笑一衰翁
笥中偶得去年二月都下數詩
昨佩魚符入鳳城春風處處聽鸎聲欲尋舊友半為鬼
重到西湖疑隔生浮世正如投六簙野人何意慕三旌
嚴州戍滿真當老猶幸為民死太平
感寓
人生堂堂七尺身本與聖哲均稱人唐虞乃可讓天下
光被萬世常如新哀哉末俗去古遠斵喪太朴澆全淳
豆羹簞食輒動色攘竊乃至忘君親錙銖必先計利害
詎肯冐死求成仁不欺當從一念始自古孝子為忠臣
征婦怨效唐人作
萬里安西久㝛師東風吹草又離離玉壺貯滿傷春淚
錦字挑成寄遠詩擊虜將軍方戰急押衣敕使尚歸遲
粧臺寶鏡塵昏盡髮似飛蓬自不知
雪
瘴癘家家一洗無更欣餘潤沃焦枯花壺夜凍先除水
衣焙朝寒久覆爐松頂積高時自墮竹枝壓重欲相扶
雲開正值春風早却看晴光滿九衢
寒夜(思飲酒不果與䋖同噉藥渣魚戲作)
我老畏作病杯酒久不持讀書寒雨中比夕頗思之呼
童欲洗酌顧以病自疑清坐歎寂寞痛飲愁淋漓三爵
醒醉間此理當徐思一掬琴高魚且復伴吾兒
縱筆
凍研笑臞儒雕弓隱獵徒不成平趙魏正可老江湖顦
顇頭雖秃輪囷膽尚麄咸陽呼五白何遽不能盧
又
故國吾宗廟羣羌我寇讎但應堅此念寧假用它謀望
駕遺民老忘兵志士憂何時聞遣將往護北平秋
歲晩盤尊索然戲書
經年薄宦客桐廬市邑蕭然一物無名酒不来惟飲濕
長魚難覓且焚枯支離鶴骨寒添瘦宛轉龜腸夜自呼
更與兒曹同一笑燈前短褐拆天吳
立春前四日謝雪方拜天慶庭中雪復作
珮玉珊珊謁衆真竟煩一雪慰疲民未看舞鶴隨飛蓋
先喜飄花集拜茵耕壠土膏千耦出市樓酒賤萬家春
使君老去悲才盡詩句難追節物新
桐江行
我来桐江今幾時面骨崢嶸鬢如雪怒嗔不復有端緒
䜛謗何曾容辨說十年山棲却火食釀桂餐芝自芳潔
作官一飽仰紅腐坐對盤飱常嘔噎雪晴㝛戒南山遊
&KR1233;要賦詠臨清流將行復輟却退坐臺符吏牘令人愁
胸中崔嵬向誰吐獨立憑高時自語文章當以氣為主
無怪今人不如古
屢雪二麥可望喜而作歌
苦寒勿怨天雨雪雪来遺我明年麥三月翠浪舞東風
四月黃雲暗南陌坐看比屋騰歡聲已覺有司寬吏責
腰鎌丁壯傾閭里拾穗兒童動千百玉塵出䃺飛屋梁
銀絲入釜須寬湯寒醅發劑炊䴵裂新麻壓油寒具香
大媍下機廢晨織小姑佐庖忘晩粧老翁飽食笑捫腹
林下擊壤歌時康
丁未除夕前二日休假感懷
掛冠神武莫躊躇家具何妨載鹿車怨謗相乘真市虎
技能已盡似黔驢黃金散後猶耽酒白髮生来更愛書
新歲定尋林下約一觴一詠未成疎
又
夢寄梅村竹塢間不堪客裏見春還潮生水欲通南澗
雪霽雲猶冐北山病思過年應小減官身得假未全閒
變名吳市男兒事末路低回自笑孱
假中閉戸終日偶得絶句
雨聲滴滴暮未已苔暈重重寒更添知是使君初睡起
清香一綫透疎簾
又
老夫昔是青城客酒肉淋漓豈本心還我山家本来面
數拳春筍薦孤斟(仗錫山寄筍枯一名筍兒拳)
又
官身常欠讀書債祿米不供沽酒資&KR1233;喜今朝寂無事
焚香閒看玉谿詩
除夜雪
只怪重衾不禦寒起看急雪玉花乾遲明欲謁虚皇殿
廐馬蒙氊立夜闌
又
北風吹雪四更初嘉瑞天教及歲除(戊申元日卯初立春)半盞屠
蘇猶未舉燈前小草寫桃符
戊申元日
白頭身世歎羇孤一念兒時淚已濡尚記爭先書欝壘
豈知落後舉屠蘇杯盤草草思隣舍車馬紛紛厭九衢
六十年非心自了掛冠猶足補東隅
初春感懷
關河謝遠遊歲月迫歸休敢恨驥伏櫪但思狐首丘雪
明窗誤曉霜點鬢驚秋羇旅饒愁思誰憐季子裘
閉閤
閉閤孤城賸放慵桐江清絶勝吴松雲收忽見北山雪
月落正聞西寺鐘世味老来無奈薄土思病後不勝濃
蓴羹豈止方羊酪輕許平生笑士龍
潺湲閣小立
飽食何曾補縣官潺湲閣上倚闌干水紋靴皺風初緊
花色鞓紅露未乾薄酒愁邊供醉醒故人夢裏話悲歡
孤城正在山窮處過社今朝尚爾寒
睡起至園中
欲掛衣冠萬事輕不妨小住向山城綠尊耐久常相伴
雪鬢纔生便放行拂枕時時覓幽夢倚闌日日聽新鸎
夕陽更有欣然處来看青郊雨後耕
劎南詩稾卷十九
