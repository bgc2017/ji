東洲初稿卷三
明夏良勝撰
記
宋宗忠簡公祠記
正德四年御史謝君德温以風裁按南畿輔郡自北入
京口首治鎮江郡方摘奸抉蠧而稽逸舉廢聞有宗忠
簡墓矍然曰是可日沒於樵硎兔宂者哉長吏捧故牘
入謝不職曰嘗奉議廟祀弗果君銳意再請成之且曰
因其墓不奪穡地工以徒庸費以刑贖而制取其備為
堂陽面横四楹縱三之而節二之内虚如榭可置豆設
齊容對越數席左右夾以室備戒嚴更浴東西翼以廡
中露以臺而坎以墠足列從祭諸執事者庖厨瘞燎各
有次夷庭高門合二霤壯雅足稱表揚越數月告成君
率從官將祀孔嚴定為歲格予聞而義之議者或謂宗
公宜祀汴建祀非御史所先也迺詰而辨之曰宗公汴
留守也間關戰陣不克還二帝而齎憤以死地誠汴祀
也然公神每依帝蒙塵于杭累表請復汴竟為左議者
所奪想公謫宦京口時經略素茹或以金陵重江之險
可都也萬一誘衷悔悟汴不復去杭而就是猶可啚也
生不能忘死不能去公卒汴而歸葬于斯也神亦戀戀
於斯乎祀之以其神也况古者祀以附教天地以教敬
宗廟以教愛忠者祀而貪者佞者巧令孔壬者一切邪
族望風警去是教之也教之道自法始御史法官斥邪
職也此其首舉之意哉議者伏謝君竣事以記屬予予
以昔為辨者告君曰虛石正俟斯言也即以郵至其所
刻之
重修江西布政司譙樓記
譙樓之設以時政也樓之上有䩵人之鼓鳬氏之鐘挈
壺氏以水火守漏是具五行之用以候四時在晝夜序
柝抱籌扶服告于有政者亦足警也凡署宜有而况布
政司乎司以布政上之下者宣之府若州縣下而上者
亦不能越徑而逹寓官撫於是巡於是提刑於是王吏
使事於是庖饔輿皂之屬於是責地主之禮流宥金贖
補尺伍者於是歸之籍都司屬衛所稍餼衣械於是勾
稽取給凡布政司然也而况吾江西乎江西凡政與浙
埒而夷道尤孔自甌至自嶺逾自蜀沿湖湘而來或出
浙之上而寧淮益國之封錯置分殿必預關報度支
又浙之無也政是以厖而擾厖則煩擾則滯司之長貳
恒慮其時之難也寧無警於兹樓者乎故有之當陽面
以負城隅而樓櫓右峙數不利更立左旁昂而伏之浮
言胥定歲久有壊道更不之理若有所呵護動罔不凶
者予為童納試卷時見之如是歷五試有名入與賓宴
見之如是第進士服喪既免法當易檄入闕見其昔時
鼠雀所竄之瓦杙楹榱桶之蠧石甓苔蘚之蝕圬墁瀋
浥之侵丹堊之剥落者俱整然迎目改觀矣時長則吳
郡劉公貳則蜀江任公謂余適覩其成當紀兹樓之禆
于政者予不文嘗聞古之政修其業令攷其國職省典
刑儆百工日之政惟晝夜有在也布德遂賢斷獄固疆
以飭死事歲之政惟四時有候也惟是不愆不伏而五
行之用惟叙則濟五味發五聲民是以和而政以考其
成也况修兹樓自二公始驅羣惑而舉數十年之墜迹
嗣政者有類長也無惑無墜而政之時而成也益有自
矣獨樓也哉
新築劍江堤記
豐城治濱于江以雷煥得劍故江以劍名章貢袁吉臨
瑞之水必經其壖而後入豫章以瀦彭蠡是江為匯禹
迹不及故道無迴折衆流淙潨擊刺着岸迺善崩崩則
齦齶之跡削崖剖甕割㕓廬而入江者先後無紀或曰
劍雖去而遺光上燭夜干星斗蛟螭潛窟時起而奪其
精曜亦能作怪颶妖濤益江之害也令是者咸知宜堤
不曰勞甚則曰費甚不曰干時議則曰吾傳舍也卒弗
舉某年某來令斬斬有見迺曰前吾令弗為也後吾令
又弗為也民其魚矣乎遂屬耆老召匠石而計所以為
堤者沿江之民踴躍聽令供役無避丁伐石于山斷材
于林畚土于隆岡隠阜無公私之域餱䭪財用既具基
址既略厚薄既揣量其工而命之日趨者孔棘間投沈
鐡使蛟螭不近而材者輳以矗石者壁以立畚者實之
登登許許逹旦暮弗有咨者越一歲告成延袤數百丈
其崇如雲江流循堤而底定民以殿居者咸德令曰令
居我也方礱石請紀其績令適以事忤上竟坐以堤之
費有浮于籍者遂解官去民代辯弗聽懼泯令也請益
篤予曰是不可無記也江之害果江耶果蛟螭耶皆天
也堤成而害息人勝之也彼令之害人也以一令而已
天之害民以一邑之民而不能免人之害令亦天也是
所以敗天下愛民之令也然予聞開洪州者有韋公築
堤捍江功尤博也迺以笞卒之誣弗及辨而卒以韓公
之銘白于後後之思公者曰非公吾屍入海矣故廟祀
翼如也豐城洪州部也令去而思以不泯思之未已終
必廟也若是而人之勝者大矣可以起天下愛民之令
也故不可無記也愧予文鄙非韓記也
虔州劉泰然先生暨配黃氏像墓圖記
宗子適遠載主以行禮也介子獨可恝然於親乎是禮
文未備義起之可也劉生宗和肖父母像墓以便事且
示永懷義起者耶劉在虔族為右腴畆千計僮指百計
宗和父曰泰然先生亢其宗初業舉子伍甲乙場以終
養不克禄仕受銜而卒于京邸配黃氏從行哀毁骨立
面炭隨殯于途櫬歸時宗和相兄長宗信宗樂暨弟宗
用協志以成葬如制兄弟相繼以疾弗藥栗主之藏翼
翼有廟溪毛泂酌之祀宗信子某尸之宗和惟家政是
柄同事薦羞若素履無慮及有仕志來游京國就木之
地必重有感得通禮家而謀曰已祔之主不遷介子之
職不祭載主以行不可脫然無慮而去非所以億人子
心也遂繪小像并歸骨之岑潢為圖册而奉以周旋雖
𤨏𤨏旅次告面如生凡滫瀡果實貍互泛醍之奉異於
鄉有者羅致而品獻之怵惕悽愴有形輒展視若臨灌
地居處笑語恒觸所思松楸垂蔭萬里一目固薙蕝而
汎掃之若是者幾稔今終事將奉以歸又乞士大夫之
能言者志之而質其成於余余未學禮竊聞之載主之
制宗法也亦祭法也泯泯於俗士若治絲而棼者宗和
此舉謂非主亦主也謂不載猶載也孰不為廟孰不為
祭如宗子而非亢守介子而非固於古制重宗與祭之
意兩無抵捂是謂以義起禮可繼也亦可傳也孰曰非
禮也哉然禮者訟之聚也必世以顯而徵故郊廟正於
玄成禪代集於小同以韋孟鄭玄為之先者宗和毋謂
崛起創見假吾人之言以防訟議余固以泰然伉儷子
焉以親而不有其名妻焉以夫而不有其躬是皆身有
禮者將不必顯而後可徵也俟宗和之後有如玄成小
同者則吾人之言出矣故記
重建布政分司記
郡故有布政分司正德九年秋七月厄于火猝有庚議
逸迺口至再逾月韓侯來典郡紱播告底定即故址新
之謀於僚若屬曰惟兹出政使者罔有攸居大懼協守
兹土罔克諉于非辜顧時方絀兹舉集于贏公弗出亦
勿奪于私越明年(闕)月戒事糾工飭材節縮萃止應時
而取而足日相而旬往視時迺餼餼稱迺勞故巧者争
力者紓惰者墨者梗弗順者咸警厥度閱幾月遂告訖
工時貳守何君以考績行司理趙君以召去通守張君
陳君襄厥竣事南城丞張延芳氏祇奉詢謀謁良勝以
紀斯成良勝郡甿也分宜執役力既見復役以言也其
何辭然欲悉侯斷度之宜往而縱觀焉中為堂四楹政
所也故亢且麗楹廣筵有半修倍之前阿重簷曲倨而
侈吐疾而霤以遠楹廣視堂修殺二之一左右翼以廡
胥以牘卒以候者居廡凡二十楹楹修視簷廣殺三之
二廡迤南横絶以門門六棖廣兼於廡修殺四之三門
之中各一道左右若矩中甬通于臺而臺高於道盈尺
修廣視堂而卑於堂亦盈尺道上跨以儀門修容而出
入故盛飭擬於堂非示汰也堂之北聯以蓬屋而弇廣
殺堂之二修視之窗几維備退食以思左右蔽以耳屋
屋各六楹居從行者欲錮之也故邇於寢室六楹修廣
視堂間以圬垣便燕息也室之北為墉墉堞可乘周于
門佽之以棘防微也偉哉斯制古之遺也乎自巡守之
典弗舉而明堂之制遂湮沒不及致詳羣儒譸張各信
所習舊矣今制以布政命官即古方岳布天子之政然
長恒居守省會貳轄而下均勞出入分布於郡若邑旬
宣分署以示有尊推原建置若古明堂於列國雖青陽
總章玄堂太室之制不必其備亦不必其似而猶以為
遺也噫意之所向信或過之雖得其似猶以為真雖似
其一猶以為全雖襲其遺猶反其初夏敦周彛莫之考
識一朝而獲漢鼎將不以為重器者乎雖然制之遺者
抑末也君子思稱其服矧厥居將有求政之遺者吾侯
他日之責今日之望於上之人者也謹記
銀溪橋記
南條山自粤而閩嶠入吾郡境聳然而崧以大者曰血
木嶺嶺據今廣昌縣為最勝横絶東南屹若屏蔽廉利
磽确等樹劍戟百鋒芒寒櫛比立故一名牙梳障土老
石頑路蹊盤旋前往後失壠岡複摩仰壓頫墜鳴壑萬
雷喬林億矛時或黯然霧飄然雨跬步拄掌朦若無所
於覩故郡名山凡數百十咸以嶺為宗糾靈育氣故老
云多寶藏卒無見焉有泉百餘竇循麓出出異他清澈
眉鬚可鑑是曰旴源旴從日旦之象也明之喻也離奔
坎行斗折數十里勢悍駛或澒洞射擊或組織練帶或
擁石而下或束峽飛洒驅潮捲海其聲如響佩環如鳴
球大震林谷撼岳如吼虎直下數千仞至桂湖凡七折
而燕石横溜渟滀不異離竇時故名白水又名銀溪溪
上下舟行失利破沒淪溺恒有之來往閩粤人每曰陸
便宋李居士邦跨溪橋之是大義舉紀其事者凡數家
元末橋圮記無傳遂失橋故處弘治間揭婺婦樂於汊
溪與銀溪會流處作橋廣若干尺修若干尺礱石維密
維砥櫽金維實登登聲逹逾年迺成費亦凡數百金鄉
人義之沿襲故名亦曰銀溪橋云比余載筆志館黃生
選李生宏與焉為余道樂事且速余記余頷之既而免
喪訪親問故舊館榖廣昌再信宿探幽索竒道銀溪立
馬𨗳從橋上若夷途舒望嶺障竒秀在目睫遂不欲往
步而殊勝納為已有者八九亦良便之而甚樂之二生
申請若初余亟諾之曰宜有記也且曰樂先是於學宫
作青雲樓費與橋稱近斥資營司馬公墓封倍初焉余
益賞之曰有是哉有是哉是可謂善用其財者矣余嘗
謂血木嶺峻而為郡宗風土神氣所會非竒物能獨當
而又無見焉必有見于人者而旴源之感實多隂秀是
宜有女賢如樂也哉昔太史公傳巴寡婦謂其能殖余
記樂事善其能用樂選賢嗣曰璵祈以傳樂者靡不至
橋斯毋壞不然故橋安在哉獨余記足恃以傳若巴婦
云哉
夏氏家廟碑
良勝拜手稽首曰嗚呼君子必先重本知祖之為尊迺
重重在睦族族自祖出宗為大是故相厥宅肇營于廟
廟時厥祖位族胥以祀曰宗子在有弗貴焉有弗賢焉
有弗老焉廟秩有文天子七廟諸侯五大夫三士二庶
人祭寢曰時若觀德叙庸凡今之人曷敢匪望幸備天
子使令是作元祀良勝曰嗚呼幸哉吾夏氏多前聞人
德庸迺丕不敢知曰澤其延于兹今稽若制置公貴遭
時喪亂允義于王弗底績其在季遠公實有隠忠世濟
懿猷咸弗克譽終先民有言不贏其躬遺其後以豐兹
惟先公祜集慶鍾畜爾德時奮于庸食禄五品作廟攸
恭歷年不永良勝稽顙曰嗚呼恫哉恫哉志賫禮格德
亡否在其忍弗圖爰度于宗爰相于基爰卜于旴黎之
壖迺食吉天降厥彛余宗矢棐于成相力越資則經營
維歲丙子越八月迺以庶宗攻工庶宗丕作用書命圖
越明年歲丁丑三月諏吉成位羊一豕一肴修旅陳用
毖考祀于先祖先公面稽古若克視功載載祝載嘏載
享載燕良勝拜手稽首敢告庶宗曰兹惟我宗比介廟
祀卜休恒吉匪余一人是貞惟思前人有以貽厥後迺
有祀惟知後人有以克篤承烈迺成祀冀今之人所以
貽後若前人糞後之人所以承于先若今日有夏宗祏
其永永于世嗚呼本盛其末必茂末芘于本罔不滋庶
宗合祝曰懋哉懋哉其在兹牲石具麗願有警詞良勝
拜手稽首詩曰
夏以國氏系延于帝維帝燾王天成地平
萬世攸塈有封有陵塗山會稽爾植爾裔
敦若本支曰杞曰陳夏侯少西若木其枝
若路其岐並食帝報代若新造值宋之季
古旴是保迄二百祀實宏以肆聲光聿生
徽懿孔嗣維余先公文具程章武略海邦
潤枯起僵有奕有光沿制作廟遺禄備器
天&KR0945;完美禆成再世世克欽承廟屋翼峙
在旴之涯在黎之涘陟降既舒籩鉶靖嘉
以報以告曰念爾祖賁翔而下作夏疇先
禮重始遷奪宗異宫四代自公分至維奠
祼祔畢獻似禘似祫義以起旃享物維偹
備用有常曰昉圭田田積禄餘迺廪迺庾
曰族多艱維時之須詎曰家殿希文是憲
親以恩聯宗以義顯敢告宗人以繼自今
立家立事是所是似曷其奈何弗虔于祀
啟
謝益殿下第一啟
謹啟為謝恩事今月二十八日伏蒙睿恩憫念在疚特
輟珍饌盎齊遣使就廬賜以存問百拜登受感激不勝
自念菲才涼德食浮于人而不耕多穫菑自宜及不即
殞滅延禍先人瘠毁奄奄苫席待盡誤辱加以殊禮抱
愧倍於恒情為此具啟稱謝以知
謝益殿下第二啟
良勝離索疚居哀瘠待盡近涉浮名不棄斥於知舊猥
投艱大濫次列於編摩寄跡孤零感時益愴仰荷睿恩
禮問垂及心維口頌登薦拜嘉雖盛德邁河間罔遺一
介而病駒厄轅下難任千鈞為此具啟稱謝以知
謝益殿下第三啟
謹啟為謝恩事正德十一年十二月十九日伏蒙睿恩
賜問草野怖驚圭篳騰耀庭瞻百拜徒貌恭而迹涉虛
文簡綴一詞輒心慚而莫形真德伏念良勝愍凶多疚
毁瘠易衰堊室近昉于拄楣繯絰未脱于苫塊趨朝展
慶兩莫致尊而上味名醪數推逮賤雖犬馬亦感恩私
顧禮法有所拘忌仰惟殿下敬學時敏謙德日撝景福
斂施于一方令譽稱先於列國良勝幸懷一日之安重
荷百朋之錫無任感仰之至謹具啟稱謝以知
謝益殿下第四啟
謹啟為謝恩事盖聞之禮大夫有賜於士則往拜之今
王爵古上公也良勝方為疚人尚不敢齒於士類荷垂
禮四及于門實為醲賞當是殊恩然竟不能躬致謝私
徒託楮墨以塵睿鑒誠以衰麻弁冕莫成相接之儀而
咫尺威顔不盡遥瞻之頌更祈德宥益仰賢名臨文感
愧不知所云為此具啟稱謝以知
進書朝見啟
謹以錄本太平御覽一百卷隨朝進者良勝自結髮從
學迎馭清塵之道壯圖入仕瞻顔拱極之庭每思先帝
軫念遐方分奠賢王益貞元吉揄揚莫既覆幬若私良
勝以血屬喪具凡七舉而先後家居逾六年每拜嘉於
晉錫托感謝於虚文兹當釋禫用啚執贄顧惟古鑒於
今方册具在而誠將於物珍異無從專圅故典冀助新
聞式昭素德此外更復何求少厪淵思其中或自有益
緣是書鈎玄探賾多屬内秘之藏而襲謬承訛莫究魯
魚之辨闕史自解寡陋可占尚祈睿思特垂鑒正豈獨
資討論之便且將禆治化之隆使前王盛制信謂可傳
而後學宗師美斯無斁良勝無任懇祈謹具啟隨進以
知
謝益殿下問安啟
謹啟為謝恩事是月朔日夜隣弗戒火延及敝廬不德
良甚宜在譴戾與墜先業者等禮稱焚其先人之宫者
三日哭豈謂自亡其貲實以不克世守為懼為辱重荷
睿恩垂念感激不勝比以惶惑無狀未能百致稽首今
既小蘇力疾具啟稱謝以知
謝益殿下賜歷等啟
某年(闕)月(闕)日伏蒙睿恩賜以寶歷醫書黃香紫錠下
拜登受揣分不堪仰惟殿下隠德弗耀至仁無名雖成
王德性自繫周室之安而河間禮樂欲補漢廷之盛良
勝昔在布衣今居苫次朝慶未舉揚厲何能方虞涼德
見疎遽意厚貺疊至明歷法以節隂陽欲稽邵子玩方
書以龜壽夭迨進宣公清香可擬佩蘭金錠似逾面藥
大端欲補方寸之無丹遠播第推仁心而有濟俯躬百
拜鏤骨終身特以衰服煢煢尚治兩襄之政舉故朝班
肅肅懸知一拜之難行謹治短箋仰塵睿覽伏願殿下
所寶惟善當弗替於始終所愛惟書乃敢資於萬一良
勝無任感激謹具啟連書一種隨進以謝以知
東洲初稿卷三
