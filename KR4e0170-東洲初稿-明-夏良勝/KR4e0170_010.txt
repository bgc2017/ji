東洲初稿卷十
明夏良勝撰
天文便覽叙
天地人之道均學者之所當知也而有精粗緩急焉天
地之化育烝民之秉彛形而上者也七政羣曜之在天
山川草木之在地禮樂文物之在人形而下者也兹不
有精粗之别邪儒者之學凡皆所當知語其序必先從
事於禮樂文物之間而求明其所秉之彛夫然後始可
擬議化育之妙此急彼緩蓋有秩乎不可紊者是以聖
賢之垂訓也恒諄諄乎其所急而所緩者或略焉乃如
歷象之說固非以為儒者之諱談也孟子曰天之高星
辰之遠苟求其故千歲日至可坐而致謂孟子而不知
歷象之事則其所謂故者何也孔子嘗刪定矣月離于
畢之雅好風好雨之範至今而並存孔子不以歷象為
異端之說可知矣後世之師孔孟者多委是於星官卜
史之微伎蓋自陸子之時而已然非曰孔孟未嘗明以
示人哉論語有之矣多識鳥獸草木之名夫草木鳥獸
則其識之也欲多故爾雅不足後儒又從而埤之成象
於天者反不如鳥獸草木之有取乎而顧不得比於蟲
魚之譜盛行於天下者豈以天道之遠雖專門如禆竈
不驗於鄭之復火儒雅若仲舒而卒詒灾異之譏乎是
固有然者而卒并其名象忽之則已甚矣故泥其徵應
而不務民之義者惑也謂其幽微而遂比諸仇毒者亦
惑也講其所當知而不溺於所難知縱不得夫化育之
妙獨不足以資多識邪或謂法有所不得為故儒者不
語吁豈知立法之意者哉我聖祖患人狃於推步之說
有至妄談禍福而憒亂黔首者是以禁之若儒者窮理
博物之資而曰亦其所禁則洪範周易不得列於學官
而諸史天文之志尤在所宜刊去也率天下之士而趨
於淺陋固滯必是說夫柳塘楊先生釐正宋人天文圖
鑱石以徧學者吾友東洲居士以有圖有書觀者乃可
得其詳於是垣宿以經之名象以緯之貫之以度數會
辰既不削夫古之分野至每七宿之後復以本朝之地
志分而隸之且畫土圭之法附于末簡若夫占候之說
半辭不錄可謂得是書之體矣學者由柳塘之圖可以
見天象之全體由東洲之書可以識二圖之判合窮經
之餘晷則俯察於圖書朗霽之良宵則仰觀乎懸象吾
見瑤空文物之美聊可粗識而推步之事則有司存焉
雖然天下無無理之器子在川上而斯道之體躍如也
況萬象昭然天之至教常以示人者由是而契上天之
載睿智者自有得於圖書之外至於博雅之助東洲是
冊之行夫豈少哉書成寄示俾叙之余不足以知天之
文而得其意於三復之後于是乎贅言之其書名天文
便覽云正德庚午除夕之前夕行齋謹叙
右三垣之象紫微居中臨正北而南面故謂之北極并
垣之内外所隸一百六十二星其名六十微者八十明
者八十有二太微為上垣位臨東南其垣内外所隸七
十六星其名三十微者二十一明者五十有五内少微
雖在西掖但四星不成垣次故為太微之屬天市為下
垣位臨東北其垣内外所隸八十八星其名三十有九
微者十明者七十有八三垣共三百二十一星是為天
帝行宫運無方位故亦莫窮其度而不在分野之數也
右七宿以土圭定其方位自軫十七度至亢三度為
辰亢四度至氐七度為乚氐八度至心一度為夘心
二度至尾八度為甲尾九度至箕六度為寅箕七度
至斗十度為艮故曰東方之宿細分之則角二星十
二度隸四十五星其名一十有四亢四星九度隸十
有八星其名六氐四星十六度隸五十星其名十有
一房四星六度隸十七星其名七心三星六度隸十
二星其名一尾九星一十九度隸十一星其名四箕
四星一十一度隸四星其名二是七宿三十星所隸
一百五十七星行天七十八度躔次分野備列如左
角亢分
河南開封府(禹貢兗豫二州之域)
角亢氐分
河南汝寧府(禹貢豫州)
房心分
南直隸徐州
尾分
北直隸永平府隆慶府(禹貢冀州為營州)(虞東北)
尾箕分
順天府(禹冀虞幽)保定府河間府(俱冀州)
右七宿以土圭定其方位自斗十一度至牛一度為丑
牛二度至女八度為癸女九度至危五度為子危六度
至室三度為壬室四度至璧三度為亥璧四度至奎八
度為乾故曰北方之宿細分之斗六星二十五度隸五
十五星其名九牛六星七度隸五十九星其名十女四
星一十一度隸五十一星其名十有八虛二星九度少
強隸三十一星其名十危三星十六度隸五十三星其
名十室二星十七度隸二百零七星其名一十有二璧
二星九度隸二十六星其名五是七宿二十五星隸三
百五十六星行天九十四度少強躔次分野備列如左
斗分
南直隸應天府蘇州府松江府常州府
鎮江府廬州府安慶府太平府
寧國府徽州府池州府廣德州
和州滁州
浙江省杭州府嘉興府處州府
江西省南昌府饒州府臨江府袁州府
廣信府建昌府撫州府瑞州府
贑州府(已上俱揚州)南康府吉安府(荆揚二州)
牽牛分即斗也
廣東省潮州府(揚州)
斗牛分
南直隸揚州府淮安府(揚州)
浙江省湖州府(揚州)
江西省九江府(荆揚二州)
女分
福建省建寧府(揚州)
廣東省惠州府(揚州)
牛女分
浙江省嚴州府金華府衢州府
紹興府寧波府台州府(俱揚州)
福建省福州府泉州府延平府
汀州府興化府邵武府
漳州府(俱揚州)
廣東省廣州府韶州府南雄府
肇慶府(已上俱揚州)
高州府(越地)雷州府瓊州府(粤地)
(已上三府不入禹貢以星分同而附之)
斗牛女分
浙江省温州府(揚州)
危分
山東省濟南府登州府萊州府(俱青州)
虛危分
山東省青州府(青州)
危室分
山東省東昌府(兗州)
室璧分
河南省鄣德州衛輝府懷慶府(冀州)
右七宿以土圭定其方位奎九度至婁八度為戌婁
九度至胃十一度為辛胃十二度至昴十一度為酉
畢一度至畢十三度為庚畢十四度至井一度為申
故曰西方之宿細分之奎十六星十六度隸二十八
星其名九婁三星十二度隸三十星其名五胃三星
十五度隸三十六星其名六昴七星十一度隸四十
星其名八畢八星十七度隸九十四星其名十有五
觜三星一度隸一十三星其名二參七星十度隸一
十八星其名六凡七宿五十星所隸二百三十一星
行天八十二度而躔次分野備列如左
奎婁分
山東省兗州府(徐兗二州)
昴分
北直隸順德府(冀州)
昴畢分
北直隸真定府(冀州)
山西省大同府(禹冀州虞并州)
觜參分
山西省平陽府澤州(冀州)松潘司
疊溪所
參分
四川東川軍民司(已上俱梁州)
右七宿以土圭定其方位井二度至十五度為坤坤
十六度至三十度為未三十一度至柳十一度為丁
柳十二度至張八度為午張九度至翼四度為丙翼
五度至軫二度為已軫三度至十八度為巽故曰南
方之宿細分之井八星三十四度隸六十二星其名
一十有六鬼四星二度隸二十五星其名六柳八星
十四度隸三星其名一星七星七度隸二十九星其
名八張六星十七度隸十四星其名一翼二十二星
一十九度隸五星其名一軫四星一十七度隸四十
八星其名七凡七宿六十星隸一百八十二星行天
一百一十度其躔次分野備列于左
參井分
山西省太原府遼州(冀州并州)
四川省順慶府(梁州)貴州宣慰司(荆梁二州)
井鬼分
陜西省西安府鳳翔府平涼府
鞏昌府寧夏衛洮州衛
行都司(俱雍州)河州衛
靖虜衛(不在星分以野同而附此)
四川省成都府保寧府叙州府
重慶府行都司潼川州
眉州嘉定州瀘州雅州
烏蒙軍民府芒部府播州司
永寧司龍川司天全司黎州司
雲南省雲南府大理府臨安府楚雄府
曲靖軍民府武定府麗江府
貴州省普安州(已上俱梁州)
鬼分
四川省馬湖府(梁州)
柳分
河南省河南府(豫州)
星分
貴州省銅仁府(荆州)
張分
河南省南陽府(豫州)
翼分
施州衛指揮司(荆梁二州)
軫分
平荼洞長官司(荆梁二州)
翼軫分
湖廣省武昌府德安府荆州府岳州府
長沙府寶慶府衡州府常德府
辰州府永州府沔陽州安陸州
静州郴州(已上俱荆州)襄陽府(荆豫二州)
廣西省桂林府平樂府(荆州)南寧府(揚州)
貴州省黎平府(荆州)
四川省䕫州府(荆梁二州)
廣東省廉州府
廣西省柳州府慶遠府潯州府(俱粤地)
(已上四府不入禹貢以星分同而附之)
井鬼翼軫分
陜西省漢中府(梁雍二州)
禹貢星躔不載之地
雲南省蒙化府景東府廣南府鎮沅府
永寧府順寧府北勝州姚州府
鶴慶府尋甸府元江府龍馬司
者樂司瀾滄司騰衝司車里司
木邦司孟養司緬勻司八百甸司
老撾甸司孟定司孟艮府南甸府
干崖司隴川司威遠州灣甸州
鎮康州大候府鈕兀司芒市司
貴州省思州府鎮寧州安順州金筑司
普定司新添司干越司龍里司
都勻司畢節司威清衛清平衛
平壩衛安南衛
廣西省太平府田州府思明府思恩府
鎮安府洄城州利州奉議州
向武州都康州龍州江州
思陵州上林司安隆司
右按一統志如前地不入禹貢故從右在蠻荒部落亦
不入星躔之度愚意以天無不覆特以不係中國重
輕故先哲不暇深究後之作者無所考證故亦不敢
揣摩而附益之也備載篇終以表天朝拓地之盛云
天河起沒(按天漢有圖無歌故為補之)
天河一名曰天漢起自東方箕尾間遂乃分為南北道
南經傳說入魚淵開籥載弁鳴河鼓北經龜宿貫箕邊
次絡斗魁胃左旗又合南道天津湄二道相合西南行
分夾瓠瓜絡人星杵畔造父螣蛇精王良附路閣道平
登此太陵從天船直到卷舌又南征五車駕向北河南
東井水路入吾驂水位過了東南游次經南道向關丘
天狗天紀與天稷七星南畔天河沒
天河起東方經箕尾之間謂之天河亦謂之漢津乃
分為二道其南經傳說魚籥天弁河鼓其北經龜貫
箕下次絡南斗魁左旗主天津下而合南道乃西南
行又分夾瓠星絡人星杵造父螣蛇王良附路閣道
北經太陵天船卷舌而南行絡五車經北河之南入
東井水位東南行絡南河關丘天狗天紀天稷在七
星南而沒衡云津漢省金之氣也其本曰水
七曜
日日循黃道東行一日一夜行一度三百六十五日有
竒而周天行東陸謂之春行南陸謂之夏行西陸謂之
秋行北陸謂之冬所以成隂陽寒暑之節是故傳云日
為太陽之精主生養萬物恩德人君之象也人君有瑕
必露其慝以告示焉王者修德以禳之
月月太隂之精也其形圓其質清日光照之則見其明
日光不照則謂之魄故月望之日日月相望人居其間
盡覩其明故形圓也二弦之日日照其側人覩其旁故
半魄也晦朔之日日照其表人在其裏故不見也其行
有遲疾其極遲則一日行十二度強其極速則一日行
十四度半強遲則漸疾疾則漸遲二十七日半強而遲
疾一終矣又月行之道斜帶黃道十三日有竒在黃道
表又十三日有竒在黃道裏表裏去黃道極遠者去黃
道六度二十七日有竒陰陽一終衡云對日之衝其大
如日日光不照謂之暗虛闇虚逢日則日食值星則星
亡今歷家月望行黃道則值闇虚矣值闇虚有表裏淺
深故食有南北多少月為太陰之精以之配日女主之
象也以之比德刑罰之義列之朝廷諸侯大臣之象也
謹按丹元子二十八宿及三元之歌所以為美者以
其句中有圖言不見象而不談災祥至行有五篇吟
則反是且五星為緯而行無定體可以筭數推以圖
象求之今五行既無圖象而極論災祥未必丹元子
之作也其言誣濫在所不取
木歲星曰東方春木於人五常仁也五事貌也仁虧貌失
逆春令傷木氣則罰見歲星歲星盈縮以舍國命又主福
主大司農主齊吳主司天下諸侯人君之過主歲五穀赤
而角其國昌赤黃而沈其野大禳張衡云歲星者東方之
精蒼帝之子一名攝提一名重華一名應星一名紀星晉
灼曰太歲在四仲則歲行三宿太歲在四孟四季則歲行
二宿二八十六三四十二而行二十八宿十二歲而周天
火熒惑曰南方夏火禮也視也禮虧視失逆夏令傷火氣
罰見熒惑熒惑法使行無常各以舍國命為亂為賊為
喪為疾為兵為飢又曰熒惑主大鴻臚主死喪主司空
又為司馬主楚越以南又司天下羣臣之過司奢驕亡
亂妖孽主歲成敗又為理外為理兵内為理政為天子
之理也故曰雖有明天子必視熒惑所在張衡云熒惑
為執法之星其精為風伯之師或童兒歌謠嬉戲晉灼
曰熒惑常以十月入朝太微受制而出行列宿司無道
出入無常也每二歲而一周天
土鎮星中央季夏土信也思心也仁義禮智以信為主
貌言視聽以心為政故四星皆失鎮乃為之動一曰填
為黃帝之德女主之象主德厚安危存亡之機司天下
女主之過又曰天子之星也衡云填星者黃帝之子女
主之象也一名地候晉灼曰常以甲辰之始建斗之歲
填行一宿二十八歲而周天
金太白曰西方秋金也義言也義虧言失逆秋令傷金
氣罰見太白太白進退以候兵高卑遲速静躁見伏用
兵皆象之吉又曰太白大臣其號上公也大司馬位謹
候此張衡云太白者白帝之子一名火政一名管星一
名明堂一名文表一名太皥一名終星一名天相一名
天浩一名序星一名梁星一名威星一名大囂一名大
足晉灼曰常以正月甲寅與熒惑晨出東方二百四十
日而入入四十日又出西方二百四十日而入入三十
五日而復出東方出以辰戌入以丑未一歲而周天
水辰星北方冬水智也聽也智虧聽失逆冬令傷水氣
罰見辰星見則主刑主廷尉主燕趙又為燕趙代以比
宰相之象亦為殺伐之氣戰鬭之象又曰軍於野辰星
為偏將之象衡云辰星亦名勾星一名爨星一名伺星
晉灼曰常以二月春分見奎婁五月夏至見東井八月
秋分見角亢十一月冬至見牽牛出以辰戌入以丑未
二旬而入晨候之東方夕候之西方一歲而一周天
十二次度
十二次班固取三統歷十二次配十二野其言最詳又
有費直說周易蔡邕月令章句所言頗有先後魏太史令
陳卓更言郡國所入宿度今附而次之
自軫十二度至氐四度為夀星於辰在辰鄭之分野屬
兖州費直起軫七度蔡邕起軫六度
自氐五度至尾九度為大火於辰在夘宋之分野屬豫
州費直起氐十一度蔡邕起亢八度
自尾十度至斗十一度為析木於辰在寅燕之分野屬
幽州費直起尾九度蔡邕起尾四度
自斗十二度至女七度為星紀於辰在丑吳越分野屬
揚州費直起斗十度蔡邕起斗六度
自女八度至危十五度為玄枵於辰在子齊之分野屬
青州費直起女六度蔡邕起女二度
自危十六度至奎四度為娵訾於辰在亥衛之分野屬
并州費直起危十四度蔡邕起危十度
自奎五度至胃六度為降婁於辰在戌魯之分野屬徐
州費直起奎二度蔡邕起危十度
自胃七度至畢十一度為大梁於辰在酉趙之分野屬
冀州費直起婁十度蔡邕起胃一度
自畢十二度至井十五度為實沈於辰在申魏之分野
屬益州費直起畢九度蔡邕起畢六度
自井十六度至柳八度為鶉首於辰在未秦之分野屬
雍州費直起井十二度蔡邕起井十度
自柳九度至張十六度為鶉火於辰在午周之分野屬
三河費直起柳五度蔡邕起柳三度
自張十七度至軫十一度為鶉尾於辰在已楚之分野
屬荆州費直起張十三度蔡邕起張十二度
州郡躔次
陳卓范蠡鬼谷先生張良
諸葛亮譙周京房張衡並云
角亢氐鄭兖州
東郡入角一度東平任城山陰入角六度
濟陰入氐一度濟北陳留入亢五度
東平入氐七度泰山入角十二度
房心宋豫州
潁川入房一度汝南入房三度
沛郡入房四度梁國入房五度
淮陰入心一度魯國入心三度
楚國入房四度
箕尾燕幽州
涼州入箕十度上谷入箕三度
漁陽入尾一度右北平入尾七度
西河上郡北地遼西東入尾十度
涿郡入尾七度渤海入箕一度
樂浪入箕三度玄菟入箕六度
廣陽入箕九度
斗牛女吳越揚州
九江入斗一度盧江入斗六度
豫章入斗十度丹陽入斗十六度
會稽入牛一度臨淮入牛四度
廣陵入牛八度泗水入女一度
六安入女六度
虛危齊青州
齊國入虚六度北海入虚九度
濟南入危一度樂安入危四度
東萊入危九度平原入危十一度
菑川入危十四度
室璧衛并州
安定入室一度天水入室八度
隴西入室四度酒泉入室十一度
張掖入室十二度武都入璧二度
金城入璧四度武威入璧六度
敦煌入璧八度
奎婁胃魯徐州
東海入奎一度琅琊入奎六度
高密入婁六度(或作一)城陽入婁九度
膠東入胃一度
昴畢趙冀州
魏郡入昴一度鉅鹿入昴三度
恒山入昴三度廣平入昴七度
中山入昴一度清河入昴九度
信都入畢三度趙郡入畢八度
安平入畢四度河間入畢十度
真定入畢十三度
觜參魏益州
廣漢入觜一度越雋入觜三度
蜀郡入參一度犍為入參三度
牂河入參五度巴蜀入參八度
漢中入參九度益州入參七度
井鬼秦雍州
雲中入井一度定襄入井八度
鴈門入井十六度代郡入井二十八度
太原入井二十九度(或作十九)
上黨入鬼二度
柳星張周三輔
弘農入柳一度河南入星三度
河東入張一度河内入張九度
翼軫楚荆州
南陽入翼六度南郡入翼十度
江夏入翼十二度零陵入軫十一度
桂陽入軫六度武陵入軫十一度
長沙入軫十六度
黃道度數(古今不同今從夾祭所取)
角(十二度)亢(九度)氐(十六度)房(六度)心(六度)尾(十九度)箕(十一度)
斗(二十五度)牛(七度)女(十一度)虚(九度少強)危(十六度)室(十七度)璧(九度)
奎(十六度)婁(十二度)胃(十五度)昴(十六度)畢(十七度)觜(一度)參(十度)
井(三十四度)鬼(二度)柳(十四度)星(七度)張(十七度)翼(十九度)軫(十七度)
十二辰同異
太初費直蔡邕皇甫謐晉志唐志熙寧志
子斗(十三)女(六)女(二)女(八)女(八)女(五)女(七)
亥危(十六)危(十四)危(十)危(十七)危(十六)危(十三)危(十五)
戌奎(五)奎(八)璧(八)奎(五)奎(五)奎(二)奎(四)
酉胃(七)婁(一)胃(一)胃(七)胃(四)胃(七)胃(六)
申畢(十三)畢(九)畢(六)畢(十二)畢(十二)畢(十)畢(十一)
未井(十六)井(十二)井(十)井(十六)井(十六)井(十二)井(十五)
午柳(九)柳(五)柳(三)柳(九)柳(九)柳(七)柳(八)
巳張(十六)張(十三)張(十二)張(十八)張(十七)張(十五)張(十六)
辰軫(十二)軫(七)軫(六)軫(十二)軫(十二)軫(十)軫(十一)
夘氐(五)氐(十一)氐(八)氐(五)氐(五)氐(二)氐(四)
寅尾(十)尾(九)尾(四)尾(十)尾(十)尾(七)尾(九)
丑斗(十二)斗(十)斗(六)斗(十一)斗(十二)斗(十)斗(十一)
天文便覽一帙地志附焉不以名天至大也地其中物
也故古惟難知天者慱雅君子心亦大苦矣孤自知學
見柳塘楊先生釐刻天文地理圖跋如衛拱璧時取披
閱沈思知其次舍分野有引而不發之意幾欲發之率
為舉子業牽制弗遂迨今名幸玷籍而以先人之憂專
席在疚乃克蒐校草就其規垣列象宿舍分屬俱出丹
元子之步天歌星次時宫度數參以甘石經之天文志
青囊經之天官篇而古今地志分野星列則均以一統
志為是初不敢有所臆見於其間然亦不過了此罪案
非欲持此以長談天者喙天本無體以星為象但西北
常傾覆地上而可見者一百八十二度半在地下者如
之星周于天北極出地三十六度南極入地亦如之若
察其象地上之天可辨也地下之天其無星者乎至于
星分隸地以十二州十二國麗十二時宫之數而天地
齊然亦十萬里幅員之内若出乎濛氾入乎崦嵫皆非
内也則茫無際涯於幅員外者四十餘萬里豈皆無天
之地乎世有談天者拘拘局分野以神其術僥倖一中
而謂天亦可知是小天地天地之罪人也孤不揣陋謬
有此作不終其辨又斯人之罪也斯人之罪也正德己
巳之季秋東洲居士謹識
東洲初稿卷十
