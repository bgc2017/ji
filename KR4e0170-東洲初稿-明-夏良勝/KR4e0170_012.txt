東洲初稿卷十二
明夏良勝撰
仕止随錄
南歸
有感五首
國士悲難遇憐才既有年懸腰多白玉舉首見青天五
位遥當極六龍時待邊秋旻上飛翮誰許附孤騫
朔漠收遺鏃宫門懸腐狼君臣元自性富貴詎相望武
略休傳箭文明合正裳高岡亂鳴鳳應不待朝陽
聖明六合御苦樂一人均頻有江淮報難逥天地春親
忍死相食望窮生及新至尊憂惻意前席幾廷臣
軟草忌先翦孤根甘後凋不將忠悃報真負聖明朝丹
極龍旗動千官萬里遥經年欲忘味豈盡為聞韶
石虎射羽沒驚鳥落丸疑月氐報何急雲臺功尚遲輯
瑞思彝典越裳勞譯詞生全臣子願筮卜見明夷
與國裳太史汝信儀曹初議入疏
昔年賓宴為兄弟此日鳴珂總帝臣筆舌果回天地力
肝腸初對簡編親夢陪鐡漢無沾背坐宥金人合致身
獨使鑾輿隨去住瘠肥安忍視孤秦
惟濬太常見訪相期預疏
隣郡有佳士朝紳推俊人春風坐歲月秋水賦形神孤
危標節槩開濟抱經綸朽腐何堪仗幽懷憶遠巡
草疏有懷
郎署年來衰颯多身謀無奈國憂何篝燈細讀治安策
擲筆難追正氣歌須信朝廷符泰運未應綱紀付頽波
一凾封事千行淚願徹宸旈乙覽過
諫南巡疏
奏為懇留聖駕事近日臣伏聞傳奉聖旨將欲南巡内
外大小臣工皇惑莫知所措咸謂功每忽於垂成倖不
可以再恃陛下往歲巡邊京師震慴邊境繹騷近幸回
鑾稱慶無地今復再議南巡意外之慮有臣子不忍言
者是以内閣九卿及科道等官瀝誠攄忠伏闕上疏仰
祈聖明必見開納然猶未奉明旨處分豈以豐屋之下
壅不以聞抑以逆耳之言苦於難入臣義均犬馬心益
驚疑方今東南之禍不獨江淮西北之憂近在輦轂廟
祀之鬯位不可以久虛聖母之孝養不可以恒曠宫壼
之孕祥尚可以早圖機務之繁重未可以盡委師臣之
號傳聞海内恐生覬覦之階家將之屬納于禁近詎忘
鄰敵之患此臣子所以痛心疾首而憂宗社安危在此
一舉之意也如蒙皇上端居深念俯納羣議遂輟此行
庶足以明彰聖度鎮安人心守祖宗之重器杜姦宄之
邪謀若以成命難回巡遊不已臣實不知其死所矣
疏入待罪
聖明元有度獻納本無司巡幸遲奔駿疎狂泣抱絲中
朝多汲孺遠使壯吳咨天網恢恢闊蟲魚安所私
闕廷得旨下獄
天王守萬國安忍棄長城偶捩龍鱗怒誰沽骨鯁名世
情三語好公議百年清郤憶小冠勝囊頭獨抱經
得大理諸公消息
犴狴重重荷校徒忽傳天語下金吾東都善類綱常寄
北寺官曹法網疎養士功深才末見捐軀義重偶同途
誰云世事應如博盡付輸嬴與雉盧
伏闕待罪
日影朦朧氣尚寒纍纍蓬垢舊裳冠楚人安敢悲歌淚
鄭子應須入畫看簡册竒蹤曾幾見古今人士更多般
也知主怒臣當死碧血萋萋草未乾
工部三君暨諸大行下獄
彤庭冉冉見飛塵列校讙收釁鼔臣皇甫見遺因自疏
翠華頻動敢全身衣冠未信有今日顔面何妨見古人
共祝聖恩寬似海孤纍他日盡王賓
國裳太史得調
制科推首選共喜得真儒主聖臣斯直名高跡自孤周
星連疏上忠悃孝情都楚水閩山隔一峯開畏途
張選曹得調
上書出選部分麾倅晉陽九重共治理千里布麻桑萊
子方成綵舍人行促裝禁中頗牧問歸珮更瑲瑲
獄中即事十首
往昔玉蒼佩委蛇金水橋詎知牢畫地能遏氣干霄困
鹿寧忘挺放豚甘伏招君門才咫尺北望日搖搖
有好伴自適無他慮更清夜燈猜息鼠春夢喚遷鶯未
信家遺狗何妨魚作羹悲風回首淚老馬指迷行
兀兀坐忘繫看看數遍支敢祈得死所重念放生遲扈
從留黃屋犁鋤認紫微天門持節使早晩輔臣知
椿老雨鳴葉桃殘風逐花孤懷渾為主好信不來家漢
獄書方受秦臺鏡已遮滄洲綸釣在隨處有生涯
簪笏心逾遠山林跡已開獨醒今日是嚴譴古人來白
馬幾成䜟蒼龍覺有媒昨宵雷雨過踏徑見生苔
障屋方流雨決渠成引泉塵埃才一净憂惻念多賢獄
吏還堪對傳更不廢眠桮盂盡知已相向亦淒然
貪睡朝昏易高談齒頰香過憂移造物深咎付滄浪名
士中朝盛狂言記室藏矢書問耆舊天地幾茫茫
周[婺-矛+牙]不恤緯趙士歸澠池惠文灰赤心汗竹羞青藜豈
欲外死生恐負為男兒嗟哉直士行駢首空踟蹰
扄嚴妨對月衣涴似沾雲賈疏方年少韓忠豈掩文觀
奕日較徤敲詩夜幾分攬衣更推枕岐路泣紛紛
有見只如此無功曾奈何異時知計晩吾榜得人多漢
詔應懷草殷都漸止訛南山堪種作牛背白雲歌
寄東山家兄
不見家兄才一年喜得家兄十數書邇來夢寐生顔色
各願異世還同居兄當家政密綜理弟許國事慚空疎
連床有賦恐斷絶重繫莫遣徒嗟吁雞聲濺淚忽起舞
肉食愧恧思棄餘兄知慰勞若滂母弟欲訓誡愁無兒
皇天無私明主悟烱然聯璧光庭除人道吾家弟兄好
異時不别為龍猪
鄉友從事金吾數輩勞問頻頻詩以志義兼自
慰云
此地偶相識有懷如舊遊公庭私案草家問置書郵同
難重許可吾鄉多義流追惟京兆尹陰語更何讐
示家屬二首
倏别已經歲重來方再旬孤危違耦數禍難見同屯過
眼貽長恨捫心薄大倫何當更相守衰瘦各逡巡
一年兩疏輕身禍友義君恩為道憂自分擔當丈夫事
久嫌謀議婦人流病癯未厭當壚酒薄力還堪理釣舟
聞道天恩貸愚直更闌燭影問淹留
喜雨
春盡苦不雨夜來牆覆雲燕斜迷舊幕鴉濕坐高椿百
種隨地入萬家饑色分潢流入枕盡明發看消痕
觀奕感懷
象戲古為樂牢愁今暫開寸心紛巧拙對面别形骸國
手須忘鵠窮途郤咎騅解圍思謝女腸斷重徘徊
觀宣和譜有感
漠漠黃塵瘞玉顔尚遺宫具在人間乾坤有意留昭鑒
南北中分只等閑朱墨幾斑成劇戲鑾輿萬里憶生還
臨場快賭真孤注誰敢提兵向玉關
高椿
老樹摩空立看看入眼青摘芽供茗盌當徑失茅亭古
井汲分潤新巢鵲布靈何心占凶吉翻助短長吟
贈徐器之以醫諫者
拭目云已久恨晩得君竒異流偶同趣乍識為相知工
藝古司諫肥瘠今名醫死禍幸生逢秉燭論心期
贈張揮使英以死諫者
不見安金藏于今幾代年大君從諫聖武士憤時賢折
首甘歸獄褁屍猶自邊何人當信史莫讓野夫先
追哭劉忠愍公
詔獄銷魂折壯心先賢故步若相尋金吾署案承權倖
玉輦蒙塵恨古今故事頻來人口角生顔如見夜凌侵
不才負譴猶深重後命難占且正襟
追哭鍾侍御公
安危欲附綺黃流抗疏驚人死便休百杖果從龍子去
三朝應見茂陵求(自英宗至孝宗猶恩及妻子故云)崇班終有故人到
(謂張儀部)好樣真為鄉曲留自是達觀安義命吾曹端恐愧
前修
作家書述懷
纖管長椷淡墨書半生蹤跡此留餘元城豈是無先見
田舍何緣悔後誅卓犖大兄宗祏任飄零骨肉死生殊
坐堂共惜千金子通籍先捐七尺軀
作衣帶語有感
早結文山夙世盟偶收遺札十周星(初得舉上京一窘難人持文山處難)
(真筆家問見售竟成䜟云)君威信與雷霆重臣節難通廟社靈箕穎
有人忘盛治忠良無我占浮名心詞搆就藏衣帶地下
相從質舊情
闕下臨刑即事
力士如林夾道趨行人灑淚濕襟裾讜言聊慶今多士
受諫竒逢古聖徂班尾舊行為死所仗頭新樣或生渠
腸肝似鐡噤無語骸骨誰收封楚墟
幸生
杖下孤臣計可全聖君恩重骨頭䥴衰頽斷送机邊肉
親舊交期地及泉嬰禍徇名非得策移忠於孝本微權
日來有報南巡輟飽飯酣歌未死年
謝恩即事一首
扶傷駢伏舊班聯歴歴清流事眼前氣息尚存咸主德
髮膚何敢謂天全黃山此後無先轍丹極于今宥往愆
下有巢由堯舜治放臣白㲲老江邊
病中遣懷十二首
近朝蓬屋類村居簮笏羈維得解初裹藥醫瘡日方永
奄奄殘喘釡中魚
少年夢境即神州飛步元龍百尺樓今日宦情成嚼蠟
不禁清淚杞人憂
有生何幸登清要得死無妨失首丘昨已裹瘡拜歸命
楚江煙雨問瓜州
旋製衣冠彷古蹤江湖蕭散正秋風蘆花淺水真堪畫
天入孤舟一放翁
直弦鈎曲任相非來往憧憧總不疑東部寧無佛骨疏
商顔堪聽紫薇詩
江南歸興亦悠然短棹長繩放酒船白笋青蒲堪入饌
故人為辦買山錢
小謝頻驚池草夢大蘇方憶對床吟經旬卧病空皮骨
萬里羈栖一片心
君王動定付疑丞春雨龍池盡甲兵莫咎才疎先痛哭
會看深夜問蒼生
羽獵諫書今寂寞巡遊别殿古長安病深司馬才應澁
未信穹碑入史刊
代馬依風越鳥枝何人進退獨逶迤聖君恩重親慈念
我輩無才恨放遲
老郎未必如顔蹇碎首應知似楚非落日扁舟鴈聲過
南風江上草離披
入官年紀已休官一節于今似苟完許大乾坤男子事
風波滿眼路漫漫
哭何水部孟循
哭有後期痛情因共難深高名收漢史清淚憶南音空
約來孤棹無緣坐茂林許身君足矣猿嘯為哀吟
哭陸駕部汝亨年兄二首
愧我迂疎見多君慷慨詞十年論契誼並疏許匡時李
杜期完節機雲入調詩同愆不同死造化豈愚私
伏枕驚奔赴悲啼不裹頭病衰雙鬢短身世一漚浮節
槩三生會江湖半夜秋鶴山封宿草倚劍莫雲留
謝别相知諸友
論交因寡更多賢細語高燈幾膝前夾日飛龍切雲漢
乘風孤鴈唳秋天江南活計蓴羹好極北勲名畫閣連
禍難情親車盖盛東都圖影未須傳
病中故吏候問踵至行時跽送通衢禮出常格
有垂涕不忍去余者詩以志之
官曹御吏恒威嚴好惡有性非人遷問僕安否匡床前
追班跽候周道邊情先親舊輸恭虔跡駭都市收洏漣
愧予德薄叢謗愆高若義重殊留連過牆蜂蝶今紛然
翟公門下誰為賢
通州道中
世事每如此吾徒安足嗟殘軀便掬舁歸路較來賒識
燕隨飛亂飄鳬倒影斜滄浪吾道在倚玉並蒹葭(國裳汝信)
(同行故云)
午日登舟
天涯逐客此行舟細翦新蒲綠酒浮蠶室餘生堪記漢
狼胡負謗敢忘周輕鷗幾點迎逥棹饑鷺群飛過柁樓
望盡白雲家定在一聲漁笛楚江秋
河西務遇沈侍御子公辱贈以詩答和一首
朽瘠未能忘帝降草茅何敢負王臣青山有分常為主
黃鳥忘歌百贖身諫草夜焚祈削迹畫龍點墨助生神
蓬窗坐對寒酸侣林下相從總故人(汝信惟濬家相去才百里又雅好也)
過平原得余伯獻訃痛悼一首
性忠盡道等烏玄厄會争傳新鬼冤病思筆荒追楚些
孤帆面指見平原鄉邦更失此前輩道路知君無後言
(相傳訣時無他語予又知其在獄無異詞也)我與同年更同難束芻何日到
封門
訪顔太師遺跡
才名歸老守妙略炳先幾䑛血仇番將戴頭來賊圍九
重頻問狀一死果如歸長寄英雄恨寒鴉與落暉
訪東方朔像贊碑
使節骨能斷筆鋒碑不埋信如唐叔季莫起漢詼諧歕
玉能超磧偷桃未委骸輪臺應召尔哀痛慰深懷
臨清閻吉士贈詩和答一首
俊乂明章會泰期癯如山澤正需時暫逃死禍逢君聖
未信真休去國遲南服望回青野合西江作伴白雲宜
高人雪調悲漁父一任紉蘭與佩蘺
舟次吳奉常先生惠酒
篷箬炎蒸裏奔波變幻中悶從閒更劇詩每醉為工一
甕吳兒抱行書長者通入唇先飲德孤笑海濤風
得輟南巡消息志喜一首
江南歸興引廊廟去憂長傳得真消息猶疑近渺茫選
駿今閑冀傷歌已悟康逐臣雲卧穏魂夢到柴桑
瀛海道中王侍御補之地主禮為備沈侍御子
公贈言而直程侍御時言聯舟招飲欵曲獨至
竊自慰吾輩未為君子棄也賦一章
放脚窮途未應哭入眼高士殊憐才遏雲壯節快一覩
觀風義聞歸兩臺(王程北臺沈南臺也故云)酣飲放歌同格調迎來
送往無驚猜山水興高子期衆伯牙何必為琴災
夾溝道中與熊侍御尚弼夜敘并贈以詩和答
一首
勞生未了非經國逆旅相看正憶君飄泊乾坤罷巡幸
山林枯槁委華芬憂來細共移床語得去初焚絶命文
翦燭拔餘深盞酌滿天風雨暗愁雲(時風雨大作故云)
沛縣追和楊文貞公弔顔令父子死節一首
官當百里寄安危危不堪支死便隨克靖縱符真主歴
與亡自分守臣知道傍有識悲橋梓地下相逢愧友師
(顔令文貞公友也)豈是忠靈昭裔祚平原異傳合同垂(顔又真卿後也)
吕梁觀物亭為陳水部賦
行窩故安樂繞砌屯春雲意象動静間淺深時敘分水
部留何遜山陰來右軍性靈先典要抉眥空紛紜
一鑑亭詩序(詩附)
正德己夘夏六月四日東洲夏子偕梓溪舒子五谿萬
子辰渡淮瀆若安流也因感子方呼酒聽歌景象于今
似太幸矣適陳水部頓倉曹比節見訪舟中且強以半
晌為醵會水部主席行署方開亭池上顔以一鑑倉曹
曰吾署有寄寄亭名天下以匏庵之書西涯之詩篁墩
之文爾也茲亭之成而三君子至而落之無亦非偶然
已乎於是水部具楮墨索律嚴甚各勉承之嗚呼茲亭
華構視寄寄何多讓顧疎愚放逐望先輩之涯涘不可
得已敢曰相先後為淮瀆清曹兩亭輕重也哉第他日
登亭追考先德有及孤纍往迹焉則曰時有順逆事有
難易士之有榮辱進退感慨或繫之矣
開亭放活水野色净無垠會我物即理于今地重人落
落亦自合寄寄堪為倫静得者誰子分尊許共巡
寶應道中喜惟濬太常舟至
君病别亦久我行思正長好風度淮海鄉語接舟航對
哭仍王傅悲歌見子方轉篷銷客恨燭影獨煌煌
召伯鎮得子重憲副寄詩和答一首
十年京國論知已千里椷詩問逐臣蜀道艱關君叱馭
江湖蕭散我容身兵戈喪亂須長策(時蜀方用兵多敗衂故云)爛漫
詩篇更有神何處相知夜深語莫悲幽側已多人
辛未歲過范光湖值風變十餘舟俱覆余舟獨
全因作數語告湖神即矢許國之義茲又幸生
過此風恬浪净瞬息抵岸而風雨又變意者神
故有知顯示逆順且旌余之不負初言也詩以
志感
不將軀殼委蛟鼉天與吾皇耀士多滿紙丹心藏水國
一時清議比黃河蕭條行李沉香浦零落衣冠鴻鵠歌
迎面波光勝看鏡山林風骨未銷磨
揚州追問文山楊子灣故事
楊子灣頭樹悲風萬感增有君寧易死棄國敢偷生卧
糞晨無飯隨樵夜聽更寸心真萬斷愁結海雲横(文山至海)
(州迺能脱禍痛定思痛時也)
過京口家僮至喜得家書
忽傳訊問到蓬窗怪爾悲啼更瘦黃聞道江湖盡豺虎
已拚生死寄舟航親知見面晝多夢書札論心夜幾行
莫異邊方矜阿叚楚歌吳曲轉淒涼
露觔廟
婉婉淑媛靈一死百代觀無亦陰静資迺爾陽剛完血
肉委塵土觔骨呈琅玕彼蚋嘬何毒若婦心空寒人物
自異賦善惡形兩端廟貌照湖光樹石中㠝岏
淮浦追和唐子方韻
瑞世為麟鳳清時入網羅正君歸輔弼去國任奔波風
浪喜初息江湖憂亦多漁郎不知姓擊楫幾人歌
邃翁遇以殊禮而贈之詩和謝一首
五雲深處是君門休戚頻頻繞夢魂鐡甕城高留故老
金山月到伴黃昏似更人世新知已共望天回稱主恩
尊酒能忘操杖屨幾千年事一時論
夜過毘陵懷古
鬱鬱陰房照燐青舟人指點問軍營松圍巡遠雙忠廟
柝警睢陽百戰城勝敗豈教能逆覩丈夫何意徼完名
只緣共濟艱難日恐負人臣一字盟
吳郡學名宦祠謁告先大夫文
切惟古之父母斯民者謂愛之如子則子之愛固有先
於民者也古之事君資於事父則事君不忠非孝其親
者也大夫佐治吳郡者三年去而沒者十餘年吳人德
之思之而祀之若桐鄉之阡是大夫之愛或先於不肖
而不肖於大夫固不若吳人然況忠不足以悟主誠不
足以格天扶傷救死迺獲請命于斯几筵曰忠曰孝一
莫從㫋天高地厚孰隠于愆此所以愧悔欲死而不敢
以成禮見焉嗚呼大夫之子則衆矣大夫之享禮祀則
永矣不肖其何圖以不墜大夫之氏又何以稱于天下
曰象大夫之賢大夫其愛弗斁于前鑿斯方心而規于
圓俾其終老于丘于園亦庶乎大夫之澤之延謹告
謁武穆祠
丈夫有死丘山重和議才成國步傷紫塞茫茫迷輦迹
丹心耿耿落湖光春秋半部惟權變夷夏一家誰紀綱
欲起忠魂銷永恨棲霞山雨淚相將
謁肅愍祠
乾坤自合留竒士廟社云何沒駿功身禍也知天未定
國恩追到祀方隆由來寵利戒履滿郤怪英雄幾令終
鬱鬱狐丘真對待岳墳蕭瑟樹高風
登中峯和陽明山人二首
客裏有懷風土好眼中無障畫圖開一江煙影孤帆過
半夜潮聲送月來松閣逥颷自鐘磬竹泉分雨净飛埃
山僧也欲窮幽勝踏遍繙經最上臺
暮倚層厓候落曛翩翩歸鳥亂聲聞帽欹驚見隨濤雪
履薄曾穿絶嶠雲坡韻謫來收越勝伍瞳還去看吳門
須知大義無通塞嘲怨何心郤費文
登道山亭
高亭望天際隠見吳山岒氣浮湖海暝坐上風雲深乾
坤留異境聖賢存道心舊遊獨傷懷城頭聽暮砧
錫山謁二泉先生不遇
惠山入雲望縹緲泉翁高住嗽寒泉肺塵有意分餘滴
餐玉無方恨少緣汲涉橫經思見晩門生宦轍得歸先
旴江江上柴桑古斜日林丘亦穏眼
訪邵思抑月夜論别
塘棲水涯有名士野鶴玉立依亭臯看花相識過十稔
折柳論别今幾遭月露坐深惜光景冠裳未必俱蓬蒿
我行歸矣君應出撑持六極需鯨鼇
西湖懷古二首
山黛倚障立水光浮鏡開菰蓴根有托鷗鷺影俱來歌
曲空遺調傾危且覆杯混茫接疏鑿刻畫付詩裁
壯遊元有分歸思浩無邊賃屋當佳地撑舟入小天長
堤存謫吏孤岫問逋仙擬卜東隣住殘書不值錢
桐江二首
百谷會陰壑長風生海門處士有高致天子略常尊煙
艇繫旋鳥雲蘿下飲猿歸舟信輕穏晩泊向孤村
煌煌炳御座史占客星臨盛世高臣節微時識友心絲
引江鄉重人非草木深層臺勝風閣自語對山禽
歸矣行
君不見雲中鴈啄飲隨陽倏聚散安得似水中鷗鷺忘
機幻浪飛翻還泛泛野人空自有心丹百試不效增頽
顔攜囊歸去恨不蚤麻姑酒熟山花好
屏跡
歸路阻更長屏跡病且卧衝暑潞河來乘風越山過獨
酌瓶未空飄舄網中墮呼童索紙筆日暮了詩課
嚴先生祠二首和東岡僉憲韻
斷石封雲開别界桐江落日照高祠不緣清節鼎堪繫
安得名家舟定維才並兩生虚禮樂道宜一世與推移
蚤將末契看鷗浴心性滄浪為破疑
羃谷懸蘿與德滋誅茅有分寄遐思朝儀南越來黃纛
士氣東都見赤旗鳴瀨翻江驚象石廻瀾絶壁見雲堤
果然六月驅炎吏會有清風生兩涯
嚴衢道中苦熱三首
乘舸歴吳越氣息如縷無六月全經伏三更少望蘇舊
賜篋留扇本懷家近菰甫田憂命吏合樂正交雩
煙柱苦不熄障雲時復來江波見白入蠅蜾望青迴陰
雪失寒玉颷風蕩殷雷楚臺何處是徙倚一襟開
漢署香初遠江鱸味正新枯腸瀹茗較流汗澣衣頻白
屋先容我青門後望人秋來家已近揮羽岸綸巾
蘭谿謁楓山老先生
今年盡夏去年春兩入楓山納履塵天地有心遺大老
經綸得策屬何人拜床風格追先輩荒徑雲深擬後身
翹首斗南高莫並夜燈疎雨對蒼旻
江山道中宿王生館以譜牒索題詩以應之
艱危固貞旅岩谷見名宗展牒思留櫝瞻槐來遠風有
氊存舊物無市問新豐越水連閩嶠孤臣合寄蹤
過悽惶嶺
秋風瑟瑟動閩山天放孤臣取道還定痛固知身謝累
幸生空念國方艱愁深今日悽惶嶺迹比前人皇恐灘
望斷白雲家幾許可無湘子到藍關
浦城道中宿人和公館見一川孫中丞有詠和
而哭之
掃壁看題字淒涼舊紀行雨林如我淚風澗泣君聲外
戶驚蛇斃前驅聽鴿鳴路人如有恨莫道本無情
誰遣蒼龍使人非白鷺洲乾坤生氣在節槩死芳流孤
岫晴嵐碍新秋太白浮海濤如許闊我已辦歸舟
清湖七夕
踽跡今宵盡越山相將骨肉共危艱團圞信意風欹盖
巧拙驚時月掩鬟蟢網漫張書未曝鵲橋何處駕應還
方圓齟齬休饒笑明日僊霞曉度關
九牧鋪次黃後峰壁間韻鋪因見素先人而名
翠渠大書尚在也
地本因人重先應待後名伶俜詫郵卒我亦繼君行
建陽道中追和晦翁武夷雜詠
武夷精舍
處處天地寬勞勞真過客望見山上雲欲煑山中石
仁智堂
拄杖突兀山洗瓢清冷水仁智各有資出門即萬里
隠求齋
千崖雨澗深萬壑風林響高卧南窗人默契此消長
止宿寮
鑿石開畏途誅茅覆殘宇莫使後來人秋風見禾黍
石門塢
静學自有得入山憂不深重雲關石門獨繫遊人心
觀善齋
一脉道統尊方丈客布席我來廢病餘拾級嗟無力
寒栖館
勺泉思浣心盂飯更努力兀坐者誰子逐寇須空壁
晩對亭
我聞廬山岑五老堪獨對杖藜御晩風破此孤亭翠
鐡笛亭
壯懷隨地好異境逐人開鐡笛誰留在風濤天外來
釣磯
長把百丈竿舞弄一江碧終焉變形聲恐為丹青識
茶竈
溪石上兀兀溪流正泱泱科臼郤自别時分山茗香
漁艇
礙雲檣更短載嶽棹全輕衣帶限千里停篙聽問聲
謁考亭書院
宗賢闕里獨相尋望裏雲屏紫翠岑覆屋孤松開曉暝
釣溪漁父識南音山川有待為增勝俯仰無慚信爾臨
函丈衣冠儼遺像一潭寒碧萬年心
邵武道中懷古
夏日信可畏行路須遲遲感時方鬱蒸遇變殊增悲刈
稻不宿飽荷戈安爾私守臣備方嚴重險先所資我思
伯紀公蘋薦終高祠恢復諒非難戎馬安足窺宋歴既
中隕公數胡云竒九京不可作百世為臣師
斗湖書屋追和雲谷雜言十首
登山
客路厭崇岡書屋依雲嶺已辦青絲鞋尋山方日永日
永更山深卧雲懷耿耿
聽風
靈籟來何方璆琅振林木風颷起歘忽青盖寒煙覆披
豁倚匡床聊以净煩溽
對月
秋色日以佳秋氣日以肅長空出素月大分私茅屋顧
影發清歌舉杯寧我獨
謝客
佳客愛我來朝會散已夕布席方文餘雄辨渺何極静
默者誰子相過慰疇昔
問農
野人業已勤刈穫云何緩值茲秋陽驕十車不一滿安
得借天瓢擊缶歌雲漢
講學
山齋日復静實用開昏冥探彼伊洛傳勿啟朱陸争擾
擾欲何為方寸元清寧
懷友
愧我無獨見翛然憶同遊論說自亹亹歲月空悠悠懷
人不可見屏跡為藏脩
倦遊
遥遥萬里道今日歸狐丘眷言謝稽縛一破幽棲愁遊
人憶遊人恐對南山羞
檢書
書籖晝幾過靈扄夜無關有染丹青子勿厭蟢蠧殘長
物賴有此鶴文無移山
宴坐
世味嘗亦備道腴殊未厭源流各有自愚頑詎無砭秋
夜雨空齋令人發深念
東洲初稿卷十二
