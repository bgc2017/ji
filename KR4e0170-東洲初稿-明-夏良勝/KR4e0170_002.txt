東洲初稿卷二
明夏良勝撰
序
公餘文會序
王吏以劇名惟西曹最今年秋七月予選曹之湖廣署
主事自意投入吏俗而鉛槧已束閣時鄉之選若歐陽
君子重在浙江署萬君仕鳴在四川署俱員外郎吏事
充充輒往諮矢口足解頤而圖書左右猶舉子也且相
謂曰於中無為吏窘久自習此緣飾具也越一月王君
質夫亦授官如予子重仕鳴偕予諗之相語如昔比肩
供職契誼藹藹雅有文會而大行歐陽君崇道進士萬
君汝信贊成而參會之二君與質夫及余同舉於鄉而
子重仕鳴之舉也亦然質夫同汝信舉進士而子重崇
道及余之舉也亦然仕鳴與質夫同署視汝信猶予也
其齒之先後皆一二歲而未及壯予則過之方愧不足
與齒而顧以長見讓使定條約余以不可數亦不可略
故月之會三會之文一詩一書一篇而舉觴以導和式
豆以崇儉觴以人數而旅酬一節之以禮也子重曰是
未備以次出所見必貫穿必精覈無忌無滯無諱無侈
而後可於是質夫定讀書法謂文必本經余業春秋仕
鳴汝信業禮子重崇道與若俱業易向所獵者可互而
通兹由書而詩崇政也仕鳴論文法挫之欲斷擊之欲
鳴飭之欲采味之欲和文也崇道論詩法如風林如雪
滴如月波上下如琳如琅如黃鍾在簴而不窕槬詩也
汝信避尊仕鳴但曰諸君效官官有常守猶學也幸辱
隨後願母間毋忘庶可官也噫諸君之言如是諸君之
會必如是誠非一朝好也然匪志於道莫有會匪一於
心莫能會會而道與心一推之政天下無劇吏矣固宜
公益餘而會益數也諸君翕然期無負約使予括前言
為序
賞菊詩序
歐陽子子重過其寮之長趙子從之有菊約同官賞之
分韻賦詩各示所與屬而和之成卷子重及予予弗能
詩也應以序或謂菊逸品也逸人宜之故有因以名焉
若靖節者非逹為法從人宜也非所宜則不足有而况
賞而詩耶予曰不然天之生物庶也初無品以人之品
品之而後品形假使牡丹初為貧賤人有亦貧賤也蓮
為小人所愛亦小人也靖節逸也可為菊限而不入逹
人之觀也耶然而觀則玩玩物則情肆惟其似之是以
宜之宜而玩玩之劇而賞音發侈歌之終非肆也而逹
人之似莫菊逾也方其陳根之畜而藴勾焉萌焉叢叢
芃芃未辨其為菊也條逹可盈把分而植植而立之倚
籬附徑未辨其為何如菊也及既花也若黃若白若紫
若紅又出其竒若盖與線若臺與毬窮其變若玉之吐
霞火之煉金美人妃子之醉至園吏亦莫之辨獨怪其
手之可拔爪之可敗風雨之可拜而傲霜獨秀得以孤
芳清節名爾若逹人淬礪爾成未卜為舉子也為進士
也為舉子進士未卜其為館為閣為諫為臺為部寺之
屬之長為學若縣若州若府若司進退榮辱係人者不
知幾何而不預知也彼主者亦不知也惟不逐時好而
險夷一節則褎然為世重信也吾不知逹人之似菊亦
菊之似逹人也是之似似其全也如逸逹人一節也靖
節亦逹人晉不能立則遯而逸托而逃焉者也逸不足
以盡靖節而菊可專以逸名耶兹而後以子重輩之賞
而詩也靖節之逹也菊亦花之逹者也
擬東征凱旋序
世有論者謂儒必言兵而用之或莫辨是特儒未真耳
真儒無敵徒言者偽也古之儒至曰周孔次曰韓范管
蔡之征郈費之墮西賊以先聲相戒勿犯孰曰非儒之
兵哉今年春夏交附甸頑民倡孽而拳勇持麾召號蹂
躙燕趙齊魯曹滕郯莒之墟亦云孔棘惟天子隠憂元
元之咨於是耆武允議儒臣董厥徂征惜負荷弗力卒
罔功時為儒病朝議方&KR1594;侯維虎臣而綸音渙下尤儒
是簡司馬陸公以壯猶往乂之臣工踊躍預為襄夷慶
公素以身任國計拜陛受鉞剛日提禁旅以行而邊臣
許君太自宣府郤君永張君縉自延綏饒君隆自遼以
次率士調至天子屬公統之然不欲重煩公命戶曹郎
以具饋工曹郎以具械給舍御史郎以視師而奸慝糾
公惟一意制節或兩於前或伍於後或專為右角或參
為左角或犄之或踣之歷歷如預習軍中藂談偶語曰
老將不如得所馭願為齊致力露布所及幕既烏矣倍
日追奔而得雋必曰將校之勞若已無與於算捷日奏
手勅亦日下旌公功必慰將校勞然以奔逸百狡而都
御史彭公帥將士自中州分克而協戮歷湖湘江淮上
下至狼山迺殱惡醜凡戰經數十合折首數萬級公未
嘗快意曰赤子也無知罹此耳故凱歌之旋棄訊與馘
而以全師報天子慰勞議錫命以公上爵公傴僂而避
曰是惟廟惟社惟祖宗之靈惟天子之威而諸執事之
勞也何敢貪天功而冐賞乎辭弗遂時論益高之朝列
胥往慶公公殊有黯黯色未揚言也某門下士逆公志
弗敢慶亦弗能頌但進而言曰公之名在天下師周孔
而匹休韓范真儒者之兵也使後之論者不以言兵目
儒矣公雖不有功然祖宗養儒之深天子任儒之專至
是咸底于績必有史氏爰紀其成以昭示永永功也公
安得終不有乎公曰吾職也非吾幸也天子之德也亦
非天子之意也
重刊鄒忠公文集序
吾邦鄒忠公有文若干卷李忠定公序而傳之舊矣某
後生也素慕公益喜誦公文必盡帙迺能休休且致思
焉想見其風槩志節若仰視斷崖絶壁煙雲入象與日
月相追逐而不可即若大將秉鉞臨戎而羅卒衛士不
能出氣語若金石交奏鍧然鏘然而飛蟲蟋蟀之聲不
入耳也試匿公名摘示名文者輒辨之曰忠臣之文也
盖文者心之徵也豐美稱者有中和之氣温潤稱者有
孝弟之行皆然也公之文不有忠直之心者乎公在宋
元符間劾章惇繼論劉賢妃事忤旨惇詆之竄新州宣
和召入蔡京忌之再竄韶州賫志以卒意公忠讜蹇諤
有未克盡者一於文是徵思而不貳直而剴邇不偪儉
而可行又非若羇旅委𤨏卑愁怨戾意象故誦公文者
益信公之心而慕公之心者益重公之文也凡文之傳
者遠亦離心之傳者邇亦惇公其以心傳也獨文也哉
彼奸人初志將謂嶺海足以死公公死矣而遺文在木
流布天下而傳之今嗚呼是豈奸人之能死公也哉嘗
嘅古之忠直為奸人死者自大家外鮮克以文傳必有
以也公之文使非李公同志而亟傳之亦未知至今何
如也然則匪公之文罔有李公之序匪李公之序亦罔
有公之文二忠莫有軒輊胥克以傳式重吾邦邦人與
有光也一有泯墜惟邦人是咎而况為之後者乎兹公
五世孫某等懼公文刻久且勞日就刓逸謀重刻之某
故奬而成焉且序于末簡
弭節夀親叙
天子在位之七年夏五月六日遣官莅蜀國典禮大行
人歐陽子崇道將命以往不及宿也時同年友在朝者
謝子立升郭子正學賀子朝卿毛子汝厲王子質夫費
子子和萬子汝信鄒子謙之暨良勝代祖於都門外意
蜀道險固時寇弗靖崇道或重是行也圖以慰贈然而
色甚喜若不能風翼而颺去譁然笑曰異哉崇道樂是
行也崇道曰使職也弗類苟禄且五稔吾父母割愛弗
忍今年三月十日父六十夀又弗克展禮念及則涕交
頥矣故不能聞於君子請頌兹行便道歸得追夀省視
天子方新孝理不是禁蜀道雖險且艱胡不樂爾立升
主醵遂昌言曰樂哉父以鳴臯先生稱于鄉衆父也將
寄以頌倅不能作然今日有此契誼以業經為時需爾
也各舉舊聞可乎衆曰唯唯汝厲子和讀高宗彤日曰
降年有永不永則夀民惟天典厥義子歸將曰惟大人
允義承天之休朝卿質夫講易之頥曰夀必期期以頥
頥惟龜息以養子歸將曰兹大人方夀之基視養以宜
立升汝信考王制曰六十不親學鄉可杖也謂不備弟
子禮非廢學也子歸將曰大人素學存秩有望而何限
於鄉謙之論春秋傳云不朽曰立德曰立言曰立功惟
是之充乃有終子歸將曰集兹不朽于大人之躬夀安
有窮正學誦四牡之三章四章曰彼使也使也不遑將
父母也子歸將曰兹獲展慶大人君之私也胥以無忘
良勝執爵而贊之曰夫書行也易静也禮逸也傳久也
詩正也行以基之静以居之逸以休之積久以致之守
正以俟之皆夀之道也予何言哉特多崇道以親故險
且難不避也冀其移以事君亦如是哉崇道既釂免席
拜是衆嘉裒而書之以歸
送鄧宜舉歸新城叙
自學政立而弟子非貢舉不克自向往故有四方之志
者或老且鈍新城鄧子宜舉素憤是適議下聽諸生補
國計迺毅然輸鍰而來銳其志者也業太學先後凡二
年以率教聞歷事夏官卿又一年以勤敏聞兹注選籍
於天官待格未及而歸且行來别予聽其言若志弗舒
也且冀有以張之也予曰吾子御史公之裔也雖微子
志猶將張之以尚賢也予何辭顧予與子友行也有規
之責焉宜舉曰願有聞乃言曰子素業者易乎成天下
之務莫加也試摘一二與子商之子之歸也豈但已耶
且必為文人文其在小畜密雲不雨自我西郊畜之不
極而施未遠懿於文也宜友可成焉友取於兑兩澤相
麗而講習之罔不有資資匪徒文也將以見於身其觀
於蒙果於行育於德而養之以正則童蒙惟子之吉身
之刑于家人也嗃嗃嘻嘻悔而厲且吝子戒之罔不在
初家道成富且豐矣則闚其戶闃其無人凶之甚也子
懼之惟不見是圖若有慶譽子其承之以謙謙以涉川
何往不濟子泰之漸也拔茅彙征子欲賓于王而國之
光也斯大觀乎觀子之生可晉以錫命也將有臨民之
責甘臨其有憂乎子如不鄙予肉食者言其吉務滋而
咎務是去思其復也四方之志可行也臨民以上之事
又將探索而嗣規也予固多賢者之後亶乎足以自張
也其懋哉其懋哉宜舉謝曰君惟惠徼先人甚善教也
微而要核而可據且以藩吾身殖吾宗也敢不唯命顧
弱不足事事願服以歸而思以變其初於是酌以信之
楫而别去
送青厓王給舍視蜀師序
士恒移習也俊傑而下諱言時務有諭及而搖目附耳
語欲不遂言者有俛不荅者有趨以避而去者聞人之
言於私若是欲其自言難矣而况公言之乎至有言於
公者不曰侵官則曰賣直不曰賈禍則曰生變詆人之
公言若是欲其自言尤難矣而况行其言乎然吾江右
之士楚習也每以曼言為世齟齬是亦負氣之偏而時
論或假以不移於習故輒自信朝會族立角論侃侃有
目指者曰是江右人江右人至於鄉曲宴私亦世故料
量而劇談之無左右顧有所論建雖忤時觸禁不忌也
若吾青厓王子又習於是矣青厓二十舉進士選入讀
中秘書授給事中學優而氣銳又得以言為職故在刑
科言刑行矣今復兵科言兵又行矣謇諤之聲動中外
與弟東石日有論著皆匡時之志不作俗文字以某與
三厓歐子南漚王子補齋萬子振齋歐子立齋萬子可
與言者示而商之斬斬可愛可信愧不能有所贊而咸
樂有言如是也今天子以西征久敝欲底成績青厓將
命往視師又預計便宜條言之乃行時三厓請告南還
振齋使蜀國吾四人者在朝竊喜而往贈以言曰青厓
今而後可以行其言矣天下之盗自蜀起而燕趙齊魯
之墟江之西淮之上下河之南北湖湘之中延及江左
連吳徑越擾劃半為盗區蜀不靖羣盗之殱夷末也雖
其犄角未有聯屬而盛衰聲援之勢不可謂無所倚者
是私言猶在耳也今當其事將副統馭以正以竒惟機
進止昔言兵者行焉有不恭命得折簡而刑之昔言刑
者行焉惟言之行而預計者又多中則蜀盗之平也有
日蜀平天下之盗以次就息必如所言矣異時歸命敷
奏瑲瑲使人亦目指之曰是江右人江右人三厓振齋
當已復列與吾四人又必大喜而言曰吾江右人非徒
言也言官得行其言也士習貴於有言也聞者將亦樂矣
而何有詆於青厓者乎
蘖庵陳先生輓册叙
輓歌作於古也有二義斥苦虞殯挽車者以相力也薤
露蒿里挽首者以禁哭而寓哀也今之作者固非有不
得哭亦未必執紼人也若古義何良勝嘗思易此義而
未敢也因讀蘖庵輓册竊有發焉夫車行而扼之曰輓
是去而欲留之義人死而輓之顧非欲其不死也哉不
死之道四爵禄不與焉教足以立師政足以飭吏仁足
以御家義足以益友有其一亦不死也蘖庵其兼之矣
初以鄉進士署南城學事曰豫曰時曰孫曰摩共乃職
士樂以有成其教以立師者歟才識稱上檄以董邑治
因革惟宜厥庶胥懷以畏其政以飭吏者歟寢疾京旅
尚虞族之有喪弗舉者其仁以御家者歟大病而途殯
知者咸慟之視斂臨棺慰其孤者如織操筆作誄凡數
十家其義以益友者歟夫義也仁也政也教也皆不死
也惜乎爵不滿若能禄不充若志使仁義之行者未究
而政教之施不逹也此所以輓蘖庵於不死也若無所
行能而徒久於人世則固死之矣死而輓之何為哉然
則古之輓者其義二今之輓者其義一古之義也疏以
隘今之義也邃以通固有自我作古者豈必昉古而後
作歟蘖庵姓陳名義字以方閩之莆田人
送通政羅君允恕省親序
通政羅君允恕以尊翁國子先生在鄉耉老累疏乞終
養重違其志乃易以省詞特旨報可鄉士夫曾子元之
郭子正學私於夏子曰羅君之行也子喻之乎曰羅君
將益翁之夀而永其禄也二子曰子知然者天道乎抑
以人也曰史也瞽也未嘗學也天道何知近在選部讀
君之疏矣其始也直而不犯其再也曲而不迂其三也
懇而不激其終也盡而不窮不犯則非陵不迂則非冐
不激則非怨不窮則非詖皆善言也言之善而成文文
生於氣氣役於心文之成氣之和也氣之和心之平也
能文則可以得天也孰不知羅君之然也曾子曰若以
言也亦有聞矣君嘗語曰吾伯也司業國子時草疏矣
移書告之曰天子方敦教胄子敬寬在躬今貳秩宗禋
享是代左右罔有間吾仲也參議浙藩亦有志矣又告
之曰天子軫念溝壑惟奔奏恃活朝夕不怠某也冗食
受成又幸同采君子共事有恪故歸養是任且因以省
伯與仲也郭子曰予抑有聞焉君嘗私予視伯也仲
也年與資弗若也望固下矣而禄於其上吾以為泰也
思吾弗若而下者不獨吾伯仲也而下吾之禄者又不
獨吾伯仲也况舉必以次次又及吾固不欲上人而因
以避也夏子曰信也益知羅君之然也夫某之見者文
也曾子之聞忠也郭子之聞謙也心以帥氣氣以昌言
言以成文文以感人忠以制事謙以刑善德之成也成
德天之胙也薄而後禄太誓曰民之所欲天必從之况
天子之侈卿乎又况天子之德卿乎羅君之欲有大於
益親之夀者乎親益夀禄未有涯也二子曰子之言羅
君欲聞也因書以贈可乎
贈允昭黃先生分教義興序
閩學之興于今人必曰自泉之蔡虚齋虚齋學本性命於
事物必通其曲演朱子之緒而風士教吾江右之學亦
云爾者虚齋董學政士固黜乃心而丕變也良勝最不
善變幸與之進未能領會要妙而虚齋不可作矣夫有
所啟未竟所受益所慕莫知所從故思見閩之士猶虚
齋也而况泉之士乎泉之士盡虚齋也况親炙而友之
者乎然亦難於遇也去年秋初官刑曹親黃子希仁莊
而雅默而有容以為虚齋矣希仁曰子末見吾兄子應
期乎今年秋調官選部獲侍應期左右惟所適温而文
博而毅以為虚齋矣應期曰子未見吾大叔允昭乎友
虚齋最久樹惇而栗無逸言笑吾同輩事而憚之曰焦
先生近以貢來矣亟造希仁之館而省之迺知應期示
以虚齋也方意必得所從虚齋之教可以竟受而允昭
拜命分教義興遂悵然别去嗚呼天何假良勝於竒遇
而迺致私怨於亟去耶其以良勝之遇希仁應期已足
為虚齋者耶又欲成彼之為希仁應期者使遇天下如
良勝者耶義興之士固有欲為希仁應期者耶亦有亟
欲一遇如良勝者耶又况焦伯強隣治之遺風有宜於
允昭者耶朱子謂商老開性命道德之指而義興士知
所學虚齋之學其所也孰謂今有異於昔耶然則允昭
之去行虚齋之學也虚齋之學朱子之學古之學也古
學之行使人曰天下之學興自泉之蔡虚齋也是希仁
應期之志也亦良勝之志也尚敢致私怨於允昭之去
也哉
修篁舞鶴圖序
人而有所可狀則擬之於象象而有所不足則發於詞
詞焉者詩之謂也象者比於物物非必其真繪而圖之
亦象也故象以擬人者也詩以昭象者也此修篁舞鶴
圖詩同年君子作以壽黎君乾性母也或者曰篁以象
母之節而壽鶴以象乾性之清而貴也予曰若是夫篁
與鶴有遺象而乾性母子有遺狀矣彼篁也翛然依巨
石而立若得所倚其柔順以承夫君者乎垂枝而俯其
若為樛木所容而安命於宵征者乎比戟而叢玉異籜
同本其善視諸子如離裏者乎鶴則幽然若聽露之鳴
其將和在隂之聲而期以孚其類乎昂然欲騫而騰其
思羽以為儀乎不啄不睨而聳以立其有難進易退之
志而以乘軒為辱者乎夫頌人者必表其微而愛人者
思進於善黎母善狀若是微而張矣而君子所以愛乾
性者若是無已母之壽獨以年乎哉乾性之力於善非
所以壽母乎哉噫予恐詩限於詞而非化工之妙有不
能盡狀者也
贈阮君惟一僉憲陜西序
古衛阮君惟一拜命陜西僉事予寮友張君元承同門
世講好也踵顔季之義而圖以贈行既自言之又約素
善者言之以末卷役余余胡為言也追惟顔季贈處數
言而足兹言之不足情之無已也予與元承兄弟也元
承之友予友也獨無情乎是故有以言矣顧於惟一初
未能悉元承為悉之曰惟一以進士為御史按治陜西
風力右衆上下人才之忤拳奸不以貨免落職為成安
令上下人唁而冤之而惟一樂以往循循於下吏事兹
以免喪而來上章下部吾邃翁先生直之故請于朝遂
兹超拜上下人宜之於世事稱一大快也惟一輒曰具
疏以白心迹而已敢望及哉予矍然起敬迺悉惟一如
斯人也如斯人也贈之言何以他求夫自御史出為縣
令亦竒禍也使非惟一人固有幸而樂者矣其不然者
必以為枉之也以縣令而拜僉事非常格也使非惟一
人亦有駭而異者矣其不然者必以如是而後直之也
昔之退今之進昔之枉今之直人心之公惟一可自念
也持是以往則舉錯幾何視吾進退何如也剖决幾何
視吾枉直何如也若是而舉於職無抑才無冤獄矣推
之天下恢恢乎有餘也哉元承韙予言將以告惟一可
以抗手别矣
壽丁君仕玉七十序
山谷之民壽城市之民夭非其受氣爾殊也山谷之俗
野野則樸樸則不鑿生氣日完而壽然未必皆壽而壽
者恒多於夭城市之俗澆澆則離離則浸薄生氣日索
而夭亦未必皆夭而夭者亦恒多於壽今予所見則又
異是京師天下之城市也丁君仕玉居之其伯也仕隆
享年七十有竒仲也仕元享年八十仕玉今又七十而
貌也腴步也隅鬚髮澤膩雙瞳碧光烱烱頥和茹實強
徤欲下壯夫而伏之見者識者咸背指面卜以成數之
壽其及也嗚呼丁氏居京師獨非城市民乎而兄弟克
享有壽予固知其非城市民也丁氏吾南城人其故廬
在水南南城南條之盡脉天下之山谷也水南又南城
之山谷也巖崖崟巇原野夷曠湍瀑廉利林居土屋之
下童叟姁姁垢面跣行尚有不能通越境人言者仕玉
兄弟或生於斯或長於斯亦嘗耕於斯採於斯饘粥於
斯友族屬於斯連姻婭於斯雖伍寓京師數十年而以
雄貲商販不絶道路無三歲不展廬焉父母死亦歸葬
焉子女之好尚求鄉人焉而鄉大夫宦游京師者招致
而主焉仕玉又往來燕冀齊魯吳越以極交廣閩粤之
幽竒勝絶皆致遊思焉其心未嘗不在山谷也可以城
市之居累之哉是故有仕玉之心焉往而不壽也不然
吾南城之民固有夭者矣京師寧無壽民已乎固知有
山谷之心無山谷之民有城市之心無城市之民若夀
與夭初不限於所居居亦移其氣也仕玉且老有定力
矣保無移也哉
贈郭君逹誠守寧波序
刑部郎郭君逹誠禄未及次天官卿才之請于上以守
寧波郡盖異選也同鄉諸君子往慶且諗之良勝與焉
逹誠懼而請曰灌夫人也不自意異亦不敢為異人曰
兹異選也何以及每思處其恒人恒視之處其異人異
視之恒視者卒副而異視者罔克自全幾何以任良勝
應之曰夫異人者果其異乎亦其恒乎異視之者果以
其恒乎亦以其異乎逹誠守郡曰寧波以濱海故名有
微義也請以為喻波者海之餘也海者水之委也水静
物也波則動動之極則激激亦有所害是以思静也故
欲寧寧則静之極矣動静見天地之心是天地之理也
識動静為天下其可也而况郡乎故曰張而不弛文武
不能也弛而不張文武不為也張弛動静之謂也或張
而弛之或弛而張之固非所以為異也而人顧不以恒
視之耶且聞先守是者曰張君廣漢曰林君守仁皆名
守也張君八面受敵才也令若流水民便之人曰賢林
君日不足而月有餘也民亦安之人亦曰賢是固有以
張弛而不異者也賈生曰不善為吏視已成事予視二
君豫席之矣而繼之而張弛之恒焉而已矣逹誠曰繼
善者難此懼而又懼也諸君子曰懼者進善之門規者
與善之心以逹誠之懼而有是規也寧波之守復曰張
與林也其何日之有
菊庵太守毛公輓册序
通天下與古今曰情情無與於人也而亦有與於人也
惟其稱焉耳矣人之情一也而愛惡哀樂有異焉者聯
階比舍至憎怨若以不及相見為快身後論定又恨不
及生與之白而崇文吊古見於豪傑憤慨者亦多矣劇
樂叢歡意得者歸向隅有泣將不能引之道遇衰衣頽
乎其順頎乎其至其能逆笑語以荅之者非人也是惡
之不若愛之之逖也樂之不若哀之之盡也愛之斯錄
之矣哀之斯傷之矣此輓歌之作情與於人也而君子
有不廢焉者稱其情也菊庵太守毛公與劉安人俱以
考終外則官臣其惠也流内振家法其化也行行道之
人知愛之當其身已然也嗣子榮能棄官以養喪之哀
可沾也公赴及京師榮子伯温官御史臺有言職不得
奔去廢業為位而税充充而窮皇皇如求弗得於相吊
也為公來者為榮來者為伯温來者哭盡哀不能廓然
而出戶又知劉安人赴及時伯温為紹興司理如是也
是故錄之不能盡其詞而傷之不限於不及見也而同鄉
而同年而同官又世講如良勝情若無與於人者懼弗
稱焉而已也程子曰禮者因人情也人情之所宜則義
也發乎情止乎禮義又詩之本也君子是非所由定禮
義所由出夫安得不有菊庵之愛也夫安得不有菊庵
之哀也
贈王躍之還建昌序
文武一也後世而二焉今欲其一難矣兵農一也後世
而二焉今欲其一難矣此經世者之恒言也然有易而
一之者何哉每聞章縫談兵法指畫勍敵如在目中譽
之者曰文武才也介胄之士稍稍事筆墨約束衣帶類
寒士人亦異視之兵制襲壞坐食以困農尺籍半虚調
發不足按籍刺丁壯威貨迺訖猝有警備又驅以先之
冀傷敗可以避法求其故則曰是以賦出兵之意嗚呼
若是而為文武兵農一也是何其易易也歐陽子謂困
天下以養亂者虚矣而武士征行若棄於市書生制敵
一試而敗獨劉秩也哉是古之文也以資武今之武也
以冐文古之農也以寓兵今之兵也以厲農故今之文
武之一也余欲為昔之二不可得已今之兵農之一也
余欲為昔之二不可得已然而習尚非可以旦夕移規
制非可以草率議變而通之存乎其人則懷天下之憂
者於一方君長寧無有厚望者乎千戶侯王君躍之余
少以文字友者也兹歸守禦吾邦其於武事固當深講
者而邦伯韓君又將家子躍之夫亦有所遇矣志相成
而類有所感則樹兵以衛吾農者可幾也且為謝曰余
亦談兵者而今則已矣然亦豈但已乎盖思所以一之
者而未得其說也
雪峯歸隠序
隠之義藏也必有所有而藏故名之隠周官三百六十
屬其仕以道以術致仕而藏者有道有術江雪峯官以
隂陽正術名兹致其事則藏其有者術也古以術仕曰
馮相曰眡祲曰保章其掌則十二歲十二月十二辰十
日二十八宿之次而鳥火虛昴以會天位冬夏致日春
秋致月窮周天三百六十五度二十五分之數以天徤
行過一度日剛一周月不及日一十三度積為氣朔盈
虚而置閏以成歲與歷歷紀其時十煇之法以觀祲象
䥴監闇瞢彌敘隮想而妖祥吉凶以辯至守其變以動
以野以相以雲以風詔救政訪序事上擬羲氏和氏職
亦難而術非淺淺者聖朝昉古立官内置欽天監外置
隂陽學學以精於術者主之而訓於後雪峯儒其術以
仕其行者果以此術隠而藏者果有此術仕足重隠亦
足重若以時議目為閑役而混於鬻例則兹勇退高蹈
尤足重也况致仕之故以老而術仕多以延世雪峰齒猶
壯官幾再紀未坐嘉石入圜土乃超然有見不欲貽於
後尊翁西園先生以廌繡投老林下弟商濟諸子應乾
應奎應瑞林林璧立行將以道仕盖有不得子者雪峯
預為肥遯以子職娛老為命而黽於進退如此亦孝隠
也哉雪峯名梅西園命也隠而有號亦西園命也梅本
清素淡薄有處士風固非列紛華之植雪而後神矣推
是義也固知雪峯之仕非西園意也雪峯之隠西園意
也
縉紳慶壽詩序
予館人周天德浙之山隂人也自為國子生旅食京邸
幾越稔資僕兩貞故投刺縉紳之門若習貴者兹以業
不愆素例得歸且以夀其母徐乞縉紳工為之言方而
為册引而為卷又縣而為軸真珠玉爛然光奪人目予
得括而繹之且驚且愕疏其比名而列書者有槐閣之
老而春坊史館又其貳者也有棘位之卿而列署分寺
又其屬者也有臺諫有皇華有中舍而諸進士又皆嗣
為之者也是凡内階清要為縉紳望者無虚銜因叩其
所以曰凡人脱俗累者孰不欲借縉紳之言為重然而
假門第托知舊通幣具狀走謁經歲月而縑素架高閣
竟不成帙而忞忞鬱去者何紀盖名為縉紳皆非苟於
言者言之不苟則人知重之而難於得之也宜也天德
何修而得此也耶天德曰褘實不類然以先兄天兆嘗
為翰林檢討弟天承今為刑曹員外郎母視之猶子也
主事徐君大章又母之弟而褘之舅氏也在諸公言者
非門生故吏則莫逆世講屋烏之愛而推挽之力居多
幸頼此為地獲禮受知卒不敢以慢心承之謖足而進
屏氣而語將事益虔存問益密得請而喜滿容月一造
焉日一造焉或閽人致辭無遽言無變色退而自休休
而復往焉又不敢以怠心繼之諸公或凉褘之如是若
不為吝予躍然而慶之曰不慢則敬不怠則勤勤敬德
之輿也培養其地而為夀之基也今諸公稱述而母之
德大率根於天性而敬以成夫之義勤以克夫之家者
也今天德知以此得縉紳之言必知而母以此得壽矣
何庸予祝
栢巖宦蹟錄敘
凡錄錄實也亦可錄也實斯錄錄斯傳矣史之遺也予
讀栢巖宦蹟錄終卷撫然曰錄兹其可傳耶稽夫類矣
若窶人抗裂膚之寒進之室而挾之纊也温乎形予愛
焉若清秋之夜飲露酌泉猶意其或滓也介乎勵予守
焉若疎竹老松瑲琅偃蹇孤立世外莫之能倚也予恍
然不知樂且慕焉盖栢巖初以鄉進士守州子民職也
在和在高郵有惠政形予愛信其為循吏也繼遷河東
鹽運司賄地也迺克操持勵予守信其為廉吏也方登
薦剡而超然勇退使予樂且慕恨不能生與之俱而從
之又信其為隠吏也予顓蒙甚感若斯感若斯上予者
感且深矣感之而儀之其為吏也多循矣廉矣隠矣朘
削者墨者迷不復者日省矣天下其日康矣兹其可錄
者可傳也然予未知栢巖者也以其錄之有感焉耳但
旌舉八疏奬勸六檄而張之誥命煌煌也錄之實可沾
也史職固嚴將不能遺之而慮其或遺子之心也故有
錄也栢巖姓程氏名憲字廷章世為饒之浮梁人子名
遠成錄者也
品士亭翫竹詩序
品士亭翫竹之什提學李君獻吉懷泉齋先生作也和
以荅者先生也屬而和者吾江右門人也先生初官許
州作品士亭獻吉率先在游名亭之義先生記之矣去
許十年提學江右亭因遺構復名之環竹脩如也今官
司徒去是又十年獻吉往紹厥徽時休哦其間憶許亭
之游二十餘年矣故見而感感而懷懷而有作先生得
而和焉門人布中外聞而和者將日益就一時在朝而
和者此也卷成適先生累疏得告歸省咸願以是歌于
行之日先生可之亦樂以示後也命良勝序之夫良勝
得立斯亭爾已見斯竹爾已聞之先生爾已竹之宜于
亭也似士亦似教也植而固知其可以立也其虛知其
有所受也比而倚而不亂知其相與有成而不黨也勁
以直將以勵夫曲也靚以疎將以通其執也翳以密將
以閟之静也少者籜老者特將進之未已而作其氣以
不衰也士之似也教行焉固有道德功名而不以富貴
為也迺品士也是則獻吉之所感者多於許矣懷而作
作而和者非竹也夫懷情也而感則心也見於竹不若
於容也感則無與深也見則無與親也殆非詩所盡也
然而獻吉之感將以教士良勝等夙負士教重有感夫
獻吉者况先生之行也哉
送驛宰鄧景昇之蜆江序
日者鄉人鄧景昇以從事選新會蜆江驛丞盛冠服來
謁夏子夏子曰偉哉丞也若習於丞矣爾無卑丞矣乎
景昇曰資也何敢卑敢請所以丞者曰知之矣昔在學
有師譚公新會人也嘗為言之於今未忘廣州會府隸
州一縣十南海最大新會次之州縣所隸水驛十有一
馬驛五惟新會隸水馬驛二蜆江其一是必當水陸孔
道也道孔而驛任勞縣大而辦亦劇馬卒舟人行資居
費委積於郊野衡鹿於山林薪蒸於藪澤塩蜃於祈望
日填於驛巡比而出入專之者丞也使臨賓寓而節迎
郊勞授館供帳致餐獻餼展車陳芻至者如歸歸之丞
也蜆江且岸海聖化薄内外海國在服若暹羅浡泥占
城真蠟蘇門荅剌瓜洼之屬歲時朝貢候風潮而來者
日集番舶胡賈交市竒物帖而人激而犬羊雖疎簡節
目而必制之丞亦與有責也夫辦劇則勾稽富彊易其
賄者有矣爾不貨也益以守丞乎道孔則迎送煩鞅掌
其愉者有矣爾不沽也濟以幹丞乎古以候覘隣者矧
兹夷夏爾修能布常有藝不採藜藿也於國事有禆無
壞丞乎惟職匪小曠匪大景昇無卑丞矣乎景昇曰丞
亦有是哉何敢卑也嘗獲事費相公三載無敗言乃序
秩少為羅宰府所可得省辟幸服名言又何敢負曰范
冠蟬則緌也蠶績蠏則匡也古之喻夫人也矧若景昇
其丞也哉吾師尚徤景昇往矣丞與否也將有聞矣
新城最賞敘
古今肇置郡邑必有名名以義制者也或以山川或以
物産或以人事或以瑞應或以封域或以道途或易其
故或反其初若吾建昌郡隣於建封域名者也郡隸邑
曰新城者吾再過之無尺堞焉制以義弗副考之志弗
宣強附數者而弗受因隠度飛鳶&KR1005;嵲與日山東巖相
邐迤水循麓九曲洞潏作鳴聲屐遊曳踵凌競不敢附
仰視雨潦至涉弗利也故歷兹年數猶完城然或曰邑
多君子足以攸塈令時出賢者若陳公員韜段公敏民
用以阜阜則思義義可使而固又大於城然雖然未之
安也吾承乏刑曹時聞徐令繡上工築狀矍然曰有是
哉役其興也兆於命名時耶吾調選部聞徐令以憂去
懼其隳也代者得黃君瑞卿寮長鷗溪子曰若署吾州
學也其教行吾應之曰其校文於吾省也為得人披籍
而索之巡院之旌揚者再撫治之旌揚者一於是預卜
城之成也無難矣無何吾郡守缺又得韓公韓公有賢
名者又知相與以成者不獨城也今年某月城果告成
韓公狀于監司于按于撫咸下覆實瑞卿受功賞焉於
是益信韓公之亟於為民而容其下瑞卿之情信于上
而安於民薄尉而下不敢有其功而祈吾言以張之又
知事之成同而敗異之不誣也噫一城役耳而有數百
年之兆合數人之賢就數年之役又不知幾何之財幾
何之力迺遂其成若此其艱矣乎而顧不思所以守之
者乎然而成之者令以為民而守之者民以為令令弗
愛委而去者有矣民弗固潰而逃者有矣獨城足恃哉
使異時有登城嘆者曰新城新城不負名也殆與山川
争險勝憑城而生者思吾瑞卿猶陳段也邑之君子志
載之賞斯上已乎
贈何侯考績上京叙
何侯倅旴郡事既三年法書初考關白于郡之長郡之
長具治狀于監司于觀風使者咸曰貳職迺修惠可績
迺宜課曰最侯迺介功狀上天官卿下功部就覈參以
要會以獻於天子余方專席在疚褎若罔知郡士夫以
余嘗從事天官郎私諗之曰黜陟幽明子所事事子弗
曰在家弗知余免席應之曰何敢爾何敢爾但侯之政
明矣以其最也余於其殿得焉侯之資當遷矣余欲祈
以次之也侯嘗代執覲禮入京師余承乏選部部禁維
密維嚴稔侯之賢弗以嫌避侯亦弗余鄙一過余刻燭
讌語顓顓於理戎事畢出意見咨余以可否余亟賞之
曰官臣也言不渝於職因與執論先是議者重於足兵
請命專憲職責以成勞限之格盈什之三者書其稱故
吏以市兒補亡為右職以按紙紀錄徼能名然問其丁
壯幾何莫得而知也籍削幾何莫得而知也不知所補
所錄者何自而有也月給于甲歲于乙斂以配益之以
貲逓食更衣道亡而牒匿及易吏而訊之則曰前吏所
補者逸錄者斃矣不然每吏而益什之三更三吏而倍
於初何積數十年之擾擾而尺籍之虚猶夫籍也哉侯
不竟余言心動而視流迺抗聲曰課寧以殿毋以病吾
民罰寧以黜毋以迋吾君侯歸逾年言若在耳余竊要
其成侯之政如其言余之言迺侯之心也余即是以知
侯之職也欲專謀也欲博治心也欲下充其量也欲有
所受是非取舍又欲出於恒情好惡之外者也嗚呼有
侯如此而忍其去吾民也哉第恐情有不能以必副法
有不敢以強通侯之心安於殿矣而人最之余欲祈以
次侯寧無祈遷侯而有之者乎况夫陟明天下之公又
非一人一郡之私所能勝之者也郡士夫曰民有欲天
必從之子毋以廢業辭第書之以壯侯之往而亟其還
也吾民之望庶幾其慰也已
叙别台峯御史
台峯熊君尚弼以足病請告得長休暇良勝往喻之曰
足之病也不可行耶不能行耶抑不良于行耶尚弼曰
亦難於行爾逌然並笑若有所得良勝曰尚弼為士也
以學名為令也以政名為御史也以能言名應時而舉
志與職若取諸懷而視之行於尚弼豈其難哉况行其
可人之可不可弗知也行其能人之能不能弗知也行
之而良後之良不良弗知也行在尚弼又何難焉尚弼
曰相聞車之行者澤之杼刀以割塗也山之侔摶以行
石也故塗不附輪敝而不甐於鑿人惟見其行於難而
行之無難也不知圜之以規匡之以萭均之以水直之
以縣適之以拳同之以量國工之攻其行者難矣故人
或可之吾未見其可也人自為能吾不敢為能也人以
為良吾弗良之也是以為難也於是命酌引滿舉白噱
嚼盡歡尚弼躍躍而喜距且踊不知其足之病矣嗚呼
尚弼難於行者非以行之為難也人惟有所難而後無
難焉他日登車皇路如砥國工之難迺行人之易也尚
弼無忘之哉
别陳惟濬
陳子惟濬少負資翁益知教而慎得師故游予友饒德
温氏殖學茂聞方冠舉進士信于甘泉太史之教期以
周旋也懇疏乞歸隠然有難仕志予忝鄉舊請有益言
時方讀易至蒙矍然有感曰惟濬於是無童心得於内
外之養多矣遂演蒙之義傳而告之夫蒙以坎遇艮曰
險而止泉出山下象物生之初故曰蒙蒙昧也昧近於
明發之者以志應其惟德温亨以行刑人弗用足以受
也修迺來離而不反家可任受斯大矣受將以施從仕
也士之仕也猶女之嫁也女不有躬人勿取焉為不順
也進不遂進知順於仕者歟順則反其初近實也飲於
甘泉和易以思實施溥也其免於困童蒙之吉其教刑
也吉之謂何強立而不反真純全矣故曰利於禦寇禦
寇天下之難事備矣嗚呼蒙蒙昧未辨之際也養之功
用大矣哉
贈廣昌令張君景川治最序
東洲夏子與天游陳子同官吏曹郎友益善諮焉說以
解應而恒有濟也語次及張景川調廣昌令陳子曰景
川吾鄉振竒士也吾聞廣昌盗區吾私景川有懼焉夏
子曰然哉廣昌郡喉嗌也敝甚須景川令若飲食吾私
廣昌有喜焉夫廣昌初治邑也於陸為通之建之廣之
虔章貢而東旴而西隨所之也厥壤沃賦下專業數十
家出其餘給于旁郡先是少司馬揭公冡宰何公司寇
何公廉訪使賴公羣賢彙征恒得擇吏吏亦恒以治聞
奈何氣脉僨發久迺息進士解荒朝不坐地不齒通衢
藪澤逋逃是歸厚利腊毒寇偷是資倉卒變殺掠長吏
蒸鬱暴莽為厲為疫死傷枕藉編戶日就削吏莫有治
志曰下之人不以是望予上之人不以是信予積數十
年邑莫以治聞耳無何景川以建平功課上考夏子進
而與言若陳子景川匃臆開逹信有竒氣英英邁往矣
逾年夏子居廬稱廣昌治者籍甚曰邑完城疑獄平反
賦惟正惟時是供矯虔者部勒而戍大家法細民裕逋
復而所瘴毒不害齒日籍寇至諭守弗去哲人用章士
彬彬蔚然興文學治於是憲使楊公異之巡院徐公異
之精别之劄大書而踵至邑簿某以告夏子亟喜景川
出竒以就治思以釋陳子懼且冀張邑治如初也因告
同官諸君子曰邑無完敝惟其政事有成敗惟其人將
必有異夫景川者天下無難治無遺才矣
贈邑侯孫君明甫賦政紀成叙
古郡吏得自辟屬韓侯雅師古先否臧惟難惟慎過余
言縷縷不絶口余阨塞莫之能應侯速余曰啟事未忘
選諸所表其可哉屬先令治理責亦先之於南城而奚
若余勉應之曰明甫余知之比余校文禮部得士也知
之以文焉耳其詞茂其氣迺懿斯近於厚矣於廣昌而
奚若余亦應之曰景川余知之比余副銓吏曹調令也
知之以政焉耳其上訧其下弗咨斯近於果矣未幾憲
副楊公行部曰廣昌令武備聿修署職曰右余聞之曰
果哉固宜以兵顯若是宣使羅公繼至曰南城令供億
惟時考課曰上余聞之曰厚哉固宜以賦顯若是夫賦
奪民財也譬之水然川則流澤則蓄有蓄斯流令弗厚
民阜財亦弗厚賦之成也難矣兵殘民命也譬之火然
熾而攻藴而守克攻迺守令弗果民用命亦弗果兵之
威也難矣况夫廣昌以盗敝四境尚墟南城以儉劇百
需孔棘禦盗莫亟於詰兵裕儉莫亟於平賦邑之政有
所先而令之才有所宜豈君相器使有微權而造化默
運有適會者歟雖然余聞明甫必善景川景川必善明
甫治境相接聲實相通得喪榮辱相形南城有政越日
而廣昌聞焉廣昌有政越日而南城聞焉曰善則曰將
掖而成之曰未善則曰猶及柅之二邑之政交相師師
則逹逹則治理罔不效君相代工精核吏治優異且有
待獨兵賦顯名邑治當郡辟已哉余方隠度而明甫僚
若屬祈頌言者踵日至余復何言哉有如此意期于成
也有如此意期于成也明甫可余言將有聞於景川矣
褒功錄序
韓侯過東洲夏子之廬論兵若旅樽爼可指獲也夏子
善之曰兵孰為功曰在將三軍之命也功孰為大曰在
邊萬世之防也夏子善之曰侯將種也有所受矣曰惟是
先公奮庸轍不敏懼殘厥緒辱隨士夫後惟事文墨隨
得有錄曰褒功虚首簡以累吾子夏子作亟稱之曰武
哉若考宜食兹報祇哉若嗣真謂能子是故宗伯掌祭
法司馬叙太常太史職紀載中丞御史任激揚以疏
則達以議則允以覆實則無異詞以譔次則確是謂僉
同其曰褒功云者舉重也君子於是有遺善焉其後未
可量也侯降拜稽顙曰先公有微吾子表之錄其行也
已
送郡侯韓先生入覲序
比年予承乏選部逮事宰府實維邦人是私祈兹良牧
迺屬韓侯維稔賢聲為邦人預致私慶亦竊念之侯遼
人也筮仕盧龍繼遷朔遷絳遷太原郡咸近故土单車
就道未挾日而抵治坐於堂集其民人而理之若呼子
弟僮僕不出於其家吾邦介在南徼灌莽之區虎豹魚
龍之居長江大河斷崖落石之虞贏糧裹藥朝戒夕奔
逾時而後至其能釋然矣乎越數月邦人至曰侯至矣
殊不以南土之為異吾邦人亦安侯若故吏也匪有政
邦不知已易侯矣未幾侯以書抵余繹其意語若邦人
言察其微若其書之言既而予以憂歸侯不予棄時來
往輒及民事應口而發發中肯綮每速予以啟益侯無
所擇披而納之懷也若川澤之汙也其無芥蔕于中也
若日林雪滴容而消之也其見於施罷又若鞭風彍霆
莫之測識有不俟日之終也余嘆服之然未能隠度侯
之所以得此者逾年侯將入覲益振邦治迺以郡書屬
余輩時置遷史几上尋繹舊思究遷蹤跡懷抱欲寰海
内而吞之者八九故搜竒剔怪盡發之於史是故曰良
惕然悟曰侯之所以得於政者以此哉次侯所經周覽
極騁俯鴨綠江越居庸窺太行望岱恒嵩少以超渤海
踰河尋碣石遠近問鴈門雲中上谷之險沿濟瀆出淮
泗放于江湖趨吳會入會稽以探禹穴歷洞庭彭蠡之
涯以窮吾山澤之國幽竒詭秘之狀高壯遐邈之觀於
遷為稱遷也發為良史侯也發為良吏其不然哉余方
得此待有所發而侯僚友處贈役余致詞因以質侯侯
以為然否
敘别萬汝信
萬氏多賢也賢而顯庸于時自太守公始繼有仕時仕
鳴太守公子也有汝信太守公之孫仕時子也然予得
親萬氏之賢也自汝信始丁卯歲汝信同舉于鄉齒最
少仕時偕來畢薦事予因得識仕時明年戊辰與仕時
同舉進士仕鳴以乙丑進士官刑部郎又因得識仕鳴
汝信歸余亦有喪制汝信為道主得謁太守公於廬辛
未釋禫來京仕時已出為鄞令汝信又舉進士予亦官
刑部與仕鳴連署焉嗚呼何萬氏之多賢若是哉余何
幸而親之若是哉故凡慕萬氏之賢者咸諮於予或曰
知矣而未識或曰識矣而未親或曰親矣而父遺其子
弟遺其兄叔遺其姪而孫遺其祖皆缺然也予輒狀以
示之曰予見太守公若春谷澄淵莫之瑕纇而和氣之
襲人也若方屏端几不事繢飾足以蔽而立者仕時也
鶴癯竹瘦清雅鎮俗者仕鳴也敦厖静好茁爾蘭玉而
持以介者汝信也聞者益慕而信予之能親也顧蹇劣
不足自力資礪方深仕鳴調官吏部汝信又請告别予
而南矣嗚呼人生親疏離合何足深惜但賢之而慕之
益切親之而去之為難仕鳴汝信亦自有不能已矣而
况於予乎兹行便道省覲於仕時為予祝曰願亟來使
得親如仕鳴也抵家而趨太守公之庭為予謝曰祭必
先河而後海予固非忘其本者也汝信於祖若父益有
聞將報仕鳴亦及予矣但事以時異而官亦寄也汝信
來時不知予又當在何處
别宜學太史
昔人有著說難者說誠難於君也一諉之難則曰非吾
職其職也則曰吾將有待相胥以默而已矣有著行難
者莫難行於用人也惟難於用或亦逐之逐任用人者
猶難也而用於人者逐豈其心哉是故以默為道則天
下無直士以逐為高則天下無藎臣無直士則氣塞氣
塞則不和無藎臣則道敝道敝則不立不和不立而治
者微矣是故說之難吾懼其難無樂乎為默者也行之
難吾幸其難無憂乎逐者也吾友王君宜學職史氏一
年以敢言見逐視饒平傳事攸攸以行尚若繼焉而未
已者殆不以默為道逐為高識治理者重有望也故相
率詩歌樂焉而别
贈羅邦鎮還滇南敘
吾夏姓受氏自會稽郡羅子邦鎮先為山隂人山隂會
稽屬也吾先制置君自仁和别業建昌舊為楚國羅氏
先補嵩盟籍古滇國也滇國之通中土又自楚臣莊蹻
始邦鎮弟江舉進士吾濫主司且同業江司理吾郡郡
多賢僚若屬吾與郡士人咸舉宗在編氓初同出也同
治也同道也有師生僚友之義也有官民之分也江於
邦鎮萬里别也鬱鬱懷抱可無以道之耶道者道其情
也人之情也生乎動動則感感則有不能發而鬱鬱則
陶陶則有必待發而咏歌作是之謂道邦鎮自去其鄉
國歷五溪陟衡嶠浮湘泛洞庭彭蠡而至吾建人曰勞
乎曰無也吾弟在也望懷玉趨越縱觀錢塘潮汐探禹
穴望鴈蕩信宿山隂人曰遨乎曰非也吾祖在也是邦
鎮情也吾知之人能道之兹歸循故道而鳥疾入而鄉
國滇池横秋今長安殆百十昆明已乎碧鷄金馬神亦
安在而天竺之使未已也半歴中邦知世有諸葛雖孟
獲欲何為者國威遠届南服先賓撫盟壇遺迹所以雪
百王耻者在斯乎忠文之墓未墟也吊且告曰中朝文
學侍從有慕而興者不獨無南顧憂也是吾有寄情焉
者邦鎮能道之否也異時次工在頂解櫝禮賓展卷端
几上必有知言者曰斯言也有一人情也有一家情也
有一國情也有天下古今之情也邦鎮請謝之曰吾固
知南之有士也可以見已
賀銀溪黃君廷貢六十壽叙
廣昌郡之僻縣也銀溪又廣昌之僻鄉也僻則窮窮則
隘隘則宜蒙翳灌莽榛枿若無人境卒然號于人人曰
某縣曰某鄉若莫知為輻員中域或得其名亦莫究其
所以為有然而廣昌自國初即為聞邑何也有聞人也
人之聞也二富則稱于鄉也貴則稱于朝也謂之聞也
宜富于鄉弗賢焉鄉不齒也貴于朝弗賢焉朝不齒也
亦聞也謂之弗聞也亦宜廣昌自憲廟先以貴聞者比
肩出余自志載自錄籍自文翰制作咸聞焉而最聞者
惟何氏最賢聞者亦惟何氏曰東園公曰椒丘公焉富
而聞者與貴並然而賢聞余者則自東園椒丘公得銀
溪黃氏焉二公不可作余聞何從也自其言聞之也二
公立言盈策牘並欲不朽余知苟非情也雖肺腑戚好
不以一字假也而黃氏有希永希文希古者兄弟也東
園公咸有言焉有愈敬愈宣愈明者兄弟也椒丘公咸
有言焉或以年頌或以居志或悼志行而銘墜表咸謂
其富而賢也余信二公賢者也其所與賢者信其為賢
無失也故余於黃氏聞之且日博識其子弟且日衆久
定交復遂委禽好焉若廷貢君者最初識之頎然長薰
然和禮亦甚度渾然直且厚不失其世守者既而聞于
郡有識君者曰君凡入郡境蔽匿蹤跡未嘗中道而趨
有侵侮語則疾避之若不欲聞者居然僻縣人也又聞
縣之議君者曰衣無求華食無擇味遇僮賃臺輿輩詡
詡笑語若俯而與儕居然僻鄉人也今年臘且生六十
年矣而強徤若壯夫氣滿色充啖胾飯兼二人為常性
不嗜酒瘉不任藥汁夜啜水或至斗冬削瓜如暑時必
足迺已故醫卜相史論量之與凡頌之祝之私願之者
必曰壽無量也比邑旁郡干余言以壽君者踵相及門
余無以應但告君曰君先世多賢若希永愈敬公兄弟
輩余生不目其面耳其言取東園椒丘公言讀而思之
則若與之摳趨揖遜于堂序而宴好上下其論議無幽
明間也則謂諸公至今生可也他日有信余言若余之
信東園椒丘公言者則君之壽有涯也哉若曰余非貴
而賢者也余私其戚者也將不余信則縣固有若何氏
父子者言之否也故余於斯言有所感也而亦重有所
警也
風木詩引
甯子啟道判南城簿亦既再稔政譽蔚若承于上下弗
以亟而厲循于下上弗以滯而尤且謙謙引過歸善于
令懼或遺焉無負簿也夏子知之重之啟道先屬銓次
禮修而惇樹偶端一册于斗湖之几展讀之皆風木之
什又初捧簿檄時士友贈言也夏子異之為引語曰夫
人生幼而學壯則以仕仕而筮之重仕也重則將圖所
以仕者不曰獲上若何則曰治下若何不曰久次若何
則曰超擢若何夫人言也亦夫人情也皆重仕者也啟
道今不之然而汲汲皇皇以禄不及養為筮仕重孝思
之謂也是可以恒情輕重律之者哉嘗聞子路去魯亦
將仕也顔氏贈言則曰哭墓而行展墓而入其處也則
曰過墓則式夫孔門傳受師友淵源可見之言者何紀
皆不之及而顓顓以墓為居行告者亦重孝也重孝則
知本知本則永思永思則致敬致敬則崇讓崇讓則師
善師善則逹政於仕也何有啟道斯情斯言無亦暗與
孫吳合者邪禮曰有孝弟忠順之行而後可以為人可
以為人而後可以治人啟道率是以往獨不負于薄而
已哉
東洲初稿卷二
