東洲初稿卷十一
明夏良勝撰
仕止隨錄
北瞻
人日啟行
栢酒漫將隨意話金花聊爾笑顔看丈夫弧矢志應遠
廊廟江湖盟未寒庭草無人春自好落梅高調瑟須彈
此身本是無歸定也信人間離别難
過二陸祠
道源有𣲖開千古動静差池只一間朱學未教非陸學
象山況復有梭山法懸竹簡無多事丹在心田見幾還
誰為兩家下勍敵筆鋒拄閣共觀瀾
登龍虎山
振衣初上最高亭數斷歸鴉萬點青龍虎驤騰勝方外
羽翰真幻付山靈喧溪濺雪吹魚浪古木當風亂鶴聲
西北望窮眠不得坐看涼月過閑庭
貴溪晩行
向晩不停棹春愁近有無山迷狐窟避(汝和有政譽故云)江闊
鳥飛孤沾袖聞漁笛開窗看牧圖一尊破寥落遮莫亂
籌呼
弋陽向夕
煙樹荒村裏風波笑語中雲開放斜日天畔見高峯逐
漸鄉山遠淺深春色同願將心化燭長夜為君紅
鉛山道中
宿昔鉛山道蘭橈欵欵移僕先雞黍約毛舉鳳凰池(以費)
(氏諸彦素與善也)犬護柴荆舊烏栖草樹迷東風重回首指點
不須疑
玉山公署和三厓壁間韵因寄之
月光千里共吟榻幾人連未信靈槎使能通織女躔公
案持先訓(三厓泗州後也)軍門億晉駢(近得傳訴錄)春風更搖落勁
草擬君賢
元宵夜侍孫中丞先生宴歸燈月交輝感而賦
此
輕船疾棹來信州旴江江頭别幾秋厚禄日來分雇直
(公每念予貧輙分公餼故云)長緘風便廢登樓(公不鄙予迂冗月必見問訊)習池
霞綺樽前共峴首功名竹上收欹側未歸歸便睡月華
燈影倍時憂
草萍道中
天地只一寰誰謂吳楚隔風土亦類家鄉音覺為客官
程數漸多旅懷何止百擾擾行路人總為形骸役
三衢過趙清獻公祠
四望風光冷色侵獨留高塚卧蕭森庭棲野鶴如相對
屋照孤松只自吟若有匡時隨地策誰將深夜告天心
西安城外横江雨長與貪夫一洗襟
有問
去路曾歸路離家便憶家岸楊初足雨汀草半眠沙放
眼自廖廓垂頭空嘆嗟郵亭勞驛使長問是京華
蘭溪侍楓山先生教賦一首
水鷗罝鹿又何疑方寸澄澄便得師千里獨當吾道擔
寸心長在中興時鹿門煙霧從前塞禹穴風雲寄後思
安石去偏還用得賈生疎密幾人知(語次及更革制度故云)
懷虞佐道長
我憶唐子方永日得長夜念昔歌復詩頓失陶與謝佳
兒汗已血老母景逾蔗昆明雨絲絲萬里空悲咤(虞佐按南)
(詔未歸當有不堪其情者也)
嚴州道中
曉來雙棹破江煙軋軋聲喧廢晏眠賸有懷迂移屋住
應無人索買山錢沉淪老鱣那供饌三兩浮鷗來近船
漢業即今竟何有富春耕鏺始知年
感舊事一絶
春如吾境強登樓山似迎人識舊遊卻憶伶俜十年事
好懷須信是虛舟
夜泊桐江風雨大作次早復晴賦此志之
江號一夜浪拍石風吼萬壑雨翻盆山鷄亂啼錯更鼓
村翁蚤起呼兒孫陰晴倏忽自變態上下舟航難共論
中流擊楫何所誓報答昇平寬至尊
過釣臺
長安領得敝裘還渭老風流只一間士節盡教如此重
漢庭終古對南山
只緣輕與帝王辭煙雨桐江老釣絲立懦廉貪風味在
定須清慮拜公祠
錢塘即事
只有青山無改時十年來往百年思巡籖怕讀奸臣傳
刻日來尋武穆祠短鬢湖光羞照我媚人春色急催詩
愁來默數興亡事官燭今宵費幾枝
林端好鳥更知時喚起遊人百種思蚤似少林成遁迹
誰躭厚禄乞宫祠低回南國全歸數歌舞西湖莫費詩
天與懦夫留壯勇箭厓恨不兩三枝
漾漾西湖履舄間鏡光無意照愁顔忍聽烏鳥争枯菀
朗誦營蠅集棘樊少壯經過今幾度宴遊緣分半生慳
雨餘風落林梢淚頻式肩輿當倚闌
未分忠岳與奸秦誤國誰知屬老臣(謂張公浚也)歸路兩宫
羝乳約獄詞三字死生人調高白雪難為和上價黃金
莫贖身十二飛牌今在否褒忠曾下幾絲綸
淛江驛别毛汝厲年兄
富春山麓柁移時消息真傳近友師鷁鳥勁趨知舊路
驪駒因壘對新詞鳴榔聲裏愁憎酒魚艇磯頭看放絲
千里雲泥一江水幾時相見慰相思
望江口有懷小川董學士
江風清送鴈聲過學士文章不換鵝擬向山陰添故事
扁舟數問夜如何
東溟日近隨心捧北極雲高望眼遥須信國謀多野獲
草玄何意解人嘲
别邵思抑年兄
船泊西塘日轉陰風生談麈夜凌侵明朝更属東風便
千里相思午夢沉
腹笥真藏幾萬兵少年誰許果逃名東山信有蒼生念
翹首時時望遠旌
吳中雜詠
入眼驚時地何心續勝遊棲遲行路怨消息問家愁未
辦子猷興忽生張翰秋吳歈兼楚語江漢欲東流
瞰岸沉沉宇遥瞻周夏宫兒童百年語烝禴四時同江
草春生雨舟航夜渡風寸心留國計編簡有遺功
嘅古應如昨淘金幾浪沙誰懸伍子目長捍闔閭家越
幕棲烏上楚山歸燕斜鴟夷一了事萬戸敢忘奢
郢客吳遊自古今傷懷無似此番深為躭魚飯頻移棹
莫放鶯花補樹陰無路可能追紫塞有臺那肯築黃金
傾城信是還傾國亂疊愁雲上莫岑
錫山作
侍泉齋先生教感而賦此
惠泉瀹茗幾貪嘗一碗嚴更百慮忘文墨傳來空眼界
道腴真處緒頭長床前甕在還開閣壁上錢荒數探囊
桃李春深漸佳境宣公窮索在醫方
京口作
邃翁示家集數冊其邃庵石淙待隐詩皆收
鄙作獨介夀集以不及預慶為闕典也命次
涯翁韻一首
前朝司馬今應無後生描畫丹青圖九原而作知翁是
執鞭我願驅前徒起家名策尚童子憂臞忽見霜毛疎
頌聲琅琅奏金石鬼斧鑿破渾沌初擬翁前瞻踵後武
有眼如星力如虎吐吞江海隘乾坤卻笑人家設城府
手拈文管植範模氣指甲兵迴練組英豪挾世故振奮
安係好尚武與文容臺禮樂黼黻新考校入望雲錦塵
膚功一奏一駭聽令人追咎造物賦才恒不均隨事建
立殊邁倫人生何恨生不辰竒遭見竒事國相追國士
小車方識洛中兒花占蚤見揚州寺萬里城方寸地出
處何拘更何意邊防不識狼烽煙壯哉鼓吹恒經世少
年紀得橫槊詩只今口誦心惟之豈徒咀嚼示休暇大
雅一振知音希奸回腹劍還戟口意筭函尸翁䄂手帝
嘉迺績亟還翁望裏春城回北斗大農國計孰主張損
上益下疏議首羹牆見堯階夢寐師魯叟流民曾畫鄭
卿圖美珠不受王公酒中朝夙望孰逾翁銓衡屬任明
且公廟廊巖穴盡拭目黜浮崇雅坐看士類回淳風翁
名繼麟閣翁心附冥鴻黃扉一上疏再通若丙與魏異
郤同待隱園丁促盟約東山依舊隨耕農翁今年才六
十餘五湖蚤畫秋堂中習池梁園信步穏放歌走筆驚
蛇蟲嗚呼更於何處尋壺蓬金焦日照江西東秪恐潞
公不是丘園老氣求聲應不獨琴鶴堪為從
金山寺
怒濤鬭山骨撼坼壯心降天地立封界南北此長江
妙高臺
窮目幾千里凄涼一上臺臨安即故國淵聖望中回
善才石
水落童石立若護心經函江風吹細雨疑是到商巖
留雲亭
野亭開水寺江静見雲飛沓紲歸來晩丹楓欲上衣
吞海亭
山削冰波瘦水圍山麓幽海風寒佛骨亭納半江秋
仙人洞
水霧迷陰洞東明卻對窗鐘聲割昏曉仙子浴晴瀧
郭璞墓
堪輿亦許大不弇七尺軀空云奪神功委骨江之隅
揚州過董子祠
欲分王伯源頭路只在毫釐義利間正學千年迷魯道
漢儒獨得見南山青芻伏臘薦今古白石嶙峋接孟顔
老栢森森蔭新宇江都春鳥咏關關
文山祠
帝輦沉淪海角悲相臣先退豈吾私直須得死方為策
未信遭時别有師戎醜自仇書大傳艱危隨地合新祠
淮西果屬庭芝旅涕淚而今異所思
瓊花觀
漫櫓低聲唱浪沙餘哀尚寄野人家誰將王業中原地
秪換揚州滿樹花
謝總運叢老先生啟
良勝嘗聞人士恒言士之遇何其難也而知又何其難
也及讀韓子謂書再上而志不得通足三及門而閽人
辭焉作而嘆曰士惟求遇之易也宜其得遇之難也是
以膠志牢守竟不可破自通朝籍十餘年非統屬知舊
之門未敢重留履迹豈謂真有所知蓋不敢圖難於易
云爾若閣下碩德重望自結髮從學已知傾慕暨逮事
材館每預聞論列咸曰閣下一代偉人百僚師讓凡入
龍門之選並為不世之遇然而竟不能懷刺一致起居
實坐執迷前志敢以簡亢自遂終為君子之門之棄也
哉屬者忍死釋禫凡六七逾蓂朔自計力緜於時一莫
負荷甘於拙養無復出志以山谷僻處傳聞失真近知
巡轍罔攸居臣子義不容苟安故昉奔問官守省視器
具之制單舟抗流義不可越徑而往得遂庭謁迺辱殊
遇直欲破畦畛以相示進而與言皆經國遠猷若不以
迂曲薄視即夙契然因隠度之使周公在當時吐哺握
髮之勤亦如是也及坐聞命醫數語曰毋&KR0945;曰毋貨醫
有相道也古大臣休休之度亦如是語次及吾圭峯大
節必曰古人古人又窺見好惡之情有出於驪黃牝牡
之外者也以是自非往者迂固為甚若今所謂知而遇
也在人為難而良勝為易秪恐自今以失又莫知何從
而得也用敢自信自效畢見情實罔有遺慮漫致可否
方虞寡學匪識時務任情放論並取斥議重荷優納復
見奬許遠致嘉册再拜登受端几縱觀易拔迺卒業仰
測大端意向漕運錄期以勸忠貽範錄足以起孝先儒
謂讀出師表而不流涕者必不忠讀陳情表而不流涕
者必不孝良勝於二錄亦敢云然近世有士大夫為憤
世論者每曰今日須一用秦法謂彼若犧尊青黃徒灾
於木者忠孝理道萬世不可磨滅凡立言著書有關于
是雖盈箱積帙何病其多固知斯錄為必傳者也惟傳
之也欲久故議之也欲盡每見他刻凡涉聖製國書必
列首簡謂不敢有所先示尊尊也諸制勅若附錄然者
竊意高明欲要其成之義也貽範錄之後諸銘表義放
此但其間亦有數字愚昧未通其義謹用標致附以請
教逆知體國至念與善虚懷進于初必容于後垂於遠
必謀于終縷覼之詞果無足聽一付之覆瓿而已語曰
言及之而不言謂之隠未見顔色而言謂之瞽良勝謭
劣無似誠不敢以隠瞽自命閤下矜其志不以躁例之
也若然士之知遇信亦有幾而士之相見必通于贄古
有以文贄者而舊草多厖詞贅語莫切世用無文等耳
議淮一首略涉大故郡志於貢賦一目時寓鄙見方今
東南重寄獨仗威鎮德濡國脉攸賴而敝郡漕兊藉是
以騰几閣則閤下所謂絜矩之政將必以弛張之矣草
率有冐昌威不勝悚栗
宿遷舟次盧侍御濟川誦花瑞詩索和一律
托根何地别孤寒花信牽君重倚欄冶色直饒隨世好
赤心應補活民丹詩魔細律緣多瘦酒令催籌報劇乾
分付東風還大化好懷留與隔年看
寓彭城劉東岡僉憲見示為康民部德充賦來
鶴詩強予和之
臘殘空有頌客境欲無樓鶴唳驚遲莫鳴聲動遠秋禹
封司異貢(康方有事漕司)漢業嘅同遊獨立修然處江淮正合
流
東岡以前韻見贈和答一首
孤舟銷刻燭方駕幾登樓對壘心逾壯驚筵氣薄秋直
史來周覽悲歌激浪遊君方力似虎長嘯下中流
用前韻别樊太守曰式
夢中徐孺榻江上仲宣樓朔漠雲連日彭城春似秋蘇
堂添子咏山鳥狎人遊不盡英雄恨歌臺見上流
寓沛再寄曰式
楚臺荒戲馬坡律勝黃樓同調時時好殊方夜夜秋朱
陳村倀望(古豐沛有朱陳二姓居一村無行役苦故多壽人今然否)牛犢佩行遊晩
泊鳴江瀨清樽横濁流
寄吕梁陳水部用蘇公寄吕梁仲公韻
徑草臺花入夢稀來魚去鴈目雲時羞添髮短臨青鏡
笑入眉間見紫芝懸水迅奔三十仞乘墉經畫百年遲
(君方築小石城地方便之而前輩未之及故云)彭城舊有逍遥約水部詩人憶
子期(王禹偁云古之詩人多求水部)
清明有作
春過太半風尚寒細柳搖青拂露冠杜老獨憐花霧遠
綿山誰作畫圖看酒兵愧我非鵝鸛詩將隨人笑苦酸
蜀鳥聲聲自南去不堪揮灑倚江干
二懷詩(追次篁墩韻)
陳恭襄公
壯哉淮陽軍十二當雄國聖皇奮飛龍豪傑起明翼氣
數亦轉移勁徤恒西北文皇鎮邊陲機務若飲食衛民
須有兵傷農頻問穡﨣﨣干城侯煌煌傴僂勅帝曰咨
若庸臣哉其爾式永言鞏洛圖大惜東南力諏度遍隠
淪安危恃豐嗇轉輸疾故徐牐竇通還塞推心眷迺酬
睅目歌初息禹河鑿日長晏運功相億錫圭告成勞士
卒倍生色浩渺驚海濤倏忽任蠡測太常不盡書往事
重可憶食報有嚴祠務滋應茂植村翁走烝嘗牙纛問
典則落日經淮涯好風吹帽側故老談不休有口真碑
刻
周文襄公
鄉有公應重國非公已空高仰淮瀆祠鎮壓馮夷宫結髮
問學時平步雲霄中探幽乞禁近識字推元功曹司試
吏才盤錯歸遴充畿輔澤日沃叩閽長借功懷恩豈私
報樂善來秉衷繰絲日杲杲玉燭春融融南土卧席背
上計無年凶一持屏翰心長沽溝壑窮握彼贏縮機莫
知關節通蕭颯鏡中白憂勞泣下紅勲勩上鼎鉉覆幬
歸帡幪國儲富萬艘君門達四聰貽謀自訏遠抱節完
初終樊間止蠅詩塞上失馬翁連阡苃止桑百歲鳴條
風合抱棄寸朽穎實傷螟螽道傍儌後生懷憤匪約同
短棹臨江浦分明涇渭東
宿遷午泊阻風
黃流滔滔日東注岸嚁風濤繫舟處栢人畏縣驅軍行
宿遷慣客留人住諫臺車盖臨江干(時王給舍盧侍御先辱枉顧)驚
走老稚攀頽牆銀河直捲三萬里老樹撼蹶千夫降王
公先登盧公坐促饌交觥只兩箇酒酣向晩詩興豪扣
舷一倡須三和
過下邳
官棹如瓠歴泗濱引觴命酌忘主賓微軀拚廢連宵睡
可有當年圯上人
觀吕梁水
雲怪擁石立雪消兼浪通孔道只數語(見家語云云)禹圖何
萬洪方識刺船手應多火長功舟航日上下到省願天
風
寓彭城宿曰式刺史公寓登逍遥堂有懷東山
伯兄兼謝曰式
官程一月到彭城木末有鳥鳴嚶嚶官舟十日留彭城
沙頭鴈落參差行誰謂客懷去住慣春心太損春衣綻
春夢沉沉好弟兄惺來分散安如鴈樊侯地主薦醑芳
河魚細刴春葱長(黃河魚亦佳品也)逍遥堂中發清響惠州香
飯供蘇郎求聲如鳥未足擬更箭頻添莫問之直到雞
鳴數行下蕭蕭風雨連床詩(二蘇連床風雨之作正此堂也)
奉次涯翁詠邃翁園居十絶
坐月亭
榻破月光白衣沾樹影青小亭人獨坐窗外風冷冷
悠然堂
南山有佳趣陶令先得之揭堂還笑歌異代逢子期
利涉橋
斷岸連孤力浮天隔自明雪驢梅一樹今見幾人行
活水池
乍落堪容月頻添不繫春天光與上下方認道形真
運池
舒紅照柳岸捲碧開萍池匡廬亦咫尺愛人非愛詞
菜畦
學圃不種花芳尊可無菜一犁春雨深天工試巧械
水竹居
地偏屋自幽塘空林補足灑然來清風君子不變俗
竹深處
斬竹疎更密誅茅淺亦深主人養竹技夙契養賢心
丁夘橋二
橋好詩更好古今經幾渾看雲入天際叩杖驚天孫
五湖堪入畫誰復獻生辰只今丁夘橋有翁如畫人
題吳令李文極獻最卷
上林一躍馬與君相見期東吳叶民風北面陳天墀蕉
鹿信夢覺山雉相追隨誰當太史公洞庭今二夔
政議
余北上舟次于沛聞孝貞太皇后哀詔廢業臨哭如
禮遵制易月服除行且近政因以素所懷疑欲貭諸
友朋而圖以建立者次錄于簡曰政議要錄
議久任
凡今言治者必曰久任然在今則有勢不能者先朝官
不必備亦惟其人用之不苟去之不輕故尚書有歴三
考而上勲侍郎有滿九年而陞俸監司非課績而不代
郡縣或再任而并遷内外一致上下相安自逆瑾紛更
朝政之後雖經改正而老成耆舊未能悉復其宇浮薄
新進亦因自喪其資常設之員不可久虛逓遷之制不
容中止故如臺閣必自卿佐迺得内簡卿佐必自撫治
迺預廷薦科道部屬多自外僚而選補方面郡守半出
京職以均勞況夫因事設官員額已逾其故隨地按治
考核不待其終欲復久任其可得乎茲欲為便宜之議
除在京推選及在外堪補科道部屬方面堪補京堂官
照常轉陞外其餘在外方面府州縣等官若其才力風
土相宜一切轉遷不出本省既無奔逐之勞亦無荒廢之
日送故迎新之費或可以汰其半簿書緣絶之奸或可
以警其後苟簡蔽上者雖幸遷而不免敗露貪暴凌下
者懼轉移而預有隄防是亦師久任之意而不必師其
法庶獲長治之效而卒有要其成
議開例
天下多故諸司不得已而建救時之策或曰預處馬匹
或曰接濟工程或曰急缺軍餉或曰賑濟饑荒其間若
吏員承差知印及王府等官無大關係亦各有區别處
分獨生員遇例入監一節每當議處在諸司則取給一
時以便國計在吏部則計慮久遠恐妨正途先年故事
有即時執奏嫌隙竟張近年數舉迺隨地定額奔競肆
起開例本非良法裁制更生弊端今南直隸浙江江西
湖廣福建等處俱被水灾方萬里無有秋之望連數省
懷艱食之憂欲請于上而内帑不足以備軍興欲處于
官而外府不足以供上用前項事例必復有議行之者
既不能禁之不行亦須用蚤為之所竊意今國子監撥
歴先該戸部題准舉人監生納粟四六分撥事體最為
處置得宜抑且等級自辨若今選簿除先次既定外此
後若援例生員上選另作一簿待十餘年以後作撘選
事例如每選以十分為率舉人歲貢作六分舊例納銀
等項監生與新例納銀等項監生通作四分入選縱使
開例以十年為期以數十萬為率終不能為選法之病
仍行各處提學官凡生員考居一等者不許小就此例
盖恐兩京解額或有妨碍又不免有紛更之議者
議儲畜
天下大命在畜積可不重與歴考祖宗成法最為詳密
自江迤北若淮安徐州臨清德州等倉收積餘米昉古
轉運之法其漕運雖當各處非常之灾沿途不虞之變
率於各倉凑補四百萬石之數内除三十萬於天津及
遮洋薊州收支外其三百七十萬以六分入京倉四分
通州倉歲為常額先朝節省冗食人員時復裁損每歲
通計所出恒餘所入三分之一疊積因陳故議者有欲
將四百萬數内裁損折價時戸部尚書楊公鼎以翰林
出掌邦計考古郤慮執奏不可雖經劾論持之不變但
曰某只能守成法它日或有知者後土木之變少保于
公謙聽民取通倉道途米厚數寸京師隠然有所恃議
者果伏楊公深識非所及也孝廟時有申前議尚書周
公經舉楊公議力罷之逆瑾紛更尚書劉公璣不容抗
議而折價之條著以為令冗食之員日有所增每歲所
入將不能供所出矣側聞大倉支數已過正德九年而
正德十二年䟎運未足通計京通二倉僅二年之積而
天子軫念近畿荒歉減價出糶四十萬石其前項存積
折銀所存無幾古謂國有九年之積者通民而計也畿
内之人食于官者十之一凡民無他作業惟仰給大官
通計官民才數月儲耳江南水潦懷襄昏墊而水次倉
儲浥爛空虛來歲之運又不知何以為計有識之士獨
寒心而已哉司大計者懇祈聖明節冗費裁冗食上策
也罷折價其次也該支人員俱赴通州臨倉水次新舊
支兊亦有舊例可行雖遠倉不若近倉之便勞費無多
使一歲如獲二歲之供畜積有漸又其次也今歲近畿
頗稱有收若將近賣米銀及先年積餘召商平糴又其
次也然移文奏牘須以近時平糴濟荒買補額數為說
若堂堂天朝而示四方以索亦非所以遷邪心而威遠
略也
議吏役
諺云吏弊有如鼠穴謂其隨塞隨穿極難料理且如假
吏一節其初通同令史或詐為劄付文書初參偏方下
縣或驛遞巡司衙門輒作丁憂事故以待服滿起送改
撥即為真吏其有未及迴避遇有清查官員多作緣事
患病等項名色以冀幸免又或占恡房分延捱不滿或
屢經問革夤緣再充或預印空紙隨便起送是以吏部
嚴立條格如暫撥聽候行查重歴為民等例極為周悉
但恐防之愈密而巧避之機肆出疾之太甚而弄法之
志彌深茲欲為簡便之制凡廵按出京之時於都察院
領給印信劄付各職地方多寡其考中納銀及撥何衙
門歴役俱待臨時填註後面空紙分畫方眼令其逐事
填註如某年月日收參何衙門初考某年月日何衙門
問擬何罪某年月日丁某憂俱用各經行衙門印記如
該轉參縣吏憑縣正官府吏憑府正官各親筆填註通
查無碍應該轉參如該送部布政司掌印官亦如府縣
官填註俱用印記若有洗改字樣亦各開註幾字一應
勘報結狀俱可省革該吏執此即為告身遇有問革即
時追奪庶使文移清簡而奸弊難容推考精詳而典要
易守
議學政
國家以人才為首務故學政所當深講也近年以來提
學官往往招尤啟謗被論被逮甚於他官斯文大辱推
其本原皆因官自為政人自為教未歴地方事宜預定
教條名目或以稍更前令而嫌於尚同或欲斷自己出
而果於立異委的教出多門士無定守而易書翻刻重
費徒勞又非所謂一道同風之意茲欲禮部通行天下
提學官將所行學規各呈到部取其於勅諭有所發明
補益會官公議經久可行者刻板送國子監印行每遇
陞除提學官員在京者親領在外者連勅諭齎付一部
如給領須知事體若謂隨地所宣又在各官酌量審處
今天下文教久敷邊境漸易監規定于國初學士率知
遵守使或因時而設教已先限人於匪才若使教統於
尊政出於一非惟足昭聖治同文之化亦可預止學徒
異議之端
和石洲遊西山一律
風蹬盤盤更草蹊短笻輕葛破巖棲鳴淙洗眼瞻天表
孤嘯憎狂下瀼西白酒碧筒隨意好紫雲黃鳥見飛齊
知君有賦追陶謝青竹多留為指迷
又和棠陵一首
北邸南冠最愛山壯遊無負此君閒馬疲向老路先得
人語凌空天一間翦草雨畦茵苒合飛花雪澗錦痕斑
丹梯望裏三千丈方駕依依晝夢攀
奉月湖先生書
良勝聞之愛莫大於哀及其親知莫深於進登於善斯
二者恒人之所難遇也在良勝則偶並得於大賢君子
者若是將亦莫知其何從也感激無量方在堊室稽顙
受椷登薦書方誄詞載誦而櫝之所以永吾親者賴是
古謂婦無誄而誄之可傳者自不能廢何幸何幸顧弗
類忘哀忍死尚有今日徒勦糟粕為應給人事路頭差
郤欲隸於韓柳門戶尚惧褫魄敢曰超一格直截為濓
洛地耶承示定山詩曰才到通書便不同見定學到時
句也謹佩服之故郡書當局亦輒欲想像就平和處畢
竟筋骨俱露故態爾爾若其間義例大有背馳獨名宦
人物昉名臣錄則賢人之教廣矣感謝不盡啟
代諸同年申救甘同年書
人才首務也&KR4456;弛亦在所惜雖淪落猶將援之況視其
死者乎死刑重獄也情法有所未麗雖道路猶且言之
況在所厚者乎甘生與某等同舉于鄉有兄弟之義方
其初識賓筵氣充而貌任才逸而論高於鄉評政議公
然否臧之無忌固壯之重之而親焉者寡也間有論其
世者或曰弗循于度故不齒于鄉也既而搆于重獄鄉
人閧之士夫信之所司又從而媒蘖之期成罪狀駭人
聽聞某等得之遠方猶意其有以來之也是以積有歲
月竟不敢申一喙引一手以相援亦知友朋之情朝廷
之法自有輕重終不可以私害公也屬者所聞又若異
然使當法者以鬭論則毆于通衢非儒其衣冠者所與
也以制縛論據所聞謂傷重而絶其筋骨不知何以畚
至公庭至則自合驗治保候又何以寘于獄旬日而後
死此皆情法有足矜疑者也信也是若市囂喧&KR0689;耳目
於遠而得其似衆論紛挐審決必久而得其平某等於
是而猶坐視其斃於情於義亦大薄矣第德菲言輕未
足以取信人殊地迥未可以豫通仰惟先生鄉邦重望
公論攸歸凡當有事公案乞轉致一詞必不追其既往
之咎必不主於先入之言虛心平氣必得其情歐陽泗
州云每為死者求生而不得則我與死者皆無憾矣是
固慎用獄之意也亦惜才之意也某等亦非敢假義任
情亂是非之公以壞天下之法也謹啟
劉希尹選部宅同僚友賞蓮一首
野色開孤思清分引澤癯蒼茫沒菰荇風雨見江湖卷
碧氣味古舒紅變態無冥搜共幽興欹側問歸途
復孫撫治先生
先是嘗祈便使削牘左右草草寒温語爾近荷遠教奉
以周旋古謂生死肉骨有如此者良勝素負梗隘雖未
敢無擇而言言而放逸輒有不自暇顧惜者自謹厚視
之不曰籧篨則曰戚施良勝亦自計如所喻也閣下披
而納之若沙堤以障屋溜是九方臯每索駿於格外者
矣周視海内能幾人哉是以天下士諭及則致私慕竊
有致憤者謂燭天之炬枉而寘之室使休光覃澤尚專
於一方而未亟咸於天下也在江右士則願借寇公於
河内不亶歲以為期也顧惟地方多故凋瘵甚矣元氣
内傷風邪乘腠裏待入者旁出無筭去歲以旱暵憂今
年以霪潦虐山澤之兇渠方靖而江湖之蔓禍又延故
閣下望重而憂逾深躬勞而心亦瘁有必然者向坐次
得與聞寧坐不武為吾留之之判雅信老將登壇動有
成筭固知百敵繯侍一籌郤之有遺力矣近者南都奏
報青山之警亦非常調江於湖又相連接仰仗居重馭
輕嶷然山重尚祈此後使旌弗遠調度適中中朝士夫
之議之望無先於此簡孚罪案有要有倫其間破群疑
存大體末節從重以遏邪念又得殱厥渠魁意義真盖
而自張疎而不漏老漢吏作用自别稱快敬服上下一
詞第中復視昔猶難諒已得西巡消息久矣良勝碌碌
于次即鹿林中不能舍去義不敢也方持議未決時冐
昧陳白孤煢待命席藁經旬所望天王聖明萬一開納
是非利害已付度外茲復容貸凢今皆幸生之日也雖
然敢以是為報稱云哉百爾思惟尚有不得效於君而
期以效于相者若閣下保釐是司古使相也雖在瑣瑣
旅次能一念忘邪方今賑濟之策人人欲言在在以為
急務然恒以不得善而罷罷則寘而弗思不可也思而
得秘而不言不可也程子謂天下事盖有不能廢議論
者非我為則彼為也請盡言之往者四方所謂旱潦云
者或此甚而彼猶足以自全或早衰而晩僅能以充賦
今連數省沉竈産蛙方萬里無寸土有秋之望下之為
命上之為供經略之下必得至計宜於一方而可通於
天下者將使天下士復有慶曰若閣下人也職雖制於
一方而澤自流於天下雖羈窮落魄才薄知疎裁復餘
情不勝欽望欽望
題紀德卷挽郭正學大理母
白髮易垂領黃金莫贖身茹丸連棘士當饁起田賓老
景新宫錦春毛冷澗蘋啼烏到殘月愁聽見星人(禮云奔喪)
(者見星而行而舍也)
贈鴻臚陸先生之南京
衰白遲清署深緋擁坐氊人惟舊自好官到久方遷隣
舍更三卜(近方遂隣好而公去矣)朝儀祝萬年蓴鱸近鄉國應有
問歸船
奉邃翁先生
良勝獲侍教言方移寸晷虛往而實歸至今逾蓂朔者
已六七猶在耳也先儒謂終身迷惑一言了悟遂以其
話終宵勝讀十年者為淺今而後知信然者矣遠諗道
體履順平格壽徵固知以聲迹不及朝廷為盛致然杜
正獻公云退居以來家事百不關心獨未能忘國耳體
國名言流布既久天下後生信之望之日以甚已日者
西巡消息諒先是閱邸報但中外洶洶色憂意測或謂
欲遍歴江南大搜珍竒以實外府為者近又聞邊徼來
嗇先期奔匿有若清野為者從行有失初望而言中沮
者若然則宗社大幸也有識之士則曰審如是暫假一
息以自安耳安得起魏公於江上若所以靖苗劉之變
於待發者天不忘天下當必有是是非私言亦非敢有
私望也别摺附此請益垂覽萬幸萬幸若冐昧陳白畢
所以去志亦匪敢曰是所以為報稱云也是足以藉手
見知己云也八月望日良勝頓首啟
祭余安人文(仲栗之母)
嗚呼天地定名陰陽翊造曰母有儀曰婦有道夫焉以
承子焉以幬詎曰無攸遂之為宜而惟慎哲名之是蹈
若安人者政不踰閾賢聞于蚤有逑君子維家之殿有
百斯男惟邦之彦是人道嗣徽音足昭王化之原而天
年赴中殞益慟人倫之變某等與令子同官相能而善
走吊而涕有從致生而俎斯奠貞靈不遠格茲終獻
輓鄒淑婦(元承考功之妹也)
連翣蔽阿媛束縛歸狐山百夫悲婣行孤淚傷春顔當
壚杳夢幻飛絮推才班季子亦何情掩袖隨東還
羅耕隠先生傳
夫人亦有異人者乎人之生也幼而壯壯而老老斯澌
已然有幼而若壯壯而不老老而死而若生于世世不
忘也斯其人亦異也哉東洲生曰余聞長老道邑有羅
耕隠者其若人云公國初人生磁龜里有竒質在襁褓
喜字書見則欲盤舞等弄具能言出語韻若習聲律時
傳言中朝將軍來里貴人洪氏家當籍頃果至老壯驚
匿兒絶迹公獨立道左跽以迎將軍示以足鞾大如&KR0008;
不色動將軍異之曰無恐兒隨我乎諾以去洪世儒構
樓藏書數千卷將軍立樓上散帙下如葉公立樓下若
探取狀縮手守不移所將軍曰兒好是乎曰諾指數卒
盡舁以歸夫有靈物亦稟異氣出迺不羣類人固有然
者公年甫十一父俊傑公司税蘭溪以卒赴公哀甚兄
大用既壯矣母孺人以迎喪為用任公迺告往母難之
公告益堅母不能奪授以辭致蘭溪尹曰父初避仕潜
漳浦母逮會赦父歸母遂釋真主當御父應召就薄禄
非苟仕也且冀有憐者公時與舅氏往至惟公謁尹尹
訝之問年以實對路幾何曰千四百里何以来曰驢一且
上且下步半之尹大驚曰是非常兒也迺徐致母欲言
而逸其憐意尹厚貲以還喪事或曰漆邑女先若君幸
免若父公少也明父志迺知擇君茲舉其類似耶非耶
公自是屹然樹鄉望鄉亭有繫公必預聽時有他言主
亭李某者怙富且長少公曰而具千履追我乎公作色
曰直一履耳怒揭坐去益嚴門地環百里人事之擬漢
鄉有秩伺門下直視鼻屏息謖足步且郤或令曰歸治
爾業或頥使去旁邑或樂公振業徙者丐居復者丐田
至如歸也公嘗應年胥在縣勾軍使至坐縣衙虐甚尹
苦之公亦奮以族子興拳勇可任與偕入勾軍方杖胥
公挺身出褫隸杖委之庭捽勾軍下拳擊如杵聲勾軍
勢殺縣迺靖事上聞例亦頓解凡縣胥德公且畏懾公
罔有立異釣貨于公里者夫人有知胡弗如葵也葵衛
其足公知亦大矣衛其鄉及于比縣況于家乎余追問
其家之政氏族秩如也享燕有儀甲賓位丙丁隅乙居
甲丙之隅主位迄不移戊巳以下在序偶遣主之偶無
遣匪人預必捽下之且令曰母令更參吾氏飲御家衆
稍不律詬聲震牆屋於姬媵無假借家事大治既五十
率就繩約閉戶坐一榻閣諸史几上信指取閱之於人
淑慝世興亡頓形喜怒怒則龡洞簫和之識者固知公
有史家胸次無所庸也後數十年公仲孫今少宰公某
稱良史氏雄文獨行為世珍異公有以遺之也少宰生
有娠祥公戒家人俾勿洩世不盡傳公卒用少宰貴贈
通議大夫南京吏部右侍郎人猶曰徵未艾也嗚呼草
澤之士非有竒迹著于家于鄉邑以光于先而裕于後
也亦何以異于人人也哉
祭栢厓張老先生文
良勝聞之朝家取士在天下以掄魁之選為最君子論
人在掄魁以一峯為最一峯不可作已而論者謂栢厓
先生繼一峯魁選者也平生聲實斯足為埓制策萬言
誠為之地視一峯之正紀綱者異詞而同意宫僚讜論
慱野在廬視一峯之於南陽公百慮而一致若進位上
卿聯銜保傅令子若孫允文允武壽考令終此又人人
所難而栢厓兼之使人遺恨於一峯謂宜必致而中沮
也嗚呼栢厓又不作矣邦維典刑存亡莫竟有存若亡
有亡若存精感氣孚孰曰幽明而遽異途良勝生而維
後有諭一峯若步其蹤遺文往迹翼翼其容況於栢厓
同建産也有侍硯席有連婣婭自童而壯式上以下茲
者懷禄遠方不獲相繂鞞之力于彼中野瓣香遥臨固
鄉舊交承之悲而搦筆志誄幸有得於天下之定論者
尚饗
諫西征疏
謹奏為懇留聖駕事臣聞子之道曰孝臣之道曰忠孝
雖盡於克襄而保其身體猶在所重忠固先於法從而
諉於疎逖亦所未安伏念臣忍死釋禫自分樗材不宜
於用而徬徨就祖傳聞道語多失其真既入京師屢浹
旬朔狗馬以近主而多憂論議每因時而過計雖分曹
就列秪見昔不異今而朝議野謀漸若朝不及夕即今
孝貞太皇太后梓宫方殯抔土未乾而側聞龍馭邁征
清塵有日孤卿力有論思臺諫預陳疏議未蒙報可竟
爾留中豈謂託之空言卒莫能回逸志臣微且遠志樸
近愚冐進謭詞罔知納牖而遇巷容有偶中敢懲舉網
而罹鴻稽若齊援未及漢嗣潜危左右莫強長安之行
而老跛分骨肉之愛殿廷方陳嫡庶之分而商顔寄羽
翼之成臨秤方持於重圍旁觀或得於勝算於事於理
亦既有然在古在今詎云有間臣故不敢以遠為安以
言為諱亦不敢以高為論以激為名因時會理平物宣
情試為陛下言之方今暑氣未消秋陽惟烈近畿多荒
盜之餘沿邊又戎莽之地溽雨遺虐熱毒尚殷蒸鬱怨
&KR1460;疫癘時作殍屍枕藉良足傷心釵釧流離何能矚目
雖一人之慶澤無量而百靈之拱護惟虔起居食息未覺
違常困頓驅馳安足長恃況聞先時從行擁衛供給未
免於失期郡邑吏民煩費每難於卒辦前驅已無完城
後載斃於錯轂威嚴震蕩不敢以役數而懷歸部曲翺
翔固多以勞極而思潰且恒居樂所每不堪於離憂久
蹈危機幸得歸於安土披堅執銳孰若冠裳之榮眢汲
突炊孰若宴羞之備羣趍隊處孰若妻子之娛露宿野
行孰若清嚴之第此又恒人之情也而曰彼獨無是哉
臣向聞傳奉聖旨以天時暄熱凡法司罪犯悉從寬免
夫天之時不以在京在外而異人之情不以有罪無罪
而殊陛下既矜及有罪矣於無罪臣民顧不念之哉既
知在京暄熱矣顧肯自輕萬乘而謂在外風氣有異乎
哉臣又竊伏思之往者聖駕初出而北征人或謂忘返
矣然當郊祀之期而亟歸再出而代邊人或謂懷安矣
然聞祖后之喪而奔赴近視山陵人亦未必就殯何期
也今臨窆而成禮矣是皆孝敬有得於夙成而行止每
由於獨斷屬者祔朝之虞逢天之警震雹交庭方冀成
王之感悟燈燎俱燼必增宋室之隠憂仰惟英主轉移
恒出人情意料之不及而淵衷惕厲猶幸天心仁愛之
未忘向者既萌之孝敬擴之躬行今者無謂之巡遊必
旋報罷然而微臣必欲冐死一陳誠攄久蓄之孤懷以
畢奔問之初志伏望陛下及今若時以保聖躬迺就諒
闇以全聖孝既有以順臣民之情迺所以慰朝賢之望
包容疎逖使獲果於自效而班行法從迺能有以自安
臣不勝殞越待罪之至為此具本親齎謹具奏聞
東洲初稿卷十一
