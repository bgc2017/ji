東洲初稿
附錄
與夏于中夜話感而有作
石淙病叟楊一清
幾月蓬頭不出門故人相見忽驚魂夜燈深語飜疑夢
病眼慵開轉更昏萬古乾坤還正氣百年宗廟自深恩
亦知人衆天終勝得失窮通未足論
釋褐年方壯憂時志未償西江四君子北闕幾封章山
館繁新暑扁舟繫夕陽定知為别後魂夢亦飛揚
楚雨淒風次第經此身如葉任飄零西江文獻真無忝
高廟神祗合有靈秪恐憂時頭易白郤逢同調眼須青
敢言聖世多麟鳳不使三閭詫㒔惺
夏吏部于中以諫除名方巾士服訪予里第予
避暑山中弗克會也聞而賦此他日將寄之
二泉邵寶
南歸吏部戴方巾冉水東頭訪病人萬里孤槎浮海夢
片言九死報君身風從遠道來應好暑向深山避却真
我欲贈君無可贈兩山泉脉一般春
鄙言錄上東洲先生契兄聊寄遐思
白浦朱節
昔聞淵明歸黃花滿三徑東籬見南山悠然有餘興饑
餐秋菊英腴養亦何正先生淵明流清臞非俗病濯纓
還旴江稽顙拜休命嗟余掩枕席林泉約斯訂動静㴠
至機君今登妙境世運如轉圜窮達皆云幸
敘曰東洲子上書獲罪罷官南歸會江畬子自
外至撫時感事有漆室之憂焉爰賦小詩奉宣
雅操京口唐鵬
聖主憂勤降輦輿小臣慚負此冠裾孤忠耿耿雙垂涕
&KR0870;立皇皇十上書每以起居懷&KR0591;御故將生死等籧廬
臨岐莫惜豐城劍即委江湖氣有餘
長安風日暗塵埃閶闔沉沉晝不開秪為懷柔朝岱岳
非緣封禪訪蓬萊諸公未解皇王略萬死惟祈日月逥
歸去敢言山色好五雲回首有餘哀
奉送天官夏先生南行草率請教沈霽
諫垣自古多忠義郎署于今有直臣撻死不回三寸舌
舍生無愧百年身巡遊消息驚黎庶貶謫精誠動鬼神
誰向上方還借劍殿前重斬獻諛人
東洲初約駕長船與余偕行卒尋訪不得見迯
名也沈侍御謂見之河西務且有作用韻寄聲
兼簡舒萬二執事以為然否歐陽重
上疏只因期報主讀書元自學為臣九重日射汚輪血
萬死天留去國身謾說海翁還易慮可憐漁父亦傷神
江行好是埋名姓莫道識聲無故人
閻閎
禮嚴聖主勒封期疏抗孤臣碎首時萬里生還猶是福
一朝諫納敢言遲雲深鳳闕春光别雨沃山田穡事宜
松徑定知有人候閒居肯與賦江蘺
熊相
西南山水旴江秀前有圭峰後有君豈獨聲名追往哲
尚教鄉曲嗅餘芬松篁又見歲寒節臺閣久傳官樣文
天意定為斯世計野心未許付閑雲
憶昔一章奉和鄭繼之贈别黃伯固贈别東州
夏年兄先生歸麻姑山方豪
憶昔初笄日容華射鏡臺自嫌空名處遥指上宫來寂
寞關雎響招搖舞燕材久能甘斥逐寧復怨塵埃白髮
難移志紅顔合受灾麻姑㩦手日歌罷嶺猿哀
鄙詩一章固知不足以辱行囊聊以見意而已
汪應軫
大庭言路有人居何事通才亦我疎去國尚焚新諫草
歸家只掃舊門閭朱雲檻在腸先斷阮籍車回哭未餘
感極君恩賜骸骨無心投賦弔江魚
貴溪夏言
奔走傷心萬里天北來消息每驚傳百年此日逢多難
千古吾鄉有四賢賈誼才名均行輩劉蕡科第我同年
獨慚不與東都籍短疏何時玉陛前
昨會後情不自已賦得胡說一首錄上見意
王顔
彩鳳煢然向日鳴孤忠耿耿滿朝驚敢言底事千金重去
國空囊一葉輕身換綸巾歸故里功收汗簡著芳聲直
令真氣充寰宇未必皇天誤此生
先生非言官也而能言人之所不敢言且其言
一皆至誠惻怛之所不能自已者非但隨聲附
和而已也非所謂鳳鳴朝陽者乎杞聞之竦踴
欣慶故不媿謭陋作鳴鳳篇少模寫先生憂世
之志非敢謂揄揚也鄧杞
威鳳能瑞世所貴在一鳴不鳴豈不逸奈此心怦怦岐山
鳴自然茲焉鳴不平不平豈為躬鑾輿多意行東巡復西
狩詎肯安華清天家非細故所繫萬鈞輕嫠婦尚有憂
而況朝之英夫子有諫疏忠義何觥觥辭氣真激烈有
如葵藿傾回天信有機終然萬里城屹屹鞏皇圖天聽
時鏗鍧幸哉得輕貶誰謂非聖明吾道信有光吾旴與
有榮乃知夏夫子四海心京京
雷昱
暫解朝衣未許閒徵書指日下天關資身厚禄輕如芥
憂國嘉猷重若山堪嘆君遭韓子貶緬惟漢召賈生還
共稱直道竒男子抗疏宸廷敢犯顔
金谿曾漢
京洛何多士鄉江更幾人排雲來苦口對日勇忘身人
事無終極君恩有屈伸巳聞歸八駿端拱在楓宸
竊讀諫章感賦錄乞垂鑒李崇
輕身重義振綱維未信媸妍鏡有私消變首祈袪彗孛
奕棋傍視繫安危出須穴鳳來儀日處暫潜龍勿用時
四海蒼生霖雨待仰資聖治並唐虞
天官夏東洲先生以言事得罪寔與有宋胡忠
簡謫嶺表王簡卿歸天台同一機軸生非敢比
王瀘溪劉龍洲輩然效顰西子之意不能不形
扵筆翰之間故凑和王槐軒押因以見古今之
竒偉焉豐城黎順
觸諱披鱗試一鳴並遊英俊總心驚從違實繫時通塞
去就應為國重輕綵鳳獨呈希世瑞黃鐘不是等閑聲
漢皇欲守無疆業長策安能外董生
久違清誨梅渴殊甚小詩奉覽見企仰之意而
巳金章
讜論陳來愧素餐馬蹄三宿出長安一天夙霧回瞻遠
萬頃狂瀾獨障難但使乘輿留闕下不妨簮屨去江干
東洲劄子南陽表千古人將伯仲看
欽差提督撫治鄖陽等處地方右副都御史王縝謹題
為陳言激切事臣聞自古人君納諫則聖拒諫則狂納
諫則興拒諫則危納諫則治拒諫則亂歴歴明騐具在
方册然人臣之於君猶子之於父也子諫父不納遂不
復諫是忘父也臣諫君不納諫遂不復諫是忘君也臣
自讀書素懷忠義豈敢負陛下而忘厚恩徒靦顔以充
位為哉臣近聞兵部等部郎中等官黃鞏夏良勝張衍
瑞等巡按陜西御史張文明翰林院修撰等官舒芬等
各盡所見陳言勸諫陛下巡狩之事其言樸直多有忤
觸致蒙震怒將黃鞏等或為民降級或監禁痛責臣寢
食不寧晝夜憂惕不意聖朝亦有此事外亦傳聞人心
驚駭以為黃鞏夏良勝張文明舒芬等言有不當其心
不過忠愛陛下耳且言者正直乃所以彰陛下之聖明
也正宜褒容以大開諫諍之路以永保豐泰之治豈可
加以罪謫而取譏於後世乎伏望陛下念上天眷命之
至重思祖宗創業之至艱明目逹聦體舜之好察邇言
檢心責巳法湯之改過不吝詔布天下與日俱新將黃
鞏等勑行該部通查錄用將直隸山東等處伺候人夫
馬匹盡行放回耕種以示再無巡狩之舉仍將中外所
切齒罪惡顯著者拿問究治以慰祖宗在天之靈以慰
天下仰望之心則臣死無憾矣今日之事猶有大而急
者乞勅府部勲戚大臣及科道等官公同會議推選相
應宗室教養于宫以待前星光啟然後遣還本國或會
查國朝事例日取親王以備司香之典以同報本以親
血屬祖宗不勝幸甚如臣者欺罔合加重治以謝天下
臣叨大臣之末甘為陛下一死不忍宗社之將危也是
以披肝瀝血上言臣無任犬馬激切之至緣係陳言事
理未敢擅便為此具本差承差親齎謹題請旨
巡按直隸監察御史臣葉忠謹題為宥言事以培士氣
以昭聖政事臣聞蘇軾告其君曰為國者平居必嘗有
亡軀犯顔之士則臨難庶幾有徇義守死之臣若平居
尚不能一言則臨難何以責其死節此可見士氣不可
以不預養也又曰彈劾積威之後雖庸人亦可以奮揚
丰采消委之餘雖豪傑不能以振起此可見士氣係於
上之所養何如也是以聖人制世御俗獨化於陶釣之
上初未嘗挾其難犯之威以輕加於易制之士惟養其
精華果銳之氣使之真足以應吾紛然不齊之求凡天
下伏藏之禍未發之機人所不敢言者亦將不顧利害
生死而陳之於吾前而隠然有虎豹在山之勢斯足以
昭聖明之政而意外之虞無自發焉苟徒取其委靡茸
瑣之人而縶其手足於規矩繩墨之内曰茲固可以保
其禄位者則士氣日以銷鑠雖其職所當言分所當為
亦將蓄縮自顧以全其寵也又安望其出位敢言以陰
沮姦宄未發之機哉他日又安望其仗節守死以當患
難之衝哉我朝自祖宗以來培養士氣遠過前代近年
為逆瑾所沮幾至掃地伏遇皇上獨奮乾剛明正瑾罪
以謝天下四方之士庶幾少吐生氣莫不争自淬礪以
求無負於清議一旦遇有可言之事亦莫不争進其說
以求無負於朝廷雖其間所言或有過當致犯逆鱗之
諱而一時精華果銳之氣猶足以嫓美前人垂譽後世
者凡此皆我聖天子之仁慈有以振作培養天下之士
之氣也近日恭遇陛下將有南巡之舉科道等官伏闕
待罪巳奉溫旨而吏部等衙門郎中等官張衍瑞黃鞏
夏良勝舒芬等復出位僭言致冐天威凡一時言事皆
置之獄或至死者繼而又有斥逐貶謫之命焉夫張衍
瑞等所言與科道等官所言同一事也陛下顧容於此
而獨罪於彼者豈非以張衍瑞等出位僭言之罪法所
不貸者哉臣聞官有大小愛君之心則一況事有關於
君身宗社之大者又非可拘以常職隠忍而不之言也
何以言之彼寧王謀為不軌之心路人皆知之平居士
大夫相與語於朝庶民相與語於道而獨不以告陛下
者何哉盖以寧王乃宗室之親在祖訓有風聞之禁欲
求其事伏而未發而寧王方且竊弄陛下之威權以箝
制天下之口如副使胡世寧稍與齟齬即托以他事誣
以重罪凡陛下培養之士之氣為彼所銷鑠者多矣然
君臣大義無所逃於天地之間而一時激烈之氣又有
賁育所不能奪者故張衍瑞等聞陛下將有南巡之舉
恐彼因得逞其姦謀固不敢明言以激其變而又不忍
不言以防其姦雖至醫士武弁之流亦昌言於朝而越
職之罪不暇計也夫屠人驅牛羊而戮之市猶宛轉跳
梁不即就死而況人為萬物之靈顧不知自愛其身哉
今張衍瑞等冐死敢言略無所顧忌者由忠愛於陛下
者有甚於愛其身而陛下拾肆年養士之功至是果獲
其明效也陛下又何忍寘之法而不鑒其心以全其氣
哉臣觀自古人君如漢武帝唐太宗之賢每遇汲黯魏
徵之直諫雖勉強優容而卒莫能盡行其說盖優容於
一時者世主之所可勉而盡行其說者在明君猶難之
也今陛下遇張衍瑞等有言雖厪切責若無所容而南
巡之命徑亦中止且因此漸以覺悟一遇寧王賢孝之
請遂燭其姦若親履其地目擊其事者則張衍瑞等進
言之意固得伸於聖明而斥逐貶謫之命乃堅不可回
焉豈陛下能為明君之所難勉而反不能容世主之所
能容哉臣有以仰窺陛下切責之令特出於一時觸忌
之餘而悔悟之真則漸萌於俯察之後張衍瑞等至今
不蒙矜宥者豈拘於成命歟抑有所待歟大抵人君之
渙頒命令惟其是而巳苟有所不安雖拾易之不為過
一日更之不為速陛下豈以是為計哉或者萬幾之擾
未暇念及而臣等有言責者方以言為諱而徒以將順
其美臣之罪可勝誅哉夫李惠等幸荷聖明得察其心
而行其言彼雖死亦瞑目矣況其間僥倖於不死者又
豈以斥逐貶謫為憾哉臣猶進是言者竊念士氣之養
與否係社稷之安危且恐謀為不軌者緣是得以借口
以逞其私也故冐死為陛下言之伏望聖明擴天地之
量霽雷霆之威以全人才精華果銳之氣如蒙乞勑該部
將前項言事官員早加議處如死者則贈其官并蔭
其子至凢斥逐貶謫及為寧王素所誣䧟者均賜召還
以復其位使天下聞之皆曰前者斥逐貶謫之譴由張
衍瑞等出位僣言之故自取之辱也今者襃嘉欽恤之
典乃聖主棄瑕錄善之誠非常之恩也庶士氣賴以復
振皆將出死以取辨於多事之時而明良之遇播在史
册傳諸方來豈不足以昭聖政於千萬世之遠哉臣以至
愚極陋不知忌諱抵冐至此惟陛下寬其斧鑕留神採
納臣無任震慴待罪之至為此具本順差舍人王芹親
齎謹題請旨
山西等道監察御史臣熊相等謹題為表直臣以彰聖
德事臣聞君德莫大於仁明臣道莫先於忠直君有機
禍不測而臣不陳之非忠直也臣之心迹既明而君不
恕之非仁明也先年宸濠陰謀不軌之時大學士費宏
翰林院編修費宷每發其惡於朝竟為宸濠所忌誣以
罪而謗之尚賴陛下之仁明得以致事家居及上年乘
輿之欲南巡也今謫官為民原任翰林修撰舒芬郎中
張衍瑞等員外夏良勝等主事萬潮等大理寺寺正周
敘評事姚汝臯等行人巴思明等固知陛下之天威無
所不征無所不克也況此逆藩之么麽乎但慮其奸人
刺客布在長途恐六師野次而一旦蹈其機伏則未免
毒蜂入懷賁育失色之悔徒以反謀雖得於風聞野迹
未徵於耳目且親王也地親位重不敢易言之故託事
以留行焉不顧出位之罪争致狂戅之詞非陛下之仁
明曲為生全之豈不皆至如陸震孟陽何遵劉校詹軾
劉槩李惠余廷瓚林公輔等之死於道路乎今宸濠果
反矣遠勞聖駕然後掃平則費宏等之先見舒芬等之
赤忠亦既昭昭矣以陛下之仁明忍終棄之乎昔宋仁
宗始怒范仲淹歐陽脩之伏閣也俱命遠貶未幾悟其
忠直不次大用之千古稱賢君焉陛下聖明豈仁宗可
比顧肯以此一事讓之耶如蒙伏乞勅吏部查議將各
官生者召還或量為陞用死者加贈或錄其子孫則陛
下之喜怒真無固必臣子之肝膽争相披瀝矣奉聖旨
該部知道
吏部為開讀事該本部題文選清吏司案呈照得正德
拾陸年肆月貳拾貳日欽奉詔書内一欵正德拾肆年
文武官員人等為因諫止巡遊跪門責打降級改除為
民充軍等項該部具奏起取復職酌量陞用被打死者
情尤可憐各追贈諭祭仍廕其一子入監讀書内有充
軍故絶者一體追贈諭祭查訪親屬量與優養欽此欽
遵查得正德拾肆年肆月初二日該錦衣衛親軍指揮
使司題為守衛事節該奉大行皇帝聖旨孫鳳等一百
七名這厮每不務本等辦事却乃朋出妄言多方訕謗
好生無理每人去衣打三十孫鳳陸俸張衍瑞姜龍舒
芬俱調外任不許夤緣起用京職亦不許該部并科道
及撫按等官朦朧推舉錄用其餘的各罰俸陸箇月再
有違犯的都重治不饒該部知道欽此本月十七日又
准錦衣衛鎮撫司手本為傳奏事該本司題節該奉大
行皇帝聖旨這厮每不務本等職業假託言事奏擾黃
鞏陸震夏良勝萬潮陳九川每人打五十都降去為民
不許夤緣起用如該部并科道及撫按等官朦朧推舉
的重治不饒徐鏊打五十發煙瘴地面永遠充軍家小
隨住欽此又准該司手本該本司題節該奉大行皇帝
聖旨這各犯不思官守執事出位妄言林大輅余廷瓚
打五十降三級俱調出外任但不許夤緣起用京職如
該部并科道及撫按等官朦朧推舉的都重治不饒其
餘的每人打四十降二級欽此又准該司手本該本司
題節該奉大行皇帝聖旨周敘這厮不以平刑為職輕
躁奏擾打五十降三級調出外任但不許夤緣起用京
職如該部并科道及撫按等官朦朧推舉的都重治不
饒其餘的每人打四十降二級欽此欽遵俱連人發送
到司除罰俸官員行令欽遵徐鏊拘連當房妻小押發
貴州都司烏撒衛充軍黃鞏夏良勝萬潮陳九川送順
天府給引照回原籍為民外查得數内兵部車駕清吏
司員外郎陸震工部營繕清吏司主事何遵刑部山西
清吏司主事劉校照磨劉珏大理寺左評事林公黼行
人司左司副余廷瓚行人詹軾劉㮣孟陽李紹賢李惠
各被打因傷身故兵部武選清吏司等衙門郎中等官
孫鳳等節該本部遵照前旨題奉欽依兵部武選清吏
司郎中孫鳳調湖廣德安府刑部浙江清吏司郎中陸
俸調江西撫州府吏部文選清吏司郎中張衍瑞調山
西平陽府禮部儀制清吏司郎中姜龍調福建建寧府
俱同知翰林院修撰舒芬調福建市舶提舉司副提舉
大理寺左寺署左寺正事右寺副周敘降浙江温州府
永嘉縣縣丞右寺右寺正金罍降太常寺典簿廳典簿
右寺署右寺副事左評事郭五常降通政使司經歴司
知事左寺署左寺副事左評事孟廷柯降戸部署左寺
副事右評事郝鳳升降都察院右寺署右寺副事右評
事張仕鎬降南京刑部左寺左評事傅尚文降南京戸
部右寺右評事蔡時降南京都察院右評事姚汝臯降
刑部俱照磨所照磨工部營繕清吏司主事林大輅降
湖廣夷陵州判官都水清吏司主事蔣山卿降南京前
軍都督府經歴司都事行人司行人陶滋巴思明李錫
顧可久鄧顯麒黃國用王瀚熊榮楊泰王懋李儼潘銳
劉黻張岳俱降南京國子監學正本年九月又該華盖
殿大學士楊等題為作養人材事正德十四年九月内
該翰林院開送庶吉士汪佃等到部除授該本部擬將
數内江暉馬汝驥擬授翰林院編修王廷陳吏科汪應
軫戸科俱給事中曹嘉浙江道御史等因節該奉大行
皇帝聖旨江暉馬汝驥王廷陳汪應軫曹嘉出位妄言
罰俸俱除外任欽此該本部題奉欽依將庶吉士江暉
除授直隸廣德州馬汝驥山西澤州王廷陳河南裕州
汪應軫直隸鳳陽府泗州俱知州曹嘉除授直隸大名
府推官訖又查得正德十五年九等月節該大常寺典
簿金罍奏稱親老乞要終養都察院照磨郝鳳升通政
使司知事郭五常國子監學正顧可久各奏稱有疾乞
要回籍調理等因節該本部題奉欽依准放回還侍養
及調理去訖又查得學正鄧顯麒於本年六月王懋本
年八月副提舉舒芬正德十六年正月各丁憂回籍守
制去訖及又查得知州王廷陳近因緣事擬降雜職學
正王翰近巳病故通查案呈到部看得郎中等官黃鞏
等冠帶醫士徐鏊各因具疏諫止巡遊黜調改降充軍
員外郎等官陸震等一十一員因傷身故今奉明詔合
無將郎中黃鞏孫鳳陸俸張衍瑞姜龍署員外郎主事
夏良勝主事萬潮林大輅蔣山卿署左寺正周敘署左
寺副孟廷柯署右寺副張仕鎬左評事傅尚文右評事
蔡時姚汝臯查有相應員缺各復原職如無原缺添註
其年資巳深者查照陞用侍親右寺正金罍養病署左
寺副郝鳳升署右寺副郭五常行人顧可久丁憂行人
鄧顯麒王懋修撰舒芬七員候親終病痊起復之日各
除原職博士陳九川行人陶滋巴思明李錫黃國用熊
榮楊泰李儼潘銳劉黻張岳俱復原職南京者行取赴
京及起復病痊行人遇科道員缺照例選補近故王翰
亦應復其舊官量加䘏典庶吉士江暉馬汝驥汪應軫
曹嘉合照本部原擬江暉馬汝驥復除編修汪應軫給
事中曹嘉監察御史王廷陳近因後任緣事擬降雜職
候到部之日另行定奪充軍醫士徐鏊量擬太醫院官
職銜其身故員外郎陸震主事何遵劉校照磨劉珏評
事林公黼司副余廷瓚行人詹軾劉槩孟陽李紹賢李
惠十一員俱各量贈一官遣官諭祭仍行令各官原籍
官司各起送一子赴部轉送國子監讀書無子者廕其
弟姪庶使忠義有所表彰而存歿均沾恩典緣係開讀
事理未敢擅便正德十六年五月初一日本部右侍郎
羅等具題次日奉聖旨是這各官跪門獻忠責打身死
其情可憫陸震贈太常寺少卿何遵劉校尚寶司卿劉
珏刑部主事林公黼徐廷瓚太常寺寺丞詹軾劉槩孟
陽李紹賢李惠俱監察御史仍各與祭一壇依擬廕錄
王翰也贈監察御史其餘降調等項的名准復職陞用
欽此欽遵擬合通行為此除外合劄本官照依本部題
奉欽依内事理欽遵施行
東洲初稿附錄
