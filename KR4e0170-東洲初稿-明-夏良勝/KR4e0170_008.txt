東洲初稿卷八
明夏良勝撰
詩
墨竹
一幅寫真竹依然老嫩莖不驚風雨夢深倚雪霜明有
影濃且淡無根枯復榮詩魂偏入格聊寄故人情
山遊荅同志
散策行迂路離離坐石橋柳煙依日睡花雨趁風飄大
笑逢開口相期怕折腰深杯馮自酌清韻倩人敲家食
本同舍官資擬共寮塵心無地著客氣有冰消風月本
人分乾坤定我交若知難重擔何以荅清朝後望須刊
竹初心學理苗看雲還絶巘乘月欲通宵臣節千年重
君門萬里遙無端發長恨畫角一聲譙
晩眺
密雲驅雨過山為送青來犬吠行人住牛奔牧豎回好
句隨涼得芳樽入夜開牀頭無所有幾卷舊書堆
偶書
有雨梧逾碧無風竹自開小溪深雪注矮屋厚雲堆薜
茘牆通徑芝蘭砌少埃柴門春晝掩不見一人來
山房夜話
丈室清於洗玄玄正可談放簾分月碎迎戶半風含人
夀豈無百浮生只有三摶鵬争欲上征雁幾回南繞砌
澆金菊臨軒數玉簮茶精搜句澁酒力助歌酣岐路誰
曾泣迷途馬更諳芳心難妥貼短髮易差鬖話到忘憂
處行儲欠一擔
宿中方寺三首
永夜便僧話茶膏一味真破牆通月色空閣接雲親切
切笛中雨浮浮甕底春五更清夢曉門放欲來人
絶巘馮虛望大江江花似浴白鷗雙自家適意閑藜杖
隔岸愁聲老木梆吊古豈無芻比玉崇文直有筆如杠
村深寂寂無人到山月茅簷照睡厖
避囂來野寺學静慣參禪般若臺風静多羅樹雨連老
龍寒劍影孤鶴避茶煙玄到無言處推窗一枕眠
寓松溪寺聮句(東洲少號小坡)
立馬松溪寺長風掃斷橋(小坡)逢僧無故老磨石記前
朝(月堂)崖古樹遮目臺荒草沒腰(小坡)坐陪清話久鄙
吝頓然消(月堂)
喜得酒聮句
荒村難問市古刹倒芳樽(小坡)強飲開懷抱沈酣罷討
論(月堂)欹枕無多夢連牀更幾人(小坡)明朝回馬首歸
路莫逡巡(月堂)
醉中鬭謔聮句
吟尖方滑澑醉眼欲摩挲(小坡)總為高情遣其如逸興
何(月堂)儒風便脫落僧話轉多羅(小坡)且莫嘲同異孔
門有四科(月堂)
晩眺聮句
登高窮暮景雲樹鬱蒼蒼(月堂)牛飽眠煙草鳥歸送夕
陽(小坡)漁艇趨前浦僧鐘出上方(月堂)坐深清到耳寒
澗落鏗鏘(小坡)
食瓜聮句
剖破綠雲房來供天上郎(月堂)白分成片玉清嚼滿池
霜(小坡)紅子堆盤燦餘甘潯齒香(月堂)青門隨處是何
必問炎涼(小坡)
乘涼聮句
披襟納晩涼(小坡)微雨灑迴廊(月堂)松吼虬龍怒稻翻
雲霧黃(小坡)新詞稱絶唱爽氣協清商(月堂)更到山城
遠簷鈴代擊梆(小坡)
杏林春意(為樊國醫題)
杏壇作孔道杏林鳴僊居儒醫次第業董樊先後車三
部脈息會一點靈臺虚移此藥天下何必論刀圭
和荅雲山塔寺小憩(二首)
招提清欲水不許點塵侵逕曲履痕薄雲封塔影深佛
說幻於古人心巧似今幾多朝市客方寸有山林
野寺尋真處凭高望眼遙天心留勝槩人語在層霄俗
氣從前避清歌取次饒明朝南北夢嘉會惜寥寥
過石門寺次邵二泉先生韻
水嚙沙中石聲聲入耳幽忽然疑砥柱何處覓瀛洲野
寺偏宜夏溪毛可薦秋棹歌來往發到底不驚鷗
洪都和胡副郎赴召二首
脚根不避路到處便為家醉過十年夢風摶一望沙閑
情詩入畫生意草方芽長者須投轄清清一味茶
塵封簮笏厚一拂自今年屯擬經綸濟憂當天下先亭
深風月上書飽夜燈前直到亨衢穏披雲見此天
次謝家埠用前韻
煙草軟十里江雲繞幾家犬靈夜當戶鷗懶曉眠沙有
緣尋道路無處問根芽兀兀推蓬坐方壺有賸茶
去路還歸路今年似昔年坐高三尺浪争著一篙先風
急鳥更疾雲移岸欲前不堪回首處家在一方天
舟中夜坐
坐入江村夜凄風兩鬢生漁燈忽明滅野渡尚縱橫匣
劍嫌光逸囊琴覺調更譙聲不到耳忽過雁歸衡
過番陽湖二首
宵發龍頭鎮午過番陽湖瀦容百流穢風軼片帆孤光
芒鏡未似畔岸天為模野笛漁舟晩行行鴈落蘆
眼眶才落此湖光却嘆身如湖裏航破浪只銷心上穏
乘風何必望中洋浹宵飛渡真為策泛月歸來不用忙
許國有懷如李泌孤城明日是端陽
過范光湖遇變自慰
岸圻湖光惡天翻萬疊雲真於百死地扶出再生人未
構唐公稿幾隨屈子淪馮夷應有意留我獻明君
舟中寫懷
一舸放此老泛泛江湖遊寄跡真浮梗何心問撞舟路
通顔氏瀨詩入米家流有子橫舟在白頭高卧丘
對月書懷
厭家思作客客久夢還家兩睫抉此月寸心紛似麻虧
盈真有度南北更無差岑寂誰驅得開塵放甕霞
春雨散衙後用杜公韻寫懷三首
春半尚無花出牆一番疎雨為催芳煖從南去多應早
寒到北來真較長金粟陌頭才柳色銀瓶窗外亂梅香
何如燕子還相識銜得空泥占屋傍
春思苦撩亂啼烏來樹間寒光盡流水雨暝失高山案
牘求生意妻孥強笑顔家鄉在萬里長是夢中還
何處開懷抱天涯問訊人懶成長似癖酒薄也添春只
拚心中苦相看竹上青應門無客報頭秃不須巾
春雨二首
曉風吹面軟輕帽送寒歸山閣雨聲碎野亭雲氣霏草
知催地力青欲上人衣閑數隨來雁今朝似較稀
雨涼侵短榻春睡起偏遲鳩拙尋遺構鷹揚耐蚤飢干
戈經路滑簫管動鄉悲願和征夫淚吹來鬢上絲
春雪
雲點行人鬢相看盡是翁簷流翻作雨衫薄尚禁風欲
混鵝毛白休迷鶴頂紅梅花驚大晩春老北枝空
和三厓夀陳封君竹坡先生七十
少壯薄宦遊老作隠學士種竹緣江坡清風日來此此
心虛且貞對竹顔無泚揚塵落飄飄夜雨頻磨洗老勁
掣六鼇渭川不在彼垂垂雪低枝寒梢依日起白髮映
綠簪何必論年紀龍孫呈蕭森斷截備國史椽管禿甕
多董狐良足儗丹砂天上來緋衣忽加爾(竹亦有變紫者故云)故
人重相過無主亦自美引泉務厚滋醉日還移祉威鳳
諧笙簧笑歌聞正始再過三十年此坡付兒子
對雪二首
積雪堆還墮貪心欲占秋橋遲驅蹇策江曉打魚舟山
向雲中老人如畫裏遊僵眠餓茅屋歌舞亂南樓
夜雪密於晝春寒忽過秋忙搊東郭履不見子猷舟枝
壓鳥争啄花濃蝶怕遊望中渾一色何處認瓊樓
春郊雜興五首
茅屋不知得春來三月深蛛絲過遊目鳥語自傷心謀
到野中獲詩隨景上尋何人兼吏隠吾欲再生今
社鼓村村閙相看又一年好懷因出郭塵肺欲澆泉山
怪雲堆惡林疎日影穿笑歌驚落帽無意仰書天
高柳未勻綠小桃初著紅兩家鬭芳媚一任付東風供
茗來方士扶犁見老翁杜鵑非吊蜀腸斷莫岑中
短牆垂薜茘莖嫩綠眠苔吊古誰能事匡今我不才煙
蘿孤隼落泉鏡亂魚開立馬長橋問源頭何處來
孤村尋竇氏古廟拜劉生風節乾坤老流光草木榮感
時思警策屯難厭浮名俯伏山陵下卑陳犬馬情
挽李從事母
賊來夫就縳賊去婦欲捐贖身尚可百揮金安惜千赤
手捍鋒刃死心良可鐫亦有幾男兒魚肉終無傳
夀楊玉峯先生八十
晴霞絢朝日相對玉峯高白髮明蓬矢青樽送海桃洛
中應主社林下已忘騷何處尋司馬斑衣未二毛(二郎憲副)
(青年致仕故云)
聞東征得捷
將軍馳露布有喜上龍顔破竹迎鋒下持斨未缺間天
地若為大鯨鯢秪自頑論功書傑閣欲擬燕然山
冬日言志
翛翛此長夜一榻百慮生何如晏眠人日上三兩楹眷
彼金石聲雜我砌下鳴心茅日斬刈寒谷遷雙鶯開口
笑未得著耳頽垣傾惡風穿鳥戶相對獨關情
題四皓
泥塗四老翁伏臘商山側不墮留侯機安使漢庭識天
子驚且疑夢寐見顔色頽衰挾癡兒隠禍頓銷息一言
繫炎鼎表表人臣極非無經國資所志在逃匿冥鴻奮
高秋習習快兩翼豈知覬覦人有恨填胸臆神器匪私
授造化良可測白雲方英英紫芝窅無跡
哀征夫
西風聽鳴鏑馬首云已東征夫詵詵行慘淡塵煙中潢
池恣狗鼠崩騫並元戎霜重鐵衣冷奔突驅羣&KR2667;殺氣
日未薄豈必三刑同舊鬼烏啄肉新鬼號瑤空寒月照
營白暝色霏濛濛豈不念妻兒饑凍垂飛蓬北里傾尊
醁南隣燒燭紅歲暮未歸得何當思掛弓
春日郊行
春來三月好景足四郊中豁豁羈懷放騤騤馬首東林
深藏鳥語香遠送花風緩轡真如意當途肯嘆窮遠山
青掩靄短草綠蒙茸思入蘭亭妙詩嫌謝老工洗觥錢
換酒側帽鬢垂蓬野氣迷坰塢茅簷接大空感時誰可
後憂世我當雄百畆全無種春飢未卜豐杜鵑橋上過
休遇洛陽翁
挽白司廳表之
世為衣冠重文兼道義名夏官思贊理天部寫銘旌夜
月秋亭古春風晩棹輕舊遊元是夢寒骨照山明
挽陶純甫
紛紛入世路生死竟如何兩縣野棠合西曹舊案多濠
梁遺好伴薤露踏哀歌蕭索盱眙墓還看宿草麽
寫榮恩卷
教子祈忠國匡扶願顯親元非博富貴終見荷絲綸烏
帽新籠髮霞綃穏稱身焚香開玉軸舉目是楓宸
郊行陪祀十首
乍出寒郊外分明似壩橋合冰連斷野孤樹入層霄瘦
馬還堪策飢烏信可招一程兼百里行盡不知遙
地曠心逾遠天寒氣更清識時曾似鴈解語不聞鸎公
瑾元非酒羊斟却怨羹宦情羈思並悵悵此郊行
厚顔思肉食何意數干支葭管愁添線昆明待鑿池奔
波三日路滋味幾人知收得閭閻事琅玕向我披
獨有乾坤意牆頭欲放花先幾催草木候氣蟄龍蛇塞
上翁難識壚邊酒易賖更無人肯問温飽是誰家
好日瞢騰過幽懷拍塞開空隨驢上老不見雪中梅和
氣因人致風煙逐我來城頭悲鼓角寒璧落殘苔
不問燕山桂那知玉井泉稚兒方緼草老婦未衣綿夜
夢追三窟朝餐費萬錢提兵須幾鎮何獨向西川
春祠冬烝夜清清入妙香一班隨進退終歲異温涼冊
祝昭禋遠衣冠卜吉藏不須占王氣寒沍樹蒼蒼
何處尋雲竇泉凝雪滿池林端懸鯽鱠山麓集江蘺貂
帽寒緜卒茅簷哭餓兒為探幽興出番惹悶相隨
松密堪承露山高不碍雲金湯元有主天地本無文仰
賴祖宗德從教夷夏分若非雄據穏戎馬尚繽紛
去路還歸路傷懷更幾何風塵隨處是鬚鬢笑人多衰
草牛横笛霜林鳥亂歌無端情思惡掩耳莫相過
贈傅生宗會歸南城
傅生婣家子少獨事一室野氣薄城郭大檏渾不失長
途買櫂夫抱難紛如質質之者為誰王子我所密入口
即禹穴雅不伸佔畢忽來告我歸四方志了一居然改
大觀逾望已六七為告我故人作器須樹漆我行與王
子摩厲方自弼遽曰前人車飛騫杳無匹
送朱侍御按蜀
劍外行騘日春風為拂鞍相思勞太史知已尚儒冠象
馬須忘險瘡痍未劇安無緣起諸葛留與陣圖看(子和為索)
(句故云太史事也)
天夀山三十韻
列聖聯賓馭開山閟玄靈熊羆儼象魏喉嗌限邊庭文
皇主萬國武略呵六丁南天立斧扆北漠空氊屏詔檄
靖氛祲弧矢威麊泠仁宗薄世祚章帝垂遙青文人號
宣朗載籍輝繁星英廟駐狩轍策士驚羸缾穹廬覆真
主臣妾居靡寧回天入纘服傑閣圖渠形兩朝定主鬯
多難攜常經外蛇就藩府永巷辭嚴扄殿色日炯炯宫
流夜濴濴柴桑犬睡屋荻藻漁翻汀老農問旱魃樂腊
功玄冥昇平見歌舞賢俊易岧&KR0034;夢覺過百歲垣墉誰
一聽風愆布後軌劍舄分遺馨六駕宫車晏八音山谷
停木天元有譔鐵筆已忘硎漢原陪翼亮秦祀增光熒
謾記鼎湖䜟毋刊狠石銘龍髯攀弰角鳳翥獻翹翎午
夜風潛壑霜天月在坰虎丘干象緯驪阜失崤涇賤臣
愧肉食閔世隨漂萍分行拜釐祝五雲和露零老馬先
主心腐草後秋螢長夜代燭光冷石殊醉醒天地有常
主斷鼇撐北溟
贈劉侍御還蜀夀母
長安日已遠蜀道胡爾難戀戀佳兒心夜夜夢中還一
命得取道萬里誰當關去時年少行驚見毛髮斑母夀
古亦稀兒歸良獨艱菊花釀露魄豸繡明春顔東望拜
天子南國方威蠻九阪須叱馭四牡行歌還
久雨和荅崇道一首
潦雨沒街渠源頭水亦活歸騎驚瀊渦努力睛閃爍入
門坐空齋旅思苦索莫豈無居高堂誰復念蛙窟疎茅
濕已穿重絺疑大薄愁添甲子頭望入巫山脚昨夜方
酣眠清風動帷幕
雨中閑叙荅和崇道二首
閉門深寂寂有待為君開書笥元無底酒鄉羞未醅鳴
鳩雨不歇驚燕夜方回颯颯清涼足明朝秋氣來
交誼論今古知心見子期只緣多病癖深荷寄方竒行
蟻竹枝上小車花外移盤餐聊爾共重約抱琴時
挽林節婦(刑部郎伯緒之母)
掩袖黃昏淚深閨白髮新不緣身後語能繫未亡人有
子承衰謝無家合苦辛君恩還士論贏得對蒼旻
除夕和石江韻
暫把好懷抱開顔向客邊歲窮還有日醉倒不須錢(時家)
(兄寄麻姑數瓶故云)笳鼓兒童市寒酸尺五天不妨論甲子明日
又添年
客愁連歲積都到夜燈邊家信來三日官銜直幾錢買
痴作白眼把酒問青天卧聽曉鐘發翻疑說去年
燕歌牆外度高遏彩雲邊袖出降魔劍囊無賣賦錢星
躔隨歴次更漏一壺天莫怨宫流水冷冷不繫年
守歲翻便睡思兄來夢邊有官非肉食無吏索租錢漉
酒問燕市烹魚見楚天相思願相見相共祝長年
看看數盡今年歴漫說明年差可立從頭檢點一年愁
焚香告天在今夕
年從此夜盡年從此夜來天日各有度會合應無媒燭
銷商婦淚杯覆王孫哀逐貧不餓死驅厲徒生猜攬鏡
羞蓬鬢壯士胡為哉
春郊雜詠七首
搖鞭催馬絡莫道看春遲錯認重經處還疑未到時林
坰自遠俗村落爾相知最喜杜公子追遊當我期
春草不受翦茸茸弄鮮新好山三月景野渡百年身花
雨濕穿逕燕風輕掠人春歸何底急來往小車頻
袍笏瞻天近衙籌坐日移偶隨安石屐忘卻習家池野
店當壚媪長途弛擔兒淡煙桃杏塢春色有人知
溪流迎我白野燒為農菁黎杖不扶老春衫難得成岸
柳鶯語滑渚蒲魚浪生無由納佳境抉眦飽山明
出門消客恨杯酒力春貧樹立青霄上蝶隨金谷隣四
方多事日萬里欲歸人卬首溪橋晩孤舟閣水雲
少從南國遊負卻東山卧雲深矮屋封天青孤鳥過索
索詩酒緣勞勞簿書課拂衣見高岡頓把春愁破
春睡苦不熟何事來相關淺莎沒深渚白鳥飛青山典
紱桑麻主扶犁虎豹間無家釀新酒社日樂風慳
題廖節母卷
陽剛負乾德鐵石男子腸云何婦女力能任天地綱剝
極復迺生理勝氣自降所以君子心表白工詞揚
夀萱(為符良臣賦)
開濟歸才望江湖成倦遊萱花清晝夢堂背暮山秋范
嫗支家造蘇郎抱國憂黃花三十度祈伴夀樽謳
和孔殷邦憲麻姑勝遊二首
料爾年家會風談一座秋道形先石履清響震山樓花
趁雨争發魚親人自浮信渠兼隠吏相與為時謀
誰云冠盖侣也自解忘機高誼悲萍梗官資略顯微泉
從石溜下雲與鶴兼飛落日斜穿徑歸來盡染衣
環翠亭卷
春風蕩晴江夜雨落梧葉南坡有高人孤亭占清絶看
竹孰主賓問月幾圓缺泉池三伏冰花砌五更雪獨抱
栽培心造化論工拙
挽周文明
閩學師先覺楚歌悲後生相思不相見秋雨暮山横
挽陶郡幕廷佐
青門迴巷月白楊飛岸雲蕭瑟入清夜衣冠疑故人空
懸絲五兩悵望劍孤津(君任延平未赴而卒)宰木看看拱秋濤隠
淚痕
東山營先人兆十詠
老樹摩崖風壑秋似添哀思泣松楸一函已了三生事
杯土難教萬慮休命鍤且當今日務搖鞭却憶去年遊
荒亭展目雲飛處目到雲飛淚已流
山延震位鬱巃嵸老父幽堂許我封地脈藏真待人顯
天峯列秀為誰供丈夫清骨須移竹處士芳魂欲撫松
恨殺九京終不作惺時猶想夢時容(墳有松竹交蔭故云)
五里郊行轉入村何堪拈筆步招魂楚歌薤露知無藝
吳愛甘棠幸有存忍廢蓼莪於弟子但傳清白與兒孫
戴鼇山立泛鯨海難擬高深一念恩
衰服營城越一年纔登山麓淚澘然乾坤異待千金直
首領同歸拱璧全馬鬛新封當易合牛眠故道不虛傳
許多狐兔冗孤塜安用蘇公負郭田
雲竇流泉吸不乾挽將洗我恨應難門前有束生何忝
囊裏無金死更安神道千年畱望柱穹碑萬口識休官
報恩莫罄身輸國拭淚含悲強一餐
望裏山頭雲滿巾麻衫淚漬舊翻新功名未了難為子
升斗纔沾不養親公論自能揚朽骨雅懷應不放閑身
許多感慨干吾慮短榻長檠夜達晨
山從東來壁面西雲侵霄漢岡陵低草露濕履尚浥浥
松風拂笛長凄凄三曲九曲流不斷一峯兩峯青欲迷
哀哀舉柩即深壙精靈鑒此無窮悽
四尺孤墳未告成竒觀百樣一時生祖宗合散枝連榦
朝揖分明雨後晴甲位文峯驚崒嵂離宫天馬自縱横
王維若染無聲妙可是山靈更有情
終天抱痛淚澘澘宰栢青皮半欲斑一息夢翻驚夢覺
百年人幾見人間寒烏飛訴無言恨癯鶴歸靈不憶還
最是追思舊遊地曾隨翁馬上兹山
纔出衡門馬首東一山高處路腰通雲封青塜千年主
雨净黃冠數畆宫有玉可輝幽宅夜無金難買墓田豐
哀懷耿耿渾無際聖主追恩俟大同
過中方寺見張元錫與黎廷吉輩倡和聯句珠玉
盈軸因取歸而和之
郊行
華軒人幾解閒行春色無情過眼明草濕襯花疑綉地
山連蒙靄欲羅城短橋深蘚驚蹄滑嚙岸高枝慣鳥鳴
塵慮已忘清入骨不妨窮壑洗淙聲
年來習得懶於雲秃筆嚴披肆典墳草屋厚乘忘漏雨
紙窗微隙可容曛朝宜論列野宜俗生有穹碑死有文
前代鼎彝今具在莫言銘後更無勲
輓春二首
規將好景輳春華朝士裝成處士家夜雨忽添枝上葉
東風猶拂鬢邊花鳥如喚我夢初斷山似羞人雲半遮
却怪此身羈宦轍無多緣分伴煙霞
野寺尋芳著屐忙雨花沾袖趁風香從頭撿點傷春事
撫掌瞢騰過日光黃四娘來迎笑臉杜工部已破愁腸
流年去去誰畱住大債如天次第償
宿崇梵寺二首
纔離城市即山林古刹停驂一解襟我欲静中還有得
誰言刪後不須吟茶椀潤枯煙竈濕酒杯銷淚燭痕深
相逢盡話浮生夢夢覺浮生只此心
誰解揮戈却日光年來年去自家忙世情落落話移榻
心緒忉忉笑舉觴聲入北風毛欲樹夢回南國背多芒
不如袖袖無關係到得浮沈老道場
舟行三首
軒冕維身丘壑懷神交萬里故人偕秋風入棹思歸路
夜雨連牀憶小齋幾處樵歌驚耳聵一聲漁笛破心霾
仙舟却也無前譽折角巾歸笑滿街
物色都收上筆尖驚人句法俗人厭雲横水蘸天移棹
風泊花飛晝捲簾暫息敢忘黃鳥知浪遊應惹白鷗嫌
歸來小坐温殘蠧一夜悠悠過幾籖
朝野牢牢兩繫身十年疎更一朝親交遊自古能無别
張范于今又有人風力搖搖江上柳晴光漾漾水中蘋
相期何處梅花發深夜寒簷再共巡
山行
古林隂木欲無岡孤稜冉鬱撑穹蒼錚錚萬籟驚殘夢
陽烏走曜衣麻桑腔中湛湛無何有川上晴光花間柳
老農日日理生涯數口命懸田百畆野雲洞口為誰開
青峯箇箇迎人來大顛解我文學會一肩穏挈詩囊陪
二難四美一時集許多眼界閒收拾却費將軍五萬箋
筆鋒掃秃煙猶濕洗觥命酌還自謳山花笑上遊人頭
花香簌簌落酒魄嘹嘹野鶴舒青眸春和却也有秋爽
不獨蘭亭解心賞浪云今日非古人德星昨夜禪關朗
郊遊
村落空梁新燕泥受風斜影亂東西去年租税門無吏
今日逢迎主有鷄春過一番人坐夢馬延再紀路難迷
淳音欲挽回清廟誰在唐虞敢任䕫
笑笑長年過虎溪此回忘却自家竒三槐器宇步猶緩
五柳丰神手欲攜野鳥幾聲人逐北零花萬點岸移西
無情只似風中蝶都向詩壇借品題
處處柴門日舉煙幾人春思不成眠長鋤拄閣山頭雨
短笛横吹洞口天芳草聯鑣清得句便松連榻静談玄
怪來野鶴相親意嘹亮一聲飛過前
舟行三首
春江擁雪護行舟舟上豪人自在流檣尾無籠多去鳥
筆頭有刃少全牛楊州會裏花呈瑞宋子門前柳更愁
顧我關心名利上何如莎草一眠鷗
深篙撑出柳隂船直到蘆根淺水邊刈麥食新生意足
賣花擔舊呌聲便釣魚臺上竿成竹載酒堂前草覆田
鼓楫放歌歌欲醉問奴有幾杖頭錢
小棹悠悠走水光浪翻花片觸殷香好山岑寂添詩瘦
細雨廉纖促渡忙壯志未能忘伐木微軀元不出空桑
年來識得真滋味老菜餘花匝地黃
和邵二泉先生待麻姑泉一首
為取深青洗却迂石梁趺坐正剛予匣中寶劍騰還否
天上銀河落未如飲雪香分歸洞侣佩環聲碎宴池餘
滄桑果是無根說會見何人去惡書
野寺尋春二首
十里春驕碧玉蹄為分清思草堂西風抛魚尺水痕闊
雲織鶯梭樹影低芣苡盈筐人自采豕蛇歸穴劍無提
太平有象伊周在誰向桃源問五溪
深掩柴扄老却春不知花爛已迷濱漫漫野草踏成路
潑潑江流空問津最是一年生事急謾勞百舌巧聲新
坐餘忽地東風惡舉扇何人要避塵
坐亭有感與友清話二首
微暑侵涼晴半隂養花天為主人深除教蔓草開三徑
恨不松根長百尋東郭梵音鯨入壑西山瀑布練飛岑
坐中有客閑評史幾見丹心照古今
送歸春事已闌珊雨惹雲衣萬疊巒愧我無詩虛好景
多君有力障狂瀾水心亭子論心會虛白堂中袖手觀
擊缶浩歌箕踞穏自家風味欲無官
祈雨有感柬宋郡守
誰為吾人購二天馬前萬滴沃公田頓教赤土俱行潦
要使黃雲足備饘一念果然回大造五龍應不譲先賢
新亭擬入滁陽事欲代蘇公續一篇
秋興方高偕釋月堂作山遊人往返成聯若干首
聊紀行耳
曉行聯句(小坡少時號也)
並馬郊行趁月涼(小坡)渠源十里路岐長(月堂)嶺横雲
際衣全濕林抹煙籠影半光(小坡)熠燿數星螢在草豐
穰幾處稻登場(月堂)太平可是真無象何事茅簷穏睡
厖(小坡)
山畱殘月路穿雲數里模糊認未真(月堂)鳥似喚醒人
轉急犬於臨别客還親(小坡)依稀茅屋無扄戶寂寞茶
煙少並隣(月堂)獨有山花知我意隨風吹入馬蹄塵(月堂)
一騎香風晩稻花淡煙深處有人家(小坡)﨑嶇石磴兩
膝屈騰踏野橋雙眼賖(月堂)山黛慣來迎浴日溪聲元
不碍流霞(小坡)未閒人作閒遊計誰信浮生别有涯(小坡)
嘆廢寺聯句
石田無主半榛荒古刹看看瓦礫場(月堂)山脊垂頭欲
賓主泉聲入耳助凄涼(小坡)空階雨過苔侵壁圮屋春
來燕語梁(月堂)怪我征軺破寥落談玄坐上月痕光(時晦)
(夜也)
歸途有感聯句
昨宵霏雨作秋聲為洗塵途待我行(小坡)水合宮商添
節奏山横翠黛轉分明(月堂)風便馬足輕三舍露蘸林
梢濕兩肱(小坡)天與遊人送清景(小坡)無端詩思一時
生(月堂)
過梓山寺聯句
石路磽磽馬足勞偶來山寺訪方袍(月堂)會教玉帶换
一語不獨金山有二豪(小坡)疎竹半窗移日影長松萬
壑響秋濤(月堂)固知方外有餘地野鶴一聲鳴九臯(小坡)
過安福寺聯句
古木修篁寺寺幽遣懷隨處暫停騶(月堂)欲留殘照五
里落偶有好風雙鬢颼(小坡)林下風流非學晉胷中經
緯在匡周(月堂)從今先後為憂樂多少閒思強上樓(小坡)
和二泉先生遊麻姑詩三首
秋風吹起逸人心按志仙蹤次第尋溪泛桃紅春不斷
洞迷煙綠路方深鶴旋吼樹聲相入鹿轉晴崖影半隂
最愛黃花供地主破觥添得幾巡斟
平田處處是桑麻燥土曾經煉彩霞白石煮來應有術
碧蓮開遍未多誇清饒掬雪三生夢閒倚撩雲半日涯
前路險夷渾不碍秪須馳使訪靈槎
馬足輕輕絆暮煙山隈便坐自怡然忘歸借使解回日
見道何妨不在川入畫王維真有數畱詩玉井更無前
荒壇古木如知覺肯向麻姑學永年
與凌伯遠聯句
君為山靈壯幾分(夏)倒囊攜酒共穿雲松頭露滴羅衣
潤(凌)牆角風醒落帽醺寒澗取青千尺雪(夏)長杠掃盡
八千軍西風回首東南路(凌)觀瀑亭前日已曛(夏)
萬山深處兩吟身(凌)鄙吝都消幸有隣風景因人添却
勝(夏)物華隨意看來真壁立詞鋒山鬼泣(凌)源窮經案
野猿呻揚塵幾度俱浮夢(夏)誰見桃花洞裏春(凌)
為彭人傑寫扇面小景
好景誰將此畫移百年老子一裘披素琴不許閒人聽
只有高山流水知
題閩蜀掄材卷為司訓王廷表作
紫氣入斗肇閩學蘇文趾美眉山童真才一出動天地
不知誰任為羅功
雲山吟
雲浮漠漠山為骨山瘦稜稜雲作衣動静交時方見道
更於何處問庖犧
送王廷表内補分得細字韻
東風吹柳黃金細折枝詞向行人媚來時去時同此氊
鄉學國學易其位楊君升蚤孚竒占韓公謫後深膏味
長安燕落畫梁泥橋門士啓先生秘
題桂南閱秀送陳掌教
莆陽十年磨桂斧旴江十年樵桂楚鋒霜落手眼星光
桂林一入争先覩莫惜桂林小君用知君借與桂林重
狀元峯頭應有人明遠樓中學臧夢君不見張曲江柳
愚溪宣城寄跡君須知萬金不愛打碑楮都付來人公
是非又不見思駿馬買駿骨許多朽瘠封洼窟孫陽一
上黃金臺桃花叱撥驚駑駘明年俊乂紓忠懷隨君儐策
升堯階
郊行五首
荒村短笛(闕)
淡淡晴光倒浸川去年風景似今年何人疋馬郊行急
茅屋家家待舉煙
惱人春思欲葱芊野寺愁看碧玉椽社散不知誰是醉
幾回搔首晩風前
處處柴門小小坡暗香風裏馬蹄過閒人檢點春消息
細數雨飛花幾多
才見遊人著葛巾一場好景一番新賣花聲過街頭急
忙殺洛陽橋上春
祈雨有感柬宋郡守
共卜朱輪軋軋聲隨來膏雨自分明矢心掬水三年冷
障眼飛塵一夜清召伯只争先後著南人不異古今情
缶音也學鳴韶濩附尾曾垂不朽名
望雨聯句
天忘下土秋慳雨(天挺)千里膏田半欲枯(元錫)雲脚怪
他山外過(于中)風聲撩我望中孤(揚之)郊亭謾阻歐公
興(天挺)方社空遺董子圖(元錫)野老數驚鳴垤鸛(于中)
一瓢誰倒慰來蘇(揚之)
中方和元錫韻
馬便熟路立風嘶野寺雲林綠半垂眼豁不知天更大
心焦却怨雨來遲柳殘晴岸翻成趣花發秋江正及時
杖屨叨陪消俗慮一囊收得幾聮詩
天潢畱輔為葉先生題
滿腔渾是染丹青王國專班小傅霖鴻桷人多馳宦志
鵜梁誰更動鄉心河間正協匡時制董子元無抱膝吟
前席虛懷咨對便一簾風月伴書淫
寫菊夀陳桂軒
花擇人人愛花天成賓主東籬下淵明一去不復歸彭
澤留作一場話南豐逸人學陶者六十年來無定價夀
芳偏趁此花清憑我筆端驅造化樓頭鼓苑中詩誰云
草木盡無知夀君元是此花種寒英歲歲霜高枝
挽西園江先生
怪底妖氛犯法星薤歌愁斷路人情憲綱秋色臺中草
史筆春官石上銘鶴病故園懷舊主虬蟠丘首護先生
西風不減諸郎恨吹落寒烏夜夜聲
别方通守
使君江上買歸舟載得月明真似秋浹岸柳絲憐老稚
滿樓醉色下汀洲宜休未必如前輩易退何妨挽末流
公論到頭惟筆在甘棠不獨詠西周
題改庵
夜雨西窗欲睡時芭蕉聲碎枕邊詩此君果是無閑物
好見周公為解頤
不把閑身綰半通孔顔都在此腔中小庵移傍靈峯下
要使荆公避遠鋒(改庵撫州人居近荆公故宅)
寫貞白凌寒卷(卷畫梅贈節婦)
凍容不減玉顔色疎影横簷却避春雪夜槎牙舒鐵骨
最堪圖贈未亡人
北行泊昶口
船到昶溪溪上泊䕫䕫故老送新茶却將往迹閑敲博
誰是當年十萬家(彼舊有姚十萬故云)
寓汝川和高憲伯先生賞牡丹詩
自與孤寒别老根洛陽臺上幾争論兩家色樣專芳味
一陣東風受主恩玉帶也曾占宰相金樽隨處閙王孫
誰能拔此揮吟賞多種桑麻補厚坤
過康山忠臣祠
曾於此處夾龍飛血濺孤岡迹未知反火威靈歸後著
得糠符䜟炳先幾函尸僭偽來何暮破膽腥羶遁恐遲
真主默交天地相元功猶自說劉基
晩泊都昌
官舟薄暮下都昌冒險篙師報日康霞錦一機天自織
波文萬頃水成章遠山黛鎖真嫌畫新月眉横恰對缸
且盡一尊開拍塞山城寥落夜催梆
嘆石崇廢宅
石氏富非朝夕得財多元是禍之媒香塵錦帳無名目
未必貪夫為朵頤
過南康感事(時有寇燔其城)
志多名郡據長江今日翻為一戰場楊賊未燔城盡礫
李生應吊筆如杠生靈魚鼈知多少節制貔貅正富強
折首幾何驚奏凱更無人似相公沆
問白鹿洞
貧儒不用買山錢到處開堂坐煖氊白鹿效靈名古洞
紫陽衛道闢閒田一湖水面真無恙五老峯頭尚有鐫
末學虛懷遭雨惡瓣香遙奠愧崇賢
見廬山有懷邵二泉先生三首
少年曾誦二泉詩不似廬山未見時蒼翠已從言外得
巑岏到使夢中迷歐公履歴能忘險朱子文章足解疑
今日維舟訪真迹三君容我𨗳前旗
十年馳夢到廬山假道匆匆竟莫攀爐裏有烟疑是霧
竈中無火却成丹銀河幾道歸潭底鐵筆千秋寄石顔
我固負山山負我一時和雨沒雲間
萬仞崚嶒落大江芙蓉一朵鏡中藏官家列鎮雄南服
老氏離宫占上方花木不須春自好星辰無碍夜分光
饒他勝槩名天下總是吾人作主張
午日觀舟
處處溪邊鼓雜鉦木龍吹浪奪龍精汨羅有策追詩債
屈子無心作怨聲漢武瓶砂還捕蝎淮南拌豆欲驅蠅
剪蒲骨肉頻斟酒江上寒峯為送青
過彭澤
元亮作官還愛菊好聲嬴得刊於竹彭澤千年畱故名
更有何人武芳&KR0008;
撚菊接籬酣白酒不因五斗折腰人若教此趣知馮道
更有何心事二君
為胡全之寫椿萱圖
楊契丹畫菽與桑寒足為衣饑為粮鄭廣文畫松與栢
鐵骨稜稜雪霜魄何如更畫椿與萱冰綃一幅天根全
青柯八百未云老丹花歲歲兒孫聯海波揚塵話長喙
垂垂景莫日方曙饑寒無恙雪霜絲孝子有心難得繪
過漂母祠
亡人奔走霸圖開與塊終為賈禍胎愧殺阿婆輕一飯
博將廟食萬年來
惜淮隂
英雄落落苦沈埋赤手扶炎亦壯哉借使夜亡非相國
誰懷斗印上高臺
鐘寳深藏悍婦刀縱拳更合罪誰曹若非平勃交讙力
漢業真如燎毳毛
桃源行
家隙司牝或並雄斗粟尺布無弟兄平生握手歡正洽
逐兔攫金如路逢壯哉桃源三義士異姓糾結成膚功
三物一盤還一㰱詛詞烈烈蜚英風南陽草廬履踏趿
虎牢戰氣徒匌蓊死生成敗未足惜泉臺相見無赧容
恨不停舟夜深過踣麟反袂悲人窮
過灃沛
刺船逆水正趨北開窗放山却憶南排排列戟見崷崒
箇箇堆螺披黯參南人與山自為伍北地忽見成癖躭
吊古感慨訪故事慣路劇談灃沛間蜿蜒上騰作王氣
清淑下結鍾龍顔白晢亭長一劍士胡敢抉睫窺函關
秪緣項益嬴氏毒頓教約法能勝殘鴻門示玦過鳥道
平城脱馬蹲虎崟遂鹿翼明畫犄角大業立就亡艱難
衣錦晝行話鄉曲放歌樹石深深鑱幾欲磨苔認蝌蚪
便覺筆底波瀾翻誰里無桑更無梓白頭竟未圖生還
白頭竟未圖生還
讀仲錫舉祀宋尚書奏議詩以志之
一道官河負國儲百年疏鑿失前驅蝟螗故紙墨猶濕
華衮人言掃不除建議更非王主事食功那得宋尚書
從今人勝天才定兩躍芳聲半簡餘
再送程文光
懷玉多年不易沽價高留取作人模胷中若使邊生有
囊裏何妨鄭子無旴水源源明道派閩山矗矗紫陽徒
藍青以次須時用方信鬚眉是丈夫
送陳幕府之建寧
仕國知君有蕙心青絲五兩拜恩深作賓若愧風開帳
案令休猜土化金衙鼓鼕鼕公座曉籧腔切切故鄉音
行舟落鴈蘆花岸先把官箴次第尋
送程文光之閩
青衫猶憶去年時風範于今便作師席煖聖賢清入骨
吟窮苜蓿苦添髭慣通鄉話如歸鳥更鑿芳心為守雌
茘子不能羈客思安排博帶綰青絲
送李守愚之上海
祿仕從來不揀官清衙嬴得為親歡詩書有味緣多結
案牘無關夢更安江上菰蒲春入棹雲間風味月當壇
許多陸子在桃李會見長風生兩翰
送王質夫迺弟静夫歸安城
倚劍男兒易别離壯遊風味許誰知來時荷碧亂翻袖
歸去柳青初上眉南調夜懷非楚士北堂春夢似周嫠
兩頭消息幾千里莫惜秋江短棹移
題鄒汝良榮恩哀輓卷
客魂未掃娥眉翠函谷隂隂宰木新黃紙一通風雨夢
青緗兩幅畫圖真生封有恨看花子死報毋忘結草人
道左穹碑磨蘚日鳥聲泣斷幾番春
補齋嘲予酒酸和韻荅之
謾說春霞醉風力海棠睡倒倚牆梢却知宰輔無滋味
釅醋從來是故交
贈易生慶親五十
人夀百年親共之萬里客子歸未遲秋風一帆趁鵬翮
清歌不負黃花期
題易生具慶圖夀親七十
未信鬚眉夢裏真龍眠老手負高隣夀觴有詠多名筆
便作山中不老人
挽易内翰妻祖
我生與君未識面掉筆難教續楚歌太史有連圖永迹
墨痕翻作淚痕多
挽饒惠徵
富媪銷魂貧失母棺聲驚發汝濱硎助邊卜氏將軍署
入郭龐公處士星生死無緣逃大塊文章有幸托思亭
(東谷為作思亭記)子規啼夜娟娟月風淚深痕宰樹青
夀周天德母七十
好風催煖上梅枝香落佳兒舞袖垂堂上儘堪娛夀母
人間元自有瑤池青冥細斫天台近浴日剛從海屋離
歸篋琅琅珠玉富白雲經歲繞峨眉(峨眉山名也)
和品士亭翫竹
亭覆春雲竹幾竿未教無主客來看補林藥起儒生俗
當戶驅回炎吏難萬卷晝簾清入幌十年夜雨碧餘寒
元功可是誰忘得欲作秦簫和去鸞
送泉齋先生歸省二首
江東歸夢看雲時兩疏陳情總孝思那更鱸魚堪作膾
只緣衮職正繅絲孤帆夜落潮聲静五鼎秋移菽水私
料得北堂非恤緯手中紉線整朝衣
燭痕長照淚痕乾懇疏云歸繫母安萬古綱常元有孝
幾人風節肯無官野雲斜度吳江白山雨初深燕曲寒
須備廟堂前席問流民蚤入畫中看(先生長民部故云)
送子重侍巽齋先生南還
天涯有子侍翁歸深夜焚香草疏時賴有元良新孝理
不妨離别惱相知江光夜舫南山夢木榻秋齋北鴈期
桑落酒杯團骨肉莫教人說報君遲
陌上垂楊枝上風依依似管别兒翁恨無鳴雨迴行馬
愁見流雲催去鴻壘遍萬郊須問幕江深五月可瞻楓
到家便說陳情事奏草行行是教忠
題愛日堂
婆娑椿樹碍曦光移向廬陵孝子堂白髮侵尋蠅黍字
青山八十主賓觴祝詞須到看桃實益算從教與線長
安得老人問消息銘心未肯說存亡
送鄧驛宰之新會
異鄉難作故鄉離握手臨岐更賦詩歸到江頭方酒熟
行過嶺表是瓜期青屏野色隨人有白鷺官資未爾羈
見說崖山沈輦迹陸公遺事寄相知
初寒二首
惡風酸鼻釀寒胎敗葉離披半覆臺吟骨稜稜羸馬鈍
羈懷瑣瑣道隣開狐狸未取尋常備桑落還須三百來
路上絺兒真入畫鄭公知是幾時回
坐聽風鐸減於秋寒到千門信欲畱學士有懷支大厦
將軍何意錫重裘冰川幻術誰争浴雪竇吟高我欲讎
南北氣無愆伏候莫教人苦說秦周
得鄉茶有感
摘來采采滿筐雲野味全憑水火勻千片碎分千里月
一囊收拾一年春玉川格局字字古雀舌名頭處處新
洗手拆封如見面却驚身是異鄉人
啜茶
故鄉茶葉異鄉烹添得吟腸一味清水鑿冰崖凝碧椀
火翻雪浪覆青瓶含鎗謾說呈新品帶脚從今減舊聲
愧我相知無諫議也須三椀坐嚴更
咏十月十五夜月二首
坐深華月冷侵裾秋去人間我自知影射隂陽遭地隔
光搖星漢與天垂昨宵未到十分滿後夜却愁些子虧
損益由來割昏曉更於何處問元龜
碧天流月如秋否依舊山河一鏡移丹葉飄風散雲影
青娥慣冷浴冰池殘年兩度光仍好今夜三更睡較遲
秪恐分身照閨怨寒衣猶未到邊陲
嘆趙烈女
殘堞莫雲愁欲斷幾堆暴骨領鋒餘何如完節只女子
到得收名在史書末俗似從澆處革人心真見静中虛
不知折箭還存否好付男兒學守雎(女既中箭拔而折之尚執杵擊賊而)
(後斃可敬可敬)
頒歴有作
紫殿雲浮日影開傳宣分歴下靈臺蚤縣象魏思周典
方信璣衡有帝裁虎拜班中萬國在龍飛天上七年來
深山窮髮知春到前度斗杓驚又回
夜别毛汝健集古一絶
碧天如洗夜雲輕猶與殷勤唱渭城莫道兩京非遠别
不如行路本無情
别金谿
我家去君百里程憶昔相别今幾春去年幸接同采好
不知俱是離鄉人君今欲歸歸便得北堂健母兒循循
我欲隨君恨無翼願作江邊飛渡雲
敬和堂尊洪先生西征二首
將星垂曜燭西南江漢師行慣解驂鳥道層空千里閣
旌頭劃破半江嵐雪深淮蔡須成算夜宴賓僚未易參
露布馳功報天子脱衣沽酒壯歌酣
老健真逾馬據鞍封侯不道丈夫難陣圖石上書千卷
釵釧途中菜幾盤壯略春分江雨斷雅歌夜逼蜀山寒
安排凱樂迎歸節虎拜蜩蟬换豸冠
又和憶西湖十絶
低枝花蘸水流香未信遊人苦日長見說西湖好風景
山川别是一温涼
倚牆梅綻雨中肥落彈驚回燕雀飛見說西湖好風景
不知處士幾時歸
管絃聲拂柳隄通雙頰微微帶酒紅見說西湖好風景
昔年曾認畫圖中
鏡痕風静露紋平萬點寒山落影清見說西湖好風景
杖藜何日傍湖行
混元罨畫野屛舒一老煙蓑釣上魚見說西湖好風景
盡拈書賣肯移居
(闕一首)
採蓮曲裏採蓮船碧落中浮去更還見說西湖好風景
柂樓蚤飯惜花天
六橋人賣濁醪香斜帶疎籬花半黃見說西湖好風景
不如秋葉過江忙
寒潭風雨洗娟娟人上水晶宫裏船見說西湖好風景
越中真有小壺天
雪峯眼底無巴蜀寒月紛紛鴈蕩來見說西湖好風景
山隂舊伴許流杯
和平麓秋夜作
深夜坐庭華月滿新秋爽氣净炎蒸題詩剔蠧嫌無酒
作字如蠅不用燈濕露添涼恬睡鶴西風搖勁起饑鷹
只愁井上梧桐葉漸漸離披數未能
惜别家兄十二詠
忽去忽來如寤寐相違相見已忘言望塵獨倚長亭下
勒馬難迴落木邊家信勞兄三載夢官箴費我五更眠
浮雲好似憎懷抱明日楚江今日燕
憶弟郢船棹更疾送兄冀馬行偏遲異鄉同氣重留戀
一日萬里分路岐刀圭吐納還自愛平生温飽恒觀頤
觕布大被及蚤制頻頻為卜歸來期
孤鴻高騫志在遠雙鳳食竹不長羣裹藥却病思見弟
牽衣割愛苦事君抱琴便作思歸引儲錢為買抛青春
聞道鄉郊尚多壘厚集戰士方如雲
來時葛衣畏杲日别去盡脱輕羅裳喜根天性翻作怨
愁向人前却類狂加飡謾說長為客飲水方知不似鄉
故園花鳥如相候時有青州來短牆
行路莫計幾多日不到家時行未休孤姪拍手迎門笑
老母望眼依閭愁開土近山宜樹栗引泉入沼容方舟
結交舊有陶與謝相招時作東湖遊
還家短日思永日行路無情元有情天涯手足向分袂
故國山水寒齊盟不妨深雪壓篷屋秪愁缺月臨孤城
谷口子真韓吏部逢人惟說淚交横
借樓曾當望雲亭三歲寒宵夢杳冥蘇子連床成偶合
狄公蹤跡厭丹青相逢欲話還無語忍别沈酣尚怕醒
疋馬郊關輕萬里為貪西谷煮寒冰
十年不作江湖遊今日重來緩我憂女柩才歸土未揜
妻骸束縳歲已周官常苦繫甘貧病家禍因仍誰怨尤
江南不獨賦庾信搖落更多悲早秋
懶心避俗通三昧恩義驅人說二難捩柁風生催郢客
出門雲杳入燕山縱横士馬悲途梗慣熟樓臺當旅還
舉目烟霄有征鴈幾時書帛寄鄉關
寒郊佳處總堪悲仗劍南行遠我師入路便知歸有日
到家翻憶别多時百憂欲洒千行淚兩地難禁半夜思
宦學惡懷誰共賦滿床纖管不成詞
冷風吹落歸湖鴈霜月照寒啼樹烏山縣且聽更鼓響
江鄉須避夜燈疎肅清門戶遠城郭整理冠裳拜帝都
愧我尚為升斗累洛中思見馬君無
投檄云歸便放舟大兄真為掩吾羞賈生應悔無長策
崔氏從前下冗流恬退特書真宰奏告身超格後人收
是非不必論今昔深鎖松筠禾黍秋
次韻寄王青崖給舍
臨椷洒墨便忘馨為愛監軍奮執冰只恁干戈心上戰
已拚老瘦見時驚秦關野樹聞鷄犬巫峽安流慣雨晴
羌笛一聲懸榻下蚤從閶闔見文星
和待隠園二十詠
園亭曲曲似山深有約睢陽著諫林莫道舊筌真忘却
愛君元是百年心
溟濛酥雨足花臺為報春工次第開自是主翁深避俗
不須園吏候人來
坐石援琴一曲餘隔牆鳴鶴亂池魚也知識到無聲處
綠野堂中恐未知
寫却林塘更寫山墨池終日未曾乾非關有意留蹤跡
描畫平生與後看
才說宜休夢也清杖藜今見幾人行昔年丁夘橋邊事
别是乾坤一段情
短草蒙茸花半菲開門徙倚對春暉野人不解主翁意
谷口年年恨未歸
雲隈矮屋壓篔簹風雨時時撼草堂長老相尋談故事
武侯坐石已非羊
爛菊垂枝傍竹义清芬絶勝弄春花洗觥繞徑酣吟賞
為惜西風老歲華
嫩葉柔條押障青頓教圖畫失真形老松怪底生崖壑
不作人家倚屋屏
鑿破寒江活水侵放船隨處是山隂仰天歌罷滄浪曲
落日歸鴉已到林
木節疎疎葉漸繁果奴千樹沒人看年來不管浮生計
睡足東窗日幾竿
清風橋頭思古人囊無蘇君金百斤田廬僅僅足老我
鳶魚上下逃形真
棚花别主自成芳似待詩狂與酒狂未許懸車消息近
邊陲烽火日來忙
超然臺高秋半時幽香自許幽人知分付西風莫相怨
朝來已放出牆枝
不讓西園景致多洛中輸我老摩挲秪緣恩重懷憂蚤
為倩風篁作浩歌
位先八座裴公府家近扁舟范蠡湖見說午橋風骨好
夀時曾入畫中無
冰添渠水分餘潤風到松林却半回進退有機饒自得
更於何處見胚胎
招隠山頭第四泉坐來深汲見奫然主人一挽天河力
引到方壺已十年
南山真見北山移莫怪名家擅兩竒好看畦蔬春雨足
許多滋味自家知
道源深處在人求分得濂溪别院幽花底酒杯池上釣
年來魚鳥不相猷
和荅崇道寫懷二十詠
幾年移屋入山深曾約煙霞老住林悔却出來歸已晚
山靈應笑負初心
雲滿秋江月滿臺江南風景夢中開喜心倒極翻悲壯
一紙家書萬里來
水火都消一念餘盆池風浪足游魚眼前有物皆真境
坐到心齋亦自如
不為南人便北山白雲飛盡淚痕乾于今誰在中朝隠
才著冠裳已厭看
雨迴炎毒蚤秋清瘦馬驅馳怯濘行獨見晩山歸路好
數聲高鳥似關情
三十年過浪食菲愧無佳句似元暉名園何處追呼賞
不見山公倒載歸
春深谷口種篔簹莫負坡仙詠雪堂相對若為租税客
不須抵掌笑屠羊
世路紛紛又幾义一場春夢一番花經旬溽雨蒸炎毒
怪殺潢汙落井華
覽鏡翻疑兩鬢青幾人塵世解逃形東風不著閑花柳
誰寫天真入翠屏
新竹數莖明月侵半窗光影半窗隂巡簷欲共分良夜
不學相如賦上林
靈椿倚屋綠雲繁潦倒停杯一笑看昨夜秋濤新入枕
篷居堪作定風竿
遭逢此日還此時一觴一詠誰相知半筵涼月自賓主
不管鳴蟬高樹枝
于今方信墨磨人島瘦郊寒郢匠斤檢點漫成才百首
知無一字逼唐真
短壑長松老架芳潛移谷狠與山狂孤雲杳杳飛來鶴
似為詩人索債忙
見說秋來鐵騎多寒分塞月影摩挲多憂懶作征夫怨
老將知誰解雅歌
冰盤行菜不厭足呼童煮茗撑江湖放簾獨坐亦自好
門外故人來有無
鱸魚苦繫張公子一葉扁舟江上回莫向園丁問生理
于今老鶴幾番胎
謀國訏籌開布泉涓涓滴滴涴眉然明農若為匡時策
自把犁鋤望有年
榻連午院逐隂移吟得詩成字字竒客邸情懷歸路景
幾多心事幾相知
青精飽飯更無求丈席相期為探幽愧我果為迂拙累
不知何以贊王猷
和南墩長官寫懷
獨倚寒齋聽漏傳宵殘燭影月紛然老親藥餌相扶久
二豎銷磨報可全有子願輸通籍蚤事君須念食租前
四方志業還家夢可是湖湘了百年
門將軍詞
重門深深候人立夜深掩面愁人識機心却笑痴門神
白晝彎弧不相射今年守著屠沽兒去歲浪說王謝宅
門衰門盛神不知紙上功名殊費力我家破屋無何有
美士入門不見醜今年錯把糊上門隣里兒童盡驚走
宿公館與舜俞年兄夜話
分宴江頭春幾度巡簷笑語此宵中萬家煙火舊城郭
百里風光今異同暝隔短牆索花品月移當逕問詩筒
明朝别有橋山賦殘角聲悲接曉鐘
吊劉諫議二首
古木青回半夜颸為添孤憤泣忠詞事君正始非時樣
落第于今薄主司汗竹已刊身後史諫垣如見鏡中絲
燕山秀異多靈物竇氏諸郎幾建祠
肝腸坎坷日紆縈落日嚴祠對古城廷策有懷輸蚤見
國憂何意幸終成忠從寒士心逾壯人到鄉閭議更清
抱愧不能躬展拜過門愁聽夜烏聲
當祀遇雨有感
山麓春雲覆黃屋雨絲脈脈送衰顔忽來歸鶴坐松滴
却换野猿啼莫殷幾處陵原開别殿長留弓劍在人間
妙香隠隠祠官祝蕭索微臣掩袖還
歸途值雨二首
年年慣見清明雨今日恰遭行路中青氊捉襟泣雙脚
石燕拂羽迎斜風塚邊處處哭新鬼牆外紛紛飛亂紅
瘦馬衝泥逐光景眼中細草碧搖空
短蓑破蓋風力弱從官歸騎如行雲楚客不厭一宵雨
燕市虛過三月春牧笛遠遠牛飯去村鼓逢逢鷄啄羣
茅簷野老社公語何日炙背還曛曛
題李廷章永感卷
蓼莪真為横經廢風木應添客枕愁獨抱鳴哀詩一卷
可隨明月上江樓
贈王生歸石城
多病床頭堆漢史羈愁夢裏入唐詩春風瘦馬虔州路
花鳥相看非舊時
夀静軒趙隠君七十詩
青鞋白㲲成小隠韋曲杜陵稱舊家京國不來閑裏夢
風霜應放鬢邊花朱酡顔駐憑丹藥尺五雲高望玉芽
恐過十年非渭老隴梅春信憶天涯
彭城哭為萬俊題
彭城哭哭列江聲斷還續父淪淵兒震腹夢魂何處尋
遺躅根原只為天君足汨羅江江上行人惄萬家兒萬
家兒臨風動我彭城哭
吊忠行
雲慘慘風蕭蕭虎皮蒙馬尾纏腰黃河赤羽夜半膳層
冰疊作千夫橋蹻騰噬賊孤城下狼煙獵獵侵寒霄兩
縣四顧無健兒壯哉二令鼓戰頻食盡力窮無奈何義
氣奮激衝丹田丈夫有死在得所豈必裹屍歸遠邊肢
肉臠喋血如水瞋目抉裂罵不已君不見上蔡人思霍
父母誰道包瓜本無杞百年春雨老耕犁兒童識得王
平西愧他奔竄終亦死臭腐自等醯中鷄更無妻子問
向死復何恨本為王家生亦為王家卒睢州去何遠張
許驚再出莫說死何益莫說生更好生死源頭夢一場
秋露泠泠原上草君不見顔杲卿史官有傳名兼收贈
官蔭子殊恩錄莫作怨鬼丘園啾(二今以死守肢解而罵賊不絶聲真丈夫)
(也聞而吊之)
愛日樓
日中樓樓裏日側輪晃朗碍樓低疏綺玲瓏日出入日
在天自上下樓倚山雲作高架朝朝暮暮送且迎寸影
真逾連璧價此意何所自有親白髮長居此神仙好樓
親似仙斑衣不用金與紫日出問授衣日入還侍側未
信人生一過客雙瞳炯炯漆似黑日中猶辨絲五色親
年老逼少子心憂逐喜去日不可回來日未可擬層樓
尚見元宋遺人過百齡今可幾人子心未可識安得天
上人偷與長生籍更註親年應南極樓中有日即有親
仰歌長笑楚天碧
得陽明先生教歸賦白馬三章章四句
白馬之良兮鋈金以為飾兮子觀于都兮予欲為子馭
兮
白馬之騤兮琢玉以為勒兮子適野兮予欲執子鞭兮
白馬之宜兮亦或仰予秣兮子遨遊其何之兮予為子
僕其何痡兮
劉誠意先生以梁公道學為之師王練忠鯁為
之友迺克以名名堂而啓後之不忘也然以不
及識為恨故為之賦登堂三章章十句
有登斯堂仰美人兮彼美人之情惟意之誠意之誠斯
德之貞是可仰也必有師也必有友也必有後之承也
有登斯堂懷美人兮彼美人之降維意之防意之防斯
道之藏是可懷也惟其師也惟其友也惟其後之光也
有登斯堂慕美人兮彼美人之誠意足以遯世遯於世
是以無悔是可慕也何負師也何負友也何後之人可
閟也
太學生潘子春歸夀其母謁予請頌為之賦采
衣三章俾歸以慶焉
采衣新兮歸子舞于庭兮母兮母兮夀且貞兮羞子珍
兮子之樂也真兮
采衣尨兮歸子舞于堂兮母兮母兮夀且康兮進子觴
兮子之樂也狂兮
采衣且佩兮歸子舞于堂之背兮母兮母兮夀且惠兮
宴子諼草之樹兮子之樂也遂兮
北堂三章夀梅母也
瞻彼北堂采采其諼諼可以忘憂也母之静也專母心
有石其可鐫也
瞻彼北堂森森其栢栢可以依也母之淵也塞母家有
政其可國也
瞻彼北堂有松有竹有松有竹母之鬈也綠彼天之夀
眷兹平格(叶)彼孝子心永言式穀
作室三章為李成章作
爰作斯室習卜之吉基之構之以燕以翼君子于居以
食以息彼後也賢思弗墜于績
爰作斯堂掄木之良曰梓曰柟曰百其章斯工斯臧君
子于居咏笑且揚彼後也昌思有緝于光
爰作斯門于河之墳有煥其文有岸其棖車也斯屯馬
也斯奔君子之德之存彼後也蕃于公之子于公之孫
樂府二首題曾時進雙輓卷
五峯高五峯高膚寸雨天下桔橰胡爾勞蕭蕭風木增
悲號人生蹤跡殊蓬蒿
薌溪清薌溪清年光似晝夜一涸復一盈從今霜月烏
啼更莫使哀哀孝子聽
擬騷贈崇道歸夀鳴臯先生
鶴鳴臯兮奚求羽毨兮惟脩衣玉雪兮雲岫濯江波兮
月洲有丹渥兮莫售巢老松兮驚髯虬煙蘿風籟兮與
&KR2316;高軒乘兮脛之羞青田有子兮方歲週和鳴唳兮九
秋連翮干霄兮清都遊絛鏇光兮儀收投餌餅兮不受引
吭而嘎兮悲啾&KR1143;身奮翼兮向南州回翔兮故丘老稚
往觀兮夷猶江夏有樓兮棲休飛上下兮天光流露滴
兮發蕭幽玄圃開而舞鹿兮呦呦仙子跨兮翺遊白而
蒼兮斯夀子來兮來兮偕鳳兮鳴周
擬騷贈蕭都憲先生還蜀
嗟岐路之欹傾兮胡追逐而繽紛舟放楫兮山之岑車
錯轂兮江之濆直夫后皇之易化兮蘭萎畹而樹榛躍
健馬兮腰垂弸嘅燕趙之慷慨兮不若古生兹毒醜兮
熟與衡畎畆戰場兮耒耜兵鼓坎坎兮云征血膩草兮
和雨腥沆&KR2191;千里兮無完城羌守臣之引咎兮脫簪組
而自絇(叶)刑探飴而思怳愴兮噤咭隔而誰語天子明
見兮時艱爾處符匪專握兮囷械迺茹(叶)驅犬羊兮摶
翼虎戢若勩兮凖若辜事靡盬兮旋復而所擥涕淚而
感曠蕩兮無涯夜耿耿兮不寐思奮報兮帥厲神歘忽
兮天之際鐵鏦錚兮馬嘶驚覺兮舞昌被如醉兮如癡
日坎廩兮天子知噫是貞堅兮拂所施無抑鬱以斃兮
徒傷悲有渙命兮允歸康復泰兮秉機知𦕈負初兮夫
奚疑歸分歸兮九秋風瑟瑟兮潦水收木葉下兮寒露
綢旋車兮道之周鴈廱廱兮南幽蟋蟀宵征兮啾啾容
與兮夷猶心搖搖兮禾黍丘仰象魏兮在袖豈長往兮
嘆休巫山高兮雲依峽水清兮星移方有書兮藥有苗
師赤松兮友子喬身健便兮擬嫖姚徙倚夷兮逍遙蕙
可佩兮芰可衣鶴和鳴兮鷗狎飛毋曰樂憺憺兮將忘
機超氛埃兮淑麗貞臣匪放兮省疚瘵之希微髮種種
兮颯如其稀心怦怦兮如遺有夢兮不違有坐兮向墀
居高兮體卑哀剝落兮方離披鳥歛翼兮欲安棲綢繆
桑土兮胡爾遲恩銜義結兮草木知將感召而來兮天
朝羽儀
東洲初稿卷八
