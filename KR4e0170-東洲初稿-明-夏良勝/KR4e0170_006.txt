東洲初稿卷六
眀夏良勝撰
奏狀
論用兵十二便宜狀
奏為定策剪寇以靖地方事臣聞京師朝廷之心腹也
省會為肘腋也運道為喉嗌也聮屬一身不容一息之
有恙也今天下諸路褎兇鞠頑攻城略地形諸奏牘而
輦轂密邇之地尤為熾烈擁艦斷流國儲多損是猶腹
心肘腋奇疾交攻而嗌不容粒縱和緩名流亦或裹嚢
而未敢一匕以取效也今廟堂之上回顧却慮上翊神
謨而遣將調兵日復煩擾但重臣迭出非可形破斧之
詠而邊軍久役或䏸啓空壁之疑居重馭輕之勢縦未
倒持而顧彼失此之患亦難逆覩㐮夷期亟奏功籌畫
必須預定臣本迂冗下才不通時務然寢食未敢懷安
犬馬每慚莫效謹以行軍便宜略陳條目未能考古證
今豈謂隨機應變然天不以惡木而廢發生人主不以
世有小人而廢聽納如芻蕘之言無一可采伏望陛下
别命多官議處各陳所見昔馬援猶能指示方略而謂
敵在目中堂堂天朝豈敢謂無其人哉臣草率干冒天
威不勝戰慄之至為此條陳一十二事謹具奏聞伏候
勅旨
一凡軍容厚集其陣以養威重今出京軍為戍卒可也
邊軍足為鬭士矣至於奪心之將尚須召募死士若謂
賊有潛奸摻入皆上將也發之大早則絶其歸路發之
少緩則堕其計中羈縻散處以計戮之亦足剪其羽翼
就中審是脅從微有叛意誘以厚利則兵法所謂因間
之術可行也其真以死士應募者激以忠義約以爵賞
令其三五為侣或作商賈而被虜或號竊盜而合從僅
得百人入黨則向導從諜皆吾人也伐謀伐交知彼知
已保無虞也若伺其間隙當酣飲肆淫之際而殱彼渠
魁脅從當為解體若欲交鋒臣謂此輩皆為立赤幟者矣
一凡賊之強盛皆資粮於我不勞賫送坐享肥甘今野
無黍稻失馬之資若傳軍令凡賊鋒可及附郭市鎮去
處俱不得積頓粮草等物或運或蔵聽其所便臣知奪
彼所資而老困之餘或可以成擒也
一兵詭道也正勝之戰不聞久矣如今賊攻滄州等處
城守不下積以數日彼此坐困上流如德州下流如天
津相機策應分道竊發而夾攻之又發一枝水道艤舟
以要其遁或遺一矢城中開門以擊其衝彼之腹背受
敵我之犄角以成臣以為制勝一策也
一戰陣之法識時為上賊之所恃者弓馬之力值兹秋
爽誠彼之利必乘雨而攻之如雪夜取元濟可也況賊
屢勝而驕肆志寵樂又不必鴈雜更聲而後即邇然機
括欲密莫知其來莫知其去如狄青於崑崙關既勝而
不知乃妙筭也臣思天下不患有此賊患無此將略而已
一兵貴拙速不貴巧遲今賊處其逸我當其勞非可以
速勝之勢也必求城郭完固之處以安營寨平定練習
將知卒卒知將關隘可以察奸威聲可以震敵數挑而
不戰屢約而不合先守後攻縦不勝臣保其必不敗也
一軍士所領器械多係積朽鋒刃者或銛鈍而緩急不
利於用筋漆者或敗液而強弱不稱其人神鎗銃石伏
弩宜於隘口而非平曠所施臣聞先年海寇施天泰作
耗從事軍門者新製火藥有名噴筒者用竹一尋如椽
大通數節間圍以鐵以火藥與鐵子沙石雀舌和而實
之放則火燭一望可移動可持久彼當其蔽我處其明入
膚焦髮創見亦難於禦彼海濤山立恃此猶能燬艦成
功況兹陸野攻取皆為有用之具也
一凡軍法主客不可相應彼左而右彼右而左彼騎而
步彼疾而遲皆在隨機以應變也如今北方所恃馬陣
也我未成列突焉而馳京軍怯懦收韁促鐙恐堕不暇
若列步卒比刃而迎之猶足當鋒邊軍游騎分道而馳
之乃為有濟臣觀之傳狄人用車戰而荀吳毁車為行
伍乘為參伍是以取太原之勝也
一凡京操軍士綿軟偷惰盔甲着身若不能任轉項運
臂已有難色其能據鞍上馬者鮮矣尚能挽幾石弓執
數尋戟以從事乎況馬雖強壯其所載器械雨具已如
二人乘者奔馳百里水草不時損亦良多若素疲瘠又
將何如大抵馬上從軍非邊徼素習適為敗奔所恃賊
因得之壯為騎而瘠為粮也況經行調度一馬之費可
備三卒臣意自邊軍外其餘調用軍士不必給與馬疋
非惟奪其逃生之具亦且堅其必死之心古者濟河焚
舟與持粮三日之意正謂是也
一凡各處行軍俱以重臣總制固是慎重之意然蕞爾
小寇迺爾鄭重譬之奕者此為盡着也況爵位已滿於
素望精力不逮於初年鞍馬之勞似非所便常觀古之
立功名者俱以志氣尚銳血氣方剛乃能有濟而先聲
後實亦在威望素為懾服者耳若曰德望鎮重古人有
曰貪可使也詐可使也陳平吴起何如人哉
一軍威以殺為主故曰軍旅之後必有凶年全勝之功
古今幾見賊之令嚴而多殺故進則生而退則必死我
屢敗而未戮一將與卒故進則死而退則可生勝敗之
異職此之由伏望陛下申令主帥使副屬而下俱得按
法行誅如戮莊賈為徇人雖至愚敢不用命勝敵為幸
生之計哉
一天下運道為賊阻截良多休息無期劫奪有素萬一
賊遁南奔適為彼之具餉臣意天下倉場皆朝廷外府
若使督運官軍隨船所在官司倉場如法收貯仍令各
衛所官督集運兵何啻數萬或攻或援調遣隨時必待
功成賊定方許通關繳報緩急當有得力者矣
一凡天下被賊地方巡守等官俱被參提警集人心然
祖宗設官所謂衛者護衛城池之意也所謂守禦所者
備禦盜賊之意也巡守有司專以治民而已若有警急
具餉乃其職也今以軍職習於宴安故不得已而以文
官從事戎伍一有差失便見參劾揆之情法實有不堪
況失事之中亦有等第其玩寇養亂而失者固宜也其
衝突戰陣救援不及是亦不幸焉耳況軍主於威臣子
假朝廷威者冠帶之榮而已今一切革去是人而冒虎
之皮者并其皮而亡之爪牙之利更何所施伏望陛下
俯察此情寬假此輩當有黽勉從事以圖死報者矣聖
旨該衙門知道
論逆賊入江湖狀
近者以守帥奏報云逆賊劉六等自摶風取道拏舟入
江湖矣議者或謂智力窮矣失長技矣日就擒矣天下
可無事矣良勝曰未也窮則計生技有所待匪人成擒
而天下之事可懼也何者自昔英雄豪傑之志皆欲跨
有荆益扼脰之機已無全蜀順流以下何所底定今北
方荼毒經二年餘公私朘削疲瘠坐困不能資戎馬儲
蓄充牣足以備武惟湖湘以南其棄北而趨是已有脱
死就生之望矣未可謂其智力盡窮也江湖之中素植
無賴各樹黨與挈劫裭奪輕舟便楫風軼鳥舉逆賊名
字口耳俱熟恐召號一至而降心焉是同舟遇風胡越
相應如左右手長技固在彼矣南人氣餒力綿又懲於
北勁而不敵坐死以戰守決非望也惟欲是供則有矣
是登岸則所取若嚢中之物駕舟則可安無意外之虞
逸待勞靜制動未知孰為失孰為得也且水勢有上下
風力有順逆雖老於制勝恃於天者什九人者什一也
如此而望賊之就擒者天也非人也若楊么小醜非失
謀入港㲼以武穆忠勇非乘風夜渡得天之靈亦未必
成敗何如也今天之厭虐亦久矣欲得夜渡江之將如
武穆者幾何人哉況荆㐮中據則河南之盜自光羅山
扺麻城而可合也巴蜀之盜由漢中下江陵而可合也江
西之盜負匡廬泛湖口泝九江而可合也腹心肘腋根
據蔓延勢會而威自張日久而謀益便金陵人心將有
震搖之隙京口瓜步采石牛渚素號武地萬一所見偶
合前人則東南之商賦不通西北之供億多損矣今邊將
各有制馭收拾殘敗未能根株痛斷故未可棄北而南
縦南矣而水陣未習雖假以東風之便亦未敢以周郎
赤壁之捷自許也雖然此賊一日未殄則邊軍一日未
就壘也資費之辦必江南是責責之急急則有激而變
者未可知也若兹么麽蹇劣固知無大器略然河決魚
爛脱有奸雄睥睨觀釁而動徐收而包舉之又大可懼
也嗚呼端本澄源益於内者未己也虚外事内盜於邊
者未卜也此又豈臣子所忍言哉食人之食者則思憂
其事憂之切慮斯過矣仰知廟堂之慮過是久矣延訪
至計當有畫一而充國全勝之謀自魏相中主而決之
耳晩進無狀何足以知然以朴忠所積發而狀其可懼
如此亦不自知其過也謹狀
代舉遺才狀草
題為舉遺才以禆盛治事文選清吏司案呈查得本部
自正德六年以來屢奉眀詔及因科道等官論薦將正
德二年以後被劉瑾挾私廢黜人員查訪年力未衰才
識可用如給事中任惠等陸續奏請推陞艾洪等又經
題准漸次錄用外但天下人才遺棄尚多亦不專在劉
瑾廢黜之例一時查訪未真舉用未悉近又訪得奏乞
終養先任廣東按察司提學副使潘府奏回養病先任
江西道監察御史盧格戶部陜西清吏司主事張詡奏
乞致仕先任工部虞衡清吏司員外郎祝萃俱年力尚
強學行可取堪以舉用案呈到部臣等仰惟皇上日新
庶政器使羣材比者天下諸司官員凡在劉瑾廢黜之
例者雖一才可取一行可觀節奉眀旨先後覆奏錄用
誠以人才難得追思養成之艱而深惜廢棄之易是即
古帝王求賢如不及與人不求備之盛心也臣等祇承
不恪是懼是憂第國是多沮於因循而公論或迷於附
和故多遺逸之才未入旌揚之典且今之用人多循例
簿年資已及輒用敘遷稍有超越動至騰沸故課功覈
最雖足以奔走庶官而崇雅奬恬未有以風厲天下銓
衡之任竊有愧焉如潘府孝行允修儒風素履學政孚
於士類節槩重於鄉評盧格勇退自安力守所見慷慨
不諧於時論說或擬於古張詡敦龐博雅綽有古風恬静
清修欲忘世累祝萃早厭利機果毅卒成歸志久稽經
籍抱負足以有為似此四人學行俱有可稱出處亦無
可議使立朝著足鎮雅俗使教一方有禆風化若置閒
散之地寔為遺逸之才雖考槃之樂彼固久已甘心而
白駒之歌賢者能無遺憾是以博采羣議畢用上陳伏
望聖眀俯允容令臣等遇有相應員缺陸續疏名奏請
量才簡用此外尚有遺才再當稽訪得實以次開陳論
奏或棄短而收其所長庶拔十可必於得五大要奬恬
抑競崇雅厲浮以仰贊聖朝文眀之治而臣等亦得勉
供常職圖副委任之重於萬一矣緣係舉遺才以禆盛
治事理未敢擅便
代覆宰臣辭賞狀草
題為乞恩收成命以重賞格事正德七年九月廿四日
該司禮監傳奉聖旨(云云)欽此欽遵臣等仰窺聖意謂
自猾賊扇禍以來其間臣工亦或效謀宣力而宸斷自
衷宵旰色憂為生民長慮今茲撲滅暫釋隠懷為宗社
慶幸故賞錫之典荐蒙猥及臣等感恩有自負愧不勝
蓋聞古者有四夷之功則獻于王而折馘執俘次為條
格賞必稱之故曰不濫今直隸山東河南等處盜賊雖
云搪突犯順虐燄肆行然皆朝廷赤子或以守令失職
故以饑寒累心天喪其良遂爾茹毒其督捕多官又不
能因時勦處以致猖獗延蔓臣等備列九卿既不能默
調化理以使民之不為盜又不能特出意見以驅盜之
復為民心不自安責實有在荷蒙曠蕩優容出於意外
卒至重煩聖慮遣邊將調邊兵奔勞再稔糜費無筭鋒
鏑所及暴骨横野道路之言入耳傷心至於大憝授首
又假天靈不獲生致顯戮雖地方稍靖雞犬漸安則祖
宗廟社之慶與神謨默授之所致也臣等更無分寸之
勞濫居錫賚之列雖並蓄兼收曾瀆四聰之聽而循名
責實恐貽四海之譏邇聞四川之盜尚多逞於玩愒之
餘江西之民未盡免於荼堇之毒賞典之行未有既也
且外府之蔵不足兵食之費内帑之積又非豫大之期
反側之子難必無憂凋瘵之民尚且有望臣等思念及
此且愧且憂亦知聖眀沈幾燭物先得之心久矣況今
日成勞邊將邊兵實出萬死一生之力而臣等坐觀成
敗受賞過之縦彼無以為辨要之不厭其心非徒臣等
自覺無顔於駕馭雄武激勸人心之道亦或有累矣如
蒙聖眀俯察悃愚收回成命更思天下之盜尚有積習
之憂府庫之儲尤謹賜予之節則康乂有期而臣等得
逃尸素之讓感激之私已逾億萬之賜矣
代論累功封伯奏草
臣等深惟爵賞者人君與天下共之也故五服五章謂
之天命天命有所未允則人心有所未安矣切照直隸
山東河南等處猾盜剗平之餘節該兵部會擬分别將
佐等第功過上請内總督太監谷大用監督太監陸誾
各蒙歲加祿米四十八石廕弟姪各一人做錦衣衛世
襲指揮使比時二臣具疏懇辭中外咸謂其崇謙守譲
猶得履滿知足之意及其先後具奏欲將弟姪谷大亮
陸永累功陞受尤意其勉承恩命故不欲以一人之功
延二官之祿也且兵部查無累功廕受事例及非一人
勦滅一夥與寧夏功次不同欲遵照前旨將原無官職
及官小弟姪各一人承廕其谷大亮陸永照舊供職奏
奉眀旨又集臣等與太師兼太子太師英國公臣張懋
等并各府部院司寺及科道等官會議得兵部入司政
本大盜興戎百責攸萃其議功行賞疑猶從重必能祇
承德意以激勵人心其於谷大亮陸永恩廕事理查處
極為周悉更無别議會題至再未獲俞允臣等寢食弗
遑竟不能測聖意所居近奉綸音進封伯爵朝臣駭愕
不知所謂雖皇上軫念二臣奔勞累勩不惜上賞然於
二臣辭勉初心恐不相似且祖宗之制軍職階資自鎮
撫以至都督可以累功陞受其於公侯伯爵必開疆拓
土削平僭亂有大功於宗社迺得特拜今以赤子弄兵
之變收拾疲敝之餘適假天靈未諧人論遽以伯爵延
及家人非惟將士之心不平亦於祖宗之制有戾況兵
部先會題准有能勦滅一夥盡絶者照依寧夏事例封
拜爵職又皇上之令也如使谷大亮陸永果係躬親戰
陣勦除一夥盡絶人員即此大拜臣等亦何可議今以
二臣督率之故推及廕叙於皇上初旨亦難強而附之
臣等聞命以來憂疑未己仰思皇上之心必法祖宗皇
上之令己布天下今一舉封爵而兩有背馳恐聖慮有
未及也又況古者爵人於朝故一命之士必諸大夫國
人皆曰可也方其集議之時世臣如張懋等同皇上休
戚者也卿佐如臣等備股肱者也科道諸臣又司耳目
者也開陳論議無一可者是人心有未安也然皆為皇
上守祖宗之法而欲天下信皇上之令也夫二臣者獨
非是心哉有是心必且自以為不可矣豈能獨違人心
天命安而受之哉臣等昔陪衆議已徹宸聰用敢掇拾
輿論披瀝再請如蒙皇上仰式成憲俯恤人言收回封
拜之命仍從兵部議處則法立而守賞行而勸足以息
衆論之紛紜足以成二臣之休績臣等庶得逭依阿變
法之罪以自解於天下後世矣
論諸老辭蔭子狀
會議得仗鉞臨戎固專外閫之責而運籌決勝亦多内
閣之勞故充國奏功魏相並美恩固有所特隆賞亦不
以為僭但李某等輒形悃臆屢疏懇詞是罔以寵利居
成功斯謀斯猷惟我后之德之意也雖賞延于世聖君
恩渥將順為宜然謙尊而光大臣盛德弼成迺職況威
福之柄主于一人而君臣之名難於兩就臣等見本因
時學非稽古正居當局之迷未得解維之議伏乞聖裁
斯為著令
代論優禮耆舊狀草
題為優禮耆舊以全君臣大義事文選司案呈查得冠
帶閑住少師兼太子太師左柱國吏部尚書華蓋殿大
學士劉健少傅兼太子太傅禮部尚書武英殿大學士
謝遷俱於正德元年懇乞致仕已蒙俞允令有司月給
食米歲撥人夫以示優禮耆舊之意正德三年三月被
逆瑾追恨蚤發其奸尋事捏旨着為民訖正德五年九
月十八日遇蒙詔書為民者冠帶閑住但劉健謝遷俱
係顧命大臣屢朝夙望比之齊民並在赦原之列人心
物論未能盡諧而前項優禮之典亦未追復及查先該
監察御史黃如金奏稱乞要備詢博訪將廟堂大臣去
官者細加揀擇起用其謝遷又該巡按浙江監察御史
張承仁吏科等科都給事中楊裭等巡按直隸監察御
史林近龍等交章論薦各奉聖旨該衙門知道吏部知
道欽此欽遵抄出到司案呈到部臣等竊惟君臣之義
固有骨肉之情而進退之間必全終始之節使堂陛等
威臣節益勵而生死感激君德益張況劉健謝遷志在
匡君才多經國奉身先退實足以忤邪心引咎宜休尚
足以惇薄俗臣等屢欲師譲深望進於論思皇上輒憫
老衰不欲勞以機務夫二臣知感激之私固已輕鼎淺
淵但衆論謂出處之節未足信今傳後若曰業已宥之
則臣聞之吕刑曰五刑之疑有赦五罰之疑有赦夫二
臣者未聞罪惡可案固於刑罰無疑周官赦宥之法曰
不識曰過失曰遺忘二臣者果以是而宥乎曰幼弱曰
老耄曰蠢愚二臣者果以是而赦乎況赦者不得已而
待小人之具也今以耆德舊望之臣而混於其列臣等
非惟有所不安亦且有所不忍於國是恐亦未平於相
職深為有玷且優異之典竟未沾濡朝野之論遂多鼎
角如蒙皇上俯採下臣之議遠求先帝之心特降尊寵
之綸音追復優禮之故典使天下後世曉然知向之遺
棄逆瑾擯斥忠義之奸今之禮遇皇上始終君臣之義
臣等忝列股肱而科道又司耳目若非心得之愚甘伏
面欺之罪伏望皇上俯賜俞允縦使二臣無階上答而
得保首領展布林泉亦足以歌詠太平之盛而百僚感
激亦將代報犬馬之力於無窮也
議覆推陞司務狀草
題為陳情乞恩復舊典以圖補報事文選清吏司案呈
奉本部送吏科抄出戶部等衙門司務王璁等奏(云云)
等因奏奉聖旨吏部知道欽此抄出送司查天順元年
九月兵部司務段慎陞本部署員外郎事司務本年九
月吏部司務馮顥陞本部員外郎成化元年三月戶部
司務張佐陞本部員外郎弘治六年禮部司務郝本陞
本部署員外郎司務俱係歴俸五六年之上及查得郝
本等奏復舊例及節該本部題奉欽依將兩考稱職司
務與中書舍人等官推陞署員外郎俱與所奏相同又
查得正德五年十一月為開讀事該本部題兩京光禄
寺等衙門首領屬官比照兵馬指揮等官陞用一節係
新例相應裁革其中書舍人行人司務等官若照弘治
三年及弘治五年題奉孝宗皇帝聖旨歴俸六年之上
推陞署員外郎但弘治十七年又奉孝宗聖旨今後中
書舍人等官无年考滿有缺陞用未敢擅便等因具題
奉聖旨俱依擬改正欽此緣係兩請之詞未蒙聖斷隨
該中書舍人黃堂等奏及該本部查議今後中書舍人
進士出身歴俸兩考稱職無過者照依弘治三年事例
推陞署職仍待九年方與實授等因具題奉聖旨是欽
此節經欽遵推用訖令司務王璁等又奏前因相應議
處通查案呈到部看得戶部等衙門司務王璁等奏比
中書舍人查照天順等年推陞署員外郎一節為照各
衙門司務之職凡文移之籍預有衡程出入之防尤兼
贊理迹若近於散地勞亦並於分曹本部遇有前項員
缺必於舉人内考選其器宇文詞俱有可取方擬除授
然以九品制祿尚貽俯仰之憂三考稱官不與錫封之
典故方選者或不樂就而久任者尤不自安天順元年
以來如段慎等俱各歴俸未及九年該本部仰承列聖
之仁節與中書舍人等官一體推用體下緣情救偏逹
滯揆之法理似亦適均弘治十七年以後因事寢格雖
一復舉旋爾報罷遵用既久淹抑弗堪頃者中書舍人
黃堂等具奏本部已嘗斟酌議擬具題仰荷聖眀采納
克復舊規而司務之例循襲如故究其出身雖若有間
論其事體則略相同況二官之勞逸殊情一例而因革
頓異是以王璁等有此論奏臣等仰惟聖眀在上凡内
外大小臣工惟才是與遷轉有次固多叙進於年勞激
勸有方未敢專持於例簿顧於司務一官必欲限以年
格似有累於均平之政亦或沮其向往之心如蒙皇上
遠稽著令畢達下情俯從所請合無今後司務歴俸六
年以上仍聽臣等咨訪其間果有事體練達操履無&KR0008;
者與中書舍人等官一體推陞署員外郎通歴九年方
與實授其或因循玩愒不異常流除目未及輒騰覬望
仍待九年方與敘用庶使法制歸一勸戒章眀而下僚
末職必知感恩圖報於無已矣
議覆遠方選法狀草
題為陳時政以資治理事文選清吏司案呈奉本部送
吏科抄出南京吏部文選清吏司郎中歐陽誥奏(云云)
等因奏奉聖旨該衙門知道欽此欽遵抄出送司查得
南京吏部文選清吏司郎中歐陽誥條陳一十二事除
拓武舉以嚴軍政七事係該别部掌行合行移咨逕自
查覆其廣推舉以勵賢能等四事俱本部見行事理立案
備照外内一件通選法以勸庶官臣惟官有崇卑地有
遠近秩崇則祿厚雖遠不勞位卑則祿薄雖近亦艱臣
常親見小官有數喪並舉無計還鄉者有一家對泣忍
饑異境者臣竊悲之夫小官止有月俸既無柴薪養廉
又有遠途重費實難處夫養廉必資民財固難輕議但
地方遠近似可通融所謂惠而不費也如四川廣東雲
南貴州本境内相距已有三四千里及至别境遠益甚
矣如蒙乞勅吏部議處比照廣西事例除親民官員外
其餘卑官責任頗輕乞容量選本境至於别省闊遠有
類此者通乞議處其餘該選别省者亦乞止選鄰省無
致越過一省然泛論似涉容易當局實有矛盾此又在
司選者所當通融裁度也如是則小官得以免其繫累
而修其職業等因係干本部選法擬合斟酌議處查得
成化二年間本部欽奉詔書内事例將廣西廣東聽選
人員銓選本省鄰近府佐州縣正等官其後地方賊情
稍寧仍照舊例銓選又查得正德七年該巡按廣西監
察御史舒晟奏稱廣西地方病故官員多因水土不服
瘴癘易侵見任官員氣息奄奄朝不及夕乞要申眀前
例選除等因該本部查議今後選授廣西官員除方面
知府外其餘大小職事將本省府州縣聽選人員與廣
東一省及江西湖廣貴州鄰近府分人員相兼選用等
因題奉欽依節經欽遵通行訖今該前因通查案呈到
部看得南京吏部文選清吏司郎中歐陽誥奏要將四
川廣東雲南貴州比照廣西事例量選本省一節切照
臣等仰承國家張官置吏自有成規而因時制宜難拘
典要其間審度才力酌量地方未嘗不欲人人得所但
風俗美惡道里險易自非親歴亦難周知今本官論奏
謂小官有數喪並舉無計還鄉一家對泣忍饑異境容
或有之但法制未可一徇人情而易於紛更風土未可
一省兼舉而槩為陋惡如四川分據全蜀古稱大藩廣
東偏安海島今多樂土雲貴雖稱山林翳密夷獠雜居
間有瘴癘亦或不如廣西之甚合無今後本部選除四
川合省并廣東廣州韶州南雄惠州肇慶等府官員仍
照舊例别無議擬外其廣東雷州廉州高州瓊州等府
及雲南貴州二省官員仍除有司親民官外其教職倉
場驛逓雜職及各土官衙門千戶所首領等官量照廣
西事例將本省與各省鄰近聽選人員相兼選用庶得
人情事體之宜亦有救偏補敝之意而選法誠為有益
矣
議處軍功咨草
為乞憐久在軍前勞苦事文選清吏司案呈奉本部送
准欽差總督甘肅等處軍務太子太保都察院左都御
史彭某咨據舊役令史管欽呈(云云)等因咨部逓送到
司卷查正德七年十一月奉本部送准兵部咨為錄衆
功均恩典以勵人心事節該本部題該監督軍務太監
陸誾等都御史等官彭某等將奏帶軍前書辦等項效
勞人員疏名奏行兵部議擬具題奉聖旨各官既奏帶
去人員軍前效力有功不必會議每人准陞一級欽此
備將河南衛輝等府通判等官孟瑜等開咨前來該本
部看得中間該陞職級或無見缺相應案候或相應添
註或相應議處合無將通判等官孟瑜等照依該陞職
級候有在外相應員缺陸續奏請陞授天文生任錦醫
士孫英等其本衙門有缺者銓補無缺者添註考中從
九品辦事官禇經係正德四年人數扣該正德十四年
以後方纔行取選用合無將禇經免其省祭照依本等
資格就便選用吏典管欽等各量其在内在外着役年
分淺深量為免歴免辦免考等第承差孫廷憲等已歴
役一年之上起送赴部免其辦事就行選用周棠等辦
事二年滿日選用義民吴祥係冠帶無職人員合無與
從九品職銜填註衙門冠帶閒住等因開坐具題奉聖
旨是欽此欽遵已將通判等官孟瑜等案候陸續擬陞
陜西延安等府鄜州等州縣知州等官訖内衛經歴安
琦丁憂未陞辦事官禇經續又該本院奏帶書辦今已
送回收候當該吏許仲信冠帶辦事已滿放回省祭辦
事未滿吏典馬容等并未經到部吏典蘇瀾王侃等俱
移付驗封清吏司徑自查照施行承差孫廷憲等行取
到部已經除授内周棠王泰張瑞馬震劉淮起送到部
收辦訖陳經李拱先該本院咨據各役呈稱又蒙奏帶
四川軍前聽用要將效勞月日准作在部辦事等因咨
部送司案候及查令史管欽等又該本院奏帶軍前書
辦未准咨送前來又查得正德九年十月十七日准兵
部咨為乞恩錄用軍中效勞人員事内開看得總制都
御史彭等奏稱奉命勦賊廖麻子等一枝各項官舍書
辦吏典人等乞要查照河南山東效勞人員陞級事例
陞用一節緣山東河南奏帶參隨陞級事例係出一時
特恩難以比照但該總制等官具奏前來相應分别等
第量加陞賞合無將經歴張華秦尚弘各量加俸級各
官原奏帶去軍前書辦參隨官吏旗舍韓平等九十四
員名重加賞犒其在彼處行取軍前應用劉定等七十
五員名各量給賞以酬其勞等因題奉聖旨是這效勞
人員各准擬陞賞欽此欽遵將經歴張華秦尚弘咨部
行令欽遵支給外今該前因通查案呈到部看得總督
軍務都御史彭某節次咨開軍中事宜除兵部有行并
有功已陞官員别無議擬外其稱令史管欽較之許仲
信書辦年月既深乞要查報及要將承差陳經李拱軍
前應用月日准作在部實辦一節為照管欽先該本部
議擬免其湊補當該考試照依本等資格與許仲信等
冠帶辦事滿日放回省祭陳經李拱亦該議擬免其外
歴准令原役衙門起送赴部收辦二年滿日選用俱經
題奉欽依備行河南等布政司欽遵施行去後今據咨
稱各役仍該本院奏帶軍前效勞月久又恐别有各處
斬獲軍功可錄難便定擬為此合行移咨前去行令管
欽照依先次題奉欽依事理就彼冠帶與陳經李拱俱
聽軍前書辦待候事完之日通錄前後功次覈實會議
斟酌另行其原本院奏請各處有功官員人等本部陸
續擬陞及該兵部擬陞俸級緣由合行備開併咨前去
眀白曉示隨征人員用張激勸以圖後效
議處軍功奏狀草
題為紀驗功次事文選清吏司案呈奉本部送准兵部
咨節該本部題(云云)開咨到部送司查得節年議處軍
功事例有司及隂陽醫學等官有相應陞授職事及見
缺者照缺陞授無相應職事陞授者加陞俸級無見缺
者授以該陞職銜仍舊管事考察黜退冠帶閒住者擬
陞職銜行令致仕聽選監生免其守候起送赴部就行
考試選用知印或量減年分或役滿陞級選用其省祭
官吏典人等近該兵部題准係農民獲功該陞實署一
級者免其初考役滿獲功實署一級者免其轉參二考
役滿獲功實署一級者免其辦事聽撥當該獲功實署
一級者免其當該當該役滿獲功實署一級者不准免
考省祭俱候臨選之期各照考定資格准陞一級以上
各項役内年月不足者須令補滿然後起送省祭獲功
實授一級者亦候臨選原係本等者准陞一級雜行者
量陞一級若獲從賊至於二級及有名劇賊二級以上
者各逓加減免陞授餘功加賞不及數及不願陞者俱
照例賞銀今該前因查得隂陽官晏興除授衙門與本
部選簿不同承差馮金與先年巡撫都御史高崇熙差
來報捷承差馮金同名黎鳳山與今巡撫都御史馬昊
開報陣亡承差黎鳳山同名俱未曾開有貫址行查未
報省祭官沈嘉秀李萬林俱雜職出身南京吏部上選
令史夏垣正八品出身冠帶辦事滿放回省祭監生張
鶴由歲貢正德五年十二月上選吏典何仕昂江凱周
成中陳煥楊賢朱綬黃德之母恩李晨許仁周吉周畿
張廷紘胡敬陳朋陳喜言楊伯萬何澄王恩李和李茂
然張漢劉恂譚茂宗張文華汪洋知印王文選俱各歴
役未曾到部潼川州安岳縣縣丞利本堅正德七年四
月該本部推陞順慶府儀隴縣知縣省祭官陳錠吏姚
永瓉該四川等處都御史彭澤題該兵部查照題奉欽
依移咨前來將陳錠填註四川䕫州府達縣眀通巡檢
司姚永瓚順慶府南充縣北津渡巡檢司俱土副巡檢
訖又查得驛丞楊服休訓科高照訓術潘玉除授衙門
職名相同俱未入流高照陞實授二級該正九品查係
土官原無俸給及醫學額設官員無正九品職事楊服
休潘玉陞實授一級該從九品楊服休與在外州吏目
潘玉與在外府隂陽學正術俱品級相等又查得四川
重慶府忠州見缺州吏目潘玉該府隂陽學見無正術
員缺南川縣訓導陳表查係重慶府儒學訓導正德九
年六月該本部推陞浙江金華府湯溪縣儒學教諭隨
該四川勘事郎中陳九疇揭帖開稱避難在逃罷職䕫
州府建始縣典史區存仁正德九年正月准考功清吏
司付開不謹黜退又查得各府醫學正科係土官從九
品原無俸級成化二年廣西容縣訓科劉政軍功陞俸
一級題奉欽依准行訖通查呈乞通行查照議處等因
到部看得兵部咨稱要將前項有功官吏人等查照題
奉欽依施行一節除縣丞利本堅先已推陞知縣省祭
官陳錠吏典姚永瓉各擬授土副巡檢職事俱難再擬
陞用隂陽官晏興承差馮金等省祭官沈嘉秀等吏典
江凱等俱案候查報并各原役衙門起送到部之日議
擬免役陞用外其驛丞楊服休等既查有各項事例相
應議處合無將楊服休照缺陞補四川重慶府忠州吏
目潘玉陞四川䕫州府隂陽學正術仍管達縣隂陽學
訓術事高照原該擬陞正九品人員既無相應職銜合
無陞授䕫州府醫學正科仍管達縣訓科事其該陞正
九品一級准照劉政事例支俸歲該支米六石各給憑
令其到任管事典史區存仁填註廣西都司全州守禦
千戶所吏目陳表仍依後陞教諭職銜俱行令致仕以
酬其勞監生張鶴起送赴部就行考試知印王文選候
役滿赴部冠帶辦事滿日於考定資格上加陞一級各
選用緣係查照舊例議處軍功陞級事理未敢擅便開
坐謹題請旨
議處納銀事例奏草
題為措置銀兩接濟工程以便官民等事文選清吏司
案呈奉本部送據山西布政司咨呈開稱代府缺典膳
正代府和川王缺典膳具結起送納銀聽補良家子弟
郭安王洪要行查照選用等因隨據生員喬天錫告稱
先於弘治十五年遇例納銀候補代府典膳今被郭安
不思納銀前後朦朧起送等因到部通送到司查得正
德八年八月内節奏本部送准工部咨開送納銀生員
良家子弟楊翰等到部該本部議處各照原納職銜各
告府分見缺者列名在先候缺者列名在後各給引照
回原籍查勘各人身家及於見行事例無礙將的確年
甲籍貫納銀来歴備造文冊繳送本部聽令在家習學
本等藝業候有員缺本部查照納銀次序量其年分淺
深與光祿寺等衙門并王府厨役禮生人等相兼選用
續據鎮江府申送納銀生員梁柱等到部參與事例有
礙駁回仍行各該司府今後在外上納各王府良醫典
膳引禮舍人仍令查照本部及工部節行事例查勘無
礙收銀完足就彼給與執照冠帶待後事例停止通類
造冊具結備由繳送本部及工部查考不許預先起送
致令往復告擾不便俱經題奉欽依通行欽遵去後今
查得先該山東等布政司呈開德府等府各缺良醫引
禮舍人各起送納銀宦家子弟胡嗣廉生員陳濟等到
部要行查照選用俱經本部駁回訖又查得本部見行
事例各王府缺典膳引禮舍人許保本府着役十年以
上厨役禮生本部行勘是實具奏除補正德八年十二
月内該湖廣布政司呈開楚府缺引禮舍人起送納銀
禮生孟添祥除補隨該楚府奏稱禮生孟添祥持身端
謹禮儀閑熟乞要除補引禮舍人續該行據湖廣布政
司查照孟添祥委的在府十年以上身家無過又兼遇
例具結連人回繳前來本部查係禮生着役年深例該
選除人數今又遇例納銀比與生員良家子弟不同已
經題准除補訖又查得本部聽選人員内監生遇例納
銀到部除坐監歴事外扣其上選吏典納銀除冠帶辦
事外給引照回原籍省祭大約十年之上方得行取選
用今各該司府又不查照本部題准事例往往起送前
項納銀人役在部告擾事屬故違呈乞議處等因通查
案呈到部看得前項納銀事例節該本部議擬題准行
令各該司府將納銀人員查勘無礙造冊繳報令其在
家習業遇有員缺聽本部與光祿寺厨役并王府厨役
禮生人等量其年分相兼選用不許預先起送赴部節
經通行去後今各該司府不行遵照原行勘合往往聽
其夤緣起送以致告擾所據承行官吏本當參究重治
但恐日月未久行移未至各該官司不及周知揆之情
法尚有可貸且良醫納銀不過百兩典膳引禮不過五
七十兩比之監生吏典納銀尚不及半既得冠帶榮身
又得影射差役設若聽其援例就行選用不惟名器大
輕亦於選法有礙合再通行為此合連送該司仰付驗
封清吏司類行浙江等十三布政司并南北直隸府州
着落當該官吏今後除各王府醫生厨役禮生果係在
官着役五年以上遇例曾經納銀候缺許照孟添祥事
例起送本部照例查勘眀白具奏除授其納銀生員并
良家子弟人等不分見缺聽缺務照本部原題事例作
急造冊申繳以憑參酌納銀監生吏典守選事例定擬
年分聽本部眀文行取相兼選用不許仍前朦朧起送
赴部以致煩擾如有故違起送者先將送到人役送問
經該承行官吏參奏提問決不輕貸承行官吏具不違
依准并奉行日期先行申繳查考俱毋違錯不便仍行
各王府長史司一體遵依啟王知會施行
議處聽選人員冠帶奏草
題為閒住事文選清吏司案呈奉本部送該通政使司
連狀送據聽選官張懷告係四川重慶府忠州酆都縣
人由吏員弘治十二年二月考中二等雜職冠帶給引
照回省祭今蒙行取到部思得家貧親老難以出仕告
乞填註職銜放回致仁等因送司案照近該四川布政
司起送本官前來收候間今該前因查得張懷年甲籍
貫并歴役省祭出身資格相同又查得成化十一年十
一月初八日節該欽奉詔書内一款冠帶未任聽選官
員有家貧親老等項願告致仕者授以應該職名以榮
終身原籍官司以禮相待免其雜泛差徭欽此節經欽
遵通行訖又驗得見在起送到部省祭人員多有耳目
昏瞶精力衰憊不堪任事之人其慮恐揀選礙例假以
家貧親老不願出仕告授職名閒住如張懷者往往有
之為照在家省親人員前項衰老貧病者尤多縦欲授
職閒住必須給文到部往返程途動輒經數千里破家
稱貸尤所不堪若不量為區處似有未便查得弘治九
年本部郎中黃寶奏為䟽通選法事内開冠帶未任聽
選官行仰各省撫按會同布按二司一體嚴加揀選中
間若有年貌已老及患篤疾等項不願出仕者類造文
冊送部以憑查例擬奏等因具題節該奉孝宗皇帝聖
旨這本所言有理都准行又查得吏員出身從七品授
衞經歴正八品授縣丞衛知事從八品授光祿寺監事
鹽運司知事正九品授縣主簿庫大使從九品授所吏
目巡檢一等雜職授縣典史二等雜職告願致仕亦填
註縣典史職事又查得近該山東登州府寧海州申勘
得給假監生劉溥委的已成痼疾欲照例授職該本部
查議通行今後遇有依親聽選監生人等年力已衰不
願出仕者本府州縣徑自查勘無礙給與冠帶年終造
冊繳報以憑擬授應得職銜等因具題奉聖旨是欽此
已經欽遵通行訖今照在家省祭人員與給假監生人
等事體相同似應併行議處通查案呈到部看得聽選
官張懷告稱家貧親老不願出仕既查與例相同相應
准理合無授以湖廣荆州府石首縣典史送順天府給
引照回原籍閒住仍行有司以禮相待免其雜泛差徭
其未經起送省祭人員果有衰老不願出仕既與給假
監生人等事體相同其造冊類報擬授職銜又係本部
先行事理但以會官審驗展轉艱難人情未便合再斟
酌申眀具奏候命下之日通行浙江等布政司并直隸
府州衙所屬省祭人員有果係老疾不堪及告稱不願
出仕者不必起送前來該府州縣查勘無礙案候年終
與同不願出仕監生人等通類造冊查收原給文引一
併轉繳本部以憑擬奏授以應得品級職銜給與劄付
執照仍行有司照例以禮相待免其雜泛差役如此庶
幾衰老之人得沾恩命仕入之途亦可䟽通而情法於
是兩盡矣緣係議處省祭官員事理未敢擅便謹題請
旨
議覆旌留憲臣奏草
題為乞恩旌留風憲大臣撫安軍民事文選清吏司案
呈奉本部送内府抄出鎮守四川并行都司等處地方
印綬監太監韋興題竊惟四川地方乃西南極邊密邇
番苗巢穴之地種類參雜人性弗馴逞強嗜利輕生易死
先年流賊之舉實由習染其風加以官司因久承平以
一時之不謹致數載之大變正德九年以來始方克復
軍息征疲民歇困運彼該巡撫右副都御史馬昊巡歴
賊經地方親發賑濟勸課農桑以時東作西成老稚衣
食頗足黎庶鼓舞此非民安則社稷安乎又非地方之
得人乎臣觀都御史馬昊自到蜀境奮志剿賊已建大
功設法革弊復令倉廩各該州縣邊腹倉粮節年俱被
姦人夤緣幹充總部名目將價銀攬收在身就如己財
修理房屋置買田莊娶妾討奴朝歡暮樂任意花費全
不上納本官親臨大足等縣訪出此弊查追解邊濟用
會城廣豐廣寧倉前倉後盡是積年攬頭俱各訪實還
官迨今豪猾斂跡良善獲安臣目擊耳聞豈敢妄誕若
不舉陳恐孤賢能況今松潘疊溪等處邊關番蠻喇麻
俱稱缺身百計生事巧取犒賞稍有不從輒便阻路架
觜攻劫墩堡戍守官軍甚是受害須得巡撫酌處撫剿
方保無虞伏望皇上垂憫地方乞勅該部等衙門
計議合無將馬昊前項功蹟祈恩加陞職俸留於四川
巡撫數年仍乞勅旌異令其盡心整理松潘等處地方
以慰蜀人之望以甦戍士之苦則地方幸甚軍民幸甚
臣等幸甚等因題奉聖旨該部看了來說欽此欽遵抄
出送司案呈到部看得鎮守四川等處地方太監韋興
題稱巡撫都御史馬昊奮志剿賊已建大功設法革弊
復充倉廩乞要加陞俸職留於四川巡撫以慰蜀人之
望一節為照本官先任四川按察司副使當賊勢猖狂
之秋屢曾效謀宣力隨事立功所以彼處巡撫員缺本
部會同戶兵二部徑擬超拜荷蒙俯從後盜賊就平又
該兵部題奉欽依加陞今職今太監韋興又復有此奏
保必其定衆安民除姦革弊績效顯著足繫人心但本
官以方面起陞都憲重職國家酬勞賞功之典已極隆
重況歴任尚淺難再定擬加陞合無行令本官務殫厥
心益堅晩節奠安全蜀以寬朝廷西顧之懷待其政績
日懋資望日深本部遇有相應員缺另行擬奏上請定
奪緣係乞恩旌留風憲大臣撫安軍民及奉欽依該部
看了來說事理未敢擅便謹題請旨
良勝聞愛者不言兵廉者不言利利以豐殖而刻下
兵以煩黷而勤遠誠非言也然兵敝矣而欲振之利
塞矣而欲通之亦救時者之不能無言也言於公不
得也私議之獨不可乎是故於愛與廉無戾也作師
泉議
師議
師者不得已而用之用之不得又不得已而議之議者
何曰選將曰練卒將卒之命也卒將之威也是安得無
議也今山東河南之師邊將選矣曰總督曰提督曰監
督皆大將也果選乎邊卒練矣曰京衛曰募士曰奏帶
謂官軍也果練乎議者謂將權旁出故機會之變而以
牽制失之兵雜軟懦適以累敗特令塊守不列戰陣議
之誠是也某則以為將之弊當不止此而兵之分又不
必如此也蓋古之命將仗鉞臨戎商周以前迺克以儒
勝車戰故也斯何時耶將謂勇不如智智不如福一委
於福遂以不能挽弓躍馬者當之故決機制勝之時如
統萬卒且分擁五千以自衛邊將以五千督戰欲追其
前又慮失其後也是五千之力尤不得盡如是而必勝
可乎至於兵則無強弱用之惟將如賊之脅從豈皆素
練者耶以賊用之即賊也今官軍之不可用者有所恃
於將且未見戮以為徇也又從而寘之是欲睡而與以
枕席也糜費不足深惜一有小勝彼恃其主而安恬冒
以為功邊卒將謂一朝廷卒也勞逸如此賞罰如此固
有解體者猶官軍也故愚以為將權一付之邊將不以
文士中貴人參焉則彼冒矢石如猋風迅雷之來往自
適無内護外援之慮蓋不可謂強弩之末不穿魯縞也
若曰彊榦弱枝應不如是則一御史視師得以制死生
之命焉榦固不彊也哉官軍奪其所恃皆死士也死必
圖免附之邊卒以七而夾持其三退者戮焉孰曰非邊
卒也是雖不免多殺然軍法養之在仁用之在威不殺
不威吾惜一人而不殺致敗而殺者千百人矣是殺一
人所以生千百人也若曰難以速變則濟河焚舟之師
非三敗之餘卒也耶然則有善將無善兵矣易曰長子
帥師弟子輿尸知乎此而後可以與師之議
泉議
貨以泉名欲不窮亦不滯也二金無議矣權二金之無
者曰錢流且滯焉權錢之無者曰鈔則滯久矣茲固在
今日所講也錢之弊官鑄者不一二而私鑄者已千萬
新以混舊薄以混厚輕以混重鐵錫以混真巧偽日滋
雖法有死禁不息利者民之趨也以百錢之銅得五百
之數工匠冶模水火之費損三之一猶可得三有奇焉
是故不畏死而趨之也鈔則楮幣本虚器也貫重於百
倍經數十手則纕爛不可執私不可行而積於公者日
滯於無用矣鈔法已不入議而錢法之議紛若也其議
曰禁私鑄者然而禁之以死不可復何禁耶彼禁之者
將謂其匹夫擅天子之權古之錢法固非與下爭權也
天子立制度一天下以防偽耳如關石和鈞豈必自為
而布之耶大要以無而通之有以利民也民且利因所
利而利之亦未不可且如民窮日趨於盜者為少錢耳
尚欲出内蔵以濟之彼自利者復奪之是與民爭利也
爭之而鼓鑄之在官者間一行焉又得一而費十何利
乎夫鑄於民尚欲徼利鑄於官迺益害焉法之不立其
弊益滋也愚謂欲絶私鑄以收權且利在廣鼓鑄之司
而己嘗考漢郡國皆得鼓鑄縣官亦往往即山鑄錢唐
置九十九監宋置二十六監準古定制立官必專立法
必嚴如鹽運司者召天下之匠便置其所民用其七官
附以三禁巧偽者弊焉於是立制行之如新多舊少則
六舊四新謂母權子可也舊多新少則六新四舊謂子
權母可也至於新舊之别過則以二折一不可也混則
以一當二不可也若二金之行亦辨成色銅不可細辨
每舊百文折新百五十文亦可也又以銖兩較之舊者
百文其重幾何新者百文如之迺可也若是則巧偽可
絶而民利於鑄錢大行矣而公積之鈔亦或錯行十之
一其值亦當減舊十之九斯可也雖然法行自近賦於
民者如是給於官者如是是而猶有私鑄有隂阻有巧
偽相欺者必法于市而親與隣連坐之不惜也若然二
法之行或少滯矣或曰事有召禍而法有起奸則今之
鹽法亦安保其必無也欲攬權而公私兼利之非如是
不可然則法豈容輕議雖聖人立法久亦弊弊而救之
耳所謂變而通之存乎其人若謂天下之銅盡為錢將
有物重錢輕之弊噫正慮其弊不至此也如使錢多而
輕民且裕矣變通又在人耳記曰一弛一張文武之道
上之人眀文武之道者其將有取於議
東洲初稿卷六
