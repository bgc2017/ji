







　　欽定四庫全書　　　　　集部四

　　提要

　　西巖集　　　　　　　别集類三(宋)

　　(臣)等謹案西巖集一巻宋翁巻撰巻字續古
一字靈舒永嘉人登淳祐癸夘鄉薦與趙師
秀徐照徐璣同擅詩名當時有四靈之目其
流派多學晚唐又從九僧而降之喜為槎牙
蕭䬃之語不免寒瘦然其苦意淬鍊要亦能

自成一家葉適序稱其自吐性情靡所依傍
而劉克莊集有贈巻詩云非止擅唐風尤於
選體工有時千載事祇在一聫中其傾許之
者甚至蓋在宋江湖派中猶矯矯自立者矣
巻别有葦碧軒集今未見傳本厲鶚宋詩紀
事載巻詩四首皆題作葦碧軒集鶚去今未
久則其書似乎尚存然鶚所録四首惟寄逺
一首此本不載餘三首則皆在集中知二集

特互有出入非截然兩本也

　　清苑齋詩集　　　　　别集類三(宋)

　　(臣)等謹案清苑齋詩集一巻宋趙師秀撰師
秀字紫芝號靈秀永嘉人太祖八世孫紹熙
元年進士浮沈州縣終於髙安推官永嘉以
詩名者有徐照徐璣翁巻與師秀同號四靈
四靈皆學晚唐然大抵多得力於武功一派
専以鍊句為工而句法又以錬字為要如詩

人玉屑載師秀冷泉夜坐詩樓鐘晴更響池
水夜知深一聫後改更字為聴字改知字為
觀字病起詩朝客偶知承送藥野僧相保為
持經一聫後改承字為親字為字為密字可
以知其門徑矣又梅磵詩話杜小山問句法
於師秀答曰但能飽喫梅花數斗胸次玲瓏
自能作詩云云故其詩主於野逸清瘦以矯
江西之失而開寳遺風則不復沿溯也陳振

孫書録解題載師秀集二巻别本天樂堂集
一巻今皆未見此本僅一巻而題曰清苑齋
集未審即天樂堂集之别名與否又東甌續
集載師秀詩六首瀛奎律髓載師秀詩三首
今並附録集末題曰拾遺似乎别有天樂堂
集而玉屑所論冷泉夜坐及病起二首稱曰
天樂者今又皆載此集中或即天樂堂集
亦未可知也厲鶚宋詩紀事又稱師秀有清

苑齋集有天樂堂集分為二種而所録皆
此集之詩則鶚亦未見天樂堂集矣古書
散佚闕所不知可也乾隆四十五年三月恭
校上

　　總纂官(臣)紀昀(臣)陸錫熊(臣)孫士毅

　　總　校　官(臣)陸　費　墀




　　西巖集原序

　　適時就甥館往來棠隂栁市間知聲韻之學翁氏世業
也以故人人能詩而靈舒常子兩先生特著常子之詩
原本少陵規完矩正比竹諧絲予嘗取松廬集而序之
以為如秤星然謂其銖黍不爽也若靈舒則自吐性情
靡所依傍伸紙疾書意盡而止乃讀者或疑其易近率
淡近淺不知詩道之壊每壊於偽壊於險偽則遁之而
竊焉險則幽之而鬼焉故救偽以真救險以簡理也亦

勢也能愈率則愈真能愈淺則愈簡意在筆先味在句
外斯以上下三百篇為無疚爾試披吟風雅其顯明光
大之氣敦厚温柔之教誠足以津梁後人則居今思古
作者其有憂患乎乃知集成花蕚夢入草塘彼各有所
長詎茍焉而已也然則非得少陵之深未許讀松廬之
什非得三百之㫖尤未易讀西巖之篇也哉葉適序




　　欽定四庫全書

　　西巖集

　　宋　翁巻　撰

　　游仙篇

　　旭日升太虚流光到萌芽旁有五雲氣煥爛含精華所
願服食之躋身眇長霞帶我清泠佩飛我歘忽車三山
不足期千齡詎云賖悟彼勞生人無異芳春花

　　步虚辭


　　𤣥根布靈葉妙化無常人結兹清陽氣挺我空洞神煉
度得長生列籍齊衆真登賓玉皇家執侍羅星嬪茫茫
塵中區荒穢何足鄰

　　思逺客

　　涉夏思已深感秋念逾迫思念皆為誰為彼逺行客客
行曷弗休悵望朝復夕出門虚有待命駕焉所適邈邈
阻前歡悠悠抱今戚中庭一株橘嘉實轉金碧爰憶花
開時花邉語離析惜此不忍餐留之候君摘擬君君未

來囘腸更如折何當乗夢游儻遂徴容覿

　　和陳待制秋日湖樓宴集

　　一夕鳴雨來秋容變俄頃湖山屬初霽風烟帶㣲冷侍
臣設芳筵開懐翫澄景念我林下人招攜共歡省碧草
鋪近洲白雲冒遥嶺依稀蘭杜香髣髴瀟湘净撫化篇
忽成達生累全屏即是造物游何必神仙境

　　送戴漢老

　　三洞聳竒秀雙溪㵼澄鮮上有婺女光照耀無窮年儲

靈復産異人物相比肩君雖生後來識與先輩連如筠
挺修直似玉抱貞堅策名甲科上初仕甌海邉孰云簿
領間文案方滿前敏手信無敵虚懐常坦然駕言指歸
期通邑皆拳拳乃知為政者何苦用心偏良才世所稀
華職當驟遷願君養盛業益使芳譽傳明晨潮信來挂
席從中川

　　飛霞山

　　局居厭紛叢蕩志尋嶇&KR0706;拂衣出城隅杖策循湖隂何

年彼真仙遺宫寄幽岑連樹窈䝉宻靈洞疑虚沈攀條
承鮮飈立石弄澄深眺睞増殊歡超忽滌煩襟美人逝
云逺青草疇與吟感昔興重嗟㑹意良在今山公悦崇
資嵇氏陶清音保真道無違逐欲情易淫顧乏安期姿
華鬢能不侵雖非尚子賢儻遂畢娶心

　　酬友人

　　常憂别時數每苦歡事疎矧兹同心人契濶三月餘昨
日㩦瘦藤往訪林間廬差池不一見出門恨何如今晨

蒼童來贈言委璠璵吟玩弗忍釋絢綵摇襟裾子有供
世才胡為未展舒我無資生策合守貧賤居積疴困疲
薾焉得愁悶除殷勤荷久要尚肯念到予南枝早梅白
古澗寒泉虚胡當復相尋行逰帶琴書嚼花飲芳泉吟
詩更躊躇

　　送葉任道

　　英英橋門彦聲動翰墨塲已就冲天翼如何復低翔兹
辰首征途言尋八桂鄉逺士望模式㑹府欽才良莫以

瓊樹姿怨彼霜雪妨委順要達識沮挫知堅剛改序逢
清和飛花㸃行裝登涉山川異經行道路長聽猿過南
嶽採芷沿三湘應懐古騷人搦筆為篇章行藏義在需
通塞時靡常大器且自惜晚成亦何傷蓬瀛㡬仙伴佇
子歸班行

　　古道

　　古道今不見今交非古情交情亦何難難逢雙目明青
松生青山貞節莫與并植之㕓郭旁流俗多所輕逺道

豈易行出門悔吝生君看天上雲何心更營營勿言貧
未安安貧存令名

　　題林遂之真意亭

　　結亭納虚豁崔嵬進南山南山有佳致白雲多往還繁
英燦秋籬幽芳復相闗濁醪對之飲超此神慮閒至樂
豈外求妙象難言間曠哉靖節風千載君能攀

　　採藥

　　巖崖産靈藥等閒人顧稀採掇獲所願躋登倦忘歸沃

葉帶露滋深根涵土肌妍光媚幽笈芳氣盈我衣濯以
清澗泉曝之太陽暉製治擬如法服食從所宜除疴養
太和庶用延將衰將衰倘得延萬事焉足為

　　送劉幾道

　　束髮同執經交分人莫如我愚百無成蹭蹬空林居君
文最竒崛二十魁薦書青衫何太晩警捕殊區區是月
蟬始鳴秀色連郊墟俶裝趨海邑指期當憩車老大戀
親友暫别猶欷歔况此一分手歸期三載餘積雨山川

晦新晴氛霧除殷勤送客吟摻執行子裾願言乘髙風
矯翮凌太虚

　　寄衣詞

　　手織白紵纎且長生著宜熱熟宜凉以比妾心齊素潔
製成遊子逺衣裳君心相厚未相薄衣來還得稱君目
願君服之無棄捐映君顔貌長如玉

　　白紵詞

　　翩翩長袖光閃銀綉羅香宻流芳塵歌分四時舞一色

渌觴傳處馳金輪急竹繁絲互催逼吳娘嬌濃玉無力
呵星喚月留夜長十二圍屏暖山色

　　呈余伯臯

　　木犀花殘菊花拆多少秋風吹隴陌我行欲遍江西頭
最後方作筠陽客筠陽之洲水中隔古來稱是神仙宅
今君住此將二年應識神仙李八伯

　　冬日登富覽亭

　　未委海潮水往來何不閒輕烟分近郭積雪葢遥山漁

舸汀鴻外僧廊島樹間晚寒難獨立吟竟小詩還

　　送陳郎中㨂知嚴州

　　頻年經虎害人望使君來地重分旌節官清管釣䑓凉
天星象動吉日印符開帝擢平津策曽知有用才

　　贈九華李丹士

　　行徧東南地曽看江水源袖藏勾漏藥身是老君孫去
住雲相似枯榮事不論九華峯最碧相對舊柴門

　　幽居


　　蓬户掩還開幽居稱不才移松連嶠土買石帶溪苔藥
信仙方服衣從古様裁本無官可棄何用賦歸來

　　春日和劉明逺

　　不奈滴簷聲風囘昨夜晴一堦春草碧㡬片落花輕知
分貧堪樂無營夢亦清看君話幽隠如我願逃名

　　贈葛天民

　　燕本昔如此清名千載垂誰將囊米施自拾束薪炊栁
影連山閣湖波浸竹籬朝昏無别事只是欲吟詩


　　道上人房老梅

　　孤髙不受埃老怪昔誰栽仙魄乘槎去龍身帶雪來數
枝寒照水一㸃净沾苔頭白狂詩客花時屢往囘

　　贈滕處士

　　識君戎馬際今又十年餘湖海纔安息先生便隠居清
風三畝宅白晝一床書閒日門長掩隣僧亦不如

　　夢囘

　　一枕莊生夢囘來日未衙自煎砂井水更煮岳僧茶宿

雨消花氣驚雷長荻芽故山滄海角遥念在春華

　　寄從善上人

　　數載不相見師應長閉闗香烟前代寺秋色五峯山棋
進僧誰敵琴餘鶴共閒㡬時重過我吟話此林間

　　偶題

　　緑樹何稠叠清風稍羡餘枕縈雲片片簾透雨踈踈脩
筧通泉&KR0676;殘碑出野鋤邱陵知㡬變耕稼學陶漁

　　寄酬葛天民


　　常日已清癯那兼疾未除傳來五字妙吟了半年餘鐡
柱天人觀梅花處士廬江湖不相隔嵗晚更愁予

　　隠者所居

　　百事已無機空林不掩扉蜂沾朝露出鶴帶晩雲歸石
老苔為貌松寒薜作衣山翁與溪叟相過轉依依

　　送奭公抄化

　　一錫出林去風霜前路寒自言縁事了方得此身安飄
葉隨禪步饑禽傍野餐舊房惟古佛來往任人看


　　宿鄔子寨下

　　已謁龍君廟明朝早過湖傍沙船盡泊經火地多枯秋
至昏星易天長楚月孤蕭條村戍濶更㸃有如無

　　寄趙靈秀

　　千山落葉深髙樹不藏禽游子在何處故人勞此心閒
燈妨逺夢寒雨亂愁吟僧奭曽相約花時共一尋

　　泊舟龍游

　　未得橋開鎖去船難自由渚禽飛入竹山葉下随流忽

見秋風喜還成早嵗愁卧聞舟子説明日到衢州

　　送姚主簿歸龍溪

　　三考今批足應無愧此心只將零月俸買得一張琴歸
處路猶逺到時冬已深邑丞詩極妙閒暇可相尋

　　閩中秋思

　　客愁無定迹㡬處冒風埃逢得家鄉便憑將信息囘海
烟蠻樹濕秋雨瘴花開舊日越王國吾今身再來

　　寄永州徐三掾曹


　　聞説居官處千峯近九疑合流皆楚水髙石半唐碑香
草寒猶緑清猿夜更悲其中多隠者君去得逢誰

　　夀昌道中

　　清遊從此起過處必湏看背日山梅瘦随潮海鴨寒平
途迷望濶峻嶺疾行難聴得居人語今年冬又殘

　　送薛子舒赴華亭船官

　　君至雲間日應分二陸名縣圖山色好井味海潮并剡
局三年印春風半月程野人因買鶴曽到此中行


　　石門菴

　　山到極深處石門為洞名嵐蒸空寺壊雪壓小菴清果
落羣猿拾林昏獨虎行一僧何所得髙坐若無情

　　贈孫季蕃

　　立談飛絮中相遇在呉宫以我為生拙憐君失計同醉
酣花落月吟苦竹摇風自作廬山記幽竒欲徧窮

　　周氏東山草堂

　　城隅古謝村博士草堂存唯見烟霞起全無市井喧鵲

來巢木末黿出戲蒲根消得吟詩客凭欄看㡬畨

　　送友赴沅州任

　　舊貢包茅地中存古意長去程逢嶽雪上事帶春陽露
結硃砂氣波流白芷香大夫祠寂寞煩與奠椒漿

　　同徐道暉趙紫芝泛湖

　　相見即相親吟壇得㡬人扁舟當是日勝賞共閒身山
雨曽添碧湖風不動塵晚來漁唱起處處藕花新

　　送包釋可撫機


　　州帶福星明君今指去程亂山秋雨後一路野蟬鳴時
静軍書少人閒官况清歸來話風土盡識荔支名

　　不食姑

　　嫁時衣尚著忽欲自尋仙終日常持咒經年只飲泉瘦
形非是病怪語却如顛金母還知爾招邀入洞天

　　酬杜子野

　　千葩開欲休獨客思悠悠江水能相隔春風不共遊數
篇詩未答一幅信重收多少懐君意鶯聲髙樹頭


　　信州草衣寺

　　簷多山鳥啼山下玉為溪林樹若為長塔峯應更低數
僧居似客一佛壊方泥宴坐當時事廊碑俱刻題

　　送盧主簿歸呉

　　湖波長浩蕩苑樹遍幽竒皆是全呉地今非昔代時鴟
夷無舊舸泰伯有新祠吟苦曽遊客因君動逺思

　　玉隆宫周道士自足軒

　　貪得無厭者應難共此居爐中姹女藥案上老君書花

竹庭階潔風烟户牖虚道人随分外安坐不求餘

　　晚秋送徐璣赴龍溪丞因過泉南舊里

　　卷中風雅句名匠亦難如逺邑親㣲禄他鄉過舊廬程
途多見菊行李半擔書未信文明代無人薦子虚

　　旅泊

　　㡬日溪篷下低垂困水程喜因山縣泊畧向岸汀行聞
笛生覊思看松減宦情遥知此夜月必照故山明

　　送蔣徳瞻節推


　　八百里重湖長涵太古波君山雲出少夢澤雨來多才
子今方去名樓必屢過楚辭休要學易得怨傷和

　　常州古廟檜

　　此檜何人植相傳是獨孤年深成古物名重入州圖老
節堅難蠧皴皮裂似枯託根烈帝廟應不慮樵夫

　　送趙紫芝為江東從事

　　非惟篇翰竒吏道更深知山水六朝地登臨三考時泥
沙多舊物風日少全碑正屬黄花發愁聞有别離


　　竹

　　偶種得成隂翛翛過别林月寒雙鴿睡風静一蟬吟映
地添苔碧臨池覺水深貧居來客少頼爾慰人心

　　送劉成道

　　客中仍送客羸病若為心沿路萬千景費君多少吟出
門梅雨滑浮棹浙河深莫放旅愁起聞蟬思舊林

　　讀書山寺寄問城間諸友

　　止攜書一篋長日坐空林每見僧家事便生静者心虚

亭雲片泊仄徑樹根侵去郭無多地閒來相對吟

　　贈張亦留

　　興兵又罷兵策士恥無名乍見秋風起猶生萬里情借
窻臨水歇沽酒向花傾示我新詩巻如編珠玉成

　　太湖

　　水跨三州地姑蘇較最多昔年僧為説今日客同過亡
國寜無恨漁人休放歌洞庭山一抹翠靄白雲和

　　初晴道中


　　初晴餘濕在樹樹碧光鮮饑鷺窺泉立頑童跨犢眠依
山知有寺過水恨無船砌石新成路芳名石上鐫

　　贈劉髙士

　　仙境康廬最髙人此處家今游住京國誰代管烟霞覔
句行逢鶴持經坐對花快談方未已起看玉繩斜

　　喜蔣徳瞻還里

　　為官三載餘所得是清虚學就金丹法脩成玉檢書乍
歸朋舊滿久出竹林疎怪我吟髭白相歡相見初


　　曉對

　　獨對曉來晴天寒景物清梅花分地落井氣隔簾生曽
是吟招隠何時遂耦耕蕭踈頭上髮已白兩三莖

　　嶽麓宫道房

　　借問經行處羣仙第㡬家晴簷鳴雪滴虚砌影梅花香
爇何年栢芽煎未社茶道人三四輩相對誦南華

　　即事

　　小飲不成醉牢愁將奈何晚烟雲半雜春雪雨相和花

濕人行少空寒雁呌多凭闌思無極懐古謾悲歌

　　送趙嗣勲

　　休思孤嶼峯且往看呉中一片太湖色逺涵秋氣空藕
塘南北棹蘆港去來鴻入幕多僚屬惟君事不同

　　暮春病歸

　　朝朝風景添吾病亦開簾洗藥花前曬傅方壁上黏力
㣲還省語身老更看髯昨日林僧至茶杯始一拈

　　送徐靈囦永州司理


　　君向零陵日分攜又雪天地遥行㡬郡官小度三年蘭
芷芳條潔瀟湘翠色連從來苦吟思歸賦若多篇

　　中秋步月

　　幽興苦相引水邉行復行不知今夜月曽動㡬人情光
逼流螢㫁寒侵宿鳥驚欲歸猶未忍清露滴三更

　　悼瑾公禪師

　　了悟無生妙歸空若故鄉竹房三尺像石榻一爐香壊
衲猶懸樹新松忽過墻僧中留不得㡬日為凄凉


　　送趙明叔明府

　　随行惟一琴前路足幽尋今夜維舟處何村宻樹林鴻
聲秋浦冷雨氣海山深若問三年政知君盡此心

　　同趙靈芝杜子野游豫章總持寺

　　滿寺是秋風吹開黄菊叢重林無日到此地若山中罷
磬孤僧出看碑兩客同相傳龍化事神怪理難通

　　送徐評事赴省試

　　早年通法後已是立朝身更道明經好須為擢第人馬

寒村驛暮燈暖帝城春花氣多時節髙門有賀賓

　　即事言懐

　　賦得迂踈性合令踪跡賖相親惟野客所論是詩家聽
雨眠僧屋看雲立釣槎秋來有新句多半為黄花

　　送周子静桂陽教官

　　魁名人共説直節世間聞逺地今崇學諸生乆待君三
湘鴻不到五嶺路初分閒日登臨作應題贈屈文

　　能仁寺


　　芙蓉峯入天寺與此峯連得見是冬月要來從昔年寒
潭摇塔影古木帶厨烟偶值髙僧出禪牀坐黙然

　　贈東庵約公

　　問年今八十退院久清閑白雪髭慵剃青松户早闗取
泉來煮茗與客話遊山弟子何僧是緇衣多往還

　　寳冠寺

　　山多猿鳥羣永日絶囂氛一澗水流出㡬房僧共聞拄
笻黏落葉拂石動寒雲誰昔來營此尋碑看記文


　　送趙嗣勲簽書昭慶軍幕

　　當時一萬言親擢自臨軒况有從前例難辭不次恩卞
峯雲帶寺震澤水浮村多少聞名者争來識狀元

　　陳西老母氏挽詞

　　八十餘年夀孀居備苦辛成家無别物有子作詩人逺
客遺書弔新墳得佛隣秋堂挂遺像癯若在時身

　　秋日閒居呈趙端行

　　閒居觀物化㡬葉又飛東清氣全歸月寒聲半是風病

多憐骨瘦吟苦笑身窮折得隣家菊還思靖節翁

　　送翁應叟歸閩

　　逢君亦姓翁莫即是吾宗逺自刺桐里來看玉甑峯雖
云相識晩宛若故情濃囘首秋風路閩山復㡬重

　　過道上人舊房

　　已知超衆相假質任成灰房是他僧住門無舊客來氷
乾半池水花落一墻梅猶是疑行脚何年見却囘

　　福州黄蘖寺


　　天下兩黄蘖此中山是真碑看前代客僧值故鄉人一
宿禪房雨經時客路塵將行更瞻禮十二祖師身

　　哭徐山民

　　已是窮侵骨何期早䘮身分明造物意磨折苦吟人花
色連晴晝鶯聲在近隣誰令三尺像猶帶瘦精神

　　題武義趙提幹林亭

　　武溪諸勝狀如列在簷前一郭樓臺日數村桑柘烟鳥
啼春滿谷秧緑水平田饒有漁樵景吾詩詠不全


　　送于君錫節推

　　厯厯渡遥程仙山向赤城同為憶家者豈不羡君行嵗
晩梅花白天寒楚塞清野人詩一首相送莫言輕

　　南澗尋韓仲止不遇

　　樹樹有佳隂山蟬不住吟掬來南澗水清若主人心屋
上雲飛冷籬根蘚積深留詩在巖壁明日更相尋

　　周南仲挽詞

　　志以古人期今人焉得知學非無用處命自不逢時華

省官如夢閒居謗亦随龍蛇嗟在嵗鄰笛動深悲

　　寄張直翁

　　若向南州去惟消一日寛又無他事阻自欲訪君難露
下秋山潔鴻飛楚水寒近詩凡㡬首専待冩來看

　　送人遊天台

　　暫遊行李少㡬日到天台船帶落潮發月從前浦來花
源香不㫁藥地緑成堆莫學如劉阮經年忘却囘

　　哭徐璣


　　前時官上歸感愴失靈暉不料三年後俱随萬化非塔
峯長入座池色自臨扉無復乘閒屐觀棋訪衲衣

　　贈鮑居士

　　日日湖波畔羣鷗相共閒全家皆好佛獨坐或看山曬
藥嫌雲住留僧伴月還有時乘小艇忽爾到城間

　　友人林居

　　花石與林廬皆非俗者居鋪沙為徑軟因竹夾籬疎留
客同家食教兒誦古書常言治生意只欲似樵漁


　　京口即事

　　長江當下流鐡甕此為州前代多名迹閒人欲遍遊夕
陽波上寺明月戍邉樓一曲漁家笛生予無限愁

　　贈焦錬師

　　松邉自掩扉賣藥罷方歸教客認仙草笑人求紫衣惜
琴眠處放玩易語時稀見説沅砂賤閒身去欲飛

　　送曹西士宰建昌

　　買得秋風棹江行不間程定知書判筆中有惠慈情舊

治川僧説新銜楚吏迎名山皆在望應費好詩評

　　寺宿

　　一宿此禪宫身同薙髮翁深窻難得月老屋易生風燈
冷紗光淡香殘印篆空獨憐吟思苦妨却夢西東

　　留别吳中諸友

　　羈遊雖不閒幽思亦相闗今日經行處他宵夣寐間松
江雲在水茂苑樹成山況復多吟客令人懶欲還

　　贈張韓伯


　　暫得共論文依然踪跡分春來若為況遊逺不相聞一
路水兼石萬重山隔雲何由比明月到處可逢君

　　送吉水包長官

　　不恥身為令惟存濟物心離家春雨足入境夏苗深吉
字水初識洞巖仙可尋知君脩浄化白日只彈琴

　　秋居寄西里君

　　每日看山山上立滿山風日又秋來貧家嵗計惟收菊
幽徑時常不掃苔新得酒方思欲試舊存吟軸見還開

凉天在處清如水能賦慚無宋玉才

　　復葛天民次來韻

　　接得詩來勝接書憶君情思豁然舒却看城裏誰家竹
又鎖湖邉舊住廬曽有退之憐賈島豈無得意薦相如
欲知别後予踪跡只向此江閒釣魚

　　送陳喜父為彭澤主簿

　　昔時陶令彈琴縣今日君為主簿官地勝不嫌清俸薄
政公還得衆人歡江分九𣲖潮常到嶽沓千峯夏亦寒

閒客欲遊遊未得畫成圖軸乞予看

　　鮑使君閒居

　　吟樓影在湖波上吟景長從望處生叠石擬成幽嶂色
種松移得逺灘聲多諳藥品曽因病却著荷衣欲避名
聞説近來心更静案頭惟有一琴横

　　贈陳管轄

　　一拂清風一袖雲紫陽容貌鶴精神詩因道進言辭别
丹得師傳火候真廬嶽峯前吟瀑布渾儀圖上禮星辰

我來暫作閒人歇多謝仙翁相訪頻

　　寄筠州張録事

　　每到友朋相㑹地未嘗一日不思君小詩曽託鄉僧寄
善政因逢故客聞山上仙踪丹鼎在郭邉溪色市橋分
公餘若起吟遊興遊處多應見白雲

　　山中

　　山中凡事幸相宜第一紅塵免上衣尋藥每同丹客去
拾薪多趂牧兒歸鳴泉潄石寒蒲潔宿霧蒸泥早蕨肥

不奈隣峯學禪伴時時來此叩巖扉

　　贈趙靈秀次徐靈囦韻

　　數軸黄庭看不厭詩囊茶器每随身三年在任同仙隠
一日還家只舊貧種得溪蒲生似髮教成野鶴舞如人
出門便是登山路更喜遥山翠色勻

　　行藥作

　　病倦令人懶欲吟偶因行藥過墻隂烟生園栁暮鴉集
水涸池塘秋草侵有口不湏談世事無機惟合卧山林

西風颯颯吹毛骨且看滿籬花似金

　　寓南昌僧舎

　　突兀禪宫何代餘閒同衲子聴鐘魚身如野鶴棲無定
愁似頑藤挽不除舊隠故多新長竹逺交全乏近來書
爐香茗椀晴窻下數軸楞伽屢展舒

　　留别南昌諸友

　　衰顔怕被青銅見病骨堪同瘦鶴羣乆出併荒幽徑菊
未歸長憶滿山雲春風豈識吟人恨夜雨頻於客舎聞

萬栁百花好時節别君愁緒亂紛紛

　　贈(闕)　先生

　　隴上窮年不輟耕風吹糾笠自翾輕攢眉且復看天醉
枵腹誰能與命争李實於今難仲子栁條何似問先生
不湏逺覔王官谷雁蕩峯頭雲自横

　　尋僧

　　秋净日暉暉閒行風滿衣尋僧雖不遇折得菊花歸

　　西風


　　一處西風一處愁又逢鳴雁宿滄洲芙蓉不分秋蕭索
鬬拆繁紅滿樹頭

　　舎外早梅

　　行遍江村未有梅一花忽向暖林開黄蜂何處知消息
便解尋香隔舎來

　　雁池

　　包家門外栁垂垂摇蕩春風滿雁池為是城中最佳處
每經過此立多時


　　東陽路旁蠶婦

　　兩鬢樵風一面塵採桑陌上露沾巾相逢却道空辛苦
抽得新絲還别人

　　觀落花

　　纔看蓓蕾破春晴又見飛花㸃㸃輕縱是閒花自開落
東風畢竟亦無情

　　還家夜同趙端行分得林字

　　莫怪繁霜滿鬢侵半年長路㡬闗心歸來檢㸃家中物

依舊清風在竹林

　　寄張季思

　　荆吳中隔萬山遥那得相逢話寂寥長憶梅花好時節
訪君船泊古楓橋

　　題東池

　　一池寒水緑𥻘𥻘池上初梅白未勻誰念酒旗飛動處
唐朝曽住作詩人

　　秋懐


　　不管秋天隂復晴秋懐何處不凄清江城㡬夜無佳月
亦有新詩對雨成

　　南塘即事

　　半川寒日滿村烟紅樹青林古岸邉漁子不知何處去
渚禽飛落抝罾船

　　野望

　　一天秋色冷晴灣無數峯巒逺近間閒上山來看野水
忽於水底見青山


　　春登南昌城

　　獨上江城四望低望中無物不堪題欲知春事㡬深淺
芳草青青猶未齊

　　悼舊呈趙紫芝

　　憶向城南共説詩山民與我定相随如今獨自還來去
此恨除君人不知

　　補遺

　　寄沈洞主


　　想當清夜醮帶月扣仙鐘指上雷霆訣菴前虎豹踪藥
收陽地草薪採故枝松擬即尋師去茅峯叠㡬重

　　寄逺人

　　秋氣日凄清秋衣紉未成在家猶不樂行路若為情㡬
處好山色暮天羣雁聲分明相憶夢夜夜出江城

　　太平山讀書奉寄城間諸友

　　寥寥鐘磬音永日在空林多見僧家事深便静者心虚
庭雲片泊側徑石根侵此去塵間逺君應懶出尋


　　寄山友徐靈暉

　　若非殊俗好那肯愛幽居深徑無來客空山自讀書樹
蟬經雨少門栁望秋疎相憶何時去閒園共爾鋤

　　處州蒼嶺

　　步步躡飛雲初疑夢裏身村鷄數聲逺山舎㡬家隣不
雨溪長急非春樹亦新自從開此嶺便有客行人

　　春雪

　　疑是梨花發滿園驚乍看不能為臘瑞空自作春寒逺

遁營巢鵲深埋吐葉蘭從教艶陽曬流去作波瀾

　　題王法師房

　　應有列仙至觀當靈洞安月蘿春長蔓風竹暮生寒印
下鬼神役鼎交龍虎歡尋常應縁外多把異書看

　　舟行寄趙端行

　　離亭一分手便逐釣船行雖是暫相别那能忘此情花
飛春已老雲散晚方晴詩句空吟得無人可共評

　　馮公嶺


　　亂峯千叠拂雲霓輻合坑崖立似梯曽向括州州裏望
衆山却是此山低

　　山雨

　　一夜滿林星月白且無雲氣亦無雷平明忽見溪流急
知是他山落雨來

　　寄山人徐靈暉

　　只隔烟霞數里間本期還往共幽閒寜知逸羽飛相背
我入山來君出山


　　東湖行

　　湖水添時宿雨晴野禽無處不春聲萬株楊栁青如昨
全是東風染得成

　　鄉村四月

　　緑遍山原白滿川子規聲裡雨如烟鄉村四月閒人少
纔了蠶桑又插田











　　西巖集


　　欽定四庫全書

　　清苑齋詩集

　　宋　趙師秀　撰

　　哀山民

　　憶君初病時倉皇造君榻知為寒所中脛痺連左胛蔣
子丹有神三日能屈伸五日扶杖立十日行逡巡於時
數相見談娱靡曾倦啜茶猶滿甌改詩忽盈卷君亦疑
勿藥春和可為樂仙家桃最紅同踐天台約多愁積如

山令君心不閒殘痾故未去澁嗇腸腑間岳僧有烈劑
倒篋得餘惠服之汗翻漿事與東流逝啼妻無完裙弱
子猶哀麕詩人例窮苦窮死更憐君君如三秋草不見
一日好根荄霜霰侵萎絶嗟何早哭君日無光思君月
照牀猶疑君不死猛省欲顛狂昨者君未疾相過不論
日晴窗春翦蒲寒爐夜煨栗石堦苔蘚中猶有舊行蹤
憂心不能寐無夢得相逢君詩如賈島勁筆斡天巧昔
為人所稱今為人所寶石峯云有地葬從朋友議須求

侍郎銘難見山民字平生翁與徐南去久無書不知聞
信後涕淚當何如寫池烟水暮宛是西川路虚言楚客
招終感向生賦

　　後哀

　　交交谷鳥哀鬱鬱澗松折山民無還期春物失怡悦平
生感斯人難以常理説共智已則愚忽巧衆亦拙芳名
信可垂在世何寂滅含悽為卜兆窀穸利兹月行當宿
草生當使我淚歇未知百年後誰復耕此穴寄言苦吟

者勿棄攝生訣

　　和陳水雲湖莊韻

　　粼粼水增波疊疊雲弄影昔誇春徑妍今愛秋塘靜芳
筵集賓彥清宴除艷靚時當新雨餘蒼翠獻林嶺既忻
沖抱舒復快逺目騁仰嘉鍾鼎人而迺眷箕潁深營察
髙趣雅詠發沈景獨使和者難一夕愁欲癭

　　敬謝章泉趙昌甫二十韻

　　耆舊半凋落在者如晨星與翁別豫章十見草木青人

生幾堪別夢寐生羽翎迢迢玉溪波近時嘗再經攜家
事多難所至那得停山中空望來日夕不掩扃豈獨負
兹約尺書亦沈冥逢人問消息但喜言康寧墮來兩卷
什一以慰飄零感此故意宏不我迹以形文章出晚嵗
字畫猶壯齡誦之西湖濱驚動孤山靈翁卷遊崆峒一
已煩郵鈴幸翁良未衰吾黨存典型遙聞曾入郛諒為
韓與丁郡齋待且久幾宿澗上亭今春少晴時澗水應
泠泠歸來安穏否薰風入林坰願言愛玉骨逍遙卧殊

庭㑹面雖未期忽聚江湖萍

　　官田之集翁聘君失期陳伯夀賦詩率爾次韻

　　好水不厭濶好風不厭涼況有十頃荷荷風媚波光主
人昔謂予此境不可忘舉觴集羣英期以朝未央清歡
遣絲竹善謔停優倡快若魚脱網適比鴛在梁搴芳衣
履濕飲渌肌骨香操觚賦相聯妙續楚九章苦吟墮飢
蟬巧詠發輕簧常勝或倒戈突出或擅場或﨑而遽蹴
或抑而載揚所欠獨巨翁不使人意强孱衲爾何為竭

颯立在旁有間衆稍黙談辨忽汪洋夕風亦損荷萬事
付巨量

　　九客一羽衣泛舟分韻得尊字就送朱幾仲

　　人生苦行役不定如車轅況各異鄉井忽此同酒尊此尊
豈易同意乃有數存西湖雪未成兩山翠相奔山根日照
樹花放林逋村野饌具蘼藿一飽厭百飱有客何多髯吐
氣鄰芳蓀慷慨念時事所惜智者昏砭療匪無術諱疾何
由論北望徒太息歸與尋故園哆然黄冠師笑請子勿喧

東南守太乙此宿福所屯吾子且飲酒酒冷為子温

　　哭徐璣五首

　　君早抱奇質獲與有道親微官漫不遇泊然安賤貧心
夷語自秀一洗世士陳使其養以年鮑謝焉足鄰

　　昔吾與君遊嫌疏不嫌數自為貧窶驅十載九離索前
年㑹京都(一作師)勗我返林薄吾貧未得歸君死不可作
思君氣實充不與短折類血死匪無由恐是服椒罪君
於藥自深何獨此乎昧豈不聞仙人餌菖得千歳


　　平生於所學常若喪其敏臨池書未成池水黒已盡傳
來葉嶺帖遂與蘭亭近凡兹究極功亦足損肝腎

　　道暉愛江蘺吾子思單老生念死不滅應㑹沅湘道空
山獨靈舒閉户守枯槁風雪將歲䦨凋零此懷抱

　　次韻趙正字蟹

　　嗔爾横行為多足割爾兩螯如割玉憐爾有甲不自衞
評爾一身黄勝肉吳江十月天霜寒吳人微爾不舉飡
萑蒲勿訝束爾急與虎爭强能上山


　　桐柏觀

　　山深地忽平縹緲見殊庭瀑近春風濕松多曉日青石壇遺
鸛(一作鶴)羽粉壁剝龍形道士王靈寳(一云林靈素)輕强滿百齡

　　楊柳塘寄徐照

　　因貧為逺别已是十三程盡日行山色逢人問地名近
書無便寄新句與誰評想爾寒宵雨思予亦夢成

　　贈孔道士

　　生來還姓孔何不戴儒冠詩好逢人誦琴清只自彈訪

師行郡逺愛竹透菴寒見說丹爐内黄金化不難

　　舟行寄翁十

　　舟輕風色好波面去迢迢取爾詩重讀令吾病欲銷江
禽停晚樹澗水入秋潮已覺懷人極分攜始一朝

　　縉雲縣宿

　　親知因别久具酒勞經過古邑居人少春寒入夜多雨
香仙地藥燭動石橋波稍覺離家逺鄉音一半訛

　　進賢道中


　　半月逢梅雨初晴客意消鶯聲臨野水松影卧新苗少
憩休輿卒閒行過板橋平生無飲分空愧酒旗招

　　冷泉夜坐

　　衆境碧沈沈前峰月正臨樓鐘晴聽響池水夜觀深清
淨非人世虚空是(一作見)佛心却尋來處宿風起古松林

　　筠州郡庠山亭

　　一來髙處望逺近盡秋容秀氣歸才子清風屬釣翁溪
晴分别港山闕見他峯獨憶良宵月無由宿此中


　　延禧觀(一作寺)

　　寂寞古仙宫松林常有風鶴毛兼葉下井氣與雲同背
日苔磚紫多年粉壁空相傳陶縣令曽住此山中

　　撫欄

　　撫欄驚歲月久住欲如何水國花開早春城人上多病
令詩懶作閒喜客頻過聽說邊庭事時賢䇿在和

　　寄趙昌父

　　逃名逃未得㡬載住章泉便使重承詔多應不議邊髙

風時所繫新集世方傳憶就江樓别雪晴江月圓

　　贈張亦

　　相逢楚澤中語罷各西東天下方無事男兒未有功邊
風吹面黒市酒到腸空早作歸耕計吾舟俟爾同

　　贈達西堂

　　秋水數枝蓮在師房一邊固應通淨理不復念生緣舊
願酬初滿靈方許盡傳閒詢曽住寺如夢已茫然

　　送湯干


　　能文兼悟性前是惠休身為選來京邑因吟訪野人所
居纔隔水不見忽經旬何事云歸速儒官拜敕新

　　石門僧

　　石門幽絶甚獨有一禪僧寺廢餘鐘在房高過客登山
蜂成苦蜜崖溜結空氷如此冬寒月他人住豈能

　　秋色

　　幽人愛秋色祗為屬吟情一片葉初落數聯詩已清瘦
便藤杖細涼覺葛衣輕門外蕭蕭徑今年菊自生


　　簡同行翁靈舒

　　久晴灘磧衆舟楫後先行終日不相見與君如各程水禽
多雪色野笛忽(一作作)秋聲必(一作若)有新詩句溪流合譲清

　　信州草衣寺

　　芙蕖四五枝寂寞在空池難見草衣士空看宴坐碑香
烟思盛日詩句記遊時欲問苔中鶴長松自不知

　　靈山閣見二徐友舊題句

　　一面見溪水三邊皆翠微晚來虚檻外秋近白雲飛重

至恰身老同吟感客非靈山自如畫依舊隔斜暉

　　秋屏作

　　凡有欄干處秋來徧徃還就中惟此地全得見西山雁
落遙沙小人登廢壘閒因憐一州景皆在夕陽間

　　送沈荘可

　　清事貧人占斯言恐是虚與花方作譜為米又持書時
節寒相近山林拙未除西江波浪急送子一愁予

　　送周端常之建康


　　髙名聞已久方䇿有文雕接得詩人信知從諫議招住
遙勞枉刺去速恨移橈何處逢黄菊秋風故六朝

　　贈易道士

　　仙帔畫霞雪多年侍玉宸古於莊子貌貴似吕公身詩
好當開板丹靈不化銀舊山新築觀惟夢得歸頻

　　送輝上人再住空相

　　忽然聞受請鐵錫指秋風寺在寒城裏州居野水中生
緣抛未盡舊講續應終不用相尋别浮雲去住同


　　寄薛景石

　　虚牕風颯然獨卧聽殘蟬家務貧多闕詩篇老漸圓清
秋添一月故里别三年最憶君門首黄花匝野泉

　　送徐璣赴永州掾

　　二水鴻飛外君今問去程家貧難釋宦身逺易成名入
署梅花落過汀蕙草生莫因饒楚思詞體失和平

　　巖居僧

　　開扉在(一作坐)石層盡(一作終)日少人登一鳥過寒木數

(一作幾)花搖翠藤茗煎氷下水香炷佛前燈吾亦逃名者何
因似此僧

　　安仁道中

　　行盡沿溪路天寒歲又除欲消氷似雪初長麥如蔬於
世無成事何時有定居等緣貧所役為仕媿為漁

　　壕上

　　逺近人家住過橋路盡通野田行瘦馬淺渚聚群鴻地
靜微泉響天寒落日紅若非身作吏不道是城中


　　月夜懷徐照

　　月色一庭深迢遙千里心湘江連底見秋客與誰吟寒
入吹城角光凝宿竹禽亦知同不寢難得夢相尋

　　送倪道士之廬山

　　近方辭地肺本自住天台有鶴相同出無雲作伴回道
房隨處借詩板逐時開又說廬山去閒看瀑布來

　　送鄧漢卿

　　我亦將歸者先行極羨君惟因交已久頗覺意難分江

滿帆侵樹山髙燒入雲他年有書札彼此訪耕耘

　　徐孺子宅

　　今識髙眠處滄波是切鄰已知難即鹿惟有獨潛鱗草
(一作苹)長過荷葉藤深失樹身閒思昔微子猶自得稱仁

　　德安道中

　　餐餘行數步稍覺一身和蠶月人家閉春山瀑布多鶯
啼聲出樹花落片隨波前路東林近慚因捧檄過

　　徐靈暉挽詞


　　在生貧不害早喪可嗟吁天下黄金有人間好句無魂
應湘水去名與浪仙俱平日惟躭茗墳前種㡬株

　　太平山讀書寄城中諸友

　　野人無别事故得坐空林黄卷還鋪日青蓮未悟心鐸
音山殿靜螢影石池深不敢邀芳屣因閒儻一尋

　　大龍湫

　　一派落虚空如何畫得同髙風吹作雨低日射成虹西
域書曽說先朝路始通或言龍已去幽處别為宫


　　宿徐靈暉山舎

　　分坐橋邊石同歸原上村窺燈禽出樹聞語僕開門雪
後挑蔬潔更深貰酒渾極知髙卧久吾賤不能倫

　　鴈蕩(一作山)寶冠寺

　　行向石欄立清寒不可云流來橋下水半(一作疑)是洞中
雲欲住逢年盡因吟過夜分蕩隂當(一作無)絶頂一鴈未
(一作不)曽聞

　　贈約老


　　一徑入深竹數楹臨古溝更無人共住極喜客來遊白
髪長垂(闕)新茶綠滿甌自言門外寺皆是老僧修

　　送薛子舒赴華亭船官

　　竹籠盛書去遙知官事閒水程春有雨海岸曉無山奥
理漸摩後清名䕶養間坐曹觀剡木意與易相關

　　翠巖寺

　　石巖看不見翠色自重重春雨生松葉山風響鐵鐘碑
頑工費墨草嫩綠添茸住院吳僧老相迎憶舊逢


　　送黄叔向謁楊伯子

　　嘗聞事將壇何得復儒冠口誦新詩句身呈舊箭瘢賞
因貧未受愁擬醉相寛當仗湖州牧應憐志士寒

　　答葉司理

　　寂寞坐髙齋兵來與訊偕喜看君子畫癯似我形骸頗
欲徴陳作遙知動逺懷夢魂思一遇風雨暗長淮

　　薛氏(一作薛師石)𤓰廬

　　不作封侯念悠然逺世紛惟應種𤓰事(一作日)猶被讀書

分野水多於地春山半是雲吾生嫌已老學圃未(一作不)
如君

　　送徐道暉遊湘水

　　春盡雨霏霏春寒猶在衣人尋香草去鴈背逺峰歸瀟
水添湘闊唐碑入宋稀應知名與姓題寫遍巖扉

　　劉隠君山居

　　嫌在城中住全家入翠微開松通月過接竹引泉歸慮
淡頭無白詩清貌不肥必無車馬至猶掩向巖扉


　　官舍初成

　　為宅傍城墻先求夏日凉鑿池容衆水栽竹斷斜陽官
是三年滿身無一事忙不知何補報安坐恐難當

　　㑹景軒

　　此中非一景欲狀固難名江近秋隂早山多曉氣清斷
雲分樹泊饑鶴下田行别擬深更至虚空看月明

　　和朱子發韻兼簡青龍諸友二首

　　巷南與巷北相去路無多以我常孤坐勞君數見過望

山嫌夕靄聽雨想春波稍俟晴明日相攜一醉過

　　雖說京華住西湖豈不清病多妨野興貧甚損詩情挿
柳觀春意粘碑隔市聲松江㡬閒客日夕聽波鳴

　　桃花寺

　　舊有桃花樹人呼寺故名石幽秋鷺上灘遠夜僧聞汲
井連黄葉登臺散白雲燒丹勾漏令無處不逢君

　　送蔣節推赴岳陽

　　君山那可上四面是層波此地風煙古前人賦詠多征

帆衝鴈字官舍近漁歌况爾真脩者回仙必見過

　　大慈道

　　青苔生滿路人迹至應稀小寺鳴鐘晚深林透日微野
花春後發山鳥澗中飛或有相逢者多因採藥歸

　　送湯主簿

　　扶起堦前菊秋霖苦未休更逢千里别早白一年頭客
借程文看兒分賜服收還家有新興佳句入書郵

　　送潘景參赴利路帳幹


　　蜀道如天遠攜家難計程不從三峽過免聽㡬猿聲戍
密野花少棧虛山雨鳴同年同寂寞此去子成名

　　水際

　　水際移居晚薫風綠滿汀密萍妨下釣髙柳礙觀星忙
是僧相過閒惟雨可聽尋思非久計終憶自柴扃

　　扶欄

　　强起扶欄立新寒陡見侵鐘聲諸寺曉柳䕃半池陰病
久方憑艾貧深或夢金湖邊好風日孤負㡬登臨


　　葛翁小閣

　　樹色對疎櫺横陳一片清微風楊葉下斜日竹梢明此
老無塵事雙姝亦道情客來憐素壁題句不題名

　　柳下書齋

　　轉曲認幽棲齋名壁上題柳遮船步水草出瓦溝泥養
靜抛書册銷閑倚杖藜誰知鳳城外宛是武陵溪

　　贈陳宗之(一云贈賣書陳秀才)

　　四圍皆古今永日坐中心門對官河水簷依綠(一作柳)樹

陰每留名士飲屢索老夫吟最感書燒盡時容借檢尋

　　謝耕道犂春圖

　　春雨年年有良田歲歲無何因將此事須要畫為圖野
水寒初退平林綠半敷長謠謝沮溺未必子知吾

　　栗禁

　　宵長非一夢欲記已微茫照鏡枯于腊梳頭落似霜病
疴如退愈貧窶又商量所嗜惟崖栗今年不敢嘗

　　盧申之載酒舟中分韻得明字


　　閒人閒處住載酒荷髙情小舍寜容客同舟却向城弄
花忘晝暑憂國念秋晴歸路雖無月銀河亦自明

　　送真直院出使江東

　　一節鑄黄金翩然别禁林㡬于言事日已作去朝心有
識愁雖結無慚喜自深江邊瞻使者誰不敬曽參

　　千日

　　千日方過半何因便得還就令凡事易不及一身閒種
术憐官地登城憶自山苦吟無愛者寫在户庭間


　　贈湯巾

　　黄金榜内人枉刺忽相親怪得名差異吟來句極新獨
眠秋寺雨罕踏帝城塵何限髙科客因容不重身

　　贈張亦

　　一别無書信相逢各老蒼山川烽外逺歲月夢中長空
橐成詩草單衣涴酒香因言滾溪宴同憶舊時狂

　　徐先輩挽詞

　　豈謂聲名早翻成不遇非賦曾天子見詩有世人知忽

種松三尺終乖桂一枝幽芳誰與誌御史念壎箎

　　徐侍郎挽詞

　　少贊經綸業周家已卜年謗興無白日心在有青天遷
謫還迎母艱危復用賢未令吾道泰星隕灌城邊

　　訪韓仲止不遇題澗上

　　隔㵎竹扉深蒼童引客尋雖然乖晤語猶自見園林野
蔓時妨步山蟬亦好吟石根泉數斗清響應人心

　　龜峰寺


　　石路入青蓮來遊出偶然峰髙秋月射巖裂野煙穿螢
冷粘㯶上僧閒坐井邊虚堂留一宿宛似鴈山眠

　　貴溪夜泊寄趙昌甫

　　蓍草占秋動逢秋早得歸本非為事迫不欲與心違波
淨孤螢度宵凉數葉飛逺懷髙卧者微月閉松扉

　　送趙判官

　　三歲蓮花幕何曽仕者同開墻通野客分樹借江鴻與
世如無味於民自有功神仙今已近不畏引帆風


　　春晚即事

　　一身來作吏白日算徒勞塵土侵衣重年光如鬢牢春
深禽語改溪落岸沙髙柳下垂鈎者吾今媿爾曹

　　沈洞主

　　案上隂符巻應逢驪母傳無言過永日不食度終年雲
覆燒丹竈花浮洗藥泉時聞有𤣥虎來禮洞門前

　　和鮑縣尉

　　留僧秋閣上身自伴僧閒潄齒臨寒水焚香對逺山野

禽偷果去童子借經還餘興成詩句髙題屋柱間

　　停帆

　　舟過梢人屋停帆去未能野梅皆是刺灘水不為氷里
數訛難凖官稱俗可憎欲登巖石坐有吏復無朋

　　嚴州瀟灑亭

　　髙榭出禪關人家向下看千峰春隔霧數里夜聞灘偶
至因成宿前遊亦值寒州人多有詠何不見方干

　　喜徐道暉至


　　嗜茶身益瘦兼恐欲通仙近作詩全少閒成畫亦傳瀟
江風雪渡嶽石姓名鐫自接來消息朝朝問客船

　　小舟

　　小舟隨處去幽意日相親野草妨荷葉輕鷗似逸人閒
思此湖水曽洗㡬京塵甚欲營漁屋空虚未有因

　　林逋墓下

　　梅花千樹白不是舊時村傾我酤來酒酹君仙去魂短
碑藤倚蔓空塜竹行根猶有歸來鶴清時欲與論


　　寄徐縣丞

　　自爾為官去吾扉亦返關池成逢夜雨籬壞出秋山歲
事登禾稼朝綱去草菅題書寄漳水専俟好詩還

　　示五峰僧

　　峯形如掌翠相(一作回)環頭白山僧引客看積葉壞(一作堆)
來泥徑滑斜陽移去石橋寒近聞瀑布尋還逺易得菖
蒲采極難分我(一作有)一峯於此住與師相聚願辭官

　　答徐靈囦


　　弊廬補葺雖勞力且得幽閒住此身舊友誤稱吟筆長
諸親爭笑罷官貧近簷竹密妨巢雀當戸花疎見路人
所慮久晴田事廢今聞髙下雨皆勻

　　寄徐丞

　　病不窺園經一月更無人跡損青(一作蒼)苔池(一作沙)禽引
子銜魚去野蔓開花上竹來亦欲鬢毛休似雪爭如丹
汞只為灰秋風昨夜吟寒雨有夢南遊到海迴

　　送奭上人抄化


　　冒寒獨向何方去為建靈山閣未能詩卷帶呈看疏客
藥爐留借共房僧夕陽岸上行枯葉瀑布巖前聽拆氷
事到有緣隨處應回來金碧入雲層

　　陳待制湖樓(一云陳水雲與造物遊之樓)

　　何處飛來縹緲中人間惟有畫圖同兩層簾幙垂無地
一片笙簫起半空巖(一作岸)竹倒添秋水碧渚蓮平接夕
陽紅遊人未得䝉莊旨虚倚欄干面面風

　　送翁卷入山


　　已送山民歸舊廬子今復去我何如漸成老大難為别
早占清閒未是疎小雨半畦春種藥寒燈一盞夜修書
有人來問陶貞白說與華陽何處居

　　呈蔣薛二友(一云呈蔣肖韓薛師石)

　　中夜清寒入緼袍一杯山茗當香醪鳥飛(一作禽翻)竹葉霜
初下人立梅花月正髙無欲自然心似水有營何止事
如毛春來擬約蕭閒伴重(一作同)上天台看海濤

　　萬年寺


　　萬年山木有千年石路隂深到繚垣㡬片閒雲誰是主
一條流水不知源土栽芍藥尤勝木僧說獼猴極畏猿
夜半空堂諸境寂微聞鐘梵亦成喧

　　暮春書懷寄翁十

　　帝里逢春雨不乾纔晴數日又春還桐華半落官河水
榆葉全遮客舍山未悔闊疎令事去最憐乏絶壞身閒
菖蒲九節今堪采思爾逍遙澗谷間

　　移居謝友人見過


　　賃得民居亦自清病身於此寄飄零笋從壞砌磚中出
山在鄰家樹上青有井極甘便試茗無花可插任空瓶
巷南巷北相知少感爾詩人逺扣扃

　　和人韻贈北山僧

　　又得相逢閒寺裏凡人多笑太無營誰知見事心先懶
未說㝷幽足已輕二月春風添樹色一山夜雨失泉聲
謝師更作重眠約來徃云消兩日晴

　　再遊北山和韻


　　或行或坐水邊亭處處春風户不扄飛絮伴人衰鬢白
逺山學我道衣青迢遙更入烟霏去髣髴如曽夢寐經
恐是前生林處士晚年不飲至今醒

　　寄趙楚州

　　承明雖妙古云勞小借林邊却自豪韓信所封兵尚勁
劉伶曽住酒應髙牽來寶馬通言語放去琱弓落羽毛
别有異時人憶處萬株楊柳綠春壕

　　多景樓晚望


　　落日欄干與鴈平徃來疑有舊英靈潮生海口微茫白
麥秀淮南迤邐青逺賈泊舟趨地利老僧指甕說州形
殘風忽送吹營角聲引邊愁不可聽

　　姑蘇臺作

　　何人可與話登臨徙倚危欄日又沈千古蒼茫青史夢
一年迢逓故鄉心天無雨雪梅花早地有波濤鴈影深
為是夫差舊臺榭愁來不敢越人吟

　　病起


　　身如瘦鶴已伶俜一卧兼旬更有零朝客偶知親送藥
野僧相保密持經力微尚覺衣裳重才退難邀筆硯靈
惟有愛花心未已遍分黄菊插空瓶

　　簡孫正字

　　空齋兀兀難消日况入中年睡亦疎洗釜煮蔬留客飯
巻簾移菊看人鋤秋衣因病全更衲曉鬢迎寒半脫梳
多謝貴交芸閣裏許令隨意借官書

　　借居湖上


　　出仕歸來貧似舊借園偶近畫橋居縱觀不用春攜酒
清坐何妨夜讀書港小只通閒客棹樹低多礙故人車
向時城裏緣塵土久欲湖邊住歲餘

　　送古壺與人

　　小壺純素無文采驗是殷商物至今損處怕教凡手觸
鑄時應有吉星臨久藏厚土金聲盡微貯清泉翠色深
持贈髙人安几席為勾古意入新吟

　　贈鄧漢卿


　　單獨一身長不定亦無書巻得相隨忙過人世當閒日
老遇朝廷用少時衝雪自言行路苦看松長恨買山遲
蕭蕭白髪寒燈下寫就詩篇欲寄誰

　　孤山寒食

　　二(一作三)月芳菲在水邊旅人消困亦隨緣晴舒蝶翅(一作
羽)初勻粉雨壓楊花未放綿有句自題閒處壁無錢難
買(一作上)貴時(一作家)船最憐隱者髙眠地日日春風是筦
絃(一云時有山禽當管絃)


　　葉侍郎送紅芍藥

　　雕欄迎夏發竒葩不擬分來野客家自洗銅瓶插欹側
暫令書巻識奢華舊遊尚憶揚州夢麗句難同謝朓誇
應被花嗔少風味午窗相對一杯茶

　　寄茅山温尊師

　　㡬度題詩寄入山不知何處得書看莓苔石上秋吟苦
星斗壇中夜拜寒鶴改新名呼未至碑逢斷刻打應難
憶師每欲尋師去芝术栽成自可飡


　　㑹宿再送子野

　　又承出郭到貧家一度分攜鬢易華自說印書春可寄
獨慚闕酒夜難賖眠遲古鼎銷殘火吟苦寒缸落細花
羸病不能親送别夢魂先立渡頭沙

　　京華病後

　　久在京華損道心故人誰與念升沈春樓卧病燕相伴
湖寺題詩僧為吟三月不逢家信至一莖新有鬢絲侵
早知諌獵非時節只有山中自養金


　　過弋陽

　　三月三番過弋陽吾生辛苦莫思量磨圓灘石㡬年浪
丹盡江楓昨夜霜已算中途當度臈更憐抵舍未為鄉
高眠舊有山中約只欠青螺道士方

　　題方興化精舍

　　晴簷方聽夜淋浪晚送儒臣別建章但欲有言扶國是
不嫌無計作身防輕舟過處猿頻斷舊宅開時菊正黄
心事對牀應細語得歸如此亦何妨


　　數日

　　數日秋風欺病夫盡吹黄葉下庭蕪林疎放得遙山出
又被雲遮一半無

　　玉清夜歸

　　巖前未有桂花開觀裏閒尋道士來微雨過時松路黒
野螢飛出照青苔

　　池上

　　朝來行樂向秋池池上秋深病不知一樹木犀供夜雨

清香移在菊花枝

　　題四聖觀(闕)道士詩巻

　　一觀桃花紅似錦兩堤楊柳綠於雲遊人只是遊晴晝
煙雨朝昏盡屬君

　　白石巖

　　誰炷清香禮少君數聲金磬夢中聞起來閒把青衣袖
裹得䦨干一片雲

　　再過吳淞


　　江邊無處覓天隨又趂斜陽過𣺌瀰遠愛柳林霜後色
一如春至欲黄時

　　山路懷翁巻

　　困嘗苦茗不論杯天氣纔晴又有雷寂寞小亭看草坐
晚風時復墮青梅

　　采藥徑

　　十載仙家采藥心春風過了得幽尋如今縱有相逢處
不是桃花是綠陰


　　午困

　　午困因書又見尋自添茶鼎候微吟病身未覺春風暖
柳色無端日日深

　　約客

　　黄梅時節家家雨青草池塘處處蛙有約不來過夜半
閒敲棋子落燈花

　　拾遺

　　秋日遊栖霞菴


　　乘興入孤村神凝秋水間菊開嫌徑小荷盡覺池寛林
影懸崖屋鐘聲何處山清遊殊未倦初日照松關

　　一真姑

　　忽然能不食飲水度中年此事知難偽令人信有仙形
容無血色衣袂(一作服)有香煙聽說瑤池路分明(一作猶如)在
目前

　　秋夜偶成(一作書)

　　此生漫與蠧魚同白髪難收紙上功輔嗣易行非(一作無)

漢學𤣥暉詩變有唐風夜長燈燼挑頻落秋老蛩(一作蟲)
聲聽不窮多少故人天禄貴肯(一作猶)將寂寞歎揚雄

　　夜宿江浦聞元八改官寄此

　　君遊丹陛已三遷我泛滄浪亦二年劍佩曉趨雙鳳闕
烟波夜宿一漁船交親盡在青雲上鄉曲都抛白日邊
若報生涯應笑殺結茅栽芋種畬田

　　贈寫竹上人歸湘(一云贈元長老歸自湘中)

　　白髪半頭寒未剃形容消(一作清)瘦異尋(一作於)常為人作

畫衣添墨(一作黒)對客圍棋爪獨(一作甚)長不染世塵(一作間)
如菡萏只留胷次著瀟湘住山亦是(一作自)年來懶竹閣
門前借一房

　　潤陂山(一有上字)作

　　一山太半皆楮(一作櫧)葉絶頂閒尋得徑微無日謾勞攜
紙扇有風偏(一作猶)怯去綿衣野花可愛移難活啼鳥多
情夜即飛惟與寺僧居漸熟煮茶深院待人歸

　　右詩六篇從東甌續集補錄


　　秋日偶書(方萬里云為筠州推官時作)

　　官事何曽曉閒名苦要簽大書公吏恐直語衆人嫌俸
少貧如故醫慵病却添秋風墻下菊相對憶陶潛

　　十里(方萬里云此赴高安推官時詩未至郡十里所作)

　　烏紗巾上是黄塵落日荒原更恐人竹裏怪禽啼似鬼
道旁枯木祭為神亦知逺役能添老無奈高眠不救貧
此地到城惟十里明朝難得自由身

　　寄新吳友人


　　每於樓上立遠遠望新吳春至山疑長江空雨似無懷
才人盡愛多病體常癯若治東遊策舟行與子俱

　　右詩三篇從瀛奎律髓補錄














　　清苑齊詩集

