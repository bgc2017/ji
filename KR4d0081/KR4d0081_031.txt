蘇詩補註卷三十二翰林院編修查慎行撰
古今體詩七十一首(元祐五年庚午守杭州作)
卧病彌月聞垂雲花開順闍黎以詩見招次韻答
之
道人心似水不礙照花妍宴坐春強半清隂月屢遷平
生無起滅一念有陳(一作塵)鮮嫋嫋風枝舉離離日萼蔫
病吟終少味老醉不成顛何必遨頭出湖中有散仙
垂雲(亭名在孤山廣嚴院注見前)順闍黎(即清順注見前)
雪後便欲與同僚尋春一病彌月雜花都盡獨牡
丹在爾劉景文左藏和順闍黎詩見贈次韻答之
殘花怨久病剩雨泣餘妍不見雙旌出空令九陌遷(公自)
(注開園時市井皆入)知君苦寂寞妙語嚼芳鮮淺紫從爭發深(一作)
(浮)紅任蚤蔫天葩尚青萼國色待華顛載酒邀詩將臞
儒不是仙
慎按以上二首乃同時次韻之作施氏原本
編排失次今改正
病後醉中
病為兀兀安身物酒作逢逢(各本作蓬者訛)入腦聲堪笑錢塘
十萬戶官家付與老書生
慎按此詩施氏原本不載今從新刻續補下
卷移編
次韻劉景文周次元寒食同游西湖
絮飛春减不成年老境同乘下瀨船藍尾忽驚新火後
遨頭要及浣花前(公自注成都太守自正月二日出遊謂之遨頭至四月十九日浣花乃止)
山西老將詩無敵洛下書生語更妍共向北山尋二士
畫橈鼉鼓聒清眠
周次元(名燾注見上卷)藍尾(蘇鶚演義今人以酒廵匝為啉尾南朝有異國貢藍牛其尾)
(長三丈時人倣之以為酒令今兩盞從其簡也此皆非正行酒廵匝即重其盞蓋慰勞其得酒在後也又)
(啉云者貪也謂處於末坐得酒最晩既得酒廵匝更貪婪之啉字從口是明貪啉之意湘素雜記東坡詩)
(注引樂天詩作藍尾藍婪一也)北山二士(施氏原注二士謂清順道潛)
附劉景文原作(此詩從咸淳臨安志采出)
西湖春意勝當年公領笙簫泛畫船錦繡一林生
水面衣冠萬堵立山前仁恩在物禽魚遂喜氣隨
人草木妍半醉插花風調别寫真須是李龍眠
連日與王忠玉張金(别本作全非)翁游西湖訪北山清
順道潛二詩僧登垂雲亭飲參寥泉最後過唐州陳
使君夜飲忠玉有詩次韻荅之
北山非自高千仞付我足西湖亦何有萬象生我目雲
深人在塢風静響應谷與君皆無心信步行看竹竹間
逢詩鳴眼色奪湖渌百篇成俯仰二老相追逐故應千
頃池養此一雙鵠山高路已斷亭小膝更促夜尋三尺
井渴飲半甌玉明朝閙絲管寒食雜歌哭使君坐無聊
狂客來不速載酒有鴟夷扣門非啄木浮蛆灎金盌翠
羽出華屋須臾便陳迹覺夢那可續及君未渡江過我
勤秉燭一笑換人爵百年終鬼錄
張金翁(名璹安陸人按東坡龍井題名元祐庚午辯才老師年始八十道俗相慶施千袈裟飯千)
(僧七日而罷眉山蘇軾子瞻洛陽王瑜忠玉安陸張璹金翁九江周燾次元來餽薌茗二月晦日書題名)
(載咸淳臨安志全翁作金翁施氏王氏諸刻本作全者訛當據此改正按張璹時為轉運判官亦見咸淳)
(志中本集有與張秉道同相視新河詩施注謂即張璹則金翁乃其别號未可知耳)
附參寥次韻(此詩從參寥子集中采出)
使君薄珪組富貴良易足一麾下東南千里爭拭
目援毫賦山水詞力瀉谿谷勝游便杖屨聒耳厭
絲竹西湖破春冰曉漲翻晴渌相將二使軺導從
還屏逐後先度巖壑頡頏追鸞鵠樂事殊未央酒
行宜局促風流俄醉舞坐客瞻頽玉嵇阮真達生
秦唐漫歌哭斜陽絶湖去兩槳凌波速却尋元龍
居隠隠隔喬木到門呼主人展畫滿高屋夕鼓來
遠近雨聲飄斷續籃輿入城市夾道閙燈燭盛事
在餘杭他年見圖錄
謝曹子方惠新茶
陳植文華斗石高景公詩句復稱豪數竒不得封龍雒
禄仕何妨有馬曹囊簡久藏科斗字銛(一作劍)鋒新瑩鷿
鵜膏南州山水能為助更有英辭勝廣騷
慎按曹子方時為福建轉運使此詩施氏原
本不載今据外集守杭時作從新刻續補下
卷移編
新茶送簽判程朝奉以餽其母有詩相謝次韻答
之
縫衣付與溧陽尉舍肉懷歸潁谷封聞道平反供一笑
會須難老待千鍾火前試焙分新胯雪裏頭綱輟賜龍
從此升堂是兄弟一甌林下記相逢
簽判程朝奉(本集乞擢用程遵彦狀云左朝散郎前僉書杭州節度判官廳公事程遵彦吏)
(事周敏學問該洽文詞雅麗三者皆有可觀母性甚嚴遵彦甚宜其妻而母不悅遵彦出之妻既被斥孝)
(愛不衰母卒不悅遵彦亦不再娶身為僕妾之役以事其母臣與同僚二年頗得其實云云按宋史職官)
(志諸州幕職有簽書判官廳公事一員政和初改為司錄凡諸州减罷通判則升判官為簽判兼之)火
前(苕溪漁隠叢話水揀茶即社前者生揀茶即火前者粗色茶即雨前者)新胯(熊蕃北苑茶錄)
(有貢新胯試新胯之名)
蚤知身寄一漚中晩節尤驚落木風(公自注近聞莘老公擇皆逝故有此)
(句)昨夢已論三世事歲寒猶喜五人同(公自注余與子中彦祖子敦完)
(夫同試舉人景德寺今皆健)雨餘北固山圍座春盡西湖水暎空差
勝四明狂監在更將老眼犯塵紅
林王唱酬(施氏原注林子中名希時守潤故云雨餘北固山圍座後為同知樞密院王彦祖名)
(汾禹偁孫後為兵部侍郎時守明州當是道出京口唱酬此段新刻本刪去今補錄)
壽星院寒碧軒
清風肅肅摇窗扉窗前修竹一尺圍紛紛蒼雪落夏簟
冉冉綠霧沾人衣日高山蟬抱葉響人靜翠羽穿林飛
道人絶粒對寒碧為問鶴骨何緣肥
壽星院(咸淳臨安志壽星院在葛嶺天福八年建西湖游覽志寳雲山之西為葛嶺嶺下有壽星)
(院院中有杯泉靈泉觀臺寒碧軒此君軒)
慎按咸淳臨安志壽星院有石刻公自書此
詩後云僕在黃州偶思壽星竹軒作此詩今
錄以遺通悟師元祐五年十二月据此則此
詩應入黃州卷中今姑依施注原本
書劉景文左藏所藏王子敬帖
家雞野鶩同登爼春蚓秋蛇總入奩君家兩行(一本作子敬)
十二(百斛明珠作十六)字氣壓鄴侯三萬籖
子敬帖(詩話總龜引百斛明珠世傳王子敬帖有黃甘三百顆之語此帖乃在劉季孫家景文死)
(不知今在誰家矣韋蘇州有言書後欲題三百顆洞庭須待滿林霜蓋蘇州亦見此帖也予嘗有詩與景)
(文家雞野鶩云云)鄴侯三萬籖(韓愈詩鄴侯家多書插架三萬軸困學紀聞李泌父承休)
(聚書三萬餘卷戒子孫世間有求讀者别院供饌鄴侯家多書有自來矣慎按苕溪漁隠叢話此帖乃)
(右軍帖也東坡以為子敬誤矣考右軍黃甘帖惟汝帖載之)
書劉景文所藏宗少文一筆畫
宛轉回文(一作紋)錦縈盈連理花何須郭忠恕匹素畫繅
車
宗少文畫(廣川畫䟦宗炳字少文南陽人善畫好山水凡所遊歴皆圖於壁嘗自為畫山水序)
(米海岳畫史宗少文一筆畫唐人摹絹本在劉季孫家故蘇太簡物)郭忠恕(畫繼忠恕字恕先以)
(字行周末為博士宋初改乾州司戶秩滿不仕放曠雍岐陜洛間善畫山水屋木太宗聞其名召除國子)
(監主簿縱酒肆言時政流登州道卒人以為尸解)
真覺院有洛花花時不暇往四月十八日與劉景
文同往賞枇杷
綠暗初迎夏紅殘不及春魏花非老伴盧橘是鄉人井
落依山盡巖崖發興新歲寒君記取松雪看蒼鱗
真覺院(咸淳臨安志真覺院開寳八年建舊名奉慶祥符元年改今額西湖游覽志錢塘門沿)
(城而北舊有真覺院即隠淨菴又龍山亦有真覺院未詳孰是)洛花(長公外紀牡丹唐時杭州無此)
(種長慶中開元寺僧惠澄自都下乍得一本謂之洛花)枇杷(咸淳臨安志枇杷無核者名椒子嘉)
(會門外舊有真覺院蘇東坡詩云云出於潛縣黃嶺前烏巾山小錫塘塢者尤珍白色者上黃次之)盧
橘(韻語陽秋東坡詩盧橘是鄉人又盧橘楊梅尚帶酸皆以盧橘為枇杷彼徒見上林賦有盧橘夏熟)
(之語遂以為枇杷審爾則夏熟之下不當復有黃甘枇杷橪杮之品然唐子西李氏山園記言有一物而)
(為二物者如上林賦云云是也据子西言盧橘即枇杷矣李白宫中行云盧橘為秦樹許渾送表兄使南)
(海詩云盧橘花香拂釣磯若以為枇杷何獨秦中海南有耶錢起送陸贄詩思親枇杷熟則又以為木奴)
(益無按据朱新仲猗覺寮雜記嶺外以枇杷為盧橘故東坡詩云云按上林賦注盧黑也枇杷熟則黃不)
(應言盧初學記張勃吳錄曰建安有橘冬月於樹上覆裹之明年春夏色變青黑又太平御覽載魏王花)
(木志蜀土有給客橙似橘而小若柚而香冬夏花實相繼亦云盧橘觀此二段則非枇杷明甚)
附劉景文次韻(此詩從咸淳臨安志采出)
夏木有餘綠山僧知勝春日長尋卧榻花落斷遊
人紅旆來雖晩清風到亦新成林盧橘熟翠羽雜
金鱗
附參寥次韻(此詩從參寥子集中采出)
脫略今山簡能吟舊子春偶因尋勝出不為采芳
人紅紫千葩盡甘酸萬顆新江雲浮翠壁靄靄散
魚鱗
又和景文韻
牡丹松檜一時栽付與春風自在開試問壁間題字客
幾人不為看花來
西湖壽星院此君軒
卧聽謖謖碎龍鱗俯看蒼蒼玉立身一舸鴟夷江海去
尚餘君子六千人
此君軒(注見本卷壽星院下)
此君軒
雲幢烟節十(一作七)州人犀甲檀槍百萬軍翳薈叢(一作發)
生何足道(一作數)此君真是此君君
觀臺
三界無所住一臺聊自寧塵勞付白骨寂照起黃庭殘
磬風中嫋孤燈雪後青須防童子戲投瓦犯清泠
觀臺(在壽星院注見本卷)
遊中峯杯泉
石眼杯泉舉世無要知杯度是凡夫可憐狡獪維摩老
戲取江湖入鉢盂
杯泉(在壽星院注見本卷)
慎按以上三首施氏原本皆不載咸淳臨安
志壽星院在葛嶺中有寒碧軒此君軒觀臺
杯泉東坡皆有詩此三首皆載本條題詠下
今据此從吳中新刻續補下卷類編於此
仲天貺王元直自眉山來見余錢塘留半歲既行
作絶句五首送之
仲君豈弟多學王子清修寡言病後空驚鶴瘦時來或
作鵬鶱
仲天貺(失考)王元直(蘇叔黨斜川集有王元直墓志君姓王氏名箴字元直小字惇叔)
(按東坡初娶鄉貢進士王方女封通義郡君繼娶王君錫女封同安郡君本集祭君錫丈人文云某始婚)
(姻公之猶子允有令德天閼莫遂惟公幼女繼執罍篚則通義同安必同堂姊妹施氏原注謂元直為同)
(安君之弟則君錫之子也)
海角煩君遠訪江源與我同來剩作數詩相送莫教萬
里空回
三人一旦同行(公自注二子與秦少章同寓高齋復同舟北行)留下高齋月明
遥想扁舟京口尚餘孤枕潮聲
高齋(咸淳臨安志高齋唐時郡齋名嚴維九日登高有遲客高齋瞰淅江之句葉夢得錄話云錢塘)
(州宅之東清暑堂之後舊據城闉横為屋五間下瞰虚白堂不甚高大而最超出州宅及園圃之中故為)
(州者多居之謂之高齋)
更欲留君久住念君去國彌年空使犀顱玉頰長懷髯
舅凄然
髯舅(施氏原注髯舅謂元直注詳前)
為余遠致殷勤瑞草橋邊老人(公自注老人王慶源也)紅帶雅宜
華髮白醪光泛新春
瑞草橋老人(見上卷慶源宣義王丈詩注中)
附黃山谷次韻五首(山谷詩自序云王元直惠示東坡先生與景文老將唱和)
(六言十篇感今懷昔似聞東坡已渡瘴海來歸而景文墓木已拱天貺之壟亦有宿草猶喜元直尚)
(健能道錢塘舊事故追韻作此五篇只今眼前無景文軰人故詩語及之尤多)
仲子霣霜殺草風流無地寄言王君攀鱗附翼禮
義端能不騫
不怨子堂堂去蓋念君得得來家藏會稽玅墨晩
歲喜識方回
兩公六字語玅我獨一雙眼明書似出林飛鳥詩
如落澗泉聲
老憶夷門老將當年許我忘年博學似劉子政清
詩如孟浩然
天子文明濬哲今年不次用人九原埋此佳士百
草無情自春
附景文次韻五首(此五首從山谷别集采出按史季温注山谷詩附載景文五章)
(原序云季孫惶恐伏蒙知府内翰寵示送仲天貺王元直詩五首仰同嚴韻不勝狂妄之罪)
誰懷二子千里公賦五篇六言月底飛雲西去山
頭歸雁雙騫
小艇辭公晩發高齋記客初來耿耿不忘歸路阻
修萬折千回
府下莫非羣儁坐中不見三明遠意關河馬首静
吟筆硯泉聲
雖到蜀都有日却逢謝傅何年歴歴林蹊勝處想
君把酒依然
樂事無如飲酒休官自是高人紅帶遨頭寄與是
翁矍鑠尋春
贈善相程傑
心傳異學不謀身自要清時閱縉紳火色上騰雖有數
急流勇退豈無人書中苦覓原非訣醉裏微言却近真
我似樂天君記取華顛賞徧洛陽春
程傑(失考)
參寥惠楊梅
新居未換一根椽只有楊梅不直錢莫共金家鬭甘苦
參寥不是老婆禪
金家(咸淳臨安志南山近瑞峯石塢内有一老嫗姓金其家楊梅甚盛俗稱楊梅塢所謂金婆楊梅)
(是也)老婆禪(傳燈錄雪竇云明眼的覷着將謂雪竇門下教你老婆禪)
慎按此詩施氏原本不載据外集編第八卷
守杭時作也今從新刻續補下卷改編
次韻林子中蒜山亭見寄
竒逸多聞老敬通何人慷慨解憐翁十年簿領催衰白
一笑江山發醉紅聞道賦詩臨北固未應舉扇向西風
叩頭莫喚無家客歸掃岷峨一畝宫
林子中(名希時以天章閣待制知潤州)蒜山(曹&KR0776;潤州類集蒜山在江上說者曰山多澤蒜)
(故名一說謂周瑜諸葛亮會此議拒曹操當作計算之算)
再和并答楊次公
毘盧海上妙高峯二老遥知說此翁聊復艤舟尋紫翠
不妨持節散陳紅高懷却有雲門興好句真傳雪竇風
唱我三人無譜曲馮夷亦合舞幽宫
楊次公(名傑時提點兩浙路刑獄)雲門(按禪宗雲門山在粤東韶州者為文偃禪師道場越)
(州亦有雲門即少陵所云若耶溪雲門寺也)雪竇風(傳燈錄明州雪竇禪師悲學者尋流失源)
(作偈曰三分光隂二早過靈臺一點不揩磨其妙語偈頌徧播叢林)
次韻劉景文送錢蒙仲三首
誰識天閑老驥不爭日暮長途送盡青雲九子歸去扁
舟五湖
寄語竹林社友同書桂籍天倫王郎獨為鬼錄世間無
此玉人
五字古原春草千金漢殿長門經緯尚餘三策典刑留
與諸孫
附劉景文原作三首(此詩從王氏舊注中采出原題云送蒙仲赴舉)
膝下五車就業殿中三月亨途日出喚君名姓春
風吹過江湖
文價從今第一家風經古無倫不假湘靈十字知
君才倍前人
俊氣將探虎穴清才早踐龍門故比隔江白鷺萬
人回看王孫
菩提寺南漪堂杜鵑花
南漪杜鵑天下無披香殿上紅氍毺鶴林兵火真一夢
不歸閬苑歸西湖
菩提寺(咸淳臨安志菩提院太平興國二年建本名惠嚴七年改賜今額中有杜鵑花最盛)南
漪堂(西湖游覽志錢塘門緣城而北有菩提院本錢惟演别墅也捨以為寺有南漪迎薰等亭後併)
(入昭慶律寺)披香殿(漢宫閣名長安有披香殿白居易詩染為紅線紅於花織作披香殿上毯)
寒具(公自注乃捻頭出劉禹錫佳話)
纖手搓來玉數尋碧油輕蘸嫩黃深夜來春睡濃於酒
(苕溪漁隠作無輕重)壓褊佳人纏臂金
慎按此詩施氏原本不載据外集編守杭第
八卷中今從續補下卷移編
題楊次公春蘭
春蘭如美人不采羞自獻時聞風露香蓬艾深不見丹
青寫真色欲補離騷傳對之如靈均冠佩不敢燕
不采(韓愈猗蘭操不采而佩於蘭何傷)
題次公蕙
蕙本蘭之族依然臭味同曾為水仙佩相識楚辭中幻
色雖非實真香亦竟空云何起微馥鼻觀已先通
蘭蕙(黃山谷云一幹一花為蘭一幹五七花為蕙遯齋間覽云楚騷之蘭蕙或以為都梁香或以為)
(澤蘭或以為漪蘭當以澤蘭為正今人所種如麥門冬葉者為幽蘭非真蘭也故陳止齋作盗蘭說以譏)
(之朱文公離騷辯正云古之香草必花葉皆香燥濕不變故可佩今之蘭蕙但花香而葉乃無氣質弱易)
(萎必非古人所指甚明古之蘭似澤蘭而蕙即今之零陵香今之似茅而花有二種者不知何時始誤也)
(吳草廬蘭說云蘭為醫經上品草之植者也今所謂蘭乃無枝無莖因黃山谷稱之世遂謬指為離騷之)
(蘭)
次韻曹輔寄壑源試焙新芽
仙山靈草(一作雨)濕行雲洗徧香肌粉未勻明月來投玉
川子清風吹破武陵春要知冰(一作玉)雪心腸好不是膏
油首面新戲作小詩君勿(一作一)笑從來佳茗似佳人
壑源試焙(太平寰宇記龍焙監在建州建安縣南鄉黃儒品茶要錄壑源在建溪與沙溪地相)
(背中隔一嶺其去無數里之遠然茶産頓殊豈水脉地脉獨萃於壑源耶凡壑源之茶售以十則沙溪之)
(茶售以五夢溪筆談建安勝處曰郝源曾坑在坌根山頂二品尤勝李氏時號為北苑置使領之苕溪叢)
(話北苑茶入貢之後市無貨者惟壑源私焙茶其絶品可敵官焙蓋壑源與北源為鄰山阜相接纔二里)
(餘其茶香甘在諸私焙之上)膏油首面(熊蕃北苑貢茶錄南唐初造研膏繼造蠟面慎按)
(施氏原注集本云仙山靈雨濕行雲試作小詩君一笑吳興向氏有畢良史舊藏墨跡靈雨作靈草一笑)
(作勿笑今從墨跡後又題曾坑壑源四大字輔時為閩漕此叚新刻本刪去今補錄)
次韻袁公濟謝芎椒
燥吻時時著酒濡要令卧疾致文殊河魚潰腹空號楚
汗水流骹始信吳(公自注吳真君服椒法云半年脚心汗如水)自笑方求三
歲艾不如長作獨眠夫羡君清瘦真仙骨更助飄飄鶴
背軀
袁公濟(施氏原注袁公濟名轂後知處州据先生詩考之本卷次溽字韻有今年復為僚之句又)
(除夕詩題云呈公濟子牟二通守則此時袁為杭倅)芎椒(本草芎藭一名山鞠窮此藥行上專治頭)
(腦之疾兼禦濕氣出關中者為西芎出四川者為川芎爾雅檓大椒郭璞注椒叢生實大者為檓陸璣詩)
(疏椒樹如茱萸味亦辛香蜀人作茶吳人作茗皆以其葉合煮為香本草服食方單服椒紅補下宜用蜀)
(椒叚成式云椒氣下達餌之不衝上也)
次韻楊次公惠徑山龍井水(公自注龍井水洗病眼有效)
漏盡雞號厭夜行年來小器溢缾罌棄官縱未歸東海
罷郡猶堪作水衡幻色將空眼先暗勝遊無碍脚殊輕
空煩遠致龍淵水寧復臨池似伯英
漏盡(蔡邕獨斷夜漏盡鼓鳴則起晝漏盡鐘鳴則息)龍淵水(蔡襄徑山記山間有小井云故)
(龍湫也龍亡湫在歲常一來雷雨晦冥吳興掌故集蛟龍池在天目山東南)
次韻劉景文登介亭
澤國梅雨餘衰年困蒸溽高堂磨新磚頗覺利腰足松
根百尺井兩綆飛淨渌流觴聚兒童一笑為捧腹清風
信可御剛氣在巖麓始知共此世物外無三伏長歌入
雲去不待絃管逐西湖真西子烟樹點眉目濤江少醖
藉高浪翻雪(一作飛)屋俛仰拊四海百世飛鳥速遠追錢
氏餘近弔祖侯躅吾生如寄耳寸晷輕尺玉誰似劉將
軍逸韻謝邊幅千言一揮手五車不再讀春嵓彩雞舞
月峽哀猿哭朝先鶗(一作啼)鴂起暮與寒螿續我老廢吟
哦頼君時擊觸從今事遠覽發軔此幽谷清游得三昧
至樂謝五欲莫作狂道士氣壓劉師服
介亭(咸淳臨安志鳳凰山在錢塘舊治正南山顛有排衙石第二峯有白墖墖西有小徑青石崔嵬)
(夾道皆峭壁中穿一衕人可往來名曰石衕好事者多題名其上熙寧中郡守祖無擇對排衙石作介亭)
(天風冷然有縹緲憑空之意)祖侯(邵氏聞見錄祖無擇字擇之蔡州人登甲科與王介甫同知制)
(誥熙寧二年介甫參知政事時無擇知杭州介甫密諭監司求無擇之罪使御史王韶按騐無所得坐送)
(賓客酒三百小瓶責節度副使元豐中復秘書監集賢學士移知光化軍卒士大夫冤之咸淳臨安志英)
(宗治平四年十月丁未祖無擇以右諫議大夫加龍圖閣學士知杭州嘗作介亭於鳳凰山)五欲
(釋典大論二乘但能斷界内五欲故世間五欲所不能動故為界外上妙聲色之所染汚故迦葉云三界)
(五欲我已斷竟不能動心此是菩薩妙淨五欲吾於此事不能自安斯為法塵所惑也)
附劉景文原作(此詩從王氏舊注中采出)
使君中和堂六月無炎溽隨呼衆賓集一笑清風
足復為曲水飲石面涌寒渌持杯襟袂凉酒出金
鯨腹旌旗登鳳皇羽翼在林麓半空老崖斷千古
靈藥伏松杉各雄枝螭蜃傍奔逐古韻豈塵世遐
瞻有天目覇國荒故壇墠社移新屋霞標起山近
潮勢卷江速物外得長凉尊前尋往躅有客告將
行遲留待珠玉欣然點鼠須萬象歸一幅終篇燦
燦動滿座琅琅讀此時天樂奏到夜山鬼哭和之
慚豈敢來者信難續粉壁鑑相射香煤塵不觸醉
歸掃雙堵字字照巖谷星辰衆所仰富貴公豈欲
一言換凡骨芝术誰能服
附孫覺詩(見李濓汴京遺跡志按孫莘老集世已失傳附錄以存其詩)
真人昔未起奔鹿駭四方連延天目山兩乳百里
長有城跨江海無地生侯王中霄潦穹旻列石表
壇場朱旗大梁野英氣吞八荒寥寥百年後故物
亦已亡所餘彼巉巖峯巔屹相望主人承明老星
斗工文章築亭紫霄上坐客蒼株旁攀雲弄明月
曉星生扶桑禹山隔波濤簡書永埋藏願逢希夷
使水土還故常
袁公濟和復次韻荅之
昏昏墮醉夢奈此六月溽君詩如清風吹我朝睡足登
臨得佳句江白照湖渌䄂手獨不言默藁已在腹是時
風雨過靄靄雲歸麓疎星帶微月金火爭見伏惜哉此
清景變滅不可逐歸來讀君詩耿耿猶在目却思少年
日聲價爭場屋文如翻水成賦作义手速秋風起鴻雁
(一作鵠)我亦繼華躅那知君蹭蹬獨泣荆山玉相見南新
道青衫垂破幅蚤知事大謬恨不十年讀莫嫌馮唐老
終勝賈誼哭今年復為僚舊好許重續升沈何足道等
是蠻與觸共為湖山主出入窮澗谷衆馳君不爭人棄
我所欲何時神武門相約挂冠服
繼華躅(施氏原注袁轂試舘職首薦東坡亦第七人按年譜召試秘閣入三等直史館治平二年)
(事)
附袁公濟次韻(此詩從王氏舊注中采出)
東南富山水所病在卑溽隂晴變朝暮梅雨大田
足翰苑宴高堂金斝浮蟻綠清泠四座耳醉飽五
經腹停午登介亭縈紆俯山麓行路愁渴死是月
丁初伏乘高瞰羣峯前後浪奔逐三吳在指掌百
越入雙目漢憂分朱轓堯意注黃屋下輿曾未幾
傳命甚郵速霸遂伏下風元白仰高躅唱予而和
女談笑唾珠玉所恨繼者貧囊箱無寸幅劉侯世
良將文史三冬讀坐嘯胡騎却行歌燕旦哭儒將
久寂寥斷絃今日續所得最在詩銛利鋒莫觸唱
酬黃卷上如響荅深谷王侯富方丈熊掌我所欲
獨餒不得飽中心但誠服
介亭餞楊傑次公
籃輿西出登山門嘉與我友尋仙村丹青明滅風篁嶺
環珮空響桃花源(公自注郡人謂介亭山下為桃源路)前朝欲上已蠟屐
黑雲白雨如傾盆今晨積霧卷千里豈畏觸熱生病根
在家頭陀無為子久與青山為弟昆孤峯盡處亦何有
西湖鏡天江抹坤臨高揮手謝好住清風萬壑傳其言
風迴響荅君聽取我亦到處隨君軒
風篁嶺(咸淳臨安志風篁嶺在錢塘門外放馬場西路通龍井嶺最高峻修篁怪石風韻蕭爽)
桃花源(咸淳臨安志冷水峪在嘉會門外夾山多桃花中有流水為城南勝概舊呼桃源游人多)
(集焉)無為子(楊傑自號無為子注見前)
次京師韻送表弟程懿叔赴䕫州運判
與子甥舅氏摧頽各蒼顔並為東諸侯長此佳江山寒
松無時花安得插髻鬟惟將老不死一笑榮枯間我甚
似樂天但無素與蠻挂冠及未耄當獲一紀閒子亦拙
進取才高命堅頑譬如萬斛舟行此九折灣仲氏新得
道一漚目塵寰(公自注君之兄德孺自云近於佛法有得)歲晩家鄉路莫遣
生榛菅
(慎按此首次送程七表弟知泗州韻詩載第三十卷中)
葉教授和溽字韻詩復次韻為戲記龍井之遊
先生魯諸儒飲食清不溽空腸出秀句吟嚼五味足華
堂閙絲管眸子漲春渌先生疾走避面冷毒在腹歸來
煮瓠葉弟子歌旱麓聲淫及靈臺中有麀鹿伏功名一
走兔何用千人逐故應容我軰清坐時閉目高亭石排
衙木杪挂飛屋我來無時節客亦不待速似聞雪髯叟
西嶺訪遺躅朝陽入潭洞金碧涵水(或作冰)玉泉扉夜不
扃雲袂本無幅慈皇付寳偈神侣得幽讀訥菴(當作齋)有
老人宴坐天魔哭時來獻瓔珞法供燈相續吾儕詩酒
汚欲往無乃觸齋厨費晨炊車騎滿山谷願聞第一義
鉢飯非所欲便投切雲冠予幼好竒服
龍井(咸淳臨安志松篁嶺下龍井壽聖院辨才所居秦少游龍井記略云龍井當西湖之西浙江之)
(北風篁嶺之上深山亂石之間蟠幽而宅阻嶺之左右大率多泉龍井其尤者也)石排衙(注詳)
(本卷介亭下)訥齋(咸淳臨安志元豐二年辨才自天竺退休龍井游覽之所有方圓菴歸隠橋寂)
(室照閣閒堂訥齋諸名按本集訥齋記云辨才初在上天竺十四年有利其富者迫而逐之師欣然捨去)
(明年復其舊無幾師告其衆曰天竺之南山深而木茂泉甘而石峻我將老於是言已策杖而往以茅竹)
(自覆不期年而臺觀飛涌自是謝事不復出入少游名其所居曰訥齋道潛屬余為記)詩酒汚
(杜甫詩久遭詩酒汚何事忝簪裾)
次韻林子中見寄
飄零洛社數遺民詩酒當年困惡賓元亮本無適俗韻
孝章要是有名人蒜山小隠雖為客江水西來亦帶岷
卷却西湖千頃葑(一作綠)笑看(一作他)魚尾更莘莘
安州老人食蜜歌
安州老人心似鐵老人心肝小兒舌不食五榖唯食蜜
笑指蜜蜂作檀越蜜中有詩人不知千花百草爭含姿
老人咀嚼時一吐還引世間痴小兒小兒得詩如得蜜
蜜中有藥治(平聲)百疾正當狂走捉風時一笑看詩百憂
失東坡先生取人廉幾人相歡幾人嫌恰似飲茶(一作荼)
甘苦雜不如(一作知)食蜜中邊甜(一本公自注佛云吾言譬如食蜜中邊皆甜)
因君寄與雙龍餅鏡空一照雙龍影三吳六月水如湯
老人心似雙龍井
安州老人(太平寰宇記淮南道安州安陸郡宋為安遠軍節度吳郡志仲殊字師利承天寺僧)
(也初為士人嘗預鄉薦其妻以藥毒之遂棄家削髮時食蜜以解毒蘇公與之往還甚厚號曰蜜殊工詩)
(有寳月集行於世非世俗詩僧比侯鯖錄載仲殊過潤州絶句云北固樓前一笛風斷雲飛出建昌宫江)
(南二月多芳草春在濛濛細雨中寳月集今不傳附錄於此)
次韻錢穆父紫薇花二首
虚白堂前合抱花秋風落日照横斜閱人此地知多少
物化無涯生有涯(公自注虚白堂前紫薇兩株俗云樂天所種)
虚白堂(咸淳臨安志虚白堂在鳳凰山舊府治中唐長慶中刺史白文公有詩刻石堂上)
折得芳蕤兩眼花題詩相報字傾斜篋中尚有絲綸句
(公自注白居易紫薇花詩絲綸閣下文章静鐘鼓樓中刻漏長獨坐黃昏誰是伴紫薇花對紫薇郎上嘗書此)
(詩以賜軾)坐覺天光照海涯
送張嘉州
少年不願萬戶侯亦不願識韓荆州頗願身為漢嘉守
載酒時作凌雲遊虚名無用今白首夢中却到龍泓口
浮雲軒冕何足言惟有江山難入手峨眉山月半輪秋
影入平羌江水流謫仙此語誰解道請君(别本作看者訛)見月
時登樓笑談萬事真何有一時付與東巖酒(公自注佛峽人家白)
(酒舊有名)歸來還受一大錢好意莫違黃髮叟
張嘉州(名失考應劭漢書注順帝改青衣為漢家以公孫述稱帝青衣人不賓光武嘉之也)凌
雲(方輿勝覽九頂山在嘉州城左有九峯唐會昌以前峯皆有寺今惟存凌雲一寺)龍泓(太平)
(寰宇記嘉州治龍游縣隋初伐陳有龍見江水引軍巖故名王氏舊注云龍泓口在凌雲之上士人謂之龍)
(不知何据)看月登樓(嘉州有明月樓注見前又陸放翁有嘉州月榭詩云試傾萬頃湖亭酒來)
(看半輪江月秋)東巖酒(輿地紀勝東巖在嘉州城東佛峽即聖岡山巖半有洞出泉清冽宜釀)
絶句
春來濯濯江邊柳秋後離離湖上花不羡千金買歌舞
一篇珠玉是生涯
慎按此詩施氏原本不載今從續補下卷移
編
次韻蘇伯固主簿重九
雲間朱袖拂雲和知(一作應)是長松挂女蘿髻重不嫌黃
菊滿手香新喜綠橙搓墨翻衫袖吾方醉紙落雲烟子
患多只有黃雞與白日玲瓏應識使君歌
蘇伯固(名堅鎮江人施氏原注公自翰林守杭伯固以臨濮縣主簿監杭州在城商稅)
九日袁公濟有詩次其韻
古來靜治得清閒我愧真長也一斑舉酒東榮挹江海
回尊落日勸湖山平生傾蓋悲歡裏蚤晩抽身簿領間
笑指西南是歸路倦飛弱羽久知還
和公濟飲湖上(外集本題下尚有東坡來為不速六字)
昨夜醉歸還獨寢曉來宿雨鳴孤枕扁舟小棹截湖來
正見青山駮雲錦須知老人興不淺莫學公榮不共飲
與君歌鼓樂豐年喚取千夫食陳廩
慎按以上二首施氏原本不載外集載第八
卷今從新刻續補卷中移編於此
次韻景文山堂聽(一作彈)筝三首
忽憶韓公二妙姝琵琶箏韻落空無猶勝江左狂靈運
空鬭東昏百草須
(慎按劉禹錫嘉話錄謝靈運須施為祇洹寺維摩像須寺僧寳惜初不虧損中宗朝安樂公主五日鬭百)
(草欲廣其物色令馳驛取之又恐為他所得因剪棄其餘苕溪漁隠云東坡次韻劉景文聽琵琶詩乃以)
(安樂公主為東昏侯按東昏侯是齊明帝第三子雖昏虐暴亂未嘗取靈運須以鬭百草豈非誤耶)
馬上胡琴塞上姝鄭中丞後有人無詩成畫(一作樺)燭飄
金燼八尺英公欲燎須
荻花楓葉憶秦姝切切么絃細欲無莫把胡琴挑醉客
回看霜戟禇公須
慎按以上三首施氏原本不載今從新刻本
續補下卷編次於此
秋晩客興
草滿池塘霜送梅疎林野色近樓臺天圍故越侵雲盡
潮上孤城帶月回客夢冷隨楓葉斷愁心低逐雁行(一作)
(聲)來流年又喜經重九可意黃花是處開
慎按此詩不似先生手筆施氏原本不載因
詩中有天圍故越二句或是杭州作今從新刻
續補下卷移編
秋興三首
野鳥游魚信往還此身同寄水雲間誰家晩吹殘紅葉
一夜歸心滿舊山可慰摧頽仍健食此生通脫屢酡顔
年華豈是催人老雙鬢無端只自斑
故里依然一夢前相擕重上釣魚船嘗陪大幕今陳迹
謬忝承明愧昔年報國無成空白首退耕何處有名田
黃雞白酒雲山約此計當時已浩然
浴鳳池邊星斗光宴餘香滿上書囊樓前夜月低韋曲
雲裏車聲出未央去國何年雙鬢雪黃花重見一枝霜
傷心無限厭厭夢長似秋宵一倍長
慎按此三首施氏原本不載外集編第八卷
守杭時作今据此從續補下卷改編
贈劉景文
荷盡已無擎雨蓋菊殘猶有傲霜枝一年好景君須記
正(一作最)是橙黃橘綠時
(苕溪漁隠叢話天街小雨潤如酥云云退之早春詩也荷盡已無擎雨蓋云云子瞻初冬詩也二詩意同)
(而辭殊皆曲盡其妙)
慎按此詩施氏原本編次韻公濟梅花十首
之後今移編於此
送李陶通直赴清溪
忠文文正二大老(公自注司馬温公范蜀公君之師友温公諡文正蜀公諡忠文)蘇李
廣平三舍人(公自注蘇子容宋次道與先公才元熙寧中封還李定詞頭天下謂之三舍人)喜
見通家賢子弟自言得邑少風塵從來勢利關心薄此
去溪山琢句新肯向西湖留數月錢塘初識小麒麟
李陶通直(按李陶之父名大臨字才元故云賢子弟陶曾為徐州通判有子能詩結句小麒麟)
(指其子通直陶之官號也職官分紀寄禄文散官有通直郎杜氏通典云通直郎隋置謂官高下通為宿)
(直者也因此為名)
辯才老師退居龍井不復出入余往見之嘗出至
風篁嶺左右驚曰遠公復過虎溪矣辯才笑曰杜
子美不云乎與子成二老來往亦風流因作亭嶺
上名曰過溪亦曰二老謹次辯才韻
日月轉雙轂古今同一丘惟此鶴骨老凜然不知秋去
住兩無碍人天爭挽留去如龍出山雷雨卷潭湫來如
珠還浦魚鼈爭駢頭此生暫寄寓常恐名實浮我比陶
令愧師為遠公優送我還過溪溪水當逆流聊使此山
人永記二老游大千在掌握寧有離别憂
辯才退居龍井(咸淳臨安志延恩衍慶寺俗名龍井寺唐乾祐二年居民凌霄募建為報)
(國看經院熙寧中改壽聖院元豐二年辯才禪師自天竺歸老於此始鼎新棟宇及遊覽之所有過溪亭)
(德威亭白雲堂滌心沼歸隠橋獅子峯薩埵石山川勝概一時呈露龍井古荒刹由是振顯西湖游覽志)
(龍井本名龍泓吳赤烏中葛洪煉丹於此林樾幽古石鑑平開深不可測相傳有龍居焉禱雨多應)
附辯才原作(此詩從臨安志采出)
暇政去旌旆策杖訪林丘人惟尚求舊况悲蒲柳
秋雲谷一臨照聲光千載留軒眉師子峯洗眼蒼
龍湫路穿亂石脚亭蔽重岡頭湖山一目盡萬象
堂中浮煮茗欵道論奠爵致龍優過溪雖犯戒兹
意亦風流自惟日老病當期安養游願公歸廊廟
用慰天下憂
附參寥次韻(以下二首亦從臨安志采出)
遠公吾家傑道妙非壺丘德傾龍象侣貌蓋江湖
秋平生經綸學不為名相留滔滔若懸瀑下注萬
丈湫昔年謝講事衆挽不轉頭刳心老巖穴百念
本不浮東南望多士惟見此老優翰林天下公方
外實軰流旌旗虎溪路竟日泉石游衆生病未已
師意可忘憂
附錢穆父次韻
幻泡本空色真夢迷黃丘宦學類狂走爾來三十
秋髮齒非他時歲月不我留古刹插亂石蟄龍蟠
靈湫天人大導師駐錫今白頭安住善護念晩節
非沈浮吾嘗謂出處未用相劣優權實分二乘股
肱均九流今知攪攪者安得逍遥遊從兹許禮足
尚可治幽憂
(慎按辯才及穆父詩世不多見以上唱和俱載臨安志龍井條下此外更有楊次公記及龍井雜絶)
(句十三首趙清獻公亦有詩非同時唱和故不錄)
問淵明(公自注或曰東坡此詩與淵明反此非知言也蓋亦相引以造意言者未始相非也)
(元祐五年十月日)
子知神非形何復異人天豈惟三才中所在靡不然我
引而高之則為星斗懸我散而卑之寧非山與川三皇
雖云沒至今在我前八百要有終彭祖非永年皇皇謀
一醉發此露槿妍有酒不辭醉無酒斯飲泉立善求我
譽饑人食饞涎委運憂傷生憂(一作運)去生亦還縱浪大
化中正為化所纏應盡便須盡寧復事此言
慎按此詩施氏原本不載新刻本載續補上
卷今据自注年月編次於此
偶於龍井辯才處得歙硯甚竒作小詩
羅細無紋(一作文)角浪平半丸犀璧浦雲泓午窗睡起人
初靜時聽西風拉瑟聲
羅紋(高似孫硯箋南唐元宗時歙守獻硯並徵硯工李少微擢硯官其硯有羅紋坑眉子坑金星坑)
(之别歙州硯譜羅紋山亦曰芙蓉溪硯坑十餘處皆山前後沿溪所生水嶡坑在羅紋山西北石理如浪)
(紋)
書辯才白雲堂壁
不辭清曉扣松扉却值支公久不歸山鳥不鳴天欲雪
卷簾惟見白雲飛
白雲堂(注詳前)
慎按以上二首施氏原本不載今從新刻續
補下卷因題類編
送程之邵僉判赴闕
夜光不自獻天驥良難知從來一狐腋或出五羖皮賢
哉江東守收此幕中竒無華豈易識既得不自隨留君
望此府助我憐其衰二年促膝語一旦長揖辭林深伏
猛在岸改潛珍移去此當安從失君徒自悲念君瑚璉
質當今臺閣宜去矣會有合豈當(一作常)懷其私
程之邵(名遵彦時簽書杭州節度判官廳公事注見上卷)江東守(咸淳臨安志元祐三)
(年六月楊繪卒於杭熊本以龍圖閣學士自越改知杭州四年五月徙知江寧府)望此府(世說)
(王東亭為桓宣武主簿既承藉有譽為一府之望焉)
寄梅宣義園亭
仙人子真後還隠吳市門不惜十年力治此五畝園初
期橘為奴漸見桐有孫清池壓丘虎異石來湖黿敲門
無貴賤遂性各琴尊我本放浪人家寄西南坤敝廬雖
尚在小圃誰當樊羡君欲歸去奈此未報恩愛子幸僚
友久要疑弟昆明年過君西飲我空缾盆
湖黿(吳郡志太湖石出湖中之黿山瑩潔可鑑堅潤如金石)愛子(梅子明宣義之子也注見)
(上卷)
觀湖二首(湖疑當作潮)
乘槎遠引神仙客萬里清風上海濤回首不知沙界小
飄衣猶覺色塵高須彌有頂低垂日兜率無根下戴鼇
釋梵茫然齊刧火飛雲不覺醉陶陶
朝陽照水紅光開玉濤銀浪相徘徊山分宿霧儘寬遠
雲駕高風馳送來昇霞影色欹殘火及物氣燄明纖埃
可憐極大不知已浮生野馬悠悠哉
醉題信夫(一作老)方丈
鶴作精神松作筋階庭蘭玉一時春願君且住三千歲
長與東坡作主人
慎按以上三首施氏原本不載据外集編第
八卷守杭時作今從續補下卷移編於此
元祐五年十二月十二日同景文義(一作羲)伯聖途
元伯固仲蒙游七寳寺題竹上
結根豈殊衆修柯獨出林孤高不可恃歲晩霜風侵
慎按景文即劉季孫聖途張天驥字次元周
燾字伯固蘇堅字仲蒙即錢穆父之子義伯
無可考此詩施氏原本失載新刻本載續補
下卷題中歲月鑿然無疑故編次於此
熙寧中軾通守此郡除夜直都廳囚繫皆滿日暮
不得返舍因題一詩於壁今二十年矣衰病之餘
復沗郡寄再經除夜庭事蕭然三圄皆空蓋同僚
之力非拙朽所致因和前篇呈公濟子侔二通守
前詩
除日當早歸官事乃見留執筆對之泣哀此繫中囚小
人營餱糧墮網不知羞我亦戀薄禄因循失歸休不須
論賢愚均是為食謀誰能暫縱遣閔默愧前修
通守(隋書煬帝置通守每郡各一人位次太守京兆河南謂之内史)都廳(咸淳臨安志杭州有)
(通判北廳南廳東廳又有都廳在府治西祖宗時諸郡皆有都廳宣和二年懷安軍奏尚書省公相廳改)
(作都廳内外都廳並行禁止合以簽廳為名從之)公濟子侔(公濟即袁轂子侔未詳本集前)
(卷有以文登白玉寄子明學士詩施氏原注云梅子明吳郡人自館閣求便親養為杭州通判云云子侔)
(疑即子明之訛施注謂子明當已去官不知何据也)
今詩
山川不改舊歲月逝不留百年一俯仰五勝更王囚同
僚比岑范德業前人羞坐令老鈍守嘯諾獲少休却思
二十年出處非人謀齒髮付天公缺壊不可修
蘇詩補註卷三十二
