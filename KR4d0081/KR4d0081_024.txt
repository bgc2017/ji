蘇詩補註卷二十五翰林院編修查慎行撰
古今體詩五十六首(元豐八年乙丑正月自泗州往南都得請歸陽羡五月扺常州)
(後作)
正月一日雪中過淮謁客回作二首
十里清淮上長堤轉雪龍冰崖落屐齒風葉亂裘茸萬
頃穿銀海千尋度玉峯從來修月手合在廣寒宫
攢眉有底恨得句不妨清霽霧開寒谷飢鴉舞雪城橋
聲春市散塔影暮淮平不用殘燈火(一作燭)船窗夜自明
書劉君射堂(集本云劉乙新作射亭公自注乙父嘗知眉州)
蘭玉當年刺史家雙鞬馳射笑穿花而今白首閒驄馬
只有清尊照畫蛇寂寂小軒蛛網徧隂隂垂柳雁行斜
手柔弓燥春風後(一作暖)置酒看君中戟牙
劉君(本集元豐七年冬有與泗州劉倩叔游南山浣溪沙詞疑即其人)
孫莘老寄墨四首
徂徠無老松易水無良工珍材取樂浪妙手惟潘翁(公自)
(注潘谷作墨雜用高麗煤)魚胞熟萬杵犀角盤雙龍墨成不敢用進
入蓬萊宫蓬萊春晝永玉殿明房櫳金牋灑飛白瑞霧
縈長虹遥憐醉常侍一笑開天容
孫莘老寄墨(史容黃山谷詩註云孫莘老元豐末自南京召為太常少卿遷秘書少監哲宗)
(即位兼侍講而施氏原註引李端叔之儀跋云近時以筆墨為事者無如唐彦猷雅致自將故所錄皆絶)
(俗其子坰行筆無家法而類蔡君謨然亦自可喜家世相因所有多佳墨未嘗妄與人蓋非東坡不可得)
(莘老作字至不工每得佳墨必快然思見東坡孫時初入講筵乃以為寄云云按孫時為秘書少監詩中)
(明云歸天禄非講筵也哲宗朝始兼侍講耳)易水良工(澠水燕談李超易水人與子廷珪至)
(歙州其地多松因留居以墨名家超本姓奚江南賜姓李氏陸友墨史奚廷珪易水人或曰李廷珪本姓)
(奚江南賜姓李非也蓋居歙者李氏籍宣州者奚氏各是一族而名偶同耳自蔡君謨以來皆言李廷珪)
(即奚廷珪惟黃孝秉云奚墨不及李按墨經云觀易水奚氏歙州李氏皆用大膠是族有奚李之分居有)
(易歙之異矣廷珪超子世為南唐墨官其墨能削木誤墮溝中數月不壞)潘翁(注見前)盤雙
龍(注見上卷)金牋(本集試墨雜記云世云蜀中冷金牋最宜墨非也惟此最難為墨常以此牋試)
(墨惟李廷珪乃黑)常侍(唐書劉垍為散騎常侍太宗作飛白賜羣臣垍登牀引手得之上笑曰昔)
(聞婕妤辭輦今見常侍登牀)
谿石琢馬肝剡藤開玉版嘘嘘雲霧出奕奕龍蛇綰此
中有何好秀色紛滿眼故人歸天禄古漆窺蠧簡隃麋
給尚方老手擅編剗分餘幸見及流落一歎赧
天禄(按漢天禄閣以藏秘書孫莘老時為秘書少監故云注詳本題下)
我貧如飢鼠長夜空齩齧瓦池研竈煤葦管書杮葉近
者唐夫子遠致烏玉玦(公自注唐林夫寄張遇墨半丸)先生又繼之圭
璧爛箱篋晴窗洗硯坐蛇蚓稍蟠結便有好事人敲門
求醉帖
唐夫子(唐林夫名坰其父名詢字彦猷注詳後本集雜記云行至泗州見蔡景繁附唐林夫書信)
(與予端硯一枚張遇墨半螺)烏玉玦(李廷珪蔵墨訣云贈爾烏玉玦泉清研須潔避暑懸革嚢)
(臨風度梅月)
吾窮本坐詩久服朋友戒五年江湖上閉口洗殘債今
來復稍稍快癢如爬疥先生不譏訶又復寄詩械幽光
發奇思點黮出荒怪詩成自一笑故疾逢蝦蟹
口債(白居易詩口孽不停詩有債)
留題蘭臯亭
雪後東風未肯和扣門遷客夜經過不知舊竹生新筍
但見清伊換濁河無復往來乘下澤聊同語笑(宋刻本作笑語)
說東坡明年我亦開三徑寂寂兼無雀可羅
蘭臯亭(本集張氏園亭記略云道京師而東凡八百里得靈璧張氏之園於汴之陽其中修竹森)
(然以高喬木蓊然以深因汴之餘浸以為池予由宋登舟三宿而至其下張氏之子碩求文記之張氏世)
(有顯人自其伯父殿中君與其先人通判君始為此園作蘭臯之亭以養親其後增治之於今五十餘年)
(矣)
和人見贈
只寫東坡不著名此身已是一長亭壯心無復春流起
衰鬢從教病葉零知有雪兒供筆硯應嗤㸑婦洗盆缾
回來索酒公應厭京口新傳作客經
和田仲宣見贈
頭白江南醉司馬寬心時復喚殷兄寒潮不應淮無信
客路相隨月有情未許低頭拜東野徒言飲酒(宋刻本作共飲)
勝公榮好詩惡韻那容和刻燭應須便置觥
潮信(乾鑿度潮者水氣往來行險而不失其信者也)
和王勝之三首
城上湖光暖欲波美人唱我踏春歌魯公賓客皆詩酒
誰是神僊張志和
王勝之(元豐七年秋自江寧移守南都註詳上卷)踏春歌(酉陽雜俎元和初有士人醉臥)
(聽事見古屏上婦人悉於牀前踏歌曰長安少女踏春陽無處春陽不斷腸)張志和(顔真卿碑)
(文玄真子姓張氏本名龜齡以明經擢第肅宗朝改名志和後不願仕著書十二卷號玄真子大歴九年)
(秋訪真卿於湖州云云徐獻忠吳興掌故集志和字子同婺州人肅宗朝待詔翰林出為南海尉遂放浪)
(江湖與陸羽往還因托跡吳興後憲宗圖其像求之不可得李德裕稱其隱而有名顯而無事不窮不達)
(嚴光之比)
齊(一作齋)釀如澠漲綠波公詩句句可絃歌流觴曲水無
多日更作新詩繼永和
要知太守憐孤客不惜陽春和俚歌坐睡尊前呼不應
為公雕琢損天和
南都(一本作部訛)妙峯亭
千尋挂雲闕十頃含風灣開門弄清泚照見雙銅鐶池
臺半禾黍桃李餘榛菅無人肯回首日暮車斑斑使君
非世人心與古佛閒時要聲利客來洗塵埃顔新亭在
東阜飛宇臨通闤古甃磨翠壁霜林散烟鬟孤雲抱商
丘芳草連杏山俯仰盡法界逍遥寄人寰亭亭妙高峯
了了蓬艾間五老壓彭蠡三峯照潼關均為拳石小配
此一掬慳煩公為標指免使勤躋攀
南都妙峯亭(留守王勝之所建東坡為題榜見淮海集詩注)含風灣(張安道劄子云)
(閼伯臺下有水淵未嘗涸宋人謂之商丘海)商丘(樂全集又云昔高辛有子曰閼伯至於帝堯遷)
(於商丘主辰故辰為商星今宋實商地商丘在焉俗名閼伯臺著於祀典名勝志商丘在歸德府城南二)
(里周二百步)杏山(歴代地志俱不載惟一統志云鈞州在開封西南二百餘里城北有杏山洛陽)
(記云仙人劉根嘗隱於此)三峯照潼關(韓愈詩荆山已過華山來日照潼關四扇開)
慎按先生於元豐八年春至南都得請歸陽
羡以詩考之正王勝之守南都時也施氏原
本訛編此詩於起知登州之後今改正
附秦少游作
王公厭承明出守南宫鑰結構得崇丘巋然瞰清
洛是時謫僊人發軔自廬霍郊原春鳥鳴來此動
豪酌報投一何富玉案金刀錯新榜揭中楹千載
見遠託朅來訪陳迹物色初摇落人烟隔鳬雁田
疇帶城郭紅蕖隕風漪沙礫卷飛籜青青陵上姿
獨汝森自若人生如博奕得喪難前約金椎初控
頥已復東方作大明昇中天龍鸞入階閣深懲漁
奪弊法令一刊削斯民如解懸喜氣鬱磅礴公乎
數登覽行矣翔寥廓
附子由作
我登妙峯亭欲訪德雲師春陽被原野濉渙含流
澌未復桃李色稍增松桂姿孑孑東來檣冉冉將
安之萬物委天運此身免奔馳悵然懷舊游一丘
覆茅茨清泠久沮洳文雅空頽隳提擕二三子醉
倒春風吹不見妙峯處安知德雲期南遷久忘反
有獲空自知歸來覽新構恍然發深思遠行極南
海此地初不移酌我一斗酒盡公終日嬉德雲非
公歟相對欲無辭
記夢(并引)
樂全先生夢人以詩三篇示之字皆旁行而不可識
旁有人道衣古貌為讀其中一篇云人事且常在留
質悟圓閒凡四句覺而忘其二以告其客蘇軾軾以
私意廣之云
圓閒有物物閒空豈有圓空入井中不信天形真箇樣
故應眼力自先窮連環易(一作已)解如神手萬竅猶號未
濟風稽首問公公大笑本來誰礙更求通
圓空(楞嚴經譬如方器中見方空吾復問汝此方器中所見方空為復定方為不定方若定方者别)
(安圓器空應不圓若不定者在方器中應無方空)
寄蘄簟與蒲傳正
蘭溪美箭不成笛離離玉筯排霜脊千溝萬縷自生風
入手未開先慘慄公家列屋閒(一作閉)蛾眉珠簾不動花
隂移霧帳銀牀初破睡牙籖玉局坐彈碁東坡病叟長
羈旅凍臥飢吟似飢鼠倚賴春風洗破衾一夜雪寒披
故絮火冷燈青誰復知孤舟兒女自嚘咿皇天何時
反炎燠媿此八尺黃琉璃願君(宋刻本作公)净掃清香閣臥
聽風漪聲滿榻習習還從兩腋生請公乘此朝閶闔
蒲傳正(宋史蒲宗孟傳第進士歴集賢校理神宗朝累遷翰林學士兼侍讀拜尚書左丞未幾御)
(史論其荒於酒色及繕治府舍過制罷知汝州徙知亳杭鄆三州帥永興移大名宗孟厭苦易地默默不)
(樂求知河中而卒性侈汰每旦刲羊十豕十然燭三百藻浴每用婢十人一浴至湯五斛他奉養率稱是)
(嘗以書抵蘇軾云晩年學道有所得軾答云有二事相勸一曰慈二曰儉蓋鍼其失云)蘭溪(太平)
(寰宇記蘭溪水源出苦竹山其側多蘭唐武德初改縣指此為名今蘄水縣)
寄怪石石斛與魯元翰
山骨裁方斛江珍拾淺灘清池上几案碎月落杯盤老
去懷三友平生困一簞堅姿聊自儆秀色亦堪餐好去
髯卿舍憑將道眼看東坡最後供霜雪照人寒
魯元翰(名有開注見前)
漁父四首
漁父飲誰家去魚蟹一時分付酒無多少醉為期彼此
不論錢數
漁父醉蓑衣舞醉裏却尋歸路輕舟短棹任横斜醒後
不知何處
漁父醒春江午夢斷落花飛絮酒醒還醉醉還醒一笑
人間今古
漁父笑輕鷗舉漠漠一江風雨江邊騎馬是官人借我
孤舟南渡
(慎按以上四首王氏本所無今從宋刻本及施氏原本編錄)
李憲仲哀詞(并引)
同年友李君諱惇字憲仲賢而有文不幸早世軾不
及與之遊也而識其子廌有年矣廌自陽翟見余於
南京泣曰吾祖母邊母馬前母張與君之喪皆未葬
貧不敢以飢寒為戚顧四喪未舉死不瞑目矣適會
故人梁先吉老聞余當歸陽羡以絹十匹絲百兩為
贐辭之不可乃以遺廌曰此亦仁人之餽也既又作
詩以告知君與廌者庶幾皆有以助之廌年二十五
其文曄然氣節不凡豈終窮者哉
大夢行當覺百年特未滿遑哀已逝人長眠寄孤舘念
我同年生意長日月短鹽車困騏驥烈火廢圭瓚後生
有奇骨出語已精悍蕭然野鶴姿誰復識中散有生寓
大塊死者誰不窽嗟君獨久客不識黃土煖推衣助孝
子一溉滋湯旱誰能脱左驂大事不可緩
贈眼醫王(宋刻本有生字)彦若
鍼頭如麥芒氣出如車軸間關脉絡中性命寄毛粟而
况清淨眼内景含天燭琉璃貯沆瀣輕脆不任觸而子
於其間來往施鋒鏃笑談紛自若觀者頸為縮運鍼如
運斤去翳如拆屋常疑子善幻他技雜符祝子言吾有
道此理君未矚形骸一塵垢貴賤兩草木世人方重外
妄見瓦與玉而我初不知刺眼如刺肉君看目與翳是
翳要非目目醫苟二物易分如麥菽寧聞老農夫去草
更(一作易)傷穀鼻端有餘地肝膽分楚蜀吾於五輪間蕩
蕩見空曲如行九軌道並驅無擊轂空花誰開落明月
自朏朒請問樂全堂忘言老尊宿(公自注彦若樂全先生門下醫也)
鍼芒(後漢書陳忠疏云臣聞輕者重之端小者大之源故潰隄蟻孔氣洩鍼芒)氣出(針炙經鍼)
(入三分得氣即瀉)清淨眼(楞嚴經吾今為汝建大法幢亦令十方一切衆生獲妙微密性淨明)
(心得清淨眼注云見離眚病廓然分照曰清淨眼)琉璃(楞嚴經佛告阿難如汝所言潛根内者猶)
(如琉璃彼人當以琉璃籠眼當見山河見琉璃否)目翳(龍木論目患有圓翳冰翳滑翳濇翳散翳)
(浮翳深翳横翳偃月翳棗花翳白翳黑翳胎翳花翳玉翳諸名傳燈錄百丈云若作佛見法見但是一切)
(冇無等見名眼翳)五輪(龍木論有五輪八廓内外之障血輪屬心水輪屬腎氣輪屬肺風輪屬肝)
(肉輪屬脾臟)空花(龍木總論凡眼初患之時眼前多見蠅飛花發垂蟢薄烟輕霧漸漸失明)
與歐育等六人飲酒
忽驚春色二分空且看樽前半丈紅苦戰知君便白羽
倦游憐我憶黃封年來齒髮老未老此去江淮東復
東記取六人相會處引杯看劒坐生風
觀杭州鈐轄歐育刀劒戰袍
青綾衲衫暖襯甲紅線勒帛(宋刻本作巾)光遶脇禿襟小袖
雕鶻盤大刀長劒龍蛇柙(宋本作插)兩軍鼓譟屋瓦墜紅塵
白羽紛相雜將軍恩重此身輕笑履鋒鋩如一插(宋刻本作)
(搯)書生只肯坐帷幄談笑毫端弄生殺呌呼擊鼓催上
竿猛士應憐小兒黠試問黃河夜偷渡掠面驚沙寒霎
霎何如大艦日高眠一枕清風夢(宋刻本作過)苕霅
鈐轄(注別見)勒帛(老學庵筆記予童時見前輩猶繫頭巾帶於前背子背及腕下皆垂帶長)
(老言背子率以紫勒帛繫之散腰則謂之不敬至蔡太師為相始去勒帛)
王伯敡所藏趙昌花四首
梅花
南行度關山沙水清練練行人已愁絶日暮集微霰殷
勤小梅花髣髴吳姬面暗香隨我去回首驚千片至今
開畫圖老眼凄欲泫幽懷不可寫歸夢君家倩
王伯敡(字廷老注别見)趙昌(廣川畫䟦趙昌劒南人畫花果初師滕昌祐後過其藝夏士良)
(圖繪寳鑑趙昌字昌之善畫花果作折枝有生意敷色尤造其妙不特形似直與花傳神也)關山
(嶺名注别見本集有梅花二絶句先生初赴黃州道中作也)
黃葵
弱質困夏永奇姿蘇曉(一作晩)凉低昂黃金杯照耀初日
光檀心紫(各本作自者訛)成暈翠葉森有芒古來寫生人妙絶
誰似昌晨粧與午醉真態含隂陽君看此花枝中有風
露香
黃金杯(本草黃蜀葵似蜀葵别是一種夏末開花淺黃色葉心下有紫檀色旦開午收暮落亦呼)
(側金盞花)
(慎按許彥周詩話云寫生之句取其形似故詞多迂弱東坡黃葵詩云擅心紫成暈翠葉森有芒揣摸刻)
(骨造語壯麗後世莫及云云据此則自成暈當作紫成暈與本草方合向來諸刻本俱訛今改正)
芙蓉
清飈巳拂林積水漸收潦溪邊野芙蓉花水相媚好坐
看池蓮盡獨伴霜菊槁幽姿強一笑暮景迫摧倒凄凉
似貧女嫁晚驚衰蚤誰寫少年容樵人劒南老(公自注趙昌自)
(題其畫云劒南樵叟)
劒南老(歸田錄趙昌寫生逼真筆法較俗無古人挌致然時未有其比昌每題末自稱劒南樵叟)
嫁晩(白居易晩桃花詩貧家養女嫁常遲)
山茶
蕭蕭南山松黃葉隕勁風誰憐兒女花散火冰雪中能
傳歲寒姿古來惟丘翁趙叟得其妙一洗膠粉空掌中
調丹砂染此鶴頂紅何須誇落墨獨賞江南工
寄吳德仁兼簡陳季常
東坡先生無一錢十年家火燒凡鉛黃金可成河可塞
只有霜鬢(一作鬚)無由玄龍丘居士亦可憐談空說有夜
不眠忽聞河東獅子吼拄杖落手心茫然誰似濮陽公
子賢飲酒食肉自得僊平生寓物不留物在家學得忘
家禪門前罷亞十頃田清溪繞屋花連天溪堂醉臥呼
不醒落花如雪春風顛我游蘭溪訪清泉已辦布襪青
行纏稽山不是無賀老我自興盡回酒船恨君不識顔
平原恨我不識元魯山銅駝陌上會相見握手一笑三
千年
吳德仁(宋史吳瑛蘄春人以父遵路廕仕至虞部員外郎致仕歸有田僅足自給臨溪築屋種花)
(釀酒客至必醉人咸愛其樂易而敬其高張文潛宛丘集吳大夫墓志公諱瑛字德仁龍圖閣學士贈太)
(尉遵路之子年四十六以虞部員外郎知郴州官罷歸京師即上書請致仕士大夫凡知公者相率賦詩)
(飲餞於都門既謝事歸蘄春元祐間䀻不起卒年八十四)龍丘居士(洪容齋三筆陳季常自稱)
(龍丘先生好賓客喜畜聲妓然妻柳氏極兇妬故東坡詩云云河東獅子指柳氏也黃山谷有與季常簡)
(云審柳夫人時需醫藥公暮年來想漸求清净姬媵無新進矣夫人復何所念而致疾耶則柳氏妬名固)
(彰著於外是以二公皆言之劉辰翁云河東獅子暗用杜詩河東女兒身姓柳為戲西清詩話亦云季常)
(自以為飽禪學而其妻柳氏頗悍忌故東坡因詩戲之云云)溪堂(名勝志溪堂在蘄州治南至和)
(中吳瑛隱居也司馬温公寄吳比部之子壯年歸蘄春詩云一朝投紱真高士萬卷藏書舊世家)蘭
溪清泉(苕溪漁隱載坡云黃州東三十里為沙湖予將置田其間因往相田得疾聞龐安常善醫)
(遂往求療與之同遊清泉寺在蘄水郭門外二里許有王逸少洗墨泉水極甘下臨蘭溪溪水西流是日)
(與之極飲而歸)稽山賀老(李白詩稽山無賀老空棹酒船回先生常至蘄州欲訪德仁而未果)
(彼此兩不相識故結處復用薊子訓事言終當相遇也)銅駝陌(太平寰宇記洛陽有銅駝街陸)
(機洛陽記云漢鑄銅駝二枚在宫南四會道頭夾路相對俗語曰金馬門外聚羣賢銅駝陌上集少年言)
(人物之盛也)
(慎按苕溪漁隱叢話曰詩中所云龍丘居士即陳季常濮陽公子即吳德仁又云稽山不是無賀老我自)
(興盡回酒船蓋欲訪德仁未成也李白詩稽山無賀老空棹酒船回用此事也又云恨君不識顔平原東)
(坡自謂恨我不識元魯山謂德仁也結言終當相見如薊子訓之徒者一篇詩意如序有倫有理潘子真)
(但只言稽山不是無賀老以下六句為德仁作不知濮陽公子復是何人母乃與詩題相戾乎)
題王逸少帖
顛張醉素兩禿翁追逐世好稱書工何曾夢見王與鍾
妄自粉飾欺盲聾有如市娼抹青紅妖歌嫚舞眩兒童
謝家夫人澹丰容蕭然自有林下風天門蕩蕩驚跳龍
出林飛鳥一掃空為君草書續其終待我他日不忩忩
顛張醉素(寳泉述書賦注張旭吳郡人俗號張顛書苑菁華懷素家長沙幼而事佛經禪之暇)
(頗好筆翰許瑝贈詩云醉來信手兩三行醒後却書書不得錢起贈詩云狂來輕世界醉裏得真如)草
書(庾肩吾書品論云草勢起於漢時解散隸法用以赴急者本因草創之義故曰草書建初中京兆杜)
(撡始以善草得名述書賦注云杜度漢章帝時人工於章草崔瑗父子繼能羅暉趙襲亦法此藝張伯英)
(因而變之以成今草世稱一筆書即草書之祖也)忩忩(與匆匆同顔之推家訓世中書翰多稱勿)
(勿相承如此莫知其由或言此匆匆之殘缺耳按說文勿者州里所建之旗象其三斿之形所以促民事)
(故匆遽者稱勿勿據此則匆匆當作勿勿先生用以叶韻亦踵世俗相傳之訛又按書苑菁華弘農張芝)
(善草書每書云匆匆不暇草書則匆匆字相承久矣)
書林逋詩後
吳儂生長湖山曲(一作麓)呼吸湖光飲山綠不論世外隱
君子傭奴販婦皆冰玉先生可是絶俗人神清骨冷無
由俗我不識君曾夢見瞳子瞭然光可燭遺篇妙字處
處有步遶西湖看不足詩如東野不言寒書似西臺差
少肉平生高節巳難繼將死微言猶可錄自言不作封
禪書更肯悲吟白頭曲(公自注逋臨終詩云茂陵他日求遺草猶喜初無封禪書)我
笑吳人不好事好作祠堂傍修竹不然配食水僊王一
盞寒泉薦秋菊(公自注湖上有水仙王廟)
林逋(宋史隱逸傳林逋字君復錢塘人少孤力學不為章句恬淡弗趨榮利初遊江淮間久之歸杭)
(結廬西湖之孤山二十年足不及城市真宗賜粟帛詔長吏歲時勞問自為墓於廬側不娶無子教兄之)
(子宥登進士甲科)遺篇(隆平集林逋喜為詩澄澹峭特多奇句既就稿輙棄之好事者往往竊記)
(所傳尚三百餘首)水僊王(咸淳臨安志水僊王廟在西湖第三橋北然南宋時袁韶記略云或)
(言廣潤龍君祠即水仙王廟按錢塘水僊王事始見於蘇詩僊之廟於湖公時蓋無恙後莫知廟所在故)
(趙䕫注蘇公詩考騐無所得乃序夢中諉以茫昧使龍君之祠是趙復奚所疑哉)
和仲伯達
歸山歲月苦無多尚有丹砂奈老何繡谷只應花自染
鏡潭長與月相磨君方傍海看初日我已横江擊素波
人不我知斯我貴不須雷雨起龍梭
春日
鳴鳩乳燕寂無聲日射西窗潑眼明午醉醒來無一事
只將春睡賞春晴
贈袁陟
是身如虚空萬物皆我儲胡為強分别百金買田廬不
見袁夫子神馬載尻輿游乎無何有一飯不願餘官湖
為我池學舍為我居何以遺子孫此身自籧篨薰風暗
楊柳秋水靜芙蕖應觀我知子不怪子知魚
袁陟(不詳何許人曾南豐有答袁陟書韓魏公有和袁陟節推龍興寺芍藥詩)身如虚空
(維摩經是身為空離我之所)籧篨(用晉書皇甫謐傳以籧篨裏尸之義注詳讀道藏詩下)
蘇子容母陳夫人挽詞
蘇陳甥舅真冰玉正始風流起頽俗夫人高節稱其家
凛凛寒松映修竹雞鳴為善日日新八十三年如一晨
豈惟室家宜壽母實與朝廷生異人忘軀殉國乃吾子
三仕何曾知慍喜不須(宋刻本作煩)擁笏強垂魚我視去來
皆夢爾誦詩相挽真區區墓碑千字多遺餘他年太史
取家傳知有班昭續漢書
蘇子容(宋史蘇頌南安人父紳葬丹陽因家焉第進士韓琦富弼為相同表其廉退神宗朝知婺)
(州泝桐廬江水暴迅舟欲覆母在舟中幾溺矣頌哀號赴水舟忽自正母甫及岸舟覆人以為純孝所感)
(元祐初自吏部侍郎遷尚書五年擢尚書左丞尋拜僕射上章辭位以中太一宫使居京口徽宗立進爵)
(趙郡公)三仕(東都事略神宗朝頌召試知制誥前秀州判官李定改太子中允除監察御史裏行)
(宋敏求封還詞頭翼日復下頌當制奏定不由銓考擢授朝列不緣御史薦寘憲臺隳紊法制未敢具草)
(次至李大臨亦封還於是並落知制誥天下謂之三舍人久之頌復集賢院學士擢知開封府祥符縣令)
(孫純有罪頌坐失出貶秘書監知濠州改凔州召還判吏部)
神宗皇帝挽詞三首
文武固天縱欽明又日新化民何止聖妙物獨稱神政
已三王上言皆六籍醇巍巍本無象刻畫愧孤臣
妙物稱神(易繫辭神也者妙萬物而為言者也)
未易名堯德何須數舜功小心仍致孝餘事及平戎典
禮從周舊官儀與漢隆誰知本無作千古自承風
接統真千歲膺期止一章周南稍留滯宣室遂凄凉病
馬空嘶櫪枯葵已泫霜餘生臥江海歸夢泣嵩邙
(許彦周詩話東坡受知神廟雖謫而實欲用之東坡微解此意後作挽詞病馬空嘶櫪四句云云非深悲)
(至痛不能道此語)
慎按宋史神宗崩於元豐八年乙丑三月戊
戌先生奉諱時方在南都挽詞必此時作施
氏原註編入五月以後似失次第今詮正
過文覺顯公房
斕斑碎玉養菖蒲一勺清泉滿石盂淨几明窗書小楷
便同爾雅注蟲魚
慎按此詩施氏原本不載補註編續補下卷
以外集考之載在第六卷題云過揚州壽寧
大覺顯公房今据此移編
歸宜興留題竹西寺三首
十年歸夢寄西風此去真為田舍翁剩覓蜀岡新井水
要擕鄉味過江東
歸宜興(周益公題橘頌帖云公以元豐七年量移汝海四月離黃五月訪文定公於筠七八月之)
(交留連金陵九月間抵宜興十月二日寫此帖聞真通觀側郭知訓宅即其所館不知凡留幾日巳而至)
(泗州遇歲除八年正月四日乃行道中上書乞常州三月六日至南京被旨從所請回次維揚有歸宜興)
(留題竹西三絶蓋五月一日也朱存理鐵網珊瑚載東坡楚頌帖云吾來陽羡入荆溪意思豁然如愜平)
(生之欲逝將歸老殆是前緣當買一小園種柑橘三百本作一亭名曰楚頌元豐七年十月二十日書周)
(孟公又云公以元豐八年五月得請常州居住是月起守文登自此出入侍從以及南遷迨建中靖國辛)
(巳北歸竟薨於常集中班班可考種橘之約遂墮渺茫矣公熙寧中倅杭沿檄常潤間賦詩云惠泉山下)
(土如濡陽羡溪頭米勝珠又有買牛欲老之句卜居權輿於此元祐八年辨御史黃慶基論買田事云責)
(黃州日買得宜興姓曹人一契田叚因其爭訟無理轉運司已差官斷遣不欲與小人爭利許其將原價)
(收贖云云今公孫曾猶食此田豈曹氏理屈而復取贖耶慎按朱冠卿宜典續圖經云東坡初買田黃)
(土村田主曹姓者已鬻而造訟有司已察而斥之東坡移牒卒以田歸之則先生子孫所食者非曹氏之)
(田也益公特未細考故云爾)蜀岡新井(海錄碎事蜀岡自西北來至揚州竹西亭乃絶太平)
(寰宇記今枕禪智寺即隋之故宫岡有茶園揚州志禪智寺側為崑丘臺即蜀岡也方輿紀勝大明寺在)
(蜀岡側水記云劉伯芻品大明寺井水為第五)
道人勸飲雞蘇水童子能煎鶯(從宋刻本當作罌)粟湯暫借藤
牀與瓦枕莫教辜負竹風凉
雞蘇水(詳見二十卷石芝詩註中)罌粟湯(本草罌子粟一名水囊中有白子極細可煮粥)
(和飲食清異錄昭宗在藩嘗幕屬各賜法乳湯蓋罌中粟所煎者子由藥苗詩罌小如罌粟細如粟研作)
(牛乳烹為佛粥柳槌石缽煎以蜜水便口利喉調肺養胃)
此生已覺都無事今歲仍逢大有年山寺歸來聞好語
野花啼鳥亦欣然
大有年(穀梁傳五穀大熟為大有年詩鄭箋豐年大有年也)山寺(揚州山光寺也)
(葉石林避暑錄云子瞻山光寺詩野花啼鳥亦欣然之句其辨說甚明蓋為哲宗初即位聞父老頌美之)
(言而云然神宗奉諱在南京而詩作於揚州余嘗至其寺親見當時詩刻後書作詩日月今猶有其本蓋)
(自南京回陽羡時也始過揚州則未聞諱既歸至揚州則奉諱在南京事不相及尚何疑乎近見子由作)
(子瞻墓志乃云公至揚州常人為公買田書至公喜作詩有聞好語之句乃與辨辭異豈為志時未嘗深)
(考而訛耶然此言出於子由不可有二以啓後世之疑余在許昌時志猶未出不及見不然當以告迨與)
(過也)
廣陵後園題申公扇子
露葉風枝曉自勻綠隂青子净無塵閒吟遶屋扶疎句
須信淵明是可人
申公(按邵氏聞見後錄云吕申公帥維揚東坡自黃移汝經由見之申公置酒酒罷行後圃中東坡)
(即几案間筆墨書歌者團扇云云又考宋史吕公著於元豐五年以資政學士出知定州又知揚州元祐)
(初入相加太師封申國公當元豐之末正其知揚州日也施氏補註以為章子厚者謬今駁正)
慎按此詩施氏原本不載補註本載續補下
卷今据外集及邵氏聞見錄移編
與孟震同遊常州僧舍三首
年來轉覺此生浮又作三吳浪漫遊忽見東平孟君子
夢中相對說黃州
東平(沿革表云東平國漢初之濟東國及大河郡也隋大業中改東平郡宋為鄆州)孟君子
(施氏補注引先生君子泉銘序今本集失載全篇見鐵網珊瑚略云余謫居黃州通判承議郎孟震字亨)
(之頗與予相善光州太守曹九章以書遺予曰朝中士大夫謂之孟君子震鄆人及進士第宇中有一泉)
(甚清子由為之記云云與施氏補註所引小異附錄於此)
湛湛清池五月寒小山無數碧巑岏穉杉戢戢三千本
且作凌雲合抱看
五月(周必大云公同孟震游常州僧舍有湛湛清池五月寒之旬而謝表云今月二十二日到常州)
(訖即五月也)
知君此去便歸耕笑指孤舟一葉輕待向三茅乞靈雨
半篙流水送君行
常州太平寺法華院薝蔔亭醉題
六花薝蔔林間佛九節菖蒲石上僊何似東坡鐵拄杖
一時驚起野狐禪
太平寺野狐禪(並注見前)
慎按此詩施氏原本不載新刻本載續補遺
下卷中今因地附編
贈常州報恩長老二首
碧玉盌盛紅瑪瑙井華水養石菖蒲也知法供無窮盡
試問禪師得飽無
報恩(史能之咸淳毘陵志感慈寺本顯慶寺一名報恩在武進縣東八里唐顯慶中建宋元祐三年)
(胡右丞宗愈請為墳刹)井華水(本草注井華水平旦第一汲者是杜甫詩兒童汲井華慣捷缾)
(在手)
薦福老懷真巧便淨慈兩本更尖新凴師為作鐵門限
凖備人間請話人
薦福(咸淳臨安志薦福寺在鹽官縣西三十里有第一代尚禪師塔師姓曹氏出家遍歴叢林後歸)
(舊隱更薦福為禪居張無垢有記)老懷(釋氏稽古略天衣禪師名義懷樂清陳氏子天聖間試經)
(得度七坐道場其傳法弟子為宗本)淨慈兩本(五燈會元慧林圓照禪師宗本世稱大本無錫)
(管氏子出家謁天衣禪師得悟首開法於平江瑞光寺熙寧中陳襄守杭請師移住淨慈續燈錄杭州淨)
(慈善本禪師娃董氏嘉祐八年往京師地藏院得度東遊至蘇禮圓照本禪師於瑞光執侍五年元豐中)
(住雙林遷淨慈世稱小本)
次韻答賈耘老
五年一夢南司州飢寒疾病為子憂東來六月井無水
仰看古堰横奔牛平生管鮑子知我(宋刻本作我知子)今日陳
蔡誰從丘夜航爭度(宋刻本作路)泥水澁牽挽直欲來瓜洲
自言嗜酒得風痺故鄉不敢居温柔定將泛愛救溝壑
衰病不復從前樂今年太守真臥龍笑語炎天出冰雹
時低九尺蒼須髯過我三間小池閣故人改觀爭來賀
小兒不信猶疑錯為君置酒飲且哦草間秋蟲亦能歌
可憐老驥真老矣無心更秣天山禾
賈耘老(名收注見前)南司州(唐書地理志黃州黃陂縣武德三年以縣置南司州輿地)
(紀勝南司州在古黃州西南四十里獨家村元和郡縣志南司州本西陵縣地劉表以地當江漢之口遣)
(黃祖築城為鎮名黃城鎮後改黃陂縣)奔牛(十道志萬策湖中有銅牛人逐之上東山入土掘之)
(走至此今柵口及堰皆以奔牛為名名勝志奔牛臺在常州武進縣北三十五里)今年太守
(勞鉞湖州志滕元發以元豐末知湖州本集與元發尺牘云郡人有賈耘老者有行義極能詩公擇子厚)
(皆禮異之願公時一顧慰其牢落及先生得請歸常又答滕書云耘老至辱手書及道起居之詳云云詩)
(中所云太守正指元發也蓋元發因先生之言必致禮於耘老故中叚述其辭如此)九尺蒼須
髯(後漢書趙壹傳體貌魁梧身長九尺美須豪眉望之甚偉)小池閣(賈所居名浮暉閣注詳前)
墨花(并引)
世多以墨畫山水竹石人物者未有以畫花者也汴
人尹白能之為賦一首
造物本無物忽然非所難花心起墨暈春色散毫端縹
緲形纔具扶疎態自完蓮風起(宋刻本作盡)顛(一作傾)倒杏雨
半摧殘獨有狂居士求為黑牡丹兼書平子賦歸向雪
堂看
尹白(夏士良圖繪寳鑑尹白專工墨花習花光梅扶疎縹緲)
送竹几與謝秀才
平生長物擾天真老去歸田只此身留我同行木上座
贈君無語竹夫人但隨秋扇年年在莫鬭瓊枝夜夜新
堪笑荒唐玉川子暮年家口若為親
木上座(傳燈錄本空參夾山上階禮拜山問闍黎與甚麽人同行本曰木上座遂同到堂下取拄)
(杖擲山前)竹夫人(侍兒小名錄云東坡寄柳子玉詩聞道牀頭惟竹几夫人應不解卿卿又送竹)
(几與謝秀才詩云贈君無語竹夫人蓋俗謂竹几為竹夫人也山谷云竹夫人乃凉寢竹器憩臂休膝非)
(夫人之職而冬夏青青竹之所長故名之曰青奴)
溪隂堂
白水滿時雙鷺下綠槐高處一蟬吟酒醒門外三竿日
卧看溪南十畝隂
溪隂堂(高齋詩話云東坡過真州范氏溪堂詩云云蓋用老杜兩箇黃鸝鳴翠柳一首詩意也据)
(此則溪隂堂當在真州但以詩語考之與先生過真州時景物不合姑仍依施氏原本編此)
次韻許遵
蒜山渡口挽歸艎朱雀橋邊看道裝供帳已應煩百兩
擊鮮毋久溷諸郎問襌時到長干寺載酒閒過綠野堂
此味只憂兒輩覺逢人休道北窗凉
蒜山渡(陸游南唐書馬仁裕傳初給使烈祖署為右職烈祖鎮潤州仁裕監蒜山渡首聞朱瑾之)
(亂馳入白之烈祖即日渡江定亂按太平寰宇記即京口渡也)朱雀橋(晉書成帝沿淮設航二十)
(有四有青溪朱雀等名按晉帝建朱雀門上用兩銅雀故朱雀航以之得名王敦作亂溫嶠令焚航始用)
(杜預浮橋法代之按今鎮淮橋在聚寳門内乃朱雀橋故址)長干寺(梁京寺記建康南五里有)
(大長干小長干東長干並是地名梁武帝初起長干寺)
(慎按許仲塗名遵先生有次韻滕元發許仲塗詩見上卷時許方知潤州今此詩云云意仲塗自潤罷官)
(往金陵有詩寄先生復次韻送之也)
贈章默(并引)
章默居士字志明生公侯家才性高爽棄家求道不
蓄妻子與世無累而父母與兄之喪貧不能舉以是
眷眷世間不能無求於人余深哀其志既有以少助
之又取其言為詩以贈其行庶幾有哀之者
章子親未葬餘生抱羸疾朝吟噎鄰里夜淚腐茵席前
年黑花生今歲白髮出身隨日月逝恨與天地畢願求
不毛田親築長夜室難從王孫裸未忍夏后堲五陵多
豪士百萬付一擲心知義財難甘就貧友乞不辭毛髮
(宋刻本作粟)施行自丘山積此志苟朝遂夕死真不戚誓求
無生理不踐有為迹棄身尸陀林烏鳶(宋刻本作烏)任狼籍
尸陀林(翻譯名義尸陀此翻寒林此林多死尸人入畏寒也又名恐畏林一名晝暗林)
蘇詩補註卷二十五
