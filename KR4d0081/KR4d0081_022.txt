蘇詩補註卷二十三翰林院編修查慎行撰
古今體詩四十四首(元豐甲子四月離黃州五月至筠七月過金陵作)
别黃州
病瘡老馬不任鞿猶向君王得敝幃桑下豈無三宿戀
尊前聊與一身歸長腰尚載撑腸米闊領先裁蓋癭衣
投老江湖終不失來時莫遣故人非
蓋癭衣(汝州人多癭先生時量移汝州故第六句云)
過江夜行武昌山上聞黃州鼓角
清風弄水月銜山幽人夜渡吳王峴黃州鼓角亦多情
送我南來不辭遠江南又聞出塞曲半雜江聲作悲健
誰言萬方聲一槩鼉憤龍愁為余變我記江邊枯柳樹
未死相逢真識面他年一葉泝江來還吹此曲相迎餞
吳王峴(水經注樊口之北有灣昔孫權裝大船與羣臣汎江津值風起權欲西取蘆洲谷和不從)
(乃令取樊口船至岸而敗因鑿樊山為路以上人即名其處為吳造峴在樊口上一里今缺處尚存太平)
(寰宇記吳造峴在卾州一百七十里徧考地志無吳王峴之名當即吳造峴而俗呼吳王峴耳)
慎按以上二首施氏原本編上卷之末今改
編
岐亭五首(并引)
元豐三年正月余始謫黃州至岐亭北二十五里山
上有白馬青蓋來迎者則余故人陳慥季常也為留
五日賦詩一篇而去明年正月復往見之季常使人
勞余於中途余久不殺恐季常之為余殺也則以前
韻作詩為殺戒以遺季常自爾不復殺而岐亭之人
多化之有不食肉者其後數往見之往必作詩詩必
以前韻凡余在黃四年三往見季常季常七來見余
蓋相從百餘日也七年四月余量移汝州自江淮徂
洛送者皆止慈湖而季常獨至九江乃復用前韻通
為五首以贈之
昨日雲隂重東風融雪汁遠林草木暗近舍烟火濕下
有隱君子嘯歌方自得知我犯寒來呼酒意頗急撫掌
動隣里遶村捉鵝鴨房櫳鏘器聲蔬果照巾羃久聞蔞
蒿美初見新芽赤洗盞酌鵝黃磨刀削熊白須臾我徑
醉坐睡落巾幘醒時夜向闌唧唧銅缾泣黃州豈云遠
但恐朋友缺我當安所主君亦無此客朝來靜(一作坐)菴
中惟見峯巒集
鵝鴨(施氏原注鵝石本作雞)朋友缺(毛詩疏伐木廢則朋友缺矣)
我哀籃中蛤閉口護殘汁又哀網中魚開口吐微濕刳
腸彼交病過分我何得相逢未寒温相勸此最急不見
盧懷慎烝壺似烝鴨坐客皆忍笑髠然發其羃不見王
武子每食刀几赤琉璃載蒸㹠中有人乳白盧公信寒
陋衰髮得滿幘武子雖豪華未死神巳泣先生萬金璧
護此一蟻缺一年如一夢百歲真過客君無廢此篇嚴
(宋刻本作聚者訛)詩編杜集
盧公寒陋(唐詩盧懷慎傳清儉不營産業既屬疾宋璟盧從愿候之日晏設烝豆兩器菜數杯)
(而已按烝壺乃鄭餘慶事先生偶誤用耳)嚴詩杜集(許彥周詩話東坡贈季常詩末云君勿棄)
(此篇嚴詩編杜集謂嚴武也工部集中有武唱和數首)
君家蜂作窠歲歲添漆汁我身牛穿鼻卷舌聊自濕二
年三過君此行真得得愛君似劇孟扣門知緩急家有
紅頰兒能唱綠頭鴨行當隔簾見花霧輕羃羃為我取
黃封親拆官泥赤仍須煩素手自點葉家白樂哉無一
事十年不蓄幘閉門弄添丁哇(一作談)笑雜呱泣西方正
苦戰誰補將帥缺披圖見八陣合散更(宋刻本公自注平聲)主客
不須親戎行坐論教君集
葉家白(建溪茶名注别見)
酸酒如虀湯甜酒如蜜汁三年黃州城飲酒但飲濕我
如更㨂擇一醉豈易得幾思壓茆柴禁網日夜急西鄰
推(宋刻本作椎)罋盎醉倒猪與鴨君家大如掌破屋無遮羃
何從得此酒冷面妬君赤定應好事人千石供李白為
君三日醉蓬髮不暇幘夜深欲踰垣臥想春甕泣君奴
亦笑我髩齒行秃缺三年已四至歲歲遭惡客人生幾
兩屐莫厭頻來集
飲酒(一作乏酒見張耒宛丘集注中)
枯松強鑕膏槁竹欲瀝汁兩窮相值遇相哀莫相濕不
知我與君交游竟何得心法幸相語頭然未為急願為
穿雲鶻莫作將雛鴨我行及初夏煮酒映疎羃故鄉在
何許西望千山赤兹遊定安歸東泛萬頃白一歡寧復
再起舞花墮幘將行出苦語不用兒女泣吾非固多矣
君豈無一缺各念别時言閉戶謝衆客空堂淨掃地虚
白道所集
疎羃(周禮羃人以疎布巾羃八尊)
初入廬山三首
青山若無素偃蹇不相親要識廬山面他年是故人(公自)
(注山南山面也)
廬山(水經注王彪之廬山賦序廬山彭澤之山也周景式記云匡俗周威王時人廬於此山世稱廬)
(君故山取號焉非實証也海内東經曰廬江出三天子都入江是有廬江之名山水相依互舉殊稱名不)
(因匡俗始元和郡縣志廬山在潯陽縣東三十二里本名鄣山昔匡俗字子孝隱淪於此漢武帝拜為大)
(明公太平寰宇記匡俗周武王時人兄弟七人皆有道術結廬於此仙去空廬尚有故曰廬山慎按一)
(匡俗也或以為周威王時人或謂武王時人或謂漢武時人紀載互異無從考正故備錄之)
自昔懷清賞神游杳靄間如今不是夢真箇是廬山
芒鞵青竹杖自挂百錢遊可怪深山裏人人識故侯
贈東林總長老
溪聲便是廣長舌山色豈非清淨身夜來八萬四千偈
他日如何舉似人
東林(廬山志繙經臺南下為東林寺晉沙門惠遠之道場本律寺也其後禪學興禪者乃繼居之高)
(僧傳惠遠姓賈雁門樓煩人出家從道安於恒山後至潯陽始住龍泉精舍時惠永居在西林要遠同止)
(永謂刺史桓伊所棲褊狹不足相處桓乃為遠於山東更立房殿即東林也)總長老(僧寶傳照)
(覺禪師常總劍州尤溪施氏子年十一出家後得法於黃龍南元豐三年升東林為禪寺請師住持為東)
(林第一代祖師元祐四年賜號照覺大師)廣長舌(法華經如來神力品世尊於一切衆前現大神)
(力出廣長舌彌陀經出廣長舌說誠實言)清淨身(法華經功德品受持是經得八百身功德得清)
(淨身如净琉璃)八萬四千偈(楞嚴經能說無邊秘密神咒其中或現一首二首五首七首九)
(首十一首如是乃至一百八首千首萬首八萬四千爍迦羅首)
題西林壁
横看成嶺側成峯遠近高低各(石刻作看山了)不(一本作無一)同不
識廬山真面目只緣身在此山中
西林(廬山紀事遠公塔西北為香谷南下為西林寺故沙門竺曇現之禪室也竺死其徒惠永自太)
(行至潯陽就居之陶範為立寺曰西林事詳歐陽詢西林寺碑惠永姓繁河内人)
圓通禪院先君舊遊也四月二十日晚至宿焉明
日先君忌日也乃手寫寶積獻蓋頌佛一偈以贈
長老僊公僊公撫掌笑曰昨夜夢寶蓋飛下著處
輙出火豈此祥乎乃作是詩院有蜀僧宣逮事訥
長老識先君云
石耳峯頭路接天梵音堂下月臨泉此生初飲廬山水
他日徒參雪竇禪袖裏寶書猶未出夢中飛蓋巳先傳
何人更識嵇中散野鶴昂藏未是僊
圓通禪院(廬山紀事甘泉口西為圓通山山南有圓通寺本潯陽人侯氏之居李後主取為功)
(德院初名崇勝寺宋太祖朝賜名圓通崇勝禪寺中有宋碑)先君舊遊(圓通事實嘉祐中老)
(蘇與二子寓圓通寺僧為建一翁二季亭後改蘇亭按子由贈順長老詩序云轍幼侍先君聞嘗游廬)
(山過圓通見訥禪師流連久之云云則老蘇游圓通時二子未嘗從也寺志不足据)忌日(歐陽永叔)
(所作蘇明允墓志公卒於治平三年四月戊申)寶蓋(維摩經爾時毘耶離城有長者子名曰寶積與)
(五百長者子俱持七寶蓋來詣佛所頭面體足各以其蓋共供養佛佛之威神令諸寶蓋合成一蓋徧覆)
(三千大千世界而此世界廣長之相悉於中現長者子寶積於佛前以偈讚云云偈長不具錄)僊公
(圓通紀勝集可僊禪師行錄云師諱真覺字可僊嶺南人遊歴諸門偶屆冮州郡守李某請住圓通東坡)
(先生訪之師於先一夕定中見空現一寶蓋霞光匝地繞獻師前次日公果至獻詩云云後序云圓通乃)
(先君舊游地追念音容蔑以為悼謹書寶積菩薩獻蓋一首綵幡一對以資冥助)訥長老(寶僧)
(傳居訥梓州東川蹇氏子出家徧遊荆楚至襄州榮禪師處密契心印游廬山道望日重南康守程師孟)
(請住圓通皇祐元年京師新建淨因禪院召往住持稱目疾固辭不起)石耳峯(廬山志馬耳峯)
(西南為石耳峯其峯峭厲後山尤聳拔王梅溪詩集自注云峯多石耳故名)梵音堂(圓通事實)
(寺中有夜話亭清音亭歐陽永叔與居訥談道處或云梵音堂即清音亭)
子由在筠作東軒記或戲之為東軒長老其壻曹
煥往筠余作一絶句送曹以戲子由曹過廬山以
示圓通慎長老慎欣然亦作一絶送客出門歸入
室跌坐化去子由聞之仍作二絶一以答余一以
答慎明年余過圓通始得其詳乃追次慎韻
君到高安幾日回一時斗(一作抖)擻舊塵埃贈君一籠牢
收取盛得東軒長老來(公自注予送曹詩)
附慎長老和詩
東軒長老未相逢巳見黃州一信通何必揚眉資
目擊須知千里事同風
附子由和詩
東軒只似虚空樣何處人家籠解盛縱使盛來無
處着雪堂自有老師兄
大士何曾有生死小儒底處覓窮通偶留一吷千山上
散作人間萬竅風(公自注予次慎韻)
一吷(莊子道堯舜於戴晉人之前猶劍首之一吷)
附子由答慎詩
擔頭挑得黃州籠行到圓通一笑開却到山前人
已寂亦無一物可擔回
余過温泉壁上有詩云直待衆生總無垢我方清
冷混常流問人云長老可遵作遵已退居圓通亦
作一絶
石龍有口口無根自在流泉誰吐吞若信衆生本無垢
此泉何處覓寒温
温泉(周景式廬山記主簿山在胡郎廟南數里山下有温泉穴口圍丈許沸泉涌出如湯豫章古今)
(記輔山有二泉其一常温廬山紀事隘口東南為黃龍山北麓有二池水曰温泉井尚有存者皆沒于水)
(中其無井處有沸泉東一池尤熱西池水稍深又有他水來雜之故其冷者三之一太平寰宇記廬山有)
(黃龍湯院)清冷混常流(正宗紀云二十五祖婆舍斯多尊者初至中天竺有湯泉師以為神)
(業所致焚香臨水為其懴悔現一長人前禮尊者已而遂隱後七日其水果清冷如常泉)可遵(冷齋)
(夜話福州僧可遵好作詩曰某所長以蓋人叢林貌禮而心不然之嘗題詩温泉壁間云云遵自是愈自)
(矜伐)石龍(廬山紀事温泉寺僧常鑿石為龍首以出泉今廢)
世傳徐凝瀑布詩云一條界破青山色至為塵陋
又偽作樂天詩稱羡此句有賽不得之語樂天雖
涉淺易然豈至是哉乃戲作一絶
帝遣銀河一𣲖垂古來惟有謫僊詞飛流濺沫知多少
不與徐凝洗惡詩
瀑布(太平寰宇記瀑布在廬山東亦名布水源出高峯挂流三百丈許遠望如匹帛常有徐凝題詩)
(云云)
書李公擇白石山房
偶尋流水上崔嵬五老蒼顔一笑開若見謫僊煩寄語
匡(一作康)山頭白蚤歸來
白石山房(本集李氏山房藏書記李公擇少時讀書於五老峯下白石菴之精舍公擇既去山)
(中之人思之指其所居為李氏山房淮海集李公擇行狀云元祐中進士甲科神宗哲宗兩朝累官御史)
(中丞少時讀書於白石菴後雖出仕而書藏山中每得異書輙益之至九千卷廬山紀事含鄱口西為寶)
(陀巖有僧舍曰楞伽院院内有白石菴即李公擇讀書處也公擇在朝時以詩寄菴端老曰煩師為掃山)
(中石待請歸時欲醉眠然竟不克歸)五老(山志含鄱口東北為五老峯在南康府北太平寰宇記五)
(老峯在廬山東懸崖突出如五人羅列之狀商丘漫語自下望之勢如離立自上觀之相距甚遠不連屬)
(也軒軒然如人箕踞而窺重湖又如五雲翩然欲飛)匡山(廬山紀事舊名匡廬山避宋太祖諱改康)
(山)
附黃魯直次韻
幽人八座復中臺想見書堂山杏開四十餘年僧
屈指時因秋雁寄聲來
附孔常父二絶
碧落僊官侍玉除至今遺跡在匡廬當時兄弟共
年少他日歸榮比二疏(自注公擇讀書廬山時年十六)
松篁夾路水濺濺自是廬山小洞天盡道秀才心
好靜誰知風骨是真僊
廬山二勝(并引)
余遊廬山南北得十五六奇勝殆不可勝紀而懶不
作詩獨擇其尤佳者作二首
開先潄玉亭
高巖下赤日深谷來悲風擘開青玉峽飛出兩白龍亂
沫散霜雪古潭搖清空餘流滑無聲快瀉雙石谼我來
不忍去月出飛橋東蕩蕩白銀闕沈沈水精宮願隨琴
高生脚踏赤鯶公手持白芙蕖跳下清泠中
開先(岳珂愧郯錄廬山之址有寺曰開先華藏寺黃庭堅開先禪院修造記南唐李中主少年無經)
(世意慕物外之名問舍五老峯下有野人獻地買之為書堂及即位以為寺以獻地為有國之祥故名開)
(先慎按王氏舊註訛為開元遂以此寺為唐明皇時建又或以為梁昭明太子者皆非也)青玉
峽兩白龍(山疏云漢陽峯之頂多濆泉趵突播流西為谷簾泉東為開先之二瀑二瀑同源異)
(流其在東北者瀉出鶴鳴龜背二峯之間曰馬尾水其在西南者則自山頂下注雙外峯背滙為大龍潭)
(下注大壑懸挂數百丈曰瀑布水循壑東北與馬尾水合流出兩山峽中下注石潭石碧而削水練而飛)
(潭紺而淵為開先佳境因名其峽曰青玉峽潭曰龍池二瀑俱奇觀而西瀑尤勝)
附子由開先瀑布潄玉亭二首
山上流泉自作溪行逢石缺吐虹霓定知雲外波
濤闊飛到峯前本末齊入海明河驚照曜倚天長
劍失提擕誰來臥枕莓苔石一洗塵心萬斛泥
山回不見落銀潢餘溜喧豗響石塘目亂珠璣濺
空谷足寒雷電繞飛梁入瓶銅鼎春茶白接竹齋
厨午飯香從此出山都不棄滿田秔稻插新秧
棲賢三峽橋
吾聞太山石積日穿綫溜况此百雷霆萬世與石鬭深
行九地底險(一作嶮)出三峽右長輸不盡溪欲滿無底竇
跳波翻潛魚震響落飛狖清寒入山骨草木盡堅瘦空
濛烟靄間澒洞金石奏彎彎飛橋出㶑㶑半月彀玉淵
神龍近雨雹亂晴晝垂缾得清甘可嚥不可潄
棲賢三峽橋(廬山紀事七尖山東北有大谷是為棲賢谷值含鄱口之南三峽澗水出焉萬)
(壽寺東南行龜峯之末衆水所會也凡迤東團山黃石諸水迤西桃林長壠諸水大小支流九十有九皆)
(入於三峽澗玉淵之南有棲賢橋即三峽橋也作於祥符間横絶大壑締構偉壯從橋上俯視澗底可百)
(餘尺)玉淵(廬山紀事棲賢寺東為玉淵潭在三峽澗中諸水奔注潭中驚涌噴空潭上有白石横亘)
(中流故名玉淵)
慎按先生於四月初離黃州先遊廬山後至
筠州詩題日月歴歴可据施氏原本訛編廬
山詩於筠州以後今改正
附子由三峽石橋詩
三峽波濤飽泝沿過橋雷電記當年江聲髣髴瞿
塘口石角參差灧澦前應有夜猿啼古木巳將秋
葉作歸船老僧未省遊巴蜀松下相逢問信然
自興國往筠宿石田驛南廿五里野人舍
谿上青山三百叠快馬輕衫來一抹倚山修竹有人家
横道清泉知我渴芒鞵竹杖自輕軟蒲薦松牀亦香滑
夜深風露滿中庭惟有(一作見)孤螢自開闔
興國(九域志江南西路有興國軍按虔州別有興國縣非興國軍也)筠(五代史職方考南唐)
(時割洪州之高安上高萬載清江四縣置筠州陸游南唐書元宗保大十年陞洪州高安縣為筠州太平)
(寰宇記筠州北至奉新縣一百五里)石田驛(名勝志在興國州治南)
過建昌李野夫公擇故居
彭蠡東北源廬阜西南麓何人修水上種此一雙玉思
之不可見破宅餘修竹四鄰戒莫犯十畝森似束我來
仲夏初解籜呈新綠幽鳥向我鳴野人留我宿裵徊不
忍去微月挂喬木遥想他年歸解組巾一幅對牀老兄
弟夜雨鳴竹屋臥聽鄰寺鐘書窗有殘燭
建昌(元和郡縣志建昌縣北至洪州一百二十里即昌邑王賀所封太平寰宇記南康軍領縣三其)
(一為建昌本海昏縣地後漢永元中分海昏立建昌縣在南康軍南三百里)彭蠡(太平寰宇記彭)
(蠡湖在德化縣東南與都昌縣分界周圍四百五十里)修水(水經注修水在艾縣南東流屈曲六)
(百三十里出建昌城又百二十里入於彭蠡以其流長故曰修名勝志修水源出寧州幕阜山江西舊志)
(土人稱修水為西河)
將至筠先寄遲适遠三猶子
露宿風餐(一作飱)六百里明朝飲馬南江水未見豐盈犀
角兒先逢玉雪王郎子(公自注時道逢王郎於建昌方北行也)對牀欲作
連夜語念汝還須戴星起夜來夢見小於莵(公自注遠小名虎兒)
猶是髧髦垂兩耳憶過濟南春未動三子出迎殘雪裏
我時移守古河東酒肉淋漓渾舍喜而今憔悴一羸馬
逆旅擔夫相汝爾出城見我定驚嗟身健窮愁不須恥
我為乃翁留十日掣電一歡何足恃惟當火急作新詩
一醉兩翁勝酒美
南江(太平寰宇記蜀水在高安縣南三里源出小界山東流入南昌與章水合水南有錦江亭高安)
(志蜀江一名錦江水自袁州萬載縣發源子由詩朝來櫂酒江南寺日暮歸為江北人)移守古
河東(按潁濱遺老傳及年譜熙寧九年子由為齊州掌書記時先生自密州就差知河中府明年正)
(月過濟南故云我時移守古河東時尚未聞改徐州命也)火急(唐詩紀事載武后詩云明朝游上苑)
(火急報春知)
附子由次韻
老兄騎驢日百里據鞍作詩若翻水忽吟春草思
惠連因之亦夢添丁子羣兒盡長堪一笑老馬臥
餐何日起聞兄盡室皆舊人見面未曾惟遯耳遲
年最長二十六巳能幹父窮愁裏豫兒揚眉稍剛
勁黨子温純無愠喜我兄憔悴我亦窮門戶久長
真待爾但令戢戢見頭角甑倒囊空定何恥家藏
萬卷須盡讀此外一簪無所恃船中未用廢詩書
閉窗莫看江山美
端午游真如遲适遠從子由在酒局
一與子由别却數七端午身隨綵絲繫心與昌歜苦今
年疋馬來佳節日夜數兒童喜我至典衣具雞黍水餅
既懷鄉飯筒仍愍楚謂言必一醉快作西川語寧知是
官身糟麴困熏煮獨擕三子出古刹訪禪祖高談付梁
羅(公自注梁羅遲适小名也)詩律到阿虎歸來一調笑慰此長齟齬
真如寺(至治瑞陽志大愚山在州治東南有真如寺本大愚禪師所居亦名大愚寺寺中有松林)
酒局(子由時尚監筠州酒税)水餅(南史何戢傳高帝好水引餅戢每設上焉)飯筒(初學)
(記引續齊諧曰屈原五月五日投汨羅楚人每至此日以竹筒貯米投水祭之)
附子由次韻
人生逾四十朝日已過午一違少壯樂日迫老病
苦丹心變為灰白髮粲可數惟當理鉏耰教子藝
稷黍誰令觸網羅展轉在荆楚平生手足親但作
十日語朝游隔提擕夜臥困蒸煮未歌唐棣詩已
治芻靈祖有生際風雲富貴若騎虎奈何貧賤中
所欲空齟齬
别子由三首兼别遲
知君念我欲别難我今此别非他日風裏楊花雖未定
雨中荷葉終不濕三年磨我費百書一見何止得雙璧
願君亦莫嘆留滯六十小劫風雨疾
不濕(傳燈錄洞山與雲居過水洞問水多少雲居曰不濕居却問水多少洞曰不乾)六十小
劫(法華經佛所護念六十小劫不起於座時會聽者亦坐一處六十小劫身心不動聽佛所說謂如食)
(頃又釋迦方誌云從十歲至於八萬復從八萬至於十歲經二十反為一小劫)
先君昔愛洛城居我今亦過嵩山麓水南卜築吾豈敢
試向伊川買修竹又聞緱山好泉眼傍市穿林瀉冰玉
遥想茅軒照水開兩翁相對清如鵠
先君愛洛(韻語陽秋東坡兄弟以仕宦久不得歸蜀懷歸之心屢見於篇咏嘉祐丙申老蘇在)
(京師乃有厭蜀之意嘗有意嵩山之下洛水之上買地築室而居故為詩曰岷山之陽土如腴江水清滑)
(多鯉魚古人居之富者衆我獨厭倦思移居是時鄉人陳景回自蜀居蔡故以是詩告之則是二蘇欲歸)
(蜀而老蘇欲去蜀也厥後老蘇葬於蜀治命指其墓旁庚壬地為二子之藏而二子終不得歸信知人事)
(之不可期也)伊川(元和郡縣志洛陽三川伊洛河也伊水西自陸渾縣界流入伊闕東北過洛陽)
(縣南入於洛)緱山(元和郡縣志緱氏山在緱氏縣東南二十九里王子晉得仙處)
(慎按施氏原注康夢師石刻卜築作卜宅遥想茅軒作想見茅簷與集本互異新刻刪去今補錄)
兩翁歸隱非難事惟要(一作有)傳家好兒子憶昔汝翁如
汝長筆頭一落三千字世人聞此皆大笑慎勿生兒兩
翁似不知樗櫟薦明堂何似鹽車壓千里
附子由次韻三首
公來十日坐東軒手自披雲出朝日山川滿目竟
何有波浪翻天同一濕諸門迭出驚異狀間道懷
歸終舊璧此行千里隔江河何人更問維摩疾
野人性似修行僧長願幽居近林麓南遷無計脱
簪組西歸誰為栽松竹頭上白雲即飛蓋耳畔清
泉當鳴玉洛川猶是冠蓋林更願高飛逐黃鵠
東西南北無住身羯末封胡四男子彫鎪不遣治
章句爛漫先令飽文字疎慵嗟我厲之人生子夜
中唯恐似傳家粗足不願餘同駕柴車還我里
初别子由至奉新作
雙鵲先(一作如)我來飛上東軒背書隨好夢到人與佳節
會一歡難把玩回首了無在却渡來時溪斷橋號淺瀨
茫茫暑天闊靄靄孤城背青山眊矂中落日凄凉外盛
衰豈我(一作吾)意離合非所礙何以解我憂粗了一事大
奉新(歐陽忞輿地廣記奉新吳縣地漢中平中置屬洪州太平寰宇記漢南昌縣地偽唐改為奉新)
(在洪州西一百五十里)東軒(在筠州官舍子由有東軒記)孤城背(讀作倍與起韻有别)
青山(輿地廣記奉新縣有華林山大雄山)一事大(法華經諸佛世尊唯以一大事因緣故出)
(現於世)
附子由次韻
四年候公書長視飛鴻背十日留公談欲作白蓮
會(自注筠州無可語者往還但一二僧耳)匏瓜一遭繫賣酒長不在
夜歸步江漘明月照清瀨心開忽自得語異竟非
背一尊談笑間萬事寂寥外欲同千里行奈此一
官礙何年真耦耕舉世無此大
白塔舖歇馬(一本題云歇白塔舖)
甘山廬阜鬱相望林隙熹微(一作依稀)漏日光吳國晚蠶初
斷葉占城蚤(一作早)稻欲移秧迢迢澗水隨人急冉冉巖
花撲馬香望眼盡從(一作窮)飛鳥遠白雲深處是吾鄉
廬阜(即廬山)占城稻(王溥五代會要占城國在中國西南東北至兩浙海行一月程粒食)
(稻未前世多未與中國通周顯德五年始入貢本草秈一名占稻又曰早稻粳之先熟者羅願爾雅翼秈)
(比粳小其種甚早今人號秈為早稻又為之占城稻云始是占城國有此種宋真宗聞其耐旱遣求其種)
(始植於後苑後在處播之)
慎按此詩施氏補註載續補遺下卷白塔舖
無可考因起句有廬阜相望之語又晩蠶斷
葉早稻移秧皆四五月景物据外集本題上
有筠州還三字今移編
同年程筠(一本無筠字)德林求先墳二詩
思成堂
宰樹連山谷祠堂照路隅養松無觸鹿助祭有馴烏歸
夢先寒食兒啼到白須遥知鄰里化醉叟道爭扶
歸真亭
舊笑桓司馬今師鄭大夫不知徂歲月空覺老楸(一作松)
梧祭禮傳家法阡名載版圖會看千字誄木抄見龜趺
陶驥(一本無驥字)子駿佚老堂二首
文舉與元禮尚得稱世舊淵明吾所師夫子乃其後挂
冠不待年亦豈為五斗我歌歸來引(公自注余增損淵明歸去來以就聲)
(律謂之歸來引)千載信尚友相逢黃卷中何似一杯酒君醉我
且歸明朝許來否
陶驥(字子駿九江人以宣德郎致仕見參寥集)
我從廬山來目送孤飛雲路逢陸道士知是千歲人試
問當時友虎溪已埃塵似聞佚老堂知是幾世孫能為
五字詩仍戴漉酒巾人呼小靖節自號葛天民
陸道士(廬山紀事宋陸静修吳興人少懷虚素元嘉末游京都還入廬山隱居簡寂觀太平寰宇)
(記觀在江州東南一百四十里)虎溪(東林志虎溪在東林寺前)
附孔武仲一首
不逐漁商不問農悠然今作綠(缺一字)翁地臨白傅
荒臺畔人在華胥樂國中一榻遠分廬阜月兩軒
平挹廣寒風杖藜亦欲頻還往肯使清閒并屬公
附參寥二首
湓浦城南舊隱淪一堂無地可棲塵石牀春臥酴
醿砌撩亂餘花墮酒巾
歸來詩酒洽天機騷客無煩咏式微三徑就荒松
菊在洗餘蒿艾净秋暉
和李白(并引)
李太白有潯陽紫極宫感秋詩紫極宮今天慶觀也
道士胡洞微以石本示余蓋其師卓玘之所刻玘有
道術節義過人今亡矣太白詩云四十九年非一往
不可復今予亦四十九感之次其韻玉芝一名瓊田
草洞微種之七八年矣云更數年可食許以遺余故
并記之
寄臥虛寂堂月明浸疎竹泠然洗我心欲飲不可掬流
光發永歎自昔(一本作惜訛)非余獨行年四十九還此北窗
宿緬懷卓道人白首寓醫卜謫僊固遠矣此士亦難復
世道如奕棋變化不容覆惟應玉芝老待得蟠桃熟
潯陽(元和郡縣志江南西道江州秦屬廬江郡吳黃初中分潯陽隸武昌晉太康十年始置江州初)
(理豫章至成帝咸通六年移江州理湓城即今郡是也晉初理在江北岸地名蘭城温嶠領郡之日移於)
(此尋又置潯陽郡大業三年改九江郡)紫極宫(李石續博物志武德三年晉州人吉善行於羊)
(角山見白衣父老呼善行日為吾語唐天子吾為老君即汝祖也高祖因立廟明皇時兩京及諸州各立)
(廟京師號玄元宫諸州號紫極宫程大昌雍錄宋朝置天慶觀許就以紫極宫為用)卓玘(失考)
附李太白原作
何處聞秋聲翛翛北窗竹迴薄萬心古攬之不盈
掬靜坐觀衆妙浩然媚幽獨白雲南山來就我簷
下宿嬾從唐生决羞訪季主卜四十九年非一往
不可復野情轉蕭散世道有翻覆陶令歸去來田
家酒應熟
附黃魯直次韻
不見兩謫僊長懷倚修竹行繞紫極宫明珠得盈
掬平生人欲殺耿介受命獨往者如可作抱被來
同宿砥柱閱頽波不疑更何卜但觀草木秋葉落
根自復我病二十年大斗久不覆因之酌蘇李蟹
肥社釀熟
(慎按清江集孔武仲亦有過紫極宫感卓玘遺跡詩非與公唱和作且不次李韻故不錄)
次韻道潛留别
為聞廬岳多真隱故就高人斷宿攀已喜禪心無别語
尚嫌剃髮有詩斑異同更莫疑三語物我終當付八還
到後與君開北戶舉頭三十六青山
三十六青山(指少室也按志河南府永安縣少室山在縣西南七十里有三十六峯先生時)
(移汝州汝在洛陽之南宋時永安今永寧縣)
附參寥原作(參寥集原題云九江與東坡居士話别)
霅水黃樓赤壁間勝游長得共躋攀屠龍冉冉空
三載窺豹悠悠愧一斑投錫雲林聊避暑絶江舟
楫自東還求田問舍知何處杖履他時訪小山
贈江州景德長老
白足高僧解達觀安排春事滿幽欄不須天女來相試
總把空花眼裏看
景德長老(曾子固江州景德戒壇記云初景德寺幾廢僧智暹不舍晝夜之勤凡二十年為佛)
(殿山門與戒壇統為屋若干區費錢二十餘萬不知即其人否)
慎按施氏補註此詩在續補下卷中今因地
附編
郭祥正家醉畫竹石壁上郭作詩為謝且遺二古
銅劍
空(一作枯)腸得酒芒角出肝肺槎牙生竹石森然欲作不
可回(周益公題䟦引此詩回作留)吐向君家雪色壁平生好詩仍好
畫書墻涴壁長遭罵不瞋不罵喜有餘世間誰復如君
者一䨇銅劔秋水光兩首新詩爭劒鋩劍在牀頭詩在
手不知誰作蛟龍吼
郭祥正(東都事略文藝傳郭祥正字功甫其母夢太白而生不樂仕進自號謝公山人梅聖俞呼)
(為謫僊後知高安郡請老歸所居有醉吟菴東坡過而題詩畫竹石於壁有詩文三十卷名青山集故宅)
(在當塗城内壽俊坊宋史本傳祥正第進士熙寧中以殿中丞致仕後復出通判汀州知端州又棄去所)
(載宦跡與東都事略不同按東坡自海外歸與功甫有唱和詩乃其知端州時也東都事略失載其再出)
(一節合史傳考之功甫生平始備)醉畫竹石(畫繼云子瞻所作枯木枝幹虬屈無端倪石皴)
(亦竒怪如其胸中蟠鬱也作墨竹從地直起至頂黃庭堅枯木賦云恢詭譎怪滑稽於秋毫之穎尤以酒)
(為神故其觴次滴瀝醉餘呻吟取諸造物之爐錘盡用文章之斤斧又題石竹詩云東坡老人翰林公醉)
(時吐出胸中墨先生自題郭祥正壁亦云云則知先生平日非乘酣以發真興則不為也)書墻涴
壁(金壺記云賀知章嘗與張旭遊凡見人家廳舘好墻壁及屏障落筆數行如蟲篆鳥飛)
(慎按郭功甫青山集中此題失原作黃山谷有和詩亦殘脱不全故不錄)
附李端叔次韻
大枝憑陵力爭出小幹縈紆穿瘦石一杯未釂筆
已濡此理分明來面壁我嘗旁觀不見畫只見佛
祖遭訶罵人知見畫不見人紛紛豈是知公者汗
流几案慘無光忽然到眼如鋒鋩急將兩耳掩雙
手河海震動雷電吼
(慎按姑溪集原題云次韻東坡所畫郭功甫家壁竹木怪石韻今采出附錄)
龍尾硯歌(并引)
余舊作鳳咮石硯銘其略云蘇子一見名鳳咮坐令
龍尾羞牛後已而求硯於歙歙人云子自有鳳咮何
以此為蓋不能平也奉議郎方君彥德有龍尾大硯
竒甚謂余若能作詩少解前語者當奉餉乃作此詩
黃琮白珀(宋刻本作琥)天不惜顧恐貪夫死懷璧君看龍尾
豈石材玉德金聲寓於石與天作石來幾時與人作硯
初不辭詩成鮑謝石何與筆落鍾王硯不知錦茵玉匣
俱塵垢擣練支牀亦何有况嗔蘇子鳳咮銘戲語相嘲
作牛後碧天照水風吹雲明窗大几清無塵我生天地
一閒物蘇子亦是支離人粗言細語都不擇春蚓秋蛇
隨意畫願從蘇子老東坡仁者不用生分别
方彥德(失考)龍尾硯(新安志龍尾山在婺源縣東南開元中獵人葉氏逐獸入山見叠石)
(瑩潔擕歸刊成硯南唐元宗時歙守獻硯薦工李少微擢硯官高似孫硯箋龍尾石在水中極温潤性堅)
(密聲清如玉歐陽公硯譜天下之硯四十餘品歙縣龍尾石品居第三歙縣硯譜羅紋山亦曰芙蓉溪硯)
(坑十餘處訪於彼俗雖有龍尾山而山實無石好事者相傳多云水中石)鳳咮(本集雜記云建州北)
(苑鳳凰山有石聲如銅鐵作硯至美有如膚筠又云僕好用鳳咮硯論者多異同蓋少得真者多為黯淡)
(灘石所亂耳子由硯銘序云北苑鳳凰山咮潭中石蒼黑堅緻如玉以為硯與筆墨宜熙寧中太原王頥)
(始發其妙然石性薄厚者不及寸慎按胡仔苕溪漁隱叢話云鳳山石頑燥非硯材工人未嘗以為硯)
(若劒浦黯淡灘有一種石黑眉黃眼人以為硯鳳咮必此灘石也又云鳳凰山之後有一泉廣三四尺石)
(甃其底特一小井子由所云咮潭其地初無之又安得潭中石以為硯乎蘇氏兄弟為王頥所紿信以為)
(然附錄備考)
張近幾仲有龍尾子石硯以銅劒易之
我家銅劒如赤蛇君家石硯蒼璧橢而窪君持我劒向
何許大明宫裏玉佩鳴衝牙我得君硯亦安用雪堂窗
下爾雅箋蟲鰕二物與人初不異飄落高下隨風花蒯
緱玉具皆外物視草草玄無等差君不見秦趙城易璧
指圖睨柱相矜誇又不見二生妾換馬驕鳴啜泣思其
家不如無情兩相與永以為好譬之桃李與瓊華
張近(宋史張近字幾仲第進士累選大理寺正歴少卿以集賢修撰知瀛州徙知太原以疾奉祠施)
(氏原註謂鎮高陽八年為顯謨直學士徙知太原歴官稍異)子石(歐陽公硯譜子石者在大石中)
(生蓋精石也而俗訛傳遂以紫石為上唐彦猷硯錄山有自然圓石剖其璞得焉謂之子石慎按前篇)
(云願隨蘇子老東坡此云雪堂窗下爾雅箋蟲蝦合後共三首當是在黃州時作姑仍依施氏原本編此)
張作詩送硯反劒乃和其詩卒以劍歸之
贈君長鋏君當歌每食無魚歎委蛇一朝得見暴公子
櫑具欲與冠爭峩豈比杜陵貧病叟終日長鑱隨短蓑
斬蛟刺虎老無力帶牛佩犢吏所訶故將換硯豈無意
恐君雕琢傷天和作詩反劔亦何謂知君欲以詩相磨
報章苦恨無好語試向君硯求餘波詩成劒往硯應笑
那將屋漏供懸河
餘波(左傳僖公二十三年重耳曰其波及晉國者君之餘也杜詩餘波綺麗為)
去歲九月二十七日黃州生子遯小名幹兒頎然
穎異至今年七月二十八日病亡於金陵作二詩
哭之
吾年四十九羈旅失幼子幼子真吾兒眉角生已似未
期觀所好蹁躚逐書史搖頭却梨栗似識非分恥吾老
常鮮歡賴此一笑喜忽然遭奪去惡業(一作孽)我累爾衣
薪那免俗變滅須臾耳歸來懷抱空老泪如瀉水
惡業(楞嚴經注㫋陀羅華言嚴熾惡業)變滅須臾(寶積經念念不可住須臾還變滅維)
(摩經是身如浮雲須臾變滅)
我淚猶可拭日遠當日忘母哭不可聞欲與汝俱亡故
衣尚懸架漲乳已流牀感此欲忘生一臥終日僵中年
忝聞道夢幻講已詳儲藥如丘山臨病更求方仍將恩
愛刃割此衰老腸知迷欲自反一慟送餘傷
附子由和二首
人生本無有衆幻妄聚耳手足非吾親何况妻與
子偶來似可樂強作室家喜忽去未免悲欣成要
矜毁君家兩歲兒畢竟何自始變化違初心涕泗
劇翻水吾儕近始悟造物聊復試道力竟未完聰
明信難恃
破甑不復顧彼無愛甑心棄璧負赤子始騐愛子
深誠知均非我胡為有不任一從三界遊久被百
物侵朝與喜怒交暮與寵辱臨四物皆不勝生死
獨未禁不經大火燒孰為真黃金棄置父子恩長
住旃檀林
葉濤致遠見和二詩復次其韻(公自注濤顛倒原韻)
平生無一女誰復嘆爾(一作耳)耳滯留生此兒足慰周南
史那知非真實造化聊戲爾煩惱初無根恩愛為種子
煩公為假說反覆相指示欲除苦海浪先乾愛河水棄
置一寸鱗悠然笑侯喜為公寫餘習缾罍一時恥
葉濤(宋史本傳濤字致遠中進士乙科從王安石於金陵學為文詞按介甫與致遠唱酬極多乃其)
(弟平甫之婿詳半山集墓志中)
聞公少已悟拄杖久倚牀笑我老而痴負鼓欲求亡庶
幾東門子柱史安敢望嗜毒戲猛獸慮患先不詳囊破
蛇巳走尚未省齧傷妙哉兩篇詩洗我千結腸黠蠶不
作蠒未老輒自僵永謝湯火厄泠然超無方
蘇詩補註卷二十三
