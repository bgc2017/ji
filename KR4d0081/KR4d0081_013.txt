蘇詩補註卷十四翰林院編修查慎行撰
古今體詩六十六首(熙寧九年丙辰在密州作)
立春日病中邀安國仍請禹功同來僕雖不能飲
當請成伯主會某當杖策倚几於其間觀諸公醉
笑以撥滯悶也二首
孤燈照影夜漫漫拈得花枝不忍看白髮欹簪羞彩勝
黃耆煮粥薦春盤東方烹狗陽初(一本作和者訛)動南陌爭牛
臥作團老子從來興不淺向隅誰有滿堂歡
黃耆(大觀本草黃耆俗作茋耆長也色黃而為補藥之長)
齋居臥病禁烟前辜負名花已一年此日使君不強喜
早春風物為誰妍青衫公子家千里白髮先生杖百錢
曷不相將來問病已教呼取散花天
慎按禹功即喬太博成伯即趙郎中皆先生
密州僚屬也次章有辜負名花巳一年之句
先生於甲寅冬赴密閱乙卯為一年故知此
二詩為丙辰作施氏原本不載新刻載續補
遺下卷今移編此卷首
答李邦直
美人如春風着物物未知羈愁似冰雪見子先流澌子
從徐方來吏民舉熙熙扶病出見之驚我一何衰知我
久慵倦起我以新詩詩詞如醇酒盎然熏四支徑飲不
覺醉欲和先昏疲西齋有蠻帳風雨夜紛披放懷語不
擇撫掌笑脫頤别來今幾何春物巳含姿柳色日夜暗
子來竟何時徐方雖云樂東山禁游嬉又無狂太守何
以解憂思聞子有賢婦華堂詠螽斯曷不倒囊槖賣劍
買蛾眉不用教絲竹唱我新歌詞
李邦直(東都事略李清臣魏人治平中舉制科以歐陽修薦擢集賢校理韓絳宣撫陜西奏清臣)
(為屬絳貶清臣通判海州後同知太常禮院為京東路提刑施氏原註謂公守高密時邦直以京東提刑)
(行部至密即此時矣又按施氏原註云自元祐初革清庶政至五年人心已定惟熙寧舊黨分布中外多)
(起邪說以摇撼在位吕微仲丞相劉莘老中書尤畏之欲引用其黨以平怨謂之調停蘇子由為中丞極)
(論其非後三省奏除邦直吏部尚書范祖禹姚靦皆言不當命未下又除蒲宗孟兵部尚書子由時為右)
(丞言於宣仁曰前日除李清臣給諫紛然爭之未定今又用宗孟蓋此二人者昔與土珪蔡確軰並進與)
(今日聖政不合若並用此四人使之進黨類氣勢一合非獨臣等奈何不得亦恐朝廷難奈何矣事遂巳)
(洎宣仁服藥中書省又以為戶部尚書哲宗親政於元祐之政不能無疑侍御史楊畏無耻嗜進逆探上)
(意即䟽章惇安燾吕惠卿鄧温伯李清臣等各加題品且密奏萬言具言神宗所以建立法度之意上皆)
(嘉納邦直未至除中書侍郎首以紹述逄上意且多激怒之詞温伯和之會廷策進士邦直撰策題即為)
(邪說以扇惑羣聽子由入奏論之不報李鄧從而媒孽之遂得罪范忠宣去相位邦直獨專中書亟復青)
(苗免役法除諸路提舉官章子厚入相邦直又與之異紹述朋黨之說肇於此三人正人幾無噍類北方)
(兵起中原板蕩皆基於此云云觀其所紀與潁濱遺老傳略仝有關北宋朝局新刊本刪而不載今偹錄)
(之)賢婦(邦直初娶韓魏公之女繼娶孫巨源之女注詳後卷感舊詩下)
慎按此詩施氏原本編上卷之末今因詩中
有春物巳含姿之句當是首春作移編於此
和文與可洋川(一作州)園池三十首(石刻題云寄題與可學士洋州)
(園池三十首從表弟蘇軾上)
湖橋
朱欄畫柱照湖明白葛烏紗曳履行橋下龜魚晩無數
識君拄杖過橋聲
文與可洋州(文湖州墓志熙寧中知陵州旣復舊秩歴度支司封員外郎徙知洋州家宜父)
(所編石室先生年譜先生赴洋州在熙寧八年秋冬之交至丁巳秋任滿還京水經注漢水又東會洋水)
(導源巴山東北流逕平陽城漢中記曰本西鄉縣治也魏廢帝於此立洋州元和郡縣志後漢南鄉縣為)
(蜀重鎮晉改西鄉西至興元府一百二十里九域志洋州洋川郡屬利州路寰宇記屬山南道宋為武定)
(軍節度名勝志今漢中府洋縣)
附文與可原作
飛橋架横湖偃若長虹臥自問一日中往來凡幾
過
附子由和
湖南堂宇深湖北林亭遠不作過湖橋兩處那相
見
横湖
貪看翠蓋擁紅粧不覺湖邊一夜霜卷却天機雲錦段
從教匹練寫秋光
横湖(名勝志横湖在洋縣城西遠望若匹練之横故名)
附文與可原作
長湖直東西漾漾承守寢一望見荷花天機織雲
錦
附子由和
湖裏種荷花湖邊種楊柳何處渡橋人問是人間
否
書軒
雨昏石硯寒雲色風動牙籖落(石刻作亂)葉聲庭下巳生書
帶草使君疑是鄭康成
附與可原作
清泉繞庭除綠篠映軒檻坐此何所為惟宜弄鉛
槧
附子由和
綠竹覆清渠塵心日日疎使君餘癖在苦要讀文
書
冰池
不嫌冰雪繞池看誰似詩人巧耐寒記取羲之洗硯處
碧琉璃下黑蛟蟠
附與可原作
日暮池已冰翩翩下鳬鶩不怕池中寒便於冰上
宿
附子由和
水深冰亦厚滉蕩鋪寒玉好在水中魚何愁池上
鶩
竹塢
晚節先生道轉孤歲寒惟有竹相娛麤才杜牧真堪笑
喚作軍中十萬夫
附與可原作
文石間蒼苔相引入深塢莫憾青琅玕無時露如
雨
附子由和
空陂放脩竹肅肅復冥冥莫除塢外筍從此入園
生
荻浦
雨折霜乾不耐秋白花黃葉使人愁月明小艇湖邊宿
便是江南鸚鵡洲
鸚鵡洲(太平寰宇記鸚鵡洲在大江中江夏縣西南二里中流與漢陽分界後漢書云黃祖為漢)
(陽太守時長子大會賓客有獻鸚鵡於此洲者故以為名)
附與可原作
枯荻饒霜風暮影寒索索無限有微禽捉之宿如
客
附子由和
離披寒露下蕭索微風觸摧折有餘青縱横未須
束
蓼嶼
秋歸南浦蟪蛄鳴霜落横湖沙水清臥雨幽花無限思
抱叢寒蝶不勝情
附與可原作
孤嶼紅蓼深清波照寒影時有雙鷺鶿飛來作佳
景
附子由和
風高蓮欲衰霜重蓼初發會使此池中秋芳未嘗
歇
望雲樓
陰晴朝暮幾回新已向虛空付(石刻作寄)此身出本無心歸
亦好白雲還是望雲人
附與可原作
巴山樓之東秦嶺樓之北樓上卷簾時滿樓雲一
色
附子由和
雲生如湧泉雲散如翻水百變一凴闌悠悠定誰
使
天漢臺
漾水東流舊見經銀潢(石刻作河)左界上通靈此臺試向天
文覓閣道中間第幾星
漾水(尚書嶓冡導漾東流為漢孔穎逹疏泉始出山為漾)銀潢(雞跖集許洞謂銀河為銀灣李)
(賀謂為銀浦一曰銀潢)
附與可原作
北岸亭館衆最先登此臺臺高望羣峰萬里雲崔
嵬
附子由和
臺高天漢近匹練挂林端秋深霜露重誰見落西
山
待月臺
月與高人本有期挂簷低戶映蛾眉只從昨夜十分滿
漸覺冰輪出海遲
附與可原作
城端築層臺木杪轉深路常此候明月上到天心
去
附子由和
夜色何蒼蒼月明久未上不上倚城臺無奈東西
障
二樂榭
此間真趣豈容談二樂并君巳是三仁智更煩訶妄見
坐令魯叟作瞿曇(公自注來詩云二見因妄生)
附與可原作
㬊山孰云靜漢水亦非動二見因妄生仁智何常
用
附子由和
動靜惟所適仁智亦偶然誰見二物外猶有天地
全
灙泉亭
聞道池亭勝兩川應須爛醉答雲烟勸君多㨂長腰米
消破亭中萬斛泉
灙泉(按寰宇記洋州有儻谷水亦名駱谷水儻與灙未詳孰是)
附與可原作
逕源分灙水滚滚出亭下横湖能許深日夜見傾
瀉
附子由和
泉來草木滋泉去池塘滿委曲到階除清泠備晨
盥
吏隠亭
縱横憂患滿人間頗怪先生日日閒昨夜清風眠北牖
朝來爽氣在西山
附與可原作
竹籬如雞栖茅屋類蝸殼靜几默如禪往來人不
覺
附子由和
隱居亦非難欲少求易遂有意未成歸聊就茅檐
試
霜筠亭
解籜新篁不自持嬋娟巳有歲寒姿要看凜凛霜前意
須待秋風(石刊作深)粉落時
嬋娟(文選嘯賦蔭修竹之嬋娟)
附與可原作
危亭入水深正在脩篁裏坐久寒偪人暫來須索
起
附子由和
林高日氣薄竹色淨如水寂歴斷人聲時有鳴禽
起
無言亭
殷勤稽首(石刊作致問)維摩詰敢問如何是法門(石刻敢問作不二)
彈指未終千偈了向人還道本無言
殷勤(維摩經問疾品世尊殷勤致問無量)法門(維摩經何菩薩入不二法門各隨所樂說之)
無言(維摩經文殊問維摩詰仁者當說何等是菩薩入不二法門時維摩詰默然無言)
附與可原作
誰此設孏牀頗稱我衰惰公事凡少休須來嘿然
坐
附子由和
處世欲無言事至或未可惟有此亭空宴坐聊從
我
露香亭
亭下佳人錦繡衣滿身瓔珞綴明璣晚香消歇無尋處
花巳飄零露巳晞
附與可原作
宿露濛曉花妸娜清香發隨風入懷袖累日不消
歇
附子由和
重露覆千花繁香凝畦圃不忍日將晞散入微風
去
涵虛亭
水軒花榭兩爭妍秋月春花(石刻作風)各自偏惟有此亭無
一物坐觀萬景得天全
附與可原作
石磴抱城回入竹見虛檻前望佳景多倚笻聊此
暫
附子由和
虛亭面疎篁窈窈衆景聚更與坐中人行尋望來
處
谿光亭
决去湖波尚有情却隨初日動簷楹溪光自古無人畫
凴仗新詩與寫成
附與可原作
横湖决餘波㶁㶁寫寒溜日景上高林清光動窗
牖
附子由和
溪亭新雨餘秋色明滉漾鳥度夕陽中魚行白石
上
過溪亭
身輕步穩去忘歸四柱亭前野彴微忽悟過溪還一笑
水禽驚落翠毛衣
附與可原作
小彴過清溪有亭纔四柱地僻少人行翩翩下鷗
鷺
附子由和
溪淺復通橋過者猶恨嬾賴有沙上鷗常為獨游
伴
披錦亭
烟紅露綠曉風香燕舞鶯啼春日長誰道使君貧且老
繡屏錦帳咽笙簧
附與可原作
紫紅層若雲密葉叠如浪青帝下尋春滿園開步
障
附子由和
春晩百花齊綿綿巧如織細雨洗還明輕風卷無
跡
楔亭
曲池流水細鱗鱗高會傳觴似洛濱紅粉翠蛾應不要
畫船來往勝於(石刻作不須)人
附與可原作
懸流效曲水上已娛嘉賓飲罷巳陳迹那復山隂
人
附子由和
觴流無定處客醉醒還酌毋令仲御歌空使人驚
愕
菡蓞亭(丹淵集作軒)
日日移牀趁下風清香不斷思何窮若為化作龜千歲
巢向田田亂葉中
附與可原作
朝陽媚秋漪菡蓞隔深竹誰開翠錦幛無限點銀
燭
附子由和
開花濁水中抱性一何潔朱檻月明時清香為誰
發
荼䕷洞
長憶故山(一本作半雨半晴)寒食夜野荼䕷發暗香來分無素
手簪羅髻且折霜蕤浸玉醅
附與可原作
長條綴繁英擁架若深洞是處欲清香凴風為特
(一作持)送
附子由和
猗猗翠蔓長藹藹繁香足綺席堕殘英芳樽漬餘
馥
篔簹谷
漢川脩竹賤如蓬斤斧何曾赦籜龍料得清貧饞太守
渭川(石刻作濱)千畝在胸中
篔簹谷(名勝志在洋州城西北五里)
附與可原作
千輿翠羽蓋萬錡綠沉槍定有葛陂種不知何處
藏
附子由和
誰言使君貧巳用谷量竹盈谷萬萬竿何曾一竿
曲
寒蘆港
溶溶晴港漾春暉蘆筍生時柳絮飛還有江南風物否
桃花流水鮆魚肥
鮆魚(梅堯臣過淮詩日暖鮆魚繁)
附與可原作
落月照冰臺曉氣何太爽兩岸雪烟昏鳬鷗出深
港
附子由和
蘆深可藏人下有扁舟泊正似洞庭風日暮孤帆
落
野人廬
少年辛苦事犂鋤剛厭青山遶故居老覺華堂無意味
却須時到野人廬
附與可原作
蕭條野人廬籬巷雜蓬葦每一過衡門歸心為之
起
附子由和
野人三四家桑麻足生意試與叩柴荆言詞應有
味
此君菴(一本作亭)
寄語菴前抱節君與君到處合相親寫真雖是文夫子
我亦真堂作記人
真堂作記(先生題與可墨竹詩有老可能為竹寫真之句與可有墨君堂先生曾為作記故云)
附與可原作
叢筠裹團橺淨影碧如水誰識愛君心過橋先到
此
附子由和
風梢繞簷匝露幹當忩淨遙知素壁上醉墨森相
映
香(一作金)橙徑
金橙縱復里人知不覺(石刻作得)鱸魚價自低須是松江烟雨
裏小船燒薤擣香虀
附與可原作
金橙實佳果不為土人重上苑聞未多誰能為移
種
附子由和
葉如石楠堅實比霜柑大穿徑得新苞令公憶鱸
膾
南園
不種夭桃與綠楊使君應欲候農桑春畦(一作桑疇)雨過羅
紈膩夏壠(一本作麥壠)風來餅餌香
(冷齋夜話荆公詩繰成白雪桑重綠割盡黃雲稻正青東坡詩春畦雨過羅紈膩夏壠風來餅餌香如華)
(嚴經舉果知因譬如蓮花方其吐花而果具蕊中造語之工至此盡古今之變)
附與可原作
農桑乘曉日凌亂如碧油紫椹熟未熟但聞黃栗
留
附子由和
官是勸農官種桑亦其所安得陌上人隔葉扳條
語
北園
漢水巴山樂有餘一麾從此首歸塗北園草木凴君問
許我他年作主無
漢水巴山(名勝志漢中府洋縣東連襄漢南蔽巴蜀又云漢山在漢中府西南二十里北距漢)
(水南接巴山)
附與可原作
春風有多少盡入使君家當與郡人樂滿園桃李
花
附子由和
使君美且仁徧地種桃李豈獨放春花行看食秋
子
寄題刁景純藏春塢
白首歸來種萬松待看千尺舞霜風年抛造物陶甄外
春在先生杖履中楊柳長齊低戶暗櫻桃爛熟滴階紅
何時却與徐元直共訪襄陽龐德公
刁景純藏春塢(注詳十一卷)
玉盤盂二首(並引)
東武舊俗每歲四月大會於南襌資福兩寺以芍藥
供佛而今歲最盛凡七千餘朵皆重跗累萼繁麗豐
碩中有白花正圓如覆盂其下十餘葉稍大承之如
盤姿格絶異獨出於七千朵之上云得之於城北蘇
氏園中周宰相莒公之别業也而其名甚俚乃為易
之
雜花狼籍占春餘芍藥開時掃地無兩寺粧成寳瓔珞
一枝爭看玉盤盂佳名會作新翻曲絶品難尋舊畫圖
從此定知年糓熟姑山親見雪肌膚
蘇莒公(名禹珪)寳瓔珞(法華經有七寳塔随地湧出無數幢旛以為嚴餙垂寳瓔珞寳)
(鈴萬億而懸其上)
花不能言意可知令君痛飲更無疑但持白酒勸佳(一作)
(嘉)客直待瓊舟覆玉彜負郭相君初擇地看羊屬國首
吟詩吾家豈與花相厚更問殘芳有幾枝
(姑溪題䟦云東坡守東武得異花於芍藥品中既名之又賦詩二首以志其事崇寧四年冬至後七日陽)
(翟人傅君仲訓偶出花圖相示東坡小楷二詩於其下蓋當日本也因次其韻云今檢姑溪集中次韻詩)
(巳缺)
附子由次韻二首
千葉團團一尺餘揚州絶品舊應無賞傳莒國遷
鐘簴移憶胡僧置缽盂叢底流連傾鑿落缾中捧
擁照浮圖(欒城集作屠訛)強將綘蠟封紅萼憔悴無言損
玉膚
故相林亭父老知出羣草木尚何疑無多産業殘
花藥幾許功名舊鼎彜豐艷不知人世别佳名新
換使君詩明年會看花尤好剝盡浮苞養一枝
次和潞公超然臺
我公厭富貴常苦勲業尋相期赤松子永望白雲岑清
風出談笑萬竅為號吟吟成超然詩洗我蓬之心嗟我
本何人麋鹿強冠襟身微空志大交淺屢言深囑公如
得謝呼我幸寄音但恐酒錢盡煩公揮槖金
潞公(東都事略文彦博字寬夫汾州介休人嘉祐中以河陽三城節度使同平章事封潞國公宋史)
(本傳位將相五十餘年徧歴公孤兩以太師致仕元豐中居洛陽與富弼等十一人為耆英會)超然
臺(子由超然臺賦序略云子瞻守高密因其城上之廢臺而增葺之以告轍曰將何以名之轍曰天下)
(之士奔走於是非之場浮沉於榮辱之海囂然盡力而忘返亦莫自知也而逹者哀之非以其超然不累)
(於物耶老子曰雖有榮觀燕處超然試以超然名之可乎乃為之賦云云)
附文寬夫原韻
莒侯之燕處層臺踰十尋俛鎮千乘國前瞻九仙
岑勿作西州意姑為東武吟名教有靜樂紛華無
動心凴高肆遠目懷古散冲襟琴觴興不淺風月
情更深民被襦袴惠境絶枹鼓音欲識超然意鴒
原賦擲金
聞喬太博換左藏知欽州以詩招飲
今年果起故將軍幽夢清詩信有神馬革裹屍真細事
虎頭食肉更何人陣雲冷壓黃茅瘴羽扇斜揮白葛巾
痛飲從今有幾日西軒月色夜來新
換左藏(左藏武職也宋史職官志有西京左藏庫使蓋喬禹功以文階而改武職也)欽州
(元和郡縣志漢平南越置合浦郡欽州即合浦縣城梁置安州開皇十八年改欽州取欽江為名東至廣)
(州三百里)
喬將行烹鵝鹿出刀劔以飲客以詩戲之
破匣哀鳴出素虯倦看鶂鶂聽呦呦明朝只恐兼烹鶴
此去還須却佩牛便可先呼報恩子不妨仍帶醉鄕侯
他年萬騎歸應好奈有移文在故丘
奉和成伯兼戲禹功
金錢石竹道傍秋翠黛紅裙馬上謳無限小兒齊拍手
山公又作習池遊
慎按此詩施氏原本不載今從續補下卷改
編
寄黎眉州
膠西高處望西川應在孤雲落照邊瓦屋寒堆春後雪
峨眉翠掃雨餘天治經方笑春秋學好士今無六一賢
(公自注君以春秋受知歐陽文忠公公自號六一居士)且待淵明賦歸去共將詩
酒趁流年
黎眉州(宋史黎錞渠江人英宗以蜀士問歐陽脩對曰文行蘇洵經術黎錞本集眉山遠景樓記)
(略云太守黎希聲先君子之友也既滿將代衆不忍其去相率留之)西川(元和郡縣志眉州屬劍南)
(道西川節度使所轄漢犍為郡陽武縣之南境梁於此立青州後魏改眉州武德元年改為嘉州二年於)
(通義縣别置眉州)瓦屋(太平寰宇記雅州榮經縣榮水在城東經水在城南一出瓦屋山一出改)
(丁河名勝志瓦屋山在縣東北二十里形如瓦屋上有念佛鳥娑羅花其巖朝現辟支午現普賢)峨
眉(任豫益州記峨眉山在南安縣界兩山相對狀如峨眉張華博物志以為牙門山名山記峨眉山周)
(匝千里石龕一百十二大洞十二小洞二十八元和郡縣志峨眉大山在嘉州峨眉縣西七里中峨眉在)
(縣東二十里蜀都賦云抗峨眉於重阻)春秋學(張端義貴耳錄王荆公斥詞賦尊經獨以春秋)
(非聖經不試所以元祐諸臣多作春秋傳解則其議論素不同矣晁公武讀書志云春秋經解黎錞撰錞)
(蜀人歐陽公之客名其書為經解者以經解經也後又為統論附焉)
附子由次韻
眼看狂瀾倒百川孤根漂蕩水無邊思家松菊荒
三徑回首謳歌沸二天簿領沉迷催我老春秋廢
格累公賢鄰居屈指今誰在一念傷心十五年
和趙郎中捕蝗見寄
麥穗人許長榖苗牛可没天公獨何意忍使蝗蟲發驅
攘著令典農事安可忽我僕既腁胝我馬亦欵矻飛騰
漸云少筋力亦已竭苟無百篇詩何以醒睡兀初如䟽
畎澮漸若決澥渤往來供十吏腕脫不容歇平生輕妄
庸熟視笑魏勃愛君有逸氣詩壇專斬伐民病何時休
吏職不可越慎毋及世事向空書咄咄
登常山絶頂廣麗亭
西望穆陵關東望瑯琊臺南望九仙山北望空飛埃相
將呌虞舜遂欲歸蓬萊嗟我二三子狂飲亦荒哉紅裙
欲仙去長笛有餘哀清歌入雲霄妙舞纖腰回自從有
此山白石封蒼苔何嘗有此樂將去復徘徊人生如朝
露白髮日夜催棄置當何言萬劫終飛灰
穆陵關(元和郡縣志穆陵山在沂水縣北一百九十里名勝志大峴山在臨朐縣東北上有穆陵)
(關)瑯琊臺(史記始皇二十八年南登瑯琊留三月徙黥首三萬戶瑯琊臺下立石刻頌功德輿)
(地廣記越王勾踐欲伯中國徙都於此起觀臺周七里元和郡縣志瑯琊山在諸城縣東南一百四十里)
(始皇作層臺於上謂之瑯琊臺周廻二十里太平寰宇記臺基三層每一層高三丈上有碑六百字可識)
(李斯書餘多剝落)九仙山(名勝志盧山在諸城縣西南四十五里又二十五里為九仙山高聳摩空常)
(有仙人居之峰巒十有一盤石十有八本集有九仙今巳壓京東自注云九仙在東武竒秀不減雁蕩今)
(詩中所云南望九仙山即此與穆陵瑯琊俱在密州數百里内施氏補註云在錢唐臨安或云在密州諸)
(城縣慎按臨安亦有九仙山與密州之山名偶同詩中所用兩引者訛)
薄薄酒二首(並引)
膠西先生趙明叔家貧好飲不擇酒而醉常云薄薄
酒勝茶湯醜醜婦勝空房其言雖俚而近乎逹故推
而廣之以補東州之樂府既又以為未也復自和一
篇聊以發覽者之一噱云爾
薄薄酒勝茶湯麤麤布勝無裳醜妻惡妾勝空房五更
待漏鞾滿霜不如三伏日高睡足北窗凉珠襦玉柙萬
人相送歸北邙不如懸鶉百結獨坐負朝陽生前富貴
死後文章百年瞬息萬世忙夷齊盗跖俱亾羊不如眼
前一醉是非憂樂兩都忘
趙明叔(名杲卿密州鄉貢進士有行義見本集書劉庭式事後)醜妻(苕溪漁隠叢話引古)
(樂府云昔有行道人陌上見三叟年各百餘歲相與鋤禾莠中叟前致詞室内嫗粗醜東坡先生詩意用)
(此)
薄薄酒飲兩鍾麤麤布着兩重美惡雖異醉暖同醜妻
惡妾壽乃公隱居求志義之從本不計較東華塵土北
窗風百年雖長要有終富死未必輸生窮但恐珠玉留
君容千載不朽遭樊崇文章自足欺盲聾誰使一朝富
貴面發紅逹人自逹酒何功世間是非憂樂本來空
附黃魯直和二首(山谷集題云蘇密州為趙明叔作薄薄酒二章憤世嫉邪其言)
(甚高以予觀趙君之言近乎知足不辱有馬少游之餘風故代作二章以終其意)
薄酒可與忘憂醜婦可與白頭徐行不必駟馬稱
身不必狐裘無禍不必受福甘餐不必食肉富貴
於我如浮雲小者譴訶大戮辱一身畏首兼畏尾
門多賓客少僮僕美物必甚惡厚味生五兵匹夫
懷璧死百鬼瞰高明醜婦千秋萬歲同室萬金良
藥不如無疾薄酒一談一笑勝茶萬里封侯不如
還家
薄酒終勝飲茶醜婦不是無家醇醪養牛等刀鋸
深山大澤生龍蛇秦時東陵千戶食何如青門五
色瓜傳呼鼓吹擁部曲何如春雨一池蛙性剛太
傅促和藥何如羊裘釣烟沙綺席象狀雕玉枕重
門夜鼓不停撾何如一身無四壁滿船明月臥蘆
花吾聞食人之禄可隨以鞭撲之戮乘人之車可
加以鈇鉞之誅不如薄酒醉眼牛背上醜婦自能
搔背癢
附李端叔和二首
薄薄酒勝茶湯刳麝臍為有香斷尾山雞避文章
直材先伐甘井竭誰將列鼎移黃粱揚雄草玄反
嘲白麯糵寧非丹井食却念牛衣兒女心王郎漫
致回天力五湖歸去弄烟月仗劒成名空玉雪飲
薄酒醉後紛紛亦何有
莫厭薄酒薄莫惡醜婦醜君不見王尋百萬驅虎
豹千兵蕩掃同拉朽又不見高堂笙歌午夜飲明
日哭聲喧正寢莫厭薄酒薄到頭一醉亦足樂莫
惡醜婦醜擕子弄孫同白首高飛遠走固亦樂莫
救眼前忘肘後
(慎按姑溪集杜孝鍚眺堯民俱有和詩今不傳)
同年王中甫挽詞
先帝親收十五人(公自注仁宗朝賢良十五人今惟富鄭公張宜徽錢純老及予與舍弟在)
(耳)四方爭看擊鵬鵾如君事業真堪用顧我衰遲不足
論出處升沉十年後死生契闊幾人存他時京口尋遺
跡宿草猶應有淚㾗
十五人(王應麟云仁宗朝制科十五人天聖中何詠富弼景祐中蘇紳吳育張方平田况慶歴中)
(錢明逸錢彦遠皇祐中吳奎嘉祐中夏噩陳舜俞錢藻蘇軾蘇轍王介甫東坡詩云先帝親收十五人註)
(者多訛按王氏註無錢明逸錢彦遠吳育夏噩陳舜俞五人姓名别以余靖林億魯宗道尹洙錢易足)
(十五人之數向來俱承其譌今從困學紀聞為辨正)
附王介甫作
同學金陵最少年奏書曾用牘三千盛名非復居
人後壯歲如何棄我先種橘園林無舊業采蘋洲
渚有新篇蒜山東路春風綠埋没誰知太守阡
奉和成伯大雨中會客解嘲
樂事難并真實語坐排用意多乖誤興來取次或成歡
瓦鈎却勝黃金注我生禍患久不擇肯為一時風雨阻
天公變化豈有常明月行看照歸路
真實語(李商隠詩若信貝多真實語三生同聽一樓鐘)
慎按此詩施氏原本不載新刻載續補上卷
以題考之當是在密州作今移編於此
七月五日二首
避謗詩尋醫畏病酒入務蕭條北窗下長日誰與度今
年苦炎熱草木困薰煮况我早衰人幽居氣如縷秋來
有佳興秫稻已含露還復此微吟往和糟牀注
入務(白居易詩將吏隨衙散文書入務稀)
(趙與虤娛老堂詩話詩有以法家史文語為對者如東坡云避謗詩尋醫畏病酒入務先子亦有云架閣)
(酒無債編修詩未工)
何處覓新秋蕭然北臺上秋來未云幾風日巳清亮雲
間聳孤翠林表浮遠漲新棗漸堪剥晩瓜猶可餉西風
送落日萬竅含悽愴念當急行樂白髮不汝放(悽愴二字石刻)
(本一作悽悵)
趙郎中見和戲復答之
趙子吟詩如潑水一揮三百八十字奈何效我欲尋醫
恰似西施藏白地趙子飲酒如淋灰一年十萬八千杯
若不令君早入務飲竭東海生黃埃我衰臨政多繆錯
羡君精采如秋鶚頗衰老子今日飲為君坐嘯主畫諾
藏白地(白居易簡簡吟十三行坐事調品不肯低頭白地藏)
次韻周邠寄雁蕩山圖二首
指點先凴采藥翁丹青化出大槐宫眼明小閣浮烟翠
齒冷新詩嚼雪風二華行看雄陜右九仙今已壓京東
(公自注將赴河中密邇太華九仙在東武竒秀真不减於雁蕩也)此生的有尋山分巳
覺温台落手中
周邠(按先生倅杭時周邠為錢塘令施氏原注以為錢塘人者訛)雁蕩山(沈括筆談雁蕩)
(山天下竒秀諾矩羅尊者所居前世人所不見祥符中修造玉清昭應宫伐山取材此境始露名勝志雁)
(蕩山在樂清平陽二縣界北雁蕩在樂清東南雁蕩在平陽西各去縣一百里頂上有湖方十餘里水常)
(不涸雁之春歸者宿此)寄山圖(先生在密州與周開祖尺牘云脱湖北之行而得樂清正如舍)
(魚而取熊掌也又云寄示山圖欲求善本而不可得者新詩清絶輙和二首)二華(山海經太華之)
(山削成而四方高五千仞廣十里遠而望之若華狀故名華山太華之西八十里有少華山名山記云少)
(華山在華州東南十五里)温台(太平寰宇記上元二年分括州置温州以温嶠嶺為名北至台州五)
(百里台州即回浦縣地三國吳少帝置臨海郡唐武德五年改台州北至越州五百里)
(慎按年譜熙寧十年公在密州就差知河中府已而改徐州故本注有將赴河中之語)
西湖三載與君同馬入塵埃鶴入籠東海獨來看出日
石橋先去踏長虹遥知别後添華髮時向尊前說病翁
所恨蜀山君未見他年擕手醉郫筒
石橋(天台記石橋長七丈北闊二尺南闊七尺龍形龜背苔莓甚滑孫綽天台賦踐苔莓之滑石是)
(也按開祖時移知温州樂清縣故云然)
和魯人孔周翰題詩二首(幷引)
孔周翰嘗為仙源令中秋夜以事留於東武官舍中
時陳君宗古任君建中皆在郡其後十七年中秋周
翰持節過郡而二君巳亾感時懷舊留詩於壁又其
後五年中秋軾與客飲於超然臺上聞周翰乞此郡
客有誦其詩者乃次其韻二篇以為他日一笑(此題全文)
(載蒲積中歲時襍咏全集中諸刻本俱無今補錄)
壞壁題詩已五年故人風物兩依然定知來歲中秋月
又照先生枕麴眠
孔周翰(名宗翰注詳本卷荅孔郎中荆林馬上見寄詩下)
更邀明月說明年記取孤吟孟浩然此去宦遊如傳舍
揀枝驚鵲幾時眠
慎按此詩施氏原本不載新刻載續補下卷
今移編
附孔宗翰原作
屈指從來十七年交親零落一潸然嬋娟再見中
秋月依舊清輝照客眠
送碧香酒與趙明叔教授
聞君有婦賢且廉勸君慎勿為楚相不羡紫駝分御食
自遣赤脚沽村釀嗟君老狂不知愧更吟醜婦惡嘲謗
諸生聞語定失笑冬暖號寒臥無帳碧香近出帝子家
鵝兒破殼酥流盎不學劉伶獨自飲一壺往助齊眉餉
吟醜婦(見本集薄薄酒序中)
趙既見和復次韻答之
長安小吏天所放日夜歌呼和丞相豈知後世有阿瞞
(公自注曹公自言參之後)北海尊前捉私釀先生未出禁酒國詩語
孤高常近謗幾回無酒欲沽君却畏有司書簿帳(公自注近)
(制公使酒過數法甚重)酸寒可笑分一斗日飲無何足袁盎更將
險語壓衰翁只恐自是臺無餉
禁酒國(魏略太祖時禁酒而人竊飲之故難言酒以濁酒為賢人清酒為聖人盧仝詩何時得出)
(禁酒國)
趙郎中往莒縣逾月而歸復以一壺遺之仍用前
韻
東隣主人游不歸悲歌夜夜聞舂相門前人閙馬嘶急
一家喜氣如春釀王事何曾怨獨賢室人豈忍交謫謗
大兒踉蹡越門限小兒咿啞語繡帳定教舞袖掣伊凉
更想夜庖鳴罋盎題詩送酒君勿誚免使退之嘲一餉
莒縣(太平寰宇記春秋莒人入向注云今城陽莒縣也漢書地理志莒縣屬城陽國隋廢莒縣屬莒)
(州貞觀八年廢莒州以莒縣屬密州名勝志今為莒州屬青州府)
蘇潛聖輓詞
妙齡馳譽百夫雄晩節忘懷大隱中悃愊無華真漢吏
文章爾雅稱吾宗趨時肯負平生志有子還應不死同
惟我閒思十年事數行老淚寄西風
蘇潛聖(爵里失考)
和眺同年九日見寄
仰看鸞鵠刺天飛富貴功名老不思病馬巳無千里志
騷人長負一秋悲古來重九皆如此别後西湖付與誰
遣子窮愁天有意吳中山水要清詩
晁同年(即眺美叔注詳上卷)
送喬施州
恨無負郭田二頃空有載行書五車江上青山橫絶壁
雲間細路躡飛蛇雞號黑暗通蠻貨蜂閙黃連採蜜花
共怪河南門下士(一本作客)不應萬里向長沙(公自注喬受知於吳丞相)
(而施州風士大類長沙)
喬施州(喬禹功自太博換左藏知欽州事見本卷未聞有改施州之命王注謂其後除知施州未)
(知何所據施氏原注無之疑喬施州另是一人非禹功也存疑俟再考元和郡縣志春秋巴國之界漢)
(為巫縣之境後周置施州輿地廣記施州屬䕫州路其地有施王屯餘址因以為名)黃連(九域志施)
(州土貢每年黃連十斤)河南門下(東都事略吳育字春卿仁宗朝拜相後以資政殿大學士)
(知河南卒諡正肅按賈誼傳河南守吳公聞其秀才召置門下後為長沙王傅公詩用事親切如此)
雪夜獨宿栢仙(一作山)庵
晩雨纖纖變玉霙小庵高臥有餘清夢驚忽有穿窗片
夜靜惟聞瀉竹聲稍厭冬温聊得健未濡秋旱若為耕
天公用意真難會又作春風爛漫晴
栢仙庵(失考)
和孔郎中荆林馬上見寄
秋禾不滿眼宿麥種亦稀永愧此邦人芒刺在膚肌平
生五千卷一字不救饑方將怨無襦忽復歌緇衣堂堂
孔北海直氣凛郡兒朱輪未及郊清風巳先馳何以累
君子十萬貧與羸滔滔滿四方我行竟安之何時劍關
路春山聞子規
孔郎中(東都事略孔宗翰字周翰孔子四十五代孫道輔之子以父任為將作監主簿復舉進士)
(王珪司馬光奉勅薦士皆以宗翰應詔歴知蘄密陜楊洪兖六州元祐初除司農少卿終刑部侍郎宋史)
(本傳亦以為孔子四十五代孫道輔之子而司馬温公集謂宗翰為孔子四十七代孫施氏補注又謂宣)
(聖五十世孫者訛也當從史傳改正施氏原注周翰與東坡密州為代未至此詩先之是時官制未行)
(階官為郎周翰名父之子繼坡為東武契好日篤唱酬相屬其知敬賢哲如此宜為司馬公所深知也)
别東武流杯
莫笑官居如傳舍故應人世等浮雲百年父老知誰在
惟有雙松識使君
流杯(名勝志諸城縣有柳林河出石門山流逕縣西入於扶淇密人為上已袚除之所)
慎按此詩施氏原本不載新刻載續補下卷
今改編於此本集和孔密州五絶有和流杯
石上草書小詩即此章也
留别雩泉
舉酒屬雩泉白髮日夜新何時泉中天復照泉上人二
年飲泉水魚鳥亦相親還將弄泉手遮日向西秦
留别釋迦院牡丹呈趙倅
春風小院初(一作却)來時壁間惟見使君詩應問使君何
處去憑花說與春風知年年歲歲何窮已花似今年人
老矣去年崔護若重來前度劉郎在千里
慎按陳後山登鳳皇山懷子瞻詩云數篇曾
見使君詩前後登臨各一時妙舞新聲難得
繼清風明月却相宜朱欄行遍花間路看盡
當年題壁處更有何人問使君青春欲盡花
飛去自注引子瞻應問使君何處去憑花說
與春風知云云鳳皇山在杭州又按田汝成
西湖游覽志吳山寶成寺晉天楅中建名釋
迦院石壁刻先生手書合觀二處東坡此詩
當是杭州作訛入密州卷中者但題中有呈
趙倅三字趙倅即成伯也姑依施氏原本俟
考
董儲郎中嘗知眉州與先人游過安丘訪其故居
見其子希甫留詩屋壁
白髮郎潛舊使君至今人道最能文隻雞敢忘橋公語
下馬來尋董相墳冬月負薪雖(一作那)得免鄰人吹笛不
堪聞死生契闊君休問洒淚西南向白雲
董儲(施氏原注董儲寳元二年以都官員外郎守眉東坡集云密州安丘人能詩有名寳元慶歴間)
(其書尤工而人莫知僕以為勝西臺也此叚新刻本刪去今補錄)安丘(太平寰宇記安丘縣在密)
(州西北一百二十里漢舊縣屬北海郡大業二年改牟山縣為安丘復舊名)下馬(程大昌雍錄下)
(馬陵在萬年縣南六里韋述西征記曰本董仲舒墓李肇國史補武帝幸宜春苑每至此下馬時謂之下)
(馬陵)
蘇詩補註卷十四
