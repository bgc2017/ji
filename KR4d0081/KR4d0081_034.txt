蘇詩補註卷三十五翰林院編修查慎行撰
古今體詩五十三首(起元祐七年壬申三月自潁移知揚州其年九月以兵部尚書)
(召還途中作)
上巳日與二子迨過遊塗山荆山記所見
此生終安歸還(一作旋)軫天下半朅来乘樏廟復作微禹
嘆(公自注昔自南河赴杭州過此盖二十二年矣)從祠及彼呱(公自注山有啓廟)像設
偶此粲(公自注謂塗山氏)秦祖當侑坐(公自注廟有柏翳)夏郊亦薦裸
(公自注有鯀廟)可憐淮海人尚記弧矢旦(公自注淮南人謂禹以六月六日生是日)
(數萬人會山上雖傳記不載然相傳如此)荆山碧相照楚水清可亂刖人有
餘坑美石肖温瓚(公自注荆山下有卞氏采玉坑石色如玉不受鑱刻取出山下輒變色不)
(復温瑩)龜泉木杪出牛乳石池漫(公自注龜泉在荆山下色白而甘真陸羽所謂)
(石池漫流者有石記云唐貞元中隨白龜流出)小兒強好古侍史笑流汗歸時
蝙蝠飛炬火記遠岸
塗山(注詳第六卷)荆山(名勝志荆山在懷遠縣西南山之西北有采玉坑一名抱璞巖宋景)
(濂遊記云自塗山麓北經縣治折而西行約三里至荆山)龜泉(名勝志白龜泉在荆山東南)
淮上早發
澹月傾雲曉角哀小風吹水碧鱗開此生定向江湖老
默數淮中十往来
十往来(按年譜公以熙寧四年赴杭州通判七年由杭赴密州元豐二年三月自徐州移湖州其)
(年七月逮赴臺獄三年謫黃州七年量移汝州八年春赴南京隨放歸陽羡五月起知登州是冬除起居)
(舍人赴闕元祐四年出守杭州六年再召還朝今自潁移知揚州往来皆經淮上故云)
次韻徐仲車(公自注仲車耳聾)
惡衣惡食詩愈好恰是(石刻作似)霜松囀春鳥蒼蠅莫亂遠
雞聲世上誰如(一作知)公覺早八年看我走三州(公自注元豐八)
(年予赴登州元祐四年赴杭州今赴揚州皆見仲車)月自當空水自流人間擾擾
眞螻螘應笑人呼作鬭牛
(慎按節孝先生集載東坡此詩題云昨日見仲車先生耳疾雖未甚痊而神氣已一眞得道者蒙惠佳篇)
(輒次韻奉答云云今考節孝集失去原作)
附徐仲車作(節孝集原題云贈子瞻)
昔者益州牧意欲見杜微不能以身往使以轝致
之雖用為諫議待士禮已非而況君房輩端坐呼
子陵子陵胸中氣直與青雲平豈肯為人屈彼亦
徒驕矜孰如揚州牧自處遜與恭德不矜其盛事
不矜其功南郭已三顧迂身為衰翁以手書所問
視面嘆厥容移時能立語避乘乃鞠躬不知古之
人幾人能如公
(慎按節孝集與東坡贈答詩凡三首此篇乃在東坡自潁移揚所作故附錄於此)
次林子中春日新堤書事見寄
東都(一作来)寄食似浮(一作孤)雲襆被眞成一宿賓收得玉
堂揮翰手却為淮月弄舟人羡君湖上齋搖碧笑我花
時甑有塵為報年来殺風景連江夢雨不知春(公自注来詩有)
(芍藥春之句揚州近歲率為此會用花十萬餘枝吏緣為奸民極病之故罷此會)
花時(志林云揚州芍藥為天下冠蔡繁卿為守始作萬花會歲聚絶品十萬餘枝于聽事燕賞旬日)
(既殘乃歸于各圃)
(慎按施氏原注云公所與子中帖真迹藏玉山汪端明家此段新刻本刪去今錄存)
送陳伯修察院赴闕
裕陵固天縱筆有雲漢姿嘗重連山象不數秋風辭龍
騰與虎變貍豹復何施我窮眞有數文字乃見知聞君
射策日妙語發疇咨一日喧萬口驚倒同舍兒豈知二
十年道路猶遲遲苦言如藥石瞑眩終見思屈伸反覆
手獨於君可疑四門方穆穆行矣及此時
陳伯修(施氏原注伯修名師錫建安人遊太學有文名神宗知之登第奏名在間帝得其文屢)
(讀屢嘆顧侍臣曰此必陳師錫文也啓封果然擢為第三人故云聞君射策日妙語發疇咨知臨安縣拜)
(監察御史進言宋興以来號稱太平者莫如仁祖不過延直言進善退邪而已明道中親覽萬幾自吕夷)
(簡張耆夏竦陳堯佐范雍晏殊等一日罷去寳元初因諫官韓琦之言王隨陳堯佐韓德石中立同時見)
(絀其後不次擢用杜衍范仲淹富弼韓琦以成慶歴嘉祐之治願稽皇祖納諫御臣之意以興治功帝善)
(其言有意超用時詔進士習律伯修言方用經術廸士不應以刑名之學亂之望追寢其制用事者以其)
(倡為詖說出知宿遷縣元祐間東坡三上章薦其學術淵源行巳絜素議論剛正器識靖深德行追蹤于)
(古人文章冠絶于當世伯修以言事被斥至元祐間政令一新向之不合者率皆召用矣故云苦言如藥)
(石瞑眩終見思云云及入為校書郎遷工部郎徽宗用為殿中侍御史坐黨論削官徙郴州卒以下尚有)
(十三行脱落不全新刻一概刪去今錄存其可辨者又按李之儀姑溪集云伯修為湖州掌書記表見于)
(東坡老人赴獄之際天下識與不識想見其人云云伯修在湖州事無可考附錄于此)文字見
知(宋史蘇軾本傳嘗鎻宿禁中入對便殿宣仁后問曰卿前年為何官曰黃州團練副使曰今為何官)
(曰今待罪翰林學士曰何以遽至此曰遭逢太皇太后皇帝陛下曰非也先帝每誦卿文章必嘆曰竒才)
(竒才但未及進用卿耳軾不覺哭失聲左右皆感泣)
送張嘉父長官
都城昔傾蓋駿馬初服輈再見江湖間秋鷹已離鞲於
今三會合每進不少留豫章既可識瑚璉誰當收微官
有民社妙割無雞牛歸来我益敬器博用自周百年子
初筵我已迫旅酬但當寄(一作記)苦語高節貫白頭
張嘉父(再見按元豐十年公赴登州時有泗上張嘉父三絶句載本集二十六卷)
在潁州與德麟同治西湖未成改揚州三月十六
日湖成德麟有詩見懷次其韻
太山秋毫兩無窮鉅細本出相形中大千起滅一塵裏
未覺杭潁誰雌雄(公自注来詩云與杭争雄)我在錢塘拓湖淥大堤
士女争昌丰六橋横絶天漢上北山始與南屏通忽驚
二十五萬丈老葑席卷蒼雲空朅来潁尾弄秋色一水
縈帶昭靈宫坐思吳越不可到借君月斧修膧朧二十
四橋亦何有換此十頃玻瓈風雷塘水乾禾黍滿寳釵
耕出餘鸞龍明年詩客来弔古伴我霜夜號秋蟲(公自注德)
(麟見約來揚寄居亦有意求揚倅)
杭潁(王直方詩話杭潁皆有西湖東坡連守二州有潁人在座云内翰只消遊西湖中便可了郡事)
(秦少游詩云欲將公事湖中了見說官閒事亦無)六橋(咸淳臨安志蘇堤南来第一橋曰映波第)
(二橋曰鎻瀾第三橋曰望山第四橋曰壓隄第五橋曰東浦第六橋曰跨虹)二十五萬丈
(本集請開西湖状云差官打量湖上葑田計二十五萬餘丈合用人夫二十餘萬工)昭靈宫(即張)
(龍公廟注見先生碑記中)二十四橋(輿地紀勝隋于揚州置二十四橋並以城門坊市署名後)
(韓令坤改築州城分布阡陌别立橋梁所謂二十四橋者或存或廢不可得而知也)
次韻德麟西湖新成見懷絶句
壺中春色飲中僊(公自注謂洞庭春色也)騎鶴東来獨惘然猶有
趙陳同李郭不妨同泛過湖船
再次韻德麟新開西湖
使君不用山鞠窮飢民自逃泥水中欲將百瀆起凶歲
(公自注予以潁人苦飢奏乞留黃河夫萬人修境内溝洫詔許之因以餘力浚治此湖)免使甔石
愁揚雄西湖雖小亦西子縈流作態清而丰千夫餘力
起三閘焦陂下與長淮通十年憔悴塵土窟清瀾一洗
啼㾗空王孫本自有僊骨平生宿衛明光宫一行作吏
人不識正似雲月初朦朧時臨此水照冰雪莫遣白髮
生秋風定須却致兩黃鵠新與上帝開濯龍湖成君歸
侍帝側燈花已綴釵頭蟲
焦陂(潁州志焦陂在州南四十里唐永徽中刺史柳積寳所開歐陽公詩焦陂八月新酒熟秋水魚)
(肥膾如玉清河兩岸柳鳴蟬直到焦陂不下船)
到官病倦未嘗會客毛正仲惠茶乃以端午小集
石塔戲作一詩為謝
我生亦何須一飽萬想滅胡為設方丈養此膚寸舌爾
来又衰病過午食(一作飯)輒噎繆為淮海帥每愧厨傳闕
爨無欲清人奉使免内熱空煩赤泥印遠致紫玉玦為
君伐羔豚歌舞菰黍節禪窗麗午景蜀井出冰雪坐客
皆可人鼎器手自潔金釵候湯眼魚蟹亦應訣遂令色
香味一日備三絶報君不虛受知我非輕啜
毛正仲(宋史毛漸字正仲第進士哲宗朝歷江東兩浙轉運副使浙部水溢起長安堰至鹽官徹)
(清水浦入海累遷秘閣校理進龍圖閣學士)石塔(維揚志石塔寺即唐之木蘭院)厨傳闕
(本集申明揚州公使錢狀云揚于東南實為都會八路舟車無不由此使客雜沓餽送相望將迎之費相)
(繼不絶每年公使額錢只與真泗等列郡一般比之楚州少七百貫兼復累年接送知州實為頻數用度)
(不貲又云本州與杭州事體一般杭州公使錢七千貫而本州止有五千貫顯是支使不足)
(苕溪叢話云六一居士嘗新茶詩云泉甘器潔天色好坐中揀擇客亦嘉東坡守維揚于石塔試茶詩禪)
(窗麗午景蜀井出冰雪坐客皆可人鼎器手自潔正謂諺云三不點也)
附晁无咎次韻(從雞肋集采出)
唐来木蘭寺遺跡今未滅僧鐘嘲飯後語出饑客
舌公今食方丈玉茗攄噫噎當年卧江湖不泣逐
臣玦中和似此茗受水不易節輕塵散羅麴亂乳
發甌雪佳辰雜蘭艾共弔楚纍潔老謙三昧手心
得非口訣誰知此間妙我欲希超絶持誇淮北士
湯餅共朝啜
(慎按雞肋集當年卧江湖之上脱去闕熱二韻須覓善本補入)
雙石(并引)
至揚州獲二石其一綠色岡巒迤邐有穴逹于背其
一正(一作玉)白可鑒漬以盆水置几案間忽憶在潁州
日夢人請住一官府榜曰仇池覺而誦杜子美詩曰
萬古仇池穴潛通小有天乃戲作小詩為僚友一笑
夢時良是覺時非汲井埋盆故(一作固)自癡但見玉峰横
太白便從鳥道絶峨眉秋風與作烟雲意曉日令涵草
木姿一點空明是何處老人眞欲往仇池
仇池(九域志成州同谷郡有仇池山)
飲酒詩二十首(并引)
吾飲酒至少常以把盞(一作杯)為樂往往頽然坐睡人
見其醉而吾中了然盖莫能名其為醉為醒也在揚
州時飲酒過午輒罷客去解衣盤礴終日歡不足而
適有餘因和淵明飲酒二十首庶以髣髴其不可名
者示舍弟子由晁无咎學士
我不如陶生(一本作我生不如陶)世事纏綿之云何得一適亦有
如生時寸田無荆棘佳處正在茲縱心與事往所遇無
復疑偶得酒中趣空杯亦常持
寸田(黃庭經寸田尺宅好治生注云寸田謂三丹田各方一寸也)酒中趣(李白詩但得醉)
(中趣勿為醒者傳)
愼按先生和陶詩始于揚州官舍後在嶺南
盡和陶韻子由有敘别成二卷諸刻皆同今
按年分編義詳例略中
附子由次韻
我性本疎懶父母強教之逡廵就科選逮此年少
時幽憂二十年懶性祗如茲偶然踐黃闥俯仰空
自疑乞身未敢言常愧外物持
附晁无咎次韻
少賤足可喜險阻更嘗之為親謀斗粟無意出競
時緬焉效一官報國方在茲寧當不恤緯對酒懷
憂疑學道恨力淺中遭世網持
二豪詆醉客氣湧胸中山漼然似冰釋亦復在一言嗇
氣寔其腹云當享長年少飲得徑醉此秘君勿傳
附子由次韻
人言性本静不必林與山世雖有此理知誰非妄
言自我作歸計於今十餘年低回軒冕中此語愧
虛傳
附晁无咎次韻
沉飲非荒宴凛然忽頽山或人欲問事已醉不能
言古来亦如此名字垂千年但問酒中適豈計飲
者傳
道喪士失已出語輒不情江左風流人醉中亦求名淵
明獨清眞談笑得此生身如受風竹掩冉衆葉驚俯仰
各有態得酒詩自成
不情(漢書地理志齊士言與行繆虛詐不情)
附子由次韻
世人豈知我兄弟得我情少年喜文章中年慕功
名自從落江湖一意事養生富貴非所求寵辱未
免驚平生不解飲欲醉何由成
附晁无咎次韻
陶公羣於人而無人之情詩豈世外語世語不可
名東坡憐此翁同調但隔生形光来戶屨眞處人
不驚得酒自醒醉放意無虧成
蠢蠕食葉蟲仰空慕高飛一朝傅兩翅乃得黏網悲啁
啾同(一作厭)巢雀沮澤宜可依赴水生兩殼遭閉何時歸
二蟲竟誰是一笑百念衰幸此未化間有酒君莫違
附子由次韻
秋鴻一何樂空際乘風飛秋蟲一何憂壁間終夜
悲憂樂本何有力盡兩無依物生逐所遇行久不
知歸少年氣難回老者百事衰聊復沃以酒永與
狂心違
附晁无咎次韻
園林日夕好花繁時鳥飛少年玩芳物不飲坐成
悲只今未白髮念昔已依依紛華戰吾道决勝當
有歸挫銳培其根外槁中匪衰念方終日行輜重
安得違
小舟眞一葉下有暗浪喧夜棹醉中發不知枕几偏天
明問前路已度千金(一作重)山嗟我亦何為此道常往還
未来寧早計既往復何言
附子由次韻
昔在建城市鹽酒晝夜喧夏潦恐天漏冬雷知地
偏妻孥日告我胡不返故山一来朝廷上七年不
知還有寓均建城且志昔日言
附晁无咎次韻
一眼異青白口語来啾喧酌一不酌一用意何其
偏誰似子孫子高棲蘇門山時隨嶺雲出又與林
鳥還平生但長嘯獨為嵇生言
百年六十化念念竟非是是身如虚空誰受譽與毁得
酒未舉杯喪我固忘爾倒床自甘寝不擇菅與綺
六十化(莊子蘧伯玉行年六十而六十化未嘗不始于是之而卒詘之以非也)甘寝(莊子)
(孫叔敖甘寝秉羽而郢人投兵韓愈詩倒身甘寝百疾愈)
附子由次韻
夢中見百怪一一皆謂是醉中身已㤀萬事隨亦
毁此心不應然外物妄挟爾安心十年後此語知
非綺
附晁无咎次韻
高賢衆所懷衆理應取是如何濟衆事難成復易
毁功成身無與天運亦復爾軒裳役羣愚兒曹眩
文綺
頃者大雪年海𣲖(一作波)翻玉英(一作霙)有士常痛飲飢寒
見眞情牀頭有敗榼孤坐時一傾未能平體粟且復澆
腸鳴脱衣裹凍酒每醉念此生
附子由次韻
開卷觀古人誰非一世英骨肉委黃壚冺滅俱無
情憧憧来無盡擾擾相奪傾驚雷震朱夏鮮能及
秋鳴得酒且酣飲問誰逃死生
附晁无咎次韻
庭前兩古柏凌霄燦其英問此誰榮枯霜雪見其
情榮枯何足計有酒還自傾熟寐暫展轉覺来一
蟬鳴歸休但如此便足了平生
我坐華堂上不改麋鹿姿時来蜀岡頭喜見霜松枝心
知百尺底已結千歲奇煌煌凌霄花纏繞復何為舉觴
酹其根無事莫相羈
千歲(史記龜策傳茯苓者千歲松根)凌霄花(爾雅苕一名凌苕郭璞注又名凌霄孔穎逹詩)
(疏一名凌時本草紫葳凌霄花也蔓生依大木久延至顚其花黃赤)
附子由次韻
眀月生東墻萬物含餘姿孤蟬庇繁陰衆鳥栖高
枝解衣適少事捫腹知無奇朝與羣動作暮復何
所為此時不自有日出還受羈
附晁无咎次韻
功名有天命美好無定姿雲夢未足吞聊可巢一
枝同時金門士文學多瑰奇襆被向淮海酣放遽
爾為車盖豈不榮野馬不受羈
芙蓉在秋水時節自闔開清風亦何意入我芝蘭懷一
隨采擇去永與江湖乖斷絲不復續斗水何足栖不如
玉井蓮結根天池泥感此每自慰吾事幸不諧醉中有
歸路了了初不迷乘流且復逝抵曲吾當回
天池蓮(山海經太華山削成而四方高五千仞廣十里山頂有池生千葉蓮花)醉中歸
路(白居易效陶潜體詩處處去不得知歸酒中来)
附子由次韻
尺書千里至輟食手自開將卜東南居故鄉非所
懷勿羡湖山美永與平生乖鴻雁秋南来及春思
故栖蛟龍乘風雲既雨反其泥兄弟通四海叩門
事難諧直道竟三黜去國終恐迷何如自衛反闕
里從參回
附晁无咎次韻
城東故鹽渠自昔誰所開似說全盛時邈焉一長
懷穿渠引江水此計未為乖千帆競暮入集浦如
鳥棲萬疇分白浪嘉稻擢新泥恐此太多事且當
寄嬉諧疏通養魚鳥花柳共低迷時時載酒往江
上亦㤀回
籃輿兀醉守路轉古城隅酒力如過雨清風消半途前
山正可數後騎且勿(一作莫)驅我緣在東南往寄白髮餘
遥知萬松嶺下有三畝居
(&KR0996;溪詩話韓退之和裴晉公詩云秋臺風日迥正好看前山東坡和陶云前山正可數後騎且莫驅語雖)
(不同而寄情物外夷曠優游之意則同)
附子由次韻
羌虜㤀君恩戰鼓驚四隅邊候失晨夜驛騎馳中
途詔書止窮征諸將守来驅敵微勢可料師競力
無餘防邊未云失憂懷愧安居
附晁无咎次韻
大明唐来寺廢苑東南隅靑松拱高阜崎嶇有微
途肩輿病我早一馬良可驅衆木媚深壑氣黑時
雨餘此焉可數醉何用葺吾居
民勞吏無德歲美天有道暑雨避麥秋温風送蠶老三
咽初有聞一溉未濡槁詔書寬積欠父老顔色好再拜
賀吾君獲此不貪寳頽然笑阮籍醉几書謝表
温風(蔡邕月令章句温風暑氣之在風者也)詔書寬積欠(按宋史元祐七年有詔寬)
(免積欠公在揚州論積欠狀云諸路連年水旱上下共知而轉運司不肯放税所以逐縣例皆拖欠兩税)
(較其所欠與依實檢放無異于官了無所益而民有追擾鞭撻之苦近日詔旨凡積欠皆分為十料催納)
(通訃五年而足聖恩隆厚何以加此)
附子由次韻
修已以安人嗟古有此道平生妄謂得忽忽恨衰
老年来亦見用何益世枯槁逡廵事朝謁出入自
媚好報君要得人被褐信懷寳斯人何時見即上
歸耕表
附晁无咎次韻
蘇公士冠冕復似郭有道知士未逹間趣撡保耆
老精鋼試九火勞倦容不槁為州第飲酒况此年
歲好藏鋒避世故輕敵喪吾寶時来用毫末勲業
自世表
我夢入小學自謂總角時不記(一作謂)有白髮猶誦論語
辭人間本兒戲顚倒略似茲惟有醉時眞空洞了無疑
墜車終無傷莊叟不吾欺呼兒具紙筆醉語輒錄之
附子由次韻
春早麥半死夏雨欣及時出郊視禾田父老有好
辭秋隂結愁霖似欲眞敗茲冥冥人天際影響良
不疑精誠發中禁愍默非有欺雞號日東出乃令
民信之
附晁无咎次韻
東漢有兩士才智炫一時三公往訪事卧痾亦見
辭偉明獨不然小道安取茲斯人似水鏡與世破
昏疑憂國不為身百世那可欺舉杯相歡屬是事
亦置之
醉中雖可樂猶是生滅境云何得此身不醉亦不醒癡
如景升牛莫保尻與領黠如東郭㕙束縛作毛穎乃知
嵇叔夜非坐虎文炳
生滅境(楞嚴經我今示汝不生不滅)虎文炳(易大人虎變其文炳也)
附子由次韻
天厨釀冰池摇蕩畏出境年衰雜羸疾一釂百不
醒鸞臺異諸曹有政非簿領頽然雖無謫固(一作因)
謝出囊穎回首愧周行羣英粲彪炳
附晁无咎次韻
高居忽若遺不識身與境頗疑酣中似奈爾輙復
醒東坡自云然挈世一裘領是事吾有師安敢囊
出穎指窮火已傳豈待得薪炳
我家小馮君天性頗醇(一作純訛)至清坐不飲酒而能容我
醉歸休要相依謝病當以次豈知山林士骯髒乃爾貴
乞身當念早過此恐少味
少味(後漢馬援與楊廣書曰及今成計殊尚善也過是欲少味耳)
附子由次韻
淮海老使君受詔行當至當官不避事無事輒徑
醉平生自相許兄先弟亦次東南豈徒往多難嫌
暴貴白首六卿中嚼蠟那復味
附晁无咎次韻
安昌漢耆儒樂飲侈亦至東坡儉不固少飲得徑
醉愚敢效戴崇正復思其次旁通獲親愛公亦安
所貴便坐時一巵彭宣寧寡味
去鄉三十年風雨荒舊宅惟存一束書寄食無定迹每
用愧淵明尚取禾三百頎然六男子粗可傳清白於吾
豈不多何事復嘆息
六男子(子瞻三子邁迨過子由三子遲适遠)
附子由次韻
去年旅都城三月不求宅彼哉安知我争掃習禮
迹三已竟無怨心伏鷙鳥百無私心如丹經患髮
先白功名已不求餘事復何惜
附晁无咎次韻
幼聞錦江春欲訪子雲宅叩門問竒字便掃四方
迹青雲看一鶚凡毛媿累百勞公諭伯業齒堅頭
未白何當擺俗累歲月可惋惜
嘵嘵六男子絃誦各一經復生五丈夫戢戢丁欲成歸
田了門戶與國充踐更普兒初學語玉骨開天庭淮老
如鶴雛破殼已長鳴舉酒屬千里一歡愧凡情
普兒淮老(先生二孫名)
附子由次韻
家居簡餘事猶讀内景經浮塵掃欲盡火棗行當
成淸晨委羣動永夜依寒更低幃閟重屋微月流
中庭依松白露上歴坎幽泉鳴功從猛士得不取
兒女情
附晁无咎次韻
王道無偏黨此語聞諸經高賢如大海亦以衆流
成文饒嘆維州刀鋸人所更相如復私怨出語驚
秦庭小人慮事疎妄意鹽車鳴安得如江海洗我
塵垢情
淮海雖故楚無復輕揚風齋厨聖賢雜無事時一中誰
言大道遠正賴三杯通使君不夕坐衙門散刀弓
淮海(禹貢淮海惟揚州注揚州之域北據淮東南至於海洪邁平山堂記揚為州最古南傅海北鍵)
(淮)大道(李白詩三杯通大道)
附子由次韻
南方有貧士狂怪如病風垢面髮如葆自汙屠酒
中𨗳我引河水上與崑崙通長箭挽不盡不中毋
尤弓
附晁无咎次韻
淮南夏早收晚秧亦含風連艫似雍絳千斛輸吳
中使君飲酒樂歲美關梁通安得天下人俱㤀楚
人弓
何人築東臺一郡坐可得亭亭古浮圖獨立表衆惑蕪
城閱興廢雷塘幾開塞明年起華堂置酒弔亡國無令
竹西路歌吹久寂默
附子由次韻
淸秋九日近菊酒皆可得永愧陶翁饑雖饑心不
惑懷忠受正命賦命本通塞斯人今苟在可與同
事國惜哉委荆榛忍饑長默默
附晁无咎次韻
十年一麥禾比歲亦難得寄語吾州人不飲良大
惑經時無死市吏責亦可塞先生門弟子佐守同
一國舉杯日相屬有句安得默
晁子天麒麟結交及未仕高才固難及雅志或類已各
懷伯業能共有丘明耻歌呼時就君指我醉鄉里吳公
(别本作國訛)門下客賈誼獨見紀請作鵩鳥賦我亦得坎止
行樂當及時綠髮不可恃
吳公門下(漢書賈誼傳河南守吳公聞其秀才召寘門下文帝徵吳公為廷尉乃言賈誼召為)
(博士)
附子由次韻
我友二三子兼有仕未仕靑松出林秀豈獨私與
已歛然不求人而我自罍耻臨風忽長鳴誰信日
千里江行視漁父但自正綱紀持綱起萬目魴鱒
皆可止老成日就衰所餘殆難恃
附晁无咎次韻
堂堂門下公英發自初仕卷舒固以時出處不為
已朝廷登儒輔德被民有耻岷峨更峥嶸清風在
閭里獨醒固不惡既醉又可紀成王訪落時百室
就盈止吾儕為國謀私愛不足恃
蓋公偶談道齊相獨識眞頽然不事事客至先飲醇當
時劉項罷四海瘡痍新三杯洗戰國一斗消強秦寂寥
(一作寞)千載後陽公嗣前塵醉卧客懷中言笑徒多勤我
時閱舊史獨與三人親未暇餐脱粟苦心學平津草書
亦何用醉墨淋衣巾一揮三十幅持去聽坐人
(按元裕之䟦東坡飲酒詩後云東坡和陶氣象祗是東坡如云三杯洗戰國一斗消強秦淵明决不能辦)
(此獨恨空杯亦嘗持之句與論無絃琴者自相矛盾别一詩云二子眞我客不醉亦陶然此為佳)
附子由次韻
諸妄不可賴所賴惟一眞内欲求性命油然反淸
淳外將應物化致一常日新商於四父老擕手初
逃秦翻然感漢德投足復踐塵出處盖有道豈為
諸吕勤嗟哉千載後澹然與之親還將山林姿俛
首要路津囊中舊時物布衣白綸巾功成不歸去
愧此同心人
附晁无咎次韻
黃子似淵明城市亦復眞陳君有道舉化行閭井
淳張侯公瑾流英思春泉新高才更難及淮海一
髯秦嗟予競何為十駕晞後塵文章不急事用意
斯已勤平生不共飲嘆息無與親問道伯昏室何
人獨知津各在天一方淚落衣上巾歸休可共隱
山中復何人
次韻晁无咎學士相迎
少年獨識晁新城閉門却掃卷旆旌胸中自有談天口
坐却秦軍發墨守有子不為謀置錐虹霓吞吐㤀寒飢
端如太史牛馬走嚴徐不敢連尻脽裵回未用疑相待
枉尺知君有家戒避人聊復去瀛洲伴我眞能老淮海
夢中仇池千仞巖便欲攬我靑霞幨且須還家與婦計
我本歸路連西南老来(一作人)飲酒無人佐獨看紅藥傾
白墮每到平山憶醉翁懸知他日君思我路旁小兒笑
相逢齊歌萬事轉頭空賴有風流賢别駕猶堪十里卷
春風
晁无咎(東都事略晁補之字无咎舉進士為亶州司戶參軍召試為秘閣校理出通判揚州後知)
(泗州施氏原注无咎年十七從父官新城後通判揚州東坡来為守无咎以詩相迎坡和靖節飲酒詩其)
(一篇為无咎作有晁子天麒麟結交及未仕之句章子厚當國由著作郎出守齊徽宗立還為郎黨論再)
(起出守泗州忘情仕進葺歸来園自號歸来子卒年五十八)晁新城(咸淳臨安志晁端友熙寧)
(中為新城令子補之年十七隨侍官所東坡行縣以文章来謁葉石林詩話晁端友字君誠本集晁君誠)
(詩序云余官于杭新城令晁端友者君子人也與之游三年而不知其能為文與詩從仕二十三年而後)
(改官以歿又按黃山谷所作晁君誠墓誌二十五歲舉進士從仕二十年然後得著作佐郎四十七以)
(殁中間止序為上虞令而不及新城又稱其詩時出竒以自見在京師病卧昭德坊其子補之榻前抄得)
(四十篇)
附晁无咎原作(雞肋集題云東坡先生移守廣陵以詩往迎先生以淮南旱書中教)
(虎頭祈雨法始走諸祠即得甘澤因為賀)
去年使君道廣陵吾州空市看雙旌今年吾州歡
一口使君来為廣陵守麥如櫛髮稻立錐使君憂
民如已飢似聞維舟禱靈塔如絲氣上淮西脽隨
軒膏雨人所待風伯何知亦前戒虎頭未用沈滄
江龍尾先看掛靑海為霖功業在傅巖如何白首
擁彤幨世上讒夫亂紅紫天教仁政滿東南靑袍
門人老州佐於世無成志消墮封章去國人恨公
醉笑從公神許我瓊花芍藥豈易逢如淮之酒良
不空一釂孤鴻烟雨曲平山堂上快哉風
次韻范淳(一作純)父送秦少章
宿緣在江海世網如予何西来庾公塵已濯長淮波十
年淮海人初見一麥禾但欣争訟少未覺舟車多秦郎
忽過我賦詩如卷阿句法本黃子(公自注謂魯直也)二豪與揩
磨(公自注謂其兄少游與張文潛也)嗟我久離羣逝將老西河後生多
名士欲薦空悲歌小范眞可人獨肯勤收羅瘦馬識騄
耳枯桐得雲和近聞館李生(公自注謂李廌方叔)病鶴借一柯贈
行苦說我妙語慰蹉跎西羌已解仇烽火連朝那坐籌
付公等吾將寄潛沱
范淳父(宋史范祖禹字夢得哲宗朝由秘書正字遷著作郎兼侍講蘇軾稱為講官第一復齋漫)
(錄范淳父乃范百禄之子百禄夫人生子夢鄧太傅曰我鄧禹也来為爾子故生而名曰祖禹字夢得元)
(豐末司馬公易之以淳父)世網(陸士衡詩借問子何之世網嬰我身按范内翰集中失原作俟再考)
附晁无咎次韻
高詞自班馬短句亦陰何輸寫無窮已懷山赴壑
波深耕待銍艾療饑乃嘉禾機雲共一時未信来
者多老病愧羣豪魚山臨東阿蘇公門下客事業
皆不磨孫寳暫主簿靈槎會窮河他年九功敘當
使睦者歌業虡置牙羽筦簫復森羅鏞鐘欠一鐸
未害大樂和分欲從浮海珊瑚爛紅柯龍門雖箭
駛此志未蹉跎丹砂還黑髮流景爾則那仇池出
一𣲖分江定有沱
附朱長文次韻(學圃餘藁原題云少章過吳門寵示淳夫子瞻倡和并惠山寄少游)
(之什俾余繼作輒次二公韻以寄之)
懷友對華月身如匏繫何遙聆金玉音悵望江湖
波憂来誦三百調飢餉嘉禾蘇范天下賢閱士歲
月多憐君如蘭芷長育瑶山阿良工得寳璧韞櫝
加琢磨發為驚人語九曲傾洪河蟠蜿寄短章浩
蕩寫長歌一官得武陵萬景盡包羅又如彈響泉
餘韻清且和籍湜師韓文其則在伐柯俯視枳棘
間翔鸞豈蹉跎聖朝頌聲作周雝與商那二公且
大用豈得歸岷沱
聞林夫當徙靈隱寺寓居戲作靈隠前一首
靈隠前天竺後兩澗春淙一靈鷲不知水從何處来跳
波赴壑如奔雷無情有意兩莫測肯向冷泉亭下相縈
回我在錢塘六百日山中暫来不暖席今君欲作靈隠
居葛衣草屨隨僧蔬能與冷泉作主一百日不用二十
四考書中書
靈隱天竺(咸淳臨安志靈隠天竺兩山由一門而入陸羽記云南天竺北靈隠宋樓枤云靈鷲)
(興聖寺記云靈隠前天竺後名與天壤齊介兩山間一蘭若曰靈鷲竇石澗泉中分而兼有之釋氏稽古)
(略云西天竺惠理法師于晉咸和中至杭州見山巖秀麗曰吾國中天竺靈鷲山之十小嶺不知何年飛)
(来有洞舊有白猿呼之應聲而出人始信之師即其地建兩刹先靈鷲後靈隠)冷泉亭(白居易冷)
(泉亭記先時領郡者有相里君造虛白亭韓臯作候仙亭裴棠棣作觀風亭盧元輔作見山亭及右司郎)
(中河南元藇最後作此亭于是五亭相望如指之列佳境殫矣)
滕達道輓辭二首
先帝知公早虛懷第一人至今詩禮將獨(一作惟)數武宣
臣材大雖難用時来亦少信高平風烈在威敏典刑新
空試乘邊策寧留相漢身凄凉舊部曲淚濕冡前麟
滕達道(按達道歴官始末施注殘缺不全今据本集墓誌補之公諱甫字元發後避高魯王諱以)
(字為名而字逹道東陽人也常舉進士試于廷宋子京奇其文擢為第三人而以聲韻不中法罷之後八)
(年復中第三通判湖州時孫元規守錢塘一見公曰名臣也後當為賢將召試學士院同修起居注不遷)
(者十年神宗朝為御史中丞地震上疏指陳致災之由大臣不悦出知秦州除翰林學士知鄆州移定州)
(作堂以安邊名之留守南都徙齊鄧二州妻黨有犯法者小人因是擠公落職知池州徙蔡改安州復貶)
(筠州上書自明帝覽之即以為湖州今上即位徙蘇揚二州除龍圖直學士復為鄆州徙真定河東治邊)
(凜然威行西北號稱名將年七十一力求淮南乃以龍圖閣學士出知揚州未至而薨時元祐五年十月)
(二十四日也)先帝知公早(王明清揮麈後錄熙寧初滕元發與楊元素俱受上知居臺諫)
(偶上殿陳于上曰曾公亮久在相位有妨賢路上曰然卿等何故都未有文字来明日相約再對草疏巳)
(畢元發之弟申見之持以告曾曾先向上前辨析上怒其為耳目之官不慎密乃爾言遂不行二人由此)
(失眷東坡先生挽詩先帝知公早二句謂受裕陵眷留最先也)高平(宋史范仲淹其先邠人也滕元)
(發墓志范希文皇考舅也見公而奇之教以為文揮麈後錄元發范文正之外孫也)威敏(東都事略)
(孫沔字元規會稽人為人明敏果毅仕終觀文殿學士諡威敏徐自明宰輔編年錄仁宗皇祐四年孫沔)
(自樞密直學士除樞密副使以嘗副狄青宣撫賊平故有是命明年三月罷在樞府不及一年)
雲夢連江雨樊山落木秋公方占賈鵩我正買龔牛共
有江湖樂俱(一作空)懷畎畝憂荆溪欲歸老浮玉偶同遊
骯&KR1507;儀刑在驚呼歲月遒回頭雜歌哭挽語不成謳
(按東坡謫黃州與元發往還尺牘甚多正元發落職守池州時也故起四句云然)
附子由作
才適邦家用學非章句儒相逢初莫測流落一長
吁大節輕多難深言究遠圖收功太原守談笑視
羌胡
南竄逢公弄水亭(公時守池)北歸留我闔閭城壮年不
見日千里餘論猶驚敵萬兵簡冊何人知造膝邊
防逐處聳先聲傷心繫舸城東地目斷安知有死
生
次韻蘇伯固遊蜀岡送李孝博奉使嶺表
新苗未沒鶴老葉方翳蟬綠渠浸麻水白板燒松煙笑
窺有紅頰醉卧皆華顚家家機杼鳴樹樹梨棗懸野無
佩犢子府有騎鶴仙觀風嶠南使出相山東賢渡江弔
狠石過嶺酌貧泉與君步徙倚望彼修連娟願及南枝
謝早隨北雁翩歸来春酒熟共看山櫻然
蘇伯固(名堅注見前)蜀岡(盛儀維揚志蜀岡在江都縣西接儀眞界志云禪志寺側為崑)
(丘臺即蜀岡也)李孝博(字叔升時自山陽守以治行高第即拜廣東提點刑獄詳見徐仲車節孝)
(集中仲車亦有送行詩不具錄)步徙倚(楚詞遠游章步徙倚以遥思)
太夫人以无咎生日置酒書壁一絶
壽樽餘瀝到朋簪要與郎君夜語深敢問阿婆開後閣
井中車轄任浮沈
愼按太夫人謂晁无咎之母也此詩施氏原
本不載今從新刻續補下卷移編揚州卷中
石塔寺(并引)
世傳王播飯後鐘詩盖揚州石塔寺事也相傳如此
戲作此詩
饑眼眩(一作望)東西詩腸㤀早晏雖知燈是火不悟鐘非
飯山僧異漂母但可供一莞何為二十年記憶作此訕
齋厨養若人無益祇貽患乃知飯後鐘闍黎盖具眼
王播(唐書王播傳播字明敡其先太原人父恕為揚州倉曹參軍因家于揚與弟掞並舉元和進士)
(官至同中書門下平章事出為淮南節度使)石塔寺(即木蘭院)燈是火(施氏原注俗諺)
(云早知燈是火飯熟巳多時)闍黎(翻譯名義集梵云阿闍黎此云軌範師又云悦衆)
送晁美叔發運右司年兄赴闕
我年二十無朋儔當時四海一子由君来扣門如有求
頎然鶴骨清而修醉翁遣我從子遊翁如退之蹈軻丘
尚欲放子出一頭(公自注嘉祐初與子由寓興國浴室美叔忽見訪云吾從歐陽公游久矣)
(令我来與子定交謂子必名世老夫亦須放他出一頭地)酒醒夢斷四十秋病鶴不
病骨愈蚪惟有我顔老可羞醉翁賓客散九州幾人白
髮還相收我如懷祖拙自謀正作尚書已過優君求會
稽實良籌往看萬壑争交流(公自注美叔方乞越)
愼按先生受知於歐陽在嘉祐丁亥晁美叔
與公同年定交即在此時時先生年二十三
而詩云我年二十無朋儔者乃大槩約略之
詞傅&KR0034;年譜云至和二年乙未先生年二十
遊成都謁張安道有晁美叔者求友於先生
與本詩公自注一段相戾特傅會起句而失
之耳今駁正
王文玉挽詞
才名誰似廣文寒月斧雲斤琢肺肝玄晏一生多卧病
子雲三世不遷官幽蘭空覺香風在宿草何曾淚葉亁
猶喜諸郎有曹植(一作志)文章還復富波瀾
王文玉(爵里未詳)廣文寒(杜甫贈鄭廣文詩才名三十年坐客寒無氊)
山光寺送客回和芝上人韻
閙裏清遊借隙光醉時眞境發天藏夢回拾得吹来句
十里南風草木香
山光寺(程沙隨古易占云隋煬帝来江都筮易遇離之賁乃以離宫為寺名曰山火取卦象也後)
(改曰山光在揚州北十五里地名灣頭盛儀維揚志山光寺隋大業中建)芝上人(名曇秀)
愼按本集雜記一條云予在廣陵與晁无咎
曇秀道人同舟送客山光寺客去予醉卧舟
中秀作詩云云予和之昔予對歐陽公誦文
與可詩云美人却扇坐羞落庭下花公曰此
非與可詩世間原有此句與可拾得耳又按
此詩施氏原本不載今從全集采出据外集
題云揚州同晁无咎芝上人遊山光寺和芝
韻故移編於此
附曇秀原作
扁舟乘興到山光古寺臨池勝氣藏慚愧南風知
我意吹將草木作天香
送芝上人遊廬山
二年閱三州我老不自惜團團如磨牛步步踏陳迹豈
知世外人長與魚鳥逸老芝如雲月炯炯時一出比年
三見之常苦(一作若)有所適逝將走廬阜計闊道逾密吾
生如寄耳出處誰能必江南千萬峰何處訪子室
送程德林赴眞州
君為縣令元豐中吏貪功利以病農君欲言之路無從
移書諫臣以自通(公自注諫臣蹇受之也)元豐天子為改容我時
匹馬江西東問之逆旅言頗同老人愛君如劉寵小兒
敬君如魯恭爾来明目達四聰收拾駔駿冀北空君為
赤令有古風政聲直入明光宫天厩如海養羣龍并收
其子豈不公(公自注君之子祁舉制策文學行義為人所稱)白沙何必煩此翁
程德林(名筠與先生同年見本集二十三卷中)眞州(元豐九域志淮南東路眞州軍事乾)
(德二年以揚州永真縣迎鑾鎮為建安軍祥符六年升為州治揚子縣)赤令(赤縣令也)
古别離送蘇伯固(外集作送蘇伯固效韋蘇州)
三度别君来此别眞遲暮白盡老髭須明日淮南去酒
罷月隨人淚濕花如霧後夜逐君還夢繞湖邊(一作江南)路
慎按此詩施氏原本不載今從新刻續補上
卷移編於此
谷林堂
深谷下窈窕高林合扶疎美哉新堂成及此秋風初我
來適過雨物至如娛予穉竹眞可人霜節已專車老槐
苦無賴風花欲填渠山鴉争呼號谿蟬獨清虛寄懷勞
生外得句幽夢餘古今正自同歲月何必書
谷林堂(名勝志谷林堂在蜀岡大明寺内慎按石林避暑錄云歐陽公在揚州作平山堂壮麗)
(為淮南第一據蜀岡左右老木參天後有竹千竿大如椽不見日色子瞻詩所云稚竹真可人霜節已專)
(車者是也)填渠(漢書華容夫人歌曰髮紛紛兮窴渠注云窴徒干反按與填同䂬溪詩話東坡谷)
(林堂云古今正自同歲月何必書他日游香積寺又云幽尋恐不繼書版記歲月自知者觀之則為游戲)
(萹章得大自在俗士拘泥疑前後不相應也)
附孫覿作(蘭陵先生集題云揚州谷林堂)
楚山多異材翠竹滿崖谷蕭蕭斤斧餘斬伐同一
束蕪城帶流水萬畝淇園綠遺葩駁雲錦老節抱
金玉歲晚虎穴鄰䑛掌方擇肉此君無恙否應坐
白眼俗
雲師無著自金陵来見予廣陵且遺予支遁鷹馬
圖將歸以詩送之且還其畫
道人自嫌三世將棄家十年今始壮玉骨猶寒富貴餘
漆瞳已照人天上去年相見古長干衆中矯矯如翔鸞
今年過我江西寺病瘦已作霜松寒朱顔不辦供歲月
風中蒿火湯中雪好問君家黃面翁乞得摩尼照生滅
莫學王郎與支遁臂鷹走馬憐神駿還君畫圖君自收
不如木人騎土牛
愼按此詩施氏原本不載新刻載續補上卷
題目止贈僧二字今据外集采錄編入揚州
卷中
予少年頗知種松手植數萬株皆中梁柱矣都梁
山中見杜輿秀才求學其法戲贈二首
露宿泥行草棘中十年春雨養髯龍如今尺五城南杜
欲問東坡學種松
都梁山(太平寰宇記都梁山在泗州盱眙縣南十六里都梁香草茲山所産故得名)杜輿
(字子師盱眙人晁无咎雞肋集有杜子師字序)種松法(本集雜記種松法十月以後冬至以前松)
(結寔熟而未落折取并萼收竹器中至春初取寔入荒茅中得雨自生松性至堅悍始生至脆弱畏日與)
(牛羊故須荒茅地以茅隂障日須護以棘五年後乃可洗下枝七年後乃可去其細密者)
君方掃雪收松子我已開榛得茯苓為問何如插楊柳
明年飛絮作浮萍
茯苓(史記龜策傳茯苓者千歲松根也抱朴子老松餘氣化為茯苓)
愼按晁无咎和詩凡三首先生原作疑闕其
一
附晁无咎和韻三首(雞肋集題云東坡公以種松法授都梁杜子師并為作詩)
(子師求余同賦)
不學栽榿業種松未慙履豨笑屠龍許君盡得東
坡術已與先生一事同
長錐散子巖巖徧短竹扶條歲歲添待得烹茶有
松葉不應更課木奴縑
佩牛未敢邀君出射虎何當許我從要看堂堂冠
珮處蒼然十萬甲夫中
行宿泗間見徐州張天驥次舊韻
二年三躡過淮舟欵段還逢馬少游無事不妨長好飲
著書自要見(一作且)窮愁孤松早偃原非病倦鳥雖還豈
是休更欲河邊幾来往祗今霜雪已蒙頭
宿泗間(九域志淮南東路宿州保静軍節度治符離縣東界至泗州一百九十九里泗州臨淮軍)
(事治盱眙縣)張天驥(注見前)
次韻劉景文贈傅羲秀才
幼眇文章宜和寡峥嶸肝肺亦交難未能飛瓦彈淸角
肯便投泥戲潑寒忽見秋風吹洛水遥知霜葉滿長安
詩成送與劉夫子莫遣孫郎帳下看
傅羲(一本作曦未詳)幼眇(漢書元帝紀贊元帝多材藝善史書自度曲被歌聲分刌節度窮極)
(幼眇顔師古曰幼眇讀曰要妙)
在彭城日與定國為九日黃樓之會今復以是日
相遇於宋凡十五年憂樂出處有不可勝言者而
定國學道有得百念灰冷而顔益壯顧予衰病心
形俱瘁感之作詩
菊盞萸囊自古傳長房寧復是癯仙應從漢武横汾日
數到劉公戲馬年對玉山人今老矣見恒河性故依然
王郎九日詩千首今賦黃樓第二篇(公自注徐州太守廳事俗謂之覇王)
(廳相戒不敢坐僕拆以盖黃樓)
見恒河性(楞嚴經佛言汝今自傷髮白面皴其面必定皴于童年則汝今時觀此恒河與昔童時)
(觀河之見有童髦否)
九日次定國韻
朝菌無晦朔蟪蛄疑春秋南柯已一世我眠未轉頭仙
人視吾曹何異蜂蟻稠不知蠻觸氏自有兩國憂我觀
去来今未始一念留奔馳竟何得而起無窮羞王郎誤
涉世屢獻久不醻黃金散行樂清詩出窮愁俛仰四十
年始知此生浮軒裳陳道路往往兒童收封侯起大第
或是君家騶似聞負販人中有第一流炯然徑寸珠藏
此百結裘意行無車馬倏忽略九州邂逅獨見之天與
非人謀笑我方醉夢衣冠戲沐猴力盡病騏驥伎窮老
伶優北山(一作方)有雲根寸田自可耰會當無何鄉同作
逍遥遊歸来城郭是空有纍纍丘
蘇詩補註卷三十五
