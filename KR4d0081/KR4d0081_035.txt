蘇詩補註卷三十六翰林院編修查愼行撰
古今體詩六十五首(起元祐壬申秋杪自揚州召還為兵部尚書尋遷禮部尚書至)
(明年癸酉九月出京以前作)
召還至都門先寄子由
老身倦馬河堤永踏盡黃榆綠槐影荒雞號月未三更
客夢還家時一頃歸老江湖無歲月未填溝壑猶朝請
黃門殿中奏(别作春訛)事罷詔許來迎先出省巳飛青蓋在
河梁定餉黃封兼賜茗遠來無物可相贈一味豐年說
淮潁
(王暐道山清話云劉貢父一日問子瞻踏盡黃榆綠槐影是日影耶月影耶子瞻曰竹影金鎻碎又何嘗)
(說日月也愼按先生與貢父同朝在元祐初集中多唱酬之什自巳巳出守杭州以後絶無一語及貢)
(父者意此時貢父已殁道山清話云云不足据也)
附子由次韻
兄詩有味劇雋永和者僅同如畫影短篇泉冽不
容挹長韻風吹忽千頃經年淮海定成集走書道
路未遑請相思夜半發清唱醉墨平明照東省(自注)
(詩到適在省中)南來應帶蜀岡泉西信近得蒙山茗出郊
一飯歡有餘去歲此時初到潁
次韻定國見寄
還朝如夢中䨇闕眩金碧復穿鴛鷺行強寄麋鹿迹勞
生苦晝短展轉不能夕默坐數更鼓流水夜自逆故人
為我謀此志何由畢越吟知聽否誰念病莊舄(公自注時方請)
(越)
次韻蔣穎叔錢穆父從駕景靈宫二首
歸來病鶴記城闉舊踏松枝雨露新半白不羞垂領髮
軟紅猶戀屬車塵(公自注前軰戲語有西湖風月不如東華軟紅香土)雨收九陌
豐登後日麗三元下降辰粗識君王為民意不才何以
助精禋
蔣穎叔(名之竒注見前)錢穆父(名勰注見前時為戶部尚書)景靈宫(宋史禮志)
(東西景靈二宫剏於祥符五年在端禮街之東西置藝祖以下御容於内困學紀聞景靈宫之為原廟自)
(元豐五年始前此帝后神御寓佛老之祠)九陌(太平寰宇記引三輔舊事云長安城中八街九陌)
三元(徐陵文三元肇慶六吕司春)
(按藜藿野人詩話云東坡自揚州召還有和韻從駕景靈宫詩王仲至和之末云誰知第七車中客天遣)
(歸來助慶禋蓋張寬四川人自揚州守召東坡亦然漢武帝郊祀回至渭橋見婦人洗乳於水上遣問之)
(婦人曰第七車中客知我也上使問張寬寬奏曰天上長乳星祭祀不潔則見東坡時為兵部尚書亦乘)
(車在駕前云云按蒋錢原作同時和者尚多原作既不可得仲至詩惜止傳末二句附志於此)
與君並直記初元白首還同入禁門玉殿齊班容小語
霜廷稽首泫微溫(公自注適與穆父並拜庭中地皆流濕相與小語道之)病貪賜
茗浮銅葉老怯秋(一作香)泉灧寶樽回首鵷行有人傑坐
知羌虜是遊魂
並直初元(按元祐元年穆父自鹽鐵判官召為中書舍人黃山谷和穆父猩猩毛筆詩自注云)
(時蘇錢二公俱直紫微閣任淵山谷詩注時二公皆作中書舍人是年九月東坡方轉翰林學士)銅
葉(程大昌演繁露御前賜茶皆不用建盞用大湯&KR1812;其製像銅葉湯&KR1812;耳銅葉褐色也)人傑(指蔣)
(穎叔時穎叔新除熙河帥故結句云然注見本卷後)
憶江南寄純如五首
楚水别來十載蜀山望斷千重畢竟擬為傖父憑君說
與吳儂
純如(姓名失考)
湖目也堪供眼木奴自足為生若話三吳勝事不惟千
里蓴羹
湖目(蓮子也)千里(名勝志溧陽有蓴湖又名千里湖在縣南)
人在畫屏中住客依明月邊遊未卜柴桑舊宅須乘五
馬(一作湖)扁舟
五湖扁舟(後漢隗囂傳方望以書辭囂曰范蠡收責句踐乘扁舟於五湖)
生計曾無聚沬孤蹤漫有清風治産猶嫌范蠡擕孥頗
笑梁鴻
弱累巳償俗盡老身將伴僧居未許季鷹高㓗秋風直
為鱸魚
愼按以上五首施氏原本不載新刻本載續
補卷末据外集揚州還朝後作今改編
近以月石硯屏獻子功中書公復以涵星硯獻純
父侍講子功有詩純父未也復以月石風林屏贈
之謹和子功詩并求純父數句
紫潭出玄雲翳我潭中星獨有潭上月倒掛紫翠屏我
老不看書默坐養此昏花睛時時一開眼見此雲月眼
自明久知世界一泡影大小眞偽何足評笑彼三子歐
梅蘇無事自作雪羽爭(公自注事見三人詩集)故將屏硯送兩范
要使珠璧栖窗櫺大范忽長謠語出月脇令人驚(公自注皇)
(甫湜顧况集序云穿天心出月脇意外驚人語非尋常)小范當繼之說破星心如
雞鳴(公自注孟郊聞雞詩似開孤月口能說落星心)牀頭復一月下有風林横
急送小范家護此涵星泓願從少陵博一句山木盡與
洪濤傾
月石屏(本集雜記一則云月石屏捫之月微凸乃偽也眞者必平然多不圓圓而平至難得可寶也)
子功中書(宋史范百禄字子功鎮兄鍇之子第進士又舉才識兼茂科東都事略范百禄中制)
(科元祐中知開封府召入翰林拜中書侍郎所著詩傳文集内外制奏議八十卷後與黨籍)純父
侍講(東都事略范祖禹傳祖禹初字夢得又字純父哲宗即位由秘書省正字遷著作郎兼侍講蘇)
(軾稱為講官第一宋史祖禹初擢右正言拜翰林學士以叔百禄在中書改侍講學士百禄去乃復為之)
(愼按東都事略云祖禹少孤育於叔祖景仁復齋漫錄訛以祖禹為百禄之子不知純父乃子功之姪)
(也故稱為小范)三子(歐陽永叔有鵶石屏歌蘇子美有月石硯歌梅聖俞有和詩不具錄)
(愼按月脇星心下所引皇甫湜序孟郊詩宋刊本皆公自注云云今据此為改正)
次韻范純父涵星硯月石風林屏詩
月次於房歴三星斗牛不神箕獨靈簸摇桑榆盡西靡
影落蘇子硯與屏天工與我兩厭事孰居無事為此形
與君持槖侍帷幄同列溫室觀堯蓂自憐太史牛馬走
伎等卜祝均倡伶欲留衣冠掛神武便擊雲水歸南溟
陶泓不稱管城沐醉石可助平泉醒故持二物與夫子
欲使妙質留天庭但令滋液到枯槁勿遣光景生晦冥
上書掛名豈待我獨立自可當雷霆我時醉眠風林下
夜與漁火同靑熒撫物懷人應獨嘆作詩寄子誰當聽
涵星硯(歐陽公硯譜龍尾溪石以金星者為貴)上書掛名(晁以道客語云范純父元)
(祐中與東坡數上書論事嘗約各草一疏東坡訪純父求所作疏先觀遂書名於末云軾不復自為矣純)
(父再三求觀竟不肯出云無以易公者和月石屏詩云云蓋紀實也)
附范純父原作(范太史集題云子瞻尚書惠涵星硯月石風林屏賦十二韻以謝)
端溪千仞涵明星虢山太古藏隂靈蘇公贈我此
二寶使我坐卧瞻雲屏我觀天地間有物皆流形
或從清空入幽谷中夜隕石翻階蓂齊諧志怪不
能狀欲說但恐同優伶公遊浙江探禹穴長嘯宇
宙臨滄溟手攀天河弄星月醉落大筆還微醒故
分星月入我室光照窗戶風生庭長林偃絶壁晚
色寒青冥似聞洪濤卷萬木直幹不折當風霆玄
雲欲落雪夜久孤燈熒報贈愧無青玉案苦吟徒
使神鬼聽
次韻錢穆父會飲
彈冠恨不早掛冠常苦遲盛服每假寐角闕時伏思東
門未祖道西山空拄頤誓將江海去安此麋鹿姿要當
謀三徑何暇擇一枝與君幾合散得酒忘醇醨君談似
落屑我飲如奕碁(公自注世有作詩如奕碁奕碁如飲酒飲酒乃大戒之語僕於碁酒二事)
(俱不能也)居官不任事造物眞見私主人獨賢勞金穀方流
馳行人亦結束杕杜乃歸期公卿雖少安河流正東釃
我得會稽去方回良不癡
河流東釃(宋史河渠志元祐初河流雖北而孫村低下諸郡皆被灾于是回河東流之議起安)
(燾深以東流為是蘇轍謂吕公著不如因舊而修其未備會范百禄行視東西二河亦言東流高仰北流)
(順下决不可回時吳安持與李偉力主回河請置修河司五年九月轍又言修河司不罷河朔生靈終不)
(得安居七年十月以大河東流賜吳安持三品服李偉再任都水使者王宗望言東北兩流頻年紛爭不)
(决伏自奉詔凡九月上禀成筭盡障北流使全河東還故道望付史舘紀績慎按時文潞公吕丞相力)
(主回河之議故云公卿雖少安河流正東釃也)
次韻穆父尚書侍祠郊丘瞻望天光退而相慶引
滿醉吟
千章杞梓蔭雲天樗散誰收老鄭虔喜氣到君浮白裏
豐年及我掛冠前令嚴鐘鼓三更月野宿貔貅萬竈烟
太息何人知帝力歸來金帛看頳肩
侍祠(春明退朝錄每南郊大禮使宰相為大禮使學士為禮儀使鹵簿使御史中丞為儀仗使開封)
(府為橋道頓遞使眞宗時東封西祀侍祠皆輔臣為五使南郊則用學士以下)郊丘(汴京遺跡志南)
(郊壇在開封城南薰門外其側又有南青城即宋祭天之齋宫北郊壇在府城北封丘門外其北又有北)
(青城即宋祭地之齋宫)
附秦少游次韻
風馬雲車下九天郊柴初告帝心虔天如倚蓋臨
壇上星若聯珠繞御前縹緲珮環參雅奏岧嶤樓
閣抱非烟侍臣舉酒欣相屬醉看參横左右肩
郊祀慶成詩
帝出乘昌運天心予太平文章三代繼制作七年成大
祀乾坤合剛辰日月明泰壇朝掃地魄寳夜垂精仰御
圓蒼蓋環觀海岳城北流吞朔易西極落欃槍升燎靈
光答回鑾瑞霧迎需雲徧枯槁觧雨逹勾萌可頌非天
德因箴亦下情民言知有酌帝謂本無聲富國由崇儉
祈年在好生無心斯格物克已自銷兵化國安新政孤
臣返舊耕還將清廟什留與野人賡
郊祀(宋史哲宗本紀元祐七年十一月癸巳合祭天地於圜丘大赦天下曾鞏元豐類藁太祖巳尊)
(四祖之廟郊祀以宣祖配天以翼祖配地太宗繼統禮官以王業自太祖始故興國之初再郊皆太祖配)
(天至淳化春以宣祖太祖同配如永徽故事皆禮儀使蘇易簡所定)慶成(漢書封禪文上帝垂恩儲)
(祉將以慶成)大祀(張衡東京賦元祀惟稱羣望咸秩注元祀上祀也)乾坤合(宋史禮志)
(元豐六年冬至郊祀以太祖配不設皇地祗位哲宗初立未遑親祀有司攝事如元豐儀翰林學士顧臨)
(等謂祖宗皆合祭天地其不合祭者惟元豐六年一郊爾今失不定後必悔之范純禮等主北郊之議彭)
(汝礪曾肇復上奏論合祭之非而吕大防則言先帝祀地之禮未經親行今上臨御之始正當親見天地)
(而獨不設地祇位恐亦不安太皇太后以為然遂合祭天地東都事略元祐七年詔曰國家郊廟三歲一)
(親冬至合祭天地於圜丘元豐六年有司援周禮以合祭不應古義詔定親祀北郊之儀未及行是歲南)
(郊不設皇祇位而宗廟之饗率如權制朕方郊見天地之始其冬至日南郊宜依熙寧十年故事設皇地)
(祗位)剛辰(禮記外事用剛日内事用柔日)需雲(易雲上于天需君子以飲食宴樂)解雨
(易天地解而雷雨作雷雨作而百果草木皆甲坼)
附子由作
盛禮彌三祀初元正七年祭兼天地報儀自祖宗
傳講義金華久(自注近有旨講讀官訓釋祖宗齋祠故事十五條口陳于前)齋
心玉食鮮秋成通四海廩實到窮邊(自注今秋諸道皆奏豐稔)
(而陜西河東極邊尤甚)塵捲跳強寇(自注西羌入寇環州邊吏邀擊敗去)琛來
渡海船(自注高麗使前十日到闕預觀大禮)人和神亦答物備禮誠
全廟室開深靚郊丘對廣圜翠帷新秘殿寶仗隘
通㕓周冕裘繒儉(自注周禮大裘而冕以祀天有司欲為羔裘度用百羔上以其)
(害物以黑繒代之)唐車保介便(自注五輅有正觀欵志進退安重奕世所寶)𨗳
前多舊德迎拜或華顚薦潔求隂燧馳誠寄燎煙
垂精粲星斗望秩徧山川降輅追前躅回班戒弗
虔徹絪深屈體屏蓋切承天(自注上至太廟門降輅步入齋殿至郊壇)
(止百官回班仍去黃道褥三事皆循祖宗故事而去繖特出上意)嶰谷灰初應(自注)
(緹室吹灰久廢不講近太史考求遺書復修其法)扶桑日欲躔旌旗逐風
轉歌舞送天旋簾啟瞻宸極雞號識漏泉矜愚開
罪罟釋欠靖民編樂作波翻海書行箭脫弦東朝
歸福祚南極本高僊有道知難犯無私每得賢劬
勞就聖德謙畏絶私權治道初無象神功竟莫宣
下臣叨進玉隨見頌誠然(自注臣于景靈郊丘實進玉幣)
次韻王仲至喜雪御筵
三軍喜氣鑠飛花睡起空驚月在沙未集驊騮金腰褭
故殘鳷鵲玉横斜偶還仗内身如寄尚憶江南酒可賒
宣勸不多心自醉強扶衰白拜君嘉
王仲至(宋史王欽臣字仲至用蔭入官文彦博薦試學士院賜進士及第性嗜古藏書數萬卷手)
(自讐正世稱善本按仲至時為工部侍郎本傳不載)還仗内(春明退朝錄唐制日御宣政殿)
(設殿中細仗于廷明皇欲避正殿遂御紫宸殿喚仗入閣門唐末常御殿更無仗遇朔望特設之熙寧二)
(年始御文德殿凡文武官百人執仗四百人皆立殿門之外宰相至陛朝官盡赴文德殿參假謂之横行)
(愼按能改齋漫錄云東坡元祐末為禮部尚書夢人送喜雪詩云是王仲至覺後惟記一聯仲至因足以)
(成章曰曉雪誰驚最後時土膏方得助甘滋歲功已覺三元近春事何憂一覺遲不着寒梅容觸冐半留)
(紅杏惜離披神交彼此無勞辨更為公題入夢詩三四乃夢中所得今附錄於此)
次韻奉和錢穆父蔣穎叔王仲至四首
見和西湖月下聽琴(原作在三十四卷)
謖謖松下風藹藹隴上雲聊將竊比我不堪持寄君半
生寓軒冕一笑當琴尊良辰飲文字晤語無由醺我有
風鳴枝背作蛇蚹紋月明委靜照心清得竒聞當呼玉
澗手(公自注家有雷琴甚竒古玉澗道人崔閑妙于雅聲當呼使彈)一洗羯鼓昏請歌
南風曲猶作虞書渾
見和仇池(原作在三十五卷)
上窮非想亦非非下與風輪共一癡翠羽若知牛有角
空缾何必井之眉還朝暫接鵷鸞翼謝病行收麋鹿姿
記取和詩三益友他年弭節過仇池
癡輪(楞嚴經由因世界愚鈍輪廻癡顚倒故和合頑成八萬四千枯槁亂想如是故有無想羯南流)
(轉國土精神化為土水金石其類充塞)
玉津園
承平苑囿雜耕桑六聖勤民計慮長碧水東流還舊𣲖
(公自注玉津分蔡河上流復合於下)紫壇南峙表連岡不逢遲日鶯花亂
(一作麗)空想疎林雪月光千畆何時耕帝耤斜陽寂歷鎻
雲莊
玉津園(文獻通考宋四園苑東曰宜春南曰玉津西曰瓊林北曰瑞勝汴京遺跡志玉津園在南)
(薰門外)雜耕桑(避暑燕語玉津園半以種麥每仲夏駕幸觀刈麥自仁宗後不復講矣惟契丹)
(賜射為故事)紫壇(漢書郊祀志甘泉秦時紫壇八觚注如今社壇也唐書張九齡請郊見疏願以)
(迎日之至升紫壇陳采席定天位則聖典無遺矣)千畆(國語王耕一畆庶人終于千畆五經要義)
(天子耤田千畆率公卿親耕所以先百姓而致孝敬)帝耤(月令孟春天子乃以元日祈穀于上帝乃)
(擇元辰天子親載耒耜措之于參保介之御間帥三公九卿諸侯大夫躬耕帝耤)
耤田
竊脂方紀瑞布穀未催耕魚沫依蘋渚蝸涎上綵楹江
湖來夢寐蓑笠負平生琴裏思歸曲因君一再行
耤田(皇宋事實類苑元豐二年詳定禮文所上言自漢迄唐皆有帝耤神倉今久廢不設乞于京城)
(東南度地千畆置耤田仍徙先農壇于其中立神倉於東南五穀之外並植菜蔬冬則藏冰一歲祠祭之)
(用取具焉)
頃年楊康功使高麗還奏乞立海神廟於板橋僕
嫌其地湫隘移書使遷之文登因古廟而新之楊
竟不從不知定國何從見此書作詩稱道不已僕
不能記其云何也次韻答之
退之仙人也游戲于斯文談笑出竒偉鼓舞南海神頃
者三韓使幾為蛟鱷吞歸來築祠宇要使百賈奔(公自注板)
(橋商賈所聚)我欲遷其廟下數浮空羣(公自注謂登州海市)移書竟不
從信非磊落人公胡為拳拳繫此空中雲作詩頌其美
何異刻劍痕我今已括囊象在六四坤
楊康功使高麗(徐兢高麗圖經元豐七年高麗王徽卒世子勲立百日又卒勲弟運立上)
(命左諫議大夫楊景略為祭奠使王舜封副之右諫議大夫錢勰為弔慰使朱球副之七年七月自密之)
(板橋航海而往孫升談圃吕端奉使高麗過洋取金書維摩經沈之聞絲竹之聲起于舟下比經沈隱隱)
(而去崔伯易在禮部求使高麗故實得申公事故楊康功錢勰皆寫此經往時豐稷為楊掌箋表云東海)
(洋龍宫之寳藏也氣如厚霧雖無風亦有巨浪舟前大龜如屋目如巨燭光耀沙上舟人以此卜之見則)
(無虞)海神廟(齊乘東海淵聖廣德王廟在萊州西北二十里宋開寳六年重建參知政事賈黃中)
(作碑文又云登州北三里海濱與田横寨相對本海神廟基宋治平中郡守朱處約以其地太高峻移廟)
(西置平地于此建蓬萊閣伏琛齊地記云始皇造橋欲渡海觀日出處海神為之驅石立柱)板橋
(齊乘膠西縣古介葛盧國隋置縣唐省入高密以其地為板橋鎮文獻通考密州膠西縣本板橋鎮歐陽)
(忞輿地廣記板橋鎮即膠西地宋元祐三年復置縣)文登(太平寰宇記文登縣在登州東南二百八)
(十里石橋在縣南齊乘云文登縣本漢牟平不掖縣地齊天統四年分牟平置文登縣以地有文山始皇)
(召集文人登之故號曰文登)
沐浴啟聖僧舍與趙德麟邂逅
南山北闕兩非真東潁西湖迹已陳季子來歸初可喜
老聃新沐定非人酒清不醉休休暖睡穩如禪息息勻
自笑塵勞餘一念明年同泛越溪春
啟聖僧舍(宋敏求東京記啟聖院本晉護聖營天福四年宣祖典禁兵太宗誕聖其地春明退)
(朝錄咸平初眞宗令供奉僧元藹寫太宗御容于啟聖院汴京遺跡志啟聖院在大梁門内街北太平興)
(國二年建雍熙二年成賜名)趙德麟(名令畤注見前從潁州幕府官滿入京以東坡再薦擢光)
(禄丞)
余舊在錢塘伯固開西湖今方請越戲謂伯固可
復來開鏡湖伯固有詩因次韻
已分江湖送此生會稽行復得岑成鏡湖席捲八百里
坐嘯因君又得名
伯固(蘇堅字伯固注見前)
愼按此詩施氏原本不載今從新刻續補下
卷移編於此
僕所藏仇池石希代之寶也王晉卿以小詩借觀
意在於奪不敢不借然以此詩先之
海石來珠宫秀色如蛾綠坡陀尺寸間宛轉陵巒足連
娟二華頂空洞三茅腹初疑仇池化又恐瀛洲蹙殷勤
嶠南使餽餉揚州(一本作淮東)牧(公自注僕在揚州程德孺自嶺南觧官還以此石見)
(遺)得之喜無寐與汝交不凟盛以高麗盆藉以文登玉
(公自注僕以高麗所餉大銅盆貯之又以登州海石如碎玉者附其足)幽光先五夜冷氣
壓三伏老人生如寄茅舍久未卜一夫幸可致千里常
相逐風流貴公子竄謫武當谷見山應巳厭何事奪所
欲欲留嗟趙弱寧許負秦曲傳觀慎勿許聞道歸應(一作)
(更)速
蛾綠(顔師古隋遺錄殿脚女爭效為長蛾眉司宫吏日給螺子黛五斛號為蛾綠螺)武當谷
(太平寰宇記劉宋時割武當縣隸始平郡隋初改均州太和山在州南一百二十里有七十二峯三十六)
(巖二十四洞初名仙室山又名太嶽山玄武奉紫虛元君之命遊覽至此改名太和因棲止焉王晉卿竄)
(逐事注詳二十九卷)
附秦少游次韻
天鑱海濱石鬱若龜毛綠信為小仇池氣象宛然
足連巖下空洞鼎脹彭亨腹雙峰照青漣春眉鏡
中蹙疑經女媧煉或入金華牧熏爐充雲氣硯滴
當川瀆尤物足移人不必珠與玉道旁初無異漢
將疑虎伏支機亦何據但出君平卜奇礓入華林
傾都自追逐我願作陳那令吼震山谷一拳既在
夢二駒空所欲大士捨寶陀仙人遺句曲惟詩落
人間如置郵傳速
次天字韻答岑巖起
一聲清蹕霧開天百辟心莊豈貌虔回顧驚君珠玉側
同升愧我粃糠前徘徊月色留壇影縹緲松香泛蠟烟
(公自注近制以椽燭松明易燎盆)莫嘆郎潛生白髮聖朝求舊鄙鳶肩
岑巖起(名象求後入元祐黨籍)
(按公自注中燎盆施氏原注作籸盆考歲時雜記除夕作蕡燭以麻籸濃油如庭燎律有元日油籸之義)
(月合通考除日送舊神焚松柴謂之籸盆)
次韻蔣穎叔二首
扈從景靈宫
道人幽夢曉初還巳覺笙簫下月壇風伯前驅清宿霧
祝融驂乘破朝寒英姿連璧從多士妙句鏘金和八鑾
已向詞臣得頗牧(公自注時穎叔新除熙河帥)路人莫作老儒看
凝祥池
似知金馬客時夢碧雞坊冰雪消殘臘烟波寫故鄉鳴
鸞自容與立馬久回翔乞與三韓使新圖到樂浪(公自注時)
(高麗使在都每至勝境輙圖畫以歸)
凝祥池(汴京遺跡志宋朝會要云大中祥符八年五月詔會靈池以凝祥為名詩話總龜京師芡)
(實盛于會靈觀之凝祥池故歐陽文忠公詩云凝祥池鎻會靈園僕射荒陂安可比)碧雞坊(按元)
(和郡縣志太平寰宇記皆不載梁益記云成都之坊百有二十第四坊曰碧雞坊)三韓(後漢書東)
(夷傳韓有三種一曰馬韓二曰辰韓三曰弁韓高麗圖經三韓之地大小共七十八國馬韓在西其北與)
(樂浪接辰韓在東弁韓在辰韓之南)樂浪(史記元封三年朝鮮人來降遂定其地立為眞番臨屯玄)
(莵樂浪四郡)
附孔武仲作
平時念江國此地惬幽情楊柳繁無路鳬鷖遠有
聲郊原斜日下襟袂好風生把酒須(脫二字)還家下
隔城
(愼按清江集和詩只有凝祥池一首失去扈從景靈宫一首)
和叔盎畫馬
天驥德力備馬外龍麟(别本作鱗訛)中皇天不遣言兀與圖
畫(一本作畫圖)同駑駘飽官粟未受一洗空十駕均一至何
事籋雲風
叔盎(鄧椿畫繼趙叔盎字伯充善畫馬米海岳畫史亦載其姓名)
(按山谷集有同子瞻和伯充團練七律一首任淵注云伯充宗室子即叔盎也今坡集中亦無七律)
王晉卿示詩欲奪海石錢穆父王仲至蔣穎叔皆
次韻穆至二公以為不可許獨穎叔不然今日穎
叔見訪親睹此石之妙遂悔前語僕以為晉卿豈
可終閉不予者若能以韓幹二散馬易之者蓋可
許也復次前韻
相如有家山縹緲在眉綠誰云千里遠(别本作還訛)寄此一
顰足平生錦繡腸&KR2250;歲藜莧腹從教四壁空未遣兩峯
蹙吾今况衰病義不忘樵牧逝將仇池石歸泝岷山瀆
守子不貪寶完我無瑕玉故人詩相戒妙語予所伏一
篇獨異論三占從兩卜君家畫可數天驥紛相逐風騣
掠原野電尾捎澗谷君如許相易是亦我所欲今朝安
西守來聽陽關曲勸我留此峯他日來不速
安西守(全邊紀略臨洮郡宋為鎮洮軍熙寧中改熙州唐安西都護地時穎叔出守熙河故稱之)
軾欲以石易畫晉卿難之穆父欲兼取二物穎叔
欲焚畫碎石乃復次前韻并觧二詩之意
春冰無眞堅霜葉失故綠鷃疑鵬萬里蚿笑䕫一足二
豪爭攘袂先生一捧腹明鏡既無臺淨瓶何用蹙盆山
不可隱畫馬無由牧聊將置庭宇何必棄溝瀆焚寶眞
愛寶碎玉未忘玉久知公子賢出語耆年伏欲觀轉物
妙故以求馬卜維摩既復捨天女還相逐授之無盡燈
照此久幽谷定心無一物法樂勝五欲三峨吾鄉里萬
馬君部曲卧雲行歸休破賊見神速(公自注晉卿將種常有此意)
三峨(名山記峨眉山周匝千里游大峨者自峨眉縣勝峯門出至華嚴院十五里歷八十四盤凡六)
(十里至峯頂即普賢示現處太平寰宇記中峨山在縣南二十里又名覆篷山又十里小峨山一名鏵刃)
(山鮮于繪議道堂記漢嘉背負三峨襟帶二江)
生日蒙(一無蒙字)劉景文以古畫松鶴為壽且貺佳篇
次韻為謝
問子一室間寧有千里廓塵心洗長松遠意發孤鶴生
朝得此壽死籍疑可落微言在參同妙契藏九籥(一作龠)
故人有奇趣逸想寄幽壑霜枝謝寒暑雲翮無前却何
須搆明堂未羡巢阿閣緬懷别時語復作數日惡詩腴
固堪飡字瘦還可愕高標忽在眼清夢了如昨君今噲
等伍志與湛輩各豈待相顧(一作願)言方為不朽託子雲老
執戟長孺終主爵吾當追松喬子亦鄙衛霍
昨夢(圓覺經如昨夢故當知生死湼槃無起無滅無去來今)
程德孺惠海中柏石兼辱佳篇輙復和謝
嵐薰瘴染却敷腴笑飲貪泉獨繼吳未欲連車收薏苡
肯教沈網取珊瑚不知庾嶺三年别收得曹溪一滴無
但指庭前䨇栢石要予臨老識方壺
程德孺(名之元注見前)庾嶺(吳錄南埜縣有大庾山其路險峻螺轉而上踰九磴南康記大)
(庾嶺漢名臺嶺嶺有石平如臺形如廪庾又曰漢有庾勝者梅鋗之將隸番君使分兵守臺嶺築城嶺下)
(因名庾嶺張无垢横浦集云初嶺東廢路人苦峻極開元四載張九齡相其山谷之宜革其坂險之故宋)
(嘉祐間蔡挺提刑江西其弟抗漕廣東乃商度工用陶土甃境北路廣八尺長一百九丈南路廣一丈二)
(尺長三百十五丈復夾道種松以休行旅遂成車馬之途)
次秦少游韻贈姚安世
帝城如海欲尋難肯捨漁舟到杏壇剝啄扣君容膝戸
巍峩笑我切雲冠問羊獨怪初平在牧豕應同德曜看
肯把參同較同異小窗相對為研丹
姚安世(疑即姚丹元詳見後篇注)
(按淮海集中失去原作)
次丹元姚先生韻二首
浮生知幾何僅熟一釡羹那於俯仰間用此委曲情自
憐無他腸偶亦得此生懸知當去客中有不亡存但恐
宿緣重每為習氣昏似聞梅子眞近在(一作至)吳市門未
能肩拍(一作拊訛)洪但欲目擊溫不敢叩門呼恐作踰垣奔
且以介紹先徐以方便論
不學劉更生黃金鑄上方不學房次律身事問潁陽王
烈亦何人叔夜未可量獨見神山開遽飡石髓香至道
尚聽瑩粗才終蹶張先生喜而笑幅巾登我堂苦誓指
黃壤要言刻靑琅蓬萊在何許弱水空相望且當從稽
阮聊復數山王達人友四海曲士守一疆愼(一作謹)勿使
形諜兒童驚夜光
姚丹元(長公外紀子瞻喜神仙晚因王鞏得姚丹元者尤竒之直以為太白所化待之甚嚴姚本)
(京師富人王氏子不肖為其父所逐去事建隆觀一道士天資敏慧因取道藏徧讀或能成誦又多得丹)
(術方藥大扺有口好大言作詩間有放蕩奇譎語故能成其說浮沈淮南屢易姓名子瞻初不能辨也後)
(復其姓名曰王繹崇寧中用技術進為醫官出入蔡魯公門下醫多奇中余猶及見其與魯公言從子瞻)
(事且云海上神仙宫闕皆能以術致之可使空中立見魯公亦微信之坐事編管楚州梁師成薦其有術)
(宣和末復為道士名元誠力詆林靈素為林所毒嘔血死與施氏原注詳略不同今備錄之)
石髓(仙經云神仙五百歲輙開其洞中有石髓取而食之壽可齊天地)
愼按欒城集載次韻姚道人二首前首止論
字韻後首起方字韻先生詩亦應分二首諸
刻本俱訛今改正
附子由次韻二首
西山學采薇東坡學煮羹昔在建城市豈復衣冠
情朋友日已疎止接盲趙生嗇智徇所安元氣頼
以存時于星寂中稍護亂與昏河流發九地欲挽
升天門枉用十年力僅餘一燈溫老病竟未除驚
呼欲狂奔何日新雨餘得就季主論
高人隱陋巷至藥初無方心知無生妙運轉開隂
陽才如凌雲松豈受尺寸量氣如幽谷蘭時送清
風香嗟我本病肺寒暑隨翕張丹砂苦落落青春
去堂堂清詩墮雲霧至音扣琳琅山海洵多士世
俗非所望遠遊居臨安間出從諸王他年觧冠珮
共遊無邊疆儀麟既委照永謝過隙光
次韻秦少游王仲至元日立春三首(以下癸酉作)
省事天公厭兩回新年春日併相催殷勤更下山隂雪
要與梅花作伴來
已卯嘉辰夀阿同(公自注子由一字同叔元日已卯渠本命也)願渠無過亦
無功明年春日江湖上回首觚稜一夢中
詞鋒雖(一作唯)作楚騷寒德意還同漢詔寬好遣秦郎供
帖子盡驅春色入毫端(公自注立春日翰林學士供詩帖子)
漢詔(施氏原注引續漢禮儀志云立春之日下寬大詔書新刻刪去今補錄)
附秦少游原作
此度春非草草回美人休着剪刀催直須殘臘十
分盡始共新年一併來
發春獻歲偶然同新歷觀天最有功頭上兩般幡
勝影一時看入酒杯中
攝提東直斗杓寒驟覺中原氣象寬天為兩間同
號令不教春歲各開端
上元侍飲樓上三首呈同列
澹月疎星遶建章僊風吹下御爐香侍臣鵠立通明殿
(一作觀)一朵紅雲捧玉皇
上元樓(宋史禮志唐以後正月望夜開坊市門然燈宋因之上元前後各一日大内正門結綵為)
(山樓天子先幸寺觀行香遂御樓或御東華門及東西角樓從臣與宴四夷蕃客各依本國朝舞列樓下)
(亦賜酒食勞之乾德五年詔更放十七十八兩夜遂為例春明退朝錄本朝太宗時三元不禁夜上元御)
(乾元門中元下元御東華門後罷中元下元二節而初元遊觀之盛冠于前代夢梁錄正月十五汴京大)
(内前縛山棚對宣德樓悉以綵結文殊普賢跨獅子白象用轆轤絞水上燈棚高處放下如瀑布又縛成)
(䨇龍中置燈燭萬盞望之蜿蜒似飛走之狀上御宣德樓觀燈令萬姓同樂)鵠立(集異記山玄卿)
(新宫銘仙翁鵠立道師冰潔)
薄雪初消野未耕賣薪買酒看升平吾君勤儉倡優拙
自是豐年有笑聲
老病行穿萬馬羣九衢人散月紛紛歸來一盞殘燈在
猶有傳柑遺細君(公自注侍飲樓上則貴戚爭以黃柑遺近臣謂之傳柑聽擕以歸蓋故事)
(也)
附子由次韻(欒城集題云次韻子瞻上元扈從觀燈二首)
虜去邊城少奏章雪殘中禁罷焚香都人知有新
年喜爭看琱輿金鳳凰
春來有意乞歸耕足痺三年久未平(自注頃奉使契丹墜馬傷)
(足已三年矣)忽記上元鑾輅出起聽前殿曉鐘聲
(按欒城集中失去次韻第三首)
附秦少游次韻
赭黃繖底望龍章不斷惟聞寶炬香一片韶音歸
複道重瞳左右列英皇
端門魏闕鬱崢嶸燈火如山輦路平不待上林鶯
百囀教坊先已進春聲
仗下蕃夷各一羣機泉如雨自繽紛諦觀香案旁
邊吏却是茅家大小君
(按黃山谷集亦載此三詩細繹語氣與黃不似故斷為秦作)
戲答王都尉傳柑
侍史傳柑玉座旁人間草木盡天漿寄與維摩三十顆
不知薝蔔是餘香(公自注舉輕明重維摩猶三十顆)
愼按此詩施氏原本不載今從新刻續補下
卷附編於此
送蔣穎叔帥熙河(并引)
穎叔出使臨洮與穆父仲至同餞之各賦詩一篇以
今我來思為韻致遄歸之意得我字
西方猶宿師論將不及我苟無深入計緩帶我亦可承
明正須君文字粲藻火自薦雖云數留行終不果正坐
喜論兵臨老付邊鎻(一作𤨏)新詩出談笑僚友困掀簸我
欲歌杕杜楊柳方婀娜邊風事首虜所得蓋么麽願為
魯連書一射聊城笴隂功在不殺結草酬魏顆
蔣之奇(施氏原注蔣穎叔名之竒時由戶部侍郎知熙州行益務修守備謹斥堠常若寇)
(至終穎叔去不敢犯紹聖間章子厚秉政召為中書舍人知開封除翰林學士出守汝慶徽宗擢為知樞)
(密院除觀文殿學士知杭州以與議棄河湟奪官職既卒以嘗陳紹述之言盡復之此叚新刻刪去今補)
(錄)熙河(九域志秦鳳路熙州臨洮郡鎮洮軍節度唐寶應元年䧟于西蕃熙寧五年收復治狄道)
(縣西界至河州一百里河州安鄉郡軍事唐河州後廢熙寧六年收復仍置南至洮州一百九十五里東)
(至長安一千五百里)付邊鎻(猶云寄北門鎻鑰也施氏原注引漢書丙吉傳虜入雲中代郡吉召)
(東曹案邊長吏𤨏科條其人者訛今駁正)
再送二首
使君九萬擊鵬鯤肯為陽關一斷魂不用寬心九千里
安西都護國西門
九千里(白居易西凉伎歌平時安西萬里疆今日邊防在鳳翔自注云平時開遠門外立堠云去)
(安西九千九百里以示戍人不為萬里之行其實就盈數也)安西都護(杜佑通典永徽中於)
(邊方置安東安西安南安北四大都護唐會要貞觀十四年侯君集平高昌于西州置安西都護府治交)
(河城二十二年突厥内附置于庭州太平寰宇記唐龍朔元年西域諸國求内屬乃分置十六都督統府)
(州八十縣一百十軍府一百二十六隸安西大都護仍于吐火羅立碑紀之)
餘刃西屠横海鯤應余詩䜟是游魂(公自注穎叔未有洮帥之命作扈駕)
(詩僕和之有游魂之句遂成詩䜟)歸來趁别陶弘景看掛衣冠神武門
次韻穎叔觀燈
安西老守是禪僧到處應然無盡燈永夜出游從萬騎
諸羌入看擁千層便因行樂令投甲不用防秋更打冰
振旅歸來還侍宴十分宣勸恐難勝
次韻王晉卿奉詔押高麗宴射
北苑傳呼陛楯郎東夷初識令君香天山自可三箭取
海國何勞一葦杭宣勸不辭金盌側醉歸爭看玉鞭長
錦囊詩草勤收拾莫遣雞林得夜光
押高麗宴(東京夢華錄高麗使人在大梁門外安州巷同文館元旦朝見訖後二日詣南御苑)
(試射朝廷旋選能射武臣伴射射畢賜宴)
(愼按南御苑即玉津園也葉石林燕語云玉津園為契丹賜射之地考汴京遺跡志園在南薰門外今先)
(生起句云北苑傳呼陛楯郎范純父集亦云在北苑未詳孰是)
附純父次韻
天上星弧日射狼副車衣袂得餘香朝雲曾落雙
雕羽遼海將歸萬里航酒灩堯尊賓已醉春回漢
苑漏初長何郎拜舞恩波渥花簇金鞍道路光
次韻錢穆父王仲至同賞田曹梅花
寒廳不知春獨立耿玉雪閉門愁永夜置酒及明發忽
驚庭戸曉未受煙雨没浮光風宛轉照影水方折鬢霜
未易掃眉斧眞(一作親)自伐惟當此花前醉卧黃昏月
田曹(宋史工部所屬有屯田掌天下屯田及文武職田公廨田)寒廳(韓愈詩勤來得晤語勿憚)
(宿寒廳)
送襄陽從事李友諒歸錢塘
居杭積五歲自意本杭人故山歸無家欲卜西湖鄰良
田不難買靜士誰當親髯張既超然老潛亦絶倫李子
冰玉姿文行兩清淳歸從三人游便足了此身公隄不
改作姥嶺行開新幽夢隨子去松花落衣巾
從事李友諒(職官分紀諸州椽屬統謂之從事趙德麟侯鯖錄云在襄陽日同官李友諒中)
(益贈張子齊家歌人團茶余作詩云云仲益施注作叔益未詳孰是)髯張(名璹字秉道吳興六客之)
(一本集相視新堤和秉道詩云髯張乃我結襪生即其人也施注新刻本引王注云髯張不知為誰蓋失)
(于細考耳)公隄(咸淳臨安志元祐中東坡既開濬湖水因以所積葑草築為長隄綿亘數里夾道雜)
(植花柳行者便之嗣守林希榜曰蘇公隄邦人祠公于隄上)姥嶺(咸淳臨安志龍山有姥嶺長公)
(外紀云公在杭州請開石門河已得請而林子申為代諛者言今鑿龍山姥嶺正犯太守身故寢其議今)
(詩中云云愼按公意謂若得再至杭當復開此嶺也施注以為天姥山者訛又按臨安志仁和肇元鄉别)
(有石姥嶺亦非此姥嶺也)
次韻吳傳正枯木歌
天公水墨自奇絶瘦竹枯松寫殘月夢回疎影在東窗
驚怪霜枝連夜發生成變壞一彈指乃知造物初無物
古來畫師非俗士妙想實與詩同出龍眠居士本詩人
能使龍池飛霹靂君雖不作丹青手詩眼亦自工識拔
龍眠胸中有千駟不獨畫肉兼畫骨但當與作少陵詩
或自與君拈秃筆東南山水相招呼萬象入我摩尼珠
盡將書畫散朋友獨與長鋏歸來乎
吳傳正(名安詩詳見施氏原注)摩尼珠(翻譯名義集摩尼或云踰摩或云末尼珠之總)
(名也此名離垢大品云如摩尼寶珠若在水中隨作一色天台云摩尼者如意也草堂禪師箋要云心體)
(靈知不昧如一摩尼珠圓照空淨都無差别以體明故對物時能現一切色相)
送黃師是赴兩浙憲
世久無此士我晩得王孫寧非叔度家豈出次公門白
首沈下吏綠衣有公言哀哉吳越人久為江湖吞官自
倒帑廪飽不及黎元近聞海上港漸出水底村願君五
袴手招此半菽魂一見刺史天稍忘獄吏尊會稽入吾
手鏡湖小於盆比我東來時無復(一作憂)瘡痍存
黃師是(名實注詳二十四卷泗州除夜送酥酒詩下)綠衣公言(東坡老人詩話黃師)
(是赴浙憲東坡與之姻家置酒餞其行使朝雲侍飲坐間賦詩有綠衣有公言之句後人乃謂綠衣小官)
(猶惜其不留也時朝雲語師是曰他人皆進用而君補外何也是謂公言而綠衣則指朝雲也)
附張文潛次韻
昔見君納婦今見君抱孫先公自種德子合大其
門何為亦如我有抱不得言崢嶸胸中氣默默自
吐吞誰如東坡老感激論元元欲將洛陽裘盡蓋
江湖村既引海若頸又鞭江胥魂(以下脱二句)意令仰
天民不隔頂上盆我獨乞禪床一氣中夜存
(按文潛此詩内史集中失載今從宛丘集采出附錄于此)
送范中濟經略侍郎分韻賦詩得先字且贈以魚
枕杯四馬箠一以元戎十乘以先啟行為韻
梁李久樂禍自焚豈非天兩鼠鬭穴中一勝亦偶然謀
初要百慮善後乃萬全廟堂選世將范氏眞多賢仁風
被宿麥綠浪摇晴川號令聳毛羽先聲落虛弦我家天
一方去路城西偏投竿困障日賣劍行歸田贈君荆魚
杯副以蜀馬鞭一醉可以起毋令祖生先
范中濟(施氏原注中濟字子奇五世祖仁恕相蜀因葬成都祖雍字伯純始家河南中濟以蔭歴)
(官子厚開五建言山蠻恃險為邊患宜郡縣之其後章溪議由此起歸判將作監使契丹虜欲)
(撓之不屈歴四路漕左司司農卿由河陽守召權戶部侍郎元祐八年二月為集賢殿修撰知慶州中濟)
(在慶進寶文閣待制廣儲蓄城柵嚴守備羈黠羌推誠待下人樂為用入為吏部侍郎以待制致仕子坦)
(字伯履事徽宗知開封府再使遼時邊議萌芽故非時遣使以觀釁坦言不宜始禍力辭行帝怒責團練)
(副使後為戶部侍郎此段新刻本大半刪改今錄存其舊缺者仍存疑)經略(宋史經略安撫使掌)
(一路兵民之事于機速邊防及士卒扺罪聽以便裁斷帥臣任河東陜西嶺南路職在撫綏戎夷則為經)
(略安撫使兼都總管以統制軍旅所以重帥權服羌夷也)梁李(宋史趙秉常立時年七歲國母梁氏)
(稱太后攝政元豐四年有李清者本秦人說秉常以河南地歸宋國母知之遂誅清而奪秉常政鄜延總)
(管种諤乃疏夏國有亂宜興問罪之師詔李憲等大舉征夏破之于無定川循水北行地皆沙濕軍無所)
(得遂班師此詩起四句正指元豐中事)世將(施氏原注伯純在仁宗朝為副樞李元昊叛拜鎮武)
(節度使知延州又知永興軍故云廟堂選世將范氏眞多賢)投竿障日(杜牧詩惆悵江湖釣)
(竿手却遮西日向長安)荆魚杯(註見第二卷荆州詩下)
附孔武仲詩(清江集題送范中濟知慶州得以字)
平時廣朝中相見輙歡喜昂藏八尺身所負必奇
偉四方欲善敗軍事盈虚計叩之如川流滚滚不
知巳天子曰汝能吾臣鮮其比而况所設施粲粲
在邊鄙西戎未純一汝可三軍帥擒之或縱之高
枕惟爾恃公拜稽首歸眉目凛生氣頑童玩天恩
豢養若驕子欲痛以鞭箠而畏啼不止二者不兩
全節制視所以又如畜狂犬繫頸不繫尾收其要
害處進退隨所指重城撤關鎻沙漠淨如水辭别
不躊蹰安邊從此始
書晁說之考牧圖後
我昔在田間但知羊與牛川平牛背穩如駕百斛舟舟
行無人岸自移我卧讀書牛不知前有百尾羊聽我鞭
聲如鼓鼙我鞭不妄發視其後者而鞭之澤中草木長
草長病牛羊尋山跨坑谷騰趠筋骨強烟蓑雨笠長林
下老去而今空見畫世間馬耳射東風悔不長作多
牛翁
晁說之(宋史晁說之字以道少慕司馬溫公之為人自號景迂年未三十蘇軾以著述科薦之靖)
(康初召為著作郎兼東宫詹事以待制侍讀終晁氏世譜以道一字伯以元豐五年進士所著有嵩山集)
考牧(詩小序無羊宣王考牧之什也)
(愼按宋史本傳及晁氏世譜皆不言以道工繪事見於同時諸公題咏東坡而外山谷有題說之雪雁詩)
(旡咎亦有題以道四弟横軸畫詩)
吕與叔學士挽詞
言中謀猷行中經關西人物數淸英欲過叔度留終日
未識魯山空此生議論凋零三益友功名分付二難兄
老來尚有憂時嘆此涕無從何處傾
吕與叔(東都事略吕大臨通六經尤深于禮元祐中為太學博士遷秘書正字卒君子惜之)二
難兄(大忠字進伯大防字微仲東都事略皆有傳)此涕無從(禮記孔子之衛遇舊舘人)
(之喪入而哭之哀出使子貢說驂而賻之子貢曰於門人之喪未有所說驂說驂於舊舘毋乃已重乎夫)
(子曰予鄉者入而哭之遇于一哀而出涕予惡夫涕之無從也小子行之施氏原注引此叚顛倒原文殊)
(為謬誤今改正)
丹元子示詩飄飄然有謫仙風氣吳傳正繼作復
次其韻
飛仙亦偶然脱命瞬息中惟詩不可擬如寫天日容夢
中哦七言玉丹已入懷一語遭綽虐入身墜蓬萊蓬萊
至今空護短不養才上界足官府謫仙應退休可憐吳
與蘇骯髒雪滿頭雪滿頭(一本無叠用三字)終當却與丹元子
笑指東海乘桴浮
丹元子(即前詩題所云丹元姚先生也王氏注訛認丹元子為書名今駁正)上界官府
(五源訣云番陽仙人王遥琴子高言下界功滿方超上界上界多官府不如地仙快活見顧况高祖受命)
(造唐賦注中)
次韻王定國書丹元子寧極齋
仙人與吾軰寓迹同一塵何曾五漿饋但有爭席人寧
極無常居此齋自隨身人那識郗鑒天不留封倫誤落
世網中俗物愁我神先生忽扣戶夜呼祁孔賓便欲隨
子去著書未絶麟願掛神虎(一作武)冠往卜飲馬鄰王郎
濯紈綺意與陋巷親南游苦不蚤倘及蓴鱸新
飲馬隣(未詳王氏注云蘇州有飲馬橋丹元子蓋蘇州人也此種注脚穿鑿附會吾所不取)
王仲至侍郎見惠穉栝種之禮曹北垣下今百餘
日矣蔚然有生意喜而作詩
翠栝東南美近生神嶽隂惜哉不可致霜根絡雲岑仙
風振高標香實隕平林偶隨樗櫟生不為樵牧侵忽驚
黃茅嶺稍出青玉鍼好事雖力取王城少知音豈無換
鵝手但知覓來禽高懷獨夫子一見捐槖金得之喜不
寐贈我意殊深公堂開後閣凡木愧華簪栽培一寸根
寄子百年心常恐(一作思)樊籠中摧我鸞鶴襟(一作衿)誰知
積雨後寒芒曉森森恨我廹歸老不見汝十尋蒼皮護
玉骨旦莫視古今何人風雨夜卧聽饑龍吟
栝(本草柏葉松身曰栝即檜也與柏同)東南美(爾雅東南之美者會稽之竹箭)覓來禽
(施氏原註引尚書故實云王内史帖中有與蜀郡守書求來禽帖新刻刪去補錄)
附范純父次韻
蘇公滄洲趣日夕懷山隂公堂種珍木寄夢天姥
岑亭亭碧玉榦氣象俯喬林雷霆已難拔霜雪何
敢侵蒼皮卷鱗甲細葉抽鋒鍼稍出珊瑚枝中含
笙磬音鸞凰待棲息詎肯容凡禽西風蕩積雨畏
日方流金潭潭宗伯府窈窕巖谷深北窗卧羲皇
笑語盍朋簪蒼生望安石出處本無心萬象入毫
端四溟納胸襟文房俎豆列武庫矛戟森甘棠愛
召伯勿使螻螘尋世俗名貴遠豈知古猶今他年
老東山應記梁父吟
次韻錢穆父馬上寄蔣穎叔二首
玉關不用一丸泥自有長城鳥鼠西剩與故人尋土物
臘糟紅麴寄駞蹄
紅麴(本草造麴法出近世亦竒術也入酒及鮓醯中鮮紅可愛)駞蹄(杜甫詩勸客駞蹄羹)
多買黃封作洗泥使君來自隴山西高才(一本作才高)得兔
人人羡爭欲尋蹤覓舊蹄
隴山(說文隴山天水大坂也泉流四注登者七日乃越有大小二隴鳳翔志隴山在隴川西北六十里)
附錢穆父原作二首
春雪京城一尺泥並鞍還憶蔣征西碧幢紅旆出
關去一路東風送馬蹄
不論埃壒與塗泥封印還家日正西豈比元戎碧
油下貔貅繞帳馬千蹄
(按穆父集世不傳右二首附見淮海集注中今採出)
附秦少游次韻
新淬魚腸玉似泥將軍唾手取河西偏裨萬戶封
龍額部曲千金賜褭蹄
制詔行聞降紫泥簪花且醉玉東西羌人誰謂多
籌策止有黔驢技一蹄
表弟程德孺生日
仗下千官散紫庭微聞偶語說蘇程長身自昔傳甥舅
壽骨遥知是弟兄(公自注子與君皆壽骨貫耳班列中多指子二人不問而知其為中表也)曾
活萬人寧望報(公自注君在楚州予在杭州皆遇饑歲活數萬人)祇求五畝却
歸耕四朝遺老凋零盡鶴髮他年幾箇迎
七年九月自廣陵召還復館於浴室東堂八年六
月乞會稽將去汶公乞詩乃復用前韻三首
乞郡三章字半斜廟堂傳笑眼昏花上人問我遲留意
待賜頭綱八餅茶(公自注尚書學士得賜頭綱龍茶一斤八餅今年綱到最遲)
浴室(在興國寺中注詳三十三卷自杭州召還詩下又東京夢華錄浴室院在開封城内第三條甜)
(水巷)汶公(名慧汶號法眞注見前)乞郡三章(本集自兵部召還有乞外郡劄子辭兩職)
(并乞郡劄子又有乞越州劄子凡三章)頭綱(熊蕃北苑茶錄每歲分十餘綱惟白茶自驚蟄前興)
(役浹日乃成飛騎疾馳不出仲春已至京師號為頭綱)八餅(苕溪漁隱叢話北苑細色茶五綱凡)
(四十三品共七千餘餅其間貢新試龍團勝雪白茶御苑玉芽此五品乃水㨂為第一餘乃生揀次之又)
(有粗色茶七綱凡五品大小龍團餅并揀芽悉入龍腦和膏為團餅共四萬餘餅東坡題汶公詩卷待賜)
(頭綱八餅茶即今粗色紅綾袋餅八者是也)
夢繞吳山却月廊白梅盧橘覺猶香(公自注杭州梵天寺有月廊數百間)
(寺中多白楊梅盧橘)會稽且作須臾意從此歸田策最良
東南(一本作南來)此去幾時歸倦鳥孤飛(一作雲)豈有期斷送
一生消底物三年光景六篇詩
吳子野將出家贈以扇山枕屏
峩峩扇中山絶壁信天剖誰知(一作施)大圓鏡衡霍入戶
牖得之老月師畫者一醉叟常疑若人胸自有雲夢藪
千巖在掌握用舍彈指久低昂不自知恨寄兒女手短
屏雖曲折高枕謝奔走出家非今日法水洗無垢浮游
雲釋嶠宴坐柳生肘忘懷紫翠間相(以下脫三字)首
吳子野(名復古又號麻田山人南海人所居名遠游菴先生南遷時為作遠游菴銘見本集)
愼按諸刻本皆以宴坐柳生肘為結句惟施
氏原本有忘懷紫翠間二語末句止存相首
二字中間與到白三字好事者所補也今仍
闕疑以俟考
聞潮陽吳子野出家
予昔少年日氣蓋里閭俠自言似劇孟叩門知緩急千
金已散盡白首空四壁烈士歎暮年老驥悲伏櫪妻孥
眞敝屣脫棄何足惜四大猶幻座衣冠矧外物一朝發
無上願老靈山宅世事子如何禪心久空寂世間出世
間此道無兩得故應入枯槁習氣要除拂丈夫生豈易
趣舍志匪石當為獅子吼佛法無南北
潮陽(九域志廣南東路潮州潮陽郡軍事治海陽縣南至海一百七十里)南北(愼按傳燈錄逹)
(摩西来為禪宗初祖遞傳至弘忍為五祖自此而下分南北二宗以慧能為六祖北宗以神秀為六祖獨)
(孤及三祖碑云能公退老于曹溪其嗣無聞秀公傳普寂所謂大照禪師也門徒萬人升堂者六十三其)
(弟子遂尊普寂為七祖蓋其初頓門衰而漸門盛至唐開元末菏澤會公出而南宗大振貞元十二年定)
(禪門宗旨勅立菏澤為七祖宗門之統系乃定)
愼按此詩施氏原本不載今從新刻續補上
卷因人附編於此
附參寥子作(原題云贈吳子野先生)
麻田老仙心炯炯少有高風慕箕潁枕流潄石三
十年眸子瞭焉神更靜忽然枝策海上來至人道
妙同塵埃逹官貴侯競招致往無所欲誰嫌猜邇
來一志從吾黨跡與孤雲共天壤曹溪有路更攀
躋徑躡毘盧高頂上(自注子野出家事見東坡詩中)
贈王覯
何人生得寧馨子今夜初逢掣筆郎莫怪圍碁忘瓜葛
已能作賦繼靈光
愼按本集有元祐癸酉八月二十七日於建
隆章淨館書贈王覯七言絶句一首海上東
風犯雪來云云考會昌一品集乃李文饒懷
京國詩也蓋先生偶書李詩以贈覯後人遂
訛編集中今巳移置他集互見卷矣此詩必
是時所作故從新刻改編於此
蘇詩補註卷三十六
