蘇詩補註卷二十翰林院編修查慎行撰
古今體詩六十首(起元豐三年庚申正月赴黃州盡一年作)
陳州與文郎逸民飲别攜手河隄上作此詩
白酒無聲滑瀉油醉行隄上散吾愁春風料峭羊角轉
河水渺綿瓜蔓流君已思歸夢巴峽我能未到說黃州
此生聚散何窮已未忍悲歌學楚囚
陳州(太平寰宇記自開封府東南至陳州三百十里)黃州(注詳後)文逸民(名務光子)
(由壻也故呼為文郎按范百禄所撰文湖州墓志男五人務光第四子也)
子由自南都來陳三日而别
夫子自逐客尚能哀楚囚奔馳二(一作三)百里徑來寬我
憂相逢知有得道眼清不流别來未一年落盡驕氣浮
嗟我晚聞道欵啓如孫休至言難久服放心不自收悟
彼善知識妙藥應所投納之憂患場磨以百日愁冥頑
雖難化鐫發亦巳周平時種種心次第去莫留但餘無
所還永與夫子游此别何足道大江東西州畏蛇不下
榻睡足吾無求便為齊安民何必歸故丘
南都來陳(宋州歸德軍宋為南京太平寰宇記自歸德軍西南至陳州二百八十里)善知
識(法華經本事品其善知識能作佛事)種種心(猶俗言般般也施氏原注引左傳余髮種種者)
(訛)睡足(杜牧之齊安郡詩平生睡足處雲夢澤南州)齊安(元和郡縣志春秋邾地後為黃)
(國之境蕭齊于此置齊安郡開皇三年罷郡置黃州太平寰宇記淮南道黃州齊安郡唐中和五年移于)
(舊邾城南與武昌對岸東北至東京一千九百里南至武昌縣隔大江北至光州七百里)
正月十八日蔡州道上遇雪次子由韻二首
蘭菊有生意微陽回寸根方憂集暮雪復喜迎朝暾憶
我故居室浮光動南軒松竹半傾瀉未數葵與萱三徑
瑶草合一缾井花温至今行吟處尚餘履舄痕一朝出
從仕永愧李仲元晩歲益可羞犯雪方南奔山城買廢
圃槁葉手自掀長使齊安人指說故侯園
蔡州(元和郡縣志漢汝南郡隋自豫州移入懸瓠城今理是也大業二年改蔡州東北至陳州二百)
(六十里東南至光州三百二十里九域志京東西北路蔡州汝南郡淮康軍節度領新息新蔡等十縣一)
(統志今汝寧府)井花(杜甫詩兒童汲井花慣捷瓶在手)
鉛膏染髭鬚旋露霜雪根不如閉目坐丹府夜自暾誰
知憂患中方寸寓羲軒大雪從壓屋我非兒女萱平生
學踵息坐覺兩鐙温下馬作雪詩滿地鞭箠㾗佇立望
原野悲歌為黎元道逢射獵子遥指狐兔奔蹤跡尚可
原(一作尋)窟穴何足掀寄謝李丞相吾將反丘園
染髭鬚(劉禹錫詩近來時世輕前輩好染髭鬚媚後生)方寸(黃庭經注三丹田各方一寸曰)
(寸田)
(慎按欒城集原題云次韻王適雪晴復雪二首其首章用韻不同先生所和皆第二首韻也)
附子由原作一首
同雲自成幄飛雪來無根一為清風卷坐見東方
暾重隂偶復合飛霰滿南軒油然青春意巳見出
土萱老病一不堪惟恃濁酒温開戶理松菊掃蕩
無遺痕卷舒朝夕間誰識造化元乾坤本何施中
有神怪奔萬物極毫末顛倒何足掀老農但知種
荷鋤理南園
過新息留示鄉人任師中(公自注任時知瀘州亦坐事對獄)
昔年嘗羡任夫子卜居新息臨淮水怪君便爾忘故鄉
稻熟魚肥信清美竹陂雁起天為黑(公自注小竹陂在縣北)桐柏
烟横山半紫(公自注桐柏廟在縣南)知君坐受兒女困悔不先歸
弄清泚塵埃我亦失收身此行蹭蹬尤可鄙寄食方將
依白足附書未免煩黃耳往雖不及來有年詔恩倘許
歸田里却下關山入蔡州為買烏犍三百尾(公自注蔡州出水牛)
任師中(名伋注見前)新息(元和郡縣志漢新息縣唐武德二年置息州貞觀中廢為縣太)
(平寰宇記新息縣在蔡州東南一百五十里淮水自西流入經縣南漢書注本息縣其後東徒故加新字)
卜居(欒城集云任師中名伋世家眉山吾先君子之友也始為新息令其民愛之買田而居)坐
受兒女困(淮海集瀘州使君任公墓表熙寧五年熊本薦伋知瀘州元豐二年納溪砦互市有)
(毆夷人至死者故事漢人殺夷人既論死仍償其資謂之骨價時砦將欲勿與夷人爭譟公曉以禍福投)
(兵請降而轉運判官意與公異公具奏使者欲貪功生事使者即誣奏公前乞弟過江安不時掩擊疑有)
(私謁朝廷疑之乃先免而下章于他郡各窮究所考未具而公卒)
過淮
朝離新息縣初亂一水碧暮宿淮南村巳度千山赤麏
鼯號古戍霧雨暗破驛回頭梁楚郊永與中原隔黃州
在何許想像雲夢澤吾生如寄耳初不擇所適但有魚
與稻生理巳自畢獨喜小兒子少小事安佚相從艱難
中肝肺如鐵石便應與晤語何止寄衰疾(公自注時家在子由處獨)
(與兒子邁南來)
淮南邨(元和郡縣志淮水去新息五里自西流入經縣南)雲夢澤(史記司馬相如傳楚)
(有七澤其小者名雲夢太平寰宇記雲夢澤在安陸縣東南闊數百里南接荆州慎按左傳䢵子之女)
(棄子于夢中史記楚令尹子文生時父母棄雲中羅子蒼識遺云江北為雲今玉沙監利景陵等縣江南)
(為夢今公安石首建寧等縣跨江南北總謂之雲夢乃二澤名禹貢爾雅皆言雲夢並舉而言耳舊尚書)
(雲夢土作乂唐太宗得古本尚書作雲土夢作乂遂詔從古本)晤語(詩陳風彼美淑姬可與晤語)
書黁公詩後(并引)
過加禄鎮南二十五里大許店休馬於逆旅祁宗祥
家見壁上有幅紙題詩云滿院秋光濃欲滴老僧倚
杖青松側只怪高聲問不譍嗔余踏破蒼苔色其後
題云滏水僧寶黁宗祥謂余此光黃間狂僧也年百
三十死於熙寧十年既死人有見之者宗祥言其異
事甚多作是詩以足之黁公本名清戒俗謂之戒和
尚云
黁公昔未化來往淮山曲壽逾兩甲子氣壓諸尊宿但
嗟濁惡世不受龍象蹴我來不及見悵望空遺躅霜顱
隱白毫鏁骨埋青玉皆云似達摩隻履還西竺壁間餘
清詩字勢頗拔俗為吟五字偈一洗凡眼肉
鏁骨(續玄怪錄延州有婦人甚有姿色少年悉與狎數歲而殁葬道左有胡僧敬禮其墓曰斯乃大)
(慈悲喜捨俗之欲無不徇焉此即鏁骨菩薩衆人開視其骨鈎結皆如鏁狀遂與起墖)
遊净居寺(并引)
净居寺在光山縣南四十里大蘇山之南小蘇山之
北寺僧居仁為余言齊天保中僧惠思過此見父老
問其姓曰蘇氏又得二山名乃嘆曰吾師告我遇三
蘇則住遂留結菴而父老竟無有蓋山神也其後僧
智顗見思於此山而得法焉則世所謂思大和尚智
者大師是也唐神龍中道岸禪師始建寺于其地廣
明庚子之亂寺廢于兵火至乾興中乃復而賜名曰
梵天云
十載遊名山自製山中衣願言畢婚嫁攜手老翠微不
悟俗緣在失身陷危機刑名非夙學陷穽損積威遂恐
生死隔永與雲山違今日復何日芒鞋自輕飛稽首兩
足尊舉頭雙涕揮靈山會未散八部猶光輝願從二聖
往一洗千劫非徘徊竹溪月空翠摇烟霏鐘聲自送客
出谷猶依依回首吾家山歲晩將焉歸
淨居(名勝志淨居山在光山西南山上有淨居寺)光山縣(元和郡縣志光山縣在光州南)
(三十里本漢西陽縣魏屬弋陽郡宋孝武于此立縣光山一名弋山在縣西北八十里)惠思(南嶽)
(思大禪師行狀師諱慧思武津李氏子依北齊慧聞禪師悟入法華三昩時稱思大和尚及領徒南邁值)
(梁之亂暫止大蘇後居南嶽般若寺為法華三祖釋氏稽古略云初南嶽慧聞探藏經得龍樹大士所造)
(中觀論悟旨遂遥禮龍樹為師以法華宗旨授慧思思授智者大師智顗顗授灌頂尊者頂授縉雲威縉)
(雲傳東陽威東陽傳左溪元朗朗傳湛然荆溪尊者通為九祖後世宗之曰天台教)智顗(續高僧傳)
(智顗字德安姓陳氏年十八投相州果願寺出家後詣光州大蘇山慧思禪師受業思每嘆曰昔在靈山)
(同聽法華今復來矣即示普賢道場為說四安樂行顗乃于此山行法華三昩又入白沙如前入觀于經)
(有疑輙見思來冥為披釋後常令代講聞者伏之思既遊南嶽顗便詣金陵)道岸(高僧傳道岸姓)
(唐氏世居潁川為大族永嘉南渡遷于光州出家後居會稽龍興寺時號大和尚孝和皇帝召入朝圖形)
(于林光宫御製像贊後辭還光州度人置寺于是祇陀苑囿鬱起僧坊)兩足尊(傳燈錄黃蘖云)
(舉足即佛下足即衆生諸佛兩足尊者即理足事足衆生足生死足一切等足足故不求)靈山會
(釋氏稽古略智者大師初謁大蘇山惠思禪師悟法華三昩見靈山一會儼然未散)八部(翻譯名義)
(一天二龍三夜乂四乾闥婆五阿修羅六迦樓羅七緊那羅八摩㬋羅皆有大神力能變形在座聽法)
二聖(謂惠思與智顗)
(慎按施氏原注此詩墨蹟今在湖州向氏首有淨居二字新刻刪去今補錄)
梅花二首
春來幽谷水潺潺的皪梅花草棘間一夜東風吹石裂
半隨飛雪度關山
(慎按周必大題跋東坡手書梅花二絶元豐三年正月貶黃州道中作一夜手書作昨夜)
何人把酒慰深幽開自無聊落更愁幸有清溪三百曲
不辭相送到黃州
戲作種松
我昔少年日種松滿東岡初移一寸根瑣細如插秧二
年黃茅下一一攢麥芒三年出蓬艾滿山散牛羊不見
十餘年(一作十年餘)想作龍蛇長夜風波浪碎朝露珠璣香
我欲食其膏已伐百本桑(公自注煮松脂法用桑柴灰水)人事多乖迕
神藥(一作物)竟渺茫朅來齊安野夾路須髯蒼會開龜蛇
窟不惜斤斧瘡縱未得茯苓且當拾流肪釡盎百出入
皎然散飛霜槁死三彭仇澡換五穀腸青骨凝綠髓丹
田發幽光白髮何足道要使雙瞳方却後五百年騎鶴
還故鄉
(慎按雲笈七籖養生家有服松脂法此詩後半首本此)
萬松亭(并引)
麻城縣令張毅植萬松于道周以芘行者且以名其
亭去未十年而松之存者十不及三四傷來者之不
嗣其意也故作是詩
十年栽種百年規好德無人助我儀(公自注古語云一年之計樹之以穀)
(十年之計樹之以木百年之計樹之以德)縣令若同倉庾氏亭松應長子孫
枝天公不救斧斤厄野火解憐冰雪姿為問幾株能合
抱殷勤記取角弓詩
萬松(復齋漫錄萬松嶺在關山䂬溪詩話麻城縣界有萬松連日行清隂中其亭館亦可愛適當關)
(山路孔武仲詩注云萬松治平中張毅所植)麻城(太平寰宇記麻城在黃州東北一百七十里本)
(漢西陵縣地周大象元年置麻城縣名勝志石勒使其將麻秋所築隋以立縣與太平寰宇記不合)張
毅(失考)
附孔常父作
鬱鬱青山夾路松行人笑語綠隂中排雲架壑無
餘地灑面侵襟有好風一日勞心非欲速千年流
惠亦何窮我來俯仰尋遺愛更喜清虛萬慮空
張先生(并引)
先生不知其名黃州故縣人本姓盧為張氏所養陽
狂垢汚寒暑不能侵常獨行市中夜或不知其所止
往來者欲見之多不能致余試使人召之欣然而來
既至立而不言與之言不應使之坐不可但俯仰熟
視傳舍堂中久之而去夫孰非傳舍者是中竟何有
乎然余以有思維心追躡其意蓋未得也
熟視空堂竟不言故應知我未天全肯來傳舍人皆說
(别本作悦者訛)能致先生子亦賢脫屣不妨眠糞屋流澌争看
浴冰川士廉豈識桃椎妙妄意稱量未必然
故縣(九域志黃州麻城縣有岐亭故縣等六鎮)能致(後漢書陳蕃傳郡人周璆高潔之士前後)
(郡守招命莫肯至惟蕃能致焉)
附子由次韻
得罪南來正坐言道人閉口意深全天游本自有
真樂羿彀誰知定不賢構火暾暾初吐日飛流滚
滚旋成川此心此去如灰冷肻更逢人問復然
初到黃州
自笑平生為口忙老來事業轉荒唐長江繞郭知魚美
好竹連山覺筍香逐客不妨員外置詩人例作水曹郎
只慙無補絲毫事尚費官家壓酒囊(公自注檢校官例折支多得退酒袋)
員外置(唐書百官志初太宗省内外官定制為七百三十員然是時巳有員外置其後又有特置)
(同正員至于檢校兼守判知之類非本制也又魏元忠傳令州牧縣宰割削自私而更員外置官古謂之)
(十羊九牧宋史職官志隋唐以來以省臺寺監府衛分庶務以品爵勲階别羣才復有員外之置有檢校)
(試攝判知及諸使之名歴五季不廢唐趙謙光詩惟愁員外置不應列星文)例作水曹郎
(瀛奎律髓何遜張籍孟賓于三詩人皆水部)
陳季常所蓄朱陳村嫁娶圖二首
何年顧陸丹青手畫作朱陳嫁娶圖聞道一村惟兩姓
不將門戶買崔盧
朱陳邨(事詳白氏長慶集)
我是朱陳舊使君勸農曾入杏花邨而今風物那堪畫
縣吏催錢(一作租)夜打門
陳季常(名慥自號方山子陳公弼之少子)杏花邨(名勝志朱陳村距蕭縣東南百里杏)
(花村與朱陳村相連)
少年時嘗過一村院見壁上有詩云夜凉疑有雨
院静似無僧不知何人詩也宿黃州禪智寺寺僧
皆不在夜半雨作偶記此詩故作一絶
佛燈漸暗飢鼠出山雨忽來修竹鳴知是何人舊詩句
已應知我此時情
(慎按潘閬夏日宿西禪寺詩此地絶炎蒸深疑到不能夜凉如有雨院静似無僧枕潤連雲石窗虛照佛)
(燈浮生多賤骨時日恐難勝全篇見宋文鑑方回瀛奎律髓亦載之今附錄)
定惠院寓居月夜偶出
幽人無事不出門偶逐東風轉良夜參差玉宇飛木末
繚繞香烟來月下江雲有態清自媚竹露無聲浩如瀉
巳驚弱柳萬絲垂尚有殘梅一枝亞清詩獨吟還自和
白酒已盡誰能借不惜青春忽忽過但恐歡意年年謝
自知醉耳愛松風會㨂霜林結茅舍浮浮大甑長炊玉
溜溜小槽如壓蔗飲中真味老更濃醉裏狂言醒可怕
閉門(一作但當)謝客對妻子倒冠落佩從嘲罵
定惠院(名勝志在黃岡縣東南)
(慎按施氏原注此詩墨蹟在臨川黃掞家嘗刻于婺倅廳但當謝客墨蹟作閉門謝客此段新刻本刪去)
(今補錄)
次韻前篇
去年花落在徐州對月酣歌美清夜(公自注去年花下對月與張師厚王)
(子立兄弟飲酒作蘋字韻詩)今年黃州見花發小院閉門風露下萬
事如花不可期餘年似酒那禁瀉憶昔扁舟泝巴峽落
帆樊口(公自注在黃州南岸)高桅亞長江袞袞空自流白髮紛紛
寧少借竟無五畝繼沮溺空有千篇凌鮑謝至今歸計
負雲山未免孤衾眠客舍少年辛苦真食蓼老境安(一作)
(清)閒如啖蔗飢寒未至且安居憂患已空猶夢怕穿花
踏月飲村酒免使醉歸官長罵
附子由次韻二首(欒城集題云次子瞻夜字韻作中秋對月二篇一以贈王郎一)
(以寄子瞻)
平明坐曹黃昏歸終歲得閒惟有夜已邀明月出
牆東更遣清風掃庭下城上青鬟四山合門前白
練長江瀉誰家高會吹參差鄰婦悲歌舂罷亞二
年憂患今巳過一夕清光天所借西京詩句出蘇
李南國風流數王謝巳隨孤棹去中原肻顧新科
求上舍讀書本自比嵇鍛學劔要須問曹蔗清觴
灧灧君莫違佳句駸駸余已怕狂夫猖狂終累人
不返行遭親黨罵
十年秋月照相思相從祇有彭門夜露侵笳鼓思
城闕寒迫魚龍舞潭下厭厭夜飲歡自足落落襟
懷向人瀉秋深河來巨野溢水乾樓起滕王亞北
海孔公雖好客河内寇君那得借是非朝野忽紛
紜得喪芳菲一開謝明月多情還入戶流水何知
空繞舍晨餐江市富鱣魴夜宿山邨足梨蔗坐隅
鵩鳥不湏問牆外蝮蛇猶足怕婁公見唾行自乾
馮老尚多誰定罵
附李端叔次韻二首(姑溪集題云常愛東坡去年花落在徐州二詩因即其韻)
(聊記目前)
老來不慣離家久獨臥一床今八夜抓搔十爪垢
巳滿降伏千魔心未下熒熒病眼日更昏皎皎孤
懷誰與瀉恨無蠻帳與睡俱獨有笻枝伴身亞華
嚴性海每深味兜率陀天聊復借平生好書陋顔
柳近日作詩幾沈謝百年旅夢行將覺萬事家園
猶未舍妄緣倘或未嘗膽佳境安能如食蔗從來
少味燕偏知早已忘機鼠休怕行當遂作重屏圖
闒茸凡材任譏罵(自注世圖白老謂之重屏圖)
良宵明月為誰好記得初來正今夜城頭火客咯
不斷花下鵲棲驚欲下更深未覺單衣怯風細只
疑清露瀉漂流南北心已老綿歴間關身自亞傷
心黃卷不相契過眼青春難更借那知交臂輒深
扁驟學問(缺一字)誰與謝家書杳邈隔重嶺客飯酸
醎真傳舍殷勤兒女到雙鯉璀璨肴蔬勝木蔗定
知何日遂能歸却憶今朝真可怕解衣就枕已多
三喘咄多言翻自罵
安國寺浴
老來百事嬾身垢猶念浴衰髮不到耳尚煩月一沐山
城足薪炭烟霧蒙湯(一作暘)谷塵垢能幾何翛然脱羈梏
披衣坐小閣散髮臨修竹心困萬緣空身安一牀足豈
惟忘淨穢兼以洗榮辱默歸毋多談此理觀要熟
安國寺(本集黃州安國寺記云城南精舍曰安國寺有茂林修竹陂池亭榭寺僧曰繼連寺立于)
(偽唐保大二年始名護國嘉祐八年賜今名堂宇齋閣連皆新易之嚴麗深穩悦可人意至者忘歸)
安國寺尋春
臥聞百舌呼春風起尋花柳村村同城南古寺修竹合
小房曲檻欹深紅看花歎老憶年少對酒思家愁老翁
病眼不羞雲母亂鬢絲強理茶烟中遥知二月王城外
玉仙洪福花如海薄羅勻霧蓋新粧快馬爭風鳴雜珮
玉川先生真可憐一生耽酒終無錢病過春風九十日
獨抱添丁看花發
王城(指開封也王氏注謂洛陽者謬)玉仙(孟元老東京夢華錄玉仙觀在開封城南苕溪漁隠)
(叢話玉仙觀在宣化門外八里仁宗朝陳道士所修葺花木亭臺四時遊客不絶東坡詩所謂玉仙洪福)
(花如海是也)洪福(汴京遺跡志洪福寺有二其一在開封城西金水河北其一在城東北沙窩岡)
寓居定惠院之東雜花滿山有海棠一株土人不
知貴也
江城地瘴蕃草木只有名花苦幽獨嫣然一笑竹籬間
桃李漫山總麤俗也知造物有深意故遣佳人在空谷
自然富貴出天姿不待金盤薦華屋朱唇得酒暈生臉
翠袖卷紗紅映肉林深霧暗曉光遲日暖風輕春睡足
雨中有淚亦悽愴月下無人更清淑先生飽食無一事
散步逍遥自捫腹不問人家與僧舍拄杖敲門看修竹
忽逢絶艷照衰朽歎息無言揩病目陋邦何處得此花
無乃好事移西蜀寸根千里不易致(一作到)銜子飛來定
鴻鵠天涯流落俱可念為飲一樽歌此曲明朝酒醒還
獨來雪落紛紛那忍觸
(慎按魏淳甫詩人玉屑云東坡海棠詩辭格超逸不復蹈襲前人平生喜為人寫蓋人間刊石者自有五)
(六本生平得意詩也)
附趙次公和韻(次公名䕫此詩載南宋人陳思海棠譜中)
化工妙手開羣木酷向海棠私意獨殊姿豔豔雜
花裏端似神仙在流俗睡起胭脂嬾未勻天然膩
理還豐肉繁華增麗態度遠婀娜含嬌風韻足豈
惟婉孌彤管姝真同窈窕關雎淑未能奔往白玉
樓要當貯以黃金屋顧雖風暖欲黃昏脉脉難禁
倚修竹可憐俗眼不知貴空抱容光照山谷此花
本出西南地李杜無詩恨遺蜀高才沒世孰雕龍
後輩補亡難刻鵠貂裘季子客齊安相逢忽慰羈
人目當年甫白君可繼為花重賦陽春曲把酒因
澆壘塊胸搜句輙傾空洞腹多情恐作絳雲收兒
童莫信來輕觸
次韻樂著作野步
老來幾不辨西東秋後霜林且降紅眼暈見花真是病
耳虚聞蟻定非聰酒醒不覺春強半睡起常驚日過中
植杖偶逢為黍客披衣閒咏舞雩風仰看落蕊收松粉
俯見新芽摘杞叢楚雨還昏雲夢澤吳潮不到武昌宫
(公自注黃州對岸武昌縣有孫權故宫)廢興古郡詩無數寂寞閒窗易粗
通解組歸來成二老風流他日與君同
樂著作(宋史樂京荆南人在鄉以行義聞用薦為校書郎神宗初知長葛縣不奉助役法乞去坐)
(奪官經十年乃復監黃州酒税後以承議郎致仕慎按先生初至黃正樂京監酒税時也校書郎與著)
(作郎同隸秘書省故得通稱)楚雨(李商隱詩楚雨含情皆有托)武昌宮(名勝志吳王城)
(在武昌縣東一里周四百八十步有五門北臨大江城内有安樂宫宫前有御溝水流出為牧馬港宫殿)
(故基今為天王殿相傳南樓即安樂宫端門即今譙樓也)易粗通(粗上聲先生在黃州著易傳九)
(卷)
二月二十六日雨中熟睡至晩強起出門還作此
詩意思殊昏昏也
夘酒困三杯午餐便一肉雨聲來不斷睡味清且熟昏
昏覺還臥展轉無由足強起出門行孤夢猶可續泥深
竹雞語村暗鳩婦哭明朝看此詩睡語應難讀
雨晴後步至四望亭下魚池上遂自乾明寺前東
岡上歸二首
雨過浮蘋合蛙聲滿四鄰海棠真一夢梅子欲嘗新拄
杖閒挑菜鞦韆不見人殷勤木芍藥獨自殿餘春
高亭廢已久下有種魚塘暮色千山入春風百草香市
橋人寂寂古寺竹蒼蒼鸛鶴來何處號鳴滿夕陽
四望亭(名勝志四望亭在雪堂南高阜之上按濠州亦有四望亭唐太和中刺史劉嗣之所立)
(李紳作記曹學佺訛引此條不足據也)
雨中看牡丹
霧雨不成點映空疑有無時于花上見的皪走明珠秀
色洗紅粉暗香生雪膚黃昏更蕭瑟頭重欲相扶
的皪(上林賦宜笑的皪)
明日雨當止晨光在松枝清寒入花骨肅肅初自持午
景發濃豔一笑當及時依然暮還斂亦自(一作似)惜幽姿
(慎按施氏原注午景發濃豔集本作濃麗今從墨蹟)
幽姿不可惜後日東風起酒醒何所見金粉抱青子千
花與百草共盡無妍鄙未忍汙泥沙牛酥煎落蘂
(慎按施氏原注此三詩墨蹟在玉山汪氏嘗摹刻之後題云黃州天慶觀牡丹三首新刻刪去今補錄)
次韻樂著作送酒
少年多病怯杯觴老去方知此味長萬斛羈愁都似雪
一壺春酒若為湯
湯雪(後漢書皇甫嵩傳折枯消堅甚于湯雪)
次韻樂著作天慶觀醮
濁世紛紛肯下臨夢尋飛步五雲深無因上到通明殿
只許微聞玉珮音
天慶觀(本集先生在黃州與秦少游尺牘云謫居無事借得本州天慶觀道堂三間冬至後入此)
(室四十九日乃出自非放廢安得就此)
王齊萬秀才寓居武昌縣劉郎洑正與伍洲相對
伍子胥奔吳所從渡江也
君家稻田冠西蜀擣玉揚珠三萬斛塞江流柹起書樓
碧瓦朱欄照山谷傾家取樂不論命散盡黃金如轉燭
惟餘舊書一百車方舟載入荆江曲江上青山亦何有
伍洲遥望劉郎藪明朝寒食當過君請殺耕牛壓私酒
與君飲酒細論文酒酣訪古江之濆仲謀公瑾不湏弔
一酹波神英烈君(公自注杭州伍子胥廟封英烈王)
王齊萬寓居(齊萬字文甫嘉州犍為人見本集與秦少游尺牘能改齋漫錄云王文甫所居)
(在黃之車湖即車武子故居宅枕大江即散花洲也)武昌縣(水經注江之右岸有鄂縣故城舊樊楚也)
(九州記曰鄂今武昌也元和郡縣志武昌在鄂州東北一百七十里三國吳改江夏縣後為武昌輿地廣)
(記孫權初都此黃初三年改為武昌縣李燾鄂州南樓記云孫氏更名漢鄂曰武昌今州東武昌縣是也)
劉郎洑(十道志劉郎浦在荆州圖經亦云在石首縣不言在武昌名勝志舊傳孫權迎蜀先主于)
(此或曰舊名流浪訛為劉郎)伍洲(吳越春秋伍員奔吳到昭關追者在後至江有漁父乘船泝江)
(而上子胥呼之曰漁父渡我子胥入船漁父知其意乃渡之于潯之津既渡解百金之劍以贈漁父不受)
(齊安拾遺伍洲與解劍亭相對而水經注則云江中有五洲相接故以為名宋孝武舉兵江州建牙洲上)
(即是洲也據此則伍當作五存以備考又何遜詩睠言還九派回艫出五洲)書樓(本集有犍為王)
(氏書樓詩見第一卷)仲謀公瑾(三國志孫權字仲謀二十五年都鄂改名武昌周瑜字公瑾孫)
(策以瑜為中護軍領江夏太守)
杜沂游武昌以酴醿花菩薩泉見餉二首
酴醿不爭春寂寞開最晩青蛟走玉骨羽蓋蒙珠幰不
粧豔已絶無風香自遠凄凉吳宮闕紅粉埋故苑至今
微月夜笙簫來翠巘餘妍入此花千載尚清婉怪君呼
不歸定為花所挽昨宵雷雨惡花盡君應返
杜沂(失考)酴醿花(詩話總龜本酒名也新開花本以顔色似之故名山谷有名字因壺酒風)
(流付枕幃之句)菩薩泉(本集菩薩泉銘序云陶侃為廣州刺史有漁人見神光海上侃使人跡之)
(得金像阿育王所鑄文殊師利像也初送武昌寒溪寺後惠遠迎歸廬山今寒溪少西數百步為西山寺)
(有泉出嵌竇間色白而甘號菩薩泉豈昔像之所在乎)
君言西山頂自古流白泉上為千牛乳下有萬石鉛不
媿惠山味但無陸子賢願君揚其名庶托文字傳寒泉
比吉士清濁在其源不食我心惻于泉非所患嗟我本
何有虚名空自纏不見子柳子餘愚汚谿山
西山(名勝志西山即樊山也在武昌縣西三里世傳孫權嘗獵此山見一老姥曰我樊噲母也魏將)
(伐吳當助一戰後果有赤壁之捷因立廟祀之以名其山按春秋後語云鄂渚樊楚則樊山之名亦不起)
(于三國)
陳季常自岐亭見訪郡中及舊州諸豪争欲邀致
之戲作陳孟公詩一首
孟公好飲寧論斗醉後關門防客走不妨閒過左阿君
百謫終為賢太守老居閭里自浮沉笑問伯松何苦心
忽然載酒從陋巷為愛揚雄作酒箴長安富兒求一過
千金夀君君笑唾汝家安得客孟公從來只識陳驚坐
岐亭(太平寰宇記岐亭在麻城西北八十里唐武德三年于縣置亭州取此為名九域志淮南西路)
(黃州治黃岡縣麻城在縣北一百七十里有岐亭鎮)
游武昌寒谿西山寺
連山蟠武昌翠木蔚樊口我來巳百日欲濟空搔首坐
看鷗鳥沒夢逐麕䴥走今朝横江來一葦寄衰朽高談
破巨浪飛屨輕重阜去人曾幾何絶壁寒溪吼風泉兩
部樂松竹三益友徐行欣有得芝术在蓬莠西上九曲
亭衆山皆培塿却看江北路雲水渺何有離離見吳宫
莽莽真楚藪空傳孫郎石無復陶公柳爾來風流人
惟有漫浪叟買田吾已决乳水况宜酒所須修竹林深
處安井臼相將踏勝絶更裹三日糗
寒溪西山寺(太平寰宇記樊山在卾州西一百七十三里山下寒溪盛暑之月亦有寒氣子)
(由記云武昌諸山中有浮圖精舍西曰西山東曰寒溪)樊口(水經注江水右得樊口名勝志樊山)
(下為樊口亦名樊港控湖澤九十九泉南滙入江)九曲亭(子由九曲亭記云將適西山行于松)
(栢之間羊腸九曲而獲少平有廢亭焉子瞻與客入山相與營之亭成而西山之勝始具)吳宫(名勝)
(志吳王避暑宫在寒溪上今圓通閣是也)
西山戲題武昌王居士(并引)
予往在武昌九曲西山亭上有題一句云玄鴻横號
黃槲峴九曲亭即吳王峴山一山皆槲葉其旁即元
結陂湖也荷花極盛因為對云皓鶴下浴紅荷湖座
客皆笑同請賦此詩
江干高居堅關扄犍耕躬稼角挂經篙竿繫舸菰茭隔
笳鼓過軍鷄狗驚解襟顧影各箕踞擊劒賡歌幾舉觥
荆筓供膾愧攪聒乾鍋更戞甘瓜羹
(漫叟詩話東坡作吃語詩山谷亦有戲題詩二老亦作詩戲耶外紀云古之口吃難言者如周昌韓非鄧)
(艾之徒皆載史傳東坡此詩亦緣是善謔耳)
慎按此詩施氏原本不載今從續補遺詩卷
中因地改編
武昌銅劒歌(并引)
供奉官鄭文嘗官于武昌江岸裂出古銅劔文得之
以遺余冶鑄精巧非鍛冶所成者
雨餘江清風卷沙雷公躡雲捕黃蛇蛇行空中如枉矢
電光(一本亦作雷公)煜煜燒蛇尾或投以塊鏗有聲雷飛上天
蛇入水水上青山如削鐵神物欲出山自裂細看兩脅
生碧花猶是西江老蛟血蘇子得之何所為蒯緱彈鋏
咏新詩君不見凌烟功臣長九尺腰間玉具高拄頤
銅劔(周密雲烟過眼錄與施氏注所引廣異記大同小異今錄于此昔漁者于江濱見雷公逐一黃)
(小蛇擊殺之化為劔背有八字許旌陽斬蛟第三劔蓋至寶也今在張伯雨處)
定惠院顒師為余竹下開嘯軒
啼鴂催天明喧喧相(一作更)詆譙(一作誚)暗蛩泣夜永唧唧
自相弔飲風蟬至潔長吟不改調食土蚓無腸亦自終
夕呌鳶貪聲最鄙鵲喜意可料皆緣不平鳴慟哭等嬉
(一作嘻)笑阮(一作嵇)生已(一作既)粗率孫子亦未妙道人開此
軒清坐默自照衝風振河海不能號無竅累盡吾何言
風來竹自嘯
衝風(楚詞九歌衝風起兮水横波)
(周益公題跋云喧喧更詆誚更字下注平聲而集本改作相詆譙嘻笑之下自添一聯云嵇生既粗率孫)
(子亦未妙按阮籍遇孫登與商略終古及棲神導氣之術登皆不應籍長嘯而退行至半嶺聞有聲若鸞)
(鳳響振巖谷乃登長嘯也嵇康雖有永嘯長吟之句特言志耳其用阮對孫無疑某每校前賢遺文不敢)
(專用手書及石刻恐後來自改定也)
石芝(并引)
元豐三年五月十一日癸酉夜夢游何人家開堂西
門有小園古井井上皆蒼石石上生紫藤如龍蛇枝
葉如赤箭主人言此石芝也余率爾折食一枝衆皆
驚笑其味如雞蘇而甘明日作此詩
空堂明月清且新幽人睡息來初勻了然非夢亦非覺
有人夜呼祁孔賓披衣相從到何許朱欄碧井開瓊戶
忽驚石上堆龍蛇玉芝紫筍生無數鏘然敲折青珊瑚
味如蜜藕和雞蘇主人相顧一撫掌滿堂坐客皆胡盧
亦知洞府嘲輕脱終勝嵇康羡王烈神山一合五百年
風吹石髓堅如鐵
雞蘇(本草水蘇一名雞蘇其葉辛香可以烹雞故名多生水旁南人多以作菜微温無毒久服通神)
(明輕身耐老石門題跋云雞蘇本龍腦薄荷也東吳林下人夏月多以飲客而俗人不知私議東坡誤用)
(雞蘇為紫蘇可發一笑)王烈(神仙傳王烈字長休邯鄲人常服黃精及鉛嵇叔夜甚敬愛之共入)
(山游戲採藥後烈獨之太行山中見山破石裂數百丈兩畔皆是青石石中有一穴青泥流出如髓烈取)
(泥試丸之隨手堅凝氣如粳米飯擕歸與叔夜取而視之已成青石即與烈再往視之斷山復合如故烈)
(語弟子曰叔夜未合得道故也)
附子由次韻
雞鳴東海朝日新光蒙洲島霧雨勻一晞石上徧
生耳幽子自食無來賓寄書乞取久未許箬籠蕉
囊海神戶(自注戶止也左傳屈蕩戶之)一掬誰令墮我前無為
知我超其數此身不願清廟瑚但願歸去隨樵蘇
龜龍百歲豈知道養氣千息存其胡塵中學仙定
難脱夢裏食芝空酷烈中山軍府安得閒更試朝
霞磨鏡鐵
今年正月十四日與子由别于陳州五月子由復
至齊安以詩迎之
驚塵急雪滿貂裘泪灑東風别宛丘又向邯鄲枕中見
却來雲夢澤南州暌離動作三年計牽挽當為十日留
早晩青山映黃髮相看萬事一時休
附子由次韻
西歸猶未有莵裘擬就南遷買一丘舟楫自能通
蜀道林泉真欲老黃州魚多釣戶應容貰酒熟鄰
翁便可留從此莫言身外事功名畢竟不如休
遷居臨臯亭
我生天地間一蟻寄大磨區區欲右行不捄風輪左雖
云走仁義未免違(一作遲)寒餓劔米有危炊鍼氊無穩坐
豈無佳山水借眼風雨過歸田不待老勇决凡幾個幸
兹廢棄餘疲馬解鞍䭾全家占江驛絶境天為破飢貧
相乘除未見可弔賀澹然無憂樂苦語不成些(蘇个切)
臨臯亭(許端夫齊安拾遺云夏澳口之側本水驛有亭曰臨臯名勝志臨臯館在黃州朝宗門外)
(其上有快哉亭縣令張夢得建子由記略云亭之所見南北百里東西一舍晝則舟楫出入于其前夜則)
(魚龍悲嘯于其下西望武昌諸山岡陵起伏草木行列烟消日出漁父樵夫之舍皆可指數)
曉至巴(一本有河字)口迎子由
去年御史府舉動觸四壁幽幽百尺井仰天無一席隔
牆聞歌呼自恨計之失留詩不忍寫苦泪漬紙筆餘生
復何幸樂事有今日江流鏡面淨(一作靜)烟雨輕羃羃孤
舟如鳬鷖點破千頃碧聞君在磁湖欲見隔咫尺朝來
好風色旗脚(一作尾)西北擲行當中流見笑眼清光溢此
邦疑可老修竹帶泉石欲買柯氏林兹謀待君必
巴口(水經注水出雩婁縣之下靈山即大别山也亦或曰巴山南歴蠻中吳時舊立屯于水側引巴)
(水以溉野又南逕巴水戍南流注于江謂之巴口)磁湖(輿地廣記大冶縣有磁湖名勝志磁山在)
(縣東四十里磁湖側磁湖者以旁岸多磁石故名欒城集云舟次磁湖以風浪留二日即此地也)
與子由同游寒溪西山
散人出入無町畦朝游湖北暮淮西高安酒官雖未上
兩脚垂欲穿塵泥與君聚散若雲雨共惜此日相提擕
千搖萬兀到樊口一箭放溜先鳬鷖層層草木暗西嶺
瀏瀏霜雪鳴寒谿空山古寺亦何有歸路萬頃青玻瓈
我今漂泊等鴻雁江南江北無常棲幅巾不擬過城市
欲踏徑路開新蹊(公自注路有直入寒溪不過武昌者)却憂别後不忍到
見子行迹空餘悽吾儕流落豈天意自坐迂闊非人擠
行逢山水輙羞嘆此去未免勤鹽虀何當一遇李八百
(公自注李八百宅在筠州)相哀白髮分刀圭
高安(輿地廣記筠州自唐以前屬洪州南唐李景置筠州領高安等三縣太平寰宇記筠州理高安)
(縣唐武德五年置靖州七年改米州又改筠州宋名高安郡與輿地廣記不同按今江西瑞州府也)惜
此日(韓愈詩此日足可惜)新蹊(詩行道兑矣傳兌成蹊也疏云蹊者先無行道初為徑路之名)
(名勝志萬松山在樊山北臨江松隂夾道特為幽邃有路直入寒溪山下之捷徑也)李八百宅
(歐陽守道碧落堂記略云高安郡于江西稱道院相傳為上古仙人李八百修煉之所至治瑞陽志仙洞)
(在州治後圃即李八百棲隱處楊廷秀詩李真宅子故依然道院西偏古洞前即此地矣)
附子由作
千里到齊安三夜語不足勸我勿重陳起游西山
麓西山隔江水輕舟亂鳬鶩連峯多廻溪盛夏富
草木杖策看萬松流汗升九曲蒼茫大江湧浩蕩
衆山蹙上方寄雲端中寺倚巖腹清泉類牛乳煩
熱須一掬縣令知客來行庖映脩竹黃鵝特新煮
白酒亦近熟山行得一飽看盡千山綠幽懷苦不
遂滯念每煩促歸舟浪花暝落日金盤浴妻孥寄
九江此會難再卜君看孫討虜百戰不搖目猶憐
江上臺高會飲千斛巾冠墮臺下坐使張公哭異
時君再來擕被山中宿
次韻答子由
平生弱羽寄衝風此去歸飛識所從好語似珠穿一一
妄心如膜退重重山僧有味寧知子瀧吏無言只笑儂
尚有讀書清淨業未容春睡敵千鐘
附子由原作
慙愧江淮南北風扁舟千里得相從黃州不到六
十里白浪俄生百萬重自笑一生渾類此可憐萬
事不由儂夜深魂夢先飛去風雨對牀聞曉鐘
武昌酌菩薩泉送王子立(一本題云武昌别王子立)
送行無酒亦無錢勸爾一杯菩薩泉何處低頭不見我
四方同此水中天
慎按此詩施氏原本不載据外集在黃州作
欒城集王子立隨子由赴高安此時必同至
黃故連類附編于此
和何長官六言(一本有次韻五首四字)
作邑君真伯厚去官我豈曼容一㕓願託仁政六字難
賡變風
何長官(名失考)
五噫已出東洛三復願比南容學道未逢潘盎(公自注南海謂)
(狂為盎潘近世得道者也)草書猶似楊風
潘盎(名冕本集趙先生舍利記云南海有潘冕者陽狂不測人謂之潘盎嘗與京師言法華偈頌往)
(來言云盎日光佛也趙先生嘗從盎遊盡得其道慎按潘盎事詳見江少虞事實類苑中儂智高之叛)
(在皇祐四年施氏新注引王注謂元祐中者訛)
石渠何湏反顧水驛幸足相容長江大欲見庇探支八
月凉風
水驛(即臨臯亭也注見前别本作水澤者訛)
清風初號地籟明月自寫天容貧家何以娛客但知抹
月披風
青山自是絶色無人誰與為容說向市朝公子何殊馬
耳東風
觀張師正所蓄辰砂
將軍結髮戰蠻溪篋有殊珍勝象犀漫說玉牀收(一作分)
箭鏃何曾金鼎識刀圭近聞猛士收丹穴欲助君王鑄
褭蹏多少空巖人不見自隨初日吐虹蜺
張師正(玉壺清話張師正字不疑初為辰帥熙寧中復帥鼎州著括異志倦游錄江少虞事實類)
(苑云師正英宗朝為荆州鈐轄楊文公談苑張師正本進士換武為遥郡防禦使亦能詩其佳句云蝸角)
(功名時不與澗松材榦老甘休分鹿是非皆委夢落花貴賤不由人)辰砂(范成大桂海志宜州出砂)
(處與湖北犬牙山相連北為辰砂南為宜砂江少虞事實類苑辰州硃砂佳者出蠻峒錦州界老鴉井其)
(井深廣十丈欲取必先聚薪于井令滿以火燎之石壁迸裂入火者旣化為烟其偶存在壁者方得之乃)
(青色朱輔溪蠻叢笑辰砂以錦砂為最良麻陽古錦州也舊隸辰郡)玉牀箭鏃(事實類苑云頑)
(石有砂處即有小龕中坐白石牀如玉牀上乃坐丹砂小者如箭鏃大者如芙蓉研之如猩血砂洎牀大)
(者重七八斤價十萬小者五六萬亦有赤色如箭鏃而帶石者得自土中非此之比也)猛士收
丹穴(宋史神宗本紀熙寧九年章惇招降五溪蠻遂城下溪州元豐三年五月復命韓存寶經制瀘)
(州納夷)
五禽言(并引)
梅聖俞嘗作四禽言余謫黃州寓居定惠院遶舍皆
茂林脩竹荒池蒲葦春夏之交鳴鳥百族土人多以
其聲之似者名之遂用聖俞體作五禽言
使君向蘄州更唱蘄州鬼我不識使君寧知使君死人
生作鬼會不免使君已老知何晚(公自注王元之自黃移蘄州聞啼鳥問其)
(名或對曰此名蘄州鬼元之惡之果卒于蘄)
使君向蘄州(宋史王禹偁字元之鉅野人九歲能文擢進士真宗朝歴知制誥咸平初出知)
(黃州四年徙蘄州禹偁上表謝有宣室鬼神之問敢望生還茂陵封禪之書止期身後之語果至郡未踰)
(月而卒年四十八所著名小畜集元和郡縣志漢蘄春縣地後置郡周平淮南改曰蘄州去黃州二百三)
(十里)
昨夜南山雨西溪不可渡溪邊布穀兒勸我脱破褲不
辭脱褲溪水寒水中照見催租瘢(公自注土人謂布穀為脱却破袴)
去年麥不熟挾彈規我肉今年麥上場處處有殘粟豐
年無象何處尋聽取林間快活吟(公自注此鳥聲云麥飯熟即快活)
力作力作蠶絲一百箔壠上麥頭昂林間桑子落願儂
一箔千兩絲繅絲得蛹飼爾雛(公自注此鳥聲云蠶絲一百箔)
姑惡姑惡姑不惡妾命薄君不見東海孝婦死作三年
乾不如廣漢龐姑去却還(公自注姑惡水鳥也俗云婦以姑虐死故其聲云)
附梅聖俞四禽言
泥滑滑苦竹岡雨蕭蕭馬上郎馬蹄凌兢雨又急
此鳥為君應斷腸
婆餅焦兒不食爾父向何之爾母山頭化為石山
頭化石可奈何遂作微禽啼不息
提胡蘆沽美酒風為賓樹為友山花撩亂目前開
勸爾一杯千萬壽
不如歸去春山云暮萬木兮參天蜀天(一作山)兮何
處人言有翼可歸飛安用悲啼向高樹
(慎按梅詩巳載施注新刻例當附見故仍采錄)
次韻子由病酒肺疾發
憶子少年時肺病(一作喘)疲坐臥喊呀或終日勢若風雨
過虛陽作浮漲客冷仍下墮妻孥恐悵望膾炙不登坐
終年禁晚食半夜發清餓胃強鬲苦滿肺斂腹輙破三
彭恣啖囓二豎肯逋播寸田可治生誰勸耕黃稬(公自注新)
(法方田謂黃稬為上腴)探懷得真藥不待君臣佐初如雪花積漸
作櫻桃(一作珠)大隔牆(一作壁)聞三嚥隱隱如轉磨自兹失
故疾陽唱隂輒和神仙多歴試中路或坎坷平生不盡
器痛飲知無奈(一作那)舊人眼看盡老伴餘幾個殘年一
斗粟待子同舂簸云何不自珍醉病又一挫真源結棃
棗世味等糠莝耕耘當待穫願子勤自課相將賦遠游
仙語不用些
附子由原作
朝蒙麴塵居夜傍糠牀臥鼻香黍
過囊中衣已空口角涎虚墮啜嘗未云足恣釂恐
深坐使君信寬仁高會慰寒餓西樓適新成明月
猶半破擁簷青山横拂檻流水播雕盤貯霜實銀
盎薦秋稬共言文字歡豈待紅裙佐惟知醍醐滑
不悞叵(一作頗)羅大夜歸肺增漲晨起脾失磨清懷
忽牢落藥餌費調和衰年足奇窮一醉仍坎坷清
尊自不惡多病欲何奈聞公話少年舉白不論個
歌吟雜嘲謔笑語爭掀簸平明起相視銳氣曾未
挫達人遺形骸駑馬懷豆莝不知逃世網但解憂
歲課不見獨醒人終費招魂些
鐵拄杖(并引)
柳真齡字安期閩人也家寶一鐵拄杖如楖栗木牙
節宛轉天成中空有簧行輒微響柳云得之浙中相
傳王審知以遺錢鏐鏐以賜一僧柳偶得之以遺余
作此詩謝之
柳公手中黑蛇滑千年老根生乳節忽聞鏗然爪甲聲
四坐驚顧知是鐵含簧腹中細泉語迸火石上飛星裂
公言此物老有神自昔閩王餉吳越不知流落幾人手
坐看變滅如春雪忽然贈我意安在兩脚未許甘衰歇
便尋轍迹訪崆峒徑渡洞庭探禹穴披榛覓藥采芝菌
刺虎鏦蛟擉蛇蝎會教化作兩錢錐歸來見公未華髮
問我鐵君無恙否取出摩挲向公說
閩王(五代史閩世家王審知字信通光州固始人兄潮本縣吏唐末為福建觀察使以審知為副使)
(乾寧四年潮卒審知代立唐以福州為武威軍拜審知為節度使封琅邪王梁太祖時加拜中書令封閩)
(王)
附子由和
截竹為杖瘦且輕石堅竹破誤汝行削木為杖輕
且好道遠木折恐不到閩君鐵杖七尺長色如黑
蛇氣如霜提擕但恐汝無力撞堅遇險安能傷柳
公雖老尚強健閉門却掃不復將知公足力無險
阻憐公未有登山侣回生四海惟一身袖中長劍
為兩人洞庭漫天不覺過半酣起舞驚鬼神願公
此杖亦如此適意遨游日千里歸來倚壁示時人
海外蒼茫空自記
與潘三失解後飲酒
千金敝帚人誰買半額蛾眉世所姸顧我自為都眊矂
憐君欲鬭小嬋娟青雲豈易量他日黃菊猶應似去年
醉裏未知誰得喪滿江風月不論錢
蘇詩補註卷二十
