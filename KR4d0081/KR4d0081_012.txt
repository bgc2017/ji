蘇詩補註卷十三翰林院編修查慎行撰
古今體詩四十三首(熙寧八年乙夘在密州任作)
送段屯田分得于字
勸農使者古大夫不惜春衫踐泥塗王事靡盬君甚劬
奉常客卿虬兩鬚東武縣令天馬駒泮宫先生非俗儒
相與野飲四子俱樂哉此樂城中無谿邊策杖自擕壺
腰笏不煩(一作須)何易于膠西病守老且迂空齋愁坐紛
墨朱四十豈不知頭顱畏人不出何其愚
勸農使者(即段屯田繹)奉常客卿(時趙成伯以尚書郎倅密故稱奉常客卿)東
武縣令(輿地廣記密州諸城縣東漢東武縣地時趙之晦為東武縣令見本集)泮宫先
生(時章傳道趙明叔皆為密州教授)四十(先生丙子生至乙夘年恰四十施氏原本以此詩編)
(入甲寅卷中今改正)
和段屯田荆林館
南山有佳色無人空自竒清詩為題品草木變芬菲謝
女得秀句留待中郎歸便當勤鞭策僕倦馬亦饑(公自注段)
(有姪女在密州)
荆林館(失考)
出城送客不及步至溪上二首
送客客巳去尋花花未開未能城裏去且復水邊來父
老借問我使君安在哉今年好風雪會見麥千堆
春來六十日笑口幾時(宋刻本作回)開會作堂堂去何妨得
得來倦遊行老矣舊隱賦歸哉東望峩眉小盧山翠作
堆(公自注郡東盧山絶類峩眉而小)
盧山(水經註濰水又北合盧水即久台水也地理志曰出瑯邪横縣故山王莽之合丘也在東武故)
(城南世謂之盧山陳沂山東志盧山在諸城縣東南四十五里)
游盧山次韻章傳道(諸刻作廬山者訛今改正)
塵容巳似服轅駒野性猶同縱壑魚出入巖巒千仞表
較量筋力十年初雖無窈窕驅前馬還有鴟夷挂後車
莫笑吟詩淡生活當令阿買為君書
章傳道(註見第九卷)
盧山五詠(王氏本訛作廬山今改正)
盧敖洞(公自注圖經云敖秦博士避難此山遂得道)
上界足官府飛昇亦何益還在此山中相逢不相識
飲酒臺
博士雅好飲空山誰與娛莫向驪山去君王不喜儒
聖燈巖
石室有金丹山神不知秘何必吐(宋刻本作露)光芒夜半驚
童稚
三泉
皎皎巖下泉無人還自潔不用比三星清光同一月
障日峯
長安自不遠蜀客苦思歸莫教名障日喚作小峩眉(公自)
(注其狀類峩眉但小耳)
障日峯(水經注密水有二源西源出奕亦曰障日山晏謨曰山狀障日是有此名名勝志山在諸)
(城縣東三十里亦名障日嶺)
次韻章傳道喜雨(公自注禱常山而得)
去年夏旱秋不雨海畔居民飲鹹苦今年春暖欲生蝝
地上戢戢多於土預憂一旦開兩翅口吻如風那肯吐
前時渡江入吳越布陣横空如項羽(公自注去歲錢塘見飛蝗自西北來)
(極可畏)農夫拱手但垂泣人力區區固難禦撲緣&KR1058;毛(一作)
(尾)困牛馬啖齧衣服穿房戶坐觀不救亦何心秉畀炎
火傳自古荷鋤散掘誰敢後得米濟饑還小補常山山
神信英烈撝駕雷公訶電母應憐郡守老且愚欲把瘡
痍手摩撫山中歸時風色變中路巳覺商羊舞夜窗騷
騷閙松竹朝畦泫泫流膏乳從來蝗旱必相資此事吾
聞老農語庶將積潤掃遺孽收拾豐歲還明主縣前巳
窖八千(千字恐訛當作十)斛(公自注今春及今得蝗子已八千餘斛)率以一升完
一畝更看蠶婦過初眠(公自注蠶一眠則蝗不復生矣)未用賀客來旁
午先生筆力吾所畏蹴踏鮑謝跨徐庾偶然談笑得佳
篇便恐流傳成樂府陋邦一雨何足道吾君盛德九州
普中和樂職幾時作試向諸生選何武
常山神(水經注扶淇之水出西南常山本集記略云山不甚高大而下臨城中如在山上歲旱禱)
(雨兹山未嘗不應蓋有常德者故謂之常山熙寧八年春夏旱再禱焉皆應如響乃新其廟熙寧九年七)
(月詔封常山神為潤民侯本集有祝文)蝗旱相資(埤雅春遺魚子如粟埋於泥中明年水及)
(故岸則化而為魚如遇旱乾水縮不及故岸則其子久閣為日所暴乃生飛蝗)蹴踏(楞嚴經龍象蹴)
(踏非驢所堪)
謝郡人田賀二生獻花
城裏田員外城西賀秀才不愁家四壁自有錦千堆珍
重尤竒品艱難最後開芳心困落日薄豔戰輕雷(公自注昨)
(日雷雨)老守尤多病壯懷先巳灰殷勤此粲者(公自注賀獻花三朵)
攀折為誰哉玉腕揎紅袖金樽瀉白醅何當鑷霜鬢強
插滿頭回
惜花
吉祥寺中錦千堆(公自注錢塘花最盛處)前年賞花真盛哉道人
勸我清明來腰鼓百面如春雷打徹凉州花自開沙河
塘上插花回醉倒不覺吳兒咍豈知如今䨇鬢摧城西
古寺没蒿萊有僧閉門手自栽千枝萬葉巧剪裁就中
一叢何所似馬腦盤盛金縷杯而我食菜方清齋對花
不飲花應猜夜來雨雹如李梅紅殘綠暗吁可哀(公自注錢)
(塘吉祥寺花為第一壬子清明賞會最盛金盤綵籃以獻於座者五十三人夜歸沙河塘上觀者如山爾後無)
(復繼也今年諸家園圃花亦極盛而龍興僧房一叢尤竒但衰病牢落自無以發興耳昨日雨雹知此花之存)
(者有幾可為太息也)
吉祥寺沙河塘(注俱詳倅杭卷中)雨雹如李梅(風俗通漢文帝後元年雨)
(雹如桃李深三尺)
和頓教授見寄用除夜韻
我笑陶淵明種秫二頃半婦言既不用還有責子歎無
絃則無琴何必勞撫玩我笑劉伯倫醉髮蓬茒散二豪
苦不納獨以鍤自伴既死何用埋此身同夜旦孰云二
子賢自結兩重案笑人還自笑出口談治亂一生溷塵
垢晚以道自盥無成空得嬾坐此百年緩側聞頓夫子
講道出新貫豈無一尺書恐不記庸懦陋邦貧且病數
米銖稱炭慚愧章先生十日坐空館袖中出子詩貪讀
酒屢暖狂言各須慎勿使輸薪粲
頓教授(名起鄆州人與子由同赴洛中見欒城集)兩重案(傳燈錄僧問雲峯丹霞燒佛院)
(主為甚麽眉鬚墮落雲曰一人傳虚萬人傳實曰恁麽則又不落也雲曰兩重公案)章先生(即章)
(傳道註見上)
和子由四首(按欒城集子由時為齊州掌書記)
韓太祝送游太山
偶作郊原十日游未應回首厭籠囚但教塵土驅馳足
終把雲山爛漫酬聞道逢春思濯錦更須到處覓菟裘
恨君不上東封頂夜看金輪出九幽
韓太祝(名宗弼職官分紀太常寺官屬有太祝)
附子由原作(欒城集題云次韻韓宗弼太祝送游太山)
羡君官局最優游笑我區區學問囚今日登臨成
獨往終年勤苦粗相酬春深綠野初開繡雲解青
山半脫裘回首紅塵讀書處煮茶留客小亭幽
送春
夢裏青春可得追欲將詩句絆餘暉酒闌病客惟思睡
蜜熟黃蜂亦懶飛芍藥櫻桃俱掃地(公自注病過此二物)鬢絲禪
榻兩忘機憑君借取法界觀一洗人間萬事非(公自注來書云)
(近看此書余未嘗見也)
法界觀(指月錄法順和尚世傳文殊化身大弘華嚴圓頓之旨作法界觀文簡理盡天下宗之釋)
(氏稽古略杜順和尚名法順唐貞觀中集華嚴法界觀弟子智儼傳其教唐憲宗問澄觀曰華顔所詮何)
(謂法界師曰法界者衆生身心之本體也虚明廣大惟一真境而巳世尊初成正覺稱法界性說華嚴經)
(全以真空簡精事理融攝周徧凝寂)
附子由原作(欒城集題云次韻劉敏殿丞送春)
春去堂堂不復追空餘草木弄晴暉交游歸雁行
將盡蹤蹟鳴鳩懶不飛老大未須驚節物醉狂兼
得避危機東風雖有經旬在芳意從今日日非
首夏官舍即事
安石榴花開最遲絳裙深樹出幽菲吾廬想見無限好
客子倦遊胡不歸坐上一樽雖得滿古來四事巧相遺
令人郤憶湖邊寺垂柳隂隂晝掩扉
附子由原作(欒城集題云次韻趙至節推首夏)
首夏尋芳也未遲繞園紅紫尚菲菲無心與物真
皆可有酒逢人勸莫違夢逐楊花無限思身慚啼
鳥不如歸官居寂莫如僧舍海燕憐貧故入扉
送李供備席上和李詩
家聲赫奕盖并凉也解微吟錦瑟旁擘水取魚湖起浪
引杯看劒坐生光風流别後人人憶才器歸來種種長
不用更貪窮事業風騷分付與沉湘
李供備(名昭敘時以黎陽都監歸洛省親供備其官名也宋史職官志有供備庫使職官分紀云)
(自内客省使至皇城使以下謂之東班自宫苑使以下二十名謂之西班供備使在西班内)
附子由原作(欒城集題云次韻李昭敘供備燕别湖亭)
池亭雨過一番凉雲髻羅裙客兩旁不覺行人離
恨遠貪看積水照筵光滿堂樽爼歡方劇極目江
湖意自長歸去伊川瀟灑地不須遺念屬清湘
西齋
西齋深且明中有六尺牀病夫朝睡足危坐覺日長昏
昏既非醉踽踽亦非狂褰衣竹風下穆然中微凉起行
西園中草木含幽香榴花開一枝桑棗沃以光鳴鳩得
美蔭困立忘飛翔黃鳥亦自喜新音變圓吭杖藜觀物
化亦以觀我生(師莊切)萬物各得時我生日皇皇
六尺牀(白居易詩小簟六尺牀)
小兒
小兒不識愁起坐牽我衣我欲嗔小兒老妻勸兒癡兒
癡君更甚不樂愁何為還坐愧此言洗盞當我前大勝
劉伶婦區區為酒錢
寄劉孝叔
君王有意誅驕鹵椎破銅山鑄銅虎聯翩三十七將軍
走馬西來各開府南山伐木作車軸東海取鼉漫戰鼓
汗流奔走誰敢後恐乏軍興汙資(當作質)斧保甲連村團
未遍方田訟牒紛如雨爾來手實降新書抉剔根株窮
胍縷詔書惻怛信深厚吏能淺薄空勞苦平生學問只
流俗衆裏笙竽誰比數忽令獨奏鳳將雛倉卒欲吹那
得譜况復連年苦饑饉剝齧草木啖泥(詩案作桑)土今年雨
雪頗應時又報蝗蟲生翅鼓憂來洗盞欲強醉寂莫虛
齋卧空甒公厨十日不生烟更望紅裙踏筵舞故人屢
寄(詩案作近來屢得)山中信只有當歸無别語方(詩案作猶)將雀鼠
偷太倉未肯衣冠掛神武吳興丈人真得道平日立朝
非小補自從四方冠蓋閙(詩案作四方冠蓋閙如雲)歸作二淛湖山
主高蹤巳自雜漁釣大隱何曾棄簪組去年相從殊未
足問道已許談其麤(一作粗)逝將棄官往卒業俗緣未盡
那得睹公家只在霅谿上上有白雲如白羽應憐進退
苦皇皇更把安心教初祖
劉孝叔(名述湖州人注見十一卷)有意誅驕鹵(施氏原注初神宗即位起安石於金)
(陵付以大政是時帝巳有誅滅西夏意遂用种諤以開邊釁安石逢迎帝意且謂鞭箠四夷必財用豐裕)
(然後可行其志於是終帝之世以理財為急兵連禍結南征西伐幾至於亂故詩首言征伐之意)三
十七將軍(宋史兵志熙寧七年詔總開封府畿東西河北路分置將副自河北始自第一將以)
(下至十七將在河北四路自第十八將以下共七將在府畿自第二十五將以下共九將在京東自第三)
(十四將以下共四將在京西凡三十有七又按東都事略熙寧九年九月從蔡挺請置三十七將與施)
(氏原註相合新刻本補注改七年九月為三年十一月不知何所據今駁正)保甲(宋史兵志保甲)
(者熙寧變募兵之新制也熙寧三年始連比其民以相保任詔畿内之民十家為一保五十家為一大保)
(十大保為一都保有保長保正應主客戶兩男以上保一人為保丁遂推之五路四年詔保丁肄習武事)
(五年上番於廵檢司十日一更初隸司農八年隸兵部凡義男保甲民兵共七百一十八萬二千餘人)
(又施氏原註新刻本刪去今補錄於後上嘗問如何可以漸省正兵安石曰當使民習兵則兵可省然其)
(後保甲不能逐盗而為盗矣故曰保甲連邨團未徧也)方田(宋史食貨志方田之法分五等以定)
(税則凡田方之角立土為岸植木以表之有方帳有莊帳有戶帳分析典賣官給契縣置簿皆以今所方)
(之田為正見於籍者二百四十八萬四千三百四十九頃又施氏原注新刻本刪去今補錄於後熙寧)
(五年司農丞蔡天申請委提舉司均税而領於司農始立方田均税之法以東西南北各千步當四十一)
(頃有竒為一方歲以九月委令佐分地計量均定税數至明年三月畢揭以示民仍再期一季以盡其詞)
(乃出戶帖莊帳付之以為地符故云方田訟牒紛如雨也)手實降新書(困學紀聞管子地員)
(篇云其立后以手實之名始見於此吕惠卿因以行手實之法宋史吕惠卿傳惠卿用弟和卿計置五等)
(丁産簿使民自供手實尺椽寸土檢括無餘而至雞豚亦徧抄之隱匿者許告以貲三之一充賞又蒲宗)
(孟傳吕惠卿置手實法猶許災傷五分以上不須宗孟請勿以凶豐張弛其法民益病矣本集墓志云公)
(自杭徙知密州時方行手實法司農守下諸路不時施行者以違制論公謂提舉常平官曰違制之坐若)
(出自朝廷誰敢不從今出於司農是擅造律也使者驚曰公姑徐之未幾朝廷亦知手實之害罷之密之)
(人私以為幸)詔書(東都事略熙寧七年二月乙丑詔曰朕涉道日淺政失厥中以干隂陽之和乃)
(冬迄春旱暵為虐省膳避殿冀以消變歷日滋久未蒙休應中外臣僚並許實封直言朝政缺失又施)
(氏原注云七年春上以大旱憂見容色欲罷保甲方田等事安石曰水旱常數堯湯所不免但當益修人)
(事上曰此豈細事朕所以恐懼者正謂人事有所未修耳此段新刻本亦刪去今補錄於此)學問
止流俗(施氏原注新刻本刪去今補錄云蘇子由為條例司檢詳與安石議論不合求罷上問曰)
(蘇軾何如其弟安石恐見用曰軾兄弟好生異論以阻成事若朝廷不察用此兩人則能合流俗之見不)
(可故云學問止流俗)丈人得道(江少虞事實類苑劉孝叔吏部深味道腴東南清端之士也強)
(仕之際即恬於進後將引年方得請)立朝(宋史劉述傳王安石争謀殺刑名述兼判刑部駁之及勅)
(下述封還中書執奏不巳安石白帝詔開封推官王堯臣劾述罪述率御史劉琦錢覬共上疏曰安石執)
(政未數月中外人情囂然胥動耑肆胸臆輕易憲度無忌憚之心首議財利務為容悦豈宜處之廟堂以)
(亂國紀願早罷逐以慰天下心疏上安石奏先貶琦覬開封獄具述三問不承安石欲置之獄司馬光與)
(范純仁争之乃議貶為通判帝不許以知江州踰年乞提舉崇禧觀以歸)去年相從(與劉孝叔)
(會虎丘詩載十一卷)
(烏臺詩案熙寧八年四月十一日軾作詩寄劉述君王有意四句是時朝廷遣使諸路檢點軍器及置三)
(十七將官軾將謂今上有意征討外域以譏諷朝廷諸路遣使及置將官張皇不便又南山伐木云云以)
(譏朝廷法度屢變事目煩多吏不能曉又况復連年苦饑饉云云意謂近來饑饉飛蝗蔽天以譏諷朝廷)
(政事缺失新法不便之所致又云酒食無備齋厨蕭然以譏諷朝廷减削公使錢太甚公事既多旱蝗又)
(甚貳政巨藩尚如此窘廹所以言山中故人寄信令歸但軾貪禄未能便掛冠而去又四方冠蓋閙如雲)
(二句以譏諷朝廷近日提舉官所至生事苛碎故劉述乞宫觀歸湖州也其詩不係朝旨降到册子内)
孔長源輓詩二首
少年才氣冠當時晚節孤風益自竒君勝宜為夫子後
林宗不愧蔡邕碑南荒尚記誅元惡東越誰能事細兒
耆舊如今幾人在為君無憾為時悲
孔長源(按宋史孔文仲傳不載其父名曾南豐集司封郎中孔君墓志云君諱延之字長源新淦)
(縣人孔子四十七世孫幼孤自感勵學業大成舉鄉進士第一卒於熙寧七年二月施氏原注延之作延)
(世又云曾知封州墓志不載)南荒誅元惡(墓志云杜杞之使南方也誅歐希範蒙趕君策)
(居多又云為廣南西路轉運判官時雷州守方倪為不善官屬共告之倪要奪其書悉取官屬並孥繫獄)
(君馳至取倪屬吏縱繫逮者七百餘人倪坐法當斬以瘐死人讙呌感泣聲動海上)東越細兒
(墓志又云遷開封推官以母老辭知越州改知宣州未至言者奏越州鹽法不行故課負坐罪罷細兒當)
(指越州奏鹽法之人孔因是罷官故云誰能事細兒施氏引韓詩作注甚無謂)
小堰門頭柳繫船吳山堂上月侵筵潮聲夜半千巖響
詩句明朝萬口傳(公自注長源自越過杭夜飲有美堂上聯句長源詩云天目遠隨䨇鳳落)
(海門遥蹙兩潮趨一坐稱善)豈意日斜庚子後忽驚歲在巳辰年佳
城一閉無窮事南望題詩淚灑牋
小堰門(咸淳臨安志城東保安門舊名小堰門本集請開西湖狀錢氏有國時郡城之東有小堰)
(門昔人以大小二堰隔絶江水不放入城)萬口傳(鄭谷詩不知幾首南行曲留與巴兒萬口傳)
佳城(墓志云初君樂江州之山水買宅將居之故其子以八年九月葬君於江州德化縣仁貴鄉之)
(龍泉原)
寄吕穆仲寺丞
孤山寺下水侵門每到先看醉墨㾗楚相未亡談笑是
中郎不見典刑存(公自注杭有伶人善學吕舉措酷似別後常令作之以為笑)君先
去踏塵埃陌我亦來尋桑棗村回首西湖真一夢灰心
霜鬢更休論
吕穆仲(先生倅杭時吕為察推注見前)
余主簿母挽詩
閨庭蘭玉照鄉閭自昔雖貧樂有餘豈獨家人在中饋
却因麟趾識關雎雲軿忽巳歸僊府喬木依然擁舊廬
忍把還鄉千斛淚一時灑向老萊裾
送趙寺丞寄陳海州
景疏樓上喚蛾眉君到應先誦此詩若見孟公投轄飲
莫忘衝雪送君時
景疏樓(葉祖洽建在海州註詳十二卷)
答陳述古二首(古靈集失原作)
漫說山東第二州棗林桑泊負春游城西亦有紅千葉
人老簪花郤自羞
山東第二州(輿地廣記京東東路望青州上密州九域志淳化五年改青州為鎮海軍開寶)
(五年升密州為安化軍)
小桃破萼未勝春羅綺叢中第一人聞道使君歸去後
舞衫歌扇總成塵(公自注陳有小妓述古稱之)
使君歸去(咸淳臨安志陳襄於熙寧七年六月自杭州移知應天府楊繪來代本集有送述古)
(迓元素訴衷情詞一首述古去杭在先生未赴密州之前)
張安道樂全堂
列子御風殊不惡猶被莊生譏數數步兵飲酒中散琴
於此得全非至樂樂全居士全於天維摩丈室空翛然
平生痛飲今不飲無琴不獨琴(一作今訛)無絃我公天與英
雄表龍章鳳姿照魚鳥但令端委坐廟堂北狄西戎談
笑了如今老去苦思歸小字親書寄我詩試問樂全全
㡳事無全何處更相(一本作求)虧
樂全居士(本集張文定墓志公諱方平字安道歷事真宗英宗神宗哲宗四朝請老拜太乙宫)
(使以宣徽使致仕性與道合得佛老之妙晚自號樂全居士有樂全集四十卷)
附張安道原作(原題云自題樂全堂)
樂全得意在莊書静閱流光樂有餘四句幻泡明
般若一篇力命信冲虚心閒自覺浮雲薄才拙誠
知與世疎只此空名漫兒戲何王城闕不丘墟
附子由作
天命無不全人事每自傷譬如摩尼珠宛轉有餘
光藻色不能加塵埃豈有亡世人未嘗識姑射手
自將我公體自然率性非勉強驅馳四十年不入
憂患場晚歲事蒙養歛退就此堂小儒豈知道夙
昔窺門墻申屠師無人無足亦自忘如逢鄭執政
一笑先生旁
張文裕挽詞
高才本出朝廷右能事方推德業餘每見便聞曹植句
至今傳寳魏華書濟南名士新凋喪劒外生祠巳潔除
欲寄西風兩行淚依然喬木鄭公廬
張文裕(按宋史張掞傳稱其性篤孝幼時刲股療父疾後與兄揆廬母墓故先生詩有能事方推)
(德業餘之句本傳又云知益都縣當督賦租置里正弗用民皆以時入石介獻息民論以益都為天下法)
(故有劒外生祠已潔除之句也)生祠(漢于定國傳父于公為縣吏决獄平郡為立生祠)
附子由作
持節西南二十年華堂遺像巳蒼然歸來侍從三
朝舊老去雍容平地僊落筆縱横題壁處誦詩清
壯舉杯前東遊邂逅迎歸旐淚落城南下馬阡
懷西湖寄晁美叔同年
西湖天下景遊者無愚賢淺深隨所得誰能識其全嗟
我本狂直早為世所捐獨專山水樂付與寧非天三百
六十寺幽尋遂窮年所至得其妙心知口難傳至今清
夜夢耳目餘芳鮮君持使者節風采爍雲烟清流與碧
巘安肯為君妍胡不屏騎從暫借僧榻眠讀我壁間詩
清凉洗煩煎策杖無道路直造意所便應逢古漁父葦
間自延緣問道若有得買魚勿論錢
晁美叔(施氏原注美叔名端彦時提點兩浙刑獄置司杭州紹聖初為秘書少監以直秘閣知陜)
(州提舉崇福宫改知潭州子悦之字以道後亦從先生遊新刻本删去後段今補錄)三百六十
寺(注見第七卷)
和梅戶曹會獵鐵溝
山西從古說三明誰信儒冠也捍城竿上鯨鯢猶未掩
(公自注近梟數盗)草中狐兔不須驚東州趙叟(一作傁)飲無敵南
國梅僊詩有聲不向如臯閒射雉歸來何以得卿卿(公自)
(注是日惟梅趙不射)
梅戶曹(名失考)鐵溝(注見十二卷)捍城(詩公侯干城疏云干捍也)草中狐
兔(杜甫詩草間狐兔盡何益天子不在咸陽宫)
祭常山回小獵
青蓋前頭點皂旂黃茅岡下出長圍弄風驕馬跑空立
趁兔蒼鷹掠地飛回望白雲生翠巘歸來紅葉滿征衣
聖明(一作朝)若用西凉簿白羽猶能效一揮
常山(註見前)
(烏臺詩案熙寧八年五月軾知密州於本州常山泉水處祈雨有應遂名為雩泉九年四月立石常山之)
(上去年祭常山回與同官習射放鷹作詩一首題在本州小廳上除無譏諷外云聖朝若用西凉簿白羽)
(猶能效一揮意取西凉州主簿謝艾事艾本書生也善能用兵故以此自比若用軾為將亦不减謝艾也)
(軾在臺供說其詩即不係降到册子内)
和章七出守湖州二首
方丈僊人出淼(一作渺)茫高情猶愛水雲鄉功名誰使連
三捷身世何緣得兩忘早歲歸休心共在他年相見話
偏長只因未報君恩重清夢時時到玉堂
章七守湖州(丁未錄章惇舉進士甲科王安石用事李承之薦惇可用安石召見之惇素辨)
(又善迎合安石大喜數年遂至侍從三司使上嘗譽張方平之美以問惇惇以告吕惠卿故御史蔡承禧)
(彈惇云朝登陛下之門暮入惠卿之室為此也上由是惡惇安石亦仇惠卿黜之陳州中丞鄧綰言惇人)
(物佻薄行跡醜穢與惠卿協濟為奸宜早罷斥遂自俞權三司使出知湖州按施氏原注子厚浦城人父)
(徙蘇州子厚好論出世間法故詩中多用學僊事東坡既買田陽羡子厚在湖州寄詩云君方陽羡卜新)
(居我亦吳門葺舊盧云云時子厚二親無恙故次章有兩巵春酒之句此段新刻本刪去今補錄)僊
人出淼茫(揮麈錄云章俞者郇公之族子不自拘檢與妻之母楊氏通生子楊氏以一盒貯水)
(緘置其内使人持以還俞既長登第與東坡締交後送其守湖州詩有方丈僊人出淼茫云云以為譏巳)
(由是怨之其子入政府俞尚無恙嘗犯法以年八十勿論事見神宗實錄紹聖初東坡渡海蓋修報也)
絳闕雲臺總有名應須極貴又長生鼎中龍虎黃金賤
松下龜蛇綠骨輕(公自注君好爐火而餌茯苓)霅水未渾纓可濯弁
峯初見眼應明兩巵春酒真堪羡獨占人間分外榮
次韻劉貢父李公擇見寄二首
白髮相望兩故人眼看時事幾番新曲無和者應思郢
論稍(苕溪叢話作少)卑之且借秦歲惡詩人無好語(公自注公擇來詩皆)
(道吳中饑苦之事)夜長鰥守向誰親(公自注劉貢父近喪妻)少思多睡無
如我鼻息雷鳴(一本作如雷)撼四鄰
(烏臺詩案熙寧六年九月内軾和劉攽寄秦字韻詩白髮相望兩故人眼看時事幾番新以譏諷朝廷近)
(日更立新法事尤多也慎按此詩公自注有公擇來詩皆道吳中饑苦之語公擇以熙寧七年自鄂州)
(移知湖州在任兩年改齊州作此詩時公擇尚在湖貢父時知曹州二詩唱和既係同時作其為熙寧八)
(年無疑詩案以為六年苕溪叢話以為九年當是傳刻之訛今依施氏原本與後一首俱編密州卷中)
何人勸我此間(詩案作中)來絃管生衣甑有埃綠蟻沾(一作濡)
唇無百斛蝗蟲撲面巳三回磨刀入谷追窮宼灑涕循
城拾棄孩(別本作骸者訛)為郡鮮歡君莫歎(詩案作笑)猶勝(詩案作何如)
塵土走章臺
(烏臺詩案熙寧八年六月李常寄來字韻一首與軾即無譏諷軾依韻和答云云此詩譏諷朝廷新法减)
(公使錢太甚及造酒不得過百石致絃管生衣甑有塵埃又有蝗蟲盗賊灾傷饑饉之苦以譏朝廷政事)
(缺失及新法不便之所致也九月十四日凖問目有無未盡軾供曾和李常等詩即不係册子内)
附子由次韻一首
青蒲一下復東來擁扇西風滿面埃擊柝自營何
擇地餔糟同醉未須回孤高振鷺瞻初下淡泊嬰
兒及未孩我亦漂流家萬里年來羞上望鄉臺
和張子野見寄三絶句
過舊遊
前生我巳到杭州到處長如到舊遊更欲洞霄為隱吏
一庵閒地且相留
前生到杭州(何薳春渚紀聞西湖壽星寺老僧則廉言東坡作郡倅日始與參寥同登方丈)
(即顧謂參寥曰某平生未嘗至此而眼界所視皆若素所經歷者自此上至懴堂當有九十二級遣人數)
(之果如其言因曰某前身山中僧也今日寺僧皆吾法屬耳後每至寺即解衣盤礴久而始去則廉時為)
(僧雛侍側每暑月袒露竹隂間細視公背有黑子如星斗狀即北山君謂顔魯公曰誌金骨記名僊籍是)
(也)洞霄(餘杭宫名注見前)
見題壁
狂吟跌宕無風雅醉墨淋漓不整齊應為詩人一回顧
山僧未忍掃黃泥
竹閣見憶
柏堂南畔竹如雲此閣何人是主人但遣先生披鶴氅
不須更畫樂天真
樂天真(釋氏稽古略竹閣今為廣化寺白侍郎遺像在焉)
和蔣䕫寄茶
我生百事嘗隨緣四方水陸無不便扁舟渡江適吳越
三年飲食窮芳鮮金虀玉膾飯炊雪海螯江柱初脱泉
臨風飽食甘寢罷一甌花乳浮輕圓自從捨舟入東武
沃野便到桑麻川翦毛胡羊大如馬誰記鹿角腥槃筵
厨中烝粟堆飯甕大杓更取酸生涎(公自注山東喜食粟飯飲酸漿)柘
(一作拓)羅銅碾棄不用脂麻白土須盆研故人猶作舊眼
看謂我好尚如當年沙谿北苑強分别水脚一綫争誰
先清詩兩幅寄千里紫金百餅費萬錢吟哦烹噍兩竒
絶只恐偷乞煩封纏老妻稚子不知愛一半巳入薑鹽
煎人生所遇無不可南北嗜好知誰賢死生禍福久不
擇更論甘苦争蚩(一本作&KR1126;)妍知君窮旅不自釋因詩寄謝
聊相鐫
蔣䕫(本集有送蔣䕫赴代州學官詩餘無可考)柘羅銅碾(蔡君謨茶錄茶羅以絶細為佳)
(羅底用東川鵝溪絹之密者投湯中揉洗以羃之茶碾以銀或鐵為之黃金性柔銅及鍮石皆然生鐵不)
(入用)沙溪北苑(黃儒品茶要錄壑源沙溪其地相背中隔一嶺無數里之遠然茶産頓殊豈地)
(脉獨鍾於壑源耶凡壑源之茶售以十則沙溪之茶售以五石林避暑錄北苑茶正所産為曾坑謂之正)
(焙非曾坑為沙溪謂之外焙按壑源沙溪皆北苑地名)薑鹽(本集題薛能茶詩後云唐人煎茶用)
(薑故能詩云鹽損添常戒薑宜着更誇據此則又有用鹽者矣近世亦有用此二物者然茶之中等者入)
(薑煎信佳也鹽則不可)
光禄庵二首
文章恨不見文園禮樂方將訪石泉何事庵中著光禄
枉教閒處筆如椽
城中太守的何人林下先生非我身若向菴中覓光禄
雪中履迹鏡中真
慎按此二詩施氏原本不載新刻本載續補
下卷据外集編第五卷密州時作又本集先
生與陳履常尺牘云遠承寄貺詩刻讀之灑
然輙和光禄庵二絶聊以寄欽羡之懷末又
云高密連年旱蝗應付朔方百須紛然疲苶
仰企僊館如在雲漢矣云云考後山集中失
原作
蘇詩補註卷十三
