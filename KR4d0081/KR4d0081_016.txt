蘇詩補註卷十七翰林院編修查愼行撰
古今體詩五十一首(元豐戊午秋冬在徐州任作)
次韻子由送趙㞦歸覲錢塘遂赴永嘉
歸舟轉河曲稍見楚山蒼候吏來迎客吳音已帶鄉言
從謝康樂先獻魯靈光已擊三千里何須四十強風流
半刺史淸絶校書郎到郡詩成集尋溪水濺裳芒鞵隨
采藥蠒紙記流觴海靜蛟鼉出山空草木長宦遊無遠
近民事要更嘗願子傳家法他年請上方
趙㞦(按東都事略趙抃傳後云子㞦亦篤行君子嘗為御史論事知治體後為太僕少卿以卒初不)
(著其字亦不及倅温事文與可丹淵集趙秘書墓志則云治平二年天水趙公之子新授秘書省校書郎)
(知杭州於潛縣事名㞦字景仁以疾卒於洛陽官舍云云以歲月考之淸獻公守杭在熙寧之末元豐之)
(初其子省覲正此時事淸獻集中有十八男㞦自温倅迎于雁蕩詩則公自杭罷歸永嘉㞦尚為温倅若)
(据墓志前此十餘年㞦早殁矣後閱清獻公神道碑公二子長曰岏終於潛令次即㞦乃知丹淵集㞦當)
(作岏景仁乃岏字也施氏原注趙㞦字景口景字下脫去一字補注本遂以景仁實之失于考証竟混兩)
(人為一矣不可不辨)
附子由原作
世人何局促奔走鬢蒼蒼聞道餘杭守獨游何有
鄉禪心朝吐日元氣夜生光淸靜安罷瘵寬仁服
暴強聲名高一世風采見諸郎謁帝朱為紱還家
綵作裳經過畱畫舫談笑接清觴問訊顔依舊崢
嶸歲自長人生真幾許世味不堪嘗歸去聞詩罷
求余却老方
中秋月(一本有寄子由三字)三首
殷勤去年月㶑灩古城東憔悴去年人卧病破窗中徘
徊巧相覓窈窕穿房櫳月豈知我病但見歌樓空撫枕
三嘆息扶杖起相從天風不相哀吹我落瓊宫白露入
肺肝夜吟如秋蟲坐令太白豪化為東野窮餘年知幾
何佳月豈屢逢寒魚亦不睡竟夕相噞喁
六年逢此月五年照離别(公自注中秋有月凡六年矣惟去歲與子由會于此)歌
君别離曲(公自注子由有水調歌頭)滿座為凄咽畱都信繁麗此會
豈易擲鎔銀百頃湖挂鏡千尋闕三更歌吹罷人影亂
清樾歸來北堂下寒光翻露葉唤酒與婦飲念我向兒
說豈知衰病後空盞對梨栗但見古河東荍(一作蕎音義同)麥
花(一作如)鋪雪欲和去年曲復恐心斷絶
畱都(謂南京時子由在張安道幕)
舒子在汶上閉門相對清(公自注舒煥試舉人鄆州)鄭子向河朔(公自)
(注鄭僅赴北京戸曹)孤舟連夜行頓子雖咫尺兀如在牢扃(公自注頓)
(起來徐試舉人)趙子寄書來水調有餘聲(公自注今日得趙杲鄉書猶記余在東武)
(中秋所作水調歌頭也)悠哉四子心共此千里明明月不解老良
辰難合幷回頭(一作顧)坐上人聚散如流萍嘗聞此宵月
萬里同隂晴(公自注故人史生為余言嘗見海賈云中秋有月則是歲珠多而圓賈人常以此候)
(之雖相去萬里他日會合相問則陰晴無不同者)天公自著意此會那可輕明
年各相望俯仰今古情
水調(本集有丙辰中秋懽飲達旦大醉作水調歌頭兼懷子由詞)
中秋見月懷(一作寄)子由
明月未出羣山高瑞光萬(一作千)丈生白毫一杯未盡銀
闕涌亂雲脫壊如崩濤誰為天公洗眸子應費明河千
斛水遂令冷看世間人照我湛然心不起西南大星如
彈丸角尾奕奕蒼龍蟠今宵注眼看不見更許螢火爭
清寒何人艤舟臨古汴千燈夜作魚龍變曲折無心逐
浪花低昂赴節隨歌板(公自注是夜賈客舟中放水燈)青熒滅没轉山
前(一作前山)浪颭風廻豈復堅明月易低人易散歸來呼酒
更重看堂前月色愈淸好咽咽寒螿啼露草卷簾推戸
寂無人窗下咿啞惟楚老(公自注近有一孫名楚老)南都從事莫羞
貧對月題詩有幾人明朝人事隨日出怳然一夢瑶臺
客
楚老(本集與李公擇尺牘云某有一孫體頗碩重八月十二日生名楚老)
附子由次韻
西風吹暑天益高明月耿耿分秋毫彭城閉門青
嶂合卧聽百步鳴飛濤使君携客登燕子月色著
人冷如水筵前不設鼓與鐘處處笛聲相應起浮
雲捲盡畱金丸戲馬臺西山鬱蟠杯中淥酒一時
盡衣上白露三更寒扁舟明日遊古汴回首逡廵
陵谷變河吞巨野入長淮城没黃流只三板明年
築城城似山伐木為隄隄更堅黃樓未成河已退
空有遺跡令人看城頭見月應更好河流深處今
生草子孫幸免魚鼈食歌舞聊寬使君老南都從
事老更貧羞見青天月照人飛鶴入籠不能出曾
是彭城坐中客
答王鞏(公自注鞏將見過有詩自謂惡客戲之)
汴泗遶吾城城堅如削銕中有李臨淮號令肝胆裂古
來彭城守未省怕惡客惡客云是誰祥符相公孫是家
豪逸生有種千金一擲頗黎盆連車載酒來不飲外酒
嫌其村子有千瓶酒我有萬株菊任子滿頭插團團見
花不見目醉中插花歸花重壓折軸問客何所須客言
我愛山青山自遶郭不要買山錢此外有黃樓樓下一
河水美哉洋洋乎可以療饑并洗耳彭城之游樂復樂
客惡何如主人惡
嫌其村(演繁露云唐令在田野者為村别置村正一人故世之鄙陋者因以村名之東坡詩不飲)
(外酒嫌其村正用此意)
次韻王定國馬上見寄
昨夜霜風入裌衣曉來病骨更支離疎狂似我人誰顧
坎坷憐君志未移但恨不携桃葉女尚能來趁菊花時
南臺二謝人無繼直(一作只)恐君詩勝義熙(公自注二謝從宋武帝九)
(日燕戲馬臺)
義熙(晉安帝年號時宋武帝為晉臣鎮徐州)
與頓起孫勉泛舟探韻得未(一作味)字
窗前堆梧桐床下鳴絡緯佳人尺書到客子中夜喟朝
來一樽酒晤語聊自慰秋蠅已無聲霜蟹初有味當為
壯士飲眥裂須磔蝟勿作兒女懷坐念蠨蛸畏山城亦
何有一笑瀉肝胃泛舟以娛君魚鼈多可餼縱為十日
飲未遽主人費吾儕俱老矣耿耿知自貴(一作愧)寧能傍
門戶啼笑雜猩狒要將百篇詩一吐千文氣蕭條歲行
暮迨此霜雪未明朝出城南遺跡觀楚魏西風廹吹帽
金菊亂如沸顧君勿言歸輕别吾所諱
頓起(鄆州人時來徐州試舉人見公自注)孫勉(觀先生送勉詩當是淮南人莘老之弟也時與)
(頓起同為考官)
次韻答頓起二首
挽袖推腰踏破紳舊聞携手上天門相逢應覺聲容似
欲話先驚歲月奔新學已皆從許子諸生猶自畏何蕃
殿廬直宿真如夢猶記憂時策萬言(公自注頓君及第時余為殿試編排)
(官見其答策語頗直其後與子由試舉人西京既罷回登嵩山絶頂嘗見其唱酧詩十餘首頓詩中及之)
上天門(言其同子由登嵩山事先生自注甚明施注引太山非也)
十二東秦比漢京去年古寺共題名(公自注去歲見之于青州)早衰
怪我遽如許苦學憐君太瘦生茅屋擬歸田二頃金丹
終掃雪千莖何人更似蘇司業和遍新詩滿洛城
九日黃樓作
去年重陽不可說南城夜半千漚發水穿城下作雷鳴
泥滿城頭飛雨滑黃花白酒無人問日暮歸來洗鞾襪
豈知還復有今年把盞對花容一呷莫嫌酒薄紅粉陋
終勝泥中千柄鍤黃樓新成壁未乾清河已落霜初殺
朝來白露(一作霧)如細雨(一作細如雨)南山不見千尋刹樓前
便作海茫茫樓下空聞櫓鴉軋薄寒中人老可畏熱酒
澆腸氣先壓烟消日出見漁村遠水鱗鱗山齾齾詩人
猛士雜龍虎(公自注坐客三十餘人多知名之士)楚舞吳歌亂鵝鴨一杯
相屬君勿辭此景(一作境)何殊泛清霅
黃樓(秦觀黃樓賦序云太守蘇公守彭城之明年既治河決之變民以更生因繕修其城作黃樓于)
(東門之上以為水受制于土而土之色黃故取名焉子由亦有賦)
太虛以黃樓賦見寄作詩為謝(秦觀初字太虚後改少游陳後山集)
(中有字說)
我在黃樓上欲作黃樓詩忽得故人書中有黃樓詞黃
樓高十丈下建五丈旗楚山以為城泗水以為池我詩
無傑句萬景驕莫隨夫子獨何妙雨雹散雷椎雄詞雜
今古中有屈宋姿南山多磬石清滑如流脂朱蠟以(一作)
(為)摹刻細妙分毫釐佳處未易識當有來者知
九日次韻王鞏
我醉欲眠君罷休已教從事到青州鬢霜饒我三千丈
詩律輸君一百籌聞道郎君閉東閣且容老子上南樓
相逢不用忙歸去明日黃花蝶也愁
送頓起(欒城集中有次韻頓起考試徐沂舉人寄詩一首今不附錄)
客路相逢難為樂常不足臨行挽衫袖更賞折殘菊佳
人亦何念悽斷陽關曲酒闌不忍去共接一寸燭留君
終無窮歸駕不免促岱宗已在眼一往繼前躅天門四
十里夜看扶桑浴回頭望彭城大海浮一粟故人在其
下塵土相豗蹴惟有黃樓詩千古配淇澳(公自注頓有詩記黃樓本)
(末)
(按頓起鄆州人故云岱宗已在眼此詩所云天門則指太山與前詩有别)
送孫勉
昔年罷東武曾過北海縣白河翻雪浪黃土如蒸麫桑
麻冠東方一熟天下賤是時累饑饉嘗苦盜賊變每憐
追胥官野宿風裂面君為淮南秀文采照金殿(公自注君嘗考)
(中進士第一人)胡為事奔走投筆腰羽箭更被髯參(一作將)軍豪
篇來督戰(公自注其兄莘老以詩寄之皆言戰事)親程三郡士玉石不能
衒欲知君得人失者亦稱善君才無不可要使經百鍊
吾詩堪咀嚼聊送别酒嚥
北海縣(太平寰宇記後漢北海國齊北海郡皆此地也隋開皇初罷郡置下密縣屬青州十六年)
(又于此置濰州大業二年州廢改下密為北海縣歐陽忞輿地廣志唐武德二年以北海置濰州水為北)
(海軍乾德二年升為州治北海縣)三郡士(本集徐州鹿鳴宴詩序元豐元年三郡之士皆舉于)
(徐謂徐及沂鄆三州也)
李思訓畫長江絶島圖
山蒼蒼水茫茫大孤小孤江中央崖崩路絶猿鳥去惟
有喬木攙天長客舟何處來棹歌中流聲抑揚沙平風
軟望不到孤山久與船低昂峩峩兩烟鬟曉鏡開新粧
舟中賈客莫漫狂小姑前年嫁彭郎
李思訓(名畫錄思訓與子昭道俱得山水之妙號大李小李思訓神品昭道妙品本集雜記云唐)
(人王摩詰李思訓之流畫山水峯巒自成變態雖蕭然有出塵之姿然頗以雲物間之作浮雲高靄與孤)
(鴻落照明滅于江天之外舉世宗之而唐人之典刑盡矣)大孤小孤(太平寰宇記彭蠡湖周圍)
(四百五十里湖心有大孤山以别德化都昌之界小孤山高三十文周圍一里在彭澤縣古城西北九十)
(里吳曾能改齋漫錄南唐陳致雍曲臺奏議集其間一首正大姑小姑山神像曰准祠部據彭澤鎮申大)
(姑小姑乞改神像者孤山釋山云蜀孤也今下民訛言穿鑿浮偽作為滛祀必也正名于義安取彭澤鎮)
(所申改正甚允中所安排神像部伍典或不載但依常式去婦人位立山神廟貎乃知南唐已嘗討論改)
(正至本朝因循既久又復婦人像而勅額至以聖母為稱其鹵莽曾不若南唐也)彭郎(名勝志小)
(孤北岸與彭澤縣接界山之西有小孤廟對岸有澎浪磯語訛為彭郎遂有小姑嫁彭郎之語)
張安道見示近詩
人物一衰謝微言難重尋殷勤永嘉末復聞正始音清
談未足多感時意殊深少年有竒志欲和南風琴荒林
(一作村)蜩&KR1578;(一作蛩)亂廢沼蛙蟈滛遂欲掩兩耳臨文但噫
瘖蕭然王郎子來自緱山隂(公自註其婿王鞏擕來)云見浮丘伯
吹簫明月岑遺聲落淮泗蛟鼉為悲吟願公正王度祈
招繼愔愔
(烏臺詩案元豐元年八月内張方平令王鞏將詩一卷來徐州封題云樂金堂雜咏乃是方平舊詩軾作)
(一詩題卷末云云言晉元帝時衛玠初過江左不意永嘉之末復聞正始之音軾意言人物衰謝不意復)
(見張方平之文章才氣以譏諷今時衰薄也意以衛玠比方平故云清談未足多感時意殊深言我非獨)
(多衛玠清談但感時之人物衰謝微言難繼此意殊深遠也又少年有竒志至臨文但噫瘖言軾少年本)
(有志欲和天子薰風之詩因見學者多空言無實或雜引佛老異端之書文字雜亂故以荒林廢沼比朝)
(廷新法屢有變改事多荒廢致風俗虛浮學者誕妄如蜩&KR1578;之紛亂遂掩耳不欲論文也又蕭然王郎子)
(六句以王子晉比王鞏以浮丘伯比方平也願公正王度祈招繼愔愔據左氏楚靈王欲求鼎于周求地)
(于諸侯其臣右尹子革諫王其詩曰祈招之愔愔式昭德音思我王度式如玉式如金形民之力而無醉)
(飽之心靈王不能用以及于難軾欲張方平勿為虛言之詩當作譏諷朝廷闕失如祭公謀父作祈招之)
(詩以正王也按此段施氏原註所載刪落不全今考舊本備錄焉)
附子由次韻
世俗甘枉尺所願求直尋不知一律訛大樂無完
音見利心自搖慮害安得深至人不妄言淡如朱
絲琴悲傷感舊俗不類騷人滛又非避世翁閔嘿
遽陽瘖嘐嘐晨鷄鳴豈問晴與隂世人積寸木坐
使高樓岑晩歲卧草廬誰聽梁甫吟他年楚倚相
倘能記愔愔
次韻王鞏顔復同泛舟
沈郎清瘦不勝衣邊老便便帶十圍躞蹀身輕山上走
懽呼船重醉中歸舞腰似雪金釵落談辯如雲玉麈揮
憶在錢塘正如此回頭四十二年非
次韻張十七九日贈子由
千戈萬槊擁笓籬九日清樽豈復持(公自注是日南都敇使按兵)官
事無窮何日了菊花有信不吾欺逍遙瓊館真堪羡取
次塵纓未可縻迨此暇時須痛飲他年長劍拄君頤
張十七(即張恕寺丞註見前)笓籬(北史笓籬戰格于女墻跳出安之以遮矢石)
附子由次韻
無限黃花簇短籬濁醪霜蠏正堪持坐曹漫爾誇
勤瘁割肉何妨笑詆欺世外尊罍終日放俗間簿
領莫相縻茱萸插遍知人少談笑須公一解頤
(慎按欒城集又有戱次前韻寄王鞏二首今不具錄)
次韻王鞏獨眠
居士身心如槁木旅館孤眼體生粟誰能相思琢白玉
服藥千朝償一宿天寒日短銀燈續欲往從之車脫軸
何人吹斷參差竹泗水茫茫鴨頭綠
次韻王鞏留别
去國已八年故人今有誰當時交遊内未數蔡充兒豈
無知我者好爵半已縻爭為東閣吏不顧北山移公子
表獨立與世頗異馳不辭千里遠成此一段竒蛾眉亦
可憐無奈思餅師無人伴客寢惟有支牀龜君歸與何
人文字相娛嬉持此調張子一笑當脫頤
(補錄施氏原注時王介甫罷相歸金陵以韓絳子華代之又薦吕惠卿參知政事相與守新法而不變故)
(子華號傳法沙門惠卿號護法善神正人端士皆以異論指為流俗廢棄于外其不能自持者亦枉道以)
(從之故詩八句云云意有所指獨嘆定國異于他人不肯屈節為用故又云公子表獨立云云也)
登雲龍山
醉中走上黃茅岡滿岡亂石如羣羊岡頭醉倒石作牀
仰看(石刻作觀)白雲天茫茫歌聲落谷秋風長路人舉首東
南望拍手大笑使君狂
黃茅岡(徐州志雲龍山在徐州城東山之陰曰黃茅岡)
慎按此首先生手書刊石詩後題云元豐元
年九月十七日張天驥蘇軾顔復王鞏始登
此山
題雲龍草堂石磬
折為督郵腰懸作山人室殊非濮上音信是泗濱石
慎按此詩施氏原本不載新刻本載續補下
卷今附錄于此
與舒教授張山人參寥師仝遊戲馬臺書西軒壁
兼簡顔長道二首
古寺長廊院院行此軒偏慰旅人情楚山西斷如迎客
汴水南來故遶城路失玉鈎芳草合林亡白鶴古泉清
淡游何以娛庠老坐聽郊原琢磬聲
西軒(名勝志戲馬臺高數十仞周圍皆土阜宋時于上建臺頭寺鑿磴以升中有西軒)楚山
(即楚王山注見後卷送張師厚詩下)
竹杖芒鞋取次行下臨官道見人情天寒菽粟猶栖畝
日暮牛羊自入城沽酒獨教陶令醉題詩誰似皎公清
更尋陋巷顔夫子乞取微言繼此聲
滕縣時同年西園
人皆種榆柳坐待十畝陰我獨種松栢守此一片心君
看閭里間盛衰日駸駸種木不種德聚散如飛禽老時
吾不識用意一何深知人得數士重義忘千金西園手
所開珍木來千岑養此霜雪根遲彼鸞鳳吟池塘得流
水龜魚自浮沉幽桂日夜長白花亂青衿豈獨蕃草木
子孫已成林拱把不知數會當出千尋樊侯種梓漆壽
張富華簪我作西園詩以為里人箴
滕縣(齊乘云古滕國漢初夏侯嬰封滕公後置蕃縣隋改蕃為滕縣唐屬徐州宋屬鄆州按寰宇記)
(及輿地廣記皆以滕縣為徐州屬縣齊乘謂宋屬鄆州者訛)時同年(失考)
次韻王廷老和張十七九日見寄
霜葉投空雀啅籬上樓筋力強扶持對花把酒未甘老
膏面染鬚聊自欺無事亦知君好飲多才終恐世相縻
請看平日銜杯口會有金椎為控頤
王廷老(名伯敡官至虢州守其子為東坡壻見欒城集祭王虢州文註詳本集送伯敡守虢州下)
鹿鳴宴
連騎怱怱畫鼓喧喜君新奪錦標還金罍浮菊催開宴
紅蕊將春待入關他日曾陪探禹穴白頭重見賦南山
何時共樂昇平事風月笙簫坐夜闌
鹿鳴宴(宋史州郡貢士曰鹿鳴宴其登第曰聞喜宴二宴許用雅樂本集徐州鹿鳴宴詩序云元)
(豐元年三郡之士皆舉于徐九月辛丑晦會于黃樓修舊事也)奪錦標(古今詩話盧肇黃頗皆宜)
(春人同舉郡守獨餞頗明年肇狀元及第歸郡守會觀競渡肇即席賦詩云向道是龍剛不信果然奪得)
(錦標歸)將春入關(杜牧及第後寄長安故人詩秦地少年多釀酒待將春色入關來)
慎按此詩施氏原本不載今考据年月從續
補下卷移編
次韻參寥師寄秦太虛三絶句時秦君舉進士不
得(按參寥集失原作)
秦郎文字固超然漢武憑虛意欲仙底事秋來不得解
定中試與問諸天
定中問天(䂬溪詩話東坡寄參寥問少游失解云底事秋來不得解定中試與問諸天蓋用劉)
(禹錫和宣上人賀王侍郎放榜詩云借問至公誰印可支郎天眼定中觀不惟兼具儒釋又正屬科場事)
(其不泛如此)
一尾追風抹萬蹄崑崙元圃謂朝隮回看世上無伯樂
却道鹽車勝月題
得喪秋毫久已冥不須聞此氣崢嶸何妨却伴參寥子
無數新詩咳唾成
與參寥師行園中得黃耳蕈
遣化何時取衆香法筵齋缽久凄凉寒蔬病甲誰能採
落葉空畦(落葉一作落蕊)半已荒老楮忽生黃耳菌故人兼致
白茅薑蕭然放箸東南去又入春山筍蕨鄕
黃耳蕈(傳法正宗記十五祖迦那提婆至迦毘羅國有長者梵摩淨德園樹中生耳如菌味甚美)
(長者與第二子羅㬋羅多取而食之盡而復出)
附參寥次韻
鈴閣追隨十月強葵心菊腦厭甘凉身行異地老
多病路憶故山秋易荒西去想難陪蜀芋南來應
得共吳薑白雲出處原無定只恐從風入帝鄉
百步洪(并引)
王定國訪余于彭城一日棹小舟與顔長道携盼英
卿三子游泗水北上聖女山南下百步洪吹笛飲酒
乘月而歸余時以事不得往夜著羽衣佇立黃樓上
相視而笑以為李太白死世間無此樂三百餘年矣
定國既去逾月復與參寥師放舟洪下追懷曩游已
為陳迹喟然而嘆故作二詩一以遺參寥一以寄定
國且示顔長道舒堯文邀同賦云
長洪斗落生跳波輕舟南下如投梭水師絶呌鳬雁起
亂石一綫爭磋磨有如兔走鷹隼落駿馬下注千文坡
斷絃離柱箭脫手飛電過隙珠翻荷四山眩轉風掠耳
但見流沫生千渦嶮中得樂雖一快何異水伯夸秋河
我生乘化日夜逝坐覺一念逾新羅紛紛爭奪醉夢裏
豈信荆棘埋銅駝覺來俛仰失千劫回視此水殊委蛇
君看岸邊蒼石上古來篙眼如蜂窠但應此心無所住
造物雖駛如吾何回船上馬各歸去多言譊譊師所呵
(容齋三筆韓蘇為文用譬喻處重複聯貫至有七八轉者韓送石洪序云論人高下事後當成敗若河決)
(下流而東注若駟馬駕輕車就熟路而王良造父為之先後也若燭照數計而龜卜也盛山詩序云儒者)
(之于患難其拒而不受于懷也若築河堤以障屋&KR0764;其容而消之也若水之于海冰之于夏日其玩而忘)
(之以文詞也若奏金石以破蟋蟀之鳴飛蟲之聲蘇公百步洪詩斗落生跳波云云之類是也)
佳人未肯回秋波幼輿欲語防飛梭輕舟弄水買一笑
醉中盪漿肩相摩不學長安閭里俠貂裘夜走臙脂坡
獨將詩句擬鮑謝涉江共採秋江荷不知詩中道何語
但覺兩頰生微渦我時羽服黃樓上坐見織女初斜河
歸來笛聲滿山谷明月正照金叵羅奈何捨我入塵土
擾擾毛羣欺卧駝不念空齋老病叟退食誰與同委蛇
時來洪上看遺跡忍見屐齒青苔窠詩成不覺雙淚下
悲吟相對惟羊何欲遣佳人寄錦字夜寒手冷無人呵
胭脂坡(李濂汴京遺跡志胭脂城在開封府城西北朝暮斜暉照之若胭脂俗呼為紅沙岡)
送參寥師
上人學苦空百念已灰冷劍頭惟一吷焦穀無新穎胡
為逐吾輩文字爭蔚炳新詩如玉屑(一作雪)出語便清警
退之論草書萬事未嘗屏憂愁不平氣一寓筆所騁頗
怪浮屠人視身如丘井頽然寄淡泊誰與發豪猛細思
乃不然真巧非幻影欲令詩語妙無厭空且靜靜故了
羣動空故納萬境閱世走人間觀身卧雲嶺醎酸雜衆
好中有至味永詩法不相妨此語當更請
苦空(翻譯名義苦以偪惱為義身為諸苦之本當求空寂此最為樂)
夜過舒堯文戱作
先生堂上(一作前)霜月苦弟子讀書喧兩廡推門入室書
縱横蠟紙燈籠晃雲母先生骨清少眠卧長夜默坐數
更鼓耐寒石硯欲生冰得火銅瓶如過雨郎君欲出先
自贊坐客歛袵誰敢侮明朝阮籍過阿戎應作羲之羡
懷祖
郎君(舒堯文之子名彦舉見本集遊桓山記)
和參寥見寄
黃樓南畔馬臺東雲月娟娟正點空欲共幽人洗筆硯
要傳流水入絲桐且隨侍者尋西谷莫學山僧老祝融
待我西湖借君去一杯湯餅潑油葱
祝融(南嶽記衡山者火臺之寶洞赤帝館其嶺祝融託其陽祝融衡山一峯也山僧老祝融暗用懶)
(殘事)
慎按此詩施氏原本不載新刻載續補下卷
考之外集題云奉答參寥離彭門至淮上見
寄今据此移編
附參寥原作
朅來淮上卧蕭宫回首人間萬事空院靜水沉消
薄幔睡餘寒日耿修桐南方訪古思杯渡北海談
經憶孔融寂寞蒹葭霜雪後何時重倚玉青葱
十月十五日觀月黃樓席上次韻
中秋天氣未應殊不用紅紗照坐隅山上白雲横匹素
水中明月卧浮圖未成短棹還三峽已約輕舟泛五湖
為問登臨好風景明年還憶使君無
答王定民(定民字佐才東萊人俊民弟也)
開緘奕奕滿銀鈎書尾題詩語更遒八法舊聞宗長史
五言今復擬蘇州筆蹤好在留臺寺旗隊遥知到石溝
欲寄鼠鬚并繭紙請君章草賦黃樓
五言擬蘇州(白居易與元微之書近歲韋蘇州五言尤高雅閒澹自成一家)
次韻王廷老退居見寄二首
浪蕊浮花不辨春歸來方識歲寒人回頭自笑風波地
閉眼聊觀夢幻身北牖已安陶令榻西風還避庾公塵
更搔短髮東南望試問今誰裹舊巾
王廷老退居(欒城集中送王廷老朝散詩有一廢十五年直坐多才耳之句正謂其退居時)
(也)
附子由作
歌吹新城百尺臺青山臨水巧崔嵬佳人解作迴
文語狂客能鳴摻鼓雷擷菊傳杯醒復醉采菱盪
槳去仍回新年聞欲相從飲春酒還須剩作醅
接果移花看補籬腰鐮手斧不妨持上都新事長先到
老圃閒談未易欺釀酒閉門開社罋殺牛留客解耕縻
何時得見纖纖玉右手持杯左捧頤
慎按欒城集詩原題云次韻王廷老寄子瞻
今東坡集中無臺字韻詩疑闕一首又第二
章乃次張十七九日韻也先生又有次王廷
老和張十七見寄韻詩此章疑亦同時作而
編集者訛入此題未可知也
次韻顔長道送傅倅
兩見黃花掃落英南山山寺遍題名宗成不獨依岑范
魯衛終當似弟兄去歲雲濤浮汴泗與君泥土滿衣纓
如今别酒休辭醉試聽雙洪落後聲
雙洪(宋史河渠志吕梁百步兩洪湍急險惡多壊舟楫徐州志吕梁洪在城東南五十里有上下二)
(洪巨石齒列波流洶湧吕梁西岸有尉遲城唐尉遲恭疏二洪因築城)
雲龍山觀燒得雲字
丁女真水妃寒山便火耘隕霜知已殺坯戸聽初焚束
煴方熠燿敲石俄氤氲落點甘泉烽横烟楚塞氛窮蛇
上喬木潛蛟躡浮雲驚飛墮傷雁狂走迷癡麏谷蟄起
蜩燕山妖竄䕫羵野竹爆哀聲幽桂飄冤芬悲同秋照
蠏快若夏燎蚊火牛入燕壘燧象奔吳軍崩騰井陘口
萬馬皆朱幩搖曳驪山隂諸姨爛紅裙方隨長風卷忽
值絶澗分我本山中人習見匪獨聞偶從二三子來訪
張隱君君家亦何有物象移朝曛把酒看飛燼空庭落
繽紛行觀農事起畦壠如纈紋細雨發春穎嚴霜倒秋
蕡始知一炬力洗盡狐兔羣
甘泉(太平寰宇記長安縣有桂宫廟記云漢武造關中記云桂宫在未央宫北周四十餘里三秦記)
(云桂宫一名甘泉中有迎風臺以避暑又鄠縣有隋甘泉宫在縣東二十里對甘泉谷故名)燧象
(梁元帝詩連雞隨火度燧象帶烽然)井陘口(元和郡縣志河東太原府廣陽縣有井陘故關在縣)
(東八十里太平寰宇記井陘口今名土門口在獲鹿縣西南十里即太行八陘之第五陘也四面高中央)
(下似井故名困學紀聞土門口在鎮州即井陘關也)張隱君(即雲龍山人張天驥)
慎按以下四首皆戊午冬作施氏原本訛編
下卷今移置本卷之末
和田國博喜雪
疇昔月如晝晩來雲暗天玉花飛半夜翠浪舞明年螟
螣無遺種流亡稍占田歲豐君不樂鐘磬幾時編(公自注田)
(有服不樂)
田國博(字叔通本集有留别叔通元弼坦夫詩首句云田三昔同寮即其人也時以國子博士為)
(徐州通判故先生贈詩又有風流别乘多才思之句)
祈雪霧豬泉出城馬上作贈舒堯文
三年走吳越踏徧千重山朝隨白雲去暮與栖鴉還翩
如得木狖飛走誰能攀一為符竹累坐老敲榜間此行
亦何事聊散腰脚頑浩蕩城西南亂山如玦環山下野
人家桑柘雜榛菅歲晏風日暖人牛相對閒薄雪不蓋
土麥苗稀可刪願君發豪句嘲詼(一作笑)破天慳
霧豬泉(徐州志蕭縣東南五十里為大觀山其處有霧豬山其泉曰豬泉為豬龍所伏歲旱禱雨)
(極應本集祈雪祝文云噫嘻我民何辜于天不水則旱于今二年天未悔禍百日不雨雪不歛塵麥不蓋)
(土天子命我禱于山川側聞此山神龍之淵)敲榜(韓愈赴江陵詩何况親犴獄敲榜發奸偷)
次韻舒堯文祈雪霧猪泉
長笑蛇醫一寸腹銜冰吐雹何時足蒼鵝無罪亦可憐
斬頸横盤不敢哭豈知泉下有猪龍卧枕雷車踏隂軸
前年太守為旱請雨點隨人如撒菽(公自注傅欽之曾禱此泉得雨)太
守歸國龍歸泉至今人詠淇園綠我今又復罹此旱凛
凛疲民在溝瀆却尋舊跡叩神泉坐客仍携王子淵(公自)
(注欽之時客惟舒在矣)看草中和樂職頌新聲妙語慰華顚曉來
泉上東風急須上冰珠老蛟泣怪詞欲偪龍飛起險韻
不量吾所及行看積雪厚埋牛誰與春工掀百蟄此時
還復借君詩餘力汰輈仍貫笠揮毫落紙勿言疲驚龍
再起震失匙
前年太守(按宋史傅堯俞傳不載知徐州事一統志徐州名宦條下列傅堯俞姓名以公詩考)
(之傅守徐當在熙寧乙卯丙辰間)
附黃魯直次韻
老農年饑望人腹想見四溟森雨足林回投璧負
嬰兒豈聞烹兒翁不哭未論萬戶無炊烟蛛絲蝸
涎經杼軸使君憫雪無肉味煮餅青蒿下鹽菽豈
云剪爪宜侵肌霜不殺草仍故綠幽靈奰贔西山
霧牲肥酒香神未凟得微往從董父餐寧當睡繫
葛陂淵卜擇祠官齊博士暴露致告蒼崖顚請天
行澤不汲汲爾亦枯魚過河泣生鵝斬頭血未乾
風馬雲車坐相及百里旌旗洒玉花使君義動龍
蛇蟄老農歡喜有春事呼兒飯牛理蓑笠博士勿
嘆從公疲明年麥飯滑流匙
宋復古畫瀟湘晩景圖三首
西征憶南國堂上畫瀟湘照眼雲山出浮空野水長舊
游心自省信手筆都忘會有衡陽客來看意渺茫
宋復古(夏文彦圖繪寶鑑宋迪字復古擢第為郎師李成畫山水運思高妙筆墨清潤又喜畫松)
(或高或偃或孤或雙以至于千萬株森森然殊可駭江少虞皇朝事實類苑度支員外郎宋迪善為平遠)
(山水其得意者有平沙落雁遠浦歸帆山市晴嵐江天暮雪洞庭秋月瀟湘夜雨烟寺晩鐘漁村落照謂)
(之八景好事者多傳之湘山野錄長沙有八景臺宋迪度支工畫有平沙落雁等名謂之八景僧惠洪各)
(賦詩于左)
落落君懷抱山川自屈蟠經營初有適揮洒不應難江
市人家少烟邨古木攢知君有幽意細細為尋看
經營(謝赫畫品畫有六法五曰經營位置杜甫詩意匠慘淡經營中)
咫尺殊非少隂晴自不齊徑蟠(一本作遙)趨後崦水會赴前
溪自說非人意曾經入馬蹄他年宦遊處應指劍山西
慎按以上三首施氏原本不載外集編第五
卷今從新刻本續補下卷移編
贈狄崇班季子
狄生臂鷹來見客不會揖踞牀咤得雋借筯數禽入短
後掬豹裘猶濺猩血濕指呼索酒嘗快作長鯨吸半酣
論刀槊怒髮欲起立北方老猘子狂突尚不縶要須此
慓悍氣壓邊烽急夜走追鋒車生斬活離級持歸獻天
王封侯穩可拾何為走獵師日使羣毛(一作毛羣)泣
狄崇班(名失考孫彦同職官分紀淳化二年置内殿崇班在東西供奉侍禁殿直之上先是供奉)
(殿直等有四十年不遷者故特置崇班差定其次授焉)得雋(韓愈詩得雋語時囂)
慎按此詩施氏原本不載外集編第五卷在
徐州時作今据此從新刻本續補上卷移編
石炭(并引)
彭城舊無石炭元豐元年十二月始遣人訪獲于州
之西南白土鎮之北治銕作兵犀利勝常云
君不見前年雨雪行人斷城中居民風裂骭濕薪半束
抱衾裯日暮敲門無處換豈料山中有遺寶磊落如䃜
萬車炭流膏迸液(一作乳)無人知陣陣腥風自吹散桹苗
一發浩無際萬人鼓舞千人看投泥潑水愈光明爍玉
(一作石)流金見(一作實)精悍南山栗林漸可息北山頑鑛何
勞鍜為君鑄作百鍊刀要斬長鯨為萬段
石炭(水經注石虎作冰井臺井深十五丈藏冰及石墨焉石墨可書又然之難盡亦謂之石炭)白
土鎮(禹貢徐州厥貢惟土五色漢郊祀志王莽使徐州歲貢五色土九域志徐州蕭縣有永安白土)
(二鎮)
慎按此詩施氏原本編已未卷首今据本題
年月改正
蘇詩補註卷十七
