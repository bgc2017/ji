蘇詩補註卷四十六翰林院編修查慎行撰
今體詩六十五首
慎按施氏原本第四十卷載翰林帖子詞五
十四首目錄尚存新刻本刪去又唐人所謂
口號皆近體詩也諸刻本獨不錄先生作今
從全集采出十一首與帖子詞共成一卷不
復編年以存施氏之舊云
春帖子詞(舊注元祐三年)
皇帝閣六首
藹藹龍旂色琅琅木鐸音數行寬大詔四海發生心
春帖子(本集元日立春詩公自注云立春日翰林學士供詩帖子)木鐸(尚書每歲孟春遒人)
(以木鐸徇于路傳云遒人宣令之官木鐸金口木舌所以振文教)寬大詔(後漢書立春之日下)
(寬大詔曰制詔三公方春東作敬始慎微又侯霸傳光武徵霸拜尚書令條奏前世善政法度有益于時)
(者皆施行之每春下寬大之詔奉四時之令皆霸所建也)發生(爾雅春為青陽一曰發生王冰素問)
(注六氣十八候皆青陽布發生之令故養生者必謹奉天時)
暘谷賓初日清臺告協風願如風有信長與日俱中
暘谷賓日(尚書傳暘明也日出于谷而天下明故稱暘谷賓導也東方之官敬導日出平均次)
(序東作之事以務農也)協風(陸機詩協風應律鄭若庸類雋協風立春融風也)
草木漸知春萌芽處處新從今八千歲合抱是靈椿
草木萌芽(月令天氣和同草木萌動)
聖主憂民未解顔天教瑞雪報豐年蒼龍挂闕農祥正
(一作慶)老稚(石刻作父老)相呼看耤田
蒼龍(漢書天文志東宫蒼龍左角理右角將中華古今注漢蒼龍闕畫蒼龍)農祥正(漢書)
(天文志晨正房星農事之候韋昭注云立春日晨中于午)耤田(宋史禮志耤田之禮宋初歲不常講)
(雍熙四年始詳定儀注除耤田為先農壇以郊後吉亥皇帝親享先農備三獻行三推之禮景德以後因)
(制損益更鏺麥殿為思文殿)
昨夜東風入律新玉關知有受降人聖恩與解河湟凍
得共中原草木春
入律(月令疏律中太蔟惟主正月之氣宜與東風解凍文次相連角是春時之音律審正月之氣音)
(由氣成以其音氣相須故律角相同言正月之時候氣之管中于太蔟陽管為律隂管為吕)
翰林職在明光裏行樂詩成拜舞中不待驚開小桃杏
始知天子是天公
明光裏(按明光漢宫名張籍詩良人執戟明光裏)行樂詩(李白有宫中行樂詞又杜甫詩)
(宫中行樂秘)天子是天公(南卓羯鼔錄元宗嘗遇小殿庭柳將吐睹而歎曰對此景物豈)
(可不與判斷乎因遣高力士取羯鼓臨軒縱擊反顧桃杏皆巳微拆上指笑曰此一事不喚我作天公可)
(乎)
太皇太后閣六首
琱刻春何力欣榮物自知發生雖有象覆載本無私
太皇太后(宋史宣仁聖烈高皇后英宗成婚濮邸神宗立尊為皇太后哲宗立尊為太皇太后)
小殿黃金榜珠簾白玉鈎一聲雙日蹕春色滿皇州
小殿(即延和殿注詳下)黃金榜(杜甫詩天門日射黃金榜)雙日蹕(宋史禮志哲宗)
(即位宣仁太皇太后高氏臨朝每朔望六參帝御前殿百官起居畢詣内東門進榜子雙日御延和殿同)
(垂簾日參官起居太皇太后移班少西起居皇帝)
仗下春朝散宫中晝漏稀兩廂休侍御應下讀書幃
宫中(宋史太皇太后所居崇慶宫)
五日占雲十日風憂勤終歲為三農春來有喜何人見
好學神孫類祖宗
共道十年無臘雪且欣三白壓春田盡驅南畝扶犁手
稍發中都朽貫錢
(按宋史本紀哲宗元祐三年春正月復廣惠倉以雪寒發京西穀五十餘萬石捐其直以抒民罷上元游)
(幸此首即記此事)
不獨清心能省事應緣克巳自銷兵傳聞塞外千君長
欲趁新年賀太平
皇太后閣六首
寶冊瓊瑶重新庭松桂香雪消春未動碧瓦麗朝陽
皇太后(宋史欽聖憲肅向皇后宰相敏中曾孫也神宗在潁邸聘為夫人即位立為后哲宗立尊)
(為皇太后)寶冊(宋史尊號之冊命大臣撰冊文及書冊寶遣官告天地祖宗社稷皇太后冊禮天子)
(稱嗣皇帝餘概如尊號儀)
瑞日明天仗仙雲擁夀山倚欄春晝永金母在人間
金母(西王母傳在昔道氣凝寂湛體無為以東華玉精之氣化而生木公焉又以西華至妙之氣化)
(而生金母焉金母生于神洲伊川以主隂靈之氣理于西方亦號王母)
(慎按倚欄墨跡石刻作猗蘭兩存備考)
朝罷金鋪掩人間寶瑟塵欲知慈儉德書史樂青春
仙家日月本長閒送臘迎春豈亦(一作亦偶)然翠管銀罌(一作)
(鈎訛)傳故事金花綵勝作新年
翠管銀罌(杜甫詩口脂面藥承恩澤翠管銀罌下九天困學紀聞云東坡春帖用翠管銀罌出)
(老杜臘日詩而注者改為銀鈎此邢子才所以有日思誤書之語也)花勝(荆楚歲時記人日剪綵為)
(人或縷金箔為人以貼屏風亦戴之頭鬢賈充李夫人典戒云人日造花勝相貽像瑞圖金勝之形取像)
(西王母戴勝也杜甫詩勝裏金花巧耐寒)
彤史年來不絶書三朝德化婦承姑宫中侍女減珠翠
雪裏貧民得袴襦
彤史(舊唐書宫官有彤史二人正六品)婦承姑(詩纘女維莘疏婦之所繼維繼姑耳繼姑)
(而言維行故能知太妊之德也晉書庾皇后傳坤德尚柔婦道承姑宋史哲宗立尊欽聖憲肅向皇后為)
(皇太后宣仁命葺慶夀宫以居后后曰姑居西而婦居東是凟分也因固辭遂以慶夀後殿為隆佑宫居)
(之)減珠翠(李白大臘賦六宫斥其珠玉百姓樂于耕織)
邊庭無事羽書稀閒遣詞臣進小詩共助至尊歌喜事
今年春日得春衣
皇太妃閣五首
葦桃猶在戸椒柏巳稱觴歲美風先應朝回日漸長
皇太妃(宋史欽成朱皇后開封人熙寧初入宫生哲宗累進德妃哲宗立尊為皇太妃時宣仁欽)
(聖二太后皆居尊故稱號未極元祐三年宣仁詔春秋之義母以子貴于是輿蓋冠服悉侔皇后)葦
桃(風俗通上古時神荼鬱壘兄弟二人性能執鬼於東海度索山桃樹下簡閱百鬼之無道者縛以葦)
(索執以飼虎今世畫神像于版上以元日置之門戶即其遺意)椒柏(庾信謝正旦賜酒詩柏葉隨銘)
(至椒花逐頌來)日漸長(隋書開皇十九年十一月有司奏元年以來日漸長又袁充亦奏云隋興)
(以來日景漸長)
甲觀開千柱飛樓擢九層雪殘烏鵲喜翔舞下觚稜
甲觀(宋史朱皇后即閣建殿出入由宣德東門百官上牋稱殿下名所居為聖瑞宫)
孝心日奉東朝養儉(一作健訛)德應師太姒(一作大練)風太史新
年瞻瑞氣四星明潤紫宫中
東朝(按漢書惠帝東朝長樂宫時吕太后居長樂後世稱太后為東朝其義本此)大練(後漢)
(書馬皇后紀常衣大練裙不加緣注云大練厚繒也)四星紫宫(漢書天文志中宫天極星其一)
(明者太一之常居也後句四星末大星正妃後三星後宫之屬也環之廷衛十二星藩臣皆曰紫宫)明
潤(晉書天文志文昌六星在北斗魁星前明潤大小齊天臻瑞)
九門挂月未催班清禁風和玉漏閒崇慶早朝銀燭下
珮環聲在五雲間
崇慶(太皇太后所居宫名注見前)
東風弱柳萬絲垂的礫殘梅尚一枝繭館乍欣蠶浴後
禖壇猶記燕來時
繭館(三輔黃圖宫闕疏云蠶所曰繭館)蠶浴(禮記卜三宫夫人世婦之吉者使入蠶于蠶室)
(奉種浴于川疏云近川而為之者取其浴蠶種便也奉種浴于川者言蠶將生之時而又浴之)禖壇
(禮記月令仲春之月玄鳥至至之日以太牢祠于高禖注云燕以施生時來巢人堂宇而孚乳娶嫁之象)
(也宋史禮志仁宗詔有司築高禖壇南郊春分之日以祀青帝本詩克禋以祓之義以禖從祀報古為禖)
(之先也祀以簡狄姜嫄按哲宗朱太妃所出故以玄鳥生商事比之)
夫人閣四首
綵勝鏤新語酥槃滴小詩昇平多樂事應許外庭知
夫人(宋史馮賢妃東平人初封郡君養女林美人得幸神宗生燕越二王進婕妤慎按元祐初二)
(人俱在宫中未詳孰是)酥槃滴(黃庭堅詩酥滴花枝綵剪幡)
細雨曉風柔春聲入御溝巳漂新荇没猶帶斷冰流
(慎按春深深字石刻作聲當從之)
扶桑初日映簾昇巳覺銅缾暖不冰七種共挑人日菜
千枝先剪上元燈
七種菜(荆楚歲時記正月七日為人日以七種菜為羹)千枝燈(鄭嵎津陽門詩注韓國為)
(千枝燈臺高八十尺每上元夜則然之千光奪目百里之内皆可望見焉)
雪消鴛瓦巳流澌風暖犀盤尚鎮帷縹緲紫簫明月下
璧門桂影夜參差
璧門(杜牧詩月上白璧門桂影涼參差按石刻作璧門正引用詩語集本作壁從土者訛今改正)
端午帖子詞(舊注元祐三年)
皇帝閣六首
盛德初融後潛隂未姤時侍臣占易象明兩作重離
盛德(月令孟夏之月某日立夏盛德在火)潛隂(按易一隂伏五陽之下名為姤夏至之卦)明
兩(易離卦象曰明兩作離大人以繼明照于四方)
采秀擷羣芳争儲百藥良太醫初薦艾庶草騐蕃昌
太醫薦艾(後漢書少府所屬有太醫令荆楚歲時記端午日以艾為人置戶上辟鬼子由詩云)
(太醫争獻天師艾)庶草(尚書洪範五者來備各以其叙庶草蕃廡疏云須風則風來須雨則雨來)
(各以次序則衆草木蕃滋而豐茂矣)
微涼生殿閣習習滿皇都試問吾民愠南風為解無
(慎按藝苑雌黃云東坡詩微涼生殿閣云云原其意蓋欲聖君推南風之德以及于黎庶也唐文宗與柳)
(公權聯句東坡以公權有美而無箴因續四句又作端午帖子詞用此意也)
西檻新來玉宇風侍臣茗椀得雍容庭槐似識天顔喜
舞破清隂作兩龍
侍臣茗椀(按宋制侍講侍讀官例賜酒賜茶本集侍立邇英詩有上尊初破早朝寒茗椀仍沾)
(講舌乾之句)槐龍(按子由入侍邇英詩云槐龍對舞覆衣冠自注云邇英閣庭前有雙槐甚高而)
(柯葉覆地如龍蛇講官進對其下)
講餘交翟轉迴廊始覺深宫夏日長揚子江心空百鍊
只將無逸鑑興亡
講餘(宋史凡經筵歲以仲春至端午仲秋至長至講讀官輪直或便殿或邇英閣或間日或每日無)
(常制)交翟(播芳大全載集英殿致語云輦出房而雷動扇交翟以雲開謂雉羽扇也)江心百
鍊(異聞集天寶中揚州進水心鏡背有盤龍鏡匠吕輝移爐以五月五日于揚子江心鑄之後大旱祀)
(之得雨白居易百鍊鏡詩江心波上舟中鑄五月五日日午時)無逸(周書篇名播芳大全載集英殿)
(致語云誦書無逸法中宗之不敢康)
一扇清風灑面寒應緣飛白在冰紈坐知四海蒙膏澤
沐浴君王德似蘭
飛白扇(唐書太宗謂長孫無忌楊師道曰五日舊俗必用服玩相賀朕今各賀君飛白扇二枚庶)
(動清風以揚美德)浴蘭(大戴禮浴蘭湯兮沐華芳)
太皇太后閣六首
漸臺通翠浪暑殿轉清風簾卷東朝散金烏未遽中
漸臺(史記孝武本紀作建章宫度為千門萬戶前殿度高未央其東則鳳闕高二十餘丈其西則唐)
(中數十里虎圈其北治大池漸臺高二十餘丈名曰東液注云漸浸也臺在池中為水所浸)暑殿
(劉禹錫詩奉君清暑殿)
日永蠶收蔟風高麥上場朝來耤田令菰黍獻時芳
蠶蔟(揚雄元后誄蠶于繭館躬筐執曲帥導羣妾咸循蠶蔟秦處度蠶書屈藁長二尺者自後茨之以為蔟以)
(居蠒蠶)耤田令(山堂考索耤田令周為甸師漢文帝始開耤田置令丞掌耕國廟社稷之田東漢及魏缺)
(晉復置宋元豐三年改耤田令隸太常寺)菰黍(風土記午日以菰葉裏稻米為粽以象隂陽相包裹未分散也)
舞羽諸羌伏銷兵萬彙蘇只應黃紙誥便是赤靈符
赤靈符(抱朴子五月五日作赤靈符書著心前以辟五兵王珪端午詩心前笑指赤靈符)
令節陳詩歲歲新從官何以夀吾君願儲醫國三年艾
不作沈湘九辨文
忠臣諒節今千歲孝女孤風滿四方不復巫陽占郢夢
空餘仲御扣河章
忠臣(指屈原)孝女(指曹娥)仲御扣河章(晉書夏統傳母病詣洛市藥會三月)
(上巳士女如雲統並不顧賈充怪而問之徐荅曰會稽夏仲御也充使問其土俗又謂曰卿能作土地間)
(曲乎統曰孝女曹娥年甫十四其父墮江不得尸娥仰天哀號便投水而死父子喪尸後乃俱出國人哀)
(其孝義為歌河女之章今欲歌之于是以足扣船引聲喉囀清激慷慨大風應至雷電冥晝諸人相顧曰)
(聞河女之音不覺涕泪交流即謂伯姬高行在目前也)
長養恩深動植均只憂貪吏尚殘民外廷巳拜梟羹賜
應助吾君去不仁
梟羹(史記樂書注五月五日為梟羹賜百官以惡鳥故食之也按子由端午帖子詞百官起拜梟)
(羹賜凶去方知舜有功與詩意同)
皇太后閣六首
露簟琴書冷琱盤&KR0673;餌新深宫猶畏日應念暑耘人
琱盤(開元天寶遺事宫中端午造粉團角黍貯琱盤中以小角弓射之中者得食)&KR0673;(孫愐唐韻)
(&KR0673;諸延切厚粥也)
萬夀菖蒲酒千金琥珀杯年年行樂處新月挂池臺
菖蒲酒(王氏彙書評注端午日以菖蒲或縷或屑泛酒)
翠筒初裹楝(別本作練)薌黍復纏菰水殿開冰鑑瓊漿凍玉
壺
裹楝(苕溪漁隠叢話新筒裹練明唐明皇端陽詩也藝苑雌黃云初學記引吳均續齊諧記乃作棟)
(葉之棟傳寫之訛東坡之意蓋謂棟當作練耳慎按仲子陵五絲續命賦楝葉結采絲襭注云五月五)
(日祭屈原竹筒貯米以楝塞其上采絲縛之先生正用此事)薌黍(禮記黍曰薌合疏云穀秫者為)
(黍秫既軟而相合氣息又香故曰薌合也)
秘殿扶疎夏木深雨餘初有一蟬吟應將嬴女乘鸞扇
更助南風長棘心
乘鸞扇(劉禹錫詩團扇復團扇奉君清暑殿秋風入庭樹從此不相見上有乘鸞女蒼蒼蟲網徧)
(明年入懷袖別是機中綫)南風長棘心(詩凱風疏云凱樂之風從長養之方而來吹彼棘木)
(之心故棘心得盛長以興寬仁之母以慈愛之情養我七子之身故七子皆得少長)
上林珍木暗池臺蜀産吳包萬里來不獨槃中見盧橘
時于糭裏得楊梅
上林(漢書上林賦注此雖賦上林博引異方珍竒不繫于一也按先生此詩合四句觀之正合此意)
糭裏楊梅(歐陽修詩彩索盤中結楊梅糭裏紅)
閔楚遺風萬古情沅湘舊俗到金明翠輿黃繖何時幸
畫鷁飛鳬盡日横
金明(宋史天子歲時游豫首夏幸金明池觀水嬉)畫鷁(淮南子龍舟鷁首注云鷁水鳥也畫)
(其像著船首王子年拾遺記乘衝瀾靈鷁之舟或作鶂音義同)飛鳬(張正見詩黃雲迷鳥路白雪下)
(鳬舟)
皇太妃閣五首
午景簾櫳静薰風草木酣誰知恭儉德綵縷出親蠶
親蠶(宋史禮志先蠶之禮久廢真宗朝禮院上言周禮蠶于北郊以純隂也漢蠶于東郊以春桑生)
(也請附故事築壇東郊政和間禮局請倣古制于先農壇側築蠶室二十七别構殿一區為親蠶之所詔)
(從其議命親蠶殿以無斁為名)
雨細方梅夏風高巳麥秋應憐百花盡綠葉暗紅榴
麥秋(月令孟夏之月靡草死麥秋至白居易詩洛下麥秋月江南梅雨時)
辟兵巳佩靈符小續命仍縈綵縷長不為祈禳得天助
要令風俗樂時康
辟兵符(裴玄新語五月五日繫五采繒謂之辟兵符)續命縷(風俗通五月五日以采絲)
(繫臂謂之續命縷)
玉盆浮李灧清泉金鴨虛空裊細烟自有梧楸鄣畏日
仍欣麥黍報豐年
浮李(魏文帝書沈朱李于寒水浮疑當作沈)麥黍(月令孟夏農乃登麥季夏農乃登黍注云)
(此時黍新熟今蟬鳴黍是也)
良辰樂事古難同繡繭(一作縷)朱絲奉兩宫仁孝自應禳
百沴艾人桃印本無功
繡縷朱絲(玉燭寶典端午節文繡金縷帖畫貢獻所尊王珪詩仙艾垂門綠朱絲繞戶長)桃
印(續漢書劉昭曰桃印本漢制所以制惡氣)
夫人閣四首
肅肅槐庭午沈沈玉漏稀皇恩樂佳節鬭草得珠璣
鬭草(歲時記五日有鬭百草之戲歐陽修端午詞共鬭今朝勝盈襜百草香)
節物荆吳舊嬉游禁掖閒仙風隨畫箑拜賜落人間
五綵縈筒秫稻香千門結艾鬢髯張旋開寶典尋風物
要及靈辰共祓禳
寶典(隋書經籍志杜臺卿玉燭寶典二十卷)
欲曉銅缾下井欄鏗鍠金殿發清寒似聞人世南風熱
日上牆東問幾竿
興龍節集英殿宴口號(并致語舊注元祐二年)
臣聞帝武造周巳兆興王之迹日符祚漢實開受命
之祥非天私我有邦惟聖乃作神主仰止誕彌之慶
集於建丑之正瑞玉旅庭爰講比隣之好虎臣在泮
復通西域之琛式燕示慈與人均福恭惟皇帝陛下
睿思冠古濬哲自天煥乎有文日講六經之訓述而
不作思齊累聖之仁夷夏宅心神人協德卜年七百
方過歷以承天有臣三千咸一心而戴后彤庭振萬
玉座傳觴誦干戈載戢之詩作君臣相悅之樂斯民
何幸白首太平猥以微生親逢盛旦始慶猗蘭之會
願賡擊壤之音下采民言上陳口號
凛凛重瞳日月新四方驚喜識天人共知若木初升旦
且種蟠桃莫計春請吏黑山歸屬國給扶黃髮拜嚴宸
紫皇應在紅雲裏試問清都舊侍臣
興龍節(宋史哲宗本紀十二月初七日帝生日也避禧祖忌辰以次日為興龍節)集英殿
宴(汴京宫室考大慶殿北有紫宸殿西有垂拱殿次西皇儀殿又次西集英殿宴殿也宋史禮志宴饗)
(凡春秋季仲聖節及國有大慶皆大宴其日殿庭設山樓排場為羣仙隊仗宰相以下升殿進酒各就位)
(酒九行更衣賜花有差大觀三年議禮局上集英殿大宴儀)給扶(南史袁憲傳以功封建安伯除)
(太子詹事袁請解職不許尋給扶二人唐書元宗遣徐嶠邀張果至郡辭還山給扶侍二人)黃髮
(宋史文彦博傳元祐初司馬光薦宿德元老宜起以自輔乃命平章軍國重事六日一朝一月兩赴經筵)
(恩禮甚渥)
又興龍節集英殿宴口號(并致語)
臣聞天所眷命生而神靈惟三代受命之符萃于兹
日實萬世無疆之福延及我民候南極之祥輝交北
鄰之瑞節同趨鎬宴争頌華封恭惟皇帝陛下稽古
温文乘乾剛粹體生知而猶學藏妙用于何言故得
六聖承休三靈眷佑德隆星晷齊六符而泰階平河
行地中錫九疇而彝倫正屬誕彌之令旦履長發之
嘉祥夙設九賓于庭徧舞六代之樂日無私于臨照
葵藿自傾天有信于發生勾萌必達臣等濫塵法部
獲造彤墀下采民言得三萬里之謠誦登歌夀斝以
八千歲為春秋不度蕪音敢進口號
風卷雲舒合兩班曈曈瑞日映天顔觀書巳獲千秋鏡
積德長為萬歲山臘雪未消三務起壬人不用五兵閒
相逢父老争相賀却笑華胥是夢間
合班(宋史職官志唐六典中書門下尚書三省合一元豐五年中書門下始分元祐初司馬光請令)
(合班奏事分省治事)千秋鏡(唐書張九齡傳初千秋節王公並獻寶鑑九齡上事鑑十章號千秋)
(金鑑以申諷諭)五兵(禮記五戎注弓矢殳矛戈戟也)
坤成節集英殿宴口號(并致語月舊注元祐二年七十五日)
臣聞視履考祥既占懷月之夢對時育物必有繼天
之功方大火之西流屬隂靈之既望帝于是日誕降
仁人意使斯民咸歸夀域共慶千秋之遇得生二聖
之朝式燕示慈與民同樂恭惟皇帝陛下文思天縱
濬哲生知力行湯禹之仁常恐一夫之不獲躬蹈曾
閔之孝故得萬國之懽心恭惟太皇太后陛下道契
天人德超載籍知人則哲蓋帝堯之所難修巳安民
雖虞舜其猶病風雲從而萬物覩日月照而四時行
自然動植之咸安莫知天地之何力三宫交慶羣后
駿奔寶鄰通四牡之歡航海致重譯之贐洞庭九奏
始識咸池之音靈岳三呼共獻後天之祝臣等叨居
法部輒采民言上凟宸聰敢陳口號
三朝遺老九門前又見承平大有年文母憂勤初化俗
曾孫仁孝巳通天史書元祐三千牘樂奏坤成第一篇
欲采蟠桃歸獻夀蓬萊清淺半桑田
坤成節(宋史聖節立名自唐千秋節始宋因之太皇太后臨朝亦立節按哲宗本紀詔以太皇太)
(后生日七月十六日為坤成節舊注以為十五日者訛當從本紀)
齋日口號(并致語)
旋復隂陽配五支于六幹誕彌歲月與元日為三申
神后降慶于當年曾孫效誠于兹旦不煩巧力自契
真符道俗讙謠天人協應太皇太后陛下功高任姒
德配唐虞上推顧託之心下布仰成之政寶慈與儉
蹈光憲之成規却狄安邦襲武烈之餘慶三朝順履
萬夀維新雖絳縣之老人難窮甲子如楚南之靈木
莫計春秋臣賤等草茅心傾葵藿采民謳於擊壤效
樂語之陳詩
媧皇得道自神仙金母長生不計年甲子會逢三朔旦
歲星行看兩周天消兵漸覺腰無犢種德方知福有田
彤管何人書後會椒花椿頌一時編
福田(法論云供父母曰恩田供僧佛曰敬田供疾病曰悲田總名之曰福田)椒花頌(晉書)
(劉臻妻陳氏元旦獻椒花頌)
集英殿春宴口號(并致語)
臣聞人和則氣和故王道得而四時正今樂猶古樂
故民心悅而八音平幸此聖朝陶然化國飭三農于
保介維莫之春興五福于太平旣醉以酒恭惟皇帝
陛下乘乾有作出震無私憲章六聖之典謨斟酌百
王之禮樂天方祚于舜孝人巳誦于堯言故得彝倫
敘而水土平北流軌道壬人退而蠻夷服西旅在庭
稍寬中昃之憂一均湛露之澤方將麯糵羣賢而惡
旨酒鼔吹六藝而放鄭聲雖白雪陽春莫致天顔之
一笑而獻芹負日各盡野人之寸心臣猥以賤工叨
塵法部幸獲望雲之喜敢陳擊壤之音不揆蕪才上
進口號
萬人歌舞樂芳辰長養恩深第四春令下風雷常有信
時來草木豈知仁璿璣巳正三階泰玉琯初知九奏均
(一作純)更欲年年同此樂故應相繼得元臣
集英春宴(宋史禮志凡春秋聖節有大慶皆大宴太平興國後止設春宴淳化四年陳靖上言)
(宴以禮成賓以賢序其有拜起失節宴饌不潔並申嚴制咸平三年始備設春秋大宴學士梁顥請春秋)
(大宴小宴賞花行幸次為四圖頒下閣門遵守故事大宴前一日御殿閱一日戲謂之獨看哲宗初立詔)
(罷獨看元祐三年罷春宴又罷秋宴以魏王出殯翰林學士蘇軾不進教坊致語故也慎按魏王哲宗)
(之叔三年因喪廢宴此詩元祐四年作故云第四春)璿璣(史記天官書北斗七星所謂璿璣玉衡以)
(齊七政注云斗第一天樞第二璇第三璣第四權第五衡第六開陽第七摇光第一至第四為魁第五至)
(第七為杓合而為斗玉衡屬杓魁為璇璣)三階(天官書魁下六星兩兩相比者名曰三能三能色齊)
(君臣和注云泰階三台也又黃帝泰階六符經三階平則隂陽和風雨時)玉琯(按此指范景仁新樂)
(也本集和范景仁詩玉琯猶聞秬黍香自注云舊法以尺生律今以黍定律以律生尺以宋史考之范鎮)
(請太府銅鑄律樂成帝與太皇太后御延和殿詔執政侍從皆往觀乃元祐三年事自是朝會皆用之故)
(先生詩云玉琯初知九奏均也)
紫宸殿正旦口號(并致語四舊注元祐年)
臣聞行夏之時正莫加于人統採周之舊王方在於
鎬京惟吉月之布和休庶工而未作使華遠集鄰好
交修萃簮笏于九門來車書于萬里將興嗣歲以樂
太平恭惟皇帝陛下躬履至仁誕膺眷命法天地四
時之運民日用而不知傳祖宗六聖之心我無為而
自化九德咸事三年有成始御八音之和以臨元日
之會人神相慶夷夏來同臣等忝與賤工得親壯觀
知輿情之願頌顧盛德之難形不度荒蕪敢進口號
九霄清蹕一聲雷萬物欣榮意巳開曉日自隨天仗出
春風不待斗杓回行看菖葉催耕耤共喜椒花映夀杯
欲識太平全盛事振振鵷鷺滿雲臺
紫宸殿(汴京宫室考大慶殿北有紫宸殿視朝之前殿也宋史禮志宋初大朝會以元日冬至及)
(五月朔羣臣稱賀上夀若無事不視朝則表賀于閣門常朝之儀唐以宣政為前殿謂之正衙以紫宸為)
(便殿謂之入閣正衙則日見羣臣百官皆在謂之常參後唐明皇始詔羣臣五日一隨宰相入見謂之起)
(居宋因其制皇帝日御垂拱殿文武官日赴文德殿正衙日常參其朝朔望亦于此殿五日起居則於崇)
(德殿或長春殿崇德即紫宸長春即垂拱也元豐官制行詔侍從而上日朝垂拱謂之常參官百司朝官)
(以上每五日一朝紫宸為六參官京朝官以上朔望一朝紫宸為朔參官望參官遂為定例)九霄
(道書赤霄碧霄青霄玄霄絳霄黅霄紫霄練霄縉霄為九霄)菖葉(王融策秀才文將使杏花菖葉)
(耕穫不繼清甽冷風述遵無廢)
集英殿秋宴口號(并致語)
臣聞天無言而四時成聖有作而萬物睹清淨自化
雖仰則于帝心豈弟不回亦俛同于衆樂屬此九秋
之候粲然萬寶之成吾王不游何以勞農而休老君
子如喜則必大烹以養賢恭惟皇帝陛下孝通神明
仁及草木行堯禹之大道守成康之小心華夷來同
天地並應以為福莫大于無事瑞無加于有年南極
呈祥候秋分而老人見西夷慕義涉流沙而天馬來
嘉與臣工肅陳燕爼禮元后于三夏諧庶尹于九成
宣示御觴聳近臣之榮觀臚傳天語溢兩廡之歡聲
臣等親覯昌辰叨塵法部采謠言于擊壤助矇瞍之
陳詩仰奉威顔敢進口號
霜霏碧瓦尚生煙日泛彤庭巳集仙藹藹四門多吉士
熙熙萬國屢豐年高秋爽氣明宫殿元祐和聲入管絃
菊有芳兮蘭有秀從臣誰和白雲篇
白雲篇(杜甫詩晴窗檢點白雲篇按詩意蓋用漢武秋風辭)
黃樓致語口號
百川反壑五稼登場初成百尺之樓適及重陽之會
高高下下既休畚鍤之勞歲歲年年共睹茱萸之美
恭惟知府學士民人所恃憂樂以時度餘力而取羨
材因備災而成勝事起東郊之壯觀破西楚之淫名
賓客如雲來四方之豪傑鼓鐘殷地竦萬目之觀瞻
實與徐民長為佳話
一新柱石壯嚴闉更值西風落帽辰不用游從誇燕子
直將氣燄壓波神山川尚遶當時國城郭猶飄廣陌塵
誰凭闌干賞風月使君留意在斯民
(慎按此詩當是元豐戊午守徐州時作集中又有九日黃樓詩見十七卷中注詳前)
趙倅成伯母生日致語口號
昔年占夢適當重九之佳辰今日獻香願祝大千之
遐算慶婦姑之同日雜茱菊以稱觴殺雞巳效于龐
公翦髮敢資于陶母但某叨居樂部忝預年家不度
蕪材上塵口號
今朝夀酒泛黃花鬱鬱葱葱氣滿家願得唐兒舞一曲
不嫌國小向長沙
唐兒(史記五宗世家長沙定王發之母故程姬侍者唐兒生子名發以孝景前二年用皇子為長沙)
(王以其母無寵故王卑濕貧國)
(慎按先生知密州趙成伯為倅第十四卷中多唱和之什此詩為其母生日作後二句引用唐兒事蓋因)
(所出微而為解嘲云爾)
王氏生子致語口號
人中五日知織女之暫來海上三年喜花枝之未老
事協紫銜之夢歡傾白髮之兒好人相逢一杯徑醉
伏以某人女郎蒼梧仙裔南海貢餘憐謝端之早孤
潛炊相助嘆張鎬之没興遇酒輒歌采楊梅而朝飛
擘青蓮而暮返長新玉女之年貌未壓金膏之掃除
萬里乘桴巳慕仲尼而航海五絲繡鳳將從老子以
俱仙東坡居士尊爼千峯笙簧萬籟聊設三山之湯
餅共傾九醖之仙醪尋香而來苒天風之引步此興
不淺炯江月之升樓
羅浮山下巳三春松筍穿階晝掩門太白猶逃水仙洞
紫簫來問玉華君天容水色聊同夜髮澤膚光自鑑人
萬戶春風為子夀坐看滄海起揚塵
太白水仙洞(續仙傳孫思邈隠于太白山學道偶出見牧牛童殺小蛇巳傷出血思邈脫身)
(贖之以藥封裹放于草内復月餘出行見一白衣少年以馬載之偕行如飛到一城郭儼若王者之居少)
(年延思邈入見一端正美貌袷帽絳衣侍從甚衆俄頃一女子領一青衣小兒出拜曰此兒痴騃為人哀)
(損取救免害思邈省記嘗救青蛇即訝此何所也潛問左右曰此涇陽水府也留連三日命其子取龍宫)
(藥方三十首與先生此真道者可以救世濟人俄復命僕馬送歸太白山深自以為異)
寒食宴提刑致語口號
良辰易失四者難并故人相逢五斗徑醉況中年離
合之感正寒食清明之間時乎不可再來賢者而後
樂此恭惟提刑學士才本天授學為人師事業存乎
斯民文章蓋其餘事望之巳試于馮翊翁子暫還于
會稽知府學士接好鄰邦締交冊府莫逆之契義等
于天倫不腆之辭意勤于地主力講兩君之好可無
七字之詩欲使異時傳為盛事
雲間畫鼓叠春雷千騎尋芳戲馬臺半道巳逢山簡醉
萬人争看謫仙來淮西按部威猶凛歴下懷仁首重回
還把去年留客意折花臨水更徘徊
(慎按元豐戊午先生在徐州有寒食答李公擇三絶句題中所云提刑當即公擇故以謫仙稱之公擇在)
(齊州先生曾訪之故又有歴下懷仁及去年留客之句)
蘇詩補註卷四十六
