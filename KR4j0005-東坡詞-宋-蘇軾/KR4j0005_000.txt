東坡詞詞曲類一(詞集之屬)
提要
(臣)等謹案東坡詞一卷宋蘇軾撰軾有易傳
諸書别著錄宋史藝文志載軾詞一卷馬端
臨經籍考則稱東坡詞二卷此本乃毛晉所
刻舊有晉跋云得金陵刊本凡附入蘇黃秦
柳之作俱經刪去然刊削尚有未盡者如開
卷陽關曲三首已載入詩集之中乃餞李公
擇絶句其曰以小秦王歌之者乃唐人歌詩
之法宋亦失傳惟小秦王調近絶句故借其
聲律以歌之非别有詞調謂之陽關曲也使
當時有陽關曲一調則必自有本調之宫律
何必更借小秦王乎以是收之詞集未免泛
濫至集中念奴嬌一首朱彝尊詞綜據容齋
隨筆所載黃庭堅手書本改浪淘盡為浪聲
沈多情應笑我早生華髮為多情應是笑我
生華髮因謂浪淘盡三字于調不協多情句
應上四下五然考毛幵此調如算無地閬風
頂皆作仄平仄豈可俱謂之未協石孝友此
調云九重頻念此衮衣華髮周紫芝此調云
白頭應記得尊前傾蓋亦未嘗不作上四下
五句晉此刻不取其說仍從舊本則特為有
見矣詞自晚唐五代以來以清切婉麗為宗
至柳永而一變如詩家之有白居易至軾而
又一變如詩家之有韓愈遂開南宋辛棄疾
等一派尋源溯流不能不謂之變格然謂之
不工則不可故至今日尚與花間一派並行
而不能偏廢也乾隆四十四年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
