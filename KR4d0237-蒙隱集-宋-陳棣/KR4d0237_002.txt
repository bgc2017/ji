蒙隠集卷二宋陳棣撰
七言律詩
送鄭舜舉赴闕
書帶傳家飽六經飄飄詞氣海東青英名久合班朝列
麗藻行觀掞帝庭修翮摶風上閶闔巨鱗縱壑擊滄溟
投機亨會寧容髮願報除書慰側聆
束裝西嘯指長安正是新春快活天酒病詩愁應有夢
鳥啼花發正爭妍君空冀北今行矣我滯周南豈偶然
東閤他時訪遺逸為言憔悴鶴谿邊
籍甚聲名著日邊英辭健筆許誰先寘之華省星曹上
付以赤墀香案前好向從班光玉筍竚膺密炬照金蓮
此行何啻登仙去願拜車塵為執鞭
暫綰桐川刺史章優優布政漢循良鳳銜初下新頒詔
鷄舌曾聞舊賜香前席久虛思見賈璽書增寵果徵黃
從今定展調元手小試專城見雨暘
備員無補見絲毫幸喜為官似馬曹每許蕪音持布鼓
更容劣技試鉛刀兼收屢賜百金諾借重終期一字褒
廊廟他時應有待誓將么麽寄鈞陶
春來
春來底物最先知凍蝶癡蜂便欲飛好雨應時生地脉
迅雷剖蟄震天威光風艷艷翔空閣和氣駸駸發細微
解道蒼苔紅藥句令人却憶謝玄暉
次韻王有之主簿
春歸滿目盡桑麻岸柳敷隂荻有芽急景豈容留石火
餘香何處認空花曲眉持酒真成夢纖手分茶亦浪誇
欲醉流霞烹瑞雪直須同謁五侯家
蓬生敢望直如麻才思真同焦榖芽擁被苦吟聲躑躅
盈編細札眼空花羡君得意方豪縱顧我無知絶誕誇
輸與能詩王主簿驚人句法自名家
次韻葉秀實縣治環翠亭
亭高望遠破天慳萬疊晴嵐俯仰間着屐好追靈運逸
垂簾尤愛愷之閒詩豪會見揮銀筆酒聖端能倒玉山
杖履欲歸聊徙倚棲鵶寒帶暝烟還
合綴嚴宸玉筍班尚勞小試簿書間溟鯤未擊三千里
天驥終歸十二閑望氣行看求利劔知音當已識高山
逼人富貴君寧免未許山隂興盡還
畏途蹤跡幾間關浩氣空存天地間沈湎恨無千日醉
浪遊贏得半生閒觀書尚喜眼如月搜句誰憐肩聳山
三徑曉來添逸興柳稍桃色報春還
陪五馬勸農嵓山晩會桃花塢
晩參旌騎勸農回賞遍郊原錦繡堆掠面快風吹酒去
逼人疎雨送詩來鳴鳩乳燕數聲好艷粉夭桃一笑開
欲遣巴詞侑杯酌千鍾萬斝未容陪
題温守梁尚書新創富覧亭
傑檻雄簷倚碧空玲瓏窗戶濕青紅因山卜地心機巧
望水如天眼力窮千里勝形吟筆内萬家和氣飲杯中
吏民共指雙旌語今日梁公昔謝公
次韻陳公藻局中即事時推排物力不得往來
料峭輕寒春寂寥雨餘庭竹靜蕭蕭一池芳草翠欲合
數點殘梅雪未消寸步思君成瘦悴片文怡我足歡謠
相過政恐還驚座惡客從來不待招
次韻幾道玉泉小集時公藻以病僕以沿檄不
與
激水聊充一笑嬉扁舟西子想當時應憐波底無雙鯉
直恐樽前有鸒斯笑我獨將愁醖釀聞君長苦酒禁持
山中異日尋遺事徒見吾家伯仲詩
諸公見和次韻呈鄭舜舉國錄瑞伯仙尉
冠佩追隨倏半生每憐蕭艾倚蘭英開懷共醉酒賢聖
得句寧論詩父兄天賦君才行有用人言我拙坐無成
登壇已拜風騷將誰敢區區踵孟明
家聲赫奕繼更生草聖縱横亂伯英鄴下文章惟七子
潁川人士有諸兄新詩寫物無餘態硬語盤空若混成
吏隠一官聊戲劇他時勲業看承明
用韻戲趙貫道買妾并呈鄭舜舉王有之二丈
碧玉雙簮兩髻丫滿懷春恨正萌芽停橈空對無情水
倚檻誰鄰解語花蚤與幽閨深領略毋令狂客浪矜誇
湏知三昧非凡手北苑知名第一家(時貫道買妾置舟中舜舉有就茶求)
(見之語)
次韻魯堯卿病起
河陽桃李未成隂已覺栽培用意深病起暫同中酒味
詩來還有惜花心養全浩氣虹千丈瘦减清標玉一尋
春待吾儕共行樂莫言無暇倦登臨
一區聊寄古墻隂燈火蕭條語夜深強對簡編聊適意
欲參佛祖問安心青衫有約還輕别白髮無期苦見尋
咫尺佳時修禊事蘭亭老筆為君臨
代上時相生辰
國論盈庭正尚同唯公英略與天通一絲不斷千鈞重
九鼎重安萬世功獨見夐超流俗外先機端在笑談中
際高極厚知難報願輔熙朝到不窮
中興事業耀無前明聖相逢運半千盡納有生歸禮樂
全提鴻化入陶甄八風自轉成天籟五緯更調祚有年
體物形容勞頌筆浪云無象豈其然
春光先向隴梅歸正值崧神降嶽時孕秀直疑天地相
輸忠唯許冕旒知八珍錫燕宫厨送百兩傳宣使驛馳
盛事逖聞千載後魯公綵服效兒嬉
武定文明過十秋光芒無復見旄頭身更萬變心方壯
位極千官寵更優賀厦阻趨丞相閤分符假守子陵州
長生不老何湏祝元是丹臺第一流
錢使君知原生辰
天眷中興瑞玉麟果聞崧嶽為生申逢迎聖主千年運
領略東君五日春濟世豐功銘鼎鼐傳家清德冠簮紳
仙風道骨應難老曾向瑶宫侍帝宸
十載幽居安綠野一麾出守擁朱轓華堂不聽紅兒唱
淨几唯聞黃妳言庭下芝蘭方鼎盛胷中梨棗已長存
梅花欲報和羹信故遣清香到夀樽
上梁尚書生辰
破曉霜晴快活天少微光彩煥台躔來從紫府飛仙窟
生作皇家間世賢勲業定應銘鼎鼐儀容端合珥貂蟬
外家舊事今重覩又致昇平五百年
一麾卧治鎮江邊芳草還應夢惠連十載從班聯玉笋
六城課最用蒲鞭依劉曾識尚書履借寇難私刺史天
共徯公歸緣底事嗷嗷四海望陶甄
上苑春光一夜回和羹消息報江梅促裝舊事追曹相
折桂新榮付老萊千里頌聲形鼓吹萬家和氣入樽罍
明年此日趨黃閣待看傳宣押賜來
陳鎮江生辰
協氣盤空兆吉祥挺生英傑輔明昌依乘聖際風雲久
遊戲人間日月長落落詞華天黼黻堂堂儀榘國輝光
煙橈破浪來何事敬為宗盟一瓣香
力致功名上要途忠嘉屢奉玉音俞持荷久侍甘泉槖
剖竹仍分刺史符撫字雅聞閒燕寢經綸先已定規模
久虛左轄寧無謂天子疇庸正用儒
着物薰然一氣和温温眉宇得春多腰黃眼赤渾閒事
柳綠花紅奈樂何舊事幾經銅狄話佳詞慣聽雪兒歌
一杯何以為公夀願借長江萬里波
立春日有感
剪綵漫添懷抱惡簮花空映鬢毛秋流年舊事陳芻狗
佳節新春報土牛里社浮沉貧可忍身名坎壈老宜休
天高難問平生意已矣冥心任去留
王有之見和復用韻二首
年來慵墮畏多愁怕見羣才得意秋題柱敢期乘駟馬
隠鄽端欲舍蝸牛既成春服聊歌詠擬賦閒情且罷休
漫道無心關節物杖藜時為好山留
小雨冥冥暗市樓無聊一日似三秋窮愁顧我堆千斛
健筆期君回萬牛語怪未應書咄咄身閒底用賦休休
曉來春到西窗外喚夢一聲黃栗留
高師魯以詩求鶴膝杖且有詩壇尋盟之語戲
次其韻
莫將好語趁時名寶唾聯篇得我驚酬唱蜂腰徒自苦
棄捐鶴膝太無情故人何止十年别上座曾同千里行
散策尋幽江上路何時歸踐白鷗盟
榮枯寵辱盡強名老去無堪只自驚尤物端能亂人意
麄官安得有詩情暫憑竹杖聊相謔敢對金樽略放行
果向詩壇尋舊約心如江水不湏盟
客舍春晩
晼晚春歸婺女城輕隂淺綠繞長亭禽聲勸客年年恨
草色隨人處處青為米未容陶令去餔糟敢笑屈原醒
詩成錯莫渾無事滿院楊花晝掩扄
又次韻馮文度春晩二首
花梢疎雨下巫陽酒面新鵝拂嫩黃老去光隂春苦短
閒中氣味日偏長方塘水滿丙鱗躍故壘泥空乙羽忙
剩作篇章酬節物忍令相背去堂堂
春到窮簷分外和典衣日日飲無何未陪蠟屐尋幽樂
已覺詩囊得句多頗喜醉鄉無畔岸從教平地有風波
脫巾露頂君休問倦客塵冠底用峩
題義烏縣繡川驛
湖漾晴波萬疊秋山攅遠翠兩眉愁一川暝色烟欹柳
千里寒光月滿洲直恐斷堤横北固定知絶景冠東州
塵纓欲濯滄浪水愧見沙頭雙白鷗
再過繡川驛
霜林病葉日凋殘更覺平蕪眼界寬天外碧雲山共遠
階前明月水爭寒愔愔夜氣侵肌骨戢戢詩愁入肺肝
欲去自憐心未愜為君滿意更重看
永嘉旅中
小雨凄風釀早寒行厨蕭索酒壺乾抄書時自囁嚅語
把菊誰同仔細看收拾夢魂歸枕上掃除愁思寄毫端
家山只在一帆外望隔烟巒漫倚欄
盛暑宿集福院晚風雨大作
火雲燒天天為高畏日爍地地欲焦舴艋浮江線溜澁
招提稅鞅煩襟消風聲聒聒閙山闕雨脚霏霏轉樹腰
猛省奔馳竟何事此心寧不愧漁樵
甲子歲除一夕夢與先子論詩有云未能免俗
猶聽䜟無計為生只送窮此吾頃年詩也汝亦
得之否某曰己在家集中既覺泣書二章
驚風急雪不勝寒葦索桃符歲事殘里巷杯盤喧半夜
兒童燈火守更闌年催老色歸鬚鬢詩引窮愁入肺肝
無復斑衣頌椒栢只將淚血洒毫端
昔年浩氣許誰攀詩禮趨庭侍燕閒但喜新陽更舊律
豈知斑鬢改朱顔時挑短燼傾蕉葉獨擁寒爐炷博山
不見詩翁送窮處空留膏馥在人間
再次韻
畏途憂患飽相諳火芋何當問懶殘每覺愁來詩思苦
更因老去壯心闌年光背我捐鷄肋世事甜人嗜馬肝
撥盡寒爐殘漏永已知春馭到林端
擾擾膠膠度歲年只應今夕暫休閒又聞玉燭更新籥
那得金丹駐舊顔是處碧烟聞爆竹誰家紅玉擁頽山
揮毫不作驚人語句法由來似夢間
庚申日戲題
多情節物苦撩人用事葩華巧鬭新老去唯愁添甲子
年來不獨畏庚申身閒淡淡心機靜夢好齁齁鼻息勻
政使三彭肆簧舌冰壺貯月本無塵
次韻李元老柬王令周簿喜雨
阿香破旱用功深更遣新涼入素襟曝日已通賢令意
望霓聊慰野人心水添淺瀨征帆穏雲掩殘陽古樹隂
洗眼看君調燮手一同先已荷商霖
山色雲容潑墨深隨車甘澍濕衣襟神龍應禱方施力
虐魃為殃漫有心洗出篔簹無滯暑養成䆉稏有餘隂
他年德政君湏記能遣驕陽化作霖
次韻馬仲元推官賀五馬喜雨
甘澍隨車未足賢商霖小試漲晴川溶溶舊綠低蟬柳
聒聒新流響露田刈熟腰䥥爭滿載叩門乞粟不論錢
老農豈但歌襦袴盡道今年勝去年
次韻喜雨兼簡彛老
此身閱世一浮漚無地安巢拙勝鳩擊節聞君歌喜雨
裹糧知我廹填溝涼宵自足莊生夢豐歲仍寬子美憂
遥想高人禪寂處娟娟窗竹不勝幽
次韻喜雨
雨氣侵人襟袖涼詩愁惱起沈東陽詰朝秧馬催田畯
昨夜雷車動阿香鳩婦豈知憂旱去商羊聊亦為時忙
芙蓉秋水湏佳句妙意宜搜到渺茫
次韻陶幾道喜雨
環珮來從十二峯飛廉清道駕豐隆已占月魄離星次
欲採民謠詠雨濛健筆輸君三峽峻新涼許我一樽同
豚蹄斗酒無多誚神報邦人亦已豐
次韻陳季陵主簿秋雨
一雨庭蕪便許涼掃除旱魃化驕陽微添遠水羅襟潤
已覺疎苖玉粒香樂歲可期寬吏責謭才無取為詩忙
蕭蕭枕簟偏宜睡夢入華胥正渺茫
客舍久雨無酒戱柬沈泰叔
秋來濘淖幾曾乾旅邸盤旋尋丈間擬仗神功擊陽石
却疑天漏類隂山已甘從事經年别未放管城終日閒
欲課新詩強消遣客情無頼語還慳
次韻
莫訝經旬笑語乾誰令插手斗筲間長篇險語懷東野
俗狀塵容愧北山車馬無堪泥淖滑蛟龍不放水雲閒
翻思九夏無涓滴天意何如向日慳
次韻陳季陵覓酒二首
西風曾未入梧楸已有騷人怨凜秋草賦未為傖父語
破愁宜召麴生謀君方負笈金陵去我欲乘桴滄海浮
後夜月明應好在一樽能為輟行不
山遠誰憐眉黛愁水明遥憶眼波秋久抛大白猶閒事
卻對短檠真拙謀楚佩紉香塵未暗巫雲賦夢語多浮
扊扅政恐閨人怨曾效當年擁髻不
次韻劉伯瑞覓酒
貧病相仍坐拙方敢將斗酒博西涼自憐里巷棲遲久
倍覺樽罍氣味長玉斝交飛君有約紅裙共醉我何嘗
一樽聊慰相如渴要聽歌聲過女墻
謝汪汝平送酒
塵土侵陵老瓦盆胷中磊塊與誰論閒披黃卷欲欹枕
忽有白衣來扣門和氣醺人紅綠眩濃香破鼻典刑存
倒罍徹底清如水不比春江帶雨渾
汝平諸公見和復用韻二首
鵝黃快瀉映金盆白墮湘酃豈並論酩酊不妨尋醉侣
鞠躬底事入公門杯觴往往陪嘲謔筆札時時荷記存
指日看君乘障去好將韜略靖羌渾
新詩敏捷雨翻盆樽酒何時與細論擬把鉛刀侔巨闕
卻慙布鼓過雷門天心月脇形容遍春蚓秋蛇體勢存
但得唱酬為老伴此生道眼未容渾
再用前韻三首
刺頭底事向膠盆沉湎應從通率論人世百年都是夢
醉鄉四逹總無門顛狂自索形骸外酣適寧知禮法存
日飲亡何真得計袁絲由此脫全渾
墮地何勞顧甑盆事同電往不堪論歸休我願白駒谷
登用君宜金馬門氣習肯隨流俗變笑談如見古人存
詞源清徹如甘井愈汲方知愈不渾
陶冶無心甕與盆等閒妍窳意難論年光未易留駒隙
世事唯堪隠鹿門久客思家華髮滿小儒憂國赤心存
江山還有新亭嘆痛惜伊川化陸渾
别墅芍藥盛開沈公闢有詩見嘲次韻代柬
誰為東君得意忙尚留紅藥殿羣芳臉霞得酒生朝暈
衣翠籠紗弄晩粧賸馥倚風來蝶翅殘膏和露到蜂房
惜花極力搜佳句瘦損東陽笑沈郎
翰林憶昔詠孤芳自合移根向玉堂貴客親陪天女手
侍臣應帶御爐香花前未許退之醉江上空嗟子美狂
一夜殷紅飄落盡不堪寂寞對霞觴
次韻艾慎機縣庠蕉花
蕉心擢秀占文庭潤沃偏宜雨露聲已向杏壇新表瑞
莫嫌花譜舊無名决科此日先幽䜟記異他年見史評
况有能詩賢令尹直將美事付羣英
艾以諸公雌黃其詩意殊不平戱用前韻
載味君詩字字新方知後實稱先聲文章素號五經笥
姓字行添千佛名趙璧有瑕虛指示隋珠無價妄譏評
官閒聊戱管城穎小草銀鈎亂伯英
次韻蘇守金橘
孤根移植自秋山長養潛私刺史天青女染成金色淺
馮夷剖出蚌胎圓慙非甘吉曾同傳恥與楊盧議並肩
况有詞章傳樂府佳名從此入新編
白菊
千芳百卉正凋零喜見東籬粲玉英粉面真能延月姊
檀心端不羡梅兄騷經豈為黃花作丹鼎應湏素液成
勿訝開遲後佳節白衣猶足向淵明(抱朴子云生丹法用白菊花汁)
次韻梅花
得得尋梅已覺遲凭欄空賦惜花詩流傳遠信人千里
漏洩春工雪一枝照水丰容妃子浴傍山瘦影伯夷飢
最憐清絶牽情處月落參横畫角悲
凍合千林暖未回一枝先見臘前梅寒溪淡月憑誰賞
冷蘂疎香不自媒頼有此君為伴侣略無凡卉作輿臺
欹危百折江頭路應為多情得得來
鏤玉凝酥若未勻南枝髣髴露天真横陳月下無雙影
占斷人間第一春屈子浪吟蘭畹佩韓公羞卜杏花隣
廣平見謂心如鐵翻學高唐草賦人
愛花長苦惱天君政恐因花賦洛神江上風霜方破臘
嶺頭冰雪已回春故人遠信來千里浪蘂凡香隔一塵
天與孤高超世俗肯將賸馥乞蜂臣
次韻劉敷言新鴈
倦飛聊復下江湖此去衡陽萬里餘陣合魚麗司馬法
字排草聖右軍書隨陽度塞身良苦避繳啣蘆計已疎
一抺參差無亂序似聞衙鼓列羣胥
觀曹夀卿上舍詩軸題其後
君詩字字敵雙南直把驪珠取次探李杜盟寒誰共主
曹劉機淺不須參囊中句好緣多愛天外心歸計飽諳
讀罷長編如雋永自然齒頰帶餘甘
欲觀騷雅繼周南虎子應須虎穴探策蹇衝寒將類賈
避堂舍蓋願同參書能泣鬼世誰信詩解窮人我自諳
但得低頭拜東野此心依約已先甘
旅中有感復用前韻
擿埴憑誰為指南囊空羞澁不容探年光有限堂堂去
世事無心細細參故舊白頭驚未識比隣青眼喜相諳
此生自斷何須問荼苦從今等薺甘
戲德秀幾道
小檻新篁脫籜初依然數軸壁間書已無塵落清聲外
空有香分素手餘古獄冤銷神劔去高堂夢破曉雲疎
圜扉只掩青青草門外應無長者車
使君饋食戲少蒙教授
朝來食指非常動果報兵厨已割烹醇德且多從事酒
珍庖特異小人羹虎頭食肉方灰念羊脚蹴蔬應震驚
歸遺細君真得計隨緣燈火任卿卿
還余朝綱雜編
胷中渾渾乏新竒虛辱熊羆百萬師較藝昔嘗窮五技
還書今復墮三癡退飛頗愧一為甚盡銳那知再愈衰
自計抛書無復用緘題重寄仲舒幃
偶書
詩魔大抵解窮人到得人窮句益新筆下自慚無好語
眼前底事最清貧草玄天禄書窗冷滌器臨邛酒市春
自古才高多命薄區區何必論錢神
戲效連珠疊韻體
泝流遲澁順流輕石岸﨑嶇沙岸平高樹影藏低樹影
前灘聲掩後灘聲飛禽飛去語禽語歸客歸休行客行
望斷誰憐魂欲斷詩成轉覺夢難成
戱題酒肆
一氣無私萬物春小兒造化果能神鳥啼花發遽如許
酒病詩狂那厭頻倒著敢期山簡醉典衣誰計少陵貧
上林五柞他年賦姑作臨邛滌器人
夜雪
書帷夜雪耿無眠晨起猶禁曉日寒旋見軟紅生野水
似看寸碧出遥山詩成已覺風生座飲散俄驚月滿鞍
夢破小窗依約態渾疑暮雨楚臺還
挽處士喬公
姓氏詳聞月旦推典刑尚可一斑窺義高諾重人皆仰
劵失金存自不欺富貴浮雲曾唾去死生幻泡獨先知
一經教子隂功遠印綬纍纍看異時
挽提幹趙君
識君童稚過成人旋見從師學日新一舉文場收雋譽
十年仕路固清貧豪添徐邈中賢興瘦减相如病渴身
好善如顔還短折傷哉命也重悲辛
挽張世英母夫人
異鄉萍梗寄生涯朝露俄驚嘆落花蒿里歌傳風正惨
萱堂香冷月空斜魂歸故國三千里地卜高原一萬家
明日送車應擊轂不堪閣泪聽邊笳
七言絶句
巖桂餉鄭舜舉戲筆代柬
天香薰透辟寒金拂拂鵝黃漢額深多謝西風喚幽夢
徑隨秋蝶到疎林
折得天葩滿袖香小窗寂寂伴淒涼何如乞與文園客
瑶髻斜簮試晚粧
再次韻
翠葆低籠衣縷金惱人風味在秋深不緣月窟移仙種
安得塵寰有桂林
天恐花神漏洩香故教醖釀待新涼丹鉛不御丰容淺
一洗塵凡時世粧
次韻徐庭珍春日雜言十首
溪風嫋嫋素濤翻兀坐書帷怯悄寒老去見春如夢寐
此心底用倩人安
身如不繫一虛舟入眼江山總舊遊視昔視今俱勿論
且憑從事到青州
燕雀經營競短簷未容蝶夢到花前吾生幾閱春榮謝
自嘆如蠶已再眠
擾擾膠膠且罷休會栽奴橘滿汀洲但教方寸無餘事
不必林泉學枕流
輕隂醖釀勒花天節物撩人接禁烟沂上未成曾點服
杖頭聊掛阮生錢
沉酣蠧簡不知春庭設雀羅誰扣門拄頰看山無限意
隂晴變態異朝昏
卉木爭供衆妙薰春工試手為裁成紛紛落蘂鶯邊雨
寂寂遊絲燕外晴
幽花野蔓竟誰栽傍水盈盈一笑開幾許遠携吟筆去
未應空掉酒船回
冶葉倡條過女墻依然還作故園香雄蜂雌蝶無聊頼
盡日顛狂有底忙
小兒造化本無心孰為芳時作主人唯有丹青留得住
好令昌軰寫花真
次韻陳季陵元夕
山城燈火欲黃昏濕雨疎梅暗小園回首武林行樂地
太平風物似開元
歸休無頼曲眠肱掃盡繁華只一燈冷淡生涯吾舊物
前身疑是小乘僧
顧我每為驚座客如君真是謫仙人相逢不作尋常語
一笑同酬惨澹春
李倅生辰
伯陽飛御上層天繼世雲礽盡謫仙炯炯方瞳真夀相
不勞頌祝自長年
心覽沖虛厭物波樽前肯聽雪兒歌能捐伐性嬋娟斧
不必樛枝號養和
文章浩浩若江河錦槖嘲吟得句多政恐絲綸湏大手
竚看三俊在鑾坡
挽奉議劉公度
英譽當年藹上庠談經肯羡解頤匡才高不第空嗟惜
一命聊為末路光
平生學術在斯民藴積淵源百未伸邊障掾曹聊小試
一城惠愛已如春
風鑒高明世少雙衮榮撻辱擅雌黃湏知柱下書言手
元是東床坦腹郎
掛冠神武賦歸歟旋捧恩綸賜佩魚誰謂桑榆將暮景
駢來慶事萃門閭
過馮公嶺
整促籃輿破曉晴嵐光滴翠夾衣輕日窺青嶂㘭中出
身在白雲深處行
陳公藻覓筍仍許作包子
玉版禪師來應供錦綳稚子敢分珍并包更籍桄榔屑
風味懸知定可人
晩春道中四首
簿書叢裡掣歸身萬樹毶毶淺綠勻試向小園尋落蘂
慇懃拂拭覓餘春
歸塗檢點物華非黛色隨風上柳枝撲撲晴香戀芳草
却疑春去未多時
纖穠掃盡換清隂便有南風欲薦琴漫道仙葩歸閬苑
小兒造化本無心
芍藥無香燕有雛綿蠻猶苦勸提壺直湏強作留春計
爛醉黃公舊酒罏
回文二絶
春晩落花飛藉草月明驚鵲墮棲枝人歸望闊江天暮
夢斷愁深夜漏遲
衣沾暗淚香凝怨錦織新詩遠寄愁圍减帶銷紅玉瘦
粉慵粧淺翠蛾羞
