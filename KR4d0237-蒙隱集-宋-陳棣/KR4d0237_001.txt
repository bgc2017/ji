蒙隠集卷一宋陳棣撰
五言古詩
題范烏程松桂亭
誰云宰邑難宰邑有真樂但知絃歌趣永謝塵勞縳琴
堂吏驚散晝日垂朱箔燒香對棐几文史資優學一洗
朱墨昏至味非糟粕范公今循良一同聊笑謔回視卓
魯軰政可束高閣苕溪古侯邦繁庶類京洛壯哉萬戶
邑何異逢盤錯公來省其俗治劇操至約政成日有餘空
庭可羅雀西園久棄置疏町走芒屩經營四顧間得地
平如削築堂號松桂軒檻敞寥廓雖無松桂隂胷中自
丘壑况逢賢使君成有新詩落異時採歌謠持用獻木
鐸
題竹友軒
長夏苦炎熱開軒除鬱蒸簷前烏雀喧朝旭上朱甍席
間裁函丈詩書浩縱横盤礴環堵間幽獨懷友生古人
在黃卷千載使我傾出門窺物變草木各鮮榮青青墻
東竹見汝忽眼明愛玩不能忘移根傍軒楹俯仰與竹
俱定交見深情不是無朋友此君冰玉清風吹萬籟響
寒梢韻竽笙我獨哦其間詩作秋蟲鳴琅玕亦有實期
汝向秋成鳳凰何時來翽翽翔我庭
棲軒偶成呈同僚
我本山中人勉強束冠帶欠伸輒有拘似被天工械誰
令作此來政為窮所賣規彼五斗粟折腰何足怪敢希
拄頰傲寧免望塵拜平生浩然氣摧落甘伍噲兹軒粗可
人虛名供眼界得從黃妳遊佳處時一解多生作蠧魚
復此償書債雖抗塵土容耿耿冰壺在同僚多俊遊臺
閣鵷鴻軰胸中有雲夢略不見芥蔕吏師有龔黃民賊
絶蜂蠆而我躡後塵嘉糓雜稊稗詩壇欲尋盟恐墮抛
塼戒翻思石鼎句自取侯郎敗終期探理窟一洗荆榛
隘得肉姑置之大嚼聊發快
次韻葛教授新闢栢桐軒
栢桐有正性梁琴豈其天丹雘自煇燿絃徽漫鏘然深
慙社旁櫟政爾終天年復愧南城槁猶知過飛仙廟前
今安在㸑下亦浪傳何當生學宫廣文遺新篇色映醉
吟杜隂休眠晝邊端如兩高弟儼立聽誦絃又如雙青
衣對舞風露前方依植壇杏不羡干雲楩日哦二木間
妙意遺言詮霜枝半摧剥月影相回旋後雕歲寒見始華
春意全比德君無愧五柳徒自賢
再次韻栢桐軒
修垣蔽軒楹如觀坐井天高人為披豁物趣俱森然栢
桐伍蒿萊混迹幾歲年俄驚俯丹楹况得依臞仙佳名
一品題好語萬口傳高參溜雨句美並朝陽篇掄才稽
往牒横陳榱棟邊論功及乃祖屢薦薰風絃謙居髯松
下優在良梓前荆徐入貢時曾不數樟楩固殊上林木
虞衡日量詮且異温室樹衣冠時遶旋此方安靜僻所
欲唯生全植物貴遂性憑君較愚賢
次韻蘇伯言題所居鑑止軒
小軒劣容膝詎敢邀君詩君詩亟借重物趣俱新竒簷
前列蒼翠檻外瀦漣漪凭欄作癡兀欲靜忘五綦湛然
俯明鏡水定心不馳微風忽披拂巾袂俄變移緬思東
坡公昔與潁水嬉此樂五十年人間真未知
次韻鄭舜舉題簿廳交翠軒
人生一漚浮何適非暫寄會湏脫塵勞談文不談利開
軒得此君意愜投宿嗜未堪食鳳凰已足巢翡翠惜哉
小窗櫳此地久何閟想當未闢初寧免簿書累高人一
披拂便有無窮意紛紛市㕓子冠蓋亂如沸倘令見清標
魄褫復喪氣容如王子猷不速端可致嗟予飽憂患久
矣無佳思舊學已榛蕪聞一豈知二市肆羅無目聊為
將軍地斗酒詩百篇是乃公能事
次韻陳季陵記夢
夜閒得安寢方期萬事休那知清夢中螘穴有勝遊朝
把南柯麾暮獵龜山頭停杯猶未舉俯仰二十秋等為
幻緣縳名實或相浮邯鄲囊中枕徑渡竹葉舟俄頃失
所歷變滅隨東流遊仙豈神交因想理或不至人本無夢偶
夢非謬悠乃知一念熟寤寐歘何求子建賦感甄空貽方策
羞何當破諸妄自足銷沉憂政使對癡人言之亦寡尤
先春賦梅一首
與客到先春衰思覺飛越時當萬卉凋似補羣花闕始
信元化功生意何曾輟却疑鈞天宴羣仙委珮玦不數
藐姑山神膚瑩冰雪癯然抱清幽卓爾負竒絶生香巧
藏密靜艷羞容悅陽萌知獨復歲寒見孤潔我來觴其
下坐對垂垂發頭白不待摧顔赬為爾設因思年少時
高枝手攀折林逋與何遜妙語誰優劣老矣吟事慳人
笑心如鐵何當夜深來更看梢頭月
惜梅
朔雪沒寒蕪嚴威等羣木東君惜江梅先與借微燠造
物逞新竒亭亭付幽獨天然冰雪姿不許鉛華凟疎影
浸澄波斜枝度修竹竒標含春容清致漫山腹夜月耿
扶疎寒風來馥郁素艷等瓊瑶真香笑蘭菊昨宵風雨
顛遺英滿平陸憑誰望蒼天榮枯何太速凌晨眠霜林
餘芳猶五六不厭終日看尚可供詩目
次韻葉夢符端午
吾邦重午節興目皆可寓遊人肆喧闐畫舫紛排布遡
風伐鼉鼓擊楫觀競渡驕豪務相誇水陸爭治具醉憂
瓶之罄懽廹日云暮朋從喜盍簮謔浪時一遇朅來廷
尉府官冷知誰顧吻燥無復濡腹枵何時飫堂堂匡鼎
來解后肯同趣携家忽過我市飲容旋酤遥知分己投
更喜首暫聚慙非浴沂人鄙志蒙推與憐我孤危資極
力為調護高談驚四筵坐使兒女怖便當追彦國未肯
多文度長篇粲珠玉綺語斥霞鶩人生類飄蓬會合寧
有數交情看白頭何必論新故
沈德和使君生辰
星斗煥靈輝川嶽儲英氣散為天地祥鍾作人間瑞正
應五百年乃克見名世長庚夢太白斯文得鼓吹崧高
生甫申中興資屏衛若人不時出或出豈無謂岩廊頼
嘉謨民物蒙美利權輿生吾道羽翼副六藝我公豈其
倫禀賦已殊異由來活國手固自有次第
麟閣仙蓬萊蘭省星躔次瞻之已足榮到者亦未易惟
公名德尊飛聲從早歲青錢中妙選豈止一科第果聞
超卓姿遍歴清華地青藜照讐書赤管供奏議視典昔
常遊觀耕嘗入侍熙朝百度新一麾煩卧治欲知天眷
隆御屏題姓氏公豈久外人趣裝宜早計
桐川古桃州地僻官事少簡靜宜有餘苛刻則煩擾公
來省其俗好尚已默了碧凝燕寢香青鞠圜扉草麥壠
雨初勻棠隂風自掃回觀漢循良未足語治道豈惟術
數多更覺規模小公將宰天下一郡乃戲嬲便當作吏
師詎止為民表邦人何所祈區區頌難老
化工有至仁噓為三月春寧知清淑氣回薄在兹辰兹
辰亦何有璇霄見老人黃堂沸笙簫宴席方横陳寶觴
酌流霞艷歌飛梁塵未嘗王母桃敢薦蒙莊椿賤子今
何幸明時識鳳麟馬曹寧寄傲鼠技屢迷津尚容東郭
吹敢效西子顰誓將頑鈍質埏埴煩陶鈞
七言古詩
釣瀨漁樵行送嚴守蘇伯業赴闕
漁樵生長子陵州偶為城市逍遥遊相逢欲話平生事
以手加額頻點頭自言家世居村落頗厭吾邦風土惡
大飢小歉偶一遭棄擲鋤耰弄刀槊二十年前事可驚
錦襦繡帽爭乘城太平日久人忘戰衣冠荆棘戈鋋腥
去年米貴無餘粟往往驚顧如麋鹿大開陳廪貸兼并
却笑隣邦才食粥只今豐盈天報施餘糧棲畆麥兩岐
牛羊日落草萊處場圃秋深䆉稏時父老歌謠童稚笑
歡聲萬口如同調向來遊手今良農今日膏腴昔荒嶠
漁樵無事官無逋民不識吏亡追呼田間苐見隨軒鹿
道上兼無攫肉烏問云何術能臻此盡道我公才德美
文采風流求古人循良事業空前史公今去我歸朝天
攀轅截鐙何當前願公早佩紫荷橐顧我擬續甘棠篇
欲碑遺愛傳千古政聲未暇從頭數大書特書不一書
請載漁樵當日語
次韻陶幾道觀洪積仁詩編
令尹韜潛藏六龜逸韻長憂兒軰知剡藤敲冰琢玉板
月兔脫穎供毛錐冥搜豈但夢春草招隠昔嘗吟桂枝
江山駿奔來筆下疑有神助非人為公餘退客醉經史
底用紅裙捧玉巵凌雲未讀相如賦解頤共聽匡衡詩
詎容陶令賦歸去且效謫仙歌别離手題六紙勿輕示把
玩自足娛安期千篇政恐雷電取數仞不許門人闚何
當築壇拜詩將一看横槊英雄姿
題李杜畫像
吟詩莫學李太白千首萬言皆酒色吟詩莫學杜拾遺
一生抱恨長嗟咨二豪胸中有佳趣詩酒聊以發其悟
世人有眼誰識真苐見詩篇不見人借令置之廟堂上
事業肯道風騷將睥睨連帥奴將軍英風義氣高薄雲
我今再拜觀遺像猶疑飯顆相逢樣詩題繪事在人間
光熖何翅長萬丈
鄭倅生辰
柯山插空天為隣飛仙窟宅無纖塵降靈孕秀神所相
豈但崧高生甫申笑别方壺離紫府道骨清標映華組
二十八宿羅心胸霽月光風映眉宇書帶家聲舊著聞
相國邸第南北分人間未省見三絶天上曾觀瑞五雲
箋詩傳禮窮家學豈止談經能折角鼓篋來為碧水遊
賢關英俊推先覺雄文大手古無倫安知韓柳非前身
方期江夏無雙譽只許樊川第五人厭直承明祈外補
暫擁屏星左銅虎萬口爭歌王海沂懸榻已題陳仲舉
籍甚聲聞咫尺顔竚聽鋒車趣賜環歸持清禁紫荷槖
却踏彤墀玉笋班我今幸遇懸弧旦敢採民謠書弱翰
一言何以祝我公願輔昇平到不窮
古遊俠行
君不見長安俠少兒臂鷹走狗爭輕肥一朝遭渠國士
知笑眎鼎鑊如冰澌翹關負重俱細事拔山扛鼎焉能
為横行匈奴十萬騎肯以祕計干閼氏朝竊晉鄙符暮
解邯鄲圍軍中不聞天子詔向來㶚上皆兒嬉我有黃
石書孺子漫多竒我有歐冶劍荆卿何足揮運籌折衝袵
席上料敵决勝如蓍龜世遭右文歎數竒縱有勇略將
安施漢皇方受宣室釐干戈不用包虎皮使我不得封
萬戶恨不生當高祖時
傷春詞
春風兮颸颸春日兮遲遲草木秀兮原野蘭茝芳兮水
湄美人去兮何所白雲深兮莫窺望極浦兮掩淚倚危
檻兮懷思囁嚅兮鳦語連娟兮蝶飛感微物兮靈偶私
自憐兮芳時玲瓏兮瓊珮沉寂兮蕙幃對芳時兮太息
豈獨凛秋兮足悲香消悴兮鸞鏡愁委積兮堆蛾眉登
山臨水兮有蘭夢斷鴈沉魚兮無錦詩鶗鴂鳴兮衆芳
衰春冉冉兮不可羈人生行樂兮將何之王孫王孫兮
胡不歸
食枸杞菊(并序)
僕官桐川廨舍廹子城城多叢杞野菊每歲
自春徂夏擷以為葅甘芳之味意珍羞無與
比也偶讀陸蘇前後杞菊賦成古詩
君不見天隨有宅松江曲屋隙墻隂多杞菊課兒採掇
入杯盤匕箸芳香勝粱肉又不見坡公昔佩刺史符賓
客少至無與娛偶餐杞菊作後賦捫腹噎嘔猶軒渠散
人枯腸真食杞居士戲筆聊爾耳膠西自古號侯邦齋
厨縱乏寧需此我今作掾長苦飢一區不異耕田時太
倉紅腐才五斗舉家食粥寧忍炊頽城草木迷荒榭綠
穎芳苕羅舍下官閒擷取芼春羹未棘未莎皆不赦三
年享此似無饜二者誰云不可兼行趣歸裝耕谷口此
物猶堪饁南畆
次韻章堯文梅花
先生讀書常閉戶卒歲優游娛藝圃風雷筆舌待時攄
錦繡肝腸終日吐鳴騶未騐北山文絳帳且為東道主
忽作尋梅得得來南枝未落北枝開攀條弄英不能去
只愁白日空西頽臨池照影都無伴偶挂幽昏不用媒
主人生來幾傳癖道耕德獵無遺力形模竒古每起予
議論縱横時奪席但喜書横孔聖編那知梅怨桓伊笛
正值清霜爛漫晴賓從滿目皆豪英未開東閣緣何事
要見詩鳴訴不平明日定拚花下醉想公不負白鷗盟
驟雨呈質夫兄
屏翳驅馳雲陣疾西山猶銜半輪日迅雷震地窗戶搖
急雨翻盆溝澮溢紫電燒空天為低黑風逆浪海欲立
縱多虐魃未為殃直使長鯨那暇吸草木號呼山鬼驚
珠璣亂迸鮫人泣曲畦走水白紛紛稚穗抽芒青戢戢
童稚休傳蜥蜴歌倉箱行貯生民粒枝端發翠喜濯枝
池面凝漚占戴笠猛省呼晴鳩婦鳴旋看突漲魚兒出
窗扉共賞一襟涼屋漏俄驚半床濕鷗鷺盟邊引望遥
芭蕉聲裏催詩急請君速著瑞雨頌要上新編華萼集
送李明甫召除奉常簿
睿主臨軒逹四聰皎如麗日明高穹傾葵發蔀燭幽隠
熙然萬物還春風鼎新百度躋時雍西垣東省羅鵷鴻
鋒車趣召無虛日高陽才子咸登庸古桃小壘江之東
邇來慶事何其豐使君已秉螭坳筆尺一于今召我公
我公智略真䕫龍劔佩合侍明光宫昇平雅樂欲大備
暫借筆筦調笙鐘奉常地峻位望隆不與列棘監寺同
文傳章句羣經外器識錞于衆樂中不願封侯食萬鍾
不羡乘雲遊樊桐羡公此行登仙去蜚聲直上徹九重
上方更化歸醇醲論思獻納宜舂容凝旒若訪草茅士
餘論無忘采菲葑
鬻婦歎
凶年老弱難相保歸與婦謀謀不早啼飢滿耳不忍聞
待得麥秋人已槁有辭欲說重酸辛欲說未說眉再顰
就令相視飢餓死何當持汝歸富人朝歸富人夕得粟
數口尚堪同食粥愁容斂袂哽不言稚子牽衣驚且哭
荅云至此奈若何離别孰與性命多他年豐稔五糓熟
勿吝百金來相贖
題鑑止軒
安身南北皆吾里勿較使行兼尼止心猶泥絮吹不起
豈有顔甲生微泚方塘淨綠含真理與我娛嬉聊爾爾
佳處難言還隠几冷煖自知如飲水
端午洪積仁召客口占戱柬薛仲蔵
佳節撩人愁欲卧衝門都騎傳呼過想簮榴艾泛菖蒲
應召鄒枚雜郊賀歌聲端不羡紅兒酒力真堪欺白墮
自愧雖非趙倚樓何當一效陳驚座
五言律詩
春日雜興五首
春色遽如許春愁一望賒簾低宜著燕柳暗欲蔵鴉鳩
婦催疎雨蜂臣趁落花只愁清景促無計駐曦車
地僻近煙蘿門無車馬過林深宜雨急野曠覺春多草
軟遊人醉鶯嬌姹女歌顛狂江上興可奈少陵何
桃李漫芬芳終然委路旁踏青心欲醉舉白興何長夢
覺池塘綠詩成草木香懶追時俗好獨立倚蒼茫
鴨綠前溪漲鵝黃遠柳垂微波卷羅帶細葉展顰眉愛
酒常歌頌傷春更賦詩東君無限思全在野桃枝
料峭寒猶薄隂雲帶晩烟雨催驚蟄候風作勒花天日
永消香篆愁濃逼酒船為君借餘景收拾賦新篇
春日偶成三首
東君馳驛騎萬里一宵通柳眼凝晴碧桃腮泣露紅丙
鱗安淺瀨乙羽怯柔風莫向高城望愁生阿堵中
雨後春逾麗平堤漲綠波侵人花氣釀刺眼麥芒多舴
艋閒蓑笠鞦韆醉綺羅光隂難把翫秀句與消磨
陋巷逢春日生涯亦足誇堆錢聚榆莢積絮撲楊花旌
旆千行竹笙歌兩部蛙憑誰為商㩁何似五侯家
再次韻
小圃香初足枯池水乍通捲簾延舊燕掃徑襯飛紅寂
寂梨花雨斜斜柳帶風東君有餘思别在一壺中
雨過灘聲急無風亦自波花稠春意閙山遠月明多地
僻無來轍門閒欲設羅胷中元礧磈詩酒漫揩磨
老去懽情少逢人強自誇閒愁付蕉葉衰鬢耻菱花倚
杖閒捫虱臨池戲詠蛙深慙詩律細何以世吾家
叠韻春日雜興五首
南陌遊人少東城去路賒尋芳閒趁蝶失喜漫占鴉着
物春猶淺薰人氣自華夜來風雨急驚動阿香車
幽懷聊自適疎性懶相過塵事偏宜少詩篇不厭多三
人花下酒一曲醉時歌此外非吾事陶陶奈樂何
遣興文楸内微吟錦瑟旁泉聲谷口靜月色竹隂長酒
入肌膚暈茶餘齒頰香望窮却回首此意造微茫
經春衣帶賸過午食簞垂嫩綠方迷眼輕黃未上眉世
情無足語節物總堪詩未展摶風翼鷦鷯且一枝
疎鐘餘逸響野燒矗孤煙輕暖花邊日微寒雨後天才
能拆襪線詩思上灘船却憶峨嵋老杯停已百篇
春雨
春雨止復作無聊終日閒殷紅悲着地淺綠暗歸山雲
幕久蒙潤風扉每日關愁端與詩思容易減朱顔
寒食懷公藻幾道
灑落陶彭澤風流陳太丘别來添夕夢歸日負春遊已
改枯榆火寧汙寒具油不知行樂地能話野人不
倦暑
試作西風想煩襟鬱嫩涼李沉寒玉碧瓜泛淺金黃羽
扇徒揮雪紗厨不貯香白醪雖可漉染指敢先嘗
感懷二首
道義年來勝幽居興倍長望隨愁共遠懶與事相妨斜
月光生座脩梧影轉廊是心無起滅世態自炎涼
已嘆東隅失桑榆浩莫收只知心緒懶那覺鬢毛秋有
酒堪藏拙無門可避愁吾今知此意萬事付悠悠
遣興
早願風雲會那知歲月侵未應忘故步已覺負初心蕙
帳聊跧伏天閽隔䆳深且憑詩遣興往事任瓶沉
靜夜
靜夜披黃卷青藜照五行恨無知我鮑空羡起予商學
業心將棘功名鬢欲霜此生應自斷無復問穹蒼
晨起趨府
五鼓未停撾喧呼趨早衙霜風晨正急望月曉初斜輿
竹依青蓋燈籠閃綘紗三年蝴蝶夢笑殺野人家
清晝
庭院閒清晝疎槐轉午隂悄無人過眼卻有事經心續
夢聊欹枕牽愁擬破琴可憐精衛志欲障海波深
獨覺
簷滴蕭蕭静微涼午睡宜鶯簧有餘韻螘穴不多時篆
燼回風滅花隂晩日移覺來無一事追夢續新詩
疎梅
發興江頭路相將月下臺衝行逢縞袂廹視得疎梅木
偶當三嗅石腸應九廻鍾情唯我軰欲去更徘徊
古刹
古刹囂塵外浮圖屋角西殘緇猶贊仰孳羽共依棲清
影蕪城遠孤棱落照低丹梯儻容躡極目飽雙溪
芳園
勲業尊朝著園池近日光雕欄紅玉列羽蓋碧荷張草
薙難滋蔓花開寧久長當年金谷地榛棘斷人腸
挽丞相祁國公三首
斧扆求良弼鈞衡得偉人文章照黼黻勲業見經綸化
洽編氓阜時調寶歷新方祈永霖雨俄復跨箕辰
寵極心彌小名尊貎愈恭勛華雙輔翼槐鼎四登庸海
宇熙春物邊陲罷夕烽了無能致績頌筆漫形容
強壯登黃閣斑衣衮繡成飛聲追丙魏有子繼韋平舟
楫川方濟龍蛇夢倏驚天胡嗇遐夀舉世但哀榮
挽知軍劉公三首
種學三冬富禔身百行兼文章崑玉瑩政事莫邪銛才
贍榮登早心休進取廉典刑今已矣遐想淚空霑
屢贊紅蓮幕初分翠竹符五遷恩始浹三已愠曾無冠
劔空幽壤儀容儼畫圖傳家有餘慶接武看諸孤
昔我先君子期公泰茹連索文姑作贄拂䄂遽言旋偉節
人難學高風史逸傳邕碑誰秉筆願採入新篇(紹興初先子帥)
(越公自鄉里來訪先子以公名德託左史侯君逹於時宰侯云宰故聞公願得公所為文公哭且嘆拂袖東還)
(行狀逸不載)
挽潘右司二首
南州推望士北闕仰良臣風誼高閭里聲名藹搢紳課
兒千卷古與友一堂新石折符幽䜟山頽喪哲人
再奉祠宫逸三遷省闥榮摳衣遲從槖回首遇佳城鵰
鶚摶方急龍蛇夢忽驚但餘豐碣在凛凛氣猶生
挽中書舍人葉公三首
博學該羣籍飛聲藹上庠巍科曾疊貫要路遂横翔策
府登清選銓曹得望郎九重方簡在一鑑遽云亡
遍歴清華地星辰紀未周雄文蔵鳳閣直筆著螭頭聞
望高簮紱論思動冕旒從班無跬步底事却回輈
久厭承明直遐宣使驛風乘軺循浙右持斧肅江東共
徯鋒車召俄驚夜壑空傳家宜令子濟物有隂功
挽知錄李元老二首
德齒追前軰聲華擅雋遊心期師孔孟文欲比曹劉丹
桂枝高折青雲路未周日駒偷過隙夜壑漫藏舟
枳棘棲雲翼芙蓉泛綠波談玄三語足折獄片言多未
熟黃梁夢俄悲薤露歌隂功付諸子異日踵巍科
挽主簿吳寧侯三首
德行追前軰聲華擅一鄉遊心終藝圃得雋屢文場小
試棲鸞政連飛薦鶚章傷嗟臺閣地不許暫翺翔
昔我先君子時稱鍳裁公知君非介紹虛館授兒童倒
屣迎王粲登門得孔融他年記先友孰不仰清風
憶昔荆湖日童心懵未開七年勤仰止一字有從來模
範瞻如在音儀挽不回依歸今已矣些語寫餘哀
挽内兄余聘可三首
中外六兄弟相逢丱角中追隨萬里遠憂樂半生同勝
韻談飛屑高懷氣吐虹紛紛身外事回首萬緣空
結髮事鉛槧終身尺寸功矯情多病後飲恨不言中戶
有三珠秀家愁五盗窮空山埋玉樹腸斷白楊風
去去松塋路愁聞薤露詩齊眉乖婦約華髮重親悲被
酒清狂後論文慷慨時傷心棲止地無復見形儀
挽江公三首
彩筆傳家學春華飾妙詞品題風鑑遠論議月評推柳
岸隂將合濠亭迹半隳治家有遺訓留付寧馨兒
世路方巇險高情與衆殊一官聊戱劇三徑肯荒蕪富
樂身兼有功名累獨無豐碑誰秉筆持此較賢愚
憶昔羈棲日唯公迹分親呼盧銀燭夜琢句錦囊春碁
敵爭先勁弓號命中頻向來行樂地無復見斯人
挽處士富公二首
慶歷元臣後勲名泰華高當年遺德澤流裔盡英豪繼
世誇榮耀唯公隠寂寥潛輝傳野史猶足見清標
家富倉箱積陶朱伯仲間禔身郭有道教子竇燕山錢
鏄周貧匱刀圭起病孱懸知公不死學道透玄關
挽處士吳德載二首
憶昔知公日東嘉逆旅中遊從三月久談笑一樽同卻
暑瓜盤綠烹鮮鱠筯紅傷心棲止地萬事轉頭空
范蠡操贏日相如病渴時瓶甖雖屢罄砭劑已難施薤
露鴒原慘松塋鴈序悲更嗟垂白叟泣送寧馨兒
挽潘夫人
閬苑花歸後香殘舊綺羅已應隨逝水無復步凌波遺
訓芬蘭佩慈容想月娥空山埋玉處忍效鼓盆歌
