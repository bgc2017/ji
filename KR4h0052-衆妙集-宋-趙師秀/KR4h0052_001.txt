衆妙集
宋趙師秀編
塞北沈佺期
朔騎犯邊埃風從丑上來五原烽火急六郡羽書催冰
壯飛狐冷霜濃候雁哀將軍朝授鉞戰士夜銜枚紫塞
金河裏葱山鐵勒隈蓮花秋劒發桂葉曉旗開祕略三
軍動妖氛百戰摧何言投筆去終作勒銘回
同蘇員外味玄夏晚寓直省中
並命登僊閣分宵直禮闈大官供宿膳侍史護朝衣卷
幔天河入當階月露微小池殘暑退高樹晚凉歸冠劒
無時釋軒車待漏飛明朝題漢柱三署有光輝
趙都護宴别盧象
結客候旌麾元戎復在斯門開都護府兵動羽林兒黠
虜多飜覆謀臣有别離智同天所授思向日相随漢使
開賓幕胡笳送酒巵風霜迎馬首雨雪事魚麗在策應
無戰深情屬載馳不應行萬里明主寄安危
從岐王過楊氏别業王維
揚子談經所淮王載酒過興闌啼鳥換坐久落花多逕
轉回銀燭林開散玉珂嚴城時未啟前路擁笙歌
山居
寂寞掩柴扉蒼茫對落暉鶴巢松樹遍人訪蓽門稀綠
竹含新粉紅蓮落故衣渡頭燈火起處處採菱歸
終南山行
太乙近天都連山到海隅白雲廻望合青靄入看無分
野中峰變隂晴衆壑殊欲投人宿處隔水問樵夫
觀獵
風勁角弓鳴將軍獵渭城草枯鷹眼疾雪盡馬蹄輕忽
過新豐市還歸細柳營廻看射鵰處千里暮雲平
送丘為落第歸江東
憐君不得意况復柳條春為客黃金盡還家白髮新五
湖三畆宅萬里一歸人知爾不能薦羞稱獻納臣
送晁監歸日本
積水不可極安知滄海東九州何處所萬里若乘空向
國惟看日歸帆但信風鼇身映天黑魚眼射波紅鄉樹
扶桑外主人孤島中别離方異域音信若為通
秋歸輞川莊作
積雨空林烟火遲蒸藜炊黍餉東菑漠漠水田飛白鷺
隂隂夏木囀黃鸝山中習静觀朝槿松下清齋折露葵
野老與人爭席罷海鷗何事更相疑
歲晚歸南山孟浩然
北闕休上書南山歸敝廬不才明主棄多病故人疎白
髮催年老青陽逼歲除永懷愁不寐松月夜窗虛
夜渡湘水
客行貪利涉夜裏渡湘川露氣聞芳杜歌聲識採蓮榜
人投岸火漁子宿潭烟行旅時相問涔陽何處邊
洞庭湖
八月湖水平涵虛混太清氣蒸雲夢澤波動岳陽城欲
濟無舟楫安居恥聖明坐看垂釣者空有羨魚情
過故人莊
故人具雞黍邀我至田家綠樹村邊合青山郭外斜開
筵面場圃把酒話桑麻待到重陽日還來就菊花
送劉相公催轉運事錢起
國用資戎事臣勞為主憂將徵任土貢更發濟川舟擁
傳星還去過池鳳不留推高飲冰節稍淺别家愁落葉
淮邊雨孤山海上秋遥知謝公興微月在江樓
送少微師西行
隨緣忽西去何日返東林世路無期别空門不住心人
烟一飯少山雪獨行深天外猿啼處誰聞清梵音
暇日題草堂
為郎過壯歲晚景對秋天門掩蒼苔上池清寒竹前通
經未拾紫煉藥不成仙且醖東臯黍愁來得醉眠
寄郢州郎使君
龍節知無事江城不揜扉詩傳過客遠書到故人稀坐
嘯看潮起行春送雁歸望舒三五夜思盡謝玄暉
送彈琴李長史赴洪州
抱琴為傲吏孤櫂復南行幾處秋江水皆添白雪聲佳
期來客夢幽興緩王程佐牧無勞問心和政自平
裴廸書齋翫月
夜來詩酒興月上謝公樓影閉重門静寒生獨樹秋鵲
驚随葉散螢遠入烟流今夕遥天末清輝幾處愁
關下逄閻舍人
二月黃鸝飛上林春城紫陌曉沉沉長樂鐘聲花外盡
龍池柳色雨中深陽和不散窮途恨霄漢長懸捧日心
獻賦十年猶未遇羞將白髮戴華簪
石門春暮
自笑鄙夫多野性貧居數畆半臨湍溪雲雜雨來茆屋
山雀將雛傍藥欄仙籙滿牀閒不厭隂符在篋老羞看
更憐童子宜春服花裏尋師到杏壇
贈幻羣法師周賀
北京從别後南越幾聽砧住久白髭出講長黃葉深香
連隣舍像磬徹遠巢禽寂寞應關道何人見此心
贈柏巖禪師
野寺絶依念空山曾遍行老來披衲重病起讀經生乞
食嫌村遠尋溪愛路平多年柏巖住不識柏巖名
如空上人移居
竹溪人請住何日向中峰瓦舍山情少齋身病色濃臘
高移坐次菊淺露行蹤來往湓城下三年兩度逢
哭柏巖
林逕西風急松枝講抄餘凍髭亡夜剃遺偈病時書地
燥焚身後堂空著影初此時頻下淚曾省到吾廬
寄朱慶餘
已當聽雁夜多事不同居故疾離城晚秋霖見月疎趁
鐘關静戶帶葉卷殘書蕩槳期南去荒園久廢鋤
玉芝觀張道士房
四面松山合空堂畫老僊蠧根停雪水曲角積茶烟道
至機心盡宵清琴韻全獨嫌來又去不得坐經年
再經王叟居
停橈因舊識白髮問波濤以我往來倦知君耕稼勞渚
田臨舍盡坂路出簷高愛此還南去終期會爾曹
贈李主簿
稅時兼主印每日得閒稀對客放科吏為官亦典衣案
遲吟坐待宅近步行歸見說論詩道應愁斷是非(放一作方)
贈厲玄侍御
山松逕與瀑泉通巾舄行吟想越中塞雁去經華頂末
鄉僧來自海濤東關分河漢秋鐘絶露滴獼猴夜岳空
抱疾因尋周柱史杜陵寒葉落無窮
客中于武陵
楚人歌竹枝遊子淚沾衣異國久為客寒宵頻夢歸一
封書未返千樹葉皆飛南過洞庭水更應消息稀
贈王隠人
石室掃無塵人寰與此分飛來南浦樹半是華山雲浮
世幾多事先生應不聞寒川滿斜日空照雁成羣
南游有感
杜陵無厚業不得駐車輪重到曾游處多非舊主人東
風千里樹西日一洲蘋又渡湘江水湘江水復春
送人歸新定李頻
歸心常共知歸路不相隨彼此無依倚東西又别離山
雲含雨亞江樹逆潮敧莫戀漁樵興人生各有為
送人南歸
行行野雲薄寒氣日通春故國入芳草滄江終白身遊
歸花落滿睡起鳥啼新不得來書札空令借問人
宿慈恩寺遂上人院
滿閣終南色清秋獨倚欄風高斜漢動葉下曲江寒帝
里求名老空門見性難吾師無一事不似在長安
尋華山隱者
自入華山居關東相見疎瓠中誰寄酒葉上我留書巢
鳥寒栖盡潭泉暮凍餘長聞得藥力此說復何如
贈規上人
竹向空齋合無僧在四鄰去雲離坐石斜月到禪身樹
老風終夜山寒雪見春不知諸祖後傳印是何人
張司馬别業
庭前樹盡手中栽先後花分幾度開巢鳥戀雛驚不起
野人思酒去還來自抛官與青山近誰許身為白日催
門外尋常行樂處重重履迹在莓苔
山中贈張評事時授右衛佐秦系
終年常避喧師事五千言流水閒過院春風與閉門山
容邀上客桂實落華軒莫強教予起微官不足論
秋晚朱拾遺訪山居
不逐時人後終年獨閉關家中貧自樂石上臥常閒墜
栗添新味殘花帶老顔侍臣當獻納䢷得到空山
酬包諫議見寄劉長卿
佐郡棄頑疎殊方親里閭家貧寒未度身老歲將除過
雪山僧至依陽野客舒藥陳隨遠宦梅發對幽居落日
棲鴞鳥行人達鯉魚高文不可和空愧學相如
尋常山南溪道人隱居
一路經行處莓苔見履痕白雲依静渚春草閉閒門過
雨看松色隨山到水源溪花與禪意相對亦忘言
漂母墓
昔賢懷一飯兹事已千秋古墓樵人識前朝楚水流渚
蘋行客薦山木杜鵑愁春草茫茫綠王孫舊此游
北歸次秋浦界清溪館
萬里猿頻斷孤村客暫依雁過彭蠡暮人向宛陵稀舊
路青山在餘生白首歸漸知行近北不見鷓鴣飛
題思禪寺上方
上方幽旦暮臺殿隱朦朧遠磬秋山裏清猿古木中一
溪連竹路諸嶺共松風儻許棲林下甘成白首翁
題裴式微餘干東齋亭
世事終成夢生涯半欲過白雲心已矣滄海意如何藜
杖全吾道榴花養太和春風騎馬醉江月釣魚歌散帙
看蟲蠧開關見雀羅遠山終日在芳草傍人多吏體莊
生傲方言楚俗訛屈平君莫弔腸斷洞庭波
酬秦系
鶴書猶未至那出白雲來舊路經年别寒潮每日回家
空歸海燕人老發江梅最憶門前柳閒居手自栽
新安送穆喻德歸朝
九重宣室召萬里建溪行事直皇天在歸遲白髮生用
才身復起覩聖眼猶明離别寒江上潺湲若有情
尋洪尊師不遇
古木無人地來尋羽客家道書堆玉案僊帔疊青霞鶴
老難知歲梅寒未作花山中不可見何處化丹砂
月下呈章秀才
自古悲搖落誰家奈此何夜蛩偏傍枕寒鳥數移柯向
老三年謫當秋百感多家貧惟有月空愧子猷過
送鄭十二歸廬山
潯陽數畝宅歸臥掩柴關谷口何人在門前秋草閒忘
機賣藥罷不語杖藜還舊笋成寒竹空齋向暮山水流
過舍下雲去到人間桂樹花應發因行寄一攀
長沙王墓下别張南史
長沙千載下春草獨萋萋流水朝還暮行人東復西苔
碑幾字滅山木萬株齊唯有年芳在相看見解攜
送李中丞歸漢陽别業
流落征南將曾驅十萬師罷歸無舊業老去戀明時獨
立三邊静輕生一劒知茫茫漢江上日暮欲何之
過張明府别業
寥寥東郭外白首一先生考滿孤琴在家移五柳成夕
陽臨水釣春雨向田耕終日空林下何人識此情
送鄭說之歙州謁嶭侍郎
漂泊來千里謳歌滿百城漢家尊太守魯國重諸生俗
變人難理江傳水至清船經危石住路入亂山行老得
滄洲趣春傷白骨情嘗聞馬南郡門下有康成
謫至干越亭作
天南愁望絶亭上柳條新落日獨歸鳥孤舟何處人生
涯投越徼世業陷胡塵杳杳鍾陵暮悠悠鄱水春秦臺
悲白首楚澤怨青蘋草色迷征路鶯聲傍逐臣獨醒翻
引笑直道不容身得罪風霜苦全生天地仁青山數行
淚滄海一窮鱗牢落機心盡唯憐鷗鳥親
秋日登吳公臺上寺寺即陳眀徹戰場
古臺搖落後秋入望鄉心野寺來人少雲峰隔水湥夕
陽依舊壘寒磬滿空林惆悵前朝事長江獨至今
碧澗别墅喜皇甫十六侍御相訪
荒村帶返照落葉亂紛紛古路無行客寒林獨見君野
橋經雨斷澗水向田分不為憐同病何人到白雲
吳中贈别嚴士元
東風倚棹闔閭城水國春寒隂復晴細雨濕衣看不見
閒花落地聽無聲日斜江上孤颿影草綠湖南萬里程
東道若逢相識問青袍今已誤儒生
過賈誼宅
三年謫宦此棲遲萬里唯留楚國悲秋草獨尋人去後
寒林空見日斜時漢文有道恩猶薄湘水無情弔豈知
寂寂江山搖落處憐君何事到天涯
送柳史君赴袁州
宜陽出守新恩至京國因家始願違五柳閉門高士去
三苖按節遠人歸月明江路聞猿斷花暗山城見吏稀
惟有郡齋窗裏岫朝朝長對謝玄暉
獻南平王
建牙吹角不聞喧亂世登壇衆所尊家散萬金酬士死
身持一劒荅君恩漁陽老將多回席魯國諸生半在門
白馬翩翩春草細邵陵西去獵平原
次陸安寄友人
新年草色遠萋萋久客將歸失路蹊暮雨不知溳口處
春風只到穆陵西孤城盡日空花落三戸無人但鳥啼
君在江南相憶否門前五柳幾枝低
南浦渡口李嘉祐
寂寞横塘路新篁覆水低東風潮信滿時雨稲秔齊寡
婦供租税漁人逐鼓鼙慚無卓魯術解印謝黔黎
送房明府罷長寧令
君為萬里宰恩及五湖人未滿先求退居閒不厭貧遠
峰晴更近殘柳雨還新要自趨丹陛明年雞樹親
送岳州司馬弟之任
岳陽天水外念爾一颿過野墅人煙少山林雁影多有
時巫峽色終日洞庭波丞相今為郡應無勞者歌
送王牧往吉州謁使君叔
細草綠汀洲王孫耐薄游年華初冠帶文體舊弓裘野
渡花爭發春塘水亂流使君憐小阮應念倚門愁
自常州還江隂道中
處處空籬落江村不忍看無人花色惨多雨鳥聲寒黃
霸初臨郡陶潛未罷官乘春務征伐誰肻問凋殘
和都官苖員外秋夜寓直對雨書所懷
多雨唐宫夜仙郎寓直時漏長丹鳳闕秋冷白雲司螢
影侵階亂鴻聲出苑遲蕭條吏人散小謝有新詩
與從弟正字兄兵曹宴集
竹窗松戸有佳期美酒香茶慰所思輔嗣外甥偏解易
惠連羣從總能詩簷前花落春湥後谷口鶯啼日暮時
去路歸家仍待月垂鞭不控馬行遲
暮春宜陽郡齋愁坐忽抂劉七侍御詩因以酬荅
子規夜夜啼櫧葉遠道逢春半是愁芳草伴人還易老
落花隨水亦東流山臨睥睨常多雨地接瀟湘畏及秋
惟羨君為周柱史手持黃紙到滄洲
從太和公主和番楊巨源
北路古來難年光獨認寒朔雲侵鬢起邊月向眉殘蘆
井尋沙到花門度磧看薰風一萬里來處是長安
春日奉酬聖夀無疆詞
代是文明晝春當宴喜時爐烟添柳重宫漏出門遲漢
典方寬律周官正採詩碧霄傳鳳吹紅旭在龍旗造化
膺神器陽和沃聖慈無因隨百獸率舞在丹墀
題故静祥院劉得仁
寂寞身何在門人隔此生影懸塵已厚塔種柏初成溪
院秋先雪空堂古有精當時挂錫樹樹老數枝傾
宿僧院
禪地無塵夜焚香話所歸樹搖幽鳥夢螢入定僧衣破
月斜天半高河下露微飜令嫌白日動即與心違
昊天觀新栽竹
清風枝葉上山鳥已棲來根别古溝岸影生秋觀苔遍
思諸草木惟此出塵埃恨為移居晚空庭更擬栽
上江州李員外朱慶餘
起家聲望重自古更誰過得在朝廷少還因諫諍多經
年愁瘴癘幾處想恩波入境無餘事唯聞父老歌
送淮隂丁明府
之官未及境已有愛人心遣吏回中路停船對遠林鳥
聲淮浪静雨色稲苖湥暇日公門掩唯聞伴客吟
上張水部
出入門闌久兒童亦有情不㤀將姓字長說向公卿每
許連牀坐時聞並馬行恩湥轉無語懷抱自分明
送靈州幕官韋挍書
共知行樂處猶識此時分職已為書記官曾挍典墳寒
城初落葉高樹遠生雲邊事何須問湥謀只在君
哭胡遇
尋僧昨夜尚相隨忽見緋幡意可知題處舊詩休更讀
置來新馬憶曾騎不應隨分空營奠終擬求人為立碑
每作宣陽里中過遥聞臨哭淚先垂
送裴璋還蜀雍陶
家在劔門外新年音信稀自為千里别已送幾人歸陌
上日初落馬前花正飛離言殊未盡春雨滿行衣
塞上宿野寺
塞上蕃僧老天寒疾上關遠烟平似水高樹暗如山去
馬朝常急行人夜始閒更湥聽刁斗時到磬聲間
同賈島宿無可院
何處消愁寞攜囊就遠僧中宵吟有雪空屋語無燈静
院惟聞鐸寒牀但枕肱還因愛閒客始得見南能
寄宗静上人
世上方傳法山中未得歸閒花飄講席馴鴿汚禪衣積
雨誰過寺殘鐘自掩扉寒來垂項帽白髮剃應稀
送别錢起郎士元
暮蟬不可聽落葉豈堪聞共是悲秋客那知此路分荒
城背流水遠雁入寒雲陶令門前菊餘花可贈君
送奚賈歸吳
東南富春渚曾是謝公游今日奚生去新安江正秋水
容清過客楓葉落行舟遥想赤亭下聞猿應夜愁
送彭將軍赴定州
雙旌漢飛將萬里授横戈春色臨關盡黃雲出塞多鼓
鼙悲絶漠烽火隔長河莫斷陰山路天驕已請和
冬夕寄青龍寺源公
歛屨入寒竹安禪過漏聲高杉殘子落深井凍痕生罷
磬風枝動懸燈雪屋明何當招我宿乘月上方行
旅舍别故人崔塗
一日又欲暮一年看又殘病知新事少老别舊交難山
盡路猶險雨餘春尚寒那堪試回首烽火是長安
蜀城春望
天涯憔悴身一望一霑巾在處有芳草滿城無故人懷
才皆得路失計獨傷春青鏡不忍照鬢毛應更新
夕次洛陽道中
秋風吹故城城下獨吟行高樹鳥巳息古原人尚耕流
年川暗度往事月空明不復嘆岐路馬頭塵夜生
屈原廟
䜛勝禍難防沈冤信可傷本圖安楚國不是怨懷王廟
古碑無字洲晴蕙有香獨醒人尚少誰與奠椒漿
孤鴈
幾行歸塞盡念爾獨何之暮雨相呼失寒塘欲下遲渚
雲低暗度關月冷相隨未必逢矰繳孤飛自可疑
除夜有感
迢逓三巴路羈危萬里身亂山殘雪夜孤燭異鄉人漸
與骨肉遠轉於童僕親那堪正漂泊明日歲華新
春日旅懷
水流花謝兩無情送盡東風過楚城蝴蝶夢中家萬里
杜鵑枝上月三更故園書動經年絶華髮春惟兩鬢生
自是不歸歸便得五湖烟景有誰争
送著公還越皇甫曾
誰能愁此别到越解相逢長憶雲門寺門前千萬峰石
牀埋積雪山路斷枯松莫學白居士無人知去蹤
寄劉長卿
南憶新安郡千峰帶夕陽斷猿知夜久秋草助江長疎
髮應成素青松獨耐霜愛才稱漢主題柱待劉郎
巫山高皇甫冉
巫峽見巴東迢迢出半空雲藏神女館雨到楚王宫朝
暮泉聲落寒暄樹色同清猿不可聽偏在九秋中
送韓司直(又見劉隨州集)
游吳還適越來往任風波復送王孫去其如春草何山
明殘雪在湖滿夕陽多季子留遺廟停舟試一過
西陵寄一公
西陵遇風處自古是通津終日空江上雲山若待人汀
洲寒事早魚鳥興情新南望山隂路吾心有所親
送元盛歸潛山
深山秋事蚤君去復何如裛露收新稼迎寒葺舊廬題
詩即招隠作賦是閒居别後空相憶嵇康懶寄書
酬崔侍御期籍道士不至見寄
一心求妙道幾歲候真師丹竈今何在白雲無定期崑
崙烟景絶汗漫往來遲君但焚香待人間到有時
送王相公赴幽州
自昔蕭曹德難兼衛霍功勤勞無遠近旌節屢西東不
選山河卒還令萬里通御閑分善馬武庫出琱弓遮虜
關山静防秋鼔角雄徒思一攀送羸病蓽門中
獨孤中丞筵陪餞韋使君赴昇州
中司龍節貴上客虎符新地控吳襟帶才光漢縉紳汎
舟應度臘入境便行春何處歌來暮長干建業人
三月三日李明甫後亭汎舟
江南烟景復如何聞道新亭更可過處處藝蘭春浦綠
萋萋耕草遠山多壺觴雖就陶彭澤風俗猶傳晉永和
更使輕橈徐轉去微風落日水增波
秋日東郊作
閒看秋水心無事卧對寒松手自栽廬嶽高僧留偈别
茅山道士寄書來燕知社日辭巢去菊為重陽冒雨開
淺薄將何稱獻納臨岐終日自徘徊
嶺下卧病寄劉長卿包佶
惟有貧兼病能令親愛疎歲時供放逐身世付空虛脛
弱秋添絮頭風曉廢梳波瀾喧衆口藜藿静吾廬喪馬
思開卦占鴞懶發書十年江海隔離恨子知予
耿緯就宿因傷故人司空曙
舊時聞笛淚此夜重沾衣方恨同懷少那堪相見稀竹
烟凝澗壑林雪似芳菲多謝勞車馬應憐獨掩扉
過寳慶寺
黃葉前朝寺無僧寒殿開池晴龜出曝松暮鶴飛回古
井碑横草陰廊畫雜苔禪宫亦銷影塵世轉堪哀
雲陽館與韓申卿宿别
故人江海别幾度隔山川乍見番疑夢相悲各問年孤
燈寒照雨濕竹暗浮烟更有明朝恨離杯惜共傳
春日野望寄錢員外起
草長花落樹羸病強尋春無復少年意空餘華髮新青
原晴見水白社静逢人寄謝南宫客軒車不可親
喜外弟盧綸見宿
静夜四無鄰荒居舊業貧雨中黃葉樹燈下白頭人似
我獨沈久愧君相見頻平生自有分況是蔡家親
送王閨
相送臨寒水蒼茫望故關江蕪連夢澤楚雪入商山話
我他年舊看君此日還因將自悲淚一灑别離顏
邠州留别耿緯
終歲山川路生涯竞若何艱難為客慣貧賤受恩多暮
角飄殘韻寒流起細波懸愁茂陵宅喜色又相過
早朝
鐘鼓餘聲裏千官向紫薇冒寒人語少乘月燭來稀清
漏聞馳道紅霞映鎖闈猶看嘶馬處未啟掖垣扉
贈張將軍
寥落軍城暮重門返照間鼓鼙經雨暗士馬過秋閒慣
守臨邊郡曾營近磧山關西舊業在夜夜夢中還
沙上鴈
衡陽多道里弱羽復哀音還塞欲何處驚絃亂此心夜
陰前侣遠秋冷後湖深獨立沙汀意寧知霜霰侵
贈朗公
來自西天竺持經奉紫微年湥梵語變行苦俗流歸日
上安禪久苔生出院稀梁間有馴鴿不去為無機
送李端嚴維
故關衰草遍離别正堪悲路出寒雲外人歸暮雪時少
孤為客早多難識君遲揜泣空相向風塵何所期
酬劉員外見寄
蘇耽佐郡時近出白雲司藥補清羸疾窗吟絶妙詞柳
塘春水慢花塢夕陽遲欲識懷君意朝朝問檝師
巫山高李端
巫山十二峰皆在碧虚中廻合雲藏日霏微雨帶風猿
聲寒過水樹色暮連空愁向高唐宿清秋見楚宫
聞蟬寄友人
昨日始聞鶯今朝蟬又鳴朱顔向白日定是幾年程故
國白雲遠閒居秋草生因垂數行淚書寄十年兄
茂陵山行陪韋金部
宿雨朝來歇空山天氣清盤空雙鶴下隔水一蟬鳴古
道黃花落平蕪赤燒生茂陵雖有病猶得伴君行
雲際中峰
自得中峰住深林亦閉關經秋無客到入夜有僧還暗
澗泉聲小荒岡樹影閒高亭不可望星月滿空山
題薦福寺衡嶽禪師房韓翃
春城乞食還高論此中閒僧臘階前樹禪心江上山疎
簾看雪卷深戶映花關晚送門人去鐘聲杳靄間
送元詵還江東
過江秋色在詩興與歸心客路緣楓岸家人掃橘林潮
聲當晝起山翠近南深幾日華陽洞寒花引獨尋
送王相公赴幽州
黃閤開帷幄丹墀拜冕旒位高湯左相權總漢諸侯不
改周南化仍分趙北憂雙旌過易水千騎入幽州塞草
連天暮邊風動地秋無因陪遠道結束佩吳鈎
除夜宿石頭驛戴叔倫
旅館誰相問寒燈獨可親一年將盡夜萬里未歸人寥
落悲前事支離笑此身愁顔與衰鬢明日又逢春
吳明府曶遠至留宿
出門逢故友衣服滿塵埃歲月不可問山川何處來綺
城容敝宅散職寄靈臺自此留君醉相懽得幾回
逢許評事
萬里楊柳色出關逢故人輕烟覆流水落日照行塵積
夢江湖遠憶家兄弟貧徘徊霸亭上不語共傷春
漸次涪州先寄王員外使君
文教通夷俗均輸問火田江分巴子水樹接夜郎烟毒
瘴含秋氣陰厓閉曙天路難空計日身老不由年將命
寧知遠歸心詎可傳星郎復何事出守五溪邊
汝南别董挍書
擾擾倦行役相逢陳蔡間如何百年内不見一人閒對
酒惜餘景問程愁亂山秋風萬里至又出穆陵關
題苗員外林亭盧綸
高甃絶行塵開簾似有春風傾竹上雪山對酒邊人步
暖先逢日書空遠見鄰還因内齋暇登賞及諸姻
得嶺南故人書
瘴海寄雙魚中宵逹我居兩行燈下淚一紙嶺南書地
說炎蒸極人稱老病餘殷勤報賈誼莫共酒杯疎
春日同李庶子遵善寺東院曉望
映竹水横分當山起鴈羣陽峰高對寺陰井下通雲雪
晝惟逢鶴花時此見君由來禪誦地多有謝公文
題興善寺後池
隔窗棲白鳥似興鏡湖鄰月照何年樹花逢幾世人岸
莎青有露苔逕綠無塵願得依容止僧中老此身
李沆園林
古巷牛羊出重門接柳隂閒看入竹路自有向山心種
藥齊幽樹耕田到遠林願同詞賦客得與謝家深
酬暢當嵩山尋道士見寄
聞逐樵夫閒看棋忽逢人世是秦時開雲種玉嫌山淺
度海傳書怪鶴遲陰洞石幢微有字古壇松樹半無枝
煩君遠示青嚢籙願得相從一問師
晚次鄂州
雲開遠見漢陽城猶是孤帆一日程估客晝眠知浪静
舟人夜語覺潮生三湘愁鬢逢秋色萬里歸心對月明
舊業已隨征戰盡更堪江上鼔鼙聲
蘇氏别業祖詠
别業居幽處到來生隠心南山當戶牖豐水在園林竹
覆經冬雪庭昏未夕陰寥寥人境外閒坐聽春禽
蘭峰贈張九臯(文苑作扈從御宿池)
君王既巡狩輦路入秦京遠樹低蒼壘孤山入草城寒
疎清禁漏夜警羽林兵誰念迷方客長懷魏國情(蒼一作搶)
(草一作幔)
宿龍興寺綦母潛
香刹夜忘歸松清古殿扉燈明方丈室珠繫比丘衣白
月傳心淨青蓮喻法微天花落不盡處處鳥銜飛
寄李頻方干
衆木已搖落望君猶未還軒車在何處雨雪滿前山思
苦文星動鄉遙釣渚閒明年見名姓惟我獨何顔
君不來
閒花未零落心緒已紛紛久客無人見新禽何處聞舟
隨一水遠路出萬山分夜月生愁望孤光必照君
白艾原客
原上桑柘瘦再來還見貧滄洲幾年隠白髮一莖新敗
葉平空塹殘陽滿近鄰閒言說知己半是學禪人
鏡湖西島言事寄陶挍書
樵獵兩三戶凋疎是近鄰風雷前壑雨花木後巖春文
字不得力桑麻難救貧山禽欺稚子夜犬吠漁人未必
聖明代長將雲水親知音不延薦無路出泥塵
旅次洋州寓居郝氏林亭
舉目縱然非我有思量似在故山時鶴盤遠勢投孤嶼
蟬曳殘聲過别枝涼月照窗攲枕倦澄泉遶石泛觴遲
青雲未得平行去夢到江南身旅羈
龍泉寺絶頂
未明先見海底日良久遠雞方報晨古樹含風常帶雨
寒巖四月始知春中天氣爽星河近下界時豐雷雨勻
前後登臨思無盡年年改换往來人
經陸補闕故山
不敢要君徵亦起致君全得似唐虞讜言昨嘆離天聽
新塚今聞入縣圖琴鎖壊窗風自響鶴歸喬木夜難呼
學書弟子何人在檢點猶逢諫草無
同史君宿大梁驛靈一
旌旗江上出花外卷簾空夜色臨城月春寒度水風雖
然行李别且喜語音同若問匡廬事終身愧遠公
重還宜豐寺
再過招隠寺重會息心期樵客問歸日山僧記别時野
雲陰遠甸秋雨漲前陂勿謂頻來此吾今不好竒
酬皇甫冉將適越於雲門寺贈别
湖南通古寺來往意無涯欲適雲門寺千峰到若耶春
山子蛬宅古木謝敷家自可長偕隠那言相去賖
晚秋寄賈島無可
暗蟲喧暮色默思坐西林聽雨寒更盡開門落葉深昔
因京邑病併起洞庭心亦是吾兄事遲回直至今
送吕郎中赴海州
出守滄洲上西風送佩旌路遙過幾郡地盡到孤城拜
廟千山綠開樓遍海晴何人共東望月向積濤生
同劉升宿
浮雲流水心只是愛山林共恨多年别相逢一夜吟既
能持苦節勿謂少知音憶就西池宿月圓松竹深
贈王山人護國
湖上見秋色曠然如爾懷豈惟歡隴畆兼亦外形骸待
月歸山寺彈琴坐暝齋布衣閒自貴何用謁天階
寒思廬山賈生貫休
山兄詩癖甚寒夜更何為覓句如頑石嚴霜打不知石
膏粘木屐厓栗落冰池近見禪僧說生涯勝往時(如一作唯)
(石一作坐)
題簡禪師院
機㤀室亦空静與沃州同惟有半庭竹能生竟日風思
山海月上出定印香終繼後傳衣者還須立雪中
送韋侍御先歸京岑參
聞欲朝龍闕應須拂豸冠風霜隨馬去炎暑為君寒客
淚題詩落鄉愁對酒寬先憑報親友後月到長安
送鄭少府赴滏陽
子真河朔尉里邑帶清漳春草迎袍色晴花拂綬香青
山入官舍黃鳥出宫墻若到銅臺上應憐魏寢荒
送李司直使吳張衆甫
使臣方擁傳王事遠辭家震澤逢殘雨新豐過落花水
萍千葉散風柳萬條斜何處看離恨春江無限沙
送余贊善使還赴薛尚書幕張南史
音書不可論河塞雪紛紛鴈足期蘇武狐裘見薛君城
池通紫陌鞍馬入黃雲遠憶漳渠水平流幾處分
寄方干周朴
桐廬江水閒終日對柴關因想别離處不知多少山
釣舟春岸泊庭樹晚烟還莫便求栖隠桂枝堪恨顔
(烟一作鶯)
送董卿知台州張蠙
九陌除書出尋僧問海城家從中路挈吏隔數州迎夜
蚌侵燈影春禽雜櫓聲開圖見異跡思上石橋行
弔孟浩然
每聽樵人說孤墳亦夜吟若重生此世應更苦前心名
與襄陽遠詩同漢水深親栽鹿門樹猶蓋石牀陰
别後寄友人
上馬如飛鳥翩然去隔塵共看今夜月獨作異鄉人就
養江田熟移居井賦新襄陽所卜隠應與孟家隣
觀徐州李司空獵張祜
曉出郡城東分圍淺草中紅旗開向日白馬驟迎風背
手抽金鏃翻身控角弓萬人齊指處一鴈落寒空
招隠寺
千年戴顒宅佛廟此崇修古井人名在清泉鹿跡幽竹
光寒閉院山影夜藏樓未得高僧旨烟霞空暫游
金山寺
一宿金山寺微茫水國分僧歸夜船月龍出曉堂雲樹
影中流見鐘聲兩岸聞因悲在朝市終日醉醺醺
惠山寺
舊宅人何在空門客自過泉聲到池盡山色上樓多小
洞斜穿竹重欄夾細莎殷勤望城市雲水暮鐘和
送韓揆之江西李李蘭
相看指楊柳别恨轉依依萬里西江水孤舟何處歸湓
城潮不到夏口信應稀惟有衡陽鴈年年來去飛
算山津送客歸峽中許渾
津亭多别離楊柳半無枝住接猿啼處行逢鴈過時江
䑺望風急山月下樓遲此夕歸城郭不眠人詎知
凌歊臺
宋祖凌歊樂未回三千歌舞宿層臺湘潭雲盡暮山出
巴蜀雪消春水來行殿有基荒薺合寢園無主野棠開
百年便作萬年計巖畔古碑空綠苔
憶遊天台寄道流張佐
憶昨天台到赤城幾朝仙籟耳中生雲龍出水風聲急
海鶴鳴臯日色清石笋半山移步險桂花當澗拂衣輕
今來盡是人間夢劉阮茫茫何處行
集宿姚侍御宅懷永樂宰殷侍御馬戴
石田虞芮接種柳白雲陰宂閉神蹤古河流禹鑿深樵
人應滿郭仙鳥幾巢林此會偏相語曾供雪夜吟
送人遊蜀
别離楊柳陌迢逓蜀門行若聽清猿後應多白髮生虹
霓侵棧道雨雪雜江聲過盡愁人處烟雲是錦城
巫山高張循之
巫山高不極合沓狀竒新暗谷疑風雨幽崖若鬼神月
明三峽曙潮滿九江春若問陽臺客應知入夢人
嚴陵釣臺張繼
舊隠人如在春風亦似秋客星沈夜壑釣石俯清流鳥
向喬枝聚魚依淺瀨遊古來芳餌下誰是不吞鈎
新安江行章八元
江源南出永野飯暫維梢古戍懸漁網空林露鳥巢雪
晴山脊見沙淺浪痕交自笑無媒者逢人作解嘲
喜外弟文言别李益
十年離亂後長大一相逢問姓驚初見稱名憶舊容别
來滄海事語罷暮天鐘明日巴陵道秋山又幾重
同崔邠登鸛雀樓
鸛雀樓高百尺墻汀洲寒樹共茫茫漢家簫鼓隨流水
魏國山河滿夕陽事去千年猶恨速愁來一日即為長
風煙併是思歸望遠目非春亦自傷
題河中鸛雀樓張喬
高樓懷古動悲歌鸛雀今無野燕過樹隔五陵秋色早
水連三晉夕陽多漁人遺火成寒燒牧笛吹風起夜波
十載重來值搖落天涯歸計欲何如
道州秋夜南樓即事
誰令獨坐愁此日此南樓雲去舜祠閉月明湘水流猿
聲何處曉楓葉滿山秋不照匣中鏡少年看白頭
贈隱者于鵠
去尋長不在門似絶人行床下石苔滿屋頭秋草生學
琴冬日短寫易曉窗明惟到黃昏後溪中聞磬聲
贈梁州張都督崔顥
聞君為漢將虜騎不南侵出磧清沙漠還家拜羽林風
霜臣節苦歲月主恩深為語西河使知予報國心
春題湖上顧伐新居項斯
近得雲山看門長侵早開到時猶有雪行處已無苔勸
酒客初醉留茶僧未來每逢晴暖日惟見乞花栽
送殷乘遊邊
語别無長夜燈前聞曙鴉已行難避雪何處合逢花隴
寺門多閉荒樓酒不賖還須問邊將早晚是誰家
山中
青櫪林中亦有人一渠流水數家分山當午後回峯影
草帶泥痕過鹿羣蒸茗氣衝茅屋出繰絲聲隔竹籬聞
行逢賣藥歸來客不惜相隨入白雲
贈李明府崔峒
訟堂寂寂對烟霞五柳門前聚曉鴉流水聲中視公事
寒山影裏見人家觀風競美新為政計日還應便觸邪
可惜陶潛無限酒不逢籬菊正開花
和程員外春日東郊即事包何
郎官休浣憐遲日野老歡娛為有年幾處折花驚蝶夢
數家留葉待蠶眠藤垂委地縈朱履泉長侵階浸綠錢
直到閉關朝謁去鶯聲不散柳如煙
之任武陵寒食日途次松滋渡先寄劉員外
禹錫竇常
杏花榆莢曉風前雲際離離上峽船江轉數程淹驛騎
楚曾三戸少人煙看春又過清明節算老重經癸巳年
幸得桂山當郡舍在朝長咏卜居篇
長安秋望趙嘏
雲物凄凉拂曙流漢家宫闕動高秋殘星數點雁横塞
長笛一聲人倚樓紫艷半開籬菊淨紅衣盡落渚蓮愁
鱸魚正美不歸去空戴南冠學楚囚
獻僕射相公薛能
清如冰玉重如山百辟嚴趨禮絶攀強虜外聞應破膽
平人長見盡開顔朝廷有道青春好門館無私白日閒
致郤垂衣更何事幾多詩句詠關關
遊東湖黃處士園劉威
偶向東湖更向東數聲雞犬翠微中遥知楊柳是門處
似隔芙蓉無路通樵客出來山帶雨漁舟過去水生風
物情多與閒相稱所恨求安計不同
鷓鴣鄭谷
暖戲烟蕪錦翼齊品流應得近山雞雨昏青草湖邊過
花落黃陵廟裏啼遊子乍聞征袖濕佳人纔唱翠眉低
相呼相喚湘江曲苦竹叢深春日西
寄隱者韓偓
煙郭雲扄路不遥懷賢猶恨太迢迢長松夜落釵千股
小港春深水半腰已約病身抛印綬不嫌門巷似漁樵
渭濱晦迹南陽卧若比吾徒更寂寥
揚州開元寺閣上作羅隱
滿檻山川漾落暉檻前前事去如飛雲中雞犬劉安過
月下笙歌煬帝歸江蹙海門帆散出地呑淮口樹相依
紅樓翠幕知多少長向東風有是非
黃陵廟李羣玉
小孤洲北浦雲邊二女明粧共儼然野廟向江春寂寂
古碑無字草芊芊東風近墓吹芳芷落日深山哭杜鵑
猶似含嚬望廵狩九疑如黛隔湘川
過雲居院福上人舊居皮日休
重到雲居獨悄然隔窗窺影尚疑禪不逢野老來聽法
猶見隣僧為引泉龕上已生新石耳壁間空帶舊茶烟
南宗子弟時時到泣把山花奠几筵
春宫怨杜荀鶴
早被嬋娟誤欲粧臨鏡慵承恩不在貎教妾若為容風
煖鳥聲碎日高花影重年年越溪女相憶采芙蓉
茅山
步步入山門仙家鳥逕分漁樵不到處糜鹿自成羣石
面逬出水松頭穿破雲道人星月下相次禮茅君
訪道者不遇
寂寂白雲門尋真不遇真只應松上鶴便是洞中人藥
圃花香異沙泉鹿跡新題詩留姓字他日此相親
題王處士書齋
先生高興似樵漁水鳥山猿一處居石逕可行苔色厚
釣竿時斫竹叢疎欺春只愛和醅酒諱老猶看夾注書
莫道無金空有夀有金無夀欲何如
題覺禪
少見修行得似師茅堂佛像亦隨時禪衣衲後雲藏線
夏臘高來雪印眉畊地戒侵連塚土伐薪教護帶巢枝
有時問着經中事却道山僧總不知
薊北春懷張籍
渺渺水雲外望來鄉信稀因逢過江使却寄在家衣問
路更愁遠送人空說歸今朝薊城北又見塞鴻飛
過賈島幽居
青門坊外住行坐見南山此地去人遠知君終日閒蛙
聲籬落下草色戸庭間好是經過處惟愁暮獨還
羅道士
城市無人得實年衣襟長帶臭黃烟樓中賖酒唯留藥
洞裏争棋不賭錢聞客語音知貴賤對花歌詠似狂顚
尋常行處皆逢見世上多疑是謫仙
葛仙井任蕃
古井碧沉沉分明見百尋味甘傳邑内脉冷應山心圓
入月輪净直涵峯影深自從仙去後汲引到如今
秋晚途次
秋色滿行路此時心不閒孤貧遊上國少壯有衰顔衆
鳥已歸樹旅人猶過山蕭條遠林外風急水潺潺
春日卧病劉商
楚客經年病孤舟人事稀晚晴江柳變春夢塞鴻歸今
日方知命前身自覺非不能憂歲計無限故山薇
南溪書院楊發
茆屋住來久山深不置門草生垂井口花落擁籬根入
院將鶵鳥攀蘿抱子猿曾逢異人說風景似桃源
題勝果寺處默
路自中峯上盤回出薜蘿到江吳地盡隔岸越山多古
木藂青靄遥天浸白波下方城郭近鐘磬雜笙歌
羅江舍戎昱
山縣秋雲暗茆亭暮雨寒自傷庭葉下誰問客衣單有
興時添酒無聊自整冠近來鄉國夢夜夜到長安
冬日野望長安于良史
地際朝陽滿天邊宿霧收風兼殘雪起河帶斷冰流北
闕馳心極南圖尚旅遊登臨思不已何處可銷憂
次北固山下王灣
客路青山外行舟綠水前潮平兩岸闊風正一帆懸海
日生殘夜江春入舊年鄉書何處逹歸鴈洛陽邊
送惠補闕林寬
詔下徵巖野高人入仕林長因抗疏日更作去官心清
俸供僧盡滄州寄跡深東門有歸路徒自棄華簪
蚤春對雪寄澧州元郎中劉禹錫
新賜除書墨未乾賢人暫屈遠人安朝驅旌旆行時令
夜見星辰憶舊官梅蕊覆階鈴閣煖雪峯當戶戟枝寒
寧知楚客思公子北望長吟澧有蘭
送河南馮尹之任
可憐五馬風流地暫綴金貂侍從才閣上掩書劉向去
門前修刺孔融來崤陵路静寒無雨洛水橋長晝起雷
却羨府中棠棣好先於城外百花開
裴相公見示答張秘書謝馬并詩羣公屬和
草玄門巷少塵埃丞相并州寄馬來初自塞垣銜苜蓿
忽行幽徑破莓苔尋花緩轡威遲去帶酒垂鞭蹀躞回
不與王侯與詞客知輕富貴重清才
酬竇使君寒食日松滋先寄
楚鄉寒食橘花時野渡臨風駐彩旗草色連雲人去住
水紋如縠燕差池朱輪尚憶雙飛雉青綬猶懸左顧龜
非是湓城白司馬水曹何事與新詩
寄朗州温右史曹長
暫别瑶池鴛鷺行綵旗雙引到沅湘城邊流水桃花過
簾外春風杜若香史筆枉將書紙尾朝纓不稱濯滄浪
雲臺功業家聲在徵詔何時出建章
江陵㳂流道中
三千三百西江水自古如今要路津月夜歌謠有漁父
風天氣色屬商人沙村好處多逢寺山葉紅時各勝春
行到南朝征戰地古來名將盡為神
酬樂天揚州初逢席上見贈
巴山楚水淒涼地三十三年棄置身懷舊空吟聞笛賦
到都翻似爛柯人沈舟側畔千帆過病木前頭萬樹春
今日聽君歌一曲暫憑杯酒長精神
題于家公主舊宅
樹滿荒臺葉滿池簫聲一絶草蟲悲鄰家猶學宫人髻
園客争偷御菓枝馬埒蓬蒿藏狡兔鳳樓烟雨嘯愁鴟
何郎獨在無恩澤不似當年傅粉時
金陵王貞白
恃險不種德興亡歎數窮石城幾換主天塹漫連空御
路疊民塚臺基聚牧童折碑猶有字多紀晉英雄
衆妙集
