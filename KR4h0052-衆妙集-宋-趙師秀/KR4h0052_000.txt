衆妙集總集類
提要
(臣)等謹案衆妙集一卷宋趙師秀編師秀有
清苑齋集已著錄是集錄唐代五七言律詩
起沈佺期訖王貞白共七十六人不甚詮次
先後五言居十之九七言僅十之一師秀之
詩大抵沿溯武功一派意境頗狹而是集乃
以風度流麗為宗多近中唐之格馮氏才調
集凡例謂其惟取名句殆不盡然陳振孫書
錄解題不載其名此本明季出自嘉興屠用
明家寒山趙靈均以授常熟馮班班寄毛晉
刊之始傳于世其書晚出故談藝家罕論及
之然其去取之間確有法度不似明人所依
託疑當時偶爾選錄自供吟詠非有意勒為
一編故前後無序跋亦未刊板行世惟傳其
詩法者轉相繕寫幸留于後耳觀其有近體
而無古體多五言而少七言確為四靈門徑
與其全集可以互相印證明末作偽之人斷
不能細意脗合如是也乾隆四十六年十月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
