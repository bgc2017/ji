欽定四庫全書
御定歷代題畫詩類卷六十目錄
仕女類
觀李凑所畫美人障子(唐劉長卿)
傳畫美人戲成(宋李綱)
得孫仲方畫美人一軸(宋梅堯臣)
周昉畫美人歌(宋蘇轍)
題伯時所畫宫女(宋韓駒二首)
郭顯道美人圖(元李俊民)
宣和内人圖(元郝經)
錢霅溪宫人圖(元安熙)
周昉畫美人圖(元虞集)
題耿氏所藏豔畫(元陳旅)
題美人卷(元丁復)
美人圖(元郭翼)
題四時宫人圖(元薩都拉四首)
題張士厚四時仕女(元鄭洪四首)
題美人圖(元郭翼)
題詩意圖(元郭翼)
題美人圖(元貢性之)
美人圖(元金涓)
題宫人圖(元唐肅三首)
美人圖(明高啓)
宫女圖(明高啓)
仕女四春圖(明楊基四首)
二美人圖(明楊基二首)
題美人(明解縉)
題仕女(明平顯)
沈如美所畫美人圖(明張肯)
仕女圖(明張寧二首)
聯璧圖(明姚綸)
仕女圖(明丘吉)
題四美人圖(明程敏政四首)
美人圖(明周用二首)
題美人(明邊貢)
題美人圖(明方行)
仕女圖(明沈周)
美人幛子(明顧璘二首)
題畫美人(明李鳴鶴)
美人圖(明林景清)
題謝汝湖冡宰美人卷(明陳鶴)
題美人(明陸深)
畫人圖(明陳繼儒)
畫美人(明徐渭)
詠畫屏美人(明葉小鸞二首)
題十眉圖(金劉迎)
周文矩十美圖(元吳鎮)
周文矩十美(圖元黃公望)
背面美人圖(明高啓)
背面美人圖(明蘇澹二首)
上賜潘司農龍眠拂菻婦女圖(元程鉅夫)
貞女慎行圖(元陳基)
題吳娃圖(元馬祖常二首)
題秦宫人圖(明詹斗文)
題周昉瓊林夜醉圖(明楊慎七首)
宫意圖(明倪仁吉)
屏風絶句(唐杜牧)
詠畫障(唐上官儀)
題畫扇(宋王安石)
當世家觀畫(宋梅堯臣)
錢舜舉畫(元虞集)
題院人畫小景(元張憲)
題畫(元唐肅)
馬璘畫(明高啓)
題畫(明王鏊二首)
題畫(明桑悦)
題畫(明王世懋)
為袁一無題扇(明顧觀)
題畫(明張紳二首)
題畫(明陳繼)
為黃應龍姬人史鳳翔題扇上景(明祝允明)
題扇詩(明田娟娟)
御定歷代題畫詩類卷六十目錄
欽定四庫全書
御定歷代題畫詩類卷六十
仕女類
觀李湊所畫美人障子(唐)劉長卿
愛爾含天姿丹青有殊智無間已得象象外更生意西
子不可見千載無重還空令浣紗態猶在含毫間一笑
豈易得雙蛾如有情忩風不舉袖但覺羅衣輕華堂翠
幕春風來内閣金屏曙色開此中一見亂人眼只疑行
到陽雲臺
傳畫美人戲成(宋)李綱
美人顔色嬌如花鬢髮光翳朝陽鵶玉釵斜插翠眉蹙
豈亦有恨來天涯畫工善畫無窮意故把雙眸翦秋水
丹青幻出亦動人况復嫣然能啓齒年來居士心如灰
草戸金鎚擊不開縱教天女來相試虚煩雲雨下陽臺
得孫仲方畫美人一軸(宋)梅堯臣
駿駒少馴良美人少賢德常聞敗君駕亦以傾人國因
觀壁間畫筆妙仍竒色持歸非奪好來者恐為惑
周昉畫美人歌(宋)蘇轍
深宫美人百不知飲酒食肉事遊嬉彈絲吹竹舞羅衣
曲終對鏡理鬢眉岌然高髻玉釵垂雙鬟窈窕萼葉微
宛轉躑躅從嬰兒倚楹俯檻皆有姿擁扇執拂知從誰
瘦者飛燕肥玉妃俯仰向背樂且悲九重深遠安得窺
周生執筆心坐馳流傳人間眩心脾飛瓊小玉雲霧幃
長風吹開忽見之夢魂清夜那復追老人衰朽百事非
展卷一笑亦何為持付少年良所宜
題伯時所畫宫女(二首)(宋)韓駒
只道春風閉掖庭朝來綰結髻鬟新蛾眉不是傳君寵
試觸君衣鸚鵡嗔
睡起昭陽黯淡妝不知緣底背斜陽若教轉盼一回首
三十六宫無粉光
郭顯道美人圖(元)李俊民
君不見昭陽殿裏蓬萊人終惹漁陽胡馬塵又不見吳
宫夜夜烏棲曲竟使姑蘇走麋鹿移人大抵物之尤喪
亂未免天公愁雖然丹青不解語冷眼止作鄉温柔試
問人間何處有畫工恐是傾國手却憐當日毛延夀故
寫巫山女麤醜
宣和内人圖(元)郝經
牡丹横壓搔頭玉眼尾秋江翦寒綠金翠冠梳抹且肩
正是宣和舊妝束腰肢一搦不勝衣當時宜瘦不宜肥
三千想見無顔色偏有親題御製詩蔡攸恢復燕山府
曾索君王不曾許蕭條萬里去中原偶見花枝淚如雨
却將換米向三韓遂令流落在人間道君一顧曾傾國
今人休作等閒看
錢霅溪宫人圖(元)安熙
露冷月華白悠悠方寸心夫君渺何許悵望碧雲深
周昉畫美人圖(元)虞集
島上雲生日轉欄海風吹面暮寒尖春明玉色遺薌澤
夜定珠光入鏡奩織得鴛鴦成綠縐教成鸚鵡啄紅甜
試令鼓瑟應無語日斷歸帆思未忺
題耿氏所藏豔畫(元)陳旅
五月風生水殿涼綠楊深處奏鶯簧佳人偏愛臨池坐
欲與荷花鬭晩妝
題美人卷(元)丁復
玉山横管淚痕光繡褥雙迴綵鳳皇百巧心情題不得
九疑雲冷隔三湘
美人圖(元)郭翼
鬱金殿前楊柳新長門草色春復春下階微微動香步
波影晴光流素塵翠釵蜻蜓雕玉佩攬髻迴風舞裙帶
合歡花落無好花伯勞單飛鶯亂啼玉音夜夜宫車絶
露點蒼苔怨明月
題四時宫人圖(四首)(元)薩都拉
紫宫風暖百花香玉人端坐七寶牀鳳皇小架懸夜月
一女侍鏡觀濃妝背後一女冠烏帽茶色宫袍靴色皂
手持團扇不動塵一掬香彎立青曉一女淺步腰半駝
小扇輕撲花閒蛾淡陰桐樹一女立手抱胡牀一轉波
牀頭細鎖懸金鐘白鶴雙飛花影重詞人見此神恍惚
巫山夢裏曾相逢
金猊吐煙清晝長美人坐倚百玉牀藍衫一女髻垂耳
手持方扇立坐傍一女最小不會妝高眉短髮耀漆光
玉纖綠笋握金翦柳下輕挽宫人裳金盤玉甕左右列
紅桃碧藕冰雪涼冰壺之傍立一女背後隨以雙白羊
手拱金瓶瀉水忙酒翅灑雪驚鴛鴦鴛鴦得水自雙浴
美人抱膝空斷腸
盆池露冷荷半枯碧波風細雙遊魚美人坐此碧玉椅
屏山方按碧蟾蜍椅後二女執纓立案前二女嬌滴滴
大女手扶小女腰小女嬌倚大女膝涼風入樹落翠槐
秋深不見羊車來金鈴響處吠黃犬美人笑托芙蓉腮
錦屏三面圍繡牀沉香椅上鳳褥光美人端坐袖雙手
臨眉半蹙愁夜長椅後一女搖白羽一女執纓更回顧
一女烏帽金縷衣玉指纖纖攜小女小女手挽大女腰
笑看孔雀雙翠翹可憐美人獨自坐翠竹雪響風前梢
題張士厚四時仕女(四首)(元)鄭洪
繡簾壓地花陰陰鳳釵綰髻雙黃金飛絲千尺不墮地
絶似江南游子心寶匳百刻煙如縷暗擲金錢卜神女
櫻桃子熟人未歸蔍蔥花開淚如雨
金盆沐曉蟠雙鴉綠紅粉汗霑蟬紗金刀取玉薄於紙
渴心欲死東陵瓜木蘭艇子沙棠楫采蓮得花棄荷葉
荷葉輕如薄倖兒蓮花酷似多情妾
梧桐月小蟾蜍蟄芙蓉露冷銅仙泣金粟香懸十二闌
韈羅塵沁莓苔濕畫屏絳燭煙未銷夜深恨殺雙鸞簫
喚回金屋鴛鴦夢不到銀河烏鵲橋
霜蟾弄影窺金屋么鳳吹香絢銀燭繡羅小韈蹙雙蓮
翠袖垂肩倚孤竹紅錦凍折水如車寒衣遞到長風沙
莫遣朝雲妒桃葉寄將春信與梅花
題美人圖(元)郭翼
上清宫殿五雲車降下仙人萼綠華怪得雪衣無箇信
只將條脱寄羊家
題詩意圖(元)郭翼
鬱金堂上春濃否薄薄羅襦杏子紅白日繡忩鶯不語
都緣詩思落花中
題美人圖(元)貢性之
離離珠樹隔秋煙望斷歸帆信杳然試問海山今夜月
不知何處照人圓
美人圖(元)金涓
綵雲宫殿月闌干翠袖春風倚莫寒馬上琵琶愁未已
不須重展畫圖看
題宫人圖(三首)(元)唐肅
凝思立近井邊梧長日不開金鎖魚和得君王新製曲
傳宣已喚女尚書
不是含愁不是思監官引出赴朝時回頭興慶池邊路
昨日花開夜合枝
洗花染線刺春羅鳳翼雙飛錦作窠暫起非關鍼力倦
海棠時節困偏多
美人圖(明)高啓
秋千庭院閉青春背立誰曾見得真莫道不言思憶事
欲言還說與何人
宫女圖(明)高啓
女奴扶醉踏蒼苔明月西園侍宴迴小犬隔花空吠影
夜深宫禁有誰來
仕女四春圖(四首)(明)楊基
東風翦翦入妝臺眉蹙春愁掃不開非是薄羅能耐冷
捲簾貪看燕雙來(春隂)
隔簾鸚鵡解呼名花落閒庭草自生曲曲畫闌皆倚遍
一春刀翦不聞聲(春悶)
風送楊花滿繡牀飛來紫燕亦雙雙閒情正在停鍼處
笑嚼殘絨唾碧忩(春繡)
蹴罷秋千日已沉東風花底力難禁笑攜女伴歸來晩
失却羅鞋不再尋(春戲)
二美人圖(明)楊基
半晌無言却斂眉玉簪斜墮翠鬟敧相逢莫說傷心事
才入深宫自得知
鴉頭羅襪鳳頭鞋細踏花陰下玉階綰得青絲無奈滑
更臨春水照金釵
題美人(明)解縉
八駿瑶池去不回蛾眉蕭颯鏡中衰至今楚水荒臺上
化作行雲夢裏來
題仕女(明)平顯
周南聲教美洋洋比屋絃歌窈窕章一點蕙心清若水
綠陰欄檻畫熏香
沈如美所畫美人圖(為徐文輝作)(明)張肯
流蘇綴彩鴛帳寒金鴨不飛香縷殘新霜撲簾白如粉
啞啞烏啼金井欄芙蓉屏開睡初醒守宫淺褪胭脂冷
玉釵慵整雙鳳皇春愁壓翠蛾眉長
仕女圖(為張宗大題二首)(明)張寧
吳城仕女越樣妝籠冠盤髻銷金裳東風淡蕩桃李月
看花不語情何長女伴相將牽穉子庭院無人花正芳
陽春宛宛白日暮空抱花枝歸洞房
芙蓉迎秋木犀早開到黃花秋欲老涉江人遠鴈來遲
零落東籬為誰好小娃扶幼步車輕聞語回頭心懊惱
曲房深閉綠苔生何處寒衣月中搗
聯壁卷(明)姚綸
仙子瑶臺玉一雙碧桃紅杏遞生香絳裙拂地春同步
寶鏡開奩曉並妝織翠舞衫封蛺蝶泥金歌扇畫鴛鴦
卷中乍識春風面惱我題詩一斷腸
仕女圖(明)丘吉
絲抽霜藕織仙衣立近芭蕉怨落暉踏破綠苔羅襪冷
宫前昨夜有霜飛
題四美人圖(琴碁書畫)(明)程敏政
綠綺初調曲未殘幽情應歎賞音難不嫌兒女聲相昵
一鶴長鳴繞畫闌
玉子頻拈欲下遲芭蕉紅日影將移錦䙀兒共金絲犬
問道輸贏兩不知
倦來攜手下階行共讀周南幾句成庭桂香中無一事
閒聽公子擊毬聲
促織場邊爽氣新彩毫輕染墨華勻香閨不愛千紅紫
只寫青松與綠筠
美人圖(二首)(明)周用
南國佳人擁翠蛾玉輿迢遞盼星河君恩未必皆顔色
消得秋風滿扇羅
彩蟾涼影沁衣絲畫燭銀屏夢去遲何事玉關春信遠
梅花清瘦不禁詩
題美人(明)邊貢
月宫秋冷桂團團歲歲花開只自攀共在人間說天上
不知天上憶人間
題美人圖(明)方行
白玉簾開露氣浮芙蓉花近紫金鈎陽春一曲無人識
空拂銀筝下翠樓
仕女圖(明)沈周
魫薄窗虚日映樓杏花風蕩玉簾鈎手擎妝盒偷微笑
紅脚蛛絲在上頭
美人障子(二首)(明)顧璘
晩多幽思不成妝徙倚閒臺玉漏長明月漸低天杳杳
梅花枝上有新霜
霧縠微涼玉露清銀河西畔水盈盈桂香蟾影秋無限
一曲霓裳萬古情
題畫美人(明)李鳴鶴
一夜春風發芳心不自持侵晨攜女伴花下對彈碁
美人圖(明)林景清
曉院沈沈春晝長曲闌風暖錦屏香碧紗忩前罷梳洗
金蓮緩蹴雙鴛鴦小娃展圖供翫畢對語雕牀情自適
靈鵲枝頭報喜聲標梅正是花生實
題謝汝湖冡宰美人卷(次金太史韻)(明)陳鶴
隔花翻曲月臨牆欲覓知音懶鬭妝撥盡相思不成調
御溝流水亂人腸
美人(明)陸深
睡起春無事紗厨紅粉樓無言看羅帶獨坐還慚羞雲
鬢亂不理眼波嬌欲流忩前有鸚鵡一為訢春愁
美人圖(明)陳繼儒
弱風吹素衣水熱鴛鴦冷小鬢撩春深不忍嗔花影
畫美人(明)徐渭
牡丹花對石頭開兩燕低從杏杪來勾引美人成一笑
畫工難處是雙腮
詠畫屏美人(二首)(明)葉氏(名小鸞)
庭雪初消月半鈎輕漪月色共湘流玉人斜倚寒無那
兩點春山日日愁
紅深翠淺最芳年閒倚晴空破綺煙何似美人腸斷處
海棠和雨晩風前
題十眉圖(金)劉迎
寶箱拂塵金屈戍周昉丹青見真筆春風曾憶賦妖嬈
人共畫圖成十一燭奴香底花光凝錚錚鐵響聞三更
車聲雷動不通語眼態波横空送情蠻雲盤鶴遼天闊
犀玉依依對書札人生何處不相逢還醉武陵溪上月
周文矩十美圖(元)吳鎮
有女聮翩巧樣妝能將歌舞動君王誰言金屋風光好
雨滴蒼筠漏更長
周文矩十美圖(元)黃公望
侍宴朱樓向暮歸御香猶在縷金衣相攜女伴階前立
笑指鴛鴦水面飛
背面美人圖(明)高啓
欲呼回首不知名背立東風幾許情莫道畫師元不見
傾城雖見畫難成
背面美人圖(二首)(明)蘇澹
抱得琵琵下玉除湖山背立溜犀梳傍人欲見春風面
但道蕭郎有寄書
釵軃烏雲鬢欲蓬回頭環珮響丁東背人不是無情思
自古紅顔畏畫工
上賜潘司農龍眠拂菻婦女圖(元)程鉅夫
拂菻迢迢四萬里拂菻美人瑩秋水五代王商畫作圖
龍眠後出尤精緻手持玉鐘玉為顔前身應住補陀山
長眉翠髮四維列白㲲覆頂黃金環女伴駢肩擁孤樹
背把閒花調兒女一兒在膝嬌欲飛石榴可憐故不與
涼州舞徹來西風琵琶檀板移商宫娛尊奉長各有意
風俗雖異君臣同百年承平四海一此圖還從祕府出
司農潘卿拜賜歸點染猶須玉堂筆天門蕩蕩萬國臣
驛騎横行四海濱聞道海中西女種女生長嫁拂菻人
貞女慎行圖(元)陳基
貞女慎行露君子戒履霜歲暮懷百憂離居真慨慷方
舟豈無楫河水亦可杭臨流不能度佇立以彷徨
題吳娃圖(二首)(元)馬祖常
金蓮燭下看蛾眉應是吳王半醉時一自館娃宫壞後
仙魂都上落花枝
千兩金盤浴小兒玉釵雙墮燕差池繡忩白日無鍼線
却笑羅敷不畫眉
題秦宫人圖(明)詹斗文
西嶽高峙金天開黃河一線崑崙來玉女峰頭望雲海
日月倒挂青蓮臺華陰避難采松者逢人尚說秦宫灰
先秦主恩亦不惡笋牀香檻垂綃箔鴉黃月冷夢魂迷
翠黛鉛華翻寂寞一去山中春復春碧草不棲人世塵
世人爭說山中好誰說山中幽怨新當時攜得瑶琴去
一曲相思石上陳
題周昉瓊枝夜醉圖(七首)(明)楊慎
寶枕垂雲選夢玉簫品月偷聲步搖翻霜夜艾瓊枝扶
醉天明
魏帝臺隨風動滕王棟與雲飛入門遥望碧落仙界高
連紫微
金縫湘裙一搦玉鈎羅襪雙彎瓊腴粉英朝翠錦緻松
脂夜丹
永巷襞情捲玉長門絲淚銷金合懽蘸暈綠淺楊柳麯
塵黃深
百子池頭麗人三花樹下長春襟解微聞香澤帷褰想
見横陳
星䵠盈盈笑靨雲衣嫋嫋輕褣醉妝淡紫沙冪胡旋墜
金次工
海上麻姑送酒雲間玉女投壺應笑南朝老庾水葓冷
面江圖
宫意圖(明)倪氏(名仁吉)
調入蒼梧斑竹枝瀟湘渺渺水雲思聽來記得華清夜
疎雨銀釭獨坐時
屏風絶句(唐)杜牧
屏風周昉畫纖腰歲久丹青色半銷斜倚玉忩鸞髮女
拂塵猶自妒嬌嬈
詠畫障(唐)上官儀
芳晨麗日桃花浦珠簾翠帳鳳皇樓蔡女菱歌移錦䌫
燕姬春望上瓊鈎新妝漏影浮輕扇冶袖飄香入淺流
未減行雨荆臺下自比凌波洛浦遊
題畫扇(宋)王安石
玉斧修成寶月團月邊仍有女乘鸞青冥風露非人世
鬢亂釵斜特地寒
當世家觀畫(宋)梅堯臣
冰蠶吐絲織纖紈妙娥貎玉輕邯鄲曲眉淺臉鵶髮盤
白角瑩薄垂肩冠銅青羅衫日月團紅裙撮暈朝霞乾
手中把筆書小字字以通情形以觀形隨畫去能長好
歲歲年年應不老相逢熟識眼生春重伴忘憂作萱草
錢舜舉畫(元)虞集
一樹花如雪清明客未歸坐看黃鳥並夢作綵雲飛翠
袖寒猶薄羊車過絶稀相如能作賦月下卷春衣
題院人畫小景(元)張憲
高棟層軒夜未央溶溶新綠漲池塘風輕楊柳金絲軟
月淡梨花玉骨香亂唾碧茸紆曲逕獨循青瑣轉迴廊
千金一刻誰能買輸與豪家白面郎
題畫(元)唐肅
春齋晝坐花落初客來示予古畫圖圖中人物誰所摹
衣冠似是兩晉餘中牀獨踞美丈夫烏紗籠髮虬髥鬚
右手摘阮意自如左手控絃分疾徐繞牀六人皆麗姝
纖腰鬌髻長裙裾一擎羽扇立牀隅一負麈拂髹柄朱
左右二姝意態舒一垂短袂一寒襦一姬手中紙筆具
濡毫展幅若有需一姬執器製特殊非簫非籥非笙竽
紛然侍立豔且都争妍競巧為主娛當時士尚談清虚
内實多欲不可袪公忠世許王司徒亦有短轅金犢車
還客此圖起長吁恬淡寡欲世豈無
馬璘畫(明)高啓
燕睡簾前夜未深羅衣應怯嫩寒侵風傳漏板還堪數
月混梨花不易尋翠館紅樓猶裊裊華燈繡闥正沈沈
畫中一片春宵景寫出幽人悵望心
題畫(二首)(明)王鏊
杏花如雪滿長安起視星河夜未闌為惜穠華宛相似
臨風先折一枝看
坐看冰輪碾玉池夜深欲去更遲遲廣寒宫裏誰為伴
特為姮娥住少時
題畫(明)桑悦
彤庭沈沈月華滿珠簾暗帶紅霞捲春光常在繡幃子
化機不屬天工管金壺漫瀉瓊瑶漿壺中一刻如年長
舞腰裊裊輕貼地遏雲音樂催高翔别院風光春正好
銀燭高燒照晴昊警露非無閬苑禽聽歌自有天山鳥
忩前琪樹瑶玲瓏玉爐香燼落花風紉衣自習越溪事
那知銀箭浮銅龍霄漢低回天咫尺抱衾擁帚皆恩澤
素娥薄相為前趨女伴相逢不相識
題畫(明)王世懋
閨中美人把瑶草夢斷江南漢宫曉舉頭纔見一枝紅
低頭已惜春光老
為袁一無題扇(明)顧觀
月中仙子種娑羅樹底遥山隔絳河吹落秋聲向何處
紫篔忩戸晩涼多
題畫(二首)(明)張紳
高樹漏疎雨滴瀝下銀塘美人捲簾坐銀鴨自添香風
吹綠荷葉正見宿鴛鴦
閒門綠樹老華池芳草生偶隨蝴蝶起獨自下階行何
處垂楊院春風驕馬鳴
題畫(明)陳繼
鳥散江村社鼓花搖酒市風帘曾記踏青歸去香羅著
雨廉纖
為黃應龍姬人史鳳翔題扇上景(明)祝允明
綽綽輕紅廣袖垂遠山移翠上蛾眉闌干倚到春深處
雨暖雲香日正遲
題扇詩(明)田氏(名娟娟)
煙中芍藥朦朧睡雨底梨花淺淡妝小院黃昏人定後
隔牆遥辨麝蘭香
御定歷代題畫詩類卷六十
