欽定四庫全書
御定歷代題畫詩類卷十五目錄
山水類
題王立本山水圖(明貝瓊)
題馬文壁畫(明貝瓊二首)
題蘇明遠畫(明貝瓊)
題虞魯瞻山水(明貝瓊)
題章東孟山水(明劉堧)
徐子修畫山水歌(明袁凱)
題吳尚書山水圖(明楊榮)
題王侍講山水(明楊榮)
高道士所畫山水(明李昌期)
題王孔泰山水小景(明杜環)
題胡宗器山水(明陳全)
題周選部山水圖(明林誌)
題林司訓山水圖(明林誌二首)
題沈叔用夏迪山水(明鄭珞)
題南臺周老商山水(明郭厪)
題劉廷美畫(明沈恒)
偶題李子長畫(明陳憲章二首)
題王廷直畫(明陳憲章)
題蠲上人畫(明王越)
題宣廷吉畫(明徐溥)
題姚公綬山水(明張寧)
竹鶴老人畫為徐時用題(明張寧)
題戴武庫山水圖歌(明劉溥)
劉尚質南樓題王舜耕山水圖(明李東陽)
題黃宗器秋官所藏何太守山水圖(明李東陽)
夏珪山水圖(明劉泰)
題饒松坡畫(明羅倫)
題姜廷憲中書小景畫(明程敏政)
題安城彭學士山水圖(明程敏政)
題致政應文貞典寶山水(明程敏政)
題謝廷循山水(明李傑)
題周文靜山水圖(明樊阜)
為毛貞甫題孫君澤山水(明吳寬)
柳中書山水小景次王脩撰韻(明王弼)
題子野畫(明林俊)
為三府安公題所藏史癡翁畫(明費宏二首)
題劉完菴山水卷(明沈周)
王中舍孟端山水(明莫止)
俞漢遠雲山圖(明祝允明)
題王實夫畫(明王守仁)
題顧氏畫(明徐問)
題李學士畫(明嚴嵩)
雲將軍畫水歌(明康海)
葉澄雜畫(明顧璘四首)
題周成畫(明顧璘二首)
題鄒黃山畫(明廖道南十一首)
贈翟石邨小畫(明廖道南)
次楊南峰題畫(明徐霖)
李潛夫畫(明謝承舉)
題史大方畫(明謝承舉二首)
題高孔華小畫(明陳璽二首)
題陳道復畫(明文嘉)
為王中丞元美題錢叔寶畫溪山圖(明張鳳翼)
題王彦恭山水圖(明王阜)
題高彦美山水圖(明王阜)
題王大尹山水(明羅泰)
題李侍御山水圖(明吕淵)
題彭工部山水(明陳良貴)
錢太醫山水圖(明吳希賢)
題小李將軍畫(明劉黃裳)
題張復畫(明王世貞十六首)
題陳石亭内翰山水(明焦竑)
題林天素畫(明董其昌)
題蘇判畫(明湯顯祖四首)
御定歷代題畫詩類卷十五目錄
欽定四庫全書
御定歷代題畫詩類卷十五
山水類
題王立本山水圖(明)貝瓊
我有愛山癖每欲名山去秦溪一日寄新圖欹枕高堂
覩雲霧何年王宰留真跡青城天彭接太白金堂石室
猶可識大樹小樹參天直千盤百折分秋毫木客時與
行人遭一門通天劎閣險三峡漲雪瞿塘高小舟如鳬
爭入浦嘔啞臥聽雙鳴櫓拾遺近在浣花溪却面龍湫
結茅宇豺狼塞路何由通采芝亦有商山翁安得相從
向絶境振衣千仞乘天風
題馬文壁畫(二首)(明)貝瓊
龍江今喜對鴈蕩昔曾聞樹黑深藏雨山青半出雲行
人知虎跡仙客問羊羣老我来何日林泉定許分
小橋危跨壑破屋幸依山避地人相過朝天客未還麝
眠春草外猿掛古松間寂寞南窗月殘書亦久閒
題蘇明遠畫(明)貝瓊
絶境疑無路平川不起濤天光兼水闊山勢敵秋高葛
令惟求藥秦人自種桃雲霞如有意他日待吾曹
題虞魯瞻山水(明)貝瓊
御史新来水石工數峰依約米南宫試添茅屋秋林下
著我江南鶴髮翁
題章東孟山水(明)劉堧
盧家公子稱三絶詩妙書精畫亦工落筆多宗董北苑
高情不減米南宫天低碧樹春雲合潮滿滄洲暮雨空
却憶買船同載酒城南山下醉東風
徐子修畫山水歌(明)袁凱
夏家高堂生晝寒徐卿畫圖墨未乾深山大澤貯烟霧
黑處似有龍蛇蟠襄陽小米師董源妙處不受繩墨牽
頃刻萬里皆自然房山尚書世稱賢化為白雲滿晴巔
李家將軍極清妍畏避退縮不敢前至今海内人爭傳
卿惟得此二家意損益往往無凝滯意思元居造化先
筆力正在蒼茫際前年為客寫林麓百道飛泉出幽谷
老夫醉来不敢眠深慮波濤捲茒屋長隄曲阪路如線
遠入深林時隱見水上人家不閉門門外幽花滿芳甸
徐卿徐卿我所慕廿載相看髮垂素安得瀟湘千尺水
更畫城東種瓜處
題吳尚書山水圖(明)楊榮
青山嵯峨半空立萬疊芙蓉紫烟濕峰前昨夜春雨深
繞澗飛花水流急隔嶼人烟凡幾家一徑蒼苔石磴斜
溪迴路細長芳草月落幽林歸早鴉山深洞口行人少
白雲飛墮青山杪恍見滄洲樹色微如聞古寺鐘聲杳
茅屋日出雞犬喧十里烟光連遠邨依稀乍疑篔簹谷
髣髴自是桃花源乃知畫者通玄理點染天機筆鋒裏
尚書愛此欣得之素壁高堂見山水人間美景不易尋
此圖直比雙南金玉堂展卷慕清絶爽氣蕭蕭風滿林
題王侍講山水(明)楊榮
木落霜氣清秋山淨如洗天空萬籟寂地迥孤雲起深
溪湛寒綠對此清心耳安得掃蒼苔横琴寫流水
高道士所畫山水(明)李昌期
伊誰丹青擅能事畫出羣山與山似樹杪如聞雪瀑泉
林間疑有雲門寺杖藜橋上知何人抱琴可望不可親
高師指點笑相語我昨圖成殊逼真
題王孔泰山水小景(明)林環
綠樹晴陰合衡茅清晝餘獨憐杜陵客村隖類貧居
題胡宗器山水(明)陳全
丹壑凌翠微上與仙源通垂蘿翳雲日湛露滋藥叢結
宇臨迴溪清暉映房櫳永日對紋楸無乃柯山翁披圖
起遐想逸思諧心胷
題周選部山水圖(明)林誌
披圖紫薇署拄笏青山繞蓬瀛望超忽樓閣訝縹緲天
鏡一棹浮雲屏數峰曉滄洲窅無際赤縣坐来小憑虛
恍天遊翫化已心了懷哉安期生汗漫扶桑表
題林司訓畫山水圖(二首)(明)林誌
紫芹池雨香白雪琴心瑩石上尋片雲西山得微徑松
門天路虛花宇金潭映落葉飛晝涼垂蘿結秋暝夤緣
遠公社寄適陶潛詠三生了羣迷一寂喻澄鏡誰云吾
喪我應悟慧生定劫来淄塵蹤悵阻青鞋興披圖逸思
飄蒼茫海空迥
粉署見晴翠雲泉記昔遊青山隨短策綠水明雙眸前
路落花深春風巖洞幽問竒恣所適載酒紓其憂懷哉
素心人情因靈境投縈迴趣已涉寂歷倦還休却笑荷
篠徒放言慚大猷巢松如可學名遂迺身謀
題沈叔用夏迪山水(明)鄭珞
鏡天日落萬山秋雲水微茫島嶼浮欲訪仙源迷舊跡
滿江烟月一歸舟
題南臺周老商山水(明)郭厪
中峰佳氣碧氤氲清製蘿衣慕隠君一曲鑑湖堪醉月
半空盤谷可棲雲懸崖古木霜前落遠嶼餘霞島外分
我欲相從賦歸去西山鸞鶴日為羣
題劉廷美畫(明)沈恒
十載天涯作宦游黃塵飛滿紫貂裘歸来不歎長塗險
猶寫關山萬里秋
偶題李子長畫(二首)(明)陳憲章
青山影裏人家少綠樹隂中石逕微偶出洞門回首望
白雲何處有柴扉
谷靜山深樹幾叢溪邊白石可青笻詩中此景多相似
只恐詩家是畫工
題王廷直畫(明)陳憲章
曲肱帶酒眠花間有月穿松到我前人去華山今已久
丹青猶畫在山年
題蠲上人畫(明)王越
好山萬仞高插空羣峰並列青芙蓉大峰突兀如盤龍
小峰箕踞如蹲熊峰頭雜樹亂如草凌霄獨立蒼蒼松
松南小徑通幽谷谷口翛翛數椽屋疎籬影射夕陽紅
虛牖光搖流水綠山中屋貯山中雲山中雲臥山中人
山中之人愛明月夢想清光眠不得起来行過曲欄杆
石上呼童掃殘葉清風兩袖吹欲飛瓦鼎時燒紫檀屑
舉頭竊語問嫦娥爾好叮嚀為儂說玄霜舂粉幾宵殘
霓裳舞破何時徹夜寒語罷寂無聞但見滿天秋露白
露華零落天將曉轉聽嫦娥聲悄悄胸中别有一般情
紫雲恒注爐烟裊
題宣廷吉畫(明)徐溥
山童莫訝停車早紅樹白雲秋色好滿前風景入詩囊
何必探竒訪蓬島十年不扣松下扉披圖轉覺情依依
因之翹首南天外落日平蕪孤鳥飛
題姚公綬山水(明)張寧
幽意寫不盡萬山深更深白雲無出處綠樹漫成林啼
鳥醒人夢流泉淨客心何當隨釣艇看奕草堂陰
竹鶴老人畫(為徐時用題)(明)張寧
山水藹清妍東吳三月天雨中聞社鼓樹裏見炊烟詩
景誰家屋閒情野渡船無人共登汎斜日下長川
題戴武庫山水圖歌(明)劉溥
長笑司馬遷足跡半天下天下區區只九州何乃中途
便迴駕崑崙拔地撐九天地脈四走瓜蔓延星分碁布
聳喬嶽千里萬里相鈎連元氣胚渾異南北荒服之外
何茫然天山冷斷黑樓雪海國瘴隔蒼梧烟大江西来
滙百川黃河觸裂蛟龍淵長風吹濤捲高霧扶桑咫尺
眉睫邊周王八駿不足貴蹀躞弄影瑤池前何不駕飇
輪望八極手握斗柄雲中旋仙人驂紫鸞一去不復返
浩蕩千古懷堯舜事已遠不如高臥讀書樓採芳摘秀
春復秋六經為山道為海稷契伊傅期同游手掖疲癃
登壽域熙熙皥皥無時休況君少年飽經濟直上天門
朝冕旒昔人文勢君可敵昔人事業君須惜吐我胸中
五色竒醉倚秋雲寫寒碧
劉尚質南樓題王舜耕山水圖(明)李東陽
溪聲潺湲雜林壑山勢蜿蜒去還却浮雲欲起未起時
半在溪頭與山脚入空高鳥飛欲盡背屋斜陽慘將落
更無剰地與閒人縱有紅塵何處著南畞老翁雙鬢斑
筆法頗似高房山少年豪宕老疎放往往醉墨留人間
平生畫癖兼山癖一見此圖三歎息媿我不如樓上人
日日開忩看秋碧
題黃宗器秋官所藏何太守山水圖
(明)李東陽
濕雲浮空山欲動亂壑回峰互吞湧當溪獨樹雨冥冥
青苔覆地春隂重深山白石幽人居鈎簾寂寂坐看書
竹橋入林野有簌草閣傍水門無車行人細路隔山脚
曳杖前登後還却浦口輕舟信往還鐘聲遠寺空寥廓
此中可釣亦可耕不然且濯滄浪纓酒酣夢覺兩相失
此興豈獨憐丹青風流太守何侯筆三十年來已蕭瑟
君今愛惜須久傳予亦題詩坐終日
夏珪山水圖(明)劉泰
夏珪丹青世無敵遠近澹濃歸數筆天機所到入神妙
此圖尤為人愛惜青山峩峩樹重重高泉一派飛白虹
雲林烟谷互隱見羊腸細路東西通溪邊丈人青似玉
倚樹悠然吟不足我役黃塵奔競途勞生頗欠看山福
春風幾度薔薇開舊時猿鶴休驚猜有田可耕書可讀
家在山中歸去来
題饒松坡畫(明)羅倫
雲移山不動客去水相隨高臥南忩意羲皇祗自知
題姜廷憲中書小景畫(明)程敏政
雨落山前雙樹邨石溪流水帶沙渾野人赤脚如歸鳥
不怕春泥半擁門
題安城彭學士山水圖(明)程敏政
何人結屋青山裏終日開忩見山喜近峰錯落走簷牙
遠岫蜿蜒插天嘴澄江一道山前過短櫂平分捩痕破
船頭水氣漾侵衣載酒高人面山坐石泉下衝沙渚渾
桑榆接地成深邨柴扉欲叩不可到或有細路通雲根
竹鶴老人名畫手半幅生綃大於斗水分山斷意無窮
目送飛鴻度江口安城先生塵慮脱南望鄉人楚天闕
高堂永日對山歌肅肅涼風起蘋末
題致政應文貞典寶山水(明)程敏政
出門便見好溪山却為丹青一破顔想是宦途雙足倦
高情長在臥遊間
題謝廷循山水(明)李傑
峰高遲出日山氣曉氤氲葉潤林藏霧崖分谷吐雲客
衣晴亦濕瀑響遠逾聞茅屋依深樾逃虛羨隠君
題周文靜山水圖(明)樊阜
昔聞摩詰王右丞筆底江山誇藝精三山近出周文靖
當代畫史誰爭名古栝潘君老文伯江山秀氣流胷臆
文靜為作幽居圖常時置向窗閒壁層巒疊嶂飛白雲
溪口横橋沙路分茅屋低低槿籬短竹陰髣髴雞聲聞
莎草舟空繫漁艇夕陽半落山迴影蹇驢一老尋詩還
青旆搖烟墟市靜高林遠墅昏濛濛三簇樓臺仙子宫
仙都雅致世間少真與武夷風景同噫嘻此景誰可得
我欲移家住山側青杉淨拂雙鬢塵翠竹蒼松照顔色
潘公笑指山之幽舊隠久抛今白頭解官歸去伴猿鶴
歲晩與我當綢繆
為毛貞甫題孫君澤山水(明)吳寬
十日一水五日石昔人畫筆殫精力後来簡澹亦天成
披圖試看孫君澤山腰飛瀑千尺長懸厓老樹為山梁
人間溽暑不可耐欲從二老乘新涼
柳中書山水小景次王脩撰韻(明)王弼
永嘉山色秀成堆曾憶前年訪舊来何處最牽東閣夢
一林松影覆春苔
題子野畫(明)林俊
夜色秋同淨林居意轉慵庭閒一方月風斷隔溪鐘古
樹藏紆徑晴流帶遠峰前身白雲外疎散不從龍
為三府安公題所藏史癡翁畫(二首)
(明)費宏
雨收雲淡東風軟疊疊林巒青似染翠藹晴嵐撲面来
遊人選勝開春宴小小亭臺載酒過深深樓觀題詩徧
芳樹交加百鳥鳴清溪掩映千花豔誰摹此景筆頗竒
無限風光歸匹練使君胸次若藏春愛此尋常舒復卷
畫惟寫意不須工境若會心非在遠陽和有脚望循行
寒谷吹噓待鄒衍
萬壑千崖堆玉塵老松僵立霜皮皴行人飛鳥不見影
漁蓑揭揭趨江濱荒邨酒薄魚可換徑買一醉寧知貧
詩人往往好畫此不誇錦帳羅醲醇使君愛詩復愛畫
行吟坐對皆天真高堂六月苦炎熱披圖便覺融心神
清飇拂座送涼冷寒岫照眼增嶙峋欲憑一問茅簷下
或有扃門高臥人
題劉完菴山水卷(明)沈周
青李来禽寫未閒又將墨法畫溪山疎雲古木蒼蒼筆
猶出龍跳虎臥間
王中舍孟端山水(明)莫止
春山遶屋春日長野水拍岸桃花香高人歸来自遠戍
樂土可樂矧故鄉棲遲未穩徵書下攬衣簪筆登玉堂
登玉堂山水之趣中弗忘却染吳綾近盈咫千里江南
宛如是
俞漢遠雲山圖(明)祝允明
洞庭之南瀟湘西濕雲從龍凝不飛九疑縱横不可辨
二女望斷重華歸山河茫茫都一暝仙宫隠入層霄迥
水滸渾迷行路蹤雲端忽露青楓頂披圖亦覺亂心曲
嗟爾良工意何局人間晴雨相倚伏祗在君手一翻覆
題王實夫畫(明)王守仁
隨處山泉著草衣底須松竹掩柴扉天涯遊子何曾出
畫裏孤帆未是歸小酉諸峰開夕照虎溪春寺入烟霏
他年還向辰陽望却憶題詩在翠微
題顧氏畫(明)徐問
美人蹤跡置何許秋色蘆花共江渚碧水常浮隠者雲
青邱獨聽孤鴻語知君畫圖心更幽一幅寒烟鎖平楚
家法莫是虎頭傳坐對猶能洗殘暑
題李學士畫(明)嚴嵩
杏閣依青嶂蘿軒俯綠疇路迷仙子宅花暗羽人丘水
訝伊瀍闊山疑鄠杜幽傍崖交雜樹懸石下飛流谷曉
催禽哢郊晴喚客遊誰言居玉署長此對滄洲
雲將軍畫水歌(明)康海
誰將此水挂堂壁春風微動波濤鳴光明閃爍對天日
浩蕩不息朝東傾西閫將軍妙齡客英武桓桓獨心悦
他日龍荒破虜時看爾風雲千載色
葉澄雜畫(四首)(明)顧嶙
雪積千山素行歌履跡穿腰間有樵斧猛虎莫當前
釣竿青嫋嫋孤影照雲汀莫遣青天上浮光動客星
古琴彈古調今人誰愛聞獨往山中去因聲寄白雲
平湖瀉明鏡上有脩竹林把酒對山月誰同秋夜心
題周成畫(二首)(明)顧璘
疊嶂寒松護碧霞一溪春水夾桃花山拗若見漁舟入
莫問人間舊歲華
石壁烟霏夏氣清水光人影靜分明綸巾羽扇者誰子
来共沙頭賦濯纓
題鄒黃山畫(十一首)(明)廖道南
萬峰疊翠積雲深碧樹離離照水隂何處野翁無住著
綠蓑青笠度溪林
白石嵯峨一徑斜碧梧翠竹晩交加雨晴知有山人到
先遣兒童埽落花
江上青山俯月樓飛泉渺渺抱烟流道人自是忘機者
獨采松花穿石邱
雲木隂森覆草堂藕花菱葉滿秋塘時人不解神仙宅
却道平泉李相莊
金銀樓閣海中山翠霧丹霞縹緲間一葉蘭舟泛烟水
春風楊柳又前灣
海上何年種碧桃飛仙箇箇度虹橋不知誰是安期子
雙鶴飄然入九霄
漁舟泛泛水雲鄉舉網垂綸逐暮涼明月滿江流不盡
蘆花萍草似三湘
竹所何須問主人焚香獨坐碧山春飛飛過鳥長空暮
堪笑春明紫陌塵
赤壁磯頭弄晩舟一觴相對自浮鷗夜来誰識坡翁興
落木蕭蕭江水流
萬仞飛樓入暮烟風帆江上水連天仙人黃鶴何年到
鐵笛一聲秋月懸
山下香泉細不流垂楊嫋嫋蔭溪樓山中消息春深淺
怕有人来問喘牛
贈翟石邨小畫(明)廖道南
繡壁巉巖亂插空斷雲深樹宛垂虹幽人何事臨溪石
春水晴看起臥龍
次楊南峰題畫(明)徐霖
白雲載青山山氣隨雲浮山人樂在此終不厭丹邱時
愛前溪水亦或櫂扁舟問渠何所似口誦逍遙游
李潛夫畫(明)謝承舉
銀河無路泛仙槎一舸空江此是家殘月照人秋睡穩
不知清夢在蘆花
題史大方畫(二首)(明)謝承舉
搆木連崖十里長墨忩書幌映湖光南風過處雲生雨
銷得山頭六月涼
朱檣畫舸繫神都翠篠黃茅覆酒罏好似石頭城外景
隔溪歌舞莫愁湖
題高孔華小畫(和韻二首)(明)陳璽
屋迥野雲白林昏山雨過杖藜拄橋北識面青山多
古木參天立閒雲入戸青推篷恣吟眺夜坐斗牛横
題陳道復畫(明)文嘉
襄陽墨瀋未曾乾十里瀟湘五尺寬樵斧不禁苔徑滑
漁蓑常傍水雲寒澄澄僧眼連天碧澹澹蛾眉隔霧蟠
恐為醉翁當日寫平山堂上雨中觀
為王中丞元美題錢叔寶畫溪山圖
(明)張鳳翼
人言避世苦不深我道金門堪陸沈柴桑楊柳莫須有
武陵桃花何處尋君今志在尋山水不必鍾期綠琴裏
髣髴山陰道上行丹青十尺桑皮紙翰林弟子雄錢郎
六十藏名猶倔強燈下讐書謝干謁花前擊筑歌滄浪
感君意氣為君作手掘秃兔成邱壑漁梁高下引邨莊
列岫參差出城郭忽焉瀑布丹崖開宛若噴射生風雷
又疑南天水簾洞移来几案清氛埃長途行役誰家子
策蹇衝風不能止何如老衲振錫遊雁塔龍宫坐移晷
海上真人今志安對此沈吟思挂冠假使當年右軍見
講堂豈獨稱竒觀
題王彦恭山水圖(明)王阜
綠水通彭蠡青山近陸渾天機吳道子意趣李將軍野
寺依禪寂巖扉隔市氛竹搖三徑月柳拂半巖雲萬頃
鯨波靜千峰鳥道分書聲度深竹簾影捲香芸洗硯魚
初躍横琴鶴不羣何人訪高隠拂石晝迎薰
題高彦美山水圖(明)王阜
青山岧嶤倚晴宇茅屋恍惚山隂墅花搖林影半潭春
松撼濤聲千嶂雨鶴吟短策獨幽尋寶樹金沙一逕深
山童晝煮溪中雪老衲時聽竹下琴上方樓閣無塵隔
露洗蓮花滿池白鐘聲五夜出巖扃幡影半空凝海色
幾度孤琴伴往還三竿紅日埽松關猿聲綠樹山中靜
鹿臥青苔石上閒達夫華胄愛山水嘉遯邱園亦如此
庭前潭影清道心林下書聲滴人耳呼兒埽榻迎客来
白日軒几無纖埃龐眉皓首花前醉碧水青山畫裏開
野夫亦有山隂興江路長吟葛巾淨為愛江山如此圖
閒看沙鷗水天永
題王大尹山水(明)羅泰
出洞雲猶濕沿溪路轉賒遙連潘令邑流水帶桃花
題李侍御山水圖(明)吕淵
山色滿郊原幽深隔市喧孤舟横古渡荒徑掩衡門野
樹烟光薄溪橋曙色分依稀故園景吟對欲銷魂
題彭工部山水(明)陳良貴
江風夜散溪頭雨楓葉蕭蕭滿沙渚沙邊野客送輕舟
舟上離人若相語風多語急了不聞櫓聲咿軋誰能分
迴波極浦無尋處只隔中流一片雲君住江南我江北
長記相逢未相識忽將歸興逐飛鴻舉袂欲招招不得
揮毫作畫者何人畫中之意頗亦真向来人事幾遷易
碧水青山秋復春
錢太醫山水圖(明)吳希賢
灩灩溪流翦翦霞夕陽浦口白鷗沙美人只在滄洲上
咫尺相看隔藕花
題小李將軍畫(明)劉黃裳
畫中何得用金碧小李將軍創其蹟近来僅數仇十洲
筆法雖工損氣格當年傳說文皇時隂山之旁陳六師
連峰疊嶂出大漠金碧照面光參差馬上大呌龍顔喜
世間山色無如此天開圖畫北海間小李將軍筆法是
乃知將軍之畫有所傳即如此幅何工妍瓊樓翠閣空
中懸綠松片片龍鱗然將軍逝後八百年猶有生氣飛
紫烟堂中風吹山欲動耳邊飛瀑鳴濺濺樓中之仙身
似鶴珊瑚鈎卷明珠箔蓬島能移席上開雲霞攬取尊
前落鄭生才高類此峰相邀把酒弄山松披襟若坐翠
山裏海上羣仙爾定逢
題張復畫(十六首)(明)王世貞
山拗滃白雲天外挂紅日於中得少趣翻嫌去帆疾
借彼容足地寓此無窮目别岫寫遠青微波皺新綠
樹樹鴨頭綠溪溪魚鱗白欲覓酒家胡雲深斷行跡
科頭長松下垂釣清波裏借問漁者誰不語亦不起
中天插怪石半壁界飛湍欲識溪橋路前林楓葉丹
疎林帶遠色危石激清籟時有遠鐘聲窣堵在雲外
參差佛頭山迤邐鮫人室但許日高眠何妨氣蕭瑟
犯漢峰巉巉濺流石齒齒中有一漁舟疑是玄真子
孤亭卓危岫下臨千仞溪不識琴中理蕭條空自悲
怪石露山骨喬松吸雲根于焉聊一憩可以清心魂
著蘚石逾醜欺霜樹成禿寫此無聲詩摩娑亦不俗
列岫引船頭千林羃牆角看著此中佳此中人不覺
一帶孱顔嶺蒼黃晻靄間浮雲忽中斷界出米家山
高巖如被蓑紛紛挂藤薜下有青葱樹直上鬭秋色
蹇衞不肯前千山盡成縞唯餘數株柏不與山同老
插天兩喬松下有兩翁語異日坐松根還能具雞黍
題陳石亭内翰山水(明)焦竑
斷橋流水樹離離雲滿青山風滿池猶憶玉堂揮彩筆
亂峰殘日雨来時
題林天素畫(明)董其昌
片雲占斷六橋春畫手全輸妙與真鑄得干將呈劍客
夢通巫峽待詞人
題蘇判畫(四首)(明)湯顯祖
雲影松隂翠欲遮石梁山徑有人家清輝似入天台路
盡日看飛水碧花
綠雲華屋寄清真不似山陽舊七人便欲攜書向孤嶼
水光山色坐吟身
弄雲多半水亭隂水外幽人杖屨尋獨坐濠梁空翠裏
不應真有羨魚心
垂垂樹雪俯山亭時有幽人出谷行獨笑灞橋無酒店
題詩空折野梅清
御定歷代題畫詩類卷十五
