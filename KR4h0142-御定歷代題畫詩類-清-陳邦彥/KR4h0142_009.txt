欽定四庫全書
御定歷代題畫詩類卷九目錄
山水類
題詹仲信所藏米元暉雲山圖(宋陸游)
題擇菴雲山圖(元牟巘)
南宫老仙雲山圖(元王惲)
題小米雲山(元龔璛)
王洽雲山圖(元鄧文原)
倣老米雲山圖(元高克恭)
雲山圖(元楊載)
題陳直卿雲山圖(元柳貫)
王洽雲山圖(元黃公望)
題雲山圖(元薩都拉)
郭天錫雲山(元鄭元祐)
題盧東牧雲山(元貢性之)
雲山圖(元貢性之三首)
題米元暉畫雲山圖(元吳全節二首)
題郭天錫雲山圖(元黃玠)
王叔明畫雲山圖(明袁凱)
題米元暉雲山圖(明高啓)
夢題雲山圖(明楊基)
米元暉雲山圖(明張羽)
畫雲山歌(明張羽)
唐子華雲山歌(明張羽)
米南宫雲山歌(明張羽)
雲山圖(明張羽)
題顧雲屋雲山圖(明吕不用)
題劉伯塤所藏雲山圖(明楊士奇)
題高漫士雲山圖(明馬愉)
徐用和侍御所藏雲山圖歌(明李東陽)
鍾欽禮雲山圖(明李東陽)
題雲山圖(明陳景融二首)
雲山圖(明劉泰)
雲山圖(明王鏊二首)
題囊山僧房雲山圖(明林俊)
俞漢遠雲山圖(明祝允明)
雲山煙水圖(明田登)
題沈石田效米元暉雲山圖(明湯珍)
題高房山雲山(明張鳳翼)
題雲山(明陳繼儒)
題錢舜舉畫青山白雲(元于立)
青山白雲圖(元虞集)
題羅小川青山白雲圖(元納延)
青山白雲圖(元黃溍)
青山白雲圖(元張憲)
題青山白雲圖元揭傒斯
韓季博所藏青山白雲圖(元黃玠)
題米元暉青山白雲圖(元吳萊)
題米元章畫青山白雲(元周伯琦)
畫青山白雲圖元(馬臻)
青山白雲圖(元成廷珪二首)
題青山白雲圖(元郯韶)
舟中為人題青山白雲圖(元李孝光)
題高尚書青山白雲圖(元張天英)
題青山白雲圖(元劉永之)
題青山白雲圖(明張以寕)
題劉君濟青山白雲圖(明張以寕)
題道士青山白雲圖(明張以寕六首)
青山白雲圖(明楊基)
題高彦敬青山白雲圖(明劉崧)
題青山白雲圖(明劉崧)
題青山白雲圖(明王紱)
題青山白雲(明張昱)
題青山白雲圖(明藍仁)
題青山白雲圖明(解縉)
題青山白雲圖(明浦原)
青山白雲圖(明錢仲益)
青山白雲一隖圖(元貢性之)
御定歷代題畫詩類卷九目錄
欽定四庫全書
御定歷代題畫詩類卷九
山水類
題詹仲信所藏米元暉雲山圖(宋)陸游
俗韻凡情一點無開元以上立規模鏡湖老監空揮淚
想見楚江清暁圖
題擇菴雲山圖(元)牟巘
老圓畫裏也藏機雲抹青山凍不飛寸許塔尖何處寺
扁舟臘日訪僧歸
南宫老仙雲山圖(元)王惲
南宫玉堂春晝晴瑣窗霧垂幽思清先生胸次幾丘壑
淡墨落紙詩無聲白雲滅沒春山碧萬木淋漓元氣濕
風煙自昔鹿門深似愛龐公不浪出襄陽雲卧思怡悦
不為濃纖争巧拙虚堂生白定何如王氣柱空虹貫月
題小米雲山(元)龔璛
分流岡下石門灣日日白雲如此山薄莫米墳松櫪暗
扶笻曾與一僧還(元章以下數世皆葬分流東西東為石門則予先隴所在也故云)
王洽雲山圖(并序)(元)鄧文原
王洽為百代雲山之祖故米氏父子皆由此出何况
易世之後乎善夫尤宜寶之
五雲深處擁蓬萊樹色蒼凉映水開何處書聲映林樾
却教仙侣過橋來
倣老米雲山圖(一作秋山暮靄圖)(元)高克恭
青山半晴雨遥(一作色)現行雲底佛髻欲爭妍政恐勤梳
洗
雲山圖(為茅山劉宗師作)(元)楊載
長江千萬里奔浪薄高雲龍現誰能覩猿啼不可聞迂
迴因地勢昭晰應天文劒氣秋如洗珠光夜欲焚連峯
俄筍迸斷岸復瓜分句曲臨東極巖頭有隱君
題陳直卿雲山圖(元)柳貫
道路紅塵一丈深眼明畫裏見雲林谷虛滿貯山澤氣
徑險前臨厓石隂武夷流水八九曲少室微風千萬尋
憑誰寫入醉翁操我有太古瑶華琴
王洽雲山圖(元)黃公望
石橋遥與赤城連雲鎖瓊樓滿樹煙不用飇車凌弱水
人間自有地行仙
題雲山圖(元)薩都拉
我有將軍萬疊青換得琅玕半窗綠月明恐有鳳來棲
日暮何妨雲借宿清時海宇無烽烟五風十雨歌豐年
看山愛竹了公事焚香挂畫似神仙城頭漏箭催更鼔
將軍夜寝元戎府性底雲山光滿林牀頭斜挂三珠虎
郭天錫雲山(元)鄭元祐
飛墨來從海岳菴春風吹雨滿江南青山肯被雲遮盡
時聳尖奇一兩簪
題盧東牧雲山(元)貢性之
風流争解說盧郎墨瀋淋漓入醉鄉雲白山青隨意寫
一時不數米襄陽
雲山圖(二首)(元)貢性之
百折溪流路轉深溼雲低壓樹隂隂山中底事如秦晉
剛被漁郎說到今
閒身閒看白雲閒更愛青山嬾出山别起樓臺半空裏
只教鐘鼓落人間
雲山圖(元)貢性之
鴨觜灘頭燕尾分西風吹老樹無根何人醉灑淋漓墨
半是青山半是雲
題米元暉畫雲山圖(二首)(元)吳全節
谿上青山過雨濃分明倒滿玉芙蓉令人却憶匡廬頂
百丈銀河下碧峰
雨外夕陽搖樹明山雲吞吐亂隂晴飛颿一點知誰子
疑在元暉畫裏行
題郭天錫雲山圖(元)黃玠
翹翹山有木翳翳林有谷雨氣作深雲新隂如膏沐夫
豈無居人誅茅結溪屋幽棲不出戶野塘春水綠
王叔明畫雲山圖(明)袁凱
有客來自高句麗遺我一幅丈二紙纖白只如松頂雲
光明不減吳江水藏之篋笥今七年妻孥愛惜如紈綺
至正乙巳三月初王郎遠來訪老夫陞堂飲茶禮未畢
索紙為畫雲山圖初為亂石勢巳大橐駝連峰馬牛卧
忽焉披地高入天欲墮不墮令人怕其陽倒挂扶桑日
其隂積雪深千尺日射隂崖雪欲消百谷春濤怒相激
林下丈人心自閒被服如在商周間問之不言喚不返
源花漠漠愁人顔老夫見之重歎息何由致我共絶壁
王郎王郎莫愛惜我買私酒潤君筆
題米元暉雲山圖(明)高啓
海嶽老仙非畫工自有丘壑藏胸中大兒揮灑亦莫比
妙趣政足傳家風敷文閣下書帷静夢入空山覺衣泠
起拈綵筆寫幽蹤一片飛來楚雲影髣髴三湘與九嶷
翠峰猶抹二峨眉水生江上鴻歸後樹暗沙頭春去時
蒼蒼遠渡連平麓煙火參差幾家屋林深谷静斷行人
惟有禽聲啄枯木偶向高齋翫此圖斷縑猶費千金沽
自緣絶筆人間少如此雲山何處無
夢題雲山圖(明)楊基
前山嵯峨後山聳大如盤龍小飛鳳千巖萬壑春雨晴
浮雲載山山欲動平生愛向雲山居漂泊尚作雲山夢
明朝拂袖歸故山萬頃白雲和玉種
米元暉雲山圖(明)張羽
前代幾人畫山水逸品只數南宫米海嶽樓前北固山
頃刻雲煙生滿紙古云丘壑起心胸怳忽似與神靈通
素壁高懸卧清晝耳邊怳若聞松風怪底青山起毫末
森沉綠樹臨溪活仙人道士疑可招芝草琅玕俯堪掇
千里能移方寸間天機揮灑過荆關如今畫史空無數
對此高蹤詎敢攀
畫雲山歌(明)張羽
我昔曾遊廬嶽頂欲上青天凌倒景山中白雲如白衣
片片飛落春風影雲皛皛兮花冥冥萬壑盡送洪濤聲
恍然坐我滄海上金銀樓觀空中明上清眞人笑迎客
夜然桂枝煑白石手持鳳管叫雲開虎咆龍吟山月白
明發邀我升東峰導以絳節雙青童天雞先鳴海日出
赤氣照耀金芙蓉屏風九疊花茸茸霧閣雲窗千萬重
胡不置我丘壑中一朝垂翅投樊籠空留萬片雲挂在
清溪千丈之寒松愁來弄翰北窗裏貌得雲山偶相似
遂令殘夢逐秋風一夜孤飛渡江水夢亦不可到圖亦
不可傳不如早賦歸來篇仙之人兮待我還安能齷齪
塵土間坐令白雲摧絶無所歸青山笑我凋朱顔
唐子華雲山歌(明)張羽
前朝畫品推第一房山尚書趙公子二公何以能絶倫
丘壑乃自胸中起由來書畫總心畫政自不在丹青裏
當時豈無劉與商屏障紛紜何足齒唐侯本是霅川秀
愛畫髣髴董與李長松平遠早巳工更上歙州看山水
歸來却師郭咸寧參以房山勢莫比始知絶藝老更成
庸夫俗輩那知此此圖三尺誰為贈雲氣蒼茫石塊磊
牛羊未歸樵子出戶牖寥落蒼厓底寫成不題歲月字
要是頭白居鄉里乾坤浩蕩江海空後人未續前人死
為君題詩三歎息世上好手今餘幾嗚呼尚書公子不
復見得見唐侯斯可矣
米南宫雲山歌(明)張羽
古之畫法不復見六朝人物留遺譜後來山水出新意
二李三王差可覩洪谷之後有關荆營丘渾雄獨造古
華原處士志竒崛餘子紛紛何足數郭熙平遠疑有神
北苑爛漫皆天真畫院宣和衆史集俗筆姿媚非吾倫
豈知南宫迥不羣一埽千古丹青塵神閒筆簡意自足
窈窕青山行白雲黃侯黃侯安得此元氣淋漓猶滿紙
晴窗拂拭對高風恍惚神遊華山裏生平畫癖奈此何
為子試作雲山歌珍藏什襲子須記世間名畫今無多
雲山圖(明)張羽
山氣寂巳晦川寒歛如夕沉沉綠樹多隠隠千峰出碧
嶺藹煙華寒泉散石脉高閣出林端古徑稀人迹翫圖
心已澄對影情還適感彼巖棲人終朝自幽寂
題顧雲屋雲山圖(明)吕不用
我識東吳顧文學早歲丹青動黃閣揮毫得意傲王侯
霜亂虯髯面如削一自塗窮悲濩落旅食南州夢非昨
蛟龍為魚氣鬱勃散作春雲滿丘壑乾坤無地著茅茨
寫向雲根亦奇作荒林日色暁蒼凉古木風聲晚蕭索
首陽蕨根秋土深商嶺芝田今寂寞看圖為問人何在
晚交注意歸猨鶴
題劉伯塤所藏雲山圖(明)楊士奇
一片青山是何處複嶺層巒清可數春來縹緲生白雲
雲際連延見芳樹雨聲半夜漲溪流隠者虚亭近水幽
尋常書帙有真樂况復同志來扁舟展圖髣髴沙溪路
四十年餘記曾去鵝鼻峰高捲翠嵐雞潭波静澄寒霧
百川先生富天趣一笑相逢豁襟度攜酒持魚踏白沙
共我酣味不知暮先生乘雲竟不歸令弟郎曹榮錦衣
每同感慨論疇昔還憶舊遊心不違我愧非才侍丹闕
壯歲叨榮巳華髮投簪他日或蒙恩更訪沙溪棹明月
題高漫士雲山圖(明)馬愉
白雲縹緲亂山深最喜幽居傍翠岑茒屋幾家松栝暗
石梯五丈薜蘿侵門前流水通南浦邨外長橋接北林
有客抱琴何處至祇知來共歲寒心
徐用和侍御所藏雲山圖歌(明)李東陽
何人醉寫雲山圖浮雲澒洞山糢糊空明射地日漏影
稍覺林樹開扶疎平原蒼莽不知處忽有細路通榛蕪
茅堂枕山半閣水卷幔正對前峯孤幽人深居不出戸
縱有鄰舍無招呼低頭把卷苦吟諷語暗不辨楚與吳
中流棹歌似相答欲斷未斷聲嗚嗚雲多水闊望不見
知是滄洲舊釣徒長安六月晴復雨非若塵土還泥塗
城中見山如見畫剛可髣髴求形模山猶可見水莫涉
尺潦豈足容長艫十年舊遊憶南國歲月催人非故吾
鸚鵡洲前漢陽樹此景此詩今有無因君此圖意披豁
便欲買棹遊江湖
鍾欽禮雲山圖(明)李東陽
江南畫史誰專門會稽老鍾清且温圖成長練注急雨
筆墨滅盡風神存陽厓隂谷半明翳上有煙雲時吐吞
深林蓊鬱石塊磊野水不斷天無痕當其得意每自許
傲睨恥受王公尊勾餘拙翁善墨竹二者異法須同論
謂渠畫格自有派房山之子南宫孫手持此圖自東海
海色尚帶扶桑暾千巖秋聲萬壑樹咫尺不辨東西邨
幽亭野集者誰子似有賓主無琴樽問之不答若莞爾
物外别自成乾坤我生愛山復愛竹對此病目開餘昏
君看巖谷最深處好著數箇蒼筤根
題雲山圖(二首)(明)陳景融
青山寂無言白雲自舒卷對此淡忘歸何心在軒冕
雲擁青山遠風生碧樹凉悠然高世士矯首意何長
雲山圖(為王廷實題)(明)劉泰
溪沙白白樹青青溪上人家戸半扄渺漠寒雲迷鳥道
瀰漫新水斷鳬汀長竿我欲來垂釣短鍤誰招去採苓
夢寐未能忘舊隠抗顔塵俗愧山靈
雲山圖(二首)(明)王鏊
遠山隠隠半欲没近山巍巍高獨出近山遠山出没間
霧斂煙霏兩明滅山南山北殷其雷天雨欲來還不來
餘輝倒暎半巖赤靈籟中含萬壑哀縈迴鳥道梯空去
忽有人家傍山住懸崖一道玉泉飛小橋歷歷行人度
愁心三疊江上山世無燕許誰能賦
天將雨山出雲平原草樹杳莫分須臾雲吐近山出遠
岫婪酣吞欲入暎空明滅疑有無先後高低殊戢戢想
當畫史欲畫時磅礴含毫幾回立忽然紙上玄雲翻雨
脚旋來風勢急至今蔚薈吹不散白晝高堂空翠濕雷
聲豗豗天冥冥山前不見行人行鷓鴣啼斷山雨歇石
橋小瀨湔湔鳴叢林屋角參差倚落紅滿庭人未起凴
誰說與顧虎頭寫置幼輿巖石裏
題囊山僧房雲山圖(用族祖魯瞻先生韻)(明)林俊
短壑慰老山雲白日日山行異山色不應雲白又雲青
招引山僧漫窺測為雲截竹開山樓雨卷入屋晴簷頭
白晝裏眠薄衾枕不與桂玉關閒愁飄散祇宜知者道
草屐踏雲寬嘯傲鶴氅輕吹出洞笙鐵船早鼔横江棹
道人具領西來意隨緣數遣山雲至攢眉社會不作難
墨池小草閒雲記
俞漢遠雲山圖(明)祝允明
洞庭之南瀟湘西濕雲從龍凝不飛九疑縱横不可辨
二女望斷重華歸山河茫茫都一暝仙宫隠入層霄迥
水滸渾迷行路蹤雲端忽露青楓頂披圖亦覺亂心曲
嗟爾良工意何局人間晴雨相倚伏祇在君手一翻覆
雲山煙水圖(明)田登
樓閣隠煙迷野望楓林落木動秋容水通雲竇傾寒玉
山入潭心倒碧峰彭澤柳莊風雨暗嚴灘釣石蘚苔封
長楊五柞春光好應讓雲山第一重
題沈石田效米元暉雲山圖(明)湯珍
春山蒸雲濕糢糊春樹凝煙渺有無汀花岸草愁相喚
蘅渚蘭皋低自紆江南雨景真貌出世傳曾有元暉筆
石田老人近代豪步驟邯鄲更超逸越溪難注消夏灣
胥口波濤杳靄間西遮震澤雙螺小北走靈巖萬笏還
江村橋外炊煙夕上沙下沙水涵碧似聞茅屋啼斑鳩
無那春風搖燕麥沉吟憶得畫中詩灑墨揮毫興發奇
並驅逐鹿知誰子何必敷文待制為
題高房山雲山(明)張鳳翼
海嶽清癖天下無芸窗棐几澄冰壺有時興發展緗素
濡毫幻出雲山圖後來復有高尚書豈獨小米稱鳳雛
試向晴明張此軸滿堂煙雨在須臾
題雲山(明)陳繼儒
雨過石生五色雲度山餘數層時有炊煙出樹中多處
士高僧
題錢舜舉畫青山白雲(元)于立
吳興山水天下無吳興畫手天為徒天河染露洗空碧
輕煙薄素開新圖白雲欲散松風起迥如丹丘隔海雪
後寒糢糊溪光倒影丹翠濕又如洞庭水浸青珊瑚綠
蘿吹香挂秋月小橋野逕相縈紆行人遥遥向何處丹
崖石檢或有仙人居溪山如此無不好築屋臨流可投
老春雲秋露石田腴我有耕煙種瑶草
青山白雲圖(元)虞集
獨向山中訪隠君行窮千澗水沄沄仙家更在空青外
只許人間禮白雲
題羅小川青山白雲圖(為四明倪仲權賦)
(元)納延
山上晴雲似白衣溪頭竹樹綠隂圍野橋日落行人倦
茅屋春深燕子飛漉酒屢招鄰舍飲放歌還趁釣船歸
客窗看畫空愁絶便欲移家入翠微
青山白雲圖(元)黃溍
十年失脚走紅塵忘却山中有白雲忽見畫圖疑是夢
冷花凉葉思紛紛
青山白雲圖(元)張憲
青山青青白雲白一尺小溪干里隔扁舟艤岸不見人
雞聲何處秦人宅桃花流水春粼粼不識人間有戰塵
待得紫芝如掌大歸來甘作太平民
題青山白雲圖(元)揭傒斯
寂寥青嶂曉迢遞白雲生衆樹春巳暗高原人未畊方
思看桃去復擬采苓行深谷無機事白髮枕松聲
韓季博所藏青山白雲圖(元)黃玠
門外馬蹄三尺塵屋底青山看白雲不知身世在城市
但覺爽氣吹冠巾鴨觜灘頭沙渚露依約西陵近漁浦
惱人歸思滿江東煙樹半沉天欲雨
題米元暉青山白雲圖(元)吳萊
一簇空濛杳靄間巖花冗葉鬭斕斑若為看盡雲生滅
還我蒼然萬古山
題米元章畫青山白雲(元)周伯琦
南宫神邁將軍李寫丹青如潑墨水川雲江樹指顧間
咫尺吳山數千里小樓接棟山之陽孤舟檥櫂渡者將
桃源有路堪結隠欲排大粒觀圜方
畫青山白雲圖(元)馬臻
每見青山即解顔生平不道住山難和雲數畝無錢買
投老傳來畫裏看
青山白雲圖(二首)(元)成廷珪
不見茅齋舊隠君遶溪煙樹莫紛紛斷橋水滿無人渡
誰向青山管白雲
溪上長松巳合圍草堂無事客來稀濕雲生滿東山路
日莫野樵何處歸
題青山白雲圖(元)郯韶
山腰綠樹雨初收天際白雲如水流憶在九江船上望
楊花飛雪下輕鷗
舟中為人題青山白雲圖(元)李孝光
江氣屓贔如蛟龍曉風吹落金芙蓉神女凌波洗雲去
莫為行雨陽臺東朝來白雲散白石小姑蛾眉翠欲滴
老蛟化為百歲翁彭郎磯頭夜吹笛
題高尚書青山白雲圖(元)張天英
仙人中有琅玕樹吐作千峯落毫素峰上蒼蒼一尺天
峰下雲行亦無數因憶曾為天帝客家在白雲深處住
白雲隨龍飛出山我亦攀龍躡雲路青山笑人不早歸
人笑飛龍為雲悮變化無定端飛揚為誰故試問古共
工何勞不周怒飄飄巢居翁肯受風塵汚安得兩齒屐
載我逍遥步醉卧青山看白雲莫嗔老子來遲暮
題青山白雲圖(元)劉永之
蒼苔茅屋面春山飛翠浮嵐晻靄間一别漁磯成十載
羞將華髮對青灣
題青山白雲圖(明)張以寧
白雲江上頭憶昔似曾遊睡起青山雨坐來紅葉秋深
苔依逕濕寒磬出林幽亦有高棲者無因見鹿裘
題劉君濟青山白雲圖(明)張以寧
野性素所忻青山無垢氛落花一夜雨幽樹滿川雲鹿
跡閒行見松香獨坐聞殷勤招白鶴予亦離人羣
題道士青山白雲圖(六首)(明)張以寧
仙館白雲封青山第幾重道人時化鶴巢向最高松
長愛青山好行行入翠微今朝山頂上下看白雲飛
行到溪源盡青山無俗氛道人拈鐵笛吹起滿川雲
只道溪源盡遥聞鐘磬音却隨流水去行盡白雲深
雲氣曉來濃前山失數峯道人夜作雨呼起碧潭龍
林秋紅樹出溪曉白雲多此景江南有江南今若何
青山白雲圖(明)楊基
手種溪頭十畝隂鳥啼花落暮雲深夜來一尺蘭苕雨
若箇扁舟肯見尋
題高彦敬青山白雲圖(明)劉崧
松橋石瀨雨潺潺杉檜隂森暮色還誰共西樓一尊酒
白雲堆裏看青山
題青山白雲圖(明)劉崧
石林煙霧冷冥冥一舸西風過洞庭日暮白雲飛去後
江南無數亂山青
題青山白雲圖(明)王紱
我曾九龍山下住結廬正在雲深處日日看山還看雲
長教翦却當簷樹無端一别猨鶴羣馬蹄南北徒紛紜
塵途底事拂衣晩回首愧負山中雲
題青山白雲(明)張昱
一箇茅廬何處小橋古木溪灣但見山青雲白不知天
上人間
題青山白雲圖(明)藍仁
茆屋何人共住石林似我曾遊白雲只在半嶺青山誰
到上頭
題青山白雲圖(送廷琛)(明)解縉
倦遊誰不愛青山世上浮名好是閒綰住白雲巖際宿
任他流水去人間
題青山白雲圖(明)浦原
青山欲轉綠溪迴古木春雲掩復開不識桃源在何處
但看流水落花來
青山白雲圖(明)錢仲益
連山盤盤隔溪水翠滴風光淨如洗松梢日出初雨晴
滿地白雲收不起溪窮路轉石徑斜隔溪遥見山人家
柴門深閉人不見煖風吹落朱藤花良工貌得無窮景
坐翫令人發深省何由築室住山間長卧雲&KR0810;弄秋影
青山白雲一隖圖(元)貢性之
青山青青欲斷青山斷處雲如幔人家深住塢東頭剛
被雲遮一多半山兮雲兮窅莫分雞犬遥隔雲中聞有
時隨風或凌亂長日與山相吐吞城中車馬多如織沒
馬紅塵深幾尺只有富貴解留人且與雲山未曾識吁
嗟山中人夢憶雲中君卷舒隨所適放浪由天真我昔
西游登五老五老諸峰插晴昊酒酣放歌謫仙句擬共
雲松結巢好江都自是青雲姿按圖笑索雲山詩從來
知爾出山去為雨為霖當及時
御定歴代題畫詩類卷九
