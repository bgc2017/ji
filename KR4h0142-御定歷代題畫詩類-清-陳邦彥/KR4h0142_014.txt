欽定四庫全書
御定歷代題畫詩類卷十四目錄
山水類
稽山道芬上人畫山水歌(唐顧况)
范山人畫山水歌(唐顧况)
睦上人畫水(唐方干)
觀項信水墨(唐方干)
題段吉先小景(宋晁補之三首)
題四弟以道横軸畫(宋晁補之)
題許道寧畫(宋陳與義)
題俞子清侍郎惠畫(宋王炎二首)
題刪定姪畫卷(宋孫覿二首)
奉題李彦中所藏俞侯墨戲(宋朱子)
題可老所藏徐明叔畫卷(宋朱子二首)
題王仲信畫水石横幅(宋陸游)
跋尤延之山水兩軸(宋楊萬里)
題周忘機畫軸(宋王庭珪)
題解生山水圖(宋劉宰)
題姚雪蓬使君所藏蘇野塘畫(宋戴復古)
題老梧畫卷(宋裘萬頃)
題歐陽氏山水後(宋白玉蟾)
子端山水同裕之賦(金李純甫)
跋賈天升所藏段志寧山水(金高永)
跋邪律浩然山水卷(元元好問)
秀隠君山水(元元好問)
題楊司農宅劉伯熙畫山水圖(元趙孟頫)
題龔聖予山水圖(元趙孟頫二首)
蕭照江山圖(元袁桷)
題危功遠山水(元袁桷)
題道士山水畫(元馬祖常)
題簡天碧畫山水(元馬祖常)
題趙虛一山水圖(元貢奎)
試院中戲題姚檢校山水圖(元范梈)
題馬虛中畫(元黃溍)
孫伯大山水圖(元傅若金)
為袁清容長幅(元黃公望)
題馬道士畫(元陳旅二首)
題韓伯清所藏郭天錫畫(元陳旅)
題王蕺隠畫山水(元張翥)
題江隂丘丈中山水圖(元貢師泰)
題應中立所藏陳元昭山水(元納延)
題李遵道山水(元丁復)
陳生山水圖(元吳師道)
謝氏友山圖(元吳師道二首)
玉澗禪師山水(元吳師道)
題叚應奉山水圖(元余闕)
為方厓畫山就題(元倪瓚)
吳仲圭山水(元倪瓚)
題金華余山人山水(元劉永之)
趙善長山水(元王逢)
題天游畫(元華幼武)
為北邨湯同知題畫卷(元馬臻二首)
題從子倫畫山水(元于立)
題王景南山水圖(元張天英)
題李州銘所藏毛澤民山水(元陶宗儀)
為寶林衍上人題山水圖(明劉基)
題徐君美山水圖(明張以寕)
題余仲揚畫山水圖(明劉崧)
題孫子讓山水(明劉承直)
題王佐山人畫(明林弼)
題王廷珪畫(明林弼)
題陳生畫(明高啓)
題張校理畫(明高啓)
劉松年畫(明高啓)
題黃鶴山人畫(明高啓)
題陸有孚山水圖(明王褒)
題馬自牧水墨山水(明王恭)
題高漫士山水圖(明王恭)
題吳德暘山水小景(明藍仁)
題陳惟允所畫山水小幀(明張適)
題王孟端山水(明俞貞木)
題馮進士養質山水畫(明李勝原)
題俞仲剛山水(明周致堯)
曾瑞卿所作山水圖(明凌雲翰)
御定歷代題畫詩類卷十四目錄
欽定四庫全書
御定歷代題畫詩類卷十四
山水類
稽山道芬上人畫山水歌(唐)顧况
鏡湖(一作中)眞僧白道芬不服朱審李將軍墨汁平鋪洞
庭水筆頭點出蒼梧雲且看八月十五夜月下看山盡
是畫
范山人畫山水歌(唐)顧况
山崢嶸水泓澄漫漫汗汗一筆耕一草一木棲(一作凄)神
明忽如空中有物物中有聲復如遠道望鄉客夢遶山
川身不行
睦上人畫水(唐)方干
毫末用功成一水水源山脈固難尋逡巡便可興波浪
咫尺不能見淺深但有片雲生海口終無明月在潭心
我來擬學磻溪叟白首釣璜非陸沉
觀項信水墨(唐)方干
險峭雖從筆下成精能皆自意中生倚雲孤檜知無朽
挂壁高泉似有聲轉扇驚波連岸動迴燈落日向山明
少年師祖今過祖異域應傳項信名
題段吉先小景(三首)(宋)晁補之
慘澹天雲欲雨低秋山人静鳥聲稀似聞谷響飛黃葉
恐有孫登半嶺歸
人生何事踏塵埃閒處胸襟足自開不作終南養高價
小山幽桂好歸來
碧天無際日悠悠風静沙平不見洲彭浪磯邊亦如此
危峰獨木繫扁舟
題四弟以道横軸畫(宋)晁補之
黃葉滿青山枮蒲静寒水鳬鴈下坡塍牛羊散墟里擔
穫莫來歸兒迎婦窺籬虎頭無骨相田野有餘思
題許道寧畫(宋)陳與義
滿眼長江水蒼然何郡山向來萬里意今在一窗間衆
木俱含晩孤雲遂不還此中有佳句吟斷不相關
題俞子清侍郎惠畫(二首)(宋)王炎
筆端元有畫中詩寫出三浯一段竒追憶舊遊如昨日
艤舟細看中興碑
一去星沙二十年夢魂時到橘洲邊從今不起征南念
移得湘山在目前
題刪定姪畫卷(二首)(宋)孫覿
筆下鑿開渾沌眼中見此崔嵬海上神鼇負出天邊靈鷺飛來
水邊兩鵠語時山下一牛鳴地蒼梧翠竹森然長與閒雲卧起
奉題李彦中所藏俞侯墨戲(宋)朱子
不是胷中飽丘壑誰能筆下吐雲煙故應祇有王摩詰
解寫離騷極目天
題可老所藏徐明叔畫卷(二首)(宋)朱子
羣峰相接連斷處秋雲起雲起山更深咫尺愁千里
流雲繞空山絶壁上蒼翠應有採芝人相期煙雨外
題王仲信畫水石横幅(宋)陸游
王郎書逼楊風子畫亦憑陵蜀雨孫豈是天公憎絶藝
一生憔悴向衡門
跋尤延之山水兩軸(宋)楊萬里
水際蘆青荷葉黃霜前木落蓼花香漁舟去盡天將夕
雪色飛來鷺一行
題周忘機畫(舊聞周忘機隐於浮圖如洪宋覺範之流然未見其畫也)王廷珪
羅浮飛瀑落九天尺素倒流三峽泉怪底晴窗起風雨
洞庭野色瀟湘煙平生江山入吾手况有對坐南昌仙
不須作此無聲畫妙畫自以無聲傳
題解生山水圖(宋)劉宰
長江之水西南來江北江南圖畫開君從何處得此景
錦帆似泛長江回槎牙老樹連荒島兩兩人家出林杪
鷗飛欲下洲渚寬雲横不斷關山杳圖窮雙嶼金焦峙
仙宫縹緲浮寒水柂樓捩轉吳波平閶闔中天日月明
題姚雪篷使君所藏蘇野塘畫(宋)戴復古
高者為山坳者為壑為煙為雲渺渺漠漠水鳥樹林人
家聚落騎者何之舟者未泊三尺紙上萬象交錯天機
自然神驚鬼愕嗚呼此吾故人野塘蘇元龍之墨迹中
有石屏老淚痕又與野塘添一筆
題老梧畫卷(宋)裘萬頃
吏隠三年楚水頭每隨鳬鴈杙扁舟歸來喜色驚鄰里
分得瀟湘一片秋
題歐陽氏山水後(宋)白玉蟾
平沙斷岸幾千尺樹色煙光渺無極一葉扁舟歸去來
漁翁放棹倚蘆荻八九山家雲水邨白蘋紅蓼數漁䑳
沙寒石瘦木葉落一鈎淡月照黃昏小橋跨水碧溪淺
蒼壁丹崖半苔蘚樵子歸擔竹兩竿落霞孤鶩天邊遠
千山萬山風色清四柱茅亭立晩汀花紅草綠山水静
獨步亭前秋月明山前一陣梧桐雨落花驚斷山禽語
誰家樓閣隠青林老僧歸寺立溪滸一溪流水遶雲根
草舍茅菴常閉門客來倚棹一回顧直疑此是真桃源
洞門紫翠交相映林幄山屏更清勝何人作此無聲詩
展開如入溪山境
子端山水同裕之賦(金)李純甫
遼鶴歸來萬事空人間無地著詩翁只留海嶽樓中景
長在經營慘澹中
跋賈天升所藏段志寕山水(金)高永
蒼壁雲氣湧長松風雨寒湍流擘山出玉虹飲溪灣胸
中無雲夢筆底無江山想見破墨初布袖蛟龍蟠壯觀
駭心魄萬象本自閒寒齋静相對遠意空追攀
跋邪律浩然山水卷(金)元好問
六月三泉松桂寒西風早晩送歸鞍無因料理黃塵了
只得青山紙上看
秀隠君山水(元)元好問
烏鞵踏破軟紅塵未信溪山下筆親圖上風煙看瀟灑
畫家亦有衛夫人
題楊司農宅劉伯熙畫山水圖(元)趙孟頫
移得山川勝坐來煙霧空窗中列遠岫堂上見青楓巖
樹參差綠林花掩冉紅鳥飛天路迥人去野橋通邨晩
留遲日樓高納快風琴尊會仙侣几杖從兒童疑聽孫
登嘯將無顧愷同微茫看不足瀟灑興難窮碧瓦開蓮
宇丹樓聳竹宫亂泉鳴石上孤嶼出江中藉甚丹青譽
益知書畫功煩渠添釣艇著我一漁翁
題龔聖予山水圖(二首)(元)趙孟頫
澤雉樊中神不王白鷗波上夢相親黃塵没馬歸來晩
只有西山小慰人
當年我亦畫雲山雲白山青咫尺間今日看山還自笑
白頭輸與楚龔閑
蕭照江山圖(元)袁桷
蕭郎解作湖山圖上皇一見玉色愉明知此景落歌舞
别灑妙墨為訏謨長江吞吐恨無極突兀金鼇障西北
雞鳴不聞中夜起零落烽臺候朝夕蒙衝揚帆去如仰
遥望青徐在吾掌諸公坐談籌畫疏年年送使瓜州上
輪囷米舟踰沔水驕將高眠載吳妓卷蘆吹笛斜陽愁
折箠投江等兒戲只今承平五十年蜀荆賈客船相聯
箜篌傳歌賽神舞不信人間有今古
題危功遠山水(元)袁桷
雲作糢糊冰作稜玉峰深鎖鐵崚嶒欲問先天觀前路
釣叟捲篷終不譍
題道士山水畫(元)馬祖常
江翻墨瀋漬冰絲白日沉沉暝藹姿鶴影照雲星度竹
猿聲裂石澗流澌千林雨暗歸人急萬里天長去鳥遲
咫尺東南山水國仙翁曾約種靈芝
題簡天碧畫山水(元)馬祖常
西江隠君簡天碧醉來畫水復畫石春山秋樹綠更紅
木橋野屋横且直烟雲蓊鬱風雨交元氣淋漓障猶濕
雪蓬夜宿魚尾舠晴蓑曉掛牛角帙岷關巫峽冬氣清
猿啼鳥嘯天一尺老來看畫眼苦澁便擬買田溪水側
脱去賜帶繫芒履著書五車刻苔壁
題趙虛一山水圖(元)貢奎
我愛青山欲歸去偶見生綃喜還住層巒疊嶂遠冥濛
旭日東生光采注簾隂微閃數枝丹疑是巖前半開樹
晴嵐曉翠千萬重一覽底須携杖屨郭生十年不相見
筆意從容入天趣青田道人如瘦鶴能跨生駒窮海嶽
何如挂此素壁間終日焚香相對閒政爾胸中有丘壑
烏帽紅塵漫飄泊向來山中我醉眠白雲孤飛興悠然
清幽到處畫不出自遣數語人間傳
試院中戲題姚檢校山水圖(元)范梈
故園不涉巳經秋何日徑辭黃鶴樓郤借仙人綠拄杖
乘風散上碧峰頭
題馬虛中畫(元)黃溍
人在白雲處舟在清溪曲不聞欸乃聲但見山水綠
孫伯大山水圖(元)傅若金
齋居胡為見雲壑白日虚嵐滿秋幌河水深蟠地底回
層崖險立空中上蒼茫不知開闢始咫尺須論數千丈
林湍遠岫微有無巖畔精藍蔚蕭爽雜樹懸羅拂輕黛
寒松覆谷含清響仙源或在人間世洞口孤舟欲長往
嗟我平生最漂泊中年萬事何鞅掌憶昨征行多所經
至今絶境懷幽想雷霆半夜山忽至風雨三春石應長
對坐聊歌隠士芝無因一試仙人杖
為袁清容長幅(元)黃公望
入山眺奇壑幽致探何窮一水青岑外千巖綺照中蕭
森凌雜樹燦爛映丹楓有客茅茨裏居然隠者風
題馬道士畫(二首)(元)陳旅
道人江上寫春雲絶似房山高使君綠樹青岑吞吐處
惱人晴絮白紛紛
江上羣山翠作堆人家門檻對江開小樓應有憑闌者
天遠歸帆似不來
題韓伯清所藏郭天錫畫(元)陳旅
往年京口郭天錫學得房山高使君畫省歸來人事少
煙岑閒向客樓分林扃暝落青楓雨小郭寒生白蜃雲
歲晩懷人增感慨晴窗展翫到斜曛
題王蕺隠畫山水(元)張翥
額黃銷盡玉嬋娟翠袖凝愁倚莫煙舊日漢宫三十六
更無秋露泣銅仙
題江隂丘丈中山水圖(元)貢師泰
老龍渴飲池中墨飛上半天成崱屴雲煙著地凝不開
白晝神驅太隂黑筆端巧奪造化功咫尺峰巒千萬重
長林似洒楓葉雨虛亭不動松花風隔江更有山無數
江上扁舟纔半渡他年白髮許重來為君别寫容城賦
題應中立所藏陳元昭山水(元)納延
遠騎出郊坰裴徊立清曉風雨江上來雲山望中小松
瀑瀉巖阿僧鐘度林杪兹焉儻可棲長歌拾瑶草
題李遵道山水(元)丁復
層峰高出雲樹外飛溜直下天河懸江南老客腸空斷
舊宅不歸三十年
陳生山水圖(元)吳師道
白雲從何來縈紆截青嶂落落倚巖松沄沄赴溪浪平
林出茅屋修梁亦相向如何寂無人此境付空曠憶我
秋雨餘江南入遥望
謝氏友山圖(二首)(元)吳師道
逶迤漫相逐偃蹇自難親之子與為友此山能擇人
幼輿山巖姿安石丘壑情復見佳子弟使人增眼明
玉澗禪師山水(元)吳師道
玉澗詩多畫上題如何此畫不題詩依稀樹石皆遊戲
一筆全無却更奇
題段應奉山水圖(元)余闕
水如剡溪水山似沃州山想見鱸魚美扁舟常不還
為方厓畫山就題(元)倪瓚
摩詰畫山時見山不見畫松雪自纏絡飛鳥亦閒暇我
初學揮染見物皆畫似郊行及城遊物物歸畫笥為問
方厓師孰假孰為真墨池挹涓滴寓我無邊春
吳仲圭山水(元)倪瓚
道人家住梅花邨窗下松醪滿石尊醉後揮毫寫山色
嵐霏雲氣淡無痕
題金華余山人山水(元)劉永之
人言吳中山水好坐使絶境那能到金華山人懷故山
時拂冰紈寫幽島贈君此圖更絶奇妙墨精思奪天造
陂陀重阜隠喬木偃仰遥汀帶文藻石嶠雲生莫色微
海門潮落秋風早賀監居臨鑑湖曲子猷宅近山隂道
江清落日櫂船回照水新袍影顚倒高情千古摹前哲
世俗紛華豈堪保經年烽火徧江南萬壑千峰迹如埽
畸人奔走厭塵濁試觀圖畫開懷抱思傍幽林結茅屋
柴門低映寒藤老放鶴前山戴笠歸獨抱長劖拾瑶草
趙善長山水(元)王逢
畫師今趙原東吳諒無雙寸毫九鼎重烏獲力靡扛翠
樹擁羽旗深崦敞雲窗參差見罍斝不無酒盈缸老山
石黃色插脚琉璃江隠若赤壁壘勢壓曹魏邦何當柔
猛虎蛟鱷遂我降欠伸列仙崖嚏咳漁蠻矼
題天游畫(元)華幼武
老龍騤騤隠雲間揮灑翰墨心神閒移來子眞谷口樹
寫出米家江上山峩峩翠巘遠能致渺渺丹梯高可攀
白雲深處有仙子為求大藥駐朱顔
為北村湯同知題畫卷(二首)(元)馬臻
山人慣識山中趣來訪山家陟山路轉頭萬事總不知
只有秋聲在高樹
黃塵浩浩眯人眼怪石急流生野姿溪橋不放車馬過
山頭樓觀秋參差
題從子倫畫山水(元)于立
我本山中人頗有愛山癖何人寫秋山秀色如可食天
河露下秋漢白挹露磨空洗秋色炯如洞庭水浸青芙
蓉倒影天光湛空碧又如飛龍天外來鱗鬛森森插霜
戟遠嶼瀰茫隔煙浦冷雲濕翠愁痕古便從海上訪三
山又恐征帆迷處所若邪溪在何處歸去來山中住道
逢仙人紫綺冠指點丹崖是征路寄書松竹問平安莫
嫌老子來遲暮
題王景南山水圖(元)張天英
千年古樹立蒼石三峰兩峰天出雲青溪道士坐船上
自按玉簫人不聞
題李州銘所藏毛澤民山水(元)陶宗儀
竹雪子能畫山醉來解衣盤礴臝筆力甚似荆與關版
凳橋西懵懂樹灰堆峰前鴨觜灘夕霏翳壑氣晻靄春
瀑出澗聲潺湲遠岫離離斷復連湘娥綰結風前鬟若
非子眞谷口宅定有太乙玄都壇竹雪子玉筍班面帶
河朔氣態度美且&KR0570;鳥跡印沙文錯落蝸涎行壁勢回
環物物本然具畫理妙處豈在鐫琢間脱略畦町埽邊
幅八法默契烏絲闌寸楮片縑亦可愛令人咫尺思躋
攀此圖忽落李君手時復把看多歡顔老余撫景感真
游清盥題詩卷送還
為寶林衍上人題山水圖(明)劉基
雨過秋山日欲暾白雲如雪擁山根高松挹露和煙冷
迸水穿沙出谷渾擬向蘿隂緣石徑却尋花片入桃源
畫圖應有通神處他日相從子細吟
題徐君美山水圖(明)張以寧
天雲慘澹江欲雨古木隂森精靈語春潮夜落富陽江
短篷曉繫蒼厓樹篷間文人清隠者傲視滄浪吟太古
蜑人捉魚貫楊柳沽酒欲歸沙店暮掀髯以手招其來
劃起沙汀數行鷺鷺飛不盡青天長漁舟散入蘆花霧
遠山近山無數青我恐斯人有新句酒船獨載西家施
玉手冰盤行雪縷酒酣竹弓抨野鴨笑調吳兒短蓑舞
開圖興發賦思歸山水東南美無度
題余仲揚畫山水圖(為余自安賦)(明)劉崧
金華仙人余仲揚筆墨蕭疎開老蒼昨看新圖湖上宅
煙霧白日生高堂層峰上蟠石皜皜絶島下瞰江茫茫
長松並立各千丈間以灌木相低昂松下上人坐碧草
秋影忽落衣巾凉囊琴未發絃未奏巳覺流水聲洋洋
赤城霞氣通鴈蕩巫峽雨色來瀟湘誰能千里坐致此
欲往又歎河無梁風塵漲天蔽吳楚六年悵望神慘傷
玄猿苦啼巖北樹白鴈不到江南鄉赭山焚林絶人迹
如此山水非尋常此圖本為自安寫亦感同姓悲殊方
幽軒素壁泉聲動對此令我心為狂何由捫蘿逐麋鹿
振衣直上雲中岡登臨一寫漂泊恨長嘯清風生八荒
題孫子讓山水(明)劉承直
斜日在松杉千崖暝色酣山藏五柳宅路轉百花潭亂
石明蒼玉遥峰露碧簪終希陪妙躅來此脱征驂
題王佐山人畫(明)林弼
山光雜空翠雲影澹晴暉古渡舟誰繫虚齋人未歸石
苔秋雨積野樹晩風微便欲抛塵事垂綸柳外磯
題王廷珪畫(明)林弼
秋色晴山迥煙光野水連空林輞川外古樹草堂前天
地留詩卷江湖老釣船美人隔雲漢對此思悠然
題陳生畫(明)高啓
前邨夕陽明後嶺秋嵐積葉落露山邨潮來沒江石遥
遥射鴈子慘慘聽猿客何事下征帆西陵渡頭驛
題張校理畫(明)高啓
寒色初凝野秋聲忽在林遥山不能見祇為晩煙深
劉松年畫(明)高啓
樵青刺篙勝搖槳船頭分流水聲響青山渺渺波漾漾
白鷗飛過時一兩載書百卷酒十壺日斜出遊女兒湖
鄰舟買得巨口鱸醉拍銅斗歌嗚嗚此樂除却江南無
題黃鶴山人畫(明)高啓
何處畫相同湘南與峽東江來落日外山出杪秋中綠
桂騷人宅青蓮釋子宫鐘鳴樵谷暗船散市橋空風樹
驚猿落烟蕪去鳥通平生遊楚興對此轉無窮
題陸有孚山水圖(明)王褒
遠山白雲裏近山青天上樓觀何巍峩金碧鬱相望石
塘照縈紆平林見空曠漫拂渡橋鞭且憩沿崖杖良時
趣自隨佳境意足暢奈此行期促丹梯當再訪
題馬自牧水墨山水(明)王恭
鳥外懸蘿青幾峰紅泉翠壁花蒙茸人間不見問津者
林下空餘避世蹤昨夜山中度凉雨落木寒猿半窗曙
日夕天空鏡水深不辨仙源在何處
題高漫士山水圖(明)王恭
山郭雨新霽孤雲濕猶飛嵐嶺隠空翠石林閒清暉時
與同心人逍遥愛荆扉都無浮世累共我飯蕨薇日夕
笑分手微風拂蘿衣
題吳德暘山水小景(明)藍仁
雲山分遠近水石助清幽老眼看名畫深懷似故丘草
迷行鶴徑藤引釣魚舟賣藥忘機者無人識伯休
題陳惟允所畫山水小幀(明)張適
濟南那得似江南千頃溪山百頃嵐三月綠隂桑子落
邨邨布榖老吳蠶
題王孟端山水(明)俞貞木
喬木靄春霽野水浸平沙山脊浮雲合巖腰細路斜㩦
琴向江寺沽酒到漁家歸去幽居晩山童埽落花
題馮進士養質山水畫(明)李勝原
青山疊疊静當戶長松挺挺凌煙雨數椽茅屋竹樹間
中有高人抱幽趣翠巖丹壑深幾重水遶人家隔秋浦
石巖突兀不可攀茫茫遠水難為渡瑶草琪花滿澗阿
彩霞瑞靄開林塢山中採藥人未還夭桃穠李迷歸路
馮君抱負經濟才綠袍新著登天府奈何亦有丘壑情
持兹圖繪索余句披圖便覺逸思飄荏苒巾袍襲煙霧
山明水秀有如此恨不攜家此中住
題俞仲剛山水(明)周致堯
我昔四明尋隠者著屐遠過玉几山巖扉苔徑轉森邃
結巢迺在雲松間松間迴風蕩空影水流花開春日永
苧服凉深團扇開好鳥飛來意俱静為覓漁梁白沙步
因識樵人奕棋處扁舟暝泊碧溪隂㳂月長歌下山去
束帶十年事朝謁鶴怨猿驚總凄切草堂晴晝翫新圖
三歎令人欲愁絶
曾瑞卿所作山水圖(明)凌雲翰
山關迢遞野橋斜策杖幽尋豈憚賒路轉峰回連佛寺
雞鳴犬吠隔人家白雲作雨多如絮紅葉驚風少似花
不是褐夫能貌得空令泉石老煙霞
御定歷代題畫詩類卷十四
