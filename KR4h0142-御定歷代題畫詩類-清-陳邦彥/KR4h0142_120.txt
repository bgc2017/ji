欽定四庫全書
御定歴代題畫詩類卷一百二十目錄
雜題類
題惠崇畫(元馬祖常)
郭忠恕十幅(元鄧文原)
題畫(元虞集)
題山石猨鳥圖(元楊載)
時中兄示余畫一軸畫一老翁推獨輪小車上載
兩巨甕意其為警世之為因為賦詩(元楊載)
贈畫工黎仲瑾(元歐陽玄)
大年小景元(張)翥(三首)
東夷倭人小摺疊畫扇子歌(元吳萊)
題小景(元杜本)
用王叔明韻題畫(元倪瓚)
畫寄王雲浦(元倪瓚)
題畫貽王光大(元倪瓚二首)
翠竹靈壁圖(元錢惟善)
題許道寧畫軸(元馬臻)
馬遠小景(元張雨二首)
畫扇(元唐肅)
題畫扇便面(元張渥)
題雜畫卷子(明劉基)
題安南陳内相雜畫(明林弼二首)
題水墨小景(明王恭)
題趙松雪畫(明虞堪四首)
題黃鶴山人王叔明畫(明平顯)
題丁野夫畫(明平顯)
題畫贈友(明張適二首)
題畫(明張適)
題畫(明李進)
題畫(明陳憲章二首)
題松雪圖(明陳憲章)
題福山曹氏畫(明劉漙)
和石田題王濬之畫扇(明吳寬二首)
題倪雲林畫(明吳寬)
題畫(明儲瓘)
題畫(明沈周)
題小畫(明陸深二首)
贈張揮使小畫(明廖道南)
題畫贈張冰溪(明廖道南)
贈馮畫師(明廖道南)
陸包山述李三塘見推為題畫(明蔡羽)
題畫贈朱拱之(明謝承舉)
題倪元鎮小畫(明王世貞)
題王子裕僉憲詩畫冊後(明王世貞)
為秋野題畫(明王世貞)
黃生行贈善畫者亦明卿客也(明王世懋)
題顧文康畫(明王世懋)
寄章廷綸畫史(明邢侗)
廣仁院畫壁(明湯顯祖)
題畫贈蜀中尹使君惺麓(明董其昌)
題畫贈張平仲六允守(明董其昌)
題畫(明程嘉穟二首)
題畫(明李日華)
題謝孔昭雨中過沈孟淵所詩畫(明王肄)
題沈公濟雪中過沈孟淵所詩畫(明王肄)
為香山顧敬中題畫(明賀甫)
題雲林畫(明陳則)
題畫(明僧智舷)
御定歴代題畫詩類卷一百二十目錄
欽定四庫全書
御定歴代題畫詩類卷一百二十
雜題類
題惠崇畫(元)馬祖常
龍門千尺梧桐樹多在石崖懸絶處上有古巢生鳳皇
鳳皇臺高山水長吳蠶八繭白雲絲畫史落筆光陸離
江天萬里莫射鴈春草年年出湖岸
郭忠恕十幅(元)鄧文原
雒陽畫史稱忠恕尺素能窮造化工翠嶂倚雲天外落
高林飛雨望中叢彤樓風暖歌聲細綺閣春深舞袖紅
應是宣和多愛惜故將題墨琬琰同
題畫(元)虞集
緝熙殿裏御屏風零落誰收百歲中錦樹總含春雨露
畫橋猶是舊青紅花開陌上懷歸燕潮落江頭送去鴻
何似綠波生太液絳桃風急綵&KR0657;東
題山石猨鳥圖(元)楊載
萬卷堆中昏欲睡忽見畫圖醒我意眼前崖谷起嵯峨
便似著身遊此地楩柟櫧櫟大百圍奔泉透石霹靂飛
玄猨孤峙憩美蔭下視白鳥娛清暉昔聞虞舜狩南嶽
君子相隨化猨鶴往往此輩猶爾為慨想雲林真可樂
拔劒斫山山骨露山鬼吚嚶安敢怒祗今踊躍歸去來
莫愁無覓誅茅處
時中兄示余畫一軸畫一老翁推獨輪小車上載
兩巨甕意其為警世之為因為賦詩
(元)楊載
小人無他獨嗜利兩甕載車將遠致肩赬足趼汗潸然
冉冉修程胡不畏世人但笑愚翁愚甕破即與瓦礫俱
不知人有千金軀前行險道方乘車
贈畫工黎仲瑾(元)歐陽玄
吾聞萇弘之忠裂金石精氣千年化為碧人生賴有方
寸妙萬變神奇從此出又聞西方梵僧名法能能令兩
眼碧色晶熒熒有時肘後灑墨汁纖穠疎秀皆成形碧
山畫欲入神品表裏神光碧瞳炯浮嵐暖翠山不受盡
付晴窗落泓影碧山學士今為誰玉堂茆舍各有時煩
君添我山下屋更看白雲相陸離
大年小景(三首)(元)張翥
一川風柳綠傞傞古木茅茨近澗阿溪上無人船不渡
水禽飛處夕陽多
春淡空山不自聊幽花老盡國香銷只今愁絶沅湘路
誰與侯芭賦楚招
采采幽芳不盈把好收風霧入銅瓶虎丘老衲今何在
思見嵯岈石上青
東夷倭人小摺疊畫扇子歌(元)吳萊
東夷小扇來東溟粉牋摺疊類鳳翎微飇出入揮不停
素繪巧豔含光熒銀泥蚌淚移杳冥錦屏罨畫散紅青
皓月半割蟾蜍靈紫雲暗惹鮫魚腥徐市子孫附飛舲
奫然家世雜梵經文身戴弁舊儀形對馬絶景兩浮萍
殊方異物須陳廷富賈巨舶窺天星祝融嘘火時所丁
島濱賣箑送清泠白龍浸皮暑欲醒玉階涵水夜撲螢
蓬萊仙人降輜軿扶桑繭絲結綵綎祖洲芝草釀綠醽
穹龜巨黿動遭刑海神惜寶轟雷霆鄙夫臥病臨虚扃
蒲葵百柄稱使令冰漿蔗液但滿瓶石榻被髮氣自寧
新羅一念終飄零塗修雉尾吾何銘
題小景(元)杜本
秋雲滿地夕陽微黃葉蕭蕭鴈正飛最是江南好天氣
村醪初熟蟹螯肥
用王叔明韻題畫(元)倪瓚
王郎筆力追前輩海岳新圖入臥遊獨鶴眠松猶警露
孤猨桂樹忽驚秋陶潛宅畔五株柳范蠡湖中一葉舟
同煮茯苓期歲暮殘生此外更何求
畫寄王雲浦(元)倪瓚
吳淞江水漾春波江上歸舟發櫂歌邀我江亭醉三日
鳳笙鸞吹拂雲和紛紜省署縻官職老我澄懷倦遊歴
看君骨相自有仙故作長松挂青壁
題畫貽王光大(二首)(元)倪瓚
荆南山色隠晴湖暖翠當窗不用圖避世移家今十載
盛書連舸泊三吳可憐畫卷撩歸夢依舊香奩傍藥爐
珍重故人王架閣筆能扛鼎要人扶
荆南山色青如染卜築正當溪水南浪舞漁舟鷗泛泛
雪消沙渚柳毶毶凉軒楓葉晴雲綴秋浦荷花落日酣
舊宅不歸幽夢遠吳淞聊結小禪龕
翠竹靈壁圖(元)錢惟善
江上聞瑶瑟雲端擁翠旗楚王空有夢那得見貞姿
題許道寧畫軸(元)馬臻
畫師天與力落筆貴宏壯神巧刻虚無衆色為彫喪嘗
聞許道寧氣逼韋偃行君家見兹圖激我泉石況午光
翻素壁錯愕引遐望冥冥霧靄霽水木散清曠遠近層
岡來造設不可狀初如擁陣馬忽覺轉疊浪秋高岸容
瘦迴風進歸榜山陽最奇秀安得數椽傍終然記華巔
蕭蕭擺塵坱因思造化理詩成一惆悵
馬遠小景(二首)(元)張雨
柳未藏鴉雪未消春衫遊子馬蹄驕去年沽酒樓前路
錯認桃花第一橋
玉砂卷海白糢糊千樹梅花埽地無彷彿水仙祠下路
金枝翠帶不勝扶
畫扇(元)唐肅
建章初月朗太液正風微肅肅房櫳掩團團玉甃窺高
梧擁翠豔文石駐流輝葉密聲翻細峰多影屢移歌姬
掩越調舞女卷秦衣莫泚芭蕉露愁題紈扇詞
題畫扇便面(元)張渥
一自蘭亭飛筆後昭陵風雨夜如何當年老媪能知此
扇出人間百價過
題雜畫卷子(明)劉基
山川出雲霓谿谷藏虎豹枯樹嶒崚身怪石磈礨貎竹
枝如琅玕煙雨昏幕罩梅花雪中開的皪珠磊靤蘭獨
稱國香姱麗最可樂荑纖草堪藉葛覃棘能抓宋公學
元暉駭獸見騰䶂老班性嗜酒藻思發餘酵丹丘泣龍
髥零落江湖櫂顛王食敗筆得米動盈窖僧明本靜者
一藝起衆鬧展卷見歴歴聊足解喧嗃裁詩慕韓豪瑣
細非所較
題安南陳内相雜畫(二首)(明)林弼
白石青蒲春水生夕陽毛羽照沙明戲拈畫筆知何處
柳外池塘艇子輕
隴頭春樹拂雲紅學語聲輕弄晩風上國祗今辭遠貢
漫愁雙翮閉雕籠
題水墨小景(明)王恭
江城何人夜吹笛零落梅花曉無跡仙嶠蒼茫隔海青
人煙寂歴連秋色何處征帆天際歸夕陽楓樹鳥邊微
磯頭亦有垂綸者甘向滄浪老布衣
題趙松雪畫(四首)(明)虞堪
江上晴天錦繡紋丹崖紅樹思紛紜毫端染得秋無際
猶是蒼梧幾片雲
王孫今代玉堂仙自畫苕溪似輞川如此青山紅樹底
可無十畝種瓜田
玉簫吹斷幾黃昏南國風流竟莫論帝子不悲秋色晩
墨痕何以著啼痕
竹色蕭蕭木葉齊石邊芳草迥凄迷斷猿月落愁人去
正在黃陵廟裏啼
題黃鶴山人王叔明畫(明)平顯
我昔見之湖上居當門萬朵翠芙蕖承平公子有故態
文敏外孫多異書閒吮彩毫消白日夢騎黃鶴上清虛
此圖定倚吳山閣醉點南屏春雨餘
題丁野夫畫(明)平顯
髥丁已沒四十載化鶴歸來知是非郭外梅邨更地主
筆端松石見天機一時好手不可遇千古賞音如此稀
長憶西湖舊遊處畫船清雨白鷗飛
題畫贈友(二首)(明)張適
建溪山下是君家别後長松幾度花他日乞身歸去路
扁舟獨櫂白鷗沙
我有草亭南澗阿琴僧吟子日相過别來猿鶴驚猜久
石壁春風長薜蘿
題畫(明)張適
雨餘澗壑泉爭赴月上林臯鶴未眠且詠凉天嘉樹下
更將幽意寫芳絃
題畫(明)李進
飛花入簾宫漏長遊絲落絮春茫茫金鞍駿馬青絲勒
綺閣小姬紅粉妝黃金作丸落花底啼鳥隔花飛不起
明朝更欲載東風早買樓&KR0657;放春水
題畫(二首)(明)陳憲章
金籠鎖鸚鵡山木縱斑鳩巧拙知誰是天機不自由
髮與疎梅白身將寡鶴親孤山殘雪夜清絶凭闌人
題松雪圖(明)陳憲章
元時有箇趙松雪松雪於今又屬誰一幅丹青一瓢飲
廖公來乞老夫詩
題福山曹氏畫(明)劉溥
歌舞當年只醉遊不知何物是閒愁如今桐樹無人洗
風雨空山幾度秋
和石田題王濬之畫扇(二首)(明)吳寬
尺圖宛見秋溪春我昔經行記得真欲作畫評重閣筆
至今還屬當行人
紫藤花落石臺春隠者幽居寫最真畫品平生應自定
何須延譽待他人
題倪雲林畫(明)吳寬
黃金散與列仙儒江上扁舟逐釣徒為語紛紛評畫者
要知迂叟不為迂
題畫(明)儲瓘
沙浦波明碧樹攢杏花疎雨澹生寒京城殢却江南夢
試問吳&KR0657;借畫看
題畫(明)沈周
芳時中酒病難降朝日烘人始啓窗可怪楊花輕薄甚
盡扶春去落煙江
題小畫(二首)(明)陸深
箬葉舟能大桃花水正新了知魚有樂袖手捲絲綸
雜花冥冥嶺雲低紫豔紅芳各自奇最愛午風吹作陣
杜鵑枝颺海棠絲
贈張揮使小畫(明)廖道南
萬綠陰中一草堂將軍羽獵賦長楊蒼鷹赤豹來西域
寶劒彤弓出上方
題畫贈張冰溪(明)廖道南
碧樹蒼茫翠霧開風泉雲壑共徘徊春深啼鳥花爭發
莫遣山靈浪自猜
贈馮畫師(明)廖道南
白髮青僮擬列仙桃溪溪上臥雲泉虎頭心事龍眠手
點染長臨萬里川
陸包山述李三塘見推為題畫(明)蔡羽
披展雲山話雨中士龍人品李膺風荆州士論虚叨忝
借筆題詩看洗桐
題畫贈朱拱之(明)謝承舉
君山兀兀湖水急爛銀盤中螺一粒老龍把弄蒼玉枝
飛濤掀空海神泣振林裂石孤月明劃然似覺天西傾
持將濁世讋妖魅媿作笙竽新樣聲
題倪元鎮小畫(明)王世貞
懶瓚真懶瓚殘楮復殘墨不結丹青緣物外寫秋色
題王子裕僉憲詩畫冊後(明)王世貞
江東再見王摩詰寶界山頭即輞川一自丹青題句後
白雲秋色重蒼然
為秋野題畫(明)王世貞
飄盡江頭蘆荻花疎疎黃葉見人家由他庾信能蕭瑟
社酒雞豚樂未涯
黃生行贈善畫者亦明卿客也(明)王世懋
吳公好士天下無揖客半是高陽徒潁上黃生纔二十
酒酣自詫丹青殊含毫弄墨輒有意貎得衣冠古丈夫
有時亦寫韓幹馬五花色映官奚奴春江樓&KR0657;日千里
兩岸青山皆畫裏黃生無事但仲紙九老七賢無不似
少年盤礴得如此生直須年名自起顧陸張吳亦人耳
題顧文康畫(明)王世懋
國鈞挺奇秀翰史標都長玉樹著土中令人憶文康生
平妙點染遺墨等琳琅兹圖發心賞遂令蹊逕忘落落
兩長松居然具棟梁規模自承旨丘壑中所藏玄黃何
用同襟期故相望為君什襲重持以比甘棠
寄章廷綸畫史(明)邢侗
丹陽郭裏誰憐汝泲水亭邊最憶君此日謝安團扇上
無人為畫敬亭雲
廣仁院畫壁(明)湯顯祖
曾為蛾眉斬畫師千秋能此畫孩兒自慚遶佛無飛乳
滿縣兒啼似不知
題畫贈蜀中尹使君惺麓(明)董其昌
龍性繇來不易馴青天蜀道一歸人拈將海國秋山翠
得似峨眉雪後春
題畫贈張平仲兖守(明)董其昌
忽憶君家笠澤圖寒江密雪滿菰蒲於今身在齊青裏
日對秦封五大夫
題畫(二首)(明)程嘉穟
清溪百疊遠含風樵路漁源望欲通一段鄉愁何處著
傷春無奈夕陽中
客路無媒類轉蓬人間薄命是丹楓臙脂縱似桃花色
難挽春光二月紅
題畫(明)李日華
霜落蒹葭水國寒浪花雲影上漁竿畫成未擬將人去
茶熟香温且自看
題謝孔昭雨中過沈孟淵所詩畫(明)王肄
竹邊書屋柳邊舟白髮相逢酒一甌回首舊遊成遠夢
滿林風雨不勝秋
題沈公濟雪中過沈孟淵所詩畫(明)王肄
白髮交游二隠淪西莊一别幾經春雪中客有重來日
不見當年冒雨人
為香山顧敬中題畫(明)賀甫
芳草晴煙處處迷畫堂應在畫橋西花開記得尋君日
一路香風送馬蹄
題雲林畫(明)陳則
落花愁殺未歸人亂後思家夢更頻縱有溪頭茅屋在
也應芳草閉深春
題畫(明)僧智舷
數株老樹半無葉一箇茅亭終日空惟有鷺鷥常到此
飛來飛去送殘紅
御定歴代題畫詩類卷一百二十
