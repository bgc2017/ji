欽定四庫全書
御定歷代題畫詩類卷九十六目錄
禽類
題因師百鴈圖(宋陳造二首)
百鴈圖(元戴表元)
雙鴈圖(元袁桷)
百鴈圖(元岑安卿)
羣鴈圖(元吳師道)
羣鴈圖(元傅若金)
題崔白百鴈圖(元王逢)
四鴈圖(元任士林)
為丘彦良題牧谿和尚千鴈圖(明劉基)
題五鴈圖(明鮑恂)
林良雙鴈圖(明卞榮)
題一鴈圖(明僧麟洲)
飛鳴宿食鴈圖(元薩都拉)
題蘆鴈飛鳴宿食(元陳樵四首)
題飛鳴宿食蘆鴈(元戴需)
題飛鳴宿食百鴈圖(元陶宗儀)
題林叔壯壁上飛鳴宿食蘆鴈(明李廷美)
大年宿鴈圖(元袁桷)
宿鴈圖(明張泰)
題宿鴈(明羅泰)
鷺鷥障子(唐張喬)
閔上人以鷺鷥二軸為寄因成二韻(宋林逋)
題史院直舍魚鷺屏(宋張耒)
題秋鷺圖(宋范成大)
百鷺圖(元戴表元)
題百鷺(元李祁)
題九鷺圖(元吳澄)
九鷺圖(元傅若金)
題畫鷺鷥(元貢性之)
鷺鷥手卷(元錢惟善)
題尚仲良畫鷺卷(明張以寧)
九鷥圖(明楊基)
題九鷥圖(明王佐)
九鷥圖(明李曄)
題九鷺圖(明蕭鎡)
九鷥圖(明商輅)
柳塘三鷥圖(明商輅)
一鷺圖(明劉珝)
題鷺(明徐溥)
柳鷥(明彭華)
三鷥圖(明倪岳)
林良鷺鷥圖(明吳寬)
題畫鷺鷥(明何孟春)
題蓮塘雙鷺圖(明羅泰)
九鷥圖(明李堅)
九鷥圖(明廖道南)
常州守趙麗卿索題鷺洲圖(明廖道南)
應制題宣廟御筆汀鷺(明于慎行)
題畫鸕鷀(明何孟春)
御定歷代題畫詩類卷九十六目錄
欽定四庫全書
御定歷代題畫詩類卷九十六
禽類
題因師百鴈圖(宋)陳造
蓼灘蘆渚好徜徉肯便雲天去作行未用選奴防夜燎
不妨結伴傲晨霜
聞道崔公作蘆鴈端如莊叟玩鯈魚鶱翔唼啑妙百態
君看老因盤礴餘
百鴈圖(元)戴表元
近看分明遠欲無水天空闊好江湖幸然不入虞人眼
又被閒中畫作圖
雙鴈圖(元)袁桷
秋風限南北何事往来頻並宿寒蕪際應憐自在身
百鴈圖(元)岑安卿
離離鴻鴈羣渺渺水雲國白雪剡川藤玄香牧溪迹形
真具生意彷彿二百翼四海兄弟情於兹見叙秩前鳴
後如應高下低復逆隨陽足稻粱直夜防機弋水寒蘆
葉黃霜清葦花白羣遊得所止一氣同悅懌哀哉淮南
謠布粟歌斗尺東阿賦豆萁才高終擯斥觀圖適念此
翻為古人戚今人猶古人毋為後人惜
羣鴈圖(元)吳師道
飛影成行止共餐稻粱易足水雲寬誰知江海離羣客
獨對秋風不忍看
羣鴈圖(元)傅若金
微茫洞庭野隠約瀟湘岸鴻鴈將棲息飛鳴求其伴先
集良未安後至凄欲斷使我褱弟兄因之中腸亂留連
江海遠慘淡秋暉晏常恐隨天風高飛入雲漢
題崔白百鴈圖(元)王逢
老愚離羣影久孤客來笑示百鴈圖揩眵試數失兩箇
莫喻畫意翻令呼得非長門報秋使或是大窖傳書奴
不然一舉千里高鴻俱其餘淟泊碌瑣徒且唼且息翔
且呼營營鄭圃田之稷睢睢齊海隅之菰遑知爾更銜
爾蘆瓠肥卒至充人厨小而曰鶀亦就笯邇聞澤梁弛
禁官罷虞麋鹿魚鼈同少蘇羽儀好在春雲衢
四鴈圖(元)任士林
江北江南秋正驕孤飛萬里氣方豪平生慣有冰霜翼
却笑東風燕雀高
為丘彦良題牧谿和尚千鴈圖(明)劉基
往時惠崇畫蘆鴈對之如在江湖遊只今此圖又精妙
中有千里瀟湘秋乃知浮屠性多巧意匠不與凡夫儔
吳松江長具區闊天目虎丘青一髮西風九月秔稻黃
朔鴈飛來翼相戛農夫苦饑鴈獨飽此意畫師應識察
近者分明辨羽毛遠者縹緲瞻秋毫或乘飄風入煙霄
或翳落日沉隍濠起如武侯布八陣集如萬舞回旌旄
眠沙卧草鳴且翶喋呷藻荇亂蓬蒿禾空穗盡却歸去紫
塞漠漠春雲高我家南山限蒼嶺鴈飛不到川路永深
林大谷蛇豕盛愁向他鄉撫虚景人言鴻鴈比弟兄我
有兄弟隔兩城題詩卷畫謝客去無使感愴傷中情
題五鴈圖(明)鮑恂
薛生三鳳世所希荀氏八龍殊絶奇郭家兄弟稱五鴈
孝友尤為人共推當時八月驚飈起五鴈分飛隔空水
十月天清五鴈歸相呼相喚蘆花裏我識郭家五弟兄
早學詩書具令名開圖見鴈發深感萬里長江無限情
我今試與五鴈語從兹休落瀟湘去瀟湘水深多網罟
明年花發玉階春玉階鴛鷺多如雲願汝飛去同為羣
林良雙鴈圖(為王學士廷貴兄廷彦賦)(明)卞榮
林君善畫天下無海注墨汁傾金壺金門承詔屢揮灑
餘子碌碌非吾徒既不畫丹鳳棲碧梧又不畫文鴛依
綠蒲特作槐堂雙鴈圖凉風颯颯吹黃蘆一鴈俯啄秋
江菰一鴈翹首如相呼乘軒恥隨衛懿鶴化舄嬾逐王
喬鳬吾知林君有深意此圖將以比兄弟槐堂兄弟今二難
同德同心本同氣芳名豈但動一時勝事終當傳百世
丹青我已重林君手足誰能似王氏宣王有道美鴻鴈
周公多才賦常棣顧子淺薄敢題詩三月紫荆花底醉
題一鴈圖(明)僧麟洲
萬里江湖一葉身來時逢雪又逢春天南地北年年客
只有蘆花似故人
飛鳴宿食鴈圖(元)薩都拉
年去年來年復年帛書曾達茂陵前影連薊北月横塞
聲斷江南霜滿天雨暗蘆花愁夜渚露香菰米下秋田
平生千里與萬里塵世網羅空自懸
題蘆鴈飛鳴宿食(四首)(元)陳樵
肅羽遵寒渚渡江蘆葉黃誰云南去遠不敢過衡陽
萬里西風急送書時一聲從教驚客夢可待主人烹
沙汀棲處穏夜漏有奴看月暗蘆花白一聲秋夢寒
飲啄殊自得水田稻粱秋寧因謀一飽失却網羅憂
題飛鳴宿食蘆鴈(元)戴需
飛鳴宿食態争奇一片瀟湘筆底移有翼不傳千里信
無聲難訴九秋悲孤眠蘆葦喚不醒遠覓稻粱常苦飢
野壁黃昏遥望處傷弓幾度悞胡兒
題飛鳴宿食蘆鴈(元)陶宗儀
碧漢斜書草草清宵衆語雝雝莫向蘆花深處江南稻
熟秋風
題林叔壯壁上飛鳴宿食蘆鴈(明)李廷美
寒塘九月風蕭索蓮花落盡蘆花白弟兄相聚最多情
仝向塘中戀秋色長空千里雲霧收安巢各有稻粱謀
飛鳴宿食且適意切莫離羣過别洲
大年宿鴈圖(元)袁桷
寒夜沙汀睡已成鴈奴翹首獨深驚朝陵閒說燕王事
恨殺人間兄弟情
宿鴈圖(元)張泰
獨卷霜毛宿晚汀旅魂應自繞秋冥西風莫攪蒹葭水
月苦沙寒易得醒
題宿鴈(明)羅泰
西風吹影下滄洲倦倚蘆花起暮愁極浦煙深迷旅宿
寒沙夜静怯漁謳魂歸紫塞三更月夢斷衡陽萬里秋
却被隔江人喚醒一聲長笛倚危樓
鷺鷥障子(唐)張喬
剪得機中如雪素畫為江上帶絲禽閒來相對茅堂下
引出煙波萬里心
閔上人以鷺鷥二軸為寄因成二韻
(宋)林逋
閒颺粉絲荷葦外數聲惟欠叫秋隂虚堂隠几時懸看
增得滄洲趣更深
題史院直舍魚鷺屏(宋)張耒
鐘鼓聲稀下直遲秋暉初轉萬年枝寒廳盡日誰相對
愧愧屏風畫鷺鷥
題秋鷺圖(宋)范成大
昨夜新霜冷釣磯綠荷消瘦碧蘆肥一江秋色無人問
盡屬風標兩雪衣
百鷺圖(元)戴表元
葦折荷枯可奈何西風吹影淨婆娑微君作此招搖趣
一箇江南也厭多
題白鷺(元)李祁
翛然雙白鳥近水立多時慣識幽人意相看緫不疑
題九鷺圖(元)吳澄
自飛自息自升沉各飽魚鰕各稱心世外泠泠風露潔
還知别有九皋禽
九鷺圖(元)傅若金
鮮鮮白鷺羽振振清江澨露草寒已衰風蘆近相蔽飛
鳴各自適離居亦有次雖愜江海情終懷雲霄志君子
思有則畫者工取譬儀羽庶可希修潔誠所貴
題畫鷺鷥(元)貢性之
秋堤柳疎疎秋塘荷葉枯水淺微露石水清還見魚飲
啄各自適樂哉此舂鉏
鷺鷥手卷(元)錢惟善
摩詰畫成詩益妙夫差鼓破事全非雨蒲煙篠寒沙暝
無數連拳幾箇飛
題尚仲良畫鷺卷(明)張以寧
滄江雨疎疎翻飛一舂鋤老樹如人立欲下意躊躇明
年柳條長遮汝行捕魚
九鷥圖(明)楊基
秋塘白鷺棲煙淡草凄凄一隻來何晚青山日又低
題九鷥圖(明)王佐
江南五月薰風起爛漫荷花映湖水翩翩屬玉胡為來
結隊連拳豔香裏縞衣鶴鶴明秋霜高飛遠舉參翱翔
御風旋遶頻睇盼欲下不下仍徜徉回頭仰顧雲邊影
一聲叫斷波紋冷驚回葉底錦鱗潛喚破舟中漁夢醒
或來並宿垂楊磯困倚斜暉兩翼低水面風煙共明沒
湖邊景物初凄迷或來潛倚芙渠立側身欲啄遊魚食
粉翅斜翻白練飛荷盤露走明珠滴止兹棲啄得其時
滿目紅芳良自怡不隨鷗鳥沙汀宿不逐鴛鴦蘆岸飛
有時直上青雲内鸞鳳為班鵷作對有時移入紫羅衣
能與皇家著榮貴嗟哉君子有九思貌此雪禽期自規
披圖拂拭一觀覽頓覺清風生羽儀
九鷥圖(明)李曄
何人水墨開毫素白日晴江起煙霧強將醉眼窺微茫
乃見江南九秋鷺兩隻長鳴一隻飛兩隻共啄菰米肥
其餘四隻夢洲渚黃蘆白葦相因依我家住在苕川上
綠蓑披雨聽漁唱西塞山前今有無桃花流水應新漲
别來幾載棲林巒身欲奮飛無羽翰卷圖高談風漠漠
憶爾磯頭青釣竿
題九鷺圖(為内府傳制賦此數取九者象乾元也)(明)蕭鎡
宣德年間邊景昭彩色翎毛稱獨步近時林良用水墨
落筆往往皆天趣鴛鴦鳬鴈清溪流寒鴉古木長林幽
等閒得意即揮灑一埽萬里江南秋此圖九鷺真奇絶
散立清煙乍明滅日長坐久看轉親飄來點點青天雪
翱翔霄漢殊不驚欲下未下渾有情潜蹤獨趁水邊食
延頸忽向蘆中鳴吁嗟林生精藝有如此座客見之誰
不喜洞庭湘渚在眼前暝色慘澹凉飇起方今聖主覃
恩波四海山澤無虞羅悠悠羣鷺各自適雖有鷹鸇奈
爾何
九鷥圖(明)商輅
晴煙曉散垂楊堤垂楊嫋嫋臨清溪風景依稀二三月
蘭苕杜若連芳蹊溪頭紛然集羣鷺形影相隨復相顧
翹沙戲渚咸自適界水衝風飛更舞飢則窺魚飽則棲
弋羅不到無嫌猜參差九鷥態度别綠楊深處恣徘徊
孤高風格瀟灑性不逐烏鳶不逐隼平生雅趣雲水俱
一片閒心煙雨静毿毿毛羽勝霜雪數聲叫徹滄波月宛
如野鶴出塵埃回視凡禽緫殊絶伊誰巧奪造化工九
鷥寫入丹青中非惟潔白堪比德所貴體物存心胷乘
時高奮摶風翮充廷久向鵷行立遥看洲渚渺茫茫日近
蓬萊天咫尺
柳塘三鷥圖(明)商輅
素質飄飄絶點埃幽棲常傍水雲隈自從簉羽鵷班後
時逐仙禽上苑來
一鷺圖(明)劉珝
芳草垂楊蔭碧流雪衣公子立芳洲一生清意無人識
獨向斜陽歎白頭
題鷺(明)徐溥
杜若花香水滿洲柳風輕颺頂絲柔從來嬾逐鵷鴻侣
萬里滄江狎野鷗
柳鷥(為尹嗣昭題)(明)彭華
柳絲不動江流緩雙鷺飛來秋日晚平沙漠漠點寒煙
亂石離離立蒼蘚静隨玉頂聽湍瀨飢引銀鈎啄清淺
霜衣雪襟誰匹儔逸態閒情自幽遠君不見燕銜泥朝
來暮去傍人棲又不見鶯亂啼間關宛轉無休時豈如
此鳥獨凝寂不與衆禽上下相追隨周公稱大聖振鷺
載頌詩君子斂德容雅與物色宜尹侯家住大江西翛
然自負冰霜姿潔白豈不與之齊為愛畫師林良者贈
侯此畫真瀟灑堂上試令拂拭看彷彿清風白露寒
三鷥圖(明)倪岳
新荷織風翠如剪屬玉孤鳴水波卷何時舊侣雙飛來
並逐滄浪弄清淺羽雪經春猶未消頂絲颺日輕飄飄
窺魚來往思無限高潔不受漁人招君不見畫圖彷彿
差相擬千古長憐魯文子
林良鷺鷥圖(明)吳寬
風吹碧蘆灣蘆葉何飄蕭幽禽止其下愛此波迢迢意
態殊容與羽翮仍逍遥飲啄既得所有食誰能招附人
慙鷹隼巢林笑鷦鷯何彼白頭鳥向我聲嘵嘵陋哉里
巷語此意奚足描功名及成遂禄位期侈驕白日不迴
駕冥行到中宵馮車一引首始知路非遥鄙夫復眷戀
顧乃歎無聊誰為去此鳥勿使汚輕綃
題畫鷺鷥(明)何孟春
秋水為神玉骨清此雛元不姓徐卿素衣肯受緇塵涴
常在滄浪伴濯纓
題蓮塘雙鷺圖(明)羅泰
倦倚春雲錦繡明應憐鳬渚曉光清縞衣雪映荷花淨
絲頂風微柳絮輕雲水乍看疑鶴伴江湖久别負鷗盟
會看飛上層霄去好共鵷鸞逐隊行
九鷥圖(為梁尚德題)(明)李堅
柳隂正長夏蓮渚搖紅翻羣鷺來箇箇褵褷集其間飛
鳴間宿食暫爾恣所安會當乘天風直上青雲端君子
有九思聖訓炳如丹咄此畫工意比德良可觀
九鷥圖(為火生坤題)(明)廖道南
人有恒言九龍躨跜奮瀛海文符乾象昭神采九鳳彯
翩起扶桑聲諧律吕翔朝陽獨不見九鷥羣聚飛且鳴
江空野闊圍沙明戢羽鳬汀照晴色揚翹鵠渚蜚秋聲
我聞仲尼垂至訓九思克懋賢希聖正學源開自古傳
英才茂起於兹盛佳哉意匠餘輝光鴻逵高舉雲衢長
姬廱曾獻振振頌靈沼仍歌翯翯章思之思之思過半九
天九地人文煥乾龍利見鳳儀廷萬古圖書炳星漢
常州守趙麗卿索題鷺洲圖(明)廖道南
鷺洲渺鯨島遥在水雲鄉江闊明沙塢天空浮石梁鵷
班曾並列鳳侣更同翔佇望三山外煙霄萬里長
應制題宣廟御筆汀鷺(明)于慎行
筆端成大造海鳥若相忘暮雨汀沙濕春風岸芷香柳
邊迷落絮雲裏帶飛霜緫為經天藻長留羽翰光
題畫鸕鷀(明)何孟春
一種胎生不作仙却名烏鬼趁漁船江頭斜日腥風起
多小成羣晒翅眠
御定歷代題畫詩類卷九十六
