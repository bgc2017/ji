欽定四庫全書
御定歷代題畫詩類卷九十目錄
花卉類
王伯敭所藏趙昌芙蓉(宋蘇軾)
滕昌祐芙蓉(宋文同)
饒世英所藏錢舜舉芙蓉(元虞集)
錢舜舉折枝芙蓉(元虞集)
芙蓉圖(元馬祖常)
芙蓉畫屛(元朱德潤)
錢舜舉木芙蓉(元盧琦)
題墨芙蓉(元陶宗儀)
題芙蓉畫屛(元文質)
題二色芙蓉便面(元熊夢祥)
折枝芙蓉(明劉渙)
賦芙蓉小畫(明顧璘)
為周評事題沈石田畫芙蓉(明吳寬)
墨芙蓉(明徐霖)
題芙蓉圖(明謝承舉二首)
墨芙蓉圖(明謝承舉)
唐伯虎芙蓉圖(明陳有守)
芙蓉障子(明沈周)
畫木蓮花圖(唐白居易)
和昌穀蓉菊圖(明陸深)
題趙昌山茶(宋蘇軾)
王伯敭所藏趙昌山茶(宋蘇軾)
題杜彦敷山茶(宋陳造)
山茶圖(元馬祖常)
題白扇山茶(明王世懋)
梁廣畫花歌(唐顧况)
觀葉生畫花(唐施肩吾)
題花木障(唐杜荀鶴)
和景仁荅李才元寄示花圖(宋司馬光)
墨花(宋蘇軾)
戲題趙從善兩畫軸(宋范成大)
盧甥申之自吳門寄顔樂間畫箋(宋樓鑰)
題王氏天開圖(宋劉宰)
觀黃筌畫花(宋崔德符)
題陳文翁畫扇(元袁桷)
周曾秋塘圖卷(元鄧文原)
錢選畫花(元陳儼)
題畫(元華幼武)
畫花(明高啓)
題畫(明楊廉)
為毛憲清題花竹圖(明吳寬)
上林圖(明廖道南)
題畫雜花(明錢穀)
畫百花卷與史甥題曰潄老謔墨(明徐渭)
書鄢陵王主簿所畫折枝(宋蘇軾二首)
錢舜舉折枝圖(元王惲)
折枝(元袁桷)
吳元瑜四時折枝(元袁桷)
老錢折枝(元龔璛)
題四時折枝(元揭祐民)
題趙昌四季花圖(宋范成大四首)
題惠崇著色四時景物(宋樓鑰)
四愛圖(元馬祖常四首)
題趙子固山礬瑞香水仙叢蕙(元虞集)
水墨四香畫(元楊維楨)
三芳圖(元倪瓚)
題德範弟三香圖(元牟巘)
題雪景三香圖元張(雨二首)
題三香圖(明高啓)
三香圖(明王誼)
白牡丹桃花(明徐渭)
石榴萱草(明徐渭)
翦春羅垂絲海棠(明徐渭)
石榴荷花(明徐渭)
芭蕉玉簪(明徐渭)
芭蕉雞冠(明徐渭)
落花圖(元陳樵)
濟南錄事參軍解君瑞芝圖(元王惲二首)
題錢君輔紫芝圖(元吳萊)
宋徽宗菌圖(元歐陽玄)
畫芝(明周用)
題倪雲林為韓復陽寫空山芝秀圖(明僧元璞)
題蒲石(明徐溥)
為周評事題沈石田畫芭蕉(明吳寬)
題蕉(明沈周)
蕉石圖(明沈周)
荔枝題冊(明王世貞)
宗道師曾許尋鄭元乘春草圖見寄詩以促之(元)
(戴良)
題畫春草(明陳憲章)
題吳愷舉人春草(明程敏政)
題春草圖(明黃雲)
徵明畫草(明祝允明)
春草圖(明沈周)
御定歴代題畫詩類卷九十目錄
欽定四庫全書
御定歴代題畫詩類卷九十
花卉類
王伯敭所藏趙昌芙蓉(宋)蘇軾
清飇已拂林積水漸收潦谿邊野芙蓉花水相媚好坐
看池蓮盡獨伴霜菊槁幽姿獨一笑暮景迫摧倒凄涼
似貧女嫁晩驚衰早誰寫少年容樵人劒南老
滕昌祐芙蓉(宋)文同
雙幹發寒葩一枿立紋羽欲品精妙人君當二三數
饒世英所藏錢舜舉芙蓉(元)虞集
丹霞覆苑洲公子夜來遊終宴清露冷折花登綵舟
錢舜舉折枝芙蓉(元)虞集
白髮多情憶劒南秋風溪上看春酣剪來一尺吳江水
擬比千花濯錦潭
芙蓉圖(元)馬祖常
館娃宫裏醉西施不覺秋生水殿時酒病却嫌丹粉惡
洗妝天上影娥池
芙蓉畫屛(元)馬祖常
夾城遺芳栽搖落及千年芙蓉發靚妝絶艷秋江邊臨
風拂羅幃紅裳擁三千素抱拒霜質亭亭赤城仙曾攜
一枝去生綃記餘妍
錢舜舉木芙蓉(元)盧琦
紅妝初映酒杯酣斜倚西風轉不堪霜後池塘秋欲盡
令人惆悵憶江南
題墨芙蓉(元)陶宗儀
西風采采媚秋光絳節朱顔翡翠裳只恐夜深青女妬
洗妝研照墨痕香
題芙蓉畫屛(元)文質
太液池頭月色涼夜深天上按霓裳西風吹醒游仙夢
尚帶清秋玉露香
題二色芙蓉便面(元)熊夢祥
曾障西風十二闌亭亭醉醒碧波寒月邊青鳥無消息
流落人間作畫看
折枝芙蓉(明)劉渙
渚宫秋老夕陽多無復君王避暑過席上舞衣零落盡
獨留團錦照蒼波
賦芙蓉小畫(送羅汝文赴鎮遠)(明)顧璘
錢塘十月交清霜落江水芙蓉蘸澄波顔色勝桃李可
憐桃李三月花紅雲碧霧競繁華亦知霜霰饒寒苦
素心所好何咨嗟君今五十已有餘南巂猶乘郡守車
強賦幽花贈君别臨觴三歎意踟蹰
為周評事題沈石田畫芙蓉(明)吳寬
憶涉秋江水曾采芙蓉花花邊蕩槳白日暮美人不見
令人嗟秀色天然净如洗依舊幽花照江水高堂四壁
起秋風不是丹青那得此周卿愛此如愛蓮胷中風月
元無邊慚余未擬愛蓮說為君且賦芙蓉篇
墨芙蓉(明)徐霖
冷淡秋光不自禁臨風多少欲開心城中桃李笙歌地
誰問寒江幾淺深
題芙蓉圖(贈珨玉中上人)(明)謝承舉
贈師芙蓉花乃如優鉢羅手持啓口海琅琅生法波為
我大士前懴悔惡業多先除煩惱障再減老病魔不願
生富貴但願蠲沉疴引之登法界閻浮上娑婆引之轉
法輪迷途見彌陀道風驅業風無盡娑婆訶
題芙蓉(明)謝承舉
濯錦江頭錦不收粉香紅艷滿城秋孟郎半醉攜花蘂
馬首籠燈夜出遊
墨芙蓉圖(明)謝承舉
紫毫濡染墨淋漓木末孤搴誦楚辭月黑林深湘渚夜
一天風雨泊舟時
唐伯虎芙蓉圖(明)陳有守
晉昌才子龍眠手老寫芙蓉出水涯早向江頭賞秋艷
應悲容易鬭春華
芙蓉障子(明)沈周
江天草木搖秋風老夫滿眼悲孤紅主人園林惜無地
夕陽野岸隨西東脉脉紅顔傷命薄露冷羅單倚高閣
隔水微辭不可通滿把瑶芳竟誰託顧影低頭思悄然
静留明月伴嬋娟嬋娟有時亦消歇難保佳人長少年
畫木蓮花圖(寄元郎中)(唐)白居易
花房膩似紅蓮朵艷色鮮如紫牡丹唯有詩人能觧愛
丹青寫出與君看
和昌穀蓉菊圖(明)陸深
誰傳徐趙手寫此秋一幅黃花得意香芙蓉映江綠誰
云搖落將満林艷陽紅紫錦成村但令顔色不薄惡春
雨秋風緫是恩
題趙昌山茶(宋)蘇軾
游蠭掠盡粉絲黃落蘂猶收蜜露香待得春風幾枝在
年來殺菽有飛霜
王伯敭所藏趙昌山茶(宋)蘇軾
蕭蕭南山松黃葉隕勁風誰憐兒女花散火冰雪中能
傳歲寒姿古來惟丘翁趙叟得其妙一洗膠粉空掌中
調丹砂染此鶴頂紅何須誇落墨獨賞江南工
題杜彦敷山茶(宋)陳造
丹艷濃妝媚晏温誰招妃子醉時魂此花信出此君下
那有詩人來叩門
山茶圖(元)馬祖常
火齊珠紅拂翠翹石家步障曉寒消千枝蠟炬燒春夜
羯鼓催花打六么
題白扇山茶(明)王世懋
紅顔的自蘂珠來丹粒還宜勾漏栽今日一枝紈扇裏
分明春早雪中開
梁廣畫花歌(唐)顧况
王母欲過漢武家飛瓊夜入雲輧車紫書分付與青鳥
却向人間求好花上元夫人最小女頭面端正能言語
手把梁生畫花看凝嚬掩笑心相許心相許為白阿孃
從嫁與
觀葉生畫花(唐)施肩吾
心竅玲瓏貌亦竒榮枯只在手中移今朝故向霜天裏
點破繁花四五枝
題花木障(唐)杜荀鶴
不假東風次第吹筆勻春色一枝枝由來畫看勝栽看
免見朝開暮落時
和景仁荅李才元寄示花圖(宋)司馬光
高士閒居舊名花獨步今移從洛浦遠濯自錦江深傳
得巫山貌非因延夀金不須天女散已解動禪心(近歲舉世)
(談禪獨景仁未耳今亦有空相之句故卒章戲之)
墨花(并序)(宋)蘇軾
世多以墨畫山水竹石人物者未有以畫花者也
汴人尹白能之為賦一首
造物本無物忽然非所難花心起墨暈春色散毫端縹
緲形纔具扶疎態自完蓮風起顚倒杏雨半摧殘獨有
狂居士求為黑牡丹兼書平子賦歸向雪堂看
戲題趙從善兩畫軸(宋)范成大
一枝香杏一枝梅各占東風挂玉釵居士石腸都似夢
王孫心眼怎安排
盧甥申之自吳門寄顔樂間畫牋(宋)樓鑰
年來吳門箋色澤勝西蜀春膏最宜書葉葉瑩栗玉賢
甥更好竒惠我小畫幅開緘粲殷紅展玩光溢目巧隨
砑光勻傅色濕丹綠桃杏春共嫵蘭桂秋始肅趙昌工
折枝露華清可掬妙手真似之藏去不忍觸苟非歐虞
輩誰敢當簡牘又聞樂閒居古篆頗絶俗併求數紙書
寄我慰幽獨
題王氏天開圖(宋)劉宰
濃淡非妝點縱横謝剪裁憑欄一凝睇圖畫信天開
觀黃筌畫花(宋)崔德符
蒼顔白髮我雖陳見了青紅幾度新更向黃生毫末裏
全家看盡劔南春
題陳文翁畫扇(元)袁桷
淡淡孤花欲笑娟娟雙蝶疑愁無奈寒螿得意竟專落
日啼秋
周曾秋塘圖卷(元)鄧文原
慘澹枯荷折葦間芙蓉秋水轉碕灣鳴鴻飛度江南北
却羡溪禽滿意閒
錢選畫花(元)陳儼
霅翁夙號老詞客亂後却工花寫生寓意豈求顔色似
錢塘風物記昇平
題畫(元)華幼武
春雲閣雨近清明一樹梨花剪玉英紫陌正堪同拾翠
莫教枝上錦鳩鳴
畫花(明)高啓
語倦立還欹花垂裊裊枝美人妝閣静斜日下簾時
題畫(為吳德厚作)(明)楊廉
是邊家畫是林家古句形容亦自嘉樂意相關禽對語
生香不斷樹交花
為毛憲清題花竹圖(憲清有祖百明歲生於二月)吳寬
繁花匝地凝春色修竹凌空傲歲寒共向生辰呈秀麗
偏於晩節報平安中朝有待賢孫至東海須將大老看
白髮烏紗添入畫漢家恩詔定加官
上林圖(為何舉人偉題)(明)廖道南
上林花開滿紅紫林深花簇香塵起翠蘂葳蕤翳日華
丹房旖旎飄霞綺日華霞綺映明光馺娑駘蕩通天梁
露臺窈窕瑶芳爛星閣微茫錦樹香錦樹瑶芳護雙闕
羣仙鳴珮靈飇發鳬氏初鳴落曙星雞人未報懸明月
月明星曙花連緜昆明有客何承天乘槎萬里浮銀漢
懷璧三投到玉田玉田銀漢殊清絶何郎意氣真雄杰
甘泉賦罷草玄文郢里歌餘飛白雪白雪玄文誰與同
花神消息付東風知君采花更采實春在梅花太極中
題畫雜花(明)錢榖
淡白輕黃各鬭竒嫩紅殷紫總芳菲上林春色原無賴
不斷生香惹客衣
畫百花卷與史甥題曰潄老謔墨(明)徐渭
世間無事無三昧老來戲謔塗花卉藤長刺闊臂幾枯
三合茅柴不成翠葫蘆依樣不勝揩能如造化絶安排
不求形似求生韻根撥皆吾五指栽胡為乎區區枝剪而
葉裁君莫猜墨色淋漓雨潑開
書鄢陵王主簿所畫折枝(二首)(宋)蘇軾
論畫以形似見與兒童鄰賦詩必此詩定非知詩人詩
畫本一律天工與清新邊鸞雀寫生趙昌花傳神如何
此兩幅疎澹含精勻誰言一點紅解寄無邊春
瘦竹如幽人幽花如處女低昂枝上雀搖蕩花間雨雙
翎决將起衆葉紛自舉可憐采花蠭清蜜寄兩股若人
富天巧春色入毫楮懸知君能詩寄聲求妙語
錢舜舉折枝圖(元)王惲
探花走馬醉西城歲與東君似有情不是今春風色惡
折枝圖上看清明
折枝(元)袁桷
錢生調露滴花枝蜂蝶無知鎮日隨記得畫橋流水處
雙紅背立隔簾窺
吳元瑜四時折枝(元)袁桷
吳生天機握羣動彩筆随時作輕重幽如静士槃澗歌妍若妖娥漢
宫寵娟娟交鳴疑欲語宛轉不去情相送宣和殿前花似玉珍禽低
昂手堪捧傳言寫生論甲乙御筆親題羣輩竦一朝百幻歸逝水
舊院凄涼麥成隴君不見桑間栗留田間雀難作折枝奉宣索
老錢折枝(元)龔璛
桃似臙脂棃似雪折花人是惜花人折枝圖上堪腸斷
忍更題詩破費春
題四時折枝(元)揭祐民
京洛名花觀盛衰霅錢風景各隨時靈株本撥無留活
却恨圖中誤折枝
題趙昌四季花圖(四首)(宋)范成大
海棠梨花
醉紅睡未熟淚玉春帶雨阿環不可招空記憑闌語
葵花萱草
衛足保明哲忘憂助歡娛欣欣夏日永媚我幽人廬
拒霜旱蓮
霜天木芙蓉陸地旱蓮草水花雲錦盡不見秋風好
梅花山茶
月淡玉逾瘦雪深紅欲然同時不同調聊用慰凋年
題惠崇著色四時景物(宋)樓鑰
由說惠崇真畫師生綃四幅見天機鷺翻桃岸韶光嫵
鵝浴蓮塘暑氣微風勁賓鴻霜始肅寒欺花鴨雪初飛
分明知是丹青卷仍欲沙頭喚(原本闕二字)
四愛圖(四首)(元)馬祖常
蘭
湘纍能楚辭猗蘭為之佩千載得涪翁幽姿未憔悴
蓮
瑩膚中含滋鮮彩外發藻晩紅詠池酣晝鉛敧岸裊
菊
的歴黃金華秋日媚階徑南山種秫翁飲酒不得盡
梅
鐵色僵萬木江南梅有花枯蘚纈古錦明英冠春葩
題趙子固山礬瑞香水仙叢蕙(元)虞集
梁園池館日蒼涼飛蓋追隨憶故鄉澤畔行吟春事晩
時時駐屐近微香
水墨四香畫(元)楊維楨
玉龍聲嘶五更了綠衣倒挂扶桑曉道人衝寒酒未醒
梨花零落春雲小
三芳圖(元)倪瓉
丹桂月光落猗蘭琴調清獨憐秋鶴瘦相對夜江横芳
烈誰先後才華孰重輕道心安有染無物惱閒情
題德範弟三香圖(元)牟巘
水仙侑食老逋家更著江南小白花三雅如渠好兄弟
衆芳未許以肩差
題雪景三香圖(二首)(元)張雨
春雪無聲入畫堂東風渾似北風涼袛緣何遜題詩少
信是徐熙落墨強青鳥下迎羅襪步蒼髯来近玉臺裝
匡廬也入幽閨夢睡裏山花各自香
雪羽飛来雪意濃國香狼藉瞑烟叢倩誰與剪吳淞水
愛爾能吟柳絮風翠袖佳人玉跳脫平頭奴子錦熏籠
劔南畫手看前輩著粉施朱或未工
題三香圖(明)高啓
羅浮洛浦與瀟湘三處離魂一本香夢斷月明秋渺渺
縞衣何短翠裙長
三香圖(明)王誼
微步凌波見襪痕玉容相向總無言夜深髣髴香塵過
疑是楊家姊妹魂
白牡丹桃花(明)徐渭
桃艷比夭姬花王富貴姿楚襄春日下閒坐選蛾眉
石榴萱草(明)徐渭
不是来西域還應到海南已含無限子何用佩宜男
剪春羅垂絲海棠(明)徐渭
美人睡不足春愁奈若何垂絲綠窗下聊為繡春羅
石榴荷花(明)徐渭
畫得荷花朵傍依海石榴西施夜浴罷催火照梳頭
芭蕉玉簪(明)徐渭
爛醉中秋睡起遲蒼蠅留墨研頭池合歡翠扇遮羞面
白玉搔頭去嫁誰
芭蕉雞冠(明)徐渭
芭蕉葉下雞冠花一朵紅蓮不可遮老夫爛醉抹此幅
雨後西天忽晩霞
落花圖(元)陳樵
紅如肌血薄如鱗李下桃根五色痕拂地暫隨風絮轉
繞亭不是雪花深人亡碧玉名猶在烟盡黃金鑛尚存
滿地丹鉛汚草棘何時凝綠遍丘林
濟南錄事參軍解君瑞芝圖(二首)(元)王惲
靈曄亭亭紫蓋光氣和無地不芬芳一枝特秀溪堂下
似表參軍政異常
從來腐朽化神奇正自餘精發菌芝浩蕩上林春色裏
自憐蒲柳望秋衰
題錢君輔紫芝圖(元)吳萊
我聞錢子古丈夫早歲喪親伏墓廬血淚迸空百草枯
神芝挺發黃土壚一莖三秀燁以敷圓釘寶蓋屹相扶
醴泉灌注含膏腴紫雲覆護連根株山靈地媪侈厥符
鳥啁獸躍助號呼削杖苴絰蔴布襦毁容惡服絶復蘇
孝悌有三貫斗樞卉木榮華孝之餘里閭耉長起歎吁
痛心疾首矧可摹夫孰非親堂上居日嚴祗敬本一軀
夫孰非子膝下娛風樹悲繞弗待予愛生戚死自古初
德鉏誶帚俗易趨刳分宦奥類向隅較計絲粟遽異儲
被薪委壑餧鳶烏酣酒嗜炙酗杯盂哀雖在身孝巳渝
天薦厥祉天亦誣信哉純孝與世殊史筆值此合特書
素冠所刺今不無朱草有神錫爾孤琅玕玉樹豈得如
岱衡恒華五嶽都玄黃赤白擁趾髗列仙山澤或療臞
瑞不為孝徒區區天寒歲晩霜霰疎愼終追遠在我儒
匪伊丹青繪此圖後有過者尚式車
宋徽宗菌圖(元)歐陽玄
地上層雲起玉柯依稀遺墨認宣和莆陽相國君知否
好作齋房芝草歌
畫芝(明)周用
四皓已安劉如何不懷歸千載商山芝爭如首陽薇
題倪雲林為韓復陽寫空山芝秀圖(明)僧元璞
每憶雲林子隠居清且閒褰裳採芝秀倚杖看秋山微
徑松隂暝青苔石上斑韓康偏有意時復到柴關
題蒲石(明)徐溥
竹鶴老人神仙徒漫寫九節青青蒲一掬寒泉浸山骨
小窗相對真蓬壺
為周評事題沈石田畫芭蕉(明)吳寬
老卉呈嬌紅破葉留故綠正當零落時對此殊不俗我
思石田生秋色填滿腹腹中抑鬱無奈何信手寫之忽
成幅滚滚白露初為霜苔花冷蝕山骨蒼眼昏錯道逢仙
子綠絲步障紅綃裳
題蕉(明)沈周
慣見閒亭碧玉叢春風吹過即秋風老夫都把榮枮事
却寄蕭蕭數葉中
蕉石圖(明)沈周
鶴程輕算亦三千歸去玄都只瞥然洞口碧蕉秋葉大
新詞閒錄小遊仙
荔枝題冊(明)王世貞
一片蒼崖萬古秋高天翠色晩俱浮自從謝傅東山別
未許交情到白頭
宗道師曾許尋鄭元乘春草圖見寄詩以促之
(元)戴良
平生不識鄭山輝寫草成圖偶見之恍惚鵝羣翻水日
依稀鴻爪印沙時康成已矣空書帶靈運凄其但夢池
寸楮尺綃能寄否敢憑去鴈致深期
題畫春草(明)陳憲章
蘭兮蘭兮翳灌莽棘刺蒲芽遞消長野竹抽梢一千丈
巨石盤雲覆仙掌鶺鴒三三兼兩兩鼔翼飛鳴齊下上
仰視玄穹極高廣稊稗瓦甓皆眞賞半酣一爬誰老癢
五羊城中鍾雪舫
題吳愷舉人春草(明)程敏政
習習風初度萋萋綠正勻誰將方寸地散作十分春
題春草圖(明)黃雲
野燒痕回一雨過村童放牧散平坡禰衡洲畔埋愁遠
建業城邊積恨多誰見夜深嘶石馬那知歲久没銅駝
江淹賦别魂銷處春水遥連漫綠波
徵明畫草(明)祝允明
光風輕泛綠迢迢氣煖烟和未盡消想得美人簾底坐
月華斜漾翠裙腰
春草圖(明)沈周
碧葉瑶韉鬭作叢水邊林下自春風靈芳不是尋常物
知落誰家藥籠中
御定歷代題畫詩類卷九十
