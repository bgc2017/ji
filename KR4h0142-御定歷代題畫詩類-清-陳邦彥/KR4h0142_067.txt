欽定四庫全書
御定歴代題畫詩類卷六十七目錄
漁樵類
王摩詰捕魚圖(宋郭祥正)
楊祕監秋江捕魚圖(金趙秉文)
王右丞雪霽捕魚圖(元元好問)
息軒秋江捕魚圖(元元好問二首)
李營丘寒江晚捕圖(元王惲)
題輞川捕魚圖(元袁桷)
王摩詰春溪捕魚圖(元鄧文原)
捕魚圖(元虞集)
題馬竹所照磨捕魚圖(元虞集)
題臨本捕魚圖(元柳貫)
題捕魚圖(元歐陽玄)
右丞春溪捕魚(元吳鎮)
王摩詰春溪捕魚圖(元黃公望)
高侍郎秋江捕魚圖(元張翥)
江鄉捕魚圖(元鄭元祐)
捕魚圖(明汪廣洋)
捕魚圖(明陶安二首)
春江捕魚圖(明管訥)
李龍眠畫雪中捕魚圖(明唐之)
清江捕魚圖(明蔣冕)
捕魚圖歌(明吳溥)
董端明漁父圖(宋陳子高七首)
漁翁圖(元程鉅夫)
為曹仲堅題漁父圖(元程鉅夫)
題春江漁父圖(元楊維楨)
秋江漁父圖(元劉秉忠)
林志尹秋江漁父圖(明張以寧)
西巖漁翁圖(明徐賁)
漁翁圖(明吳寬)
跋醉漁父圖(元王惲)
醉漁圖(明李廷儀)
醉漁(明傅汝楫)
題醉漁圖(明鄭鵬)
題漁娃圖(明楊慎)
題鄭子實著色溪山漁樂圖(元龔璛)
松雪臨郭熙溪山漁樂(元鄧文原)
寒江漁樂圖(元陳樵)
漁樂圖(元吳師道)
題松雪臨郭河陽溪山漁樂圖(元白珽)
江山漁樂圖(元謝應芳)
漁家樂題漁樂圖(明劉崧)
題漁樂圖(明王紱)
題漁樂圖(明陸深)
江鄉漁樂圖(明劉溥)
題錢舜舉漁樂圖(明沈周)
漁樂圖(明徐渭)
漁樂圖(明僧來復)
漁邨詩話圖(金党懷英)
題漁邨圖(元虞集)
漁邨落照(明謝士元)
漁邨晩照圖(明朱諫)
秋浦晚罾圖(明金幼孜)
漁隱圖(元杜本)
題賈原善典寶寒潭漁隱圖(明王瀚)
題漁隱圖(明文徵明四首)
題松溪漁隱圖(明僧元璞)
題漁隱圖(明僧智舷二首)
御定歴代題畫詩類卷六十七目錄
欽定四庫全書
御定歴代題畫詩類卷六十七
漁樵類
王摩詰捕魚圖(宋)郭祥正
魚躍魚沉都不知垂竿只要得魚歸天寒浪急魚難得
愁入蘆花日又西
揚祕監秋江捕魚圖(金)趙秉文
山蒼蒼江茫茫鳥飛不盡吳天長潮平漲落洲渚出秋
風幾舍鱸魚鄉漁郎聚魚鳴兩槳輕罾觸破青山浪脩
鱗出水玉參差晩日搖光金蕩漾長林無聲楓葉丹清
波不動江水寒誰令此圖落塵土乃是楊侯造化之筆
端我披此圖四十載老去而今重見畫空留名字落人
間當日題詩幾人在漁人走利士走名得失與魚相重
輕笑把綸竿渺滄海浩歌直欲膾長鯨
王右丞雪霽捕魚圖(元)元好問
江雲滉滉隂晴半沙雪離離點江岸畫中不信有天機
細向樹林枯處看漁浦移家媿未能扁舟蕭散亦何曾
白頭歲月黃塵底笑殺高人王右丞
息軒秋江捕魚圖(二首)(元)元好問
擲網牽罾太俗生煙波名利不多爭綠蓑衣底玄真子
可是詩翁畫不成
擊甕喧天網截河得魚何啻一罾多漁郎不作明年計
奈此纖鱗細甲何
李營丘寒江晚捕圖(元)王惲
古人不地著所向無賦租漁蠻舟為家一葉縱所如斜
陽淡淡明江湖萬魚戢戢依寒蒲幾家罾網晩未已博
酒欲得松江鱸卧檣傍舫宿波面不爾風浪防艱虞何
當醉帶笭箵去添我煙波作釣徒
題輞川捕魚圖(元)袁桷
洛口疾如箭駢頭赬尾鱗散網巖隈泊千漚水花勻輞
川蓮社侣百味不入脣時危涉飄蕩急管悲青春不如
漁師樂風水候昏昕連檣坐翁媪茗糜接婚姻永謝朝
市客炎凉生喜嗔
王摩詰春溪捕魚圖(元)鄧文原
輞川之景天下奇我惜曾聞不曾識若人筆端斡元氣
萬頃煙濤歸咫尺漁翁生事浩無窮醉挹青藍洗胷臆
或披蓑笠卧寒蟾或倚孤篷蘸空碧靜觀此理良可娛
應須仰慕王摩詰
捕魚圖(元)虞集
網罟日相從天寒澤國空釣竿長倚樹老却渭川翁
題馬竹所照磨捕魚圖(元)虞集
霜寒水淨已無魚漁者縱横網不疎羹食盡供晨市遠
炊煙猶待晩歸餘巳知漠漠濠梁意豈盡洋洋鄭沼如
萬里江湖春雨闊海鷗不去小舟虚
題臨本捕魚圖(元)柳貫
斬筏聯艫縛為柵中流起罾如舉羃取魚計獲有且多
撥剌銀刀長數尺船頭五兩受風偏雙槳乘之轉山急
夜凉星斗滿川垂煙銷鮫鰐騰空擲江鱗穿柳趁朝虚
白粲装囊供日食人生漁樂樂可知雲月為家天一席
翁歌媪醉兒嘯呼有酒盈甔無事役前林楓櫟疎欲凋
後岸茭蘆寒可剔自淮入汴昔所經野步荒郊曾自歴
秖疑輞口舊山川猶是高人畫時迹世言圖畫能象物
風土班班證今昔乾元去亂幾何年右輔分畿無數驛
畋漁樂業迺如此休養真堪遂生息臨摹甚似誰所為
大筆中藏千鈞力君不見舟車入算析毫釐漢皇經國
國未卑雖云山澤有厲禁魚麗以後非無詩
題捕魚圖(元)歐陽玄
太湖三萬六千頃靈槎倒壓青天影大魚吹浪高如山
小魚卷鬛為龍盤羣魚聯腴代桴鼓勢同三軍戰強虜
長網大罟三百尺攔截中流若環堵吳王宫中宴未闌
銀絲斫膾飛龍鸞大官八珍奉公子猩猩赬脣鯉魚尾
洞庭木落天南秋黃蘆滿天飛白鷗江頭吹笛喚漁舟
與君大醉岳陽樓
右丞春溪捕魚(元)吳鎮
前灘罾兮後灘網魚兮魚兮何所往桃花錦浪綠楊村
浦溆忽聞漁笛響我行笠澤熟此圖頓起桃源雞犬想
不如歸向茅屋底老瓦盆中醉春釀
王摩詰春溪捕魚圖(元)黃公望
春江水綠春雨初好山對面青芙蕖漁舟兩兩渡江去
白頭老漁爭捕魚操篙提綱相兩兩慎勿江心輕舉網
風雷昨夜過禹門桃花浪暖魚龍長我識扁舟垂釣人
舊家江南紅葉村賣魚買酒醉明月貪夫徇利徒紛紜
世上閒愁生不識江草江花俱有適歸來一笛杏花風
亂雲飛散長天碧
高侍郎秋江捕魚圖(元)張翥
秋江水多魚唯唯海風驅潮葭菼靡輕舠競載罛網出
欲向中流截魴鯉巨鱗有神不可獲騰沓波濤脱泥滓
最憐濡沫笭箵間小白鍼頭尖如指釣璜渭叟晩終遇
西塞玄真徵不起若人自是隱者徒豈比沙島漁蠻子
高髯能畫得玄理塗抹山川游戲爾千巖萬壑堆白雲
稍著人家喬木底眼中之景何所似富春澤畔鸕鷀里
西臺蕭瑟秋風高脚㡳灘聲蕩清泚我當扁舟衝鴈過
彷彿厓根舊曾艤自知世外漁者材只合投竿老煙水
巨緇未辦五十犗草屩撈鰕從此始
江鄉捕魚圖(元)鄭元祐
人言東坡謫居海上時顧見漁釣之家樂嬉嬉問其生
涯煙波萬頃舟一葉問其日給鰕蟹小鱻日三炊有時
大魚入網即沽酒有時順風張帆即解維不知朝廷尊
嚴百官側枕聽雞起不知行役戴星出入世途愁險欹
篷窗齁齁子女睡竹笛嗚嗚朝暮吹坡聞其言慘不樂
我身何有恒百罹瘴海南浮天接水家鄉往往夢見之
何如此漁者生不觸禍機麤衣糲飯既飽暖高蓋大馬
空奔馳我觀此圖重歎息無乃有似坡翁所見畫入無
聲詩金緋貴官一射獵漁釣江湖勞夢思投毫寫圖意
可見一舸秋風雙鬢絲
捕魚圖(為蕭楚芳賦)(明)汪廣洋
落花溶溶江水春江上好山如故人兩髯跼蹐事辛苦
舉網絶江遮巨鱗容儀頗亦類古雅匪特臨流羨漁者
天機妙發毫素間畫師豈是無心寫一髯長操百尺竿
一髯屹立當風湍後先指示若為語得失所繫何其難
綠髮小兒殊不癡解帶默默臨清漪偶然一飲坐樹下
鱣鮪有無初不期君不見任公子汎汎揚州弄雲水六
鼇駕出海上來未必竿頭能致此又不見張志和嘯歌
紫芝坐綠莎一絲風月亘終古眼底屑屑浮雲過覽君
此圖動深省世間萬事魚戲鼎唯有渭川姜子牙直鈎
下釣滄波冷
捕魚圖(二首)(明)陶安
操舟下網水波深幾簇漁家柳樹隂舉目紛紛爭為利
不知誰有子陵心
蓑笠衰翁凍欲僵溪風吹透稚兒裳幾多辛苦求鮮食
何似安居煑菜嘗
春江捕魚圖(明)管訥
玄真坊中老孫子老去今年不知幾綠蓑短短僅遮身
自小求魚足生理魚倉蟹舍小蓬門一帶編籬住江涘
昨夜青山得雨多門前三尺桃花水大家漁具都上船
水面紛然若浮蟻小兒捩柁立船梢老婦供炊在篷底
大繩屬網絶中流東船纔下西船起須臾兩船相向開
來往風波疾如駛前船得魚先上城後船回篙刺沙觜
此賓此主尚杯盤樵青已卧蘆花裏醒者尚釣醉者眠
東去西來隨所止不欠官家魚稅錢榮辱從來不干已
我家江南山水間煙樹參差絶相似作客天涯未得歸
一見此圖心獨喜俸錢幾時當買山小築茅堂三泖尾
白頭方是謝官時也學漁家從此始
李龍眠畫雪中捕魚圖(明)唐之□
玉龍行空不成雨首觸銀河落秋浦帝遣神工種白榆
皓鶴飛來老鷴舞榜兒踏船依楚竹不釣齊璜餌荆玉
波寒月黑大星稀萬斛驪珠豈勝掬夜闌緘素報麻姑
桑下塵飛海欲枯何如去作蓬萊主五城不夜無寒暑
清江捕魚圖(明)蔣冕
漁翁獨愛清江水孤棹横斜煙雨裏一聲欸乃隔江聞
舉網得魚滿筐美老婦報道茅柴香烹魚篘酒邀客嘗
酒酣熟睡喚不醒滿江風露天茫茫畫工曾向江頭見
幾度臨流深歎羨歸來拈筆寫半幅畫耶景耶皆莫辨
客從何處得此圖壁間彷彿成江湖應知濠濮不在遠
莊生乃是天之徒
捕魚圖歌(明)吳溥
官河雨後春水渾夾河兩岸皆漁村捕魚但願魚課足
風波雖險寕足論大魚無多趁時賣小魚連船賤如芥
大魚賣錢須納官小魚得錢還酒債漁郎捕魚莫厭貧
官河魚米朝朝新勸郎莫厭漁業賤古來亦有非常人
董端明漁父圖(七首)(宋)陳子高
處處晴沙著釣綸浴鳬飛鷺頗相親誰知夙昔風雲會
只似尋常江海人
鱠縷絲絲雪色魚碧筩香細引村沽江天此樂誰無分
不問官家乞鑑湖
君王獵罷載熊羆錫壤分茅合霸齊邑有魚鹽太多事
翛然何似釣璜溪
傾吳佐越早經綸朝市風波猛乞身不道五湖春浪急
篷窗還有捧心人
志和漁隱古仙真霅水風流見後身蓑笠何須訪圖畫
貂蟬凛凛在麒麟
雷澤田漁翊聖明射蛟南幸見升平稍分天漢昭回象
更和江湖欸乃聲
風煙回首釣魚臺巾褐從容小殿開自是玉皇香案吏
外邊休奏客星來
漁翁圖(元)程鉅夫
漁翁牽纑漁婦紡膝上兒看掉車響溪南溪北趁冬晴
水急船多欠新網祝兒休啼手正忙網成得魚如汝長
為曹仲堅題漁父圖(元)程鉅夫
風煙浩渺浪拍天百帆齊開爭一先輕舠蕩漾自來去
詩人曾賞古漁父山圍别浦樹參差水淨沙明人跡稀
大罾小罟較得失魴鱮暗作枯魚泣直鍼為鉤餌亦無
煙波不見真釣徒林中茅屋是誰子袖手無言方隱几
題春江漁父圖(元)楊維楨
一片青天白鷺前桃花水泛住家船呼兒去換城中酒
新得槎頭縮頸鯿
秋江漁父圖(元)劉秉忠
白蘋紅蓼滿滄洲江上青峯倒玉樓出沒不拘同水鴨
往來無繫伴沙鷗煙波圍繞幾漁舍天地横斜一釣舟
蓑笠為渠相蓋管瀟瀟風雨不勝秋
林志尹秋江漁父圖(明)張以寧
江風搖柳雲冥冥小漕釣歸潮滿汀賣魚得錢共秋酌
白酒船頭青瓦瓶樵青勸酒溪童舞擊甌唱歌無曲譜
船前野鴨莫驚飛我有竹弓不射汝
西巖漁翁圖(明)徐賁
雲水平生一釣綸扁舟來往楚江濱自燒綠竹炊新飯
誰道煙消不見人
漁翁圖(明)吳寬
數株古樹荒溪濱一竿占斷如無人溪深水聚魚亦聚
誰遣兩翁當要津葦間大艑何為者亦有長竿手中把
兩翁得魚慎勿爭只學收門取多寡
跋醉漁父圖(元)王惲
浪急舟輕任自由得魚歸去博新篘醉來省記靈均語
獨宿煙蓑笑不休
醉漁圖(明)李廷義
短蓑宿雨晞殘濕一竿深坐磯頭石捲綸歸去踏莎堤
笠影斜翻半山日紅杏橋邊有酒家將魚換酒不須賖
醉倒竹根呼不醒夢魂隨月入蘆花
醉漁(明)傅汝楫
煙輕江上釣初迴呼伴攜魚換酒杯便欲忘言醉蘆葦
獨醒恐有楚臣來
題醉漁圖(明)鄭鵬
去住一葉舟卷舒一竿竹朝從柳岸過夜向蘆汀宿魚
多不賣錢村酒換盈斛鮮膾簇銀絲芳香雜野蔌老妻
笑傾壺稚子歌擊筑醉來横短揖披襟坦便腹月明風
露淨蘧然睡方熟隨流任所之自信穩於屋嗟彼塵世
間風波平地伏紱綬成拘攣車馬生跼蹙華亭鶴不聞
千秋傷二陸
題漁娃圖(明)楊慎
碧玉深沉眢井邊綠珠魂斷舞樓前風流畢竟輸漁父
醉擁漁娃盡日眠
題鄭子實著色溪山漁樂圖(元)龔璛
東風忽來吹綠雨閒雲更學苕花舞山中之人歸未歸
溪上漁舟泛春渚
松雪臨郭熙溪山漁樂(元)鄧文原
峭石浮嵐俯翠微瀑流飛雨散林霏漁舟來往清溪曲
悵望行人古道稀
寒江漁樂圖(元)陳樵
菰蘆滿眼沙際天寒林古樹凝蒼煙長河不是天上來
緣何衮衮生筆端魚龍半隨風雨去舟人漁子空茫然
畫師胷中吞萬有吐出雲夢常八九
漁樂圖(元)吳師道
罾網縱横來去船老妻含笑小童顛旁人競羨漁家樂
不道羣魚正可憐
題松雪臨郭河陽溪山漁樂圖(元)白珽
遠山近山何歴歴下有長溪横一碧溪中亦有釣鼇手
此手不遮長安日野橋煙樹接草廬飛流如練懸空虚
截山白雲凝不去要人寫作巖居圖
江山漁樂圖(元)謝應芳
數口妻兒網一張船為家舍水為鄉江南江北山如畫
欸乃聲中送夕陽
漁家樂題漁樂圖(為曾朝佐郎中賦)(明)劉崧
漁家樂船裏為家無土著朝朝日日大江邊長汀短汊
從灣泊醉眠飽食托煙波却笑傍人事耕作月明篷上
蘆花飛雨打船頭楓葉落蘆花飛出水鱖魚秋正肥侵
晨相喚提網去薄暮放歌收釣歸夫妻白首長相聚有
脚何曾踏山路教兒打網莫種田長江有水無荒年
題漁樂圖(明)王紱
遥天雨歇明殘霞凉風颯颯吹蒹葭晩來隨處可棲泊
五湖煙水皆吾家得魚且覓秦橋酒旋采溪毛雜菱藕
除著沙鷗孰可親隔篷喚取鄰船叟生計年年一葉舟
全家不識别離愁兒能斫鱠兒行盞一笛横吹萬里秋
題漁樂圖(明)陸深
平沙坦路有風濤便欲移家傍此曹鼓櫂鳴榔自成趣
賣魚沽酒不辭勞拖藍檻水春雲膩破白船窗夜月高
收網一燈山下泊綠蓑衣㡳讀離騷
江鄉漁樂圖(明)劉溥
桃花雨歇春潮長江中鯉魚隨水上香蒲葉短白鷺飛
漁父乘船自來往船頭巨罾三丈餘轆轤引綆如引車
浪花觸船魚亂躍兒女相顧爭歡呼江頭賣魚朝買穀
晩來還向江頭宿老翁不愁兒不啼新婦船中炊欲熟
題錢舜舉漁樂圖(明)沈周
長江無風縐秋碧鴨嘴平灘引南北水楓脱葉荻花飛
獨許紅蘢占秋色東船老漁罱魚立手擘罱竿雙脚赤
清波照魚如可拾自見鬚眉還歴歴老妻背坐乳小兒
似厭大兒爭且索西船收綸唱歌返短楫弄波聲湱湱
一家妻子團圞頭三泖五湖供泛宅得魚換米日日飽
鮮鯉活鱸為黍稷漁船兩葉天地間翻覺船寬浮世窄
與漁傳神霅溪老滿眼江河紙盈尺煙波情性漁不知
令漁見畫漁還惜
漁樂圖(明)徐渭
一都寧止一人游一沼能容百網求若使一夫專一沼
煩惱翻多樂翻少誰能寫此百漁船落葉行杯去渺然
魚蝦得失各有分蓑笠隂晴付在天有時移隊桃花岸
有日移家荻芽畔江心射鼈一丸飛葦梢縛蟹雙鼇亂
誰將藿葉一筐提誰把楊條一線垂鳴榔趁獺無人見
逐岸追花失記歸新豐新館開新酒新鉢新薑搗新韮
新歸新鴈斷新聲新買新船繫新柳新鱸持去換新錢
新米持歸新竹然新楓昨夜鑽新火新笛新聲新暮煙
新火新煙新月流新歌新月破新愁新皮魚鼓悲前代
新草王孫唱舊遊舊人若使長能舊新人何處相容受
秦王連弩射魚時任公大餌刳牛候公子秦王亦可憐
秖今眠却幾千年魚燈銀海乾應盡東海腥魚腊盡乾
君不見近日倉庚少人食一魚一沼容不得白首渾如
不相識反眼輙起相彈射蛾眉入宫驥在櫪濃愁失選
未必失自可樂兮自不擇覽兹圖兮三太息噫嗟嗟樂
哉愧殺青箬笠
漁樂圖(為茅指揮題)(明)僧來復
漁郎家住鸕鷀灣水雲千頃茆三間太平身不識官府
只將網罟營朝餐大兒扳罾露兩膊小兒鳴櫓垂雙鬟
煙波託命作畎畆蒲蓑不怕風雨寒東泛白蘋渚西泊
黃蘆灘水邊長覓鷗鷺伴天上那識鵷鸞班得魚歸來
慰妻子收拾絲綸坐篷底菱租剰有輸官錢沽酒街前
糴新米紫蟹黃金鼇白鯽丹砂尾錯雜羅盤餐交歡聚
鄰里有身誰無衣食謀昨日紅顔今白頭銅駞陌上車
如流擾擾塵土何時休我愛嚴子陵脱身如老鶴釣雪
桐江臺高情付寥廓人生何為困羈縳對此新圖想丘
壑扁舟弄月歌滄浪誰似漁家有真樂
漁村詩話圖(金)党懷英
江村清境皆畫本畫裏更傳詩話工漁父自醒還自醉
不知身在畫圖中
題漁村圖(元)虞集
黃葉江南何處村漁翁三兩坐槐根隔溪相就一煙棹
老嫗具炊雙瓦盆霜前漁官未竭澤蟹中抱黃鯉肪白
已烹甘瓠當晨餐更擷寒蔬共萑席垂竿何人無意來
晩風落葉何毰毸了無得失動微念况有興亡生遠哀
憶昔採芝有園綺猶被留侯廹之起莫將名姓落人間
隨此横圖卷秋水
漁村落照(明)謝士元
返照射江臯寒鴉閃歸翼理棹回中流澹彼南山色
漁村晩照圖(明)朱諫
落日遥遥江水綠一葉扁舟當華屋漁翁生計等浮漚
醉來每向滄洲宿野店炊煙羃高樹罷釣收綸且歸去
蒼鷗泛泛似留人逝水無情向何處世人皆巧我獨拙
鼓枻清歌日光沒磻溪舊事總不知手把深杯對明月
秋浦晩罾圖(明)金幼孜
蕭蕭落木水增波敧岸風凉起棹歌怪得漁郎贏笑語
晩來罾上得魚多
漁隱圖(為程子純賦)(元)杜本
山下白雲縹緲水邊紅樹依稀信有桃源深處漁人今
亦忘歸
題賈原善典寶寒潭漁隱圖(明)王瀚
君家舊在寒潭住故寫新圖寄幽趣木落秋山潭水空
猶把長竿倚溪樹角巾野服身翩翩髣髴當年孟浩然
題漁隱圖(春夏秋冬四首)(明)文徵明
江南雨收春柳綠碧煙歛盡春江曲十里蒲芽斷渚香
千尺桃花春水足溪翁鎮日臨清渠坐弄長竿不為魚
太平物色不到此安知不是嚴光徒
江頭夏雨十尺強晩波搖日空江凉遊魚瀺灂樂深藪
不謂人間有漁笱笱得江魚不税官自食自漁終歲歡
輸租轉賦世途惡漁家自得江湖樂
漁翁老去頭如雪短笠輕蓑舟一葉百頃魚蝦足歲租
十隻鸕鷀是家業横笛朝衝柳外風浩歌夜弄波心月
不嫌湖上有風波世路風波今更多
煙沉風緊鳴蕭蓼江湖歲晩玄冥肅寒塘日出曉光浮
村甕茅柴酒初熟網得冰鱗不入城自漉瓦盆招近屬
欸乃一聲煙水長葦深江靜然湘竹
題松溪漁隱圖(明)僧元璞
我昔楚江上釣船時往還長歌送落日濯足對青山魚
遊春草裏鳥去白雲間此意孰能解忘言心自閒
題漁隱圖(二首)(明)僧智舷
江水悠悠白鷺飛風埃吹不上荷衣綸竿收起心無事
貪看青山却怕歸
此老行藏何太迂不甘朝市釣江湖江湖又欲逃魚税
勾個漁舟隱畫圖
御定歴代題畫詩類卷六十七
