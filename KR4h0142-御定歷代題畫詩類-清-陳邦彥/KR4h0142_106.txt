欽定四庫全書
御定歴代題畫詩類卷一百六目錄
獸類
韋偃牧馬圖(宋蘇軾)
奚官牧馬圖(元元好問)
子昂風林牧馬圖(元劉因)
子昂摹韓幹牧馬圖(元吳師道)
題趙子昂所畫牧馬圖(元貢奎)
牧馬圖(明陳政)
題伯時畫頓塵馬(宋黃庭堅)
輥馬圖(金張澄)
題袞塵騮圖(元虞集)
輥馬圖(元王惲)
衮馬圖(元楊維楨)
題李龍眠畫滾塵馬(元張天英)
題趙仲庸所畫滾塵馬(元唐肅)
題張參政所藏驄馬滾塵圖(元朱德潤)
衮塵馬圖(明高啓)
衮塵馬圖(明陳昌)
楊祕監下槽馬圖(金黃庭筠)
曹將軍下槽馬圖(元揭徯斯)
曹霸下槽馬(元虞集)
題廏馬圖(元王惲)
御驃出廏圖(元王惲)
題曲江洗馬圖(元倪瓉)
戲題出洗馬(元趙孟頫)
奚官洗馬圖(元張雨)
洗馬圖(元張伯淳)
趙子昂浴馬圖(元劉因)
李伯時畫浴馬圖(元楊載)
題浴馬圖(元郯韶)
揩癢馬圖(元鄭元祐)
題趙仲穆揩癢馬圖(元朱德潤)
題趙仲穆擦癢馬(元張天英)
揩癢馬歌(明華幼武)
題趙榮禄揩癢馬圖(明闕名)
題曾無疑飛龍飲秣圖(宋戴復古)
飲馬圖(元楊維楨)
題飲馬圖(元傅若金)
題唐叔美飲馬圖(明張鳳翼)
舞馬圖(元張伯淳)
題立仗馬圖(元柳貫)
題趙翰林畫立仗馬(元張天英)
子昂逸馬圖(元袁桷)
逸馬圖(元袁桷)
試馬圖(元袁桷)
散馬圖(元袁桷)
鞭馬圖(元袁桷)
絡馬圖(元袁桷)
題振轡馬(元丁立)
題唐圉人調馬圖(元陳深)
黃門飛鞚圖(元姚璲)
奚官牽馬圖(明王禕)
賦蔣甥若水番馬圖(宋樓鑰)
李早蕃馬圖(元王惲)
題番馬圖(明殷士儋)
李潛宛馬圖(元王惲)
金馬圖(元虞集)
西馬圖(元張天英)
胡馬圖(宋郭祥正)
胡馬圖(明解縉)
胡馬圖(明王弼)
胡馬圖(明祝允明)
瘠馬圖(元揭祐民)
題瘦馬圖(元蒲道源)
題夀監司所藏瘦馬圖(元薩都拉)
題胡環瘦馬圖(元丁立)
龔聖予畫瘦馬行(元馬臻)
題張戡瘦馬圖(元姚文奐)
題張戡畫瘦馬圖(元郭翼)
題張戡瘦馬圖(元鄭東)
題進士卜友曾瘦馬圖(明張以寧)
題老馬圖(明僧妙聲)
病馬圖(元劉因)
病驥圖(明周忱)
題人馬圖(元陳旅)
金人馬圖(明高啓)
題西戎獻馬圖(明吳寬)
題進馬圖(明劉崧)
陳居中進馬圖(明凌雲翰)
御定歴代題畫詩類卷一百六目錄
欽定四庫全書
御定歴代題畫詩類卷一百六
獸類
韋偃牧馬圖(宋)蘇軾
神工妙技帝所收江都曹韓逝莫留人間畫馬唯韋侯
當年為誰埽驊騮至今霜迹蹋長楸圉人困臥沙隴頭
沙苑茫茫蒺藜秋風鬉霧鬛寒颼颼龍種尚與駑駘遊
長稭短豆豈我羞八鑾六轡非馬謀古來西山與東丘
奚官牧馬圖(息軒畫)(元)元好問
曹韓畫樣出中祕燕市死骨空千金息軒筆底真龍出
凡馬一空無古今安閒自與人意熟瀟灑更覺天機深
奚官有知應解笑世無坡仙誰賞音
子昂風林牧馬圖(元)劉因
駟馬不受人間齕春入川原草如髮老髯背面心巳知
眼底玄黃總凡骨相親柳下那作疎泯默此意今為圖
竹林之賢固竒士晚歲絶交真可吁
子昂摹韓幹牧馬圖(元)吳師道
開元内廏多名馬畫手無雙數曹霸弟子韓幹筆意新
承恩亦向天墀畫含毫拂練五雲動旋關轉軸羣龍化
圉人臨閑振金索御鞍初卸收黃帕豐草聯槽晝不嘶
飛花卷仗春停駕西風回首征塵生蜀棧青螺愁獨跨
趙公何從得此本步武曹韓相上下驪黃埽空四海眼
丹青妙續千年話誰云此馬不復存看取匣中光照夜
題趙子昂所畫牧馬圖(元)貢奎
霧鬛雲鬉出帝閑誰將圖畫落人間奚官飽牧無餘事
獨立春風憶華山
牧馬圖(明)陳政
草細泉香野色新五花驕氣散春雲昂頭似憶當年事
立仗凌寒夜正分
題伯時畫頓塵馬(宋)黃庭堅
竹頭搶地風不舉文書堆案睡自語忽看高馬頓風塵
亦思歸家洗袍袴
輥馬圖(金)張澄
飛塹乘城力亦優不應伏櫪便垂頭而今世上無良樂
兀兀黃塵輥得休
題袞塵騮圖(元)虞集
驊騮食粟石每既立仗歸來汗如洗脱羈展轉聊自恣
落花塵土隨身起君不見春雷起蟄龍欠伸霧擁雲蒸
九河水
輥馬圖(元)王惲
馬蹄立論見天機四輥塵沙更適宜恰似解袍隨意處
小齋磅礴退朝時
衮馬圖(元)楊維楨
唐家内廏三萬匹畫史縑緗都熟識綠蛇連卷骨初脱
一團旋風花五色濕雲乍洗烏龍池金索掣斷愁欲飛
奚官獨立柳陰下手把玉鞭將贈誰
題李龍眠畫袞塵馬(元)張天英
明皇最愛玉華驄袞衰芳塵繡嶺宫一曲落梅驚起舞
風摧龍翼戰場空
題趙仲庸所畫滾塵馬(元)唐肅
匹馬滚塵誰所寫天水王孫最文雅王孫系宋不系唐
那識唐人與唐馬左輔白沙白於雪四十萬頭名各別
廏中此馬帝常騎一色紫霞名叱撥馬官似隸王毛仲
左手執刷右持鞚沙平草暖不被鞍芻豆飽來筋力縱
翻身倒豎踣鐵蹄霧尾風鬉亂不齊元是滇池赤龍種
猶思躍浪湧春泥太平無事征戰少青絲絡頭可終老
不似交河赴敵時夜蹴層冰僵欲倒
題張參政所藏驄馬滚塵圖(元)朱德潤
盛唐太僕王毛仲八坊分隊三花動當時畫馬稱曹韓
尺素幻出真龍種玉花照夜爭新妍一馬滚塵鬉尾鮮
昂頭不受金絲絡汗血輾沙生晝烟翰林妙寫不減古
名駒染出青豪素延祐君王賞駿材金盤賜帛出當宁
時清處處生驪騧何必漢朝稱渥洼王良幸勿嗔踶齧
一躍天衢千里沙
袞塵馬圖(明)高啓
千里歸來苜蓿春五花和汗衮香塵青絲暫解從天性
多謝黃門老圉人
衮塵馬圖(明)陳昌
霧鬛風鬃汗血騧也曾千里渡流沙絲韁不受黃門控
間向東風滚落花
楊祕監下槽馬圖(金)黃庭筠
龍眠悔畫馬政恐墮馬趣我今破是說試下第一句道
人三昧手游戲萬象具萬象初莫逃畢竟無所住譬如
大圓鏡照物隨其遇少焉物四散影果在何處楊侯具
此眼透脱向上路萬馬落人間益證龍眠誤
曹將軍下槽馬圖(元)揭傒斯
曹霸畫馬真是馬宛頸相摩槽櫪下卓犖權竒果如此
豈有世上無知者朱絲不是凡馬韁天閑十二皆龍驤
曾從天子平四方畫圖彷彿餘驪黃華山之陽春草長
曹霸下槽馬(元)虞集
櫪下長年飽豆芻誰通馬語識踟蹰主恩深重知何報
或者東封駕鼓車
題廏馬圖(元)王惲
前年扈從獵長楊偶雜髯騶宿野莊一牽玉華三百匹
老人垂淚說先皇
御驃出廏圖(元)王惲
何人拂絹素寫此房駟精一馬老伏櫪志在千里行二
馬騁踶齧角壯猶龍騰一馬方輥塵海岸翻鯤鯨畫師
慘淡意落筆矜多能我觀寓所感國制貴有經唐人重
馬政分屯列郊坰當時百萬匹肅肅羅天兵東封與西
蕩歲用不可勝嗣王獵其餘尚足開中興乃知三軍本
匪馬將奚憑聖經說備豫萬古為世程倉卒事亦辦未
免衆目驚我思立仗間振鬛伸長鳴吾言固芻蕘聖經
其可輕
題曲江洗馬圖(元)倪瓉
校獵上林苑洗馬昆明池霜威肅笳鼓雲氣畫車旗馬
班陳賦頌衞霍綏蠻夷王風既未遠文明方在兹逶迤
霄漢上鳳皇尚來儀
戲題出洗馬(元)趙孟頫
齧膝泛駕誰能御駑蹇紛紛何足顧青絲絡首錦障泥
鞭箠空勞怨長路明窗戲寫乘黃姿洗刷歸來氣如怒
不須對此苦歎嗟男兒自昔多徒步
奚官洗馬圖(元)張雨
曾侍赤墀東天池看浴龍晩涼湖上夢猶立柳陰中
洗馬圖(元)張伯淳
蕭蕭霧鬛與風鬉撲面征塵一洗空相顧倍增神駿氣
恍疑初在渥洼中
趙子昂浴馬圖(元)劉因
苜蓿原空雪新積羣馬飢鳴渡江食大梁公子心未平
一匹宛駒萬夫敵圉人初浴意氣增跨轡巳晩知無成
雲窗徘徊悄無語掩卷索索猶風生
李伯時畫浴馬圖(元)楊載
古稱難畫莫如馬近朝惟數李伯時不至天閑觀帝服
如此骨相何由知頭類渴烏尖插耳竟渡流沙輕萬里
圉人牽浴恒凛然復恐化龍奔入水貧居里巷無馬騎
徒步出入多傷悲大脛薄蹄何足願退立道傍塵滿面
題浴馬圖(元)郯韶
花落春雲滿御堤晩涼試浴濯龍池五王未許爭飛鞚
先賜承恩太僕騎
揩癢馬圖(元)鄭元祐
啄瘡烏去未斜陽雨足春隄草正長摩擦樹根休揩癢
明朝要爾戰沙場
題趙仲穆揩癢馬圖(元)朱德潤
渥洼天馬骨如龍散步春郊苜蓿中揩徧玉鬉塵未落
日斜宫樹影搖風
題趙仲穆擦癢馬(元)張天英
啄瘡烏去夕陽西磨癢枯株振鬛嘶今日戰場春草綠
相看誰濯錦障泥
揩癢馬歌(明)華幼武
魏公畫法擅天下時向玉堂閒畫馬龍媒貌得五花驄
放牧長秋沙苑中青絲暫解黃金鞅老樹槎枒恣揩癢
霜蹄蹴踏尾蕭騷奮鬛驕嘶肉屈強畫中神妙無人語
直上曹韓不過許曹韓已矣魏公亡後來作者誰堪數
君不見不惜千金市駿骨此圖世問為第一
題趙榮禄揩癢馬圖(明)闕名
韓幹真龍下筆肥銀鞍羅帕絡青絲春風碧野和烟放
誰見林間揩癢時
題曾無疑飛龍飲秣圖(宋)戴復古
雲巢示我良馬圖一騎飲水一騎芻竹批兩耳目搖電
毛色純一骨相殊何人貌此真權竒筆端疑有渥洼池
駑駘當用驊騮老贏得畫圖人看好盆中飲槽中秣無
用霜蹄空立鐵何如渴飲長城壕上波飢則飽喫天山
禾振首長鳴載猛士龍驤踏碎鷹巢窠
飲馬圖(元)楊維楨
佛郎新來雙象龍鼻端生火耳生風臨流飲水如飲虹
波光倒吸王良宫吁嗟青海頭白磧尾渴烏一失金井
水長城窟遠腥風起
題飲馬圖(元)傅若金
一斛寒泉照紫騮蕭蕭駿尾動高秋夜來櫪上西風滿
憶傍寒雲飲隴頭
題唐叔美飲馬圖(明)張鳳翼
百戰空疲千里姿悲嘶猶自逐圉師春風日飲長城窟
那得人間伯樂知
舞馬圖(元)張伯淳
獨立天衢骨相竒縑緗猶記寫真時開元天寶今陳迹
舞破中原馬不知
題立仗馬圖(元)柳貫
玉立彤墀氣尚麤食殘芻豆更何須太平未必閒無用
一幅君王納諫圖
題趙翰林畫立仗馬(元)張天英
瓊柱花雲繡勒春霜蹄新刷紫霄塵月明曾弄瑤池影
天廏傳呼五色麟
子昂逸馬圖(元)袁桷
神駿飄飄得自閒天池飛躍下塵寰青絲絡首誰收得
留與春風十二閑
逸馬圖(元)袁桷
瑶池宴罷周王耄牛首蛇身騁怪靈漢使近從西極返
龍媒元是世間形
試馬圖(元)袁桷
二駿翩翩勢並驅轉頭槽櫪總庸奴秋風萬里雲容與
不用青絲強縶拘
散馬圖(元)袁桷
秋盡川原草樹空冷雲嗚咽似呼風太平天子櫜弓矢
留得閒身落照中
鞭馬圖(元)袁桷
生駒萬里意所向知無前圉人忌其德未試先加鞭要
令俛首馴使我嘗相憐伯樂死巳久此道不復傳駕車
困泥途伏櫪老歲年所用非所養誰能别媸妍畫師逐
時好謂爾誠當然披圖重歎嗟我意何由宣
絡馬圖(元)袁桷
秋原苜蓿肥雲屯帖帖此馬和且馴屬車效駕豈在力
愧汗絶足追奔塵王良不生造父往公子毫端意悽愴
虞淵逐日終飲河出門加鞭奈爾何
題振轡馬(元)丁立
渥洼龍馬進來時奮迅長鳴不受羈詔與從官調得熟
只教隨仗不教騎
題唐圉人調馬圖(元)陳深
飛龍天廏隘雲稠一匹驕馳掣電流櫪下髯奴真厮養
眼中元不識驊騮
黃門飛鞚圖(元)姚璲
太平無有羽書塵局促龍鱗萬里身不著圉人時騁騖
天閑驕悍若為馴
奚官牽馬圖(明)王禕
太液池邊新浴罷未央門外乍牽來若教立仗丹墀下
恐負平生泛駕才
賦蔣甥若水蕃馬圖(宋)樓鑰
何處驅來良馬六騮黃參錯如花簇胡為不作騰驤去
各有游韁縶前足胡人下馬俱少休倦倚氈裘眠正熟
酋豪捒箭奚奴撚意欲時發不遺鏃琵琶横倚續續彈
一夫坐聽羌中曲卧擁提壺將引飲英氣虬鬚皆貴族
沙磧坡陀高復低天寒不見寸草綠我行燕薊頗見之
狼帽烏靴乃其族勿云恃勇不知義要以赤心置其腹
嗚呼安得壯士健馬咸作使坐令戎馬皆臣僕
李早蕃馬圖(元)王惲
羣奔角壯任郊坰已入竿頭莫力爭惜取蹄間三(闕一字)
逸望雲秋計鐵山程
題蕃馬圖(明)殷士儋
玉塞無聲夜有霜橐駝五萬入漁陽平沙落日悲風起
馬上横捎四白狼
李潛宛馬圖(元)王惲
李生鞍馬見金初仿像殊方職貢圖今去玉門途萬里
總隨鞭策入長驅
金馬圖(元)虞集
賈胡自騎千金馬解囊小憩荒城下平原無樹起秋風
夢到陰山雪横野太平疆宇大無外外戶連城無閉夜
不然安有獨行人懷寶安眠如畫者
西馬圖(元)張天英
西來萬里氣如雲便策天閑第一勲此日登謌薦清廟
於今能得幾人聞
胡馬圖(宋)郭祥正
唐時胡馬入長安下馬胡兒倚馬鞍今日昇平無此物
樽前聊展畫圖看
胡馬圖(明)解縉
破衲自風沙兼天壓雪花草閒狐兔盡歸去帝王家
胡馬圖(明)王弼
夜醉葡萄倚壁眠眼中胡騎忽翩然誰知慘淡寒綃裏
中有黃榆萬里天
胡馬圖(明)祝允明
駿骨千金産名王萬里歸風煙辭大漠雲電赴皇畿立
仗容陪舞從龍敢假威此來空地類苜蓿近郊肥
瘠馬圖(元)揭祐民
念汝出塞下四蹄疾如飛半夜馳臨關氣奪戎王圍被
鐵踏河冰幾度向武威將軍事百戰騰力不顧肥秖今
飲渭流齒老不任鞿坡寒莫風酸磧瘠春草微百感畫
者意要見駿骨稀但看古英賢攻苦常寒飢
題瘦馬圖(元)蒲道源
誰寫驊騮草野閒身行萬里骨如山絶勝秣飼無他技
枉占君王十二閑
題夀監司所藏瘦馬圖(元)薩都拉
沙場日暮春草肥瘦馬不受黃金羈天生神駿天所愛
豈容過市無人知郎官病坐芙蓉幕喜見馬圖天上落
人生相遇貴相知孰謂世間無伯樂
題胡環瘦馬圖(元)丁立
渥洼此去幾萬里荒草黃雲連白沙到得單于臺下日
暖風開遍地椒花
龔聖予畫瘦馬行(元)馬臻
在昔開元曹將軍健筆突兀老入神能貌明皇玉驄馬
博得聲價輕千鈞後來韓幹只畫肉少陵不許肥失真
寥寥此道幾懸絶至理不付尋常人淮陰龔公老儒者
落筆文辭馳二雅有時快意埽馬骨妙處不在曹公下
畫時想極虚無垠思入萬里沙場昏凝精洞視色不變
杳冥之中百體存相經合備渥洼種仰首鳴天鼻欲動
氣豪似與神龍爭疾雷迅電驚塵夢憶昨嫖姚騎戰時
旋雲轉雨分四蹄翻然踏碎關山雪歸來汗血光淋漓
霜枯萬骨功誰利太平總為將軍致如今衰瘦箭瘢乾
生駒却受黃金轡此馬此畫絶世無先生慷慨傳此圖
可憐韋諷日巳遠獨撫此畫深嗟吁北風動地天色慘
展開猛士寒搖膽詠罷新詩無限情卷向空齋白日晩
題張戡瘦馬圖(元)姚文奐
稜稜出神骨翼翼照龍光顧影時思戰長鳴勢欲驤征
鞍坐兒女遠道負餱糧歸到龍沙日秋風苜蓿長
題張戡畫瘦馬圖(元)郭翼
瘦骨鋒稜珠汗落臥痕半雜古苔煙未脱將軍金匼匝
又駝兒女玉嬋娟蒼皇日色龍沙外慘淡秋聲鴈塞前
神駿只今誰貌得開圖老眼一醒然
題張戡瘦馬圖(元)鄭東
北風蕭蕭沙草黃天寒馬瘦骨如牆渾家兒女雕鞍上
日日陰山射白狼
題進士卜友曾瘦馬圖(明)張以寧
卜翁喜我詩袖出瘦馬圖前有杜陵瘦馬行令我閣筆
久嗟吁憶昔馬齒未長日金羈躞蹀嗚天衢逐景虞泉
日未晡羲和頓轡喘不蘇石根一蹶亦常事誰遣逸足
輕夷途霜風大澤百草枯飲齕不飽長毛疎相者舉肥
汝苦瘠委棄乃在城東隅病顙有時磨古樹翻蹄無力
衮平蕪當年笑殺紫燕愚中路清涕流鹽車嗟哉此馬
世罕有駑駘多肉空敷腴格骨稜層神觀在頗類山澤
之仙臞解劍贖汝歸伯樂今豈無浴之萬里流秣以百
束芻苜蓿花白春雲鋪氣全或比新生駒持之西獻穆
天子尚與八駿爭先驅瑶池雲氣浮太虚日出積雪青
禽呼長望臨風心鬱紆
題老馬圖(明)僧妙聲
老棄東郊道空思冀北羣蕭條千里足錯落五花文苜
蓿秋風遠蘼蕪落日曛太平無一事愁殺故將軍
病馬圖(元)劉因
青絲屈曲長安道卓午歸來廏中老側身仰天思遠遊
口不能言顔色悄奚官却立深有疑似言非病那容醫
願乘長風迅絶足一息八極歸瑶池
病驥圖(明)周忱
吳興父子俱能畫捉筆往往追曹霸當時託意知為誰
惻愴令人傷此馬此馬虺頹未可輕昔隨八駿天衢行
綵雲禁籞春如海曾聽玉輅和鸞鳴一朝謝病離天仗
骨聳毛焦氣凋喪恥與駑駘競粟芻自甘偃臥沙丘上
孫陽去後苦難逢寂寞誰加剪拂功羈金絡玉復何日
顧影懷恩悲晩風古來千金市駿骨況此精神那可忽
飼秣重歸十二閑猶堪萬里奔騰出
題人馬圖(元)陳旅
少年僕圉恃恩私天廏名駒得試騎莫向昇平飄赤汗
五花雲暖浴春池
金人馬圖(明)高啓
名王愛游獵初試射雕弓白草秋原曠黃沙晩塞空琵
琶應漢女腰褭是胡驄歸醉葡萄綠穹廬在月中
題西戎獻馬圖(贈楊應寧都憲督理陜西馬政)(明)吳寬
烏駥曉渡黃河來蹴踏萬里風沙開四蹄垂鐵不可鑿
拳毛繞腹非凡材戎人牽過簫關下毳衣氊帽胡為者
不辭馳獻到關西聞道楊公來主馬平涼極望水草新
監苑重開列圉人此匹真為渥洼種隠起龍文猶滿身
馬復令行如詔旨蕃息應看錦雲比唐家莫說惟毛仲
秦世徒傳有非子内地養馬連長槽㪺水莝草民何勞
楊公一來壯兵氣萬騎逐北天山高羯胡夜撤穹廬遁
馬政既成公入覲還將此匹獻天閑不是按圖空索駿
題進馬圖(明)劉崧
拳毛赤騧初來進西人自控中官引虎氣深騰紫禁門
龍光暗掣青絲紖玉鞭金鐙調馬時天子親御和鸞宜
香街十二柳如霧太液宫前花滿枝神物飛騰那可測
電埽風馳周四極時來顧影只長嘶太僕圉人騎不得
陳居中進馬圖(明)凌雲翰
明王慎德蠻夷賓尺天寸地皆王臣遠人重譯貢龍馬
流沙萬里來麒麟金丸聲動佛郎國寶劍氣接明河津
不知何年離榆塞但見此日朝楓宸毛騧生來玉琢鼻
淺驄蹙起花攅鱗最後赭白信無敵如此丹青疑有神
騰驤欲飛使者喜控制不得奚奴嗔我聞陳閱善匠意
無乃韓幹為前身按之圖中得所似惜哉世上遺其真
驪黃牝牡不易索九方皋後知何人
御定歴代題畫詩類卷一百六
