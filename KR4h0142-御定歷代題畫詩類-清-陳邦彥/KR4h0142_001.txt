欽定四庫全書
御定歷代題畫詩類卷一目錄
天文類
觀慶雲圖(唐李行敏)
觀慶雲圖(唐柳宗元)
觀慶雲圖(唐闕名)
詠郡齋壁畫片雲(唐岑參)
題李士曹廳壁畫度雨雲歌(唐岑參)
同李九士曹觀壁畫雲作(唐高適)
題春雲出谷圖(金党懷英)
春雲出谷横披(元劉因)
閻立本西嶺春雲圖(元鄧文原)
閻立本西嶺春雲(元吳鎮)
題啓南萬壑春雲圖(明吳寬)
閻立本秋嶺歸雲圖(元鄧文原)
秋嶺歸雲圖(元吳鎮)
王晉卿萬壑秋雲圖(元吳鎮)
叔明松壑秋雲圖(元吳鎮)
王晉卿萬壑秋雲圖(元黃公望)
江閣秋雲圖(明林鴻)
書谷口雲深圖(明王恭)
歸雲圖(明解縉)
題飛霞圖(明劉崧)
題赤城霞圖(明張羽)
題李白泰山觀日出圖(元段輔)
題華峰望日圖(明高棟)
題錢舜舉畫日照羣山圖(明張羽)
海月圖(元黃溍)
江月圖(宋朱子)
江月圖(宋崔鶠)
題江月圖(明程嘉燧)
題王眉叟溪月圖(元袁桷二首)
宋理宗南樓風月横披(元劉因)
題半月芝蟾畫卷(元吳澄)
明河秋夕圖(元劉因)
觀孫太古周天二十八宿星君像圖(元吳萊)
敬題皇姑魯國長公主所藏唐周昉畫金德星君
真形圖(元柳貫)
許中正捕龍雷(宋文同)
雷雨護嬰圖(元郭畀)
雷雨護嬰圖(元王勉)
雷雨護嬰圖(元俞希魯三首)
雷雨護嬰圖(元楊樞)
題風雨護嬰圖(元錢惟善)
春風萬里圖(元王惲)
題春林雨意圖(元謝應芳)
題江邨風雨圖(金元好古)
江邨風雨圖(金王萬鍾)
山邨風雨圖(金張建)
風雨圖(元許衡)
題趙幹江樓風雨圖(元許有壬)
題風雨圖(元李祁)
題秋山風雨圖(元郭珏)
虞勝伯江山風雨圖(元鄭元祐)
董北苑溪山風雨圖(明吳寬)
滿林風雨圖(明陸深)
題溪山風雨圖(明王世懋)
扇畫禁煙風雨圖(明李日華)
蕭照春江煙雨圖(元戴表元)
江貫道煙雨圖(元袁桷)
題煙雨圖(元范梈)
題春山煙雨(元貢性之)
李咸熙夏山煙雨圖(元黃公望)
題溪邨煙雨圖(元郯韶)
平林煙雨圖(元舒頔)
題米元暉湖山煙雨圖(元黃石翁)
題溪山煙雨圖(元卞思義)
題湖山煙雨(明劉基二首)
應制題畫煙雨(明于慎行)
題劉明府所藏秋江欲雨圖(宋陳造)
關仝驟雨圖(宋劉克莊)
題董高閒道士春龍行雨圖(元劉因)
為王學士題米元章溪山驟雨橫幅(元吳鎮二首)
溪山春雨圖(元卞思義)
題茅叟夏山過雨圖(明高啓)
春山欲雨圖(明王恭)
瀟湘雨意圖(明熊直)
題朱儀中雨圖(明李東陽)
題杜東原先生雨景(明沈周)
雨山圖(明顧璘)
沈啓南春山欲雨圖歌(明王世貞)
題沈啓南春山欲雨圖(明王世懋)
戴文進溪山春雨圖(明陳鳳)
夏雨新霽圖(明張羽)
題水墨雲山雨意畫(明僧麟洲)
題明辯之畫春江聽雨圖(明僧麟洲)
題春山雨霽圖(明僧麟洲)
御定歷代題畫詩類卷一目錄
欽定四庫全書
御定歷代題畫詩類卷一
天文類
觀慶雲圖(唐)李行敏
縑素傳休祉丹青狀慶雲非煙凝漠漠似蓋乍紛紛尚
駐從龍意全舒捧日文光因五色起影向九霄分裂素
觀嘉瑞披圖賀聖君寧同窺汗漫方此覩氛氲
觀慶雲圖(唐)柳宗元
設色初成象卿雲示國都九天開祕祉百辟贊嘉謨抱
日依龍衮非煙近御爐高標連汗漫向望接虚無裂素
榮光發舒華瑞色敷恒將配堯德垂慶代河圖
觀慶雲圖(唐)闕名
五雲從表瑞藻繪宛成圖柯葉何時改丹青此不渝非
煙色尚麗似蓋狀應殊渥彩看猶在輕陰望已無方將
遇翠幄那羨起蒼梧欲識從龍處今逢聖合符
詠郡齋壁畫片雲(唐)岑參
雲片何人畫塵侵粉色微未曾行雨去不見逐風歸只
怪偏凝壁回看欲惹衣丹青忽借便移向帝鄉飛
題李士曹廳壁畫度雨雲歌(唐)岑參
似出棟梁裏如和風雨飛掾曹有時不敢歸謂言雨過
濕人衣
同李九士曹觀壁畫雲作(唐)高適
始知帝鄉客能畫蒼梧雲秋天萬里一片色只疑飛盡
猶氛氲
題春雲出谷圖(金)党懷英
春雲乍出山有無春色已去春山孤山光空濛不可寫
正要雲氣相縈紆山吞雲吐變明晦半與巖谷生朝晡
輕林蕭蕭暗溪樹餘影漠漠開樵居舟人艤棹並沙尾
坐看縹緲搖空虚巧分天趣出畫外韻遠不與丹青俱
今人重古不知畫但愛屋漏煙煤汙惜哉東坡不及見
此本詩中獨有疊嶂煙江圖(輕林蕭蕭一作輕陰霏霏)
春雲出谷橫披(元)劉因
筆底天機幾許深雲容直欲見無心苦心只許時人會
不為題詩亦未尋
閻立本西嶺春雲圖(元)鄧文原
旅人陟春山回互臨幽絶馬首觸層雲鳥鳴當三月桃
萼爛虚空松風吹洞越高岑上青蒼曲磴夐攲缺澗壑
瀉飛流煙靄忽明滅靈仙扣丹房素女開瑶穴鄉關在
遐方中情向誰說忽聞上方鐘午餐僧已設閻子為此
圖翫之未能輟恐為造化憎隄備六丁掣
閻立本西嶺春雲(元)吳鎮
西山高五臺縹緲出蓬萊春半花爭發宵征客倦來短
橋流曲水危壁覆蒼苔宣廟曾留賞臨風媿菲材
題啓南萬壑春雲圖(寫贈袁德純同年)(明)吳寬
袁卿高爽不可攀平生眼底無吳山肩輿偶度支硎嶺
俯視龍池纔破顔前山後山作屏几千步横岡鋪翠被
向曉濃雲觸石生當春好雨從龍起吾鄉沈子今王維
筆端萬壑能移之圖成欲贈袁卿去却請我輩仍題詩
天台鴈蕩東南有卿昔好遊曾遍走縣齋晝靜對新圖
從此不須開戶牖
閻立本秋嶺歸雲圖(二首)(元)鄧文原
貞觀從知畫有仙能將萬里尺圖間白雲掩映楓林好
遮却溪南無數山
盤紆逕路却何之中有居人未卜誰百丈飛泉雲外落
一林霜葉九秋時
秋嶺歸雲圖(元)吳鎮
峰色秋還好雲容晩更親瀑泉落霄漢霜樹接居鄰靜
處耽竒尚消閒覓舊因悠悠橋畔路終日少風塵
王晉卿萬壑秋雲圖(元)吳鎮
衆山互迴繞芳叢滿蒼壁野猨啼樹紅林鳥巢筠碧雲
來擁翠鬟泉瀉激古石吟翁自拘拘行人走役役歸舟
向東去炊煙上空滅前邨未掩門不知日將夕
叔明松壑秋雲圖(元)吳鎮
萬壑瀠迴磴道長崇岡交互轉蒼蒼疎松過雨虚闌淨
古木回風曲岸涼邨舍幾家門半啓漁梁何處水流香
扁舟凝望雲千頃不覺西林下夕陽
王晉卿萬壑秋雲圖(元)黃公望
雨霽雲仍碧天高氣且清霜楓紅欲盡澗瀑落長鳴岫
嶺蒼茫景江湖浩蕩情應知卧雲者奚尚避秦名
江閣秋雲圖(明)林鴻
山雲初斂夕雲氣已歸壑何以散冲襟孤琴坐江閣美
人期不來天寒楓葉落
書谷口雲深圖(明)王恭
連峰轉幽邃竟日白雲多峽裏非人境春深但女蘿仙
源空翠遠香界斷鐘和鸞鶴飄飄去塵蹤獨奈何
歸雲圖(明)解縉
白雲如練繞南山遥聽樵歌紫翠間落日雲頭秋色晩
望中應見鶴飛還
題飛霞圖(為江煉師賦)(明)劉崧
海上羣峰映紫霞五雲樓觀是仙家誰吹玉笛春風起
千樹碧桃都作花
題赤城霞圖(送友歸天台)(明)張羽
結髮好名山遨遊遍吳楚東遊不到天台路長憶興公
賦中語赤城煥高霞翩然空中舉靈溪碧草春淒淒瀑
水和風響秋雨我欲振金策飄颻凌九垓遊神不死庭
迴光眺瓊臺手招丹丘人共卧石上苔紅顔去人不復
返老大求仙嗟已晩生今一去愁人心贈生赤城圖聽
我赤城吟勞勞亭下一杯酒離愁萬里生秋陰客車明
日當早發雲颿孤飛度東越國清寺前千尺松歲晚應
歸望山雪道逢寒山子為寄相思情未絶山人若欲知
我心五界峰頭看明月
題李白泰山觀日出圖(元)段輔
岱宗鬱鬱天下雄謫仙落落人中龍兹山兹人乃相從
氣奪真宰愁豐隆玉堂一任雲霧封長嘯飛渡秦皇松
夜呼日出滄海東再為斯世開鴻濛鈞天帝君深九重
醉舞踏碎青芙蓉天孫玉女為斂容却視五岳秋毫同
長鯨一去不復逢乾坤萬里號秋蟲當年咳唾留絶峰
至今樹石生春風我欲追之杳無蹤不意邂逅會此中
屋梁落月依然空
題華峰望日圖(明)高棅
飛步青蓮花聳身凌紫霞天雞弄海色西挂三峰斜嚥
漱太陽精逍遥金母家長安日下影迴首望京華
題錢舜舉畫曉日照羣山圖(明)張羽
朝陽澄霽景麗色散羣峰明霞冠其顛一一金芙蓉煙
樹遠漸辨蒼翠知幾重幽谷俱光彩卉木生春容茅茨
住溪口桃源疑可通閒觀發佳興清賞趣何窮逝將登
日觀一覽披竒胷
海月圖(元)黃溍
憶曾夜叩潮音洞海闊天高月正中坐對畫圖如夢寐
六街塵土晝濛濛
江月圖(宋)朱子
江空秋月明夜久寒露滴扁舟何處歸吟嘯永佳夕
江月圖(宋)崔鷗
冥冥一葉輕不知水與天獨於顥氣中仰見素壁圓超
然狂道士起視清夜闌自拈白玉笛吹此江月寒想當
萬籟息逸響流空煙我從江海來形留意先還何當買
魚篷追此水墨仙
題江月圖(贈建昌梅子庾)(明)程嘉燧
弄月燕子磯江水明見底歸客中夜分櫓盡鐘邐迤至
今白玉光眼花時歘起醉吟秋鐘詩此圖聊借耳心開
恍月皎客好如酒美畫師隔前身習氣現彈指眉宇何
微茫兀傲乃似子坐客爭捋鬚此處不凡矣放筆亦自
笑一戲復爾爾平生澹蕩人飢餓僅免死樽罍遥可呼鉼
罌先見恥天公憐寂寞突兀來快士破垣行寶彝空庖
出乾胏歌仍落金石管欲迷宫徵不辭笑脱頤應防怒
切齒此語久欲吞憑君吐終始
題王眉叟溪月圖(元)袁桷
水清不受觸月高不受浴空景两相忘松風進虚谷之
人閱真靜引手還在目服之飛上天溪流淨如玉
宋理宗南樓風月横披(二首)(元)劉因
試聽陰山敕勒歌朔風悲壯動山河南樓煙月無多景
緩步微吟奈爾何
物理興衰不可常每從氣韻見文章誰知萬古中天月
只辦南樓一夜涼
題半月芝蟾畫卷(元)吳澄
紫芝偃蹇抱蟾蜍天下求之此景無看取初弦半規月
阿誰曉會寫成圖
明河秋夕圖(元)劉因
明河澹澹縱復横行雲悠悠度疎星鳳媒不來烏夜驚
瓊枝玉佩遲所託畫中隠隠聞機聲秋來秋去今猶古
此恨不隨天宇青崐崙西頭風浪平辦我一舟蓮葉輕
浩歌中流擊明月九原喚起嚴君平人間此水何時清
觀孫太古周天二十八宿星君像圖(元)吳萊
大圜杳何極鼇柱屹不傾日月光最耀衆星莽縱横周
天二十八錯粲各有名荒哉審厥象晃朗奪目睛東垣
青龍崛西圉白虎獰翾飛鳥隼狀偃伏龜蛇精紫宫自
然拱銀漢無復聲五行所經緯甘石知性情上界足官
府神人居穆清韡赫逞幻怪顤顟振鏗轟跳踉鬼脚捷
舑舕獸面赬裳衣互裸襲角鬛紛披鬇豈其太白變嬉
戲類孲孾或者熒惑動威怒流欃槍照臨多芒角纏次在
縮贏揣摩過人料綵繪匪世程伊誰駕一氣得以導九
坑想像陵倒景觀遊撫層城虚空向宫宇蒼莽孰節旌
毋寧乘筆際溘此埃風征凡夫本狹見四顧惟寰瀛夜
叉冰澨呀羅刹炎徼瞠鮫女買綃出狗夫銜筯爭祗疑
列宿質却混殊方氓山神對我博刻石華山陘海神靳
我畫浪卷滄海鯨天神詎可識萬古欺聾盲星占世有職
畫史吾奚評
敬題皇姑魯國長公主所藏唐周昉畫金德星君
真形圖(元)柳貫
星辰上羅天文章帝宫太紫嚴中央長庚啓明左右當
西柄下揭斗口張浮空翕赩流金光雲霧降精神杳茫
乘之無際運無旁中有顥氣隨飛揚頩然玉色含微陽
翠綃蒙袂鳴瓊璫手彈琵琶韻清商引聲按節秋思長
銀河經天浩湯湯跂而望之河無梁往來倏忽難為詳
但見初月如懸璜洛書五行著禨祥始終德運推柔剛
云此太白乖其方義虧言失多淫傷神無異體智有常
我夢見之覺徊徨披圖駭目得未嘗粉墨形似爭毫芒
作者周昉傳自唐能品上上題明昌王家甲觀開畫堂
瑶華承宇藉以芳升殽潔漿祭於祊靈衣被被舞執羾
神保至止辰維良駕言為織天孫裳吾聞五曜持乾綱
龍騰虎拏互低昂星官執御調玄黃照燭九土窮八荒
東西咸池直扶桑下貫天畢晶煌煌煌煌之晶降為穰
物不疵癘民不殃千秋萬歲國乃昌
許中正捕龍雷(宋)文同
彼龍胡為被天謫不肯為天行雨澤天敕雷公恣搜索
龍藏何所忽爾獲提之滿空若曳帛雹風電火相卷射
雷張兩翅但拍拍首尾挽之足雙磔龍力與雷固不敵
雷轉威怒龍禠魄須臾定見肝胃拆萬力千氣凡幾畫
斯人斯品入神格
雷雨護嬰圖(元)郭畀
轟雷欲破山急雨撼坤軸母兮抱兒歸掩耳趨茅屋畫
師巧為此邨景了在目一時似可驚四郊想霑足明朝
雨霽還復來平疇却看秧鍼綠
雷雨護嬰圖(元)王勉
襁褓癡兒豈解驚與兒掩耳自忘生迅雷疾雨雖堪畏
不奪人間至愛情
雷雨護嬰圖(三首)(元)俞希魯
雷雨翻空咫尺述褰裳攜幼欲何歸鄰家儻是魯男子
倉卒驚危未可依
凍雨欲來雲覆林一聲霹靂破玄陰英雄匕箸有時失
何况人間兒女心
澒洞奔雷山欲摧山頭雲氣怒如炊紛紛掩耳驚將仆
正是希夷鼾睡時
雷雨護嬰圖(元)楊樞
四山無人雲氣黑霹靂一聲風雨集山頭竹樹不自支
天末草亭撼將仄中途美人走匍匐抱子掩耳驚欲踣
短衣百結裹兩足慈母真情見顔色畫師經營妙莫測
寫此新圖意有得深閨婦事苟竭力何得倉惶蹊草側
題風雨護嬰圖(元)錢惟善
焚香敬誦昔人詩如遇空山雷雨垂老婦護兒驚掩耳
欲歸無路覓茅茨
春風萬里圖(元)王惲
人間塵土日紛拏流水空山半落花自是道心游物外
不須誇誕說流沙
題春林雨意圖(元)謝應芳
前山後山雲氣濃欲雨不雨天無風記得去年初夏裏
此時船過滆湖東
題江邨風雨圖(金)元好古
渡口舟横水拍空墨雲傾雨樹號風江山不到紅塵眼
半幅煙綃想像中
江邨風雨圖(金)王萬鍾
秋風槭槭澹林暉煙靄昏昏失翠微一段蓴鱸江上興
蓬窗岑寂夢魂飛
山邨風雨圖(金)張建
雨昏山店望未見風緊傘簷張不開莫訝披圖便成句
為曾行到此中來
風雨圖(元)許衡
南山已見霧昏昏便合潛身不出門直到半途風雨横
倉惶何處覓前邨
題趙幹江樓風雨圖(元)許有壬
人間蕞爾東南陬金陵李家無遠謀詞華欲繼後庭曲
不見東風空小樓當時百事尚纖麗況在畫工專末技
洪河喬嶽陡平生曲闌幽檻窮清致石頭城下無重關
夾馬營中有佳氣九天飛墜曹將軍盡卷版圖充上計
小兒造化吁可憐乾坤又到宣和年君王綵毫自塗抹
片紙落世人爭傳坐看南北又分裂遂使兩家同一天
偶從斷縑閱小景慨念興亡豈天定而今蕩蕩混一圖
但少儂歸理釣艇
題風雨圖(元)李祁
山中老子百年餘前代衣冠只自如高閣捲簾無一事
滿天風雨坐看書
題秋山風雨圖(元)郭鈺
平生最愛米家畫君之此圖妙天下鳥分歸路雲不開
樹壓懸崖雨如瀉倚江茅屋何人住蘆竹蕭蕭出無路
似我還山煙雨中愁來只讀秋陽賦
虞勝伯江山風雨圖(元)鄭元祐
雍公之孫勝伯父落筆驚人意獨苦篆籀從衡寫風雨
平林遠岸舟横浦想從出蜀看山多筆鋒森然如斮戈
春秋著成可奈何酒酣拔劒須君歌
董北苑溪山風雨圖(明)吳寬
黑雲擁高山頃刻風雨至豁然海潮聲草木爭偃地曠
野少人行山僧獨歸寺衲衣盡沾濕敲戶何急事倉皇
村居民乘屋亦何亟一婢已抱甕一婦更持器重茅惜
被卷破屋家所寄戴笠者漁郎理網屈雙臂老翁若望
家擔物終不棄陸走尚甚危水行可無畏前溪波浪惡
篙折水流駛行者當早歸居者不預備良工為此圖三
歎有深意想見晚來晴雲淨山潑翠始信翣時間天工
特相戲
滿林風雨圖(明)陸深
山林何處無風雨不似人情翻覆間我有一區江上宅
幾回蓑笠夜深還
題溪山風雨圖(明)王世懋
溪上波光澹欲秋空亭小艇日悠悠朝來忽著行雲色
添得潺湲萬壑流
扇畫禁煙風雨圖(明)李日華
雨寒山翠薄沙淺水波明漠漠煙中柳愁眉一樣顰
蕭照春江煙雨圖(元)戴表元
波痕如樹樹如煙更是春陰小雨天何處得魚何處醉
筍皮篷底解蓑眠
江貫道煙雨圖(元)袁桷
江生泉石本膏盲刻削經營入渺茫老樹雨深龍翼重
隔川雲冷縠紋長吟鞍欲度愁溪徑漁艇將歸認石梁
擬向此中尋隠計底須紫禁謁虛皇
題煙雨圖(元)范梈
似有江南布縠聲亂流觸石野橋平何由招得漁竿客
共上西峰看晚晴
題春山煙雨(元)貢性之
柳帶輕煙澹澹花含宿雨深深魚樂新添曉漲鳥啼越
覺春陰
李咸熙夏山煙雨圖(元)黃公望
雨氣薰薰遠近峰長林如沐晩煙濃飛流遥落疎鐘斷
石徑何來駐短笻
題溪邨煙圖(元)郯韶
山雨朝來不作泥望中煙雨使人迷依稀絶似羌邨路
無數春船逆上溪
平林煙雨圖(元)舒頔
時人買畫千金傳一片好景真天然四時不用舒展看
翠嬌綠潤當窗前春三漠漠護煖雨秋九惨惨啼蒼煙
槎牙古怪雲霧暗屈蟠偃蹇蛟龍纏初見疑是李將軍
又似水墨王輞川米家無根與朦朣安得活動全吾天
明朝雨晴煙就斂便欲設榻林間眠請回谷口俗士駕
幸勿驚我雙胎仙
題米元暉湖山煙雨圖(有序)(元)黃石翁
湖山煙雨圖初裝即作此詩久而未寫病後眵昏聊
試目力歲攝提格秋暮廬山黃石翁
江南舊物澄心紙百數十年誰得此揮毫無復老元章
付與承家大兒子展開素幅作湖山點染興入蒼煙間
偶然墨雲起霮䨴風雨偃林生暮寒筆端奮迅有疾急
雨氣淋漓紙猶濕世人藏畫尚精微到此精微下風立
流寓東南誰與鄰傾懷付與李家親忽因徼駮論資格
紙上數峰微笑人
題溪山煙雨圖(明)劉基
湖上青山煙雨寒湖中一棹欲歸難白蘋自老東風裏
腸斷黃昏獨倚闌
若耶溪上雨聲來秦望山前霧不開欲渡鏡湖尋禹穴
蒼藤翠木斷猿哀
應制題畫煙雨(明)于慎行
瀟瀟一幅上秋氣滿楓林半似隨風引全疑夾霧陰遠
峰看處暝疎樹望來深筆底煙雲色爭知用作霖
題劉明府所藏秋江欲雨圖(宋)陳造
墨雲含雨江空濛島嶼細瑣連煙空我家茒屋菰葦叢
卷蓑背笠隨漁翁展掩倍覺心神融緬想慘澹經營中
王孫玉面食肉相萬里山川入遐想當時官禁斷過逢
可得如儂逞江望江天漠漠那容畫渺莽風煙生筆下
鳬鴻滅没波不搖霧墅霜林共瀟灑乃知絶藝神與通
盤礴傲睨窺化工市師日日江湖上幾人擅價能無窮
君家雙蓮冰玉質此畫與人俱第一固應緘鐍付牢收
俗眼紛紛莫輕出
關仝驟雨圖(宋)劉克莊
四山昏昏如潑墨行人對面不相覿淒乎太陰布肅殺
闇然混沌未開闢千文拏空蟄龍起一聲破柱春雷疾
我疑人間瓠子決或是天上銀河溢異哉煙霏變態中
山川墟市明歷歷茅寮竹寺互掩映疎舂殘磬渺愁寂
叟提魚出寒裂面童叱牛歸泥沒膝羊腸峻坂去天尺
驢飢僕瘦行安適林僧銜笠窘迴步海商抛矴憂形色
縱覽鯤鵬信竒偉戲看鳬鴈亦蕭瑟乃知畫妙奥天通
模寫萬殊由寸筆大而海嶽既盡包細如鍼粟皆可識
向來關生何似人想見丘壑横胸臆嗚呼使移此手為
文章豈不擅場稱巨擘
題董高閒道士春龍行雨圖(元)劉因
清冷淵玉為竇呼吸銀丸起晴畫昂頭躍空朝紫京海
若蒼黃河伯走積靈為氣翻帝車坐令日觀生糢糊黃
雲離離覆下地神跡髣象今為圖
為王學士題米元章溪山驟雨横幅(二首)
(元)吳鎮
遠山蒼翠近山無此是江南六月圖一片雨聲知未罷
澗流百道下平湖
糢糊雲氣失巉巗雨脚拖來曲水灣記得西湖山閣上
半年長對虎兒山
溪山春雨圖(元)卞思義
野人結屋臨溪上溪上白雲生疊嶂城中車馬自紛紜
朝聽樵歌暮漁唱雲林靉靆春日低小橋流水行人稀
桃花落盡春何處風雨滿山啼竹雞
題茅叟夏山過雨圖(明)高啓
前山冥冥雲欲開後山隠隠猶聞雷江南六月風雨過
樹暗不見巫陽臺奔湍衝斷石橋路下瀉谷口相喧豗
陰開林壑鬼神去氣濕古洞蛟龍回人家出門看新霽
泥封墜果多楊梅漁樵欲歸謂己暝返照石壁蟬鳴哀
山中此景誰解寫茅翁素有丹青才新圖一片似海嶽
高堂未展凉先來嗟余久逐揮汗客蓆帽障日趨黃埃
問翁幾欲東遊去如此畫圖安在哉
春山欲雨圖(明)王恭
寂歷青山靜賞機野情那似宦情微抛琴欲渡湘江去
雲暗蒼梧雨色飛
瀟湘雨意圖(明)熊直
萬竹叢深日未晡寒江煙雨翠糢糊東風無限瀟湘意
獨倚篷窗聽鷓鴣
題朱儀中雨圖(明)李東陽
菰叢蒼蒼集煙渚山頭濕雲半為雨垂蘿繞屋茅覆牆
石燕林鳩似相語桃花落盡梅子黃南湖北泖俱茫茫
黃泥道路白頭浪知是江南煙水鄉長安溽暑秋過半
雨濕書牀盡糜爛三年詩逋坐盈案拂君圖畫為君歎
閉門覓句無人催呼童卷送休徘徊君看白石最深處
紙背猶濕青莓苔
題杜東原先生雨景(明)沈周
老原作畫墨法熟紙上沉沉潑濃綠重林濕葉欲墮地
合磵流淙似鳴玉廬山九疊翠不乾秋影平吞此長幅
借看真怕雨拂面要為時人洗雙目滕王珠簾正堪卷
董家破屋不可宿出門一笑青天高猶怪春泥汙吾足
雨山圖(明)顧璘
雲滃雨翻盆千崖互吐吞歸人愁路窄切莫近黃昏
沈啓南春山欲雨圖歌(明)王世貞
千山坐失千巃嵸似是帝遣雲君封巫鬟不辨青婀&KR0034;
華掌難撲金芙蓉已應羲馭走驕日或有雷門呼蟄龍
天閶元氣漏不斷倏忽絪緼二儀滿遠看隴樹春欲無
近即庭花暝差緩邨邨麥苖俱望幸川川魚子希休澣
欲雨不雨春山姿欲吐未吐胷之竒指端已覺氣出沒
眼底尚鬱天淋漓丹青洗盡太素顯髣髴乾坤垂闢時
誰為展助虚堂色怳有蛟螭蟠四壁摩娑紙素若未乾
矯首長空俄潑墨野夫抱膝一沉吟襄陽耕雲雲正深
亦知大旱為霖在終是南山隠霧心
題沈啓南春山欲雨圖(明)王世懋
春光噴薄横塘渡岝崿吳山不知數誰將片墨著峰頭
吹作氤氳萬山暮擁樹猶疑隔嶺煙飛花忽斷前溪路
胥口行人畏若濡隴頭新麥思如澍此時元氣何淋漓
欲雨不雨天為疑兩儀坐失玄黃色萬壑爭流蒼翠姿
樓臺虚入蛟蜃散屏嶂倒列芙蓉垂不知雨後更何態
最好春山是此時何人此意成真賞百年盤礴其人往
陽春煙景留尺素真宰蒼茫墮雙掌鞭龍驅石事有無
胡然令我心神爽鉛華刊盡但墨汁出匣看雲把猶濕
雨師作使不得休山鬼蘿深夜中泣眉黛含顰鎖不開
更如神女怨陽臺莫愁筆底風流盡春半吳江棹裏來
戴文進溪山春雨圖(明)陳鳳
林間雀聲急知有少女風溪雲挾雨至倏忽瀰春空霏
霏濕盡山橋路行人衝雨行喚渡沾泥涉險亦何為興
來疑向若邪去山環水遶路不分絶逕乃有逃名人貪
看秀色卷簾坐不覺嵐氣侵衣巾林花落地半隨水流
向前溪猶未已新水纔添勢正雄客舟多繫垂楊裏意
象經營何太竒空堂素壁迥含姿恍然對此翻自訝如
在山邨看雨時
夏雨新霽圖(明)張羽
看圖憶得住山阿茅屋深深隠薜蘿風雨過來啼鳥靜
白雲更比綠陰多
題水墨雲山雨意畫(明)僧麟洲
雲壓樹頭兼雨氣水流溪口夾秋聲就巖著箇茅堂子
不必青山定有名
題明辯之畫春江聽雨圖(明)僧麟洲
歸來雙鬢各蕭然見畫猶能記昔年風雨一船曾泊處
借人燈火草堂前
題春山雨霽圖(明)僧麟洲
絲絲暖雨歇春朝雲壓紅流落澗橋欲覓桃花無路入
却聞風度玉人簫
御定歷代題畫詩類卷一
