欽定四庫全書
御定歷代題畫詩類卷四十九目錄
閒適類
破窗風雨圖(元王立中)
破窗風雨圖(元錢惟善)
破窗風雨圖(明牛諒)
題破窗風雨圖(明江漢)
破窗風雨圖(明趙俶)
破窗風雨圖(明錢岳)
破窗風雨圖(明張端)
破窗風雨圖(明鍾虞)
破窗風雨圖(明何恒)
破窗風雨圖(明張附鳳)
破窗風雨圖(明杭琪)
破窗風雨圖(明董存)
破窗風雨圖(明馮恕)
破窗風(雨圖明雅安)
黃荃花谿仙舫圖(元黃公望)
煙波晩櫂圖(元陳秀民)
題宣和風雨孤舟圖(元許有壬)
題王維賢所藏盛子昭畫雙松繫舟圖(元成廷珪)
竹下泊舟圖(元吳鎮)
題泛舟圖(元陳旅)
野浦歸舟圖(元貢師泰)
題煙波泛舟圖(明劉基)
清溪泛櫂圖(明劉泰)
題高人泛舟圖(明劉崧)
題王師文半篷春雪圖(元貢性之)
次韓明善題推篷圖(元岑安卿)
雪篷圖詩(明蕭規)
題推篷圖詩(明顧慤)
題推篷圖(明謝矩)
秋風濯足圖(元郭翼)
題顧道周畫濯足圖(元潘純)
清溪濯足圖(元張翥)
高卧圖(元劉因)
北窗高卧圖(明張邦竒)
題李鳴鳳卧遊圖(明林文纘)
觀王叔明所畫松下弈棋圖(明顧禄)
題馬遠竹溪吟弈圖(元陶宗儀)
題趙千里臨李思訓煎茶圖(元于立)
東京茶會圖(元郯韶)
煮茶圖(元袁桷)
茅齋煮泉圖(明王紱)
賦煮茶圖(明顧璘)
題李敬夫鶴亭鬭茶圖(明盧昭)
題唐伯虎烹茶圖(明王穉登三首)
題煮雪卷(明林景清)
醉鄉圖(宋陳于高七首)
醉臥海棠圖歌贈陸務觀(宋楊萬里)
跋酒門限邵和卿醉歸圖(元元好問)
江亭會飲圖(元元好問)
跋松風醉歸圖(元王惲二首)
題攜壺圖(元馬祖常)
題醉歌圖(元黃晉)
題醉臥圖(元于立)
金文鼎秋林醉歸圖(明劉溥)
題崔元初醉翁圖(明張以寧)
醉中題醉人圖(明徐學謨)
題顧中丞載酒亭圖(明嚴嵩二首)
題滄浪醉眠圖(明僧妙聲)
題扁舟醉眠圖(明僧宗衍)
江船一老看鴈羣初起(明徐渭)
似赤壁遊(明徐渭)
御定歷代題畫詩類卷四十九目錄
欽定四庫全書
御定歷代題畫詩類卷四十九
閒適類
破窗風雨圖(元)王立中
紙窗風破雨泠泠十載山中對短檠老矣江湖歸未遂
畫間如聽讀書聲
破窗風雨圖(元)錢惟善
一燈風雨寒窗破讀書不知秋怒號恍如扁舟在江海
但覺四壁皆波濤對牀高卧無此客倚劒長歌空二毛
曉看庭樹故無恙千峰雲氣落青袍
破窗風雨圖(明)牛諒
風雨東南接漏天客窗吹破碧紗煙十年世事關心曲
一片秋聲到枕前花落不妨尊有酒客來未覺坐無氊
老予曾覓蘇端隠藜杖春泥綠水邊
題破窗風雨圖(明)江漢
若有人兮青雲衣佩玉玦兮光陸離爰處兮爰居左琴
劒兮右圖書輕富貴兮浮雲保厥美兮天真山房兮寥
落天冥冥兮雲漠漠雨瀟瀟兮風夜作心耿耿兮不寐
紛遑遑兮求索彼薄夫兮貪婪惟聲色兮是耽文繡兮
膏粱蓀何為兮懷慙秋蘭兮可紉吾所思兮古人寒檠
兮雪案甘與君兮相親
破窗風雨圖(明)趙俶
客窗讀書夜過半江上長風將雨來茅屋身如木葉落
竹牀笑對燈花開何人雞鳴解起舞此時蝶夢付銜杯
我欲哦詩慰寥寂簔笠敲門步綠苔
破窗風雨圖(明)錢岳
敬亭山色讀書菴破紙窗寒儘自堪但怪蛟龍嘶匣底
不知風雨暗江南雲横黑海秋帆斷花落彤樓曉夢酣
五色石崩天頂漏須君手脱巨鼇鑽
破窗風雨圖(明)張端
伊人抱負亦云奇明晦由來動合宜為客情懷能樂處
破窗風雨讀書時漂流江漢嗟誰識傳舍乾坤信獨知
光霽自天須有待眼前生物總熙熙
破窗風雨圖(明)鍾虞
一室蕭然誰與同清如獨鶴寄樊籠詩成春草池塘上
夢繞玉堂雲霧中花氣總從嵐氣入書聲時與竹聲通從
容更覓新晴好卧看東林日影紅
破窗風雨圖(明)何恒
一室蕭然四壁空客懷况復雨兼風濕沾衣服愁仍重
清到肌膚句轉工知命肯隨時變化甘貧寧為道汙隆
夜深尚對羲皇易應怪寒燈不耐紅
破窗風雨圖(明)張附鳳
網戶羅蛛絲&KR0785;瓏見秋月如何夜來雨隨人送蕭屑幽
疑石溜泉散作瓦鳴雪起舞聽晨雞寒燈淡將滅誰知
綺窗人笙歌曙方歇
破窗風雨圖(明)杭琪
黑雲壓郊茒屋摧大風拔木勢危哉破壁驚雷從地起
長淮飛雨渡江來拍戸打窗聲作惡斂襟孤坐意徘徊
雨餘蘭雪渾無恙吹倒琅玕挽不回
破窗風雨圖(明)董存
風雨茅齋倚破窗夜深明滅照書釭平生苦志能如此
何處清貧更有雙衰鬢蕭條知已晩壯心牢落為君降
金蓮送直歸青瑣筆力還教鼎可扛
破窗風雨圖(明)馮恕
憶昔山窗夜讀時西風吹雨濕淋漓篝燈不定門頻掩
屋漏無端榻屢移白髮夢回仍墮淚綺疏聽後尚顰眉
此聲為寄春樓客莫問杏花開幾枝
破窗風雨圖(明)雅安
銅壺公子貂裘敝鐵硯磨穿志不迂落落軒窗寒若此
蕭蕭風雨夜何如夢回燈火清秋際心在羲皇太古初
窮達有時聊用拙壁間知已是圖書
黃荃花谿仙舫圖(元)黃公望
花發枝頭水漲溪仙舟猶泊武陵隄重重樓閣仙雲卷
無數青峰出竹西
煙波晩櫂圖(元)陳秀民
東林待月月未出長江走煙波著天青山迴首不可數
幾點白鷗飛過船
題宣和風雨孤舟圖(元)許有壬
龍樓嫌富麗著意貌荒寒煙雨迷千樹風波恃一竿時
移毫素在身老塞垣難翫物昭前訓誰將進縣官
題王維賢所藏盛子昭畫雙松繫舟圖
(元)成廷珪
雲門寺前風物幽布韈青鞵吾昔遊葫蘆盛酒待明月
舴艋載琴當上流長松並立幾千尺狂客一别三十秋
何當挂席過湖去東望草堂姑少留
竹下泊舟圖(元)吳鎮
涓涓多近水拂拂欲(一作最)宜山吁嗟此君子何地不容
閒
題泛舟圖(元)陳旅
江雲生白石水木澹幽姿雙松出叢薄翠色集遥枝落
日明極浦楚岫正參差美人鼓蘭枻歲晏將何之
野浦歸舟圖(元)貢師泰
天柱雲門倚半峰樹林青處見丹楓扁舟獨釣秋江雪
猶似閒身在越中
題煙波泛舟圖(明)劉基
舊遊憶鼓湘湖櫂日淨風微江練平小艇曲穿花底出
遊魚相伴鏡中行别來漫想心徒切畫裏重看眼亦明
素石蒼松是何處願從巢父濯冠纓
清溪放櫂圖(明)劉泰
溶溶新水碧於苔風静菱花幾箇開小艇不知何處客
載將秋色過溪來
題高人泛舟圖(為鐵柱左鍊師賦)(明)劉崧
刺篙渡廻渚解帶會微風仰視青天高浩歌秋水中滄
江渺空碧嘉樹發霜紅玄境有至樂伊人若鳬翁遐思
青玉佩應過紫霞宫
題王師文半篷春雪圖(元)貢性之
香是臨流得詩因倚櫂成岸移驚樹轉牆礙覺枝横似
隔僧廬見如緣閣道行傍人歌斷處疎影月三更
次韓明善題推篷圖(元)岑安卿
青松隂隂間修竹六月翛然破炎溽梅花一味只宜冬
江上孤舟水邊屋筆端春信迴孤根鮫綃淺抹玄霜痕
江南煙雨正愁絶一枝喚醒羅浮魂無聲詩生有聲畫
吟咏工夫見揮灑坡翁仙去二百春夢繞松風古亭下兹
花清致誰堪當孤山題品淵源長推蓬細認心凄凉鼻
端彷彿聞天香
雪蓬圖詩(為吳淞蔡子堅作)(明)蕭規
吳榜何年過東淛帶得山隂一篷雪春風浩浩吹不消
夜月娟娟照偏潔雪篷主人且好奇載客日遊隨所之
呼酒恒持金鑿落對花每品玉參差咿啞柔櫓度湖曲
驚起鴛鴦不成宿汎汎斜當瓊樹移搖搖直傍銀槎(闕一)
(字)櫂歌齊發聲抑揚高情獨愛水雲鄉從遊酬酢誰最
密儒雅人稱馬季常
題推篷圖(明)顧慤
記得當年訪老逋扁舟載雪過西湖香浮水面涵清淺
影落篷窗半有無玉樹忽驚春漏泄冰花相照月糢糊
誰將一段真消息收拾歸來作畫圖
題推篷圖(明)謝矩
扁舟曾記酌西湖笑倚東風醉莫扶酒醒不知天已暮
梅花枝上月輪孤
秋風濯足圖(元)郭翼
荆棘銅駝陌桑田碧海波秋風歌濯足歸去白雲多
題顧道周畫濯足圖(元)潘純
脫屨白石上濯足清泉中悠然天際想木末生微風
清溪濯足圖(元)張翥
黃塵滿雙足宜賦故山歸解屨就清沚舉頭看翠微林
猿下窺膝石蘚欲粘衣更覓漁竿伴閒來就釣磯
高卧圖(元)劉因
萬里青山卧平地世間何物是元龍無人說與劉玄德
君在青山第幾重
北窗高卧圖(明)張邦奇
參餘蓮社枕孤琴免作人間苦熱吟不是翁家無六月
日移松影北窗隂
題李鳴鳳卧遊圖(明)林文纘
大塊微茫何處安彩毫移入座中看春風不管鶯花老
夜月常懸湖海寬對客半圖天萬里遊仙一枕日三竿
夢餘偶欲消殘酒便指雲間金露盤
觀王叔明所畫松下奕碁圖(明)顧禄
十日一水五日山王侯妙筆無荆關山如蒼龍騰入霄
漢表水似白虹瀉出溪潭間長松直下有巨石風雨剥
落莓苔斑兩翁對奕盤礴坐其上笑語自若終日無愁
顔飢來豈待事煙火瑶草紫芝俱可餐不知何年修習
到此地知有神仙境界無人寰我今讀書三十載抗塵
走俗猶未閒問翁不語愈覺心自恧高風逸韻邈矣終
難攀安得翁能示神異授以九轉入爐丹圖中之景果
然真有否便欲御風一去何湏還
題馬遠竹溪吟奕圖(元)陶宗儀
好詩應向過橋成逸興還從對局争此日山林無一事
竹香細細晩風清
題趙千里臨李思訓煎茶圖(元)于立
山風吹斷煑茶煙竹外誰驚白鶴眠寫盡淮南招隠曲
松花籬落石牀前
東京茶會圖(元)郯韶
二月東都花正開千門春色照樓臺遊人勝賞不歸去
齊候分茶擔子來
煑茶圖(元)袁桷
石窗山樵晉公子獨鶴蕭蕭煙竹裏月湖一頃碧琉璃
高築虚堂水中沚堂深六月生凉秋萬柄風搖紅旖旎
道南更有山澤居四面晴峰插天倚憶昔王門豪盛時
甲族丁黃總朱紫曉趨黃閣袖香煙俯首脂韋希雋美
一官遠去長安門德色欣欣對妻子豈知高懷脫榮辱
妙出清言洗紈綺郡符一試不挂意岸幘看雲卧林墅
平生嗜茗茗有癖古井汲泉和石髓風回翠碾落晴花
湯響雲鐺滚珠蕊齒寒意冷復三咽萬事無言歸坎止
何人丹青悟天巧落筆微茫析妙理黃粱初炊夢未古
舊事淒零誰復紀展圖縹眇憶遺蹤玉佩珊珊響秋水
茅齋煑泉圖(明)王紱
小結茅齋四五椽蕭蕭竹樹帶秋煙呼童埽取空階葉
好煑山廚第二泉
賦煑茶圖(明)顧璘
朱門酒肉如山海沈湎徒令性靈改松關宴坐真天人
朗如玉樹生華采澗阿霽雪新泉清風吹石鼎茶煙横
悠然對語白日晩俯聽萬井蒼蠅聲
題李敬夫鶴亭鬭茶圖(明)盧昭
花隂小隊鬭龍章渠盌香分第二湯莫傍酪奴風味好
内廚催送大官羊
題唐伯虎烹茶圖(為喻正之太守三首)(明)王穉登
太守風流嗜酪奴行春常帶煮茶圖圖中傲吏依稀似
紗帽籠頭對竹爐
靈源洞口採旗槍五馬來乘榖雨嘗從此端明茶譜上
又添新品綠雲香
伏龍十里盡香風正近吾家别墅東他日干旄能見訪
休將水厄笑王濛
題煮雪卷(明)林景清
玄冥凜冽風氣剛同雲蔽野天無光漫空柳絮亂飛舞
大地一色瓊瑶妝先生臞然坐茅屋左有圖書右筆牀
竹爐石鼎燒榾柮須臾取雪烹成湯武夷游子多相識
龍牙雀舌隨意將陶家近可說風味党尉不必誇羔羊
一啜能令睡魔足再啜齒頰生餘香三啜搜枯句已就
澹然意趣偏悠長翻憶天廚大嚼者經年尸素何所償
安得相從語清絶一洗紛紛腥穢腸
醉鄉圖(七首)(宋)陳子高
醉鄉天地誰開闢光景冲和古到今明月清風一長嘯
杯中時見昔人心
昔人愛酒復能詩阮籍陶潛蓋有之共道尚書兼此興
超然異代忽同時
斗酒百篇元祐初當時流輩已蕭疎閉門日飲身強健
得見升平總不如
子房帷幄贊神謀晩歲疏封自占留代邸勲勞今絶口
上恩仍與醉鄉侯
脫鞵神氣迥飄飄平日千鍾奉帝堯老子浮沉人不識
酒壚争席奈漁樵
老瓦盆中旋醱醅陶然樂聖且銜杯只今痛飲誰能那
寶器恩從天上來
黃金細字勒杯巡魚水恩私晩更親但得賜田堪種秫
向來浮議不關身
醉卧海棠圖歌贈陸務觀(宋)楊萬里
帝城二三月海棠一萬株向來青女拉滕六戲與一撼
即日枯東皇夜遣司花女手挼紅藍滴清露染成片片
淨練酥亂點梢梢酣日樹蓬萊仙人約老翁寄牋招喚
陸龜蒙為花一醉也不惜就中一事最奇特海棠兩岸
繡帷裳是間横著雙胡牀龜蒙踞牀忽倒卧烏紗自落非
風墮落花滿面雪霏霏起來索筆手如飛卧來起來都是
韻是醉是醒君莫問好箇海棠花下醉卧圖如今畫手
誰姓吳
跋酒門限邵和卿醉歸圖(元)元好問
邵公頭白甫三十高吟大醉無虚日風流略似靖南湖
每恨聞名不相識太平村落自繇身童稚扶攜意更真
醉歸圖上見顔色喜溢眉宇猶津津好著蹇驢䭾我去
與君同醉杏園春
江亭會飲圖(元)元好問
瓦盆濁酒憶同傾鄉社豐年有笑聲世外華胥誰復夢
且從圖畫看升平
跋松風醉歸圖(二首)(元)王惲
不向東華踏軟紅夢歸丘壑灑松風夜深健倒山間石
吹萬從渠總不同
危行危言到兩難炎凉時事旋相看放教兩耳秋風裏
待與髯龍約歲寒
題攜壺圖(元)馬祖常
席帽遮頭過野橋詩筒酒榼亦蕭蕭黔婁吟罷還消渴
欲問先生借一瓢
題醉歌圖(元)黃溍
翰林主人天上來布颿不為鱸魚開江湖渺渺天一色
朝光暮靄相徘徊昔賢心賞餘勝處但有水竹無亭臺
碑材久已沒荆棘屐齒不復留莓苔後來視今猶視昔
今我不樂何為哉大官馬湩遠莫致鄰翁綠蟻浮新醅
欣然一飲便終夕鼻端氣息如雲雷是間别有一天地
不知何處為蓬萊迴觀方内海一粟醯雞塵甕何喧豗黃
冠祕監太狂態騎鯨供奉非仙才揮毫政要真學士鋒
車流水行相催瑶池曲宴多雨露歸歟酌彼黃金罍
題醉卧圖(元)于立
君莫學伯夷不肯食周粟君莫學屈原死葬江魚腹人
生富貴無百年身後聲名亦漫傳朝廷縱有賢良詔得
似先生醉後眠
金文鼎秋林醉歸圖(為沙溪陳元錫賦)(明)劉溥
霜華灑紅樹頭葉白雲掩映山重疊黃犍䭾醉出西莊
童僕扶持穏如楫此時陶然那復知世塗奚較險與夷
眼中萬物一何有只有松風吹接䍦疎林斜光漏殘照
酡顔霞影争輝耀深山閴静不逢人豈有襄陽小兒笑
柴門向晩猶未關山妻煮茶方候還人能出飲醉即返
千里龍媒應是閒
題崔元初醉翁圖(明)張以寧
春雲石上蒼苔冷芭蕉風動綸巾影仙翁醉著人自扶
花落花開幾時醒
醉中題醉人圖(明)徐學謨
我從燕山望京闕五陵豪客傷離别相逢不飲君奈何
甕潑葡萄色如血須臾吸盡三百壺西陵之日驅金烏
眼中誰是高陽徒醉來忽見醉人圖圖中之人誰最醉
美而䰄者皆如淚翻身跳浪招且號夜半山精引羣魅
東隅之叟頹不禁擁壚鼻作蒼蠅唫夢中舒拳賭六博
猶呼一擲千黃金蹲者隂崖伏餒虎走者風舠蕩小櫓
何人仰面獅作吼何人歌咽水升戽何人露頂髮不梳
咄誰持酒澆其顱何人掉臂揮大斗一&KR0377;沾脣苦於荼
謾道真珠兼琥珀翠屏錦褥聲喀喀流涎殘沫迸地走
珊瑚鋪滿金吾宅衆中飲者誰最多襃衣之客傾江河
恰如廉頗老善飯眼看醉者皆么麽么麽纍纍何足較或
鼓或泣或大嘯玉山自在誰能推欲上青天挽雙曜劉
伶畢卓俱塵埃幕天席地安在哉今宵不聞婦人語明
日看花我復來
題顧中丞載酒亭圖(二首)(明)嚴嵩
紫芝題墨千年勝圖向衡山賞更新萬壑雲松一茅屋
就中疑是草玄人
松塢高眠深閉關清詞白雪落人間我欲相從迷所適
却隨芳草到春山
題滄浪醉眠圖(明)僧妙聲
沄沄此河水水渾不見底水渾猶自可水深將沒汝舟
楫無根柢風波無時休不如高堂上飲酒可忘憂
題扁舟醉眠圖(明)僧宗衍
江水蕭蕭江岸風泊舟不歸何處翁黿鼉出沒浪如此
爾尚醉遊春夢中空山雲深白日静松聲如濤屋如艇
歸來歸來毋久留不歸恐君將覆舟
江船一老看鴈羣初起(明)徐渭
警鴈避羅舠江長起未高眼拚一晌後看到入雲梢
似赤壁遊(明)徐渭
一艇泛三人多疑遊赤壁無處少江山但無此好客
御定歷代題畫詩類卷四十九
