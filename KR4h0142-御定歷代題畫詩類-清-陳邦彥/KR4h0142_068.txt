欽定四庫全書
御定歴代題畫詩類卷六十八目錄
漁樵類
雪麓漁舟圖(元王冕)
溪山漁艇圖(元劉永之)
題風雨漁舟圖(元胡長孺)
題漁舟風雨圖(元吳澄)
題漁舟圖(元吳澄)
漁圖(明周用)
漁圖(明徐渭)
書漁舟扇面(明舒芬)
漁舟夜歸圖(明陳顥)
題趙子昂秋江漁艇圖(明貝瓊)
題秋江漁艇(明陳繼儒)
馬遠虚亭漁笛圖(元吳鎮)
題畫蘆花漁笛(明李日華)
次韻題文太史滄浪漁笛圖(明張鳳翼)
題徐景顔教諭縠江漁者卷(明邵伯宣)
周伯清秋江曬網圖(元李存)
題網魚圖(明倪宗正)
二漁負罾圖(明屠僑)
春波嬾漁圖(明李日華)
釣魚圖(元彭炳)
輞川釣者圖(明練子寧)
釣魚圖(明吕㦂)
釣魚圖(明莊㫤)
釣魚圖(明李東陽)
扇上釣魚圖(明賀欽)
釣魚圖(明陳雷)
題子昂江天釣艇圖(元陳旅)
題盛子昭臨吳興公溪山釣船圖(明虞堪)
為世賢題唐子華釣舟圖(明吳寬)
沈啓南畫漁舟晩釣圖(明文森)
為彭子弘題漁釣圖(元劉永之)
題山水釣魚小畫(明程本立)
春江獨釣圖(元王惲)
春江獨釣圖(元倪瓚)
春溪獨釣圖(明高啓)
題秋江垂釣圖(元趙孟頫)
題秋江垂釣圖(元虞集)
題秋江把釣圖(元黃鎮成)
秋江獨釣圖(元吳師道)
題朱澤民秋江獨釣圖(元鄭東)
題秋江漁釣圖(明林鴻)
秋江獨釣圖(明王直)
秋江釣舟圖(明陸深)
寒江獨釣圖(元袁士元)
寒江獨釣圖(元唐肅)
獨釣寒江(明徐渭)
空江獨釣圖(明陳烓)
題滄江獨釣圖(明劉基)
桐江獨釣圖(明商輅)
題澄江釣叟圖(明廖道南)
題田使者玉泉垂釣圖(元王惲)
題長溪獨釣圖(元丁鶴年)
題宋元凱都市寺為中正堂畫溪山晩釣圖(元鄭)
(洪)
題雙松獨釣圖(元陶宗儀)
次韻趙子野石城釣月圖(宋樓鑰)
秋江釣月圖歌(元劉因)
黃清夫秋江釣月圖(元趙孟頫)
題黃隐君秋江釣月圖(元范梈)
釣雪圖(元袁桷)
題寒江釣雪(元馬祖常)
釣雪圖(元薩都拉)
釣雪圖(明吕㦂)
寒江釣雪(明周復俊)
寫立釣圖(明李日華)
題罷釣圖(明張鳳翼)
罷釣圖(明楊基)
題鐵仲堅宣差所藏羅稚川煙邨圖(元劉詵)
彷巨然煙艇(明李日華)
題劉光朝小景圖(元陳泰)
題小景(明張以寧)
題子昂畫(明王達)
題小畫(明謝矩)
小景(明祝允明)
為王章甫畫(明李日華)
跋武元直漁樵閒話圖(金趙秉文)
漁樵閒話圖(元王惲)
漁樵問答圖(元袁桷)
漁樵問話圖(明楊基)
漁樂樵隱二圖(明儲巏)
題樵漁圖(元貢師泰二首)
為陳叔原題漁樵圖(明藍智)
題漁樵圖(明僧宗泐)
題郭熙畫樵夫渡水扇(宋文彦博)
為疇齋張府卿作樵雲圖(元馬臻)
樵隱圖(元陳樵二首)
吕氏樵隱圖(元陳樵)
暮嶺歸樵圖(明祝允明)
題鄱陽楊蘭谷漁樵耕牧圖(元李祁)
御定歴代題畫詩類卷六十八目錄
欽定四庫全書
御定歴代題畫詩類卷六十八
漁樵類
雪麓漁舟圖(元)王冕
大山小山無寸青長江萬里如月明楚天不盡鳥飛絶
老樹欲動風無聲何人方舟順流下草衣箬笠俱瀟灑
篷底有兒能讀書不是尋常釣魚者玄貞子陶朱翁避
世逃名俱已矣後來空自談高風我視功名等塵垢何
似忘言付杯酒武陵豈必皆神仙桃花流水人間有
溪山漁艇圖(元)劉永之
夕陽延莫景秋色遠冥冥流水雙溪綠寒山九疊青石
樓依古木草徑接遥汀釣叟長年在何人問客星
題風雨漁舟圖(元)胡長孺
細柳新蒲春已滿飄風急雨亂如顛漁人若解忘魚意
繫却扁舟卧碧煙
題漁舟風雨圖(元)吳澄
蓑笠寒颼颼一篙背拳曲有人方醉眠酒醒失茅屋
題漁舟圖(元)吳澄
岸柳青青岸蓼紅兩兒兩嫗兩漁翁當年應笑扁舟客
月夜西施一夕風
漁圖(明)周用
寒潛急漁師回谿愁泯泯中有九寸鮮無令一朝盡網
絲傷春蠶笱竹折稚笋萬口白喁喁畫者心亦忍
漁圖(明)徐渭
何人畫秋色蘆花繡如組罷釣睡孤舟月滿瀟湘浦撒
網打魚驚鴈飛釣竿閒挂冷魚磯醉餘正好割鮮膾怪
殺松鱸畫裏肥
書漁舟扇面(明)舒芬
蹇驢辛苦走長安十載依然著一冠爭似漁翁江上老
綠蓑長伴白鷗閒
漁舟夜歸圖(明)陳顥
罷釣歸來月未明隔籬遥見一燈青不知潮落江風轉
流却扁舟過别汀
題趙子昂秋江漁艇圖(明)貝瓊
朝漁江之南暮漁江之北朝暮清江邊公侯不相識西
塞山前秋日微滄波浩蕩釣船歸老髯何來一相就鐵
笛夜吹彭郎磯
題秋江漁艇(明)陳繼儒
怕將名姓落人間買斷秋江蘆荻灣幾度招尋尋不得
釣船雖小即深山
馬遠虚亭漁笛圖(元)吳鎮
虚閣延凉颸唯聞芳草氣漁艇出滄浪弄笛仍遺世山
鳥為飛鳴游魚順流去幽人午睡餘翛然信高致何物
馬生圖會得其中趣展閱不能忘賦得工五字
題畫蘆花漁笛(明)李日華
白石丹楓落照邊千峰雲靄一江煙漁郎短笛無腔調
吹起蘆花雪滿船
次韻題文太史滄浪漁笛圖(明)張鳳翼
夾岸蘆花雪作叢扁舟長笛弄秋風十年不向山隂過
猶自含酸小幅中
題徐景顔教諭縠江漁者卷(明)邵伯宣
柯山青浸縠江波有客長年披綠蓑釣澤偶膺多士選
講帷仍賦散人歌桃花白鷺忘機久蓴菜鱸魚入夢多
遲子束書歸舊隱水雲深處一經過
周伯清秋江曬網圖(元)李存
曬網夕陽斜攜壺入荻花平生誤識字恨不作漁家
題網魚圖(明)倪宗正
白白江波紅尾魚蒲花初發柳花疎江洲日暮忘歸去
江魚上網不知數風雨欲來猶不來篛笠且挂磯頭樹
二漁負罾圖(明)屠僑
夜飯未得熟風濤不可罾柴門桑竹雨妻子候寒燈
春波懶漁圖(明)李日華
聞說淞陵鱸又肥雨餘沙柳綠霏霏當年屬玉聽簫處
只有孤雲映夕暉
釣魚圖(元)彭炳
酒醒船在子陵臺萬壑千巖玉琢開抛却釣魚肩雪落
一雙青鴈恰飛來
輞川釣者圖(明)練子寧
家住横溪上金川似輞川凉風垂釣坐明月棹歌還綠
水雕胡飯金鱗縮項鯿鑑湖如可乞相與頌堯天
釣魚圖(明)吕㦂
楓香倚青壁魚樂茭蒲長溪翁戴笠來舟穩撥蘭槳欲
談世清濁無復三閭丈極目盼流雲滄浪發孤響餘音
遶空谷川綠平如掌呼翁不我譍繫此蓴鱸想
釣魚圖(明)莊㫤
溪上春雲與浪飛溪頭春水鮆魚肥野人只是閒無事
日出船來月出歸
釣魚圖(為葉司徒公題)(明)李東陽
兩舟同行如結鄰兩翁相對各垂綸絲長水遠意不極
俱是江湖閒散身倏無忽有時交詫咫尺煙波不相借
穉子牽絲似有情前村問酒先論價江淮以南罾罟多
瀟湘向上皆風波公家正住魚龍窟我興即在滄浪歌
滄浪歌長秋日短野水寒天迷近遠酒醒高堂看畫圖
黃蘆瑟瑟江風滿
扇上釣魚圖(明)賀欽
江上釣魚翁不識家何處我恨凌溪來安得與君住
釣魚圖(明)陳雷
歌向滄浪獨羨魚釣竿閒却意何如磻溪夢裏青山老
猶遇君王載後車
題子昂江天釣艇圖(元)陳旅
雨餘秋水滿山前正是江南落鴈天何處故人漁艇小
斷蟬疎樹夕陽邊
題盛子昭臨吳興公溪山釣船圖
(明)虞堪
著我春江聽雨眠鷗波亭下水如天當時度得參差玉
吹起春風滿釣船
為世賢題唐子華釣舟圖(明)吳寬
日落長堤古樹隂溪舟爭放碧溪潯看渠共理絲綸手
真有前人竭澤心
沈啓南畫漁舟晩釣圖(明)文森
新豐酒波堪濯足塵土紅汚酒波綠粗豪飲客下馬下
三觥五籌行促促何如並著春江船蒲茸紫立柳黃眠
船頭釣得縮項鯿賣之儘可供酒錢夕陽射眼拉柁轉
江光帖天孤鳥遠
為彭子弘題漁釣圖(元)劉永之
彭郎磯畔小茅堂露滿秋林木葉黃石渚水生魚欲上
一江風雨夜鳴榔
題山水釣魚小畫(明)程本立
人間萬事一絲輕江上數峯雙眼明老我不歸空看畫
秋風又到洛陽城
春江獨釣圖(前金平陽人孫子安筆)(元)王惲
渺渺春江碧若空一絲斜裊釣壇風富春莫擬幽棲穩
已在君王物色中
春江獨釣圖(元)倪瓚
春洲菰蒋綠江水自空虚望山以高咏意釣不在魚
春溪獨釣圖(明)高啟
春水鱖魚肥垂綸坐斷磯羊裘人易識好著舊蓑衣
題秋江垂釣圖(元)趙孟頫
湘江霜冷鴈初飛雲滿君山樹影稀秋色天涯元不盡
扁舟何事不知歸
題秋江垂釣圖(元)虞集
曉煙横樹轉溪灣何事漁舟罷釣還門外秋風吹葉老
幽人閒看巨然山
題秋江把釣圖(元)黃鎮成
獨載輕舠過碧川一綸牽動楚江天蘆邊有月還吹笛
柳外無風不繫船留火夜燃湘岸竹得魚朝送酒家錢
十年湖海真如畫亦欲狂歌一扣舷
秋江獨釣圖(元)吳師道
峩冠古服理絲綸恐是玄真輩行人今日官征算舟舫
水雲莫倚自由身
題朱澤民秋江獨釣圖(元)鄭東
山川無微雲萬物粲可數長江秋氣至美人在中渚凉
風吹蘭舟木葉下如雨魴鯉豈必多書卷良可咀初非
與世殊聊以樂空屢
題秋江漁釣圖(明)林鴻
移舟向潭石投釣臨寒流餘懷本澹蕩况此滄江秋白
日既濯濯清飇何瀏瀏適意非在魚所希與神遊悠哉
共恬淡惟應沙際鷗
秋江獨釣圖(明)王直
蒹葭淅瀝秋雨霜明月照水天蒼茫扁舟靜夜泝室闊
驚起沙邊鷗鷺行釣車不用置在傍此心寧羨鯉與魴
叩舷獨往歌滄浪歌聲激烈增慨慷山中之人遥相望
秋江釣舟圖(明)陸深
西風吹滿荻蘆花釀作霜寒啼亂鴉買得釣船如屋裏
只將秋水老南華
寒江獨釣圖(元)袁士元
堪笑江湖幾釣徒朝來相喚暮相呼祇今風雪蒙頭處
回首煙波一箇無
寒江獨釣圖(元)唐肅
非為投竿為好奇江寒凍折釣翁髭緣知雪壓篷窗曉
不載魚歸只載詩
獨釣寒江(明)徐渭
大海有鯨魚五岳其鼻額任公釣不來煩爾一絲雪
空江獨釣圖(為璋姪題)(明)陳烓
一氣團虚亘寥廓天光雲影鏡中落紛紛物態從更變
眼底何如阿翁樂名利不牽身獨閒萬頃滄波百尺竿
溪月江風隨意取星星短髮顔如丹潮來潮去憑此竹
不釣齊璜釣荆玉遊鱗掣破浪花圓欸乃一聲山水綠
君不見渭濱人熊羆不入姬文夢百歲風光老釣綸又
不見嚴灘老漢家名節在一絲雲臺事業跡如埽誰寫
斯圖託意深小阮重之輕南金特來索我題佳句薰風
灑灑清煩襟幾向濯清亭子上凭欄相對成惆悵安得
呼酒傾百壺爛醉沙頭續漁唱
題滄江獨釣圖(明)劉基
山繞滄江一釣船又隨斜日下長川小魚不食大魚去
風定遠林生白煙
桐江獨釣圖(明)商輅
拂袖長歌入富春滄江深處獨垂綸短蓑不換軒裳貴
千載高風有幾人
題澄江釣叟圖(明)廖道南
江上青山翠欲流江頭白浪雨初收漁竿夙協磻溪兆
鶴夢曾經赤壁遊天外帆檣臨碧海雲中樓閣即丹丘
懸知别浦通幽處自有神槎汎斗牛
題田使者玉泉垂釣圖(元)王惲
渭畋應未兆非熊底是胷蟠萬丈虹辦與澄湖三百頃
一絲斜裊綠楊風
題長溪獨釣圖(元)丁鶴年
溪上釣西風心隨溪水東後車今巳載何待兆非熊
題宋元凱都市寺為中正堂畫溪山晩釣圖
(元)鄭洪
百畆青山二頃田金溪南畔竹菴前紺園薝蔔花香澹
寶地桫欏樹影圓日日釣絲牽葑雨年年禪榻對茶煙
郎星昨夜明如月偏照君家書畫船
題雙松獨釣圖(元)陶宗儀
雙松偃蹇水挼藍幾疊遙山送碧嵐一葉釣舟輕似葦
短蓑煙雨老江南
次韻趙子野石城釣月圖(宋)樓鑰
石城江頭可憐月曾照六朝清夜獵古往今來知幾何
長江衮衮蕭蕭葉謫仙去後詩盟寒王孫詩瘦清欒欒
詩情浩蕩坐無奈扁舟笑把磻溪竿江平風輕波瑟瑟
宿靄卷空天一色東風吹月入長安一卷風流坐中得
初讀神意清再讀胸次平回頭明月祇如故世上興廢
徒紛更想君一葉自掀舞夜靜水寒誰與語船頭有酒
且孤斟莫向金陵重懷古
秋江釣月圖歌(元)劉因
南山舞空趨翔鸞北山人立如啼猿長流東來貫其腹
謂是浙水屈曲萬丈之上源大魚奔騰鰭鬛焦小魚委
靡隨江潮中有白玉蟾落落五采凝不消人言此蟾在
天主隂魄淪没何為水中宅籊籊千尺綸蟾永不受吞
廣寒高居淩紫清日逐烏御不得停愛此江水碧倒室
浴影潛金精感君纏綿如有素瞬息還須上天去君不
聞任公子東海投竿非小智又不聞嚴先生羊裘古瀨
成高名君家慈母占畢逋百尺樓觀端可居黃金之釣
不復理明月年年在秋水
黃清夫秋江釣月圖(元)趙孟頫
塵土染人衣袂煙波著我船窗為問行歌都市何如釣
月秋江
題黃隱君秋江釣月圖(元)范梈
舊識先生隱者流偶因圖畫想滄洲斷雲滿路碧窗晩
明月何年青嶂秋世故風塵雙短屐生涯天地一扁舟
何由白石空磯畔招得人間萬戶侯
釣雪圖(元)袁桷
明月入水底摩盪空江雪昂昂垂綸翁在雪不在月悟
彼玄化理不寐坐明發我舟非無槳我車詎無轍迂儒
守繩樞世胄貫華閥願以千尺竿截為濟川筏
題寒江釣雪(元)馬祖常
欲買韓家舊石淙釣魚竿㡳是寒江淮南十月蒹葭岸
曾見冰花到小窗
釣雪圖(元)薩都拉
天寒日暮烏鴉啼江空野闊黃雲低村南村北人跡斷
山前山後玉樹迷歌樓酒香金帳暖豈知篷底魚羹飯
一絲天地柳花春萬里煙波蓮葉遠風流不數王子猷
清興不減山隂舟人間富貴草頭露桐江何處覓羊裘
還君此畫三歎息如此江湖歸未得洗魚煑飯捲孤篷
江上雲山好顔色
釣雪圖(為文選喬希大題)(明)吕㦂
寒波雪片霏霏雨老漁宿昔扁舟具龍伯宫前擲一絲
細鱗縮項隨煙霧霓竿本解釣珊瑚俗情大笑何曾顧
太平無事用鷹揚惡風白浪弓旌暮蓑笠閒吟柳柳州
眼中枉費頻招呼我待明年春水時去逐桃花傍巖住
寒江釣雪(明)周復俊
嵐雲凍不飛江水明素練千林冥若空遙峰隱還見漁
歌巖下起落日聲猶轉
寫立釣圖(明)李日華
遊魚得餌噏復吐立釣纔知縱與沉雲影自移山自靜
由來不礙樹邊吟
題罷釣圖(明)張鳳翼
輕鷗飛鷺漫沉浮未晩停橈紅蓼洲明月滿船君莫笑
有風波處不垂鈎
罷釣圖(為翟少參文光題)(明)楊基
畏途萬里費經遊到處紅塵没馬頭何日釣竿從此老
也分一片荻花秋
題鐵仲堅宣差所藏羅稚川煙村圖
(元)劉詵
荒村漠漠煙連山誰家野店兩樹閒青帘稍出樹梢外
秋風敗葉寒斑斑路通白石流水亂長橋縹緲依山澗
漁姑得酒歸意速攜稚渡橋如落鴈寒藤老木又一川
罾船方饌罾斜懸有魚有酒復有客風致何必能詩篇
亂鴉幾點天疑莫欲泊未泊環高樹小舟七八散前灘
或倚長篙收釣具君不見䲭夷一舸遊五湖子陵羊裘
釣桐廬安知若人非其徒
彷巨然煙艇(明)李日華
煙山煙樹又煙沙翠綠茫茫何處家只有漁翁知活計
水天空闊傍蘆花
題劉光朝小景圖(元)陳泰
江雲慘淡江風驕欲行不行誰渡橋舟中漁父晩更急
賣魚歸來醉無力漢陽城郭鸚鵡洲我昔曾泛馮夷秋
如今此景是何處擬向劉郎辨煙樹
題小景(明)張以寧
雀啅江頭秋稻花顛風吹柳一行斜漁舟細雨獨歸去
白石滄江何處家
題子昂畫(明)王達
闕下歸來覓釣舟黃金帶重雪盈頭鯉魚風起芙蓉落
一縷絲懸玉鏡秋
題小畫(明)謝矩
撒罷絲綸漾小舟綠隂祇在水西頭得魚換酒尋常事
日暮歸來且暫休
小景(明)祝允明
濃雲壓嶺雨初至密葉障林風更多只有漁翁能了事
一枚圓笠半肩蓑
為王章甫畫(明)李日華
黃葉陂深隱釣舟蓼花瑟瑟水悠悠鸕鷀睡熟漁翁醉
偷取瀟湘一段秋
跋武元直漁樵閒話圖(金)趙秉文
兩翁久忘世木石以為徒偶然相值遇風月應指呼廢
興非吾事胡為凡區區但覺腹中事似落紙上圖一以
我為漁神遊渺江湖一以我為樵夢為山澤臞形骸隨
所遇何者為真吾尚忘彼與此况復朝市娛西風下落
日渡口炊煙孤無問亦無答長嘯歸來乎
漁樵閒話圖(元)王惲
艤舟弛擔兩欣然千古興亡話眼前忘却前溪歸路晩
暝煙横合碧山顛
漁樵問答圖(元)袁桷
翠嶺邀黃鳥蒼波翫白鷗偶因平地坐始識世間愁
漁樵問話圖(明)楊基
君收綸我停斧且向谿頭話今古屈宋文章爨下薪韓
彭事業庖中鮒世上功名賤如土何須了了文兼武君
貫魚我負芻有酒可換不可沽青山滿眼同一醉勿論
區區榮與枯
漁樂樵隱二圖(為吳隱君題)(明)儲巏
鷗波濯足柳維舟閱盡滄江到白頭偶與野人相話及
夜來閒夢入西周
黃帽青鞋懶折腰擬隨麋鹿住山椒少年操斧曾傷手
只傍風林拾墮樵
題樵漁圖(二首)(元)貢師泰
長松如蓋復如輪袒腹支頤倚樹身誰謂樵夫避辛苦
乾坤許我一閒人
一蓑煙雨一竿風江海茫茫望眼空不是渭陽曾遇獵
世間誰復識漁翁
為陳叔原題漁樵圖(明)藍智
武夷老人年七十晝業漁樵夜妻織有兒長大不讀書
采山釣瀨供衣食此翁自是神仙徒牀頭酒香不用沽
生逢太平少征歛雖有生涯無官租昨朝自攜書一束
過我衡門看秋菊新圖蒼莽煙水寒復有疎篁間枯木
一客負薪山路長一客榜舟漁在梁荒村無人日未落
偶坐有意俱相忘知君老去猶愛此能以安閒遺孫子
愧我十年塵土閒按圖欲借溪南山
題漁樵圖(明)僧宗泐
兩客此相遇百年天與閒艤舟臨碧岸吹笛對青山怪
樹依巖老幽花笑日殷畫圖誰不羨塵土自摧顔
題郭熙畫樵夫渡水扇(宋)文彦博
淺水深山一徑通樵夫涉水出林中可憐畫筆多情思
寫在霜紈一扇風
為疇齋張府卿作樵雲圖(元)馬臻
喧寂本異軌乃知靜者心清晨整芒屩斧斤入山林擔
挑煙霞氣出没窮幽深終南太華長入眼蕭蕭不斷松
濤響靜觀天地生化機抱膝無言坐成晩昔日會稽朱
買臣汲汲行吟背負薪輕將富貴博幽意野風吹老青
山春碧桃花底煙光莫應見仙人著碁處時清不用歌
紫芝獨自穿雲下山去
樵隱圖(二首)(元)陳樵
清晨執柯出負薪薄暮歸豈無登頓勞獨與憂患違山
深雲冉冉樹密芳菲菲猿鳥久相狎世事俱忘機
買臣昔採薪頗似遠名利何事五十年却復懷富貴古
來樵牧閒多非隱淪地寄言謝君子無使心跡異
吕氏樵隱圖(元)陳樵
山靄氤氲溼綠蓑無人空谷伴狂歌千年甲子碁邊老
兩字功名世外多乳鹿穿雲覓芝草驚猿抱子度煙蘿
心閒便是神仙侣莫對癡兒說爛柯
暮嶺歸樵圖(明)祝允明
吳山嶺頭風蕭蕭吳山落日紅抹腰蜿蜒鳥道自能認
只在山中非市朝燒薪煖酒換魚煑五十行歌氣如虎
朱翁側足金馬門吾儂未舍無媒路
題鄱陽楊蘭谷漁樵耕牧圖(元)李祁
我家雲陽東衣食在漁稼朝耕白雲邊暮釣青溪下有
時逐樵牧談笑至昏夜自云此真樂此樂天所借亂離
寄他鄉奔走不遑暇蹉跎幾經年及此見圖畫蒼茫指
顧中彷彿在田舍四事苦難併苟得亦可詫何時賦歸
來雞豚饜春社
御定歴代題畫詩類卷六十八
