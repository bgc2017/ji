欽定四庫全書
御定歷代題畫詩類卷九十二目錄
禾麥蔬果
題因師蒲桃圖(宋陳造二首)
以詩就葉洞春求畫蒲萄(宋陳普)
贈葉洞春畫蒲萄(宋陳普)
跋牧樵子蒲萄(元吳澄)
温日觀蒲萄(元鄧文原)
題温日觀蒲萄(元楊載二首)
題日觀畫蒲萄(元柳貫)
題墨蒲桃(元傅若金)
題松菴上人墨蒲桃(元傅若金二首)
僧日觀畫蒲萄(元宋无)
高昌王所畫蒲萄熊九皋藏(元成廷珪)
同喻國輔題温日觀蒲萄(元吳萊)
温日觀畫蒲萄(元鄭元祐)
温日觀蒲萄(元張憲)
題水墨蒲萄(元舒頔)
墨蒲萄(元貢性之)
題肅萬邦蒲萄(元貢性之)
題畫蒲萄(元丁鶴年)
題日觀蒲萄卷(元馬臻)
温日觀蒲萄(元張雨)
蒲萄(明楊基)
題蒲萄(明孫蕡)
題林盤所學民家藏温日觀蒲萄(明許伯旅)
題璋上人所藏温日觀墨蒲萄(明藍智)
題蒲萄扇(明郭厪)
題月下蒲萄卷(明周旋)
墨蒲萄(明金幼孜)
蒲萄圖(明張寧)
蒲萄圖(明張元禎)
岳蒙泉畫蒲萄(明吳寬)
石田學蒙泉閣老畫蒲萄(明王鏊)
題蒲萄圖(明謝廷柱)
畫蒲萄引(明王九思)
題墨蒲萄(明李汛)
蒲萄圖(明徐渭二首)
題日觀畫蒲萄(明僧大圭二首)
題蒲萄竹筍圖(元張天英)
題畫蒲萄松鼠(元貢性之)
梨蒲萄(明傅汝楫)
荔枝圖(金趙秉文)
墨荔枝(元歐陽玄)
荔枝畫(元張昱)
題荔枝(元陶宗儀)
題荔枝練帶(明高啓)
荔枝圖(明劉偘)
題石榴(宋范成大)
石榴圖(明楊基)
題畫石榴(明王世貞)
題櫻桃(宋范成大)
畫枇杷(元柳貫)
枇杷圖(明楊基)
畫楊梅荅韓克瞻(明沈周)
題木瓜圖(宋范成大)
徐熙折枝果圖(元王惲二首)
題靖夫弟畫屏折枝(元程文敏六首)
御定歴代題畫詩類卷九十二目錄
欽定四庫全書
御定歴代題畫詩類卷九十二
禾麥蔬果
題因師蒲桃圖(二首)(宋)陳造
因師寫物三昧手公取天機付筆端坐想瑛盤分磊磈
憶嘗貝齒冰甘寒
晶熒壓架紺珠圓苒蒻縈風露葉鮮病酒人方渴羌似
為師開卷忍饞涎
以詩就葉洞春求畫蒲萄(宋)陳普
洞春豪傑士妙筆出怪奇寫就大宛根可怪不可披
此畫豈易得此手難再携敢將有聲畫博君無聲詩
贈葉洞春畫蒲萄(宋)陳普
引蔓牽藤寸管頭扶驪剔蚌出風流三千龍女抛珠佩
一箇儒生擁碧油莫是前生封即墨便堪作酒博青州
齊奴倘會清妍意免得紅裙逐翠樓
跋牧樵子葡萄(元)吳澄
芸香樓上汗如珠起趁清風為掃除見此西涼甘露乳
冷然齒頰出寒酥
温日觀葡萄(元)鄧文原
滿筐圓實驪珠滑入口甘香冰玉寒若使文園知此渴
露華應不乞金盤
題温日觀葡萄(二首)(元)楊載
老禪嗜酒醉不醒強坐虚櫩寫清影興來擲筆意茫然
落葉滿庭秋月冷
醉中捉筆兩眼花倚簷架子欹復斜翠藤盤屈那可憐
但見滿紙生龍蛇
題日觀畫葡萄(元)柳貫
昔有狂僧字仲言酣嬉坐證法華門探淵却值乖龍睡
摘得驪珠口口吞
題墨蒲萄(元)傅若金
上苑根株少風沙道路長也知隨漢節終得薦君王
題松菴上人墨蒲桃(二首)(元)傅若金
漢苑尋常露下時月明高架影參差上林近日無來使
腸斷江南見一枝
露顆含香近客衣蜜蜂蝴蝶繞藤飛夜來應值驪龍睡
探得明珠月下歸
僧日觀畫蒲萄(元)宋无
玉山道人蒼壁立胷瀦萬斛松煤汁吐作千年古怪藤
猶帶西湖煙雨濕元氣淋漓草木活太隂菌蠢蟲蛇蟄
鬚縈翠霧瘦蛟走晴抉玄珠黑龍泣神剜鬼刻字崛奇
水精火齊光陸離天魔擎來青帝寶鯨波湧出珊瑚枝
墨花酣春馬乳漲醉夢渴想西涼姿風窗秋凝螙葉語
露架夜憶虬柯垂須臾掩卷何所見月落庭空無影時
高昌王所畫蒲萄熊九皋藏(元)成廷珪
玉關西去火州城五月蒲萄無數生今日江南池館裏
萬株聯絡水晶棚
同喻國輔題温日觀蒲萄(元)吳萊
佛者本西域蒲萄亦來西柰何此善畫無或渠所携我
曾考其故初與漢使偕上林乃有館䓤嶺何須梯天時
自不同地氣忽已迷結子且磊磊懸藤更高低先幾日
已露薄德不及稽終令白㲲象遠從雙狻㹸從兹故國
木伴爾禪家栖幽心恍有得爛墨研為泥宜哉一揮灑
遽若無町畦依稀可少辨變作天投蜺萬古空朔色南
山竟朝躋畫工尚逸品游戲徒筌蹄豈伊吾無人何從
非耄倪豈伊吾無物桃李總成蹊此皆非所産敢與中
州齊為爾撫此卷長歌欲驚嘶
温日觀畫蒲萄(元)鄭元祐
伊昔錢唐温日觀醉兀竹輿殊傲岸却將書法畫蒲萄
張顛草聖何零亂枝枝葉葉點畫間醉瞠白眼看青天
狂呼大盗楊總統天不汝誅吾厚顔楊加箠死曾不畏
故老言之淚尚澘畫成蒲萄誰賞識惟有鮮于恒嘖嘖
醉扣齋室支離疏拊摩悲歌淚填臆鮮于設浴師浣之
為師滌垢曾弗辭人言結襪張廷尉千載風流寧異兹
蔓如龍鬚實馬乳問師揮毫奚獨取只因漢使遠持來
野老詩成淚如雨
温日觀蒲萄(元)張憲
銀甕懸紫駝驛騎曉來急西風吹竹窗一夜鮫人泣
題水墨蒲萄(元)舒頔
老龍騰淵雲氣濕萬斛驪珠夜光泣秋風吹滿西涼州
釀就清香浮玉液
墨蒲萄(元)貢性之
酒醒西樓月欲斜滿窗晴影走秋蛇狂夫賸有相如渴
一滴涼州未許賒
題肅萬邦蒲萄(元)貢性之
憶騎官馬過灤陽馬乳纍纍壓架香釀就瓊漿三百斛
胡姬當道唤人嘗
題畫萄萄(元)丁鶴年
西域蒲萄事已非故人揮灑出天機碧雲涼泠驪龍睡
拾得遺珠月下歸
題日觀蒲萄卷(元)馬臻
老衲摶空無混沌為之闢拔得天地根不假雨露力寒
藤挂鬼眼纍纍冷光碧驪龍亦驚猜夜半風霆急
温日觀葡萄(元)張雨
日觀一飲西涼酒解寫蒲萄絶代無請師截斷葛藤路
還我黑月摩尼珠
蒲萄(明)楊基
一斛涼州價巳多上林千樹酒成河塵沙漠漠穹廬雪
若箇銀缾覆紫駞
題蒲萄(明)孫蕡
驪龍弄影照高秋萬斛真珠露氣浮還憶玉人歌舞散
紫駝銀甕出涼州
題林盤所學民家藏温日觀蒲萄(明)許伯旅
張顛草書天下雄醉筆往往驚羣公温師作畫亦若是
我知畫與書法通葡萄何來自西極枝蔓連雲引千尺
世間畫者誰最高温師自有葡萄癖當時豪貴争邀迎
掉頭輒走呼不應酒酣耳熱清興發揮灑始覺通神靈
東家雪練西家帛布地待師師不惜芒鞋踏墨雲海翻
滿把驪珠輕一擲百年畫意誰見之破幅蕭條今尚遺
心垢都除入清淨不爾妙悟何能為憶我携書客淮右
大官都送葡萄酒寒香壓露春甕深風味江南未曾有
林君對此心忉忉謂余亦種葡萄苖何當釀酒二千斛
愁來一飲三百瓢
題璋上人所藏温日觀墨蒲萄(明)藍智
鮫人織綃翡翠宮驪珠滴露垂玲瓏老禪定起寫秋影
空山月轉雙梧桐憶昔初移大宛種苜蓿榴花俱入貢
蓬萊别館綠雲深太液晴波水晶重貝南之谷曇老居
生紙顛倒長藤枯墨池秃盡白兔穎天風吹墜青龍鬚
祗園馬乳秋初熟點綴鵝湖雲一幅醉草猶疑懷素狂
寒梅頓覺華光俗野堂千尺手所栽兵戈蕪沒同蒿萊
日斜對畫獨迴首詩成誰致西涼酒
題蒲萄扇(明)郭厪
裊裊拂虬髯離離懸馬乳曾傾銀甕香一博涼州史
題月下蒲萄卷(明)周旋
驪龍飛出水晶宮嫋嫋長鬚翠拂風亂吐珊瑚千萬顆
夜深高掛月明中
墨蒲萄(明)金幼孜
風架引藤高十丈翠葉隂隂氣蕭爽老龍昨夜挾風雨
亂吐驪珠落天上
蒲萄圖(明)張寧
紫絲步障流蘇短露淡風清秋未滿舞鳳翎翻翠解
苞蟠龍骨瘦珠垂頷青䓤苜蓿錦石榴枝交蔓引彌山
丘驊騮不至仙槎遠空有草物遺中州君不思涼州一
斗猶輕換西行千騎歸無半
蒲萄圖(為張雲山題)(明)張元禎
上林衆卉飄霜籜獨與秋光壯蕭索翠虬三千蟠綠雲
水晶八萬妝羅幕粉署仙郎心愛之半幅生綃圖磊落
長風幾度閶闔來柔條欲舞珠欲躍何當摘取釀春缸
香冽應覺醍醐薄瑶觴持去壽君王遮莫涼州可相博
岳蒙泉畫葡萄(明)吳寬
曾是文淵閣下才才高只合有人猜白頭騎馬涼州過
却使葡萄入畫來
石田學蒙泉閣老畫葡萄(明)王鏊
虬髯詰屈幹鱗皴二老含毫鬭出新試看山亭秋雨裏
不知若箇得渠真
題蒲萄圖(明)謝廷柱
蒲萄漢代來西域移向涼州家徧植何人寫入此圖中
逼真妙手時難得初疑滄海躍驪龍明珠頷下光玲瓏
吐霧噓雲猶帶濕揚鬚鼓鬛勢挐雄又如垂旒耀初日
紫艷顆顆聯綴密水晶馬乳品不同摹寫總入畫工筆
煙藤漏日翠糾纏風葉含露青連綿高堂閱畫已快意
何如結架齊簷前我欲走使遠截取賸得長條種兹土
秋風亂剪落筠筐釀熟千缸萬缸醹不羡雲安麯米春
何勞漢官挏馬乳涼州新釀屬閩南畫圖束閣不須覩
畫葡萄引(明)王九思
漢武惟知貴異物博望常勞使西域大夏康居産富饒
梧桐檉柳非奇特獨取葡萄入漢宮遂遣天王親外國
當年肉味厭侯王今日霜根徧西北吾家十畝後園裏
長條幾架南山側龍鬚時裊水風斜馬乳盡垂秋雨色
故園一别驚風雨畫圖相對思鄉土青錢已辦雇河舟
白首行看住草樓但願千缸釀春酒未須一斗博涼州
題墨蒲萄(明)李汛
雷車夜碾山雲殘蟄龍驚震江波寒崢嶸直上青霄蟠
忽然下飲研池寬墨花香暖朝未乾爪痕屈曲珠影團
清光照夜夜不闌摩挲老眼驚奇觀便覺風雨生毫端
葡萄(二首)(明)徐渭
半生落魄已成翁獨坐書齋嘯晚風筆底明珠無處賣
閒抛閒擲野藤中
自從初夏到今朝百事無心總棄抛尚有舊時書秃筆
偶將蘸墨點葡萄
題日觀畫葡萄(明)僧大圭
短衣狂走至元僧醉唾驪珠十斛冰定起山樓寒月上
一窗風影寫秋藤
題温日觀葡萄(明)僧大圭
龍扄失鑰十二重驪珠迸落鮫人宮并刀剪斷紫瓔珞
纍纍馬乳垂金風樹根吹火照殘墨冷雨松棚秋鬼哭
蔗丸嚼碎流沙冰鴨酒呼來漢江綠鐵削虯藤劒三尺
雷梭怒穴陶家壁曇胡醉起面秋巖一索摩尼挂空碧
題蒲萄竹筍圖(元)張天英
王母初來漢殿時青鸞踏折埽壇枝天風吹老龍珠帳
挂墜瑶簪醉不知
題畫蒲萄松鼠(元)貢性之
獧似彌猴捷似猱栗梢走過又松梢紫萄若使知滋味
一日能來一百遭
梨葡萄(明)傅汝楫
鳥驚午睡濃起坐林花近渴思谷口漿醉唤梁州醖
荔枝圖(金)趙秉文
雨滴鈴聲蜀道長都緣一曲荔枝香宣和無限丹青手
好畫當年花石碙
墨荔枝(元)歐陽玄
向來千里騎塵紅生色羅襦濕翠濃顔色似嫌妃子涴
蕭然獨有墨君風
荔枝畫(為福建僉憲張惟遠題)(元)張昱
茜羅輕裹玉肌寒吹盡南風露未乾一寸丹心無與寄
為憑圖畫入長安
題荔枝(元)陶宗儀
大唐置驛貢遐方火齊虬珠裹蔗漿博得玉環纔一笑
教坊曲奏荔枝香
題荔枝練帶(明)高啓
雨後蠻枝錦果肥華清貢罷驛塵稀山禽自繞枝頭啄
疑是宮中舊雪衣
荔枝圖劉偘
閩南産嘉實名為丹荔枝品題冠諸果風味甘如飴曾
買貴妃笑亦辱君謨知高宗寫此圖六種顔色竒移兹
工巧心治國諒無虧鼎湖龍去遠展卷令人悲
題石榴(宋)范成大
日烘古錦囊露浥紅瑪瑙玉池嚥清肥三彭跡如埽
石榴圖(明)楊基
玉椀糖霜萬顆冰王孫筵上酒微醒若教畫作回仙鶴
一夜吹簫過洞庭
題畫石榴(明)王世貞
君自閩天來豈少陳家紫何似安石榴纍纍結佳子
題櫻桃(宋)范成大
火齊寶瓔珞垂於綠繭絲幽禽都未覺和露折新枝
畫枇杷(元)柳貫
四月江南盧橘熟離離佳實滿枝黃丹青偶向圖中見
漬蜜猶思配一觴
枇杷圖(明)楊基
盧橘當年出漢家誰將名字雜枇杷風枝露葉金盤果
盡是僧房雪後花
畫楊梅答韓克瞻(明)沈周
西山有雨楊梅熟東老無詩口舌乾珍重故人知此意
高林摘寄紫瑛丸
題木瓜圖(宋)范成大
沉沉黛色濃糝糝金沙絢郤笑宣州房競作紅妝面
徐熙折枝果圖(二首)(元)王惲
紫陌春風窈窕歌昇平花果夢宣和寫生忽見徐卿畫
碧爛紅鮮發興多
後庭新唱滿深宮已覺金陵王氣空畫手忍將亡國淚
筆端秋實染春紅
題靖夫弟畫屏折枝(六首)(元)程文敏
櫻桃
雨洗紅珠重香浮乳酪寒筠籃風味在消得赤瑛盤
來禽
翡翠圓成彈臙脂與點腮園丁休盡採怕有衆禽來
梨子
滿面黃金粟盈科白玉漿可能燒二顆口腹累君王
石榴
朱房含玉醴玳殼錯金鈿不枉煩符節崎嶇十八年
木瓜
珍重宣城貢瓊瑶直得詩霜餘風韻在細字寫臙脂
枇杷
翠葆擎珠琲金丸貯蔗漿雪中記高樹花發傲羣芳
御定歴代題畫詩類卷九十二
