欽定四庫全書
御定歷代題畫詩類卷五十四目錄
寫真類
崔興宗寫真詠(唐王維)
題舊寫真圖(唐白居易)
香山居士寫真(唐白居易)
自題寫真(唐白居易)
詠寫真(唐徐夤)
新歲對寫真(唐司空圖)
畫生李維寫予像今已十年對鑑觀之因題其側
(宋蔡襄)
自題寫真(宋司馬光)
觀永叔畫真(宋梅堯臣)
書王元之畫像側(宋歐陽修)
予昔在京師畫工韓若拙為予寫真今十三年矣
容貌日衰展卷茫然葉縣楊生畫不減韓復令
作之以記其變偶作(宋蘇轍)
張秀才見寫陋容(宋蘇轍)
寫真自贊(宋黃庭堅)
奉安神考御容入景靈宫小臣獲觀有感(宋張耒二首)
到城南瞻南軒先生遺像(宋王炎)
題傳神(宋陸游二首)
誠齋題三老圖(宋楊萬里)
葉處士畫貂蟬喜容見惠(宋樓鑰)
觀畫像(宋王十朋)
觀文正像用贈傳神道士韻(宋王十朋)
延慶寫真贊(宋林亦之二首)
戲題羅浮梁彌仙寫真(宋李昴英)
自題寫真(金密公璹)
李廣道寫真(元元好問二首)
定齋兄寫真(元元好問)
蠡吾王翁畫像(元劉因)
題琴戚先生畫像(元郝經)
題温居士畫像(元王惲二首)
韓生寫真圖後(元王惲)
自題寫真(元王惲)
虞伯生學士畫像(元馬祖常)
題虞少監小像(元貢奎)
虞祕監山林小像(元王士熙)
中書久病得請將歸吳閑閑大宗師亦有疾以其像
為贈云代彼陪行焚香對之作此以謝(元許有壬)
陳芝田寫余真對之小酌戲成四韻(元許有壬)
自贊題白雲求陳可復所寫像(元虞集)
題和卓布哈同知畫像(元楊載)
題本齋王公畫像(元楊載)
跋三堂王自寫真(金段成已)
盧疎齋趙平遠小像(元宋褧)
題子昂自畫小像(元傅季生)
題四明倪仲權處士像(元丁鶴年)
題唐明府畫馮隱士像(明張以寧)
道士程用之為余傳神因題(明高啓)
劉文質松溪小像(明凌雲翰)
石田沈丈像圖(明周用)
周生寫照(明陳憲章四首)
題李錦衣士敬寫真(明程敏政)
王理之寫六十小像(明沈周)
孫世節貌陋容請題(明沈周)
吳興俞生者雅士多長者游晩得疾甚困而貧獨與
所幸美人居沈伯麐為圖之予詩記焉(明王世貞)
題公瑕小像(明王世懋)
自題小像(明何孟春)
題畫像(明陸樹聲)
十年後平昌士民齎發徐畫師来畫像以詞遣之
(明湯顯祖四首)
寫照(明文林)
題石睿學士圖(明徐霖)
題潘稚恭小像(明袁宏道二首)
題項子京小像(明僧智舷)
題梅妃畫真(唐玄宗)
寄荆娘寫真(唐李涉)
龍尾驛婦人圖(唐温庭筠)
章質夫寄惠崔徽真(宋蘇軾)
題亡室真像(宋戴復古)
崔徽寫真(元雅琥)
題對鏡寫真圖(元朱德潤)
題妓像(明高啓)
題朱淑真像(明林俊)
昭君寫真圖引(明顧璘)
題美人寫真(明張鳳翼)
題三娘子畫像(明馮琦三首)
題忠順夫人畫像(明于慎行四首)
小小寫真聯句(唐段成式張希復鄭符)
題故僧影堂(唐張籍)
弱柏院僧影堂(唐張籍)
題真公影堂(唐鮑溶)
觀老僧會才畫像(宋趙抃)
瞻禮開師真像(宋蔡襄)
贈寫御容李長史(唐李遠)
贈寫真者(唐白居易)
賢太師以諸巨公畫像見示傳神寫照曲盡其妙
兼丐拙詩輒成一首奉呈(宋文彦博)
傳神悦躬上人(宋梅堯臣)
畫真来嵩(宋梅堯臣)
贈寫御容妙善師(宋蘇軾)
贈寫真何充秀才(宋蘇軾)
贈寫真李道士(宋蘇轍)
謝葉處士寫照(宋樓鑰)
贈傳神水鑑(宋陸游)
贈都下寫真葉德明(宋楊萬里)
壬午初秋贈寫真陳生(宋楊萬里)
贈畫工王三錫傳神(宋魏了翁)
贈寫真胡生(宋王廷珪二首)
贈寫真徐濤(宋王廷珪)
贈劉可軒寫真(宋文天祥)
贈寫照吳生(宋方岳二首)
贈寫照唐子良(宋謝翺)
贈寫真賈生(元王惲)
寫真吳若水(元程鉅夫)
酬寫真者(元劉因)
田君寫真(元范梈)
贈水鑑道人寫真(元范梈)
贈寫真(元黃溍)
自贊并贈寫真陳伯玉(元黃玠)
贈寫真張翁(元柳貫)
贈寫真劉士榮(明解縉三首)
奉和蕭生將赴臨汀驛留三日為予寫真賦此為
贈(明顧清)
御定歴代題畫詩類卷五十四目錄
欽定四庫全書
御定歷代題畫詩類卷五十四
寫真類
崔興宗寫真詠(唐)王維
畫君年少時如今君已老今時新識人知君舊時好
題舊寫真圖(唐)白居易
我昔三十六寫貌在丹青我今四十六衰顇卧江城豈
比十年老曾與衆苦并一照舊圖畫無復昔儀形形影
默相顧如弟對老兄況使他人見能不昧平生羲和鞭
日走不為我少停形骸屬日月老去何足驚所恨凌煙
閣不得畫功名
香山居士寫真(唐)白居易
昔作少學士圖形入集賢今為老居士寫貌寄香山鶴
毳變玄髮雞膚換朱顔前形與後貌相去三十年勿歎
韶華子俄成皤叟仙請看東海水亦變作桑田
自題寫真(唐)白居易
我貌不自識李放寫我真靜觀神與骨合是山中人蒲
柳質易朽麋鹿心難馴何事赤墀上五年為侍臣況多
剛狷性難與世同塵不惟非貴相但恐生禍因宜當早
罷去收取雲泉身
詠寫真(唐)徐夤
寫得衰容似十全閒開僧舍靜時懸瘦於南國從軍日
老却東堂射策年潭底看身寧有異鏡中引影更無偏
借將前輩真儀比未愧金鑾李謫仙
新歲對寫真(唐)司空圖
得見明時下壽身須甘歲酒更移廵生情暗隔千重恨
寒勢常欺一半春文武輕銷丹竈火市朝偏貴黑頭人
自傷衰颯慵開鏡擬與兒童别寫真
畫生李維寫予像今巳十年對鑑觀之因題其側
(宋)蔡襄
清眸綠髮十年前樸野風神不易傳今日青銅莫相照
白髭垂頷面雙顴
自題寫真(宋)司馬光
黃面霜鬚細瘦身從来未識漫相親居然不可市朝住
骨相天生林野人
觀永叔畫真(宋)梅堯臣
良金美玉不可畫可畫唯應色與形除却堅明盡非寶
世人何得重丹青
書王元之畫像側(宋)歐陽脩
偶然来繼前賢迹信矣皆如昔日言諸縣豐登少公事
一家飽暖荷君恩想公丰采常如在顧我文章不足論
名姓已光青史上壁閒容貌任塵昏
予昔在京師畫工韓若拙為予寫真今十三年矣
容貌日衰展卷茫然葉縣楊生畫不減韓復令
作之以記其變偶作(宋)蘇轍
白髮蒼顔日日新丹青猶是舊来身百年迅速何曾在
方寸空虚老更真一幅蕭條寄衰朽異時髣髴見精神
近存八十一章注從道老聃門下人
張秀才見寫陋容(宋)蘇轍
潦倒形骸山上樗每經風雨輒凋疎勞君為寫支離狀
異日長看老病初落筆縱横中自喜賦形深穩妙無餘
偶然挂壁低頭笑俱幻何妨彼亦如
寫真自贊(宋)黃庭堅
似僧有髮似俗無塵作夢中夢見身外身
奉安神考御容入景靈宫小臣獲觀有感(二首)
(宋)張耒
靈風依繖繡輿深仗外猶疑警蹕音不似尋常遊幸日
樓前鼓吹却沾襟
渭上衣冠故老哀西陵石老已莓苔從今仗下新歌舞
長及年年獻酎来
到城南瞻南軒先生遺像(宋)王炎
入門荷香淨步屧柳隂濕欲寫情鬱陶翻引興蕭瑟瞻
望堂中人玉色而山立六學妙經綸未試百之一身存
天下望身沒海内惜此道付誰傳丹青但陳迹樓邊好
山近竹底涼風入兩鶴韻亦高導我轉湖側獨遊何太
清滯念亦可釋門關莫返鎖願言日散策
題傳神(宋)陸游
鹽車心愧渥洼姿邂逅風雲妄自期齧雪豈無歸漢日
飯牛猶有相齊時君看裋褐琴横膝誰許峩冠劒拄頥
白髮蕭蕭雖憊矣時来或將渡遼師
題傳神(宋)陸游
雪鬢蕭然兩頰紅人閒隨處見神通半醒半醉常終日
非士非農一老翁櫪驥雖存千里志雲鵬已息九天風
巉巉骨法吾能相難著凌煙劔佩中
誠齋題三老圖(并序)(宋)楊萬里
劉訥敏叔秀才寫乘成先生平園相國及予為三老
圖因署其後
劉君寫照妙通神三老圖成又一新只道老韓同傳好
被人指點也愁人
葉處士畫貂蟬喜容見惠(宋)樓鑰
重煩妙手費丹鉛貌出衰容信宛然君看頭顱已如許
豈堪頭上著貂蟬
觀畫像(宋)王十朋
似我豈真我相看還自疑陋非臺閣像高失布韋時吟
苦眉常皺憂多鬢早衰惓惓畎畆志無復畫師知
觀文正像用贈傳神道士韻(宋)王十朋
天然形貌寫何難難得靈臺上筆端朋黨論興三黜日
不知誰作正人看
延慶寫真贊(二首)(宋)林亦之
住山頭欲白何爾太揶揄却厭舊時面丹青别換模
秋雨秋山夜縱縱自横横平生無罪過不合去為僧
戲題羅浮梁彌仙寫真(宋)李昴英
八十童顔雙眼明浪游湖海一身輕莫將啖肉先生比
箇是羅浮老樹精
自題寫真(金)密公璹
枯木寒灰久亦神因緣来現胙公身只緣酷愛東坡老
人道前身趙德鄰(樗軒嘗封胙國公故云)
李廣道寫真(二首)(元)元好問
華髮蕭蕭玉鍊顔一篇秋水想高閒須知八表神游客
不在披裘擁絮間
擁絮披裘動數千肉身那得盡飛仙玄門此老留教在
滄海横流未必然
定齋兄寫真(元)元好問
朱黃筆底三篋白黑胷中兩碁畫作蕭然野服雲龍終
日騤騤
蠡吾王翁畫像(元)劉因
眼底人間世胷中物外春江山滿花柳無負百年身
題琴戚先生畫像(元)郝經
齊人善瑟王好竽逵也豈效伶人趨歸来坐石婁長裾
突兀天地為蘧廬王門有路多塵土封豕磨牙鬭虓虎
何如此曲不須彈風入長松鳴太古
題温居士畫像(二首)(元)王惲
盛集賓筵每會逢笑談端有古人風如公耆舊今能幾
又逐秋江月影空
太真風彩動并門處士流芳實裔孫今日坐看磐石上
老成雖遠典刑存(自稱晉温太真之後)
韓生寫真圖後(元)王惲
韓郎落筆凌煙面嘉老摛文造物權名下自来無妄客
伯時多為九歌傳
自題寫真(元)王惲
白髮刁騷一幅巾遺書浩浩百年身縱令不入麒麟畫
已是三朝館閣臣
虞伯生學士畫像(元)馬祖常
韋相傳經業楊門世講官箕裘君自得文字我知難汲
冢朱塗誤秦灰墨補殘黃流凝玉瓚仙露滴金盤不肯
投漫刺偏宜戴小冠近林聽竹雨臨澗看風湍詔入蒲
輪軟歌歸釣石團青山連石谷白日照長安擬卜龜呈
兆將書鶴借翰風流圖畫裏方自見神完
題虞少監小像(元)貢奎
巖壑高堂上煙霞眼底清向来曾寄跡老去未忘情茅
屋蒼林掩藤崕白道縈遠峰雲際直孤嶂水邊横宿雨
分濃澹斜陽閃晦明折梅驚雪墮倚竹待風生嶺斷炊
煙補沙迴甃岸傾雜花浮野意飛瀑送溪聲婦饁忻鳩
喚兒耕感犢鳴攬衣隨處坐曳杖有時行拄笏曾招爽
投簪每懼盈他年著書樂應不愧虞卿
虞祕監山林小像(元)王士熙
棧閣通秦鳳蓬山壓海鼇石泉當壑坼琪樹出雲高夜
月青笻杖秋風白道袍長吟趨谷口獨往下亭皋偃蹇
三峰卧逍遥八表遨竹深時宿鶴溪淺不容舠經席天
顔喜村居世網逃神全勞畫史才美擅時髦憩迹惟松
樾充飢有澗毛滄浪誰唱曲華屋意蕭騷
中書久病得請將歸吳閑閑大宗師亦有疾以其
像為贈云代彼陪行焚香對之作此以謝
(元)許有壬
小人本是山澤臞涉世政坐飢寒敺五年黃閣事何補
種作老病叢孱軀藻京歸来十浹日藥裹不可離須臾平
生結客半寰宇未免操瑟從齊竽可人底事期不来承
慶堂深誰敢呼邇来亦復詩作祟清減益見風標孤杜
門却埽難折簡豈意惠然来畫圖相看一笑但臆對妙
契未許巵言㪺清水寒玉照林表和氣春風生座隅齋
居頓覺俗氛遠高致已逼沈疴蘇我方歸思劇迅矢公
自有分居方壺過從此去計必少夢中道路多縈紆便
當卷奉江湖去願得始終如蟨驉
陳芝田寫余真對之小酌戲成四韻(元)許有壬
今日我與汝相見各華顛亟呼尊酒至我飲汝茫然它
年我長往酒但酬汝前悟此一大笑沽酒休論錢
自贊題白雲求陳可復所寫像(元)虞集
歸来江上一身輕野服初成拄杖行祗好白雲相伴住
天台廬阜聽松聲
題和卓布哈同知(元)楊載
堂堂玉立照青春昭代由来重世臣帶劔掖庭聯衛士
分符江徼緫編民鷫鸘裘暖鳴鞭疾翡翠簾深翦燭頻
州縣三年姑少試驅馳休厭屬車塵
題本齋王公畫像(元)楊載
天姿英粹異庸常早策雲霄被寵光劔戟森嚴開武庫
珪璋特逹薦明堂願承簪履趨門下竊候旌麾拜道傍
邪正此時真雜糅秦臺懸鏡亦煌煌
跋三堂王自寫真(元)段成已
解衣盤礴真畫史不待濡毛知可矣葛巾草服常畫我
意欲置我山巖裏虎頭於今幾百年與渠誰後復誰先
翛然蜕跡乘風去一笑相逢喜拍肩
盧疎齋趙平遠小像(元)宋褧
盛德不孤世鉅邦尊二賢盧翁官察訪趙使職旬宣契
分元偕白襟期甫暨虔柏森松競秀珪瑩璧相聯高誼
雲霄外清標几杖邊句枝時絡繹杯算日纏緜宵候丹
砂竈秋鳴綠綺絃岳躋同謝妓湘泛共膺船釀酒矜方
妙裁衣鬭品全敖嬉驅騕䮍笑詠撫嬋娟密邇通家好
留連對榻眠閉關常習靜揮麈或談玄閒潔山中相逍
遥地上仙儀刑人倏逝丰度世爭憐肖貌開光霽垂名
著簡編精神棲落月思致薄凌煙豈直江潭重應齊宇
宙傳長沙多勝境並祀待他年
題子昂自畫小像(元)傅季生
天人風度過王孫不見珠明玉潤温想得松窗看鏡影
月斜清霅瑩無痕
題四明倪仲權處士像(元)丁鶴年
松間新雨過清覽出亭皋雲逐青騘馬風生白苧袍幽
懷隨地遠詩興與秋高囊錦歸時重應知從者勞
題唐明府畫馮隱士像(明)張以寧
能詩能畫唐明府置子清泉白石間秋色半林黃葉老
野心一遍白雲閒王維自愛欹湖道李渤元居少室山
幾處溪山莫歸醉扁舟留在月中還
道士程用之為余傳神因題(明)高啓
貌古神疎畫本難因師心妙發毫端無功可上凌煙閣
留取雲山靜處看
劉文質松溪小像(明)凌雲翰
為聽松風直過溪長琴分與小童携白雲不隔天台路
千樹桃花一鳥啼
石田沈丈像圖(明)周用
蕭然丘壑在眉端林下從人壁上看白髮信誰修野史
青衫從爾授園官雙魚落手春波遠四座驚心夜語闌
盤礴尚須勞畫者休文詩骨不勝寒
周生寫照(四首)(明)陳憲章
猶有蓬之心俄而柳生肘問君益三毛可覺神明否
不登結客場差有丈夫氣攬鏡長新絲無勞更相諱
荀家奪鳳池漢苑圖麟閣賴有顧長康置余在丘壑
委形大塊間過隙駒何駛底事復丹青未能免俗爾
題李錦衣士敬寫真(明)程敏政
七尺堂堂美丈夫幾年官拜執金吾藍田價重連城璧
丹穴文騰五色雛長候八鑾隨聖主曾將三矢破狂胡
等閒莫負封侯相看續麒麟閣上圖
王理之寫六十小像(明)沈周
王生見我精神熟照寫今吾瘦於竹問年初及六十人
饗世渾無半分福一味耽農百不便門前湖水漲低田
飢来讀書不當飯靜裏安心惟信天隱服還勞郡守過
私篇或辱尚書和草木當衰不復真紙閒座上兩浮塵
是非非是都休辯聊記明時無用人
孫世節貌陋容請題(明)沈周
白頭儘是老便宜六十餘生天地私學舞固無長袖子
出遊還有小車兒綠陰如水微吟處紫袷含風半暖時
瘦影任君描寫去百年草木要相思
吳興俞生者雅士多長者游晚得疾甚困而貧獨
與其所幸美人居沈伯麐為圖之予詩記焉
(明)王世貞
消渴文園竟若何霅川秋色卧遊過門前舊客隨金盡
鏡裏新愁上鬢多空觀不妨天女侍小詞猶要雪兒歌
君看阿堵神明在遮莫雄心未耗磨
題公瑕小像(明)王世懋
蓽門蓬逕五湖濱芒屩蘿裳穩稱身忽忽形骸元土木
英英眉宇未風塵朱絃曲就傳聲遠白練書成乞字頻
擲果何妨洛陽市知君詞賦自安仁
自題小像(明)何孟春
不煩勲業鏡仍窺堪笑頭顱我已知他日丹青重貌取
問渠應是白鬚誰
題畫像(明)陸樹聲
豈有文章置集賢也無勲業到凌煙只應畫作老居士
留與香山結淨緣
十年後平昌士民齎發徐畫師来畫像以詞遣之
(四首)(明)湯顯祖
好手高情徐侣雲大兒能似李將軍神明妙處今何有
却遣丹青混使君
雪殘寒日映江干畫到歸鴻目送難恰憶清華舊山水
五絃容易不曾彈(縣有清華閣)
地僻江樓有鴈聞長林歸夢雪紛紛心知遠意宜丘壑
縣社何由畫陸雲
偶爾朝臺竟不還吏民相問好容顔都應畫與江湖意
闊落雙鳬雲影間
寫照(明)文林
渠貌堂堂難與仁緋袍已作大夫身生成自是君親德
付卑元非嶽瀆神既老無聞甘暴棄入官有愧故逡廵
任他阿堵妙不二到底看来我自真
題石睿學士圖(明)徐霖
歸来廏馬踏堤沙回首彤樓路漸賖遥想禁門金鎖合
一庭月浸紫薇花
題潘稚恭小像(二首)(明)袁宏道
當年曾見虎頭真長短濃纖各有神只怪安仁描不似
為他丰骨異時人
砑光絹上白波重骨肉調勻粉墨濃若要識他春月柳
還須雪裏看王恭
題項子京小像(明)僧智舷
倩人圖面自圖身面或隨人作喜嗔只有此身偏崛強
屈伸未肯暫隨人
題梅妃畫真唐玄宗
憶昔嬌妃在紫宸鉛華不御得天真霜綃雖似當時態
爭奈嬌波不顧人
寄荆娘寫真(唐)李涉
章華臺南莎草齊長河柳色連金堤青樓曈曨曙光蚤
梨花滿巷鶯新啼章臺玉顔年十六小来能唱西梁曲
教坊大使久知名郢上詞人歌不足少年才子心相許
夜夜高堂夢雲雨五銖香帔結同心三寸紅箋替傳語
綠池並戲雙鴛鴦田田翠葉紅蓮香百年恩愛兩相許
一日不見生愁腸上清仙女徵遊伴欲從湘靈住河漢
只愁陵谷變人寰空歎桑田歸海岸願分精魄定形影
永似銀壺挂金井召得丹青絶世工寫真與身真相同
忽然相對兩不語疑是妝成来鏡中豈期人願天不違
雲軿却駐從山歸畫圖封裹寄箱篋洞房豔豔生光輝
良人翻作東飛翼却遣江頭問消息經年不得一封書
翠幕雲屏遶空壁結客有少年名緫身姓江征帆三十
里前月發豫章知我别時言識我馬上郎恨無羽翼飛
使我徒怨滄浪長開篋取畫圖寄我形影與客將如今
憔悴不相似恐君重見生悲傷蒼梧九疑在何處斑斑
竹淚連瀟湘
龍尾驛婦人圖(唐)温庭筠
慢笑開元有倖臣直教天子到蒙塵今来看畫猶如此
何況親逢絶世人
章質夫寄惠崔徽真(宋)蘇軾
玉釵半脱雲垂耳亭亭芙蓉在秋水當時薄命一酸辛
千古華堂奉君子水邊何處無麗人近前試看丞相嗔
不如丹青不解語世間言語元非真知君被惱更愁絶
卷贈老夫驚老拙為君援筆賦梅花未害廣平心似鐵
題亡室真像(宋)戴復古
求名求利兩茫茫千里歸來賦悼亡夢井詩成增悵恨
鼓盆歌罷轉凄涼情鍾我輩那容忍乳臭諸兒最可傷
拂拭丹青呼不醒世間誰有返魂香
崔徽寫真(元)雅琥
舞鸞妝鏡拭(一作減)&KR1459;華毫素無聲散彩霞夜月影寒分
桂魄春冰暈薄映桃花夢隨圖去憑青鳥愁逐書来點
墨鴉未得離魂如倩女衰容先我到君家
題對鏡寫真圖(元)朱德潤
千金畫史託鉛華難寫春心半縷霞兩面秋波隨彩筆
一奩冰影對鈿花情憐曉月秦川鴈思逐朝陽漢樹鴉
不信雲間望夫石解傳顔色到君家
題妓像(明)高啓
不見秋娘今幾年楚雲湘雨思悠然月明樓外天如水
猶憶梁州第二篇
題朱淑真像(明)林俊
花蕊開殘小院秋鑑湖春色水東流垂楊送盡鶯鶯老
不得同依燕子樓
昭君寫真圖引(明)顧璘
漢宫九重類天居宫中美人粲璚琚姱容淑態意非一
網戸文窗煙霧虚就中絶代稱明君錦江波浪巫山雲
素月嫦娥獨光彩明星玉女徒繽紛君王行幸恣歡暱
蛾眉短長難具悉可憐睇盼隔重霄竟使畫圖欺白日
金珠不操靜女手丹青更甚讒夫口妍媸反覆在錙銖
移愛為憎忍相負明珠萬里沈胡沙哀歌一曲留琵琶
今看青塚千年草豈是夭桃三月花君不見無鹽入宫
粉黛羞齊宣美譽雄諸侯樊姬進語虞丘罷楚莊持麾
霸天下君王重色后隱賢吁嗟畫史欺嬋娟古来治亂
各有始為君三復關雎篇
題美人寫真(明)張鳳翼
一從鏡裏貌蛾眉重見崔徽點素絲豈是陳平誑胡虜
得非延壽賣明妃亭亭玉立渾無語忽忽珠嚬若有思
藉使廟堂徵畫史濡毫應肖築巖時
題三娘子畫像(三首)(明)馮琦
氍毺春暖鎖芙蓉爭羨胡姬拜漢封繞膝錦襴珠勒馬
當胸寶袜繡盤龍
塞北佳人亦自饒白題胡舞為誰嬌青霜已盡邊城草
一片梨花冷不銷
紅妝一隊陰山下亂點駝酥醉朔野塞外爭傳娘子軍
邊頭不牧烏孫馬
題忠順夫人畫像(四首)(明)于慎行
燕支山色點平蕪染出春愁上畫圖一曲胡笳明月夜
邊聲又度小單于
邊城新舞柘枝辭降得渾斜罷漢師不道長安春色少
甘泉宫裏畫閼氏
天山獵罷雪漫漫繡袜斜偎七寶鞍半醉屠蘇雙頰冷
桃花一片殢春寒
蓮花寶鋏綠雲鬟不脱襜褕𣢾漢關枉殺白登城下畫
虜中原自有紅顔
小小寫真聮句(唐段成式張希復鄭符)
如生小小真猶自未棲塵(符)揄袂將離座斜柯欲近人
(成式)昔時知出衆情寵占横陳(希復)不遣遊張巷豈教窺宋
鄰(符)庾樓吹笛裂弘閣賞歌新蟬怯纖腰步蛾驚半額
顰(希復)圖形誰有術買笑詎辭貧(成式)複隴迷村徑重泉隔
漢津(符)同心知作羽比目定為鱗(希復)殘月巫山夕餘霞
洛浦晨(成式)
題故僧影堂(唐)張籍
香消雲銷舊僧家僧刹殘形半壁斜日暮松煙寒漠漠
秋風吹破紙蓮花
弱柏院僧影堂(唐)張籍
弱柏倒垂如線蔓簷頭不見有枝柯影堂香火長相續
應得人来禮拜多
題真公影堂(唐)鮑溶
舊房西壁畫支公昨暮今晨色不同遠客問心何處取
獨添香火望虚空
觀老僧會才畫像(宋)趙抃
白鶴叢林古梵宫壁間留像見真風憶師去歲雷峰别
只是南柯一夢中
瞻禮開師真像(宋)蔡襄
輕瀾還故潯墜軫無遺音好在池邊竹猶存虚直心往
復二十年每見唯清吟覺性既自如世味隨浮沉琅琅
白雲姿悵望空山岑豈不悟至理悲来難可任
贈寫御容李長史(唐)李遠
寶座煙消硯水清龍髥不動彩毫輕初分隆準山河秀
乍點重瞳日月明宫女捲簾皆暗認侍臣開殿盡遥驚
六朝供奉無人敵始覺僧繇浪得名
贈寫真者(唐)白居易
子騁丹青日予當醜老時無勞役神思更畫病容儀迢
遞麒麟閣圖功未有期區區尺素上焉用寫真為
賢大師以諸巨公畫像見示傳神寫照曲盡其妙
兼丐拙詩輒成一首奉呈(宋)文彦博
用志專精妙入神援毫肖象奪天真能將繪素傳竒表
似與公侯結勝因婁德高僧通夙命王維善畫記前身
師緣素習今生悟曾寫雲臺四七人
傳神悦躬上人(宋)梅堯臣
握中一寸毫寶匣百鍊金鑑貌不鑑道寫形寧寫心古
人固不識今人或所欽依然見其質儼爾恨無音子誠
丹青妙巧奪造化深妍媸必盡得幻妄恐交侵
畫真来嵩(宋)梅堯臣
廣陵太守歐陽公令爾畫我憔悴容便傳髣髴在縑素
只欠勁直藏心胷與爾貨布不肯受比之醫卜曾非庸
公今許爾此一節爾只丹青其亦逢
贈寫御容妙善師(宋)蘇軾
憶昔射策干先皇珠簾翠幄分兩廂紫衣中使下傳詔
跪捧冉冉聞天香仰觀眩晃目生暈但見曉色開扶桑
迎陽晚出步就坐絳紗玉斧光照廊野人不識日月角
彷彿尚記重瞳光三年歸来真一夢橋山松檜棲風霜
天容玉色誰敢畫老師古寺晝閒房夢中神授心有得
覺来信手筆已忘幅巾常服儼不動孤臣入門涕自滂
元老侑坐鬚眉古虎臣侍立冠劒長平生慣寫龍鳳質
肯顧草間猿與麞都人踏破鐵門限黃金白璧空堆牀
爾来摹寫亦到我為是先帝白髮郎不須覽鏡坐自了
明年乞身歸故鄕
贈寫真何充秀才(宋)蘇軾
君不見潞州别駕眼如電左手挂弓横撚箭又不見雪
中騎驢孟浩然皺眉吟詩肩聳山飢寒富貴兩安在空
有遺像留人間此身常擬同外物浮雲變化無蹤迹問
君何苦寫我真君言好之聊自適黃冠野服山家容意
欲置我山巖中勲名將相今何限往寫襃公與鄂公
贈寫真李道士(宋)蘇轍
君不見景靈六殿圖功臣進賢大羽東西陳能令將相
長在世自古獨有曹將軍嵩高李師掉頭笑自言弄筆
通前身百年遺像誰復識滿朝冠劔多偉人據鞍一見
心有得臨窗相對疑通神十年江海鬚半脱歸来俛仰
慚簪紳一揮七尺倚牆立客来顧我誠似君金章紫綬
本非有綠蓑黃篛甘長貧如何畫作白衣老置之茅屋
全吾真
謝葉處士寫照(并序)(宋)樓鑰
頃在朝行葉處士光遠為余寫照置於山林中欣然
自贊有云山林如許盍歸去蓋志於歸也一歸十三
年既挂冠再寄一圖為老人星狀形容變盡非復故
吾矣戲作長句謝之
老我舊曾官日邊隨衆年除仍歲遷母子日夜念鄕國
但欲共耕緜上田葉君寫照妙一曲畫我形模在山水有
如虎頭貌幼輿正合置之巖石裏猶記有客為諛言盍
更野服為貂蟬我笑不答心不然拂衣徑得歸林泉歸来
歲月不知久十餘年中亦何有此心炯烔尚如丹只為
幽憂成老醜久矣與世俱相忘葉君念我應老蒼新圖
白髭添一二豈知雙鬢皆成霜兩圖對挂耿相照顧盼
從容成一笑更添松竹作壽星我已甘心就枯槁人言
姿態與真同如照止水窺青銅明知已非故我矣小孫
指點能呼翁君居天街號稱首侯王生面羅左右邊頭
飛將能立功颯然英氣照窗牖名滿四方求者多千金
造門君不呵能事固不受促迫應酬雖繁可奈何胡為
有暇及衰朽楚楚裝潢意尤厚我今已是行路人不須
重累丹青手
贈傳神水鑑(宋)陸游
寫照今誰下筆親喜君分得卧雲身口中無齒難藏老
頰上加毛自有神誤遣汗青成國史未妨著白號山人
他時更欲求竒迹畫我溪頭把釣緡
贈都下寫真葉德明(宋)楊萬里
我昔山林人不識或疑謫仙或狂客仰看青天不看人
醉裏那知眼青白一攜破硯入長安素衣成緇綠鬢斑
上林麒麟著野馬滄洲鷗鷺綴孔鸞漢宫威儀既不入
貴人樣灞橋風雪又不見詩人相不須覽鏡照清溪我
亦自憎塵俗狀葉君著眼秋月明葉君下筆秋風生市
人請畫即唾罵只寫龍章鳳姿公與卿肯来為予寫衰
貌擲筆掉頭欣入妙相逢可惜遲十年不見詩翁昔年
少
壬午初秋贈寫真陳生(宋)楊萬里
居士一丘壑深衣折角巾誰曾令子見忽漫寫吾真更
不遊方外於何頓若人呼兒一笑看下筆可能親
贈畫工王三錫傳神(宋)魏了翁
氣質紛不齊四海無似人藉令貌相近氣有醇不醇善
觀人品者儀觀與機神正邪眸子見善惡眉間分且如
孔與虎二人自非倫而俱類孔子俗眼何昏昏古人有
夢遇便知為良臣又能記眉目曉然得其真此須以神
會難與淺者論王生歸為我試語司寇君此理充得去
三代同此民
贈寫真胡生(二首)(宋)王廷珪
欲貌盧溪真面目非儒非佛亦非仙莫將踏碓盧行者
喚作騎驢孟浩然
誤著儒冠到骨窮兒童拍手笑衰翁釣魚艇子今無恙
置我五湖煙雨中
贈寫真徐濤(并引)(宋)王廷珪
世言畫工喜作鬼魅謂荒誕易圖也故傳神寫照為
難聞徐濤畫盧溪老子作幅巾芒鞋蕭散之狀見者
以為甚似作詩求之
徐生畫人不畫鬼點目加毛必佳士邇来下筆更逼真
勿論山僧及童子曾貌詩人孟浩然便覺灞橋風雪起
如今儻欲畫盧溪一菴宜著深巖裏
贈劉可軒寫真(宋)文天祥
燕頷鳶肩都易寫從前只道點睛難近来阿堵君休問
燈下時將頰影看
贈寫照吳生(二首)(宋)方岳
山須未壓崚嶒骨酒不能平磊塊胷煩畫雪溪詩意思
梅花蒼石一横笻
幾人堪畫麒麟閣萬事不如鸚鵡杯只謂故吾詩瘦耳
寒沙鷗鷺莫驚猜
贈寫照唐子良(宋)謝翺
吳中衆史今代畫不獨畫人兼畫馬唐生家住金華雲
對予獨肯畫古人夕陽西下東流水紛紛古人呼不起
東都留守吳中豪王府勲僚舊俊髦當時氣薄陰山日
勾陳蒼蒼太白高百年水竭海塵上誰見凌煙拂蛛網
霜髯磔磔開清新彷彿猶帶黃河冰忽疑稍會怒色止
或可從傍窺諫紙唐生見我淚如洗頗憶古人今不死
俟我氣定神始閒命筆更起唐衣冠
贈寫真賈生(元)王惲
氣貌昂藏野鶴姿賈生模寫有餘師情知不入麒麟畫
剛為天朝飾羽儀
寫真吳若水(元)程鉅夫
畫手吳生妙如今豈後身知人古未易下筆爾能親顔
貌隨年運風流落世塵若為傳不朽千載會如新
酬寫真者(元)劉因
自覺形骸已枯槁何從眉宇尚豪英筆頭慣畫麒麟像
乍寫山翁似手生
田君寫真(元)范梈
田君力幹成霜鐵一筆能開萬豪傑緫是人間敵海愁
但自不忘泓穎别我所思兮大江濆欲往致之道路分
安得煩君寫作巫山與洛中有美人兮泛波上之遊鴻
行巖巔之素狨嗚呼此君不可見獨立乾坤淚如霰
贈水鑑道人寫真(元)范梈
鑑盡公卿寫盡真此心澄徹故通神世間未用論滄海
何日河流照得人
贈寫真(元)黃溍
自是清時翰墨流水邊林下莫淹留漢皇正在麒麟閣
欲畫將軍博陸侯
自贊并贈寫真陳伯玉(元)黃玠
有形本皆幻聊與影相從於兹未能忘更欲求其同我
神夫豈遠故在阿堵中靈景合内外逍遥方未終
贈寫真張翁(元)柳貫
傅巖審象形何形麒麟設色非丹青肖圖如以燭取影
豈謂炬火無晶熒腰間插箭氣自倍頰上加毛神則寧
古人藝聖不兩至心動手應夫誰令不誇筆墨工點&KR1709;
欲與河嶽開英靈京華冠蓋萃山藪風鬉萬騎雲千軿
前行衛霍後褒鄂佩服憲憲登明廷俗工寫似不寫韻
却詫果蠃非螟蛉或攀有若擬玄聖僅類蠟紙摹蘭亭
我雖意見頗自可豈因賤耳疑羣聽張翁八十真靜者
城南巷居晝掩扃客来拂絹出新鑑能事逸發無留停
一毛一髮生意足造次參倚象儀刑由其天機勝嗜慾
愈覺眼燄如流星承明待詔綬若若晨朝索米儕優伶
徒誇世有青紫楦豈恨我屋無芳馨吾聞畫者多善幻
倏忽變化開玄冥安知神完意自定伸筆已似行春霆
傾倒沙頭雙玉瓶
贈寫真劉士榮(三首)(明)解縉
僕也慙瓌偉丹青賴爾傳皇風清薊北有待畫凌煙
積陰連十日定有上江風千里難為别因君羨去鴻
春盡故鄉来秋深别我歸宦情斜日薄猶自念庭闈
泰和蕭生將赴臨汀驛留三日為予寫真賦此為
贈(明)顧清
本自煙江坐釣磯春風強使著荷衣不知面目從来假
更與蕭郎問是非
御定歷代題畫詩類卷五十四
