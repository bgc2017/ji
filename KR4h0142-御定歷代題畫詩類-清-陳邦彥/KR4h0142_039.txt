欽定四庫全書
御定歴代題畫詩類卷三十九目錄
故實類
題明皇按樂圖(宋鄭思肖)
明皇按樂圖(宋劉克莊)
明皇合曲圖(元元好問)
題明皇按樂圖(元黃庚)
明皇按樂圖(元王惲三首)
明皇按樂圖(元虞集)
題明皇按樂圖(元柳貫)
明皇太真避暑按樂圖(元洪希文)
明皇按樂圖(元楊維楨)
唐玄宗按樂圖(元楊維楨)
明皇按樂圖(元張雨)
題明皇按樂圖(明張鳳翼四首)
題明皇按舞圖(元虞集)
明皇觀舞圖(明謝承舉)
明皇卧吹簫圖(元宋無)
唐明皇吹簫圖(元成廷珪二首)
題唐明皇吹玉簫圖(明金湜)
題明皇並簫圖(元劉詵)
太真明皇並笛圖(元張憲)
明皇並笛圖(明周用)
題明皇並笛圖(明程煜)
明皇擊梧桐圖(金馮璧)
明皇擊敔(一作梧)按樂圖(元姚樞)
擊梧圖(元袁桷)
唐陳宏畫明皇擊桐圖(元吳師道)
明皇擊梧圖(元李俊民)
梁信羯鼓小圖(宋文同)
棃園教曲圖(明張琦)
霓裳圖(元吳師道)
題明皇戲侏儒圖(元李祈)
題明皇優戲圖(明劉崧)
題明皇打毬圖(宋晁說之)
題明皇醉歸圖(宋陳傅良)
明皇醉歸圖(元袁桷)
明皇夜遊圖(宋程俱)
明皇出遊圖(元虞集)
題明皇出遊圖應制(元揭傒斯)
明皇秉燭夜遊圖(明高啓)
題明皇夜遊圖(明徐賁)
明皇私語圖(元王惲二首)
題明皇私語圖(元郝經)
題明皇上馬圖(宋韓駒)
題張郎中明皇小決圖(金段成已二首)
明皇並轡圖(元宋無)
明皇貴妃上馬圖(明張燦)
明皇覽鏡妃子剪鬟圖(宋劉子翬)
題明皇貴妃對奕禄山傍觀圖(明楊基)
明皇小車圖(明僧一初)
唐明皇遊月宮圖(明蒋主孝)
遊月宮圖(明陶安)
明皇蜀道圖(宋李綱)
明皇幸蜀圖(宋陸游)
明皇幸蜀圖(明劉基二首)
王摩詰畫明皇劍閣圖(金趙秉文)
唐明皇幸驪山圖(元朱德潤)
題火龍烹茶圖(明貝瓊)
御定歴代題畫詩類卷三十九目錄
欽定四庫全書
御定歴代題畫詩類卷三十九
故實類
題明皇按樂圖(宋)鄭思肖
誰舉鑾輿向蜀行棃園弟子歇新聲及知凝碧池頭事
難得樂工雷海青
明皇按樂圖(宋)劉克莊
鶯啼花開春晝遲掖庭無事方遨嬉廣平策免曲江去
十郎談笑居台司屏間無逸不復覩教雞能鬭馬能舞
戲呼寧哥吹玉笛催喚花奴打羯鼓南衙羣臣朝見疎
老伶巨璫前後趨阿瞞半醉倚玉座袖有曲譜無諫書
金盆皇孫真龍種浴罷六宮競圍擁惜哉傍有錦綳兒
蹴破咸秦跳河隴古來治亂本無常東封未了西幸忙
輦邊貴人亦何罪禍胎似在偃月堂今人不識前朝事
但見斷縑装束異豈知當日亂離人說著開元總垂淚
明皇合曲圖(元)元好問
海棠一枝春一國燕燕鶯鶯作寒食千古萬古開元日
三郎搦管仰面吹天公大笑嗔不得寧王天人玉不如
番綽樂句不可無宮腰不按羽衣譜疾舞底用牧豬奴
風聲水聲閟清都夢中令人羨華胥何時却並宫牆聽
恨不將身作李謩
題明皇按樂圖(元)黃庚
五鳳樓前沸管絃春宵花暖月娟娟纖腰舞到霓裳曲
驚起豬龍地上眠
明皇按樂圖(三首)(元)王惲
羽曲調音到克諧宮中花柳四時開五絃儘有南薰手
却喚花奴解穢來
興慶宮池水殿深帝心横潰溺哇淫譲王友愛情何切
獨為君王辨八音
逸圖零落御前幈心醉華清按樂聲擊損碧梧緣底事
促教秋雨劍關行
明皇按樂圖(元)虞集
新度霓裳曲三年教得成驚鴻渾不下飛燕若為輕芍
藥春亭暮芙蓉野水生棃園多白髮吹笛到天明
題明皇按樂圖(元)柳貫
開元天子樂當陽手按琵琶引鳳凰曲譜纔翻新玉笛
淚痕還滴舊香囊
明皇太真避暑按樂圖(元)洪希文
已剖水盤金粟瓜旋調雪水試新茶宮娃未解君恩暖
尚引青罌汲井花
明皇按樂圖(元)楊維楨
沈香亭前&KR1191;萼下天街一陣催花雨海棠花妖睡初著
喚醒一聲紅芍藥金鑾供奉調清平棃園舊曲換新聲
阿環自吹范陽笛八姨獨操傷春情君不見夜游重到
明月府青鸞能歌兔能舞五雲不障蚩尤旗回首烟中
萬鼙鼓那知著底梧桐雨雨聲已入淋鈴譜
唐玄宗按樂圖(元)楊維楨
大唐天子棃園師金湯重付軋犖兒何人端坐閱樂籍
三萬纏頭不足支龜年檀板阿蠻舞花奴手中花如雨
鈞天供奉真上人上亦親撾汝陽鼓玉奴檀槽倦無力
忽竊寧哥手中笛邊風吹入新貢簫銅池夜夢雙飛翼
閤門邊奏塞黈聰耳譜更訪明月宮漁陽一震萬竅矓
棃園弟子散如雨惟有舞馬傷春風
明皇按樂圖(元)張雨
髯伶識樂句我信曲有誤月白商聲多塵起漁陽戍
題明皇按樂圖(四首)(明)張鳳翼
&KR1191;萼樓頭弟與兄涼州一部試新聲不知舞象銜杯處
可似簫韶奏九成
桓譚且莫奏繁音唐帝元非漢帝心若在沉香亭上聽
應將羯鼓易瑶琴
軍中鼙鼓動漁陽四野桑麻作戰場獨有深宮慶生處
新聲猶奏荔枝香
勤政樓前奏樂章棃園歌舞雜笙簧歸来止有藍田磬
只合含酸付太常
題明皇按舞圖(元)虞集
寢安食飽對青雲按舞調笙不厭頻西内歸來還獨看
棃園弟子白頭新
明皇觀舞圖(明)謝承舉
勤政樓前午朝罷華萼樓頭西日下沉香亭畔梧已秋
凝碧池中蓮尚夏紫衣傳宣詔九宮宮中麗人脂粉紅
錦鴛彩鳳炫晴日嬌鶯乳燕隨春風御厨捧勅陳華宴
錯雜竒珍按時换檠来粲粲赤金盤捧出纖纖青玉案
分行判隊衆樂鳴琵琶篳篥璚瑶筝月支小𡡉解漢唱
越江妮子能秦聲何須三擊花奴鼓六律皆依板為主
玉環指下節奏明内中一人忙起舞軟鞵尖帽高麗装
團花纏身金縷裳俏裁四幅裹腰窄寬兜兩袖拖肩長
大垂小垂輕復舉左挺右挺風旋起蛱蝶争翻柳絮雲
蜻蜓亂點桃花水一縱再縱勢欲前東欹西欹態欲偏
香埃蹴步自掩冉日光踏影相蹁蹮唐家三郎倚花坐
歡極諸姨盡稱賀漁陽鼙鼓動地来歌舞花間忽驚破
明皇卧吹簫圖(元)宋無
珊瑚枕上玉簫横一曲霓裳萬里行漫道九重宮殿遠
幾曾掩得外邊聲
唐明皇吹簫圖(二首)(元)成廷珪
寝殿春深晝漏遲榻前侍女立多時玉簫自按霓裳曲
賜與棃園子弟吹
&KR1191;萼樓前柳色新東風吹散馬嵬塵錦囊五管俱零落
誰是終南夢裏人
題唐明皇吹玉簫圖(明)金湜
昭陽殿高清晝長珊瑚枕壓七寶牀珍簟平鋪碧雲冷
珠簾半捲秋風凉此時諫疏非無補君王自喜教歌舞
舊曲翻成阿濫堆别調新傳玉簫譜玉簫一曲度薰風
宫商十指何玲瓏碧沼游魚窺菡蓞丹霄彩鳳鳴梧桐
棃園子弟多白髮承宣獨喜黃繙綽手提玉板不停敲
足踏青蒲恣歡謔雙雙粉黛誰家女霓裳細拂鮫綃縷
歛袖低眉不動塵似解嗚嗚曲中語從来聲色侈人心
人生樂極悲亦深豈料簫聲入雲去化作漁陽鼙鼓音
題明皇並簫圖(元)劉詵
青鳥西來太液池霓裳舞影落瑶墀並吹玉管同心調
惟有姮娥月裏知
太真明皇並笛圖(元)張憲
黑奴絃索花奴鼓譚奴撫掌閹奴舞阿環自品玉玲瓏
御手夷猶親按譜風生龍爪玉星香露溼櫻脣金縷長
莫倚花深人不見李謩側足傍宮牆
明皇並笛圖(明)周用
燕婉其如父子情忍將舊怨度新聲蜀中此夜淋鈴曲
誰伴君王坐到明
題明皇並笛圖(明)程煜
華清晏罷卷霓裳重立東風並海棠鳳琯莫吹新製曲
有人乘月倚宫牆
明皇擊梧桐圖(金)馮璧
三郎耳譜趁花奴風調才情信有餘天寶錯來非一拍
霓裳中節亦區區
明皇擊敔(一作梧)按樂圖(元)姚樞
阿萱五季名畫師尤工粉墨含春姿君王游蕩墮聲色
不知聲色傾人國開元無逸致太平天寶奢風生五兵
偃月堂近幽薊遠潛謀不入芙蓉苑咸陽行色馬嵬塵
渲筆雖工恐未真四海蒼生半魚肉歸来豈為香囊哭
一日重開日月光黃金却鑄郭汾陽
擊梧圖(元)袁桷
萬樹棃園已失春秋聲颯颯起胡塵君王獨立梧桐下
不見當年疏諫人
唐陳宏畫明皇擊桐圖(元)吳師道
三郎半醉玉顔開手戛青桐舞節催老樹無情應解笑
曲成那得鳳皇來
明皇擊梧圖(元)李俊民
不使棃園弟子知太平音在鳳皇枝一朝野鹿銜花去
長恨秋風落葉時
梁信羯鼓小圖(宋)文同
高梧間垂楊玉宇極清邃三郎當殿坐左右擁佳麗氍
毺近香案蹲獸吐碧穗寶几承畫控繽紛交綵袂花奴
卷雙袖俛立前奏技君王顧之笑軒廡動和氣誰謂一
尺素寫遍天上意聽者定何如觀之猶解穢
棃園教曲圖(明)張琦
棃花千樹雨初收上苑春風吹未休新製樂章音調澀
敕教依舊唱伊州
霓裳曲(元)吳師道
一曲霓裳衆樂催相傳親聽月宫來當時果有飛神術
末路因何厄馬嵬
題明皇戲侏儒圖(元)李祈
太宗英風溢寰區指顧羣雄定海隅何事開元全盛日
却將勲業付侏儒
題明皇優戲圖(明)劉崧
臂袒紅衫側皂冠翩蹮跌舞樂初攢笛聲一片宫前起
應說秋風蜀道難
題明皇打毬圖(宋)晁說之
閶闔千門萬戶開三郎沈醉打毬回九齡已老韓休死
無復明朝諫疏來
題明皇醉歸圖(宋)陳傅良
騎者兩人扶不正夾道誰知為萬乘一人前馳一顧後
懷欲並驅無號令狩人亦忘記鷹犬仰視只愁天欲暝
有司刺候上起居杳莫得詳宫鑰静嗚呼開元自英主
前鑑竟遺盈幅紙君不見漢宫圖妲已未必當年甚如
是
明皇醉歸圖(元)袁桷
日暮毬場醉欲歸停鞭更進紫霞杯老髥未省淋鈴曲
猶願君王款款回
明皇夜遊圖(宋)程俱
燃膏飛控逐流光露溢金盤樂未央擬跨八龍窮轍迹
誰令一馬向銅梁
明皇出遊圖(元)虞集
開元盛事何人畫玉冠芙蓉御天馬從官騎步各有持
移仗華清意閒暇宫袍如錦照青春詔許傳看思古人
不知身在瀛洲上親奉圖書侍紫宸
題明皇出遊圖應制(元)偈傒斯
明皇八駿争馳道還是開元是天寶長安花發萬年枝
不識韶華醉中老奎章閣下文章静衮衣高拱唐虞聖
莫言此畫徒爾為千載君王作金鏡
明皇秉燭夜遊圖(明)高啟
華萼樓頭日初墮紫衣催上宫門鎖大家今夕燕西園
高爇銀盤百枝火海棠欲睡不得成紅妝照見殊分明
滿庭紫燄作春霧不知有月空中行新譜霓裳試初按
内使頻呼燒燭換知更宫女報銅籖歌舞休催夜方半
共言醉飲終此宵明日且免羣臣朝只憂風露漸欲冷
妃子衣薄愁成嬌琵琶羯鼓相追續白日君心歡不足
此時何暇化光明去照逃亡小家屋姑蘇臺上長夜歌
江都宫裏飛螢多一般行樂未知極烽火忽至將如何
可憐蜀道歸來客南内凄凉頭盡白孤燈不照返魂人
梧桐夜雨秋蕭瑟
題明皇夜遊圖(明)徐賁
華萼樓前煙漠漠君王睡重無人覺别宫漏點戀寒宵
閒却棃園太平樂雲龍十二秋扶搖青藜化作黃金橋
翡翠門屏桂枝影素娥羽帶香風飄優童共記霓裳舞
歸來換盡人間譜梧桐擊碎教妖環蜀山夢戰漁陽鼓
明皇私語圖(二首)(元)王惲
人老逢秋百感催夜深私語自為媒秖知海嶽情緣在
不道生離有馬嵬
盈盈一水隔雙星不似行雲侍錦屏歡樂幾時憂思集
碧梧秋雨待君聽
題明皇私語圖(元)郝經
一旦妖姬屬亂兵當時私語竟何成秖應蜀道蒙塵日
悔不終宵問賈生
題明皇上馬圖(宋)韓駒
翠華欲幸長生殿立馬樓前待貴妃尚覓君王一回顧
金鞍欲上故遲遲
題張郎中明皇小決圖(二首)(金)段成已
志在馳驅禍已胎笑顔况更為誰開貪争飛鞠鞭&KR1042;去
不覺踰垣有鹿來
天寶承平事久無弄九驢背自驅馳不期一笑宮中戲
傳作人間小決圖
明皇並轡圖(元)宋無
三郎沈醉玉環隨不上金輿索馬騎老大獨歸南内裏
風流無復並鞍時
明皇貴妃上馬圖(胡)張燦
七寶裝鞍蜀錦堆黃門扶控踏紅埃君王只顧蛾眉笑
末路誰知到馬嵬
明皇覽鏡妃子剪鬟圖(宋)劉子翬
不復青銅照瘁顔耄荒從諫若移山只將女子論賢否
陶母當時亦剪鬟
題明皇貴妃對奕禄山傍觀圖(明)楊基
深院紋楸敵睡魔玉環用意蹙雙蛾只因數子藏機密
不覺三郎失著多布陣似窺龍尾道争邊未至馬嵬坡
有人冷眼觀成敗若箇胡兒似爛柯
明皇小車圖(明)僧一初
宫門日出乳鴉啼仙漏沈沈樹影低朝罷千官無一事
車聲又過壽陽西
唐明皇遊月宫圖(明)蔣王孝
嫦娥不是人間客月殿應非世上宫當日君臣俱涉夢
漁陽特地起西風
遊月宫圖(明)陶安
桂影團團舞鳳皇瓊樓宛在水中央白虹橋背騰仙侣
玉兔毫端挹瑞光但覺雲霄隨步武不知風露濕衣裳
一場夢幻傷心處胡馬揚塵蜀道長
明皇蜀道圖(宋)李綱
君不見開元天寶同一主治亂相翻如手舉擥盈欲惡
雖一人變易安危原近輔姚宋已死九齡黜誰使楊釗
繼林甫宫中太真專寵私塞外番酋成跋扈禍胎養就
不自知漫向華清遺匕筯漁陽突騎破潼關百二山河
震金鼓翠華杳杳幸西南赤縣紛紛集胡虜傷心坡下
失紅顔墮淚鈴中聞夜雨山青江碧蜀道難棧閣連空
㒟相拄旌旗慘淡雲物愁林木隂森猿鳥侣戎裝宫女
亦善騎皓齒明眸如笑語老髥奚官驅蹇驢負槖齎糧
豈供御九重徼衞復誰勤萬里艱危真自取至尊狼狽
尚如此歎息蒼生困豺虎千秋萬歲不勝悲玉輦金輿
盡黃土空令畫手思入神一寫丹青戒今古
明皇幸蜀圖(宋)陸游
天寶政事何披猖使典相國胡奴王弄權楊李不足怪
阿瞞手自裂紀綱八姨冨貴尚有理何至詔書褒五郎
盧龍賊騎已洶洶丹鳳神語猶琅琅人知大勢如纍卵
天稔竒禍如崩牆臺省諸公獨耐事歌詠功德卑虞唐
一朝殺氣横天末疋馬西奔幾不脱向來諂子知幾人
賊前稱臣草間活劒南萬里望秦天行殿春寒聞杜鵑
老臣九齡不可作魚蠧蛛絲金鑑篇
明皇幸蜀圖(二首)(明)劉基
斜陽慘澹照霓旗石棧縈紆僕馬羸想得林間子規鳥
斷崖青壁亦相隨
裂帛聲中發禍機白華歌斷草霏霏可憐蜀道三軍恨
不記他年武惠妃
王摩詰畫明皇劒閣圖(金)趙秉文
劒閣森危隔錦官雲間棧路細盤盤天回日馭長安遠
雨滴鈴聲蜀道難當日六軍同駐馬他時萬國獨回鑾
傷心凝碧池頭句有底功夫作畫看
唐明皇幸驪山圖(元)朱德潤
驪山西北高萬乘東南至霓旌蒼翠中閣道丹青裏憶
昔上林遊春寒多並轡羯鼓召花奴黃門吹力士霓裳
曲未終驚動漁陽騎
題火龍烹茶圖(明)貝瓊
松聲一作秋濤雄銅龍吐火鱗甲紅黃衣中使備玉食
泉出金沙甘露濃春風一旗色尚活建溪山人雨前掇
蓬萊殿裏沃焦餘玉椀分沾侍臣渴名花喚起海棠魂
細葉未數丁香根宫中一日歌舞散世上千秋圖畫存
開元盛事何人省書生亦解誇雙井空山埽葉燒破鐺
閉門讀書秋夜永
御定歴代題畫詩類卷三十九
