欽定四庫全書
御定歴代題畫詩類卷七十七目錄
蘭竹類
墨竹(宋梅堯臣)
畫墨竹贊(宋黃庭堅)
次韻謝斌老送墨竹十二韻(宋黃庭堅)
荅秦兵部求墨竹(宋王佐才二首)
墨竹(宋白玉蟾)
墨竹扇頭(元元好問)
德和墨竹扇頭(元元好問)
題醉隱墨竹(元王惲二首)
墨竹歌(元王惲)
墨竹(元程鉅夫)
墨竹(元張弘範)
墨竹(元袁桷)
墨竹扇頭(元馬祖常)
題墨竹(元馬祖常)
題墨竹(元楊載二首)
墨竹(元歐陽玄)
題墨竹(元宋本)
墨竹(元李孝光)
書墨竹(元薛漢)
求葉仲輿寫墨竹扇面(元岑安卿)
題墨竹(元李祁)
題趙榮禄墨竹(元倪瓉)
墨竹(元倪瓉三首)
寫墨竹二枝并題(元劉永之)
題墨竹(元劉永之)
題墨竹(元陶宗儀)
題墨竹(元于立二首)
題墨竹(元馬臻二首)
題墨竹(明劉基二首)
墨竹(明陶安)
墨竹(明楊基)
墨竹(明孫蕡三首)
墨竹(明卓敬)
題墨竹(明王紳)
題墨竹(明金幼孜六首)
題墨竹(明林環)
墨竹(明陳全)
墨竹(明商輅三首)
墨竹(明李東陽)
墨竹(明黃仲昭)
墨竹(明吴寬)
題墨竹(明徐渭二首)
謝子舟為予作風雨竹(宋黃庭堅)
再用前韻詠子舟所作竹(宋黃庭堅)
題文與可風雨墨竹(元袁桷)
湘江風雨畫竹(明謝承舉)
上都客舍士弘為作風竹(元袁桷)
題李士弘學士畫明復齋風竹(元袁桷)
息齋風竹圖(元馬祖常)
題張氏風竹圖(元陳旅)
龍門公墨竹風煙夕翠(元元好問二首)
子昂風竹横披(元宋褧)
墨竹(金龐鑄三首)
墨竹(元袁桷四首)
墨竹(元貢師泰四首)
題雨竹(元陳旅)
題倪氏雨竹(元陳旅)
虞勝伯畫雨竹(元鄭元祐)
題宋王孫雨竹(元郯韶)
雨竹圖(元吴師道)
張雲門雨竹(元唐肅)
王子明求題高侍郎雨竹(元張雨)
題雨竹(明高啓)
題雨竹(明劉崧二首)
題雨竹(明王紱)
題雨竹(明趙廸)
題雨竹圖(明倪敬)
雨竹(明李日華)
雨竹(明徐渭)
瀟湘雨意圖(明熊直)
萬竿煙雨圖(元歐陽玄)
題萬竿煙雨(圖明林環)
題萬竿煙雨圖(明金幼孜)
萬竿煙雨圖(明吕淵)
煙雨萬竿圖(明王越)
煙雨竹圖(明樊阜)
煙雨萬竿圖(明僧麟洲)
題劉廷問舍人所藏夏仲昭太常晴雨二竹(明程)
(敏政二首)
過華叔瑞草堂寫晴竹於壁上(明王紱)
晴竹(明李日華)
露竹(元吴鎮)
題趙師舜所藏雪竹圖(元虞集)
寄相仲積求觀鄭北山雪竹賦并畫卷(元吴萊)
李仲賓雪竹(元張雨)
題雪竹(明劉泰)
題屈處誠雪竹(明陸深)
雪竹(明徐渭)
題李學士嫩竹圖(元陳旅)
題白巖新竹卷(明楊旦)
寫新竹(明李日華)
萬竹圖(元歐陽玄)
題萬竹圖(元張天英)
叢竹圖(元鄭元祐)
寫墨竹一枝(元劉永之)
一枝竹圖(元陳旅)
一葉竹為竹叟禪師作(元吴鎮)
題濃淡竹(元劉詵)
題畫鈎勒竹(元陳基)
畫鈎勒竹(明陳昌)
斑竹圖(明方孝孺)
畫孤竹(明丘濬)
畫映水竹枝(明李日華)
題畫竹染綠色(明徐渭)
御定歷代題畫詩類卷七十七目錄
欽定四庫全書
御定歴代題畫詩類卷七十七
蘭竹類
墨竹(宋)梅堯臣
許有盧娘能畫竹重抺細拖神且速如將石上蕭蕭枝
生向筆間天意足戰葉斜尖點映間透勢虚粘斷還續
粉節中心豈可知淡墨分明在君目
畫墨竹贊(宋)黃庭堅
人有歲寒心乃有歲寒節何能貌不枯虚心聽霜雪
次韻謝斌老送墨竹十二韻(宋)黃庭堅
古今作生竹能者未十輩吳生勒枝葉筌宷遠不逮江
南鐵鉤鎖最許誠懸會燕公灑墨成落落與時背譬如
刳心松中有歲寒在湖州三百年筆與前哲配規模轉
銀鈎幽賞非俗愛披圖風雨入咫尺莽蒼外吾子學湖
州師逸功已倍有來竹四幅冬夏生變態預知更入神
後出遂無對吾詩被壓倒物固不兩大
答秦兵部求墨竹(二首)(宋)王佐才
夜到茅亭近竹籬影垂寒月下苔墀吟餘未嬾蕭疎興
曾寫離披一兩枝
墨傳高節未為精虚辱佳篇拂素屏不敢持毫強羞縮
喜公心已厭丹靑
墨竹(宋)白玉蟾
虚舟惠我一墨竹紙上森森一枝玉展向庭前與鶴看
今宵不許枝頭宿
墨竹扇頭(元)元好問
嫩香新粉玉交加小筆風流自一家只欠雪溪王處士
醉來肝肺出枯槎
德和墨竹扇頭(元)元好問
靜裏離離新粉動時細細清香明月清風自在紅塵白
日何妨
題醉隱墨竹(二首)(元)王惲
清溪映竹竹連雲冉冉晴梢醉墨新却為歲寒心事苦
煖煙濃淡要横陳
露梢風葉喜晴春醉埽吟看卧竹根欲見此君生意盛
滿川煙雨半龍孫
墨竹歌(元)王惲
吾生愛竹兼嗜石手不能書漫成癖憶從林下七賢游
終日摩挲弄寒碧山河一自隔黃壚塵土填淤百憂集
得君此畫忽灑然元氣淋漓障猶濕滿空月露下寒梢
人去山隂鎖幽寂又如湘妃廟前風雨晴翠袖紛披山
鬼泣幾竿迸出太古崖老節霜欺初不惜表將一片歲
寒心不與繁華競朝夕東欄牡丹鶴翎紅西沼芙蓉紺
珠色歌鍾傾國樂芳年以色事人能幾日何如鴨江居
士詩骨清而臞手種此君忘肉食不須拄杖敲人門萬
斛清風破牎北月中看竹埽秋影妙得於心發之筆興
來落紙出意表擬學湖州滅形迹嗚呼湖州已矣蕭郎
遠今代名家淡游客君不見李杜文章萬丈光一日齊
名偉高適
墨竹(元)程鉅夫
舊篠斜依石新梢怒出林平生讀書處手種盡成隂
墨竹(元)張弘範
麝墨芸香小玉叢澹煙横月翠玲瓏小屏春鎖綠窗夢
也勝湖江煙雨中
墨竹(元)袁桷
蘆葉不禁秋色柳枝那觧春聲醉閱小窗横幅風回雨
轉雲清
墨竹扇頭(元)馬祖常
冰紈已却暑况此碧琳琅好伴玉麈尾凉颸滿高堂
題墨竹(元)馬祖常
山雨瀟瀟濕翠旌雲中仙度鳳吹笙苔衣坐滿空林石
放鶴歸來獨自行
題墨竹(元)楊載
嶰谷隂寒石如鐵二龍僵立露骨節春雷動地萬物活
畏汝飛騰衝石裂攅靑聚綠生巖幽海濤聲引風颼颼
年年三伏林下卧白晝憀慄如深秋
題墨竹(為鄭尊師)(元)楊載
風味既澹泊顔色不嫵媚孤生崖谷間有此凌雲氣
墨竹(元)歐陽玄
數枝淡淡與濃濃垂葉應無靃靡容玉立滿身都是雨
無人能識葛陂龍
題墨竹(元)宋本
可人家住篔簹谷明月清風十萬竿一自玉山相見後
滿庭淸影夢高寒
墨竹(元)李孝光
蒼髥老翁鱗甲香力能拔山補青岡池邊日日吐雲雨
道人牀敷夜氣凉道人嗜唾莫敕嬲阿翁勸爾以一觴
天邊石上有髥客看汝巉龍頭角長
書墨竹(元)薛漢
當年文湖州愛竹骨已朽秖今高李筆可繼湖州後何
人裂霜紈寫此三五葉想見翠琅玕蕭然挺清節
求葉仲輿寫墨竹扇面(元)岑安卿
此君一日不可無子猷篤愛心歡愉延平官舍斬伐餘
稽山倦客心煩紆先生抛官南海來胸中丘壑爭崔嵬
筆端造化奪天巧籜龍一夜驚春雷素絹團團剪秋月
願染玄霜寫幽絶蕭然便覺風雨生頃刻淸寒屏炎熱
昔時與可稱絶倫息齋近世尤逼真我持此扇出門去
要使襪材咸萃君
題墨竹(元)李祁
偃榦横穿石騰梢上拂雲定知風雨夜迢遞更思君
題趙榮禄墨竹(元)倪瓚
緣江修竹巧臨摹慘淡松煙忽若無亂葉寫空分向背
寒流篆石共縈紆春渚雲迷思鼓瑟靑厓月落聽啼烏
誰憐文采風流意漫賞丹靑沒骨圖
墨竹(元)倪瓉
明月臨虚幌疎篁舞翠鸞獨吟苔石上霜葉媚天寒
題墨竹(送顧克善府判之高郵)(元)倪瓉
高郵古淮甸世産不乏賢顧君往佐郡才華當妙年歌
詩隱金石八音以相宣侈哉錦囊句雅甚朱絲絃而此
艱虞際撫事一愴然饑者易為食君能念顛連何以贈
子行墨君霜節堅
寫墨竹(贈顧友善)(元)倪瓚
顧伯末𣲖隱君子林居江濆古東里澡身潔行讀書史
思友天下之善士綠竹猗猗蔚材美獨立不懼羣不倚
長吟揮毫為君起寫其形模惟肖似諒哉直清可以比
寫墨竹二枝并題(與章子愚)(元)劉永之
落日洞庭西曾聞唱竹枝十年江海别風雨漫相思
題墨竹(元)劉永之
新雨收金玦輕風轉玉環截筒為九寸吹向武夷山
題墨竹(元)陶宗儀
把燭倩官奴娟娟入畫圖秋聲風雨外照見碧珊瑚
題墨竹(元)于立
種竹滿山阿蕭蕭風雨多會當成翠實鳴鳳一來過
題墨竹(元)于立
先生舊隱鑑湖曲無數琅玕遶屋生蕭蕭六月動秋思
不是風聲即雨聲
題墨竹(元)馬臻
拂雲標格歲寒心墨色分隂重又輕不似渭川千畆綠
只和風雨作秋聲
墨竹(元)馬臻
墨光浮潤拂新梢尚憶清風遶銳毫安得滿林生練實
鳳巢丹穴正嗷嗷
題墨竹(明)劉基
蒼梧山下無窮竹盡是湘妃淚種成煙雨不銷千古恨
珮環虚度九秋聲見愁牧豎乘時伐可待伶倫學鳳鳴
獨立凄凉對圖畫為君惆悵一沾纓
題墨竹(明)劉基
風梢舞空煙露葉滴晴月折取寄情人感此歲寒節
墨竹(明)陶安
煙雨空濛翠影雙滿林清氣逼寒江雲間禁直靑綾夜
一片秋聲起𤨏窗
墨竹(明)楊基
煙梢忽縱横風葉屢偃仰一榻卧山中靜聽秋雨響
墨竹(三首)(明)孫蕡
洞庭春盡水溶溶錦瑟輕寒起卧龍行客欲投蒼水珮
亂雲遮斷九疑峰
誰拈秃筆寫凄迷亂石横江碧玉低猶記畫船初泊岸
落花時節郭公啼
葳蕤萬玉曉撐風應是清溪野水東更畫接䍦顛倒著
嫩凉添我綠隂中
墨竹(明)卓敬
洞庭木落水生波斜月虚牎露氣多虞帝不歸秋色晚
滿江煙雨泣湘娥
題墨竹(明)王紳
瀟湘江上暮雲迷落日無人翠羽低艤櫂黃陵廟前宿
一篷春雨鷓鴣啼
題墨竹(二首贈貢士鄒觀)(明)金幼孜
虚心秉高潔不受一塵侵五月清溪上蕭蕭風滿林
挺挺瀟湘玉平生意獨躭玉堂風雨夜思爾隔江南
題墨竹(四首寄趙君公復)(明)金幼孜
猗猗綠如簀飄拂青雲端炎光不到地颯颯江風寒
瀟灑渭川上數竿淨如許秋思滿江南寒煙淡疎雨
幽貞不可變歲久色逾好夫君渺湘南冰霜慎自保
新梢出林表可儗青琅玕應知晚節至結實待鳳鸞
題墨竹(明)林環
森森萬玉翠含滋渾似瀟瀟雨後時吹斷玉簫寒月白
一庭清影鳳來遲
墨竹(明)陳全
月白三湘秋河明上池水夜半玉簫寒靑鸞忽驚起
墨竹(二首為戴震先生題)(明)商輅
一林蒼玉發新梢彷彿朝陽見鳳毛勁直不隨霜雪變
也應素節養來高
淡墨何年寫此君窗前彩鳳見來頻虛心不改歲寒意
為有清風是故人
墨竹(為李都督賦)(明)商輅
直節真心異衆葩數竿蒼翠拂窗紗江南歲晚冰霜少
日報平安逹帝家
墨竹(明)李東陽
翠珮瑶環昨夜風渚雲飛盡楚王宮靑娥舞罷婆娑曲
人在空山月影中
墨竹(為林信傳賦)(明)黃仲昭
蘢葱翠玉擅風標白石清泉伴寂寥安得伶倫裁鳳管
五雲深處和簫韶
墨竹(明)吴寬
深林不减篔簹谷亂影都歸丈八溝最愛長竿如綠玉
何年去上釣魚舟
題墨竹(二首)(明)徐渭
嫩篠捎空碧高枝梗太清總看奔逸勢猶帶早雷驚
當其尋丈節數寸蛇與蟬化工無筆墨个字寫靑天
謝子舟為予作風雨竹(宋)黃庭堅
子舟詩書客畫手睨前輩挹袂拍其肩餘力左右逮摩
拂造化鑪經營鬼神會光煤疊亂葉與世作者背看君
回腕筆猶喜漢儀在歲寒十三夲與可可追配小山蒼
苔面突兀謝憎愛風斜兼雨重意出筆墨外吾聞絶一
源戰勝自十倍榮枯轉時機生死付交態狙公倒七芧
勿用嗔喜對此物當更工請以小喻大
再用前韻詠子舟所作竹(宋)黃庭堅
森削一山竹壯士十三輩自干雲天去草芥肯下逮虚
心聽造物顛沛風雲會榮枯偶同時終不相棄背誰云
湖州沒筆力今尚在阿荃雖墨妙好以桃李配國工裁
主意冷淡恐不愛子舟落心畫榮觀不在外耆年道機
熟增勝當更倍祖述今百家小紙弄姿態雖云出湖州
卷置嬾開對非公筆如椽孰能為之大
題文與可風雨墨竹(元)袁桷
妙筆抉天巧黑雲參差高偃疑受雨深俊欲凌風翺颯
爽隨卷舒清凉散塵囂湛湛不受暑靈籟虚牎號緬懷
文湖州玉雪人中豪想此磅礴時葆光觧天&KR0802;老僧道
機熟形影隨目逃持以深贈之生意窮秋毫高齋夜氣
寂定回起層濤
湘江風雨畫竹(明)謝承舉
雲深蘭露泣雙鬟獺髓流香翠點斑一望蒼煙三萬里
不知何處九疑山
上都客舍士弘為作風竹(元)袁桷
門巷泥深笑獨清此君瀟灑未忘情無端昨夜風花急
却送秋聲作雨聲
題李士弘學士畫明復齋風竹(元)袁桷
虚聲出素壁冷冷天地秋矧此三伏凉居然索重裘盪
摩神光旋戛擊玄露浮浩蕩白玉京頃刻瀟湘洲昂昂
員嶠仙筆底寒颼颼高齋襲道氣深根淡無求
息齋風竹圖(道士華山隱得之命予賦之)(元)馬祖常
往年家住篔簹谷丹鸞之實美如粟玄雲翻空下深靚
昆吾寶刀削秋玉石衣漬錦侵書光風微粉墮生細香
琳館瑶臺九天近夜寒笙磬聲鏘鏘萬斛蒼煙鬱江雨
二妃彈瑟瀟湘浦郫筒蜀酒亦堪沽蟠石雙杖令誰取
河朔歲晏冰為梁羣木鱗皴臨雪霜遲汝狂飇莫吹裂
截管他年侑帝觴
題張氏風竹圖(元)陳旅
湘江風捲白頭波北渚雲深帝子過欲采瓊芳渡江去
翠衫輕薄曉寒多
龍門公墨竹風煙夕翠(二首)(元)元好問
渭川東望水雲寬雨潤煙濃下筆難今日龍門圖上看
蕭郎只合老荒寒
煙梢露葉捲秋山揮灑縱横意自閒莫問筆頭龍未化
看看霖雨滿人間
子昂風竹横披(元)宋褧
筆意出天機翛然仰復低稍須風勢定應有鳳來棲
墨竹(三首)(金)龐鑄
隔溪煙雨圖
一溪流水玉娟娟溪上修篁接莫煙誰倩能詩文與可
筆端移得小江天
秋風驟雨圖
瀰川急雨暗秋空無限琅玕淡墨中劒甲摐摐軍十萬
欲將貔虎戰斜風
春雷起蟄圖
千梢萬葉玉玲瓏枯槁叢邊綠轉濃待得春雷驚蟄起
此中應有葛陂龍
墨竹(四首)(元)袁桷
老竹
謇謇凌雲志霜餘節更存春風宜管領生意屬兒孫
嫩竹
奮雷初出地承露己凌煙願從朝元駕為旄拂九天
風竹
直道犯無隱虚心明且清側身思遠舉巖壑飬深情
雨竹
曉沐換新綠萬采成空塵守墨心不緇同玄道彌真
墨竹(四首)(元)貢師泰
風竹
欹枕夢江濤瀟湘生晚綠二妃邈何許千里一黃鵠
雨竹
雙鳳浴瑶池毛羽空翠滴仙人騎上天但見遼海碧
老竹
蒼龍在海上千載蛻神窟忽然凌空飛鱗甲耀白日
嫩竹
文苞觧晴日纖粉落輕飇青鸞忽飛起牎戶自蕭蕭
題雨竹(元)陳旅
江上鷓鴣留客住黃陵廟下泊船時一林春雨垂垂綠
消得晴風爛漫吹
題倪氏雨竹(元)陳旅
落日楚江深鷓鴣啼遠林相思不可見池上寫春隂
虞勝伯畫雨竹(元)鄭元祐
渭川煙雨綠漪漪公子飛雲出硯池萬箇青琅秋一抺
高梢特聳鳳凰枝
題宋王孫雨竹(元)郯韶
閟閣春寒寫素屏兩枝如玉立亭亭分明自注銀潢水
白日天階洗鳳翎
雨竹圖(元)吴師道
千年舜妃淚一幅湘川雨掩卷不忍題余心正懷古
張雲門雨竹(元)唐肅
龍駕飛來帝子雙春雲漠漠暗湘江江神啟路霏靈雨
濕透前頭翡翠幢
王子明求題高侍郎雨竹(元)張雨
雨立脩篁似戟枝墨君留影故僛僛房山祇憶巴山夜
及見官奴把燭時
題雨竹(明)高啓
巫峽雲連湘水低行人路滑畏深泥不見朝陽鳴鳳至
春隂日日鷓鴣啼
題雨竹圖(明)劉崧
怪石凝雲氣横枝浥露香故人渺何許秋意滿瀟湘
題雨竹(明)劉崧
滄波石面晚隂凉翠篠娟娟過雨香何許鷓鴣啼不斷
黃陵祠下是三湘
題雨竹(明)王紱
高軒置酒延夕曛眼前知己無如君枯腸醉後有芒角
手揮高節凌靑雲圖成自覺精靈聚素壁俄然儀鳳羽
擬得秋深直造來剪燭連牀聽風雨
題雨竹(明)趙迪
黃陵日已昏蕭瑟凉飇起殘雨挂空江溟濛若千里暝
色夕鳥前寒聲暮猿裏應知葉上秋盡入湘潭水
題雨竹圖(明)倪敬
鷓鴣啼斷雨毿毿獨倚欄杆酒半酣威鳳不來秋已老
暮雲凝碧暗湘南
雨竹(明)李日華
䙰褷紫鳳毛瑶階沐春雨玉簫聲未沈似聽幽人語
雨竹(明)徐渭
天街夜雨翻盆注江河漲滿山頭樹誰家園内有竒事
蛟龍濕重飛難去
瀟湘雨意圖(明)熊直
萬竹叢深日未晡寒江煙雨翠糢糊東風無限瀟湘意
却倚篷牎聽鷓鴣
萬竿煙雨圖(元)歐陽玄
森森萬木種清和奈此霏微煙雨何千古首陽宗二墨
清風又似不湏多
題萬竿煙雨圖(明)林環
濕雲凝煙吹不起寒影半沈湘江水湘妃瑶瑟悲夜長
散作雨聲蒼茫裏杜鵑怨春春始歸新妝翠袖啼娥眉
愁魂飛去人不知鸞珮墜地搖參差披圖却憶長相思
扁舟落日零陵祠
題萬竿煙雨圖(贈康知事)(明)金幼孜
萬玉碧毿毿煙深雨氣涵鷓鴣啼日暮客思滿江南
萬竿煙雨圖(為童僉憲題)(明)吕淵
君不聞淇水隈煙籠萬箇綠猗猗又不聞湘江曲雨過
千竿齊挺玉淇水湘流各一方遥遥相隔千里長君胡
巧將縮地訣併作無邊煙雨鄉鷓鴣聲近黃陵廟山接
九疑猿夜叫少年曾記畫船經百咏新題隨口道今日
看圖憶少年老懷衰鬢兩茫然縱有琅玕可人景愧無
珠玉驚人篇聞君愛竹幾成癖沙土南金灰白璧閒來
酣聽戛鏗音靜裏飽觀蒼翠色君兮君兮聽我歌江上
年年風雨多竹花零落碧雲冷奈爾鳳饑無食何
煙雨萬竿圖(為松陵曹少誠作)(明)王越
瀟瀟南下路漫漫薄暮歸來倚棹看疎雨淡煙秋一片
滿江飛翠濕衣寒
煙雨竹圖(明)樊阜
九疑矗沓濕翠迷浦溆黯黯黃陵西霏英沆漭鬭纖裊
咽澁鷓鴣凉月低石壇羃歴苔痕紫冷沁羽幢吹不起
蕊牎瓊館隔離宫鸞尾參差蘸江水千年舊恨餘斑斑
幽叢珮玉寒闌珊膩粉粘枯亂紛馥南巡帝子何時還
瑶瑟聲沈天欲曙女郎蹋歌過江去扁舟杳渺弔靈均
脈脈流澌無覓處
煙雨萬竿圖(明)僧麟洲
空江秋雨又秋風疑殺山前路不通多少黃陵莎草恨
盡情歌在竹枝中
題劉廷問舍人所藏夏仲昭太常晴雨二竹(二首)
(明)程敏政
太常醉搦紫宣毫不寫李王金錯刀閣舍朝回卷簾處
楚江風雨戰秋濤
舊宅依稀練水傍古墩幽竹自成行披圖却似身重到
刺眼翛翛鳳尾長
過華叔瑞草堂寫晴竹於壁上(明)王紱
我愛君家遠城郭遶簷竹色侵簾幕醉中揮翰寫晴梢
湘雲一剪春隂薄看來頓覺風氣清耳邊恍若聞秋聲
嘯歌到晚不歸去高卧翠隂呼月明
晴竹(明)李日華
新粉指可拭舊靑玉不如翠葆何方來奕奕迎仙姝
露竹(元)吴鎮
晴霏光煜煜皎日影曈曈為問東華塵何如北牎風
題趙師舜所藏雪竹圖(元)虞集
鳳凰臺畔竹猗猗别出參差玉一枝閱盡雪霜心似鐡
高風惟許歲寒知
寄相仲積求觀鄭北山雪竹賦并畫卷
(元)吴萊
古人不可作雪竹有竒思鄭公詠騷詞或者攻繪事向
來拈筆間才士巧相值誰從歲寒窺便得瑚璉器東國
正擾攘靖康更無二上天忽同雲大地惟朔吹玄隂知
已凝積羽忍不墜狂曾鵝炙求困及蟻漿饋離明乃煌
煌勁節特一致秦關收甲兵蜀閫擁竒幟每疑一寸心
長挺千畞翠學行尚吾時窮逹等墨戲相君本彌甥年
耄常拭眥自應守遺文重襲在篋笥滿山蒼竹林凡木
緫顦顇因之寄君詩為灑懷古淚
李仲賓雪竹(元)張雨
斷縑黯淡何人墨四十年前老薊丘向使戴家多種竹
雪中那肯便回舟
題雪竹(明)劉泰
雪霽湘川絶點埃冷枝寒葉脆難開舜妃昨夜遊何處
騎得翩翩白鳳回
題屈處誠雪竹(明)陸深
蕭蕭雲物滿堂寒屈老風神向筆端帶雪琅玕三百箇
蔣家徑裏見袁安
雪竹(明)徐渭
山中雪厚沒人腰城瓦猶堆尺五高壓損青蛇三百萬
起烘冰兔埽雙梢
題李學士嫩竹圖(元)陳旅
楚雨初晴野水生新篁落粉鷓鴣鳴洞庭春去湘娥老
緱嶺人吹紫玉笙
題白巖新竹卷(明)楊旦
淸影離離半窗竹浥露凝煙翠堪掬託根此地何孤高
絶勝山阿并水澳月姊故故夜深來寫出此君真面目
賦形不入草木流勁節虚心自天育締盟誰共歲寒三
迸地如陳爻位六結實終期鳳鳥棲敲風應遣詩魔伏
主人觴詠有餘興滿院綠隂濃入屋門墻豈無桃與李
奈此春華零落速眼看稚子又生孫厚植深培為君祝
勛庸次第收汗靑懸賞旌功安用卜
寫新竹(明)李日華
雨過春坡一尺泥玉芽迸出筯頭齊蜻蜓翅薄蜂鬚短
綠影差差野日西
萬竹圖(元)歐陽玄
露壓煙梢整復斜有時風定翠交加閒身幸老清平世
喜見鵷雛待竹花
題萬竹圖(元)張天英
遠近隂晴玉萬竿渭川何在綠雲寒硯㘭飛墨如飛雨
白髮蕭郎仔細看
叢竹圖(元)鄭元祐
賦詩何處極幽探多在靑山海岳菴一片綠雲塵跡斷
萬竿煙雨大江南
寫墨竹一枝(元)劉永之
為君拈筆寫篔簹數尺新梢綠粉香持向西牎聽夜雨
高情渾似對瀟湘
一枝竹圖(元)陳旅
高人石上種琅玕林屋秋晴共倚闌不送軒轅裁鳳管
小忩留得一枝看
一葉竹為竹叟禪師作(元)吴鎮
誰云古多福三莖四莖曲一葉硯池秋清風滿淇澳
題濃淡竹(元)劉詵
遠看如淡近看濃雙立亭亭傲晚風俗眼未應輕揀擇
此君淸致本來同
題畫鈎勒竹(元)陳基
素節亭亭不可移珊瑚為幹玉為枝高堂歲晚看圖畫
彷彿淸風見伯夷
畫鈎勒竹(明)陳昌
秋風白戰楚江濤雪捲空山見海鼇一夜靈妃眠不稳
月明飛佩過湘皋
斑竹圖(明)方孝孺
湘君泣盡淚㾗乾翠䄂蕭蕭倚暮寒却憶洞庭為客處
滿湖風月泛舟看
畫孤竹(明)丘濬
大易象蒼筤古詩咏淇澳君子哉若人離人立於獨
畫映水竹枝(明)李日華
照影靑鸞不自持天風颯颯弄毰毸月寒波冷簫聲歇
續得黃陵廟裏詩
題畫竹染綠色(明)徐渭
我亦狂塗竹翻飛水墨梢不能將石綠細寫鸚哥毛
御定歴代題畫詩類卷七十七
