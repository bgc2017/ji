欽定四庫全書
御定歴代題畫詩類卷二十九目錄
名勝類
題瀟湘八景(元戴良)
題仲經家江貫道瀟湘八景圖(元程鉅夫)
題陳氏瀟湘八景圖(元陳旅)
瀟湘八景畫(明宣宗)
宋復古畫瀟湘晚景圖(宋蘇軾三首)
少隱惠所畫瀟湘雪景(宋鄒浩三首)
觀徐明叔畫湘西磨崖圖(宋王廷珪)
五日觀瀟湘圖(宋謝翺)
題宗之家初序瀟湘圖(金吳激)
題東玉帥府所藏瀟湘圖(元戴良)
題王山仲所藏瀟湘八景圖卷走筆作瀟湘夜雨
(元揭傒斯)
題董簡卿所藏瀟湘圖(元貢奎)
湘江秋遠圖(元成廷珪)
題米元暉瀟湘圖(明劉基)
題湘湖圖(明劉基)
湘江秋意圖(明楊基)
湘漢秋晴圖(明楊基)
壁間畫瀟湘八景(明于謙)
題寫雲夢圖(明廖道南)
題錢叔昂瀟湘圖(明孫蕡)
瀟湘雨意圖(明胡直)
湘山障子(明湯顯祖)
題文發叔所藏潘子真水墨江湖八景小軸(宋楊萬里)
江湖八境圖(元吳師道)
洞庭秋月圖(元貢性之)
洞庭圖(明丘濬)
洞庭圖(明廖道南)
題何使君彭蠡望瀑卷(明陳憲章)
沈石田寄太湖圖(明王鏊)
笠澤圖(明丘濬)
九江秀色圖(明王褘)
題高尚書九江暑雨圖(明僧妙聲)
題沈啓南奚川八景圖卷(明沈璜二首)
御定歴代題畫詩類卷二十九目錄
欽定四庫全書
御定歴代題畫詩類卷二十九
名勝類
題瀟湘八景(元)戴良
洞庭秋月
皓氣澄素流況當湖正秋舟人夜半起倚徧岳陽樓
瀟湘夜雨
灑江思已悲入夜聲轉急還憶在荆南臥聽湘妃泣
山市晴嵐
巖上光已合林端曙未分暫出猶衣濕況乃趁虚人
漁村夕照
日落川光暝一舟横渡頭心期逐魚網蕩然俱未收
平沙落鴈
聲傳孤渚迥影帶夕陽微為有驚弦意欲下復遲疑
遠浦歸帆
楚客去鄉久還家未有期茫茫雲樹外遠浦一帆歸
煙寺晚鐘
冥冥景尚昏隱隱聲徐度出夢方蘧蘧忽聽錯朝暮
江天暮雪
遠近忽同色安知江與山一櫂在中流不敢過前灘
題仲經家江貫道瀟湘八景圖(元)程鉅夫
洞庭秋月
萬頃玻瓈上輝輝玉一環望中青似粟約莫是君山
瀟湘夜雨
昏昏風浪裏瑟瑟打篷聲騷客千年恨靈妃萬古情
山市晴嵐
旗亭新酒熟下馬試從容頗勝老兵對夕陽三兩峰
漁村夕照
落日寒潭静西風黃葉鳴鱸魚新出網分我一杯羹
平沙落鴈
翩翩數行下灘磧俯蒼波此處稻梁好人間矰繳多
遠浦歸帆
八景瀟湘妙歸舟更色絲招招煩小住我賦式微詩
煙寺晚鐘
僧定鐘聲緩依稀聽不真渡頭風正急喚醒未歸人
江天暮雪
六月三山底城中似甑中客來開短軸亂雪舞江風
題陳氏瀟湘八景圖(元)陳旅
軒后不張樂白月照野水泠泠水影中瑶瑟泣湘鬼
西崦生夕霏歸僧度林巘但覺山路長不覺鐘聲遠
百貨集亥市莫徭偏買鹽山日出未高翠雨濕酒帘
倦翮久欲下凉風起湖北官客多挾弓莫近白沙驛
落日楚江深倒景在高樹曬綱茅屋頭分魚石梁步
南浦草仍碧高樓日易斜歸帆傍水廟簫鼓下神鴉
江氣行雲暮忽失巴陵樹一夕洞庭波都向篷上注
寒雲不成雨暝色凝江楓巫峽梨花夢飄浮過郢中
瀟湘八景畫明宣宗
瀟湘夜雨
濃雲如墨黯江樹九疑山迷天色暮蒼松巖下客維舟
魚龍鼓舞飛煙霧但見長空風雨來勢與雲夢相周迴
三湘淋漓瀉銀竹七澤洶湧翻春雷長江横絶巴陵北
一水悠悠漾空碧洪濤巨漲頃刻中虹橋隱隱無人迹
前溪遥見野人家槿籬茅屋半欹斜高樓誰得江湖趣
坐聽瀟瀟對燭花隔浦鐘聲來遠寺曉色蒼涼喜開霽
青天萬里白雲收滿目湘山翠欲流
洞庭秋月
洞庭秋水清徹底岳陽城頭月初起巴山落影半湖隂
金波倒浸芙蓉翠須臾素景當遥空寒光下燭馮夷宮
雲夢微茫冰鑑裏沅湘浩蕩玉壺中霜華初飛風浪息
萬籟無聲夜方寂彷彿湘靈汗漫遊虹橋直跨天南北
但見鷗汀與鷺洲折葦寒沙帶淺流縞衣綸巾湘中老
高歌取醉岳陽樓回看月下西山去湖水悠悠自東注
洞庭咫尺西南陬赤岸銀河萬里秋
山市晴嵐
茅屋幾家山下住長橋遥接山前路湖天雨過曉色開
滿市晴嵐帶煙樹遠山近山杳靄間前村後村相彌漫
浮藍積翠久不散懸崖滴露松梢寒湘市老人頭半白
琴僕從容隨枝舄林外青帘賣酒家山肴野蔌漁樵客
洞庭春來湖水生君山到處花冥冥波光澄涵横素練
樹色掩映開銀屏撫景徘徊看未足颯颯天風滿林麓
何人獨倚岳陽樓長笛數聲山水綠
平沙落鴈
秋江水落波浪淺平沙渺渺連天遠白蘋紅蓼滿瀟湘
枯葦黃蘆迷漢沔鴻鴈恒憐澤國秋數聲忽報楚天愁
萬里避寒違朔漠幾行帶雪下汀洲雲水微茫少矰繳
歲歲南來歡有託霜田豈乏稻粱謀江村自得棲遲樂
黃鶴樓前鐵笛鳴時驚嘹唳兩三聲湖通巴蜀寒煙淨
天接荆衡暮景澄嗟爾迢迢自荒服慕戀中華生計足
行當懋德覆羣生盡使洪纖皆發育
遠浦歸帆
斜陽欲掛晴川樹丹霞遠映瀟湘浦洞庭湖上接星沙
萬里歸舟自何處雲帆縹緲天際來勢壓滔天雲浪摧
須臾已達漢江曲江聲洶湧如鳴雷漢陽城頭夜吹角
暫從鸚鵡洲邊泊長笛一聲山月低殘燈數點江雲薄
西蜀滇南與海通浮波來往自無窮暮天已捲三湘霧
曉日還懸七澤風突兀危樓瞰江水臨眺何人頻徙倚
寒鴉飛盡淡煙收浩蕩遥空淨如洗
漁村夕照
岳陽城頭望湘浦芳草垂楊迷古渡晴嵐霏白夕陽紅
渺渺江村天欲暮漁家茅屋住汀洲罷釣歸來穩繫舟
自念生涯在網罟臨風高挂向船頭出水鮮鱗雜紫蟹
罏頭有酒還堪買東鄰西舍當此時歡笑聲餘歌欸乃
豚魚吹浪白連天隔江賈客促歸船餘光遠映雙鳬外
殘影半落孤鴻邊湖上高樓雲外起下瞰湖湘千百里
憑高一望楚江低雲樹蒼蒼暮山紫
煙寺晚鐘
煙光漠漠春山紫古寺深藏萬松裏夕陽西墜羣壑隂
隔林藹藹疎鐘起瀟湘無風波浪停恍如水底鳴長鯨
山僧策杖歸來晚遥聽穿雲百八聲緩急因風如斷續
遠徹山阿并水曲已隨暮角響江城更送樵歌出林麓
乘橋二客心悠然偶立遥看瀑布泉高山流水有深意
咫尺不聞音韻傳乾坤無塵萬籟静朗然空谷聲相應
高秋正遇曉霜清分明若向豐山聽
江天暮雪
大江東去天連水薄暮蕭蕭朔風起須臾吹却凍雲同
六花亂撒滄波裏橋南橋北樹槎枒隔浦紛紛集晚鴉
馬嘶百折蟠雲路犬吠孤邨賣酒家俯仰山川同一色
眼前不辨浪花白茫茫七澤與三湘分明皓彩遥相射
漁翁獨酌寒江濱頃刻瓊瑶飛滿身得魚醉唱湖南曲
欸乃一聲天地春有時倚櫂弄長笛洞庭景物清無敵
中流迢遞望君山但見遥空聳銀壁
宋復古畫瀟湘晚景圖(三首)(宋)蘇軾
西征憶南國堂上畫瀟湘照眼雲山出浮空野水長舊
遊心自省信手筆都忘會有衡陽客來看意渺茫
落落君懷抱山川自屈蟠經營初有適揮灑不應難江
市人家少煙郊古木攢知君有幽意細細為尋看
咫尺殊非少隂晴自不齊徑蟠趨後崦水會赴前谿自
說非人意曾經入馬蹄他年遊宦處應話劔山西
少隱惠所畫瀟湘雪景(三首)(宋)鄒浩
永州城北十五里二水初同為一水天花開玉滿前飛
人在故人亭子裏
前年深冬一丈雪巖擁朝陽渡黃葉鸕鷀插頸夢圓時
天作南山付雙睫
將謂雪消無覓處元來只在毫端住為余展出凍雲天
一片瀟湘宛如故
觀徐明叔畫湘西磨崖圖(宋)王廷珪
衡山高出北斗邊九疑蒼梧相屬聯羣峰環走如却立
山脚插入瀟湘川朱陵渺邈迷處所白鶴噴薄飛流泉
坐看徐郎拂絹素盡驅山嶽置眼前徐郎豈是真畫手
酒酣遊戲乃其天巴陵洞庭連浦漵鯨鯢蟠穴為賊淵
詔謂將軍出旗鼓樓船蹴蹋驚浪喧欃槍夜落照湖水
雕弓十萬猶控弦湘西古寺最奇絶丹崖翠壁開何年
況公文章善敘事大字怪偉宜鑱鐫中書異時觀落筆
因煩吮墨圖凌煙孟公韓公毛髮動腰靫大羽進賢冠
他年中興事可考公名亦與兹山傳
五日觀瀟湘圖(宋)謝翺
五日泣江蘺騷人沉佩褋年深弔古客滿門垂艾葉既
垂青艾葉復競畫舟檝明時内閣子供奉進瑶帖豈復
懷沅湘歴舜愬往牒江流物色改看畫淚承睫彷彿舊
居人指點失故業三戶空鳥啼九疑列如堞
題宗之家初序瀟湘圖(金)吳激
江南春水碧於酒客子往來船是家忽見畫圖疑似夢
而今鞍馬老風沙
題東玉帥府所藏瀟湘圖(元)戴良
少年魂夢底曾閒多在江湖煙水間今日精藍方丈地
倚窗眠看洞庭山
題王山仲所藏瀟湘八景圖卷走筆作瀟湘夜雨
(元)揭傒斯
涔涔暗江樹荒荒楚天路穩繫渡頭船莫放流下去
題董簡卿所藏瀟湘圖(元)貢奎
瀟湘在何處展卷心悠然是中有雲飛上有蒼梧連憶
昔弄扁舟載雪清江天湘君招不來明月墮我前微鐘
破征夢落鴈棲寒煙回首行萬里攬衣羡孤搴可憐楚
人辭憔悴窮歲年圖畫豈不好此意誰復傳已矣三歎
嗟臨風叩商絃
湘江秋遠圖(元)成廷珪
蒼梧愁雲拂煙水日暮無風波自起何人吹簫作鳳皇
被髮臨江迎帝子黃陵女兒情更多却掩冰弦(一作絲)淚
如洗千年遺恨人不知坐對空山疑夢裏
題米元暉瀟湘圖(明)劉基
米家父子皆好奇戲弄筆墨如小兒三百年來傳幾手
坐見銷鑠同春澌丹青馳譽士所恥勉強循物寧非癡
蒼梧之山鬱&KR3229;㠖重華往矣空寒颸猿啼鳳去竹迸淚白
日慘澹令人悲瀟湘洞庭連鄂渚江漢波濤動荆楚不見軒
轅張樂時水妃怨泣鮫人語問君此圖何處得中有遠意衆
莫識君不見岐陽石鼓字泯滅千載猶為人愛惜
題湘湖圖(明)劉基
君山洞庭隔江水彭蠡無風波浪起明窗曉晴圖畫開
興入湘湖三百里浙江兩岸山縱横湘湖碧繞越王城
越王城荒陵谷在古樹落日長煙平遊子天寒孤櫂遠
七十二谿飛雪滿浩歌不見濯纓人沙鶴野猿相對晚
湖東雲氣通蓬萊我欲從之歸去來蛟鼉塞川陸有虎
兩臂無翼令心哀
湘江秋意圖(明)楊基
湘江澄澄漢江綠芷葉蘭花映斑竹一聲欸乃鴈驚飛
數點青山淨如玉蒼梧回望是荆州楚雨吳雲恨未休
無夢可聽湘女瑟有人方倚仲宣樓
湘漢秋晴圖(明)楊基
讀書不願賢良舉朝醉霸陵暮湘渚兩鬢從添鏡裏霜
十年聽遍江南雨呼鷹臺上愛秋清鸚鵡洲前看晚晴
紅葉蟬聲湘寺遠碧潭鴻影漢川明湘波漢水愁無盡
畫裏江山聊一哂舉世惟稱王仲宣當時亦有周公瑾
壁間畫瀟湘八景(明)于謙
煙寺微茫幾杵鐘漁村斜映夕陽紅平沙落鴈迷殘靄
遠浦歸帆趁便風山市微嵐孤嶼斷江天欲雪暮雲同
洞庭月色瀟湘雨想像隂晴似夢中
題寫雲夢圖(明)廖道南
黃鶴高樓凌紫煙瀟湘夜雨帶遥天壯懷自信吞雲夢
一葉蘭舟濟巨川
題錢叔昂瀟湘圖(明)孫蕡
遠山如遊龍近石如踞虎秋隂迢迢樹楚楚乃是洞庭
瀟湘之極浦西來白波浮太虚神物似與空濛俱潭深
蜃氣結樓閣鮫人蹋浪隨游魚織綃更泣明月珠綴成
懸璫素裙襦九疑並迎翠華輦絳節影低羣真趨須臾
長風起木末高林側亞葉亂脱浮雲散盡天宇豁雲水
遥連帶青闊蒼松翠竹黯未分殘霞斷靄餘斜抹錢郎
毛骨清畫此兼衆妙疎疎臨水花白白遠山曉恍疑一
葉寒流中雨後開篷展清眺日落君山吹鳳簫水雲相
間作簫韶荒祠二女應魂斷試把芙蓉天外招
瀟湘雨意圖(明)胡直
鸞竹叢深日未晡寒江煙雨翠糢糊東風無限瀟湘意
却倚篷窗聽鷓鴣
湘山障子(明)湯顯祖
蒼梧雲影落人間帝子浮湘竟不還千載秦皇問堯女
不能燒却淚㾗斑
題文發叔所藏潘子真水墨江湖八境小軸
洞庭波漲(宋)楊萬里
湖水吞天去湖風送浪還銀山何處是青底是君山
武昌春色
花外庾樓月鶯邊吳宮柳我欲問廢興春風獨無口
廬山霽色
彭澤收積雨廬山放嫩晴多情是瀑布只作雨中聲
海門殘照
萬里長江白半規斜日黃焦山渾欲到宛在水中央
太湖秋晚
水氣清空外人家秋色中細看千萬落戶戶水精宮
浙江觀湖
海湧銀為郭江横玉繫腰吳儂只言黠到老也看潮
西湖夏日
四月曾湖上荷錢劣可穿歸來開短紙十里已紅蓮
靈隱冷泉
小潘詩家子解作無聲詩八景俱妙絶冷泉天下奇
江湖八境圖(元)吳師道
洞庭
君山隱隱暮碧洞庭渺渺秋波羈客白頭懷古湘靈莫
奏雲和
武昌
草生自識春洲月滿誰登夜樓寂莫漢人文賦蕭條進
士風流
廬山
香爐峰看飛練栖賢峽聽奔雷三疊谷簾未識至今却
悔歸來
海門
多景樓前狠石浮玉山下中泠長江天險安在北固煙
光自青
太湖
雲樹煙波浩渺漁村橘里縈環想見三高不死超然來
往其間
浙江
兩山噴雪眩轉三道奔濤淼漫白塔故宮高殿行人來
倚闌干
靈隱寺
平地琮堆翠涌何人鬼刻神劖會有風雲震蕩再還前
日飛巖
西湖
花柳空濛春霧蒲荷淡蕩秋暉水光山色長好舞榭歌
臺易非
洞庭秋月圖(元)貢性之
一天秋水浩無涯短葦蕭蕭泊暮槎知是夜涼明月出
解將鴈影落平沙
洞庭圖(明)丘濬
八月湖面闊天低地盡浮四山通潦水萬景聚重樓木
杪仙人過雲中帝女游何時乘雅興徙倚豁吟眸
洞庭圖(明)廖道南
洞庭春水碧於天玉削君山翠欲懸我向登樓望雲夢
三湘煙景一尊前
題何使君彭蠡望瀑卷(明)陳憲章
平湖三百里飛泉三百丈誰遣墮人間回頭似天上
沈石田寄太湖圖(明)王鏊
遠寄蕭蕭十幅圖霞明霧暗雨糢糊眼中覺我無雲夢
胸次知君有太湖溪壑懷人如有待煙雲入手若為逋
黃金萬樹秋風裏撥櫂西來莫滯濡
笠澤圖(明)丘濬
我聞在昔天隨翁浮家浪迹笠澤中筆牀茶竈隨所寓
潤物搜腸情興濃七澤三江通甫里一葉扁舟五湖水
年來遯世避風波不知長在風波裏
題九江秀色圖(明)王褘
昔聞廬山謠今見廬山高廬山之高幾萬仞九江秀色
近可招山南山北盡佳致五百僧房蜜脾綴香爐直削
金芙蓉瀑布長拖青翡翠晴嵐暖靄日夕浮畫圖彷彿
不得求謫仙仙去三千秋安得起爾從之遊
題高尚書九江暑雨圖(明)僧妙聲
尚書畫山山巃嵸九江秀色開森聳況當五月暑雨交
雲氣滃渤川先動五峰削出青如蓮綠樹彷彿聞吟猿
猶瞻謝朓青山宅不見米家書畫船何人出門面山立
頭上烏紗翠痕濕誰唤山東李謫仙來觀瀑布三千尺
於今戈戟亂如麻使我披圖一咏嗟欲買沃洲歸共隱
江山如此屬誰家
題沈啓南奚川八景圖(二首)(明)沈璜
奚川八景不可見盡情斂取入畫圖侍郎作歌繫其後
為索和篇徵及吾吾得見詩如見畫當食幾欲忘歠餔
五柳宅邊竹里館寧與晉唐人物殊柳眠更起竹乍醉
坐見滿地清隂鋪青山白雲粉黛深暝樹寒鴉疑墨塗
讀書有此下酒物秫田可釀錢可沽村居惟愁過客少
時教置驛臨通衢儒林文苑隱逸傳競誇僑肸生菰蘆
窺園臨水足酬唱放歌舒嘯隨招呼記裏桃源境絶異
序中盤谷路復紆花撫紫荆與棠棣鳥催布穀兼提壺
案陳諸器庋圖籍無一不與古為徒家藏食鼎斟雉羹
俗傳避忌呼落蘇石田寫景旋寄詠醉時擊缶歌烏烏
何處閒行過略彴幾人枯坐來跏趺長林豐草任寂莫
明堂今有一柱扶此圖久失忽復出直從秣陵歸海隅
展卷如聞古香動坐觀不敢臥氍毹一歌再歌奏金石
豈我細響能濫竽強憑韻脚當跋尾不識可稱同調無
春光差喜霧非霧世事休論觚不觚故廬指點誰稚子
且欣且慨手捋鬚先疇舊德等閒在止合傳玩何歎吁
王公之先所可薦蘋蘩筐筥暨潢汙鬚眉忽作翠微綠
耳畔清泉鳴僕夫丹青能事審若爾愚公移山真復愚
吁嗟乎愚公移山真復愚
聽說圖中風物美但讀長歌已狂喜喬木清川數里間
尺幅都收到曲几前有老杜後大蘇能以詩章當畫史
二歌三讀轉興懷少陵眉山相比擬若道臨溪堪釣璜
尚湖宛在渭川涘作畫善行縮地法無數景光縑素裏
春秋以時詠蘭桂俯仰之間識喬梓遊多鹿豕想鄰山
食足魚鰕知近市論成樂志美西園村港暗通路斜迤
耕鑿衣冠問若何只記在家常早起吾子風流勝昔人
合調每尋程與李蘭心未肯雜於蕙橘性寧教化為枳
所嗟李子赴泉臺喜得程君就棲止拂水巖頭飛瀑聲
穿過窗櫺落枕底堂沿松竹署耦耕閣敞湖山額秋水
似兹小築近年成賸許新經著耒耜山莊對向畫圖看
知他誰儉復誰侈詞出牛宮見曳犂客上龍門聞倒屣
嫩蕨有幾亦同採老酒無多竟先被長句初驚驟雨過
高歌定遣從風靡先疇昔日服畎畝舊德今時食名氏
朝煙夕靄並迷離山亦有椒江有汜清齋不免盡園蔬
淨肉何至汙碪机宋家劉氏兩先生號曰公非與公是
從來史學未易通夏禮能言徵在杞吳越當年大國王
表忠觀古舟堪艤四海皆知有羅生唐使不知亦已矣
子今命我續前篇未及捉筆先伸紙蘭亭敘曾比金谷
桃源記却出栗里況子詩因述祖興輞川唱和非徒爾
五行作甘惟稼穡三農艱辛在耘耔墨池滌研開良田
此意豈復關餘子
御定歴代題畫詩類卷二十九
