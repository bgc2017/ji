欽定四庫全書
御定歴代題畫詩類卷三十目錄
名勝類
觀江淮名勝圖(唐王昌齡)
觀王右丞維滄洲圖歌(唐僧皎然)
題輞川圖後(宋文彦博)
次韻和文潞公題王右丞輞川圖(宋韓琦)
輞川圖(元劉因)
王右丞輞川圖(元王惲四首)
王維輞川引業詩圖(元馬祖常)
題王維輞川圖(元貢師泰)
王維高本輞川圖(元鄧文原)
右丞輞川圖(元吳鎮)
西湖圖(宋真山民)
西湖空濛圖(元劉因)
題西湖圖(元王惲)
西湖小景(元程鉅夫)
玉澗和尚西湖圖歌(明劉基)
題戴文進西湖圖(明劉泰)
題何使君山水西湖汎舟卷(明陳憲章)
題西湖十景鄒和峯家藏戴文進畫巨浸秋波
(明楊慎)
題西湖景(明鄭汝美)
題南屏對雪圖(明方孝孺)
謝衡州花光寺仲仁長老寄作鏡湖曹娥墨景枕
屏(宋鄒浩)
鏡湖圖(元唐肅)
題趙仲庸鏡湖圖(明錢宰)
題畫建溪圖(唐方干)
浯溪圖(宋黃庭堅)
題清溪圖(宋孔平仲)
王文玉出清溪圖以示坐客(宋孔武仲)
追和杜牧之弄水亭詩韻題清溪圖(元吳師道)
題黟令周君儒所藏清溪白雲圖(元趙汸)
尚書右丞侯公雲溪圖(金趙秉文)
雲溪曉汎圖(金李汾)
武善夫桃溪圖(元元好問二首)
為燮玄圃題鼇溪春曉圖(元虞集)
鶴溪圖(元吳鎮)
題石氏瞻畫鶴溪圖(元仇遠)
題西溪圖(元趙孟頫)
題西溪圖(明董其昌)
夜夢與數客觀畫有八幅龍湫圖特奇客請余作
詩其上書數十字而覺不能復記明旦乃追補
之亦髣髴夢中意也(宋陸游)
蘆溝曉月圖(元陳高)
題蘆溝曉月圖(明趙寬)
清洞圖(元何中)
題鶴泉圖(元馬臻)
濱州雲巢圖(元張雨)
青弁雲林圖(明張羽)
題何使君百泉清賞卷(明陳憲章)
洙泗圖(明丘濬)
題玉淙圖(明李維楨)
題林屋洞天(明僧麟洲)
御定歴代題畫詩類卷三十目錄
欽定四庫全書
御定歴代題畫詩類卷三十
名勝類
觀江淮名勝圖(唐)王昌齡
刻意吟雲山尤知隱淪妙遠公何為者再詣臨海嶠而
我高其風披圖得遺照援毫無逃境遂展千里眺淡埽
荆門壁明標赤城燒青蔥林間嶺隱見淮海徼但指香
爐頂無聞白猿嘯沙門既云滅獨往豈殊調感對懷拂
衣胡寧事漁釣安期始遺舄千古謝榮耀投迹始可齊
滄浪有孤櫂
觀王右丞維滄洲圖歌(唐)僧皎然
滄洲誤是真萋萋忽盈視便有春渚情褰裳掇芳芷颯
然風至草木動始悟丹青得如此丹青變化不可尋翻
空作有移人心猶言雨色斜拂座乍似水凉來入襟滄洲
說近三湘口誰知卷得在君手披圖擁褐臨水時翛然
不異滄洲叟
題輞川圖後(宋)文彦博
吾家伊上塢亦自有椒園漠漠清香遠離離丹實繁盈
襜常要采折柳不須藩每看輞川畫起予商可言
次韻和文潞公題王右丞輞川圖(宋)韓琦
輞川誠自好人各愛吾園欲縱家山樂終縻吏事繁鴻
飛思避弋羝觸困羸藩幾日歸陶徑方知踐此言
輞川圖(元)劉因
詩中傳畫意畫裏見詩餘山色無還有雲光展復舒前
溪漁父宿舊宅梵王居千古風流在披圖儼起予
王右丞輞川圖(四首)(元)王惲
騷詠禪談意未央敧湖煙月墮微茫園林鐘鼓清時樂
好箇裴公綠野堂
狀物何如及物功開元真宰說姚崇未妨僦屋招提裏
斗米三錢四海同
凝碧池邊野鹿過空垂雙泣賦悲歌論忠不到平原列
馳譽丹青未足多
文彩風流映一時丹青三昧有餘師戲將萬斛敧湖水
寫盡南山五字詩
王維輞川别業詩圖(元)馬祖常
野水已不流野田已無塍日夕華子岡狐狸上丘陵高
人兹為土畫墨飛塵凝空餘古韻語髣髴今日興
題王維輞川圖(元)貢師泰
開圖縱奇觀江山鬱相繆兩垞矗岧嶤重湖渺油油邃
宇抗疏嶺危亭俯圓流春塢辛夷發夏陌高槐稠竹館
翠隂晚萸沜紅實秋遠墅漆未割近園椒欲收驚鳥避
溪泉野鹿逐巖幽日暮川上歸凉飈蕩孤舟靄靄雲氣
合漠漠煙光浮顧思天寶初綱紀壞不修霓裳按妖拍
鼙鼓起奸謀豈無匡濟術迺為閒曠留菱歌自來往葩
辭更唱酬遂令摹寫間意度猶可求乾坤多變態江海
生暮愁白鷗飛不去千載空悠悠
王維高本輞川圖(元)鄧文原
輞口風烟春日遲淺沙深渚帶東菑紅杏花開翔白鶴
綠楊絲裊逗黃鸝山雲寂寂入寒竹野露瀼瀼裛嫩葵
誰似右丞清絶處千秋一士更何疑
右丞輞川圖(元)吳鎮
瀟灑開元士神圖繪輞川樹深疑垞小溪静見沙圓徑
竹分青靄庭槐斂莫煙此中有高臥欹枕聽飛泉
西湖圖(宋)真山民
兩袖春風一丈池等閒蹋破柳橋西雲開遠嶂碧千疉
雨過落花紅半溪青旆有情邀我醉黃鶯無恨為誰啼
東城正在桃林外多少遊人逐馬蹄
西湖空濛圖(元)劉因
舊隱湖山筆底收相從京洛意中游昏昏車馬飛花雨
寂寂鐘魚落葉秋千古登臨翻昨夢百年歌舞漾清愁
何當化鶴看滄海不用呼猿汲澗流
題西湖圖(元)王惲
東南形勢說餘杭誰辨山谿作國防蹋雪欲尋龍井去
表忠祠下謁錢王
西湖小景(元)程鉅夫
一片無情水笙歌日日春至今圖畫裏輸與眼明人
玉澗和尚西湖圖歌(明)劉基
大江之南風景殊杭州西湖天下無浮光吐景十里外
疉嶂湧出青芙蕖百年王氣散荆棘惟有歌舞留歡娛
重樓峻閣妬鉛黛媚柳嬌花使人愛老僧不善兒女情
故作觕豪見真態想其泚筆欲畫時高視化工如小兒
千巖萬壑吾意匠夸娥巨靈吾指麾却憶往年秋雨夕
畫舫衝煙度空碧蒼茫不辨雲與山但覺微風響蘆荻
須臾冷月迸深霧時見松杉半昏黑開樽命客彈焦桐扣舷
大笑驚海童鮫人唱歌魚鼈應水底影動雙高峰只今倏忽成
老翁可憐此樂難再逢愁來看畫欲自適誰知感生愁轉劇
題戴文進西湖圖(明)劉泰
錢塘西湖天下奇浮光萬頃澄琉璃仙宮佛刹湧金翠
簫鼓之聲聞四時六龍扶日消春霧畫船撐過茅家埠
吳姬雙唱遏雲歌驚散鴛鴦與鴈鷺水亭入夏薰風來
鏡裏荷花高下開蔗漿酪粉出冰椀對花一飲三百杯
梧桐葉脱屬秋至籃輿尋僧靈隱寺深洞老猿呼不應
和得賓王舊詩句玄冥剪水落九天孤山突若銀螺然
玉驄駝醉探春去紅椒已破疎籬邊戴進胸中有丘壑
揮灑新圖使人愕羊腸路口樹隂隂鴨觜灘頭沙漠漠
和靖東坡不可逢白雲常護青芙蓉寄謝山靈莫相拒
早晚來聽煙際鐘
題何使君山水西湖汎舟卷(明)陳憲章
潮勢傾滄海江聲下富春西湖剛十里偏耐醉遊人
題西湖十景鄒和峰家藏戴文進畫巨浸秋波
(明)楊慎
玄圃樓臺近水醉鄉日月宜秋萬里鳬舟鷁櫂千重貝
闕龍湫
題西湖景(明)鄭汝美
西湖勝景出塵寰此日披圖一破顔勒馬呼童沽綠酒
移舟隨意看青山蘇公堤在人争仰逋叟梅開鶴自還
試問南朝多少寺莓苔煙雨總奇觀
題南屏對雪圖(明)方孝孺
昔年歲暮京國還艤舟夜宿南屏山山風吹雪天欲壓
夜半大雪埋江關清晨倚樓望吳越六合玉花飄未絶
恍疑江上駕山來萬頃銀濤涌城闕山僧好事喜客留
置酒開筵樓上頭玉堂仙人宋夫子紅顔白髮青貂裘
坐談今古如指掌共看雲收月華上寒輝素彩相盪摩
碧海瓊臺迭蕭爽酒酣擊節心日開慷慨弔古思英才
荒祠古柏岳王墓廢湖殘柳蘇公堤一時嘉會難再得
仙人上天塵世窄王子何年繪此圖正貌南屏舊遊迹
吾知王也奇崛人新詩妙墨俱絶倫偶然揮灑豈無意
神授髣髴存天真世間今古同飛電回首人豪都不見
空有蘿山石室書夜夜虹光射霄漢
謝衡州花光寺仲仁長老寄作鏡湖曹娥墨景枕
屏(宋)鄒浩
道人秀骨生何許若耶溪邊清氣聚不從章甫事功名
遊歴諸方參佛祖祝融峰下忽擡頭覷破虚空笑而舞
折脚木牀二十年門外草深無寸土偶然消息落人間
幻出花光照今古我舟邂逅泊山前霧卷雲開見眉宇
更知我自浙東來曾擁旌旗塵督府千巖萬壑繞罇罍
夢斷臥龍誰是主為將池墨灑鮫綃故國封疆歸擇取
曹娥江接賀家湖環以峰巒暝煙雨森森喬木動樵風
廟貌崢嶸閟神禹碑留遺刻蔡邕題注目端為楊主薄
子猷興盡季真亡髣髴櫂聲迴遠浦乾端坤倪渺莫窮
咫尺并包入庭戸坐令鄉思滿瀟湘恨不歸飛插雙羽
蒼梧洞庭南北中氣象縱横隨步武祗緣流放阻君親
入眼雖奇若無覩道人方便巧施為乃以家山慰心腑
舊愆猶冀獲湔除恩錫餘年返農圃青鞵布襪謝塵埃
肯使高蹤慙杜甫
鏡湖圖(元)唐肅
自憐一曲有心期不用黃冠詣闕辭舟近香爐峰下泊
馬從酒甕石邊騎春雲竹護方干塢霜樹鴉啼漢守祠
面面屏風開水墨輞川今日屬王維
題趙仲庸鏡湖圖(為洽上人作)(明)錢宰
趙侯胸中有泉石白髮垂顛人不識丹青不寫四十年
一見洽師雙眼碧當年王宰浪得名十日五日勞經營
天機到時一揮灑白雲顛倒秋波明秋波在屋下白雲
在屋上香爐秦望天東南蒼巒翠巘森相向三山落日
煙水賒秋風舊宅今荷花斷垣蒼石無路入至今人說
放翁家放翁家渺何處阿師出家不歸去不惜千金買
畫圖笑倚清江看雲樹
題畫建溪圖(唐)方干
六幅輕綃畫建溪刺桐花下路高低分明記得曾行處
秪欠猿聲與鳥啼
浯溪圖(宋)黃庭堅
成子寫浯溪下筆便造極空濛得真趣膚寸已千尺只
今中宮寺在昔漫郎宅更作老夫船檣竿插蒼石
題清溪圖(宋)孔平仲
清溪之水清無泥鳬飛燕下太平池昔人嘗比翠綃舞
安得卷之筆自隨畫師摹寫多巧思只用烏田數張紙
戲拈禿筆埽成圖濃淡邅迴真得意江磯釣浦遠更深
昔時行處皆可尋張公好雅心不俗眉山先生為楚吟
公今奉使庾嶺南峽中喬林與天參白雲搖曳入船戶
清江呼嘯窺江潭天霾不開地多熱佛桑山丹赤如血
此時一展清溪圖灑君胸中貯冰雪南方不可以久留
祝公歸來此中州枕白石兮漱清流蘆聲戰雨曷若颺
風之拔木漁煙凝晚曷若海霧之横秋我已卜居在九
江九華廬阜鬱相望千里思公如咫尺扁舟櫂月到池陽
王文玉出清溪圖以示坐客(宋)孔武仲
舟在此溪濱披圖看愈親須知堂上客便是畫中人瀟
灑蒼葭映舂容碧浪春秀山旁發派秋浦淨為鄰飛鷺
來窺影遊魚可數鱗飲闌須卷去聊以辟京塵
追和杜牧之弄水亭詩韻題清溪圖(元)吳師道
池陽瀕大江羣山勢騫舞高甍出麗譙萬屋駢民伍決
奔清溪流光照城南戶飛梁壓水天荒亭仆風雨載酒
客誰來弄水人已去蒼煙帶林薄綠野分畦圃賈檣
攢比櫛魚舍低殘堵秋風瀲生漪夕雲閒映渚蕭蕭蒲
柳脱槭槭葭蘆語游鱗數儵尾沉影窺鴈羽征毛寒未
減珠光時自吐隨流長堤盡當道奔石怒十里清瑶堆
谽谺爭刻露僧居草棘翳仙洞霞霏貯却還望翠微絶
憐浸秋浦太白與樊川千載不可遇搖筆想吟詩攜壺
紀遊處何當占民籍便欲棲村塢磯釣具竿綸畝耕供
臼杵暫遊竟返櫂微官謾紆組中情託謠咏萬象恣嘲
侮九華興未已淛水期空負忽見張公圖如得千金賂
沉淪正爭席榮誇無負弩悠悠山水思冉冉歲年暮展
卷儻頻來猶堪浣塵土(天歷已已余過池陽與友人自清溪遊齊山賦詩紀其事而溪)
(上之勝未之及今觀靈源草堂所藏張公詡清溪圖及諸巨公名章妙翰為之憮然自失因和杜紫薇詩韻一)
(首追述所懷非敢僭附前人第以晚末獲見是圖用志喜幸云爾)
題黟令周君儒所藏清溪白雲圖(元)趙汸
結屋清溪上白雲與為鄰雲影常在地溪光淨無塵餘
暉及山木掩映忘冬春逍遥窗戸間亦足娛心神相望
彭澤宰仕止孰由人忽憶桃花源悠然思問津
尚書右丞侯公雲溪圖(金)趙秉文
朝遊雲溪上暮遊雲溪下不知雲溪雲去作人間雨流
水赴大壑白雲思故山何時溪上人心與歸雲閒黃公
山下雲溪路十里溪光照雲樹溪流瀝瀝讀書聲想見
先生舊遊處溪上老僧今白頭尺書招我歸來休圮上
方傳黃老略山中未暇赤松遊我公昔年提孤軍旌旗
絳天張魚鱗鯨鯢沸天海水渾罵賊嚼齒欲透齦旄倪
十萬寄一身咸陽白骨回青春九重歎息天為顰殿前
論事氣益振滄海未全歸禹貢山東且願變齊民匣内
寶書金屈戌腰間瑞節玉麒麟衞國錦衣歸故里代公
黑髮更慈親他年鐘鼎書元勲二十四考中書君整頓
乾坤濟時了飄然返却雲溪雲
雲溪曉汎圖(元)李汾
曉景澹明月落影潭西丘晴川挂煙樹光拂雲河流楓
林入行色關山生白頭羡彼畫中人憶我秦川游君帆
渺何許儻下滄浪洲滄浪吾有約寄謝同盟鷗
武善夫桃溪圖(二首)(元)元好問
物外煙霞卜四鄰武陵不是避秦人軟紅香土君休羡
千樹桃花滿意春
金罽毶毶六月寒桃花春夢隔征鞍青山歸計何時辦
畫卷空留馬上看
為燮玄圃題鼇溪春曉圖(元)虞集
久客山陽萬家邑石嶺戴轍縈紆入溪水西行夜雨深
連村桑柘春雲濕昔因荒迥少官府日暮狐兔作人立
自從置縣二百年稍有衣冠更俗習讀書進士比舍聞
潤屋黃金亦家給山中白日浮雲多負乘因仍足車笠
燮侯世胄國勲舊射策君門恥沿襲朱衣作監列星宿
遠人豈意高軒及援琴不鼓書牒稀彈鋏無魚賓客集
繡衣使者停車見黃堂大夫下牀揖登高望遠送飛鴻
攬轡駸駸度原隰人言桐鄉人愛我我愛桐鄉重於邑
畫圖千疉山木彫茅舍蕭條莫忘葺
鶴溪圖(元)吳鎮
閒雲流水淨無塵幾曲溪山占好春識得人間仙跡在
一雙芒屩好尋真
題石民瞻畫鶴溪圖(元)仇遠
鶴溪近與練湖連一鏡秋水清無邊依稀淮岸瀟湘浦
慣見月虹書畫船山翁幾年吳下客溪草溪花未相
識筆牀茶竈老玄真肯與鷗沙分半席
題西溪圖(贈鮮子伯幾)(元)趙孟頫
山林忽然在我眼攬被欲遊嗟已遠長松謖謖含蒼煙
平川茫茫際曾巘大梁繁華天下稀走馬鬭雞夜忘歸
君獨胡為甘寂莫坐對山水娛清暉西溪先生奇崛士
正可著之巖石裏數間茅屋破不修中有神光發奇字
綠蘋齊葉白芷生送君江南空復情相思萬里不可見
時對此圖雙眼明
題西溪圖(贈虞德園吏部)(明)董其昌
三笠溪流獨木橋逋仙共爾發長謠若為却入千峰去
黃鵠摩空不可招
夜夢與數客觀畫有八幅龍湫圖特奇客請余作
詩其上書數十字而覺不能復記明旦乃追補
之亦髣髴夢中意也(宋)陸游
高堂閱畫娛嘉賓巨幅小卷縱横陳其間一圖最傑作
命意落筆驚倒人奇峰峭立插地軸飛瀑崩瀉垂天紳
壽藤老木幻荒怪深潭危棧愁鬼神忽然白晝起雷電
始覺異物蟠奫淪隂雲四興誅老魃甘澍連夕蘇疲民
豈惟陂澤苖盡立已活億萬介與鱗文章與畫共一法
腕力要可回千鈞錙銖不到便懸隔用意雖盡終苦辛
君看此圖凡幾筆一一圓勁如秋蓴乃知世間有絶藝
天造草昧參經綸吾言未竟且復止剰發幽奥天公嗔
蘆溝曉月圖(元)陳高
蘆溝橋西車馬多山頭白日照清波氊廬亦有江南婦
愁聽金人出塞歌
題蘆溝曉月圖(明)趙寬
銀河半落長庚明城高萬戸皆雞聲長橋臥波鼇背聳
上有車馬蕭蕭行蒼煙淡接平蕪迥沙際朦朧見人影
舉頭一望天宇高殘月蒼蒼在西嶺
清洞圖(元)何中
元暉昔作西江客夜飛墨花曉無跡春風留此二百年
幸是山中至人識有千黃金雙白璧鵝溪白繭纔數尺
潁陽山高風露寒幾處高堂挂生色
題鶴泉圖(元)馬臻
我聞匡廬之山青入天上有瀑布千仞懸嵌空金碧根
高源噴薄直自太古前未知鑿開混沌竅神物茫昧誰
之然翩然皓鶴來何許心融恍聽泠泠語云是遼城丁
令威玄圃崑丘曾一舉為嫌天上多官府偶向人間值
風雨稻粱與魚鰕瑣細不足數空餘舊標落燕雀莫敢
侮令威令威我欲從之遊天風萬里冥冥秋力小羽翮
短六合安能周乃知摶鵬鷽鳩各有分不如榆枋飛躍
棲林丘
濱州雲巢圖(元)張雨
蒼山不受寒裹以白兜羅借雲以為暖我意不在多小
營丹鶴巢高棲翠雲柯飛仙度鸞笙老人臥雞窠誰能
江海去風雨一漁蓑
青弁雲林圖(明)張羽
前代何人畫山水長安關仝營丘李華原特起范中立
三子相望古莫比亦有北苑與河陽後來作者誰能當
米家小虎出逸品力挽元氣歸蒼茫房山尚書初事米
晚自名家稱絶美藝高一代誰頡頏只數吳興趙公子
當時弭節匡廬峰曾寫太平興國之神宮五峰却立疑
爭雄臺殿突兀紛青紅中有雲氣隨游龍我對此圖臥
三日遂令奇氣生心胸亂來學士遭漂蕩文藝草草誰
能工筆精墨妙心更苦那得再有前賢風於乎乾坤浩
蕩江海闊使我執筆將安從
題何使君百泉清賞圖(明)陳憲章
不聞佩玉儺無復蘇門嘯泉聲今古同明月時相照
洙泗圖(明)丘濬
自從天一所生水地六成之流不已人見源泉混混來
誰識其中涵至理魯國之川洙泗沂夫子所在今何之
申申夭夭不復覩滔滔汨汨常如斯
題玉淙圖(明)李維楨
永嘉萬山萬芙蓉中有大壑流淙淙斧鑿猶存神禹蹟
蒼苔碧蘚千古衣蒙茸微颸拖練魚文蹙落霞散綺霓
裳穠天瓢倩客時為瀉雲碓無人夜自舂并州快刀剪
青纈匡廬瀑布挂白龍谿谷谽谺盤石激衝驟雨注射跳
波衡縱駭若摐金伐鼓斬蛟潯陽江怒若胥濤雷行馬
奔龕赭不能容疾若三門竹箭秋放溜緩若武陵桃花
春溶溶大若軒轅帝張咸池之樂洞庭野細若山玄水蒼
佩玲瓏衆若錫鑾和鈴千官朝閶闔微若一琴一詠深
林獨往無人從何物王生能好事自道此物情所鍾尋
源進半艇拄頰任孤笻洗耳濯纓足漱齒盪襟胸鳥歌
松籟難屬和游魚出聽口喁喁鈞天九奏枉成夢安問
人間萬石鐘嗚呼王生樂此忘飢且忘死胡不取一丸
泥為爾封龍湫鴈蕩恐相妒令爾往來心憧憧
題林屋洞天(明)僧麟洲
羣山包水水包山金作芙蓉玉作環洞裏有天通五嶽
山中無地著三班白雲髣髴雞初唱碧海迢遥鶴又還
可惜桃花有凡骨年年隨浪出人間
御定歷代題畫詩類卷三十
