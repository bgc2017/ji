欽定四庫全書
御定歴代題畫詩類卷三十二目錄
古蹟類
觀蘭亭圖(唐李頻)
題汪華玉所藏蘭亭圖(元虞集)
蘭亭圖(元吳師道二首)
方方壺崇山峻嶺圖(明吳寬)
項洙處士晝水墨釣臺(唐方千)
觀釣臺畫圖(唐徐凝)
題釣臺障子(唐李頻)
題伯時畫嚴子陵釣灘(宋黃庭堅)
題瑩師釣臺圖(宋陸游)
釣臺圖(元程鉅夫)
和龍麟洲題黃次翁黃鶴樓圖(元劉詵)
題黃鶴樓小景(明廖道南)
題黃鶴樓圖(明張鳳翼)
題黃鶴樓圖(明僧大圭)
題竹樓小景(明廖道南)
岳陽樓圖(元陳高)
題孟珍玉澗畫岳陽樓小景(元楊維楨)
小李將軍岳陽樓景(明程敏政)
岳陽樓圖(明吳溥)
滕王閣圖(元程鉅夫二首)
題滕王閣圖(元貢師泰)
題滕王閣小景(明廖道南)
觀元丹丘巫山屏風(唐李白)
寄巫山圖與林致一喻叔竒(宋王十朋二首)
題巫山圖(宋賀鑄)
韓無咎檢詳出示所賦陳季陵戶部巫山圖詩(宋范成大)
巫山圖(元劉因)
題巫峽圖(元吳澄)
盧鴻草堂圖(宋蘇軾)
盧鴻嵩山草堂圖(元吳鎮)
王維終南草堂(元吳鎮)
題趙祖文盤谷圖(宋吕居仁)
題楊息軒盤谷圖(元王惲)
題盤谷圖(元劉詵)
劉平川盤谷圖(元貢師泰)
題王鵬梅金眀池圖(元鄧文原)
金眀池圖(元陳庭實)
金眀池圖(元王振朋)
題金眀宴遊圖(元黃溍)
題金眀池圖(元錢惟善)
謹題王鵬梅金眀池圖(元吳全節)
題王鵬梅金眀池圖(元張珪)
昆眀池圖(元程鉅夫)
柴桑曉色圖(元吳師道)
為凌郡丞題柴桑雅致圖(明王世貞)
題城侍者剡溪圖(宋陸游)
題瑩上人剡溪圖(宋陸游)
與和甫時甫各題畫卷䕫分得剡溪圖(宋姜䕫)
剡溪圖(明丘濬)
題剡溪障子(明王世貞)
老杜浣花谿圖引(宋黃庭堅)
西塞山圖(元戴表元)
跋藍關圖(元王惲二首)
當塗郡有脫鞾亭以謫仙采石得名乃繪之圖而
贊以詩(元蘇爾約蘇哈雅)
鄭谷圖(元虞集)
首陽山圖(元范梈)
醉翁亭障(元歐陽玄)
汾亭古意圖(元張礎)
題碧山圖(元金涓)
題渭橋圖(明劉基)
題東坡淮口山圖(明張以寧)
題太白亭小景(明廖道南)
代題六朝遺秀圖(明藍仁)
苧蘿邨圖(明李日華)
御定歴代題畫詩類卷三十二目錄
欽定四庫全書
御定歴代題畫詩類卷三十二
古蹟類
觀蘭亭圖(唐)李頻
往會人何處遺蹤事可觀林亭今日在草木古春殘筆
想吟中駐杯疑飲後乾向青穿峻嶺當白認回湍月影
窗間夜湖光枕上寒不知詩酒客誰更慕前歡
題汪華玉所藏蘭亭圖(元)虞集
衡茅負晴旭有客至我門共披會稽圖山色盛繽紛衆
賢坐水次飛觴汎沄沄夷曠各有趣高閒如右軍幽情
付後覽陳迹感前欣悠悠千載來不異更旦昏探穴問
神與望海悲秦君逝者皆如斯死生固奚云所以鼓瑟
人思從童冠羣春服沂新浴歸歟聊永言撫卷不知老
遐思在兹文東南極積水日暮多浮雲
蘭亭圖(二首)(元)吳師道
京洛銅駝草莽深春風修竹滿山隂右軍憂國心如許
也伴蘭亭醉客吟
觴詠餘情落筆時後來感慨已先知山隂道士衣冠少
竹裏荒祠澗水悲
方方壺崇山峻嶺圖(明)吳寬
上清樓閣萬山中百折丹梯鳥道通我欲置身巖壑裏
白雲深處覓仙翁
項洙處士畫水墨釣臺(唐)方干
畫石畫松無兩般猶嫌瀑布畫聲難雖云智慧生靈府
要取功夫在筆端潑處便連隂洞黑添來先向朽枝乾
我家曾寄雙臺下往往開圖盡日看
觀釣臺畫圖(唐)徐凝
一水寂寥青靄合兩崖崔崒白雲殘畫人心到啼猿破
欲作三聲出樹難
題釣臺障子(唐)李頻
君家盡是我家山嚴子前臺枕古灣却把釣竿終不可
幾時入海得魚還
題伯時畫嚴子陵釣灘(宋)黃庭堅
平生久要劉文叔不肯為渠作三公能令漢家重九鼎
桐江波上一絲風
題瑩師釣臺圖(宋)陸游
羊裘老子釣魚處開卷令人雙眼明未可匆匆便持去
夜窗吾欲聽灘聲
釣臺圖(元)程鉅夫
先生只合桐江老幸有生涯釣與農偶被羊裘勾引去
客星早已不相容
和龍麟洲題黃次翁黃鶴樓圖(元)劉詵
孫曹不戰何在大江千載狂瀾誰倚樓頭呼鶴秋風落
日危闌
題黃鶴樓小景(明)廖道南
黃鶴飛來凌紫烟漢江春水碧連天懸知仙子登樓興
多在紅雲帝座邊
題黃鶴樓圖(明)張鳳翼
一聲長嘯向蓬山千歲桃花好駐顔只合獨騎黃鶴去
誤留仙蹟在人間
題黃鶴樓圖(明)僧大圭
仙樓縹緲隔蓬萊黃鶴西飛竟不回倚遍闌干秋水闊
征帆一葉漢陽來
題竹樓小景(明)廖道南
竹樓高接月波樓俯瞰澄江静不流樓上何人披鶴氅
却令長夏變清秋
岳陽樓圖(元)陳高
巴陵地殊勝洞庭波緲緜層樓碧霄上雕闌綠樹邊想
像對圖畫遊觀阻風烟何由跨黃鵠憑高望遠天
題孟珍玉澗畫岳陽樓小景(元)楊維楨
岳陽樓上望君山山色蒼凉十二鬟劔氣拂雲連翠黛
珮聲挑月過滄灣洞庭水落漁船上雲夢秋深獵客還
最憶老仙吹鐵笛馭風時復往來間
小李將軍岳陽樓景(明)程敏政
岳陽圖蹟重兼金尺素何人手更臨瓦布蛛絲憑錯綜
山呈螺黛欲浮沉氣蒸波撼中唐句後樂先憂一范心
閒指畫圖揩病目臥遊情共楚雲深
岳陽樓圖(明)吳溥
昔年曾上岳陽樓高宴湖湘五月秋老去却從圖畫看
故人誰似舊風流
滕王閣圖(二首)(元)程鉅夫
幾度滕王閣凭闌看晩晴西山與南浦相送復相迎
佩玉鳴鑾地滕王說幾秋人間空畫本檻外只江流空
濟艱難業旁招俊乂儔太宗尤可念千古有瀛洲
題滕王閣圖(元)貢師泰
雄城控華甸傑閣臨芳洲飛甍起千仞曲闌圍四周丹
碧何輝煌文采射斗牛帝子去不返頫仰經幾秋江黑
簾雨捲山青棟雲收孤舟天際來揚帆在中流狂飇薄
莫起坐覺增煩憂何當埽重翳白日輝神州開圖發長
歎天地一浮漚
題滕王閣小景(明)廖道南
懸臺飛閣入層空彭蠡匡廬一望中自是使君頻駐節
靈槎長犯斗牛宫
觀元丹丘巫山屏風(唐)李白
昔遊三峽見巫山見畫巫山宛相似疑是天邊十二峯
飛入君家彩屏裏寒松蕭颯如有聲陽臺微茫如有情
錦衾瑶席何寂寂楚王神女徒盈盈高咫尺如千里翠
屏丹崖粲如綺蒼蒼遠樹圍荆門歷歷行舟泛巴水水
石潺湲萬壑分烟光草色俱氛氲溪花笑日何年發江
客聽猿幾歲聞使人對此心緜邈疑入嵩丘夢綵雲
寄巫山圖與林致一喻叔竒(二首宋)王十朋
圖畫巫山十二峯緘題遥寄舊遊從煩君仔細看山色
不似老夫歸意濃
數千里外共眀月十二峯頭望故鄉我對此山無夢寐
夢魂只在鴈山傍
題巫山圖(滏陽張氏出此圖蓋唐人畫庚申四月賦)(宋)賀鑄
巫山彼美(原本闕)秀色發朝雲絢麗不可挹飄颻去無痕
楚夢一夕後蒼山秋復春目斷腸亦斷往來今古人
韓無咎檢詳出示所賦陳季陵戸部巫山圖詩仰
窺高作歎息彌襟余嘗攷宋玉談朝雲事漫稱
先王時本無依據及襄王夢之命玉為賦但云
頩顔怒以自持曾不可乎犯干後世弗察一切
溷以媟語曹子建賦宓妃亦感此而作此嘲誰
當解者輒用此意次韻和呈以資撫掌
(宋)范成大
瑶姬家山高插天碧叢竒秀古未傳向來題目經楚客
名字徑度岷峨前是邪非邪莽難識喬林古廟常秋色
暮去行雨朝行雲翠帷瑶席知何人峽船一息且千里
五兩竿頭見旛尾仰窺仙館至今疑行人問訊居人指
千年遺恨何當申陽臺愁絶如荒邨高唐賦裏人如畫
玉色頩顔元不嫁後來飢客眼常寒浪傳樂府吹復彈
此事牽連到温洛更憐塵韤有無間君不見天孫住在
銀濤許塵間猶作兒女語公家春風錦瑟傍莫為此圖
虛斷腸
巫山圖(元)劉因
朔風捲地聲如雷西南想見巫山摧江南圖籍二百年
一炬盡作江陵灰不知此圖何所得眼中十二猶崔嵬
猿聲髣髴餘山哀行雲欲行行復回神宫縹緲望不極
乘風御氣無九垓區區雲夢蹄涔爾豈知更有陽雲臺
題巫山圖(元)吳澄
生平想像高唐賦不識巫山十二峰忽有竒觀來眼底
一時疑似夢魂中
盧鴻草堂圖(宋)蘇軾
昔為太室遊盧巖在東麓直上登封臺一夜繭生足徑
歸不復往巒壑空在目安知有十志舒卷不盈幅一處
一盧生裘褐蔭喬木方為世外人行止何湏錄百年入
篋笥犬馬同一束嗟予縛世累歸來有茅屋江干百畆
田清泉映修竹尚將逃姓名豈復上圖軸
盧鴻嵩山草堂圖(元)吳鎮
盧鴻仙居五百載一段高風未可攀忽覩草堂清絶處
分眀几案有嵩山
王維終南草堂(元)吳鎮
昔人謝政後生事此山中樹灑虛堂雨泉飛隔浦風喜
無舟楫至旋有鶴猨通應識無聲妙臨窗展未窮
題趙祖文盤谷圖(宋)吕居仁
趙郎落筆寫盤谷正是太平無事時今日太行那有此
滿山樵采盡胡兒
題楊息軒盤谷圖(元)王惲
石峪盤盤百畆蒿野烟秋色淡林臯雄文一出潮陽筆
頓覺山人索價高
題盤谷圖(廬陵郡幕賓盤所李君字長翁家藏盤谷圖非必盤圖也志隱耳為賦長句)
(元)劉詵
千厓蒼蒼倒石懸老檜下瞰空闊森白根上有縈絡斜
下之瀑泉下有縹緲半出之窗軒忽然漁舟散浦溆疑
是秦人桃花之仙源叢林盡處長堤繞柳外沙邊行客
少汀烟漠漠不成雨汀樹疎疎似飛鳥依稀水檻知誰
家疑是唐人洗藥之仙沼問君此地何處尋可買不惜
捐千金君言此亦盤谷境我已先從畫中隱嗟君才氣
何堂堂胸藏霖雨未八荒平明走馬入黃閣日晏文書
紛鴈行峩峩奎章九天上白日旌旗下仙仗秋風插翮
高頡頏雖有此境何由往丈夫英氣多難攀九環寶帶
懷青山輞川墅龍門灘會買青鞵待君還
劉平川盤谷圖(元)貢師泰
崇丘上岧嶤絶壑下深曲繄誰發天巧水墨寫盤谷荒
溪繞層巔修薄翳空麓息隂動清興憑危引遐矚鮮飇
度長林冉冉雲相逐晨樵入薈蔚夕釣得漣綠方春蕨
薇生及秋禾黍熟低徊情乍舒展玩景逾縟我思古人
心雅曠良所欲終期駕鴻濛萬里一黃鵠
題王鵬梅金明池圖(元)鄧文原
溶溶春水戲羣龍畫鼓蘭橈競奏功得失等閒成愠喜
人生萬事奕棋中
金明池圖(元)陳庭實
天予淳風翊聖朝瑶階常奏太平謠縉紳文武風雲際
肯向龍舟奪錦標
金明池圖(元)王振朋
三月三日金明池龍驤萬斛紛游嬉歡聲雷動喧鼓吹
喜色日射明旌旗錦標濡沫能幾許吳兒顛倒不自知
因憐世上奔競者進寸退尺何其癡但取萬民同樂意
為作一片無聲詩儲皇簡澹無嗜慾藝圃書林悦心目
適當今日稱壽觴敬當千秋金鑑錄
題金明晏遊圖(元)黃溍
危樓縹緲碧波中曲檻方櫺面面通雲氣傍花如欲雨
柳絲垂地不驚風千年華表人非是九奏鈞天樂未終
更有殘山并賸水煩君回首六樓東
題金明池圖(元)錢惟善
金明池涌槖駝虹駕幸瓊林歲歲同貔虎羽儀陳鹵簿
魚龍角觝戲珠宫樂游臺殿今成沼習戰旌旗昔蔽空
寂寞畫圖傳後鑑六飛回首塞池紅
謹題王鵬梅金明池圖(元)吳全節
龍舟叠鼓出江城送得君王遠玉京惆悵金明池上水
至今嗚咽未能平
題王鵬梅金明池圖(元)張珪
萬櫂齊奔競出頭錦標奪得志應酬吳儂識此争先著
一度贏來便可休
昆明池圖(元)程鉅夫
蒲萄蒟醬卭竹杖萬里來自西南夷瀾翻浪漭四十里
上林更鑿西滇池牽牛左蹲右織女朝暮日月相吞吐
魚龍萬變世莫聞曼延百尋人豈覩樓船笳鳴角觝張
千官劔佩鳴鏘鏘身毒蕞爾猶阻絶四表何以昭天光
君王好武古莫當海宇如此仍開疆金隄楊柳秋風起
落日輪臺遺恨長憶昔世祖規南國刳木為舟神莫測
江漢功成指顧間中天垂裳開八極老臣撫卷重太息
可惜畫工描不得
柴桑曉色圖(元)吳師道
先生早賦歸來篇柴桑草屋以園田重華墳遠泪迸泉
聊復以酒陶其天野人田父相周旋偶失姓字寧非賢
清晨扣問來翩翩手中有攜壺負肩更進觴酌雜亂言
醉即麾去我欲眠氣韻太古羲皇前祗此自足垂千年
匡廬影落晴江邊故墟老木凄荒烟我嘗過之心惘然
是圖物色誰摹傳願起九原從執鞭
為凌郡丞題柴桑雅致圖(明)王世貞
陶令彭澤歸秋風何快哉與世旣無營返服寧不諧囅
然一杯酒時送寒山來至今柴桑地遠高嚴陵臺矯矯
凌大夫清標冠時才半刺日翺翔車馬生紅埃展圖三
歎息欲往道疑乖應跡洵浮雲丘壑在軒階請以無累
衷契彼千載懷
題城侍者剡溪圖(宋)陸游
莫境侵尋兩鬢絲湖邊自葺小茆茨從今步步俱回櫂
不獨山隂興盡時
題瑩上人剡谿圖(宋)陸游
天地又秋風谿山憶剡中孤舟幸閒著借我訪支公
與和甫時甫各題畫卷䕫分得剡谿圖
(宋)姜䕫
枯槎啅乾鵲交臂失夫君奈此一尊酒憑高空水雲
剡溪圖(明)丘濬
滿天風雲江漫漫我所思兮在江千興來挐舟欲相訪
中塗興盡俄然還古來友誼敦信行情好在心寧論興
月梁夢覺動遐思夙駕遥遥千里命
題剡溪障子(明)王世貞
晉有王子猷風流掩前輩高屐郄公門拄笏馬曹歲歸
來百事稀種竹凡幾圍貪看鏡湖白坐失青山輝風吹
大空雪片片鏡中飛千巖鳥雀凍不喧田父墐戶罏頭
眠孤櫂蒼烟放歌去故人應在剡溪邊人間戴生寧易
得其若歸心浩然發空林無枝玉凌亂獨破寒流載明
月相逢稚子候荆扉東方漸高跡已微偶然適意差足
快千載何勞人是非誰為強被丹青色令予欲訪山隂
宅荻花茫茫不知路中夜披圖興肅瑟
老杜浣花谿圖引(宋)黃庭堅
拾遺流落錦官城故人作尹眼為青碧雞坊西結茅屋
百花潭水濯冠纓故衣未補新衣綻空蟠(一作崢嶸)胸中書
萬卷探道欲度羲皇前論詩未覺國風遠干戈崢嶸(一作)
(終風且霾)暗㝢縣杜陵韋曲無雞犬老妻稚子且眼前弟妺
飄零不相見此公樂易真可人園翁溪友肯卜鄰鄰家
有酒邀皆去得意魚鳥來相親浣花酒船散車騎野牆
無主看桃李宗文守家宗武扶落日蹇驢䭾醉起願聞
解鞍脫兜鍪老儒不用千戶侯中原未得平安報醉裏眉
攢(一作清揚之間)萬國愁生綃鋪牆粉墨落平生忠義今寂寞
兒呼不蘇驢失脚猶恐醒來有新作常使詩人拜畫圖
鳳膠續絃千古無
西塞山圖(元)戴表元
空中生業寄魚蓑雲是親情水是家便有蹤由無處覓
春風岸岸野桃花
跋藍關圖(二首)(元)王惲
潮陽英氣凛中天愁絶南荒瘴海烟不道生還隂有相
自陳哀表亦堪憐
晩風吹雪下關頭點綴行人去國愁展盡畫圖還自惜
七閩南下即湖州
當塗郡有脱鞾亭以謫仙采石得名乃繪之圖而
贊以詩(元)蘇爾約蘇哈雅
錦袍兮烏幘神清兮氣逸凌鑠兮萬象麾斥兮八極我
思古人兮李太白孰為使之朝禁林而暮采石也其天
寶之嬖倖歟公則何所於欣戚
鄭谷圖(元)虞集
道士徐太虛生紙畫山居林壑春烟裏桑麻夜雨餘過
橋九節杖連屋一牀書似是子真谷歸耕三月初
首陽山圖(元)范梈
山漠漠兮谷逶迤中有二士形容飢問之不畣告者誰
在昔父死人致國弟讓兄辭俱去之一朝隱居北海北
去亂就治歸人師遇世偶有戰伐事叩馬垂血陳媿辭
君王知名臣義直直不退聽將疑為見兵不果事乃定
恥食其粟隱於斯終然飢死兹山下到今稱頌猶當時
白旄黃鉞不可追功業甚盛德甚衰救民水火事誠危
三綱一失誰扶持是以聖人表其怨謂彼仁者良由兹
首陽之墳高幾尺自古富貴埋沒野草空纍纍我欲酹
北斗薦以黃金巵展圖涕漣洏此意畫者宜不知
醉翁亭障為南翁作(元)歐陽玄
長史琵琶皮作絃使君眉宇飲中仙滁山滁水渾堪畫
獨有風流意不傳
汾亭古意圖(元)張礎
漢家宫闕白雲秋魏國川原過鴈愁萬古松風一茅舍
不隨華屋變山丘
題碧山圖(元)金涓
嘗愛李太白興來棲碧山山中别有一天地惜無圖畫
留人間誰為碧澄翁久向山中住栽花種柳待春風忽
見新圖識其趣青山淡淡雲離離小橋流水涵清漪抱
琴擇勝可終日安得似汝圖中時韓侯好詩仍好畫嗜
酒不憂官長怪欲圖李白碧山居酒禁方嚴筆如借知
翁有子舊曾遊淡泊無營心日休圖成漫與公為壽願
翁長樂無虞憂
題渭橋圖(明)劉基
百戰平城憤未銷武皇赫怒屬天驕可憐陵樹秋風後
貂帽駝裘拜渭橋
題東坡淮口山圖(明)張以寧
曾遊淮縣佩青綸飽看東南第一山烟雨十年詩夢外
風塵萬卷畫圖間斜陽應照客愁滿去鳥尚如人意閒
遥想月明春樹綠蘇仙長化羽飛還
題太白亭小景(明)廖道南
牛渚焚犀事有無峨眉亭外月輪孤知君曾探驪龍穴
五色明珠照玉壺
代題六朝遺秀圖(明)藍仁
石頭城下轉孤蓬滿眼興亡六代宫吳晉山川非舊國
宋齊陵墓但秋風犧牲不入諸天界花月高歌永夜中
欲問漁翁渾不識年年江上蓼花紅
苧蘿邨圖為謝苧蘿寫(明)李日華
竒絶山川是越中萬峰烟翠濕芙蓉雄圖秀色千秋事
領略終歸折屐翁
御定歴代題畫詩類卷三十二
