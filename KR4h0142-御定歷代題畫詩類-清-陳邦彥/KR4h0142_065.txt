欽定四庫全書
御定歴代題畫詩類卷六十五目錄
仙佛類
釋迦出山息軒畫(金密公璹)
楊祕監釋迦出山像(金路仲顯)
題龍眠釋迦出山像(元柳貫)
題釋迦出山圖(元柳貫)
獄中見壁畫佛(唐劉長卿)
畫圖見金粟佛(宋黃庭堅)
僕曩於長安陳漢卿家見吳道子畫佛碎爛可惜
其後十餘年復見之於鮮于子駿家則已裝背
完好子駿見遺作詩謝之(宋蘇軾)
記所見開元寺吳道子畫佛滅度以荅子由(宋蘇)
(軾)
題彌勒像(宋米芾)
問蔡肇求李公麟畫觀音德雲(宋蘇轍)
題劉氏所藏展子虔感應觀音(宋黃庭堅二首)
醉作觀音像仍為書贊(宋白玉蟾三首)
題辛澄蓮華觀音像應制(元揭傒斯)
觀世音菩薩贊(明焦竑)
規公業在淨名得甚深義僕近獲顧長康月宫真
影對戴安道所畫文殊走筆此篇以展瞻禮(唐)
(李羣玉)
過廣愛寺見三學演師觀楊惠之塑寶山朱瑤畫
文殊普賢(宋蘇軾三首)
將出洛城過廣愛寺見三學演師引觀楊惠之塑寶
山朱瑤畫文殊普賢(宋蘇轍三首)
畫文殊普賢(宋蘇轍)
武宗元比部畫文殊玄奘(宋蘇轍)
貫休應夢羅漢畫歌(唐歐陽炯)
題龍眠十八尊者(宋劉克莊)
題羅漢過海圖(元吳澄)
羅漢圖(元吳澄)
渡水羅漢圖(元袁桷)
羅漢圖(元袁桷)
羅漢圖(元虞集)
畫羅漢(元虞集)
李公麟大阿羅漢圖(元吳鎮)
題泰東山藏主十八開士圖(元張翥)
畫羅漢(元李祁)
題過海羅漢圖(元王循二首)
題羅漢圖(元釋恕中)
題楊子文羅漢渡海圖(明張以寧)
題過海羅漢圖(明僧義金)
次韻張仲舉承旨題盧楞伽過海羅漢圖(明僧來)
(復)
過海羅漢應供圖(明僧來復)
題景煥畫應天寺壁天王歌(唐歐陽炯)
題徐商叟所藏李伯時四天王圖(宋王炎)
梵隆護法神(元袁桷)
僧傳古坐龍圖(元王惲)
稠禪解虎圖(元王惲二首)
水墨達磨像(元張翥)
題達磨像(明張鳳翼)
題寒拾圖(元袁桷)
畫兩僮枕帚而睡疑是寒拾應人索咏(明徐渭)
嶺南六祖禪師菩提樹下藏髮甕子圖歌(元吳萊)
題李伯時畫船子和尚(宋王履道二首)
跋船子和尚圖(元王惲)
題趙千里畫船子和尚卷後(明王世貞)
觀壁畫九想圖(唐包佶)
鬼佛(宋朱子)
梵隆畫番王獻佛圖(元吳師道)
吳生畫(金趙秉文)
謝人送栗鼠尾畫維摩(宋黃庭堅)
楊惠之維摩像(金趙秉文)
題李長者畫像(宋孔武仲)
題帝王禮僧圖(明王世貞)
題張僧繇醉僧圖(唐僧法照)
題畫僧(唐張祐)
畫醉僧(宋陸游)
靈照度丹霞圖(元王惲四首)
題僧圓澤託生圖(元吳澄)
題本中峰觀蓮像(元倪瓚)
題雪寺歸僧圖(元程鉅夫)
秀上人課經圖(明劉泰)
畫高嶺莫行僧衆(明徐渭)
題王霽宇繡佛齋圖(明董其昌二首)
御定歷代題畫詩類卷六十五目錄
欽定四庫全書
御定歴代題畫詩類卷六十五
仙佛類
釋迦出山息軒畫(金)密公璹
龐眉袖手出巖阿及至拈花事巳訛千古雪山山下路
杖藜無處避藤蘿
楊祕監釋迦出山像(金)路仲顯
自從此老出山隅惱亂蒼生底事無他日若逢楊處士
只教畫箇涅槃圖
題龍眠釋迦出山像(元)柳貫
明星在天斜漢落佛道靈明魔道弱修行已證等覺位
不顧身形瘦如削華縵垂袒雲半肩步出山來赤雙脚
文殊低眉普賢笑滿谷天風韻天樂青蓮貼貼印虚空
白象眈眈係羈絡自兹應物如洪鈞五隂五濁皆清廓
龍眠昔是會中人以心應手親描摸纖煤利穎發其神
堊鼻鉤輪無此斲流傳什伯甲子餘玉采珠光破冥寞
鄮江古寺秋日暉洗滌翳晴煩發籥稽首調御天人師
優鉢曇華開一萼
題釋迦出山圖(元)柳貫
耳輪卓朔髮垂肩碧眼初開濯淨蓮優塞波王先頂禮
明星一點正當天
獄中見壁畫佛(唐)劉長卿
不謂銜冤處而能窺大悲獨棲叢棘下還見雨花時地
狹青蓮小城高白日遲幸親方便力猶畏毒龍欺
畫圖見金粟佛(宋)黃庭堅
丹青貌金粟影毛物宜管城公只今為君落筆他日聽
我談空
僕曩於長安陳漢卿家見吳道子畫佛碎爛可惜
其後十餘年復見之於鮮于子駿家則已裝背
完好子駿見遺作詩謝之(宋)蘇軾
貴人金多身復閒爭買書畫不計錢已將鐵石充逸少
更補朱繇為道玄煙熏屋漏裝玉軸鹿皮蒼璧知誰賢
吳生畫佛本神授夢中化作飛空仙覺來落筆不經意
神妙獨到秋毫顛我昔長安見此畫歎息至寶空澘然
素絲斷續不忍看已作蝴蝶飛聮翩君能收拾為補綴
體質散落嗟神全志公彷彿見刀尺修羅天女猶雄妍
如觀老杜飛鳥句脱字欲補知無緣問君乞得良有意
欲將俗眼為洗湔貴人一見定羞怍錦囊千紙何足捐
不須更用博麻縷付與一炬隨飛煙
記所見開元寺吳道子畫佛滅度以荅子由
(宋)蘇軾
西方真人誰所見衣被七寶從雙狻當時修道頗辛苦
柏生兩肘烏巢肩初如濛濛隠山玉漸如濯濯出水蓮
道成一旦就空滅奔會四海悲人天翔禽哀響動林谷
獸鬼躑躅淚迸泉龐眉深目彼誰子繞林彈指性自員
影如寒月墮清晝空有孤光留故躔春遊古寺拂塵壁
遺像久此霾香烟畫師不復寫名姓皆云道子口所傳
縱横固巳蔑孫鄧有如巨鰐吞小鮮來詩所誇孰與此
安得攜挂其傍觀
題彌勒像(宋)米芾
如來髓釋迦骨人不識彌勒佛
問蔡肇求李公麟畫觀音德雲(宋)蘇轍
好事桓靈寶多才顧長康何嘗為人畫但可設竒將久
聚要當散能分慰所望清新二大士畀我夜燒香
題劉氏所藏展子虔感應觀音(二首)
(宋)黃庭堅
人間猶有展生筆佛事蒼茫烟景寒常恐花飛胡蝶散
明牎一日百回看
羣盜挽弓江簸船丹青當在普通前誰能與作赤挽板
老筆猶堪壽百年
醉作觀音像仍為書贊(三首)(宋)白玉蟾
柳絮多頭緒桃花好面皮夫是之謂誰東海比丘尼
頂戴彌陀呈醜拙手持楊柳惹塵埃縱饒入得三摩地
當甚街頭破草鞋
花紅柳綠菩提相燕語鶯啼般若宗更去補陀山上覓
雲濤煙浪捲天風
題辛澄蓮華觀音像應制(元)揭傒斯
至人不可測宴坐青蓮華珠纓被玉體白豪貫彤霞從
何得此相來置玉皇家
觀世音菩薩贊(明)焦竑
菩薩法身無有邊垂眉趺坐示人天水灑楊枝生紫烟
神光晝夜籠層巔慈悲普現衆目前誰其苦難相糾纏
空山冥冥月映泉願同觀者心超然
規公業在淨名得甚深義僕近獲顧長康月宫真
影對戴安道所畫文殊走筆此篇以展瞻禮
(唐)李羣玉
五濁之世塵冥冥達觀棲心於此經但用須彌藏芥子
安知牛跡笑東溟王公吐辯真無敵顧氏傳神實有靈
今日淨開方丈室一飛白足到茅亭
過廣愛寺見三學演師觀楊惠之塑寶山朱瑤畫
文殊普賢(三首)(宋)蘇軾
寓世身如夢安閒日似年敗蒲翻覆卧破械再三連勸
客眠風竹長齋飲石泉回頭萬事錯自笑覺師賢
妙蹟苦難尋兹山見幾層亂峰螺髻出絶澗陳雲崩措
意元同畫觀空欲問僧莫教林下意終老歎何曾
朱瑤唐晩輩得法尚雄深滿寺空遺跡何人識苦心長
廊敧雨脚破壁撼鐘音成敗無窮事他年復弔今
將出洛城過廣愛寺見三學演師引觀楊惠之塑
寶山朱瑤畫文殊普賢(三首)(宋)蘇轍
寺古依喬木僧閒正莫年為生何寂寞愛客尚留連虚
牖羅脩竹空廚響細泉坐聽談舊事遍識洛中賢
虚室無尋丈青山有百層迴峰看不足危石恐將崩聽
法來天女依巖老梵僧須彌傳納芥觀此信還曾
壁毁丹青在移來殿廡深賦形驚變態觀佛覺無心旌
旆翻空色笙竽含妙音風流出吳㨾遺法到如今
畫文殊普賢(宋)蘇轍
誰人畫此二菩薩趺坐花心乘象狻弟子先後執盂缶
老僧槎牙森比肩山林修道幾世劫顔貌偉麗如開蓮
重崖宛轉帶林樹野水荒蕩浮雲天峨眉高處不可上
下有絶磵錮九泉朝陽未出白霧起有光升天如月圓
靈仙居中粗可識有類白兔依清躔遊人禮拜千萬萬
迤邐漸遠如飛烟五臺不到想亦爾今之畫圖誰所傳
吾兄子瞻苦好異敗繒破紙收明鮮自從西行止得此
試與記錄代一觀
武宗元比部畫文殊玄奘(宋)蘇轍
遺墨消磨顧陸餘開元一一數吳盧本朝唯有宗元近
國本長留後世模出世真人氣雍穆入蕃老釋面清癯
居人不惜遊人愛風雨侵陵色欲無
貫休應夢羅漢畫歌(唐)歐陽炯
西嶽高僧名貫休孤情峭拔凌清秋天教水墨畫羅漢
魁岸古容生筆頭時捎大絹泥高壁閉目焚香坐禪室
忽然夢裏見真儀脱下袈裟點神筆高握節腕當空擲
悉窣毫端任狂逸逡巡便是兩三軀不似畫工虚費日
怪石安排嵌復枮真僧列坐連跏趺形如瘦鶴精神健
頂似伏犀頭骨麤倚松根傍巖縫曲錄腰長身欲動看
經弟子擬聞聲瞌睡山童疑有夢不知夏臘幾多年一
手搘頤偏袒肩口開或若共人語身定復疑初坐禪案
前卧象低垂鼻崖畔戲猿斜轉臂芭蕉花裏刷輕紅苔
蘚文中暈深翠硬笻杖矮松床雪色眉毛一寸長繩開
梵筴兩三片線補衲衣千萬行林間亂葉紛紛墮一印
殘香斷烟火皮穿木屐不曾拖笋織蒲團鎮長坐休公
休公逸藝無人加聲譽喧喧遍海涯五七字句一千首
大小篆書三十家唐朝歴歴多名士蕭子雲兼吳道子
若將書畫比休公只恐當時浪生死休公休公始自江
南來入秦於今到蜀無交親詩名畫手皆竒絶覻爾凡
人爭是人瓦棺寺裏維摩詰舍衞城中辟支佛若將此
畫比量看總在人間為第一
題龍眠十八尊者(宋)劉克莊
嘗聞天台境肉身往無從仁夫示此圖恍惚游其中應
真一一若舊識或踞怪石臨飛淙山鬼投牒何敬恭天
女問法尤丰茸盆魚鬐鬛等鍼粟放去夭矯拏空濛山
深無人地祗出被服導從侔王公前驅鷙獸後䕫魍徐
行殿以一瘦笻巉巉蒼壁謖謖松下有老宿眉雪濃石
橋滅沒雲氣斷似是鬼國非天宫層冰融結挾怒瀑毒
虺噴薄含腥風至人於此方入定壊衲羃首枯株同等
閒一坐六十劫汝技有盡吾無窮書生往往談性命怵
以禍福猶兒童倒持手版口勸進對此寧不面發紅我
知龍眠筆外意要與濁世鍼盲聾退之云釋善變幻愷
之謂畫能神通幻耶神耶兩莫詰與子持叩西山翁
題羅漢過海圖(元)吳澄
阿誰解衣䃲礴臝寫此中乘第一果等閒地獄駭屠沽
如許風波無不可巨浸彌天靈怪百現前幻境元非我
騰踏逍遙容易去只有雲空無障裹般若岸金剛山超
登只在霎時間為吾說與諸尊者更有海門關外關
羅漢圖(元)吳澄
四大假合成幻身大地山河俱幻境傀竒磥砢十八尊
得遇世尊為摩頂諸多伎倆近狡獪雖未大乘亦機警
有能領取象外意閉目超然發深省畫人漫灑毫端墨
觀者只疑燈下影慈尊長閔衆生癡直到於今癡不醒
渡水羅漢圖(元)袁桷
洞口泉分岸渺茫意行的的水中央相看總絶神通想
不用折蘆歸故鄉
羅漢圖(元)袁桷
四果圓融德自如天台樓閣總虚無何人繪畫供青眼
拍手雲中笑客愚
羅漢圖(元)虞集
神光炯炯視容直坐展兩足手按膝雨龍還入軍持水
風水拂著盤陀石深山海島非人間碧桃花開啼鳥閒
法雲還為等慈起矍然飛錫無留難
畫羅漢(元)虞集
虎嘯千山木葉空晴空無處著神通蒼龍浴罷軍持水
閒翫明珠似日紅
李公麟大阿羅漢圖(元)吳鎮
瀟灑龍眠不可呼彩毫猶喜未糢糊天台五百知何處
還向圖中證有無
題泰東山藏主十八開士圖(元)張翥
環瀛茫茫去不窮大鯨吹浪鼓颶風棲船如山不敢過
况在泛葦浮蕉中西方十八大尊者徑渡萬里猶乘空
犀行水開蛟蜃露直下蹋入天吳宫龜魚背高盂錫穏
中流正與靈槎同怪頭達枿四罔象一簞舁出龐眉公
鼻端嘘氣作飛塔舌上彈呪招降龍兩僧促膝披貝葉
一衲裹足須山童雪毛白鹿岐角健班尾黑虎雙睛紅
最後坐禪如古佛從渠搏控何神通吾聞浮屠多善幻
作詩自賞畫者工君不見海波横潰鬼神惡我無其術
安能東
畫羅漢(元)李祁
空山極寂闃自足斷緣想況此山中人智識已超朗坐
久忘朝晡習定非勉強豈惟人所知異類亦欽仰乃知
象教力兼用服䕫魍嗟嗟世中人擾擾向塵網叩爾寂
無言何由測深廣
題過海羅漢圖(二首)(元)王循
無際洪波接遠空神機密運訪龍宫旌幢出迓烟霞重
此事荒唐竟莫窮
超塵何必眷情交棄却禪心躡海濤來往不殊商賈慮
瑤池又恐宴蟠桃
題羅漢圖(元)釋恕中
諸諦空來世所無神通百變絶名模不知何處留蹤跡
却被人傳作畫圖
題楊子文羅漢渡海圖(明)張以寧
天台之東巨瀛海濛濛元氣浮無邊應真十六山中來
徑度萬里蛟鼉淵巨靈前驅海若伏翠水帖帖開紅蓮
神螭猛獸競軒翥穹龜巨魚相後先一山浮玉當其前
石室古蘚垂千年異人高居役衆鬼挽過巨浸如飈旋
貝宫神君迎且拜明星玉女爭花妍隂風黯淡百怪集
芙蓉旂影飛翩翩石橋迴望渺何處紫翠明滅空雲烟
問渠飛錫何所往毋乃鷲嶺朝金仙金仙雪山方宴坐
笑汝狡獪何紛然書生平生未省見太息此畫人間傳
清時麟鳳在郊野白日杲杲行青天
題過海羅漢圖(明)僧義金
大地山川境界寬重重涉入一毫端乾坤杖錫飛來去
巨海昇盂勢往還伏虎降龍霞靄靄騰空履漢路漫漫
唐吳寫出聲聞蹟妙用通神幾萬般
次韻張仲舉承旨題盧楞伽過海羅漢圖
(明)僧來復
僧伽神變妙莫窮去住隠顯如旋風能令大海作平陸
超然獨脱閻浮中山君河伯備灑埽錫飛桮渡雲行空
安禪不避魔鬼窟受齋直入龍王宫文犀赤豹時作伍
玄猨白鹿日與同騰光嘘氣閃奔電天鼓震曜驚雷公
世人雖呵小乘法誰獨高舉隨雲龍我昔衡山問方廣
石橋每見䭾經童天姝散花跪雙膝金盤笑捧明珠紅
開圖恍忽覩顔色山海遙隔精靈通那知畫者有深意
丹青巧奪造化工君不聞幻游天地同旅泊我身安得
駕鶴從西東
過海羅漢應供圖(明)僧來復
大士受齋龍伯宫長驅蛟鰐爭先雄舳艫蔽天不敢渡
冰夷伐鼓洪濤舂騰身何來歴汗漫無乃變幻多神通
兩僧後顧冰雪容浮蕉近隨赤鯶公雲端嘘氣作樓閣
赤日照耀青芙蓉中有四鬼舁一翁雪眉垂領衣露胷
海神候謁旌旆從赤珠吐燄流星虹跨鼇之叟癯而癃
手扶七尺邛州笻是誰彈舌呪老龍火鬐電鬛燒雲紅
五輪舒光迸五色一葦直渡猶行空前登頗忮定初起
欠伸展臂來清風蹋龜騎魚走百怪擔簦負笈趨羣童
入山咫尺見臺殿彷彿微聽青林鐘開圖對我若舊識
便欲巢我雲門松世間浮榮日萬態過眼聚散空花同
誰知神變亦虚幻徒逞狡獪驚盲聾何如乘願降跡閻
浮中法雷大震開羣蒙王城分衞飽香積坐令四海歌
時雍
題景煥畫應天寺壁天王歌(唐)歐陽炯
錦城東北黃金地故蹟何人興此寺白眉長老重名公
曾識會稽山處士寺門左壁圖天王威儀部從來何方
鬼神怪異滿壁走當簷䬃䬃生秋光我聞天王分理四
天下水晶宫殿琉璃瓦綵仗時驅狒□裝金鞭頻策騏
驎馬毗沙大像何光輝手擎巨塔凌雲飛地神對出寶
缾子天女倒披金縷衣唐朝說著名公畫周昉毫端善
圖寫張僧繇是有神人吳道子稱無敵者竒哉妙手傳
孫公能於此地留神蹤斜窺小鬼怒雙目直倚越狼高
半胷寶冠動總生威容趨蹌左右來傾恭臂横鷹爪尖
纖利腰纏虎皮斑剝紅飄飄但恐入雲中步驟還疑歸
海東蟒蛇拖得渾身墮精魅搦來雙眼空當時此藝實
難有鎮在寶坊稱不朽東邊畫了空西邊留與後人教
敵手後人見者皆心驚盡為名公不敢爭誰知未滿三
十載或有異人來間生匡山處士名稱朴頭骨高竒連
五嶽曾持象簡累為官又有蛇珠常在握昔年長老遇
竒蹤今日門師識景公興來便請泥高壁亂搶筆頭如
疾風逡巡隊仗何顛逸散漫竒形皆湧出交加器械滿
虚空兩面或然如鬭敵聖王怒色覽東西劒刃一揮皆
整齊腕頭獅子咬金甲脚底夜义擎絡鞮馬頭壯健多
筋節烏觜彎環如屈鐵遍身蛇虺亂縱横遶頷髑髏乾
孑裂眉麤眼豎髮如錐怪異令人不可知科頭巨卒欲
生鬼半面女郎安小兒况聞此寺初興置地脈沈沈當
正氣如何請得二山人下筆咸成千古事君不見明皇
天寶年畫龍致雨非偶然包含萬象藏心裏變現百般
生眼前後來畫品列名賢唯此二人堪比肩人間是物
皆求得此樣欲於何處傳嘗憂壁底生雲霧揭起寺門
天上去
題徐商叟所藏李伯時四天王圖(宋)王炎
龍眠有巧手幻出汗血駒老衲或戒之回向心地初遂
畫白衣仙靳與梵釋俱北方四天王亦附瞿曇居雜以
馬龍像宿習終未除四王名字異且復形狀殊信者謂
其有疑者意其無蕩蕩天門高誰能凌空虚何以信不
疑取諸貝葉書子不語怪神從釋恐叛儒語之且不可
筆之其可乎因畫議及此於公意何如
梵隆護法神圖(元)袁桷
威音無喜亦無嗔獰目揚眉定有因欲識世間平等觀
雲如流水月如輪
僧傳古坐龍圖(嚴東平所藏至元二年秋九月張簽省耀卿處觀七年閏十一月甲)
(戌公退馬上偶得時秋苦旱冬天無雪)(元)王惲
深山大澤物所蟄千丈懸淙挂青壁潭隂水黑不見底
老雨初開元氣濕蒼龍何處行雨歸闖首踞坐紅雲堆
山僧駭絶噤不語萬壑陰霧生緇衣咄哉傳古隠龍性
隔戶寫影窺天機一從元化墮此筆飲海不復觀晴霓
世間畫本萬尺蠖尾鬛一掩無晶輝比年一旱幾焚如
牲幣空事山川雩羣龍癡睡洞府黑六合任使黃霾汚
何當鐵匣出雷火衝屋而去騰天衢六丁奔命僕射御
倒捲溟渤天瓢㪺滂沱一洗乾坤淨却斂神功寂若無
稠禪解虎圖(二首)(元)王惲
宋均政異於菟去魯宰風行野雉馴誰為碧巖方外客
等閒藜杖也通神
楞嚴堆案滿凝塵山下閒來解虎紛千古阿師公案在
寶香熏徹百巖雲
水墨達磨像(班惟志筆)(元)張翥
佛法無多子西山雪柱天應尋葱嶺去方解少林禪鞮
屨露雙脚罽衣披半肩虚空本無住須借影中傳
題達磨像(明)張鳳翼
速去渡江一葦淹留面壁九年試問遊梁入魏幾時却
返西天
題寒拾圖(元)袁桷
二人攜手共嘲吟古殿修廊自在尋石壁忽開靈怪絶
可禁飛瀑海潮音
畫兩僮枕帚而睡疑是寒拾應人索咏
(明)徐渭
人間何日不塵生掃到何年掃得清輸與天台雙行者
睡彎苕帚午雞鳴
嶺南六祖禪師菩提樹下藏髮甕子圖歌
(元)吳萊
蘄州黃梅峙佛場新州獦獠識水香菩提樹間好晏坐
五色頭髮騰毫光金刀剔落受法戒瓦甕瘞藏傳不壊
捩迴萬夫矗梁棟陶冶千聖掀爐鞴南海漂來刹十圍
北宗望斷六銖衣塵境本空空即本風幡飛動動還非
山僧禮拜山鬼護一花五葉開如故寶縷青懸雪嶺烟
神珠紺結丹丘露世人長物合剃除謝公往矣施髭鬚
唐年畫筆石未泐大鑒壇經誰讀得
題李伯時畫船子和尚(二首)(宋)王履道
等箇魚兒久未逢滿船明月一絲風離鈎三寸誰開口
打落掀天白浪中
一橈打省猶回首露布須收人與船不著釣絲牽老會
却留戽斗付龍眠
跋船子和尚圖(元)王惲
戢戢波間萬鮪遊一鈎那得盡迴頭何如收却綸竿坐
明月千江任自由
題趙千里畫船子和尚卷後(明)王世貞
秋江戰寒飈一葉縱横走船子有伎倆舵柄時在手借
問自渡者還能渡人否
觀壁畫九想圖(唐)包佶
一世榮枯無異同百年哀樂又歸空夜闌烏鵲相爭處
林下真僧在定中
鬼佛(宋)朱子
冥濛罔象姿相好菩薩面鬼佛吾詎知水石翫竒變
梵隆畫番王獻佛圖(元)吳師道
如來宴息雙跏趺碧海涌座紅蓮敷身如浮雲與枯枝
一毫無有寧願餘不知何國被服殊緩耳卷髮黃虯鬚
狡猊巨象先後驅寶盤五色摩尼珠歸誠贄貢陳區區
拱手傴立顔和愉分明神化羣情趨眇然韋布一懦夫
乃獨抗論非空無見之不肯修勤劬羣嘲衆嗤謂爾愚
作詩三歎還君圖
吳生畫(金)趙秉文
吳生大士十六像歲久塵昏蛛網絲真物從來有真賞
息軒為作証明師
謝人送栗鼠尾畫維摩(宋)黃庭堅
貂尾珍材可筆虎頭墨妙疑神頗知君塵外物真是我
眼中人
楊惠之維摩像(金)趙秉文
一點傳心巳失機更求形似轉成癡至今遺像兀不語
猶似當初問法時
題李長者畫像(宋)孔武仲
礧砢一居士娉婷雙少年對景如無有著書方浩然分
身聊示頸誰語此因緣
題帝王禮僧圖(明)王世貞
昔有龐眉師九載面石壁置心諸地外人天杳俱寂經
猿六時拜談鳥掌中食日出天地開藹然旌旗色襯施
填恒河結束儼帝釋雖屈萬乘尊對者了不識一吐無
聖言頓掃有為跡歸路甘雨移青林杏花白
題張僧繇醉僧圖(唐)僧法照
人人送酒不曾沽終日松間挂一壺草聖欲成狂便發
真堪畫入醉僧圖
題畫僧(唐)張祜
瘦頸隆肩碧眼僧翰林親讃虎頭能終年不語看如意
似證禪心入大乘
畫醉僧(宋)陸游
殘雪覆枮顱手扶短楖栗送酒無蘇州一醉未易得青
旗獵獵秋風吹長瓶一吸亦足竒但辦道傍常醉倒不
須解作藏真草
靈照度丹霞圖(四首)(元)王惲
衆生種業到無該愛海沈迷喚不迴對證處方唯一捨
不應真假比如來
西江萬有巳沈沙更有何心到散花狠似入門三十棒
欵將一語了丹霞
性定情移逐物開力能剛制見英才金沙灘畔風流骨
恐是逢場作戲來
克已先論定力優從今屋漏驗清修禪家多少閒拈弄
糞埽堆頭覓悟頭
題僧圓澤託生圖(元)吳澄
浮泡散作大海水皎月長留萬古秋幻滅如何重起幻
不騎獅象却騎牛
題本中峰觀蓮像(元)倪瓚
東南唱道據禪林諷咏蓮心契本心善矣不塵仍不染
美哉如玉復如金三周妙法耆闍崛十丈開花玉井岑
今日仰師猶古佛風波回首一長吟
題雪寺歸僧圖(元)程鉅夫
石頭元路滑更著雪皚皚不敢辭辛苦諸方應供來
秀上人課經圖(明)劉泰
山繞清溪樹繞亭隔雲金磬曉泠泠道人不管花開落
白乳香中讀觀經
畫高嶺莫行僧衆(明)徐渭
知是峨眉第幾盤客僧愁宿日低山頭陀指與烟生處
只隔紅霞四五灣
題王霽宇繡佛齋圖(二首)(明)董其昌
翦得吳淞水半江靈山突兀走閒窗鐃歌即是廣長舌
大纛豈非精進幢
兵符受自城邊石心印傳來嶺上衣拈出齊東青一點
何來神物却能飛
御定歴代題畫詩類卷六十五
