欽定四庫全書
御定歷代題畫詩類卷八十九目錄
花卉類
次韻袁起巖送示郡沼雙蓮圖(宋范成大)
繪蓮(宋白玉蟾二首)
趙昌荷花(元劉因)
題曹農卿雙頭蓮圖(元吳澄二首)
秋荷圖(元陳旅)
蓮藕花葉圖(元吳師道)
題敗荷(元王翰)
題畫蓮(元李祁)
畫蓮(元貢性之)
題扇面荷花(明劉基)
題紅白蓮(明高棅)
題畫蓮(明陳憲章)
題宗人愈大上舍所藏白描風荷圖(明程敏政)
為周郎中公瑞題觀蓮圖(明吳寬)
許彦明白蓮詩卷(明顧璘)
陶耕學紅白荷花扇面(明周鼎)
桂林圖(元張憲)
劉元初桂花圖(明張以寧)
題周遜學天香深處卷(明高啓)
題錢舜舉折桂枝(明解縉)
徽宗畫瓶中桂花(明王澤)
丹桂圖(明周用)
桂圖吟(明廖道南)
為錢副郎世恩題桂兔圖(明吳寬)
題趙昌寒菊(宋蘇軾)
題菊花冊(宋楊后)
異菊圖(元王惲)
題白菊(元程鉅夫)
錢舜舉折枝菊(元袁桷)
題墨菊(元何中)
題墨菊(元黃鎮成)
墨菊(元貢性之二首)
題黃菊(元陶宗儀)
題金菊畫屏(元秦約)
題趙子固蘭菊(元頂炯)
題墨菊(明劉基)
題超上人墨菊(明劉崧)
題徐雪州墨菊(明貝瓊)
題遜菴墨菊(明高啓)
題菊柬林司成先生(明王佐)
墨菊(明方孝孺二首)
蘭菊圖(明許繼)
墨菊(明解縉)
題菊送別(明楊士竒)
題墨菊(明金幼孜)
墨菊(明楊榮)
墨菊(明陳全)
畫菊(明林誌)
剪菊圖(明陳顥)
題畫菊(明陳憲章)
題敷五菊屛(明李東陽)
墨菊(明李東陽)
墨菊(明闕名)
題黃菊(明劉泰)
墨菊(明劉泰)
題道新菊圃卷(明程敏政)
畫菊(明楊廉)
題錢秋官菊(明吳宣)
題新喻丞劉源墨菊(明鄭瑛)
題扇頭菊花(明謝承舉)
題畫菊(明鄭汝美)
題東籬秋色(明秦旭)
墨菊(明唐寅)
題何大參菊花圖卷子(明祝允明)
徵明墨菊(明祝允明)
畫菊(明徐渭二首)
題菊竹圖(明姚綬)
白茶畫屛(元朱德潤)
青門山人畫滇茶花(明徐渭)
饒世英所藏錢舜舉畫茶花(元虞集)
題玉簪花圖(元陳旅)
題秋海棠(明謝承舉)
題張希顔紙本雞冠(宋范成大)
題雞冠(元程鉅夫)
題錢舜舉畫雞冠花(元于立)
題畫雞冠花(元姚文奐)
御定歴代題畫詩類卷八十九目錄
欽定四庫全書
御定歴代題畫詩類卷八十九
花卉類
次韻袁起巖送示郡沼雙蓮圖(宋)范成大
珠淵玉水折方員湧出雙蓮照酒邊壓倒小湖三級草
增光後沼兩重蓮苕華名字元相並桃葉根株本自連
好把吳歈翻楚些楊荷新曲勝當年
繪蓮(二首)(宋)白玉蟾
筆底荷花水面浮纖毫造化奪工夫為誰畫出生綃上
泰華山頭玉井圖
濃淡色中勻粉膩淺深痕上著臙脂華堂展處南薰起
一似西湖六月時
趙昌荷花(元)劉因
我家東湖三百頃瑞錦縱横綠雲凝森森曉氣天香飛
星斗光沉水花净遠如嬰兒脱文褓近若胎仙臨玉鏡
瓊杯欲側雨絲垂金掌初調露珠定盡將機心付鷗鷺
小雨輕烟穿短艇京城烏帽二十年夢入滄洲寄清興
趙生畫意不畫格淺粉輕砂飬真性韜精斂容羞自陳
三沐無言月華靚邇來馮於號能事老嫩風情毫髮証
玄黃已辦神俊枯遂影之人道中病高堂視此青琉璃
香色俱忘保清净
題曹農卿雙頭蓮圖(二首)(元)吳澄
天光水鏡净泓然燦爛心花發瑞蓮認得一茄雙菡萏
千枝萬蕊一根連
花中君子濓溪獨分作河南二鄂華天為有兒雙秀發
送將此瑞到公家
秋荷圖(元)陳旅
持衣寄所思欲寄不得遠水國風露凉徘徊九秋晚
蓮藕花葉圖(元)吳師道
玉雪竅玲籠紛披綠映紅生生無限意只在苦心中
題敗荷(元)王翰
曾向西湖載酒歸香風十里弄晴暉芳菲今日凋零盡
却送秋聲到客衣
題畫蓮(元)李祁
分得西湖一畝多紅妝凌亂倚清波初疑載酒穿花去
露下月明聞棹歌
畫蓮(元)貢性之
吳王宫殿水流香步屧廊深暑氣凉長日香風吹不斷
藕花多處浴鴛鴦
題扇面荷花(明)劉基
玉井芙蓉紅粉腮何人移向月中栽高軒忽漫看圖畫
疑是昭陽曉鏡開
題紅白蓮(明)高棅
素艷濃花似鬭開露房雙啓暗香來只疑月下瑶池會
半出紅妝捧玉杯
題畫蓮(明)陳憲章
船入荷花内船衝荷葉開先生歸去後誰坐此船來
題宗人愈大上舍所藏白描風荷圖
(明)程敏政
鏡湖水光如碧練一霎回風舞團扇馮夷乍啓水晶宫
仙子齊勻鏡中面凌波徙倚欲傾城澤荇渚蒲如有情
素菂搖香白鷺下青房墮影遊魚驚落手湘雲半舒卷
素色亭亭净於剪五侯池館春闌珊恥共鉛華鬭深淺
為周郎中公瑞題觀蓮圖(明)吳寬
玉井蓮開花十丈此事詩家徒自誑何處池頭有此花
分明蜀錦裁成障清陂渺渺波洋洋水榭人疑坐天上
白羽風輕頻自搖紅妝日出閒相向畫工作此待誰題
意匠欲追崔子西平生比德是君子耶溪不擬定濂溪
濓溪舊有愛蓮說意見豈與埤雅齊溪流一𣲖接雙井
雲孫早躡登雲梯
許彦明白蓮詩卷(沈石田畫金赤松題)(明)顧璘
珍圖白蓮何皎然盈縑風露臨秋鮮丹青豈同俗匠伍
貞素獨與幽情便璚瑶滿池琢不碎翠葉雨重攲仍顛
盛開欲落比雲散乍疎復密如星聮何不放筆鋪十頃
中間蕩漾吳姬船嬌歌艷曲互酬答冰肌玉面矜嬋娟
風流領袖自石田好事遺之歸攝泉赤松郢唱復絶世
後來和者難為前我欲西湖招勝侣金樽美酒斗十千
林逋宅前放舟去六橋曲曲相迴旋古人今人盡如此
安得夀命金石堅人間富貴草頭露不須錦瑟調朱絃
與君雪藕擘蓮子共唱新詩湖上眠
陶耕學紅白荷花扇面(明)周鼎
欲語還停隔扇羅主家池館晚凉多紅顔自得南薰意
皓齒偏能子夜歌忽憶綵雲湖上見恍疑瓊佩月中過
淡妝濃抹多相似回首耶溪渺綠波
桂林圖(元)張憲
瑶階夜冷莎雞泣老兔西飛天宇濕萬斛愁香捲海風
丹砂滿地誰收拾太湖仙子月中立青瑣畫闌塵不入
玉鞭一尺跨白鸞笑向霜娥作長揖
劉元初桂花圖(明)張以寧
醉上淮山喚八公白鸞騎到廣寒宫滿身香露銖衣濕
十二瑶臺月正中
題周遜學天香深處卷(明)高啓
仙芬染骨濃無跡秋入畫堂簾不隔夢尋老蟾煙霧迷
碎落金蟲夜愁寂素娥舊栽無兩叢萬古散吹秋滿空
薰羅不爇象籠火人倚畫欄清影中蕙蘭暗泣幽香歇
只有瑶芳占涼月
題錢舜舉折桂枝(明)解縉
憶昔霓裳清夢遊月中仙子參華輈九天風露滴蟾桂
化作清香天地浮淮南小山如可招空遺金粟結離愁
翠葉離披鳳凰羽寶花瑟縮紛相糾往時相見今重逢
天上人間路豈通明朝手把玉清去坐令四海生清風
徽宗畫瓶中桂花(明)王澤
玉色宫瓶出内家天香誰貯月中花六宫只愛新涼好
不道金風捲翠華
丹桂圖(明)周用
廣寒月出東海頭扶疎桂樹横九州天香料理一萬斛
散作八月人間秋
桂圖吟(明)廖道南
桂開旖旎何芬芳空明天宇流禎祥仙宫閶闔月華朗
姮娥綽約河漢長我聞桂香在廣寒璇星珠斗真竒觀
願言采珍調帝鼎斟酌五氣和芝蘭
為錢副郎世恩題桂兔圖(明)吳寬
懸崖碧樹争倒垂金釵亂插還參差古香能受秋風吹
亦復有藤縷絡之洞門一似逢仙姬身纏寶纓墜朱緌其
下何物趺坐危赤睛玉毫光陸離長耳聳起分兩岐
視而孕焉䨲是兒惟上有物揚清暉團團冰鏡一尺圍
人名為月非此誰月中桂滿兔且肥信哉有影乃在斯
歴觀畫記從新施收藏莫盛宣和時高格雅淡今何稀
黃荃趙昌曷不師素面朝天誇虢姨市娼塗抺衆所嗤
驀然展視亦甚竒翩翩五色斑斕衣
題趙昌寒菊(宋)蘇軾
輕肌弱骨散幽葩真是青帬兩髻了便有佳名配黃菊
應緣霜後苦無花
題菊花冊(宋)楊后
莫惜朝來准酒錢淵明身即是花仙重陽滿滿杯中泛
一縷黃金是一年
異菊圖(一枝十花容色各異未之見也故賦)(元)王惲
枉說重巖細菊斑連眉十樣更清妍不辭老圃秋容澹
要見花神景氣偏越被香濃薰百和柴桑人去已千年
醉吟不用江州白此日東籬得董仙
白菊圖(元)程鉅夫
黃中雖正色潔白見芳心折得無人把何如晚逕深
錢舜舉折枝菊(元)袁桷
醉別南山十五秋鴈聲深恨夕陽樓寒香似寫歸來夢
背立西風替蝶愁
題墨菊(元)何中
橘枳蘭芽玉易瑕商山一出便忘家幾回惆悵梅花别
并有緇塵到菊花
題墨菊(明)黃鎮成
江南九月秋風涼秋菊采采金衣黃近時丹丘出新意
却灑淡墨傳秋香青城學士曾題藻散落人間共傳寶
卷舒造化入毫端回首東籬自枯槁東陽傅君心好竒
何處得此秋霜枝湖湘衲子遠相貺筆勢迥與丹丘齊
香英細蹙玄玉屑老榦拗斷烏金折不隨粉黛學時妝
自與幽人同志節淵明已逝屈子沈晚香縱有誰知心
感君圖畫三歎息為君長歌楚天碧
墨菊(元)貢性之
柴桑生事日蕭然解印歸来只自憐醉眼不知秋色改
看花渾似隔輕烟
墨菊(元)貢性之
醉折東籬朵看如隔暮烟莫驚顔色改不是義熙年
題黃菊(元)陶宗儀
道人小葺柳邊莊三徑西風逗晚香按譜秋葩班異品
堂堂正色御袍黃
題金菊畫屛(元)秦約
入風隔幔庭微芬晏罷西池夜半分翠纛不來清漏迥
月中羞舞鬱金裙
題趙子固蘭菊(元)項炯
凉雲如波散銀浦飛虹不見行天鼓野花幽草一團春
暖天相倚愁殺人
題墨菊(明)劉基
粲粲金英美可餐九秋風露與清寒墨君莫妬天然色
終遣靈均怨子蘭
題超上人墨菊(明)劉崧
露香秋色淺深中青蘂黃花自一叢最憶南園微雨過
短籬扶杖看西風
題徐雪州墨菊(明)貝瓊
先生愛菊似柴桑三徑歸來亦未荒莫道空山秋色淡
新花一朵御袍黃
題遜菴墨菊(明)高啓
獨留鐵面傲霜遲秋蝶來尋莫自疑須信陶翁醉歸後
西風塵土滿東籬
題菊柬林司成先生(明)王佐
紫翠叢中獨隠竒風霜飽歴燦東籬寄語柴桑老居士
好歸吟賞莫教遲
墨菊(二首)(明)方孝孺
觧印歸來鬢巳斑故園松菊可怡顔祗緣三徑荒凉久
特寫秋花仔細看
分根昔日向東籬種近羲之洗硯池幾度來澆池上水
花間朵朵墨淋漓
蘭菊圖(明)許繼
九畹曾無舊日春都隨蕭艾混泥塵秋風冷淡山籬下
惟有黃花是故人
墨菊(明)解縉
春雨茁芳露貞脆無異姿濯濯等鮮妍猗猗競華滋秋
風䬃然至殞落紛蓬茨獨兹異衰草烈士當艱危佳色
不為艷貞心常自持禀性夙巳定造化無容私
題菊送别(明)楊士竒
送行漸及黃花節江北江南白露寒為有清香宜晚歲
獨憐彭澤未休官
題墨菊(明)金幼孜
自是芳姿不涴塵曉妝如洗露華新玉英粲粲黃金色
斜倚東籬日又曛
墨菊(明)楊榮
聞道柴桑境最幽晚涼清興到林丘墨池一夜西風起
染出東籬片片秋
墨菊(明)陳全
嫩菊散輕煙青蘂含朝露不見柴桑翁遥情托豪素
畫菊(為周編修賦)(明)林誌
采采金英白露團西風冷動一枝寒宦遊無復芳菲夢
笑把秋香畫裏看
剪菊圖(明)陳顥
西風三徑近秋期閒看山童理菊枝浪蕊浮花都剪却
剛留幾朵傲霜姿
題畫菊(明)陳憲章
籬下花堪把先生有酒不遥看白衣者不復問江州
題敷五菊屛(明)李東陽
先生深臥菊花叢曲几圍屏窈窕通本為紅塵辭俗眼
豈因多病怯秋風交情盡付炎涼外身計聊憑吏隠中
相過不嫌憔悴質祗應風味與君同
墨菊(明)李東陽
白露被原隰黃菊秋始華餘馨引遥袂采掇初還家秀
色雖可玩玩久不復華入畫清且古為詩正而葩幽懷
託揮寫庶用傳無涯持此問真幻無言空自嗟
墨菊(明)闕名
義熙嘉本久塵埃誰剪幽香染麝煤秋色不如前日好
晚風零落紫霞杯
題黃菊(明)劉泰
芳叢燁燁殿秋光嬌倚西風學道妝一自義熙人採後
冷煙疎雨幾重陽
墨菊(明)劉泰
自是中黃第一家鴈來時節傲霜華如何秋色無人管
移向龍泉道士家
題道新菊圃卷(明)程敏政
籬下西風鬭晚妝閒花寧復見紅黃青青惟有淇園子
晏歲交情一味長
畫菊(與鄒汝愚同賦)(明)楊廉
好事持醪莫漫過餐英擬和獨醒歌傍人秪愛寒香遠
知受風霜是幾多
題錢秋官菊(明)吳宣
匝地風雲空暮色溥天雷雨自春芽何人挽得秋香轉
猛拍闌干怨露華
題新喻丞劉源墨菊(明)鄭瑛
東籬吐佳菊采采含幽馨芳心竟云託離披履前楹詎
惟陶令賢千載同幽襟感兹時物遷獨見霜中榮故人
安素子為君寫其英醉墨尚淋漓宛若寒露侵豈無春
陽花朝發夕已零贈此竟何俟亦以期令音
題扇頭菊花(明)謝承舉
秋蚤花神仗雨催扇頭聊借墨花裁故山歸去重陽近
籬下疎枝正好開
題畫菊(明)鄭汝美
春榮夏茂季秋香晚節還能傲雪霜不見東風桃李面
幾竿脩竹伴孤芳
題東籬秋色(送過九苞之京)(明)秦旭
清華簪組觸塵埃歲歲觀光上鳳臺莫戀青山如洛下
故園黃菊待君開
墨菊(明)唐寅
故園三徑吐幽叢一夜玄霜墮碧空多少天涯未歸客
借人籬落看秋風
題何大參菊花圖卷子(明)祝允明
花有仙靈筆有神化權終不在陽春一般秋色成千品
前度桃花却後塵誰信珠璣顔色好獨憐霜雪性情親
菊詩萬首從君選未必微篇愧古人
徵明墨菊(明)祝允明
凍硯呵寒下筆遲鬚眉幻出陸天隨知君繞指冰霜趣
更把冰霜吐作詞
畫菊(二首)(明)徐渭
身世渾如泊海舟關門累月不梳頭東籬蝴蝶閒來往
看寫黃花過一秋
經旬不食似蠶眠更有何心問歲年忽報街頭糕五色
西風重九菊花天
題菊竹圖(明)姚綬
歸去來三徑多荒苔徑荒豈能荒我菊菊邊亦自有翠竹
竹既翠菊且黃天容我歸媚秋光使我弗知三徑荒
白茶畫屛(元)朱德潤
秋高銀河瀉碧宇净如洗飛仙自天來幻作白茶蕊清
香不自媚迥出山谷底盈盈雙玉環婉立庭戸裏風霜
非故林雨露結新意
青門山人畫滇茶花(明)徐渭
武林畫史沈青門把兔伸藤善寫生何事臙脂鮮若此
一天露水帶昆明
饒世英所藏錢舜舉畫茶花(元)虞集
萬木老空山花開綠萼間素妝風雪裏不作少年顔
題玉簪花圖(元)陳旅
縣圃種石子幽庭茁瓊肪受以芙蓉冠綠髮風露香
題秋海棠(明)謝承舉
一江秋色錦屛張紅蓼金容襯艷妝明日相思渡江去
多情應斷九回腸
題張希顔紙本雞冠(宋)范成大
號名極形似摹寫與真逼聊以畫滑稽慰我秋園寂
雞冠畫(元)程鉅夫
瑶臺歌絳幘祇欠一聲啼獨立西風裏由人喚木雞
題錢舜舉畫雞冠花(元)于立
玄霜冷漬丹砂汁翠羽離披紫霞濕金烏海底浴神光
絳幘雞人露中立
題畫雞冠花(元)姚文奐
何處一聲天下白霜華晩拂絳雲冠五陵鬭罷歸來後
獨立秋亭血未乾
御定歴代題畫詩類卷八十九
