欽定四庫全書
御定歴代題畫詩類卷一百五目錄
獸類
跋徽宗畫馬圖(元王惲)
徽宗臨張萱宫騎圖(元王惲二首)
宣和畫馬(元程鉅夫)
宣和御馬圖(明王禕)
徽宗馬圖(明王世貞)
題顯宗承華殿墨戲(元王惲)
承華殿墨戲圖(元王惲二首)
題楊祕監畫馬(金趙秉文)
楊祕監馬圖(元元好問)
題子昂馬圖(元鄧文原)
天歷改元十月題子昂馬(元虞集)
子昂畫馬(元虞集)
子昂人馬圖(元袁桷)
題趙文敏公畫馬(元張翥)
題趙子昂畫馬歌(元陳泰)
趙松雪畫馬(元鄭元祐)
松雪馬圖(元倪瓉)
趙榮禄馬圖(元倪瓉)
正月八日宿禪悦僧舍題趙榮祿馬圖(元倪瓉)
琦元璞所蔵趙子昂馬圖(明周致堯)
松雪翁畫馬(明李延興)
趙松雪畫馬(明劉溥)
子昂畫馬卷(明李東陽)
趙魏公畫馬(明劉師邵)
子昂馬圖(明嚴嵩)
題趙松雪畫馬(明沈周)
題松雪畫馬(明無名氏)
題趙松雪馬圖(明僧來復)
仲穆臨李龍眠唐馬(元鄭元祐)
題仲穆畫唐馬(元于立)
題趙仲移畫馬(明貝瓊)
題趙仲穆彦徵畫馬(明錢宰)
題趙仲穆畫馬(明俞貞木)
題趙仲穆彦徵畫馬(明錢用壬)
題王侍御敬止所藏仲穆馬圖(明文徵明)
舜舉馬(元牟巘)
題舜舉馬(元吳澄)
舜舉畫馬歌(元范梈)
題錢舜舉馬圖(明劉基)
任月山畫馬(元華幼武)
題任月山畫馬(元錢惟善)
題李早畫馬(元黃溍)
李早馬圖(元鄭元祐)
題陳閎畫唐人馬圖(元于立)
金太子允恭唐人馬(元劉因)
姚子昂畫馬(元李俊民)
題宋成之畫馬卷(元曹伯啓)
題鄧蓀壁所藏龔處士畫馬卷(元馬臻)
同吳正傳詠龔巖叟小兒騎馬圖(元吳萊)
題鶴亭所藏馬圖(元張雨)
恭題宣廟御筆畫馬(明張鳳翼)
宣宗皇帝畫馬圖(明祝允明)
題張方伯畫馬(明陳煒)
同年吳克明知嘉定為題馬圖(明吳寬)
題朱給事所藏馬圖(明楊士竒)
為大理寺丞馬麟題畫馬(明金幼孜二首)
御定歴代題畫詩類卷一百五目錄
欽定四庫全書
御定歴代題畫詩類卷一百五
獸類
跋徽宗畫馬圖(元)王惲
為愛瑤池噴玉龍麝烟移入畫圖中宣和殿上揚休處
忘却熙河汗馬功
徽宗臨張萱宫騎圖(二首)(元)王惲
缺袴赬衫玉帶圍騣華翻影下瑤池老徽筆底無留思
貌盡春風出閣儀
碧暈紅絪思有餘較來經國太工夫大風歌裏雲飛遠
不畏高皇笑殺渠
宣和畫馬(元)程鉅夫
夜半房星下九關渥洼龍種入天閑宣和得此渾無用
神駿雄爭粉墨間
宣和御馬圖(明)王禕
睿思東閣倚闌干貌得龍駒帶笑看回首天閑成寂寞
青城塵土晝漫漫
徽宗馬圖(明)王世貞
天閑萬馬盡權竒寫出丹青意自悲長白山頭三萬匹
可令龍種一雄嘶
題顯宗承華殿墨戲(元)王惲
大青小青兩龍種承華墨戲真天人春宫欲見昇平事
立仗歸來不動塵
承華殿墨戲圖(二首)(元)王惲
天廏雲屯八尺龍總輸神駿付青宫細看絶電流雲筆
天寶諸王恐未工
主人愛馬憐神駿一骨千金什襲藏却恐雷霆還下取
九重天上看龍驤
題楊祕監畫馬(金)趙秉文
楊侯詩人寓於畫後身韓幹前身霸驊騮萬匹落人間
一紙千金不當價曾見先帝麝香驄紙上飛出天池龍
至今畫史比良樂一洗萬古凡馬空時於畫骨歎竒跡
二百年來無此筆艱難常恨少神駒掩圖獨抱龍媒泣
楊祕監馬圖(元)元好問
天閑誰省識真龍金粟堆前草色空忽見畫圖疑是夢
東華馳道麝香驄
題子昂馬圖(元)鄧文原
奔騰駿骨雲路長瀟洒神髮風露涼沙場春牧草肥雨
野徼秋嘶楓隕霜三關戰士黃金甲五陵俠客紅絲韁
朝羈暮絡秖腸斷華山煙□遙蒼蒼
天歷改元十月題子昂馬(元)虞集
朝廷無事日從容太僕承恩出九重前代王孫今閣老
只畫天閑八尺龍
子昂畫馬(元)虞集
憶昔從公侍書殿天閑過目如飛電池邊儘有吮豪人
神駿誰能誇獨擅公今騎鯨隘九州人間空復看驊騮
惟應御氣可相逐黃竹雪深千萬秋
子昂人馬圖(元)袁桷
飄騰天山霧盪摩玉京雲耿耿萬里姿矯首空其羣乃
翁愛神駿泚筆五采分翁歸侍帝所乘化觀芸芸彼亦
與之俱追風超九垠
題趙文敏公畫馬(元)張翥
君不見漢家將軍求善馬戰骨縱横血流野歸來作歌
薦宗廟寧悲鬼哭宛城下何如聖代德所懷入獻磊落
皆龍媒右牽者誰鬈且偲萬里知自宛沙來眼光鏡懸
蹄踠促老奚識性仍善牧時巡之外游幸稀飽秣原頭
春苜蓿吳興學士藝絶倫妙處直似曹將軍只今有馬
無此筆誰與寫之傳世人為君甘老駑駘羣
題趙子昂畫馬歌(元)陳泰
九原駿骨埋地中一夕盡化霜皮松畫史刳松作神墨
埽出麒麟帶松骨煙沙漠漠披風鬃精氣炯炯房星同
天山無人草木白西極日沒黃河東時平使汝困轅軛
不得變化騰為龍黃金擲送燕臺下當日君王惜高價
自從汗血去人間老死英雄空見畫千年祇說曹將軍
弟子韓幹終無聞今之畫者趙翰林嗚呼三晉賢子孫
趙松雪畫馬(元)鄭元祐
地用莫如馬壺頭竟何施寒風善相不假式胡必郭家
口齒謝家鬐神駒龍變如何按式取譬之圖畫八駿令
人嗤君不見房星精飛光夜流曳練明漢家都廏盡凡
骨冀之北土龍方生兒能引弓射鳥鼠便解騎過宛王
城玉堂學士親眼見貌得風蹄㸌流電山人半世只步
行髀肉何曾識鞍韉每每作詩題馬圖千金駿骨世所
無人間空費粉墨摹玄黃牝牡真成誣
松雪馬圖(為原道題)(元)倪瓚
渥洼龍種思翩翩來自元貞大德年今日鷗波遺墨在
展圖題咏一悽然
趙榮禄馬圖(元)倪瓚
嘗聞唐開元時畫馬曹將軍妙合變化神紛紜少陵為
作歌其詞藹如雲又聞宋元祐之中李龍眠畫法奄出
將軍前蘇黃二子誇神駿險語驚飛蛟蟄困國朝天馬
來西極振鬛駑駘為辟易玉堂學士寫真龍筆陣長驅
萬人敵學士歌詩清且腴當時作者數楊虞畫成題咏
兩竒絶價比連城明月珠吁嗟天馬天一隅寶繪於今
亡矣夫學士多師内廏馬得法豈在曹李下俗工未解
知神妙此日罷駑遍區夏好事流傳亦苦心誰為幽賞
伯牙琴獨悲蘭亭繭紙隨零雨轉覺臨寫紛紛費毫楮
正月八日宿禪悦僧舍題趙榮祿馬圖
(元)倪瓚
小僧院裏無塵事夜雨燈前興不孤寥寥說竟無生話
更覽王孫駿馬圖
琦元璞所藏趙子昂馬圖(明)周致堯
進御歸來日未西落花芳草滿春泥也知櫪上無凡馬
牽過天閑不肯嘶
松雪翁畫馬(明)李延興
西海之西天地翕合敷靈氛天産天骨超崑崙月窟而
東而北幾萬里是馬乃能籋星辰踰渤澥埽空冀北凡
馬羣曹將軍是開元以來善畫者蚤以絶藝動紫宸不
問驪黃與牝牡筆力到處春無垠往時嘗見一二本世
之畫者徒紛紛吳興學士昔在詞林館畫人畫馬咄咄
能逼真玉堂朝日射碧瓦瑣窗晴雪吹青春文章之暇
奉詔寫龍種冰綃萬幅清無塵此圖神采更飄逸妙處
不減曹將軍飛雲滿空散靈雨五花凌亂曉濕蒼龍文
人言此是明皇御愛者天香滃鬱飄滿身瑶池渴飲雪
滉瀁霜蹄迥踏雲嶙峋黃鬚圉官似是太僕張景順自
幼調馬馬亦馴想當牽來赤墀下皎如飛龍下天門山
齋看畫白畫靜丹粉如沐清心魂龍門一逝九霄隔龍
沙泱漭霜風昏縱令有馬無善畫誰與寫之傳世人吳
興自是古作者高風遠韻不可聞九京安得起公死請
公為我放筆電埽層空雲陳君愛畫不翅南金與西玉
百迴展玩當爐熏南金西玉可力致嗟此神物夐然獨
立而無鄰嗚呼神物為物固有神直恐變化為龍飛上
清都紫微之帝閽
趙松雪畫馬(明)劉溥
王孫畫馬世無敵一畫一迴飛霹靂千里長風入彩毫
平沙碧草春無跡硯池想是通渥洼突然走出白鼻騧
翻濤浴浪動光彩雲影滿身堆玉花玉花連錢汗流血
駿尾捎風蹄踣鐵何時騎得似畫中踏破陰山古時雪
子昂畫馬卷(明)李東陽
翰林學士真天人平生書畫皆通神自言少小嗜毫素
寸紙遍作雲煙痕老來意態盡物理畫馬欲過曹將軍
此圖似出西域種骨法權竒氣軒聳將身蹴地跼不前
矯首見人驚欲踊燕家死馬猶堪買況此風神解飛動
在野須教一顧空登臺未覺千金重崔郎愛畫復好竒
向來得此信且疑為渠指點是真跡老我聰明非昔時
圖窮忽見銀鉤筆復訝驪珠海中出江南贋本今已多
入眼自須分甲乙世人得者惟見一至寶逢時故難匹
從此高堂展翫頻明窗淨几無長日
趙魏公畫馬(明)鎦師邵
浚儀王孫善畫馬神妙不在江都下朝退從容白玉堂
意匠經營自揮灑我觀此圖誠偉哉清光夾鏡雙瞳開
古來騏驥不易得此匹乃是真龍媒尾如流星汗成血
萬里飛騰真電掣長風颯颯生四蹄百尺層冰蹴應裂
雄姿眼底苦不多時無伯樂奈爾何駑駘伏櫪飽芻豆
坐使神物成蹉跎君不見才高往往困泥滓世上英雄
亦如此
子昂馬圖(題贈大梁李中丞)(明)嚴嵩
卷中此馬畫者誰毛鬛欲動骨法竒尺素能收上閑駿
意態便欲隨風馳天閑十二紛相矗想是郊晴初出牧
大宛雄姿宿應房渥洼異種龍為族金羈玉勒不須誇
且看連錢五色花歘見麒麟出東櫪還疑騄駬涉流沙
沙邊青草茸茸起上有垂楊覆河水圉人騎放綠陰中
參差騋牝成雲綺我觀此馬皆能過都歷塊捷有神安
得蕃息日適河之濱榆關巳撤烽煙警梁苑應同苜蓿
春吳興妙手誰堪伍遺墨流傳自今古人間駑輩徒紛
紛哲匠旁求心獨苦擬將此幅比瓊瑤寄贈佳人雲路
迢天闕昔曾窺立仗霜臺今復憶乘軺親持黃紙臨中
土白日旌旗照開府臯䕫事業待經邦韓范威名先震
虜氛祲潛消塞北場河山坐鎮汴封疆戍卒歸來放戰
馬嵩陽今作華山陽吁嗟乎宵旰憂勤猶拊髀殊勲早
奏明光裏願徵頗牧入禁中坐令天下之馬休逸皆如
此
題趙松雪畫馬(明)沈周
隅目晶熒耳竹披江南流落乘黃姿千金價重無人識
笑看胡兒買去騎
題松雪畫馬(明)闕名
塞馬肥時苜蓿枯奚官早已著貂狐可憐松雪當年筆
不識檀溪寫的盧
題趙松雪馬圖(明)僧來復
振鬛長鳴産月支玉關風急貢來時五花獅子真龍種
賜出黃門不敢騎
仲穆臨李龍眠唐馬(元)鄭元祐
龍眠畫馬妙入神貌得唐時馬與人人通馬語默相契
馬知人意更相親文皇昔御六龍出天為聖主産騏驎
開元馬牧蕃盛日覂駕齧膝誰能馴自昔龍駒有天骨
驌驦獨起秋輪囷西巡不復觴王母東歸政爾慙直臣
馬圖流傳至汴宋玉驄紫燕聊前陳守文之君保成業
不肻一日開邊塵遂寘驊騮鼓車下猛蛟失水無完鱗
柏臺退休親貌得畫意殆逼曹韓真畫史纔知粉墨趣
學士乃通元化因曹韓骨朽伯時死餘不溪上苔花春
臨摹不得畫史意掩卷愁眉誰與伸
題仲穆畫唐馬(元)于立
大宛千里馬朱汗翠連錢夜秣玉關下曉呈金殿前横
門花似雨韋曲柳如煙虢國爭馳道將軍避繡鞭
題趙仲穆畫馬(明)貝瓊
吾聞冀北之馬如雲照川谷八尺飛龍在天育灤河遠
幸翠華遲柳林大獵金鞍簇是時四海為一家東踰日
本西流沙拂郎近獻兩驌騻不數郭家獅子花公子前
身豈曹霸一馬真輕百金價黃金臺上倦為客白髮江
南隨意畫駵騧駰駓各不同飲泉齕草落筆工君不見
龍庭苜蓿與天遠何人更收青海驄
題趙仲穆彦徵畫馬(明)錢宰
驄馬連錢新鑿蹄絡頭羈馽任官奚來從月窟真無價
進入天閑不敢嘶雨露九重思冀北風塵千里下淮西
解鞍知在休兵後楊柳平河春草齊
題趙仲穆畫馬(明)俞貞木
房星夜墮墨池中飛出蒲捎八尺龍想像開元張太僕
朝回騎過午門東
題趙仲穆彦徵畫馬(明)錢用壬
吳興畫馬名天下文采風流美無價子孫兩世皆絶竒
筆意經營亦相亞分明雙馬如雙龍玉花對立連錢驄
圉人緩轡不敢鞚矯矯似欲鳴長風却想當年落筆時
省郎得采初來歸深庭花落白畫靜紅門草綠春風微
回首光陰既非昔老者已逝難再得中原武騎更馳奔
展卷令人三歎息
題王侍御敬止所藏仲穆馬圖(明)文徵明
犖犖才情與世疎等閒零落傍江湖不應泛駕終難用
閒看王孫駿馬圖
舜舉馬(元)牟巘
常得奚官翦拂齊也思驤首一長嘶好隨便面章臺去
柳色如烟路不泥
題舜舉馬(元)吳澄
近年錢趙二翁死直恐人間無駃騠駑駘羣裏忽得此
萬里歸來日未西
舜舉畫馬歌(元)范梈
錢君畫人勝畫馬安得名驄妙天下青雲隠約見龍文
有意軒昂駛華夏圉官山立頎而髯朱衣黑帶高帽尖
問渠掌握詎有此牽控寧知人女嫌君不見才士受束
縛往往因之縱寥廓
題錢舜舉馬圖(明)劉基
吳興公子雅好竒欲把丹青競天巧花蜂柳鶯看已足
貌得驊騮圖更好浪花滿身蹄削鐮兩耳抽出春筍尖
風鬉欲拂九霄霧隅目似挂高秋蟾昨者王良失鞿鞚
封狼咆哮蛇豕閧天閑乘黃越在野出車未見歌南仲
嗚呼安得此馬背負郭令公掃平四海歸奏明光宫
任月山畫馬(元)華幼武
天馬從龍去空遺粉墨看披雲五花白蹴雪四蹄寒逸
氣何深穏良材有急難苦心任水監直欲比曹韓
題任月山畫馬(元)錢惟善
神駿蕭蕭白黑文圉人調習未能馴五陵年少黃金絡
騎向長安不動塵
題李早畫馬(元)黃溍
平沙如雪草如煙想見春風士馬閒玉勒錦韉塵土化
畫圖流落尚人間
李早馬圖(元)鄭元祐
外甥似舅明昌帝取法宣和尚工伎李早畫馬供奉時
畫院森森嚴品第䔬之北土馬所生早也想見房星精
遂令龍媒出毫素側胸注目疑嘶鳴紈扇畫三騎郎君
峭按轡窄衫繡襮四帶巾靴尖曾踢中州碎紫絨軍敗
祁連山金鈿玉軸仍南還好事空餘扇頭馬至今拂拭
塵埃間
題陳閎畫唐人馬圖(元)于立
大宛直在玉關西萬里風沙入駿蹄一自殿前隨仗立
垂頭不肯向人嘶
金太子允恭唐人馬(元)劉因
道人神駿心所憐天人龍種畫亦然房星流光忽當眼
徑欲攬轡秋風前漢家金粟幾蒼烟江都筆勢猶翩翩
東丹獵騎自豪貴風氣惜有遼東偏天人秀發長白山
畫圖省識開元年金源馬坊全盛日四十萬匹如秦川
天教劫火留此幅玉花浮動青連錢英靈無汗石馬復
悲鳴真似泣金仙只今回首望甘泉汾水繁華雁影邊
竒探竟隨轍迹盡兀坐宛在驊騮先人間若有穆天子
我詩當作祈招篇
姚子昂畫馬(元)李俊民
雄姿卓立開天骨騰踏萬里如神速可憐不遇九方皋
空使時人指為鹿自從大奴守天育無由更騁追風足
中原一戰收乾坤白髮將軍髀生肉
題宋成之畫馬卷(元)曹伯啓
奚官珍重玉花驄縱意清漣碧草中幸際四庭烽火靜
不須騰踏待秋風
題鄧蓀壁所藏龔處士畫馬卷(元)馬臻
金釘繩短駐霜蹄曾見先生手畫時精凝繭香回雪色
氣隨神變發權竒華軒欲試丹青動絶筆無傳造化私
今日有誰偏愛惜鄧公馬癖幾人知
同吳正傳詠龔巖叟小兒騎馬圖
(元)吳萊
北平猨臂久不侯伏波矍鑠空持矛幷州小兒十歲許
雙足捷走真驊騮金鞍玉勒絲轡絡肉鬛風鬉雪齗齶
郊衢一躍自矜驕血氣未完先躪躒漢皇神武駕英雄
西極飛來八尺龍城東鬭雞爾尚可磧外鳴劒吾無功
初陽却照長楸道白髮奚官泣枯草悠悠翠蓋與鸞旗
老矣驊騮那得知
題鶴亭所藏馬圖(元)張雨
九霄天馬俱龍種四十萬蹄雲錦斑一自漁陽鼙鼓後
不知幾箇到驪山
恭題宣廟御筆畫馬(明)張鳳翼
宣皇勤政慕陶唐咨訪時時入未央天廏解鞍閒駿馬
詞臣不必賦長楊
宣宗皇帝畫馬圖(明)祝允明
昔日宣皇履至尊堯章渙渙滿乾坤三千在御均承寵
一匹霑恩便不羣馬法盡來空地類龍圖呈處是天文
丹青不遂烏號去從此房星似掩昏
題張方伯畫馬(明)陳煒
長安陌上柳嚲地十二閑閒散羣驥蘭筋鳳臆若游龍
龍種生來盡神異良工寫意非寫形生綃半幅墜房精
韋韓之妙不復作眼前畫者誰得名箇中憔悴老無力
飼秣猶為人愛惜其他騕褭與驊騮皂圉分明動鞭策
傍觀一馬殊不然霜蹄騰踏嘶向前汗血須驂六龍馭
安得奚奴浪著鞭
同年吳克明知嘉定為題馬圖(明)吳寬
吳卿别我吳門去手把横圖索題句開圖見馬如見人
逸氣稜稜八尺身圉人騎渡燕河水萬里長風生兩耳
歸來飽啖玉山禾吳門草青奈爾何
題朱給事所藏馬圖(明)楊士竒
矯矯皆雄姿來從渥洼涘金羈未絡頭散誕春風裏試
令剪拂效驅馳君看一日輕千里
為大理寺丞馬麟題畫馬(二首)(明)金幼孜
萬里曾思度玉門歸來立仗卸櫜鞬飽肥苜蓿風霜晩
未老猶思報主恩
異種由來産渥洼曾看入貢度流沙幾迴牽向瑶池過
新濯龍文照五花
御定歴代題畫詩類卷一百五
