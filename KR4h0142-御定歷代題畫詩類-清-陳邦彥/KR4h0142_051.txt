欽定四庫全書
御定歷代題畫詩類卷五十一目錄
閒適類
題茂安兄藏春圖(宋范浚)
展子虔遊春圖卷(元張珪)
展子虔遊春圖(明宋濓)
春遊圖(明卞榮)
題春日玩芳圖(明汪廣洋)
園池春晩圖(明楊愼)
家藏馬遠春山行樂大幅(明祝允明)
春園圖(明廖道南)
一徑野花落孤舟春水生畫(明張寧)
春野圖(明徐渭)
題朝元宫劉道人秋聲圖(元王惲二首)
山樓秋望圖(元吳師道)
萬港秋汎圖(元張翥)
題馮文仲畫秋亭野望(元姚文奐)
題王明府歷下秋興圖(明汪廣洋)
謝庭循自畫秋景(明王直)
倪雲林秋林野興圖(明吳寬)
聽秋圖(明謝承舉)
李學士薇園秋霽圖題贈(明嚴嵩)
題東嵐秋思(明李叔玉)
題李將軍四時行樂圖(明丘濬四首)
衍聖公四景畫(明程敏政)
題蕭彦祥四景圖(明薛網二首)
題潘閬夜歸圖(金密公璹)
吹笛圖(元虞集)
孤舟横笛(元王惲)
蘆汀夜笛圖(明金幼孜)
横笛圖(明劉泰)
題老嫗騎牛吹笛圖(明宫人范氏)
題江南煙雨騎驢圖(元何中)
題畫扇騎驢踏雪(元陳深)
雪騎圖(元程鉅夫)
題劉凝之騎牛圖(明戴良)
劉凝之騎牛圖(明高啓)
題停車圖(明張鳳翼)
曉起圖(明唐寅)
閣下觀竹筍圖(宋孔武仲)
題僧法傳為沈仲一畫聽松圖(宋陳傅良)
聽松圖(元張憲)
溪行看松圖小卷(明李日華)
跋張龍丘簮花圖(元王惲)
雪樓探梅圖(元程鉅夫)
種柳圖(元楊載)
觀桃圖(明姚綬)
題金華宗原常雙溪洗藥圖(明吳溥)
採芝圖(明張泰)
白雪深山掘芝者(明徐渭)
羣兒春嬉圖(明陳洪謨)
童戲圖(明倪謙)
題管夫人山樓繡佛圖(明邢侗)
題月夜送花圖(明陳繼儒)
御定歷代題畫詩類卷五十一目錄
欽定四庫全書
御定歷代題畫詩類卷五十一
閒適類
題茂安兄藏春圖(宋)范浚
春入名園何處尋東風引步上﨑嶔平凝四面雲嵐合
曲折一丘花木深碧草華滋迷絶徑綠蘿隂影護芳林
韶光向此知歸處長與先生供醉吟
展子虔遊春圖卷(元)張珪
東風一樣翠紅新綠水青山又可人料得春山更深處
仙源初不限紅塵
展子虔游春圖(明)宋濂
冰解泥融生水瀾初葩穠豔未應殘夭桃噴火柳金嫩
深谷鶯啼聽且看花影淡梳臙粉媚春暖野郊風細細
游人醉以天為幕酩酊陰濃春雨被行來樹下實相參
瞑目無言心自慙黃蝶逐風翻上下賞花此處更停驂
春遊圖(明)卞榮
遊絲百尺蕩空闊天上有人落白髮人生行樂及少年
金縷一聲杯百罰翩翩兩騎出郭東桃花如雨吹東風
願倩遊絲絆西日不教便入咸池中
題春日玩芳圖(明)汪廣洋
杖策花樹間拂石花樹下摛辭妙天趣緩步及時暇芳
洲漾清波老鶴散春野眷彼圖中人終非避秦者
園池春晩圖(明)楊慎
方塘含廣漪名園饒雜英花蟲丰茸戲水鳥間關鳴啁
哳既萬態藿蘼又千名錦純奪豔色笙簧無雜聲聲色
知可翫冶遊空復情青雲從東駛白日向西傾
家藏馬遠春山行樂大幅(明)祝允明
淑候媚川石初景澹林霏扶藤循石坂楊柳共依依朱
絃卧行襆隨往抱希微無論遇高賞器在道無違
春園圖(為廖侍御德溍題)(明)寥道南
青陽司令淑景遲郊園花木紛葳蕤縈絲裊絮自逥繞
奔蜂戲蝶相追隨憶昔君家楚煙水千巖萬壑含蒼紫
衡嶽雲流虎豹棲星沙波湧蛟龍起自從移居漆水濱
歲華迢遞懸心神木奴千頭洞庭曉竹君萬箇瀟湘春
忽看簮筆承明殿南宫西苑霑清燕太液池邊玉樹芳
芭蕉園内瓊芝燦曾聞周雅歌螽斯瑞氣祥光滿御墀
願將此圖獻天子長樂長春萬夀卮
一徑野花落孤舟春水生畫(明)張寧
林外春隂曉風作門徑幽深野花落東家春色過西家
井口籬根亂漂泊溪頭新水繞門生扁舟一葉輕如萍
杜陵老病煙波遠欲載詩愁過洞庭
春野圖(明)徐渭
北門之外多佳麗白水茫茫遶天際中有幽人春野翁
摘荷採芰紉衣袂春野讀書曾萬卷只今一字不欲看
只將元氣手中調不許紅塵眼中散昨者鑄鼎鍊九還
吾欲從之乞一丹青牛在田不肯語輕蓑大笠天將雨
題朝元宫劉道人秋聲圖(二首)(元)王惲
紫極宫深景氣秋翛翛窗竹發詩愁謫仙千古風流句
輸與歐公作巧偷
少年心事讀書臺凉入郊墟亦快哉星漢在空人未寢
一聲猶憶樹頭來
山樓秋望圖(元)吳師道
荒厓蒼蒼映高樹樹缺飛樓秋色露樓中有客獨凭時
溪上何人却歸去風埃低垂傷我顔嗟爾乃得專其間
晴窗掩卷意未已一夜夢遶江南山
萬港秋汎圖(元)張翥
小史堞前煙水空淮山無數直叢叢使君援筆寫秋色
舟子唱橈乘晩風幾處漁家依落木半汀殘照下飛鴻
白雲望斷仙遊遠應在蓬萊碧海中
題馮文仲畫秋亭野望(元)姚文奐
黃葉蕭蕭聲自雨西風夜作離人語秋亭夜色滿江南
誰𢷬玄霜千萬杵
題王明府歷下秋興圖(明)汪廣洋
點綴秋容亦費思芙蓉泉上晩晴時景於佳處煩清賞
興到無聲絶有詩天外好山來隠隠雪邊歸鳥去遲遲
更憐箕踞哦松者多是長安杜拾遺
謝庭循自畫秋景(明)王直
洞庭八月秋風早楊柳蒹葭漸應老柳下茅堂遠市廛
寂寞閒門對幽島居人無事不出門林深地僻如荒邨
門前道上車馬絶過雨蒼茫空蘚痕江清水落沙石出
水底渾疑見蛟室鷺鷥鸂鶒皆有情啑喋喧呼亂晴日
我家故業連滄洲贑水文溪遶舍流圖中景物渾相似
見之令我增離憂君今善畫得供御下筆縱横有神助
何時為埽寰瀛圖一葉凌波向南去
倪雲林秋林野興圖(明)吳寬
經鉏堂前木犀黃何人晏坐聞天香迂翁胸中有清癖
欲摘繁花歸枕囊秋林野興圖親寫百年零落燕都下
市門不遇杜長垣殘墨誰將手重把
聽秋圖(明)謝承舉
依回生遠水飄颯起疎林未入臯魚耳先傷宋玉心一
天韶戛玉萬籟氣澄金欲廣隨州賦苕東客思深
李學士薇園秋霽圖題贈(明)嚴嵩
玉堂仙人入直還盡日閒園惟閉關展席平臨階下樹
開簾遥對几前山紫微隂深日卓午石榻微凉遇鳴雨
磵道聲飛泉瀑寒雲根色颭莓苔古仙人步屐出幽林
長嘯時逢鸞鳳音手揮綵筆吟芳杜目覩飛鴻彈素琴
琴書偃傲有餘清竹忩今夜月華明誰言西掖絲綸貴
更有東山蘿薜情
東嵐秋思(為江田謝家題)(明)李叔玉
東嵐别是一人寰煙水蒼茫島嶼間猿嘯空林朝霧薄
鴻歸斷渚夕陽殘漁人尚識桃源路樵子還尋石室山
桑梓别來今已拱不知遼鶴幾時還
題李將軍四時行樂圖(明)丘濬
春游細柳
日華淡淡雲隂薄兵衛森森擁鈴閣旌旗不動柳風輕
劒戟無聲花雨落將軍新試越羅衣兩袖春風拂地垂
閱遍三軍超距樂晩凉乘興詠歌歸
夏坐松林
松風流響團凉影翠濤翻空火雲冷一軍無事枕戈眠
萬馬不嘶清晝永將軍燕坐凝清香静對珠鈐萬慮忘
不用更揮諸葛羽溶溶心月自生凉
秋郊挾彈
霜染楓林秋氣肅潦水收痕山露骨蒼鳩一夜化為鷹
百鳥含羞傍株麓將軍小隊出西郊金環壓轡青總驕
霹靂一聲軍吏賀半空雲外落雙鵰
冬野行園
凍雲不飛朔風直野獸畏寒出還沒角弓鳴髇趁鷹飛
寶劒吐芒驚鬼哭將軍自控五花驄翩翩雲騎争追從
射殺南山白額虎碧油幢底夜論功
衍聖公四景畫(明)程敏政
山前亭子萬松聲溪上桃花一樹明安得此中陪杖舄
時時閒坐復閒行
不愛紅蓮愛白蓮一塘開近綠楊邊小童吹火翁尋句
可媿江南罨畫船
一道澄江萬仞峰懷人相約采芙蓉小亭坐納秋聲遠
别浦征鴻隔岸鐘
獨裊吟鞭下水涯呼童回折暗香枝遥知野徑詩成處
正及山房雪霽時
題蕭彦祥四景圖(二首)(明)薛綱
昨夜東風入幽谷春草生香春樹綠茅簷星散八九家
中有先生讀書屋讀書偏於静處宜白雲堆裏長唔吚
只恐鳴騶陡然至好山却被英靈移
黃菊花開黃葉飛柴桑先生猶未歸蕙帳風高夜鶴怨
石梁水淺寒魚肥我亦天涯遊倦客對景徒為增歎息
何由卜得柴桑鄰穏坐溪頭釣晴碧
題潘閬夜歸圖(金)密公璹
不是詩人灞水壖又非野老曲江邊丰姿便認王摩詰
藴藉還疑李謫仙驢背倒騎蓮岳下牛腰穏跨竹林前
掀髥對月餘高興明日佳篇幾處傳
吹笛圖(元)虞集
白雲悠悠去長松披高丘匡坐吹笛人似是馬督郵飛
鴻遺哀響幽泉發春流女樂亦何有逍遥以妄憂
孤舟横笛(王晉卿筆)(元)王惲
秋風葉下洞庭波横吹歸時逸興多筆底分明詩外意
武昌南岸老人歌
蘆汀夜笛圖(明)金幼孜
上下天光接水光滿汀蘆葉晩蒼蒼一聲長笛驚殘夢
明月滿船風露凉
横笛圖(為盧宏景題)(明)劉泰
矗矗峰巒過雨新暖風吹綠半溪蘋從來不識塵勞事
輸與船頭弄笛人
題老嫗騎牛吹笛圖(明)范氏(宫人)
玉環賜死馬嵬坡出塞昭君怨更多争似阿㜑牛背穏
笛中吹出太平歌
題江南煙雨騎驢圖(元)何中
風發發雨蕭蕭渡船未渡山相招騎驢不知前路遥路
遥抵何處南山之南且穏住莫向長安街上去京尹今
無韓吏部
題畫扇騎驢踏雪(元)陳深
雪沒驢腰白行行詩興催不因太清絶那肯犯寒來
雪騎圖(元)程鉅夫
都城五月已炎敲咫尺西山迹漫遥何處只今如此雪
煩君小住我聯鑣
題劉凝之騎牛圖(明)戴良
日落未落西山前誰家老翁牛背眠短身曲局聳兩肩
山花插帽帽為偏左手拊牛右捉鞭牛行不動穏若船
一童衝冷手握拳迎風鼓勢走欲先荒郊羃羃草纖纖云
是匡廬古道邊匡廬山水好盤旋此日劉公初挂冠劉
公作令天聖間民物熙熙德化宣世上浮榮值幾錢白
髮東歸耕石田當時出處亦偶然乃留遺迹後人看長
安城中足豪賢車騎駢羅氣灼天一朝變滅如雲煙姓
字寥寥若箇傳我觀劉公差獨賢
劉凝之騎牛圖(明)高啓
夫子初亦仕絃歌潁之湄園廬忽在念解綬言歸期方
春養孤犢既耕亦以騎春風草茫茫出遊徧山陂田家
有美酒輒醉不復疑當昔天聖間實號休明時豈無理
人術終懼塵鞅縻嗟今屬喪亂懷策競欲施清芬遠莫
挹載誦廬山詩
題停車圖(明)張鳳翼
炊煙巒氣互升沉石澗流泉響玉琴莫怪山中少推轂
停車元是愛楓林
曉起圖(明)唐寅
獨立茅門嬾拄笻鬢絲凉拂豆花風曙鴉無數盤旋處
綠樹枝頭一綫紅
閣下觀竹筍圖(宋)孔武仲
我家廬山下綠竹常隂隂春雷迸狂籜萬點羣玉簪别
來經歲時脫肉塵土侵歘見此圖畫醒然豁煩襟方幅
藏萬里環以青山岑旁飛清泠泉下有瀟灑林恍惚如
夢到杖笻聽幽禽欲投環堵室浩渺忽難尋人生諒自
苦一官詠蹄涔搖尾增光華豈知滄海深虞卿衒白璧
季子夸黃金貪得以忘我俱非賢達心何如返鄉國坡
塢窮差參茅簷當天風時聽笙簧音
題僧法傳為沈仲一畫聽松圖(宋)陳傅良
古松不知幾千年直榦欲上干青天樛枝下與人世接
冷風過之萬壑喧猨驚鶴怪樵牧遯百鬼愁絶誰傍邊
紛紛海内絲竹耳何處縹緲來臞仙整襟拱聽移永日置
琴弗顧僮攲眠松風有際意無盡莊騷不數惟易玄嗟
乎深山大澤松不乏斯人往往千載之陳編筆端若有
夜半力一日忽在軒楹前止齋虚静對立久晴昊亦為
生蒼煙畢宏韋偃骨已朽畫工一世脂粉便北湖居士
安得此奄有二子雲山傳北湖居士雲山傳吾詩孰與
杜老起九原
聽松圖(元)張憲
洪巖羽士氅衣輕脚踏青鸞下玉京直壁倒懸松萬尺
盤陀石上聽秋聲
溪行看松圖小卷(明)李日華
閣外雲山隔岸峯去帆漠漠帶雲容新凉喚起蘋花夢
緩步來看拂水松
跋張龍丘簮花圖(元)王惲
醉吟賞盡洛陽春老與坡仙作近鄰未礙一枝長在眼
静庵方寸本無塵(龍丘子晩居黃岡號静庵居士與東坡為鄰)
雪樓探梅圖(元)程鉅夫
竹樹參差老不才四山壁立雪皚皚凌寒何許龍鍾老
獨對梅花待酒來
種柳圖(元)楊載
連山斷岸古今同髣彿柴桑入望中為問江邊枯柳樹
飛花幾度亂春風
觀桃圖(奉寄高憲副宗選)(明)姚綬
仙人種桃處碧山白雲中枝頭遲日暖葉底繁花紅步
入古苔坡漸得芳草路光風散晴霞香雨消薄霧西池
有碩果一實三千年願公采食之笑拍洪厓肩
題金華宗原常雙溪洗藥圖(明)吳溥
洗藥臨溪頭水流溪尾香居人飲溪水百年躋壽康石
路曲盤蛇山花如錦黃日暮攜藥歸香風滿衣裳
採芝圖(明)張泰
山中過雨藥苗肥野老尋芝踏翠微紫豔隨風迎曉杖
冷香和露濕秋衣石田雲淺無勞種蘭逕人稀自擷歸
得向清時養眉壽療飢寧羡首陽薇
白雲深山掘芝者(明)徐渭
天外白雲必爾家微紅雙頰飽朱砂神仙豈是靈芝得
枉用鍬鉏壊紫霞
羣兒春嬉圖(明)陳洪謨
暖風敧繡帽霽色稱華裾拾翠郊原徧欣然共小車
童戲圖(明)倪謙
曲闌護春小園内芳草芊緜織新翠屏山牡丹開暖風
吹墮輕紅粉香碎誰家兒女蜀錦襠柔髮初剃靛色光
兩兩三三戲晴晝歡呼競出花臺傍鞦韆木架雙旗插
綵䋲低垂畫板滑向前推送身轉高架上連環韻嗚軋
脚尖背蹴香塵飛珠汗微沾金縷衣丹青假面恣塗抹舞
腰更把斕斑圍嬌娥並坐遺鍼線手弄折枝情戀戀花腔
小鼓閒不敲竹馬金鐃抛地徧玉蜺撲蝶意自癡紫蘭綠
葉紛離披君不見聖主仁恩致蕃育四海民物陶春熙
題管夫人山樓繡佛圖(明)邢侗
竹繞層樓罥網蛛絲絲縷縷貌曇瞿倦來素面流輕粉
尚憶羊肝半臂無
題月夜送花圖(明)陳繼儒
藹藹樹交巖澗凝凝月上亭臺卷幔忽聞荷氣開門客
載花來
御定歷代題畫詩類卷五十一
