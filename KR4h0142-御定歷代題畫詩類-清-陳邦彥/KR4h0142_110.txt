欽定四庫全書
御定歷代題畫詩類卷一百十目錄
花鳥合景
徽宗花鳥圖(元王惲)
吳中女子畫花鳥歌(元虞集)
花鳥圖(明岳正三首)
李少參宅林良花鳥圖(明顧璘)
題花鳥(明顧清)
題僧人花鳥扇頭(明汪淮)
松雪花鳥圖(明文徵明)
題黃荃畫翎毛花蝶(宋蘇軾二首)
題花竹翎毛(元陳高三首)
題邊文進花木翎毛(明楊榮)
題花木翎毛畫(明葉子竒二首)
題梅花雪雀(宋賀鑄)
題邢公達寒梅凍雀圖(元元好問)
梅雀扇頭(元劉因)
疎梅寒雀圖(元王惲二首)
寒雀梅(元歐陽玄)
題宋徽宗梅雀圖(元柳貫)
煙梅睡雀墨戲(元張雨)
題從子倫畫風梅花鴨(元陳基)
紅梅翠竹山雉圖(元王冕)
題從子倫畫梅花家鳬(元鄭東)
題梅上雀(明陳憲章)
題寒梅凍雀(明金幼孜)
孫癡寫雪梅鵲兔(明林俊)
題雙雀梅花扇(明王世貞)
題梅花小禽圖(明劉基)
梅竹雙禽(明夏原吉)
杏花白鷴(宋蘇軾)
繁杏錦鳩圖(元王惲)
題杏花鬭鵲(元陳基)
題杏花鬭鵲(元張遜)
杏花鵝(元郭翼)
題士宣杏花雙喜(元鄭東)
題李遂卿畫春鵝杏花(明張以寧)
杏花飛燕圖(明高啓)
題宋徽宗杏花錦鷄圖(明孟洋)
杏花畫眉(明劉泰)
杏花畫眉(明錢遜)
杏花燕子(明沈周)
題杏花鸚鵡(明張鳳翼)
錢舜舉桃花黃鶯圖(元王惲)
王中甫桃花鸂鶒圖(元貢師泰)
桃花鸚鵡(元揭傒斯)
桃竹畫眉圖(元黃潛)
題幽禽桃花圖(元陳旅)
桃花雙鳥圖(元貢性之)
題桃花十二紅圖(元華幼武)
題桃花珍禽畫(明劉崧)
題邊文進桃花雙禽圖(明高□)
題桃花白頭翁(明朱經)
桃花白頭公(明陳昌)
桃竹百禽圖(明陳煇)
桃花衆禽(明徐溥)
題桃花喜鵲畫(明羅頎)
題桃花鷓鴣(明陳鑾)
題桃花春禽(明殷雲霄)
題徐熙桃花鸚鵡圖(明楊翮)
題宋徽宗畫碧桃鸜鵒(明項忠)
緋桃黃雀(明程敏政)
題桃花小禽圖(明僧麟洲)
題畫桃桃邊有竹數竿又有鳥集於桃上(明蔣冕)
桃花楊柳舞鴨圖(明陸治)
柳鸎便面(元唐肅)
次韻題柳燕(元陶宗儀)
為方思道題畫眉折柳(明陸深)
題綠柳紫燕圖(明王褒)
綠楊雙燕圖(明高棅)
綠楊紫燕圖(明僧文湛)
題陳高士所藏冬青枝上白頭翁畫(元戴表元)
御定歷代題畫詩類卷一百十目錄
欽定四庫全書
御定歷代題畫詩類卷一百十
花鳥合景
徽宗花鳥圖(元)王惲
無逸圖空冷御屏翠香珍羽惜娉婷不思三代池臺樂
感致中和本四靈
吳中女子畫花鳥歌(元)虞集
吳中女兒顔色好洗面看花花為悄調朱弄粉不自施
寫作窗間雪衣鳥綠窗沈沈春晝遲半生心事花鳥知
花殘鳥去人不歸細雨梅酸愁畫眉
花鳥圖(三首)(明)岳正
侍宴歸來簇絳雲夜深冷露透猩裙阿環喚醒紗厨夢
閒拂菱花照宿醺
露染平江翠欲飛波心夜半度靈妃可憐一掬蒼梧淚
拭徧當年舊製衣
姑射仙人跨翠鸞風前環珮響珊珊玉簫吹徹江南意
孤夢回時月正寒
李少參宅林良花鳥圖(明)顧璘
寫生之家不易得崔白以後稱黃荃國朝林良亦神妙
意會物像皆天然何年畫此雙孔雀尾上金錢猶爍爍
疑從五嶺翻然來飛入君家翠綃幕衆鳥瑣屑未辨名
鳬鷖燕雀各有情白晝如喧杜陵宅青春忽近長安城
攀條啄粒相頡頏時和自見萬物昌新蒲淺水雲淡淡
落花飛絮風茫茫高堂展畫感我私却憶先皇臨御時
朝廷無事友朋樂日聽春鳥吟芳辭一從羣盜亂中土
萬姓倉皇執金鼓東邨西落少人家燕子那尋舊門戶
虯髥將軍才且武一洗羣盜無死所見畫還思熙皥時
題詩却訴流離苦春來百物儻如舊勸君有錢多釀酒
題花鳥(明)顧清
邊鸞不起林良老海内丹青合到誰晴日窗間弄沙鳥
楚煙湘樹不勝思
題僧人花鳥扇頭(明)汪淮
巳悟前身是法王謫來塵世幾滄桑維摩真諦傳青鳥
銜入珠林簷蔔香
松雪花鳥圖(明)文徵明
疎篁顫葉風回枮老枝點玉梅花初韶華暗度人未識
幽鳥得氣鳴相呼鳥呼花舞春舒舒彷彿生意當庭除
青紅歷亂粉墨渝坐久始覺開珍圖印文依稀大雅字
知是王孫吮筆餘王孫玉雪天人如寫生不數江南徐
高齋日暮松雪暗野亭何處鷗波虛百年手跡誰與辨
一笑且看行間書
題黃筌畫翎毛花蝶(二首)(宋)蘇軾
短翎長喙苦喧卑曳練雙翔亦自竒賴有黃鸝鬭嬛好
獨依蘚石立多時
綠陰青子已愁人忍見東風燕麥新惆悵劉郎今白首
時來看卷覓餘春
題花竹翎毛(三首)(元)陳高
棃花沐雨帶嬌羞獨立枝間一鳥幽若遣美人初睡起
定應無處著春愁
乾坤寥落歲將闌竹葉梅花獨好看可惜幽禽棲不穏
霜風日暮羽毛寒
棠棃三月吐花齊布榖飛來樹上啼想見小園微雨過
春光多在石欄西
題邊文進花木翎毛(明)楊榮
翠袖逢春自不寒湘江雲散水漫漫飛來青鳥知何處
誤作仙源樹裏看
題花木翎毛畫(二首)(明)葉子竒
海棠花未開枝上春禽語東風幾何時滿地飛紅雨
濛濛花上霧五月海榴紅幽禽哢晴晝葉底聽惺&KR0008;
題梅花雪雀(宋)賀鑄一
春雪霏霏晩梅抱枝寒雀毰毸隴下有人腸斷為銜芳
信東來
題邢公達寒梅凍雀圖(元)元好問
褐衣相媚不勝情只許乾暉畫得成却被詩人笑寒色
一枝風雪可憐生
梅雀扇頭(元)劉因
月影波光淡有春秋風草草最愁人憑君欲寄調羹信
恐被枝頭凍雀嗔
疎梅寒雀圖(二首)(元)王惲
若愛梅花結素緣野莊胷次本蕭然枝頭凍雀何為者
時許分香到夢邊
長記扁舟過武夷仙家梅竹滿清溪山禽盡日憐幽致
争揀寒枝趁晚棲
寒雀梅(一)(元)歐陽玄
斗柄初開第一枝遊蜂寒雀已先知相逢不忍輕飛去
直與梅花了歲時
題宋徽宗梅雀圖(元)柳貫
雙雀飛來曉色勻宫梅如雪鬭清新紇千山下他年見
青鳥司花不是春
煙梅睡雀墨戲(元)張雨
珍偶偏憐瓊樹寒香漠漠紛紛誰見羅浮月黑一枝同
夢棃雲
題從子倫畫風梅花鴨(元)陳基
溪山風日兩相宜更著文禽泛綠漪自愧無才似山簡
為君題作習家池
紅梅翠竹山雉圖(元)王冕
游絲冉冉游雲暖翠石凝香上花短管絃不動白日遲
可是江南舊亭館湘簾隔竹翠雨濃玉肌醉染臙脂紅
文章羽毛亦自好轉首似覺懷春風去年我過長洲苑
落日澹煙芳草淺滄浪池畔野景生姑蘇臺上離情遠
今年放棹游西湖西湖景物殊非初黃金白璧盡塵土
朱闌玉砌荒蘼蕪東園寂寞西園静梧桐葉落銀牀冷
十二樓前蛛網縣見畫令人發深省
題從子倫畫梅花家鳬(元)鄭東
池上花開如白雲碧波鵝鴨動成羣擬開草檻供垂釣
日日春晴共汝分
題梅上雀(明)陳憲章
覆車剩有粟嘖唶相呼樂愛此一枝春忍飢不忍啄
題寒梅凍雀(明)金幼孜
繁蕊初開滿玉條碧梢低亞影蕭蕭天寒凍雀雙棲穏
却怪朝來雪未消
孫癡寫雪梅鵲兔(明)林俊
陰風生峭寒晴江帶冥漠山鳥寂無聲天花住還落
題雙雀梅花扇(明)王世貞
東厨殘食競飢鴉西舍飽蜂喧晚衙豈是中庭無滯穗
皎然雙雀坐梅花
題梅花小禽圖(明)劉基
三鳥翩翩海上來一雙飛去入瑤臺可憐鎩羽空山裏
獨立寒枝怨野梅
梅竹雙禽(明)夏原吉
林木無聲雪色殘一枝晴玉倚琅玕雙禽何處棲來晚
重拂金衣度歲寒
杏花白鷴(宋)蘇軾
天公剪刻為誰妍抱蕊遊蜂自作團把酒惜春都是夢
不如閒客此閒看
繁杏錦鳩圖(元)王惲
繁杏梢頭淑景新錦鳩呼雨雨初勻儘堪活色生香裏
擁頸雙棲過一春
題杏花鬭鵲(元)陳基
爾鵲莫逐朝飛雉雙雌争雄俱鬭死爾鵲莫逐營巢燕
吳宫失火難相見飲啄不離碧山阿棲止還依嘉樹柯
王孫縱有黃金彈紅杏花間柰爾何
題杏花鬭鵲(元)張遜
公子宅前紅杏林疆疆雙鵲鬭春心一從訛尾東風裏
明日深閨問好音
杏花鵝(元)郭翼
溪上好鵝賓相呼雪一羣柳根春水暖來泛杏花雲
題士宣杏花雙喜(元)鄭東
移時山鳥鬭芳叢深院佳人晝睡濃起立階頭驚碧草
不緣風雨落春紅
題李遂卿畫春鵝杏花(明)張以寧
高堂暮冬見杏花的皪滿樹開丹砂生香麗句曉浮動
春風夜到仙人家名園題詩昔時見曲江煙晴江色變
兩鵝新乳出花間白雪紅雲光眩轉野人愛酒兼愛鵝
持酒尋常花下歌客中看畫色惆悵春風爾來獨柰何
杏花飛燕圖(明)高啓
雙飛如鬭捷終日幾西東尾拂花梢露身翻柳絮風入
簾時趁蝶歸壘每銜蟲何處長相見佳人院落中
題宋徽宗杏花錦鷄圖(明)孟洋
北風十月登華堂堂上春光照花樹雪壁熒熒絢綺霞
晴煙拂拂流香霧彩筆誰將奪化工珍禽豔萼披霜素
洛陽殿前仙杏閒錦雞石上矜毛羽出羣畫手近代無
趙宋徽宗為此圖規規摹寫不足數生意真與乾坤符
煙枝露蕊宛堪折戢翼回頭如有呼上林韶華竟何似
滿堂醉眼俱糢糊國朝畫者稱林良古松蒼鷹乃所長
後有吕紀善畫鳥形象雖工神色少帝王妙思非等閒
意態不在丹青間定知萬里胡沙外貌得關河北鴈還
杏花畫眉(明)劉泰
粉紅花放滿枝春嫩色柔香過雨新啼鳥一聲庭院曉
隔窗催起畫眉人
杏花畫眉(明)錢遜
紅杏花開好鳥啼章臺走馬未歸時螺青鈿合蛛絲滿
誰畫春山八字眉
杏花燕子(明)沈周
杏花初破處新燕正來時紅雨裏飛去烏衣濕不知
題杏花鸚鵡(明)張鳳翼
不言桃李掩殘妝回首春風欲斷腸何物人前偏解語
杏花叢裏綠衣郎
錢舜舉桃花黃鶯圖(元)王惲
金衣公子絳桃芳飛下喬林過錦江細按玉琴能巧囀
絳紗高捲薛濤窗
王中甫桃花鸂鶒圖(元)貢師忝
朱桃春晝妍綠竹晚色淨雙禽落清池愛羽時弄影伊
誰誤天巧麗彩賦姝靚開圖對華尊式慰今夕永
桃花鸚鵡(元)揭傒斯
嶺外經年別花前得意飛客來呼每慣主愛食偏肥才
子憐紅觜佳人學綠衣貍奴亦可怕莫是戀芳菲
桃竹畫眉圖(元)黃溍
說盡春愁貌不成翠深紅遠若為情江南有客頭空白
腸斷東風百囀聲
題幽禽桃花圖(元)陳旅
金塘花竹灩春紅枝上幽禽弄暖風莫把殘英都蹴盡
無情流水畫橋東
桃花雙鳥圖(元)貢性之
茂陵帝子宴瑤池翠管銀笙取次吹王母不來桃未熟
可憐雙鳥立多時
題桃花十二紅圖(元)華幼武
枝上棲禽五色毛睡酣花氣日初高江南一覺繁華夢
滿地荆榛叫百勞
題桃花珍禽畫(明)劉崧
山桃花開紅滿枝珍禽啄花光陸離嫋嫋欲立不自持
吳堤十里錦作幃憶曾半醉倒接䍦走馬挾彈歸來時
還見踏翻紅雲飛
題邊文進桃花雙禽圖(明)高棅
詞人工粉墨花底見雙禽青鳥飛來日瑤池春色深亂
紅看欲雨幽哢聽非琴莫到成蹊處金丸滿上林
題桃花白頭翁(明)朱經
前度劉郎阻勝遊漫歌風雨替花愁自憐人與春俱老
底事幽禽也白頭
桃花白頭公(明)陳昌
小桃花謝义花開閒却當初玉鏡臺為問白頭花底鳥
劉郎去後幾時來
桃竹百禽圖(明)陳煇
原野藹初霽百卉何芳榮雝雝衆禽鳥得意欣春晴遷
木恣棲息驚枝復飛鳴於焉林谷態自適天地情刷羽
耀朝彩流音雜風笙竹垂琅玕實桃豔瑤池英吾當披
此圖三復羨羣生
桃花衆禽(為林教諭題)(明)徐溥
碧桃在天上緋桃巖谷中巖谷深且僻夭夭自春風乃
知造化恩一一皆至公衆鳥且有託飛集在林叢虞羅
既無恙飲啄聊可充人生亦如斯出處當時雍苟或失
其所寧不感吾衷
題桃花喜鵲畫(明)羅頎
天台山下客來稀洞底春芳映晚暉雙鵲飛來枝上噪
玉人應訝阮郎歸
題桃花鷓鴣(明)陳鑾
瑤池三月正春酣淺綠深紅雨露含莫唱鷓鴣新樂府
座中有客是江南
題桃花春禽(明)殷雲霄
飄泊東南春已去孤帆未足三江路風濤暫泊錢塘潮
雲霧遙看富陽樹尋芳南屏來何遲春花落盡無殘枝
湖上浮鷗背我去巖畔枯梅猶自竒王君持圖開素封
黃鸝紫燕桃花紅似傷晚風嬌不語應識春色來相從
故園花鳥偏憐余三載干戈未有書捲圖還之空歎息
陶家五柳今何如
題徐熙桃花鸚鵡圖(明)楊翮
海上紅雲日日新碧鸞無夢識芳塵金籠不鎖閒鸚鵡
占得春風一段春
題宋徽宗畫碧桃鸜鵒(明)項忠
五國城邊掩淚時汴梁宫闕已無遺争如鸜鵒知春色
獨占東風第一枝
緋桃黃雀(明)程敏政
雨後薰風不動塵名園生意逐時新囀林黃鳥聲全變
結子紅桃色半勻
題桃花小禽圖(明)僧麟洲
簷外雨初晴幽禽四五聲桃花無限思留客看清明
題畫桃桃邊有竹數竿又有鳥集於桃上
(明)蔣冕
東風庭院夕陽斜静對疎篁玩物華忽見夭桃笑相向
始知春色到寒家
桃花楊柳舞鴨圖(明)陸治
二月吳淞水上灘柳絲風急絮漫漫詩翁賦罷閒凭處
花滿春池鬭鴨欄
柳鸎便面(元)唐肅
新垂柳葉不禁吹鸎語如歌出鳳池閶闔門西朝退日
曾於馬上聽多時
次韻題柳燕(元)陶宗儀
溶溶煖綠漾芳堤一握柔絲剪未齊簾捲東風疎雨歇
落花香染定巢泥
為方思道題畫眉折柳(明)陸深
中山紫翠護層層合起高樓對雨凭愛汝一雙花底鳥
為春啼殺海棠陵
題綠柳紫燕圖(明)王褒
綠柳夏依依差池玄鳥飛蹴花隨別騎銜絮點征衣隋
渚晴煙暝章臺夕炤微衡門相托久應傍主人歸
綠楊雙燕圖(明)高棅
三月白門道垂楊千樹花君看雙燕子飛去入誰家門
巷失故壘時來拂枝斜春風更相惜莫與亂棲鴉
綠楊紫燕圖(明)僧文湛
紫燕雙雙掠水濱綠楊嫋嫋不勝春朱門華屋知多少
認得誰家是主人
題陳高士所藏冬青枝上白頭翁畫
(元)戴表元
飛高得珍叢青子飢可食不知何憂愁二鳥頭巳白道
人天機深清齋意相許賴汝不能鳴一鳴嫌殺汝
御定歷代題畫詩類卷一首十
