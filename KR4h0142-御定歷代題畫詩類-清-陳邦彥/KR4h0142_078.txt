欽定四庫全書
御定歴代題畫詩類卷七十八目錄
蘭竹類
題宋徽宗畫竹(明李本)
題徽宗墨竹(明楊旦二首)
題金顯宗墨竹(元王惲四首)
題金顯宗墨竹(元柳貫)
題金顯宗墨竹(元盧亘)
金太子允恭墨竹(元)劉(因)
金宣孝太子墨竹(元張翥)
謝李息齋惠墨竹(元貢奎)
題息齋墨竹圖(元元明善)
題息齋墨竹(元柳貫)
息齋墨竹(元吴師道三首)
葉敬甫所得息齋墨竹為火燎其半(元吴師道)
息齋雙竹圖(元王冕)
題息齋竹次韻(元貢性之)
題李則平憲副所藏息齋竹(元貢師泰)
題李息齋竹(元于立)
題李息齋竹(元熊夢祥)
題李息齋畫竹一枝(元張天英)
高彦敬尚書墨竹(元僧大訢)
題高房山墨竹圖(元鄧文原)
高房山墨竹(元鄭元祐)
題高房山墨竹(元成廷珪)
房山畫竹(元顧英)
房山畫竹(元馬庸)
房山畫竹(元周谷賓)
房山畫竹(元楊維楨)
遵道竹枝(元張雨)
李遵道墨竹歌(明張羽)
題故友楊孟載所畫竹(明張羽)
楊孟載畫竹(明徐賁)
仲昭竹(明李時勉)
題仲昭竹(明聶大年)
題夏仲昭墨竹横卷(明李東陽)
題徐士元所藏夏太常竹(明周倫)
夏仲昭畫竹(明顧璘)
題夏仲昭竹(明楊慎)
夏太常墨竹卷(明吴寬)
為楊應寧題夏太卿墨竹(明吴寬)
題夏太常墨竹(明王世貞)
題楊諭德所藏王孟端瀟湘萬竹圖(明曾棨)
王孟端竹長卷(明李東陽)
王孟端墨竹(明吴寬二首)
題王孟端贈趙定軒墨竹(明吴寬二首)
題王孟端畫竹後(明王世貞)
乾明院觀畫(宋陸游)
馬和之畫卷(元鄧文原)
奉題匏菴所藏畫(明練子寧二首)
題文徵明畫(明邵寶)
定公房小畫(明顧璘二首)
題畫(明董其昌)
御定歷代題畫詩類卷七十八目錄
欽定四庫全書
御定歴代題畫詩類卷七十八
蘭竹類
題宋徽宗畫竹(明)李本
宣和殿下碧琅玕月影風聲豈耐寒一自江南栽老檜
誰將消息報平安
題徽宗墨竹(二首)(明)楊旦
蕭瑟煙梢滿壁風宣和御記墨㾗中後來大有王孫草
流落天涯一樣工
沙漠從無玉萬竿冰天雪窖太嚴寒枝枝埽出傷心畫
猶當江南夢裏看
題金顯宗墨竹(四首)(元)王惲
離離香粉淡争妍莫作荒寒景趣看絶似承華宫檻畔
春風和露濕闌干
一枝蒼雪映遼江滿意春煙鎖建章監國撫軍仁孝在
不應游藝較蕭郎
筆藝初非羡顯宗承華主鬯兩冲容天教二十年隂賜
護養風雷見籜龍
午牎翻盡顯皇書問寢龍樓孝有餘夢到承華欄檻底
露梢煙葉儘扶疎
題金顯宗墨竹(元)柳貫
海潤星輝大定年生綃筆筆寫蒼煙若為夢裏篔簹谷
直到洋州雪筏邊
題金顯宗墨竹(元)盧亘
天人賦物如天工墨光灑竹回天容千年勁玉寒不死
清波照響悲吟龍煙凝草綠承華殿鬼冷秋霜月如練
長毫寫影竹不知子夜歌殘空記面春雲一散風吹塵
茫茫海色翻靑鱗金仙淚痕愁漢月尚憐玉軸隨時新
夢跨茅龍上天去女媧補天天不語海綃畫鸞生翠羽
踏破銀灣濕河鼓射龍江深春不度風色蕭蕭怨千古
金太子允恭墨竹(元)劉因
黑龍江頭氣鬱蔥武元射龍江水中江聲怒號久不瀉
破墨揮灑餘神功天人與竹皆真龍墨竹以來凡馬空
人間只有墨君堂何曾夢到瓊華宫瑶光樓前月如練
倒影自有河山雄金源大定始全盛時以漢文當世宗
興陵為父明昌子樂事孰與東宫同文采不隨焦土盡
風節直與幽蘭崇百年圖籍有蕭相一代英雄唯蔡公
策書紛紛少顔色空山夜哭遺山翁我亦飄零感白髮
哀歌對此吟雙蓬秋聲蕭蕭來晚風極目海角天無窮
金宣孝太子墨竹(元)張翥
沙海神光射天起中有蟠龍龍有子混同江聲何處來
卷作琳琅墨池水蜿蜒歘起鱗鬛張蛻骨立化千篔簹
一朝侍臣抱髥泣鶴駕不歸雲路長百年梁苑陵谷變
流落人間能幾見明昌内府應祕藏小字親題保成殿
吁嗟帝子真天人此君亦作天人真君不見洋州老太
守揮灑雖工無此神
謝李息齋惠墨竹(元)貢奎
湖州墨竹蘇州詩李侯二美能兼之長安城中忽到眼
坐我六月江南時幽人江南結林屋紫碧森森萬竿玉
淸風激昂此君語六月寒生不知暑只今見畫思故鄉
博山日永凝清香人生萬事真適意相對悠然希坐忘
題息齋墨竹圖(并序)(元)元眀善
已酉秋玄卿道提舉求賦墨竹詩走筆快書子昂仲
賓見之當大笑其狂也
玄卿口哦子昂詩手持仲賓墨竹枝此詩此畫真兩竒
似為玄卿寫幽姿日光不下雲扃暗元氣歘忽寒人肌
楓林青青少陵夢無乃澤畔逢湘纍楚江小月晃初夜
淇園苦雨秋竹迷二妃彈瑟淚如雨幽壑龍潛春欲飛
天路迢遥獨後來黑雨挾風山鬼啼老氣盤空根徹泉
地靈上訢玄冥悲摩挲老眼久知畫恍然吾與造物移
揮杯三叫我非狂墨瀋翻江江竹辭
題息齋墨竹(元)柳貫
李侯筆下翠琅玕著處清風起晝寒繭紙蘭亭誰絶識
祇將玉匣詫人看
息齋墨竹(三首)(元)吳師道
長憶東陽舊使君秋風吟倚瘦休文石根數葉蕭蕭碧
長伴幽人一壑雲
碧鮮迎舞翠華臨一日清風滿禁林得士雖聞諸老薦
報恩誰識此君心
彭城一派接洋州千載真傳屬薊丘舉世隨風翻墨水
凝神誰識與天游
葉敬甫所得息齋墨竹為火燎其半
(元)吳師道
李侯妙畫奪天機回禄祝融將取之賴是清風滿盤谷
不令虐燄盡高枝
息齋雙竹圖(元)王冕
李侯畫竹真是竹氣韻不下湖州牧墨波翻倒徂徠山
筆鋒移出篔簹谷千竿萬竿清影遠百丈十丈意自足
就中分取一兩枝别是山隂瀟灑族疎梢颯颯鳳尾顫
修榦隱隱虯龍伏憑軒忽若秋風來坐使旁人脫塵俗
我生愛竹太僻酷十載狂歌問淇澳歸來不得翠琅玕
聽雨冷眠谿上綠而今已斷那時想見景何曾動心目
便欲為君真致之相對空窗慰幽獨
題息齋竹次韻(元)貢性之
憶昔舟泊湘江時青天皓月流素輝美人騎龍上天去
遊魂夜半招不歸興來一飲三百斛醉倒肯惜千金揮
孤鸞隨影秋水碧鷓鴣叫入蒼雲飛凉飇颯颯似鳴籟
翠霧漠漠如張幃胷中氣吐萬菡萏筆底勢走千眀璣
飇車搖搖渺何許疑是柱頭丁令威風流雲散世已遠
蕭條遺墨人間稀眼前頫仰即千載底問誰亡復誰在
我來見畫如見人往事悠悠付深慨挂之高堂素壁中
老氣凜凜迴長風狂歌起舞還自惜笑看白日行青空
題李則平憲副所藏息齋竹(元)貢師泰
滿川風雨長篔簹吹作參差三鳳凰籜粉已翻龍甲紫
墨花還染羽毛蒼春寒弱榦當軒潤日暮清隂入酒涼
便欲截筒鳴嶰谷却愁彈瑟望瀟湘
題李息齋竹(元)于立
薊丘最愛山隂道箇箇人家好竹林夜半翠煙三萬頃
玉簫人倚鳳凰鳴
題李息齋竹(元)熊夢祥
薊丘道人寫瀟灑煙寒兔冷石齒蒼素娥剪翠雲葉亂
三十六陂春水香
題李息齋畫竹一枝(元)張天英
十年不見李青蓮幾度溪頭共醉眠寂寞一枝江上影
翛翛龍尾拂蒼煙
高彦敬尚書墨竹(元)僧大訢
西域高侯自愛山此君冰雪故相看蒼梧帝子秋風淚
翠袖佳人日暮寒妙處寕論鐡鉤鎖深情莫報翠琅玕
誅茅何處隂厓底靜看梢頭玉露漙
題高房山墨竹圖(元)鄧文原
人纔有我難忘物畫到無心恰見工欲識高侯三昧手
都緣意與此君同
高房山墨竹(元)鄭元祐
高侯胸中渭川之千畆家居房山未必有如何文章政
事之暇日能為此君圖不朽想當飛墨時蒼龍投硯池
山雨急洗琅玕節海月静照珊瑚枝自侯騎箕上天去
浮世茫茫水東注千秋萬古房山雲載拜為侯賦墨君
題高房山墨竹(元)成廷珪
黃花山主澹游翁寫竹依稀篆籀工獨有高侯知此趣
一枝含碧動秋風
房山畫竹(元)顧瑛
渴龍飲海海水寬鐵網下截珊瑚寒道人醉卧叫寒玉
金粉亂落松花壇
房山畫竹(元)馬庸
老龍吹笛海波寬一夜湘君白髮寒只恐驚飛雙鐵影
長留明月護天壇
房山畫竹(元)周谷賓
房山雲湧硯坳寬鐵火冰甌滌筆寒海上仙人應拔宅
却飛林影落詩壇
房山畫竹(元)楊維楨
高秋木落天宇寬洞庭瀟湘生暮寒劍氣横空月在地
老蛟夜護仙都壇
遵道竹枝(元)張雨
篔簹谷口白雲生雲裏琅玕萬玉聲驚破幽人春枕夢
一窗斜月半梢横
李遵道墨竹歌(明)張羽
墨竹昉自何人始輞川石刻今餘幾後來蕭悅稍出羣
香山侍郎獨稱美洋州太守善寫真長帽先生差可擬
江南漫作金錯刀枝葉䙰褷何足齒北方作者誇澹游
房山繼之妙莫比吴興公子最擅名同時亦數薊丘李薊
丘有嗣能傳家筆勢翩翩此其是一筆玉立無因依風露
淋漓猶滿紙想當塗灑發幽興静對山僧北牎裏江湖
無人老成盡百藝荒凉今已矣展圖三歎墨君堂秋聲
滿座悲風起
題故友楊孟載所畫竹(明)張羽
數葉蕭蕭淨俗塵人雖物故墨猶新故人清瘦原如竹
見竹何殊見故人
楊孟載畫竹(明)徐貫
江南看竹不為罕水郭山邨常種滿東里千竿繞佛亭
西鄰萬夲連書館密葉分隂小閣深斜枝度影虚簾短
蕭疎夜月翠羽凉搖曳南風鳥聲暖嗟余好竹處處遊
徑造豈减王猷誕湘江淇水無不到嶰谷柯亭亦嘗欵
人間音律性所好收作鸞笙與鳳管或裁文籜製小冠
時尋新筍供清饌朝行竹下暮仍往自謂竹緣終不斷
朅來并州苦寒地沙土撲面心煩懣寕無塞草共山花
惟覺麄疎俗吾眼胸中塵氣久已積對此汾河詎能澣
君心飽有渭川思揮灑風煙意閒散封圖遠送邀我題
措語苦澁顔何赧
仲昭竹(為韓侍御題)(明)李時勉
渭川一千畆此地兩三竿盛夏那知暑隆冬亦傲寒清
隂連野外翠色上雲端不是全高節如何耐久看
題仲昭竹(明)聶大年
舍人老作鄖陽守尚愛揮毫寫竹枝絶似艤舟江水上
鷓鴣啼斷雨來時
題夏仲昭墨竹横卷(盖陳緝熙先明生故物也)李東陽
崐山夏老能筆耕開雲種玉看崢嶸千條萬葉入霄漢
世間草木空有名來持琅玕叫閶闔坐使石燕無光晶
北人賞竹如賞玉直以高價酬丹青衡開丈尺直踰咫
不見枝梢見根柢恍疑湘浦推篷行颯雨驚飇過雙耳
九疑山高望不極影落洞庭清徹底靈籟時來天樂風
釣竿不動珊瑚水珊瑚水冷魚龍藏此翁一去魂茫茫
江山有神故物在環珮無聲凉夜長東吴老子圖書散
南國諸生思未忘重向玉堂脩竹譜須將偃竹記篔簹
題徐士元所藏夏太常竹(明)周倫
貌得高林數竿竹春雨淋漓飽新沃娟娟淨洗斷埃塵
彷彿藍田迸蒼玉挂壁悠然獨坐看頓令六月生晝寒
會貪餘蔭遍寰宇忽遣煩鬱成娱歡竹裏參差一拳石
相倚年年度朝夕冰霜不改歲寒心老去孤臣抱忠赤
太常寫此遺君家不是尋常桃李花卭枝剪擲澄潭下
回首風雷老龍化
夏仲昭畫竹(明)顧璘
石瀨㳙㳙水風篁裊裊枝塵途貪見畫草閣夢題詩枕
簟横秋薄樽罍過月遲蒼林殊可老朱紱果何為
題夏仲昭竹(寄陶良伯)(明)楊慎
太常胸次瀟灑寬少年愛寫生琅玕白頭藝苑更入妙
筆法遠追王孟端兩家名藻雄吴下品題未覺風流亞
一紙能令百世傳兩竿不啻雙金價人言畫竹非畫工
草書結搆將無同誰家高堂名寶繪徐熙花鳥迷青紅
玉人佳興松江東寄圖索賦隨長風遥知把玩清香裏
正是相思眀月中
夏太常墨竹卷(為楊郎中題)(明)吴寬
友石山人去不還派傳墨竹在崑山長身迥出雲煙外
疎影平分水石間管列笙竿陳雅樂聲回環珮入清班
此君此日常相見種處從今手可芟
為楊應寧題夏太卿墨竹(明)吴寬
舍人好畫誰與儔子美詩裏之劉侯鳳池退食多清暇
每抱縑楮從人求昨者開筵宴賓客四壁彷彿横滄洲
酒酣指點到脩竹數竿倒拂湘江秋清風翛翛刷翠羽
孤鳳欲下中堂游乃知夏卿妙筆墨竒態縱横纔頃刻
歘然令我走避之仰面分眀墮崖石紛紛真贗不可知
我意是竹皆堪詩試看北地苦難得此種數尺青垂垂
舍人好畫兼好竒明日南行過九疑扁舟夜静月初出
想對楚人歌竹枝
題夏太常墨竹(明)王世貞
先朝供奉去修文寫竹高名祗尚聞筆筆枝頭裊鸞鳳
家家障子鎖煙雲乾坤只合留清氣丘壑端應貌此君
觧道夾池饒勝色不知原自免園分
題楊諭德所藏王孟端瀟湘萬竹圖
(明)曾棨
王郎畫竹何神竒落筆便覺清風吹蛟龍怒奔雷雨泣
滄溟倒捲雲淋漓有時氣酣索紙筆兔起鶻落誰能測
縱横滿眼金錯刀四座隂森冰雪色九疑峯高靑入天
洞庭水與三江連霓旗翠羽半眀滅至今遥拂蒼梧煙
玉堂之居迥蕭爽誰與此君同一賞關西美人襟抱清
對此翛然絶塵想我亦平生愛竹流乘興欲作瀟湘遊
何時汎舟弄明月推篷却聽江南秋
王孟端竹長卷(明)李東陽
九龍山翁興豪放手持蜿蜒青竹杖酒酣怒擲江中流
化作一龍長數文一龍躍起一龍隨倏忽羣龍駭奔浪
穿沙觸石連雲霧頭角森森各相向其間小者稱籜龍
鱗甲蛻盡風神同人道此翁善劇戲造化乃在指掌中
君不見九龍山翁去何許九龍山上多風雨素壁空
堂杖影寒夜半無人作龍語
王孟端墨竹(二首為貞伯題)(明)吴寬
九龍山下竹千竿盡屬高人王孟端何處看來渾似此
山堂疎影落漪瀾
百年風致宛如新滿地清隂庇後人金母橋頭重問舍
墨君堂上舊傳神
題王孟端贈趙定軒墨竹(二首)(明)吴寬
鳳凰池上掌絲綸餘興依然見墨痕戲寫一枝何處贈
吴門相見趙王孫
秋風欲動覺蕭蕭萬木空憐葉自凋見說舍人高致好
一枝惟許換吹簫
題王孟端畫竹後(明)王世貞
老可醉吸瀟湘色吐出千枝萬枝碧彭城才守詫墨派
一掃枯篁一千尺孟端自是琅玕裔幅幅生綃露生氣
離褷殘瀋若有神或濃或淡皆天真後來太常非其倫
自言遠步湖州塵但恨無過梅道人聲華積漸背時口
遺蹟飄零落余手高閣如聆鸞鳳鳴華堂瞥覩雲煙走
君不見黔寧假王金如山乞君片紙君仍慳野人手植
三萬箇落日清流相對閒
乾明院觀畫(宋)陸游
唐年蘭若占閒坊名畫蕭條半在亡簌簌疎篁常似雨
隂隂古屋自生凉入門疊鼓初催講喚馬斜陽欲滿廊
顯晦熟思真有數萬金竒跡棄頹牆
馬和之卷(元)鄧文原
迴嵐泂壑玉參差滿地濃隂日影遲寂寂柴門雲自合
深深灌木鳥仍窺滄浪唱晚空天地綠綺尋幽過竹籬
豈是柴桑歸去者時臨清淺賦新詩
奉題匏菴所藏畫(二首)(明)練子寧
鶴羽翛翛弄月明篔簹谷裏暮寒生憑誰截作參差玉
吹出伶倫嶰谷聲
百尺長松石上栽紫雲深護碧崔嵬綠蓑坐釣磐陀石
細雨斜風不肯回
題文徵明畫(明)邵寶
於畫見書法蕭然無滯情君看片石畔叢竹忽然生
定公房小畫(二首)(明)顧璘
斲來東海骨長惹老龍争寫作如來供猶含風雨聲
洗盡塵埃色湘江暮雨餘誰將明月影留照草堂虚
題畫(明)董其昌
花竹蒙茸野水紆閒彈别鶴試游魚經春自領湖山長
可奉東皇咫尺書
御定歴代題畫詩類卷七十八
