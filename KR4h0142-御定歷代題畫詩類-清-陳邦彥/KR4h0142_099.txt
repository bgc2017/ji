欽定四庫全書
御定歷代題畫詩類卷九十九目錄
禽類
趙大年雪霽聚禽圖(元王惲二首)
棘上雙禽圖(元陳高)
棘竹三禽圖(元唐肅)
疎竹三禽圖(明高啓)
棘竹三禽圖(明楊基)
王若水為余畫秋江衆禽圖(明袁凱)
題王子通聚禽圖(明解縉)
題冬日聚禽圖(明岳正)
題枯枝寒禽畫(明詹同)
聚禽圖(明李東陽)
四禽圖(明李東陽八首)
題衆禽圖(明林俊)
春溪聚禽圖(明吳寬)
楊柳雙禽圖(明趙不易)
題畫四鳥(明王雲鳳四首)
提刑司勲示及瞑禽圖作詩詠之(宋文同)
鄭先覺幽禽照水扇頭(元元好問)
馬賁秋塘水禽圖(元袁桷)
黃居寶湖石水禽圖(元袁桷)
周增水塘秋禽圖(元袁桷)
錢生幽禽圖(元范梈)
題江濤白鳥圖(元李祁)
題雪禽(元李祁)
題王若水幽禽圖(元潘純)
題畫叢竹幽禽(元陳樵)
題棘禽筠石圖(元倪瓚)
題趙松雪迷禽竹石圖(元仇遠)
題竹根小禽圖(明劉基)
雪竹山禽圖(明解縉二首)
竹禽圖(明吳寬)
春鳥圖歌(明劉昌)
題睡鳥圖(明黃希英)
題畫翎毛(元貢性之)
題梧桐折枝翎毛圖(明劉基)
四景翎毛(明吳希賢二首)
題翎毛(明陳達)
題蕭尹翎毛(明莊㫤)
題翎毛小景(明錢宰)
長安縣後庭亭看畫(唐王建)
題畫(宋張耒二首)
題惠崇畫(宋晁補之四首)
題宣和御畫(宋王庭珪)
觀李氏畫(宋王庭珪)
觀德亭畫壁(宋郭祥正)
戲書秋景小屏(宋僧道潛)
袁顯之扇頭(元元好問)
題畫(元牟巘四首)
題錢舜舉畫(元黃潛)
題畫(明陳憲章三首)
題林良為朱都憲誠菴先生寫林塘春曉圖(明陳)
(憲章)
御定歷代題畫詩類卷九十九目錄
欽定四庫全書
御定歷代題畫詩類卷九十九
禽類
趙大年雪霽聚禽圖(元)王惲
風雪龍沙萬里行當時先兆見丹青不然䊵綺豪華習
滿意荒寒落鴈汀
點綴煙林意儘妍沙洲鳬鴈見荒寒君看小景都盈尺
展放江湖萬里寬
棘上雙禽圖(元)陳高
幽禽並立羽毛齊日落風寒棘樹低擬待洛陽春色好
牡丹枝上伴鶯啼
棘竹三禽圖(元)唐肅
諸葛有三子三國各稱雄瑾也為虎誕為狗亮也在漢
獨稱龍曹劉不兩立吳蜀不同風丈夫致身擇所從君
不見兩鳥棲枳棘不若一鳥棲竹中
疎竹三禽圖(明)高啓
棘枝疎瘦竹枝低三鳥寒多每並棲月落山空秋夢斷
不知誰箇最先啼
棘竹三禽圖(明)楊基
棘刺搖搖風蔌蔌一禽驚啼兩禽宿空山日晩腹猶飢
何處藩籬有遺粟杏花春雨小樓西撫卷彷徨不忍題
願作尋常雙燕子年年飛入未央棲
王若水為余畫秋江衆禽圖(明)袁凱
錢塘王宰心思長欲與造化争毫芒下筆百鳥相趨蹌
前身豈是孤鳳凰江頭芙蓉花正開花下細浪亦縈迴
鴐鵝跕跕天際來雄雌相隨氣和諧一雙鴛鴦睡沙尾
野鳬翩翩唼菰米羣鷗争浴故未巳傾落枯荷葉中水
鶺鴒飛飛多急難雎鳩意度誠幽閒乃知良工有深意
不在丹青形似間姑蘇臺前秋氣孤五羊城下煙疎疎
此時此景真相似獨少扁舟歸釣魚宰也只今成老夫
愛我不辭為此圖我今親老無可養慎勿重添反哺烏
題王子通聚禽圖(明)解縉
水禽交交樹禽語白鴈飛鳴滿洲渚愛殺林邊鷺一拳
點破汀洲半江雨燈前展卷醉又醒誰將妙筆傳丹青
細觀物理真自得吾亦結社來郊坰
題冬日聚禽圖(明)岳正
隂風吹天天欲裂混沌怕死方愁絶潛將元氣閉重淵
化工倔強時偷泄附炎物態本尋常何怪衆禽争向陽
紅毛翠鬛莫指數醉眼僅識雙鴛鴦聲噤不聞鸜鵒語目
遥空見鶺鴒忙白頭毣毣營棲息黃口飛飛恣頡頏高岡
梧桐結實未待爾招吾丹鳳凰
題枯枝寒禽畫(明)詹同
王母宴歸西海上空留青鳥羽參差黃雲苦竹江南霰
獨立寒條歲晩時
聚禽圖(明)李東陽
西塘日落秋波綠兩兩鴛鴦水中浴野鳬沙鴈忽西東
落翠棲紅亂人目鳴鳩愛雨兮鵲愛晴宿者自宿行自
行惟有白鷗忘世事朝來暮去兩無情
四禽圖(四首)(明)李東陽
樛枝老樹幽巖裏山鷓雙棲掉長尾高鳴俯搦勢不停
似向春風矜爪觜山頭錦雞金作冠身披五采成斑斕
遠從紅日霽時見更向碧山深處看人言此物真絶特
同是山禽不同格休將綠水照毛衣祇恐桃花妬顔色
空山雨過枇杷樹黃顆纍纍不知數金衣公子正多情
驚墮金丸欲飛去海榴花殘紅子新沙上鳬鷖來往頻
每從水淺花深處遥見隔花臨水人山禽關關水禽語
脈服幽期似相許莫負天晴日煖時一春江上多風雨
碧林紅葉驚飛鳥江上秋風下來早鴈去鴻辭煙水空
蒹葭落盡芙蓉老原頭鶺鴒如有知應憐歲暮得同棲
枝間戴勝聲不住應憶春園初降時山林動物各有託
野雉分明出叢薄見說豐年少網羅低飛不及高飛樂
江南山深冬日暖湖冰無澌湖水滿幽林晩徑斷人行
落盡梅花春不管山茶花發争芳菲翠翎蠟觜相光輝
煙生錦嶼寒猶戀雪滿銀塘夜未歸疎林落羽紛凌亂
回首青霄各分散溪上鴛鴦獨有情春來冬去長為伴
四禽圖(四首)(明)李東陽
鸜鵒色不如鸚鵡強向筵前學人語網羅西下隴山空
毛羽雖佳不如汝鐵衣金觜雙雕楹世間無處無弓繒
試聽内苑籠中語空誦彌陀六字名
珊瑚出海海見底誰掣長竿臨海水黑風驅霧見冥濛
化作禽飛向空起北人未熟南禽名嶺外方言如鳥聲
由來珍異非國寳須識君王却貢情
金堤柳色黃於酒枝上黃鸝嬌勝柳歌聲宛轉色娉婷
種種春光無不有春來何遲去何速回首紅顔憶騎竹急
湏攜酒聽黃鸝莫待楊花眯人目
春山潑黛青淋漓山際春禽雙畫眉山光物色兩濃淡
苦欲問春春不知古來尤物皆成怪誰遣山禽入圖畫
西京京兆今不歸林郎為了風流債
題衆禽圖(明)林俊
雲莊藏老大筆硯閱寒暑容知門外心風煙在江溆乾
坤囿萬物得氣無纖巨地幽草木深羽族良地所品局
限陶型文章異機杼一雌復一雄羣飛各儔侣天寬網
羅疎丹碧任容與臨流濯其毛飲啄如相語汗滴原上
翁卒歲無禾黍
春溪聚禽圖(明)吳寬
春溪遠發春山中一夜好雨溪流通綠波泛漲渺無際
但見桃花千樹紅鴛鴦鸂鶒何容與散亂中流錦為羽
倉庚獨似避遊人去踏花枝落紅雨草深哺子芳洲晴
葉暗仍聞求友聲展圖便有會心處放棹欲作春溪行
玄裳縞衣彼何者為戀高松倚平野莫論鴻鵠志安知
名字俱標在埤雅
楊柳雙禽圖(明)趙不易
千樹垂楊繞汴堤錦帆去後草萋萋迷樓紅粉俱塵土
野鳥逢春空自啼
題畫四鳥(四首)(明)王雲鳳
扶疎綠葉晩繽紛似染瀟湘水上雲何處飛來數聲鳥
月明幽客夢中聞
春堤何處綠絲垂管領東風千萬枝小鳥也知長愛惜
碎聲長似說芳時
東郊膏雨潤扶犂禿樹槎牙葉正齊何事省耕亡舊典
空勞此鳥一春啼
山禽何以喜為名謂向人鳴喜便生自是人聞鳴便喜
民愁不是汝無聲
提刑司勲示及瞑禽圖作詩詠之(宋)文同
朱華盛發穿疎竹寒枿齊枯徧野磯大雪蔽天方亂下
衆禽争地各相依非公好事誰能得此畫如今自已稀
試待晴明挂軒壁定開羣眼一時飛
鄭先覺幽禽照水扇頭(元)元好問
臨水華枝淡淡春水光華影兩無塵風流一枕西園夢
惆悵幽禽是故人
馬賁秋塘水禽圖(元)袁桷
古木荒陂澹澹秋禽鳬高下意夷猶似憐天際南飛鴈
年去年來不自由
黃居寳湖石水禽圖(元)袁桷
峨嵋雲疊翠凄迷更著層峰小殿西誰信蜀王辭劒閣
鴛鴦飛盡杜鵑啼
周增水塘秋禽圖(元)袁桷
蘆葦蕭蕭秋水清拒霜迎日鬭紅英鵁鶄屬玉体驚訝
歲晩江天得共行
錢生幽禽圖(元)范梈
誰人剪下碧梧枝誤落西風粉墨池立斷小禽飛不去
朝陽何事鳳鳴遲
題江濤白鳥圖(元)李祁
白鳥颺風了不驚洪濤如雪去無聲君看半幅滄江水
中有滔滔萬古情
題雪禽(元)李祁
幽禽棲穏棘枝低黯淡江天雪四圍明日郊原晴爛漫
好尋芳樹弄毛衣
題王若水幽禽圖(元)潘純
花間幽鳥愛幽棲揀得春風最好枝只有江南王若水
白頭描寫似徐熙
題畫叢竹幽禽(元)陳樵
露節老愈蒼煙叢寒更碧野鳥何處來點破九秋色
題棘禽筠石圖(送高霞還玄元館)(元)倪瓚
煙雨蕭蕭墨未乾幽禽枝上語春寒玄元館裏多筠石
飯飽臨池自在看
題趙松雪迷禽竹石圖(元)仇遠
錦石傾欹玉樹荒雪兒無語戀斜陽百年花鳥春風夢
不是錢塘是汴梁
題竹根小禽圖(明)劉基
竹露無聲墜碧柯小禽相對啄秋莎江湖鴈鶩肥粱稻
矰繳連天雨霧多
雪竹山禽圖(二首)(明)解縉
雪壓篔簹翠葉低文禽聲寂不聞啼上林春好無情到
荆棘叢卑只共棲
翠竹寒消雪未收雙棲夢醒更何求君王六合皆靈囿
飲啄飛翔得自由
竹禽圖(為胡君賦)(明)吳寬
江南煙雨竹枝低一箇子規枝上啼日暮不湏啼更急
行人初到秣陵西
春鳥圖歌(明)劉昌
王生手持春鳥圖勸我試作春鳥歌鳳凰不來碧梧老
喧啾奈此春鳥何黃鸝巧言紫燕舞名花掩冉薰天和
一雙飛起白練帶紛紛引類無空柯畫眉黃口弄妖麗
白頭何事猶奔波瑶池蟠桃實如斗春光似比人間多
青鸞無信靈鵲遠驚波杳渺生銀河天孫欲渡未可得
歲月鼎鼎成蹉跎何為一朝亦下集争雄鼓態翻巢窠
不知帝履仁祝網反說臣尉門張羅嗚呼我歌止於此
仙人黃鶴當來過
題睡鳥圖(明)黃希英
春風媚桃李百鳥正嚶呦爾獨高眠穏應知到白頭
題畫翎毛(元)貢性之
莫怪幽禽雪滿頭多情只為海棠愁開元宫裏千株錦
一夕西風起碧秋
題梧桐折枝翎毛圖(明)劉基
瓊柯碧葉兩參差又是西風白露時鳳鳥不來嘉實晩
小禽銜上最高枝
四景翎毛(二首)(明)吳希賢
露濕湘桃色更殷枝頭啼鳥曉風寒數聲隠隠穿花去
惆悵傷春人倚欄
凍雀聲中梅正花春風入夜著山茶怪來巧鳥多情思
白雪梢頭醉絳霞
題翎毛(明)陳達
千葉桃花碧暎堤幽禽斜傍一枝低却憐春亦年年别
故向遊人著意啼
題蕭尹翎毛(元)莊㫤
幽鳥啼自哀秋風竹枝怨哀怨情豈勝月明寒影亂
題翎毛小景(明)錢宰
紅子秋樹老黃花晩節寒幽禽雙白頰托爾一枝安
長安縣後庭亭看畫(唐)王建
水凍橋横雪滿池新排石笋繞笆籬縣門斜掩無人吏
看畫雙飛白鷺鷥
題畫(二首)(宋)張耒
敗蘆浸水凍灘沙朔雪隨風亂綴花濕翅老鴻鳴未起
暮雲山色暗天涯
蒼蒼老石守寒叢雪灑林鳩美睡中鶉傍陳根飢更啄
雀棲高枿瞑愁風
題惠崇畫(春夏秋冬四首)(宋)晁補之
東風回江上渚何處來雙白鷺灼灼岸間桃依稀蘭杜
苗一銜湍瀨鱗一下青林梢瀟湘綠水春迢迢
老柳無嘉色紅蕖羞脈脈宛在水中洲雙鵝羽蒼白何
須玩引頸顛倒寫經墨惟應一臨流當暑袗絺綌
一鴈孤風乍臨渚兩鴈將飛未成舉三鴈羣行依宿莽
蘆花已倒江上風雲閒分飛那可同
天高靄靄雲昏江闊霏霏雪繁渚下鴨方遠泛枝間雀
不聞喧鄙夫此志相依生涯稊稗同微欲具沙邊短艇
波濤歲晩人稀
題宗室大年畫扇(二首)(宋)晁補之
鸜之仍鵒之爾名今是非人言不踰濟何事滿苔磯
西風入叢竹慘澹帶秋隂驚起中泜鴈衡陽萬里心
題宣和御畫(宋)王庭珪
玉鎖宫扉三十六誰識連昌滿宫竹内苑寒梅欲放春
龍池水暖鴛鴦浴宣和殿後新雨晴兩鵲飛來向東鳴
當時妙手貌不成君王筆下春風生長安老人眼曾見
萬歲山頭翠華轉恨臣不及宣政初痛哭天涯觀畫圖
觀李氏畫(宋)王庭珪
壁間冥冥雲塞川細看幻出江湖天寒鴉雪壓凍不喧
沙尾忽有瀟湘煙黃蘆碧草鴈初下畫此千金不當價
為君覓紙一題詩詩不能工且觀畫
觀德亭畫壁(宋)郭祥正
畫手非工本亦佳四時景物寓天涯最憐荷折秋容晩
雙鴈徘徊下軟沙
戲書秋景小屏(宋)僧道潛
黃蘆敗葦兩三叢彷彿江湖在眼中鴈鴨驚呼緣底事
一時昂首立秋風
袁顯之扇頭(元)元好問
雙鷺聮拳只辦愁枯荷折葦更窮秋風流綠影紅香底
好箇鴛鴦不自繇
題畫(四首)(元)牟巘
天氣融和凍已開桃花浪暖亦佳哉人生辦取東南尉
底用一雙鸂鶒來
多情宛頸兩鴛鴦貪趁湖心浪裏香散髮幽人休蕩漿
夜深花露濕衣裳
金飇争放木芙蓉蘸影清波分外紅玉立前庭一公子
風標不與俗人同
積雪凝寒不肯融梅花佇立待春風嫩波正比鴨頭綠
厚葉休嗤鶴頂紅
題錢舜舉畫(元)黃溍
鳥雀鷹鸇皆羽族強之食乃弱之肉兩雀亦分弱與強
一遭搏噬一高翔畫師描貌勞意匠詩人見畫齊惆悵
人間萬事無不然雞蟲得失安足言
題畫(三首)(明)陳憲章
紅錦裁衾翠織衣一般文彩見雍熙綠隂蒼樹無人伴
閒看東風燕子飛
暫逼煙江野鳥儔忘機正好共沉浮不湏堅傍高枝立
為惜濃隂自白頭
芙蓉香冷越江湄呼得瀟湘伴侣歸日暮水寒棲不定
離羣更傍五雲飛
題林良為朱都憲誠菴先生寫林塘春曉圖
(明)陳憲章
煙飛水宿自成羣物性何嘗不似人得意乾坤隨上下
東風醉殺野塘春
御定歷代題畫詩類卷九十九
