欽定四庫全書
御定歴代題畫詩類卷三十三目錄
故實類
方方壺倉頡作字圖(元鮮于樞)
堯民圖(元劉因)
堯民圖(元王惲)
堯民圖(元袁桷)
題劉紫微堯民野醉圖(元元好問)
堯民醉歸圖(元吳師道)
擊壤圖(明楊慎)
巢父飲牛圖(元王惲六首)
許由擲瓢圖(元元好問)
許由棄瓢圖(元劉因二首)
許由棄瓢圖(明程敏政)
巢由圖(元華幼武)
題巢由圖(明張鳳翼)
有虞鼓琴(元王惲)
大禹泣辜圖(元王惲)
題伊尹耕革圖(元貢師泰)
題傅巖圖(明丘濬)
題磻溪垂釣圖(唐羅隱)
題太公釣渭圖(明劉基)
太公釣魚圖(明陳昌)
渭水非熊圖(明程敏政)
題牧野圖(明張鳳翼)
題夷齊采薇圖(元錢惟善)
采薇圖(元盧摯)
豳風圖(元劉因二首)
題豳風七月圖(明錢龍錫)
豳風圖(明董其昌)
旅獒圖(元王惲)
題分金圖(明丘濬)
寗戚叩角圖(元王惲)
挂劒圖(明顧璘)
聞韶圖(金楊雲翼)
燕居圖(元劉因)
題龍眠孔訪萇弘(元程鉅夫)
夫子去魯圖(元陸仁)
夫子聽琴師襄圖(明陳顥)
夫子學師襄琴圖(明姚綸)
泣麟圖(明陳顥)
孔子泣麟圖(明丘濬)
曾點扇頭(元劉因二首)
子路問津圖(元王惲)
子貢見原憲圖(元鄭元祐)
子貢見原憲圖(明吕㦂)
子貢見原憲圖(明班惟志)
漢隂抱甕圖(金段成已)
子期聽琴圖(元劉因)
題招文攜琴圖(元歐陽玄)
題交甫解珮圖(明楊慎)
楚漁父渡伍胥辭劒圖歌(元傳若金)
伍子胥渡江圖(明張寧)
應制題王朏畫吳王納涼圖(元虞集)
題吳王納涼圖(元陳旅)
吳王納涼圖(元甘立)
吳王夜宴圖(元真桂芳)
題吳王納涼圖(明袁凱)
跋范蠡歸湖圖(元王惲)
題范蠡歸湖圖(元趙孟頫)
范蠡歸湖圖(明程敏政)
題范蠡泛舟圖(明張鳳翼二首)
豫讓邀襄子圖(元王惲二首)
田稷還金圖(明王珉)
田稷還金圖(明謝實)
田稷還金圖(明趙季行)
田稷還金圖(明趙能)
田稷還金圖(明李雍)
田稷還金圖(明曹杰)
跋墦間圖(元王惲)
曳龜圖(元王惲)
孫陽相馬圖(元王惲)
題毛遂執劒圖(元周砥)
題趙王夜宴圖(明袁凱)
屈原卜居圖(元王惲二首)
屈原漁父圖(明陳昌)
伯時畫九歌(金趙秉文)
九歌圖(元程鉅夫)
書李伯時九歌圖後(元吳澄)
題離騷九歌圖(元柳貫)
來任卿去官歸蕭山愛元人九歌圖為作(明湯顯)
(祖)
御定歴代題畫詩類卷三十三目錄
欽定四庫全書
御定歴代題畫詩類卷三十三
故實類
方方壺倉頡作字圖(元)鮮于樞
石間點筆撚吟鬚雄覽江山為發舒脱口欲令神鬼泣
臨池清逼右軍書
堯民圖(元)劉因
臯䕫遺像凛猶存更比凌煙意氣真但使尊前有如此
不慚只作許由鄰
堯民圖(元)王惲
日出漁田日夕歌蠶衣耕食樂天和細思歷象星辰外
帝力於人更有何
堯民圖(泰定甲子題)(元)袁桷
衢尊深酌舞蹁蹮鼓腹行歌樂自然共道帝堯新紹運
九州重見上元年
題劉紫微堯民野醉圖(元)元好問
蒼苔濁酒同歌呼白鬚紅頰醉相扶堯時皇質未全散
不論朝野皆歡娛望雲雲非雲就日日非日先秦迂儒
強解事極口譽堯初未識堯民與酒同一天此外更誰
為帝力仙老曾經甲子年戲將陳迹畫中傳山川淳樸
忽當眼迴望康衢一慨然不見只今汾水上田翁鞭背
出租錢
堯民醉歸圖(元)吳師道
騎行巾服俱非古儀狄以前誰飲醇寫出太平真樂意
陶然如此即堯民
擊壤圖(明)楊慎
陶唐天子調八風鳳儀獸舞明廷中誰知鼓腹行歌者
復有山中擊壤翁短袖單衣露兩肘野狀邨容不自醜
掀髯笑傲肩相隨共道帝力我何有柳谷餞日暘谷賓
老翁那記晨與昏一作一息有出入時耕時鑿無冬春
蓂莢開殘又朱草生來未識平陽道海隅赤日燒九州
寰中息壤汨洪流已見天戈揮丹浦更聞風伯殪青丘
老翁其間百不憂直從紅顔到白頭君不見許由逃堯
勞步履巢父洗耳汚清泚華封老人費言辭康衢小兒
強解事姑射丰姿雖可珍神仙髣髴信難真君看擊壤
干年後多少行歌帶索人
巢父飲牛圖(六首)(元)王惲
巢由真隱本同儔細論吾巢節更優老㹀渴來何所擇
徑須牽避是非流
濁泥常恐汚吾牛特地駈來飲碧流縱使許由辭位去
汗顔終是對宸旒
耕田鑿井不知勞長恐逃名未得逃最喜帝堯平治事
一犁春雨滿江臯
徵庸禪讓兩無心驅飲時過碧澗潯若見後人牛喘事
入山惟恐不幽深
舜受堯傳兩不聞最憐牛力晩來新一鞭了却東臯事
潁水箕山分外春
苦訝箕山易所操雖辭堯讓匪吾曹桐江江上垂綸客
一樣清風萬古高
許由擲瓢圖(元)元好問
不知黃屋不知堯喧寂何心計一瓢我是許由初不爾
只將盛酒杖頭挑
許由棄瓢圖(二首)(元)劉因
堯天萬古大無鄰何地容君作外臣莫占箕山最深處
後來恐有避秦人
人間洪水正横波堂上南風入浩歌兩耳區區無著處
一瓢孰與萬幾多
許由棄瓢圖(明)程敏政
心寂何妨響萬瓢棄心生處勝狂濤耳塵暫滅心塵起
却恐先生見未高
巢由圖(元)華幼武
聞讓洗其耳擇流飲其犢如何跖之徒貪心恒不足
題巢由圖(明)張鳳翼
休論洗耳誰氏莫問棄瓢何年巢許自甘遯世唐虞豈
有遺賢
有虞鼓琴(趙霖筆)(元)王惲
逑匹誰如帝子崇和鳴還與五絃同異時愠解吾民阜
本自君王正始功
大禹泣辜圖(元)王惲
真淳氣散不復古科條漸似秋荼深道逢胥靡漣洏泣
灼見當時罪已心
題伊尹耕莘圖(元)貢師泰
碧海晝沸白日淪禹鼎欲徙湯網仁長繩短垂行蹩&KR0887;
驅牛獨耕莘野雪有時仰面一長吁青天漫漫風烈烈
身居畎畆堯舜心忍看民生墮昏沈乾坤闔闢係出處
幡然起作商家霖先農有詩亦有譜後世南陽詠梁父
題傅巖圖(明)丘濬
何事君王感夢頻騎箕天上有星辰自從版築形求後
惟見丹青畫美人
題磻溪垂釣圖(唐)羅隱
吕望當年展廟謨直鈎釣國更誰如若教生在西湖上
也是須供使宅魚
題太公釣渭圖(明)劉基
璇室羣酣夜璜溪獨釣時浮雲看富貴流水淡鬚眉偶
應非熊兆尊為帝者師軒裳如固有千載起人思
太公釣魚圖(明)陳昌
炮烙煙生醢鄂侯人心天命已歸周如何未入非熊兆
尚向磻溪下直鈎
渭水非熊圖(明)程敏政
落日秋風渭水湄天教西伯共心期憑誰敢道鷹揚勇
鶴髮漁翁有此竒
題牧野圖(明)張鳳翼
風塵高牧野殺氣暗全軍百六當龍戰三干出虎賁旌
旗揮落日鼓角動寒雲知有磻溪老鷹揚翊聖君
題夷齊采薇圖(元)錢惟善
海濱二老共歸周叩馬鷹揚似不侔寂寞西山采薇後
清風未許屬巢由
采薇圖(元)盧摯
服藥求長年孰與孤竹子一食西山薇萬古猶不死
豳風圖(二首)(元)劉因
畫裏春風在眼前詩中雅意若為傳憑誰更譜絃歌了
細味周家八百年
惟願將身入畫中野人何敢夢周公一區共買横渠上
儘有新詩續正風
題豳風七月圖(明)錢龍錫
國本民生繫深思草昧存淳風懷墐戶美俗寫朋尊卜
洛從何始承邰信有源艱難開聖主告誡切文孫拭目
丹青麗賡歌雅什温思隨工瞽誦欣望闢虞門
豳風圖(明)董其昌
玉書金簡不足異布帛菽粟真文字宛委驚開先代藏
詩中盡繪農桑事憶昔章皇全盛時堯水湯乾德不知
千倉萬箱陳陳積祁寒暑雨誰其咨田畯女紅歌帝力
帝軫民艱情不極因披承旨圖豳風親灑宸章賦閔農
田家作苦非一狀深耕薄穫何煢煢犁頭風雨生綃幅
餘音散入春桑曲但識宫中錦繡香争知陌上蠶繅促
種苗鹵莽應無功提筐飼蠶勞亦同天文似雨倉頡粟
機杼還凌雲漢工曾聞姬滿歌黃竹明河霓羽紛相逐
詎舉三推占籍田肯憐四月新絲熟大哉竹簡羽陵書
可信農桑足開國曲阜遺履烏號弓精光噴薄摩玄穹
願將裝御連屏疊率祖彌增聖道隆
旅獒圖(元)王惲
厖然纖氄褐毛鮮閃閃蒼精照帝軒誰為此監楊得意
一言曾達漢文園
何人刺繡旅獒圖慘澹風煙較獵餘不寶珍竒安遠邇
至今人味召公書
題分金圖(明)丘濬
多取不為貪多與匪云讓丈夫相知心豈在黃金上
甯戚叩角圖(元)王惲
舜受堯傳老不逢商歌愁絶國門東小哉恨煞夷吾器
竟列齊桓五霸中
挂劒圖(明)顧璘
延陵公子有道者義氣千秋動華夏去時寶劒心許君
死後仍來懸墓下白日青天一片心豈因生死惜千金
寄信反覆輕薄子三步腹痛休哀吟
聞韶圖(金)楊雲翼
千古神交寄至音聞韶想見聖人心容聲便落筌蹄外
後學休從肉味尋
燕居圖(元)劉因
伊川門外雪盈尺茂叔窗前草不除要識唐虞垂拱意
春風原在仲尼居
題龍眠孔訪萇弘(元)程鉅夫
聖人何常師小技亦有道至今圖畫中若聽文王操
夫子去魯圖(元)陸仁
遲遲兮去魯居是邦兮爰念父與母臨沂泗兮未濟望
龜山兮有渰其雨津則有舟兮車則在道先王軌轍兮
孰履其武道之不行兮命矣夫周旋天下
夫子聽琴師襄圖(明)陳顥
蒼姬尚文治叔世生宣尼立教以垂憲天縱聖哲姿師
襄何許人冠裳肅威儀援琴得高趣揮手調朱絲悠悠
太古音不藉言與辭松隂白日永蕭瑟生涼颸一彈萬
慮息再彈心曠怡樂與二三子聽之忘神疲世遠不可
作此音知者稀撫圖三歎息長吟寄遐思
夫子學師襄琴圖(明)姚綸
周衰樂廢缺正聲幾湮沈苟無獨識者世遠將焉尋所
以孔夫子俛學師襄琴初彈猗蘭操再鼓文王音至和
格鳥獸蹌舞娛人心此圖寫遺意高山流水深披玩發
長慨視古猶視今
泣麟圖(明)陳顥
詩亡春秋作姬政日就隳麟也本仁獸出焉非所宜夫
子因感傷臨風涕交頤畫史載遺蹟千古興嗟咨方今
聖人出端拱致無為豈獨麟瑞世鳳凰亦來儀往事勿
復論作詩頌明時
孔子泣麟圖(明)丘濬
麟之來也胡為哉宣尼一見掩袂哀因茲託始一王法
千年大義從此開吁嗟爾麟盍來生此文明世親際聖
人在天位若使宣尼重見之歡欣贊誦將何如
曾點扇頭(二首)(元)劉因
晉楚英雄管晏才當時真眼尚誰開狂生攜著魯兒子
獨向舞雩風下來
獨向舞雩風下來坐忘門外欲生苔歸時過著顔家巷
說與城南華正開
子路問津圖(元)王惲
轍環天下老於行二子相忘不輟耕休謂聖賢分二致
本來出處不同情
子貢見原憲圖(元)鄭元祐
窮通由命不由人結駟來窺甕牖春富貴不淫貧賤樂
山青雲白水粼粼
子貢見原憲圖(明)吕㦂
賜誠不在原思下晩歲曾聞性命微未必駟車辭見後
始知貧富諂驕非
子貢見原憲圖(明)班惟志
貨殖雖師名退思容有辨如何司馬遷於憲却無傳
漢隂抱甕圖(金)段成已
鑿井為畦並漢臯區區抱甕不辭勞古人伎倆今人笑
舉世師師尚桔橰
子期聽琴圖(元)劉因
琴瑟自吾事何求人賞音絶絃真俗論不是古人心
題昭文攜琴圖(元)歐陽玄
孺子攜琴未去弢兩翁山水偶相遭知音已置虧成外
到底昭文不鼓高
題交甫解珮圖(明)楊慎
交甫之楚遊息影依喬木道逢兩仙姝逍遙漢臯曲星
宿綴明璫雲霞裝魅服婉孌蕩熒魂花豔驚凡目目隨
韤塵揚魂與芳風逐結夢擬陽臺交辭同阿谷榮華橘
是柚貞芳笋成竹江永不可方微波春自綠
楚漁父渡伍胥辭劒圖歌(元)傅若金
江有阻兮路有岐時將迫兮來何遲子弗渡兮我心悲
既渡子兮我何以劒為吁嗟行兮子毋我疑
伍子胥渡江圖(明)張寧
壯氣横空欲吞楚半夜函關出虓虎城中追騎若行雲
泉下孤臣淚如雨江頭立馬寒颼颼江神吐泣皇天愁
捐軀甘作異鄉鬼誓死肯忘同天讐何來父老傷羇阻
艤櫂招搖夜相渡百金寶劒辭不收萬石功名草頭露
雄兵一旦下吳臺楚國山河半草萊舊主巳隨烽火遯
將軍猶入故宫來秦庭泣血昭王返白苧歌長越兵遠
夫差夜飲欲烹龍句踐宵衣正嘗膽零落鴟夷百戰身
姑蘇麋鹿謾傷神君看楚郢鞭尸客應是吳門抉目人
應制題王朏畫吳王納涼圖(元)虞集
雨過太湖上風生響屧廊紅綃拂几席白苧製衣裳朱
光淪厚地明月在高堂何以保玉體長年樂未央
題吳王納涼圖(元)陳旅
吳王臺榭滿汀洲湖上風來暑雨收坐擁紅妝可娛老
市無赤米不教愁采蓮舟載煙岑晩響屧廊通水殿幽
歲暮甬東寧有此夜涼歌舞莫令休
吳王納涼圖(元)甘立
六月長洲水殿涼酒酣揮袖倚新妝芙蓉露泠秋雲薄
回首西風響屧廊
吳王夜宴圖(元)真桂芳
銀漏迢迢夜未晨管絃聲裏綺羅春飲闌方擁名娃睡
豈料稽山正卧薪
題吳王納涼圖(明)袁凱
微月斜侵響屧廊芙蓉清氣滿金塘鴛鴦只傍闌干宿
也愛君王水殿涼
跋范蠡歸湖圖(元)王惲
霸越高勲土苴如五湖歸隱號陶朱扁舟共載西施去
却恐時人是厚誣
題范蠡五湖(元)趙孟頫
功名自古是危機誰似先生早拂衣好向五湖尋一舸
霜黃木葉鴈初飛
范蠡歸湖圖(明)程敏政
萬頃湖光足釣絲濟川功了乞歸時安流不用旌篙楫
斂手舷頭任所之
題范蠡泛舟圖(二首)(明)張鳳翼
報吳小試計然謀不覺功成巳白頭只與西施同載去
煙波隨地著扁舟
丰茸岸柳雜汀花煙水平湖處處家豈獨謀臣能拂袖
美人亦自厭繁華
豫讓邀襄子圖(二首)(元)王惲
智氏頭顱到溺旋趙襄謹避墮空然若圖伯也非常報
合有嘉謀在死前
一言感激命為輕九死酬恩不為名千古晉陽橋下水
不應嗚咽恨無成
田稷還金圖(明)王珉
百鎰私金豈妄傳展圖三歎憶當年齊王若正田郎罪
千古誰知阿母賢
田稷還金圖(明)謝實
稷子為卿受吏金母心不納示恩深旌嘉又賴君王賜
一段高情傳至今
田稷還金圖(明)趙季行
秉鈞當國相齊宣何事貪私不赧然遺母只知金可奉
出金深賴母惟賢方慙請罪榮公賜豈料垂名玷史編
此日展圖重感歎君親恩義兩能全
田稷還金圖(明)趙能
世人誰不重黃金難得慈親識慮深子孝母賢君有德
披圖三歎激人心
田稷還金圖(明)李雍
齊宣千乘尊謨謀貴權利稷子位相國受金毒下吏嗟
哉田母賢質責能尚義子有遷善名君有懲勸志良心
易感發美政曷難致君臣務苟得甘受嬴秦制社稷今
巳墟母名恒不替
田稷還金圖(明)曹杰
公私萬古可消沈位重黃金尚逆侵楊震四知終克巳
田卿百鎰是欺心固因慈母賢如許(原本闕)致宣王義亦
深只恐史臣編不盡形圖畫軸迄如今
跋墦間圖(元)王惲
乞食歸來意有餘豈知内子涕沾襦相逢半是墦間客
底用經營畫作圖
曳龜圖(元)王惲
寓說瀾翻已自欺更堪身世兩相遺抱麟痛為東周泣
争遣宣尼不及時
孫楊相馬圖(龍眠筆)(元)王惲
昭王墓老秋蕪合虞坂人歸暮靄蒼屈産何嘗無駿足
世間能有幾孫陽
題毛遂執劒圖(元)周砥
六國争雄勢若何紛紛劒客口懸河合從不作尊王計
遂也何煩用力多
題趙王夜宴圖(明)袁凱
玉戶金釭夜未央邯鄲宫裏奏絲簧鄭姬已醉韓姬倦
誰拂君王白象牀
屈原卜居圖(二首)(元)王惲
用舍行藏聖有餘却從詹尹卜攸居乾坤許大無容處
正在先生見道疎
山林長往渺難攀死不忘君世所難邂逅去從詹尹卜
八方歴遍果何安
屈原漁父圖(明)陳昌
一從恩譴出鑾坡辭却襄王到汨羅漁父不知憂國恨
相逢但和濯纓歌
伯時畫九歌(金)趙秉文
楚鄉桂子落紛紛江頭日暮天無雲煙濃草遠望不盡
翩翩吹下雲中君九歌九曲送迎神還將歌曲事靈均
一聲吹入汨羅去干古秋風愁殺人
九歌圖(元)程鉅夫
瀟湘南下洞庭深無力能援楚國沈縱使九歌堪入畫
何人寫得放人心
書李伯時九歌圖(元)吳澄
李家畫手入神品楚賢風流清凛凛誰遣巫陽呌帝閽
為招江上歸來暾音紛紛音紛紛柱高辰遠聰不聞扶
桑初瞰海横雲司命播物泥在鈞洪纖厚薄無齊勻公
無渡公無渡衝雲起螭黿怒夜猿啾啾天欲雨天欲雨
送歸路歲晏山中採蘭杜靈修顧顧復去莫怨瑤臺神
女妒坎坎鼓進芳醑恥作蠻巫小腰舞千年往事今如
新摩挲舊畫空愴神騰身輕舉一回首楚天萬里江湖
春
題離騷九歌圖(元)柳貫
紫貝東皇席青霓北斗旗究觀神保意遑恤放臣悲有
客傳巴舞何人執籥吹楚巫千載恨憑向畫中窺
來任卿去官歸蕭山愛元人九歌圖為作
(明)湯顯祖
去意蕭然此大夫剡中溪谷世言殊傷心漁父臨湘譜
一似英皇泣舜圖
御定歴代題畫詩類卷三十三
