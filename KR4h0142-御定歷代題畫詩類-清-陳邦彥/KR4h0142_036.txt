欽定四庫全書
御定歴代題畫詩類卷三十六目錄
故實類
龐公攜家圖引(明王逢)
題龍眠曹楊讀碑(元程鉅夫)
讀碑圖(元鄭元祐)
曹娥江讀碑圖(元僧大訢)
題讀碑圖(明朱經)
管幼安濯足圖(金趙秉文)
幼安濯足圖(元劉因)
管寧濯足圖(元楊奂)
題王粲登樓圖(元楊維楨)
奉題鐵篴相公王粲登樓圖(元余日強)
題孫登長嘯圖(元趙孟頫)
竹林七賢圖(元虞集)
竹林七賢圖(元王惲二首)
題竹林七賢圖(元錢選)
竹林七賢圖(明丘濬)
竹林七賢圖(明張寕)
尤子求竹林七賢圖(明王世懋)
題竹林七賢(明陳棖)
嵇康柳下鍛圖(元鄭元祐)
仲容摘阮圖(元張天英)
習池醉歸圖(金馮璧)
醉山簡圖(宋劉子翬)
題石崇錦障圖(元朱德潤)
題金谷園圖(明劉基)
跋扇頭郝隆曬書圖(元馬祖常)
題晉劉琨雞鳴舞劒圖(元吳萊)
觀運甓圖有感(明董其昌)
投書圖(元元好問二首)
右軍書扇圖(元王惲)
右軍觀鵝圖(元王惲)
羲之籠鵝圖(明方孝孺)
題柳文範舍人畫右軍觀鵝便面(明程敏政)
題羲之墨沼圖(明魏時敏)
逸少蘭亭圖(明張以寕)
觀蘭亭修禊圖(明黃洪憲)
蘭亭修禊圖(明白圻)
蘭亭修禊圖(明袁宏道二首)
題羊欣練裙圖(元王廓)
題王晉卿畫四景(宋蘇軾)
次韻題畫卷四景(宋蘇轍)
題謝安石東山圖(宋朱子)
題趙師舜謝安遊東山圖(元虞集)
謝太傅東山圖(元王惲二首)
趙仲穆東山圖(元吴鎮)
題謝安觀山圖(元丁鶴年)
謝安遊東山圖(明吳寬)
謝太傅攜妓東山圖(明徐渭)
謝太傅奕棋圖(元王惲)
謝安對奕圖(元程鉅夫)
支遁相馬圖(金趙秉文)
題王武子相馬圖(元王惲二首)
王武子相馬圖(元范梈)
題明發所畫訪戴圖渠自有詩(宋晁說之)
答錢遜叔訪戴圖(宋吕居仁)
雪夜訪戴圖(元歐陽玄)
題子猷訪戴圖(明張以寧)
題扇面子猷訪戴圖(明黃仲昭)
子猷乘興圖(元金涓)
題子猷迴舟圖(元王惲)
題山隂回棹圖(元馬臻)
石勒問道圖(元元好問)
石勒問道圖(元王惲)
王猛捫蝨圖(宋劉子翬)
御定歴代題畫詩類卷三十六目錄
欽定四庫全書
御定歴代題畫詩類卷三十六
故實類
龐公攜家圖引(明)王逢
鴻鵠巢高林黿鼉穴深淵所以龐德公躬耕峴山田當
時劉表儕雄才黃金足置燕王臺臺成禽荒甘鴆毒醉
韝臂錦呼鷹來鷹飢受呼飽則去非熊之倫孰得馭諸
兒豚犬遺以危况復蒼生天下慮蘇嶺石鹿雙聳然霞
日絢爛芝莖鮮囊衣裹粻車連連白騾青㹀參後先舉
家相攜入長煙竟託採藥終天年至今事跡有在心無
傳嗚呼孔明不遇大耳主亦必老向隆中眠
題龍眠曹楊讀碑(元)程鉅夫
以彼禍賊深遇此智術淺道旁十六字方爾較近遠
讀碑圖(元)鄭元祐
摩挲漢鼎朵饞頤臣道為忠孝可移枉使南來五千里
越江漫讀孝娥碑
曹娥江讀碑圖(元)僧大訢
海門五月潮如山龍伯贔屓蒼蛟頑越俗輕生好巫鬼
婆娑踏舞洪濤間羣巫姣服盱獨好歌聲忽絶紅旗倒
孝娥死抱父尸出天地無情日杲杲雄詞不愧邯鄲兒
萬金莫購中郎題碑隂八字非隱語德祖有智如滑稽
豈是阿瞞不解此感媿上馬歸路迷女德猶能奮其節
壯夫氣吐萬丈霓姦雄復欲欺後世白頭猶愛漢征西
丹青似是董狐筆千年要與竹帛齊娥江新廟照江水
可憐銅雀草萋萋
題讀碑圖(明)朱經
孝娥碑在曹江濱誰其作者邯鄲淳中郎八字因贊美
後來索隱寧無人老瞞久欲窺神器既見此圖心若媿
較三十里乃遯辭姦雄實憚楊修智修乎修乎智有餘
用之治世將無如露才揚已古所忌况復漢賊基黃初
今我憮然觀繪墨懷賢為爾傷雞肋研磨銅雀臺上瓦
點染霜毫動秋色絶妙好辭天下無異代讀碑傳作圖
長歌落日西風起酒酣擊缶聲嗚嗚
管幼安濯足圖(金)趙秉文
道喪何人識重輕白頭不作魏公卿滄浪濯足知君意
濁水那能凂我清
幼安濯足圖(元)劉因
漢家無復雲臺功平生不作大耳公眼中天意鏡中語
此身只有扁舟東關東諸公亦英雄百年能辨山陽封
歸來老柏號秋風世事悠悠七十翁乾坤故物兩足在
霜海浮雲空復空無刀可斷華太尉有死不為丕太中
丹青皂帽凜冰雪高山目送冥飛鴻為問蘇家好兄弟
萬古北海誰真龍
管寧濯足圖(元)楊奐
踏遍遼東未是癡藜牀穿穴只心知好留一掬黃泥水
墁却曹郎受禪碑
題王粲登樓圖(元)楊維楨
臨洮水涸銅人毁西園青青草千里秦川公子走亂離
瘦馬疲童面如鬼俊君威名跨海南虎視走鹿何眈眈
可憐膝下盡豚犬誰復大厦收楩楠落月樓頭髀空拊
目斷神州隔風雨平生不識大耳公座上客歸丞相府
春深銅雀眼中蒿攬涕尚復思登高江山破碎非舊土
版圖何日還金刀荆臺高樓已荆棘丹青寫賦工何益
君不見袁家有客能罵賊將軍頭風重草檄
奉同鐵篴相公賦王粲登樓圖(元)余日強
建安文章應劉陳通脱亦有王公孫長安西行白日匿
漢陽人依劉俊君漢陽偷安無遠略王孫坐覺荆州窄
英雄固當擇所歸作掾終慙座上客北風蕭蕭吹素心
北望杳隔荆山岑魏官牽車出關遠銅華蝕風驚春深
秋來滿眼生禾黍江山重感非吾土憑軒作賦抑何心
猶是黃初非典午君不見當時奴視賣履翁矯矯文舉
真如龍
題孫登長嘯圖(元)趙孟頫
在澗幽人樂考槃南山白石夜漫漫空林無風萬籟寂
長嘯一聲山月寒
竹林七賢圖(元)虞集
瞻彼修竹下臨清流文石偃隄華松蔭丘植表界壤翦
茅宅幽梁度高巘臺隱中洲方牀讀書異宫同休詠歌
相聞觴豆相求或蒔名藥或釣游鯈課藝嘉植坐思遠
遊濯纓微波看雲良疇逸而不放儼而自修泰哉沮溺
邈乎巢由按圖以觀永宜春秋孰若五君遺其故疇糟
粕塵世高蹤莊周我懷古人遯而違憂安得揮絃以招
湛浮
竹林七賢圖(二首)(元)王惲
森森煙玉太行秋七子徜徉結勝遊笑殺阿戎真俗物
出山能幾執牙籌
魏晉清談倡若徒永嘉東播洛為墟大書不削陽秋筆
更著丹青詫隱居
題竹林七賢圖(元)錢選
昔人好沉酣人事不復理但進杯中物應世聊爾爾悠
悠天地間媮樂本無媿諸賢各有心流俗無輕議
竹林七賢圖(明)丘濬
太行之陽修竹林昔賢於此閒登臨江山如故遺蹟在
空有清風傳至今晉人曠達尚玄語棄置禮法胡如土
神州陸沉二百年當時豈但王夷甫
竹林七賢圖(明)張寧
深竹暗浮煙羣公樂事偏高情動寥廓清論入微玄豈
是巢由侣何如沮溺賢其誰匡典午勲烈照遺編
尤子求竹林七賢圖(明)王世懋
河内構崇基景文弱皇祚達人鍳幾先沉酣遠世路把
臂命儔侣齊心諧所慕開襟蕩幽思倚篠託貞素英英
嵇阮姿便便山公度劉生槖玄關秀也協真悟仲容既
同調安豐復軒舉忘年在冥心日日自成趣聚散會有
窮金石交未蠧追舊黃公壚興哀山陽賦絲肉無留聲
淇園今非故執鞭莫余從風流或可泝
題竹林七賢(明)陳棖
河内衣冠勝會同竹林高興自無窮野橋翠滴諸山雨
石几凉生六月風身外功名争似酒閒中歲月任飛蓬
可憐遺跡銷沉後錯把丹書付畫工
嵇康柳下鍛圖(元)鄭元祐
何所聞而來不妨柳下鍛何所見而去魏鼎不復㸑哀
哉志士千古心有鎚弗鍛躍冶金
仲容摘阮圖(元)張天英
林中長憶仲容賢水㡳龍吟阮上絃彈破白雲飛不去
化為磐石已千年
習池醉歸圖(金)馮璧
襄漢方屯十萬兵習池日往不曾醒紛紛誤晉皆渠輩
何獨王家一寧馨
醉山簡圖(宋)劉子翬
倒載山公豈酒狂羣兒拍手峴山旁汗青等是虚名耳
不把雲臺換酒鄉
題石崇錦障圖(元)朱德潤
洛陽金谷園中花雕玉為闌繡作遮琉璃器多出珍饌
瑪瑙街長行鈿車椒房塗香貯歌舞曳珠珥翠籠輕紗
珊瑚扶疎三四尺王羊貴戚争豪奢那知花淫風雨妒
古來山澤生龍蛇嬋娟墜樓寶珈碎月明夜半啼驚鴉
題金谷園圖(明)劉基
君不見石家名園擬黃屋蜀錦作圍金作谷暖香烘日
浮紫霄冰紈火布鮫人綃燕釵十二歌白苧珊瑚玲瓏
綠珠舞月榭吹笙引鳳凰霧幄傳觴語鸚鵡爨下爉光
宵未歇樓上佳人碎瓊雪空將遺恨寄丹青留作千年
覆車轍
跋扇頭郝隆曬書圖(元)馬祖常
腹笥便便貯五經天邊夜半失文星蠧魚不覺芸香苦
肯信腸中有汗青
題晉劉琨雞鳴舞劔圖(元)吳萊
我行洛陽大道邊一雙蒼鵝飛上天惜哉春水御溝去
化作胡兒飲馬泉山前雞鳴夜欲半古劒隨身舞凌亂
白光虎躍騰雪霜神氣龍蟠貫星漢望中沙漠衣正寒
舉手顛倒髮衝冠鹿盧蹻動即千里蘭子戲成徒七盤
人生豈無志事往僅有淚疲兵獨困守劇虜翻強鷙孔
融才疎不足多袁紹衆盛空黃河代公土地仍同患段
國風塵謾負戈世間壯士但老死凍鐵沉埋何處使千
秋萬歲青金虯恨不鑄得劉并州
觀運甓圖有感(明)董其昌
壁紀滄洲勝圖開白社清俱為豐歲寶詎有惜隂情運
甓神誰寫先鞭意不輕賭棋真賤戲抱甕豈嘉名談麈
嗤王謝紆籌似孔明直令披畫者忼愾請長纓
投書圖(二首)(元)元好問
一束空書不療飢浮沉隨水恰相宜醫家藥楮輕抛却
却是洪喬見事遲
屈作書郵未肯心百函隨水聽浮沉虚名㡳用寒溫問
却是洪喬最賞音
右軍書扇圖(元)王惲
王謝當年奕世豪東山逸興更滔滔不應經略中興志
留在書名與日高
右軍觀鵝圖(元)王惲
照眼雙鶂引頸來胷中妙思與之偕寥寥尚友千年後
只有涪翁識此懷
羲之籠鵝圖(明)方孝孺
内史清真江海情每將高誼動朝廷平生却被能書誤
更為鵝羣寫道經
題柳文範舍人畫右軍觀鵝便面(明)程敏政
晉帖紛紛逐逝波畫中徒見右軍鵝家雞亦有臨池興
未必元和媿永和
題羲之墨沼圖(明)魏時敏
風流晉右軍千古播清芬羽客鳴寒磬留人坐白雲鷗
波生筆陣墨沼亂鵝羣却笑曾書破羊欣白練裙
逸少蘭亭圖(明)張以寧
蘭亭佳處憶曾過已較前人感慨多修竹茂林今在否
畫中一看意如何
觀蘭亭修禊圖(明)黃洪憲
夙昔秉微尚縱情寄丘壑晞髮會稽陽俯觀但寥廓蘭
亭被荒丘羣賢不能作風生松下寒月出雲下薄觴咏
已無歡墨妙虚有託崇峻迹未殊清朗又如昨彭殤誰
見齊庶幾達者樂
蘭亭修褉圖(明)白圻
飛觴泛水集羣賢文采風流自往年静裏披圖懷勝事
一川新綠鎖輕煙
蘭亭修禊圖(二首)(明)袁宏道
分别層溪與遠巒天章寺裏雨中看會稽内史風流甚
賴得中朝有謝安
石搨誰知定武訛錠紋猶識舊宣和憑君莫話冬青樹
添得青山淚許多
題羊欣練裙圖(元)王廓
棐几箱明麝墨輝練裙冰縞筆尤竒不知夢近天門否
却怪龍蛇繞足飛
題王晉卿畫四首(宋)蘇軾
山隂陳迹
當年不識此清真強把先生擬季倫等是人間一陳迹
聚螡金谷本何人
雪谿乘興
谿山雪月兩佳哉賓主談鋒夜轉雷猶言不見戴安道
為問適從何處來
四明狂客
毫端偶集一微塵何處谿山非此身狂客思歸便歸去
更求敕賜枉天真
西塞風雨
斜風細雨到來時我本無家何處歸仰看雲天真蒻笠
旋收江海入蓑衣
次韻題畫卷四首(宋)蘇轍
山隂陳迹
卧對郄公氣已真晚依丘壑更無倫不須復預清言侣
自是江東第一人
雪谿乘興
亟往遄歸真曠哉聾人不信有驚雷雖云不必見安道
已誤扁舟犯雪來
四明狂客
失脚來遊九陌塵故溪何日定抽身便同賀老扁舟去
巳笑西山鄭子真
西塞風雨
雨細風斜欲暝時凌波一葉去安歸遥知夜宿鮫人室
浪卷波分不著衣
題謝安石東山圖(宋)朱子
家山花柳春侍女髻鬟綠出處亦何心晴雲在空谷
題趙師舜謝安遊東山圖(元)虞集
太傅東山杖屨行總將憂患託高情獨尋窈窕開瑶席
雙引娉婷韻玉笙春雨松間殘奕冷秋風江上暮塵生
三分籌策頻煩甚惆悵雲霄一羽輕
謝太傅東山圖(金黎陽李公泰筆)(二首)(元)王惲
鳳沼春間湛綠波未容絲竹醉巖阿儘能經濟蒼生了
七寶莊嚴未是過
秦兵一埽兩淮清桓氏微來晉鼎平况復中年正多感
未妨雲壑寄高情
趙仲穆東山圖(元)吳鎮
東山為樂奈蒼生望重須知亦累情蠟屐春來行更好
桃花洞口笑相迎
題謝安觀山圖(元)丁鶴年
欲為蒼生起神州未可還籌思保江表安若會稽山
謝安遊東山圖(明)吳寬
東山高卧如龍蟠天下蒼生望謝安徵書再下幡然起
五十不妨初作官征西將軍姓桓者致我胡為居幕下
新亭狎視猶小兒流汗何人面如赭北兵百萬次淮淝
别墅與客方圍棋捷書已至未終局江上阿玄班我師
高懷磊落多長技誰識向來遊戲事後世風流強慕之
登山也復攜歌妓
謝太傅攜妓東山圖(明)徐渭
聞道東山賭墅年胭紅粉白兩嬋娟主人出畫催題急
好下真真付墨妍
謝太傅奕棋圖(元)王惲
勝負胷中料已明又從堂上出竒兵怡然一笑文楸裏
未礙東山是矯情
謝安對奕圖(元)程鉅夫
晉代衣冠不可尋空餘畫史筆間心東山絲竹西州淚
却是羊曇恨最深
支遁相馬圖(金)趙秉文
支郎天機深世故一馬中向來蔬筍氣寓物一洗空眼
前無騏驥遠目送歸鴻僧中有良樂萬里籋雲風
題王武子相馬圖(二首)(元)王惲
玉華吹散滿身雲掣電追風隱駿奔好尚祇誇毛骨異
不思戎馬在東門
駑駘安分老青騶騄駬論才白璧酬相馬只今誰伯樂
解教駑驥兩垂頭
王武子相馬圖(元)范梈
偶然來廏吏喚作九方臯毁譽依名立周旋逐物勞神
馳風電足眼冷雪霜毛事有遭逢者騏驎固自高
題明發所畫訪戴圖渠自有詩(宋)晁說之
扁舟雪夜興千載風流存詩畫能幽絶不似諸王孫興
多却易盡一世復何待傖父莫罵予猶且不見戴
答錢遜叔訪戴圖(宋)吕居仁
北風吹霜夜如(一作飛)雪江城草木凍欲折病夫袖手無
所為一坐臨川已三月忽蒙妙句起衰憊頓覺和氣生
毛髮公能忘機我亦倦不待曼殊見摩詰圖畫是非久
未解况保長年不磨滅請公置畫莫多求要與時人除
愛渴
雪夜訪戴圖(元)歐陽玄
雪夜操舟童僕勞偶然歸去便稱豪若為返櫂成佳趣
轉憶當時不出高
題子猷訪戴圖(明)張以寧
平生戴隱居破琴還雲嶠亦有愛竹人翛然可同調雲
溪夜回舟未見心已了乾坤澹虚白吾方領其妙
題扇面子猷訪戴圖(明)黃仲昭
入夜懷人思不禁衝寒一櫂度山隂興來歸去江雲暝
門掩千峰積雪深
子猷乘興圖(元)金涓
月照梅花雪點春小舟危坐醉中身一時為愛溪山去
本是無心見故人
題子猷迴舟圖(元)王惲
勾吳四時無正天盛寒之月猶春妍朝來一雪天地白
田父適喜争狂顛宜其佳客逸思發乘興逕上山隂船
煩襟囂慮一洗為蕭然江東名流說戴逵高談禮法殷
春雷子猷恐是虚華士竟櫂空舟夜半回
題山隂回櫂圖(元)馬臻
夜雪蕭騷入剡溪高懷忽起故人思當時興盡不回櫂
千載誰傳一段竒
石勒問道圖(元)元好問
輕比韓彭作李陽高僧早已笑君狂中原果有劉文叔
肯說鈴聲替戾岡
石勒問道圖(元)王惲
位號真來變故多普天無地不干戈養成豺豕蕭牆禍
更向伊蒲問甚麽
王猛捫蝨圖(宋)劉子翬
劇談世事灞河濱竒骨瓌姿兩絶倫却訝秦無豪傑至
坐中捫蝨定何人
御定歴代題畫詩類卷三十六
