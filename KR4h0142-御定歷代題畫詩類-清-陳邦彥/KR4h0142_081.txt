欽定四庫全書
御定歴代題畫詩類卷八十一目錄
蘭竹類
題施璘畫竹圖(唐韋遵)
方著作畫竹(唐方干)
張仲通示墨竹嗣以嘉篇豈勝欽玩聊以四韻仰
酬厚貺(宋歐陽脩)
次前韻謝與迪惠所作竹五幅(宋黃庭堅)
次韻黃斌老所畫横竹(宋黃庭堅)
謝劉提幹墨竹見遺(宋陳造二首)
趙宰雙竹(宋陳造)
陳緫管坐上贈寫竹妓(宋陳造二首)
楊道孚墨竹歌(宋吕居仁)
寺壁史侍禁畫竹(宋郭祥正)
題皮如心行囊中畫竹圖(元吳澄)
為游竹州題墨竹(元吳澄)
題李士弘墨竹(元袁桷二首)
次韻虞伯生墨竹畫壁(元袁桷)
王淡游墨竹(元袁桷)
崔白竹(元袁桷)
姚左司墨竹(元馬祖常)
姚子中墨竹(元馬祖常)
為達兼善御史題墨竹(元虞集)
李員嶠墨竹(元虞集)
題上都崇真宫陳真人屋壁李學士所畫墨竹走
筆作(元揭傒斯)
東陽送周鎮撫易戍西還周喜作墨竹(元柳貫)
次歐陽公效孟郊體看綠字韻題慶上人萬竿圖
(元李孝光)
題宋子章竹(元成廷珪)
題曇上人墨竹圖(元陳旅)
題太師贈吳學士墨竹(元貢師泰)
題王虚齋所藏鎮南王墨竹(元納)(延二首)
吳仲圭折枝竹(元姚文奐)
岳生畫竹(元鄭元祐)
題右丞相墨竹贈集賢學士吳行可(元周伯琦)
題趙魏公墨竹(元陳基)
題李光禄墨竹(元倪瓉)
題宋仲温竹枝(元倪瓉)
題宋處士竹枝(元王士熙)
題張子敬墨竹圖(元周權)
熊自得叢竹便面(元張天英)
題鄭高士畫竹(元丁鶴年)
再過江隂觀鎦琪寫竹(明汪廣洋)
題邊魯生墨竹(明張以寧)
為黃㢲成題墨竹(明劉崧)
題蕭與靖所藏古潭墨竹(明劉崧二首)
題方壺子墨竹(明林弼)
僧舍訪吕隠君為學上人題墨竹(明高啓)
茆翁畫雙竹(明高啓)
送雲門畫竹(明高啓)
趙魏公竹枝歌(明張羽)
題蘇名遠畫竹圖(明孫蕡)
王子約雙鈎竹圖(明李曄)
黃仲文寄墨竹(明藍仁)
題僧秀北宗竹深圖(明劉秩)
題王叔明墨竹(明方孝孺)
題薛澹園墨竹(明姚廣孝)
梁叔莊墨竹(明金幼孜)
早朝待漏題楊諭德竹(明王燧)
為朱仲昂題薛澹園竹(明王燧)
和曾侍講九竹圖韻(明林環)
王孟端墨竹(明偶桓)
題白巖竹(明邊貢)
題周都尉墨竹(明丘濬)
題陸寬叟竹卷(明李東陽)
題丁御史同年墨竹走筆長句(明李東陽)
題王舍人墨竹(明王仲煇)
招濟之觀吳穆寫竹(明吴寬)
為崔太卿題史都憲墨竹(明吳寬)
葉翁以叢竹分種因題墨竹謝之(明吳寬)
楊補之竹枝(明吳寬)
題姚少師畫竹即次其韻(明戴冠)
戲題子畏墨竹(明祝允明)
題章千峰畫竹(明朱諫)
題何喬年墨竹横卷(明謝廷柱)
墨川為寫竹詹生賦(明顧應祥)
鄒平王畫竹(明顧璘)
題葉繼武秋官墨竹(明陳振)
題商文毅年兄墨竹(明黃鎬)
題沈參軍竹林圖(明王世貞)
廣陵舟次題房侍御畫竹(明董其昌)
醉題萍道人墨竹(明張次仲)
為陳仲孚題薛公遠墨竹(明僧妙聲)
御定歴代題畫詩類卷八十一目錄
欽定四庫全書
御定歷代題畫詩類卷八十一
蘭竹類
題施璘畫竹圖(唐)韋遵
枯籜危根繳石頭千竿交映近清流堪珍仲寶窮幽筆
留得荆湘一片秋
方著作畫竹(唐)方干
疊葉與高節俱從毫未生流傳千古譽研鍊十年情向
月本無影臨風疑有聲吾家釣臺畔似此兩三莖
張仲通示墨竹嗣以嘉篇豈勝欽玩聊(以四)韻仰
酬厚貺(宋)歐陽脩
數竿蒼翠寫生綃寄我公齋伴寂寥不待雪霜常(一作長)
凜凜雖無風雨自蕭蕭嗟予心志俱憔悴羨子文章騁
(一作足)富饒嗣以嘉(一作佳)篇誠厚貺遠慙為報乏瓊瑶
次前韻謝與迪惠所作竹五幅(宋)黃庭堅
吾宗墨脩竹心手不自知天公造化鑪攬取如拾遺風
雪煙霧雨榮悴各一時此物抱晩節君又潤色之抽萌
或發石懸箠有阽危林梢一片雨造次以筆追猛吹萬
籟作微涼太音稀霜兔束毫健松煙泛硯肥盤桓未落
筆落筆必中宜今代捧心學取笑如東施或可遺巾幗
選愞如辛毗生枝不應節亂葉無所歸非君一起予衰
病豈能詩憶君初解鞍新月挂彎眉夜來上金鏡坐歎
光景馳我有好練絹晴明要會期猗猗淇園姿此君有
威儀願作數百竿水石相因依他年風動壁洗我别後
思開圖慰滿眼何時遂臻兹
次韻黃斌老所畫横竹(宋)黃庭堅
酒澆胷次不能平吐出蒼竹歲峥嶸臥龍偃蹇雷不驚
公與此君俱忘形晴牎影落石泓處松煤淺染飽霜兔
中安三石使屈蟠亦恐形全便飛去
謝劉提幹墨竹見遺(二首)(宋)陳造
王孫筆自徐州派戲為詩翁寫渭川眼底疎枝欹密葉
静含寒雨暝蒼煙
龍孫裊裊初辭籜鳳尾娟娟擬受風疎影向人翩欲舞
夢殘依約月庭空
趙宰雙竹(宋)陳造
兩君深結此君緣句裏蕭參墮我前筍茁便應欺瑞麥
詩成端合付雙蓮窗間儷影斜新月風處駢梢裊綠煙
會擬韓公頌連理為渠小輟枕書眠
陳緫管坐上贈寫竹妓(二首)(宋)陳造
勁節蒼梢筆底寒一天風雪與堅頑回思擁扇賓筵見
却為嬌嬈一破顔
此君寫影道機熟猶記涪翁詫子舟誰信紅衣萬鈞筆
擬分此派嗣湖州
楊道孚墨竹歌(宋)吕居仁
君不見渭川之隂臥龍横千秋貌取者誰文湖州十年
筆意閉黃壤只今妙手惟楊侯楊侯畫竹盡真跡功奪
造化令人愁滿堂回首看下筆擾擾雲煙亂晴色大叢
縱横高入雲斜風落葉秋紛紛小叢欹傾病無力旁水
長根走蒼石門前車馬汙前川何得隂風動高壁楊侯
嘻笑辭未工此意不與丹青同粉黛初無一錢費酒炙
能使千家空韈材遠寄盈屋(闕一字)我知子畫無由逢剡
溪寒藤不難致須君放手為雙叢須君放手為雙叢與
君俱隠南山中
寺壁史侍禁畫竹(宋)郭祥正
不假研磨丹與青只將墨妙奪天成始知筆力無虚實
老竹横穿棟柱生
題皮如心行囊中畫竹圖(元)吳澄
疇昔江鄉識此君清風凜凜動霜筠被誰點染移將去
也受京華半面塵
為游竹州題墨竹(元)吳澄
婀娜新梢欲拂雲糢糊沙觜舊時痕水平水落渾無定
歲歲龍兒長稚孫
題李士弘墨竹(二首)(元)袁桷
漫山桃李豔紛紛歲晩相看有此君昨夜墨池新雨過
澹煙輕埽一牎雲
碧海無塵玉作壺琅玕清淺露流珠相思忽憶侯都史
為爾疏封墨大夫
次韻虞伯生墨竹畫壁(元)袁桷
墨雲參差平地湧碧牎淅瀝寒風生截為崆峒白玉管
蟄龍夜嘯幽鳳鳴六月雪花飛上京峥嶸直與星斗平
出門忽作江海興推枕先聞金石聲
王淡游墨竹(元)袁桷
隂隂密葉鐵鈎鎖淡淡疎柯水玉簪客向流離渾老盡
臨風題筆望江南
崔白竹(元)袁桷
昔年家住篔簹谷葉葉凌雲對此同近日畫師爭斂手
垂頭疑在柳隂中
姚左司墨竹(為賈仲章尚書賦十韻)(元)馬祖常
江渚春生雨山楹夜宿雲籜鱗穿石錦節粉帶書芸玄
玉昆刀削素絲并剪分魚竿方問野鳳管已招君莫作
宣房楗還歌華澤文露零忻鶴警星度恐螢焚影似風
櫺見聲如雪幌聞裁冠終有製作屋更無氛移植驚燕
叟盤根識楚妘中郎揮墨汁宗伯侑爐熏
姚子中墨竹(元)馬祖常
高堂秋聲星滿河玄雲灑雨參差多江中頭角蛟龍子
夜風裂石將如何
為達兼善御史題墨竹(元)虞集
蜀道荒凉多古木篔簹千尺相因依小年慣見今白髮
杜宇夜啼愁不歸老可嘗作陵州守古墨蛟龍多入手
春雷每恐破壁去神鼎空令夔魅走丹丘越人不到蜀
脩葉何以能縱横内府人家爛漫寫使可見之心亦驚
江南御史龍頭客暫别那能不相憶知君深識篆籀文
故作寒泉溜崖石
李員嶠墨竹(元)虞集
河東李學士隨意倣洋州月落亭隂迥雲生谷口幽江
濤空渺渺筆墨更悠悠瀟灑西清地令人憶舊遊
題上都崇真宫陳真人屋壁李學士所畫墨竹走
筆作(元)揭傒斯
玉京灤水上仙館白雲鄉虚壁數竿竹清風生滿堂微
吟弄寒影静坐佇幽香有客仍無事澹然方兩忘
東陽送周鎮撫易戍西還周喜作墨竹
(元)柳貫
綠波浮棹去沄沄拔劒高歌日又曛有客呼鷹方習武
何人冠鶡最知文白鬚似我千莖少墨竹饒君一派分
重有雙溪溪上約揮絃同送北山雲
次歐陽公效孟郊體看綠字韻題慶上人萬竿圖
(元)李孝光
白石如白羊起跪變化速芸芸籜龍雛身與雲俱綠嗟
哉兩神物曾不受迫逐我有囊中方因之試餐玉袖中
釣鼇手十年夢漁屋鳳凰千仞姿未省一枝足自我見
此君夜夜翻凍醁蹋倒山中玉板師春風大笑成三宿
題宋子章竹(元)成廷珪
黃陵只在斷雲西苦竹叢深望欲迷帝子不歸春又晩
滿林煙雨鷓鴣啼
題曇上人墨竹圖(元)陳旅
道人赤脚蹋海石石上剪得青珊瑚一枝雲葉山牎裏
夜半月明生露珠
題太師贈吳學士墨竹(元)貢師泰
墨花飛出雙鳳凰青霞碧雲搖日光九重阿閣幾千尺
如聽羽節飛鏘鏘集賢學士瀛洲客朝回拾得連城璧
便思手把釣魚竿萬里江南秋水碧
題王虚齋所藏鎮南王墨竹(二首元)納延
帝子乘鸞謁紫清滿天風露翠衣輕閒將十二參差玉
吹向雲間作鳳鳴
金盤夜冷露流脂玉管含雲寫竹枝方士持歸東海上
月明應是作龍騎
吳仲圭折枝竹(元)姚文奐
鳳去梁王宅苔荒習氏池阿誰春雨裏得見翠蛾眉
岳生畫竹(元)鄭元祐
脩篁含雨餘枝拂清風起埽破碧玲瓏高堂淨如洗
題右丞相墨竹贈集賢學士吳行可
(元)周伯琦
相君手種雙琅玕靈根得地元氣蟠清風白晝埽隂曀
虚心勁節參雲端鳳池幽賞忽見此簫韶隠隠來鵷鸞
天真灑落運生意筆力浩瀚迴狂瀾伯夷高潔伊尹任
中立不倚世所難瀛洲老仙永為好直道相期保歲寒
題趙魏公墨竹(元)陳基
魏公仙者徒清風動千古夢斷江南春飄飄遊帝所鈞
天張樂如洞庭十二參差鸞鳳鳴歸來記得當時曲寫
作湘靈鼓瑟聲高秋素壁合蕭颯彷彿涼風起閶闔滿
天明月浸鷗波歲晏懷人霜露多
題李光禄墨竹(元)倪瓚
雲氣翛翛青鳳翎湘江鼓瑟倩湘靈壁張此畫驚竒絶
醉倒茅君雙玉瓶
題宋仲温竹枝(元)倪瓚
畫竹清脩數宋君春風春雨洗黃塵小牎夜月留清影
想見虚心不俗人
題宋處士竹枝(元)王士熙
月下參差碎玉風前宛轉青鸞曾記酒醒茶熟綠衣人
倚闌干
題張子敬墨竹圖(元)周權
翠琳瑯兮楚楚風蕭蕭兮在戶運滴水於毫端兮散淇
澳之煙雨
熊自得叢竹便面(元)張天英
漪漪綠捲鏡中天元子何須苦惡圓萬葉千枝繁不亂
化工消息儘無邊
題鄭高士畫竹(元)丁鶴年
鄭君高節士瀟灑絶人羣獨把青鸞尾山窗拂白雲
再過江隂觀鎦琪寫竹(明)汪廣洋
鎦琪素得洋州譜寫竹真如寫草書尚憶澂江舊遊地
雨中燒筍食鰣魚
題邊魯生墨竹(為汪大雅)(明)張以寧
白沙舊遊邊魯生鳳城今識汪大雅忽見此君如故人
滿室清風共瀟灑
為黃㢲成題墨竹(明)劉崧
過雨琅玕潤凌風翡翠寒何年滄海上拾得斷漁竿
題蕭與靖所藏古潭墨竹(二首)(明)劉崧
壓地欹枝重淋漓亂葉低深林春雨過似聽竹雞啼
峭直餘高節蒼寒只舊叢暮年霜雪意未可薄衰翁
題方壺子墨竹(明)林弼
方壺仙子御風還雲外珊珊響珮環吹徹鳳笙山月冷
參差玉管落人間
僧舍訪吕隠君為學上人題墨竹(明)高啓
山房竹雨過簷影靄春雲得與幽人會何殊見此君
茆翁畫雙竹(明)高啓
不學篔簹滿谷栽兩竿斜拂楚煙開應緣茆叟吹横玉
喚得雙飛碧鳳來
送雲門畫竹(明)高啓
臨池書罷換鵝文餘墨猶堪寫此君一段湘娥廟前意
淋漓秋雨共秋雲
趙魏公竹枝歌(明)張羽
趙魏公宋王孫風流白晳更能文丹青自比董北苑書
法兼工王右軍至元詔書徵草澤召見廷中推第一三
府趨朝賀得人萬乘臨軒賜顔色殿前落筆侍臣驚雞
林象郡緫知名夫人通籍宫中宴兒子承恩内裏行一
家三人書緫好天子頻稱古來少疏廣歸來有賜金張
芝閒處多章草全盛須臾那可倫百年喬木易成塵凄
涼故宅屬官府零落諸孫隨市人空留遺跡傳身後一
紙千金争買售屏風畫絶為誰收團扇書工亦何有唐
生購得墨竹枝一尺中含千尺姿若非松雪齋前見應
是鷗波亭下披曲池已平臺已壞露葉煙叢竟何在惟
有雙溪水北流至今猶遶空墻外
題蘇明遠畫竹圖(明)孫蕡
蘇郎寫竹如寫帖珊瑚為枝篆籀葉寒梢不及三尺長
遠勢直與青冥接青冥不辨西與東雲光竹色俱空濛
飛廉排山振鸑鷟霹靂迸火驚蛟龍奇搜寧獨竹色老
竹旁有石仍更好想其落筆當酒酣人間屏障愁絶倒
近時吳興趙子昂最能寫竹窮青蒼蘇郎晚出繼芳躅
湖海二妙相輝光十年不到瀟湘浦環珮空懷玉簫女
相期共泛書畫船濃墨凄迷埽煙雨
王子約雙鈎竹圖(明)李曄
王君金華人畫竹誇當代此竹乃是鈎勒之所為坐上
千人萬人愛愛君為人清拔俗興來踏遍篔簹谷籠籦
桃枝紛入眼&KR1696;&KR0034;笆篻常經目往年曾見吳門道士張
溪雲歸晚軒中事幽獨有時不作山水圖戲拈銀毫書
此竹王君筆法乃過之比似張生更神速王君寫竹能
寫形脫略粉墨辭丹青或如金錯刀或如鐵鈎鎖或如
銀幡寶勝之飄颻或若金節羽衣之婀娜或如白鳳尾
或若蒼龍漦天機逞其妙形狀何瑰奇唐時亦有蕭協
律所至清風起蕭瑟眼昏手顫藝轉工一十五莖稱絶
筆宋時亦有文湖州畫竹人推第一流能令萬籜起厓
谷出牆之梢為最優東坡作竹短而瘦别試蘢葱在林
僻玉堂多暇圖一枝更有小坡能畫石前元作者李仲
賓琅玕卓立無纖塵薊丘家世不易得父子相傳俱絶
倫吳興學士趙公子飛白之石誰能比水晶宫中春日
長移得藍枝落牎几後來又有柯丹丘大葉長梢動冕
旒天顔有喜頻賜予晚節衰颯江湖秋諸公畫竹工畫
影隔簾彷彿瀟湘景我欲鼓柁游瀟湘碧雲萬頃浮天
光美人娟娟隔秋水欲來不來空斷腸我來乘風發清
嘯扁舟直過湘妃廟中流鼓瑟聲鏗鏘和取湖南竹枝
調何如曩昔行李遊京都故人為我共作翠竹紅梅圖
原父寫梅君畫竹價重已壓青珊瑚挂在成均之左廡
交遊軒冕觀如堵天上歸來十二年柴扉草閣荒山田
此君風節還依然王君王君聽我語我歌長歌君起舞
花溪水接雙溪長與君百里遥相望不如坐君西郊之
草堂歙坑舊硯橢而蒼鵝溪素練雪色光風晴老嫩任
君寫無使古人專擅長
黃仲文寄墨竹(明)藍仁
一幅飛鵝寫輞川高情相許已三年春風傳得平安報
剪與淇園半畝煙
題僧秀北宗竹深圖(明)劉秩
萬箇琅玕遠俗氛上人趺坐畢朝曛秋隂覆地長疑雨
寒色浮空半是雲開徑已看通窈窕題詩頻得挹清芬
東林淨社如堪結容我蒲團半席分
題王叔明墨竹(為鄭叔度賦)(明)方孝孺
吳下王蒙藝且文吳興趙公之外孫黃塵飄蕩今白髮
典刑遠矣風流存華亭朱芾稱善畫每觀蒙畫必歎詫
謂言妙處逼古人世俗相傳倍增價昔年夜到南屏山
高堂素壁五月寒壁間舉目見脩竹煙雨冥漠蛟龍蟠
呼童秉燭久不寐細看醉墨王蒙字固知蒙也好天趣
畫師豈解知其意分枝綴葉人所知要外枝葉求神竒
天機貴足不貴似此事不可傳諸師麟溪鄭君好竒士
愛畫猶能賞其趣嗚呼世間作者非不多鄭君甚少可
奈何
題薛澹園墨竹(明)姚廣孝
澹澹煙中映夕曛疎疎石上拂晴雲展圖却憶西岡夜
坐聽秋聲亦有君
梁叔莊墨竹(明)金幼孜
别館多幽思蕭蕭玉幾竿玄雲動蒼石飛翠拂清湍雨
露資涵育冰霜慎保完莫忘君子意撫翫有餘歡
早朝待漏題楊諭德竹(明)王燧
禁鐘纔動曉風微新竹疎疎對瑣闈非是日高簾不捲
怕教空翠濕朝衣
為朱仲昂題薛澹園竹(明)王燧
我家昔住吳山麓遶屋曾栽萬竿竹如今見畫却題詩
憶在山中春雨時暮雲作團飛不起空翠滿衣秋欲洗
何當重埽石牀眠一任露華涼似水
和曾侍講九竹圖韻(明)林環
金陵客舍長安陌寸土如金苦嫌窄生平愛竹負賞心
夢裏猶思見顔色誰人磊落獨不羣玉堂侍講武陵君
牎前隙地祗尋丈移得一段湘川雲九龍山人更才絶
瀟灑胸襟貯冰雪醉來為掃墨君圖下筆縱横見竒節
琅玕交股鐵作刀凉吹入戶聲蕭騷清隂常對白日静
脩榦直拂三秋高金鑾朝退頻相過對竹看圖欲忘我
脫却烏紗挂碧枝埽石還因綠苔坐周郎造我亦何為
高懷似玉主人期敲門看竹久未厭便索此圖而得之
鄉山筋竹閩南路每歎别來春幾度若能轉贈金錯刀
不惜瓊瑶報君去
王孟端墨竹(明)偶桓
鳳池退食寫琅玕醉墨淋漓尚未乾寄贈故人良有意
清風日日報平安
題白巖竹(明)邊貢
竹枝裊裊根卓卓質堅不受苔蘚剥是誰向壁埽縑素
古色蒼顔秋濯濯彷彿猶自煙水區萬里湘潭土新斸
又疑身生風雨池老蛟盤拏突頭角醉呼虞帝歌南風
蒼梧雲深翠華邈
題周都尉墨竹(明)丘濬
森森出地傳龍種挺挺參天結鳳巢人道此君敦世契
風雲氣槩歲寒交
題陸寬瘦竹卷(明)李東陽
江南陸郎瘦於竹種竹城東玉河曲未論千尺勢能長
剛道兩竿軒也足恥隨桃李鬭芳腴祇共松杉伴幽獨
茅茨可奈霜雪冷韋布不受風塵辱平生幽賞底須多
愛此清風不盈掬絶勝長安酒肉徒醺花殢月空迷復
近從畫竹得篆法坐對涼隂刻寒玉終教筆硬可通神
且賞骨多能勝肉江左詩翁太瘦生墨竹篆書皆絶俗
莫言汝瘦不如渠好為名家繼清躅
題丁御史同年墨竹走筆長句(明)李東陽
浙江之東縣新昌乃在千巖萬壑之中央側身重足恐
無路五步一澗十步岡君家茅屋此卜築白石叢抱青
篔簹西接林薄南通塘低者出地高出牆江南此物賤
如草買種不費鍤與筐野生石迸小如指一夜風吹還
尺強煙鉏雨櫛歲屢改舊葉換盡新梢長青苔白石淨
如埽吳紵越羅生雪霜脱巾箕踞坐其下野叟林夫相
與狂吹洞簫飛羽觴鳴玉琴舞霓裳隂風颯颯左右至
耳熱不受秋山凉醉中恍惚無定所顛倒萬籟隨宫商
忽如壮士入沙場鐵騎夜蹙隂山疆不聞鼓角動但見
矛戟森開張忽如仙人來帝傍翠環金節聲鏘鏘不聞
鸞鶴叫但見雲中雙鳳凰蛟龍起舞鬼陸梁復如扁舟
渡瀟湘九疑山前鷓鴣泣二女聞之雙斷腸是時騷人
醉半醒孤棹萬里回滄浪十年宦遊隔江海此興落落
何由償深知良工心獨苦愛畫不減青琳琅往時王孟
端近者夏太常二公之畫世所藏此物何為在君堂君
心自有百鍊剛見此意氣俱飛揚烏臺退食宴佳客看
竹不礙肩輿郎我當攜琴載雙鶴坐子林間青石牀
題王舍人墨竹(明)王仲煇
我本山野人夙抱煙霞疾何處慣經行松篁與泉石晴
牎偶看琅玕圖淋漓醉墨傾金壺崇岡怪石相高下冷
雨疎煙丰有無數竿晴渭川日暖春風輕數竿側淇澳
秋深雨蕭瑟千竿萬竿難盡名林巒彷彿清風生交枝
直榦平安態勁節虚心君子情對此怡然樂清賞撫卷
無言發遐想煙雨濛濛語鷓鴣詩懷長在湘江上
招濟之觀吳穆寫竹(明)吳寬
人家於此君何可一日無君家有此語千載不可誣我
生所交好不在五大夫培植力已盡往往折且枯吳郎
玉峰産過我製新圖寫真能逼真墨汁信手塗折者忽
焉長枯者忽焉腴此君人欲見頃刻遂可呼聞君有高
致子猷未曾徂游藝能屈已常願為其徒就觀必有得
背後勝臨摹當令墨竹派乃近在中吳請君即上馬更
勿煩僮奴
為崔太卿題史都憲墨竹(明)吳寬
容臺有地堪種竹北土高寒數根足未許長竿可釣魚
况云美筍能熝肉太卿好竹如好仙夜夢時時游渭川
醒來忽見竹滿壁墨痕濕處何蒼然彷彿庭前秋月白
影落旁枝猶百尺化龍只恐起清波棲鳳却疑依巨石
人間酷暑何時徂對此翛然暑氣無伊誰能事寫此圖
人云中臺史大夫
葉翁以叢竹分種因題墨竹謝之(明)吳寬
東巷青青早見分歲寒别種共欣欣世間益者成三友
林下賢人詠五君雨過不須論醉日風回時復見晴雲
傳神妙手今難得聊入筠牎翠鳳羣
楊補之竹枝(明)吳寬
補之舊擅梅花手忽向人間見竹枝數葉翛然書法在
此中惟許晉人知
題姚少師畫竹即次其韻(明)戴冠
北地風高卷塞雲驚沙吹起鴈成羣客邊偶寫龍孫譜
忘却江南有此君
戲題子畏墨竹(明)祝允明
唐郎寫竹如寫字正以風情韻度高我解平章不能寫
未曾分得鳳凰毛
題章千峰畫竹(明)朱諫
千峰道人畫墨竹瀟湘虚映君山綠孤舟半夜錦瑟鳴
綵雲欲斷江妃哭竹枝裊裊青接天湘南湘北皆春煙
昔年我作上游客吹簫月下開樓船歸來不覺成白首
舊日竹枝還在否蘭香兩岸鷓鴣啼亦有遊人來載酒
千峰叟不獨會題詩亦擅丹青手雁蕩山頭千萬竿請
君寫意憑高阜貌我同為歲寒友
題何喬年墨竹横卷(明)謝廷柱
有客過我嵩東屋手裏琅玕開一幅何意瀟湘墮我前
幽軒十竹空搖綠想當兔穎翻墨池嫩葉新梢出片時
籠煙蓄雨飽潤色吟風弄月呈幽姿絶谷泉凝冰礪節
獨石崖枯霜鬭潔化龍老榦横葛陂棲鳳高枝拂丹穴
繁隂翠影久不收耳邊似聽鏘琳球開徑何須納求仲
斸苔却笑來王猷湖州逸氣坡翁賞遺楮尺竿觀數丈
東吳少卿風格妍西番一枝金十兩古今能者曾幾人
心與竹契乃入神種竹漫山不解寫此君遺恨造物嗔
此圖傳自盱江曲少卿家法韻不俗披圖人對六平山
坐覺清風生嶰谷
墨川為寫竹詹生賦(明)顧應祥
老龍朝吸硯池乾飛落晴波漲黑湍半醉濡毫一揮灑
滿堂風雨渭川寒
鄒平王畫竹(為羅子文賦)(明)顧璘
寫竹貴神不貴色畫師俗筆難為力古來能事自天成
蕭郎文老何由得國朝作者夏太常祇今僅見鄒平王
金殿晝閒一揮灑遂令縑素移瀟湘兖州太守得真跡
草堂白日寒雲積風葉當軒簌簌鳴霜柯倚座森森碧
清泉怪石映帶成即恐春筍驚雷生炎天對坐毛骨爽
便欲掉臂林中行嗚呼絶藝不可遇千金競買珊瑚樹
君不見寒士蕭條土木形遮道時逢貴人怒
題葉繼武秋官墨竹(明)陳振
秋臺仙郎美如玉篔簹舊種金溪曲密疑曉雨暗湘皋
亂與春雲散淇澳邇來閶闔逞琅玕粉署凝碧涵秋寒
朝回愛此半牎綠何必江南千萬竿翔鸞翥鳳舞旌節
一榻清風無暑熱坐久颯然塵慮消吟成頓覺襟懷潔
我家潭邊萬玉林别來霄漢歲華深披圖展玩動遥思
與子歲寒同此心
題商文毅年兄墨竹(明)黃鎬
渭畝移來今幾時風霜歷盡有誰知虚心勁節凌雲表
占斷東南第一枝
題沈參軍竹林圖(明)王世貞
誰家十萬碧琅玕箇箇春雲秀可餐我是王猷君更熟
何妨一問主人看
廣陵舟次題房侍御畫竹(明)董其昌
一派湖州畫裏詩娟娟疎篠兩三枝朝來邗水帆前雨
正是龍孫長籜時
醉題萍道人墨竹(明)張次仲
我觀萍道人竟是一竿竹眉宇故蕭疎談言亦古穆落
落手腕間兔鶻相追逐十里西湖水止供埽一幅既不
堪作杖又不堪作筑懸之高堂上無風長肅肅下有掌
大地欲構數椽屋手持黃庭經倚竹高聲讀讀罷枕書
臥夢為蕉與鹿清風蕭然來吹我黃粱熟
為陳仲孚題薛公遠墨竹(明)僧妙聲
前朝畫竹誰第一尚書高公妙無敵近世多宗李集賢
房山真跡那能得澹園學李殊逼真柳州半刺題銜新
鵝山之墟况多竹畫品近來應入神東皋溪傍草堂小
羅池廟前春雨早三千里外見似人玉立長身照枯槁
石湖今有太丘陳孤竹春隂生子孫清風高節在封植
知有王猷來款門
御定歷代題畫詩類卷八十一
