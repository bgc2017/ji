欽定四庫全書
御定歴代題畫詩類卷九十五目錄
禽類
次韻三司蔡襄蘆鴈(宋趙忭)
和楊龍圖蘆鴈屏(宋蔡襄)
惠崇蘆鴈(宋蘇軾)
濮王宗漢作蘆鴈有佳思贈以詩(宋米芾二首)
戲題大年防禦蘆鴈(宋黃庭堅)
題蘆鴈屏(宋朱松)
觀張上達家惠崇蘆鴈圖(宋朱松二首)
題自畫蘆鴈(宋李膺仲)
題秋水蘆鴈(宋賀鑄)
寒蘆飛鴈(宋郭祥正)
題蘆鴈扇(宋呂居仁)
贈郭承務蘆鴈(宋白玉蟾)
謝人惠蘆鴈圖(宋僧德洪)
汪履道家觀所蓄煙雨蘆鴻圖(宋僧惠洪)
惠崇蘆鴈(元元好問三首)
題趙大年蘆鴈(元戴表元)
跋米元章蘆鴈圖(元王惲二首)
惠崇蘆鴈圖(元王惲)
題稚川蘆鴈圖(元范梈)
題蘆鴈(元李祁)
蘆鴈(明王澤)
趙大年蘆鴈圖(明凌雲翰)
題蘆鴈圖(明胡奎)
題蘆鴈圖(明解縉二首)
題王熙臨宣和雪天蘆鴈(明金幼孜)
李迪畫蘆鴈(明劉績)
閒中偶題蘆鴈(明倪岳)
題扇畫銜蘆鴈(明祝允明)
為潘克承題林良蘆鴈(明顧清)
寒江蘆鴈圖(明廖道南)
題黃荃蘆鴈(明僧來復)
高郵陳直躬處士畫鴈(宋蘇軾二首)
乞畫鴈寄涇州毋使君(宋文同)
題劉將軍鴈(宋黃庭堅)
題晁以道雪鴈圖(宋黃庭堅)
和蘇翰林題李甲畫鴈(宋晁補之二首)
題李甲鴈(宋晁補之)
題惠崇畫秋江鳬鴈(宋王廷珪)
題長沙新到鴈圖(宋陳造)
鴈圖(宋姜䕫)
觀西巖張永淳畫鴈(金元德明)
鴈圖(元劉因)
題王子慶所藏大年墨鴈(元趙孟頫)
秋鴈圖(元楊維楨)
題王元善赴北清江新鴈圖(元黃鎮成)
題墨鴈(元楊維楨)
楊雲林畫鴈(元唐肅)
為王輔卿郎中題雪灘寒鴈圖(明劉基)
題盛蒼崖鴈(明貝瓊)
畫鴈(明楊基)
題鴈(明王紱)
題畫鴈(明何澄)
題鴈(明陶安)
題鴈(明陳憲章)
題林良畫鴈圖(明丘濬)
題秋鴈圖(明呂㦂)
江鴈初飛圖(明張憲)
畫鴈(明楊一清)
題鴈(明陳達)
為人題鴈(明陳煒)
畫鴈(明謝承舉)
畫鴈(明何孟春)
王鵝亭鴈圖(明徐渭)
題鴈屏(明葛徵奇)
御定歴代題畫詩類卷九十五目錄
欽定四庫全書
御定歴代題畫詩類卷九十五
禽類
次韻三司蔡襄蘆鴈(宋)趙忭
省宇屏圖哲匠成寫傳蘆鴈筆尤精斜依風葦叢叢裊
遠颺煙波渺渺平弋者定嗟何所慕鵬摶莫怪不能嗚
公看羽翼飛騰處有意青雲萬里程
和楊龍圖蘆鴈屏(宋)蔡襄
何事高堂秋思生野蘆寒鴈畫工精風前挺立孤根老
雲外相從去意輕不似丹青能借色若逢霜月定聞聲
研桑心術都無取回首江鄉計未成
惠崇蘆鴈(宋)蘇軾
惠崇煙雨蘆鴈坐我瀟湘洞庭欲置扁舟歸去故人云
是丹青
濮王宗漢作蘆鴈有佳思贈以詩(二首)
(宋)米芾
偃蹇汀眠鴈簫梢風觸蘆京塵方滿眼速為喚花奴
野趣分苕水風光翦霅湖塵中不作惡為有鄴公圖
戲題大年防禦蘆鴈(宋)黃庭堅
揮毫不作小池塘蘆荻江村落鴈行雖有珠簾藏翡翠
不忘煙雨罩鴛鴦
題蘆鴈屏(宋)朱松
征鴻坐何事天遣南北飛蕭然如旅人無情自相依孤
葦吹欲折秋風不勝威冥冥一孤鶱空費弋者機寒聲
落煙渚相應不我違嗟我識此情袖手空歎欷安知丹
青師落筆迺庶幾畫形孰不工畫意識者稀他時因吾
句購此千金揮
觀張上達家惠崇蘆鴈圖(二首)(宋)朱松
先生衰眼失孤鴻久著甕天塵霧中誰卷秋空開四壁
丹青三昧道人崇
道人一錫攀飛鳥頗悉南來北去情畫出江南遵渚態
尚餘風味叫羣聲
題自畫蘆鴈(宋)李膺仲
晚來無事理扁舟唤起騷人漫浪愁過眼飛鴻三兩字
淡煙寒日荻花秋
題秋水蘆鴈(宋)賀鑄
塞南秋水陂塘蘆葉蕭蕭半黃直北飛來鴻雁端疑箇
是瀟湘
寒蘆飛鴈(仍和子中修撰舊韻)(宋)郭祥正
蘆黃水落秋將暮鼔翼各尋雲外路為問歸飛歸底處
我今亦向江南去
題蘆鴈扇(宋)呂居仁
鴈下秋已晚江天風雨微寧為聚沙立不作傍雲飛
贈郭承務蘆鴈(宋)白玉蟾
畫工郭熙畫之冠郭熙去後名未斷其裔復有郭萬里
胸中丹青飽無限為誰作此蘆鴈圖傑出南齊宇文煥
煙水瀟瀟風捲蘆沙邊鴻鴈暮相呼瀟瀟洞庭此秋景
世間此畫知有無幻出棲鴈三四隻八九蘆葉橫古磧
欲宿未宿嘹唳聲漁舟泊岸山煙黑秋風吹落梧葉黃
過鴈往往歸衡陽横空書字人不識飛過有影沉滄浪
落霞浸水江村暮數隻翶翔回古渡引領舉喙啄荷花
飛越戌樓西畔去雲寒月淡西塞秋幾聲凄切惹人愁
岸頭飛共丹楓落打團成陣訪沙鷗似此景物似此意
君今畫之不難事數幅鵝溪冰雪縑須臾埽出蘆鴈市
世間豈無學畫者未必有與君相似我欲致之篋笥間
滿笥爽氣生秋寒恐君此畫無人見有畫鬭者誰敢戰
挂於幽軒素壁間一日須看千百遍
謝人惠蘆鴈圖(宋)僧德洪
道林煙雨久不到忽見橘洲蘆鴈行笑爾筆端三昧力
坐中移我過瀟湘
汪履道家觀所蓄煙雨蘆鴻圖(宋)僧惠洪
西湖漠漠生煙雨浦浦圓沙鳬鴈聚今日高堂素壁間
忽見西湖最西浦翩翻兩鴈方欲下數隻飄然掠波去
獨餘一隻方穩眠有夢不成亦驚顧簫梢碧蘆秋葉赤
青沙白石紛無數我本江湖不繫舟爾輩況亦江湖侶
令人便欲尋睿郎呼船深入龍山塢
惠崇蘆鴈(三首)(元)元好問
寒沙折葦静相依故國春風早晚歸意外羈棲誰畫得
羽毛單薄稻粱微
鴈奴辛苦候寒更夢破黃蘆雪打聲休道畫工心獨苦
題詩人也白頭生
江湖牢落太愁人同是天涯萬里身不似畫屏金孔雀
離離花影淡生春
題趙大年蘆鴈(元)戴表元
寒更索索警霜叢兄弟當年意自同猶是江湖太平處
未妨沉著臥秋風
跋米元章蘆鴈圖(二首)(元)王惲
西風萬里下衡陽水宿雲飛固是雙似為叫羣心事苦
不教相映睡秋江
煙渚潮空退暮沙依稀寒影落蒹葭何人解化雙飛翼
拍拍隨君問使華
惠崇蘆鴈圖(元)王惲
蕭蕭風竹映寒塘水宿雲飛未易雙不似鴛鴦沙渚暖
翠紅相倚睡春江
題稚川蘆鴈圖(元)范梈
不見羅生心惘然畫圖河朔盡流傳滄洲舊隱無人識
正似寒蘆落鴈邊
題蘆鴈(元)李祁
黃蘆白葦意闌珊旅食羣棲暮雨寒自是江湖十年夢
只今時展畫圖看
蘆鴈(明)王澤
拍天煙水接瀟湘蘆葦秋風葉葉凉何處漁郎夜吹笛
鴈羣驚起不成行
趙大年蘆鴈圖(明)凌雲翰
平林帶煙波渺渺風低葭菼秋聲小望中疑是彭蠡湖
十百為羣盡陽烏楚天未雪無雨霜南來豈必謀稻粱
哀音若訴雲路迥老翅不厭關河長汀洲水落成平陸
散亂鳬鷖聚沙曲低飛不肯伴寒鴉猶繞荒村破茅屋
屋中有客揮五絃從之不得心茫然何人圖畫能著此
趙氏丹青稱大年徽廟元年頒鳳歷此圖正是當時迹
便從宣和到靖康艮岳霜禽起秋夕古往今來幾盛衰
摩挲老眼竟成悲良工心苦人莫識似寫周宣鴻鴈詩
題蘆鴈圖(明)胡奎
草草書空不作行相呼相唤過衡陽蘆花月冷應無夢
啄盡寒沙一夜霜
題蘆鴈圖(二首)(明)解縉
閒隨明月踏蘆花搖落江南未怨嗟萬里不辭天路遠
帛書曾到帝王家
霜影沉沉起暮寒秋雲蘆葉護闌干形骸已在希夷外
不怕王孫金彈丸
題王熙臨宣和雪天蘆鴈(明)金幼孜
端本堂中迹已空興亡總在畫圖中惟有幹離河上路
年年飛雪送歸鴻
李迪畫蘆鴈(明)劉績
遠别胡天趁稻粱秋風吹斷不成行夜深獨宿江南渚
夢怯黃蘆葉上霜
閒中偶題蘆鴈(明)倪岳
鴈飛初到楚江頭叫破衡陽一段秋寂寞西風明月夜
蘆花如雪點汀洲
題扇畫銜蘆鴈(明)祝允明
歲歲隨陽計秋風三尺蘆上林光景好不見子卿書
為潘克承題林良蘆鴈(明)顧清
林郎花鳥今代奇水墨到處皆天機長縑闊幅信手揮
妙處不屬丹青圍江頭雨深菱荇肥枯槎折葦紛離披
鴐鵝羽冷畏遠飛雄雌兩兩相偎依靈苕翠羽不自危
鴝鵒噤語晞玄衣依棲俯仰各有姿乍見幾欲呼鷹師
乃知此老筆不疲市朝山林時見之雞林相君知白詩
君家此本吾無疑北風漸高禾黍稀雲飛日見江南歸
吳江洞庭三泖涯天空水遠無拘羈焉得扁舟從爾嬉
寒江蘆鴈圖(為管平田中丞題)(明)廖道南
幽人清興天下無登臺示我寒江圖沙明野空暝煙紫
天高月小疎星孤翔禽飛鳥自求侣宿鴈棲依戢其羽
風葉離披雪未消雲水微茫不知處幽人昔隱平田隂
萬峰叢翠開芝林離羣不逐隨陽鳥避世長懷履素心
邇來供奉明光殿高才峻節超時彦鵷鷺趨陪肅羽儀
龍鸞飛翥承清讌矯首長空羡暮鴻鹿原空阻鴈門重
何時跨鶴仙人掌萬丈丹梯躡彩虹
題黃荃蘆鴈(明)僧來復
稻滿秋田水滿汀黃蘆風急度寒聲太平江海無繒繳
不用呼奴夜打更
高郵陳直躬處士畫鴈(宋)蘇軾
野鴈見人時未起意先改君從何處看得此無人態無
乃槁木形人禽兩自在北風振枯葦微雪落璀璀慘澹
雲水昏晶熒沙礫碎弋人悵何慕一舉眇江海
衆禽事紛爭野鴈獨閒潔徐行意自如俛仰若有節我
衰寄江湖老伴雜鵝鴨作書問陳子曉景畫苕霅依依
聚圓沙稍稍動斜月先鳴勤鼓翅吹亂蘆花雪
乞畫鴈寄涇州毌使君(宋)文同
寒影亂翻秦嶺月晚行高處隴山雲回中有客能傳鴈
異日從公乞一羣
題劉將軍鴈(宋)黃庭堅
將軍一矢萬人看雪灑晴空碎羽翰乞與失羣沙宿鴈
筆間千頃暮江寒
題晁以道雪鴈圖(宋)黃庭堅
飛雪灑蘆如銀箭前鴈驚飛後回盼憑誰說與謝玄暉
休道澄江静如練
和蘇翰林題李甲畫鴈(二首)(宋)晁補之
畫寫物外形要物形不改詩傳畫外意貴有畫中態我
今豈見畫觀詩鴈真在尚想高郵間湖寒沙璀璀冰霜
已凌厲藻荇良瑣碎衡陽渺何處中沚若煙海
蕭條新湖秋霜落洲渚潔蓮垂蘭杜死菖蒲見深節慘澹
沙礫姿清波侶羣鴨往時吳興守看畫憶苕霅為儀尚
不汚孤高比雲月聞在雪堂時滿堂唯畫雪
題李甲鴈(宋)晁補之
網羅無限稻粱微憐爾冥冥亦庶幾戲鴨眠鳬滿中沚
衡陽無意更南飛
題惠崇畫秋江鳬鴈(宋)王廷珪
老崇學畫如學禪中年悟入理或然長江未落鳬鴈下
舒卷忽若無丹鉛定自維摩三昧裏半幅生絹開萬里
不用并州快剪刀斷取鐵圍山下水
題長沙新到鴈圖(宋)陳造
渺莽雪波湮渚有底鼓翅相呼如老子載家去眼明見
甓社湖
鴈圖(宋)姜䕫
萬里晴沙夕照西此心惟有斷雲知年年數盡秋風字
想見江南搖落時
觀西巖張永淳畫鴈(金)元德明
慘淡經營下筆難畫成不似卷中看知君連夜江湖夢
折葦蕭蕭沙水寒
鴈圖(元)劉因
夢迴煙水寒鴻鴈驚不起道人心又閒相忘有如此
題王子慶所藏大年墨鴈(元)趙孟頫
鴻鴈棲棲遵渚黃蘆索索鳴秋羡殺承平公子筆端萬
里滄洲
秋鴈圖(元)楊維楨
野水江湖遠秋風蘆葉黃南飛舊兄弟一一自成行
題王元善赴北清江新鴈圖(元)黃鎮成
江南春水拍天齊鴻鴈成行向北飛未必雪山便相隔
秋風還帶夕陽歸
題墨鴈(元)楊維楨
黃沙衰草羽毿毿八月天山冷不堪昨夜朔風吹過影
盡將秋色到天南
楊雲林畫鴈(元)唐肅
蘋葉無蹤葦葉低湖波撼碎白玻瓈鴈行不奈秋風逆
一半參差一半齊
為王輔卿郎中題雪灘寒鴈圖(明)劉基
雲茫茫水浪浪林木脱葉無稻粱烏啼鴈叫天蒼凉歲
云莫矣江山長有竹有竹在高岡三株凍折兩復僵小
禽悲飛不能揚蒼梧悠悠隔沅湘欲往從之川無梁願
披寒霧見朝陽勿令嗷嗷傷我腸
題盛蒼崖鴈(明)貝瓊
八月鴻鴈來往彼天南陬前飛倦已息後至飢相求日
落洞庭晚風高彭蠡秋彭蠡多蒹葭遠近彌汀洲恒恐
羽毛損稻粱非所謀寒門阻冰雪異鄉安可留徘徊念
其族天外復千儔身今萬里客肉非九鼎羞慎為弋者
獲遠寄征人愁願以海為池上同朱鳳游飲啄全微軀
不愧波上鷗
畫鴈(明)楊基
春渚别未久秋風來有期年年燕歸日是汝度關時玉
關萬里音書絶八月胡風三尺雪何似飛來漢水頭湘
浦蘆花洞庭月花滿寒汀月滿塘鴛鴦鸂鶒兩相忘啼
晴杜若叢邊雨臥冷蒹葭葉上霜
題鴈(明)王紱
聯翩飛處影横斜暝色和煙暗荻花遠水微茫秋萬頃
不妨隨意落平沙
題畫鴈(明)何澄
蘆花瑟瑟水茫茫落月沉沙夜未央離思不禁天外鴈
孤舟燈火客三湘
題鴈(明)陶安
遠塞來賓伴不孤半生粒食寄江湖雖然矰繳頻年少
未可巡更少鴈奴
題鴈(明)陳憲章
來往違寒暑飛鳴在稻粱未知溟海大不肯渡衡陽
題林良畫鴈圖(明)丘濬
古來畫格非一科今時畫史非不多專門雖各有家數
其如去古皆遠何仁智殿前開畫院歲費鵝溪千匹絹
丹青水墨各爭能誰似羊城林以善早以才諝起名姓
登上方揮毫落紙意閒雅羣工環視如堵牆一日聲名
遍天下世人不買邊家畫衆科獨有翎毛工郭謝戴學
俱減價吾聞畫畫畫意難寫生自古稱黃荃黃荃已去
數百年天復生此人於嶺海之壖黃荃寫花林寫鳥神
氣超出形色表筆端造化俄生生心裏靈冲空了了朅
來玩此六鴈圖形容毛片箇箇殊凝神洞視竚立久縑
素墨迹渾如無耳中彷彿聞鴈語意恐飄然忽飛去不
知從何得此本筆意所到皆天趣九原不可作對圖情
愴然可憐絶藝入妙品泰山一指横其前腰金衣錦何
等者以善端合簪貂蟬
題秋鴈圖(明)呂㦂
黃蘆白沙千萬洲塞風卷雪無清秋江南水深足粱稻
棲息未暇虞羅憂一雙驚飛為誰起呼曹亂叫煙波裏
就中亦復半無聲夢遶三湘憶春水
江鴈初飛圖(明)張憲
鴈將邊信拍江飛人倚闌干立翠微山色忽隨雲影換
秋聲暗向樹頭歸可憐上國多戎馬悵恨中原又落暉
於悒客懷仍對畫不勝老淚濕征衣
畫鴈(明)楊一清
江岸蘆花秋簌簌江頭旅鴈羣相逐啄者自啄宿者宿
昨夜南樓聞北風天長水闊雲濛濛何當舟一葉櫂入
蘆花叢
題鴈(明)陳達
風搖蘆葦碧毿毿寒影高低埽暮嵐最是月明秋夜永
數聲先我到江南
為人題鴈(明)陳煒
秋老澤國寒稻粱資啄食豈不懷同心天高整孤翼
畫鴈(明)謝承舉
湖上蘆黃水泊天湖頭人去少書傳秋窗正有孤眠客
莫送哀聲到枕邊
畫鴈(明)何孟春
瀟湘西上是吾家衡嶽峯頭去路賖兩字平安託誰寄
莫從中道落平沙
王鵝亭鴈圖(明)徐渭
本朝花鳥誰高格林良者仲呂紀伯矮人信耳輒觀場
只曉徐熙與崔白崔徐一紙價百金風韻稍讓呂與林
即如此圖王鵝亭云是剡溪雪夜人鴈兒一埽六十隻
何隻不落青天雲沙黃蘆白喜相逐逸者飛鳴勞者宿
不須彭蠡泛扁舟彭蠡湖今在吾目
題鴈屏(明)葛徵奇
水漲平疇十里賖參差野樹映蘆花年年只有南來鴈
常帶秋聲泊淺沙
御定歴代題畫詩類卷九十五
