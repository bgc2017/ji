欽定四庫全書
御定歷代題畫詩類卷五目錄
地理類
觀明州圖(宋王安石)
虔州八境圖(宋蘇軾八首)
題馬遠信(州)圖(元納延)
康州圖(明陸弼)
高彦敬黃州雲山圖(元馬祖常)
題王仲弘縣尹所藏高彦敬尚書巴陵山水圖(元)
(郯韶)
西江圖(元吳師道)
張司徒所畫山國圖歌(明顧璘)
楚山秋曉圖(金劉迎)
跋伯玉命簡之臨米元章楚山圖(金麻九疇)
楚山清曉圖(元元好問)
題洪谷子楚山秋晩圖(元鄧文原)
米敷文楚山清曉卷(元鄧文原)
普照寺楚山圖(元郭畀)
題楚山春曉圖(元文矩)
荆洪谷楚山秋晩圖(元黃公望)
洪谷子楚山秋晩(元吳鎮)
楚山清暁圖(明李日華)
題米元暉楚江清曉圖(元王惲二首)
題楚江清曉圖(元丁復)
題楚江清曉圖(元鄭東)
題楚江秋曉卷(元韓奕)
題楚江秋曉卷(元胡奎)
題燕穆之楚江秋曉圖(元俞行之)
燕穆之楚江秋曉圖(元秦衡)
燕穆之楚江秋曉圖(元沈應)
題楚江秋曉卷(元賀言)
題趙松雪楚江清曉(元于立)
題楚江秋曉卷(元吳文泰)
題燕穆之楚江秋曉圖(元瞿旼)
題燕穆之楚江秋曉圖(元曹恕)
題楚江秋曉卷(元僧普震)
題楚江秋意圖(明楊基)
楚江清遠圖(明張羽四首)
題燕穆之楚江秋曉圖(明陳寬)
楚江晴曉圖(明吳文恭)
題鄭德彰員外所藏高彦敬畫楚江春曉圖(明藍)
(智)
楚江秋曉卷(明沈周)
楚雲湘水圖歌(元龔璛)
題晴川圖(元岑安卿)
清江圖(元貢性之)
題洋江林彦禎所藏洋江春晚圖(明陳亮)
太平寺水(宋楊萬里)
題馬遠十二水(明王世貞)
遠覽圖(明廖道南)
江皋圖(明李延興)
御定歴代題畫詩類卷五目錄
欽定四庫全書
御定歷代題畫詩類卷五
地理類
觀明州圖(宋)王安石
明州城郭畫中傳尚記西亭一艤船投老心情非復昔
當時山水故依然
虔州八境圖(八首)(宋)蘇軾
坐看奔灘繞石樓使君高會百無憂三犀竊鄙秦太守
八詠聊同沈隠侯
濤頭寂寞打城還章貢臺前莫靄寒倦客登臨無限思
孤雲落日是長安
白鵲樓前翠竹堆營雲嶺路若為開故人應在千山外
不寄梅花遠信來
朱樓深處日微明皂蓋歸時酒半醒薄暮漁樵人去盡
碧谿青嶂繞螺亭
使君那暇日參禪一望叢林一悵然成佛莫教靈運後
著鞭從使祖生先
却從塵外望塵中無限樓臺煙雨濛山水照人迷向背
只尋孤墖認西東
煙雲縹緲鬱孤臺積翠浮空雨半開想見之罘觀海市
絳宫明滅是蓬萊
回峰亂嶂鬱參差雲外高人世得知誰向空山弄明月
山中木客解吟詩
題馬遠信州圖(元)納延
昔解靈溪纜相將下信州人家臨水岸鼓角起城頭雲
積龜峰雨江分蠡澤秋開圖見山郭千里思悠悠
康州圖(明)陸弼
亂山無徑不通樵漁舍陰陰映綠蕉樹杪泥乾江水落
邨邊沙白瘴煙消
高彦敬黃洲雲山圖(元)馬祖常
雲山萬疊江南岸江北高樓眺望時晴靄蔽虧橋過市
夕霏薈蔚樹連枝行人不帶遮塵帽遊客嘗攜注酒巵
我有故園淮水上竹岡相接到黃陂
題王仲弘縣尹所藏高彦敬尚書巴陵山水圖
(元)郯韶
尚書愛畫山落筆生遠色微茫洞庭野迥與湘渚隔青
山迤邐盤春空江波欲落江水重望中雲夢開七澤猨
啼直與巴陵通王郎家住巴陵道按圖只說巴陵好巴
陵女兒歌竹枝微風落日行人少山中春雨生石田柴
門流水聲濺濺釣竿長日倚沙樹扁舟中閣生晴煙愛
此只合山中住十年作官不歸去高堂見畫夜夢之墓
中離離濕秋露白頭官滿思轉多江南酒美仍蹉跎人
生得意夜行樂酒酣且和巴陵歌王郎王郎奈爾何
西江圖(元)吳師道
西山翠湧大江流歷歷開圖記昔遊寂寞滕王舊時閣
秋風斜日下城頭
張司徒所畫山國圖歌(明)顧璘
滇南一道盤雲上永昌巍巍更西望水流直入洱海深
陸地芙蓉矗相向小石紛磊磊大石高盤陀連空互撐
疊仰睇青嵯峨攢峰插牛斗飛澗懸天河崩崕傾斷下
無地但見猿猱挂罥號煙蘿丹砂空青的皪巖阿寶玉
夜炯靈光盪摩天門洞開紫宫逶迤玉女對侍星官駢
羅至高之極始見此遼絶下奈諸方何馬蹄緘鐵尚不
得度行人跛鼈焉能過我生水國多見水不圖山高乃
如此畫家山水貴相半吁嗟誰悉寰區理南園大老司
徒公維山降神為世雄晚張能事發新格盡吐磈礧之
心胷引縑迅埽鳴長風顛林倒壑貌不同蒼雲黯慘喧
霹靂白日照耀開鴻濛蛟龍盤拏古木死螮蝀漂疾飛
梁通千巒萬嶂堆墨華忽然平曠披風沙楪榆開鑿巂
君國桃源點綴秦人家孤城四面削玄壁危樓仄立明
丹霞時清頗知官府靜化遠亦愛蠻夷嘉老翁戲獵逐
黃犬嬌女明妝簪素花形勝分明在指顧風俗想像增
咨嗟騰衝靡莫餘千里部落微茫分遠邇更揮淡墨灑
餘姿遂使天涯窮尺紙昨逢伯子示此圖瞠目驚歎從
前無乃知山嶽氣磅礴不用濫漫談江湖今之好山有
二老太原司馬吳門都見此寄書定相索公乎公乎須
寫數本萬里絡繹傳吾徒
楚山秋曉圖(金)劉迎
山娟娟江茫茫緣山林木老已蒼穿林細路縈羊腸汀
洲人家蘭杜香兩山秀出江中央宛如雙劒森鋒鋩層
巒架空化寶坊墖波突兀一氣傍雞聲喔喔林鳥翔顧
瞻曙色開東方清風宿霧方蒼涼兜羅緜網淡平野紫
磨金餅暾扶桑櫓聲才動欲離岸鐘韻已殘猶殷牀當
年有米維楚狂生子亦復肖阿章想從乃翁住朝陽收
拾山綠餐湖光膝前翰墨觀琳琅此圖戲出遂擅場彼
衆史者何敢當不然安得牙籖犀軸古錦囊賞覽一朝
蒙古皇
跋伯玉命簡之臨米元章楚山圖(金)麻九疇
巴東峽壁如駮霞天鑿荆門當虎牙下有奔湍沉碧沙
直衝北固如投家雲煙昏曉互明滅朝看沃日莫吞月
遠山如指近如拳過客那知空一瞥高人廬此恨來晩
不厭孤篷疊往返莫言造物好窮人許大乾坤富君眼
以心為鏡照諸山山如人面紛殊顔扁舟日日青山上
青山却在滄波間人道癡兒固貪取我怪高人亦如許
已將胷次衽長江更把豪端扛巨楚薺列楓林葉浮舸
巧促魁梧入么麽丈尋收拾無邊春千里遊遨坐中我
自此頭吳尾甌越蠻煙五月髠人髮江山多處乃爾毒
始信中原天下甲楚山可覽不可上水氣昏昏且多恙
畫山縱不到真山有楚之峰無楚瘴靜明居士見山饞
想在庵中得飽参戲呼老李臨君畫已坐君貪我更貪
楚山清曉圖(元)元好問
雨潤煙濃十二峰雲間合有楚王宫遥知别後西州夢
一抹春愁淺淡中
題洪谷子楚山秋晚圖(元)鄧文原
舊知洪谷古先儔五尺横圖見十洲千嶂排空青玉立
一江流水白雲浮琱簷共話當年雨丹葉誰憐滿徑秋
最是無聲詩思好恍然身在赤城遊
米敷文楚山清曉卷(元)鄧文原
濛濛煙樹楚江湄寂寞漁邨護短籬雲夢舟中春睡足
醉餘猶記牧之詩
普照寺楚山圖(元)郭畀
白衣處士息羣機高閣登臨送夕暉吳地荒涼征馬盡
楚山空闊斷鴻飛畫(一作圖)間墖影來朱戶月落鐘聲隠
翠微直下先人敝廬在暮年蓮社得相依
題楚山春曉圖(元)文矩
荆門雪霽江樹芳巫峽冉冉愁雲長山猨杜鵑叫落日
風灑路沐何蒼涼六龍從東來曉氣開扶桑天高雨絶
人事變解環結佩空相望渚宫西澨連三湘畫中隠隠
聽鳴榔安得置我淒其旁為君一曲歌滄浪
荆洪谷楚山秋晩圖(有序)(元)黃公望
洪谷子有云吳道子畫山水有筆而無墨項容有墨
而無筆吾當采二子所長成一家之格以此則知其
未嘗不好古而亦未嘗不好學今太樸先生近
購所畫楚山秋晚圖骨體夐絶思致高深誠有合於
斯語非南宋人所得夢見也因賦以短句
天高氣肅萬峰青荏苒雲煙滿戶庭逕僻忽經黃葉下
樹荒猶聽午雞鳴山翁有約談真訣野客無心任醉醒
最是一窗秋色好當年洪谷舊知名
洪谷子楚山秋晩(元)吳鎮
洪谷仙去五百年丹青流落何翛然九疑之山何突兀
亂雲慘澹秋風前尋幽忽有蓬萊仙歌聲隠約清溪邊
蕭蕭木葉下無際不見歸來張季船前邨後邨高復下
遠渚近渚斷又連夕照遲遲俯西川樹底人家起碧煙
卷中妙境無窮已揮毫聊爾紀新篇
楚山清曉圖(明)李日華
門前溪曲流花遠屋後山高見月遲剛道巫雲多旖旎
楚山偏覺富情思
題米元暉楚江晴曉圖(二首)(元)王惲
元暉筆力儘清雄兩岸青山似越中六鑿近年攘欲盡
蒼煙無復曉冥濛
江邊墟落靜荒煙林隖依然井臼全若比石壕更瀟灑
入山多避過都錢
題楚江清曉圖(元)丁復
海色澄明霞欲生白煙樓閣靜崢嶸青楓江上船已發
苦竹嶺頭人未行
題楚江清曉圖(元)鄭東
樹碧江寒日出遲青山雲起亦多時幾回船屋緣貪睡
佳氣朝來竟不知
題楚江秋曉圖卷(元)韓奕
蒼茫巫峽曉搖落楚天秋神女千年廟商人萬里舟詩
中曾想賦畫裏每思遊江海平生志窮經老一丘
題楚江秋曉卷(元)胡奎
日出楚山碧照見龍鱗波扁舟何處即解唱竹枝歌神
女朝雲裏啼猿秋樹多蒼梧望不極遠意當如何
題燕穆之楚江秋曉圖(元)俞行之
本自為農住一丘却攜書劒歷河洲龍門碣石尋常到
鴈宕天台汗漫游風舸順流如驟馬人生隨處若浮鷗
夜來又作江湖夢剰水殘山總是愁
燕穆之楚江秋曉圖(元)秦衡
幾聲哀角起寒譙一夜清霜脆柳條浦嶼未明滄海日
客帆應發楚江潮山經太白西來險鴈轉衡陽北去遥
愧我無才重弔屈忠魂千古有誰招
燕穆之楚江秋曉圖(元)沈應
曾記蒹葭水廟東客心爭渡曉雞中平蕪落月三湘路
千里孤舟一鴈風别去鄉關猶在夢老來江海尚飄蓬
何因得似閒鷗鳥兩兩沙邊睡正濃
題楚江秋曉卷(元)賀言
月落楚江空秋林待日紅船開飛葉雨人渡長潮風閣
影濤聲外山形曙色中神仙問何在有路想難通
題趙松雪楚江清曉(元)于立
曾從江上繫孤舟渺渺清江萬里流兩岸青山春正曉
一聲鳴櫓下揚州
題楚江秋曉卷(元)吳文泰
碧水連空入望深匡廬秋色正蕭森曙分巴峽猿聲斷
月落湘潭鴈影沉宿霧收邊橫荻渚炊煙起處隔楓林
何因得似歸來棹笑傲衡門自楚吟
題燕穆之楚江秋曉圖(元)瞿旼
木落秋江露濕衣放舟有客候潮歸煙霞髣髴天將曙
星斗升沉影漸稀避弋鴈鴻投渚宿忘機鷗鷺傍人飛
巫山巫峽曾登覽猶憶題詩在翠微
題燕穆之楚江秋曉圖(元)曹恕
空江煙霧曉微茫潮落沙寒洲渚長颿拂曙光開夢澤
鴈將秋色渡瀟湘荻花團露輕盈雪楓葉迎霞遠近霜
倚棹令人添遠思漁歌欸乃起滄浪
題楚江秋曉卷(元)僧普震
楚江秋向曙畫裏景依然旭日浮波面涼風動樹顛同
來桃葉渡相並木蘭船欲問西洲信潯陽何許邊
題楚江秋意圖(明)楊基
萬里巴江入海流水空天闊鴈行秋楚歌未斷秋風起
一段青山一段愁
楚江清遠圖(為沈倫畫并寓九曲山房作四首)(明)張羽
煙霏亂晴旭遥見西林山憶歸東湖遠人家春樹間荆
扉映水掩應待龐公還
坐愛西山翠手板方支頤白鳥逝如彼孤雲淡若斯誰
能閒料理空滯還山期
郢水不可極荆門望漸微青山將落照徧映酒家扉漁
梁夜爭渡知是醉巫歸
潮落寒沙廣蒼然遠山暮何處罟師歸自識門前樹披
圖憶所歷髣髴松溪渡
題燕穆之楚江秋曉圖(明)陳寬
五更人語覺潮生估客帆檣候曉行樹色未分雲夢澤
雞聲已動漢陽城天空畫角吹霜盡月落銀河入斗橫
欲問楚南千古事至今江水為誰清
楚江晴曉圖(明)吳文恭
曨曨曙光起湛湛江楓白河漢縱復横分明見秋色天
空爽氣清露濕千峰碧微茫雲夢渚迢遞潯陽宅五柳
高且疎涼風正蕭瑟孤鶴横江來扁舟正攜客
題鄭德彰員外所藏高彦敬畫楚江春曉圖
(明)藍智
旭日未出羣山昏蒼茫楚江多白雲芳洲無人采蘅杜
落花飛絮春紛紛晴嵐滿戶漁家曉花枝髣髴聞啼鳥
巫陽夢斷三峽空湘渚愁深九疑小文彩風流高尚書
如此江山歸畫圖平湖煙靄水空闊陰壑松檜天糢糊
左司郎官何處得高堂紫翠生春色是中疑有五湖人
一葉扁舟蕩空碧風塵兵革浩茫茫對此便欲歌滄浪
碧梧翠竹生高岡豈無彩鳳鳴朝陽
楚江秋曉卷(明)沈周
天連湘漢水悠悠水色微茫接素秋殘月已沉三國恨
亂雲初散九疑愁南方流落身將老西候蕭條客倦遊
欲採蘋花恨無伴美人迢遞隔滄洲
楚雲湘水圖歌(謝張師䕫教授)(元)龔璛
離騷之國幾千里十幅蒲帆順風駛順風猶須兩月程
伊誰移來墮書几張君墨妙游戲爾亂峰因君接天起
蒼然古木摧不死君應曾隠茅屋底得非是間種蘭芷
慘澹經營那及此松連閣上聽秋聲讀書眼花字如蟻
玉立長身挾童子披圖置我平生喜憶昔詩家愛許渾
凌敲荒臺尋舊址云何姑孰大江邊望湘潭雲尺有咫
我今識君意總為詩科理雲兮楚之雲水兮湘之水迴
鴈夕陽銜一葦山高見衡岳江遠會南紀君兮君兮可
奈何我詩敢劘屈賈壘
題晴川圖(元)岑安卿
清溪粼粼生淺花曉日倒射搖金沙翩然雙鷺下危石
玉雪照影無纖瑕溪邊小景入畫圖青煙綠樹漁翁家
漁翁歸來歌未終鷺鷥忽起蘆花風回眸遥望不可極
但見白玉飛青空昔年夜宿瀟湘浦徹曉不眠聽急雨
解衣曳杖立沙頭何似今朝得容與長安馬寒泥没腹
雪滿朝衣凍肩縮試令援筆題此圖長篇應賦歸來曲
清江圖(元)貢性之
江驛背孤城江流繞舍清露枰松下奕驛騎柳邊行帆
落晴窗影鐘傳雨寺聲堆牀餘簡帙列座總耆英燕語
能留客鷗馴解結盟詩郵趨堠吏衙鼓集關兵薄俸尊
仍滿新知蓋屢傾不才翻自媿何以答深情
題洋江林彦禎所藏洋江春晩圖(明)陳亮
江上曉來晴春波鴨綠生山雲半斂色汀芷盡含榮野
艇乘潮去官橋隔岸横亭中舒眺者猶有愛鵝情
太平寺水(郡人徐交畫清濟貫河)(宋)楊萬里
太平古寺劫灰餘夕陽惟照一塔孤得得未看還不樂
竹莖荒處破殿虚偶逢老僧聽僧話道是壁間留古畫
徐先紀筆今百年元師相傳妙天下壁如雪色一丈虚
徐生畫水纔盈堵横看側看只麽是分明是畫不是水
中有清濟一線波横貫萬里濁浪之黃河雷轟電卷儘
渠猛獨清元自不隨他波痕盡處忽掀怒攪動一河秋
色暮分明是水不是畫老眼向來元自誤佛廬化作金
柂樓銀山雪摧風打頭是身飄然在中流奪得太一蓮
葉舟僧言此畫難再覓官歸江西却相憶并州剪刀剪
不得鵝溪疋絹官莫惜貌取秋濤懸坐側
題馬遠十二水(明)王世貞
上帝兩帶垂長江黃河流崑崙觸天漏下貯海一抔震
澤與洞庭匯作東南漚風雲出千變日月浴雙輈泓渟
寫秋星蕭瑟競素秋木落清淺出石壓琮琤抽其細沫
貫珠巨者膏九州誰能傳此神毋乃宋馬侯解衣盤礴
初已動馮夷愁天一臆間吐𣲖九筆底收生綃十二幅
幅幅窮琱鎪憶昔進御時陡豁神龍眸遂令大同殿濤
聲撼牀頭六宫攝其魄所以不欲留楊妹即大家女史
司校讐朱填六玉箸墨宛四銀鉤錦標賜兩府青湘潤
千秋晴窗乍開閱如練沾衣褠恍作銀漢翻浸我白玉
樓當其鬱怒筆褶表騰蛟虯及乎汨舒徐遥頸延鶩鷗
動則開智樂淵然與心謀老師鑑湖曲興盡剡溪舟左
壁桑氏經右圖供卧游那能學神禹腁胝終荒丘
遠覽圖(為尹元夫乃翁題兼與張文邦)(明)廖道南
揚舲憶昔辭江國朝遊黃鶴暮赤壁五老香爐積煙紫
九華蓮葉凌空碧三山二水入金陵龍蟠虎踞高霞蒸
雨花徙倚雞鳴望天界迴翔牛首登感慨浮生忽南北
春光閱盡還秋色夜宿波濤狎白龍寒棲島嶼鄰丹極
英雄聚首築黃金況復鈞天聞古音鵬雲蔽天九萬丈
鯨海噴雪三千尋達人大觀忘爾我造化蘧廬無不可
劒倚層雲日月低槎横南斗星虹墮君即當年尹彦明
蒼顔白髮餐芝英雲陽山深列仙集頓覺兩腋靈風生
羽衣翩翩千萬里安期羨門何足齒兩都賦就擲金聲
誰能復續張平子
江皋圖(明)李延興
江晩月未上白煙滿芳洲雨止山氣佳衡扉在巖幽浦
迥沙漫漫松聲露浮浮水田旱稻熟稍欣獲有秋曠爽
來清風朱夏炎敲收野人樂江居垂綸水西頭得魚送
隣家酒好仍見留童丱喜相隨浩歌送飛鷗古時放達
人傲睨輕王侯焉能繫塵鞅憧憧為身謀
御定歴代題畫詩類卷五
