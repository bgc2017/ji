欽定四庫全書
御定歴代題畫詩類卷一百四目錄
獸類
題李伯時所畫開元御馬圖(元王惲)
夢中又賦開元御馬圖(元王惲)
申王畫馬圖(宋蘇軾)
唐申王畫馬歌(元王惲)
跋唐申王畫馬圖(元王惲)
韋諷錄事宅觀曹將軍畫馬圖引(唐杜甫)
丹青引贈曹將軍霸(唐杜甫)
曹霸畫馬(宋郭祥正)
曹霸畫馬(元虞集)
題曹將軍馬圖(元陳基)
蘇君廳觀韓幹馬障歌(唐顧雲)
書韓幹牧馬圖(宋蘇軾)
次韻子由詩李伯時所藏韓幹馬(宋蘇軾)
賦黃任道韓幹馬(宋王令)
次韻子瞻和子由觀韓幹馬因論曹伯時畫天馬
(宋黃庭堅)
讀蘇子瞻韓幹馬圖(宋張耒)
再和馬圖(宋張耒)
題韓幹馬圖(宋張耒)
蕭朝散惠石本韓幹馬圖(宋張未)
題韓幹畫馬(宋韓駒)
韓幹畫馬闕四足龍眠搨而全之(宋劉子翬)
臨韓幹馬(金趙秉文)
題韓幹畫馬圖(元王惲)
韓左軍馬圖卷(元錢選)
韓左軍馬圖卷(元韓性)
韓幹馬(元虞集)
韓幹馬(元揭傒斯)
題韓幹畫馬圖(明僧宗衍)
題壁上韋偃畫馬歌(唐杜甫)
題韋偃馬(宋黃庭堅)
題伯時馬(宋黃庭堅)
題伯時天育驃騎圖(宋黃庭堅二首)
觀伯時畫馬(宋黃庭堅)
次韻黃魯直畫馬試院中作(宋蘇軾)
和王晉卿題李伯時畫馬(宋蘇軾)
題趙尊道龍眠渥洼圖(宋樓鑰)
戲題龍眠馬性圖(宋樓鑰)
題李伯時畫馬(宋王庭珪)
龍眠畫馬(金元德明)
劉善長出示李伯時畫馬圖(金朱弁)
李伯時馬(元程鉅夫)
李伯時馬(元劉因)
題伯時馬(元吳澄二首)
龍眠畫馬(元馬祖常)
御定歴代題畫詩類卷一百四目錄
欽定四庫全書
御定歴代題畫詩類卷一百四
獸類
題李伯時所畫開元御馬圖(元)王惲
閱武驪山是近游霜蹄蹴踏厭長楸料應扈從東封了
一片雲烟赤岸秋
夢中又賦開元御馬圖(元)王惲
毛龍天降馭龍韜歴塊過都乃爾曹安得錦韉三萬騎
冷浮秋水下江皋
申王畫馬圖(宋)蘇軾
天寶諸王愛名馬千金爭致華軒下當時不獨玉花驄
飛電流雲絶瀟灑兩坊岐薛寧與申馮凌内廏多清新
肉鬉汗血盡龍種紫袍玉帶真天人驪山射獵包原隰
御前急詔穿圍入揚鞭一蹴破霜蹄萬騎如風不能及
雁飛兔走驚弦開翠華按轡從天回五家錦繡徧山谷
百里舄珥遺纖埃青螺蜀棧西超忽高準濃蛾散荆棘
苜蓿連天鳥自飛五陵佳氣春蕭瑟
唐申王畫馬歌(元)王惲
花萼樓前閱庭實布乘黃朱笑羣辟奔虹凝露故家物
詔寫真形出東壁申王夭矯龍一種揮灑元精固無匹
龍池十日霹靂聲房駟無光韋偃泣千年事往失所在
此紙流傳見真跡明窗不厭百回看飛電流雲悵猶溼
當時圖畫樂昇平轉首雲屯散榛棘儲皇纔藉河隴餘
旋復廓清唐再闢物盛而衰固有時校以倉皇易為力
漢家拓地封狼北萬騎騰凌已無敵更求駿骨張吾軍
一紙風飛能事畢雖云中夏號雄強富不民藏孰共億
聖謨經世了不刊收卷入囊三歎息
跋唐申王畫馬圖(元)王惲
内府曾觀鐵筆驄又於此紙得真龍却疑決電奔虹異
不到少陵題品中
韋諷錄事宅觀曹將軍畫馬圖引(唐)杜甫
國初以來畫鞍馬神妙獨數江都王將軍得名三十載
人間又見真乘黃曾貌先帝照夜白龍池十日飛霹靂
内府殷紅瑪瑙盤婕妤傳詔才人索盤賜將軍拜舞歸
輕紈細綺相追飛貴戚權門得筆跡始覺屏障生光輝
昔日太宗拳毛騧近時郭家獅子花今之新圖有二馬
復令識者久嘆嗟此皆騎戰一敵萬縞素漠漠開風沙
其餘七匹亦殊絶迥若寒空動烟雪霜蹄蹴踏長楸間
馬官厮養森成列可憐九馬爭神駿顧視清高氣深穩
借問苦心愛者誰後有韋諷前支遁憶昔巡幸新豐宫
翠華拂天來向東騰驤磊落三萬匹皆與此圖筋骨同
自從獻寶朝河宗無復射蛟江水中君不見金粟堆前
松柏裏龍媒去盡鳥呼風
丹青引贈曹將軍霸(唐)杜甫
將軍魏武之子孫於今為庶為青門英雄割據雖已矣
文采風流今尚存學書初學衞夫人但恨無過王右軍
丹青不知老將至富貴於我如浮雲開元之中常引見
承恩數上南薰殿凌煙功臣少顏色將軍下筆開生面
良相頭上進賢冠猛將腰間大羽箭褒公鄂公毛髮動
英姿颯爽來酣戰先帝天馬玉花驄畫工如山貌不同
是日牽來赤墀下迥立閶闔生長風詔謂將軍拂絹素
意象慘淡經營中斯須九重真龍出一洗萬古凡馬空
玉花却在御榻上榻上庭前屹相向至尊含笑催賜金
圉人太僕皆惆悵弟子韓幹早入室亦能畫馬窮殊相
幹惟畫肉不畫骨忍使驊騮氣凋喪將軍盡善蓋有神
必逢佳士亦寫真即今漂泊干戈際屢貌尋常行路人
途窮反遭俗眼白世上未有如公貧但看古來盛名下
終日坎壈纏其身
曹霸畫馬(王荆公手寫杜甫丹青引跋其尾)(宋)郭祥正
曹將軍畫少陵詩林氏家藏相國題不動精神瞻御座
風雲萬里入霜蹄
題曹霸馬(元)虞集
將軍今為庶畫馬寄高情聚立天風起長嘶沙草生飛
揚萬里意凌亂五星精日暮太行道悲哉長短行
題曹將軍馬圖(元)陳基
神駒生長渥洼中一匹能令冀北空貌得真龍九重上
將軍筆法老逾工
蘇君廳觀韓幹馬障歌(唐)顧雲
杜甫歌詩吟不足可憐曹霸丹青曲直言弟子韓幹馬
畫馬無骨但有肉今日披圖見筆跡始知甫也真凡目
秦王學士居武功六印名家聲價雄乃孫屈跡寧百里
好奇學古有祖風竹廳斜日奕碁散延我直入書齋中
屹然六幅古屏上歘見胡人牽入天廏之神龍麟鬐鳳
臆真相似秋竹慘慘披兩耳輕勻杏蕊糝皮毛細撚銀
絲插鬃尾思量動步應千里誰見初離渥洼水眼前只
欠燕雪飛蹄下如聞朔風起朱崖謫掾從亡歿更有何
人鑒奇物當時若遇燕昭王肯把千金買枯骨
書韓幹牧馬圖(宋)蘇軾
南山之下汧渭之間想見開元天寶年八坊分屯隘秦
川四十萬匹如雲烟騅駓駰駱驪騮騵白魚赤兔騂皇
䮧龍顱鳳頸獰且妍奇姿逸德隱駑頑碧眼胡兒手足
鮮歲時剪刷供帝閑柘袍臨池侍三千紅妝照日光流
淵樓下玉螭吐清寒往來蹴蹋生飛湍衆工䑛筆和朱
鉛先生曹霸弟子韓廏馬多肉尻脽員肉中畫骨誇尤
難金羈玉勒繡羅鞍鞭箠刻烙傷天全不如此圖近自
然平沙細草荒芊緜驚鴻脫兔爭後先王良挾策飛上
天何必俛首服短轅
次韻子由詩李伯時所藏韓幹馬(宋)蘇軾
潭潭古屋雲幕垂省中文書如亂絲忽見伯時畫天馬
朔風胡沙生落錐天馬西來從西極勢與落日爭紛馳
龍膺豹股頭八尺奮迅不受人間羈元狩虎脊聊可友
開元玉花何足奇伯時有道真吏隱飲啄不羨山梁雌
丹青弄筆聊爾耳意在萬里誰知之幹惟畫肉不畫骨
而況失實空餘皮煩君巧說腹中事妙語欲遣黃泉知
君不見韓生自言無所學廏馬萬匹皆吾師
賦黃任道韓幹馬(宋)王令
天寶天子盛天廏吐蕃入馬上天壽紫衣馭吏偏坐前
騎入都門不容驟西極苜蓿得氣肥六閑飛黃臥羞瘦
千秋殿下誰把筆當時人無出幹右傳聞三馬同日死
死魄到紙氣方就鐵勒夾口重兩銜墨絲丱尾合雙紐
天門未上人就觀老胡驚嗟失開口生搜朔野空毛羣
死斷世工無後手當時天子惜不傳送入御府置官守
胡塵勃鬱燕薊來宫闕蕭騷既焚後誰棄千金赤手收
足踏萬里避奪走幾經蹂棄道邊塵今日寧無紙上垢
罇前病客不識畫但驚馬氣世未有西北駿骨無時無
生不逢幹死空朽世手無能不肯休任使氣骨陋如狗
次韻子瞻和子由觀韓幹馬因論伯時畫天馬
(宋)黃庭堅
于闐花驄龍八尺看雲不受絡頭絲西河驄作葡萄錦
雙瞳夾鏡耳卓錐長楸落日試天步知有四極無由馳
電行山立氣深穩可耐珠韉白玉羈李侯一顧歎絶足
領略古法生新奇一日真龍入圖畫在坰羣雄望風雌
曹霸弟子沙苑丞喜作肥馬人笑之李侯論幹獨不爾
妙盡骨相遺毛皮翰林評畫乃如此賤肥貴瘦渠未知
況我平生賞神駿僧中云是道林師
讀蘇子瞻韓幹馬圖(宋)張耒
我雖不見韓幹馬一讀公詩如見者韓生畫馬常苦肥
肉中藏骨以為奇開元有臣善司牧四十萬匹屯山谷
養之罕用食之豐力不曾施空長肉韓生圖像無乃似
我謂韓生巧未至君不見昔時騏驥人未得飢守鹽車
唯有骨昂藏不受塵土侵伯樂未來空佇立騏驥乏食
肉常臞韓生不寫瘦馬駒誰能為驥傳之圖不如凡馬
飽青芻
再和馬圖(宋)張耒
我年十五遊關西當時唯㨂惡馬騎華州城西浴鐵馬
勇士十人不可羈牽來當庭立不定兩足人立迎風嘶
我心壯此寧復畏按鞍躡鐙乘以馳長衢大呼人四走
腰穩如植身如飛橋邊爭道挽不止側身逼墜濠中泥
懸空十丈才一擲我手失轡猶攢蹄迴頭一躍已在岸
但見滿道人嗟咨關中地平草木短盡日散漫游忘歸
驅馳寧復受鞭策進止自與人心齊爾來十年我南走
此馬嗟嗟入誰手楚鄉水國地卑汙人盡乘船馬如狗
我身未老心已衰夢寐時時猶見之想圖思畫忽有感
況復慷慨吟公詩達人遇境貴不惑世有尤物常難得
寧能使我即無情搔首長歌還歎息
題韓幹馬圖(宋)張耒
頭如翔鸞月頰光背如安輿鳬臆方心知不載田舍郎
猶帶開元天子紅袍香韓幹寫時國無事綠樹陰低春
晝長兩髯執轡儼在傍如瞻馳道黃屋張北風揚塵燕
賊狂廏中萬馬歸范陽天子乘騾蜀山路滿川苜蓿為
誰芳
蕭朝散惠石本韓幹馬圖(馬亡後足)(宋)張耒
世人怪韓生畫馬身苦肥幹寧忍不畫驥骨當時廏馬
君未知開元太平國無事戰馬卷甲飽不騎玉關槖駝
通萬里長安第宅連諸姨笙歌錦繡遍一國六龍長閑
空食粟霜甜秋草沙苑遊日暖春波渭川浴脽圓腰穩
目生光細尾豐膺毛帖肉珠鞍玉鐙驕不行豈有塵埃
侵四足韓生丹青寫天廏磊落萬龍無一瘦豈知車下
骨如牆飢齧草根刺傷口君家古圖才半身千里騰驤
已有神迴身側顧不無意剪騣絡頭嗟失真君不見太
宗戰馬拳腹毛身騎此馬縛羣豪龍虎精神金鼓氣豈
有閑地供脂膏至今畫圖快胷臆想見虯鬚親破賊那
知但愛廏中肥漁陽筋脚蹄如石神駒入水隨烟雲蜀
山石路無行人六驥悲鳴足流血騎騾遺事一酸辛
題韓幹畫馬(宋)韓駒
古畫仍藏古錦囊故人攜得自瞿塘僰僮莋馬應羞見
羌戶方調兩驌驦
韓幹畫馬闕四足龍眠搨而全之(宋)劉子翬
吾聞兩臂天下重馬失四蹄將底用平生想像萬里逝
對此惟心惻然動得非曾落駑駘羣踠脱泥塗良已勤
又疑逸氣厭拘係絶蹯徑欲超浮雲諦觀事乃不爾劇
破練丹青老無色軒昂自有尊足存顧盼一抹陰山碧
韓生筆法妙此圖龍眠搨出了不殊斷鼇自昔徒聞說
續鳬雖工計已疎何如染作滄江遠明滅要看追風蹴
微雪
臨韓幹馬(金)趙秉文
秋日平原看肉飛千金市骨眼中稀世間賴有丹青手
韓幹丹青又已非
題韓幹畫馬圖(元)王惲
火輪凝空汗如洗老坐烏臺簿書裏韓君忽出天馬圖
蕭䬃朔風生駿尾吁嗟此馬來西極細看一骨千金直
當時開元監牧盛赤岸千羣雲錦織奚官袍帶蒼髯戟
碧眼深藏九方識豈其此骨獨當御轉盼君恩仗前立
幾年扈從東封還霜蹄蹴踏長楸間驪山武事厭不講
剪刷日應供帝閑鸞旗百里臨潼道華清宫殿春風早
黃金羈勒玉花騣遊幸君為玉環老幹為供奉屬車塵
思入星精奪天巧興來承詔貌真龍冀北驊騮歸一埽
古人畫馬需神品骨相權奇氣深穩將軍曹霸幹所師
萬古丹青少陵引韓公得法固入空千丈光輝誰所準
自經題品雪堂仙韋偃龍眠徒滚滚嗟予何者牛馬走
開卷賦詩還自哂韓卿朝騎御史驄暮擊凡禽健秋隼
更煩牢鎖玉麒麟隄備雷風轟秋岑
韓左軍馬圖卷(元)錢選
韓公胸次有神奇寫得天閑八尺駒曾為岐王天上賜
不隨都護雪中驅霜蹄奮迅追飛電鳳首昂藏似渴烏
春草青青華山曲三邊今日已無虞
韓左軍馬圖卷(元)韓性
五花雲散紫電光縶維未許飛龍驤垂頭欲就圉人飲
渴烏作勢吞銀潢長安畫史擅筆力萬里猛氣收毫芒
羽人乘風倦鞍勒一笑收拾藏巾箱世人不識真驌驦
顧影尚爾分驪黃放鶴峰前有遺意神駿政可誇支郎
韓幹馬(元)虞集
開元沙苑蒺藜秋韓幹新圖總不收天廏真龍奇骨在
故知臣甫負驊騮
韓幹馬(元)揭傒斯
韓幹畫出曹將軍幹惟畫肉猶逼真昂藏四顧欲飛去
老奚安知馬有神想當此馬未畫時朝刷吳越暮燕秦
頓轡長鳴風動地不數驊騮與騏驎當時用舍那知許
粉墨蕭條尚雄武千金駿骨何足論萬世長留羣玉府
題韓幹畫馬圖(明)僧宗衍
唐朝畫馬誰第一韓幹妙出曹將軍此圖無乃幹所作
世上有若真空羣雙曈精熒兩耳立蘭筋束骨皮肉急
何年霹靂起龍池五花一團雲氣濕當年天子少馬騎
遠來烏孫詔寫之即今内廏多如蟻縱有騏驎畫者誰
題壁上韋偃畫馬歌(唐)杜甫
韋侯别我有所適知我憐君畫無敵戲黏秃筆埽驊騮
歘見騏驎出東壁一匹齕草一匹嘶坐看千里當霜蹄
時危安得真致此與人同生亦同死
題韋偃馬(宋)黃庭堅
韋侯常喜作羣馬杜陵詩中如見畫忽開短卷六馬圖
想見詩老醉騎驢龍眠作馬老更妙至今似覺韋偃少
一洗萬古凡馬空句法如此今誰工
題伯時馬(宋)黃庭堅
我觀李侯作胡馬置我敕勒陰山下驚沙隨馬欲暗天
千里絶足略眼跨(一作過)自當初駕沙苑丞豈復更數將
軍霸李侯今病廢右臂此圖筆妙今無價
題伯時天育驃騎圖(二首)(宋)黃庭堅
玉花照夜今無種櫪上追風亦不傳想見真龍如此筆
蒺藜沙苑草迷川
明窗槃礴萬物表寫出人間真乘黃邂逅今身猶姓李
可非前世江都王
觀伯時畫馬(宋)黃庭堅
儀鸞供帳饕蝨行翰林濕薪爆竹聲風簾官燭淚縱横
木穿石槃未渠透坐窗不遨令人瘦貧馬百日逢一豆
眼明見此五花驄徑思著鞭隨詩翁城西野桃垂小紅
次韻黃魯直畫馬(試院中作)(宋)蘇軾
少年鞍馬勤遠行臥聞齕草風雨聲見此忽思短策横
十年髀肉磨欲透那更陪君作詩瘦不如芋魁歸飯豆
門前欲嘶御史驄詔恩三日休老翁羨君懷中雙橘紅
和王晉卿題李伯時畫馬(宋)蘇軾
督郵有良馬不為君所奇顧收紙上影駿骨何由歸一
朝見縈策蟻封驚肉飛豈惟馬不遇人已半生癡
題趙尊道龍眠渥洼圖(有序)(宋)樓鑰
趙尊道制幹以龍眠渥洼圖示余余曰誤矣本
韓幹馬東坡外為賦詩考此龍眠所臨而以後
為前俾易之為寫坡詩於後而次其韻焉實十
六坡集詩云十四匹豈誤耶
良馬六十有四蹄騰驤進止紛不齊權奇倜儻多不羈
亦有顧影成驕嘶或行或涉更相顧交頸相靡若相語
畫出老杜沙苑行將軍弟子早有聲中間名種雞羣鶴
無復瘦瘡烏暮啄當時玉花可媒龍後日去盡烏呼風
開元四十萬匹馬俯仰興亡空見畫龍眠妙手欲希韓
莫遣鐵面關西看
戲題龍眠馬性圖(宋)樓鑰
狗子已知無物性馬又何曾有性來伯樂若來休著眼
任他騏驥混駑駘
題李伯時畫馬(宋)王庭珪
秃筆戲埽凡馬空人間始識天廏龍山城逼窄那得有
注目萬里生長風奚官緩牽紫絲鞚好頭不著黃金籠
時平諸蕃盡入貢此是玉花于闐驄
龍眠畫馬(金)元德明
驪黃求馬世皆然滅沒存亡自一天當日鹽車人不識
只今空向畫中傳
劉善長出示李伯時畫馬圖(金)朱弁
俯首舉尾拳一蹄掣韁欲嗅驕不嘶奚官聳肩兩足垂
意貌自與造父齊雞目麟鬐鳳皇臆玉山禾遠未容食
籋雲追電有餘地置之畫圖人豈識精神權奇孰可班
當在白兔青龍間君知此馬從何來龍眠胸中十二閑
李伯時馬(元)程鉅夫
龍眠畫馬真是馬一匹猶當萬金價參差粉墨見龍媒
渴飲長江柳陰下我今老病無所求但願早賜歸林邱
肩輿飽飯百不憂閒看稚子騎犁牛
李伯時馬(元)劉因
足不能行氣自馳天機深處幾人知世間無物能形此
除我南窗兀坐時
題伯時馬(二首)(元)吳澄
四足追風捷羽翰有誰伯樂是奚官如今萬里青雲步
漫作人間畫卷看
驍壯雲連力氣粗慣看馳突暗中都如何得此真龍種
消得千金買畫圖
龍眠畫馬(元)馬祖常
海國秋生漢使槎麝煤誰畫濯龍騧只今聖主如文帝
留待時巡駕鼓車
御定歴代題畫詩類卷一百四
