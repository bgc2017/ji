欽定四庫全書
御定歷代題畫詩類卷十三目錄
山水類
題江貫道山水(宋劉克莊十首)
題俞秀才所藏江參山水横軸(宋陳與義二首)
題祝生畫(宋朱子)
觀祝孝友畫卷(宋朱子二首)
題大年小景(宋黃庭堅)
趙大年小景(元程鉅夫)
李營丘眞蹟(元吳鎮)
李思訓妙筆(元鄧文原)
題馮文仲畫山水(元鄭東)
為馮文仲畫山水小幅(元倪瓚)
題馮文仲山水(元鄭元祐二首)
文仲小幅山水(明沈周)
馮文仲畫(明陳繼儒)
袁君庭玉以所藏何思敬山水圖求題為賦長句
(元戴良)
題何監丞畫山水歌(元戴良)
題柯敬仲畫(元虞集五首)
題柯丹丘畫(元郯韶)
為高安何思恭題方壺所畫山水(元劉永之)
方方壺畫(元吳鎮二首)
題方壺畫(明鎦炳)
題方壺畫(明王燧)
題上清方壺山水(明陳煇)
方方壺畫(明文徵明)
題方方壺畫(明僧大圭)
題趙彦徵畫(元錢惟善)
題趙彦徵畫(明張簡)
趙彦徵畫(明宋杞)
題趙彦徵溪山小景圖(明僧來復)
趙彦榮臨畫(元郯韶)
彦敬小景(明張寧)
題彦顒畫中小景(明聶大年二首)
為祝彦中題山水圖(明劉基)
為彦中題畫(明龔詡)
題丁生所藏錢舜舉山水(元龔璛)
題錢舜舉山水小景(明薛瑄)
題吳季良所藏戴文進山水(明程敏政)
題戴文進山水圖(明陳璽)
戴文進小幅(明祝允明)
次陸太宰全卿題戴文進畫卷(明王世貞)
吳偉江山圖歌(明何景明)
吳偉畫(明嚴嵩)
題文徵明畫(明陸深)
題文徵仲小景(明鄭鵬)
題石田畫(明邊貢二首)
題石田翁贈朱守拙小景(明陳蒙)
題仿石田大幅(明李日華)
為楊起同題沈石田擬謝雪邨山水(明吳寬)
為陳玉汝題啓南山水大幅(明吳寬)
為史明古題沈啓南畫(明吳寬)
題唐子畏山水圖(明顧璘)
唐寅畫山水歌(明祝允明)
題羅汝文畫山水(明林誌)
題元人畫(明鄭鵬)
御定歷代題畫詩類卷十三目錄
欽定四庫全書
御定歷代題畫詩類卷十三
山水類
題江貫道山水(十首)(宋)劉克莊
世間平遠景萬幅在江家晩至番君國方知不是夸
一棹微茫裏孤亭紫翠間恍疑涉彭蠡又似訪廬山
江險不容極禹功胡可忘向來小龍子衮冕食千羊
夾立朝羣玉濃妝列萬笄中州不敢頓抛在瘴雲西
茆山千萬疊不得見天全帆出扶胥口無山只有天
雪冒禹碑石雲埋泌草堂早知抱遺恨悔不挾乾糧
半夜黃天蕩樓船雪浪中當年草檄客今日負樵翁
太武求溲處支祁著鏁邊淮風晨裂面淮浪夜驚船
展卷嗟丘也東南西北人昔還行脚債今作卧遊身
一疋好東絹天寒家未温儘教兒拆繡焉管婦無褌
題俞秀才所藏江參山水横軸(二首)(宋)陳與義
卷中衮衮溪山出筆下明明開闢初不肯一揮為婦計
俞郎作意未全疎
萬壑分煙高復低人家隨處有柴扉此中只欠陳居士
千仞岡頭一振衣
題祝生畫(宋)朱子
裴侯愛畫老成癖歲晩倦遊家四壁隨身只有萬疊山
祕不示人私自惜俗人教看亦不識我獨摩挲三太息
問君何處得此奇和璧隋珠未為敵答云衢州老祝翁
胸次自有隂陽工峙山融川取世界咳雲唾雨呼雷風
昨來邂逅衢城東定交斗酒歡無窮自然妙處容我識
為我埽此須臾中爾時聞名今識面回首十年齊掣電
裴侯巳死我亦衰祝君雖老身猶健眼明骨輕鬚不變
筆下江山轉蔥蒨為君多織機中練更約無事重相見
觀祝孝友畫(二首)(宋)朱子
天邊雲遶山江上煙迷樹不向暁來看詎知重疊數
草閣臨無地江空秋月寒亦知奇絶景未必要人看
題大年小景(宋)黃庭堅
水色煙光上下寒忘機鷗鳥恣飛還年來頻作江湖夢
對此身疑在故山
趙大年小景(元)程鉅夫
匹馬衝寒踏落花杏園深處曲江涯何如相對風軒坐
喚得漁船傍酒家
李營丘眞蹟(元)吳鎮
萬仞蒼山百尺樓西風吹送滿林秋疎鐘遥落空亭裏
盡屬營丘筆底收
李思訓妙筆(并)序(元)鄧文原
思訓作畫雖由於天性然亦多宗閻立本惜世罕有
知者因見此卷為表而出之
李侯丹青勝結綠貝闕珠宫看不足偶硏丹碧寫青山
萬壑千峰僅盈幅應知深處有神仙花落花開度歲年
扁舟自是尋真侣為覓桃源一洞天
題馮文仲畫山水(元)鄭東
六月凉風吹板扉蒼苔生滿釣魚磯人生抵死貪微祿
如此溪山不肯歸
為馮文仲畫山水小幅(元)倪瓚
知君近住西湖曲湖水淪漣似輞川窗下青松高百尺
時時落雪滿琴弦
題馮文仲山水(二首)(元)鄭元祐
峰巒入眼最關情便欲移家向杳冥不道有人先占去
三間茅屋一間亭
平溪如鏡碧潺潺風度漁船過柳灣此景眼前都可辦
却來畫裏看青山
文仲小幅山水(明)沈周
矗雲古樹鬱蒼蒼墮碧危巒落手傍記得西湖樓上立
好山多在贊公房
馮文仲畫(明)陳繼儒
雲宜看遍水宜聽除却圖中苦未寧好使京塵昏夢覺
且教長對隔窗屏
袁君庭玉以所藏何思敬山水圖求題為賦長句
(元)戴良
有客訪我城東廬手持何侯山水圖乍向高堂一披覩
巳知筆力天下無老我愛山兼愛畫對此心神忽俱化
得非鼔柁過瀟湘無乃支藤上嵩華野亭倒影浸江清
耳邊髣髴波濤聲漁子蒼茫泛舟入林翁傴僂渡橋行
因憶良工繹思處元氣淋漓滿毫素豈但胸藏萬丘壑
西極南溟隨指顧驅山走海何雄哉滿堂空翠揮不開
丹丘赤城意緜邈蓬萊弱水情沿洄何侯天機深丹青
世無敵自從揮灑近天顔林下何曾見真迹年來喪亂
走風塵始為賢豪下筆親王吳未可誇神逸閻公致譽
安足真與客傳觀歡未止却嘆何侯今巳矣卷圖還客
休重看世間夢境亦如此
題何監丞畫山水歌(元)戴良
至正以來畫山水祕監何侯擅其美帝御宣文數召見
抽毫幾動天顔喜有時詔許閱内儲名筆班班世所無
王吳李范巳心識餘者山堆皆手摹海内畫工亦無數
才似何侯豈多遇權門貴戚虛左迎往往高堂起煙霧
人間一筆不可得門外車徙漫如織葉君使還親集送
乘興始肯留眞蹟于時在座總儒冠王鄭歌辭晩更妍
豈無片語道離恨見侯之畫筆盡捐此畫攜歸在鄉縣
萬壑千巖眼中見却憶都門送别時回頭瞥覩西山面
莫言短幅僅盈尺遠勢固當論萬里旣似山河月裏明
復同衡霍牖中起葉君眼力老愈光愛之不減雲錦章
年來行槖盡抛棄惟將此紙什襲藏何侯遷官定何處
有客披圖正傾慕北騎南轅倘相值煩君為我致毫素
請侯一寫滄洲趣
題柯敬仲畫(五首)(元)虞集
北苑今仍在南宫奈老何青山解浮動端為白雲多
雨過黃陵廟蒼梧雲正愁何時倚虚幌對此滿林秋
江上秋漠漠風雨晩蕭蕭千載誰相識惟應待老樵
峽口春雲重江南夜雨多水深桃葉渡風急竹枝歌
平陸蒼龍起近山生遠煙前邨三萬頃明月水平田
題柯丹丘畫(元)郯韶
溪上青山石徑紆暖雲晴嶂錦糢糊行人如隔湘江岸
日莫青林啼鷓鴣
為高安何思恭題方壺所畫山水(元)劉永之
古象山中白晝閒紫煙樓觀鳳笙寒試分玉井三秋露
戲寫方壺九疊山老樹糢糊常帶雨茅茨瀟灑鎮臨湍
知君隠處渾如此持向荷峰錦水看
方方壺畫(二首)(元)吳鎮
城市山林孰是非幽居能與世塵違函關紫氣青牛到
遼海秋風白鶴歸天鼓叩殘明月墮洞簫吹徹彩雲飛
誰知寂寞江天外長使人間望少微
數載飄蓬事巳非荆關咫尺世情違寒雲時向青山抹
野艇遥從白社歸幾處夕陽人共語一邨流水鷺邊飛
知君紫府歸來後閒把丹青翫翠微
題方壺畫(為斯貞姪賦)(明)鎦炳
巨然畫與書法同縱筆所至生秋風墨飛元氣瀉沆瀣
青摩斗角連崆峒遠岫平林斷還續苔根斜迸山泉綠
釣倚丹楓野老磯門垂碧柳幽人屋壺公騎鯨白雲鄉
壟樹綠泫煙草黃風流文采今寂寞對畫淚痕沾我裳
題方壺畫(明)王燧
紫府深沈白晝閒仙人歸去邈難攀當時暫謫來塵世
寫遍江南雨後山
題上清方壺山水(明)陳煇
曾過蓬島訪茅君路入中峰紫翠分琪樹寒生雙磵雨
石門秋卧半潭雲捲簾山色當窗見拂軫溪聲入坐聞
何日暫辭塵服累青松白鶴日為羣
方方壺畫(明)文徵明
煙沉密樹蒼山暝波捲長空白鳥迴細雨斜風簔笠具
釣翁何事却歸來
題方方壺畫(明)僧大圭
方壺老人年九十醉把金壺傾墨汁染得蓬萊左股青
烟霧空濛樹猶濕危橋過客徐徐行白石下見溪流清
仙家樓館在何處雲中髣髴聞雞聲古臺蒼蒼煙景暮
藥草春深滿山路招取吹笙兩玉童我欲凌風從此去
題趙彦徵畫(元)錢惟善
玉堂學士研猶存三絶名家尚有孫何處有山如此畫
便將歸計問田園
題趙彦徵畫(明)張簡
吳興佳山水遠近蓄清光岧嶤金蓋峰秀色獨蒼蒼煙
雲互出沒草木生風香長橋接迴溪積石倚崇岡樵漁
識徑幽於以樂深藏擊鮮列鯉魴啓翳理松篁晨雨况
可鉏春泉亦堪湘既巳長孫子所願安是鄉嗟哉風塵
中何由得徜徉趙君鍾神秀揮灑發竒章卷圖思舊遊
掩抑不能忘
趙彦徵畫(明)宋杞
遠山入空青老樹擎寸碧近山接平坡鑿鑿見白石兩
山盡處岐路平松林漠漠煙如織清溪疑自天目來鷗
鷺飛起無纖埃有人曳杖過溪去渡頭古屋誰為開玉
堂學士畫家趣瀟灑文孫傳筆意風塵滿眼何處避安
得向此山中住
題趙彦徵溪山小景圖(明)僧來復
曾汎苕溪看晩霧紅簾小艇穏於車水通孤岸橋依竹
路入重林屋傍花風外眠鷗驚客笛雲中吠犬隔仙家
秋波千頃芙蓉老誰覓王孫舊釣槎
趙彦榮臨畫(元)郯韶
北苑南宫奈老何青山依舊洛中多相思一夜鷗波夢
穉子船頭結綠蓑
彦敬小景(明)張寧
隂隂綠樹草堂低暁雨初晴水滿溪門徑晝長人不到
百花深處一鶯啼
題彦顒畫中小景(二首)(明)聶大年
水禽沙鳥自相呼遠近雲山半有無一葉扁舟兩三客
載將煙雨過西湖
雨餘芳樹淨無塵草色蒙茸淺帶春茆屋石田應尚遠
夕陽愁殺獨歸人
為祝彦中題山水圖(明)劉基
高軒玲瓏不受暑半幅輕綃宿煙雨白屋素壁生空明
似聞水聲繞庭宇松髯拂天藤蔓垂枯根瘦石相因依
寒濤不驚虎兕卧嵐翠欲與蛟龍飛空江悠悠一漁艇
水白沙明羣魚静武陵桃花何處尋落日微風片帆影
為彦中題畫(明)龔詡
青山之青如佛頭白雲化作寒泉流世間塵土飛不到
眼中景物俱清幽若人自是好静者豈非五柳先生儔
每托琴樽寫高興脱屣樂從魚鳥遊却笑時人苦不達
漏盡鳴鐘猶未休君不見小虞塘西玉峰下一卷巳遂
吾菟裘共論心事肯相過斗酒當為山妻謀
題丁生所藏錢舜舉山水(元)龔璛
寒溪深無魚扁舟小如屐舉世相為浮更用一篙力畫
彼山中人憩此松下石
題錢舜舉山水小景(明)薛瑄
琪樹秋風生早寒樓臺縹緲暮雲間橋頭有客長無事
閒聽溪聲静看山
題吳季良所藏戴文進山水(明)程敏政
丹青價重錢塘戴一幅湖山寫更工高閣倚空凌夜斗
長橋分水架晴虹勝遊地接呼猿洞舊隠人思放鶴翁
髣髴畫船春載酒綠隂啼鳥路西東
題戴文進山水圖(明)陳璽
疊巘層巒曲曲灣中有罅地非人間幽人静觀適忘形
輙向隂厓結茅亭亭前山色青可續亭下溪流瑩如玉
邀朋終日話綢繆藐視乾坤眞一粟老樹號風出林杪
浮雲飛盡青螺小曲欄干外少人行對面長空落飛鳥
輕衫細葛暑不知萬象覺來清悄悄正是南華誦罷時
呼童埽葉烹新葵噫嘻此圖誰所為云是戴氏無聲詩
戴氏山水稱絶竒筆端造化嫓王維謫仙孫子如我期
便欲跨鶴臨清漪
戴文進小幅(明)祝允明
峭壁遥撐落照危蜿蜒曲隴繞脩陂前頭徑轉峰回境
說與時人定不知
次陸太宰全卿題戴文進畫卷(明)王世貞
朝出錦官城暮投浣花渡步步花媚人那能舍花去但
使有酒沽不妨花下住
吳偉江山圖歌(明)何景明
吳偉老死不可見人間畫史空嗟羡吾觀此卷江山圖
飄然意象臨虛無想當濡毫拂絹素酒酣落筆神骨露
萬里青天動海嶽空堂白日流雲霧洲傾岸側波嶺銜
島嶼倒影翻源潭江邊萬舸一時發中流颯颯開風帆
崩濤湧浪勢難久漁子舟人各回首去鴈遥知七澤中
落花誤認三江口煙峰蒼茫貌二叟面髮衣冠頗麤醜
石林沙草恣點染舒卷滄洲在吾手憶昨弘治間偉藝
實絶倫供奉曾逢萬乘主招邀數過諸侯門京師豪貴
競迎致失意往往遭訶嗔由來能事負性氣轗軻貧賤
終其身嗚呼吳生不復得剰水殘山轉悽惻此卷流傅
天地間我即見汝眞顔色
吳偉畫(明)嚴嵩
郭熙之死誰復同湖湘小仙今代雄慣將健筆寫縑素
江山平遠稱尤工洞庭瀟湘渺何許積水長天迷處所
沙邊老樹總呼風波上輕雲初散雨短棹扁舟競往還
垂綸者翁意愈閒晴窗展玩心眼亂興在滄洲千里間
題文徵明畫(明)陸深
筆下塵埃一點無開圖知是賀家湖秋風九月菰蒲岸
横著溪舟看浴鳬阿明此藝稱獨步前身妙絶元姓顧
安得置之水晶宫卧看雲煙落毫素
題文徵仲小景(明)鄭鵬
竹橋横小澗泉響落空山惟有幽棲客扁舟恣往還
題石田畫(二首深為楊仲作)(明)邊貢
夕陽半落羣峰高古林萋迷猿正號欲招同人眺野色
安得揚州何水曹近煙蒼蒼遠煙白此時獨作邨西客
君不見石子岡頭蘿薜深麋鹿成羣詎相識
平生不識石田子往往相逢畫圖裏世傳百本無一真
抺青塗紫俱門人秋堂對此雙眼豁倏然置我溪與壑
君不聞畫家貴意不貴工只在冥冥漠漠中
題石田翁贈朱守拙小景(明)陳蒙
野藤刺水竹籬斜落盡東風枳殼花日午不聞茶臼響
春城買藥未還家
題仿石田大幅(明)李日華
石流寒映目溪樹密垂隂赤日不到地清風時汎襟好
句忽衝口故人俄上心久虚洞庭約理棹待秋深
為楊起同題沈石田擬謝雪村山水
(明)吳寬
雪邨巳逝知幾年妙畫曾向吳中傳少時看畫老能憶
此事還輸沈石田昨者西閶楊給事乘興放舟過湘川
坐間偶及雪邨畫為言楊謝世有連石田呼童急展絹
冉冉水石兼雲煙兩山秀色相對峙長松落澗聲隨泉
禿翁觀泉不歸去豈是磵底尋詩篇石田作畫不賣錢
給事得之真有緣墨痕斷爛稱古蹟莫上米家書畫船
為陳玉汝題啓南山水大幅(明)吳寬
馬家作畫纔一角剰水殘山氣蕭索畫苑馳名直至今
輸與毫端不浮弱此幅壮哉誰寫真吳西山水見全身
行春橋上曾遥望待樂亭中好細論
為史明古題沈啓南畫(明)吳寬
崒嵂終南山黃河抱其趾舊聞塞天地延袤幾千里陽
烏浴虞淵落霞散如綺層巒藹佳氣蒼翠不可擬史君
松陵彦家世昔居此夜夢或見之既覺心亦喜老南慰
兹圖歷歷宛相似不知經營勞但見丘壑美赤松眞吾
師白雲是知巳為報山中人明年泝江水
題唐子畏山水圖(明)顧璘
赤城霞氣連東海九疑緜緜舜陵在曾遊兩地縱奇觀
疊嶂填胸何礧磈洞庭波濤拍雲天吳江長橋絶可憐
扁舟夜攜二三子高歌月下招靈仙歸來草堂老無力
山水迢遥苦難得蘇臺居士好畫手一幅盡寫蒼茫色
林壑高深氣杳冥空潭颯颯水風生開簾對此坐清書
髣髴邀余萬里行
唐寅畫山水歌(明)祝允明
杜陵一疋好東絹韋郎上植松兩幹唐寅今如曹不興
有客乞染淞江綾前山如笑後如怒疎林如風密如霧
黯黯渾疑隔千里蜿蜿忽辨緣溪路黑雲沍蒼梧丹霞
標赤城壯哉畫工力九州通尺屛兩崖遠立觜兩角一
道空江浸寥廓吳綾本是淞水剪誰把淄澠辨清濁茅
齋傍江絶低小羡爾高居長自好今年吳地幾魚鼈看
畫轉覺心熱惱黃金壺中一斗汁我欲濡毫映手濕莫
教童子誤攐翻忽使癡龍攜雨出
題羅汝文畫山水(明)林誌
十里雲屛枕黛流史溪山水憶曾遊煙霞謾寄滄洲趣
萬壑春聲入棹謳
題元人畫(明)鄭鵬
峰巒馳突如奔馬萬頃澄江練光瀉閒庭邃館掩清秋
嘉樹隂隂覆平野山椒寺隠見浮屠中流小艇懸輕蒲
桃源輞川無乃是興來欲往忘披圖
御定歷代題畫詩類卷十三
