欽定四庫全書
御定歷代題畫詩類卷九十三目錄
禽類
宣和珍禽圖(元王惲)
秋塘瑞鳥圖應制(明林瀚)
題陰厓舞鳳圖(明何喬新)
題周都尉鳳鳴朝陽圖(明丘濬)
畫鳳(明吳寬)
鳳皇圖(明陳霽)
鳳圖(明嚴嵩)
碧梧丹鳳圖(明黃佐)
題姪子家所藏雙鳳鳴陽畫(明徐渭)
呂推卿孔雀畫圖(宋孔武仲)
題畫孔雀(宋黃庭堅)
唐邊鸞正面孔翠(元王惲)
孔雀圖(明胡儼)
題孔雀圖(明陳憲章)
孔雀圖歌(明王廷相)
詠省壁畫鶴(唐宋之問)
詠主人壁上畫鶴(唐陳子昂)
通泉縣署屋壁後薛少&KR0854;畫鶴(唐杜甫)
畫鶴篇省中作(唐錢起)
觀畫鶴(唐竇羣)
鶴屏(唐皮日休)
鶴屏(唐陸龜蒙)
和潘叔治題劉道士房畫薛稷六鶴圖(宋梅堯臣)
和曹光道詠直廬屏中六鶴(宋梅堯臣三首)
竹鶴(宋蘇軾)
李生畫鶴(宋文同)
題蘇之孟家薛稷二鶴(宋米芾)
畫鶴(宋朱子)
薛稷舞鶴圖(元郝經)
題薛少保稷畫鶴圖(元王惲)
白鶴圖(元程鉅夫)
孤鶴圖(元袁桷)
題饒世英所藏孤鶴圖(元虞集)
畫鶴(元虞集)
為潘仲暈題定使君所贈馬郎中畫鶴(元劉永之)
白鶴圖歌(明解縉)
畫鶴(明陳憲章二首)
謝仲山送鶴圖(明吳寬)
畫鶴篇(明何景明)
蜀府命題所藏宣和瑞鶴圖(明僧來復)
題青松白鶴圖(元馬臻)
題邊文進畫松鶴(明胡廣)
題松鶴(明金幼孜)
松鶴圖(明陸深)
為彭文學題松鶴圖(明張鳳翼)
題松鶴(明李本)
題松厓睡鶴(明謝廷柱)
題竹鶴(明金幼孜)
題鶴鳴鵲噪圖(明張鳳翼)
御定歴代題畫詩類卷九十三目錄
欽定四庫全書
御定歴代題畫詩類卷九十三
禽類
宣和珍禽圖(元)王惲
紫煙阿閣鳳連巢瑶圃飛翔下絳霄踏散木犀花上露
翠襟丹喙不勝嬌
秋塘瑞鳥圖應制(明)林瀚
蓮塘雨過秋如洗數尺澄波清徹底兩兩珍禽何處來
飛入塘中弄煙水相呼相唤良有情莫遣漁翁鳴榔驚
翠蓋連莖霜後老黃蘆幾葉風中聲白鸞瑞應元同匹
凡鳥不敢同遊息晚來並立晴沙頭占斷滄波秋一碧
爭如五采雙鳳凰梧桐曉日丹山陽安得天風扶羽翼
直向霄漢聯翺翔似此珍禽世稀見虞人未許藏機變
商家至治弘萬年羅網今看解三面
題隂厓舞鳳圖(明)何喬新
畫船昨泛湘江曲江上蕭疎森紫玉天邊彩鳳忽飛來
羽毛猶帶湘雲綠隂厓曉霽暖煙消翠蕤飛舞風翛翛
九疑凝黛湘波静林間彷彿聞簫韶黃陵廟前春欲暮
鷓鴣啼斷斑斑雨好向虞廷覽德輝碧梧菶菶榑桑曙
題周都尉鳳鳴朝陽圖(明)丘濬
世間有鳳人不識却把丹青繪羽毛舜樂九成暘谷曉
秦簫千仞月臺高禎祥表德同麟趾律呂諧聲異鶴皋
擬續卷阿陳大雅明良喜起慶相遭
畫鳳(明)吳寬
鳳鳥久不至曾致宣尼悲獲麟尚被殺不至亦其宜去
周二千載見者今為誰徒從書傳中強爾分雄雌畫工
五色筆點染毛羽奇不須舞簫韶展圖即來儀高岡豈
岐山獨立迎朝曦雝雝更喈喈又即卷阿詩遂令後世
人如生舜文時我欲走四方按圖往求之膠東與北海
恐有漢雛遺不如求之人徐庶或在兹百年方承平鳳
德宜未衰寄語楚狂輩高歌獨何為
鳳凰圖(明)陳霽
鳳凰羽翰何振振珍寶燦爛五色紋覽德千年時一下
忽然翔集海山岑雄鳴䳄鳴兩各六五音雜遝宮商成
梧桐翛翛葉生子翠竹離離實滿林海天曈曈上太陽
下照瑞禽文運昌碧石峨峨海中起根盤磥砢深莫量
竹實可餐充服食梧桐可棲蔭文章應是當今神聖出
四靈畢至呈奇質生綃貌此挂高堂幻出仙機顯神筆
恍如聞古韶濩音便欲吹簫協聲律
鳳圖(為宗伯序菴公題)(明)嚴嵩
鳳飛千仞宿崑丘飢食竹實渴飲滄海流人間此物不
易見云胡得之置在中堂幽矍然注視使我疑文彩照
座光陸離初驚素壁開丹穴忽辨朝霞捧赤曦騰輝絢
景瀰東海積石方壺渺焉在嬴女簫聲隔彩雲緱仙笙
韻流蒼靄憶昔重華稱盛治覽德呈祥曾一至周京載
見岐山鳴邇來千載不復聞其聲祇令粉墨丹青空爾
形方今聖人在位寰宇清豁廓氛曀登休明鏘鏘韶濩
諧靈奏藹藹馮翼充王廷吁嗟乎人中之鳳乃所珍我
愛南宮上卿美且仁格天事業歸寅直華國文章重縉
紳昌辰更賦卷阿什化日高翔阿閣春
碧梧丹鳳圖(為黎侍御一卿題)(明)黃佐
鳳兮鳳兮爾來當何時知爾之德萬古長不衰不然上
天縱爾九苞羽安用毰毸為君不見桃蟲當日飛為鵰
脊令原上啼䲭鴞舄几几音嘵嘵室家恐為隂雨漂偃
禾風定杲日出岡上碧梧寒不凋爾於此時來和鳴叶
簫韶成王優游君奭喜卷阿為爾歌且謠鳳兮鳳兮披圖對
爾起三歎久矣不夢周公旦咸陽宮前多枳棘何用屑
屑悲秦漢
題姪子家所藏雙鳳鳴陽畫(明)徐渭
海水動天天欲曉大曉日炙珊瑚老鮫人泣夜不得眠
早起來聽鳳凰叫梧桐百尺秋雲際竹梢覆水千年子
一飛一宿還一鳴百神張樂鈞天啓梧生誠亦難鳳出
良不易願以黃金鑄梧樹莫教飛向丹山去
呂推卿孔雀畫圖(宋)孔武仲
晝臥蓬山禁漏長起觀名畫得心降曾聞吟咏依南海
頗怪飛鳴到北窗峭格正宜風作馭脩翎堪與鳳為雙
知公物外尋幽好不戀榮華擁節幢
題畫孔雀(宋)黃庭堅
桄榔暗天蕉葉長終露文章嬰世網故山桂子落秋風
無因雄雌青雲上
唐邊鸞正面孔翠(元)王惲
邊鸞弄丹青思入造化窟平生雀寫真多作正面筆圓
張金花扇迥與鸞彩匹暖圍姚魏春翠射琅玕碧瑶池
百丈鏡顧影時自惜峩冠赤墀間朝午見孤立年深粉
色暗元氣帳猶濕遠來米家船復出王涯壁髯温玉臺
後素有書畫癖一見易以歸不惜金與璧繄君具眼士
鑒定能事畢竹亭展觀餘異夢憶疇昔當時文字祥其
應在此夕
孔雀圖(明)胡儼
有鳥有鳥名孔雀文彩光華動揮霍脩頸昂昂翠羽翹
大尾斑斑金錯落由來麗質産南方丹山碧水多翱翔
芭蕉花開風正軟桄榔葉暗日初長忽聞都護啼一聲
山中百禽皆不鳴松篁引韻笙竽奏顧影徘徊舞翅輕
炎荒暑熱時多雨尾重低垂飛不舉一朝籠養近簾幃
可憐猶妒美人衣永嘉謝環善寫生畫圖貌得邊鸞清
老眼摩挲石苔紫渾似枇杷樹底行
題孔雀圖(明)陳憲章
兒女心情未遣知白頭笑賦雀屏詩可能乳得西周鳳
來壽君王億萬期
孔雀圖歌(明)王廷相
九真之域連南溟二儀運化山水清砂乳遥分南斗氣
孔翠偏含赤帝精羽毛皎皎傾九都紫茸花點金明珠
光儀色相遥憐爾曳電飄霞宛相似春晴矯入蒼梧天
月冷翻迴洞庭水洞庭蒼梧滿光采閬岑玄圃空相待
清夢偏宜瓊玉田閒心最惜温涼海紅鸞舞月共佳期
白鶴冲雲更不疑長隨玉女朝丸藥每看仙人晝賭碁
仙人玉女紫雲隈翠作鑾車金作臺靈椿白榆對結子
八千餘歲仍歸來温伯雪子錦城仙文藻風流世所賢
堂上春暉煙霧散圖中珍翼鬼神傳秋風明日歎離居
巫峽吳江萬里餘願借交南雙錦翼為傳天上玉宸書
詠省壁畫鶴(唐)宋之問
粉壁圖仙鶴昂藏真氣多騫飛竟不去當是戀恩波
詠主人壁上畫鶴(寄喬主簿崔著作)(唐)陳子昂
古壁仙人畫丹青尚有文獨舞紛如雪孤飛曖似雲自
矜彩色重寧憶故池羣江海聯翩翼長鳴誰復聞
通泉縣署屋壁後薛少保畫鶴(唐)杜甫
薛公十一鶴皆寫青田真畫色久欲盡蒼然猶出塵低
昂各有意磊落如長人佳此志氣遠豈惟粉墨新萬里
不以力羣遊森會神威遲白鳳態非是倉庚鄰高堂未
傾覆幸得慰嘉賓曝露牆壁外終嗟風雨頻赤霄有真
骨恥飲洿池津冥冥任所往脱略誰能馴
畫鶴篇省中作(唐)錢起
點素凝姿任畫工霜毛玉羽照簾櫳借問飛鳴華表上
何如粉繢彩屏中文昌宮近芙蓉闕蘭室絪緼香且結
鑪氣朝成緱嶺雲銀燈夜作華亭月日暖花明梁燕歸
應驚片雪在仙闈主人顧盼千金重誰肯徘徊五里飛
觀畫鶴(唐)竇羣
華亭不相識衞國復誰知悵望冲天羽甘心任畫師
鶴屏(唐)皮日休
三幅吹空縠孰寫仙禽狀&KR2798;耳側以聽赤睛曠如望引
吭看雲勢翹足臨池樣頗似近蓐席還如入方丈盡日
空不鳴窮年但相向未許子晉乘難教道林放貌既合
羽儀骨亦符法相願升君子堂不必思崑閬
鶴屏(唐)陸龜蒙
時人重花屏獨印胎化狀叢毛練分彩疎節笻相望曾
無氃氋態頗得連軒樣勢擬蹌高尋身猶在函丈如憂
雞鶩鬭似憶煙霞向塵世任縱横霜襟自閒放空資明
遠思不待浮丘相何由振玉衣一舉棲瀛閬
和潘叔治題劉道士房畫薛稷六鶴圖
啄食(宋)梅堯臣
窮年見俛啄但有飢乏意雖存玉山禾不入丹青喙因
思方朔嘲此豈優諧類
顧步
舉足徒有勢行沙遂無蹤迴頸誠已久未知竟何從安
能見儔侶顧望自顒顒
唳天
引吭向層霄聲聞期在耳鼓吻意豈疎知音何已矣安
得九臯同流響入萬里
舞風
如逢仙圃風飄颻奮雙翅拊節余欲助和歌誰爾類但
看矯然姿固於流雪異
警露
孤標近仙壇依約聞墜露儼如舉止揚稍見神爽悟曉
月坐青軒寒添壁間素
理毛
六鶴皆不同初生薛公筆況兹刷羽者奮迅如天質墨
客懷賞心題詩仍我率
和曹光道詠直廬屏中六鶴(三首宋)梅堯臣
漢家為瑞雙黃鵠只道飛翻太液池不似雲屏曾礙過
却穿松下到茅廬
旋燒枯栗衣猶濕去愛峰前有徑開日暮更寒歸欲懶
無端撩亂入船來
樵童野犬迎人後山葛棠棃案酒時不畏尖風吹入牖
更教牀畔覓䲭夷
竹鶴(宋)蘇軾
此君何處不相宜況有能言老令威誰識長身古君子
猶將緇布緣深衣
李生畫鶴(宋)文同
昂昂青田姿杳杳在輕素一身萬里意雙目九霄顧釤
釤羽翮利竦竦骨節露君初本誰學我恐必神悟得於
想像外看在絶筆處稷荃如復生相與較獨步
題蘇之孟家薛稷二鶴(宋)米芾
遼海未須顧螻蟻昂霄孤唳留清耳從容雅步在庭除
浩蕩閒心存萬里乘軒未失入佳談寫真不妄傳詩史
好事心靈自不凡臭穢功名皆一戲武功中令應天人
束髮遼陽侍帝宸連城照乘不保寶皇圖札誥悉珍真
百齡生我欲公起九原蕭蕭松嶷嶷得公遺物非不多
賞物懷賢心不已
畫鶴(宋)朱子
誰寫青田質高超鴈鶩羣長疑風月夜清唳九霄聞
薛稷舞鶴圖(元)郝經
丹砂入頂開雪翎雙膝半屈玄裳輕一天清露月滿庭
浮煙弄影來玉京當時華表曾留形只見翻翥還無聲
畫工姓薛不姓丁前身亦是胎禽精素練忽展江邊亭
長風翛翛筆下生洪流蕩潏排重扄抖搜寒玉凌赤城
我欲援琴鼓湘靈低昂曲折仍有情壁間至今不肯停
灑落一見胷次清請君休讀瘞鶴銘為君更寫舞鶴行
題薛少保稷畫鶴圖(元)王惲
晉公化筆神胎禽超超中有萬里心通泉老壁墮茫昧
此幅寫影逾精深細看粉墨色欲盡元氣突兀開雲林
雙脛森碧玉老頂朱砂丹舞風警露兩無謂理此脩羽
何翛然毰毸不受世塵汙真骨照映蓬壺仙王恭雪氅
忽散亂幾點冷臥瑶池煙恍疑坐我九臯下髣髴清唳
聞秋天華陽宮深春晝閒晴苔冷啄松隂寒宣和六客
儘摸寫夢不到此空清妍蹇予三年事擊搏俛仰隨人
空飲啄長纓塵滿抗凡容比擬孤清餘愧怍君不見坡
仙作歎真可人退易進難良自度摩挲老背忽驚心以
倖乘軒非所樂仙槃月露濯金莖綠野風煙連竹閣得
陪高步繞池塘老我何心望寥廓
白鶴圖(元)程鉅夫
昂昂十八鶴云是宣和寫長鳴月滿臯四顧天垂野相
從上寥廓三歎非仙者
孤鶴圖(元)袁桷
一庭涼月白萬里海雲清似欲乘天女排空入帝京
題饒世英所藏孤鶴圖(元)虞集
海風吹月憶危巢清夜梳翎雪墮坳仙客不知猶是畫
每聽長唳向松梢
畫鶴(元)虞集
薛公少保昔畫鶴毛羽蕭條向寥廓通泉縣壁久微茫
故物都非況城郭長鳴闊步貌閒暇解寫高情亦奇作
田中芝草日應長石上松花晚猶落赤壁江深孤月小
白雲野迥秋霄薄羣帝相從絳節朝八公許製黃金藥
誤攖塵網迹易迷移召中洲夢如昨借懸素壁憶真侶
忽有微風動林壑碧虚寥寥積雪高直過蕭臺絶棲泊
為潘仲暈題定使君所贈馬郎中畫鶴
(元)劉永之
郎中畫鶴稱第一江海十年多見之蘭臯明月照獨舞
雪影參差風倒吹滄江玄圃三山上琪樹金芝日應長
萬里懷歸惜羽毛中宵怨别流孤響通泉素壁久漂零
忽見新圖百感并華亭舊歎傷心切赤壁扁舟入夢驚
綠錦池邊飼秋雨驃騎多情每同賦相思欲報故人知
為傳一札東飛去
白鶴圖歌(明)解縉
翼軫白榆光墮地化作長禽如老翁瑶池蓮花雪中朵
葉末微露丹砂紅軒昂有意出塵表九萬餘里騫長風
上天下天訴真宰朝食幽都暮瓊海月中清唳露彈珠
日下和鳴雲散彩或隨天帝參龍翔或駕羣仙翳鳳凰
翡翠巢高混茫上皇皇四達門無傍溟渤崑崙此棲息
天地側身思咫尺吳都衞國兩無情芳草寒煙幾回碧
雞羣誤落終昂昂閒情不語春風翔羈棲豈為稻粱計
且向幽人仙夢長君不聞薛少保青田寫真出天造一
筆能將萬璧開冰丸雪璽傳皆好又不聞杜少陵大篇
短章神鬼驚長禽自可百千歲加之詩畫何聲名嗟哉
二老世豈無將軍今有雙鶴圖梅萼横絶角井孤水出
花開香欲刳竹石落兮莓苔敷飲啄不受愛者呼麾之
不去招之不來磊落豈有軒車汙上帝何不喚取歸清
都
畫鶴(二首)(明)陳憲章
千里乘風一舉迴霜毛曾不染纖埃若非緱氏山頭駕
定是衡陽郭外來
九臯清唳與天通更借吹噓鐵笛風五馬人生何足貴
仙家騏驥自行空
謝仲山送鶴圖(明)吳寬
東園白鶴似人長花徑孤棲每自傷粉墨如新初點染
羽毛依舊欲迴翔只疑明月還留影却恨空林不入行
對此忽為蘇子歎誰能呼取下高堂
畫鶴篇(明)何景明
昔聞少保寫青田古墨千年人不傳郎君此幅何時得
蕭䬃秋堂埽煙色雪翎風翼如有神萬里出海誰能馴
我初見此鳥重是仙人禽朝飲玉河湄暮宿玄圃林回
首寒江鳬與鴈日晚哀鳴羡霄漢
蜀府命題所藏宣和瑞鶴圖(明)僧來復
宣和道君天帝子降靈下作長生主風流不混世間塵
清出冰壺湛秋宇前身雅是太霄君金編玉策多奇勛
感此仙禽四十翼朝真東度三山雲低回不肯去舞雪
依端門長鳴若有訴飛聲徹崐崙是時道君振衣起遥
聽鶴語通仙意濡毫為寫青田真龍香更灑親題字朱
頂凝丹砂白羽吹霜袂内府珍藏誰敢沽大貝南金爛
無比想當政和年善治談老莊遂令霞上仙控鶴森翺
翔一朝中原成永訣五國城高臥風雪此時老鶴如可
呼便欲騎之上天闕
題青松白鶴圖(元)馬臻
道人手中五色筆青山拂起秋雲飛秋雲飛去青山在
白鶴一雙來翠微
題邊文進畫松鶴(明)胡廣
邊生埽素寫孤鶴傍著長松倚雲壑天風吹墜銀河流
挂在丹崖九霄落松聲鶴唳水潺潺恍聆仙樂鳴空山
高秋爽籟度窈窕初疑蓬島非人間古稱善畫誰第一
畢宏薛稷皆名筆想應對此融心神毛髮颼颼也森栗
高堂見之若可招竦身逸氣凌泬寥卷簾只恐天上去
長松灑瀑空瀟瀟
題松鶴(明)金幼孜
薛公畫鶴藝殊絶真跡人間半磨滅玉堂退直見新圖
毛骨蕭疎渾彷彿丹砂作頂霜作翎迥立松梢壓蒼雪
試看挺特仙客姿軒昂豈是樊籠物萬里高摶遼海風
一聲清唳臨臯月忽然振翼將遠舉雲薄天空一超越
肯學池塘鷗鷺羣啄食卑汚外空潔懸之素壁玩且久
似是凉風起寥泬赤松異日許同遊借爾翺翔向金闕
松鶴圖(明)陸深
遥空高秋萬里碧松露團團野花白藤梢橘刺紛陸離
細水㳙㳙遶雲石我疑此圖是玄圃中有雙禽鳴且舞
霜翎砂頂足生韻玄裳風輕月將午當家妙品在逼真
況是寫生須入神古來高人重圖畫欲令見者常如新
我聞胎仙三千歲摩挲此幅能幾世乃知丹青空爾為
别有不朽超絶藝
為彭文學題松鶴圖(明)張鳳翼
昂霄自可五千仞占夢須酬十八公豈必華陽陶處士
年年豢鶴聽松風
題松鶴(明)李本
長松風入潄雲濤老鶴離巢刷羽毛夜半道人騎過海
一輪秋月碧天高
題松崖睡鶴(明)謝廷柱
巔崖太古松忘老零露瀼瀼月杲杲高寒迥絶鳥不棲
上有千年雙鶴皜松枝無風鶴睡穩不夢黃梁夢蓬島
我將唤醒雙夢魂飛去仙壇啄瑶草瑶草長春可奈何
萬里松崖跡如埽
題竹鶴(明)金幼孜
養就丹砂雪作團終朝俯啄近琅玕三山碧海休歸去
好向瑶池弄羽翰
題鶴鳴鵲噪圖(送陳明府入覲)(明)張鳳翼
入覲紫宸朝寧辭驛路遥鶴鳴應和子鵲噪喜遷喬闕
下鳬為舄庭中樂是韶不須勞考績天聽徹歌謠
御定歴代題畫詩類卷九十三
