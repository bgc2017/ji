欽定四庫全書
御定歴代題畫詩類卷二十四目錄
山水類
題詩約畫軸(宋陳與義)
題畫(宋陳與義)
題謝艮齋畫笥(宋王炎四首)
戲題畫卷(宋程俱二首)
題畫卷(宋范成大五首)
題畫(宋葉盛)
記畫(宋方岳)
題畫(元蕭國寳)
種筆亭題畫(元高克恭)
題畫(元傅若金)
題畫(元吳鎮九首)
題畫(元黃公望)
題畫(元薩都拉二首)
題畫圖(元陳旅二首)
題畫(元貢師泰)
題拙作小圖(元朱德潤)
題畫圖(元杜本)
題畫(元李祁九首)
題畫(元陳高)
題畫(元張憲二首)
題畫(元郯韶)
題畫(元貢性之十一首)
題畫(元倪瓉七首)
次韻題畫(元華幼武)
題畫(元丁鶴年二首)
題畫雜詩(元馬臻十一首)
題畫卷(元馬臻四首)
題畫(元唐肅十九首)
題畫(元陳植)
題畫(元鄭允端)
御定歴代題畫詩類卷二十四目錄
欽定四庫全書
御定歴代題畫詩類卷二十四
山水類
題詩約畫軸(宋)陳與義
日落川更闊煙生山欲浮舟中有閒地載我得同遊
題畫(宋)陳與義
分明樓閣是龍門亦有溪流曲抱邨萬里家山無路入
十年心事與誰論
題謝艮齋畫笥(四首)(宋)王炎
團蒲曲几自支頥領略江山入坐隅若使右丞知此畫
定當閣筆輞川圖
萬點青山一曲溪門闌疑是辟塵犀筆端更有詩中畫
細細冥搜為品題
熟視天機日日新無邊物色盡横陳從教巧手立摹寫
粉墨何能更逼真
玉軸錦囊無此景何年天巧出丹青艮齋收得供詩眼
勝看鸞臺十二屏
戲題畫卷(二首)(宋)程俱
五載京塵白鬢鬚丹青遐想寄衡巫如今埽迹長林下
却對真山看畫圖
胸中雲夢本無窮合是人間老畫工常恨無因繼三絶
倩人拈筆寫胸中
題畫卷(五首)(宋)范大成
鑿落秋江水石明高楓老柳兩灘横君看疊巘雲容變
又有中宵雨意生
攲傾棧路繞山明隔隴人家犬吠聲無限白雲堆去路
不知誰識許宣平
春隂十日溪頭暗夜半西風雨脚收但覺奔霆吼空谷
遥知萬壑正爭流
暑雲潑墨送驚雷坐見前山驟雨來今夜一凉千萬里
更無焦卷與塵埃
秋晩黃蘆斷岸江南野水連天日色微明魚網鴈行飛
入蒼煙
題畫(宋)葉盛
綠樹青山漾碧流畫中風景似揚州隔江明滅漁人火
出岸高低估客舟去燕來鴻千古事閒花野草一春愁
不知誰在紅塵外獨向蕃釐觀裏游
記畫(宋)方岳
閒雲古木山藏寺野渡孤舟水落磯秋色無人空黯澹
竹門未掩待僧歸
題畫(元)蕭國寶
半山蒼靄鏁招提托宿僧寮路更迷惟有曉鐘遮不斷
數聲吹落小橋西
種筆亭題畫(元)高克恭
積雨暗林屋晩峰晴露巔扁舟入蘋渚浮動一谿煙
題畫(元)傅若金
迢遞雲山隔遠溪微茫煙水帶長隄秋來木葉多搖落
日暮寒鴉不肯棲
題畫(九首)(元)吳鎮
草堂仍著薜蘿遮地僻林深有幾家莫道春風吹不到
門前依舊鳥銜花
紅蘭杜若滿汀邊煙際平林似輞川安得寬閒如此地
看山坐老夕陽船
巖壑春深萬綠齊隔林黃鳥盡情啼山翁不記燈前語
為約紅樓試品題
灌木蒼藤護草堂流泉汩汩遶漁梁書聲遥送斜陽裏
誰道空山白晝長
清霜搖落滿林秋漠漠寒雲天際流山徑無人擁黃葉
野塘有客漾輕舟
萬木凋殘衆嶺寒誅茅棲息易為安朝來猶有尋幽者
不畏﨑嶇磴百盤
千仞顛厓勢欲傾飛流濺眼雪花明長風卷入層雲去
都作天台暮雨聲
雨歇重林煙樹濕風來虚閣晩窗凉幽人倚遍闌干久
始識山中興味長
憶昔相逢武水頭行行送上木蘭舟遥憐落日清溪上
野色風聲幾許愁
題畫(元)黃公望
茂林石磴小亭邊遥望雲山隔澹煙却憶舊遊何處似
翠蛟亭下看流泉
題畫(元)薩都拉
樹色濃堪掬癡嵐撲雨秋道人巖下住屋角挂奔流
題畫(元)薩都拉
綠樹隂藏野寺白雲影落溪船遮却青山一半只疑僧
舍茶煙
題畫圖(二首)(元)陳旅
青紅樓觀護煙霞湖曲高亭竹逕斜日出炎埃生九野
松陰水石養苔花
雨餘空翠轉霏霏杜若洲邊小艇歸久為故人臨野閣
江雲日暮濕秋衣
題畫(元)貢師泰
樓閣參差煙水邨凉風槲葉下紛紛何人理釣秋江上
驚起新來白鴈羣
題拙作小圖(元)朱德潤
碧山高隂涔老樹立突兀嵐光凝曉候隱見蒼林密空
谷有佳人胡寧欲行役
題畫圖(元)杜本
樹林蓊蔚水灣環知是江南何處山數載幽并倦行役
按圖欲借屋三間
題畫(元)李祁
石磴嶔﨑滿徑蹤樓前塵土日憧憧人言别有幽棲處
知隔雲山第幾重
題畫(二首)(元)李祁
浩浩滄波天四圍秋風一鶴夜來歸祗應夢裏聞長笛
知是當時舊羽衣
町畦高下水漫漫白首辛勤學種田便擬明朝結長網
與君同住浙江邊
題畫(四首)(元)李祁
山路晩蕭蕭山家何寂寥歸人便杖屨安穩度危橋
列岫連蒼靄寒流漱石根灣河有茅屋無路覓松門
人家住孤嶼來往盡通橋欲見前山色寒雲晩未銷
朝見江水清暮見江水渾網罟日日多思之誰與論
題畫(二首)(元)李祁
池塘四五尺來水籬落兩三般樣花過客不須頻問姓
讀書聲處是吾家
望水尋山二里餘竹林斜徑地仙居風光何處堪消興
大學中庸兩卷書
題畫(元)陳高
華蓋羣峰鴈蕩南斜陽雨過碧於藍秋風八月凉堪倚
拄杖穿雲看石楠
題畫(元)張憲
晴川渺渺停春水怪石峨峨插亂山最愛夕陽煙樹裏
千株古木伴僧閒
題畫(元)張憲
遠岫層層何處矮房簇簇誰家煙樹夕陽歸鳥清溪古
渡横槎
題畫(元)郯韶
重岡細草覆坡陀風引松花落澗阿草屋雨餘雲氣濕
開門不厭好山多
題畫(元)貢性之
衆峰涵夕隂岸水澹秋色逶迤見古道蕭條少行客雖
無桃花源亦與塵世隔縱有扁舟來重尋恐難得
題畫(元)貢性之
城中車馬多如雲林下相逢無一人城中甲第十萬戶
林下草堂空四鄰胡為奔走上城市歸來兩袖飛黃塵
高堂素壁忽見畫使我頓覺清心神何時此地一相就
坐席甘與漁樵分借君清澗濯雙足借君松枝懸角巾
更須長揖謝軒冕相期歲晩終吾身
題畫(元)貢性之
樓倚溪頭水溪環竹外山扁舟垂釣者相對白鷗閒
題畫(元)貢性之
白沙翠竹溪邊路綠樹青山郭外邨釣艇直隨流水出
僧鐘遥隔暝煙聞謾誇李愿居盤谷絶勝龐公隱鹿門
如此故鄉歸未得看君圖畫一消魂
題畫(元)貢性之
琳館依珠樹青山走游龍水流疑動石雲低不礙鐘將
尋采芝侣於此謝塵蹤
題畫(四首)(元)貢性之
風來水面綠生波雲淨山頭翠擁螺白鳥驚飛背人去
一聲何處采菱歌
山接天台路萬重仙家樓閣杳難通不知昨夜溪頭雨
流出桃花幾許紅
此生無夢到京華到處谿山即是家昨夜石橋新過雨
錯教劉阮認桃花
擾擾黃塵沒馬鞍幾人消得此中閒綠隂清晝深如水
飽看溪南雨後山
題畫(元)貢性之
窗戶碧玲瓏看山面面通樹涵雲外雨涼度水邊風瀹
茗嗔童嬾揮毫對客雄笑談如著我也入畫圖中
題畫(元)貢性之
月明風靜夜如何船向三江七澤過涼影滿篷成獨坐
半聽楚調半吳歌
題畫(元)倪瓚
橘窗春夜雨潺潺剪燭裁詩畫碧山迸水定侵林下路
蕙花委砌石苔斑夢來艇子清江闊坐聽橈聲暗相撥
未必漁翁似我閒棹歌不待鳴鳩聒
題畫(元)倪瓚
甫里林居靜江湖遠浸山漁舟衝雨出巢鶴帶雲還漉
酒松肪滑敷茵楮雪閒春風一來過似泊武陵灣
題畫(三首)(元)倪瓚
樓閣參差霞綺開峰巒重複水縈迴赤欄橋外垂楊下
步月吹笙向此來
長江秋色渺無邊鴻鴈來時水拍天七十二灣明月夜
荻花楓葉覆漁船
青山矗矗水舒舒相見郊原霽雨初絶似三高亭上望
人家依約樹扶疎
題畫(二首)(元)倪瓚
罨畫溪頭喚渡銅官山下尋僧水榭汀橋曲曲風林雲
磴層層
舟泊溪流曲曲鳥啼煙樹重重獨思白鶴遺址好居五
老雲峰
次韻題畫(元)華幼武
海石涵秋水風篁生晩凉孤篷初歇雨和月度瀟湘
題畫(元)丁鶴年
荒荒野日低漠漠江雲冷喬林延暮光澄波浴秋影高
人千載懷乾坤一漁艇
題畫(元)丁鶴年
江樹青紅江草黃好山不斷楚天長雲中樓觀無人住
只有秋聲送夕陽
題畫雜詩(十一首)(元)馬臻
輕紅淺碧斕斑濕複水重山共春色憑誰喚起鄭廣文
白髮相看話胸臆
山吐白雲雲吐山屋木淡静天機閒洪荒古意畫圖在
安得著我茅三間
四山莽蒼迷行路曉寒壓折槎枒樹竹屋柴門晝不開
疑是袁安讀書處
岸水依痕釣艇閒炊煙幾處出蘆灣西窗正是斜陽好
一帶泥金抹遠山
江上白雲連岸起路邊山杏出籬開片帆知傍誰家宿
春色還從萬里來
山水蒼寒起煙霧客船繫在沙邊樹却如昔日壮遊時
揚子江頭卸帆處
月華如水天如空蒼煙遠樹涵秋容筆頭墨盡意不盡
參錯雲山三四重
數點寒鴉水遶邨幾家茅屋掩柴門白頭溪叟歸來晚
自把漁舟繫柳根
輕雲漠漠天影空江邨雨過生微風似嫌野外春淡薄
故點桃花深淺紅
春隂淡蕩歸帆急疊嶂層巒凝空碧知是夜來風雨深
邨外野橋低二尺
生平每厭囂塵喧羨爾扁舟獨垂釣森森衆木水風凉
應有新蟬慰斜照
題畫卷(四首)(元)馬臻
翠疊洪濛色雲凝淡沲春高寒不可到應有採芝人
風雨撼不動亭亭萬物表憶得定回時霜鐘數聲曉
拳石蹲蒼煙疎篁依寒碧仙人筆有神山鬼為辟易
古色呈凝素幽人自造玄水窮雲起處不語看青天
題畫(十首)(元)唐肅
桑落洲邊憶繫船江波江樹夢相牽匡廬七十二峰碧
雲氣時時不露全
野叟溪郎語笑聞松邊略彴水邊門萬山靑靑一逕白
髣髴正是桃花源
潮落潮生春度秋離離煙樹不知愁片帆輕似沙頭鷺
飛過滄江第幾洲
溪風吹冷芰荷衣一葉船頭坐未歸貪讀陶朱養魚訣
不知流過綠苔磯
射的峰尖鶴唳秋若邪溪水帶花流朝南暮北風常在
送却樵舟送客舟
蒲稗陰濃桑柘疎分明畫出輞川漁林泉也愛能詩者
不是王維不敢居
新晴何處覓新詩雲白山青段段奇三日雨添溪水響
獨於橋上立多時
重重樓閣出林下下視黃塵十丈深獨羨詩人行到處
萬山雲氣一囊琴
春城浪飲欲忘還興在青林白石間一片閒雲飛盡處
天教雲出隔江山
山裏白雲如白衣樓臺樹木總依稀小舟傍在溪頭石
知有采苓人未歸
題畫(九首)(元)唐肅
煙舫一翁垂釣霜橋兩客攜琴千重萬重山色十里五
里松陰
芙蓉峰頭雲氣桃花源裏人家好著青鞵布韤來尋石
髓胡麻
東崦樹連西崦北溪水漲南溪不管白雲流出只愁樵
徑都迷
杉桂陰中樓閣煙波淺處汀洲試過竹橋茅屋未分石
茗甆甌
縠水染成鴨綠髻峰堆起螺青散子魚跳荇穴把竿人
唱蕪汀
十峰九峰鬟髻千樹萬樹笙鐘憶上雲梯石觀俯見青
天白龍
樹色不隨雲白山光似接天青但見長鑱小艇何妨田
舍漁汀
百重樹濕飛瀑千朵峰盤翠霞落日吟翁驢背輕煙漁
市人家
突兀半山樓觀依稀遠澗行人松雨晝翻漁網竹風秋
滿吟巾
題畫(元)陳植
風裏征帆驢上人前程路遠又斜曛不知有客紅塵表
閒看青山起白雲
題畫(元)鄭氏(名允端)
誰貌江南景風煙萬里寬金銀開佛寺紫翠出林巒遠
客馳行役幽人賦考槃蒼茫無限意撫卷為盤桓
御定歴代題畫詩類卷二十四
