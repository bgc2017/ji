欽定四庫全書
御定歷代題畫詩類卷五十二目錄
閒適類
和姜伯輝見贈醉吟畫詩(宋郭祥正)
范寬筆(宋朱子)
李昭道畫卷(元鄧文原)
李昭道畫卷(元吳鎮)
馬和之卷(元吳鎮)
題趙仲穆畫送鄭蒙泉之鄞(元吳鎮)
題馬遠畫(元陳旅)
朱澤民畫(元鄭元佑)
題畫(元鄭元佑六首)
題倪元鎮畫(元陳基)
題畫(元倪瓚十八首)
題魏明鉉畫(元郯韶)
題畫(元貢性之三首)
題畫扇(元錢惟善)
大年便面(元郭畀)
題天游畫(元華幼武)
題陸某寄元翬詩畫(元華幼武)
題張道師所藏畫(元周砥)
顧雲屋畫(元唐肅)
畫意(元馬臻十三首)
郭天錫畫卷(元張雨)
題人物山水(元陶宗儀)
題畫(明陶安)
畫為包師勝題(明楊基)
畫(明張羽)
畫(眀王行二首)
題畫(明張紳)
題畫(明葛孔明)
為彦中題畫(明龔翊)
題畫(明王燧)
為沈趣菴題畫(明偶桓)
題畫扇(眀陳顥)
題畫(明陳憲章二首)
題畫(眀徐溥二首)
題許廷冕職方畫(明李東陽)
雜畫絶句(明李東陽二首)
題畫(明吳寬二首)
題畫(明王雲鳳)
題畫(明文森)
郭天錫畫卷(明黃玠)
題畫(明羅竑)
題畫(明賀甫)
題畫(明唐寅)
題畫(明周用三首)
題張性夫小景(明顧清四首)
畫意(明孫偉)
小畫(明顧璘二首)
題畫(明宼天叙)
看畫口號(明湯顯祖)
題畫(明董其昌三首)
題畫(明陳繼儒)
丙寅四月倣燕穆之畫湯可卿扇(明李日華四首)
題畫(明李日華四首)
御定歷代題畫詩類卷五十二目錄
欽定四庫全書
御定歷代題畫詩類卷五十二
閒適類
和姜伯輝見贈醉吟畫詩(宋)郭祥正
蒼崖一萬丈中瀉白玉泉飛鳥度不得而我長攀緣洗
盡心地垢吟成元化篇更復有何物一尊當我前忽逢
姜伯輝爽量涵冰淵開談了無迹所得全於天便欲脫
青衫泛我江東船結交要終始相忘復頽然徑呼妙手
畫秋江霜景全冰輪正卓午照影無陂偏誰能騎蹇驢
世路空流連咄哉可以往揮手從飛仙
范寬筆(宋)朱子
山雄雲氣深樹老風霜勁下有考槃人超遥得真性
李昭道畫卷(元)鄧文原
松篁寂寂掩幽居一段清幽樂有餘麛鹿自來尋舊迹
高賢還去賦歸歟千山夕照耕初罷隔樹炊煙誦自如
有客臨溪清話久數聲長笛過前畬
李昭道畫卷(元)吳鎮
人愛山居好何如此際便家規仍小異幽致更超然莫
靄映高樹柴扉繞細泉新圖不可再展閱憶唐賢
馬和之卷(元)吳鎮
青峰互合若為羣中有高人卧白雲颯颯松風從澗出
蕭蕭竹色過橋分閒來欲覓知音伴睡起還探頌酒人
一段清幽離塵俗不禁長笛起前濆
題趙仲穆畫送鄭蒙泉之鄞(元)吳鎮
海寧太守歸來日愛寫新圖入卧遊見說甬東風日好
春山如霧隔灜洲
題馬遠畫(元)陳旅
屋角東風吹柳絲杏花開到最高枝春來陌上多塵土
此老醉眠多不知
朱澤民畫(元)鄭元祐
窈窕溪橋路隂森楓樹林岸隨青嶂轉家在白雲深畫
史分明意山人去住心勞形何日已於此欲投簮
題畫(六首)(元)鄭元祐
舒嘯風林雲滿谿白駒空谷草萋萋相逢不作蘇門聽
應有長松鶴未棲
濯足清溪水已寒青山猶有此衣冠黃塵三尺烏鞾底
誰與歸來把釣竿
水繚山迴深復深白雲茒屋住溪隂溪南十畝堪耕種
何必囊中季子金
桂樹連蜷山石幽蕭然冠屨白雲秋只愁畏壘無尸祝
不媿長年為爾留
桃花源上蝶飛飛誤却漁郎苦欲歸雲白山青一回首
落紅如雨點春衣
仙人樓觀隔層霞隠者煙蘿便作家萬壑千巖何處是
停橈試問碧桃花
題倪元鎮畫(元)陳基
西池亭館帶芙蓉雲水蒼茫一萬重此日畫圖看不足
滿簾秋雨夢吳淞
題畫贈王仲和(元)倪瓉
曾住南湖宅於今已十年叢筠還自翳喬木故依然雨
雜鳴渠溜雲連煮术煙何時重相過爛醉得佳眠
題畫贈張玄度(元)倪瓉
蕭條江渚上舟檝晩相過卷幔吟青嶂臨流寫白鵝壯
心千里馬歸夢五湖波園石荒筠翳風前發浩歌
畫寄王雲浦(元)倪瓚
蕭散賢公子衡門似水清花間青鳥過砌下綠苔生山
色排簷入江波照眼明開圖想幽境欲為寫閒情
題畫(贈吕彦貞)(元)倪瓉
江上秋雨晴泊舟煙水汀孤吟誰和予悠悠蟪姑鳴故
人邀我留三宿荳畦蘿逕居幽獨松醪陸續酌山瓢燈
影縱横寫風竹水光雲氣共悠悠鶴思鷗情樂此留無
褐無衣悲骯髒三釁三沐嗟咿嚘君自息機江上住我
且沿洄從此去圖訖新詩草草裁眼前流光水東注
題畫(六首)(元)倪瓉
雨過黃陵廟下雲生玉女井邊野雉雊鳴斜日鷓鴣啼
破林煙
月下參差雙玉燈前蕭散孤鴻寄興只消毫楮寫懷不
用絲桐
竹上誰彈清淚如鉛春雨斑斑滿眼湘江波浪望窮白
鳥飛還
高樹長松共晩蒼筠野石同貞珍重王家公子翩翩白
鶴神清
高柳喬柯小閣水光山色衡門未老作閒居賦無錢對
北海尊
孝侯廟前雨過罨畫溪頭日曛舊迹如今夢裏春風愁
亂行雲
畫贈馮文仲(元)倪瓉
知君住近西湖曲湖水淪漣似輞川忩下青松高百尺
時時落雪滿琴絃
題陳仲美畫(次張貞居韻)(元)倪瓉
杜老茅堂倚石根往來西瀼與東屯一庭秋雨青苔色
自起鈎簾盡綠尊
斜日西風吹鬢絲披圖弄翰學兒嬉釣竿拂著珊瑚樹
張祐題詩我所師
題畫(二首)(元)倪瓉
南望銅官曉色新三株松下一茅亭何當濯足臨前澗
坐石閒書相鶴經
坦腹江亭枕束書澄清江水自空虚修篁古木悠悠思
何處青山可卜居
題小幅畫(元)倪瓉
複谷迴巒地泬寥參天老樹拂雲霄幽人樂事知多少
拖杖尋詩過板橋
題扇畫(二首)(元)倪瓉
荷葉田田柳弄隂菰蒲短短逕苔深鳥飛魚躍皆天趣
静裏遊觀一賞心
一代舒王不數人曾哦雪竹與霜筠雲林野思生幽夢
睡起濡毫一寫真
題魏明鉉畫(元)郯韶
老翁住在浣花邨日日哦詩醉瓦盆怪底横江見船尾
不知春水到柴門
題畫(元)貢性之
石瀨清冰合黃山白戰鏖道人禁得冷扶醉過溪橋
題畫(二首)(元)貢性之
桃花紅綻斷橋邊楊柳垂隂散綠煙記得少年曾取醉
玉人扶上總宜船
一江春水晩微茫醉倚篷窗客思長忽聽蕭韶雲外落
松風輕度鬢絲凉
題畫扇(元)錢維善
銀氣蒸成雲白嵐霏散作空青中有幽人小隠松風澗
水泠泠
大年便面(元)郭畀
疎雨灑荷氣微凉生柳隂閒亭不受暑坐占清湖心無
客且罷碁有風宜披襟向來行路錯足底黃埃深此意
一領略落日孤蟬吟
題天游畫(元)華幼武
仙翁醉倒金壺汁信筆塗糊作畫看泉合松聲流别澗
雨將雲氛出層巒移家隠遯懷龐老攜妓登臨憶謝安
一笑頓忘塵世事也須卜築老江干
題陸某寄元翬詩(元)華幼武
新詩遺明珠清圖寫寒玉二美從何來天風墜茅屋屋
下有佳士孤吟坐煩促披圖誦新詩翛然坐巖谷瞻彼
江上雲飄颻謝羇束夕影弄明月朝光泛晴旭念兹塵
埃客可望那可逐願將綠綺琴同歌紫芝曲
題張道師所藏畫(元)周砥
秋月無風度海遲珊瑚玉樹碧參差明朝我亦三山去
為借韓裒白鹿騎
顧雲屋畫(元)唐肅
江際石林秋閒來伴客遊獸茵鋪接膝鳩杖倚過頭峰
對千重色潮聽一派流話多論隠趣身不近閒愁縹渺
雲生瀨參差樹隠洲無端破幽悶飛去一雙鷗
畫意(十三首)(元)馬臻
千樹萬樹桃花發三聲五聲鶗鴂鳴溪山春色媚人眼
但見物物生詩情
寒空黯淡飛鳥沒某丘某壑同一色絶憐驢背苦吟人
風雪打頭烏帽側
紅塵堆裏嬾低顔石路迢遥入亂山擬向雲邊種黃獨
幾時容我屋三間
支笻路入諸峰頂回首繁華謝朝槿古來天下多名山
不是終南終不隠
江花江草映江樓寫出江天一片秋隔岸小橋低數尺
淡煙消處見漁舟
千章古木見青紅路接溪橋出莫鐘衰老無人賦招隠
山雲更入兩三重
吳儂生長浙江干慣見秋濤拍夜灘老去怕風兼怕水
不妨傳八畫圖看
有客騎驢入林麓山深疑是王官谷平生輸與釣魚翁
獨木橋邊結茅屋
數間草屋山煙静夾岸桃花流水香愁殺武陵回棹客
不知人世幾斜陽
平生丘壑老棲遲敢信毫端為發揮忽憶楚江江上見
雙帆帖帖帶雲飛
幽人自樂山中趣閒訪山家入山去記得西峰阿那邊
亂雲遮斷無尋處
江雲皛皛侵林影境會心融發深省可惜長艘載利名
乾坤清氣無人領
緣溪路滑蹇驢遲水色山光總入詩還勝襄陽孟夫子
滿身風雪灞橋時
郭天錫畫卷(元)張雨
林間風雨避藍與城頭鼓聲知有無只消深淺屏風疊
題作蘇郎詩意圖
題人物山水(元)陶宗儀
古賦裁成學遂初山童研墨且徐徐石頭几上溪藤滑
旋拂松花對客書
題畫(明)陶安
鼓罷瑶琴策杖還空山流水聽潺潺夕陽林外風塵起
輸與先生不出山
畫為包師勝題(明)楊基
疎簾半捲絲絲雨菱葉荷花暗江渚水近松深徹夜凉
不用開襟搖白羽隔岸人家住綠陰偶來聽我坐彈琴
聊將白雪猗蘭意銷盡紅塵汗馬心
畫(明)張羽
疎散元非用世才日高林戸尚慵開為憐湖上青山好
行到冬青樹底來
畫(二首)(明)王行
高館疎簾晩乍開讀書聲裏故人來山中本自無塵土
催得家童埽綠苔
雨後飛泉下碧湍長松修竹草堂寒無人解識高人意
溪上青山獨自看
題畫(明)張紳
高樹漏疎雨滴&KR0377;下銀塘美人卷簾坐寳鴨添生香風
吹綠荷葉露出雙鴛鴦
題畫(明)葛孔明
結屋高人占一丘間行小立俯清流青山落手誰争得
一片詩情在杖頭
為彦中題畫(明)龔翊
青山之青如佛頭白雲化作寒泉流世間塵土飛不到
眼中景物俱清幽若人自是好静者豈非五柳先生儔
每託琴尊寫高興脫屣樂從魚鳥游却笑時人苦不達
漏盡鳴鐘猶未休君不見小虞塘西玉峰下一菴已遂
吾莬裘共論心事肯相過斗酒當為山妻謀
題畫(明)王燧
渡頭初唱采菱歌南浦西風漲綠波正是晩凉新雨後
青山不似白雲多
為沈趣菴題畫(明)偶桓
溪山深處野人居小小簾櫳草閣虚洒面松風吹夢醒
菱霄花落半牀書
題畫扇(次岑琬韻)(明)陳顥
自適閒邊趣誰言分外求看山一瓢酒載月五湖舟秋
水清吟思西風冷釣裘惟應陸甫里千古可同流
題畫(二首)(明)陳憲章
水面田田荷葉墻頭纂纂棗花士子贈之以藥女也不
績其麻
隋苑螺横山黛吳門練曳溪紋石橋糝徑紅雨草閣鈎
簾白雲
題畫(二首)(明)徐溥
一聲啼鳥春林曉轉覺草堂深更幽底事東風太相狎
飛花吹滿硯池頭
向時載酒江東去今日山隂載雪回一片閒情誰解得
晩風溪上破疎梅
題許廷冕職方畫(明)李東陽
路轉循岡背橋回傍水根幽人不到處茅屋自成村浦
樹經秋落山鐘向晩昏偶然一攜手相與倒芳尊
雜畫絶句(二首)(明)李東陽
雪滿千山路茅堂只數椽幽人與修竹相對不知年
春岸桃花開江頭夜來雨借問垂釣翁中流深幾許
陸天游畫(明)吳寬
翛然掩陋室幸此絶塵鞅偶開水墨圖頗慰山林想危
岑瞰深碧湖水平於掌喬木四五株秋氣始蕭爽不逢
弄舟人似聽伐未響二老足高致多暇自來往落照變
巖姿臨流更欣賞
題啓南畫(明)吳寬
閉戶蕭然亂雪中已無賓客晩堂空槁梧獨據忘為我
老筆能揮愛此公却構石欄臨絶澗似聞茒屋卷秋風
十年别却西莊路歲莫相思白髮同
題畫(明)王雲鳳
草履麻衣也自華杖藜徐步定誰家山人欲訪岡頭竹
厭看春來市上花
題畫(明)文森
石上收綸坐垂楊拂鬢絲閒情與幽思不復許人知
郭天錫畫卷(明)黃玠
門外馬蹄三尺塵屋底青山看白雲不知身世在城市
但覺爽氣吹冠巾鴨觜灘頭露沙渚彷彿西陵與漁浦
惱人歸興滿江東煙樹半沉天欲雨
題畫(明)羅竑
入山採靈藥山深愁日短空林獨自行木客時為伴术
肥晨露滋芝潤春泥暖荷钁莫歸遲前溪白雲滿
題畫(明)賀甫
畫舫西湖載酒行藕花風度管絃聲餘情未盡歸來晩
楊柳池臺月又生
題畫(明)唐寅
春風修禊憶江南酒榼茶罏共一擔尋向人家好花處
不通名姓即停驂
題畫(二首)(明)周用
楓葉野亭隂蘋花沙岸雨秋光絶可憐誰與幽人語
秋葉亦自紅谿雲閒且白客從何處來坐我松上石
題畫(明)周用
步八清谿隂秋色亦可悅采采菊垂花蕭蕭木落葉飄
風吹衣帶古蹟戴石轍偶爾聞鳴猿東山欲生月
題張性夫小景四絶句(明)顧清
寂寂空山裏春和草自芳隔溪人不見髣髴喚劉郎
水木隂森處茅堂四五間主人容直造攜手看青山
秋氣著林麓蕭條門戶閒兒童拾松子日暮不知還
積雪斷山路柴扉晝不開明朝稍晴霽先看屋東梅
畫意(明)孫偉
野行不出遠步入橋之東雨晴農事盡水邊村逕通所
欣抱澗人翫心於此同坐看薄雲生婉媚桃花叢柴門
澹松桂雞聲鳴午舂幽憩適天性送目春飛鴻嫣然吾
得我意在忘言中
小畫(二首)(明)顧璘
斜日雲横薄莫空江木落高秋雲外稻梁自足人間矰
繳何求
澤葦江楓共遠玄鳬白鷺争飛借問漁舟安在欲來垂
釣忘歸
題畫(明)寇天叙
十月梅花開已多蹇驢衝雪野橋過亦知金紫趨前貴
奈此當前清興何
看畫口號(明)湯顯祖
何處三公指向空白頭西笑日東紅三公久視如相識
烏有子虛無是公
題畫(贈張山人二首)(明)董其昌
炊煙連斷靄隠隠見松亭亭中有静者單讀淨名經
煙渚輕鷗外晴巒畫鷁前何須苦聮句觸眼白雲篇
題畫(贈眉公)(明)董其昌
何處江山好定居卜鄰真擬傍專諸騷人已落芝蘭事
濠叟猶傳說劒書
題畫(明)陳繼儒
酒甕嘈嘈杞菊香解衣松下月清凉年來數畝山田熟
半作花錢半鶴糧
丙寅四月倣燕穆之畫湯可卿扇(明)李日華
山晴煙晩綠濛濛麥壠香來花片風欲向溪南放黃犢
酒瓢詩卷挂墻東
題畫扇(明)李日華
夢壓春愁睡起遲一林疎雨褪臙脂詩翁艇子無人見
只有飛來白鷺鶿
沈天生求畫扇題(明)李日華
車馬風塵屬壯時得閒今不恨閒遲泉光雲影虚亭畔
定不將人染鬢絲
為天鏡上人畫扇(明)李日華
飛錫看山猶不足又將幽思惱幽人一泓墨汁曹溪水
灑落秋光一點塵
題畫與月樓上人(明)李日華
松響半天環珮澗吹滿耳笙簧知是前生迦葉空山容
我疎狂
題畫(三首)(明)李日華
秀壁疎林野水涯亂雲堆裏隠人家一泓淡墨閒情緒
消取清泉白石茶
沙隠人家樹隠橋一湖春水接天遥虚亭盡日無人到
賸有風帆拂柳條
綠晴洞徹蚍蜉字白葛偏宜鷗鷺羣莫怪咿哦山谷裏
要將清響徹松雲
御定歷代題畫詩類卷五十二
