欽定四庫全書
御定歷代題畫詩類卷九十八目錄
禽類
枯木寒鴉(元王惲二首)
李成寒鴉圖(元仇遠)
為汪華玉題所藏長江萬鴉圖(元虞集)
題李安忠畫雪岸寒鴉圖(元馬臻)
惠崇古木寒鴉(元楊載)
題李尚文少府所藏枯柳寒鴉圖(元郭鈺)
題孤鴉圖(明解縉)
李成寒鴉圖(明陳違)
林良寒鴉圖(明李東陽)
寒鴉圖(明黎民表)
畫鴉(明沈周)
題文太史畫烏(明張鳳翼)
畫烏(明文徵明)
畫烏(明何孟春)
黃荃鵲雛(宋文同)
臣㮚以御畫鵲示臣某謹再拜稽首賦詩(宋韓駒)
(二首)
題李甲鵲(宋晁補之)
唐希雅雪鵲(宋陸游)
題鵲(明陶安)
題蔡揮使所藏林良雙鵲(明程敏政)
羣鵲圖(明章懋)
題武氏畫鵲(明陸伸)
題畫鵲(明王世貞)
題畫鵲(明顧清)
畫鵲(明文徵明)
畫鵲(明何孟春)
題徽宗山鵲圖(明僧宗泐)
戲詠子舟畫兩鸜鵒(宋蘇軾)
鸜鵒圖(元郯韶)
題鸜鵒(明黃仲昭)
宋徽宗瀟湘鸜鵒圖(明吕淵)
王修譔鸜鵒圖(明張寕)
題畫鸜鵒(明何孟春)
贈曇潤畫鶉(宋王佐才)
題宣和御畫䳺鶉(元柳貫)
題畫鶉(元唐肅)
題畫䳺鶉(明王偁)
題扇面䳺鶉(明林景清)
題李後主畫䳺鶉(明石珤)
題竹下鶉(明陳憲章)
應制題䳺鶉(明于慎行)
邊文進畫山鷓鴣為遼陽邵令題(明吳寬)
題畫鷓鴣(明何孟春)
題八哥(明王世貞)
畫鴿(明劉珝)
王若水綠衣使圖(元楊維楨)
題鸚鵡(明王佐)
題鸚鵡(明何孟春)
畫鳩(明邵寳)
畫鳩(明何孟春)
題鳴鳩拂羽圖(明胡儼)
張子正春雨鳴鳩圖(明朱武)
吳橋張知縣瑞鳩圖(明程敏政)
題白翎雀手卷(元曹文晦二首)
白翎雀圖(明徐賁)
題畫白翎雀(明王偁)
戲題小雀捕飛蟲畫扇(宋黃庭堅)
題畫雪雀(宋韓駒二首)
題王居宷雀竹圖(宋范成大二首)
黃荃雀蝶(金朱瀾)
畫扇雀竹(元虞集)
題黃荃竹雀圖(元陳旅)
題寒雀圖(元吳澄)
題林禽山雀圖(明解縉)
春&KR0008;捕雀圖(明楊基)
竹間凍雀圖(眀程敏政)
題黃雀(明何孟春)
百雀圖(明方孝孺)
題百雀圖(明汪應軫)
題晝枝上小雀(明王世賁)
題上林寒雀圖(明廖道南)
題寒雀(明唐寅)
御定歷代題畫詩類卷九十八目錄
欽定四庫全書
御定歷代題畫詩類卷九十八
禽類
枯木寒鴉(二首)(元)王惲
枯樹寒梢凍欲冰野鴉翻影若為情錦鳩呼雨煙林外
紅杏香中過一生
亂鴉翻影上枯枝點綴荒寒見野祠絶似首陽山下路
滿陂晴雪祭餘時
李成寒鴉圖(元)仇遠
老樹枯苔雪乍晴飢烏飛集噤無聲蒺蔾沙上花開早
且讓春風與燕鶯
為汪華玉題所藏長江萬鴉圖(元)虞集
雲巢幽人愛江渚抽思揮毫寫横素波瀾不驚潦水盡
秋氣晶明絶煙霧征帆去棹不相襲岸曲洲旋緫堪賦
孤村城市僅如蟻百丈牽江直如縷蕭蕭木葉洞庭波
歷歷晴川漢陽樹蒹葭宿鴈天欲霜叢葦寒鴉日云莫
就中樓觀何王宫想見華年貯歌舞丹青倒景駭靈怪
粉黛含情怨幽阻青春遊子憺忘歸白日冷風帳中語
人間遺迹何足留最惜精思墮塵土郭熙平遠無散地
小米蒼茫託天趣銛鋒鋩戟不破墨刻畫晶熒昔誰苦
渤海細書藝文草精絶戈波絶回互南唐後主萬鴉圖點
點晨光動毛羽昔年曾見今目昏雖復逢之亦難覩汪
侯此卷出故家相示摩挲極愁予香奩犀軸見者稀漫
錄餘情示來者
題李安忠畫雪岸寒鴉圖(元)馬臻
北風萬里吹石裂古樹槎枒摧朽鐵羣烏啞啞如苦飢
倦飛還向空林歇孤村荒寒得食遠日暮沙邊啄殘雪
回情訴意各有態羡殺畫師心更切我嘗記得天隨詩
至今讀之長激越婦女衣襟便佞舌始得金籠日提挈
老烏老烏爾身毛羽黑離離况復人間厭爾啼何不飛
鳴丈人屋丈人屋頭春柳綠
惠崇古木寒鴉(元)楊載
江上秋雲薄寒鴉散亂飛未明常競噪向晚復争歸似
怯霜威重仍嫌樹影稀老僧修止觀寫物固精微
題李尚文少府所藏枯柳寒鴉圖(元)郭鈺
江邊獨柳飛羣鴉敗枝殘葉秋風斜石泉可飲不可啄
似聞落日鳴啞啞一段凄凉幽思足忽遇看花過韋曲
上林春早聽啼鸎太液波晴寫黃鵠
題孤鴉圖(明)解縉
栖遲顧影自堪憐肯逐羣飛噪野田海色曈曨朝雨歇
又隨紅日上青天
李成寒鴉圖(明)陳違
雪後寒林玉壓枝雞鳴翔集不成飛世間多少無知物
不似羣烏預識機
林良寒鴉圖(明)李東陽
萬里長空倦羽翰野風殘雪歲將闌紛紛燕雀高飛盡
獨宿空林一夜寒
寒鴉圖(明)黎民表
寒山寂歷野蒼蒼繞樹驚飛不斷行畫角一聲天欲曙
金河翻落滿城霜
畫鴉(明)沈周
小人本無狀老子試塗鴉此意詩三百非惟善可誇
題文太史畫烏(明)張鳳翼
賀監風流老鑑湖殘山猶有夜啼烏裝潢一入南宫舫
應作滄溟照乘珠
畫烏(明)文徵明
城頭霜落月離離匝樹羣烏欲定時會有人占丈人屋
微風莫自裊空枝
畫烏(明)何孟春
叢桂堂前好樹枝擇棲兹地最相宜家人慈孝由天性
八九皆為反哺兒
黃荃鵲雛(宋)文同
短羽已褵褷弱脛方屴岌母也向何處開口猶仰食
臣㮚以御畫鵲示臣某謹再拜稽首賦詩(二首)
(宋)韓駒
君王妙畫出神機弱翅争巢並語時想見春風鳷鵲觀
一雙飛占萬年枝
舍人簮筆上蓬山輦路春風從駕還天上飛來兩烏鵲
為傳喜信到人間
題李甲鵲(宋)晁補之
上林花妥逐鶯飛愁絶江南雪裏時嚄唶何湏旁檐喜
毰毸相對兩寒枝
唐希雅雪鵲(宋)陸游
烈風大雪吞江湖巨木摧折竹葦枯烏鳶瑟縮墮地死
豈復能顧卵與雛棘枝拔出亂石罅凛凛生氣獨有餘
耐寒兩鵲亦異禀羽族有此山澤臞神凝氣勁中有足
不待晴日相鳴呼深知畫手亦怪偉用意直刮造化爐
氄毛雖細爪翮健落筆豈獨今所無我評此畫如奇書
顔筋柳骨追歐虞
題鵲(明)陶安
仙信遥傳入綵樓橋成天女渡河流不緣報喜人争聽
金印嘗將拜列侯
題蔡揮使所藏林良雙鵲(明)程敏政
老木長梢半空起影落君家素屏裏枝間雙鵲不飛去
似向高堂報君喜凉風曉入庭戶清主人坐對宛有情
眼前豈獨惜珍羽耳畔忽疑聞好聲亦有娟娟白頭鳥
相顧徘徊若相保廣東畫史深可人生態無窮意難了
主人堂堂真壯夫喜愛文士相追呼征蠻不帶嶺南物
衣衾之外惟此圖堂下有兒堂上母客至矜圖飲醇酒
呀然一笑共平生崔白邊鸞竟何有鵲兮鵲兮不可求
願君身共張梁州不須椎石取金印看爾生封忠孝侯
羣鵲圖(明)章懋
噪樓曾報黎囚喜集棘應占太史祥脩竹寒梅無外事
若為羣語對荒涼
題武氏畫鵲(明)陸伸
聞道清時有竇申榮途送喜故能頻如何只在蕭牆外
不遇雕陵挾彈人
題畫圖(明)王世貞
早過長信報平安晩向昭陽效合歡天上只誇頻送喜
不知雙翅落金丸
題畫鵲(明)顧清
朝陽欲上萬年枝九色光芒射紺衣昨夜銀河濟靈駕
露華寒濕未禁飛
畫鵲(明)文徵明
日光浮喜動簷楹鳥鵲於人亦有情小雨初收風潑潑
亂飛叢竹送歡聲
畫鵲(明)何孟春
喳喳聲裏衆皆聞喜事誰能與衆分此日吾皇在關外
一時歸凱賀三軍
題徽宗山鵲圖(明)僧宗泐
落日黃塵五國城中原迴首幾含情已無過鴈傳家信
獨有松枝喜鵲鳴
戲詠子舟畫兩鸜鵒(宋)蘇軾
風晴日暖搖雙竹竹間對語雙鸜鵒鸜鵒之肉不可食
人生不才果為福子舟之筆利如錐千變萬化皆天機
未知筆下鸜鵒語何似夢中蝴蝶飛
鸜鵒圖(元)郯韶
東風吹柳日沈沈階下宜男綠正深百尺游絲春院静
卧看鸜鵒步花隂
題鸜鵒(明)黃仲昭
幽禽何處來飛向琅玕樹金眸爍晴曦鮮羽濯朝露春
風紫禁中奇音數聲度鸚鵡噤無言花間屢驚顧
題宋徽宗瀟湘鸜鵒圖(明)吕淵
御墨淋漓玉數枝畫圖瀟灑使人悲春風鸜鵒湘江景
不似龍沙夜雪時
王修譔鸜鵒圖(明)張寧
不用高飛逐去篷鳴鳩乳燕自相從日斜庭院春聲歇
一樹櫻桃細雨中
題畫鸜鵒(明)何孟春
牛背偷騎出遠村蒲觴飲罷學人言山中舊侣應相笑
有舌如何不自捫
贈曇潤畫鶉(宋)王佐才
飲啄飛鳴各後先當時操筆想中傳生來野態無拘束
萬里秋風自在天
題宣和御畫䳺鶉(元)柳貫
瓊蘭宴幸撫摹成粉墨區區寫物精天上移來鶉首次
人間留得紇干名
題畫鶉(元)唐肅
竹葉青青蘆葉黃雙鶉短羽能文章秋田滯穗足飢腸
低飛淺啄自倘佯不知有物名鳳凰一翔千仞下朝陽
嗈嗈喈喈世虞唐
題畫䳺鶉(明)王偁
原草飄殘作雪絲日斜馬上鬭歸時五陵别後傷心事
零落凉州笛裏吹
題扇面䳺鶉(明)林景清
秋入郊原粟正肥山禽成隊啄斜暉争雄莫向雕籠鬭
零落西風百結衣
題李後主畫䳺鶉(明)石珤
翠袖成圍紫殿深曾看一勝抵千金如何解甲臨城日
不及山禽有鬭心
題竹下鶉(明)陳憲章
小草横其前旋行每相避朅來脩竹間雙蝶同游戲
應制題䳺鶉(明)于慎行
渺彼榆枋翼丹青畫作真静眠宫草日閒傍苑花春顧
影驕金距逢場上錦茵非同珠樹鳥獨用羽毛珍
邊文進畫山鷓鴣為遼陽邵令題(明)吳寬
黃荃趙昌絶代無邊卿好手皆可摹鸞坡日轉供奉暇
餘墨寫成山鷓鴣鷓鴣只識山中路畫史強之入毫素
遼陽有客自高飛不信韓翁感為賦
題畫鷓鴣(明)何孟春
出門西笑足能輕九十前頭百里程休道老人行不得
路當行處也須行
題八哥(明)王世貞
偶聽春聲牆外枝雕籠惆悵立多時分明細語傳鸚鵡
緫為聰明欲怨誰
畫鴿(明)劉珝
晝漏沈沈下高閣篔簹半畆香雲合太湖石畔水澄澄
滿貯金盆浴飛鴿鴿性由來最易馴羽毛鮮好堪怡人
雪翎烏尾錦作背畫工畫此何太真記得當時王相會
一放一祝三千歲繫足能傳子夀書入懷那解司徒貴
一朝賈客便生涯盤旋隨上滄溟槎任教年來復年去
萬里還歸舊主家
王若水綠衣使圖(元)楊維楨
綠衣翠頂珠冠纓西來萬里隴山青金雞一鳴天下白
此鳥一鳴天下平金精禀氣清儆直言語分明藏不得
宫中未聞家國事共愛聰明好顔色殿中衮衣誰小戲
宫中錦䙀搖虎翅皂鵰御史不彈邪拜賜君王綠衣使
題鸚鵡(明)王佐
為禽禽語是禽言何必聲聲學語論莫道性靈多巧舌
金籠深鎖度黃昏
題鸚鵡(明)何孟春
去陳誇俗費精神識字應無快活人飛鳥何湏巧言語
金籠不得自由身
畫鳩(明)邵寳
鵲巢何處樹深深葺有新叢水有潯乍雨忽晴天未定
恐將消息誤知音
畫鳩(明)何孟春
明日隂晴未易明晴呼雨逐作麽聲平生不暫輕離别
却是鴛鴦最有情
題鳴鳩拂羽圖(明)胡儼
日暖風暄淚竹斑鳴鳩拂羽樹林間眼中正是春光好
喚雨呼晴莫等閒
張子正春雨鳴鳩圖(明)朱武
東風簾卷小紅樓三月棃花喚錦鳩曾記玉人將鳳管
隔花低按小梁州
吳橋張知縣瑞鳩圖(明)程敏政
男耕女蠶民訟少曉起官衙見青草春風播榖一兩聲
何處飛來鵓鳩鳥口銜枯枝入簷楹朝經暮營如有情
梁間作巢避風雨吏人往來還不驚吳橋城外多桑柳
不肯棲身向林莽但欲依依傍使君德政嘉符世希有
君不見野雉馴中牟之令終秉鈞和氣從來多感召會看
旌異下楓宸
題白翎雀手卷(二首)(元)曹文晦
勅勒川寒風怒號白翎點點入黃蒿煙塵澒洞鷹鸇急
慎勿奮飛傷羽毛
沙苑菽盡雪霜多忍凍飢鳴奈爾何休向城中啄遺粒
冷官門外日張羅
白翎雀圖(明)徐賁
白翎雀雪作翎羣呼旅食啁哳鳴何人翻作絃上聲傳
與江南士女聽南人聽聲未識形畫師更與圖丹青圖
丹青一何似知爾之生何處是秋高口子草如雲風勁腦
兒沙似水
題畫白翎雀(明)王偁
塞花原草度交河往日曾隨鳳輦過一自翠華消息斷
空將遺恨寄雲和
戲題小雀捕飛蟲畫扇(宋)黃庭堅
小蟲心在一啄間得失與世同輕重丹青妙處不可傳
輪扁斲輪如此用
題畫雪雀(二首)(宋)韓駒
寂寂黃生處士居空林急雪鳥相呼不知此子何由見
歸與先生作畫圖
只畫山禽依雪飛斯人用意復誰知肯來禁籞圖神雀
應得傳呼作畫師
題黃居寀雀竹圖(二首)(宋)范成大
羣雀歲寒保聚兩鶉日晏忘歸草間豈無餘粒刮地風
號雪飛
蔓花露下凝碧叢竹秋來老蒼噪雀羣争何事么禽自
囀清簧
黃荃雀蝶(金)朱瀾
飢雀喧争蛺蝶孤錦官城闕見丘墟老荃妙意誰知解
丹粉圖中有諫書
畫扇雀竹(元)虞集
啄粟野田莫飛鳴亦求雌誰家江上雨發船歌竹枝
題黃荃竹雀圖(元)陳旅
一窗晴色綠猗猗羣雀飛來占好枝此竹幾年方結實
空山秋晩鳳雛飢
題寒雀圖(元)吳澄
更無樹葉可因依有喙能鳴愬與誰閉口雙棲聊自暖
怎知宿處是寒枝
題林禽山雀圖(明)解縉
人間不見函封帖粉墨驚看落畫屏山鳥飛來林雨後
蒼苔啄破子青青
春&KR0008;捕雀圖(明)楊基
棘鍼紅尖竹裊裊一雙春禽戲春草獰&KR0008;何處忽飛來
利觜如鈎破禽腦春禽引雛肌骨瘦不彀春&KR0008;一朝飽
一朝飽尋復飢春山鴟鴞如瓠肥何如搏鴞飽終日留
取春禽引子飛
竹間凍雀圖(明)程敏政
凍羽飛鳴下筆難坐疑聲遶竹枝寒良工趣在芭蕉雪
莫向篔簹作意看
題黃雀(明)何孟春
世上人多妬婦情憑誰一臠代鴞羹苞苴不向當時兔
顆蒜猶堪萬里行
百雀圖(明)方孝孺
曲巷高簷避網羅朝來飽啄隴頭禾但令四海長豐稔
不厭人間鼠雀多
題百雀圖(明)汪應軫
百雀不如鳳胡為占琅玕朋雛碎語不可聽六月攪動
清風寒我欲挾金彈巧避千萬端徘徊恐落一枝翠矯
首待鳳棲闌干
題畫枝上小雀(明)王世貞
尺鷃棲一枝粒粟俄已飽却笑垂天鵬飢飛何時了
題上林寒雀圖(明)廖道南
上林煙景暮雙雀集瑶枝雪宿寒相對風鳴晩並宜鷦
鷯空爾寄鸚鵡漫誰知獨有梅花白含香色相奇
題寒雀(明)唐寅
頭如蒜顆眼如椒雄逐雌飛向葦蕭莫趁螗螂失巢穴
有人拈彈不相饒
御定歷代題畫詩類卷九十八
