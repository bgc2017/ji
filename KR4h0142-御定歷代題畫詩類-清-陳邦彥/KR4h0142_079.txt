欽定四庫全書
御定歴代題畫詩類卷七十九目錄
蘭竹類
書郭功甫家屏上東坡所作竹(宋黃庭堅)
題子瞻墨竹(宋黃庭堅)
題東坡竹(宋李昴英)
東坡墨竹(元虞集)
蘇東坡竹(元吴鎮)
蘇東坡竹(元黃公望)
東坡竹(元貢性之)
題東坡墨竹(明樊阜)
題東坡畫竹(明方孝孺)
題東坡化龍竹(明僧維則)
書文與可墨竹(宋蘇軾)
題文與可竹(宋蘇軾)
書晁補之所藏與可畫竹(宋蘇軾三首)
贈文潛甥楊克一學文與可畫竹求詩(宋晁補之)
嘉祐院觀壁間文湖州墨竹(宋陸游)
文湖州竹(元鄧文原二首)
題文與可竹(元張天英)
文同風篁蕭瑟圖(元吴鎮)
題文湖州竹(元顧瑛)
題文湖州墨竹(元袁英)
文與可竹(明周用二首)
文湖州叢竹圖(明吴寬)
題柯敬仲竹(宋杜本)
題柯敬仲植木墨竹(宋杜本)
題柯敬仲畫(元虞集)
題柯敬仲雜畫(元虞集十首)
題柯敬仲畫(元虞集三首)
題丹丘畫(元陳旅)
題柯學士畫竹(元陳基)
題柯博士墨竹(元陳基)
題柯敬仲竹(元台哈布哈二首)
柯博士畫竹(元王冕二首)
柯敬仲竹(元鄭元祐)
用潘子素韻題柯敬仲墨竹(元倪瓉二首)
題柯敬仲竹(元倪瓉)
題柯丹丘墨竹(元郯韶)
題柯博士墨竹(元甘立)
柯博士竹(元貢性之)
題柯敬仲墨竹(元張天英)
柯敬仲畫竹(元唐肅二首)
題柯敬仲博士墨竹(明吴寬)
題柯博士敬仲竹枝(明沈周)
跋黃華墨竹(金趙秉文二首)
王黃華墨竹(元元好問)
題張知事所藏王黃華老人墨竹畫卷(元程鉅夫)
題王黃華畫竹(明僧麟洲)
題馬公振畫叢竹圖(元秦約)
題馬公振畫叢竹圖(元顧瑛)
題馬公振畫竹(元釋良琦)
為歐陽少監題宋好古竹(元虞集)
二月朔日雪中題歐陽少監所藏宋好古畫竹(元)
(揭傒斯)
題宋好古墨竹(明危素)
李夫人畫竹(元馬祖常)
李夫人墨竹(明周用二首)
喬夫人墨竹(元元好問二首)
御定歷代題畫詩類卷七十九目錄
欽定四庫全書
御定歴代題畫詩類卷七十九
蘭竹類
書郭功甫家屏上東坡所作竹(宋)黃庭堅
郭家髹屏見生竹惜哉不見人如玉凌厲中原果木春
歲晚一碁終玉局巨鼇首戴蓬萊山今在瓊房第幾間
題子瞻墨竹(宋)黃庭堅
眼入毫端寫竹真枝掀葉舉是精神因知幻化出無象
問取人間老斲輪
題東坡竹(宋)李昴英
葉葉枝枝各標緻密密疎疎緫風味筆為化工壁為地
刻頃種成此君子雖然月影水影寫真似安得千年尚
生意
東坡墨竹(元)虞集
扁舟憶上浣花溪風雨横江萬竹低石室歸來秋似水
蛾眉相對醉如泥春雷翻石蛟龍起夕照穿林鳥雀棲
二老何年重會面為揮濃墨寫凄迷
蘇東坡竹(元)吴鎮
晴梢初放葉可數新粉纔消露未乾大似美人無俗韻
清風徐灑碧琅玕
蘇東坡竹(元)黃公望
一片湘雲濕未乾春風吹下玉琅玕強扶殘醉揮吟筆
簾帳蕭蕭翠雨寒
東坡竹(元)貢性之
玉堂罷直獨歸遲墨瀋將秋入研池坐到夜深清不寐
瑣牎凉影碧參差
題東坡墨竹(明)樊阜
赤壁歸來燕寢香夢騎玄鶴過三湘玉簫喚醒月初墮
雲影滿簾秋氣凉
題東坡畫竹(明)方孝孺
内翰何年寫畫圖眼中驚見鳳毛孤一枝潤帶江南雨
遂使眉山草木枯
題東坡化龍竹(明)僧維則
渭川千畆未為竒獨羡坡仙埽一枝後夜風雷頭角露
看他行雨過天池
書文與可墨竹(并序)(宋)蘇軾
亡友文與可有四絶詩一楚詞二草書三畫四與可
嘗云世無知我者惟子瞻一見識吾妙處既沒七年
覩其遺迹而作是詩
筆與子皆逝詩今誰為新空遺運斤質却弔斷絃人
題文與可竹(并序)(宋)蘇軾
故人文與可為道師王執中作墨竹且謂執中勿使
他人書字待蘇子瞻來令作詩其側與可既歿八年
而軾始還朝見之乃賦一首
斯人定何人遊戲得自在詩鳴草聖餘兼入竹三昧時
時出木石荒怪軼象外舉世知珍之賞會獨余最知音
古難合奄忽不少待誰云死生隔相見如龔隗
書晁補之所藏與可畫竹(三首)(宋)蘇軾
與可畫竹時見竹不見人豈獨不見人嗒然遺其身其
身與竹化無窮出清新莊周世無有誰知此凝神
若人今已無此竹寧復有那將春蚓筆畫作風中柳君
看斷厓上瘦節蛟蛇走何時此霜竿復入江湖手
晁子拙生事舉家聞食粥朝來又絶倒諛墓得霜竹可
憐先生槃朝日照苜蓿吾詩固云爾可使食無肉
贈文潛甥楊克一學文與可畫竹求詩
(宋)晁補之
與可畫竹時胷中有成竹經營似春雨滋長地中綠興
來雷出土萬籜起崖谷君今似與可神會久已熟吾觀
古管葛王覇在心曲遭時見毫髮便可驚世俗文章亦
技爾詎可枝葉續穿楊有先中未發猿擁木詞林君張
舅此理妙觀燭君從問輪扁何用知聖讀
嘉祐院觀壁間文湖州墨竹(宋)陸游
石室先生筆有神我來拂拭一酸辛敗牆慘澹欲無色
老氣森嚴猶逼人慣閱冰霜元耐久恥隨兒女更争春
紛紛可笑空摹擬爾輩毫端萬斛塵
文湖州竹(二首)(元)鄧文原
翰墨真儒者事書生如山未知判取詩書萬卷來看風
霜一枝
此老墨君三昧雲山發興清竒我在蓬萊書府曾看曉
靄横披
題文與可竹(元)張天英
欲屈王郎作粲使只應蕭李與文侯尚有隂隂竹里館
萬竿玉立輞川秋
文同風篁蕭瑟圖(元)吴鎮
翠羽參差自一叢湘江清影澹微風開圖忽覩題痕處
羡殺當年笑笑翁
題文湖州竹(元)顧瑛
湖州昔在湖州日日日逢人寫竹枝一段枯梢作三折
分明雪後上牎時
題文湖州墨竹(元)袁英
清貧太守石室翁渭川千畆藏胸中理閒䑛筆盤礴臝
兔走鶻落無留蹤雨梢晴葉各殊態揮灑位置真纖穠
中峰隱居撥鐙法氣韻生動將無同墨君一派來自東
韈材當萃彭城公平生知已最親厚走書調笑言舂容
陳州客舍示長舌翛然化去當元豐嗚呼二老不復作
空瞻遺墨翔鸞龍
文與可竹(二首)(明)周用
風梢如許墨津津知道胸中有渭濱敢望鵝溪三百疋
却憐太守故清貧
太守清貧喚不聽筆尖想見玉亭亭擬持三百鵝溪絹
賸埽風梢萬尺青
文湖州叢竹圖(明)吴寬
湖州去世六百年尚留細竹翠娟娟縱横散亂如蓬賤
豈是坡仙詠漢川兩崖脩影何處見石罅百折流清泉
泉鳴竹響合虚籟我欲拄杖聽泠然
題柯敬仲竹(宋)杜本
翠雨娟娟帶潤清風細細生香頗憶當年供奉閒情都
付流光
題柯敬仲植木墨竹(宋)杜本
絶愛監書柯博士能將八法寫疎篁細看古木蒼藤上
更有藏真長史狂
題柯敬仲畫(并序)(元)虞集
予先世居隆州州治之後山石室翁守郡時隆為陵
州州事簡時來就吾家拾故紙背作茅蘭竹木之屬
所得頗多吾幼時尚收得數紙今亦亡之丹丘生用
文法作竹木而坡石過之近又以新意作墨花甚妙
從子悅有眉山學官之行丹丘為作此予愛而賦之
昔者老可守陵州守居北山吾故丘太守時來看山雨
每畫紙背成滄洲老蒲松墨色過重揮霍隂崖交劒矛
百年離亂亡故物敝篋江南誰復收新圖篔簹枝葉脩
使我不樂思昔侯碧雞祠前杜鶻叫玉女井上叢篁幽
棠棃樹高靑子落碧花翠蔓縈牽牛揚雄無家不歸老
蠨蛸蟋蟀寒相求丹丘先生東海客何以見我空山秋
蕭條破墨作清潤殘質刊落精英留陂陁重複分細草
山石縈紆生亂流眉山學官不厭冷言歸故鄉非遠遊
石田茅屋儻可得萬里欲上東吴州百花潭深濯新錦
持報以比珊瑚鈎
題柯敬仲雜畫(十首)(元)虞集
北苑今仍在南宮奈老何青山觧浮動端為白雲多
雨過蒼苔石雲生野岸泉幽懷春冉冉穉子秀娟娟
鐵石餘生色冰霜作曉妍春雷明日起何處尚龍眠
昔過篔簹谷鈎衣石角斜擬尋龍作杖拾得上天槎
黃金千鎖甲琱玉六簾鈎雨送鴛鴦夢煙籠翡翠愁
娟娟生玉潤楚楚作金聲羽扇迎風定羊車過月明
峽石春雲重江南夜雨多水深桃葉渡風急竹枝歌
平陸蒼龍起近山生遠煙前村三萬頃明日水平田
莓苔生石路翠竹自交加不惜靑鞵濕臨流踏白沙
昨夜採樵去偶逢三尺枯山人不到海不識是珊瑚
題柯敬仲畫(三首)(元)虞集
蒼凉初日出黃落早知秋不遇采芝客寧知叢桂幽
明堂要梁棟大匠取脩直鬱屈崖石間秋風動蕭瑟
瀟灑一枝新惟堪埽淨塵白雲在窗戶留作老僧鄰
題丹丘畫(元)陳旅
金章博士丹丘子家住江南落木洲種得琅玕長百尺
看渠簷外拂高秋
題柯學士畫竹(元)陳基
羣玉仙人佩水蒼金莖分露服琳琅曾將天上昭華琯
吹作飛龍奉玉皇
題柯博士墨竹(元)陳基
京洛緇塵染素衣故園清夢苦相思歸來無限江南意
寫作春風暮雨枝
題柯敬仲竹(二首)(元)台哈布哈
堤柳拂煙疎翠葉池蓮過雨落紅衣娟娟唯有窗前竹
長是清隂伴夕暉
梁王宅裏參差見山簡池邊爛漫栽記得九霄秋月上
滿庭清影覆蒼苔
柯博士畫竹(元)王冕
湖州老文今已矣近來墨竹誇二李紛紛後學争奪真
畫竹豈能知竹意奎章學士丹丘生力能與文相抗衡
長縑大楮盡揮埽高堂六月驚秋聲人傳學士手有竹
我知學士琅玕腹去年長歌下谿谷見我忘形笑淇澳
為我愛竹足不閒十年走徧江南山今日披圖見新畫
乃知愛竹亦如我何當置我於其下竹冠草衣相對坐
坐嘯清風過長夏
柯博士竹圖(元)王冕
先生元是丹丘仙迎風一笑春翩翩琅玕滿腹造化足
須臾筆底開渭川我家只在山隂曲脩竹森森炤谿綠
只今榛莽暗荒煙夢想清風到茅屋今朝看畫心茫茫
坐久忽覺生清凉夜深明月入高堂吹簫喚來雙鳳凰
柯敬仲竹(元)鄭元祐
羇栖江海姿飛墨鬢如絲天綠鸞留影篔簹雨後枝
用潘子素韻題柯敬仲墨竹(二首)
(元)倪瓚
古木幽篁春淡淡斜風細雨石蒼蒼何人識得黃花老
弄翰同歸粉墨囊
吴松江水似荆溪只欠山光落酒巵古木幽篁無限思
西風吹鬢影絲絲
題柯敬仲竹(元)倪瓉
誰能寫竹復盡善高趙之後文與蘇檢韻蕭蕭人品係
篆籀渾渾書法俱奎光博士生最晚耽詩愛畫同所趨
興來揮灑出新意孰謂高趙先乎吾
題柯丹丘墨竹(元)郯韶
玉文堂上寫琅玕只作吴興老可看一夜秋風動寥廓
綵雲零落鳳毛寒
題柯博士墨竹(元)甘立
嶰谷春回落粉香拂雲和露倚蒼蒼月明後夜吹簫過
應是伶倫學鳳凰
柯博士竹(元)貢性之
丹丘遺老舊詞臣歴代圖書鑒賞頻閒却玉堂揮翰手
墨池染出鳳毛新
題柯敬仲墨竹(元)張天英
夭矯窮鱗江海姿只今飛墨鬢如絲五雲天遠龍髯墮
盡作篔簹雨後枝
柯敬仲畫竹(二首)(元)唐肅
琅玕舊栽處延閣已生苔莫把吴鹽灑羊車不復來
金章鑒書處寫竹似湖州今日江南看蕭蕭故國秋
題柯敬仲博士墨竹(明)吴寬
奎章閣下鑒書時書法翛然見竹枝碧玉漸高應觧籜
倩誰深刻道園詩
題柯博士敬仲竹枝(明)沈周
楚煙吹濕碧琅玕認得奎章墨未殘莫問先生歸去事
江南春雨杏花寒
跋黃華墨竹(二首)(金)趙秉文
老可能為竹寫真東坡觧與竹傳神墨君有語君知否
須信黃華是可人
淡墨閒臨謝女真蕭然林下自風神世間亦有丹青手
只觧尋常寫市人
王黃華墨竹(元)元好問
古來畫竹尊右丞東坡歛袂不敢評開元石本出摹寫
燕市駿骨留空名亦有文湖州畫意不畫形一為坡所
賞四海知有篔簹亭深衣幅巾老明經老死不敢言縱
横豈非遼江一派最後出運斤成風刃發硎雪溪仙人
詩骨清畫筆尚餘詩典刑月中看竹寫秋影清鏡平眀
白髮生娟娟略似萱草詠落落不减叢臺行千枝萬葉
何許來但見醉帖字敧傾君不見忠恕大篆草書法趙
生怒虎噀墨成至人技進不名技游戲亦復通真靈百
年文章公主盟屏山見之跽且擎聲光舊塞天壤破議
論今著兒曹輕有物於此鳴不平悲邪嘯邪誰汝令只
恐破窗風雨夜心隨雷電上青冥
題張知事所藏王黃華老人墨竹畫卷
(元)程鉅夫
黃華不見見琅玕蒼雪紛紛六月寒盡日搖毫描不就
若為持與墨君看
題王黃華畫竹(明)僧麟洲
輞川竹裏舊題詩畫裏如今似見之滿耳秋聲人不到
彈琴長笑月來時
題馬公振畫叢竹圖(要玉山同為文海屋賦)
(元)秦約
鳳丘張樂夜厭厭飛盖追隨思未歡憶得瑶階新雨過
笑渠猶倚水晶簾
題馬公振畫叢竹圖(元)顧瑛
渚宫避暑畫厭厭折得宜男思不歡薄暮羊車過閣道
夢隨春雨度湘簾
題馬公振畫竹(元)釋良琦
馬氏白眉者隱居婁水湍間將筆五色醉埽玉竹竿露
重鳳毛碧月明龍氣寒春山歸正好稚子喜相看
為歐陽少監題宋好古竹(元)虞集
幕中能寫竹作此雨瀟湘出石根還瘦臨溪影更長班
班稚子立一一鳳雛將日有長安使平安問老蒼
二月朔日雪中題歐陽少監所藏宋好古畫竹
(元)揭傒斯
農朝下延閣貽我翠琅玕微霜著節勁細霧入林寒敧
枝偏稱遠壓葉更宜攢孤石覆逾潤横坡晴不乾况茲
春雪裏相對五雲端誤當裁汗簡誰擬截漁竿惟應湘
浦上共歸幽人觀
題宋好古墨竹(明)危素
我憶東曹粉署郎琅玕寫就拂雲長祇疑散步雲林曲
獨聽秋聲待晚凉
李夫人畫竹(元)馬祖常
夫人閨房秀手灑千畆雨不見蒼梧妃彈瑟瀟湘浦
李夫人墨竹(二首)(明)周用
蜀國猶餘舊錦裙平生那識郭將軍誰教明月臨脩竹
影落空牀欲夢雲
湘江妃子淚斑斑龍馭南巡竟不還故國何人忘此恨
却傳清影落人間
喬夫人墨竹(二首)(元)元好問
萬葉千梢下筆難一枝新綠儘高寒不知霧閣雲窗晚
幾就扶蘇月影看
只待驚雷起蟄龍忽從女手散春風渭川雲水三千頃
悟在香嚴一擊中
御定歴代題畫詩類卷七十九
