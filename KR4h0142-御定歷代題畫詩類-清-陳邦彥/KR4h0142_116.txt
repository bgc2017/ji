欽定四庫全書
御定歷代題畫詩類卷一百十六目錄
器用類
題敧噐圖(唐劉禹錫)
崔五六圖屏風各賦一物得烏孫佩刀(唐李頎)
李兵曹壁畫山水各賦得挂水帆(唐李頎)
題畫帆(明葛孔明)
觀楊之美盤車圖(宋梅堯臣)
盤車圖(宋歐陽修)
畫車(宋蘇軾二首)
題宗子趙明叔盤車圖後(宋饒節)
盤車圖(元虞集)
雪山盤車圖(元薛漢)
郭熙盤車圖(明謝承舉)
題宋院人畫盤車圖(明劉績)
輓車圖(元吳師道)
題蓮葉舟圖(元程鉅夫)
酒&KR0657;圖(明韓宜可)
竹素圖(明楊基)
同原甫詠祕閣藏古器圖(宋劉叔贛)
題元章研山圖(元張雨)
滄浪池硯圖(明王禕)
題翰墨十八輩封爵圖(元任士林)
周文矩雷劒化龍圖(元王惲二首)
雙劒圖歌(元傅若金)
樓光遠家觀宋綬景德鹵簿圖(元吳萊)
題襄縣張翳人所藏續弦圖(明王鈍)
題蘆花被圖(元貢師泰)
詠秦淮妓王易容百花畫衣因新都謝少運索和
(明陳繼儒八首)
風鳶圖(明徐渭十首)
御定歴代題畫詩類卷一百十六目錄
欽定四庫全書
御定歴代題畫詩類卷一百十六
器用類
題敧器圖(唐)劉禹錫
秦國功成思稅駕晉臣名遂歎危機無因上蔡牽黃犬
願作丹徒一布衣
崔五六圖屏風各賦一物得烏孫佩刀
(唐)李頎
烏孫腰間佩兩刀刃可吹毛錦為帶握中枕宿穹廬室
馬上割飛翳螉塞執之魍魎誰能前氣凛清風沙漠邊
磨用陰山一片玉洗將胡地獨流泉主人屏風寫竒狀
鐵鞘金鐶儼相向回頭瞪目時一看使予心在江湖上
李兵曹壁畫山水各賦得挂水帆(唐)李頎
片帆浮挂水落日天涯時飛鴈看共度閒雲相與遲長
波無曉夜泛泛欲何之
題畫帆(明)葛孔明
蓬飄萍聚任西東駭浪驚波浩淼中正是已平秋漲後
碧天無際挂高風
觀楊之美盤車圖(宋)梅堯臣
谷口長松葉老瘦澗畔古樹身枯高土山慘憺遠復遠
坡路曲折盤車勞二車迴正轅接軫繼下三車來&KR3426;嶙
過橋已有一乘歇解牛離軛童可哂黃衫烏巾驅舉鞭
經險就易將及前轂輪傍側輻可數蹄角攙錯行相聯
古絲昏晦三尺綃畫此當是展子虔坐中識別有公子
意思往往疑魏賢子虔與賢皆妙筆觀玩磨滅窮歲年
塗丹抹青尚欺俗旱龍雨日猶賣錢是亦可以祕疑亦
不可捐為君題卷尾願君世世傳
盤車圖(宋)歐陽修
淺山嶙嶙亂石矗矗山石磽聱車碌碌山勢盤斜隨澗
谷側轍傾轅如欲覆出乎兩崖之隘口忽見百里之平
陸坡長坂峻牛力疲天寒日暮人心速楊襃忍飢官太
學得錢買此纔盈幅愛其樹老石硬山回路轉高下曲
直横斜隠見妍媸向背各有態遠近分毫皆可辨自言
昔有數家筆畫古傳多名姓失後來見者知為誰乞詩
梅老聊稱述古畫畫意不畫形梅詩詠物無隠情忘形
得意知者寡不若見詩如見畫乃知楊生真好竒此畫
此詩兼有之樂能自足乃為富豈必金王名高貲朝看
畫暮讀詩楊生得此可不飢
畫車(二首)(宋)蘇軾
何人畫此隻輪車便是當年敧器圖上易下難須審細
左提右挈免疎虞
九衢歌舞頌王明誰惻寒泉獨自清賴有千車能散福
化為膏雨滿重城
題宗子趙明叔盤車圖後(宋)饒節
跌宕平生萬里程盤車一展老心驚溪昏樹暗牛爭力
似聽當年風雨聲
盤車圖(元)虞集
大車轔轔牛駕軛西望太行雪千尺往時飛輓實長安
百兩仰關過阡陌亂流十里九屈曲水濺車箱沙沒轂
前呼後應日云暮王事有程車下宿旂旐央央昔臨洛
東南會期出方嶽侯伯有位賦有差載幣瞻迎來若若
君不見海艘百萬乘天風京坻連雲多腐紅天子視朝
大明宫千乘萬騎來何雄
雪山盤車圖(元)薛漢
車焞焞石逕犖确輪欲摧疲牛分寸挽莫前前車後車
相逐來大府城門倚天開羣山雪深白皚皚卒夫鞭牛
凍墮指轉輸號令如風雷官中委積等塵土黔黎膏血
無復回君不見明時屢散粟與帛桃林之牛亦悠哉不
知何代畫此景我自一見令心哀
郭熙盤車圖(明)謝承舉
東車上岡西車下軛力駕牛如駕馬後有一車方渡河
泥深水寒將奈何來車人與去車語前途山高石齟齬
千里百里多險阻虎狼縱横皆逆旅好歸來守鏄杵
題宋院人畫盤車圖(明)劉績
大車盤盤牽不住小車碌碌推還去上阪下阪日千迴
不離太行山側路吳鹽蜀米塞滿箱烏犍耳濕筋力強
商人重貨不畏虎飯牛夜夜宿車傍妻孥不須念行旅
槖中有金皆樂土星餐露櫛逐隊行但願利多無所苦
道傍往來多折軸誰人肯戒前車覆
輓車圖(元)吳師道
短轅長馭後先驅逐利奔名恣所如落日中原天萬里
我貧正坐出無車
題蓮葉舟圖(元)程鉅夫
如此風波惡舟中坐晏如此時不經濟借問讀何書
酒&KR0657;圖(明)韓宜可
春波橋頭水半竿畫&KR0657;如馬觸狂瀾平生常恨江湖小
醉臥不知天地寬隔岸好山青隠隠環洲芳樹綠漫漫
懸知賀監歸來日一曲晴光五月寒
竹素圖(明)楊基
百尺飛樓似石渠牙籤五色照窗虚平生不惜千金費
喪亂猶存萬卷餘秦火巳來皆斷簡楚經之外總閒書
晴雲滿榻芸香散應與諸郎校乙殊
同原甫詠祕閣藏古器圖(宋)劉叔贛
黃占金寶氣天瑞告成功績事今時絶書文自古同掊
鈎記巫錦按刻異柏公塵世無由覩崑山策府中
題元章研山圖(元)張雨
南宫米老書無敵同盟亦有薛河東研山自昔(闕)清賞
石友令人拜下風華蓋天壇承露潔月巖空洞與天通
絶憐古學龜城叟一一題詩取次工
滄浪池硯圖(明)王禕
滄浪池水碧生春當日臨池玉作人故物流傳遺澤在
龍泓鳳咮未為珍
題翰墨十八輩封爵圖(并序)(元)任士林
翰墨十八輩皆几案間不可闕一之物上標封爵下
圖其形旁書贊語殊有史臣之體余觀之不去手畫
筆精妍疑亦島外人所製詩題其左
公子裝車從楚國十九人行一不足上階卒賴毛先生
招手相呼公錄錄邇來翰墨十八人一日受封列華物
世上空成孺子名論功却笑中書秃人生慎勿為事先
乞留足矣張良獨
周文矩雷劒化龍圖(二首)(元)王惲
用底幽光見斗間張華腰領不勝寒躍淵又作雙龍去
在晉當為變怪看
飛躍陶梭化葛筇潛龍無跡與神通披圖點勘延平事
又在雷公劒室中
雙劒圖歌(元)傅若金
莫邪干將古神劒得水化作雙龍翔斗間寶氣入江滅
波裏金鱗翻日光道人筆鋒如劒利亦能化龍致神異
黑風贔屓濤欲立白日陰陰雨將至忽然逢之不敢窺
爪甲雲氣常淋漓便愁中夜雷霆怒兩龍乘雲盡飛去
樓光遠家觀宋綬景德鹵簿圖(元)吳萊
東朝重文物四海極豐富粉飾郊祀間馳驅漢唐舊奉
常夙有掌鹵簿列前後車鈴麾飛黃戟盾服錯繡啓胠
龍虎動扈衛鴛鷺簉嵯峨屹丘岳灼爚羅星宿陳兵吉
利隊擇馬騊駼廏嚴須呵八神喜欲抃百獸祖宗所繼
承宇宙徧包覆上公敬執籩天子親獻酎靈光旍旗林
縟典禮樂囿威儀一以整瑣碎無不究時惟正垂拱國
幸息戰鬭玉策恐人聞帛書疑鬼授紛紜務欺阿制作
窮刻鏤老幼咸駿奔穹示總歆臭中誠乃根本外貎特
膚腠封寧重䃭繩饗或貴型餾居安昧危機致治起亂
竇文華終耗財武弱益招寇雖然喧一朝孰得燕末胄
五輅忽巳沒三京杳難救惜其初討論盍不返樸陋臨
風披此圖歎息我㠯綬
題襄縣張醫人所藏續弦圖(明)王鈍
伊人在空谷灑落非塵襟寫懷無俗物手摩嶧陽琴況
有芝蘭客賞兹山水音松風起坐隅寒泉瀉遥岑擪絲
忽斷絶愴彼聽者心安得鸞膠續一洗桑間吟
題蘆花被圖(元)貢師泰
秋深江上白蒙茸野客分來一色同酒醒孤篷臥明月
帳寒老屋不禁風羽毛乍聚摶空鶴蹤跡真成踏雪鴻
夜半何人吹鐵笛夢魂疑在楚江東
詠秦淮妓王易容百花畫衣因新都謝少運索和
(八首)(明)陳繼儒
葳蕤花葉雜花鬚百和香風引六銖借得畫眉京兆手
不須辛苦繡羅襦
越剪吳刀碎蜀羅墨花新蘸酒花多若非太華峰頭過
那得衣裳是芰荷
綠絲紅線暗纏綿綵繪花文著意鮮莫向尊前輕斷袖
連枝並蔕得人憐
碧雲白練疊空青小逗風前去後停忽地一聲環珮響
鳥來只道護花鈴
春光如酒膩春衣五色玲瓏護粉肥一自郊原曾鬭草
舞衫猶帶落花歸
卷衣香霧紫氤氲恰稱儂家白練裙不是從來好竒服
生花枯管未曾焚
腰瘦羅纖夜色闌煖含花氣鬭春寒教坊新製王家錦
不織回文織合歡
琵琶街上月如霜巷口高高合抱楊若問秦淮新女弟
逢人盡說畫衣王
風鳶圖(十首附錄)(明)徐渭
柳條搓線絮槎綿槎夠千尋放紙鳶消得春風多少力
帶將兒輩上青天
我亦曾經放鷂嬉今來不道老如斯那能更駐遊春馬
閒看兒童斷線時
縛竹糊腔作鳥飛崩風墜雨爛成泥明朝又是清明節
鬭買餳糖柳市西
江北江南紙鷂齊線長線短迥高低春風自古無憑據
一任騎牛弄笛兒
邨莊兒女競鳶嬉憑伏風高我怕誰自古有風休盡使
竹腔麻縷不堪吹
春來偏與老人讐腰膂如弓項領柔看鷂觀燈都好景
正難高處去擡頭
天台饒舌罵豐干何事吟鳶巧弄摶昨夜風餘收墮筏
喚回拾得換寒山
鳶長線短欲何之萬丈無由辨得斯瞥見游絲天正午
寸搓紙撚釘書時
此物等為芻狗草此飛等是土龍泥東風自古西吹去
不是吹儂合向西
馬添鴿籥與膏焚整隊紅雲過玉真何處鄰姬不停織
細聽燈火理箏銀
御定歴代題畫詩類卷一百十六
