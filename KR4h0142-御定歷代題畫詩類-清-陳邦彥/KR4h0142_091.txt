欽定四庫全書
御定歷代題畫詩類卷九十一目錄
禾麥蔬果
題劉伯山蕃殖圖(宋楊萬里二首)
嘉禾圖(元袁桷)
題忻州嘉禾圖(元吳澄二首)
題萬知府瑞麥圖(元王惲)
題灌畦圖(元馬臻)
陶縝菜(宋王安石)
宣和御畫紫芥(元牟巘)
墨菜畫卷(元吳鎮)
寫菜(元吳鎮)
題菘菜圖(元陳高)
題菜(元貢性之二首)
梅道人墨菜(元錢惟善)
畫菜(元丁鶴年)
題畫菜(元陶宗儀三首)
題墨菜(元盧昭)
墨菜(元邵貫)
墨菜(元吳璋)
墨菜(元曹紹)
墨菜(元吳温)
墨菜(元張顒)
墨菜(元夏文彥)
墨菜(元李明復)
墨菜(元楊紘孫)
墨菜(元顧舜舉)
墨菜(元王務道)
題畫菜戲呈石末公(明劉基)
尹明府所藏徐熙嘉蔬圖(明高啓)
題畫菜(明錢宰二首)
畫菜(明凌雲翰)
畫菜(明丘濬)
畫菜(明李東陽)
題菜(明謝鐸)
畫菜(明任衟)
畫菜(明程敏政三首)
題畫菜(明戴璿)
畫菜(明謝廷柱)
題白菜(明謝士元)
畫菜(明周用)
孫方伯青芥白芥畫(明康海)
叔祥畫菜酷有生態不減宋王參差恨不令老坡
見之(明陳繼儒)
題甘瓜(宋范成大)
摘爪圖(元元好問二首)
題趙涼公瑞瓜圖(元黃溍)
錢舜舉瓜蔓圖(元鄧文原)
題黃與可所藏錢舜舉瓜圖(元虞集)
畫瓜(元唐肅)
題瓜鼠圖(元馬臻)
絲瓜圖(明張以寧)
題畫瓜(明聶大年)
畫瓜(明李東陽)
題秋茄圖(元錢選)
題錢舜舉畫竹萌茄蔬圖(元馬臻)
錢舜舉畫紫茄(明張以寧)
畫茄(明周用)
題張叔清采蒓圖(元陶宗儀)
題曹憲副採蓴卷(明楊廉)
題採菱圖(明王璲)
採菱圖(明杜瓊)
題趙丞瑞薏苡圖(宋吕居仁)
畫蘿蔔(元丁鶴年)
東昌道中偶閱畫册(明吳寬七首)
題畫贈劉丞西渠子(明廖道南四首)
御定歴代題畫詩類卷九十一目錄
欽定四庫全書
御定歷代題畫詩類卷九十一
禾麥蔬果
題劉伯山蕃殖圖(畫禾黍桂菽麥二首)(宋)楊萬里
老子平生只荷鋤誤攜破硯到清都歸來荒却西疇盡
媿見劉家蕃殖圖
黃雲翠莢雜玄珠上熟今年不負渠說似田家早收拾
一番風雨一番疎
嘉禾圖(元)袁桷
土膏滲陽春連畛垂黃雲仁聲九垓被地瑞昭人文穰
穰大同郡嘉穗表奇芬擢莖秀雙岐駢首誓不分稃聮
珠琲光苞簇綵綬紋老農喜視之神化非耕耘維皇調
玉燭歲功合氤氲帝力畎畝深擊壤歌放勛圖成上金
匱寶軸森香芸侍臣丹筆工秉心述前聞願旅天子命
補亡追典墳
題忻州嘉禾圖(二首)(元)吳澄
嘉禾異卉瑞重重狼走蝗飛出境中可是賢侯多美政
民和潛與地天通
天賞循良有異能故將諸物表休徵作圖合叩天閽進
閽吏佯聾喚不譍
題萬知府瑞麥圖(二岐至五岐者)(元)王惲
汝南今歲麥連雲一氣祥蒸德化循春露潤含千壠秀
薰風披拂五岐新嘉禾共穎宜同頌神草聮莖恐漫珍
旌異穎川元有例會聽增秩佐經綸
題灌畦圖(元)馬臻
悠悠世道久離淳機械雖多慮轉深野老灌畦甘抱甕
可憐端木未知心
陶縝菜(宋)王安石
江南種菜漫阡陌紫芥綠菘何所直陶生畫此共言好
一幅往往黃金百北山老圃不外慕但守荒畦斸荆棘
陶生養目渠養腹各以所能為物役
宣和御畫紫芥(元)牟巘
荒園老蔓菁空見根葉大苦硬螫人口棄去何足頼穰
穰來萬蟻微醒有餘嘬
墨菜畫卷(元)吳鎮
菘根脱地翠毛濕雪花翻匙玉肪泣蕪蔞金谷暗塵土美人壯
士何顏色山人久刮龜毛氊囊空不貯揶揄錢屠門大嚼知流
涎淡中滋味吾所便元脩元脩今幾年一笑不直東坡前
寫菜(元)吳鎮
菜葉闌干長花開黃金細直須齩到根方識澹中味
題菘菜圖(元)陳高
栗里園荒舊日歸手栽菘菜雨根肥只今客裏看圖畫
惆悵紅塵滿目飛
題菜(二首)(元)貢性之
西風吹動錦斕斑曉起窺園露未乾三日宿酲醒不得
正思風味到辛盤
雨過畦蔬綠漸勻呼童小摘慰情親箇中滋味如諳得
不是尋常肉食人
梅道人墨菜(元)錢惟善
晚菘香凝墨池濕畦菜摘盡春雨泣梅花菴中吳道人寫遍羣
蔬何德色怪我坐客寒無氊牀頭却有買菜錢四時之蔬悉佳
味乃知此等吾尤便有客忽攜畫卷至一笑落筆南風前
畫菜(元)丁鶴年
蔬畦新雨過小摘稱君貧若入君王夢瓊林第一人
畫菘菜(元)丁鶴年
老圃青青田平生未飽諳本無食肉相豈是厭肥甘
題畫菜(二首)(元)陶宗儀
蘆菔生兒菜有孫露芽雨甲媚盤飱自知肉食非吾相
抱甕何辭日灌園
繞屋蔬畦稱食貧雨餘齊茁翠苖新山庖頓頓殊風致
天上酥酡未足珍
題畫菜(元)陶宗儀
曉起畦丁送長齋思益清平生耽此味厭說五侯鯖
題墨菜(元)盧昭
薇生西河阿荼生南原下結根各有地不與同甘苦薇
老不可食荼今復如飴甘苦有時易貴在知者知
墨菜(元)邵貫
雨苗風葉綠蕫蕫纖手青絲出漢宮滿眼蒼生緫如此
忍看塗抹畫圖中
墨菜(元)吳璋
天瀉乳膏沐黃壤老圃嘉蔬日應長菁青苣紫韮茁黃
白酒初熟與君嘗由來此味良不俗清真絶勝廟堂肉
酒酣耳熱歌采薇倚闌注目江雲飛
墨菜(元)曺紹
吾家疏菴瀼水濱老圃生涯不計春食肉何如食鮭好
從渠自說庾郎貧
墨菜(元)吳温
魚有腥多肉有羶庾郎滋味正相便山中雨後春雲暖
飽向松牎榻上眠
墨菜(元)張顒
只宜滋澹泊安足奉膏粱食肉雖無辱何如菜味長
墨菜(元)夏文彥
氣含風露滿深秋真味由來勝庶羞若使孔融曾見此
品題當不到元脩
墨菜(元)李明復
嗤彼膏粱徒豈知蔬食樂所以士大夫滋味甘澹泊
墨菜(元)楊紘孫
食肉仍易厭菜根滋味長黃虀三百甕日日是家常
墨菜(元)顧舜舉
朱門盡日多珍味貧士窮年秪菜羹請語當朝食肉者
由來此色在蒼生
墨菜(元)王務道
披卷憶山中故人何日逢鄰牆賖濁酒小圃摘新菘
題畫菜戲呈石末公(明)劉基
列鼎羔羊厭腯肥園官菜把莫嫌微年來騎士工隳突
此物人間亦見稀
尹明府所藏徐熙嘉蔬圖(明)高啓
少賤習圃事種蔬每盈疇深根閟玄冬老葉凌素秋採
擷風露餘山庖足嘉羞故園經亂後蔓草日已稠野水
流畦間蟲聲暮啁啾披圖似見之惻愴起我愁食肉豈
無人斯世誰與謀君多恤民意毋忽歲饉憂
題畫菜(二首)(明)錢宰
綠酒交春熟燈花入夜開兩畦堪小摘不見故人來
今日荷鋤倦嘉蔬沒四垣客來春酒綠風雨夜開園
畫菜(明)凌雲翰
高田宜種蔬下田宜種穡歲饉與饑同安敢望肉食雨
餘理荒畦甲坼資地力會看根木長取之戒勿亟天工
愛我貧此物頗不嗇便如終歲謀十甕擬可得含笑披
畫圖流涎欲霑臆長能齩菜根天下無此色
畫菜(明)丘濬
世間食品何者佳淡中滋味真無加富客何須悅芻豢
神仙漫爾餐煙霞聞君作縣官河側繞屋築畦供日食
食餘摩腹繞園行喜得邑民無此色
畫菜(明)李東陽
坐憐幽意滿閒庭長見春畦過雨青記得蘇郎舊風味
雪堂中夜酒初醒
題菜(送林貴實謝病還蒲田)(明)謝鐸
東曹豈不榮促刺如窘步秋風一夜生吳中是歸路凄
凉遼海東白首公孫度揮鋤瓦礫間黃金不曾顧古人
重食菜百事皆可作送君歸去來日涉園中趣
畫菜(明)任衜
露牙煙甲曙光寒紫翠漙香濕未乾記得花開曾病酒
玉人纖手薦春盤
畫菜(明)程敏政
嫩甲纖纖浥露青小齋終日候園丁不知春到先紅紫
幾處爭開擇勝亭
題畫菜(二首)(明)程敏政
曾移蔬甲課園丁愛嚼霜根養性靈獨有畫工知此意
能將風味入丹青
籬下分披紺葉長枝間涼綴紫圑香已應風味堪登譜
更著丹青與擅場
題畫菜(明)戴璿
鼎肉紛紛飫腯肥丹青模此意何微年來滿地多蟲蠧
行盡春畦見亦稀
畫菜(為新城陳大尹衮廷章題)(明)謝廷柱
生意常時滿菜畦桔橰閒却漢陰機頗疑董子窺園簡
莫笑樊遲學圃非素甲層層霜後脆紫圑艷艷雨中肥
淡然風味丹青得擊節康侯世未稀
題白菜(明)謝士元
露莖風葉味偏清咬盡能教百事成寫出一根常寓目
知君忘却五侯鯖
畫菜(明)周用
五侯擊歌鐘下筯千金空野人藜莧腸東厨厭春菘
孫方伯青芥白芥畫(明)康海
托根當芳園凌霜益屛翳清新君自知何須羨薑桂
叔祥畫菜酷有生態不減宋王參差恨不令老坡
見之(明)陳繼儒
阿祥手中風露新長鑱撥出家園春莫將真率山家味
賣與朱門食肉人
題甘瓜(宋)范成大
夏膚麄已皴秋蒂熟將脫不辭抱蔓歸聊慰相如渴
摘瓜圖(二首樗軒家後)(元)元好問
四摘空留抱蔓詩阿婆真作木腸兒履霜只說琴心苦
不見房陵道上時
高鳥長憂挂網羅如菴日月坐消磨憑君莫話前朝事
此似黃臺摘更多
題趙涼公瑞瓜圖(元)黃溍
慶門集嘉況異瑞呈瓜田生五而成十奇偶出自然觀
物可知德發祥匪由天願言植靈苑永奉君王前合形
表同休雅詠流緜緜
錢舜舉瓜蔓圖(元)鄧文原
極目荒墟落木中空山人静澗泉舂秋來不用為霖雨
留得閒雲養臥龍
題黃與可所藏錢舜舉爪圖(元)虞集
秋蔓有遺實不食庸何傷東陵為圃地何曾憂雪霜
畫瓜(元)唐肅
吮筆青蒲有詔催内園今日進瓜來如何二月能如許
為向温泉近處栽
題瓜鼠圖(元)馬臻
女臂狸頭不自奇桑虞翦棘化偷兒飽他鼠腹能多少
幸是癡猫未得知
絲瓜圖(明)張以寧
黃花翠蔓子纍纍寫出西風雨一籬愁絶客懷渾怕見
老來萬縷足秋思
題畫瓜(明)聶大年
翠實離離引蔓秋西風涼露滿林丘東門尚有閒田地
千載無人說故侯
畫瓜(明)李東陽
玉盤秋露水精寒冰齒餘香嚼未殘暑月為君清到骨
不知身在畫中看
題秋茄圖(元)錢選
憶昔毗山愛寫生瓜茄任我筆縱横自憐老去翻成拙
學圃今猶學不成
題錢舜舉畫竹萌茄蔬圖(元)馬臻
秋茄戀我遣不去飲水曲肱有真意達官日日飽大官
笑我出言蔬筍氣錢公寫生高吳興筆力超詣森有神
視此慎勿貴八珍重菌列鼎聞之嗔所謂紫駝峰猩猩
唇夢想不到林下人但願一飽安餘齡區區口體之累
何足云
錢舜舉畫紫茄(明)張以寧
江南垻裏紫彭亨標致錢郎巧寫生憶得故園秋雨過
新炊初熟飯香粳
畫茄(明)周用
捫腹訝紫衣蒙頭羞素幘平生無苦心往往藉糟粕
題張叔清采蒓圖(元)陶宗儀
秋風江上紫蒓肥童子攜筐采掇時獨有東曹能命駕
至今此味少人知
題曹憲副採蓴卷(明)楊廉
三泖秋霖浸四圍水邊那覺露葵稀金盤玉筯長安客
幾箇西風為汝歸
題採菱圖(有序)(明)王璲
苕溪余舊所經遊秋高氣凄風清水落遠近漁歌更
唱互荅舟行沿洄恍若世外别來不知幾寒暑矣中
吳徐希孟攜謝孔昭所臨松雪翁採菱圖索詩為作
吳歌題其上不能不動江南之思也
湖南風信起湖北浪花多欲唱採蓮曲翻成採菱歌採
菱歌斷汀州暮何處却尋歸去路誰搖蘭艇笑相迎燈
火遙生白蘋渡
採菱圖(明)杜瓊
苕溪秋高水初落菱花已老菱生角紅裙綠髻誰家人
小艇如梭不停泊三三兩兩共採菱纖纖十指寒如冰
不怕指寒并刺損只恐歸家無斗升湖州人家風俗美
男解耕田女絲枲採菱即是採桑人又與家中助生理
落日青山斂暮煙湖波十里鏡中天清歌一曲循歸路
不似耶溪唱採蓮
題趙丞瑞薏苡圖(宋)呂居仁
甘泉殿中芝九莖不與百草同條生當時祥瑞已稠叠
薏苡亦未來爭衡漢皇不容矍鑠翁此物乃與明珠同
爾來萬物更變化薏苡寧甘死荒野故遣根苗霜雪白
炯若微月來清夜趙郎好事古亦無俯拾旁觀盡圖畫
畫師不辨粉繪費遇時亦得千金價君不見古來異瑞
與奇祥何曾不致南宮下
畫蘿蔔(元)丁鶴年
高氏賢兄弟常將備夕餐如何清冽士今作畫圖看
東昌道中偶閱畫册各賦短句(七首)
(明)吳寬
菜
翠玉曉籠篵畦間足春雨咬根莫棄葉還可作羹煮
瓜
瓜類一何多吾欲問老圃更乞東陵侯來救渴者苦
茄
種茄糞壤中地力亦易竭厥狀雖不同難將味分别
蘿蔔葱
玉杵削未舂金絲束成繚和以翡翠莖併作春盤料
荸薺
纍纍滿筐盛上帶葑門土咀嚼味還佳地栗何足數
楊梅
五月果初熟枝頭鶴頂丹欲知甘冷好千顆薦冰盤
筍
已抱錦棚兒仍參玉版師吳門啖已足正屬燕來時
題畫贈劉丞西渠子(四首)(明)廖道南
春意鬱葱菁晩陰含蒼翠我願天下士不可無此味
淡煙迷紫翠微風勵清白我願天下民不可有此色
漢域傳珍味唐家獻異芳何如調鼎味殿閣有遺芳
飯蔬藴真樂餐蕨抱遐心老圃何人識長春獨可尋
御定歷代題畫詩類卷九十一
