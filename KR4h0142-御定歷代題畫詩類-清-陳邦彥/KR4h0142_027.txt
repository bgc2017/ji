欽定四庫全書
御定歷代題畫詩類卷二十七目錄
名勝類
會稽王處士草堂壁畫衡霍(唐劉長卿)
五士遊嶽麓圖(宋張栻)
嶽麓圖(元劉因)
漢江衡山圖(元傅若金)
越州景德寺鏡清方丈題醉先嶽麓圖(元丁復)
衡山雜畫(明顧璘二首)
蹇師嵩山圖(宋蘇轍)
嵩嶽圖(宋樓鑰)
東嶽雲峰圖(明張寧)
題張維中華山圖(金党懷英)
華山圖(元劉因)
題商德符華山圖(元虞集)
華山圖(元李孝光)
題華山圖(元張翥)
徐資生華山圖歌(明劉基)
題華山圖(明貝瓊)
華山圖歌(明李東陽)
重題華山圖自嘲(明岳岱)
五華山圖(明韓宜可)
盧鴻廬嶽觀泉圖(元鄧文原)
寫廬山圖上(元虞集)
題張太玄為陳升海畫廬山圖(元虞集)
題高彦敬桑落洲望廬山圖(元劉因)
馬天章畫廬山清曉圖(元王惲)
廬山圖(元鄭元祐)
題廬山圖(元郯韶)
題廬山圖(明文徵明)
匡廬精舍圖(明張時)
題廬山瀑布圖(明僧來復)
玉泉山圖(元吳師道)
題趙元臨高房山鍾觀(明王行)
天嶽圖歌(元陳泰)
題天柱山圖(唐戴叔倫)
丘大卿天柱峰圖(明張羽)
石帆山圖(明徐賁)
尼山春曉圖(明倪岳)
底柱圖(明周昂)
題畫龍門山桑乾嶺圖(元馬臻)
鄭蒙泉鍊師子午谷圖(元郯韶)
題東柯谷圖(元黃溍)
張師䕫為郭子静作終南山色因題(元張翥)
崆峒山圖(元劉祖謙二首)
題楊德章監憲賀蘭山圖(元貢師泰)
峨眉高一首奉蜀王令旨題峨眉山圖(明僧大圭)
三山九龍圖(明廖道南)
御定歴代題畫詩類卷二十七目錄
欽定四庫全書
御定歴代題畫詩類卷二十七
名勝類
會稽王處士草堂壁畫衡霍(唐)劉長卿
粉壁(一作愛此)衡霍近羣峰(一作卷簾)如可攀能令堂上客見盡
湖南山青翠數千仞飛來方丈間歸雲無處滅去鳥何
時還勝事日相對主人常獨閒稍看林壑晚佳氣生重
關(一作清隂滿四壁佳氣生重關頗與宿心會看著慰愁顔)
五士遊嶽麓圖(宋)張栻
閉門六月汗如雨出門褦襶紛塵土文書堆案曲肱臥
夢逐征鴻過前浦西山突兀不可忘勇往政須求快覩
朝暾未升起微風中流吚啞挾鳴櫓長林秀色巳在望
有如出語見肝腑意行愛此松隂直眼明還喜碑字古
高低梵釋著幽居深穩仙家開悶宇忽看宮牆高十丈
學宮峩峩起鄒魯斯文政倚講磨切石室重新豈無補
危梯徑上不作難横欄截出可下俯惟兹翼軫一都會
往事繁華雜歌舞變遷返覆寧重論昔日棲臺連宿莽
邇來人物頗還舊豈止十年此生聚泉流涓涓日循除
華表何時鶴來語炎氛知不到山林茗盌蒲團對香縷
鼎來杖屨皆勝友季也亦復同步武洛陽年少空白頭
三閭大夫浪自苦一笑便覺真理存高談豈畏丞卿怒
不圖畫僧聖得知貎與兒童作夸詡請君為我添草堂
風雨蕭蕭守環堵
嶽麓圖(元)劉因
積石落落雲中礮冠以蒼松藉瑶草天柱修纖立晴昊
絳霄雲璈誰擊考楊許二君顔色好冰綃為裳車羽葆
永愍垢濁憎扎天湘波層瀾勢灝溔跳珠浮玉簸洲島
一洗氛瘴蘇衆槁爰築屠蘇俾終老出門倚天心愺恅
玄穎浮花落縑縞無跡空飛詫神媪肘後藏之五色繅
念君别去塵浩浩歸來歸來守其寳
江漢衡山圖(元)傅若金
西來一水浮襄漢上有羣峰截杳冥層構迴臨沙渚白
亂帆斜映日林青地雄縹緲連嶓冡天險微茫帶洞庭
咫尺風煙應萬里無因一上峴山亭
越州景德寺鏡清方丈題醉先(宋僧名也)岳麓圖
(元)丁復
鏡清方丈見岳麓堂虚咫尺行江潭樹木連雲厓(一作巖)
影濕樓臺隔日水氣(一作聲)酣皇英雙騎龍上下蒼梧九
點天東南道人得我千古意復遣老夢登嶇嵌
衡山雜畫(二首)(明)顧璘
巖壑飛塵絶孤亭壓水雲偶來乘野興非是厭人羣
雨霽春湖闊扁舟坐不還放情親白鳥覓句贈青山
蹇師嵩山圖(并序)(宋)蘇轍
葆光法師蹇君未嘗至嵩山欲往遊焉元祐九年春
盤桓都下得古畫一幅以示其客客曰此嵩山圖也
余昔嘗遊焉峰嶺徑遂觀刹皆是君喜曰此將以導
余也吾昔熙寧中自陳之洛往來皆出嵩少之間時
方重九與偕行者約曰與子於此登高乎今筋力尚
強可以一往異日復至或不能矣今年三月以罪出
守汝州聞此州在嵩少之陽登城北望可以盡得其
勝君何時為此遊吾將舉酒與子相望雖不能同亦
庶幾焉系之以詩
峻極登高二十年汝州回望一依然君行亦是高秋後
試覓神清古洞天
嵩嶽圖(并序)(宋)樓鑰
先祖太師齊國公元符中知河南府登封縣建炎兵
燬先集故物煨燼無遺兒時猶及見揚州伯父藏嵩
山圖丹青僅存雖傳錄廿四峰詩以生晚既不逮事
不知有石刻也張放遠京西僚屬寄登封舊碑得之
驚喜唐律為謝
先世前蹤不可追君從何處得全碑上横嵩嶽三千丈
下列齊公廿四詩室號揖仙懷舊事菴名面壁認遺基
青氊真是我家物欲以瓊瑶厚報之
東嶽雲峰圖(明)張寧
盪胸雲氣接空冥齊魯隂隂未了青不見當時封禪處
紫煙綠霧滿雲亭
題張維中華山圖(金)党懷英
苡珠散遺胄我姓出馮翊空聞華山名未始見顔色三
峰擢觚稜經眼但石刻那知玉井蓮香落清渭北巔崖
劃變轉勢走關輔窄豈無愛山人不解傅粉墨多才曲
江裔公暇日招揖歸裝貯新圖尚帶煙霧濕明窗一傳
玩怳若到鄉國我生隨宦游久作東南客有田泰山下
繞屋皆泉石懷恩戀官廪老大歸未得況復秦川遥便
恐此生隔崚嶒蒼煙面只許畫中識詩成持送君想像
三歎息
華山圖(元)劉因
水墨驚看太華蒼夢中千載果難忘三峰雖乞希夷了
應許劉郎典睡鄉
題商德符華山圖(元)虞集
昔祠雲臺館行穿御階柏夕隂嵐氣深重碧照行客獨
訪張超谷漸覺巖險迫冰生玉井頭日射仙掌側豈無
鐵鎖懸翻身若飛鶻恐煩華隂令不奈昌黎伯王事況
有程車馬何忽忽流連終南山周覽天府國爾來十七
年欲往不再得山河想邈悠傷殘轉蕭瑟摩挲商老圖
彷彿希夷宅高哉蓮華峰白雲澹秋色
華山圖(元)李孝光
紫髯綠髮如飛仙白驢偷喫種芝田二月三月春氣盛
山頭桃花紅入天
題華山圖(元)張翥
華嶽連天向西起澒洞秦川三百里巨靈高掌削芙蓉
影落黃河一絲水雲臺霧谷巢神仙羽衣金節時周旋
大笑失脚白驘背歸來石上長鼾眠千載悠悠寄玄賞
耳孫風骨猶蕭爽遠從丹丘渡滄海追挹神蹤欲長往
何人想像圖真形疊厓隂洞高林青上摩金天之帝京
下攬玉女之明星峰邪麓邪兩莫極虎豹呌絶煙霏冥
仙家樓觀超然住遥認微茫是征路丹梯鐵鎖不可攀
直喚茅龍上天去
徐資生華山圖歌(明)劉基
華嶽插天七千丈丹崖翠壁開仙掌壁間擘出黃河流
大禹以之分九州河流衮衮赴溟漲華嶽拔出天河上
雲宮霧窟疑本無石室金臺儼相向玉泉高通玉井津
中有蓮實如車輪世人肉食未羽化可望不得聊相親
高堂晚晴圖畫展眼明一見心目遠世間塵土今紛紛
吾當拂衣臥山雲
題華山圖(明)貝瓊
太華五千仞石色青如苔嶄然表四極肇自鴻濛開河
流破石雷霆激父老空談巨靈跡山寒五月疑清秋鳥
飛不過仙掌側我欲上從羽客雲臺間鐵鎖高懸猶可
攀千葉池蓮食之久不死明星玉女相往還相往還人
間萬劫纔一息峰頭大笑驚下方日落咸陽秋草碧
華山圖歌(為喬太常宇作)(明)李東陽
嗟哉此山吾不知其幾千丈兮但見巍然屹立乎天中
中有三峰聳拔而直上部位離立西南東諸峰羅列在
其下有似長老隨兒童縱令立表以識不得算雖有記
里之鼓難為功我聞上古之世開鴻濛河水盪汨相結
融融者為泥滓結者為石為山峰石堅山積理亦爾試
看崛拔斬削别有造化之神工山名五嶽此其一特出
似異衡與嵩天門重重隔煙霧鐵鎖懸厓引長路樞衣
欲進苦不前十步行時九回顧山腰流泉如瀑布仙掌
撐空若承露虎踞龍蟠各有形鸞鶱鶴舞紛無數置身
忽在中峰頂極目乾坤莽回互秦關蜀徼阸塞豈足論
遥指扶桑最高樹噫吁嚱自有天地兮即有此山萬物
代謝兮山巋然古人今人到者相接踵誰復騁步窮其
巔我生好古厭塵俗險絶獨慕昌黎韓昔年南遊復東
眺二嶽咫尺不一攀有客西來詫我以大觀歌聲上徹
秦雲端畫圖指點向空廓已覺天上非人間喬生喬生如
此好奇者世不可以多得安得與子一日遍歴千巑岏
重題華山圖自嘲(明)岳岱
覽畫俄驚十四年墨痕山色故依然醉鄉蓬島知何處
酒量詩懷只似前
五華山圖(明)韓宜可
五華之山山上頭俯視東海如浮漚豈無四萬八千丈
亦有五城十二樓翠蕖影落中天曉玉柱光含大地秋
何日相從陪杖屨西風林外一長謳
盧鴻廬嶽觀泉圖(元)鄧文原
九江峙廬嶽盤回幾許深絶壁倚霄漢濺瀑直千尋颼
飀松風至髣髴蒼龍吟疊石挺瓊樹飛樓起危岑流沫
灑虚闌長歌響澗隂雲深草木潤風度煙景沈何來暫
停轡於焉散煩襟余以罹塵鞅未得諧夙心能知此中
意奚事方外尋良圖為爾襲比勝雙奇琛
寫廬山圖上(元)虞集
憶昔繫船桑落洲洲前五老當船頭風吹雲氣迷谷起霜
墮楓葉令人愁高人祗在第九疊太白一去三千秋石
橋二客如有待裹茶試泉春巖幽
題張太玄為陳升海畫廬山圖(元)虞集
誰向匡廬成舊隱畫中一似夢中看千株紅樹參天起
一箇茅亭傍水安清風空谷傳吟嘯白日高岑生羽翰寄
語山中陸修静葛巾不畏過溪寒
題高彦敬桑落洲望廬山圖(元)劉因
長江亭亭桑落洲一塔獨傲蘋花秋邊聲已逐鼙鼓盡
水氣欲挾漁榔浮謫仙騎鯨五柳老真景變滅隨沙鷗
只餘秦筝與羌管斷續不洗琵琶愁玉堂小窗解蒼珮
宴坐得意毫端收空青點雲碧痕濕方渚取月寒光流
匡廬老人在何許似覺頷首相遲留佳峰稜稜鐵鈎鎖
寸樹點點同浮漚要知翰墨灑青氣俗子政爾勞雕鎪
秋泉山人息機事青眼不與王公酬高張素壁凛太古
擬跨獨鶴還磯頭人坐江湖在適意底用絶俗埋林丘
披圖覽古重歎息天際杳靄疑歸舟
馬天章畫廬山清曉圖(元)王惲
平生愛讀廬山高不識廬山何面目眼中忽墮此山真
萬疊蒼煙彭蠡曲江南地卑苦炎蒸暖翠濃嵐氣多鬱
馬卿幻作清曉圖特為千峰濯秋骨怳疑坐我瀑流下
淨盡煩襟貯清淑何當杖履東林遊一尊共吸江山醁
廬山圖(元)鄭元祐
潯陽郭裏望廬山日出千峰紫翠間煙樹近同蠻井絡
風帆遥認楚鄉關匡仙抱鶴巖頭放李白騎鯨海上還
却向畫圖求髣髴菖蒲花老石苔斑
題廬山圖(元)郯韶
羣山東南横翠色倒影芙蓉生石壁青山直下九江流
吹落銀河二千尺安得浮雲滿春空託身萬里之長風
南游濯髮洞庭水臥看蘿月行山中
題廬山圖(有序)(明)文徵明
余為林師寫丘壑高閒用謝幼輿事也而石田丈以
廬山高賦之輒亦賦此
壯哉廬山天下奇瀑流千丈江瀰瀰何人巨筆寫奇秀
歐公昔贈劉君詞蒐玄抉怪轢萬象萬古直與山爭馳
莆田先生山澤姿壯節五老同崔嵬名通仕版偶服吏
癖在泉石終難醫高堂束帶風披披令我埽筆如嶔崎
飛橋細路緣翠壁偃松絶壑臨蒼坻已擬先生謝幼輿
故著逸士泉之湄就中有理未可說却被石翁加品題
惟翁自有王維筆謂我解畫歐公詩由來絶倡不可和
況此粉墨那容追祗應披霧見突兀庶此峻拔如吾師
吾師真是劉凝之我視六一無能為凝之不作六一遠
此詩此畫誰當知
匡廬精舍圖(明)張時
巍哉江上之廬峰東南諸山無與同丹梯石磴杳難度
層巒疉嶂相爭雄凉飇翻空吼霹靂嵐光射日開芙蓉
香爐沈沈紫煙裏瀑布上與銀河通九江秀色在指掌
五老雲氣長鴻濛我昔壯遊事歴覽秋波滿耳來松風
星子灣頭蕩輕楫石頭渡口聆晨鍾今日披圖倍悽愴
信知此樂難再逄賢哉公孫慕高隱結屋正在山之中
詩書滿架恣探討雲林對戸蟠心胸幽禽引雛白日静
老鶴呌月秋林空只今公已嚮時用故山可望不可從
繪為丹青揭坐側傳示藝苑無終窮
題廬山瀑布圖(明)僧來復
廬山瀑布天下聞白河倒瀉千丈雲長風吼石吹不斷
一洗浩劫消塵氛我昔潯陽看五老探湫直上青龍㠗
六月飛濤噴雨來灑作冰花滿晴昊是時謫仙邀我錦
疊屏山瓢共酌誇中&KR0893;冷光直疑山骨裂清味不作蛟
涎腥爾來漫游身已倦歸老芝巖寄淮甸枕流三峽杳
莫期高寒每向圖中見可憐問津之子徒紛紜高深誰
得窮真源大千溟渤斂一滴汙潢絶港焉足論我知山
中有泉無若此便欲臨淵弄清泚是非不到煙蘿關兩
耳塵空何必洗
玉泉山圖(元)吳師道
何許泉如玉元因有玉人山暉神廢夜木秀澤含春此
日還看畫無緣可卜鄰寄聲嘉遯者莫汚世間塵
題趙元臨高房山鍾觀(明)王行
北苑貌山水見墨不見筆繼者惟巨然筆從墨間出南
宮實遊戲父子並超軼豈曰董是師賡歌偶同律高侯
生古燕下筆脱凡骨舂容米家氣犖确老僧質沄沄水
墨中探破造化窟嘗圖得鍾觀景象照雲日長松映飛
泉霞彩互飄歘今朝見兹畫臨寫意無失慘澹入窈冥
稜層隔岑蔚乃知趙雲子後欲復奇逸高堂時一舒六
月氣蕭瑟平生丘壑性塵土欣已拂因之興吾懷山中
斸苓术
天嶽圖歌(集唐人句)(元)陳泰
知君重毫素好手不可遇壯哉崑崙方壺圖對此興與
精靈聚雲來氣接巫峽長影動倒景搖瀟湘湘妃漢女
出歌舞矯如羣帝驂龍翔大江東流去忽在天一方初
月出不高照我征衣裳憶昔下尋小有洞青楓葉赤天
雨霜先生有道出羲皇晚有弟子傳芬芳神仙中人不
易得今我不樂思岳陽蔡侯静者意有餘戚聯豪貴耽
文儒致身福地何蕭爽幾歲寄我空中書
題天柱山圖(唐)戴叔倫
拔翠五雲中擎天不計功誰能凌絶頂看取日升東
丘大卿天柱峰圖(明)張羽
昔聞安期生飄颻入秦京上書三月初報罷拂袖去作
蓬萊行却笑叔孫通俯仰咸陽城長生亦何補身後留
空名何似長安少年客天柱峰頭煑白石朝辭猿鶴下
雲中暮逐䕫龍侍君側繡衣乘驄馬蹀躞臺城下愛道
心不忘歸來坐清夜太平天子親齋祭新擢詞官捧珪
幣紫壇醮火曉如星獨著衮衣朝上帝翻思舊隱地石
室生青苔來時壁上蒼龍劒七星剥落空塵埃丹砂不
復化蘿衣誰更裁人生窮達會有命何須千歲如嬰孩
草衣木食苦復苦王喬偓佺安在哉寄語空山舊泉石
不須為我生悲哀功名儻遂乞身願萬里青天騎鶴來
石帆山圖(明)徐賁
石壁如飛帆天風吹不去千古障層空隱隱拂天柱遠
映江上舟高出林中樹相望值春暮懷歸漫延佇
尼山春曉圖(為衍聖公題)(明)倪岳
尼山鬱嵯峨孕靈慨千古深根起西周雄鎮自東魯方
春生意敷潤澤回厚土朝陽麗層顛煙霞互吞吐林姿
日萬變奇秀不可數豈獨泰岱宗聳峙出寰宇雲孫國
上公雅志紹遐武攬勝入圖畫野色在庭戶羹牆有志
念仰止亦堪覩乘閒如一登羣峰固應俯
底柱圖(元)周昂
鬼門幽險深百篙人門逼窄逾兩牢舟人叫渡口流血
性命咫尺輕鴻毛開圖頓覺風雷怒素髮飄蕭激衰腐
河來天上石不移安得此心如底柱
題畫龍門山桑乾嶺圖(元)馬臻
昔我經龍門晨發桑乾嶺回盤鬱青冥驅車盡絶頂驛
騎倦行役苦覺道路永引領望吳楚日入衆山暝歸來
愜棲遲山水融心境寸毫寫萬里歴歴事可省理也存
自然疇能搜溟涬
鄭蒙泉鍊師子午谷圖(元)&KR2256;韶
子真今住子午谷迺在蛟門西復西繞屋長松落晴雪
倚天絶壁立丹梯春回大壑三芝秀月滿空山一鶴栖
歸去看圖望瀛海定應沐髮候天雞
題東柯谷圖(元)黃溍
長松密竹翠交加洞府新開碧海涯石上仙人留足跡
春深澗水出桃花流傳圖畫來千里生長兒孫只一家
目斷飛鴻那可到舊遊空指赤城霞
張師䕫為郭子静作終南山色因題(元)張翥
終南山色秀可食中有游雲動凝碧華岳西面仙掌高
仙都下射金精白紺宮琳館憑險阻渭水秦川來咫尺
古木深藏魍魎寒隂厓曉入蜿蜒黑幽人舊隱依青壁
蘿徑柴籬閉寥闃野橋插岸何處船落日無人獨歸客
櫟翁筆法追郭熙遠意欲寄煙霞微半生江海屢驚夢
萬里風塵能化衣捷徑無媒既愁寂故山好在當遄歸
尚說於今明月夜時有簫聲臺上飛
崆峒山圖(為横溪翁賦二首)(元)劉祖謙
好奇仍有客相攜絶頂披雲快一躋三十六峰青似染
五年拄笏羡横溪
獨占名山每羡渠京塵今日汙吟鬚西州十載經行處
惆悵雲煙是畫圖
題楊德章監憲賀蘭山圖(元)貢師泰
太隂為峰雪為瀑萬里西來一方玉使君坐對賀蘭圖
不數江南衆山綠
峨眉高一首奉蜀王令旨題峨眉山圖
(明)僧大圭
峨眉高高插天百二十里煙雲連盤空鳥道千萬折奇
峰朵朵開青蓮黃金獅座聳岌岌白銀象駕來翩翩晨
鐘暮鼓何喧闐風林水鳥皆談玄十崖隂霧見玉佛六
時天樂朝金仙月輪挂樹光團團平羌影落秋波寒目
前勝景不可狀畫圖髣髴移巖巒吾王此地受封國大
法付囑從靈山願憶靈山當日語五十四州均化雨慈
雲滿錦城佛刹王宮同按堵峨眉高高萬里
三山九龍圖(為鄒黃山司徒題)(明)廖道南
三山浩渺翻飛濤天地黯黲玄雲高九龍躨跜出海水
海若鼓浪長鯨嗥長鯨巨蜃抱煙島翠旓掩映揚朱纛
貝闕崚嶒集世珍晶宮贔屓藏神寳月暈星芒五色開
絳壺玄閬萬峰迴淵靈忽駕黃熊去河伯還騎赤鯉來
萬里招搖登碣石九霄岋嶫仙巖碧扶桑晴射綺霞明
咸池曙起羲輪赤火雲為祟旱魃逋下令九土皆焦枯
尾閭歸墟泄元氣藴隆蟲蟲羣籲呼神龍朋興布霖雨
須臾霢霂彌天宇桔槔無功芻狗棄嘉禾秀麥歌田父
君不見五龍夾日升虞淵梁公相業真可傳挽回宗社
丹心在扶植綱常赤手旋況今六龍御天紀萬年堯舜
明天子九二文明伊傅儔雲行雨施自兹始吁嗟乎雲
行雨施自兹始
御定歴代題畫詩類卷二十七
