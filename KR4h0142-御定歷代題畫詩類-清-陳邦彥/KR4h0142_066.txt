欽定四庫全書
御定歴代題畫詩類卷六十六目錄
神鬼類
觀楊之美畫(宋梅堯臣)
次韻章禹直開元寺觀畫壁兼簡李德素(宋黃庭)
(堅)
題汪季路侍郎所藏吳道子天龍八部(宋樓鑰)
金神夜獵圖(宋姜䕫二首)
題松鶴蔡先生家藏李伯時西嶽降靈圖(明詹同)
雷殿畫壁(明鄧韍)
遺張仙畫乃作灌口像(明湯顯祖)
題關將軍四畫(明王世貞)
題舊鍾馗(宋蘇轍)
蒲生鍾馗圖(宋文同)
終南進士行題馬麟畫鍾馗圖(元薩都拉)
鍾馗像(元唐肅)
鍾馗部鬼圖(元鄭元祐)
馗妹圖(元鄭元祐)
鍾馗圖(元馮海粟)
題鍾馗役鬼移家圖(明劉基)
鬼獵圖(明凌雲翰)
鍾馗畫(明凌雲翰)
題鍾馗移家圖(明李曄)
鍾馗殺鬼圖(明劉漙)
題梁楷畫鍾馗(明蒋主孝)
鍾馗騎驢圖(明程敏政)
鍾馗元夜出遊圖(明吳寬)
戲題錢叔寶臨鍾馗移居圖(明王世貞)
題龔翠巖中山出游圖(元宋无)
題龔翠巖中山出游圖(元韓性)
中山出遊圖(元王肖翁)
中山出遊圖(元李鳴鳳)
中山出遊圖(元釋宗衍)
和江鄰幾學士畫鬼拔河篇(宋梅堯臣)
御定歴代題畫詩類卷六十六目錄
欽定四庫全書
御定歴代題畫詩類卷六十六
神鬼類
觀楊之美畫(宋)梅堯臣
天官乘車建朱旗赤旛前亞風卷披二龍緩駕蒼髯垂
印箱傍挈文籍隨雙驂推軛如畏遲行從冠服多威儀
水官自有真龍騎兩佐並跨鯨尾螭步趨羣吏怪眼眉
雲生海面無端涯雷部處上相與期人身獸爪負鼓馳
後有同類挾且搥次執電鏡風囊吹青蛇有角魚足鬐
上下引導神所施地官既失不可知此畫傳是閻令為
設色鮮潤筆法奇絹理膩滑雞子皮吳生龍王多裂隳
八軸展翫忘晨炊李成山水曉景移黃荃花竹雀擁枝
韓幹馬本摸搭時神駿都失存毫釐日高腹枵眼眥眵
邂逅獲見何言疲厚謝主翁意不衰他日飽目看無遺
次韻章禹直開元寺觀畫壁兼簡李德素
(宋)黃庭堅
丹青古藏壁風雨飽侵食拂塵開藻鑒志士淚霑臆靈
山遠飛來不可以智測龍神湛回向擁衛立劒戟依稀
吳生手旌旆略可識鴻濛插樓殿毫髮數動植廣牀瞻
二聖有衆供萬億飛行湊六合攬取著一席人人開生
面絶妙推心得李侯天機深指點目所及三生石上夢
天樂鳴我側幽尋前日事晦明忽復易章生南溟鵬籠
檻鎖六翮能同寂寞遊濁酒聊放適西風葉蕭蕭蟋蟀
依牆壁家無萬金産四鄰碪聲急藜羹傲鼎食藍縷亦
山立並船有歌姝粉白眉黛黑期公開顔笑醉語雜翰
墨不須談俗事秖令人氣塞
題汪季路侍郎所藏吳道子天龍八部
(宋)樓鑰
妙絶天龍八部圖細看真不失錙銖聲名自足高千古
題品尤難遇二蘇旌旆冕旒猶可想鬼神人物亦何殊
君看坐位蘭亭草費盡工夫學得無
金神夜獵圖(二首)(宋)姜䕫
半夜金神羽獵奔走山川百靈雲氣旍旗來下颯然已
入青冥
後宫嬋娟玉女自控八尺飛龍兩兩鳴鞭爭導綠雲斜
墜春風
題松鶴蔡生家藏李伯時西嶽降靈圖(前二人騎行後三人)
(徒步状若馳獵者其最後則有雲氣神人居中嗟夫禹鼎象姦齊諧志怪世或有之但恨無胥)
(臣之多聞子産之博物歴覽載籍未遑夷考模寫畫像為作短篇以俟知者)
(明)詹同
龍眠居士畫入神展畫冥搜畫中意白日杲杲人出畋
長風蕭蕭雲拂地前有一匹雪色駥次有一匹玄花驄
兩人冠服何其雄若非將相應王公繁纓寶鞍金匼匝
各持羽箭懸雕弓後有三人總徒步蒼鷹黃犬行相從
雲中歘見光燦爛玉輅瑶輿下霄漢不駕紫鳳白麒麟
海犀天駟多奇玩鸞旌虎節旋低昂星仗霞幢互繚亂
無乃朝辭太華峰得非曉過雲臺觀輦中坐者真天人
冕殊龍衮儼昭煥金童玉女繽往來慶雲為馭天為階
長眉刷翠面如月知有道骨無塵埃令人可望不可及
恍惚雲中相出入衣霑玉井碧蓮香旗翻仙掌露華濕
我識泰山封禪書不識此畫當何如人言西嶽降靈圖
西嶽或有人間無
雷殿畫壁(明)鄧韍
藝苑有精能凝神始臻理筆端具天人難以茫昧擬致
道古仙都山水麗清美雷宫設像畫種種盡其技畫得
宋名手善造天神鬼淳古出遒逸意態得深旨左壁挾
風雲沙礫捲空起有神操火具怒目流獰視當其燄所
及妖窟蕩無址右壁已淋落雲氣來纚纚似聞轟雷車
不及掩其耳南壁雲驂驔霆旌建旖旎有神被介胄軀
偉髯奮紫執殳見真宰如以職備使北壁當晦冥相去
不辨咫有神手天瓢九龍運其水勢欲翻九河雷伯鼓
未已社神走闐闐恐懼違箠詈白旆颺雲表奉令察臧
否靈祠本清肅長夏顙無泚入門見壁畫鮮不生戰葸
假令革其頑像教良有以邑史有朱生運筆妙莫齒吮
毫追其蹤三歎遜前軌道玄貎冥獄施帛日雲委惟以
神妙故歸命雜悲喜歲月如水流藝學日零圯君看郭
恕先畫妙託仙死
遺張仙畫乃作灌口像(明)湯顯祖
青城梓浪不同時水次郎君似别姿萬里橋西左丞相
何知却是李冰兒
題關將軍四畫(明)王世貞
轅門黑纛草頭靡漁陽突騎俄巳矣剨然一聲如裂兕
刀纓絓髮鋒血洗白馬城頭鼓初起北人魄奪南人喜
兖州冀州兩國賊委質酬恩竟誰是有身終為豫州死
(馘顔良)
鯨波漲天天為赤鼉鼓殷城城欲坼七軍肉臭魚不食
于侯吞聲龐侯吒爾龐七尺殉漢賊碧眼小兒黠於鼫
麥城將星忽中墮高廟神靈扶不得有血還作西川碧
(破七軍)
金支翠旗晻靄中忽有赤驥騰秋空山都木客爭趨工
駝石白象鞭豐隆幻出七寶須彌宫有為之跡無為功
永寧同泰虚爭雄可憐南北民力盡一炬贏得都城紅
(創玉泉)
鼎湖龍髯久上天妖魄再作脩羅顛快意一掃猗池穿
彼髯何為扼我咽玄女再授軒皇權七家鏟削沈青煙
寧惟晉人脂其口度支歲歲饒金錢一奠北鹵三千年
(平蚩尤)
題舊鍾馗(宋)蘇轍
濟南書記今白須歲節鍾馗舊綠襦舉手托天欣見雪
破鞋踏凍可憐渠滔滔時輩今黃壌六六年華屬老夫
兒女未容翁便去銀瓶隔夜浸屠酥
蒲生鍾馗圖(宋)文同
寒風酸號月慘苦梟飛狐鳴滿墟墓叢棘亂礓翳野霧
古社禿剥倒枯樹下有三鬼相嘯聚初行誰家作疰忤
痛熱腫痒快嘔吐寒噎咽喉脹臍肚呼巫召覡使呪詛
翁驚嫗忙設賽具茅盤草船置五路飯盂炙串狼籍布
相共收歛各執去方此危坐歠且哺忽爾相視生畏怖
有神傑然駕巨牯前呵後擁役二豎此神噉鬼充旦暮
其腹尚餒色躁怒鬼遙見之悉失措竄匿不暇相告諭
酒傾肉落雜穢汚魄魂飛蕩身偃仆一入木底只四據
一尚把盞愕以顧一自隱蔽捩眦覻神用氣攝縛束固
前死八吻無十步計之嚼嚙或味飫蒲生胡為適爾遇
畫之滿卷無一誤筆墨醜怪實可懼持以贈余子何故
搖手不取一錢賂他日乞詩者尢屢試為言之寫其故
終南進士行題馬麟畫鍾馗圖(和李五峯)
(元)薩都拉
老日無光霹靂死玉殿咻咻叫隂鬼赤脚行天踏龍尾
偷得紅蓮出秋水終南進士髮指冠綠袍束帶烏鞾寬
赤口淋漓吞鬼肝銅聲剥剥秋風酸大鬼跳梁小鬼哭
豬龍飢嚼黃金屋至今怒氣猶未消髯戟參差努雙目
鍾馗部鬼圖(元)鄭元祐
老髯足恐迷陽棘鬼肩藤輿振雙膝前驅肥身兒短黑
非髯嬌兒則已腊後從衆醜服厮役擔攜鬼脯作髯食
鬼肌未必能肥腯餔之空勞髯手擘彼瘦而巾禙長窄
無乃癯儒執髯役其餘醜狀千百態專為世人尸辟怪
楚龔獰老非其類請問何由識其槩想龔目睛爍隂界
行尸走鬼非殊派民膏民脂飽死後却供髯餐縮而瘦
無由起龔問其侯有嘯於梁妖莫售大明當天百禄輳
物不疵癘民長壽
馗妹圖(元)鄭元祐
天寶治衰妹兄出白晝宫庭馘獰獝妹時何在不佐兄
靚妝自衍妖嫺質後來形見知何所百鬼尊之莫敢覩
提劒躍馬從其兄每為人家守環堵老韓飢窮夜縛船
送之不去今幾年妹肯從兄肆屏逐我亦家富黃金錢
鍾馗圖(元)馮海粟
老馗兀興二鬼肩一鬼勃窣袋影懸一鬼負劒帽帶旃
一鬼頂顱雙角駢老馗之婦輿蹁蹮其荷輿者鬼婢虔
猫抱掌握鬼妾妍提其奩具雌袂玄攜枕而從服飾鮮
鼠蠍粘綴袴亦然擎擔最緩行李便鬼之嬰孺盛穿聮
囊包槖裹琴能仙瓠壺穹挂呼可憐揭竿之魅愁攀緣
最後甕鬼束縛椽尸而行者猶能前肌肉消盡骨骼纏
物怪種種來無邊神禹鑄鼎今幾年罔兩在此猶翩翩
吁嗟吁嗟問老天
題鍾馗役鬼移家圖(明)劉基
髯夫當前黧婦後腊鬼作糧驅鬼負虹蜺可駕雷可車
胡為役鬼來肩輿乃知老馗未公正怙威植私干律令
玄雲沈隂鬼怪多馗乎馗乎奈爾何
鬼獵圖(明)凌雲翰
終南進士乃好武野魅山精皆部伍蒐田也欲從四時
作氣恍如聆一鼓銅鉦先鳴地欲裂皂蓋後張風為舉
蹇驢足跛不受鞭良犬尾搖何用組錦絛未許縱蒼鷹
鐵縆猶能縛玄虎跳踉衆鬼為卒徒矍鑠一翁作謀主
或為狼顧背拔鎗或作猱升前試斧鴟鳴口應已張弓
蛇偃肩擔來彀弩身憑大盾宛轉遮手弄飛槌高下舞
坐作擊刺衆莫當進退超驤孰敢侮猙獰似覺口吐牙
輕捷渾疑臂生羽逐禽不假御車輿獲獸何勞施網罟
亦如塵世有司存頗類神仙足官府畫工後輩效前人
戲筆何年追舊譜已無吳生名擅場復有顔輝好奇古
周易取象車載一韓子送窮名數五如斯情狀不易知
更欲形容亦良苦且須留取作歲除竹爆一聲春滿宇
鍾馗畫(明)凌雲翰
北風吹沙目欲眯官柳搖黃拂溪水終南進士倔然起
蝟磔於思含缺齒袍藍帶角形甚傀烏帽裹頭鞾露指
白澤在旁口且哆馴擾不異麟之趾手持上帝書滿紙
若曰新歲錫爾祉一聲竹爆物盡靡明日春光萬餘里
題鍾馗移家圖(明)李曄
綠袍進士掀怒髯飢來嚼鬼如蜜甜酸風苦雨攪白日
移家欲往山隂尖隨兄小妹臉抺漆眼光射人珠的皪
鬼奴鬼妾千萬形蟹怪猫妖最蕭瑟勢能使鬼鬼不違
髑髏在後嗤鍾馗英雄如山堆白骨莫倚區區手中笏
鍾馗殺鬼圖(明)劉溥
空山無人夜色寒鬼羣亂嘯西風酸綠袍進士倚長劒
席帽颭影烏鞾寬燈籠無光照斜水怒裂鬼頭燃鬼髓
大鬼跳踉小鬼嚎滿地鸊鵜飛不起如今城市鬼出遊
青天白日聲啾啾安得此公起復作殺鬼千萬吾亦樂
題梁楷畫鍾馗(明)蔣主孝
虎口虯鬚真可怪如何不解縛人妖偷花竊笛渾閒事
忍見三郎萬里橋
鍾馗騎驢圖(為周可大憲使賦)(明)程敏政
隂風蕭蕭吹髮寒老馗夜踏山雨殘恨生不作中執法
誓死肯負唐衣冠驪山夢破一回首上帝毋煩六丁走
魑魅都歸鞭策中贏得騎驢袖雙手
鍾馗元夜出遊圖(明)吳寬
終南老馗狀酕醄虎鞾烏弁鴨色袍青天白日不肯出
上元之夜始出為遊遨鬼門關頭月輪高烏犍背穩如
駼騊鬼婦塗兩頰鬼子垂一髦徒御雜沓聲嗷嘈導以
靈姑旗翼以大食刀荼壘左執鞭質矯右屬櫜方明前
持漆燈張若後擁犛旄魑魅魍魎不可一二數肩擔背
負手且操奇形獰色使人怕一似&KR1236;駮梟獍兼猿猱戰
傷人血化燐火各出照地點點如焚膏隂風颯颯吹荒
皐百怪屏氣不敢號汝輩遠遁莫我遭我欲飲汝血甘
如飲醇醪我欲啗汝肉美如啗羊羔肯容汝輩在世長
貪饕吁嗟乎老馗真為百鬼中一豪所以唐皇想其像
詔令道子寫以五色毫憶當天寶年左右皆鬼曹太真
宫中逞狐媚禄山殿上作虎嘷當時設有老馗者安得
縱彼二鬼逃便須縛以蒼水使者所捫之赤絛獻於天
閽尸諸獸牢寢其皮拔其毛效爾一日驅馳勞坐令温
泉生汙泥驪山長蓬蒿上除唐家百年害下受唐史千
年褒却來上元夜任爾燒燈并伐鼛
戲題錢叔寶臨鍾馗移居圖(明)王世貞
開元宫中鬼稱母丞相中丞恣為蠱帝遣鍾君嗣黃父
逐鬼無功謫荒土山阿被羅者誰姥攜雛橐装横周路
髑髏啾啾泣相語夜半應煩老桑煑鍾君好往一返顧
木客跳梁山魈舞君不吾留稍安堵與君傳神叔寶甫
異日相逢莫相苦
題龔翠巖中山出游圖(元)宋无
酆都山黑隂雨秋羣鬼聚哭寒啾啾老馗豐髯古幞頭
耳聞鬼聲饞涎流鬼奴輿馗夜出游兩魑劒笠逐輿後
槁形蓬首枯骸瘦妹也黔面被裳繡老馗回觀四目鬭
料亦不嫌馗醜陋後驅鬼雌荷衾枕想馗倦行欲安寢
挑壺抱甕寒凛凛毋乃榨鬼作酒飲令我能言口為噤
執縛魍魎血灑骻毋乃刴鬼為鬼䱹令我有手不能把
神閒意定元是假始信吟翁筆揮灑翠巖道人心事平
胡為識此鬼物情看來下筆衆鬼驚詩成應聞鬼泣聲
至今卷上隂風生老馗氏族何處人託言唐宫曾見身
當時身色相沉淪阿瞞夢寐何曾真宫妖已殘馬嵬塵
倏忽青天飛霹靂千妖萬怪遭誅擊酆都山摧見白日
老馗忍飢無鬼喫冷落人間守門壁
題龔翠巖中山出遊圖(元)韓性
是為伯強為譎狂睢盱鬼伯髯怒張空山無人日昏黃
迴風隂火隨幽篁辟邪作字魏迄唐殿前吹笛行踉蹡
飛來武士藍衣裳夢境胡為在縑緗中山九首彌荒唐
猶可為人祓不祥是心畫師誰能量筆端正爾分毫芒
清都紫府昭回光三十六帝參翶翔隂氣慘澹熙春陽
為君閣筆試兩忘一念往復如康莊
中山出遊圖(元)王肖翁
老馗怒目髯奮戟阿妹新妝臉塗漆兩輿先後將何之
往往徒御皆骨立開元天子人事廢清宫欲藉鬼雄力
楚龔毋乃好幽怪醜狀奇形尚遺跡
中山出遊圖(元)李鳴鳳
堪笑龔侯戲鬼神豪端寫出逼天真我貧不敢披圖看
恐作揶揄來笑人
中山出遊圖(元)釋宗衍
老髯見鬼喜不嗔出遊夜醉中山春髯身自是鬼龍者
况乃前後皆非人楚龔老死無知已生不事人焉事鬼
吁嗟神鼎世莫窺此圖流傳當寶之
和江鄰幾學士畫鬼拔河篇(宋)梅堯臣
蒲中古寺壁畫古畫者隋代展子虔分明八鬼拔河戲
中建二旗觀却前東廂四鬼苦用力索尾拽斷一鬼顛
西廂四鬼來背挽雙手磓下扺以肩龍頭魚身霹靂使
持鉞植立旗左偏拔山夜义右握斧各司勝負如爭先
兩旁撾鼓鼓四面聲勢助勇努眼圓臂裊張拳擊埲首
似與暴謔意態全當正大鬼按膝坐三鬼帶韣一執旃
操刀擐囊力指督怒髮上直筋舊纏虎尾人身又踣顧
蒺藜短挺金鎚堅高下尊卑二十四二十四鬼無黃泉
角錐競強欲何睹曷不各各還荒埏
御定歴代題畫詩類卷六十六
