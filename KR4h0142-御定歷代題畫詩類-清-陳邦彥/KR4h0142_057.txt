欽定四庫全書
御定歷代題畫詩類卷五十七目錄
羽獵類
和李尚書畫射虎圖歌(唐獨孤及)
南陽太守射虎圖(元程鉅夫)
題李蒲汀學士所藏趙千里射熊圖(明陸深)
題周昉明皇水中射鹿圖(元雅勒呼)
題李德新中宗射鹿圖(明高啓)
題趙子昂射鹿圖(明李東陽)
戎王追彘圖(明高啓)
題明皇追獾圖(明周叙)
題趙希遠按鷹圖(宋范成大)
題張戡獵兔圖(元于立)
題明皇(原本闕)箭圖(元馬祖常)
明皇驪山出獵圖(元王惲)
二王遊騎圖(元倪瓚)
射獵圖(元虞集二首)
射獵圖(元盧琦)
出獵圖(元楊維楨)
出獵圖(明詹同)
題出射圖(元戴良)
獵騎圖(明商輅四首)
胡虔雪獵圖(明貝瓊)
題雪獵圖(明錢宰)
題五馬獵歸圖(元何中)
題清秋出塞圖(明申時行)
遼人射獵圖(元李孝光)
金人出塞圖(元虞集)
題金人出塞圖(元李祈)
題女真獵騎圖(元郯韶二首)
題金人獵騎圖(元劉永之)
胡人出獵圖(明謝承舉)
金人擊鞠圖(元傅若金二首)
劉器之陰山七騎圖(宋孔武仲)
題蕃騎圖(宋韓駒)
題蕃騎圖(宋朱子)
唐人寫胡騎圖(明祝允明)
元忠示胡人下程圖(宋梅堯臣)
題龍眠畫騎射抱毬戲(宋樓鑰)
題汪季路所藏李伯時飛騎斫鬃射楊枝及繡毬
圖(宋楊萬里)
李龍眠飛騎習射圖(元吳師道)
題李伯時寶津騎士校馬射圖(元吳萊)
題開元王孫挾彈圖(元楊維楨)
四馬挾彈圖(元楊維楨)
題挾彈圖(元張遜)
王孫圖(明孫貫)
王孫挾彈圖(明黃哲)
挾彈圖(明汪廣洋)
題挾彈人馬圖(明張適)
題趙仲穆挾彈圖(明李東陽)
挾彈圖(明陳紹先二首)
題挾彈圖(明陳繼儒)
梁楷畫雪塞遊騎圖(元戴表元)
解鞍圖(元王惲三首)
毳幕卓歇圖(元王惲)
題打毬圖(元戴良)
御定歷代題畫詩類卷五十七目錄
欽定四庫全書
御定歷代題畫詩類卷五十七
羽獵類
和李尚書畫射虎圖歌(唐)獨孤及
飢虎呀呀立當路萬夫震恐百獸怒彤弓金鏃當者誰
鳴鞭飛鞚流星馳居然畫中見真態若務除惡不顧私
時和年豐五兵已白額未誅壯士恥分銖遠邇懸彀中
不中不發思全功拾矢如破石可裂應絃盡敵山為空
殺氣滿堂觀者駭颯若崕谷生長風精微入神在毫末
作繢造物可同功方叔秉鉞受命新丹青起予氣益振
底綏靖難事可擬嗟歎不足聲成文他時代天育萬物
亦以此道安斯民
南陽太守射虎圖(元)程鉅夫
一箭何妨一害除使星歸進兩玄珠欲知太守忠勤事
請看南陽射虎圖
題李蒲汀學士所藏趙千里射熊圖
(明)陸深
王孫藻思錦繡紋點染青山縈白雲避鴈霜高錦樹出
射熊風勁角弓聞似是西原獵場下公子翩翩齊騁馬
捷如流電氣十倍滿懷明月神瀟灑沙平草淺石徑長
左馳右突不可當直前一發遂得雋豈但百步能穿楊
古來妙傳誇絶藝此幅摩挲今幾世周詩藹藹歌夢祥
漢館離離是何處蒲汀學士人中龍勘畫披圖最有工
致身本在霄漢上雅興時落山林中武功文事亦素具
細認丹青有竒趣尚父曾聞載後車宣尼尚且供先簿
試看更兆掌中珠雄風駿骨頭角殊他年隔座屏風裏
喚取良工搨此圖
題周昉明皇水中射鹿圖(元)雅勒呼
開元天子奮神武一矢成功定寰宇飛騎營中墮牝雞
妖皇散落紛如雨邇來校獵渭城東姚崇發縱指顧中
馬前十論效驅策君王已賀獲雋功波濤澒洞真龍立
應見波間老蛟泣畫師盤礴筆有神千載英姿如昨日
君不見天寶年來事事非宫中行樂晝遊稀可憐野鹿
銜花去猶向樽前按舞衣
題李德新中宗射鹿圖(明)高啓
赭袍玉帶虬髯怒人如真龍馬如虎英風猶似天可汗
肯信昏孱困韋武上林草綠聞呦呦飛鞚霹靂梢長楸
畫旗圍合晚猶獵後庭雙陸誰行籌追遊不記房陵辱
五王謫來勢猶獨空誇大羽發無虚不射妖狐射生鹿
畫圖令人生感嗟天寶回首飄胡沙神孫早解習祖藝
不遣銜出宫中花
題趙子昂射鹿圖(明)李東陽
秋高出獵長城下碧眼胡兒騎剗馬弓如月滿箭星流
已向千山毛血灑馬前逸兔或可脱山下老麋身欲赭
彼貪但為口腹謀不見巴西放麑者吳興王孫燕薊客
酒酣興發時潑墨極知紈綺足風流忘却河山限南北
噫吁嚱薛郎未挂天山弓披圖仰面來天風
戎王追彘圖(明)高啓
前騎脱兔奔後騎驚鴻急火燒秋草獵場空一彘窮追
勢難及大小當戸左右賢單于勇銳閼支妍雕戈白羽
漫爭發衆中得雋知誰先君不見天策將真天子馳一
馬殪四豕
題明皇追獾圖(明)周叙
朝罷鳴弰動終南校獵遊追獾應適意銜橛却忘憂日
入黃雲暮風生碧草秋從官無諫疏不復憶韓休
題趙希遠按鷹圖(宋)范成大
學射春山萬歲湖牙門獵騎卷平蕪如今黃土原邊夢
猶識呼鷹嗾犬圖
題張戡獵&KR0693;圖(元)于立
八月九月天雨霜北風吹沙邊草黃騂弓白羽黃金鏑
虎皮蒙鞍懸兩狼契丹小兒頭半秃生來重飲常食肉
彎弓射獵不遺鏃阿㕙但遣韓盧逐解鞍野食仍割鮮
止息還依沙草邊同唱胡歌作胡語醉來却耽穹廬眠
嗟哉爾㕙良獨苦致身三月如何補縱然欲作管城君
秦人少恩棄如土
題明皇(原本闕)箭圖(元)馬祖常
寧王玉笛吹鳳凰桐花秋露宫晝長開元天子忽思武
手中金箭照眼光何物羣婢出後房羽林孤兒射殺將
坐中凛凛無漁陽
明皇驪山出獵圖(元)王惲
五家錦繡迷川谷萬馬旌旗獵帝師治亂兩途明在眼
丹青渾是黍離詩
二王遊騎圖(元)倪瓚
每憶開元全盛時二王遊騎日追隨鶺鴒原上雙兄弟
挾彈荒郊想鳳池
射獵圖(二首)(元)虞集
羽獵長年從翠華合圍八月度龍沙蕭蕭徒御圖中見
猶想君庖賜滿車
日暮推車力已疲道逢猛虎快饞飢負嵎何待要馮婦
弱婦嬰兒未可欺
射獵圖(元)盧琦
倦飛鳥十年繭足愁山川安得千金購神駿攬轡欲盡
東南天
出獵圖(元)楊維楨
燕支花開春日暉從官游騎去如飛分明一段龍沙景
白鴈黃羊好打圍
出獵圖(明)詹同
朔風凛凛吹龍沙年年馬上長為家陰山大漠百草死
獵遍青海濱天涯旌旗裂盡霜花濕萬騎貔貅似雲集
蒼鷹歘起若飛電四尺神&KR0729;作人立什圍五攻兵法存
發縱指示知何人豈無詭遇獲禽者誰能為爾鸞梟分
直將勇氣飽所欲寢虎之皮食虎肉生擒山下九青兕
射殺巖前雙白鹿日暮歸來雪洗箭血灑腥氣滿河曲
穹廬散野如繁星涼月蕭蕭照平陸駱漿跪進瑪瑙盌
黃面奚奴眼睛綠明朝滿馬䭾斕斑番王喜生紅玉顔
焉知祝網三驅意但醉氍毹紫塞間君不見暴殄天物
焚咸丘畫師之筆學春秋還君此圖長太息使我忽憶
比蒲蒐
題出射圖(元)戴良
玉門關南百草腓玉門關北鬭兵稀邊頭無事馬秋肥
將軍出射沙塵瀰一胡據鞍執大旗翩然前導疾若飛
一胡引弰如附枝一胡放箭箭不知後有兩胡蹙騎追
側身拔鏃恐鏃遺玉門關城迥且巍一時士馬何神竒
我來塞外按邊陲曾揮此馬看君騎為君取酒盡千卮
醉裏爭誇戰勝歸到今已是十年期畫家所寫是邪非
却憶當初親見時
獵騎圖(春夏秋冬四首)(明)商輅
林松濕露翠華重仙桃醉日凝香夢芳草叢生綠樹陰
落花盡補蒼苔空完顔躍馬當青年戎袍照日何鮮妍
玉鞍錦韉黃金勒紅纓紫鞚珊瑚鞭雕弓滿張面如赭
氣捲黃河掌中瀉仰天一箭中飛禽委翅欲逐迴風下
角鷹鈎爪目如電利吻淬若龍泉劒番韝掣斷綠絲韁
狡兔妖狐膽驚顫羣駝露出紫茸峰金鈴繫犬奔長風
旌纛搖紅日光薄鴈門金鼓聲鼕鼕君臣演武飽韜略
範我馳驅在獵較要知見者舉欣欣庶幾與民能同樂
遠山近山翠欲滴溪柳沙柳青如織薰風扇凉自南來
旌旄遥撼邊雲濕羽林征馬鳴蕭蕭角弓在手箭在腰
畫戟煌煌輝白日黃沙漠漠連青霄海東之青偏豪爽
鐵作毛衣金作掌聳身跨霧轉招摇鴐鵝灑血隨草莽
紫衣控著白玉鞭萬騎馳突相後先貔貅仰視復拍掌
歡呼動地聲駢闐香騰雞舌煙縹緲飛入鮫綃輕裊裊
紫塞關頭日欲晡賀蘭山下天還曉胡笳一曲興未足
帳裏葡萄酒新熟齊宣邈矣不可追推恩始自牛觳觫
薊門霜落悲秋草葉飛滿地無人埽鑾輿曉出明光宫
揚鞭走馬關東道天閑十二分鴈行虎蹲豹躑争低昂
戎袂吹風日杲杲陣雲横塞天茫茫&KR0693;奔鹿馳何迫速
長劒短戟相追逐肅肅響徹雲影寒呦呦鳴透空山綠
野雉嘎嘎原頭飛錦毛五色光陸離翻身抽矢將欲射
巧力恐逐冰絃移丹青一幅監前代幾度桑田變滄海
靈囿靈沼尚可徵金城湯池將安在東龍行日西龍雨
乾坤已屬大明主當今偃武更修文世際雍熙侔舜禹
連日同雲陰匝地陽烏濕翅飛不起翠華遥指太行山
獵騎悉渡漳江水君王獨控玉花騘欲動不動偏豪雄
冰絃雕弓白羽箭精神炯炯明雙瞳將軍呼獒躑躅來
左右咆[口闞]聲如雷山羊野鹿紛交馳俛首落膽鳴悲哀
勇士持挺擊奔兔壯氣如山力如虎扶桑樹折玉關開
宇宙颯颯寒風度貂裘斜擁半酣醺轅門撾鼓聲殷殷
笳吹遥翻瀚海波旌旗遠蔽天山雲嗟哉成湯恩浩蕩
仁愛及物見祝網贏得芳名照汗青至今千古令人仰
胡虔雪獵圖(為徐復初賦)(明)貝瓊
太古天驕宅幽朔平沙四面無城郭生兒豈識種禾黍
走狗呼鷹共為樂北風颾颾大雪濕越塹凌岡馬蹄急
弓開滿月不虚發赤豹玄熊號且泣日暮兩狼歸掛鞍
燕支勸酒左右彈一時快意良不惡金刀割鮮行玉盤
君不見漢家天子獵四海塞下將軍歸奏凱青丘雲夢
何足誇猛虎長鯨肉俱醢
題雪獵圖(明)錢宰
胡兒善騎射出獵古戰場白雪日夜飛蕭蕭朔風涼黃
草蔽沙磧馬肥弓力強小隊出漢南十騎如龍驤前驅
逐猛虎後騎接飛獐翻身激羽箭疊中兩羚羊玄熊何
前却猛氣亦跳梁南行顧長戟北走脱飛鎗聯鑣愈奮
捷性命不得將自謂足馳騁意氣何揚揚寧思漢廷將
英勇際武皇去年出雲中置郡定朔方今年戰高闕夜
圍右賢王小勇何足矜萬里開邊疆
題五馬獵歸圖(元)何中
秋野肅肅秋草萋萋天空鴈度呼鷹時一馬前行四馬
隨前者回顧相指揮最後兩人俱下馬一人拱手俯聽
之一人挐麞毛色肥角弓在弢箭在房人馬意態何遲
遲知從底處射獵歸莫是營州少年幷州兒閑中貌此
知為誰筆力精勁妙莫窺我疑此畫有似汲冢古書出
蠧簡殘逸有缺遺不須完足自可寶古人日遠何由追
嗚呼古人日遠何由追
題清秋出塞圖(明)申時行
生不識醫無閭夢不到狼居胥瞥然示我出塞圖令我
目眩心神徂憶昔籌邊贊廟謨桓桓司馬傑丈夫帝授
節鉞臨玄菟高憑熊軾佩虎符榆關九月沙草枯霜鷹
下擊秋原蕪煙荒雲慘天糢糊惟兹遼左僻海隅頻年
侵擾無寧都射雕躍馬彎強弧司馬申令陳師徒指揮
鐵如意翫弄金僕姑揚旌督戰親援枹萬卒超距爭先
驅奔狼突豕皆就俘凱歌入奏天顔愉司馬讓功欿若
無但云將士多勤劬何以勞行役請蠲幕府租何以恤
飢疲請發司農儲人人挾纊齊歡呼自從司馬歸江湖
遼人茹苦若堇荼荷戈不解甲輓粟仍飛芻羽檄徵材
官絡繹在道塗震鄰之恐非剥膚騷動根本何為乎安
得再起司馬登戎樞坐紆長策銷隠虞國威震疊邊人
蘇
遼人射獵圖(元)李孝光
美人貂帽玉驄馬誰其從之臂鷹者沙寒草白天雨霜
落日馳獵遼城下塞南健婦方把鉏丈夫戍邊官索租
金人出塞圖(元)虞集
海風吹沙如捲濤高為陁磧深為壕築壘其上嚴周遭
名王專居氣振豪肉食湩飲田為遨八月草白風颼颾
馬食草實輕骨毛加絃試弓復置櫜今日不樂心慅慅
什什伍伍呼其曹銀黃兔鶻明繡袍鷓鴣小管隨鳴鞉
背孤向虚出北皋海東之鷙王不驕錦鞲金鏃紅絨絛
按習久蓄思一超是時皛清天翳絶鴐鵝東來雲帖帖
去地萬仞天一瞥離婁屬望自力竭微如聞音鷙一掣
束身直上不回折遂使孤飛一片雪頃刻平蕪灑毛血
爭誇得雋頓足悅挂兔縣狼何足說旌旗先歸向城闕
落日悲風起蕭屑煙塵滿城鼓微咽大酋要王具甘歠
王亦欣然沃焦熱閼支出迎騎小驖琵琶兩姬紅顴頰
歌舞迭進醉燭滅穹廬斜轉氍毺月
題金人出塞圖(元)李祈
窮林立喬松峭壁插平地蒼茫絶飛鳥倏忽見羣騎雜
襲衣與裘蒙茸間氊毳差池鞭弭間孰識誰賤貴憶昔
從北征驅車出幽薊天時大雨雪道遠恐遂泥牛馬俱
阻寒驢騾縮如蝟所見人物殊適與此圖類當時皇風
淳聲教浹遐裔雕題與被髮商貨罔不至自從煙塵生
河海隔氛翳舟車斷往來榛莽極荒穢邂逅見此圖俯
仰今昔異矯首欲無言長空正迢遞
題女真獵騎圖(二首)(元)郯韶
白草原頭聞鴈聲黃沙磧裏馬蹄輕舉頭忽見邊城月
倒著絲鞭不肯行
塞上秋鴻白雪飛濺濺生血灑毛衣日斜却過輪臺下
爭看紅妝獵騎歸
題金人獵騎圖(元)劉永之
昔者金源起東北萬馬南馳蹴中國青蓋趨燕艮岳摧
殺氣如雲暗吳越天旋日轉息戰爭裹革包兵交玉帛
朔南無事號太平頗習華風變蠻貊既尊儒術尚文事
立進畫圖供翫閱是時張戡畫&KR0008;馬尺素流傳擅聲價
此圖彷彿戡所作似貎燕山馳獵者秋高露白葭葦黃
隐約寒山接平野虎韀鶴轡赤茸鞧騎影聮翩意閒雅
龍媒振鬛望空闊足若奔星汗流赭前驅後逐爭豪雄
左旋右轉若回風鴐鵝驚飛百獸駭蒼鷹脫臂騰高空
策馬數獲落日紫金盤行炙饜奴僮當時觀者徒歎息
寫入丹青真國工古愚先生最好事錦標鈿束紆鸞龍
郡齋展翫當清晝驚飇颯颯吹簾櫳白頭書生幽薊客
不覺涕淚霑膺胸百年興廢恍如夢苜蓿蕭蕭迷古宫
胡人出獵圖(明)謝承舉
秋野胡奴獵鬭歡鴐鵝鴻鴈正號寒邊關今有韓都尉
不敢揚鞭過賀蘭
金人擊鞠圖(元)傅若金
駿馬如雲擊鞠馳衣冠彷彿正隆時向來北地誇豪俊
不省中原厭亂離
金人擊鞠圖(元)傅若金
古來北方善騎射材力往往矜豪雄吾觀金人擊鞠圖
意氣已欲横土中黃旗雕羽指天黑繡柱龍鱗掀日紅
鳴鞭縱轡捷一發左迴右折如旋風流星迸亂拂衣裏
飛電翕忽生馬鬃極知此藝較輕矯馳騁亦似觀成功
後來脣齒不自惜縱習武勇終亡國當時得失爭一丸
百歲安危復何益
劉器之陰山七騎圖(宋)孔武仲
北風颯颯邊雲黃飛沙曀日天慘蒼鴐鵝鳴哀鴈不翔
七騎正出陰山傍邊地陰塵歲無陽鳥飛墮翼人立僵
犯寒跨鞍知悍強以此决戰誰能當面顔雖在姓莫詳
一一胡帽胡衣裳馬蹄澀縮弓不張但見旗旆隨飛揚
鳳缾倒酒進奚王俯仰意氣驕雪霜横斜道路深淺岡相見
射獲多麏麞時平不復憂犬羊但見樓蘭馳驌驦仍嗤
苦淡無輝光人生所樂惟故鄉彭城妙本家世藏託以
輕縑盛錦囊持來書卷臨華堂環視歎詫幾發狂我生
未省到朔方坐令出塞意慨慷攘歸可敵千金裝長厚
不疑同舍郎
題蕃騎圖(宋)韓駒
塞上漠漠黃雲秋黃鬚胡兒騎紫騮一馬攙前弄風走
胡兒掣轡空驤首迴鞭慎莫向南馳漢家將軍方打圍
奪弓射汝猶可脱奪汝善馬何由歸
題蕃騎圖(宋)朱子
傳聞姑(闕一字)欲南侵愁破雄邊老將心却是燕姬能捍
敵不教行到殺胡林
唐人寫胡騎圖(明)祝允明
天山一夜雪北風吹不乾胡兒騎馬出踏碎白琅玕鬈
胡擁羶項旃毳不知寒季冬飛鳥絶虚絃控不彈焉知
北海鴈高翥入長安帛書天上度何功報可汗
元忠示胡人下程圖(宋)梅堯臣
單于獵罷臥錦紅解鞍休騎荒磧中蒼駒騧駱六十匹
隱谷映坡分尾鬉九駞五牛羊頗倍沙草晚牧生寒風
貴賤小大指五百執作意態皆不同二鷹在臂二鷹架
駿犬當對寧爭功氊廬鼎列帳幕擁鼓角未吹驚寒鴻
土山高高置烽燧毛囊貯獲閒刀弓水泉在側挹其上
長河杳杳流無窮素紈六幅筆何巧胡瓌盡妙誰能通
今日都城有别識别識共許劉元忠
題龍眠畫騎射抱毬戲(宋)樓鑰
綠楊幾枝插平沙柔梢裊裊隨風斜紅綃去地不及尺
錦袍壯士斫鬃射横磨箭鋒滿分靶一箭正截紅綃下
前騎長纓抱繡毬後騎射中如星流繡毬飛䃂最難射
十中三四稱為優元豐策士集英殿金門應奉人方倦
日長因過衛士班飛騎連雲人馬健駕幸寶津知有日
窮景馳驅欣縱觀龍眠胷中空萬象駭目洞心千萬變
追圖大槩寫當時至今想像如親見静中似有叱咤聲
墨淡猶疑錦繡眩閒窗撫卷三歎息一紀胡塵暗幾甸
安得士馬有如此長驅為決單于戰
題汪季路所藏李伯時飛騎斫鬃射楊枝及繡毬
圖(宋)楊萬里
虎夫馳射殿西偏一箭穿毬不再彎飛騎新圖天上本
龍眠偷得到人間
李龍眠飛騎習射圖(元)吳師道
東都全盛稱元豐天子慷慨思竒功蒐兵閱馬振百度
坐欲折箠笞羌戎羽林衛士天下選内廐汗血皆飛龍
射毬穿柳雖戲劇移置行陣寧非雄從臣絶藝龍眠翁
曾候喚仗明光宫斫鬃飛䃂親眼見十年落筆逾精工
君不見開元天寶馬蕃庶畫手亦有曹韓同承平涵育
賴休澤人與物會真竒逢好頭赤玉花驄轉首一笑浮
雲空盛衰反覆古今夢寶津無樹吹秋風紛更擾擾竟
何益禍起大梁塵再蒙披圖考古三歎息我思聖人憂
日中
題李伯時寶津騎士校馬射圖(元)吳萊
東都天子幸寶津左右突騎多近臣少年據鞍即齊足
青柳絳綃不遺鏃前手引弰如附枝後手放箭箭不知
羽林劒客塵霧瀰蘭筋蕙腕雹聲馳先朝射技兵恨弱
舊柵毬門馬驚躍軍書到夏風噴河使節通遼雪跑幕
南宫試士親見來筆下俊逸真龍媒澄心一紙依稀在
畫家六法猶神彩誰歟醇駟誰牛車收盡騏驥策蹇驢
男兒虚用懸門弧嗚呼壯哉彼武夫
題開元王孫挾彈圖(元)楊維楨
開元少年意氣雄任俠不數陳孟公文犀束帶鵠被小
驕馬颯踏如飛龍側身仰望目瞿瞿為有流鸎在高樹
兩騎聯翩未敢前看送金丸落飛羽白頭烏啄延秋門
漁陽塵起天地昏珊瑚寶玦散原野空令野客哀王孫
平原公子五色筆俗史庸工俱辟易寫成圖畫鑒興衰
未必奢淫不亡國
四馬挾彈圖(元)楊維楨
八駿瑶池一半歸錦袍欲脱玉腰圍君王手挾流星彈
莫打慈烏繞樹飛
題挾彈圖(元)張遜
綠樹陰陰水滿堤春風立馬看黃鸝憑郎金彈莫輕發
恐有慈烏來上棲
王孫圖(明)孫蕡
誰拈金彈倚青騘鞍面開元結束同好似華清二三月
綠陰籠仗入離宫
王孫挾彈圖(明)黃哲
樂遊原上競繁華騎出天南白鼻騧宫錦不愁清露濕
五陵松柏絢朝霞
挾彈圖(明)汪廣洋
宫樹巳聞鶯王孫挾彈行金丸非愛惜為爾好音聲
題挾彈人馬圖(明)張適
驄騎閒行不用鞭綠陰原上草芊芊是誰催促春歸去
却把金丸打杜鵑
題趙仲穆挾彈圖(明)李東陽
東風挾彈小城春遊騎飛韁不動塵道上相逢休借問
衛家兄弟霍家親
挾彈圖(二首)(明)陳紹光
連錢驄馬雕鞍新銀蹄蹀躞揚風塵一聲嘶過沙隄畔
雨香雲暖當芳春烏紗雲錦新承賜侍宴明光醉歸去
彎弓挾彈望飛禽落花滿地無尋處
奚官平明出建章金羈白馬多恩光翻身忽見草中兔
雕弓滿彀如鷹揚四蹄蹴踏煙莎短垂鞭緩把絲韁綰
歸來猶帶上林酣揮袂香風春日暖
題挾彈圖(明)陳繼儒
白馬雕鞍豔綺羅東城南陌遍經過金丸且莫輕抛擲
綠樹春深乳雀多
梁楷畫雪塞遊騎圖(元)戴表元
聳脰攅蹄一駐鞍氊衣韋帽白漫漫秖應田舍騎牛者
無此風沙踏雪寒
解鞍圖(三首)(元)王惲
川流縈帶燒痕青萬帳風煙扈漢營長記散軍郊射罷
丹青圖上看升平
瀟瀟牙帳野河春羽獵歸來日未曛展放畫圖還記得
二年鞍馬過牛羣
高空雲迥射雕還細草平沙困解鞍醉裏清寒將夢去
春風吹雪點旗竿
毳幕卓歇圖(元)王惲
牙旗風輭馬蕭蕭渭水歸來氣更豪想得龍沙西北道
際天風草黑山高
題打毬圖(元)戴良
羣胡擊毬世未見人馬盤盤若風旋場中一點走如飛
三人躍馬爭先馳兩人翻身驚且歎前視後視迴迴轉
平沙蹙踏黃入天肯使蒼鷹飛向前身忘激射但狂走
未知毬落誰人手君不見秦失其鹿人共逐劉項雌雄
幾翻覆
御定歷代題畫詩類卷五十七
