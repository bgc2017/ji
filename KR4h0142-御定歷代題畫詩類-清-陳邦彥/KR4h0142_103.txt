欽定四庫全書
御定歴代題畫詩類卷一百三目錄
獸類
題劉景明百馬圖扇面(宋楊萬里)
題百馬圖(元舒遜)
百馬圖(元貢性之)
題百馬圖(元丁復)
金世宗太子允恭百駿圖(元王逢)
題郭誠之百馬圖(明張以寕)
百馬圖(明王佐)
百駿圖題楊大參軸(明王阜)
題任少監百馬圖(明僧一初)
詠伯時虎脊天馬圖(宋黃庭堅)
趙際可天馬圖(元程鉅夫)
天馬圖(元龔璛)
龔翠巖天馬圖(元郭畀)
題平章公所藏天馬圖(元戴良)
題茀郎天馬圖(元丁鶴年)
題漢天馬圖(元陸仁)
題畫海南入貢天馬圖(元馬臻)
高暹獻天馬圖歌(明詹同)
題天馬圖(明僧淨慧)
題御馬圖(元揭僕斯)
春風御馬圖(元馬祖常二首)
駿馬圖(元馬祖常)
書駿馬圖(元陳深)
唐太宗駿馬圖(元張昱)
題士采駿馬圖(明陳道永)
龍駒圖(元貢師泰)
恭題文星四駿圖(明張居正二首)
錢舜舉摹李伯時畫鳳頭騘圖(元吳師道)
題趙仲穆臨李伯時鳳頭騘圖(元郯韶)
趙仲穆臨李伯時鳳頭騘(元柯九思)
趙仲穆臨李伯時鳳頭騘(元顧瑛)
趙仲穆臨李伯時鳳頭騘(元吳克恭)
趙仲穆臨李伯時鳳頭騘(元俞&KR2832;)
趙仲穆臨李伯時鳳頭騘(元楊忠)
王理之臨鳳頭騘(明沈周)
二青圖(金趙秉文)
題錢舜舉青馬圖(元丁復)
錢舜舉青騘圖(元張伯淳)
題崔錄事女真騘馬圖(元胡長孺)
題徐復初參政騘馬圖(明貝瓊)
題麝香騘馬圖(明張適)
題正面黃(元楊維楨)
次韻子瞻詠好頭赤圖(宋黃庭堅)
題宣和所制赤駒圖(元張天英)
題錢選臨曹將軍燕脂騘圖(元王惲二首)
燕脂駿馬圖(元趙孟頫)
題趙翰林畫桃花馬(元陳基)
趙翰林桃花馬圖(元熊夢祥)
題趙翰林桃花馬圖(元鄭東)
題趙子昂桃花馬(元丁立)
馬國瑞所題李龍眠畫赤黑二馬相戲卷子索詩
因題卷後(元成廷珪)
題善道原韓幹黑馬圖(明詹同)
題鐵色騘馬(元張翥)
題背立驪(元楊維楨)
韓幹畫照夜白圖(元王惲四首)
題子昂照夜白(元戴表元)
戲題明皇照夜白圖(元丁鶴年)
題竹間翁白馬圖(元丁鶴年)
玉腕騮圖(元吳師道)
玉豹圖(元方回)
奉題子昂騮馬圖(元楊維楨)
題騕褭圖(宋秦觀)
騾綱圖(元宋无)
御定歷代題畫詩類卷一百三目錄
欽定四庫全書
御定歴代題畫詩類卷一百三
獸類
題劉景明百馬圖扇面(宋)楊萬里
霧鬛如無筆霜蹄不帶埃直將明眼看若箇是龍媒
題百馬圖(元)舒遜
詔許平戎罷戰還征鞍初卸汗初乾從今歸牧華山後
只許丹青畫裏看
百馬圖(元)貢性之
烏桓城頭春雨晴烏桓城下春草生百靈長養少畋獵
牧馬曉出烏桓城騰驍馳突各異態飢齧渴飲仍縱横
胡兒獨誇好身手上馬捷若飛鳶輕青絲不鞚錦鞍卸
什什伍伍爭先行胡官遥望拍手笑落日半照旌旗明
憶昔開元全盛日四十萬匹俱龍精驌驦騄駬緫神物
駿氣上貫房垣星只今四海罷征戰含哺鼓腹歌昇平
英雄用武已無地一日底用千里程丁寧伯樂儻一顧
爾價頓使千金增
題百馬圖(為南郭誠之作)(元)丁復
一馬百馬等馬爾百馬一馬勢態異龍眠老李意入神
代北宛西無不至樓蘭失國龜兹墟玉門無關但空址
蒲萄逐月入中華苜蓿如雲覆平地始皇長城一萬里
漠雨平添窟中水將軍昔有李貳師尺箠長驅萬騏驥
當時無乃或爾遺齕草翻沙縱眠戲就中驍黠嚙與踶
或示仁柔奔且逝循坡屹立意度閒下首當膺若多智
昂頭振鬛彼者雄似恐世間無猛士輪臺詔下不更求
蕃使往來知禮義不徒嫁女事烏孫祇以金繒相贈遺
茫然圉牧不知誰牝牡驪黃交乳字世有伯樂不願逢
御若王良空善技汗溝血珠胡爾為無能安並駑駘視
唐家太平有天子開元天寶周四紀是時天下政無事
深宫每欲妃子喜教之舞數政如此漁陽鼙鼓動地起
禄兒見慣亦有以可憐零落四十匹後來值得田承嗣
金世宗太子允恭百駿圖(元)王逢
金家武元靖燕徼嘗誚徽宗癖花鳥允恭不作大訓方
畫馬却慕江都王此圖遺脫前後幅尚餘龍媒羣角逐
息雞草黃霜殺菽王氣榮光等蕉鹿山人塵迷朔南目
溪頭姑飲歸田犢
題郭誠之百馬圖(明)張以寧
唐家羽林初百騎誰其畫之傳郭氏開元夭廏四十萬
爽氣雄姿那得似風鬃霧鬛四百蹄或飲或齕長鳴嘶
或翹或俯或騰躍意態變化浮雲齊黃沙雲煖地椒濕
什什為曹競相及蹂躪秦原狐兔空蕩搖渭水蛟鼉泣
前年括馬輸之官苜蓿開花春風閒民間一駿豈復有
何如飽在圖中看郭君才越流輩百迴策蟻封人不識
驊騮豈少伯樂無捲還畫圖三歎息
百馬圖(明)王佐
蹄影參差踏軟紅曾觀萬馬擁飛龍旌旗不動金笳歇
一片川原錦繡中
百駿圖題楊大參軸(明)王阜
昔聞天寶沙苑陽牧養千馬皆乘黃霜蹄汗血欲超忽
龍鬐鳳臆思騰驤青驪紫燕高突兀蘭筋虎紋皆滅沒
白魚弄影天上來玄兔生花月中出渴烏合踏森隊行
雪鬃霧鬛仍低昂祥雲滿身五花爛長庚墮地雙瞳光
將軍當年妙無敵曾向龍池揮霹靂飛出天街十二閑
洗空騋牝三千匹恍疑太宗拳毛騧又訝汾陽獅子花
同經百戰托生死一敵萬馬開風沙丹青流傳六百載
美譽芳聲滿江海乾坤不廢少陵詩秋月華星吐光彩
我公何年得此圖應知意匠絶代無羣龍恍惚駭人目
可與八駿合馳驅太平海宇無征戰百萬龍媒滿淮甸
會見王良駕馭時春風立仗明光殿
題任少監百馬圖(明)僧一初
燉煌水涸龍駒伏未央廏前秋草綠驢駝負石玉門關
舊苑空餘三十六憶昔高皇馬百匹騊駼車府無監牧
只留太僕掌天閑不許田駑食民穀古來貴良不貴多
須信儉餘奢不足任監手畫百驊騮五色如雲散平陸
八月風高水草甘飲嚙舒閒肆馳逐騅駓驪黃莫復辯
水葉風花亂人目任公生遭太平世結思驅豪逞神速
四海無虞百將閒無乃圖形華山麓吾聞善相東門京
坐閱羣龍眼如燭白家口齒謝家鬃皎皎那容在空谷
爭如下乘得休安骨相雖凢好毛肉杏花煙外柳陰中
靽絡無加飽芻粟嗚呼此畫世已稀徒有千金未輕鬻
老矣支郎俊氣銷撫卷空歌天馬曲
詠伯時虎脊天馬圖(宋)黃庭堅
筆端那有此千里在胷中四蹄雷電去一顧馬羣空誰
能乘此物超俗駕長風逸材歸轡勒歲在執徐同
趙際可天馬圖(元)程鉅夫
天馬出西極神龍不能追目為紫電光歕作風雷飛天
馬不常有畫中或見之見之夢寐不可得得之不用終
何為穆王無復瑶池宴漢武秦皇不相見何當真馬生
渥洼來與天子駕鼓車
天馬圖(元)龔璛
人間能有幾天馬試問來從西極者二十萬衆從貳師
攻破大宛僅得之執驅校尉奏妙選帝閑自此收權竒
未央宫門銅作式矯矯如此龍八尺絆者自絆逸者逸
不是老龔誰能得
龔翠巖天馬圖(元)郭畀
髥龔畫馬師曹霸想見開元天寶年水滿曲江春草碧
何知蜀棧上青天
題平章公所藏天馬圖(元)戴良
君不見余吾水中天馬出赤鬛縞身朱兩翼割玉為鞍
鞲不得錦衣使者捷若飛紫韁金勒看君騎却憶拂林
初獻時鳳城五門平旦啓馳道行驕轡耳耳路旁見者
誰不喜衆中牽出朝未央揮霧流沫滿道香毛帶恩波
眩目(一作日)光龍眠老子識馬意行過天閑重回視白筆
描成落人世我公購之灤水濱百金市畫冀得真奔霄
追電何足云從今吹笛大軍起料知一日行千里
題茀郎天馬圖(元)丁鶴年
春明立仗氣如山顧盼俄空十二閑一去瑶池消息斷
西風吹影落人間
題漢天馬圖(元)陸仁
朱鬛衝風汗血斑遥思踣雪度龍關風塵四海兵戈滿
未省將軍戰馬閒
題畫海南入貢天馬圖(元)馬臻
余吾天馬生水中毛如潑墨耳插筒雄姿挺挺浴海氣
一刷萬里追遺風九夷入貢賓來服畫出猶能駭人目
韓子休教喂地黃太僕能令飽梁肉誰憐東郊瘦馬硉
矹如堵牆汗血力盡德不揚尚望明年春草長
高暹獻天馬圖歌(明)詹同
蜀人高暹能畫馬令人往往愁龍化凡夫肉眼非方歅
世間誰是識龍者前年曉御慈仁殿拂郎之國天馬獻
蘭筋虎脊渥洼姿長風西來起雷電侍臣傳敕貌真龍
周郎為圖圖最工玉堂學士揭曼碩早朝奏賦蓬萊宫
當時觀者集如堵敕賜金盤五色露天馬出馳海子東
但見中天黑煙霧君不聞太宗奔虹赤玄宗照夜白唐
初曾數江都王今之名畫亦難得吾聞高暹善草書墨
池向復飛龍駒黃鶴樓中獻馬圖藩王一見極所娛天
機剪取雲錦段玉盌分賜葡萄珠好去京師謁周郎應
見揮毫九天上翠華所駕皆龍媒何事江南繪屏幛
題天馬圖(明)僧淨慧
八尺飛龍十二閑飄飄來自岢嵐山曾陪八駿崑崙頂
肯逐羣雄草莽間落日倒行悲峻阪西風苦戰憶重關
拂郎可是無新貢天步於今正險難
題御馬圖(元)揭傒斯
朱纓金絡轡黃帕錦鞍韉神閒意更逸初下赤墀前
春風御馬圖(二首)(元)馬祖常
龍種權竒十二閑進來新自玉門關連錢赭白生珠汗
天子長楊羽獵還
春風楊柳華山陽肥澤都能照地光天下太平無汗血
還堪立仗事君王
駿馬圖(元)馬祖常
天馬西來入帝閑風騣霧鬛駮文斑房星一夜光如水
却怨龍媒萬里還
書駿馬圖(元)陳深
王良伯樂骨已朽曹霸丹青亦希有開圖歘見神駿姿
對酒高歌雄劍吼祇今騏驥困鹽車落日長鳴漫昂首
嗤嗤俗眼迷天機相士嫌貧馬嫌瘦
唐太宗駿馬圖(元)張昱
昭陵石刻今無有絹素乃能存不朽當時竒骨濟時艱
駕馭盡入天人手隋家再世俱凡庸不知肘腋生英雄
晉陽奮起六駿馬蹴蹋大海波濤紅帝王一出萬邦定
干戈四指羣小空凌煙勲臣盡圖畫一旦肯遺汗血功
嗚呼何從得此樣規模却與石刻同乃知帝王所馭是
龍種豈可求之凡馬中唐家開基三百載展卷尚覺來
英風
題士采駿馬圖(明)陳道永
貳師城裏馬如龍戰士將歸詣漢宫遣索新歌奏太廟
綠楊青草暫嘶風
龍駒圖(元)貢師泰
八尺龍駒未破鞍一人牽過萬人看自從夢入將軍筆
青草落花生暮寒
恭題文皇四駿圖(錄二)(明)張居正
龍駒(鄭邨壩大戰胷堂著一箭都指揮丑丑拔箭)
天馬徠翼飛龍蹄削玉耳垂筒碧月懸雙頰明星貫兩
瞳文皇將士盡羆虎復有龍駒助神武流矢當胷戰不
休汗溝血點桃花雨壩上摧鋒第一功策勲何必減元
戎君不見虎士標形麟閣裏龍駒亦在畫圖中
棗騮(小河大戰胷堂著一箭後兩曲池一箭安順侯脫大赤拔箭)
紫騮馬金絡月朝刷燕晡秣越俶儻精權竒超驤走滅
沒當年萬馬盡騰空就中紫騮尤最雄戰罷不知身著
箭飛來祇覺足生風北風獵獵吹原野長河水澌血流
赭誰言百萬倒戈中猶有彎弧射鈎者
錢舜舉摹李伯時畫鳳頭騘圖(元)吳師道
汴都五馬來西域當時緫入龍眠筆錢郎摹得鳳頭騘
想見羣中更竒特大宛渥洼挺龍種開元内廏森天骨
超然意氣欲爭雄直比來儀稱瑞物宋人兵力非漢唐
裕陵開邊徒擾攘鬼章成禽侈告廟于闐效職修來王
吁嗟元祐乃如此信是當國謀謨良諸賢一去寧復得
此馬不在吾何傷
題趙仲穆臨李伯時鳳頭騘圖(元)郯韶
蓬萊宫中春晝遲五馬曾閱李伯時天閑一一盡龍種
獨愛鳳頭尤崛竒王孫歸臥江南日見之為爾生顔色
乃知神駿世所憐仿彿明窗親貌得黃頭圉官頎且&KR1046;
絳袍烏帶高帽尖是日牽來赤墀下黃門辟易爭觀瞻
紅絲絡頭尾窣地玄雲滿身飛不起長鳴知是戀九重
豈但一日行千里君不見春風立仗何駉駉龍文照地
來房星何當中道為剪拂縱目平原春草青
趙仲穆臨李伯時鳳頭騘(元)柯九思
高帽黃䫇款塞胡殿前引貢盡龍駒仗移天步臨軒看畫
出韓生試馬圖
趙仲穆臨李伯時鳳頭騘(元)顧瑛
君王不愛碧銜霞獨愛真龍被紫花珍重王孫親貌得
錦巾袱送野人家
趙仲穆臨李伯時鳳頭騘(元)吳克恭
今代王孫紫花馬分明貌得鳳頭騘寄來適對老支遁
神駿固應清賞同
趙仲穆臨李伯時鳳頭騘俞瓛
華萼樓前漲曉塵龍駒新刷五花文銀鞍羅帕今寥落
嘶入沙場萬馬羣
趙仲穆臨李伯時鳳頭騘(元)楊忠
宛西來貢鳳頭騘神氣飄飄欲化龍牽入九天深處過
滿身雲影紫重重
王理之臨鳳頭騘(明)沈周
宋家王孫趙仲穆畫馬畫形神亦足東崑王郎搨其本
筆精殊覺驚人目紙間突兀擁南山俗工紛紛手當縮
此匹傳是鳳頭騘五花滿身雲簇簇請郎别圖唐舞馬
逆胡教舞不肯服逆胡教舞不肯服大勝汚臣食其禄
二青圖(金)趙秉文
大青天驥之雲仍小青八尺猶龍騰三十年來無汗馬
不將遺像鑄興陵
題錢舜舉青馬圖(元)丁復
青馬自是天騏驎奚官引出羈絡新垂頭緩行意態馴
綠髮不動空無塵聖人不肯事東巡千里一日志莫信
賴有吳興為寫真
錢舜舉青騘圖(元)張伯淳
翠鬛朱纓骨相殊貢來名種出單于唐韓宋李都休論
且看錢家進馬圖
題崔錄事女真騘馬圖(元)胡長孺
天恩洽騎十二閑短策不知行路難漠漠空川望不盡
電光掣過須臾間蹄高高屈汙溝出駿骨隱隱隆於山
窟泉沙草不得足勞多食薄心知慙十年甕牖間書瑟
展卷見圖真太息女真年少面如盤華屋平生隔風目
青騘肉破擁尻脽黃金校具襃緩拂三品芻豆空自多
行見火花繞銅歴
題徐復初參政騘馬圖(明)貝瓊
青騘萬里來安西五花滿身玉削蹄將軍大雪騎出塞
風鬃未洗龍城泥何人落筆通造化天上房星降中夜
朱衣老奚驚有神不獨開元數曹霸漠南漠北千帳空
將軍賜爵論邊功此馬豈與凡馬同解鞍落日從遠放
黃金臺高春草豐
題麝香騘馬圖(明)張適
霧鬛風鬃八尺驕身閒如染麝香毛明朝欲伐匈奴去
萬里龍沙豈足勞
題正面黃(元)楊維楨
鼎湖乘黃忽巳仙龍池霹靂飛青天玉臺萬里在足下
青絲挽住春風前嶷如長鶴靜不騫仗下肯受庸奴鞭
主恩一顧百金重不辭正面當君憐
次韻子瞻詠好頭赤圖(宋)黃庭堅
李侯畫骨不畫肉筆下馬生如破竹秦駒雖入天馬圖
猶恐真龍在空谷精神權竒汗溝赤自有赤烏能逐日
安得身為漢都護三十六城看歴歴(亦畫肉一作不畫肉天馬一作天仗)
(自有赤烏一作有頭赤烏)
題宣和所制赤駒圖(元)張天英
房星委地生神駒衆馬不得相儔匹千里風輕白玉蹄
平淵春浴丹砂質自從長養入天閑振鬛長陪乘輿出
未知赴敵見戈矛所慣承恩開警蹕嘶當落日近尊嚴
氣抹長林動蕭瑟不慙芻豆飽微軀尚覬朝家三品秩
宣和殿裏圖書暇親見圉人事爬櫛當時青海九萬餘
未有一匹當宸筆臨軒睥睨迥出羣落紙須臾歘奔逸
内侍傳宣賜近臣再拜奎光欲騰室秋深沙苑多蒺藜
夜半河南吹觱栗已詔民間置牧地如此龍媒敢輕失
題錢選臨曹將軍燕脂騘圖(二首元)王惲
涪翁醉草丹青引祕省珍藏獵騎圖老眼再觀知有數
喜從唐本玩臨摹
龍種中來見異姿春風舞影下瑶池馬中岳湛錢郎筆
寫盡坡仙七字詩
臙脂駿圖歌(元)趙孟頫
騏驎騕褭世常有伯樂不生淹棧豆歘見此圖神自王
權竒磊落龍為友隅目晶熒生紫光錦毛錯落蒙清霜
霜蹄䠞踏寒玉響霧鬛振動秋風涼朝浴扶桑騰浩蕩
莫秣崐崘超象罔雄姿似隘六合小盛氣欲籋浮雲上
嗅塵一歕驚肉飛奮迅不受人間鞿豈惟萬馬羞欲死
直與八駿爭先馳只今相者多舉肥歎息此圖誰復知
君不見王處沖半生隱德真成癡
題趙翰林畫桃花馬(元)陳基
當時沙苑最權竒贈與吳興學士騎身上桃花千萬朵
為渠圖寫墨淋漓
趙翰林桃花馬圖(元)熊夢祥
風翻細雨入天閑貌得權竒電影寒鳳閣春深人已遠
空餘精彩匹曹韓
題趙翰林桃花馬圖(元)鄭東
昔共將軍戰陣間髑髏濺血上斑斑昆明池上教人洗
選入天家十二閑
題趙子昂桃花馬(元)丁立
學士當年侍武王詔騎天馬入明光上林三月花如雨
吹落金鞍片片香
馬國瑞所題李龍眠畫赤黑二馬相戲卷子索詩
因題卷後(元)成廷珪
君不見項王烏騅如黑龍蹴踏萬里煙塵空五年乘之
勇無敵七十二戰收竒功又不見白門赤兔來向東神
物終屬雲長公百萬軍中刺名將疾如健鶻追秋風龍
眠居士新貌得毛色意態將無同沙場無人白日靜平
波淺草青茸茸雙蹄直立欲變化兩尾突起爭豪雄還
君此圖三歎息此馬忽亡難再得江南異事人未知又
見麒麟出東壁
題善道原韓幹黑馬圖(明)詹同
善家堂上書滿廚古今名畫頻卷舒我來一見韓幹筆
龍精自與凡馬殊玄鬛披披首渴烏紫瞳燄燄雙明珠
黑雲一片忽墮地房星半夜飛神都御溝流水柳千樹
圉人騎出拂春露黃金腰帶素花衣馬上回頭看飛絮
絲韁在手不敢縱追風恐過龍樓去君不見向來畫馬
只畫肉神逸之氣多不足幹遺真蹟世所稀使我見此
思天育善家兄弟一馬騘此馬真與麒麟同白璧玉斗
亦不換早晩持獻明光宫
題鐵色騘馬(元)張翥
神厓黑龍時出水游此何年得其子是何毛骨如積鐵
迥立長風獨竒偉霜蹄白鼻散五花倏見馬中真騄駬
美髥奚官能剪拂不遣雲鬟涴泥滓少施控勒即飛騰
唾尚不敢況敢捶馬生豈在粟一石不飽寧能見材美
朝燕晡越信汝良安得壯士同生死阿師一室巾錫外
時展此圖臨燕几三生似是支道林愛馬芳心同若此
平原豐草秋漠漠恍惚寒沙颯然起英雄有志在青雲
老眼因之空萬里
題背立驪(元)楊維楨
首昂渴烏胯山峙拂階一把銀絲委金羈脫兔勢無前
踣鐵盤攢忽如掎淺髖大脰方爭塗忍使驪龍老垂耳
倚風背立非背恩䭾錦秋高為君起
韓幹畫照夜白圖(四首)(元)王惲
開元天子燕遊多一骨承恩玉色瑳所養自來非所用
雨中蜀棧要青騾
纓紱騶衣一色紅玉華光照苑門空昭陵六駿秋風裏
辛苦文皇百戰功
沈香亭下牡丹芳宫漏穿花夜未央輦路傳呼停鳳燭
内家歸詫玉麟光
政捐金鑑九齡歸聲色糊塗醉不知天意種深天寶禍
故生尤物配妖姬
題子昂照夜白(元)戴表元
風前新解錦鞍韉雪色糢糊霧色寒此物人間無處著
千金祇得畫圖看
戲題明皇照夜白圖(元)丁鶴年
天上麒麟天下稀月中幾送八姨歸君王寓目應追悔
誤看乘鸞度羽衣
題竹間翁白馬圖(元)丁鶴年
誰識驊騮汗血中靜團晴雪動生風一從選入天閑内
不覺人間萬馬空
玉踠騮圖(元)吳師道
滿身霞彩尾蕭梢玉踠騰凌意氣驕牽向赤墀人駐目
只疑踏雪未曾消
玉豹圖(元)方回
龔侯之先楚兩龔遠孫挺挺有祖風五鼎食肉不挂意
萬卷讀書曾用功草字隸字各神妙古詩律詩俱豪雄
雖有一癖好畫馬不比人間凡畫工颯爽脩髥雪三尺
長安市上無人識等閒幅紙寫驊騮或者終身求不得
我未嘗求忽得之袖出玉花騘一匹開卷如聞嘶風聲
蹴踏青天砲霹靂曹伯昔遇唐明皇畫出此馬真龍驤
黃金拜賜南薰殿赫奕門戶生輝光昇平難保金易散
晩歲奔波逃戰場却得少陵詩一首名撐宇宙相悠長
龔侯不干萬乘主但欲追尋窮杜甫老筆一洗韓幹肉
天閑至寶落環堵詩非杜甫畫勝曹無乃心神漫勞苦
龔侯此筆游戲耳别有文章垂萬古
奉題子昂騮馬圖(元)楊維楨
西家驍騎驍如龍鼻端生火耳生風東家老段老且蹇
有如征南矍鑠翁西家公子誇遠服千里之行一日速
東家主人役老段不取驍騰取馴伏主人公子性各殊
愛驍愛段知何如若將䕫蚿較足下胡敢並轡爭齊驅
明朝西家蹄一蹷解鞍折臂中道歇道傍仰首鳴向天
䠥躠風塵愁跛鼈坐令公子心火然顧瞻老段行在前
嗚呼世步誰後先東家莫厭遲遲鞭
題騕褭圖(宋)秦觀
雙瞳夾鏡權協月尾鬛蕭森澤於髮鞍銜不施韁復脫
旁無馭者氣騰越地如砥平丘隴滅天寒日暮抱飢渴
驤首號鳴思一發超軼絶塵入恍惚東門金鑄久銷歇
曹霸丹青亦云沒賴有龍眠戲揮筆眼前時見千里骨
玉臺閶闔相因依嗟爾龍媒空自竒鸞旗日行三十里
焉用逐風追電為
騾綱圖(元)宋无
劍閣清塵犯屬車綱驘䭾得荔枝無却嫌畫史才情少
不作承平舞馬圖
御定歴代題畫詩類卷一百三
