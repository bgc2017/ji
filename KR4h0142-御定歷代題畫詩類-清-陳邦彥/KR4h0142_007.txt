欽定四庫全書
御定歷代題畫詩類卷七目錄
山水類
當塗趙炎少府粉圖山水歌(唐李白)
觀博平王志安少府山水粉圖(唐李白)
王晉卿所藏著色山(宋蘇軾二首)
書王定國所藏王晉卿畫著色山(宋蘇軾二首)
題王詵都尉設色山卷後(宋蘇轍)
與叔易奕不勝賦著色山水詩一篇(宋李綱)
題晉卿王暉寳繪(金密公璹)
題著色山圖(元虞集二首)
孫宰金碧山水(元虞集)
馮秀才伯學以丹青小景山水求題(元張翥)
題陳氏所藏著色山水圖(元貢奎)
題趙千里臨李思訓金碧山水(元陳基)
題栢仲節所藏錢舜舉金碧山水(元錢惟善)
題玉山中所藏趙千里畫金碧山水圖(元張天英)
畫金碧山水(明王恭)
題金碧山水(明于謙)
金碧山水圖(明曹介)
題金碧山水(明李孟濬)
題金碧仙山圖(元張渥)
仙山圖(元朱德潤)
題仙山圖(元郭翼)
題仙山圖(元郯韶)
題畫仙山(明王景彰)
郭忠恕仙峰春色圖(元黃公望四首)
郭忠恕仙峰春色圖(元吳鎮)
題高元德三山圖(明張以寧)
朝天宫觀方道士所畫三山圖(明袁凱三首)
方壺雲山爛漫圖(明蘇伯衡)
題畫山水(唐楊汝士)
水墨山石(唐方干)
題畫石山(唐徐鉉)
畫山(宋鄒浩三首)
觀畫山水(宋陸游)
題山水横看(宋范成大二首)
題畫小山(宋朱子)
題山水卷(元錢選四首)
題山水手卷(元吳澄)
題山水(元揭傒斯)
山間山水手卷(元歐陽玄)
山水(元吳鎮三首)
山水(元陳樵)
山水小幅(元吳師道)
題畫山水(元貢性之)
題山水景(元吳志淳二首)
題畫山水(元馬臻二首)
題畫山水(元張天英二首)
題畫山水(明劉基四首)
題畫山水(明張以寧二首)
題山水畫(明劉崧三首)
題山水小景(明劉崧)
題山水小幀(明張適)
題山水(明羅榮)
題山水(明范宗暉)
題山水(明方孝孺)
題山水小畫(明程本立)
題山水(明解縉)
題山水(明王達)
題山水小景(明李昌期)
山水小景(明薛瑄)
題山水(明趙迪四首)
題山水人物(明趙迪)
題山水(明商輅二首)
山水畫(明劉珝二首)
題山水(明丘濬)
畫山水(明李東陽)
題畫山水(明周用)
山水畫(明嚴嵩)
畫山水(明何景明)
寫山水(明陳鶴)
題山水小景(明陳煒)
題畫小幅山水(明李日華)
題寫山水小幀(明李日華)
題山水(明葛徵竒二首)
御定歷代題畫詩類卷七目錄
欽定四庫全書
御定歷代題畫詩類卷七
山水類
當塗趙炎少府粉圖山水歌(唐)李白
峨眉高出西極天羅浮直與南溟連名公繹思揮彩筆
驅山走海置眼前滿堂空翠如可埽赤城霞氣蒼梧煙
洞庭瀟湘意渺緜三江七澤情洄沿驚濤洶湧向何處
孤舟一去迷歸年征帆不動亦不旋飄如隨風落天邊
心搖目斷興難盡幾時可到三山巔西峰崢嶸噴流泉
横石蹙水波潺湲東厓合沓蔽輕霧深林雜樹空芊緜
此中冥昧失晝夜隠几寂聽無鳴蟬長松之下列羽客
對坐不語南昌僊南昌僊人趙夫子妙年歷落青雲士
訟庭無事羅衆賓杳然如在丹青裏五色粉圖安足珍
真仙可以全吾身若待功成拂衣去武陵桃花笑殺人
觀博平王志安少府山水粉圖(唐)李白
粉壁為空天丹青狀江海浮雲不知歸日見白鷗在博
平真人王志安沉吟至此願挂冠松溪石磴帶秋色愁
客思歸坐曉寒
王晉卿所藏著色山(二首)(宋)蘇軾
縹緲營丘水墨仙浮空出没有無間邇來一變風流盡
誰見將軍著色山
犖确何人似退之意行無路欲從誰宿雲解駮晨光漏
獨見山紅澗碧時
書王定國所藏王晉卿畫著色山(二首)
(宋)蘇軾
白髮四老人何曾在商顔煩君紙上影照我胸中山山
中亦何有木老土石頑正賴天日光澗谷紛斕斑我心
空無物斯文何足關君看古井水萬象自往還
君歸嶺北初逢雪我亦江南五見春寄語風流王武子
三人俱是識山人
題王詵都尉設色山卷後(宋)蘇轍
還君横卷空長歎問我何年便退休欲借巖阿著茅屋
還當溪口泊漁舟經心蜀道雲生足上馬胡天雪滿裘
萬里還朝徑歸去江湖浩蕩一輕鷗
與叔易奕不勝賦著色山水詩一篇
(宋)李綱
將軍思訓久為土龍眠道人亦已亡誰將丹青寫山水
入我宴坐虚明窗峰巒迴複吐雲氣林木窈窕籠煙光
丹楓半落天雨霜漁舟招搖靜鳴榔野橋巖寺遞隠見
浦花汀草何微茫江邊落日尚返照山頭正作金色黃
縈青繚白有餘態却笑水墨無文章畫工畫意不畫物
咫尺應須千里長具區約略貫苕霅赤岸髣髴通瀟湘
安得仙翁一葉艇使我超忽窮江鄉
題晉卿王暉寳繪(金)密公璹
顧陸張吳寳繪堂風花雪月保寧坊錦囊玉軸三千幅
翠袖金釵十二行數筆丹青參李范一時遷謫為蘇黃
太原珍翫名天下舊跡猶憑古印章
題著色山圖(元)虞集
巫山空翠溼人衣玉笛凌虚韻轉微宋玉多情今老矣
閒雲閒雨是邪非
題著色山圖(元)虞集
江樹重重江水深楚王宫殿在山陰白雲窈窕生春浦
翠黛嬋娟對晩岑宋玉少時多諷詠江淹老去倦登臨
扁舟却上巴陵去閒聽孤猿月下吟
孫宰金碧山水(元)虞集
昔代香山避暑宫中天積翠立芙蓉雲生金水三春柳
露滴銀牀五粒松飛瀑橋長通窈窕斷堤人倦立從容
舊時行處今看畫煙雨樓臺晩更濃
馮秀才伯學以丹青小景山水求題
(元)張翥
沙禽毛羽新來往采桑津野水碧於草桃花紅照人裴
回遠山莫窈窕江南春芳思不可極悠然懷釣綸
題陳氏所藏著色山水圖(元)貢奎
獨卧曉慵起夢中千萬山推窗煙雲滿一笑咫尺間嫋
嫋美人妝金碧粲笄鬟素波淨如鏡綠蘋點溪灣美哉
筆墨工貌此意度閒孤禽立圓沙漁舟遠來還我方厭
闤市坐對忘朝餐安得林下扉深居長掩關
題趙千里臨李思訓金碧山水(元)陳基
山上白雲朝暮生雜花流水總關情相思把筆題招隠
千尺長松獨鶴鳴
題栢仲節所藏錢舜舉金碧山水(元)錢惟善
浩蕩鷗波萬里春回頭車馬九衢塵往來共載乘魚客
揖讓相逢化鶴人苕霅溪山浮紫翠蓬萊宫殿涌金銀
桃花流水知何處猶有征夫遠問津
題玉山中所藏趙千里畫金碧山水圖
(元)張天英
天上白雲滿空谷樹下三間兩間屋玄晏先生不出門
自檢殘書手中讀醉翁斜帶紫綸巾過水呼童御黃犢
犢之背樂不可言王孫寫入冰綃幅君不見戎車滿戰
場秦王失其鹿笑殺當時園綺翁白頭去事隆準公
書金碧山水(明)王恭
羣峰絢金碧積水澄天鏡叢木生夏涼孤雲破朝暝波
深魚鳥同地遠衣冠勝意愜遂忘機神間庶遺境擾擾
塵坌中吾將弄煙艇
題金碧山水(明)于謙
溪山疎雨歇水木散清陰樵唱知何處白雲深更深
金碧山水圖(明)曹介
唐朝以來畫金碧小李將軍稱絶竒流傳所見恨不廣
真蹟往往人間稀此景何人之所作老眼挼挲看宛若
羣峰削翠撑晴霄一水流銀出丹壑初疑武陵溪桑麻
夾岸花枝低漁郎昔日訪竒處回首但見蒼煙迷又疑
天台山桃花流水非塵寰仙人劉阮采藥去虹橋一斷
難躋攀我生胡為在塵市一見青山心獨喜拂衣便欲
歸故鄉高卧溪堂看雲起觴我酒絃我琴高山流水誰
知音
題金碧山水(明)李孟濬
雨餘山色暖凝春人掩柴門卧夕曛江上圖書和月載
山中雞犬隔煙聞東風瑶草香初滿流水桃花路不分
此處仙源知不遠底須騎鶴訪茅君
題金碧仙山圖(元)張渥
丹崖翠壁五雲間此日蓬萊第一山笑指碧桃花發處
玉鸞曾載月中還
仙山圖(為趙彦昭賦)(元)朱德潤
崆峒之山戴斗極疊嶂横陳開碣石翠崖丹磴互低昂
複閣層欄轉空碧碧桃花落笙聲幽雙成吹玉彩風謳
跨鳳騰雲去無迹清猿啼斷層崖秋霞光隠映山長在
寰海茫茫隔煙靄舊遊仙侣漫招呼誤落人間幾千載
吳爭越戰何可數束書欲問桃源路畫圖空見避秦人
隔水漁郎不相顧
題仙山圖(元)郭翼
三峰鼇背起中央繡桷塗榱白壁堂秦觀東南搖海色
蓬壺曉夜發天光五芝煙裏游羣鳳巨勝華邊卧白羊
(原本闕二字)宴門雙玉鴈憑陵八極俯茫茫
題仙山圖(元)郯韶
華蓋諸峰積翠遥中天樓觀陟岧嶤白雲窈窕生晴谷
春渚微茫落莫潮歸鶴只棲玄圃樹幽人時過赤闌橋
相逢願接飛霞佩早晩飇車會見招
題畫仙山(明)王景彰
聞說蓬萊水已枯懶從海上拾珊瑚山前石爛雲生母
天際禽飛雪作姑三尺清冰雷煥劒一杯元氣長房壺
此中盡是瓊林侣何事年來不寄書
郭忠恕仙峰春色圖(四首)(元)黃公望
聞道仙家有玉樓翠厓丹壁繞芳洲尋春擬約商巖叟
一度花開十度遊
仙人原自愛蓬萊瑶草金芝次第開欸乃櫂歌青雀舫
逍遥響屧鳳皇臺
春泉㶁㶁流青玉晩岫層層障碧雲習靜仙居忘日月
不知誰是紫陽君
碌碌黃塵奔競塗何如畫裏轉生孤恕先原是蓬山客
一段深情世却無
郭忠恕仙峰春色圖(元)吳鎮
層軒繚繞綠雲堆坐挹空青落鳳臺一石負鼇三島去
九峰騎鶴衆仙來越南翡翠無時見洞口薔薇幾度開
春去春來花木好谿頭時聽棹歌迴
題高元德三山圖(明)張以寧
我别三神海上之羣仙海水清淺三千年狂吟醉倒不
歸去碧桃飄雪春風前使君此畫非人間令我把翫心
茫然六鼇贔屓戴坤軸鼎立其下根株連層峰俯視扶
桑日老樹遠入蒼梧煙崩崖鬼斧怒斸斷白虹噴霧飛
奔泉綠陰沙祭行人立漁舟天末來翩翩石橋蒼蘚滑
去馬似聽流水聲潺湲雲深路絶喬木古忽入小有仇
池天樓臺明滅翠遠近紅霧蓊鬱蛟龍纏我疑金銀宫
闕此景是中有陳摶猶醉眠欲呼白鶴跨之去平生未
了名山緣明當拂衣卧松石石室共讀青苔篇
朝天宫觀方道士所畫三山圖(三首)(明)袁凱
東流弱水不勝塵漢武樓臺空自陳欲借横江孤鶴去
須憑南嶽魏夫人
巨魚出没浪波腥東望三山路杳冥安得秦皇射蛟手
為操強弩下滄溟
方壺少小學為仙筆底三山豈偶然見說麻姑頭總白
不知何用得長年
方壺雲山爛漫圖(同胡士恭博士題)(明)蘇伯衡
我家海嶽之畫圖乃是小米手所摹丹崖翠壁走雲氣
北連恒碣南衡廬長風中來吹不斷疑有鬼物陰卷舒
石林倏開復冥漠雷雨欲至愁鼪鼯分張尚覺天地窄
慘淡直與造化俱斯人一去三百載流傳筆力到方壺
舊聞仙巖二十四雲窗霧牖仙者都錦溪朝朝玉氣合
瓊林夜夜丹光嘘方壺揮毫托真趣生紙染出纔尺餘
天高不見青鳥下樹老仍有玄猿呼上清羽士欣入手
珍重不減千明珠展觀使我長太息如此雲山何處無
武陵桃花春正開淮南桂樹秋不枯強顔笑傲金馬署
嗟我豈是東方徒乞歸何幸優詔許遠遊便以雲為車
蒼梧既酹虞帝墓會稽更探神禹書左攀東海若木枝
右折西華青芙蕖尋真徑度弱水去飛行安用卭杖扶
豈無清泠可洗耳亦有沆瀣堪充虚我自持杯酌阿母
誰能搔痒招麻姑鬢髮不受皓雪變日月任使跳九如
玄圃羅浮若邂逅擬出海嶽相歡娛
題畫山水(唐)楊汝士
太華峰前是故鄉路人遥指讀書堂如今老大騎官馬
羞向關西道姓楊
水墨山石(唐)方干
三世精能舉世無筆端狼籍見功夫添來勢逸陰崕黑
潑處痕輕灌木枯垂地寒雲吞大漠過江春雨入全吳
蘭堂坐久心彌惑不道山川是畫圖
題畫石山(唐)徐鉉
彼美巉巗石誰施黼藻功回巖明照地絶壁爛臨空錦
段鮮須濯羅屏展易窮不因秋蘚綠非假晚霞紅羽客
藏書洞樵人取箭風靈蹤理難問仙客去何通返駕歸
塵裏留情向此中迴瞻畫圖畔遥羨面山翁
畫山(三首)(宋)鄒浩
幾年密與畫山鄰今日歸航駐水濱天亦有心酬我願
斂雲收霧日光新
三峰闊展映天長大巧由來未易量我欲移歸殿前去
萬年千載對君王
埽成屏障幾千春洗雨吹風轉更明應是天工醉時筆
重重粉墨尚縱横
觀畫山水(宋)陸游
古北安西志未酬人間隨處送悠悠騎驢白帝城邊雨
挂席黃陵廟外秋大網截江魚可膾高樓臨路酒如油
老來無復當年快聊對丹青作卧遊
題山水横看(二首)(宋)范成大
生煙漠漠水漫漫老柳知秋渡口寒盡是西溪腸斷處
憑君將與故人看
霜入丹楓白葦林横煙山遠暮江深君看鴈落帆飛處
知我秋風故國心
題畫小山(宋)朱子
飛來小陂陀未雨已滂濞荒此定何人蘇公有遺記
題山水卷(四首)(元)錢選
目窮千里筆不到自是餘生坐太凡一日興來何可遏
開窗寫出碧巗巗
江南北苑出竒才千里溪山筆底回不管六朝興廢事
一樽且向畫圖開
煙雲出没有無間半在空虚半在山我亦閒中消日月
幽林深處聽潺湲
胸中得酒出孱顔木葉森森歲暮殘落墨不隨嵐氣暝
幾重山色幾重瀾
題山水手卷(元)吳澄
家在江南山水邨黃塵陌上兩眸昏偶然此景夢中見
歸路迢迢欲斷魂
題山水(元)揭傒斯
野艇來無數山橋度有三寒雲依古寺落木帶羸驂迴
首重重變幽尋處處堪平生雙眼力江北復江南
山間山水手卷(元)歐陽玄
十年京國看圖畫半幅雲煙亦惱儂今日身行屏障裏
却思移住最高峰
山水(三首)(元)吳鎮
聞有風輪持世界可無筆力走山川巒容盡作飛來勢
太室居然擲大千
古藤陰陰抱寒玉時向晴窗伴吾獨青青不改四時容
絶勝凌霄倚凡木
憶昔相逢武水頭行行送上木蘭舟遥憐落日蒸溪上
野色風聲幾許愁
山水(元)陳樵
青山如髻樹如麻茅屋青帘認酒家侵曉一番飛雨過
滿川流出碧桃花
山水小幅(元)吳師道
蒼嶂秋雲更白青林霜葉偏紅江南八月九月人在詩
中畫中
題畫山水(元)貢性之
山水東南勝遊遨歲月遷登高頻折屐載月屢移船鏡
水荷花裏秦雲嶺樹邊猿偷霜果下鹿借石牀眠野趣
閒誰適詩懷靜自便洞深通窈窕澗曲寫之玄采藥時
逢虎看棋或遇仙僧留題竹字鶴避煮茶煙捷徑惟增
媿移文只浪傳種桃春萬樹别有武陵天
題山水景(二首)(元)吳志淳
十年小隠在青山喜有東湖屋數間門外白雲常在眼
此身渾似釣舟閒
小舟何處問通津二月東湖柳色新老向天涯頻見畫
一枝曾折送行人
題畫山水(元)馬臻
連山轉迴谿衆木參差列上有不動雲練練積蒼雪寫
此清曠心浩蕩入寥泬所以冥栖士終身慕高潔
題畫山水(元)馬臻
卓犖老氣吹蒼寒太古屹然天地間恰似秋風萬里至
白雲飛動終南山
題畫山水(二首)(元)張天英
海嶽菴前萬頃雲高深顯晦屬誰分不因此老淋漓墨
那得溪山在練裙
畫史誰如此老顛能融筆墨寫山川青林白石江南路
何處堪畊二頃田
題畫山水(明)劉基
澹澹輕煙羃半林涓涓飛瀑瀉遥岑偶然坐石觀流水
不記還山路淺深
題山水小畫(明)劉基
谿上春始還微波動芳嶼樹暖欲生煙山明初過雨美
人期不來桂檝怨蘭杜佇立忽懷愁漁歌起洲渚
題山水小畫(二首)(明)劉基
鄂渚輕舟未發瀟湘倦客多愁可恨一江春水無情日
夜東流
碧草桃源路斷紫芝商嶺雲深高樹月明啼鴂一聲一
度傷心
題畫山水(二首)(明)張以寧
雲渺渺水依依人家春樹暗僧舍夕陽微扁舟一葉來
何處定有詩人放鶴歸
煙暝起雨疎來溪樹陰多合巗花濕更開安得身閒似
鷗鳥盡情飛去亦飛回
題山水畫(明)劉崧
小山削玉摶空青大山錯繡開帷屏劃然千丈崕壁立
下有流水當高亭亭中幽人顔色好城市何年迹如埽
長江日落澹浮雲極浦春回滿芳草深林窈窕仙路遥
谷口雪明雙板橋便攜綠玉上絶頂閒聽松風吹洞簫
題山水畫(明)劉崧
江上青山山外峰水邊亭榭記行蹤天垂瀑布青雲斷
日射滄波紫霧重松掩鶴巢翻薜荔柳欹漁艇並芙蓉
抱琴已歎歸來晩何事幽人獨不逢
題山水畫(明)劉崧
瀑布雙垂下屏風九疊張波光混彭蠡山勢似潯陽松
塢棲茅屋楓林帶石梁扁舟如可具吾意在滄浪
題山水小景(明)劉崧
倚石羣松秀横江五柳繁水侵陶令宅山掩謝公村浴
鷺依晴槳啼鶯近晚尊亂餘寧復此展卷一消魂
題山水小幀(明)張適
秋林雨過雲猶濕綠莎亭子小於笠漁郎欲來猶未來
隔隄驚起雙鸂鶒
題山水(明)羅榮
碧嶂秀重重岧嶤逼華嵩雨淙孤壑應雲壁小蹊通呼
酒三邨社藏書一畝宫山深人不見花鳥領春風
題山水(明)范宗暉
初日照雲林寒泉落風磴緬懷塵外蹤悠然動秋興
題山水(明)方孝孺
離家今幾載衣袂染京塵不敢看圖畫青山恐笑人
題山水小畫(明)程本立
太湖三萬六千頃七十二峰湖上山草閣酒醒風雨過
棹歌聲在水雲間
題山水(明)解縉
溪山有逸趣蒼崕凌紫煙遠峰落天半中有飛來泉蒼
茫樓觀出林杪丘園四顧居人少夕陽往往見漁樵古
樹陰陰亂啼鳥望中峰高雲錦張如此溪山猶故鄉玄
潭觀裏三峰出白鷺洲邊二水長碧梧翠竹連江岸菊
潭秋嶼花爭亂好景偏宜白日遊年華每被青春換寄
語溪山如有情氤氲佳氣常鍾靈山中美酒置千斛待
我歸來尋舊盟
題山水(明)王達
一曲清琴酒一巵煙蘿贏得任棲遲千峰黛色嵐消後
十里菱花子結時水氣入樓人不覺秋聲到樹鶴先知
世無謝朓誰同語對畫空成萬古思
題山水小景(明)李昌期
野外少人躅值此佳日遲偶與二三友游觀賦新詩青
松藹繁蔭碧草含華滋逍遥恣言笑童穉亦娛嬉濟濟
炫春服悠悠詠清沂兹歡恐難再興盡以為期
山水小景(明)薛瑄
湖水茫茫浪拍天春風湖上有人煙小樓半在花林内
簾捲青山看釣船
題山水(四首)(明)趙迪
幾家茅屋水邊邨花落春潮夕到門溪上數峰青似染
居人說是武陵源
江上千峰紫翠浮松門苔逕映清流茅堂雨絶湘簾暝
卧聽空山一夜秋
九疑如黛暮雲間帝子何年去不還唯有秋猿聽不盡
蕭蕭寒雨萬重山
流水人家洞裏幽清猿古木思悠悠别家幾度藤蘿月
閒却瑶琴石上秋
題山水人物(明)趙迪
德星堂倚碧山隈喬木縈紆曲澗迴蘿逕亂侵紅葉滿
松扉不掩白雲來深秋庭發黃金桂積雨階生碧玉苔
千嶂停雲修竹暝孤琴候月綺窗開夜涼醉倚巗前瀑
香暗唫餘雪後梅谷口幽期時悵望輞川佳興偶徘徊
溪聲夢入寒猿斷鳥影愁將夕磬催佳句多情追沈謝
閒居有賦勝鄒枚珠林落景明窗戶翠壁飛花入酒杯
泉石趣幽依枕席芝蘭香靄近樽罍鳥聲閒對雲間榻
林影青浮江上臺即此端居人境外更須何處問蓬萊
題山水(二首)(明)商輅
别墅樓臺俯碧灣柳陰深處隔塵寰主人無限登臨趣
都在煙雲出没間
綠柳成陰化日舒扁舟出水勝安車高人罷釣沉思處
志在經綸不在魚
山水畫(明)劉珝
江上好山開畫屏山上古木參空青飛流直下幾千尺
征鴻南去秋冥冥津口誰人遠呼渡桂楫搖搖那肯顧
飄然謝却名利場海闊天高何所慕君不見輪蹄衮衮
紅塵中五侯七貴徒稱雄何如此客滄江上一曲高歌
山水風
山水畫(明)劉珝
層巒疊嶂高嶙峋青溪碧澗波粼粼堂亭寺觀不知數
市㕓隔斷無纖塵迢迢有客泛孤舫一章凌空放雙漿
儼如仙子御風行煙霞中間互相訪依稀疑是終南山
坐者揖者咸衣冠採藥每將巾舄濕共談那解天壤寬
是誰好事留斯跡安得其間一棲息瞻彼春空一片雲
為霖有意人難識
題山水(明)丘濬
山色空濛樹色深人家住傍碧溪潯半江月照天在水
五月風來秋滿林遯世獨輸高士隠披圖因見昔賢心
人間何處有此景我欲因之寄越吟
畫山水(明)李東陽
山家住在雲深處眼見雲來復雲去朝隨爽氣入空山
夕變浮嵐挂高樹蒙茸艸色迷東西石路﨑嶇高復低
槿花成籬竹為障中有幽人屹相向芒鞵鐵杖烏角巾
白頭雙鬢何繽紛來時似帶林霏濕坐久不知山日曛
門前落葉多仍埽故人相期苦不早杳靄疑無遠寺鐘
吚啞忽有中流櫂危橋雨過苔應滑後圃花殘人未老
若邪雲門未可登天姥匡廬夢空到乾坤浩蕩真無極
詩話一燈青未了絶勝王郎興盡時扁舟載雪山陰道
題畫山水(明)周用
江頭羣樹綠參差老子乘舟似有期於今莫向山陰去
赤汗黃塵不及時
山水畫(明)嚴嵩
長松拂雲生晝寒沙上草閣俯江湍幽人竟日少塵事
白鳥青天倒倚闌
畫山水(明)何景明
蜀溪搗紙明如練并州剪刀碧雲斷抽毫作繪誰所為
華堂粉壁光凌亂枳花竹葉春江曲江頭無人水空綠
迤逶石逕林中出草碧沙明淨江日欲覓秦人武陵下
不見溪邊種桃者高樓窈窕鎖煙霧只疑行盡瀟湘路
瀟湘却憶舊時遊紙上煙波生暮愁
寫山水(明)陳鶴
夜來風雨惡落葉打柴關曉起敞溪閣亂雲猶在山
題山水小景(明)陳煒
江冷水溶溶羣山紫翠重村孤茅屋小樹隠白雲濃野
渡横歸棹深林起梵鐘天涯塵跡久何處覓仙蹤
題畫小幅山水(明)李日華
晃目江沙細煙翠伴吟崖柳醉霜紅秋來活計無多子
健脚閒身硬節笻
題寫山水小幀(明)李日華
自愛南坡筍蕨鮮一春仍貯賣花錢琴翁酒伴如相問
只在疎林秀石邊
題山水(明)葛徵竒
深院無人自埽花隔鄰啼鳥亦山家閒磨墨汁供生事
竹裏敲枰日未斜
題山水(明)葛徵竒
學得倪迂畫裏禪松風謖謖自蕭然與君對坐看雲起
一日能消幾百年
御定歷代題畫詩類卷七
