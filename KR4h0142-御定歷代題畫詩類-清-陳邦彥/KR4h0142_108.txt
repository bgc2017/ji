欽定四庫全書
御定歴代題畫詩類卷一百八目錄
鱗介類
題張道隠太山祠畫龍(唐蔣貽恭)
題畫龍(宋樓鑰)
毘陵天慶寺觀畫龍(宋戴復古)
畫龍(宋劉叔贛)
段志堅畫龍(元元好問)
題家龍溪畫龍(元李祁)
題陳所翁畫龍(元李祁)
題金汝霖畫龍(元李祁)
畫龍歌(元小雲石海涯)
題所翁畫龍(元張渥)
陳所翁子雷巖畫龍(元劉詵)
題劉彦達龍幛(明解縉)
畫龍歌(明周是修)
題張秋蟾畫龍(明袁忠徹)
畫龍(明丘濬)
題畫龍(明劉溥)
題龍(明林景清)
題龍(明周述)
題王宰所藏墨龍(元柳貫)
題陳所翁墨龍(元薩都拉)
墨龍(元張雨)
謝徽上人見惠二龍障子以短歌酬之(唐齊巳)
上清盧道士所藏雙龍圖(元成廷珪)
雙龍圖(元張憲)
題雲龍(元袁桷)
題雲龍(明杜嗣昌)
題蒼龍戲海圖(元陳泰)
郭恕先升龍圖(元鄧文原二首)
題太玄天師畫升龍圖(元柳貫)
題廣微天師昇龍圖(元錢惟善)
題曜海朝天龍圖(元歐陽玄)
僧傳古踴霧出波龍圖歌(元柳貫)
雲龍教子圖(元卞恩義)
老龍引子歸潮圖(明曾烜)
題羣龍圖(明劉基)
六龍圖(明丘濬)
題九龍圖(元郯韶)
題陳所翁九龍戲珠圖(元張翥)
榮碧潭全身龍(元歐陽玄)
所性姪藏所翁金身戲珠龍(元歐陽玄)
玉龍圖(元虞集)
題陳所翁畫墨色卧龍(元馬臻二首)
臥龍圖(元許有壬)
豢龍圖(宋魏了翁)
贈玉龍曾道士畫龍頭(元僧圓至)
擬題素菴龍頭(明葉盛)
題鳥王啖龍圖(明王世貞)
題春雷出蟄圖(明王世貞)
題毛維勤所藏禹門三躍圖(明顧清)
御定歴代題畫詩類卷一百八目錄
欽定四庫全書
御定歴代題畫詩類卷一百八
鱗介類
題張道隠太山祠畫龍(唐)蔣貽恭
世人空解競丹青惟子通玄得墨靈應有鬼神看下筆
豈無風雨助成形威疑噴浪歸滄海勢欲拏雲上杳冥
靜閉綠堂深夜後曉來簾幕似聞腥
題畫龍(宋)樓鑰
老龍臥海沙覺來未欠伸珠光發海底闖然自有神畫
龍不畫全必雜煙雨雲此龍未嘗動具見爪與鱗一龍
望見之爭心生怒嗔奮迅勇欲前便爾雲滿身不知出
誰筆定非塵中人若非親見之何由寫其真雲濤方洶
湧恍若渺無津為霖會有時正爾良苦心乃知青雲高
不如寂寞濱深虞或飛去什襲聊自珍
毘陵天慶寺觀畫龍(自題姑蘇羽士李懷仁醉筆詩呈王君保寺丞使君)
(宋)戴復古
姑蘇道士天酒星醉筆寫出雙龍形墨蹟縱横奪造化
蜿蜒滿壁令人驚一龍翻身出雲表口吞八極滄溟小
手弄寶珠珠欲飛握入掌中拳五爪一龍(闕一字)山山為
開頭角與石爭崔嵬波濤怒起接雲氣不向九霄行雨
來萬物焦枯天作早兩雄壁隠寧非懶真龍不用只畫
圖猛拍欄干寄三歎
畫龍(宋)劉叔贛
南人謁雨爭圖龍畫師放筆為老雄烟雲滿壁奪晝色
雷電應手生狂風觀者皆驚爪牙動攫拏意似翻長空
吾疑奮迅出戶牖何事經時留此中共言葉公初好畫
當時亦有神龍下天意為霖非爾能世俗慕真聊事假
段志堅畫龍(為劉鄧州賦)(元)元好問
豬龍可豢亦可屠世人畫蛇復畫魚天飛忽入阿堅筆
始覺衆史欺庸愚腥風萬里來白浪横江湖一麾走海
若再顧失天吳浩蕩明河翻尾鬛慘不濡只愁紙上出
雷火摶控大千如此珠天生神物與化俱滅沒變見何
所無逆鱗自古不受觸乃今縮頭隨卷舒怪得堂堂髥
御史平生長有雨隨車
題家龍溪畫龍(元)李祁
龍溪溪上見蒼龍勢在飛騰變化中沛作甘霖能濟旱
九州四海樂年豐
題陳所翁畫龍(元)李祁
千年老龍伏巖阻懶向天台作霖雨忽逢健筆一寫之
鬛角鱗髥盡蒼古溪風肅肅山雨寒驕螭騰挐穉蛟舞
願君長留此畫江海間更使千年作龍祖
題金汝霖龍(元)李祁
大海波濤起高堂雲霧興九州望霖雨須汝一飛騰
畫龍歌(元)小雲石海涯
老墨糊天霹靂死手擘明珠換眸子一潛淵澤久不躍
泥活風鬚色深紫虬髥老子家燕城怒吹九龍無餘燈
手提百尺陰山冰連雲塗作蒼龍形槎牙爪角隨風生
逆鱗射月干戈聲人間仰視翫且聽參辰散落天人驚
瀟湘浮黛蛾眉輕太行不讓蓬萊青烈風倒雪銀河傾
珊瑚盞闊堪不平吸來噴出東風迎春色萬國生龍庭
七年旱絶堯生靈九年澇漲舜不耕爾來化作為霖福
為吾大元山海足
題所翁畫龍(元)張渥
我聞真龍神變化呼吸風雲齊上下胡為却向九淵潛
頷下驪珠光不夜一朝帝敕鞭雷霆祕怪恍惚無逃形
蜿蜒千丈露頭角顛倒山嶽翻滄溟乾坤澒洞日為黑
元氣淋漓收不得願將點滴試天瓢草木晴光甦下國
龍兮龍兮汝為龍攀之不見追無蹤何當飛空附其尾
手按鴻濛究元始
陳所翁子雷巖畫龍(元)劉詵
所翁畫龍妙天下墨水千江醉傾瀉天地變色草木寒
霆電交作晝為夜陰風蕭蕭出空庭天落黃金壁間挂
前身是龍身不知龍來與語相娛嬉歲饑乖龍不肯起
畫龍夜出行雨歸不知雨到幾千里但見綃素濡淋漓
所翁丹成駕龍去雷巖傳家有竒趣蜿蜒半幅浩欲動
鱗鬛槎牙攫雲霧軒窗怒濤聲洶歘篋笥夜光亞春吐
嗟哉雷巖今亦仙此龍神妙不再覩誰能久藏繫金柅
雷公繞柱窺囊楮只今春風急雨日夜多便恐一日飛
去驤天河
題劉彦達龍幛(明)解縉
道人飛入水晶宫手挽天河畫玉龍一夜風雷繞南國
海門桃浪漲春虹
畫龍歌(明)周是修
雲如車輪風如馬雷鼓砰訇電旗撦其中踊躍何爾為
無乃蜿蜒作霖者古來善畫此者誰葉翁所翁稱最竒
筆端揮灑絶相似亦有風雲雷電隨大梁徐公生卓犖
自少以來深好學揮毫灑墨運天機鬼泣神愁日光薄
斯須縞素騰真龍莽蒼直奪造化工恍如列缺引霹靂
歘若巽二驅豐隆枯木槎牙頭角露鱗拂雪花駭成怒
劃然威掣海門聞勁望層空欲飛去我時見畫心膽豪
拔劎起舞翻絨袍波濤萬頃東溟闊瘴煙千丈南衡高
嗟哉徐公天相爾後恐無繼前無比酒酣神氣益灑然
白日風雲窗戶起為君一作畫龍歌雷風激烈雲嵯峨
魚鰕混處不可久龍兮龍兮奈爾何
題張秋蟾畫龍(明)袁忠徹
張公畫龍人不識筆法遠自僧繇得挂向高堂神鬼驚
恍忽電光飛霹靂想當渤澥開筆力元氣霖䨙浸無極
吐吞霧雨川澤昏摩蕩雲雷太隂黑江翻石轉窈莫測
雪濤卷空銅柱仄洞庭扶桑非爾誰顛倒滄溟為窟宅
乃知兹圖只數尺坐令萬里起古色何當置我君山湖
上之高峰聽此老翁吹鐵笛
畫龍(明)丘濬
黑風吹白雨海立水翻波老龍空作勢不救旱田禾
題畫龍(明)劉溥
古來畫龍稱葉公後來又說陳所翁嗚呼二人不可見
神妙誰復追其蹤此圖知是何人作一見令人即驚愕
勢翻滄海起風雷身湧長空奮頭角雙晴潑電鱗鬛分
左盤右蹴挐飛雲軒然天地動光彩此時不顧魚鰕羣
滿堂慘淡凝烟霧相對咨嗟毛髮豎田疇歲旱望甘霖
破壁須看上天去
題龍(明)林景清
春雷一夜天池震七澤濛濛煙雨暝數聲驚起臥潭龍
怒捲銀濤飛萬仞黑雲影裏露竒形鱗甲錯落光縱横
鬚鬐奮張聳頭角炯炯射海雙瞳明伊誰老手妙無敵
奪得天機歸筆力所翁之後豈無傳只恐驚愁山鬼泣
龍兮龍兮真有神須臾變化隨屈伸何當吸盡滄海水
徧澤枯槁皆回春
題龍(明)周述
虬龍靈變不可測蜿蜒歲久蟠滄溟碧波怒捲若山立
朱橋似欲凌空行是誰寫此得真趣白晝高堂起煙霧
慎莫雙眸更點睛只恐乘雲天上去
題王宰所藏墨龍(元)柳貫
飛廉為御豐隆車憑陵九淵傾尾閭誰與發墨啓玄奥
神光躡斗旋其樞湖邊竹屋清夜徂防有沒人來摘珠
題陳所翁畫龍(元)薩都拉
畫龍天下稱所翁禿筆光射驪珠宫長廊白日走雲氣
大厦六月生寒風興來一飲酒一石手提玄兔槌霹靂
漲天煙霧晴不收頭角崢嶸出牆壁全形具體得者稀
今日海邊親見之滿堂光焰動鱗甲倒披海水空中飛
凌風直上九天去天下蒼生望霖雨太平天子居九重
黍稷穰穰千萬古
墨龍(元)張雨
高昌世子寫墨龍此龍乃出開元東井中東井水與天
河通龍下取水遺其蹤道人識墨(闕一字)帝子逃入世子
之筆鋒井頭夜半飛霹靂元氣淋漓雪色碧一鎖銀牀
五百年纔點目睛生羽翼
謝徽上人見惠二龍障子以短歌酬之
(唐)齊巳
我見蘇州崑山佛殿中金城柱上有二龍老僧相傳道
是僧繇手尋常入海共龍鬭又聞蜀國玉局觀有孫遇
跡盤屈身長八十尺遊人爭看不敢近頭覻寒泉萬丈
碧近有五羊徽上人閒工小筆得意新畫龍不誇頭角
及鬚鱗只求筋骨與精神徽上人真藝者惠我雙龍不
言價等閒不敢將懸挂恐似葉公好假龍及見真龍却
驚怕
上清盧道士所藏雙龍圖(元)成廷珪
仙潭烟霧曉冥冥仿彿飛空劍氣腥巖穴幾年當蜕骨
畫圖今日露真形天瓢水淺陰猶伏寶藏雲深夜不扃
好就盧敖聽驅使八方行雨鼓風霆
雙龍圖(元)張憲
雲谷道人手持一片東溪纑雲林散人為作雙龍出入
清潮圖硯池濃磨五斗墨手塗脚蹋頃刻雲糢糊既不
為爬山引九子亦不作掣電吞雙珠但見一龍盤空偃
蹇飛下尾閭穴一龍攪海奮迅直上青天衢雄者筋脈
緊雌者腹肚麤雙衡交挺白玉柱兩角對樹青銅株宛
宛脩尾卷蹴浪花白聶聶鉅甲挾拍相風烏性馴肯入
孔甲駕氣惡欲踢豐隆車張吻啖阿香舞爪挐天吳轟
霆時或取旱魃飛雨自足蘇焦枯寸池尺沼雖云不能
一日處十年未用猶可高臥南陽廬雲谷子七寶鉢盂
深袖手雲林子光環金錫且載酒吾將倒三江傾五湖
洗餘百戰玄黃血盡率凡鱗朝帝都
題雲龍(元)袁桷
玉淵發靈籟摩盪超九天調鉛靜召之帖首在我前
題雲龍(明)杜嗣昌
夭矯騰空勢欲盤墨雲漲壁晝漫漫生平學得屠龍技
把劍偏從畫裏看
題蒼龍戲海圖(元)陳泰
天孫織雲春錦紅玉梭悞落乘剛風一夕變化雲冥濛
海水起立為珠宫坐令年年機杼空誰與黼黻上帝躬
求梭不得愁鬼工安知入君懷袖中
郭恕先升龍圖(二首)(元)鄧文原
海上參差十二樓閬風玄圃綵雲浮神仙尚厭人間世
故作乘龍汗漫遊
建章宫闕漏沈沈翠輦春遊接上林未識嫦娥天上樂
廣寒丹樹五雲深
題太玄天師畫升龍圖(元)柳貫
博大真人衡氣機硯池傾倒墨龍飛風風雨雨成功後
却蜕升形上衮衣
題廣微天師昇龍圖(元)錢惟善
嘘氣乘雲薄太清墨卿靈怪硯池腥波濤光彩失雙劍
風雨晦冥驅六丁朱火騰空照碧落翠鱗垂水捲滄溟
真人上挾飛仙去安得攀髯過洞庭
題曜海朝天龍圖(元)歐陽玄
玄雲霮䨴海波立神龍挺水趨天潢畫師題筆睨八極
意與元氣爭毫芒玉京仙聖驂翺翔雜騎麒麟與鳳凰
龍拖雲氣歸洞府海日杲呆天中央
僧傳古踴霧出波龍圖歌(元)柳貫
葉公好龍致真龍精氣所感無不通僧中劉累有傳古
夜夢捷入驪龍宫陽暉焰焰陰魂動左右給侍皆魚蟲
探珠不得逢彼怒轟然鼓鬛興雷風潛窺竊識領其妙
寫之萬楮將無同目睛數月纔一點波浪只尺如層空
乘雲執鏡麾電母跨海獻寶招河宗劉嘗善豢古善畫
得意忘象象乃工為龍為畫了不識有頃噀水投長虹
龍乎龍乎德正中超忽變化天為功絳宫帝子秉節從
九淵喚起赤鯉公永奠鼇極開鴻濛
雲龍教子圖(元)卞恩義
龍公頭角何嶄然教子挐雲飛上天語之慎勿習癡懶
旱水盤盤井底眠
老龍引子歸潮圖(明)曾烜
海門秋氣横江來怒濤殷地如奔雷蒼龍教子習潮勢
排風噴雪煙雲開憶昔深潭事沖舉直上穹霄輕一羽
曾嘘數滴翻瓢漿散作九州三日雨只今回顧忍潜蹤
引子不敢施神通却愁幼小易飄忽一瞬萬里天無工
我聞靈物多竒異潛飛大小皆隨意畫師恐是張僧繇
寫向生綃若真致龍今育子猶世人古來有欲皆可馴
何當重起豢龍氏愛養留作商巖臣
題羣龍圖(明)劉基
世間萬類皆可覩茫昧獨有鬼與龍此圖畫龍二十四
狀貌詭譎各不同得非物産有異種或曰神變無常蹤
一龍揵尾欲上水足爪猶在奫沄中一龍出穴飲澗底
頭上飛瀑瀉白虹前有一龍已在雲顧視厥子揚雙瞳
浪波魚鱗沓谾豅日車坱圠天無風中庭兩龍忽相逢
須眉葩髿如老翁便欲角觝爭雌雄西望積石接崆峒
白龍擘石窺流潨河伯遠遁虚其宫屈蟠睡者何龍鍾
老物用亢時當終峽外六龍獰以兇矜牙舞爪起戰攻
齩鱗嚼甲含劍鋒陷胷折尾波血紅之死弗悟人誰恫
一龍引吭將欲從迴環睢盱未敢通最後一龍藏於埪
睥睨勝敗非愚种無乃有意收全功雲中弄珠勞爾躬
不如臥沙之從容龍子學飛力未充母在下視心憧憧
何物一角額準隆觩然出洞若蛇蟲有龍接之自巃嵸
恐是鞏穴王鮪公皮骨始脱形猶蒙兩龍歸來倦不翀
癡龍攀石身巳癃蚴虯偃蹇歘騰衝蜿蟺攫躍鬐髮茸
呿呀奔拏曲如弓百態並作何紛龐是耶非耶孰能窮
畫師昔有僧繇工能令真龍下虚空安得伶倫截竹筒
吹之呼龍出石谼使我一見豁昏瞢
六龍圖(明)丘濬
顥蒼生萬類行天莫如龍純秉至陽精卓為鬼物雄大
小靡定形去住無常蹤一之已難見況乃六者交騰衝
一龍昂首揚其鬐奮起直上拏虚空一龍揵尾出奫沄
迴身轉脊如宛虹其餘兩兩峙相向戲弄明月雲濤中
矜牙露其爪氣勢何獰兇是時元氣濕濛濛河海起立
地天通鬼神盡泣真宰怒呵叱屏翳驅豐隆嗚呼神物
變化不可窮胡為羣聚如昆蟲無乃畫工巧為此潛以
翰墨偷天功君不見古來好者有葉公眞龍聞之降其
宫又不見近來畫者有洞微真龍現相來相從君從何
處得此本仿彿似是(原本闕三字)精誠感通理或有慎勿輕
易為點曈會須一夜(原本闕二字)去轟雷鼓驚天風流下土
霑耕農
題九龍圖(元)郯韶
九龍起幽壑百谷走春雷峽坼蒼厓斷天傾白浪迴朝
行神禹穴莫過楚王臺應有天瓢手為霖遍九垓
題陳所翁九龍戲珠圖(元)張翥
兩龍頡頏出重淵白日移海空中懸一龍回矯一倒起
側磔胡髥怒歕水大珠炎炎如彈丸爪底雲頭爭控摶
一龍仰首逆鱗露兩龍旁睨蒼崖蟠怪風狂電浩呼洶
天吳崪立八山動一龍後出尤崛竒半尾戲繞蜿蜒兒
兒生未角已神猛一顧却走千蛟螭陳翁硯池藏霹靂
往往醉時翻水滴便覺天瓢入手來雨氣糢糊渾是墨
我嘗見畫多巨幅簸蕩驚濤駭人目何如此筆窮變化
三尺微綃形勢足是翁前身定龍精故能吸歘奔精靈
卷圖還君慎封鎖但恐破壁飛空寘
榮碧潭全身龍(元)歐陽玄
巨壑深溪萬水潨四時濃黛浸千峰天衢邂逅全身露
還信碧潭盤老龍
所性姪藏所翁金身戲珠龍(元)歐陽玄
萬戶千門夜半雷明朝日出五雲堆老龍引領春消息
翫弄明珠未肯來
玉龍圖(元)虞集
貝闕澄澄海月生水晶簾影接空明鮫綃翦得霓裳就
却擁冰髥上太清
題陳所翁畫墨色臥龍(二首)(元)馬臻
集霧流雲意匠勞天風鱗甲動霜毫莫教流落人間世
怕有當年葉子高
曾出泰山飲渭川怒風翻浪自高眠如今四海均霖雨
不用拏雲上九天
臥龍圖(元)許有壬
能辨人間大有年九淵誰遣抱珠眠等閒莫似隆中起
雨得西南蕞爾天
豢龍圖(宋)魏了翁
乾坤包萬有納納百囊罟人位乎兩間利與害為禦一
氣貫四時五風甘十雨神龍以為畜擾御不予侮河有
背負圖庭無漦流女義理之不明人情自疑沮範圍吾
職分往往若違拒同室操戈鋋一身隔肺腑帝王豢龍
意棄置那復取四靈非不靈有不得其所生息之相吹
古今類如許古人體天意萬物我其主蟲莫知於龍拊
循如士伍今何故無人亦足驗胷府聲和鳳來儀心平
轡如組矧伊人中瑞治亂係嘿語欲入而閉門誰出不
由戶兹事關人心作詩附農圃
贈玉龍曾道士畫龍頭(元)僧圓至
乖龍逃雨走急落西山陬縮入畫仙筆雷公不能搜畫
仙有墨池尺水涵十洲俗龍作玄骨騎入塵寰遊我求
寫龍真畫仙許我不形全恐飛去為君且畫頭
擬題素菴龍頭(明)葉盛
殿前同日奉絲綸屈指今過二十春一管宣毫還好在
龍頭不畫畫麒麟
題鳥王啖龍圖(明)王世貞
黑風吹海海水立琉璃宫中老龍泣此時鼓翼天關摧
左足下蹴龍宫開海人明珠若明月願贖龍軀了無荅
鼉參黿史祈以身天廚朝餔不爾珍老拳頓顙隆準坼
雙角拉枯血中擘敗鱗飛空空欲赤餘噫尚足呼風霆
擲火波底流金鈴宛轉骨盡神不靈我聞閻浮提三千
六百海一龍一餐八萬載須彌山傾劫福竭鳥王與龍
竟誰在君不見龍兒一夢何其聰可憐宫中羣小龍金
翅乃是宣城公
題春雷出蟄圖(明)王世貞
一夜春雷發羣蟄自相語神龍豈不勞人間要霖雨
題毛維勤所藏禹門三躍圖(明)顧清
一夕風雷動九重春江回首萬鰅鱅雲泥只尺從人辨
諸葛南陽本是龍
御定歴代題畫詩類卷一百八
