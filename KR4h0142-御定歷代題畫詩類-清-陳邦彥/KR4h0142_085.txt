欽定四庫全書
御定歷代題畫詩類卷八十五目錄
花卉類
仁老寄墨梅(宋鄒浩七首)
和張矩臣水墨梅(宋陳與義五首)
次韻何文縝題顔持約畫水墨梅花(宋陳與義二)
(首)
題徐參議墨梅畫軸(宋王炎)
題隆上人墨梅花(宋孫覿)
題剡溪瑩上人梅花小軸(宋陸游)
題趙晞遠墨梅(宋樓鑰)
三峰康道人墨梅(宋朱松三首)
妙高梅花(宋張栻)
光上人送墨梅來求詩還鄉(宋張栻)
題劉文簡所藏墨梅卷(宋劉宰)
祕書張監墨梅圖(金李澥)
宋漢臣墨梅(元劉秉忠)
題趙雲趣梅圖(元程鉅夫)
墨梅寄因上人(元宋无二首)
戲題僧惟堯墨梅(元趙孟頫)
題詹圃老梅圖(元虞集)
題王南谷大夫自作墨梅(元黃溍)
鎦山立梅圖(元歐陽玄)
所貴姪梅(元歐陽玄)
題朱生質夫所藏梅花圖(元貢師泰)
寄東山寺長老宅區中索畫梅(元張昱)
題吳照磨墨梅(元納延)
題墨梅(元納延)
題汪伯高梅(元丁復)
題吉學士墨梅(元杜本)
贈雲峰上人墨梅圖(元王冕)
題張鍊師所藏畫梅(元陳基)
徐仲晦作書惠水墨梅圖(元周權)
潘易齋寫水墨梅(元周權)
恢上人墨梅元華(幼武)
題族兄馬子英進士梅花(元丁鶴年)
題梅花卷元(張天英)
梅花圖(明汪廣洋)
題道上人墨梅(明高啓)
到山西題畫梅(明楊基)
題墨梅(明王褒)
題陸二闔墨梅(明管訥)
題李璋梅花(明鄭真)
題已上人墨梅(明鄭洪)
墨梅(明高遜志)
題邢克寬太守梅花(明岳正)
題顧御史所藏梅花圖(明倪敬)
梅花小幅(明姚綸)
題陸廉伯庶子所藏墨梅(明程敏政)
題屈都諫引之墨梅(明傅珪)
題焦中書梅卷(明林瀚)
胡冬官梅花圖(明邵珪)
題趙行恕參議所寄沈徵士墨梅(明吳寬)
為寧縣令蕭光甫題墨梅(明吳寬)
為陳明之題墨梅(明吳寬)
為顧良弼題墨梅(明吳寬)
曾仲仁墨梅(明周用)
古峰畫梅歌(明何景明)
題林自怡墨梅(明羅泰)
題鄭時暉繡衣畫梅(明蕭顯)
題徐嘉興扇畫梅(明謝廷選)
題余千兵梅花圖(明林景清)
梅花圖(明吳宣)
梅花春意圖(明廖道南)
梅花卷(明廖道南)
題畫梅(明王世貞)
題談思重寫梅花(明王世貞)
雙梅歌(明王世貞)
題梅卷(明王世貞二首)
雪湖老人墨梅(明焦竑)
御定歴代題畫詩類卷八十五目錄
欽定四庫全書
御定歴代題畫詩類卷八十五
花卉類
仁老寄墨梅(七首)(宋)鄒浩
二月八日春氣分忽見梅英枝上繁顚狂索酒醉復醒
知是筆端回化元
嶺南消息報來新正想梅花傍酒尊生出兩枝遥寄我
道人方便信多門
前年謫向新州去嶺上寒梅正作花今日霜縑玩標格
宛然風外數枝斜
馬祖菴頭挂鉢囊晩隨緣出住華光僧繇一筆無人會
戲作寒梅自在芳
解衣磅礴寫梅眞一段風流墨外新依約江南山谷裏
淡煙疎雨見精神
金張許史競東風魏紫姚黃醉眼中賓客貴人吾不與
獨將清韻照禪宫
春晩晴光破雨回閒將花軸傍簷開爐煙細逐輕風散
疑是香從梅處來
和張矩臣水墨梅(五首)(宋)陳與義
巧畫無鹽醜不除此花風韻更清殊從教變白能為黑
桃李依然是僕奴
病眼昏花已數年只應梅蕊故依然誰教也作陳玄面
眼亂初逢未敢憐
粲粲江南萬玉妃别來幾度見春歸相逢京洛渾依舊
唯恨緇塵染素衣
含章簷下春風面造化功成秋兔毫意足不求顔色似
前身相馬九方臯
自讀西湖處士詩年年臨水看幽姿晴窗畫出横斜影
絶勝前村夜雪時
次韻何文縝題顔持約畫水墨梅花(二首)
(宋)陳與義
窗前光景晩來新半幅溪藤萬里春從此不貪江路好
賸抛心力喚真真
奪得斜枝不放歸倚窗承月看熹微墨池雪嶺春俱好
付與詩人說是非
題徐參議墨梅畫軸(宋)王炎
酷似西湖處士詩雖無半樹有横枝天寒地冷清臞甚
故著緇衣護玉肌
題隆上人墨梅花(宋)孫覿
一枝插向釵頭見千樹開時雪裏看慚愧通神三昩手
盡將春色寄毫端
題剡溪瑩上人梅花小軸(宋)陸游
孤舟清曉下溪灘為訪梅花不怕寒忽有一枝横竹外
醉中推起短篷看
題趙晞遠墨梅(宋)樓鑰
窗前驚見一枝斜照眼英英十數花千載簡齋仙去後
何人更著好詩誇
三峰康道人墨梅(三首)(宋)朱松
一枝春曉破霜煙影寫清波最可憐衲被犯寒歸吮墨
也知無地著朱鉛
冰盤青子渴爭嘗怪有横枝著意芳等是毫端幻三昧
更煩覓句爲摹香
緗囊墨本入宣和林下霜晨手自呵不學霜臺要全樹
動人春色一枝多(康畫嘗投進又為朱勔畫全樹帳極精)
妙高梅花(宋)張栻
戲折寒梅畫裏傳便知香爨攪佳眠愛君花木逡巡有
乾笑春風入暮年
光上人送墨梅來求詩還鄉(宋)張栻
南岳有雲留不住東歸結伴過湘湄解將疎影横斜句
来換垂珠的鑠詩臞甚鳶肩寒入畫清於鶴骨老難醫
遥知入嶺風煙暮正及追胥餽歲時
題劉文簡所藏墨梅卷(宋)劉宰
煙雨和成宛擅場新来飜著雪衣裳以吾不可學渠可
善學楊君秪此郎
祕書張監墨梅圖(金)李澥
眼中只有梅千樹不挂世間蜂蝶花十載江南春夢斷
至今清影在君家
宋漢臣墨梅(元)劉秉忠
體盡江村雅淡情映来紙上照人清枝梢欲向風中動
根幹原從筆下生幾簇芳英雪妝點一彎新月玉斜横
華光不死西湖見也索驚嗟問姓名
題趙雲趣梅圖(元)程鉅夫
燭龍一步九徘徊便恐昆明焮作灰避暑雪樓無去處
天留半樹補之梅
墨梅寄因上人(二首)(元)宋无
寒枝香在天外疎花影流水中梨雲夜深清夢草玄筆
底春風
夢覺霜林墮月眼明野水浮枝横玉不吹春去斷縑閒
寫相思
戲題僧惟堯墨梅(元)趙孟頫
瀟灑孤山半樹春素衣誰遣化緇塵何如淡月微雲夜
照影西湖自寫真
題詹圃老梅圖(元)虞集
鄕人共識古梅樹移植詹亭仍百年計時當生宣政前
僻遠幸遺花石船昔僑寶唐尋故物石樓嵯峨白沙白
陵陽慈竹樂公移根節相扶俱遠客此樹乃在鄰邑間
看花食實真足閒人言支離故多壽我意培植兹惟艱
華蓋高人世師表為爾賦詩歌窈窕詹家孫子多讀書
早晩春雷化龍矯
題王南谷大夫自作墨梅(送府君時元教授南歸)黃溍
何遜揚州跡未陳染衣不是洛城塵毫端一綫陽和力
中有江南萬斛春
鎦山立梅圖(元)歐陽玄
山澤臞儒面目真見梅往往見先人屋梁月色新湔拂
茅舍玉堂同一春
所貴姪梅(元)歐陽玄
老樹縱横出氣條一枝還又亞牆腰西湖湖上掀篷看
一夜吹香滿六橋
題朱生質夫所藏梅花圖(元)貢師泰
水晶簾幕珊瑚鈎萬玉花間一鏡秋睡起瀟湘寒凛烈
却疑飛雪在羅浮
寄東山寺長老宅區中索畫梅(元)張昱
同是多生無垢身孤芳歲晏轉精神濡毫應覺香先到
寫影無如月最真庾嶺近來還有信華光以後更何人
情知此事難描畫驛使空回可不嗔
題吳照磨墨梅(元)納延
天台吳架閣京下憶尋梅倚杖月中立思君江上來夜
深憐雪落香動覺春迴獨坐溪邊石煙雲滿綠苔
題墨梅(贈徐用吉南歸)(元)納延
蘇公隄上路千樹雪紛紛載酒曾邀我看花每憶君翠
陰松下臥鐵笛月中聞獨有思歸者長歌望白雲
題汪伯高梅(元)丁復
兔臼寒霜染雪毫綠烟微散月初高野人醉醒羅浮夢
長憶仙娥玉色醪
題吉學士墨梅(元)杜本
冰雪肌膚鐵石腸翩翩和月按霓裳臨窗喜見横斜影
却有王孫翰墨香
贈雲峰上人墨梅圖(元)王冕
粲粲疎花照水開不知春意幾時回嫩雲清曉孤山路
記得短笻尋句來
題張鍊師所藏畫梅(元)陳基
幻藥能招水月魂蓬萊宫殿集靈芬誰將處士明珠珮
獨贈仙人萼綠君海國有香飄艾納洞天無夢化梨雲
春風想見瑶池會瀟灑真妃玉作羣
徐仲晦作書惠水墨梅圖(有和靖題紀歲月絹素蠧敗餘字不存作詩歸之)
(元)周權
溪藤𢷬霜寒奪目硬黃瘦字疎相續墨花出袖吐春妍
一片玲瓏水蒼玉分明寄我孤山圖上有歲月書林逋
古丹漫漫篆窠暗敗素䬃䬃形神枯西泠橋畔黃昏景
船頭鶴夢風吹醒一從馬鬣鎖荒寒萬古人間幾香影
苦吟老盡詩壇豪窮愁到我心徒勞還君此畫三太息
雪晴月映横窗梢
潘易齋寫水墨梅(元)周權
胸中一卷羲周易筆底萬斛江南春莫向冰紈寫孤潔
從他水月自傳神
恢上人墨梅(元)華幼武
冰姿玉質本天真幻化移来物外春可是道人嫌太潔
從教素服染緇塵
題族兄馬子英進士梅花(元)丁鶴年
池館春深看牡丹五陵車馬隘長安誰知凛凛冰霜際
却是梅花守歲寒
題梅花卷(元)張天英
此花正如黃叔度不見令人鄙吝生谷底歲寒誰邀得
白駒攲側晩烟明
梅花圖(明)汪廣洋
贛江去國數千里曾對梅花憶故人今日歸来看圖畫
一枝寒玉更精神
題道上人墨梅(明)高啓
笛裏寒梢蕊自開幾年風雨不生苔山窗夜半禪初定
應喜無香觸鼻来
到山西題畫梅(明)楊基
江南分手到山西每憶溪橋夢不迷冰雪有如林下約
一枝重向畫中題
題墨梅(贈蘇上舍)(明)王褒
翠屛山下水雲香别墅歸来月在牀今日看圖詩興動
渾如東閣送何郞
題陸二闔墨梅(明)管訥
青禽枝上月如霜夢覺羅浮欲斷腸却憶故園池館裏
看花一月不燒香
題李璋梅花(明)鄭真
三年為客海東崖萬里羅浮一夢賖霜月夜寒天地白
開門曾憶看梅花
題已上人墨梅(明)鄭洪
故園梅樹三年别長憶看花溪雪晴巧出疎籬便蕭散
近遭碧水更分明揚州何遜足詩興茅屋已公無俗情
畫圖忽見轉愁絶遥想月華枝上生
墨梅(為李鍊師賦)(明)高遜志
誰向隴頭来寄此一枝雪莫負歲寒盟道人心似鐵
題邢克寬太守梅花(明)岳正
美人家住古羅浮鐵石肝腸不解愁羌笛一聲清夢破
也随春色到蘇州
題顧御史所藏梅花圖(明)倪敬
我家遠在吳山住路入梅花最深處天香歲晩雪紛飛
繞屋寒香千萬樹花時日日醉花邊酒醒長吟花下眠
聽到翠禽啼斷處任教明月照青天自從游宦京華久
夢繞花前與花後故鄕花發想依然何遜才華已非舊
霜臺御史繡衣人藏得横斜水影真一幅齊紈裁皎潔
筆端渾是玉精神蕭蕭凍雨簷花落紙帳夜寒燈影薄
恍然相對似還家春信依稀生綠萼綠萼春生日漸多
山中歸興尚蹉跎玉堂日賜宫壺酒其柰梅花似雪何
何當催赴看花約莫待江天吹曉角詩成起向畫中題
酒熟還思花下酌
梅花小幅(明)姚綸
貪看璧月挂梢頭幾次花前倚醉遊無奈翠禽啼處苦
不容清夢到羅浮
題陸廉伯庶子所藏墨梅(明)程敏政
宋人寫梅工染地染出疎花得花意寒枝點綴縱復横
宛在江村立烟際元人寫梅鐵作圈千玉萬玉相聮拳
天機淺深各有態三昧定屬何人傳忽拭此圖真宋手
入眼丹青未能有涼風未覺生衣襟古月猶疑照窗牖
斷縑殘墨驚海棠當時價抵千金強幾人豪奪幾懸購
完璧乃歸君子堂多君家在毘陵住高潔平生似梅樹
秀餐亭上歲寒盟時約花神共来去我今歸臥新安山
暗香正繞清溪灣北河冰堅未成往春夢夜落松筠間
補之不作林逋老紅綠紛紛競妍好愧無佳句慰幽芳
三復莓苔被花惱
題屈都諫引之墨梅(明)傅珪
誰拈彩筆向西湖貌取寒梅入畫圖為愛清香兼晩節
幾人相對撚吟鬚
題焦中書梅卷(明)林瀚
一曲霜風玉笛寒枝南枝北半闌珊珠鈿落盡香猶在
莫作春堤柳絮看
胡冬官梅花圖(明)邵珪
江南江北霏霏雨漁榜漁罾短短籬斜出一枝青鳥外
東風掩映水仙祠
題趙行恕參議所寄沈徵士墨梅(明)吳寬
不見王孫知幾年更堪東老入重泉江南風景渾如舊
春草梅花共恨然
為寧縣令蕭光甫題墨梅(明)吳寬
老幹彎敧新幹直總是昆吾鑌鐵色枝頭忽被北風吹
迸出疎花成戲劇薄如蟬翼細蝶鬚敢與臘雪偏相敵
雪也無香復易消阻山背水俱無策花神冷笑不言功
月下翛翛倚蒼璧狂遊不到綺陌間小隠時當野橋側
平生高韻有誰知此種竒姿何處得補之巳逝叔雅亡
人間久矣無清蹟詩人未補白華詩畫家重倒金壺墨
悠悠此意我所諳欲向蕭侯聊比德試看寧縣九年官
篋裏只餘花的的士林傳玩等甘棠黃鶴樓中莫吹笛
爲陳明之題墨梅(明)吳寬
溪藤百尺餘慘慘顔色變遂令塵埃中難識冰雪面秋
陽射疎窗晨起偶開卷妙手非補之歴歴花可辨横柯
彎且枯老榦直不顫天寒北風高滿眼集玄霰
爲顧良弼題墨梅(明)吳寬
芳名曾向譜中傳似見臨溪影倒懸爲語遊人休亂折
低枝正與雪霜便
曾仲仁墨梅(明)周用
自憐官閣少詩流春信相將寄隴頭一種孤窗明月夜
直飛清夢到衡州
古峰畫梅歌(明)何景明
空江月墮孤山曉直榦横枝疎更好夜來夢破碧窗虛
殘雪半庭寒不掃小橋水淺影初斜野徑風清香未老
霜魂月魄獨娉婷玉骨冰肌自枯槁溪頭數點瘦花明
塢雲漠漠林煙渺逋翁湖山詩思閒寂寂柴門春醉倒
山亭晝午鶴飛還一聲長笛江門悄
題林自怡墨梅(明)羅泰
闕下簪紳裔幽居寂不譁穿雲開竹逕繞屋種梅花東
閣吟仙宅西湖隠士家傾心同潦倒古貌復槎枒春信
傳芳萼寒光積素華露含珠蓓蕾雪綻玉交加斗帳空
香遠書幃片影斜終當調鼎鼐未許託蒹葭臥對宮簷下
行尋灞水涯妝成誰復見詩在世仍誇驛路愁難寄羅
浮夢轉賖天風吹酒醒涼月上窗紗
題鄭時暉繡衣畫梅(和張東海武選韻)(明)蕭顯
清夜珊珊響珮瑶羅浮夢斷酒初消美人何處遊仙去
獨有遺容傍野橋
題徐嘉興扇畫梅(賡屠大理韻)(明)謝廷選
羌笛悲殘曲含章憶素英關情使君閣詩雪夜同清
題余千兵梅花圖(明)林景清
將門豪客城東住手植梅花三五樹爲愛寒香戶正開
坐對梅花日成趣風流太守為寫真老手筆精妙入神
半幅溪藤奪造化枝南枝北爭先春花如綴玉柯如鐵
標格由來自高潔髣髴西湖起朔風滿林瓊樹飄晴雪
豪客幽情誰得知對花看畫兩相宐昨朝留我花下酌
濡毫索取題新詩
梅花圖(明)吳宣
野韻寥寥起太清溥天容易對誰鳴餘尋萬古無痕月
聽奏冰絃一再行
梅花春意圖(為張梅江太守賦)(明)廖道南
君不見上林苑中誇紫蒂梅開玉塢真佳麗烟染龍池
護影斜雪消鯨島連枝霽又不見艮嶽堂前稱綠萼梅
開瑶圃殊蕭索靈根屈曲穿西垣勁質幽奇傍東閣何
如八閩山中梅萬株梅開江上水縈紆蓀壁全留春意
早葯房半繞月華孤朅來射策明光殿花神入夢疑相
見鳷鵲盈盈玉笋輝蓬萊裊裊金蓮炫高韻還登大雅
堂渾如大庾嶺頭香曳裾長襲幽蘭秀珥筆仍含杜
若芳邇乘五馬来三楚皂蓋朱旛臨鄂渚鸚洲瓊藻王
孫賦鶴樓鐵笛仙人語天回北陸向嚴冬江上寒雲盡
日封壯節獨憐君子竹孤忠恒對大夫松姑射清姿在
何處朝光浮動扶桑曙淡魄奚論何遜齋暗香不羨隂
鏗署我時漫和東坡詞松風亭外鬱相思商鼎試調元
氣轉炎經堪贊化工奇梅花圖中觀太始雞雛滿前皆
赤子願君布澤霑九陔坐使春風遍桃李
梅花卷(次東坡韻為汪亳州題)(明)廖道南
維山之麓水之村梅花有夢撩清魂孤芳迥敵白雪皎
苦節直破黃霾昏我心愛梅如愛蓮地偏每憶君子園
夢澤寒光落空翠竟陵野色含春温南枝屈盤海月照
東林炫赫朝陽燉未報王猷造竹所且延謝客歌松門
天地為鑪萬物炭噫嘻玄造渾無言還期結實薦商鼎
莫遣搖落悲芳尊
題畫梅(寄吳江趙令君季兆君廣平明人也宋廣平嘗賦之故云)王世貞
空庭一樹影横斜玉瘦香寒領歲華解道廣平心似鐵
古來先巳賦梅花
題談思重寫梅花(贈李茂承)(明)王世貞
談郎寫梅今絶倫貌得羅浮月下神玉笛江城吹不落
一枝留伴謫仙人
雙梅歌(為方塘張封君賦)(明)王世貞
瑶臺仙姝畏桃妒化作君庭雙玉樹大庾萬條看更俗
隴頭一闋吹不墮張果齯齒如編銀要與此樹争丰神
飛觴三雅媚殘月搖筆片語開新春有子移根奉温室
皎皎冰姿射霜日莫言子作書生酸要與君王調鼎實
題梅卷(贈虛上人二首)(明)王世貞
羅浮寒玉千樹折贈闍黎一枝欲識西來真意暗風吹
到軍持
隴頭玉笛吹遍哀響不到僧家為問阿師微笑世尊拈
示天花
雪湖老人墨梅(明)焦竑
湘江水落零雨絲羅浮遥遥夢難期華光一逝孤標絶
貎得寒梅第一枝肌膚綽約如冰雪翠袖輕盈弄明月
籬根竹外無人知瘦影横波共清絶劉生劉生老彌壯
半幅輕綃傳意匠剡溪美人襟抱奇對此悠然得真賞
披圖颯颯生微風春入寒巖雪漸融恍疑身向孤山道
十里林巒香霧中
御定歷代題畫詩類卷八十五
