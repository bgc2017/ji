欽定四庫全書
御定歴代題畫詩類卷一百九目錄
鱗介類
仲咸借予海魚圖觀罷有詩因和(宋王禹偁)
贈徐子虚畫魚(宋王佐才)
題趙晞遠魚(宋樓鑰)
醉題魚屏(宋樓鑰)
羅浮何君祐夫相訪惠詩又出所作水墨魚戲題
卷末(宋李昴英)
子用惠畫魚四軸以詩謝之(宋王炎)
贈畫魚者(宋白玉蟾)
贈周東卿畫魚(宋文天祥)
題東海徐白魚(元王惲)
畫魚(元成廷珪)
題畫魚(明劉基二首)
題程亞卿所藏劉進畫魚(明李東陽)
彭學士先生所藏劉進畫魚(明李東陽)
畫魚(明周用)
畫魚(明錢宰)
贈泰塘畫魚程翁希明(明程敏政二首)
和趙類菴題畫魚(明陸深)
畫魚(明徐渭二首)
百魚圖(元吳師道)
遊魚圖(元鄭元祐)
徐白秋塘戲魚圖(元袁桷)
題子行所藏魚藻圖(元楊載)
題落花遊魚(元陶宗儀)
大魚圖(明劉珝)
題魚荷卷(明林環)
閣學袁侍郎燮以朝鯉豢龍兩圖見寄索和朝鯉
(宋魏了翁)
題畫鯉魚(宋王庭珪)
題赤鯉圖(元李邧)
為王侍郎題鯉魚圖(明丘濬)
畫躍鯉送人(明徐渭)
鱖魚圖(明李東陽)
趙子昂鱖圖(明何&KR1723;)
題一鯖百鱖圖(明范嵩)
題柯行所藏秋水纖鱗圖(明顧璘)
海鰕圖(明王鏊)
畫鰕(明周用)
題畫鰕(明程敏政)
依韻和原甫廳壁錢諫議畫蟹(宋梅堯臣)
宋徽宗畫蟹(元馬祖常)
題蟹(元陳高)
題蟹(明劉基二首)
畫蟹(明錢宰)
題蟹(明王世貞)
題畫蟹(明徐渭)
魚蝦螺蟹(明徐渭)
蓮龜(宋蘇軾)
黃筌龜藏六圖(元元好問)
龜蓮圖(元劉因)
靈龜篇題馬尊師所畫芝龜(元楊載)
題蚌蛤圖(明吳寬)
御定歴代題畫詩類卷一百九目錄
欽定四庫全書
御定歴代題畫詩類卷一百九
鱗介類
仲咸借予海魚圖觀罷有詩因和(宋)王禹偁
偶費霜縑與綵毫海魚圖畫滿波濤搘床難死慙龜殼
把酒狂歌憶蟹螯䗉蚱脚多垂似帶鋸鯊齒密利如刀
何當一一窮真偽須把千尋鐵網撈
贈徐子虚畫魚(宋)王佐才
我嘗放意遊江湖喜從釣叟觀真魚有時臨溪行復坐
秋水無風魚自如鮮鱗滑鬛隨上下回旋戲躍形皆殊
兩兩相逢若對語聚頭戢戢搖雙鬚忽然散漫背遊去
一半掉尾潛菰蒲往來得所弄晴色圓波觸動生浮珠
困依垂楊看不足盡日忘歸誰與俱自從北走塵土窟
十年不復瞻蓴鱸憑誰畫出江湖趣東海今聞徐子虚
毫端奪得生時意京師好事爭傳摹寫成雙幅輒遺我
展舒活動驚堂隅窮搜前古少竒筆此本只恐人間無
任教涸轍強濡沫對面相忘千里書
題趙晞遠魚(宋)樓鑰
藻翻數尾已如生妙絶魚兒作隊行不是深知濠上趣
未應筆底得縱横
醉題魚屏(宋)樓鑰
五千買得見屏風白魚相逐菰蒲中俊尾撥剌有生意
旁人未易分雌雄屏後諸孫更雍容戢戢無數迷西東
我雖非魚知魚樂樂處未必魚知儂
羅浮何君祐夫相訪惠詩又出所作水墨魚戲題
卷末(宋)李昴英
山頭釣引千鈞魚鐵橋曾逢稚川奴風波平地誤點額
戲取墨汁翻糢糊縱觀濠上契妙趣浩浩胷次涵江湖
墨雲忽從硯池起撥刺跳出形模殊大魚騰驤撼風雨
小魚瑣碎游荇蒲技如元放幾許竒金盤一箇松江鱸
試張亭前漲波影舂鋤飛下傍睢盱世間畫史少活筆
描寫終類鮒肆枮文溪一灣浮釣徒欠得龍眠為嚴瀨
羊裘圖
子用惠畫魚四軸以詩謝之(宋)王炎
四幅溪藤任卷舒管城幻出化龍魚風雷定似梭飛走
莫悞呼兒覓素書
贈畫魚者(宋)白玉蟾
昔日僧繇所畫魚三十六鱗依翠蒲徐高畫中多畫魚
鼓鱗揚鬛今為圖古人妙畫猶不朽今人妙處古未有
郭丹青者冠古今天下畫魚第一手畫到妙處手應
心心匠巧甚機智深紙上溶溶一溪水放出鰷鱨二三
尾金鱗錦鬛紅玉鬐圉圉洋洋戲波裏小魚如針同隊
行噞喁水面隨風萍擲頭掉尾浮沉勢三聚二散游躍
意筆分濃淡計萬鱗劃鬚點眼勻墨痕狀如抛尺量波
練復似穿梭擲水紋宛然鱍鱍巢青藻漁翁未釣先吹
火壁上魚躍水不流稚子睥睨敲針鉤君今畫到入神
處此畫一出聲尤著魚雖無腸有活意玉波浸荇澄寒
渚深恐後夜或雷雨化作龍飛禹門去
贈周東卿畫魚(宋)文天祥
觀君瀟湘圖起我濠上心短褐波濤舊秋雨菰蒲深
題東海徐白魚(元)王惲
點額雷燒不到渠相忘何必在江湖細吹藻荇充飢了
兩頷腥涎儘自濡
畫魚(元)成廷珪
生平蹤迹侣魚鰕浦月山風滿客槎曾向春盤登北鮪
更從丙穴薦南嘉賞花釣得留詩友折柳穿來覓酒家
萬里江湖清夢遠於今空對畫中誇
題畫魚(二首)(明)劉基
為愛濠梁樂有餘故拈兔穎寫成圖秋風忽憶銀絲鱠
腸斷松江隔具區
九罭無人詠鱒魴河墳有客歎牂羊不知生意能多少
爭得鯤鮞滿尺長
題程亞卿所藏劉進畫魚(明)李東陽
劉生亦是丹青豪近來作畫無此曹平明退直呼濁醪
半酣脱却宫錦袍戲將秃筆作鱗介巳覺四壁生風濤
風濤洶湧向何處岸闊江空起煙霧東風一夜吹水渾
翠鬛紅鬐不知數桃花柳絮時吐吞輕蘩亂荇交繽紛
圓光倒射日成凸滅影下沒天無痕羣嬉若共衆芳狎
遠樹忽與洪波奔千形萬態極幻化倉卒逢之安可論
就中鉅者稱赤鯶卓犖頗似鯨與鯤仰窺河漢若咫尺
俯視江海如罌盆巖巒變風雨作走天吳驅海若流雲
掣電同揮霍噴沬浮漚滿寥廓鋒鏑參差見齦齶劍戟
崢嶸露頭角直遣飛騰動鬼神寧誇震撼傾山嶽若非
溟渤即洞庭不然豈得通幽靈幽靈汗漫入恍惚始信
丹青有竒骨劉生劉生良巳工誰其愛者司徒公華堂
錦軸粲盈丈髣髴坐我龍門中龍門高高幾許葉公畫
龍龍出走此物胡為在庭宇知公自是人中龍會向人
間作霖雨玉如意金叵羅激高堂揚練波文王在沼民
共樂君子有酒吾當歌我生解詩不解畫潦倒不覺雙
顔酡吁嗟乎吾當奈爾丹青何
彭學士先生所藏劉進畫魚(明)李東陽
魚為水族類最稠近時畫手安城劉生綃如雲筆如雨
恍惚變態不可求大者獨立為豪酋小者列從分奴騶
翻身喣沬日弄影一一如在空中遊風鬐露鬛卷復舒
頃刻巨浪高山丘上摩虚無拂倒景下逐遠勢歸長流
初疑聚石作九島咫尺之地皆汀洲又如然犀照牛渚
海若露叫羣靈愁問渠類象誰指示或者神授非人謀
畫圖貴似不必似却恐有意傷雕鎪擬將天地作畫笥
此語吾傳蘇子由江湖茫茫隔塵土吾欲遠掛珊瑚鈎
臨淵之羨亦徒爾況乃物幻無停眸詩成日暮酒半醒
蕭蕭落木高堂秋
畫魚(明)周用
黃河萬里奔海東怒觸底柱生雷風憑陵秖欲騰虚空
云是西河赤鯶公一魚人立二魚從前者潑剌後喁喁
滄江夜月貫白虹憑君卷去還吳淞作詩敢與誰爭雄
中有雲氣隨飛龍
畫魚(明)錢宰
綠波春水沒漁家楊柳青青拂釣槎三月江南春雨歇
一雙鱣鮪上桃花
贈泰塘畫魚程翁希明(二首)(明)程敏政
疉嶂如城水滿川門前喬木翠參天路人來往能相指
文獻傳家幾百年
愛魚何羨古濠梁畫出羣魚趣更長正欲垂綸尋釣隠
何時相約水雲鄉
和趙類菴題畫魚(明)陸深
天池咫尺候龍飛荇帶荷錢出水肥神物自應多變化
長竿空傍釣魚磯
畫魚(既作古詩復得七律二首)(明)徐渭
勺水寸魚何褵褷斗方小亦放生池豆人寸馬非吾事
雪白蕉紅任爾疑連歲波臣多死旱此中釣叟底垂絲
點睛翻笑僧繇手飛向雲霄何所為
兹圖稍似少陵詩微風吹雨出魚兒尺梢詎許牛涔活
遠水何勞象隊移是處有魚爭聚網畫心無獺穏搖鬐
五侯刀几知多少免爾為鯖正在斯
百魚圖(元)吳師道
小魚戢戢同隊嬉羣魚出沒相追隨鯶公掉尾殿其後
氣參變化非凡姿水深蒲藻相因依嗟魚之樂魚自知
畫師點綴百態具問爾當日何由窺大罛密網紛如織
鬻市何曾持盈尺有生嘗抱竭澤憂相戒徒聞過河泣
江湖新水春拍天安得魚我俱悠然聞道君王闢靈沼
願繼周頌多魚篇
遊魚圖(元)鄭元祐
潑剌春波藻荇深方池容得五湖心硯坳更有神龍在
難起商巖旱歲霖
徐白秋塘戲魚圖(元)袁桷
魚背水深一尺溪毛日映千絲似笑釣鼇狂客獨騎瘦
馬歸遲
題子行所藏魚藻圖(元)楊載
畫出鯈魚戲綠漪羣分白小更相隨主人真得蒙莊趣
視此洋洋樂可知
題落花遊魚(元)陶宗儀
蒲抽翡翠茸茸花落臙脂片片曉來戲唼游魚雨霽綠
波如練
大魚圖(明)劉珝
長風捲起崢嶸立百川如沸天吳泣赤鯉横霜怒浪掀
三十六鱗當水擊揚鬐鼔鬛闢鴻濛凡介常鱗應伏匿
乾坤浩蕩古今浮煙雲咫尺風雷夕葛陂竹化事無憑
豐壤劍沉人巳昔琴高跨背亦渺茫子英騎角空騰躑
何如錦鱗三月春桃花浪暖迷雲津天下蒼生望霖雨
一朝變化蘇呻吟
題魚荷卷(明)林環
江天向晩煙漠漠萬頃平波澹寒綠敗荷經雨翠蓋傾
細荇牽風青縷弱碧空倒影浸琉璃隊隊纖鱗遊碧落
雪晴時逐白浪翻月明静帶浮光躍君不見層臺嵯峨
臨水頭何人更復被羊裘又不見磻溪春深芳草多只
今渭水空東流感予亦有鷗鳥興滄浪歸夢常悠悠何
當結屋滄江上釣竿長拂蘆花秋
閣學袁侍郎爕以朝鯉豢龍兩圖見寄索和朝鯉
(宋)魏了翁
物生宇宙間巨細統有宗鱗蟲三百餘厥長維稱龍滃
霧彌六合神龍閟千重維時赤鯶公坐制纖鱗窮纖鱗
何足言什百來追蹤亦有横江鱗望洋喪其雄于于圉
圉然等辨殊卑崇一鱖掉頭去恝然若將終三公不易
介誰謂惠不恭魯生陋漢儀商皓嬰秦鋒行吾之所安
匪以驚愚庸又如秦漢後俗學千載同卓哉無極論上
配禹孟功吾言聊自警毋誚惟少通
題畫鯉魚(宋)王庭珪
誰把吳松江翦斷得此鯉魚長尺半會逢李白過江來
騎上青天遊汗漫
題赤鯉圖(元)李祁
風翻雷吼動乾坤赤鯉騰波勢得尊無數閒鱗齊上下
欲隨春浪過龍門
為王侍郎題鯉魚圖(明)丘濬
世間萬類水族多鯊鱨鱣鮪蛟黿鼉就中赤鯉公最貴
三十六鱗如星羅陽鱗九九陰六六雖禀魚形有龍骨
禹門寧肯點額歸鯨海終須揚鬛出誰哉貌此化龍姿
丁紋錦片光陸離淵潛一躍勢直上波濤起立雲下垂
太平時世無赬尾悠悠洋洋安所止江湖處處皆恩波
於物常如靈沼裏
畫躍鯉送人(明)徐渭
鱗鬛不如點額歸丰神却覺有風威不添一片龍門石
方便凡魚作隊飛
鱖魚圖(為掌教謝先生作)(明)李東陽
泮池雨過新水長江南鱖魚大如掌沙邊細荇時吐吞
水底行雲遞來往其間種類多莫辨短者如鍼細如綫
三年養得鱗甲成萬里空嗟畫圖見一官薊北復巴西
丹青不改鬢成絲遥憐天路飛騰地長記春風長養時
宦途萍水紛無迹再見此圖三歎息遠行珍重寄雙魚
魚中定有長相憶
趙子昂鱖圖(明)何&KR1723;
曾聞魚藻頌皇都見說杭城殿閣無却想王孫揮筆處
也應回首念西湖
題一鯖百鱖圖(為李同寅作)(明)范嵩
長江春暖水草稠遊魚隊隊沉還浮逌然自得不受餌
寄語漁郎莫網鈎大者如鯤勢縱壑溟海飛出崢頭角
喣沬為雨氣為雲槁者以蘇耕者樂太平天子居九重
深山窮谷歌年豐此魚變化固難測誰謂渠在凡鱗中
題柯行所藏秋水纖鱗圖(明)顧璘
伊誰掇取瀟湘水鋪向長縑光瀰瀰碧牽文藻舞風柔
黃落衰荷抱霜死中添淡墨為羣魚魴鱮瑣細各自殊
纖毫尾鬛空明見萬里江湖氣勢舒姑蘇野老困奔走
震澤扁舟落誰手展圖漠漠雲水生便欲垂鈎挂魚口
君失此圖何許年完璧再返非徒然請君袖取入京國
天邊時一賞林泉
海鰕圖(明)王鏊
茫茫大海浮穹壤日月升沉鼇背上其間物怪何所無
海馬天吳大如象有魚如屋鱟如帆鰕最細微猶十丈
鬇鬡怒氣鬚如戟力戰洪濤欲飛出江湖魚蟹總蜉蝣
畜眼平生未曾識畫工何處寫汝真夢中曾到長鬚國
黑風吹海浪如山魚龍變化須臾間從龍願作先驅去
去上青天生羽翰
畫鰕(明)周用
霧雨蘆根細泥沙岸脚平捋鬚登曲笱露頂送香羹
題畫鰕(明)程敏政
長鬚衝破荇芽青湖上風來水氣腥喜見天機歸畫史
不將新味付庖丁
依韻和原甫廳壁錢諫議畫蟹(宋)梅堯臣
諫議吳王孫特畫水物具至今圖寫名不減南朝顧濃
淡一以墨螯殼自有度意將輕蔡謨殆被蟛蜞誤
宋徽宗畫蟹(元)馬祖常
秋橙黃後洞庭霜郭索横行自有匡十里女真鳴鐵騎
宫中長晝畫無腸
題蟹(元)陳高
昔年作客到淮陽飽食霜螯一尺長幾度淮西橙子熟
樽前空對菊花香
題蟹(二首)(明)劉基
殼鬭犀函手鬭兵沙堤潮落可横行稻根香軟蘆根美
未覺江山酒興生
擁劍横行氣象豪渾疑縑素是波濤能令吻角流饞沬
莫向窗前咤老饕
畫蟹(明)錢宰
江上蓴鱸不用思秋風吹破綠荷衣何妨夜壓黃花酒
笑擘霜螯紫蟹肥
題蟹(明)王世貞
唼喋紅蓼根雙螯利於手横行能幾何終當墮人口
題畫蟹(明)徐渭
誰將畫蟹托題詩正是秋深稻熟時飽却黃雲歸穴去
付君甲胄欲何為
魚鰕螺蟹(明)徐渭
魚鰕螺蟹藻萍鮮一榼新醪一柳穿不是老饕貪嚼甚
臂枮難舉筆如椽
蓮龜(宋)蘇軾
半脱蓮房露壓敧綠荷深處有游龜只應翡翠蘭苕上
獨見玄夫暴日時
黃筌龜蔵六圖(為張左丞賦)(元)元好問
無心舒卷付皇天不幸刳腸亦偶然世上疑謀待君決
可能藏六便安全
龜蓮圖(元)劉因
龜約蓮香上翠盤四靈長向畫中看題詩記我千年恨
風月無聲洛水寒
靈龜篇題馬尊師所畫芝龜(為陳渭叟作)
(元)楊載
蒼龜生中山深阻絶中道不飲亦不食靈和中自抱噢
咻凝神液巖上産芝草支干集五采相射顔色好彼遊
江海上作計苦不早一罹豫且㒺性命莫能保歸遺宋
元君天意資探討築宫修祠祭相承以為寳神者固如
斯遺骨易枮槁古聞蒙莊氏苦語欲相曉持為衛生經
千載長不老
題蚌蛤圖(明)吳寬
江湖極目渺無涯蚌蛤隨潮上淺沙開口自甘濡沬老
聒人偏恨是鳴蛙
御定歴代題畫詩類卷一百九
