欽定四庫全書
御定歴代題畫詩類卷三十一目錄
古蹟類
桃源圖(唐韓愈)
和桃源圖(宋王十朋)
題桃源圖(宋魏了翁)
題桃源圖後(元王惲)
䟦武陵圖(元王惲)
桃源圖(元王惲三首)
題桃源圖(元錢選)
題桃源圖(元趙孟頫)
畫桃源(元趙孟頫)
題商德符學士桃源春曉圖(元趙孟頫)
題桃源春曉圖(元吳澄)
題桃源圖(元揭傒斯)
桃源圖(元黃溍)
桃源圖(元傅若金)
阮子華所藏桃源圖(元成廷珪)
桃源圖(元吳師道)
桃源圖(元周權二首)
桃源圖(元華幼武)
桃源圖(元唐肅)
題桃源圖(元丁鶴年)
題桃源春曉圖(明張以寧)
張繼善寄桃源圖因賦詩(明貝瓊)
題桃源圖(明林壁)
桃源圖(明孫一元)
桃源圖(明何景明)
桃源圖(明謝承舉)
桃源圖(明文嘉)
題桃源圖(明朱彦昌)
題桃源圖(明沈周)
題小桃源圖(明王世貞)
桃花山水圖(元納延)
題劉松年桃花山水小幅(明僧麟洲)
題徐參議赤壁圖(宋王炎)
赤壁風月笛圖(金李純甫)
題武元直赤壁圖(金李晏)
赤壁圖(元元好問)
後賦赤壁圖(元劉因)
題赤壁圖(元戴表元)
東坡赤壁圖(元王惲)
畫赤壁(元趙孟頫)
赤壁圖(元馬祖常)
赤壁圖(元虞集)
赤壁圖(元楊載)
題赤壁圖(元成廷珪)
赤壁圖(元吳師道)
遊赤壁圖(元吳師道)
題赤壁圖(元王瓚)
題赤壁圖(元丁鶴年)
題赤壁圖(明吳寬)
題戴文進赤壁圖(明陳煒)
赤壁圖(明廖道南)
題畫小赤壁圖(明董其昌)
御定歴代題畫詩類卷三十一目錄
欽定四庫全書
御定歴代題畫詩類卷三十一
古蹟類
桃源圖(唐)韓愈
神仙有無何眇芒(一渺)作茫桃源之說誠荒唐流水盤迴山
百轉生綃數幅垂中堂武陵太守好事者題封遠寄南
宫下南宫先生欣得之波濤入筆驅文辭文工畫妙各
臻極異境怳惚移於斯架巖鑿谷開宫室接屋連牆千
萬日嬴顛劉蹶了不聞地坼天分非所恤種桃處處惟
開花川原近遠(一作遠近)烝紅霞初來猶自念鄉邑歲久此
地還成家漁舟之子來何所物色相猜更問語大蛇中
斷喪前王羣馬南渡開新主聽終辭絶共悽然自說經
今六百年當時萬事皆眼見不知幾許猶流傳争持酒
食來相饋禮數不同罇俎異月眀伴宿玉堂空骨冷魂
清無夢寐夜半金雞啁哳鳴火輪飛出客心驚人間有
累不可住依然離别難為情船開櫂進一迴顧萬里蒼
蒼烟水暮世俗寧知偽與真至今傳者武陵人
和桃源圖(有序)(宋)王十朋
世有圖畫桃源者皆以為仙也故退之桃源圖詩詆
其說為妄及觀陶淵明所作桃花源誌乃謂先世避
秦至此則知漁人所遇乃其子孫非始入山者能長
生不死與劉阮天台之事異焉東坡和陶詩嘗序而
辨之矣故予按陶誌以和韓詩聊証世俗之謬云
嬴秦斬新開混茫傲睨前古無虞唐詩書為灰儒鬼哭
李斯秉筆中書堂長城丁壯無還者送徒更住驪山下
避世高人何所之出門永與家鄉辭入山惟恐不深遠
豈是得已巢於斯來時六合為秦室未省今為何歲日
吏不到門租不輸子長丁添更何恤春入山中桃自花
招邀隱侶傾流霞男耕女織自婚嫁派别支分都幾家
誰泛漁舟迷處所山開淵闢聞人語乍相驚問卒相歡
設酒烹雞講賓主可憐秦事已茫然帝業初期萬萬年
猶道祖龍長在世豈知異姓早三傳鄰里殷勤争餉饋
人情與世無相異未信壺中别有天却訝身遊與夢寐
山花亂眼鳥哀鳴數日留連喜復驚更從洞口尋鄉路
逢人欲話疑非情異日扁舟欲重顧水眩山迷紅日暮
後來圖畫了非真作誌淵明乃晉人
題桃源圖(宋)魏了翁
伏勝高堂書已出竇公制氏樂猶傳魯生力破秦儀陋
商皓終扶漢鼎顛隱者寧無人禮義武陵匪獨我山川
若將此地為真有亂我彝倫六百年
題桃源圖後(有序)(元)王惲
至元癸未夏五月二十日經略史公邀余樓居燕語
仍出示桃源古畫二大軸蓋佳筆也公因詢兹事有
無其意果云何者明日賦此詩以呈
君侯示我桃源圖絹素剥裂丹青渝衣冠爼豆三代古
髣髴物色開華胥當時傳記羡樂土存說本末何敷腴
半山歌詠似摭實昌黎論列疑其虛千年繪影見遺跡
桃源之境誠有無君不見淵明千古士心遠與世疎羲
皇而上每自况肯隨澤雉樊籠拘絃歌歸來朝市改故
山田園松菊蕪斜川風景固足住未免結廬人境車馬
時喧呼復讎宣力兩不可天運乃爾將無如遐觀高舉
深意在安得超出物表冥鴻俱因緣開此武陵說託彼
奥隱稱樵漁不然果有繼問津雲烟出沒何湏臾又不
見山林不外天壤間迥與世隔皆仙居桃花流水窈然
在放浪而即斯人徒放浪而即斯人徒
跋武陵圖(元)王惲
淵明高興託冥鴻流水桃花事本空好笑武陵狂太守
謾回烟櫂月明中
桃源圖(三首)(元)王惲
淵明旣號葛天民流水桃花到處春明見筆端閒寓興
武陵休苦殢漁人
東來連舸泛長湖兩鬢冰霜儘瘁癯偶值漁郎心已媿
更堪三復武陵圖
淛西到處武陵溪乍涉幽深路便迷始信避秦元寓說
淵明遺世厭羈栖
題桃源圖(元)錢選
始信桃源隔幾秦後來無復問津人武陵不是花開晩
流到人間却暮春
題桃源圖(元)趙孟頫
戰國方忿爭嬴秦復狂怒冤哉魚肉民死者不知數斯
人逃空谷是殆天所恕山深無來逕林密絶歸路艱難
苟生活種蒔偶成趣西鄰與東舍雞犬自來去熙熙如
上古無復當世慮安知捕魚郎延緣至其處遥遥千載
後緬想增慨慕即今生齒繁險絶悉開路山中無木客
川上縻漁父雖懷隱者心桃源在何許况兹太平世堯
舜方在御干戈久巳戢老幼樂含哺田疇畢耕耨努力
勤藝樹毋為問迷津窮探事高舉
畫桃源(元)趙孟頫
桃源一去絶埃塵無復漁郎再問津想得耕田並鑿井
依然淳樸太平民
題商德符學士桃源春曉圖(元)趙孟頫
宿雲初散青山溼落紅繽紛溪水急桃花源裏得春多
洞口春烟搖綠蘿綠蘿搖烟挂絶壁飛流淙下三千尺
瑶草離離滿澗阿長松落落凌空碧雞鳴犬吠自成邨
居人至老不相識瀛洲仙客知仙路點染丹青寄輕素
何處有山如此圖移家欲向山中住
題桃源春曉圖(元)吳澄
朦朧曉色破初春一洞桃花樹樹新此景世間真箇有
只今去作捕魚人
題桃源圖(元)揭傒斯
桃源非一處龍虎畫難同内外關踰鐵高低石作叢黃
旛青劒北紫蓋白雲東蟾影當霄迥蛾眉抱月弓千重
藏曲折四面削虛空地戶迎風黑天池浴日紅雪霜翻
濺瀑雷雨瀉崩洪暗識猨啼遠晴聞鳥語工危龕三井
祕絶澗九橋通江合仙巖怒山連鬼谷雄劉王開闢後
秦晉有無中時見看桃侶頻逢採藥翁丹臺寒漠漠琳
宇氣熊熊濟勝非無具緣源恐莫窮烟霞俄變滅草樹
杳蘢葱四序何勞誌羣愚倘擊蒙誰言武陵近十里上
清宫
桃源圖(元)黃溍
山容慘慘將為雨雲氣垂垂欲傍花莫問前邨何處覓
垂蘿盤石即吾家
桃源圖(元)傅若金
聞說避秦地花間忘歲年偶逢漁父問長使世人傳丘
壑渾疑幻林廬或近仙至今圖畫裏惆悵武陵船
阮子華所藏桃源圖(元)成廷珪
桃源(一作花)流水似天台髣髴三生到此來玉杵玄霜無
處覓金堂玉(一作祕)室為誰開滄州一夜生芳草隂洞千
年長綠苔何必誑人秦甲子漁郎秪見兩三迴
桃源圖(元)吳師道
翠嶂清溪遠近春柴荆雞犬接比鄰花開酒熟身無事
便是桃源畫裏人
桃源圖(元)周權
蒼茫烟水隔塵凡源上霞蒸曲曲山一自漁郎歸去後
武陵春色滿人間
桃源圖(元)周權
千重萬重蓮瓣山小天包在山中間神椎鑿門石扇裂
冷香迸出桃花灣漁郎尋春踏溪尾撞入桃花小天裏
荒邨人家無幾家五百年來孫換子不邑不城無憂鄉
駕雲為屋霞為牆丹雞呌烟桂巖冷白牛耕雨芝田香
眼中驚見塵中客持酒爭來問鄉國鹿走荒山西復東
龍渡長江南又北聽闌此語意猖狂月明假榻松間房
明朝出山重迴首山迷水亂雲茫茫武陵太守意未省
強要尋源造靈境若是靈境長可通淳俗定變澆漓風
桃源圖(元)華幼武
流水桃花世外春漁郎曾此得通津當年只記秦猶在
不道山河又屬人
桃源圖(元)唐肅
犬雞人物總秦餘千樹桃花護隱居不識三章新約法
猶藏萬卷未燒書水通烟澗才容櫂山暖晴嵓可命車
不是阿房三百里楚人一炬便成墟
題桃源圖(元)丁鶴年
放舟長怪武陵人強覓桃花洞裏春若使仙源通一線
如何避得虎狼秦
題桃源春曉圖(明)張以寧
溪上桃花無數開花間春水綠於苔不因漁艇尋源入
争識仙家避世來翠雨流雲連玉洞丹霞抱日護瑶臺
幔亭亦有虹橋約問我京華幾日回
張繼善寄桃源圖因賦詩(明)貝瓊
張生愛我桃源圖桃源有路歸何日高堂坐見武陵溪
犬吠雞鳴猶髣髴雲氣挾山山欲行山窮水闊桃花明
仙家只在流水外世上無人知姓名一日花間問漁者
山河百二如崩瓦赤帝西來祖龍死復見同槽有三馬
太康去秦六百秋子孫生長不知憂商顔黃綺亦何事
白髮出侍東宫游龍爭虎戰俱寂寞絶境空存巳非昨
種桃何必指秦人春到花開又花落
題桃源圖(送人就婚新都)(明)林璧
三百灘聲去路長黃山白嶽總仙鄉隔溪樹拂張生黛
出峽風傳荀令香一葉蘭舟屏裏畫千花潭水鏡中妝
為君細與秦人說今日漁郎勝阮郎
桃源圖(明)孫一元
溪上春風笑語温溪頭春水漲新痕中原逐鹿人誰是
桃葉桃花自一邨
桃源圖歌(明)何景明
昔我遊武陵坐石窺花源岸坼丹洞閟風廻綠蘿翻崩
崖奔古月沓嶂響哀猿行車一以過始知人境喧真陽
仙令欲南往手持新畫來相訪武陵山水久不覩令人
置我高堂上巖穴如聞雞犬聲邨墟但見桑麻長髣髴
潭水濱點綴桃花春山川似晉代衣服猶秦人回首茫
然一烟霧尋源誰復知真處投簪福地終有期箇中先
認桃花樹
桃源圖(明)謝承舉
武陵桃花先破春漁郎偶爾來問津山重水複得雲竇
風馳浪駛臨溪濱何知卒然入異境人家遠近通芳鄰
石田茅屋與世隔云是先世來避秦桑麻接地足衣食
冠裳結伴無疎親我聞嬴氏亂天紀儒坑典焚兇不悛
大張滛暴戕物類俯視四海皆愚民天生性良天亦恤
故教善衆藏嶙峋仙邪人邪杳莫測歴世巳久跡已陳
縱然有仙亦常事神仙原是人間人昌黎臨川各云遠
地下不起黃道真坡翁語破萬世惑千載淵明蘇為申
桃源圖(明)文嘉
偶然避世住青山不道移家便不還却怪漁郎太多事
又傳圖畫到人間
題桃源圖(明)朱彦昌
當時秦鹿走中原天下紛紛孰可論黔首巳沾新雨露
白雲猶隔舊乾坤水流花謝長三月犬吠雞聲自一邨
我昔荆湖詢往事茫茫烟浪幾黃昏
題桃源圖(明)沈周
啼飢兒女正連邨况有催租吏打門一夜老夫眠不得
起來尋紙畫桃源
題小桃源圖(明)王世貞
出郭只十里種桃近千樹主人非避秦亦不嫌客顧有
酒且賞花酒盡應湏去試語劉麟之何如此中住
桃花山水圖(為桃源屠啟明題)(元)納延
天台山下雲無數山南山北多桃樹石洞春寒風雨深
落花半逐溪流去人間從此識仙家短棹尋源到水涯
翠褏乘鸞下眀月玉盤留客進胡麻我昔捫蘿探幽谷
青精煮飯松間宿至今瞳子有神光細字猶能夜深讀
高人築屋石溪東谿山却與天台同粉黛含精託幽趣
碧桃流水春溶溶六月黃塵汗如洗獨騎瘦馬京城裏
忽見新圖雙眼眀拏舟欲泛滄浪水我家只在蒼崖巔
白雲繞屋青溪連他日君能遠相覓看花酌酒春風前
題劉松年桃花山水小幅(明)僧麟洲
杳無雞犬有人家夾水山高路不賖劉阮别來頻甲子
年年春雨送桃花
題徐參議赤壁圖(宋)王炎
鳥林赤壁事巳陳黃州赤壁天下聞東坡居士妙言語
賦到此翁無古人江流浩浩日東注老石輪囷飽烟雨
雪堂尚在人不來黃鵠而今定何許此賦可歌仍可絃
此畫可與俱流傳沙埋折戟洞庭岸訪古壯懷空黯然
赤壁風月笛圖(金)李純甫
鉦鼓掀天旗脚紅老狐膽落武昌東書生那得麾白羽
誰識潭潭蓋世雄裕陵果用軾為將黃河倒捲湔西戎
却教載酒月明中船尾嗚嗚一笛風九原喚起周公瑾
笑煞儋州秃鬢翁
題武元直赤壁圖(金)李晏
鼎足分來漢祚移阿瞞曾困火船歸一時豪傑成何事
千里江山半落暉雲破小蟾分樹暗夜深孤鶴掠舟飛
夢尋仙老經行處只有當年舊釣磯
赤壁圖(元)元好問
馬蹄一蹴荆門空鼓聲怒與江流東曹瞞老去不解事
誤認孫郎作阿琮孫郎矯矯人中龍顧盼叱咤生雲風
疾雷破山出大火旗幟北捲天為紅至今圖畫見赤壁
髣髴燒劫留餘蹤令人長憶眉山公載酒夜俯馮夷宫
事殊興極憂思集天澹雲閒今古同得意江山在眼中
凡今誰是出羣雄可憐當日周公瑾顦顇黃州一秃翁
後賦赤壁圖(元)劉因
公無渡河歸去來周郎袖裏藏風雷老狐千年快一擊
金眸玉爪不凡材先生平生兩賦爾江山華髮心悠哉
只今畫裏風月笛尚有老驥西風哀眼中驚波不西歸
玄鶴夜半從天迴曹劉鬭氣今何處船頭好在白雲堆
題赤壁圖(元)戴表元
千載英雄事已休獨餘明月照江流畫圖不盡當年恨
却寫蘇家赤壁遊
東坡赤壁圖(元)王惲
先生胸次有天遊萬里長江一葉舟欲託悲風寫遺響
恐驚幽壑舞潛虯
畫赤壁(元)趙孟頫
周郎赤壁走曹公萬里江流鬭兩雄蘇子賦成竒偉甚
長教人想謫仙風
赤壁圖(元)馬常祖
三國周郎赤壁西江山雖好夕陽低他年銅雀分香妓
猶恨回船戰炬迷
赤壁圖(元)虞集
過鶴生新夢攜魚憶舊遊清霜凋木葉落月湧江流隱
者時堪訪良田亦易求如何玉堂夜白髮不生愁
赤壁圖(元)楊載
寂寂長江夜同人共泛舟清尊方澹蕩孤櫂且夷猶望
遠幽禽度歌長獨繭抽千年遺蹟在不逐水東流
題赤壁圖(元)成廷珪
赤壁磯頭秃鬢翁興來攜酒泛秋風偶論水月盈虛際
併入江山感慨中華髮多情傷老大皇天無地著英雄
神遊八極知何許良夜應騎一鶴東
赤壁圖(元)吳師道
沉沙折戟怒濤秋殘壘蒼蒼戰鬭休風火千年消霸氣
江山一幅挂清愁丈夫不學曹孟德生子當如孫仲謀
機會難逢形勝在狂歌弔古漫悠悠
遊赤壁圖(元)吳師道
燒天烈火萬艘空横槊英雄智力窮何似扁舟今夜客
洞簫聲在月明中
題赤壁圖(元)王瓚
我昔南遊過赤壁曾上磯頭訪遺跡吳魏勝負了無聞
一曲漁歌楚天碧黃岡遷客峨眉翁道同北海人中龍
羇懷得酒逸興發扁舟夜泛空眀中江山如許誰賓主
醉挾飛仙夢中語直將天地等浮漚三國周郎曾此數
神遊八極空畫圖開卷髣髴瞻眉鬚清風千古凛如在
悠悠目斷江雲孤
題赤壁圖(元)丁鶴年
横槊英聲遠聞簫逸興長至今風月夜鶴夢繞黃岡
題赤壁圖(明)吳寬
江流東繞千尺堤山鶻上結危巢棲遊人夜半放舟過
舉酒閒說曹征西征西當年下江滸八十萬軍盡貔虎
眼中見慣劉琮徒吳蜀區區何足數舳艫相銜千里連
氣吞玄德兼孫權豈知策士已旁笑笑彼遠來非萬全
長江之險人能共不獨阿瞞兵可弄東吳會獵尺書馳
權也難將首親送帳底拔刀軍令行如此姦雄安足驚
周瑜早已借前箸黃蓋何曾論五兵五兵爭如一炬火
北軍敗走南軍坐紛紛燥荻與枯柴乘取便風纔十舸
波濤起立半天紅強虜灰飛一夕空平生親手註孫子
未信水軍能火攻誰云此行纔足恥更聞裹瘡歸淯水
玄武池頭計已疎銅爵高臺聊自起當今四海如一家
三國爭雄真可嗟尚想綸巾廵壘堞猶將折戟洗泥沙
武昌夏口東西路畫史分明入毫素空餘赤壁付游人
贏得坡仙兩篇賦
題戴文進赤壁圖(明)陳煒
元豐有案詩成獄五載南來事遷逐黃岡形勝無處無
赤壁磯頭山水綠古樹深蟠不老根懸崖瀉下飛來瀑
白露横江風氣凉月出東山皎如燭扁舟欸乃擊空明
主賓逸興何當足歌聲上薄斗牛寒玉簫吹起蛟人哭
此時此景情最融那識深沉與榮辱舊存詞賦未凄凉
千古虹光耀人目臨安畫史藝無雙貌得生綃横半幅
揮毫幾度不成吟祗恐神遊笑俚俗緜邈高風何處尋
漠漠江雲寄遥矚
赤壁圖(明)廖道南
洞庭春水碧連天赤壁仙人夜扣船何處乘槎入牛斗
直從銀漢泛虹泉
題畫小赤壁圖(有序)(明)董其昌
吾松有小赤壁與黃州赤壁大小實相埒不知何事
辱之為小沈徵士繪圖為兹山解嘲雨中過君策齋
頭君策方以吳綃點綴泉石有張子淵自白岳至攜
松蘿茶與畸墅鬭勝君策呼酒佐之永日無俗子面
目君策強余畫為畫此圖并書赤壁詩詩書畫皆君
策和之沈公緒欲鑄東坡像於赤壁山房屬余書大
江東去詞鐫於石末句及之然鑄東坡何必赤壁陸
家畸墅合著此公與内史相酬也
吾松山有九俱以海為沼東海旣以大赤壁何當小風
穴祕精靈雲門削鬼巧口鼻鬭嶙峋鱗甲成夭矯而我
游齊安何繇凌窈窕時平兵氣銷霜落江聲悄迴思平
原鶴誰是枌榆鳥恰似黃池會吳楚爭可了將無山嶽靈
端受里俗嬲歸語東陽生攜笻事幽討石言曾莫逆壁
觀共枯槁田成琳球賦屋用辛夷撩太守握紅雲冠彼山
谷好靈蹤儼如舊疣贅忽以澡嘉名公等錫一壑從余
保手寫浪淘沙峨眉雪可埽敢應北山招終事東坡考
御定歴代題畫詩類卷三十一
