欽定四庫全書
御定歴代題畫詩類卷一百一目錄
獸類
畫馬篇(唐高適)
同鮮于洛陽於畢員外宅觀畫馬歌(唐高適)
梁司馬畫馬歌(唐顧况)
和叔盎畫馬次韻(宋蘇軾)
馬圖同裕之賦(金李純甫)
畫馬為邢將軍賦(元元好問)
畫馬(元程鉅夫)
畫馬(元許有壬)
畫馬(元虞集二首)
畫馬(元范梈)
畫馬(元成廷珪)
題畫馬圖(元薩都拉)
畫馬(元張翥)
畫馬(元貢師泰)
題畫馬(元丁復)
題畫馬(元薛漢)
畫馬行(元吳萊)
題畫馬(元李祁)
畫馬歌(元戴良)
畫馬(元貢性之二首)
畫馬(元錢惟善)
題畫馬(元唐肅三首)
題馬(元屠性二首)
畫馬(元張庸)
題畫馬(明張以寧)
畫馬(明徐尊生)
題江陰侯杜安道宅畫馬(明陶安二首)
畫馬(明楊基)
畫馬(明徐賁三首)
畫馬(明許伯旅)
畫馬(明趙迪)
畫馬(明劉績二首)
題馬(明丘濬四首)
畫馬(明李東陽二首)
畫馬(明姚綸)
畫馬(明莊㫤)
畫馬(明蔣冕二首)
畫馬(明傅珪)
畫馬行(明鄭岳)
題畫馬(明陳雷)
題馬(明王直)
題畫馬(明李堅)
題畫馬(明王景彰)
題畫馬(明僧妙聲四首)
題趙翰林唐馬(元陳基)
唐馬圖(元吳師道)
題唐馬圖(明王褒)
題唐人馬圖(明偶桓)
題畫唐馬(明温胤勣)
唐馬圖(明倪敬)
題唐馬(明程敏政)
唐馬篇(明丘濬)
芸窗集畫圖(宋何夢桂)
御定歷代題畫詩類卷一百一目錄
欽定四庫全書
御定歴代題畫詩類卷一百一
獸類
畫馬篇(同諸公宴睢陽李太守各賦一物)(唐)高適
君侯櫪上驄貌在丹青中馬毛連錢蹄鐵色圖畫光輝
驕玉勒馬行不動勢若來權竒蹴踏無塵埃感兹絶代
稱妙手遂令談者不容口麒麟獨步自可珍駑駘萬匹
知何有終未如他櫪上驄載華轂兮騁飛鴻荷君剪拂
與君用一日千里如旋風
同鮮于洛陽於畢員外宅觀畫馬歌
(唐)高適
知君愛鳴琴仍好千里馬永日恒思單父中有時心到
宛城下遇客丹青天下才白生胡雛控龍媒主人娛賓
畫障開只言騏驥西極來半壁䟃𧽼勢不住滿堂風飄
颯然度家僮愕視欲先鞭櫪馬驚嘶還屢顧始知物妙
皆可憐燕昭市駿豈徒然縱令剪拂無所用猶勝駑駘
在眼前
梁司馬畫馬歌(唐)顧況
畫精神畫筋骨一圖風瞥滅沒仰秣如上賀蘭山低頭
欲飲長城窟此馬昂然獨出羣阿爺是龍飛入雲黃沙
枯磧無寸草一日行過千里道展處把筆欲描時司馬
一騧賽傾倒
和叔盎畫馬次韻(宋)蘇軾
夭驥德力備馬外龍麟中皇天不遣言兀與畫圖同駑
駘飽官粟未受一洗空十駕均一至何事籋雲風
馬圖同裕之賦(韓筆定襄霍益之家物)(金)李純甫
天馬飛來不苦難雲屯萬騎開元間太平有象韓生筆
曾見真龍如此閒
畫馬(為邢將軍賦)(元)元好問
大宛城下戰骨滿駑駘入漢龍種藏將軍此紙何處得
便覺房駟無光芒人中馬中兩勍敵夭門鴈門皆戰場
并州父老應相望早晩旌旗上太行
畫馬(元)程鉅夫
耳峻蹄高目有隅肉鬉磊磈立奚奴承平誰用千金買
空使閒人畫作圖
畫馬(元)許有壬
惆悵孫陽世久無紛紛駑驥遂齊驅不教神物俱湮滅
猶幸人間有畫圖
畫馬(二首)(元)虞集
蕭條沙苑貳師還苜蓿秋風盡日閒白髮圉人曾習御
長鳴知是憶關山
虢國夫人學畫眉宫門催入許先馳春風十里聞薌澤
新賜金鞍不受騎
畫馬(元)范梈
一自房星下渥洼龍媒多在玉皇家赤毛灑血微生汗
黑暈摶雲整作花不待老能知失道固應來是涉流沙
如今豈少真神駿猶有丹青紙上誇
畫馬(元)成廷珪
圉人爭喜得驊騮撥入天閑早見收今日有誰憐駿骨
西風沙苑蒺藜秋
題畫馬圖(元)薩都拉
漢水揚波洗龍骨房星墮地天馬出四蹄蹀躞若流星
兩耳尖脩如削竹天閑十二連青雲生長出入黃金門
鼓鬃振尾恣偃仰食粟何以酧主恩豈堪碌碌同凡馬
長鳴噴沫奚官怕入為君王駕鼓車出為將軍靜邊野
將軍與爾同死生要令四海無戰爭千秋萬古歌太平
畫馬(元)張翥
睿思殿中萬幾暇縹帶犀籖閱名畫君王愛此神駿姿
筆勢不在韋韓下五雲御押手自封玉窠蟠屈宸篆紅
百年重遭赤馬劫散落不逐兵塵空誰歟傳之能愛惜
尺楮蕭蕭開古色驪騘玉面蹄踠白青絲絡腦黃金勒
風鬉半散頭怒側一團渥洼雲氣墨緋衫圉郎緊控持
直恐驕騰收不得向來南渡小朝廷虎視欲與金源爭
蜀襄馬場能幾匹尚想按圖心膽傾只今萬里龍沙道
游牝千羣飽豐草天閑上駟皆乘黃駑蹇紛紛世空老
畫馬(元)貢師泰
漢家旌節渡流沙奪得戎王鐵喙騧天上白魚秋弄影
月中玄兔夜生花九圖妙入將軍筆八駿神空阿母家
獨控奚官更超絶長楸錦隊爛如霞
題畫馬(為方遠上人賦)(元)丁復
上人超世資脫然了無為猶有愛馬癖或比道林支天
馬由來出天池西大宛國乃有之房星寫神孕龍漦雄
志倜儻精權竒飛行滅沒電莫追空塵留煙不得窺月
氐之夷那敢騎漢武遠慕穆天子欲隮崐崘游具茨遣
使先開玉關道鳳頸虎翼初就羈王良造父死已久當
時不知馭者誰唐人為馬置馬監奚官果是何物兒況
復教之作馬舞跪拜起伏取笑娭伏仗能鳴輒引去俛
首低摧青絡絲欲從駑駘服轅下局促動遭箠策施非
徒喪志失天性病骨瘦柴如宛錐所以韓幹為畫肉不
忍神駿成凋羸大漠茫茫天作屋飢齕飽臥驕且馳蒲
梢蕭颯輕風度苜蓿參差新雨滋胡為束縛對厮養長
嘶無聲情内悲我豈伯樂知馬者意與馬類傷馬時自
從眼前見此卷把軸起坐斂更披上人之意無乃爾笑
絶長題畫馬詩
題畫馬(元)薛漢
渥洼龍媒少人識世上駑駘日充斥班生畫馬畫兩匹
駿骨雄姿殊未得赭袍烏幘坐奚官似出春風十二閑
掩圖不語三太息我方垂耳鹽車間
畫馬行(元)吳萊
凉秋八月霜皓皓白鴈驚飛散蓬葆川原蓄牧萬馬來
揚鬛攢蹄齕枯草漁陽突騎自有真奚官翦拭傾城闉
素絲結轡美無價繡罽披韉驕向人當塗奮擲森崛壯
一旦紛騰入天仗父老東城接鬭雞胡兒内苑隨調象
煌煌京洛鳴和鈴犇走萬里如流星筋力追風烏鵲厲
精神噴霧蛟龍冥往年踴躍將一跨寂寞而今空見畫
黃金鑄式猶崢嶸多少地上麒麟行
題畫馬(元)李祁
玉面霜蹄汗血姿黃金高價有誰知不嘶不動從羈絆
記得彤庭立仗時
畫馬歌(元)戴良
吾聞唐家有馬名胡騮寫入尺楮百千秋是何筆力妍
且勁眼底飄飄盡龍性此馬曾經百戰來豐姿逸態何
雄哉功成未受伏櫪惠愁對青騾若相語隰公愛馬兼
愛畫市以千金豈高價流傳幾手到南荒夏贇兄弟今
襲藏年深物化使我傷萬里驍騰苦無日徒遇伯樂與
王良
畫馬(二首)(元)貢性之
偃蹇龍駒不受羈貢來遠自渥洼西天閑立仗歸來晩
猶向東風振鬛嘶
天閑牽出許(一作自)奚官飲罷春流未解鞍記得曾陪仙
仗立五雲深處隔花看
畫馬(元)錢惟善
西風弄影四蹄霜背有連錢匹練光神駿何曾受羈馽
蕭蕭想見華山陽
題畫馬(三首)(元)唐肅
曾充天廏浴天池太僕尋常不敢騎金粟堆荒松柏老
鳳頭猶絡舊青絲
四十萬中新選得拳毛一色鬱金黃在前正立教牽過
不賜岐王定薛王
金池春水勝湯泉浴罷雙龍乍試鞭明日君王獵西苑
勅教都被紫駝韉
題馬(二首)(元)屠性
渥洼神水與夭通汗血淋漓帶赤騣明日甘泉祠泰畤
和鑾聲在五雲中
曉來疎雨過沙堤振迅先聞柳外嘶不是圉人調未習
臨流怕濕錦障泥
畫馬(元)張庸
年少奚官綠綺裘憶曾何處鞚驊騮半堤草色連鍾阜
數點桃花出御溝
題畫馬(明)張以寧
滿身雲濕出滇河九折羊腸抹電過天廏飛龍今百萬
儘渠飽臥夕陽坡
畫馬(明)徐尊生
白馬披朱韉牽來過御前憶曾何處見金水小橋邊
題江陰侯杜安道宅畫馬(二首)(明)陶安
洗罷桃花浪暖時羣空冀北見權竒五花雲濕青絲鞚
百戰功成不自知
房宿何年寓世間四蹄踣鐵度天山沙場酣戰誇神駿
奏凱歸來十二閑
畫馬(明)楊基
古人畫馬如畫竹貴在蕭蕭去凡俗骨欲權竒尾欲輕
不用豐鬃與多肉當時精妙稱曹霸人與驊騮意俱化
信筆為之自有神忘却龍媒是圖畫此馬滿身花作團
大宛三日到長安若教引見南薰殿應賜殷紅瑪瑙盤
畫馬(三首)(明)徐賁
拳毛零落暗塵埃何似春風立仗回當日外番初進奉
不知傳勅賜誰來
親曾調馬動天顔看遍東風十二閑今日寫真圖畫裏
一雙龍駿在人間
立仗歸來出御堤圉官為解錦障泥春流芳草無人渡
得向東風自在嘶
畫馬(明)許伯旅
曹韓畫馬久絶筆近代狀者多駑駘毫端不得千古意
孰識世有真龍媒圖中此馬何所似人言昔産余吾水
一聞高價傾千金更覺雄心少千里雙瞳爍電筋權竒
索不可繫何言笞變化應隨霹靂去死生或與英雄期
涓人買骨吁可怪漢武勞師動横潰豈知神物在人間
驪黃迥出天機外我生愛馬癖莫醫眼見畫圖神欲飛
滎河真種當可致西扳弱水扶桑歸
畫馬(明)趙迪
塞北胡兒鞚驌驦豈知夭廏有乘黃春風馳道花如錦
玉勒驕嘶出建章
畫馬(二首)(明)劉績
曾蹴交河度黑山霜蹄颯颯汗斑斑如今四海無征戰
老向春風十二閑
雙駒汗血已斑斑蹀躞春風意態閒聞道千金求駿骨
不應龍種在人間
題馬(四首)(明)丘濬
天生駿骨異尋常午夜房星照地光冀北隴西搜索徧
歸來内苑有飛黃
俗眼紛紛看畫圖不求神氣論形軀世間不獨孫陽少
韓幹江都今也無
追風逐電去如飛奮迅長鳴不受羈莫向人前誇駿骨
將軍偏不喜烏騅
冀北由來是馬鄉尋常十匹九飛黃不知地産隨時變
剛把凡胎詫作良
畫馬(二首)(明)李東陽
健馬奔泉如渴虹活馬浴水如游龍竦身作勢蹴厚地
仰首噴沬生長風倦思滚塵痒磨樹似是馬身通馬語
莫將意態問丹青天機正在忘言處
前馬奔騰後馬逐沙苑東來曲江曲相遭意氣兩不平
踏盡長堤春草綠奚官一騎高如山金鐶玉勒聲珊珊
會呼羣駿出雲霧同立春風十二閑
畫馬(明)姚綸
何年來駿骨畫史貌能真千里電一掣五花雲滿身香
塵金谷道青草玉關春獨立渾無侣長鳴似向人
畫馬(明)莊㫤
野草寒風捲雪乾病軀斜閣瘦欄干相逢芻豆人間者
誰把行天步驟看
畫馬(二首)(明)蔣冕
千金駿骨本空羣一入天閑更絶塵元狩樂歌今不作
松陰空老渥洼身
來如奔電去如風百萬駑駘一洗空誰遣時清烽燧熄
朝朝羈束柳陰中
畫馬(明)傅珪
霜蹄汗血勒朱幩老氣曾空冀北羣此日天閑聊縱目
分明箇箇五花文
畫馬行(明)鄭岳
房星耿耿明碧落神駒墮地走沙漠天閑秣飼列奚官
逸氣俛就青絲絡古來神駿豈易畜遺貌至今動人目
硉矹爭看骨格竒人間萬馬徒多肉汗血染成五色紋
碧蹄高踏秋空雲蹀躞嘶鳴神彩溢此圖疑出曹將軍
渥洼異産今寂寞世無伯樂何由識但收遺骨破千金
不用按圖遠相索
題畫馬(明)陳雷
赭袍烏帽立奚官牽出春風十二閑不屬丹青傳寫妙
龍媒何得至人間
題馬(明)王直
鳳臆龍鬐世不多春風飽食玉山禾升中自是明時事
岱岳云亭想一過
題畫馬(明)李堅
九原難喚孫陽起天閑龍種沈洼水是誰傳此千里神
逸態英姿酷憐似世情貴耳多賤目葉公龍癖紛相屬
眼前駿骨疇能知幅縑尺素爭誇毗還君此畫三歎息
物情好惡元無的
題畫馬(明)王景彰
天上房星燭地寒故教駿骨落人間如今紙上空形影
苦憶秋風十二閑
題畫馬(四首)(明)僧妙聲
真龍矯矯空大羣奚官牽來氣若雲黃金骨法頗清峻
畫者似是曹將軍駑駘高驤飽芻粟白駒轅下傷局促
方今相者多舉肥莫畫權竒須畫肉
畫師胷中有全馬三馬斯須生筆下中有一匹玉花驄
似是西來大宛者不羣不食意氣豪羞與二馬同凢槽
使我見畫三太息於今誰是九方臯
皎皎白馬白於練首如渴烏目如電天閑騏驎人不見
畫師為我開生面圉人牽浴定昆池落花滿地驕不嘶
青絲絡頭無一丈挽住萬里崑崙蹄
前朝王孫善畫馬筆跡不在曹韓下君看榻上玉花騘
風骨權竒絶瀟灑却憶至元全盛時四十萬匹皆吾師
崇天門下宣入貢太僕牽來親見之李君愛馬人莫比
意氣相期論萬里千金買得真驊騮早晩騎之見天子
題趙翰林唐馬(元)陳基
王孫昔侍金鑾殿親見天街進馬來貌得權竒大宛種
解教人世識龍媒
唐馬圖(元)吳師道
飽食天閑逸氣生只愁立仗誤長鳴青絲挽入奚官手
俛首何妨逐隊行
題唐馬圖(明)王褒
錦韉金鐸舞傾杯驛路相傳換馬臺零落黃塵鼙鼓歇
祇從圖畫識龍媒
題唐人馬圖(明)偶桓
内廐多龍馬奚官晩更調獨矜紅叱撥老氣壓天驕
題畫唐馬(明)温胤勣
苜蓿含花草露斑奚奴擾擾出沙灣塵飛大夏三千里
泥滿東風十二閑直内銅符初上繳征西鐵甲未東還
可憐絶代賢王手少畫漁陽阿&KR1356;山
唐馬圖(明)倪敬
房精墜地雲氣黑龍媒貢自那耆國英風颯爽生天閑
白玉鳴珂紫金勒石闌干外草茸茸一聲嘶斷落花風
只今萬乘巡遊少立盡芭蕉日影紅
題唐馬(明)程敏政
青青苜蓿長初齊十二天閑望不迷楊柳一株沙苑道
奚官來試驌驦蹄
唐馬篇(明)丘濬
開元考牧千百羣谷量色别如錦雲金羈繡韉盛裝飾
新水香萁調息勻縱横六印帶官字牽出長街多意氣
奚奴屏息不敢騎路人斂迹遥迴避昂頭高步踏軟塵
倏來倏往如有神四海風塵那敢動鐵騎奮迅應無倫
漁陽鼙鼓一朝起四十萬匹駢頭死獨餘一匹真乘黃
負載君王蜀山裏蜀山西去棧道危此時郎當將語誰
張郎不來哥舒去獨乘千里將安之九折坂頭泥汨汨
據鞍穩坐伊誰力平時飼䬴非不多逐草奔泉各南北
古來良驥惟稱德一匹勝如千萬匹今觀此畫殊不凢
天骨開張森獨立豈是三郎舊所乘錄功别養當時平
詔令畫史為圖形千年神駿還如生我一見之心神驚
何當房宿重降精再使麒麟地上行
芸牎集畫圖(宋)何夢桂
天馬不生韓幹死雀白翎毛落蒿里虎頭妙筆夜通靈
主爵郎中修畫史楊君畫眼空四海賸把金奩貯竒詭
(原本闕二字)牧馬邊草秋一騎一縱驊與騮阿誰青騘嚼金
勒拔劒奔逐髥怒虬提弓空捍鳴鏑盡塵沙滿耳風颼
颼篔簹谷中一梢出冷蕊相看冰雪骨葵花二色空爭
妍沒骨丹青輸水墨猿猱兩兩雄顧雌獐鼠伎伎母趁
兒水禽並下照秋水足踏枯荷浸漣漪人間清景能幾
許野馬戰場祇尺咫芸牎一幅水沈煙俯仰乾坤千古
意
御定歴代題畫詩類卷一百一
