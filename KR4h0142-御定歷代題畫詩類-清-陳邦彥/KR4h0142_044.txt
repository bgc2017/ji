欽定四庫全書
御定歷代題畫詩類卷四十四目錄
故實類
題太真春睡圖(元岑安卿)
題楊妃春睡圖(元楊維楨)
題太真睡起圖(元吳景奎)
楊妃春睡圖(明徐渭)
楊妃春睡圖(明田登)
題貴妃春醉圖(明胡直)
楊妃醉仆圖(明周鼎)
楊妃醉歸圖(明周鼎)
貴妃夜遊圖(宋方岳)
題楊妃出遊圖(明李東陽)
太真玩月圖(明陶安)
貴妃妙舞圖(明解縉)
題畫楊妃調鸚鵡圖(元周伯琦)
太真教鸚鵡圖(元馮渭)
太真上馬圖(元朱德潤)
楊妃上馬圖(元吳師道)
楊妃上馬圖(元鄭元祐)
題玉環聮轡圖(元宋無)
楊太真剖瓜圖(明吳寬)
周昉畫楊妃禁齒圖(元王惲)
華清曲題楊妃病齒(元薩都拉)
玉環病齒圖(元宋無)
楊妃舞翠盤圖(明謝承舉)
虢國夫人夜遊圖(宋蘇軾)
次韻虢國夫人夜遊圖(宋李綱)
題虢國夫人夜遊圖(元姚樞)
題虢國夫人早朝圖(明詹同)
題虢國夫人宴歸圖(明沈周)
題虢國夫人夜遊圖(明文徵明)
秦虢夫人走馬圖(宋蘇轍二首)
題秦虢二夫人承(召)遊華清宫圖(元虞集)
題黃門飛鞚圖(元王惲二首)
題崔婦乳姑圖(明廖道南)
題杜韋娘圖(元華幼武)
紅葉圖(元華幼武)
題唐宫題葉圖(元雅勒呼)
題紅葉題詩圖(元朱德潤)
題美人書紅葉圖(明劉基)
美人紅葉圖(明王佐)
題紅葉仕女(明談震)
題流紅圖(明林敏)
盼盼燕子樓圖(明瞿佑)
題主人壁間樊素小蠻圖(明石沆)
題花蕊夫人像(元于立)
朝雲誦偈(明瞿佑)
題蘇小小像(元于立)
題劉平妻胡氏殺虎圖(元王惲)
再題胡烈婦殺虎圖(元王惲三首)
為古紹先題劉平妻胡氏殺虎圖(元張翥)
胡氏刺虎圖(元楊載)
平妻殺虎圖(明程敏政)
題高宗二劉妃圖(元潘純)
御定歴代題畫詩類卷四十四目錄
欽定四庫全書
御定歴代題畫詩類卷四十四
故實類
題太眞春睡圖(元)岑安卿
東風吹香蕩晴晝長安宫殿花如繡海棠一枝輕折紅
淑氣薰蒸困醇酎太真徙倚沉香亭宿酲未解春冥冥
眉峰斂翠翳秋色侍兒夾擁花娉婷玉牀膩滑芙蓉展
水沉煙裊金屏暖丹腮融潤珊瑚溫寶釵斜鬌烏雲綰
上皇玉笛那敢吹地衣紅皺鞾輕移傳令别殿罷歌管
流鶯不語游絲垂漁陽鼙鼓邊城動臺閣無言卿士懵
婦人一睡四海昏主闇臣諛緫如夢翠華西狩九廟隳
禍胎未翦三軍疑馬嵬之夢生死訣一時悔禍人心歸
驪山舉燧供歡笑犬戎蹴踏周原草丹青誰寫春睡圖
後世不須箴大寶
題楊妃春睡圖(元)楊維楨
沉香亭前燕來後三郎鼓中放花柳西宫困人春最先
華清溶溶煖如酒雪肢欲透紅薔薇錦襠卸盡流蘇幃
小蓮侍擁扶不起翠被卷作梨雲飛蟠龍髻重未勝綰
燕釵半落犀梳偃晩漏壺中水聲遠簾外日斜花影轉
琵琶未受宣喚促睡重棃腰春正熟不知小䙀思塞酥
夢中化作銜花鹿
題太眞睡起圖(元)吳景奎
興慶池邊花爛爛清平調裏思飄飄玉環睡起嬌無奈
背立東風酒半消
楊妃春睡圖(明)徐渭
守宫夜落臙脂臂玉階草色蜻蜓醉花氣隨風出御牆
無人知道楊妃睡皂紗帳底綘羅委一團紅玉沉秋水
畫裏猶能動世人何怪當年走天子欲呼與語不得起
走向屏西打鸚鵡為問華清日影斜夢裏曾飛何處雨
楊妃春睡圖(明)田登
長生殿屬春殘後春風亂拂宫門柳花奴念奴競霓裳
君王飲醉玉環酒棃花帶雨壓薔薇雲鬟不整倚羅幃
玉容懨懨點猩脣香魂漫逐蝴蝶飛落花飛絮緫不綰
鬢欹釵軃梳半偃蛾眉春困苦不勝翠袖頻翻拂杏臉
流鶯啼破夢初回報道君王來玉輦君道海棠花睡熟
玉笋纖長抱凝玉和來玉屑仙盤露渴心奈夢含花鹿
題貴妃春醉圖(明)胡直
歌罷霓裳一曲歡酒醺無力上雕鞍侍兒扶起雲鬟側
喜得君王駐馬看
楊妃醉仆圖(明)周鼎
妖環不醉三郎醉銀燭高燒看海棠滿地閒雲扶不起
楚臺無夢夢漁陽
楊妃醉歸圖(明)周鼎
金鞍欲上更遲遲滿鐙春風擁侍兒一種餘酣消未得
漁陽醒眼却多時
貴妃夜遊圖(宋)方岳
鳳鞾又上玉花驄恩在君王一笑中三十六宫瑶草碧
不知多少恨春風
題楊妃出遊圖(明)李東陽
沈香亭前春日裏海棠睡足風吹起玉驄䭾醉出華清
頭上綠雲嬌不理内人宣索已多時金鑾供奉來何遲
有誰並轡復顧笑不是秦姨定虢姨階頭奚官執鞚走
問渠合是安郎否不然那得近前行秪許籠禽隨吠狗
君不見馬嵬坡下蛾眉愁可憐白骨埋荒丘柳絲難綰
芳魂住應從君王萬里遊
太真玩月圖(明)陶安
華清浴後上龍樓得與冰娥共素秋貎對妝臺金照面
光含宫髻玉搔頭棃園徹樂承歡暇桂闕當天為我留
翠輦何緣不同到宵衣應是罷宸遊
貴妃妙舞圖(明)解縉
太真選入明光宫龍髥天子夢寐慵家遷將相李林甫
門喧市井楊國忠大家醉眼看榜落雙持玉節敲梧桐
鳳凰去矣不復至獨舞飛燕春風中宫壺龍渴曉漏盡
錦屏翠褥金泥融霓裳曲度未肯終潼關戰血燒天紅
嗚呼纖腰一束柳條重如何舞得乾坤動
題畫楊妃調鸚鵡圖(元)周伯琦
朱顔嚲鬢怯輕寒欲託竒毛吐肺肝想得劒關春日暮
夢中猶作海棠看
太真教鸚鵡圖(元)馮渭
溫泉賜浴意融怡猶念寧王玉笛吹却怕能言泄幽事
丁寧慎勿語人知
太真上馬圖(元)朱德潤
開元朝野時清明姚宋廟謀多輔成紫宸殿前焚錦繡
花萼樓高延弟兄那知暇豫生淫樂慢舞霓裳羽衣薄
龍漦流禍入宫牆野鹿銜花汙簾箔春晴並轡曲江行
回顧阿環嬌態生繡衣珠趿如花旋秦虢夫人恩寵新
宫中舁出錦綳兒兵滿漁陽人未知一朝犯順入宫闕
咸陽煙塵迷日月翠華雜沓驚塵蒙劒閣西迴渭水中
王臣下微同列國從此藩鎮爭豪雄人生富貴真迷途
傾城褒姒無時無漫道玄宗不知政試問當年無逸圖
楊妃上馬圖(元)吳師道
花擁金鞍步步遲君王别殿待多時延秋門外驚塵起
夜半無人見疾馳
楊妃上馬圖(元)鄭元祐
華萼樓前上馬時君王忘是夀王妃龍顔含笑待持鞚
海棠睡美春風吹繡鞍嬌凭翠裳冷金鐙擬跨絲鞭垂
宫鞾拍韅欲馳及簌簌步搖危不支後宫窈窕千蛾眉
並乘腰褭黃金羈芙蓉濯露緫殊妙雜遝綺羅知為誰
獨擁妖環何所之聯翩欲向華清池雙龍嚙膝踏花去
錦香覆滿紅臙脂從官車騎空瞻望並肩私語行遲遲
行毋遲遲日已西漁陽鐵騎崩雲追纔出都門便别離
千載形迹令人悲再拜能忘臣甫詩
題玉環聮轡圖(元)宋無
赭袍紅暎鏤金衣笑並花驄酒力微試問六龍西幸日
有人曾侍翠華歸
楊太真剖瓜圖(明)吳寬
深宫六月凉風至紈扇團圓奪秋氣却恨君王賜浴遲
華清水熱通宵沸金刀手弄雲鬟低楊柳樓頭日已西
莫誇碧椀紅瓤美玉齒病來憎瓠犀
周昉畫楊妃禁齒圖(元)王惲
海棠春睡儘紅嬌苦殢三郎厭早朝人到愛深無惡相
捧心顰處更妖嬈
華清曲題楊妃病齒(元)薩都拉
沉香亭北春畫長海棠睡起扶殘妝清歌妙舞一時静
燕語鶯啼空斷腸朱脣半啓榴房破胭脂紅注珍珠顆
一點春酸入瓠犀雪色鮫綃濕香唾九華帳裏熏蘭煙
玉肱曲枕珊瑚偏玉釵半脱翠蛾斂龍髥天子空垂涎
妾身雖侍君王側别有閒情向誰說斷腸塞上錦綳兒
萬恨千愁言不得成都遥進新荔枝金盤紫露甘如飴
紅塵一騎不成笑病中風味心自知君不聞華清宫一
齒作楚藏禍根又不聞馬嵬坡一身濺血未足多漁陽
一日鼙鼓動始覺開元天下痛雲臺不見漢功臣三十
六牙何足用明眸皓齒今已矣風流何處三郎李
玉環病齒圖(元)宋無
一點春寒入瓠犀海棠花下獨顰眉内廚幾日無宣喚
不問君王索荔枝
楊妃舞翠盤圖(明)謝承舉
妃子承私眷君王愛宴游風旋朱袂薄雲擁翠盤秋宛
轉花千態低昂月半鈎棃花僧寺夢遺恨蜀江頭
虢國夫人夜游圖(宋)蘇軾
佳人自鞚玉花驄翩如驚燕蹋飛龍金鞭爭道寶釵落
何人先入明光宫宫中羯鼓催花柳玉奴絃索花奴手
坐中八姨真貴人走馬來看不動塵明眸皓齒誰復見
只有丹青餘淚痕人間俯仰成今古吳公臺下雷塘路
當時亦笑張麗華不知門外韓擒虎
次韻虢國夫人夜遊圖(宋)李綱
金鞍玉勒連錢驄車如流水馬如龍遺簪墮珥碎珠翠
密炬夜入蓬萊宫曲江宫殿春蒲柳玉盤犀筯傳纖手
坐中綽約盡天人錦茵雲幕清無塵賜名大國動光彩
馬嵬回首空啼痕我欲題詩弔千古喪國亡家皆此路
嫣然一笑傾人城皓齒明眸真女虎
題虢國夫人夜遊圖(元)姚樞
宴安懷鴆毒蕩佚國將亡緬思天寶載聲色迷君王朝
政出多門十九分權綱其誰堪炙手秦虢連諸楊攀附
勢莫比所冀保椒房宫中陪宴樂晝短疑夜長重為長
夜遊細馬䭾寶裝胡不秉明燭晏行撤禮防一從此風
熾野鹿踰宫牆五嶽出洛泜四海同慘傷維時所貴顯
赤族亦罹殃馬嵬脂粉暗岷山涕泗滂明年雖幸還大
海翻田桑山河增慘澹日月銷精光問民瘡痍中哭廟
煨燼㫄女寵禍何酷百悔不一償在莒豈足擬於兹不
可忘
題虢國夫人早朝圖(明)詹同
青絲絡頭白鼻騧楊家有女顔如花金門半開天欲曙
蛾眉淡掃朝官家官家鼾睡起未早阿姨一來即傾倒
中使傳宣出紫宸信是人家生女好合歡花瘁沉香亭
玉環宿酒渾未醒春風暗送年華老綠衣飛報疇能聽
金錢賜浴恩澤新溫泉不洗馬嵬塵底事畫工心獨苦
圖中偏寫虢夫人
題虢國夫人宴歸圖(明)沈周
倚馬嬌羞認八姨春酣歸院日斜時回頭聞得漁陽鼓
猶料催花輟宴遲
題虢國夫人夜遊圖(明)文徵明
紫塵拂轡春融融參差飛鞚驕如龍錦韀繡帶簇妖麗
絳紗玳燭圍春風春風交花光屬路後騎雍容前却顧
中間一騎來逡巡秀眉玉頰真天人翠微垂鬢衱稱身
彷彿當年虢與秦佳人絶代真難得安得君王不為惑
豈知尤物禍之階不獨傾城竟傾國一時喪亂已足憐
後世方誇好顔色晴窗展卷漫多情百年青史自分明
莫言畫史都無意尺素還堪鑒興廢
秦虢夫人走馬圖(二首)(宋)蘇轍
秦虢風流本一家豐枝穠葉暎雙花欲分妍醜都無處
夾道遊人空歎嗟
朱幩玉勒控飛龍笑語喧譁步驟同馳入九重人不見
金鈿翠羽落泥中
題秦虢二夫人承召遊華清宫圖(元)虞集
貴人並鞚如輕鴻承恩馳入華清宫道途先不止行客
策蹇奔趨烏帽風奚嚢墮地何足拾豈有篇章浪相及
畫史當時妙墨傳光彩流動狂情急君不見白頭拾遺
徒步歸眀眸皓齒事皆非朝天泥滑袖封事高閣雨餘
宫漏稀
題黃門飛鞚圖(二首)(元)王惲
金錯盤陀落玉鞿春風飛影下瑶池丹青明見傳臚意
花柳深宫燕八姨
年年十月幸溫湯詔給詞臣半驌驦最見流雲瀟灑處
津陽春色曉蒼蒼
題崔婦乳姑圖(明)廖道南
君不見崔氏之婦乳老姑百年此事胡為乎風流豈啻
世所重遺節直與天為徒李母孝思似崔婦二姑堂上
遐齡暮滫瀡春盤效婉儀蘋蘩歲祀開昌祚棟塘夫子
真逸民堂前蘭桂芳菲新梁鴻不獨稱偕老潘岳仍看
侍懿親
題杜韋娘圖(元)華幼武
霞佩飄颻金縷香緩歌白雪韻悠揚華堂舊日風流在
見慣司空亦斷腸
紅葉圖(元)華幼武
鴛鴦瓦冷不禁秋採葉題詩出御溝一點靈犀天地隔
殷勤隨水向誰流
題唐宫題葉圖(元)雅勒呼
彩毫將恨付霜紅恨自緜緜水自東金屋有關嚴虎豹
玉書無路託鱗鴻秋期暗度驚催織春信潛通誤守宫
莫道銀河消息杳明年錦樹又西風
題紅葉題詩圖(元)朱德潤
金殿風微拾墜紅題詩聊寄御溝東芳情有意隨流水
細字無心學斷鴻别館乍凉霜透幕長門深夜月移宫
才情偶爾成佳配不道周南有國風
題美人書紅葉圖(明)劉基
紅葉隨波豈自由綵毫空復寫綢繆無人解識詩中意
天上人間緫是愁
美人紅葉圖(明)王佐
謝家夫人詠柳絮黃陵女兒歌竹枝誰信長門秋澹澹
西風黃葉斷腸時
題紅葉仕女(明)談震
初試宫妝步玉除詩成把筆更躊躕舊愁新恨知多少
盡向霜紅葉上書
題流紅圖(明)林敏
玉溝澄晩色金屋閉秋塵鴛被辭君寵蛾眉妬妾身掖
庭霜葉赤永巷露苔新欲寫心中事含情祗自顰
盼盼燕子樓圖(明)瞿佑
亞父塜前秋草合虞姬墳上暮雲愁如何一片彭城月
只照張家燕子樓
題主人壁間樊素小蠻圖(明)石沆
江州司馬兩紅妝水墨何人畫此堂得似往年歌意思
却看今日舞衣裳摹聲漫點櫻珠破擬態輕拖柳帶長
别有幽情傳筆底主人狂得且須狂
題花蕊夫人像(元)于立
玉屑丹砂和獺髓一點殷紅飬花蕊冰肌玉骨自生凉
不信流年去如水火旗曉壓降王道貝闕珠宫長秋草
摩訶池上又西風流紅不向人間老
朝雲誦偈圖(明)瞿佑
春樹紅顔一擲梭六如偈裏暗消磨主翁不悟榮華過
一笑重煩春夢婆
題蘇小小像(元)于立
花宫玉燕啼酣春春風勞勞驅夢雲夢嗔夢喜春不聞
紅萱露滴眞珠裙夜燕玎玲隔窗語碧紗凝煙咽金縷
行雲妒殺巫山女芭蕉葉葉黃梅雨
題劉平妻胡氏殺虎圖(元)王惲
獸猛其如義烈何揮刀峻絶魯陽戈哀哀哭絶東山婦
恨入秋空淚漫多
再題胡烈婦殺虎圖(三首)(元)王惲
丈夫不作屠龍舉健婦能成刺虎威試著五行參造化
二隂何盛一陽微
眈眈哆口摧天去死地求生有若人寸鐵竟能伸義烈
大臣當國合横身
古稱政猛苛於虎翦暴除殘惜壯圖蹀血兩坊三義俠
袖鎚揮處幾於菟
為古紹先題劉平妻胡氏殺虎圖(元)張翥
沙河岸邊秋草白棗陽城頭落日黑老兵辛苦踐更來
林下稅車聊一息黃蘆颯颯中夜鳴倀鬼叫嘯悲風生
虎飢得人怒不置婦急徒手危相爭直前死力持虎足
呼兒進刀屠虎腹但知有夫豈知虎視之何殊几上肉
當時一擊寧顧軀驚魂碎骨仍攜扶九原瞑目已無憾
舊血勿湔身上襦千秋節義傳鄉閭我猶膽怯見畫圖
健婦果勝一丈夫向來馮婦有不如
胡氏刺虎圖(元)楊載
涴有烈婦人胡姓嫁劉氏從夫棗陽戍車宿水之澨夜
半猛虎至銜夫入菑翳夫人自驚起不暇生為計直前
執虎足盡力與牽制呼兒抽佩刀刃剚虎立斃夫命復
不救復讎古所貴嗚呼流俗弊節義日以廢婦不夫其
夫臣子競為利患難苟圖免聞此得無媿吾故作此詩
於以告萬世
劉平妻殺虎圖(明)程敏政
棗陽軍婦千人勇虎口活夫顔不動磵號山裂天為昏
幾許高樓髻雲聳征車夜渡西河眠骨肉相守終餘年
舅戕夫死避苛政泰山女兒吁可憐
題高宗二劉妃圖(元)潘純
秋風落盡故宫槐江上芙蓉並蔕開留得君王不歸去
鳳皇山下起樓臺
御定歴代題畫詩類卷四十四
