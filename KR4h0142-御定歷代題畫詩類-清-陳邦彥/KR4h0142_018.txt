欽定四庫全書
御定歷代題畫詩類卷十八目錄
山水類
題黃居寀秋山圖(唐徐光溥)
次韻和鄧慎思謝劉明復畫道林秋景(宋孔武仲二首)
書李世南所畫秋景(宋蘇軾二首)
次韻秦少游秋野圖(宋陳師道)
秋山圖(宋文同)
晩秋烟波圖(宋文同)
題童壽卿秋山圖(宋王炎)
題柴言秋景山水(宋陸游)
秋景(宋陸游)
題范寬秋山小景(金劉迎)
江天秋晩圖(金王繒)
秋江待渡横披(元元好問)
巨然秋山(元元好問)
宋高宗題李唐秋江圖(元劉因)
題秋塘圖(元陳深)
喬達之畫江山秋晩圖(元程鉅夫三首)
題祁提點秋山圖(元程鉅夫)
秋山圖(元袁桷)
子昂秋山圖(元虞集)
題秋山圖(元虞集)
題巨然秋山(元楊載)
題秋山圖(元范梈)
題周曾秋塘圖卷(元李泂二首)
趙千里秋景(元吳鎮)
趙子昂秋景(元吳鎮)
范寬江山秋霽(元吴鎮)
李昭道秋山無盡圖(元吳鎮)
李成江邨秋晩(元吳鎮)
臨李思訓員嶠秋雲圖(元黃公望)
題江鄉秋晩圖(元薩都拉)
題秋山圖(元宋本先)
題秋日江邨圖(元劉詵)
江山秋色圖(元吳師道)
秋山圖(元王冕)
題秋山圖(元郭翼)
題秋山圖(元馬臻)
題秋江圖(元舒遜)
題周曾秋塘圖(元張珪)
題李唐秋山圖(元鄭東)
題許道寧溪山秋晩圖(元張天英)
米元暉江山秋晩圖(元僧大沂)
訪弟長沙霍元瞻雪夜為作秋山圖(明詹同)
秋景山水(明張以寧)
題秋江小景(明劉崧)
題華陽彭玄明所畫秋山圖(明劉崧)
題山水秋景(明貝瓊)
題宋周曾秋塘圖(明楊基)
題趙仲穆秋山圖(明錢宰)
題馬文璧秋山圖(明魯淵)
秋景小幅(明王行)
題畫秋景(明高棅)
題秋景畫(明解縉)
為侍講時彦題秋意圖(明金幼孜)
為吏部師尚書題秋景(明金幼孜)
秋景(明金幼孜)
山水圖秋景(明商輅)
山水秋景(明劉珝)
秋景圖(明蘇平)
倣王叔明筆意作溪山秋晩卷輒題絶句(明高道素)
題野塘秋景(明戈鎬)
弘上人蓄秋山圖(明僧大圭)
御定歴代題畫詩類卷十八目錄
欽定四庫全書
御定歷代題畫詩類卷十八
山水類
題黃居寀秋山圖(黃休復益州名畫紀云居寀字伯鸞筌少子也畫藝敏贍不讓)
(於父蜀之四主崇奢居寀父子入内供奉迨四十年宫殿苑囿池亭牆壁屏幃圖畫不可紀錄)
(授翰林待詔將仕郎試太子議郎賜金魚袋淮南通好之日居寀與父同手畫四時花雀圖青)
(城山圖峩眉山圖春山圖秋山圖用答國信使命將發秋山全未及畫蜀王令取在庫秋山圖)
(入角居寀與父奉命别畫徑月方畢工更愈於前者光溥進秋山圖歌以紀之)
(唐)徐光溥
天與黃筌藝竒絶筆精迴感重瞳悦運思潛通造化工
揮毫定得神明訣秋来奉詔寫秋山寫在輕綃數幅間
高低向背無遺勢重巒疊嶂何孱顏目想心存妙尤極
研巧覈能狀不得珍禽異獸皆自馴竒花怪木非因植
﨑嶇石磴絶游蹤薄霧冥冥藏半峰娑羅掩映迷仙洞
薜荔纍垂繳古松月檻參浮橋僧老坐搘笻屈原江上
嬋娟竹陶潛籬下芳菲菊良宵祗恐鷓鴣啼晴波但見
鴛鴦浴暮烟羃羃鎖邨隖一葉扁舟横野渡䬃䬃白蘋
欲起風黯黯紅蕉猶帶雨曲沼芙蓉香馥郁長汀蘆荻
花撲蔌雁過孤峰貼遠青鹿傍小溪飲殘綠秋山秀兮
秋江靜江光山色相輝映雪迸飛泉濺釣磯雲分落葉
擁樵徑張璪松石徒稱竒邊鸞花鳥何足窺白旻鷹逞
凌風勢薛稷鶴誇警露姿方原畫山空巉巖峭壁枯槎
人見嫌孫位畫水多洶湧驚湍怒濤人見恐若教對此
定妍媸必定伏膺懷愧悚再三展向冕旒側便是移山
回磵力大李小李滅聲華獻之愷之無顔色髣髴垂綸
渭水濱吾皇覩之思良臣依稀荷鍤傅巖野吾皇覩之
求賢者從兹仄席復懸旌宵衣旰食安天下才當老人
星應候願與南山俱獻壽微臣稽首貢長歌丹青景化
同天和
次韻和鄧慎思謝劉明復畫道林秋景(二首)
(宋)孔武仲
鈴齋清話未更端一掃禪林景趣完縹緲已&KR1149;新殿塔
縈紆仍引外峰巒冷風有意生空闊密雪無聲下廣寒
平昔所遊今在眼淒涼疑是夢中看
以時傅畫雖不費要秋得冬如未完恍疑霰雪滿天地
慘若暮氣迷峰巒夜堂高張醉魂醒暑館偶窺吟魄寒
筆端(原本闕)與造化會莫作人間毫素看
書李世南所畫秋景(二首)(宋)蘇軾
野水參差落漲痕疎林敧倒出霜根扁舟一櫂歸何處
家在江南黃葉村
人間斤斧日創夷誰見龍蛇百尺姿不是溪山曾獨往
何人解作挂猿枝
次韻秦少游秋野圖(宋)陳師道
江清風偃木霜落雁横空若箇丹青裏猶須著此翁
秋山圖(宋)文同
孤峰露蒼骨疎木聳堅榦高堂挂虛壁爽氣来不斷
晩秋烟波圖(宋)文同
直於一丈素寫盡千里景雲山杳杳已成秋烟水漻漻
方入瞑君應無心得此畫我豈有言能爾詠
題童壽卿秋山圖(宋)王炎
我本山中人築室依澗岡世故驅我来緇塵滿衣裳見
此山中景我思更深長老樹何離離瘦石何蒼蒼借問
此何時天寒雁南翔西風有搖落蘭桂含幽芳
題柴言秋景山水(宋)陸游
高秋風雨天幽居詩酒地君看此氣象其可折簡致
秋景(宋)陸游
秋山瘦嶙峋秋水渺無津如何草亭上却欠倚闌人
題范寬秋山小景(金)劉迎
山高最難圖意足不在大尺楮渺千里長江浸横翠人
家雜烟樹惝怳徒意會苟或森三尺便若俗子對此畫
格律嚴興寄獨超邁洗眼映窗明妙處乃不昧流泉見
原委著屋分向背推車度危橋指路向關隘輕舟最渺
茫浦嶼如有待山稜瘦露骨汀洲横若帶木葉黃欲脱
秋容儼然在霜餘無片雲歷歷數沙界搜尋目力疲欲
賦無可奈近山才四寸萬象紛納芥欲識無窮意聳翠
更天外
江天秋晩圖(金)王繪
萬頃波間蹋浪兒瀟湘秋晩趁歸時四山紅葉風聲健
散入儂家欸乃詞
秋江待渡横披(元)元好問
物外琴尊合往還爭教俗駕點溪山畫師果識閒中趣
只作横舟落照間
巨然秋山(為鄧州相公賦)(元)元好問
筆端游戲三昧物外平生往還為問阿師何在白雲依
舊青山
宋高宗題李唐秋江圖(元)劉因
秋江吞天雲拍水濤借西風挾不起斷雲分雨入江邨
回首龍沙幾千里澹菴老筆搖江聲髣髴阿師慘淡情
千秋萬古青山恨不見歸舟一葉横
題秋塘圖(元)陳深
水落秋菰老夕寒烟樹微絶憐雙白鷺飛去似知幾
喬達之畫江山秋晩圖(三首)(元)程鉅夫
遮日西来正暮秋買魚沽酒醉船頭如今見畫渾疑夢
知是南湖第幾洲
千山木落雁飛初樵屋漁梁路有無京國貴人真巨力
盡移生計入新圖
别来事事可名家獨我空添兩鬢華天際有山歸未得
遠峰休著淡雲遮
題祁提點秋山圖(元)程鉅夫
仙人縮地古今同何處移来水外峰我與白鷗曾有約
可憐相見畫圖中
秋山圖(元)袁桷
蔟蔟麻姑十二闌倚空搖落總塵寰臥遊京洛誰消得
一榻松風響珮環
子昂秋山圖(元)虞集
翁昔少年初畫山丹楓黃竹雜潺湲直疑積雨得深潤
不假浮雲相往還世外空青秋一色窗中遠黛曉千鬟
瀛洲雞犬同人境尚想翁歸向此間
題秋山圖(元)虞集
峰迥留深隠天清襲素袍棲身斷人蹟游目送鴻毛樹
挂栖厓鷙藤懸飲子猱龍眠石澗冷虎撼樹根牢木客
吟時共山樵奕處遭浮雲過水盡孤月挾霜高羽使来
三島胎仙舞九臯左招玉斧飲右攬赤松遨空色收寥
廓虛聲起繹騷彈琴遺古散載酒棹輕舠遂向圖中見
誰能世外逃乘槎幾月至一泛九秋濤
題巨然秋山(元)楊載
山色嵯峨樹老蒼筆端描邈辨毫芒從来名下無虛士
可與荆關作雁行
題秋山圖(元)范梈
我愛秋景好自緣秋氣清江空石露骨木落風無聲偶
向畫中見猶如雲外行秪疑豺與虎無地得縱横
題周曾秋塘圖卷(二首)(元)李泂
家在東南雲錦鄉心魂元是水花香哦詩想入秋塘境
鴛鷺驚飛一夕忙
鮫人初息露香機花覆龍梭鳥自飛莫向西湖問烟水
夜涼風露濕荷衣
趙千里秋景(元)吳鎮
秋光蕭瑟滿林霜籬菊英英桂子黃最是西堂風月好
不妨遊衍樂清狂
趙子昂秋景(元)吳鎮
遠山斜日紫烟霏一櫂鴟夷竟不歸蕭瑟秋風虚閣表
詩翁吟罷欲添衣
范寬江山秋霽(元)吳鎮
滄江遙帶碧雲流紫翠凝巒萬疊秋閣倚蛟宫飛雨濕
人依鳥道動離愁帆歸極浦蒼山合木落千林暮靄浮
豈是筆端分造化無窮巖壑一縑收
李昭道秋山無盡圖(元)吳鎮
竒峰倒映青冥立絶壑高懸白霧開萬里無雲見秋末
千林有雨向春回
李成江邨秋晩(元)吳鎮
咸熙畫圖無與共傳世希微愛者衆二李之後已寥寥
宣和當日尤珍重新圖一旦落人間神宫寂寞何時還
經營意匠出塵表上下五百誰能攀水迴中有漁舟泊
山頂崇臺招白鶴籬根浮出水潺潺萬竹琳琅奏天樂
霜飛木落一天秋棲禽向晩聲啾啾柳溪錯認淵明宅
過橋豈是王弘儔景色蕭條如太古路僻邨深貯烟霧
分明再見輞川人蕪詞何敢輕為附清容自是鑒賞家
持將却向天之涯幾回試展未能去落盡庭前無數花
臨李思訓員嶠秋雲圖(元)黃公望
蓬山半為白雲遮瓊樹都成綺樹花聞說至人求道遠
丹砂原不在天涯
題江鄉秋晩圖(元)薩都拉
沙頭潮下秋水枯雲山落日雲糢糊草堂遠近路長驅
蕭蕭行李行人孤蹇驢度橋歸思急村南村北天秋色
何者相呼雞犬聲山前山後烟樹立江風水面吹殘莎
打魚小艇如飛梭何人蕩槳立船尾釣者船頭腰半駝
小李將軍不可作粉壁流傳愁剥落石門守者尤好竒
拄杖敲門索新跋京口綠髮參軍郎見君此畫心即降
攜家便欲上船去買魚煮酒揚子江
題秋山圖(元)宋本先
南遊雁蕩北居庸歷歷青山在眼中今日不勝惆悵處
馬頭黃葉又秋風
題秋日江邨圖(元)劉詵
黃葉秋風趁蹇驢平洲遠嶺雁相呼野舟盡日閒無用
只與人間作畫圖
江山秋色圖(元)吳師道
江南何處景一幅淡含暉草木半黃落樓臺深翠微橋
連秋水渡船與暮雲歸我亦漁樵客悵然思拂衣
秋山圖(元)王冕
前年放船九江口秋風獵獵吹蒲柳買魚沽酒待月明
不知江上青山走三更吹笛欲喚人漙漙白露侵衣巾
故鄉遙遙書斷絶空見過雁如飛雲去年却下七里灘
秋水滿江秋月寒子陵先生釣魚處荒臺直起青雲端
先生不受漢廷官自與山水相盤桓至今高節敦廉頑
清風凜凜誰能攀泊舟登岸行復止小徑分岐通草市
石林掩映樹青紅正與今年畫相似茅廬半住林木裏
白狗黃雞小如蟻翁媪無言童穉閒可是太平風俗美
清谿水落魚蟹新東隣釀熟呼西隣相牽相把意思真
親密不異朱陳民李端筆力乃巧妙寫我舊日經行到
豈是老夢眩水墨不覺掀髯發長嘯殷家大樓滄江頭
留我十日風雨秋觸景感動客邸愁便欲卜築山之幽
斷橋流水無人處添種梅花三百樹直待雪晴冰滿路
騎驢相逐尋詩去
題秋山圖(元)郭翼
山上浮雲天幾重秋高華散玉芙蓉好攜謝朓驚人語
醉裏来登落雁峰
題秋山圖(元)馬臻
江山萬里舊曾遊閒裏收將水墨秋記得雙帆投别浦
老来忘却是何州
題秋江圖(為黃友仁賦)(元)舒遜
老樹槎枒石巃嵸隔岸人家紫烟重長江蒼茫日夜浮
天塹西来雲影動駕風上水誰家船片帆高颺孤雲邊
林下伊誰褦襶子抱琴應訪草堂仙毫端遠勢莫與比
巴陵洞庭秋色裏莫是當年顧虎頭寫出滄洲千萬里
題周曾秋塘圖(元)張珪
荷枯葦折澹秋塘岸側芙蓉鏡裏妝水宿雲飛禽共樂
不須别處覓瀟湘
題李唐秋山圖(元)鄭東
萬壑霜飛木葉丹石橋流水暮生寒却疑二月天台裏
一路桃花照馬鞍
題許道寧溪山秋晩圖(元)張天英
江山黃落楚雲寒野老巖棲一隖寬賣藥長安不求識
如何飛墨下雲端
米元暉江山秋晩圖(元)僧大沂
紅樹宜秋晩澄江媚落暉扁舟如喚我莫待白頭歸
訪弟長沙霍元瞻雪夜為作秋山圖
(明)詹同
我愛霍元瞻清標如玉雪蒼松立石厓白鶴鳴海月瘦
馬衝寒冰在鬚日暮去訪元瞻居高堂中夜燒長燭為
我寫出秋山圖墨池水凍筆如槊使我見之喜且愕雲
氣忽從衡嶽来雨聲似向瀟湘落二客蘭舟泊遠沙一
箇茅亭在陰壑感君厚意不可量我欲酬爾明珠璫賈
傅祠前相别去挂在鵠山青草堂
秋景山水(明)張以寧
秋巘白雲晩霜林紅樹多野橋山郭外行子暮来過為
問小搖落江南今若何
題秋江小景(明)劉崧
秋水無波淨落暉江沙雲樹轉依微望中一片瀟湘意
無數征帆逐雁飛
題華陽彭玄明所畫秋山圖(明)劉崧
我不識華陽彭煉師見畫雲山想句曲數峰暝色入遙
浦六月泉聲動虛谷紫霞棲觀當落日似有幡幢出林
木海邊鼇首帶雲紅天際蛾眉拂秋綠昔聞天台雁蕩
相鈎連雲氣来往駕飛仙斷橋溪澗路如棘嗟爾策蹇
歸何年秋風湖曲波如烟我思東汎吳江船買魚沽酒
綠荷渚吹笛夜下松門前便尋煉師覓玄鶴却訪華陽
窺洞天
題山水秋景(明)貝瓊
田家酒熟當早歸天氣漸涼催授衣一夜西風破霜蕊
芳菲不共芙蓉死
題宋周曾秋塘圖(明)楊基
陂塘九月菰蒲老菱葉無多荷葉少無數飛来白鷺明
一羣遊去青鳬小寒雲弄影忽成霞雁帶斜行下淺沙
晩色不隨流水去秋光都在拒霜華當時内殿春風細
紫衣傳教詞臣醉鮑謝文章沈宋才詩成曲盡秋塘意
塘水秋来景漸疎低煙斜日照平蕪鴛鴦去盡芙蓉死
空向人間看畫圖
題趙仲穆秋山圖(明)錢宰
人家水檻接山忩好在江南山水邦兩岸雲林皆落日
一天鳬雁共秋江屋頭數遍青巒九松下吟成白石雙
野服何人正蕭散泊船歸醉酒盈缸
題馬文璧秋山圖(為盧仲章賦)(明)魯淵
野館空山裏林泉象外幽淡雲初霽雨紅葉早驚秋路
轉山藏屋橋危岸倚舟直疑人境異便欲問丹邱
秋景小幅(明)王行
烟碧帶霜紅秋深處處同晩晴山更好詩在野航中
題畫秋景(明)高棅
疎林遠岫帶烟霏積水長天合翠微何處寒聲隨落葉
一行新雁向南飛
題秋景畫(明)解縉
秋山風露寒林莽忽摧落山家樂餘暇逍遙在虛壑白
雲澹無心紅樹相羅絡此景良已佳何用翔寥廓
為侍講時彦題秋意圖(明)金幼孜
長天帶遠景絶島含秋意橋響客時過竹深門獨閉蒼
烟迥蕭瑟落日生迢遞回首大江西故山何處是
為吏部師尚書題秋景(明)金幼孜
天際涼風瀑布流遙峰積翠雨初收板橋人渡疎林晩
野寺蟬鳴落葉秋
秋景(明)金幼孜
涼雲雁叫荻花秋兩岸青山帶淺流向晩月明天似水
吹簫獨上木蘭舟
山水圖秋景(明)商輅
青山遠近白雲重誰識當年把釣翁千載嚴陵灘上路
令人猶自憶高風
山水秋景(明)劉珝
銀河倒挂青山頂蒼虯偃臥芙蓉冷烟巒深處起樓臺
雙雙人在蓬莱境我觀斯人非避秦韜輝伏耀全天真
盍簪愛話無生事恐教名利縈兹身霜葉林邊秋色映
桂花香裏行厨淨彈琴惟取古為音漉酒還將清比聖
逍遙此樂人間稀潔已由来世所譏只今四海皆樂土
不羨羊裘釣石磯
秋景圖(明)蘇平
雙溪雨過夕流清萬頃烟波入望平兩岸碧峰凝暮色
一庭黃葉墮秋聲西風遠浦征帆小落日青山去鳥明
寄語讀書林下客莫因高臥謝時名
倣王叔明筆意作溪山秋晩卷輒題絶句
(明)高道素
洞庭風欲暮瀟湘雲正秋漁竿隨意好歸興滿汀洲
題野塘秋景(明)戈鎬
芙蓉秋色滿銀塘白鷺雙飛下晩涼記得采蓮看越女
醉騎驕馬映垂楊
弘上人蓄秋山圖(明)僧大圭
萬峰霜晴翠如洗峰底行雲度流水西北高樓爽氣邊
江南落木秋聲裏蒹葭潮長魚在梁白鷗飛盡天茫茫
松根丈人讀書處時有疎鐘来上方仙槎影沒銀漢遠
木末芙蓉為誰剪何處涼風送客船歸来似是東曹掾
東曹頗笑未識機挂帆直待鱸魚肥山川搖落已如此
不信草露沾人衣平生畫手不可遇坐閱新圖得真趣
題詩寄與沃洲僧吾亦買山從此去
御定歷代題畫詩類卷十八
