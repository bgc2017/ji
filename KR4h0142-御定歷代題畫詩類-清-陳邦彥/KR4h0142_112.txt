欽定四庫全書
御定歷代題畫詩類卷一百十二目錄
草蟲類
謝興宗惠草蟲扇(宋司馬光)
和圓機題草蟲(宋晁說之)
雍秀才畫草蟲七物(宋蘇軾)
觀居寧畫草蟲(宋梅堯臣)
題草蟲扇(宋陳造二首)
草蟲扇(宋范成大)
戲題常州草蟲枕屏(宋楊萬里)
題山莊草蟲(宋楊萬里)
謝人送常州草蟲扇(宋楊萬里)
盧希顔草蟲横披(金段成巳)
東平李漢卿草蟲卷(元元好問二首)
文湖州草蟲(元元好問)
屏上草蟲(元劉因四首)
題劉大用畫草蟲手卷(元王惲二首)
題草蟲畫卷(元馬臻)
題水墨蓼花草蟲(明劉基)
題松雪翁臨祐陵草蟲(明高啓)
題徐熙三蟲圖(明高啓)
題許瀾伯三蟲圖(明高啓)
題草蟲(明丘濬)
題趙松雪臨宋徽宗水墨草蟲(明楊基)
畫草蟲(明魯鐸)
畫草蟲(明楊慎)
蟻蝶圖(宋黃庭堅)
百蝶圖(元劉因)
黃荃蜂蝶圖(元王惲二首)
滕王蟻蝶圖(元王惲二首)
畫雙蝶(元虞集)
蛺蝶圖(元陳樵)
題萱草蛺蝶圖(元趙孟頫)
花蝶謠題舜舉畫(元鄭元祐)
題吳性存所藏趙仲穆竹枝雙蝶圖(元顧瑛)
題趙子固蕙花蛺蝶圖(元潘純)
竹蝶圖(元張憲)
題萱蝶圖(元吕誠)
畫蝶(明李東陽)
題蛺蝶花上蛺蝶(明張鳳翼)
扇中雙蝶(明徐渭)
題黃葵聚蜂圖(元陶宗儀)
畫蟬(宋蘇軾)
畫扇柳蟬(元虞集)
畫蟬(元丁鶴年)
題王生畫三蠶蜻蜓(宋蘇轍二首)
畫蜻蜓(元程鉅夫)
詠徐正字畫青蠅(唐韋□物)
偶訪吉甫畫三蠅壁間(宋倪巨濟)
莎鷄蜥蜴(元程鉅夫)
促織圖(元吳師道)
蟋蟀圖(明葉初春)
跋聚蟻圖(宋夏均父)
楚宫室雞將啄蟻畫(明徐渭)
錢舜舉禾鼠(元袁桷)
題錢舜舉禾鼠圖(元柳貫)
錢舜舉碩鼠圖(元鄧文原)
為費廷言題沈士稱畫枇杷雙鼠(明吳寬)
御定歷代題畫詩類卷一百十二目錄
欽定四庫全書
御定歷代題畫詩類卷一百十二
草蟲類
謝興宗惠草蟲扇(宋)司馬光
吳僧畫團扇點綴成微蟲秋毫宛皆具獨竊天地功細
者及蛛蝥大者纔阜螽枯枝擁寒蜩黃蕊粘飛蜂翾然
得生意上下相追從徒觀飛動姿莫覩筆墨蹤兒曹取
真物細校無不同恐其遂躍去亟取藏箱中乃知藝無
小意精神可通不興誤圖蠅能惑紫髯翁子猷狀蟬雀
藏寳傳江東不知古何如此畫今為雄人墓木巳拱其
徒頗能工舊法存百一要足超凡庸友人幸為賜物薄
意何隆玩之不替手愛重心無窮常如對君子穆穆來
清風
和圓機題草蟲(宋)晁說之
怒劒無煩起逐蠅從教小物此馮陵禮加蛙臂何時用
書到蠶頭幾日能半是苔邊徒有感全收芋處肯生憎
如椽大筆么麽落憤懣令人終拂膺
雍秀才畫草蟲七物(宋)蘇軾
促織
月叢號耿耿露葉泣漙漙夜長不自暖那憂公子寒
蝦蟇
睅目知誰瞋皤腹空自脹慎勿困蜈蚣飢蛇不汝放
蜣蜋
洪鐘起暗室飄瓦落中庭誰言轉丸手能作殷雷聲
天水牛
兩角徒自長空飛不服箱為牛竟何事利吻穴枯桑
蝎虎
跂跂有足蛇脈脈無角龍為虎君勿笑食盡蠆尾蟲
蝸牛
腥涎不滿殼聊足以自濡升高不知回竟作粘壁枯
鬼蝶
雙眉卷鐵絲兩翅暈金碧初來花争妍忽去鬼無迹
觀居寧畫草蟲(宋)梅堯臣
古人畫虎鵠尚類狗與鶩今看畫羽蟲形意兩俱足行
者勢若去飛者飜若逐拒者如舉臂鳴者如動腹躍者
趯其股顧者注其目乃知造物靈未抵毫端速毗陵多
畫工圖寫空盈軸寧公實神授坐使羣輩伏草根有纖
意醉墨得巳熟權豪不可致節行今仍獨
題草蟲扇(二首)(宋)陳造
捩首一振怒臂鼓翅雙搖利鋒底用交綏解鬭政應沐
我仁風
迎隨小躍低飛無謂二蟲何知却因毗陵畫手憶我田
間杖藜
草蟲扇(宋)范成大
莫嫌絡緯股鳴悲解向寒牎促曉機海眼多花無藉在
顛狂只待學于飛
戲題常州草蟲枕屏(宋)楊萬里
黃蜂作歌紫蝶舞蜻蜓蚱蜢如風雨先生晝眠紙帳温
無那此輩喧夢魂眼中了了華胥國蜂催蝶喚到不得
覺來忽見四摺屏野花紅白野草青勾引飛蟲作許聲
何緣先生睡不驚
題山莊草蟲扇(宋)楊萬里
風生蚱蜢怒鬚頭紈扇團圓璧月流三蝶商量探花去
不知若個是莊周
謝人送常州草蟲扇(宋)楊萬里
生怕炎天老又逢草蟲扇子獻竒功還將多稼亭前月
卷盡西湖柳上風蚱蜢翅輕塗翡翠蜻蜓腰細滴猩紅
舊時綠鬢常州守今作霜髯一禿翁
盧希顔草蟲横披(金)段成巳
牛李黃蘆相並枝秋蟲瀟灑弄幽姿畫師老筆生新意
寫出無聲七月詩
東平李漢卿草蟲卷(二首)(元)元好問
蟻穴蜂衙筆有靈就中秋蝶最關情知君夢到南華境
紅穗碧花風露清
過眼千金一唾輕畫家元有老書生草蟲莫道空形似
正欲爾曹鳴不平
文湖州草蟲(為劉使君賦)(元)元好問
造物無心筆有神翾翾飛動百年新蟲魚瑣細君休笑
學會屠龍老郤人
屏上草蟲(四首)(元)劉因
螳蜋
逢物即能産其滋乃爾蕃不知何所積擬欲問乾坤
蝸牛
背上穹廬好問蟲誰汝施始知天地内棟宇匪人為
螻蛄
後利前還&KR2531;陰陽體改分不湏觀兔尾即此見羲文
螽斯
陽施陰專受精醇物始真蟲魚寧解此聊用比振振
題劉大用畫草蟲手卷(二首)(元)王惲
蠕動翾飛自一天眼中風露發清寒筆端正有坡仙趣
莫作宣和藝本看
東坡墨戲出新意八詠復見河陽劉夢到草堂風露冷
碧花籬落候蟲秋
題草蟲畫卷(元)馬臻
喓喓趯趯自知機展卷誰憐下筆時采得國風千古意
分明一段召南詩
題水墨蓼花草蟲(明)劉基
為愛江頭紅蓼花秋來獨作草蟲家尋香粉蝶應隨夢
采蜜黃蜂不趁衙絡緯語殘凉露滴蜻蜓立困晚風斜
畫圖水墨驚初見却似扁舟過赤沙
題松雪翁臨祐陵草蟲(明)高啓
宣和遺墨畫難工唯有王孫筆意同莫問吳宫與梁苑
一般草露覆秋蟲
題徐熙三蟲圖(明)高啓
雌蝶雄蜂各快心逐香窺豔競相尋南園雨過紅芳歇
輸與鳴蜩占綠陰
題許瀾伯三蟲圖(明)高啓
蜜脾未滿報衙頻蠧化初成傅粉新誰道争花羣隊裏
長吟還有獨清人
題草蟲(明)丘濬
春雷驚動蟄蟲起日暖風和花破蕊肖翹蠕動飛且行
盡入君家畫圖裏問君何處得此圖仁智殿前揮灑餘
閒來細玩格物理有如一部埤雅書
題趙松雪臨宋徽宗水墨草蟲(明)楊基
王孫老去尚風流畫裏新詩淡寫愁莫道吳宮與梁苑
露蛩煙草一般秋
草蟲(明)魯鐸
淑氣濃薰芳草晴絲不礙飛蟲春物都堪描畫無人畫
得東風
畫草蟲(為黃月坡賦)(明)楊慎
天下幾人畫草蟲吳興公子癡孫隆冰縑雪練鳴趯趯
丹屏繡几飛薨薨漁父蜻蜓愛釣縷美人蟋蟀嫌雕籠
百種生意何融融夷羊非羊鴻非鴻長卿帶晚翠簡子
矜秋紅王孫西遊歸未得清江碧草煙濛濛憶昔曹不
興點蠅惑&KR0971;翁滕王埽蛺蝶摹榻喧唐宫宋家道君入
能品鸞標鼊軸沈氊穹古來好手竟寂寞老癡江東灑
絶跡君不見醯雞發覆天夢夢蠓飛磑雨舂飛風小癡
大黠應物理孫癡非癡乃其聦癡翁之死誰繼出西川
曹狂稱最工癡狂乃有兩絶藝爚耀滇南與江東朅來
曹狂數相見吮毫蠲紙驚飛蓬月坡仙人好竒者賞鑒
自與山谷通鳳嬉亭前月朧朧更僕不知寒漏終銅盤
燒蠟春如烘懸圖索賦何匆匆蚊脚細字盈方空酒酣
操觚持似公雕刻自媿吾家雄
蟻蝶圖(明)黃庭堅
胡蝶雙飛得意偶然畢命網羅羣蟻爭收墜翼策勛歸
去南柯
百蝶圖(元)劉因
芳蝶具百種幽花散紅翠道人觀物心一一見春意
黃荃蜂蝶圖(元)王惲
翅粉翻香卷鐵鬚亭亭花影小華胥黃生筆底留深思
似與齊丘釋化書
鳳輦隨渠即幸臨隔花望斷翠嬪心春風上下撲不得
飛過畫闌情更深
滕王蟻蝶圖(二首)(元)王惲
槐壤紛紛事暫歡枕中栩栩伴周閑丹青欲識滕王意
須著人間比夢間
粉香金翠夢能甜細寫春悰入筆尖却恐尋香飛便去
六宫争下水晶簾
畫雙蝶(元)虞集
舞罷庭花落池邊看睡鳬無端雙蛺蝶飛上繡羅襦
蛺蝶圖(元)陳樵
禁籞名園信所之深紅膩紫共春暉人疑落葉有生色
我道飛花上故枝掌上豔姬垂裏舞屋頭故吏竊香歸
花中只許秦宫活未必莊生入夢思
題萱草蛺蝶圖(元)趙孟頫
叢竹無端綠幽花特地妍飛來雙蛺蝶相對意悠然
花蝶謠題舜舉畫(元)鄭元祐
花魂迷春招不歸夢隨胡蝶江南飛碧蕤粉香酣不起
卧帖芳茵唾鉛水癡娥眼嬌錯驚顧解裙戲撲沾零露
折釵搔首笑相語阿誰芳心同栩栩頽雲流光空影寒
冰波緘恨嗁闌干
題吳性存所藏趙仲穆竹枝雙蝶圖
(元)顧瑛
閣道春風度湘簾夜月初多情雙蛺蝶也解逐羊車
題趙子固蕙花蛺蝶圖(元)潘純
江上青山日欲晡幽花小紙墨糢糊華清宫殿生秋草
零落滕王蛺蝶圖
竹蝶圖(元)張憲
落盡春紅春夢熟平沙小宛窗中綠美人睡起背東風
蛺蝶飛來上修竹
題萱蝶圖(元)吕誠
堂前萱草散滿地朵朵幽花也可憐絶愛篔簹相映帶
生憎蛺蝶舞留連
畫蝶(明)李東陽
度竹穿花處處心暖風晴浪影浮沈亦知春去無多日
猶在花叢與竹陰
題蛺蝶花上蛺蝶(明)張鳳翼
蝶解傳花魄花能引蝶來蝶疑雙宿影花作並頭開
扇中雙蝶(明)徐渭
春至百花繁名園蛺蝶翻美人將扇撲搨得一雙痕
題黃葵聚蜂圖(元)陶宗儀
亭亭花萼媚秋光露滿金桮蝶翅凉二月好春渾忘却
亂飛争戀御羅黃
畫蟬(宋)蘇軾
蜕形濁汙中羽翼便翾好秋來關河闊巳抱寒莖槁
畫扇柳蟬(元)虞集
不食遂終日長吟如老翁金盤九秋露玉樹一絲風
畫蟬(元)丁鶴年
飲露身何潔吟風韻更長斜陽千萬樹無處避螳蜋
題王生畫三蠶蜻蜓(二首)(宋)蘇轍
飢蠶未得食宛轉不自持食蠶聲如雨但食無復知老
蠶不復食矯首有所思君畫三蠶意還知使者誰
蜻蜓飛翾翾向空無所著忽然逢飛蚊驗爾飢火作一
飽困竹梢凝然反冥寞若無飢渴患何貴一簞樂
畫蜻蜓(元)程鉅夫
蜻蜓飛款款萑葦舞僛僛欲泊未泊間漂搖故多疑甚
欲呼與語小立休嫌疑枝葉元不動風波有定時
詠徐正字畫青蠅(唐)韋應物
誤點能成物迷真許一時筆端來巳久座上去何遲顧
白曾無變聽雞不復疑詎勞才子賞為入國人詩
偶訪吉甫畫三蠅璧間(吉甫有詩次韻)(宋)倪巨濟
何人刻獮㺅老眼覷荆棘不如丹青手快意風雨集我
窮坐詩豪九鼎扛筆力偶然一點誤著紙生羽翼千言
走蚍蜉寕為寸紙逼還當寫君詩什襲同藏羃
莎雞蜥蜴(元)程鉅夫
羽短未堪振莎鷄抱禾穗無旱不須雲蜥蜴自游戲萬
國笙歌樂太平昆蟲草木咸生遂
促織圖(監州貫子素徵賦)(元)吳師道
華屋歌鐘夜何從識草蟲惟應苦吟者相對共秋風
蟋蟀圖(明)葉初春
悲絲急管聲應異落葉哀蟬怨或同九月飄零猶在野
無人一為誦豳風
跋聚蟻圖(宋)夏均父
紛然蟲臂蟻争環付與高人一解顔不待南柯㛰宦畢
始知身寄大槐間
楚宫室雞將啄蟻畫(明)徐渭
錦葵窠下雄雞白黃蟻有翼飛終澀不應草葉更相遮
五寸荆軻千里隔王孫妙思快噉吞馬遷竒筆寫鴻門
當機對敵只如此翻令看者飛心魂
錢舜舉禾鼠(元)袁桷
七尺長身媿負多清時空食幾囷禾營營倉鼠纔分寸
不柰詩人緫譴訶
題錢舜舉禾鼠圖(元)柳貫
華黍如雲兆歲功尚嫌鼠穴未能空今朝試舉迎猫祭
直想西成八蜡通
錢舜舉碩鼠圖(元)鄧文原
禾黍連雲待歲功爾曹竊食素餐同平生貪黠終何用
看取人間五技窮
為費廷言題沈士偁畫枇杷雙鼠(明)吳寬
古詩三千兼刺美孔筆不曾刪相鼠齊諧志怪到張華
博物應疑鼠有牙蟲魚註成非磊落韓子作詩譏郭璞
後來埤雅亦何為中有鼠譜煩農師鼯鼬鼱鼷本同族
散在人家稱小畜畫圖此種栗鼠否竹䶉野處同其儔
紛紛恣食高廩米晝伏穴中那有體一前一郤誇委蛇
李斯為汝誤巳多暖風吹林金顆顆獨在江南飽珍果
永州事敗無孑遺甘與鷦鷯守一枝
御定歷代題畫詩類卷一百十二
