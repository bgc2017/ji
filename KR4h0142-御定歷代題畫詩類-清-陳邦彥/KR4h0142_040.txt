欽定四庫全書
御定歴代題畫詩類卷四十目錄
故實類
李白醉歸圖(金吕子羽)
太白醉歸圖(元劉秉忠)
李太白舟中醉卧圖(元劉秉忠)
李白醉歸圖(元王惲)
太白醉歸圖(明顧觀)
太白醉歸圖(明陳顥)
太白獨釣圖(元元好問)
太白獨釣圖(元王惲)
題太白酒船圖(元趙孟頫二首)
題李白觀泉圖(元張翥)
太白觀瀑布圖(元僧大訢)
李太白觀瀑圖(明劉基)
李太白觀瀑布圖(明宋濂)
李白觀瀑布圖(明方孝孺)
錢舜舉太白觀瀑圖(明王世貞)
太白捉月圖(金蔡珪)
太白捫月圖(元王惲)
謫仙捉月圖(元程鉅夫)
李白玩月圖(元余闕)
題李白問月圖(明張以寧二首)
題太白納涼圖(元陳高)
太白扁舟圖(元宋無)
李白騎驢圖(元元好問)
太白還山圖(元劉秉忠)
李伯時畫太白泛舟小像(元潘伯修)
竹溪六逸圖(元陳旅)
竹溪六逸圖(明丘濬)
題脱鞾返櫂圖(元陳旅二首)
杜子美浣花醉歸圖(宋黃庭堅)
杜陵浣花圖(元趙孟頫)
老杜醉歸圖(元李俊民二首)
題杜甫麻鞵見天子圖(元錢惟善)
少陵春遊圖(元程鉅夫)
題杜甫遊春圖(元李祈)
杜甫遊春圖(明陳憲章)
孟浩然騎驢圖(宋劉克莊)
金主畫孟浩然騎驢圖(元袁桷三首)
孟浩然灞橋圖(元王惲)
孟浩然跨驢圖(元吳師道二首)
題倒騎驢觀梅圖(元吳澄)
王維畫孟浩然騎驢圖(元牟巘)
踏雪尋梅圖(明程敏政)
孟浩然騎驢吟雪圖(明高啓)
孟襄陽雪行圖(明張羽)
張建封擊毬圖(元張昱)
為郭宗道祭酒題韓滉移居圖(元貢師泰)
令狐學士金蓮圖(元許有壬)
裴晉公綠野探梅圖(元王惲二首)
陸羽烹茶圖(明張以寧)
風雪藍關圖(元王惲二首)
韓文公度藍關圖(明吳寬)
退之留别大顛圖(金段成已)
石鼎聯句圖(元劉因)
石鼎聮句圖(元王惲二首)
戲題李渤聯德高蹈圖(元劉因八首)
盧仝煎茶圖(明唐寅)
樂天不能忘情圖(元元好問二首)
樂天不能忘情圖(元王惲二首)
樂天不能忘情圖(元袁桷二首)
白樂天琵琶行圖(元劉因)
潯陽琵琶圖(元張雨)
湓浦琵琶圖(明高啓)
白傅湓浦圖(明高啓)
題九老圖(宋陳造二首)
為陸全卿題劉松年香山九老圖(明吳寬)
香山九老圖(明王恭)
香山九老圖(明莊㫤)
九老圖(明顧應祥)
賈治安騎驢圖(元甘立)
觀明發畫李賀高軒過圖(宋僧道潛)
李賀醉吟圖(元劉因)
莊宗横吹圖(元王惲二首)
桑維翰鐵硯圖(明唐寅)
李後主圖(元馬祖常)
南唐王齊翰剔耳圖(明吳寬)
韓文靖重幈圖(元王惲二首)
顧宏中畫韓熙載夜宴圖(元顧瑛)
顧宏中畫韓熙載夜宴圖(元鄭元祐)
顧宏中畫韓熙載夜宴圖(元何廣)
題韓熙載夜宴圖(明王世貞三首)
石上三生圖(元程鉅夫)
三生石上圖(明鄭關)
御定歴代題畫詩類卷四十目錄
欽定四庫全書
御定歴代題畫詩類卷四十
故實類
李白醉歸圖(金)吕子羽
春風醉袖玉山頹落魄長安酒肆迴忙然中官尋不得
沈香亭北牡丹開
太白醉歸圖(元)劉秉忠
五斗先生未解酲一生愛酒不曾醒人間詞翰傳名字
天上星辰萃性靈雁帶暖回波泛綠燕銜春至草抽青
紗巾醉岸南山道幾處哦詩補畫屏
李太白舟中醉卧圖(元)劉秉忠
仙籍標名世不收錦袍當在酒家樓水天上下兩輪月
吳越經過一葉舟壺内乾坤無晝夜江邊花鳥自春秋
浮雲能蔽長安日萬事紛紛一醉休
李白醉歸圖(元)王惲
雲陣横陳大渡河一書能解六蠻和仙韶莫詫君王寵
七寶莊嚴未是多
太白醉歸圖(明)顧觀
歌成芍藥倒金壺並轡宫官馬上扶樂部餘音隨彩旆
仙班小隊下清都長庚萬丈文章燄後世千年粉墨圖
江左青山舊時月一杯誰慰客墳孤
太白醉歸圖(明)陳顥
偶向長安醉市沽春風十里倩人扶金鑾殿上文章客
不減高陽舊酒徒
太白獨釣圖(元)元好問
謫仙去世三百年海中鯨魚渺翩翩豈知龍眠天馬筆
忽有玉樹秋風前金鑾歸來身散仙世事悠悠白髮邊
會稽賀老何處在千里名山入酒船清景巳隨詩句盡
風流合向畫圖傳往時長安酒家眠焦遂不狂張不顛
想得三更風露下醉和江月弄江烟
太白獨釣圖(元)王惲
九重春色醉仙桃何似江山照賜袍千丈氣豪愁不管
青山磯上月輪高
題太白酒船圖(二首)(元)趙孟頫
載酒向何處稽山鏡水邊若為無賀老興盡便回船
瀟灑稽山道風流賀季真相思不相見愁殺謫仙人
題李白觀泉圖(元)張翥
玻瓈杯中春酒綠醉墨淋漓牡丹曲平生合置七寶牀
白紵烏紗美如玉阿瞞荒宴百不理寧計宫花銜野鹿
何物老嫗生此兒偷向金雞帳中宿高將軍纔奴隸耳
誤使脱鞾吾所辱要留汗韈蹋鯨魚鼠子何堪煩一蹴
尋常溝瀆不可濯何處容伸遭汙足翩然卻下匡廬雲
五老峰前看飛瀑
太白觀瀑布圖(元)僧大訢
我本白雲人見山每回首披圖得松泉感我塵埃久我
家只在九江口從此扁舟到牛斗翻愁天上銀濤堆石
轉雲奔萬雷吼水行地底不上天龍泓豈與滄溟連風
葉無聲飛鳥絶月光雲影天茫然丈人何來自空谷謫
仙招隱當不辱林梢噴雪舞飛華尚想隨風唾珠玉馬
首青山如喚人歸來好及松華春泉香入新釀解公頭
上巾今者孰不樂荒墳委荆榛遂令畫師意萬古留酸
辛酸辛復何益東海飛紅塵
李太白觀瀑圖(明)劉基
憶昔李謫仙泛舟彭湖東遂登廬山頂直上香爐峰遙
望瀑布水自天垂白虹大聲回九地浮光散虚空萬木
震辟易千崖殷鐘鏞清涼入肌骨如歸廣寒宫賦詩留
人間至今響渢渢丹青極摹寫欲代玄造功逸駕不可
追舉頭睇飛鴻倚歌無人和引袖乘長風
李太白觀瀑布圖(明)宋濂
長庚燁燁天之章精英下化為酒狂匡廬五老森開張
銀河萬丈掛石梁下馬傲睨立欲僵聳肩袖手神揚揚
憶昔開元朝上皇宫中賜食七寶牀淋漓醉墨蛟龍驤
人疑錦繡為肝腸麾斥力士如犬羊營營青蠅集于房
金鑾不復承龍光并州可識郭汾陽不可丹陽逢永王
大風吹沙日為黃狻猊哀啼聞夜郎蒼天欲使詩道昌
頓挫萬物歸奚囊何處更覓延年方北海天師八尺長
芙蓉作冠雲為裳授以蕊笈青琳瑯蓬萊屹起瀛海洋
羣仙遲汝相徊翔誰將粉墨圖縑緗顧我一見心倀倀
詩成仰視天蒼茫夜半太白生寒芒
李白觀瀑布圖(明)方孝孺
天寶之亂唐已亡中興幸有汾陽王孤軍疋馬跨河北
手扶紅日照萬方凌烟功臣世爭羨李侯先識英雄面
沈香亭北對蛾眉眼中已見漁陽亂故令邊將儲虎臣
為君談笑清胡塵朝廷策勲當第一珪組不敢縻天人
西遊夜郎探月窟南浮萬里窮楚越雲山勝地有匡廬
銀河掛空灑飛雪醉中信馬踏清秋白眼望天天為愁
金閨老奴汚吾足更欲坐濯清溪流
錢舜舉太白觀瀑圖(明)王世貞
匡廬萬古瀑太白千秋才兩竒偶相值後人何有哉及
展舜舉圖悦登文殊臺立起青蓮枯來聽萬壑雷始知
丹青力可以迴寒荄
太白捉月圖(金)蔡珪
寒江覓得釣魚船影在江心月在天世上不能容此老
畫圖常看水中仙
太白捫月圖(元)王惲
詩中無敵飲中豪四海飄蕭一錦袍千丈醉魂無處著
青山磯上月輪高
謫仙捉月圖(元)程鉅夫
牛渚磯前白錦袍峨眉亭外月初高江波滿眼如平地
醉倒長庚一世豪
李白玩月圖(元)余闕
春池細雨柳纖纖手倦揮毫日上簾想得停杯江海夜
月明照見水精鹽
題李白問月圖(明)張以寧
誰提明月天上懸九州蕩蕩清無烟天東天西走不駐
姮娥鬢霜垂兩肩中有桂樹萬里長吳剛玉斧聲闐闐
顧兔杵藥宵不眠天翁下視為爾憐頗聞昔時錦袍客
乃是月中之謫仙帝命和予羽衣曲虹橋一斷心茫然
竹王祠前霧如雨躑躅花開啼杜鵑月在天上缺復圓
人間塵土多英賢舉杯問月月不言風吹海水秋無邊
滄波盡捲金尊裏清影長隨舞袖前相期迢迢在雲漢
嗚呼此意誰能傳騎鯨寥廓忽千年金薤青熒垂萬篇
浮雲起滅焉足異終古明月懸青天
題李白問月圖(明)張以寧
青天出皓月碧海收微烟舉杯一問月我本月中仙醉
狂謫人世於今幾何年桂樹日已老我别何當還兔藥
日已熟我鬢何由玄迢迢夜郎外垂光一何偏問月月
不語舉杯復陶然青天自萬古皓月長在天明當躡倒
景飛步崑崙巔
題太白納涼圖(元)陳高
六月炎天飛火烏土焦石爍河流枯邇來衰病更畏熱
呼叫欲狂揮汗珠飲冰嚼藕廢朝夕小室如爐眠不得
閒將圖畫縣四壁漫想深山好泉石就中此圖尤絶竒
青林飛瀑吹涼颸何人展席坐蒼蘚乃是謫仙初醉時
露頂裸裎投羽扇仰看雲生白成練松隂如雨毛骨寒
豈識人間絆足倦祗今匡廬道阻修雁蕩天台近可遊
便欲致身丘壑裏挂巾石壁繼風流
太白扁舟圖(元)宋無
錦袍烟艇夜郎西酒思金鑾入直時不道相思杜陵老
愁吟落月屋梁詩
李白騎驢圖(元)元好問
八表神遊下筆難畫師胸次自酸寒風流五鳳樓前客
枉作襄陽雪裏看
太白還山圖(元)劉秉忠
一片靈臺照世明共傳太白是元精心中有道時時樂
眼底無塵物物清千首未知詩作癖百杯尋與酒為盟
長安多少風和月不盡先生吟醉情
李伯時畫太白泛舟小像(元)潘伯修
李白自號謫仙人更得龍眠為寫真一箇青蓮初出水
千年金粟再來身胷中元氣詩如海物外還丹酒借春
一笑掀髯緣底事桃花潭上見汪倫
竹溪六逸圖(元)陳旅
千畝松篁野逕開一溪流水碧於苔山樽共醉徂徠石
何用楊妃七寶杯
竹溪六逸圖(明)丘濬
徂徠之山竹滿溪溪中流水清漪漪昔人巳往不可見
至今陳迹猶依稀酣飲狂歌者六子就中最豪孔與李
為龍為蛇誰豫知白也逃生巢父死
題脱鞾返櫂圖(二首)(元)陳旅
威鳳翔寥廓妖蟇窟廣寒翻令趙飛燕無處倚闌干
九日姑孰守千古涪陵翁高人又返櫂江國夕陽中
杜子美浣花醉歸圖(宋)黃庭堅
拾遺流落錦官城故人作尹眼為青碧雞坊西結茅屋
百花潭水濯冠纓故衣未補新衣綻空蟠胸中書萬卷
探道欲度羲皇前論詩未覺國風遠干戈崢嶸暗宇縣
杜陵韋曲無雞犬老妻稚子且眼前弟妹漂零不相見
此公樂易真可人園翁溪友肯卜鄰鄰家有酒邀皆去
得意魚鳥來相親浣花酒船散車騎野牆無主看桃李
宗文守家宗武扶落日蹇驢䭾醉起願聞解兵脱兜鍪
老儒不用千戶侯中原未得平安報醉裏眉攢萬國愁
生綃鋪牆粉墨落平生忠義今寂寞兒呼不蘇驢失脚
猶恐醒來有新作常使詩人拜畫圖煎膠續絃千古無
杜陵浣花圖(元)趙孟頫
春色醺人苦不禁蹇驢䭾醉晩駸駸江花江草詩千首
老盡平生用世心
老杜醉歸圖(二首)(元)李俊民
尋常行處酒債每日江頭醉歸薄暮斜風細雨長安一
片花飛
百錢街頭酒價蹇驢醉裏風光莫傍鄭公門去恐猶恨
在登牀
題杜甫麻鞵見天子圖(元)錢惟善
四郊多壘未還鄉又别潼關謁鳳翔九廟君臣同避難
十年弟妹各殊方中興百戰洗兵甲萬里一身愁虎狼
寂寞當時窮獨叟按圖懷古恨茫茫
少陵春遊圖(元)程鉅夫
杜陵野客正尋詩花柳前頭思欲迷一樣東風驢背稳
曲江何似浣花溪
題杜甫遊春圖(元)李祈
草屋容攲枕茅亭可振衣如何驢背客日晏尚忘歸
杜甫遊春圖(明)陳憲章
碧柳黃鸝三月畫江湖風雨萬篇詩花前濁酒不得醉
驢背春風空自吹
孟浩然騎驢圖(宋)劉克莊
壞墨殘縑閱幾春灞橋風味尚如真摩挲只可誇同社
裝飾應難奉貴人舊向集中窺一面今於畫裏識前身
世間老手惟工部曾伏先生句句新
金主畫孟浩然騎驢圖(三首)(元)袁桷
生前明主已遭嗔身後君王為寫真家國總緣詩句廢
灞陵猶勝蔡州塵
木葉山前雪似銀軟裘難作自由身想因晩歲朝陵後
故寫騎驢處士真
北闕明言不上書蹇驢何自入西都開元天子元無分
留與他生作畫圖
孟浩然灞橋圖(元)王惲
金鑾消息遠相招雪滿吟鞍過灞橋處士本無經世志
強將詩句枉清朝
孟浩然跨驢圖(二首)(元)吳師道
風雪瀟瀟破帽攲玉堂回首夢應非鹿門松徑寒門裏
擁被微吟定憶歸
直語無因住禁垣清遊隨意蹋寒原風流鄭五雖相似
應愧詩庸位轉尊
題倒騎驢觀梅圖(元)吳澄
玉妃一笑本無猜拗性驢兒去不回見面可憐交臂失
留情聊復轉身來月凝絶豔駸駸遠風送清香款款陪
雪裏吟翁吟弗就過時卻與惱癡獃
王維畫孟浩然騎驢圖(元)牟巘
窮浩然老摩詰平生交情兩莫逆也曾攜去宿禁中堪
笑詩人命竒薄只應寂寞歸舊廬此翁殷勤殊未足作
詩借問襄陽老詩中猶恐憶孟六悠悠江漢今幾秋一
夕神交如在目分明寫出騎驢圖風度散朗貌清淑更
有倜儻一片心不是相知那得貌行復行向何許酸風
吹驢耳卓朔向來十上困旅塵驢飢拒地愁向洛不如
乘興且田園萬山亭前大堤曲鱖魚正肥甘蔗美雞黍
可具楊梅熟一樽相與壽先生醉歸勿遣驢失脚
踏雪尋梅圖(明)程敏政
&KR1042;鞍回首欲相呼不忍輕抛萬玉圖詩骨與花爭勝絶
灞橋還似六橋無
孟浩然騎驢吟雪圖(明)高啓
西風驢上倚吟魂只到龐公舊隱村何事能詩杜陵老
也頻騎叩富兒門
孟襄陽雪行圖(明)張羽
雪滿秦京欲去遲故人當路漫相知平生多少驚人句
卻向君前誦怨詩
張建封擊毬圖(元)張昱
唐家風流尚毬馬中外靡然為之化徐州節度張建封
坐領東藩示閒暇長簫短吹行相隨以此慢遊為日夜
玉山壓馬醉扶歸正及樓頭望春罷孔雀屏圍次第開
黃金買得春無價不教白日向西馳只許黃河向東瀉
使君死後誰登臨燕子不來風雨深綠珠甘守珊瑚樹
文君獨宿鴛鴦衾當其意氣傾朝野肯信人無百年者
萬言猶在從事書一幅空遺後人畫
為郭宗道祭酒題韓滉移居圖(元)貢師泰
田夫生長田間住辛苦移家向何處老牛帶犢驢引駒
婦姑騎過前村去牽衣裹兒囊在肩瓠壺瓦缶懸蒲韉
一童鬅鬙隨左右兩髥傴僂相後先新來茅屋徒四壁
東鄰西鄰不相識種田未了主家租又恐官司著差役
唐朝宰相韓晉公念爾流離多困窮當時落筆豈無意
正欲廊廟知民風願得轉徙安居室周公亦曾作無逸
令狐學士金蓮圖(元)許有壬
九天光彩動金閨輦路風香樹影齊却笑漢家恩數薄
只教天禄待青藜
裴晉公綠野探梅圖(息軒筆二首)(元)王惲
淮西平一兩河清綠野梅花照眼明霜鬢未容閒裏老
南枝消息要和羹
當年韓白兩詞人吟賞天教在相門邂逅有詩窮勝事
最憐疎影月黃昏
陸羽烹茶圖(明)張以寧
閱罷茶經坐石苔惠山新汲入甆杯高人慣識人間味
笑看江心取水來
風雪藍關圖(二首)(元)王惲
天威不遠雷霆迅雪擁藍關惜自傷不似老坡南竄夜
一天風露縱浮航
兇鋒笑折王庭湊赤手嬰鱗撼憲皇可惜堂堂忠義氣
枉將衰朽託吾湘
韓文公度藍關圖(明)吳寬
韓公上書諫佛骨自分投荒生不還忍寒作詩示姪輩
千古增重藍田關關門雪深阻去馬直氣早已開衡山
唐皇殂矣骨亦朽漳江無墓空潺湲嗚呼漳江無墓空
潺湲潮州廟碑不可删
退之留别大顛圖(金)段成已
吏部文章日月光平生忠義著南荒肯因一轉山僧語
換却從來鐵石腸
石鼎聮句圖(元)劉因
玩世如一鼎姓名誰得聞仙翁應自笑知我有鄒忻
石鼎聮句圖(二首)(元)王惲
衡山何物老彌明氣轢侯劉到震驚笑向半空盤硬語
火爐頭上把降旌
海上游談接大顛鼎邊聯句託軒轅不須苦泥中間事
二者看來總大言
戲題李渤聯德高蹈圖(八首)(元)劉因
黑色黃頭渠醜女綸巾羽扇我周郎已辭魯肅三千里
莫望成都八百桑
鹿門安敢笑隆中耕耨傳家兩地窮愛殺阿山頗神駿
看教他日拜龐公
方寸無窮皦皦天豈惟毛髮要歸全臨終一聽曾元語
愈嘆黔婁有婦賢
扊扅炊罷補麻衣習取禁寒抗老飢幸自伯鸞無識者
對人不必案齊眉
江湖魏闕有心期莫怪先生起太遲寄謝移書韓博士
山妻原不解啼飢
高詠清江月近人一家燈火夜相親多齋自任傍人笑
已把靈臺付鬼神
諸生課罷弄烟霞紡織乘閒為煑茶白鹿高風有誰繼
草堂貧女晦菴家
萬里江鷗不易馴百年我愛隱君秦歸來匹婦休相笑
老眼真能混世塵
盧仝煎茶圖(明)唐寅
千載經綸一秃翁王公誰不仰高風緣何坐聽添丁慘
不住山中住洛中
樂天不能忘情圖(二首)(元)元好問
得便宜是落便宜木石癡兒自不知就使此情忘不得
可能長在老頭皮
芙蓉脂肉紫霞漿别是仙家煖老方只在柳枝拚不得
忘情一馬亦何妨
樂天不能忘情圖(二首)(元)王惲
駱馬悲鳴頓玉珂停杯重聽柳枝歌做成一段閒公案
轉覺香山長物多
楊柳新聲滿洛陽樽前風味老難忘筆端拈出新詩句
似為樊姬作嫁裝
樂天不能忘情圖(二首)(元)袁桷
病來心事轉蹉跎身外猶嫌長物多况是春歸留不得
侍兒無用蹙雙蛾
青衫憔悴老江州放逐歸來萬事休止有醉吟情未減
又翻新樣柳枝愁
白樂天琵琶行圖(元)劉因
冀馬嘶寒風逐臣念鄉國江浦聞哀絃長吟望南北
潯陽琵琶圖(元)張雨
一幅山屏秋月圓荻花楓葉染江天江州自是無司馬
多少琵琶上别船
湓浦琵琶圖(明)高啓
秋夜相逢處閨愁雜宦情四絃風共拂兩櫂月同明司
馬青衫濕佳人白髮生至今湓浦上楓葉尚哀聲
白傅湓浦圖(明)高啓
相逢淪落總天涯舟泊湓江近荻花逐客青衫自多淚
傷心不用怨琵琶
題九老圖(二首)(宋)陳造
涼亭燠館塵埃外野鳥溪花俎豆前但愛林泉暎華髮
豈知勛烈載青編
帝憐憂國許歸田猶得幽居俯澗瀍應笑詩人賦招隱
茹芝帶索只臞仙
為陸全卿題劉松年香山九老圖
(明)吳寬
高松大竹生翠寒密林隠隱攢峰巒杳然流水出深谷
新鑿山中八節灘江州司馬不愛官笑領諸客來盤桓
棋枰書卷各有適適意豈在陳杯盤酒酣耳熱忽起舞
戲折名花斜插冠趨朝疲薾足非病在野輕健心偏安
權門赫赫誇牛李門下黨人分彼此直氣騰騰逼石樓
甘作香山老居士劉侯此圖超俗塵能與九老俱傳神
衣冠雖作山林樣狀貌終為臺閣人孰為胡杲與吉旼
孰為鄭據并劉真二盧張狄總預售居士樂易皆相親
獨憐舊友今何處禹錫微之嗟失身
香山九老圖(明)王恭
唐家名臣白居易暮年脱略青雲器抗節羞趨當路門
拂衣起謝人間事以兹疎散愛香山洛下羣公亦遂閒
玉堂金馬俱殘夢流水孤雲同去還石樓烟樹朧朧見
八節迴灘瀉秋練雲衣落落古松姿鶴髮皤皤凍棃面
人生宦達應如此豈必浮名絓青史楚國三生少見機
竹林七賢徒為爾名遂身閒古所稀洛陽山水饒清暉
青山何處無佳賞白首湮沈空布衣
香山九老圖(明)莊㫤
山林我極勞千慮宦海誰能著萬牛自古更無陶靖節
而今須畫白江州尋常此日才多病八十他年更幾秋
俯仰乾坤無一語道人乘月坐江樓
九老圖(用邵二泉宗伯韻)(明)顧應祥
香山老人避世人性躭冲澹樂天真招邀知已結雅社
眇視聲利同埃塵流風巳遠事若新兹圖無乃傳其神
衣裳不異山中叟抱負俱為席上珍歲月悠悠幾百春
高名千載迥絶倫廟堂勲業倘來寄泉石襟期見在身
便欲相從一問津撫卷令人感慨頻浮玉山前亦堪樂
澄湖碧浪涵秋旻
賈治安騎驢圖(元)甘立
西風烏帽鬢毿毿拂袖長吟倚暮酣得句不衝京兆尹
蹇驢行遍大江南
觀明發畫李賀高軒過圖(宋)僧道潛
唐年茂宗枝時平多俊良長吉尤震曜春林擢孤芳退
之於孔門屹屹真棟梁筆力障百川風瀾息其狂破衣
繫麻鞵右顧生輝光一朝與湜輩命駕驚煌煌賀初為
兒童隨父事迎將須臾命賦詩英氣加激昂長安衆詞
客聲問爭推揚風流垂異代尚想古錦囊君今亦宗英
韻勝斯人方少年肯事事苦學志獨強風騷擬屈宋妙
處相頡頏丹青出戲弄配古猶擅場形容示往事彷彿
如在旁一徑入幽遠古垣繚林莊平橋跨綠水叢薄含
葱蒼晴窗為披拂佳興杳難忘
李賀醉吟圖(元)劉因
赤虯翩翩渺無聞望之不見矧可親浮世浮名等濁溷
眼中擾擾投詩人心肝未了人間春龐眉尚作哦詩顰
太平瑞物不易得昌黎仙人掌中珍北風蕭蕭吹野麟
千年淚雨埋青雲乾坤清氣老不死丹鳳再來須見君
莊宗横吹圖(二首)(元)王惲
郭相西征奏凱還阿嬌歡寵鏡交鸞却嫌暖殿春風燠
玉管横翻曉吹寒
霸業艱難百戰開侈心何苦溺優俳豈知兩部仙韶器
總是君王火葬材
桑維翰鐵硯圖(明)唐寅
書生豪氣壓千軍示者扶桑一卷文鐵硯未穿時世改
功名回首信浮雲
李後主圖(元)馬祖常
澤國中寒歲年宴沙嶼潮痕明石棧風吹半樹野梅發
天上書來問春雁江南後主丹鉛手畫盡冰絲世無有
宫中長晝諫囊稀媚嫵吳娃雙進酒
南唐王齊翰剔耳圖(明)吳寬
綵毫細染王良史玉手親收黃保儀剔耳不妨閒釋卷
撚髭全勝苦尋詩危言自足驚都尉善戲何須及帝姬
寫入志林傳後代眉山此段事尤竒
韓文靖重幈圖(二首)(元)王惲
熙載南朝亦宰臣後來狂颺欲全身比教乞食歌姬院
坐閱棋枰似可人
名教之中樂有餘只須棋槊可歡娛晦翁微貶文昌意
正為先生不著書
顧宏中畫韓熙載夜宴圖(元)顧瑛
銀燭金爐夜若春紅妝一顧一迴新觀圖不獨丹青美
又必知其繪畫人
顧宏中畫韓熙載夜宴圖(元)鄭元祐
熙載真名士風流追謝安每留賓客飲歌舞雜相歡卻
有丹青士燈前仔細看誰知筵上景明日到金鑾
顧宏中畫韓熙載夜宴圖(元)何廣
人物風流獨占魁娛賓清夜綺筵開醉眸頻看紅妝舞
疑是姮娥月裏來
題韓熙載夜宴圖(三首)(明)王世貞
遏雲歌罷舞迴風夜半腰支不屬公屈戍乍搖紗弄影
可應人是顧宏中
由來歌舞破江山庭樹能催王氣殘唱得浣溪宫樣句
小樓吹徹玉笙寒
燒來紅淚盡辭銀花擁舒郎别院春國難家讐都未了
可能還較絶纓人
石上三生圖(元)程鉅夫
巫峽三聲斷王城一夢回坐横牛背稳不道故人來
三生石上圖(明)鄭關
三生意已傳一曲歌還歇何物識同心西山舊蘿月
御定歷代題畫詩類卷四十
