欽定四庫全書
御定歷代題畫詩類卷一百十一目綠
花鳥合景
牡丹鵓鴿圖(元岑安卿)
牡丹錦鷄(明張鳳翼)
牡丹雉鷄(明沈周)
題海棠鳴禽圖(元貢師泰)
題黃鸝海棠圖(元陳旅)
錢舜舉海棠鸂鶒(元吳鎮)
錢舜舉海棠鸂鶒圖(元黃公望)
題海棠鸚鵡圖(元周伯琦)
題棠雀圖(明解縉)
題海棠雙鳥(明張肯)
題海棠白頭翁圖(明童瑄)
題海棠白頭翁便面次韻(明錢洪二首)
題畫海棠雙白頭(明王世貞)
題西府海棠上白頭公(明張鳳翼)
王國臣以龔翠巖先生所畫棃樹幽禽圖見贈賦
此(元戴良)
題棃花鸜鵒扇頭(元許有壬)
題邊魯生棃花雙燕圖(元楊維楨)
題棃花喜鵲圖(元李祁)
題王若水棃花山鵲圖(元鄭東)
題棃花錦鳩(元華幼武)
題棃花錦鳩圖(元盧昭)
棃花錦鳩(明張以寧)
題棃花錦鳩圖(明程本立)
題棃花斑鳩圖(明王恭)
棃花睡鴨圖(明顧觀)
題王冕畫棃花鳥(明僧一初)
舜舉畫棠棃練雀(元程鉅夫)
棠棃白練圖(元王冕)
棠棃幽鳥(明張以寧)
棠棃雙鳩(明陳烓)
棠棃雙白頭(明趙不易)
棠棃畫眉(明陳栖)
題宋徽宗棠棃凍鵲圖(明僧來復)
應制題杏棃白燕扇(明申時行)
恭題皇上所御畫扇白燕棃杏二花(明趙用賢)
櫻桃白頭翁(元程鉅夫)
畫雙蝶趁朱櫻花有鳥鳴於花上(明蔣冕)
題櫻桃翠羽圖(明侯復)
辛夷牡鷄圖(明吳寬)
題木筆花下雉鷄(明張鳳翼)
來禽畫眉(明祝允明)
荔枝山鳥(明陳昌)
題枇杷山鳥圖(明陳顥)
枇杷青鳥(明楊基)
桂花&KR4135;鴓鳥(明郭厪)
題桂花十二紅便面(明朱經)
梔子畫眉圖(明李禎二首)
徽廟御畫梔子白頭翁(元成廷珪)
竹杏沙頭鸂鶒(元虞集)
題翠竹黃鶯圖(明鄭關)
竹枝青鳥(明王澤)
獨喜萱花到白頭圖(明徐渭)
葵榴雙鳬(元虞集)
題葵花雉鷄(元陶宗儀)
恭題皇上所御畫扇鶺鴒葵蘭二花(明趙用賢)
崔白敗荷折葦寒鷺(宋文同)
跋蕭帥鷺鷥敗荷扇頭(元元好問)
題鷺鷥敗荷扇頭(元元好問)
蓮鳥窺魚圖(元王惲)
敗荷野鴨畫冊(元劉因)
枯蓮孤鴛(元袁桷)
枯蓮鴛鴦(元袁桷)
秋鷺霜荷(明張以寧)
題荷池白鷺(明藍仁)
敗荷鶺鴒為沈志行題(明陳全)
題敗荷鶺鴒圖(明林廷錦)
枯荷鶺鴒(明金幼孜)
題王金吾所藏徐熙秋荷鴛鴦翡翠圖(明揭軌)
荷鷺圖(明李東陽)
李宗一使山東題荷鷺横披為贈(明儲巏)
為白郎中題荷花鵝圖(明吳寬)
荷花鴛鴦(明張鳳翼)
題墨戲秋荷水禽(元丁立)
蘆荷水禽(元袁桷)
蘆荷孤鳬(元袁桷)
蓼花雪姑圖(元陳基)
芙蓉翠羽圖(元吳師道)
題落花芳草白頭翁(元丁鶴年)
題鸂鶒竹雀萱塘圖(明陶安)
題宋徽廟畫眉百合圖(明高啓)
蔣御醫黃頭月桂圖(明李東陽)
題山茶喜鵲(明羅頎)
蠟嘴枸杞(明張鳳翼)
錢舜舉畫花石子母雞圖(明王淮)
題畫(明張邦竒)
御定歷代題畫詩類卷一百十一目錄
欽定四庫全書
御定歷代題畫詩類卷一百十一
花鳥合景
牡丹鵓鴿圖(元)岑安卿
深院朱闌覆錦裀百花開盡牡丹春粉毛雙鴿多馴狎
對浴金盆不避人
牡丹錦鷄(明)張鳳翼
魏紫雜姚黃參差逞豔陽乘春聊衣錦未必擅文章
牡丹雉鷄(明)沈周
文禽被五色故竚牡丹前何似舜衣上雲龍同煥然
題海棠鳴禽圖(元)貢師泰
孤禽立花上似為不平鳴天地無窮意何人解寫生
題黃鸝海棠圖(元)陳旅
二月園池蜀錦殷多情宫鳥喜來看上林春色濃於酒
莫把黃金鑄彈丸
錢舜舉海棠鸂鶒(元)吳鎮
東風三月花如錦兩兩文禽戲暖沙堪歎深閨年少婦
豈無顔色在天涯
錢舜舉海棠鸂鶒圖(元)黃公望
春來庭院風光好花萼連枝錦不如况有和鳴雙繡羽
御黃新染浴清渠
題海棠鸚鵡圖(元)周伯琦
阿環睡起霧綃輕淡抹朱鉛襯宿醒誰遣綠衣來伴侣
一春心事在清明
題棠雀圖(明)解縉
秋實正離離差池未欲飛朝陽鳴鳳起還向上林歸
題海棠雙鳥(明)張肯
雙雙何事為春忙花底飛來羽翼香今夜且留枝上宿
莫燒銀燭照紅妝
題海棠白頭翁圖(明)童瑄
旅食京華二十秋鬢毛如雪為多憂幽禽不識春風趣
底事花間也白頭
題海棠白頭翁便面次韻(二首)(明)錢洪
綠草成茵一徑幽芳園日晚罷春遊海棠如雨啼花鳥
似怨東風白了頭
山禽原不解春愁誰道東風雪滿頭遲日滿欄花欲睡
雙雙細語未曾休
題畫海棠雙白頭(為王大參暘德七十夀)(明)王世貞
召伯蔽芾餘甘棠詠歌千載流芬芳今之王翁古召伯
三吳有棠僅十霜其蔭巳足籠丘岡上有一雙白頭鳥
相與宛轉啼春陽問誰者圖吳周昉擬借詩史獻夀昌
此物雖微感星氣不與凡鳥同摧蔵百舌能見讒要自
非我匹鳳凰故自尊竹實非我食安期東海棗巳丹王
母西池桃更碧白頭鳥不足招召伯之棠不足栽王翁
兮王翁且階樊夫人共登暘湖之上超然臺拍手呼鸞
叩月窟是時金粟叢叢開桂漿吸罷不飢渴攬轡下儀
婁江隈婁江父老俱頭白依依棠樹傍跪稱萬年杯王
翁不樂何為哉
題西府海棠上白頭公(明)張鳳翼
蛾眉淡埽侍瓊筵西府夫人正少年漫學臨邛怨司馬
白頭吟罷立風前
王國臣以龔翠巖先生所畫棃樹幽禽圖見贈賦
此(元)戴良
為念閒情愛此圖錦囊卷送結交初槎枒玉樹君應似
宛轉珍禽我不如人物既為時膾炙才名真作世璠璵
客途獨愧情難報感謝當傳百代餘
題棃花鸜鵒扇頭(元)許有壬
言非鸚鵡莫譊譊力不能高忍爾庖白雪香中風自好
慎毋踰濟更來巢
題邊魯生棃花雙燕圖(元)楊維楨
燕燕兩于飛瓊樓莫雨微春風歌白雪夜月夢烏衣對
語寄宫樹營巢接禁闈江南花事晚疑是苦思歸
題棃花喜鵲圖(元)李祁
吒吒復吒吒池陽有客思還家當時舉頭占鵲喜妙意
豈在東闌花舉杯囑靈鵲借爾庭前樹願爾勿嫌猜翩
翩好毛羽作巢得食哺爾雛終日庭前莫飛去
題王若水棃花山鵲圖(元)鄭東
庭北棃花爛漫開一雙山鵲忽飛來人生有幾清明節
日日春風醉百迴
題棃花錦鳩(元)華幼武
煖雲閣雨近清明一樹棃花剪玉英紫陌正堪同拾翠
莫教枝上錦鳩鳴
題棃花錦鳩圖(元)盧昭
山梨著花春渚曲鳲鳩樹頭啼角角文膺錦翼何䙰褷
晴呼婦來雨逐之不如王雎在河滸關關和鳴還並處
梨花錦鳩(明)張以寧
一枝新雨帶啼鳩喚起春寒枝上頭說與朝來啼太苦
洗妝纔了不禁愁
題梨花錦鳩圖(明)程本立
萬花深處語黃鸝花底能無挾彈兒自在兩鳩春寂寂
一枝晴雪立多時
題棃花斑鳩圖(明)王恭
繡頸斕斑錦翼齊梁園春樹好飛棲樂遊年少偏嫌雨
莫向花間自在啼
梨花睡鴨圖(明)顧觀
昔年家住太湖西常過吳興罨畫溪水閣筠簾春似海
棃花影裏睡鳬鷖
題王冕畫棃花鳥(明)僧一初
雙鳥交交語晚晴東闌花發近清明棃園弟子傷春去
一夜新愁白髮生
舜舉畫棠棃練雀(元)程鉅夫
霜暈棠棃臉風梳練雀翎含毫心欲醉開卷眼還醒
棠棃白練圖(元)王冕
芙蓉香冷簫聲杳月淡煙清楚宫曉仙禽不語雪衣輕
相逢却恨秋風早土花翠淺霜露蒙山棃小結丹砂紅
玉人醉倒不知處夢回故苑朝雲濃
棠棃幽鳥(明)張以寧
揚州舊夢隔天涯曾醉春風阿那家幽鳥豈知人事恨
依然啼殺野棠花
棠棃雙鳩(明)陳烓
淡月溶溶香未殘幽禽飛上玉闌干相呼不失雌雄好
喚起春耕雨滿山
棠棃雙白頭(明)趙不易
萬騎西行日巳斜咸陽宫闕鎖煙霞棃園弟子知何處
啼鳥淒涼怨落花
棠棃畫眉(明)陳栖
東風昨夜動微和一樹紅棃簇錦柯莫戀枝頭紅粉態
王孫挾彈醉來過
題宋徽宗棠棃凍鵲圖(明)僧來復
五國城頭落日低故宫南望思凄迷秋風愁殺棠棃樹
不及雙禽自在棲
應制題杏棃白燕扇(明)申時行
羣芳爛漫吐春輝雙燕差池雪羽飛玳瑁梁間寒色瑩
水晶簾外曙光微輕翻玉剪穿花過試舞霓裳帶月歸
一自銜恩金屋裏年年送喜傍慈闈
恭題皇上所御畫扇白燕棃杏二花
(明)趙用賢
春城駘蕩日初長白燕雙飛度苑牆千樹曉霞迷杏燕
一簾晴雪泛棃香迴風舞共花為雨帶月看來羽作裳
莫向昭陽營舊壘君王原薄漢宫妝
櫻桃白頭翁(元)程鉅夫
的歷丹鉛妃女脣含桃名重不勝春柏梁臺上劉郎老
斷送因他郭舍人
畫雙蝶趁朱櫻花有鳥鳴於花上(明)蔣冕
紅櫻桃下整烏雲春色枝頭有幾分欲寫芳情寄雙蝶
數聲禽語隔花聞
題櫻桃翠羽圖(明)侯復
幾點丹砂照綠陰瑤池内史翠霞襟東風何處曾相識
沈水香消午院深
辛夷牡鷄圖(為筆翁張士行題)(明)吳寬
辛夷花發照晴川獨立春風亦竦然莫惜錦毛加束縛
涪翁囊底恰三錢
題木筆花下雉雞(明)張鳳翼
名卉三春賜紫文禽五色蒸霞須知射雉譽命不遠夢
筆生花
來禽畫眉(明)祝允明
巫峽朝雲隔翠波仙禽無柰晚來多風流只愛張京兆
日日章臺走馬過
荔枝山鳥(明)陳昌
茜紅衫子玉肌香南國風流十八娘若得青禽傳信早
不教鼙鼓動漁陽
題枇杷山鳥圖(明)陳顥
盧橘垂黃雨滿枝山禽飽啄巳多時那知歲晏空林裏
竹實蕭疎鳳亦飢
枇杷青鳥(明)楊基
枇杷香遶漢宫栽珠箔銀屏四面開武帝遣書邀阿母
青衣使者最先來
桂花&KR4135;鴓鳥(明)郭厪
香飄銀漢凉露濕羽毛冷漫笑一身微高棲廣寒影
題桂花十二紅便面(明)朱經
金粟枝頭十二紅何年飛向廣寒宫素娥只愛青鸞舞
且近瓊樓立晚風
梔子畫眉圖(二首)(明)李禎
薝蔔初開雪亞枝枝頭好鳥立成癡少年京兆風流處
似汝花間對語時
昔年曾伴董嬌嬈長把春山笑倩描今日梁園空見畫
鳥啼花落鬢蕭蕭
徽廟御畫梔子白頭翁(元)成廷珪
梔子紅時人正愁故宫衰草不勝秋西風吹落青城月
啼得山禽也白頭
竹杏沙頭鸂鶒(元)虞集
蛺蝶飛來石竹叢羅襦曾試繡紋重荷花啼鳥銀屏暖
卧看窗間吐碧茸
題翠竹黃鶯圖(明)鄭關
微風響翠雲宿漏驚黃鳥夢裏一聲聞月殘碧紗曉
竹枝青鳥(明)王澤
阿母瑤池信不通茂陵松栢老秋風野池春雨叢篁綠
青鳥飛來認故宫
獨喜萱花到白頭圖(明)徐渭
問之花鳥何為者獨喜萱花到白頭莫把丹青等閒看
無聲詩裏頌千秋
葵榴雙鳬(元)虞集
江南春事巳蕭條只有葵榴絢日嬌水國不知炎暑近
雙將文羽戲清潮
題葵花雉鷄(元)陶宗儀
向日葵心矯不移援琴閒操雉朝飛仙人掌上金莖露
滴著娟娟五彩衣
恭題皇上所御畫扇鶺鴒葵蘭二花
(明)趙用賢
花鳥芳菲禁苑中畫圖省識見春風香飄蘭氣千莖碧
日麗葵心萬朵紅當暑移來看皎潔自天題處轉青葱
鶺鴒原上休相急已荷皇仁祝網同
崔白敗荷折葦寒鷺(宋)文同
疎葦雨中老亂荷霜外凋多情雙白鳥常此伴蕭條
跋蕭帥鷺鷥敗荷扇頭(元)元好問
蕭蕭煙景帶霜華公子風標浪自誇可道浣花詩境好
鵁鶄鸂鶒滿晴沙
題鷺鷥敗荷扇頭(元)元好問
荷經凍雨綠全枯葦到窮秋影亦疎為問風標兩公子
此中能有幾多魚
蓮鳥窺魚圖(元)王惲
觜距初非搏擊流翠香深處樂清幽游魚何限相吞噬
祗得臨風一瞪休
敗荷野鴨畫冊(元)劉因
畫裏瀟湘自要秋詩家野鴨漫多愁試看翠減紅鎖處
好趁江清月冷舟
枯蓮孤鴛(元)袁桷
横塘野色深聳身對秋水守獨匪自夸感彼蜻蛉子
枯蓮鴛鴦(元)袁桷
守雌氣之母見一道之宗配合貴有得丹光結芙蓉
秋鷺霜荷(明)張以寧
江風吹霜荷葉白月出餘香動秋色湘姬越女不復來
鴛鴦翡翠無消息飛來屬玉一雙雙雪衣白於河上霜
更長迢遞不成睡望極飛鵷雲外行開圖漠漠秋光冷
念爾娉婷抱寒影五月花開江水平飛起紅雲渺千頃
題荷池白鷺(明)藍仁
西風雨過藕花稀湛湛池波見雪衣老眼不知元是畫
移笻欲近畏驚飛
敗荷鶺鴒為沈志行題(明)陳全
蕭瑟蒲蓮野水清雙飛遥羨雪鴣鳴誰憐獨影空原上
幾度秋風憶弟兄
題敗荷鶺鴒圖(明)林廷錦
寫生誰執黃荃筆貌出江南秋半幅芰荷零亂菰蒲寒
凉飇吹動銀塘綠鶺鴒棲飛兩不寧似憶同羣隔存沒
眼底豈無鷗鷺儔不是知心肯相恤因之忽動連枝思
臨題無語傷心曲
枯荷鶺鴒(明)金幼孜
林塘秋盡水波寒荷葉無聲半巳殘日暮鶺鴒棲不起
藕花深處露溥溥
題王金吾所藏徐熙秋荷鴛鴦翡翠圖
(明)揭軌
江南畫史誰第一徐熙寫生妙無敵寶軸多藏衛霍家
香奩盡貯金張室憶昨華清水殿西夜深輕輦隨風移
清香冉冉落歌佩秀色娟娟侵舞衣曉來宫闕秋風起
翠倒紅攲玉池裏不禁搖落恨無窮驚歎年華逝流水
芙蓉小苑曲江頭煙景蕭疎異昔遊披香露冷鴛鴦怯
太液波寒翡翠愁將軍留客多幽暇清簟疎簾時看畫
就中宋玉最多情秋思都將綵毫寫
荷鷺圖(為薛御史作)(明)李東陽
秋山泬寥秋水闊一夜天風起蘋末萬籟凋餘錦樹空
繁花落盡紅衣脱鵁鶄鸂鶒俱無聲沙邊白鷺如有情
幽禽相呼落日暝尺鯉下避寒潭清寒潭直下幾千尺
落羽迴波共蕭瑟獨立遙憐海嶼青低飛不礙江雲白
詩家畫格還相宜却憶江南初見時雍陶池上風雨集
摩詰田中煙火遲吾生頗似巢籠鳥十年塵土長安道
萬里滄浪一片秋安得閒身此中老
李宗一使山東題荷鷺横披為贈(明)儲巏
紅蕖白羽汎空明淅淅新凉六月生咫尺滄洲千里隔
雲飛水宿緫關情
為白郎中題荷花鵝圖(明)吳寬
前朝畫學人如市不獨丹青競山水點朱塗粉善寫生
花鳥紛紛緫良史趙昌名與黃荃齊後來更稱崔子西
御府收藏三百軸未數溪鷗兼野雞丈縑如冰筆如刷
似向崔家傳妙訣晴牎信手恣臨摹水面鵝成亦精絶
羣魚出游意不閒一躍欲過疎柳灣翠荇蕩搖金掌底
雪毛灑落清波間晚凉莫把荷花摘回首驚猜還歛跡
紅衣翠蓋錦雲稠此物為爾增顔色戶曹何從購得來
公退閉門時展開城南矮屋撐欲破家人一笑皆云咍
世間妙筆真難致持去莫教成故事試看書罷便籠回
只換羲之五千字想公聞此當撚鬚秋風高興非蓴鱸
養鵝老向江南住須是結茅臨滆湖
荷花鴛鴦(明)張鳳翼
葉嶼羅衣碧花潭粉黛香風波不到處兩兩浴鴛鴦
題墨戲秋荷水禽(元)丁立
芙蓉老盡澹秋光翠羽依依愜晚凉欲裂荷衣渾嬾折
只愁無葉蓋鴛鴦
蘆荷水禽(元)袁桷
二禽詎無知秋聲起天外蘆枝為我旌蓮葉為我蓋
蘆荷孤鳬(元)袁桷
萬籟日惻惻水花淡無蹤孤鴻招不來泛泛以自容
蓼花雪姑圖(元)陳基
紅蓼花開水滿洲西風吹夢緫成秋衝泥不及三春燕
兩兩巢君翡翠樓
芙蓉翠羽圖(元)吳師道
一幅宣和舊畫圖芙蓉紅擁翠禽梳龍沙萬里秋風道
此景君王夢見無
題落花芳草白頭翁(元)丁鶴年
草長連朝雨花殘一夜風青春留不住嗁殺白頭翁
題鸂鶒竹雀萱塘圖(明)陶安
珍禽文彩明金沙相顧似憐毛羽嘉託鄰喜傍君子竹
忘憂更有宜男花良工筆意何處好林雀哺雛心使飽
北堂留得此圖看依舊春暉照幽草
題宋徽廟畫眉百合圖(明)高啓
百合無殘六合塵汴宫啼鳥怨無人不知風雪龍沙地
還有圖中此樣春
蔣御醫黃頭月桂圖(明)李東陽
一月一花開開時月常好黃頭少年何翩翩每見花枝
被花惱紅顔繡羽紛葳蕤暖風吹春春力微芳心豔影
莫相妒共保春光在遲暮君不見江花欲落江水深憑
仗黃頭過江去
題山茶喜鵲(明)羅頎
平泉一樹獨留春枝上靈禽報喜頻似得玉人南海信
絳房人笑露香脣
蠟嘴枸杞(明)張鳳翼
啄處逞黃口翔時掩翠翎多餐王母枝應化作三青
錢舜舉畫花石子母雞圖(明)王淮
落紅香散東風軟靈巖絡翠苔紋淺間庭畫永日當空
花影團團移未轉兩雞不識春意佳棲遲也傍庭前花
父雞昂然氣雄壯獨立峰顛發高唱母雞喈喈領七雛
且行且逐鳴相呼兩雛依依挾母腋母力已勞兒自得
兩雛啾啾趨母前有如嬌兒聽母言兩雛唧唧隨母後
呼之不前不停口一雛引首接母蟲兒腹巳飽母腹空
嗟爾愛雛乃如此不知爾雛何報爾錢翁摹此悦生意
我獨觀之暗流涕劬勞難報慈母恩漂泊江湖復何濟
展圖三歎重摩挲雞乎雞乎奈爾何
題畫(明)張邦竒
鳩性愛雨花愛晴同倚東風不同情春光二月濃於酒
雙鳩醉寐不復鳴雙鳩不鳴花相語無令鳩醒叫天雨
御定歷代題畫詩類卷一百十一
