欽定四庫全書
御定歴代題畫詩類卷二十五目錄
山水類
題畫(明朱同)
題雜畫(明高啓十二首)
為外舅周隠君題雜畫(明高啓二首)
題畫(明張羽五首)
題畫(明徐賁二首)
題畫(明王行二首)
題畫(明周砥)
題畫卷(明張適)
題畫(明管訥)
題畫(明杜環)
題畫(明凌雲翰)
題畫(明李延興)
題畫(明錢子義)
題畫(明潘子安)
題畫(明史謹)
題畫(明方孝孺)
題畫(明姚廣孝)
題畫(明楊榮)
題畫(明胡儼)
題畫(明李孝謙)
題畫(明錢復亨)
題畫(明朱純)
題畫(明陳延齡二首)
題畫(明徐有貞二首)
題畫(明姜洪)
題畫(明陳憲章二首)
題畫(明倪敬)
小畫(明王越)
題畫(明張寧)
題畫(明丘濬)
題畫(明劉溥)
題畫(明姚綬)
題畫(明張泰)
題畫(明姚綸)
題畫(明桑悦)
題畫(明莊㫤)
題畫(明張弼三首)
題畫(明賀欽)
題畫(明樊阜)
小畫(明屠勲)
題畫(明周瑛四首)
題畫(明吳寬十首)
題畫(明林俊)
題畫(明陳烓)
題畫(明邵寶)
為甯菴題畫(明邵寶)
畫圖景(明蔡清)
題畫作(明鮑楠)
題畫(明蒋冕)
題畫(明沈周十一首)
題畫(明雷鯉九首)
雜題畫景(明祝允明三首)
題畫(明許天錫二首)
題畫(明唐寅十四首)
題畫(明俞泰)
題畫(明孟洋)
題畫(明陸深)
御定歷代題畫詩類卷二十五目錄
欽定四庫全書
御定歴代題畫詩類卷二十五
山水類
題畫(明)朱同
紫陌紅塵没馬頭人來人去幾時休誰家有酒身無事
長對青山不下樓
題雜畫(十二首)(明)高啓
空山萬株木靄靄秋多晦屋在白雲中人歸白雲外
欲尋江寺僧渡口孤帆發落日浦風生不畏春潮闊
叢蒲亂石間水急魚難罩欲去向殘陽看山一停棹
風急楚江波佳人罷采荷離舟孤宿處淚少夜猿多
孤柳影婆娑路入秋溪暮誰家擊榜來應待歸人渡
驢影夕陽催空山不見梅愁腸如客路一日幾縈迴
夕陽數峰遠靄靄江南思煙外有鐘聲山僧獨歸寺
橋邊綠水斜春樹隔雲霞隠處誰云淺千峰只一家
日出溪霧黃風迴不成雨何處趁墟人侏&KR0867;並沙語
遠岫浹煙光斜陽在釣航衆漁歸已盡獨自過寒塘
柳葉散空塘菊花明廢苑日暮問垞南舟行何近遠
山禽欲定棲竹風苦難靜殘雪墮驚梢翛翛一窗冷
為外舅周隠君題雜畫(二首)(明)高啓
斜陽傍釣船秋色滿江夭髣髴吾家近沙邨落雁邊
山深嵐氣寒高齋掩窗坐林間蹋葉聲知有樵人過
題畫(五首)(明)張羽
嵐深山影寒樵響不知處綠樹早鶯啼千峰一家住
孤村翳餘景凉飇灑空谷斜日淡煙蕪坐看千里綠
種菊人未還天香滿林樾孤邨雲氣深微雨灑初歇
凍樹僵挺挺湖山雲飛冷却有推篷人茶香夢初醒
看山却勝看畫聽泉何殊聽琴賸得雲林雅趣且憑泉
石清吟
題畫(明)徐賁
嶼鳥鳴孤影汀蘋淡素香曉来江上樹葉葉是新霜
題畫(明)徐賁
樵林夜鳴楓葉僧扉寒掩蘆煙夢裏秋山十二不知何
處雲邊
題畫(二首)(明)王行
濃翠幕晴巒春山古寺閒鳥啼花落處曾共扣禪關
晚岫含殘日寒波蕩遠空層闌人獨倚秋思渺無窮
題畫(明)周砥
水闊天低欲盡頭柳花如雪暗歸舟平生解識滄洲趣
何處飛来雙白鷗
題畫卷(明)張適
青山歴歴樹重重寺在雲深第幾峰比屋人家西崦下
夕陽長聽講時鐘
題畫(明)管訥
柴門春盡動鷗波樹色山光雨後多老去無官長自在
醉眠江閣聽漁歌
題畫(明)杜環
每愛江山趣停杯看畫頻千峰青不斷萬里碧無垠雲
樹參差晚鷗波浩蕩春扁舟何處客飄泊正愁人
題畫(明)凌雲翰
山雨忽聞霽溪流繞茅屋時有濯纓人雲端看飛瀑
題畫(明)李延興
山翠浮空初過雨山麓晴雲散芳渚霧合長林生曉寒
人家更在林深處澗泉六月翻松根石洞千年隠仙侣
有誰共奕橘中来無人問路桃源去白煙遮盡青林花
野簌嫩香應可茹清幽不減山之陰只欠蘭亭列觴俎
誰乎寫此怪而奇莽莽雲山入毫楮細看猶有遺恨處
胡不著我山之墅我生本是丘壑姿誤落京塵幾寒暑
小時畊牧峴山陽閒從野人學種樹門前魚浦啼竹禽
屋上鶴巢走松鼠獨行採藥日暮歸纔得芝术一斗許
縱令服食不得仙何若長年蓺禾黍小邨秋晚雞正肥
大甕春浮酒新煮老翁醉舞兒子歌笑語諠譁忘賓主
此樂不見十許年兵火煌煌照南楚思歸見畫萬感生
悵望風颿横浦溆時清即好謝官歸全家移向山中住
題畫(明)錢子義
夕陽淡淡柳絲絲遠浦長天欲暝時腸斷楚山春雨後
鷓鴣啼向女郎祠
題畫(明)潘子安
岷峨雪消春水急瀟湘雨餘雲樹濕迢迢翠嶼孤鶴迴
湛湛珠宫老蛟泣征帆數點風濤中出没不計天西東
鄉關杳渺在何處矯首遙送雙飛鴻
題畫(明)史謹
數株煙柳綠毿毿兩岸青山起暮嵐多少天涯未歸客
却從畫裏看江南
題畫(明)方孝孺
得意支郎畫分明是米家亂雲浮雜樹遠渡卧枯槎白
屋孤舟迥丹崖一徑斜何時共漁叟洞口訪桃花
題畫(明)姚廣孝
小小板橋斜路深深茆屋人家竹塢夕陰似雨桃源春
暖多花
題畫(明)楊榮
誰家老屋枕溪濆十里青山半是雲此處更無塵跡到
秖應啼鳥隔花聞
題畫(明)胡儼
遙看瀑布落寒青野服烏巾自在行好似匡廬讀書處
滿林紅葉夜猿聲
題畫(明)李孝謙
青天際遠水落日明遙岑奮袖拂蒼石憩此長松陰凉
飇灑露頂正可絃吾琴古調詎自祕坐惜無知音美人
隔秋水望望煙波深何當一相晤曠焉諧素心
題畫(明)錢復亨
嫋嫋凉風斷復連青山深處藕花邊誰家樓外停歌舞
又上西湖十景船
題畫(明)朱純
閒隨白雲遊靜對白雲語只恐出山来白雲竟無主
題畫(二首)(明)陳延齡
洞庭微雨曉生波一櫂雲山客裏過綠遍蘼蕪歸未得
東風閒唱竹枝歌
楊花如雪正殘春新水茫茫浸綠蘋桃葉桃根何處是
東風愁殺渡江人
題畫(二首)(明)徐有貞
山下雲連山上溪西水接溪東舟渡白鷗飛處人行綠
樹陰中
山路只通樵客江邨半是漁家秋水磯邊落雁夕陽影
裏飛鴉
題畫(明)姜洪
碧山高處雨初晴風動懸蘿雜鳥聲簾幕畫垂茅屋静
幽人何處斸黃精
題畫(明)陳憲章
茅簷秋颭酒旗風舟入蒹葭月半籠醉睡不知家遠近
醒来依舊五湖東
題畫(明)陳憲章
赤壁磯頭天欲曙縞衣和夢掠舟西欲尋故處何由見
長恨今人畫亦非
題畫(明)倪敬
溪雲靄靄樹團團溪上幽亭六月寒日暮看山人已去
水禽飛上石闌干
小畫(明)王越
滿屋閒雲一徑苔眼前無處著塵埃隔溪小犬驚休吠
應是漁翁送酒来
題畫(明)張寧
天空水闊饒風露秋入溪山無盡處紅葉低垂隔浦霜
白鷗飛落無人渡蕩漾空明一釣舟煙蓑雨笠下中流
心情物色知多少手展青編還自收
題畫(為蕭考功作)(明)丘濬
愛此春山秀微雲淡悠悠蒼松俯深澗翠篠媚清流結
屋者誰子獨占雲山幽抱琴循側逕引領仍歸舟歸舟
天際来何時經丹丘丹丘多羽人為問相見否
題畫(明)劉溥
荻花吹雪江風冷江上微雲淡山影誰將水墨染生綃
一片江南晚秋景人家住近紅葉邨紅葉照水如春源
問津有客遠相訪童子候迎先埽門隔岸分明皆橘樹
看来應是横塘路水禽格格蹋波飛沙雁悠悠入雲去
我別江南今十年客窗見畫心茫然明年凖擬買歸棹
漫遊重賦江南篇
題畫(明)姚綬
煙光漾風青入樓立馬回望湖山頭遊絲飄颻幾千丈
不繫白日增人愁春愁大半行樂少渡口桃花鏡中老
勸君盡醉如杜陵莫待春歸怨啼鳥
題畫(明)張泰
石牀幽許山靈護書閣晴當峭壁開白日高林清嘯罷
海雲飛過翠屏来
題畫(明)姚綸
風景蒼茫地人家遠近煙雲低長礙樹江闊欲浮天白
日消碁局青山落釣船平生蕭散意對此轉堪憐
題畫(明)桑悦
浮雲出没吞遙岑小亭日日閒秋陰美人如玉不可見
松子自落空山深
題畫(明)莊㫤
浮雲籠晚照野樹亦輕陰莫道無人迹春山也自深
題畫(明)張弼
大山如龍欲飛去小山盤盤如虎踞近山晴霧兩三峯
遠水微茫不知數劉君家住山之陬蒼藤古木凉陰稠
步月頻穿花裏逕看雲別起水邊樓隔林松吟含清響
古色莓苔和雨長案頭六籍時卷舒沙上羣鷗日来往
近年得志上天衢皇華四牡常馳驅道逢江陰何太守
為寫江南山水圖朝回挂向碧窗曉滿幅煙嵐静悄悄
坐中都似舊遊蹤只欠清音一啼鳥
題畫(二首)(明)張弼
江上新凉霽色開綠雲深樹見樓臺老漁未肯抛蓑笠
還恐輕雷送雨来
雲杉如薺屋如蚶詰曲溪流瀉碧潭獨立小橋吟不盡
插天晴翠太湖南
題畫(明)賀欽
雲湧青山動橋横碧澗斜幽人無俗事拄杖去看花
題畫(明)樊阜
嘉樹團團石逕分數聲啼鳥綠陰聞橋西有客躭詩癖
買徧青山種白雲
小畫(明)屠勲
浦雲煙樹路盤紆白首青山興不孤我亦有亭歸未得
東風吹雨長蘼蕪
題畫(四首)(明)周瑛
開軒望長野迢迢芳草綠持竿彼何人冒雨驅黃犢
雲影蒼樹凉雨候黃梅過明月入西軒照見幽人卧
秋水池塘深落葉亭臺晚柴門閉西日山人猶未返
風高海水立雪厚山岡折小院無人来梅花自娟潔
題雜畫(四首)(明)吳寬
策杖何所適高歌度林丘青山餘興在三步更回頭
昔觀水邨圖長愛趙松雪咫尺真宛然人家倚丘垤
雪湖清可游欲往乏艇子誰築臨湖亭寒波動窗几
水雲同渺然細嶺空翠色憶在太湖東弁山恨相隔
題畫(明)吳寬
水長鵝肫蕩口花飛鶯脰湖邊吳歌唱徹歸去日暮青
山滿船
題畫(明)吳寬
誰持畫障索我歌見畫如向江南過扁舟坐我順流去
兩岸不斷山嵯峨山中老樹青婆娑雲深難辨枝與柯
渺然一片漾微白千頃平湖生遠波想當若人作此畫
墨汁如雨流滂沱夕陽落盡板橋上何彼行客偏么麽
我生固有山水癖猶道畫圖傳来訛昨朝騎馬出城去
看山直到燕山阿千巖萬壑青不了較之江南山更多
長溪淺渚舟如梭亦著漁翁披綠蓑青鞵布襪不曾辦
馬背未必愁坡陀若非塵鞅縛人住山水佳處須行窩
題詩自笑徒吟哦佳哉此圖如我何煙江疊嶂寫長句
我亦年来嫌老坡
題畫(四首)(明)吳寬
雲閣青山出松崖翠瀑流悠悠三步外為爾一回頭
漁舟凍不移况有樵斧響占斷梅花灣甘為五湖長
深塢閟清暉誰知有佳寺惜哉挂帆人只愛江風利
清湍帶平岡誰使入毫素老樹四五株結茅恨遲暮
題畫(明)林俊
獨屋芝草香衡門落松子輕舟泛芙蓉明月在秋水
題畫(明)陳烓
老樹懸崖葉半秋草亭三面枕寒流釣船歸去斜陽盡
惟有青山對白鷗
題畫(明)邵寶
近山如城人可住遠山如屏帶煙霧天際孤舟何處来
雲中指點津頭澍客至桃源花正春回首空嗟相見暮
蒼壁丹崖幾萬尋飛鳥迴旋不知路路逢樵者問山名
山深只為無名故中有青蓮今古青時向幽人一披露
馮生學畫舉業餘胷中塵土先埽除清秋此幅展向我
請我毛筆縱横書南沙風韻杜陵老隨物賦形吾不如
為甯菴題畫(明)邵寶
修竹滿舍傍長松當道周青山生白雲隠隠屋上頭出
門見溪水有橋復有舟天風作前驅時引幽人遊琴尊
侑高談興盡不強留静遊羲皇夢閒聽堯民謳命筆書
暄凉山林有春秋獨樂得深味豈嘗抱先憂莫問此何
人吾當意中求
畫圖景(明)蔡清
崇山巍巍矗天起根盤不知幾千里萬木羣然山之巔
大者明堂棟堪擬遠山其勢浸微茫雙峰直豎青雲裏
丈人結廬擅山光閒来携杖何徜徉翹然矯首青雲外
意欲乘風至帝旁
題畫作(明)鮑楠
茒齋半食蒼巖腹老樹如蛟瞷寒綠出門買得東吳船
載酒歸来江上眠剗却横洲一千尺長將醉眼傲江天
題畫(明)蒋冕
溪山無處不春風遠近樓臺紫翠中遊客自来還自去
落花偏襯馬蹄紅
題畫(三首)(明)沈周
綠陰如水逼人清深葉黃鸝坐久鳴一箇樹根非八座
白頭箕踞有誰爭
清暑茂林風日好兩翁談屑落高寒白雲故故没行徑
要絶世人来此山
山逕蕭蕭落木疎小橋流水限林廬秋風黃葉少人迹
雞犬不聞惟讀書
題畫(六首)(明)沈周
愛是垂楊嫩綠齊放舟晴日弄春溪滄浪自唱無人和
飛過水禽能一啼
碧水丹山映杖藜夕陽猶在小橋西微吟不道驚溪鳥
飛入亂雲深處啼
臨水人家竹樹中只因孤嶼水船通當門細荇牽微浪
繞屋藤花落軟風
水次人家似瀼西參差竹樹路俱迷溪翁兀兀不出戸
日午飯香雞正啼
獨坐樹根無一事清風滿袖作微吟夕陽好在秋水外
日閣遠山還未沉
草房仍著薜蘿遮地拗林深獨一家只道東風吹不到
門前依舊見梅花
題畫(明)沈周
層層交亂雲歴歴映羣樹雲山互相依青白媚朝暮下
有土著者静居氣鬱聚修松蔭高宇細草被紆路幽深
與世違時復通枝屨鳴禽值客来語歇客還去天機發
所樂漠然非人故
題畫卷(明)沈周
吳之為國水所涵有山平衍無巉巖我家多水少山處
悵望翠微心所貪時能借墨補不足數紙連絡長番粘
峰巒重複間溪溆雜樹列布多楓柟或開大壑浸山足
其樹半為浮雲含僧廬隠映遠木杪平圮道谷出水南
東邨西落互親友耕田鑿井同丁男便須芒履與藤杖
聽泉採藥我亦堪陽岡亭館誰擇勝雅許酒會并棋談
嘗聞巴蜀天下險未可一往尋鳬蠶子長之興浩不淺
感此老鬢霜鬖鬖聊因此圖畫所見卧遊日日已自甘
題畫(九首)(明)雷鯉
幽人讀書處茅屋倚江開雲抱長流去山銜好日来
一櫂滄江上煙流帶浦沙小桃通細磵別浦入荷花
萬壑千巖飛雪小橋斷岸平溪覓句獨騎瘦蹇尋僧遠
過招提
野渡忽横漁艇長隄直到人家閉戸悄無人事開窗自
誦南華
細路小橋人獨往落花流水燕飛忙松陰帀地沾衣濕
空翠滿身風露香
鳥外風煙古寺迴半帆倒挂夕陽来江天物色無人管
處處野棠花自開
古塘秋曉淨煙沙籬落西風菊自花滿目紅塵無著處
半簾殘日隔溪斜
竹杖芒鞵一徑深小橋晴漲瀉松陰隔江亭子是何處
紅葉白雲秋滿林
滄江碧浪飛紅葉峭壁孤舟倚斷雲一舸圖書兩知已
海天秋思屬平分
雜題畫景(三首)(明)祝允明
江曲柴門日自關夕陽舟檝斷萍間寒流遠近長如玉
流過漁磯便不閒
柳風欺水細生鱗山色浮空澹抹銀緫道江南風景好
從来都讓罱泥人
花滿百花潭北莊無人同出碧雞坊因風竹葉浮巾翠
落地松花上屐香
題畫(明)許天錫
漁家在何處松塢枕寒流況與上方近時聞清磬幽柴
門掩邨霧小艇釣江秋因憶尋槎客無緣訪十洲
題畫(明)許天錫
酒筒詩卷足生涯更愛茅齋傍水斜獨倚東風尋句好
一溪春渌漲桃花
題畫(十三首)(明)唐寅
青藜拄杖尋詩處多在平橋綠樹中紅葉没鞵人不到
野棠花落一溪風
長夏山邨詩興幽趁凉多在碧泉頭松陰滿地凝空翠
肯逐朱門褦襶流
獨木橋邊倚樹根古藤陰裏嘯王孫白雲紅樹知多少
雞犬人家自一邨
綠陰清晝白猨啼三峽橋邊路欲迷賴得泉聲引歸路
幾回嗚咽認高低
端陽競渡楚江湄紈絝分曹唱健詞畫檝萬枝飛鷁送
珠簾十二映蛾眉
雪壓江邨陣作寒園林俱是玉花攅急須沽酒澆清凍
亦有疎梅喚客看
鯉魚風急繫輕舟兩岸寒山宿雨收一抹斜陽歸雁盡
白蘋紅蓼野塘秋
空山春盡落花深雨過林陰綠玉新自汲山泉烹鳳餅
坐臨谿閣待幽人
草占書齋石壘塘闌干委曲遶溪傍方牀石枕眠清晝
荷葉荷花互送香
楊柳陰濃夏日遲邨邊高館漫平池鄰翁挈盒乘清早
来決輸贏昨日棋
雪滿梁園飛鳥稀煖煨榾柮閉柴扉地爐温却松花酒
剛是溪頭拾蟹歸
黃葉山家曉會琴斜橋流水路陰陰東西南北雞豚社
氣象粗疎有古心
紅樹中間飛白雲黃茅檻底界斜曛此中大有逍遙處
難說與君畫與君
題畫(明)唐寅
湖上仙山隔渺茫氛塵不上渡頭航白蘋開處藏漁市
紅葉中間放鹿場落日沈沙罾有影新霜著樹橘生香
遙聞逋老經行處芝草葳蕤滿路傍
題畫(明)俞泰
小舸繫烟汀誰知笛裏情寒蘆風瑟瑟正是晚潮生
題畫(明)孟洋
丹青妙意畫莫測一幅寫盡秋江色天遠平看楓樹林
雲長不辨鴻飛翼崖半青松綰夕煙洞門亂石繞寒泉
羽客看山坐松下横琴不語心悠然孤舟短棹清波裏
煙雨霏霏笛聲起蘆葉清搖洲渚風蓼花紅映江心水
松下舟中俱隠淪城闉車馬徒紛紛悵然省識畫中趣
何能歸来江上同鷗羣
題畫(明)陸深
溪山疊疊雪初寒江水悠悠一釣竿著得羊裘竟何益
蓑衣和月下前灘
御定歴代題畫詩類卷二十五
