欽定四庫全書
御定歷代題畫詩類卷五十五目錄
行旅類
書林次中所得李伯時歸去来陽關二圖後(宋蘇)
(軾二首)
李公麟陽關圖(宋蘇轍二首)
題修師陽關圖(宋韓駒)
題陽關圖(宋黃庭堅二首)
謝藴文承議陽關圖(宋晁說之)
題陽關圖(宋陸游)
題李伯時畫陽關圖(元王惲二首)
李伯時陽關圖(元馬祖常)
陽關圖(元宋褧)
陽關圖(元李俊民)
陽關圖引(明楊慎)
題陽關送别圖(明鄭嘉)
題陽關送别圖(明僧来復)
長江送别圖(元成廷珪)
題春江送别圖(元鄭洪)
題春江送别圖(明劉基)
題春江送别圖(明高啓)
春江送别圖(明徐賁)
題春江送别圖(明郭鈺)
題蘇昌齡畫秋江送别圖(元成廷珪)
秋江送别圖(元華幼武)
秋江别思圖(明林鴻)
秋江送别圖(明王沂)
題秋江送别圖(明鄭江)
寒江待别圖(明李日華)
題吳教授所藏黃大癡畫松江送别圖(明鎦崧)
題秋林叙别圖(明謝承舉)
題虞邵菴送别圖(元余闕)
題朱孟章虞學士送别圖後(明劉基)
陶秘書廣陵送别圖(明高啓)
書江山别意圖(明王恭)
題王孟端送行圖(明李至剛)
題鄂渚贈别圖(明楊士竒二首)
題南浦送别圖卷後(明陳憲章)
題秦淮送别圖(明錢宰)
題送别圖(明吕不用)
寒原送别圖(明董其昌)
螺川送别圖(明僧麟洲)
斷橋分手圖(明史鑑)
題韓與玉春山行旅圖(元徐穎)
秋山行旅圖(元虞集)
題秋山行旅圖(元趙孟頫)
題彭韞玉秋山行旅圖(明王恭)
秋山行旅圖(明陳顥)
子昂秋林行客圖(元戴表元)
題關仝平橋行旅圖(元柳貫)
雪林行旅圖(元陶宗儀)
題秋暮山行圖(金段成已)
題楊祕監雪谷曉裝圖(金趙秉文)
雪谷曉裝圖(金龐鑄)
雪谷早行圖(金蔡珪)
跋雪谷早行圖(元王惲)
武元直雪霽早行圖(元王惲二首)
題雪谷早行圖(元王惲)
繆郎中雪谷早行圖(元馬祖常)
李咸熙蜀山旅思圖(元黃公望)
題曉行圖(元李祁)
早行圖(元程鉅夫)
征人早行圖(明楊慎)
關路逢僧圖(宋賀鑄)
題大年關路逢僧圖(宋晁說之)
關山風雨圖(元張楚)
西風古道圖(元劉永之)
潘子素王叔明来慰藉臨别為寫水傍樹林圖(元)
(倪瓚)
題畫贈别王使君(明王世貞)
御定歷代題畫詩類卷五十五目錄
欽定四庫全書
御定歴代題畫詩類卷五十五
行旅類
書林次中所得李伯時歸去来陽關二圖後(二首)
(宋)蘇軾
不見何戡唱渭城舊人空數米嘉榮龍眠獨識殷勤處
畫出陽關意外聲
兩本新圖墨寶香尊前獨唱小秦王為君翻作歸来引
不學陽關空斷腸
李公麟陽關圖(二首)(宋)蘇轍
百年摩詰陽關語三疊嘉榮意外聲誰遣伯時開縞素
蕭條邊思坐中生
西出陽關萬里行彎弓走馬自忘生不堪未别一杯酒
長聽佳人泣渭城
題修師陽關圖(宋)韓駒
風煙錯漠路﨑崟倦客羈臣淚滿襟何事道人常把翫
只應無復去来心
題陽關圖(二首)(宋)黃庭堅
斷腸聲裏無形影畫出無聲亦斷腸想得陽關更西路
北風低草見牛羊
人事好乖當語離龍眠見出斷腸詩渭城柳色關何事
自是離人作許悲
謝藴文承議陽關圖(宋)晁說之
邂逅故人逃難處王孫氣象獨昇平詩吟摩詰如無味
畫到陽關别有情
題陽關圖(宋)陸游
誰畫陽關贈别詩斷腸如在渭橋時荒城孤驛夢千里
遠水斜陽天四垂青史功名常蹭蹬白頭襟抱足乖離
山河未復胡塵暗一寸孤愁只自知
題李伯時畫陽關圖(二首)(元)王惲
晚唐聲教限羌戎才唱陽關慘意濃遠節每矜殷侑壯
略無離别可憐容
别淚重於煙柳雨離愁長似玉關程就中儘是銷魂處
不待聽歌第四聲
李伯時陽關圖(元)馬祖常
自古人生苦别離邊頭征戍更堪悲渭城客舍無楊柳
閒怨當年李伯時
陽關圖(元)宋褧
前春别宴武陵溪候館垂楊暖拂堤忽見畫圖疑是夢
故人回首洞庭西
陽關圖(元)李俊民
一杯送别古陽關關外千重萬疊山試問青青渭城柳
不知眼見幾人還
陽關圖引(明)楊慎
行行重行行送客安西征可憐渭城曲已作陽關聲陽
關去渭城四千五百里纔聞征馬嘶初見行塵起行塵
征馬短亭前弱柳垂楊古道邊已憐柳葉青如線更愛
楊花白似緜柳葉楊花春正好輶車且駐長安道玉壺
清酒競芬芳金谷豔歌殊窈窕徘徊共勸少留連泯默
相看兩傾倒别鶴離鸞曲易終伯勞飛燕互西東搖搖
翠幰城隅日獵獵紅旗野渡風斷歌零舞情難寫分手
回頭淚盈把安閒堪羨采薪人瀟灑誰如釣魚者天涯
風物異方身爭似在家相對貧鄕夢三更懸馬首迴陽
九折繞車輪銷磨歲月緣名利鴻飛不至人偏至我所
思兮明月同君之出矣浮雲異龍眠古刻昏莓苔蕭郎
彩筆生綃開銷魂莫讀江淹賦好畫陶潛歸去来
題陽關送别圖(明)鄭嘉
漠漠楊柳花青青楊柳樹帶花折長條將送行人去灞
陵勿淹留明日發沙洲沙洲連塞路望望使人愁願推
雙車輪推過壽昌縣壽昌何蔚蔚邊城如眼見别曲歌
且停春醪香更清一杯歌一曲曲盡兩含情含情豈無
語别離心更苦懊恨别離多歡娛能幾許萬水復千山
人去幾時還誰言功名好儂道不如閒
題陽關送别圖(明)僧來復
三月皇州送珮珂柳花吹雪滿官河縱令渭水深千尺
不似陽關别淚多
長江送别圖(送周平叔之通州丞)(元)成廷珪
福山蒼蒼倚天碧狼山巉巉生鐵色兩山當江作海門
力盡神鞭驅不得滄波萬里從西来楚尾吳頭天一壁
陰風轉地鯨怒翻黑霧連空龍起立来舟去楫不敢動
袖手傍觀唯歎息扶桑浴日飛上天百怪潛消杳無迹
水光鏡淨山亦佳目送雲帆高百尺青霄要路君既官
白首窮塗我猶客煙中隱隱見孤城令我思鄕心轉劇
驪駒歌罷將奈何倚杖江南望江北
題春江送别圖(元)鄭洪
西陵渡口山日出蘆芽青青柳枝碧龕山赭山潮東来
黃郎刺船水如席勸君勸君遲渡江柳條貫魚赬尾雙
治魚沽酒待明月人生莫作輕離别
題春江送别圖(明)劉基
春江水悠悠行人上蘭舟春雲散江樹行人重回頭嘉
會未有期離心渺千里願作還山雲莫作東流水
題春江送别圖(送王使君)(明)高啟
歌徹小秦王愁深第幾觴飛花蕩春影江水不勝長日
暮東風急離帆且緩張
春江送别圖(送松江王尹)(明)徐賁
行李一琴一鶴扁舟千水千山空醉驛亭官酒春風不
解離顔
題春江送别圖(明)郭鈺
君上孤舟妾上樓望中煙雨意中愁江波若會離情苦
一夜東風水倒流
題蘇昌齡畫秋江送别圖(贈湘中元江可翁)成廷珪
白沙江頭水楊樹正是秋風送君處海門日出潮欲平
把酒娛君君不住楊公廟前聞鼓聲多少行人此中去
江子於今空復情千戈滿地兵縦横丹楓葉墮山鬼嘯
黃竹叢薄飢鼯鳴湘中有家不得往時對此圖雙眼明
秋江送别圖(元)華幼武
送客滄江曲其如别意何疎林秋日澹遠岫暮雲多盡
醉離亭酒無煩鼓棹歌相思明月夜浩蕩隔煙波
秋江别思圖(明)林鴻
無諸城下送行舟滿座詩人賦遠遊歸夢不離秦苑夕
客程多在越鄕秋江楓葉落填沙岸塞鴈聲寒到驛樓
會見使君簪冕貴未應華髮老滄洲
秋江送别圖(題贈王通守允中)(明)王沂
秋江木落楚天低目送歸船渡聶溪莫道浮雲千里隔
君山只在洞庭西
題秋江送别圖(明)鄭江
美酒雙玉壺沙頭送行客處處蘆花風寒江秋水白落
日下長空返景明石壁去去入煙霞相思楚天隔
寒江待别圖(明)李日華
雲去蘭亭鴈影孤凍痕淅淅上蘼蕪嘘呵滴得梅梢雪
為寫江干待别圖
題吳教授所藏黃大癡畫松江送别圖
(明)鎦崧
是何山莽莽以横雲水浩浩而生風天低江迥日欲落
别意乃在蒼茫中問君此圖作者誰浙東老人黃大癡
松江先生舊知已眼明為寫秋江姿重坡欹岸東南遠
木末參差見層巘蒼浦遥連楚澤深石林盡帶吳堤轉
是時先生從此歸把釣欲拂雲中磯長風過雨蒲葦淨
水色淡沲沾人衣只今又作筠州客惆悵松江渺雲隔
離思猶迷鴈蕩煙歸心已歷洪崖石我思大癡焉得從
筆墨往往遺竒蹤草衣騎牛髮如雪吹笛憶過天台峰
平生一筆不輕許傲睨王侯笑塵土展圖坐對鳳山青
却想高情動千古君不聞功名利達能幾何長安離别
日日多灞陵亭前春草碧灞陵亭下春風波
題秋林叙别圖(贈王五)(明)謝承舉
君来京國留幾時蓮花噴香侵桂枝泉飛寶劔結游俠
珠落銀箏酣豔姬紫駝厭飫青玉案驊騮縈曳黃金羈
紅燈照雨夜呼酒白羽搖月秋哦詩傷陳悼晉秖遺迹
弔吳問宋空荒基李白纔吟鳳皇詠張翰又起蓴鱸思
小舟綽約桃花渡欲去不去猶遲疑清歌嘹喨杏花塢
欲别未别還追隨江波高掀白雲擁海雲低壓青山卑
彭亨五兩忽不見滿江寒月霜差差
題虞邵菴送别圖(元)余闕
南州山水麗中田歲事豐時貞文物粲道合朋輩同濟
濟衆君子班坐蔭青松迴洲環偃月丹林結彩虹翔鷗
方矯矯鳴鴈亦嗈嗈即趣情已展染翰思彌工予亦幽
棲者纓冠朝北宫披圖誦佳詠邈爾想高風
題朱孟章虞學士送别圖後(明)劉基
秋郊一杯酒握手念將離落日照野水涼風生樹枝今
朝重相憶青山如舊時鬢毛非松柏爭得不成絲
陶祕書廣陵送别圖(明)高啓
暮雨潮生瓜步春山樹繞蕪城惆悵離舟欲發江南煙
寺鐘聲
書江山别意圖(送羽人還神樂觀)(明)王恭
羽人何處去歸事玉宸君飛珮花間别横簫鶴上聞過
關閩樹斷挂席楚江分想到齋宫夕圜丘候五雲
題王孟端送行圖(明)李至剛
汀洲杜蘅歇南浦西風生美人鼓蘭楫路指江南行南
行向何許東望吳松去吳松秋水多綠遍芙蓉渚渚外
九龍山山邊三泖灣人家臨水住日暮采菱還采菱歌
易斷送子愁零亂愁来可奈何思滿江南岸江南不可
思動子情依依皇都春色早遲子速来歸
題鄂渚贈别圖(送人歸廬陵二首)(明)楊士竒
鸚鵡江中紅樹鳳凰城裏青山借問来遊幾日秋水蘭
舟獨還
客遊黃鶴磯畔家住金魚浦前心似波間明月隨君先
過螺川
題南浦送别圖卷後(明)陳憲章
何人更賣雲卿履我昔曾過孺子亭欲寫别離非此日
西山南浦認丹青
題秦淮送别圖(明)錢宰
綠酒斟来且莫斟酒闌歌罷去駸駸别懷恰似秦淮水
流到長江綠更深
題送别圖(明)吕不用
何處瞻衡宇西江煙水村彭郎磯上月送汝到柴門
寒原送别圖(贈聶井愚令君入覲)(明)董其昌
鳬舄翩翩紫氣閒寒原目送渺難攀知無白集留行篋
剛貯溪藤一尺山
螺川送别圖(明)僧麟洲
五老峰前送别圖社賢今日未應無路經黃葉千年寺
人倚西風十幅蒲銅斗舊歌聞楚甸蓴羹新興入吳都
重山複水閒蹤跡自在飛雲一片孤
斷橋分手圖(明)史鑑
近水人家半掩扉兩山樓閣尚斜暉斷橋無數垂楊柳
緫被遊人折漸稀
題韓與玉春山行旅圖(元)徐穎
枉路越川梁郊區緜海甸蘅皋望菌閣遠近皆可辨夕
嶂青若藍浮雲白於練去矣諒云遥聽鐘自忘倦
秋山行旅圖(元)虞集
春夏農務急新涼事征遊飯糗既盈橐治絲亦催裘升
高踐白石降觀索輕舟試問將何之結客趨神州珠光
照連乘寶劔珊瑚鈎乘馬垂苜蓿縱目上高丘策名羽
林郎談笑覓封侯太行何崔嵬日莫推回輈古木多悲
風長途使人愁羸驂見木末足倦霜雪稠谷口何人耕
禾麻正盈疇出門不及里酒饌相綢繆壯者酣以歌期
頤醉而休安知萬里事有此千歲憂
題秋山行旅圖(元)趙孟頫
老樹葉似雨浮嵐翠欲流西風驢背客吟斷野橋秋
題彭韞玉秋山行旅圖(明)王恭
閒門秋晩葉皆飛征路逢霜客漸稀獨樹斷猿愁遠騎
隔林殘燒映行衣西風一飯人煙少落日千峰夕鳥微
莫向他鄉留滯久故園山水候君歸
秋山行旅圖(明)陳顥
千山落葉萬山雲行到荒橋日已昏羨殺田家頭白叟
半生足不離柴門
子昂秋林行客圖(元)戴表元
石稜稜而白出樹悄悄以紅披嗟縞衣之嘉客方策蹇
以何之
題關仝平橋行旅圖(元)柳貫
關仝畫用神屠手善刀一割無全牛元氣何年始磔裂
青天半壁尚分留藤梢松骨鎖紐壯蟲篆鳥章形體遒
不觀盆盎與罍洗古人制作吾焉求
雪林行旅圖(元)陶宗儀
積雪寒凝晝不消瓊林琪樹聳孤標寄言逆旅休辭倦
西崦人家路尚遥
題秋暮山行圖(金)段成已
亂山嵂崒爭清妍寒林寂歷相緜聮人間黃塵千萬丈
一點不到山林邊秋九澹薄秋氣爽浮雲積翠何葱芊
高風淒其脱木葉向来面目仍增娟江流一曲抱山麓
孤舟斜日棲江湍行人何適来負擔腰膂&KR0008;犖确石頭
路蹇驢鞭不前人家前塗渺何許望之不及憂悁悁問
公何從得此本筆勢髣髴營丘傳我本山中人見之心
惘然嶔&KR3229;歷落真可笑對畫題詩思昔年
題楊祕監雪谷曉裝(金)趙秉文
林空月已沉雪落風未埽束裝事晨征之子涉遠道心
知馬上人萬象入腹藁髥奴亦可人行李伴幽討塵中
無此客風雲滿懷抱逢辰則伊吕不然商山皓如何苦
憔悴薇蕨不得飽前身孟浩然後身窮賈島三生紙上
形千古笑枯槁向來富貴骨露濕原上草百年等一夢
翻覆無醜好那知風雪癯不是蓬山老所以邢和璞一
笑幾絶倒
雪谷曉装圖(金)龐鑄
溪流咽咽山昏昏前山後山同一雲天公談笑玉雪噴
散為花蕊白紛紛詩翁瘦馬之何許忍凍吟詩太清古
老奴寒縮私自語作奴莫比詩奴苦木僵石老鳥不飛
山路益深詩益竒老奴忍笑憐翁癡不知嗜好乃爾為
楊侯胸中富丘壑醉裏筆端驅雪落因何不把此詩翁
畫向草堂深處著
雪谷早行圖(金)蔡珪
冰風刮面雪埋屋客子晨征有底忙我欲題詩還自笑
東華待漏滿朝霜
跋雪谷早行圖(元)王惲
谷口山深石徑開六花一夕浥浮埃披圖憶得經行處
夜半盤車下嶺来
武元直雪霽早行圖(二首)(元)王惲
亂峰疊巘玉崚嶒危棧何人趁早行似我姑山新道就
神居東崦聽雞聲
雪擁天山六月寒冷雲西北是長安行人馬上揚鞭喜
猶勝南荒作熱官
題雪谷早行圖(元)王惲
頭痛風炎萬里程行人何限把雙旌犯寒休訝征車早
冷嶺東邊是帝城
繆郎中雪谷早行圖(元)馬祖常
十里寒林葉盡凋谷中深雪客行遥留連獻賦游梁苑
辛苦哦詩過灞橋竹裂若聞金石奏山空不聽斧斤樵
未央前殿冰花滿郎吏催班已趁朝
李咸熙蜀山旅思圖(元)黃公望
憶昔蠶叢開蜀國崔嵬劒閣入寒雲荒郊寂寂猨啼苦
多少歸人不忍聞
題曉行圖(元)李祁
鬱鬱溪上松瀼瀼草頭露幽人愛清景晨起就征路翩
然厭羸驂獨行不回顧浩浩誰與期青山淡無數
早行圖(元)程鉅夫
萬山迴合路紆縈獨策羸驂款款行却憶麻源三谷裏
畫橋攜酒聽溪聲
征人早行圖(明)楊慎
杜鵑花下杜鵑啼烏臼樹頭烏臼棲不待鳴雞度關去
夢中征馬尚聞嘶
關路逢僧圖(宋)賀鑄
蹇驢烏帽禪客落日黃塵故關巳悔棄繻昔去更逢挈
履今還
題大年關路逢僧圖(宋)晁說之
關深羈思滿風斷綠陰單一遇空門侣那知行路難
關山風雨圖(元)張礎
山氣凝寒雨不開江濤拍岸雪成堆漁翁慣識風波惡
天際孤舟已早迴
西風古道圖(為寺僧賦)(元)劉永之
古道西風匹馬還數家茅屋住秋山只疑路近東林寺
遥聽鐘聲暮靄閒
潘子素王叔明来慰藉臨别為寫水傍樹林圖
(元)倪瓚
積雨開新霽汀洲生綠蘋臨流望遠岫歸思忽如雲
題畫贈别王使君(明)王世貞
杯酒踟蹰日易曛青山處處惜離羣莫言秋色難分贈
君是青雲我白雲
御定歷代題畫詩類卷五十五
