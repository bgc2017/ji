欽定四庫全書
御定歷代題畫詩類卷五十八目錄
仕女類
倚竹圖(宋范成大)
倚竹圖(元王惲三首)
脩竹士女圖(元張雨)
脩竹美人圖(明王燧)
翠竹黃花二仕女圖(明徐賁二首)
脩竹仕女(明姚綸)
脩竹仕女(明吳寬)
題沈侗齋脩竹仕女(明文徵明)
嗅梅圖(宋范成大)
嗅梅圖(金李仲略)
題梅花仕女(元李元珪)
梅邊美人(明夏寅)
梅樹美人畫(明徐渭)
梧桐仕女圖(元郯韶)
梧桐仕女圖(明鄒亮)
題碧梧美人(元華幼武)
題馮叔才芭蕉仕女(元鄭洪)
題芭蕉美人圖(元楊維楨)
芭蕉仕女(元張天英二首)
芭蕉仕女圖(元郯韶)
芭蕉美人圖(明高啓)
題芭蕉仕女(明高啓)
紅綠蕉二女圖(明楊基二首)
題芭蕉仕女(明文彭)
芭蕉美人圖(明朱諫)
芭蕉美人(明夏寅)
題芭蕉仕女(明唐寅)
芭蕉仕女(明闕名)
蕉萱仕女(明唐庠)
題美人翦牡丹(元李祈)
題牡丹仕女圖(明錢宰)
題辛夷仕女圖(元秦約)
海棠仕女圖(明鄭瀱)
題桂花美人(明高啓)
翦花仕女(元張昱)
題撚花仕女圖(元楊維楨)
看花仕女圖(元倪瓚)
劉曜卿畫折花宫女(元張昱)
折花背立二美人圖(明徐賁二首)
折花仕女(明楊基)
折花仕女(明沈周)
折花仕女(明姚綬)
題折花美人圖(明徐渭)
宫女賞花圖(元袁桷)
題張彦明所藏翦紙惜花春起早圖(元岑安卿)
題美人惜花圖(明張鳳翼)
花前獨立圖(明錢宰)
簪花圖(明陳繼儒)
鬭草圖(明張鳳翼)
美人撲蝶圖(明高啓)
題美人撲蝶圖(明王偁)
觀蝶仕女(明楊基)
馴鶴圖(金王予可)
内人臂白鸚鵡圖(元陳深)
題鸚鵡仕女圖(元張昱)
題宫人調鸚圖(明王世貞)
題李亮功家周昉畫美人琴阮圖(宋黃庭堅)
内人阮琴圖(元陳高)
題美人琴阮圖(元□韶)
美人摘阮圖歌(明高啓)
題摘阮圖(明王世貞)
為錢理容題美人月琴圖(明湯胤勣)
題美人彈琴圖(明張鳳翼)
題二宫人琴壺圖(元薩都拉)
題張叔厚描琵琶仕女(元熊夢祥)
題琵琶仕女圖(元宋本先)
題張叔厚畫琵琶仕女(元鄭東)
琵琶仕女(明祝允明)
抱琵琶偶竚蕉陰美人(明徐渭)
題美人彈箜篌圖(明張鳳翼)
周昉横笛圖(元張憲)
吹笛仕女圖(明張泰)
夜月吹簫圖(元王翰)
周昉按樂圖(元李俊民)
周昉按樂圖(元張翥)
舞姬脱鞋歌題畫(明楊慎)
舞困圖(明郭武)
宫女度曲圖(元袁桷)
宫娥奕碁圖(元袁桷)
題雙陸仕女(明貝瓊)
御定歷代題畫詩類卷五十八目錄
欽定四庫全書
御定歷代題畫詩類卷五十八
仕女類
倚竹圖(宋)范成大
輕薄人情翻覆手冰容却耐幽居久關中舊事逐春休
付與行人莫迴首目送斜陽忘却歸竹風搖曳翠羅衣
君看脈脈無言處中有杜陵飢客詩
倚竹圖(三首)(元)王惲
錦字挑香翠易顰一枝脩竹立湘裙定情正在冰霜操
不到琴臺日暮雲
粉香沾袖怯輕寒都著幽情寄竹間多是楚山湘水怨
不應空待賣珠還
天寒翠袖儘輕盈暮倚湘筠思不勝何異澗阿幽隠士
長材空抱乏賓興
脩竹仕女圖(元)張雨
空谷佳人玉珮璫琅玕斜搭領巾長杜陵野老多才思
解道風吹細細香
脩竹美人圖(明)王燧
蘭膏香膩盤雲綠愁鎖春山黛痕蹙天寒日暮悄無言
翠袖盈盈倚脩竹脩竹無心亦有情竹花結實珠繁榮
秦樓人去彩鸞杳湘江種得相思成相思有種何時歇
竹上年年怨離别千古魂銷怨不銷淚紅染作鴛鴦血
翠竹黃花二仕女圖(二首)(明)徐賁
蘿屋煙緜斂微夕錦瑟罷彈機罷織寒濃翠薄妒蟬衫
竹色摇風競疎碧鳳聲天遠誰能聞綠蛾黛影愁不分
楚山九點昨宵夢淚花染盡瀟湘雲
翠衫輕薄裁新蟬琅玕獻碧爭秋妍愁縈翠黛向誰是
望中九點芙蓉煙淚簇霜痕紫雲淺曉色初凝寒意軟
賣珠小婢未還家倚風獨看黃菊花
脩竹仕女(明)姚綸
瑶臺無信托青鸞一寸芳心思萬端更向東風倚脩竹
翠衫禁得幾多寒
脩竹仕女圖(明)吳寬
曾讀杜甫佳人篇佳人今向畫圖傳練裙縞袂春風裏
不減花神并水仙牽蘿補屋居空谷日暮依然倚脩竹
只隔西鄰短短牆楊花榆莢紛相逐
題沈侗齋脩竹仕女(明)文徵明
開盡閒花草漫坡青春零落奈愁何詩人自惜鉛華冷
翻出天寒翠袖歌
嗅梅圖(宋)范成大
雪意勒花愁未解背陰一朵寒先退東風還是去年香
不比人心容易改宿酒瞢騰正耐春花枝人面兩時新
相看好作風流伴只恐花枝却妬人
嗅梅圖(金)李仲略
朧朧霽色冷黃昏缺月疎籬水外村人在天涯花在手
一枝香雪寄銷魂
題梅花仕女(元)李元珪
夢裏尋香出曉城一聲殘角暗魂驚美人不作羅浮夢
獨倚梅花看月明
梅邊美人(明)夏寅
欲向東風問早春閒來花底步香塵試看一種嬋娟態
即是羅浮夢裏人
梅樹美人畫(明)徐渭
霜重衾單少婦孤遼西秋半去征夫至今不寄一行字
欲寄梅花花尚無
梧桐仕女圖(元)郯韶
厭厭微步出深宫露濕紅綃怯晚風爭信長門今夜月
肯分清影照梧桐
梧桐仕女圖(為錢孟實題)(明)鄒亮
蘭膏膩滑金釵溜繡帶斜分軃香袖瑣窗睡起思嬌慵
練裙六幅湘波皺月轉虛櫩風滿林碧雲迢遞銀河深
香塵不到襪羅冷下階踏碎梧桐陰梧桐老去孫枝長
枝上鳳凰棲兩兩憑誰巧斲琴瑟成諧奏宫商協幽響
蕭郎不歸春意闌夢繞梨雲花作團銀塘露冷芙蓉老
錦鴛怨入秋風寒楚雲湘水鱗鴻杳兩點春山愁不埽
低徊顧影悄無言明朝只恐朱顔老
題碧梧美人(元)華幼武
晩涼新著絳綃衣月淡香階步玉墀却怕姮娥妒顔色
鳳皇枝下立多時
題馮叔才芭蕉仕女(元)鄭洪
楊花夢覺春陰陰鳳釵綰髻雙黃金守宫血冷臂如削
豆䓻繭紅愁正深羅衣熨帖沈煙縷恨身不作雙飛羽
芭蕉心折郎未歸蔍蔥花開淚如雨
題芭蕉美人圖(元)楊維楨
髻雲淺露月牙彎獨立西風意自閒書破綠蕉雙鳳尾
不隨紅葉到人間
芭蕉仕女(二首)(元)張天英
為愛芭蕉步玉除雲根飛翠濕霞裾蕊珠宫裏歸期近
懶把芳心葉上書
瑶砌春陰翠氣明玉顔彷彿見飛瓊幽懷自厭黃金屋
閒向芭蕉花下行
芭蕉仕女圖(元)郯韶
玉階風細漏遲遲月冷笄珈鬢影垂怪底新凉滿團扇
紅蕉花下立多時
芭蕉美人圖(明)高啓
琴罷咏春朝餘酲吸露銷詩成無落葉聊為寫芭蕉
題芭蕉仕女(明)高啓
秋宫睡起試生羅閒向芭蕉石畔過怪底早涼欺匣扇
夜來葉上雨聲多
紅綠蕉二女圖(二首)(明)楊基
兩樹紅蕉隔禁扉曉涼攜伴試羅衣金鈴小犬迎人吠
應怪秋來出院稀
為折芙蓉向御溝碧羅衣薄又驚秋侍兒剛道新凉好
不解芭蕉與扇愁
題芭蕉仕女(明)文彭
雲鬢冰肌態横生瑶階瓊砌照人明午窗夢醒渾無事
閒看芭蕉獨自行
芭蕉美人圖(明)朱諫
何處飛花減春色一葉芭蕉轉深碧薰風窗下似酒濃
玉顔一醉嬌無力芭蕉正好窗下看翠眉掩映憑闌干
莫遣西風剪梧葉滿庭白露生清寒君不見玉環舊日
看牡丹玻瓈進酒君王歡馬嵬山前墮青草香囊不返
蓬萊魂至今野燒連高原圖畫芭蕉何足言
芭蕉美人(明)夏寅
曉妝纔罷思徘徊羅襪輕移步綠苔試向芭蕉問春信
一緘芳札為誰開
題芭蕉仕女(明)唐寅
獸額朱扉小院深綠窗含霧静愔愔有人獨對芭蕉坐
因為春愁不放心
芭蕉仕女(明)闕名
獨立徘徊意若何羊車聲已過鑾坡黃金屋裏春風面
不及芭蕉雨露多
蕉萱仕女(明)唐庠
羅襪生香踏軟沙釵横玉燕鬢鬆鴉春心正似芭蕉卷
羞見宜男並蔕花
題美人翦牡丹(元)李祈
沉香亭北玉闌干占盡風流是牡丹揀取一枝和露翦
殷勤留向手中看
題牡丹仕女圖(明)錢宰
樂府黎園曲漫裁内家新奏牡丹開下階立得花陰轉
李白承宣詔未來
題辛夷仕女圖(元)秦約
辛夷破花香霧寒翠檻十二朱闌干九鸞釵墮釧籠玉
綽態温温睡新足蹙金裙衩繡裲襠背人不語看春光
重屏吹香隔瑶地塗抹花房紫霞膩衆中偏數好容色
獨倚東風瘦無力歌鬟倭墮惱多情血點守宫珠汗濕
鬱金堂前春日斜鈿筝按曲度窗紗相思不逐綵雲散
夢隨蝴蝶飛東家
海棠仕女圖(明)鄭瀱
東風蕩漾百花潭翠袖迎風酒半酣好鳥隔窗催曉色
美人殘夢到江南
題桂花美人(明)高啓
桂花庭院月紛紛按罷霓裳酒半醺折得一枝攜滿袖
羅衣今夜不須熏
翦花仕女(元)張昱
咫尺芳叢豔色深蜂情蝶思兩難禁看來莫用閒惆悵
翦下春風一寸心
題撚花仕女圖(元)楊維楨
寫罷桃花扇底詩木香手撚小枝枝靈犀一點春心密
不許牆東野啑知
看花仕女圖(元)倪瓚
畫圖常識春風面雲霧衣裳楚楚裁為問人間春幾許
石欄西畔牡丹開
劉曜卿畫折花宫女(元)張昱
柳風草露欲沾衣又是宫中上直時好把桃花多折盡
免教吹作落紅飛
折花背立二美人圖(二首)(明)徐賁
女伴今朝出較遲獨來園裏候多時對花可是無言說
懊恨春風許自知
繡罷春衫出閣遲辛夷花下立多時内園且是無人到
不省含羞怕見誰
折花仕女(明)楊基
玉奴催報海棠開及早梳頭出鏡臺便揀一枝和露折
六宫惟我最先來
折花仕女(明)沈周
去年人别花正開今日花開人未回紫恨紅愁千萬種
春風吹入手中來
折花仕女(明)姚綬
愛濯薔薇露凌晨試折來低鬟猶未插含笑傍妝臺
題折花美人圖(明)徐渭
高髻阿那長袖垂玉釵彷彿挂羅衣折得花枝向寶鏡
比妾顔色誰光輝
宫女賞花圖(元)袁桷
一架薔薇錦障稠滿庭蜂蝶替人愁玉環已侍昭陽殿
側近傳杯得自由
題張彦明所藏翦紙惜花春起早圖
(元)岑安卿
流蘇帳卷春寒輕紗窗弄碧天微明輭紅嬌紫怯朝露
美人推枕心為驚鬢雲未綰香奩開侍兒側立肩嬰孩
黃鶯飛動花影亂停梳睥睨猶相猜誰將妙意寄工巧
溪藤雪瑩金刀小丹青退舍松煤枯翦出天真數分杪
荃熙傾軋空自誇惟競時人顔色好無聲有聲兩相副
此景此詩均壓倒司空見慣了無言應是禪心被花惱
題美人惜花圖(明)張鳳翼
空庭花事幾回新桃李無言三十春寄語蛾眉莫相妒
閒身不是入宫人
花前獨立圖(明)錢宰
海棠半折銀燭輝春愁且莫翦春衣下階立得花陰沒
如此月明人未歸
簪花圖(明)陳繼儒
雙雙燕子翦垂楊翦得楊花滿繡牀却憶意中人欲到
留些春色玉釵旁
鬭草圖(明)張鳳翼
競拾芳菲鬭翠眉輕衫紈扇自低垂只愁折損宜男草
回首頻看玉樹枝
美人撲蝶圖(明)高啓
花枝揚揚蝶宛宛風多力薄飛難遠美人一見空傷情
舞衣春來繡不成乍過簾前尋不見却入深叢避鸎燕
一雙撲得和花落金粉香痕滿羅扇笑看莫向園中歸
東家西家休亂飛
題美人撲蝶圖(明)王偁
為惜韶華去春深出繡幃撲將花底蝶秪為妒雙飛
觀蝶仕女(明)楊基
紅綃衫子雪膚肌女伴相邀去賭碁花底忽逢雙蛺蝶
背藏羅扇看多時
馴鶴圖(并序)(金)王予可
張伯玉家畫幀宫人徐行以手整釵一鶴後隨謂之
馴鶴圖伯玉請賦詩欽叔常苦其作詩多不用韻限
以釵來苔三字
寢處妝鉛未捲釵孤雲花帶月邊來六宫簾幕金鸞冷
露濕晨煙啄翠苔
内人臂白鸚鵡圖(元)陳深
華清宫中歌既醉南海竒禽遠爭致玉環最愛雪衣孃
當時曾得龍顔媚璿房雕檻春日長繡䙀嬌兒在傍戲
君王憐汝解語言懷恩不說宫中袐臨風鷙鳥何軒軒
歎息純良遭猛厲苕翁寫出當時事側立紅衫内人背
江花滿地不忍看空拂畫圖憐俊慧
題鸚鵡仕女圖(元)張昱
美人應自惜年華庭院沈沈鎖暮霞只有舊時鸚鵡見
春衫曾是石榴花
題宫人調鸚圖(明)王世貞
杏花枝上綠衣娘與訴宮中事不妨只恐匆匆記未盡
且教三字憶君王
題李亮功家周昉畫美人琴阮圖(宋)黃庭堅
周昉富貴女衣飾新舊兼髻重髮根急薄妝無意添琴
阮相與娛聽絃不觀手敷腴竹馬郎跨馬要折柳
内人阮琴圖(元)陳高
花點吳鹽春欲老翡翠飛來翥芳草美人睡起春思深
彈絲拊木寫同心荔枝五絃調急緩阮家月琴軸初綰
須臾鈞天雙合樂南薰殿中風動幕棃園樂官樂不鳴
宫中之音和且平
題美人琴阮圖(元)郯韶
金谷花飛春半時花閒鶯語太遲遲美人心事渾無賴
忍把柔情摘阮絲
美人摘阮圖歌(明)高啓
圓槽象月修寒玉暗貯宫商滿空腹美人和恨抱秋風
偷寫琴中舞鸞曲傾鬟低黛幾娉婷夢約湘娥倚竹聽
滴盡冰盤老蛟淚阿咸帳底醉初醒梧桐落翠萎蘭紫
仙澗流雲含玉子甲屏難障夜深寒恐踏驚鴻忽飛起
不識人間出塞聲瑶臺别有斷腸情調終人去哀絃歇
樹樹烏啼滿山月
題摘阮圖(明)王世貞
絳紗微露玉尖纖搊得新聲字阿咸門外平康佳姊妹
即令偷譜不須嫌
為錢理容題美人月琴圖(明)湯胤勣
芙蓉小院秋如海涼月半空凝素彩羊車軋軋過西宫
一失君恩不堪悔綠銅古阮鵾絃溜陶寫襟懷三五奏
血色深紅軟繡墩唾花淺碧香羅袖先及關睢後麟趾
雅調雍雍塞入耳曲終閒倚太湖峰驚風掉落椶櫚子
題美人彈琴圖(明)張鳳翼
空談卓氏憶華年浪說文姬識斷弦何似風前貞女引
低昂一曲使人憐
題二宫人琴壺圖(元)薩都拉
行雲留影雪弄香藕絲織翠芙蓉裳春風拂拂蘭蕙芳
金殿不鎖雙鴛鴦冰絃素手彈鳳凰玉壺投矢聲玎璫
花落無人春寂寂侍女空抱琵琶泣誰知絶代有佳人
不解傾城與傾國笙歌别院留春住嬋娟千古蛾眉妒
却笑長門閉阿嬌黃金好買相如賦
題張叔厚描琵琶仕女(元)熊夢祥
翦燭填詞明皓齒是非恩愛從兹始莫將貶竄立人倫
世上伊誰魯男子
題琵琶仕女圖(元)宋本先
江水東流月滿船江風吹怨入冰絃何如銀燭秋堂夜
一曲新聲直萬錢
題張叔厚畫琵琶仕女(元)鄭東
蝦蟇陵下春風夢潯陽江頭秋月愁莫怪青衫容易濕
多情司馬雪盈頭
琵琶仕女(明)祝允明
馬上琵琶萬里行四條絃裏斷腸聲如今纖手朱絲底
不唱離情唱合情
抱琵琶偶竚蕉陰美人(明)徐渭
離宫給事小青衣催送琵琶向瑣幃行到芭蕉忽回想
去年此日嫁明妃
題美人彈箜篌圖(明)張鳳翼
花老空閨獨損神箜篌一曲惜餘春當時若遇盧宗道
纖手應歸馬舍人
周昉横笛圖(元)張憲
一婦跨鐙如習騎一婦鵠立類勇士一婦横笛坐胡牀
容貎衣裳略相似鬔鬆雲髻作嬾妝了鬟手擎紅錦囊
人言天寶宫中女我意棃園舊樂娼憶昔承平生内荒
宫中消息漸難藏昨宵一曲寧哥笛明日新聲滿教坊
春嬌滿眼情脈脈喚起紅桃親按拍不將三弄作伊涼
潛把閒情訴秦虢聲悽調低承索索䂮然有聲如裂帛
月落長安天四更六宫一夜棃雲白
吹笛仕女圖(明)張泰
冰簟銀牀倚石屏芭蕉涼露濕秋庭貞心試託湘江竹
吹向流雲與鳳聽
夜月吹簫圖(明)王翰
梧桐月轉欲棲鴉閒弄參差隔紫霞彩鳳暗巢長樂樹
金鶯偷語上陽花鬭妝涼露沾釵玉簇仗香雲繞扇紗
吹到涼州移别調君王親為按紅牙
周昉按樂圖(元)李俊民
倚風無力見温柔初下喧天羯鼓樓猶向花陰理新曲
君王不惜錦纏頭
周昉按樂圖(元)張翥
美人按樂春晝長綠鬟翠袖雙鳴璫玉簫高吹銀管笛
二十三絃嗁鳳皇後來知是調筝手窈窕傍聽曾誤否
梁州徧徹六么翻此曲惟應天上有行雲不動暮雨生
流鸎瞥目飛鴻驚宫馳羽疾争新聲花月六宫無限情
君不見後庭玉樹梨園譜日日君王醉歌舞一朝鼙鼓
動地來禄兒危似韓擒虎丹青縱復工何益由來嗜音
必亡國田家機杼人不知好寫豳風勸蠶織
舞姬脱鞋歌題畫(明)楊慎
潘妃睡起冷金沙弓鞋半脱雙鸞斜越羅襪襯齊紈素
彩霞搖曳香生步旱路金蕖白日娥芝田洛浦凌微波
曳霜回雪下平地琉璃滑澤春雲膩花鬆玉輭嬌無力
天公一笑生春色寶蘭困倚殢&KR0034;跚小玉雙成扶不得
起來翹翠踏芳塵妝臺搦鏡重梳勻人間絶世誰相幷
月鉤下鬭緗鉤新
舞困圖(明)郭武
内園羯鼔催春風回環轉佩聲丁東銀籠高爇百枝火
滿樹梧桐明月中芙蓉舞困霓裳薄重疊春寒護簾幕
伊州初換錦屏空十二峯頭楚雲落葡萄消渴櫻桃小
一騎紅塵報春曉荔枝風味不禁酸分與窗前雪衣鳥
回首漁陽促戰鞍秋風秋雨滿秦關誰知按盡棃園譜
都是當時蜀道難
宫女度曲圖(元)袁桷
望瀛法曲紫霞觴更按伊州奉玉皇翠竹凉深宫院密
新聲那得過宫牆
宫娥奕碁圖(元)袁桷
争先春色在眉端圍坐佳人著意看可是相憐饒不得
東風自怯五更寒
題雙陸仕女(明)貝瓊
千轉梟盧為破顔玉人何意整雲鬟也應暗卜關山客
歸馬須看一擲間
御定歷代題畫詩類卷五十八
