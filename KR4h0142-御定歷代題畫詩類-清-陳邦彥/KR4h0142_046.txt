欽定四庫全書
御定歴代題畫詩類卷四十六目錄
閒適類
題王荆公半山圖(宋劉宰)
題沈公雅卜居圖(宋朱子)
題黃花幽居圖(金李獻甫)
山居雜畫詩(元元好問六首)
題山居圖(元范梈)
題婁仲英山居圖(元成廷珪)
題山居圖(元成廷珪)
趙松雪山居圖(元黃公望二首)
題太史楊公山居圖(元張翥)
題山居圖(元陳高)
山居圖(元鄭元祐二首)
題山居圖(元陳基)
題山居圖(元楊維楨)
題李遵道山居圖(元倪瓚)
題山居圖(元錢惟善)
山居圖卷(元錢選)
水竹山居圖(元吳鎮)
題劉文偉府判收藏山莊夜歸圖(元龔璛)
題高房山寫山居圖(元仇遠)
雙鳳山居圖(元張翥)
錦城方天瑞玄英先生後人得白雲山居圖彷彿
桐廬山中隠所舜舉真跡别有一種風致漫系以
詩(元仇遠)
題長白山居圖(明宋濓)
題松鶴山居圖(明貝瓊)
題陳允中山居圖(明徐賁)
題胡玄素畫山居圖(明徐賁)
霅溪翁山居圖(明楊彝)
自畫山居圖歌(明虞堪)
題山居幽趣圖(明王翰)
為常上人題在山圖(明僧麟洲)
李道人家山圖(金麻九疇)
題裕之家山圖(金趙元)
題裕之家山圖(金劉昂霄)
郭氏家山圖(元劉因)
鄉山圖(明章敞)
題水邨圖(元龔璛)
寄題惠山華氏溪山勝槩圖(元柳貫)
題霅上張元之溪居卷(元陶宗儀)
溪居圖(明李進)
題林泉雅趣圖(元謝應芳)
張禮部溪山真樂圖(元許有壬)
王叔明林泉清話圖(元吳鎮)
題林泉雅趣圖(元丁鶴年)
溪山入夢圖卷(明李日華)
李野齋别墅圖(元袁桷)
題朱澤民所藏段吉父應奉别業圖(元貢師泰)
題段吉甫助教别墅圖(元余闕)
題孫宫允貞甫松江别墅圖(明廖道南三首)
江邨别墅圖(明薛惠三首)
題宋春卿城市山林(元郭畀)
題城市山林圖(元陳旅)
王叔明村舍圖(明吳寬)
邨居圖(明僧妙聲)
題郁氏古邨圖(明僧智舷)
御定歴代題畫詩類卷四十六目錄
欽定四庫全書
御定歴代題畫詩類卷四十六
閒適類
題王荆公半山圖(宋)劉宰
歸來心事平蹇驢踏秋風舉鞭問髥奴何如浣花翁道
傍幾高松風來自相語桃李今何之歲寒予與汝
題沈公雅卜居圖(宋)朱子
往者仲長子高情世無儔一朝謝塵躅卜築娛清幽茆
屋八九間下有良田疇後簷果垂實前庭樹相樛勝日
賓友來琴觴共舒憂言論覈幽妙理亂窮端由至今一
卷書凛然昭千秋沈侯經濟業夙尚本林丘談笑出幻
境寤言躡斯遊仰睇白石岡俯濯清瑶流曠然宇宙外
邈矣將安求
題黃花幽居圖(金)李獻甫
層層佛屋貼山腰山下幽居勝午橋物外人家無稅役
閒中生事足漁樵鴈踰遠嶂凌虚迥人與高秋共寂寥
何處人間景如此便應歸隱不須招
山居雜畫詩(六首)(元)元好問
瘦竹籐斜挂叢花草亂生林高風有態苔滑水無聲
石潤雲先動橋平水漸過野隂添晩重山意向秋多
樹合秋聲滿村荒暮景閒虹收仍白雨雲動忽青山
川迥楓林散山深竹港幽疎煙沉去鳥落日送歸牛
漲落沙痕出堤摧岸口斜斷橋堆聚沫高樹閣浮槎
鷺影兼秋静蟬聲帶晩涼陂長留積水川闊盡斜陽
題山居圖(元)范梈
平湖含白水斷岸見青林籬落初秋氣雲山向夕隂飬
閒祗用拙避俗更懷深為問舟中客何如澤畔吟
題蔞仲英山居圖(元)成廷珪
近代幾人畫山水郭畀無人朱敏死後之作者徒紛綸
得骨得皮誰得髓聞君埽却山居圖令我見之心獨喜
前山環伏如虎蹲後山奔騰若龍起緣溪草堂星散居
嘉樹隂隂雲旎旎豈無採藥古仙人亦有看書兩君子
七十老翁居竹間老去胡為在城市君如有意肯相過
貎得滄江弄清泚
題山居圖(元)成廷珪
石子坡頭松兩株水光嵐氣護幽居山翁被酒愛騎馬
溪友放船來捕魚秋色自隨黃葉老野懷常共白雲舒
何時卜築如圖畫竹下開軒更讀書
趙松雪山居圖(二首)(元)黃公望
春夏山中日正長竹梢脱粉午窗涼幽情只許同麋鹿
自愛詩書静裏忙
豐草茸茸軟似茵長松鬱鬱淨無塵相逢盡道年華好
不數桃源洞裏人
題太史楊公山居圖(元)張翥
湖上山居好奎題壓翠微煙霞收舊色林壑發清暉松
晩看書罷荷涼坐釣歸圖中有真趣須此挂朝衣
題山居圖(元)陳高
層巒積翠色中有嘉樹林幽人此避世結屋山之隂攜
琴出山去獨懷千古心知音不可見歸路白雲深
山居圖(二首)(元)鄭元祐
卑棲拙謀身曠望時縱目山氣曉亦佳燒痕晴自綠鑠
金攀松屑解纓濯巖瀑幽懷良自怡誰云有延促
惟是安僻境本非薄榮名松根聽泉坐溪邊看雲行夜
雨下黃葉春風開紫荆物理有代謝古人誰獨生
題山居圖(元)陳基
曉出城南二里餘鳥啼花落暮春初杜陵韋曲山無數
何處林塘可卜居
題山居圖(元)楊維楨
千澗沄沄一徑通長松盡入白雲中徵君更在深山處
滿谷桃花爛漫紅
題李遵道山居圖(元)倪瓉
披圖慘不樂日暮渺余思坐石看雲處空齋對榻時世
途悲荏苒墨氣尚淋漓惆悵騎鯨客於今豈有之
題山居圖(元)錢惟善
婆娑夏木蔭清湍終日看山罷釣竿絶跡不交當世士
野橋無路蘚花漫
山居圖卷(元)錢選
山居惟愛静白日掩柴門寡合人多忌無求道自尊鷃
鵬俱有意蘭艾不同根安得蒙莊叟相逢與細論
水竹山居圖(元)吳鎮
結茅山隂溪之曲最愛軒窗對修竹四時謖謖動秋風
三徑蕭蕭戛寒玉也知一日不可無彼且惡乎免塵俗
夜深飛夢繞湘江廿五清絃秋水綠
題劉文偉府判收藏山莊夜歸圖(元)龔璛
盤桓長松樹莽蒼歸薄暮惟應門外山見我蹇驢去泠
泠野水聲候子莊上路亦有東林僧分臥清寒處
題高房山寫山居圖卷(并序)(元)仇遠
大德初元九月十九日清河張淵甫貳車會高彦敬
御史於泉月精舍酒半為余作山居圖頃刻而成元
氣淋漓天真爛漫脱去畫工筆墨畦町余方棲遲塵
土無山可耕展玩此圖為之悵然而已
我家仇山陽昔有數椽屋誤落城市間讀書學干祿井
枯竈煙絶况復問松菊如此五十年一出不可復高侯
丘壑胸知我志幽獨為寫隱居圖寒溪入空谷蒼石壓
危構白雲飬喬木向來仇池夢歴歴在我目何哉草堂
資政爾飯不足視吾吾尚存吾居有時卜
雙鳳山居圖(元)張翥
雙鳳山人茅作屋五雲閣吏繡為衣寫將瀟洒滄洲趣
留待風流二老歸歲月無情遺墨在江湖多事宿心違
寒藤古木江西道惟有當年白鴈飛
錦城方天瑞玄英先生後人得白雲山居圖彷彿
桐廬山中隱所舜舉眞跡别有一種風致漫系
以詩(元)仇遠
翼翼山千朵蕭蕭屋數間石崖不可渡門徑幾曾關綠
樹經秋在白雲終日閒依稀鏡湖曲西島水迴環
題長白山居圖(明)宋濂
滿地雲林稱隱居燕泥汚我讀殘書五更風急鳥聲散
時有隔花來賣魚
題松鶴山居圖(明)貝瓊
仙客盧敖東海頭好山百轉接丹丘開田種玉一千頃
閉戶讀書三十秋雲氣上天如白鶴茯苓入地化青牛
年來浪迹吳淞道夢裏猨聲憶舊遊
題陳允中山居圖(明)徐賁
昔年為客處看圖懷故山今日還山住儼然圖畫間泉
來繞蘭徑月出對花關應知農事畢高坐有餘閒
題胡玄素畫山居圖(明)徐賁
幾度尋幽到澗阿荒谿峻嶺入煙蘿白雲九曲人家少
黃葉千林虎跡多試茗就當泉上飲看花須向酒邊歌
相逢重憶山中客獨對新圖奈别何
霅溪翁山居圖(明)楊彝
門前野水可通漁雲裏草樓方著書好山誰臨北苑畫
斷橋我憶西湖居塵埃自著鷗鷺外霜露正當鴻鴈初
為報秋風搖落早梅花消息近何如
自畫山居圖歌(贈宜興朱隱君地理專門)(明)虞堪
朱侯有隱居乃在宜春間東遊久未已浩蕩忘其還山
川神氣具在眼窮幽賾隱知何限黃河之源出崐崘千
里萬里盤旋屈折支天根自從開闢分九州大噫嘑噏
生氣浮緜延直接無盡頭奔澎不息入海流海門限水
迴蛟蜃碣石排風駐馬牛從此山川極甌粤秦王之石
禹王穴朱侯朝覧赤城霞暮看山隂雪山隂溪中釣魚
者舊廬亦在青城下胷中丘壑渾天成手把風雲自揮
灑窅靄外鴻濛前來龍起伏頃刻真宛然長松古檜亦
偃蹇不似草草生風煙朱侯長相見談笑共刮目脱屨
白石上滄浪歌濯足愛山之癖奈侯酷聊以尋幽畫茅
屋青山隔溪轉白雲就簷宿不短挂猨藤頗長棲鳳竹
畫成送侯當早歸越來溪傍花正飛春山蕨長薺菜肥
何待滿樹風雨鈎輈啼朱侯朱侯此别勿歎息一飯勸
君當努力但將雞犬深入雲莫管桃花盡狼藉此畫掛
向草堂壁讀書萬卷守勿失從教門前泥潦三尺深掩
柴門莫輕出
題山居幽趣圖(明)王翰
幽人愛岑寂林下築幽居觸石雲生谷通泉溜決渠鶴
眠春院静猿去晩林疎時有採芝客商歌振碧虚
為常上人題在山圖(明)僧麟洲
一塢好山看數日山山看盡又重看年來木石同心性
老去煙霞入肺肝春草澗深流水歇夕陽鐘早宿禽安
為僧祗合於斯住些子塵中事不干
李道人家山圖(金)麻九疇
見說高齋住太行溪山襟帶古祠堂圭桐葉落周家雨
鐵樹根盤晉國霜烽火不堪耕夜月畫圖猶可挂殘陽
自憐不及汾州鴈春去秋來過石梁
題裕之家山圖(金)趙元
繫舟盤盤連石嶺牧馬澄澄倒山景山光水氣相渾涵
中有元家舊廬井鴈門一開豺虎場駕言投迹山之陽
青山偃蹇不可將十年竟墜兵塵黃東巖風物知猶在
說與寄庵神已會一揮淡墨能似之清輝遠寄形骸外
元家故山我與鄰夢見不如畫圖真舊曾行處聊經眼
未得歸時亦可人
題裕之家山圖(金)劉昂霄
萬里神州劫火餘九原夷甫有餘辜作詩為報元夫子
莫倚家山在畫圖
郭氏家山圖(元)劉因
塵門煙影接隆中翁媪通家社酒紅只有山童最神俊
舊曾牀下拜龐公
鄉山圖(為魏仲房題)(明)章敞
連山際東溟層巒儼天設陽林耀青葩隂崖餘積雪原
田莽迢遞煙霞互明滅時菊萎舊裳蒼苔閟行轍雲谷
杳難尋澗芳那可掇懷故念易盈覽物意彌結游目愜
心賞幽期緬乖缺一為莊舄吟浩歌徒激烈
題水邨圖(元)龔璛
(澤)國漁無定秋霜柳不彫幽人意晼晩此日畫蕭條
寄題惠山華氏溪山勝槩圖(元)柳貫
山如尊卣溪如籒洗刷秋山出深秀市塵飛不到亭皋
翠幌珠簾閒白晝主人晏坐與天遊收拾至樂歸之酒
絲管喑喑大雅筵荃蘭泥泥離騷囿以心觀心乃如此
更為溪山發神腠水榭褰開尋丈間物華捷出雕鎪右
客來問石石忘言客去留雲雲為守惠山山中第二泉
水品古今誇滿口井幹餘泫溢為瀾落毳飄來鳥驚救
高人但取一賞足擇勝誰能占幽茂兩腋清風起振衣
百年陳迹供回首寄聲鷗鷺莫相疑還我靈龜飬耆夀
題霅上張元之溪居卷(元)陶宗儀
清溪流水白雲關處士高標玉筍班虚館數楹愚剡似
好山十里畫圖間風前楊柳枝枝弱沙上羣鷗箇箇閒
煮茗汲清童子小引雛哺果鳥聲蠻斫魚自可開尊俎
肅客何妨響珮環避世武陵同絶境濯纓還許散襟顔
溪居圖(明)李進
畫裏溪山好溪亭事事幽闌干三面水風月四時秋野
老時分席漁人每繫舟此中容隱逸何用覓丹丘
題林泉雅趣圖(贈杜玉泉)(元)謝應芳
泉翁愛山如愛客到處好山皆莫逆脚根不涴京洛塵
面紋長帶煙霞色奚童抱琴翁曳屨長日山中看流水
萬松清籟響如絃滿地白雲吹不起桂花蘿月秋復春
野花幽鳥情相新巢由相去數千載黃綺以來能幾人
山巔水涯風物美都在我翁詩卷裏莊周夢蝶蝶夢周
覽是圖者同天游
張禮部溪山真樂圖(元)許有壬
悠悠春天雲想見平時閒獨遊溪橋上暮宿山堂間澹
然不知愁亦復忘所歡出山初無心既出還思山蒼生
待霖雨欲歸良獨難山堂悵何許蕭蕭松桂寒
王叔明林泉清話圖(元)吳鎮
落日秋山外霜林莫靄中相看無俗處生事有誰同
題林泉雅趣圖(元)丁鶴年
清江白石帶疎林樊口幽居尚可尋夢裏草堂無恙在
秋風春雨緫關心
溪山入夢圖卷(明)李日華
釣罷輕舸且蕩煙遠山遮盡近留巔不須更怯笭箵雨
江樹低梢好繫船
李野齋别墅圖(元)袁桷
别墅依平陂翳翳桑麻隂田翁理農具晴雲起遥岑於
時春事初佳樹響鳴禽先生朝出遊呼童佩瑶琴仲也
行比肩叔也聲相尋興至或坐石臨流散虚襟有客攜
酒壺勸我手自斟共言羲皇時古風藹淳深巍巍居仁
里盛德世所欽三鳳在高岡參飛起清音恂恂化卑讓
歲往猶傳今披圖儼見之慰我夙昔心
題朱澤民所藏段吉父應奉别業圖
(元)貢師泰
遠山何盤桓近壠亦連屬潛飈礴隂崖鮮雲蕩陽谷飛
樓表層巔石梁跨懸瀑參差衆樹丹夭矯雙松綠誰與
契嘉賓雅會諧所欲臨流引霞觴拂石羅野蔌開圖對
華軒聊以慰貞獨
題叚吉甫助教别墅圖(元)余闕
玉署挂新圖知君舊隱居峰高詫霞上葉變是秋初遊
客看常在溪聲聽却無只此同登望豈必命柴車
題孫宫允貞甫松江别墅圖(三首明)廖道南
雲林開鶴圃池館入鷗波竹塢縈芳草松軒裊綠蘿湖
光天外盡山色雨餘多誰識幽人思江舟一釣蓑
獨愛雲間國幽棲江上山洞天增地勝沙月伴人閒池
挹芙蓉秀林滋芝蕙顔緬聞長嘯處仙馭杳難攀
遥憐天上侣宛在水中居倚樹看雲起移花趁雨餘琅
函仙子錄石室史臣書盡日窮幽事濠梁獨羡魚
江邨别墅圖(三首)(明)薛蕙
竹翠周遭戶外溪聲直達牀前兩耳不聞車馬四山只
有雲煙
石磴初安茶臼篆煙時拂紗窗天外青山歴歴門前白
鳥雙雙
日暖茅簷燕舞風輕牆角花紅手把黃庭一卷坐消滿
榻清風
題宋春卿城市山林(元)郭畀
功名身外聊復爾丘壑胷中實過之盤谷夀康懷李愿
輞川瀟灑友王維何人使氣鐵如意老子放懷金屈巵
市井收聲良夜永竹風山月亂書帷
題城市山林圖(元)陳旅
城市山林路不分畫橋騎馬是徵君樹頭粉蝶連青嶂
陌上紅塵亂白雲水港柳深鶯喚友陽坡草暖鹿為羣
滑稽誰似東方朔更向金門避世氛
王叔明邨舍圖(明)吳寬
田間雨過騎秧馬箔底煙生餧火蠶偶看王翁邨舍景
翛然午枕到江南
邨居圖(明)僧妙聲
東邨有隱者素髮飄垂領几上種樹書門前釣魚艇秔
稌風露深葭菼水天永雲飛洞庭小花落春戶静懷哉
古逸民披圖發孤咏
題郁氏古邨圖(明)僧智舷
仲夏喜無事披圖探野趣不離方寸間寫出幾邨樹鳥
道入高冥人家在煙霧溪口挽釣船草際横橋路是誰
幽棲士遺韻宛如故掩映屋東西松竹凌霜露
御定歴代題畫詩類卷四十六
