欽定四庫全書
御定歷代題畫詩類卷一百十五目錄
宫室類
諸子將築室以畫圖相示(宋蘇轍三首)
題李公麟山莊圖(宋蘇轍二十首)
次朱元晦韻題嚴居厚溪莊圖(宋陸游)
題嚴居厚溪莊圖(宋朱子)
墨莊圖(宋朱于五首)
野莊圖(元王惲三首)
題董承旨野莊圖(元張伯淳)
題張季雲先生山莊圖(元王惲三首)
雨後山莊圖(元范梈)
題莫氏山莊圖(元黃溍)
題玉山中錢舜舉畫五柳莊圖(元張天英)
題梅莊圖(明華幼武)
題汪季路太丞魏野草堂圖(宋楊萬里)
題橋南堂圖(宋陸游)
題武教授峨眉山谿堂圖(元王惲)
四郊草堂圖(元虞集四首)
題劉生庸道五莊草堂圖(元貢師泰)
題良常草堂圖(元倪瓚)
韋羌草堂圖(元倪瓚)
陳履元畫玉山草堂(元鄭元祐)
題錢伯珍所藏草堂圖(元釋良琦)
徐雪舟為畫藍磵草堂圖(明藍智)
題彭氏背郭草堂圖(明劉崧)
題黃典籍東州草堂圖(明陳思孝)
趙松雪怡樂堂圖(元鄧文原)
題趙松雪怡樂堂圖(元張雨)
題九靈山房圖(元鄂拉實克)
九靈山房圖(元丁鶴年)
題五龍山房圖(明僧宗泐)
題唐子華畫王師魯尚書石田山房(元張翥)
題黃都事仲綱山居溪閣圖(元虞集二首)
王叔明為陳惟允天香書屋圖(元黃公望)
題劉生庸道竹林書室圖(元貢師泰)
竹谿草堂圖(元舒頔)
鳴山書舍圖(明高啟)
蜀山書舍圖(明高啓)
蜀山書舍圖(明徐賁)
竹雪書房圖(明楊榮)
題李景昌竹間書舍圖(明于謙)
柳塘書舍圖(明李德)
題蔡文翰墨溪書屋圖(明廖道南)
題孺山書屋圖(明王世貞)
題東洋書屋卷(明王世懋二首)
倣子久秋山書屋(明李日華)
龍門茶屋圖(元倪瓚)
石田茅屋圖(明解縉)
題伯穎雲林茅屋圖(明藍仁)
題徐都憲小邨竹屋卷(明李東陽)
題弋陽巖山精舍圖(元袁桷)
吳儁仲傑横河精舍圖(元張翥)
賦德機荆南精舍圖(元倪瓚)
上虞魏氏湖上精舍圖(元陳樵)
虎丘老僧有竹林精舍文伯仁為圖之王履吉書
疏於後余游竹林僧出示此卷履吉下世已三
十載矣為之憮然因成此詩(明王世貞)
題曹氏春江雲舍圖(元華幼武)
題朱澤民荆南舊業圖(明高啓)
為黃伯昂題君山別業畫卷(明程本立)
御定歷代題畫詩類卷一百十五目錄
欽定四庫全書
御定歷代題畫詩類卷一百十五
宫室類
諸子將築室以畫圖相示(三首)(宋)蘇轍
還家卜築初無地隨分經營似有時多斫修篁終未忍
略存古柏更無疑畫圖且作百間計入室猶應三歲期
得到安居真老矣一生歌哭任於斯
舊廬近巳借諸子新宅分甘臨老時萬里松楸終獨往
四方兄弟亦何疑竹間疎戶幽人到林上長松野鶴期
已覺高軒慙衞賜可憐黃犬哭秦斯
積因得果通三世臨老長閒自一時久爾觀心終未悟
偶然見道了無疑南遷北返吾何病片瓦尺椽天與期
自斷此生今已矣世間何物更如斯
題李公麟山莊圖(并序)(宋)蘇轍
伯時作龍眠山莊圖由建德館至垂雲沜著錄者十
六處自西而東凡數里巖崿隠見泉源相屬山行者
路窮於此道南溪山清深秀峙可游者有四曰勝金
巖寶華巖陳彭漈鵲源以其不可緒見也故特著於
後子瞻既為之記又屬轍賦小詩凡二十章以繼摩
詰輞川之作云
建德館
龍眠渌淨中微吟作雲雨幽人建德居知是清風主
墨禪堂
此心初無住每與物皆禪如何一丸墨舒卷化山川
華巖堂
佛口如瀾翻初無一正定畫作正定看於何是佛性
雲薌閣
清溪便種稻秋晚連雲熟不待見新舂西風薌自足
發真塢
山開稍有路水放亦成川游人得所息真意方澹然
薌茅館
山居少華麗牽茅結淨屋此間不受塵幽人亦新沐
瓔珞巖
泉流逢石缺脈散成寶網水作瓔珞看山是如來想
棲雲室
石室空無主浮雲自去來人間春雨足歸意帶風雷
秘全庵
世道自破碎全理未嘗違溪山亦何有永覺平日非
延華洞
共恨春不長逡廵就搖落一見洞中天真知世間惡
澄元谷
石門日不下潭鏡月長臨細細溪風渡相看識此心
雨花巖
巖花不可攀翔蕊久未墮忽下幽人前知子觀空坐
泠泠谷
層崖落飛泉微風泛喬木坐遣谷中人家家有琴筑
玉龍峽
白龍晝飲潭修尾挂石壁幽人欲下看雨雹晴相射
觀音巖
倚崖開翠屏臨潭置苔石有所獨無人君心得未得
垂雲沜
未見垂雲沜其如歸興何路窮雙足熱為我洗盤陀
勝金巖
置馬步巖間巖前得平地肴蔬取行簏粗飽有遺味
寶華巖
團團寶華巖重重蔭珍木歸來得商鼎試浴溪邊綠
陳彭漈
蒼壁立精鐵縣泉瀉天紳山行見已久指與未來人
鵲源
溪深龜魚驕口瘦椿楠勁借子木蘭船寬我芒鞵病
次朱元晦韻題嚴居厚溪莊圖(宋)陸游
鶴俸元知不療窮葉舟還入亂雲中溪莊直下秋千頃
贏取閒身伴釣翁
題嚴居厚溪莊圖(宋)朱子
平日生涯一短蓬只今回首畫圖中平章箇裏無窮事
要見三山老放翁
墨莊圖(五首)(宋)朱子
墨莊
詩書啓山林德義久儲積嗣世知有人新畬更開闢
冽軒
窗開深井泉窈窕千丈碧何幸且淵澄無勞遽心惻
靜春堂
幽人本何心偶此翳環堵隠几亦何言光風遍寰宇
玩易齋
竹几横陳處韋編半掩時寥寥千古意此地有深期
君子亭
倚杖臨寒水披襟立晚風相逢數君子為我說廉翁
野莊圖(三首有序)(元)王惲
承旨董公繪野莊為圖求諸賢題詠中齋草序以同
人致亨晦叔撰銘以儗倫溢美恐未盡公臆之所在
若夫士君子出處固皆有命不可以遲速工拙為言
然當得時行道靜退之心何嘗食頃而不在懷也以
艱於自云必託物以表其志雖未能挂冠神武歛裳
宵逝較之鐘嗚漏盡不已於行者猶賢乎已喜為賦
詩初弗計其不自量也其辭曰
午橋吟醉平淮後商嶺鴻冥定漢餘正恐野莊歸未遂
九重思治望新書
老筆鍊餘詩律細事機諳久宦情疎輞川圖上王摩詰
靜退為心是本初
寶珠換却杕頭鳩空見秋瓜憶故丘白首相看官舍底
晚年心事轉優游
題董承旨野莊圖(元)張伯淳
古人志道義但覺利禄輕朝市亦足隠何必求郊坰論
心不論迹乃稱人物評董公廊廟器一門冨簪纓石張
漢世胄崔郭唐家聲筆下翻波瀾胸中韜甲兵黃閣政
柄舉烏臺公道行征謀與治法和氣與威稜隨施無不
宜因物以賦形詞林日月間班高地望清公餘埽俗軌
窗草階苔青樓臺雖無地詩禮勝金籯田園雖荒薄松
菊還欣榮有時論國事膽張目增明使公遯江湖秉心
亦朝廷所志真在隠非必身歸耕野莊視綠野他年定
齊名
題張季雲先生山莊圖(三首)(元)王惲
儒將風流素所期兒時幾讀霽雲碑誰能更繼中丞後
喜對張卿賦此詩
却馬巖居是素懷莫嗟終老未曾諧天教一段幽清氣
散作恩威震兩淮
思長本與風雲會山迴空圍水竹幽說似野猿亭際望
建封勲業在徐州
雨後山莊圖(元)范梈
川容麗過雨百谷會新流溪路淩高轉佳木鳥鳴幽我
田横岫下黍稷歲可收不謂有生意乃復見將秋時從
野老飲歡語載道周宇宙無終極此外更何求
題莫氏山莊圖(元)黃溍
旋移小隠傍南峰遠有咸平處士風山態近人猶偃蹇
湖光無雨亦空濛行春杕屨時時到臨水軒窗面面通
別作新亭供戲劇青帘搖曳杏花中
題玉山中錢舜舉畫五柳莊圖(元)張天英
飛泉屋後銀河縣孤松屋上蒼龍眠四山無數白雲出
好柳五株當門前葛巾丈人步其下悠然別有山中天
題梅莊圖(明)華幼武
聞說幽棲甓社湖只栽梅樹遶儲胥枝横暮雪春回早
香滿寒庭月上初五柳門前元亮宅百花潭北少陵居
歲寒心事清無比寫入丹青意有餘
題汪季路太丞魏野草堂圖(宋)楊萬里
汾陰西祀告昇平四海無波鏡樣清乞與幽人好風月
萬山裏許聽泉聲
題橋南堂圖(宋)陸游
平生不識橋南路聞道清流帶煙樹今朝開卷一欣然
恍若身親到其處徐郎獨立嶷如山招不能來麾不去
舊居萬瓦碧浮煙結茅却就橋南住雪盡春來水似藍
想君清歗釣魚菴道上紅塵高十丈斷無一點到橋南
題武教授峨嵋山谿堂圖(元)王惲
野水林塘淡欲秋日長矰繳在沙頭故山咫尺峨嵋外
未礙因人作遠遊
四郊草堂圖(四首為從子豈作)(元)虞集
故家東郭百花洲梅柳西郊緫舊遊賢子獨知懷土念
結廬為擬草堂幽
早晚東吳賈客船直歸萬里畫橋邊寄貲儘有詩人在
忍向園中看數椽
草堂在處即西郊巴嶺還如雪嶺高但有好孫能力學
不愁老杜不春遨
野梅官柳頗依依酒債尋常七十稀莫遣錦溪賢姪覺
恐愁安樂不思歸
題劉生庸道五莊草堂圖(元)貢師泰
南北兩峰相對青萬竿修竹一茅亭何時共坐西湖雨
白髮篝燈講六經
題良常草堂圖(元)倪瓚
結屋正臨流水開門巧對長松為待神芝三秀移居華
蓋西峰
韋羌草堂圖(元)倪瓚
韋羌山中草堂静白日讀書還打眠買&KR0657;欲歸不可去
飛鴻渺渺碧雲邊
陳履元畫玉山草堂(元)鄭元祐
故人陳孟公辭如春雲氣如虹畫法師海岳山如鶱鵬
樹如龍騎箕上天二十載有子齄鼻畫極工驚蛟噓雲
海浪白離鸞照水巖花紅皺鱗張鬐聳鬱磵底松中有
一畆幽人宫石牀支頤睨飛瀑意遠欲託冥飛鴻我欲
從之不可得青山萬疊金芙蓉
題錢伯珍所藏草堂圖(元)釋良琦
錢郎讀書性閒雅草堂隨處卜雲林周顒不遂山居志
梅福仍兼吏隠心玉洞桃花春霧溟石田芝草暖雲陰
磵西一逕通深竹還許支公日見尋
徐雪舟為畫藍磵草堂圖(明)藍智
碧草連書屋蒼山對畫圖鶴巢秋樹小漁艇夕陽孤野
色晴初遠溪雲淡欲無浮查倚磐石把釣任潛夫
題彭氏背郭草堂圖(明)劉崧
日薄金華嶺雲深白石塘茅茨元背郭水竹自成鄉圖
畫看逾好登臨興不忘門前雙杏樹葉葉是秋霜
題黃典籍東州草堂圖(明)陳思孝
東州州上野堂幽卷幔湖山翠欲流京國到來鄉思遠
白雲黃葉夢中秋
趙松雪怡樂堂圖(贈善夫副使)(元)鄧文原
一榻悠然樂事多四時風景復如何遶溪水色清流玉
排闥山光翠擁螺静裏研朱將點易醉中邀月鼓琴歌
知君所好無塵趣肯許吾儕見訪過
題趙松雪怡樂堂圖(元)張雨
幽人結屋傍江干怡樂名堂只數間黃鳥隔簾詩夢醒
紫鱗供饌釣舟還簷前景色春常在柳外柴門晝不關
誰識箇中真樂處陶然天地一身閒
題九靈山房圖(元)鄂拉實克
夢裏家山十載違丹青咫尺是邪非墨池新水春還滿
書閣浮雲晚更飛張翰見機先引去管寧避亂久忘歸
人生若解幽棲意處處林丘有蕨薇
九靈山房圖(元)丁鶴年
九靈別業何年到聊作新圖寄所思幽谷白雲晴窈窕
高簷翠樹曉參差輞川已入王維畫韋曲仍傳杜甫詩
咫尺相望成萬里卧遊心事許誰知
題五龍山房圖(明)僧宗泐
剡中東南竒若人緇侣勝一住忽十年禪房得深静高
扉敞重巖修橋入危磴林端識名香水際聞清磬微茫
度雲壑掩映披華逕長松支遯吟磐石曇猷定別來幾
夢思游塵生麈柄晨窗對新圖蕭條發孤咏
題唐子華畫王師魯尚書石田山房
(元)張翥
秋水橋邊紅葉林數家茒屋傍青岑岡頭種玉朝煙煖
隴上鉏雲宿雨深摩詰輞川宜入畫少陵韋曲自成吟
束薪歲晚來同煮應許山中道士尋
題黃都事仲綱山居溪閣圖(二首元)虞集
出山作官十載餘聊託筆墨懷幽居連雲一一列眉黛
細雨往往逢樵漁鄰家父老每載酒隔屋弟兄皆讀書
我久居山不待畫獨念稚子扶犂鉏
閣門流水秋愈深故人東來還見尋方舟直過彭蠡澤
把釣坐對香爐岑雲中煙樹差可辨江上鄉關誰與吟
我欲芳蘭寄遠者日暮天際多輕陰
王叔明為陳惟允天香書屋圖(元)黃公望
華堂敞山麓高棟傍巖起悠然坐清朝南山落窗几以
兹謝塵囂心逸忘事理古桂日浮香長松時向媚彈琴
送飛鴻拄笏來爽氣寧知采菊時已解哦松意
題劉生庸道竹林書室圖(元)貢師泰
劉生讀書竹林下滿耳金石聲琅琅翠陰碎落日當戶
緗帙亂翻風滿牀中夜蛟龍神變化清時鸞鳳瑞文章
此君標致誰能寫一幅雲煙墨數行
竹谿草堂圖(為黃克文題)(元)舒頔
清谿谿上竹無數愛竹移家竹林住階前老竹鏗玉聲
秋夜讀書霑竹露書聲繞屋雜竹聲竹色侵書助書趣
竹根箇箇長龍孫竹上鸞凰亦來聚有時攜琴陪竹彈
兩袖清陰分竹翠雲梢月榦竹弄影杖竹尋詩過橋去
平生性癖亦愛竹不問主人造竹所君不見一笻投陂
忽變化萬卷蟠胸勝插架
鳴山書舍圖(為黃君伯淵賦)(明)高啓
伯鸞鬻舂地井臼有遺跡之子學幽棲託蹤在林石清
風竹林曉片月蘿逕夕遙想一齋空圖書滿牀積
蜀山書舍圖(明)高啓
山月蒼蒼照煙樹碧浪湖頭放船去隔林夜半見孤燈
知是幽人讀書處
蜀山書舍圖(明)徐賁
山水幽深處閒居此地曾傍花春晏客看竹午逢僧雲
樹尋新咏巖巒憶舊登兵塵今間阻對畫思難勝
竹雪書房(為畫士戴文進題)(明)楊榮
戴君舊業家錢塘幽齋剰種青篔簹冰森玉立鬱蕭爽
珮珂時動音鏗鏘一林遙接淇園綠萬个如臨渭水曲
凉宵白晝風月清翠影重重覆書屋四時佳致迥不同
況兹清絶當嚴冬朔風吹雪滿空下凝梢綴葉相玲瓏
素娥冉冉來雲表皓鶴翩翩舞林杪是時掩卷一凭闌
清興滿襟應不少自從寄跡京華地翹首山房想初志
陽春桃李任紛紛勁節貞心自無異何人為君寫此圖
故鄉景物渾不殊興來展玩對立久一點塵埃窗外無
題李景昌竹間書舍圖(明)于謙
萬玉蕭森遶四簷坐來惟覺雨纖纖小窗展卷循環誦
古鼎焚香取次添爽籟隨風來淨几清陰和月度疎簾
應知此地藏修者早晚蜚聲不久淹
柳塘書舍圖(明)李德
遠山出白雲近水明秋色煙波漫浩浩日暮歸舟急隠
約叢薄間茅茨倚蒼石中有柳塘翁看看似相識
題蔡文翰墨溪書屋圖(明)廖道南
靈源接銀漢細繞楚王臺竹色侵簷密桃花映戶開草
玄含妙思守黑入幽裁誰識臨池興張芝有儁才
題孺山書屋圖(明)王世貞
石田老人富丘壑湖雨嵐煙筆端起江南佳麗到不乏
吳興諸山若箇是書聲雜出飛瀑外高枕時横白雲裏
人云絮酒來南州此山名孺成千秋尚書讀書此山頭
書成出柱中原天歸來赬玉圍腰圓冰心不媿南州賢
出山住山俱偶然有足肯踏終南巔
題東洋書屋卷(二首)(明)王世懋
遙聞支伯在滄洲天外蓬壺似可求敧枕白雲東盡處
驚濤一夜海門秋
西北天傾水欲東吾廬何在半浮空看來萬里扶搖境
盡入蓬窗偃息中
倣子久秋山書屋(明)李日華
雲氣堆中結屋樹陰薄處攤書廿載養成懶骨閉門不
拜新除
龍門茶屋圖(元)倪瓚
龍門秋月影茶屋白雲泉不與世人賞瑤草自年年上
有天池水松風舞淪漣何當躡飛鳬去采池中蓮
石田茅屋圖(明)解縉
石田茅屋歸來計長日呼龍種玉芝高卧熟眠應不忘
五更風雨道塗時
題伯穎雲林茅屋圖(明)藍仁
中林避世士茅屋一間雲雨笠尋芝术晴窗究典墳竹
深羊仲至瓜熟邵平分但有卑棲處長隨鹿豕羣
題徐都憲小邨竹屋卷(明)李東陽
藹藹水中邨灑灑屋上竹㕓居遠山市屣脱去塵俗朝
看碧山爽夕泛晴波綠江湖有襟帶冠屨無拘束昔聞
東吳老本出南州族封非渭川戶乞豈鑑湖曲溪山舊
業在圖史清風續華躋歷臺省雅尚在林谷夢寐三十
年此邨還此屋宦途復傾蓋佳畫時秉燭指點入丹青
依稀過江麓感今復懷舊歲月如轉轂儻遂江南遊鄰
哉我當卜
題弋陽巖山精舍圖(元)袁桷
紅塵落青山飛瀑遽洗之孕此巖中居寒膏漾淪漪白
雲偉衣冠修松古鬚眉書聲出虛牝杳杳空中篪桃源
有神界天光固幽機一為漁父游妙筆工研窺至今武
陵郡山水傳清暉
吳儁仲傑横河精舍圖(元)張翥
横河精舍誰所居豐城隠者吳仲傑是中林壑特幽勝
一幅劉權畫尤絶遠山數曲重復重炊煙一村樹叢叢嵐光
雲氣紛滉瀁盱水汝水遥相通近山什伯青匼匝峰底
斜穿鷓鴣峽跳波直下却洄漩怪石截斷雙流合竹窗
桂棟溪之隅過門好客無時無溪魚長肥酒長熟撥棄
世務談詩書梧川春雨草木長櫸塘耕稼仍膏壤鉏翁
牧子行唯諾沙鳥風帆自來往獨不見陶縣令松菊園
又不見杠陵老桑麻田人生得此不歸去有如頭上之
青天傑乎傑乎吾羨汝毋負山中故人招隠篇
賦德機荆南精舍圖(元)倪瓚
溪上田園定有無愁將歸思畫成圖春林寂寂花開落
風牖泠泠鬼嘯呼尚有流泉悲夜雨巳荒幽逕入寒蕪
何當一舉同黃鵠未覺山川路鬱紆
上虞魏氏湖上精舍圖(元)陳樵
湖上蘭舟水上亭有時水漲與階平亭前古柳經春弱
門外孤洲昨夜生海氣遥連育王墖蜃樓半入會稽城
山陰道士攜琴至寫盡風聲到水聲
虎丘老僧有竹林精舍文伯仁為圖之王履吉書
疏於後余游竹林僧出示此卷履吉下世已三
十載矣為之憮然因成此詩(明)王世貞
山僧業静者翛然無世氛朝疏淇澳雨暮浣瀟湘雲老
可湖州筆為竹寫清芬況有王子猷英標冠人羣自言
讀書處何可無此君我來憩其下流颸散餘醺其人不
可作太息讀遺文新粉含幽月蒼翠鬱紛紛截作山陽
笛淒涼安可聞
題曹氏春江雲舍圖(元)華幼武
富春江上曹孝子結屋深居白雲裏重重簾幕護春暉
不出庭闈奉甘旨門前江水碧泱泱屋外峰巒紫翠光
山高水闊意無盡堂上慈顔日月長棠棣相輝萼韡韡
蘭玉森森映階所斕斑新筍帶煙鑱雪白江魚隨網起
綵衣歡舞四時春世上之樂無其倫青雲立志為親顯
衮衮公侯來逼人干戈滿地尚酣戰客袂不忘慈母線
暮暮朝朝望白雲寸心只願長相見
題朱澤民荆南舊業圖(明)高啓
睢陽醉磨一斗墨夢落荆南寫秋色太陰垂雨尚淋漓
哀壑迴風更蕭瑟楓林思入煙霧清湖水愁翻浪波白
溪上初逢野老航山中遠見先生宅秫田半頃連阡區
茅屋三間倚蘿薜僧來看竹乘小輿客去尋苓借高屐
任公臺下石可坐周侯廟前路曾識虎跡時留暮苔紫
蛟氣或化秋雲里城郭當年別巳久風塵此日歸不得
落日書齋半壁明畫圖卧對空相憶
為黃伯昂題君山別業畫卷(明)程本立
畫圖林壑起雲煙使者高懷寄静便背郭真成浣花屋
看山如坐洞庭&KR0657;柴門黃葉鄰僧埽石徑蒼苔野鹿眠
如此故巢勞遠憶只應頭白是歸年
御定歷代題畫詩類卷一百十五
