欽定四庫全書
御定歷代題畫詩類卷八十八目錄
花卉類
洛陽牡丹圖(宋歐陽修)
和范景仁蜀中寄牡丹圖(宋范純仁)
題張希顔紙本牡丹(宋范成大)
題徐熙紫白二牡丹(宋范成大二首)
題錢舜舉牡丹折枝圖(元王惲)
題番陽徐氏雙頭牡丹圖(元戴表元)
題趙子昂畫羅司徒家雙頭牡丹並蔕芍藥(元程)
(鉅夫)
紫牡丹圖(元程鉅夫)
畫牡丹(元馬祖常)
題壽皇御題淳熙宫畫牡丹扇(元柳貫二首)
題畫牡丹(元李祁)
徐熙牡丹圖(元金涓)
題扇面牡丹(明劉基)
題趙昌所畫御屛牡丹(明浦原)
題牡丹(明徐溥)
墨牡丹(明李東陽二首)
題冀郎中墨牡丹(明程敏政)
題二色牡丹(明王衡二首)
墨牡丹(明吳寬)
慶雲牡丹圖(明沈周)
吳瑞卿染墨牡丹(明沈周)
為王揮使畫牡丹(明沈周)
題牡丹(明沈周)
題王秀才牡丹圖(明康海)
畫牡丹(明文徵明)
題畫墨牡丹(明張鳳翼)
題畫甌碧牡丹(明王世貞)
題復甫墨牡丹(明王世貞二首)
子上持豫章畫扇其上牡丹三株黃白相間盛開
一貓將二子戲其旁(宋楊萬里)
題唐伯虎畫牡丹(明王世貞)
題趙昌芍藥(宋蘇軾)
題芍藥(明劉泰)
宋徽宗畫芍藥(明謝承舉)
墨芍藥(明謝承舉)
白描芍藥圖(明楊基)
題芍藥遊蜂(明張鳳翼)
海棠圖(唐崔塗)
驛舍見故屛風畫海棠有感(宋陸游二首)
畫海棠圖(元馬祖常)
饒世英所藏錢舜舉海棠(元虞集)
題折枝海棠圖(元柳貫)
為琅溪題折枝海棠(元歐陽玄)
題錢舜舉折枝海棠(元貢師泰)
折枝海棠(元楊維楨)
白描海棠花(元貢性之)
趙昌海棠圖(元金涓)
題光祿主事虎仲桓海棠圖(元余闕)
墨海棠(元李冶)
畫海棠(元丁鶴年)
霅翁海棠(明徐賁)
海棠圖(明楊基)
明月海棠圖(明朱諫)
海棠畫扇(明薛蕙)
書海棠扇(明徐禎卿)
畫海棠(明徐渭)
題雪毬花(明高棅)
題繡毬花(明王世貞)
子昂墨萱扇(元袁桷)
題萱草圖(元陳旅)
萱圖(元王逢)
題墨萱(元倪瓚)
子昂墨寫萱草(元張雨)
扇上墨萱(明張羽)
萱草圖(明周用)
題文富姪萱花(明程敏政)
題沈啓畫忘憂草(明王世貞)
題萱蕙同芳圖(元錢惟善)
月桂圖(元程鉅夫)
畫玫瑰花(明徐渭)
毛元升畫薔薇(元唐肅)
薔薇圖(明楊基)
宋徽宗石榴圖(元王惲)
石榴圖(元馬祖常)
石榴畫屏(元朱德潤)
題宣和畫石榴(明闕名)
馬遠畫酴醾(明高啓)
虞美人草圖(明王世貞)
次韻楊宰凌霄花圖(宋陳造)
凌霄花題冊(明王世貞)
王伯敭所藏趙昌黃葵(宋蘇軾)
饒世英所藏錢舜舉黃蜀葵(元虞集)
題畫黃葵(元袁易)
黃蜀葵圖(元程文敏)
白無咎黃蜀葵(元張雨)
黃葵圖(元丁鶴年)
題畫葵花(元黃翰)
題黃葵(元陶宗儀)
馬遠畫黃葵(明高啓)
墨葵(明楊基)
蜀葵畫(明楊基)
黃葵花圖(明謝承舉)
秋葵小畫(明顧璘)
畫梔子(明吳寬)
梔子花題畫(明豐坊)
題畫梔子花(明葉初春)
題趙昌躑躅(宋蘇軾)
題畫薄荷扇(宋陸游二首)
金錢花題冊(明王世貞)
御定歴代題畫詩類卷八十八目錄
欽定四庫全書
御定歴代題畫詩類卷八十八
花卉類
洛陽牡丹圖(宋)歐陽修
洛陽地脉花最宜牡丹尤為天下奇我昔所記數十種
於今十年半忘之開圖若見古人面其間數種昔未窺
客言近歲花特異往往變出呈新枝洛人驚誇立名字
買種不復論家貲比新較舊難優劣爭先擅價各一時
當時絶品可數者魏紅窈窕姚黃妃夀安細葉開尚少
朱砂玉版人未知傳聞千葉昔未有只從左紫名初馳
四十年間花百變最後最好潛溪緋今花雖新我未識
未信與舊誰妍媸當時所見已云絶豈有更好此可疑
和范景仁蜀中寄牡丹圖(宋)范純仁
牡丹開蜀圃盈尺莫如今妍麗色殊衆栽培功信深矜
誇傳萬里圖寫費千金未就木欄賞徒搖遠客心
題張希顔紙本牡丹(宋)范成大
洛花肉紅姿蜀筆丹砂染生綃多俗格紙本有眞艷
題徐熙紫白二牡丹(宋)范成大
蘂珠仙馭曉驂鸞道服朝元露未乾天半剛風如激箭
綠綃飄蕩紫綃寒
寒入仙裙粟玉肌舞餘全不耐風吹從教旅拒春無力
細看腰肢嫋嫋時
題錢舜舉牡丹折枝圖(元)王惲
翠帷高捲出傾城並髻凝妝别有情似為洛人矜絶艷
兩枝相倚鬭輕盈
題番陽徐氏雙頭牡丹圖(元)戴表元
天工幻化不經意雙萼忽然枝葉同一似人間好兄弟
朱鞍錦轡踏春風
題趙子昂畫羅司徒家雙頭牡丹並蒂芍藥
(元)程鉅夫
並蒂連枝花亂開冲和元自主人培集賢學士春風筆
更寫天香入卷來
紫牡丹圖(元)程鉅夫
豪貴說長安爭先紫牡丹我無池館地畫與子孫看
畫牡丹(元)馬祖常
洛陽春雨濕芳菲萬斛臙脂染舞衣帳底金盤承密露
東家蝴蝶不須飛
題夀皇御題淳熙宫畫牡丹扇(二首元)柳貫
劒南樵客寫花容院畫流傳號國工春壓玉闌江雨歇
綵鸞驚夢又成空
天香國艷豈堪描生色誰將上尺綃留得當時宫墨在
杜鵑啼處雨瀟瀟
題畫牡丹(元)李祁
國色名花生盛唐畫圖留得一枝芳珠簾不動微風起
猶帶開元粉膩香
徐熙牡丹圖(元)金涓
翠幄籠霞護曉寒無人凝笑倚闌干玉環去後千年恨
留與東風作夢看
題扇面牡丹(明)劉基
沉香亭畔月華流掌上孤鸞鏡裏愁舞罷春風却回首
六宫紅粉總包羞
題趙昌所畫御屛牡丹(明)浦原
綠蕪春雨洛陽城不見名花國已傾影落畫屛何處物
斷金殘粉故宫情
題牡丹徐溥
瓊樓高起彩雲端愁絶東風十二欄眼底芳春看欲暮
玉人消息鳳笙寒
墨牡丹(二首)(明)李東陽
老來青帝亦風流年少花王正黑頭共憶東風舊遊路
亂紅殘紫不勝愁
淨洗濃妝不受塵墨池清賞稱詩人休憐一朵揚州白
猶是烟花夢裏身
題冀郞中墨牡丹(明)程敏政
嫣然只是洛陽春水墨丹青總幻身花若有情應解笑
品題空自出詩人
題二色牡丹(二首)(明)王衡
宫雲朵朵映朝霞百寳欄前鬭麗華卯酒未消紅玉面
薄施檀粉伴梅花
洛陽女兒紅顔饒血色羅裙寳袜腰借得霓裳半庭月
居然管領百花朝
墨牡丹(明)吳寬
素衣依舊染緇塵京洛相逢是暮春偶憶沉香亭北事
惱人偏是畫中眞
慶雲牡丹圖(明)沈周
三月十日天半晴慶雲菴裏看春行桃娘李娘俱寂寞
鼠姑照眼真傾城老僧却在色界住静笑山花惱客情
靚妝倚露粉汗濕醉肉隔花紅暈明吉祥將落舊有恨
急借紙面圖其生明朝攜酒正恐謝亦怕敲門僧厭迎
吳瑞卿染墨牡丹(明)沈周
雨晴風晴日杲杲趁此看花花更好澆紅要盡三百杯
請客不須辭量小野僧栽花要客到急埽風軒破清曉
知渠色相本來空未必眞成被花惱吳生又與花傳神
紙上生涯春不老青春展卷無時無姚家魏家何足道
為王揮使畫牡丹(明)沈周
王君四月方來蘇綠隂滿地花已無臺紅樓紫不可覓
筆底春風尋老夫殷緜滴露看活色信手貌出西家姝
坐中狂客未解事欲折不成空紙膚去年淮陰七尺雪
凍地似恐花根枯此圖贈君日日賞一日須傾一百壺
題牡丹(明)沈周
名牌新樣紫牙刊露重烟深正好看却怪錦雲低亞樹
帶風扶上玉欄干
題王秀才牡丹圖(明)康海
何日到吾家牡丹應著花開圖一見興已發遥似當年
宴紫霞雕欄不受春風折綠葉紅蕤舞風力終日迴旋
不肯休根株苦被丹青匿遠路邅迴銷客心夢魂惟在
草堂陰牡丹牡丹吾語汝三月八日始穀雨
畫牡丹(明)文徵明
粉香雲暖露華新曉日濃薰富貴春好似沉香亭上看
東風依約可憐人
題畫墨牡丹(明)張鳳翼
桑皮數幅駐芬芳紅紫空勞競洛陽開落不隨春去住
淡濃惟許墨平章喚回蝴蝶非關夢勾引游蜂豈藉香
常見本来真面目悔從闌檻惜韶光
題畫甌碧牡丹(明)王世貞
沉香亭畔玉傞俄疊疊春山捧翠螺何似江南天水碧
周娘親為翦宫羅
題復甫墨牡丹(二首)(明)王世貞
自種沉香亭畔枝錦嫣紅醉午風遲那期虢國夫人到
淡埽春山八字眉
半幅生綃墨乍勻天然貌出玉精神朱欄下盡葳蕤鎖
却是丹青解誤人
子上持豫章畫扇其上牡丹三株黃白相間盛開
一貓將二子戲其旁(宋)楊萬里
暄風暖景正春遲開盡好花人不知輸與貍奴得春色
牡丹香裏弄雙兒
題唐伯虎畫牡丹(下有睡貓題者不甚快意因戲為作之)
(明)王世貞
白日當卓午貍奴睛一線胡為尚頽然曲肱掩其面得
非薄荷醉毋乃干陬倦風吹木芍藥時時墮芳片堕者
作裀褥留者充帷㡩高臥時未至雄才晩方見縱横羣
鼠輩未解事機變牙爪攅戟霜飛騰掣弓電詎止無當
鋒誰與敢奔殿刳裂懲狡貪吮咀慰酣戰能令此輩空
不愛通侯劵丹青何人手唐子少豪健賣駿足偶蹶屠
龍技方賤韜精恣鼓跌含意在荒晏鮭鰕苟不乏猫鼠
各自便猶勝李巂州搖尾媚娘殿
題趙昌芍藥(宋)蘇軾
倚竹佳人翠袖長天寒猶著薄羅裳揚州近日紅千葉
自是風流時世妝
題芍藥(明)劉泰
綠陰庭院已非春紅芍翻階露朵新綽約嬌姿誰得似
天風吹下衛夫人
宋徽宗畫芍藥(明)謝承舉
北望胡沙道里長秋風寬盡六銖裳行宫多少幽人怨
紅藥階前亦改妝
墨芍藥(明)謝承舉
珍花開徹玉盤盂點撿揚州也自無永叔多情為編譜
墨痕狼藉上花鬚
白描芍藥圖(明)楊基
玉樓寒擁翠羅衾珠箔晴搖縷縷金蝴蝶亂飛花自落
東風庭院又春深
題芍藥遊蜂(明)張鳳翼
香生院落自深沉芍藥開時綠滿林春老遊蜂無氣力
過牆空有惜花心
海棠圖(唐)崔塗
海棠花底三年客不見海棠花盛開却向江南見圖畫
始慚虛到蜀城來
驛舍見故屛風畫海棠有感(二首)(宋)陸游
厭煩只欲長面壁此心安得頑如石杜門復出歎習氣
止酒還開慙定力成都二月海棠開錦繡裹城迷巷陌
燕宫最盛號花海霸國雄豪有遺跡猩紅鸚綠極天巧
疊萼重跗眩朝日繁華一夢忽吹散閉眼細思猶歴歴
憂樂相尋豈易知故人應記醉中詩夜闌風雨嘉州驛
愁向屏風見折枝
古稱天下無正色但恐世好隨時移鞓紅鶴翎豈不美
斂色如避新來姬何况遠說蘇與賀有類異世誇嬙施
造化無情宜一槩偏此著意何其私又疑人心愈巧偽
天欲鬭巧窮精微不然元化樸散久豈特近歲尤澆漓
爭新鬭麗若不已更後百載知何為但應新花日愈好
惟有我老年年衰
畫海棠圖(元)馬祖常
石家五尺珊瑚樹海國千房火齊珠風雨春寒圍錦護
艷陽天暖倚闌扶浣時應貯芙蓉水香處重熏翡翠鑪
紅膩不隨蜂觜蝕粉勻終為蝶身敷葳蕤綵纈盤仙綬
襞積雲羅落舞襦青帝化成非幻有杜陵吟老却知無
催開每賴斟鸚鵡吹落還因唱鷓鴣曾見赤城花亞蕊
丹鉛此去不須圖
饒世英所藏錢舜舉海棠(元)虞集
睡起多情思依稀見太眞一枝紅淚濕似憶故宫春
題折枝海棠圖(元)柳貫
東風庭院紫緜香翠碧飛來午影長啼溼紅妝看不厭
祗疑春色在昭陽
為琅溪題折枝海棠(元)歐陽玄
點綴春風只一枝此花猶是半開時更令老杜如今見
便是無情也賦詩
題錢舜舉折枝海棠(元)貢師泰
玉環睡起嬌無力膩粉微勻酒暈生不是開元寫遺恨
世間那得見傾城
折枝海棠(元)楊維楨
金屋銀缸照宿妝一枝分得錦雲鄉梅郎底事多餘恨
怪殺珊瑚不肯香
白描海棠花(元)貢性之
美人睡起不勝愁弄粉調朱只漫羞閒倚綠窗春晝静
雙鸞飛上玉搔頭
趙昌海棠圖(元)金涓
銀燭燒殘夢未回舊家庭院已荒苔玉蕭聲杳人何處
惟有東風燕子来
題光祿主事虎仲桓海棠圖(元)余闕
沉香羯鼓弄春杯席上纔看半作堆爭似君家屛障裏
年年歲歲有花開
墨海棠(元)李冶
漢宫愁絶冷臙脂一醮劉郎兩鬢絲甲帳夜寒銀燭短
六銖雲帔獨來時
畫海棠(元)丁鶴年
暖日脂烟凝曉困東風翠袖倚春酣一枝貌得渾相似
翻覺情濃思不堪
霅翁海棠(明)徐賁
一枝寫出玉容嬌桃李漫山恨未消惆悵東闌明月夜
半酣西子貌難描
海棠圖(明)楊基
沉香亭北繞闌栽曾藉花奴羯鼓催今夜不須銀燭照
待他明月上枝來
明月海棠圖(明)朱諫
太液池邊月欲墜海棠月下楊妃醉月照金閨春夜長
花迎玉欄嬌欲睡東風淡蕩沉香亭花間恐有流鶯鳴
玉笛聲隨落花去月明不見牽牛星玉人已去春無主
御溝春暖空流水舊時明月空自圓花若含羞向誰語
海棠畫扇(明)薛蕙
西蜀繁花樹春深亂蕊紅還憐彩扇上宛似錦城中影
轉團團月香含細細風江淹才力減賦爾若為工
書海棠扇(明)徐禎卿
春風吹墮臙脂淚散作夭花一樹丹可奈五更清夢短
杜鵑聲歇雨絲寒
畫海棠(明)徐渭
海棠弄春垂紫絲一枝立鳥壓花低去年二月如曾見
却是誰家湖石西
題雪毬花(明)高棅
玉簇雲開雪作團輕盈冷艷不勝寒王孫蹴踘歸來晩
猶愛冰姿鏡裡看
題繡毬花(明)王世貞
暫以碧雲色微籠春月圓抛人暗香裏誤馬軟塵邊
子昂墨萱扇(為湖南楊晉母作)(元)袁桷
墨蝶巧分釵股玄蟬高綴冠梁莫厭南州炎溽為添北
戶清涼
題萱草圖(元)陳旅
朱萱吐晴日上有蝴蝶雙感此芳意多離憂轉難忘
萱圖(為李恒題於茂清軒中)(元)王逢
暄風宜男花涼日忘憂草一種兩含情親容夢中老
題墨萱(元)倪瓚
落盡幽花出一枝愛宜男草近清池水仙惟數彝齋趙
夏卉芳妍爾更奇
子昂墨寫萱草(元)張雨
碧浪湖頭翰墨香山蜂遊趁午陰涼戲拈小筆塗幽草
正是無憂得可忘
扇上墨萱張羽
團扇復團扇團團三秋月上有宜男草可翫不宜折宜
男何足貴能令憂作悅憂思既可忘為君忘炎熱無障
西風塵汙此皎如雪
萱草圖(明)周用
新蟬破午夢華泉潄銀井亭亭萱草花當階拂清影
題文富姪萱花(明)程敏政
一色春難老雙親未白頭高堂相對處日日可忘憂
題沈啓畫忘憂草(明)王世貞
嫣然一株花媚此庭中幽翻覺此名贅人生何所憂
題萱蕙同芳圖(元)錢惟善
光風轉蕙及萱花一笑相逢子墨家不采幽香同結佩
空教零落怨年華
月桂圖(元)程鉅夫
本是堯蓂莢翻為月月紅殷勤煩好手移向玉除東
畫玫瑰花(明)徐渭
畫裏看花不下樓甜香已覺入清喉無因摘向金陵去
短撅長丁送茗甌
毛元升畫薔薇(元)唐肅
色是昭陽第一人縷金衣薄不勝春毛生能畫非延夀
不得黃金也逼眞
薔薇(圖)(明)楊基
紫包紅刺玉纖纖甘露收香入翠奩何處南風開滿架
綠陰庭院水晶簾
宋徽宗石榴圖(元)王惲
安石赤榴自漢來千年西域武皇開寫生若論丹青妙
金馬門前待詔才
石榴圖(元)馬祖常
乘槎使者海西來移得珊瑚漢苑栽只待綠隂芳樹合
蕊珠如火一時開
石榴畫屛(元)朱德潤
雨餘鳴蜩歇衆綠鬱隂翳綃囊蹙紅巾光焰當林麗映
日萼先皺臨風葉如綴秋深薦紅實顆裂排皓齒秖應
乘槎客天上得仙味
題宣和畫石榴(明)闕名
金風吹綻絳紗囊零落宣和御墨香猶喜樹頭霜露少
南枝有子殿秋光
馬遠畫酴醾(明)高啓
地冷畫闌幽酴醾伴晩愁金盤承露重彷彿漢宫秋
虞美人草圖(明)王世貞
纔聽歌聲舞不休楚宫猶記舊風流相逢莫奏烏騅曲
腸斷秋江萬古愁
次韻楊宰凌霄花圖(宋)陳造
高花笑屬賦花人花自鮮明筆自神可惜人閒兩清絶
不教媚嫵對閒身
凌霄花題冊(明)王世貞
枝牽蔓轉葉紛紛數朵蔫紅學出羣盤石托根君莫笑
只言身自致青雲
王伯敭所藏趙昌黃葵(宋)蘇軾
弱質困夏永奇姿蘇晩涼低昂黃金杯照耀初日光檀
心自成暈翠葉森有芒古人寫生人妙絶誰似昌晨妝
與午醉眞態含陰陽君看此花枝中有風露香
饒世英所藏錢舜舉黃蜀葵(元)虞集
花萼立清晨鵝黃向日新金杯承玉露偏醉蜀鄉人
題畫黃葵(元)袁易
憶昔戎葵花下飲金杯春灩綠鬟敧秪今花似金杯側
獨對西風詠折枝
黃蜀葵圖(元)程文敏
玉杯蒸栗色那得許精神稽首黃金相天然妙色身
白無咎黃蜀葵(元)張雨
金銅仙人雨中立含淚恰如辭漢時傾心脉脉何所待
願見白日光陸離
黃葵圖(元)丁鶴年
綠侵雞距疎分葉黃染鵝雛淡着花暑雨涼風新入畫
不將穠艷競春華
題畫葵花(元)王翰
上苑餘春輦路荒芳菲落盡更堪傷憐渠自是無情物
猶解傾心向太陽
題黃葵(元)陶宗儀
西蜀孤芳分外清嫩黃新染越羅輕自從承卻金莖露
向日檀心一寸傾
馬遠畫黃葵(明)高啓
春晩獨餘芳風回帶酒香美人偏愛看因似御衣裳
墨葵(明)楊基
晞髮待朝陽黃眉映墨妝午時人搗藥衣上有玄霜
蜀葵畫(明)楊基
洗盡臙脂學道裝玉冠青帔羽衣裳蕊珠宫裏秋宵永
立盡瑶階一夜霜
黃葵花圖(明)謝承舉
秋深寬盡赭羅衣草木孤臣義不違萬里君恩元自厚
赤心常與日爭輝
秋葵小畫(明)顧璘
慘淡生綃色秋花擢露森黃勻塗粉額赤抱向陽心節
序誰云暮風霜獨爾禁草堂披拂處點坐寄情深
畫梔子(明)吳寬
此種為簷葡名曾載佛書瓣香凡六出卻與雪花如
梔子花題畫(明)豐坊
金鴨香消夏日長抛書高臥北窗涼晩來驟雨山頭過
梔子花開滿院香
題畫梔子花(明)葉初春
花開六出玉無瑕薝蔔林中薝蔔花重向畫圖參此案
妙香不斷透窗紗
題趙昌躑躅(宋)蘇軾
楓林翠壁楚江邊躑躅千層不忍看開卷便知歸客路
劔南樵叟為施丹
題畫薄荷扇(二首)(宋)陸游
薄荷花開蝶翅翻風枝露葉弄秋妍自憐不及貍奴黠
爛醉籬邊不用錢
一枝香草出幽叢雙蝶飛飛戲晩風莫恨村居相識晩
知名元向楚辭中
金錢花題冊(明)王世貞
日落千緡散漫垂華清初浴太真兒請看師相城西邸
應是河陽滿縣時
御定歴代題畫詩類卷八十八
