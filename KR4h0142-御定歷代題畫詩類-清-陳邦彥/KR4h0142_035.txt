欽定四庫全書
御定歴代題畫詩類卷三十五目錄
故實類
射虎圖(明楊慎)
題李廣利伐宛圖(明宋濓)
李陵縣軍遇敵圖(元陳泰)
武帝問日磾圖(宋劉子翬)
題蘇武忠節圖(宋文天祥三首)
跋蘇武持節圖(元王惲三首)
蘇武牧羊抱雛圖(元袁桷)
題蘇武牧羊圖(元鄭元祐)
題蘇武牧羊圖(元楊維楨)
蘇武持節圖(元劉詵)
題蘇子卿牧羝圖(明劉炳)
屬國冬牧圖(明程敏政)
題趙子昂蘇武牧羊圖(明謝復)
牧羊圖(明李麟)
蘇李會合圖(元范梈)
題李陵宴蘇武圖(明劉詵二首)
題李陵見蘇武圖(明劉基)
蘇李泣别圖(宋劉克莊)
題蘇李泣别圖(元戴表元二首)
蘇李圖(元戴表元)
蘇李相别圖(元程鉅夫)
蘇李河梁圖(元袁桷)
和謝敬德學士題蘇武泣别圖韻(元許有壬二首)
蘇李泣别圖(元陳樵)
蘇李泣别圖(明高啓)
題李陵蘇武泣别圖(明鎦炳)
李陵泣别圖(明袁凱)
子卿泣别圖(明康海)
題蘇李泣别圖(明左國璣)
子卿歸漢圖(金趙秉)
蘇武歸朝圖(明丘濬)
霍光取璽圖(宋劉子翬)
丙相問牛圖(元王惲二首)
丙吉問牛圖(元許有壬)
丙吉問牛圖(元虞集)
分韻賦二疏供帳圖(元吳師道)
跋東門祖道圖(元王惲二首)
題張敞畫眉(元劉詵)
張敞畫眉圖(元牟巘)
漢成帝幸張禹第宅圖(元王惲)
題嚴陵獨釣圖(元揭傒斯)
子陵釣圖(元周權)
子陵垂釣圖(明魏偁)
題無訟堂屏上袁安臥雪圖(宋楊萬里)
題袁安臥雪圖(元王惲三首)
題袁安臥雪圖(元陶宗儀)
題李唐畫袁安臥雪圖(明張羽)
袁安臥雪(明王越)
合紙屏為小閣畫臥袁訪戴其上名之曰聽雪各
與長句(宋方岳)
題絳帳圖(宋韓駒)
却金圖(明廖道南)
梁父吟扇頭(元元好問)
諸葛春耕圖(明程敏政)
題劉先主三顧草廬圖(明王阜)
三顧草廬圖(明唐寅)
題孔明出師表圖(明李堅)
御定歴代題畫詩類卷三十五目錄
欽定四庫全書
御定歴代題畫詩類卷三十五
故實類
射虎圖(明)楊慎
錢選好手工白描粉墨丹青色沮喪細觀逸跡迥不俗
氣骨深穩形蕭放中丞此圖開似我行行遊獵極殊狀
漢家昔日李將軍生射猛獸天下聞彎弓半夜没白羽
飛鞚晴晝生黃雲今之圖畫無乃是披卷似覺隂風起
積雪慘澹長白山草木蒼乾松漠間將軍身乘大宛馬
從騎亦是驍勇者合圍射虎虎帶箭相持不肯遽相下
虎鬭馬驟兩若飛咆吼欲震長平瓦東海黃公魯卞莊
裴旻舞劒相頡頏古來英英者數子繪事簡策傳芬芳
何物少陵愁杜甫短衣南山思射虎老驥伏櫪悲鳴苦
壯士哀歌淚如雨天狼煌芒直威弧安得此輩西滅胡
却走馬蹄報神都為獻單于欵塞圖
題李廣利伐宛圖(明)宋濂
貳師城頭沙浩浩貳師城下多白草六千鐵騎隨將軍
風勁馬鳴高入雲師行千里不畏苦戰士難教食黃土
上書天子引兵還使者持刀遮玉關烏孫輪臺善窺伺
宛若不降輕漢使璽書昨夜下敦煌太白高高正吐芒
戍甲重徵十八萬居延少年最翹健殺氣漫漫日月昏
邊城冉冉旌旗亂水工决水未絶流旄竿已揭宛王頭
執驅校尉青狐裘牝牡三千聚若丘惜哉五原白日晚
郅居水急游魂返
李陵縣軍遇敵圖(元)陳泰
壯哉射虎將軍孫惜哉扼虎邊軍魂旌旗半捲日光薄
風吹野水秋無言生降孰與死戰樂天子未負將軍恩
陣前八駿血為淚仰面不見咸陽門祁連山頭堆苜蓿
將軍多馬今何贖
武帝問日磾圖(宋)劉子翬
漢朝人物盡英竒武帝招延盛一時拒諫不能容汲直
託孤何至用胡兒
題蘇武忠節圖(三首)(宋)文天祥
忽報忠圖紀歲華東風吹淚落天涯蘇卿更有歸時國
老相兼無去後家烈士喪元心不易達人知命事何嗟
生平愛覧忠臣傳不為吾身亦陷車
獨伴羝羊海上遊相逢血淚向天流忠貞已向生前定
老節須從死後休不死未論生可喜雖生何恨死堪憂
甘心賣國人何處曾識蘇公義膽不
漠漠浮雲海戍迷十年何事望京師李陵罪在偷生日
蘇武功成未死時鐵石心存無境變君臣義重與天期
縱饒夜久胡塵黑百鍊丹心湼不緇
跋蘇武持節圖(三首)(元)王惲
使華往返見交兵老我何嘗繫重輕已分横身膏草野
茂陵松柏夢秋聲
君臣義合以忠持十九年間節可知邂逅論詩幾侮玩
區區才得典諸夷
兩行衰淚血霑襟一節酬恩北海深衞律有知慙即死
更來游說此何心
蘇武牧羊抱雛圖(元)袁桷
寒氊齧盡節旄稀野曠風低短草肥忽見嬋娟新月上
却疑身似夢中歸
題蘇武牧羊圖(元)鄭元祐
飛鴻歴歴度天山何處孤雲是漢關不滴望思臺上血
君王猶及見生還
題蘇武牧羊圖(元)楊維楨
未入麒麟閣時時望帝鄉寄書原有鴈食雪不離羊旄
盡風霜節心懸日月光李陵何以别涕淚滿河梁
蘇武持節圖(元)劉詵
朔雪漫沙幾白羝胡風吹凍滿氊衣少卿駝馬彌山谷
何似中郎一節歸
題蘇子卿牧羝圖(明)劉炳
穹廬十九年坐臥持漢節歸來滿鬢斑疑帶天山雪
屬國冬牧圖(明)程敏政
天山雪花大如席瀚海東頭絶人跡羣羊散落沙磧間
齧盡寒氊歲云夕塞垣孤月十九冬手持節旄歸漢封
不知麟閣丹青手曾寫當時憔悴容
題趙子昂蘇武牧羊圖(明)謝復
誰寫漢中郎風流趙子昂雪中持漢節海上牧羝羊氣
與風霜勁忠争日月光君為宋家子揮翰亦堪傷
牧羊圖(明)李麟
萬死間關抗虜塵廿年北海未亡身牧羊不羡彌山富
仗節惟拚齧雪貧已分此身甘苜蓿豈知他日畫麒麟
河梁相向降奴泣白髮憐看漢老臣
蘇李會合圖(元)范梈
未識沙場苦空曾奉使來詎知羝乳約不抵鴈書迴漢
節風霜苦胡笳旦莫哀誰憐太史令心為故人摧
題李陵宴蘇武圖(二首)(元)劉詵
居延山下馬成羣伎樂聲高夜入雲初志消磨如衞律
殷勤置酒教蘇君
屬國難酬白髮郎延平誰與弔沙場隴西使者如雲出
却要迎歸右校王
題李陵見蘇武圖(明)劉基
中原無書羝不乳狐裘蒙戎奈何許老身漢節死生俱
地角天涯見明主金鞍駿馬空故人相看一笑增悲辛
悲來風沙吹上馬河水東流日西下
蘇李泣别圖(宋)劉克莊
風雲慘悽草樹枯死笳鳴馬嘶弦驚鶻起熟看境色非
人間祁連山下想如此手持尊酒别故人此生再面真
無因胡兒漢兒俱動色路傍觀者為悲辛歸來暗灑茂
陵淚子孟少叔方用事白頭屬國冷如冰空使穹廬對
忠義茫茫事往賴畫存每愁歲久縑素昏即今畫亦落
人手古意凄凉誰復論
題蘇李泣别圖(二首)(元)戴表元
弓疲矢盡三千里節敝衣穿十九年流落天涯有離别
當時誰擬畫圖傳
沙雲如雪雪如塵握手相看語語真多少世間無淚面
一生錯笑隴西人
蘇李圖(元)戴表元
塞北中郎雪滿頭隴西壮士淚沾裘人生百歲能多少
直至如今說未休
蘇李相别圖(元)程鉅夫
漠漠隂風吹草低蕭蕭漢節對羣羝少卿心事原無異
家共長安萬里西
蘇李河梁圖(元)袁桷
曾作河梁客山迴溪水灣春看人北上秋見鴈南還
和謝敬德學士題蘇武泣别圖韻(二首)
(元)許有壬
死節吾已矣生還又不如天王非太忍臣罪不勝誅
親交生别去子復棄遐荒只道還家好還家恨更長
蘇李泣别圖(元)陳樵
祁連山下空拳折啼烏入夢頭如雪胡越相看十九年
今日輸心為君說窮兵未必來遠人居(原本闕)謀(原本闕二字)
可馴天驕萬里來稱臣他年陛下知臣心
蘇李泣别圖(明)高啓
丁零海上節毛稀幾望南鴻近塞飛泣盡白頭相别淚
少卿留虜子卿歸
題李陵蘇武泣别圖(明)鎦炳
臣有千古哀覆水一去難再回臣有三寸舌染絲一黑
難再白丈夫瓦裂聲名虧漢不我德將安為吞聲長哀
送蘇武忠肝惟有青天知煙沙蕭條壓冰雪心事凄凉
淚成血誰憐冤魄老胡塵空有丹心瞻漢闕目斷關河
夕照迷茂陵煙樹草萋萋將身不似雲邊鴈猶得年年
故國歸
李陵泣别圖(明)袁凱
上林木落鴈南飛萬里蕭條使節歸猶有交情兩行淚
西風吹上漢臣衣
子卿泣别圖(明)康海
積怨世豈惻感别會仍艱置酒話夙昔詎終千萬端歎
息淚沾臆徒令摧肺肝昔為雙飛龍今為孤翼鸞丈夫
恥微諒况爾烈士顔躍馬窖上别欲歸中自難徒切報
主恨安悔軍吏言勝負有微數奮勵心所安所以君子
人不處嫌疑間
題蘇李泣别圖(明)左國璣
蘇武天山下吞氊齧雪花誰知寄書鴈飛到漢皇家去
日持丹節歸頭滿素華相隨李校尉别淚泣胡沙
子卿歸漢圖(金)趙秉文
節旄落盡始歸來白髮龍鍾老可哀猶勝生降不歸漢
將軍空有望鄉臺
蘇武歸朝圖(明)丘濬
茂林煙樹碧蕭疎白首生還志不渝面目依稀猶似昔
節旄零落巳無餘歸期不待羝生乳遠信真成鴈寄書
頗有幽懷忘未得夢魂時或到穹廬
霍光取璽圖(宋)劉子翬
此郎守節固堪論漢璽飄飄亦僅存周勃取將迎代邸
霍光持去授皇孫
丙相問牛圖(二首)(元)王惲
牛來近地暑光微深媿調元相業非後世幾人能辨此
濘車甘受野人譏
休驚宣一父才難歎兩漢調元見是公後世幾人能辨此
救時纔得一姚崇
丙吉問牛圖(元)許有壬
肥充列鼎健充車厚養專為簿領驅千古清風梓人傳
憑誰書繼丙家圖
丙吉問牛喘圖(元)虞集
少陽用事春猶淺丞相公行問牛喘三公職事知者稀
嗟彼德微蒙策免天子有道守四夷中心無為日萬幾
遠有荒服近有畿夙夜明哲發裳衣
分韻賦二疏供帳圖(送王善父司業致仕歸)(元)吳師道
長安城東門雜沓送客車客車數百輛高盖蔭華裾西
都明主優賢日東海老臣辭位初一家父子信竒事况
乃同時還里閭停車下馬坐張次轢牲行酒聊躊躇當
時送者亦可喜惜哉名字無人書黃塵漫漫長安路疾
走高才恣馳騖祗見人覓公卿來不見人送公卿去朝
衣載東市輓紼歌薤露何如白首樂故居趣賣黃金日
供具賢哉疏大夫此事從古無後來復有楊司業昌黎
稱是斯人徒王公官與楊公比一旦飄然亦相似高節
清風凛終始喚取良工續畫圖共仰修名炤青史
跋東門祖道圖(二首)(元)王惲
東門祖帳盛官儀淠淠鸞旗動漢騑燕几道尊籩有踐
碧空雲静日重暉飄蕭物表桑榆境洒落人間寵辱機
東海西邊兩坵土至今圖畫見宫闈
二疏心迹本鴻冥解紱東還敝屣輕劔履中朝傾百位
風雲高駕渺雙旌問金奚有田廬計歸夢都忘寵辱驚
詔獄悖然賢傳死虚勞明主問蕭生
題張敞畫眉(元)劉詵
京兆春風到柳枝翠簾縹緲遠山竒梁鴻亦有齊眉樂
不要人間黛綠施
張敞畫眉圖(元)牟巘
眉嫌臣罪小君王一笑休明日章臺路便面越風流
漢成帝幸張禹第宅圖(元)王惲
王氏當朝久惡譁幸回天鍳絶萌芽恬然不主天人斷
長恨安昌負漢家
題嚴陵獨釣圖(元)揭傒斯
何事玄纁入里閭羊裘暫脱就安車空令太史驚同寢
猶把狂奴視報書一出聊為天子重諸公莫道故人疎
朝廷自是中興事且教桐江著老䱷
子陵釣圖(元)周權
東都熱官手可炙吳儂面似秋江色平生落拓一羊裘
七葉貂蟬不堪易功臣盡在雲臺中丹青化作灰塵空
先生遺貌乃在此釣竿尚裊桐江風悠悠世事江雲白
過眼輕帆自朝夕人間萬古仰孤風天上有星猶是客
子陵垂釣圖(明)魏偁
羊裘那肯換簪纓一曲桐江老此生高節終扶炎漢祚
漁竿不是釣虛名
題無訟堂屏上袁安臥雪圖(宋)楊萬里
雲窗避三伏竹牀横一丈退食急袒跣病身聊偃仰有
夢元無夢似想亦非想滿堂變冥晦寒隂起森爽門外
日如焚屏間雪如掌蕭然聳毛髮皎若照襟幌拔地排
瑶松倚天立銀嶂遥見幽人廬茅棟壓欲響有客叩柴
門高軒隘邨巷剝啄久不聞徙倚覺深悵幽人寐正熟
何知有令長誰作臥雪圖我得洗炎瘴
題袁安臥雪圖(三首)(元)王惲
曲突無煙雪擁關引書高臥自怡顔須知四世三公業
不在人情冷煖間
突不煙黔雪擁扉一編羲易療朝飢火城莫羡沙堤相
論士當觀未遇時
窮巷無人與叩關長安風雪一家寒挺然不為飢驅去
肯逐時人作熱官
題袁安卧雪圖(元)陶宗儀
玉琢芙蓉朵朵開乾坤清氣費詩裁先生一榻高千古
不管門前縣令來
題李唐畫袁安臥雪圖(明)張羽
袁生抱高節處順以安時杜門不出仕自與塵世辭歲
暮多嚴風積雪盈路岐擁鑪獨高臥中心還自怡縣令
何所聞下車叩茅茨問君胡不出答云恒苦飢慎守固
窮志相干豈其宜此事没已久緬焉獨馳思披圖三歎
息高風如在兹嗟彼後之人汲汲徇其私
袁安臥雪(明)王越
臥雪丰姿入畫清當時令尹亦多情於今縱有袁安在
雪裏誰來問死生
合紙屏為小閣畫臥袁訪戴其上名之曰聽雪各
與長句(二首)(宋)方岳
空山十日雪塞門天荒地老無行人蘆花敗絮不堪着
山石夜裂蒼皮皴竒寒中人僵贔屓樵汲路迷瓶粟既
駕風萬鶴危欲仙此腹久無煙火氣家家暖入紅麒麟
誰肯問訊推柴荆洛陽令亦可人者惜哉史不書其名
此公要亦非知我志士從前例寒餓儻令開口向凡兒
寧忍春雷曲肱臥
颼颼飀飀風落木淅淅瀝瀝聲撼竹乾坤不起夜開關
一港玻璃四山王我所思兮渺中洲幽懷欲寫誰與詶
世間餘子不足語乘興徑上海翁舟未到山隂竟回櫂
歘去驟來何草草神交何必面相朋逸韻高情一如埽
寕可一生無此人不可一日無此君襟期何必戴安道
玉立寒青自不羣
題絳帳圖(宋)韓駒
豈有青雲士而居絳帳間諸生獨何事不上會稽山
却金圖(明)廖道南
伯起乘車牧郡時却金昏夜敢云私漢庭石室芳名滿
清白相傳有四知
梁父吟扇頭(元)元好問
盤礴萬古心塊石入危坐青天一明月孤唱誰與和
諸葛春耕圖(明)程敏政
一夜春溪新雨足曉耕已徧前川曲烏犍少脱半犂閒
鳥外茸茸草根綠坐愛一株沙柳隂展卷疑聞梁父吟
布衣未接隆中聘誰識當年開濟心
題劉先主三顧草廬圖(明)王阜
火星匿輝三光翳當時妖鬼移神器中山華胄左將軍
仗鉞西南伸大義南陽臥龍天下無枉駕三顧風雲趨
草廬傾盖君臣際魚水同心契合初大將荆益三分傑
赤壁樓船煙燼滅漢中纉緒帝業成青史煌煌載功烈
關張龍虎皆殞身直以中原仗老臣木牛轉餉關中粟
甲馬空思渭北城渭兵十萬揚威武典午滑賊虎成鼠
出師二表八陣圖耿耿孤忠照千古
三顧草廬圖(明)唐寅
草廬三顧屈英雄忼慨南陽起臥龍鼎足未安星又隕
陣圖留與浪淘舂
題孔明出師表圖(明)李堅
永安宫中日欲落榻前面拜遺孤託先皇飲恨臣所知
忍見翠華終劒閣臣身與賊不俱生誓提義旅清中京
汛除九廟光舊物上謝先帝酬忠貞六師戒日臨河渭
曉發披誠表天陛諄諄恢復次第陳縷縷忠肝兼義氣
事關宫府在相通親賢遠佞先漢隆後王不鍳高祖訓
累我漢業遭塵蒙漢家賊姓難兩立王業偏安大無策
鞠躬盡瘁臣所安利鈍成虧非可臆炎精無光赤灰冷
五丈原頭將星隕牙前長史整旋軍巾幗老奴拜天幸
煌煌二表明丹青文追伊傅光六經留傳人世勸忠盡
呵護時有神威靈英雄無命古如此大節堂堂映青史
君不見二十四疏請回鑾東京留守銜悲死
御定歴代題畫詩類卷三十五
