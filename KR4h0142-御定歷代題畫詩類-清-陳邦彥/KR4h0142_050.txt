欽定四庫全書
御定歷代題畫詩類卷五十目錄
閒適類
荅東陽于令涵碧圖詩(唐劉禹錫)
題瑞安宰朱元成乃祖雲壑莊圖(宋陳傅良)
和靖州判官陳子從山水圖十韻(宋魏了翁)
跋王介甫遊鍾山圖(宋張栻)
題萍鄉何叔萬雲山(宋戴復古)
申應時以圖尋山圖所載湖之西溪也為作絶句
(宋沈與求)
王學士熊岳圖(元元好問)
方壺作遊山圖(元虞集)
張令鹿門圖(元虞集)
吳伯招紅蓮綠幕圖歌(元黃鎮成)
崔旭行之雲巢圖贈道士俞剛中請余賦長歌(元)
(張翥)
題周鍊師雲崖圖(元黃溍)
兵部危太樸郎中家於臨川雲林山上請方方壺
作雲林圖太樸索詩賦此(元成廷珪)
方方壺道士為危太樸畫雲林圖(元吳師道二首)
書雲林圖(明吕敏)
題頤菴胡祭酒先生玉笥白雲圖卷(明夏原吉)
題山行圖(宋陳造)
跋葛子固題蘇道士江行圖(宋楊萬里)
張彦遠江行八詠圖(元元好問)
秋山訪友圖(元王惲二首)
江邨訪友圖(元王惲)
題溪山訪友圖(元馬臻)
秋林會友圖(明史鑑)
溪橋獨步圖(元元好問二首)
題湖山獨步圖(元丁鶴年)
題葉容齋湖山獨步圖(元張庸)
清溪散步圖(明沈周)
江郊晩步圖(明李日華)
寫溪山緩步圖(明李日華)
竹溪夢遊圖(元元好問)
梅溪圖(元袁桷)
題松溪圖(元黃溍)
題松溪小隠圖(元張庸)
劉伯熙清溪圖(元黃鎮成)
王叔眀為姚子章林泉清話圖(元黃公望)
茂松清泉圖(明陳琛)
題李庭訓所藏雅集圖(元元好問二首)
題梵隆古畫雅集圖(元王惲)
題雪堂雅集圖(元王惲)
玉堂燕集圖(元虞集)
題雅集圖(元吳澄)
次楊鐵崖賦張叔厚所繪玉山雅集圖韻(元顧瑛)
金碧山水春堂宴賓圖(元程鉅夫)
玉堂閒適圖(元王惲)
跋西蒲老人燕處圖(元王惲)
題米元暉忘機圖(元程鉅夫)
悠然圖(元張翥)
抱素子作自適圖求題(元張翥)
道山高逸圖(明沈周)
題養逸圖(明文徵明)
題李德瞻壁間相看不厭圖(元楊翮)
鳳臺三益圖(明高啓)
題振衣千仞岡圖(明沈周)
御定歷代題畫詩類卷五十目錄
欽定四庫全書
御定歷代題畫詩類卷五十
閒適類
荅東陽于令涵碧圖詩(并引)(唐)劉禹錫
東陽令于興宗丞相燕國公之猶子生綺襦紈袴間
所見皆貴盛而恝然有心如山東書生前年白有司
願為新民官以自效遂補東陽及蒞官以簡易為治
故多暇日一旦於縣五里偶得奇境埋沒於翳薈中
于生自以有特操而生於公侯家由覆廕入仕常忽
忽歎息因移是心開抉泉石芟去蘿蔦斧凡材畚
息壤而清溪翠巖森立坌來因搆亭其端題曰涵碧
碧流貫於庭中如青龍蜿蜒冰激射人樹石雲霞列於
前昏旦萬狀惜其居地不得聞於時故圖之來乞詞
既無負尤物予亦久翳蘿蔦者睹之慨然遂賦七言
以貽後之文士
東陽本是佳山水何况曾經沈隠侯化得邦人解吟咏
如今縣令亦風流新開潭洞疑仙境遠寫丹青到雍州
落在尋常畫師手猶能三伏凛生秋
題瑞安宰朱元成乃祖雲壑莊圖(宋)陳傅良
功成不受富貴汙輕舟翩然下五湖至今風流在姑蘇
我復見此雲壑圖兩坡喬木樛相扶殘山剰水千里餘
天際未知何有無一葦横絶霜風蒲楊花春岸秋蓴鱸
在在著此儒仙臞世無宗師貌不如誰其嗣之吾大夫
和靖州判官陳子從山水圖十韻(宋)魏了翁
予遷靖州判官陳子從珪為鄰嘗從容出示靈竹僧
不二山水圖其末有乃祖乃父十詩前賢風裁邈不
可及取次原韻以識高山景行之仰云
彭蠡歸舟
外物羈縶人無退亦無遂媿彼自由身朝發而夕至
山堂曠望
山堂有何觀四時互興歇萬物隨天根東生復西滅
重湖汎月
水月皆内景入秋倍清輝世無善觀者滔滔吾誰歸
星灣晩酌
士非耕釣者而從蓑笠翁人生貴適意莘渭亦時中
雨後觀瀑
澤氣蒸前山起自膚寸微競看千丈瀑不悟片雲飛
松徑晩步
松栢不受凋此亦易知耳須看竹有筠與松相表裏
谿上賦詩
莫作流看谿天命無窮已詩人若知得千古可坐致
林下避暑
散髮避炎暑炎暑苦相尋云何對大賓不見汗沾襟
載酒尋梅
松竹貫寒暑而梅時往來不知復姤意隨人漫徘徊
雪中訪友
懷人得清晤此樂浩無期剡谿興盡返未喻伐木詩
跋王介甫遊鍾山圖(宋)張栻
林影溪光静自如蕭疎短鬢獨騎驢可能胸次都無事
擬向山中更著書
題萍鄉何叔萬雲山(詩人姚仲同乃胡仲方詩友)
(宋)戴復古
拄杖穿雲去一坡仍一坡地高山不峻花少竹還多家
近登臨便人賢氣味和能詩老姚合朝夕共吟哦
申應時以圖尋山圖所載湖之西溪也為作絶句
(宋)沈與求
王維買宅先成畫申子尋山亦載圖他日真能營小築
此山佳處著儂無
王學士熊岳圖(元)元好問
洗參池水甜於蜜玉堂仙翁髮如漆膝前文度更風流
盡卷風流入詩筆長松手種欲摩天海岳樓空落照邊
古來說有遼東鶴仙語星星難為傳五百年間異人出
却將錦繡裹山川
方壺作遊山圖(元)虞集
身在山中底用圖偶然點染出方壺數株古樹雲連屋
一箇横橋水滿湖門外從教車馬過鐺中不計稻粱儲
等閒真遇尋師者指與雲間一翠渠
張令鹿門圖(元)虞集
張侯襄陽人深知襄陽樂十年宦學懷襄陽故託毫縑
寫山郭老我不樂思蜀都人言嵩陽好隠居三十六峰
常對面水竹田廬還可圖欲往不能心懆懆忽見新圖
被山惱沙禽浦樹俱可人金澗石牀為誰好向來耆舊
皆英雄駕言從之道焉從采珠月冷識遊女沈劒潭深
知卧龍八月霜晴水清淺聞道扁舟足廻轉何時古寺
傍檀溪幾處殘碑在江峴呼鷹臺高秋草多養魚池中
蓮芡波蜀嵩未必不如此我今不遊奈老何張侯張侯
早結屋莫待史詹為君卜要看隴上課兒耕好在魚粱
白沙曲
吳伯招紅蓮綠幕圖歌(元)黃鎮成
烏君之山從西來拔地萬仞青崔嵬劃然磅礴下江滸
林麓隠隠棲樓臺上有飛蘿罣喬木下有洪濤萬頃堆
紅蓮綽約泛渚淨綠幕縹緲臨湖開雲煙捲風島嶼沒
窗戶洗雨冰霜回高人自是青雲客日向湖亭賞山色
昔年走馬踏紅塵射殺南山雙白額今日綸巾羽扇閒
獨面清泠飲冰蘗壺箭收投勝負空碁枰罷局機籌息
延陵公子昔稱賢畫手復見今道玄有聲之畫宜詩篇
為子作詩將畫傳
崔旭行之雲巢圖贈道士俞剛中請余賦長歌
(元)張翥
崔郎胷次奇突兀興來從人索紙筆斯須千峰萬峰出
底用一石畫五日上饒道人列仙臞示我新作雲巢圖
塗嵐抹霧思更逸古色滿眼蒼寒俱重溪疊谷各異狀
壊木崩石森相向翠微最上雲所棲道人又在雲之上
數椽丹室蔭白茅團團雲間如一巢拂衣拂著宿鶴背
挂劒挂落長松梢空濛杳靄迷處所豈復漂搖畏風雨
既非鳥巢老衲子無乃中林古巢父填窗擁戶晝不開
神光隠見金銀臺雲中君子鳳為馬往往玉簫吹月來
道人幾年遊上國賣藥壺中人不識洞玄宫館一黍珠
靈秀似與仙都敵故巢未破歸便得歸到玉山多美石
我詩好刻附此圖留照千秋山水碧
題周鍊師雲崖圖(元)黃溍
我本山中牧羊客偶然失脚紅塵陌矯首丹崖不可攀
但見層空暮雲碧樓居仙人元不死天長地久無消息
騎麟翳鳳者為誰道上相逢不相識披圖示我舊游處
流水桃花尚春色為言白石久已爛茯苓無復成琥珀
忽然長揖不肯住飄若流星去無迹若為握手賦歸來
永與人間風雨隔
兵部危太樸郎中家於臨川雲林山上請方方壺
作雲林圖太樸索詩賦此(元)成廷珪
宇宙有此雲林山三十一峰如髻鬟雲林先生讀書處
長松芝草非人間白雲裁衣亦自足青精製飯何曾慳
朝光空濛起舒眺人迹迥絶窮躋攀青天蕩蕩海月出
照見先生冰雪顔惟有方壺契幽眇貌得彷彿來塵寰
宫中聖人正問道布衣召入蓬萊班玉堂給札縱揮灑
金匱啓鑰煩修刪於今聽履上霄漢聖人未放先生還
山中喪亂復何有飛瀑落澗空潺湲青林鳥啼野花發
白晝虎嘯松風閒朝廷宴坐見圖畫亦應懷我雙佩環
方壺生在何處何不同來玉京住魚龍夜落河漢秋却
泛靈槎共歸去
方方壺道士為危太樸畫雲林圖(二首)
(元)吳師道
抱樸先生學大還偶然為客未歸山迎陽坊裏看圖罷
夢遶白雲青樹間
海上三山樓觀開壺仙早晩御風回畫成定勝人間境
為問何因寄得來
書雲林圖(明)吕敏
葱蒨夏林綠高齋方夕曛幽花垂泫露遠岫斂歸雲停
箑風初至移樽酒半醺明朝憶佳賞回首念離羣
題頤菴胡祭酒先生玉笥白雲圖卷
(明)夏原吉
頤菴先生古君子德行文章當世美晨攜玉笥白雲圖
訪我金臺官署裏自言先世多遺德卜居遠在金川側
何處最稱奇玉笥岧嶤插天極雲開幾朵芙蓉青雨餘
百道銀潢傾隂巖月冷玉龍蟄陽坡春暖金牛耕蕭家
峡口尤奇麗狀若飛鵝舞空際泥江堅抱伏虎形瓦橋
重展遊龍勢龍騰虎伏勢若何先隴正在山之阿林烏
泣雨下喬木野猨叫月懸春蘿時因宦轍方驅涉未暇
栖栖理家牒聊憑縑素寄遐思用詔兒孫知祖業願君
移孝忠吾皇致時熙皞超虞唐白頭稽首謝丹闕清風
一櫂歸湖鄉晝看不厭夜復卧玉笥千古長蒼蒼
題山行圖(宋)陳造
溪山無處著纖塵翠壁蒼漪襯月痕可惜人間清絶地
葦間漁父與平分
跋葛子固題蘇道士江行圖(宋)楊萬里
江行圖上指君山寄語烟波不用看烝水買船歸霅水
全家搬入畫圖間
張彦遠江行八詠圖(元)元好問
楚江平浸楚山流放眼江山得意秋一寸霜毫九雲夢
合教轟醉岳陽樓
秋山訪友圖(二首)(元)王惲
瀟瀟楓葉映青山詩在風煙紫翠間早晩得歸林下去
一溪秋水伴君閒
闕峙石樓連佛屋灘横八節走清伊杖藜多是香山老
斜日青山獨往時
江邨訪友圖(元)王惲
兩椽茅屋枕江濆杖屨來敲月下門不是愛梅多看竹
冷香疏影坐黃昏
題溪山訪友圖(元)馬臻
溪風吹長松石路秋影薄下有尋幽人支笻注林壑良
朋渺何許雜樹森草閣畫師發天機筆底氣參錯我昔
事扁舟頗識山水樂於今日月駛此景亦蕭索愧乏買
山資老負宿昔諾展卷令人嗟高歌激寥廓
秋林會友圖(明)史鑑
青山巃嵸凝紫霞飛泉如虹飲渥洼楓林接葉紅於花
上有鸞鶴下麏麚玉樓珠箔仙人家仙人顔色長美好
瑶池桃花得春早門前石楠秋葉香滿地綠雲風不埽
有客來遠方驅車涉羊腸車聲到門止揖讓升高堂高
堂奕奕凌雲漢瑶爵金盤青玉案華燈煌煌照宴嬉漢女
湘妃出帷幔浮雲不行天欲低回風動地飛花亂悲歡
離合樂未央起視明星夜將半夜將半舞且歌發激楚
奏陽和巧笑兩頰生微渦蛾眉曼睩光騰波平生樂事
良蹉跎對此轉覺哀情多明朝忽驚雙鬢皤其奈流光
如箭何
溪橋獨步圖(二首)(元)元好問
納納溪橋逗晩風水村山閣往來通馬蹄踏遍紅塵路
畫裏初逢避俗翁
胸次江山老更奇太初元氣入淋漓仙翁不是人間客
俗筆休將比郭熙
題湖山獨步圖(元)丁鶴年
杖屨湖山外悠然與世違水邊延月上巖際待雲歸隨
鹿過樵徑看鷗到釣磯只今瞻畫像猶想挹清輝
題葉容齋湖山獨步圖(元)張庸
孤山不及青山好東湖勝似西湖幽每策烏藤過林麓
還逐白雲來水頭人家遠近即三島身世古今同一漚
我亦明朝脫塵鞅袖攜風煙從爾遊
清溪散步圖(為徐文序作)(明)沈周
老去山翁空世情偶因溪好獨閒行高歌激物鳥忽語
樂事會心人不争露氣溢花沾濕好風瀾當日動搖明
臨流愛濯無塵濯青布披巾况沒纓
江郊晩步圖(明)李日華
江影清醉顔沙光晃晴目石崖巃□樹野岸蕭騷竹散
步自成趣何須苦吟矚有人贈山疏我懶未能讀
寫溪山緩步圖(時甲子夏五積雨乍晴)(明)李日華
山留碧影鎮玻瓈雲泛珠叢貼罘罳赬尾魚吞花落片
翠翎鳥掛柳垂枝茶經筆訣閒相校酒諾文逋每費
思溪雨乍晴莎地暖破苔雙屐自尋詩
竹溪夢遊圖(元)元好問
意外荒寒下筆親經營慘澹似詩人何時萬頃風煙裏
白髮刁騷一幅巾
梅溪圖(元)袁桷
玉人楚楚意逍遥隔水攜琴不受招回首芳林真嫵媚
春風歌館聽吹簫
題松溪圖(元)黃溍
獨騎瘦馬走赤日忽對畫圖雙眼明想見高人茅屋底
石牀卧聽松風聲秋風漸高霜露白松根茯苓已堪食
鬱紆遲暮祗自憐卷圖還客三歎息
題松溪小隠圖(元)張庸
有客松溪獨歸隠紅塵不涴芙蓉裳溪流遶屋河漢落
松葉墮階風露凉山樽時浮琥珀色地爐還煮茯苓香
人生只合老丘壑濯足我亦歌滄浪
劉伯熙清溪圖(元)黃鎮成
暫脫塵鞅繫結此清溪居偶從農圃鄰時讀種樹書聽
瀑埽松石眠雲依草廬韜琴自無絃直鈎不在魚未知
穹壤間寵辱當何如
王叔明為姚子章林泉清話圖(元)黃公望
霜楓雨過錦光明磵壑雲寒暝色生信是兩翁忘世慮
相逢山水自多情
茂松清泉圖(為潘東崖賦)(明)陳琛
逍遥谷裏自容身此老當年亦識真白眼那堪常對客
青山終是不生塵微風入樹琴清耳積石明泉玉可人
都付東崖長作主多應惜我往來頻
題李庭訓所藏雅集圖(二首)(元)元好問
萬古文章有至公百年奎璧照河東衣冠忽見明昌筆
更覺升平是夢中
景星丹鳳一千年合著丹青與世傳誰畫風流王李郝
大河南望淚如川
題梵隆古畫雅集圖(係内府畫上有紹興誌今為霍清甫家藏)
(元)王惲
龍章紅爛紹興文入手休驚玉椀新奎璧細看輝映處
半為元祐黨中人
題雪堂雅集圖(元)王惲
擾擾黃塵若箇閒襌房來結静中緣機鋒為愛靈師峻
樽酒同傾繡佛前談塵風清穿月窟雨花香細颺茶煙
應慚十九人中列開卷題詩又五年
玉堂燕集圖(元)虞集
朝廷多暇日别館又青春薄醉猶催酒清歌况有人玉
堂金硯匣翠袖白綸巾老去渾無賴憑誰為寫真
題雅集圖(元)吳澄
官清無事足優游下馬長楸作勝遊濟濟衣冠唐盛世
諸賢不減晉風流
次楊鐵崖賦張叔厚所繪玉山雅集圖韻
(元)顧瑛
詩人得句題茅屋客子乘流泛小舠老眼看花起春霧
醉眠聽雨響秋濤弓盤舞按銀鵝喙水調聲傳金鳳槽
與爾共傾千日酒呼童却換五雲袍
金碧山水春堂宴賓圖(元)程鉅夫
青山偏宜春晝觀日射樓閣飛雲煙鷓鴣斑間鸚鵡綠
黃金楣映白玉闌高堂四面山回抱把酒看山終不到
嶄然屹立見全身堂上何如山上好衆人之樂為主人
誰知主樂因嘉賓野風澹蕩天氣美一草一木皆精神
小李將軍誇好手休道今人世無有他年人展此圖看
小臣作詩同不朽
玉堂閒適圖(元)王煇
醉岸烏紗殿影東宫花低映酒波紅興來草罷長楊賦
獨占高槐灑晩風
跋西蒲老人燕處圖(元)王惲
甫脫孤城百戰危蒼茫何處跨鯨歸百年有感悲風樹
一旦無依足孝思遺像儼然留故事寸心聊擬荅春輝
遠遊剰袖如瓜棗海岳相逢會有期
題米元暉忘機圖(元)程鉅夫
扁舟輕不渡斷岸斜初轉白鳥波上閒青山意中遠已
知江湖落還驚歲年晩海翁那有機相忘自應遣
悠然圖(為鄭處士作)(元)張翥
鄭子林居好遥希靖節賢看山秋色裏把酒菊花前人
境殊多事吾廬自一天能知此中意何處不悠然
抱素子作自適圖求題(元)張翥
隠者抱幽素獨行穿杳冥有時吟木客無駕勒山靈寒
澗流沙白秋雲入竹青攜琴向何處彈與野猿聽
道士高逸圖(贈勿齋林郡博)(明)沈周
道山遊息處博士樂孤高天地安亭子詩書耗鬢毛衆
花承白日芳草共青袍載酒欲相伴浮生嗟自勞
題養逸圖(明)文徵明
書卷茶罏百慮融夢回午枕竹窗風忙身見畫剛生媿
安得身閒似畫中
題李得瞻壁間相看不厭圖(元)楊翮
窗前圖畫勝玄關怪石長松九夏寒寄語山靈休厭客
清風明月好相看
鳳臺三益圖(明)高啓
謫仙昔作供奉臣詩語不合妃子嗔鑾坡無地容侍直
錦袍來醉金陵春金陵臺高鳳凰去西望長安竟何處
江聲空打石城潮山色猶横歷陽樹騎鯨一去五百秋花
草滿徑埋春愁瀛洲老客綠玉杖笑領賓客還來遊才
氣風流頗同調曾入金門待明詔當年流落不自悲却
問前人欲相弔可憐二子遭清時放逐江海空題詩賴
有高名足難朽何用粉墨他年垂夕陽闌檻登臨後誰
復來遊酹杯酒屐痕寂寞隠蒼苔棲烏啼滿臺前柳
題振衣千仞岡圖(明)沈周
陽岡振新浴爽氣與秋通鶴氅照片雪鳳翎開太空乾
坤兩長袖塵土一冷風熱惱下方路何人高蹈同
御定歴代題畫詩類卷五十
