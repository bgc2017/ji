欽定四庫全書
御定歴代題畫詩類卷六十一目錄
仙佛類
題南極老人像(元張天英)
壽星圖(明丘濬)
題壽星圖(明葉盛)
王母圖(元虞集二首)
題醉王母圖(元胡長孺)
題王母醉歸圖(元楊維楨)
題王母蟠桃(明金幼孜)
王母瑤池圖(明李進)
碧桃青鳥圖(元王惲)
題玄妙觀嵇月庭所藏鍾離像(元貢師泰)
題鍾吕傳道圖(元楊載)
鍾吕醉酣圖(明丘濬)
敬讚純陽真人畫像(元馬臻)
吕洞賓畫像(元劉因)
題洞賓像(元吳澄)
右丞文獻公所畫張果像(金張行中)
跋文獻公張果老圖(元元好問)
果老圖(元袁桷)
題張果老騎驢圖(元范梈)
張果對御圖(元吳師道)
張果老騎牛圖(明金幼孜)
題張果老騎驢圖(明僧果庵)
曹國舅贊(宋白玉蟾)
韓湘子贊(宋白玉蟾)
題韓湘子像(明唐錦)
何仙姑贊(宋白玉蟾)
藍采和像(元元好問)
藍采和像(明楊基)
題李營丘畫驪山老姥賜李密火星劒圖(明汪克)
(寬)
題麻姑圖有懷蔣師文(元黃鎮成)
題張叔厚白描麻姑像(元張天英)
后土瓊花圖(明瞿佑)
題七夕圖(唐趙璜)
織女圖(明瞿佑)
題毛女真(宋蘇軾)
毛女圖(元劉躍二首)
題錢選毛女(元錢惟善)
毛女圖(元宋褧)
毛女圖(元鄭允端)
毛女成仙圖(明瞿佑)
題張渥描乘鸞月仙(元張天英)
題姮娥奔月圖(明蘭廷瑞)
姮娥奔月圖(明瞿佑)
月宫仙子圖(明徐渭三首)
吳彩鸞寫真(宋謝薖)
題吳彩鸞詩韻圖(元元好問)
題吳彩鸞寫韻圖(元張昱)
吳彩鸞像(元倪瓚)
題洛神賦畫後(元王惲)
洛妃圖(元袁桷)
題文海屋洛神圖(元陸仁)
洛神圖(元雅勒呼)
洛神圖(明吳寬)
洛神卷(明沈周)
清汶老所傳秦湘二女圖(宋蘇軾)
題尤溪宗室所藏二妃圖(宋朱子)
題白描湘靈鼔瑟圖(元陳基)
題張渥湘妃鼔瑟圖(元陶宗儀)
題湘君洛神二圖(明高啟)
雲中君圖(金劉迎)
次韻馬伯庸題凌波仙圖(元劉因)
題凌波仙圖(元楊維楨)
題凌波飛蓋圖(元張天英)
題凌波仙(明貝瓊)
畫水仙(元唐肅)
飛仙圖(元劉永之)
題茅山彭道士畫梅花仙子(元丁復)
題三白士女(元陳基)
仙娥翫月圖(元張翥)
仙女醉歸圖(明陳景融)
白雲仙女圖(明吳寬)
題小仙養蒲圖(明謝承舉)
女仙彈琴(明徐渭)
御定歷代題畫詩類卷六十一目錄
欽定四庫全書
御定歴代題畫詩類卷六十一
仙佛類
題南極老人像(元)張天英
老人爾何來年貌一何古身披五雲衣相羊步瑤圃自
言南極星乘風來帝所冉冉青鬚眉玉顔如處女仙鹿
御之行仙禽導之舞忻然願相從授以長生語但恐塵
世中歲月不我與何當駕飈輪與子共高舉
壽星圖(明)丘濬
南極之上有老人星光芒燁煜昭示壽徵誰哉好竒古
貌此壽者相身披織女絹手持太乙杖軀幹何其短頭
顱如許長靈臺無乃小局促天庭胡用高軒昂神人自
與凡人别顔如丹霞髮如雪誰知天上人也有老時節
嗚呼氣結為星亦解耄人生那得長年少我觀壽星圖
為作壽星詞奉以祝眉壽千百歲為期五緯呈祥天宇
清五獄效靈地道寧中黃一氣分五德幻形五老表壽
徵仙風道骨烟霞袂大人迥與塵凡異五總靈龜千歲
䴥七籖雲笈九天炁豈非受命大羅天駕風馭氣來人
寰永錫吾皇千萬年
題壽星圖(明)葉盛
洞天香火不勝情南極於今夜夜明聖主陽剛萬年壽
更從長至祝長生
王母圖(二首)(元)虞集
偷桃小兒癡且妍恃恩無賴更蒙憐竊翻雷電天公怒
風雨落花紅九川
黃竹遺墟白雪高空桑戴勝向晨嘷茂陵多欲非仙器
枉賜金盤五色桃
題醉王母圖(元)胡長孺
宴罷瑤池醉不任仙人那有世人心良工欲寫無言意
自托丹青作酒箴
題王母醉歸圖(元)楊維楨
瑤池春暖波如澱不與紅妝洗嬌面仙娥泛月蕊宫來
催宴璚花開水殿麻姑滿進九霞觴金盤鮓熟芙蓉香
歌雲緩繞紫鸞管舞飈淑灑青霓裳阿母嬉春淡妝束
雲冠巧琢梅花玉酒痕疑頰呼不醒扶上仙山雪毛鹿
綺袍半脱露香肩飛控不動金連錢天風吹夢渡弱水
含羞倦倚雙嬋娟歸來笑拂龍髯席汗濕鮫綃睡無力
玉鈎齊上水精簾十二璚樓月光白吳興畫史筆如神
丹青貌得瑤池真劉郎自是識仙趣看花同賞玄都春
圖中彷彿一相見何必蓬萊問清淺便呼青鳥報鸞箋
蟠桃何日重開宴
題王母蟠桃(明)金幼孜
西來王母載河車羽蓋翩翩映紫霞燕罷瑤池春似海
東風開遍碧桃花
王母瑤池圖(明)李進
臺殿參差近碧天房櫳屈曲窈相連瑤池淡淡涵秋月
珠樹濛濛護曉烟雲外鳥來知七夕風前花落是何年
詼諧却笑東方朔三度偷桃未得仙
碧桃青鳥圖(元)王惲
上林春滿漢宫烟翠雀飛來態度閒王母西歸方朔去
碧桃華影語關關
題玄妙觀嵇月庭所藏鍾離像
(元)貢師泰
槲葉為衣草為履鬅鬙雙髻任風吹浮雲捲盡青天闊
正是神光夜出時
題鍾吕傳道圖(元)楊載
濟世曾聞有大才超然脱屣去塵埃劒光昱昱今何在
上下乘龍戲九垓
鍾吕醉酣圖(明)丘濬
我聞神仙超出塵寰外御氣乘風餐沆瀣如何也入醉
鄉中捐取仙丹償酒債謾羨純陽與正陽看來都不如
杜康縱然洞裏活千歲何異人間醉一場
敬讃純陽真人畫像(元)馬臻
自從樹老城南月不把玄機輕漏洩秋風千古洞庭波
是凡是聖從渠說
吕洞賓畫像(元)劉因
微茫洞庭曉瀟灑崑崙秋海蟾生碧天相從何處游
題洞賓像(元)吳澄
大地虚空共一鐺煎烹元不費煎烹安爐立竈燒凡火
狡獪聊愚老樹精
右丞文獻公所畫張果像(金)張行中
古來人物畫為難驚見仙公樹石間莫把丹青名右相
太平勲業在人寰
跋文獻公張果老圖(元)元好問
耆舊能談相國賢功名欲占冷巖前清風萬古猶應在
未用仙公甲子年
果老圖(元)袁桷
御氣如嬰兒變化能成形再過趙州橋滅蹟絶怪靈
題張果老騎驢圖(元)范梈
細柳官橋路騎驢不用鞭先生誠有道此去亦千年
張果對御圖(元)吳師道
多欲求仙亦已癡老翁幻怪等兒嬉騎驢却向何山去
不救青螺蜀道時
張果老騎牛圖(明)金幼孜
客有騎牛者人稱果老仙問知欲何往大笑指青天
題張果騎驢圖(明)僧果庵
舉世多少人無如這老漢不是倒騎驢凡事回頭看
曹國舅贊(宋)白玉蟾
竊得玉京桃踏斷金華草白雲滿蓑衣内有金丹寶
韓湘子贊(宋)白玉蟾
白雪滿空夜黃芽一朵春藍關歸去後閒甚世間人
題韓湘子像(明)唐錦
昌黎千載士虎踞白玉堂毛錐三寸奪造化抉剔海岳
無晶光此事古來鬼神忌真宰泣訴令投荒頃刻花逡
巡酒藍關雪花大於斗冰襯馬蹄凍欲僵等閒笑破山
人口輕烟霧御氤氲仙邪非邪且勿論靜裏悠悠誰似
君
何仙姑贊(宋)白玉蟾
閬苑無蹤蹟唐朝有姓名不知紅玉洞千古夜猿聲
藍采和像(元)元好問
長板高歌本不狂兒曹自為百錢忙幾時逢著藍衫老
同向春風舞一場
藍采和像(明)楊基
石崇步障四十里猗頓珊瑚八百株寧可黃金堆下死
街頭不散一青蚨
題李營丘畫驪山老姥賜李密火星劒圖
(明)汪克寬
蒲山銳額千牛客蒲韀跨犢行無蹟挂角青編一束書
夢對重瞳意相得昆吾寶劒三尺水火星炯炯精光起
花冠仙姥授神竒拜起倉皇驚更喜鞏南歃血盟玉盤
龍舟錦纜誅疵瘢折簡唐公結昆弟威淩六月嚴霜寒
豈知不學萬人敵雄才空覺乾坤窄九卿裂地藏琱弓
稠桑土蝕銅花碧苕蕘古樹蒼玉林丹厓慘澹霾輕隂
龍津歘忽風雲化未須感慨荆軻心
題麻姑圖有懷蔣師文(元)黃鎮成
曾宿丹霞十二樓水亭風館不勝秋故人天上無書到
自展山圖看雪流
題張叔厚白描麻姑像(元)張天英
狡獪仙人來自東海波清淺日輪紅易遷宫裏飛霞佩
只在鸞笙一曲中
后土瓊花圖(明)瞿佑
阿武臨朝若鬼神春風屢動壁衣塵唐臣不敢揚君醜
移謗瓊花觀裏人
題七夕圖(唐)趙璜
帝子吹簫上翠微秋風一曲鳳皇歸明年七月重相見
依舊高懸織女機
織女圖(明)瞿佑
錦機停織動經秋恨逐銀河一水流人世底須爭巧拙
乞來何不妮牽牛
題毛女真(宋)蘇軾
霧鬢風鬟木葉衣山川良是昔人非祗應閒過商顔老
獨自吹簫月下歸
毛女圖(為用極題二首)(元)劉躍
軹道蒼茫異古今長鑱相伴坐巖隂玄猿獨挂危梢底
照影清流契宿心
老蟬光怪射寒虚兀坐相看撇短鉏移得山花偏帶土
武陵春事近何如
題錢選毛女(元)錢惟善
槲葉紉衣紺髮青宫妝變盡尚娉婷君王若問長生藥
只有胡麻與茯苓
毛女圖(元)宋褧
終南靈藥可成仙徐福空勞泛海船七月輼輬鮑魚臭
不知宫女却長年
毛女圖(元)鄭氏(名允端)
我亦斯人徒偶然攖世網撫卷發深思何當共長往
毛女成仙圖(明)瞿佑
童女樓船去不歸三山何處覓靈芝神仙只在秦宫裏
底事君王却不知
題張渥描乘鸞月仙(元)張天英
素女乘鸞月下飛飄飄環珮語相依帝家曾識乘槎客
笑倚天孫錦字機
題姮娥奔月圖(明)蘭廷瑞
竊藥私奔計已窮稾砧應恨洞房空當時射日弓猶在
何事無能近月中
姮娥奔月圖(明)瞿佑
一丸靈藥少人知竊去應無再得期后羿空能殘九日
那知月裏却容私
月宫仙子圖(三首)(明)徐渭
纏頭雲錦墜金釵短袖長裙雪片裁不是上頭寒不禁
夜深何事却飛來
捧來玉兔夜生光一捻冰肌縞帶長試問當年明月裏
果然親得見明皇
空中縹緲景光新但似雲霞不似人知道今來是何夕
桂花添得幾枝春
吳彩鸞寫真(宋)謝薖
天上鳳皇難獨宿人間翡翠本雙棲丹青不與文簫共
誰遣雉東迷雀西
題吳彩鸞詩韻圖(元)元好問
仙人固多門積行如累級高卑位既陳所入蓋不一綵
鸞遇文簫夙運契冥適居然西山下鬻字給朝夕混俗
隠玄霧偶被山靈識蕭爽致福地期延冲化術萬試既
巳除天網疎不失豈擬囂塵徒紛亂喪明質正如楊安
君舉手凌白日上道誠不邪匪曰係黃赤所以跨猛虎
示此出世蹟歸來乎山中棲神返空碧
題吳彩鸞寫韻圖(元)張昱
小點紅鸞欲下遲遠山渾似畫來眉如何一念人間事
上界仙曹便得知
吳彩鸞像(元)倪瓚
誰見文簫逐彩鸞碧山蘿月五更寒猶遺寫韻軒中迹
留得風流後世看
題洛神賦畫後(元)王惲
凄斷西陵松柏聲將身自試漫為情陳王正自無聊賴
流盼川妃欲目成
洛妃圖(元)袁桷
可怪夢中說夢底須愁裏添愁落日春風王子多情不
解綢繆
題文海屋洛神圖(元)陸仁
神之媛兮霓裳凌長波兮迴翔龍輈兮孔蓋秋之水兮
如霜浦有蘭兮蘭有荑折芳馨兮遺所思揚舲兮遽遠
目眇眇兮愁予
洛神圖(元)雅勒呼
鄴宫簷瓦似(一作化)鴛飄蘭渚鳴鸞(一作鑾)去國遙謾說君
王留寶枕不聞仙子和瓊(一作鸞)簫驚鴻易沒青天(一作林)
月沈鯉難憑碧海潮腸斷洛川東去水野烟汀草共蕭
蕭
洛神圖(明)吳寬
仙妃不可即洛水遙相望手持青芙蓉游戲水中央金
翠耀容飾木難綴明璫飄颻白雲裾蕩漾青霓裳人神
本殊道倏忽登北堂嫣然啟玉齒氣若幽蘭香馮夷與
海若左右更舉觴洛水詎可測人壽安能量雲軿期再
來少隔三千霜
洛神卷(明)沈周
煩馬蕭蕭駐西日旌旗冉冉曳靈風潛川密約殷勤記
流水微辭宛轉通珮玉有聲山月小襪塵無迹浦雲空
人間離合須臾事還似高堂一夢中
清汶老所傳秦湘二女圖(次子由韻)(宋)蘇軾
春風消冰失瑤玉我本無身安有觸羊生得歸如得風
握手一笑未為辱先生室中無天遊環佩何處鳴風甌
隨魔未必皆魔女但與分燈遣歸去胡為寫真傳世人
更要維摩一轉語丹元茅茨祗三間太極老人時往還
點檢凡心早除拂方平袖鞭常使物
題尤溪宗室所藏二妃圖(宋)朱子
瀟湘木落時玉佩秋風起日暮悵何之寂寞寒江水(湘夫)
(人)
夫君行不歸日夕空凝佇目斷九嶷岑回頭淚如雨(湘君)
題白描湘靈鼔瑟圖(元)陳基
斑斑湘竹淚痕深望斷重華隔遠岑花落黃陵春水闊
至今鼓瑟有遺音
題張渥湘妃鼓瑟圖(元)陶宗儀
朱絃促柱鼔湘靈霧鬢雲鬟下紫冥萬頃碧波明月裏
曲終惟見數峯青
題湘君洛神二圖(明)高啟
祠前修竹楚山青風珮時來過洞庭月夜莫彈瑤瑟怨
夫君不見有誰聽
雲中君圖(金)劉迎
衣若新沐蘭湯薰靈巫拜舞方迎神恍然相見帝者服
九歌昔詠雲中君畫史亦可人妙入造化域羽衣玉麈
美且閒此意不知何處得空明倏忽紛溟濛胡為眷眷
臨壽宫飄然來下復遠舉想像決去隨飛龍祠空人散
秋蕭瑟落日猿聲喚秋色湘天極目青茫茫憑高一望
無南北
次韻馬伯庸題淩波仙圖(元)劉因
玉衣朝岱日寶瑟寫湘雲宛轉鸞歸憶參差雁過聞石
痕生左角松影印迴紋倚竹憐雙泣摛蘭憫自焚停驂
沙磧近指點認昭君
題淩波仙圖(元)楊維楨
帝子乘風下九疑含情欲去更遲遲獨憐江草年年綠
曾見淩波解佩時
題淩波飛蓋圖(元)張天英
蕊珠宫人駕雲軿山中翠蓋何亭亭老龍飛蓋作風雨
八仙池上爭娉婷金環瓊珮裛薇露雙成躡隨青鸞翎
酒星入水化為石寒玉夜語天泠泠白瑤城闕三萬里
月照影娥行洞庭
題淩波仙(明)貝瓊
姮娥竊藥能奔月嬴女吹簫亦上天萬古阿甄魂魄苦
江清雪冷夜如年
畫水仙(元)唐肅
萬騎南巡日三妃掩涕時九疑雲不斷何處見龍旗
飛仙圖(元)劉永之
綠膺么鳳載瓊簫霧鬢烟鬟向月飄閬苑獨歸仙路遠
九天風露濕紅綃
題茅山彭道士畫梅花仙子(元)丁復
綠燕棲寒夜不飛洞天霜淨月流輝夜深彷彿梅邊卧
起摋青霞染素衣
題三白士女(元)陳基
長松百尺吹天風仙人憑虚離紫宫明月挂樹雲溶溶
褰衣獨憩流青曈炯若秋水涵芙蓉玄霜未下珠露濃
桂樹偃蹇山巃嵸烟蘿空青深太古薜荔吹香雜蘭杜
渴飲石泉飢瓊蕊逍遙不比巫山女朝為行雨莫行雨
人間回首空塵土何如丹丘與玄圃珊然玉佩風泠泠
羣仙夜誦蕊珠經紫金之冠朝玉京青幢絳節鳳凰笙
蓬萊弱水今淺清何當從之拾瑤英一往不死三千齡
仙娥翫月圖(為野雲陳氏題)(元)張翥
仙娥微步下高寒獨立長松月滿山妝影透明金背鏡
佩聲飛動玉連環洗空碧海銀蟾冷舞罷瑤階白鳳閒
不是丹青寄顔色行雲無夢到人間
仙女醉歸圖(明)陳景融
碧桃花下宴初還雲御逍遙擁侍鬟兩鬢天風吹不醒
肯教清夢落人間
白雲仙女圖(明)吳寬
霞裙霧帶空中起何物嫣然一仙子下方塵土不沾衣
來往踏雲如踏水瑤池西去扶桑東萬里聊乘半日風
却笑洛神波底住一生空卧水晶宫
題小仙養蒲圖(明)謝承舉
泣雨綠牎潤娟娟淨洗膚夜花開石竇春意在方壺豪
撚吟鬚勁清憐仙骨癯秋燈山閣靜長伴讀書儒
女仙彈琴(明)徐渭
流水東來響白蛇高松西畔隔紅霞彈琴未必神仙事
只好呼儂女伯牙
御定歴代題畫詩類卷六十一
