欽定四庫全書
御定歴代題畫詩類卷二十二目錄
山水類
題朱審寺壁山水畫(唐柳公權)
同族弟金城尉叔卿燭照山水壁畫歌(唐李白)
臺中寓直晨覽蕭侍御壁畫山水(唐羊士諤)
奉和李右相書壁畫山水(唐孫逖)
觀于舍人壁畫山水(唐王季友)
依韻和仲庶省壁畫山水(宋司馬光)
次韻吳仲庶省中畫壁(宋王安石)
依韻和原甫廳壁許道寧山水(宋梅堯臣)
曹仁熙畫水壁(宋晁說之)
毘陵太平院壁間畫山水(宋林景清)
和元晦詠畫壁(宋張栻)
觀劉氏山館壁間所畫四時景物各有深趣因為
六言一絶復以其句為題作五言四詠(宋朱子)
壁間古畫精絶未聞有賞音者(宋朱子)
人日遊西山寺觀謝章壁畫山水(金趙秉文)
張吏部宅山水壁歌(元范梈)
友人壁間寒山圖(元范梈)
題額森特穆爾開府宅壁畫山水歌(元趙孟頫)
題畫壁(元貢性之)
題壁間畫(明于謙)
觀古壁畫山水歌(明牟嘉叙)
壁間雜畫(明李延興)
題金山壁間畫(明陳鈞)
題濟寧公館壁間山水(明李裕)
定州畫壁水(明王世貞)
畫學董生畫山水屏風(宋蘇轍)
畫枕屏(宋蘇轍)
張秀才枕屏(宋陳造)
山水屏(宋曾鞏)
山水卧屏(宋黃庶)
題戲水墨山水屏(宋楊萬里)
新作紙屏隆師為作山水(宋程俱)
自畫山水留春堂大屏題其上(宋晁補之)
題嚴州王秀才山水枕屏(宋陸游)
徐道士水墨屏(宋白玉蟾四首)
山水屏圖詩(元朱德潤)
牀屏山水圖歌(明高啓)
題畫屏(明陳煒)
題山水障子(唐張祐)
題王右丞山水障(唐張祐二首)
劉相公中書江山畫障(唐岑參)
題畫帳山水(唐皇甫冉)
謝重緣舊山水障子(唐齊巳)
硯水墨障子唐(李洞)
觀山水障子(唐伍喬)
郭熙山水障子(宋劉克莊)
題俞景山畫山水障(明錢宰)
題山水障子(明張適)
畫障次韻(明俞暉)
畫山水障(明周用)
曹民部藏何太守山水障歌(明祝允明)
題陳道復谿山障子(明王寵)
題山水障(明李汛)
題山水畫障(明杭濟)
題董生春山障子(明王穉登)
御定歴代題畫詩類卷二十二目錄
欽定四庫全書
御定歴代題畫詩類卷二十二
山水類
題朱審寺壁山水畫(唐)柳公權
朱審偏能貎夕嵐洞邊深墨寫秋潭與君一顧西牆畫
從此看山不向南
同族弟金城尉叔卿燭照山水壁畫歌
(唐)李白
高堂粉壁圖蓬瀛燭前一見滄洲清洪波洶湧山崢嶸
皎若丹丘隔海望赤城光中乍喜嵐氣滅謂逢山隂晴
後雪迴溪碧流寂無喧又如秦人月下窺花源了然不
覺清心魂秖將疊嶂鳴秋猿與君對此歡未歇放歌行
吟逹明發却顧海客揚雲帆便欲因之向溟渤
臺中寓直晨覽蕭侍御壁畫山水(唐)羊士諤
蟲思庭莎白露天微風吹竹曉淒然今來始悟朝回客
暗寫歸心向石泉
奉和李右相書壁畫山水(唐)孫逖
廟堂多暇日山水契中情欲寫高深趣還因繪藻成九
江臨戶牖三峽繞檐楹花柳窮年發煙雲逐意生能令
萬里近不覺四時行氣染荀香馥光含樂鏡清詠歌齊
出處圖畫表沖盈自保千年遇何論八載榮(李公詩云八載忝司)
(存)
觀于舍人壁畫山水(唐)王季友
野人宿在人家少朝見此山謂山曉半壁仍棲嶺上雲
開簾欲放湖中鳥獨坐長松是阿誰再三招手起來遲
于公大笑向余說小弟丹青能爾為
依韻和仲庶省壁畫山水(宋)司馬光
畫工執筆巳心遊稍稍蘅皋引杜洲堆案煩文猶倦暑
滿軒新意忽驚秋天生賢者非無謂官遇明時未易休
正恐怒飛朝暮事丹青難得久淹留
次韻吳仲庶省中畫壁(宋)王安石
畫史雖非顧虎頭還能滿壁畫滄洲九衢京洛風沙地
一片江湖草樹秋行數儵魚賓共樂臥看鷗鳥吏方休
知君定有扁舟意却為丹青肯少留
依韻和原甫廳壁許道寧山水云是冨彦國作判
官時畫(宋)梅堯臣
山情水思半軒間試問來居有底閒唯有才高方暇佚
無論歲月自能攀
曹仁熙畫水壁(宋)晁說之
夫子在川上悠然歎所逝見逝不見水身與水不二天
維及地軸去矣不可制日月徒勞勞出入丈尺地莫言
此身微九圍待經濟或指波濤觀姑在蹄涔内後人不
及門有口安足議妙得蒙莊周動與吕梁會肇公識前
波不共後波繫龐公橋柱流奔湍是誰事熟誇觀濤者
八月吳儂戲瞪目不敢瞬睫轉蛟鼉噬多謝曹仁熙筆
端落妙意欲採甓社珠於此觀粲翠
毘陵太平院壁間畫山水熟視之有飛動勢殆仙
筆也因題(宋)林景清
山風不動雲四寂萬頃波濤生素壁三峽夜怒搖星河
九溟晝沸卷霹靂誰將江海一筆吞華陽入硯玄波翻
靈鼇東轉坤軸動驚浪出沒蛟與黿毫端分寸千萬里
人心之險亦如此老僧閱世如閱畫面壁凝然悟玄理
嗟余老作汗漫游寒光飛動六月秋乃知瞿唐在平陸
安得竹葉吹成舟
和元晦詠畫壁(宋)張栻
松杉夾路自清隂溪水有源誰復尋忽見畫圖開四壁
悠然端亦慰余心
觀劉氏山館壁間所畫四時景物各有深趣因為
六言一絶復以其句為題作五言四詠
(宋)朱子
絶壑雲浮冉冉層巒日隱重重釋子巖中晏坐行人雪
裏迷蹤
頭上山洩雲脚下雲迷樹不知春淺深但見雲來去
夕陽在西峰晩谷背南嶺煩鬱未渠央佇兹清夜景
清秋氣蕭瑟遥夜水崩奔自了巖中趣無人可共論
悲風號萬竅密雪變千林匹馬關山路誰知客子心
壁間古畫精絶未聞有賞音者(宋)朱子
老木樛枝入太隂蒼崖寒水斷追尋千年粉壁塵埃底
應識良工獨苦心
人日遊西山寺觀謝章壁畫山水(金)趙秉文
蕭寺荒堂三五間謝章滿壁畫江山天涯霜雪少春意
一日攜酒開心顔飢禽穿窗啄官粟歲久刓牆樵指秃
山僧送客不開門寒雲夜夜飛來宿
張吏部宅山水壁歌(元)范梈
高堂秉燭見翠微巖厓突兀當兩扉庭前繫馬霧露集
老木倒挂藤蘿衣問誰妙手能至此筆墨簡古世所稀
天官主人為我言翰林供奉精天機憶我尋山客南粤
地暖四時皆芳菲眼中得此了不易便覺宇宙揚清暉
旅人獨行歌采薇滄洲茅屋何年歸安得峰頭置雙鶴
相逐蓬萊頂上飛
友人壁間寒山圖(元)范梈
行盡天涯不見秋君家庭院冷颼颼太平欲選風霜吏
畫史當居第一流
題額森特穆爾開府宅壁畫山水歌
(元)趙孟頫
大山崒嵂摩青天小山平遠通雲煙商侯胸中有丘壑
信手落筆分清妍閬風玄圃元不遠燦爛金碧流潺湲
參差澗谷樓觀起縈紆石路朱橋連松風颼飀響虚閣
棋聲剥啄來羣仙漁歌樵唱渺何許輪巾羽扇清溪邊
高情自有泉石趣凉意不受塵埃纏世間書畫亦豈少
誰能真賞如公賢華堂風日不到處絶勝繡幕空高懸
舉觴酌酒為公壽眼明對此三千年
題畫壁(元)貢性之
何處江山似此佳看君圖畫欲移家沙邊洲渚潮渾没
雲裏樓臺樹半遮叢桂漫歌招隱賦種桃誰識避秦花
晩風吹送歸舟急一片征颿帶落霞
題壁間畫(明)于謙
看山如看畫聽水如聽琴水流碧溪轉山高白雲深俯
仰天地間萬物本無心松風颯然來為我滌煩襟
觀古壁畫山水歌(明)牟嘉叙
危樓百尺凌空起古壁丹青畫山水淨埽浮埃據榻觀
筆跡何人乃能爾想當盤礴時巧思妙入神胸中羅萬
象寫出皆天真迴峰疊嶂開嶙峋白波浩蕩渺無垠仙
人宫闕擁出碧雲裏宛如三山隔水無通津松間白鶴
呼不下却思整翮凌蒼旻超然風景異人世四時花木
相鮮新溪林冥密碧草合又如花源有路通秦人蒼茫
遠勢尤莫測渤澥崑崙看咫尺一葉漁舟歸未歸洞庭
秋淨湘煙碧野橋沙岸曲徑通高樹下有長髥翁恍如
著我圖畫中手攜雲鑱倚青松萬籟不起千山空仰天
一笑看飛鴻
壁間雜畫(明)李延興
山中之人氣奕奕愛畫雲山與水石遠山近山恣一揮
頃刻生綃數千尺今代只數高尚書妙處不減米家筆
後之善畫者為誰青山白雲久蕭瑟忽驚座上煙靄生
漠漠平林翠如織平生夢想不可到乃在君家雪色壁
花發窮林破曉紅水合長天蕩晴碧蘆邊㕍影落迴汀
沙上漁蓑曬斜日白髮蒼顔四老人棋罷松間坐爭席
筍皮笠子大如繖歸去不愁山雨濕爐經九轉鍊丹成
杖挂百錢沽酒喫眼看此景不可親况復憧憧事塵役
會須結屋山之阿更求好田水之側野人生理自有餘
耕歸牛角懸書帙茅檐夜火促寒機古甸秋風收晩栗
安車若便下丘樊為勸先生不可出
題金山壁間畫(明)陳鈞
空翠忽入戶飛來何處峰人家多傍樹僧寺不聞鐘流
水衝橋急閒雲出岫慵何當撫琴坐願學臥遊宗
題濟寧公館壁間山水(柬董憲副國器)(明)李裕
良工繪畫應擅名故向粉壁施丹青青巒碧嶂粲如綺
溪橋流水空泠泠煙樹蒼茫隱臺閣白晝寒風起巖壑
兩峰嵯峨插九霄飛瀑一簾半空落古松偃蹇石崔嵬
小舟蕩漾江水隈春雲如波埽不去野花含笑年年開
我本當時雲路客到處山川多閱歴遠觀恍若太華之
三峰氣勢崢嶸薄星日近觀又似東岱之天門懸崖雙
扇凌絶壁平生逸興獨超然靜坐對之紛慮釋美人高
趣儻在兹乞歸同買謝公屐
定州畫壁水二堵妙絶天下望之若真水起伏瀠
洄有浩溔萬頃之勢州志謂為吳道子畫非也
寺成在道子後百餘年余歌以暢厥美仍為志
解嘲(明)王世貞
柏林寺中千株柏蟄月寒虯怒生翼誰為吸盡西江水
一吐阿蘭雙素壁永夜旋愁牛漢翻中堂陡見龍門闢
更疑滄海浴日初不斷瀟湘帶天色鴈王睥睨飢欲動
娑竭蜿蜒避無策驚毫欲捲阿耨枯醉瀋横拖鷲頭碧
怪無蘭槳為穿進縱有幷刀剪不得寒聲颯颯生清瀾
令我三日欲臥觀借問畫者誰畫筆勁似秋鷹摶無乃
孫知微定非楊契丹試披圖經讀謂是吳道子此寺此
壁天福始開元之人人已鬼只今何限丹青師好手吳
生那得之君不見唐朝葉道士攝魄為寫松陽碑
畫學董生畫山水屏風(宋)蘇轍
承平日事足鴻都無不有策牘試篆隸丹青寫飛走紛
然四方集狐兔萃林藪何人知有益長嘯呼鷹狗奔逃
走城邑驚顧念糊口素屏開白雲稱我茅檐陋濡毫願
揮灑峰巒映巖竇巨石連地軸飛布瀉天漏縈山一徑
通過水微橋構山家煙火然遠寺晨鐘叩僧從何方來
行速午齋後有客呼渡船隔水惟病叟听然發一笑此
處定真否人生初偶然與此誰夭壽厄窮妄自憐一醉
輒日冨客至亦茫然邀我沽斗酒
畫枕屏(宋)蘇轍
繩牀竹簟曲屏風野水遥山霧雨濛長有灘頭釣魚叟
伴人閒臥寂寥中
張秀才枕屏(宋)陳造
寒風慘澹森木古羣鴉無人自翔舞重山積水幾里所
稍見孤舟渺煙雨意吞洞庭卓天姥短屏數幅渠能許
何時去作湖山主還喚詩翁未著語
山水屏(宋)曾鞏
吳縑落寒機舒卷光亂目秋刀剪新屏尺寸隨折曲搜
羅得珍匠徙倚思先屬經營頃刻内千里在一幅定眎
乃漸通紀(一作悉)數難迫促山亂若無窮負抱頗重復高
稜最當中桀大勢尤獨回環衆峰接趨向若奔伏矜雄
跨九州爭險挂星宿深疑雪霜積暗覺煙霧觸泉源出
青冥漲潦兩厓束歴遠始紆徐派别輸衆谷輕舟漾其
間沿泝無緩速微尋得修逕側起破蒼麓遠到無限極
窮升犯雲族遊子定何之顧盼停馬足盤石長自閒空
源偶誰築塵氛見荒林物色存古俗粲粲弄幽花蒼蒼
蔭嘉木遺牛上巖巔驚麏出槎腹鮮明極萬状指似纔
一粟雖從人力為頗類隂怪續深堂得欹眠高枕生遠
矚餘光耀衾幬清意凝幔褥愚訶世幸略慵臥嗜尤酷
因能助佳夢肯顧躋杲旭將相有時材溪巖真我欲儒
林恥未博俗穽思自贖婚嫁累苟輕耕釣吾巳卜圖屏
持自慰寤寐心思逐
山水臥屛(宋)黃庶
林泉生長厭應難更寫方屛幾曲間仕宦東西苦無定
此心長似宿家山
題戲水墨山水屛(宋)楊萬里
櫂郎大似半邊蠅摘蕙為船折草撐今夜不知何處泊
浪頭正與嶺頭平
新作紙屛隆師為作山水筆墨略到而遠意有餘
戲題此句末句蓋取所謂柴門鳥雀噪游子千
里至也(宋)程俱
急雨初收山吐雲清溪曲曲抱煙邨抛書午枕無人喚
歸夢真疑鵲噪門
自畫山水留春堂大屛題其上(宋)晁補之
胸中正可吞雲夢醆裏何妨對聖賢有意清秋(一作扶笻)入
衡霍為君(一作毛錐)無盡寫江天
題嚴州王秀才山水枕屛(宋)陸游
我行天下路幾何三巴小益山最多翠崖青嶂高嵯峨
紅棧如帶縈巖阿下有駭浪千盤渦一跌性命委蛟鼉
日馳三百一烏騾雪壓披氊泥滿鞾驛亭沃酒醉臉酡
長笛腰鼓雜巴歌大散關上方横戈豈料世變如翻波
東歸輕舟下江沱回首歲月悲蹉跎壮君落筆寫岷嶓
意匠自到非身過偉哉千仞天相摩谷裏人家藏綠蘿
使我恍然越關河熟視粉墨頻摩挲
徐道士水墨屛(四首)(宋)白玉蟾
鴈側風前字煙凝雨後情不知誰氏子持釣立江城
人遠看來短山遥淡欲無水邊漁舍密天際客帆孤
亂山草斜出危岡竹倒懸人家春樹裏山色夕陽邊
霜月沈青嶂汀鷗臥白沙曉風刪竹葉秋霧補山丫
山水屛圖詩(元)朱德潤
丈夫無竒才雖顯不足名高山乏秀麗兀立培塿形况
乃畫圖間兩奪造化精中堂素壁本虚靜誰令揮灑研
丹青女媧五色不補天神功鞭石來蒼旻驅山奔海入
紈素扶輿之氣靑熒熒赤城霞彩千峰明洞庭湘浦雲
英英風帆晝捲瀟湘雨黃葦堆灘插漁罟獨木莊前野
水流夕陽川上敧橋渡大峰倚天接天門又如特立太
華尊羣山趨俯不敢動山前星辰手可捫我欲託身山
上巔丹梯百尺何由緣畫興欲來别有趣顛毫醉墨飄
如仙仙成却服九還丹兩腋清風飛上天
牀屛山水圖歌(明)高啓
畫師知余愛青山久墮塵網無由還故將列岫寫屏嶂
使我臥起於其間從此長如宿清境枕上分明見峰嶺
爐煙曉入帳中飛擁被驚和白雲冷丹崖碧樹層層開
江雨遠逐孤帆來就中樓閣是何處髣髴神女巫陽臺
楚山修竹瀟湘水似有淸猿忽啼起江南千里夢遊歸
半牀落月高堂裏
題畫屏(明)陳煒
雪漫江天萬木中一間茅屋覆詩翁何人醉醒梅花月
蹋遍寒山路幾重
題山水障子(唐)張祐
一見秋山色方憐畫手稀波濤連壁動雲物下簷飛嶺
樹冬猶發江帆暮不歸端然是漁叟相向日依依
題王右丞山水障(二首)(唐)張祐
精華在肇端咫尺匠心難日月中堂見江湖滿座看夜
凝嵐氣濕秋浸碧光寒料得昔人意平生詩思殘
右丞今已沒遺畫世間稀咫尺江湖盡尋常鴻鴈飛山
光全在掌雲氣欲生衣以此常為玩平生滄海機
劉相公中書江山畫障(唐)岑參
相府徵墨妙揮毫天地窮始知丹青筆能奪造化功瀟
湘在簾間廬壑横座中忽疑鳳凰池暗與江海通粉白
湖上雲黛青天際峰晝日恒見月孤帆如有風巖花不
飛落澗草無春冬擔錫香爐緇釣魚笠澤翁如何平津
意尚想塵外蹤冨貴心獨輕山林興彌濃喧幽趣頗異
出處事不同請君為蒼生未可追赤松
題畫帳山水(唐)皇甫冉
桂水饒楓杉荆南足煙雨猶疑黛色中復是雒陽岨
謝重緣舊山水障子(唐)齊已
敢望重緣飾微茫洞壑春坐看終未是歸臥始應真已
覺中心朽猶憐四面新不因公子鑒零落幾成塵
硯水墨障子(唐)李洞
若非神助筆硯水恐藏龍研盡一寸墨埽成千仞峰壁
根堆亂石牀罅種枯松岳麓穿因鼠湘江綻為蛬挂衣
嵐氣濕夢枕浪頭舂只為少顔色時人著意慵
觀山水障子(唐)伍喬
功績精妍世少倫圖時應倍用心神不知草木承何異
但見江山長帶春雲勢似離巖底石浪花如動岸邊蘋
更疑獨泛漁舟者便是其中舊隱人
郭熙山水障子(宋)劉克莊
高為峰嵩下濤江極目森秀涵滄浪始知著色未造極
一似醜女施鉛黃驚泉駭石聚幽怪巨楠穹柏蟠老蒼
鹿門寺華子岡是邪非邪遠莫詳疑聞鐘聲起晻靄似
有帆影來微茫陌窮渡絶雪滿坂驢鞍釣笠分毫芒炎
曦亭午試展玩坐覺煙雨生縑緗古來絶藝必名士俗
史辟易安敢當大年脂粉米老狂先朝僅數燕侍郎吾
聞汾陽子貴購父畫一筆不許他人藏矮屏短軸已可
寶况此四幅垂華堂嗚呼主人謹護守神雷鬼電或取
將
題俞景山畫山水障(明)錢宰
老夫索居江上樓廿年不出懷舊游扣門下樓出迎客
但見絶壑風颼颼岱宗日觀山上頭日出未出蒼煙浮
嵩高插天太華碧峨眉青城翠欲流匡廬老泉挂白石
蒼梧水落湘江秋懸崖倚天萬山立翔鸞舞鳳蟠蒼虯
幽岑遠樹互出沒白雲不散松風收松根老樵列四五
招我共入青林幽平生遊歴走不遍千里萬里窮遐搜
如何一日墮我前空翠雜沓來雙眸舉頭問客何因入
此境迺是手持圖畫來滄洲俞君作畫時雅有山林癖
朝登望秦山萬壑千巖盡横臆暮上香爐峰海色秋清
上遥碧歸來放筆作董元筆底丹青浩無跡海桑一别
三干年山月江風耿相憶仰觀巖上泉俯看松下石故
人不見空畫圖十幅雲煙捲還客
題山水障子(為蕭溪耕者賦)(明)張適
蕭溪先生樂山者結屋臨溪頗幽雅開軒見水不見山
却向圖中看揮灑高齋素壁懸清風彷彿坐我林崖下
羣峰奔馳勢如馬綠樹人家面平野層閣忽從天際來
飛泉遠自峰頭瀉半山雲氣千峰白滿谷霞生萬巖赭
野橋日落行人稀幽徑花開知者寡蕭溪閒居晝多暇
坐對此圖看不捨平生况復能食力春作鉏犂躬自把
短簔朝耕隴上雲長檠夜落書邊炧有時歸來面盟鷗
鯨吸春醅知幾斝登高或著謝傅屐帶酒何妨遠公社
臨池每解學來禽對客猶知論裹鮓醉中邀我賦長篇
老我才疎不堪寫
畫障次韻(明)俞暉
老人自是逃名者白髮蕭然綠薜衫盡日江亭誰作伴
相看沙鳥與風帆
畫山水障(明)周用
屋下得萬里黯澹費神力自君眼光遠豈復在丹墨長
風落微波孤月中夜直赤縣復可置何得愛四壁此路
逹京華江湖猶旅食我有懷中書為附南飛翼
曹民部藏何太守山水障歌(明)祝允明
蒼煙横晩江江樹不可辨遠山虢國眉近山鬒不變誰
將元氣夜半翻凌亂少陵好東絹幽人絶流一葦航應
恨可人不相見千邨萬落路不通恐有閉門忘世翁孔
明漸老安石臥誰為蒼生起臥龍須臾雲樹開蒼茫始
識九疑分瀟湘良工出自何水部妙思已落陳思王陳
思王今葛謝䄂中翛翛有造化蕭齋晏坐對圖畫時發
雲霖潤天下
題陳道復谿山障子(明)王寵
天台秀出鴈蕩峰削壁飛泉如白龍跳珠散落四時雨
偃蓋反走千尋松隂崖複洞絶地脈明湖玉鏡開天容
山深或聞虎兕鬭日落但有漁樵逢陳郎不減阮嗣宗
雲霓蜷曲蟠其胸黃公壚頭枕麯卧蹶起埽出金芙蓉
高山流水有深意却思荷蕢還山農
題山水障(明)李汛
王孫妙思奪化工儘收丘壑藏心胸醉來傾倒玉壺墨
灑向鵝溪作秋色濕雲初起山翠新回風不斷波粼粼
石梁煙外轉蕭瑟薜蘿掩映幽人宅逍遥二老晩風餘
沿溪散步飄輕裾翩然與鶴立松下髣髴當年避秦者
人間舊路杳無蹤雲深不遣漁郎通君不見秦家鹿走
楚蛇斷滄海桑田幾興歎惟有仙源歲月賖碧桃未落
秦時花
題山水畫障(明)杭濟
斷岸横舟山日隂人家散居楓樹林江煙萬里破孤暝
江波倒影天沈沈短渚長沙渺無極木葉吟風動蕭瑟
驚鳬歴亂飛盡空坐見遥岑送秋碧
題董生春山障子(贈朱金吾)(明)王穉登
董生留我子雲亭畫盡春山酒未醒贈與侯家金屋裏
美人筵上鬭眉青
御定歴代題畫詩類卷二十二
