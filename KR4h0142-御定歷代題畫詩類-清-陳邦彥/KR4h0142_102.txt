欽定四庫全書
御定歴代題畫詩類卷一百二目錄
獸類
八駿圖(唐杜荀鶴)
八駿圖(唐羅隱)
觀八駿圖(唐劉义)
八駿圖詩(唐元稹)
題八馬圖(宋范浚)
八駿圖(元吳澄)
八駿圖(元虞集)
姚少師所藏八駿圖(明曾棨)
趙松雪八駿圖(明王澤)
獨駿圖(明毛直方)
書韓幹二馬(宋蘇軾)
韓幹二馬(宋蘇轍)
題兩馬圖(宋晁說之)
李龍眠二駿圖(元王惲四首)
二馬圖(元王惲)
題二馬圖(元貢師泰)
題二馬圖(元陳基)
題二馬圖(元張天英二首)
二馬圖(明張以寧)
雙馭圖(明張羽)
二馬圖(明姚綬)
二馬圖(明吳寬)
題趙文敏畫兩馬行(明王世貞)
韓幹三馬(宋蘇轍)
詠李伯時摹韓幹三馬(宋黃庭堅)
題李早女眞三馬扇頭(元張翥)
三馬圖(元陳旅二首)
題開元三馬圖(元胡長孺)
題唐申王三駿圖(元丁鶴年)
題四馬圖(元薛漢)
唐人四馬卷(元宋无四首)
題伯時畫温溪心等貢五馬(宋陳與義)
題李伯時畫五馬圖(元戴良)
宋學士所藏五馬圖(元程鉅夫)
五馬圖(元王冕)
集杜句題五馬圖(元韓性)
五馬圖(明鎦師邵)
題五馬圖(明李曄)
李判官五馬圖(明羅泰)
五馬圖歌(明李維楨)
趙承旨天閑五馬圖歌(明王世貞)
題五馬浴川圖(明陳敬宗)
題方起莘五馬圖(明唐桂芳)
五馬圖歌(明顧璘)
題昭陵六馬圖(元陳基)
任月山七馬飲飼圖(明吳寬)
明皇九馬圖(宋劉子翬)
九馬圖(元袁桷)
題月山公九馬圖手卷(元楊維禎)
任月山九馬圖(明吳寬)
題韋偃十馬圖(元王惲二首)
吳興趙子昂十馬圖(元虞集)
題高麗行看子(宋樓鑰二首)
題章存誠十三馬圖(元傅若金)
韓幹十四馬(宋蘇軾)
題趙松雪三十九馬圖(明曾棨)
五十匹馬圖(明沈周)
御定歷代題畫詩類卷一百二目錄
欽定四庫全書
御定歴代題畫詩類卷一百二
獸類
八駿圖(唐)杜荀鶴
丹雘傳眞未得眞那知筋骨與精神秖令試駿憑毛色
騄耳驊騮賺殺人
八駿圖(唐)羅隱
穆滿當年物外程電腰風脚一何輕如今縱有驊騮在
不得長鞭不肯行
觀八駿圖(唐)劉义
穆王八駿走不歇海外去尋長日月五雲望斷阿母宫
歸來落得新白髮
八駿圖詩(有序)(唐)元稹
良馬無世無之然而終不得與八駿並名何也吾聞
八駿日行三萬里夫車行三萬里而無毁輪壊轅之
患蓋神車也人行三萬里而無喪精褫魄之患亦人
之神也無是三神而得是八馬乃破車掣御躓人之
乘也世焉用之今夫畫古者畫馬而不畫車馭不畫
所以乘馬者是不知夫古者也余因作詩以辨之
穆滿志空闊將行九州野神馭四來歸天與八駿馬龍
種無凡性龍行無暫舍朝辭扶桑底暮宿崑崙下鼻息
吼春雷蹄聲裂寒瓦尾掉滄波黑汗染白雲赭華輈本
修密翠蓋尚妍冶御者腕不移乘者寐不假車無輪扁
斵轡無王良把雖有萬駿來誰是敢騎者
題八馬圖(宋)范浚
何年畫工搦毛錐貌此八馬恣權奇青絲絡頭十二蹄
調柔意態行愉怡五馬放浪無維羈或齕或望仍迴嘶
一牧牽鞚一牧騎製度髣髴唐巾衣不知此馬生何時
昔周穆王遠遊嬉駕跨八駿驅東西高升崑崙躡瑶池
騮騄驥羲勞飛馳日走萬里無停騑興元唐家危累棋
百弮僅脫朱泚圍黃屋進狩懷光追八馬入谷七馬疲
筋攣肉綻行人悲兩者資世皆顚羸虛名何有千載垂
空得傳記流歌詩未知此馬閒猶夷牧坰不受鞭策威
不踣險遠安無危泉甘草薦足自肥安用號駿稱雲騅
嗟哉畫意誰能知
八駿圖(元)吳澄
陰山鐵騎幾千匹雨鬛霜蹄神鬼出風馳雲合暗中州
蹂盡東賓西餞日豈皆騕褭與蜚黃拓土開基功第一
忽於紙上見八駿穆滿所乘最超逸如今巳死骨亦朽
漫向毫端趁毛質當時造御天上藝僅到瑶池王母室
莫雪霏霏黃竹歌日行三萬竟如何逢時莫問才高下
只與論功孰少多
八駿圖(元)虞集
瑶池積雪與天平西極空聞八駿名玉殿重來人世換
蕭蕭苜蓿漢宮城
姚少師所藏八駿圖(眀)曾棨
周家八馬如飛電夙昔傳聞今始見銳耳雙分秋竹批
拳毛一片桃花旋肉騣疊聳高崔嵬權奇如此眞龍媒
霜蹄試蹋層冰裂駿尾欲掉長飇迴瑶池宴罷歸來早
絡月羈金照京鎬紫鞚飛時逐落花雕鞍解處眠芳草
由來駿骨健且馴弄影驕嘶不動塵有時渴飲天津水
五色照見波粼粼圉官騎來難久駐飲向春流最深處
珠銜寶勒不敢疎直恐飛騰化龍去古來善畫韋與韓
此畫豈同凡馬看人間造次不可得苜蓿秋深煙雨寒
趙松雪八駿圖(明)王澤
趙家王孫擅好書更復畫馬如江都嘗從玉堂罷春直
慣寫天馬隨監奴馬來西宛龍八尺勢或怒驚如鵲立
似疑初浴滎河波身上龍紋五花濕王孫寫駿不寫形
運思巳入天機精都將臨池古書法落筆一掃千人驚
今逢此圖乃八匹老我見之惟歎息人間駑駘漫紛紜
天上龍紋誰購得憶昨八駿登瑶池崑崙萬里天西陲
風行電邁景恍惚翠蕤不動天王旗古來八駿雖巳矣
房星在天還不死雄姿伏櫪世豈無胡乃惟稱穆天子
獨駿圖(元)毛直方
連天苜蓿青茫茫鹽車鼓車紛道傍獨駿汗血不可當
權奇倜儻晦若藏五之六之無留良如此獨步何堂堂
日三品豆愼所嘗天閑逸氣誰能量一尺之箠五尺韁
了與轡絡俱相忘太僕御直儼冠裳庭前榻上婉清揚
有詔有詔且勿忙一洗凡馬鑾鏘鏘我觀此圖筆意長
欲言尚寄田子方
書韓幹二馬(宋)蘇軾
赤髯碧眼老鮮卑回策如縈獨善騎赭白紫騮俱絶世
馬中岳湛有妍姿
韓幹二馬(宋)蘇轍
玉帶胡奴騎且牽銀騣白鼻兩爭先八方龍種知何數
乞與岐邠并錦韉
題兩馬圖(宋)晁說之
前馬去駸駸年少意有餘後馬追馳驟喘殺肥髯奴
李龍眠二駿圖(元)王惲
突嚙相忘絡腦羈沙平春靜草凄迷後人莫作丹青看
特爲南華釋馬蹄
遼夏尋盟靜塞塵駉駉歸逸華山雲當時騋牝三千匹
辦與龍眠策畫勲
跋龍眠二駿圖(二首)(元)王惲
玉塞沙平苜蓿繁渥洼春水汎晴瀾幾時扈從長楊獵
一片紅雲拂繡鞍
漢家天子狩陰山萬馬憑凌汗血殷早晩華陽春草地
駪駪得似畫圖間
二馬圖(元)王惲
振鬛長鳴萬馬瘖肯教閒損絡頭金多應縱駕華清去
飛過宫前御柳陰
題二馬圖(元)貢師泰
鐵喙騧連錢驄何年墮影江水中蒲梢西來八尺龍天
閑十二爲爾空五花雲錦吹東風
題二馬圖(元)陳基
一種權奇産渥洼暖風晴日過平沙尋常不敢施鞍鞲
知是君王白鼻騧
題二馬圖(二首)(元)張天英
奚官浴馬試與騎一匹受鞍一匹嘶房星之精四飛去
昭陵風雨夜淒淒
沙陀義兒御兩馬正從梁晉爭天下惜哉不見夾寨破
楊五功名竟獨跨
二馬圖(眀)張以寧
草軟沙平日暖天相摩相倚最相憐無端走上長楸道
噴玉爭先掣電邊
雙馭圖(明)張羽
内官妝束樣能齊宛洛春風信馬蹄共說放朝無一事
看花直到夾城西
二馬圖(明)姚綬
圉人牽來馬二種黃白紫騮氣驍勇一朝貢獻入天閑
呈之大廷沐天寵玉河雨晴春水滿卸鞍浴罷東風暖
牽還雙控尚不騎金隄芳草青猶短青青草短非田野
此馬非伏鹽車者世無伯樂價誰增那似王孫畫中寫
曹韓巳久何可作古法相傳祇如昨化龍猶恐乘長風
松雪齋前去揮霍君不見房星光墮渥洼水絶世神駒
定飛起
二馬圖(明)吳寬
紫騮嘶逐玉花驄曾是沙場百戰功今日奚官重翦拂
落花芳草灞陵東
題趙文敏畫兩馬行(明)王世貞
後馬斑黃前馬黑兩馬八蹄如雪白前人衫緋後人碧
後人上馬如上壁前人回首頓其轡後馬蹄驕欲前逝
一躍雙爭日月輪齊驅競吐風雲氣吳興筆底蟠權奇
前身伯樂眞馬師飲齕立卧皆天姿我聞南人使船如
使馬胡不畫一小艇凌漣漪吁嗟嗟龍種骨立天西陲
韓幹三馬(宋)蘇轍
老馬側立鬉尾垂御者高拱持青絲心知後馬有爭意
兩耳微起如立錐中馬直視翹右足眼光巳動心先馳
僕夫旋作奔佚想右手正控黃金羈雄姿駿發最後馬
回身奮鬛眞權奇圉人頓轡屹山立未聽決驟爭雄雌
物生先後亦偶爾有心何者能忘之畫師韓幹豈知道
畫馬不獨畫馬皮畫出三馬腹中事似欲譏世人莫知
伯時一見笑不語告我韓幹非畫師
詠李伯時畫韓幹三馬(次蘇子由韻簡伯時兼寄李德素)
(宋)黃庭堅
太史瑣窗雲雨垂試開三馬拂蛛絲李侯寫形韓幹墨
自有筆如沙畫錐絶塵超日精爽緊若失其一望路馳
馬官不語臂指揮乃知仗下非新羈吾嘗觀覽在坰馬
駑駘成列無權奇緬懷胡沙英妙質一雄可將十萬雌
決非厮養所成就天驥生駒人得之千金市骨今何有
士或不值五羖皮李侯畫隱百寮底初不自期人誤知
戲弄丹青聊卒歲身如閱世老襌師
題李早女眞三馬扇頭(元)張翥
金源六葉全盛年明昌正似宣和前寶書玉軸充内府
時以李早當龍眠想當畫院供奉日飽閱天閑萬奇骨
等閒游墨落宫扇駿氣凌風欲超忽霧鬛風鬉剪剔新
郎君標格玉爲人四帶紗巾繡衣領醉鞭蹋盡燕臺春
一聲白鴈黃河莫豈料征蹄竟南渡回首西風障戰塵
女仙空抱琵琶去
三馬圖(二首)(元)陳旅
豹股龍膺百戰餘凌煙長櫑載璠璵時平不出横門道
願爲君王駕鼓車
郊原春草綠蒙茸三馬蕭蕭柳外風曹霸當年眞絶技
只描閶闔玉花驄
題開元三馬圖(元)胡長孺
牧馬極盛開元中上閑十二皆游龍時平千里不自效
嘶聲脫吻生悲風流傳八駿苦詭怪樂歌天馬徒能工
豈如杜句曹韓畫流雲飛電玉花驄吟詩展卷何獨此
未可與此爭先雄重瞳玉色五百載階榻相向將無同
誰人臨摹得高意印章彷彿龍眠公但存大略見神駿
未傅五彩分風鬉俯仰布置號進槀圖成欲上明光宫
安定王孫固英物錦標象軸留其蹤願言藏襲不浪出
駿骨隱隱驚盲聾秖今駑駘厭芻豆鹽車未贖汗溝紅
題唐申王三駿圖(元)丁鶴年
三駿英英出渥洼太平芻束飽天家誰知百戰平河北
汗血功歸獅子花
題四馬圖(元)薛漢
世上駑駘眩凡目秖今誰識馬中龍昂頭振鬣長鳴處
似向秋風訴未逢
唐人四馬卷(四首)(元)宋无
金銜初脫齒新齊蹄玉無聲赤汗微昨日杏園春宴罷
滿身紅雨帶花歸
簇仗回來玉勒閒黃門牽向落花間君王不愛長楊獵
嘶入春風十二閑
霜蹄蹋月早朝回尾弄紅絲拂紫苔日暖龍池初洗罷
尚方聞進御鞍來
太僕新調試錦韉九重日色照連錢春來興慶池邊路
偏稱宫中軟玉鞭
題伯時畫温溪心等貢五馬(宋)陳與義
漠漠河西塵幾重年來畫馬亦難逢題詩記著今朝事
同看聯翩五匹龍
題李伯時畫五馬圖(元)戴良
嗚呼良馬不世出今人但尋李侯筆五龍忽墮白雲鄉
海角孤臣看自失太平天子開明堂前驅麒麟後鸞凰
當時此馬來萬里想見顧盼生風霜龍眠老仙亦如此
揮毫談笑羣公裏官閒禄飽少塵埃霧閣雲窗天上起
風流轉眼餘山河人間荆棘何其多臨風卷圖三太息
此馬今存知奈何
宋學士所藏五馬圖(元)程鉅夫
朝飲幽并暮秣吳龍膺鳳眘紫方矑承平得此寧無用
可惜人間只畫圖
五馬圖(元)王冕
太僕濟濟唐衣冠五馬不著黃金鞍飲流繫樹各有適
未許便作駑駘看鬣&KR0034;蕭蕭綠雲聳噴沫長鳴山嶽動
世無伯樂肉眼癡那識渥洼千里種官家去年搜駿良
有馬盡拘歸監坊遂令天下氣凋喪驢騾馲&KR2466;爭騰驤
只今康衢無馬跡得見畫圖差可識畫圖畫圖奈爾何
撫几爲之三歎息
集杜句題五馬圖(元)韓性
使君五馬一馬驄聲價歘然來向東飛電流雲絶瀟灑
迥立閶闔生長風肉鬉磊塊連錢動大宛立仗青絲鞚
不須對此成歎嗟古來才大難爲用
五馬圖(明)鎦師邵
渥洼水中座龍馬房星之精自天下星奔電掣勢莫當
豈比尋常駕轅者竹批峻耳鐵作蹄雄姿颯沓精權奇
日行三萬等歴塊未許八駿相追隨今觀此圖凡五匹
畫史經營各臻極就中一匹是真龍異質殊形人莫識
滄溟氣含雲霧凉蹴齧顧盼思騰驤神奇變化在頃刻
素壁高堂安可常
題五馬圖(明)李曄
開元四十萬匹馬誰是超然出羣者曹韓筆力非不工
須信眞龍最難寫眞龍只有拳毛騧太宗騎此開唐家
雄姿猛氣世無敵當年識者久歎嗟吳興公子畫五匹
滿眼風雲起蕭瑟一匹玉花齧且驕一匹飛黃甚飄逸
駮文殊者一匹雄一匹紫電奔長虹中央正立一匹胡
青驄遂令四馬皆下風想見承華春苜蓿此馬由來字
天育殷紅盤袍帽紋縠奚官杖策來監牧花萼樓前風
日遲五王宴罷何逶迤乃知畫師用心苦俟我落筆題
新詩
李判府五馬圖(明)羅泰
黃堂時並駕紫陌事驅馳導從歸來晩奚官控秣時騰
身思渥水弄景憶瑶池西上還家日應辭白玉羈
五馬圖歌(有序)(明)李維楨
漢太守四馬加秩中二千石乃右驂故以五馬爲貴
今州在郡下守州者遂稱五馬大夫矣陳生拜鹽官
秩與州守等客以五馬圖贈屬余爲歌
神龍游戲下滇池池波鼎沸半龍漦化作龍駒五汗血
雄風閃電相追隨誰爲羈馽來燕市燕市黃金臺巳矣
低垂兩耳駕鹽車畫熊朱轓不得使驤首景光懸匹練
驕嘶意氣騰千里君不見司馬相如蜀貲郎長吏前驅
謝鴈行當其困阨酒壚間但有犢鼻無驌驦相士失貧
相馬瘦世人但知牝牡與驪黃一朝邂逅九方臯目爲
丞相頭爲王九逸八駿在天閑二千石粟安足嘗
趙承旨天閑五馬圖歌(明)王世貞
吾聞天子之乘有六馬五馬無乃諸王侯飛黃一骨立
天仗兹者廿足閒清秋有金不敢將絡頭奚官屛立氣
致柔玉毫如霜落勁刷俶儻暫攝歸優游銀槽苜蓿露
不收綠波溢吻芬錦鞲懸蠶齒戛快自酬宛如雙虹籋
雲浮功成身貴人不知奉車驂乘白玉墀君王縱復日
三顧此足敢忘追咸池吳興學士曹韓師寫出蹀躞千
金姿得非飲至平南時數百萬匹皆權奇嗚呼渥洼之
種悲不悲眞龍却走陰山陲
題五馬浴川圖(明)陳敬宗
翩翩天廏五龍媒太液池中浴未回身散玉花雲影動
日流星彩鏡光開負圖似向滎河出孕質疑從渥水來
明日彤墀齊立仗總承恩澤下蓬萊
題方起莘五馬圖(明)唐桂芳
徐君平生愛馬癖往往畫手稱無敵百年物化形影存
流落生綃總陳迹今看五馬各異色兩匹驪黃一匹白
一匹翠刷雲滿身一匹虹奔汗流血奚官亦復可憐人
笑拂青絲事羈靮就中誰解驍騰姿背立如龍俄八尺
不踶不齧有餘閒回視神光恍相射得非念同槽櫪悲
御者非人常乏食低頭帖耳或内傷十二閑中推第一
而今蹭蹬老可欺空伴駑駘無賞識嗚呼不幸世運遭
囏虞豈比唐時太平日牽來錦繡動成羣玉鞍未卸黃
金勒丹墀晝靜柳陰移一點花飛墮香雪毛仲也是廏
養兒嫁女傳宣出宫掖宫掖慣聽鼓節聲教舞銜杯增
戲劇酒狂大叫問梅花何似龔黃二千石
五馬圖歌(贈鄭紹興)(明)顧璘
畫圖五馬雲錦文誰其有者鄭使君房星降靈渥洼裂
龍種邁出駑駘羣金河蹴蹋精爽振玉珂脫落權奇分
使君人異馬亦異氣槪萬里含風雲四明美政那可狀
閭井小兒知禮讓風化渾期太古前功名特出諸侯上
昨乘此馬朝王正錦韉光照長安城天閑綠駬盈萬匹
此馬一過人皆驚鄭君五馬眞絕奇鹽車局促將何爲
穆王正要追風足報爾王良伯樂知
題昭陵六馬圖(元)陳基
秦王六馬一何驍生死同心鄂與褒酣戰每將戈止日
並驅長使血生毛流傳弟子初名幹服事將軍老姓曹
貌得眞龍九重上昭陵刻石世同高
任月山七馬飲飼圖(明)吳寬
一馬初飲泉三馬共嚙草二馬欲飲一未嚙七馬縶維
俱櫪皂圉人飲飼亦良苦莝草汲泉須美好驅馳正用
千里力不使爾渴使爾飽爾如無用却徒然天閑肥馬
雲錦連
明皇九馬圖(宋)劉子翬
書生兀兀園不窺見馬豈辨騮與騅開圖九駿立突兀
摸索知是眞龍兒奔雷蹴蹋原野動曳練慘錯風沙隨
華纓金絡豈不好矯首奮迅那容羈吾聞取驥如擇士
競愛妥帖驚權奇士懷倜儻衆論斥馬有顦顇羣駑欺
六閑豢養固恩厚横氣摧折常鳴悲丹青儻不逢妙手
萬世豈識眞龍姿因思中原政格鬭鐵騎倏忽銀山移
著鞭安得致此物掩畫四顧徒歔欷
九馬圖(元)袁桷
九衢塵沸各低頭水暗荒陂得自由矯首天池欲歸去
乘風緩從玉皇游
題月山公九馬圖手卷(爲任伯温元賦有序)楊維楨
任公月山九馬圖一卷馬官控而立者二渴飲者二
赴飲者一共櫪秣者二立而昂首回顧者二昔韓幹
善畫馬實出曹將軍霸唐之畫馬稱曹韓而杜子美
評曰幹惟畫肉不畫骨則幹猶未暇入曹將軍室也
今公所畫法備而神完使在開元間未知與霸孰先
後豈獨方駕幹而巳哉其孫士珪出卷求余言故爲
賦卷尾
任公一生多馬癖松雪畫馬稱同時巳知筆意有獨得
天育萬騎皆吾師房精夜墮池水黑龍出池中飛霹靂
圖中九馬氣俱王都護青驄尤第一一馬飲水水有聲
兩馬齕草風雨生其餘五馬盡奇骨蠻煙洗盡桃花明
君不見佛郎獻馬七度洋朝發流沙夕明光任公承旨
寫神駿妙筆不數江都王任公一化那可復後生畫馬
空多肉此圖此馬無人看黃金臺高春草綠
任月山九馬圖(明)吳寬
前元畫馬任月山九馬意態皆天閑開圖似具方臯眼
不在驪黃牝牡間日午歸來千里道渴者飲泉飢齕草
風前汗血流未乾仍見雙蹄騰櫪皂曹韓巳遠圖有無
猶頼杜老詩如圖慨予何以慰馬癖空對騄駬并騊駼
唐家自得王毛仲一時下乘千金重此圖卷却勿浪開
旅獒日日宜矇誦
題韋偃十馬圖(二首)(元)王惲
浮深角壯恣游嬉沙苑春風碧草齊聞說紫宸初立仗
内家正要不鳴嘶
國初鞍馬說江都今見韋侯十駿圖獨愛少陵忠義氣
艱危安得濟時需
吳興趙子昂十馬圖(元)虞集
昔在祕閣見十馬云是韋偃之所畫此圖位置略相似
心神偶同豈臨寫馬種本自渥洼來灌濯清泉更瀟灑
常恐一旦風雨至蹙蹋波濤遂神化豪雄意氣今豈無
未必深沈如此者君看最後臨岸嘶自是眞龍無世價
題高麗行看子(有序)(宋)樓鑰
高麗賈人有以韓幹馬十二匹質於鄉人者題曰行
看子接處黃綾上書韓幹馬表飾以綾尾以精紙皆
麗物也聞其懷金來取因命工臨寫而歸之再用東
坡韻書臨本之後
竹批雙耳風入蹄霜鬣剪作三花齊相隨西去皆良種
撼首奮鬣迎風嘶丹青不減陸與顧麗人傳來譯通語
裝爲横軸看且行云是韓幹非虛聲圉人乘馬如乘鶴
人馬相諳同呼啄中有二匹眞游龍爬梳迥立綠揚風
賈胡攜金贖此馬亟呼上人臨舊畫我詩無由到三韓
寫向新圖時自看
再題行看子(宋)樓鑰
先引護欄毬子驄九馬近遠俱相從黑駒騧黃騅素騮
亦有當面仍銀騣夏國一種青于藍五明錯&KR0008;皆如龍
或驂或引恣馳驟坐覺隱耳聲瓏瓏人間安得有此輩
一一必自天閑中不惟骨相異凡馬圉人貴介多雍容
三花剪鬣如官樣寶鞍更以香羅幪中間二者蓋天馬
齒雖巳老氣尚雄不知幾出横門道雙立柳下青陰濃
撁韁捽頷刷背膂旋梳駿尾搖清風人人生意馬欲動
態度曲盡各不同韓生去我幾百年藻色尚濕青與紅
不知何時墮雞林萬里遠在東海東賈人攜來得寓目
一見絶歎丹青工千金可買真不惜忽復攜去何悤悤
亟令臨寫得形似如此神駿那得逢開元内外馬盈億
色别爲羣從登封韓生所見定傑出七尺爲騋八尺駥
向來鸞邊繫金絨歸乘款段頭巳童伏櫪寧能志千里
却笑區區據鞍矍鑠翁
題章存誠十三馬圖(元)傅若金
韓幹畫馬天下聞筆力遠到曹將軍忽從座右見神駿
落日蕭蕭愁莫雲雄姿利氣閒且逸霧鬣風鬉十三匹
神龍變化未可知天駟光芒有時失去年刷馬喧都鄙
紛紛殺馬輸馬耳騏驥遥依沙漠寒駑駘盡向風塵死
(一作江南死)江南近來一匹無君家乃得存此圖便當持獻穆
天子上下八駿同馳驅
韓幹十四馬(宋)蘇軾
二馬並驅攢八蹄二馬宛頸騣尾齊一馬任前雙舉後
一馬却避長鳴嘶老髯奚官騎且顧前身作馬通馬語
後有八匹飲且行微流赴吻若有聲前者旣濟出林鶴
後者欲涉鶴俯啄最後一匹馬中龍不嘶不動尾摇風
韓生畫馬眞是馬蘇子作詩如見畫世無伯樂亦無韓
此詩此畫誰當看
題趙松雪三十九馬圖(明)曾棨
吾聞天馬生水中房星夜墜波光紅虎文鳳臆眞異狀
一日千里能追風平原草綠春波湧雄姿逸態人皆竦
騰騫磊落如有神三十九匹皆龍種風騣霧鬣擺長雲
五花粼粼簇錦紋就中一匹獨奇絶驕嘶似欲超其羣
前年從征破強虜蹋碎陰山力如虎尾絲窣地逐流星
汗血凝珠散紅雨今年北去埽殘胡駿骨驍騰絶世無
追奔巳窮沙漠盡渴飲能令瀚海枯麒麟驌驦古所惜
况此驅馳樹勲績君不見穆王八駿空爾奇弄影瑶池
竟何益
五十匹馬圖(明)沈周
沙樹歴歴沙草荒江上誰開芻牧場馬羣所聚凡五十
飲秣而俯嘶而昂寢訛浴涉踶且驤或乳或駐或軋濸
三縱五横不成行若驓若騏青紫黃烏騅赤兔照夜白
連錢桃花鬭文章牝兮牡兮未可辨亦莫可識駑與良
相骨相肉俱巳矣老夫兩眼從茫茫但願各各無羈韁
自縱自得肥而駫肥哉肥哉空老死未識何以知爾長
我知馬亦待駕御人馬兩得氣始揚請看溝汗流血漿
爭前欲逐左賢王追風掣電一般走五十之中當有強
御定歴代題畫詩類卷一百二
