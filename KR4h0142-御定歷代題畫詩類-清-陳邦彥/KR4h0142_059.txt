欽定四庫全書
御定歷代題畫詩類卷五十九目錄
仕女類
倦繡圖(宋范成大)
倦繡圖(元元好問)
周昉倦繡圖(元李俊民)
題趙紹隆倦繡圖(元陳旅)
題春宫倦繡圖(元陳旅二首)
倦繡圖(元陳基)
倦繡圖(明陶安)
刺繡倦繡二圖(明楊基)
倦繡美人幛(明顧璘)
題刺繡圖(明張鳳翼)
添線圖(明魯鐸)
題張萱美人織錦圖(元納延)
織錦圖(元陳基)
織女圖(元薩都拉)
𢷬練圖(元范梈)
張萱唐宫搗練圖(元程鉅夫)
周昉𢷬衣圖(元李俊民)
澣衣圖(元曹伯啓)
美人熨帛圖(明劉溥)
題唐人閨秀熨帛圖(明楊慎)
月下裁衣圖(明錢宰)
題月下裁衣圖(明陳繼)
題絡緯圖(明朱經)
采桑圖(明文徵明)
采蓮圖(明文徵明)
石城曲題采蓮圖(明陸師道)
剖瓜仕女圖(元倪瓚)
題納涼圖(元虞集)
水殿納涼圖(元張昱)
題水殿納凉圖(元陳基)
題水殿避暑圖(元唐肅)
題水殿納凉圖(明詹同)
倦書圖(元牟巘二首)
欠伸圖(宋范成大)
次韻東坡跋周昉所畫欠申美人(金朱之才)
宫人欠申圖(明吳會)
春睡圖(明高啓)
題曉睡圖(明胡廣)
題美人春睡圖(明袁宗)
題美人春睡圖(明張籌)
春睡圖(明武氏)
睡起圖(明楊基)
春屏未起圖(明錢宰)
春曉美人圖(明王燧)
題四明王元凱畫三姬弄釵圖(元納延)
周昉覽鏡圖(元李俊民)
題美人對鏡圖(明高啓)
題趙仲穆畫眉圖(明劉基二首)
題理髮美人圖(明高啓)
仕女觀流水小景(明陸治)
佇立仕女(明祝允明)
惱公詩題遊春仕女圖(明張璨)
題美人圖(明謝承舉四首)
掬水月在手畫屏(明謝承舉)
拜月圖(明丘濬)
宫人望月圖(明陳昌)
題閨人望遠圖(元范梈)
樓居春望圖(元王惲)
美人却扇圖(元王惲三首)
團扇仕女(明姚綸)
題紈扇美人(明朱經)
題宫人汲井圖(明張適)
題宫人行樂圖(明周砥)
題細腰宫女圖(元李祈)
題徐參議所藏唐人浴兒圖(宋王炎)
張萱戲嬰圖(金劉迎)
六宫戲嬰圖(元楊維楨)
題宫姬戲嬰圖(元錢選)
戲嬰圖(明高啓)
惜嬰圖(明徐賁)
題二姝撫嬰圖(明劉績)
仕女戲嬰圖(明陳昌)
錢舜舉清暉堂寫戲嬰圖(明程敏政)
錢舜舉深宫戲嬰圖(明程敏政)
題四時百子圖(元歐陽玄)
御定歷代題畫詩類卷五十九目錄
欽定四庫全書
御定歷代題畫詩類卷五十九
仕女類
倦繡圖(宋)范成大
猧兒弄暖緣階走花氣薰人濃似酒困來如醉復如愁
不管低鬟釵燕溜無端心緒向天涯想見檣竿旛脚斜
槐陰忽到簾旌上遲却尋常一綫花
倦繡圖(元)元好問
香玉春來困不勝啼鶯喚夢幾時譍可憐憔悴田家女
促織聲中對曉燈
周昉倦繡圖(元)李俊民
心情猶在未收時却顧花間影漸移不道春來添幾線
日長只與睡相宜
題趙紹隆倦繡圖(元)陳旅
籠碧紗厨挂秋水藕風吹香團扇底琵琶彈歇宫晝長
釵落雲邊九雛紫二姝誰是薛靈芸繡得金塘兩鴛似
宫奴夕殿呼更衣露濕銀牀響桐子
題春宫倦繡圖(二首)(元)陳旅
上陽宫樹奏鶯簧蛺蝶羅衣逗暖香睡思巳隨巫峽雨
綵絲偏與日爭長
綠樹垂垂護寶闌牀頭翠帕羃雙鸞阿鬟可是無情思
又見春風到牡丹
倦繡圖(元)陳基
宫門深鎖晝偏長懶把春雲繡作裳恨不將身化蝴蝶
長隨飛絮近君王
倦繡圖(明)陶安
困來無力整殘妝采綫何如意緒長纖手欲閒閒不得
要將文繡獻君王
刺繡倦繡二圖(明)楊基
兩日無心繡一絲偶將斜線刺花枝無端繡到雙胡蝶
憶著西忩夜雨時
刺得芙蓉半朵金倚牀無語自沉吟玉鈴不解傷心事
抵死相催刺幾鍼
倦繡美人幛(明)顧璘
罷繡非關暝含愁詎為春秖恐燕臺下花月解留人
題刺繡圖(明)張鳳翼
蛺蝶成雙過短垣參差花事到山礬凝妝刺繡消清晝
猶勝東家倚市門
添線圖(明)魯鐸
寒日趁天無約摸短長那遣忙人覺漢宫相語驚翠蛾
繡綫朝來添幾何昭陽宫門在何處歲晩無由通線路
憑誰却問承恩人遠近何如天度數
題張萱美人織錦圖(為慈溪蔡元起賦)(元)納延
織錦秦川窈窕娘新翻花樣學官坊忩虚轉軸鸚聲滑
腕倦停梭粉汗香雙鳳迴翔金縷細五雲飛動綵絲長
明年夫婿封侯日裁作宫袍遠寄將
織錦圖(元)陳基
佳人織錦深閨裏恨入東風淚痕紫三年辛苦織回文
化作鴛鴦戲秋水秋水悠悠人未歸鴛鴦兩兩弄晴暉
料應花發長安夜不見閨中腸斷時
織女圖(元)薩都拉
蘭閨織錦秦川女大姬啞啞弄機杼小姬織倦何所思
簾幕無人燕雙語成都花發江水春門前馬嘶車轔轔
髻鬟兩耳看欲墮蛾眉八字畫不伸良人一去無消息
&KR1413;蠶吐絲成五色柔腸九曲細於絲萬縷春愁正如織
綺忩睡起聞早鸎西樓月落金盤傾暖霞拂地海棠曉
香雪潑戸棃花晴日長深院機聲動梭影穿花飛小鳳
水心驚起鴛鴦飛花底不成胡蝶夢纖纖玉指柔且和
香鉤小襪裁春羅滿懷心事付流水盪日雲錦生層波
佳人自古多命薄風裏楊花隨處落豈知醜婦嫁田家
生則同衾死同槨君不聞長安市上花滿枝東家胡蝶
西家飛籠中鸚鵡喚新主門外侍兒更故衣又不聞田
家婦日埽春蠶宵織布催租縣吏夜打門荆釵布裙夫
短袴我題此畫三嗟吁百年醜好皆虚無排雲便欲叫
閶闔為我獻上豳風詩
𢷬練圖(元)范梈
深宫佳人白日長夜感蟋蟀鳴中房起視河漢心回皇
雲鬢籠鬆分作行清水如天收素練翠娥帶月杵玄霜
轆轤無人金井悄邊頭不見梧桐黃裁縫熨貼安在牀
載玄載黃公子裳製成不遠煩寄將但見寒暑雕三光
身體甚適平時康君不見古來邊庭士雪壓關河征戰
多折盡衣裘淚如水
張萱唐宫搗練圖(元)程鉅夫
月杵輕揮快似飛霜紈熨貼淨輝輝詩人不解畫師意
微詠周南澣濯衣
周昉𢷬衣圖(元)李俊民
一夕秋風鴈過聲鐵衣辛苦向邊城將軍不用和戎計
雙杵休辭月下鳴
澣衣圖(元)曹伯啟
静女思歸寧澣衣拜高堂隠士履貞固濯纓視滄浪苟
有涓潔心顦顇猶姬姜常懷濟時策進退皆康莊
美人熨帛圖(明)劉溥
霜帛丁東搗初歇女伴相憐白如雪掩帷下堂同此情
白腕對曳當中庭中庭無風乾未得銅斗自燒還自熨
只愁熨著有焦暈難表此身如此白小鬟莫更蹲復蹲
復恐皺却葵花紋
題唐人閨秀熨帛圖(明)楊慎
碧梧葉落紅閨晩玫砧敲月催金翦重重海簾銀蒜垂
曲曲山屏早羅展廣儲懸月月初臨緹幕染霜霜已深
禁籞銖衣圍夜玉嵯峨寶髻辟寒金雲母箱開同心鎖
鈷鉧香浮九微火秦篝齊縷鬭紛華蜀錦吳綾分婀娜
熨帛申繒憶遠行遥遥夜夜不勝情百層妾住垂花塢
萬里君居碎葉城垂花碎葉音塵隔春去秋來感行跡
深閨心斷結蠶書絶塞眼穿無鴈帛明燭蘭膏照獨眠
蛾眉曼㫽為誰妍試看裴羽相思夕何似徐吾共績年
月夜裁衣圖(明)錢宰
霜落黃梧漢月高西忩對月翦征袍妾心不憶交河冷
手冷難裁金翦刀
題月下裁衣圖(明)陳繼
香幃風捲月團團睡起裁衣思萬端秋葉未紅金翦冷
玉門關外不勝寒
題絡緯圖(明)朱經
牽牛風露滿籬根淡月疎星夜未分燈下有人抛錦字
機絲零亂不成文
采桑圖(明)文徵明
茜裙青袂誰家女結伴牆東采桑去采桑日暮怕歸遲
室中箔寒蠶苦飢只愁牆下桑葉稀不知牆頭花亂飛
一春辛苦只自知百年能著幾羅衣
采蓮圖(明)文徵明
横塘西頭春水生荷花落日照人明花深葉暗不辨人
有時葉底聞歌聲歌聲宛轉誰家女自把雙橈擊蘭渚
不愁擊渚濺紅裳水中驚起雙鴛鴦
石城曲題采蓮圖(明)陸師道
秦淮水綠芙蓉明玄武湖邊煙艇横香風翠袖暮雲亂
落日新妝紅浪驚城隅濠曲歌聲起却寄愁心棹謳裏
恨不相攜桃葉渡心知同在長干住須臾花冥鳳凰臺
帝闕回看錦作堆明月各隨珠珮去白鷗獨送綵舟回
蓮浦紅衣秋露濕桂林金粟秋風急相逢江上采蓮人
回橈猶向花間立帝京曾憶看花行畫裏今瞻雲錦城
十年漁舸滄洲卧羞對紅蕖白髮生
剖瓜仕女圖(元)倪瓚
月彎削破翠團團六月人間風露寒誰覓東陵故侯去
但知華屋薦金盤
題納涼圖(元)虞集
百頃芙蓉水滿隄綺忩只在畫橋西羊車薄暮過湖曲
驚起鴛鴦不並棲
水殿納涼圖(元)張昱
别殿紅綃女無風亦自涼闌邊是湖水夜夜宿鴛鴦
題水殿納涼圖(元)陳基
白宁衣裳嬾自裁手搖羅扇此徘徊水晶宫殿涼風少
欲勸君王築露臺
題水殿避暑圖(元)唐肅
玉骨自無汗水殿况如秋樹陰辭日赫荷氣迎風柔恩
與涼俱重愁隨暑易收願窮歌舞力長年奉晏遊
題水殿納涼圖(明)詹同
湖上闌干百尺臺臺邊水殿倚雲開紅橋人隔荷花語
玉盌金盤進雪來
倦書圖(元)牟巘
日長偏困校讎人袖手旁觀亦欠伸一覺黑甜酣午枕
絶憐識字苦勞神
倦書圖(元)牟巘
誰道春酣雨不禁朦朧眼色透雲屏著人花氣深於霧
却是三郎睡未醒
欠伸圖(宋)范成大
春風吹夢驀江飛行盡江南只片時深院無人自驚覺
夕陽芳樹乳鴉啼背立妝臺髻鬟嬾鏡鸞應見茸茸眼
不須回首更嫣然劉郎已自無腸斷
次韻東坡跋周昉所畫欠伸美人(金)朱之才
巫峽昭君有竒色毛生欲畫無由得但作東風背面身
看來已可傾人國朝來睡起鬢髮垂手如春笋領蝤蠐
繡帷幽夢斷難續想像翠黛顰修眉春光三月濃於酒
燕燕雙飛鶯喚友不教膩臉露桃花且喜腰支似楊柳
君不見漢宫多病李夫人轉面不顧君王嗔古來畫工
畫意亦自足煙霧玉質何由真
宫人欠伸圖(明)吳會
舞困歌慵酒夢遲小欄舒腕轉腰時落花垂柳嬌無力
都送春愁上兩眉
春睡圖(明)高啟
妝殘嬌睡帶餘酲鸚鵡當忩不敢驚誰信上陽宫内女
一春愁絶夢難成
題曉睡圖(明)胡廣
昔聞藐姑射其山多神仙雲裾霞袂何蹁蹮今之畫圖
無乃是人間一住三千年紗帷半揭清如洗十二闌干
曙色裏天風吹夢度寥廓倦倚鮫綃睡不起芭蕉葉綠
松露凉枕邊裊裊騰爐香飛來啼鳥莫呼醒日上扶桑
清晝長
題美人春睡圖(明)袁宗
東風小院闌干曲滿地棃花涴香玉金忩晝静燕初閒
火養沉煙一絲綠美人消瘦桃花肌春腰玉減一尺圍
碧紗帳小蟬翅薄睡損舞裙金縷衣綠雲盤盤堆枕重
翠滑斜偏小金鳳啼殺流鸎喚不醒風流政作江南夢
檻前芍藥吹幽香隔花玉漏聲正長冶情蕩漾收不得
誤隨蝶過東家牆東家牆裏新妝女兩兩三三喧笑語
西亭昨夜爛張筵燭膩銅盤照歌舞
題美人春睡圖(明)張籌
春睡纔醒粉褪腮香塵不動下階來畫闌曾倚東風笑
向晩櫻桃一半開
春睡圖(明)武氏
煙輕紅玉重驚鳥别湖橋徐起說清夢和風轉綘桃
睡起圖(明)楊基
月圓團扇送輕凉荷大如錢作藕香午夢醒來思白雪
玉甌催進荔枝香
春屏未起圖(明)錢宰
棃花落月酒微酣柳絮春雲睡正堪夢入長安歸未得
覺來不信是江南
春曉美人圖(明)王燧
棃花埭上雞鳴早十二瓊樓天乍曉東風不動綠楊絲
雲母窗空春悄悄銀屏複帳掩鮫綃遮斷蓬山海路遥
鬢亂釵横雙鳳軃玻璃枕上不勝嬌誰將鸚鵡偷調弄
驚散瑶臺合歡夢金盤仙掌日華高小苑花枝露痕重
小玉熏殘蘇合香臨鸞先學理新妝含情欲起嬌無力
滿院綠陰春晝長
題四明王元凱畫三姬弄釵圖(元)納延
秦虢夫人夜不歸太真留宿宴宫闈席當瑶砌香茵薄
花落金罇碧露微笑翫寶釵爭殢酒醉憑玉几不勝衣
畫圖貎得嬋娟趣藝苑流傳絶代稀
周昉覽鏡圖(元)李俊民
不教朱粉汙天真長對菱花顧影頻但把蛾眉埽來淡
尚嫌不似虢夫人
題美人對鏡圖(明)高啟
曉院鹿盧鳴露井玉人夢斷棃雲冷起開妝閣笑窺奩
月裏分明見娥影自對猶憐况主家春風一面斷腸花
何由鑄入青銅内不使秋霜老鬢華
題趙仲穆畫眉圖(二首)(明)劉基
有美清揚婉且閒横雲吐月鬭彎環平生不識張京兆
却對妝臺寫遠山
含簧茹管細相和語困春風意更多驚起佳人應有恨
雙蛾蹙損不成歌
題理髮美人圖(明)高啟
桐風朝動内園枝吹亂花前髮幾絲石後理梳羞未出
怕人猜是倦妝時
仕女觀流水小景(明)陸治
銀塘秋水玉娟娟霜葉漂紅去渺然幾欲題詩寄遼海
只應流水到君邊
佇立仕女(明)祝允明
非緣望遠上秦樓楊柳依依翠陌頭畫就遠山調錦瑟
最憐夫壻不封侯
惱公詩題遊春仕女圖(明)張璨
眉黛彎新月瞳人翦碧波態濃娃館妓腰細楚宫娥緩
踏金蓮步新翻白雪歌輕顰迷下蔡妙舞絶陽阿寢閣
珠為網妝樓錦作窩棃花香玉破柳穗鬱金拖瑟柱鏘
鸞鳳尊罍列象駞瑤釵横玉燕繡帔砑銀鵝小汗肌香
膩微酣臉暈酡櫻脣朱滴滴鴉髻黑峨峨司馬憐琴癖
周郎顧曲訛喜窺韓夀戸怒擲幼輿梭曉睡啼鶯喚春
遊細馬䭾宓妃臨洛浦漢女出江沱拾翠煙堤蕙搴芳
露渚荷畫船青雀舫綵騎玉蹄騧虢國輸妝靨羅敷避
翠蛾使君逢調笑丞相近嗔呵絶豔方如此幽懷定若
何琵琶勞問卜烏兔恐蹉跎睡鴨頻添火牽牛奈隔何
幾愁鴛浦隔偶借鵲橋過蝶思迷芳蕊蜂情戀蜜窠封
緘書荳䓻密意托絲蘿錦被熏濃麝霞漿酌巨螺流蘇
垂嫋娜蜀綺疊陂陀井樹棲烏鵲筠籠睡翠哥更壺催
漏箭火樹爛瓊柯的的緣思合濛濛與醉和曲屏嫌夜
短斗帳得春多海誓寧教爽山盟詎有它兩情成比翼
萬事付蠻蝸蘭帶同心綰菱盤照膽磨豈徒消宿恨頓
覺起微疴晝裏腸猶斷桑中句厭哦始知傾國貎能作
合歡魔麗玉埋馨地秋娘瘞粉坡至今遊冶客猶為酹
蓬科
題美人圖(畫惜花春起早愛月夜眼遲掬水月在手弄花香滿衣四景)
(明)謝承舉
風雨妒花春事催鶯聲喚起未明時怪來小玉知人意
采得宜男第一枝
朱闌十二冷光多水定銀塘鏡自磨深夜人來照妝束
欲將圓缺問嫦娥
冰華纖指漾銀鈎水色蟾光上下浮自是行人無定凖
相逢何日大刀頭
雪後梅花早破春玉瓶高插淨無塵不知衫袖招搖處
十日餘香尚襲人
掬水月在手畫屏(明)謝承舉
院涼夜彩流金蟾海空秋華開素奩含情欲共嫦娥語
畫簷鈎上真珠簾姮娥住老廣寒殿金樹銀花四遮面
癡情苦思招不來千古萬古誰能見銅盤一掬太液清
金蟾墮水秋分明兩輪上下互相蕩團團似愛纖纖擎
陰精含胎未分剖白兔棄丹將遁走水華壁影一規中
却入人間豔姝手豔姝弄月還傷情屈指圓缺頻送迎
幽閨秋冷夜光静千里有人關塞行
拜月圖(明)丘濬
新月初上天焚香拜且告拜到月圓時行人應解到
宫人望月圖(明)陳昌
龍腦香銷寶釧温棃花明月淡黃昏自緣妾命生來薄
非是羊車不到門
題閨人望遠圖(元)范梈
郎行不用苦悲辛久别心知萬事親看取江邊垂柳樹
最先零落最多春
樓居春望圖(元)王惲
翠斂雙蛾底事愁不緣春去落花稠歸鞍未得朝天信
望斷東風燕子樓
美人却扇圖(二首)(元)王惲
寶檻承恩妒露華背金翻日羡宫鴉幽閒好備關睢德
望絶羊車失自誇
絶代佳人擬罕儔幽閒無夢到河鳩春風静鎖昭陽院
落盡庭花轉自愁
又題美人却扇圖(元)王惲
中饋蘋蘩女所思春風何意醉瓊枝畫家解寫(原本闕三字)
不見樊姬脫珥時
團扇仕女(明)姚綸
濃黛消香淡兩蛾花陰試步學凌波專房自倚傾城色
不怕涼風到扇羅
題紈扇美人(明)朱經
蝶粉蜂黃滿眼新小園微步不勝春白團欲把歌脣掩
生怕流鶯也妒人
題宫人汲井圖(明)張適
燕子歸時風滿林碧梧月上思沉沉轆轤聲轉銀牀滑
望斷君恩似井深
題宫人行樂圖(明)周砥
金宫游素女玉笛弄清暉月殿龍香度風簾翠影飛雲
開移綵仗花落卷春衣莫買相如賦長門事已非
題細腰宫女圖(元)李祈
聞道君王罷晩朝重門深殿鬱嶕嶢樂聲一片從雲起
知是宫中舞細腰
題徐參議所藏唐人浴兒圖(宋)王炎
古相嘗慚呼畫師技癢仍復拈毛錐逼真誰作此贋本
亦有妙意生妍姿中庭燕坐必主婦綠雲高髻香羅衣
嫣然嬪妾左右侍前浴能言丹鳳雛娉婷及笄女公子
素腕擁項相攜扶兩兩為朋四髫齔乳媪隨逐相諧嬉
掌中看珠二少艾捧顋却立鴉鬟奴屏間擁膝袖玉笋
疑是夢間顰翠眉側身背面按筝者冰肌綽約不自持
牀前跪起各姝麗為兒理髮抆涕洟有犬斕斑受摩撫
與人習熟無猜疑梳妝淡薄服製古如見永徽貞觀時
若非侯家及主第人物無此美且都荆釵布襦小家婦
生子不如山下麑
張萱戲嬰圖(金)劉迎
犀顱玉頬寧馨子霧鬢雲鬟窈窕娘三十年前大門日
憶觀羣戲碧方牀
六宫戲嬰圖(元)楊維楨
黃雲複壁椒塗蘇銀牀水噴金蟾蜍宜男草生二月初
燕燕求友烏將雛芙蓉花冠金結縷飄飄盡是瑶臺侣
宫中箇箇承主恩豈復君王夢神女栴檀小殿吹天香
新興髻子換宫妝中有一人類虢國淨洗脂粉青眉長
百子圖開翠屏底戲弄孲孲未生齒侍奴兩兩舁錦䙀
不是唐家綠衣子蘭湯浴罷春晝長金盤特瀉荔枝漿
雕籠翠哥手擎出為愛解語通心腸宣州長史躭春思
工畫傷春欠春意吳興弟子廣王風六宫猫犬無相忌
君不見玉釵滛黿戕漢孤作歌請獻螽斯圖
題宫姬戲嬰圖(元)錢選
殿閣森森氣自清不知人世有蓬瀛日長無事宫中樂
閒與諸姬伴戲嬰
戲嬰圖(明)高啟
芍藥風欄側梧桐露井傍嬌嬰爭晩戲少婦鬭春妝共
詫珠生蚌還憐玉産岡半披文錦褓斜珮紫羅囊額髮
葳蕤短胸胞細膩光庭前王氏子陌上衛家郎弱草身
眠軟芳英手弄香隨人貪作劇避伴學迷藏莫撲花蝴
蝶宜為蠟鳳凰塗添雲母粉浴試水沉湯麟送徐卿宅
闌生謝傅堂愛均看總好年並比誰長驥種雖難匹鵷
雛已作行欣君得此畫真是夢熊祥
惜嬰圖(明)徐貫
佳兒逢吉日内人開慶筵蘭獻庭前瑞桂降月中仙長
眉春與秀重瞳秋向妍客聞啼亦喜母看浴更憐擲玉
礲為果貽金鑄作錢武攬華弓小文持湘管圓舊知熊
入夢還徵鳳集肩積世寧無德傳家今有賢
題二姝撫嬰圖(明)劉績
休織流黃罷養蠶桃根桃葉並清酣龍綃却暑肌香膩
蟬翼凌風鬢影鬖常恨畫中題荳䓻誰教忩下種宜男
螽斯合備房中樂見說如今化巳覃
仕女戲嬰圖(明)陳昌
妝罷紅緜玉鏡臺花前含笑戲嬰孩分明五采丹山鳳
飛入春風掌上來
錢舜舉清暉堂寫戲嬰圖(為臨淮明顧謙賦)程敏政
海榴花開白日長繡屏十二雲錦張沈沈午漏下初刻
搔頭不整慵來妝一姬南面金縷裳爾姬夾侍相頡頏
欣然圍坐看兒戲斑管雕弧堆象牀三姬鼎足如鴈行
玉階隨步鳴雙璫以口撫嬰愛入骨笑語彷彿聞昭陽
一姬下坐收錦襠洗兒自與澆蘭湯涓涓秀若化生子
銀盆水滿芙蓉香一姬轉盼殊未央拭巾在手明吳霜
小鬟兩兩意閒適紈扇不動薰風凉苕溪畫史推錢郎
柔思獨步丹青場摩挲舊本豈易得流傳遠自清暉堂
才人不說顧長康鑒賞欲博千金強螽斯麟趾尚可作
為君擊節歌周王
錢舜舉深宫戲嬰圖(明)焦竤
水晶簾隠繡匡牀葉葉芭蕉逗晩涼手舞龍雛成一笑
不知清蹕幸昭陽
題四時百子圖(元)歐陽玄
天無一日具四時人無一母生百兒何人筆端巧造化
人事天時俱盡之三三兩兩如魚隊日長遊戲闌干外
采蓮攀柳争後先繞竹觀梅分向背一真未鑿萬象春
誰家苑囿誰家人莫是越王泛螟嗣西湖湖上嬉芳塵
當時富貴傍觀羡至今宇宙流傳遍争如茅屋浣花溪
竹根稚子無人見摩挲此圖真附髀多憂正為多男子
但須得似仲謀兒人生一䕫已足矣
御定歷代題畫詩類卷五十九
