欽定四庫全書
御定歷代題畫一詩類卷十二目錄
山水類
純甫出釋惠崇畫(宋王安石)
惠崇畫(宋王安石)
題巨然畫(元王冕)
僧巨然畫(元鮮于樞)
巨然山水(元袁桷)
巨然小景(明高啓)
秋日寫巨然筆意與若休(明李日華)
題董北苑山水(元鮮于樞)
題董源山水圖(元吳澄)
董源小幅(元吳鎮)
趙伯驌畫(元吳鎮)
趙伯駒畫(元吳鎮)
趙千里山水長幅(元鄧文原)
趙千里山水長幅(元吳鎮)
趙千里畫(元吳鎮)
記子昂畫(元虞集)
趙子昂仿顧愷之(元鄧文原)
趙待制山水(元陶宗儀)
子昂畫(元陳高)
子昂仿顧愷之(元吳鎮)
趙子昂仿陸探微筆意(元黃公望)
趙文敏公山水(元王逢)
子昂小景(明祝允明五首)
題松雪山水(明僧古淵)
題趙仲穆畫(元郯韶)
題趙仲穆山水(元仇遠二首)
題仲穆山水(元貢師泰)
題趙仲穆山水圖歌(元黃玠)
題趙仲穆畫(明王燧)
子久為危太僕畫(元吳鎮)
子久為徐元度畫(元吳鎮)
黃子久山水(元鄭元佑二首)
追和鐵崖先生題黃子久畫(明周傅)
仿子久小筆(明李日華)
題仿黃子久畫(明董其昌)
題黃子久山水(明僧妙聲)
王叔明卷(元吳鎮)
王叔明山水圖(明吳寬)
長幅繭紙仿叔明(明李日華)
山水仿叔明與竹雨(明李日華)
題王叔明畫(明董其昌)
題商德符山水圖(元馬祖常)
商學士畫山水歌(元馬祖常)
題商侯畫山水圖(元貢奎)
題胡廷暉畫(元郯韶)
再題廷暉山水(明張羽)
題高房山畫(元鮮于樞)
高房山畫(元王士熙)
次韻題高房山畫卷(元倪瓚)
題高房山畫(明徐賁)
題高房山畫山水行(明黃希英)
高房山小畫(明傅汝舟)
題高房山山水(明吳寬)
題高房山横軸(明文徵明)
題畫山水似盛子昭(元黃玠四首)
題韓介石所藏盛子昭畫(元黃玠)
題盛子昭畫(明貝瓊)
題盛懋畫(明郭鈺)
題盛叔章畫(元鄭洪)
盛叔章山水畫(元王璋)
盛叔章山水畫(元楊維楨)
盛叔章畫(明鮑恂)
題倪雲林畫(元錢惟善)
題元鎮畫(元郯韶三首)
倪雲林為静遠畫(元黃公望)
和雲林題畫(元鄭元祐)
雲林小景(元鄭元祐)
題雲林小景圖(元倪瓚)
次韻雲林畫(元華幼武)
為吳子道題雲林畫(元華幼武)
雲林畫山水竹石(元華幼武)
題倪雲林畫(明李東陽)
倪雲林畫(明卞同)
題雲林小景(明高啓)
題倪雲林畫(明俞貞木)
雲林畫(明王燧)
題倪元鎮小畫(明施漸)
題仿雲林筆意(明李日華)
題仿倪迂畫(明董其昌)
題倪雲林小幅山水(明僧元璞)
題曹雲西畫(元倪瓚)
題曹雲西山水(元王冕)
題雲西畫卷(元吳鎮)
曹雲西山水(明王遠)
題唐子華山水(元郯韶)
題唐子華畫山水(明憎復初)
御定歷代題畫詩類卷十二目錄
欽定四庫全書
御定歷代題畫詩類卷十二
山水類
純甫出釋惠崇畫要予作詩(宋)王安石
畫史紛紛何足數惠崇晩出吾最許旱雲六月漲林莽
移我翛然墮洲渚黃蘆低摧雪翳土鳬鴈静立將儔侣
往時所歷今在眼沙平水澹西江浦暮氣沈舟暗魚罟
欹眠嘔軋如聞㯭頗疑道人三昧力異域山川能斷取
方諸承水調幻藥灑落生綃變寒暑金坡巨然山數堵
粉墨空多眞漫與大梁崔白亦善畫曾見桃花静初吐
酒酣弄筆起春風便恐漂零作紅雨流鸎深枝婉欲語
蜜蜂掇蕊隨翅股一時二子皆絶藝裘馬穿羸久羈旅
華堂豈惜萬黃金苦道今人不如古
惠崇畫(宋)王安石
斷取滄洲趣移來六月天道人三昧力變化只和鉛
題巨然畫(元)王冕
溪山對雨起呼酒一笑還披萬里圖疎樹遠山秋淡薄
飄風流水盡糢糊
僧巨然畫(元)鮮于樞
秋鱸春鱖足杯羹萬頃煙波雨權横就使直鈎隨分曲
不將浮世釣浮名
巨然山水(元)袁桷
空江浩蕩挾秋聲不是匡廬只秣陵老子定回神觀静
笑渠艇子浪千層
巨然小景(明)高啓
隔溪山閣映秋開坐久鐘聲度水來遥指石橋邨樹杪
一僧歸處是中台
秋日寫巨然筆意與若休(明)李日華
山光沉綠樹酣黃九月江南欲試霜獨坐灘頭不垂釣
蓼花風急送漁榔
題董北苑山水(元)鮮于樞
愛山不得山中住長日空吟憶山句偶然見此虚堂間
頓覺還我滄洲趣隂厓絶壑雷雨黑蒼藤古木蛟龍怒
岸石犖确溪澗闊知有人家入無路一重一掩深復深
危橋古屋依雲林是中宜有避世者我欲徑去投冠簮
源也世本膏粱子胸中丘壑有如此後來僅見僧巨然
筆墨雖工意難似想當解衣盤礴初意匠妙與造化俱
官閒祿飽日無事吮墨含毫時自娱誰憐齷齪百僚底
雙鬢塵埃對此圖
題董源山水圖(元)吳澄
帝里春風二月天黃塵千丈暗鞍韉蒼蒼萬木煙雲裏
何處山川到眼前
董源小幅(元)吳鎮
煙水冥迷山遠近高山臨水更清寒茆堂深倚林中搆
商舶遥從海島還雲起亂峰生巧思鳥飛殘照入遐觀
生綃僅尺無窮意誰識經營慘澹間
趙伯驌畫(元)吳鎮
風色凄其上碧山一朝林木變紅顔幽人為惜深秋色
忘却驅馳古道間
趙千里山水長幅(元)鄧文原
蒼山高處白雲浮樓閣參差帶遠洲千尺虯龍依絶壁
一羣鸛鶴唳清秋山翁有約憑雙屐埜客無心&KR1140;碧舟
最是霜林好風景居然咫尺見丹丘
趙千里山水長幅(元)吳鎮
宋室有千里疑自蓬萊宫繪事發天性深研境益工山
高藏石磴洞古青蒙叢秋風遍林壑萬樹葉欲空唯有
松與石不改歲寒窮行行何處客豈是商山翁臨江有
虚閣一望波溶溶輕舟徐蕩漾西嶺夕照紅荆關為揖
讓二李堪與同庸物奚足數新圖不易逢當年置長府
珍祕更為崇書竟發長嘯兩腋來清風
趙千里畫(元)吳鎮
猗歟千里諸王孫畫圖猶見二李存盤迴虚閣凌空起
蒼鬱長林來雨繁仙姬仙客居絶境試展殊覺晴雲翻
持向故山茆屋底咫尺却擬蓬萊根
記子昂畫(元)虞集
春風動蘭葉庭戸光陸離言收竹上露石角挂綀衣車
行不擇路芣苡何楚楚遊子憺忘歸徘徊歲云莫
趙子昂仿顧愷之(元)鄧文原
溪邊春樹綠成羣重疊青山翠影分客子何來忘歸去
歌聲遥落水中聞
趙待制山水(元)陶宗儀
山外溪平不肯流山前喬木易知秋水晶宫裏清幽地
不信無人著釣舟
子昂畫(元)陳高
風動秋山日巳晡舊時林苑盡荒蕪王孫去國猶無恙
解寫江南煙樹圖
子昂仿顧愷之(元)吳鎮
隔水山高青隠日傍溪古樹綠藏雲閒翁自有閒遊伴
更愛溪鷗閒作羣
趙子昂仿陸探微筆意(元)黃公望
千山雨過瓊琚濕萬木風生翠幄稠行遍曲闌人影亂
半江浮綠點輕鷗
趙文敏公山水(公於畫左題云至大三年六月望日為吳彦良畫并詩有岸静樹隂)
(合溪晴雲氣流之句想在鷗波亭作也)(元)王逢
何山弁山秀可掬上若下若薲苕綠翰林學士偶歸來
亭倚鷗波送飛鵠鵠飛盡没蒼茫境衣上青天倒搖影
鹿頭舫子湖州歌想帶南風覺淒冷冰盤瓜李進仲姬
生綃畫就復題詩鄭虔三絶世無有嗚呼何幸再見至
大三年時
子昂小景(五首)(明)祝允明
春山雨新沐掩靄結濃綠一葉金芙蓉粲粲迎朝旭
漁舟何所至兩兩鏡光中沿洄泝春漲更喜天無風
江亭小於艇松子落滿頂盡日無人來流水抱虚影
晴陽破嵐暝水色當春和如何異人境而有樵者歌
隔塢有絶壁蘿扉對山開客子何為者能入深山來
題松雪山水(明)僧古淵
雪後潮痕上釣磯江南天水一絲微萋萋芳草迷禾黍
何事王孫尚不歸
題趙仲穆畫(元)郯韶
水晶宫裏佳公子拄笏看山逸興多昨夜溪南新水漲
釣絲晴拂白鷗波
題趙仲穆山水(二首)(元)仇遠
綠林紅樹石崢嶸有客攜琴訪友生今夜西軒風月好
殷勤為我鼓商聲
王孫遺迹在桐鄉留得當年翰墨香回首西風多感慨
不辭援筆賦嵇康
題仲穆山水(元)貢師泰
翡翠為崖金作波白雲重疊護層阿背琴童子松間坐
束帶仙人馬上過高閣半天開寶月飛流千尺寫銀河
王孫已老丹青在轉覺風流意氣多
題趙仲穆山水圖歌(元)黃玠
遠山如湧波近山如積石遠近千萬山崢嶸起寒碧赤
甲白鹽江影空青天芙蓉五老峰野橋邨路獨歸客耳
邊髣髴東林鐘滄浪老人唱歌處日暮停篙倚江樹倒
挑笠子漁竿頭隔水高樓訪誰去
題趙仲穆畫(明)王燧
十二璚樓紫翠重萬年琪樹落秋風南朝無限傷心事
都在殘山剰水中
子久為危太僕畫(元)吳鎮
子久丹青好新圖更擅場浮空煙水闊倚岸樹隂凉咫
尺分濃淡高深見渺茫知君珍重意愈久豈能忘
子久為徐元度畫(元)吳鎮
木落空山秋氣高一聲疎磬出林皋歸帆點點知何處
滿目蒼煙尚未消
黃子久山水(二首)(元)鄭元祐
小黠大癡誰復然畫山畫水亦隨緣懸厓絶谷噴流泉
此中即是安養地九品蓮華光燭天
衆人皆黠我獨癡頭蓬面皺絲鬢垂勇投南山刺白額
飢緣束嶺采青芝仲雍山趾歸休日尚餘平生五色筆
畫山畫水畫樓臺萬態春雲硯坳出只今年已八十餘
無復再投光範書留得讀書眼如月萬古清光滿太虚
追和鐵崖先生題黃子久畫(明)周傅
最愛山居養性靈空山為几翠為屏亂峰雨過雲猶合
小洞春深草更青對月漫題招鶴詠臨池長寫換鵝經
興來還解吹蕭管有約離人夜半聽
仿子久小筆(明)李日華
不是春山淡欲無江空沙落眼糢糊鵓鳩強要司晴雨
不管人眠著意呼
題仿黃子久畫(明)董其昌
積鐵千尋屆紫虚雲端雞犬見邨墟秋光何處堪消日
流澗聲中把道書
題黃子久山水(明)僧妙聲
黃公東海客能畫逼荆關意盡崎嶇外精深溟涬間猨
啼明月峽木落浩亹山谷口蘿煙暝騎驢獨未還
王叔明卷(元)吳鎮
短縑幾許容丘壑鬱鬱喬林更著山應識王郎胸次好
未教消得此身閒
王叔明山水圖(明)吳寬
黃鶴高樓巳搥碎空有江南黃鶴山山深有客持樵斧
終日置身林木間臨風高歌白石爛隔水或看秋雲還
老夫亦有幽居興對此徑欲遺柴關
長幅繭紙仿叔明(明)李日華
遠山煙重樹萋萋湖落沙寒水一溪獨坐茅亭無一事
晴鳩啼過雨鳩啼
山水仿叔明與竹雨(丙寅三月清明日)(明)李日華
栗留呼醒仙遊夢洞壑虚無嵐翠空意裏尚存三疊水
眼前猶見百盤松有田有屋雲堆處半郭半邨山影中
筆墨自娛聊爾爾不貪人喚作盧鴻
題王叔明畫(明)董其昌
南山與秋色氣勢兩爭峙閒者解其紛君今已閒未
題商德符山水圖(元)馬祖常
曹南山君畫山水幅絹咫尺千萬里古木樛枝障霧雨
蒼山斷裂蹲虎兕路幽應有仙人室樓閣恍惚雲氣入
翰墨黯黯絶丹碧芙蓉峰高觀海日
商學士畫山水歌(元)馬祖常
商侯畫山并畫水當今天下無雙比昔者累蒙天子知
晝日三接賜筐篚墨滓翻流雪壁滑閩嶠蜀門生寸晷
五年送絹或不得岸幘飲酒辱畫史江波沉沉樹含霧
疊嶂千層問歸路玄雲夜合風雨交漁師不畏蛟龍怒
倚雲茨屋如穹龜樛枝應有猿猱悲暝靄依稀蜃樓出
暗霏髣髴鼇峰移君不見剡藤一丈光陸離嗚嗚野人
秋行迷
題商侯畫山水圖(元)貢奎
秦鞏諸山天下美相君愛山心獨喜商侯落筆圖畫裏
盤桓咫尺藏千里遠山天際抹修眉近山淡黛連雲起
下有百尺清溪水石闌木盾懸崖底時見行人去如螘
危橋吹斷横沙尾邨落林園接遐邇雲中世家重釋流
東剼凌虛構華侈撾鐘擊鼓兩巖間西剼輝煌賀蘭氏
商周遺俗亦在耳豈無當時隠君子我欲追遊繭雙趾
却愛孤舟岸旁艤商侯商侯巧能擬安得從之慰我思
呼酒盡埽溪藤紙
題胡廷暉畫(元)郯韶
仙館空青裏春船罨畫中鷗波千丈雪漁笛一絲風
再題廷暉山水(明)張羽
近代丹青誰第一精絶獨數吳興胡魏公家傳摘瓜圖
將軍妙筆絶代無年深粉墨紛糢糊公命胡也全其汚
鷗波亭前山滿湖賓客不來人跡疎以手畫肚私傳摹
歸來三日神始蘇下筆直與前人俱今人不見古人畫
古畫自與今人殊嗚呼眼前不復見此物吾與購之千
明珠
題高房山畫(元)鮮于樞
素有煙霞疾開圖見亂山何當謝塵迹縳屋住雲間
高房山畫(元)王士熙
吳山重疊粉團高有客晨興灑墨毫百兩眞珠難買得
越峰壓倒湧金濤
次韻題高房山畫卷(元)倪瓚
屋邊昨夜春風起蒋芽荇葉生春水睡醒獨坐無人聲
歷歷青山水光裏
題高房山畫(明)徐賁
風流一代房山老胸中丘壑藴天巧有時意匠稍經營
萬疊雲山筆端埽嗚呼斯人往矣不可攀畫圖千載遺
人間
題高房山畫山水行(明)黃希英
房山西湖之子孫一腔汛埽與雲屯有時槎枒撐肺腑
幻出雲濤㶑灩翻鼇頭羣峰壓不住海上浮來雲外露
長松落落鎖翠煙前邨後邨盡寒雨小橋駕壑無人行
雨溪流水經石砰亂樹深中更緜邈五城縹緲飛朱甍
此君北斗司喉舌妙手場中誇藝絶規模董李神更豪
素練雲煙欲明滅中堂忽生太古色滉漾交迴渺難測
安得人間有此幽曠可冥搜吾將誅茅結屋終老長松
側
高房山小畫(明)傅汝舟
春山溟溟氣欲滴古絹元代標房山空亭盡與惡木離
恍有仙客遊其間吾鄉漫仕早學此筆意迥入房山裏
晴天簡點更摩挲滿堂煙霧來無何
題高房山山水(明)吳寬
燕南蹙翠維房山高公昔者生其間戲拈畫筆少明豁
玉女峰亞垂煙鬟積雨初收隔春樹望見人家隖邊住
亦知中有王維詩行到水窮無覓處
題高房山横軸(明)文徵明
春雲離離浮紙膚翠攢百疊山糢糊山空雲斷得流水
咫尺萬里開江湖依然灌莽帶茅屋亦復斷渚迷菰蒲
岡巒出没互隠見明晦隂晴日千變平生未省識匡廬
玉削芙蓉正當面宛轉香鑪霏紫煙依稀夢澤分秋練
未遂扁舟夢裏遊酒醒獨展燈前卷問誰能事奪天工
前元畫史推高公巳應氣槩吞北苑未合胸次饒南宫
南宫巳矣北苑死百年惟有房山耳祗今遺墨巳無多
窗前把卷重摩挲世間吮筆爭么麽埽滅畦徑奈爾高
公何
題畫山水似盛子昭(四首)(元)黃玠
冉冉山上雲纍纍水中石梢梢林莽高黯黯崖谷黑東
岡特秀絶拔地起千尺突兀衆峰間猶是太古色
連山根插江江碧石齒齒層顚高出雲老樹下壓水巖
扉俯深迥磴道陟紆委欲持一壺酒慰彼幽棲子
前山如立梢後山如倚較遠近千萬山斗絶入牛角礬
頭積磊砢石面鬭磽确是中無征徭民俗猶原慤
回峰危欲墮峭徑深可入縈紆度壁隖窈窕去井邑泉
懸净練明崖擁積鐵澀緬懷貞白君相從負雲笈
題韓介石所藏盛子昭畫(元)黃玠
隆隆大谷深挺挺嘉木秀崇岡折隂壑懸水落長霤槎
牙松顚迴側塞石角鬭來者豈阮生尚爾冠服舊清嘯
滿空山高人在危構胡不從之居分瓢飲雲竇
題盛子昭畫(明)貝瓊
石轉交流水山浮欲動雲名園鄭谷迥絶境輞川分老
樹龍初化仙人鶴不羣巳臨吳道子不數李將軍
題盛懋畫(明)郭鈺
遠鳥映微紅疎林帶寒綠石上一柴關溪邊兩茆屋輕
風花落地細雨雲歸谷側耳試閒聽疑聞紫芝曲
題盛叔章畫(元)鄭洪
記得天台鴈宕歸滿山松露濕人衣十年眼底無林壑
今日畫圖看翠微
盛叔章山水畫(元)王璋
草堂只在南湖上山色水光相與清鷗鳥不來魚不起
落花風颺讀書聲
盛叔章山水畫(元)楊維楨
春波門前水如酒十里竹西歌吹迴蓮葉筩深香霧卷
桃花扇小綵雲開九朵芙蓉當面立一雙鸂鶒近人來
老夫於此興不淺玉篴時吹鷃濫堆
盛叔章畫(明)鮑恂
煙濕空林翠靄飄渚花汀草共蕭蕭仙家應在雲深處
祇許人間到石橋
題倪雲林畫(有序)(元)錢惟善
曲江老人喜雲林之畫與詩不徒作蓋識其人之賢
故次其韻以發清賞
太丘遺澤被諸孫東蔡深居雨外村濁水摩尼因見地
好山罨畫正當門得錢賸買書千卷留客時沽酒一尊
名利區區等春夢貪夫未覺古槐根
題元鎮畫(二首)(元)郯韶
斷靄生春樹微茫隔遠汀梁谿新月上照見惠山青
高江新水生微月流雲度美人胡不知相思隔春樹
倪元鎮畫(元)郯韶
玄館夏初度青林暑氣中開軒對流水坐石待薰風花
落葛巾側鳥鳴山几空經鉏者誰子散髮奏絲桐
倪雲林為静遠畫(元)黃公望
遥山近山青欲滴大木小木葉巳疎斜日疎篁無鳥雀
一灣溪水數函書
和雲林題畫(元)鄭元祐
昔從九龍隠來住百花莊江上春樹碧山中秋草黃放
情揮翰墨習静愛林塘莫道成樗散終期作棟梁
雲林小景(元)鄭元祐
雲起野橋西層峰翠隔溪欲尋清閟閣古木㯢簷低
題雲林小景圖(元)倪瓚
赤城霞㬉神芝秀洞裏桃花不記春何事却將山水脚
鐘陵市上踏紅塵
次韻雲林畫(元)華幼武
山光澹澹樹隂隂溪水湯湯潄玉琴此境不知何處有
清風吹起鹿門心
為吳子道題雲林畫(元)華幼武
萬里乾坤一草亭吳山相對越山青祇憐脩竹最深處
佳客長留醉不醒
雲林畫山水竹石(元)華幼武
秋雲無影樹無聲湛湛長江鏡面平遠岫煙銷明月上
小亭危坐看潮生
題倪雲林畫(次倪韻)(明)李東陽
江雲亂人目江水綠人衣苔雨疑將濕林風聽漸稀吳
儂歌竹送越客采菱歸不見滄洲老垂楊拂舊磯
倪雲林畫(明)卞同
雲開見山高木落知風勁亭下不逢人斜陽澹秋影
題雲林小景(明)高啓
歸人渡水少空林掩煙舍獨立望秋山鐘鳴夕陽下
題倪雲林畫(明)俞貞木
棲神山下玄元館華表巍然鶴未歸寂寂小亭人不見
夕陽雲影共依依
雲林畫(明)王燧
羣樹葉初下千山雲半收空亭門不掩禁得幾多秋
題倪元鎮小畫(明)施漸
片石叢篁豈在多丹青只論意如何若能咫尺看千里
即是瀟湘壁上過
題仿雲林筆意(明)李日華
木葉蕭疎煙靄濃層層千嶂削芙蓉詩人好句從何得
只在波光樹影中
題仿倪迂畫(明)董其昌
迂翁高卧九龍雲清閟風流海外聞雪後江山青似染
拈來却勝李將軍
題倪雲林小幅山水(明)僧元璞
雲林隠者絶風流常到澗西山寺遊下馬脫巾青竹裏
題詩寫畫野泉頭房山墨法誰能得謝朓襟懷自可侔
便儗梁溪一相覓桃花春水隔芳洲
題曹雲西畫(元)倪瓚
吳松江水碧於藍怪石喬柯在渚南鼓柁長吟採蘋去
新晴風日更清酣
題曹雲西山水(元)王冕
旭日耀蒼巘翠嵐生嫩寒幽人詩夢醒清響得松湍
題雲西畫卷(元)吳鎮
雲西老人清且奇隨意點筆自合詩高尚不趨車轍迹
新圖不讓虎頭癡溪中有人空佇立江上征帆歸去遲
何處溪歌聲欸乃碧雲疎樹晩離離
曹雲西山水(明)王遠
世治多福人時危多貴人貴人乃鬼樸福人眞天民緬
憶曹雲西生死太平辰高秋下孤鶴想見英風神菀菀
露攑間幽幽水石濱漿打甫里船角墊林宗巾往訪趙
松雪滿載九峰春斯圖作何年援筆為嘅呻池廢餘野
鴇井渫搖青蘋
題唐子華山水(末句用楊廉夫五字)(元)郯韶
我愛會稽楊使君洞庭秋月約平分時時吹笛中流去
卧看苕山如畫雲
題唐子華畫山水(明)僧復初
江雲如雪樹高低竹裏人家傍水西滿地松隂春雨過
好山青似若邪溪
御定歷代題畫詩類卷十二
