欽定四庫全書
御定歷代題畫詩類卷九十七目錄
禽類
次韻李端叔謝送牛戩鴛鴦竹石圖(宋蘇軾)
鴛鴦扇頭(元元好問)
雙鴛圖(元虞集)
題宋徽宗雙鴛圖(明汪廣洋)
為人題鴛鴦(明陳㷆)
題馬賁畫鸂鶒圖(金党懷英)
樂士宣鸂鶒圖(元王惲)
徽宗鸂鶒(元袁桷)
秋水鸂鶒圖(明朱諫)
題劉將軍鵝(宋黃庭堅)
僧惠崇柳岸遊鵝圖(元劉因)
題趙仲遠所藏趙大年鵝鴨圖(元程鉅夫)
滕昌祐蘹香睡鴨圖(元虞集)
趙大年鵝圖(元楊維楨)
秋塘戲鵝圖(元成廷珪)
題宋王晉卿畫鵝(明程敏政)
畫鵝(明李日華)
睡鳬圖(元陳鉅夫)
題野鳬圖(元于立)
趙子昂陳仲美合作水鳬小景(元仇遠)
為人題鳬(明陳㷆)
題秋塘野鶩圖(明徐溥)
畫小鴨(宋黃庭堅)
題畫睡鴨(宋黃庭堅)
畫鴨(宋晁補之)
盧申之正字得春郊牧養圖二本(宋戴復古)
潁皋楚山堂秋景兩圖絶妙(宋僧德洪)
劉鄧州家聚鴨圖(元元好問)
題畫柳塘野鴨(元虞集)
畫鴨(元揭傒斯)
題畫秋溪雙鴨(明張鳳翼)
題鶺鴒圖(宋韓駒)
題秋塘鶺鴒(明林環)
日馴弟鶺鴒扇頭(明莫止)
鶺鴒圖(明陳絅)
題翠禽畫(元龔璛)
畫翠(明周用)
魚虎子圖(明僧元璞)
燕子圖(金趙秉文三首)
燕子圖(金楊之美)
燕子圖(金張巨濟)
燕子圖(金王大用)
燕子圖(金李欽叔)
題蒲塘雙燕圖(元成廷珪)
燕圖(明高啓)
題長牧溪五燕圖(明宋濓)
柳塘春燕圖(明楊基)
題宋徽宗雙燕(明周矩)
畫燕(明何孟春)
題晝燕(明王世貞)
白燕詩題畫(明王世懋)
畫黃鶯(明謝鐸)
畫鶯(明何孟春)
題王若水戴勝(元陶宗儀二首)
題畫戴勝(元華幼武)
題畫白頭雙鳥(元貢性之)
雪竹白頭翁横披(元宋褧二首)
題畫白頭公(明張以寧)
白頭翁圖(明解縉)
白頭翁畫(明李東陽)
竹上白頭(明謝承舉)
白頭公圖(明沈周)
題文太史歲寒雙白頭(明張鳳翼)
談思重為吳翁晉畫枯木白頭翁(明王世貞)
題十二紅卷子(元楊載)
十二紅圖(明楊基)
為林學士題十二紅圖(明丘濬)
題白畫眉圖(元陳旅)
竹枝畫眉圖(明葉盛)
題南宫子蠟嘴圖(元薩都拉)
題白鷴圖(明金幼孜)
題畫白鷴(明何孟春)
題相思鳥圖(明謝承舉)
題廖克讓所藏喜酸圖啄木畫(元程鉅夫)
題畫啄木(明何孟春)
畫啄木(明王世貞)
題畫百舌(明王世貞)
題畫子規(明王世貞)
畫杜鵑(明何孟春)
御定歷代題畫詩類卷九十七目錄
欽定四庫全書
御定歷代題畫詩類卷九十七
禽類
次韻李端叔謝送牛戩鴛鴦竹石圖
(宋)蘇軾
聞君談西戎廢食忘早晚王師本不陳賊壘何足剗守
邊在得士此語要而簡知君論將口似我識畫眼笑指
塵壁間此是老牛戩平生師衛玠非意常理遣訴君定
何人未用朝市顯置之勿復道世俗固多舛歸去亦何
須單車度殽&KR0008;如蟲得羽化已脫安用繭家書空萬軸
凉暴困舒卷念當埽長物閉息默自煖此畫聊付君幽
處得小展新詩勿縱筆羣吠驚邑犬時來未可知妙斲
待輪扁
鴛鴦扇頭(元)元好問
雙宿雙飛不自由人間無物比風流若教解語終湏問
有底愁來也白頭
雙鴛圖(元)虞集
戢翼石梁隂秋風日夜深使君莫行野江水蕩人心
題宋徽宗雙鴛圖(明)汪廣洋
蘆葉青青水滿塘文鴛晴卧落花香不因羌管驚飛去
三十六宫春夢長
為人題鴛鴦(明)陳㷆
江皋草已長微飇吹綠漪物情本自適偏入少陵詩
題馬賁畫鸂鶒圖(金)党懷英
雙眠雙浴水平溪共看秋光卧兩堤誰信瀟湘有孤鴈
冷沙寒葦不成棲
樂士宣鸂鶒圖(宣和畫工)(元)王惲
彩羽翬明照影閒蓼汀沙暖睡初殘擊揚寄謝霜空鶻
輸與江湖百頃寬
徽宗鸂鶒(元)袁桷
太液池清皺碧羅兩禽相對盪春波當年肯憶閻中令
䑛筆和鉛恨未磨
秋水鸂鶒圖(明)朱諫
古石斑斑簇紋蘚樹葉蒼蒼著秋淺鸂鶒浮浮水氣凉
桂花散落天香遠年華易謝秋易殘傷心不獨凋朱顔
宋玉如今已塵土空有辭賦留人間秋鳥向人鳴秋花
促人老商聲下林端金風剪芳草杜陵詩興知若何愁
緒如絲亂懷抱
題劉將軍鵝(宋)黃庭堅
箭羽不霑春水籀文時印平沙想見山隂書罷舉羣驅
向王家
僧惠崇柳岸游鵝圖(元)劉因
河堤煙草柳隂勻野鴈羣游意自馴此是吾鄉舊風景
畫中相見亦情親
題趙仲遠所藏趙大年鵝鴨圖(元)程鉅夫
鵝鴨池邊畫作闌輸他鳬鴈意幽閒王孫下筆厭羈束
移在長汀短渚間
滕昌祐蘹香睡鵝圖(元)虞集
蒼鵝惜毛羽宛宛卧春雨雨餘日照沙上有蘹香花蘹
香不自獻夢到金鑾殿殿池多躍魚君王方草書
趙大年鵝圖(元)楊維楨
鏡湖湖上春波明灣碕樹樹鵝黃青上有金衣弄簧舌
下有紅掌浮繡翎舂鋤一白能自好尚嫌性帶鸕鷀腥
眼明見此羣鶂鶂不與匹鳥争春晴大年筆法如蘭亭
宛頸箇箇由天成艮宫流落二百載胡賈不厭千金争
却恨會稽内史無此筆為人辛苦書黃庭
秋塘戲鵝圖(元)成廷珪
滿塘秋水看蒼鵝草軟沙平奈爾何記得一羣黃似酒
杏花梁上落紅多
題宋王晉卿畫鵝(明)程敏政
獵獵風吹蘆葉黃白鵝如雪點江鄉鈎簾素壁看摹本
想見當時寶繪堂
畫鵝(明)李日華
壜釀村邊水草涯撥波紅掌照晴霞書經換得非無意
迴頸應知妙劃沙
睡鳬圖(元)程鉅夫
紅蓼不禁霜雙鳬夢正長世人那得似江海永相忘
題野鳬卷(元)于立
池上軒牎並水開鑑湖狂客酒船回鵁鶄鸂鶒知人意
也為春暉日日來
趙子昂陳仲美合作水鳬小景(元)仇遠
良工苦思可心降底事文禽不解雙欲采芳華波浪闊
芙蓉朵朵隔秋江
為人題鳬(明)陳㷆
古楊葉如繪下拂清波淺珍禽絃羽毛采采春風染
題秋塘野鶩圖(明)徐溥
晉人愛書學野鶩庾家諸郎真不俗迢迢清晝圖畫開
此鳥依然在人目良工手握五色毫寫出江南秋一幅
羽毛絢目殊分明蜀錦新裁仍細簇荷花似避顔色鮮
搖落紅衣動盈掬將身不入樊籠中長年占斷澄江曲
畫小鴨(宋)黃庭堅
小鴨看從筆下生幻法生機全得妙自知力小畏滄波
睡起晴沙依晚照
題畫睡鴨(宋)黃庭堅
山雞照影空自愛孤鸞舞鏡不作雙天下真成長會合
兩鳬相倚睡秋江
畫鴨(宋)晁補之
急風吹雪滿汀洲迎臘淮南憶倦游小鴨枯荷野艇冷
去年今日凍高郵
盧申之正字得春郊牧養圖二本(有樓攻媿先生題詩且徵予作)
(宋)戴復古
竹弓鳴鴈鴨驚飛來别浦無人境春風不搖楊柳影長
頸紛紛占作家半遊波面半眠沙或行或立或如舞或
隻或雙或羣聚飲啄浮沉多態度物情閒暇世忘機分
明一片太古時巧偽不作民熙熙
潁皋楚山堂秋景兩圖絶妙(宋)僧德洪
溪邊兩鴨自夫婦生而能言似相語婦先浮波喜轉顧
夫欲隨之竟先去水際青蘋各占叢風撼荷花已褪紅
不見清香雲錦段空餘霜葉伴枯篷
劉鄧州家聚鴨圖(元)元好問
沙浦空明洲景微枯荷折葦澹相依若為化作江鷗去
拍拍隨君帖水飛
題畫柳塘野鴨(元)虞集
江南水退秋光淺風柳參差萬絲捲鴛鴦在梁鳬在渚
蕩蕩扁舟去家遠千艘轉海古長策白粲連江動秋色
斷蒲折葦野水闊爛爛明星且將弋翠盤擎露夜深寒
玉色亭亭落月殘太液池頭黃鵠下夢中曾見畫中看
畫鴨(元)揭傒斯
春草細還生春雛養漸成茸茸毛色起應解自呼名
題畫秋溪雙鴨(明)張鳳翼
秋水芙蓉老秋林霜葉紅雙鳬溪上宿無意慕春風
題鶺鴒圖(宋)韓駒
有弟留南楚經年不寄書天涯數行淚獨對鶺鴒圖
題秋塘鶺鴒(明)林環
落日秋水寒霜空荷葉乾飛鳴不相離雙棲綠池間照
影弄顔色有如競華鮮在原懷遠意因之發長歎
日馴弟鶺鴒扇頭(明)莫止
幽禽相逐上枯荷原上秋光大半過對畫定因難棄此
白頭兄弟也無多
鶺鴒圖(明)陳絅
露冷蓮塘水葉枯秋風枝上鶺鴒孤急難弟兄多分散
水落沙寒日又晡
題翠禽畫(元)龔璛
一曲寒塘漾夕暉珍禽照影惜毛衣非魚也自知魚樂
不肯花前掠水飛
畫翠(明)周用
纖鱗不盈寸一飽尚有餘寧知舉漏網失却吞舟魚
魚虎子圖(明)僧元璞
翠羽畫殊絶窺魚秋水深忽來知險意静立見機心沙
白霜初落溪寒日易隂何當隨啄木除螙向高林
燕子圖(三首)(金)趙秉文
一别天涯十見春重來白髮一番新心知話盡春愁處
相對依依如故人
祝爾區區萬里身錦書回寄莫辭頻而今塞北看雙翼
多少中原失意人
交情消息兩何如滿眼兵戈不勝書為問南來新燕子
銜泥曾復到吾廬
燕子圖(金)楊之美
危巢客舍久相依常記西風社日歸海國傳心千驛隔
塞垣回首十年非新詩尚在人空老舊夢無憑鳥自飛
寄語齊諧休志怪沙鷗相欵解忘機
燕子圖(金)張巨濟
沙塞相逢命已輕翠堂重見眼增明小詩繫足初無意
巧語迎人獨有情隂德自招黃雀報機心能致白鷗盟
社前秋後風光好湏賀他年大厦成
燕子圖(金)王大用
相别相尋積歲年人心不及鳥心堅填償恩義三生債
分付平安七字篇王謝烏兜疑誕妄紹蘭紅線定虚傳
何如此段人親見舊話從今不值錢
燕子圖(金)李欽叔
塞上光風已十霜仁心覆護獨難忘當時相送詩仍在
此日重來話更長客舍花開新信息雲兜香冷舊昏黃
主人得報君知否千古珠璣在錦囊
題蒲塘雙燕圖(為劉小齋作)(元)成廷珪
昭陽池館春風微花落巢空去未歸却是蒲塘春水闊
年年還傍小齋飛
燕圖(明)高啓
柳上銜蟲立春風似有情和枝欲裊裊方覺爾身輕
題長牧溪五燕圖(明)宋濓
誰描乳燕落晴空筆底能迴造化功髣髴謝家池上見
柳絲煙煖水溶溶
柳塘春燕圖(明)楊基
花落燕飛高春風在柳梢玉樓皆繡幕高處莫安巢
題宋徽宗雙燕(明)周矩
江南簾幕重重雨艮岳湖山處處花兩地舊巢傾覆盡
西風萬里入誰家
畫燕(明)何孟春
社雨和泥貼畫梁泥乾猶帶百花香今年巢北常年闊
合向誰家産鳳凰
題畫燕(明)王世貞
曾逐東風入紫微晚抛江海滯烏衣空誇萬里封侯頷
還傍人家門戶飛
白燕詩題畫(明)王世懋
翩翩白燕送殊祥曾自君家入尚方蝶粉逢時瑶作圃
芹香棲處玉為堂銜將落蕊明珠碎舞向飛花縞帶長
王謝門風誰畫得可知觸目是琳琅
畫黃鶯(明)謝鐸
柳花如雪滿春城始聽東風第一聲夢裏江南舊時路
隔溪煙雨未分明
畫鶯(明)何孟春
誰將鼓吹借行春老去詩腸不恨貧一曲試從花外聽
又知幽谷有佳人
題王若水戴勝(二首)(元)陶宗儀
桑樹柔條葉已空晚來獨立語東風織絍自是閨房事
喜得頻催早獻功
片片疎翎列頂旗娟娟文羽攬春輝邊庭大將能如汝
獻捷封侯戴勝歸
題畫戴勝(元)華幼武
山鳥隔花鳴桑麻日長成如何荆棘上寂寞不聞聲
題畫白頭雙鳥(元)貢性之
笑殺錦鴛鴦浮沉浴大江不如枝上鳥頭白也成雙
雪竹白頭翁横披(二首)(元)宋褧
琅玕裊裊碧雲空雪綴斜梢倚北風丹鳳不來年歲晚
一枝聊借白頭翁
蒼衣雪頸凍難飛寂寞寒梢獨自棲别有春明好風景
綠楊如畫亂鸎啼
題畫白頭公(明)張以寧
日暖花開海上洲飛來青鳥話閒愁三生莫為多情煞
惹得春風白了頭
白頭翁圖(明)解縉
倦飛甘白首竹實正穰穰不敢先嘗食睥睨待鳳凰
白頭翁畫(明)李東陽
莫道春風好春風易白頭君看花裏鳥亦有世間愁
竹上白頭畫(明)謝承舉
碧霄雲路幾升沉楚楚毛衣太古音自笑白頭無伎倆
堅持一節老山林
白頭公圖(明)沈周
十日紅簾不上鈎雨聲滴碎管絃樓棃花將老春將去
愁白雙禽一夜頭
題文太史歲寒雙白頭(明)張鳳翼
嶣嶤古幹宿雙禽冰雪偏堅歲暮心借使臨卭逢卓氏
不湏遺恨白頭吟
談思重為吳翁晉畫枯木白頭翁因題一絶
(明)王世貞
可憐白頭翁振羽一枯木莫訴春風飢蚤晚櫻桃熟
題十二紅卷子(元)楊載
碧桃枝上有珍禽調舌交交聽好音畫出江南春意思
明年攜酒共追尋
十二紅圖(明)楊基
何處飛來十二紅萬年枝上立東風楚王宫殿皆零落
說盡春愁暮雨中
為林學士題十二紅圖(明)丘濬
丹杏香邊翠竹中幽禽兩兩立東風不知毛羽紅多少
却得人呼十二紅
題白畫眉圖(元)陳旅
隋家宫奴埽長蛾銷盡波斯百斛螺化作雪禽春樹頂
遠山無數奈愁何
竹枝畫眉圖(明)葉盛
禪房瀟灑一塵無粉墨何人著此圖我與頻伽是知已
春禽那用竹間呼
題南宫子蠟嘴圖(元)薩都拉
南宫山人何俊竒小忩睡起凉雲飛野棠秋早霜子熟
枯木葉高蠟嘴肥滿身䌚䌚甘爾口政猶癡心落人手
五陵年少知爾名一飽無人早迴首
題白鷴圖(明)金幼孜
素質玄文錦翼齊絳桃花下見雙棲可堪野鶴同標格
難與山雞共品題
題畫白鷴(明)何孟春
雙璧誰將置兩雛羽毛渾是雪花鋪儂家命服裁宫錦
十五年前作大夫
題相思鳥圖(明)謝承舉
俱飛並逐綺園春互語相思字字真啼到苦心聲莫放
綠牎驚起病春人
題廖克讓所藏喜酸圖啄木畫卷(二首)
(元)程鉅夫
罋天從蚋集駢首欲何為儻使真知味應無浪皺眉
山禽啄木響野客抱琴看我有芳春調無人為一彈
題畫啄木(明)何孟春
求蠧林間日幾回喙長三尺怒如雷漢家有蠧君知否
司隸當年破柱來
畫啄木(明)王世貞
空林長日自敲訇一埽千章蠧盡清聞道柏臺烏更好
不知何事但吞聲
題畫百舌(明)王世貞
千迴睍睆復嚶嚶不向東風自一鳴何似儂家卑脚鳥
此生長技只呼名
題畫子規(明)王世貞
絡緯喚織朝從暮布榖催耕雨復晴汝道不如歸去好
可將耕織了平生
畫杜鵑(明)何孟春
春來口血有新盟歸去無如是力耕不識今誰勸農使
幾人阡陌解循行
御定歷代題畫詩類卷九十七
