欽定四庫全書
御定歷代題畫詩類卷一百十三目錄
宫室類
徽宗畫周靈臺圖(元王惲二首)
姑蘇臺圖(元程鉅夫)
館娃宫圖(元鄭元祐)
梁山宫圖(金麻九疇)
阿房宫圖(元程鉅夫)
阿房宫圖(元宋元)
漢宣帝幸池陽宫圖(元王惲)
題甘泉宫圖(元朱德潤)
隋宫圖(明沈周)
九成宫圖(元馬祖常)
題郭忠恕九成宫圖(元王士熙二首)
王摩詰驪山宫圖(元王惲二首)
驪山宫圖(元王士熙)
驪山宫圖(元馬祖常)
題開元宫圖(元鄧文原)
任南麓畫華清宫圖(金趙秉文)
題任南麓畫華清宫圖後(元王惲)
華清宫圖(元馬祖常)
跋蘭昌宫圖(元王惲)
離宫圖(元袁桷)
題饒孟持所藏趙希遠畫渚宫圖(明危進)
題王提舉界畫宫殿圖(明張紳)
水殿圖(元于立)
水殿圖(明高啓)
恭題水殿圖(明劉鉉)
題趙希遠萬松金闕圖(明高啓)
題趙希遠萬松金闕圖(明張適)
題萬松金闕圖(明李延興)
招真觀圖(元楊載)
題信州九天觀圖(元楊載二首)
題德忠觀圖(明沈周)
題祝道士龍虎山先天觀圖(元揭傒斯)
仙山樓觀圖(元鄭元祐)
郭忠恕仙山樓觀圖(元吳鎮)
郭忠恕仙山樓觀圖(元黃公望)
題仙山樓觀圖(元郭翼)
仙山樓觀圖(元秦約)
題宋徽宗仙山樓觀圖(元顧瑛)
仙山樓觀圖(元張雨)
仙山樓觀圖(元唐肅)
仙山樓觀圖(明高啓)
題仙山樓觀圖(明陳憲章)
題邊文進仙山樓觀圖(明方行)
題仙山樓觀圖(明劉師邵)
題仙山樓閣圖(明陳繼儒)
題仙山樓觀圖(明僧宗衍)
題仙山樓觀圖(明僧麟洲)
題春山樓觀圖(明劉崧)
題春山樓觀圖(明程敏政)
秋山樓觀圖(元吳師道)
題會稽韓與玉秋山樓觀(元納延)
題舒真人北山樓觀圖(元薩都拉)
題中天樓觀圖(明林鴻)
溪山仙館圖(元吳師道)
唐子華雲松仙館圖(元鄧文原)
郭忠恕萬松仙館圖(元吳鎮)
郭忠恕夏山仙館圖(元吳鎮)
郭忠恕萬松仙館圖(元黃公望)
李咸熙雪溪仙館圖(元黃公望)
姚運使溪山仙館圖(明張羽)
盧鴻仙山臺榭圖(元鄧文原)
盧鴻仙山臺榭圖(元吳鎮)
虎豹九關圖(元王惲)
康樂圖(元劉因)
錢鈞羽畫(元唐肅)
小李將軍院體小幅(明祝顥二首)
題院畫(明吳寬二首)
題畫(明沈周)
御定歴代題畫詩類卷一百十三目錄
御定歷代題畫詩類卷一百十三
宫室類
徽宗畫周靈臺圖(二首)(元)王惲
靈沼臺高倚碧霄當時魚鳥被恩饒可能積德千年久
盛世看來僅四朝
徽廟初年布政優丹青揮灑想西周其如私慾横流後
花石綱船墊九州
姑蘇臺圖(元)程鉅夫
吳王大凱破越回西施飛上層層臺撞鐘樹羽臨四野
重江疊巘煙霞開捐衰棄舊窮遊逸不信佳人解傾國
春風楊柳鬭腰肢秋水芙蓉比顔色珠歌翠舞儼成行
鳳臛熊蹯安足嘗願天回光繼白日願地注海供玉觴
君王宴樂無終極伍子昌言空激切焦勞嘗膽卧薪人
辛苦安知在仇敵山自青青水自流君王日日臺上頭
麋鹿未遊吳巳沼西施還上五湖舟
館娃宫圖(元)鄭元祐
複殿迴廊遶翠岑鴛鴦嬌擁畫屏金漫誇歌舞留君醉
千古人猶怨捧心
梁山宫圖(金)麻九疇
梁山宫高高切雲秦家簫鼓空中聞宫殿作雲王作龍
何人敢謁滈池君珠圍翠繞窮天下道上行人衣半赭
不覺生靈血液枯化為宫上鴛鴦瓦朝廬生暮侯生師
事二人學羨門焉知以此戕其身神仙亦死何曾神空
能詐取六孱國不識廬生真間客種成間隙盧生去尚
令道士作鬼語祖龍竟墮此機中以璧見欺猶未寤魚
腥引得扛鼎來梁山火滅漢旗開何如後世丹青手一
夫不役千樓臺梁山之圖却傳世梁山之宫安在哉
阿房宫圖(元)程鉅夫
智力有窮天不老秦帝山河迹如埽參差忽落畫圖間
白髮朝臣驚欲倒咸陽初起阿房宫六籍巳焚兵巳鎔
渭水函關萬年固終南泰華五雲中複閣重樓鬱相望
翠戶金鋪九天上上容萬人常有餘下建大旗知幾文
霞鶱霧翼天日迷山童地赭民睽睽窮奢極麗猶未愜
謂海可梁天可梯蓬萊何劇樓船遠上蔡東門歎黃犬
六國池臺春草長千門歌舞斜陽轉遊觀未畢化埃塵
宫樹淒涼野鹿馴至今世上丹青手留與千年作諍臣
阿房宫圖(元)宋无
千門萬戶矗青冥六國脂膏四海兵豈但此中非常業
當時猶更有儒坑
漢宣帝幸池陽宫圖(李伯時筆)(元)王惲
武皇雄吞老未巳歲歲開邊兵四起嫖姚出塞屢策勲
武縶陵降終國恥騰凌蹂藉五十年饗功歸到曾孫宣
萬方解怨盡内屬龍庭南北無烽煙池陽五柞郊歌裏
五日賜餔餘燕喜呼韓稽顙謁甘泉欲示雄誇先就邸
大陳還縱萬人觀豈獨珍竒紛錦綺歡呼歸作北庭藩
萬代稱觴甥舅禮君王燕犒不知勞鸞旗直上中渭橋
茂陵王氣如水清建章宫殿春雲高從此臨軒舒化日
一聲宫漏出花遥
題甘泉宫圖(元)朱德潤
漢郊五畤荅鴻禧草木甘泉夜色移昨日長安道傍過
故宫無柰黍離離
隋宫圖(明)沈周
誰云玉樹無人讀馬上還聞夜遊曲君王不自固苞桑
却道雍州能破木楊花千里撲離宫富貴濃酣似夢中
百隊蛾眉皆鬭月千林彩樹不驚風悲歡只在循環裏
莫道征遼偶然耳鹿車載怨重於山人心未愜遼東死
一聲桃李天下知皇后自將神器移漳南未顧鼠竊計
太原已及龍飛時如何只醉揚州酒酒杯在前兵在後
白練天教泄勇冤醉骨沈沈當速朽孤墳寂寞向雷塘
秋螢星散巳無光惟餘二十四橋月獨照遊魂歸洛陽
九成宫圖(元)馬祖常
泉濺濺而響谷風瑟瑟以動林夾兩山以為趾絡下塹
與上岑宫纖麗以媚女觀鶱翥以凌塵矢池魚而泳泳
飼囿麟而馴馴帝柰何兮不樂將弭旆乎江津
題郭忠恕九成宫圖(元)王士熙
隋室好繁華青山作帝家雉樓曾宿鳳鸞樹不棲鴉池
藻縈春月簾衣織晚霞西風催別恨帆影到天涯
題郭忠恕九成宫圖(元)王士熙
鐵馬歸來定太平九成宫殿暑風清龍蟠古洞長藏雨
鳳入層臺自度笙畫棟塵空巢燕去蒼崖雲掩路碑横
秦川忽向丹青見魂夢依稀識化城
王摩詰驪山宫圖(二首)(元)王惲
安遠門西萬里餘耕桑煙火總民居只應勤政樓中夢
百倍華清樂不如
憶昔風流王右相開元親侍玉堂廬細吟凝碧池頭句
政恐丹青是諫書
驪山宫圖(元)王士熙
翠嶺含煙曉仗催五家車騎入朝來千峰雲散歌樓合
十月霜晴浴殿開烽火高(一作空)臺留草樹荔支長路入
(一作認)塵埃月中人去青山在始信昆明有劫灰
驪山宫圖(元)馬祖常
萬戶千門春殿開温泉花發翠華來可憐十月無陽節
獨見浮波玉鴈回
題開元宫圖(元)鄧文原
西湖春動風泠泠歘忽鼓瑟窺湘靈夫君要眇降雲軿
椒堂桂棟羅芳馨春城日逝崦嵫暮幽夢重門鎖花霧
玉簫聲沈鳳飛去迸入秋風五陵樹至人高懷視雲浮
昔者金屋今丹丘白鶴來下明月樓知有王喬飛舄遊
仙人好幻多戲劇海變桑田蓮變碧百靈呵護融風息
依舊瓊臺絳宇炫燿雲五色
任南麓畫華清宫圖(金)趙秉文
天寳遺事今幾年華清樓殿非人問五家羅綺溢山谷
驅入尺紙天工閒豆分繡嶺線涇渭人物微茫纔位置
想當睥睨下筆時兩眼猶能書細字乃知棘端可以造
沐㺅巧奪造化非人謀胷中度世乃吾事坐令千里當
雙眸明皇初心小姚禹肯比金陵一孱主一盼遙為妖
姬留柰何坐此覆神州太白西去有鳥道蜀山秦樹令
人老浮雲一蔽漁陽城禄山馬飽宫前草恩流四海一
玉環胡兒不合窺潼關至今脂澤下蟾口時有飲鹿疑
神姦豈知水洗凝脂滑一掬傷心馬嵬血多年鬼火化
為碧還遶離宫送行客龍巖幾度過華清筆端山高水
泠泠嗚呼興廢今巳矣袛有丹青留典型畫詩雙絶兼
書工留傳遜公到松公今年盜入媯川東火燒塔寺一
洗空松公間關來帝里一身與畫同生死吾聞挈瓶之
智不假器支郎大勝潼關騎
題任南麓畫華清宫圖後(并序)(元)王惲
圖有閒閒公題詩作擘窠真書與畫為三絶此卷初
主於僧遜公繼為媯川松公所寳興定初松公間關
兵亂中保持與歸燕都今為子英家藏至元廿四年
楊示予披玩者累日嘗欲賦一詩以發偉觀竟以事
未暇今林谿殁畫復在燕不知且歸何人適閱滏水
集見公題詩偶書此以償宿昔初弗計其不揆也廿
八年冬十一月十四日秋磵老人序
三郎年耄誇精健歲歲華清事游宴玉蓮湯殿浴行雲
傾城幾顧環兒倩一掬游塵散馬嵬餘波不涴香囊怨
龍巖畫筆寫興亡墨花暈出真妃傳謫仙辭翰兩超脱
媲以任公世三絶我昔西游不到秦披圖空夢驪山月
林谿家藏什襲珍楊生已殁歸何人護持當有松公神
華清宫圖(元)馬祖常
帝出車以鳴鸞儼六龍之驤首循長陸而東騖謂泉源
之在右穹閶闔之天門封百二而為垣朋猘羯而不醜
嗟神堯之文孫
跋蘭昌宫圖(元)王惲
宫斜春草暗驪陽花底春雲覆苑牆忽覩翠罌銀勺事
世間疑有返魂香
離宫圖(元)袁桷
龍首渠開王氣埋淺沙殘草認天街當年金屋寒鴉聚
時有耕人拾寳釵
題饒孟持所藏趙希遠畫渚宫圖(明)危進
罨畫闌圍響屧廊流蘇帳幔鬱金堂玉龍剩注千鍾酒
金鴨濃熏百和香院宇鳴秋霜葉赤軒窗破曉露花黃
舊時行樂今看畫煙月盧汀鴈幾行
題王提舉界畫宫殿圖(明)張紳
吳蠶擇繭銀絲光輕毫界墨秋痕香宫中千門復萬戶
知是阿房是未央樓上美人朝未起十二珠簾隔秋水
香銷玳瑁舞筵間夢斷芙蓉鴛帳底八窗玲瓏金鎖開
君王已在迎仙臺霓旌鳳輦雲間合翠管銀笙天上來
君不見咸陽一火三月紅野花啼鳥争春風當時亡國
知何處盡在如今圖畫中
水殿圖(元)于立
羊車欲過玉闌東雉扇微開水殿風白鳳徘徊金井月
凉陰半在碧梧桐
水殿圖(明)高啓
波影繞闌千清虚似廣寒荷香臨檻挹月色捲簾看夜
静聞清吹凉多郤素紈宴酣思薦鱠銀縷簇金盤
恭題水殿圖(明)劉鉉
結構憑毫素珠簾拂翠溟霞殘荷墜粉雪動鳥梳翎煩
暑消三伏清虚拱萬靈微茫煙柳外應見紫雲亭
題趙希遠萬松金闕圖(明)高啓
長松掀髯若羣龍下繞宫闕雲千重鳳凰山頭望前殿
翠濤正涌金芙蓉海門日出潮初上白鶴飛來近仙掌
百官候綴紫宸班露滴朝衣氣森爽漢家楊柳唐宫花
容易零落空繁華何如可獻至尊夀茯苓美似安期瓜
鑾輿因戀湖山好樓閣清陰勝蓬島不知風雨汴陵前
虜卒新樵幾株倒當日搨前初進圖黃金趣賜聞傳呼
何年流落在人世父老猶看思舊都客行近過吳山下
落葉空林惟敗瓦豈無畫史似前人秋色淒涼不堪寫
題趙希遠萬松金闕圖(明)張適
天闕萬松中岧嶤倚碧空星旋黃道内日出紫雲東翠
合彤庭冥金鋪複閣雄風梢天上落雲榦雨餘虹橋檻
棲慵鳥堤沙藉倦驄花明宫媛珮柳拂羽人弓仙掌凝
瓊露宸筵散麝風皋鳴能舞鶴汀渡可郵鴻逸豫安羣
庶流移念兩宫斯圖重展翫興感思無窮
題萬松金闕圖(明)李延興
衮冕曾迎鳳駕來煙沈金闕半蒿萊霞蒸日氣紅初上
雲壓松陰黑半開玉井霆轟龍起蟄虛窗笙響鶴飛回
前朝事往雲無迹愁聽江聲入夜哀
招真觀圖(元)楊載
欲學無為道來居小有天精神消物怪采色變風煙恬
澹知天德虛無象帝先高風何特達古迹尚流傳地涉
鴻荒表山開混沌前谷幽疑鬼聚峰巧類人鐫疊起三
重閣分流百道泉巖穿留虎跡石冷逗蛟涎放浪曾無
日遨遊未有年古經披攬罷毛骨為醒然
題信州九天觀圖(二首)(元)楊載
高林褰翠氣虛谷散虹光道士多騎虎仙人自牧羊澗
泉通地遠山嶺際天長戴子文為記流傳示不忘
四圍山不斷狀若碧芙蓉谷遠含風細崖深下露濃茂
林藏虎豹陰洞伏蛟龍恍惚神人降浮空羽蓋重
題德忠觀圖(明)沈周
飛觀岧嶤擁赤闌清都曲密到應難月移殿影瑶階静
風引簫聲碧樹寒竊藥靈厖窺石室繞香仙鶴下經壇
尺書早晚通相訊洞裏桃花欲借看
題祝道士龍虎山先天觀圖(元)揭傒斯
聞說先天觀重重絶璧環鳥啼青澗裏花落白雲間樵
子能長嘯居人識大還洞門無處認唯有水潺湲
仙山樓觀圖(元)鄭元祐
嵳峨三神山仙聖之所居芝草布庭闕霞光曳衣裾渴
飲碧玉漿飢餐紫琳腴霓旌冉冉下彤樓擁鸞輿青童
啟藏室帝命較寳書齋心始能讀字字皆玄樞朗詠以
相授靈風舞神魚天遠靡得聞何以能啟予空嗟珊瑚
日照耀金芙蕖
郭忠恕仙山樓觀(元)吳鎮
疊嶂雲仍起崇山境轉幽溪雲千頃雪松籟一林秋長
嘯臨朱閣清游卧石樓橋迴泉溜遠消盡古今愁
郭忠恕仙山樓觀圖(元)黃公望
漢主離宫最上頭昔年曾侍翠華遊青天半落銀河水
白日高懸華嶽秋花隠儀鑾臨閣道仗移簫鳳下瀛洲
三山更在齊州外遙望蒼煙九點浮
題仙山樓觀圖(元)郭翼
五雲樓閣世間無日月龍光出綺疏王母(闕)
雙成扶下紫雲轝
仙山樓觀圖(元)秦約
霞光樓觀鬱嵯峨下有虹梁俯磵阿千樹松肪化神珀
萬山靈籟答空歌翠鸞不寄麻姑信白鹿遙迎葛令過
我欲排雲淩浩蕩仙凡未省竟如何
題宋徽宗仙山樓觀圖(元)顧瑛
宣和天子昔神遊鳳駕行空過玉樓此去有人言赤馬
歸來無處逐青牛分明艮岳通玄圃想像方壺接祖洲
莫把仙山作圖畫瓊花琪樹不勝秋
仙山樓觀圖(為馬仲禮作)(元)張雨
憶共能書蔡少霞良常洞口看桃花人間詩酒耽迷了
三百來年不到家
仙山樓觀圖(元)唐肅
玉女盆邊曉洗頭風吹珠樹冷颼颼雲間聽得金梭響
知是天孫織未休
仙山樓觀圖(明)高啓
霧閣消閒脈望飛月明露重濕珠衣仙人莫入芙蓉館
花暗迷人不得歸
題仙山樓觀圖(明)陳憲章
貌得仙山尺素餘真形五嶽復何如地平渤海揚塵後
天啓扶桑御日初丹鼎河車長命訣琅函瓊簡列名書
易遷宫似金銀闕四百年來已定居
題邊文進仙山樓觀圖(明)方行
仙人散髮懸雙瞳能移崑崙開華嵩為我一埽瀛洲趣
中有千年不死青芙蓉飄飄煙霞入君手深林蔽羃桃
源口蒼煙颯颯鸞競飛丹霞恍恍龍驚走赤城掩靄天
姥迴石梁倒挂雙瓊臺桃花半壁鏡中見古木盡化青
猿哀素娥迴飇下瑤殿明星玉女長相見邀余為作商
山歌坐看桑田幾經變丹霞亂飛桂樹表手翳瓊枝拂
瑤草天風吹入西瑤池王母秋眉颯衰老瑤池花暖春
未凋三十六宫散瓊瑤青霓錦帔耀雲日上元月下來
吹簫吹鳳簫子繫霜絲君亦胡為弄參差他年儻惠金
鵝蕊寄聲蓬島長相思
題仙山樓觀圖(明)劉師邵
宇宙開新域星辰隠上台羣峰羅窈窕列嶂擁崔嵬玉
觀參差聳琳宫次第開珮聲霞外響幢影日邊來王母
迴鸞馭秦娥集鳳臺懸枝珠作網綴地錦為苔樹挽千
峰霧泉轟萬壑雷地疑逢閬苑山似接蓬萊真境殊難
遇新詩豈易裁抽毫聊短述深媿謫仙才
題仙山樓閣圖(明)陳繼儒
人間沈沈夢未覺夜半日出登仙閣紫芝瑶草生天香
鶴夢未老松花落
題仙山樓觀圖(明)僧宗衍
琅玕珠樹隔煙霄仙子樓居接翠遥羽化夢憑玄鶴返
丹成身與白雲飄杖隨䴢鹿山深淺釣掣鯨魚海動搖
想像虛無圖畫裏秦王漢武若為招
題仙山樓觀(明)僧麟洲
複水重山路杳然山家樓觀入青天那知白首黃塵事
只伴桃花度歲年
題春山樓觀圖(明)劉崧
川光媚春陽巖溜含夕響林花間欲飛江草暗方長迢
遞樓觀陰峰迴見仙掌
題春山樓觀圖(明)程敏政
一帶好山横樹杪幾重高閣起雲中何當避暑鈎簾坐
納取虛窗八面風
秋山樓觀圖(柳道傳嘗以荆浩所元作巨幅縮成小卷)吳師道
奉常先生客燕都縱閱三館之圖書秋山樓觀忽到眼
印章猶是宣和儲當年絶藝洪谷子身在太行秋色裏
萬里雲飛木落時遥寫朱闌半空起先生恢廓山水胸
紛紛畫史難為工偶窺得意微妙處自出變態經營中
蘭亭易用燈展影梓人乃以堵畫宫莫言尺素非巨幅
形體雖異精神同京塵歸來二十載篋中寳氣騰晴虹
一丘一壑金華下以道卷舒無愧者淡然誰識先生心
許我閒來時看畫
題會稽韓與玉秋山樓觀(元納延)
樓觀依青崦峯蠻似越州樹根流水過山頂白雲浮露
下琴絲潤溪寒釣石幽相看圖畫裏歷歷記曾遊
題舒真人北山樓觀圖(元)薩都拉
瑤花琪樹間霓旌十二朱樓接五城臺上吹簫秦弄玉
雲邊度曲許飛璚光流漢殿青鸞舞霞擁函關紫氣明
方丈蓬萊俱咫尺不須東望問長生
題中天樓觀圖(明)林鴻
海上仙山接混茫仙居遠在白雲鄉樓當太乙星辰近
樹拂勾陳雨露香絳節馭風來阿母玉簫吹月醉周王
可憐八駿歸來晚蕭颯蛾眉兩鬢霜
溪山仙館圖(元)吳師道
平川漾輕舟蒼石擁高樹煙中連嶂斷林際飛甍露兹
宇誰所營列仙實來聚我生戀溪谷忽去踏塵路坐恐
孤夙期臨風恍延佇
唐子華雲松仙館圖(元)鄧文原
危峰削玉插晴空淋漓秀色含鴻濛世間萬物有時易
惟有青山今古同隠君山下營茅屋煙霞笑傲逃塵俗
日長心境鶴俱閒自埽白雲松下宿谿頭覓句行遲遲
童子囊琴歸竹籬猗蘭調古少人聽等閒何處尋鍾期
郭忠恕萬松仙館圖(元)吳鎮
參差琳館碧山齊雲擁疎松望欲迷野老忘機自來去
忽驚麋鹿各東西
郭忠恕夏山仙館圖(元)吳鎮
蒼崖過雨流青玉萬朵芙蕖紅間綠松枝搖動碧簾風
蘭舟徐度迴塘曲畫閣朱樓設翠䄖銀牀冰簟上流蘇
美人繡倦頻來往仙侣長吟聊自娛羽扇不揮塵不到
博山麝腦香猶裊新蟬驚破北窗眠幽禽啼斷林間巧
竹煙浮翠薦龍團樹影當庭映日圓晚來兩兩尋幽客
應識溪聲六月寒圖中景物非人世如此丹青誰得似
屈指流傳四百年宣和賞識標忠恕人間何處無炎敲
火雲照耀未能消高齋展對殊未巳一片凉颸落素綃
郭忠恕萬松仙館圖(元)黃公望
琳堂掩映萬松齊絶壑寒雲望不迷為聽水流翻破寂
輕袍重過短牆西
李咸熙雪溪仙館圖(元)黃公望
大樹小樹俄變玉千峰萬峰忽失青高人深掩茅屋卧
不羨圍爐醉復醒
姚運使溪山仙館圖(明)張羽
去年君為郡文學獨抱遺經憎命薄出門無馬坐無氊
拜迎官長常作惡今年君為轉運使殊恩親出官家賜
月給太倉三十斛况復官閒少公事人生貴賤反覆間
世上悠悠那解此憶昨訪我當嚴冬寫此溪山三數重
驊騮一去了無影空有遺跡泥沙中聞道河間故城裏
開門遥見滹沱水何時為畫古邯鄲珍重函封寄千里
盧鴻仙山臺榭圖(元)鄧文原
仙都圍合碧雲籠洞口緋桃著雨穠丹闕春深巢翡翠
朱扉風暖出芙蓉壺公不負三山約向子終期五嶽逢
野鶴一聲山館寂倚闌長聽水淙淙
盧鴻仙山臺榭圖(元)吳鎮
塵蹤何得此中游無數青山遶殿頭爐篆浮煙朝靄靄
溪雲連樹晚油油花香曲徑羣麛聚芸芷平田獨鶴遊
欲識仙家真樂處一泓清瀨四山秋
虎豹九關圖(元)王惲
九重關鍵錦斑圍蟣蝨微言語可知首闢四門明四目
定書深意見宣尼
康樂圖(長安韓德卿夜夢至一宫室扁曰康樂因名其堂以奉其母)
(元)劉因
至人無夢夢乃真瞪目一視空中塵悲歡蟻旋水東注
遺珠罔象迷其津持虀噉臼逞詼詭取禾坐極夸榮貴
不如長安韓生道上眠念母還家枕中記紫霞之宫乃
俗書煙霏霧結開雲圖虛靈變化在頃刻齧指疾應維
心符城上烏啼畢逋尾倚門獨占乾鵲喜萬里辭親真
可憐書來端有平安字
錢鈞羽畫(元)唐肅
結構倚崔嵬廊腰勢漫迴雲將銀浪湧山作翠蓮開徑
小無車入庭空有鳥來筆牀風墜葉書閣雨生苔蘭佩
誰同擷荷衣只自裁一區揚子宅百尺野王堆帳鶴元
無怨沙鷗莫浪猜此中鄰可卜吾亦謝喧豗
小李將軍院體小幅(二首)(明)祝顥
金屋瓊臺擁畫樓錦雲香滿采蓮舟人間盡道仙家樂
不識霜娥有底愁
花暗宫垣柳映堤五陵春色望中迷昭陽月上長門閉
猶放香紅逐馬蹄
題院畫(二首)(明)吳寬
翩翩白馬紫絲韁馳過彎堤十里長千樹桃花萬株柳
前頭宫殿是昭陽
璚樓金殿映丹霞只把仙家比内家落日美人秋水上
紅妝一面亂荷花
題畫(明)沈周
嫩黃楊柳未藏鴉隔岸紅桃半著花開眼闌干接平楚
夾洲亭館跂長沙悠悠魚泳知人樂故故鷗飛照鬢華
如此風光真入畫自然吾亦愛吾家
御定歷代題畫詩類卷一百十三
