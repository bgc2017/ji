欽定四庫全書
御定歷代題畫詩類卷七十一目錄
樹石類
題李尊師松樹障子歌(唐杜甫)
觀吳偃畫松(唐施肩吾)
畫松(唐元稹)
袁德師求畫松(唐劉商)
與湛上人畫松(唐劉商)
酬道芬寄畫松(唐劉商)
山翁持酒相訪以畫松酬之(唐劉商)
壁畫古松(唐朱灣)
畫松(唐徐夤)
李肱所遺畫松書兩紙得四十韻(唐李商隠)
畫松(唐僧景雲)
題仁上座畫松(宋黃庭堅)
吕希道少卿松(宋蘇轍)
許道寧松(宋王履道)
次韻伯庸畫松十韻(元劉因)
趙閒閒畫松和韻(元程鉅夫)
羅若川畫松(元虞集)
縣厓松圖(元虞集)
畫松(元貢師泰)
畫松(元貢師道)
奉題仇工部壁間古松圖歌(元傅若金)
題畫松(元傅若金)
松障圖歌(元陳泰)
題李遵道華頂松(元張天英)
題何武子所藏簡天碧松圖(元劉永之)
題梅花道人偃松(元鄭洪)
松壑單條(元吳鎮)
題趙學士松圖(明劉基)
題趙文敏公畫松(明劉基)
次韻畫松(明陶安二首)
題畫松(明劉崧)
題費同知松樹障子(明楊士竒)
古松圖(明金幼孜)
題畫松(明李進)
題松(明何喬新)
題劉鑑松(明陳憲章)
戲題張千戶畫松(明陳憲章)
題松(明丘濬)
畫松(明李東陽二首)
題邵容城所藏幽松圖(明李東陽)
題畫松(明胡潤)
畫松(明沈周)
題松卷(明吳寬)
張子俊畫松(明吳寬)
題畫松(明杭淮)
畫松卷次韻(明周用)
題楊司徒古松障子(明顧璘)
題羅侍御所藏周必都古松障(明顧璘)
題半塘寺潤公房顧叔明所畫松壁(明孫寧)
巨然松吟萬壑圖(元元好問)
題洞陽徐真人萬壑松風圖(元趙孟頫)
自畫萬壑松風圖(明虞堪)
題丁氏松澗圖
題簡生畫澗松(元虞集)
題松澗圖(元陳樵)
古澗長松圖(元吳鎮)
題王起宗畫松巖圖(元楊載)
松泉圖(元郭翼)
松路山巖圖(明徐賁)
題松溪圖(明吳溥)
壑松圖(明李日華二首)
御定歷代題畫詩類卷七十一目錄
欽定四庫全書
御定歷代題畫詩類卷七十一
樹石類
題李尊師松樹障子歌(唐)杜甫
老夫清晨梳白頭玄都道士來相訪握髮(一作手)呼兒延
入戶手提新畫青松障障子松林静杳冥憑軒忽若無
丹青隂崖却承霜雪(一作露)幹偃蓋反走虯龍形老夫平
生好奇古對此興與精靈聚已知仙客意相親更覺良工
心獨苦松下丈人巾屨同偶坐似(一作自)是商山翁悵望
聊歌紫芝曲時危慘淡來悲風
觀吳偃畫松(唐)施肩吾
君有絶藝終身寳方寸巧心通萬造忽然寫出澗底松
筆下看看一枝老
畫松(唐)元稹
張璪畫古松往往得神骨翠帚埽春風枯龍戛寒月流
傳畫師輩奇態盡埋沒纖枝無瀟灑頑幹空突兀乃悟
埃塵心難狀煙霄質我去淅陽山深山看真物
袁德師求畫松(并序)(唐)劉商
武元衡云商酷尚山水著文之外妙極丹青好事君
子或持冰素越淮湖求一松一石片雲孤鶴獲者寳
之雖楚璧南金不之過也故集中求畫之詩為多
柏偃松㩻勢自分森梢古意出浮雲如今眼暗畫不得
舊有三株持贈君
與湛上人畫松(唐)劉商
水墨乍成巖下樹摧殘半隠洞中雲猷公曾住天台寺
隂雨猿聲何處聞
酬道芬寄畫松(唐)劉商
聞道鉛華學沈寧寒枝淅瀝葉青青一株將比囊中樹
若箇年多有茯苓
山翁持酒相訪以畫松酬之(唐)劉商
白社風霜驚暮年銅瓶桑落慰秋天憐君意厚留新畫
不著松枝當酒錢
壁畫古松(唐)朱灣
石上盤古根謂言天生朽安知草木性變在畫師手隂
深方丈間真趣幽且閒木文離披勢搓捽中裂空心火
燒出埽成三寸五寸枝便作千年萬年物莓苔濃淡意
不同一半死皮藏蠧蟲風霜未必來到此氣色杳似寒
山中孤標可翫不可取能使支公道場古
畫松(唐)徐夤
澗底隂森驗筆精筆間開展覺神清曾當月照還無影
若許風吹合有聲枝偃只應玄鶴識根深宜與茯苓生
天台道士頻來見說似株株倚赤城
李肱所遺畫松書兩紙得四十韻(唐)李商隠
萬草已凉露開圖披古松青山徧滄海此樹生何峰孤
根邈無倚直立撐鴻濛端如君子身挺如壯士胷樛枝
勢夭矯忽欲蟠挐空又如驚螭走默與奔雲逢孫枝擢
細葉旖旎狐裘茸鄒顛蓐髮軟麗姬眉黛濃視久眩目
晴倏忽變輝容竦削正稠直婀娜旋敷(一作數)峯又如洞
房冷翠被張穹籠亦若暨蘿女平旦妝顔容細疑襲氣
母猛若争神功燕雀固寂寂霧露常衝衝香蘭媿傷暮
碧竹慙空中可集呈瑞鳳堪藏行雨龍淮山桂偃蹇
蜀郡桑重童枝條(一作修)亮杪脆靈氣何由同昔聞咸陽
帝近說稽山儂或著仙(一作佳)人號或以大夫封終南與
清(一作青)都煙雨遥相通安知夜夜意不起西南風美人
昔清興重之猶月鐘寳笥十八九香緹千萬重一旦鬼
瞰室稠疊張羉罿赤羽中要害是非皆匆匆生如碧海
月死踐霜郊蓬平生握中玩散失隨奴僮我聞照妖鏡
及與神劒鋒寓身會有地不為凡物蒙伊人秉兹圖顧
盼擇所從而我何為者開懷捧靈蹤報以漆鳴瑟懸之
真珠櫳是時方暑夏座内若嚴冬憶昔謝四騎學仙玉
陽東千株盡若此路入瓊瑶宫口詠玄雲歌手把金芙
蓉濃藹深霓袖色映琅玕中悲哉墮世網去之若遺弓
形魄天壇上海日高曈曈終騎紫鸞歸持寄扶桑翁
畫松(唐)僧景雲
畫松一似真松樹且待尋思記得無曾在天台山上見
石橋南畔第三株
題仁上座畫松(宋)黃庭堅
偃蹇松枝隔煙雨知儂定是歲寒材百年根節要老硬
將恐崩崖倒石來
吕希道少卿松(宋)蘇轍
溪回山石間蒼松立四五水深不可涉上有横橋渡溪
外無居人盤石平可住縱横遠山出隠見雲日莫下有
四老人對局不回顧石泉雜風松入耳如暴雨不聞世
人喧自得山中趣何人昔相遇圖畫入紈素塵埃依古
壁永日奉樽俎隠居畏人知好事竟相誤我來再三嘆
空有飛鴻慕逝將從之遊不惜爛樵斧
許道寧松(宋)王履道
玉骨㠝岏雪作頂清溪下舞蛟龍影忽驚發地扶屋極
誰向天公乞刀尺道人逸氣天雲高韋偃畢宏皆坐超
奔崖斷壑得睥睨悲風激激星勞勞胡為乎挂卿高堂
之素壁許侯筆與萬牛敵坐來一氣回霜秋四顧滿堂
皆古色老夫卜築寄雲松屢揖伯鸞攜敬通忽見婆娑
眼中物使我嚼句生天風千章奇林卧澗底公獨區區
悅其偽我知金石貫冰霜便與髯卿同一味君不見丹
霞大士燒木佛此老胷中果何物
次韻伯庸畫松十韻(元)劉因
妙思通靈素玄隂接帝青抗顔躬蹇蹇蒙頂髮星星颯
爽龍羞豢蕭疎鶴鍊形壁虚生地籟斗近界天經蝶夢
春濤湧蟲疑曉日冥雲生停斝候風入倚窗聽屈曲車
連軫騰拏簴列庭戀鄉思海岱封爵鄙云亭月落孫生
嘯天寒屈子醒雄姿輕虎豹浮蹟陋鷗鶄
趙閒閒畫松和韻(元)程鉅夫
辭華推哲匠才大古云難如許明堂具偏宜畫裏看
羅若川畫松(元)虞集
暮春多雨晝冥冥羅生畫松當素屏老蛟化為劒氣黑
白鶴下啄苔痕青𫝊來日暮自篝火夢入幽巖尋茯苓
不遇胡僧露雙脚石函自了讀殘經
縣厓松圖(元)吳鎮
偃蹇支離不耐秋搖風灑雨幾時休轉身便是青山頂
又有懸厓在上頭
畫松(元)貢師泰
蒼龍蛻骨東海上太隂黯淡垂高空六丁驅起夜行雨
萬里不斷蓬萊風
畫松(元)吳師道
風霜不改色水石波為鄰祇合空山老豈知人世春
奉題仇工部壁間古松圖歌(元)傅若金
蒼松在山自奇古灌木翳之人不驚忽然圖向堂上壁
滿坐嘆息長風生柯柯崛走森晝晦其下將疑鬼神會
霧雨寒霏虎豹毛雷霆怒拆蛟鼉背乃知巨筆老且神
力斡造化雄千鈞皇天不夭棟梁具后土潛回霜雪春
爾松已為人愛惜見爾為爾生顔色山中豈無材木倚
絶壁未逢匠石嗟何益
題畫松(元)傅若金
遥憶商顔松色青女蘿枝上醉眠醒自從四皓安劉後
歲莫何人采茯苓
松障圖歌(元)陳泰
何人獨立身堂堂十八公子䰅髥蒼凝冰不遣勢摧折
清籟時與髥低昂蘭為兄兮雪為友燕坐松間自呼酒
眼花耳熱鱗鬛生千尺龍蛇入揮手手中松月自離筆
已見雲煙生蓊鬱儻非白晝堂宇空真恐幽隂鬼神出
平生始識顔平原艱苦絶勝甜中邊世間畫史千金價
惜哉此松不多畫
題李遵道華頂松(元)張天英
蒼髥鐵爪欲飛揚肯與人家作棟梁記得石橋明月夜
一溪龍影茯苓香
題何武子所藏簡天碧松圖(元)劉永之
蒼松偃蹇如短虯垂肘近人寒不收悲風蕭蕭生晝晦
古鬛陊水令人愁錦韉騎馬山隂道石黛空青拂衣好
萬里江湖隔舊游坐觀圖畫空山老
題梅花道人偃松(元)鄭洪
墨池帽脫管城子壁府罄折徂徠公玉關金鎖製玄豹
銅臺瑶柱蟠蒼龍星霜鬢眉遽如許鐵石肝膽將誰同
大夫受命當傴僂天子法駕行東封
松壑單條(元)吳鎮
虯枝鐵榦撐青空飛泉絶壁鳴琤琮幽人洗耳坐其下
風來謖謖如笙鏞
題趙學士松圖(明)劉基
趙公拈筆作古松平地躍出三青龍蜿蜒不上霄漢去
爽颯長留煙雨濃前朝美人鬭草處猶有當時數株樹
江亭六月凉如秋應與此圖相對愁
題趙文敏公畫松(明)劉基
吳興昔王孫能畫世莫及觀其二松圖矯若龍出蟄蟠
根破坤輿拔萃滃原隰交加各軒翥崱屴相倚立鼉鱗
撐空青豕鬛振颯飁高藏日月氣清滴雲霧汁垂釣者
何人短棹非妄集五湖多風濤蛟蜃頭角輯不如洿澤
間取足鰿與鰼倦眠松影下百竅清凉入慎勿驚松枝
天寒衣袂濕
次韻畫松(二首)(明)陶安
鐵榦宛如韋偃筆誤令工匠施刀尺隂森黛色千古深
髣髴霜痕半天濕猿鶴清音恍在庭龍虎白骨堅如石
從知能事不易成畫水猶云日踰十
蒼標當入凌煙筆相去青天不盈尺獨持勁節冬雪寒
長帶恩光朝露濕迴枝忽變老蛟形託根不向懸崖石
按圖必求如此材待搆明堂價增十
題畫松(明)劉崧
巫峽荆門不可尋坐憐孤嶂動雲林夜寒或與蛟龍鬭
秋暝應聞虎豹吟千歲茯苓山下老一時絲蔓雨中深
野橋寂寞雲根冷最憶停驂弄晩隂
題費同知松樹幛子(明)楊士奇
當代畫松誰最精王紱卓迪俱馳聲兩生以來鮮繼者
鳳池周濬新得名此圖筆有千鈞力全幅剡藤閒潑墨
雙株奮起如雙虯直氣森森勢千尺樛枝屈鐵蟠穹蒼
勁節磊砢鱗甲張長風颯颯動滿座六月清晝高堂凉吉
安别駕好奇古對此宛然巖壑趣茯苓琥珀焉足奇堅
操終懷共遲暮别駕别駕臨安彦浙東山東宦游徧四
明徂徠千歲植所歷山林屢嘗見大材之成由化工自
古匠輸希得逢明堂清廟選梁柱何限空老深山中
古松圖(明)金幼孜
十畝繁隂欲破空當時曾受大夫封廟廊正爾需梁棟
未許終容大壑中
題畫松(明)李進
君不見靈隠山前小朵峰入山九里皆青松怒濤翻空
捲江海高枝挂石蟠虯龍西湖三月春意濃錦囊駿馬
呼奚童清隂夾道生爽氣金粉撲面香濛濛兩年不踏
湖頭路轉眼春來又春暮畫中忽見一株松髣髴山前
幽絶處幽絶之處多仙靈吾獨何為縛塵纓寄謝仙靈
許同隠凖擬長鑱尋茯苓
題松(明)何喬新
虯枝夭矯翠參天雨榦霜皮老更堅榱桷年來收拾盡
豈知梁棟在山巔
題劉鑑松(明)陳憲章
劉生於寫松能以酒力遣酩酊氣正豪蒼龍自舒卷
戲題張千戶畫松(明)陳憲章
張侯畫松人不識松不畫横惟畫直上干青霄下盤石
倒卷蒼龍二千尺神物安可留屋壁變化虚空了無迹
不然恐遭雷斧劈左手執弓右持戟取勝無過萬人敵
侯莫畫松費筆力
題松(明)丘濬
蒼龍拏雲欲上天鱗甲飛動頭嶄然碧風吹海翠濤湧
笙簫一派空中懸深山大河無人到琥珀埋光兔絲槁
家家束葦作屋楹未必長林此中老
畫松(為卜刑部從大題)(明)李東陽
玄雲匝地黯無輝老榦盤空勢不歸疑是葉家堂上見
夜深風雨墨龍飛
畫松(為顧良弼主事題)(明)李東陽
畫松不必真似松風骨略與畫馬同畢宏曹霸兩奇絶
妙意止在阿堵中君家素壁光如雪上有叫枝老垂鐵
晩歲長同怪石寒炎天恥受高雲熱江翻樹轉争喧豗
十步九戰何時開隂房半扄山鬼嘯海水不斷天風來
城南野人頗醇古坐愛涼秋滿虚宇安得移來十丈青
高價如山棄如土知君此興迥莫攀謂予苦絆風塵間
攜琴載鶴招使去我家自有徂徠山
題邵容城所藏幽松圖(明)李東陽
種松谿邊長十丈高雲對屋圍青障中有幽人愛讀書
苧袍紗帽秋蕭爽青苔白石坐移時衡門晏起獨開遲
山中繁實雨初落水面垂蘿風倒吹十年南北江湖夢
野樹孤雲遞迎送此地材同新甫良居官多比藍田重
酌君美酒聽我歌東園桃花能幾何丈夫功業在晚節
君今尚壯非蹉跎
題畫松(明)胡潤
幽人無俗懷寫此蒼龍骨九天風雨來飛騰作神物
畫松(明)沈周
老夫慣與松傳神夾山倚磵將逼真青雲軋天見高蓋
蒼鱗裊煙呈古身我亦不知松在紙松亦不知我戲耳
吹燈照影蛟起舞直欲排空掉長尾待松十丈歲湏千
老夫何夀與作緣不如筆栽墨培出一笑何問人間大
小年
題松卷(明)沈周
寸莛悠悠至千丈歲月之後乃可望老夫一日春雨中
手緩心閒筆初放徂徠合抱三百株生捉龍蛇眠紙上
培之以墨土何功根葉不驚神亦王傍人為我奪造化
畢宏韋偃仍相誑一舒一卷風雨生滿堂錯愕空相向
還疑秋子打牎扉亦覺春花撲屏幛久無采錄我何嗔
自倚胷中意為匠
張子俊畫松(明)吳寬
案頭佳楮不盈尺上有千丈之長松非關月落影如許
連蜷欲起舞蛟龍我方隠几當清晝彷彿徂徠見深秀
空堂颯颯風聲寒滿把稜稜霜骨瘦昔聞張卿人品高
王芾與之稱二豪鳳池揮灑出天趣往往筆底翻波濤
杜陵詩翁去我遠愧此畢宏與韋偃故園舊種隂已成
獨客燕山歲華晩
題畫松(明)杭淮
登堂忽訝生煙雲錯落長松偃東壁老幹半作叫龍形
枝葉長留歲寒色古來畫者有韋偃近時廷章亦可師
但留一榦在人世已覺澗壑無餘姿更添白石相撐倚
日照蒼苔淨泥滓摩娑不覺毛髮寒五月高堂朔風起
畫松卷次韻(明)周用
舊時吾鄕石田丈文彩風流屬人望畫松不獨能擅場
寸莛之作兼豪放梓堂石田善摹搨輞川未必居其上
何哉畫史亟畫松太昊初以木德王毫端咄咄皆逼人
百金一筆那相誑密雲不見羣龍首淵躍天飛惟所向
凍雷夜半驚霹靂珍重十幅生絲障誰將獻卜搆明堂
操斧按圖煩大匠
題楊司徒古松障子(明)顧璘
昨從山中還草堂入門雲霧迷日光問之驚怪胡致此
司徒畫障懸東牆幾株古樹形突兀老龍怒立當我屋
泰山東巖五大夫參天氣勢無卷曲雪柯霜榦當夏清
耳邊謖謖風濤聲儼然丘壑在左右始信妙畫通神明
司徒應詔天上來捲簾清畫坐高齋不湏把玩山林趣
正爾相資梁棟材
題羅侍御所藏周必都古松障(明)顧璘
昔年我登柱史堂古松畫障何昂藏樛枝峥嶸豸角勁
霜皮錯落龍鱗蒼不知墨榦凡幾尺氣勢直欲凌雲長
移牀盤桓坐其下六月不熱迴清涼畢宏韋偃骨已朽
乃有周老傳芬芳祇疑畫手太奇崛人間無此真棟梁
昨經南湘湘水曲夾道萬株俱突兀根老居人忘歲年
隂深過客逃炎燠郡齋正當蒼翠中三歲捲簾看不足
鸛鶴秋棲不敢定猿猱夜度愁還哭有時枕書相對眠
宛在君家畫圖宿君今作牧向東魯泰山大夫更奇古
我詩恐未盡君意請君自作喬松譜
題半塘寺潤公房顧叔明所畫松壁(明)孫寧
顧君叔明善寫松妙趣直與韋偃同片縑幅紙不易得
人争一覩清雙瞳玉巖上人即粲可早躋十地成全功
襌房素壁耀霜雪繪畫未許來庸工叔明對此後意匠
捉筆跳叫聲摩空湏臾貌作老蛟影毫端瞥若回腥風
隔座時疑翠濤響鈎簾日訝玄雲封宿鶴已去花落盡
庭前細雨春濛濛老夫尋幽適相過覽之便覺心神融
酒酣信手為長句醒愧浣花溪上翁
巨然松吟萬壑圖(元)元好問
胷中刺鯁無九澤畫裏風煙纔一漚阿師定有維摩手
斷取江山著筆頭石林蒼蒼崖寺古銀河浩浩松聲秋
方外賞音誰具眼莫將輕比李營丘
題洞陽徐真人萬壑松風圖(元)趙孟頫
謖謖松下風悠悠塵外心以我清淨耳聽此太古音逍
遥萬物表不受世故侵何年從此老辟穀隠雲林
自畫萬壑松風圖(歌贈天台朱秉中梅花巢)(明)虞堪
天台萬八千丈山桃花久不流人間上當牛斗開天關
仙人幾度招我窮幽攀瓊臺玉闕迴寂寞石橋且滑空
潺湲曾識高人姓朱者讀書縛屋蓬峰下一從畫得龍
馬神龜文走獻天子登天閽天子莫可官歸來老田野
最喜兩兒郎綠髮更瀟灑大者賦遠遊不肯卑微休仲
也誰與儔愛我畫滄洲聊將水墨趣寫此空巖秋鴈蕩
雲連赤城暮瀟湘雨裏蒼梧愁我愛仲也琴傾耳大賞
音南風散五絃為我開煩襟棲烏夜啼秋月墮黃鸝曉
囀春山深君不見畫中絶似琴中趣萬壑秋風滿松樹
應有梅花可結巢隨意青山看雲去
題丁氏松澗圖(元)鄧文原
天目之峰凌紫煙下周林壑紆長川清池斗絶涵倒景
神運直自疏鑿先彼美幽貞廬閒房曲奥辛夷荃蒼官
(一作松)手植經幾年靈虯夭矯今參天門前朝流暮流水
但聞激石瀉瀨鳴濺濺山人養真衡茅下有書可讀琴
可絃意行清澗曲長歗松風前山(一作溪)月出林高溪花
弄春妍仙人歌(一作欲)來夜將半天空鶴唳山淒然飇塵
大笑狂馳子口誦丹訣傳真玄我欲從之結鄰屋得疏
藥圃謀芝田
題簡生畫澗松(元)虞集
簡生與我皆蜀人留滯東南凡幾春每拂齊紈作山水
使我感慨懷峨岷如此長身雨松樹滿谷悲風散隂霧
雌雄如劒變為龍鱗鬛齊成擘崖去袐閣嘗觀韋偃圖
蒼潤雄深世所無默識形神出模畫把筆莽蒼增嗟吁
玉堂寳書本同館官府既分難復見摩挲新墨慰衰朽
鬢雪飄蕭數開卷昔我樵牧青城山坐起政在雙樹間
當時簡生若相見應并寫此聽潺湲劉郎集賢好賓客
好著幽窗對晴碧凌靈為我哦七言有鶴飛來破秋色
題松澗圖(元)陳樵
鬱鬱澗上松磊磊澗中石石泉有餘韻松枝有餘色高
人事幽討結廬此棲息敧枕聽潺湲開軒盼空碧俯仰
欣有契足以愒昕夕我亦厭塵囂久焉慕岑寂他年儻
相過勿謂予生客
古澗長松圖(元)吳鎮
長松生風吹不歇古澗出泉鳴自幽玉屑飯餘移白日
紫芝歌動振高秋
題王起宗畫松巖圖(元)楊載
雲起重巖鬱凌亂長松落落樹直幹若人於此結茅屋
爽氣飄然拂霄漢艤舟之子何逍遥從者傴僂攜一瓢
山中無日不閒暇跋涉相顧凌風飇始知王宰用意高
使人觀圖鄙吝消世間未必有此景塗抹變幻憑秋毫
丹青遊戲固足樂收絶視聽搜冥莫向來為政殊不惡
乃爾胸中有丘壑
松泉圖(元)郭翼
迢迢澗上松㶁㶁松下泉微飇散晴雪飛琴瀉寒絃懷
哉山中人眇予隨塵緣九江秀可攬山色青於蓮浩歌
招黃鵠重賦雲巢篇
松路山巖圖(明)徐賁
清溪入花源流水春溶溶趣深屢迴轉溪上森羣峰參差
樓閣間縹緲神仙蹤閒陪羽客行時與樵人逢疎蘿映
岸瀑薄雲蔭巖松孤鶴偶徘徊衆樹恒芳濃踐兹非徒
遊要當盡從容因乏丹泉術終期此相從
題松溪圖(明)吳溥
溪頭流水繞光寒溪上長松雪未乾無事儘從閒處樂
有書時向静中看風迴隂壑泉聲急月轉清牎樹影團
幾度客來門未啓呼兒急為整衣冠
壑松圖(贈吳伯徵歸歙)(明)李日華
手寫髥龍伴讀書髥翁别我意踟躇聊分幾鬛臨牎影
君到黃山有萬株
壑松圖(明)李日華
已見歷落槩不妨小俯仰雲來翠色添雨壯空濤響沉
沉浸龍影颯颯凌仙掌山中絶灌溉歲月自滋長
御定歷代題畫詩類卷七十一
