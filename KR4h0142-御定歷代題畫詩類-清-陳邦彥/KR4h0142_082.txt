欽定四庫全書
御定歷代題畫詩類卷八十二目錄
蘭竹類
題東坡竹石(宋黃庭堅二首)
贈趙太虚畫竹石(宋白玉蟾)
陳德元竹石(元元好問二首)
子昂為閒閒畫竹石作别(元程鉅夫)
畫竹石(元虞集二首)
題高公畫竹石(元黃溍)
題高尚書竹石(元楊載)
畫竹石(元楊載)
張月梅子昂竹石圖歌(元范梈)
題伯庸所藏子昂竹石(元袁桷二首)
王本中醉作竹石壁上(元薩都拉)
題竹石圖(元陳旅)
柯氏山雲竹石圖(元陳旅)
題熊雲巢竹石圖(元陳旅)
題王氏竹石圖(元陳旅)
小竹石圖(元吳師道)
題高彦敬尚書竹石圖(元柳貫)
題謝仲和竹石(元郯韶)
題分宜趙尹所藏子昂竹石圖(元歐陽玄)
題松雪竹石(元李孝光)
子昂竹石(元劉永之)
雲林畫竹石(元華幼武)
顧定之竹石(元張雨)
題前人竹石嘉樹圖(元丁鶴年)
題竹石圖(元張天英)
題王黃鶴竹石便面(元陶宗儀)
題綠竹蒼石圖(元陶宗儀)
題柯敬仲竹石(元唐肅)
管夫人竹石(明朱應宸)
管夫人竹石(明丁明)
管夫人竹石(明朱楨)
管夫人竹石(明鄭元)
松雪畫竹石圖(明盧熊)
松雪畫竹石圖(明秦約)
松雪畫竹石圖(明張適)
松雪畫竹石圖(明許性)
子昂竹石(明金幼孜)
題倪雲林竹石(明高遜志)
雲林畫竹樹秀石(元饒介)
雲林畫竹樹秀石(明于思緝三首)
雲林畫竹樹秀石(明陳允明)
雲林畫竹樹秀石(明余鐙)
題竹石小畫(明程本立)
許秋官壁間竹石(明陳墀)
竹石圖(明史傑)
為人題竹石(明王世懋)
與逵甫燕坐小齋為寫竹石(明文徵明)
泉石脩篁圖(明林瀚)
題張端衡竹木石畫(宋劉宰)
題朱邸竹木(元虞集二首)
柯敬仲畫古木疎篁(元虞集)
竹樹圖(元楊載)
題竹樹圖(元范梈)
題枯木竹畫(元李祁)
鄭子聲竹樹圖(元黃鎮成)
題李遵道畫竹木圖(元薩都拉)
題張藻仲竹木(元戴良)
商德符李遵道共畫竹樹(元丁復)
題柯敬仲竹木(元楊維楨)
題竹樹圖(元倪瓚二首)
為蹇原道題竹木圖(元倪瓚)
商德符李遵道共畫竹樹(元張雨)
題海寧吳筠軒山水竹木卷(元舒頔)
題竹木石圖(明劉基二首)
題石生仲濂所藏李克孝竹木(明張以寧)
扇中竹樹(明解縉二首)
題竹木圖(明林環)
李遵道竹樹圖(明吳寬)
竹樹圖(明張寧)
寫竹樹(明李日華)
題高彦敬竹木圖(明僧大圭)
錢舜舉畫黃花翠竹(明僧一初)
題幽竹萱草圖(元陳基)
松雪竹石蘭(元錢惟善)
宣和墨竹寒雀(元虞集)
題吳性存所藏趙仲穆竹枝雙蝶圖(元張翥)
題子昂疎竹遠山圖(元錢惟善)
題竹柳圖(明陶安)
題蕉竹圖(明陳繼儒)
右司正之家渭川千畝圖(元元好問二首)
次韻渭川春玉圖(元劉因二首)
從周學士韻奉題竹岡(元程鉅夫二首)
竹澗圖(元歐陽玄)
題朱善慶竹泉卷(明周敘)
題湘江竹林圖(明虞謙)
湘竹圖(明廖道南)
竹溪春曉圖(明解縉)
水竹圖(明張寧)
御定歴代題畫詩類卷八十二目錄
欽定四庫全書
御定歴代題畫詩類卷八十二
蘭竹類
題東坡竹石(宋)黃庭堅
怪石岑崟當路幽篁深不見天此路若逢醉客應在萬
仞峰前
題子瞻畫竹石(宋)黃庭堅
風枝雨葉瘠土竹龍蹲虎踞蒼蘚石東坡老人翰林公
醉時吐出胸中墨
題趙太虚畫竹石(宋)白玉蟾
竹魂竹魄竹精神飛落瀟湘淇水濱千竿萬竿競青翠
吸風飲露千年春先生筆端自風雨驚起竹魂無著處
一點水墨化成龍龍孫飛去鵝溪住先生把筆無逡巡
造物不敢私為春新梢勁節森寒玉鸞鳳無處棲夢魂
晉人神仙如孫且畫竹每每天作雨唐人神仙如張臻
畫竹每每聞鴈鳴先生自得入神手一竿兩竿發於酒
當時大醉呼墨奴一筆埽出竹千畝酒力安能奪化工
先生煉就金丹紅一粒陽光照肺腑森然萬象羅心胸
有時持出風中葉銀海不寒皆震懾有時持出雪中枝
恍如凍碧欺漣漪復能濡墨作石塊天然峭拔古且怪
沙中伏虎草中犀教人持向蓬萊賣竹之清虚石堅硬
以此發明真性命使人觀石及愛竹知有真箇趙元静
先生醉時常風顛世人眼孔無神仙我今珍藏數本畫
雲鶴來也公歸天
陳德元竹石(二首)(元)元好問
一片春雲雨未乾兩枝新綠倚高寒瘦龍不見金書字
試就宣和石譜看
花石綱船出太湖九州膏血一時枯阿誰種下中原禍
猶自昂藏入畫圖
子昂為閑閑畫竹石作别(元)程鉅夫
仙舟發御河别楮灑蒼波雙樹尊前出叢篁石上多月
明行亂影風静倚柔柯還似看棋處尋雲入薜蘿
畫竹石(二首)(元)虞集
篔簹谷中春事晩老鶴俛啄莓苔生長鳴戛戛雨氣潤
舞羽翛翛山月明
井中墮却翡翠釵海上拾得珊瑚鈎蒼龍過雨影在壁
斷雲零落令人愁
題高公畫竹石(元)黃溍
木葉蕭蕭半欲空竹竿裊裊不成叢絶憐意匠經營處
都在風煙慘澹中
題高尚書竹石(元)楊載
矯龍疑蒼筠踞虎肖白石儻乘風雲會變化那可測
畫竹石(元)楊載
林前怪石起參差篁竹叢深使客疑如過瀟湘江上路
鷓鴣啼罷日西時
張月梅子昂竹石圖歌(元)范梈
近來海内寫竹石集賢學士有李衎吳興翰林公更神
大抵不令石作板半幅蕭蕭煙霧枝如卷中有千尺竒
洞穴常起鬼神疑嵩華衡岱狎童兒金溪處士清似鶴
攜此隨秋訪幽壑我憶為公故僚吏細撫遺書雙淚落
吁嗟翰林今世無一筆猶可重江湖鳴鳳之下出瑾瑜
高風况足勵頑夫
題伯庸所藏子昂竹石(二首)(元)袁桷
伯夷清宜典禮子路勇誠冠軍日落虎驚沒羽潭幽龍
走凌雲
胸中邱壑玩世眼底煙雲凜秋岸幘欲澆磊磈解衣深
聽颼飀
王本中醉作竹石壁上(元)薩都拉
硯屏花落丹水香步虚白日聲琅琅江南道士愛瀟灑
新粉素壁如秋霜王郎酒後衫袖濕醉眼朦朧電光急
黑龍雲重雨脚斜白兔秋高月中泣倦遊借榻日觀東
恍惚舊夢三湘中鷓鴣聲斷江路遠青松雨暗春濛濛
題竹石圖(元)陳旅
藍田水曲青玉立雨過秋光滿林濕故人結屋傍幽崖
静愛石牎晴翠入
柯氏山雲竹石圖(元)陳旅
溪上春山生白雲鷓鴣啼處有湘君行人來截昭華琯
日暮青林玉氣分
題熊雲巢竹石圖(元)陳旅
道人種竹三十箇定有新巢宿鳳凰石上幽香飄露粉
簷前新綠裊風篁天臺月白瑶笙近水國春寒翠袖長
見說故人東海上釣竿日暮倚扶桑
題王氏竹石圖(元)陳旅
老人雲錦溪邊住繞屋自種青珊瑚月明池露散林彩
春深雨苔生石膚短籬偏護籜龍子密葉並宿苞鳳雛
人生何用丹陽尹沙曲凉隂雙玉壺
小竹石圖(元)吳師道
千畝蔭渭川萬仞峩華嵩兩竿卷石間蕭蕭亦清風
題高彦敬尚書竹石圖(元)柳貫
尚書胸中貯秋色翠石蒼筠誰點筆當其被酒氣初酣
芒角森森出矛戟墨痕散作紙背光虎臥龍騰俱有迹
伯夷去後凜清風叔向生來古遺直見之冠佩不敢燕
矧是圓壇方薦璧房山西北弁山南二老交情嘗莫逆
陶泓毛穎始受呼不寫穠芳寫寒碧流傳此物成宅相
鈿軸縹囊新潢飾老夫饞口近更滋便欲歸山煑吾簀
詩成題作主林神未害西湖渠不識
題謝仲和竹石(元)郯韶
江南謝老獨風流愛寫晴雲竹樹幽絶似玉堂殘月夜
數枝晴雪映高秋
題分宜趙尹所藏子昂竹石圖(元)歐陽玄
有客有客白其馬汶篁移植燕山下歲寒心事木石知
雨露恩深詎能寫
題松雪竹石(元)李孝光
幽篁碧悄悄怪石白粼粼帝子吹笙罷月明愁殺人
子昂竹石(元)劉永之
古研麝煤香書傳雨漏牆高齋對松雪隨意寫瀟湘
雲林畫竹石(元)華幼武
窗前梧竹倚高標簾底龍香不住燒記得醉眠清閟閤
一庭春雨暮瀟瀟
顧定之竹石(元)張雨
龍孫乍脫䙀兒錦石面多皴彈子窩畫妙通神欲飛去
虎頭癡絶奈渠何
題前人竹石嘉樹圖(元)丁鶴年
翠實可充丹鳳食喬枝仍待早鶯遷一拳蒼蘚荒秋雨
惆悵無人解補天
題竹石圖(元)張天英
仙人手持青琅玕擲之飛上蓬萊頂玉簫彩鳳雲中鳴
龍影醉眠山骨冷
題王黃鶴竹石便面(元)陶宗儀
貌得篔簹墨未乾蕭蕭離立萬琅玕此君心事堅如石
一握清風拂面寒
題綠竹蒼石圖(為萬竹山人夀)(元)陶宗儀
粉香翠影碧琅玕丹鳳林中第一竿雨露恩濃磐石固
清風日日報平安
題柯敬仲竹石(元)唐肅
藴真齋裏揮毫日多得青城太史題今日南州把遺墨
石篁秋冷蟪蛄啼
管夫人竹石(明)朱應辰
夫人寫竹如寫字不墮畫家蹊徑中料得山房明月夜
翛然葉葉動秋風
管夫人竹石(明)丁明
能書獨數衛夫人墨沼春香教右軍近代苕溪惟魏國
却將八法寫湘君
管夫人竹石(明)朱楨
魏國夫人翰墨香愛拈湘管寫幽篁不如凍成五色練
繡出朝天補衮裳
管夫人竹石(明)鄭元
誰裁弄玉碧雲簫吹過瓊臺月影遥白鳳一雙何處下
水晶宫裏赤闌橋
松雪畫竹石圖(明)盧熊
緗箬生清風蒼苔護幽石夢想玉堂仙臨池弄秋碧
松雪畫竹石圖(明)秦約
常時奉詔直金鑾日轉鼇峰玉筆寒想得花間鈴索静
自將賜墨寫琅玕
松雪畫竹石圖(明)張適
玉堂飛墨寫湖州彷彿鷗波竹樹秋珍重王孫歸未得
淡煙斜月不勝愁
松雪畫竹石圖(明)許性
燕閒天禄校書餘墨汁金壺寫竹圖長恐震雷風雨作
化龍飛去入雲衢
子昂竹石(明)金幼孜
翡翠臨風好珊瑚出海清江南春事晩暮雨鷓鴣聲
題倪雲林竹石(明)高遜志
卷石不盈尺孤竹不成林惟有歲寒節乃知君子心
雲林畫竹樹秀石(元)饒介
斷劒故留碧錯刀終有神坡陀歲寒色不似醉時真
雲林畫竹樹秀石(三首)(明)于思緝
喬木千章高出雲幽篁幾个石嶙峋平生丘壑真成癖
莫怪烏籐來往頻
蒼然古木石巖幽移得江南一段秋共說倪君知籀法
數竿瀟灑更風流
木落秋吟夜露翻山空無人石榻寒不似君家子午谷
雲旗晝下玄都壇
雲林畫竹樹秀石(明)陳允明
長憶山中舊草廬蒼厓古木共扶疎今朝偶爾看圖畫
便擬身同木石居
雲林畫竹樹秀石(明)余銓
三春雷雨蒼龍角萬里雲霄翠鳳毛怪得君家圖畫裏
虚牎凉月夜蕭騷
題竹石小畫(明)程本立
玉堂仙人松雪公寫竹正似石室翁雲林道人雖後出
往往落筆生秋風吳人好書仍好畫百年遺墨千金價
比來何處得此圖松雪雲林此其亞娟娟嫩玉纔數莖
煙梢雨葉縱復横洞庭寒骨沈水底鐵索下取蛟龍争
却憶江南舊池館筆牀碁局何蕭散一行作吏事便廢
十年不歸夢欲斷松雪子孫今幾人雲林弟子誰逼真
得歸故鄉儻相覓竹枝挂我頭上巾
許秋官壁間竹石(明)陳墀
孤根托竒石高節近清暉更愛幽香發隨風入翠幃
竹石圖(明)史傑
雨餘苔石淨無泥翠影參差夕照低記得推篷湘水曲
滿林秋色鷓鴣啼
為人題竹石(明)王世懋
紫籜成枝綠乍敷纖柔應傍玉山扶慇懃看取琅玕色
莫遣儂家一日無
與逵甫燕坐小齋為寫竹石(明)文徵明
對坐焚香習燕清好風如水泛簾旌夕陽忽見疎疎影
落木空江生遠情
泉石脩篁圖(明)林瀚
碧雲數畝湘江曲誰種江千萬枝玉枝枝散影落晴波
波光掩映林光綠有時颯颯來清風不比金谷飄春紅
翠鳳辭巢鳴舜日蒼虯捲霧騰遥空巖巖巨石苔花紫
砥柱中流儼如許障斷紅塵半點無六月坐來不知暑
遠峰天際青螺浮蔣徑嶰谷輕煙收山中定有脱俗者
可似當年王子猷子猷一去今千載此君清致依然在
冰霜萬壑歲寒時勁節虚心終不改
題張端衡竹木石畫(宋)劉宰
槎牙高樹蕭騷竹絶島風煙開短軸更煩點筆作衰翁
嘯月吟風飲山渌
題朱邸竹木(元)虞集
江上復春雨曾隂覆碧波石高龍影臥林迥鶴聲過解
珮猗蘭浦揚旍落木坡佳人翠袖薄日暮欲如何
題朱邸竹木(元)虞集
猗猗淇園竹結根磐石安枝幹相扶持風雨不可干其
實鳳所食君子思保完恒恐聲影疏蕭條霜露寒金玉
慎高節千載承清歡
柯敬仲畫古木疎篁(元)虞集
不見丹丘四五年幽篁古木更蒼然蒹葭霜露風連海
翡翠蘭苕月在川憶昔畫圖天上作每題詩句世間傳
前邨深雪誰高臥亦有晴虹貫夜船
竹樹圖(元)楊載
荆棘蒙籠迷竹樹亂堆古石蒼苔護縱獵青郊懷舊路
躍馬重岡追狡兔箭翎落地無尋處
題竹樹圖(元)范梈
老樹半垂葉疎篁斜露根若無煙霧隔應見石西邨
題枯木竹畫(元)李祁
脩筠儀鳳羽枯木老龍鱗半夜聞風雨方知筆有神
鄭子聲竹樹圖(為僧别峰作)(元)黃鎮成
空谷有佳人連蹇歲年暮清顔不可見香墨在紈素江
山澹微茫起我滄洲趣白石隠疎篁秋霜懸老樹天高
鴻鴈稀水落沙觜露上人心迹空對此了言句亦欲棹
孤篷雲深不知處
題李遵道畫竹木圖(元)薩都拉
風流未識生前面翰墨空遺死後名鳳尾拂雲秋有影
龍頭出水夜無聲半生清節江南夢萬里靈槎海上行
應逐錦袍弄明月倒騎赤鯉對吹笙
題張藻仲竹木(元)戴良
不見張生已六春筆頭何事轉清新鳳毛染得龍池雨
寫寄寒林獨立人
商德符李遵道共畫竹樹(元)丁復
仁皇新寺九天上二老渭川千畝圖晚向江南逢小米
只今俱是世間無
題柯敬仲竹木(元)楊維楨
洞庭秋盡水增波光動珊瑚碧樹柯夜半仙人騎紫鳳
滿天清影月明多
題竹樹圖(二首)(元)倪瓉
海中鐵網珊瑚樹石上銀鈎翡翠梢烏夜亂啼江月白
檀欒飛影下窗坳
江邊樹影墨糢糊江上青山日欲晡野思悵然無晤語
時來臨水照眉鬚
為蹇原道題竹木圖(元)倪瓉
疎篁古木都成老石澗莓苔亦有花排悶不須千日酒
聊將小筆畫龍蛇
商德符李遵道共畫竹樹(元)張雨
壽巖樹石黃巖竹善畫如今最得名更得二公同一幅
千金酬價尚嫌輕
題海寧吳筠軒山水竹木卷(元)舒頔
世間名士多愛竹為愛扶疎伴幽獨虚心直節傲雪霜
盡日相看看不足松蘿山下延陵裔自號筠軒詠淇澳
明牎淨几泚霜毫暖日晴風弄蒼玉有時乘興寫山水
復貌時人真面目一丘一壑胷次竒萬貌萬形心匠蓄
瀟瀟灑灑聲秋軒瑟瑟琅琅撼昏屋我家昔寓湘江濱
此君與我情最親别來廿載世離亂蹤跡萍梗無音塵
適與筠軒偶相見一笑袖拂松蘿昏怡然贈我一幅畫
滄江萬頃波粼粼遠岫雲開虎嘯月疎林霜落鴻來賓
抱琴疑是林和靖谷口又類鄭子真扁舟蕩漾空澗際
蘆花兩岸紛繽繽感子高情寫幽趣世無管鮑行踆踆
明朝漁翁約我度谿曲彷彿又似桃源人
題竹木石圖(二首)(明)劉基
凌霜傲雪無人問拂水捎雲意自閒願就姮娥借明月
臥看鸞鳳舞空山
古木蕭森傍水隈鳳凰飛去不飛回披煙細看蒼筤葉
知是湘君淚濕來
題石生仲濓所藏李克孝竹木(明)張以寧
息齋之孫李公子盡將幽意入經營修篁石上生雲氣
古木山中作雨聲年來好畫不忍見歲晏故園空復情
烏巾挂在長松樹吾欲巢居逃姓名
扇中竹樹(明)解縉
廣寒夜拆雙鸞去竹實銜來孕籜龍一夜風雷鱗甲動
坐看六合灑清風
扇中竹樹(明)解縉
常時十五二十過手弄素月雲間磨廣寒椎碎墮蛟室
龍影歘入扶桑波向道仙人一桂樹秋聲那得萬竿多
洞庭日本通銀河姮娥夜宴邀湘娥曙色雞鳴奈樂何
題竹木圖(明)林環
葉下西風片雨青玉堂人静酒初醒扁舟却憶經行處
湘水寒煙接洞庭
李遵道竹樹圖(明)吳寬
薊丘常共此君游又向人間見小丘滿目疎篁連古木
偶然臨楮忽驚秋
竹樹圖(明)張寧
白石滄波野自宜歲寒心事晩猶遲蕭蕭殘影疎疎葉
吹盡秋風君不知
寫竹樹(明)李日華
幽人讀書罷曳屐步春泥沈綠滲石骨輕翠翻雲漪鶴
來忽墮羽山影庭前移
題高彦敬竹木圖(明)僧大圭
尚書縱筆寫新圖古木疎篁半有無厓雨未收泉散漫
山雲不斷雪糢糊鳳鳴朝日來阿閣龍去秋天泣鼎湖
前代風流那復見幾回清夢繞燕都
錢舜舉畫黃花翠竹(明)僧一初
擬買陶家地一弓却看圖畫感秋風向來翠竹黃花圃
多在空山暮雨中
題幽竹萱草圖(為陳元禮作)(元)陳基
報妾平安信知君遠戍身好花難作佩留慰北堂親
松雪竹石蘭(元)錢惟善
鳳凰棲老楚琅玕白雪深蘭一再彈空憶玉堂聽雨夜
不知翠袖倚天寒
宣和墨竹寒雀(元)虞集
灑墨寫琅玕深宫春晝閒蕭條數枝雪不似紇干山
題吳性存所藏趙仲穆竹枝雙蝶圖(與玉山同賦)
(元)張翥
滿叢鮮碧露團香院落春紅過野芳蛺蝶一生花裏活
飛來還戀竹風凉
題子昂疎竹遠山圖(元)錢惟善
玉立湘江闊東風不自持巫山何處是春雨掃蛾眉
題竹柳圖(明)陶安
竹以招伯夷柳以招靖節安得同此人踏殘滿庭月
題蕉竹圖(明)陳繼儒
虚心似脩竹無心似芭蕉是誰寫竹復寫蕉牎前秋思
何蕭蕭黃茆板屋朱闌橋此中清福真難消歸歟歸歟
吾與汝竹上清風蕉上雨
右司正之家渭川千畝圖(二首)(元)元好問
官街塵土霧中天入眼荒寒一灑然大似終南山下看
北風和雪捲蒼煙
老眼蕭郎筆有神巖姿洲景盡天真情知一段幽閒趣
不必清談著晉人
次韻渭川春玉圖(二首)(元)劉因
至人虚心實其腹手種琅玕如種玉晴雲散墨春思浮
咫尺經營千畝足清標亭亭儼矜潔笑脱斑斕賜膏沐
揚旌植纛神君遊萬籟無聲江水渌此君之志那可量
榮辱相忘在空谷大宜蓬萊之三山小宜武夷之九曲
前如綺園歌紫芝後若夷齊侍孤竹隃糜之墨清且竒
脱落玄黃乃真目幽齋尸居耿相對有客叩門深絶俗
天空日沈碧雲湛細酌寒泉芼秋菊夢迴倚杖森在廷
炯炯雙瞳鬢深綠
瑶林羣仙歌捧腹解帶蘭皋捐佩玉深知五采眩空花
守墨空巖思濯足層冰急雪成九轉重露輕煙方一沐
湘君寶瑟調初絶惟見遥峰蘸寒渌長空旋宫起萬籟
翠袖無言守山谷紛紛落葉漫渭水耿耿殘花守韋曲
論功歲晩端有意深媿羣英不如竹森然壁立聮堵墻
變化淋漓傾衆目高人宴坐不出門一榻常懸謝囂俗
每令此君當上坐末席餘清友松菊回首故園新雨晴
無盡春風吹草綠
從周學士韻奉題竹岡(二首)(元)程鉅夫
淡墨重看帶路塵去年今日正行春不知誰有千竿玉
我欲林中著此身
江湖滿眼歎殊鄉寒碧沈沈華子岡輸與咸寧吳令尹
此君長伴兩相忘
竹澗圖(元)歐陽玄
青林翠巘俯江郊谷口湍流巨石㘭戛玉萬竿鳴水樂
垂紳雙瀑盪雲旓風漪静浸蒼龍影月瀨光搖紫鳳巢
歌罷商巖採芝曲兩翁翰墨定神交
題朱善慶竹泉卷(明)周敘
庭栽綠竹自清幽更引寒泉入檻流鏡影淨涵淇澳霧
金聲遥戛渭川秋隂凝翡翠煙光合潤浥簾櫳雨氣浮
更說蔣生能賦詠坐看三徑思悠悠
題湘江竹林圖(明)虞謙
秋風嫋嫋湘江曲秋水瀟瀟湘水綠湘江之人美如玉
翠袖天寒倚脩竹鷓鴣時來林外啼鳳凰夜向枝頭宿
我欲因之泛長江歷蒼梧兮覽瀟湘天高海闊白日静
九疑山色雲茫茫雲茫茫增煩紆忽憶山中二三月茹
有紫筍食有魚開軒賦就淇園句都向琅玕節上書
湘竹圖(明)廖道南
湘園千畝種琅玕湘水泠泠濕翠寒萬嶂參差雨初霽
鳳翔千仞宿雲端
竹溪春曉圖(為劉孟雍題)(明)解縉
武林溪遠桃千樹汴水春深柳萬條何似此君多勝槩
偏宜清隠絶塵囂翠禽啼處煙如織錦籜裁來雪未消
却笑此生慙六逸相思為寄白雲謠
水竹圖(明)張寧
漠漠孤煙合盈盈一水深汗青誰涉采猗菉自行吟野
色將秋思江聲併夕隂可憐桃李月風雨斷幽尋
御定歷代題畫詩類卷八十二
