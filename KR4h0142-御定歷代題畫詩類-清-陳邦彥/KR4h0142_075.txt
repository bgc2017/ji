欽定四庫全書
御定歴代題畫詩類卷七十五目錄
蘭竹類
題楊次公春蘭(宋蘇軾)
墨蘭(宋陳與義)
墨蘭(宋鄭思肖)
李夫人畫蘭歌(元王惲)
題墨蘭圖(元吴澄)
題墨蘭圖(元袁桷)
次韻張秋泉墨蘭(元袁桷)
墨蘭(元袁桷二首)
題趙子固墨蘭(元鄧文原)
墨蘭(元楊載)
觀錢塘上人墨蘭(元范梈)
題明公畫蘭(元黃溍)
畫蘭(元吴鎮)
題趙吳興墨蘭(元陳旅)
題畫蘭(元陳旅二首)
題蘭(元張翥)
畫蘭(元貢師泰二首)
題趙子固墨蘭(元韓性)
明上人畫蘭圖(元王冕)
子昂蘭(元鄭元祐)
趙魏公蘭(元倪瓉)
題方厓墨蘭(元倪瓉)
畫蘭(元貢性之)
題墨蘭(元張雨二首)
吳興墨蘭(元張雨)
題趙子昂蘭(元張天英)
題趙翰林畫蘭(元張天英)
題明雪牎蘭(元張渥)
題趙翰林墨蘭(元張渥)
題趙子昂墨蘭(元屠性)
畫蘭(元丁鶴年)
鄭山輝畫蘭(元唐肅)
題蘭花圖(明劉基)
題雪牎墨蘭(明張以寧)
墨蘭(明張以寧)
題王翰林所藏畫蘭(明高啓)
趙仲穆墨蘭(明楊基二首)
仲穆著色蘭(明張羽二首)
墨蘭(明管訥)
題蘭(明鄭真)
題蘭(明林環)
宋徽廟畫蘭(明張燦)
畫蘭(明陳憲章三首)
題蘭(明岳正)
題蘭(明李東陽)
題蘭與饒裕(明羅倫)
題衍聖公畫蘭(明程敏政)
題趙子固畫蘭(明吴寬)
子昂蘭(明史鑑)
題馬麟畫蘭(明陸深)
四蘭圖(明楊慎)
畫蘭(明謝承舉)
為鍾清叔題薛五蘭卷(明吴夢暘)
題徐明德墨蘭(明薛綱)
題畫蘭(明張濬)
題畫蘭(明朱石)
題鄭所南畫蘭(明朱凱)
為謝道士題蘭卷(明王世貞)
題畫蘭花(明王世貞)
畫了蘭(明陸治)
王楚玉畫蘭(明陳繼儒)
畫蘭(明李日華二首)
風蘭(明李日華)
雨蘭(明李日華)
題小姬畫蘭(明王微二首)
寫蘭(明景翩翩二首)
題蘭(明僧宗泐)
題趙松雪墨蘭(明僧宗衍)
題懸崖蘭圖(明僧宗衍)
題畫蘭(明僧用章)
題商學士畫蘭(明僧大圭)
題楊次公蕙(宋蘇軾)
墨蕙(宋陳與義)
題趙師舜光風轉蕙汎崇蘭圖(元虞集)
墨蘭蕙(元袁桷四首)
題蘭蕙同芳圖(元李祁)
題子固蕙蘭卷(元唐升)
題子固蕙蘭卷(元趙友同)
題子固蕙蘭卷(元李皓)
題蘭蕙便面(元張天英)
題光風轉蕙圖(元張天英)
題蕙蘭圖(元釋良琦)
題雪牎蘭蕙同芳圖(明張以寧)
題北山蘭蕙同芳圖(明張以寧)
蘭蕙圖(明商輅)
趙子固蘭蕙卷(明錢逵)
題汪華玉子昂蘭石(元虞集四首)
題趙松雪竹石幽蘭(元仇遠)
題無詰蘭石(元李祁)
題子昂蘭石(元于立)
題蘭棘同芳圖(元李祁)
次引浚儀公題蘭竹卷子韻(元楊載)
子昂蘭竹墨戲(元袁桷二首)
題趙公畫蘭竹(元黃溍)
題畫蘭竹(元陳旅)
為吳德良題承旨所贈蘭竹圖(元陳旅)
題無詰沅湘蘭竹圖(元劉躍)
題趙子昂為吴德良所作蘭竹圖(元吴師道)
子昂蘭竹圖(元吴師道)
蘭竹(元貢性之)
題柯敬仲博士明雪牎長老蘭竹(元錢惟善二首)
題江虛白懸巖蘭竹(明劉崧)
蘭竹畫(明劉溥)
題蘭竹圖(明楊守阯)
趙松雪蘭竹圖(明吴寬)
蘭竹圖(明程敏政)
題馬姬畫蘭竹(明張鳳翼)
蘭竹(明李日華)
畫蘭竹題贈蘇時欽(明薛素素)
題蘭水仙墨竹(元袁士元)
題畫蘭卷兼梅花(元王冕)
御定歷代題畫詩類卷七十五目錄
欽定四庫全書
御定歴代題畫詩類卷七十五
蘭竹類
題楊次公春蘭(宋)蘇軾
春蘭如美人不採羞自獻時聞風露香蓬艾深不見丹
靑寫真色欲補離騷傳對之如靈均冠佩不敢燕
墨蘭(宋)陳與義
鄂州遷客一花說仇池老仙五字銘併入晴窗三昧手
不須辛苦讀騷經
墨蘭(宋)鄭思肖
鍾得至清氣精神欲照人抱香懷古意戀國憶前身空
色微開曉晴光淡弄春凄凉如怨望今日有遺民
李夫人畫蘭歌(元)王惲
清閟堂深不知暑瑶草佳期夢玄圃孫郎笑折紫蘭來
素影盈盈映修渚李夫人澹丰容天然與蘭相始終剡
藤一筆作九畹落墨不减江南工芳姿元與凡卉異曄
曄况是湘纍叢離騷不復作遺恨千古沈幽宫君看此
花有深意似寫靈均幽思悲回風君家大雅堂文彩東
野翁併入慘澹經營中秋風拂簾秋日長芳霏霏兮汎
崇光淡妝相對有餘韻畫蘭桂子空秋香淡軒託物明
孤潔五十年來抱霜節固知色相皆空寂妙得於心聊
自適仿像湘娥倚暮花黃陵廟前江水碧生平佩服真
賞音升聞紫庭非素心喚起謫仙搖醉筆為翻新曲寫
瑶琴
題墨蘭圖(元)吳澄
赤節紅芳楚澤春心期千載一靈均不知何代為茅塞
誰認高枝細細紉
題墨蘭圖(元)袁桷
秉芳空林中介石交不黷飛英散玄佩受露如膏沐羣
妖春炫晝墨守益慎獨豈不念歲晏自獻傷我足矯矯
金石交挽之不盈掬疏清湛虚心振直耿潔腹昊天有
正令俛仰萬物肅臨風獨躊蹰白駒儼空谷
次韻張秋泉墨蘭(元)袁桷
虚牎秋思集晨興憺無餘墨池漾清泉夭葩散紛敷愛
此巖中君贈以碧玉腴微雲觧蒼佩縹緲疑空無遠謝
丹白昏詎畏霜霰濡守黑志有在談玄道非殊愧彼夷
與齊潔腹不受汙湘纍慨永古世人陋其迂臨風嗅餘
清是豈真緇徒乃知萬化寂妙巧窺分銖幽蜂綴疎蘂
點點游晴虚閉門謹視之黃塵政紛如
墨蘭(二首)(元)袁桷
飛瓊散夭葩因依空巖側守墨聊自韜不與衆草碧
仙人紫玉枝化為蒼水佩獨立搖落中秋風得相貸
題趙子固墨蘭(元)鄧文原
承平灑翰向丘園芳佩纍纍寄墨㾗已有懷沙哀郢意
至今春草憶王孫
墨蘭(元)楊載
謂香辭廹求曰色却媚愛執德非固然何用結為佩
觀錢塘上人墨蘭(元)范梈
蘭以比君子所貴者幽深黯然空谷中遠為人所欽志
士秉美德如玉復如金篤實而輝光芳搴出喬林偶然
為時出節義凛森森下愜烝庶望上當君王心功成無
所累宿好在雲岑
題明公畫蘭(元)黃溍
吳僧戲筆點生綃嫋嫋幽花欲動搖夢斷楚江煙雨外
秋風灤水莫瀟瀟
畫蘭(元)吳鎮
䞟趠風下東吳舟抔土移入漳泉秋初疑紫莛攅翠鳳
恍如綠綬縈青虯猗猗九畹易消歇奕奕百畆多淹留
軒牎相逢與一笑交結三友成風流
題趙吳興墨蘭(元)陳旅
江南三月多芳草綠葉連娟映紫莖憶昔艤舟苕霅上
一汀香雨入琴清
題畫蘭(二首)(元)陳旅
楚畹春露濃幽芳發瓊莖寧同薺麥秀不與蕭艾生
九畹光風轉重巖墜露香紫宮祠太一瑶席薦瓊芳
題蘭(元)張翥
鶗鴂聲中花片飛楚蘭遺思獨依依春風先自悲芳草
惆悵王孫又不歸
畫蘭(元)貢師泰
西望沅湘不盡流紅芽綠葉自生愁王孫去後無消息
風雨山中日日秋
畫蘭(元)貢師泰
光風吹碧草零露被芳畹美人秉幽貞獨立歲云晚杳
杳楚山深悠悠湘水遠何當結瓊佩寄此情繾綣
題趙子固墨蘭(元)韓性
鏤瓊為佩翠為裳冷落遊蜂試采香煙雨館寒春寂寂
不知清夢到沅湘
明上人畫蘭圖(元)王冕
吳興二趙俱己矣雪牎因以專其美不須百畆樹芳菲
霜毫掃&KR0978;光風起大花哆脣如笑人小花斂媚如羞春
翠影飄飄舞輕浪正色不染湘江塵湘江雨冷暮煙寂
欲問三閭杳無迹慨慷不忍讀離騷目極飛雲楚天碧
子昂蘭(元)鄭元祐
孤臣萬古愁湘渚水東流江芷汀蘺滿空令泣楚囚
趙魏公蘭(元)倪瓉
天上宣和落墨花彝齋松雪擅名家遥看苕霅山如玉
雪後春風自茁芽
題方厓墨蘭(元)倪瓉
蕭散重居寺春風蕙草生幽林蒼蘚地綠葉紫璚莖早
悟聞思入終由幻化成虚空描不盡明月照敷榮
畫蘭(元)貢性之
吳剛斫斷雲根石不數珊瑚高百尺美人林下獨含愁
霹靂一聲山鬼泣
題墨蘭(贈别于一山之京師)(元)張雨
三月愁送客春寒雨如霰冥冥返塞鴻悄悄棲梁燕揚
帆五十日蓬萊望中見欲持猗蘭操一奏南薰殿
題墨蘭(元)張雨
滋蘭九畹空多種何似墨池三兩花近日國香零落盡
王孫芳草遍天涯
吳興墨蘭(元)張雨
墨君石友是同參幾葉光風染碧嵐悵望王孫杳何許
年年芳草滿江南
題趙子昂蘭(元)張天英
鷗波亭下楚香銷公子騎箕上泬寥縱是死灰芬酷烈
巫陽誰下九重招
題趙翰林畫蘭(元)張天英
吴雲楚樹碧離離手折瑶花半醉時秋佩影搖湘浦月
鳳皇翅冷玉參差
題明雪牎蘭(元)張渥
援琴誰歎生空谷結佩應憐感逐臣九畹斷魂招不得
墨花夜泣楚江春
題趙翰林墨蘭(元)張渥
白鷗波點硯池清楚畹香風筆底生記得弁峰春雨後
撥雲移種向南榮
題趙子昂墨蘭(元)屠性
王孫宴罷碧瀾堂翠羽瓊蕤結佩裳欲寄靈均無處所
至今遺恨滿瀟湘
畫蘭(元)丁鶴年
湘皋風日美芳草不勝春欲採紉為佩慙非楚藎臣
鄭山輝畫蘭(元)唐肅
親見先生下筆時緣坡委谷共分披前身合是江潭客
萬葉千花盡楚辭
題蘭花圖(明)劉基
幽蘭花在空山美人愛之不可見裂素寫之明牎間幽
蘭花何菲菲世方被佩薋菉葹我欲紉之充佩韋睘睘
獨立衆所非幽蘭花為誰好露冷風清香自老
題雪牎墨蘭(為湖廣都事李則文作)(明)張以寧
君家詩好錦袍仙蘭雪清風故灑然金地禪僧留妙墨
木天學士寫新篇香來筆底吳雲動思入琴邊楚月懸
聖代即今深雨露流芳千載待君傳
墨蘭(為湛然上人題)(明)張以寧
雲林蒼蒼石齒齒一花兩花幽薄底遠香自到定中來
道人湛然心不起
題王翰林所蔵畫蘭(明)高啟
春到懷王舊渚宮沙棠舟去水煙空孤叢不有幽香發
應沒江邊百草中
趙仲穆墨蘭(二首)(明)楊基
當年曾進福州蘭小殿秋風翠珮寒零落楚香收不得
且從魏國畫中看
繁露幽香泣翠娥冷雲纖月淡秋河沅湘一帶皆春色
誰道懷王廟裏多
仲穆著色蘭(二首)(明)張羽
芳草碧萋萋思君澧水西盈盈葉上露似欲向人啼
鸞輿去不返風雨湘江曲芳草獨無情還如裙帶綠
墨蘭(明)管訥
青草三閭亭下蒼梧二女祠前欲采幽芳寄遠月明秋
水㳙㳙
題蘭(明)鄭真
國香散落翠巉巖曄曄芳叢玉露涵楚佩可憐零落盡
春風春夢過湘南
題蘭(明)林環
空林闃無人愛此幽草芳光風泛叢綠猗猗煙葉長執
袵擷其英露氣襲襟裳緬懷紉佩者千載那能忘白石
生深林託根有叢芳幽豔間深翠清風任披揚蕭艾誰
與羣不能化其臧却笑桃李花冶麗争春陽
宋徽廟畫蘭(明)張燦
御墨淋漓寫楚蘭披圖却憶政宣間分明一種湘纍怨
萬里靑城似武關
畫蘭(明)陳憲章
誰將水墨寫横披竹石荆蘭也自宜記得湘潭秋雨後
清香猶帶楚臣悲
題畫蘭(明)陳獻章
隂崖百草枯蘭蕙多生意君子居險夷乃與恒人異
題畫蘭(明)陳獻章
楚人有雜佩可以祓不祥願言踐臺省奉為王者香
題蘭(明)岳正
曾倚東風嗅國香星軺此日度沅湘於今客裏看圖畫
搔首無言祇自傷
題蘭(為司寇何公作)(明)李東陽
楚澤有幽蘭名高百花選孤根託地靈芳心應時展陽
和一披拂春色無深淺清風徧六合孰為知者鮮援琴
思昔人古意嗟已緬層厓數枝竹意若相慰勉穠華須
却避荆棘行當剪幸此挹餘芬披圖漫舒卷
題蘭與饒裕(明)羅倫
翠袖舞春暉光風感自微夜深渾不寐玉露點羅衣
題衍聖公畫蘭(明)程敏政
國香那藉彩毫工千載猗蘭曲未終金石交情期歲晩
棘叢未實漫春風
題趙子固畫蘭(明)吳寬
王孫弄筆成墨藪九畹依然連百畆開圖墨瀋將誤拾
撲袖香風不勞齅破縑零落三百年非藉好事安能傳
寸根無土強生活鄭老後來真可憐
子昂蘭(明)史鑑
國香零落佩纕空芳草青青合故宮誰道有人和淚寫
託根無地怨東風
題馬麟畫蘭(明)陸深
秋風九畹正離離畫裏相看一兩枝欲寄所思無奈遠
閒拈湘管對題詩
四蘭圖(明)楊慎
蘭為君子佩植根不當門幽谷發遠馥九畹詠王孫
蘭為美人採蘋藻掩芳潔沐浴助精禋豈為薌澤設
蘭為仙姬名升雲女几山玄景入天上名字留人間
蘭為王者香鬱鬯薦清廟猗猗有遺音併入瑶琴調
畫蘭(明)謝承舉
徐熙圖罷霧生牎墨藻詞葩世少雙招得楚魂飛不去
夜深殘影落寒江
為鍾清叔題薛五蘭卷(明)吳夢暘
薛五嫁人苦不早皆知娼家擅技巧寫生乃是第一枝
所見無如此卷好蕙質蘭心有深寄葉葉莖莖吐幽思
其餘點綴亦復佳剡藤數丈披清氣畫兼題詠頻致余
余亦每呼薛校書居然獨立脂粉外薌澤全抛絃索疎
通國名娃出其下仍嗟舉世無知者眼中鍾叔比鍾期
此卷祇應遺叔也叔也有情情復起我題情語情如水
枉教夢到湘江頭湘江水絶蘭枯死
題徐明德墨蘭(明)薛綱
我愛幽蘭異衆芳不將顔色媚春陽西風寒露深林下
任是無人也自香
題畫蘭(明)張濬
翠袖衝寒暮倚樓高山流水思悠悠玉人何處空遺珮
月落滄江一笛秋
題畫蘭(明)朱石
九畹香清露氣寒三湘月落淚㾗乾楚天空闊秋無際
誰復行吟澤畔看
題鄭所南畫蘭(明)朱凱
渚宮春冷北風寒九畹蕭條入塞垣老死靈均在南國
百年誰為賦招魂
為謝道士題蘭卷(明)王世貞
離離九畹暗香來讀罷玄經手自栽莫倚謝家庭内物
不知新種在蓬萊
題畫蘭花(明)王世貞
處為幽谷香出為王者瑞不同百草萎秋風紉成佩
畫了蘭(明)陸治
玉戟稜稜應節分枝枝柔玉紉香雲凝妝擬待三更月
露染生綃六幅裙
王楚玉畫蘭(明)陳繼儒
年來空谷半霜風留得遺香散草叢只恐樵人溷蘭艾
紅顔收在束薪中
畫蘭(二首)(明)李日華
燕泥欲墮濕凝香楚畹經過鬭蝶忙如向東家入幽夢
儘教芳意著新妝
懊恨幽蘭強主張花開不與我商量鼻端觸著成消受
著意尋香又不香
風蘭(明)李日華
托身得所倚當此雄風快吐語正傾懷無心約裙帶
雨蘭(明)李日華
側身非取妍延頸欲送語不辭展香絇春塘夜來雨
題小姬畫蘭(二首)(明)王氏(名微)
借郎畫眉筆為郎畫紈扇紈扇置郎懷開時郎自見
幽牎墨麝濃騷經親自注為恨子蘭名抹入棘叢去
寫蘭(二首)(明)景氏(名翩翩)
道是深林種還憐出谷香不因風力緊何以度瀟湘
但吹花信風莫作妬花雨我欲采璚枝挽得同心住
題蘭(明)僧宗泐
溪寺曾栽數十叢紫莖綠葉領春風年來蕭艾過三尺
白首看圖似夢中
題趙松雪墨蘭(明)僧宗衍
湘江春日静輝輝蘭雪初消翡翠飛拂石似鳴蒼玉珮
御風還著六銖衣夜寒燕姞空多夢歲晚王孫尚不歸
千載畫圖勞點綴所思何處寄芳菲
題懸崖蘭圖(明)僧宗衍
居高貴能下值險在自持此日或可轉此根終不移
題畫蘭(明)僧用章
綠葉微風際清香小雨餘湘江春水潤愁殺楚三閭
題商學士畫蘭(明)僧大圭
商公握筆倚清酣愛寫風光蕊半含無限王孫芳草恨
盡隨煙雨入江南
題楊次公蕙(宋)蘇軾
蕙本蘭之族依然臭味同曾為水仙佩相識楚辭中幻
色雖非實真香亦竟空云何起微馥鼻觀已先通
墨蕙(宋)陳與義
人間風露不到畹只有酪奴無世塵何須更待秋風至
蕭艾從來不共春
題趙師舜光風轉蕙汎崇蘭圖(元)虞集
衆芳非不多金石好兄弟雜佩以問之春風接襟袂
墨蘭蕙(四首)(元)袁桷
金明秋林清月白楚天碧美人眇愁予服媚永今夕
采芝不成仙食薇難療飢結兹以為佩臨風酹湘纍
天香落銀楮秋聲入玄筆何如湘夫人促軫鼓靈瑟
組綬何承承琲珠復纍纍相視不以色紛披映簾帷
題蘭蕙同芳圖(元)李祁
蘭生花葉短蕙老花葉長短長各自媚異體同芬芳但
依竹石根不羡桃李場君子有令德千載流輝光
題子固蕙蘭卷(元)唐升
光風卷裏動清芬遺質如飄白練裙七澤霜寒悲楚客
九疑雲盡望湘君猗猗溪上香猶在渺渺江邊佩見分
一自騎鯨去滄海人間消息絶無聞
題子固蕙蘭卷(元)趙友同
修葉亂紛敷幽花藹鮮澤雖非百畆繁孤馨自朝夕撫
卷動遐思悠然長太息
題子固蕙蘭卷(元)李皓
王孫心機精下筆多雅製坐令湘楚華墨香滿天地
題蘭蕙便面(元)張天英
障面無嫌京洛塵一叢蘭蕙出冰輪只疑大地山河影
不照沅湘有逐臣
題光風轉蕙圖(元)張天英
蕙乃蘭之族一枝三四花誰將金莖露煉作紫河車白
鶴銜之去飛獻玉宸家飄蕭紫雲帶光風茁其芽吾將
攬為幄山中卧煙霞
題蕙蘭圖(元)釋良琦
蕙蘭生深林結根同芬芳綠葉緣風轉羣葩耀春陽飄
飄青霞袂粲粲雕玉璫貞哉不自獻宜為王者香念彼
君子德比之惟允常持以遺所思交好勿相忘
題雪牎蘭蕙同芳圖(明)張以寧
春來騷意滿江干轉蕙光風更泛蘭睡起老禪閒一笑
月明香雪竹牎寒
題北山蘭蕙同芳圖(明)張以寧
秋露春風各自妍幽香併到雨華前道人不是騷愁客
慣讀南華第二篇
蘭蕙圖(明)商輅
蘭以比君子蕙比大丈夫人物雖云異氣味乃不殊託
根深林下羞與桃李俱妖豔任紛紛貞姿恒自如共言
王者香宜為禁苑居一朝移植後雨露恣霑濡芬芳異
凡卉馥郁盈天衢採擷足紉佩把玩堪怡娱發舒似遲
晚蠲潔無終初誰將幽静意寫此蘭蕙圖對之遂清賞
塵慮焉能紆呼童出門巷止回俗士車光風九畹來芳
菲襲人美惟有同心言清芬宛相似
趙子固蘭蕙卷(明)錢逵
王孫書畫出天姿痛憶承平鬢欲絲長惜墨花寄幽興
至今葉葉向南吹
題汪華玉子昂蘭石(四首)(元)虞集
海内出珊瑚枝撐碧月孤鮫人拾翠羽泣露得明珠
參差不可吹紉佩寄遠道遂令如石心歲晚永相好
抱玉下天河繞叢秋露多天寒翠袖薄日暮欲如何
翠袂倚岧嶤來尋碧玉簫拂衣成歴劫遺跡映寒潮
題趙松雪竹石幽蘭(元)仇遠
舊時長見揮毫處修竹幽蘭取次分欲把一竿苕水上
鷗波千頃看秋雲
題無詰蘭石(元)李祁
昔年曾向吴門住每日僧房看露叢今日却逢無詰畫
町畦全似雪牎翁
題子昂蘭石(元)于立
閒向江邊結佩蕤楚宮花草露離離王孫去後春風曉
拾得幽芳欲遺誰
題蘭棘同芳圖(元)李祁
幽蘭既叢茂荆棘仍不除素心自芳潔怡然與之俱
次引浚儀公題蘭竹卷子韻(元)楊載
樹蕙連叢竹祇應族類同相依巖石畔併入畫圖中勁
葉凝清露危梢倚碧空諒非高世士此意固難通
子昂蘭竹墨戲(二首)(元)袁桷
玄霜落銀繭飄飄湘江佩服媚疑褻之碧牎静相對
迸地麟角精摩空鳳毛聳寒泓散晴煤桃李争色動
題趙公畫蘭竹(元)黃溍
猗蘭幽人操綠竹君子德夭夭彼棘心胡為久吾側
題畫蘭竹(元)陳旅
美人隔澧浦日莫倚幽篁繁霜忽已隕為我紉秋芳
為吴德良題承旨所贈蘭竹圖(元)陳旅
細竹生石間幽蘭與之俱愛彼有貞節而此芳不渝空
谷塵躅遠公子為停車懷人重移植臨風寫為圖君子
實似之歲晏聊與娱
題無詰沅湘蘭竹圖(元)劉躍
兩竿翠竹拂雲長幾葉幽蘭帶露香好手移來牎戶裏
不須千里望沅湘
題趙子昂為吴德良所作蘭竹圖(元)吳師道
幽蘭何猗猗疎篁亦蕭蕭石間澹相倚會合不待招吾
宗昔妙年依光近乘軺清芬散春直風氣凌煙霄美人
松雪居逸思共飄飄忻然染毫素寫之配高標寳藏三
十載不啻英瓊瑶相攜江湖上未覺山林遥勖哉君子
心自保同不凋
子昂蘭竹圖(元)吳師道
湘娥清淚未曾消楚客芳魂不可招公子離愁無處寫
露花風葉共蕭蕭
蘭竹(元)貢性之
翠鸞飛下尾毿毿怪石嶄巖倚碧潭一路鷓鴣啼不斷
行人揮淚濕征衫
題柯敬仲博士明雪窗長老蘭竹(二首)
(元)錢惟善
適從楚畹來邂逅此君子乃知巖壑姿風致頗相似
光風泛崇蘭玉立共瀟灑襟抱有雙清歲暮遺遠者
題江虚白懸巖蘭竹(明)劉崧
懸雲翠壁三千尺浥露幽蘭四五花安得乘風裁紫玉
月明吹向玉宸家
蘭竹畫(明)劉漙
湘江雨晴白雲濕湘妃愁抱香蘭泣望望夫君去不還
珮珠落盡無人拾碧天秋冷明月多千里洞庭横白波
請君莫唱竹枝曲水遠山長其奈何
題蘭竹圖(明)楊守阯
深谷香風泛紫蘭雲根斜倚碧琅玕若為盡化黃金色
應作西山返照看
趙松雪蘭竹圖(明)吳寬
鷗波亭上春風筆秀色翛然共一丘頭白江南真想見
幽蘭叢竹帶桑州
蘭竹圖(題贈蕭給事文冊乃郎賦秋試)(明)程敏政
湘皋春婉娩居然見雙清幽香下覆之翠條仰而承高
石既磊磈新泉亦泓澄臨風况君子去住有餘情
題馬姬畫蘭竹(明)張鳳翼
竹翠蘭芳身外身湘波曾待月傳神秦淮别有濡毫處
豈必崔徽觧寫真
蘭竹(明)李日華
江南四月雨晴時蘭吐幽香竹弄姿蝴蝶不來黃鳥睡
小窗風捲落花絲
畫蘭竹題贈蘇時欽(明)薛氏(名素素)
翠竹幽蘭入畫雙清芬勁節伴閒牎知君已得峨嵋秀
我亦前身在錦江
題蘭水仙墨竹(元)袁士元
上林春又老在野抱幽貞泣露丹心重凌波玉步輕孤
山初雪霽三徑午風清志操渾相似何妨共結盟
題畫蘭卷兼梅花(元)王冕
湘江雲盡湘山青秋蘭花開秋露零三閭已矣喚不起
蓩蕕蕭艾春娉婷冷飇吹香散郊坰山蜂野蝶何營營
幽人脫略景色外竟坐不讀離騷經西湖乍夜霜月明
梅花見我殊有情逋仙祠前塵土清老鶴彳亍如人行
天邊飄渺來鳳笙玉壺吴酒顛倒傾酒闌興酣拔歛舞
忽覺海日東方生
御定歴代題畫詩類卷七十五
