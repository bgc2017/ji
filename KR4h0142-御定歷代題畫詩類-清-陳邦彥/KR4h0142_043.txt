欽定四庫全書
御定歷代題畫詩類卷四十三目錄
故實類
班婕妤題扇圖(元戴表元)
班姬圖(元袁桷)
團扇圖(元袁桷)
題班婕妤題扇圖(元陳旅)
班姬吟扇圖(元吳師道二首)
班姬題扇圖(元錢惟善)
題班婕妤題扇圖(明姚廣孝)
題班姬秋扇圖(明陳泰)
孟光舉案圖(元王執謙)
孟光捧案圖(元王惲二首)
蔡琰歸漢圖(宋林景清)
蔡琰歸漢圖(元王惲)
蔡琰圖(元馬祖常二首)
題蔡琰還漢圖(元王逢)
蔡琰歸漢圖(明蘇平)
蔡琰歸漢圖(明周鼎)
題胡笳十八拍圖(元王惲五首)
賦得文姬望月為袁拒伯題畫(明張鳳翼)
二喬觀史圖(元王惲)
二喬圖(元張憲)
題二喬圖(元張天英)
題二喬圖(元姚文奐)
二喬圖(元雅勒呼)
題二喬觀書圖(元楊維楨)
二喬圖(元唐肅)
題二喬圖(明劉基)
二喬觀兵書圖(明高啟)
二喬觀書圖(明方孝孺)
二喬圖(明王恭)
二喬觀書圖(明徐賁)
二喬觀書圖(明丘濬)
二喬觀兵書圖(明沈愚)
小喬觀書圖(明王紱)
陶母剪髮横披(元劉因)
題陶母延賓圖(明廖道南)
綠珠圖(元袁桷)
題金谷園圖賦得綠珠怨(明邊貢)
王夫人讀書圖(明陳繼儒)
夀陽公主折梅圖(元王惲二首)
夀陽圖(元袁桷)
夀陽梅妝圖(元王思廉)
題凌媪隱居圖(明高遜志)
凝妻斷臂圖(明程敏政)
題蘇若蘭迴文錦詩圖(宋黃庭堅)
題織錦璿璣圖(宋孔平仲五首)
擬題織錦圖(宋秦觀)
織錦迴文圖(元許有壬)
題織錦迴文圖(元馬祖常)
織錦圖(元楊維楨)
題張麗華圖(元王惲)
張麗華圖(元袁桷)
題錢舜舉張麗華侍女汲井圖(元吳萊)
題隋宫清夜遊圖(明童瑄)
題紅拂妓(明高啟)
紅拂圖(明顧璘)
為周公美題壁間紅拂妓(明劉世教)
題長孫皇后諫獵圖(元張翥)
長孫皇后免冠圖(元鄭元祐)
則天朝回圖(元王惲)
則天春思圖(明瞿佑)
梅妃吹笛圖(明余泰)
御定歷代題畫詩類卷四十三目錄
欽定四庫全書
御定歴代題畫詩類卷四十三
故實類
班婕妤題扇圖(元)戴表元
時情任銷歇閨思轉殷勤也勝山陰媼揮毫託右軍
班姬圖(元)袁桷
望幸眸凝秋水倚愁眉簇春山已悟篋中紈扇須看鏡
裏朱顔
團扇圖(元)袁桷
玉樹秋殘翠影疎掩門何處望金輿昭陽殿裏渾閒事
最恨當年李婕妤
題班婕妤題扇圖(元)陳旅
層城柘館重徘徊坐見瑶階長綠苔紈扇秋來定無用
君王方築避風臺
班姬吟扇圖(二首)(元)吳師道
已信當年有綠衣漫將團素寫新詩才明自斷衰榮夢
肯對秋風作許悲
當暑提攜識暫憐安身篋笥任長捐昭陽極寵昭臺怨
得似斯人晩自全
班姬題扇圖(元)錢惟善
無復承恩柘館春偶題紈扇淚盈巾賦成不費黃金買
羞比長門失寵人
題班婕妤題扇圖(明)姚廣孝
玉容憔悴暮偏饒羅扇題詩恨莫消不是恩情中道絶
西風昨夜到芭蕉
題班姬秋扇圖(明)陳泰
搖落秋梧十二闌掌中心事扇中看君恩不似齊紈薄
無奈瑶臺風露寒
孟光舉案圖(元)王執謙
白髮梁鴻與世乖賴逄光也配其才五噫歌罷愁無奈
不覺春從案上來
孟光捧案圖(元)王惲
五噫歌裏動晨炊一敬還驚案等眉想得主人茅宅下
肅雍形出二南詩
吳門煙暖褐衣輕舂賃中間見本情豪蕩阿戎那解此
夢回青瑣得卿卿
蔡琰歸漢圖(宋)林景清
文姬别子地一騎輕南馳傷哉賢王北一騎挾二兒二
兒抱父啼問母何所之停鞭屢回首重會知無期孰謂
天壤内野心無人彝萬物以類偶濕化猶相隨穹廬况
萬里日暮驚沙吹惜哉辨琴智不辨華與夷縱憐形勢
迫難掩節義虧獨有思漢心寫入哀絃知一朝天使至
千金贖蛾眉雨露洗腥瘢陽和變愁姿出關拜漢月照
妾心苦悲妾心儻未白何以覲彤墀狐死尚丘首越鳥
終南枝如何李都尉汲齒隂山陲
蔡琰歸漢圖(元)王惲
明妃光寵照龍沙枉說琵琶憶漢家去住兩難心最苦
就中哀怨是胡笳
蔡琰圖(二首)(元)馬祖常
胡月還如漢月圓龍堆沙水咽哀絃文姬此夕穹廬夢
應到春閨舊鏡前
踏歌誰唱木腸兒頗念中郎哭女時衛霍不生陵不死
望鄉臺畔盡相思
題蔡琰還漢圖(元)王逢
銅臺春深邊草綠琰因名父千金贖殘生既免氊裘鬼
哀哀莫盡蘆笳曲舊時漢妝慵復理感義懷慙歸董祀
入朝好語亂世雄賤妾不為天地容爾其忠事山陽公
蔡琰歸漢圖(明)蘇平
中郎有女貎如花流落單于歲月賖北去千金勞漢使
南來萬里度龍沙哀音調入邊笳慘歸路愁看塞鴈斜
腸斷胡兒分手處黃雲衰草隔天涯
蔡琰歸漢圖(明)周鼎
縱多文思出天機贏得胡笳淚滿衣萬里歸來身再辱
不如青塚不言歸
題胡笳十八拍圖(五首)(元)王惲
畫却春山理素琴翠簾香鎖落花深豈知中有胡笳恨
吹折關山一片心
胡笳翻曲太含情不道倉皇義重生舊怨未平新恨疊
鴈聲纔罷又邊聲
乾翻坤覆困蛇龍女子柔衷鮮克終全着黃金歸蔡琰
不知何地置揚雄
憔悴風沙十二年得歸情義轉相牽董郎庭戶雖依舊
已是蘭摧白露前
才慧其如薄命何猶能知恥見悲歌寥寥誰謂邕無後
得讀離騷幸儘多
賦得文姬望月為袁拒伯題畫(明)張鳳翼
寒影千山外清光兩地同圓時思漢鏡缺處嘆胡弓白
草嘶征馬黃沙落斷鴻悲笳應寄恨聊復託長風
二喬觀史圖(元)王惲
二喬絶豔煽江東一札龍韜閱未終多是周郎傳報捷
華容燒虜夜來空
二喬圖(元)張憲
並倚兩嬌嬈人呼大小喬腕鬆紅玉釧釵軃紫金翹公
瑾應同調孫郎早見招獨憐銅雀瓦風雨夜蕭蕭
題二喬圖(元)張天英
喬公二女如花顔玉宫仙樹參差間鳳裾鸞書明月環
寳釵壓墮青雲鬟手撚丹霞染天章繡屏曉卧珊瑚牀
石鏡山前瓊草香春風蕩漾紫鴛鴦嬌歌雙笑蘭煙蒼
中軍留醉牙帳光回頭兩鬢飛秋霜
題二喬圖(元)姚文奐
喬公二姝皆國色一嫁周瑜一孫策不緣烈火走曹瞞
鄴下三臺誇虜獲雒京妝束絶世姿春風繰繰柳腰肢
深閨娣妹共憐愛畫史想像如當時嗟嗟二壻人中傑
半道傷摧璚樹折至今恨濃妾命薄恨似沉沙未消鐵
念奴嬌詞歌一闋愁絶東坡酹江月
二喬圖(元)雅勒呼
珊樹交加玉樹重鴛鴦難偶雪難容共思漢事隨流水
各對吳儂蹙遠峰洛賦未成梁月墮胡笳已斷塞雲濃
人間流落渾相似猶勝凄凉泣莫蛩
題二喬觀書圖(元)楊維楨
喬家二女雙芙蓉一代國色江之東亂離唯恐埋百草
豈料一日俱乘龍江東子弟孫郎策同住周郎道南宅
弟兄不減骨肉親喜作喬家兩嬌客明年符死鏡中妖
銅雀春深愁大喬自是阿瑜能了事黃星一道隨煙銷
小喬初嫁有如此天下三分從此始風流顧曲本多才
風雨雞鳴戒君子喬家教女善詩書豈比小姑持刃為
帳中草檄名漢賊已知事屬方頤兒君不見阿瞞老贖
蔡文姬博學才辯何所施天下羞誦胡笳詞
二喬圖(元)唐肅
大喬嫁孫策小喬嫁周瑜君臣政爾圖伯業胡乃受此
雙明珠君不見斬蛇赤帝子君不見屠狗樊將軍君能
聽諫臣能諫秦宫婦女何足云
題二喬圖(明)劉基
江上桃花紅粉腮偶然吹入玉堂來東風日暮和煙雨
多少飄零委綠苔
二喬觀兵書圖(明)高啓
共憑花几倚新妝玉女隂符讀幾行銅雀那能鎖春色
觧將竒策教周郎
二喬觀書圖(明)方孝孺
深閨睡起讀兵書窈窕丰姿若个誰千古周南風化本
晩凉何不誦關睢
二喬圖(明)王恭
雙蛾嬌掩為誰顰反被榮華誤却身回首東吳何事歎
野煙寒水更愁人
二喬觀書圖(明)徐賁
孫郎武略周郎智相逄便結君臣義丰姿聯璧照江東
都與喬公作佳壻喬公雖在亂離中門闌喜色雙乘龍
大喬娉婷小喬媚秋波並蔕開芙蓉身嫁英雄知大節
日把詩書自怡悅不學分香歌舞兒銅臺夜泣西陵月
二喬觀書圖(明)丘濬
門闌多喜氣兩壻總英雄坐使江東大能無内助功
二喬觀兵書圖(明)沈愚
一卷龍韜講未終溫柔鄉里出英雄二豪不得隂謀助
敢向江東立伯功
小喬觀書圖(明)王紱
雲髻新妝珠翠團杏花零落曉風寒每憐春事傷心處
偷把周郎曲譜看
陶母剪髮横披(元)劉因
剪髮英明子可知披圖三歎淚雙垂阿娘襟量如陶母
爭信癡兒到老癡
題陶母延賓圖(為李母夀)(明)廖道南
君不見陶氏之母稱惠慈草堂賓筵無所資一飯豈足
酬知已百甓應知為爾師李門有母似陶母誨子義方
仁且夀豸繡當年照綵衣朱旛此日斟春酒衡州直接
鄂州遥天柱山前絳節朝采藥朱陵膏雨細餌芝紫蓋
瑞霞飄還占寳婺星華曙南岳夫人在何處為遣雲璈萼
綠華添籌海屋春長貯
綠珠圖(元)袁桷
金谷煙迷清曉玉簫春怯餘寒可恨花鈿委地當時莫
倚危闌
題金谷園圖賦得綠珠怨(明)邊貢
誰言妾命薄結髮承主恩誰謂妾身輕寵冠金谷園園
中桃李千萬樹對妾妍華避無處徘徊歌舞曲未終門
外戰鼓聲逢逢當時只倚紅顔貴豈料紅顔為主累主
家高樓天與齊妾身不惜委黃泥他生願作銜泥燕長
傍樓中梁棟棲
王夫人讀書圖(明)陳繼儒
碧霞侍者性清虚終日焚香自埽除賢媛從來登世說
仙人畢竟好樓居燕聽梁上無私語螢鑒窗前有道書
異日宫闈徵女憲明珠為佩錦為車
夀陽公主折梅圖(二首)(元)王惲
滿庭梅影媚春陽粉萼封香散麝嚢折得一枝春在手
含章宫閣鬭新妝
寳檐么鳳探芳叢瓊蕊飛翻入臥中一自粉緜輕拂散
暗香吹滿夀陽宫
夀陽圖(元)袁桷
一片花飛宫裏十分春滿眉端底用流酥點綴更煩圓
玉瑳團
夀陽梅妝圖(錢選畫)(元)王思廉
一聲白鴈度江潮便覺金陵王氣銷畫史不知亡國恨
猶將鉛粉記前朝
題凌媼隱居圖(明)高遜志
陶令歸來日躬耕不厭貧問誰觧同志賴有翟夫人
凝妻斷臂圖(明)程敏政
含元殿中如博陸寡婦孤兒肯容宿此身原是未亡人
一臂寧為一身辱落日荒園聞哭聲白刃可蹈千人驚
五朝長樂癡頑老一夜河間齧臂盟
題蘇若蘭回文錦詩圖(宋)黃庭堅
千詩織就回文錦如此陽臺暮雨何亦有英靈蘇蕙手
只無悔過竇連波
題織錦璿璣圖(五首)(宋)孔平仲
紅窗小泣低聲怨永夕春寒斗帳空中酒落花飛絮亂
曉鶯啼破夢悤悤
晞草露如郎行薄亂花風似客情多歸鴻見處彈珠淚
語燕聞時斂翠蛾
同誰更倚閒窗繡落日紅扉小院深東復西流分水嶺
恨兼愁續斷絃琴
腸斷寫愁縈字字錦文傳意寄君看牀空照月殘燈冷
黃葉霜風愁信寒
前堂畫燭殘凝淚半夜清香舊惹衾煙鎖竹枝寒宿鳥
水沉天色霽横參
擬題織錦圖(宋)秦觀
悲風鳴葉秋宵冷寒絲縈手淚殘妝微燭窺人愁斷腸
機翻雲錦妙成章
織錦迴文圖(元)許有壬
明珠金縷爛縈回香玉連環剪不開不把肺肝都織出
將軍惟識趙陽臺
題織錦回文圖(元)馬祖常
桃葉渡江不用楫織女烏鵲填河白合歡樹下宜男草
草色不及羅裙好織錦度曲聲亦柔黃龍塞是契丹州
夫君戍歸定何日樂府陳娘歌第一
織錦圖(元)楊維楨
秋深未寄衣絡緯上寒機斷織曾相戒夫君不用歸
題張麗華圖(元)王惲
璧月瓊枝醉舞裀泠泠蘭舌半詞臣國亡只咎傾城色
井上臙脂井底春
張麗華圖(元)袁桷
結綺塵空樓暗景陽春斷鐘遲紅葉無言在手同成井
上臙脂
題錢舜舉張麗華侍女汲井圖(元)吳萊
景陽宫中景陽井手出銀盤牽素綆鉛華不御面生光
寳帳垂綃花妒影臨春結綺屼層空璧月瓊枝狎客同
鴛鴦戲水池塘雨蛺蝶尋香殿閣風日高歡宴驕若訴
牀脚表章昏不寤吳兒白袍戰鼓死洛土青蓋降船渡
井泥無波井闌缺半點臙脂汙緋雪蕙心蘭質吹作塵
目斷寒江鎖江鐵
題隋宫清夜遊圖(明)童瑄
闌干月轉垂楊影露花如水銀屏冷君王西院夜未眠
紫衣小隊前驅引清歌踏月立調遲妙舞翻雲翠袖低
綠鬟侍擁抹螺黛行行按節金蓮齊十六院中多雅趣
臺觀縈紆疊青翠芰荷池館晩風凉剪綵為花能巧製
鑾輿馳逐過離宫蓬萊路與瀛洲通周環佳勝二百里
終宵行樂心無窮綘紗寶燭銷紅雪珠箔重重卷明月
宿鳥驚飛花底枝銅龍水向樓頭咽追歡只謂常如斯
興亡豈意皆人為一朝天下共騷動始知樂極還生悲
向來富貴知何許一代繁華逐流水愁絶殘垣敗草深
幾度疎螢照寒雨
題紅拂妓(明)高啓
花枝不鎖後堂春半夜長安旅邸貧棄去老奴從此客
可憐小妓亦知人
紅拂圖(明)顧璘
紅拂蕭騷紫麟尾夜半蒙羞見君子佳人絶代失相知
越國粗豪一何鄙天造草昧兮臣擇君幽憤結遏兮女
求士卷衣杖策趨軍門末路英雄儻如此蘭心夭嬌含
風雲莫歌行露嘲文君
為周公美題壁間紅拂妓(明)劉世教
羞將粉黛駐容華縱有雄心忍自誇惆悵朱門花底月
可憐依舊照君家
題長孫皇后諫獵圖(元)張翥
黃門曉出西清仗秋色滿天鷹犬王虎落遥連渭水南
鸞旗直渡河橋上日邊雲氣五色文虯鬚天子真天人
羽林猛士森成列六氣不驚清路塵太平無征帝神武
豈為禽荒將按虜已知哲后佐興王不數樊姬能霸楚
從容數語即罷田六宫迎笑花如烟蹕回那待外庭疏
聽諫由來同轉圜天寳神孫隳大業錦繡五家爭蹀躞
可憐風雪驪山宫正與真妃同射獵
長孫皇后免冠圖(元)鄭元祐
貞觀聖人還紫宫按劒欲殺田舍翁翁本帝仇今作輔
逆鱗易批難論功后聞君言心慘惻自古君明則臣直
直臣脱若死無辜賤妾一身亦奚惜免冠再拜明主前
隂扶紅日行青天他時拭目看陵樹不以大義虧其全
則天朝回圖(元)王惲
萬有潛隨一氣回武炎如火李如灰上陽宫殿春風暖
花底朝鞭隱若雷
則天春思圖(明)瞿佑
朝罷金輪出上陽詔書火急報春光苑中漫有千紅紫
不及蓮花似六郎
梅妃吹笛圖(明)俞泰
音律從來夀邸長宫中新調稱新妝誰知吹出無雙曲
究為嵬坡訴斷腸
御定歴代題畫詩類卷四十三
