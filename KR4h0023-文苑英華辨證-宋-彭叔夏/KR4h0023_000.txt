







　　文苑英華辨證原序

　　叔夏嘗聞太師益公先生之言曰校書之法實事是正
多聞闕疑叔夏年十二三時手鈔太師皇帝實錄其間
云興衰治口之源闕一字意謂必是治亂後得善本迺
作治忽三折肱爲良醫信知書不可以意輕改文苑英
華一千巻字畫魚魯篇次混淆比他書尤甚曩經孝宗
皇帝乙覽付之御前校勘官轉失其真詳見益公序篇
公既退老丘園命以校讎膚見淺聞寧免謬誤然攷訂

商確用功爲多散在本文覽者難徧因薈稡其説以類
而分各舉數端不復具載小小異同在所弗錄原注頗
略今則加詳(謂如一作某字非者今則聲説)其未注者仍附此篇(初不注者
後因或人議及今存一二)勒成十卷名曰文苑英華辨證云嘉泰四
年冬十有二月己丑朔鄉貢進士廬陵彭叔夏謹識





　　欽定四庫全書　　　　　集部八　總集類

　　文苑英華辨證目録　　　　武英殿聚珍版

　　巻首

　　原序

　　巻一

　　用字一　　　用字二　　　用字三

　　用韻一　　　用韻二　　　事證

　　巻二


　　事誤一　　　事誤二　　　事疑

　　人名一　　　人名二

　　巻三

　　人名三　　　人名四　　　人名五

　　官爵一　　　官爵二　　　官爵三

　　巻四

　　郡縣一　　　郡縣二　　　郡縣三

　　年月一　　　年月二


　　巻五

　　年月三　　　年月四　　　名氏一

　　名氏二

　　巻六

　　名氏三　　　題目一　　　題目二

　　門類　　　　脱文一

　　巻七

　　脱文二　　　脱文三　　　脱文四


　　同異

　　巻八

　　離合　　　　避諱　　　　異域

　　鳥獸　　　　草木

　　巻九

　　雜錄一　　　雜錄二　　　雜錄三

　　巻十

　　雜錄四　　　雜錄五


　　(臣)等謹案文苑英華辨證十巻宋彭叔夏撰
叔夏廬陵人自署曰鄉貢進士其始末未詳
江西通志亦但列其名于紹熙壬子鄉舉條
下不為立傳蓋已無攷矣是書因周必大所
校文苑英華而作攷必大平園集有文苑英
華跋曰孝宗皇帝欲刻江鈿文海臣奏其去
取差謬不足觀乃詔館閣裒集皇朝文鑑臣
因及文苑英華雖祕閣有本然舛誤不可讀

俄聞傳㫖取入遂經乙覧時御前置校正書
籍一二十員往往妄加塗注繕寫裝飾付之
祕閣頃嘗屬荆帥范仲藝均倅丁介稍加校
正晩幸退休徧求别本與士友詳議疑則闕
之惟是原修書非出一手叢脞重複首尾衡
決一詩或析為二二詩或合為一姓名差互
先後顛倒不可勝計其中賦多用員來非讀
秦誓正義安知今日之云字乃員之省文以

堯韭對舜榮非讀本草注安知其為菖蒲又
如切磋之磋馳驅之驅挂帆之帆仙裝之裝
廣韻各有側音而流俗改切磋為効課以駐
易驅以席易帆以仗易裝今皆正之詳註逐
篇之下始雕于嘉泰改元春至四年秋訖工
云云是書之首亦有嘉泰四年十二月叔夏
自序稱益公先生退老丘園命以校讎攷訂
商㩁用功為多散在本文覽者難徧因薈稡

其説以類而分云云則必大所稱與士友詳
議者蓋即叔夏故與必大校本同以嘉泰四
年成書也書凡四十五篇分類二十曰用字
曰用韻曰事證曰事誤曰事疑曰人名曰官
爵曰郡縣曰年月曰名氏曰題目曰門類曰
脱文曰同異曰離合曰避諱曰異域曰鳥獸
曰草木曰雜錄其中如磋驅帆裝諸字與必
大所舉者合然序又稱小小異同在所弗錄

原注頗略今則加詳其未注者仍附此篇則
視必大原本亦多所損益矣文苑英華本繼
文選而作于唐代文章採摭至備號為詞翰
之淵藪而巻帙既富牴牾實多在宋代已無
善本近日所行又出明人重刋承訛踵謬抑
更甚焉叔夏此書攷核精密大抵分實屬承
訛在所當改别有依據不可妄改義可兩存
不必遽改三例中如杜牧請追尊號表以高

宗伐鬼方為出尚書實偶然誤記而叔夏疑
是逸書未免有持疑不决之處然其用意謹
嚴不輕㸃竄亦于是可見矣乾隆四十六年
八月恭校上

　　總纂官(臣)紀昀(臣)陸錫熊(臣)孫士毅

　　總　校　官　(臣)　陸　費　墀



