







　　欽定四庫全書

　　文苑英華辨證巻四

　　宋　彭叔夏　撰

　　郡縣一(地名附)

　　凡郡縣名及地名有不可以他本而輕改者　如楊炯
渾天賦太平太䝉爾雅東至日所出為太平西至日所
入為太䝉(即蒙氾也)太平之人仁太䝉之人信而文粹以太
䝉作太象(又任晃誌太䝉之信太平之仁集亦作太象)　呉融沃焦山賦歸

塘之積或疑當從列子渤海之東有大壑焉實惟無底
之谷名曰歸墟然初學記所引列子乃作歸塘　唐太
宗望中南山詩或疑此詩編在終南山門中當作終然
詩秦風終南注終南山即周之中南山也潘岳闗中記
云終南一名中南言在天之中居都之南故曰中南李
商隱為濮陽公陳情表貪泉湞水按漢武帝紀下湞水
湞水出湞陽縣今屬英州改作真陽而集本以湞作
須　庾信宇文常碑羅州刺史又鄭常誌(即宇文常也宇文蓋賜姓)

遷州刺史按隋地理志西魏時于竹山縣置羅州宇文
後周于房陵郡置遷州隋並號房州碑誌蓋互言也

　　又如隨隋二字通鑑初書楊忠為隨公楊堅為隨王文
帝方省文為隋　牂牁郡漢書雖作牂柯而後漢隋書
文選並作牂牁皆船杙也集韻通用唐人多用此二字
亦或從牛　此類當以文苑為正

　　郡縣二

　　其有訛舛當是正者　如土風賦堯作平陽一作成陽

詳此賦序云睢陽古之大郡賦内又云豈若睢陽城臨
氐房昔者舜漁雷澤堯作成陽天乙都亳沛公潛梁皆
言宋地也前漢地理志昔堯作游成陽舜漁靁澤成陽
在定陶有堯冡乃宋地堯都平陽在河東郡為晉地據
此當作成陽　楊炯庭菊賦䨽鄉貴族䨽或作邕詳此
賦序云庶子裴公左庶子薛公賦内又云䨽鄉貴族薛
縣名家乃指裴與薛也䨽當作&KR1548;(步回反)河東聞喜縣有
&KR1548;鄉訛作邕耳　張説諫則天幸三陽宫表郜城褊小

集夲同舊史作告成按唐志河南府陽城縣萬嵗登封
元年將封嵩山改曰告成神龍元年復故名二年復為
告成登封縣本嵩陽貞觀中省入陽城有三陽宫據此
當作告成　柳宗元唐貞符解滌訟于北集粹唐書並
作濮鈆按爾雅東至于泰逺西至于邠國南至于濮鈆
北至于祝栗據此則當作濮鈆　庾信周崔説碑天和
中三州北史作能和忠三州當從周書作熊和中三州
按隋志後周時宜陽曰熊州陸渾曰和州新安置中州

皆在河南郡又贈鄜延丹綏恒五州刺史北史作廓(恐是
鄜)延等五州當從周書作敷延丹綏長五州按隋志上
郡西魏為敷州大業二年改為鄜城郡内部縣舊置敷
州大業初州廢𢎞化郡歸徳縣西魏置恒州後周廢北
地郡三水縣西魏置桓州尋廢朔方郡長澤縣後魏置
長州大業三年州廢綏州在雕隂郡延州在延安郡丹
州在延安郡之義州縣並西魏置至隋或改或廢則是
後周未始有鄜恒二州也　周兗州刺史宇文常碑都

督南兖州諸軍亊南兖州刺史題止云兖州當作南兖
州在譙郡兖州乃魯郡也　鄭常誌都督東徐州諸軍
徐州刺史徐州當作東徐州在下邳郡徐州乃彭城
郡也　呉明徹志兖州人兖州當作南兖州在都都郡
(又非譙郡之南兖州)梁置南兖州後齊改為東廣州陳復曰南兖
有六合縣舊置秦郡南史明徹秦郡人也(即此郡)　鄭薰
仇士良碑士良洪農興寧人也按唐書士良傳循州興
寧人循州乃海豐郡洪農作海豐　此類覽者所宜

詳也

　　郡縣三

　　其或有疑當兩存者　如鄭璘授李繼密山南西道節
度使制既云華陽奥壤黑水上游提封逺振于三川列
郡豈惟于千里又云可權知河陽節度題云山南制乃
河陽其詞又有華陽黑水三川之句河陽在孟州漢川
洋川通川在山南西道或以為三川皆所未詳　賢良
第五道策問化被柱州創基刑馬刑馬一作熊耳呉師

道對策云天皇首出瞰柱州而宅土地皇革命俯刑馬
以開都俯刑馬一作符熊耳按遁甲開山圖天皇在柱
州崑崙山下地皇興于熊耳山榮氏曰人皇生于刑馬
山對策既指地皇故並存之　李華衢州刺史壁記婺
州分置衢州領六縣近嵗析玉山全邑洎須江南鄉益
信州按唐志衢州六縣析玉山常山兩縣置信州止四
縣今但云玉山疑脱常山二字又疑須江南鄉或為常
山地當攷　白居易溧水令白府君誌厯泗州虹縣令

泗集作宿按唐志元和四年始析泗州之虹置宿州太
和三年廢七年復置時白府君卒于太和八年未審何
時厯虹令也　楊炯王義童碑緜州萬安縣令緜一作
錦按唐志錦州常豐縣緜州羅江縣並初名萬安至天
寳元年並改今名　蘇頲褚無量碑十一代祖盛後漢
海鹽長子孫因居遂為呉郡海鹽人二唐書作杭州鹽
官人碑又云五代祖陽嗣錢塘侯又云歸祔于錢塘臨
平山之舊域則似為杭人也碑云海鹽豈本其舊而言

之乎　此類並注或存一作

　　年月一

　　凡年月與他本異不可輕改者　如歐陽詹廻鸞賦癸
亥之嵗作幸于西詳上文云承八聖之重光則徳宗也
徳宗建中四年嵗在癸亥有奉天之幸而一本乃作癸
丑癸丑為代宗大厯八年無西幸事且非承八聖也

　　張仁亶賀中宗登極表今月一日牒至皇帝去月二十
五日光臨寳極按二唐書神龍元年正月丙午(即二十五日)

中宗即位時仁亶在洛州所上表作去月為是而唐類
表乃作五月失之逺矣　劉子𤣥昭成皇太后冊文開
元四年秋八月甲辰朔攷通鑑目錄八月為是而唐大
詔令乃作七月　權徳輿奏孝子劉敦儒狀貞元二十
年留守韋夏卿奏聞臣至洛都今又十年攷唐書徳輿
以元和八年罷相後為東都留守自貞元二十年至元
和八年恰十年而集本乃作貞元二年　吕才五行祿
命葬書論春秋魯桓公六年九月又云建申之月周以

子為正月九月即七月建申也而二唐書改作七月蓋
從夏正則非春秋本文矣　元稹白氏長慶集叙長慶
四年樂天手自排纘成五十巻予以為皇帝明年當改
元長慶訖于是集作明年秋當改元按長慶四年穆宗
崩敬宗即位明年改元即正月也按制詔内寳厯赦書
長慶五年正月七日改寳厯元年安得謂之秋乎　此
類當以文苑為正

　　年月二


　　其或訛舛當是正者　如吕温由鹿賦貞元丁卯嵗集
作己卯按丁卯乃貞元三年己卯則貞元十五年温以
貞元末擢第則己卯為是　新羅王徳真(本傳作真徳)織錦
作太平詩永徽五年徳真大破百濟之衆按本傳武徳
四年新羅王真平遣使者入朝貞觀五年死無子立女
善徳為王二十一年善徳死妹真徳立永徽元年攻百
濟破之織錦為頌以獻五年死據此則永徽五年當作
元年　沈炯勸進梁元帝表衆軍以今月戊午總集建

康攷其月日當從梁書作戊子　陳貞節明堂議光武
中興元年立于國城之南攷光武本紀當從唐㑹要作
中元元年　張九齡東封赦書唐元六年六月二十六
日立功官人按唐書唐隆元年六月二十日𤣥宗定内
亂睿宗改元景雲今避𤣥宗諱隆云唐元是矣復云六
年六月則非　舒元輿御史臺新造中書院記謹按髙
祖大皇帝作大明宫將二百年矣當從文粹作髙宗天
皇大帝按㑹要髙宗龍朔二年修大明宫改名蓬萊是

年壬戌至太和四年庚戌元輿作記時已二百二十九
年若作髙祖則年代愈逺矣　崔融則天哀冊文神龍
元年歲次乙巳十二月已巳朔二十六日甲午文粹作
十一月二日㑹要作十二月二十六日大詔令作十一
月已巳朔二十六日甲午二唐書通鑑並作十一月壬
寅按鑑鑑目錄是年十一月丁丑朔壬寅即二十六日
則諸本誤矣　常衮貞懿皇后哀冊文大厯十年嵗次
辛卯十月卒酉朔七日丁卯貴妃獨孤氏薨十三年六

月十七日癸酉冊命以其月二十五日丁酉遷坐于莊
陵七日丁卯舊史本傳及文粹並作六日景寅又云十
三年十月癸酉其月二十五日丁酉以月日攷之十月
癸酉為是大詔令作六月十七日癸酉又云其年十月
癸酉朔則失之逺矣　獨孤及獨孤公靈表至徳二年
嵗次癸酉又云明年嵗在甲戌集本並同攷通鑑目錄
當作嵗次丁酉明年嵗在戊戌　陳子昻陳孜誌是嵗
龍集癸巳有周天授三年集作二年按唐書天授三年

四月改元長壽是嵗壬辰長壽二年乃是癸巳則癸巳
非天授二年三年　張説為人祭弟文景龍二年嵗次
庚戌正月癸丑朔五日丁巳集作景龍三年按通鑑目
錄景龍四年歲在庚戌七月改元景雲則庚戌非景龍
二年三年又庚戌年正月壬子朔亦非癸丑也　白居
易祭崔常侍文太和九年歲次乙卯二月景子朔七日
壬申集作丙午朔七日壬子按通鑑目錄當作景子朔
七日壬午　杜牧黄州祭百神文月維孟夏日維辛巳

集本同詳上文云四月大赦六月甲子朔十八日辛巳
准赦得祭百神則孟夏當作夏夏　温彥博突厥議貞
觀十三年頡利初敗來降者衆當從唐書通鑑貞觀政
要作貞觀四年　此類覽者所宜詳也(又如李邕泗州普光王寺碑僧
伽和尚景龍四年三月二日端坐棄代傳燈錄作景龍三年三月三日顧況廣陵大雲寺碑周紀昭王二十四
年甲寅聖人生于西方穆王三十三年壬申聖人滅于西方傳燈錄作穆王五十二年壬申以張氏經世紀年
攷之則甲寅壬申並作壬子未審孰是)










　　文苑英華辨證巻四

