







　　欽定四庫全書

　　文苑英華辨證巻八

　　宋　彭叔夏　撰

　　離合

　　凡詩有一篇析而為二二篇合而為一者　梁武帝白
銅鞮歌三首(一作襄陽踏銅蹄)陌頭征人去閨中女下機含情
不能言送别沾羅衣(其一)草樹非一香花葉百種色寄語
故情人知我心相憶(其二)龍馬紫金鞍翠眊白玉羈照耀

雙闕下知是襄陽兒(其三)見郭氏樂府今文苑合第一第
二為一首又増襄陽白銅蹄聖徳應乾來為首句按郭
氏云隋書樂志襄陽白銅蹄梁武帝自為三曲又令沈
約為三曲(今隋志無)古今樂錄沈約又作其和云襄陽白銅
蹄聖徳應乾來合從樂府　張率長相思二首長相思
久離别美人之逺如雨絶獨延佇心中結望雲雲逺散
望鳥鳥飛㓕逺望終若斯珠涙不能雪(其一)長相思久别
離所思何在若天垂鬱鬱相望不得知玊階月夕映羅

帷風夜吹長思不能寢坐望天河移(其二)見樂府今文苑
從類聚無逺望終若斯珠淚不能雪二句遂合為一首
詳前後數篇當從樂府作二首　劉孝威蜀道難玉壘
高無極銅梁不可攀雙流迸巇道九坂澁陽關鄧侯束
馬度王生斂轡還斂轡懼身尤叱馭奉王猷(樂府作懼身充叱馭
奉玉若猶慳)若恡千金重誰為萬里侯戲馬吞珠界揚舲濯
錦流沈犀厭怪水握鏡表靈丘禺山金璧有光輝遷客
車馬尚輕肥彌想王襃擁節反更憶相如乗傳歸君平

子雲閴無嗣江漢英靈信已衰此篇文苑與類聚同惟
郭氏樂府析前五言八句後七言六句為二首而無中
間六句劉氏樂府又止有前八句當從文苑為一首

　　江總姬人怨天寒海水慣相知空牀明月不相宜庭中
芳桂憔悴葉井上疎梧零落枝寒燈作花羞夜短霜鴈
多情恒結伴非為隴水望秦川直至思君腸自斷又姬
人怨服㪚篇薄命夫壻好神仙逆愁高飛向紫煙金丹
欲成猶百錬玉酒新熟幾千年妾家邯鄲好輕薄特忿

仙童一九藥自悲行處緣苔生何悟啼多紅粉落莫輕
小婦狎春風羅襪也得步河宫雲車欲駕應相待羽衣
未去幸湏同不學蕭史還樓上㑹逐姮娥戲月中二詩
本集及類聚合為一篇今詳題目一為姬人怨一為姬
人怨服散篇(本集類聚止作姬人怨)正與詞相應當從文苑為二
首　元稹西齋小松詩松樹短于我清風亦已多況乃
枝上雪動摇微月波幽姿得閒地詎感歲蹉跎但恐厦
終搆藉君當奈何簇簇枝新黄纖纖攢素指柔苙漸依

條短莎還半委清風日夜高凌雲竟何已千歲盤老龍
脩鱗自兹始此詩文苑與集本併為一首詳其詞意既
是兩韻又是二清風字當為二首　此類覧者所宜詳
也

　　避諱

　　凡避諱而易以他字者　如庾信蕭太誌周書北史並
作蕭泰庾信葢避周太祖諱泰故作太字　虞寄諌陳
寳應書見南史本傳以世故作艱故不世作動俗庇民

作庇人乃作史者避唐諱耳　許敬宗舉賢良詔用生
民吏民致治成治字而唐大詔令改為生靈吏人致政
成化當太宗時二名不偏諱(見實録及㑹要)高宗雖諱治而此
詔在貞觀二十一年六月疑是後人追改　新羅王織
錦作詩理物體含章理唐書本傳作治此在高宗永徽
元年獻詩當避高宗諱則理字是　崔沔對應封神嶽
舉賢良䇿用治字世字時神功元年武后雖已革命不
應便用唐諱　蘇頲冊開元神武皇帝文開者泰也罔

不享享疑作亨或謂肅宗諱亨故改作享然此先天二
年冊文也時肅宗諱嗣昇開元十三年改諱浚二十六
年改諱紹天寳二載方改諱亨安得豫為之諱乎　又
有避家諱者如杜甫宴王使君宅諱留懽上夜關世謂
子美不避家諱詩中兩押閑字麻沙傳孫氏(覿)杜詩押
韻作卜閑北斗閑今文苑亦作卜夜閑閑其實皆非也
或改作夜䦨又不在韻按卞氏集注杜詩及别本自是
留懽上夜關葢有投轄之意上字誤為卜字關字訛為

閑字耳北斗閑者乃諸將詩曽閃朱旗北斗殷殷於顔
切紅色也用班固燕然銘朱旗絳天之意或者當國初
時宣祖諱殷正緊音雖不同字則一體遂改為閑耶(文苑
不載諸將詩因併及之)

　　異域(地名附)

　　異域國名有與史傳異者　如紇扢斯門按唐書黠戛
斯傳黠戛斯古堅昆國亦曰紇扢斯後訛為黠戛斯李
徳裕與紇扢斯書與前篇黠戛斯書及唐黠戛斯傳事

迹並同今文苑既出黠戛門又有紇扢斯門門誤矣

　　韓愈送鄭尚書序真臘于陀利之屬按南史通典並作
干陀利而諸本韓文並以干作于　又烏公先廟碑從
戰榛鹿集本文粹並作㮈禄㮈禄山也　杜牧為中書
門下請追尊號表鄭吉之理焉壘班超之鎮地乾焉當
作鳥地當作他見二漢書

　　鳥獸

　　凡鳥獸名有訛舛及與他書異者　如喬彛渥洼馬賦

夏后九伐按山海經大樂之野夏后啓于此舞九代馬
則伐疑當作代　張仲素千金市駿骨賦豈辨靈螭之
洪𦙍按顔延年赭白馬賦祖雲螭兮則靈疑當作雲

　　張説隴石監牧碑騅駓驒駱駰騢駠雒鳵駮集以駱作
&KR3508;鳵作騮駵雒作&KR0008;駱按詩有驒有駱有駵有駱注白
馬黒鬛曰駱赤馬黒鬛曰駵黒身白鬛曰雒又乗乗鴇
注驪白雜毛曰鴇此碑正用詩中語集本恐非　牛上
士師子賦豈方姿于甝儵儵當作□張景陽七命曰拉

甝□(上胡甘切白虎也下式六切黒虎也)　石鎮罔兩賦雖鳬鵠而異禀
將斷續而則悲鵠荘子作鶴鄭愔送金城公主適西蕃
詩貴主悲黄鶴(崔日用詩雙鶴願為歌李適詩主歌悲顧鶴馬懐素詩空餘願黄鶴)鶴漢
書作鵠按玉篇鶴何各切鵠胡篤切(漢紀注云黄鵠大鳥非白鵠也)似
是二物然莊子鵠不日浴而白陸徳明音義直云鵠又
作鶴並胡洛切則是一物又藝文類聚鶴門亦有鵠事
樂府飛來雙白鶴一作白鵠則鵠鶴通用不可輕改

　　解鵲語判騐兹鳱鵠取效何異于公明公明管輅字也

此判題云鄰婦殺夫鵲來相告事見管輅傳則鵠疑當
作䧼古沃切玉篇鳱鵠廣韻鵠鳱鵠干鵲　而周禮設
其鵠注鳱鵠小鳥今並存之　此類覧者所宜詳也

　　草木

　　凡草木名有訛舛及與他本異者　庾信枯樹賦松子
古度平仲君遷按左思呉都賦平仲君遷松梓古度注
皆木名桾櫏木出交阯藝文類聚古文苑並作君遷是
矣松梓二木而類聚古文苑並作松子未詳姑闕之


　　敬括豫章賦掩蓂靈之光價按莊子楚之南有㝠靈者
以五百歲為春以五百歲為秋蓂疑當作㝠　劉雨錫
傷往賦飄零日及之蕚集作日反按廣志日及木槿也
晉成公綏潘尼並有日及賦反字恐非　敬括木蓮賦
白居易集有木蓮樹詩序云其花似蓮此賦亦云狀中
浦之芙蓉連疑當作蓮　李迥秀和侍宴安樂公主山
莊詩荻園竹徑接圍隂姚齊梧税千畝竹判無聞荻竹
之奢按東方朔傳荻竹籍田是竇太主園貨殖傳河濟

之間千樹荻渭川千畝竹師古曰荻即竹字集韻萩楸
通用荻字恐非　庾肩吾和汎舟漢水詩桂棹桬堂船
初學記作架堂船按古樂府沙棠為船桂為楫廣韻桬
棠木名玉篇桬棠可衛水則堂當作棠架字誤　呉筠
竹賦篥簩筯曼射筒林&KR0034;(&KR0034;一作箊)&KR0034;&KR0034;箛筮(筮一作箠)按呉都
賦篻簩有叢類聚載筯竹初學記載蔓竹呉都賦又云
箖箊射筒柚梧有篁注柚梧竹出交阯張衡南都賦篠
簳箛箠初學記竹譜又有筮竹似桂疑當作篻簩筯&KR0034;

射筒箖箊&KR0034;&KR0034;箛箠而筮字亦可並存又䈄&KR2221;綷文而
繡攄菡疑作䈄初學記䈄&KR2221;竹皮類繡　梁元帝𤣥覧
賦堯韭舜榮本草昌蒲一名堯韭一本作堯悲非陳章
艾人賦列名號于冰壺一作臺是爾雅艾冰臺　　康
子玊瓜賦大則三尺二升升疑作斗廣志青登瓜　大
如三斗魁桂枝瓜長二尺餘(若止二升何足為大)又黄㼐白搏之
質搏當作摶陸機瓜賦黄㼐白摶(蓋押班字韻)　王僧孺有
所思詩朝光照辟邪樂府作昔邪(一名垣衣一名瓦松)見本草辟

字恐非　此類覧者所宜詳也
















　　文苑英華辨證巻八

