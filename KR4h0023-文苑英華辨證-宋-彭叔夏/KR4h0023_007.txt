







　　欽定四庫全書

　　文苑英華辨證巻七

　　宋　彭叔夏　撰

　　脫文二

　　又如徐陵冊陳王九錫文亂離永乆盜賊孔多浙右凶
渠連兵搆逆豈止千兵五校白雀黄龍而已哉公以中
軍元帥選是親賢姦寇塗窮漼然冰冸自豈止至塗窮
二十七字見陳書而文苑從南史止云勢窮力蹙四字


　　沈烱勸進梁元帝表陛下日角龍顔之姿表于狥齊
之日彤雲素氣(南史作靈)之瑞基于應物之初博覧則大哉
無所與名深言則曄乎明(南史作文)章之觀忠為令徳孝實
動天加以英威茂略雄圗武算指揮則丹浦不戰顧盼
則版泉自蕩七十六字見梁書南史而文苑止作陛下
孝實動天忠為令緒加以武畧威窮則版泉自蕩　上
官儀賀涼州瑞石表狀見涼州都督李襲譽表昌松瑞
石合百一十字其文曰高皇海出多子李久王八千年

太平天子李世民王千年太子李治書燕山人樂太國
子尚注諤奬文仁通千古大王五王六王七王十王鳯
尾才子天子武文貞觀昌大聖延四方上下萬治忠孝
為善按唐書五行志貞觀十七年八月四日原州昌松
縣鴻池谷有五石青質白文成字曰高皇海出多子李
元王八十年太平天子李世民千年太子李治書燕山
人士樂大國主尚汪譚奬文仁邁千古大王五王六王
七王十鳯毛才子七佛八菩薩及上果佛田天子文武

貞觀昌大聖延四方上不治示孝仙戈八為善詞既異
同而文苑脫十一字新史云樂太國主指安樂太平公
主七佛八菩薩及上果佛田指武后則十字當増入然
與百一十字數皆不合　許敬宗賀朔旦冬至表伏見
宣義郎李淳風表稱竊見古厯分日起于子半勘得今
歲十一月甲子朔旦冬至而故太史令傅用乖天正按
唐㑹要有此表云故太史令傅仁均欲尊異張曹𤣥法
減餘稍多子初為朔遂差三刻用乖天正脫二十一字

當増入　隋文帝求賢詔見隋書仁壽三年凡五百餘
字文苑止載庶正為懐以下百餘字　權徳輿歲星居
心贊文苑與集同而文粹所載多百餘字　元稹賢良
䇿文苑文粹文類止云設三式以任人而集本作四式

　　許籌珪禪師影堂記自結廬而下多脱略三不能止
有二不能今以傳燈錄増入　彭城王檄征鎮文周太
祖檄高歡文脱畧亦多今以宋書范曄傳及周書北史
増入


　　脱文三

　　其有他本節略而文苑有全篇者　如劉孝威望雨詩
瓊綃挂繡幕象簟列華牀侍童拂羽扇㕑人奉濫漿(内則
有漿有濫注濫凉也)類聚初學記並無此四句　王胄奉和悲秋
應令詩秋天擬文學秋水擅荘䝉草濕蒹葭露波巻洞
庭風便坐飜桑葉長坂歇蘭叢簷喧猶有燕陂静未來
鴻蟬噪聞疑斷池清映似空劉安悲落木曹植歎征蓬
重明豈凝滯無累在淵沖隨時四序合應物五情同發

言形惻隠睿作挺神功下材均朽木何以慕雕蟲此篇
前五韻初學記作蕭慤秋日詩文苑一百五十八巻亦
載云庾信作而一百七十九巻乃十韻共題王胄作觀
其詞意只是一篇當以十韻為正　宋之問送杜審言
詩卧病人事絶聞君萬里行河橋不相送江樹逺含情
别路追孫楚維舟弔屈平可惜龍泉劒流落在豐城集
本同近洪氏邁絶句詩選入止收前二韻　駱賓王帝
京篇春去春來若自馳爭名爭利徒爾為久留郎署終

難遇空掃相門誰見知集本無此四句　張說開元大
衍厯序勒成一部名曰開元大衍厯經七章一巻長厯
三巻經議十巻立成法十二巻天竺九執厯一巻古今
厯書二十四巻畧例奏章一巻凡五十二巻按唐㑹要
云經章十巻長厯五巻厯議十巻立成法天竺九執厯
二巻古今厯書二十四巻略例奏章一巻凡五十二巻
唐藝文志云大衍厯一巻又厯議十巻厯立成十二巻
厯草二十四巻七政長厯三巻心機算術括一巻二書

雖與文苑小異而其巻具存惟集本文粹脱長厯三巻
至天竺九凡十七字九執乃厯名出西域也　李徳林
天命論隋書本傳于内節去自流于户外至入司文武
五百六十五字　劉洎請太子尊賢重道書諸本于内
節去竊以良娣之選至重内而輕外也一段(説已見年月篇)

　　魏徴明堂議自五帝至誠感自中九十四字何者至罔
知一百五字顔師古議自聖上至僉議一百五十四字
舊唐書㑹要文粹並節去　此類皆當從文苑


　　脱文四

　　其有原本脱逸而文苑因而襲之者　如徐彦伯題李
適碑隂詩序云人三章章八句合一十五章据此當有
五人名氏其詩毎名三章今止有徐詩二章　嚴峻(字廷
之以字行)諌安福門酺樂表與舊史所載同但三不可舊史
作四不可四不可作五不可既有五不可卻無三不可
一段而新史亦以為陳五不可疑脱一段　杜牧沈傳
師行狀出為湖南觀察使兼御史大夫凡三歲轉為此

下諸本並同疑有脱文按舊史傳師出為湖南入為尚
書右丞出為洪州轉宣州　此皆可疑而亦可闕者也

　　同異

　　凡詩文與他本有題同而詞異者　如栁顧言奉和晩
日揚子江應教詩詰旦金鐃發驂駕出城闉鮮雲臨葆
葢細草藉班輪千里煙霞色四望江山春梅風吹落蘂
酒雨減輕塵日斜歡未畢睿想良非一風生疊浪起霧
捲孤帆出掞藻麗繁星高論光朝日空美鄒枚侣終謝

淵雲筆初學記亦載一首大江都㑹所長洲有舊名西
流控岷蜀東汎邇蓬瀛未覩纖羅動先聴逺濤聲空濛
雲色晦浹疊浪華生欲知暮雨歇當觀飛斾輊　許渾
和友人送僧歸桂州靈巖寺詩楚客送僧歸故鄉海門
㠶勢落瀟湘碧雲千里暮愁合白雪一聲春思長滿院
草花平講石遶龕藤葉葢禪牀憐師不得隨師去已戴
儒冠事素王許集有此詩二首前四句同後四句異云
栁絮擁堤添衲軟松花浮水注瓶香南宗長老幾年别

聞道半巖多影堂前詩題作和浙西從事劉三復送僧
南歸後詩作和友人送僧歸桂州靈巖寺豈文苑誤耶

　　方干叙雪寄喻亮詩宻片繁聲久未銷縈風雜霰轉
飄颻澄江莫蔽長流色衰栁難拈自動條濕氣添寒酤
酒夜素花迎曙巻簾朝此時行逕無人迹惟望徽之問
寂寥方干集中别載一首宻片無聲急復遲紛紛猶勝
落花時逡巡不覺蔵沙渚宛轉偏宜傍栁枝透室虚明
非月照滿空迴散是風吹高人坐卧才方逸援筆應成

文出詞(前篇唐宋類詩以為社荀鶴作而杜集亦無之)　杜弼為東魏檄梁文
與類聚通鑑並同惟魏書島夷蕭衍傳文既諄後先後
亦異其同者數百字而巳　陳鴻長恨歌傳見麗情集
京本大曲詞多異同　以上二篇今並録于本篇之後

　　又如答魏和移文二首前篇何敬容作頗詳後篇任
孝恭作見類聚其文大同小異　李徳裕集叙二首前
篇鄭亞作葢亞為桂師時撰今徳裕集用之後篇李商
隠作疑亞先委判官商隠代作亞後改定故有異同


　　以上四篇文苑並收覧者所宜詳也
















　　文苑英華辨證巻七

