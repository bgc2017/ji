







　　欽定四庫全書

　　文苑英華辨證巻一

　　宋　彭叔夏　撰

　　用字一

　　凡字有本之前人不可移易者　如趙昂攻玊賦匪瑕
匪穢寧有于吾欺穢一本作劌按春秋繁露玉至清而
不蔽其惡内有瑕穢必見之于外故君子不隠其短則
穢字是　白居易賀雨詩已責寛三農乃用左傳晉悼

公已責事謂止逋責也而集本文粹並作責已(上文已云下罪
已詔此不應又云責已)　權徳輿李國貞碑人命將泛乃用漢食
貨志大命將泛泛方勇反覆也而集文作沈　此類當
以文苑為正

　　用字二

　　凡字因疑承訛當是正者　如李邕日賦將閑谷兮永
言豈覆盆兮貽悔閑當作閉見文選曹植與呉質書閉
濛汜之谷　驕陽賦(闕名他皆倣此)水于土而成妖于當作干

見春秋繁露水干土則大旱　又誓中隅而有請詳上
文指廣漢從事按搜神記諒輔為廣漢從事夏旱出禱
誓至日中雨不䧏請以身塞乃積柴將自焚至禺中時
雨大作據此則中隅當作禺中　呉融沃焦山賦嘉殽
薿薿五穫何利詳上文言幽并之墟按管子恒山有榖
四種五穫據此則嘉殽當作嘉榖　賈餗履薄冰賦時
剡剡而屢起屢當作屨禮記弁行剡剡起屨　王澄梓
材賦掄材者杼杼當作杍廣韻杍本工匠或作梓　浩

虚舟王者父事天兄事日賦草邑難窮屢軫南陔之戀
棠陰易匿常思棣鄂之華邑或改作昧非也南陔補亡
詩云循彼南陔厥草油油彼居之子色思其柔則邑當
作色　日中為市賦權廥于焉積實按漢趙王彭祖傳
為賈人𣙜㑹師古曰専𣙜賈人之㑹若今和市㑹工外
反則權廥疑作𣙜㑹　高郢呉公子聴樂賦馬弭毛而
仰秣魚疎鱗而躍浪按左思呉都賦馬弭髦而仰秣魚
疎鱗而上升則毛當作髦疎當作竦　林慮山人鍾期

聴伯牙鼔琴賦納正集邪按白虎通琴者禁也禁止于
邪以正人心也則集當作禁　梁涉長竿賦有格檡之
脩竿按司馬相如大人賦建格澤之脩竿注格澤氣也
格胡各反澤大各反則檡當作澤　樊晦燕巢賦或在
王筵王筵當作玉筐文選安陸王碑注云有娀氏取燕
覆以玉筐　王起魚銜珠賦得廉寸之彩廉疑當作兼
左思魏都賦明珠兼寸又疑作度韓詩外傳良珠度寸

　　又如董思恭日賦滄海十枝暉見山海經扶桑九日

居下枝一日居上枝而或作滄海十丈暉　楊炯酺宴
應詔詩妖星六丈出見漢天文志五殘六賊司詭咸漢
四星並去地可六丈而或作妖星六紋出　王勃九成
宮頌林兵䕶野方臣啓路臣疑當作神班固東都賦山
靈護野屬御方神　又架千樓而致極致疑當作㨖揚
雄甘泉賦㨖北極之嶟嶟　劉蔵噐恤刑策赭衣艾筆
筆疑作畢荀子治古無肉刑而有象刑共艾畢殺赭衣
注畢與鞞同　薛道衡老氏碑非纓知耻畫服興慚非

一作丱疑當作艸艸古草字草纓見慎子　王延昌河
瀆碑春以冰泮秋以涸流涸流當從漢書郊祀志作涸
凍　文墨相望文墨當從國語作丈墨(五丈為墨)　漸邑麾
城漸當作搟音幰舉手擬之也見揚雄長楊賦　崔太
師家廟碑眊眊孝子眊眊疑當作毣毣音沐謹愿貌見
漢書鮑宣傳　權徳輿李國貞碑亂之劇也劇當從集
作剡國語舅犯曰大亂之剡也不可犯也注剡鋒也

　　張説鄭夫人誌閨門之訓閨當從集作䦱國語文伯之

母䦱門與康子言注䦱闢寢門也　于邵謝賜甘子狀
分甘絶劣按司馬遷傳李陵絶甘分少今文既顛錯少
又作劣恐當云絶甘分少　温庭筠上杜舎人啓物乗
其勢則嘒紀畫塗按王襃傳忽若彗氾畫塗言其易也
今訛作嘒紀恐當云彗氾畫塗　此類覧者所宜詳也

　　用字三

　　凡字有兩存于義亦通者　如天晴景星見漢天文志
晴當作暒暒精明也　雍畤舉爟火史記漢書作權火

而張晏注史記權音爟周禮有司爟許氏説文舉火曰
爟司馬史記索隠作權火　孟康注漢書云狀如井絜
臯如淳曰權舉也　喬潭羣玉山賦登隠坌石鎮罔兩
賦登隠坌之丘莊子本作隠弅釋文弅符云反又音紛

　　賈餗穿楊葉賦&KR0008;詬不能以施力莊子本作喫詬喫
口懈反喫詬多力也　李徳裕大孤山賦掩二山而磔
豎據郭璞江賦虎牙磔豎以屹崒而諸本並作傑　陶
洪滅裂禾賦並陵兢而靡窮據揚雄甘泉賦作凌兢(或云

凌陵通用)　陳子昻陳明經誌顩頤虎頭顩文粹作欽按後
漢周爕欽頤注欽或作顩丘凡反而集又作燕頤　此
類並仍其舊或注一作

　　用韻一

　　凡前人用韻有兩音而不可輒改者　如呉鈞酬别詩
押亮字韻下云七寳雕華裝裝唐韻側亮反行裝也而
藝文類萃改作華杖(陶翰贈盧司倉詩末由飭仙装亦是去聲而或改作仗)　孟
浩然送辛大不及詩押汝字韻上云日暮獨悲余余與

予同楚辭曰𦕈𦕈兮愁予從上聲讀而集本改作愁緒

　　李乂贈同行人詩驄馬何嘗驅正用樂府驄馬驅事
驅唐韻區遇反或改為駐而不知前已押節序催難駐
矣　又如朱休駕幸太學賦各呈材而切磋唐韻磋七
過反而或改作效課楊璹蟻穿九曲珠賦　乍見規行
之迂唐韻迂於武反迴曲貌而一本疑平聲不協韻改
作迓尤非　此類當以文苑為正

　　用韻二


　　唐賦韻數平側次第初無定格今略舉一二　有四韻
者泰階六符(元亨利貞)秋月(至明周照)蓂莢(呈瑞聖朝)丹甑(國有豐年)諸篇
是也　有五韻者五星同色(昊天有成命)海上五色雲(餘霞散成
綺)金莖(日華川上動)殘雪(明月照積雪)諸篇是也　有六韻者止
水(清審洞澈涵容)魍魎(道徳仁義希夷)及豚魚(聖朝道孚隠微)善師不陣(聖朝
威服遠人)諸篇是也(洪氏容齋續筆乃以唐登科記東郊朝日賦國家行仲之令人鏡賦主聖臣道
光貞指為六韻按文苑所載乃是國家行仲春之令七韻主聖臣忠道光貞觀八韻蓋登科記闕此三字耳)

　　有七韻者日再中(漢文帝時數如此)武藝絶倫(弧矢之利威天下)觀

紫極舞(大樂與天地同和)諸篇是也　有八韻者(今為定格)　有九
韻者二氣合景星(其狀無常出有道之國)竹宫望拜神光(上辛之日有事
于圜丘)大儺(命有司送寒氣肅京室)諸篇是也　有十韻者千秋鏡
(鵲飛如向月龍盤似映光)秦客相劒(決浮雲清絶塞通題為韻)冰壺(清如玉壺冰何慙夙昔意)
諸篇是也(洪氏又云有三韻者引花蕚樓以題為韻誤矣按登科記花蕚樓賦并序以題為韻今文
苑花蕚樓賦以花蕚樓賦一首并序為韻皆押八韻凡有五首蓋唐賦所謂以題為韻者或并賦字押如日中
有王字渭水象天河並以題為韻而作賦者并賦字押凡六韻今花蕚樓賦一首并序以題為韻凡八韻非一
韻也)其八韻則有四平四側者(今爲定格)　　有三平五側者

日月合璧(兩曜相合候時不差)先王正時令(四時漸差置潤以正)諸篇是也

　　有五平三側者冰將釋(和風既至遲日初臨)玉壺冰(堅白貞虚作人之則)
諸篇是也(洪氏又以宣耀門觀試武舉人賦君聖臣肅慎擇多士幽蘭賦逺芳襲人悠久不絶金柅
賦直而能一斯可制動為三平五側今文苑所載慎擇為精擇悠久不絶為終古無絶直而能一為貞而能一
乃四平四側與登科記不同)　有二平六側者泗濱浮磬(美石見質琢之成噐)
圗畫功臣(立定爾功惟克永代)諸篇是也　有六平二側者白雲
無心(山川出雲天實為之)鑿壁偷光(將欲貪於鱗角之成)諸篇是也(洪氏又以旗賦
風日雲舒軍容清肅為六平二側今文苑所載風日雲野軍國清肅乃四平四側登科記必誤)　有以

平上去入為韻者如三無私山公啓事諸篇是也　有
平上去入周而復始者如空賦三足烏賦諸篇是也(洪氏
又云自大和後始以八韻為常按登科記大和六年試君子之聴音賦以審音合志鏗鏘為韻猶是六韻開成
三年試霓裳羽衣曲賦任用韻文苑所載三首第一篇六韻第二第三篇皆七韻今云大和後八韻為常未必
然也)

　　事證

　　凡用事有可以證他本之非者　如楊炯渾天賦日應
于天桓君山由其發難晉天文志桓君山曰　天若如

推磨右轉而日西行者其光景當照此廊下稍而東耳
不當拔出去拔出去是應渾天法也據此則日應于天
為是而文粹乃以日作候　又景短而多暑景長而多
寒按周禮日南而景短多暑日北而景長多寒諸史志
並同而文粹作影長而多暑影短而多寒　又執法者
廷尉之曹大夫之象按晉志左執法廷尉之象右執法
御史大夫之象而文粹作大臣之象　又星芒伏鼈按
前漢志旬始其怒青黒色象伏鼈宋均曰怒謂芒角刺

出而文粹作星流伏鼈　王起禋六宗賦天宗必降按
月令祈來年于天宗注謂日月星辰也詳此賦上文言
禋于三辰則天宗為是而一本乃作六宗　張九齡神
池頌天根有見曽是不涸按國語天根見而水涸注天
根亢氐之間寒露後五日朝見而集本乃作天眼　李
庾東都賦至天后朝匪伊是居于焉逍遥文粹以至天
后朝作高祖至于后朝按東都隋置武徳四年廢則天
改曰神都遂居之殆非高祖時也　杜牧李給事詩元

禮去歸綸氏學按李膺本頴川人綸氏屬頴川膺免官
歸綸氏教授常千人而集本誤作緱氏　孫萬壽寄京
邑親友詩唐彬不競勤按晉唐彬知孫晧將至遲留以
示不競而隋書本傳載此詩乃作吾彥不爭勲吾彦本
降將初無不爭功事　白居易澗底松詩金張世祿黄
憲賢牛衣寒賤貂蟬貴黄憲本牛醫兒(衣字疑誤)而集本作
原憲貧詳上下文黄憲賢是　駱賓王釣磯應詰文素
龜靈也被髪阿門白龍神也挂豫且網莊子宋元君夢

人被髪闚阿門即白龜也説苑白龍爲豫且為網而集
本以阿門作河津且網為罝網　蘇頲䇿汴王文思窮
占雨沛經不測其精微按東觀漢記沛獻王輔善京氏
易永平五年少雨上以易林占之繇曰蟻封穴戸大雨
將至問輔輔曰蟻穴居知雨將至是占雨也而唐大詔
令作沾雨　皮日休秦繆公諡論注文許里克以汾陽
之田百萬丕鄭負蔡(一作葵)之田七十萬按國語注百萬
百萬畆七十萬七十萬畆也而文粹以百萬作方百里

七十萬作方七十里　又輿人誦之曰佞之不佞國語
作佞之見佞而文粹作侯之不侯　張説隴右監牧碑
第賞堂邑之山林按東方朔傳堂邑侯尚大長公主主
謂武帝臨妾山林而集粹並作京邑　又夫其處身則
立無跂正也視無還端也聴無聲成也此語見國語跂
作跛聴作聳而成字集粹作誠國語作成　禁原焚牧
禁原見周禮禁原蠶而集粹作焚原燎牧　張九齡裴
光庭碑詳施税簡稽之政周禮大司馬施貢分職簡稽

鄉民而集以施作征　梁肅獨孤及行狀惟四布然後
迺斂(惟字疑)檀弓司徒旅歸四布注謂四方之賻布而集
作待賜布(及卒于常州非待賜布乃斂也)　此類當以文苑為正(案此書所
載文苑英華語句攷之文苑英華刋本毎有不同如李邕日賦之閑谷改作閉閣董思恭日詩之十枝仍作十
丈王延昌河瀆碑之麾城誤作靡城于邵謝賜甘子狀之絶劣又作絶少殆後來校刊未見此辨證且不盡依
彭叔夏所據原本今略舉大凡附識于此)











　　文苑英華辨證巻一

