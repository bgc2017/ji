







　　欽定四庫全書

　　文苑英華辨證巻二

　　宋　彭叔夏　撰

　　事誤一

　　事有訛誤當是正者　如驕陽賦孫武之失誚梁君之
射烏按藝文類聚引莊子太平御覧引説苑並載梁君
欲射白鴈行者駭之君怒欲射行者公孫龍止矢曰昔
先公時大旱卜以人祠公曰求雨以為民也言未卒大

雨今君以鴈殺人乎今莊子無此文而劉向新序載之
以龍為襲以先公為齊景公非説苑也據此孫武之失
當作孫龍止矢烏當作鴈　鴻賦既隨軒于良史按後
漢虞國為日南太守行惠澤有雙鴻隨軒據此良史當
作良吏　薛道衡臨渭源應詔詩激浪還天河當從初
學記作象天河三輔黄圖渭水貫都象天河　李白西
岳靈臺歌身騎第一龍上天飛當從集作騎二茅龍初
學記華山門載列仙傳呼子先者有仙人持二茅狗來

騎之乃龍也　杜甫八哀詩范雲顧其兒當從集作范
曄宋書曄謀反誅將死顧念其皃也　李徳裕與黠戛
斯書契徑路之刀舉琉璃之酒按前漢匈奴傳單于以
徑路刀金留犁撓酒注徑路匈奴寳刀金契金也契刻
也留犁飲匕也琉璃當作留犁　于仲文上隋高祖書
虎貔十萬之衆按隋書本傳云席毗十萬之衆席毗尉
遲迴將也虎毗當作席毗　韓翃爲田神玉母謝男神
功塟賜錢表周顗之親幸及貴登僕射異勤之母不見

生拜司徒時神功為右僕射薨贈司徒與周顗為僕射
母絡秀尚在則同而與馮勤為司徒母年八十則異周
當作同　李商隠為李貽孫上李相公啓屢持竒字信
未皆通敬禮小文頗嘗留意按陳書庾持好為竒字屢
持竒字當從集作庾持竒字下對敬禮乃丁廙字也嘗
作小文見文選曹植書　庾信五張寺經蔵碑度河餘
獸移關舊村又曰言從楊僕請謝劉琨琨當作昆用後
漢劉昆虎度河事　蘇頲陜州龍興寺碑睦而奉娣郭

奕之儔也娣當作姊用晉郭奕事姊事　楊炯楊去盈
誌賈氏五虎五當作三後漢賈彪兄弟三人並有高名
天下稱賈氏三虎偉節最怒　此類覧者所宜詳也

　　事誤二

　　前人用事元自舛誤而文苑有襲之者　如樊晦階賦
憶趙妃之嬌妒窮漢武之寵慾昭陽特起麗飾繁縟砌
釦黄金階闐白玉按漢成帝為趙昭儀居昭陽舎砌皆
銅沓冒黄金塗白玉階則非漢武也　又陳后長信獨

遭棄捐塵駁紫蘚庭鋪緑錢望金屋而魂絶對玉階而
愁連按漢武帝陳后退處長信宫即非長信而成帝班
倢伃共養太后長信宫作賦自傷曰華殿塵兮玉階菭
中庭萋兮緑草生賦中正指此事則非陳后也　又如
長門怨詩劉皁云昭陽更漏不堪聞耿湋云聞道昭陽
宴楊衡云望望昭陽信不來劉媛云愁心和雨到昭陽
王貞白云葉落長門静又云昭陽歌舞伴昭陽乃趙昭
儀則非陳后長門宫事也　梁范静妻沈氏昭君怨詩

早信丹青巧重賂洛陽師此指毛延壽也西京雜記延
壽長安杜陵人則非洛陽矣　李頎鄭櫻桃歌官軍女
騎一千匹繁花照耀漳河春織成花映紅綸巾紅旗掣
曵鹵簿新此指石季龍也鄭櫻桃乃季龍所寵優僮季
龍常以女騎一千為鹵簿皆著紫綸巾熟錦袴金銀鏤
帯五文織成鞾游于戲馬觀則非織成花紅綸巾矣

　　常袞賀日當蝕不蝕表同道相遇(當作過)則聞昭子之對
左傳梓慎曰分同道也至相過也則非昭子　皮日休

相解上善出于性若文王在母不憂重耳弱不好弄左
傳夷吾弱不好弄則非重耳　白居易祭烏江十五兄
文冉求斯疾論語伯牛有疾子曰斯人也而有斯疾也
伯牛名耕則非冉求　庾信侯莫陳道生誌臨晉横船
既擒趙將按韓信臨晉陳船虜魏王豹其禽趙將乃拔
幟事在虜豹後　此類恐作者之誤

　　事疑

　　事有可疑或兩存者　如史宏冰井賦廬陵之瑞空存

三色之名按異物志廬陵城中一井水二色半青半黄
(宋永初山川記同)今作三色　李庾西都賦配前秦與後趙此
言京尹也文粹又作前王似謂前有趙張後有三王但
疑顛錯其文耳　侯喜秋燕辭巢賦漢落葉兮一作漢
案户兮續漢禮儀志仲秋之月縣道皆案户比民大戴
禮漢案戸漢天漢也案户也者直户也言正南北也一
作疑是　劉孝綽上虞鄉亭觀濤詩化雞仰季智馴雉
推仲康季智仇覧字仲康魯恭字也化雞一作化鶉疑

是化梟仇覧傳化我鳴梟哺所生　駱賓王疇昔篇五
丁卓犖多竒力四士英靈富文藝此言蜀中也左思蜀
都賦江漢炳靈世載其英蔚英相如皭如君平王襃韡
韡而秀發揚雄含章而挺生四士指此一作四皓恐非
蓋此篇末句又云商山四翁也　崔元翰請復尊號第
三表白虎通曰伏羲正五始按白虎通伏羲因夫婦正
五行始定人道今諸本並作五始疑誤(此表又見栁文亦作五始)

　　杜牧請追尊號表武帝之逐北虜四海耗平高宗之伐

鬼方三年乃克尚書班史稱徳詠功按鬼方事見周易
既濟未濟二卦今云尚書疑誤(集本同或疑是逸書)　劉彤論鹽
鐵表孝武為政廏馬三十萬匹後宫數千萬按貢禹傳
孝武取好女數千人以填後宫今云數千萬疑非　庾
信謝趙王賚犀帯啟昔沈羲將盡逢司命而還生士燮
行埋值仙人而更活按三國志杜畿傳注童子謂畿曰
司命使我召子畿固請童子為求代者今作沈羲未詳
士燮乃董奉事亦見三國志注　是儀鬻書衣判是儀

無上族變于勾呉三國志是儀本姓氏孔融嘲儀氏字
民無上故改為是一本作無首非　盧思道為北齊檄
陳文述呉明徹呂梁之敗及司馬消難奔陳事以史攷
之明徹吕梁之敗在周宣政元年先一年周已㓕齊後
二年消難方奔陳又明年周禪隋是為開皇元年伐陳
今既題作北齊又有我大齊語疑皆當為隋　李嶠攀
龍臺碑蓄宏圗于緑鶴之鼎緑鶴當作緣鵠騷曰緑鵠
飾玉后帝具饗后帝殷湯也伊尹緣烹鵠鳥之羮修飾

玉鼎以事湯湯以為相鵠鶴二字通用(説見鳥獸篇)　又龍
額虎肩有合良之骨法戴鈐懷斗似高宻之容狀額當
作顔合當作含帝王世紀文王龍顔虎骨春秋元命苞
文玉四乳是謂含良高宻乃禹字亦見世紀　王勃梓
州白鶴寺碑鹽泉錦室家稱三燭之毫疑當作三蜀之
豪蜀都賦家有鹽泉之井又云三蜀之豪　又廣州寳
莊嚴寺碑王堂之居池郡但舉賢良池疑當作汝事見
後漢王堂傳一作王商非　楊炯隰州令李公誌代恭

王之子郢客為侯按漢代恭王子義嗣其父為王楚元
王子郢客由上邳侯嗣楚王今云代恭王子郢客非詳
而集本又云楚代恭王之子郢非客為侯尤不可曉

　　庾信周安昌公夫人鄭氏誌東都言讖司空為武衛之
官武衛一作𤣥武按後漢王梁傳赤伏符曰王梁主衛
作𤣥武𤣥武水神名司空水土官也　李商隠祭伏波
廟文公孫淵之刺客淵集作𢎞俱非疑當作述事見馬
援傳　又祭宣武王尚書文鄙晉室之鬻練練集作陳

俱非疑當作綀(葛也)事見王導傳　此類覧者所宜詳也

　　人名一

　　凡用事有人名與他本異不可輕改者　如皇甫湜醉
賦劉靈作酒徳頌按文選酒徳頌五臣注臧榮緒晉書
劉靈字伯倫顔延之五君詠劉靈善閉關文中子劉靈
古之閉關人也語林天生劉靈以酒為名並作靈而唐
太宗晉書本傳作伶故他書通用伶字　盧肇觀雙柘
枝舞賦燕趙慙妍威嬙掩嫮按戰國䇿晉文公得南威

三日不朝曰後代必有以色亡國者莊子毛嬙麗人之
所美也或乃改威作嬪　裴度諸葛亮祠堂碑故州平
心與元直神交謂亮與崔州平徐庶友善也(庶字元直)而文
粹以故作荆　孫逖王敬從碑昔萬石君建陵侯皆以
訥言敏行稱為長者謂石奮衛綰也而或以建陵侯作
建慶　權徳輿容州刺史戴叔倫誌西晉則有司農&KR0735;
&KR0735;字安丘位至大司農處士逵之弟也而集以&KR0735;為逵

　　此類當以文苑為正


　　人名二

　　其有訛舛當是正者　如楊諌大蜡賦嗤子夏之來觀
夏當作貢禮記子貢觀于蜡曰一國之人皆若狂子曰
賜非爾所知也　劉闢如石投水賦漢祖興兮昌言納
劉侯輔兮皇威震劉當作留文選運命論張良遭漢祖
如以石投水　王起鄒子吹律賦扣角于斯文斯當作
師列子鄭師文及秋而扣角草木發榮　錢起洞庭張
樂賦炎民之頌民當作氏莊子黄帝張樂洞庭有焱氏

為之頌釋文焱本亦作炎　白行簡斬龍毁璧賦朱萍
焉能施其術萍當作泙莊子朱泙漫學屠龍　陳章艾
人賦類宋則之初來宋當作宗荆楚歲時記宗則五月
五日採艾　陸龜䝉幽居賦探郅範之智囊郅當作桓
魏志曹爽傳注桓範出赴爽司馬宣王曰智囊往矣

　　周存授衣賦趙將軍授新衣而不遣趙一作桓是晉車
騎將軍桓沖儉素浴後妻送新衣沖令持去妻復送之
曰衣不經新何緣得故沖笑而服之　王胄白馬詩昆

彌還謝力昆樂府作虒是左傳狄虒彌所謂有力如虎
者也　包何秋苔詩却笑無公賦臨危滑石間無當作
興孫興公天台山賦踐莓苔之滑石　沈炯勸進梁元
帝表楚人固執熏丹穴以求君藝文類聚同句梁書南
史作越人是莊子越人三世弑其君王子栧逃乎丹穴
不肯出越人薰之以艾乗以王輿　梁湘東王薦顧協
表孔愉表韓伯之才伯梁書作纘俱非當作績晉書隠
逸韓績傳孔愉薦之徴以安車束帛　虞寄諌陳寳應

書將軍釁非張繡罪異盧諶陳書南史通鑑並作畢諶
按魏志曹操為兗州畢諶為别駕張邈刦諶母弟妻子
操謝遣之諶頓首無二心既出遂亡歸及呂布破諶生
得衆為諶懼操曰夫人孝于親者豈不亦忠于君乎以
為魯相盧諶乃晉劉琨從事段匹磾别駕後往投段末
波仕于石氏非有先叛後歸之罪也　薛元超諫皇太
子牋晉明帝之在東宫中庶子温嶠中舎人劉放按晉
書明帝為太子温嶠為中庶子阮放為中舎人劉放乃

魏明帝時與孫資並用事者非晉人也　隋檄陳尚書
江總文劉叔納譙周之計而獲存按蜀後主劉禪用譙
周䇿降魏叔疑當作禪　張叔政棄農判秦陽之蓋一
州陽當作楊漢貨殖傳秦楊以田農而甲一州　蘇綰
家僮視天判王霸之精才霸一作朔是李廣傳望氣王
朔　李徳裕豪俠論袁蓋善劇孟匿季布季布按漢書
當作季心　權徳輿𢎞文崇文生策問人疑張祿詞假
葛襲襲當從文粹作龔事見後漢文苑傳注　張説洛

州張司馬集序晉則三楊藻綴此用張氏事也晉張載
字孟陽弟協字景陽亢字季陽並有才藻屬綴楊當作
陽　李華楊騎曹集序昔許衛尉與徐荐穆友善此言
許善心之父與徐陵也陵字孝穆荐當作孝　顧況廣
異記序嬴姬暴市六日而蘇姬一作諜是事見左傳又
湯之問旱以語怪旱一作華並非當作革見列子　權
徳輿送安南裴中丞王彦威之教化當從集作士王威
彦三國志士燮字威彦為交阯太守　楊炯恒州刺史

王公碑北瞻浴汭尚想元亮之墳元亮當從集作元凱
元凱杜預字也其遺令兆域南觀伊洛　張說鄭國夫
人碑周官儀禮資稟宣父之學父當從集作文晉韋逞
母宋氏號宣文君得周官音義　權徳輿崔述誌辱安
平戴公之知於公獲南宫之眷戴公當從集作戴侯文
選潘岳懷舊賦余獲見于父友東武戴侯楊君始見知
名遂申之以婚姻謂東武伯楊肇以女妻岳戴其諡也
述仲兄安平公實徳與之妻父故有戴侯南宮之語


　　此類覧者所宜詳也







　　文苑英華辨證巻二

