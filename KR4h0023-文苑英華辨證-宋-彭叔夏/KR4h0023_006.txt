







　　欽定四庫金書

　　文苑英華辨證巻六

　　宋　彭叔夏　撰

　　名氏三

　　其有可疑及當兩存者　如暢當軍中醉飲寄沈八劉
叟詩酒渴愛江清餘酣漱晩汀　司空曙杜鵑行古時
杜宇稱望帝魂作杜鵑何微細今並載杜甫集　昇天
行二首藝文類聚郭氏樂府並作曹植而文苑以為劉

孝威　愛妾换馬見張祜集樂府亦作張祜而文苑以
為陳標(省試詩見唐宋類詩者名姓有異同)　孔熙光為彭城王檄征鎮
文宋書范畢傳以為熙先令弟休先作　杜弼為東魏
檄梁文通鑑同類聚以為魏收作　周書皇后傳論八
柱國論文苑題作魏徴而周書乃令狐徳棻撰　陳留
郡文宣王廟碑文苑總目既題作獨孤及而兩巻重出
(八百十四巻八百四十六巻)並作陳兼按此篇載獨孤及集中梁肅
作集後叙云述聖徳以揚儒風則陳留郡文宣王廟碑

肅出及門必不誤書然碑末乃云命客卿前封丘縣丞
泗上陳兼志之豈及命兼代作或及自作以兼為名乎

　　又文武百僚謝示開府魚朝恩以所造周易鏡圗表
田神玉謝端午物表二篇並以為張説作按朝恩乃代
宗時神玉大厯中為節度使張説于開元十八年已卒
疑當作邵說(文苑多有以邵説為張説者)　為李懐光讓起復表二
首題作獨孤及按及神道碑以大厯十二年四月十二
九日卒而舊史載懐光大厯十二年以母憂去職明年

方起復決非及所作而本集亦無之疑文苑所編誤䝉
前表名氏(前表為李給事讓起復七首乃獨孤及也)　元稹論裴延齡表二
首按表論延齡譖陸䞇事又云職忝諌司然䞇以貞元
十年貶稹于元和元年除拾遺相去十一年而稹集亦
無之　白居易請不用姦臣表按表言元稹尚居台司
裴度為東都留守事又云職當諌列然元白交分始終
不替方元傾裴時白亦不在諌列而本集亦無之　梁
貞陽侯與王太尉僧辯書及為僧辯答貞陽侯書三首

並題徐陵作按陳書徐陵傳齊送貞陽侯蕭淵明為梁
嗣遣陵隨還僧辯不納淵眀復往致書皆陵詞今僧辯
答書又曰陵作恐非也　此類覧者所宜詳也

　　題目一

　　凡題目有訛舛當是正者　如張說三月三日承恩讌
樂遊園詩三日集作二十日其詩云旬宴美成功則非
三日矣今乃題作三日編入上已門　李白秋夜獨坐
懐古集作懐故山詩意甚明今乃題作懐古編入懐古

門　李益宫苑花集作宫怨詩云露濕晴花春殿香月
眀歌吹在昭陽似将海水添宫漏共滴長門一夜長今
乃題作宫苑花編入雜花門　顔師古太宗廟樂舞名
議貞觀十四年六月一日詔曰殷薦祖考以崇功徳比
雖加以誠潔而廟樂未稱宜令所司制定奏聞于是師
古立議與後篇許敬宗定宗廟樂議實一事也豈有貞
觀中而豫議太宗廟樂舞名乎當題作定宗廟樂舞名
議　蘇頲唐中宗諡議冊文唐大詔令文粹並作諡冊

文或謂此篇有臣等上議之語而首末乃類諡冊故題
目兼云諡議冊文殆一時變體然諡議諡冊文苑自分
兩門此為可疑耳　栁宗元左常侍栁渾諡議按宗元
乃渾姪孫作渾行狀(行狀載九百七十七巻)仍作此上攷功狀下
太常博士裴寛因諡曰貞本集並載其事而寛議不錄
今乃編在諡議中

　　題目二

　　又有題目是而文則非者　如杜甫病馬詩二首其一

致此自僻逺乃蕃劒詩其二棄汝亦已乆則病馬詩也

　　李嘉祐奉陪韋潤州遊鶴林寺詩二首其一沴氣清
金虎乃潤州楊别駕宅送蔣侍御收兵歸揚州詩已入
二百七十一巻送行門中其二野寺江城近則遊鶴林
寺詩也　呉均雪詩雪逐春風來過集巫山野瀾漫雖
可愛飜揚詎堪把問君何所思思昔同心者坐湏風雪
霽相期洛城下此篇與類聚同而一百五十六巻重出
乃作雲詩以雪逐為雲逐風雪為風雲誤矣按類聚自

有呉均雲詩二首其一飄飄上碧虚靄靄隠青林芬氳
如有意縈鬱詎無心其二白雲蒼梧來過拂章華臺&KR1134;
河散復巻經風合且開　張籍送邊使安西將各是一
詩二百九十七巻既有送邊使詩而三百巻安西將又
以送邊使詩充之　温庭筠重題端正樹望苑驛各是
一詩二百九十八巻既有望苑驛詩而三百二十六巻
重題端正樹又以望苑驛詩充之今各用集本釐正

　　馬周謀崇節儉及制諸王疏乃是初除監察御史論奉

親享廟襲封樂工等疏杜佑尚書官議乃是僕射議今
以新舊史増入馬周疏以通典増入杜佑議

　　門類

　　凡門類混淆當是正者　如梁簡文帝琴臺詩周明帝
過舊宫詩並在應制門二詩既非應制又無和篇(凡應制者
或首列一篇餘奉和)況琴臺詩又已編入三百十三巻臺門乎

　　崔國輔長信宫一首王昌齡二首原在長門怨中長門
乃陳后長信乃班媫妤今移入長信宫門　費昶發白

馬詩原在樂府白馬類按白馬乃津名故加發字與前
白馬不同今移附于末　李尚書讓兼左僕射張説讓
中書侍郎嚴大夫(武)謝黄門侍郎三表皆在宰相門按
唐僕射雖為尚書省長官號為宰相而李尚書乃在外
檢校官(制書云除臣檢校某官)說以睿宗即位為中書侍郎景雲
二年方同平章事則中書侍郎未便為宰相門下侍郎
(黄門東臺鸞臺同)掌貳侍中之職帯平章事者為宰相如褚遂
良崔日用皆為黄門侍郎或參綜朝政或參知機務乃

宰相之任今嚴武為黄門侍郎初未嘗為宰相也　蘇
安恒請復子正位疏又請則天復位疏並是請武后復
政太子第一篇内因及封諸孫事遂立為封建門誤矣
當改為復辟(第一篇又重出在勸進門亦誤)　皇甫湜顧況集序集作
顧況詩集序文苑原分文集序詩集序今編入文集門
當在詩集中　栁宗元送徐從事北遊序此非遊宴也
乃編入遊宴門當在送别中(與七百三十二巻送辛殆庶遊南鄭序一類)

　　又墓誌有宰相門職官門太子少師崔公宰相崔圎之

父終河南判官贈太子少師乃入宰相門　相國李抱
真宰相周墀乃入職官門　獨孤及殤子韋八誌男子
也乃入婦人門　李商隠重祭外舅司徒公文親族也
乃入交舊門　文章門而有非文章者吕温代辛将軍
與普潤劉尚書代吕侍郎與徐州張尚書二書是也

　　邊防門而有非邊防者王勃與契苾将軍駱賓王與程
将軍二書是也　遷譴門而有非遷譴者韓愈上李實
尚書白居易上陳給事杜牧劉蛻投知己薛逢上崔鹽

鐵等書是也

　　脫文一

　　凡有脱文見于他本者　如梁簡文帝初秋詩羽翣晨
□動珠汗晝恒揮秋風忽嫋嫋向夕引凉歸卷幌通河
色開窓望月輝晩花欄下照疎螢簟上飛直置猶如此
何況送将歸浮陰即染浪清氣始乗衣文苑與初學記
無末二句而類聚有之集本又以此二句在輝字韻上
恐是　劉孝綽對雪詠懐詩桂華殊皎皎栁絮亦霏霏

詎比咸池曲飄飄千里飛耻均班女扇羞麗曹人衣浮
光亂粉壁積照朗彤闈鶺鴒摇羽至鵯鶋拂翅歸相彼
猶自得嗟予獨有違終朝守玉署方夜勞石扉未能奏
緗綺何由辨國闈坐銷風露質遊聨珠璧輝偶懷笨車
是良知高葢非寄言謝端木無為陳巧機文苑與初學
記止有前八句而集本題作校書秘書省對雪詠懐有
全篇如上　何遜早朝詩詰旦鐘聲罷隠隠禁門通蘧
車響北闕鄭履入南宫宿霧開馳道初日照相風胥徒

紛絡繹騶御或西東暫喧耳目外還保性靈中方厭(一作
驗)遊朝市此説不為空文苑與類聚止有前八句而集
本題作早朝車中聴望有全篇如上　蕭子顯日出東
南隅王襃燕歌行類聚與文苑並略而郭氏樂府有全
篇日出東南隅曰大明上迢迢陽城射凌霄光照牕中
婦絶世同阿嬌明鏡盤龍刻簪羽鳯凰雕(文苑類聚無此二句)逶
迤梁家髻冉弱楚宫腰輕紈雜重錦薄縠間飛綃三六
前年暮四五今年朝(無此四句)蠶園拾芳蠒桑陌採柔條出

入東城裏上下洛西橋(無此四句)路逢車馬客飛葢動襜軺
單衣鼠毛織寳劒羊頭綃大夫疲應對御者輟銜鑣柱
間徒脉脉垣上幾翹翹(無此二句)女本西家宿君自上宫要
漢馬三萬匹夫壻仕嫖姚鞶囊虎頭綬左珥鳬盧貂横
吹龍鐘管奏鼔象牙簫(無此四句)十五張内侍十八賈登朝
皆笑顔郎老盡訝董公超(無此二句)燕歌行曰初春麗景鶯
欲嬌桃花流水繞河橋薔薇花開百重葉楊栁覆地數
千條隴西将軍號都䕶樓蘭校尉稱嫖姚(無此二句)自從昔

别春鷰分經年一去不相聞無復漢地長安月惟有漠
北薊城雲淮南鏡(一作桂)月明月隠流黄機上織成文充
國軍行(一作行軍)屢築營陽史討虜陷平城城下風多能卻
陣沙中雪淺詎停兵(無此六句)屬國小婦猶年少羽林輕騎
數征行遥聞陌頭採桑曲猶勝胡笳邊地聲笳聲向暮
使人泣還使(一作長望)閨中空佇立桃花落地杏花舒桐
生井底寒葉疎(上句一作桃抽覆地春花舒)試為來看上林鴈應(一作必)
有遥寄隴頭書　沈約酬謝宣城詩王喬飛舄舄東方

金馬門(云　云)共十韻見文選而文苑止從類聚載上七
韻無下三韻葢類聚初學記並是節文而文苑止以二
書編之耳　顧況短歌行(文粹作悲歌)三首邊城路今人犁
田昔人墓岸上沙昔時江水今人家今人昔人共長歎
四氣相催節迴换明月皎皎入華池白雲離離度青漢
(以上文苑無)我欲昇天天隔霄我欲度水水無橋我欲上山
山路險我欲汲井井泉遥越人翠被今何夕獨立沙邊
江草碧紫燕西飛欲寄書白雲何處蓬萊客(其一)新繋青

絲百尺䋲心在君家轆轤上我心皎潔君不知轆轤一
轉一惆悵何處春風吹曉幕江南淥水通朱閣美人二
八顔如花泣向春風畏花落臨春風聴春鳥别時多見
時少愁人一夜不得眠瑶井玉䋲相對曉(其二文苑無此四句)軒
轅黄帝初得仙鼎湖一去三千年周流三十六洞天洞
中日月星辰聨騎龍駕景遊八極軒轅弓劒無人識東
海青童寄消息(其三無上二句)今以交粹添入(郭氏樂府又作六首與文苑原
本同)　聶夷中送友人歸江南詩皇州五更鼓月落西南

維此時有行客别我孤舟歸上國身無主下第誠可悲
天風動高柯不振短木枝歸路無愁腸省家無愁眉春
日隋河路楊栁飄飄吹文苑止收前六句今以集夲増
入　宋之問幸未央宫應制詩春發幔城中集作春發
幔城東仍有四句登髙省時物懐古發宸聰鐘連長樂
處臺識未央中文苑以東作中無此四句　呉邁逺飛
來雙白鶴詩千里猶寸移樂府作千里猶待君仍有四
句樂哉新相知悲來生别離持此百年命共逐寸隂移

文苑止作一句遂脫二十字今各増入







　　文苑英華辨證巻六

