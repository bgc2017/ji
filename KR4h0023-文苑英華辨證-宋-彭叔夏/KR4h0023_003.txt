







　　欽定四庫全書

　　文苑英華辨證巻三

　　宋　彭叔夏　撰

　　人名三

　　人名有與史傳集本異不可輕改者　如張説裴行儉
碑自冀州刺史徽至公十二代中軍將軍雙虎至公六
葉按唐宰相世系表徽生黎黎生苞苞生軫軫生嗣嗣
生天明天明生雙虎雙虎生惠秀惠秀生蒿壽嵩壽生

伯鳯伯鳯生定高定高生仁基仁基生行儉乃十二代
自雙虎至行儉乃六葉集夲脫至公十二代中軍將軍
雙虎十一字止云自冀州刺史徽至公六葉非也　常
袞盧正已誌公字子寛夲諱元裕以聲協上之尊稱優
詔改錫正已則元裕正已本一人也而世系表乃以為
兄弟二人　李華慶王府司馬徐府君碑君諱堅字某
名與宗人同故以字稱此徐有功之子也而世系表與
夲傳並作名倫字堅　張說節愍太子妃楊氏誌高祖

士達天授中以孝明高后之父追封鄭王孝明高后謂
武后之妣楊氏也而集以高后為高氏　韓愈董晉行
狀四子全道溪全素澥集本或作全道全溪全素全澥
按世系表及愈所作董溪墓誌溪澥並無全字蓋全道
全素皆上所賜名也　此類當以文苑為正

　　人名四

　　其有訛舛質于史傳當是正者　如新羅王徳真織錦
作太平詩新羅王徳真(即新羅王金真平女也平死無子女乃嗣立為王)大破

百濟之衆其弟子法敏以聞按唐書本傳王真平死無
子立女善徳為王善徳死妹真徳襲王攻破百濟遣弟
伊贊子春秋之子法敏入朝織錦為頌以獻據此則徳
真當作真徳法敏乃真徳弟伊贊子春秋之子也　李
嶠賀破契丹表逆賊孫萬榮按唐書聖證元年改契丹
首領李盡忠為盡滅孫萬榮為萬斬陳子昻集中亦作
萬斬今契丹已破賀表猶稱萬榮非　令狐楚為鄭儋
謝河東節度使表本使李詵奄從薨逝詵一作悦按舊

唐書李説貞元十六年十月卒以鄭儋代之詵當作說
(又見韓文鄭儋碑)　侯莫陳悦檄陳蕭摩訶文按悦以西魏永
熙三年卒後隋代陳乃以侯莫陳頴為行軍總管悦疑
當作頴　盧思道北齊興亡論李昌地迺密親李昌按
北史當作孝昭　沈約授蕭重俅左僕射詔征虜將軍
呉國太守建安縣開國子蕭重俅重俅一作惠休是南
史惠休封建安縣子徙吳興太守徴為左僕射　權徳
輿權自挹誌(自挹徳輿之族祖)其先殷王戊丁之友集夲同按

世系表權氏武丁之裔孫戊丁之友疑當作武丁之支

　　此類覧者所宜詳也

　　人名五

　　其有與史集異同當並存者　如盧思道北齊興亡論
僕射高正徳北齊書本傳作高徳政　朱敬則北齊高
祖論趙魏之豪有高䖍邕李元誠盧文緯本傳作乾邕
元忠(以諱作誠)文偉蓋代之傑有薛狐延本傳作孤延　庾
信拓跋儉儉字慶明周書書北史並云儉本名慶明碑

云以公識度嚴明志節清儉遂改公名儉字慶明則碑
為是父馘北史作戫　又宇文顯誌二史並作顯和

　　司馬裔誌祖龍北史作金龍　桞遐志周書作霞　崔
湜元希聲碑曽大父𢎞大父恭皇孝孝節世系表(下云表省
文)以𢎞為琳之兄琳生義恭義恭生孝節　張説馮君
衡誌智戣智玳唐書作智戴智彧　蘇頲韋抗碑銀青
光祿大夫太子詹事贈秦州都督諡曰貞諱瑎表作琨

　　張九齡裴光庭碑大父仁諡忠憲大王父定仁表作

仁基諡忠定作定高時明皇諱隆基故避基字而高字
亦削去未詳(父行儉諡獻公即獻公第七子表以為長子)　又李仁瞻碑趙
郡太守諱鳯昇表作子雲字鳯昇　李邕劉知柔碑趙
朝散大夫陳留縣長𤣥邃表作隋留縣長務本　孫逖
杜諮議(義寛)碑北齊膠州刺史保之孫隋鴈門郡守伽
之子表以保作伽伽作保四子次曰惟忠新舊唐書竝
作承志　李迥秀裴希惇碑曽祖静慮表作澄字靜慮
父之隠表以希惇為之爽之子之隠乃之爽之兄　蕭

昕張九臯碑子十一人曰楗權柷杆表作捷擢抗捍

　　韋述韋湊碑父諱𤣥福表作福字𤣥福舊史止作𤣥

　　穆員李抱真誌曽祖興表作永達祖恪表作懷恪　蕭
功曹誌曽祖憬表作文憬又祖元祖表作元禮　常袞
盧正已誌父貞慶表作貞松　鄭餘慶賈眈碑考琰之
表作元琰　牛僧孺崔羣家廟碑懷州公諱朝字守忠
表作懿忠　獨孤及韋氏誌渭南縣主簿憼表同集以
憼作懿　著作郎偉睦州刺史儹之妹集作著作郎京

兆從丞相(此五字誤疊寫次行下文)韋儹之妹表作著作郎韋睦州
刺史贊(又殤子韋八誌秘書省著作郎京兆偉之甥偉集作韋儹亦誤)　逍遥公生民
部尚書建安公世恭表作瓘字世恭　建安生上大將
軍宋州刺史仁表作仁祚仁祚乃仁基之子仁基乃世
恭之弟　權徳輿王定碑隋司金邢孟洺相等七州刺
史明進明進生同州河西縣令喜集作隋司金上士洺
相等七州刺史明明生進進生同州河西縣令喜集作
周司金上士明遠生隋州都七職主簿壽壽生河西令

喆　王光謙碑隋揚州户曹參軍東表作揚州司馬孝
京　韓愈烏公先廟碑贈尚書諱承洽字某新唐書作
承玼字德潤有傳　又如桂州破西原賊露布睦州武
陽珠蘭金經黄橙等一百餘洞大賊帥僞號中越王廖
殿偽號桂南王莫淳僞號拓南王相友僞號南越王莫
尋僞號象郡王梁秦僞號鎮南王羅成僞號戎成王莫
濤僞號南海王羅品等大賊帥武承斐敬簡二人靣縛
請罪按唐書西原蠻傳推武承斐韋敬簡爲王僭號中

越王廖殿爲桂南王莫淳為拓南王相支為南越王梁
奉為鎮南王羅誠為戎成王莫濤為南海王偽號既顛
錯而名亦間有異者　此類並注于夲文之下

　　官爵一

　　凡官職封爵有與史集異不可輕改者　如駱賓王寄
東臺詳正學士詩按唐百官志儀鳯中置詳正學士而
集以正作政　劉禹錫贈澧州高大夫司馬霞寓詩按
霞寓夲傳拜豐州刺史後貶歸州刺史不載澧州司馬

今詩云一誤雲中級南游湘水清則似澧州也　蘇頲
授尹思貞御史大夫制將作大匠按唐制隋煬帝改匠
為監唐初復舊天寳中再為監今思貞改命在開元初
猶為大匠或乃以匠為監　張説楊執一碑司徒觀王
雄之曽孫司徒集作司空按隋書觀王傳贈司徒　張
九齡李仁瞻碑五代祖始豐懿公璨始豐集作始封按
世系表亦作始豐　權德輿王崇述碑一命昭武校尉
蘭州金城府别將金城府集作金城縣按唐地理志蘭

州有金城府又有五泉縣咸亨二年改名金城天寳元
年復舊又有廣武縣乾元二年更名金城今云别將則
府為是　蘇頲命呂休璟等北代制神仙府折衝按唐
志神仙府在晉州唐大詔令迺作神仙莫門積石等軍
建康軍使唐志莫門軍在洮州建康軍在甘州唐㑹要
乃作英門建庫　此類當以文苑為正

　　官爵二

　　其有訛舛當是正者　如魏謩拜相制判户部事一作

兵部侍郎按新史謩夲傳遷御史中丞兼戸部侍郎舊
史云判户部事而制詞亦云貳于卿秩掌我地征未云
依前判戸部事並無兵部侍郎當作戸部侍郎判戸部
事　常衮謝妻封𢎞農郡夫人表其後雖有石窌延卿
之錫亦無夫人之號唐類表無延卿二字按陳留風俗
傳封丘者高祖與項氏戰厄于延鄉有翟母者免其難
故以延鄉為封丘縣以封翟母則延卿當作延鄉　鄖
國公韋孝寛檄陳文行軍總管柱國公士彦柱國公按

梁士彦傳當作上柱國郕國公　王志愔應正論任延
為武建太守按後漢夲傳武建當從舊史作武威　庾
信齊王憲碑都督益寧壽等二十四州益寧壽當從周
書夲傳作益寧巴瀘　又贈太子少保豆盧公碑此豆
盧永恩也當從本傳作贈少保　李嶠攀龍臺碑進封
膺國公膺一作晉此武士彠也當從夲傳作應國公次
兄士逸封六安郡公當從二唐書作安陸縣公唐志安
州安陸郡安陸縣無六安郡　張說馮昭泰碑起家左

奉格當從集作奉裕唐志唐置兵曹改司使左右復曰
千牛備身龍朔二年改千牛備身曰奉裕　楊炯任晃
碑淮陽從事術數知名此用任氏事也當從集作益州
從事後漢方術傳注任文公巴郡人為州從事以占術
馳名　白居易元稹誌六代祖岩封武平公集作昌平
當從文粹作平昌見隋書本傳及唐世系表　此類覧
者所宜也

　　官爵三


　　其或有疑當兩存者　如崔湜赴襄陽詩題云授江州
司馬尋拜襄州刺史檢湜傳同今詩乃云始佐廬陵郡
尋牧襄陽城　李華衢州刺史廰壁記武威公李僕射
傑武威一作武陵按二唐書傑傳並云武威縣子　常
衮謝贈官表臣亡祖故慶王文學楚珪世系表作雍王
文學　李邕謝慰諭表貶臣為常州司戸本傳作富州
司戸洛州司戸崔日知日知傳作洛州司馬　沈約封
左興盛等制輔國將軍參軍事左興盛直閣將軍劉山

陽齊書作前軍司馬左興盛輔國將軍劉山陽　又封
李居士等制潮陽縣開國男胡松齊書作沙陽縣　又
封授臨川等五王詔北中郎將南徐州刺史秀安北將
軍偉安西將軍憺梁書作輔國將軍秀冠軍將軍偉平
西將軍憺　庾信周大將軍崔説碑祖辨中軍將軍魏
書北史並作安南將軍父楷鎮北將軍司馬魏周二書
及北史並作驃騎大將軍開府儀同三司　又尒緜永
(即段永)碑斬西城中主北史夲傳作西中郎將䝉賞平昌

縣開國子傳作昌平縣　豆盧公碑改封龍支侯龍支
枹罕郡屬縣也周書作龍來　蕭太誌(即蕭泰避周太祖諱作太)轉
太子中書舎人周書作太子中舎人南史作中書舎人
(疑並歴二官)　楊炯宇文珽碑曽祖顯和後魏將軍集作冠
軍北史夲傳作冠軍將軍(碑與集疑省文)　崔湜元希聲碑鄎
國公武攸望唐書攸望封葉國公攸宜封息國公　穆
員李抱真誌高祖修仁啓封申國公世世系作郳國公

　　路巖渾侃碑迥貴拜豹韜大將軍元慶右玉鈐將軍

靈丘伯太壽太子僕表作迥貴豹韜大將軍靈丘伯元
慶鎮國大將國太壽大僕丞　楊炯崔獻行狀祖𢎞壽
隋獲嘉縣開國侯父萬善皇朝左將門將軍持節隆州
諸軍事安隆州刺史表作𢎞壽左監門將軍獲嘉男萬
善閬州刺史　顧況韓滉行狀父休太子少保贈司空
權徳輿韓洄行狀父休太子少保贈司徒二唐書作太
子少師　又如楊炯後周青州刺史齊貞公宇文彪碑
内云華州刺史封青州齊郡公而題云青州刺史　柳

冕青帥乞朝覲表内有瘴癘之語唐書冕傳為福建觀
察使而題云青帥　凡此者皆未詳也






　　文苑英華辨證巻三

