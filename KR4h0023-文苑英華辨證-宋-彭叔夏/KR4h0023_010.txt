







　　欽定四庫全書

　　文苑英華辨證巻十

　　宋　彭叔夏　撰

　　雜録四

　　盧照鄰與在朝諸賢書方回尚在王羲之就倉奴而共
談按晉劉惔傳惔與羲之友善郄愔有傖奴知文章羲
之每稱于惔惔問何如方回羲之曰小人耳惔曰常奴
耳則倉當作傖　張𤣥晏謝宰相啓假金駿為駑駘之

飾駿疑作鋄亡犯切馬首飾也張衡東京賦金鋄鏤鍚

　　薛廷珪授司農卿制鄭𤣥漢之名儒也韓信漢之上
將也尚聞徴拜或至就加按前漢兩韓信傳無為司農
事而韓安國失官家居武帝召為北地都尉遷大司農
疑是安國又治粟内史秦官景帝後元年更為大農令
武帝大初元年更為大司農則漢初未有大司農也

　　蘇頲授房光義光祿卿制蘭猗趨職已仗于誰何猗當
作錡見張平子西京賦注云蘭錡兵架也　封敖徳陽

節歎道文按唐㑹要武宗六月十一日生名慶陽節今
作徳陽未詳　朱敬則北齊高祖論看尉景之肱景本
傳作胝又北齊文襄論神武云日為我蝕今死亦掩北
齊書本紀作死亦何恨　庾信拓跋儉碑南起清政之
樓北史本傳作清徳樓李商隠祭伏波廟文徳陽殿下
寧相馬以推工馬援傳作宣徳殿下　章華諌陳後主
書世祖東定呉㑹西破王琳謂湘州刺史王琳不應命
而世祖平之也而文苑作西破桂林恐非　杜牧上宣

州高大夫書上官儀草廢武后詔李𤣥義助處俊言不
可以信與武后而集本文粹並作上官儀革廢武后召
李𤣥義(云　云)按唐書高宗欲廢武后令上官儀草詔又
欲令武后攝政郝處俊李義琰固争此云李𤣥義未詳
然集粹誤矣又云宰相河東司空公中書令裴公皆進
士文粹以司空公中書令作司徒兼中書令按下文云
司空公始相憲宗又云裴公元和中剪蔡是二人也蓋
司空公迺杜黄裳與杜牧俱是京兆萬年人為檢校司

空河中慈濕節度使故云河東司空公既與杜牧同族
故不書姓名而裴黄則為司徒真拜中書令亦非兼也
今杜牧云皆進士又分别兩人事迹則非一人矣況總
云凡此十九公則是房元齡郝處俊來濟上官儀李𤣥
義婁師徳張柬之郭元振魏知古姚元崇宋璟劉幽求
蘇瓌子頲張説張九齡張廵并杜黄裳裴度共十九人
文粹迺云司徒兼中書令裴公則遺杜黄裳一人與下
文不應當如集本作司空公中書令為是　修堤堰判

堯水屢逄媧灰未正正疑當作止淮南子女媧積蘆灰
以止淫水　謝偃玉牒真紀齊桓以三代之功按前漢
郊祀志齊桓公曰寡人北代山戎西伐上卑耳之山南
伐至召陵兵車之㑹三據此是三伐也代當作伐　皮
日休九諷並以吾之㦟(音悝)為傴文粹以㦟作霾按玉篇
廣韻有㦟字音埋慧也㦟是㦟字所注音悝字訛當作
埋而文粹轉作霾非　李嶠授成善威等刺史制卜處
沖乆參武衛夙奉文㮰文㮰見張衡西京賦鏤檻文㮰

而或作文貔姑兩存之　獨孤及洪州刺史張公遺愛
頌憀悴(集作㤉)蹇亟苛察繳繞之吏憀㤉蹇亟按列子作
㺒㤉&KR1996;極又楊公遺愛頌貸首種首種見月令而集作
貸其種　賦中撰人名氏有與唐登科記不同者如崔
損五色土賦大歴十年上都試第四崔恒第六崔穜無
名損者丁春澤日觀賦大厯十年東都試作丁澤劉清
止水賦開元五年試第十三劉廷玉第十七劉嶷無名
清者崔損北斗賦開元七年試作崔鎮　沈亞之旌故

平盧軍節士文渤海人高沬沬集作鈢此李師道判官
也新史舊史並作高沐　賈至授暢瓘諌議大夫制總
目作楊瓘而舊史有暢璀傳嘗為諌議大夫　髙士亷
文思博要序秘書郎宋正跱而唐藝文志撰文思博要
者有李淳風無宋正跱　李華楊騎曹集序趙郡李蕚
李傾南陽張階連年高第而唐登科記有李伉李欣張
鍇無李傾張階　左武衛胄曹許君(經邦)集序惟昌黎韓
愈友善韓為江西從事此篇為權徳輿作而徳輿集無

之愈亦未嘗為江西從事疑愈字誤(隆興職方乗載昌黎韓洄為觀察使
張鎬僚佐正在此時恐是韓洄又英華載張鎬遺愛頌云昌黎韓洄職方乗誤作泗)　徐陵自稱
徐君(與王僧辨書孤子徐君一作名)張説自稱張君(祭殷仲堪文弔陳司馬書並稱張君
張氏女墓志稱季兄君本集並作某)或疑君古人自稱如文選王僧達祭
顔光禄文自稱王君王績集中載兩答刺史杜之松答
處士馮子華與江公重借隋紀四書並稱王君白又文
選任彦升固辭奪禮啓昉自李善夲作君吕延濟曰昉
家集諱其名但云君撰者因而錄之未詳孰是　張說

為建安郡王武攸宜平冀州賊契丹露布建安郡王武
攸宜一夲作河内郡王集作神兵道按唐書萬歲通天
初建安郡王武攸宜為清邊道行軍大總管討契丹神
功元年河内郡王武懿宗為神兵道大總管討契丹孫
萬榮今露布所載迺河内郡王而集中首題河内郡王
臣某一作為是　褚無量元希聲崔景晊墓誌沈傳師
行狀元不書名止云某今以唐書填入他皆倣此

　　雜錄五


　　張説季春下旬宴山池序尾暮春之提日按初學記晦
日門引公羊傳提月六鶂退飛過宋都提月者何僅逮
是月也何以不曰晦日也今題云季春下旬則提月也
但日字可疑耳(今公羊傳作是月釋文一徒兮反)　韓愈藍田縣丞㕔
壁記劾數慢近世方崧卿韓集舉正云劾文苑作諺蜀
本作該該轉為劾其訛益甚又再進再屈于人洪氏容
齋續筆云杭本韓文作再屈千人蜀本作再進屈千人
文苑亦然舉正云蜀本作再進再屈千人文苑作再進

屈千人今從他本以千為于仍多再字(方崧卿屢舉文苑以證韓文然
比今本又似不同意好事者展轉改易反失其真今各存其説)　又李元賓墓誌竟何
為哉竟何為哉邵伯温次子博字公濟續父書號聞見
後録謂石本以上句作意何為哉為妙舉正遂信其説
大扺前輩文字多自改于石刻之後而石本真贗尚未
可知況邵氏父子所録差誤非一端不可盡信以理觀
之則元本竟字亦未為不是終勝意字　楊炯薛元超
行狀上幸九成宫時太子英王侍皇帝酒酒酣公獻壽

曰天皇合易象乾將三男震坎艮今日是也集作太子
英王皇帝侍酒酣皇帝蓋謂睿宗也當如集本迺合三
男之説　賦中押韻間有不見官韻者固所未詳乃如
漢文帝幸細栁營賦以將軍出令漢帝徐行為韻賦内
云遥臨渭水之將謂在渭之將將側也本是官韻或乃
改字傍　又勤政樓視朔觀雲物賦以歡作端沛父老
留漢高祖賦以意為里皆輕改官韻　凡文苑所編失
作者年代先後或叢雜不倫今各釐正如表疏哀冊文

諡議碑誌中釋門家廟神道中職官等巻是也他皆倣
此覧者所宜詳也　凡詩賦雜文等多重出而頗有異
同蓋編文苑時非出一手故也又二百六十一巻諸本
並有兩巻其篇數雖合總目而詩多重複或全異者如
周賀十二首重者三温庭筠十五首重者五杜牧九首
皆不同許渾十四首前巻闕其九今合為一巻去其重
複注異同為一作　按楊文公作楊徽之行狀云受詔
與諸公編文苑英華以公専精風騷特命編詩為二百

巻則詩出一人之手不知何故重複如此　凡書疏表
啓等文苑多與舊唐書貞觀政要太宗實錄唐㑹要同
而新史多潤色其文頗異今亦參取　孔熙先為彭城
王檄征鎮文見宋書范曄傳乃曄與熙先等謀逆之文
也文苑亦從而錄之未詳　楊盈川楊去盈墓誌蒋琬
之譏盛元責在司空元集作允按後漢黄琬對司空盛
允曰蠻夷猾夏責在司空當作黄琬盛允蒋琬乃蜀人
也　于邵送趙評事赴東都序身田身筐之貢身疑作

□古文厥字見廣韻玉篇







　　文苑英華辨證巻十

