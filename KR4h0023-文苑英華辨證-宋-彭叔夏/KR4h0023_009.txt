







　　欽定四庫全書

　　文苑英華辨證巻九

　　宋　彭叔夏　撰

　　雜録一

　　杜甫南郊賦屏玉軑以蠖略按甘泉賦蠖略蕤綏蠖於
鑊反正言車馬之狀而集作蠖略非　李徳裕瑞橘賦
霜飛文囿文囿者文王之囿也而集作天徳　白居易
射中正鵠賦且無聲而有聞聞雖訓問而集徑作問


　　杜甫少年行臨軒下馬坐人牀而集作臨街傾銀注玊
驚人眼而集作注瓦皆是後人所改也　陳子昂贈倉
曹乞推命祿詩非同墨翟問空滯殺龍川集作至龍川
按墨子墨子北之齊遇日者日者曰帝以今日殺黒龍
于北方而先生之色墨不可以北墨子不聴遂北而反
焉此詩謂推命祿則殺龍是集本作至非也　白居易
七徳舞魏徴夢見子夜泣(徴疾亟大宗夢與徴别既寤流涕是夜徴卒故御製碑云
昔殷宗得良弼于夢中今朕失賢臣于覺後見唐書)張謹衰聞辰日哭以子夜對

辰日兼注文亦明甚而一本作天子泣恐非　顧況厯
陽苦雨詩亥市風煙接亥或改作互按張籍江南詩云
江村亥日長為市又洪氏(芻)隆興職方乗曰分寧縣本
武寧縣之常州亥也嶺南村落有市謂之虚不常㑹多
虚日西蜀曰痎如痎疾間而復作也江南曰亥本與蜀
同惡以疾稱止曰亥耳二説如此則為亥市明矣　杜
頠故絳行君不見虒祁宫左傳晉侯築虒祁之宫注虒
祁地名在絳西四十里臨汾水而文粹乃作祈褫宫非

也　白居易進士䇿問第二道大時不齊大信不約大
白若辱大直若屈雷一發而蟄蟲蘇勾萌達霜一降而
天地肅草木衰其為時也大矣斯豈不齊者乎日月代
明而晝夜分刻漏者準之無杪忽之失焉春秋代謝而
寒暑節律吕者候之無黍累之差焉其為信也大矣斯
豈不約者乎堯讓天下而許由遁周有天下而伯夷餓
其為白也大矣斯豈辱身者乎桀不道龍逢諌而死紂
不道比干諫而死其為直也大矣斯豈屈已者乎詳上

下文斯語極為允當而印行集本卻于辱身屈已之上
各添一不字但欲與不齊不約相應而忘其淺陋今别
白言之以見印本經後人添改大率類此益知舊書之
可信也　又衣食之原䇿求靡萍于中陵植橘柚于江
北靡萍見左思魏都賦尋靡于中逵　五臣注靡流也
而集本無靡字柚字(楚詞天門靡萍九衢)　孫翃文詞雅麗䇿反
支通奏甲夜觀書反支日不受章疏見後漢而一本作
及晨通奏未詳孰是　李徳裕上尊號玉冊文寛底剭

之罪剭誅見周禮司烜氏注又漢書述哀紀厎剭鼎臣
而集作䖍劉　元稹授趙宗儒太常卿制肇自清廟逮
予還宫贊導法儀踰于四百俛伏趨數訖無尤違趨數
見禮記其行也趨趨以數讀作促速而集作□數　徐
陵勸進梁元帝表滕公擁樹見夏侯嬰傳一本作面擁

　　祖君彦為李宻檄洛州文三空總萃見後漢陳蕃傳
而舊唐書作三靈總瘁　孫樵書田將軍邊事大入成
都門其三門作兩句讀而文粹集本乃削其三門三字

止云大入成都門遂不成文　陸襄誄心符屈婞見離
騷經婞直以身亡而或作屈仕　白居易趙郡李公家
廟碑李氏南祖此李紳也唐宰相世系表紳本趙郡李
氏有南祖西祖東祖而集以南作宗　梁肅獨孤常州
行狀孔文子以敏而好學為文公叔發以恤衛國凶饑
為惠公叔拔一名發見禮記注而集作公叔發廩　皇
甫湜韓愈行狀五為侍郎謂愈初遷刑侍貶潮移袁入
為國子祭酒改兵侍使鎮州廻轉吏侍改京尹與李紳

不協改兵侍因自辨後為吏侍凡五為侍郎也而集本
乃作位為侍郎　以上並當以文苑為正

　　雜録二

　　述聖賦(太宗御製叙)闕作者名氏按唐謝偃傳太宗召偃欲
偃作賦先為序一篇頗言天下治安功徳茂盛意授偃
使賦之偃縁帝指名曰述聖帝甚恱賜偃幣帛數十則
此篇是謝偃所作　蕭后述志賦后常不隨從時復見
帝失徳心不敢措言北史本傳作未嘗不隨從后見帝

失徳心知不可不敢措言因作述志賦以表其意　庾
信哀江南賦茫茫慘黷錢起圗畫功臣賦掃乾坤之惨
黷杜甫送郭中丞詩中原何惨黷按文選陸機漢功臣
贊茫茫宇宙上惨下黷墋楚錦切塵也三字並當作墋
又哀江南賦下文復云人臣慘酷則上不當用慘字明
矣而周書乃以惨酷為怨酷　鄭錫觀百獸率舞賦條
支之犀黄支之鷇按漢平帝紀黄支獻犀牛西域傳條
支國有大鳥卵如甕疑當黄支之犀條支之鷇　　高

無際井賦棲永康之瑞鳥韋承慶枯井賦永康則金精
化鳥鳥一作馬按藝文類聚引異苑永康王曠井上有
洗石子婦覩二黄鳥鬭掩取變成黄金則馬字非　獨
孤吉光光裘賦青鳯之燠徒稱雍陶千金裘賦誇燠于
青鳯按拾遺周昭王以青鳯毛為二裘一燠質二暄肌
則誇焕之煥當作燠字明矣　陸龜䝉幽居賦力止戡
蟬按列子臣之功堪秋蟬之翼注堪猶勝也則戡當作
堪　李義府在嶲州遥叙封禪詩初學記凡兩出一在

泰山門一在封禪門文苑所編乃泰山門中所載者而
封禪門中題作羨陪乃前篇節文節文首云日觀啓崇
期(初學記前篇與文苑作崇祀)又于第三聨有云眺迥分呉乗凌高
屬漢祠(初學記前篇與文苑並無此)按爾雅路八達謂之崇期又漢
官儀云泰山東南巖有日觀日觀者鷄鳴時時見日始
欲出長三丈所又東南有秦觀秦觀者望見長安呉觀
者望見㑹稽周觀者望見齊所謂眺迥分呉乗既呉觀
也二篇異同如此當並存之


　　雜録三

　　李百藥少年行少年飛翠葢上路勒金鑣始酌文君酒
新吹弄玉簫少年子歡樂盡芳朝千金笑裏面一搦掌
中腰挂纓豈憚宿落珥不勝嬌少年子無辭歸路遥此
篇用兩少年子在每四句後亦是而文粹樂府乃以前
二句為少年不歡樂何以盡芳朝後二句為寄語少年
子無辭歸路遥詳上下詞意殆不如文苑今姑存之

　　張籍蘇州江岸留别樂天詩銀泥裙映錦障泥畫舸停

橈馬簇蹄清唱曲終鸚鵡語紅旗影動薄寒嘶漸消醉
色朱顔淺欲語離情翠黛低莫忘使君吟詠處汝墳湖
北武丘西此詩張集不載見樂天集題作武丘寺路宴
留别諸妓薄寒作駁䮧廣韻云䮂䮧蕃大馬也汝墳作
女墳乃虎丘寺真娘墓也以此辨之文苑誤矣　康翊
仁鮫人潛織詩三日丈人嫌按樂府焦仲卿妻詩三日
斷五匹大人故嫌遲後漢范滂謂母為大人而史記索
隠注韋昭云古者名男子為丈夫尊父嫗為丈人故漢

書宣元六王傳所云丈人謂陽憲王外王王母即張博
母也故古詩云三日斷五匹丈人故嫌遲也　趙嘏西
峰即事獻沈大夫詩山連謝宅餘霞在水應琴鷄舊浪
春又有宛陵寓居上沈大夫詩晩伴西峯醉客還又云
謝家雲水滿東山此二首皆言宛陵也宛陵今宣州謝
𤣥暉守宣城有謝公亭又有詩云餘霞㪚成綺又有琴
溪即琴高控鯉之地則雞當作谿沈大夫即沈傳師也

　　梁孝元帝蘭澤多芳草詩春蘭本無艶初學記作無

絶按楚辭春蘭兮秋鞠長無絶兮終古則無絶字亦是

　　白居易霓裳羽衣舞歌答微之啓云七州千萬户集
作七縣十萬户時微之在浙東若以越州管内言之則
七縣十萬户若以浙東觀察使所綂言之則元文似是
但千字疑啓中誇大之詞　羅隠薛(陽陶)觱篥歌平泉上
相東征日曽為陽陶歌觱篥烏江太守㑹稽侯相次三
篇皆俊逸平泉謂李徳裕曽作此歌蘇州刺史白居易
越州刺史元稹並有和篇此言烏江恐是呉江乃蘇州

也　白居易題于家公主舊宅詩平陽有宅少人遊應
是遊人到即愁布榖鳥啼桃李院絡絲蟲繞鳯凰樓臺
傾滑石猶淺砌簾斷真珠不滿鉤聞道至今蕭史在髭
鬚皓白向韶州(韶集作明)按于家公主憲宗之女永昌公主
下嫁于頔之子季友元和間卒追封梁國諡惠康韓退
之有挽歌時季友尚存故有梧桐半樹春之句謂半死
半生也于頔家河南後徙貫京兆居易所題舊宅在洛
中言公主已亡而蕭史尚在其後有寄明州于駙馬使

君詩留滯三年在浙東又有近海饒風海味腥鹹之語
皆指明州也檢唐史于頔傳不書季友終于何官而宰
相世系表季友絳宋等州刺史不及明州蓋省文也今
文苑乃作韶州按唐公主有二人適于氏一則季友一
則于琮適于琮者宣宗之女廣徳公主以大中十三年
下嫁時白居易以㑹昌六年卒已十三年矣于琮以咸
通八年為相十三年貶韶州刺史廣徳公主與之同往
其後並死于黄巢則于琮之在韶州也夫妻尚無恙又

在居易卒之後安得題公主舊宅乎文苑誤指季友為
于琮遂改作韶州不可不辨　姚崇冰壺誡龐恭致水
恭字當作參事見後漢　牛僧孺譴貓趙厥亂岷蜀以
羅沖征之厥當作廞沖當作尚一名仲事見晉書　河
南尹魏少游謝官表䝉恩除臣河南尹又云發自渠州
星言即路按唐書少游傳自渠州刺史授京兆尹而表
文又引鉤距平反二事今云河南未詳　許智仁奏懐
州黄河清表伏見涼州𤣥石式昭靈命臣部黄河應時

清澈按唐書五行志貞觀十六年正月懐州黄河清十
七年涼州李襲譽奏瑞石其年鄭州滑州河清今涼州
𤣥石在先懐州河清在後則與史異　魏知古尋李道
士不遇詩忽聞歸舊縣初學記作苦縣按老子姓李楚
苦縣人也下云復想入函關亦老子事並指李先生當
從初學記











　　文苑英華辨證巻九

