晦庵先生朱文公文集卷第十六
奏狀
乞蠲减星子縣稅錢第二狀(第一狀闕)
臣誤蒙聖恩竢辠偏壘自度庸愚無以𥙷報到任以來夙
夜憂勞惟思所以上布聖恩下求民瘼仰副使令之萬一
者竊見本軍諸縣大抵荒凉田野榛蕪人煙稀少而星子
一縣爲尤甚因竊究其所以乃知日前兵亂流移民方復
業而官吏節次增起稅額及和買折帛數目浩瀚人戸盡
力供輸有所不給則復轉徙流亡無復顧戀鄕井之意其
幸存者亦皆苟且偷安不爲子孫長久之慮一旦小有水
旱則復顧而之他觀其氣象如腐草浮苴無有根蔕愁歎
亡聊深可憐憫是以去年六月曾以此縣稅錢利害條具
聞奏乞賜蠲减伏蒙聖恩即日降出而戸部下之本路漕
司漕司委官究實復以申部取旨施行百里疲羸日夕仰
望聖澤之下流不啻飢渴而戸部乃以去歲議臣之請復
下漕司責以對補吏民相顧悼心失圖臣愚惶惑亦不知
所以爲計然竊伏惟念陛下寬仁勤儉恭巳愛民四方遠
近凢以病告無不惻然興念即賜復除臣不敢廣引前事
且如近者汀州所貢白金歲數千兩一旦沛然出令舉以
丐之了無難色此豈復責其有所取償而後予之哉慘怛
之愛發扵誠心而不可巳也而往者議臣不足以窺測天
地含容施生之大德輒爲對𥙷之說以逆沮遠近祈恩望
幸之心臣雖至愚有以知其决非陛下之本心也且州郡
誠有餘財自當措置兊那以紓民力豈復敢以此等瑣末
上勞天聽正爲公私匱乏不能相救是以冐昧有此陳請
今乃限以對𥙷之說不附其說則遠縣窮民永無蘇息之
期必從其說則勢無從出不過剜肉𥙷瘡以欺天㒺人不
惟無益而或反以爲害不惟仰失陛下愛民之本心而臣
之愚亦有所不忍爲也是以敢冐萬死復以奏聞欲望聖
慈特降睿旨檢會前奏依汀州例直賜蠲放施行計其所
捐除不礙上供數外不過紬絹一千五十餘匹錢二千九
百餘貫比之汀州之數未爲甚費而可以少寬斯人使得
安其生業臣不任祈天瀝懇皇恐俟命之至
奏南康軍旱傷狀
照會本軍并𬋩屬星子都昌建昌縣自六月以來天色亢
陽缺少雨澤田禾乾枯本軍恭依御筆處分嚴禁屠宰精
意祈禳及行下逐縣精加祈禱去後今㩀星子都昌建昌
縣申依應遍詣寺觀神祠及諸潭洞建壇祭祀請水精加
祈禱雨澤並無感應今來諸鄕早禾多有乾損及備㩀稅
戸陳德祥等狀披訴所布田禾緣雨水失時早禾多有乾
槁不通收刈申乞委官檢視本軍今檢凖淳熙令諸官私
田災傷秋田以七月聽經縣陳訴至月終止本軍除巳依
條施行外湏至奏聞
乞放免租稅及撥錢米充軍糧賑濟狀
臣伏覩本軍今爲久缺雨澤早田旱損巳依凖令式具狀
奏聞訖照對本軍地荒田瘠稅重民貧昨扵乾道七年曾
遭大旱伏蒙聖恩放免本年夏秋二稅錢米紬絹共八萬
六千三百二十貫石匹及詔本路監司應副軍糧米四千
石撥到糴軍糧米錢九千餘貫并撥本軍未起米一萬一
千七百餘石本軍借兊過乳香度牒錢一萬餘貫凑糴軍
糧攴遣官兵及撥到賑濟米五萬石又拖欠兩年上供折
帛月椿等錢共九萬三千四百一十六貫石匹兩然後遺
民復得存活以至今日今茲不幸復罹枯旱之災又蒙陛
下親降御筆深詔守臣精加祈禱而臣奉職無狀無以感
格幽明祈禱兩月殊無應效今則早田什損七八晚田亦
未可知正得薄收其數亦不能當早田之一二訪聞耆老
云乾道七年之旱雖不止扵如此然當時承屢豐之後富
家猶有蓄積人情未至驚憂又以朝廷散利薄征賑給之
厚而人民猶不免扵流移殍死閭井蕭條至今未復况今
民間蓄積不及往時人情巳甚憂懼目下軍糧便闕攴遣
計料見𬋩常平斛斗亦恐將來不足賑濟攴用若不瀝懇
先事奏聞竊恐將來流殍之禍及他意外之憂又有甚扵
前日欲望聖慈早降睿旨許依分數放免稅租外更令轉
運常平兩司多撥錢米應副軍糧凖備賑濟則一郡軍民
庶幾不致大叚狼狽冐犯天威臣無任恐懼待辠之至
再奏南康軍旱傷狀
照對本軍𬋩屬星子都昌建昌三縣𬋩下諸鄉自春夏以
來雨澤少愆尋行祈禱扵五月中旬巳獲感應稍稍霑足
遂至高下之田皆巳布種至六月上旬以來又闕雨澤及
遍詣𬋩屬靈跡寺觀神祠諸處淵潭取水建置壇場依法
冊祭龍及修設醮筵禁止屠宰精加祈禱自後未獲感應
其𬋩下民戸陂塘所積水利雖車戽注蔭禾稻緣乾亢日
久兼又風色滲漏是致民田多有乾槁不通收刈見不住
㩀人戸投陳旱傷不絶本軍恭依御筆處分嚴禁屠宰精
意祈禳及行下逐縣精加祈禱去後㩀星子都昌建昌縣
申依應遍詣寺觀神祠及諸潭洞建壇祭祀請水精加祈
禱雨澤並無感應今來諸鄉早禾多有乾損及備㩀稅戸
陳德祥等狀披訴所有田禾緣雨水失時早禾多有乾槁
不通收刈申乞委官檢視本軍檢凖淳熙令諸官私田災
傷秋田以七月聽經縣陳訴至月終止具錄奏聞
乞截留米綱充軍糧賑糶賑給狀
臣熹昨以衰病無能退居田野陛下過聽不忍棄捐超資
越序付以千里民社之寄德至渥也而臣亡狀不能悉心
營職宣布寬恩馴致旱災害及民物雖巳嘗具奏聞及申
省部諸司乞行賑救今來竊聞接濟飢民事常平司巳行
措置惟有軍糧一節利害尤爲不輕而未聞諸司有所措
置竊慮一旦事出意外辠無所逃湏至昧死再有陳奏伏
望聖明俯乘臨照臣契勘南康軍受納人戸苗米計四萬
六千五百一十九石遞年科撥並充上供起發而本軍官
吏軍兵一歲糧廪計當用米二萬七千五百一十三石並
無科名攴撥從來只扵人戸輸納苗米多收加耗高量斛
面及侵攴漕司科撥未盡米斛應副攴遣昨扵淳熙五年
内奉聖旨令人戸自行把槩見青交量每斛巳减斛面二
斗及臣到任訪聞民間猶以所納爲重又行措置减去加
耗一斗所入之數旣巳不多然若無水旱災傷非泛支遣
更以别色官錢多方糴𥙷亦可僅免曠闕今者不幸遭此
旱傷差官檢放雖未見得分數多寡然以目所見參之傳
聞其勢所收未必及三四分竊慮將來减放之後實納苗
米頭數不多當此凶年所减加耗斛面又難以復行增起
即本軍官兵所攴糧廪委是並無指擬夫民飢猶能流移
逐食軍兵旣係尺籍從來仰食扵官豈容一日有所欠闕
臣旣淺短無術可爲旬月以來晝度夜思以至成疾雖巳
略控危衷陳乞罷免然念州郡事勢日就危迫又有萬倍
扵一身者若不力告朝廷早爲之所而但偷爲一身之計
自求安便則其上負陛下拔擢任使之恩雖復萬死猶有
餘辠故不自揆其疎賤輙敢復具情實冐昧奏聞欲望聖
慈哀憐遠方軍民遭此旱虐凛然日有講壑之憂特降睿
旨許留淳熙六年殘零未起米綱及七年合起米綱並充
本軍軍糧及賑糶賑給支用其賑糶米錢候將來收到别
随綱運解發庶幾一郡生靈若軍若民皆得以保其螻蟻
之微命共感天地造化無窮之恩更乞憐臣所患心疾不
堪思慮又苦脚氣不任步履早賜罷免仍催巳差下人石
&KR1488;不候般家接人疾速前來之任使臣得輿病還家待盡
餘息則臣之私計亦爲幸甚謹錄奏聞伏候勑旨
貼黃
照對本軍淳熙六年米綱未起僅五千石今年苗米且
約减放七分即所餘合納米不過一萬三千九百五十
五石若蒙聖旨盡行撥賜亦不爲多又况賑糶米錢將
來續次發納即其實攴之數愈更不多此在朝廷至爲
微末而可以救活一郡軍民之命誠非細事伏乞聖照
奏推廣御筆指揮二事狀
具位臣朱熹
伏覩本路安撫使司牒備奉御筆指揮頗聞雨澤愆期
有妨農務仰本路帥守勤恤民隱决遣滯獄嚴禁屠宰
精加祈禳若未感格即具奏聞當議降香前來期扵必
應俾雨澤霑足寬朕憂軫卿等各勉&KR0999;母怠臣伏讀聖
訓有以仰見陛下畏天之誠愛民之切雖成湯桑林之
禱宣王雲漢之章無以過此甚盛德也臣幸以愚賤獲
奉詔旨謹以謄寫播告質之幽明仰憑威靈屡獲感應
但其雨澤不至浹洽均勻目今正是早禾吐穗結實之
時尚多闕水去處又聞湖南湖北淮西等路例皆枯旱
將來不幸或至荒歉即雖移民移粟之小惠亦無所施
臣是以夙夜憂惕不遑啓居竊以愚見推廣聖訓畫爲
二策具以奏聞如有可採乞賜施行庶幾有以導迎和
氣銷去旱災仰寬陛下宵旰之憂惟是不量卑鄙屢犯
天威無任震懼隕越之至臣之所陳謹具如后
一臣伏讀聖詔有曰勤恤民隱臣謹巳遵禀施行訖
然臣竊聞陸贄有言民者邦之本財者民之心其
心傷則其本傷其本傷其攴幹凋瘁而根柢蹶拔
矣推此言之則今日所以勤恤民隱莫若寬其稅賦
弛其逋負然後可以慰悅其心而感召和氣也臣
自去年到任之初即以本軍星子縣稅賦偏重嘗
具奏聞乞賜蠲减及續體訪到三縣夏料木炭錢
科紐太重亦嘗具申省部及提點司其木炭錢近
得提點司保明條奏巳蒙聖恩蠲减二千貫訖獨星
子减稅一事雖蒙聖恩施行而戸部行下漕司漕司
委官覈實近日方得回申戸部此事若格以有司
之法必是方多沮難未容便得蠲减所願聖慈深
賜矜憐直降睿旨特依所乞則此縣之民庶幾復
得樂生安土永爲王民不勝幸甚臣又竊見州縣積
欠官物巳凖去年明堂赦書自淳熙三年以前並
行除放而近者上司行下依舊催督至如本軍雖
小而所催除虚額逃閣外凡一十三項計三萬四
千七百三十三貫石匹兩其他大郡抑又可知其
間所欠雖復名色多端然而皆是赦恩巳放之物
今日再行催理不唯仰虧帝王大信而其爲害有
不可勝言者盖若勒令州縣填𥙷則州縣無所從
出必至額外巧作名色取之扵民若但責之欠人
則其間多巳貧乏狼狽雖使賣妻鬻子不足填納
而監繋在官無復解脫之期均之二者皆不足以
足用豐財而適足以傷和致沴爲害不輕臣愚欲
望聖慈特推曠蕩之恩自淳熙三年以前但干欠
負官物不問是何名色凡赦恩巳放若巳放而未
盡者一切蠲除如有違詔輒行催理仰被受官司
繳連具奏委自三省看詳將施行官司重作行遣
其被苦人戸亦許逕赴登聞鼓院進狀陳理依此
施行庶幾聖恩下逹民情上通可以感格和平銷
去災沴惟聖明留意則天下幸甚
一臣伏讀聖詔有曰决遣滯獄臣謹巳遵禀施行訖
然臣竊聞之易曰君子明謹用刑而不留獄此聖
人觀象立教萬世不易之法也今州縣之獄勘結
圓備情法相當者並皆即随時决遣惟其刑名疑
慮情理可閔者法當具案聞奏下之刑寺審閱輕
重取自聖裁而州縣不敢以意决也此深得古人
明謹用刑之意矣然奏案一上動涉年歲且如本
軍昨扵淳熙四年十一月内申樞密院乞奏劫賊
倪敏忠辠案其罪狀明白初無可疑而凡經二年
有半至今年三月内方凖勑斷行下其他似此亦
且非一竊計他州繁劇去處此類尤多若使皆是
行劫殺人之賊偶有疑慮使之久幽囹圄亦何足
恤其間盖有法重情輕之人本爲有足憫憐冀得
蒙被恩貸而反淹延禁繋不得早遂解釋則恐非
聖人所謂不留獄之意也臣愚欲望聖慈特詔大
臣一員專督理官嚴立程限令將諸州奏案依先
後資次排日結絶其合貸命從輕之人湏當日便
與行下其情理深重不該减降者即更寬與一限
責令審覈然後行下庶幾輕者早得决遣釋放重
者不至倉卒枉濫是亦導和弭災之一術惟聖明
留意則天下幸甚
右謹件如前謹錄奏聞伏候勑旨
奏借兊上供官錢糴米并乞權行倚閣夏稅錢帛
狀
臣昨爲本軍今年災傷至重奏乞截留兩年上供米斛内
循狂妄伏俟誅夷不謂聖恩即垂𨳩允臣與合郡千里軍
民鼓舞相慶仰戴天地父母再生之恩雖復捐軀隕首誠
不足以仰報萬分之一今來檢放旱傷秋苗通計不止七
分除巳一面攅具奏聞外復有危迫之懇湏至冐昧以聞
竊見本軍今年所理夏稅緣自省限起催以來即苦旱乾
人戸車水救田日不暇給憂勞愁歎實與常歲不同遂不
敢嚴責諸縣依限催理只令勸諭人戸自行輸納至今截
日方㩀納到絹九千四百匹錢一萬六千七百三十五貫
二百五十九文省其絹一面攴裝起發所有見錢竊緣本
軍别無儲積可備賑糶不免擅行兊借并未起淳熙六年
折帛錢七千三百一十九貫二百九十六文省通前兩項
共錢二萬四千五十二貫五百五十五文省趁此米價未
起之間收糴米斛約計可得一萬一千五百七十石賑糶
飢民却俟糶畢收簇元錢節次起發其餘人戸所欠錢絹
數目尚多而民間自今以往飢餓寒凍之憂日甚一日漸
次無力可以供輸臣誠不忍更行催督以速其流離轉死
之禍敢冐萬死復以上聞欲望聖慈更賜哀憐許將本軍
今年人戸永納夏稅錢帛權行倚閣令候來年𧖟麥成熟
却随新稅帶納庶幾飢餓餘民得保生業不勝萬幸所有
臣輙將上供官錢借兊糴米之辠敢不俯伏恭俟朝典伏
乞聖慈併賜施行臣無任瞻天望聖皇懼懇切之至
乞撥賜檢放合納苗米充軍糧狀
凖尚書省劄子宣教郎權發遣南康軍朱熹奏爲今歲旱
傷除接濟飢民一事常平司巳行措置惟有軍糧歲用二
萬七千五百一十三石並無窠名攴撥乞將淳熙六年未
起米五千石并今年苗米檢放外餘數乞盡行撥賜充軍
糧及賑糶賑給攴用奉聖旨令本路提舉常平司將所部
州軍應管常平義倉錢米通融寬數攴撥外更許本軍將
淳熙六年未起米並皆盡數存留充軍糧及賑糶等攴用
内糶到價錢令項樁管非奉朝廷指揮不得擅行攴使其
淳熙七年分來候見得實旱傷分數别行申取朝廷指揮
本軍除巳遵禀施行外今㩀星子都昌建昌縣申到檢放
通計八分四毫四絲所有今秋苗米𬋩催四萬六千五百
餘石除放八分四毫四絲計米三萬七千四百餘石外合
納米九千九十餘石竊緣本軍一年攴遣米計二萬七千
五百一十三石政使盡蒙撥賜上項米斛其扵歲計尚闕
攴遣若扵數内更令發起即其狼狽又將有不可勝言者
欲望聖慈矜憐孤遠特許盡數攴撥上件放外苗米與充
軍糧則一郡軍民不勝幸甚伏候勑旨
奏勸諭到賑濟人戸狀
照對本軍今歲旱傷細民闕食巳行下𬋩屬星子都昌建
昌縣勸諭到上戸張世亨等承認米糓賑糶接濟民間食
用巳行下逐縣告示上戸依所認數目椿𬋩在家伺候差
官審實監糶去後續凖行在尚書戸部符九月十九日辰
時凖淳熙七年九月十三日勑中書門下省檢會昨凖乾
道七年八月一日勑節文訪聞湖南江西間有旱傷州軍
竊慮米價踴貴細民艱食理合委州縣守令勸諭有米斛
富室上戶如有賑濟飢民之人許從州縣審究指實保明
申朝廷依今來立定格目給降付身𥙷授名目内無官人
一千五百石𥙷進義校尉(願𥙷不理選限將仕郎聽)二千石𥙷進武校
尉(如係進士與免文解一次不係進士候到部與免短使一次)四千石𥙷承信郎(如係進士)
(與補上州文學)五千石𥙷承節郎(如係進士補迪功郎)符本軍疾速施行本
軍遂恭禀行下星子都昌建昌縣勸諭承認賑糶米糓之
人如願將來賑濟依今來所降指揮格法推賞去後今㩀
都昌建昌縣狀申勸諭到元認賑糶米糓稅戶張世亨張
邦獻劉師輿黃澄四名各情願依格法將米糓賑濟飢民
乞依今降指揮保奏推賞本軍巳行下逐縣告示張世亨
等依數樁管米斛伺候本軍給曆付飢民及差官前去監
轄賑濟飢民請領食用候見的實賑過米數别行保奏推
賞外湏至奏聞者
繳納南康任滿合奏禀事件狀
臣熹昨扵淳熙五年凖勑差前件差遣續奉聖旨令臣任
滿前來奏事臣巳扵次年三月到任至今年三月巳係成
資方欲等候替人前來交割職事即依元降指揮前去奏
事忽扵三月二十五日凖尚書省劄子奉聖旨除臣提舉
江南西路常平茶鹽公事自顧疎頑巳試無狀荐蒙任使
恩重命輕未敢遽有辭避巳扵當日望闕謝恩祗受訖緣
爲替人未到凖法未得離任其元降奏事指揮又緣巳有
前件恩命兼臣見患心氣精神不全思慮應對動有差錯
不敢前詣國門聽候進止外伏念臣愚賤疎遠在任二年
凡所奏陳多蒙開納甫及終更曾無績效又蒙聖恩有此
陞擢臣雖至愚然早服父師之訓其扵君臣大義與夫古
今治亂得失之故粗亦識其梗槩豈不願得一望天日之
光少罄平日愚忠之萬一顧以衰頽不獲自盡退就田𤱔
死有遺憾惟是今任職事尚有合具奏禀事件不免具事
狀條畫以聞而緫其目如左湏至奏聞者
一臣熹狀奏爲本軍星子縣稅錢太重欲乞直降睿旨
特賜蠲减事
一臣熹狀繳連本軍狀奏爲勸諭到稅戸張世亨張邦
獻劉師輿黃澄共承認米一萬九千石賑濟飢民給
賜了畢欲乞不候諸司保明早依元降賞格推恩事
一臣熹狀奏爲乞降指揮淳熙七年被災之郡不得催
理積欠及將倚閣夏稅特與蠲放其上三等戶零欠
夏稅亦與多作料次逐年帶納事
一臣熹奏爲乞賜白鹿洞書院勑額及乞頒降光堯夀
聖憲天體道性仁誠德經武緯文太上皇帝御書石
經及國子監九經注䟽等事
右謹具如前欲望聖慈特降睿旨逐一施行不勝幸甚臣
瞻望闕庭無任慕戀祈懇之至謹錄奏聞伏候勑旨
一
右臣誤蒙聖恩俟辠偏壘自度庸愚無以𥙷報到任以來
夙夜憂勞惟思所以上布聖恩下求民瘼仰副使令之萬
一者竊見本軍諸縣大抵荒凉田野榛蕪人煙稀少而星
子一縣爲尤甚因竊究其所以乃知日前兵亂流移民方
復業而官吏節次增起稅額及和買折帛數目浩瀚人戶
盡力供輸有所不給則復轉徙流亡無復顧戀鄉井之意
其幸存者亦皆苟且偷安不爲子孫長久之慮一旦小有
水旱則復顧而之他觀其氣象如腐草浮苴無有根蔕愁
歎亡聊深可憐憫是以到任之初曾以此縣稅錢利害條
具聞奏乞賜蠲减伏蒙聖恩即日降出而戸部下之本路
漕司漕司委官究實復以申部取旨施行百里疲羸日夕
仰望聖澤之下流不啻飢渴而戸部乃以往者議臣之請
復下漕司責以對補吏民相顧悼心失圖臣愚惶惑亦不
知所以爲計者是以默息久之不敢復有奏陳今旣終更
不遠郡境又遭去年之旱其憔悴無憀之態又有甚扵前
所陳者是以不敢愛死復嬰鈇鉞而一言之夫以民之貧
病至扵如此州郡誠有餘財自當措置兊那以紓其力豈
便敢以此等瑣末上勞天聽正爲公私匱乏不能相敕是
以冐昧有此陳請今乃限以對補之說使遠民之疾苦不
得以上聞而陛下之德澤不得以下究此殆議者過計之
憂臣雖至愚有以知其决非仁聖之本心也欲望聖慈特
降睿旨將淳熙六年十月十九日對補指揮更不施行仍
照有司檢會臣熹前奏本軍星子縣稅錢事直賜蠲放盖
其所捐除不礙上供數外不過紬絹一千五十餘匹錢二
千九百餘貫此扵大農之經費不足以當九牛之一毛而
可以少寬百里之民使得安其生業臣不任祈天瀝懇惶
恐俟命之至謹錄奏聞伏候勑旨
二
貼黃
奏爲本軍勸諭都昌建昌縣稅戸張世亨劉師輿進士
張邦獻待𥙷太學生黃澄賑濟飢民斗斛
照會本軍去歲旱傷至重細民闕食雖有樁管及撥到常
平米斛數目不多深恐不能周給遂行勸諭到𬋩屬上戸
承認米數賑糶接濟民間食用續扵去年十月十一日凖
行在尚書戸部九月十六日辰時凖淳熙七年九月十三
日勑中書門下省檢凖乾道七年八月一日勑節文訪聞
湖南江西間有旱傷州軍竊慮米價踴貴細民艱食理合
委州縣守令勸諭有米斛富室上戸如有賑濟飢民之人
許從州縣審究指實保明申朝廷依今來立定格且給降
付身補授名目内無官人一千五百石𥙷進義校尉(願補不理)
(選限將仕郎聽)二千石補進武校尉(如係進士與免文解一次不係進士候到部與免短使一)
(次)四千石補承信郎(如係進士與𥙷上州文學)五千石補承節郎(如係進士)
(與補廸功郎)符本軍疾速施行本軍恭禀行下𬋩屬再行勸諭
承認賑糶米數之人如願將來賑濟切待審究保明申朝
廷依今來所降指揮格法推賞去後㩀都昌建昌縣申數
内勸諭到元認糶米稅戸張世亨劉師輿進士張邦獻黃
澄四名各情願承認米依格法賑濟内建昌縣稅戸張世
亨五千石乞補承節郎進士張邦獻五千石乞𥙷迪功郎
稅戸劉師輿四千石乞補承信郎并都昌縣待補太學生
黃澄五千石乞補迪功郎各乞依今降指揮保奏施行本
軍遂行下告示張世亨等依數樁米伺候給曆付飢民差
官監轄賑濟巳扵去年十二月二十八日先具奏聞及申
本路諸監司照會去訖續㩀𬋩屬星子都昌建昌三縣共
抄劄闕食飢民二萬九千五百七十八戸數内大人一十
二萬七千六百七口小兒九萬二百七十六口本軍各印
給曆頭牌面置簿曆發送逐縣當職官給散付人戸預扵
縣市及諸鄉均定去處共置三十五場分差見任寄居指
使添差監押酒稅務監廟大小使臣共三十五員監轄賑
糶賑濟及委縣官分場廵察嚴戢减尅乞覓之弊自淳熙
八年正月初一日爲始令抄劄到闕食人戸赴場賑糶其
鰥寡孤獨之人即以常平米斛依法賑濟至正月内又緣
雪寒行下屬縣將元係賑糶飢民用上件張世亨黃澄等
米及常平義倉米一例賑濟兩日至三月内又慮飢民艱
得錢收糴米斛再自十一日爲頭行下諸縣將巳給曆賑
糶飢民一例普行賑濟一十三日通作半月及照得都昌
縣止有黃澄一名承認賑濟米五千石凑所𬋩義倉米會
計賑濟不周本軍遂扵建昌縣張世亨等賑濟米内撥米
四千石本軍措置官錢和雇脚夫舟舡裝載發送都昌縣
交管分扵置場去處責令監轄賑濟至閏三月十五日終
節次㩀都昌縣建昌縣申到張世亨張邦獻劉師輿黃澄
賑濟過米撮筭共計一萬九千石星子縣元無勸諭到上
戸賑濟米斛即以常平義倉米斛依例普行賑濟外本軍
節次行下都昌建昌知縣逐旋審究的實賑濟過張世亨
黃澄等米數保明申軍去後㩀迪功郎監城下酒稅權都
昌縣事孫僑通直郞知建昌縣事林叔坦狀保明到張世
亨張邦獻劉師輿黃澄賑濟過米一萬九千石委是節次
賑濟飢民食用之數即無冐濫本軍一面差委從政郞本
軍司法參軍陳祖永前去都昌建昌縣覈實到張世亨張
邦獻劉師輿黃澄賑濟米一萬九千石委是賑濟過的實
之數本軍再行稽考别無冐濫保明是實本軍勘會得張
世亨劉師輿各係稅戸張邦獻係應舉習詩賦終場士人
并黃澄係扵淳熙四年秋試應舉習詩賦取中待𥙷太學
生第十五名是實其張世亨張邦獻劉師輿黃澄賑濟過
米數各應得近降指揮賞格數内稅戸張世亨賑濟過米
五千石合𥙷承節郞稅戸劉師輿賑濟過米四千石合𥙷
承信郞進士張邦獻賑濟過米五千石合𥙷迪功郞待𥙷
太學生黃澄賑濟過米五千石合𥙷迪功郎除已具申本
路安撫司轉運司提舉司提刑司照會依條保奏推賞外
欲望聖慈下所屬給降合得付身發下以憑給付張世亨
張邦獻劉師輿黃澄祗受湏至奏聞者
貼黃
臣契勘本軍𬋩下去秋種麥甚廣春初亦極茂盛續次
訪聞近緣雨水頗多大叚傷損民間養蠶亦緣雨濕桑
柘不至十分成熟伏乞聖照
臣契勘除上項張世亨等四家米數巳行攴散了畢外
續次訪聞都昌縣下尚有漏落人戶未曾賑濟除巳帖
本縣知佐審實用義倉米攴散去訖伏乞聖照
貼黃
奏爲乞特詔有司不候諸司保明將本軍所奏黃澄等
賑濟早賜依格推賞奏聞事
右臣昨奉淳熙七年九月十三日聖旨勸諭到本軍人戸
黃澄等出備米一萬九千石賑濟飢民巳曾累具畫一奏
聞去訖近緣春初風雪寒凍及三月以來農功將起巳帖
諸縣將上件米普行賑濟𬋩内飢民兩次通計二萬九千
五百七十八戸數内大人一十二萬七千六百七口小兒
九萬二百七十六口大人一斗五升小兒七升五合足爲
半月之糧今巳了畢千里之民旣免扵飢餓流離殍死之
憂無不歡呼鼓舞感戴聖恩臣亦多方體察詢究委無欺
隱漏落誑妄不實之弊巳因近降指揮具事狀申本路監
司乞行保奏外竊緣當來勸諭並是臣親書榜帖分遣官
屬再三往復示以朝廷命令官賞之信其人乃肯欣然聽
命今臣秩滿非久解罷若不力爲奏陳早乞推賞萬一他
日有司視同常事巧爲沮郤則不惟使臣得辠扵民亦恐
朝廷異時命令無以取信扵下本軍不免别具狀奏欲望
聖慈特詔有司不候諸司保明將本軍所奏黃澄張世亨
張邦獻劉師輿早賜處分依格推賞庶幾民間早獲爲善
之利日後或有災傷富民易以勸率貧民不至狼狽實爲
永久之利臣不勝大願其本軍奏狀繳連在前謹錄奏聞
伏候勑旨
三
右臣輙有愚見上瀆聖聦臣竊見本軍去年大旱田𤱔不
收幸蒙聖恩减放秋苗倚閣夏稅而又申詔有司發廪勸
分前後丁寧勤勤懇懇凡所以加惠扵無告之窮民者至
深至厚以故今歲開春以來及今巳是七十餘日而閭里
細民幸不至扵大叚闕食又幸目今雨澤以時原野漸潤
竊料不過四五十日則二麥可收又四五十日則早稻相
繼决不至扵復有流離捐瘠之禍以勤陛下宵旰之憂矣
然臣竊以爲捄荒之政蠲除賑貸固當汲汲扵其始而撫
存休養尤在謹之扵其終譬如傷寒大病之人方其病時
湯劑砭灸固不可以少緩而其旣愈之後飲食起居之間
所以將護節宣小失其宜則勞復之證百死一生尤不可
以不深畏也今者飢餓之民雖得蒙被聖恩以幸免扵死
亡然亦類皆鳥形鵠面薾然無異扵大病之新起若有司
加意撫綏寬其財力則一二年間筋骸氣血庶幾可復其
舊若遂以爲旣愈而不復致其調攝之功但見其尚能耕
墾田疇撑拄門戸而遽欲責以累年之逋負與夫去歲倚
閣之官物則是人者其必無全理矣竊聞乾道七年之旱
夏稅秋苗亦皆嘗蒙聖恩矣而流殍甚衆迄今不復者正
以次年帶納前料稅物者迫之也然考其實所謂帶納者
初未嘗大叚有人納到以佐有司用度之闕而姦胥猾吏
得以並緣搔擾則其害有不可勝言者其後淳熙元年九
月四日乃以荐饑始蒙蠲放則三年之間所失巳多而無
及扵事矣今舊逋未除新稅將起斯人懔懔巳有狼顧之
憂臣愚欲望陛下赦臣之辠察臣之言亟詔有司凡去年
被災之郡盡今年毋得催理積年舊欠及將去年倚閣夏
稅悉與蠲放其上二等人戸當此凶年細民所從仰食其
間亦有出粟减價賑糶而不及賞格者欲望聖慈普加恩
施許將去年殘欠夏稅多作料數逐年帶納則覆載之間
幅員之内當此災旱之餘無有一夫一婦不被堯舜之澤
矣臣愚賤疎遠不當妄有陳奏實以誤膺委寄職在牧民
竊扵詔令之間有以仰窺陛下子愛黎元之心有加無巳
大懼無以仰稱萬分是以不敢不盡其愚冐瀆天威臣無
任恐懼顛越之至謹錄奏聞伏候勑旨
四
右臣竊嘗伏讀國朝會要恭覩太宗皇帝嘗因江州守臣
周述之奏詔以國子監九經賜廬山白鹿洞書院既又以
其洞主明起爲蔡州褒信縣主簿以旌儒學每恨無由一
至其處仰觀遺迹及蒙聖恩假守兹土到任之初考按圖
經詢究境内民間利病乃知書院正在本軍星子縣界而
陳舜俞廬山記又載真宗皇帝咸平五年嘗勑有司重加
修繕間因行視陂塘始得經由其地見其山川環合草木
秀潤真閒燕講學之區而荒凉廢壊無復棟宇因竊惟念
太宗皇帝真宗皇帝所以幸教多士垂𥙿萬世之意其盛
如彼而下吏淺聞弗克原念以稱萬分之辠其大如此駭
懼震慴不皇啓居既又按考此山老佛之祠盖以百數兵
亂之餘次第興葺鮮不復其舊者獨此儒館莾爲荆榛雖
本軍已有軍學足以養士然此洞之興遠自前代累聖相
傳眷顧光寵德意深遠理不可廢况境内觀寺鐘鼓相聞
殄棄彛倫談說空幻未有厭其多者而先王禮義之宮所
以化民成俗之本者乃反寂寥希闊合軍與縣僅有三所
而已然則復修此洞盖未足爲煩扵是始議即其故基度
爲小屋二十餘間教養生徒一二十人節縮經營今巳了
畢但其勑額官書皆巳燒毀散失無復存者不敢擅行標
榜收置輙昧萬死具奏以聞欲望聖明俯賜鑒察追述太
宗皇帝真宗皇帝聖神遺意特降勑命仍舊以白鹿洞書
院爲額仍詔國子監仰摹光堯夀聖憲天體道性仁誠德
繼武緯文太上皇帝御書石經及印版本九經䟽論語孟
子等書給賜本洞奉守看讀扵以褒廣前烈光闡儒風非
獨愚臣學子之幸實天下萬世之幸謹錄奏聞伏候勑旨
貼黃
臣頃年親見潭州嶽麓書院尚存舊碑大書勑賜嶽麓
書院六字伏乞睿照
阿馬奏案内小貼子
臣熹等契勘阿馬既與外人通情密謀殺夫自是不容旁
有知證本不敢具案奏聞今凖提刑司牒湏至具奏謹按
本人所犯墮絶三綱情狀慘酷聞之猶可酸鼻竊慮有司
因循常格擬從减等之坐有害風教事體不輕欲望聖明
洞察特依常法以警昏愚以正邦法臣等不任大願
奏紹興府都監賈祐之不抄劄飢民狀
照對紹興府諸縣今歲災傷飢民流移闕食甚衆恭禀聖
訓寅夕究心奉行緣本府山隂會稽縣人戸不住遮道告
訴抄劄不盡漏落不實臣即巳措置專設一局見今呼集
耆保鄕司專委本府當職官敦請鄕官重行隔别審實其
在城五廂闕食細民及流移到府之人本府雖委逐廂官
沿門抄劄訪聞多是止憑廂典合干人多有不實不盡亦
行前來陳訴臣又巳送下廂官審實抄劄所有他處流移
到府臣亦巳行下本府與縣令佐約束停房店舍不得多
收賃資并津渡邀滯仍遍行收拾病患飢困及遺棄小兒
就寬闊寺院安著攴撥常平官錢收買紫薪藁薦給衣襖
之類修合藥餌醫治煮造三兩等稀稠粥次第救助仍委
請慈悲僧道主𬋩看養所行非不告戒臣今月十九日㩀
馬林等投狀稱是&KR0792;縣人事(人事疑當作人氏)移在本府第一廂
居住闕食飢餓内有馬百四一名扶到臣治所巳是飢餓
日久十分羸困纔到不久即便倒死臣即令醫人用藥灌
救移時方得甦醒遂行呼到本廂官武翼郎紹興府兵馬
都監賈祐之取問元不抄劄供報因依本官應對不行及
先來承受本府牒委及承臣送下陳狀並無抄劄事因報
應本官委是不職難以存留在任臣除巳先將賈祐之牒
紹興府對移本府指使差遣外欲望聖慈特降睿旨重賜
黜責以爲官吏奉行賑濟不虔之戒
乞借撥官會給降度牒及推賞獻助人狀(未論止許之許)
(疑當作計)
臣昨被臨遣備使浙東又蒙聖慈賜以錢會三十萬貫以
給一路賑糶賑濟自謂遭値聖恩隆厚至扵如此其勢必
可以救活此道之人伏自入境以來日㩀紹興府會稽山
隂兩縣人戸投訴抄劄漏落遂將諸縣悉行根括先㩀兩
縣申到比舊計增二十五萬六千一百九十二口其餘諸
縣尚未申到計其縣分地里之大小戸口决當數倍於此
盖緣當来諸縣抄劄不甚子細而又涉日旣久向之粗能
自給者今皆闕食所以飢民之數日有增加因以此數考
按本府昨來均定所得錢米撥下諸縣之數其爲欠闕數
目尚多遂將昨來所蒙給降會子等錢除五萬貫諸州申
到巳無見在更留五萬凖備諸州取撥外即計逐縣大小
及巳得錢米多寡等第均給計巳支費十八萬餘貫而會
稽山隂兩縣自占九萬餘貫其餘凖擬諸縣申到再劄人
數别行均給者共不過一萬餘貫計可得米三四千石而
巳事勢危迫不免逐急扵鹽司錢内借撥九萬餘貫牒紹
興府措置運糴然亦僅可得米二萬餘石而巳以兩縣再
劄所添計之則此二萬二三千石之米其勢豈足以均及
諸縣之人然而兩縣所得一家不過日得一二升一口不
過日得一二合而巳此皆僅足以苟延喘息而不足以救
其死命竊料更加旬月未論不得食者必致殍死而此得
食之人亦有羸困不能以自存者矣又况當來計料糶濟
止到三月十五日便行住罷巳不能給而麥熟猶在四月
麥之熟否姑置未論止許住罷至麥熟猶有半月餘日無
以接濟夫以紹興一郡之飢自臣未到巳蒙撥賜米十四
萬石錢九萬貫至臣有請又蒙聖恩如此其厚而臣智術
淺短不能變通其所施爲止扵如此竊恐考之扵今則徒
有賑救之名而無賑救之實要之於後則旣巳養之數月
之久而不免棄之旬日之間徒費陛下軍國之儲數十大
萬而不足以稱陛下救民水火之心固臣之無狀死不償
責至扵减米增賞雖巳得旨通行而去年獻助之人至今
未蒙推賞度牒換米雖巳得旨給降而米數太多度牒一
道計當錢千五百緡以此至今皆未聞有應募者則此竊
恐陛下憂勞惻怛慱施濟衆廣大無窮之心或格扵有司
拘孿纖嗇之議而不得以下究也臣巳與帥臣王希吕同
狀奏聞欲望聖慈更賜憐憫再行借撥會子三十萬貫及
今糴米五六萬石通融接續措畫糶濟而復扵此詳具其
所以然者以聞其去年本路所奏合推賞人則乞特詔有
司直與推賞給降告命付之本州令守臣喚上當&KR0550;秪受
不湏更令官司保明徒爲文具其度牒亦乞裁减半價只
作百五十石仍再給降三百本付紹興府令臣與王希吕
同共掌𬋩交到米斛即與書填則人必樂從應募者衆凡
此三者儻蒙施行庶幾此郡飢民逐家一日各添得米一
二升逐口一日各添得米二三合而逐縣續有劄到漏落
戸口及流移歸業之人亦得以漸次收拾不至飢死旣有
以卒究陛下憂勞惻怛博施濟衆廣大無窮之心而草野
愚臣亦得以憑藉威靈不負飢民之命千萬幸甚如其不
然則臣計巳窮終必仰孤任使伏自到任以來朝夕憂懼
精神耗竭四肢緩弱時復麻痺竊恐一旦溘然無以見百
萬餒鬼扵地下欲望聖慈赦其罪戾許臣罷免使得脫此
冤債歸骨故山亦千萬幸甚披心瀝血干冐宸嚴臣無任
恐懼戰栗之至
奏捄荒事宜狀
臣蒙恩將命浙東奉行救恤到官日夕考究求所以上副
焦勞之意竊見浙東諸州例皆荒歉台明號爲最熟亦不
能無少損而紹興府之飢荒昔所未有臣以目所覩回思
去歲南康之歉猶謂之樂歲可也賑救旣在所急事體宜
先奏聞今紹興八邑餘姚上虞號爲稍熟然亦不及半收
新昌山隂會稽所損皆七八分&KR0792;縣旱及九分蕭山諸暨
水旱相仍幾全無收今除餘姚上虞稍似可緩外且論蕭
山等六縣約其所收不過十一先次朝廷撥米一十四萬
七千石錢九萬貫并本司前官申朝廷扵衢婺州通融撥
到義倉錢三萬八千七十五貫一百文明州義倉米五干
石數目非不多州郡日夕惟賑濟是務官吏稍解事者皆
奔走不暇雖寄居士大夫亦不敢寧處不可謂不留意然
終未有能救飢莩之實民情嗷嗷日甚一日不獨下戸乏
食而士子宦族第三等人戸有自陳願預乞丐之列者驗
其形骸誠非得巳兼自秋來賣田拆屋斫伐桑柘鬻妻子
貨耕牛無所不至不較價之甚賤而以得售爲幸典質則
庫戸無錢舉貸則上戸無力藝業者技無所用營運者貨
無所售魚鰕螺蚌久巳竭澤野菜草根取掘又盡百萬生
齒飢困攴離朝不謀夕其尤甚者衣不盖形面無人色扶
老攜幼號呼宛轉所在成群見之使人酸辛怵惕不忍正
視其死亡者盖亦不少臣深究其所以然正緣紹興扡狹
人稠所産不足充用稔歲亦資鄰郡非若浙西米斛之多
又以和買偏重無巨富之家連遭水旱兼失蠶麥些小積
糓春首勸糶無有存者上戸先巳匱乏是以細民無所仰
給狼狽急迫至扵如此大抵荒歉自五分以下猶可措置
盖以五分之粟給十分之人稍行勸分便可苟活今以空
虚之郡而荒及九分則一分之粟旣不能給十倍之人而
戸口甚多所闕浩瀚亦有非移民移粟所能𥙷助者臣所
目見心思兼詢訪士夫父老者旣如此復約墾田收租之
數以證之除餘姚上虞外今將田畆計其歲入六縣爲田
度二百萬畆每畆出米二石計歲收四百餘萬又將今再
抄劄山隂會稽兩縣口數以約六縣之數則山隂會稽丁
口半扵諸暨&KR0792;縣而比新昌蕭山相去不遠絶長𥙷短兩
縣當六縣四分之一今抄劄山隂會稽四等五等貧乏之
戸計三十四萬口四等之稍自給及上三等者不預焉則
統計六縣之貧民約須一百三十萬口併上戸當不下百
四十萬計稔歲所歛四百萬石米除上供及州用外養百
四十萬之生齒日計猶不能及二升之數則所謂樂歲無
餘者既信而有證矣又約六縣所蠲放分數以計今歲民
間所收不過十分之一則所不收之米約計三百六十萬
石而所收止四十萬石闕乏數目如此浩瀚則所謂𥙷助
無策者又信而有證矣今將紹興府先所得錢一十二萬
八千七十五貫一百文并臣所得三十萬貫除五萬貫諸
州申到已無見在又掯留五萬貫均給諸州外不過共折
米八萬二千餘石并前項米一十四萬石緫而計之不及
其田租所闕十分之一今來措置除蕭山僅能口給半月
外其餘五縣以戸計之日之所得固巳不過一二升若以
口計之則日之所得又不過一二合是僅足以使之皆知
聖主憂勞憫恤不忍坐視之意而巳若謂如此而便足以
救其必死之命則固難指凖然遂欲以百三十萬之貧民
盡仰官司口以升計麥秋之前九十餘日當爲粟百萬石
則亦非朝廷今日事力之所及也然臣竊謂有司之力誠
有限量而聖主天地父母覆載生育之心則無終窮以有
限之力言之則捄護之切撥賜之多誠若不可以有加扵
今日然以陛下無窮之心論之則豈不欲使此邦更得數
十萬石之粟以必救數十萬人之命其忍直以無可奈何
處之而熟視其飢餓顚仆扵前乎故臣輙敢歴叙其所見
聞考驗之實本末如此而别具施行事目以干聖聽惟陛
下哀憐財幸意迫情切言無倫次臣無任皇恐俟辠之至
奏紹興府指使密克勤偷盗官米狀
照對紹興府諸縣去歲旱傷飢困及流移之民見今闕食
昨蒙聖恩撥下米斛賑濟紹興府遂差指使保義郎密克
勤往平江府請取米一萬三千石分下上虞新昌&KR0792;縣交
卸賑濟今月初七日臣廵歷到&KR0792;縣點撿㩀&KR0792;縣主簿迪
功郎葉梓申承本縣差往三界鎮交量密克勤請到賑濟
米一萬石依應躬親將本府通判承議郎吳津較量斛斗
交量每斛比少米一升五合又令親随斗子葉吉等徑自
用斛行槩意在虧减升合兼其米盡用糠泥拌和却乃倚
恃本府指使對衆抑捺意欲庇護舡稍合干人作弊緣此
未敢交量乞施行及㩀本縣土豪黃彦等列狀陳訴密克
勤押到米蒙告示前去般擔並係濕惡夾雜糠泥及每斗
不應本場斛斗去後折欠負累不便臣尋取到米樣看視
其米多係糠土拌和遂喚到斗子康勝對衆用斛量計每
石少欠九升扵内量出一斗篩簸内有泥土碎米一升二
合并糠一升一合通約所押一萬三千石内折欠拌和之
數計米四千一百六十石臣竊惟陛下聖慈天覆矜憫飢
民給賜米斛德意至爲深厚然以臣所見&KR0792;縣一帶飢餓
之民羸困瘦瘠宛轉道路呼號之聲不可忍聞其不免扵
死亡者巳不勝計其密克勤乃敢輙將官米如此偷盗作
踐使飢餓之民不得霑被實惠情理重害不可容恕除巳
牒本府通判承議郎吳津逐急用&KR0792;縣斛斗交量發下本
縣賑濟仍拘𬋩密克勤聽候施行及牒紹興府送獄根勘
取見著實依法施行外欲望聖慈先將本人重作施行仍
令紹興府疾速根勘監追所盗米斛送納入官庶副賑濟
奏廵歷合奏聞陳乞事件狀
臣自正月四日起奏紹興府迤邐廵歷有合奏聞陳乞事
件今具下項欲望聖慈檢會臣前兩狀所奏及今所陳事
理再賜官會三十萬貫速行舊歲之賞痛减度牒之價庶
幾儲備稍豐官吏更敢放手救活飢民其作捺湖埂亦係
一縣新年農事利害之大者并乞特依所乞早賜給降不
勝幸甚
一臣初六日到三界鎮見有餓損人口頗多其死亡者
亦巳不少七日至&KR0792;縣八日至本縣清化孝節鄉所
見尤多飢羸尤甚㩀其稱說皆自八九月來闕食至
今其死亡者不可勝數道殣相望深可憐憫臣謹巳
再扵昨蒙給賜錢内取撥五千貫付紹興府通判吳
津令收拾賑給&KR0792;縣新昌及三界鎮一帶病困之人
庶幾稍獲安存未至一向死損但恐錢少不足攴用
伏乞睿照早賜接濟
一臣初九日入諸曁界所有縣之東南一帶山鄉所見
病損人數絶少問之鄉人云是去年稍得收成去處
却見令佐鄉官稱說縣北湖鄉一帶接連蕭山病死
人多不减&KR0792;縣臣亦再撥給賜錢五千貫付紹興府
通判劉俁令收拾諸曁蕭山病困之人及根刷到勸
諭上戸賑糶米未曾出糶之數尚有四千餘石巳牒
通判劉俁及本縣催促赴場增添人戸每戸除單丁
外更與一口收糴及有人戸陳訴乞借官錢及早修
捺湖埂緣臣曾與帥臣王希吕連狀奏乞給降米斛
未蒙應副今恐失時浸損二麥兼廢農工巳逐急扵
給賜錢内借撥三千貫應副所有三項錢米雖巳攴
撥尚恐數少未足攴用伏乞睿照早賜拯濟
一臣十三日入婺州界以後事體續具奏聞大抵婺州
災傷比之紹興府分數頗輕州縣措置亦似稍有倫
理伏乞睿照
奏上戸朱熙績不伏賑糶狀
臣廵歷到婺州界一路飢民頗少本州見將元撥賜米及
勸諭到上戸米斛置場糶濟逐日煮粥以給城市鄉村艱
食之人亦巳頗有倫緒臣自入境以來每過米場必親臨
視閱其文曆校其升斗小有欺弊即行懲戒至十四日到
金華縣孝順鄉第十二都地名十里牌有朱二十一米場
本場即無人在彼糶米㩀貧乏人戸俞九等列狀哀訴本
鄉田産盡賣與豪戸朱縣尉去年荒旱本縣給曆令就本
都朱二十一米場糴朱縣尉米養濟且九等每日往來並
不曾般米到來致一村人民飢餓其朱縣尉爲見行司到
來却扵沿路散榜詐稱糶米施粥及㩀金二等陳訴朱縣
尉雖在十四都糶米即與朱二十一場隔遠二十餘里本
人令幹人許浩用使私升及濕潤粞碎糙米及將人戸官
給曆頭擅自批鑿每七升减作五升五升减作四升又有
收下曆頭不肯付還百端抑遏無處告訴又㩀人戸周楊
朱子智等衆狀告訴朱縣尉典買産業累年白收花利不
肯批割物力皆係出産之家抱空代爲送納臣尋令人暫
喚朱縣尉取問本人倚恃豪強不伏前來遂委金華縣尉
追發㩀縣尉迪功郎陸適申依應追喚朱縣尉係極等上
戸居屋三百餘間倚恃豪勢藏隠在家不伏前來竊緣本
人家僕叢衆全無忌憚臣又巳行下本州追發亦復不到
臣照得朱縣尉係修職郎朱熙績元因進納補受官資田
畆物力雄扵一郡結託權貴凌蔑州縣豪横縱恣靡所不
爲本縣昨爲第十二都無上戸米斛可糶就近分撥本人
在第十二都朱二十一家置場糶米其朱熙績輒敢欺凌
縣道不伏發米前去洎至臣廵歷到彼又乃詐出文榜稱
就十四都出糶致得一場糴米人戸無從得食其在家所
糶又皆减尅升斗虚批曆頭姦弊非一所稱散粥亦是虚
文日以一二斗米多用水漿煮成粥飲來就食者反爲所
誤狼狽而歸凢其所爲無非姦狡切害之事及至官司呼
喚又敢公然抵拒首尾三日不肯前来若使人皆如此荒
政何由可辦欲望聖慈特降睿旨將朱熙績重賜黜責以
爲豪右姦猾不恤鄉鄰之戒
奏廵歴婺衢捄荒事件狀
臣昨按視紹興府&KR0792;縣諸曁縣巳具事目奏聞訖續扵正
月十一日入婺州浦江縣界歷義烏金華武義縣由蘭溪
縣界入衢州龍遊西安常山開化江山縣今有合奏聞事
謹具下項
一婺州諸邑蘭溪水旱相仍被災最甚金華次之而境
内馬海白沙一帶爲尤甚其他又次之惟永康一縣
爲稍輕大槩通計比之紹興府諸邑事體殊不侔然
諸縣措置不無乖謬以臣所見武義坊郭巳有飢民
而訪聞蘭溪金華山谷之間流殍巳衆幸今守臣錢
佃頗能究心料理專委通判一員往來檢察請到鄕
官五員日夕商議計當不至大叚闕敗臣尚恐其所
有錢米不足支用巳扵昨蒙聖恩所賜錢内取撥台
州處州義倉米錢五萬貫應副本州糴米糶濟伏乞
睿照
一衢州常山開化水旱最甚江山次之西安龍遊又次
之通計其實不减婺州但緣當時州郡吝扵檢放常
山開化係災傷極重去處而常山所放僅及一分六
釐有竒開化又止一釐一毫而巳故文案之間但覺
災傷輕可而兩邑之民隂受其害不可勝言聞得歲
前死亡巳多今之所見羸餓之民亦有甚扵婺州諸
邑者西安雖輕扵兩邑而聞芝溪一源向來俞七俞
八作過去處人民巳極困悴加之守倅皆巳逼替吏
民解弛無復條貫臣竊憂之巳輙行下本州所得朝
廷許撥義倉米五萬石内將一萬石專充賑濟專委
曹官兩員鄉官三員分縣措置收拾飢餓羸困之人
貌驗支給伏乞睿照
一婺州諸邑有災傷稍重而廵歴未到處回程當一一
點檢别具奏聞伏乞睿照
晦庵先生朱文公文集卷第十六
福州府儒學訓導舒鏊校
