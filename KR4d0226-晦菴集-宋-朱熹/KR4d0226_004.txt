晦庵先生朱文公文集卷第四
詩
答王無功在京思故園見鄕人問(王詩云旅泊多年歲忘去不知)
(廻忽逢門外客道發故鄕來歛眉俱握手破涕共&KR0742;杯慇懃訪朋舊屈曲問童孩衰宗多弟姪若箇)
(賞池臺舊園今在否新樹也應栽柳行疎密布茅齋寬窄裁經移何處竹别種幾株梅渠當無絶水)
(石計總生苔院果誰先熟林花那後開羈心秪欲問爲報不湏猜行當驅下澤去剪故田萊)
我從銅川來見子上京客問我故鄕事慰子羈旅色子問
我所知我對子應識朋遊總彊徤童稚各長成華宗盛文
史連墻富池亭獨子園最古舊林間新坰柳行隨堤茅
齋看地形竹從去年移梅是今年榮渠水經夏響石苔終
歲青院果早晚熟林花先後明語罷相歎息浩然起深情
歸哉且五斗餉子東臯耕
送吳茂實
朝市令人昏山林使人傲誰知昏傲兩俱非但說山林是
高蹈
短句奉迎荆南幕府二首
雄藩荆楚地自古國西門客有籌邊略人知幕府尊時平
烽燧冷事省笑談温宛洛何年向竒功要一論
軍府資長筭家山輟勝遊故人千里別歸騎兩年秋弔古
寧忘恨開尊且破愁相思欲回首但上曲江樓(張敬夫作此樓熹爲)
(之記)
趙君澤携琴載酒見訪分韻得琴字
山城夜寥閴虚堂杳沉沉王孫有高趣挈榼來相尋喜兹
煩抱舒未覺杯酒深一爲塵外想再撫丘中琴餘音殷雷
動爽籟悲龍吟寄謝筝笛耳寧知山水音
寄題瀏陽李氏遺經閣二首
老翁無物與孫兒樓上牙籖滿架垂更得南湖親囑付歸
來端的有餘師(南湖張敬夫書院)
讀書不見行間墨始識當年教外心箇是儂家真寳藏不
應猶羡滿籝金
題鄭德輝悠然堂
高人結屋亂雲邊直面羣峰勢接連車馬不來眞避俗簞
瓢可樂便忘年移笻綠幄成三徑回首黃塵自一川認得
淵明千古意南山經雨更蒼然
長溪林一鶚秀才有落髮之願示及諸賢詩卷因
題其後二首
聞說當機百念休區區何更苦營求早知名教無窮樂陋
巷簞瓢也自由
貧里煩君特地過金幱誰與換魚蓑它年雲水經行遍佛
法元來本不多
送德和弟歸婺源二首
十舍辛勤觸熱來琴書曾未拂塵埃秋風何事催歸興步
出閩山黃葉堆
十年寂寞抱遺經聖路悠悠不計程悞子南來却空去但
將迂闊話平生
仲縝尊兄對策南宫相顧田舍輙賦小詩攀餞行
李
三徑荒凉獨掩門故人車馬過相存長安此去無千里濁
酒何妨盡一尊共說淵源非曩日好披肝膽奉明恩不辭
妄竊仁人號執手臨岐敢贈言
分水舖壁間讀趙仲縝留題二十字戲續其後
水流無彼此地勢有西東若識分時異方知合處同(觀者請下)
(一轉語)
次劉明遠宋子飛反招隱韻二首
先生留落歲時多氣湧如山不易磨却學幽人陶靖節正
緣三徑起絃歌
榮醜窮通秪偶然未妨閑共聳吟肩君能觸處貞齊物我
亦平生不怨天
送謝周輔入廣
夫君壯節與竒謀屈首微官世所羞攬轡未妨聊矍鑠賦
詩直爲寫離憂蒼茫嶺海三年别珍重親朋幾日留滿意
分携一杯酒登山臨水不能休
和亦樂園韻
莫笑君家五畆園要須胸次亦平寬坐間花柳隂初合望
外山河勢若蟠把酒儘誇雙鬢綠擊鮮争見兩輪丹鄰翁
未到心先識更喜詩筒得細觀
次韻謝劉仲行惠筍二首
誰寄寒林新斸筍開奩喜見白差差知君調我酸寒甚不
是封侯食肉姿
君詩高處古無師島瘦郊寒詎足差縛得獰龍并寄我句
中仍喜見雄姿
次季通韻贈范康侯
朝霜逼凋梅夕露忽團菊百年風雨過宜笑不宜哭口川
失自防心兵幾回觸年來身老大丼此跨下辱永謝五鼎
烹聊寄一瓢足雖慙龍蟠泥肯羡鶯出谷適意超混茫放
情遺結束俯仰天壤間静勝惟我獨蒼蒼有心栢落落無
瑕玉年紀尚無聞頭顱豈湏卜
同張明府登凌風亭懷韓無咎
日夕和風至西山淡無姿危亭極遠眺勝處良在兹憶昔
韓令尹青雲乃心期鞿羈不得聘發此胸中竒前瞻千仞
岡俯視萬頃陂神襟一以曠我志浩渺瀰飛車越滄浪天
風振裳衣懷哉此焉薄問訊無邊辭今公豈不佳宫商似
前徽相携岸晚幘共此長相思
次王宰立春日大雪韻
是身巳分老菟裘肯爲春回作許愁偶去尋芳朝信馬却
來踏雪夜驅牛鋪筵不見小垂手聮句空慙高結喉更約
桃花紅浪暖却陪履舄上蘭舟
再次王宰韻
相隨到處一羊裘况有澄江散客愁且看跳魚并集鳥莫
思去馬與來牛歡情往日空回首酒味今年不下喉只待
兩公高宴罷却携茶鼎上漁舟
送張彦輔赴闕
執手何草草送君千里道君行入脩門披膽謁至尊問君
此去談何事䄂有諫書三萬字明堂封禪不要論智名勇
功非所敦願言中興聖天子脩政攘夷從此始深仁大義
天與通農桑萬里長春風朝綱清夷軍律舉邊屯不驚卧
哮虎一朝决策向中原著鞭寧許他人先
天湖四乙丈坐間賞梅作送劉充甫平甫如豫章
竹外横枝老屈盤冰壺遥夜玉窗寒兩公明日江南路雪
後園林子細看
哭羅宗約二首
江閣論心地重來感慨多故人今巳矣此道竟如何但使
窮新得終當訂舊訛話言雖永隔吾欲問滄波
行義追前軰孤風凛一生子平婚嫁了元亮去留輕涪萬
無歸棹嚴楊有舊盟空令同社客生死痛交情
題米元暉畫
楚山直叢叢木落秋雲起向暁一登臺滄江日千里
觀劉氏山館壁間所畫四時景物各有深趣因爲
六言一絶復以其句爲題作五言四詠
絶壑雲浮冉冉層巖日隱重重釋子巖中宴坐行人雪裏
迷蹤
頭上山洩雲脚下雲迷樹不知春淺深但見雲來去
夕陽在西峯晚谷背南嶺煩鬱未渠央佇兹清夜景
清秋氣蕭瑟遥夜水崩奔自了巖中趣無人可共論
悲風號萬竅密雪變千林匹馬關山路誰知客子心
觀祝孝友畫卷爲賦六言一絶復以其句爲題作
五言四詠
春暁雲山烟樹炎天雨壑風林江閣月臨静夜溪橋雪擁
寒襟
天邊雲繞山江上烟迷樹不向暁來看詎知重疊數
炎蒸無處逃亭午轉歊赩萬壑一奔傾千林共蕭瑟
草閣臨無地江空秋月寒亦知竒絶景未必要人看
茆屋無烟火溪橋絶往還山翁獨乘興飄灑一襟寒
祝孝友作枕屏小景以霜餘茂樹名之因題此詩
山寒夕飈急木落洞庭波幾疊雲屏好一生秋夢多
傳安道楊儀之二漕勸農有詩次韻二首
並峙雙臺峻分馳四牡閑共欣膏脉潤未要粉況乾詩律
何妨細歡情豈遂闌新畬行可問載酒想同看
世味今如許吾生本自閑心期雖好在欲習未全乾錯莫
塵編暗棲遲壯節闌不因勲業晚清鏡亦頻看
感懷
經濟夙所尚隠淪非素期幾年霜露感白髮忽已垂鑿井
北山阯耕田南澗湄乾坤極浩蕩歲晚將何之
墨莊五詠
墨莊
詩書啓山林德義久儲積嗣世知有人新畬更開闢
冽軒
䆫開深井泉窈窕千丈碧何幸且淵澄無勞遽心惻
静春堂
幽人本何心偶此翳環堵隱几亦無言光風遍寰宇
玩易齋
竹几横陳處韋編半掩時寥寥三古意此地有深期
君子亭
倚杖臨寒水披衣立晚風相逢數君子爲我說濂翁
齋居感興二十首
余讀陳子昂感寓詩愛其詞旨幽邃音節豪宕
非當世詞人所及如丹砂空青金膏水碧雖近
乏世用而實物外難得自然之竒寳欲效其體
作十數篇顧以思致平凡筆力萎弱竟不能就
然亦恨其不精於理而自託於僊佛之間以爲
高也齋居無事偶書所見得二十篇雖不能探
索微眇追迹前言然皆切於日用之實故言亦
近而易知旣以自警且以貽諸同志云
昆侖大無外旁薄下深廣隂陽無停機寒暑互來往皇犠
古神聖妙契一俯仰不待窺馬圖人文巳宣朗渾然一理
貫昭晣非象罔珍重無極翁爲我重指掌
吾觀隂陽化升降八紘中前瞻旣無始後際那有終至理
諒斯存萬世與今同誰言混沌死幻語驚盲聾
人心妙不測出入乘氣機凝冰亦焦火淵淪復天飛至人
秉元化動静體無違珠藏澤自媚玉韞山含暉神光燭九
垓玄思徹萬微塵編今寥落歎息將安歸
静觀靈臺妙萬化此從出云胡自蕪穢反受衆形役厚味
紛朵頥妍姿坐傾國崩奔不自悟馳騖靡終畢君看穆天
子萬里窮轍迹不有祈招詩徐方御宸極
涇舟膠楚澤周綱巳陵夷况復王風降故宫黍離離玄聖
作春秋哀傷實在兹祥麟一以踣反𬒮空漣洏漂淪又百
年僭侯荷爵珪王章久巳喪何復嗟歎爲馬公𫐠孔業託
始有餘悲拳拳信忠厚無乃迷先幾
東京失其御刑臣弄天綱西園植姦穢五族沉忠良青青
千里草乘時起陸梁當塗轉凶悖炎精遂無光桓桓左將
軍仗鉞西南疆伏龍一奮躍鳳雛亦飛翔祀漢配彼天出
師驚四方天意竟莫回王圖不偏昌晉史自帝魏後賢盍
更張世無魯連子千載徒悲傷
晉陽啓唐祚王明紹巢封垂統巳如此繼體宜昏風塵聚
瀆天倫牝晨司禍凶乾綱一以墜天樞遂崇崇淫毒穢宸
極虐熖燔蒼穹向非狄張徒誰辦取日功云何歐陽子秉
筆迷至公唐經亂周紀凢例孰此容侃侃范太史受說伊
川翁春秋二三策萬古開羣蒙
朱光徧炎宇微隂眇重淵寒威閉九野陽德昭窮泉文明
昧謹獨昏迷有開先幾微諒難忽善端本綿綿掩身事齋
戒及此防未然閉關息商旅絶彼柔道牽
微月墮西嶺爛然衆星光明河斜未落斗柄低復昂感此
南北極樞軸遥相當太一有常居仰瞻獨煌煌中天照四
國三辰環侍旁人心要如此寂感無邊方
放勛始欽明南面亦恭巳大哉精一傳萬世立人紀猗歟
歎日躋穆穆歌敬止戒&KR0729;光武烈待旦起周禮恭惟千載
心秋月照寒水魯叟何常師刪述存聖軌
吾聞包犠氏爰初闢乾坤乾行配天德坤布恊地文仰觀
玄渾周一息萬里奔俯察方儀静隤然千古存悟彼立象
意契此入德門勤行當不息敬守思彌敦
大易圖象隱詩書簡編訛禮樂矧交喪春秋魚魯多瑶琴
空寳匣絃絶將如何興言理餘韻龍門有遺歌(程子晚居龍門之南)
顔生躬四勿曾子日三省中庸首謹獨衣錦思尚絅偉哉
鄒孟氏雄辨極馳騁操存一言要爲爾挈裘領丹青著明
法今古垂煥炳何事千載餘無人踐斯境
元亨播羣品利貞固靈根非誠諒無有五性實斯存世人
逞私見鑿智道彌昏豈若林居子幽探萬化原
飄颻學仙侶遺世在雲山盗啓元命秘竊當生死關金鼎
蟠龍虎三年養神丹刀圭一入口白日生羽翰我欲往從
之脫屣諒非難但恐逆天道偷生詎能安
西方論緣業卑卑喻羣愚流傳世代久梯接凌空虚顧盻
指心性名言超有無捷徑一以開靡然世爭趨號空不踐
實躓彼榛棘途誰哉繼三聖爲我焚其書
聖人司教化黌序育群材因心有明訓善端得深培天叙
旣昭陳人文亦褰開云何百代下學絶教養乖羣居競葩
藻争先冠倫魁淳風反淪喪擾擾胡爲哉
童蒙貴養正孫弟乃其方雞鳴咸盥櫛問訊謹暄凉奉水
勤播灑擁篲周室堂進趨極虔恭退息常端莊劬書劇嗜
炙見惡逾探湯庸言戒麤誕時行必安詳聖途雖云遠發
軔且勿忙十五志于學及時起高翔
哀哉牛山木斤斧日相尋豈無萌蘖在牛羊復來侵恭惟
皇上帝降此仁義心物欲互攻奪孤根孰能任反躬艮其
背肅容正冠襟保養方自此何年秀穹林
玄天幽且默仲尼欲無言動植各生遂德容自清温彼哉
夸毗子呫囁徒啾喧但逞言辭好豈知神監昏曰余昧前
訓坐此枝葉繁發憤永刊落竒功收一原
卜居
卜居屏山下俯仰三十秋終然村墟近未愜心期幽近聞
西山西深谷開平疇茆茨十數家清川可行舟風俗頗淳
朴曠土非難求誓捐三徑資往遂一壑謀伐木南山巔結
廬北山頭耕田東溪岸濯足西溪流朋來即共懽客去成
孤遊静有山水樂而無身世憂著書俟來哲𥙷過希前脩
兹焉畢暮景何必營莬裘
游武夷以相期拾瑶草分韻賦詩得瑶字
秋聲入庭戸殘暑不敢驕起趁汗漫期兩𬒮天風飄眷焉
此家山名號列九霄相與一來集曠然心朗寥棲息共雲
屋追尋喚漁舠一水屢縈回千峯鬱岧嶤蒼然大隱屏林
端聳孤標下有雲一壑仙人久相招授我黃素書贈我英
瓊瑶茅茨幾時見自此遺紛囂
石子重兄示詩留別次韻爲謝三首
此道知君著意深不嫌枯淡苦難禁更湏涵養鑽研力彊
矯無忘此日心
克巳工夫日用間知君此意久晞顔摛文妄意輸朋益何
似書紳有訂頑
喜見薰成百里春更慙謙誨極諄諄願言勉盡精微藴風
俗期君使再醇
鵝湖寺和陸子夀
德義風流夙所欽別離三載更關心偶扶藜杖出寒谷又
枉藍輿度遠岑舊學商量加䆳密新知培養轉深沉却愁
說到無言處不信人間有古今
奉陪機仲宗正景仁太史期會武夷而文叔茂實
二友適自昭武來集相與泛舟九曲周覽巖壑之
勝而還機仲景仁唱酬迭作謂僕亦不可以無言
也衰病懶廢那復有此勉出數語以塞嘉貺不足
爲外人道也
此山名自西京傳丹臺紫府天中天似聞雲鶴時降集應
笑磨螘空回旋我來適此秋景晏青楓葉赤搖寒烟九還
七返不易得千巖萬壑渠能專同遊幸有二三子天卑此
叚非徒然梁郎季子山澤臞傅伯爰盎瀛洲仙相逄相得
要彊附却恨馬腹勞長鞭黃華未和白雪句畫舸且共清
泠川回船罷酒三太息百歲誰復來通泉(景仁數日屢誦此句)盈虚
有數豈終極爲君出此窮愁篇
奉答景仁老兄贈别之句
古人一去心不傳舉世誰復知其天奔趨嗜欲名利境浩
蕩勢若飄風旋嗟予慨此其已久矧復痼疾霾雲烟禪關
夜扣手剥啄丹經晝誦心精專十年齊楚得失裏醉醒夢
覺今超然迷心昧性哂笁學貪生惜死悲方仙如何懶惰
行不力日月逝矣羲和鞭秪今已■遠玄象羡子正似方
來川何憂功名與事業但要漙博而淵泉不見君家鼻祖
開聖學照耀今古書三篇(六經說命篇始有學字)
復用前韻敬别機仲
君家道素幾葉傳只今用舍懸諸天屹然砥柱戰河曲肯
似落葉隨風旋奮髯怱作蝟毛磔浩氣勃若霄中烟隱憂
尚喜遺直在壯烈未許前人專武夷連日聽竒語令我兩
腋風泠然初如茫茫出太極稍似冉冉隨群仙安能局促
夜起舞下與祖逖争雄鞭終憐賢屈惜往日亦念聖孔悲
祖川願君盡此一杯酒預澆舌本如懸泉沃心澤物吾有
望勒移忍繼鍾山篇
讀機仲景仁别後詩語因及詩傳綱目復用前韻
道有默識無言傳向來誤矣空談天只今斷簡窺蠧蝕似
向追蠡看蟲旋始知古人有妙處未遽秦谷隨飛煙終然
世累苦妨奪下帷發憤那容專一心正爾思鵠至兩手欲
救驚頭然書空且復罷咄咄屢舞豈暇陪仙仙(兩年罷詩止酒故云)
功名況乃身外事我馬硉兀丼回鞭解頥果值得水井(謂詩)
(傳)鍳古亦會朝宗川(謂綱目)兩公知我不罪我便可築室分
林泉十年燈下一夜語閑日共賦舂容篇
讀通鑑紀事本末用武夷唱和元韻寄機仲
先生諫䟽莫與傳忠憤激烈號旻天却憐廣文官舍冷只
與文字相周旋上書乞得聊自屏清坐日對銅爐烟功名
馳騖往莫悔鉛槧職業今當專要將報答陛下聖矯首北
闕還&KR1008;然屬詞比事有深意憑愚護短驚群仙■言未秉
太史筆自幸巳執留臺鞭(温公以留臺領書局時韓魏公與書有執鞭之語)果然
敕遣六丁取香羅&KR0238;匣浮桐川隂凝有戒竦皇鑒(恭聞上讀此書)
(有履霜堅冰之語)陽剥欲盡生玄泉明年定對白虎殿更誦大學
中庸篇(頃在武夷宫講正心誠意)
晦庵先生朱文公文集卷第四
考異
短句奉迎荆南幕府烽燧泠(一本作歌舞盛)
次劉明遠反招隱韻榮醜窮通(一作榮過或窮)
次韻贈范康侯尚無(一作向無)
次王宰立春日大雪韻肯爲春回作許愁(一作時去時來肯作)
(愁)去尋芳(一作向花城)來踏雪(一作歸雲谷)
觀劉氏山舘畫脚下(一作脚底)
觀祝孝友畫雪擁(一作雪滿)秋月(一作耿月)
感懷(一作題佛跡壁)夙所(一作本所)霜露(一作風露)忽巳(一作今巳)
山阯(一作山下)
齋居感興亦焦(一作更焦)盍更(一作合更)淫毒(一作)
如何(一作奈何)
鵝湖寺更關(一作轉關)出寒谷(一作寄寒谷一作過寒谷)却愁(一作)
(抵愁)
陪機仲泛舟九曲似聞(一作但聞)
讀機仲景仁别後詩燈下(一作燈火)
福州府儒學訓導舒鏊校
晦庵先生朱文公文别集卷第四
書
劉共甫(以下胡德才家藏)
自領鄂渚所賜書後一向不聞問或云體候嘗小不快不
知所苦何恙淺深如何遠方無由得的信徒有懸情耳比
日秋凉伏惟忠勤有相鈞候萬福向来微恙失去久矣宰
路虚席國論一新幾微之間安危所係衆謂明公宜還鈞
軸尚此遟遟不無觖望然上流之重當此之際寄任亦不
爲輕更願進德愛身審於舉措毋使中外窺覘有所竊議
此爲增崇望實填服夷夏之本甚恨相望之遠不獲以時
密罄所懷雖在荒迷不忘憂歎耳區區過計以爲萬一氣
體小或未復故常則塞垣高秋不宜久處伏惟深以家國
大慮爲心勿爲目前華靡細娛牽制回奪則於此不難處
矣孔明擇婦正得醜女奉身調度人所不堪彼其正大之
氣經綸之藴固巳得於天資■然竊意其智慮之所以日
益精明威望之所以日益隆重者則寡欲養心之助與爲
多焉某自罹禍罰號慕之餘無復外事稍得温習舊學苦
淡寂寥之中時有絲髮之見乃知前日所■學問者極爲
草草而欲以此仰希聖賢下脫塵俗亦巳難矣方作書爲
欽夫言之想其未免於此也然此事自古聖賢近代先覺
言之巳詳病在學者自立意見别作一般主張耳其詳非
面莫能究顧所謂寡欲養心者其大端也不識高明亦有
意乎荆州聞極荒凉無賢士大夫可奉談燕人心至危恐
久流放難復收拾願日取古聖賢書熟讀深思以祛物欲
之蔽幸甚欽夫造朝後至今未得書不知所論如何想彼
却時得書也
劉共甫
歲前嘗以書附族叔司理除夕得書云開正方得行今不
審巳逹未也此叔年巳礙選格今該慶恩恐可參部得少
垂念幸甚渠亦非敢有過望也舊甌寧宰劉元升者不知
曾識之否其人㓗廉曉事再爲甌寧事辦而民安之前後
莫能及近宰新喻無故爲程泰之按罷客於臨江貧甚幾
不能自食江西人士皆稱而憐之如此人者苟未有所歸
亦可召而使也前書所禀孫教授者果何如近復細續其
文必自重而不苟合者似此一等人恐又當降意求之若
俟其僕僕以求巳則終不可以得之矣此有邵武守楊獬
浦城宰吳燠政皆可觀近以事涉其境見其士民交口稱
頌浦城之政細民尤安樂之兩人皆有文學非俗吏它時
恐亦可備使令幸略記之也安道此来未及相見浦城爲
守侯所窘渠来始安跡建陽科歛煩獶首劾治之此兩事
甚佳也欽夫歲前得書爲政之意甚美但所請與諸司均
節一路財賦者不知者必以爲侵官不知終能恊濟否所
論鹽法利害頗與閩中相似渠但深排鈔法而以官般爲
善不知官般果能無弊否其求訪人才之意孜孜不倦不
自以其才爲可恃而留意於此此尤可敬者使當世王公
大人一皆以此爲心不俟人之求巳而汲汲於求人則天
下豈有遺才廢事乎甚可歎也
劉共甫
私門不幸老婦自去夏得疾荏苒踰年療治無瘳此至後
一日遂至不起痛悼悽切不能自堪加以幼累滿前將来
百緒便有不能不關心者尤非衰懶所宜未知所以爲計
也昨聞尊體微不安深以憂念及此奉告乃始釋然請祠
未遂又聞繼有勞賜之寵此盖事功較著聖明深知雖有
䜛邪無間可入或者不復久勞于外矣然想亦未免再請
也某祠敕已下適此衰麄尚未及拜受聞昨來諸公將上
辭免文字上復有除職之命幸諸公白其不可遂止不爾
則愈見顛沛然聖恩深厚何以論報唯有脩身守道以求
無負寵嘉之意而巳欽夫得書云長沙傳聞某病消息殊
惡此雖非實然亦竟遭凶禍可怪也又具道其經理財賦
之詳此足以惠一方矣但趙漕去時意象甚不平不知今
相見後復如何也昨蒙喻及徽絹文字不知曾爲剡奏否
更得留念幸甚盖雖巳有爲之者更得一言之助則尤有
力也近時鄭鑑對策事想悉聞之明主可爲忠言自是士
大夫顧望蓄縮委曲避就養成今日之勢今又自彼七言
之後寂然無復繼者消長之幾正在此毫釐頃刻之間益
可寒心計高明雖在外服未忘根本之憂亦當拳拳於此
况望實益隆眷禮益厚則圖所以收拾人才紀綱政體者
其本末先後必有一定不易之論區區於此更望勉&KR0999;千
萬幸甚祠祀責沈二刻拜賜甚&KR0779;但記中默契於中者矣
悞作也字不知尚可改否繆文本不足以發揮崇德尚賢
之意讀之旣久愈覺紕漏益增愧耳責沈之義昨巳報平
父正爲子高沈姓耳承許續致只得未背者尤便也别紙
垂喻永隆葬事具悉尊旨但彦集於此正自憂勞唯恐不
足以集事(但素不更事凡百過於憂惴急迫而已)不審高明所慮何自得之
自此竊恐聽言之際更當每加審諦使忠實日親䜛慝日
遠則久大之業粹然無疵不獨施於州里親族之間者其
愛憎賢否各得其當而巳僣易皇恐余隱之事前日巳嘗
具禀二孫之禾恐止可撥四百秤盖宋家所收自不多若
可少增恐亦不可過百秤也唯是隱之父子不解事來此
干預宋家産業出言不遜(其子尤甚)恐將引惹方氏復來生事
巳令陳吳二婦作狀經府告示之矣此非得巳不審尊意
以爲如何
劉共甫
過崇安曰首詣三里視彦集所開地岡巒形勢目前無大
虧缺而水泉湧溢殊不可曉問之邑人亦無一人能言其
所以爲病者但謂間壙太深使然今若移穴近高而淺其
壙則無患矣此語使人不敢信因語彦集莫若更呼術人
别卜它處此數日亦未聞有定議政恐不易得耳然留彼
三日三往諦觀亦覺形勢有可疑處所以致水盖非偶然
顧高明未必信故不復白直論日前所處曲折耳想聞此
亦深軫念也
劉共甫
杜門如昨無足道者但傳聞淮北音問不一心竊憂之及
問平父云屢得近書初不及此則彼爲妄傳矣然事之可
憂者正亦不在是也近一二士大夫斥言近習無所隱避
上亦嘉納但崇信如初略無變改之效不知又是何人陳
此秘計欲以柔道不戰而屈天下忠義之兵彼自爲謀則
巧矣而爲國患日深柰何昨承委撰王公集序巳嘗具禀
恐不能事以病高明前日偶與平父諸人小飲醉卧中夜
少甦因不復能寐感慨俯仰之間若有開其意者忽得數
十百言蹶然起坐取火書之竊意以是爲王公集序若可
無愧但未知尊意如何耳(聞莫子齊祈作行狀甚詳故序文中及之得求一本見寄爲幸)
今属平父附便拜呈恐不中用却乞示下當略改入題處
别作䟦語爲某之自言者授其子以見區區或粗可用而
有當改處亦告垂喻曲折當如所戒也平父昨令與伯謨
說招致之意近聞復當少緩亦巳報之矣渠旣未成詣門
下欲邀來此相聚而鄕人子弟不可率貧家又不能有以
資之度其邵武亦未必有相聚處貧悴日侵殊可念耳
元履之弟誠之者中間得所予賵金數年質易稍有資聚
今秋困索債毆人邂逅致死遂盡索所賫又舉貸以繼之
然後得脫今一房四五口立見狼狽殊可憐然無術以捄
之往時元履病中亦以此弟見属今無如之何親舊向來
干擾殆徧又不容復有請不審樞密或有不費之惠得賜
哀憐千萬之幸然渠初不敢有此望更在裁處也
何叔京(鎬)
持敬之說甚善但如所喻則湏是天資儘高底人不甚假
修爲之力方能如此若顔曾以下尤湏就視聽言動容貌
辭氣上做工夫盖人心無形出入不定湏就規矩繩墨上
守定便自内外帖然豈曰放僻邪侈於内而姑正容謹節
於外乎且放僻邪侈正與莊整齊肅相反誠能莊整齊肅
則放僻邪侈决知其無所容矣(旣無放僻邪侈然後到得自然莊整齊肅地位豈容)
(易可及哉)此日用工夫至要約處亦不能多談但請尊兄以一
事驗之儼然端莊執事恭恪時此心如何怠惰頽靡渙然
不收時此心如何試於此審之則知内外未始相離而所
謂莊整齊肅者正所以存其心也
廖子晦(德明槎溪刻於韶州州學)
去冬嘗苦臂痛累月不能詘伸今幸少安又以武夷精舍
初成不免與諸友朋來集甚恨賢者之不在是其溪山之
勝言有不能喻也祠記見属所不敢辭但此間擾擾俟還
家草定尋便寄去只恐子晦官滿不及刻耳朱舍人進用
正當秦范之時畫策事却未聞說者必有來歴可考也向
見濂溪家本畫象服紫當是提憲所借明道廟象服緋但
伊川不知所服向來南康只用野服盖伊川晚年巳休致
可不用朝服也二先生朝服當時未有履只合用鞾了鄕
飲酒禮石刻本所未見也所寄文字碑刻留家間未見而
來書不及其名件不知果何書也近思錄字大甚便老眼
有便幸寄一二本
魏(元履弟胡德方家藏)
病革時顧念君親處理家事無一語謬其母視之不巾不
見也戒其子(云云去命其學者云云以右有之一節)所爲文章若論議訓
說合數十卷(卷數旣未定不若只以此句包之如何)元履於學無不講而尤
長於(云云)識其大者平居論說聽者悚然在學者止周遣
之(除此一條盖前巳有恤親舊字可包舉也)泣拜奉嚴君士敦之状以銘文爲
請
志文所改大者如此其它悉如來喻填𥙷矣愛君憂國巳
云有志於當世足以見之此等事太切切言之又似出位
也奉親人之常行若一一紀載則日用百事皆當悉書矣
興利除害賙人之急如所載請移粟恤親舊之事便是更
不必重出矣隆興乾道時政議不知是何書頃所未見大
抵此等皆非草茅所當言者表而出之恐益生病不如爲
汎辭以包之也俚俗謂坂爲富如此間大富藉冨皆坂字
也向見荆南田官說營田處地名長富即劉先主爲曹操
追及處史所謂當陽長坂也然則以坂爲富南北通語要
之見於文字當作坂字也
汪時法(大度婺州有刊帖)
别後不能一奉問但聞裂裳褁足遠送遷客爲數千里之
行意氣偉然不勝歎服未及致書忽辱手示獲聞比日劇
暑客裏殊勝尤以爲喜子約此行無愧臣人之義而學士
大夫粗知廉恥如僕等輩有愧於彼者多矣聞廬陵寓舍
有園亭江山之勝又得賢者俱行相與講貫亦足以忘其
遷謫之懷也
向伯元(浯以下伯元之孫公永家藏)
承乏半年了無善狀求去不獲又未敢遽復有請凛凛然
日惟得罪於民是懼它無可言也至此刻得周子象圖書
說賦凡五種并叙古千文重立直節堂記䟦尾等率易各
納一本敬夫爲記濂溪祠堂子澄所書亦并納呈更立陶
靖節劉凝之道原李公擇陳了翁堂方求記於尤延之尚
未到也得子澄書云書府有康節先生墨蹟甚竒輙欲就
請摹刻以垂學者去卒只一兩月可了即專人還納
也
向伯元
春老夏初伏想林居幽勝有足樂者承喻玩意論孟之書
尤覺有味恨不得從容侍教於前也某不量疎拙輕出從
事無以𥙷報縣官而乖忤貴臣幾蹈不測頼上聖明保全
至此且幸未至㒹隮然殊未敢自保也去冬病臂近方小
愈然猶未至脫體呻吟之暇繙閱舊書亦有一二學者相
與討論足以自樂獨念遠去長者之側不得講去所疑消
釋鄙吝爲恨耳
向見子澄說書府有康節書陶公詩地遠不敢借觀但時
時想象此題目巳覺清氣逼人也
向伯元
紙尾批誨飲食必祭之說旨意深&KR0779;不勝歎服盖所開警
爲巳多矣君祭先飯先儒舊說盖本如此近世乃有以爲
君祭必先黍稷者若然則其音讀亦自不同盖如先儒之
說則飯音上聲而爲食之之義如近世之說則飯爲去聲
而指所食之物二說雖若皆通然細推之則恐先儒之說
爲長盖爲賓主之禮則主人■客祭然後客祭主人食而
後客食今旣侍食於君則不敢當此禮而子之於父臣之
於君飲食必先品嘗之而後敢進亦禮之所當然也故謂
侍食者於君之祭也而已先食之其義各得若如近世之
說則君祭之先後有非巳之所得與者且祭之先後自有
常禮上下同之不必專言君祭乃先飯也鄙見如此不審
尊意以爲如何昨承喻及嘗見大學鄙說近有修定本張
君抄得幸試取觀有以見教千萬幸甚
向伯元
某頃叨除用出於意外懇辭幸免然猶復忝郡■寄上恩
厚矣但年來目疾殊甚恐不復堪吏責免章再上諒必得
之也子澄去秋以書來告别方此憂念繼得公度書乃知
遣書之後不六七日遂至大故發書一慟痛不可言然至
今未能遣人奠之日以愧恨也交遊凋落如晨星矣復失
此人吾道亦殊失助也
向伯元
三數年來無日不病而今年爲尤甚神思疲憊筋骸縱弛
飲食不至大减而肌膚消削日就枯槁蒲柳之姿望秋先
殞每聞老友聦明輕健過絶於人未嘗不歎衛生之有經
而愧謹疾之無術也祠禄將滿未敢再請而朝廷記憶遂
有鴻慶之命杜門竊食雖若可以終身然舊京原廟隔在
異域每視新銜不勝悲憤之填膺也臨江張洽秀才迂道
相訪後生有志甚不易得因其行附以此書并令請見幸
予其進而教誨之
向伯元
蒙寄示先正遺文歛袵警誦不覺終篇竊惟忠義之操高
尚之風生平之所想象鄕往而不得見者今乃得窺其一
二大者於翰墨文字之餘何其幸耶蒙需䟦語晚生豈敢
僣越然不敢不有以見區區慕用之私也胡公汪公皆人
物標凖名論一定誰得改評時事傳聞有足憂者每念扶
持三綱之語益令人感慨也
蒙誨諭格物之說不勝悚仄前輩立言豈敢輕議但以河
南夫子所謂物我一理才明彼即曉此者觀之即宛轉歸
巳者似稍費力耳兼窮理功夫亦是且要識得事物當然
之理積久貫通之後自然所行不疑而實理在我隱微之
間亦無私念河南所論條目甚明恐亦不必事事比擬然
後爲得也又反身而誠乃躬行之至無一理不實有於吾
身非爲一時見處發也鄙見如此不審高明以爲如何無
由面請因風不吝垂教千萬之幸然張君所傳大學本子
近日又多所更定稍覺平實恨未有人寫得拜呈也
向伯元
山間少得過從目昏不敢讀書舊學寖隳深以自歎然間
静從容却覺意味亦深長也昨得子澄書具道昨寄武夷
佳句深有教督之意再加紬繹乃悟微指不勝感佩之至
近聞汀劒之境有嘯亂者官軍挫衂勢甚可憂貧病支離
彷徨瞻頋未知稅駕之所柰何柰何
御書古文孝經有墨本■否欲求一通此書無善本欲得
此讎正也
向伯元
某祠官秩滿比巳再請聞諸公巳相許旦夕必得之又且
藏拙休息病軀何幸如之尚恨貧窶未能即挂衣冠景行
高風耳昨蒙委撰先集後語不揆荒拙率爾草成今附便
拜呈恐有未當幸却垂喻容改定也晚學不當僣易迫於
嘉命不敢辭耳
向伯元
昨以所撰先公文集序藁本拜呈未蒙鐫改方此悚仄今
奉教帖反得褒賞之詞此豈所望也子澄相愛又素多可
其言恐亦未爲不易之論更望詳之有未安處却幸指示
乃可傳遠耳子澄新除知識多以爲疑聞吾丈亦有着甚
來由之語此至論也然尚幸闕期未到得且從容耳子卿
官期必不遠未及爲書極懷想也景陽得時親几杖甚幸
眞足以銷鄙吝之萌矣
向伯元
周公去相尚留義興豈過婦家少駐耶近方寄得一書問
訊之勸其速歸不知今巳出江上未經由必相見當能道
所以然者某不恨其不蚤去恨其不勇爲也天下豈有兼
行正道邪術雜用君子小人而可以有爲者去歲入都時
巳知其必有今日之禍無疑矣
令子知丞歸來文字竟足未耶今時諸司文字多爲有力
者所取至或同僚數人同署一紙而脅取之者此與法令
所謂恐喝取財者何異火色如此平進者何自得之正當
量分自安想賢郎熟聞廉靖之教其必有以處此矣
向伯元
某向來妄意作一二小書初不敢以示人近年自覺昏憒
不復更有長進有欲傳者因以付之今納四書五冊仰塵
燕几恐有悖理幸望指教尚及鐫改也
向伯元
子澄竟以薦賢遭論與某去冬波及之章正相先後但渠
在郡與閑居不同昨聞俟罪丐祠未許此恐當力請而歸
乃佳不審尊意以爲如何近得其書甚恨不能早追長者
之後塵也景陽何故却歸廬陵久不相見不知後來學業
如何也
向伯元
某衰病之餘去秋復有哭女之悲支離凋耗益巳甚矣昨
叨除命一辭不獲方欲春深闕近力申前請而代者忽以
章罷便有奏事指揮聞命彷徨不知所以爲計巳專人致
懇不過旬日當有决語萬一未遂即不免一行祈哀君父
庶遂本懷耳江右之行勢必難勉強也子澄去替不遠醜
正之人又以憂去意其可以善罷從容而歸今乃竟不得
免又且便着道學兩字結正罪名世路如此豈復更容着
脚不如且杜門讀書只作殘年飽飯之計庶無後悔耳所
恨相去之遠不得時扣函丈日奉誨言以滌塵襟銷滯吝
此爲恨恨耳
黃婿已歸三山赴馬帥之招爲今秋漕試計也後生輩未
忘進取爲此計較亦復可笑耳前所納諸書有不當理處
切幸指教易數比之諸家巳極簡易要非侍坐從容不能
究其說也寵惠銕鏡川墨拜領銕鏡謹置之對坐常以自
照如長者儼然臨之不敢不起敬也
林井伯(成季以下井伯外孫方之泰家藏)
某碌碌如昔近旬日來訟牒頓希可以藏拙但經界指揮
未下不知竟如何昨夕地再震不知彼中如此否趙帥有
來期未此但聞帥司巳發牌印去它則無所聞也經界若
行欲挽退翁仲則一來但其地皆煙瘴之鄕不知二君肯
一來否煩爲微扣之别有有精神耐勞苦肯任事而能戢
吏愛民者不妨更爲尋訪喻及此或亦專人去約■誠之
此不厭人多分頭勾當庶事易集也
林井伯
示喻福公令孫好學之意甚慰鄙懷昨擇之書來亦嘗及
此■書中間編得草本未曾寫净兼亦止是記得諸公行
事大略若欲究其學問根源則不如讀其所著之書爲有
益也伊川先生多令學者先看大學此誠學者入德門戶
某向有集解兩冊納呈福公其間多是集諸先生說不若
且看此書其間亦有少未安處後來多改動旦夕别寫得
當寄去換舊本也
陳公令孫之字謂何幸批報近思錄亦好看煩并爲說
逹之也
林井伯
承喻諸賢肯來之意尤以愧荷但指揮至今未下聞有陽
操兩可而隂實力沮之者此雖兩郡貧民之不幸然使區
區之願不讎則亦拙者無窮之恨也蔡用諸君雖未識之
然旣爲賢者所稱巳筆之於簡矣惠安文字此正以臬事
之故不敢數與之通問無由可致力也某前月脚氣大作
兩旬然後愈又苦臂痛中間小愈今復大作作字如此它
况可知它不可意者甚多巳專人求去矣
林井伯
某衰病發歇不常醫者以爲風氣非脚氣似亦有理此數
日來却幸小定然亦未敢自保也經界之命雖下然巳後
時恐妨農功未敢下手又不免費分疎尚恐有避事飾詞
之責然亦無可柰何也學古之薦昨得帥書嘗語及此公
論所在人無異詞也簡卿文字極荷不外但某平生畏人
來奪文字亦自守不敢求知之戒不敢以其所賤者施之
於人故未嘗敢作此等書如學古亦只是自首薦之未嘗
爲轉求也千萬見亮爲幸
林井伯
某去秋今春兩次大病今夏第三女子得疾療治驚憂凡
百餘日竟不可救老懷傷痛不可堪忍病軀緣此愈見衰
弱奄奄度日無復生意江西之除雖感聖恩然形神如此
豈復更堪仕宦巳申省懇辭矣萬一未遂臨期湏力請以
得爲期也通老所言極荷留念成都事巳報過未知果如
何若真有此可謂疎脫幕府諸人亦不得爲無過矣擇之
去住不知如何正恐子直亦不自安也
林井伯
錄示氣訣極荷留念不知曾試如此行持否效驗果如其
說否然尚有一二處未盡曉異時湏面扣也福公書來亦
說不成爲三山之行可見審重之意又蒙寄惠武夷長句
平易宏深真有德者之言也欲作書和韻附此便致謝以
雩字韻險捏合未成且俟後便恐因見次問及幸爲道此
意也
趙帥進職因任可喜但聞開湖事都下亦頗紛紛人之多
言真可畏也
林井伯
某憂苦杜門卜葬未定忽叨收用之恩頋此私計實有未
便巳力懇辭勢必得之此間築室之■作未及一巳覺費
支吾甚悔始謀之不審也臨漳紛紛後來又不止此薄德
繆政累及僚友深以自愧師中必巳歸到前日便人尚未
回也彼中諸朋友喜各安佳便遽事冗未及上狀各煩致
意趙卿文字未得下筆前日被潘恭叔來守乃翁志銘略
爲草得一兩紙便覺便旋白濁夢寐不寧此豈治筆硯之
時哉永嘉林復以墨來見觀其所製頗似可用求書南遊
因附以此朋舊間恐有可爲可譽處幸略道意巳深喻之
不敢有望於賢者矣郡侯好事或使知之亦佳
林井伯
閑中何以閱日想不廢探討之功伏臘之計不至入思慮
否來春當復爲一出計否風波渺然未知所止泊也某去
年不甚病今春乃大作幾不能起廖子晦到此見之經由
相見必當語及也今幸且能喫飯讀書然明年便七十矣
來日能復幾何不知不覺輥到此窮極處亦可笑也餘干
久不得書今年爲黃子由徐子宜觸動機關又復飜騰一
上未知何時得平静也仁里諸賢想各安佳草堂想論著
不輟今年病中看性理文字不得僅繙得一二小小文書
有未識來歴處欲質所疑而不可得殊鄕往也師是兄弟
爲况如何師中想非久赴官矣履之亦相聚否别後所進
何業也
林井伯
某今年頓覺衰憊異於常時百病交攻支吾不暇服藥更
不見效只得一兩日静坐不讀書則便覺差勝但魔障未
除不容如此兩日偶看長編至燕雲事便覺胷次擾擾如
在當時廟堂邊境之人甚可笑也閩中一歲而喪三雋皆
未老而遽化近又聞子約之喪貶死異鄕尤足傷悼想聞
之亦爲悵然也鄭公得請奉祠歸享甲第之勝想不復以
當世爲念矣自其開府之初得一通問後恐蹤跡累人不
敢再遣今却不可不致書輙有一緘外題只納左右處幸
携見面納之免思憂慮渠向書來亦只封與詹元善盖恐
人之知之也
趙子欽(彦肅)
友人林井伯文軒之從子也今往赴省因過餘干勞苦故
人之在難者其義甚高到都下不欲參學以避時論欲得
一僧舍安泊數月不審能與致力否渠知識自多但難於
見人故欲且得僻處潜伏耳
方若水(壬)
承喻深悉賢者才業如此及此未爲世用之時加意講學
勉力職事以脩其在我者至如士民薦舉之類亦當有以
禁之勿令復出不知它人如何如某久居閑處見此等無
非迎合以是心常悪之當官處遇有此等或察其情有姦
弊即繋治之不少貸也别紙所喻三先生祠記多事不暇
作兼長泰設此似亦無謂也縣學文字適此擾擾未暇詳
閱要之此等粗合有司程度足矣學者湏令此外識得一
用心處乃有益耳舊課新詩及啓皆善但四六湏更看前
軰歐王曾蘇所爲乃佳然亦不足深晉意也大學近改两
處及未印間改之爲善其它民間利害當就州府理會龍
溪事亦不足深計渠固未嘗喻及也程帖巳領白杜本後
䟦有記明道一二事并附入亦佳
大率諸義皆傷殘短鋪陳略盡便無可說不見反復論辨
節次發明工夫讀之未終巳無餘味矣此學不講之過也
大率闘揍巳字太多反失正意据題意則治巳字輕以仲
尼字重輕處只消拂掠說過不必如此裝得太重也
晦庵先生朱文公文别集卷第四
候官縣儒學訓導劉簮校
晦庵先生朱文公續集卷第四上
答劉晦伯
示喻文字非有所愛顧恐晦伯方欲讀書則其序不應始
於此耳如何如何韜仲向語及欲來春與居厚同爲此來
不知果否更早得一報則兒軰不復别爲招客之計不爾
却湏早有定論也
到此半年百術俱試而不足以出餓殍於溝中不敢罪歲
徒自咎耳𧖟麥既收船米輻湊民食幸少寬而疫氣大作
死者紛然見此醫救埋瘞又慮夏末尚湏闕米亦一面措
置若幸過此一厄則亦且告歸矣精力凋耗又非昔時之
比兼離家日久百事不便此間俯仰費人心力易得言語
不容久居也
浙東學者脩潔可喜者多楊敬仲孫季和皆巳薦之諸葛
誠之兄弟亦時來相處但心地不虚我見太重恐亦爲學
道之障也彼中亦有朋友過從如此間否
渠論度量權衡之制甚精若相見煩爲求其樣製造古升
古尺古秤各一枚便中示及爲幸
仕宦遲速要有時命正唯盡心職業安以俟之庶幾不失
所守張憲到未向在浙東同官甚好士某所薦楊敬仲孫
季和項平公渠皆薦之(公疑當作父)
度量素不曾講究今有書扣之然此是千古未結絶底公
案恐終未易以一言定也書煩遣去并趙憲程正思曹挺
之書爲一一致之爲幸程在沙隨寓居處不遠可并遣也
知趙憲巳相薦甚善此等物合得終是得正不湏汲汲也
某以按發贓吏之故諸公相害不遺餘力獨賴聖主保全
未至斥逐耳其勢豈可復出到官之後或更有一唐仲友
又作如何處置耶只得力辭得罪亦無如之何但兩脚不
可過分水嶺一步耳
武夷精舍巳成近與諸生往留旬日甚適但屋宇未備耳
立之墓文巳爲作矣而爲陸學者以爲病巳頗不能平鄙
意則初無適莫但據實直書耳余君書來詞義甚可觀今
有書報之可就取觀也
經界事目荷留念打量法中間劉子禮寫來正如此以其
無竒煩費而忽之近日較量此法雖拙而易曉亦一面雕
印下諸邑矣但今孟冬巳盡而指揮未下恐有隂沮之者
某又見病旦夕不免上奏爲歸田計矣讀韜仲書爲之慨
然此雖作郡反不若彼得行其志也此間因不經界失陷
省計以大萬數故爲不法擾民之計以補之若不經界真
無下手處也只漳浦一項官米錢貳萬二千餘緡今實催
五千餘緡而巳凢事如此令人太息昨聞交代有日適詢
劍浦人乃云來春方歸不知何故尚爾遲遲也韜仲書報
經界復行不知却作如何措置第恐復爲諸司所敗耳
鹽筴欲行於一州尚不能勝衆說之排沮况欲通行四郡
其間豈無見行之法自不爲害之處而何必爲此紛紛乎
若必爲此恐其說尤易沮而難行也應倉自江浙間乍來
固不諳此利病然當時若一到汀州親訪民言更廣詢有
識以審其是然後回奏亦未爲晚不知何故怱怱如此便
欲入城見之以此行蓋難開口說話也來書所喻固皆一
方永久之至計然度今之君子决不能用徒自譊譊耳趙
帥在此所爲不無未滿人意處然自今觀之又豈易得也
學中教養人數頗多甚不易既難得人可招致只可撥忙
自到彼中與之講說就他卑陋處錐劄喚省庶幾猶不爲
無益也
林帥政事近年巳甚艱得聞其雖嚴而簡此自爲得體如
鄭溥之却似傷煩碎然亦不易得也
某復得祠只用省劄令還舊任更不曾别出敕也
此間竟未得雨田之有水者亦有螟&KR2888;之灾歲事甚可慮
且是熱氣可畏日甚一日未知終如何也小兒極荷留念
不知作文竟能入律否看得只合小做規模庶幾淨㓗緊
巧易照管渠却汎濫胡說不勒字數令人看得心煩切望
痛與鐫切塗抹令其自改立限再呈勿令懶惰推托放過
乃幸耳謝公之去傳者不一昨日得元善書乃云以不言
罪之此蓋只爲不恊力攻周揆耳誠甫之傳妄也輪對文
字亦正當但不甚切然亦不問那下次第亦爲所疾蓋首
論正心近似道學也自除一黃掄不知是何人也密訪往
往有之然重華却照知諸姦朋結之狀時有聖語云周有
甚黨却是王黨盛耳此語儘鎮壓了怪事也聞於中外且
得如此亦是幸事尤丈本無向背似與婺尤厚今亦不免
尚未見章䟽不知坐何事也
某衰病之餘支吾郡事甚覺費力諸邑惟漳浦最狼狽諸
事如鬻鹽子斗折豆皆非法(子斗者廢寺之田租也)坐視半年未有
可下手處近方因有旨條具輙以一二事爲請若蒙施行
則科罰之類可以盡禁經界若行則子斗之弊亦可革去
折豆見與同官商量雖或未能盡去亦可去其太甚但鬻
鹽一事最爲非法而未敢遽議蓋郡計所行萬數不少一
旦失之便恐狼狽也經界巳得旨相度奏檢謾錄呈此亦
巳一面訪問區處以俟命下即便施行意欲及此農隙并
力打量田産攅造文字夏料便行新稅未知力能辨否同
官中亦有一二人可仗但四縣湏得六七人分頭勾當郡
中湏得一兩人總綂大綱乃可集事意欲奉煩賢者一來
只就郡中檢校或以時循行諸縣指教督趣元禮亦許來
旦夕到矣不知能爲一來否可禀知判官丈如許相助此
有數卒送劉壻歸得便就之以行爲幸更欲并邀季通伯
崇一處可得六七人也
韜仲近得書否養士訓兵想巳有條理此間兩事都做不
得深以愧耳蓋作郡之勢不如作縣之親也
經界之議此間同官商量正如來喻但漕司便欲施行其
意甚美故或初欲先量城市及山坂無田去處又深計之
亦有未便不免回申乞且先分保界立土封以俟秋成而
後併手行之今鉏草子去一觀若得前期一到此間與一
二同官預定規模尤幸不必俟臨時也漕使書又云開正
即欲到此恐未有益不若賢者先來議定却請漕使親臨
以察其當否之爲便也要是秋中乃來方有益耳
經界爲鄰邦隂沮久巳絶望今日忽得一信却恐且令此
州先行此是何等處置廟堂無人乃使一綂之中國有異
政甚可笑也然今巳向春田功方起如何更可下手萬一
行下亦湏回申且俟農隙也復業之牓不妨早出但此間
田荒巳是三十餘年目下却無逃移更俟詢訪也諸論皆
切當紙札之費諸司或不肯認此亦可自備見有一項閑
錢若不因此用却亦湏别作一有利益事不然徒爲後人
妄費竊取之資也萬一求去未遂來年秋冬間當舉此役
是時恐晦伯巳赴官不知更有何人相助幸爲籌之便中
報及趙帥之來留意愈切但所下約束全無檢察姦欺督
趣逋負之意因其來問巳力言之仍爲之言若更如此數
年鄕官徒守空倉舉子之家無復得米之望矣不知渠能
信否大率其政尚寬未免有要人道好之意此亦通人之
一蔽也仲宣自連城遣盛僕來此云提宫丈俸錢尚未得
巳爲作書懇趙守未知能應副否也季通欲來不知巳起
離未恐其巳行更不作書或未行且煩致意也應城書信
巳領手痛未及作答渠要學記堂額當俟後便也
所論經界利害極爲明白向見何叔京每持此論趙若海
陛辭日亦嘗以爲請但說者多以爲不可行私固疑之而
揚子直近日過此亦以爲河州民力大困如人大病虚羸
未堪汗下當且厚加調養然後可以節次調治其說亦似
有理所與諸司劄子事理甚明但諸公何嘗以此等事經
意想亦只是虚發耳未敢望其思量到子直所憂處也韜
仲相度鈔鹽利害何如兩司之議不恊恐亦終無益也世
間萬事類皆如此令人慨歎但吾力所可及者不可不勉
庶幾隨事有補救得兩三分也
向承寄及沙隨古鐵尺置之几上忽然失之不知彼中見
有此樣否如有之幸爲别造一枚較令精審勿令一頭長
短乃佳仍不必鑿荀勖名字可惡只云温公周漢尺可也
經界中間更有無限不好意思不得不力辭今决此計一
以明田賦之不可不均一以使秉權者知士大夫之不可
以美官好語牢籠然此意難以語人以來喻者默契故輙
及之耳人來往者傳聞政聲甚美足以慰所懷正惟不倦
以終之耳林帥入境具知吏治美惡嚴毅有體甚彊人意
想必能相知也
韜仲亦得書說彼中事甚有條理讀之快人也如來書簡
約不惹閑事又自是一種好意思也
饒廷老歸聞諸公相許巳有成說而辛卿適至以某嘗扣
其廣右事宜疑其可以彊起乃復宿留然近又有書懇尤
延之計必從初議矣萬一不允不敢憚遠畏瘴但恐伉拙
無𥙷於事而徒失家居講學接引後來之益歲月愈無多
愈可惜耳
薛漕之來方議所以寬民力者未得要領而遽有他除雖
諸公意不苟然失之此爲可恨耳直卿罷舉不復可勸殊
不可曉書信及諸處書悉煩逹之向令渠奉煩根究笛材
乃欲以驗季通之律者不知曾根究得否幸更留念也
林帥遽至此可駭可惜昨夕趙丞至方得其書人生浮脆
如此而某又與之同庚得病尤覺可懼可懼章掾事巳爲
言之但今年緣與憲車相𣢾大得罪於鄕人其實不曾開
口說一字渠問亦不深應不謂乃得此謗今此事雖不同
然此亦不可廣也林帥固賢然近聞其與憲司不恊亦大
有行不得處豈其神明將去而不思至此耶抑爲州者固
得以捍制使而使者果不可以察縣耶大抵范忠宣所謂
恕巳則昏者甚不可不戒使渠自作監司能堪此耶
長坂鼠軰之擾兩日未平縣中得黃德威申狀云巳過羅
溪范坑屬吉陽界縣宰昨日親行募以重賞計必得之不
爾亦不過深入山林四散奔逸或無所得食縊死而巳無
能爲也但蔡一哥簡來乃云後山傳聞賊入石溪市中驚
疑此决是虚傳此間亦虚傳賊到大田即是此一路也但
市中群小却不可不防鎮官無權不足恃此是晦伯當爲
鄕里任責且靜以撫之爲一往使别無變動爲佳若論長
坂之賊只有七人尉司申來巳獲兩人矣决不能來不湏
爲備也
昨日得報君舉以謝章奉祠而去未見文字不暁其由亦
可駭也少意欲招一同人教諸孫而未有便近可招者不
知知識間有此人否湏得兼通經義聲律嚴毅通曉柰煩
善誨諭人者乃佳必不得巳只能作義亦得其餘則不可
闕也
所喻南安韓文久巳得之舛訛殊甚蓋方李申尊信閣本
及舊本反將後來諸家所校定者妄行改易世俗傳訛競
稱善本誤人多矣昨爲考異一書專爲此本發也近日潮
州取去隱其名以鏤板異時自當見之仐不必寄來但細
讀數篇便見紕繆矣(少意之少字疑)
年及告老乃禮之常而異議鄕評横爲沮抑若非臺章催
促幾不得遂今幸得之而一二要津亦肯放過亦是一事
結抺如來喻所謂結五十年之公案者然閱邸報猶未免
有旁及之詞只恐諸賢更欲子細看詳未肯放過來哲手
中也
所喻泉司事體乃爾亦是地理太遠事權太輕其勢不得
不然比見王南卿在番易本司時以涔水不辦親自到彼
料理數月其課遂登渠精敏過人其事距今未遠想尚可
訪問稽考也孫薛二守一章繳罷孫又長往尤可傷惜大
抵時論洶洶殊未定也
晦庵先生朱文公續集卷第四上
福州府儒學訓導舒鏊校
晦庵先生朱文公續集卷第四下
答劉韜仲
某還家粗遣但心耗目昏老相頓見雖看書亦不能復如
舊日矣得子澄書盛稱韜仲居官不苟前日晦伯一再相
聚亦甚進益得後來朋友向前如此老朽無復恨矣子澄
樂於訓誘知數相見甚善甚善伯恭竟不起疾令人痛恨
非但朋舊之私情而巳
示喻數條皆切中其病然迫當去恐不及改耳拂衣之舉
尤所未能比遣人持書入都兩月未還計此遲緩是必將
從其請矣若得脫此且當恣意遊山不能聽得世間許多
是非毁譽也
尤川之行初甚駭聽亟以書報趙帥趙帥報書云巳奏俟
鈔法定行差韜仲添充漕司屬官專一奉行諸人必未敢
動當巳聞之矣尤川今竟差何人只此一事巳足見鹽法
之弊漕司何乃全不覺悟耶所論鹽法皆善曾與應倉說
否若未即及早詳告之恐其爲漕司所惑悞申却文字也
上四州誠不必盡改但建寧以東兩邑利害亦與尤劍無
異此等縣道湏别立一法乃佳若其他有利無害處一例
改却又却害事反爲汀州及諸邑之累耳如何如何山記
乃煩重刻愧甚不知所費幾何今却勝前本矣龜山别錄
刊行甚善跋語今往幸附之
又得尊丈書知莆田未行巳被尤川之檄朋友深以爲慮
昨日得居晦書云沙隨巳爲宛轉想必無他不知竟如何
但鄙意終是不能無疑耳今雖不攝邑事而往督賦正是
索千金於乞丐之夫亦自無下脚手處若椎敲不恤則得
罪於民若事不辦則又得罪於上官兩者之間亦湏勇决
斷置此恐無好出場也
鹽筴巳悉聞之帥說王漕亦頗有意相招奉扣不知定如
何此君累歷州縣理事亦甚詳細向來正緣兩下情意不
通所以擔閣至今若果相問詳爲言之得其幡然一方之
幸也
鹽法利害曉然無可疑者王漕不知曾去相招否此是趙
帥從初不與漕司通情之患若早以規模大槩語之當不
至此齟齬也林守事某旣不成入府閑人又不欲以書懇
之但見趙帥說嘗爲言之彼雖領略然未知其果誠實否
與其坐待汰斥不若先事請祠且以此意懇二漕少緩其
事渠亦嘗相聽也某答林守書不欲盡言因見煩爲宛轉
亦所以答其不見鄙外之惓惓也
讀書旣有程課想日有趣季通思索甚精但恐有太過處
耳諸書恐有所疑䟽示一二大者爲幸
社倉條目適平父携以見過巳商量一一奉報矣太體最
是關防隨行人减尅乞覓之弊此爲最急向來某在倉中
專治此一事其他亦無甚事也
社倉交足甚善此足以破浮說之紛紛矣建陽措置官居
晦無以易收支官恐不免煩居厚不知渠屑就否兩倉闕
米只得且那融然亦湏申請使知支遣不足之故蓋此消
息不可斷絶也
示喻社倉巳畢甚善所差官吏事且循春間例可也五六
月附籍牓不知平父如何處置恐可會崇安巳如何施行
若未行即且俟帥司報應亦未晚也闕支一節却湏早申
免至臨時費力建陽火灾異常今時官吏例是如此不容
深責但可歎喟而巳
道之屈伸自關時運區區人謀豈能爲力但其所論紹聖
之事却錯認了對頭甚可笑耳右揆求去復留殊未知所
以或云只緣何䟽有及赦文差互處係同擬定或云何别
有䟽攻之或云何巳𥙷外皆未審也葛顔之報亦未聞元
善求滁巳諾緣范有䟽禁朝士之求去者乃且宿留廟堂
亦留此闕俟之月初輪對或云巳除檢詳恐未應如此之
峻皆不得端的也二記當作但時論正如此豈是作文字
刻金石之時近王子合陳膚仲來求記皆郤之矣不復得
偏爲韜仲作也千萬諒之李簿所說甚善但此事近亦多
弊今建議者意亦闌珊未知將作如何收殺也
晦庵先生朱文公續集卷之四下
福州府儒學訓導舒鏊校
