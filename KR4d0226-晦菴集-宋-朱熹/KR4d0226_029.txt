晦庵先生朱文公文集卷第二十九
書(時亊出處)
與趙尚書書
竊以仲春之月氣候暄和伏惟某官茂對明恩神人恊相
台候起居萬福兹者竊聞榮被追詔入長天官夫以尚書
望實之隆宜在廟堂參斷國論之日久矣去歲入朝登用
在即而抗論極言不以利害之私少有回屈士論益以歸
重而深恨其不少留也乃今幸甚天啓聖心召還故官是
盖將授以政無可疑者有識傳聞交相慶賀盖不獨爲門
下之私喜也然今日之亊盖有甚難於爲力者不審明公
何以處之竊計雅懷於其大者素有定論不待愚者之言
矣惟其小者之一二區區鄙懷竊有所疑於平日輙忘僣
易而一言之惟高明之垂聽焉盖天下之事决非一人之
聦明才力所能獨運是以古之君子雖其德業智謀足以
有爲而未嘗不慱求人才以自禆益方其未用而收寘門
墻勸奬成就巳不勝其衆是以至於當用之日推挽成就
布之列位而無事之不成也今日明公之立朝不爲不久
而未聞天下有卓然可用之才出於門墻之下自頃出臨
藩服而熹始得觀於進退官屬之際則見明公之所與者
率多碌碌凡庸睢盱偵伺以希寸進之流未有以職修事
舉爲衆所稱以爲當舉而得之者也而况於其學行醖畜
真有以大過於人者乎今者進位於輔相之列則所資於
天下之才者益衆而所進退於天下之才者益重若但以
前日進退官屬之尺度取之則熹恐天下之士所以望於
明公者有未厭也時事如此之難明公之任如此之重而
所以求助者如此之狹熹雖至愚猶竊爲明公慮之而辱
知有素不敢不及此而一言也伏惟寬宏恕其狂易試加
察焉盖不惟明公所自舉而凡所爲屬之同列以妨賢者
之路若宜皆在詘指之中則熹之虛實可覩矣來使還自
三山熹前此巳屡拜啓薄冗姑此少伸賀禮而亦不敢爲
無益之空言也末由趨拜履舄伏乞以時爲國自重
答趙尚書
四月二十六日熹扣首再拜上覆吏部尚書台座熹久病
不得拜書第切馳仰即日淫雨寒凉伏惟論思多暇神人
交相台候起居萬福竊聞清蹕巳御外朝尚書首奉延訪
忠言至論聳動上心有識傳聞無不感歎但以疇昔所嘗
商較者揆之似巳太勁切矣豈忠肝義膽得全於天有不
可得而抑者抑以論議不齊事功難必而故出此以趨勇
退之塗耶以出處語默之常理言之二者誠皆有當然非
海内深思遠識之士所以望於明公者也顧今指趣巳聞
標的巳建而未見幡然聽納之效不審高明又當何以繼
此此恐更宜廣詢慱訪以善其後未可以便謂無策而付
之不可如何也朝士下僚中恐不能無可咨訪者願自今
以來稍加延納虛心降意採其所長庶乎其有𥙷耳東府
復留勢豈能久意其亦必自知如此而姑爲偷安引日之
計以媚羣小冀無後災此其爲害又將有不可勝言者尚
書與之情義不薄曷若勸之乘此必不能久之勢力言於
上極陳安危治亂之機大明忠邪枉直之辨以爲國家久
遠之計其濟則宗社之靈生民之幸不濟則與其抑首下
心前迫後畏以保此湏臾之光景纖芥之榮禄而不能自
拔於小人之羣以誤國家以此易彼豈不浩然而無愧悔
於心哉但其人自無遠識親狎庸佞全身保妻子之慮深
而憂國愛民之念淺恐未必能聽此大度之言耳但尚書
旣與之厚而不乘此機發此策則於吾之心有不盡者嘗
試一言之政使未必能用亦未至於有害又與建白於朝
事體不同也不審高明以爲如何劉德脩忽自蜀中寄一
書來慷慨振厲略不少衰眞竒士也觀其書意似亦甚悔
前日欠人商量失却事機此眞可太息爾然事變無窮又
安知後之視今不猶今之視昔人之視巳不猶巳之視人
耶士居平世處下位視天下之事意若無足爲者及居大
位遭事會便覺無下手處信乎義理之難窮而學問之不
可巳也病中信手亂抽得通鑑一兩卷看正值難處置處
不覺骨寒毛聳心膽墮地向來只作文字看過却全不自
覺眞是枉讀了他古人書也熹一春病脚至今未能出入
醫藥雜進灸灼滿身殊未見效只今兩脛細弱飲食減少
自度非能久於世者所幸小屋略就旦夕可以定居便與
世相忘矣向來小報幸是誤傳不然又費分疎愈增罪累
耳閩中自得林辛一路巳甚幸若象先来更能爲上四州
整頓得財賦源流即更爲久遠之惠但恐其意只如所謂
去泰甚者則又失望耳近日此等議論真全軀保位之良
藥而病國殄民之烏喙也無由瞻晤寫此紆欝切冀深爲
人望千萬自重不宣
與趙尚書論舉子田事
熹拜書將遣而周宰見訪說及近降指揮出賣絶戸官田
此間舉子義莊絶院二十五所田收米四百八十餘石或
云史公所買而無明文可考只有淳熙三年陳公政内劄
下催督義莊租課開列二十五院與今一同又有八年梁
公政内劄下丞&KR0550;亦云拖照淳熙元年買建陽縣絶産田
充義莊即是當時巳買分明今自不合隨例出賣唯是兩
縣絶戸江驥江大受作過人程如岡三家田收米七百三
十餘石即係元不曾買今日難以拘占然今倉司施行甚
峻縣吏奉承唯謹固不容辨其當賣與否矣若不及早整
理則此田日下便爲他人之有而舉子之政遂成中輟甚
可惜也欲望詳酌特爲申明乘此機會别降指揮依贍學
田與免出賣則不唯巳買者不爲奪去而未買者亦可因
而撥正無復動搖其元降指揮恐隨行無本今并錄呈其
間所引淳熙三年指揮本路絶産不許出賣通融以充一
路養子之費者或恐亦可再與拈出且只免賣上四州絶
院使朝廷易於聽從而其他未舉行處亦可漸次接續措
置誠爲永久之利周宰亦巳有書懇丘侍郎言之但湏自
尚書發之彼乃有据而行爾此事甚急切幸早賜留念熹
皇恐上覆吏部尚書
後項所禀若只云住賣上四州絶院則又礙江驥江大受
程如岡田湏云乞將巳買及巳撥充舉子田免行出賣
外將来上四州軍如有絶産寺院並免出賣撥充舉子
之費令安撫司拘收措置如此則無病矣
與趙尚書書
熹向託廷老面禀一二事不審台意如何今日之事第一
且是勸得人主收拾身心保惜精神常以天下事爲念然
後可以講磨治道漸次更張如其不然便欲破去因循苟
且之弊而奮然有爲决無此理旣無此理則莫若且静以
俟之時進陳善閉邪之說以冀其一悟此外庶事則唯其
甚害於君心政體而立致患害者不得不因事捄正若其
它閑慢非安危存亡所繫者皆可置而不論如學校之政
是也此等事欲大更張非唯任事者未必肯行亦恐主議
之人未必究知先王學校教育之本意良法政使行之未
能有益而反有害若欲因議而發且如来教所謂就見行
法中略與修整則熹前書紙尾四五條者最爲穏當不驚
動人耳目而可以坐消奔馳僞冐請囑之弊然其行與不
行亦非安危存亡之所繫議而不行正亦不必固請也今
所規畫皆是創立條貫多所更革安得謂之就見行法中
修整乎又况教官未必得人將来姦弊百出旣巳慮之而
未知所以爲計又何必抗言極論以争此嘗試疎闊之策
而使旁觀者重有紛更不静之譏乎前日山間拜書不能
盡此曲折深有遺恨盖策之未善猶未足言所深慮者尚
書人望之重本所拳拳者當爲何事而今乃切切於此不
急之務以取嫌忌嘲笑於流俗知時識勢者固如是乎然
欲爲前所謂時進陳善閉邪之說以冀上心之悟者又在
反之於身以其所欲陳於上者先責於我使我之身心安
静精神專一然後慱延天下之賢人智士日夕相與切磋
琢磨使於天下之事皆有以洞見其是非得失之正而深
得其所以區處更革之宜又有以識其先後緩急之序皆
無毫髮之弊然後并心一力潜伺默聽俟其間隙有可爲
者然後徐起而圖之乃庶幾乎其有益耳尚書天資高明
而於當世之務講之熟矣至於前世名臣議奏又嘗慱觀
而精擇之以爲一書宜其投機合變慮無遺策而今者之
議以大言之則不時以小言之則不巧不唯熹之至愚以
爲未安而天下有識亦無不竊怪其不當出於明者之口
也抑其言又有大於此者盖又皆以爲尚書頗以簡貴自
高憚於降屈而無好士受言之美也不識尚書何以得此
於梁楚之間哉其必有以取之矣願反諸身而熟察之有
諸巳而後可以求諸人無諸巳而後可以非諸人雖敵巳
以下猶然而況於南嚮萬乘之主乎尚書誠以天下之事
爲巳任則當自格君心之非始欲格君心則當自身始盖
非獨熹之所望於下執事者如此計善類之所望莫不然
也久欲言之而不得暇今日偶病怯風不敢出戸因得極
陳其愚伏惟恕其狂率幸甚幸甚他所欲言無大此者請
俟後便不宣
與留丞相劄子
熹竊以季冬極寒伏惟丞相國公鈞候起居萬福熹伏自
春間一再干冐竟蒙恩厚獲安祠館區區感戴蓋不勝言
顧以罪戾之餘不敢復以姓名自通門墻之下不意今者
曾未踰年又叨除目付以一路軍民之寄此蓋某官愛惜
人才不忍使其終身棄於無用之地故以及此德意良厚
感激難勝但熹衰病益侵精神益耗使之從政其所施爲
悖眊顚錯必有甚於前者而廣西一路地廣民貧邊面闊
遠得失所繫又非内地監司郡守之比在熹自度實難冐
受以誤使令之意謹巳具狀辤免欲望鈞慈俯察愚誠特
與將上令熹終滿今任祠禄之後别聽指揮若其精神筋
力足以堪之熹不敢復辤避也干冐威嚴俯伏俟命惟某
官裁之熹瞻望台躔無由趨拜履舄伏乞上爲兩宫垂意
茵鼎之衛光輔神聖永福寰區熹不勝願望之至伏惟鈞
照
與執政劄子
云云熹伏自違遠門墻積有年所疾病不間無從脩致暬
御者之問邇者竊承延登宥密中外交慶辱知有素欣賀
尤深而亦不敢進越輙以姓名自通不意今者誤恩横被
擢自閑散付以一路軍民之寄此盖某官顧念疇昔曲借
推揚有以及此(餘同前)
與漕司劄子(癸丑)
政和縣有小路數條通羅源寧德海鄉步行不過兩三程
可到故私鹽每斤不過四十五文而官鹽則必泝流運綱
或半歲而後逹脚費不貲故官鹽立價不得不高每斤之
直遂至不下九十文所以從來民間只喫私鹽而官鹽自
非科抑雖銖兩無售者蓋縣道空乏狼狽而州府漕司不
得此縣財賦之入者有年矣中間知縣袁采始爲出賣落
草私鹽之術其實乃自買私鹽而分置數坊賣之以給歲
計自此以來縣道稍可支吾而州府漕司亦獲其助但民
間本自不願買喫官坊貴鹽而不買者又有申舉追呼之
擾故行之未久即以違法致訟而罷於是本縣一歲但起
兩綱盡數折還州府版帳漕司增鹽之屬本錢雖不易辦
而官吏免得冐法賣鹽致訟民間免得買喫官坊貴鹽以
致申舉追呼之擾比之袁宰之術尤爲穏便上下方以爲
安而漕使陳右司政内有司偶失契勘却將本司積下諸
州縣增鹽用船裝載泝流般上政和勒令出賣每月責認
解錢五百貫文殊不知若使政和官鹽可賣則本縣必須
自般自賣以供公上而積其餘以爲循環之本前不至爲
冐法行險販私之詭計後不至爲逐綱撰本盡以還州之
拙謀矣正緣鹽不可賣是以不得巳而爲此今乃不察而
必使之抱賣他州外縣可賣不賣之增鹽至於移貴就賤
倒置煩擾則又未論於民有無利害而善理財者似亦不
肯如此自此之後本縣遂復置坊出賣此鹽然實計每斤
只賣得四十五文其餘四十五文無所從出又官鹽在倉
日久亦有走滷欠折之數乃用袁宰之餘謀隂許管坊人
潜販私鹽以足其數後来趁賣不上雖巳量減鹽價月額
然病根不除使官吏日懼譴責百姓湏喫貴鹽而漕司一
歲所得不過三四千貫而巳於民有害於官無利其理甚
明竊恐高明未詳本末敢採民言以獻欲望台慈特不下
司密行考究特賜住罷百里幸甚
與留丞相書
熹輙有愚悃仰塵鈞聽孤賤鄙儒迂闊有素中間諸公不
知其不肖往往誤有收拾使令之意而熹方拙不能奉承
是以多致齟齬而不能無遺恨於其後爰自戊申之夏狼
狽出關杜門空山蓋已無復當世之念矣不意相公曾未
識其面目乃於秉鈞之初首加拔用熹以衰懶不堪劇部
爲辤又蒙改命更卑郡符到官一年有請必遂如襃贈漳
浦高公減免經緫制錢之屬皆前日守臣所屢請而不得
者是相公於熹知之不爲不深而於漳之士民愛之不爲
不厚矣至於經界一事乃獨屢上而不報至其甚不得巳
而陽許之則又多爲疑貳之言以來䜛賊之口曾不一年
而卒罷之則熹於是始疑相公所以知熹者不若其於鄕
里小兒之深所以愛夫漳之士民者不如其於瑣瑣姻婭
之厚而匹夫之志因以慨然自知其决不可以復入相公
之門矣是以湖南廣西再命再辤蓋不唯以粗伸巳志亦
庶幾隂以解謝臨漳千里狼狽失業之民而於相公則不
敢以爲恨也今者相公郊居累月一旦來歸未遑他事而
復首以不肖之姓名言於上前付以湖南一路之寄聖主
以相公之言爲重即使出命而相公又申以手扎之賜慰
喻勸勉禮意勤渥有加於前君相之恩隆厚若此政使賤
軀羸頓不堪上道神識昏昧不任治劇亦當黽勉拜命走
伏官次以稱所蒙而熹之私心反復思之終以前事有未
能忘者又竊惟念相公自居大位悉引海内知名之士無
一不聚於朝今兹之事雖相公出舍於郊不得親回天意
而諸賢在列各攄忠悃並進苦言不遺餘力是乃無異出
於相公之口相公於此得士之多致君之效其亦以無愧
古人矣然則若熹之愚姑亦勿問而置之度外似亦未足
以虧盛德之萬分而况啓擬之恩謙尊之美相公又巳行
之乎夫宰相以得士爲功下士爲難而士之所守乃以不
自失爲貴今相公之得士如此下士如此巳爲盛美若又
能容熹使不自失其所守則是古人所謂人有其寳者亦
何必使之回面汚行而爲終身之羞哉抑今日之勢天意
雖若暫回而恐未固禍機雖若暫息而恐未除事會之來
乃有大於漳州之經界者而恐不但如前日之易平也願
相公深以前事爲戒公其心遠其慮母使天下之士賢於
熹者復有所激而不肯出於門墻則熹今日之言猶未爲
無以報德也區區此意但欲相公知之所有省狀公劄則
不敢盡吐所懷矣儻蒙將上早賜施行勿使至於再瀆則
熹千萬幸甚
與留丞相書
昨者伏蒙丞相少保國公降屈威重先辱手書雖以奏記
略陳謝悃而語意狂率不知所裁竊意相公必將怒而絶
之則熹因得以伸匹夫之志而相公方且坦懷虚受不以
爲忤加賜眞筆眷眷益勤此已出於望外矣至於所乞寢
罷誤恩則又未蒙贊可顧以元日奉觴盛禮之次開陳督
遣且因書指喻以宜行熹誠狹中不足以窺大人之度然
私心猶竊不能無所疑者則以爲此雖足以見相公含垢
納汙之量屈巳下士之誠而未知相公之心以熹前日之
事今日之言爲果何如也熹今承命再三固巳不敢必於
退避但恐衰年精力不足以勝一道之責欲丐相公都俞
之際委曲一言換一小壘若帥幕謀曹之屬庶幾可以扶
曳衰殘仰承恩指然其所以事相公者則不敢少有毫髮
異於前日之心也亦願相公深以前事爲戒於天下之事
有可否則斷以公道而勿牽於内顧偏聽之私於天下之
議有從違則開以誠心而勿誤以陽開隂闔之計則庶乎
德業盛大表裏光明中外遠邇心悅誠服非獨如熹等輩
終身服役而不敢有議於萬分矣如其不然則殆不若及
其去就之未定而遂其本志之爲愈也干冐罄竭恐懼殊
深進之退之唯相公之所以命
答吳茂才書(益茂一本作從)
熹衰繆亡狀謬忝召除業巳在官不容辤避然亦以病告
而宿留前途以俟報罷之命矣所論時務衆共知其如此
而未知所以處之之方來誨又若有所難言而不欲盡者
反復思之未得其要若便得請固無所預萬一不免一到
臨安或恐當路有問焉者尚望高明不鄙而瀆告之然必
直書其事而勿爲材語使愚者一見而曉然乃爲厚幸不
然又將有所不解而虚辱諄諄之誨矣至懇至望
與臨江王倅書
熹昨臨罷郡見邸報臺諫集議素服事巳有指揮施行時
彼中尚未著紫衫然即巳榜客位預告賓客官屬矣過袁
見郡縣官皆已素服獨盛府未之行心竊疑之欲以奉扣
而匆匆不暇也不知後來别有指揮衝改耶抑偶未之省
也至此又有豊城縣官亦如宜春恐隆興亦巳如此竊慮
更當檢校討論白守侯而正之乃爲宜爾向以將赴江西
入辤時永思巳入土而壽皇所御衣冠皆以大布此爲革
去千古之弊而百官皆用紫衫皂帶乃王丞相以親老爲
嫌不肯素服議者皆有有君無臣之譏近日之論乃鍳其
失然猶未能彷彿古制也又記在長沙初奉諱時方語從
吏車惟當易紫以青適未即出而何漕巳易之如所言矣
蓋於心有不安故不約而同也并幸知之
答汪長孺書
熹到官三月無日不病扶曳此來良非獲巳上恩過厚辤
謝不獲叨冐供職愧恨難勝所幸無他而主上留神問學
得以少效區區丞相時得間見可以吐露心腹但事勢牽
掣亦有不得如人意處天變未銷人情未靖如涉大水不
見津涯尚深憂懼耳今日入侍方講大學頗蒙開納歸來
疲倦來使索書草草附此
與王樞使謙仲劄子
熹昨者到官長沙嘗獲一脩記府之問伏蒙鈞慈還答之
寵捧領感慰不勝下懷繼以病作不能嗣致牋敬惟是尊
仰不忘于中未幾遂以收召去郡行未兩日即聞大纛移
鎮是邦甚恨不得宿留以俟參展然甚爲一路軍民喜於
將蒙惠澤而三月之間頗纇之政亦幸有以陶冶於大專
槃物之中也伏想今兹巳遂開府輙因還役敬具公牘脩
賀而復以此布其腹心伏幸鈞察
熹麋鹿之性久放山林老入脩門尤以爲苦雖荷閔勞之
意職務優閒而其實則有甚難副者日夕悚懼未知所以
逃責伏惟高明有以教之則千萬之幸也長沙版築不容
中輙軍屯未得專制皆不得不言者比已僣易陳及亦皆
得旨施行想今巳有所處矣湘西精舍漕臺想巳禀聞得
賜一言俾遂其役千萬之望昨欲廟祀一二忠賢以厲凡
百巳委官相視矣不知亦可并垂念否二事皆關名教計
所樂聞故敢輒以爲請并幾矜察
與王樞使劄子
熹昨在任日因準赦書修葺忠臣祠廟契勘晉譙閔王及
近世孟趙二龍圖劉大夫趙將軍皆以忠義死於國事合
立廟像歲時奉祠以勵臣節即巳牒州委官措置并檢到
晉志譙王衣冠制度外及申太常寺乞會孟龍圖等衣冠
製度今取到太常寺回牒一道并令人塑到孟龍圖等小
樣兩身責付承局袁超齎回投納伏望鈞旨檢會元案特
賜處分熹又嘗支錢令進奏官製造本州祭祀三獻官法
服冠冕等恐未發到亦乞并令催促免致遺墜不勝幸甚
其譙王等廟熹巳具奏乞賜敕額候得指揮别具禀次
熹上覆
答李季章書
熹扶曳殘骸幸抵田舍行藏之計無復可言但向來職事
不能無遺恨此獨深愧耳東府爲況如何故宇凄凉新居
鼎盛行路之人忘其前事頗復有爲之不平者此處不早
調護將有乘人之隙者此大可慮又向來放過大體巳多
今亦不容坐視不爲收救之計此外則無他說唯有去耳
欲去則不可不早然未去之間亦不可一日不葺理季章
相與之深不可不力爲言此也近事因來語及一二大者
幸幸
與趙丞相書
熹竊以獻歲發春伏惟丞相國公鈞候起居萬福熹伏蒙
賜教并示差敕得備祠官之數皆出陶鎔豈不知感但鐫
職之請未蒙敷奏特從所請區區私分深所未安復有祈
懇切乞留念熹今未敢請俸必以得遂爲期非若異時一
再不獲尚可黽勉冐受也奏牘所陳之外又有一事蓋向
來祧廟之議上意巳自開納而丞相持之不下便將太廟
毀拆及臺諫有言不知只作如何處分致後省復有云云
据其所言亦未敢深以熹說爲非但云未見本議欲乞降
出而丞相又不降出便從其請以此而觀其罪不在樓陳
而丞相實任之也夫絀始祖之尊置之别廟不使與於合
食之列而又并遷二祖止祀八世熹固巳議之矣而亦未
敢盡其詞也今太上聖壽無疆方享天下之養而於太廟
遽虚一世略無諱忌此何禮也熹本欲於免奏自劾前議
不明致此疎脫又聞彼中他議方作不欲以此助其指摘
姑從刊削然不可不使丞相聞之也聞今别廟乃是向來
二后所祔不知是否夫以十世之祖考而下列於孫婦之
廢廟此不論而知其得失也相公何忍爲之耶歸來因閱
所編奏議乃知平日巳不主荆公之論此乃向來講究未
精之失今乃必遂其非而不肯改其誤益甚矣熹愚暗不
見事機向者誤謂丞相有相知之意及今而後知丞相之
大不相知而平日相與之意初不出於誠實也然則今日
不唯得罪於人主而丞相固亦謂其不堪言語侍從之選
矣但恨日前不合受過恩數不容一一回納故且乞收還
職名以贖後咎若又不蒙白從其請則熹不得巳將出下
策不復能計世道之消息盛衰矣然丞相以宗枝入輔王
室而無故輕納鄙人之妄議毁撤祖宗之廟以快其私其
不祥亦甚矣欲望神靈降歆垂休錫羡以永國祚於無窮
其可得乎言及於此令人痛心疾首不如無生丞相其亦
念之熹自此不敢復通記府之問矣周吳二劄亦巳拜領
皇恐之劇專此具禀目盲不辨白黑不能他及唯乞以時
爲國自重千萬至懇
别幅(錄示所擬奏藁)
向來嘗竊妄論僖祖皇帝實本朝始祖之廟不合祧遷巳
荷聖明延問嘉納而竟不蒙廟堂講究施行遂致太廟并
遷二祖止祀八世不唯上簡宗廟失禮違經而尤非所以
仰稱陛下孝養夀康祝延萬夀之意由臣淺陋不學言無
足採致累聖朝貽灾後世自知不堪言語侍從之選不免
再干旒扆自劾以聞
答李季章書
熹歸來粗遣但左目全盲右目昏甚又脾泄時作頗妨應
接耳前日始拜祠命職名義不當受已復上免章賤跡何
繫重輕計必得之也昨聞子夀德夫之去方爲歎惜忽報
德脩繼往令人尤不能爲懷今日之勢政使衆賢交輔未
必能濟顧乃㭬之如此其將柰何不知德脩徑歸蜀耶或
且留江湖間也一書煩附便幸勿沉浮計此刑勢與集賢
不能無關涉不知能復幾許時耳
答李季章書
台鼎動搖想諸事又一新外日聞茂獻亦𥙷外是何故耶
文叔除命可喜且歸鄉里作村監司亦不惡也德脩赴湖
南否近皆得書目疾未暇報因書更煩道意旦夕寫得却
别寄也去相彈文云何因風語及聞當序遷者乃下兼參
與然則當卜相於外矣不知果誰得之也
答黃仁卿書
所示劄子語簡意足李倉必須留意但恐見黃商伯狼狽
後打草蛇驚亦不敢放手做事耳鹽利向時不暇整頓但
初出關時陳時中(名庸台州人時作檢正清和豈弟人也)相訪於浙江亭說
此利害甚詳時不甚曉又失於詢訪且以捄荒方急不暇
及旣而悔之今得來諭乃審曲折甚愧見事之遲也趙公
相見有何語當時大事不得不用此輩事定之後便須與
分界限立紀綱若不能制而去亦全得朝廷事體不就自
家手裏壊却去冬亦嘗告之而不以爲然乃謂韓是好人
不愛官職今日弄得朝廷事體郎當自家亦立不住畢竟
何益且是羣小動輒以篡逆之罪加人置人於族滅之地
以苟自巳一時之利亦不復爲國家計此可爲寒心者惜
乎此公有憂國之心而無其術以至於此也熹一目巳盲
其一亦漸昏暗勢亦必盲而後巳今年脚氣幸未發而脾
胃先衰飲食不化兀坐更無好況辤職趙公巳相諾再請
可得而今巳去方復請之未知如何然勢不可巳或只得
次等職名不作從官亦便可受却是來書所說鄙夫見識
蓋位卑勢遠只得如此亦不柰何也
答李公晦書
兩請旣皆不遂不免再告鄙意休官尚可少緩而辤職不
容不力正與諸人之見相友然又未知今此果能遂此志
否累書所喻得所未聞然事巳爾無可柰何只得任之耳
試後去住如何鄉里雖窮寂然却無閑是非亦可樂也
答李公晦書
别紙或者以爲鄉來封贈奏𥙷磨勘之屬皆巳引用次對
恩數今日不當反有辤避遠近知識所說亦多如此而熹
鄙意竊謂前此供職講筵之日帶此職名便合受此恩例
今年巳罷講職則自不合帶此職名便不合受此恩例前
日之受今日之辤彼此一時自不相須設使前日爲不當
受則今日只有改正納還豈可却因巳嘗誤受而終遂其
非之理至於所謂巳罷講職不當復帶侍從職名則其理
亦甚分明但人不察耳且如侍郎給舍班皆在待制上及
其𥙷外則往往止帶論撰職名如近日鄧舍人是也豈可
以其在内嘗任侍從差遣而𥙷外亦必待帶侍從職名乎
嘗試屏去一切利害之私而平心以觀之則此理暁然不
難知也
與鄭參政劄子
熹竊以仲冬之月陽氣潜萌伏惟參政相公鈞候起居萬
福熹伏蒙鈞慈還賜手教捧讀感悚不知所言區區之請
又復不遂雖荷容庇得免大戾然非素心所望於門下也
今復有狀申奏并懇諸公矣此事直自去冬此等時節勞
攘至今若使鄙意止爲備禮辤譲亦何苦冐觸天威煩瀆
朝聽更使不相樂者得以議其後而終不自巳耶寔以從
初不欲虚受巳有狀申省甚詳後來旣以罪去其無分豪
之𥙷可知即是全無義理可受官職其勢不得不辤前此
却荷趙公察知此意許以再上當爲開陳若渠更得一兩
月不去則此事巳定久矣不然則及國論未變善類未逐
之時冐昧受了今亦無由追悔却是後來過了許多時月
入了許多文字說了許多道理下稍却只如此閔默受却
則熹雖無狀豈有顔面可見友朋今不得巳湏至再上以
得爲期却望參政力賜主張恊贊諸公同爲敷奏謂其所
請實出誠意則天意必須可回或恐不欲盡奪即得降一
二等却得舊來所帶閣撰熹亦不敢固辤矣況此因熹力
辤而改即非責降而可以保庇孤蹤免遭彈射又可以仰
全國家退人之禮於事體殊無所傷廟堂何憚而不肯爲
乎如更不蒙留意則是參政略無矜念之意而直付之言
路之筆端使得肆其詆毀而諉曰我無所預也熹不得請
即湏得罪決於此行若使未然亦不容苟止但自此不復
敢以告于門下而坐待譴訶之及耳伏惟少垂意焉貼黃
内事恐只蔭𥙷磨勘兩事須合改正蓋熹去年本是帶職
員郎前此一郊中子巳叨恩命去年自不合奏請非但不
應得京官也磨勘則所供考第不知比之庶官月日如何
恐或不足則亦當鐫改其餘雖不繫利害然得盡削去亦
一快也熹今年遣人來往虚費不貲今亦不能復遣初欲
附遞致懇適龔提幹過門謹此脩敬并致下懷切幸情照
無由瞻望馳仰良深切幾以時爲國自重熹千萬至禱
與鄭參政劄子
熹山野伉拙處世不諧然自少日即蒙當世一二鉅公教
誨期許待以國士居常厲志不敢少貶以辱其門亦庶幾
得因濟會少有毫髮以自效於當世不意暮年此志不遂
而又適遭時論大變威福下移忠賢奔波海内震駭病中
聞之憤悶欝結覓死無路亟欲草䟽自通幾或開悟而子
弟諸生交謁更諫以爲如此適增國家之累而無益紛拏
累日疾勢遂侵此乃窮命使然是亦無足言者今若得因
病辤官并脫無名之職則與世長辤含笑入地無所恨矣
伏惟參政矜憐有素切望乘此機會曲賜保全萬一更有
纏撓不遂所懷則熹素心尚在本未能平一旦遇事感觸
不能自巳更以垂死之年自貽投竄之禍亦非參政之所
欲也抑時事如此有識寒心而參政從容其間未肯身任
其責此亦中外所深疑者而熹猶竊恐高明之有待而發
也不知其果然耶其不然耶如其果然則安危之機相去
日遠亦不可以少緩矣垂絶之言無復倫次唯此一念炳
然如丹伏惟明公念之
與李季章書
平生少年日分手易前期及此同衰暮非復别離時勿
言一樽酒明日難重持夢中不識路何以慰相思
史院同僚餞别靈芝坐間或誦此言李季章見謂平生亦
甚愛此盍書以見贈予謂如僕乃知此味季章未也胡爲
亦愛此耶旣而思之解携之際但有一人衰暮便足令滿
坐作惡乃知隠侯之言猶有所未盡也因并書以寄季章
以爲如何也
巳作前幅送行之處渠未遣行而熹復從渠借人去上謝
表方得并令帶去衡陽之訃聞者傷歎况吾人相與之厚
耶歸葬之恩可見上意未嘗忘之復書雖未遂恐終不能
久沮格也熹前所請封贈蔭𥙷等五事未得指揮不免再
申朝廷只得付之有司使以法裁之足矣若不可辤熹亦
無固必但衆議論紛紛至今未巳熹非固欲如此也幸因
見諸公一言及之仍懇鄭丈早得回降付去人歸爲幸此
是借人難令久伺候也昨聞宣入試闈今想巳出前書所
說歸計果如何耶行之昨日過此亦疑久未踐也
與留丞相書
熹自少鄙拙凡事不能及人獨聞古人爲巳之學而心竊
好之又以爲是乃人之所當爲而力所可勉遂委巳從事
焉庶幾粗以塞其受中以生之責初不敢爲異以求名也
旣而閭里後生有相問者因以所聞告之而流傳之誤乃
有自遠至者其才之高下質之厚薄雖爲不同然皆以是
心至熹不得拒也不謂熹之無狀偶自獲罪於世而詿誤
連染上累斯道下及衆賢例得詭僞之名詆以不道之法
至有初不相識而横罹其禍者杜門循習私竊負愧雖欲
悔之而厥路無繇矣顧其繼而來者又未忍郤然每對之
未嘗不自笑其愚而又憐彼之愚甚於熹也今幸旬月以
來各以事歸計亦聞知外間風色自不敢復來矣垂問之
及深感鈞慈風諭保全之意故敢詳布委折昨日李袁州
過此能言近事又知僥冐獲附下風之義尤竊自慶幸也
答任行甫書
衰病益侵無足言者今有申府公狀及府公手書爲乞保
明申請休致煩爲投之仍計會申奏一宗文字付之去人
仍作來年正月押下申發乃佳幕僚二書併以囑之矣又
此休致文字不知更要錄白繳申脚色之類否案中紙札
及省部亦應有合用常例悉煩問之此間者巳批付幹人
依例支與幸呼來付之省部者得子細批報爲佳
答任行甫書
休致文字極荷留念所以亟欲得之只爲欲因赴省人帶
行然亦不敢令到日即投計程未合到湏令正月下旬以
後投之決不至爲州郡之累也今再有書懇文昌及託林
推言之想必可得也錄白俟檢法看如何若湏用即續寄
去數日來頗有講論之樂恨賢者不聞之也
答任行甫書
熹病愈甚蓋是天意催促休致消息可見悠悠之論殊無
所謂府公聞巳許開正發文字而俞建安亦數爲游說又
今再與書致懇此中初六七間有人入都湏趁此前到此
乃佳書中巳說託建安及賢者面言幸早留念若難相見
只建安言之可也林推書說要錄白文字等今亦有書報
之但陳乞狀不欲全依式恐有嫌疑其他建安書中可互
見此不能盡布也
答任行甫書
謝事文字極荷留念林推所喻印紙巳借人寫湏更兩三
日方可得即遣人送去且煩爲道鄙意謝之俟遣人别上
狀也保官俞宰書中已說但亦恐其難之故不欲直求之
但云託其宛轉而巳今果如所料可付一笑所說諸人或
恐未升朝或恐亦有所畏不欲更啓口只南劒田右司雖
是放罷然屢巳經赦罷後又曾磨勘轉官恐或可作巳專
令吳定往求之今若不是乞兒不肯與癩子作保然亦煩
更問法意如何以狀式觀之但非分司致仕等人自可作
也亦巳喻幹請人令勿幇正月以後俸錢并煩爲收起劵
身之屬便中示及也
與任行甫書(坐恐主字之誤)
保官久求不得巳絶意不求只欲懇州府乞一申省狀又
聞府坐移鎮巳亟作書賀之并别緘致此懇遣行矣忽得
昭武黃衡州書自求作保人之識度相越乃如此不免趕
回且發去賀書煩爲投之亦一面遣人去昭武僉圓文字
借印紙來俟到即發去求奏狀内有一書至林推今亦且
抽回只劵身仍煩取回俟有回便却付來也
與楊子直書
熹一病沈綿遂不能起今遣人去下致仕文字不知尚及
拜受否也世間喻於義者則爲君子喻於利者即是小人
而近年一種議論乃欲周旋於二者之間回互委曲費盡
心機卒旣不得爲君子而其爲小人亦不索性亦可謂悞
用其心矣人之將死其言也善惟老兄念之
與項平父書
熹老病死矣無復可言今漫遣人去下致仕文字念公平
生故人不可無數字之訣時論一變盡言者得禍求全者
得謗利害短長之間亦明者所宜審處也
答張定叟書
熹昧於攝理百病交攻初亦只是常年脚氣而根本巳衰
不能與病爲敵遂至沈困日甚一日今巳無復生全之望
亟上掛冠之請矣自惟平生無所肖似雖不及趨拜先忠
獻公幕府而荷知遇之意不薄及遊兄伯仲間又以道義
德業相期於千載敬夫棄我而先巳十餘年而熹今衰病
又如此則亦不得久留矣昨蒙朝廷不棄累加收用訖無
𥙷報狼狽而歸方此省愆尚期後效而時論一變中外震
駭忠賢斥逐下及韋布盖近世所無有病中憤悶無聊悲
歎累日顧念疎遠言之無益竟不能發一語以效其愚適
會疾亟遂姑出此下計庶幾旦夕瞑目有以見兄家父兄
平生師友於地下耳此外尚何言哉時事如此有識寒心
默計中外羣公威望隠然忠義明白誰如吾定叟者異時
扶傾𥙷敗洪濟艱難熹雖瞑目實不能不以此望於門下
也更願勉思令猷益求彊輔燕居深念恬養本原遠耳目
之細娛圖國家之大計此又區區所深望也游誠之才力
可仗不但捄荒一事得收置門下異時儘有用處但亦更
願兼收並蓄更得方正嚴重有餘識遠慮可敬畏者參錯
其間使勤攻吾闕如崔州平法孝直之於孔明則天下之
事庶乎其可濟也承喻先正經解寳藏無恙今謹封納其
間頗有續記所聞處蓋亦疑而未定之詞今固不容輒有
增損不審尊意以爲如何也熹病甚不能作字口占布此
氣巳不相屬矣即此永訣切望俯念愚言千萬自愛至懇
至懇
答劉季章書
告老得謝固爲甚幸而無狀之蹤乃復累及從之方此踧
踖不能自安忽得來書乃聞其訃尤深痛惜欲寄一書慰
其子弟不知曾作何差遣來有便幸批報也子夀憂悴殊
可念近日樓大防又巳行遣一時流輩芟夷略盡其勢必
從頭别尋題目整頓一番聞鄉日湖南所按吏有訴冤於
朝者巳下本路體量改正次第首見及矣知在晉輔處相
聚甚善可更勉其收拾身心向裏用力不湏向外枉費心
神非唯無益當此時節更生患害不可知鄉日石刻及今
所刊三冊勸其且急收藏不可印出鄉後或欲更爲此舉
千萬痛止之也無疑志趣誠實但惜其横起猜疑自立界
限不肯鄉上進步書中枉費心力分疎
與黃直卿書
三月八日熹啓人還得書知巳至三山一行安樂又知授
學次第人益信向所示告文規約皆佳深以爲慰今想愈
成倫理凡百更宜加勉力吾道之託在此者吾無憾矣衰
病本自略有安意爲俞夢逹薦一張醫來用&KR1504;砂巴豆等
攻之病遂大變此兩日愈甚將恐不可支吾泰兒又遠在
千里外諸事無分付處極以爲撓然凡百巳定只得安之
耳異時諸子諸孫切望直卿一一推誠力賜教誨使不大
爲門戸之羞至祝至祝(恩老昏事餘千有許意彼所言者上有外家之嬚不可問也)禮
書今爲用之履之不来亦不濟事無人商量耳可使報之
可且就直卿處折衷如向來喪禮詳略皆巳得中矣臣禮
一篇兼舊本今先附案一面整理其他并望參考條例以
次脩成就諸處借來可校作兩樣本行道大小并附去并
紙各千番可收也謙之公庶各煩致意不意遂成永訣各
希珍重仁卿未行亦爲致意病昏且倦作字不成所懷千
萬徒切悽黯不具
與陳建寧劄子
伏見本府夏稅小麥秋稅糯米除折錢外並納淨利錢聞
之故老本府酒課舊來元係官榷至宣政間故御史中丞
翁公出鎮鄕邦始以官務煩費收息不多而民以私釀破
業䧟刑者不勝其衆於是申請罷去官務而會計一年酒
課所入除米麥本柄官吏請給之外緫計淨利若干均在
二稅小麥糯米折錢數内别項送納民間遂得除去酒禁
甚以爲便但今竊詳淨利二字不見本是酒課之意竊慮
將來官司不知本末或有再榷之議欲望台慈詢究本末
申明省都將淨利二字改作酒息庶幾翁公所以惠于鄉
邦者垂於永久不勝幸甚
此事曲折舊見妻家尊長說及當時以鄉黨親戚之故
親見翁公措置此事至今爲利中間偶聞官司有再榷
之意因以此說告之得寢其議然數年以來耆舊凋零
巳無知其說者深慮日久無復稽考必有後患伏惟知
府尚書於姻戚間必嘗知其本末今又屈臨此邦得賜
台念幸甚幸甚
乞給由子與納稅戸條目
一諸縣舊例每遇二稅起催前期印造由子開具逐戸産
錢出入及合納稅物逐項數目給付人戸以憑送納近
年諸縣間有都不印給由子致人戸無憑送納或有所
納過多旣成虚費或有少欠些小又被追呼欲乞行下
約束依例及時印給
一諸縣人戸送納稅物官司交訖合給朱鈔縣鈔即關主
簿勾銷戸鈔即付人戸執照使人戸免致重疊追呼搔
擾近年諸縣間有受納錢物不即印鈔即以鈔單給付
人戸旣無官印不可行用及至追呼不爲點對勘斷監
納山谷細民被害尤甚欲乞檢坐勑條行下約束諸縣
倉庫交到人戸稅物一錢以上須管當日印給朱鈔令
所納人當官交領不得似前只將鈔單脫賺人戸
一諸縣受納亦有即印鈔者又不即時關過簿廳巳關過
者主簿又不即時勾銷正簿雖承使府倉庫發下朱鈔
亦是如此怠慢不即勾銷以致縣道妄行追呼人戸雖
有執到戸鈔者又不與照應釋放及將鄉司案吏重作
行遣却將巳納人决撻監繫追胥案吏誅求乞覓至有
只欠三五十錢而所費十數千者甚者又遭送獄禁繫
勘斷監納人不聊生欲乞檢坐勑條行下約束嚴責主
簿湏管依限勾銷其催稅官司如有人戸執到戸鈔即
仰畫時疎放仍將鄉司案吏重行勘斷
右具如前並乞行下約束仍印小榜簡約其詞令人戸通
知其有奉行違戾去處許人戸徑赴使府陳訴將官吏重
作行遣
與李彦中帳幹論賑濟劄子
示喻勸分之說足見仁人之心區區所慮蓋亦如此但閑
中不敢數與外事前日但以船粟盡輸城中鄉落細民無
所得食恐有他患不免以書扣府公久未得報未知竟如
何但此說又與來喻浦城發米之說正相戾恐不容自有
異同竊意莫若邀率鄉里諸長上先次相與合議可行之
策使城郭鄉村富民貧民皆無不便然後共以白於當路
而施行之蓋此事利害稍廣非一夫之智所能獨決又筆
札敷陳未必盡意不若面言之可究底藴也但此事之行
於富民必不能無所不利但以救民之急不得不小有所
忍權以濟事若爲富民計較太深則恐終無可行之策也
告急朝廷丐糴鄰部恐亦不能有𥙷吾鄉在重山複嶺之
中朝廷縦有應副不識何路可以運致鄰部唯有廣東船
米可到泉福然彼中今年亦旱近得福州知識書言之甚
詳此固無可指凖就使有之亦如何運得到此浦城之米
想亦不能甚多發之無節恐山谷間細民饑餓將復有貽
州郡諸司之憂者尤不可不深慮也度今城下惟有兩縣
勸分之說湏作措置然亦且令愛惜撙節接續長遠乃爲
至策若乘快督迫數日之間散盡所畜則無以爲後日之
計矣但上戸有米無米之實最爲難知若一槩用産錢高
下爲數此最不便顧恐今勢巳迫不暇詳細不免只用此
法耳若說不拘多少勸諭任其自糶則萬無是理也要湏
别有一法以核其實乃佳耳浦城之米必不得巳可就糴
而不可通販蓋就糴猶爲有限而通販則其出無窮必傾
此縣而後巳凡此數端恐可以禆商論之末故略陳之不
識高明以爲如何也
晦庵先生朱文公文集卷第二十九
考異
與趙丞相書論祧廟世道消息(一作消長)
閩縣學訓導何器校
