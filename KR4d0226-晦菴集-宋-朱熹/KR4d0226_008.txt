晦庵先生朱文公文集卷第八
詩
買船至演平拜建康劉公墓下遂入城假館梅山
堂感涕有作
維舟新曆口步上秣陵阡高丘忽嵯峨宿草迷荒烟拜起
淚再滴哀哉不能言驅車旦復東借此虚堂眠念昔堂中
人經營幾何年一旦舍之去千秋不言還露井益清渫風
林更修鮮思公獨不見涕下如奔川感慨西州門愴悢山
陽篇晤嘆日隱樹悲歌月當軒堂堂忠孝心終古諒弗諼
尚與吳門子歸來故山巔
晚雨凉甚偶得小詩請問遊山之日并請劉平父
作主人二首
幾年不踏仙洲路夢入青藤古木間好趁新秋一番雨晝
寒亭下弄潺湲
廬阜歸來秪短笻觧包茶茗粗能供若須載酒邀賓客付
與屏山七老翁
宿密菴分韻賦詩得衣字
不到仙洲歲月移携壺特地欵巖扉巳驚素雪清人骨更
喜蒼烟染客衣新賞不妨頻徙倚舊題何事獨嘘嚱明朝
驛騎黃塵裏莫待迷塗始賦歸
讀子厚步月詩時方聞吕伯恭訃後數日賦此
晚步曲池上西風吹我裳仰觀天宇闊愛此明月光念我
素心人眇焉天一方没者永乖隔存者爲參商飄零百歲
期寂寞幽鬢霜還坐三太息高林鬱蒼蒼
次子厚秋懷韻
秋風何方來爲我滌殘暑庭梧亦何與索索終夜雨冥思
感物變念此離索苦浩蕩信莫量幽紛那得覩丁年舍我
去憔悴故其所廓落濟時心頽然復安取永懷平生友夢
想見眉宇今晨枉秀句爛若朝霞舉去去同采芝高軒坐
凝佇
黎嶺西南水石佳處不减廬阜戲呈子厚
谷深石瘦水潺潺便是楞伽折桂間珍重下邳圯上客一
年幾度到廬山
讀子厚詩卷用其卒章晨起之韻作詩寄之
晝永倦殘暑宵分喜新凉天雞一振翼爛爛暁月光病榻
感虚徐中庭起翶翔懷哉榖城子物外久不忙掩抑琴調
希激烈歌聲長契闊恨清賞佳期未渠央緘詞託歸鳥側
佇何能忘
登廬峰二首
循磵躋危磴披雲得勝遊蓬茅增舊葺竹樹喜新稠夢想
三秋别徘徊十日留餘年端可料此地欲長休
佳友紛來集欣然會宿心風泉陪徙倚雲月共窺臨雅唱
情俱勝微言思獨深兹遊非逸豫邂逅得良箴
蘆峰次韻
澗水流千仞巖姿起萬般扶藜雖有興駐屐諒難安好客
能同趣羣峰肯縱觀蒼茫却無際誰與話愁端
次瑞泉詩韻
興懷來賞趣對景却忘言偶與同遊客行逢幽澗原淺泓
排積腐暗竇溢流渾終待寒泉食無憂水鏡昏
五禽言和王仲衡尚書
提胡蘆沽美酒春風浩蕩吹花柳不用沙頭雙玉瓶鳥歌
蝶舞爲君壽祗今醉是君恩昨日之愁愁殺人
不如歸去孤城越絶三春暮故山只在白雲間望極雲深
不知處不如歸去不如歸千仞岡頭一振衣
泥滑滑泥滑滑秦望雲荒鏡湖闊綠秧刺水水拍堤牙旗
畫舸凌風發使君行樂三江頭泥滑水深君莫憂
脫袴脫袴桑葉隂隂墻下路回頭忽憶舍中妻去年巳逐
它人去舊袴脫了却不辭新袴知教阿誰做
麥熟吟去年種麥有德音秪今種熟誰快活種者已卧官
墻隂仁公有政惠存殁肯使催租更隳突
酬黃子厚見訪歸途惠詩韻
櫪驥倦千里籠鶴思九臯念昔田舍日不知山林高一朝
逢世紛故丘得潛逃平生棲遁志兹焉始堅牢故人榖城
翁高情北䆫陶亦復喜我歸巾車𣢾林巢申旦更離闊中
情重忉忉
游密菴分韻賦詩得清字
誤落塵中歲序驚歸來猶幸此身輕便將舊友尋山去更
喜新詩取意成暖翠乍看渾欲滴寒流重聽不勝清箇中
有趣無人會琴罷尊空月四更
游密菴得空字
欲覓仙洲路須乘萬里風飲泉雲出岫卧嶺月流空永夜
渾無寐悲歌莫與同起來殘樹影清絶小樓東
昨爲許進之書胎仙字因以名其室或疑欠舞字
者故作此以觧之
寒山寒月冷颼颼隻影孤桐萬里遊帝樂夢回三疊遠胎
仙舞罷一簾秋未愁悄寂無人會只恐蹁躚不自休却笑
蕊珠何處所兩忘蝴蝶與莊周
正月五日欲用斜川故事結客載酒過伯休新居
風雨不果二月五日始克踐約坐間以陶公卒章
二十字分韻熹得中字賦呈諸同遊者
玄景彫暮節青陽變暄風忽尋斜川句感此勝日逢駕言
當出遊一寫浩蕩胸雲物疑異候凄迷久連空今朝復何
朝頓覺芳景融疇曩庶復踐隣曲歡來同伊雅一籃輿連
翩數枝笻綠野生遠思清川照衰容遥瞻西山足突兀彌
畒宫庭宇豁清曠林園鬱青葱於焉一逍遥芳樽間鳴桐
旣爵日樹隱班荆汀草豐纖鱗動微波新荑冠幽叢惆悵
景易晏徘徊思無窮願書今日懷遠寄柴桑翁仰止固窮
節愧兹百年中
次吕季克東堂九詠
野塘小隱
傳得希夷九卦圖歸來不復夢榮途野塘竟日無人到讀
盡床頭種樹書
敬義堂
高臺巨牓意何如住此知非小丈夫浩氣擴充無内外肯
誇心月夜同孤
方拙寮
一室歸來萬事新䆫間横竹掛朝紳九流未讓圜機士四
海寧慙巧宦人
吟哦室
蒲團竹几睡瞢騰客問君今幾折肱身世兩忘無可答起
尋詩句遶階行
愛蓮
聞道移根玉井旁開花十丈是尋常月明露冷無人見獨
爲先生引興長
月臺
臺上無人伴苦吟歸鴉過盡日西沉須臾玉匣開塵鏡却
有孤光共此心
菜畦
雨餘菜甲翠光勻𣏌菊成畦亦自春骨相定知非食肉可
能長伴箇中人
海裳屏
蜀樹成行翠作圍花開時節更芳菲主人夢亦尋春去栩
栩深穿錦障飛
橘堤
君家池上幾時栽千樹玲瓏亦富哉荷盡菊殘秋欲老一
年佳處眼中來
挽吳給事三首
臺省傾群望江湖去一麾語聞三諫切政有百年思不盡
雲龍會還尋霧豹期誰知七休詠翻入八哀詩
粤自辭神武超然絶世紛前身䟽太傅今日范忠文圃樹
寒留月湖波冷浸雲懸知千載下此地想遺芬
憶昔觀風寄登堂識老成忘年見交態把酒話詩情别去
如三歲書來忽九京却思憑檻語忍遽勒公銘
伏讀雲臺壁間秘閣郎中盤谷傅丈題詩齒及賤
名追懷曩昔不勝感涕輒次元韻呈諸同遊計亦
同此歎也
提携當日沗忘年曾向瑕丘獨請前喜看玄雲生素壁恍
疑後學厠先賢公遊汗漫今何許我病摧頽久自憐只有
空山無歲月倚天寒木但蒼然(是日景仁景初二兄行視卜宅亦宿山間謹并錄呈)
(尤劇悲愴耳)
次韻寄題萬頃寒光奉呈休齋先生
閑將歲月老煙汀更遣詩情到杳冥遊子故應悲舊國壯
懷那肯泣新亭一官避世今頭白萬卷收功久汗青但見
潮生與潮落不知沉醉又還醒
熹伏蒙休齋先生惠詩見留謹次高韻二首
忽驚蕭颯鬢毛秋起向泉山覓舊遊盤谷門前淚沾臆雲
臺溪上雪蒙頭歸歟吾黨又千里老矣心期但一丘珍重
休齋書滿屋可無三宿爲君留
望望西山日幾回更憐一雨洗浮埃遠遊莫說雲門寺往
事聊尋單父臺雞犬蕭疎迷洞口交親零落半巖隈尊前
見在君須鬪速上籃輿相逐來
用林擇之韻别陳休齋
别離不覺歲時侵兩地相望共此心今日還成一尊酒它
年應記百篇吟傷情後會無期定握手交情有舊深多謝
晚風知此意不催寒日下疎林
奉酬九日東峰道人溥公見贈之作
幾年回首夢雲關此日重來兩鬢斑點檢梁間新歲月招
呼臺上舊溪山三生漫說終無據萬法由來本自閑一笑
支郞又相惱新詩不落語言間
和林擇之鳳凰山韻
木落髻鬟擁湖平粧鏡空荒亡餘舊事慘澹只悲風興發
千山裏詩成一笑中諸君莫惆悵吾道固當窮
次林擇之凉峰韻
觧轡林間寺歸鴉晚欲盤望中嵐翠合愁外夕陽殘尊酒
何妨盡羇心且自寬無端滿䆫月遥夜不勝寒
熹去温陵二十七年而復來顯菴益老見候七里
亭又以佳句見招而休齋陳丈寺丞黃丈皆屬和
焉因次韻奉酬併呈二丈
不因辭吏役那得觧天刑故國重來遠寒山依舊青興懷
感陳迹舉目愴新亭尚喜灣頭老禪房許扣扄
答黃叔張
日君趨玉陛抗䟽肅邦刑便有榮褒衮無勞涕伏青衆流
爭靡靡一柱獨亭亭只恐追鋒急那容晝揜扄
次韻陳休齋蓮華峰之作
八石天開勢絶攀筭來未似此心頑巳吞繚白縈青外依
舊箇中雲夢寬
次黃叔張宿凉峰韻
菡蓞含跗天外秀婆娑散影月中孤惜無畫手追前輩寫
就凉峰憩寂圖
至鳳凰山再作
門前寒水青銅闕林外晴峰紫帽孤記得南垞通柳浪依
稀全是輞川圖
見梅用攀字韻
年來羞把玉梅攀萬樹爭春我獨頑只有顛狂無告訴詩
腸欲斷酒腸寬
次韻陳休齋懷古堂
平昔塵編裏心期本自幽那堪舊泉石更作此追遊好句
看猶在遺忠愴巳休亦知今日意不逐大江流
寄題九日山廓然亭
昨遊九日山散髮巖上石仰看天宇近俯歎塵境窄歸來
今幾時夢想掛蒼壁聞公結茅地恍復記疇昔年隨流水
逝事與浮雲失了知廓然處初不從外得遥憐植杖翁鶴
骨雙眼碧永歗月明中秋風桂花白
用林擇之韻呈陳福公
昔公秉鈞衡金玉我王度中年幾湖海偃息安國步巋然
九鼎重翩若孤雲去俯仰天地間誰哉此同趣
用前韻答方直甫
小儒談大方任意略權度未行要疾走踉蹡不成步唯應
過量人不作與麽去請君敞書帷爲我說歸趣
用前韻答林史君
十年劇傾馳此日際風度胡然龔黃最未接夔龍步詩成
肯遽休客醉那得去却恐驛書來湖山適成趣
題君子亭
清晨坐武觀凉風動高旌挾弓一笑起屈此四座英破的
亦巳屢穿楊詎云精軍吏不敢賀高鳥時相驚觧韛脫決
遂緩帶飄華纓俯仰新亭幽曠然塵慮清内正外自直三
揖奚所爭端居得深玩君子非虚名
伏承侍郞使君垂示所與少傅國公唱酬西湖佳
句謹次高韻聊發一笑(二首)
百年地闢有竒功創見猶驚鶴髮翁共喜安車迎國老更
傳佳句走郵童閑來且看潮頭入樂事寧憂酒&KR0678;空會見
台星與卿月交光齊照廣寒宮
越王城下水融融此樂從今與衆同滿眼芰荷方永日轉
頭禾黍便西風湖光盡處天容闊潮信來時海氣通酬唱
不誇風物好一心憂國願年豐
伏承子直都督侍郞臨餞遠郊仍邀嚴州郞中及
諸名勝相與燕集分韻賦詩熹得時字輙成鄙句
芳歲倏云晏故山風雪時胡爲在中路復此行遲遲爲有
賢主人愛客情依依昨夕西門道終宴不能辭今朝復何
朝祖帳遥相追賓從俱俊賢車馬有光輝敞扉得華觀俯
檻臨清池南州淑氣多蕩節佳景隨雪樹雖改色青山正
含姿(朱氏園外谷中有梅近百株是日花落巳盡)開樽酌春醪授簡哦新詩但
覺四坐驩不知寸晷移流雲暗寒空蒼煙染人衣相看暮
色至我去公當歸别䄂不忍分扣扣陳苦詞願公崇令德
慰我渴與飢
臘月九日晚發懷安公父教授夀翁知丞載酒爲
別而元禮景嵩子木擇之廷老考叔舜民諸賢相
與同舟乘便風頃刻數十里江空月明飲酒樂甚
因以星垂平野闊月湧大江流分韻熹得星字醉
中别去乃得數語略紀一時之勝云
掛帆望煙渚整棹別津亭風水巳云便我行安得停離樽
枉羣賢濁醪愧先傾(二公厨船未至先飲舟中餘尊)談笑不知遠但覺江
流清(江水上流接建劍溪潮所不及水益清駛)獵獵丼蔗洲茫茫白沙汀斯須
復回首秪有遥山青(丼蔗白沙兩地名相去十許里頃刻而過)野色一以暝川
光皛孤明中流漾華月極浦涵疎星酒酣客散歸茫然獨
宵征起視天宇闊此身一浮萍難追五湖遊未願三閭醒
且詠招隱作孤舟轉竛竮
伏蒙制置閣學侍郞示及致政少傅相公送行長
句并得竊窺酬和佳篇伏讀之餘不勝慰幸謹次
高韻少見愚悃以餞車塵伏惟采矚(二首)
公子威名動海濱四年相與愧情親忽聞黃鉞分全蜀更
祝彤庭列九賓(公以上章請對)執手便驚成契闊贈言還喜和陽
春政成但祝歸來早别恨無端莫重陳
地兼梁益盛中權自昔疇咨出萬全定喜封章來活國故
煩伏軾去籌邊(公去歲嘗有密䟽上賜手札褒諭)軍民傳詔歡聲溢婦女
迎門巧笑妍要答君恩與人望可無清教逮初筵(諸葛武侯初領)
(益州牧發教與羣下曰夫參署者集衆思廣忠益也若遠小嫌難相違覆曠闕損矣違覆而得中猶棄敝蹻而獲珠)
(玉然人心若不能盡惟徐元直處兹不惑又董幼宰參署七年事有不至至于十反來相啓告苟能慕元直之十一)
(幼宰之勤渠有忠於國則亮可以少過矣又曰昔初交州平屢聞得失後交元直勤見啓告前參事於幼宰每言必)
(盡後從事於偉度數有諫止雖資性鄙暗不能盡納然與四子終始好合亦足以明其不疑於直言矣)
伏讀致政少傅相公送趙成都佳句兩篇不勝慰
幸巳次高韻并餞其行而再賦此章以見區區瞻
仰之意繕錄拜呈伏乞采覧(二首)
歸來寂莫卧漳濱夢想威容阻再親綠野遥聞花欲語赤
書還喜鴈來賓閑中有句人爭誦妙處無心物自春行馬
不因吾輩設胸竒猶得話陳陳
一旦高辭將相權身名從此慶雙全人誇迹巳風塵外誰
道心遊日月邊未許前賢專晚節更將餘事發春妍君王
若要詢黃髮便好臨雍促肆筵
送彦集之官瀏陽
急景彫暮節高風振空林病夫掩關卧長謠擁孤衾聞君
千里行四牡方駸駸重此别離感青天欲愁隂君行豈不
勞民瘼亦巳深催科處處急椎鑿年年侵君行寬彼甿足
以慰我心薦書會滿篋社酒還同斟所念家同産與君如
瑟琴兹焉不並駕宰木寒蕭槮尚喜吾諸甥男恭女知欽
明朝復相憶悵望楚山岑
次劉正之芙蓉韻三首
淺綠深紅出短籬望中都是可憐枝要看亂颭寒塘水更
待金風滿意吹
凌波直欲渡横塘却愛無人獨自芳且倚新漪閑照影更
憑女伴一扶將
微吟澤畔幾扶笻自笑摧頽一秃翁羞見芙蓉好顔色且
憑詩律傲西風
晦庵先生朱文公文集卷第八
考異
晚雨凉甚賓客(一作賓去)付與(一作分付)
吟哦室兩忘(一作相忘)
休齊惠詩次韻忽驚蕭颯(一作還家不覺)老矣(一作老去)
珍重(一作見說)三宿(一作三日)望望(一作悵望)
遠遊(一作勝遊)蕭疎迷(一作荒凉悲)見在(一作有酒)
速上(一作好上)逐來(一作趁來)
至鳳凰山再作銅闕(一作銅闊)
次韻懷古堂巳休(一作未休)
竒題廓然亭俯歎(一作俯視)
周擇之韻呈福公誰哉(一作懷哉)
次韻芙蓉扶笻(一作枝笻)
福州府學訓導舒鏊校
晦菴先生朱文公文别集卷第八
雜著
釋氏論上(建安吳應槱家藏湯東潤䟦)
或問孟子言盡心知性存心養性而釋氏之學亦以識心
見性爲本其道豈不亦有偶同者耶朱子曰儒佛之所以
不同正以是一言耳曰何也曰性也者天之所以命乎人
而具乎心者也情也者性之所以應乎物而出乎心者也
心也者人之所以主乎身而以統性情者也故仁義禮智
者性也而心之所以爲體也惻隱羞惡恭敬辭譲者情也
而心之所以爲用也盖所謂&KR1113;衷于民有物有則者儒■
也故其所以盡心知性者以其窮理而極乎心之
所之所有者無不識也所謂養性
巳而不失其夲■則性是則情之
所發亦無不正而可以應物餘矣
性不見其分别給之
與
其■指者實
在精神魂魄之聚而吾儒所謂形而下者耳至其所以識
心者則必别立一心以識此心而其所謂見性者又未嘗
睹夫民之衷物之則也旣不睹夫性之本然則物之所感
情之所發皆不得其道理於是槩以爲巳累而盡絶之雖
至於反易天常殄滅人理而不顧也然則儒術之所以異
其本豈不在此一言之間乎曰釋氏之不得爲見性則聞
命矣至於心則吾曰盡之存之而彼曰識之何以不同而
又何以見其别立一心耶曰心也者人之所以主於身而
統性情者也一而不二者也爲主而不爲客者也命物而
不命於物者也惟其理有未窮而物或蔽之故其明有所
不照私有未克而物或累之故其體有所不存是以聖人
之教使人窮理以極其量之所包勝私以去其體之所害
是其所以盡心而存心者雖其用力有所不同然皆因其
一者以應夫萬因其主者以待夫客因其命物者以命夫
物而未嘗曰反而識乎此心存乎此心也若釋氏之云識
心則必收視反聽以求識其體於恍惚之中如人以目視
目以口齕口雖無可得之理其勢必不能不相汝爾於其
間也此非别立一心而何哉夫别立一心則一者二而主
者客分矣而又塊然
自守滅情廢事以自棄君臣父子之間則心之用亦息矣
夫所指以爲心性與其所以從事焉者
乃如此然則不謂之異端耶說而何哉曰然則其徒盖有
實能恍然若有所睹而樂之不厭至於遺外形骸而死生
之變不足動之者此又何邪曰是其心之用旣不交於外
矣而其體之分於内者乃自相同而不舍焉其志專而切
其機危而迫是以精神之極而一旦惘然若有失也近世
所謂看心之法又其所以至此之捷徑盖皆原於莊周承
蜩削鐻之論而又加巧密焉爾然昧於天理而特爲是以
自私焉則亦何足稱於君子之門哉
釋氏論下
或問子之言釋氏之術原於莊子承蜩削鐻之論其有稽
乎朱子曰何獨此哉凡彼言之精者皆竊取莊列之說以
爲之宋景文公於唐書李蔚等傳旣言之矣盖佛之所生
去中國絶遠其書來者文字音讀皆累數譯而後通而其
所謂禪者則又出於口耳之傳而無文字之可據以故人
人得竄其說以附益之而不復有所考驗今其所以或可
見者獨頼其割裂裝綴之迹猶有隱然於文字之間而不
可揜者耳盖凡佛之書其始來者如四十二章遺教法華
金剛光明之類其所言者不過清虚緣業之論神通變見
之術而巳及其中間爲其學者如惠遠僧肇之流乃始稍
竊莊列之言以相之然尚未敢正以爲出於佛之口也及
其久而恥於假借則遂顯然篡取其意而文以浮屠之言
如楞嚴所謂自聞即莊子之意而員覺所謂四大各離今
者妄身當在何處即列子所謂精神入其門骨骸反其根
我尚何存者也凡若此類不可勝舉然其說皆萃於書首
其無以繼之然後佛之本真乃■如結壇誦呪二十
五輪之類以至於大力金剛吉盤茶鬼之属則其麄鄙俗
惡之狀校之首章重玄極妙之指盖水火之不相入矣至
於禪者之言則其始也盖亦出於晉宋清談論議之餘習
而稍務反求静養以默證之或能頗出神怪以衒流俗而
巳如一葉五花之䜟隻履西歸之說雖未必實有是事然
亦可見當時所尚者止於如此也其後傳之旣久聦明才
智之士或頗出於其間而自覺其陋於是更出巳意益求
前人之所不及者以隂佐之而盡諱其怪幻鄙俚之談於
是其說一旦超然真若出乎道德性命之上而惑之者遂
以爲果非堯舜周孔之所能及矣然其虚夸詭譎之情險
巧儇浮之態展轉相高日以益甚則又反不若其初清虚
静默之說猶爲彼善於此也以是觀之則凡釋氏之夲末
真僞可知而其所竊豈獨承蜩削鐻之一言而巳哉且又
有一說焉夫佛書本皆胡語譯而通之則或以數字爲中
國之一字或以一字而爲中國之數字而今其所謂偈者
句齊字偶了無餘欠至於所謂二十八祖傳法之所爲者
則又頗恊中國音韻或用唐詩聲律自其唐之稍黠如惠
洪輩者則巳能知其謬而強爲說以文之顧服衣冠通今
古號爲士大夫如楊大年蘇子由者反不悟而筆之於書
也嗚呼以是推之則亦不必問其理之是非而其增加之
僞迹狀明白益無所逃矣宋公之論信而有證世之惑者
於此其亦可以少悟也哉
陳請
釋奠申禮部檢狀(見臨漳語錄)
伏覩淳熙六年尚書禮部頒降淳熙編類祭祀儀式内有
合行申請事件湏至申聞
一神位某近得禮部侍郎王普所著釋奠儀式考其位次
爵號皆與此本不同大抵此圖自東而西兩兩相對而王
氏本自東序一至五次西序一至五又次東廊一至卅六
又次西廊一至卅五次西廊泗水侯孔鯉次東廊沂水侯
孔伋遂連中都伯左丘明以下至賈逵又次西廊杜子春
以下至王安石詳此次序固不如今圖之善但此圖十哲
次序亦有小誤盖以論語考之當以閔損爲第一在東序
冉耕爲第二在西序冉雍爲第三在東序宰予爲第四在
西序端木賜爲第五在東序仲由爲第六在西序冉求爲
第七在東序言偃爲第八在西序卜商爲第九在東序曾
參爲第十在西序今迺以冉雍爲第一閔損爲第三冉求
爲第六仲由爲第七則亦誤矣又其爵號王氏本費公爲
琅琊公鄭公爲東平公薛公爲下邳公齊公爲臨淄公黎
公爲黎陽公徐公爲彭城公衛公爲河内公吴公爲丹陽
公魏公爲河東公成侯爲武成侯未知孰是又按國朝會
要政和間沂水侯與泗水侯俱封仍同從祀則王氏本爲
得之而此圖獨闕泗水委是脫誤其左丘明以下當從此
圖兩兩相對但左丘明當在西廊對孔伋而荀况以下當
在東廊公羊高以下當左西廊兩兩相對與此相反乃爲
得之耳伏乞更賜詳考改正行下
一祭器並依聶崇義之禮圖樣式某伏見政和年中議禮
局鑄造祭器皆考三代器物遺法制度精密氣象淳古足
見一時文物之盛可以爲後世法故紹興十五年曾有聖
旨以其樣制開說印造頒付州縣遵用今州縣旣無此本
而所頒&KR1113;儀式印本尚仍聶氏舊圖之陋恐未爲得欲乞
行下所属别行圖畫鏤板頒行令州縣依凖製造其用銅
者許以鉛錫雜鑄收還舊本悉行毁棄更不行用
一釋奠時日注云仲春上丁仲秋下丁某檢凖紹興乾道
淳熙令並云二月八月上丁釋奠文宣王即無下丁之文
又嘗竊見五禮申明冊内有當時州郡申請禮局巳改下
丁爲上丁訖其後又見故敷文閣待制薛弼任杭州教授
日所申今到本州檢尋頒&KR1113;舊本却無此條恐是前後節
次頒&KR1113;致有漏落將來如蒙别行鏤板即乞先於儀内改
下丁作上丁字仍檢申明冊内備錄此條全文附載篇末
以證元夲之失仍下州郡有舊本處並行批鑿改正庶使
州縣奉行有所依據
一元本陳設條内著尊四犧尊四著當作犧當作象今來
頒降新本巳行改正而政和年中頒&KR1113;舊本尚仍其舊州
縣奉行不無疑惑將來如蒙别行鏤板即乞附載後来改
正因依於篇後或只將某此狀全文附載仍下州郡合將
舊本批鑿庶幾明白不至疑誤
一釋莫儀舊本鄒國公下並有舒王字今巳刪去而不著
其所以然者亦與舊本牴牾將来如蒙别行鏤板即乞檢
會靖康年中罷王安石配享先聖章䟽指揮並行附載仍
下州郡並將舊本批鑿
啓
回余衡州(秀實■衡州之孫師魯家藏)
賦禄真祠方遂燕居之適承流巨屏莫回成命之頒顧修
問之未遑辱移書之先及恭惟某官受材宏偉涵德粹温
問學有原盡得傳家之奥要文詞甚蔚坐觀作者之典刑
盍升臺閣之聮猶屈江湖之守方慕先賢之治益觀美化
之成鈴閤少留姑慰遠民之意璽書亟下遂還近侍之班
某久仰英猷未諧良覿同寅有望儻分南服之憂歸賦可
期即返東臯之樂
回王正臣(見大同集)
伏念行能無取藝業不脩學不足以見古人之用心徒極
鑚研之力仕不足以行平日之所志第勞刀筆之間至於
典禮義文學之官首誦說講論之事聖言高遠雖莫究於
指歸絶業光明庶有開於來者過勤厚意貺以華牋仰褒
飾之過宜顧省循而何有謹奉啓上謝
回衆解元(以下見南康集)
竊審待問澤宫登名天府方幸究宣於明詔敢期誤枉於
華牋披味以還感藏難喻解元先輩學推庠序行著州閭
出膺續食之求足爲勸駕之重顧念朝家設科以取士本
務得賢然而學者挾策以讀書但期干禄伊欲一新於敝
俗不能無望於群公輙誦淺聞少酬盛禮惟窮理脩身之
要當有志於古人則尊主庇民之功庶無慚於當世
回待𥙷生
竊審待問澤宫登名槐市方幸究宣於明詔敢期誤枉於
華牋披味以還感藏難喻然朝家建學養士之意正爲育
材而諸生辭家射策之心但期干禄伊欲一新於敝俗不
能無望於群公輙誦淺聞少酬盛禮惟古人爲巳之志當
有餘師則大學新民之功庶無違教
晦庵先生朱文公文别集卷第八
候官縣儒學訓導劉簮校
晦庵先生朱文公續集卷第八
答折憲(名知常)
示及先正樞密端明少師家傳一通拜受伏讀得以仰窺
精忠壯烈始終大致少慰生平尊慕鄉往之心甚大幸也
顧又重勤台喻必使次輯以記埏道之碑則區區所以不
敢僣易以承嘉命者巳悉具前書矣今雖鐫戒益勤孝思
愈切然在某私計利害之實則不能有加於前也伏惟矜
憐反復前說而改圖之使得免於不韙之罪衆多之怨則
某不勝千萬之幸
與黃知府
輒有不獲巳之懇事涉鄉閭利病勢甚迫切敢忘分守巳
具公劄干冐公聽幸賜采覽斟酌行下千萬幸甚前日迎
候之初便蒙誨諭仰見仁人之心視斯人之不獲真不啻
若痒疴疾痛之切其身竊意樂聞斯言不以爲罪是以敢
布其愚
撥米曲折固知仁民之切無所吝於此况又使府自認脚
費此尤出於望外下邑饑民荷更生之賜感戴宜如何耶
儲宰行巳數日縣郭近封可保無虞但崇化麻沙以西一
帶素少早田唐石乃全無之只此數十里間尚爾嗸嗸私
居杜門亦不知其詳細爲如何
聞有臺劾亦旣施行而未有被受亦未見章䟽遣書著銜
頗有所礙幸辱情照或章䟽巳報行得賜指撝錄示爲幸
昨蒙垂示報狀極荷眷念區區尋亦巳拜恩命矣罪戾彰
徹固不可逃然縣宰批罷一事至乃上玷清重尤切愧恐
而不敢自明竊計高明固巳洞照其實矣至於友生連坐
亦蒙矜念委曲周至益見仁人之用心爲不可及感歎亡
巳
但旣鐫罷名書罪籍不知寄禄餘俸合與不合幇勘巳戒
幹人計會所司更乞台旨稽考法令然後施行恐不應得
免貽後日之紛紛也
答江清卿
蒙喻湖北書極荷不外但年來藏拙不敢復與外事又伯
升書言周憲於麟之自有薦論之意而麟之不欲爲自衒
鬻者此意皆甚美竊謂寧少忍之以遂麟之之高不當共
爲喣濡之態以虧其一簣之功也
先夫人高識懿行宜得當世大賢紀述以詔後世而尊兄
過聽誤以見屬自顧淺陋何以稱此然以委重之勤慕仰
之素勉竭其愚以承尊命謹繕寫納呈幸賜裁訂而取舍
之乃所願望即不可用不必過存形迹以累先德之美也
向來所苦何疾今想巳脫然矣細觀妙畫知目疾之向平
爲可喜也然中年氣血非前日之比服藥亦難見效惟有
虛心調氣静以飬之庶或少可𥙷助耳
答滕誠夫
部綱之役不辭而行甚善甚善親闈慈念固當眷戀然亦
可更以王事靡盬之義反復寬譬乃爲兩全也
與葉彦忠
易傳且留是正不妨易自伏羲始畫八卦(三畫)文王重爲六
十四(六畫)作繋卦彖辭周公作繋爻辭孔子作彖(乃釋文王之彖通謂)
(之彖)象文言繫辭說卦序卦雜卦而彖象繋辭各分上下是
爲十翼舊說如此承問及之
示喻爲學有緒尤以爲慰且只如此用功旦夕相見却得
面論也大學近脩得稍平正前本亦不能無所偏耳
詩傳兩本煩爲以新本校舊本其不同者依新本改正有
紙卅副在内恐要帖換也校時湏兩人對看一聽一讀乃
佳着旬日功夫當可畢也
答李伯諫
某陸陸如昨無可言者兩月來修得數書亦有一二論說
文字甚思與老兄評之而相望邈然又無人抄得徒此欎
欎想聞之亦不無歎恨也比來觀書進學誘掖後進次第
如何深所欲聞因書詳及之爲幸通鑑綱目三國以後草
藁之屬臨行忘記說及今想隨行有的便旋付及幸甚唐
事巳了但欲東漢之末接三國脩之庶幾有緒易爲力耳
然伯起者亦尚悠悠近游誠之(伯鈞之子)相過開爽可喜渠南
北事甚熟或取過伯起者託渠料理也
某碌碌之况巳具前書通鑑文字近方得暇脩得數卷南
北朝者伯起不承當巳託元善矣度渠必能成之但見脩
者巳殊費功夫蓋舊看正史不熟倉卒無討頭處計今秋
可了見到者餘者望早付及此間杜門山中尚不能免賓
客書問之擾想官下少暇也壁記巳在前書中但齋記未
成耳惡扎不堪用不若别託善書者書之也周翰書詞傾
倒相與甚至恨未識面耳子禮兄金渠巳認還七月以後
息錢矣但書肆狼狽日甚深用負愧要之此等自非吾曹
所當爲宜其至此但恨收拾得又不好愈使人意不滿耳
楊州書巳别付逓去彼此各是破戒甚覺難措辭也此事
長沙必能爲辨吾人徒自擾擾未必有益第好笑耳因書
亦當督之也
通鑑諸書全不得下功前此却脩得晉事粗定條例因事
參考亦頗詳密但晉事最末兩三卷未到故前書奉速今
承喻巳寄少輿處必是少輿遺下不曾送來也此亦不難
俟卒成之耳宋以後事分屬張元善巳脩得大字數卷來
尚未得點勘若得年歲間無出入有人抄寫此甚不難了
但恐不得如人意耳六象似亦送少輿不知何故未到俟
别摹去近得曲江濂溪象比舊傳南安本殊丰厚精彩亦
當改正也讀易想有味有可論者便中語及爲幸
欽夫此數時常得書論述甚多言仁及江西所刊太極解
蓋屡勸其收起印板似未甚以爲然不能深論也大抵近
日議論語孟解巳見一二篇雖無鄉時過高之失而寬縱
草率絶難點檢不知何故如此無由相見殊使人憂之長
沙書來說又分門編本朝事及作論篤一書雖盗跖之言
有可取者亦載其中不知作此等文字是何意思使人都
理會不下因書蓋略諷之不知又以爲然否也書肆之敗
始謀不臧理必至此無可言者旣敗之後紛紛口語互相
排擊更不可理會幸巳自脫去不能復問晦伯必自報去
某於此却似放得下但焉謖未易根究耳一笑所示近文
甚佳但似太高不着題大凡立言要湏因人變化而無包
含不盡處乃爲善言耳向見欽夫文字病痛正是如此也
近有文字數篇及與伯恭問答數條偶當入城未能寄往
少懇欲煩爲尋訪龐安常難經說及聞别有論醫文字頗
多得并爲訪問傳得一本示及爲幸
答趙景昭
减稅文字不知巳遣行未今再遣此人去漕司取申省狀
恐未遣可就付也今日風色甚佳而情思益憒憒臨風永
歎不知所言
答毛朋夀
向見季通說甚俊敏更能勉力操脩以世家學爲佳耳
大學文字季通者尚未爲定本旦夕當取來更爲改正乃
可傳也場屋之文固知賢者未能免俗然先有以立乎其
大者然後出而應之則得失榮枯不能爲吾累矣不識高
明以爲如何
就𥙷遠行爲榮親計此意甚美然古人亦有所謂不以得
於外者爲親榮者亦不可不知也
答馬竒之(椅獨至至字疑)
某衰晚疾病待盡朝夕無足言者細讀來示備詳别後進
學不倦之意世間萬事湏臾變滅不足置&KR0909;中惟有致知
力行修身俟死爲究竟法耳余正父博學強志亦不易得
禮書中間商量多未合處近方見其成編比舊無甚改易
所謂獨至無助者誠然然渠亦豈容它人之助也此間所
集諸家雜說未能如彼之好然儀禮正經叚落注䟽却差
明白但功力頗多而衰病耗昏朋友星散不能得了耳商
伯時時得書講論精密誠可嘉尚李敬子堅苦有志尤不
易得近與諸人皆巳歸只有建昌二吕在此蚤晚講論粗
有條理足慰岑寂也
與王撫州(阮字南卿)
南北形象雖在遠方無由究悉然大槩亦可意料目前固
非危機交急之時其爲長慮郤顧亦豈一無可施設者竊
計方規素定其所區畫必有次第幸蒙見告乃荷不鄙也
某今年公私之年皆七十矣疾病益衰氣痞滿腹足弱筋
攣不能轉動跬步之間亦湏人扶乃能自致閑廢之餘固
無職事可效但尚忝階官義當納禄又不敢自通牋奏懇
求州郡累月僅得一申省狀方此發去而聞臺評巳及此
事其間詞語不無深意矣未知所請竟復如何然幸巳少
伸巳志即此外一切不復計也老兄氣軆從來清徤今尚
只如舊時否宣布之餘何以爲樂想見彎弓盤馬横槊賦
詩正自不减當年湖海之氣也此人趙雯相隨頗久今因
其省親江淮間附此問訊其人恐有可驅使處得隷戲下
幸甚
與長子受之
早晚授業請益隨衆例不得怠慢日間思索有疑用冊子
隨手劄記候見質問不得放過所聞誨語歸安下處思
省要切之言逐日劄記歸日要看見好文字亦錄取歸
來
不得自擅出入與人往還初到問先生有合見者見之不
令見則不必往人來相見亦啓禀然後往報之此外不
得出入一步居處湏是居敬不得倨肆惰慢言語湏要
諦當不得戲笑喧譁
凡事謙恭不得尚氣凌人自取恥辱
不得飲酒荒思廢業亦恐言語差錯失巳忤人尤當深戒
不可言人過惡及說人家長短是非有來告者亦勿酬荅
(於先生之前尤不可說同學之短)
交遊之間尤當審擇雖是同學亦不可無親䟽之辨此皆
當請於先生聽其所教大凡敦厚忠信能攻吾過者益
友也其謟䛕輕薄傲慢䙝狎導人爲惡者損友也推此
求之亦自合見得五七分更問以審之百無所失矣但
恐志趣卑凡不能克巳從善則益者不期䟽而日遠損
者不期近而日親此湏痛加檢點而矯革之不可荏苒
漸習自趍小人之域如此則雖有賢師長亦無救拔自
家處矣
見人嘉言善行則敬慕而紀錄之見人好文字勝巳者則
借來熟看或傳錄之而咨問之思與之齊而後巳(不拘長少)
(惟善是取)
以上數條切宜謹守其所未及亦可據此推廣大抵
只是勤謹二字循之而上有無限好事吾雖未敢言
而竊爲汝願之反之而下有無限不
好事吾雖不欲言而未免爲汝憂之也蓋汝若好學
在家足可讀書作文講明義理不待遠離膝下千里
從師汝旣不能如此即是自不好學巳無可望之理
然今遣汝者恐汝在家汨於俗務不得專意又父子
之間不欲晝夜督責及無朋友聞見故令汝一行汝
若到彼能奮然勇爲力改故習一味勤謹則吾猶有
望不然則徒勞費只與在家一般他日歸來又只是
舊時伎倆人物不知汝將何面目歸見父母親戚鄕
黨故舊耶念之念之夙興夜寐無忝爾所生在此一
行千萬弩力
到婺州先討店權歇泊定即盥櫛具刺去見吕正字初見
便禀某以大人之命遠來親依先生講席之下禮合
展拜儻蒙收留伏乞端受便拜兩拜如未受即再致
懇云未蒙納拜不勝皇恐更望先生尊慈特賜容納
况某於門下自先祖父以來事契深厚切望垂允又
再拜起問寒暄畢又進言某晚學小生久聞先生德
義道學之盛今日幸得瞻拜不勝慰幸坐定茶畢再
起叙晚學無知大人遣來從學之意竊聞先生至誠
樂育願賜開允使某得早晚親炙不勝幸甚又云來
時大人拜意有書投納即出書投之又進說大人再
令拜禀限以地遠不得瞻拜郎中公几筵今有香一
炷令某拜獻今參拜之初未敢遽請容來日再詣門
下令弟宣教大人亦有書并俟來日請見面納揖退
略就坐又揖而起(如問它事即随事應荅如將来宿食即云大人書中巳具禀更聽尊)
(旨)次日將香再去仍具刺并以刺謁其弟(問看同居有幾子弟)
(皆見之只問門下人可知也見其兄弟皆拜)茶罷便起禀某昨日禀知乞
詣靈筵瞻拜更俟尊命如引入即詣靈前再拜焚香
又再拜訖拜其兄弟兩拜進說大人致問昨聞郎中
丈丈奄弃明時限以地遠不獲奔慰不勝慘愴之私
令某拜禀切望以時節哀爲道自愛又再拜趍出(如問)
(就學宿食去處即說昨蒙喻潘丈教授許借安泊大人之意不敢以某久累其家恐兩不穩便巳自有書)
(與之只欲就其家借一空闊房舍或近宅屋宇安下不知尊意如何看說如何如今相見即借人出去併)
(問其兄弟幾人并見之如不問即且去俟午間再去見問此事見潘丈亦如此說大抵禮數務要恭謹詳)
(緩不要張皇顛錯)
何丈托問婺州寄居前軰有姜子方者是李中書之甥在
婺州住建炎間曾從馬殿院伸辟爲撫喻司屬官今
其家有何子弟
間見先生說吾問宗留守家子弟聞多有在婺州者其家
記錄留守公事頗詳不知可託借傳一本否墓誌亦
是曾侍中作吕家必有本也
韋齋與祝公書跋
松奉嬢子幸安小五娘九月十五日午時免娠生男子
幸皆安樂自去年十二月初在建州權職官聞有虜騎
自江西入邵武者遂棄所攝携家上政和寓壟寺五月
初間龔儀叛兵燒處州入龍泉買舟倉皇携家下南劒
入尤溪而某自以单車下福唐見程帥在福唐聞賊兵
破松溪隘駸駸東下巳入建州攻南劒甚急又匆匆自
間道還尤溪六月十四日早到縣而賊兵巳在十數里
外矣幸二舍弟巳般家深遯是日即刻與縣官同走至
家間所遁處賊在延平爲官軍所破倉皇自山路欲遁
下漳泉至此非其本心也過縣更不駐不甚害人亦不
縱火家中上下幸皆無恙而隨行及留寓舍中衣服文
字之類皆無所損失比他人爲尤幸也七月間方還縣
而甌寧土寇范汝爲者出没建劒之間其衆數千官軍
遇之輙潰諸司不免請官招安巳還狀受犒設將散其
衆無何大兵自會稽來必欲進計昨日方報大兵冐昧
入賊巢喪失數千人賊勢又震大略自今夏以來未嘗
有一枕之安此懷如何得程夀隆近書云鄕里頗擾擾
不詳言其故度切近江淛其可憂當不啻此惟聚糧深
遯勿以一豪珍幣自隨乃爲上策此中雖城居但日夕
爲遁入深山之計生意草草凡事苟且不知百年未滿
之間如此者更幾時而後定邪來書謂某懶於從仕非
也中世士大夫以官爲家如農夫之於田其敢惰邪但
未能赴行在間閩中所有不過權局遠不過三五月道
里有遠近便不便携家即厚費獨行又非便是以且此
跧藏意亦欲俟來春無事一走會稽别當奉報晉道帥
福辟得一員屬官湏京朝官大年又未曾參部一切差
遣皆礙是以皆參差也裘四久此頗忠戇可任旣忤逢
年當擾攘中遂不告而去情理不復可耐今此復來察
其意色不復可制蓄每日来就食而夜宿客舍然地遠
難得人力來往彼此資以通耗且羇縻不絶猶冀尚可
鞭策耳方賊至六月間在村中裘四亦在彼數使人呼
之不至却妄云某在福唐未還又云賊破福州皆妄言
也婺源先廬所在興寐未嘗忘也來書相勸以歸當俟
國家克復中州南北大定歸未晚也
内弟祝康國出示先君子與外大父書熹之不肖於是始
生故書中及之今六十有四年捧玩手澤涕血交零敬書
其後而歸之紹熙癸丑十二月七日孤朝散郎秘閣脩撰
主管南京鴻慶宫熹謹書
跋韋齋書昆陽賦
爲兒甥讀光武紀至昆陽之戰熹問何以能若是爲道梗
槩欣然領解故書蘇子瞻昆陽賦卑之子瞻作此賦時方
二十一二歲耳筆力豪壯不减司焉相如也(韋齋)
紹興庚申熹年十一歲先君罷官行朝來寓建陽登
高丘氏之居暇日手書此賦以授熹爲說古今成敗興
亡大致慨然久之於今忽忽五十有九年矣病中因覧
蘇集追念疇昔如昨日事而孤露之餘霜露永感爲之
泫然流涕不能自巳復書此以示兒軰云慶元戊午四
月朔旦
䟦陸務觀詩
漠漠炊煙村遠近鼕鼕儺鼓埭西東三乂古路殘蕪裏一
曲清江淡靄中外物巳忘如敝屣此身無伴等羈鴻天寒
寂寞籬門晚又見浮生一歲窮
季扎聞歌小雅而識其思而不貳怒而不傷者近世
東坡公讀柳子厚南澗中題乃得其憂中有樂樂中
有憂者而深悲之放翁之詩如此後之君子其必有
以處之矣慶元巳未七月二十日雲谷老人觀陳希
真所蔵爲記其後
䟦魏丞相使虜帖
内脩政事外攘夷狄復文武之境土會諸侯于東都此
夀皇帝當日之本心也屈巳和戎豈其獲巳然非丞相夀
春公之深謀壯節猶幾不足以成之豈興事造功之果爲
不易耶公之子熊夢出此宸翰以示臣熹適當奉諱之後
捧玩摧裂涕泗交零謹拜手稽首而識其下方云
晦庵朱先生文公續集卷八
閩縣學訓導何器校
