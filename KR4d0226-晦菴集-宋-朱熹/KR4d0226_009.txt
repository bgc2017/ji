晦庵先生朱文公文集卷第九
詩
石馬斜川之集分韻賦詩得燈字
改歲風日好出門欣得朋復招里中彦及此雲間僧行行
涉清波斯亭一來登徙倚綠樹蔭摩娑蒼石稜遥瞻原野
春仰視天宇澄一水旣紆鬱群山正崚嶒時禽悅新陽潛
魚躍輕冰却念去年日俯仰愁予&KR0574;長呤斜川詩日落寒
烟凝瞑色變晴景清尊照華燈頽顔感川徂稚齒歡年增
酒盡不能起朱欄各深凭
游石馬以駕言出遊分韻賦詩得出字
抱病守窮廬閉戶常罕出坐見春氣深清隂晝蒙密今朝
積雨過淑景回煦律不有塵外蹤何由散愁寂行行整巾
屨散漫委書帙野逕自縈紆前峰但崷崒婆娑茂樹下左
右寒流汨亂石翳蒼根於焉憩腰膝追遊固才彦逢遇亦
竒逸招邀愧深情晤言永兹日君有尊中物我進沂上瑟
日夕不得留餘歡未云畢
三月晦日與諸兄爲眞率之約徘徊石馬晚集保
福偶成短句奉呈聊發一笑
春服明朝換晴川漲綠隂追隨皆勝侣邂逅即初心社蹟
莓苔古禪扉竹樹深移尊眞惜日畢景共披襟儉德遵賢
範哇詞愧雅音清和應更好逸想寄雲岑(是日約後會爲仙洲之游)
比與鄰曲諸賢修舉歲事携壺石馬追𥙷斜川之
遊而公濟適至飲罷首出和陶之句以紀其勝輙
亦用韻酬答兼呈諸同遊者請共賦之
皇天分四序代謝無時休昔人抱孤念感此成清遊迥眺
曾城臯朗詠斜川流歲月今幾許長波没輕鷗眷言撫佳
辰荒尋靡遺丘且復置往事及兹命高儔縱策聊並歡飛
觥起相酬未知千載下亦記此日不商歌有遺音林樂無
餘憂但得長如此吾生復何求
行視武夷精舍作
神山九折溪㳂泝此中半水深波浪闊浮綠春渙渙(武夷溪凢)
(九曲多急流亂石北第五曲水特深闊平緩綠漪可愛)上有蒼石屏百仞聳雄觀嶄
巖露垠堮突兀倚霄漢(此峯夷上削下拔地峭立如方屋帽按舊圖名大隱屏)淺麓
下縈迴深林久叢灌胡然閟千載逮此開一旦(峯下小山重複中有)
(平地數十丈喬木長藤茂林脩竹交相蔽隱舊無人迹乾道巳丑予舟過而樂之及今始能卜築以醻曩志)我
乘新村船輟棹青草岸榛莽喜誅鉏面勢窮考按居然一
環堵妙處豈輪奐左右矗竒峯躊躇極佳玩(方經始時予以病不能來)
(至是送别山西始自新村買舟以來視所縛屋三間制度殊草草然背負大隱屏面直溪南大山左有魏王上昇峯)
(右有鍾模三教等石極爲雄勝)是時芳節闌紅綠紛有爛好鳥時一鳴王
孫遠相喚(山多獮猴)暫遊意巳愜獨往身猶絆珍重舍瑟人重
來足幽伴(巳約初夏與同志皆往遊集)
武夷精舍雜詠(并序)
武夷之溪東流凡九曲而第五曲爲最深蓋其山自北而
南者至此而盡聳全石爲一峯拔地千尺上小平處微戴
土生林木極蒼翠可玩而四隤稍下則反削而入如方屋
帽者舊經所謂大隱屏也屏下兩麓坡坨旁引還復相抱
抱中地平廣數畒抱外溪水隨山勢從西北來四屈折始
過其南乃復繞山東北流亦四屈折而出溪流兩旁丹崖
翠壁林立環擁神剜鬼刻不可名狀舟行上下者方左右
顧瞻錯愕之不暇而忽得平岡長阜蒼藤茂木按衍迤靡
膠葛蒙翳使人心目曠然以舒窈然以深若不可極者即
精舍之所在也直屏下兩麓相抱之中西南向爲屋三間
者仁智堂也堂左右兩室左曰隱求以待棲息右曰止宿
以延賓友左麓之外復前引而右抱中又自爲一塢因累
石以門之而命曰石門之塢別爲屋其中以俟學者之群
居而取學記相觀而善之義命之曰觀善之齋石門之西
少南又爲屋以居道流取道書眞誥中語命之曰寒棲之
館直觀善前山之顚爲亭回望大隱屏最正且盡取杜子
美詩語名以晚對其東出山背臨溪水因故基爲亭取胡
公語名以鐵笛說具本詩注中寒栖之外乃植楥列樊以
斷兩麓之口掩以柴扉而以武夷精舍之扁揭焉經始於
淳熙癸卯之春其夏四月旣望堂成而始來居之四方士
友來者亦甚衆莫不歎其佳勝而恨它屋之未具不可以
久留也釣磯茶竈皆在大隱屏西磯石上平在溪北岸竈
在溪中流巨石屹然可環坐八九人四面皆深水當中科
臼自然如竈可㸑以㵸茗凢溪水九曲左右皆石壁無側
足之徑唯南山之南有蹊焉而精舍乃在溪北以故凢出
入乎此者非魚艇不濟總之爲賦小詩十有二篇以紀其
實若夫晦明昏旦之異候風烟草木之殊態以至於人物
之相羊猿鳥之吟嘯則有一日之間恍惚萬變而不可窮
者同好之士其尚有以發於予所欲言而不及者乎哉
精舍
琴書四十年幾作山中客一日茅棟成居然我泉石
仁智堂
我慙仁知心偶自愛山水蒼崖無古今碧澗日千里
隠求齋
晨䆫林影開夜枕山泉響隱去復何求無言道心長
止宿寮
故人肯相尋共寄一茅宇山水爲留行無勞具雞黍
石門塢
朝開雲氣擁暮掩薜蘿深自笑晨門者那知孔氏心
觀善齋
負笈何方來今朝此同席日用無餘功相看俱努力
寒栖館
竹間彼何人抱甕靡遺力遥夜更不眠焚香坐看壁
晚對亭
倚笻南山巔郤立有晚對蒼峭矗寒空落日明影翠
鐵笛亭(山前舊有奪秀亭故侍郎胡公明仲嘗與山之隱者劉君兼道遊涉而賦詩焉劉少)
(豪勇游俠使氣晚更晦迹自放山水之間善吹鐵笛有穿雲裂石之聲胡公詩有更煩横鐵笛吹與)
(衆仙聽之句亭今廢久一日與客及道士數人尋其故址適有笛聲發於林外悲壯回欝巖石皆震)
(追感舊事因復作亭以識其處仍改今名)
何人轟鐵笛噴薄兩崖開千載留餘響猶疑笙鶴來
釣磯
削成蒼石稜倒影寒潭碧求日靜垂竿兹心竟誰識
茶竈
仙翁遺石竈宛在水中央飲罷方舟去茶煙裊細香
漁艇
出載長煙重歸&KR0724;片月輕千巖猿鶴友愁絶棹歌聲
次公濟精舍韻
一室空山裏纖塵迥莫侵若非同臭味誰肯遠過臨健策
凌丹壑清詩動玉琴溪邊一回首平地足﨑嶔
奉同公濟諸兄自精舍來集冲佑之歲寒軒因邀
諸羽客同飲公濟有詩贈守元章師因次其韻
蓬萊清淺今幾年武夷突兀還蒼然但忻丹籍有期運不
悟翠壁無寅緣鼎中龍虎應浪語紙上爻彖非眞傳明朝
猿呌三峽路一葉徑上滄浪船
出山道中口占
川原紅綠一時新暮雨朝晴更可人書冊埋頭無了日不
如抛却去尋春
淳熙甲辰中春精舍間居戲作武夷櫂歌十首呈
諸同遊相與一笑
武夷山上有仙靈山下寒流曲曲清欲識箇中竒絶處櫂
歌閑聽兩三聲
一曲溪邊上釣船幔亭峯影蘸晴川虹橋一斷無消息萬
壑千巖鎻翠煙
二曲亭亭玉女峰插花臨水爲誰容道人不復陽臺夢興
入前山翠幾重
三曲君看架壑船不知停櫂幾何年桑田海水今如許泡
沫風燈敢自憐
四曲東西兩石巖巖花垂露碧&KR2513;毶金雞呌罷無人見月
滿空山水滿潭
五曲山高雲氣深長時烟雨暗平林林間有客無人識欵
乃聲中萬古心
六曲蒼屏遶碧灣茅茨終日掩柴關客來倚櫂巖花落猿
鳥不驚春意閑
七曲移船上碧灘隱屏仙掌更回看人言此處無佳景只
有石堂空翠寒(此詩後二句一本作却憐昨夜峯頭雨添得飛泉幾道寒)
八曲風烟勢欲開鼓樓巖下水縈洄莫言此處無佳景自
是遊人不上來
九曲將窮眼豁然桑麻雨露見平川漁郎更覓桃源路除
是人間别有天
伏蒙致政少傅相公寵賜寄題武夷精舍詩一首
拜受捧讀不勝仰歎無以自見區區感幸之誠輙
繼高韻繕寫拜呈冒瀆威尊下情恐悚之至
望斷鈞天白玉都石田茅屋詎應無况蒙一字榮褒衮便
覺千峰勝畫圖舊弼詩情高綠野狂奴心事只風雩蒲輪
幾日符嘉夢恰有流霞酒一壺(舊弼公所居坊名取答詔語也熹近嘗夢公趣召枉)
(臨止飲留宿翌日登車手取几間活人書一帙以行意者公當再施醫國之手以活斯人乎李義山武夷詩有流霞)
(酒一杯之句)
劉子澄遠寄羊裘且有懷仁輔義之語戲成两絶
爲謝以發千里一笑
短棹長簔九曲灘晚來閑弄釣魚竿幾回欲過前灣去却
怕斜風特地寒
誰把羊裘與醉披故人心事不相違狂奴今夜知何處月
冷風凄未肯歸
過蓋竹作二首
二月春風特地寒江樓獨自倚欄干箇中詎有行藏意且
把前峰細數看
浩蕩鷗盟久未寒征驂聊此駐江干何時買得魚船就乞
與人間畫裏看
送建陽陳丞伯厚還鄕
栝蒼雲壑入秋夢閩嶺風霜侵鬢絲歲晚未收稽古力徑
荒曾擬賦歸辭一官坎壈嗟丞負百歲歡榮慶母慈去步
逶迱無愠色此心惟有古人知
拜鴻慶宫有感
舊京原廟久煙塵白髮祠官感慨新北望千門空引籍不
知何日去朝眞
答袁機仲論啓蒙
忽然半夜一聲雷萬戸千門次第開若識無心含有象許
君親見伏羲來(半夜一本作平地)
觀林長仁書卷戲題問答
猿去山空鶴亦飛柴門空掩釣魚磯門前樹葉都黃了何
事幽人久不歸
爲愛雲泉百尺飛故將茅屋傍苔磯幾年清夢黃塵裏此
日秋風一棹歸
題嚴居厚溪莊圖
平日生涯一短篷只今回首畫圖中平章箇裏無窮事要
見三山老放翁(謂陸務觀時嚴居厚之官剡中)
擬縣𥙷以蟲鳴秋詩
天籟誰爲主乘時各自鳴如分百蟲響來助九秋清未歇
吟風調先催泣露聲乾坤闢氛氣草木斂華英易斷愁人
夢難安懶婦驚唯應廣成子萬感不關情(古語云絡緯鳴懶婦驚見詩䟽)
挽蔡太博
疇昔相逢地知君意矯強旋聞將使指勁節動朝行方爲
人材喜相期事業長如何遽不淑未及鬢毛蒼
乙卯八月晦日浮翠亭次叔通韻
弱植有孤念獨住窮名山那知歲月逝白首塵埃間今朝
定何朝憑高睨清灣羣賢亦戾止共此一日閑晤言不知
疲林昏鳥飛還勝踐可無紀重來諒非艱留語巖上石母
使門常關
用丘子服弟韻呈儲行之明府伯玉卓丈及坐上
諸友
我是溪山舊主人歸來魚鳥便相親一杯與爾同生死萬
事從渠更故新
謹次縣大夫見屬之韻
撫摩凋瘵爲心切摹寫風煙著語親只願從今更無倦清
詩美政逐年新
承事卓丈置酒白雲山居飲餞致政儲丈叔通因
出佳句諸公皆和熹輙亦繼韻聊發坐中一笑(此題)
(一本作白雲寺送儲柯伯升)
老去讀書秋樹根山林兒女定誰尊偶緣送客來僧寺却
似披雲卧石門物外祗今成跌蕩人間何處不啾喧一杯
且爲陽關盡雙目從教别淚昏(東坡賦徐德占舊居有一爲兒女涴始覺山林尊之)
(句)
丙辰正月三日贈彭世昌歸山
象山聞說是君開雲木參天瀑響雷好去山頭且堅坐等
閑莫要下山來
和人都試之韻
儲胥聞道落初成共喜兒郞意氣生初恨雨聲迷疊鼓忽
驚晴色動高旌盤牟入詠詩情壯破的傳觴酒令明縱使
腐儒東鄉坐不妨堂上有竒兵
聚星落成致政陳丈舉酒屬客出示新詩而仲卿
朝瑞及劉范二兄相與繼作熹幸以卜鄰得陪勝
集率爾次韻聊發一笑
適親德範仰循循遽喜名章肆筆成賸說臺高今勝昔極
知星聚暗還明當家翰藻爭春麗上客詞源徹底清更共
鄰翁閑指點千峰環合水無聲
謹次陳昭遠丈龍洲鄉社高韻并呈諸兄友
幾年社酒醉班荆此日祠壇喜落成誤許俗書輕染汙急
傳佳語頌登平年豐巳荷天垂慶人傑還欣地炳靈不信
鄰村是塵境請看綠水鎻紅亭
懷潭溪舊居
憶住潭溪四十年好峰無數列䆫前雖非水抱山環地却
是冬温夏冷天遶舍扶疎千箇竹傍崖寒冽一泓泉誰教
失計東遷繆憊卧西䆫日滿川
丼澤應祈一蘇焦槁皆昭遠致政宣義丈及仲卿
諸友晝夜精虔不出道埸之力而昭遠丈惠詩反
以見屬非所敢當輒依高韻和呈以見鄙懷并簡
同社諸兄友
精禱由來未浹辰如何嘉澍便遄臻誠通幽隱知無間喜
動龍天信有因適歎惔焚千畒盡忽驚滂潤一時均誰云
化育流行妙只屬乾坤不屬人
奉題李彦中所藏俞侯墨戲
不是胸中飽丘壑誰能筆下吐雲煙故應秪有王摩詰觧
寫離騷極目天
題劉志夫嚴居厚瀟湘詩卷後
瀟湘門外水如天說著令人意慘然試問登高能賦客箇
中何似汨羅淵(余南遊不能過衡山但見人說衡州門外泊船處風物令人愁未知信否因覧此卷)
(書以訊之)
聞蛙
兩樞盛怒鬪春池羣吠同聲徹暁帷等是一埸狼籍事更
無人與問官私
延平水南天慶觀夜作
石樓雲卧對江城城角吟霜永夜清料得南枝正愁絶不
堪聞此斷腸聲
墨梅
夢裏清江醉墨香蘂寒枝瘦凜冰霜如今白黑渾休問且
作人間時世&KR0724;
秋華四首
木芙蓉
紅芳暁露濃綠樹秋風冷共喜巧回春不妨閑弄影
蕙(古所謂蕙乃今之零陵香今之蕙不知起於何時也)
今花得古名旖旎香更好適意欲忘言塵編詎能考
木犀
喬木生夏凉芳蕤散秋馥未覺歲時寒扶疎方遶屋
菊
青蕊冐珍叢幽姿含暁露政爾破荒寒詎免傷遲暮
晦翁足疾得程道人鍼之而愈戲贈此詩
十載扶行恃短笻一鍼相値有竒功出門放步人爭看不
是前來勃窣翁
戲答楊庭秀問訊離騷之句二首
昔誦離騷夜扣舷江湖滿地水浮天只今擁鼻寒䆫底爛
却沙頭月一船
春到寒汀百草生馬蹄香動楚江聲不甘強借三峰面且
爲靈均作杜蘅(佛法不怕爛却禪家語也杜蘅一名馬蹄香本草辨僞藥云細辛則杜蘅水浸令直)
(三峯謂華隂也)
孝宗皇帝挽歌詞
阜陵發引詔許近臣進挽歌辭熹恭惟盛德大
業不易形容方將攄竭鄙思以效萬一冥搜連
日纔得四語而忽被閔勞之詔罷遣東歸遂不
敢成章以進杜門累年每竊私恨戊午之春大
病瀕死默念平生仰孤恩遇無路𥙷報感激涕
泗不能自巳謹因舊篇續成十有六韻略叙本
末以見孤臣亡狀死不忘君之意云(仗便之便一本作更)
精一傳心妙文明撫運昌乾坤歸獨御日月要重光不値
亡胡歲何由復漢疆遽移丹極仗便上白雲鄕九有哀同
切孤臣淚特滂詎因逢舜日曾得厠周行但憶彤墀引頻
趨黼坐旁衮華叨假寵縞素識通喪似有鹽梅契還嗟貝
錦傷戴盆驚委照增秩待行香手䟽攄丹悃衡程發皂囊
神心應斗轉巽令亟風揚未答隆儒厚俄聞脫蹝忙此生
知永巳没世恨空長内難開新主遄歸立右廂因山方慘
澹去國又愴惶疾病今如許形骸可自量報恩寧複日忍
死續殘章
詩送碧崖丼叔懷游廬阜兼簡白鹿山長吳兄唐
卿及諸耆舊三首
羌廬不見幾經年一話清遊一悵然此日送君憑問訊千
峰影裏舊潺湲
知君掛席下清江未見香爐意巳降直上新泉得雄觀便
將傑句寫長杠
遺君蹤跡莽荆榛曾把詩書爲作新今日總輸吳季子枕
流漱石自由身
(諸人巳致書者此不復及此外更有陳勝私在九疊屏下田舍彭師范在隔江都昌縣界中皆勝士也趙)
(南紀病卧城中不知今能出入否叔懷皆可爲一訪致鄙意不敢輙以僞跡相汙染也山間勝處皆有前)
(賢題詠可尋獨新泉近出最名殊勝非三峽漱石所及而余未之見故詩中特言之黃石巖絶高而潄玉)
(之原眼界特曠遠余嘗一詣而不能及近聞故吏張生棄家居之其勇猛精進老守蓋有愧焉叔懷儻至)
(其處試爲物色頗存問之爲佳)
丘子服來訪道間得古梅折以爲贈劉叔通江文
卿俱來各有佳句因各次韻爲答三首
老枝横出數花新誰寄寒齋雪夜春江路猶應有幽伴秪
愁難得賞心人(用子服韻)
獨樹臨孤岸横枝放淺花不須煩驛使正耐雪斜斜(用叔通韻)
西湖居士尋詩處今墮軟紅車馬塵半樹横枝空好在只
應無地覓高人(用文卿韻)
用子服韻謝水僊花
水中僊子來何處翠䄂黃冠白玉英報道幽人被渠惱著
詩送與老難兄
引年得請伏蒙致政學士契丈特垂慶問寵以佳
篇捧玩之餘感愧亡量輒借高韻少見謝誠伏幸
笑㩜
一氣無私物自槃放臣偏荷主恩寬方慙妄竊老夫號詎
敢重簮博士冠身退未妨閑養病年豐何幸且偷安新篇
似許參同社願刺仙舟上釣灘(賈生鵩賦大鈞播物史記作大專槃物索隱云專讀)
(作鈞槃猶轉也義與播同)
蒙恩許遂休致陳昭遠丈以詩見賀巳和答之復
賦一首
闌干苜蓿久空槃未覺清羸帶眼寬老去光華姦黨籍向
來羞辱侍臣冠極知此道無終否且喜閑身得暫安漢祚
中天那可料明年太歲又涒(湯昆反)灘(建隆庚申距今巳未二百四十年矣嘗記)
(年十歲時先君慨然顧語熹日太祖受命至今百八十年矣歎息久之銘佩先訓於今甲子又復一周而衰病零落)
(終無以少塞臣子之責因和此詩并記其語以示兒軰爲之盡然感涕云)
巳未九日子服老弟及仲宣諸友載酒見過坐間
居厚廟令出示佳句歎伏之餘次韻爲謝并呈同
社諸名勝
籬菊斑斑半吐黃沜中又報紫萸香(輞川有茱萸沜字與泮同)&KR0724;成令
節秋還晚撩得高情老更狂載酒極知乖勝踐沾衣却免
嘆斜陽(是日本約會於周圍屬予有故不果出因集予舍)餘年只恐逢辰少吟罷
君詩引興長
奉和子服老弟黃楊游巖二詩
聞道黃楊山上頭千峰環抱百泉幽羡君柱杖年年去飽
看人間萬頃秋
游洲巖下水泠泠枕石何妨夢裏聽要與他年成故事謾
尋幽處著新亭
和劉叔通懷游子蒙之韻
扣角聽君悲復悲壯心未巳欲何之交游半落丘山外離
別偏傷老大時尚喜淵潛容賈誼不須日飲教袁絲病餘
我更無憀賴勉爲同懷一賦詩(余素不能作唐律和韻尤非所長年來追逐殊覺牽)
(疆子服乃令更爲手寫此三詩者不知欲以何用晨起書罷欲記歲月方覺是庚申開基節日此亦難逢之會感歎)
(久之)
叔通老友探梅得句不鄙垂示且有領客携壺之
約次韻爲謝聊發一笑
迎霜破雪是寒梅何事今年獨晚開應爲花神無意管故
煩我輩著詩催繁英未怕隨清角疎影誰憐蘸綠杯珍重
南鄰諸酒伴又尋江路覓香來
病中承子服老弟同居厚叔通居中居晦諸兄友
載酒見過子服有詩牽勉奉和并呈在席幸發一
笑
心期萬壑與千巖屢向君詩得指南久恨泠然孤宿諾偶
逢兀者便同參儻蒙大藥分金匕豈羡竒方出玉函誰識
留連今夕意沉痾未散莫回驂(子服數有詩言黃楊之勝未及往而得足疾故有几)
(者之句是夕坐客皆以霜寒欲亟歸因又有末後句云)
寄江文卿劉叔通
文卿句律如師律通叔詩情絶世情政使暮年窮到骨不
教吟出斷腸聲
詩人從古例多窮林下如今又两翁應笑湖南老賓友两
年吹落市塵中(此戲子蒙恐落窮籍不便可發一笑也)
我窮初不爲能詩笑殺吹竽濫得癡莫向人前浪分雪世
間眞僞有誰知(僕不能詩往歲爲澹菴胡公以此論薦平生僥倖多類此云)
梅
姑射仙人冰雪容塵心巳共彩雲空年年一笑相逢處長
在愁煙苦霧中
香茶供養黃蘖長老悟公故人之塔并以小詩見
意二首
擺手臨行一寄聲故應離合未忘情炷香瀹茗知何處十
二峰前海月明
一别人間萬事空他年何處却相逢不須更話三生石紫
翠參天十二峰
庚申立春前一日
雪花寒送蠟梅萼㬉生春歲晚江村路雲迷景更新
南城吳氏社倉書樓爲余寫眞如此因題其上慶
元庚申二月八日滄洲病叟朱熹仲晦父
蒼顔巳是十年前把鏡回看一悵然履薄臨深諒無幾且
將餘日付殘編
晦庵先生朱文公文集卷第九
考異
石馬用公濟和陶韻飛觥(一作飛觴)
武夷精舍雜詠序而出(一作而去)丹崖(一作丹壑)
林立(一作森立)相羊(一作相忘)
白雲送儲柯僧舍(一作僧寺)秪今成(一作情懷常)
無處不(一作唇觜任)雙目從教別淚昏(一作两眼那因)
(小馬昏)
和叔通懷子蒙韻聽君(一作劉郎)半數(一作半落)
不須日(一作未湏痛)病餘我更無憀賴(一作我今久矣)
(摧頽甚)
叔通探梅繁英(一作落英)珍重南鄰諸酒伴(一作聞道南鄰)
(多酒伴)又尋(一作肯尋)
病中承子服同諸兄友見過宿諾(一作獨往)便同(一作遂同)
儻蒙(一作儻逢)方出(一作方扣)誰識留連今夕意(一作)
(且幸親朋相煖熱)
黃蘖悟公塔擺手(一作撒手)故應(一作故知)
福州府學訓導舒鏊校
晦庵先生朱文公文别集卷第九
公移
漳州延郡士入學牒(見臨漳語錄)
契勘州縣兩學講說課程近日以來漸有倫緒但以州郡
尊賢尚德之心有所未至致使諸生無所薰陶涵養以發
其向道入德之趣不敏之咎何以自文今覩新汀州知錄
黃從事器資渾厚操履端方杜門讀書不交權利鄕閭有
識莫不推高若以禮請屈居州學正錄之任兼同主管縣
學教導必能使諸生觀感而化有所興起前州學施學正
(允夀)石學正(洪慶)皆以耆艾之年進學不倦強毅方正衆
所嚴憚林貢士(易簡)李進士(唐次)或究索精微或持循雅
飾察其志行久益可觀貢士陳(淳)太學生楊(士訓)齒雖尚
少學巳知方永嘉學生徐寓務學求師志尚堅確凡此數
士當職所知若悉招延異其禮際則凡學之子弟藏脩遊
息無適而不得良師畏友之益庶幾理義開明德業成就
仰副聖朝教養作成之意其在外士人竊恐尚有年高德
邵閭里推尊經明行修流輩歸重而藏器自珍不求聞逹
者更當廣行咨訪續議延請紹熙三年正月初二日牒
南康軍請洞學堂長帖(以下見南康集)
謹按國朝會要修復白鹿洞書院巳差𥙷職事學生入洞
管幹訖今按江南野史本洞舊制洞主之外更有堂長名
目今覩學錄楊日新年德老成在洞供職紀綱庶事表率
生徒績效可觀合行敦請湏至給帖者右給帖付貢士楊
日新凖此充白鹿洞書院堂長職事淳熙七年九月日帖
洞學榜
契勘本軍廬山白鹿洞書院元係唐朝太子賓客李公遺
跡經歴五代號爲國庠及至本朝太平興國中嘗蒙太宗
皇帝賜以官書咸平年又蒙真宗皇帝重加修葺中間廢
壞殆且百年今者本軍鼎新建立教養生徒漸有倫緒又
承本路諸司及四方賢士大夫發到文籍收藏應副學者
看讀以至山林田土亦巳標簽界至措置撥買規模一新
可垂久遠巳具事狀奏聞乞賜勑額去訖竊慮向後諸色
等人不知上件事理輙有毀壞以至偷盗文籍侵占田土
及過往之人妄有搔擾事属不便湏至曉示者右出榜白
鹿洞書院張掛各請知悉淳熙八年閏三月日榜
申諭耕桑榜
當職二月十五日依凖近降指揮守令出郊勸農巳印給
勸農文榜并先來勸諭耕種田土勸課農桑及星子知縣
王文林種桑等法文榜發下三縣貼掛曉諭民間通知去
訖續據王文林申到勸諭種田方法尤爲詳細竊慮都建
昌縣人戶未能通知今分下兩縣曉示鄕村人戶仰逓相
勸諭依此方法及時耕種用力旣勤必有豐年之報再此
勸諭各宜知悉淳熙七年二月
辛丑勸農文
當職昨爲本軍民間農事滅裂累曾出榜反復勸諭自從
去歲以來凡吾父兄子弟似亦稍相聽信方欲從事於深
耕疾耘之務以冀一飽而當職不德刑政失中侵迫隂陽
招致旱虐使吾父兄子弟終歲勤動而不獲有秋之望永
思厥咎愧負何言尚幸一二父兄皆能率其子弟當此荒
歉之中種麥耕田及時盡力不爲輕去墳墓之計而又頼
天之靈宗社之福雨雪應候土潤泉通麥旣可期稻又可
種嗣歲之功似巳有可觀者而當職亦幸免於罪戾且將
受代而歸矣今以中春之月祗率典常躬載酒食出郊行
田延見一二父兄同舉此觴以告將别父兄其強食自愛
謹身循理以教子弟使之孝敬父母慈愛骨肉和睦鄕鄰
救䘏災患輸納苗稅畏懼公法專心致力於農桑之務如
前此勸諭之云者而勿爲飲博遊惰争闘論訟一切非理
違法之事以䧟刑辟其子孫之敏秀者則又教令讀書講
學使知先王禮義之教旣以上副國家長育人才之意而
爾之門戶亦將與有榮焉其前年舊榜及星子知縣王文
林耕田種桑法今亦再行給散并此勸諭各宜體悉淳熙
八年二月
招學者入郡學榜
惟此邦江山竒秀如此俊茂宜倍於他郡而誦絃之聲寥
寥曠絶此長吏教化不明之責也今敦請新臨江軍新淦
縣尉就軍學傳道堂主盟文社教授緫司教條每日
講書次日覆三八出題四九日納課擇精勤者書考以示
勸無籍者給食有籍者以次差𥙷職事其不率教者則有
規請賢父老勉其子弟努力從事於學尚庶幾以見其成
焉
招舉人入白鹿咨目
恭惟國家以科舉取士盖循前代之舊規非以經義詩賦
策論之區區者爲足以盡得天下之士也然則士之所以
講學脩身以待上之選擇者豈當自謂止於記誦綴緝無
根之語足以應有司一旦之求而遂巳乎今歲科場觧發
赴省待𥙷之士二十有八又文行彬彬識者盖稱之郡亦
與有榮焉然惟國家之所以取士與士之所以爲學待用
之意有如前所謂者是以更欲與諸君評之今白鹿諸生
各巳散歸山林閴寂正學者潜思進學之所諸君肯来當
戒都養給館致食以俟專此咨白可否湏報
勸農民耘草糞田榜
雨水調勻田苗茂盛仰人戶及時耘苗拔去草根多用土
糞如法培加巳帖知佐月半以後不測下鄕點檢將田中
有草無糞之人量行决罰的無輕恕六月六日
勸諭趁時請地種麥榜
契勘秋来久旱晚田失收兹幸得雨可種二麥今勸人戶
趁此天時多耕闊種接濟口食其有無地可耕之人及有
力多而地少者仰自踏逐空閑官地具出字號四至畒角
經縣陳請布種當與判狀執照免料權給一年其有情願
永遠請佃之人亦仰分明聲說即與給據管業特免五年
稅料即不得因而侵占他人見耕田地及廣行包占狀外
官地頃畒如有違犯許人陳告當以狀内所請地及見種
子利充賞本人仍别科罪除巳行下三縣照應施行外湏
至曉諭約束者
右榜勸諭人戶請詳此事理趁時多種二麥量力請佃官
地務盡人力以相天功庶幾來年不至闕食淳熙六年九
月
放官私房廊白地錢約束
照對目今天色亢陽見行禁止屠殺祈求雨澤未獲感應
竊慮細民不易所有官私房廊白地錢自七月初二日爲
頭五十文以上放五日五十文以下放十日
措置賑䘏糶糴事件
竊見軍境久闕雨澤深慮細民將來艱食合預行招誘客
販米舡就軍出糶并勸誘上戶停蓄以備饑急措置事件
下項
如遇客販米到岸欲就軍出糶仰赴務陳狀看驗稅物訖
令就石寨内捎泊出糶即與免在城稅錢三分或有糶不
盡之數欲載往它處湏再經夲務出給關引方得起離前
去庶可開防欺隱透漏之弊今帖城下稅務遵依施行
尋常客人糶米必經由牙人方敢糶常被邀阻多抽牙錢
是致不肯住糶合嚴立榜賞止約許從民旅之便情願交
易庶得牙人不敢搔擾使軍今立賞錢一千貫文榜市曹
張掛暁示如遇客旅興販米斛到軍聽從民旅之便自行
糶糴如牙人不遵今來約束輙敢邀阻解落牙錢許被擾
人畫時具狀經使軍陳訢切待勾收犯人重行勘斷追納
賞錢入官施行
米舡到岸雖欲出糶然貧民下戶不過斗糴卒難轉變錢
物未免留滯湏當勸諭上戶及時收糴不惟他時可濟荒
歉於停蓄之家豈無宜利可謂兩便合帖委官敦請上戶
說諭
措置兩縣到岸米舡事
照對旱傷細民闕食合行出糶常平米斛應接細民食用
切慮向去日久有誤不測賑濟况今鄰郡州縣收成正是
客旅興販米斛之際本軍巳行措置不行收稅仍放免本
舡雜物稅錢招納米舡住岸出糶接濟民戶日食其兩縣
務亦合依此措置招誘米舡候有米舡到岸即將常平米
斛住糶凖備將來支用七月十一日帖都昌縣
招誘客販米斛免收力勝雜物稅曉諭
照對本軍并管属縣日近以來闕少雨澤見今祈禱未獲
感應米價漸高本軍巳行下城下稅務都建昌縣招誘客
販米斛前來從便住糶免收力勝雜物稅錢不得邀阻减
尅牙錢之類外竊慮客人未能通知湏至曉諭并帖縣依
此施行七月十五日
再勸修築陂塘
契勘今歲旱傷盖緣人戶不修築陂塘積水灌漑田禾致
令乾死使軍巳節次行下三縣及散榜給印榜曉示人戶
陂塘淺漏處亦合併力開掘修築如有欠闕工料支費并
諸軍縣借米喫用修築次年送納如陂塘廣闊費用工力
數多亦當計料工食申軍切待具申提舉衙撥米借貸
措置客米到岸民戶收糴不盡曉諭
照對管内田禾多有旱損切恐民間闕食巳措置合稅務
多方招誘客人米舡住岸出糶接濟民間收糴食用與免
收納雜物稅錢今來漸有客旅興販米斛到來如有民戸
收糴不盡之數許令牙人并有力之家妆糴停頓凖備接
濟合行出榜曉示
曉示鄕民物貨減饒市稅
照對近城鄕民全藉將些小係稅之物入城貨賣辦糴口
食若依逓年收稅切慮無從所出合將客旅步擔興販紗
帛藥草絲綿雜物依舊收稅外其餘鄕民應有些小土産
物貨入城轉變並與减饒三分之一合行約束不得因而
作弊
約束不許偷竊禾榖
照對三縣管下田禾雖是旱損其間有水源及可車戽去
處今来漸次成熟切慮有不守行止之人聚集偷竊禾榖
合行下廵尉司嚴行禁約
約束諸縣泛催官物各給憑由
訪聞逐縣尋常文引勾追欠戶更不於引内批鑿少欠是
何年分官物名色若干數目泛稱積年拖欠及追人戶到
官多是人吏作弊不問所欠多寡例將斷罪是致小民憂
疑不能安迹合行下諸縣約束如有人戶少欠官物各給
憑由明言批鑿所欠是何年分官物立限給付少欠之人
依限赴官送納
免流移民舡力勝
照對有流移之民舡至軍岸合行下稅務審實並與蠲免
力勝放行
禁旅店不許逓傳單獨
訪聞管下旅店遇有單獨困病或流移之人到店多是慮
其死亡更不容留遂行逓傳驅逐出界因此喪命合行下
諸縣多印榜文於旅店約束遇有過往單獨飢餓困病之
人即仰所到店戶不得逓傳扛擡送出外界許就便米場
驗實量給口食臨安痊日遣去萬一有死亡之人即時報
都保審實申縣行下如法埋葬(以上七月十五日)
取會管下都分冨家及闕食之家
契勘管界久闕雨澤田禾旱損使軍巳行委官措置招誘
客人興販米斛蠲免力勝雜物稅錢禁戢减尅牙錢之弊
勸諭前來出糶目今日逐有米不闕軍司亦巳行帖都建
昌縣及委官依使軍所行措置招誘客米赴縣住糶及勸
諭上戶將所有米斛相各逐鄕村開倉依時價出糶應接
民間食用去訖切慮向去富實尸將米斛停頓不行出糶
使細民闕食不便合行立式預先委官取會管下都分蓄
積米穀上戶及闕食之家如后七月十六日
某都共幾家
一富家有米可糶者幾家除逐家口食支用供贍地客外
有米幾石可糶(鄕例糴數即依鄕例)開客戶姓名米數(併佃客地客姓名)
一富家無餘米可糶者計幾家而僅能自給其地客佃客
不闕仍各開戶姓(并佃客地客姓名)
一中産僅能自足而未能盡贍其佃客地客者計幾家(開戶)
(名取見佃客地客姓名所闕之數)
一下戶合要糴米者幾家
作田幾家各開戶名大人幾口小人幾口(别經營甚業次)
不作田幾家各開戶名大人幾口小人幾口(經營甚業次)
作他人田幾家各開戶名係作某人家田大人幾口小人
幾口(兼經營甚業次)
右件如前並是着實即無隱漏其闕食之家亦無詐冐重
疊仍五家結一保如將來使軍委官審實挑覆却有不實
去處甘伏重罪不詞
施行旱傷委官驗視
照會本軍并管属星子都昌建昌三縣自六月以來天色
亢陽闕少雨澤田禾乾枯本軍恭依御筆處分嚴禁屠宰
精意祈禱及行下諸縣精加祈禱去處今據星子都昌建
昌三縣申依應遍詣寺觀神祠及諸潭洞建壇祭祀請水
精加祈禱雨澤並無感應今來諸鄕早禾多有乾損及備
據稅戶陳德祥等狀披訴所佈田禾緣雨水失時早禾多
有乾稿不通收刈申乞委官檢視夲軍今檢凖淳熙令諸
官私田災傷秋田以七月聽經縣陳訴至月終止夲軍除
巳依條施行及具奏聞申省部監司外湏至出榜三縣𬋩
属鄕村都保各仰通知(以上七月十六日)
施行旱傷住官物一月
契勘本軍三縣遭此旱災早禾乾損巳出榜曉諭人戶依
投訴旱狀將来檢踏奏减秋稅外有去年秋零少
多及今年夏稅全未納及分數緣其所欠並係起發上供
及夲軍軍粮之數雖是今年早田不熟在法無緣免放然
而訪聞諸縣催無術不免决撻保長搔擾人戶當此闕
雨之深慮重困民力除巳行下各住追催一月色保
長人戶奔走期限例遭刑責費去車水工夫今仰人戶各
體此意逓相告報於住催一月限内自備所欠各赴
倉送納上以應副官司起發綱運供贍軍兵下亦使本戶
不物不被追呼得以一意車水救田别作營求■備
將來闕食之患公私兩便各仰知悉
諭上戶承認賑糶米數目
契勘本軍管下今歲旱傷田禾切慮細民闕食使司巳行
下三縣推舉管下冨實有米上戶并自能贍給地佃客富
家姓名各家見蓄米穀數目或有田産而不多或無田産
却有營運蓄積米穀錢物之家敦請赴官以禮勸諭承認
賑糶米穀數目申軍所委官并三縣勸諭到上戶承認賑
糶米共七萬三千二百六十八碩五斗巳檢凖前項條令
出給公據付人戶收糴米斛回軍賑糶
在城上戶二十五名共認賑糶米一萬一千六百三十五
碩每升價錢一十七文足
星子縣勸諭到上戶三十一名共認賑糶米一萬一千九
百三十五碩每升價錢一十七文足
都昌縣勸諭到上戶五十九名共認賑糶米二萬八千九
百八碩五升每升價錢一十四文足
建昌縣勸諭到上戶九十一名共認賑糶米二萬八百碩
每升價錢一十二文足(以上七月十七日)
約束舗兵
本軍盖緣旱傷遂置曆及黃旗緣匣急速前去兩縣追會
旱傷事件湏管遵依台判日限時刻仰鋪兵連夜走傳至
縣仍仰夲縣於曆内批鑿承受日時手分姓名即時依限
回報亦仰批發離縣日時責付鋪兵連夜依限赴軍投下
以憑稽考違滯去處根究重作施行
檢坐乾道指揮檢視旱傷
使軍照對管属星子都建昌縣人戶陳訴秋田旱傷使軍
巳立式出榜三縣暁示人戶赴縣投帳繳申使軍切待依
條差官檢視减放苗米所有近水鄕分可以車戽注蔭得
熟田叚切慮人戶將旱傷田叚衮同得熟之田影帶披訴
今檢凖乾道六年六月二十七日勑戶部曾尚書劄子奏
契勘州縣每遇災傷依法聽人戶經官陳訴差官檢視蠲
放稅租訪聞近来往往多被豪戶計嘱鄕司將豐熟去處
一例减放其實被旱澇去處所委官憚於往来檢視則貧
乏下戶不得蠲减臣愚欲望聖慈特降睿旨委諸路漕臣
散出文榜於鄕村曉諭應有災傷去處仰民戶依條式於
限内陳狀仍錄白夲戶砧基田産數目四至投連狀前委
自縣官將砧基點對坐落鄕村四至畒步差官覈實檢放
如輙敢妄移豐熟鄕分在旱傷地分僥倖减免許諸色人
陳告依條斷罪仍將妄訴田畒並拘沒入官以一半給告
人充賞施行若州縣奉行滅裂從漕臣按治重寘典憲取
進止六月二十七日三省同奉聖旨依兼照檢踏災傷在
法差官同合佐詣田所先檢見存苗畒次檢災傷田叚合
委官前去三縣鄕村究實得熟田叚具帳申軍巳行帖出
榜星子都建昌縣約束人戶從實投帳以備差官檢放如
有將得熟田叚影帶披訴却致披人戶陳告定依條斷罪
追賞施行(七月二十四日)
施行下諸縣躬親徧詣田叚相視
使軍契勘今歲三縣田禾旱傷間有邊臨山源溪澗或有
得雨去處自熟田叚其稅賦合全行輸納又有邊臨大港
并有積水陂塘可以車戽接救田叚皆是人戶自入夏一
乾之後合家老幼舉債辛勤用工車水救得其禾稻十中
只有三五分熟者即行比倣自熟之田䆒見其數斟量輕
重别作一等優䘏兼有無水車戽全然旱死田叚切慮人
戶將来一槩投訴旱傷欲將各縣鄕分分委縣官趁此未
曾收刈之際躬親下鄕遍詣田叚地頭親自相視仍關呌
耆保并人戶指證供結罪賞攅類開具供申
禁戢人從不許乞覓
使軍照對所委官下鄕切慮將帶合干等人因而生事乞
覓搔擾事属不便合令縣給口食與隨行人不得搔擾保
正寺觀等人仍立賞&KR1113;給文榜付檢旱官隨行張掛約束
放免官私房廊白地
照對星子都建昌縣■軍自六月以来天色亢陽闕少雨
澤見不住據人戶經軍縣陳訴旱傷切慮細民不易理宜
寬䘏所有人戶承賃官私房廊白地錢自八月初一日爲
頭以十分爲率權行减免二分候至来年麥熟日仍舊(以)
(上七月二十九日)
諭人戶種蕎麥大小麥
仰人戶趁此雨潤多種蕎麥及大小麥接濟食用
施行人戶訴狀乞覓
據學生馮椅劄子述照對今歲旱荒民戶巳是投詞星子
見行委官檢踏其在都昌舊来踏旱之弊名色非一不敢
不以告者凡押旱狀官中所收則謂之醋息錢直日司乞
覓則謂之接狀錢巳下案案吏乞覓則謂之買紙錢及投
旱帳則謂之投帳錢官員下鄕檢踏供帳民戶着押社司
乞覓則謂之着字錢檢踏官員隨從人吏於保正名下乞
覓則謂之俵付錢官司行下蠲放所納米斛社司隨斗敷
數乞覓則謂之苗頭錢凡此之類皆蠹民之尤者官中所
放本以𥙿民而民之縻費乃至於是人戶旣巳困窮坐受
其弊無力赴愬委實切害合行下星子都建昌縣嚴行約
束及出榜各縣門并檢踏官隨行張掛曉示人戶知委如
合干人依前乞覓前項逐色錢數仰人戶不以早晚具狀
經縣陳訴從本縣拘收犯人申解軍切待根勘依條施行
各令知委(八月初一日)
施行專欄牙人不許妄收力勝等錢
照對本軍近出榜於上江州軍曉諭客販米斛前来從便
住糶免收力勝雜物稅錢及約束不得邀减牙錢之類外
切慮牙人并稅務專欄不依先来約束仍前收納力勝等
挩錢及牙人妄有邀阻减尅牙錢之類今立賞錢三十貫
文省榜市曹并稅務検稅亭張掛曉示客人知委廣行興
販米斛前来出糶嬴落利息如稅務專欄等人并米牙人
輙敢收納力勝等稅錢及邀阻减尅牙錢之類仰各人不
以早晚具狀赴軍陳論切待追收犯人斷罪追賞施行(人)
(月初四日)
禁豪戶不許盡行收糶
照對本軍管下今歲旱傷訪聞目今外郡客人興販米穀
到星子都建昌縣管下諸處口岸出糶多是豪強上戶拘
占盡數收糴以待来年榖價騰踴之時倚收厚利更不容
細民收糴事属未便如遇客人販到榖米仰上戶不得獨
行拘占盡數收糴許細民皆得從便食用
管下縣相視約束及開三項田叚
使軍契勘在法檢視災傷先檢見存苗畒次檢災傷田叚
盖欲趁得人戶未及收刈之際略見荒熟大槩的實分數
然後豁出熟田細檢荒旱去處不致猾吏姦民通同作弊
本軍近緣荒旱檢坐上項條法行下諸縣遵依施行除星
子知縣王文林躬親下鄕兩日之内多歴都分見得荒熟
田叚分明民間咸樂其来不以爲擾都昌權縣孫迪功亦
巳申到躬親行視所見災傷等第人情苦樂皆有條理獨
有建昌一縣地理稍遠未據申到却訪聞得本縣官吏誤
認法意欲將熟田一坵一角逐一看視委是繁碎不惟重
優災傷人戶亦恐枉費日月不能了辦合行約束
且如一坂之田大約百坵内有三五十坵成熟即指定是
何人田叚約計畒角抄入熟田數内不在將来檢放之限
如一坂百畒只有一二十畒稍稍成熟即不湏逐畒抄劄
留與人戶充收牛藁口食仍令人戶一面收刈犂翻種麥
量留根查聽候檢放
或有田面大槩黃熟而其中有未出者有出而青空者有
出而白死者並係茺損然其根查却與熟田無異切恐將
来收刈之後誤被抄入熟田數内不得檢放尤爲不便今
請便行貌約多少定下荒熟分數令人戶一面犂翻種麥
如今来所檢熟田數内將来續有死損即仰人戶量留穗
穡候檢旱官到别行陳訴續與檢放
乞行下江西從便客旅興販米穀
契勘夲軍并管属諸縣今歲旱傷全籍江西豐熟州軍客
旅興販米斛出糶接濟細民夲軍巳行散出文榜招誘興
販前来與免附載雜物稅錢行下城下稅務約束及出榜
曉示米牙人不得减尅分文牙錢令客人自行出糶切慮
向上州軍阻節不令榖米下河致使客旅不通及間有興
販米穀舟船州軍妄以雜物爲名倚收稅錢是致商賈不
肯搬販米穀前来出糶細民失望爲害非輕欲望鈞慈速
賜行下江西豐熟州軍許令商賈從便興販米穀向下以
来出糶應接民間食用仍乞嚴行禁戢場務不得妄作名
色收納稅錢庶得客旅通行米價不致騰踴
約束米牙不得兜攬搬米入市等事
契勘諸縣鄕村人戶搬米入市出糶多被米牙人兜攬拘
截在店入水拌和增擡價直用小升斗出糶嬴落厚利遂
致細民艱食情實切害合行約束
約束質庫不許關閉等事
契勘質庫戶平時開張庫店典質錢物利息所入不爲不
多纔值旱傷歲時輙以闕錢關閉邀阻遂致細民急切闕
用無處質當兼目今闕雨澤城市古井多被有錢之家拘
占夾欄不令衆人汲運情理切害合行告示約束施行
戒約上戶體認本軍寬䘏小民
契勘本軍并諸縣今歲旱傷民間理宜寬䘏今訪聞乾道
七年放債豪強之家爲緣旱傷人無以償多被強取去猪
羊以至入其家搜奪種子豆麥之類及抑令將見住屋宇
并桑園田地抵價折還人無所歸遂致流移有至今尚未
能歸業之人本軍雖行下三縣曉諭上戶體認本軍寬䘏
之意量度欠債人戶如粗有收成有力可還之人隨宜取
索外其貧乏之人見闕口食委實無可償還仰上戶且與
寬容俟民力少蘇却行取索如將来人戶恃頑不還官司
即爲理索外上戶乘此旱傷細民闕食之際強以些小錢
作合子文字借貸遂空頭年月價貫立契字未及踰時即
行填掗預先月日經官投印及有吞圖婦女顧充奴婢致
細民受苦不一理合禁約(以上八月初八日)
施行張廷諫訴旱傷事
㩀學生張廷諫劄子述夫旱暵之歲朝廷檢放秋苗成法
具在而上中等戶無不力陳必求其放免而後巳縱使官
吏有弊亦湏及半下戶無力陳告憚於所費故皆不投帳
守令慮不及此則有帳者次第减放無帳者多至全催粮
食之儲旣絶望於其前追租之吏又驅迫於其後回視屋
宇器皿布帛不可食者皆不可售進退皇皇朝暮不能相
保今若不待投陳檢視凡下等之苗先此全免放則見存
者其志益堅而巳逃者各思反其鄕里矣遂行下當縣取
會五㪷以下米單名申軍不待檢視先次並與除放施行
(八月十二日)
施行邵艮陳訴踏旱利害
使軍今照近據管属星子都昌建昌三縣人戶陳訴田禾
旱傷巳帖委縣官躬親下鄕先次檢視熟田具帳供申去
後據進士邵艮劄子竊見官吏下鄕檢視田叚略不問及
人戶旱傷去處惟於每戶帳狀供具所熟田畒亦不問所
熟分數但勒令供作全熟田叚鄕民不知官吏深意皆相
顧駭惑夫都昌田禾例宜早秈非若星子早田十居七八
安有五月中旬一雨至今而有全熟之理雖陂塘脚下及
近容水去處間有熟者然頼車戽之勤所得不償所費而
又如此便利去處其實無幾且以所居一都言之惟麥坊
劉坊大寧余干之旱爲尤慘雖或一二分熟者然大槩顆
粒不收然則熟田實不能當旱田二十分之一誠恐官司
它日以所供熟田多少而定通放秋苗分數則些少熟處
適所以累及旱傷之家有大不均之病聞之鄕老皆以爲
今歲之旱酷於辛邜盖彼時人家尚有歲備自夫一旱之
後加以連年暗折入間例無盖藏自前月來鄕曲上戶小
民流離巳覺相踵且今此正收刈之際人家尚有一二分
早禾可恃而巳如此者雖亦糊口迫之誠以催科之窘且
深爲後日慮而畫此至無頼計耳比年以来都昌上戶多
爲小人誣頼故闕乏之際有力之家至不敢與交易由是
貧乏下戶愈覺坐困而無告今鄕曲猶未雨油麻粟豆並
鳥有赤地未耕二麥且有失時之慮嗣歲之計彼將何措
此蠲租之惠尤鄕民之所深望也昔唐制旱七分租庸調
皆免被三分之收非不知取捐之盖有深望也本軍遂作
訪聞行帖三縣檢視官約束(八月十七日)
委官置場循環收糴米斛
照得本軍管界久闕雨澤旱死田禾目今在市闕米出糶
切慮細民闕食合行借撥官錢委官就軍置場措置循環
收糴米斛出糶應接細民食用(八月十九日)
約束遊手不許脅持良民
契勘今歲旱傷委官下鄕檢踏成熟田叚外有旱田人戶
一面犂翻種麥量留根查聽候别有官前来檢收切慮遊
手脅持之人見人戶旱田巳經犂翻耕種妄作鄕村虚聲
首熟欺詐乞覓使善良人戶不敢犂翻以至種麥失時不
能安業今仰人戶知委若實有旱田即依條量留根查以
備檢放一面犂翻種麥免致失時如有似此脅持妄稱陳
訴欺詐之人仰被擾人戶經官陳理切待追取送獄根勘
斷罪施行
援例乞撥錢米
照對本軍今歲旱傷細民闕食巳行下星子都昌建昌縣
委官抄劄合賑糶賑濟戶口人數申軍及照得乾道七年
旱傷係蒙提舉常平使司支撥到池州太平州蕪湖繁昌
等縣常平米五萬碩差官管押前来本軍分撥下三縣賑
糶賑濟遂具申常平提舉使司乞支撥米斛差官管押前
来本軍賑糶賑濟續蒙提舉使司支撥信州貴溪縣常平
米五千碩差人前去搬取及支撥池州常平錢五千貫省
付軍收糶米斛賑糶(以上八月二十七日)
再諭人戶種二麥
使軍累行勸諭人戶耕種二麥盖爲今年荒旱不比常年
湏是併力加工救濟性命今訪聞多有未施工處顯是頑
慢巳帖檢旱官并行催趣將頑慢惰農之人量行决罰先
此曉諭各仰知悉
行下三縣抄劄賑糶人戶
照對近委官抄劄三縣管下賑糶人戶姓名大小口數申
軍尋將巳申到帳拖照得合賑糶人戶並不見聲說見住
地名去處恐有漏落增添情弊難以稽考合行下逐縣將
逐都塌畫地圖畫出山川水陸路徑人戶住止去處數内
不合賑糶人戶用紅筆圈欄合賑糶人戶用青筆圈欄合
賑濟人戶黃筆圈欄逐一仔細填寫姓名大小口數令本
都保正長等參考詣實繳申切待差官點摘管實(六月初)
(十日)
行下三縣置場
照對見委官抄劄三縣賑糶賑濟人戶大小口數畫圖結
甲務要實惠及民無致妄冐所有置場去處委官斟量地
里遠近分定置場去處各縣水陸地里若干其勸諭到上
戶賑糶米斛亦合撥隷近便赴場去處以憑施行續據三
縣申置場共三十五處
星子縣置場七處都昌縣置場十一處建昌縣置場
一十七處(九月十五日)
約束許下戶就上戶借貸
契勘今歲旱傷非常得熟處少本軍巳節次行下三縣散
榜曉諭人戶趁此七脉未乾并力耕墾廣種二麥接濟將
来食用如有惰農耕種失時之人即請照巳行榜示行遣
其貧乏無種粮之家請諭上戶借貸如要官司文曆即印
給令上戶收執遇有下戶借貸麥種粮食即令就曆批領
將來還足對行勾銷如有不還官爲理索
再諭上戶䘏下戶借貸
契勘今年荒旱非常得熟處少本軍多方救䘏務使人戶
不至飢餓流移及行勸諭人戶多種二麥接濟喫用非不
叮嚀當職近因出郊相視陂塘見得麥田多有未施工處
盖緣人戶打穀未了亦是官司勸諭未至其得熟處不闕
種粮可以佈種然其人旣無飢餓之憂便乃懶惰其荒旱
處合更勤苦又以難得粮種遂致因循今仰人戶速將所
收禾榖日下打持趁此土脉未乾并力耕墾其高田堪種
麥處即仰一面種麥其水田不堪種麥處亦仰趁早耕翻
多着遍數務要均熟庶得久遠耐旱宜禾其得熟人戶當
念幸得收成常生慚愧不可便致惰怠趁此餘力多種二
麥將來可以博得他處物貨其遭旱人戶當念既遭此難
尤當勤力多種食物方可養贍老小不致飢餓流移其下
戶無種粮者上戶當興憫惻之心廣加借貸目今施惠旣
可以結鄰里之驩將来收成亦自不失收息之利庶幾過
此荒年各保安業今恐前来勸諭未明再此榜示仰人戶
知委(九月十二日)
革住米舡隱瞞情弊
契勘賑糶場收糴米斛如遇米舡到岸内過稅舡隻收糴
三分住糶米舡止糴一分其住糶米舡法格並與免收稅
錢外訪聞客旅多生奸猾動是數隻到岸於内却將一兩
隻作住糶結計在市米牙人令其虚觧牙錢稱就市糶訖
却將在舡住糶米斛寅夜搬傳往過稅舡内隱瞞官司合
行出榜約束(九月二十日)
行下場所革住米舡隱瞞
照得賑糶場近緣住糶米舡客人結計牙人虚觧牙錢夤
夜搬傳米斛往過稅米舡之内隱瞞官司有此欺弊遂出
榜河岸約束今来尚慮住糶客人雖依曉示在市出糶切
慮關防不盡合行下本場自今後遇有住糶米舡即令城
下稅務看驗具數關報賑糶場本場權住出糶令客人搬
米赴場從本場差人監用本場升斗自行出糶接濟細民
日報糶過米數糶足爲給關子放行庶幾杜絶隱瞞官司
之弊(月二十四日)
申提舉司將常平米出糶
契勘本軍今歲旱傷細民闕食遂行下三縣抄劄到合賑
糶賑濟戶口人數巳行措置賑糶賑濟所有本軍城下常
平倉見椿管米八千八百九十三碩二㪷六升五合
二勺除今年八月内盤量欠折米一千六十碩三㪷二升
四合外實管見在米七千八百三十二碩九㪷四升四合
八勺係是乾道八年以後逐年收糴到數目價錢不一其
米經年在敖内有結冒陳捐兼照今年七月内管属建昌
縣闕少米斛出糶所支撥義倉米估價應接民間食用每
升計價錢一十文足巳具收報提舉使衙照會去訖所是
見管和糴米本軍今追到牙人沈先等供具其米經年陳
損與受納到人戶義倉米陳損色樣一同依市價每一升
估計價錢一十文足本軍照得上件米係是當来委官和
糴到數目切慮虧損元價未敢擅便出糶具狀申提舉使
衙照會依目今所估價直賑糶應接民間食用庶幾飢民
不致流移(十月初五日)
行下置場不許留滯客旅
契勘本軍今歲旱傷細民闕食雖移文江西州縣通放到
客米舟舡又慮牙鋪觧落及市民日糴數少阻滯客旅不
便遂行委官置場支撥官錢依市價兩平交量收糴客米
以備賑糶應接細民食用今訪聞得本場每遇客米到場
中糶更不即時交量及至交量又不即時支還價錢切慮
合干人因而作弊留滯乞覓錢物合行約束限當日交量
即時當官支給價錢如違將犯人勘斷(十月十九日)
行下兩縣委官捉人戶糶米减尅
契勘管下今歲旱傷細民闕食使軍遂措置支撥官錢差
人前往外州縣收糴到米分撥兩縣出糶訪聞合干人將
人戶所糴米並不依實支量公然作弊减尅今委逐縣知
縣縣尉每日不測捉人戶所糴米三两戶當官覆量如有
少數即根究觧人赴軍(十月二十日)
申諸司乞行下江西不許遏糴
契勘本軍并管属諸縣今歲旱傷最甚細民闕食及無米
支遣軍粮遂多方借兊官錢差撥公吏前去江西得熟處
州縣收糴米數回軍賑糶支遣及檢凖淳熙令災傷官
司不得禁止搬販及近降指揮州縣不許閉糴如有遏
糴州軍許鄰州越訴及凖今年八月十九日聖旨節文
江東安撫使陳少保奏今歲災傷先合措置通放米斛州
縣有遏糴去處許行越訴本軍遂節次備坐移文隆興府
照會收糴去後巳承回報行下諸縣許令本軍所差人收
糴米穀放行今却據差去公吏吕棋狀申在本軍建昌縣
管下二陂山田等處四散收糴靖安新建縣鄕人米斛欲
裝上舡覩奉新縣尉司弓手五十餘人各持鎗棒沿江廵
綽不容裝發米斛又被奉新縣差人越界釘斷建昌縣管
下三陂潭德爻口陂水把截不放舡隻上下往来巳申建
昌縣差保正隅官防護所糴米舡今於十月二十四日被
奉新縣差弓級徐成等部領弓手保正等於要路把截不
容鄕人搬糴米穀申乞施行本軍今照差去公吏吕祺係
在本軍建昌縣界收糴靖安新建縣管下米穀其奉新縣
官吏公然違戾見行條法及不遵今年八月十九日專
降聖旨指揮輙差弓手持鎗棒㳂河廵綽不容收糴又
差人越界前来建昌縣管下三陂把截釘斷水口不惟夲
軍所糴米穀百端攔遏不行通放有誤賑糴支遣至於客
販米穀舟舡亦不得往来公私利害至重移文隆興府并
江西轉運司照詳前項條法指揮請將奉新官吏按劾
仍通放米舡并申諸司行下隆興府通放本軍所糴米舡
并申御史臺乞依近降指揮彈奏施行(十月初王日)
晦庵先生朱文公文别集卷第九
候官縣儒學訓導劉簮校
晦庵先生朱文公續集卷第九
答劉韜仲(問目)
無求生以害仁有殺身以成仁炳以爲理當死而求生是
悖理以偷生失其心之德也故曰害仁理當死而不顧其
身是舍生而取義全其心之德也故足以成仁若比干諫
而死夫子稱其仁所謂殺身以成仁也雖死不顧只是成
就一个是而巳使比干當諫不諫而苟免於難則求生以
害仁矣未知是否
此說得之然更要見得失其心之德全其心之德各是
如何氣象方見端的
君子義以爲質禮以行之孫以出之信以成之何故不及
仁
更思之
有一言可以終身行之者其恕乎巳所不欲勿施於人今
之人多以姑息爲恕且自居官者言之爲州縣則不敢擊
豪彊爲監司則不敢按贓吏爲臺諫則不敢排姦慝爲宰
相則不敢退小人皆自以爲恕而不知恕者如心之謂也
所惡於上毋以使下所惡於下毋以事上豈姑息之謂乎
夫仁者謂之能好人可也而孔子兼能惡人言之炳謂恕
字亦當如此體認未知是否
此說固善然被排擊遭按退决非巳心之所欲今乃欲
施於人又何以爲如心乎請更推之
莊以涖之動之不以禮莊敬者禮之容也兩句意疑相重
炳謂端莊不慢者敬心之發躬行之事也所謂禮者化民
成俗之具若爲之冠昏喪祭之品節以教民孝弟者是也
未知是否
動猶動民以行不以言之動禮只是在巳者
民之於仁也甚於水火水火吾見蹈而死者矣未見蹈仁
而死者也集注之說曲折雖多然詞意精密發明聖人勉
人爲仁之意最爲緊切有功或問節取范氏之說詞雖平
而意則緩且未見蹈仁而死一句與上文不相應如范氏
仁不傷人之說則與上句不合如程子殺身成仁之說與
上句合矣而地位不侔炳謂不如集注之說未知是否
殺身成仁蹈仁而死同異如何更思之
陽貨之惡如此聖人恐無不終絶之意時其亡而往者亦
非欲其稱蓋終不欲見之耳遇諸塗者乃不期而會不可
得而避非得巳也未知是否
恐未然
伊川先生云性即是理炳謂所謂理者仁義禮智是也未
知是否
四者固性之綱維然其中無所不包更詳味之
子曰性相近也又曰惟上智與下愚不移夫人之氣質雖
有偏正昏明純駮厚薄之不齊然禀生之初未甚相遠也
故謂之相近至於上智之所以爲智下愚之所以爲愚亦
皆其氣質使然旣謂之相近矣何故又有上智下愚如是
之懸絶也
氣象雖相近然亦有如是懸絶者蓋旣曰氣矣便有此
不同不足怪也
吾豈匏瓜也哉焉能繋而不食集注云匏瓜繫於一處而
不食物古注云言匏瓜得繫一處者不食故也吾自食物
當東西南北不得如不食之物繋滯一處然匏瓜未嘗不
可食而謂之不食物何也
不食謂不求食非謂不可食也(今俗猶言無口匏亦此類)
公山佛肹之召諸家之說善矣愚必以楊氏解佛肹章爲
得其要蓋公山之召而子路不悅夫子雖以東周之意諭
之而子路之意似有所未安也故於佛肹之召又舉其所
聞以爲問其自信不苟如此學者未至聖人地位且當以
子路爲法庶乎不失其親不可以聖人體道之權藉口恐
有學步邯鄲之患也未知是否
得之
人而不爲周南召南横渠先生之說所以與諸家不同者
何故若曰告之教之則是爲之也說得爲字太重經意恐
不然也永知是否
爲猶學也
今之愚者詐而巳矣智則能詐愚者本無智巧也何故能
詐
如狂不直侗不愿之類
予欲無言蓋夫子以子貢專求之於言語之間告之此以
發之子貢未能無疑故夫子曰天何言哉四時行焉百物
生焉蓋欲其察之於踐履事爲之實也程子所論孔子之
道如日星一叚雖引無言之文然其大意却似說無隱之
義至其言猶患門人未能盡曉故曰予欲無言夫恐其不
能盡曉當更告之而曰予欲無言何也或曰予欲無言一
章實兼無隱乎爾之義蓋四時行百物生所謂無隱也程
子之說蓋推明夫子啓發子貢之意欲其求之於踐履事
爲之實者未知是否
恐人不能盡曉而反欲無言疑得甚好更熟玩之當自
見得分明也
四時行百物生兩句自爲體用蓋隂陽之理運行不息故
百物各遂其生聖人之心純亦不巳故動容周旋自然中
禮未知是否
有此意
宰我遊聖人之門而有短喪之問不類學者氣象諸家之
說或謂至親以期斷而宰我欲質其所知有疑而不敢隱
所以爲宰我蓋欲聞其過也炳以爲宰我在聖門雖列於
言語之科然哀公問社而有使民戰栗之對方晝而寢夫
子有朽木糞土之譏觀其地位如此則宜有短喪之問也
未知是否
短喪固是不仁然其不隱不害爲忠信此一事而兼有
得失又有重輕
年四十而見惡焉其終也巳聖人立言之意固是勉人及
時進德然鄕人之善者好之其不善者惡之苟有特立獨
行之士不徇流俗衆必羣嘲共罵何爲而不見惡學者亦
不可不知也未知是否
見惡亦謂有可惡之實而得罪於能惡人者非不善者
惡之之謂也
柳下惠三黜而不去其言若曰苟以直道事人雖適他國
終未免三黜若肯枉道事人自不至三黜又何必去父母
之邦觀其意蓋自信其直道而行不以三黜爲辱也此其
所以爲和而介歟若徒知其不去之爲和而不知其所以
三黜者之爲有守未足以議柳下惠也未知是否
得之
接輿歌而過孔子蓋欲以諷切孔子孔子欲與言之則趍
而避之孔子使子路問津於長沮桀溺固將有以發之而
二人不荅所問傲然有非笑孔子之意至於荷篠丈人知
子路之賢則止子路宿殺鷄爲黍而食之見其二子焉其
親之厚之如此孔子使子路反見之則先去而不願見矣
數子者若謂其無德而隱則徉狂耕耘以避亂世澹然不
以富貴利逹動其心而確然自信不移若有所得者若謂
其無故而隱則危邦濁世道旣不行亦未見其必可以仕
也特其道止於歸㓗其身而不知聖人所謂仕止久速者
知所謂可無者矣而未知所謂無不可者也故其規模氣
象不若聖人之正大若以素隱行怪視之愚意未知是否
無道而隱如蘧伯玉柳下惠可也被髮佯狂則行怪矣
沮溺荷篠亦非中行之士也
柳下惠爲士師三黜而不去所謂降志如不去之類所謂
辱身如三黜之類然聖人列之於逸民者不知於何處見
得柳下惠遺逸處
見上
君子不施其親謝氏曰對報之謂施如親黨特無失其爲
親而巳豈有施報往來之意也謝氏之意不明竊意其說
若曰君子所以厚於親黨者特欲不失其親親之義而巳
豈有施報來往之意猶吉其豈望施報來往也具說與經
文不通炳所錄或問解此叚内有兩句云人之所以害其
親親之恩者其失在於望報而不在於施炳謂施字上漏
却不字未知是否(猶吉之吉疑言字之誤)
謝說不通故或問中辨之文意分明不脫字也
明道先生云人生而静以上不容說才說性時便巳不是
性人生而静以上何故不容說才說性時何故巳不是性
未明其旨
不容說者未有性之可言不是性者巳不能無氣質之
雜矣
晦庵先生朱文公續集卷第九
閩縣學訓導何器校
