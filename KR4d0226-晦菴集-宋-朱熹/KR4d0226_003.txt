晦庵先生朱文公文集卷第三
詩
奉同張敬夫城南二十詠
納湖
詩筒連畫卷坐看復行吟想像南湖水秋來幾許深
東渚
小山幽桂叢歲暮靄佳色花落洞庭波秋風渺何極
詠歸橋
綠漲平湖水朱欄跨小橋舞雩千載事歴歴在今朝
船齋
考槃雖在陸滉瀁水雲深正爾滄洲趣難忘魏闕心
麗澤堂
堂後林隂密堂前湖水深感君懷我意千里夢相尋
蘭澗
光風浮碧澗蘭杜日猗猗竟歲無人采含薰秪自知
書樓
君家一編書不自圯上得石室寄林端時來玩幽賾
山齋
藏書樓上頭讀書樓下屋懷哉千載心俯仰數椽足
蒙軒
先生湖海姿蒙養今自閟銘坐仰先賢點畫存彖繫
石瀨
䟽此竹下渠漱彼澗中石暮館繞寒聲秋生動澄碧
卷雲亭
西山雲氣深徙倚一舒歗浩蕩忽搴開爲君展遐眺
柳堤
渚華初出水堤樹亦成行吟罷天津句薰風拂面凉
月榭
月色三秋白湖光四面平與君凌倒景上下極空明
濯清
涉江采芙蓉十反心無斁不遇無極翁深衷竟誰識
西嶼
朝吟東渚風夕弄西嶼月人境諒非遥湖山自幽絶
淙琤谷
湖光湛不流嵌竇亦潜注倚杖忽淙琤竹深無覓處
聽雨舫
綵舟停畫槳容與得欹眠夢破蓬窗雨寒聲動一川
梅堤
仙人冰雪姿貞秀絶倫擬驛使詎知聞尋香問煙水
采菱舟
湖平秋水碧桂棹木蘭舟一曲菱歌晚驚飛欲下鷗
南阜
高丘復層觀何日去登臨一目長空盡寒江列暮岑
次韻傳丈武夷道中五絶句
地久天長歲不留坐來念念失藏舟回看萬法皆兒戲還
直先生一笑不
分符擁節幾經年聞道方成屋數椽只恐未容高枕卧却
湏持橐聽鳴鞭
勲業今從鏡裏休篋中空有敝貂裘死灰那復飛揚意惠
許深慚不易酬
常記桐城十載前幾回風雨對床眠他年空憶今年事却
說黃亭共惘然
諸郎步武各駸駸季子尤憐産萬金衣鉢相傳自端的老
生無用與安心
題畫卷(丁亥)
小山
飛來小坡坨未雨巳滂濞荒此定何人蘇公有遺記
吳畫
妙絶吳生筆飛揚信有神羣仙不愁思步步出風塵
卵研
端溪有潜虬孕此金玉質混沌一竅開千年瀉寒液
鬼佛
冥濛罔象姿相好菩薩面鬼佛吾詎知水石翫竒變
范寬
山雄雲氣深樹老風霜勁下有考槃人超搖得眞性
題祝生畫
裴侯愛畫者成癖歲晚倦遊家四壁隨身只有萬疊山秘
不示人私自惜俗人教看亦不識我獨摩娑三太息問君
何處得此竒和璧隋珠未爲敵答云衢州老祝翁胷次自
有隂陽工峙山融川取世界咳雲唾雨呼雷風昨來邂逅
衢城東定交斗酒歡無窮自言妙處容我識爲我掃此須
臾中爾時聞名今識面回首十年齊掣電裴侯巳死我亦
衰秪君雖老身猶徤眼明骨輕鬚不變筆下江山轉葱蒨
爲君多織機中練更約無事重相見
秀野以喜無多屋宇幸不礙雲山爲韻賦詩熹伏
讀佳作率爾攀和韻劇思慳無復律吕笑覧之餘
賜以斤斧幸甚
高人山水心結習自無始五畆江上園清隂遍桃李一堂
聊自娛三徑亦可喜試問避俗翁何如尊賢里(温公獨樂園在尊賢)
(里)
門前車馬客無非朝大夫問公獨何事中歲遽此圖長安
二三公髮白形枯臞隱憂念名節亦有此樂無(隱憂念名節張大參)
(䟽中語)
君侯嗜圖史插架何其多徙居三十乘流汗幾橐駝千載
誰晤語端居自絃歌至哉天下樂歲月如子何
西山一何高雲氣出寒麓中有無事人鳴泉遶茅屋宴坐
今幾何無以媚幽獨興至偶成篇呼兒爲余讀
我居深山中茅舍破不𥙷上見風攪林下有雲承宇聞公
落新宫戸牖不可數懶惰心力衰念公亦良苦
夜吟招隱詩月落寒泉井自非千載人誰與共清景散髮
心朗寥凝神味淵永功名恐相期富貴非所幸
仙人空山居道意妙羣物度世君則然脩身吾豈不飛行
仰雲路趺坐探理窟獨夜扣星壇清齋具簮笏
青山背夕陽兹景公所愛虚堂日落時遷坐一解帶嵐分
疑有處鳥度知無礙湏臾暮色來默默無與會
端居屏塵慮萬事付一尊客來語世故舉白當浮君超搖
謝衆甫噂沓從諸孫何以自怡悅窗中見秋雲
清溪何迢迢上有千仞山山中學仙侣白石爲門關丹經
苦吟哦至道窮躋攀豈知人間世風塵縈九寰
次劉秀野𬞞食十三詩韻
乳餅
清朝薦疎盤乳鉢有眞味不用精瓊糜無勞爛羊胃
新笋
翛翛江上林白日暗風雨下有萬玉蚪三冬卧寒土
紫蕈
誰將紫芝苗種此槎上土便學商山翁風餐謝肥羜
子薑(本草云薑久食去臭氣通神明或云傷心氣不可多食者非是)
薑云能損心此謗誰與雪請論去穢功神明看朝徹
茭荀
寒茭翳秋塘風葉自長短刳心一飽餘并得牀敷軟
南芥
黃龍記昔遊園客有佳遺不謂洛生吟輟餐時擁鼻
燁菜
小草有貞性託根寒澗幽懦夫曾一嘬感憤不能休
木耳
𬞞腸久自安異味非所詫樹耳黑垂聃登盤今亦乍
蘿蔔
紛敷剪翠叢津潤擢玉本寂寞病文園吟餘得深齦
芋魁
沃野無凶年正得蹲鴟力區種萬葉清深煨奉朝食
筍脯
南山春笋多萬里行枯腊不落盤餐中今知綠如簀
豆腐(世傳豆腐本乃淮南王術)
種豆豆苗稀力竭心巳腐早知淮王術安坐獲泉布
白蕈
聞說閬風苑瓊田産玉芝不收雲表露烹瀹詎相宜
伏讀秀野劉丈間居十五詠謹次高韻率易拜呈
伏乞痛加繩削是所願望
秀野
爲憐蘅芷滿芳洲特地臨江賦遠遊十畆何妨自春色萬
緣從此付東流静看朝市眞兒戲湏信田園是老謀出處
知公有餘𥙿未應辛苦謝靈丘
積芳圃
樂事從兹不易涯朱門還似野人家行看靚豔湏携酒坐
對清隂只煑茶曉起蒼凉承墜露晚來光景亂蒸霞平生
結習今餘幾試數毗那襋上花
家山堂
負米歸來手自舂豈知門外有晴峰羡公竟日塵氛遠拄
頰看山幽興濃心鏡懸知不同調詩壇那敢少争鋒空餘
遠嶽尋師意箇裏何妨爲指蹤
拙政堂
驥足寧同曳尾龜青山終是費心期陶公歸去有餘樂潘
令閑居不足追自笑十連非所慕未應三徑苦無資明朝
謾擁朱輪去猿鶴咨嗟政爾爲
香界
幽興年來莫與同滋蘭聊欲汎光風真成佛國香雲界不
數淮山桂樹叢花氣無邊曛欲醉靈氛一點静還通何須
楚客紉秋佩坐卧經行住此中
春谷
武夷高處是蓬萊采得靈根手自裁地僻芳菲鎮長在谷
寒蜂蝶未全來紅裳似欲留人醉錦障何妨爲客開飲罷
醒心何處所遠山重疊翠成堆
舫齋
扁舟容與小房櫳搖颺簾旌蜀錦紅兩岸兼葭秋色裏一
川煙浪夕陽中不愁灧澦雙蓬鬢未怯江湖萬里風築室
水中聊爾爾何湏極浦望朱宮
藥圃
種藥春畦有近功不辭耘耔謾勞躬漸看𣏌菊充庖下即
見芝英入籠中病去自知非往日身輕何必御泠風出門
會有兒童笑不是當年植杖翁
山人方丈
方丈翛然屋數椽檻前流水自清漣蒲團竹几通宵坐掃
地焚香白晝眠地窄不容揮麈客室空那有散花天箇中
有句無人薦不是諸方五味禪
龜峯樓
楊柳東邊桂樹西小樓晴眺極霏微山川政爾供凝目塵
土何妨略振衣俯瞰桑田悲物化閑披蘂笈洞玄機却疑
欄外連穹石似厭支牀去不歸
月波臺
潺潺流水注回塘中作平臺受晚凉四面不通車馬跡一
尊聊飲芰荷香韓公無復吟花島楚客何勞賦葯房少待
湏臾更清絶月華零露洗匡牀
挽𬞞園
未覺閑來歲月頻荷鉏方喜土膏勻連畦巳放瑶簮露覆
地行看玉本新小摘登盤先餉客晚炊當肉更宜人却憐
寂寞公儀子拔盡園𬞞不歎貧
秋香徑
門外黃塵没九逵坊中叢桂長樛枝三秋冷蕊從開落終
歲清隂不改移幽逕秪愁空翠滴濃香一任晚風吹攀援
却恨王孫遠惆悵千林時
曲池軒
去年種竹長新篁今歲穿渠過野塘自喜軒窗無俗韻亦
知草木有真香林間急雨生秋思水面微風度晚凉却厭
端居苦無事凭欄閑理釣絲長
前村(題下恐當有梅字)
玉立寒烟寂寞濱仙姿瀟灑淨無塵千林搖落今如許一
樹横斜獨可人真與雪霜娛晚景任從桃柳殿殘春綠隂
青子明年事衆口驚嗟鼎味新
秀野劉丈寄示南昌諸詩和此兩篇
滕王閣下水初生聞道登臨復快晴帝子詎知陳迹在長
江肯趁曲池平山楹雨罷珠簾捲簷鐸風驚玉佩鳴滿眼
悲凉今古恨人生辛苦竟何成
知向潮邊弄碧漪欄干三撫漾晴輝流傳妙語驚離闊想
像清游欲奮飛公去不應停驛騎我來直欲掛朝衣南州
高士何由見且看新荷出水稀
次秀野韻五首
史君簾閣對脩筠起看名園雨後春便賦新詩留野客更
傾芳酒酹花神未酬管樂平生志且作羲黃向上人秪恐
功名相迫逐不容老子卧漳濱
滿園紅紫巳爭新百囀幽禽亦喚人蠟屐未妨泥步穩珍
叢終恨雨來頻卧看暁色忻初霽起約良游醉好春却笑
當年金谷燕相隨僕僕望車塵
惆悵春餘幾日光從今風雨莫顚狂急呼我軰穿花去未
覺詩情與道妨蘿帶不湏吟社若角弓聊復賦甘棠淋浪
坐客休辭醉飲罷晞身向九陽
知君久矣厭喧卑造物尊前喚小兒一釂未應峩側弁十
分聊爾快翻巵治中寂寞凝塵日令尹憂勞退食時正好
相尋發孤笑莫教牢落負心期
當年共剪北山莱脩竹成隂手自栽書卷莫教春色老柴
荆肯爲俗人開公能顧我傳新句我欲留公撥舊醅悵望
南園芳樹底明年應放小車來
留秀野劉丈二首
好雨當春過一犂我公遠憶故園西孤蓬穩轉清灘急十
里行穿綠樹齊路熟巳欣經霧市身輕未怕躡雲梯諸孫
剰欲留公住細和新詩丐指迷
一去屏山今幾春歸來三逕但荒榛剪除便覺風煙好徙
倚還驚物色新樓外千林遮去路階前一水戀行塵勸君
更作留連計同社追遊苦未頻
次秀野滄波館刈麥二詩
傳聞泛宅賀新成破月衝煙取次撑鷁首斜飛寒浪急篷
窗側轉好山横知公興有江湖迥顧我詩無玉雪清欲跨
船舷還未敢幾時得伴鏡中行(急本作息)
貽牟夙昔但聲歌今見郊園樂事多且喜甌簍符善禱未
須蘆菔顰(去聲)妖娥霞觴政自誇眞一香鉢何煩問畢羅我
欲賣刀來學稼不知還許受㕓麽(小說有人中麥毒夢紅裳娘子悲歌有一丸蘆)
(菔火吾宮之句)
次秀野躬耕桑陌舊園之韻二首
郊園旱久尺多蹊昨夜欣沾雨一犂巳辦青鞋隨老圃便
驅黃犢過深溪農談剰喜鄕隣近饁具仍教婦子携指點
竹寒沙碧處不知何似錦城西
丈人高致邈難干雲夢何如胷次寬老去未妨詩律在人
來只怕酒杯乾故開麥隴供家釀更有蘭章付客看下走
才慳慙囑和願公物色稍留殘
又和秀野二首
愁隂一夜轉和風暁看花枝露彩濃覓句休教長閉戸出
門聊得試扶笻物華始信如詩好春色方知似酒濃多謝
隣翁笑相迓爲言晴暖更過從
江臯晴日麗芳華翠竹疎疎映白沙路轉忽逢沽酒客眼
明惟見滿園花望中景助詩人趣物外春歸釋子家向晚
却尋芳草逕夕陽流水遶村斜
次秀野詠雪韻三首
閉門高卧客來稀起看天花滿院飛地迥杉篁增勝槩庭
虚鳥雀噪空饑酒腸凍澁成新恨病骨侵凌减舊肥頼有
袁生清興在忍寒應未泣牛衣
一夜同雲匝四山䁱來千里共漫漫不應琪樹猶含凍翻
笑楊花許耐寒乘興正須披鶴氅㵸甘猶喜破龍團無端
酒思催吟筆却恐長鯨吸海乾
開門驚怪雪交加亂落横飛詎有涯密竹不妨呈勁節早
梅何處覓殘花山隂客子湏乘興洛下先生想卧家病廢
杯觴寒至骨哦詩無復更豪誇
次韻雪後書事二首
晴煙裊裊弄晨炊雪屋流澌未覺遲擬挈凍醪追勝踐聊
穿蠟屐過疎籬掃開折竹仍三逕認得残梅秪數枝不耐
歲寒心事苦滔滔欲說定從誰
未覺春光到柳條誰教飛絮倚風搖眼驚銀色迷千界夢
斷彤庭散百察梅䲧任從長笛弄竹䆫閑把短檠桃何人
剥啄傳清唱更喜殘年樂事饒
次韻秀野早梅
可愛紅芳愛素芳多情珍重老劉郎疎英的皪尊中影微
月黃昏句裏香胷次自憐真玉雪人間何處有冰霜廵簷
說盡心期事肯醉佳人錦瑟傍
次秀野極目亭韻
偶向新亭一破顔高情直寄有無間地偏巳隔東西路天
闊長圍遠近山浩蕩秪愁春霧合輪囷却喜暮雲還不堪
景物撩人甚倒盡詩囊未許慳
又
坐看山花落幔顔不知身在翠雲間食寒到處雨復雨客
裏歸來山又山孤燈閑無心棲鳥暮忘還世情
分逐流年去只有詩情老更慳
次秀野春晴山行紀物之句
秪憑詩律作生涯到處山林總是家便與清尊卧芳草不
妨皂蓋拂殘花側聞温詔詢耆艾好趁春風入殿衙回首
能忘舊猿鶴一篇聊爾記年華
再用韻題翠壁
孤亭一目盡天涯俯瞰烟村八九家翠壁何年懸布水綠
隂經雨墮危花杖藜徙倚凝春望覓句淹留到晚衙珍重
詩翁莫相惱枯腸&KR2898;斷鬢絲華
次亭字韻詩呈秀野文兼簡王宰三首
不駕朝車叩九扄獨携靈壽向新亭人言洞裏春長在自
慶樽前老復丁魚樂波閑詩欲就鴻冥天闊酒初醒晚來
却向南堂坐珍重家山數點青
吏散庭空晝掩扄行春只到柳邊亭唱酬共喜摛鴻藻來
往何勞笑白丁一笑歌呼從自醉幾年燠暍爲誰醒定知
細札褒揚後名入麟臺汗簡青
幾年寂寞掩柴扄抱膝長吟竹下亭不向參同論納甲且
將耘耔付添丁思玄賦罷驚遥舉止酒詩成恨獨醒却笑
春風兩蓬鬢飄蕭無復舊時青
次山行佳句呈秀野文三首
幾日春隂鎻翠巖忽驚飛蓋度晴嵐身輕似起煙霞痼意
適寧論禄位貪句法舊超常語六年華今富逹尊三從容
笑語無餘事興在南山更向南
几杖歸來覓故巖眼中猶記舊煙嵐詩情自昔元無敵世
味而今更不貪默數流年欣望八閑尋隱訣話存三小生
自愧衰頽早箇裏憑公爲指南
曈曈朝日出高巖&KR0609;&KR0609;征衣曳暁嵐向來孤舊意林
泉老去覺眞貪凄凉烟火一百五零落交遊十二三歎
世事卧吹横笛過溪南
次秀野泛滄波館至赤石觀刈早稻韻
綠雲黃半武夷鄕碧水縈紆一帶長聞道放船飛皂蓋定
知行酒載紅裳櫂謳如賀豐年信(農家以早稻為晚禾信)樂飲閑酬
此日凉禾黍誰言不陽豔晚炊流詠有餘香
次秀野韻題卧雲菴
君家丘壑本圓成何意尋荒入翠屏爲愛晴雲薦孤枕故
將閑日付新亭夢魂寂寂衣裳冷心事悠悠簡策青更把
枯桐寫竒趣鵾絃寒夜獨泠泠
奉和秀野見留之句
閑卧秋山塵事稀西風催喚出巖扉來看甲第清泉好更
喜仙翁丹頰肥捫虱坐談端未厭連環入夢却思歸明朝
振策千峯頂滿䄂瓊琚背夕暉
次秀野種粟韻
阿香一笑走豐隆雨遍平疇萬頃中舊喜樊遲知學圃今
看許子快論功遥憐鬱鬱翻秋隴預想垂垂弄晩風珍重
詩翁且彊健東阡南陌興無窮
和秀野蘄簟之句
史君兩鬢尚青青學道仍抛後院笙溽暑怏眠知簟好晚
凉徐覺喜詩成人從蘄水當年寄詩比韓公此日清坐對
更深誰是伴唯應闕月共長庚
次韻寄題芙蕖館三首
亂山叢裏有江鄕華館清波引興長正喜白鷗輕易狎忽
驚紅妓儼分行臨流更好揮椽筆俯檻何妨接羽觴共說
仙翁閑日月不因春草夢池塘
幻成飛閣笑談餘便有新荷水面鋪指點清波浮菡蓞驚
呼紅影碎陬隅且將伴侣同杯酒不用君王予鏡湖多少
故交臺閣上問渠落拓更能無
不須艇子棹歌來且看芙蓉面面開卷裏有詩都錦繡席
間無地可塵埃風清月白琴三弄綠暗紅深酒一杯明日
仲宣樓上去越吟應是首頻回
次韻雪後書事二首
惆悵江頭幾樹梅杖黎行遶去還來前時雪壓無尋處昨
夜月明依舊開折寄遥憐人似王相思應恨劫成灰沈吟
日落寒鴉起却望柴荆獨自回
滿山殘雪對虚堂想似當年輞口莊門掩不湏垂鐵鎻客
來聊復共藜牀故人聞道歌圍暖妙語空傳醉墨香莫爲
姬姜厭憔悴論文把酒話偏長
和秀野韻二首
聞道無餘事翛然百慮空何心分彼我無地著窮通昨日
青衿子明朝白髮翁天機元自爾不是故匆匆
久矣安岑寂山棲恨不深謾將門自掩那有客相尋炙背
迎朝景加趺度夕隂感君傳秀句把卷獨呻吟
次秀野暑中二首
劇暑悲難度清秋喜却回病隨庚伏盡尊向晚凉開臨水
看雲去鈎簾待月來勝遊驚昨夢曾上欝蕭臺(熹新自雲谷還家)
絶境人難到唯堪樂此身泉吟青玉峽風度白綸巾獨往
寧無意長閑未有因雲山天賜履吾道豈全貧(雲谷絶頂四望雲山)
(環數百里)
次秀野雜詩韻
葺居二首
丈人高卧碧江頭門掩西風萬木秋重喜青山還遶屋却
嫌黃葉漸平溝開軒且放浮嵐入决水徐通廢圃流便覺
園林頓蕭爽不妨隨境味玄幽
向來鞅掌元非病此日徜徉詎有妨自喜登臺閑瘦竹人
驚步屧響空廊高齋雨過新山色曲沼風來舊水光千里
壯心殊未巳不應疎懶興能長
刻漏
無疑莫詣君平肆任運休尋季主家謾設銅壺候尺咫閑
參玉表驗分差不妨啓處知時節那更榮枯紀歲華却羡
昇平好官府日高三丈放朝衙
栗熟
樹雜椅桐繼國風莫教林下長蒿蓬(種樹法栗下不得有草木)共期秋
實充腸飽不羡春華轉眼空病起數升傳藥錄(本草云人有脚弱往)
(栗樹下啖及數升遂能起行)晨興三嚥學仙翁(蘇黃門詩云老去自添腰脚病山翁服栗舊傳)
(方客來爲說晨興晚三咽徐收白玉漿)櫻桃浪得銀絲薦一笑纔堪發面紅
(銀絲見杜詩本草云櫻桃服之令人美顔色)
山藥
怪來朽壤耀瓊英小斸頃筐可代耕豢豹於人儘無分蹲
鴟從此不須生雪鑱但使身長健石鼎何妨手自烹欲賦
玉延無好語羞論蜂蜜與羊羹(陳闌齋王延賦有蜂蜜羊羹之句)
食梨
珍實渾疑露結成香葩况是雪儲精乍驚磊落堆盤出旋
剖輕盈照骨明盧橘謾勞誇夏熟柘漿未許析朝酲啖餘
更檢桐君錄快果知非浪得名(本草謂梨爲快果)
導引
聞說牛刀久不更閑中應接羡門生向來巳悟藏千界(吕公)
(詩云一粒粟中藏世界)今日何勞倒五行(道書云五行顚倒術龍從火裏出)按蹻有
時聊戲劇居心無物轉虚明舉觴試問同亭侣九轉工夫
早晚成
假山焚香作煙雲掬水爲瀑布二首
平地俄驚紫翠堆便應題作小飛來爐熏細度巖姿出綫
溜遥分壁色開獨往但憑南郭几遠游休剪北山萊人言
造化無私力珍重仙翁挽得回
一簣工夫莫坐談便教庭際湧千巖眼中水石今成趣物
外烟霞舊所耽泉細寒聲生夜壑香銷暝靄變晴嵐兒童
也識幽棲地共指南山更近南
家釀二首
銍艾無中熟懽謠闕屢豐但知愁鬢白那復醉顔紅田舍
寒如此侯家事不同新醅撥浮蟻春滿夜堂中
聞道兵厨盛春泉響臘芻定知盈榼送不待扣門求沆瀣
應難比茅柴秪自羞病身從法縛好客爲公留(熹近戒酒故有法縛)
(之句旣作此詩而白衣巳至賓朋巳集可謂詩䜟矣一笑)
酒市二首
聞說崇安市家家麴米春樓頭邀上客花底覓南隣詎有
當壚子應無折劵人勸君渾莫問一酌便還醇
麗藻摛雲錦新章寫陟釐詩傳國風體興發酒家旗見說
難中聖遥知但啜醨盤餐雜鮭菜那有蟹螯持
黃雀鮓
黃雀飛鳴處交交異竊脂(桑扈竊脂盖以不食穀得名)稻梁求易足羅
網去何遲味厚資偏嗜謀疎闕自爲韓彭尚𦵔醢么麽爾
誠宜
㯽榔
憶昔南遊日初嘗面發紅藥囊知有用茗盌詎能同蠲疾
收殊效修眞錄異功三彭如不避糜爛七非中(本草云㯽榔殺三虫)
(柳子罵尸蟲云擊汝鄷都糜爛縦撗七非見眞誥鄷都者六天之一也)
又五絶卒章戲簡及之主薄
暮年藥裹關身切此外翛然百不貪薏苡載來緣下氣㯽
榔收得爲祛痰
錦文縷切勸加餐蜃炭扶留共一柈食罷有時求不得英
雄邂逅亦飢寒
向來試吏著南冠馬甲蠔山得飫餐却藉芳辛來解穢雞
心磊落看堆柈
箇中有味要君參螫吻舂喉久不甘珍重人心亦如此莫
將寒苦換春酣
高士沉迷簿領書有時紅糝綴玄須定知不著金柈貯兒
女心情本自無(劉穆之初士爲主簿)
晦庵先生朱文公文集卷第三
考異
詠歸橋載事(一作載意)
麗澤堂相尋(一作難尋)
題祝生畫鬚不(一作䰅不)
和秀野無始(一作此始)徙居(一作徒車)茅屋(一作華屋)
茅舍(一作茅屋)星壇(一作星躔)分疑(一作光宜)
鳥度知無(一作風度却無)色來(一作色新)默默無與
(一作此意心默)端居(一作幽居)清溪何迢迢上有十
仞山(一作清江水悠悠其上有羣山)吟哦(一作吟誦)塵縈(一作)
(塵營)
新筍翛翛(一作脩脩)
拙政堂咨嗟(一作驚嗟)
藥圃𣏌菊(一作枸𣏌)會有(一作會見)
月波臺潺潺(一作濺濺)
秋香徑千林(一作千秋)
曲池軒秋意(一作秋思)風動(一作風度)
前村眞與(一作直與)晚景(一作晚興)驚嗟(一作驚嘆)
秀野寄示南昌直欲(一作眞欲)
次秀野韻復賦(一作復和)共剪(一作去剪)
留秀野春過(一作春遇)遠憶(一作遠意)
次秀野躬耕隣共(一作隣近)下走(一作下筆)
又和秀野曉看(一作曉著)休教(一作誰教)過從(一作過逢)
草逕(一作草路)
次秀野詠雪韻起看(一作起見)猶喜(一作聊喜)
次亭字韻勞笑(一作勞喚)
次山行憑公(一作憑君)
福州府儒學訓導舒鏊校
晦庵先生朱文公文别集卷第三
書
胡籍溪先生(以下胡德方家藏)
昨日節略禮儀尚有二節可疑敢以求教書儀中云壻揖
婦降自西階至婦轎所立舉簾以俟前日見先生云古人
用車不可升階乃就階下置車故有降自西階之禮今旣
用轎子不知只就廳上否如此則婦先入轎然後降自西
階以出矣又婦旣入婿之家婿導婦以入不見有舉蒙首
之禮未知今如何乞批以見教
文叔
婦旣用轎子則只就廳上壻却湏就廳前上馬舉蒙首之
禮温公不說少間檢伊川集續報去也
舉蒙首之禮適檢伊川集有之乃未就坐飲食時行之今
想巳不及矣
程沙隨可久(迥以下沙隨之孫仲熊家藏)
示及古韵通式簡約通貫警發爲多四聲互用無可疑者
但切響二字不審義例如何幸望詳賜指喻又其間如積
劭植囿淺昧晣七字恐合入四聲互用例中不知何故却
入此門亦乞見教麒之爲極十之爲諶似亦是四聲例也
近因推考見吳才老功夫儘多但亦有未盡處汎考古書
及今方言此類盖不勝舉也詩說見此抄寫未畢畢即拜
呈求教矣聞人丈頃年見之三山扣以詩中數事甚蒙知
奬但恨不得欵盡其說耳豳詩之說則恐未然盖破斧以
後諸詩未必是周大夫刺朝廷之詩此自小序之誤耳它
日繆說得徹尊聽當爲印證其可而掊擊其不然乃所願
也所喻詩論十篇便中幸早見教爲望汀鹽之弊巳極子
直之策未爲不然横爲諸司所排使不得伸一方之民可
謂重不幸矣晦伯書來所欲更張者尤廣觀此事勢如何
行得近聞諸司於舊法中减落一二小小縻費便謂可革
宿弊以一杯水救一車薪之火無以異於小兒之戲論甚
可笑也孝經妄意所疑不謂汪丈亦有此說近亦條具數
處并俟後便拜呈也四營成易正爲易字即是變字故其
下文便以十有八變承之再扐後掛即所謂再揲三揲者
是又一四營也凡爲四營者三乃成一爻爲四營者十八
乃爲一卦此以積數文義求之皆無所礙不審尊意以爲
如何也月樁條對亦乞頥指錄以見教此事從来只是得
於耳學竟未知其端的也廣西鹽法近得詹丈書極以爲
便亦錄得中間解折范容州劄子畫一来而自彼来者無
不以州郡窘乏爲言不知的是如何地遠難遥度傳聞亦
難盡信大抵近世作事利民者常苦於掣肘而不得行其
爲民害者則因循苟且上下尊守以爲不可易設使便有
姚元崇眞有濟世之術亦未必得如其意此可歎也又蒙
别紙垂喻俞廣文立二公祠之意使爲記文尤荷不鄙但
此事今日老丈在彼晚學小生豈當僣取而妄爲之此决
不敢承命若廣文有請於門下它日文成區區得以題額
附名左方亦云幸矣幸逹此意於廣文敬泚筆以俟命也
前浦城主簿任希夷經由請見幸與其進而教誨之其人
有志於學守官不苟王漕亦令去請教也
程可久
附子爲近世通用常藥它人服之未見其熱老丈乃獨覺
其偏有所助致生它疾此見平時所養之厚而所謂無妄
之藥者真不可試之驗也二賢祠記前書巳拜禀矣豈有
大師在是而晚生小子敢肆妄言扵其側者乎况陳公平
生只得一見若汪公則老丈游從之久投分之深又非小
生之比恐不得而辭也因便寓此偶數日禱雨倦甚又積
書問頗多未暇罄所欲言
向蒙喻及詩論前書拜請幸早寄示謬說巳寫就然尚有
誤字旦夕校畢拜呈以求教誨也易中七八九六之數何
自而起說者雖衆終未甚安不審尊意以爲如何州縣祈
水旱政和新禮所不載而通典開元禮尚有可依放者唯
鄕村所禱全無可据苟且從俗扵心有未安者亦幸有以
教之也
鄭尚書惠叔(僑見莆陽所刊稽古錄後)
匆匆去國深荷眷存旣行之後又知榻前開陳之力固知
高明非私扵某者然不能不以爲媿也區區舟行冐寒阻
風昨夕始到三衢更一二日始遂南去病軀幸可支吾皆
餘芘之及也鄕在長沙嘗得温公稽古錄正本别爲刊刻
殊勝令越中本欲俟成書奏御未竟而来又欲面奏行下
取索則又未及而去每念此書温公所以願忠君父之志
更歴三朝然後成就其論人君之德有三而材有五者尤
爲懇切不可不使聖主聞之不知可以一言及之行下本
州取索投進否然不必及某姓名恐罪累之跡延及先賢
反致忠言不得聞逹也聞中司巳兼讀官幸更與議之同
君舉子夀諸公共白之也
程允夫(洵以下洪正學刊允夫家藏帖)
先集無人寫得亦多是應用文字非吾弟今日問學所急
故不送前書巳詳言何不見悉耶墓刻不敢忘幸且少寬
之譙傳非病翁所作乃原仲致中一丈見之其說亦有病
非學問正脉也遺書中李端伯劉質夫所錄極精可熟味
之便見學問正當用力處矣
程允夫
某重念先世南来八人度嶺今無一人在者而老人暮年
窮約以不肖子與世不諧之故憂窘萬狀無一日舒泰遂
以至此尤重不孝之罪每一念至此心肝如抽裂也
某家中自先人以来不用浮屠法今謹用但卜地未能免
俗然亦只求一平穩處尚未有定論計不出今冬也
所喻立戶事無不可但先人巳立戶某又自立一戶恐扵
理未安更詳度示喻
程允夫
示喻爲學之意此正克巳功夫所當用力然猶是至粗淺
處若不痛加懲窒非惟無以仰窺聖賢閫域恐亦無以自
立於州里之間矣此甚可懼不可視爲常事而緩於檢制
也上蔡之言警切至到真當朝夕提撕然論其細微則區
區所愧亦巳多矣尚何以爲賢者觀省之助乎今當彼此
各致其功庶異時相見無所愧扵今日之言耳觀書或有
所疑因便䟽示閑時寫得便可旋寄德和處此中時有便
人往還也所論向来解紛之意固是如此然亦平日持巳
不嚴故擇交不審而責善之道又有所不至故其末流之
弊至於如此此當深自悔責而速改之詳味来辭似未有
此意恐更當反復鄙言毋以前說自恕也所要文字正冗
未暇致思齋銘亦巳忘記又無草本要不必爾但得識之
於心而見諸行事則爲有以發於愚言矣祠閣二記皆不
成文字但欲略見此義理故不得而辭来喻之云非所望
於親友間也近思巳成尚未寄到到即附去中庸無人寫
得只有一本不敢遠寄且亦未定不欲廣傳也定性書觧
在别紙亦勿示人爲佳雲谷記巳寫寄李文矣
程欽國(後更字允夫家藏帖以下新安汪逄龍刊允夫)
往年誤欲作文近年頗覺非力所及遂巳罷去不復留情
其間頗覺省事講學近見延平李先生始略窺門戶而疾
病乘之未知終得從事於斯否耳大槩此事以涵養本原
爲先講論經旨特以輔此而巳向来泛濫出入無所適從
名爲學問而實何有亦可笑耳示喻蘇程之學愚意二家
之說不可同日而語黃門議論所守僅賢其兄以爲顔子
以来一人而巳恐未然頃因讀孟子見其所說到緊要處
便差了養氣一章尤無倫理觀此想淵源來歴不甚深也
正蒙建陽舊有本近來久不曾見俟病少間當爲尋問也
然此書精深難窺測要其本原則不出六經語孟且熟讀
語孟以程門諸公之說求之涵泳其間當自有得然後此
等文字可循次而及方見好處如今不湏雜博却不濟事
無收拾也若果於此有味則世間一種無緊要文字皆是
妄言綺語自無功夫看得矣近集諸公孟子說爲一書巳
就藁又爲詩集傳方了國風小雅二書皆頗可觀或有益
於初學恨不令吾弟見之又恨相去稍遠不能得吾弟來
相助成之也
程允夫
表叔墓刻不敢忘重煩督趣愧恐然此尚有少曲折異時
得面論而後下手乃爲穩當先集亦難於出之正亦有所
疑耳吾弟近所爲詩文有可寄示者否某向到湘中■語
甚多然皆草率不足觀謾令大兒寫拜魏公墓一篇去此
等閑言語正使絶出亦何所用况又不能佳乎然姑以寄
意焉可耳
程允夫
觀志觀行此章上蔡謝先生言之最詳盡大抵聖人本意
只論孝子之心耳至於事有不得不改者又出於不得巳
非其心本然也此義亦通上下而言不必專指人君也
天命之謂性則通天下一性耳何相近之有言相近者是
指氣質之性而言孟子所謂犬牛人性之殊者亦指此而
言也
自聖人言之忠恕即道也曾子之言是也自學者言之則
由忠恕可以至道也子思之言是也二先生及上蔡論此
詳矣宜深體味之不可只恁麽說過
浩然之氣大剛直當從伊川之說更宜深思■必有事焉
而勿正心勿忘勿助長此固是下功夫處然於此湏識得
箇夲體始得明道舉鳶飛魚躍活潑潑地以爲與此意同
湏要識得方有下功夫處不然才着意便是正才不着意
便是忘無有是處
聖人之於天道詳來問似看此章大意未分明摘句理會
宜其不通
心往一叚語皆有病心固未嘗亡但人舍之則有時而不
自見耳所謂道心惟微者此也
程允夫
聞以職事忤上官暫移他局不知所争何事若所當争乃
見所守此外榮辱不足道也昨誤聞劉智夫得江西倉臺
即以書道吾弟及一二知友姓名得其書乃云雖出妄傳
然巳爲轉語王南強矣計必能相知但未知新憲爲誰耳
此辭職告老皆未允而向来阜陵異議之人趙詹皆巳行
遣此獨漏網有所未安巳上自劾之章矣上意必無他但
勢必不免於何劉之口亦巳判然於心不復爲求全計矣
程允夫
某病脚恰一月矣尚未能履地而時論又攻之於外因知
語默之有時然■語巳在前矣今欲默之■能有所及乎
學徒不欲一旦盡遣恐或反致張皇然巳不多自此来者
勿受可也紙尾之喻巳悉然臯陶宥之而堯曰殺之毋乃
兩失其職耶
彭子夀(龜年以下止堂之孫沚家藏)
中間傳有召節固疑其非美意巳乃不然方以爲喜及承
惠書又知開府以来經理次第尤以爲慰然以時勢料之
亦決知其不能久既而果聞巳有奉祠之命矣却不見有
文字想又從中而下也此在高明無所輕重但鳴吠唁唁
日甚一日其勢必湏大有處分其禍不止於縉紳而巳也
想以此故亦未能釋然柰何柰何某今夏一病幾死亟上
挂冠之請并辭近職蒙上厚恩未即聽許將欲受之而去
歲曾議菆陵者例皆獲罪自惟狂妄不應獨免遂以自劾
章上計今巳有行遣顧地遠未即聞耳閑中讀書却有味
但目巳偏肓其未肓者亦日益昏披閱頗艱耳緣此閑坐
却有恬養功夫始知前此文字上用力太多亦是一病盖
欲應事先湏窮理而欲窮理又湏養得心地本原虚静明
澈方能察見幾微剖析煩亂而無所差■若只如此終日
馳騖何緣見得事理分明程夫子所謂學莫先於致知又
未有致知而不在敬者正爲此也濂溪諸書亦多是發此
意下問之意但以此說推之則其受病之原與夫用藥之
方皆可見矣
雄附遠寄良荷扶衰之意茶五十餅漫附回使以供粗用
背時可笑大率如此也薌林逝去在渠高年固無憾但後
輩失此典刑亦自可恨也舟御不經于越否亦聞■否度
不免一南轅得免喻嶠幸也茂獻必相會賤迹旣不自保
又深爲諸賢憂之夏中之病由此增劇中間幸小定今又
復作人謀不■可及矣柰何柰何
彭子夀
得張元德書竊聞大旆巳次豫章今當稅駕里門矣乍歸
想一番應接有不能免者然自此杜門少休神觀益得玩
心率究大業安知天意不以是玉汝於成乎願益勉旃以
慰期望零陵經由頗得從容否復有一書幸爲遣致得不
浮沈乃幸
孫季和(應時以下季和之子祖開家藏)
某到此緣所請未報邦人恐虎兕復出於柙邀晉不得去
巳申省且留此矣黃岩糶濟得伯和諸公在此商量雖未
有定論然亦當不至疎脫但水利一事諸公以爲非得一
見任官主持不可下手某巳撥萬緍今使與食利人戶興
役矣諸人欲得賢者復来見欲差出縣丞却煩吾友攝其
事主此工役不知可來否專令此人奉問幸子細籌度見
報若不穩當則當别爲申奏專差措置水利亦無不可但
在賢者之來與否耳(如不可来幸爲計度見任官中有何人可委謝戶如何欲煩詢之不知渠)
(肯來否)此事非小若得黃巖無水旱則無飢饉之憂
向後乞得錢更增益之耳(度本路水利未有大於此者)
餘姚之旱與上虞分數如何幸博詢見諭
孫季和
燭溪蕭寺頃歲盖嘗一至其間今聞狹書過彼亦有學子
相從不勝遐想也精舍諸題悉煩着語属意皆不淺三復
歎想恨不即同晤言也比來觀書日用必有程度及所得
所疑有可見告者因來及一二以發講論之端爲幸
孫季和
來喻諄悉備詳爲學次第甚慰所懷大抵學者專務持守
者見理多不明專務講學者又無地以爲之夲能如賢者
兼集衆善不倚於一偏者或寡矣更望虚心玩理寬以居
之卒究遠大之業幸甚
武夷佳句足見雅懷更求小詩數篇暇曰見寄
孫季和
先志不敢忘但以家居困賓客無緣得就今旣之官却恐
應接稍希可以具藁便并送崇禮處令轉致也但書石湏
更属人盖目昏殊甚不堪此役一破例之後求者繼至無
詞可以却之朋友間如楊子直書儘有法如不識之當爲
轉求也
孫季和
示及易說意甚精密但近世言易者直棄卜筮而虚談義
理致文義牽強無歸宿此弊久矣要湏先以卜筮占决之
意求經文本意而復以傳釋之則其命詞之意與其所自
來之故皆可漸次而見矣舊讀此書嘗有私記未定而爲
人傳出摹印近雖收毁而傳布巳多不知曾見之否其說
雖未定然大槩可見循此求之庶不爲鑿空強說也(如元享利)
(正只是以卜得此卦者大亨而利於正耳乾卦彖傳文言乃孔子推說非文王本意也又嘗作啓蒙一書亦巳板行)
(不知曾見之否今往一通試看如何)書小序又可考但如康誥等篇决是武
王時書却因周公初基以下錯出數簡遂誤以爲成王時
書然其詞以康叔爲弟而自稱寡兄追誦文王而不及武
王其非周公成王時語的甚(吴材老胡明仲皆嘗言之)至於梓材半篇
全是臣下告君之詞而亦誤以爲周公誥康叔而不之正
也其可疑處類此非一太史公雖用其體而不全取其文
如商紀中所載湯誥全非今孔氏書也雖其詞厖亂不若
今書之懿然亦見遷書之體或未必全是師法書序也漢
(書遷嘗從孔安國受書)大抵古書多此體如易序卦亦是此類若便
斷爲孔子之筆恐無是理也先墓志文不敢忘但爲歸來
悲冗中未暇落筆今當少暇旦夕得成當并寄■叔度轉
逹也記序諸篇大意皆正當而詞指清婉可喜此雖餘事
然亦見游藝之不苟也入蜀不過荆門否近得劉德脩一
書今有報章并書冊一匣寄之煩爲帶行逹之此公未識
面而書來極勤懇前日之舉全類東漢諸賢計雖甚疎而
其意則甚誠切矣亦可敬也恐帥君以姻家之故不能無
嫌湏調護之此非爲劉乃爲丘計也可嘆可嘆
孫季和
某衰老多病益甚於前今兩足拘重不復能動巳兩三月
矣度氣血巳衰無復完徤之理只得未死且爾引日巳爲
幸矣然世道如此臭味凋落日見稀少亦何用久生爲也
(久欲告老今方及格不敢自請而外郡不爲保奏只得一申省狀亦且發去或者恐觸禍機然不暇頋也)向承
喻及祠記碣文以例不敢爲人作文字遂不復曾致思所
示行實諸書亦巳卷藏不在目前自此或有便别爲寫一
通來暇日試爲整齊看如何然必三年然後出之時運固
叵量但恐夀非金石不能俟耳祠記亦然但子游之封在
唐爲吳侯在政和爲丹陽公而淳熙所頒祀禮乃爲吳公
盖十子皆因唐之舊自侯而公然不知何時所加頃年曾
爲申請禮寺行下亦無的文今納長沙所刻一通去可試
考之也紙尾無可講說之云可爲慨歎此固無復可以及
人但不知年來自巳分上功夫又如何似聞頗留意於詩
文此亦恐虚度光隂也有如衰朽至於今日乃始追恨向
來之懶惰今欲加功而日子鋪排巳不遍矣此當以爲戒
而不可學也
孫季和
昨需祠記本不敢作以題目稍新不能自巳略爲草定數
語謾錄去度未可刻以速涪城之禍幸且深藏之也
孫季和
史公入覲不知復何所處禮畢亟歸亦佳事也某去秋以
病請祠不遂此間亦可少安而忽有長子之喪悲痛慘怛
無復生意請祠諸公巳相諾而未被命計旦夕即去此矣
久欲遣人至越中而未暇及今始能作書而迫行匆匆又
不暇詳悉所委文字亦未能遂就然不敢忘異時未死終
當如志也新刻數書各往一本崇禮兄弟欲各寄一本而
偶盡遂不能及亦不暇作書只煩爲道意也寧海僧竟如
何秉彝好德豈容泯滅於此可驗試寄語招呼之若其意
堅可率朋友合力助之以成其志亦非細事也
劉子澄(清之以下廬陵胡翼龍刊静春家藏帖)
昨承有召命深以爲喜然亦不知行止之計偶到城中黃
子來相尋具言近况爲慰但求教竟不之領又以爲恨比
日伏惟于役有相今或巳至在所矣奏對得以伸吐所學
甚慰士友之望正學以言而不失淺深緩急之宜在賢者
必巳講之熟矣黃子又說頗欲多所論白此恐徒取草野
倨侮之譏而匆匆晷刻之間勢必不容詳細反復則是無
故徧觸衆事之機紛冗錯雜而終無感寤之理不若略舉
大體切於上心者專指而極言之幸而開納固爲莫大之
幸萬一未即聽從亦足以爲之兆異日猶可尋繹其端緒
而終其說也它則非閑人遠書可以一二指陳者在明者
熟慮而徐應之毋爲匆匆以致後日之悔也黃子又說見
問人材之意此等事度非吾輩事力所及正不湏太遽也
劉子澄
某幸如昨但伯恭逝去令人悲痛不可言昨嘗以子約計
告作書宛轉托子静送去相報近聞渠巳入浙此書恐未
即逹然訃報中必巳見之傷悼之懷相與同之也去年方
哭敬夫今伯恭又如許吾道之衰一至於此不知天意如
何吾人不可不自勉未死巳前恊力支撑也某在家應接
隨分擾擾偷閑脩得中庸及孟子下冊孟子得公度卷子
甚濟事也今且修此經書通鑑看將来如何恐心目俱昏
未必了得終遺恨於身後耳西山長句及還家四言意象
蕭散吟玩不能去心欲作數語奉答目覺意思局迫恐不
能佳此是膏盲之病不知如何醫治得寬平間暇些子庶
晚年身心稍安樂也沅淬令兄墓表草定納呈不知可用
否公度何爲至今未歸報中亦未見所擬官何耶曾子䟦
語并往歸來方得細看雖雜篇所收不如前意思終是好
本子見錄未得附還更有一二處當略脩耳近思續錄俟
旦夕看畢奉報第三錄亦佳但如此編錄得無勞心否因
看書所得隨手抄錄不妨若作意收拾搜尋布置即費心
力亦湏且省節爲佳也盖中年精力非少日之比不可不
愛惜耳諸葛學須静也全文告因便錄示千萬荆州論語
甚改得好比舊本大不干事若不死更長進深可痛惜伯
恭詳審穩當有餘却不及此公俊偉明快也韜仲不苟如
此不易其兄晦伯亦甚好它日皆未可量也子玉不聞問
旦夕有尤川便當寄書與之擇之何爲至今不見歸直卿
近遣人來納幣甥女不成却是某女子也渠來春同爲金
華之行今旣聞伯恭訃决當如約某當一與俱往哭伯恭
亦不欲爽前約也鄭景望亦殊可傷前書當報去矣陳正
巳今在甚處公度當巳歸来春之約不知竟如何也某忽
隨例沾誤恩念有罪無功不敢受又昨奏與獻米人推賞
諸公不爲施行前日不免於詞免狀中極論其事逓中得
周參書亦於報書中懇之未知竟如何聞江湖間水旱螟
蟲民巳荐饑不知州縣有無措置然今年比之去年事體
尤不易也廬陵當不至此此間却差稔但剽掠公行甚於
常歲州縣坐視不復介意此亦殊可慮耳眷集中外俱安
諸郎一一佳茂愛女夭折可傷平父次女與泰兒同歲向
許議昏近亦不育其女幼而解事甚可惜今此兒未有親
不能不掛懷抱耳向丈得書却来說及薌林集要序甚恨
未得見也序文豈敢僣易然此却好題目但恨晚輩不當
作又苦心力衰畏作文字耳景陽明年且在致遠家否向
見其說話意趣儘好恨不得欵曲講論今旣相遠又無由
得相聚耳向得書朱君岑何字偶不記憶更告批喻彼中
交遊學生并爲一一品題以来尤幸吏老所薦皆淛東知
名士亦不易但陸子静亦入此保社不知果巳行未耳惠
况紙墨筆帖良以愧感無物可寄祭禮及二小書謾往幸
收之昨得延之處祭禮三家方属鄭丈𥙷入而渠巳物故
旦夕更属新將也弟子職女戒本各爲冊而皆以雜儀附
之(令人家小兒女各取一本讀誦爲便也)今此冊爲印者所并又缺雜儀一
本不容復改然此無多字致遠更能鋟版流行亦教化善
俗之一事也但女戒向見伯恭說欲刪修一兩處忘記問
之不知向來曾說及否吕氏二書似亦可刻并廣之也
劉子澄
某還自莆中道間大病幾不能支卧家月餘幸未即死然
神氣衰憊比之春中又什四五矣雲臺將滿方欲俟批書
畢遣人宛轉致懇復求舊秩忽尤延之送勑来乃蒙朝廷
檢舉直差雖似小小行遣聞新揆却甚以爲恩意亦爲一
番勞擾但去冬案後收坐未曾决遣不知此又折得過否
耳只恐反露綫索觸着駭機亦復任之不能深以爲憂也
王漕送示二月十一日手書三復喜慰不自勝但趙南紀
云長沙中冬巳見報而老兄正初始得知之何其晚耶今
自劾之章復久未報不知何以處之要當極力再請以得
爲期得朝士書皆云爾其相鄕慕而未相識如張元善者
尤拳拳也先聖象荷寄示然此乃湖學所藏昭陵賜安定
本向見陳明仲有之因託定叟傳得其温良恭遜之容比
此又精善恨未得令兄見之也所謂顔子者相傳是伯魚
薛士龍亦云恐湖學當有所傳也偶有便人草率附此不
知書到時朱&KR1650;皂盖巳在甚處所欲言甚衆例不敢出自
覺近日意思頗似向來所甚惡者喻王泉之論矣年力頽
侵志不勝氣至於如此可懼可懼
愛直記文甚佳昨日拜鴻慶勑偶得一絶云舊京原廟
久烟塵白髮祠官感慨新北望千門空引籍不知何日
去朝真年衰易感不覺涕泗之橫集也
劉子澄
吳大年附到春間所予書足以爲慰比想經暑涉秋尊體
益佳健但不知求去不遂之後諸事又當如何想亦不以
此而改其度也細讀來書似於此未能忘懷獨蒙記憶之
語又似戲謔病根依然故在也克巳功夫不是易事願益
加意而勉焉則區區之幸也
王子合(遇子合之姪孫鎔家藏)
前書所喻祭禮之位昨因嘗以爲疑但不如此又難區處
若只祭三世猶可以曾祖考妣居中而祖東考西然東位
考妣之坐巳自難設(祖考東而妣西則妣坐迫近曾祖不便考西妣東又與今人坐次相反)
若祭四世則一位居中二位居東一位居西殊不齊整(兩兩)
(對設又似敵體不分尊卑)况左昭右穆亦是異廟而廟皆南向即與今
人相向設位不同又相向設位則舅婦之坐東西相見亦
甚不便似不若只以南向西上爲定之爲愈也
晦庵先生朱文公文别集卷第三
候官縣儒學訓導劉簮校
晦庵先生朱文公續集卷第三
答蔡季通
昨日之别令人黯然然觀賢者處之𥙿如又足強人意也
不審晚間便發程否前途千萬加意調節言語諸事更宜
謹密飲酒戲笑皆宜切戒歸來便覺有相窺伺者次第恐
亦不免久當自知之一書至直卿亦煩爲託周幹附去或
遞去前日亦忘此可見昏罔也昨日二尺短者是周尺長
者是何尺耶是景表尺否皆望批喻
自奉别後惘惘至今不能忘于懷計行巳過杉嶺不審道
間爲况如何武陽曾少留否旣不登車只得緩行無傷吾
足乃佳耳一路皆有知舊必不落寞但恐却有應接之煩
耳某幸無它諸生旣來遣之不去亦姑任之若有禍害亦
非此可免也但極難得人講究文字義理深處便無人可
告語殊憒憒益懷仰耳至舂陵煩爲問學中濂溪祠堂無
恙否某向有一祝版亦不知在與不在因風語及也
别後只得到豐城及宜春書知途中諸况足以爲慰但至
今尚未聞到舂陵信深以爲念每至讀書講學無可咨扣
無可告語尤覺仰德之深也三哥子陵一一安佳某足疾
前日幾作今又少定未知竟如何但精神日耗血氣日衰
舊學荒蕪有退無進恐遂没没無聞而死耳樂書非敢忘
之但方此齰舌豈敢更妄作耶此書决然泯没不得近看
他人所說更無堪入耳者不知老兄平日與元善相處曾
說到子細處否但恐子期不曾聽得便只似不曾說也近
因諸人論琴就一哥借得所畫圖子適合鄙意乃知朝瑞
只說得黃鍾一均内最上一弦而遽欲以論琴之全軆宜
乎膠固偏執而無所合也學不欲陋豈不信哉
昨州兵之歸得書知巳到彼足以爲慰僦居寬廣物價廉
平足以度日此外想無他撓高懷所處亦無適而不安也
趙守得書甚留意寺居雖有約束然遠郡荒僻舍此則無
以待賓旅往往亦不能一一遵守頃在南康此寺常爲客
館若自遠嫌不欲居之則亦無害更託人宛轉白之使知
曲折可也翁丞便是德功丈之孫否耶渠向來坐事乃尊
來見囑力不能及之想未必不見訝也
禮書附䟽未到巳與一哥說不若俟斷手後抄之今只寫
得一截無䟽尤不濟事也三哥爲况如何想不廢讀書作
文比之家居更省應接當日有新功也此間塊處有疑無
所講殊覺憒憒
昨因見人說琴無歸著謾䟽所疑得數千字欲寫奉寄而
昨晚一哥方報今日便有人行遂不暇及當俟後便也或
有鄭尚明琴史十餘卷緊要處都不曾說著只是閑話耳
其書亦是集古今人所說乃止如此是凢事不曾有人理
會到底也以法言之亦當用旋宫法但恐以諸短律爲宫
則弦不惟不可彈亦不可上矣故或說琴只用黃鍾一均
似有此理然又只成隋文帝何妥之樂可笑耳可預考之
俟寄所草去求正也頃奉記後厚惠書具聞動息足以爲
慰居夷當巳成趣但能素位而行亦何入而不自得也但
聞三哥不快甚以爲念計今當已向安矣覺得渠書中語
意似放未下更當有以開曉之也琴說納呈幸爲訂其繆
子細見喻更有一圖無人畫得大率與候氣淺深同是一
法第一弦尤可見其下諸弦乃遞儧向上取聲耳精舍巳
空眼前朋友亦不長進只前日永嘉一二人來稍可告語
今巳去矣參同契史無縫罅亦無心力思量得他但望它
日爲劉安之雞犬耳
到此見人說趙守家人歸云自始至投館光孝而寺僧
自言於官云此人長大恐不能制遂移它處此必戲語
可發一笑也
素患難行乎患難吾人平日講之熟矣今日正要得力想
爲日旣久處之愈安不以彼此遲速貳其心也趙守易地
後來者不相識元善必巳報去矣賤迹復挂彈之繼此湏
更有行遣只得靜以俟之若得在湖嶺之間庶得聲問易
通亦一幸也律書序客中不暇檢尋湏俟還家即爲整葺
後便奉寄也(彈之恐當作彈文)
三哥所苦痁疾想巳向平復千萬寬心將護着頭緒讀書
涵泳義理久之有味自不見得世間利害榮辱之有異也
閑中些小疾疢所不能無但在我者巳看得破把得定則
外物之來終不能爲吾患矣所喻雖知巳放得下然亦不
必大叚安排也趙守長厚乃遽它適新侯聞是黃門之後
但無人識之不知又如何若得其有家法思舊事必能善
視遷客也
所需律序乍歸未暇檢尋舊本旦夕得之即寫未寄去鄙
意但能說得有所據依而非蹈襲之意它不能有所發明
也禮書未附䟽本未可寫以見喻再三恐亟欲見其梗槩
巳取家禮四卷并巳附䟽者一卷納一哥矣其後更湏年
歲間方了直卿又以憂歸前日到順昌弔之渠云歸安葬
畢却可與履之兄弟大家整頓也琴說向寄去者尚有說
不透處今别改定一條錄呈比舊似差明白
近至政和見陳廷臣(朝老)崇寧間以布衣上書論事謫居
舂陵作詩甚多亦有佳句陳乃政和人議論鯁切不易得
也不知彼中尚有其蹤跡否昨附去琴說有一圖說逐弦
五聲者此却失了元本煩三哥爲檢錄來只依元本闊狹
界行填注不湏更寫前後說也
精舍閴然時有一二亦不能久法器固不敢望其能依人
口說着實讀書者亦自殊少甚可歎也間亦自思此理人
人有分不應今日獨如此難啓發恐亦是自家未有爲人
手叚無以副其遠來之意甚自愧懼耳吳伯豐在後生中
最爲警敏肯着實用功近年說得儘有條理乃不幸而蚤
死死後聞其立志守節不爲利害移奪尤使人痛惜也汝
玉彦中乃能相念如此甚不易得得楊子直書亦奉問但
似云不敢相聞前日答之不曾入題只云小時見趙忠簡
李參政諸公在海上門人親舊歲時問訊不絶如胡澹菴
猶日與知識唱和往來無所不道秦檜亦不能掩捕而盡
殺之蓋自有天也以此知人之度量相越其不啻九牛毛
旣可歎惜又可深爲平生眼不識人之愧也周純臣頃有
一書託直卿寄之而不能逹却持以歸今再作數字并附
去奉凂能爲轉寄幸甚然湏有的便乃可遣也陳廷臣在
營道不久故人少識之然見其詩亦頗跌宕想亦以此不
爲人所敬耳别幅所示郡中諸賢聞之不勝悚歎趙守篤
老靜退子弟皆賢誠不易得其名謂何幸批喻也歐陽君
回書幸逹之楊安諸公恨亦未之識幸各爲致意也張舶
似亦略曾相識王參政早歲休官泊然無求於世而晚爲
秦檜所用傷害忠賢助成凶虐以此得罪於清議朱衣道
士諄諄之誨豈無意耶(此語密之)隂君丹訣見濂溪有詩及之
當是此書彼之行此而壽考乃喫豬肉而飽者吾人所知
蓋不止此乃不免於衰病豈坐談龍肉而實未得嘗之比
耶魏書一哥巳刻就前日寄來此必寄去矣校得頗精字
義音韻皆頗有據依遠勝世俗傳本只欠教外别傳一句
耳前書亦嘗泰和弦望之說不知然否近因再看又覺主
驗明白(新本金本是日生恐誤作月字)因來更望詳以見告也若來喻所
謂非入靜不能見者此實至要之訣但人省爲擾擾不能
一意向裏涵泳三琴圖此亦失却舊所畫本旦夕得暇當
令在子更依候氣說畫出續寄去也禮書前卷巳有次第
但收拾未聚後卷則儘欠功夫未知能守等得見此定本
全編否耶楊簿竟如何江西士人不患不慷慨但於本領
上多欠功夫耳湯宰所編黨人遺事若曾傳得幸略見示
(泰和恐當作奉扣人省之省字恐誤)
前日丘仲高行後尋得律書序草今略序定又適有彦中
處便人過門因附以行度必先丘子到也年來精力衰退
文字重滯無氣𦦨此又是三五年前者今日亦做不得矣
它所欲言略具前書其不能盡者亦非此所能盡也序中
恐有未是處更告詳細點檢一一見喻不敢憚改也自餘
千萬自愛爲禱
客中得一二同志早晚講論想亦不覺度日也近報令臺
諫侍從集議赦條前此未嘗有此豈欲大施沛宥盡釋纍
囚也耶但在我者只得爲久駐之基耳諸朋友所讀何書
其所講論亦有可示及者否此自城歸後學館一空亦自
省事閑中却自看得少文字但昏忘日甚過眼輙不復記
覺得不是讀書時節只好閉目靜坐耳琴說前巳寄去後
又寄改定數字不知巳到未律書序亦巳附草本去因有
回便幸喻及可否也
周南仲竟不免近日方見報行章䟽甚可笑也蘇守巳屬
計臺矣三哥不及别書想閑暇儘得讀書作文也參同
契一哥巳下手刻版矣轉看轉曉不得
霈恩曠蕩未聞施行而留趙四公存没之恩皆格不下未
知賢者去住復何如計高懷必有以處顧舊山朋遊未得
遽承晤徒爲恨耳諸喻巳悉偶連日脚氣上攻今方少下
而右拇緩弱不能握筆又亟欲上五夫力疾撥冗附此數
字似聞有類聚討論之旨仍有期限然則不過中春亦湏
見得果决若便歸得何其快也
似聞從游之士日衆其間當有可與晤語者則爲况亦當
不至落寞旬呈免與不免本非所較康節先生所謂打乖
正謂此也一哥兄弟亦自識道理曉事勢凡百忍耐不至
有他此間如封贈奏薦皆不敢陳乞元善遣使請祠巳至
都下聞劉趙徐吕之報亦復縮手平生謾說隨時之義只
是傳聞想象今日始是身親歷過與口說不同想亦深得
此味也
答蔡伯靜
啓蒙巳爲看畢錯誤數處巳正之又欲添兩句想亦不難
但注中尊丈兩句不甚分明不免且印出俟其歸却商量
今不能久俟也筮儀内前日補去者更錯兩字今亦并注
可正之亟遣人還草此但看得不甚子細可更自看一兩
過爲佳也事了能見過爲數日𣢾幸甚
或於啓蒙上卷之末添數句云卷内蔡氏說爲竒者三
爲偶者二蓋凢初揲左手餘一餘二餘三皆竒餘四爲
偶至再揲三揲則餘三者亦爲偶故曰竒三偶二也如
何
天經之說今日所論乃中其病然亦未盡彼論之失正坐
以天形爲可低昂反覆耳不知天形一定其間隨人所望
固有少不同處而其南北高下自有定位政使人能入於
彈圓之下以望之南極雖高而北極之在北方只有更高
於南極决不至反入地下而移過南方也(但入彈圓下者自不看見耳)
蓋圖雖古所創然終不似天軆孰若一大圓象鑽穴爲星
而虚其當隱之規以爲甕口乃設短軸於北極之外以綴
而運之又設短柱於南極之北以承甕口遂自甕口設四
柱小梯以入其中而於梯未架空北入以爲也平使可仰
窺而不失渾體耶古人未有此法杜撰可笑試一思之恐
或爲即著其說以示後人亦不爲無𥙷也(梯未之未疑當作末)
天經巳領其論撰詳悉亦甚不易但回互蓋天頗費力只
是近年一&KR0777;見識不欲惡着古今一个人耳其心則固深
知渾蓋之是非也然則孰若據實而論之省詞說乎又况
二極交互一說理似不然别紙附去可爲詳之不知是如
此否尊丈許錄示參同火候向見巳寫得多了今必巳竟
幸即檢示前日尊丈書中巳云與一哥說更煩留念也步
天歌聞亦有定本今并就借校畢即納還也
參同定本納去可便寫白并元本寄來更看一過然後刻
本乃佳簽貼處巳改𥙷矣一兩處無利害又灼然是錯誤
即不湏改也玄溝害氣恐未是說人身内事方是設譬之
詞緩讀可見也肝肺腎是三物脾是戊巳無可疑者定本
亦巳添入矣渾象之說古人巳慮及此但不說如何運轉
今當作一小者粗見其形製但難得車匠耳
參同契考異方寫得了亦未暇再看過今附壽朋納去并
此中寫本一冊袁本一冊濟本二冊煩逐一對過有合改
處並貼出子細批注寄來容再看修定方可寫白刊行丘
夲不甚佳然豈相類篇首却得刪了四字遂可讀改得一
字遂叶韻亦不爲無助可試檢看以此知讀書不可不博
考也
參同考異今以附納其間合改定處各巳摽注其上矣鼎
器歌中七聚聚一作竅恐合改竅爲正而以聚爲一作不
知如何可更審之若改即正文此句亦合改也
自尊文行後惘惘至今不能平適得晦伯報云得近書又
不言巳到何處殊增悵想也尊堂不審處之何如不能不
以爲念然當有以寬譬之此亦無它害只是如前年遠出
一番耳輿地志納還皇極經世及樂府集却望檢付去人
臨川曾景憲書云尊丈巳過彼有以驢爲贈者可免徒步
之勞也昨看史記曆書大餘之數第二年即差小餘之數
第三年即差以後皆筭不合不知是如何尊丈必曾說夾
幸批喻尊丈得近書否此久不聞信息必是巳過莆中矣
啓蒙上冊三十六版注中圍一(圍當作徑)下冊第二版前十卦
占貞後十卦占悔(兩占字)並當作主可便改却此三字更子
細看過爲佳(夾恐當作來)
鄕見尊丈有琴律吕律圖欲略借一觀得檢尋付去人爲
幸
營道有歸信否數日與人講論有得無可告有疑無可
質始覺尊丈之遠爲可恨也
奉告乃知所苦脾疾乃爾赤土之約固宜少緩别俟一信
也公晦之說極可笑其曲折湏面論尊丈千里遠書戒賢
者兄弟勿爲人所誤正爲此耳
尊丈要琴絃今欲寄去不知何時有便湏得有信掩或籠
箱之屬置之其中乃免壓摺損拆之患亦俟一報也伯謨
說尊丈有素問運氣節略欲借一觀比略編得些小其間
不曉處多問伯謨渠亦茫然未嘗措意以此知尊丈事事
不容易放過不可及也
書白字畫不方正努胷垤肚甚刺人眼然巳寫了無如之
何不知鄕里如何似此一向不識好字豈不見浙中書冊
只如時文省榜雖極草草然其字體亦不至如此得人憎
也復卦處空缺不好看移在臨卦上亦何以異其勢湏着
儧帖盡此以後二十餘版蓋雖只爭一字而篇末一行只
有一字又湏儧動後篇直到冊尾也
考異俟更子細看且令刻正經此更一兩日納去未晚也
浙中字樣宅上書籍中湏多有之如古夲廣韻寫得最好
相傳是唐時仙女吳彩鸞日寫十本者雖未必然要可法
也
仲撫相見否聞留衛公得旨自便而謝給事繳之以爲
恐徐誼之徒援例有請遂止得量移南劍儲宰復官亦
是爲謝所駁(乃在銓曹時也)向若用李公晦之策又湏頭撞然
今尚何言哉
數日探問未有近信方以爲慮得書知今日可到麻沙不
勝傷痛想感事興哀何可堪也
前日八哥來訪辱書具悉此事不竢見屬但適此瘖默不
容發口巳嘗託八哥奉報矣本欲今日往助墓下之役因
得面言而累日洩瀉氣痛攻刺畏寒愈甚遂不敢出其事
它日言之未晚人至承書知所苦向平深以爲慰不知見
服何藥切宜更加將護也𬞞食久亦不便若不欲食肉醫
家多以藥和肉爲丸啖之亦助胃氣旣無滋味自無所妨
况在禮經自有權制耶
昨聞留趙徐吕之報巳令劉二哥奉聞矣事勢如此不
知尊丈歸期竟如何當此歲莫令人慨念不能平也
律書證辨中論周徑處自十一其長之分至二釐八毫者
是也此一節未曉恐有誤字或重複處幸更考之
算學文字素所不曉惟賢者之聽耳然湏得差簡約爲佳
更望留意也三哥用藥見效甚慰先訓尚未得下筆日困
賓客一事做不得甚可厭也
答蔡仲默
周純臣書荷留念景建書巳領却欲附數字報之今納去
若舂陵人未行猶可及也冠義曾尋得否幸因便寄及
洪範傳巳領俟更詳看然不敢率易改動如餘子書一面
寫後日早來取昨日有臨川便巳略報仲撫頗詳此無益
而有害何苦委身以犯其鋒也
謝誠之書說六卷陳器之書說二卷今謾附去想未暇看
且煩爲收起鄕後商量也漳州陳安卿在此其學甚進
星室之說俟更詳看但云天繞地左旋一日一周此句下
恐欠一兩字說地處却似亦說得有病蓋天繞地一周了
更過一度日之繞地比天雖退然却一日只一周而無餘
也岐梁恐湏兼存衆說而以晁氏爲斷但梁山證據不甚
明白耳禹貢有程尚書說冊大難送俟到此可見稍暇能
早下來爲佳
年來病勢交攻困悴日甚要是根本巳衰不復能與病爲
敵看此氣象豈是久於人世者諸書且隨分如此整頓一
番禮書大叚未了最是書說未有分付處因思向日喻及
尚書文義通貫猶是第二義直湏見得二帝三王之心而
通其所可通毋強通其所難通即此數語便巳參到七八
分千萬便撥置此來議定綱領早與下手爲佳諸說此間
亦有之但蘇氏傷於簡林氏傷於繁王氏傷於鑿吕氏傷
於巧然其間儘有好處如制度之屬秪以䟽文爲本若其
間有未穩處更與挑剔令分明耳
示喻書說數條皆是但康誥外事與肆汝小子封等處自
不可曉只合闕疑某嘗謂尚書有不必觧者有湏着意觧
者有略湏觧者有不可觧者其不可觧者正謂此等處耳
弗辟之說只從鄭氏爲是向董叔重得書亦辨此條一時
信筆答之謂當從古註說後來思之不然是時三叔方流
言於國周公處兄弟骨肉之間豈應以片言半語便遽然
興師以誅之聖人氣象大不如此又成王方疑周公周公
固不應不請而自誅之若請之於王王亦未必見從則當
時事勢亦未必然雖曰聖人之心公平正大區區嫌疑自
不必避但舜避堯之子於南河之南禹避舜之子於陽城
自是合如此若居堯之宫逼堯之子即爲篡矣或又謂成
王疑周公故周公居東不幸成王終不悟不知周公又如
何處愚謂周公亦惟盡其忠誠而巳矣胡氏家錄有一叚
論此極有意味
晦庵先生朱文公續集卷之三
福州府儒學訓導舒鏊校
