晦庵先生朱文公文集卷第十九
奏狀
按唐仲友第四狀
貼黃
奏爲續根究知台州唐仲友不法事件及藏匿僞造官
會人蔣輝實迹乞付外照勘伏候聖旨
仲友所印四子曾送一本與臣臣不合收受巳行估計
價直還納本州軍資庫訖但其所印幾是一千來本不
知將作何用伏乞聖察
奏狀内第十四項係藏匿僞作官會人蔣輝詐妄行移
首尾情節伏乞聖慈詳賜省覽
此項係仲友舍匿死罪亡命姦人蔣輝詐妄行移首尾
情節乞賜詳覽卽知仲友所犯非獨贓私小過而巳伏
乞聖照
臣竊見仲友本貫婺州近爲侍御史論薦又其交黨有
是近臣親屬者致臣三奏跨涉兩旬未奉進止深慮本
人狡猾别有計會兼恐所司觀望或致滅裂切乞聖明
照察嚴賜戒勑施行
具位臣朱熹
臣因巡歷至台州見唐仲友委有不公不法事件巳於
前月二十七日具錄奏聞仍將一行干連人送紹興府
根勘乞詔有司毋得觀望嚴賜根究依法施行以爲郡
守貪殘之戒臣連日又據人戸陳訴仲友不法事件略
行審究有旋行供到情實數條及本州公庫簿曆雖爲
仲友收藏追索不出今據監庫官司理王之純旋尋撿
到仲友拘收不盡草簿干照年月亦不接續遂令庫子
葉志具出仲友有非法支用數目巳多及據宜人趙氏
狀訴故夫鄭槐昨任江東提刑日曾按劾仲友罪狀後
來寄居台州仲友到任懷恨不巳不支俸錢百端凌辱
以致飲氣身死仍繳到當時劾章内事件亦是多遣軍
兵遠出禁地以捉酒爲名掠其所有財物抑勒人戸輸
納十年虧欠和買役錢拘占民船抑載官綱至有子告
母姦弟訴兄濫取受關節著意究治種種無狀事迹一
切不異於今日之所爲足以見其貪縱刻薄本於天資
而長惡不悛日增月益以至於今遂肆然爲無所忌憚
之意上欺君下虐民而專以陛下所付千里刑賞之柄
爲立威收貨娛悅婦人之具臣前所奏雖巳略陳其大
端今旣得其實狀請摭其一二冐死奏聞以質前言之
非妄欲望聖慈略賜省覽降付所委推勘官司照應催
促疾速勘結毋得少有觀望庶幾可以少攄千里神人
鬱積之憤惟是言語媟瀆非所宜道於君父之前臣不
勝大懼伏惟陛下哀憐裁赦須至奏聞者
一據庫子葉志等供草簿内仲友於公庫支錢二萬
八千六百一十六貫六百八十二文送惠與人内
一千四百八十二貫二百六十三文送妻兄及與
第二兒婦之父何知縣何教授何宣教兄弟係淳
熙八年二月止淳熙九年四月簿内支破
一據葉志等供草簿内仲友以官錢開荀楊文中子
韓文四書即不見得盡饋送是何官員
一據葉志等供草簿内仲友以公庫錢六百九十九
貫五十二文買暗花羅等與弟子嚴蘃等製造衣
服其嚴蘃等亦巳供招件數在案分明
一人戸張見等狀訴仲友與弟子行首嚴蘃情涉交
通關節及放令歸去今據通判申於黃巖縣鄭奭
家追到嚴蘃據供每遇仲友筵會嚴蘃進入宅堂
因此密熟出入無間上下合千人並無阻節今年
二月二十六日宴會夜深仲友因與嚴蘃踰濫欲
行落籍遣歸婺州永康縣親戚家說與嚴蘃如在
彼處不好却來投奔我至五月十六日筵會仲友
親戚高宣教撰曲一首名卜筭子後一叚云去又
如何去住又如何住但得山花插滿頭休問奴歸
處五月十七日仲友賀轉官燕會用弟子祗應仲
友復與嚴蘃踰濫仲友令嚴蘃逐便且歸黃巖住
下來投奔我遂得放令逐便嚴蘃緣與仲友密熟
有兄周召充黃巖縣欄頭因被監官何承節窘拾
行打知得妹嚴蘃出入宅堂凢事喜美信據遂托
嚴蘃寫信令人力計會傳逹仲友乞辭退攔頭等
事仲友遂作訪聞追上何承節并周召等六名於
七月二十一日赴州出頭押下當直司供責仲友
作周召不供何承節事情爲由當廳免斷差陳敦
押下縣放罷其何承節等至今知在未曾結絶嚴
蘃又供據臨海縣貼司徐新等因差在城外二路
及在城總店賣酒不行並是陪錢送納見經本縣
陳狀備申本州乞免賣酒許嚴蘃錢一百貫文省
託囑仲友免賣徐新先將銀盞七隻付嚴蘃作當
候得判免備錢收取嚴蘃將銀盞三隻就廟弄丁
官人家典錢一十二貫足用過後仲友與免總店
賣酒徐新令人力將錢三十貫文足係嚴蘃同母
收受付還銀盞四隻却將三隻典貼與徐新自備
本利錢取贖通計受過錢四十二貫二百四十文
足嚴蘃及弟子朱妙入宅打囑仲友免斷楊凖藏
伉弟子張百二事許錢一百貫文并受過青紗冷
衫叚水線魚鮝等供責是實
一據弟子行首王静供元係長行弟子每遇祗應筵
會多在宅堂出入無間今年三月内因公筵勸酒
遂與仲友男十八宣教踰濫自後往來不絶五月
二十一日十八宣教借馬三疋與王靜嚴蘃沈玉
乘騎仍將官會五道與王靜支散馬下人至二十
三日行首嚴蘃落籍是主靜囑十八宣教禀覆仲
友𥙷充行首仍是十八宣教將官會五十貫文與
王靜支分使用并送毛叚一丈四尺及曾將蓮花
紗一疋扇子一柄曲二十册係學院子金璉送與
王靜作人事至六月十八日王靜移過廟弄嚴蘃
舊屋居住節次是十八宣教到家宿卧至四更回
州因此外人得知多有犯事人託王靜關節說與
十八宣教得錢使用供責是實
一據道士李冲虚供本房道童丁希言兄丁全充院
虞候仲友遣往寧海縣追散樂弟子王醜奴張百
二入州祗應内張百二不到將丁全枷送州院根
勘取受結案斷配先憑冲虚告覆十八宣教後再
託弟子王靜關節據王靜供丁全憑鄧十二付官
會三十貫文託王靜入宅打囑十八宣教除學院
子金璉幷韓百九抽退官會六貫文外王靜得官
會二十四貫文還得從輕作杖一百勒罷科斷供
責是實
一婦人李六娘狀訴仲友非理追勘與道士王永昌
有情涉弟子王靜同弟子鮑雙與李六娘入宅打
囑仲友長男十八宣教今據王靜供寫批與十八
宣教告仲友又蒙將李六娘封案王靜受過錢二
十貫文省鮑雙受銀盞四隻錢十一貫文足推司
蕭■受銀盞二隻巳追索銀盞六隻寄收州庫訖
六月内書表司丁志學院子金璉到王靜家言說
有相知董承信妻李氏與應楊犯姦公事送司理
院結絶今逐人在外和會欲得免斷許王靜錢一
百貫文王靜寫批囑託十八宣教後蒙杖罪贖銅
兵士謝榮欲差充學院子許王靜錢五貫文囑託
十八宣教王五七囑託王靜稱姊夫左永因事送
當直司結案許王靜官會一十貫文將金褁釵二
隻作當王靜並與囑託十八宣教供責是實
一人戶潘牧狀繳到仲友長男十八宣教親書寫批
子與弟子王靜打囑周士衡理分公事與錢五十
貫收下質庫批當分明巳據王靜供係朱十九助
教相託王靜委曾入宅計囑上件批子係仲友長
男令金通引送與王靜供責是實
一據弟子王靜供仲友姪三六宣教同十八宣教到
王靜家飲酒及與弟子沈玉情涉據沈玉供三六
宣教先與弟子林瑩散樂弟子劉醜踰濫今年五
月内因宴會方與三六宣教踰濫自後往來不絶
五月二十一日三六宣教借馬與乘騎得錢五貫
文與直馬人支分緣此多有犯事人託打囑關節
得錢使用五月内貼司王敦仁得會子一十道囑
託仲友蒙給帖補充帳司人吏并鮑卜妻許錢二
十貫文說與三六宣教囑託仲友刺軍并三六宣
教令學院子姓董人送真紅紗一匹白蓮花紗一
匹青扇一柄曲二十冊與沈玉作人事供責是實
一鐵匠作頭林明投白紙令當廳供係本州差在教
場内打造軍器内仲友私打造衣甲二副湯瓶三
十三隻鍮石頭盔二副並係官中鐵炭工力仲友
收受入巳曾支食錢三貫文酒六瓶作送到犒設
仲友男亦曾令私打竹節鐵鞭一條監造官林路
分亦各私造鐵甲頭盔一副湯瓶十二隻雜物五
十餘件箭三百隻并差待缺官邢判院同監造亦
私自造刀斧箭交掎數目已多又怒林明不與依
數打造凢九次斷决小杖路分曾遣兵士張顯入
行衙計囑林明據林明張顯供責是實
一仲友有婺州隣人周四本名花康成會放烟火妻
能下棋仲友招來每有宴會以烟火撮藥爲名支
給錢酒仍是仲友令男十八宣教令兵士劉德等
與放單本索子於諸司公吏倉場庫務及臨海縣
并縣官廳吏弓手牙人等率歛錢物及康成日逐
出入阿劉入宅無間上下觀望從此有犯事人託
打關節據花康成供仲友筵會凢三十二次使放
烟火下棋共支官庫錢一百三貫文並酒二百一
十七瓶計價錢四十三貫二百九十文足并率歛
索子錢得錢三百貫文并曾爲威果兵士祝信犯
酒送當直司寄禁司理院抑勘行打管營結案該
配將官會二十五道託虞候陳送與唐十八宣
教得免罪名并吳信供母阿朱并弟吳益與隣人
李念一交爭投廂觧州送當直司却追出在室兩
妹吳六娘吳九娘枷禁勘姦承行人林木要錢一
百貫打關節吳信將金釵一隻金褁釵三隻銀盞
三隻作當方得將母并弟兩妹各勘杖八十内二
妹封案吳信將錢三十貫七十陌付林木并曾先
托花康成阿劉并花康成受人吏陸侃引領寧海
縣朱秀理庫本錢事將銀子計錢一百貫并馬一
匹連鞍直錢一百貫與仲友姪三六宣教收受入
巳朱秀并將官會十五道與花康成又五十道與
陸侃并松門寨兵士謝興不伏差使觧州康成取
錢三貫囑託十八宣教說與仲友將謝興止押下
本寨交管花康成取受院虞候陶顯錢三貫文囑
託十八宣教差往天台縣催稅花康成受弟子何
蕙官會一十貫囑託令妹抵替回縣花康成受東
陽縣陳客官會五貫文囑託仲友姪三六宣教令
案吏出引監索人頭少欠紗錢花康成取受仙居
縣公人王富官會一十貫計囑十八宣教說與仲
友放令回縣免罷各供責是實
一據城下天慶觀道士祝元善供與陳百一娘有姦
事發送州院禁勘結錄下法司檢斷决脊扙十三
還俗託曹縣丞打囑仲友至今不曾科斷見令元
善起建蓋竹洞屋宇曹縣丞受本人丹砂二百餘
粒及黃士龍與承信郎黃復妻互行通姦送司理
院根勘欲具情犯申尚書省係仲友親兄慈谿宰
關節便行放出供責是實
一據本州通判備應世榮家狀觧到仲友親戚高宣
教綿五籠并人力張四等二名遂送司理根問來
歷據司理院申巳申州牒兵官追捉高宣教緣本
人藏閃宅堂卒未出獲及備據夏稅場專揀張元
亨等供七月十二日是本場專知陸侃家人陸允
稱知州宅高宣教有綿四百屯作空鈔使印候親
戚曹縣丞上場交秤緣提舉出巡到州未曾交納
寄留應世榮家今秤計二十七貫八百四十文重
並係下等不中粉藥綿每兩市價直錢一百文若
納官將鈔出賣每兩得錢三百文共合得錢■百
三十五貫二百文張元亨看驗其綿不曾經官投
稅其四百屯又合納勘合頭錢一百六貫七十文
雖係孫澄於鈔面使交錢印訖卽未見齎錢入庫
及根問高宣教買綿錢據公庫合干人陸斌等供
五月二十三日仲友令於公庫支錢一千貫付什
物庫手分陸侃收買接官絹更不曾收附什物庫
曆徑付仲友親戚高宣教將去其高宣教止於七
月初一日買到輕怯大絹一百十八匹高價估錢
入庫計四百九十貫九百六十五文省盡將變染
作從物使用其餘錢五百餘貫即未見買到物件
又據李冲虚狀陳首高宣教寄下羅一十匹紗五
匹及據百姓夏松狀首高宣教寄下羅一十匹紗
一十匹又據開茶店百姓蔣三乙狀首高宣教寄
下紗一十匹及弟子嚴蘃供高宜教與弟子行首
張嬋曾在書院踰濫其高宣教見事發覺隱避宅
堂不伏出官供責是實
一據丁志供本州有開字匠蔣念七名輝係婺州人
事(人事疑當作人氏)因僞造假會斷配台州蒙本州拘入
書院同陳顯開文字續婺州差人緝捉蔣輝爲僞
造官會知州令蔣輝家屬具狀經州陳論婺州差
來人打折蔣輝手骨將差來公人送下州院禁勘
勒令招伏放令公人回歸婺州自後令蔣輝在宅
軃閃宿食事臣遂索本州元行遣婺州追蔣輝公
案見得婺州義烏縣差弓手劉興貼司劉儀帶親
弟劉保及樓二齎縣牒并申狀前來台州及臨海
縣與兵馬司投下勾追蔣輝照勘見禁黃念五等
僞造官會公事劉興等恐蔣輝逃走先捉下蔣輝
方敢投公文被蔣輝同伴周安先覆仲友令同蔣
輝妄論被劉興等打損傷骨仍令醫人徐浩妄作
驗狀稱肩并背脊脇脚手並皆打損及傷骨蹉跌
仍令蔣輝男亞德具狀稱被打傷重人命難保仲
友妄作差趙成忠抄劄口詞虚立一重案卷却差
獄子朱先追義烏縣差來人劉興等枷項收禁逼
作打損蔣輝傳鋪押回本縣仍將臨海縣同追弓
手金信張臯斷罪勒罷妄作將蔣輝用藥醫治牢
固知管却又作去年九月二十九日差兵士王張
押蔣輝前去婺州義烏縣交管其蔣輝即不曾發
遣又詐作王張逃走並係假作行遣及義烏縣申
提刑司轉運司及婺州回牒到本州催追並不發
遣止作根捉王張將帶家屬逃走不見回報臣昨
令本州通判勾追乃就州治後門捉到蔣輝據供
淳熙四年在廣德軍僞造會子四百五十道在臨
安府事發斷配台州至淳熙七年十二月十四日
同黃念五在婺州蘇溪樓大郎家開僞印六顆并
寫官押及開會子出相人物造得成貫會子九百
道與黃念五等分受於去年二月初回歸八月十
二日婺州義烏縣弓手前來追捉嚲閃在府衙中
藏隱是實臣照對蔣念七旣僞造會子發覺乃是
死罪亡命之人婺州義烏縣前來追捉仲友幣人
奪回却妄作打損收留醫治仍假作兵士姓名管
押發遣逃走藏匿州治不知仲友身爲郡守乃敢
蓄養此軰亡命造差姦人意欲何爲其蔣輝臣巳
押送紹興府司理院欲望聖慈特賜指揮嚴加鞫
治必得其情
一據婺州東陽周大雅幷許與供於六月二十三日
前來參謁仲友在王八家安歇周大雅送皺紗二
匹許與送金條紗二匹與仲友作人事仲友差學
院子李錫兵士葉旺當直時復出入州衙書院六
月二十九日同仲友男十八宣教幷姪三六宣教
往王靜家飲酒因外人囑託關節七月内有獄子
陳敦許錢二十貫文囑託十八宣教出引往黃巖
縣追人及受外縣弟子許韻等五名錢一百貫文
放歸本縣幷李錫許錢二十貫文囑託親情俞安
敗(敗字疑當作販)酒事李錫又許錢四十貫文託刺廂軍
二名并馮顯因事被禁在獄馮顯母許錢一十貫
文及將錢二百五十文憑手分馬澄就官庫打供
筵酒一十瓶往弟子施韻家飲喫踰濫供責是實
一據王定狀訴書表司丁志抄寫假會係蔣輝雕造
及仙居縣張應龍狀論丁志取過見錢巳行下本
州令將丁志送司理院禁勘緣蔣輝先巳發遣往
紹興府取勘丁志隱諱未伏供招旋據承認去年
十二月因張應龍載糯榖二十石過浮橋捉住係
黃勉囑託丁志取受張應龍錢六十貫文九十六
陌丁志告覆仲友遂得疎放丁志又曾同學院子
葉薷等五人并擦浴兵士打囑十八宣教刺打甲
軍兵一十名蒙送路分廳保明内吳信招到九名
丁志招到徐明一名得刺軍關節二十貫文九十
六陌衙前甘淵許丁志官會二十貫討差充軍資
庫專知供責是實
一據朱綽然供五月内同張將仕韓天與往弟子許
韻家飲酒與石提轄交爭追送當直司招伏仲友
勘罪朱綽然憑表兄方禮將官會三十貫文託僧
義玗過送與十八宣教幷將官會五十貫文託手
分陸侃送與高宣教得免斷贖銅十八宣教又受
道士李冲虚琴一面供責是實
一仲友非法科罰人戸追納贓賞錢致令小民監繫
日久無可送納遂追到財賦司人吏郭起張諤鄧
莊截日終具到有周念五等一百七十六戸未納
酒麴賞錢一千五百八十二貫五百六十二文有
王十二等一百三十六戸未納雜色贓錢四千五
百四十七貫四百九十九文有諸軍等一百八十
六戶未納贖銅錢一百三十六貫二百三十文正
此歉歲委是不應監納巳具單名并出榜市曹盡
行除放如官吏輙敢仍舊催索别容按劾聞奏
一仲友身爲郡守當此歉歲不能存恤飢民乃促限
催稅以寧海縣押錄林僅拘催夏稅遲慢斷配本
州牢城致得本縣人戸流移至今不絶臣巳於前
奏具述又據本州通判趙善伋申據本州阿鄭狀
訴夫邵文係院虞候今年正月抱患請假在家押
番潘寅差院虞候林益往龍泉縣追會公事因販
私鹽走閃本州更不受理取覆在假被開拆司人
吏應褒什物庫陸侃執覆知府雷例配本州牢城
不當檢照並無論訴委是羅織罪名本州巳給據
付邵文改正訖又據婦人阿王狀男盧宗係崇節
指揮兵士六月内因與兵士張立作閙妄經三務
陳首到家捉酒决脊杖二十斷配嚴州不當阿王
經提刑行衙番理被本州將孫盧杲又作受過仙
居縣典石端三十貫文决脊杖十五配本州牢城
不當臣遂送本州兩通判根究據申追人吏蕭籕
等供招委是元斷不當看詳盧宗盧杲據干連人
供證委無過犯彊勒供招遂致决配情實無辜本
州巳改正出給公據付盧宗盧杲照證着役仍移
文嚴州放還盧宗又據臨海縣長樂鄕人戸沈三
四王細九張四八狀各住鄕下地名蹟村江次取
州五十來里即非禁地内人戸七月初九日驀有
船三隻係酒務脚子楊榮等到家捉酒沈三四等
爲天旱雇覓人工車水雖有些少白酒喫用即不
曾將出沽賣即被捉押及將各家衣物搬去拷打
抑令供認罰錢三百八十貫緣無從出被酒務專
匠林椿陳明等妄作沈三四等在州界内賣酒本
州並從徒罪斷遣監納贓錢無可送納乞行根究
臣遂送本州通判趙善伋根究施行據申喚到酒
匠林椿脚子楊榮供本務以課利沽賣遲細本州
日拘納錢三百二十貫文緣天氣亢旱禾稻失收
細民闕食遂致發賣酒貨不行緣本州拘定額錢
稍或違欠官吏得罪不免於在城造販私酒之家
搜捉罰令納錢補趁課利本務探問有沈三四等
家在禁界外逐人薄有家産當用工車戽田畒之
時須有造下酒貨是林椿同專知陳明前去捉獲
勒令逐人罰錢以助課利不納觧州作徒罪科斷
追犯酒賞錢本州通判趙善伋點對委是於州界
外捉酒騷擾巳從徒罪斷遣目今尙行監繫追納
賞錢當此荒旱百姓不得安業巳將陳明等從杖
一百科斷内陳明勒罷又據臨海縣義城鄕柯煥
狀因今年正月内爭分被伯敦義計會開拆司人
吏林木傳狀入宅堂簽押誣告煥令人力吳五七
等行打女使及伯敦義被冐役推司蕭籕迎逄判
府私意枷絣栲訊勒令供招改送司理院勘結將
煥及母阿童各斷徒刑情實枉屈乞行根勘事臣
遂送本州主管官根究依法施行未到今訪聞柯
敦義與柯煥父壽祺係親兄弟巳曾分戸年深緣
柯敦義自行廢蕩復誣賴弟壽祺物産本州取受
關節不與理斷柯壽祺經省部及漕司陳訴仲友
怒其番理緣柯壽祺未歸故將其妻阿童并男柯
煥非理鍜煉並科斷徒罪闔郡之人莫不憐之按
仲友在本州二年凢非理窘拾人戶用刑輕重盡
出私意並不遵守法令不法不公莫此爲甚聞者
莫不切齒
一據本州通判趙善伋申七月二十八日據諸指揮
衆軍等狀自淳熙八年十月二十四日二十五日
至目今支散五指揮軍兵糙白米每名被專斗就
厫裏各减退八升以致軍人缺少口食無處告訴
不知上件减退米歸著去處今來日下支散八月
衆軍冬衣聞得街巷皆言本州盡將納到堪好夏
稅綿絹擔前去婺州換到麤綿紕絹各家老小
委是狼狽重念衆軍等如有些小情犯到州盡被
𣢾司將本身家糧全分開閣以致老小缺食難以
存活乞備申施行臣巳牒兩通判根究嚴行止約
不得作弊
右謹錄奏聞伏候勑旨
按唐仲友第五狀
具位臣朱熹
臣猥以疎賤叨被使令雖衰病之餘精力不逮而驅馳
勞瘁不敢頃刻自安者誠以陛下知遇之深而思有以
仰報萬分也今者不幸不得其職臣實有罪無所逃刑
然有血誠敢勤天聽臣昨在紹興府道間聞得台州守
臣唐仲友催稅刻急民多流移即於七月十九日具狀
奏聞至二十三日入本州界又得其實再以狀奏至二
十七日又得其貪汙淫虐蓄養亡命事狀數件復具條
奏竊謂聖明威斷必不容貸雷霆震擊將不旋踵而側
聽兩旬未奉處分仲友始者自知罪贓應死亦甚惶恐
此數日來忽復舒肆追呼工匠言語譸張至以弟子嚴
蘃繫獄之故中懷忿切公遣吏卒突入司理院門拖拽
推司亂行捶打其狂悖無忌憚之氣悻然不衰及至本
州結錄引斷蘃等罪案仲友又遣客將張惠傳語通判
趙善伋云巳得指揮差浙西提刑前來體究未可引斷
竊詳上件事理元係本司奏劾若有指揮合是本司被
受本司旣無被受仲友何緣聞知便敢傳布意欲施行
觀此氣象若非有人隂爲主張擿語消息仲友罪人何
敢遽然如此是則不惟臣竊惑之而此州闔境千里前
日歡呼鼓舞之民莫不人懷疑懼懔乎如虎兕之將復
出於柙也臣伏見仲友本貫婺州其亡弟之妻王氏見
隨仲友同在郡舍仲友近日又爲吏部尚書侍御史所
薦而其支黨共爲貪虐之人又皆臺省要官子弟親戚
况仲友爲人隂狡有素事窮勢迫干求請託何所不爲
竊慮以此之故黨援衆多曲爲掩蔽使臣孤忠無路上
逹有以仰累日月之明兼衢婺明州災傷極重而處州
士民近亦告急臣欲自此遍走諸州計度救荒事務而
台州之人以仲友未罷恐其一旦復出爲惡邀留臣車
不容起發臣遂不免申尚書省且任本州恭俟奏報竊
慮違程日久按行遲緩有失數州飢民之望仰貽陛下
宵旰之憂静言本末由臣愚闇見事遲晚旣不能及早
按劾致留天誅又不能阿徇權豪共爲欺蔽有此二罪
難以復居官次顧以本路飢民阽於溝壑未敢自劾謹
復具此曲折昧死奏聞欲乞睿斷先將仲友早賜罷黜
付之典獄根勘行遣以謝台州之民然後申詔攸司議
臣之罪重寘典憲以謝仲友之黨臣不勝幸甚干犯天
威無任恐懼戰灼之至須至奏聞者
右謹錄奏聞伏候勑旨
貼黃
臣竊詳今來所奏事理若果如唐仲友所得消息巳
降指揮委官體究恐亦止是文具蓋其所犯非得清
彊獄官嚴行根究無由見得情實其見禁人若行放
出知在亦恐漏泄巳勘獄情事屬不便伏乞聖照别
賜施行
乞罷黜狀
貼黃
奏爲恭稟聖訓疾速起發及論紀綱頽壊乞留聖慮
等事伏候勑旨
具位臣朱熹
臣今月十四日凖尚書省劄子備奉聖旨據臣奏知
台州唐仲友罪狀并仲友劄子訴臣不合搜捉轎檐
驚怖弟婦王氏心疾甚危等事又據檢正左右司申
擬欲從朝廷送浙西提刑司委清彊官一員依條前
去體究指實聞奏其台州守臣唐仲友旣巳改除江
西提刑欲乞劄下新知台州史彌正星夜疾速前去
之任仍具起發月日申尚書省小貼子稱今來若從
所擬欲乞劄下提舉朱熹照會外契勘浙東州郡旱
傷去處稍多合委提舉官躬親廵歷相度若不先期
措置竊慮失時欲乞劄下提舉朱熹疾速起發前去
相視八月五日三省同奉聖旨依檢正左右司看詳
到事理施行劄付臣者臣所按仲友罪狀實迹近於
八月八日八月十日又巳兩次具奏㐲想巳徹聖覽
臣不敢重疊陳述仰勤聖聽今來仲友所訴事件乃
是監司按發贓私作過官吏常程行遣臣即不敢過
有凌逼其仲友弟婦王氏門族貴盛正仲友所恃以
爲姦者臣初不曾令人驚怖亦不曾聞有疾病呼醫
問藥臣之所以久留台州只緣憂慮仲友逞憾報復
殘虐吏民欲候新知本州史彌正到來交割即行今
彌正巳到俟其一兩日間交割州印臣即便恭禀聖
旨依檢正左右司看詳到事理日下起發不敢稽留
外再念臣雖孤賤叨被使令今者所按巨姦贓汙戾
虐衆所共知而未蒙朝廷依凖常法略賜行下至於
所擬委官體究一節竊意只是欲與拖延旬月等候
赦恩且令奏薦子弟然後迤邐從輕收殺如此則是
臣不唯無復顔面可以號令諸州使之悉力推行荒
政而自是以往郡縣之吏復有貪殘不法肆毒害民
如仲友者未審在臣合與不合按劾朝廷合與不合
行遣如臣愚闇實有疑焉然以臣之私計而言則唯
有收迹朝市遠避權豪可以少遂初心克全素守而
臣謹巳昧死上奏乞賜罷免必蒙開允以保餘齡顧
獨惟念方今連歲旱災星文失度正是朝廷之上君
臣相戒脩明賞罰以敬天怒恤民隱之時而交黨蔽
欺紀綱頽壤至於如此臣雖不肖誠竊痛之敢冐鈇
鉞效其狂愚伏惟陛下深留聖慮無以此事爲小而
怱之則臣雖被戮無所復恨干冐天威臣不勝震懼
惕息之至須至奏聞者
右謹錄奏聞伏候勑旨
又乞罷黜狀
貼黃
奏爲臣職業隳廢蹤跡孤危乞賜黜責伏候勑旨
具位臣朱熹
臣昨審究到知台州唐仲友罪狀實迹於八月八日
具狀奏聞又以七月内節次所奏未蒙朝廷盡法施
行續於八月十日十二日兩次具奏乞賜睿斷將臣
罷黜伏想悉巳仰關聖聽今來臣巳於十八日恭禀
聖訓依檢正左右司所申起離台州至二十二日入
處州縉雲縣界訖累日以來恭俟威命未有所聞竊
伏自念職業旣隳難叨寵禄孤危巳甚大懼中傷兼
以久苦眵昏健忘腸澼之疾近日愈甚省閱文書區
處事務乘馬坐轎皆有所妨委實不堪奔走往來幹
當職事欲望聖慈哀其狂妄早賜黜責以安愚分臣
不勝幸甚須至奏聞者
右謹錄奏聞伏候勑旨
貼黃
臣伏爲今者按發唐仲友遂與宰相侍從臺諫皆有
妨嫌巳覺州郡觧體不復禀承約束竊恐將來難以
自效有誤使令伏乞聖慈早賜處分
申尚書省劄子
具位朱熹
熹緣按知台州唐仲友姦贓罪狀不蒙施行職業旣
隳難叨廪禄孤危巳甚大懼中傷兼以衰病支離不
堪奔走巳具奏聞乞賜黜責伏望朝廷特賜敷奏重
作行遣不勝幸甚須至供申
右謹具申尚書省伏候指揮
按唐仲友第六狀
具位臣朱熹
臣九月四日凖尚書省劄子據臣前奏知台州唐仲友
催稅刻急及有不公不法等事奉聖旨唐仲友罷新任
者臣昨來具奏仲友罪狀巳蒙朝廷委送别路官司體
究方慮失實自取罪戾不謂乃蒙陛下奮發睿斷特賜
施行不唯足以仰見大明之下邪正洞分而所以鎮撫
台州千里之民紓其憤疾之氣者抑又甚厚臣於當日
又取會到紹興府司理院勘到情節如臣累奏頗有實
狀若使將來體究官司依公閱實仲友之罪固無所逃
但臣又側聞巳蒙聖恩改除臣别路差遣伏緣未有被
受未敢具奏謝恩陳情懇祈罷免然實深慮將來臣旣
去官之後章奏無因得關聖覽體究官司不無觀望或
至變亂白黑以惑天聽敢復掇其一二大者條奏以聞
伏惟聖慈赦其僭瀆留神省覽臣不勝大幸須至奏聞
者
一據台州公使庫手分馬澄供唐仲友任内據客將
陳庚周式夏公明并書表司楊楠每月寫單曆供
送官員等特送折酒折茶等錢係楊楠徑就庫子
葉志邊請取前去收買海味等支送親戚有付書
簿可照及南果京果海味等物入宅有支送錢物
具出帳狀唐仲友自淳熙八年三月初五日止淳
熙九年六月初十日共支過錢一萬九千五百二
貫三百二十三文送與陳宣教等如去年閏三月
二十八日支錢一十貫文支送新鎮江府諸軍糧
料院姜大夫辭赴任發路折酒錢係是著實支送
並不曾具入前項帳内且澄所具出支送錢物帳
狀委不知唐仲友曾不送與官員
一據台州書表司楊楠供去年三月内唐仲友呌楠
指揮我到任鄕里官員相知並無送惠口點官員
士人六七員姓位今具單狀公庫支送折酒錢數
内一員一十五貫或一十貫或五貫凑及五十貫
具單判送本庫關取會子封角同書就書院供納
自後或二日一次或三日一次或五日一次類及
五十千取呈批判就庫關取會子封角并書係楠
齎入書院交納今將付書簿逐一拖具除實送外
内唐仲友虚作送與官員邵朝議等納入書院共
九十項計官會四千六百四十五貫所有馬澄具
出帳内其餘項目及恐有漏落名件供具未盡及
唐仲友更有令客將夏公明陳庚林實周式張惠
及本司李瑀各别有承受指揮寫單支送官員楠
不知名件并唐仲友開雕荀楊韓王四子印板共
印見成裝了六百六部節次徑納書院每部一十
五冊除數内二百五部自今年二月以後節次送
與見任寄居官員及七部見在書院三部安頓書
表司房并一十三部係本州史教授范知錄石司
戶朱司法經州納紙兌換去外其餘三百七十五
部内三十部係表印及三百四十五部係黃壇
紙印到唐仲友逐旋盡行發歸婺州住宅内一百
部於二月十三日令學院子董顯等與印匠陳先
等打角用箬籠作七擔盛貯差軍員任俊等管押
歸宅及於六月初九日令表背匠余綬打角一百
部亦作七擔用箬籠盛貯差承局阮崇押歸本宅
及一百七十五部於七月十四日又令印匠陳先
等打角同别項書籍亦用箬籠盛貯共作二十檐
擔夯係差兵級余彦等管押歸宅分明
一據台州公使什物庫專知陸侃供去年十二月間
唐仲友關支軍資庫絹二百匹令染鋪夏松收買
紫草就本州和清堂染紫造做宅堂帳幔應干牀
幃設大卓衣及支散人從衣衫等物内除從人衣
衫著用外有其他什物蒙唐仲友令三六宣教用
黃巖竹籠六隻盛貯般入宅堂排辦念九宣教娶
新婦用及去年十二月間娶新婦弟妓散樂並重
造新衫係公庫馬澄徑支錢收買婺州羅回歸就
和清堂令馮四等變染眞紅係唐仲友令客將林
實喚上弟妓嚴蘃等具名就書院親自看㨂俵散
及今年六月初十日唐仲友親戚高一宣教就公
庫馬澄邊支錢一千貫文前去收買新知府從物
絹帛於七月初一日旋交納到絹一百一十八匹
變染做造外有其餘錢即不見買到物帛亦不見
回納公庫并去年十二月間三次共關錢三百貫
文省支買宅堂什物及做造罣罳二把并打造竹
簾新婦行嫁動用等祗備念九宣教娶宅眷及自
去年止目下支錢收買竹籠一百五隻麻布四百
匹做造布袋盛貯物色使用并支在官零絹做袋
袋五色果盤圈大小九百箇及支錢收買竹木做
造細竹衣籠二百隻并今年正月十五日元宵設
醮係公庫徑支錢往婺州收買黃蠟做造蠟燭有
剰下四兩三兩二兩蠟燭七百八十條係三六宣
教令邵客用紙打角在西書院大橱内安頓不曾
遞出燒點
一據登仕郎應世榮供於七月内有唐仲友親戚高
宣教將帶箬籠盛貯絹并綿前去報恩庫下安歇
過幾日只見般箬籠五隻盛貯綿前來出賣其高
宣教問世榮稱說要出賣綿世榮言說此回行市
未好賣其高宣教言說不然將上件綿與縣丞說
過送納了出賣見成抄與人戸開銷令世榮問城
下攬子顧九祝十三毛三十沈二其衆人說但納
得綿得見成抄將錢買開其時爲納綿未得高宣
教却問州中人討書往黃巖縣去又問見禁人楊
楠不肯寫書與高宣教世榮七月二十六日得知
高宣教却將公使庫官錢買到大絹并綿除大絹
去什物庫交納外見有綿五籠安寄在家世榮巳
於七月二十七日具狀作世榮名齎上件綿五籠
隨狀經本州通判陳首蒙觧送提舉行司訖
一據蔣輝供元是明州百姓淳熙四年六月内因同
巳斷配人方百二等偽造官會事發蒙臨安府府
院將輝斷配台州牢城差在都酒務着役月糧雇
本州住人周立代役每日開書籍供養去年三月
内唐仲友呌上輝就公使庫開雕楊子荀子等印
板輝共王定等一十八人在局雕開至八月十三
日忽據婺州義烏縣弓手到來台州將輝捉下稱
被僞造會人黃念五等通取輝被捉欲隨前去證
對公事仲友便使承局學院子董顯等三人捉回
仲友台旨你是弓手捉我處兵士你不來下牒捉
人當時弓手押回奪輝在局生活至十月内再蒙
提刑司有文字來追捉輝仲友使三六宣教令輝
收拾作具入宅至後堂名清属堂安歇宿食是金
婆婆供送飲食得三日仲友入來說與輝稱我救
得你在此我有些事問你肯依我不輝當時取覆
仲友不知甚事言了是仲友稱說我要做些會子
輝便言恐向後敗獲不好看仲友言你莫管我你
若不依我說便送你入獄囚殺依是配軍不妨輝
怕台嚴依從次日見金婆婆送飯入來輝便問金
婆婆如何得紙來本人言你莫管仲友自交我兒
金大去婺州鄕下撩使&KR2350;頭封來次日金婆婆將
描模一貫文省會子樣入來人物是接履先生模
樣輝便問金婆婆言是大營前住人賀選在裏書
院描模其賀選能傳神寫字是仲友宣教耳目當
時將梨木板一片與輝十日雕造了金婆婆用藤
箱子乘貯入宅收藏又至兩日見金婆婆同三六
宣教入來將梨木板一十片雙面并後典麗賦樣
第一卷二十紙其三六宣教稱恐你閑了手且雕
賦板俟造紙來其時三六宣教言說你若與仲友
做造會子留心仲友任滿帶你歸婺州照顧你不
難輝開賦板至一月至十二月中旬金婆婆將藤
箱貯出會子紙二百道并雕下會子板及土朱靛
青㯶墨等物付與輝印下會子二百道了未使朱
印再乘在箱子内付金婆婆將入宅中至次日金
婆婆將出篆寫一貫文省并專典官押三字又青
花上寫字號二字輝是實方使朱印三顆輝便問
金婆婆三六宣教此一貫文篆文并官押是誰寫
金婆婆稱是賀選寫至十二月末旬又印一百五
十道今年正月内至六月末間約二十次共印二
千六百餘道每次或印一百道及一百五十道并
二百道直至七月内不曾印造至七月二十六日
見金婆婆急來報說你且急出去提舉封了諸庫
恐搜見你輝連忙用梯子布上後墻走至宅後亭
子上被趙監押兵士捉任押赴紹興府禁勘
一台州人吏鄭榛共唐仲友節次支行公庫官錢送
委婺州唐十二宣教收買銀子抵還糴本庫借支
米本錢作糴本銀起發除買到銀子徑赴買銀場
交秤係攅司章奎馬禮交收附簿及支發起綱亦
係逐人并各案見得實數外尚有續次支去錢二
千貫未曾買到銀子緣公庫收支簿曆干照於内
多有不明盡係唐仲友收藏入宅今來馬澄齎到
排日收支官會草簿細數見在乞勒本人詳細供
具及有關買物帛泛費名件亦乞令馬澄同什物
庫專知陸閈逐一銷破便見欺弊
右謹錄奏聞伏候勑旨
貼黃
臣伏覩近者劉焞宇文子震妄用官物聖斷赫然中
外震悚今仲友所用官物不减二人而自盜入巳畜
養亡命僞造官會之屬又二人所無有顧乃獨蒙寬
貸臣竊有所未喻伏乞聖照
臣契勘在法監司按發公事不得送置司處盖防本
官於所勘獄情輒有干預今紹興府雖係臣置司處
臣自按發之後見在廵歷不曾回司所勘獄情無容
得有干預伏乞聖照
乞蠲减漳州上供經總制額等錢狀
具位臣朱熹
伏覩本州昨凖本路提刑司牒凖尚書省劄子臣僚劄
子陛下龍飛正位施實德于民比因臣下有請諸州縣
經總制及月樁版帳錢悉議裁减然朝廷雖行蠲减而
州縣之巧取於民者自若欲乞行下諸路提刑司應州
縣日前以經總制月樁版帳爲名巧作色目科歛民錢
以足額者嚴行禁止則朝廷所减爲及民之實惠矣四
月二十一日奉聖旨依及凖安撫諸司牒凖尚書省劄
子臣僚上言蠲减之數郡實私之而縣之督責於民者
如故乞令諸路監司與州郡公心商議缺乏縣道如崑
山常熟之類寬融减放必不得巳則聞之朝廷量與蠲
减各限一季聞奏監司則開具一路所當减之州守臣
則開具一州所當减之縣仍各要見所减名色錢數若
干庶幾灼然實惠及民四月二十四日奉聖旨依奏臣
伏讀前件兩次所降指揮有以仰見皇帝陛下盛德至
仁勤恤民隱至於偏州下邑亦無不欲其蒙被堯舜之
澤者甚大惠也然以臣所領一州四縣觀之則雖無月
樁一項之輸而諸色上供及經總制無額等錢或全無
窠名或收不及額其間亦有州郡巳爲抱認代納而諸
縣猶或不免違法科罰以足其數者就中漳浦一縣缺
乏狼狽尤不可言竊意崑山常熟之類其窘未必至於
此也今者本州雖蒙聖恩蠲免經總制額一千貫省然
諸縣日前此色官錢除實收外所欠常數千緡以郡計
之則又不啻二萬餘貫今者所减雖巳不爲不多然逐
縣所得在欠數中僅及二十餘分之一若以此故便欲
禁其科罰猶恐尚爲虚文况欲遽見其所减放名色之
若干乎至於諸色上供全無指擬則前此又未嘗有以
聞者州縣官吏以此二弊私憂竊歎以爲不知何時可
免斯苦今者乃幸遭遇仁聖憂勤憫惻至於如此而臣
於此時適叨委寄得與一季開具聞奏之列若不能罄
竭所聞以稱明詔則臣雖死且有餘罪臣竊計度本州
財計以及諸縣所無者固無可言所有者名色亦多不
正其爲曲折固未易以一言盡今若得蒙聖慈且將州
縣所認折茶錢罷科荔枝龍眼乾錢抱認豐國監鑄不
足鉛本錢七千六十四貫及近年通判趙不敵所增經
總制無額錢四千七百五十四貫特賜蠲减則諸縣事
力庶幾稍可支持而日前科罰之弊亦可漸行禁戢但
欲便見其所减之名色錢則恐朝廷所爲蠲减之數實
未爲多未容責效如此之速臣謹具條畫前件所陳兩
項利害如後須至奏聞者
一臣契勘本州上供錢物一歲之數通及四萬餘貫
除一萬七千餘貫買銀五千兩觧發又有大禮年
分銀一千兩該錢三千五百餘貫不在常年觧發
數内外一項折茶錢七千貫一項罷科龍眼荔枝
乾錢四千貫係逐年尚書戸部隼崇寧太觀上供
錢物格符下樁辦又一項名爲抱認建寧府豐國
監鑄不足鉛本錢其數亦一萬六千貫雖無省符
行下然逐年登帶省司帳狀不可分文違欠三色
總計二萬三千餘貫是皆無復根原來歷之可考
亦無戸眼窠名之可催從前只是本州多方那兌
一歲僅能䟎得一萬二千貫錢起發而其餘一萬
一千四十貫則以敷下諸縣措置觧補向來州郡
費出有經縣道亦有寬餘可以樁辦以故移東補
西未覺敗缺近年以來州郡增添寄居待缺宗子
孤遺養老歸正等官歲所支錢比之往時日有增
廣以此州郡窘匱而縣道急迫日以益甚無復贏
餘可以補趁雖於紹興乾道年中兩次蒙朝廷將
上件三色上供錢盡數撥下本州應副左翼軍口
食馬料及忠順官驛料支遣其錢雖不起發然皆
是逐月掯定之數期限促迫尤不可緩而縣道所
觧住往愆期至乾道五年漳浦一縣趁辦不行州
郡不免將其所認錢數减下三千九百七十六貫
州郡自行抱認於是本州椿辦之數遂成一萬五
千九百七十六貫而諸縣所敷猶各不减二千餘
貫合三縣共爲七千六十四貫縣道旣無贏餘可
積又無窠名可催官吏且欲避免一時州郡督責
則不過因民之訴訟而科罰之甚則誘人以告訐
而脅取之州郡聞知稍行禁約則諸縣便以籍口
不肯留心趁辦州郡不免又將别色官錢那兌𥙷
足爲州郡者憚其如此則遂一切聽其所爲不復
何問不唯非理違法妄取民財之可罪而民之負
冤苦而訴於官司者皆無自而得其平矣前後守
臣不知其幾目擊此弊能不動心顧以數目浩大
别無計策可以幹旋朝廷又無蠲减之意是以不
敢遽然有請今幸議臣建白聖明開納許爲蠲减
而臣獨幸得遭此時其敢不以實聞而力請之乎
然上供錢内所有二萬餘貫買銀之數臣固不敢
輕議其三色錢内本州樁辦一萬五千九百七十
六貫之數臣亦未敢自請故前所奏只乞聖慈明
詔有司且將諸縣所敷七千六十四貫特賜除罷
却於本州合發别項朝廷錢内照數截撥添揍應
副前項左翼軍忠順官等支遣則庶幾州粗有以
恤縣縣粗有以恤民而海隅蒼生惸獨鰥寡亦可
以少被聖主發政施仁之澤矣
一臣契勘經總制錢不當立額不待知者而後知也
蓋其出於倉庫出納田宅契劵之所收者雖可約
計其大槩然財計有時而虧盈物價有時而高下
則其數巳有不可得而凖者又况所謂無額錢者
元無一定窠名可以摏辦其多少不可得而預知
故其創立之初直以無額名之則其不當立額也
雖至愚亦知之矣而比年以來悉皆立額比較蓋
緣紹興十九年中推行經界人戸多有白契不堪
照用爭出投印致得當年經總制錢所收增羡遂
有無狀小人獻此殘賊之計一時朝廷旣爲所誤
而其流毒至今未巳此本州經制之額所以至於
二萬四千六百五十一貫者蓋以紹興二十三年
之數爲凖也總制之額所以至於五萬五千六百
七貫者蓋以紹興二十八年之數爲凖也然此其
所以爲凖者又非當年自然收到之實數皆是後
來督責追補之虚額而一時朝廷决意施行官吏
不敢爭執遂以至今逐年收趁不上常虧一二萬
貫至於無額之額則立法以來只以遞年爲額爲
錢不過五千三百一十二貫而巳隆興二年通判
趙不敵者妄意希賞創立北溪稅場於數十里外
遠收竹木之稅又於買納上供銀寳收回出剰價
錢多方督迫䟎得四千七百五十四貫以充其數
於是無額之額遂增至一萬六十六貫遞年收趁
不上所虧亦不下六七千貫州縣無計可爲則亦
兌那科罰如前項所以趁辦上供之術而巳而又
重以守倅皆有磨勘之賞下吏相與希意迎合故
其督責無藝冐昧不顧又非别色官錢之比使仁
人君子坐視民之狼狽而不知所以爲策亦有年
矣今幸外廷之議偶及於此得與諸州例蒙蠲减
而本州不幸獨以遞年發足之故所减不及百分
之一此蓋任事者未知遞年所以不曾拖欠正以
官吏無狀避罪希賞不能仰體聖朝愛民厚下之
本意不顧郡計之盈虚民情之苦樂旣巳增立虚
額於前而又強爲登足於後也且其所取之數若
彼其多所减之數如此其少分之諸縣至有僅得
五十千者是曾不足以當其平日所罰中人一家
之數而論者遽欲責其盡除日前科罰之弊又望
其便見蠲减名色若干之實其亦難矣故臣前所
奏欲乞聖慈且將近年通判趙不敵所增四千七
百五十四貫者特賜蠲减庶幾州縣稍稍有以相
恤百姓不至大段受害至於此錢不當立額之本
末則臣昨因賜對嘗獲面陳伏蒙至尊壽皇聖帝
深加獎納然臣於是時尋即去國以故不聞有所
施行今亦未敢出位犯分輒有所陳但望聖慈博
采群議更加詳酌拔本塞原以幸天下臣不勝大
願
右件如前謹錄奏聞伏候敕旨
貼黃
臣到任之初刷具本州逐年起發經總制及無額錢數
實收之數極多不過七萬五千貫而補發之數多至二
萬五千餘貫其𥙷發者並是州司兌那發納以故昨來
版曹比較歲額無欠而議者不知其然便爲本州事力
有餘不肯多與蠲减然考累年以來實收之數日少而
代納之數日多亦足以見州郡事力日就空竭加以數
年恐亦無以爲州而自爲崑山常熟之不暇固不能有
以恤其縣而縣之不恤其民將益甚於今日矣臣不敢
以此繁碎凂瀆聖聦謹巳别具細數單狀申尙書省如
蒙聖慈哀憐特賜宣索除依今來所乞减下無額錢數
外更令有司於淳熙十六年十一月二十五日减無額
數内將經總制兩項正錢比倣他州所欠分數再與蠲
减不勝幸甚
條奏經界狀
具位臣朱熹
凖尚書省劄子備奉聖旨指揮令臣相度漳州先行經
界事聞奏者臣衰晚迂疎無所能似猥蒙聖恩卑以郡
級静惟僥冐常懼無以補報萬分今者乃幸遭逢聖朝
不忘遐遠推行仁政首於二郡以臣適守是邦使得與
討論之列其爲慶幸何可勝言臣自早年即爲縣吏實
在漳泉兩郡之間中歲爲農又得備諳田畒之事竊見
經界一事最爲民間莫大之利其紹興年中巳推行處
至今圖籍有尚存者則其田稅猶可稽考貧富得實訴
訟不繁公私之間兩得其利獨此泉漳汀州不曾推行
細民業去産存其苦固不勝言而州縣坐失常賦日朘
月削其勢亦將何所底止然而此法之行其利在於官
府細民而豪家大姓猾吏姦民皆所不便故向來議臣
屢請施行輒爲浮言所沮甚者至以汀州盗賊藉口恐
脅朝廷殊不知往歲汀州累次賊盗正以不曾經界貧
民失業更被追擾無所告訴是以輕於從亂其時初未
嘗有經界之役也以此相持久無定論不唯汀州之民
不能得其所欲而泉漳二州亦復并爲所累弊日益深
民日益困論者惜之今者議臣之請且欲先行泉漳二
州而次及於臨汀旣免一州盗賊過計之憂又有以慰
兩郡貧民延頸之望誠不可易之良策也臣雖多病精
力早衰無以仰副使令然不敢先一身之勞佚而後一
州之利病竊獨任其必可行也然今巳是仲秋向去十
月農隙之時只有兩月之久若蒙聖慈特許施行則所
有合行事件欲乞便令監司州郡一面施行若候得旨
方行奏請更俟報可竊恐遲緩不及於事須至條畫并
此奏聞今具下項
一椎行經界最急之務在於推擇官吏臣昨因本路
諸司行下詢究嘗具巳見申陳欲乞朝廷先令監
司一員專主其事使擇一郡守臣汰其昏繆疲輭
力不任事如臣等者而使郡守察其屬縣令或不
能則擇於其佐又不能則擇於它官一州不足則
取於一路見任不足則取於得替待缺之中皆委
守臣踏逐申差或權領縣事或只以措置經界爲
名使之審思熟慮於其始而委任責成於其終事
畢之後量加旌賞果得其人則事克濟而民無擾
矣伏乞聖照許賜施行
一經界之法打量一事最費功力而紐折算計之法
又人所難曉者本州自聞初降指揮即巳差人於
鄰近州縣巳行經界去處取會到紹興年中施行
事目及募本州舊來有曾經奉行諳曉算法之人
選擇官吏將來可委者日逐講究聽候指揮但紹
興年中戸部行下打量攅筭格式印本多方尋訪
未見全文竊恐諸州亦未必有欲乞聖慈特詔戸
部根檢謄錄點對行下
一圖帳之法始於一保大則山川道路小則人戶田
宅必要東西相連南北相照以至頃畒之闊狹水
土之高低亦須當衆共定各得其實其十保合爲
一都則其圖帳但取山水之連接與逐保之大界
總數而巳不必更開人戸田宅之闊狹高下也其
諸都合爲一縣則其圖帳亦如保之於都而巳不
必更爲諸保之别也如此則其圖帳之費亦當少
减然猶竊慮今日民力困弊又非紹興年中之比
此費雖微亦恐難以陪備若蒙朝廷矜憐三郡之
民不忍使之更有煩費則莫若令役戸只作草圖
草帳而官爲置紙雇工以造正圖正帳專委守体
及所差官會計買紙雇工之費實用若干錢物具
申漕憲兩司許就本州所管兩司上供錢内截撥
應副如此則大利可成而民亦不至於甚病矣又
據龍巖縣尉劉璧申經界之行惟里之正長其役
最爲煩重疆理畎畒分别土色均攤稅賦其在當
時動經再歲彼出入阡陌妨廢家務固巳不勝其
勞一有廣狹失度肥磽失宜輕重失當則詞訴並
興而督責又隨至矣然有産則有役適當重難使
出心力以應役使亦無可柰何然彼皆鄕民安知
經界書筭則必召募書人以代此役而書人能書
算必嘗爲胥史之傑黠者莫不乘時要求高價執
役之人急於期限不免隨索則酬而又簿書圖帳
所用紙札亦復不貲執役之人安能勝此勞費竊
謂經界之在今日不可不行行之亦不患無成若
里正里長書人紙札之費有以處之則可舉行若
坐視其殫力耗財如曩日恐非仁政之意也臣竊
詳此意與臣所奏大指略同而所陳利害更爲詳
盡伏乞參照特許施行
一紹興經界打量旣畢隨畒均産而其産錢不許過
鄕此蓋以算數太廣難以均敷而防其或有走弄
失䧟之弊也若使諸鄕産錢祖額素來均平則此
法善矣若逐鄕産錢祖額本來巳有輕重即是使
人戸徒然遭此一番打量攅算之擾而未足以革
其本來輕重不均之弊無乃徒爲煩優而不免有
害多利少之歎乎今來推行經界乃是非常之舉
不可專守常法欲乞特許産錢過鄕通縣均紐庶
幾百里之内輕重齊同實爲利便伏乞聖照特許
施行
一本州民間田有産田有官田有職田有學田有常
平租課田名色不一而其所納稅租輕重亦各不
同政使坐落分明簿書齊整尚難稽考何况年來
産田之稅旣巳不均而諸色之田散漫參錯尤難
檢計姦民猾吏並緣爲姦實佃者或申逃閣無田
者反遭俵寄至於職田俵寄不足則或撥别色官
錢以充之如此之類其弊不可徧舉今來欲行經
界若更存留此等名字則其有無高下仍舊不均
而名色猥多不三數年又須生弊爲今之計莫若
將見在田土打量步畒一槩均産每田一畒隨九
等高下定計産錢幾文而總合一州諸色租稅錢
米之數却以産錢爲母别定等則一例均敷每産
一文納米若干錢若干(去州縣遠處遞减令輕)米只一倉受
納錢亦一庫交收却以到官之數照元分數分隷
若干爲省計若干爲職田若干爲學粮若干爲常
平逐旋撥入諸色倉庫除逐年二稅造簿之外每
遇辰戍丑未之年逐縣更令諸鄕各造一簿(今子午卯)
(酉年應辦大禮寅申巳亥年觧發舉人惟此四年州縣無事)開具本鄕所管田
數四至步畒等第各注某人管業有典賣則云元
係某人管業某年典賣某人見今管業却於後項
通結逐一開具某人田若干畒産錢若干使其首
尾互相照應又造合縣都簿一扇類聚諸簿通結
逐戶田若干畒産錢若干文其有田業散在諸鄕
者則併就烟㸑地分開排總結並隨秋料稅簿送
州印押下縣知佐通行收掌人戸遇有交易即將
契書及兩家砧基照鄕縣簿對行批鑿則版圖一
定而民業有經矣但或者尚疑如此則本州産田
納稅本輕而今當反重官田納租本重而今當反
輕施行之後爭競必多須俟打量了畢灼見多寡
實數方可定議其說似亦有理伏乞聖照并與行
下俟一面打量了畢别具利害申奏聞次
一本州更有荒廢寺院田産頗多目今並無僧行住
持田土爲人侵占逐年失陷稅賦不少將來打量
之時無人照對亦恐别生姦弊加以數年將遂不
可稽考欲乞特降指揮許令本州出牓召人實封
請買不唯一時田業有歸民益富實亦免向後官
司稅賦因循失陷而又合於韓愈所謂人其人廬
其居之遺意誠厚下足民攘斥異教不可失之機
會也伏乞聖照特許施行
右謹錄奏聞伏候勑旨
貼黃
第四項
臣契勘産錢不得過鄕此平世之常法也然此法之來
亦甚未久向來未立此法之時産錢往往過鄕割上烟
㸑去處故州城縣郭所在之鄕其産無不甚重與窮山
僻壤至有相倍蓰者此逐鄕産錢祖額所以本來巳有
輕重之所由也伏乞聖照
第五項
所謂俵寄者正田不知下落官司恐失租米即以其租
分俵寄搭鄰近人戶責令送納推此一端貧民受弊亦
可見矣然它處不聞有此名字獨漳州見之伏乞聖照
第六項
臣伏見本州城壁素來頽壊高者不及丈餘低者全是
平地居民日夜往來不得禁制向來沈師之亂闔郡驚
擾不知所爲向非朝廷威靈尋即破滅則此邦之患何
可勝言以往推來此亦事之不可不慮者今若許賣此
田其錢欲乞且令本州樁管别行相度漸爲脩築之計
務一兩得莫便於此并乞聖照
又奏乞戒約州縣妄科經總制錢及除豁虚額錢
數狀
具位臣朱熹
右臣去年到任之初即凖省符行下臣僚奏諸州縣以
經總制錢爲名巧作色目科歛民錢以足歲額者欲乞
嚴行禁止又乞令諸路監司與州郡公心商議將缺乏
縣道寬融减放奉聖旨依奏臣於是時即巳遵禀具奏
以本州罷科茶及荔枝龍眼乾抱認建寧府豐國監鑄
不足鉛本三色上供錢除本州自來以省計通融支遣
一萬五千九百七十餘貫外尚欠七千六十四貫並無
戶眼源流可催又有隆興二年增起經總制無額錢四
千七百餘貫逐年收趁不上並是敷下諸縣巧作名色
科罰人戶供輸發納違法害民事属不便乞將上件錢
除一萬五千餘貫本州依前通融支遣外其所敷下諸
縣七千餘貫及隆興二年增起無額虚數四千七百餘
貫特賜减免仍乞指揮别撥一項錢物應副截支左翼
軍官兵口食等用巳蒙聖慈開允行下本路漕司相度
今經日久未委本司巳未申奏以致未得早被蠲貸之
恩臣今在任將及一考逐時稽攷本州財計見得自去
年四月以來節次行下諸縣不得妄行科罰而所有上
供七千六十四貫只以省計通融支遣亦不至於大叚
欠缺自不須更令州縣收簇觧發亦不當上煩朝廷别
行應副臣輒巳行下諸縣自今並免觧發及申嚴約束
不得似前以此爲名妄行科擾去訖但恐將來官吏不
能遵守復致違戾欲望聖慈特賜睿旨嚴行戒敕如有
依前科擾去處州縣當職官吏並與重行坐罪庶幾海
裔窮民獲安田里咸知聖主憫仁元元不間幽遠之意
至於經總無額錢内四千七百餘貫虚額之數即在州
縣不容指畫却乞聖恩矜憐特詔有司直與除豁永絶
科擾之原益廣涵濡之澤臣不勝大願臣冐犯天威不
任恐懼俟命之至謹錄奏聞伏候勑旨
簽黃
臣所奏不敷諸縣發納上供七千餘貫乞賜戒約縣
道不得科罰即於上供元額並無虧减乞將此項先
賜施行其經總制無額錢却乞付之有司立限聞奏
取自聖裁特賜除豁
乞襃錄高登狀
貼黃
奏爲本州故迪功郎高登嘗以直言干忤秦檜貶死容
州乞賜昭洗襃錄事伏候勑旨
具位臣朱熹
臣猥以塵賤備員偏州仰體聖明收用獎拔之意思竭
駑鈍仰報萬分故於聽訟决獄之際不敢不盡其愚今
幸踰年目前人戶些少曲直粗得其情獨有事在數十
年之前而其枉直之分舉錯之重或非州郡之所得爲
者則在臣之職不敢不具以聞伏惟聖慈特垂聽察臣
伏見本州漳浦人故迪功郎高登資禀忠義氣節孤高
少遊太學値靖康之禍嘗與陳東詣闕上書力陳六賊
之罪且言金人不可和狀至紹興間廷對力陳闕失無
所顧避覆試官忌其直降爲下州文學高宗皇帝嘉其
忠而收之調靜江府古縣令是時秦檜當國帥臣胡舜
陟以其父嘗宰是邑欲爲立祠以悅其意而登獨持不
可舜陟欲以危法中之召致獄官驗問訊掠訖無罪狀
可書後爲潮州試官又使諸生論直言不聞之可畏策
閩浙水沴之所由檜聞益怒以爲隂附趙鼎削官徒容
州以死檜没之後諸以口語爲檜所䧟者高宗皇帝深
察其冤巨細存亡無不甄錄而登以遠人下士獨無爲
言之者至乾道間近臣梁克家等始援紹興二十六年
赦書以請而有司拘文廢格弗下近歲守臣傳伯壽又
嘗具奏如前然今亦巳踰年未奉進止是使登以抱恨
没身垂五十年而姓名猶在罪籍未蒙昭洗雖其孤忠
自信獨立不懼精爽凛然必不以此爲悔而在聖朝伸
冤雪枉勸善懲惡之意則議者猶竊恨焉臣幸得蒙恩
假守其鄕目睹兹事若又緘默不能具以上聞則雖萬
被戮不足償罪是以敢冐言之伏惟皇帝陛下御極以
來虚心克巳容納盡言比以隂陽失和申詔近臣樂聞
至論草茅之士雖有狂直過甚之言始雖忤旨終薄其
罪竊揆聖志如登之忠直宜在矜獎欲望特發德音復
其官秩量加襃錄以慰九原且使天下之欲爲忠義者
知所勸慕誠非小𥙷臣不量疎遠干犯威嚴無任震懼
隕越之至謹錄奏聞伏候勑旨
貼黃
臣竊詳傳伯壽奏底有加贈官秩施恩後嗣係於聖
神之獨斷非小臣所敢請之語臣之疎遠尤不敢輙
論及此然區區之情實亦有同焉者伏乞聖照
按黃岌狀
照對本州管下沿海寨巡檢一員土軍一百六人逐年截
撥漳浦縣人戶苗米三千一石五升近寨置倉專委縣官
就彼交納應副支遣土軍月糧例是一月餘日方得交畢
結局回縣去年係委縣官從事郎黃岌不知有何私幹到
寨未及十日即便回縣旣不恤人戸搬運且令仍舊搬米
前來倉所等候其黃岌又不前去地頭續爲交納遂至五
月以後大軍缺食赴州陳訴本州累行催促其黃岌頑然
略不介意本州爲見大軍節次奔走號訴殊可矜憐遂將
别色官錢量行兌支仍截下人戸未納州未别行委官前
去監督本縣催促支散至今日久未能按月支遣蓋緣黃
岌怠慢不職專務營私不以國家養兵捕盗爲念不爲及
時交納致得一寨土軍一百餘人飢餓狼狽實非細事委
是難以存留在任本州遂於八月初七日將黃岌與龍巖
縣主簿迪功郎陸槐對移及具狀申尚書省吏部并諸監
司照會訖並皆未蒙果决回降指揮今來伏覩符下六月
十八日樞密院劄子施行朝請郎王銖論奏乞行約束州
軍弓手土軍雇錢衣糧須管按月支發母使侵擾細民
奉聖旨依本州竊詳上項申請指揮正與本州按發黃
岌事件一同仰見朝廷撫軍恤民丁寧深切之意所有
黃岌罪狀不敢隱默欲望聖斷特將黃岌重賜施行以
爲官吏慢令廢職不恤軍民之戒伏候勑旨
薦知龍溪縣翁德廣狀
具位臣朱熹
右臣叨被誤恩假守偏郡自到官以來惟思所以仰稱
使令之意以爲布宣德意固爲郡守之職然苟屬縣奉
行不得其人則無自而及於百姓故嘗深察諸縣令佐
之賢否其背公營私廢弛不職者巳嘗按劾具奏得旨
施行其涖官公勤委有善狀者又豈敢默默而不以上
聞乎臣伏見朝奉郎知龍溪縣翁德廣天資剛直才氣
老成不爲赫赫可喜之名而每有&KR0548;&KR0548;愛民之實臣嘗
以縣事大要者三察其施爲知其果有可稱者刑獄詞
訟財賦是也縣所觧徒流以上罪歲率數十臣取其案
牘觀之見其親畫條目委曲難問必盡囚辭而後巳及
州司理院再行審鞫而囚卒無異詞皆以縣之所鞫爲
得其情是能上體國家哀矜庶獄之意也漳之四邑龍
溪爲大理訴之牒日百餘紙巧僞詆讕姦詐百出德廣
乃隨事處决終朝而畢人服其公未嘗有知責留禁之
人是能使百姓無屈抑不伸之訟也縣所賦入最爲浩
繁合三縣之數不足以當龍溪十分之八郡之經費賴
以取足德廣乃從容應辦民自樂輸吏無追督是能足
用𥙿民而無抑配科歛之患也攷其治行蓋庶幾乎古
之循吏者竊謂若使凢爲縣者皆能如此則國家德澤
不患於壅隔而田里之間亦不復有歎息愁怨之聲矣
臣與德廣爲同郡人其孝友稱於宗族行義信於鄕閭
臣素知之固巳甚審至此一年察其所以施於有政者
又如此故今不復以鄕曲爲嫌巳照薦舉格令舉充陞
陟員數又念方以災患乞奉香火朝夕得旨便當觧罷
而德廣去替亦巳不遠竊恐後來者知德廣之賢未能
若臣之詳偶至脫略則在臣有見賢不能舉之罪臣愚
欲望睿慈察臣所舉出於公論將德廣特與陞擢差遣
以爲官吏勤事愛民之勸臣不勝大幸謹錄奏聞伏候
勑旨
劾將官陸景任狀
具位臣朱熹
照對臣誤蒙聖恩委任閫寄於今月初四日到潭州交
割職事有本州駐劄東南第八將武功郎陸景任前來
公參見得本官病患尫羸不能行立考其出身係因泛
使入國用入流减年奏𥙷所歷差遣止是監當場務元
不曾經兵官職事而今來所任係管潭州禁軍八指揮
并有㨂中軍兵幾及千人全藉有精力不衰諳曉軍務
兵官訓練教閱又本州管下有産茶地分及上江州軍
各有溪洞亦頼兵官聲勢彈壓目今邵州見被湖北猺
賊侵犯巳調發本州駐劄東南第八副將黃俊部兵往
山前把截其潭州將官豈是僥倖庸流尸禄養痾晏然
端坐之也兼臣到任之初方欲督責兵官練習軍旅以
爲銷伏姦宄彈壓盜賊之計其陸景任實難倚仗欲望
聖慈特降睿旨將陸景任與宫觀差遣别選材武曾歷
管軍職事之人前來充職庶幾軍務不致廢弛須至奏
聞者
右謹錄奏聞伏候勑旨
同監司薦潘燾韓邈蔡咸方銓狀
具位臣朱熹等
臣等竊見比年以來臣僚申嚴薦舉之法以革獨員之
弊蓋所以示公道而杜私情也然人之才固有不同而
薦之者所見亦或不一往往獨員之薦常多而列銜之
薦常少繇此故也臣等備員帥臣監司其於一路人才
職當留意旣不敢以巳見獨薦而參之以公論苟有可
以備采擇者又安敢隱嘿竊見朝請大夫權知邵州潘
燾以學問持身以儒雅餙吏不鄙夷其民首以教化爲
務崇尚學校修建先賢祠宇民有嚚訟諭之以理事至
有司敏於决遣由是庭訟日簡郡圄屢空湖北猺寇侵
犯邊境而燾處置得宜民用安堵至於移屯置寨爲民
防患者無所不用其至其他設施一切不苟臣熹昨與
帥臣周必大巳嘗以其姓名薦聞矣朝請郎權知全州
韓邈名臣之後材力有餘入仕以來凢三作邑皆有可
紀民情利病纖悉洞究全之爲郡久費枝梧而邈廼能
檢柅吏姦稽考滲漏民間輸納不多取斛面縻費商稅
寬减苛細前政財賦不辦邈至未幾即不欠漕計且足
郡用奉議郎權通判邵州蔡咸有高祖襄精明之風自
初試吏即以能聞用獲盗賞改官又用收彊賊應副錢
糧賞循資又因水澇賑濟中書籍記姓名比者邵有猺
人之擾咸詣山前督捕暴露經時多設方略鈎致蠻䝤
之情卒能使之恐懼納欵其他佐理郡政不競不隨經
總制錢不待督責每歲溢額總所亦巳保奏委之賑濟
措置有方民被實惠奉議郎提刑司幹辦公事方銓器
資宏𥙿識趣高明向宰懷安劇邑連事三帥皆稱其寬
簡不擾急吏緩民所薦之詞如出一口懷安之民至今
稱之今任湖南屬官其在幕中靖重寡言澹若無營至
於酬應事機多所贊助前任提刑孫某嘗以其學識深
潛持守正固薦充所知是四人者職雖不同然其才各
適於用欲望聖慈特加旌擢以爲趨事赴功者之勸如
後不如所舉臣等甘坐謬舉之罰須至奏聞者
右謹錄奏聞伏候勑旨
舉潘友恭自代狀
具位臣朱熹
凖令侍從官授告訖限三日内舉官一員自代
右臣伏見從事郎新明州司理參軍潘友恭存心懇惻造
理精深居家有孝友之稱持巳有廉静之節其於世務亦
所該通臣實不如舉以自代謹錄奏聞伏候勑旨(乞降付中書門)
(下省)
乞潭州譙王等廟額狀
貼黃
奏爲潭州創立晉譙王承及紹興死事之臣孟彦卿趙
民彦劉玠趙聿之等廟乞賜勑額伏候勑旨事
具位臣朱熹
臣前任知潭州日伏凖紹熙五年七月七日大赦内一
項節文歷代忠臣烈士祠廟損壞令本州支係省錢修
葺竊見東晉王厚之亂湘州刺史譙閔王司馬承起兵
討賊不克而死紹興初金賊犯順通判潭州事孟彦卿
趙民彦督兵迎戰臨陣遇害城陷之日將軍劉玠兵官
趙聿之巷戰罵賊不克而死此五人者皆以忠節没於
王事而從前未有廟貌無可修葺無以仰稱聖朝襃顯
忠義之意遂牒本州於城隍廟内創立祠堂象五人者
并考譙王本傳并象其參謀數人立侍左右各立位版
記其官職姓名奉祀如法方行考究未及營表而臣忽
被誤恩赴闕奏事計其功力不至甚多本州除巳起造
了畢欲望聖慈特詔有司賜之廟額仍下本州照應施
行庶以慰答忠䰟爲天下萬世臣子之勸臣不勝大願
謹錄奏聞伏候勑旨(乞降付尚書省)
晦庵先生朱文公文集卷第十九
福州府儒學訓導舒鏊校
