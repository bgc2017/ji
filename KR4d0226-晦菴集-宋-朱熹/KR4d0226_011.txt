晦庵先生朱文公文集卷第十一
封事(時紹興三十二年壬午夏六月丙子孝宗皇帝即位詔求直言秋八月公應詔上封事見文公年譜)
壬午應詔封事
八月七日左迪功郎監潭州南嶽廟臣朱熹謹昧死再拜
上書于皇帝闕下臣恭惟太上皇帝再造區夏受命中興
憂勤恭儉三十六年春秋未高方内無事乃深惟天下國
家之至計一旦而舉四海之廣天位之尊斷自宸衷傳之
聖子皇帝陛下恭承慈訓應期御歷爰初踐阼曾未幾何
而設施注措之間所以大慰斯民之望者新而又新曾靡
虚日其規摹固巳宏遠矣然猶且謙冲退託不以聖智自
居首下明詔以求直言此尤足以見帝王之高致知爲治
之先務也天下幸甚臣竊伏草茅深自惟念天下之大不
爲無人忠言嘉謨崇論谹議計巳日陳於陛下之前尚恐
不足仰望清光無以少備採擇况臣之愚雖欲效其區區
豈能有𥙷於萬分之一哉又惟即位求言累聖相承以爲
故事則未知今日陛下之意姑以備故事而巳耶抑眞欲
博盡羣言以冀萬一之助也臣誠愚昧不知所出然愛君
尊主出於犬馬之誠有不能自巳者故昧死言之惟陛下
留聽臣伏讀詔書有曰朕躬有過失朝政有闕遺斯民有
戚休四海有利病並許中外士庶直言極諫者臣竊以陛
下潛德宮府幾三十年不邇聲色不殖貨利無一物之嗜
好形於宴私無一事之過失聞於中外昧爽而朝嚴恭寅
畏仁孝之德孚于上下所以大繫羣生之仰望濬發太上
之深慈以至於膺受付託奄有萬方者其必有以致之矣
然則聖躬之過失臣未之聞也今者臨御未幾而延登故
老召用直臣抑僥倖以正朝綱雪冤憤以作士氣貢奉之
私不輸於内帑恭儉之德日聞於四方凡天下之人所欲
而未行所患而未去者以次罷行幾無遺恨然則朝政之
闕遺臣亦未之聞也至於斯民之戚休四海之利病則有
之矣然臣屏伏閩陬十有餘年足迹未嘗及乎四方其見
聞所及之一二内自隱度皆非今日所宜道於陛下之前
者不敢毛舉以溷聖聽至若隂拱噤默終不爲陛下一言
則又非臣之所敢安也臣聞召公之戒成王曰若生子罔
不在厥初生自貽哲命孟子之言亦曰雖有智慧不如乘
勢方今天命之眷顧方新人心之蘄向方切此亦陛下端
本正始自貽哲命之時因時順理乘勢有爲之會也又况
陛下聖德隆盛天下之人傳誦道說有年于兹今者正位
宸極萬物咸覩其心蓋皆以非常之事非常之功望於陛
下不但爲守文之良主而巳也然而祖宗之境土未復宗
廟之讐恥未除戎虜之姦譎不常生民之困悴巳極方此
之時陛下所以汲汲有爲以副生靈之望者當如何哉然
則今日之事非獨陛下不可失之時抑國家盛衰治亂之
機廟社安危榮辱之兆亦皆決乎此矣蓋陛下者我宋之
盛主而今日者陛下之盛時於此而不副其望焉則祖宗
之遺黎裔胄不復有所歸心矣可不懼哉可不懼哉臣愚
死罪竊以爲聖躬雖未有過失而帝王之學不可以不熟
講也朝政雖未有闕遺而脩攘之計不可以不早定也利
害休戚雖不可徧以䟽舉然本原之地不可以不加意也
蓋學不講則過失萌矣計不定則闕遺大矣本不端則末
流之弊不可勝言矣臣請得爲陛下詳言之臣聞之堯舜
禹之相授也其言曰人心惟危道心惟微惟精惟一允執
厥中夫堯舜禹皆大聖人也生而知之宜無事於學矣而
猶曰精猶曰一猶曰執者明雖生而知之亦資學以成之
也陛下聖德純茂同符古聖生而知之臣所不得而窺也
然竊聞之道路陛下毓德之初親御簡策衡石之程不過
諷誦文辭吟咏情性而巳比年以來聖心獨詣欲求大道
之要又頗留意於老子釋氏之書疎遠傳聞未知信否然
私獨以爲若果如此則非所以奉承天錫神聖之資而躋
之堯舜之盛者也蓋記誦華藻非所以探淵源而出治道
虚無寂滅非所以貫本末而立大中是以古者聖帝明王
之學必將格物致知以極夫事物之變使事物之過乎前
者義理所存纖微畢照瞭然乎心目之間不容毫髮之隱
則自然意誠心正而所以應天下之務者若數一二辨黑
白矣苟惟不學與學焉而不主乎此則内外本末顛倒繆
戾雖有聰明睿智之資孝友恭儉之德而智不足以明善
識不足以窮理終亦無𥙷乎天下之治亂矣然則人君之
學與不學所學之正與不正在乎方寸之間而天下國家
之治不治見乎彼者如此其大所繫豈淺淺哉易所謂差
之毫釐繆以千里此類之謂也蓋致知格物者堯舜所謂
精一也正心誠意者堯舜所謂執中也自古聖人口授心
傳而見於行事者惟此而巳至於孔子集厥大成然進而
不得其位以施之天下故退而筆之以爲六經以示後世
之爲天下國家者於其間語其本末終始先後之序尤詳
且明者則今見於戴氏之記所謂大學篇者是也故承議
郎程顥與其弟崇政殿說書頥近世大儒實得孔孟以來
不傳之學皆以爲此篇乃孔氏遺書學者所當先務誠至
論也臣愚伏願陛下捐去舊習無用浮華之文攘斥似是
而非邪詖之說少留聖意於此遺經延訪真儒深明厥旨
者置諸左右以備顧問研究充擴務於至精至一之地而
知天下國家之所以治者不出乎此然後知體用之一原
顯微之無間而獨得乎堯舜禹湯文武周公孔子之所傳
矣於是考之以六經之文監之以歷代之跡會之於心以
應當世無窮之變以陛下之明聖而所以浚其源輔其志
者如此其備則其所至豈臣愚昧所能量哉然臣非知道
者凢此所陳特其所聞於師友之梗槩端緒而巳陛下由
是講學而自得之則必有非臣之言所能及者惟陛下深
留聖意毋忽則天下幸甚臣又聞之爲天下國家者必有
一定不易之計而今日之計不過乎脩政事攘夷狄而巳
矣非隱奥而難知也然其計所以不時定者以講和之說
疑之也夫金虜於我有不共戴天之讐則其不可和也義
理明矣而或者猶爲是說者其意必曰今本根未固形勢
未成進未有可以恢復中原之策退未有可以備禦衝突
之方不若縻以虚禮因其來聘遣使報之請復土疆示之
以弱使之優游驕怠未遽謀我而我得以其間從容興補
而大爲之備萬一天意悔禍或誘其衷則我之所大欲者
將不用一士之命而可以坐得何憚而不爲哉臣竊以爲
知義理之不可爲矣而猶爲之者必以有利而無害故也
而以臣策之所謂講和者有百害無一利何苦而必爲之
夫復讐討賊自彊爲善之說見於經者不啻詳矣陛下聰
明稽古固不待臣一二言之請姑陳其利害而陛下擇焉
夫議者所謂本根未固形勢未成進不能攻退不能守何
爲而然哉正以有講和之說故也此說不罷則天下之事
無一可成之理何哉進無生死一决之計而退有遷延可
巳之資則人之情雖欲勉彊自力於進爲而其氣固巳渙
然離沮而莫之應矣其守之也必不堅其發之也必不勇
此非其志之本然氣爲勢所分志爲氣所奪故也故今日
講和之說不罷則陛下之勵志必淺大臣之任責必輕將
士之赴功必緩官人百吏之奉承必不能悉其心力以聽
上之所欲爲然則本根終欲何時而固形勢終欲何時而
成恢復又何時而可圖守備又何時而可恃哉其不可冀
明矣若曰以虚禮縻之則彼雖仁義不足而凶狡有餘誠
有謀我之心則豈爲區區之虚禮而驕誠有兼我之勢則
亦豈爲區區之虚禮而輟哉若曰示之以弱則是披腹心
露情實而示之以本然之弱非強而示之弱之謂也適所
以使之窺見我之底藴知我之無謀而益無忌憚耳縱其
不來我恃此以自安勢分氣奪日復一日如前所云者雖
復矌日十年亦將何計之可成哉則是所以驕敵者乃所
以啓敵而自驕所以緩寇者乃所以養寇而自緩爲虜計
則善矣而非吾臣子所宜言也且彼盗有中原歲取金幣
據全盛之勢以制和與不和之權少懦則以和要我而我
不敢動力足則大舉深入而我不及支蓋彼以從容制和
而其操術常行乎和之外是以利伸否蟠而進退皆得而
我方且仰首於人以聽和與不和之命謀國者惟恐失虜
人之驩而不爲久遠之計進則失中原事機之會退則沮
忠臣義士之心蓋我以汲汲欲和而志慮常䧟乎和之中
是以跂前㚄後而進退皆失自宣和靖康以來首尾三四
十年虜人專持此計中吾腹心决策制勝縱横前却無不
如其意者而我墮其術中曾不省悟危國亡師如出一轍
去歲之事人謂朝廷其知之矣而觧嚴未幾虜使復至彼
何憚於我而遽爲若是是又欲以前策得志於我而我猶
不悟也受而報之信節未還而海州之圍巳急矣此其包
藏反覆豈易可測而議者猶欲以巳試敗事之餘謀當之
其亦不思也哉至於請復土疆而冀其萬一之得此又不
思之大者夫土疆我之舊也雖不幸淪没而豈可使彼仇
讐之虜得以制其予奪之權哉顧吾之德之力如何耳我
有以取之則彼將不能有而自歸于我我無以取之則彼
安肯舉吾力之所不能取者而與我哉且彼能有之而我
不能取則我弱彼強不較明矣縱其與我我亦豈能據而
有之彼有大恩我有大費而所得者未必堅也向者燕雲
三京之事可以監矣是豈可不爲之寒心也哉假使萬有
一而出於必不然之計彼誠不我欺而不責其報我必能
自保而永無他虞則固善矣然以堂堂大宋不能自力以
復祖宗之土字顧乃乞丐於仇讐之戎狄以爲國家臣雖
不肖竊爲陛下羞之夫前日之遣使報聘以是爲請旣失
之矣及陛下嗣位天下之望曰庶幾乎而赦書下者方且
禁切諸將毋得進兵申遣使介告諭纂承之意繼脩和好
之禮亦若有意於和議之必成而坐待土疆之自復者遠
近傳聞頓失所望臣愚不能識其何說而竊歎左右者用
計之不詳也古語有之疑事無功疑行無名今虜以好來
而兵不戢我所以應之者常不免出於两塗而無一定之
計豈非所謂疑事也哉以此號令使觀聽熒惑離心觧體
是乃未攻而巳却未戰而巳敗也欲以此成恢復之功亦
巳難矣然失之未遠易以改圖往者不可諫而來者猶可
追也願陛下疇咨大臣總欖羣策鑒失之之由求應之之
術斷以義理之公參以利害之實罷黜和議追還使人苟
未渡淮猶將可及自是以往閉關絶約任賢使能立紀綱
厲風俗使吾脩政事攘夷狄之外了然無一毫可恃以爲
遷延中巳之資而不敢懷頃刻自安之意然後將相軍民
遠近中外無不暁然知陛下之志必於復讐啓土而無玩
歲愒日之心更相激厲以圖事功數年之外志定氣飽國
富兵強於是視吾力之強弱觀彼釁之淺深徐起而圖之
中原故地不爲吾有而將焉往此不過少遲數年之久而
理得勢全名正實利其與講和請地苟且僥倖必不可成
之虚計不可同年而語也明矣惟陛下深留聖意毋忽則
天下幸甚至於四海之利病臣則以爲繫於斯民之戚休
斯民之戚休臣則以爲繫乎守令之賢否然而監司者守
令之綱也朝廷者監司之本也欲斯民之皆得其所本原
之地亦在乎朝廷而巳陛下以爲今日之監司姦贓狼籍
肆虐以病民者誰則非宰執臺諫之親舊賓客乎其旣失
勢者陛下旣按見其交私之狀而斥去之矣尚在勢者豈
無其人顧陛下無自而知之耳然則某事之利爲民之休
某事之病爲民之戚陛下雖欲聞之亦誰與奉承而致諸
民哉臣以爲惟以正朝廷爲先務則其患可不日而自革
而陛下似亦有意乎此矣蓋前日所號召數君子者皆天
下所謂忠臣賢士也所以正朝廷之具豈有大於此者哉
然其才之所長者不同則任之所宜者亦異願陛下於其
大者使之贊元經體以亮天工於其細者使之居官任職
以熙庶績能外事者使任典戎幹方之責明治體者使備
拾遺𥙷過之官又使之各舉所知布之列位以共圖天下
之事使疎而賢者雖遠不遺親而否者雖邇必棄毋主先
入以致偏聽獨任之譏毋篤私恩以犯示人不廣之戒進
退取舍惟公論之所在是稽則朝廷正而内外遠近莫敢
不一於正矣監司得其人而後列郡之得失可得而知郡
守得其人而後屬縣之治否可得而察重其任以責其成
舉其善而懲其惡夫如是則事之所謂利民之所謂休將
無所不舉事之所謂病民之所謂戚將無所不除又何足
以勞聖慮哉苟惟不然而切切然今日降一詔明日行一
事欲以惠民而適增其擾者有之欲以興利而益重其害
者有之紛紜叢脞旣非君道所宜宣布奉行徒爲觀聽之
美而巳則亦何補之有况今旱蝗四起民食將乏圖所以
寬賦役備賑贍業流逋銷盗賊之計尤在於守令之得其
人而其本原之地則又有在願陛下深留聖意毋忽則天
下幸甚蓋天下之事至於今日無一不弊而不可以勝陳
以獻言者之衆則或巳能略盡之矣然求其所謂要道先
務而不可緩者此三事是也夫講學所以明理而導之於
前定計所以養氣而督之於後任賢所以脩政而經緯乎
其中天下之事無出乎此者矣伏惟陛下因此初政端本
正始自貽哲命之時因時順理乘勢有爲之會於此三言
深加察納果斷力行以幸天下則夫所謂不可勝陳之事
凢見於議者之言而合乎義理之公切於利害之計者自
然循次及之各得其所若其不然雖有求治之心而致之
不得其方雖有致治之方而爲之不得其序一旦恭儉勞
苦憂勤過甚有所不堪而不見其效則亦終於因循怠惰
而無所成矣豈天下之人所以延頸舉踵而望陛下之初
心哉至於是時雖欲悔之臣恐其倍勞聖慮而成效不可
期也又况旱蝗之災環數千里陛下始初清明行誼未過
而天戒赫然若此其甚其必有說矣臣愚竊以爲此乃天
心仁愛陛下之厚不待政過行失而先致其警戒之意以
啓聖心使盛德大美始終純全無可非間如商中宗周宣
王因災異而脩德以致中興也是宜於此三術屢省而亟
圖之以順民心以答天意以陛下之聖明必將有以處此
愚臣所慮獨患議者不深惟其所以然之故以爲其間不
免有所更張或非太上皇帝之意者陛下所不宜爲以咈
親志臣竊以爲誤矣恭惟太上皇帝至公無心合德天地
臨御三紀艱難百爲其用人造事皆因時循理以應事變
未嘗膠於一定之說先後始末之不同如春秋冬夏之變
相反以成歲功存神過化而無有毫髮私意凝滯於其間
其所以能超然遠引屣脫萬乘而不以爲難者由是而巳
本其傳位陛下之志豈不以陛下必能緝熙帝學以繼跡
堯禹乎豈不以陛下必能復讐啓土以增光祖宗乎豈不
以陛下必能任賢脩政以惠康小民乎誠如是也則臣之
所陳乃所以大奉太上詒謀燕翼之聖心而助成陛下尊
親承志之聖孝也議者顧欲守一時偶然之跡一二以循
之以是爲太上皇帝之本心則是以事物有形之粗而語
天地變化之神也豈不誤哉且古者禪授之懿莫如堯舜
之盛而舜承堯禪二十有八年之間其於禮樂刑政更張
多矣其大者舉十六相皆堯之所未舉去四凶皆堯之所
未去然而舜不以爲嫌堯不以爲罪天下之人不以爲非
載在虞書孔子錄之以爲大典垂萬世法而况臣之所陳
非欲盡取太上皇帝約束紛更之也非貴其所賤賤其所
貴而悉更置之也因革損益顧義理如何爾亦何不可而
陛下何嫌之有哉願早圖之以幸天下母疑於臣之計也
若夫戰守之機形制之勢則臣未之學不敢妄有所陳然
竊聞之上流督帥物望素輕黜陟失宜效於巳試下流戍
兵直棄淮甸長江之險與虜共之斯乃古今之所共憂愚
智之所同惑臣雖鄙闍亦竊疑之况今秋氣巳高虜情叵
測傳聞汹汹咸謂或當復有去歲之舉雖虚實未可知然
是二者實彊弱安危形勢所繫呼噏俯仰之間未足以喻
其急也願陛下幷留聖意臣不勝大願臣凢愚不學頃歲
冐昧羣試有司太上皇帝賜之末第獲叨官禄旣又誤聽
人言猥加收召適以&KR1282;病留落不前今則血氣益衰精神
益耗屏居山田未知所以仰報大恩之日敢因明詔罄竭
愚衷昧死獻書以聞迂疎狂妄不識忌諱忤犯貴近切劘
事機罪當萬死惟陛下哀憐財赦而擇其中干冐天威臣
無任震懼兢惶俯伏待罪之至臣熹昧死再拜
庚子應詔封事
四月二十一日宣教郎權發遣南康軍事兼管内勸農事
提轄本軍界分諸鋪遞角借緋臣朱熹謹齋沭奉䟽東向
再拜昧死獻于皇帝陛下臣伏覩三月九日陛下可議臣
之奏申敕監司郡守條具民間利病悉以上聞無有所隱
臣以布衣諸生蒙被聖恩待罪偏壘乃獲遭値仁聖求言
願治不間疎遠如此其敢不悉心竭慮以塞詔旨然臣嘗
病獻言者不惟天下國家之大體而毛舉細故以爲忠聽
言者不察天下國家之至計而抉擿隱伏以爲明是以獻
言雖多而實無所益於人之國聽言雖廣而實無以盡天
下之美臣誠不佞然不敢專以淺意小言仰奉明詔惟陛
下幸於其大者垂聽而審行之則天下幸甚臣嘗謂天下
國家之大務莫大於恤民而恤民之實在省賦省賦之實
在治軍若夫治軍省賦以爲恤民之本則又在夫人君正
其心術以立紀綱而巳矣董子所謂正心以正朝廷正朝
廷以正百官正百官以正萬民正萬民以正四方蓋謂此
也夫民之不可不恤不待魯者而後能知亦不待明者然
後能言也然欲知其憔悴困窮之實與其所以致此之由
則臣請以所領之郡推之然後以次而及其所以施置之
方焉臣謹按南康爲郡土地瘠薄生物不暢水源乾淺易
得枯涸人民稀少榖賤農傷固巳爲貧國矣而其賦稅偏
重比之他處或相倍蓰民間雖復盡力耕種所收之利或
不足以了納稅賦須至別作營求乃可陪貼輸官是以人
無固志生無定業不肯盡力農桑以爲子孫久遠之計幸
遇豐年則賤糶禾榖以苟目前之安一有水旱則扶老携
幼流移四出視其田廬無異逆旅之舍蓋出郊而四望則
荒疇敗屋在處有之故臣自到任之初即嘗具奏乞且將
星子一縣稅錢特賜蠲减又嘗具申提點坑冶司乞爲敷
奏將夏稅所折木炭價錢量减分數其木炭錢巳蒙聖慈
曲賜開允獨减稅事漕司相度方上版曹若得更蒙聖恩
特依所請則一方憔悴困窮之民自此庶幾復有更生之
望矣然以臣計之郡之接境江饒等州土田瘠薄類此者
非一郡一縣而巳也稅賦重大如此者非一料一色而巳
也若不大爲經理深加隱恤雖復時於其間少有縱舍如
以杯水捄一車薪之火恐亦未能大有所濟而剥膚椎髓
之禍必且愈深愈酷而不可救元氣日耗根本日傷一旦
不幸而有方數千里之水旱則其横潰四出將有不可如
何者未知陛下何以處此此臣之所謂民之憔悴困窮而
不可不恤者然也而臣所謂省賦理軍者請復爲陛下言
之夫有田則有租爲日久矣而今日民間特以稅重爲苦
者正緣二稅之入朝廷盡取以供軍而州縣無復贏餘也
夫二稅之入盡以供軍則其物有常數其時有常限而又
有貼納水脚轉輸之費州縣皆不容有所寬緩而减免也
州縣旣無贏餘以給官吏養軍兵而朝廷發下離軍歸正
等人又無紀極支費日增無所取辦則不免創於二稅之
外别作名色巧取於民且如納米收耗則自七斗八斗以
至於一倍再倍而未止也豫借官物則自一年二年以至
三年四年而未止也此外又有月椿移用諸雜名額抛賣
乳香科買軍器寄招軍兵打造鐵甲之屬自版曹總所以
至漕司上下相承遞相促迫今日追究人吏明日取勘知
通官吏無所從出不過一切取之於民耳蓋不如是無以
𥙷舊欠支目前雖明知其一旦發覺違法抵罪而不及顧
也夫以罪及其身而不暇恤尚何暇於民之恤乎以此觀
之則今日民貧賦重其所從來亦可知矣若不計理軍實
而去其浮冗則民力決不可寬然國家蹙處東南恢復之
勲未集所以養兵而固圉者常患其力之不足則兵又未
可以遽减竊意惟有選將吏覈兵籍可以節軍貲開廣屯
田可以實軍儲練習民兵可以益邊備誠能行此三者而
又時出禁錢以續經用民力庶幾其可寬也今將帥之選
率皆膏粱騃子厮役凢流徒以趨走應對爲能苞苴結託
爲事物望素輕旣不爲軍士所服而其所以得此差遣所
費巳是不貲以故到軍之日惟務裒歛刻剥經營賈販百
種搜羅以償債負債負旣足則又别生希望愈肆誅求蓋
上所以奉權貴而求陞擢下所以飾子女而快巳私皆於
此乎取之至於招收簡閱訓習撫摩凢軍中之急務往往
皆不暇及軍士旣巳困於刻剥苦於役使而其有能者又
不見優異無能者或反見親寵怨怒鬱積無所伸訴平時
旣皆悍然有不服之心一旦緩急何由可恃至於軍中子
弟亦有素習弓馬諳暁戰陣者例皆不肯就本軍投募而
朝廷反爲之分責州郡枉費錢物拖拽短小生疎無用之
人以補軍額凢此數端本末巨細無不乖錯而所謂將帥
者私欲飽滿鑽研有效則又可以束裝問塗而望他軍之
積以爲巳資矣故近歲以來管軍臣僚遷代之速至有一
歲而再易者是則不惟軍中利病無由究知冗兵浮食日
益猥衆而此人之所盗竊破費與夫送故迎新百色支用
巳不知其幾何矣至於總餽輸之任者亦皆負倚幽隂交
通賄賂其所程督驅催東南數十州之脂膏骨髓名爲供
軍而輦載以輸於權倖之門者不可以數計若乃屯田民
兵二事又特爲誕謾小人竊取官職之資而未聞其有絲
毫尺寸可見之效凢此數弊天下之人孰不知之而任事
之臣略不敢一言以告陛下惟務迫趣州縣使之急征横
賦戕伐邦本而其所以欺陛下者則曰如是而國可富如
是而兵可彊陛下亦聞其說之可喜而未究其實往往誤
加奬寵卑以事權是以比年以來此軰類皆高官厚禄志
滿氣得而生民日益困苦無復聊賴草茅有識之士相與
私議竊歎以爲莫大之禍必至之憂近在朝夕顧獨陛下
未之知耳爲今之計欲計軍實以紓民力則必盡反前之
所爲然後乃可冀也蓋授將印委利權一出於朝廷之公
議則可以絶苞苴請託之私務求忠勇沉毅實經行陣曾
立勞效之人則可以革輕授非才之弊無苞苴請託之私
則刻剥之風可革將得其人則軍士畏愛奮厲蒐閱以時
而竄名冗食者不得容於其間得人而久其任則上下相
安緩急可恃而又可以省送迎之費軍之汰卒與凢北來
歸正添差任滿之人皆可歸之屯田使之與民雜耕而漸
損其請給其有材勇事藝之人則計其品秩而多與之田
因以爲什伍之長使教其人習於馳射擊刺行伍之法罷
去諸州招軍之令而募諸軍子弟之驍勇者則授以田使
隸尺籍大抵令與見行屯田民兵之法相爲表衷擇老成
忠實通曉兵農之務者使領其事付以重權久其事任母
貪小利母急近功俟其果能漸省列屯坐食之兵稍損州
郡供軍之數然後議其課最增秩而因任之如此十數年
間自然漸見功效若其功效未能遽見之間而欲亟圖所
以紓州縣民間目前之急者則願深詔主計將輸之臣且
於見今樁積金榖綿絹數内每歲量撥三二十萬視州郡
之貧乏者特與免起上供官物三五分而代其輸向後軍
籍旣覈屯田旣成民兵旣練則上項量撥之數可以漸减
而州郡免起之數可以漸增州縣事力旣益寬舒然後可
以禁其苛歛責以寬恤歲課而時稽之不惟去其加耗預
借非法科敷之弊又視其土之肥瘠稅之輕重而均减之
庶幾窮困之民得保生業無復流移漂蕩之意所在曠土
亦當漸次有人開墾布種而公上之賦亦當自然登足次
第增羡不俟程督迫促而國眞可富兵眞可彊矣此臣之
所謂省賦治軍之說然也至於所謂其本在於正心術以
立紀綱者則非臣職之所當及然天下萬事之根本源流
有在於是雖欲避而不言有不可得者且臣頃於隆興初
元誤蒙召對蓋巳略陳其梗槩矣今請昧死復爲陛下畢
其說焉夫所謂綱者猶網之有綱也所謂紀者猶絲之有
紀也網無綱則不能以自張絲無紀則不能以自理故一
家則有一家之綱紀一國則有一國之綱紀若乃鄉總於
縣縣總於州州總於諸路諸路總於臺省臺省總於宰相
而宰相兼綂衆職以與天子相可否而出政令此則天下
之綱紀也然而綱紀不能以自立必人主之心術公平正
大無偏黨反側之私然後綱紀有所繫而立君心不能以
自正必親賢臣遠小人講明義理之歸閉塞私邪之路然
後乃可得而正也古先聖王所以立師傅之官設賓友之
位置諫諍之職凢以先後縱臾左右維持惟恐此心頃刻
之間或失其正而巳原其所以然者誠以天下之本在是
一有不正則天下萬事將無一物得其正者故不得而不
謹也今天下之事如前所陳亦可見矣陛下欲恤民則民
生日蹙欲理財則財用日匱欲治軍則軍政日紊欲恢復
土宇則未能北向以取中原尺寸之土欲報雪讐恥則未
能係單于之頸而飲月氐之頭也此其故何哉宰相臺省
師傅賓友諫諍之臣皆失其職而陛下所與親密所與謀
議者不過一二近習之臣也此一二小人者上則蠱惑陛
下之心志使陛下不信先王之大道而悅於功利之卑說
不樂莊士之讜言而安於私暬之鄙態下則招集天下士
大夫之嗜利無恥者文武彙分各入其門所喜則隂爲引
援擢寘清顯所惡則密行訾毀公肆擠排交通貨賂則所
盗者皆陛下之財命卿置將則所竊者皆陛下之柄雖陛
下所謂宰相師保賓友諫諍之臣或反出入其門墻承望
其風旨其幸能自立者亦不過齪齪自守而未嘗敢一言
以斥之其甚畏公論者乃略能驚逐其徒黨之一二旣不
能深有所傷而終亦不敢明言以檮其囊槖巢窟之所在
勢成威立中外靡然向之使陛下之號令黜陟不復出於
朝廷而出於此一二人之門名爲陛下之獨斷而實此一
二人者隂執其柄蓋其所壞非獨壞陛下之綱紀而巳乃
并與陛下所以立綱紀者而壞之使天下之忠臣賢士深
憂永歎不樂其生而貪利無恥敢於爲惡之人四面紛然
攘袂而起以求逞其所欲然則民又安可得而恤財又安
可得而理軍政何自而脩土宇何自而復而宗廟之讐恥
又何時而可雪耶臣誠至愚不勝憤懣因伏惟念自頃進
對得竭狂瞽陛下不惟赦而不誅其後十八年間两蒙收
召五被除擢雖臣愚暗自知無用於世又爲疾病憂患之
所牽留有不得祗拜恩命者然陛下之知臣不爲不深憐
臣不爲不厚顧臣乃獨畏懦藏縮熟視天下之綱紀廢亂
生靈困苦至於如此而不能捐生出死一爲陛下言之是
陛下不負臣而臣負陛下也今者幸值聖明開廣言路而
臣官守適在可言之數於此而又不言則臣之罪雖萬死
不足以自贖是以敢冐言之伏惟陛下曲加容貸留神省
察奮發剛斷一正宸心斥遠佞邪建立綱紀以幸四海困
窮之民則臣不勝大幸干冐斧鉞臣無任瞻天望聖戰慄
俟命之至臣熹昧死再拜謹言
貼黃
本軍管内去秋晚田旱損去冬地震有聲臣巳各具
奏聞去訖是後一向闕雨耕牛疫死今雖得雨恐巳
後時而牛死不止勢甚可慮伏乞睿照臣昨蒙賜對
面奉玉音治天下當以正心誠意爲本常竊仰歎聖
學高明深逹治本如此天下安得不治比年以來乃
聞道路之言妄謂陛下惡聞正心誠意之說臣下當
進對者至相告戒以爲諱忌臣雖有以决知其不然
然竊深慮此語流傳上累聖德下惑羣聽伏望睿明
更賜財幸
繳進奏䟽狀
具位臣朱熹右臣伏覩進奏院報三月九日臣寮奏乞申
勑監司郡守條具民間利病悉以上聞無有所隠奉聖旨
依奏者臣以非材誤叨郡寄竊見管内民間利病有合奏
聞事件顧其間有事干機密不宜宣露者謹昧萬死具䟽
壹通凖式實封隨狀投進貼黃乞至御前開拆庶幾千慮
之得有以仰副陛下求言願治之意干冐天威臣無任跼
踳俟罪之至謹錄奏聞伏候勑旨
戊申封事
十一月一日朝奉郞直寶文閣主管西京嵩山崇福宫臣
朱熹謹齋沐具䟽昧死再拜獻于皇帝陛下臣猥以庸陋
蒙被聖知有年於此矣而兩歲以來受恩稠疊有加於前
顧視輩流無與爲比其爲感激之深固有言所不能諭者
然竊惟念狂妄之言抵觸忌諱雖蒙聽納不以爲罪而伏
俟數月未見其有略施行者臣誠不自知求所以堪陛下
非常之恩者而未知所出也以是慙懼久不自安不意陛
下又欲召而見之臣愚於此仰窺聖意尤不識其果何謂
也以爲欲聽其計策則言巳陳而不可用以爲欲加之恩
意則寵旣厚而無以加二者之間未有所當此臣之所以
徘徊前却懇扣辭避而不能巳也然而陛下猶未之許則
臣又重思之前日進對之時口陳之說迫於疾作而猶有
未盡焉者蓋嘗請以封事上聞而久未敢進豈非陛下偶
垂記憶而欲卒聞之乎抑其别有以乎臣不得而知也然
君父之命至于再下而爲臣子者堅卧於家則臣於此實
有所未安者其所深慮獨恐進見之後所言終不可用而
又徒竊誤寵如前之爲則臣之辭受將有所甚難處而終
得罪者是以輙因前請而悉其所言以獻以爲雖使得至
陛下之前所言不過如此伏惟聖慈幸賜觀省若以其言
爲是而次第行之則臣之志願千萬滿足退伏巖穴死無
所憾萬一聖意必欲其來則臣亦不過求一望見清光而
後懇請以歸而巳若見其言果無可取則是臣所學之陋
他無所有政使冐進陛下亦將何所用之不若因其懇請
而許其歸休猶足以兩有所全也又况陛下之庭侍從之
列方有造爲飛語以中害善良唱爲横議以脅持上下其
巧謀隂計又有甚於前日之不思而妄發者陛下無爲使
臣輕犯其鋒而復蹈巳覆之轍也蓋臣竊觀今日天下之
勢如人之有重病内自心腹外逹四肢蓋無一毛一髮不
受病者雖於起居飲食未至有妨然其危迫之證深於醫
者固巳望之而走矣是必得如盧扁華佗之軰授以神丹
妙劑爲之湔腸滌胃以去病根然後可以幸於安全如其
不然則病日益深而病者不覺其可寒心殆非俗醫常藥
之所能及也故臣前日之奏輒引藥不瞑眩厥疾不瘳之
語意蓋爲此而其言有未盡也然天下之事所當言者不
勝其衆顧其序有未及者臣不暇言且獨以天下之大本
與今日之急務深爲陛下言之蓋天下之大本者陛下之
心也今日之急務則輔翼太子選任大臣振舉綱維變化
風俗愛養民力脩明軍政六者是也臣請昧死而悉陳之
惟陛下之留聽焉臣之輒以陛下之心爲天下之大本者
何也天下之事千變萬化其端無窮而無一不本於人主
之心者此自然之理也故人主之心正則天下之事無一
不出於正人主之心不正則天下之事無一得由於正蓋
不惟其賞之所勸刑之所威各隨所向勢有不能巳者而
其觀感之間風動神速又有甚焉是以人主以眇然之身
居深宫之中其心之邪正若不可得而窺者而其符驗之
著於外者常若十目所視十手所指而不可掩此大舜所
以有惟精惟一之戒孔子所以有克巳復禮之云皆所以
正吾此心而爲天下萬事之本也此心旣正則視明聽聰
周旋中禮而身無不正是以所行無過不及而能執其中
雖以天下之大而無一人不歸吾之仁者(臣謹按尚書舜告禹曰人心惟)
(危道心惟微惟精惟一允執厥中夫心之虚靈知覺一而巳矣而以爲有人心道心之别者何哉蓋以其或生於形)
(氣之私或原於性命之正而所以爲知覺者不同是以或危殆而不安或精微而難見耳然人莫不有是形故雖上)
(智不能無人心亦莫不有是性故雖下愚不能無道心二者雜于方寸之間而不知所以治之則危者愈危微者愈)
(微而天理之公卒無以勝乎人欲之私矣精則察夫二者之間而不雜也一則守其本心之正而不離也從事於斯)
(無少間斷必使道心常爲一身之主而人心每聽命焉則危者安微者箸而動静云爲自無過不及之差矣又按論)
(語顔淵問仁子曰克巳復禮爲仁一日克巳復禮天下歸仁焉爲仁由巳而由人乎哉夫仁者本心之全德也巳者)
(一身之私欲也禮者天理之節文也蓋人心之全德莫非天理之所爲然旣有是身則亦不能無人欲之私以害焉)
(故爲仁者必有以勝其私欲而復於禮則事皆天理而本心之德復全於我也心德旣全則雖以天下之大而無一)
(人不歸吾之仁者然其機則固在我而不在人也日日克之不以爲難則私欲淨盡天理流行而仁不可勝用矣此)
(大舜孔子之言而臣輒妄論其所以用力之方如此伏乞聖照)然邪正之驗著於外者莫
先於家人而次及於左右然後有以逹於朝廷而及於天
下焉若宮闈之内端莊齊肅后妃有關雎之德後宫無盛
色之譏貫魚順序而無一人敢恃恩私以亂典常納賄賂
而行請謁此則家之正也退朝之後從容燕息貴戚近臣
擕僕奄尹陪侍左右各恭其職而上憚不惡之嚴下謹戴
盆之戒無一人敢通内外竊威福招權市寵以紊朝政此
則左右之正也内自禁省外徹朝廷二者之間洞然無有
毫髮私邪之間然後發號施令羣聽不疑進賢退姦衆志
咸服紀綱得以振而無侵撓之患政事得以脩而無阿私
之失此所以朝廷百官六軍萬民無敢不出於正而治道
畢也心一不正則是數者固無從而得其正是數者一有
不正而曰心正則亦安有是理哉是以古先聖王兢兢業
業持守此心雖在紛華波動之中幽獨得肆之地而所以
精之一之克之復之如對神明如臨淵谷未嘗敢有須臾
之怠然猶恐其隱微之間或有差失而不自知也是以建
師保之官以自開明列諫諍之職以自規正而凢其飲食
酒漿衣服次舍器用財賄與夫宦官宫妾之政無一不領
於冡宰之官使其左右前後一動一静無不制以有司之
法而無纖芥之隙瞬息之頃得以隱其毫髮之私蓋雖以
一人之尊深居九重之邃而懔然常若立乎宗廟之中朝
廷之上此先王之治所以由内及外自微至著精粹純白
無少瑕翳而其遺風餘烈猶可以爲後世法程也(臣竊見周禮天)
(官冡宰一篇乃周公輔導成王垂法後世用意最深切處欲知三代人主正心誠意之學於此考之可見其實伏乞)
(聖照)陛下試以是而思之吾之所以精一克復而持守其心
者果嘗有如此之功乎所以脩身齊家而正其左右者果
嘗有如此之效乎宫省事禁臣固有不得而知者然不見
其形而視其影不覩其内而占其外則爵賞之濫貨賂之
流閭巷竊言久巳不勝其籍籍矣臣竊以是窺之則陛下
之所以脩之家者恐其未有以及古之聖王也至於左右
便嬖之私恩遇過當往者淵覿說抃之徒勢熖熏灼傾動
一時今巳無可言矣獨有前日臣所面奏者雖蒙聖慈委
曲開譬然臣之愚終竊以爲此輩但當使之守門傳命供
掃除之役不當假借崇長使得逞邪媚作淫巧於内以蕩
上心立門庭招權勢於外以累聖政而其有才無才有罪
無罪自不當論况其有才適所以爲姦有罪而不可復用
乎且如向來主管喪事欽奉几筵之命遠近傳聞無不竊
笑臣不知國史書之野史記之播于夷狄傳於後世且以
陛下爲何如主也縱有曲折如前日所以諭臣者陛下亦
安能家置一喙而人暁之耶刑餘小醜不比人類顧乃熒
惑聖心虧損聖德以至此極而公卿大臣拱手熟視無一
言以救其失臣之痛心始者惟在於此比至都城則又知
此曹之用事者非獨此人而侍從之臣蓋巳有出其門者
(臣伏見陛下即位以來臣下稍有知識無不以此事爲言者旣皆不蒙聽納甚者至或抵罪故自近年以來無復有)
(言此者蓋知其根株牢固不可動搖言之無益徒取乖牾以致所言他事亦不見用故置此事於度外而姑論其次)
(耳不唯如此亦以過失之萌人所創見故以爲異而爭言之及其旣久則習熟見聞以爲常事而不足言正如近年)
(冬雷秋雪時時有之人遂不以爲異然此豈可常之理哉惟臣愚暗不識時宜故今日猶復論此人所諱言而厭道)
(之事雖幸未蒙誅斥而亦未見有所施行也臣竊思之必使陛下聽疎遠之言而逐其平日深所愛幸之人誠有所)
(難能者然此事利害旣陳於前而臣所深憂又恐其不可爲後聖法也伏惟陛下深爲宗社子孫萬世之慮忍而行)
(之天下幸甚)至其納財之塗則又不於士大夫而專於將帥臣
於前日亦嘗輒以面奏而陛下諭臣以爲誠當深察而痛
懲之矣退而始聞陛下比於環列之尹巳嘗有所易置乃
知陛下固巳深察其弊而無所待於人言然猶未能明正
其罪而反寵以崇資巨鎮使卽便安此曹無知何所忌憚
况中外將帥其不爲此者無幾陛下亦未能推其類而悉
去之也(臣竊聞之道路自王抃旣逐之後諸將差除多出此人之手蓋抃與此人專爲諸將交通内侍納賂)
(買官得其指意風喻軍中等第論薦以欺陛下實將帥之牙儈也今雖去之而未正其罪又聞向者鄂帥尅剥之事)
(亦是此人内外營救遂致罪人漏網言者被罪中外至今爲之不平旣而又有匿名揭榜暴其過惡者亦被決配此)
(不惟行遣太偏足為聖政之累而自此之後遂無復有人敢言諸將之罪者以小人握重兵或在周廬肘腋之間或)
(在江湖千里之外而中外無一人敢白其姦此於國計深恐未便前代之監蓋亦非遠伏乞陛下少留聖慮)陛
下竭生靈之膏血以奉軍旅之費本非得巳而爲軍士者
顧乃未嘗得一温飽甚者採薪織屨掇拾糞壤以度朝夕
其又甚者至使妻女盛塗澤倚市門以求食也怨詈謗讟
悖逆絶理至有不可聞者一有緩急不知陛下何所倚仗
是皆爲將帥者巧爲名色頭會箕斂隂奪取其糧賜以自
封殖而行貨賂於近習以圖進用彼此旣厭足矣然後時
以薄少號爲羡餘隂奉燕私之費以嫁士卒怨怒之毒於
陛下且幸陛下一受其獻則後日雖知其罪而不得復有
所問也出入禁闥腹心之臣外交將帥共爲欺蔽以至於
此豈有一毫愛戴陛下之心哉而陛下不悟反寵暱之以
是爲我之私人至使宰相不得議其制置之得失給諫不
得論其除授之是非以此而觀則陛下所以正其左右未
能及古之聖王又明矣且私之得名何爲也哉据巳分之
所獨有而不得以通乎其外之稱也故自匹夫而言則以
一家爲私而不得以通乎其鄉自鄉人而言則以一鄕爲
私而不得以通乎其國自諸侯而言則以一國爲私而不
得以通乎天下至於天子則際天之所覆極地之所載莫
非巳分之所有而無外之不通矣又何以私爲哉今以不
能勝其一念之邪而至於有私心以不能正其家人近習
之故而至於有私人以私心用私人則不能無私費於是
内損經費之入外納羡餘之獻而至於有私財陛下上爲
皇天之所子全付所覆使其無有私而不公之處其所以
與我者亦不細矣乃不能充其大而自爲割裂以狹小之
使天下萬事之弊莫不由此而出是豈不可惜也哉(臣竊聞太)
(祖皇帝改營大内旣成躬御正殿洞開重門顧謂侍臣曰此如我心少有邪曲人皆見之臣竊謂太祖皇帝不爲文)
(字言語之學而其方寸之地正大光明直與尭舜之心如合符節此其所以肇造區夏而垂𥙿無彊也伏惟陛下遠)
(稽前聖而近以皇祖之訓爲法則一心克正而遠近莫敢不一於正矣伏乞聖照)若以時勢之利
害言之則天下之勢合則彊分則弱故諸葛亮之告其君
曰宮中府中俱爲一體陟罰臧否不宜異同若有作姦犯
科及爲忠善者宜付有司論其刑賞以昭陛下平明之理
不宜偏私使内外異法也當是之時昭烈父子以區區之
蜀抗衡天下十分之九規取中原以興漢室以亮忠智爲
之深謀而其策不過如此可謂深知時務之要而暗合乎
先王之法矣夫以蜀之小而於其中又以公私自分彼此
如兩國然則是將以梁益之半圖吳魏之全又且内小人
而外君子廢法令而保姦回使内之所出者日有以賊乎
外公之所立者常不足以勝乎私則是此兩國者又自相
攻而其内之私者常勝外之公者常負也外有鄰敵之虞
内有隂邪之寇日夜夾攻而不置爲國家者亦巳危矣夫
以義理言之旣如彼以利害言之又如此則今日之事如
不蚤正臣恐陛下之心雖勞於求賢而一有所妨乎此則
賢人必不得用而所用者皆庸繆憸巧之人雖勤於立政
而一有所礙乎此則善政必不得立而所行者皆阿私苟
且之政日往月來養成禍本而貽燕之謀未遠輔相之職
不脩紀綱壞於上風俗壞於下民愁兵怨國勢日卑一旦
猝有不虞臣竊寒心不知陛下何以善其後也然則臣之
所謂天下大本惟在陛下之一心者可不汲汲皇皇而求
有以正之哉(臣昨來面奏劄子内一節云伏願陛下自今以往一念之萌則必謹而察之此爲天理耶)
(爲人欲耶果天理也則敬以擴之而不使其少有壅閼果人欲也則敬以克之而不使其少有凝滯推而至於言語)
(動作之間用人處事之際無不以是裁之知其爲是而行之則行之惟恐其不力而不當憂其力之過也知其爲非)
(而去之則去之惟恐其不果而不當憂其果之甚也知其爲賢而用之則任之惟恐其不專聚之惟恐其不衆而不)
(當憂其爲黨也知其爲不肖而退之則退之惟恐其不速去之惟恐其不盡而不當憂其有偏也如此則聖心洞然)
(中外融徹無一毫之私欲得以介乎其間而天下之事將惟陛下之所爲無不如志矣今恐日久元本不存再此具)
(奏伏乞聖照)至於輔翼太子之說則臣前日所謂數世之仁者
蓋巳微發其端而未敢索言之也夫太子天下之本其輔
翼之不可不謹見於保傳傳者詳矣陛下聖學高明洞貫
今古宜不待臣言而喻然臣嘗竊怪陛下所以調護東宫
者何其疎略之甚也由前所論而觀之豈非所以自治者
猶未免於疎略因是亦以是爲當然而不之慮耶夫自王
十朋陳良翰之後宮寮之選號爲得人而能稱其職者蓋
巳鮮矣而又時使邪佞儇薄闒冗庸妄之輩或得參錯於
其間所謂講讀聞亦姑以應文備數而未聞其有箴規之
效至於從容朝夕陪侍遊燕者又不過使臣宦者數輩而
巳皇太子睿性夙成閱理久熟雖若無待於輔導然人心
難保氣習易汙習於正則正習於邪則邪此古之聖王教
世子者所以必選端方正直道術博聞之士與之居處而
又使之逐去邪人不使見惡行蓋常謹之於微不待其有
過而後規也今三代之制雖不可考且以唐之六典論之
東宫之官師傅賓客旣職輔導而詹事府兩春坊實擬天
子之三省故以詹事庶子領之其選甚重今則師傅賓客
旣不復置而詹事庶子有名無實其左右春坊遂直以使
臣掌之何其輕且䙝之甚耶夫立太子而不置師傅賓客
則無以發其隆師親友尊德樂義之心獨使春坊使臣得
侍左右則無以防其戲慢媟狎竒衺雜進之害此巳非細
事矣至於皇孫德性未定聞見未廣又非皇太子之比則
其保養之具尤不可以不嚴而今日之官屬尤不備責任
尤不專豈任事者亦有所未之思耶謂宜深詔大臣討論
前代典故東宮除今巳置官外別置師傅賓客之官使與
朝夕遊處罷去春坊使臣而使詹事庶子各復其職宫中
之事一言之入一令之出必由於此而後通焉又置贊善
大夫擬諫官以箴闕失王府則宜稍放六典親王之制置
傳友咨議以司訓導置長史司馬以總衆職妙選耆德不
雜他材皆置正員不爲兼職明其職掌以責功效則其官
屬巳略備矣陛下又當以時召之使侍燕遊從容啓迪凢
古先聖王正心脩身平治天下之要陛下之所服行而巳
有效與其勉慕而未能及愧悔而未能免者傾倒羅列悉
以告之則聖子神孫皆將有以得乎陛下心傳之妙而宗
社之安統業之固可以垂於永久而無窮矣此今日急務
之一也(臣伏見比者聖詔令皇太子參決庶務此見聖慮之深將使皇太子以時習知國家政事之得失也)
(然臣之愚見則以爲使之習事不若勉其脩德况今皇太子育德春宫幾二十年其於天下之事蓋不待習而無不)
(熟矣獨恐正心脩德之學未至而於物欲之私未免有所係累則雖習於其事而或不能自決於取舍之間故臣竊)
(論輔養之未至者非有他也但欲陛下更留聖意於此而巳伏乞聖照)至於選任大臣之說
則臣前所謂勞於求賢而賢人不得用者蓋巳發其端矣
夫以陛下之聰明豈不知天下之事必得剛明公正之人
而後可任也哉其所以常不得如此之人而反容鄙夫之
竊位者非有他也直以一念之間未能撤其私邪之蔽而
燕私之好便嬖之流不能盡由於法度若用剛明公正之
人以爲輔相則恐其有以妨吾之事害吾之人而不得肆
是以選掄之際常先排擯此等寘之度外而後取凡疲懦
軟熟平日不敢直言正色之人而揣摩之又於其中得其
至庸極陋決可保其不至於有所妨者然後舉而加之於
位是以除書未出而其物色先定姓名未顯而中外巳逆
知其决非天下之第一流矣故以陛下之英明剛斷略不
世出而所取以自輔者未嘗有如汲黯魏徵之比顧常反
得如秦檜晚年之執政臺諫者而用之彼以人臣竊國柄
而畏忠言之悟主以發其姦也故專取此流以塞賢路蔽
主心乃其勢之不得巳者陛下尊居宸極威福自巳亦何
賴於此輩而乃與之共天下之政以自蔽其聰明自壞其
綱紀而使天下受其弊哉夫其所以取之者如此故其選
之不得而精選之不精故任之不得而重任之不重則彼
之所以自任者亦輕夫以至庸之材當至輕之任則雖名
爲大臣而其實不過供給唯諾奉行文書以求不失其窠
坐資級如吏卒之爲而巳求其有以輔聖德脩朝政而振
紀綱不待智者而知其必不能也下此一等則惟有作姦
欺植黨與納貨賂以濁亂陛下之朝廷耳其尤甚者乃至
十有餘年而後敗露以去然其列布於後以希次𥙷者又
巳不過此等人矣蓋自其爲臺諫爲侍從而其選巳如此
其後又擇其尤碌碌者而登用之則亦無怪乎陛下常不
得天下之賢材而屬任之也然方用之之初亦曰姑欲其
無所害於吾之私而巳夫豈知其所以害夫天下之公者
乃至於此哉陛下試反是心以求之則庶幾乎得之矣蓋
不求其可喜而求其可畏不求其能適吾意而求其能輔
吾德不憂其自任之不重而常恐吾所以任之者之未重
不爲燕私近習一時之計而爲宗社生靈萬世無窮之計
陛下誠以此取之以此任之而猶曰不得其人則臣不信
也此今日急務之二也至於振肅紀綱變化風俗之說則
臣前所謂勤於立政而善政卒不得立者亦巳發其端矣
夫以陛下之心憂勤願治不爲不至豈不欲夫綱維之振
風俗之美哉但以一念之間未能去其私邪之蔽是以朝
廷之上忠邪雜進刑賞不分士夫之間志趣卑汙廉恥廢
壞顧猶以爲事理之當然而不思有以振厲矯革之也蓋
明於内然後有以齊乎外無諸巳而後可以非諸人今宫
省之間禁密之地而天下不公之道不正之人顧乃得以
窟穴盤據於其間而陛下目見耳聞無非不公不正之事
則其所以熏蒸銷鑠使陛下好善之心不著疾惡之意不
深其害巳有不可勝言者矣及其作姦犯法則陛下又未
能深割私愛而付諸外廷之議論以有司之法是以紀綱
不能無所撓敗而所以施諸外者亦因是而不欲深究切
之且如頃年方伯連帥嘗以有贓汙不法聞者矣鞠治未
竟而巳有與郡之命及臺臣有言則遂與之祠禄而理爲
自陳至於其所藏匿作過之人則又不復逮捕付獄名爲
降官而實以觧散其事此雖宰相曲庇鄉黨以欺陛下然
臣竊意陛下非全然不悟其欺者意必以爲人情各有所
私我旣欲遂我之私則彼亦欲遂彼之私君臣之間顔情
稔熟則其勢不得不少容之且以爲雖或如此亦未至甚
害於事而不知其敗壞綱紀使中外聞之腹非巷議皆有
輕侮朝廷之心姦贓之吏則皆鼓舞相賀不復畏陛下之
法令則亦非細故也又如廷臣爭議配享其間邪正曲直
固有所在則兩無所問而并去之監司挾私以誣郡守則
不問其曲直而兩皆罷免監司使酒以凌郡守亦不問其
曲直而兩皆與祠宰相植黨營私孤負任使則曲加保全
而使之去臺諫懷其私恩隂拱不言而陛下亦不之問也
其有初自小官擢爲臺諫三四年間趨和承意不能建明
一事則年除歲遷至極其選一日論及一二武臣罪惡則
便斥爲郡守而不與職名從臣近典東畿遠帥西蜀一遭
飛語則體究具析無所不至及究析來上而所聞不實則
言之者晏然一無所訶山陵諸使鬻賣辟闕煩擾吏民御
史有言亦無行遣而或反得超遷御史言及畿漕則名𥙷
卿列而實奪之權其所言者則雖量加絀削而繼以進用
(臣伏見近年惟有主張近習一事賞信罰必無所假借自餘百事多務含容曲直是非兩無所問似聞聖意以謂如)
(此處置方得均平此誠堯舜之用心也然臣於此竊有疑焉若推其本則臣固巳妄論於前只據平之一字而言則)
(臣於易象稱物平施之言竊有感也蓋古之欲爲平者必稱其物之大小高下而爲其施之多寡厚薄然後乃得其)
(平若不問其是非曲直而待之如一則是善者常不得伸而惡者反幸而免以此爲平是乃所以爲大不平也故雖)
惟其私意之所在則千塗萬轍經營計較必得而後巳甚
者以金珠爲脯醢以契劵爲詩文宰相可㗖則㗖宰相近
習可通則通近習惟得之求無復廉恥父詔其子兄勉其
弟一用此術而不復知有忠義名節之可貴其俗巳成之
後則雖賢人君子亦不免習於其說一有剛毅正直守道
循理之士出乎其間則羣譏衆排指爲道學之人而加以
矯激之罪上惑聖聰下鼓流俗蓋自朝廷之上以及閭里
之間十數年來以此二字禁錮天下之賢人君子復如崇
宣之間所謂元祐學術者排擯詆辱必使無所容措其身
而後巳嗚呼此豈治世之事而尚復忍言之哉又其甚者
乃敢誦言於衆以爲陛下嘗謂今日天下幸無變故雖有
伏節死義之士亦何所用此言一播大爲識者之憂而臣
有以知其必非陛下之言也夫伏節死義之士當平居無
事之時誠若無所用者然古之人君所以必汲汲以求之
者蓋以如此之人臨患難而能外死生則其在平世必能
輕爵禄臨患難而能盡忠節則其在平世必能不詭隨平
日無事之時得而用之則君心正於上風俗美於下足以
逆折姦萌潛消禍本自然不至眞有伏節死義之事非謂
必知後日當有變故而預蓄此人以擬之也惟其平日自
恃安寧便謂此等人材必無所用而專取一種無道理無
學識重爵禄輕名義之人以爲不務矯激而尊寵之是以
綱紀日壞風俗日偷非常之禍伏於冥冥之中而一旦發
於意慮之所不及平日所用之人交臂降叛而無一人可
同患難然後前日擯棄留落之人始復不幸而著其忠義
之節以天寶之亂觀之其將相貴戚近幸之臣皆巳蝢顙
賊庭而起兵討賊卒至於殺身湛族而不悔如廵遠杲卿
之流則遠方下邑人主不識其面目之人也使明皇早得
巡等而用之豈不能銷患於未萌巡等早見用於明皇又
何至眞爲伏節死義之舉哉商鑒不遠在夏后之世此識
者所以深憂於或者之言也雖以臣知陛下聖學高明識
慮深遠决然不至有此議論然每念小人敢託聖訓以蓋
其姦而其爲害至於足以深沮天下忠臣義士之氣則亦
未嘗不痛心疾首而不敢以識者之慮爲過計之憂也陛
下視此風俗爲如何可不反求諸身而亟有以變革之耶
此今日急務之三四也至於愛養民力修明軍政之說則
民力之未𥙿生於私心之未克而宰相臺諫失職也軍政
之未修生於私心之未克而近習得以謀帥也是數說者
臣皆巳極陳於前矣今請即民力之未𥙿而推言之臣聞
虞允文之爲相也盡取版曹歲入窠名之必可指擬者號
爲歲終羡餘之數而輸之内帑顧以其有名無實積累掛
欠空載簿籍不可催理者撥還版曹其爲說曰内帑之積
將以備他日用兵進取不時之須而版曹目今經費巳自
不失歲入之數聽其言誠丼且美矣然自是以來二十餘
年内帑歲入不知幾何而認爲私貯典以私人宰相不得
以式貢均節其出入版曹不得以簿書勾考其在亡其日
銷月耗以奉燕私之費者蓋不知其幾何矣而曷嘗聞其
能用此錢以易胡人之首如太祖皇帝之言哉徒使版曹
經費闕乏日甚督趣日峻以至廢去祖宗以來破分良法
而必以十分登足爲限以爲未足則又造爲比較監司郡
守殿最之法以誘脅之不復問其政教設施之得失而一
以其能剥民奉上者爲賢於是中外承風競爲苛急監司
明諭州郡郡守明諭屬邑不必留心民事惟務催督財賦
此民力之所以重困之本而稅外無名之賦如和買折帛
科罰月椿之屬尚未論也(臣伏見祖宗舊法凢州縣催理官物巳及九分以上謂之破分)
(諸司即行住催版曹亦置不問由是州縣得其嬴餘以相𥙷助貧民些少拖欠亦得遷延以待蠲放恩自朝廷惠及)
(閭里君民两足公私俱便此誠不刊之令典也昨自曾懷用事始除此法盡刷州縣舊欠以爲隱漏悉行拘催於是)
(民間稅物毫分銖两盡要登足曾懷以此進身遂取宰相而生靈受害冤痛日深得財失民猶爲不可况今政煩賦)
(重民卒流亡所謂財者又將無有可得之理若不蚤救必爲深害臣每讀大學卒章見其所論小人之使爲國家菑)
(害並至雖有善者亦無如之何者其言丁寧痛切未嘗不爲寒心惟陛下少留聖意亟發德音以幸天下)其次
則陛下所用之宰相不能擇中外大吏而惟徇私情之厚
薄所用之臺諫不能公行糾劾而惟快巳意之愛憎是以
監司郡守多不得人而其賢者或反以舉職業忤臺諫而
遭斥逐也至於監司太多而事權不歸於一銓法雖密而
縣令未嘗擇人則又其法之有未善者然其本正則此等
不難區處其本未正則雖或舉此臣恐未見其益而反有
害也又嘗即夫軍政之不修而推之則臣聞日者諸將之
求進也必先掊尅士卒以殖私財然後以此自結於陛下
之私人而祈以姓名逹於陛下之貴將貴將得其姓名即
以付之軍中使自什伍以上節次保明稱其材武堪任將
帥然後具爲奏牘而言之陛下之前陛下但見其等級推
先案牘具備則誠以爲公薦而可得人矣而豈知其諧價
輸錢巳若晚唐之債帥哉只此一事有耳者無不聞有口
者無不道然以其門戸幽深蹤跡詭秘故無路得以窺其
交通之實狀是以雖或言之而陛下終不信也夫將者三
軍之司命而其選置之方乖刺如此則彼智勇材略之人
其孰肯抑心下首於宦官宫妾之門而陛下之所得以爲
將帥者皆庸夫走卒固不知兵謀師律之爲何事而惟尅
剥之是先交結之是圖矣陛下不知其然而猶望其修明
軍政激勸土卒以彊國勢豈不悞哉然將帥之不得人非
獨士卒之受其弊也推其爲害之極則又有以及乎民者
蓋將帥得人則尺籍嚴而儲蓄羡屯田立而漕運省今爲
將帥者如此則固無望其肯核軍實而豐儲蓄矣至於屯
田則彼自營者尤所不願故朝廷不免爲之别置使者以
典治之而兵屯之衆資其撥遣則又不免使參其務然聞
其占護軍人不肯募其願耕者以行而彊其不能者以往
至屯則偃蹇不耕而反爲民田之害使者文吏其力蓋有
所不能制者是以陛下欲爲之切而久不得成也屯田不
立漕運煩費諸州苗米至或盡數起發而無以供州兵之
食則加耗斛面之弊紛紛而起而民益困矣又凢和買折
帛科罰月樁之類往往亦爲供軍之故而不可除若屯田
立而所資於諸路者减則此屬庶乎其皆可禁矣今乃不
然則是置將之不善而害足以及民也凢此數者根株深
固枝條廣闊若不可以朝變而夕除者然究其本則亦在
夫陛下之反諸身耳聖心誠無不正則必能出私帑以歸
版曹矣版曹不至甚闕必能復破分之法除殿最之科以
寬州縣矣聖心誠無不正則必能擇宰相以選牧守矣擇
臺諫以公刺舉矣聖心誠無不正則必能嚴宦官兵將交
通之禁而以選將屬宰相矣宰相誠得其人則必能爲陛
下擇將帥以作士氣討軍實廣屯田以省漕運矣上自朝
廷下逹州縣治民典軍之官旣皆得人然後明詔宰相議
省監司之員而精其選重其責又詔銓曹使以縣之劇易
分爲等差而常切詢訪天下之官吏能爲縣者不拘薦舉
之有無不限資格之高下而籍其姓名使以次補最劇之
縣果有治績則優而進之不勝其任則絀而退之凢州縣
之間無名非理之供横歛巧取之政其泰甚而可去者可
以漸去而民力庶乎其可寬矣至於屯田之利則以臣愚
見當使大將募軍士使者招游民各自爲屯不相牽制其
給授課督賞罰政令各從本司自爲區處軍中自有將校
可使不須别置官吏使者則聽其辟置官屬三五人指使
一二十人以備使令又擇從官通知兵農之務兼得軍民
之情者一員爲屯田使總治兩司之政而通其奏請趣其
應副又以歲時按行察其勤墮之實以行誅賞如此則兩
屯心競各務其功田事可成漕運可省而諸路無名非理
之供横歛巧取之政前日有所不獲巳而未可盡去者今
亦可以悉禁民力庶乎其益𥙿矣此今日急務之五六也
(屯田一事如臣之策亦是將來將帥得人之後方可施行若將帥止如今日却恐徒壊漕司巳成之功無𥙷將帥兵)
(屯之實且乞指揮趁此水災之後廣招流冗并行民屯之策以俟見效仍詔漕臣更切詢訪利病之末盡者條具以)
(聞然後隨事商量及時措置庶幾巳成之緒不至動摇輕有廢壊伏乞聖照)凢此六事皆不可
緩而其本在於陛下之一心一心正則六事無不正一有
人心私欲以介乎其間則雖欲憊精勞力以求正夫六事
者亦將徒爲文具而天下之事愈至於不可爲矣故所謂
天下之大本者又急務之最急而尤不可以少緩者惟陛
下深留聖意而亟圖之使大本誠正急務誠脩而治效不
進國勢不彊中原不復仇虜不滅則臣請伏鈇鉞之誅以
謝陛下陛下雖欲赦之臣亦不敢承也然又竊聞之今日
士夫之論其與臣不同者非一及究其實則皆所謂似是
而非者也蓋其樂因循之無事者則曰陛下之年䆮高而
天下亦幸無事年䆮高則血氣不能不衰天下無事則不
宜更爲庸人所擾其欲奮厲而有爲者則又曰祖宗之積
憤不可以不攄中原之故疆不可以不復以此爲務則聖
心不待勸勉而自彊舍此不圖則雖欲策厲以有爲而無
所向望以爲標凖亦卒歸於委靡而巳凢此二說亦皆有
理而臣輒皆以爲非者蓋樂因循者知聖人之血氣有時
而衰而不知聖人之志氣無時而衰也知天下有事之不
可以苟安而不知天下無事之尤不可以少怠也况今日
之天下又未得爲無事乎且以衛武公言之其年九十有
五矣猶箴儆於國以求規諫而作抑戒之詩以自警使人
朝夕誦之不離於其側此其年豈不甚高而其戒謹恐懼
之心豈以是而少衰乎况陛下視武公之年三分未及其
二而責任之重地位之高又有十百千萬於武公者臣雖
不肖又安敢先處陛下於武公之下而直謂其不能乎且
天下之事非艱難多事之可憂而宴安酖毒之可畏政使
功成治定無一事之可爲尚當朝兢夕惕居安慮危而不
可以少怠况今天下雖若未有目前之急然民貧財匱兵
惰將驕外有彊暴之夷虜内有愁怨之軍民其他難言之
患隱於耳目之所不加思慮之所不接者近在堂奥之間
而遠在數千里之外何可勝數(堂奥之說巳陳於前此句更乞陛下少留聖慮)追
計其前旣未有可見之效却顧於後又未有可守之規(臣竊)
(見尋常之人將欲属人以一至微至細之事猶必先爲規摸使其盡善然後所屬之人有所持循而不失吾之所以)
(屬之之意况有天下者將以天下至大之事屬之於人而不先爲盡善可守之規以授之乎然臣於此事不敢盡言)
(若蒙聖明少加聖慮則當此之時誠亦一新德業重整綱維不可失之機會也臣狂妄僭率罪當萬死伏惟陛下裁)
(赦)亦安得遽謂無事而遂以逸豫處之乎其思奮厲者又
徒知恢復之不可忘頽墮之不可久然不知不世之大功
易立而至微之本心難保中原之戎虜易逐而一巳之私
意難除也誠能先其所難則其易者將不言而自辦不先
其難而徒欲僥倖於其易則雖朝夕談之不絶於口是亦
徒爲虚言以快一時之意而巳又况此事之失巳在隆興
之初不合遽然罷兵講和遂使宴安酖毒之害日滋日長
而坐薪嘗膽之志日遠日忘是以數年以來綱維觧弛釁
孽萌生區區東南事猶有不勝慮者何恢復之可圖乎故
臣不敢隨例迎合苟爲大言以欺陛下而所望者則惟欲
陛下先以東南之未治爲憂而正心克巳以正朝廷脩政
事庶幾眞實功效可以馴致而不至於别生患害以妨遠
圖蓋所謂善易者不言易而眞有志於恢復者果不在於
撫劍抵掌之間也論者又或以爲陛下深於老佛之學而
得其識心見性之妙於古先聖王之道蓋有不約而自合
者是以不悅於世儒之常談死法而於當世之務則寧以
管商一切功利之說爲可取今乃以其所厭飫鄙薄者陳
於其前亦見其言愈多而愈不合也臣以爲此亦似是而
非之論非所以進盛德於日新也彼老子浮屠之說固有
疑於聖賢者矣然其實不同者則此以性命爲眞實而彼
以性命爲空虚也此以爲實故所謂寂然不動者萬理粲
然於其中而民彜物則無一之不具所謂感而遂通天下
之故則必順其事必循其法而無一事之或差彼以爲空
則徒知寂滅爲樂而不知其爲實理之原徒知應物見形
而不知其有眞妄之别也是以自吾之說而脩之則體用
一原顯微無間而治心脩身齊家治國無一事之非理由
彼之說則其本末横分中外斷絶雖有所謂朗澈靈通虚
靜明妙者而無所救於滅理亂倫之罪顛倒運用之失也
故自古爲其學者其初無不似有可喜考其終則詖淫邪
遁之見鮮有不作而害於政事者是以程顥常闢之曰自
謂窮神知化而不足以開物成務言爲無不周徧而實外
於倫理窮深極微而不可以入尭舜之道天下之學自非
淺陋固滯則必入於此是謂正路之榛蕪聖門之蔽塞闢
之而後可與入道嗚呼此眞可謂理到之言惜乎其未有
以聞於陛下者使陛下過聽髠徒誑妄之說而以爲眞有
合於聖人之道至分治心治身治人以爲三術而以儒者
之學爲最下則臣竊爲陛下憂此心之害於政事而惜此
說之布於來今也如或未以臣言爲然則聖質不爲不高
學之不爲不及而所以正心脩身以及天下者其效果安
在也是豈可不思其所以然者而亟反之哉(臣聞仁宗時有程顥者與)
(其弟頤同受學於周敦頥實得孔孟以來不傳之緒同時又有邵雍張載相與博約遂使聖道闇而復明其功甚大)
(俗儒淺學旣不足以窺其緼奥姦人鄙夫又以其言居必識敬動由禮義有害於巳之所爲以故相與怨疾指爲道)
(學而加詆訕焉臣巳略論於前矣夫世俗無知旣以道學爲不美則是必欲舉世之人俱無道俱不學悉如巳之所)
(爲而後適於其意耳邪說肆行人心頗僻無所忌憚乃至於此此正閔馬父之所深憂也今敦頥等所著之書頗藏)
(冊府陛下試取而觀之聖學高明必將有默相契合而見諸行事者若遂於此賜一言以表章之則正心之效不惟)
(自得而所以正人心亦在是矣伏惟陛下深留聖意)若夫管商功利之說則又陋矣
陛下所以取之者則以旣斥儒者之道爲常談死法而天
下之務日至於前彼浮屠之學又不足以應之是以有味
乎彼之言而冀其富國彊兵或有近效耳然自行其說至
今幾年而國日益貧兵日益弱所謂近效者亦未之見而
聖賢所傳生財之道理財之義文武之怒道德之威則固
所以爲富彊之大而反未有講之者也豈不誤哉今議者
徒見老佛之高管商之便而聖賢所傳明善誠身齊家治
國平天下者初無新竒可喜之說遂以爲常談死法而不
足學夫豈知其常談之中自有妙理死法之中自有活法
固非老佛管商之陋所能彷彿其萬分也哉伏惟陛下察
臣之言以究四說之同異而明辨之則知臣之所言非臣
所爲之說乃古先聖賢之說非聖賢所爲之說乃天經地
義自然之理雖以尭舜禹湯文武周孔之聖顔曾伋軻之
賢而有所不能違也則於臣之言與夫論者之說其爲取
舍從違不終日而决矣抑臣於此又竊有感而自悲焉蓋
臣之得事陛下於今二十有七年矣而於其間得見陛下
數不過三自其始見於隆興之初固嘗輒以近習爲言矣
辛丑再見又嘗論之今歲三見而其所言又不過此臣遐
方下土田野之人豈有積怨深怒於此曹而固欲攻之以
快巳私也哉其所以至於屢進不合而不敢悔者區區之
意獨爲國家之計而不敢自爲身謀其愚亦可見矣然自
頃以來歲月逾邁如川之流一往而不復反不惟臣之蒼
顔白髮巳迫遲暮而竊仰天顔亦覺非昔時矣臣之鄙滯
固不能别有忠言竒謀以禆聖聽而陛下日新之盛德亦
未能有以使臣釋然而忘其夙昔之憂也則臣於此安得
不深有感而重自悲乎身伏衡茅心馳魏闕竊不勝其愛
君憂國之誠敢冐萬死刳瀝肺肝以效野人食芹炙背之
獻且以自乞其不肖之身焉(臣區區私計輒冐威顔并此陳述臣賦性拙直不能隨世)
(俯仰故自早年即自揣度决是不堪從宦所以一向竊食祠禄前後九任豈不知有致身之義亦非恬無濟物之心)
(寧爲退藏蓋以避禍中間稍蒙任使果然自速顛隮十年之間措身無所今者一出又致紛紜幸賴聖明保全終始)
(增其禄秩使足以免於飢寒進其官資使足以延於嗣息此皆巳非臣平生意望所及天地之恩不啻厚矣今者奏)
(䟽止爲感激陛下虚心屈巳容受狂言故竭平日憂國之誠以畢前日願忠之意所冀上有𥙷於聖明下無負於所)
(學而巳非敢變其初心而復有進爲之望也若蒙聖慈詳賜觀覽循其本末次第施行使臣之言卓然實有可見之)
(效則臣不待違心犯患以汚周行而其榮遇巳不在諸臣之後矣如其謬妄無可施行則投閑置散乃分之宜雖欲)
(借之恩私適足增其慚懼决非臣之所敢當也竊恐陛下見其所論懇切誤謂尚堪使令故復具奏伏乞聖察)伏
惟陛下哀憐財赦而擇其中則非獨愚臣之幸實宗社生
靈之幸(臣之所論雖爲一時之弊然其規畫實皆治體之要可以傳之久遠而無窮蓋前聖後聖其時雖異)
(而其爲道未嘗不同此臣之言所以非徒有望於今日而又將有望於後來也疎遠賤微言不敢盡伏惟聖慈憐臣)
(愚忠赦其萬死或因皇太子參决之際特賜宣示千萬幸甚)臣熹誠惶誠恐昧死再拜
謹言
考異
壬午應詔居官任職(一本作任責)上流督帥(一作師帥)
皇帝之意者(一本無者字)
戊申封事意蓋爲此(一作如此小註)幸未蒙(一作不蒙)
然猶未能(一作未嘗)是皆爲將帥(一本無爲字)
(小註)而此人趣操不謹(一作不定)减則此屬(一本無則字)
則又曰(一本無又字)
晦庵先生朱文公文集卷第十一
福州府學訓導舒鏊校
晦庵先生朱文公續集卷第十一
與劉德華(充迪)
某聞風甚久屏跡丘樊無由瞻奉兹焉假守密邇治封政
化流聞益勤傾跂謹因致問布此腹心諒辱深照
某衰病餘生不堪吏事兹蒙聖恩強卑民社扶曳至此
不敢爲久居計顧念未有以仰報使人之意者訪聞管下
諸縣有與貴邑地勢交錯稅籍猥并之處所以賦重民貧
凋殘特甚向來貴邑得賢守令力爲申請巳蒙蠲减之恩
而此間獨仍其舊念欲以此哀告朝廷仰祈寸澤輙擬
就借貴邑當來申請一宗文字以爲楷式諒仁人之心無
間彼此得檢示去人令就抄錄以歸實爲厚幸
某久不奉問鄕往馳情比以郡境枯旱異常夙夜憂勞不
知所以爲計意者君子所臨當不至是也備災之具經營
似頗有緒但檢放一事未有長策盖太詳則民有勞費太
略則又恐有不均之歎竊恐貴邑施行規模次第必有可
見教者專人咨請切幸毋吝法曹經由曾請見否巳囑其
歸塗面扣詳細矣引領以俟至懇至懇
建昌利病恐有所聞幸以見警千萬至禱
某承示及公文巳行下通放矣聞貴邑所勸未甚多恐不
可不早爲之所諸司未必可指凖此間多是兊那合起官
錢遣人收糴將來糶畢還錢盖未晚也奉新臨川聞頗有
米市井販鬻之家亦可勸諭使往糴也但陳法還自建昌
聞元檢放分數過多今又不可失信王星子與毛掾遍行
其境還亦言僅可得一分耳民窮固可哀而官司之計將
如之何積憂熏心百病交作求去不得未知所以爲計也
某數日爲江西舡粟不下憂窘不可言今聞始得少通然
財賦有經而饑民猥衆雖竭所有以糴不能爲旬月之備
今再遣陳掾走建昌更令請教陳謹實勤懇同官中不多
得建昌諸人旣難深託百里之命正在此人耳切告推誠
毋隱使鄰道之人均被惠澤而守官者頼以不得罪於其
民固仁人所樂爲者是以忘其再三之瀆而敬以爲請當
辱垂念也
昨見三牓懇惻之心形於文墨讀之令人感歎不能自巳
貴境放及幾分别作如何措畫皆望見教中間小報言者
有謂州官檢放但憂郡計之不足不恤民力之巳困者可
謂平論聞聖心極焦勞但無如有司出内之吝耳
某又聞檢放得實州家悉巳施行此見懇惻之誠孚于上
下尤深喜慰
某示喻仰見憂民之切不勝感慨但此雖號鄰邦然情意
素不相通豈敢輙爾干預恐或徒爲紛紛而無益也向來
嘗爲錢漕僣道賢德今一書禱之幸試逹之然湏更得民
戶自言乃相應耳吾人相求而不相值彼亦果何心哉可
歎可歎
某衰病多故久不得附致問訊然采聽道塗竊知捄荒之
政究心悉力不勝歎仰恨有封壤之拘不得少佐下風也
某昨移建昌之粟於都昌此兩日給散方畢遂可上奏與
之丐賞庶不失信於此人幸甚幸甚孫僉適到此首談長
者捄荒之意相與歎息錢漕前日通書巳道區區然政不
湏此也敝郡兩邑月解千緍自去夏之供至今不得一文
郡中獨力支吾幸不至大叚曠闕前日猶恐將來爲縣道
之累巳悉與削其籍矣今日爲縣誠難若郡不恤縣則亦
何以責縣之不恤其民乎頋上供給餉種種有不可闕者
未知朝廷終何以惠綏之耳
某孤拙亡庸不自揆度妄意一出竟速顛隮尚頼聖明照
知本末假寵從欲所以矜憐慰藉之者甚厚顧無㳙塵可
以伏伸報效感之多不若愧之甚也
某復蒙垂喻義學記文極荷不鄙謹巳略述數語具道雅
意但卒章之意不欲但以勢榮禄利爲言故不復叙植桂
之名將來入石只用今所寫去八字書額足矣文字荒淺
指意闊疎不審尊意以爲如何不知當屬何人書之更告
詳酌也
某昨蒙不鄙委撰義學記文不敢固違草具求教兹辱垂
示乃知巳便刊石未加指摘遽爾流播愧懼多矣記中第
十行周字下元有澹字今似脫去恐寫去時脫了問兒子乃
云寫時亦嘗疑之曾來請問乃知是古贍字不應遺忘恐
或刻時失之耳此於大義無妨但細讀之覺比上句少一
字想無害也其文雖鄙然所叙契丈二事皆可以爲世法
更欲多得數十本散施知舊庶有能勉慕其萬分者
右得之劉侯之孫(觀光)今爲浦城尉尉始來過
書院祠謁甚敬言乃祖參議公嘗受知文公
先生出所蔵帖數十皆集所不載幾敬讀之其
間格言至論真有𥙷世道遂刻以附于集因嘆
文公之筆流落世間不傳者凢幾又嘆前軰流
風遺韻日遠日亡其存者幾能嗣守家訓不替
祖風如尉者又寧有幾賢矣哉劉侯玉山人文
公嘗爲之記義學云淳祐庚戌二月甲子後學
徐幾謹識
義學記載前集其間誤字觀此可證抑重
有感於聖人古史闕文之嘆云
