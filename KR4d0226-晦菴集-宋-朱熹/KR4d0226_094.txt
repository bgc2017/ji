晦庵先生朱文公文集卷第九十四
墓誌銘
直顯謨閣潘公墓誌銘
公諱畤字德鄜姓潘氏婺州金華縣人曾大父諱宗簡大
父贈中奉大夫諱祖仁父贈通奉大夫諱良佐始以儒學
教授諸弟皆從受學而中書公良貴遂以清直致大名公
生穎悟少長莊重如成人旣孤中書公愛而收教之欲使
後巳公以親沒無所受命辭乃任以爲登仕郎爲娶李莊
簡公女李公亦器許焉初調袁州分宜主簿躬校簿書蚤
夜寒暑不少懈田里頼以安監臨安府造船埸部使者以
爲能多屬以事皆迎刃立解且不以上官喜怒爲向背御
史杜莘老聞而賢之欲引以爲屬會去不果公亦未嘗求
薦而當路争知之改通直郎宰相欲留官中都公固求奉
祠以去巳而差提轄雜買務雜賣埸嚴禁防謹次第大官
要人無敢干以私皇城邏卒挾恃干紀公按致其罪不少
貸人爲公危之然公以廉白自將其黨雖怨之卒無以報
也終更宰相又欲留之不可遂出知興化軍莆俗險徤多
訟公至究其利病施置之方爲科條以屬吏簡易嚴密無
所偏倚郡以大治時即學宫召諸生而教飭之遂無敢以
事至廷中者女官道士託妖妄求勑賜以表其居挾簽樞
張說書屬公上其事公不可說復喻意部使者以撼公公
卒不爲動歲旱禱雨不應公慮獄有冤亟往訊焉果得二
人破械遣之而歸其獄於吏車未及旋大雨立至郡故有
洋城陳覇二斗門及木蘭陂漑田數萬頃歲久廢壊公爲
興築壯固牢實民至今詠歌之適歲荐饑募客舟予錢傳
糴而寬其期人始莫喻其意旣而糴者得以其間往返一
再然後及期則糴價久巳自平而民不饑矣人始服公爲
有謀也請蠲歲輸丁米錢千萬久之未報輙移屬縣緩其
輸漕司不悅督愈峻公訴於朝竟得罷乃巳召還賜對公
言郡縣者朝廷之根本而百姓又郡縣之根本也今不計
州縣之事力而一切取辦又不擇人材之能否而輕以卑
之欲本固而邦寧其可得乎上善其言欲晉以爲郎而公
有所不樂力請外乃除提舉兩浙西路常平茶鹽公事至
則罷中都饋餉之不如法者豪貴巳多不悅而平江庫錢
失漏守因是誣富室以取償一郡大擾有死者公檄罷之
守以是怨隂以禁兵紿白直而訹它司上其事公坐削一
官移江西未行又移江東入境發贓吏一人故相有爲請
者不聽竟按逐之列城震聳行部所過延見父老使縣别
爲輩以次召問所疾苦及吏治得失戒州縣母得除舍館
飾供張鈐鍵吏卒所過肅然父老歎自心以爲未始有也池
守趙粹中恣橫不法遞卒廪給不時有盗發邊奏竄匿名
書以訴者詔以屬郡粹中恐怒捕繫卒汪清訊治強服亟
奏誅之刑獄使者丁時發過郡聞其冤取具獄閱之將發
其事粹中遣其屬突入傳舍即几間奪去嫚罵陵折一郡
大駭公時出按旁縣馳歸與時發共劾之會時發改使湖
北事久不報而公繩之愈急章三上遂與俱罷後得眞竄
書者朝廷始罪粹中而恤清家尋復起公提舉荆湖北路
常平茶鹽事入奏爲上言比年戸部調度不繼督賦苛急
監司州縣希意避罪不暇復以百姓爲心下失人和上干
天變其原在此願詔有司悉蠲州縣民間舊逋而内出禁
錢以𥙷上供之缺其招衛卒除戎器皆許留經緫制錢以
充費不則且止以俟他年更詔大臣選官置局考校紹興
以來出内之會參互省嗇繼續𥙷助爲經久計常使戶部
支計有餘則州縣寬而民力紓和氣應矣上聞公言歎息
稱善且曰朕於戶部應副多矣民間逋租内藏積久亦巳
蠲放卿言州縣擾民之事朕亦聞之盖所謂黃紙放白紙
催者若巳蠲之而又責於戶部此誠何益正當一一與𥙷
還耳因諭所以寄任之意甚悉宰相猶欲晉公典選公力
辭之部承水旱之餘教喻懲戢安集賑捄曲盡其力民又
病疫則遣醫視療家至而日課之以其死生多寡爲殿最
由是全活者衆俗喜焚尸公敕諸縣各治叢冡焚者有禁
民莫敢犯湖北多陂澤官不障故使貧民得漁其間頼以
食者甚衆旣而或以輸租自占而顓其利則民固巳病之
至是議者請復增租而吏緣爲姦盡斥貧民所漁以給富
家失業狼狽者不可計公爲申明其法悉以還之未幾改
南路提點刑獄公事將行猶爲條奏本道荒政數十事詔
悉施行行之日士民自言諸司乞晉公者以千數出境猶
遮道攀戀涕泣不肯去有盗殺人而誣指賈人梁晚四爲
罪首論當殊死前後七推具伏錄問輙不承最後至公親
鞫則方盗殺人之時晚四實在他所參驗行由印曆晷刻
不差乃得其冤狀即理出之而劾官吏失入者上大喜可
公奏下諸路以爲法又奏新法獄經再鞫詞或少異必取
初鞫官吏承伏而并按之追逮往返或淹旬歲再鞫官憚
於留滯雖或有冤亦弗敢白以此獄少平反枉濫者衆請
得復用舊法上亦可之除直祕閣知廣州兼主管廣南東
路經略安撫司公事將行猶奏郴州用度不足多横賦以
供軍馴致巨寇前後非一請下漕司通融𥙷助以息後患
廣東地接郴桂汀贑之境四州之民歲一踰嶺貿易折閱
即相聚爲盗大羣至數千人公入境適捕得渠帥八人即
斬以徇曰三日而去者吏不得格期外不去復捕如初於
是皆散有梁氏兄弟者招納亡命前後殺人無數而掠其
貲以致富交通州縣吏不敢詰民患苦之號爲四彪公擒
捕誅殺汙瀦其居宅盗望風破膽大奚山斗入海中寇攘
所聚雖良民亦以漁鹽爲命急之則散入賊中不可禁所
從來久至是新置都鹽使者銳欲禁之檄水軍逐捕公曰
水軍專受帥府節度非它司可得而調也且争小利起大
盗將誰使任其責耶卒拒法不爲發良民旣得少安乃隂
募其酋豪使以捕賊自效由是盗發輙得有功者爲奏𥙷
官闘死即官其子而重責其坐視不赴救者官屬不幸死
者厚賵遣歸存沒老稚無一人流落如是者三十餘家士
族女失身非類贖而歸之上聞公究心獄事詔特轉朝議
大夫進直徽猷閣知潭州安撫湖南復值凶歲精禜禱廣
咨詢蠲稅租弛逋負民得小康饑不爲害飛虎軍驕横不
可制有恃醉挾刃傷人者案軍法誅之於是帖服無敢犯
明年召還以疾辭進直顯謨閣知太平州未上又明年除
尚書左司郎中竟辭不就乃申太平之命未行而以疾卒
享年六十有三累官中大夫爵金華縣開國男食邑三百
戶其配李氏諱孟琰字文靚孝友聦明識趣高遠莊簡公
南遷時年未及笄巳能刻苦自厲甘忍貧薄周恤親黨雖
凶事無所憚旣歸公諸妺多未行奩具所須推予不少靳
奉祭祀必誠敬事公以義衣必親製食必親嘗藥必親煑
從公居官未嘗問外事買市物而門内之治雖細必親條
理精密如嚴官府每罷官治&KR1149;皆一日辦警敏絶人而不
爲苛察治家嚴整而御下有恩縫紉必精潄澣必㓗而不
爲組繡華靡與公言未嘗以爵秩進退爲欣戚其教諸子
亦然有識高之累封令人後公三年卒子男友端友恭皆
力學有志操友端嘗以進士高選今俱爲從事郎女友松
嫁太常寺主簿史彌遠孫男履孫將仕郎女二人皆幼友
端等葬公紹興府上虞縣永豐鄕張澳之原以令人祔公
少從中書公學長壻李氏又得莊簡公爲依歸中年遊張
敬夫吕伯恭間切劘不倦晚歲讀書厲志彌篤自爲小官
即以治行有聞治郡先教化而訟獄期會無不謹務施舍
而出納纖細無所遺興利除害皆有成績爲部使者廢置
不避權門紏劾不憚大吏咨詢撫摩無隱不逹至典方面
養威持重務大體不細苛精擇丞史隨才授任治民訓兵
禁姦除暴無一不可法者盖嘗自謂吾之爲治主於寬而
不使有寬名輔以嚴而不使有嚴迹唯其綱維緫攝而脉
絡通流是以坐走百吏而我常無爲也有所弛張必先究
見利病本末然後出令恥爲姑息小惠以掠虚譽每言欲
寬民力先恤州縣州縣足則科歛自息而田里安矣謂榷
酤茶鹽非古法不忍盡以律令從事於犴獄尤兢兢然亦
未嘗縱釋有罪也所至必問人材興學校潭州嶽麓衡之
石鼓皆一新之學者用勸薦士唯公論是與不私親故不
受請囑有所薦輙閉閤草奏勑吏莫敢言雖被薦者亦事
下然後知伯恭聞而嘆曰潘公薦士可謂盡善盡美矣所
部水旱盗賊無巨細必以聞以祥瑞告則抑而不省其愛
民如子馭吏如童僕接寮屬如朋友惜官帑如私財治公
事如家事事有不便於文法輙身任之不以累其下是以
人争爲盡力所至稱治近世士大夫間號精吏道有科指
而寬猛適宜大小中度者無出其右其持身尤謹飭言笑
有常度其仕進不即人而人即之然有小嫌輙避不處曾
覿貧賤時嘗以詩文見及貴絶不與通使人來致慇懃輙
不報以書請事亦不從歸自江東環堵蕭然彈琴讀書有
以自適未嘗一與諸公貴人通聲問晚歲召還盖將有以
處之而公病矣亦會有謀傾宰相者隂尼之遂竟不獲究
其用論者莫不歎息而公處之超然少喜學書得歐顔楷
法勁挺嚴密如其爲人雅不信浮屠詭異之說嘗著石橋
錄以斥其妄喪祭不徇流俗平居無所嗜好旣病神明不
衰起居莊敬如常時顧諸子誦曾子易簀時語而絶是則
世之所以知公者猶未足以議其方也熹從公遊雖不久
然相知爲最深友端等又來學故於其葬來請銘不得辭
也銘曰
士患不學學患不行口榮身悴物重身輕偉歟潘公夙有
竒尚蹈履密微老益堅壯湖清海謚百辟儀之歸歟憊矣
道固委蛇唯其德學知者盖鮮我銘其幽以告悠遠
敷文閣直學士李公墓誌銘
公諱椿字夀翁洛州永年縣人曾祖安祖泰皆不仕父升
進士起家爲吏以廉正稱累官朝奉郎贈大中大夫母楊
氏趙氏張氏皆贈碩人靖康之難汴都不守大中公以衛
父見傷父子偕卒公年尚少藁殯佛屋深竁而詳識之奉
母南走湖嶺間備嘗艱窘而竭力以養母子相慈孝人不
知其趙出也用遺澤𥙷官調潭州衡山尉擿姦發伏人不
能欺决事問理如何不爲勢奪再調桂陽監司理參軍盗
發臨武將尉縛六十餘人以獻公辨理之才六人抵死它
所活亦甚衆以數争獄事失守意求去不獲守悟乃更相
知建復臨武縣盗以不作者二十年徙衡州軍事判官守
與部使者交惡公諫止之不聽後闔郡坐劾去公獨免邵
民有告兩人爲盗者郡得其一將寘之法而囚家訴冤公
被檄鞫之使召告者則無其人問其同徒則巳斃於路矣
閱故牘則斃者是夕乃在他州有左驗囚乃得釋徙寧國
軍節度推官豪民執僞劵取陳氏田陳父子斃于獄妻又
將斃矣公辨其僞奪田歸陳氏虜亮將渝平亟白守將修
城壁葺軍械料民兵甚整人恃以安張忠獻公節制兩淮
軍馬辟凖備差遣及拜宣撫都督皆以自隨盖公始見胡
文定公退與其諸子遊從容言曰椿願天下之人無不唯
是之求耳胡公聞而異之其子仁仲後見公所論富川六
事亦謂有經濟才張公知之故取以爲屬諉以經畫淮甸
事公爲奔走兩路綏集流民布置屯兵察廬夀軍情相視
山水寨險要凡四五反詳審精密所助爲多它如謂督府
當鎮無爲請制戰車以易拒馬之屬未及行者尚衆至於
事有不可則固未嘗爲苟同也宣司訖事議請第賞官屬
公曰今未有功而遽求賞巳非所宜且先將佐則無以勸
士卒溥及之則無以待有功皆不便張公然之爲止不上
後諸將有以北討之議聞者事下督府將從之公在外亟
奏記張公曰復讎討賊天下之大義也然必正名定分養
威觀釁而後可圖今議不出於督府而出於諸將則巳爲
輿尸之凶矣况藩蘺不固儲備不豐將多而非才兵弱而
未練節制未允議論不定雖得其地不能守也書未入而
師巳行則又言曰大將勇而無謀願授成筭俾進退可觀
母損威重旣而果無功張公悔之一日喟然歎實材之難
得公徐對曰十室之邑必有忠信天下之大豈可厚誣誠
欲致之唯不惡逆耳而丼遜志則庶乎其肯來矣張公復
拜右相公知事不可爲勸之去明年春又出視師公曰小
人之黨巳勝而公無故去廟堂此必危復申前議甚苦張
公心是之而自以宗臣任天下之重不忍决去計也未幾
果罷公出幕府得監登聞鼓院在職數月有所不樂請通
判廉州以歸未上召對首請復廣西州縣運鹽而罷折稅
和糴招糴之擾二請無汰去軍中百戰之士以壯軍勢寬
郡縣三請以墾田爲課最而更賦法改禄令多以糓帛少
以錢皆當上意除知鄂州再對請令墾荒田者三分其租
三年乃增其一三增而畢輸請罷經緫制錢悉爲上供一
其帳目以省吏姦上可其墾田說至鄂行之復戶數千曠
土大辟鄂地重而守權輕賦薄而用廣公交際以誠調度
從約未幾遽振而贏嚴火備禁姦盗皆有方略軍民之争
一決以法主將悅服移廣南西路提點刑獄公事廣西舊
遊習其民情之欲惡有所更革不戒而孚官吏有罪免之
而已無所窮治未竟之獄一以輕平所縱釋數十百人盛
夏按行慮問諄悉退閱文書一夕千紙奏罷發運司所復
昭州金坑請禁仕海南者無得市土物事皆施行移荆湖
南路轉運判官俾入奏事行及近甸時宰忌之促便道之
部適歲大侵官配民備賑糴民争糴米踊貴復抑米價商
船不來公至損配數除米估人用不飢奏請蠲歲糴代發
二分米出緡錢權楮幣和糴米宜用市直母使太賤傷民
人以爲便自爲少吏時巳病監司行部從吏卒擾州縣至
是當出輙前戒吏具州縣所當問事目以行而罷諸常從
者所至州取吏卒使令凡以例致饋一不受自是人多效
其所爲言事者亦請下諸道以爲法召爲吏部員外郎復
論廣西鹽法上是其說俾條施行之目以上遂改法焉其
後二十年間法雖屢變而折苗和糴招糴之擾竟罷民頼
以安除樞密院驗詳諸房文字小吏持南丹莫氏表來請
於宜州市馬因簽書張說以聞公語說邕遠宜近人孰不
知其前日故遷其塗豈無意哉况今莫氏方橫乃欲爲之
除道而擅以互市之饒誤矣小吏妄作將啓邊釁請論如
法說又議諸郡招軍宜立法以課殿最公語之曰贑吉建
劒等州民衆俗悍雖多募不難致淮漢荆湖凋弊未復若
限以額恐有抑捽之擾積二事忤說說怒語人曰吾乃無
一可耶公聞之求去上問知之亟令慰喻安職未幾說免
乃遷公左司員外郎密禆國論深抑吏姦號爲稱職嘗言
三衙御前之兵有用當益諸州廂禁兵無用當銷銷之之
術死亡勿𥙷二十年之後無復無用之兵矣它時寧壹以
御前兵分屯諸州可也始公在督府嘗建軍民雜耕之策
旣而詳其利病乃欲盡捐以予諸軍使歲分半卒以耕而
益其食至是亦爲上言甚悉尋復請外除直龍圖知隆興
江南西路安撫避祖諱改荆湖南路轉運副使至未一月
移都大提舉四川茶馬俄復歸故官建請十三事同日報
可大者减桂陽軍月樁錢歲萬二千緡而損民稅折銀之
直民刻石紀之免戶部配鬻乳香諸路併得免訖今不復
配衡嶽廟火公言廟洊火天寔厭其非制請母復屋而築
壇以望用遵禮典省財力不報茶寇作帥以失律免公攝
其事時江西兵巳集寇勢窘謀復南走公亟收散亡分守
要害寇不能越故江西得蹙而擒之姦民有規聚徒應賊
者公募土豪捕其魁桀誅之餘悉散走事平請於朝歲分
卒戍産茶處盗以益衰又言茶商買劵於官而復市茶於
園戶與鹽商買劵而即受鹽於官者殊科今一其賈是以
茶商獨困而私販多歲額不敷而民被擾甚則鬪敓攻劫
爲羣盗前日之事亦可驗矣請損其直以便事而有司吝
出納乃析小劵以一爲六實無所損而重以煩費人益病
焉召還見上首論軍政之弊曰屬者鄂渚大軍三千捕茶
寇數百亡失過半小寇尚爾如大敵何臣嘗求其故矣大
抵將不得人馭衆無術廪食旣薄又苦侵漁老成習戰之
士一以疲老被汰則挈其強壯子弟以去軍中唯有抑勒
寄招之人又皆不習戰陳而不可用至於待遇復不均壹
使吾老舊之卒自傷其不及歸正之人而歸正者又自以
爲待之不如俘虜之厚也誠亟圖之反此數者則軍聲振
而國勢張矣因復力陳茶法之弊乃得頗增鹽數而公意
未巳也政府白擬司農少卿上自用公爲正卿京師月須
米十四萬五千石而省倉之儲多不能過兩月公請給南
庫錢以足歲糴之數又糴洪吉潭衡軍食之餘及鄂商舡
并取江西湖南諸寄積米自三緫領所送輸以逹中都常
使及二百萬石爲一歲備久之不行公以不得其職求去
不獲又以白宰相曰今豐儲倉南上庫皆移東就西以眩
主聽而使朝廷戸部自分彼此告借索還有同市道願革
而正之凡百政事各付攸司委任而責其成則名正而實
舉矣臨安擇守公在議中執政或謂公於人無委曲上曰
正欲得如此人遂兼權臨安府事守比非其人日走權門
奉約束耳民事悉付吏手吏得徇勢爲姦公旣視事親閱
文書躬自予决要人請囑一無所聽府故以官者爲承受
公事守至例謁之公不往怒因喻旨故遷延以相沮傷公
白政府無所用承受請罷之市有火近巨璫所居舍怒不
專挾護遣兩卒喧厲公所公奏其狀下兩卒大理獄大理
觀望覆逮府吏卒公即家居自劾詔杖兩卒釋府吏卒勿
問僧倚豪貴立私宇至百數會有以姦穢事覺抵罪者因
悉以令沒入之而逐僧還所隷事在府三月竟以權倖不
便亟解去而民至今稱之公在朝遇事輙言執政故不悅
及是轉對又言易以九居五六居二爲當位而詞多艱以
六居五九居二爲不當位而詞多吉盖君以剛健爲體而
虚中爲用臣以柔順爲體而剛中爲用君誠以虚中行其
剛健臣誠以剛中守其柔順則上下交而其志同矣陛下
得虚中之道以行剛徤之德矣而在廷之臣未見其能以
剛中守柔順而事陛下者也願觀象玩詞求剛中之臣遠
柔佞之士以應經義起治功由是執政滋不悅沮公茶議
使不得行公益論事自若久之求去復除江南西路轉運
副使陛辭上曰卿未可遠去改知婺州進祕閣修撰上意
猶欲留公而公亟言軍政敝武備弱必誤事不合旨乃之
郡居數月郡以大治會詔市牛筋五千斤公奏一牛之筋
才四兩今必求此是欲屠二萬牛也上悟爲收前詔且思
公前言召以爲吏部侍郎公又爲上言民貧多盗非國之
福願詔中外有司各條所部冗費可省者以聞上善之而
亦不果行也在吏部與吏史約予奪命士所陳身計當悉
䟽著令堅定其可否乃行旣行而有遺若未允者重坐吏
以此不能肆其姦秀邸館客特注州掾公言其人未試且
衝待次人請更受員外置不簽書公事執政建議欲有所
私而託以吏部所啓公言是事雖小所關則大請究治上
嘉納焉上親慮囚命公與知閤門事張掄次比其事以聞
掄自以官承宣使欲列名公右公不可白之丞相亦右掄
公奏言臣固知承宣使序權侍郎上但使事以閤門副侍
郎耳故所被旨臣實先掄唯陛下財幸上不直掄罷之公
以上常獨檻機務而羣臣偷安苟免乃按易象爲上言乾
首坤腹而六子之卦各象其事故聖賢之訓皆以君爲元
首臣爲腹心股肱耳目喉舌各有攸主今君勞臣逸非治
之體且使出令用人或有未善則過歸於上而政亂於下
願觀易卦之象體乾剛徤而使腹心股肱耳目喉舌之臣
各任其職且察臣下有遊近習之門者嚴禁絶之而益以
公道用人名節取士則士風振而人材出矣一時弊事如
衛兵壊僧廬掠都市而朝廷不深治言事官彈劾不勝去
職而取從風聞者坐黥隷軍中結邏卒開鋪以搖主將皆
極言之又建白凡選監司若大郡守宜使侍從集都堂公
舉所知而宰相拔其尤者以聞皆切治體又請凡應輸義
米者皆置倉鄕社以藏而凶歲還以予之亦便於事然皆
不得行獨衡州監牧諸軍回易竟罷如公言又嘗抗言往
者閹寺之盛卒階靖康明受之變今復盛矣請抑制之不
使寖長官置蠶室限其進子之數官高者使𥙷外而門禁
宮戒之外它母得有所預嚴士大夫兵將官與之交通之
禁則上下俱安而禍變潜弭矣上聞靖康明受語嚬蹙久
之曰幼亦聞此因納䟽䄂中以入最後極言邊備不可以
不豫如欲保淮則楚州盱貽昭信濠梁渦口花靨正陽光
州皆不可以不守如欲保江則高郵六合瓦梁濡須巢湖
北峽亦要地也其形勢之緩急兵力之多寡計策之利鈍
皆歴陳之如指諸掌又論應城四逹之衝宜屯一軍以爲
襄陽近援荆南兵戍襄陽宜徙其家屬營江南母使爲虜
所襲以病請祠不許面請益力乃除集英殿脩撰知寧國
府數日改太平州賜尚方珍劑以遣焉當塗重地盖以一
面爲寄公因自請以時行視圩垾有機事得以密䟽直逹
上皆從之旣至力圖上流之備請選募橫江水軍千人以
爲濡須東關采石聲援采石水軍舟多卒少宜以步卒之
半爲水戰之用使可舟可陸往來巢湖爲必保濡須之計
而凡沿江津渡宜使皆隷南岸比來和州利商筭輙穿支
港以内舟首尾皆屬之江此爲自隳天險邊民盗虜馬或
爲它盗來歸者有司不問甚或賞以勸之皆不便上納其
言亟命塞港它亦頗施行居年餘年六十九即上章請老
上初惜其去三請乃許以敷文閣待制致仕越再歲上以
湖南兵役之餘公私困敝上下恫疑思有以鎮安之謂公
重厚可倚復起公以顯謨閣待制知潭州荆湖南路安撫
使私禮免繫帥䘖以避家諱公雅無復出意再辭不獲乃
勉起至無幾何悴者蘇疑者釋氣象一切如盛時復稅酒
法人以爲便前此官市民物不予直者悉爲償之斗酒千
錢不妄用故人賓客薄少周助率以私錢州宅火徐葺之
不調一夫而復其舊諸縣有羡賦州竭取之縣以不可爲
公歸其半曰歲饑用不足少湏之當悉歸矣歲旱賑廪勸
分蠲租十一萬給常平米二萬糶又數萬民以不流死飛
虎軍新立或以爲非便公曰長沙一都會控阨湖嶺鎮撫
蠻徼而二十年間大盗三起何可無一軍且巳費縣官緡
錢四十二萬民財力不可計何可廢耶亦在馭之而巳異
論乃息郴民輸租吏所加賦幾再倍力請裁之三去其一
民以小寬前在兩州再言配法之弊請使凡應配者秪坐
加役流法髠鉗居作三年而免母或黥涅使得自新免竄
逸免遞送廣至恩召和氣至是計長沙一歲所遞配卒千
二百五十餘人復申其說朝廷爲下其事而議者狃常或
笑以爲迂不能革也未滿歲復告歸進敷文閣直學士致
仕朝拜命夕登舟歸老衡陽故居野塘之上淳熙十年十
一月旦日薨享年七十有三公生十有五年避地南来貧
無以爲養不得專力於學年三十始學易兩鞠郡獄須慮
問者累旬不至因得晝夜研考乃若有得遂樂玩而沒身
焉其言於朝廷措諸行事無適而不於是也尤悪佛老邪
說在臨安被詔擇靈隱寺主因復于上曰天地變化萬物
終始君臣父子夫婦之道性命之理死生之故鬼神之情
狀易盡之矣曷爲求之他他時僧或宣對後苑復䟽其失
請崇先王之道正人倫之本漸汰游惰歸復農桑其在當
塗申法禁戢誑誘出教喻民語極諄悉至是病革題詩一
章以示諸子沐浴正衣巾而逝人以是益知公之於易非
徒誦說而巳也公莊重簡淡嶷然有守泊然無欲喜怒不
形見於色故人不可得而親疎而中夷易平直廉不近名
介不絶物應事存心悉主於厚平生未嘗失節於權倖然
非有意以矯厲爲高也在六院時淵覿寵方盛同舍日走
其門公恥之自引去晚登從列覿巳位使相竟不往謁它
一二輩職事所及輙與忤又嘗爲上指言其姦其徒相與
聚而訕公有言太尉獨不柰李某何者其人復之曰誠無
柰其不顧官職何耳頼上知公深屢歎其樸直故小人無
以行其計公於中外鉅細知無不言其尤致意焉者邊備
軍制賦法禄令茶鹽屯田經緫制錢㨂汰歸正配法也盖
自少日親罹兵難復歴邊事盡悴州縣乃登使守乃踐省
寺於大小之務皆身履而心喻焉非如它人剽聞掠說而
藉口嘗試者也其從違忤合雖不可常然持其見終身不
易言之懇懇至於四三其才通其識遠不阿主好不詭時
譽無書生之輕俗吏之陋其所緼畜使得宣究斯世其庶
乎公娶龐氏早沒繼室以韓氏有賢行夫婦相敬如賓皆
贈令人男二人毅夫承務郎後公三年卒正夫宣義郎廣
南西路提舉常平司幹辦公事女二人長適朝散郎提舉
荆湖南路常平茶鹽公事臨川吳鎰次適邯鄲劉仝孫男
八人大有大來皆修職郎大謙迪功郎大用大臨大鼎大
觀大鼐未仕女二人尚幼公居家有常度不惰替亦不嚴
厲約不戚豐不泰終身一致在官儉而法官燭不入中門
家人不用公家供張初臨有新帟幕必撤而藏之存以迎
新去之日不私一物焉家至今無有敝帷盖凡例所饋餉
私不應法之入率積之公帑以供公不應法之用餘則委
置而去門内化之落然清素素篤風誼嘗僚章貢李爕死
于安陸有女棄民間公贖而育之韓令人愛之如巳子以
歸士族初仕亦嘗從衆投上官爵里狀心怵然不寧自是
不干請嘗獲盗委曲可以被賞置之弗問旣循資則曰吾
老於職官耳年五十有二乃改京秩自是出爲時用然未
嘗忘歸志未始携家入中都亦不至畿郡仕五十年上爲
人主敬信下爲士大夫尊慕無纖謗微累出入中外數四
其入也皆以特召其出也皆以力請年至亟歸不得巳而
勉起起又竟歸以終素志而沒出處之義特爲全盡以是
年閏十一月十一日葬于衡州花光寺之山後二里與韓
令人同穴以葬日迫不及識而吳鎰狀公行大略如此後
十年正夫乃以其銘見屬熹不足以銘公然熟公聞望盖
久中間一再通書荷公見予良厚今又得吳狀及公平生
議奏讀之觀其行身如履繩蹈矩無一事之不合於理論
事如絲麻糓粟無一言之不適於用而其忠厚純篤之氣
又有藹然溢於行事言語之外者未嘗不廢書三歎而悚
然心服也乃最其事而系以銘銘曰
大易之緼微妙不窮孰窺其表而測其衷懿彼李公心潜
躬詣逮其渙然隱顯一致進矢于廷退諗于私迎知失得
不假蓍龜閔天越民忠君及國在古有評曰庶常吉胡不
百年以究其施長言鼓缶奄&KR0628;其離衡山之陽非其故土
竁而弗銘曷詔終古
滕君希尹墓誌銘
君姓滕氏諱洙字希尹世家徽之婺源盖莫詳其始所自
來中間有見故翰林學士逹道者扣之乃知與東陽之族
同原而亦不能言其遷徙合散之所由也君曾祖谷祖爲
父恂皆不仕而叔父愷蚤以文學論議有聞於時起進士
官信之戶掾以卒士友惜之君幼聞家學緒餘長從鄕先
生俞君宋祐及一二知名士遊益務記覽其蓄甚富爲舉
子文亦精緻有程度而數以不偶即棄去不復爲獨教諸
子爲學而不專爲場屋計平居厲以篤志力行之訓甚悉
及二子登科從仕則又時時爲道平日閭里間所聞見情
僞失得之變以開曉風切之以故二子皆以能自樹立有
聲州縣間晚得末疾猶手抄孔孟言仁梗槩一編日夕玩
誦而又大書躬自厚而薄責於人之語於壁以自警其好
學檢身雖老不倦如此病革却醫藥手書死生有命富貴
在天兩言以示諸子而卒紹熙四年七月二十七日也年
六十有五夫人胡氏有賢行前君一年卒五男子璘從政
郎鄂州州學教授珙迪功郎寧國府旌德縣主簿瓘珵皆
業進士琇前卒二女子嫁進士程萬頃程槱之孫男七女
四君爲人恭儉質實遇人無少長俛首接語如見大賓凡
世所謂少年豪習饒樂放縱事未嘗一接於身自奉甚簿
終身如一日不以豐約易其度居家事親誠心孝愛委巷
之禮薄俗之態雖於強之不忍爲也兩逢慶夀恩或勸增
年以應格君不可或問之則曰欺君而受爵亦何榮之有
哉有士族女未齓落倡家君謀贖之倡儈知君貧立僞劵
高其直以難之君未有以爲策也會璘預薦書郡致金錢
若干爲勸駕禮盡以予倡得女嫁之不復詰其僞縣宰張
安中賢之爲書其牒以表焉君之爲人大抵如此嗚呼是
亦可謂善人君子矣然其志與材旣不得少自見於當世
其夀命又不得究於高年獨諸子旣能順承其志而又將
有以顯揚之則人或以是爲天之報施果不繆也璘等將
以明年五月二十四日合葬君夫人於萬安鄕龍陂四牡
之原使珙奉吉州錄事參軍程君洵之狀以來請銘余以
疾病久衰謝不能而珙請益堅余竊哀之乃爲次其事而
銘之銘曰
行之躬學之力積之豐施之嗇謂天夢夢請視斯刻
承務郎李公墓誌銘
乾道六年成都府路轉運判官權安撫司事趙公說知漢
州事余時言共以州人李君之行義聞於朝未報而四川
宣撫使王炎安撫使薛良朋轉運副使王璠判官趙不
相繼表上孝宗皇帝聞而嘉之乃九年閏正月丁酉制曰
務穡勸分有司之爲政發廪賑乏仁者之用心爾以布衣
居于下土因年饑之不足動義槩以有聞屢出私藏多所
全活與計偕而已老從官牒則徒勞勉服官榮歸教鄕里
可特授迪功郎致仕里之人高君之行而飽其惠旣相與
嗟歎而詠歌之君沒之後十有七年其孫寅仲入祕書省
佐著作會進史得增秩因請貤以及君於是又詔特贈承
務郎人以是益知君積善之報爲未艾也又後數年著作
君乃自其家使人以書致君行述一通於予請以是銘君
之墓予故未得交君父子間又以病廢書久欲謝不能而
惟閩蜀相望數千里著作君乃近舍其鄕之先生君子而
遠以屬我是其可以虚辱哉乃最其書之言曰君諱發字
浩然其先隴西人唐明皇帝逃難入蜀過漢小留其近屬
之從行者因或家焉君其後也世居什邡縣邕順鄕後徙
長原曾祖保榮祖有質父世通皆隱不仕君資禀高邁自
少俶儻不羣讀書有大志傲睨場屋謂功名可立致以鄕
貢入辟廱𥙷内舍久之未第宦者梁師成方貴幸士之不
得志者類資以得官或以是怵君君正色拒之京師被圍
䟽陳大計不報即棄錄牒歸養于家其先府君晚厭人事
常獨居一室家務一以諉君君節衣縮食瘠巳以崇養買
書闢館迎脩士以教子孫而於忠孝立身之大義尤致意
焉不專爲覓舉干禄計也親疾療治不遺力雖毀傷無所
憚免喪旣久語及親猶泣下廬墓側再踰歲弟沒亡子遺
腹生一女婦服未竟輙謀私其橐以行君以義正之其家
愧恨欲以危法中君君不爲屈吏又偏主其詞而卒不能
有以汚也巳而撫其遺女如己生且厚資之以歸名族無
纖芥餘憾自其少日生理未𥙿之時以至于老而豐殖推
財讓産恤孤懷幼賙人之急自兄弟族黨以及于疎遠之
無告者無不必盡其力而退無自多之色平生折劵棄責
不勝計里人有闘訟者就以求直聞其言皆失所争而去
其微至於病者予藥石産者給薪米亦久不懈歲旱犯烈
日徒步數十里爲鄕人致禱雨爲立應人尤德之歲或不
登輙爲食以食饑者自春徂冬日以千數乾道戊子民饑
甚官爲振廪勸分而就食君家者日至三四萬人明年流
庸未復而荒政巳罷民愈困弊數百里間扶老携幼挈釜
束薪而以君爲歸者其衆又倍於前盖君之爲此自紹興
之丙辰至此三十餘年歲以爲常所出捐不知其若干斛
所全活不知其幾何人矣及是而惠益廣績愈茂以故州
郡及諸使者始上其事而蒙顯賞焉君初不欲而不能止
也旣起拜命因摘詔語牓其所居爲義槩之堂曰姑以示
吾之子孫使之無忘聖朝所以褒勸之意而益勉於及人
也盖於是時君之年七十有七矣明年屬疾且革猶顧左
右問今日所飯凡幾人旣沒所活餓人過其門者無不流
涕也嗣子&KR1330;旣葬君其鄕古魁之原又次君行事如此而
論其槩曰君才雖高而動以繩墨自守凡有所爲必問禮
律如何其中退然如不勝衣者唯於義之所在則舊然以
身先之雖壓以公卿之勢弗奪也臨大患難瀕死而氣不
少沮季子以言事得罪至徙嶺表君不爲動與人交開心
見誠不逆其詐尤謹然諾不爲利回人有小善稱之不容
口不則必面折之而亦不復留胷中也故從之遊者莫不
愛敬而嚴憚之或者至以俠名歸之盖不知世之以武犯
禁者正君所深恥也雖無官守之責而聞四方水旱疾疫
輙憂見言色論天下事激昂慷慨利害曉然聽者忘倦故
相魏國張忠獻公雅知君書䟽往來未嘗不稱歎其賢張
公都督征討君移書爲陳量力慮勝之戒甚切嗚呼君之
爲人如此使及強盛之年得用其力於當世則其所立宜
必有大過人者今旣不獲施用而其餘功猶足以活千萬
人之死命雖其存没幸嘗再被寵襃然天之所報君者豈
若是而休耶君卒之歲淳熙甲午二月丙寅葬以辛丑五
月之壬寅君夫人同郡楊氏先卒二子&KR1330;以累舉得官著
作陞朝籍累封宣教郎致仕賜緋魚袋竑中進士第至宣
教郎後公數年皆卒一女適朝散大夫知嘉州王神孫男
五人寅仲爲長次賓仲次康早世次憲仲次寘仲寅仲賢
而有文辭今爲奉議郎知普州所以篤君之慶於無窮者
將於是乎在予雖不及識君而於君之事無所疑者獨以
行述爲可信又讀義槩諸詩而全蜀名士無不在焉益知
行述之果不誣也乃悉論次而系以銘銘曰
德而不才德匪其德才而不德乃才之賊賢哉若人抱道
隱居振廪之功日活萬夫茂實旣騰帝偉其績命服命書
于以往錫旣寵于堂又賁于幽惟是聞孫益鴻厥休我銘
其藏千古不泐義槩之名永世無斁
宣教郎致仕陳公墓誌銘
君姓陳氏諱衡字公權曾祖確祖■父■皆不仕世爲福
州候官縣人及君之生質直嚴重謹然諾寡言笑飲食起
居有常度寒暑不易危坐終日對妻子未嘗見齒雖嚴于
家而與鄕人處則歛退樂易唯恐失色於人虚懷待物不
疑人欺遭詐取直無愠責逋於人愧若巳負以故不能治
生而安於貧嘗曰吾不怨人亦莫余怨不侮人亦莫余侮
也中歲益貧廼闔門以教子爲事奉養靳靳而資其子使
從師友講學至解衣無吝色起居晨夜必以身率之其勤
約人所不堪而君處之𥙿如也巳而諸子舉進士有名仲
子孔碩登科從官所涖多可紀人意其繩約少寬而君訓
飭彌厲未嘗假以言色其平居所以告語之者隨事不同
而要其歸必出於守道循理愛人及物之意孔碩爲邵武
宰方以聦明慈愛甚得其民而居遽以疾終于寺舍市里
聞之無不失聲嘆吒如悲親戚紹熙五年十二月丙寅也
平生不喜僧道巫覡誑誘之說及病遺戒悉擯不用盖其
天資有過人者故雖未嘗問學而卒能有以自拔於流俗
乃如此初以慶夀恩授某官致仕旣再遇登極及明堂恩
累階宣教郎賜五品服娶同郡黃氏封宜人先卒而葬于
閩清縣賀恩里大將之原至是孔夙等將奉公柩以合焉
亟以書來曰諸孤不孝荐遭閔凶前日先生旣嘗幸哀而
賜之銘矣今而闕焉是使孔夙兄弟無以見先人於地下
也敢泣以請惟先生憐之時予方以負罪杜門俟譴不敢
復近筆硯爲辭章然讀其狀於中若有愧焉因竊叙而銘
之其子孫男女巳具前志此不復出銘曰
言之出不踰閾行之長不滿鄕人莫我尤我豈人憂載此
餘驩以適其丘吾淺之爲丈夫者又安能窺其際而涉其
流乎
范直閣墓記
宋故左朝散郎直秘閣主管台州崇道觀范公諱如圭字
伯逹曾大父履謙妣阮氏大父𥙷之妣李氏童氏父舜舉
從事郎累贈左朝議大夫妣胡氏繼葉氏俱贈恭人大父
以上世家建州建陽縣之由原先大夫始居漳濱遂爲荆
門軍當陽縣人以崇寧元年玄黓敦䍧九月巳丑巳時生
於舅氏胡文定公荆南學官廨中旣孤自奮從文定公受
春秋學舉進士建炎二年對策廷中語切直張和公時爲
考官第爲首選同列不可於是以乙科賜及第授從事郎
武安軍節度推官以母喪解職服除從外舅葉公辟爲江
南東路安撫司書寫機宜文字召試館職除祕書省正字
兼史館校勘如故紹興十年春謁告如荆門遷奉先大夫
恭人之柩歸葬建陽始公在館數陳論時政與宰相意不
合至是遂請奉祠差主管台州崇道觀秩滿輙復請由是
歴十載三爲祠官十九年添差通判邵州秩滿差通判荆
南府賜緋二十七年召赴行在上殿直祕閣提舉江南西
路常平茶鹽公事歲餘除利州路提點刑獄公事在道上
書論宗社大計有人所難言者會有目疾辭得不行差主
管崇道觀二十九年秋起知泉州十月到郡革弊抑強人
方受其賜而貴勢不以爲便俄有旨與宫觀理作自陳越
明年正月始被命即日罷歸四月受敕復爲主管崇道觀
而公巳病矣六月乙丑卒于邵武軍寓居之正寢享年五
十有九而是歲紹興三十年上章執徐也公娶葉氏右文
殿修撰宗諤之女封安人子男三人長念祖右迪功郎次
念德次念兹念兹後公十八日而亡年十有七矣女二人
長適右承務郎折知常次適登仕郎劉玶孫男四人女一
人皆尚幼其年九月甲申諸孤奉公喪歸葬建陽縣渭曲
山謹次公姓系爵里始終梗槩納諸壙中以識若經術行
誼出處之詳則將請于先生君子深知公者刻辭墓左以
明示後世云從表姪左迪功郎監潭州南嶽廟朱熹謹記
皇考左承議郎守尚書吏部員外郎兼史館校勘
朱府君遷墓記
先府君諱松字喬年姓朱氏徽州婺源人曾祖諱振祖諱
絢妣皆汪氏考諱森妣程氏三世皆不仕考妣以府君故
贈承事郎孺人府君生於紹聖四年閏二月戊申性至孝
有高志大節落筆語輙驚人政和八年以同上舍出身授
迪功郎建州政和縣尉承事公卒貧不能歸因葬其邑而
遊官往來閩中始從龜山楊氏門人爲大學中庸之學調
南劒州尤溪縣尉監泉州石井鎮稅循左從政郎紹興四
年召試除祕書省正字丁内艱服除召對改宣教郎除祕
書省校書郎遷著作佐郎尚書度支員外郎兼史館挍勘
歴司勲吏部兩曹皆領史職如故以史勞轉奉議郎以年
勞轉承議郎丞相趙忠簡公張忠獻公皆深知府君未及
用而去秦檜以是忌之而府君又方率同列極論和戎不
便檜益怒出府君知饒州去赴請間差主管台州崇道觀
以十三年三月辛亥卒于建州城南之寓舍年四十有七
所爲文有韋齋集十二卷娶同郡祝氏處士確之女封孺
人後二十七年卒男熹嘗爲左迪功郎差充樞密院編脩
官女嫁右迪功郎長汀縣主簿劉子翔孫男塾埜在女巽
兊皆幼初府君將沒欲葬崇安之五夫卒之明年遂窆其
里靈𣑽院側時熹幼未更事卜地不詳旣懼體魄之不獲
其安乃以乾道六年七月五日遷于里之白水鵝子峯下
熹攀慕號殞痛貫心骨重惟先君旣不得信其志以没而
熹又無所肖似不能有以顯揚萬分敢次叙姓系官閥志
業梗槩刻而揜諸幽且將請文作者以表其隧昊天罔極
嗚呼痛哉
尚書吏部員外郎朱君孺人祝氏壙誌
先妣孺人祝氏徽州歙縣人其先爲州大姓父諱確始業
儒有高行娶同郡喻氏以元符三年七月庚午生孺人性
仁厚端淑年十有八歸于我先君諱松字喬年姓朱氏逮
事舅姑孝謹篤至有人所難能者以先君校中祕書賜今
號及先君卒熹年才十有四孺人辛勤撫教俾知所向不
幸旣長而愚不適世用貧病困蹙人所不堪而孺人處之
怡然乾道五年九月戊午卒年七十生三男伯仲皆夭熹
其季也嘗爲左迪功郎差充樞密院編脩官一女適右迪
功郎長汀縣主簿劉子翔孫男塾埜在女巽兊皆幼越明
年正月癸酉葬于建寧府建陽縣後山天湖之陽東北距
先君白水之兆百里而遠不孝子熹號慕隕絶敢竊記壙
中如此昊天罔極鳴呼痛哉
知縣何公壙誌
君姓何氏諱鎬字叔京邵武軍邵武縣人父諱兊左朝奉
郎母陳氏劉氏林氏鄧氏皆封安人而君劉出也以朝奉
公致事恩𥙷將仕郎更授右迪功郎泉州安溪縣主簿辟
江南西路安撫司書寫機宜文字調汀州上杭縣丞陞從
政郎潭州善化縣令未上以淳熙二年十一月丁丑晦卒
于家年四十有八娶同郡李氏子男三人琰某某女三人
長壻吳大同次馮棟季未行也君天資夷曠廉静寡欲有
過人者始朝奉公學於故殿院東平馬公伸受河南程氏
中庸之說篤信力行沒身不怠而君又得其傳培殖從容
克篤前烈佐邑有惠愛著書數萬言琰等將以四年三月
某日葬君臺溪東碭之原其友新安朱熹爲識壙中如此
且將叙次其詳以表于墓上云
劉摳密墓記(代劉平父)
公諱珙字恭父姓劉氏世爲建寧府崇安縣人曾祖諱民
先故任承事郎累贈太子太保妣黃氏彭城郡夫人祖諱
韐故任資政殿學士銀青光禄大夫謚忠顯累贈太師妣
李氏秦國夫人繼吕氏韓國夫人父諱子羽故任右朝議
大夫充徽猷閣待制累贈少傅妣熊氏福國夫人繼卓氏
慶國夫人公生於宣和四年二月十日卯時建炎三年以
忠顯公致仕恩𥙷承務郎紹興十二年中進士第調紹興
府在城都稅務未赴改監潭州南嶽廟十五年差主管西
外敦宗院十六年磨勘轉承事郎十月丁少傅公憂服未
除而韓國夫人薨公以嫡孫承重二十一年服除差諸三
宫大小學教授二十四年四月權祕書省校勘書籍官又
權禮部郎官六月權中書舍人十二月磨勘轉宣教郎二
十五年五月罷二十六年差主管台州崇道觀二十八年
召赴行在除大宗正丞未赴二十九年磨勘轉奉議郎改
祕書丞三十年兼權吏部郎官四月除吏部員外郎改監
察御史十月復爲吏部員外郎三十一年正月兼權祕書
少監六月除起居舍人九月兼權中書舍人十月兼權直
學士院從車駕幸建康三十二年三月除中書舍人賜紫
金魚袋五月正兼直學士院八月以扈從恩轉承議郎今
上登極覃恩轉朝奉郎借朝議大夫禮部尚書奉使大金
上以公辟置官屬公當特賜御札獎諭時始議與金人爲
敵國之禮未决以故未出疆而復隆興元年二月磨勘轉
朝散郎十一月除集英殿修撰知泉州未赴二年二月改
衢州乾道元年三月除敷文閣待制知潭州荆湖南路安
撫使以平郴賊李金功賜御札獎諭又除敷文閣直學士
三年正月召赴行在八月到闕除翰林學士知制誥兼侍
讀以郊祀恩封建安縣開國男食邑三百戶十一月除中
大夫同知樞密院事四年七月兼參知政事八月除端明
殿學士在外宫觀改知隆興府江南西路安撫使五年四
月除資政殿學士知荆南府荆湖北路安撫使六月被旨
措置荆襄邊面六年九月丁慶國夫人憂七年三月起復
同知樞密院事進封開國伯加食邑四百戶實封一百戶
公再辭不允又除荆襄宣撫使依舊同知樞密院事差内
侍省内侍殿頭徐偁賜以御札宣押奏事公又四辭乃得
終喪八年十二月服除除知潭州荆湖南路安撫使進爵
加食邑實封如前九年三月赴闕奏事進大學士以行淳
熙二年正月除知建康府江南東路安撫使兼行宫留守
未幾復以恩徙封彭城郡開國侯加食邑三百戶七月以
脩城功轉一官公辭不受十月又以津發禁軍教閱轉一
官許回受三年三月以慶夀恩加食邑三百戶實封一百
戶六月又轉太中大夫七月以賑濟事畢賜詔奬諭十一
月又賜御札鞍馬器物四年三月以居守績效顯著除觀
文殿學士四月以三年郊祀恩加食邑三百戶五年閏六
月以疾再請奉伺不允遂乞致仕詔遣内侍省西頭供奉
官陸彦禮宣押翰林醫痊診御脉周昭眡治公疾未至七
月三日薨享年五十有七轉通議大夫致仕贈光禄大夫
輟視朝一日詔建康府應副人夫津發又詔建寧府應辦
葬事身後恩數令有司具條取旨公娶吕氏兵部尚書祉
之女追封新定郡夫人繼室韓氏魏國忠獻公之元孫追
封新興夫人又娶其女弟追封淑人子男二人曰學雅承
務郎曰學裘尚幼女二人長適將仕郎吕欽公所任也次
在室卜以六年二月乙巳葬於甌寧縣慈善鄕豐樂里顯
揚妙湛禪寺之南從公志也坪惟公平生大節顯於朝廷
傳於海内固巳不待夫記述而傳矣然其謀猷行治曲折
精微之際則又有不可不詳載以俟後世者方將討論撰
次而請銘於作者顧又未及就篇而葬日巳迫謹略叙公
始終閥閱如右刻而納諸壙中它所欲論著者尚見於隧
道之碑云從弟從事郎玶涕泣叙次
丁復之墓記
復之名堯姓丁氏建寧府崇安縣上梅里人父名愛母某
氏復之爲人篤厚慈良深有志於爲巳之學從予遊數年
不幸早死朋友莫不哀之有子二人曰某某淳熙十有二
年冬十有一月日卒月日其父葬之某處友人蔡
君季通實相其事新安朱熹記
亡嗣子壙記
宋朱塾字受之具先徽州婺源人大父諱松紹興史官也
父熹今爲鴻慶祠官母劉氏聘士勉之之女塾於紹興癸
酉七月丁酉生紹熙辛亥正月癸酉卒娶潘氏生二男長
曰鎮次恩老四女歸昭接滿鎮滿皆夭明年十有一月甲
申葬大同北麓上實天湖其父爲之志鳴呼痛哉
陳君廉夫壙誌
陳廉夫名址莆田人故少師觀文殿大學士贈太保魏國
正獻公之孫今朝請大夫新提舉福建路市舶寔師是之
子厚重明敏自幼即有志於學正獻公竒愛之用致仕恩
奏授承奉郎轉承事郎差監鎮江府戶部大軍倉未赴丁
母憂再調監泉州南安縣鹽稅慶元三年七月二十有二
日卒享年二十有八娶兵部侍郎岳公霖之女女子一人
師是將以慶元四年十一月三日祔廉夫龍汲山正獻公
大墳之右以其嘗學於余也使來謁銘余以老病久廢筆
札亦悲廉夫之賢而不克就其志也不能文姑記其實請
刻石納壙中十月巳卯旣望新安朱熹記
晦庵先生朱文公文集卷第九十四
候官縣儒學訓導劉簮校
