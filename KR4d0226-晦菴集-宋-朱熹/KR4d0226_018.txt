晦庵先生朱文公文集卷第十八
奏狀
奏台州免納丁絹狀
具位臣朱熹
臣廵歴至台州㩀屬縣人戸陳狀稱逐年身丁每丁合
納本色絹三尺五寸并錢七十一文被州縣登承抑納
絹七尺其實本州每丁只發納上供三尺五寸却將錢
七十一文令人戸倍輸折納本色竊念本州縣人戸連
遭荒旱細民艱食見蒙追催緊急無所從出乞將逓年
多納理作今年合納其今年倍納在官乞理爲来年合
納之數臣喚到台州典級楊松年陸迅等供拖照案例
臨海五縣人戸合納丁絹除第一等止第四等係將丁
産稅錢併紐科納絹帛外所有第五等丁絹撿凖建炎
三年十一月三日德音節文兩浙人戸歲出丁塩錢每
丁納錢二百二十七文並令納絹一丈綿一兩巳是太
重自今第五等以下人戸一半依舊折納外餘一半折
納見錢台州人戸身丁每丁供塩稅錢一百四十一文
足折納絹七尺自紹興三年首正將第五等人戸丁塩
錢除一半折納絹三尺五寸外有一半折納見錢七十
文足五分計减退本色絹數是致闕少絹帛支遣本州
扵紹興四年相度貼支官錢揍納具申朝廷獲奉聖旨
令台州樁𬋩見錢與人戸納到數目依市價賣發不得
科敷搔擾本州自紹興四年以後却將第五等人戸合
納一半丁錢七十文五分足紐納絹三尺五寸照得第
五等人戸計一十九萬九千八十四丁合納丁塩錢二
萬八千七百貫八百四十四文除一半納本色外有一
半止合納丁錢一萬四千三十五貫四百二十二文足
本州却將上件丁錢紐作本色絹三尺五寸催納計絹
一萬六千五百九十匹一丈二尺以致人戸陳理今来
若放免一半丁絹却合納催一半丁錢一萬四千三十
五貫四百二十二文足其所免上件丁絹本州逐年自
有支用䟎剰紬絹一萬六千二百餘匹可以通那充官
兵等支遣不礙起發上供綱運之數臣照對台州諸縣
連年災傷細民重困若不優加存恤必見流移其第五
等人戸所納丁稅旣有元降建炎三年指揮許納一半
見錢自不應並納本色今来台州若免納一半丁絹本
州自有䟎剰紬絹可以通那支遣不礙起發上供之數
委無相妨臣巳行下台州及臨海等縣遵照建災三年
獲降聖旨令人戸逐年每丁送納絹三尺五寸并一半
見錢七十文五分足免致重困貧民下戸不得仍前違
戾科抑外湏至奏聞者
右謹錄奏聞謹狀
再乞給降錢物及减放住催水利等狀
具位臣朱熹
臣扵今月初一日及六日兩次具奏乞給降錢物應副
本路諸州糶濟支用等事至今半月未奉進止竊緣自
今巳向深秋欲得上項錢物給付逐州及早運糴其餘
事件亦合早作措置庶幾將來飢民得沾實惠不至復
似去年措置後時追悔無及但緣臣近日不合按劾知
台州唐仲友不公不法事件違忤貴臣不敢更以私書
手劄陳懇廟堂催促敷奏竊慮進呈淹緩有誤一道飢
民性命之計今不免再具畫一事目奏聞欲望聖慈鍳
茲愚悃發自宸衷斟酌事宜特降處分先將愚臣重賜
行遣别選膚使錫以緡錢使布寬大之恩其减放住催
水利募糴等事亦係本路救荒緊要節目若俟新官奏
請然後施行必是遲緩誤事欲乞權依臣奏且與施行
不勝幸甚湏至奏聞者
一奏乞特降睿旨支撥錢一百七十萬貫揍前所給
通作二百萬貫令臣及早分給諸州廣行運糴俟
見糶給戸口實數却行計度支用不盡之數先次
拘收回納仍乞扵内紐計米數量給空名告身五
七十道并度牒官會揍成二百萬貫付臣收掌如
有獻助及格之人令臣與安撫使書填給付
一奏乞特降睿旨扵今来所降减半指揮内刪去將
来檢踏見得災傷最重處方得保明取旨之文只
依乾道七年耿延年所請巳得指揮施行
一奏乞特降睿旨將本路災傷縣分人戸夏稅權行
住催少俟檢放秋米分數定日却將夏稅亦依分
數蠲减
一奏乞特降睿旨許臣前項所請百七十萬貫却扵
數内量撥什三候諸州通判申到合興修水利去
處即與審實應副其合糶給人有應募者即今繳
納糶給由曆就顧入役俟畢工日糶給如舊
一奏乞特降睿旨許令被災州縣人戸苗米五斗以
下不候檢踏先次蠲放令轉運司疾速施行
一奏乞特降睿旨申嚴米糓不得收稅舊法仍詔有
司諸被災州縣人戸欲興販物貨往外州府收糴
米糓就闕米處出糶者各經所在或縣或州或監
司自陳所帶貨物判執前去其糶米訖所買回貨
亦各從所在自陳判執回歸往回所過並不得輙
收分文稅錢違者並依稅米糓法必行無赦徑下
轉運司約束施行
一奏乞特降睿旨就撥紹興府先給到度牒一百道
換到米及明州先蒙降到二十萬貫糴到米並付
本司均撥應副紹興府明州糶濟及貸與食利人
戸興修水利却扵二百萬貫内除豁其水利貸錢
向後豐年却令逐旋回納
右謹錄奏聞伏候敕旨
乞降旨令婺州撥還所借常平米狀
具位臣朱熹
臣伏凖尚書省劄子備㩀知婺州錢佃奏乞扵本州見
𬋩常平義倉米内支借二萬石支遣軍粮八月三日三
省同奉聖旨許支借二萬石限至歲終撥還臣除巳恭
禀施行外臣竊見義倉米在法唯充賑給不許他用今
歲婺州諸縣例皆旱傷將来細民必致闕食本司尚自
申奏朝廷支降官會度牒應副本州糴米而義倉窠名
正係賑給之數先来本州巳曾借過一萬七千石元降
指揮候秋成先次撥還尚未還到顆粒今来再借二萬
斛止存七千餘石巳是不足支遣而所借之米又蒙許
令歲終撥還深恐後時有誤糶濟欲望聖慈特降指揮
令婺州將兩次借過米三萬七千石趁此秋成盡數先
行撥還庶幾可以添助糶濟湏至奏聞者
右謹錄奏聞伏候敕旨
奏廵歷至台州奉行事件狀
具位臣朱熹
臣照得本路州縣今歲旱傷臣自七月十五日出廵取
道&KR0792;縣迤邐入台州按視及預行措置賑恤事件節次
具奏外臣已扵八月十八日起離台州取處州前去所
有台州奉行事件湏至奏聞者
一臣七月二十三日到台州二十五日凖尚書省劄
子恭奉聖旨給降度牒三百道官會一十五萬緡
臣即時分撥應副諸州外仍扵台州刷到常平司
及諸州庫眼有𬋩窠名錢八萬貫及扵降到錢會
内撥錢二萬貫共揍一十萬貫量逐縣災傷輕重
地里闊狹均撥應副仍詢訪到土居官員士人誠
實練事爲衆所服者一縣數人以禮敦請令與州
縣當職官公共措置差募人舡前往得熟去處收
糴米斛循環賑糶仍多方敦請上戸說諭或出米
穀或出錢物并行運糴添助賑糶仍㩀本州申到
見𬋩常平義倉米五萬二千餘石巳令摏𬋩凖備
賑濟及一面立式選差都正鄉官等家至戸到從
實抄劄法應糶濟大小戸口取見的確數目各随
比近置場以俟將来闕食就行糶濟仍立罪賞約
束不得泛濫抄劄枉費官廩外伏乞聖照
一臣所經歴去處得雨之後晚稻之未全損者並皆
長茂可望收成但民間所種不多僅當早稻十之
一二其早稻未全損者亦皆抽莖結實土人謂之
二稻或謂之傳稻或謂之孕稻其名不一目今有
巳黃熟處亦有尚帶青色處村民得此接濟所益
非細但其稻莖稀疎秕多糓少其色青者巳逼霜
露恐難指擬至扵粟荳油麻蕎麥之類却並有收
次第今冬未至乏絶只爲荐飢民無盖藏竊恐来
春必至艱食臣巳面諭州縣官吏常切體訪不拘
早晚但覺民間闕食便行賑糶收錢運糴循環接
濟無損扵官有益扵民實爲利便伏乞聖照
一臣體訪到本州黃巖縣界分闊遠近来出榖最多
一州四縣皆所仰給其餘波尚能陸運以濟新昌
&KR0792;縣之闕然其田皆係邊山瀕海舊有河涇堰閘
以時啓閉方得灌漑收成無所損失近年以来多
有廢壊去處雖累曾𨳩淘修築又緣所費浩瀚不
能周徧臣竊惟水利修則黃巖可無水旱之災黃
巖熟則台州可無飢饉之苦其爲利害委的非輕
遂扵降到錢内支一萬貫付本縣及土居官宣教
郎林鼐承節郞蔡鎬公共措置給貸食利人戸相
度急切要害去處先次興工俟向後豐熟年分却
行拘納其林鼐曾任明州定海縣丞敦篤曉練爲
衆所稱蔡鎬曾任武學諭沈審果决可以集事但
本縣知縣范直興不甚曉事恐難倚仗欲乞依本
司巳獲降到指揮特與獄廟理作自陳别選清強
官權攝縣事庶幾興役救荒不至闕誤伏候敕旨
臣前項所奏給降到錢三十萬貫臣巳分撥婺州
八萬貫衢州六萬貫處州五萬貫台州二萬貫黃
岩興修水利一萬貫及明州定海縣亦乞興修水
利巳撥一萬貫共巳撥二十三萬貫外尚剰七萬
貫初欲分撥應副明州紹興府而明州申到巳奏
乞撥錢一百萬貫臣遂不敢拈出兼婺衢兩州連
年荒歉並無蓄積可以那兊運糴竊恐將来更有
欠闕欲且留此錢數更俟聖慈添撥到錢即并諸
州再行均給所有添撥之數巳兩次具奏今更扵
後項開說伏乞聖照
一臣扵八月初三日及十二日兩次具奏更乞聖慈
添撥錢物及紹興府明州元降度牒官會所糴米
斛通揍作二百萬貫文乞不候檢踏先放五斗以
下苗米又乞權住催夏稅零欠俟檢放秋苗分數
定日并行除豁理納又乞申嚴米糓免稅舊法仍
乞特降指揮與免往回物貨及搭帶稅物亦巳日
久未奉進止欲乞聖慈詳臣兩狀早賜指揮伏候
敕旨
右謹錄奏聞伏候敕旨
簽黃
臣第二狀内巳有陳乞别選膚使付以緡錢一節今
更自度决難自效并望聖慈早賜處分
奏均减紹興府和買狀(同本府)
臣聞欲救巨患者不可惜小費欲除實弊者不可循虚名
臣等叨蒙聖恩備數東浙竊見紹興和買之患民所不堪
巧詐之徒姦弊百出前此議者非不欲救而除之而往往
過爲國家顧惜小費下比流俗苟循虚名是以因循終莫
能革臣等不肖誠不足仰窺聖德之萬分然有以知陛下
愛民之心燭理之明扵此必有所不屑者是以敢昧萬死
而一言之伏惟陛下留神財擇臣等契勘浙東七州除温
州無和買外其餘六州共𬋩和買二十八萬一千六百四
十匹二丈一尺紹興一州獨當一十四萬六千九百三十
八匹乃占諸州一半以上緣此重困人不能堪所以子戸
詭名巧爲姦弊雖有重法終不能禁且如會稽一縣經界
之初舊例雖是物力三十八貫五百以上起科和買然以
通數計之實及四十七貫方滿一疋今亦自三十八貫五
百起科以通數計之乃自十八貫六百單一文巳科一疋
則是向来科納一疋者今增爲二匹半矣官之所入不加
贏田之在民不加損止緣人苦其重避免者多以故姦僞
日滋以至此極向来官吏之有意扵民者莫不知有此弊
亦未嘗不爲之惻然動心評議措畫亦旣多端而利害相
形終無定說如欲首併詭戸則懼其告訐成風徒敗風俗
而暫併復分終不能禁欲以畆頭均紐則縦舍游末重困
農民輕重之間亦未爲允欲科有産無丁之戸則彼能立
詭戸者固不憚更立虚丁而寡妻弱子實無丁籍者反受
其弊如欲减退物力等則或作鼠尾推排則彼昔者既能
析而爲三十八貫五百以下之戸矣今豈不能再析而爲
若干錢以下之戸乎故嘗參酌前後衆人之論而折衷之
獨有通計家活浮財物力貫頭均紐之說稍爲無弊雖第
五等戸昔無今有者未免有言然扵其間真偽亦復相半
若真貧民輸一戸之和買不過丈尺彼自不較惟是子戸
詭名之衆頓輸數戸積計甚多故尤不以爲便而必争之
其力又足以挾下戸唱浮論以搖衆聽故不察其實者遂
以自疑而莫能復措其說此和買之議所以汹汹累年而
和買之害固未嘗有一毫之損也然竊嘗深究其受病之
原則無他焉直以元額之太重而巳故今臣等相與熟議
輙陳此說欲望聖慈先發德音痛减歲額然後用貫頭均
敷之說以定其制惟慮所敷第五等戸之中真下戸者或
受其弊則請參用高下等第均敷及减免下戸丁錢之說
以優恤之但使真下戸者審知此法之行不爲厲巳而無
他辭則彼姦民之浮論亦可以置而不問矣謹畫一條具
于后
一所以先裁减歲額者臣聞祖宗初立和預買法先支
見錢後納紬絹民間實頼其利至有形扵歌謠者而
當是時本路漕臣有私扵越州者其吏復私扵會稽
故此郡縣所抛獨多其後請本之數遂爲歲額而錢
不復支絹日益貴以至今日而白着之科遂反爲一
州無窮之害故建炎元年五月一日光堯夀聖憲天
體道性仁誠德經武緯文太上皇帝登極赦書有曰
和預買法本支實價訪聞官司立價甚低或高擡他
物價直凖折或以無實虚劵充數甚者直至受納未
支本錢不遵條限前期起催急扵星火今来上供之
類欲依祖宗法其和預買有前項違戾守令并轉運
司並以違制論加二等仍委提刑司覺察每歲扵依
限後一月内具有無違戾奏聞不以實聞與同罪仰
味大哉之言則是太上皇帝再造之初聖慮之深固
巳及扵此矣而兩聖相承扵今五十餘年迫以軍國
之湏所資至廣卒未能有以仰稱睿謨預攴實價以
復祖宗之舊者臣等竊思其次獨有擇其甚處如紹
興府者有以少解其倒垂之急爲庶幾焉爾然今欲
去紹興和買之害使無姦弊稍得均平而不先减其
當日請本之額譬如負千鈞者背膂之力旣巳不堪
乃不知减其所負之物但欲移而寘之懷袖亦必無
益扵事矣故今臣等扵此首陳减額之說而議者顧
以爲有虧經費無所從補徒然奏陳必不聽許則臣
等雖愚有以知其必不然也臣等仰觀陛下愛育黎
元如親父母有以病告如切其身如頃年四川之虚
額饒州之金徽州之絹汀州之銀青陽星子之稅放
免蠲除不可勝計而連年水旱施舍貸給何啻數十
巨萬何獨扵此知其爲害之甚而不出捐數萬匹者
以紓之乎又况近日巳蒙聖恩减免天慶攅陵等處
和買二千餘匹固巳漸示救患除弊之端矣然通而
計之人戸所减每匹纔及一尺有竒而坊本煎塩坍
江放生四色所放尚未除免則臣等所以望扵陛下
者不但如此而巳也臣等竊見浙西和買最重去處
無如臨安府者而其數纔及八萬餘匹欲望聖慈將
紹興府且依此例爲額而蠲其餘數至扵版曹經費
或有所闕則乞量撥内帑之蓄以補其數盖如本路
坊場課利出剰錢數歲輸内帑者至若干萬貫皆是
近歲曹泳創置窠名即非舊法所當供者如此之類
倘捐一二歸之版曹還以𥙷填本路上供蠲减之數
則聖澤下流人知德意舊弊庶乎其可革矣
一所以謂貫頭均紐之說爲無弊者盖今和買之重人
悉規避詭爲下戸長姦滋弊莫可關防如經界之初
會稽一縣凡爲物力錢一百二十六萬餘貫而四等
以上科納和買者當一百一十萬餘貫今来四十年
所謂四等以上止有物力錢三十七萬九千四百六
十貫六百文而轉入五等者乃至七十二萬五百餘
貫皆緣和買之重姦猾之民爭爲子戸詭名以避均
敷而其淳謹畏法不敢爲者顧乃爲之代受所免之
數幾再倍扵其舊政之不平莫甚扵此從来爲州縣
者灼知其弊非不嚴詭戸之禁往往随併随分終莫
能革今若蒙恩先次痛减歲額却以貫頭均敷自物
力一文以上並紐寸尺則高下多寡其數一定而姦
弊無所從出矣若猶以真實下戸創科爲慮則所謂
高下等第科敷以及减免下戸身丁之說臣等請得
而備陳之
一所謂高下等第均敷者上戸舊科和買𢾗多今用貫
頭均敷則其數却湏少减下戸舊不曾科和買今用
貫頭均敷則其數乃是頓增若使頓增數中皆是子
戸詭名則固不足恤第其間却有真實下戸不能無
咨怨者故今復爲此法以優恤之如第一等物力四
十貫當科和買一匹則第二等四十五貫乃科一匹
等而下之至扵五等則戸愈卑而科愈少矣如此施
行庶幾下戸所增不多不至反有重困
一所謂减免下戸丁錢者大率第五等中有丁者多是
真實下戸無丁者多是子戸詭名今若將第五等戸
所納丁錢特與除放則真實下戸雖增和買而得除
此色官物其乘除之間亦略足以相𥙷矣
右謹件如前欲望聖慈特賜省覧直降睿旨悉與施行則
不惟臣等之幸實紹興闔境百萬生靈數十百年永永無
窮之幸
貼黃
第五等戸計若干丁每丁一歲納錢若干統府八縣計
若干貫(後闕)
又小貼子
所以欲改畆頭二字爲物力貫百者盖以畆頭科紐則
獨有田之家被科而有浮財物力者不與亦有未均之
弊故欲改作物力貫百則有田及浮財者皆在其中此
奏是衆人商量而新秀州嘉興主簿諸葛千能操筆爲
之其人有學行審細詳練恐可招而問之必能博盡異
同得其利病之實伏乞台照熹上覆
奏塩酒課及差役利害狀
臣竊見本司所𬋩塩酒課利國計所資爲甚廣而民情所
患爲甚深若不根索弊原别行措畫竊恐民力日困亦非
國家久遠之利臣雖書生不曉錢糓然其大體亦竊講聞
久欲條奏以聞顧以救荒方急有所不暇今以罪疾力請
投閑惓惓之私懷不能巳輙有巳見冐昧奏陳如有可採
欲乞别選忠厚通敏之臣付以其事令其詳細稽考因事
制宜使民情亟得去其所患而國計永不失其所資實爲
利便至扵差役一事亦屬本司所𬋩今亦有少利害并具
其說如後湏至奏聞者
一浙東所𬋩七州而四州瀕海既是産塩地分而民間
食塩必資客鈔州縣又有空額比較增虧此不便之
大者夫産塩地分距亭場去處近或跬步之間遠亦
不踰百里故其私塩常賤而官塩常貴利之所在雖
有重法不能禁止故販私塩者百十成群或用大舡
般載廵尉既不能訶州郡亦不能詰反與通同資以
自利或乞覓財物或私收稅錢如前日所奏台州一
歲所收二萬餘貫是也以此之故除明越兩州稍通
客販粗有課利外台温兩州全然不成次第民間公
食私塩客人不復請鈔至有一場一監累月之間不
收一袋不支一袋而官吏縻費吏卒搔擾有不可勝
言者然以有比較之法州縣恐有殿罰則不免創立
塩鋪抑勒民戸妄作名色抑令就買出入暗昧不可
稽考大略瘠民以肥吏困農民以資游手爲州縣爲
提舉主𬋩者非不之知然皆以國計所資不敢輙有
陳說日深月久民愈無聊若不變通恐成大患臣生
長福建竊見本路下四州軍舊行産塩之法令民随
二稅納産塩錢而請塩扵官近歲官塩雖不支給而
民間日食私塩官司既得産塩稅錢亦不復問其私
販雖非正法然實兩便欲乞聖慈特詔本司取會福
建路轉運司下四州軍見行産塩法將本路地里遠
近塩價高低比附參考立爲沿海四州塩法其餘州
軍自依舊法施行則亦革弊救民之一事也伏乞聖
慈詳酌施行
一酒坊之弊其說有四一曰官監二曰買撲三曰拍戸
抱額四曰萬戸抱額臣竊以爲莫不便扵官監莫便
扵萬戸其他則亦互有利害而萬戸之中亦不能無
少利害要在講究詳盡然後施行則庶乎其弊之可
革矣今官監之害朝廷既知而罷之矣然州郡占吝
多不遵禀戸部漕司所撲仍不廢罷此則害雖除而
未盡者也買撲之害在買人有消折本柄破壊家産
之患在衆人有掗托抑勒捕捉欺凌之擾雖加禁防
法式明備然勢之所在終不能革拍戸抱額則庶幾
矣然或額重而抱納不前或藉此而掗托搔擾則其
弊亦不異扵買撲唯萬戸抱額最爲簡便然湏以一
州或一縣通計田畆浮財物力而均出之使無官戸
民戸之殊城居村居之異一槩均敷立爲定籍乃爲
盡善若舍官戸而敷民戸舍城居而困村居不立官
簿而私置草簿使吏得以隂肆出没走弄扵其間則
又病矣此法本路處州見巳施行四五十年民無爭
訟官省禁防雖其小害尚不能無然入其封境觀其
氣象宛然樂國與諸州不同今欲便取其法行扵諸
州則恐本州課額素輕或非他州之比未可遽議然
他州課額雖多從来拘催少曾登足皆是虚名徒掛
空簿若蒙聖恩深詔有司取淳熙六年七年八年三
歲實催到庫之數參校取中立爲定額然後以此科
敷俾爲萬戸則亦庶幾安民省事之一端也伏乞聖
慈詳酌施行
一臣扵今年月内曾具差役利害事申尚書省幾
數千言内有徐詡所畫歇役年限一條最爲詳密而
近凖戸部行下乃無一言見施行者臣生長田間頗
諳鄙事竊謂其言若得聖明一賜觀覽决須有可采
者欲望聖慈特賜宣索觀其大槩然後付之愛民曉
事老成詳細之臣令其看詳擇可行者具爲條畫别
降指揮施行庶扵陛下愛民之意少有裨補臣不勝
萬幸
右謹錄奏聞伏候敕旨
奏義役利害狀
具位臣朱熹
臣廵歴到處州竊見本州昨奉聖旨依布衣楊權所請
結立義役此見陛下愛民之切雖草茅之言苟有便扵
民者無不采納施行天下幸甚然本州目今奉行却有
未盡善者如令上戸官戸寺觀出田以充義田此誠善
矣而本州却令下戸只有田一二畆者亦皆出田或令
出錢買田入官而上戸田多之人或却計會减縮所出
殊少其下戸今旣被科出田將来却不充役無緣復收
此田之租乃是困貧民以資上戸此一未盡善也如逐
都各立役首𬋩收田租排定役次此其出納先後之間
亦未免却有不公之弊將来難施刑罰轉添詞訴此二
未盡善也又如逐都所排役次今日巳是多有不公而
况三五年後貧者或富富者或貧臨事不免却致争訟
此三未盡善也所排役次以上戸輪充都副保正中下
戸輪充夏秋戸長上戸安逸而下戸陪費此四未盡善
也凡此四事是其大槩目下詞訴紛然何况其間更有
隱微曲折未可倅見若不兼採衆論熟加考究竊恐將
来弊病百出詞訴愈多改之則枉費前功不改則反貽
後患將使義役之名重爲異議者所笑無復可行之日
誠有未便臣昨見紹興府山隂縣見行義役只是本縣
勸諭人戸各出義田均給保正戸長各有畆數具載砧
基其保正戸長依舊只從本縣定差更不别置役首亦
不先排役次而其當役之戸旣有義田可收自然樂扵
充應不至甚相紏訐但其割田未廣去處未免尚仍舊
弊若更葺理增置便無此患竊謂其法雖似闊疎然却
簡直易明無他弊病又且不湏衝改見行條法委實利
便故嘗取其印本砧基行下州縣然以未經奏請畫降
指揮州縣往往未肯奉行臣愚欲望聖慈詳酌行下處
州止令合當應役人戸及官戸寺觀均出義田罷去役
首免排役次止用山隂縣法官差保正副長輪收義田
仍令上戸兼充戸長俟處州行之有緒却令諸州體倣
施行庶幾一變義風永息争兢湏至奏聞者
右謹錄奏聞伏候敕旨
按知台州唐仲友第一狀
外封
奏爲本路諸州人戸間有流移去處奏聞事
内封
奏爲台州催稅緊急戸口流移知台州唐仲友别有不
公不法事件臣一面前去審究虚實奏聞事
貼黃
臣竊見本人近蒙進擢而臣暰跡方此孤危較權量力
實犯不韙顧以疎賤蒙被誤恩實當一路耳目之寄不
敢緘默以負使令伏惟眷照力賜主張免致復爲小人
隂有中害不勝幸甚
具位臣朱熹
臣今月十六日起離紹興府白塔院道間遇見台州流
民兩輩通計四十七人扶老攜幼狼狽道途臣問其故
皆云本州旱傷至重官司催稅緊急不免抛離鄉里前
去逐食臣即量給錢物喻令復業竟不能回各巳迤邐
西去臣因詢究得本州日前似此流移戸口巳多目今
方是初秋巳致如此竊恐向後愈見數多除巳行下本
州約束令其存撫見在人戸母致復有流移外臣續訪
聞知台州唐仲友催督稅租委是刻急多差官吏在縣
追呼屬邑奉承轉相促迫急扵星火民不聊生又聞本
官在任多有不公不法事件衆口讙譁殊駭聞聽臣今
一面躬親前去審究虚實别具聞奏乞賜究治外所有
上項事理湏至先次奏聞者
右謹錄奏聞伏候敕旨
按唐仲友第二狀
貼黃
奏爲知台州唐仲友違法促限催稅搔擾飢民事伏候
敕旨
具位臣朱熹
臣昨訪聞知台州唐仲友催稅急迫致得民戸流移等
事即具大略奏聞今廵歴到本州天台縣㩀人戸遮道
陳訴本縣夏稅絹一萬二千餘匹錢三萬六千餘貫緣
本州催促嚴峻六月下旬巳納及絹五千五百餘匹錢
二萬四千餘貫而守臣唐仲友嗔怪知縣趙公植催理
遲緩差人下縣追請赴州縣人聞之相與號泣遮欄公
植回縣情願各催戸下所欠零稅絹二千五百匹限十
日内赴州送納方得放免仲友遂專牒縣尉康及祖催
納零欠更不照應三限條法及近日累降指揮牒内明
言要在六月終以前一切數足又牒縣尉催淳熙七年
八年殘欠官物專差人吏牟穎在縣監督及節次差下
承局禁子等人絡繹在道乞覓搔擾無所不至又㩀寧
海人戸論訴本州專差天台主簿張伯温及州吏鄭椿
姜允在縣催督去年殘米下戸丁稅百端搔擾本司見
行追問未到而聞張伯温在寧海縣追呼迫急本縣人
戸不堪其擾相與群聚喧譟欲行歐擊伯温知之僅得
走免臣竊惟台州頻年災傷民力凋弊仲友儒臣幸得
蒙恩典郡專以布宣德澤摩撫疲瘵爲職而乃舞智循
私動乖仁恕在法夏稅省限至八月三十日下限方滿
近来戸部擅行指揮必要七月盡數到庫已是違法而
仲友乃扵戸部所促之限又促一月公行文移督迫屬
縣頓辱良吏苦虐飢民使千里之人愁怨歎息無所告
訴甚失聖朝所以選用賢良惠恤鰥寡之本意又况方
此飢饉人心易摇萬一果然生事不知何以彈壓臣雖
疎賤誤蒙任使職在刺舉不敢不言欲望聖慈先將仲
友亟賜罷黜以慰邦人之望其不公不法事件臣當一
面審實以聞湏至奏聞者
右謹錄奏聞伏候敕旨
申尚書省狀
具位朱熹
今有狀奏知台州唐仲反促限催稅違法擾民乞賜罷
黜事緣在道路次舍淺迫慮有漏泄不敢備錄全文申
尚書省其狀如蒙聖慈降出欲乞早賜敷奏施行以快
千里疲民之憤湏至供申
右謹具申尚書省伏乞照會謹狀
按唐仲友第三狀
貼黃
奏爲知台州唐仲友在任不公不法事件除巳將干連
人送紹興府司理院根勘錄案奏聞欲乞聖慈將唐仲
友先賜罷黜仍詔有司母得觀望嚴行究治事伏候敕
旨
此項已追到鐡匠作頭林明供具分明尋别具奏伏乞
聖照
仲友差官非法估没人戸財産多是差曹格及司戸趙
善德案中可見伏乞聖照
造假會人蔣輝巳㩀通判趙善伋監押趙彦將就州宅
後門捉獲臣已押送紹興府司理院傳聞此人在此造
作假會甚多其台州解到行在諸庫官會欲乞密遣公
正臣寮驗其真僞伏乞聖照
此項已據人戸潘牧繳到仲友長子手簡與弟子王静
内說計囑周士衡論分公事及婦人李六娘訴王静及
弟子鮑雙入宅求嘱犯姦公事臣追到王静鮑雙供通
委有取受詣實尋别奏聞伏乞聖照
具位臣朱熹
臣昨兩次具狀按劾知台州唐仲友促限催稅違法擾
民罪狀聞奏乞賜罷黜及聞本人更有不公不法事件
乞候一面審究以聞臣扵今月二十三日到本州密切
體訪及先㩀本州通判申并㩀士民陳狀皆稱仲友到
任以来少曾出&KR0550;受領詞狀多是人吏應褒林木接受
財物方得簽押無錢竟不得通以市戸應世榮爲耳目
令其在外刺求富民之隂事民間初無詞訴急遣吏卒
奄至其家捕以送獄擇姦貪之吏鍜鍊考掠傅致其罪
往往徒配或請嘱旣行則又忽然縦舍曲直輕重初無
定論邦人畏其凶𦦨無不重足而立又本州違法收私
塩稅錢歲計一二萬緡入公使庫以資妄用遂致塩課
不登不免科抑爲害特甚又抑勒人戸賣公使庫酒催
督嚴峻以使臣姚舜卿人吏鄭臻馬澄陸侃爲腹心妄
行支用至扵饋送親知刊印書籍染造匹帛製造器皿
打造細甲兵器其數非一逐旋發歸鄉里其他細碎不
急之物下至魚塩臭腐但直一文以上無不津致以歸
籠檐動十百計絡繹不絶扵路凡此皆人所共見有口
者類能言之臣嘗令本州通判趙善伋取其公庫文曆
自二十四日巳午間至中夜不至㩀監庫官司理王之
純及造買使臣姚舜卿供每遇知州判下支單即時關
支出庫所有應干簿籍扵今日巳時知州聞得本司勾
追馬澄即時盡行拘收入宅有公庫貼司俞實張公輔
吳允中備見之純等曾親往控告知州堅執不肯付出
仲友又悅營妓嚴蘃欲携以歸遂令僞稱年老與之落
籍多以錢物償其母及兄弟㩀司理王之純供今年五
月滿散聖節方知弟子嚴蘃王蕙張韻王懿四名知州
判狀放令前去即不曾承凖本州公文行下妓樂司照
會仲友身旣不正遂不能令其子弟以至白晝公然乘
轎出入娼家交通關節受納財賂曾爲群不逞就娼家
歐擊狼狽而仲友不敢問其嚴蘃沈芳之徒招權納賂
不可盡紀其簿曆文字少經倅貳之手惟倚臨海縣
丞曹格及曹官范杉等格妻與之有㜕姻得出入其家
早暮無節物論頗醜凡此細碎汚穢之迹臣不敢縷陳
以瀆天聽臣謹按仲友身爲儒生早取科目繼登臺省
爲清望官今又蒙恩出守名郡所宜夙夜恪勤正身率
下務以承流宣化牧養小民爲職顧乃不思報稱公肆
姦心其刻核擾民之政旣如臣前奏所述其貪汚不法
之狀又如臣今奏所陳而近侍貴臣或未知其所爲猶
以故意期之以至交章論薦上誤寵擢臣以職事所在
恐負使令誠知蹤跡孤危不敢隱情惜已其官屬所言
士民所訴與臣前後所聞大略不異雖其曲折未必盡
如所陳然萬口一詞此其中必有可信者而觀其公然
占吝公庫文曆不肯解送則其衷私折換以盖日前侵
盗入已之迹亦有不待案驗而可知者臣更不敢差官
體究慮涉張皇却致本人潜將文案盡底改易無可供
證竊謂唯有付之所司盡實根勘則其有無虚實自不
可掩除巳牒本州通判趙善伋高文虎拘收本州自仲
友到任以後至截日終應干收支文曆公案及將合干
人等押送紹興府司理院禁勘外欲望聖慈閔此一方
久罹凶害亟詔有司母得觀望嚴行究治依法施行以
爲遠近四方守臣貪殘不法之戒湏至奏聞者
一淳熙八年受納秋苗糙米每年是十月半後間開
場仲友信委司戸趙善德差爲受納官公然倍取
合耗高帶斛面不半月間善德巳申所納糙米數
足方十一月仲友將人戸未納糙米違法高價一
併折錢人戸盡用賤價糶米高價納官一郡皆以
爲苦至今追催所折米錢更不顧恤朝廷上司時
暫住催指揮其收到錢雖入扵糴本庫收附多是
關入公庫巧作名色支破私用欲乞委官到州監
合干人供具去年折納糙米月日石數見得不恤
民力一意取錢實迹
一淳熙八年春本州荒歉抄劄諸縣合賑濟人戸姓
名散給未嘗周徧仲友却專委人吏李廻乘勢監
勒鄉司儧具隱落丁稅之人抑勒鄉司乘此作
弊增减其姦計詞訴至今不巳每縣添至數千
人多是失實比常年添增五縣丁産絹數千匹在
兩年中納夏稅和買絹未及七分却並高價折錢
困及小民無錢可納增起丁稅以無爲有爲一州
無窮之害欲乞委官再行審實早與除豁其所取
到添丁錢並不曾起發不審將作何用
一公使庫自来不許賣酒緣添歸正人合支些小供
給錢仲友到任以来以此爲名公庫每日貨賣生
酒至一百八十餘貫煑酒亦及此數一日且以三
百貫爲率一月凡九千貫一年凡收十萬餘貫其
所造酒米麥之屬旣並取扵倉庫羡餘而所收息
錢太半不曾收附公使庫錢曆並是入巳
一自到任以来緣公庫賣酒錢額旣高督責兵官尉
司逐日捕捉私造酒麴及糶糯米糯榖者所犯之
家與四鄰盡是籍没貲産以充自立賞錢格所犯
止扵升合亦不能免兩年中破壊二千餘家其間
久繋囹圄染疫而死者甚多所犯甚輕並出私意
文致其罪至扵徒配如兵士盧宗之類闔郡軍民
冤恨無一日安迹
一公庫所入舊例並支見任官員逐月供給及宴會
之屬自兩年来却以糴本庫錢撥入軍資庫軍資
庫撥入公使庫以支供給公庫之錢旣富乃巧作
名色以饋送爲名多至五百貫少至𢾗十貫專委
公庫手分馬澄支行及書表司楊楠僞作書劄送
與官員封角了當却供入宅堂又其間婺州親戚
如妻之親兄何知縣何教授其子之妻父曹宣教
其表弟高宣教者甚多止宿郡齋爭受關節以此
類作宴會無不預坐留連數月臨行饋送各以數
百千及去年十一月次子娶婦凡供帳幕帟染破
紫綾羅絹凡數百匹從人衣衫數百領樂妓衣服
並是什物庫陸侃支公使庫錢往仲友私家婺州
所開綵帛舖高價買到暗花羅并瓜子春羅三四
百匹及紅花數百斤本州收買紫草千百斤日逐
拘繋染戸在宅堂及公庫變染紅紫其妓弟四十
餘人都行首嚴蘃分真紅暗花羅餘行首分瓜子
羅其餘分春羅每人分俵真紅大袖帔子背子紅
裙衫叚幃子各一副一州驚駭自来未嘗有知州
爲妓弟製造衣服名件不一違法如此盡是父子
踰濫以此取媚其餘所染到真紅紫物帛並發歸
婺州本家綵帛舖貨賣其子親會宴集經月姻族
内外一文以上皆取辦扵公庫其妓弟今夏又分
紗帛衣名件並如前
一仲友專委司戸趙善德兼𬋩公庫前後妄自支使
並無合破名色條例善德將滿遂密獻計以收買
米麴物料爲名扵今年二月上旬一日之間支錢
二萬貫皆是入已並無他處簿書收附證照
一司戸趙善德兼𬋩糴本庫今年二月上旬忽支落
十餘萬貫以轉運司差官點檢且欲移寄他庫爲
名此項錢後来即不見起發亦不見拘收並無下
落
一仲友專委人吏鄭榛陳忠充財賦司凡官賦所入
其間有不該係省及諸庫收附者盡是别作名色
支破差人往外州買銀子及收到来即不知將作
何用及就本州置買銀場逐日監繋舖戸稍違限
期無不重斷多是以所賣公庫生酒錢支買不曾
附曆先是司戸趙善德及二胥吏同謀作弊逐時
扵公庫以犒賞爲名支錢遺賂善德一歲至二三
千緡其妄用錢物甚扵泥沙不可明說其兩吏所
支亦數百貫
一仲友少曾坐&KR0550;受領詞狀間有判下人戸論訴皆
係應褒林木接受忽自宅堂傳出盡是子弟同坐
商議判詞其父子或自相爭執弟妓早晚出入宅
堂公然請嘱每事皆有定價多至數千緡又縦獄
吏百端乞覓民間冤苦不可勝言
一仲友自到任来本性喜引致姦私公事或告首事
不干已或幃箔曖昧不明或僧道與人有冤並行
受領皆欲窮究根底並不憑信獄官推司所勘自
引歸花園中亭舘及宅堂後宴坐去處親自鞠問
語言穢媟吏卒羞聞當面露示其合該刑名至重
之意其弟妓與心腹人吏住持鄉僧等内外相通
同共請托取受貨賂不可勝計並是子弟專决其
所諾不副者雖已釋去復行追繋增其刑名所需
旣滿者刑名雖重結案之後平白不斷如僧景猷
犯姦事道士祝元善亦預景猷富厚責賂甚重不
能應其所需則籍没其衣鉢莊産之屬祝元善因
栖霞知官姓李者以彈琴出入宅堂首以厚賂徑
逹未斷間先令放出竟不斷罪李承節之妻爲應
楊所犯乃外甥犯從舅母或佃者犯主母干連十
餘人臨斷時得二千緡平白不斷富室黃士龍黃
日新更易其妻穢不可言並自引上親勘旣受其
物至今不斷凡此等事皆顯然人所共知者
一兩獄直日收禁罪囚羅織枝蔓不容獄官依法裁
處湏令逐日過廳取禀已意以爲輕重高下每事
多是曲法枉斷緣此拘繋旣多致死百餘人全不
顧恤
一仲友在鄉開張魚鮝舖去年有客人販到鮝鮭一
舡凡數百篰更不容本州人戸貨買並自低價販
般歸本家出賣並差本州兵級般運其他海味悉
皆稱是至今逐時販運不絶
一仲友自到任以来關集刊字工匠在小&KR0550;側雕小
字賦集每集二千道刊板旣成般運歸本家書坊
貨賣其第一次所刊賦板印賣將漫今又關集工
匠又刊一番凡材料口食紙墨之類並是支破官
錢又乘勢雕造花板印染斑襭之屬凡數十片發
歸本家綵帛舖充染帛用
一仲友因修造兵器前後發買牛羊皮穿甲及生絲
打弓弩弦支破不可勝計其牛羊皮買来甚少錢
亦不歸所買生絲除量支作弓弩弦用外並發歸
本家綵帛舖機織貨賣
一仲友又因修造兵器自造精細鐡甲數副及弓弩
刀鎗各十數件收入宅堂不知將作何用
一本州新報恩寺元有住持僧誣以他罪逐去却請
鄉僧介登来此住持早晚出入宅堂傳度關節凡
五縣僧寺易換住持幾遍盡是介登保明乞差通
同接受貨賣每處必數百緡其中皆是婺州富僧
近又有應世榮者亦作士戸狀陳乞即時給帖其
無忌憚容小人紊亂郡政一至扵此
一仲友自到任以来違法招刺廂兵每一名必立定
價外寨兵士一百貫在城兵士止三五十貫下至
學院子修合醫人刊碑刊版工匠弟妓厨子各得
干預請求去年七月間有外寨兵士經州下狀告
論兵士周榮託仙居縣丞楊浩齎錢一千貫囑本
官&KR0550;子轉求刺軍十名事雖送有司緣錢入已竟
不追究有案狀可驗若刷具仲友自到任以来刺
過廂兵人數可照所受錢數
一本州販香牙人應世榮姦猾小人因其家資稍厚
左右引置以曾與仲友建立生祠乃延爲上客與
之頌贊親自題寫世榮乃刻石誇張因此妄作聲
勢出入宅堂仲友專一信委爲心腹牙瓜凡首姦
獲酒盡是世榮發之仲友却令臨海縣丞將帶兵
卒數十人追捕每一如此闔郡搔擾驚走其他挑
起事端及報其私冤羅織平人寘扵重憲不可勝
數所斷輕重並出世榮巳意全無州郡雖士大夫
善人之家亦被凌衊郡人指爲殃禍其人取受前
後不可計數每事所得必與其子弟分受若非送
有司勘其情犯編配遠惡去處何以贖䧟害鄉土
善良無窮之罪
一臨海縣丞曹格係仲友長子妻黨其人凶暴貪婪
全無忌憚自仲友到任倚恃至親之故妄作聲勢
凌侮同官捶撻胥吏凡士大夫不問見任寄居無
不遭其譛訴以其妻出入郡齋日有醜惡之聲傳
播一郡公然不時出入宅堂或入其子舍傳度關
節百端取受并仲友長子之妻父曹宣教者即曹
格之堂兄往来曹格之家通同于預公事全無顧
藉仲友弟婦兒女婦姪不時往曹格之家飲燕媟
狎無禮靡所不至全無廉耻其曹格日来縦横尤
甚每年受納官物皆干求差預百端阻抑人戸所
納之物絹必挼拶令破綿子曬或經月米麥必十
来日宿倉又多取合耗人之冤苦無所告訴似此
姦猾小吏輙敢憑藉聲勢苦虐士民可不明正典
刑
一仲友有三子長曰士俊次曰士特士濟及其甥姪
數人随侍来此自到任見客則立扵屏側引問公
事則環扵坐隅與胥吏混立紛然干預有簽押
决遣各出巳意不容其父下筆多因賄賂先入其
父不止明知有公受其欺者是非曲直一切反戾
其父子各㩀弟妓三子多出入王静沈玉張嬋朱
妙沈芳之家盤合簡帖絡繹道路本州士民有得
其子所與弟妓書簡受關節者亦曾連粘投狀訴
于提刑行司
一仲友自到任以来寵愛弟妓遂與諸子更相踰濫
行首嚴蘃稍以色稱仲友與之媟狎雖在公筵全
無顧忌公然與之落籍令表弟高宣教以公庫轎
乘錢物津發歸婺州別宅嚴蘂臨行時係是仲友
祖母私忌式假却在宅堂令公庫安排筵會餞送
嚴蘂近来又與沈芳王静沈玉張嬋朱妙等更互
留宿宅堂供直仲友洗浴引斷公事多是沈芳先
入私約商議旣定沈芳親抱仲友幼女出&KR0550;事勸
解仲友僞作依從形狀即時寬放如應揚犯姦等
事並是臨時&KR1019;點此等情態本州亢旱啓建祈雨
道場安撫司文牒傳奉聖旨令精意祈求非不嚴
切仲友却追拘收外縣弟子十餘人及散樂二三
十人逐日出入宅堂以下碁彈琴爲名公然扵道
場前往来一日寄居士民在儀門下修設水陸道
場其長子士俊自臨海縣丞曹格家醉歸帶挾弟
妓數人扵本處觀視嬉笑歌唱無所不至士庶嘆
恨皆云太守如此兒子又如此如何會有雨澤感
應又因斷屠日仲友却令公厨供造法煑雞鵝蹄
肚食物入宅堂其長子士俊又以盤合乘貯生料
猪羊水雞之類送與行首王静人皆驚駭緣此百
姓忿怒因士俊閧游無節公然捶打扵弟妓家更
不敢根究
一仲友有婺州隣近人周四會放烟火其妻會下碁
仲友招換来此遇作州會以呈藝爲由每次支破
公庫錢酒計十餘貫前後支過錢約數百貫妻常
出入宅堂下棋仲友却委放煙火人探听外事如
犯姦首酒等事亦是此人在外邀求稍不如意即
時挑發其間又有在婺州喚到刊字碑塑佛工匠
十餘人壁截郡治堂屋安歇支破公庫錢物供贍
專是在外探刺生事
一仲友造置浮橋破費支萬餘貫官錢搔擾五縣百
姓數月方就初以濟人往来爲名及橋成了却專
置一司以收力勝爲名攔截過往舟舡滿三日一
次放過百端阻節搜檢生出公事不可勝計此項
若不早與奏聞行下廢罷却是本州添一稅場遺
害無窮向去復有掊刻之人因而增添收稅課額
若一兩政循襲必不肯廢此大係利害橋成未及
一年巳收過力勝錢二千五百餘貫見有簿曆可
照
一仲友貪墨無耻素乏廉稱到官之初適見公使庫
有前政積下官錢十餘萬貫遂有席卷之意乃
擇姦猾使臣姚舜卿爲監官并與公庫手分馬澄
日夕握手密謀將公庫諸色官錢巧作名色支破
變轉官會並用竹籠盛貯入宅輙先令其子節次
作文字行李擔押歸前後幾數萬緡皆有實跡及
染造真紫色帛等物動至數千匹皆用官錢託以
人事爲名逐旋發歸以爲貨賣之資其他不急之
物往往稱是乞追姚舜卿馬澄並帳設庫專知陸
侃送清強官司勘鞠便見著實今来旣得改除歸
鄉行李亦數百擔他可知矣有雕匠姓蔣人因造
假會事發永康縣差人密来擒捕仲友輙令兵卒
劫取反將承差人送獄絣打永康縣無如之何徑
申提刑司牒本州發遣仲友輙作本人身死備申
至今尚在本州其不遵法度皆此類也
右其通判及士民所述仲友罪狀謹件如前謹錄奏聞伏
候敕旨
晦庵先生朱文公文集卷第十八
福州府儒學訓導舒鏊校
