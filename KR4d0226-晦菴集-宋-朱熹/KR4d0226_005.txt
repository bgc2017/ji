晦庵先生朱文公文集卷第五
詩
拜張魏公墓下
衡山何巍巍湘流亦湯湯我公獨何往劒履在此堂念昔
中興初孽豎倒冠裳公時首建義自此扶三綱精忠貫宸
極孤憤摩穹蒼元戎二十萬一旦先啓行西征奠梁益南
轅撫江湘士心旣䂊附國威亦張皇縞素哭新宫哀聲連
萬方黠虜聞禠魄經營久徬徨玉帛驟往來士馬且伏藏
公謀適不用拱手遷南荒白首復來歸髮短丹心長拳拳
冀感格汲汲勤修攘天命竟難諶人事亦靡常悠然謝台
鼎騎龍白雲鄕坐令此空山名與日月彰千秋定軍壘岌
嶪遥相望賤子來歲隂烈風振高岡下馬九頓首撫膺淚
淋浪山頽今幾年志士日慘傷中原尚腥羶人類幾豺狼
公還浩無期嗣德煒有光恭惟宋社稷永永垂無疆
敬簡堂分韻得月字
煌煌定方中農隙孟冬月君侯敞齋扉華榜新未揭我來
適玆時亦有大夫茇清觴不留行晤語得超越更看雷雨
勢翻動龍蛇窟襟懷頓能輸肝膽亦已竭老仙來何方湖
海氣硉矹君侯歛𬒮起顚越承屨襪坐人驚創見引去殊
卒卒伊余不忍逝頓首願有謁人生均秉彛天造豈停歇
云何利害判所較無一髮兹焉辨不早大本將恐蹷吾言
實自箴君聽未宜忽
登嶽麓赫㬢臺聮句(乾道丁亥冬九日)
泛舟長沙渚振策湘山岑(晦翁)煙雲眇變化宇宙窮高深
懷古壯士志憂時君子心(敬夫)寄言塵中客莾蒼誰能尋
(晦翁)
登定王臺
寂寞番君後光華帝子來千年餘故國萬事只空臺日月
東西見湖山表裏開從知爽鳩樂莫作雍門哀
次敬夫登定王臺韻
今朝風日好抱病起登臺山色愁無盡江波去不回客懷
元老草節物又疎梅且莫催歸騎憑欄更一杯
七日發嶽麓道中尋梅不獲至十日遇雪作此(自)
(此後係南嶽唱酬)
三日山行風繞林天寒歲暮客愁深心期巳悞梅花笑急
雪無端更滿襟
大雪馬上次敬夫韻
仙人喬嶽頂散髮吹參差喚我二三友集此西南垂列筵
命洛公侑坐迎江妃導之千羽旄投以萬璧璣&KR0813;紛一何
麗晻靄難具知衆眞亦來翔恍覺叢霄低茫茫雲霧合一
一瓊瑶姿回首謝世人千載空相思吾衰怯雄觀未敢探
此竒短衣一匹馬幸甚得所隨天寒飲我酒酒罷賡君詩
人生易南北復此知何時
風雪未巳決策登山用敬夫春風樓韻
披風蘭臺宫看雨百常觀安知此山雲對面隔霄漢群隂
匝寰區密雪渺天畔峩峩雪中山心眼悽欲斷吾人愛竒
賞遞發臨河嘆我知沍寒極見睍今當泮不須疑吾言第
請視明旦蠟屐得鴈行籃輿或魚貫
十三日晨起霜晴前言果驗再用敬夫定王臺韻
賦詩
北渚無新夢南山有舊臺端能成獨往未肯遽空回磴滑
新經雪林深不見梅急須乘霽色何必散銀杯
敬夫用熹定王臺韻賦詩因復次韻
新詩通造化催出火輪來雲物低南極江山接漢臺心期
千古迥懷抱一生開回首狂馳子紛紛政可哀
馬上口占次敬夫韻
幾日城中歌酒昏今朝匹馬向烟村迎人况有南山色勝
處何妨倒一尊
馬上舉韓退之話口占
昨日風煙接混茫今朝紫翠插青蒼此心元自通天地可
笑靈宫枉炷香
雪消溪漲山色尤可喜口占
頭上瓊岡出舊青馬邊流水漲寒汀若爲留得晶瑩住突
兀長看素錦屏
馬跡橋
下馬驅車過野橋橋西一路上雲霄我來自有平生志不
用移文遠見招
登山有作次敬夫韻
晚峯雲散碧千尋落日衝颷霜氣深霽色登臨寒夜月行
藏只此驗天心
方廣道中半嶺小憩次敬夫韻
不用洪崖遠拍肩相將一笑俯寒烟向來活計蓬蒿底浪
說江湖極目天
道中景物甚勝吟賞不暇敬夫有詩因次其韻
穿林踏雪覓鍾聲景物逢迎步步新隨處留情隨處樂未
妨聊作苦吟人
崖邊積雪取食甚清次敬夫韻
落葉疎林射日光誰分殘雪許同嘗平生願學程夫子恍
憶當年洗俗腸
後洞山口晚賦
日落千林外烟飛紫翠深寒泉添壑底積雪尚崖隂景要
吾人共詩留永夜吟從教廣長舌莫盡此時心
後洞雪壓竹枝横道
石灘聮騎雪垂垂巳把南山入小詩後洞今朝逢折竹却
思聮騎石灘時
方廣奉懷定叟
偶來石廪峯頭寺忽憶畫船齋裏人城市山林雖一致不
知何處是真身
方廣聖燈次敬夫韻
神燈照夜惟聞說皓月當空不用尋箇裏忘言眞所得便
應從此正人心
羅漢果次敬夫韻
目勞足倦登喬嶽吻燥腸枯到上方從遣山僧煑羅漢未
妨分我一杯湯
壁間古畫精絶未聞有賞音者
老木樛枝入太隂蒼崖寒水斷追尋千年粉壁塵埃底誰
識良工獨苦心
方廣版屋
秀木千章倒層甍萬瓦差悄無人似玉空詠小戎詩
泉聲次林擇之韻
空巖寒水自悲吟遥夜何人爲賞音此日團欒都聽得他
時離索試追尋
霜月次擇之韻
蓮花峯頂雪晴天虚閣霜清絶縷烟明發定知花䔩䔩如
今且看竹娟娟
枯木次擇之韻
百年蟠木老聱牙偃蹇春風不肯花人道心情頑似汝不
須持向我儂誇
夜宿方廣聞長老守榮化去敬夫感而賦詩因次
其韻
拈椎竪拂事非眞用力端須日日新只麽虚空打筋斗思
君辜負百年身
蓮花峯次敬夫韻
月暁風清墮白蓮世間無物敢争妍如何今夜峯頭雪撩
得新詩續舊篇
奉題張敬夫春風樓(乾道丁亥冬至)
隆堂謹前規傑閣聳竒觀憑欄俯江山極目眇雲漢主人
沂上翁顧肯吟澤畔俛仰一喟然冲融無間斷我來抑何
幸屢此承晤歎平生滯吝胸&KR1154;若層冰泮繼今兩切切保
合勤旦旦萬事儘紛綸吾道一以貫
方廣睡覺次敬夫韻
風簷雪屋澹無情巧作寒窗静夜聲倦枕覺來聽不斷相
看渾欲不勝清
感尚子平事
翩然遠嶽恣遊行慨想當年尚子平我亦近來知損益只
將懲窒度餘生
殘雪未消次擇之韻
脚底悲風舞凍鴉此行眞是躡蒼霞仰頭若木敷瓊蘂不
是人間玉樹花
自方廣過高臺次敬夫韻
素雪留清壁蒼霞對赤城我來隂壑晚人說夜燈明貝葉
無新得蒲人有舊盟咄哉寧負汝安敢負吾生(清疑當作青)
石廪峰次敬夫韻
七十二峰都插天一峰石廪舊名傳家家有廪高如許大
好人間快活年
行林間幾三十里寒甚道傍有殘火温酒舉白方
覺有暖意次敬夫韻
千林一路雪毰堆吟斷飢腸第幾回温酒正思敲石火偶
逢寒燼得傾杯
林間殘雪時落鏘然有聲
青鞋布襪踏瓊瑶十里晴林未覺遥忽復空枝墮殘雪恍
疑鳴璬落叢霄
至上封用擇之韻
疇昔朱陵洞如今白帝城天高雲共色夜永月同明萬象
爭回巧千峰盡乞盟登臨須我軰更約羡門生
福嚴寺回望嶽市
昨夜相携看霜月今朝誰料起寒烟安知明日千峰頂不
見人間萬里天
福嚴讀張湖南舊詩
樓上低回摻別袖山中磊落見英姿白雲未屬分符客巳
有經行到處詩
登祝融峰用擇之韻
今年緣底事浪走太無端直以心期遠非貪眼界寬雲山
於此盡風袂不勝寒孤鳥知人意茫茫去不還
穹林閣讀張湖南七月十五夜詩詠歎久之因次
其韻
南嶽天下鎮祝融最高峰仰干幾千仞俯入一萬重開闢
知何年上有釋𣑽宫白日照雪屋清霄響霜鏞極知瓌特
觀仙聖情所鍾雲根有隱訣讀罷凌長風
晚霞
日落西南第幾峰斷霞千里抹殘紅上方傑閣凭欄處欲
盡餘暉怯晚風
過高臺携信老詩集夜讀上封方丈次敬夫韻
十年聞說信無言草草相逢又黯然借得新詩連夜讀要
從苦淡識清妍
贈上封諸老
夜宿上封寺翛然塵慮清月明殘雪裏泉溜隔窗聲楮衲
今如許綈袍那復情爐紅虚室暖聊得話平生
自上封登祝融峰絶頂次敬夫韻
衡嶽千仞起祝融一峰高群山畏突兀犇走如曹逃我來
雪月中歷覽快所遭捫天滑青壁俯壑崩銀濤所恨無十
犗一掣了六鼇遄歸青蓮宫坐對白玉毫重閣一徙倚霜
風利如刀平生山水心眞作貨食饕明朝更清澈再往豈
憚勞中宵撫世故劇如千蝟毛嬉遊亦何益歲月今滔滔
起望東北雲茫然首空搔
十五日再登祝融用臺字韻
江流圍玉帶天影抱瓊臺柱杖烟霄外中巖日月回箕山
藏遁許吳市隱仙梅一笑今何在相期再舉杯
胡丈廣仲與范伯崇自嶽市來同登絶頂舉酒極
談得聞比日講論之樂
我巳中峰住君從何處來莫留巖底寺徑上月邊臺濁酒
團欒坐高談次第開前賢渺安在清酹寄餘哀
醉下祝融峰作
我來萬里駕長風絶壑層雲許盪胸濁酒三杯豪氣發朗
吟飛下祝融峰
十六日下山各賦一篇仍迭和韻
絶頂來還晚寒窗睡逹明連床眇歸思三宿悵餘情雲合
山無路風回雪有聲嶽祗珍重意只此是將迎
和敬夫韻
蠟屐風煙隨處别下山人事一番新世間不但山中好今
日方知此意眞
和擇之韻
仰止平生舊今年得得來舉頭天一握倚杖雪千堆講道
心如渴哦詩思湧雷出山遺語在歸騎莫徘徊
二詩奉酬敬夫贈言并以爲别
我行二千里訪子南山隂不憂天風寒况憚湘水深辭家
仲秋旦稅駕九月初問此爲何時嚴冬歲云徂勞君步玉
趾送我登南山南山高不極雪深路漫漫泥行復幾程今
夕宿櫧洲明當分背去惆悵不得留誦君贈我詩三歎增
綢繆厚意不敢忘爲君商聲謳
昔我抱冰炭從君識乾坤始知太極藴要眇難名論謂有
寧有跡謂無復何存惟應酬酢處特逹見本根萬化自此
流千聖同兹源曠然遠莫禦惕若初不煩云何學力微未
勝物欲昏涓涓始欲逹巳被黃流吞豈知一寸膠救此千
丈渾勉哉共無斁此語期相敦
讀林擇之二詩有感(自此後係東歸亂藳)
筍輿隨望入寒烟每誦君詩輒黯然今夜定知連榻夢一
時飛墮錫山前
竹輿傲兀聽嘔啞合眼歸心巳到家遊子上堂慈母笑豈
知行李尚天涯
馬上贈林擇之
與君歸思渺悠哉馬上看山首共回認取山中竒絶處他
年無事要重來
梅溪陂下作
野牛浮鼻過寒溪落木萷槮水下陂俗手定應摹不得無
人說與范牛知
寄題李東老淵乎齋
東老幽棲地淵乎亦妙哉空山無客到流水有花開句律
今誰敵詩仙舊所陪朱絃悄餘韻綺席澹浮埃竟日門多
掩長沙歲一來端能負猿鶴歸計莫徘徊
宿梅溪胡氏客舘觀壁間題詩自警二絶
貪生莝豆不知羞&KR0804;面重來躡俊遊莫向清流浣衣𬒮恐
君衣𬒮涴清流
十年湖海一身輕歸對黎渦却有情世路無如人欲險幾
人到此誤平生
擇之所和生字韻語極警切次韻謝之兼呈伯崇
不是譏訶語太輕題詩只要警流情煩君屬和增危惕虎
尾春冰寄此生
再答擇之
兢惕如君不自輕世紛何處得關情也應妙敬無窮意雪
未消時草巳生
十一月二十六日宿萍鄕西三十餘里黃花渡口
客舍稍明㓗有宋亨伯題詩亦頗不俗因錄而和
之
鼎足爐邊坐陶然共一樽道心元自勝世味不湏論安穩
三更睡清明一氣存雖無康樂句聊爾慰營魂
二十七日過毛山鋪壁間題詩者皆言有毛女洞
在山絶頂問之驛吏云狐魅所爲耳因作此詩
人言毛女住青冥散髮吹簫夜夜聲却是郵童觧端的向
儂說是野狐精
次擇之韻聊紀秦事
不知四海巳揚湯舞殿歌臺樂未央五帝威神等牛馬六
王子女盡嬪嬙仙心久巳攀姑射辨口從教泣華陽行客
詎明千古意虚疑霞佩響琳琅
雪梅二闋奉懷敬夫(二闋合次樂府以有後詩仍舊編附此)
雲垂幕隂風慘淡天花落天花落千林瓊玖一空鸞鶴
征車渺渺穿華薄路迷迷路增離索增離索剡溪山水碧
湘樓閣
梅花發寒梢掛著瑶臺月瑤臺月和羔心事履霜時節
野橋流水聲嗚咽行人立馬空愁絶空愁絶爲誰凝佇爲
誰攀折
題二闋後自是不復作矣
久惡繁哇混太和云何今日自吟哦世間萬事皆如此兩
葉行將用斧柯
次韻檡之聽話
語道深慙話一埸感君親切爲宣揚更將充獷隨鈎索意
味從今積漸長
次韻伯崇自警二首
十載相期事業新云何猶歎未成身流光易失如翻水莫
是因循誤得人
誦君佳句極優柔未得明彊是所憂若悟本來非木石保
君弘毅不能休
奉答擇之四詩意到即書不及次韻
爲閔人疲上馬行此時消息儘分明更憐跣足無衣苦充
此直教天下平
君看㶚橋風雪中南來北去莽何窮想應亦有還家客便
爾譏訶恐未公
東頭不見西頭是南畔唯嫌北畔非多謝聖門傳大學直
將絜矩露天機
安肆真同鴆毒科君言雖苦未傷和觧嘲却是生回互政
恐紛紛事轉多
答擇之
長言三復儘温純妙處知君又日新我亦平生傷𥚹迫期
君苦口却諄諄
次韻擇之見路傍亂草有感
世間無處不陽春道路何曾困得人若向此中生厭斁不
知何處可安身
到袁州二首
馬蹄今日到袁州山木蕭槮四面愁多謝晚來風力勁朔
雲寒日共悠悠
袁州刺史幾何人韓李流芳獨未泯道喪時危今日意九
原遺恨一時新
十二月旦袁州道中作
今朝巳是臘嘉平我獨胡爲在遠行白髮倚閭應注想青
山聮騎若爲情
同林擇之范伯崇歸自湖南袁州道中多竒峯秀
木怪石清泉請人賦一篇
我行宜春野四顧多竒山攅巒不可數峭絶誰能攀上有
青葱木下有清冷灣更憐灣頭石一一神所剜衆目共遺
棄千秋保堅頑我獨抱孤賞喟然起長嘆
賦歸雲洞
人生信多患吾道初不窮云何感慨士伏死嵁巖中宜陽
古道周竅石何嵌空窮幽歷肺腑履坦開房櫳頗疑有畸
人往昔寄此宫歲月詎云幾井竈無遺蹤我來記清秋歸
塗渺窮冬興懷重幽討永嘯回長風風回雲氣歸洞口春
濛濛信美非人境出門吾欲東
人言石乳洪羊之勝不及往遊作此
人道歸雲未足誇洪羊石乳更谽谺連環入夢難紆軫回
首西風又日斜
分宜晚泊江亭望南山之勝絶江往遊將還而舟
子不至擇之刺船徑渡呼之予與伯崇佇立以俟
因得二絶
寒水𥻘𥻘受晚風輕舠來往思無窮何妨也向溪南去徙
倚空林暮藹中
一棹翩然喚不回兩笻江畔久徘徊早知君有如神技同
下中流亦快哉
新喻西境
北嶺蒼茫雨欲來南山騰躑翠成堆穉杉繞麓千旗卷野
水涵空一鑑開客路情懷元倥偬今晨遊眺却徘徊自然
觸目成佳句雲錦無勞更剪裁
道間厭苦泥淖思亟還家安坐講習用擇之韻呈
二賢友
客路泥塗正所憂可堪雲物更油油向來結友輕千里此
去還家且一丘妙處自應從我得躬行肯使歎吾猶兩賢
定許相提挈厚意何勝雜珮酬
再和油字韻
楚山黃落正離憂喜見寒杉卷碧油倦客今年眞白髮羽
人何日定丹丘竒兵捷出吾當避狹路爭先子不猶箇裏
竟能無一語應慙二鳥起相酬
次韻擇之懷張敬夫
往時聮騎向衡山同賦新詩各據鞍此夜相思一杯酒回
頭猶記雪漫漫
別韻賦一篇
踏雪凌霜眼界新舉鞭遥指玉嶙峋回頭此日成千里横
槊思君少一人
宿新喻驛夜聞風鐸
倦枕欹眠到五更却嫌風鐸久悲鳴恍疑絺綌南鄰夜寒
鐵丁東客夢驚
題野人家
茆簷竹落野人家只麽悠悠閱歲華田父把犂寒雨足牧
兒吹笛晚風斜
題萬安野館
身似孤雲去復還投裝猶記此窗間只應烟雨蒼茫外即
是當時萬疊山
萬安遇長沙便欲附書不果
長沙一别兩悠悠夢想清湘帶橘洲欲寄行人數行字行
人不作置書郵
不見梅再用來字韻
舊歲將除新歲來梅花長是雪毰堆如何此日三州路不
見寒葩一樹開野水風烟迷慘澹故園霜月想徘徊夜窗
却恐勞幽夢速把新詩取次裁
賦水僊花
隆冬凋百卉江梅厲孤芳如何蓬艾底亦有春風香紛敷
翠羽帔温靘白玉相黃冠表獨立淡然水僊&KR1019;弱植愧蘭
蓀高操摧冰霜湘君謝遺楪漢水羞捐璫嗟彼世俗人欲
火焚衷腸徒知慕佳冶詎識懷貞剛凄凉栢舟誓惻愴終
風章卓哉有遺烈千載不可忘
清江道中見梅
今日清江路寒梅第一枝不愁風嫋嫋正奈雪垂垂煖熱
惟須酒平章却要詩他年千里夢誰與寄相思
臨江買舟
征驂聊駐近江樓南市津頭問買舟共說明朝乘雪水長
歌一日到洪州
薌林
東臯濺寒水西崦饒清隂南埭奎璧麗北垞静且深入門
流綠波竹樹何箾槮積石象雲壑高堂杳沉沉左通雲水
區右徑梅杏林沼沚共回薄觀臺鬱差參紛吾千里遊發
&KR3006;南山岑過門得佳賞慰此夙昔心&KR1210;懷企䟽翁歲晚投
冠簪婆娑此澗谷俯仰成古今嗣德世有人聞道我所欽
相見無雜語晤言寫胸襟懷舊復惆悵命酒聊同斟飲罷
我當去握手清江潯(冠簮一作華簮)
過樟木鎮晚晴二首
朝晴遣我看薌林頃刻浮雲萬里隂拂䄂凌風三十里依
然寒日照長吟
飛雲極目疑梅嶺落日回頭夢橘洲從此不愁東路永秪
應西望轉悠悠
赤岡頭望遠山作
暁起清江弄小舟晚風吹過赤岡頭遠峰自作脩眉歛萬
里那知客子愁
次韻擇之發臨江
千里烟波一葉舟三年巳是兩經由今宵又過豐城縣依
舊長江直北流
次韻擇之漫成
落日晴江更遠山遠山猶在有無間不須極目傷懷抱且
看漁船近往還(船一本作舠)
竹節灘
船下清江竹節灘長烟漠漠水漫漫人家斷岸斜陽好客
子中流薄暮寒
舟中晚賦
長風一萬里披豁暮雲空極浦三年夢扁舟二子同離離
浮遠樹杳杳没孤鴻若問明朝事西山晻靄中
次韻擇之將近豐城有作
老矣身如萬斛舟長風破浪若爲收江山若有逢迎意到
處何妨爲少留
過豐城作
渺渺豐城縣回頭憶舊遊晴江羅遠樹宿莾亂中洲寳劍
今鱗甲神光尚斗牛他年還記得此夜一扁舟
舟中見新月伯崇擇之二友皆巳醉卧以此戲之
舟中見新月烟浪不勝寒與問醉眠客豈知行路難殘陽
猶水面孤鴈更雲端篷底今宵意天邊芳歲闌
次韻擇之舟中有作二首
一江烟水浩漫漫昨夜扁舟寄此間共向船頭望南北不
知何處是家山
一席三人抵項眠心知篷外水如天起來却怪天如水月
落烏啼浦樹邊
自東湖至列岫得二小詩
孺子高風何處尋東湖臺觀水雲深生芻一束人如玉此
日凄涼萬古心
昨日來時萬里隂長江雪後玉千岑蒼茫不盡登臨意重
對晴天豁晚襟
列岫望西山最正殆無毫髮遺恨滕王秋屏皆不
及也因作此詩二首
城中望西山拄頰空朝暮不到列岫亭詎知親切處
東西水平分南北山中判妙處毫髮間商略無遺筭
晚飲列岫
危亭披豁對蒼霞策杖重來日未斜滿目江山一尊酒哦
詩莫遣太雄誇
觀上藍賢老所藏張魏公手帖次王嘉叟韻
火風吹散旱天雲膚寸空餘翰墨新拭淚相看渺今古堂
堂那復有斯人
次韻伯崇登滕王閣感舊蓋聞往時延閣公拜䟽
於此云
金闕銀臺夢想中樓前拜舞皂囊空十年殄瘁無窮恨歎
息今人少古風
觀西山懷嶽麓以爲莫能相上下也聊賦此云
風月平生意江湖自在身年華供轉徙眼界得清新試問
西山雨何如湘水春悠然一長嘯妙絶兩無倫
進賢道中
往辭湘水曲今過豫章城改歲無多日到家才幾程晝憐
春意迫夜喜月華清此去無淹軌前塗似掌平
野望
登高立馬瞰晴川四面平林接暝烟東望不堪頻極目歸
心巳度鳥飛前
次韻擇之進賢道中漫成五首
白酒頻斟當啜茶何妨一醉野人家據鞍又向岡頭望落
日天風鴈字斜
笑指斜陽天外山無端長作翠眉攅豈知男子桑蓬志萬
里東西不作難
夜宿林岡月滿川歸期屈指正茫然也知地脉無贏縮只
把隂晴更問天
誰作窗間擁鼻聲更哦樂府短歌行從教永夜清無寐只
恐晨雞不肯鳴
日暮重岡上人勞馬亦飢不妨隨野雀容易宿寒枝
次韻擇之夜宿進賢客舍
白日照寒野&KR1210;然千里平馳暉一以没浩蕩驚飈生露彩
林表見月華波上明同行魯狂士忽發商歌聲洗耳金石
奏信知塵累輕
次韻擇之潤陂有作
我行欲安適莾莾窮山陂晨裝遠林表午憩通川湄曠望
想慈親行役嗟吾兒喟然陟屺歎歸心浩無涯暁霜徒御
寒暮雨朋儔悲前期諒非遠無爲苦愁思
過潤陂日晴意可喜至暮復雨伯崇有詩因次其
韻
客裏歲云暮我心殊未平悠悠惜往日鬱鬱懷平生况復
久隂雨喜兹霜暁明那知不終日又作瀟瀟聲坐厭泥塗
辱空嗟鴻鴈輕
山行兩日至金步復見平川行夷路計程七日可
到家矣
行穿側徑度荒山又踏深泥過野田路轉忽然開遠望眼
明復此見平川江烟浦樹悲重疊楚水閩山喜接連稅駕
有期心轉迫稜稜瘦馬不勝鞭
次韻擇之金步喜見大江有作
江頭四望遠峰稠江水中間自在流並岸東行三百里水
源窮處即吾州(此江發源分水嶺故前詩有楚水閩山喜接連之句)
次韻擇之餘干道中
寒盡春生草又青化工消息幾曾停因君一詠陵陂麥恍
憶儂家老圃亭(亭下予家種麥處也)
安仁曉行
夙駕安仁道行行得自娛荒山圍野闊遠樹出林孤景晦
長煙合天寒碧草枯歸心懷往路極目向平蕪
十七日早霜晴觀日出霧中喜而成詩
斜月夜窗白肅霜朝氣清長塗披素錦寒霧湧金鉦巳作
三冬雨何妨十日晴天公且相念莫遣暮雲生
再用前韻
久隂冬竟暖欲霽氣先清田舍占煙火軍家候鼓鉦風霜
千里肅天地一朝晴明日知何日陽春又發生
次韻擇之過丫頭巖
四面晴岡紫石崖如何渾作白皚皚須知暖入隂泉溜不
是寒封積雪堆
章巖
豁爾天開宇呀然夜不扄閑雲任棲宿密雨斷飄零破屋
僧常住高軒客屢經古今題寫處一半蘚文青
次韻擇之章巖
驅馬倦長道投鞭憩此巖來應六鼇戴跡是五丁&KR2421;泉脉
流青潤林稍擁碧巉老禪深閉戶客子且征衫
鉛山立春六言二首
雪擁山腰洞口春廻楚尾吳頭欲問閩天何處明朝嶺水
南流
行盡風林雪徑依然水館山村却是春風有脚今朝先到
柴門
次二友石井之作三首
一竇隂風萬斛泉新秋曾此弄清漣人言湛碧深無底只
恐潛通小有天
聮騎君登泉上亭黃塵雙眼想增明籃輿獨向溪南路惆
悵不成同隊行
泉嵌側畔一川明水石縈廻更有情聞說近來䟽葺好想
應仍是舊溪聲
次韻擇之鉛山道中二首
幾月高堂闕問安歸塗不管上天難誦君兩疊思親句也
信從來取友端
行盡江湘萬疊山家山猶在有無間明朝漸喜登閩嶺澗
水分流響珮環
次韻擇之發紫溪有作
明日振衣千仞岡夜分起看月和霜久知行路難如此不
用悲歌淚滿裳
次韻別林擇之
暫時相別不須悲楚調凄凉政爾爲幾曲清溪足相送一
天明月豈曾離上堂嘉慶多爲問緣道風光少賦詩更謝
同袍二三子夜來幽夢滿春池
次韻別范伯崇二首(東歸亂藳止此)
平生罪我只春秋更作囂囂萬里遊賴有吾人肯相伴群
譏衆詆不能憂
累月追隨今别離人生離合豈無時願言更勵堅高志力
索窮探慰所思
有懷南軒老兄呈伯崇擇之二友二首
憶昔秋風裏尋盟湘水傍勝遊朝挽𬒮妙語夜連牀别去
多遺恨歸來識大方惟應微密處猶欲細商量
積雨芳菲暗新晴始豁然園林媚幽獨窗戶愜清妍晤語
心何遠(謂日與擇之講論)書題意未宣(謂數收伯崇近書)懸知今夜月同
夢舞雩邊
九日登天湖以菊花須插滿頭歸分韻賦詩得歸
字
去歲瀟湘重九時滿城寒雨客思歸故山此日還佳節黃
菊清罇更晚暉短髮無多休落帽長風不斷且吹衣相看
下視人寰小秪合從今老翠微
歸報德再用前韻
幾枝藤竹醉相携何處千峰頂上歸正好臨風眺平埜却
須入谷避斜暉酒邊泉溜寒侵骨坐上嵐光翠染衣踏月
過橋驚易晚林坰回首更依微
雪中與林擇之祝弟登劉園之宴坐巖有懷南嶽
舊遊賦此呈擇之屬和并寄敬夫兄
風雪集歲晏掩關聊自休今辰展遐眺倚此寒巖幽同雲
暗空室皓彩迷林丘崩奔小澗歇飛舞增綢繆仰看鸞鶴
翔俯視江漢流乾坤有竒變澒洞驚兩眸三酌不自温倚
杖空冥搜悲歌動華薄璀璨忽滿裘向來一杯酒浩蕩千
里遊亦復有兹賞微言寄清酬觧携今幾許光景逝不留
懷人眇山嶽省已紛愆尤對此竒絶境一懽生百憂茫然
發孤詠遠思誰能收
晦庵先生朱文公集卷第五
考異
拜張魏公墓下劍履(一作劍几)精忠(一作精誠)孤憤(一作忠憤)
國威(一作國勢)
敬簡堂分韻齋扉(一作齋房)
大雪馬上次韻羽旄(一作羽化)
馬上口占歌酒(一作飲酒)烟村(一作前村)
馬跡橋生志(一作生意)
高臺次韻留清(一作流情)
石廪峰家家有廩高如許大好人間快活年(一云教人鎮作豐年)
(願樂聖何妨萬億年)
林間殘雪忽復空枝墮殘白(一作忽聽冰條墮清響)
福巖讀張湖南舊詩白雲未屬分符客(一作今朝暫豁平生意)
奉别敬夫要眇(一作要妙)豈知(一作豈無)
淵乎齋澹浮(一作湛浮)
雪梅野橋(一作斷橋)
答林擇之四詩家客(一作家樂)
再和油字韻羽人(一作新詩)日定(一作日寄)
觀西山悠然(一作悠悠)
進賢客舍同行(一作同舟)
山行至金步悲重疊(一作傷緜邈)稅駕有期心轉迫(一作欲近)
(慈闈心轉切)
福州府學訓導舒鏊校
晦庵先生朱文公文别集卷第五
書
方耕道(耒)
所示劄藁備見勤懇之意至誠感動理必可伸但未曉其
名色不知所論爲巳明白與未耳寇事亦不審其曲折若
如前書所喻欲以不加桎梏之類爲感動之術則在我者
誠亦有以取之矣大率天下事循理守法平心處之便是
正當如盗賊入獄而加以桎梏箠楚乃是正理今欲廢此
以誘其心欲其歸恩扵我便是挾私任術不行衆人公共
道理况恩旣歸巳怨必歸扵他人彼亦安得無忿疾扵我
耶此等事病根不淺頃它時面見更扵源頭理會耳明道
先生記彭中丞語云吾不爲它學但自幼即學平心以待
物耳此言可念也信筆及此深愧率易然以老兄樂扵聞
過勇扵徙義必不以爲怪也桂林春來未得書不知爲况
如何求歸不獲甚可念程簿得安其職幸甚許宰書巳領
矣所喻不敢爲久安計在邑一日且料理一日事甚善然
所謂不爲久計者亦湏决定去得如其不然即此言反爲
害矣
方耕道
前書所布當蒙深察旣不欲密之又不欲公言而發之杯
酒之餘恐尤未安以愚意觀之旣爲辟客即非泛泛属官
之比有所見聞正當密言之耳但亦當斟酌是否量度時
宜使有益於主人而無傷扵事體乃爲盡善若一言不契
即欲忿然引去以爲高則吾不知其說矣千萬幸聽此言
盖非獨老兄一身之得失實吾道興衰所繋切告詳思此
言有深味不可草草看過也暇日讀何書易傳恐宜熟觀
且虚心玩味未可便容易領略亦不湏更立新說且只看
他聖賢處事詳緩申折處不要作書讀且只作事看也皇
甫文仲甚不易得老兄所以箴之者甚善聞渠亦嘗相勸
眞得朋友之道矣吾人之意豈是欲耕道爲容說媕阿之
計只是要得是當耳寬猛之說前書巳具言之更告留念
令弟書來甚佳大慰久别之懷欲别上狀雪中手凍不能
辦又急欲遣人候南軒安信只附此見區區凡百且勸賢
兄寬以耐事遠方旣難得朋友兄弟便兼切偲之責凡事
仔細商量爲佳也
方耕道
昨承書知所苦增進不勝驚憂旣稍甦惺莫巳旋向安矣
偶按事天台奏久不報此必有掩蔽聦明黨護奸惡者以
此留滯多日欲討少錢物奉助醫藥而不可得今逐急那
得五十千遣去老兄且加意寬心將息不必過慮令兄伯
華不及别書想且相照管恐耕道病倦遣去錢物幸爲檢
入也
方耕道
昨日遣書匆匆不盡意比想體中益佳徤矣人參三兩恐
客中或闕用今遣致之幸視至迫遽不及詳布
鄭景明(昭先以下景明之孫至家藏)
某老懶不堪比復大病今雖小愈猶未復常巳上投閑之
請度歲交或可歸卧故山矣承以職業頗爲當路所知甚
善甚善更在勉力講學使知益明而行益修則固不患人
之不巳知矣
鄭景明
示喻讀書未能無疑固應如此然且漸就易曉處求一入
頭下手功夫且讀且行則久之自有見矣
鄭景明
大湖保伍施行有緒乃爲強豪所撓敗深可歎惜官府不
足倚頼如此子厚之不能安居固宜然遷徙重事不可草
草巳屢作書勸之矣小人凌上之風漸不可長能爲風曉
邑大夫有以正之乃縣道政事所當然非獨爲子厚計也
鄭景明
往來頗談佳譽更宜勉力隨事及人亦遠大之基也破賊
受賞果應功令亦復何嫌府公寬厚想不至有沮難但恐
吏輩過有邀求爲可憎耳某懇詞除命候畢喪葬巳不得
請但臨漳經界報罷巳引愆俟罪勢必不成行也
揚生道夫鄕居托芘甚幸聞其懦弱頗爲人侵侮或有不
得巳之懇幸稍左右之今時外縣例以無訟爲美政善良
不無受弊此不可不知也
朱魯叔(以下莆陽方楷家藏)
薦書不知竟可得否彼中諸公都無書來固不容效力然
亦知自信之篤想不以此切切也向所附去文字官事之
餘一日豈不看得一兩叚未說要得十分通徹但時時得
此澆灌心胷亦湏有得力處也南海樂章乃今廟中祭享
時所用之樂或云其譜乃唐朝所頒與今世俗之樂不同
故欲得之耳只問尋常主行祭事吏人便可得之只錄其
譜與其篇章名號次第便中寄及幸也(聞說曲名皆連也)
學古
某忽被鐫免之命想巳見報矣罪大責輕固無足言而累
及知友殊使人愧恨蔡季通經由治下恐道間不免有所
煩凂幸以某故少加照瞩渠於此事本無所預殊可念也
士俊推官想以鄕里之舊自能周旋更不致書然語次亦
幸密喻之也
學古
聞郡中此來紛紜殊甚繆政致此夫復何言但累及諸賢
例爲羣小所辱令人不平耳新史君到事當自定但不知
龍溪事竟如何耳少懇有紙萬張欲印經子及近思小學
二儀然比板樣爲經子則不足爲回書則有餘意欲先取
印經子分數以其幅之太半印之而以其餘少半者印它
書似亦差便但紙尚有四千未到今先發六千幅便煩一
面印造仍點對勿令脫版乃佳餘者亦不過三五日可遣
也工墨之費有諸卒借請巳懇高丈送左右可就支給仍
别借兩人送至此爲幸借請餘錢却還盡數爲買吉貝并
附來然湏得一的當人乃佳不然又作周昇矣昨亦巳懇
高丈爲根究此人不知如何庫中墨刻亦各煩支錢買紙
打十歎本内獻夀儀及永城學記多得數本不妨獻夀儀
要者更多也恐印不辦即續發來不妨但吉貝早得禦冬
爲幸耳
所印書但以萬幅之太半印經子其餘分印諸書平分看
得幾本此無版數見不得多少也臨行時令庫中刻一書
目如巳了幸寄來也
方耕叟(禾方之泰家藏)
禾敬問改過行巳之方願先生賜之一二言使禾自此
得朝夕從事於斯口誦心惟知所敬畏庶幾前姦之不
復邇其亦古人&KR1083;銘書紳之義云禾拜禀
夫子有言弟子入則孝出則弟謹而信泛愛衆而親仁行
有餘力則以學文其言雖約然在耕叟今日改過脩巳之
方莫切於此耕叟勉旃它未有以告也五月十四日某書
皇甫文仲(斌以下文仲之孫撝家藏)
因遣人至九江市省馬恐爲駔者所欺令一禀指揮幸與
留意千萬之望又有一事軍中請給條例合支細色者每
碩只支六斗不審軍府見作如何施行幸子細批喻
皇甫文仲
辟書巳下否行之遲速若有嚴君之命不必遷延賁之初
九其義甚明此不足爲笑而適足以見高誼耳然行日千
萬更遣一報欲附書也四九姪專去請見非有素約亦不
敢令輙往幸早遣其歸也
皇甫文仲
鞠會向熱想未可來此中見治一教場甚闊亦未竟竟即
可試馳射容續奉報也
皇甫文仲
示喻淮上新田偶有水患此天意更欲太尉且爲國家立
功立事未許就此閑適耳大學或問今付來介看畢幸示
及易傳䟦語未敢容易更容擬定續奉報也荆州之行果
在何日未即承晤臨風依然
皇甫文仲
某昨來求去不獲近復有請其詳具南軒書中此不備言
也左右到彼旣久南軒必朝夕相見講論當有深趣所喻
恢復規模誠不可易之論然今日亦惟南軒實做得此功
夫某輩衰懶只思縮頭豈可夢想此事也龍山佳句可見
一時賓主之勝恨不得爲坐上客也所喻易說實未成書
非敢有所吝於賢者然其義理不能出程傳但節得差簡
略耳大抵讀書且當盡心於一家之說不可如此貪慕疑
惑况在今日老兄讀書便要道理受用又與章句儒生事
體不同但子細反復看教程傳俠洽或更就上自節出緊
要處看尤當得力也因見南軒試以此說扣之亦必以爲
然耳
皇甫文仲
人至辱書知還侍安穩即爲荆渚之行甚慰所望大丈夫
所爲正應如是耳張帥書煩致之暇日從容更可詳扣立
身行道之曲折也但秋風巳高衝冐良勞千萬加愛爲禱
弓弩甚荷留念巳别具數呈禀太尉但斗力太強非羸卒
所能發湏少損之耳復之尤感深念但藥材之属又不免
爲賢者之費甚以爲愧幸早遣還此姪子亦不湏久慁
館人也
皇甫文仲
朋友數人往遊山北因欲請見太尉公以觀軍容之盛諸
君皆有志者而蔡君嘗欲講於刑名分數竒正之學幸爲
通之使得聞其所未聞者因與俱來爲數日之欵千萬幸
甚
皇甫帥(倜)
某頃者星江密邇聲光不獲一見至今爲恨年來奔走疾
病多故又不得以時致問起居尤切瞻鄕之勤兹辱惠書
且承喻及有以知賤迹之不敢爲江右之行足見高明相
知之深相信之篤三復感慰不知所言又聞謀居■筠陽
極爲得策但太尉丈忠誠勇略上所深知而公廉之功見
於今日者又如此竊計不日浮謗自消亦不容久此間退
矣某疎拙自信仇怨■朝幸上聖明未忍誅斥今又叨竊
祠禄安處田間戴此厚恩豈有涯量亦不復敢有當世之
念矣無由會面罄此心曲引領齋閤臨風拳拳
林子方(枅莆陽余師魯家藏)
伏奉賜教恭審即日春和吏部郎中節傳所臨神相台候
起居萬福至感至慰但區區夲欲一走前路謁見少償夙
昔之願巳托徐丞遣人見報日今未至而來使及門則云
台旆巳從東路而上矣此亦有山路可至大湖但衰病之
軀兩三日來飲食失節氣痞腹痛似是所服脚氣之藥多
有凉性以致如此復此山雨隂寒薄人勢不容進引領旌
纛徒切馳情失此一見之便台坐徑躋華要而賤跡跧伏
窮山出處不齊何由復遂鄙願所冀益𢡟德業有以振起
末俗衰懦之氣使吾黨之士與有光焉則亦不必同堂合
席然後爲相見也頒惠茶藥極感厚意方意極佳服之有
效别當致謝也
林子方(以下子方之孫友聞家藏)
伏見大禮赦書有薦士之文而鄕人之議欲以布衣曹南
升爲請如熊左史諸長者皆巳列名具狀而某亦巳書其
後矣某與之遊爲最久知其人爲最深盖其學問不爲空
言舉動必循正理識慮精審才氣老成雖自中年即謝埸
屋而安常務實不爲激發過中之行本實當世有用之才
非但狷介一節之士也昨陳正獻公作帥之日嘗欲論薦
會以移鎮不果論者至今惜之若蒙台慈參考衆言察其
行實以時列上使得稍被朝廷招&KR1880;之選足以見明使者
爲國薦賢不遺草澤之意下使學士諸生有所矜式興於
廉遜誠非小𥙷東臺王丈亦知其人語次扣之足以知鄙
言之不妄也
林子方
比嘗顓使拜書伏承誨答所懇牓文亦蒙留念感幸不可
言區區此來所苦萬狀僅了今春荒政即欲丐祠以歸而
所部皆以旱告盖去歲之灾所不及處無不病者而衢婺
荐凶公私匱竭尤未知所以爲計獨念貴境猶可告糴巳
請於朝&KR1113;本收糴且散牓自廣以東諸州以招誘之矣恐
番禺以西更有出米通販去處謹復具公移并以牓文三
百道仰累頥指散下曉諭不勝幸甚此米到得四明尚湏
般運方得至衢婺正自不易爲力鼠伎巳窮日夕憂懼高
明有可以見教者深所欲聞切望因風指示一二幸甚
劉德脩(光祖以下後溪之曾之曾元家藏)
東溪語說拜賜甚寵伏讀再三乃知師友淵源所自深遠
如此士不知經果不足用信矣如韓子之言也地遠無從
親扣餘論又以歎恨耳嘗患今世學者不見古經而詩書
小序之害爲尤甚頃在臨漳刊定經子粗有𥙷於學者前
此欲寄傳之及宋子淵家而便人不爲帶行今内一通幸
爲過目還以一語訂其是非幸甚大學鄙說一通并往所
懇不殊前也此書附制司幹官孫應時頃在淛東時所舉
吏也後生好學志趣不凡經由必得進見儻辱延納而教
誨之幸也趙天官所得書尚滯從班未厭人望中間進對
陳說甚苦有識雖益歸心然似巳不爲上下所安矣消長
之决諒巳非遠[婺-矛+牙]不恤緯之憂伏想同之也傳之爲况如
何未及寓書并深馳仰耳
劉德脩
竊聞榮被除書進參講席輔導得人善類同慶某幸得爲
僚尤切忻幸姑此布聞餘容面慶
劉德脩
昨承載酒訪别情誼繾綣豈勝感歎恨坐遠不得欵承餘
論而遽爲數千里之别也今晚或來早即行無由詣違亦
不及一見東溪先生重以悵惘又不敢拜簡以勤誨荅也
小史汪致明頗謹欲事左右不審可容留否謹此遣前可
否唯命它冀以時節宣訖致格君定國之效千萬幸望
丁仲澄(見臨漳語錄)
來書深以其學侵畔爲憂自是而憂之則有不勝其憂者
惟能於講學體驗處加工使吾胷中洞然無疑則彼自不
能爲吾疾矣若不求衆理之明而徒恃片言之守則雖蚤
夜憂虞僅能不爲所奪而吾之胷中終未免於憒憒則是
亦何足道願老兄專以聖賢之言反求諸身一一曉然無
疑積日旣久自當有見但恐用意不精或貪多務廣或得
少爲足則無由明耳某比來温習略見日前所未到一二
大節自頗覺省力但昏弱之資執之不固尤悔日積計有
甚於吾友之所患者乃承訪以所疑使將何辭以對邪然
以所聞質之則似不可不兩進也程子曰涵養湏是敬進
學則在致知此二言者體用本末無不該備誠用一日之
功當得其趣不然空抱疑悔不惟無益反有害矣夫涵養
之功則非他人所得與在賢者加之意而巳若致知事則
正湏友朋講習之助庶有發明不知今見讀何書作何究
索與人論辨惟無欲速又無蓄疑先後疾徐適當其可則
日進而不窮矣因書或有以見教勿憚辭費某亦不敢
不盡愚也向見前輩有志於學而往猶豫者其内省甚深
下問甚切然不肯沛然用力於日用間是以終身抱不决
之疑此爲可戒而不可爲法也
詹尚賓(觀見南溪祠志)
孟子曰人有不爲也而後可以有爲又曰狷者有所不
爲不爲之言則同不爲之意似有别矣切疑狷者之病
全在於有所二字於所當爲者而不爲則非知所决擇
之人矣狷者之所以不爲者病在何處苟自知其偏加
篤學力行審思明辨之功便可至中耶抑氣質之偏自
有定量終不足與有爲耶
狷者但能不爲而不能有爲亦其氣質習尚之偏耳知其
偏而反之豈有終不足與有爲之理
孔子曰鄕原德之賊也所謂鄕原者言不顧行行不顧
言閹然媚世與夫同流合汙似忠信似廉㓗所以爲德
之賊也嘗究鄕原之用心全在扵衆皆悅之之一句所
以動他許多不正當底事出來若夫狷者之病只在扵
獨善其身非若鄕原之病扵用心處有不正矣使知學
問亦可以變其氣習耶抑亦受病之深藥力之所不及
耶不則夫子何以云過門不入室爲無憾其待斯人可
知矣
鄕原患在求悅扵人與狂狷正相反故夫子深惡之然亦
無不可變之理但恐其䧟溺巳深不肯變耳
志南上人(見寒山子詩集後)
使至特辱惠書獲審比日住山安穩爲慰天台之勝夙所
願遊往歲僅得一過山下而以方有公事不能登覧每以
爲恨今又聞故人挂錫其間想見行住坐卧不離泉聲山
色之中尤以不得往同此樂爲念也新詩筆勢超精又非
往時所見之比但稱說之過不敢當耳二刻亦佳作也但
攙行奪市恐不免去故步耳寒山子詩彼中有好本否如
未有能爲讎校刊刻令字畫稍大便扵觀覧亦佳也寄惠
黃精笋乾紫菜多品尤荷厚意偶得安樂茶分上廾缾并
雜碑刻及唐詩三冊謾附回便幸視至
出師表未暇寫俟寫得轉寄去未晚也寒山詩刻成幸早
見寄
西原崔嘉彦(以下見南康集)
前日詣見重有喧聒媿不可言奉告獲審經宿道體佳勝
爲慰某前日出山至上京陂頭遇雨巾屨沾濕狼狽可笑
喜幸之深但恨巳差晚耳承問之及感感餘俟入城得面
布也
昨承枉顧捿賢得欵餘論爲慰即刻伏惟動止佳勝昨日
之兩城中不能歛塵高隱必多得之也米資少許别紙送
上幸視至魏甥恪即向來病甥之兄到此病作自有手簡
求藥幸審其證報之當爲修製服餌也
昨日裴回三峽奉候久之旣以日莫遂東走楞伽折桂失
此一見■張想也奉告欣審即日残暑道体佳勝庵屋■
媿仰勤神用方丈牎牖只扵两旁爲之大小隨意可也
承誨示并■竹萌良荷厚意知煩親&KR1263;尤珍感也臥龍亭
子巳下手否向說栽竹木處恐亦可便令施工也人還布
謝草草復未有一物爲報引領雲山第增媿仰
承手示聞還自德安體用冲勝良慰昨夕聞山間兩頗沾
足城中殊少未敢廢禱祠也所喻當爲立之庵中什器俟
一面措辦旦夕得雨後湏一出郊諸容面道或因入城幸
左顧也
奉告承乍寒道體增勝爲慰臥龍新庵主入庵未得一往
視之承其寄筍感感人還草草少間别奉問次
林師魯(以下先生之曾孫沂藏錄槀)
某自幼年侍立先君子之側則聞先芸齋公之名而知其
相與遊之善矣不幸旣遭大禍來居深山窮谷中與世絶
不相聞雖先君子之執友如芸齋公者亦無由一望其顔
色而受教誨焉孤陋塊處徒有嚮往之誠而無以自致也
比年鼎山蔣丈來尉兹邑因得從容請問以訪先君子之
舊遊然後知芸齋公之沒亦旣久矣私心方竊自悲旣又
聞其有賢子者問學行義克世其家則又以自慰也去年
林擇之不鄙過門以講學爲事怪其温厚警敏知所用心
皆如老於學者因扣其師友淵源所自而得三人者焉曰
程深父曰林熙之而其一人則向者所聞吾芸齋公之子
也於是始恨向者所聞之未盡旣而擇之又出送行序引
讀之盖所以見属之意甚厚雖竊自知其庸妄無以堪之
而愛其文悅其義不覺其三復而不能巳也以是益知擇
之之賢其來果若有自而願見賢者之心日以切切方其
歸時適在城府不能爲書而徒属以問訊盖亦憑恃事契
之重而不自外焉兹者乃承捐惠長牋副以劄目情義周
渥足以見不忘舊故之厚而其禮與詞則惴惴然若後進
之於先逹是豈所望於通家之舊哉不敢當不敢當自是
以往行李往來幅紙之書有以警誨則爲賜大矣若復爲
是使人不敢當之禮而又告之曰先知覺後知先覺覺後
覺而巳則非某之所敢聞也大學集傳雖原於先賢之舊
然去取之間决於私臆比復思省未當理者尚多暇日觀
之必有以見其淺陋之失因來告語勿憚諄切豈勝幸甚
擇之此來得日夕聚首啓其不逮實有望焉社中兩賢亦
未獲見敢煩寄聲以爲異時承教之地爲幸
林熙之
去冬枉顧幸得數日數奉名理感慰之深所恨空疎無以
少助潜思之妙耳奉告承别來春暖德履萬福爲慰爲慰
第聞師魯遽不起疾深爲悲惋美才高志未克有成旣足
深惜而朋從零落道學寡助此尤深可憂也想惟平日切
磋義重有不易處者柰何柰何喻及仁說大槩得之但所
謂三者皆心似便指作仁體此似不安又謂推而上之尤
覺聞隔有病莫若只於敬字加功久之自然當處見得不
用如此臆度轉見汗漫支離不精切也詩之比興舊來以
關雎之類爲興鶴鳴之類爲比嘗爲之說甚詳今此本偶
爲人借去未及錄呈大槩興詩不甚取義特以上句引起
下句(亦有取義者)比詩則全以彼物譬喻此物有都不說破者
有下文却結在所比之事上者其體盖不同也上蔡言學
詩要先識六義而諷詠以得之此學詩之要若迂廻穿鑿
則便不濟事矣不識高明以爲何如
朱魯叔(仙遊朱堂甫家藏)
去歲歸來計度不審妄意作一小屋至今方得遷居然所
費百出假貸殆遍人尚未能結褁圓備甚悔始慮之不精
也所喻今方具曉本末記之不難但年來多事精力益衰
日間應接不得少休纔得頃刻無事即湏就寢俟其寧息
然後可以復起應接更無暇看文字矣所欠人家誌銘之
属積壓無數擺撥不行恐未暇爲吾弟記此也然亦未敢
不爲俟定居後看如何或人事稍簡試即爲思之也齋記
大字亦然
余景思(以下仙遊洪震夫家藏)
彼中學校如何亦頗有士人否聞南方風俗淳朴不汲汲
於進取正當勸以讀書講學開發其聦明不當啓以趍時
干禄之技也暇日亦當有觀書味道之樂但僻遠難得師
友此正在自著
晦庵先生朱文公文别集卷五
候官縣儒學訓導劉簮校
晦庵先生朱文公續集卷第五
答吕東萊
康節恐是打乖法門非辭免之正伊川再受西
復元官還蒞舊職又可逡巡觧去即與今日事體全不相
似皆未敢援以爲比欽夫書來亦云豈可逆料後患而先
泪所守之義此語甚直截但渠却不曾爲思量如何避免
得脫若只如此厮崖恐亦非臣子敢安也千萬便爲盡以
此意逹之韓丈得早爲觧紛爲幸
昨嘗奉懇一言於韓丈又專書禱之幸早爲贊成使得速
如所志幸甚區區所以不得不力辭者實以無功受爵求
退得進於心有所不安若一請不遂勢必再三以得請爲
期而後巳然又不敢肆然直遂漠然不以爲意者則以君
臣之義平昔講聞不爲不熟今此除授雖未必直由中出
而名爲君命在臣子之心亦何敢傲然以不受爲高哉此
所以不免委曲懇祈宛轉調護計誠欲兩全公私不使交
病而巳區區此心非特世俗所疑雖平生知友其不哂笑
者幾希度惟忠厚惻怛如吾伯恭者乃有以亮此心耳前
日申狀及與韓沈書不能盡述此意幸請爲言之有以發
明某所不能言者
與王尚書(佐)
始來不爲久計不欲多挈孥累今只一十歲小兒一孤甥
及學者一二人在此天寒歲暮官舍蕭然兀然如一老頭
陀時一自笑且自歎也廬阜山水之勝粗快野心然非休
務不敢出出又不得留愈覺拘悶行亦力懇諸公以必去
爲期耳
某之族祖奉使直閣諱弁早從中州士大夫遊文學甚高
建炎初銜命虜營見留十七年全節而歸又以忤時宰不
及用而死藁殯西湖之智果院三十年矣其孫照者貧悴
亡聊不能歸葬故里今欲只就左近卜地以葬竊意欲丐
台旨以重其事庶可必得仐悉令取禀倘蒙矜許却令踏
遂别具申請也
向乞通理夏稅側聞甚蒙尚書同右司文維持之力但廟
堂旣無果决版曹又巧爲沮抑至仐未决甚可恨也竊聞
檢放文字體式許以見示久未及請今願得以爲法專此
拜請幸即付去人此事自屬漕司更告因二漕語次及之
及早行下州縣令受狀檢踏爲佳蓋早禾巳刈至八九月
不復可辦豐凶官司但欲罔民多取而不知僥幸姦民反
乘此以欺有司也
區區按事噬腊遇毒極爲可笑然公正之朝不宜有此亦
姑任之但若竟如此則荒政亦不復可料理亦即引去矣
答趙都運(善譽)
向來所呈啓蒙不審巳蒙過目否近覺得有說未透處頗
加改定旦夕修成别寄上也
理財之說尤切時病今之所謂理財者豈復有義正是豪
奪耳聞蜀中亦苦賦重民貧不審何術以惠綏之
與田侍郎(子真)
引飲想良巳生果安能發渴却是渴後喜食生冷此湏究
其根原深加保養不可歸咎求節諱疾忌醫也比來隂雨
過多氣候不正元氣不固者多是立脚不住平地喫交此
一種病尤當過意隄防莫教隨例倒却也(求疑當作末)
吾軰今日事事做不得只有向裏存心窮理外人無交
涉然亦不免違條礙貫看來無着力處只有更攅近裏面
安身立命耳不審比日何所用心因書及之深所欲聞也
看前日報行章䟽便要回面汙行首身投免亦不可得只
得守吾大玄也
所喻不平者何事此等大抵無足深怪所謂漸平者今乃
激而愈偏大率天下只有一是一非是者湏還他是非者
湏還他非方是自然之平若不分邪正不别是非而但欲
其平决無可平之理此元祐之調亭元符之建中所以敗
也時事至此拱手坐視無着力處病根豈有窮耶所得水
石知在何許恨不敢去一觀耳閒中所讀何書天下事旣
有所不得爲顧此一事尚屬自巳若又因循放棄日月真
可惜也
某一病兩月將行未果所上告老之章近聞亦巳見郤勢
不免復小紛紜或恐遂抵譴訶不可知也隂邪表裏欺天
罔人方此之時不能仰首一鳴以期開悟而徒爲蓄縮自
全之計永負臣子之責矣柰何柰何今從黃守借人專致
此書幸以數字見報凡鄕來見聞所及告悉及之亦懇黃
守尋的便附來必不至浮沉也聞道學鉤黨巳有名籍而
拙者辱在其間頗居前列不知何者爲之及所指餘人謂
誰皆望一一條示也
昨日季通說舊居山水甚勝棄之可惜新居近城以此間
事體料之必不能免人事之擾只如使節經由不容不見
便成一迎送行戶應接言語之間久遠豈無悔吝今年尤
覺不便始悟東遷之失計賢者異時亦當信此言也片紙
所喻非有疑於二君但聞是時坐間亦有它客恐致傳播
不便耳時論日新于越章彭徐薛諸人必續有行遣未知
輕重遠近如何耳薛竟不免枉道果何益乎某以議陵自
劾恐亦觸諸新貴之怒然巳判斷不能關念也
休致文字巳申本府尚未得保明申發萬一有遲疑即不
免徑申省陳乞矣比來論議似稍寧息未知竟如何正却
不削亦反耳衛公計時相見聞欲徙居盤澗若爾即尤相
近也開正晴暖欲挈舟南下又憚經由冨沙不免見諸人
一番露頭面可厭更俟計度若幸無疾病即當扶曳冐昧
一行兼欲見石佛懸泉之勝也
士子之賢如施林諸人巳相見皆如來喻但陳鄭未見旦
夕訪問之當肯顧也五日一延見諸生力爲普說今頗覺
有風動之意少假旬月亦當有以少變前日之陋也聞同
官多得同志甚慰鄙懷其間亦有相識相聞者恨無由相
會聚切磋耳近觀時論日就卑鄙而吾黨之士相繼而出
似猶未艾天意儻遂悔禍則亦不爲無可用之人矣願相
與勉&KR0999;荀卿子云皓天不復憂無疆也千秋必反古之常
也弟子勉學天不忘也此正區區今日之意也
某氣痞筋攣日以益甚休致文字州府巳爲施行但舉城
知舊無一人肯爲作保不免遠求左右想無不可得與僉
圓付去人仍借一得力可託人自持印紙隨之令俟批上
却將以還免致失墜尤幸也來書前後不同東閣郎君之
說蓋出老丈向得其書亦自言此意甚勤懇然事始巳行
不可復收矣只得向前旁人指點一切不能管得楊子直
黃商伯乞宫觀而遭繳豈有某却望復職致仕而求恩澤
之理雖至愚者知其必不然矣况今不作奏不通廟堂書
劄而陳乞狀内亦不敢叙歷任年月其意亦自可見也昨
日又得黃仲本書云得親戚書議者方欲申嚴謝事條制
渠是謝胡姻家語必非妄此亦似是有爲而發若但驅逐
不容更在仕路猶是善意萬一或是以此速其必來而因
以治之亦無可避之策只得依經據禮冐昧向前看他如
何區處若幸得一章痛加排詆置之竄斥不容休致之地
即在我者亦有辭矣不審明者以爲如何昨日作誠父書
託其致意不知曾相見否或未見可借取一觀然其說亦
大槩與此相表裏也欲作衛公書道此曲折數日又苦目
昏不能謹書或因便問及亦告及之演山觀瀑之約夢寐
不忘然湏病軀稍堪扶持及此一事結斷了絶始可出入
以此反增煩懣耳渤海方繳陳益之宜春之命去冬所傳
上饒亦恐是浪語耳中間議論稍平僕便疑不久諸人豈
坐受縛者勢必多方遊談脅持恐赫以必勝爲效自此當
漸見之繳詞未報其間必有大開闔可想也
與章侍郎(荗獻)
頃幸同僚寔深慰喜雖趣尚之同彼此默喻然未嘗得從
容傾倒以圖事孌之所終極而遂匆匆去國至今以爲恨
也昨聞忠言正論愠于群小遂以口語翩然西歸嘗附一
書於上饒少致區區高仰之意而車騎巳遠遂不可及但
有懷想不能爲情近得張元德書竊聞還家爲况甚適吾
人私計固應隨處而安但國論大變日甚一日令人憂懼
便覺無頓身處不知上天至仁何故生此等軰使能譸張
幻惑以敗人之國家也昨在經筵不能上爲明主預陳此
說吾軰亦不得爲無罪矣於今尚何言哉尚何言哉婺女
旣罷江陵恐亦難安得其近書否念之不能忘也吕子約
經由曾相見否諸賢盡去幾於空國矣樓孫獨未知所謂
國是之論初甚駭聽徐觀其間意實微婉不知還是從之
文字否果爾亦足以去也適聞乃是南牀語亦可見打不
過處恐亦不爲同列所容矣良齋謝丈奄忽云亡後進失
所尊仰欲附一書弔其子而未有以將之湏例後便恐或
相見幸爲及之也誠齋久不得信不知成行否九級浮圖
八級巳了只欠此一級固當爲天下惜之也某自四月初
大病至今中間危急巳爲納禄之請近報未允前此辭職
亦未果决適間聞有䟽其名字牽連四十餘人以白于上
者如此則非久勢湏别有行遣然數日前嘗以周易筮之
偶得遯尾之占見乎蓍龜者如此則亦非彼之所能爲矣
將安避之哉
觧袂之後亦知世路漸艱然不謂乃爾之遽也久欲致一
書以病不能引領鄕風徒切歎仰近得宜春袁推書具道
存問之意亦知雅眷之不我忘也
向來從游不𣢾至仐抱恨顧此衰朽疾病日侵恐不復有
承晤之期矣世道反覆巳足流涕而握其事者怒猶未怠
未知終安所至極耶然宗社有靈公論未泯異日必有任
是責者非左右吾誰望耶子壽想時相聞近亦得書衡陽
之襯當巳過彼久矣初意但恐不得久於零陵不謂造物
者亦復隨俗抵巇也需及廟議便欲寫呈以來使不能俟
當尋的便别寄也當時不知何故直爾匆匆更不暇慱盡
同異而遽爲毁撤之計甚可驚惋豈於是時巳有撞壞之
徵耶
廟議固可恨然自有襯之乃有大於此者令人痛心子壽
竟不免推遷至此乃是無人肯受惡名今遂决之其勇亦
可尚也(然自有襯之一句恐有誤字)
昨幸同朝列雖不得日夕從容然荷相予之意甚勤而襟
期所屬以爲可同天下之憂者如門下亦不過三四人耳
今不幾日而風流雲散恍然一夢[婺-矛+牙]不恤緯母深此懷而
生死契闊未暇論也不審次舍即今巳次何許想徑歸清
江舊第矣頃歲經由見其登臨有江山之勝交遊中有老
成可敬有士友可親甚可樂想爲况亦不落莫恨不得往
從杖屨之遊耳子壽當巳赴汪陵見袁機仲說彼中形勢
事體亦甚可慮不知子壽何以處之聞北風殊惡計恐亦
不可爲久留計也
德脩得祠私計亦甚便但其去日遠尤使人不能忘懷𥙷
之事勢恐亦難久留若更去却真空國而無人矣昨晚得
去相内口書今想巳到于越矣
答尤尚書(袤)
示喻程門諸人行事附見甚善龜山靖康間論事頗多今
長編中全不載蓋緣汪丈當時編集之際楊家子弟以避
禍爲說懇請刪去故雍傳即不見其章䟽後來延平重刊
龜山集方始妆入他時或作楊傳不可不細考也尹和靖
被召時適有臣寮陳公輔論毁程學尹公在道懇辭甚可
觀又嘗論講和甚力皆不可不載者也南軒集誤字有是
元本脫誤者如召閑處則拙者蓋有罪焉然亦曾寫與定
叟恐其欲有回互不妨報及今承䟽示當以示刊者有姓
字處且令鑱滅後人亦湏自暁得也
奉三月四日手教一通三復慰喜不可具言又蒙封送差
敕及所撰族祖銘文尤切感荷衰病之餘復叨祠禄巳爲
優幸而雲臺改命又如私請便得仰止希夷之高躅以激
衰懦則又執事者不言之教也幸甚誌銘之作雄健高古
曲盡事情雖或節用行狀之詞而一經點化精神迥出正
襟伏讀使人魄動神悚知君臣之義與生俱生果非從外
得也竊謂此文實天下名教之指南寒鄉冷族何幸而獨
得之然亦非可得專有之矣幸甚幸甚屬以一至城府歸
憩武夷繚繞還家賓客書問疾病之擾無一日暇以故久
不得致謝意然此心未嘗一日忘也
沙隨程丈忽見過留止旬日得款餘論啓發爲多如此等
人老於州縣深爲可惜趙帥招之折衷奏議之編功夫亦
殊浩渺也項平父白來紹興同官中極不易得來教所謂
可用之才誠不易之論得書知欲此來未知能自拔否耳
蔡君律書巳成簡役精密悉有據依乃知前人大是草率
恨不令年兄見之其曆書則未就然大略規模亦與律書
相似所謂無零分者非如來教所疑也(役疑當作徑)
金陵之喪中外有識同切傷痛而况於交舊之私乎遠承
弔問凢所以爲之深謀遠慮者一皆切中事情無所回避
感歎不巳某昨聞其還即走紫溪又聞以柩重難行恐平
父道間少人商議遂至弋陽候之幸却不甚費力一慟之
餘細間密折盡凡令尊兄之所慮者無不巳有其端今當
密與平父恊力區處庶幾不至甚乖刺耳所幸延哥似却
長進若得數年扶持教養當成令器顧恐疾病衰頽不得
終任此責也彦叙遽止此可傷人生危脆如此又可歎也
圭父爲况如何連得二書頗不安跡似亦不必如此人生
各以時行耳豈必有挾然後可以仕哉聞尊兄亦嘗寬曉
之甚善平父遭此禍故初恐其心疾發動却因此不暇及
營造無益之事反覺安穩若常如此可無他慮幸因書力
勸其清心省事以持門戸爲佳(細間密折等語必有誤字)
某衰病杜門苟安祠禄方竊自幸上恩不棄忽復收用感
激雖深然資淺材疎詎復堪此此外曲折又復多端巳力
懇辭諸公哀憐當爲開陳使得請也承問之及感愧良深
陳公必巳到闕不知去住如何此事自繫天意豈人力之
所及哉江陵計今巳赴久不得書不知爲况如何吳邕州
求免遠使不知得出何策直以親老丐祠恐無不得之理
但恐别求任使則難必耳羅倅兄弟恐未參識自江西來
者多能道其賢也程侍郎禹貢文字曾傳得否若有本便
中幸借及每讀此篇常恨讀書不多無以考見古今之同
異計其所述必甚精博所願見也吳監丞輪對文字亦願
得之不知可以并垂示否
尚書程公垂問曲折尤感其意因見幸爲致謝悃區區之
意蓋不殊前也羅兄亦告致鄙懷皆未敢拜書也益恭得
祠甚善材業如此何患不逹政湏恬養以厚本根耳禹貢
論得之開豁甚多歎服無巳但恨未見畫圖得爲求之便
中寄示幸甚傳畢當并此論歸納也伯駿劄子亦幸垂示
它有可見教不吝及之尤所望也
某不孝禍深早歲孤露提携教育實賴母慈不幸迂愚不
堪世用不能少伸烏烏之報而奄忽至此冤痛割裂不能
自存幸以今春粗畢大事音容永隔痛苦終天伏承惠弔
并以香茶果實遠致奠儀仰感勤眷之誠俯念疇昔之好
拜領號絶不知所言襄陽之除必是見闕正此哀苦不敢
奉慶惟是益遠誨晤而殘息奄奄不保朝夕引領西望徒
切悵然
鄕邦得人之盛魁選復出其中甚爲可喜但所陳取士之
策於人物取舍之際不免祖襲蘇氏浮薄之餘論此議肆
行非天下之福殊使人不滿意自此脫去埸屋想當别作
規撫耳衰陋何足取置齒頰間耶汪樞之孫遂進而立於
三人之列想老丈慰意也荆州之行寄任增重今當入境
矣
答郭察院(邦瑞)
副封垂示尤荷不鄙使任事者於事之幾微每每如此則
尚何朝綱不振之足憂哉甚善甚善甚盛甚盛某衰晚多
難懇辭恩除未遂私計之便今不敢復以前請爲說矣惟
是前仕有妄乞施行經界一事今巳住罷自合抵罪而反
冐褒擢實無面目可將使指不免自劾以俟嚴譴
忽聞抗䟽觸邪遂去言職此於賢業爲有光顧在治朝爲
可恨耳偶在病中聞之增氣與士友言亦未嘗不俯而歎
仰而賀也鄉黨交遊與有光寵其何幸如之
錄示諫草三復永歎知忠賢得志之難而吾道果未易行
也然清名直節足爲里閭光寵而去一凶人亦足少折隂
邪之氣於正論不爲無助此又皆可賀者
答郭邦逸
吾人之學要當以明理治身爲本世間得失正不足深計
也某衰病屏居尚叨稍食不復有與世俗較曲直之心矣
聞以前事頗累鄭君爲之踧踖尚賴寬恩不終抵罪也
志父中秘之除此却未之聞泉州之命亦然山間真如井
底也某昨遣人請祠今巳竟月杳無還耗方以爲慮承喻
廟堂巳有領略之意若是監丞兄書中所報想必得其實
兼林旣去亦湏兩下有施行乃見平平蕩蕩之意也
奏凾必巳關乙覽殊未聞宣召之旨何耶承當俯就臺選
來歲發策大廷始當披腹呈琅玕耳
答羅參議
時得欽夫書聞其進德之勇益使人歎息郴宼掩擊官軍
反爲官軍所蹙勢巳小䘐但未知終當如何耳閩中人情
却甚安帖時和歲豐天所賜也第州縣以催發上供餽虜
之故頗行刻急裒歛之政此爲可慮耳建陽鄉人李秉義
■舊嘗從寳學劉丈入蜀今老且病往投舊識諸將因來
求書得以附此渠不敢有所求但得一顧之寵亦足以爲
重也元履來山間相訪適值此便亦有一書附之
九月廿日至豫章及魏公之舟而哭之云亡之歎豈特吾
人共之海内有識之所同也自豫章送之豐城舟中真欣
天(真欣天疑是與欽夫)得三日之款其名質甚敏學問甚正若充養
不置何可量也但云頃在富陽與尊兄辨論甚苦是時左
右似未以外學爲不然却與前此相聚時所聞小異何耶
汪丈日相聚所講論者何事當有可見語者某頃以書論
數事似皆未以爲然者未敢苟巳復以此書扣之論語序
一篇欲寫呈之書中巳言之而便速寫札不謹只納左右
幸因語呈似幸甚幸甚先生埋銘頃欲只求汪丈寫不知
見許不想嘗懇之不待言也前書所欲更易數處欽夫又
欲刪去一句(乃行狀中本語)不知汪丈以爲如何(乘閒試爲扣之)所寄彦
豐處書未到今此便過餘干却令往取矣
竊承幕府無事得以儉(儉字疑)游坐進此道而所以與謀贊
畫者莫非便民聲勞(聲勞恐有誤字)之事甚休甚休
示及汪丈書知巳爲緣况虚(緣况虚等語恐有誤字)志銘幸甚幸甚
容附書端父兄弟借來一觀也端父兄弟巳祥祭先生德
容日遠益使人痛心耳記善錄荷傳示甚慰所望亟作書
遣人未及細觀然其大致可見於此始得聞和靖言行之
詳蓋其見道極明白故其言之極平易似淺近而實深遠
卓乎義不可及也祁居之相見其議論云何有可以見示
者否龜山論語序本爲世學膠固學者類多以分文析字
執辭泥迹爲務故有視其所視遺其所不視之說但所引
用之事從莊列中說作太過遂致微失本意却似精粗本
末真有二致所以中間竊以爲疑非疑其意特疑其語耳
後見張欽夫吳晦叔乃知文定亦嘗疑之不審尊意以爲
如何幸有以見教胡仁仲所著知言一冊内呈其語道極
精切有實用處暇日試熟看有會心處却望垂喻某於汪
丈書中巳說及恐欲見即爲呈似也欽夫嘗收安問警益
甚多大抵衡山之學只就日用處操存辨察本末一致尤
易見功某近乃覺知如此非面未易究也明仲兄不及别
拜狀想旦夕從容有講道之樂中間說看易傳不知後來
所得如何某亦欲讀此書如有可以見教者因來及之幸
甚幸甚元履晉叔近皆相見亦甚瞻仰也前書懇求書藉
碑刻等不知曾辱留意否
先生諸書想熟觀之矣平日講論甚是如此竒論所未及
者别後始書請之故其說止此然其大槩可知矣老兄
旣知外學之非而欲留意於此恐於論孟中庸大學之書
不可不熟讀而詳味章句之間雖若淺近不足用心然聖
賢之言無不造極學之不博則約不可守今於六經未能
遍考而止以論孟中庸大學爲務則巳未爲博矣况又從
而忽略之無乃太約乎
某塊坐窮山絶無師友之助惟時得欽夫書問往來講究
此道近方覺有脫然處潛味之久益覺日前所聞於西林
而未之契者皆不我欺矣幸幸甚甚恨未得質之高明也
元來此事與禪學十分相似所爭毫末耳然此毫末却甚
占地位今學者旣不知禪而禪者又不知學互相排擊都
不劄著痛處亦可笑耳何叔京秋間相過少𣢾相與懷想
高致者俱不自勝也
知言後來必巳熟看其說如何汪丈曾說及否可否之間
必有定論因來及之幸幸記善錄細看却似馮公所見未
透記得無精彩長者所見莫亦是如此否
極感留意以耳目之玩煩長者愧愧向附還三書巳
領矣書中忘記禀知也汪丈寄横渠三書來此爲校𥙷甚
多勢湏刊作一本乃佳蓋𥙷綴不好看也大抵集中脫誤
盡在第二至第五卷中只換却此四卷亦得也第七卷中
有一論邊事狀却只於卷末添版便得恐汪丈事多告請
出爲點對付之工人幸甚幸甚此道旣寂寥而諸先賢之
子孫亦復流落不振自幕府之西訪其書恤其人不遺餘
力此亦一時節因緣耶校書極難共父刻程集於長沙欽
夫爲校比送得來乃無板不錯字方盡寫寄之不知今改
正未也張家事巳於共父書中言之不知其人巳來未也
人家僮僕乃有如此者可尚可尚今士大夫食君之禄不
爲不厚而臨事面謾辭難就利無所不至亦有愧此僕也
哉此書轉託欽夫尋便亦方索然無一物可伴書者可笑
可笑
與羅師孟師舜兄弟
某昨承面喻將以先公行實見委始者徒感知遇之深不
自知其不可旣而思之先公平日交游皆海内老成賢雋
之士其間相處之久相知之深而文字言語足以發揚潜
德者尚多有之某之不才豈宜進越輙任此責若昆仲以
先公嘗一顧之不欲鄙棄它時草定行事本末因使得預
討論而致之諸公則某雖愚不敢不勉竭駑頓以承命萬
望裁之又向蒙示教於軰行間自貶過甚亦不敢當自此
枉書幸刊正之
先公銘文巳爲題額并託上饒程丈書之字畫淳古可愛
想便刻石也其間有少曲折巳爲四哥言之矣
答羅縣尉(南劍沙縣人)
讀書治病之說誠如所喻但古人之學以莊敬持守爲先
而讀書窮理以發其趣至於讀書之法則又當循序專一
反復玩味一日之課不可過三五條譬如良藥雖無劫病
之功而積日累月自當漸覺四大輕安矣
與林安撫(名枅字子方)
竊聞開府以來蠲除逋負以大萬計號令所下至簡而嚴
是以舉措不苛而人自不犯方地數千里吏畏民安近歲
所未有也區區仰德爲日固久而究觀規摹歛衽心服則
自今始乃蒙垂問見聞所及又有以見高明之度不自賢
智乃如此尤以歎仰苟有所懷安敢不盡顧實未有以塞
訪逮之勤耳又承詢及所知别紙具禀恨所識不多未足
以副好賢樂善之意也
晦庵先生朱文公續集卷第五
福州府儒學訓導舒鏊校
