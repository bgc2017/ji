晦庵先生朱文公文集卷第八十六
祝文
行鄕飲酒禮告先聖文
一昨朝廷舉行鄉飲酒之禮而縣之有司奉行不謹容節
謬亂儀矩闕疎甚不足以稱明天子舉遺興禮之意今者
賓興有日熹謹與諸生考恊禮文推闡聖制周旋揖遜一
如舊章即事之初敢以舍菜之禮謹修虔告
經史閣上梁告先聖文
書樓之役工告僝功虔舉脩梁卜日惟謹敢以釋菜之禮
告于先聖先師至聖文宣王惟先聖先師啓迪衆志卑以
有成謹告
告護學祠文
書樓之役工告僝功虔舉脩梁卜日惟謹是用告于爾神
惟爾有神尚祐衆心以相兹事
奉安蘇丞相祠告先聖文
故相蘇公頌同安人也其道學淵深履行純固天下學士
大夫之所宗仰而邑于後生聞見單淺弗克䆒知父兄閔
焉用告有司請即學宫歲時奉祠以建遺烈使學者有所
興起今旣畢事將妥厥靈敢以舍菜之禮告于先聖先師
之神謹告
屏弟子員告先聖文
熹不肖昨以布衣諸生推擇爲此縣吏而得參聽其學事
而行能寡薄治教不孚所領弟子員有某某者乃爲淫慝
之行以溷有司熹竊自惟身不行道無以率礪其人使至
扵此又不能蚤正刑辟以彈治之則是德刑两弛而士之
不率者終無禁也是故告于先聖先師請正學則恥以明
刑夫扑作教刑而二物以收其威固先聖先師學校之政
所以遺後世法也唯先聖先師臨之在上熹敢不拜手稽
首
奉安蘇丞相祠文
泉人衣冠之盛自國初以至于今其間顯人或至公卿者
多矣然而終始大節可考而知則未有若公之盛者也惟
公著節扵熙寧登庸扵元祐而幅巾謝事偃仰婆娑扵紹
聖元符之間然則公之所自任扵進退出處之間者可謂
無所苟矣是蓋將比古之所謂大臣者豈獨泉人數公而
已哉今以邑人之意祠公扵學即事之始敢布其衷尚饗
奉安蘇丞相畫像文
惟公始終一節出入五朝高風聳乎士林盛烈銘于勲府
矧兹故邑實仰餘光悵親炙之無從冀瞻依之有地是用
省德儀扵廟院建遺烈扵學宫營表方將儀圖聿至式瞻
精字爰寓神棲旣恊吉扵靈辰敢式陳扵菲薦尚饗
準赦謁諸廟文
天子郊見上帝釐事告成還御路門班祭澤扵海内以爾
神有功扵民載在祀典申詔有司以禮報祭臣某不佞奉
承明詔敢不奉制幣㓗犧牲駿奔走以告祠下惟爾有神
尚克膺天子丕顯休命尚饗
請雨謁北山神文
乃者邑民以歲事有謁于君侯君侯過恩賜之吉卜而許
以来是故將有以填撫綏寧之也民其敢不懽欣舞歌以
樂神賜吏其敢不㓗齊芬苾以拜神休惟風雨水旱癘疫
之不時以君侯之不顯威神是震是祓俾無災害則豈惟
斯人專美其賜吏亦與免扵曠弛之憂惟君侯之留意焉
春祈謁廟文
間者歲比不登民填溝壑今幸改歲人得以修其畎畆農
桑之務惟是雨暘以時俾無水旱螟螣之災則非人力之
所能及惟君侯加惠之則幸矣某祗承祀典敢不齋粛明
薦以獻以祈
秋賽謁廟文
今兹荐罹水旱之數宜不得下熟然頗有所收足以慰夫
三農之心而供有司之賦者實神有以佑之也不然民飢
而死吏之憂豈有所極哉仲冬之月祗循故事以告謝神
不敢愛其㓗牲醴酒惟不足以答神之賜而豈敢有所祈
辤先聖文
熹祗服厥事于兹五年業荒行隳過咎日積雖逭厥罰曷
慊于心辤吏告歸愧仰崇仞謹告
南康謁先聖文
熹蚤以諸生推擇爲吏中遭疾病即退丘園乃得其耕耨
之餘日伏讀先聖先師之遺書夜思晝行不敢以昧陋自
棄者二十餘年扵此矣誤蒙聖恩假守兹郡懇辤不獲輿
曳而来疇昔所聞庶幾小試而蒲柳之質衰不待年憒眊
支離巳深不夢之歎大懼弗稱以辱君師祗事之初敢以
誠告惟先聖先師之靈實誘其衷使幸不獲罪扵其民而
蚤遂歸田以終故業則熹不勝幸甚謹告
白鹿洞成告先聖文
維淳熙七年歲次庚子三月癸丑朔十八日庚午具位敢
昭告于先聖至聖文宣王熹昨按國朝故事及郡圖經得
白鹿洞之遺址扵城東北十五里盖唐李渤之隱居江南
李氏因以爲國學及我太宗皇帝又嘗賜之書史以幸教
其學者而淪壊日久莾爲丘墟因竊惟念幸以諸生得奉
詔條顓以布宣教化爲職顧弗此圖懼速譴戾乃議復立
今幸訖功將率同志講學其間意庶幾乎先聖先師之傳
用以答揚太宗皇帝之光訓鼓篋之始敢率賓佐合師生
恭脩釋菜之禮以見于先聖以先師兖國公先師鄒國公
配尚饗
白鹿洞成告先師文
熹仰稽國典建此學宫鼓篋之初恭脩釋菜之禮惟公發
揚聖藴垂教無窮敢率故常式陳明薦從祀配神尚饗
鄒國公云惟公命世脩業克紹聖傳
奉安濂溪先生祠文
惟先生道學淵懿得傳於天上繼孔顔下啓程氏使當世
學者得見聖賢千載之上如聞其聲如睹其容授受服行
措諸事業傳諸永久而不失其正其功烈之盛盖自孟氏
以來未始有也熹欽誦遺編獲啓蒙吝兹焉試郡又得嗣
守條教扵百有二十餘年之後是用式嚴貌象作廟學宫
并以明道先生程公伊川先生程公配神從享惟先生之
靈實臨鑒之謹告
謁故侍中太尉長沙陶威公祠文
惟公忠順勤勞機神明鑒没而不朽食此江濆其亦有以
相之使民安扵下官給扵上而熹也早得收其疾病之軀
以幸免扵娑婆之嘆則公之賜大矣𣢾謁之初敢以誠告
謁李尚書劉屯田祠文
熹猥承人乏假守玆邦祗事之初以禮見于先聖先師而
視其學則有公之遺祠在焉仰惟壯節高風夙所欽慕敢
下再拜伏謁以致其高山景行之思惟公之靈尚克臨鑒
謹告
告熊孝子墓文
維淳熙六年歲次巳亥五月戊午朔具位熹謹遣某致祭
于唐故孝子宜春縣丞熊府君之墓熹叨被誤恩假守兹
土視事之始考諸圖經以求此邦前賢潜德隱行之實扵
建昌得陳太中大夫從事中郎二司馬君以及府君之事
蓋皆以孝德聞而府君精誠之感獨致涌水成川之應私
心竊敬仰焉然按圖以求其故迹則二司馬君之墓不可
知而府君之墓宅學基猶有遺處謹命有司依凖赦令禁
禦樵牧其唐朝旌表舊門亦巳復請于朝俟報脩立而先
遣僚吏敬以酒肴之奠昭告此誠尚其英靈来鑒来享
祭屯田劉居士墓文
熹舊讀歐陽子廬山高之詩而仰公之名恨生遐僻不得
一来仰其山之高而拜公之墓也兹誤上恩卑以郡紱至
止之日望于四郊則山屹立千仞者故在而公之華屋山
丘零落殆盡幾無迹之可尋矣乃訪邦之耆老俊彦得公
之墓扵城西荒苑廢圃之間其不爲耕耨之所及者蓋巳
無幾因復作爲門垣而亭以表焉又得嘉名扵寓士之賢
者書而揭之以見公志庶幾嗣而官扵是者有以謹其樵
牧之禁東西行而過扵是者有以興起其剛毅廉退之心
盖不惟有以少慰夙昔鄉往之私亦可以仰稱聖天子所
以使之承流宣化之意也工告訖役一奠致誠公而有靈
庶其鑒饗謹告
奉安五賢祠文
熹誤膺朝命来守是邦至止之初得拜劉李二公之像扵
學欽聳高風考觀正論旣有以慰夙心者旣又咨訪得陶
公栗里故居扵郡境且知秘丞劉公蓋嘗禄扵筦庫而忠
肅陳公又嘗辱爲遷民也永惟數公大節清名危言直道
遺烈所在千載如生爰始爰謀合享斯室季月之吉神位
告成敢合僚吏率諸生以禮告于祠下蘋藻在列誠意感
通羣公有靈尚克歆顧
謁廟文
熹抱病田間不堪爲吏久矣聖天子哀憐不忍終棄強卑
符竹使爲此邦輿曳而来亦旣視事以衰眊罷軟之資當
民貧財匱之際大懼曠闕無以克當明恩惟神受職明廷
以食玆土其與命吏憂責惟均其亦有以相之使民安扵
下官給扵上而熹也蚤得收其疾病之軀以歸老故丘則
神之賜大矣欵謁之初敢以誠告它不敢以有所祈謹告
謁社稷文
熹叨被恩除假守兹土載惟社稷民命所依柢率故常按
行封壝用嚴國典式對神休謹告
廣佑廟祈雨文
大王有功德於此土之人苟有雨暘之憂無不禱于大王
其禱之也則無不昭答如影響之隨至斯民之心歸之如
父毋信之如蓍蔡者有年扵此矣間者上天降災陽愆隂
伏嘉生百物不蒙滋潤熹等乃大速亂于厥禱祠之事罔
克專于大王懈堕弗虔咎由熹等而使千里之民田疇涸
枯禾稼稿悴今其甚者有若燔灼矣雖並走羣望懇祈備
至而雲氣將交旋即解駁焦然不能有膚寸之合秋陽益
驕燥烈殊甚物之蒙害日以益深若自今以往三日不雨
則千里之民所恃以爲生者蕩析無餘而無以爲食其老
弱將轉乎溝壑而死少壯者將散而爲盗賊以争其旦夕
之命其禍亂之至豈有所極哉失今不捄三日之後大王
雖顧而哀之不可拯巳故熹等私竊計議以爲莫若奔走
歸誠請命于大王之祠下大王若哀其迫切赦其前愆有
以惠緩之則三日之内熹等齊宿以俟休命三日而不應
則是大王終棄絶之熹等退而恐懼以待誅殛不敢復進
而禱矣恭惟大王闔闢造化一雨之恩蓋其餘事誠有意
哀此千里之民則願無愛而亟爲之熹等之願也拜伏于
庭不勝哀扣懇切之至謹告
廣佑廟謝雨文
天久不雨苗之秀而將實者秋陽暴之日以憔悴田將無
以爲收人將無以爲食大命近止罔或不憂我父子兄弟
是用夙夜不遑啓居更相告語奔走羅拜于祠之庭而請
命焉君王顧哀昭答如響禱之明日甘澤沛然晝雨宵零
越五六日而未艾崗陵漸潤草木蕃滋孰是嘉生而不豐
好德宏施普恩大澤深夫豈可以言報顧無以自致其拳
拳率脩故常祗薦蘋藻惟君王降佑歆享則斯人之願也
豐利侯祈雨文
熹多病不才濫尸郡寄修政不德以干隂陽之和自秋以
来天久不雨早稻雖巳收成而晚田不免告病吁嗟之禱
徧于群望而嘉澤未應風日益高氣日益寒雲旣合而復
離禾旣秀而不能有以實也朝兢夕惕不遑啓居惟侯聦
明久食兹土雨暘之柄惟厥攸司日者雖巳致祠懼或不
能蠲㓗以逹誠意欲躬走謁又恨符印之守不克以前謹
遣某官奔告祠下而熹祗率僚吏拜送于門西望叩頭再
拜以請惟侯哀矜賜之一雨以卒終歲之惠則豈惟吏之
不良獲免於戾而邦人父子實蒙其休所以報事侯者其
敢有懈也
祈雨文
間以旱災奉詔致禱閱月踰時雨不可得稻之早熟者什
失八九而吏之所以爲禮樂與辤者亦旣竭矣欲取水湫
淵詣祠祀而專力乎人事之備則又念夫稻有晚出而未
就者不能無冀幸於萬一於是感歎憤激不能自巳躬詣
靈液而冀于有神請復與神爲三日之期以聽休命惟神
受職帝庭降食兹土以福其人爲事今人之急如此神若
弗聞亦何神哉若三日不雨雨而不周且浹于四封惟天
聦明吾恐神之不得安其室神尚聽之毋忽
秋報祝文(各有之各一本作國)
春禱秋報各有令典歲雖不登而有司不敢廢亦不敢以
怠比者徧禱于神神非不加貺于民也直後時而蒙休者
淺爾爰陳嘉薦敬脩常事神其顧歆益惠我民
祈晴文
東土之民荐罹水旱其幸免於溝壑者指二麥以救朝夕
之急而又相與戮力事農以冀有秋其得失之算死生係
之非常歲比也又今天雨不休湖水汎濫小麥之未收者
亦旣折腐不得以食而新苗未立水没其㒹又將無復西
成之望吏民憂懼術無所施惟神威靈作鎮茲圡其必以
顧而哀之汛掃浮隂錫以晴霽則神之惠也民之幸也熹
等濫將使指實分顧憂敢不齊祓再拜以請惟神鍳之謹
告(禹廟云王威神在天降食兹土)
謝晴文
乃者以水潦之災有禱于神蒙神之休開廓氛翳使麥收
稻植人得逭其溝壑之憂旣有日矣熹等敢不躬拜祠下
跪薦牲酒以答靈貺惟神歆顧終此大恩賚以豐年驅其
厲鬼俾我民復得以遂其有生之樂則神之賜於兹圡爲
無窮其食於兹土爲無愧
祈雨文
吏旣不德無以媚于上下以召和氣而福斯人其所以布
主恩救民命者罔不惟神之依故熹往者嘗輙有請於神
而亦旣受其賜矣然方是時霖潦之災獨環越百里之間
爲然若今之旱則自浙河以東爲州者七無不告病捐瘠
之民凛然日有狼顧之憂乃不齊祓奔走以告于神其將
安所歸命敢叩祠庭頓顙屏息以俟嘉應惟神幸哀憐之
謹告
漳州謁先聖文
維紹興元年歲次庚戌四月甲申朔二十七日庚戌具位
朱熹謹以清酌之奠敢昭告于先聖至聖文宣王熹緫髮
聞道白首無成兹荷誤恩復叨郡寄涖事之始載見祠廷
永念平生怛焉内疚尚蘄啓佑俾度其心毋悖所聞以速
大戾謹告
刊四經成告先聖文
敢昭告于先聖至聖文宣王先師兖國公先師鄒國公熹
恭惟六經大訓炳若日星垂世作程靡有終極不幸前遭
秦火煨燼之厄後罹漢儒穿鑿之繆不惟微詞奥旨莫得
其傳至扵篇帙之次亦復殽亂遥遥千載莫覺莫悟惟易
一經或嘗正定而熹不敏又嘗考之書詩而得其小序之
失參稽本末皆有明驗私竊以爲不當引之以冠本經聖
言之上是以不量鄙淺輙加緒正刊刻布流以曉當世上
以具告熹病卧不能拜起謹遣從事敬奉其書以告于先
聖先師之廷神靈如在尚鑒此心式相其行萬世幸甚謹
告
謁高東溪祠文
惟先生剛方之操鯁切之言一視險夷至死不變所謂一
世之偉人非獨一鄕之善士也熹敬仰高風爲日旣久又
幸嘗得執筆編列祠事而今日之來獲拜堂下則於隱忍
回互之譏若有愧焉炷香酌酒歛祍陳詞伏惟先生之靈
有以鑒之謹告
又謁高東溪祠文
謹以釋奠之明日致祭于東溪先生高公惟公志節堅高
議論英發不容何病至死弗渝顧我顓蒙舊勞嚮往肇玆
明薦庶激懦貪謹告
謁李龍學祠文
紹興之初公在邇列力闢和議見忌權臣出守此邦治行
亦著竟以纔口去郡臥家人懷其忠建此遺烈熹愚不肖
獲奉餘規永惟先人實同聲氣載瞻劒履感慨增深敢薦
馨香尚祈昭鑒謹告
謁三賢祠文
謹以釋奠之明日致祭于唐相國常公四門助教歐陽公
高州刺史周公閩自唐世始有華風惟爾三賢實爲首倡
稱思未泯延及于兹報事之虔吏不敢廢謹告
謁端明侍郎蔡忠惠公祠文
惟公忠言惠政著自中朝筮仕之初嘗屈兹郡歲時雖久
稱思未忘厥有遺祠英靈如在熹雖不敏實仰高風涖事
之初敬脩禮謁謹告
謁崔統領祠文
惟侯忠存報國勇不謀身厥有遺祠英靈如在我来伊始
稽率故常敢薦肴觴用伸悼歎謹告
謁諸廟文
國家受天明命奄有萬方分職任功幽顯無間熹奉制敕
來撫漳民永惟明靈實同憂寄涖事之始祗欵䘏祠敢竭
愚衷與神爲誓修身奉法節用愛人熹雖至愚不敢不勉
敺除疫癘時節雨暘非人所能是乃神職吏有不吏神得
而誅神或不神則又奚咎肴羞在列馨香發聞惟神聦明
鑒此心曲
謁社禝文
社禝之神實司民命故先王之法以民爲貴社禝次之而
牧民者其重不得班焉肆我國家稽古立制使凡爲守令
者始至則親謁于其祠所其所以愛民敬神之意厚矣熹
恭承聖詔来守此邦式舉舊章尚祈昭鑒謹告
凖即位赦祭神文
新天子端命帝庭光臨大寶敷錫海内咸與惟新虔命有
司式稽舊典嶽祗川后若古帝王義士忠臣悉嚴祀事庶
臣分土職在布宣奉醪羞致祠下惟神鑒格歆此德馨永
佑我民以對休命
謁修道州三先生祠文
維紹熙五年歲次甲寅八月日謹遣學生迪功郎
道州寧遠縣尉馮允中致祭于濂溪先生周公明道先生
程公伊川先生程公於皇道體沕穆無窮羲農旣遠孔孟
爲宗秦漢以還名崇實否文字所傳糟粕而巳大賢起之
千載一逢兩程之緒自我周翁清瀟之原有嚴貌象欲覿
無因徒有悵望吏以毀告閔然于衷出金少府往佐其功
爰俾諸生敬陳一酹先生臨之有赫無昧尚饗
修三閭忠㓗侯廟奉安祝文
惟神爲國上謀遭䜛放逐行吟憔悴厥有離騷懷沙自沉
勇赴茲水遺祠錫號帝有愍書吏惰不供神用弗宇乃今
修奉亦旣訖功敢饌靈神敢陳椒醑惟神降鑒永奠厥居
滄洲精舍告先聖文
維紹熙五年歲次甲寅十有二月丁巳朔十有三日巳巳
後學朱熹敢昭告于先聖至聖文宣王恭惟道統遠自羲
軒集厥大成允屬元聖述古垂訓萬世作程三千其徒化
若時雨維顔曾氏傳得其宗逮思及輿益以光大自時厥
後口耳失眞千有餘年乃曰有繼周程授受萬理一原曰
邵曰張爰及司馬學雖殊轍道則同歸俾我後人如夜復
旦熹以凢陋少蒙義方中靡常師晚逢有道載鑚載仰雖
未有聞頼天之靈幸無失墜逮兹退老同好鼎來落此一
丘群居伊始探原推本敢昩厥初奠以告虔尚其昭格陟
降庭止惠我光明傳之方来永永無斁今以吉日謹率諸
生恭修釋菜之禮以先師兖國公顔氏郕侯曾氏沂水侯
孔氏鄒國公孟氏配濂溪周先生明道程先生伊川程先
生康節邵先生橫渠張先生温國司馬文正公延平李先
生從祀尚饗
歸新安祭墓文
一去鄕井二十七年喬木興懷實勞夢想兹焉展掃悲悼
增深所願宗盟共加嚴護神靈安止餘慶下流凡在雲仍
畢霑玆蔭酒肴之奠惟告其衷精爽如存尚祈鑒享
又祭告遠祖墓文
維年月日遠孫熹謹率姪某姪孫某等以酒果告于遠祖
二十一公制置府君祖妣杜氏夫人之墓惟昔顯祖作鎮
玆邦開我後人載祀久遠封塋所寄奉守弗虔它人有之
莫克伸理玆用震怛籲于有司鄕評亦公遂復其舊伐石
崇土俾後弗迷即事之初敢謝其譴謹告
焚黃文
日者天子始見上帝於泰壇頒慶宇内凡有列於朝者皆
得追榮其先以廣孝治故我皇考班通九列而皇妣號比
郡封聖澤所加幽顯咸頼熹愚不肖久深不泊之悲祗奉
制書徒切哀隕謹以清酌時羞㳙日以告伏惟思靈對此
休命謹告
又焚黃文
日者天子始郊頌慶宇内熹以職秩得從大夫之後故我
亡室錫號有加恭奉制書俯仰悼歎惟爾有靈尚克嘉之
謹告
又焚黃文
新天子端命帝廷欽承天序敷錫有位咸得追榮其先有
司承詔遂以皇考贈中大夫之命来告于第慈顔永隔餘
五十年祗對寵光感涕何極謹因祭歲恭奉制書拜手以
告而熹不肖繼忝從班大饗之恩復&KR0574;錫命肆我皇妣爰
及故嬪亦得扳聮並受祭澤絲綸異數行即薦陳尚期恩
靈歆荷亡斁謹告
又焚黃文
恭惟先君天賦異質孝友之行足繼前修雅徤之文追古
作者爵夀弗稱隕於半塗施及後人叨被寵禄追榮七命
始列從班而先夫人亦&KR0574;顯號厚德之報不在其兹並命
帝廷璽封䨥檢贊辭褒異視昔有加唯是音容日荒日遠
生我勞瘁追養靡從祗奉命書舍爵以告涕泗摧咽不知
所云尚饗
又焚黃文
君以辛亥郊恩始受大夫妻之號及今饗賚予忝近列而
君之號又躐進焉念昔相從惟艱惟悴君能勤力相我實
多豈意莫年寵榮狎至君之季子亦被賞延而君不少須
是可悲巳奉奠致詔君其聽之尚饗
又焚黃文
熹頼遺訓竊位于朝獲被慶恩追榮禰廟亦有年矣比以
鉤黨廢錮憂畏過深以故及今始克祗奉命書以告于寢
廟惟我皇考洞視今古靡有遺情陟降如存尚克歆此丕
顯休命頋熹衰頽年迫告休使我皇考未躋極品而先夫
人亦未克正小君之號流根之報無復後期永念及兹痛
恨何極仰惟慈廕俯鑒愚衷尚啓後人不日昌大熹瞻望
恩靈不勝感慕摧咽之至謹告
贈官告皇考文
往歲天子用事泰壇上帝降歆福祚昭答慶賜之澤覃及
萬方中外幽明罔不咸頼謂熹名秩有列内朝降以命書
賁其禰廟顧念孤藐禄不逮親祗奉明恩益深哀慕兹用
齋祓致誥寢庭欽惟神靈服此休顯熹雖不肖敢不敬恭
惟孝惟忠無或荒墜嗣有褒賜尚克嘉之覆其後人延于
永世
第三男授官告家廟文
熹前任煥章閣待制該遇明堂大禮赦恩奏𥙷第三男在
巳蒙聖恩授承務郎祗承先訓蒙被賞延餘慶所覃益深
永慕
遷居告家廟文
熹罪戾不天幼失所怙祗奉遺訓往依諸劉卜葬卜居亦
旣累歲時移事改存沒未安乃眷此鄕實亦皇考所嘗愛
賞而欲卜居之地今旣定宅敢伸虔告以安祖考之靈伏
惟降鍳永奠厥居垂之子孫世萬無極
致仕告家廟文
維慶元五年歲次巳未六月辛酉朔孝孫具位熹敢因時
享昭告于祖考之靈熹至愚不肖蒙被先世遺德獲祗祀
事五十餘年歲時戰兢罔敢怠忽至于今兹行年七十衰
病侵凌筋骸弛廢巳蒙聖恩許令致事所有家政當傳子
孫而嗣子旣亡藐孤孫鑑次當承緒於又年幼未堪跪奠
今巳定議屬之奉祀而使二子埜在相與佐之俟其成童
加冠于首乃躬厥事異時朝廷察熹遺忠或有恩意亦令
首及伏惟祖考擁佑頋歆永永亡斁熹不勝大願其諸家
務亦當計度區處分属埜等及諸孫息使有分職以守門
戶尋别具告而施行之熹之衰病勢難支久如以恩靈尚
延喘息之間猶當黽勉提緫大綱不使荒頽以辱先訓伏
惟祖考實鑒臨之謹告
告考妣文
孝子具位熹敢昭告于皇考太史吏部贈通議大夫府君
皇妣孺人贈碩人祝氏熹不考孤露垂六十年不能以時
考次先君行實以表于墓迹其所由雖實有待然而怠緩
不虔罪巳無所逃矣逮今晚暮衰病侵加改卜之謀始有
定論乃克紬繹遺文傳之時事撰成行狀一通粗以發明
先君立朝議論本末而皇妣德範梗槩亦以附書將以請
銘于故相退傳益國周公庶幾有以闡揚潜懿昭示後来
使子子孫孫勸忠勉孝以無忘考妣啓佑丁寧垂𥙿永久
之意繕寫旣成先事以告惟是荒塞之餘不無闕漏熹不
勝悲切皇懼之至伏惟恩靈如在鍳此哀誠則熹不勝千
萬幸甚謹告
時祭祝文
粤此季秋成物之始藐兹弱質維望以降(胡江反)永念劬勞
莫伸報效昊天罔極悲慕何窮謹以云云
歲祭祝文
氣序流易歲律將更追遠感時不勝永慕謹以㓗牲剛鬛
粢盛醴齊祗薦歲事以某人祔食尚享
祭土地文
敢昭告于土地之神仲秋之月萬寶將成蒙神之休幸兹
遣免式陳菲薦用以揭虔尚其顧歆永垂庇祐
又祭土地文
熹窮年奔走兹復奠居老幼無虞以及改歲繄神之頼報
事敢愆尚其顧歆永垂覆祐謹告
又祭土地文
維此仲春歲功云始若時昭事敢有弗欽蘋藻雖微庶將
誠意惟神監享永奠厥居
夏云仲夏應期時物暢茂
秋云維此仲秋歲功將就若時報事
冬云維此仲冬歲功告畢若時報事
歲云歲律將更幸兹安吉若時報事(改末句爲介以)
(春祺)
又祭土地文
春日載陽兹維仲月式陳明薦用格神休尚其頋歆俾我
無斁(氣序徂遷時維仲夏氣序徂遷仲秋戒秋冬序告中一陽来復)
墓祭文
歲序流易雨露旣濡瞻省(唐石改爲載念)封塋不勝哀慕(唐石改爲不勝)
(載念)謹用清酌時羞祗薦歲事(唐石改爲薦其常事)尚饗
又墓祭文
歲序流易雨露旣濡念爾音容永隔泉壌一觴之酹病不
能親諒爾有知尚識予意
后土祝文
兹以暮春修祀先壠(餘處改作按行丘壠)惟神保祐樵牧不驚敢薦
馨香式昭報事尚祈鑒享永頼無窮謹告
又后土祝文
玆以春餘有事先壠(唐石等處改爲丘壠)載惟保祐實頼神休式薦
醪羞尚祈據饗延于永久無有後艱謹告
又謁李龍學祠文
謹以釋奠之明日致祭于龍學侍郎李公惟此廟學實公
所遷人到于今追頌勞烈矧惟忠慮抑有前聞薦此芳馨
豈專報享謹告
晦庵先生朱文公文集卷第八十六
懷安縣儒學訓導葉暢校
