晦庵先生朱文公文集卷第一
詞
虞帝廟迎送神樂歌詞
桂林郡虞帝廟迎送神樂歌者新安朱熹之所作也熹既
爲太守張侯栻紀其新宫之績又作此歌以遺桂人使聲
于廟庭侑牲璧焉其詞曰皇胡爲兮山之幽翳長薄兮俯
清流渺冀州兮何有眷玆土兮淹留皇之仁兮如在子我
民兮不窮以愛沛皇澤兮横流暢威靈兮無外㓗尊兮肥
爼九歌兮招舞嗟莫報兮皇之祐皇欲下兮儼相羊烈風
雷兮暮雨
右迎神三章二章四句一章五句
虞之陽兮灕之滸皇降集兮巫屢舞桂酒湛兮瑶觴皇之
歸兮何許龍駕兮天門羽旄兮&KR0813;紛俯故宫兮一嘅越宇
宙兮無隣無隣兮奈何七政恊兮羣生嘉信玄功兮不宰
猶彷彿兮山阿
右送神三章章四句
賦
白鹿洞賦
白鹿洞賦者洞主晦翁之所作也翁旣復作書院洞中又
賦其事以示學者其詞曰
承后皇之嘉惠宅廬阜之南畺閔原田之告病惕農扈之
非良粤冬孟之旣望夙余駕乎山之塘徑北原以東騖陟
李氏之崇岡(地名李家山)揆厥號之所繇得頽址於榛荒曰昔
山人之隱處至今永久而流芳(陳舜俞廬山記云唐李渤字濬之與兄涉偕隱白鹿)
(洞後爲江州刺史乃即洞創臺榭環以流水雜植花木為一時之勝)自昇元之有土始變塾
而爲庠儼衣冠與弦誦紛濟濟而洋洋(廬山記又云南唐昇元中因洞建學)
(館置田以給諸生學者大集乃以國子監九經李善道爲洞主掌其教授江南野史亦云當時謂之白鹿國庠)在
叔季而且然矧休明之景運皇穆穆以當天一軌文而來
混念敦篤於化原乃搜剔乎遺遯朌黃卷以置郵廣青衿
之疑問樂菁莪之長育拔雋髦而登進(謹按國朝會要太平興國二年知江)
(州周述乞以九經賜白鹿洞詔從其請仍驛送之六年以洞主明起為蔡州襃信主簿旌儒學荣鄕校也)迨繼
照於咸平又增修而罔倦(廬山記又云咸平五年敕重脩又塑宣聖十哲之象)旋錫
冕以華其歸琛亦肯堂而詒孫(郭祥正書院記云祥符初直史館孫冕以疾辭于朝)
(願得白鹿洞以歸老詔從之冕未及歸而卒皇祐五年其子比部郎中琛即學之故阯爲屋榜曰書堂俾子弟居而)
(學焉四方之土來者亦給其食)悵茂草於熙寧尚玆今其奚論(廬山記熙寧中作巳)
(云鞠為荗草矣)夫旣啓余以堂壇友又訂余以冊書(尋訪之初得樵者指告其)
(處客楊方子直遂贊興作之謀既而劉清之子澄亦褒集故實來寄)謂此前脩之逸迹復關
我聖之宏橅亦旣震于余衷乃謀度而咨諏尹悉心以綱
紀吏竭蹷而奔趨士釋經而敦事工殫巧而獻圖曾日月
之幾何屹厦屋之渠渠(事具吕祖謙伯恭所作書院記)山葱瓏而遠舍水
汨㶁而循除諒昔人之樂此羌異世而同符偉章甫之峩
峩抱遺經而來集豈顓眺聽之爲娱實覬宫墻之可入愧
余脩之不敏何子望之能給矧道體之亡窮又豈一言而
可緝請姑誦其昔聞庶有開於時習曰明誠其兩進抑敬
義其偕立允莘摯之所懷謹巷顔之攸執彼青紫之勢榮
亦何心乎俛拾亂曰澗水觸石鏘鳴璆兮山木苯䔿枝相
樛兮彼藏以脩息且游兮德隆業茂聖澤流兮往者弗及
余心憂兮來者有繼我將焉求兮
感春賦
觸世塗之幽險兮攬余轡其安之慨埋輪而縶馬兮指故
山以爲期仰皇鑒之昭明兮眷余衷其猶未替抑重巽於
旣申兮徇耕野之初志自余之旣還歸兮畢藏英而發春
潜林廬以静處兮閴蓬戸其無人披塵編以三復兮悟往
哲之明訓㗳掩卷以忘言兮納遐情於方寸朝吾屣履而
歌商兮夕又賡之以清琴夫何千載之遥遥兮乃獨有會
於余心忽嚶鳴其悅豫兮仰庭柯之葱蒨悼芳月之旣徂
兮思美人而不見彼美人之脩嫭兮超獨處乎明光結丹
霞以爲綬兮佩明月而為璫悵佳辰之不可再兮懷德音
之不可忘樂吾之樂兮誠不可以終極憂子之憂兮孰知
吾心之永傷
士衡相繼有作雖極清麗顧乃自爲隱遁之辭
遂與本題不合故王康琚作詩以反之雖正左
陸之誤而所述乃老氏之言又非小山本意也
十月十六夜許進之挾琴過予書堂夜久月明
風露凄冷揮絃度曲聲甚悲壯旣乃更爲招隱
之操而曰榖城老人嘗欲爲予依永作辭而未
就也予感其言因爲推本小山遺意戲作一闋
又爲一闋以反之口授進之併請榖城七者及
諸名勝相與共賦之以備山中異時故事云(七者)
(疑當作老人)
南山之幽桂樹之稠枝相樛高拂千崖素秋下臨深谷之
寒流王孫何處攀援久淹留聞說山中虎豹晝嘷聞說
山中熊羆夜咆叢薄深林鹿呦&KR0687;獼猴與君居山鬼伴君
遊君獨胡爲自聊歲云莫矣將焉求思君不見我心徒離
憂
右招隱
南山之中桂樹秋風雲冥濛下有寒栖老翁木食澗飲迷
春冬此間此樂優游渺何窮我愛陽林春葩晝紅我愛
隂崖寒泉夜淙竹栢含煙悄青葱徐行發清商安坐撫枯
桐不問簞瓢屢空但抱明月甘長終人間雖樂此心與誰
同
右反招隱
詩
遠游篇
舉坐且停酒聽我歌遠游遠游何所至咫尺視九州九州
何茫茫環海以爲畺上有孤鳳翔下有神駒&KR0750;孰能不憚
遠爲我游其方爲子奉尊酒擊鋏歌慨慷送子臨大路寒
日爲無光悲風來遠壑執手空徊徨問子何所之行矣戒
關梁世路百險艱出門始憂傷東征憂晹谷西遊畏羊腸
南轅犯癘毒北駕風裂裳願子馳堅車躐險摧其剛峩峩
旣不支瑣瑣誰能當朝登南極道暮宿臨太行睥睨即萬
里超忽凌八荒無爲蹩躠者終日守空堂
擬古八首
離離原上樹戢戢澗中蒲娟娟東家子鬱鬱方幽居濯濯
明月姿靡靡朝華敷昔爲春蘭芳今爲秋蘼蕪寸心未銷
歇託體思同車
綺閣百餘尺朝霞冠其端飛櫩麗遠漢曲楹何盤桓清謠
發徽音一唱再三歎借問誰爲此佳人本邯鄲微響激流
風浮雲慘將寒爲言何所悲遊子在河關不恨久離闊但
憂芳歲闌願爲清宵夢燕昵窮餘歡
上山採薇蕨側徑多幽蘭采之不盈握欲寄道里艱沈憂
念故人長夜何漫漫芳馨坐銷歇徘徊以悲嘆
佳人朗秋夜蟋蟀鳴空堂大火西北流河漢未渠央野草
不復滋白露結爲霜梁燕起高飛雲鴈亦南翔念我同心
子音形阻一方不念執手歡隔我如參商寓龍不爲澤畫
餅難充腸金石徒自堅虚名真可傷
鬱鬱澗底樹揚英秋草前與君結歡愛自比金石堅金石
終不渝懽愛終不疎一夕遠離别悠悠在中途相思未云
變音容定何如傷彼三春蕖灼灼層華敷盛時不可留恐
逐嚴霜枯夫君來何晚賤妾長離居
高樓一何高俯瞰窮山河秋風一夕至憔悴巳復多寒暑
遞推遷歲月如頽波離騷感遲暮惜誓閔蹉跎放意極驩
虞咄此可奈何邯鄲多名姬素豔凌朝華妖歌掩齊右緩
舞傾陽阿徘徊起梁塵繂縩紛衣羅麗服秉竒芬顧我長
咨嗟願生喬木隂寅緣若絲蘿
夫君滄海至贈我一篋珠誰言君行近南北萬里餘結作
同心花綴在紅羅𥜗雙垂合歡帶麗服眷微軀爲君一起
舞君情定何知
衆星何歴歴嚴霄麗中天殷憂在之子起步荒庭前出門
今幾時書札何由宣沉吟不能釋愁結當誰憐臨風一長
嘆淚落如奔泉
題謝少卿藥園二首(自此詩至卷終先生手編謂之牧齋净藁)
謝公種藥地窈窕青山阿青山固不群花藥亦婆娑一掇
召冲氣三掇散沈疴先生澹無事端居味天和老木百年
姿對立方嵯峨持此供日夕不樂復如何
小儒忝師訓迷謬失其方一爲彺瘖病望道空茫茫頗聞
東山園芝术緣高岡瘖矓百不治效在一探囊再拜藥園
翁何以起膏肓(瘖一本作醒)
邵武道中(同前詩起辛未)
風色戒寒候歲事巳逶遲勞生尚行役遊子能不悲林壑
無餘秀野草不復滋禾黍經秋成收歛已空畦田翁喜歲
豐婦子亦嘻嘻而我獨何成悠悠長路岐凌霧即曉&KR1019;落
日命晚炊不惜容鬢凋鎮日長空飢征鴻在雲天浮萍在
青池微蹤政如此三嘆復何爲
友人黃子衡欲之上庠以詩留行
若士有竒操久厭山林卑奮衣千里道巳與親友辭子行
何悠悠世路方如兹歸來亦何日車馬光陸離幽蘭生前
林擢置白玉墀不以芳意遠結根終不移願子崇明德潜
躍貴因時悲風静夜聽喬木歲寒姿何以廻軒駕千載相
與期
奉酬丘子野表兄飲酒之句
微褐不充體寒夜懷重衾古來窮廬士歲暮多苦心苦心
亦何爲世路多﨑&KR0706;不藉杯中物離憂坐自侵舉杯當勿
辭何爲復沉吟醺酣遺所拘神慮契遐襟荒湎思前戒歡
謠發清音雅唱一何高仰酬非所任申章聊叙報洪量亦
余欽
丘子野表兄郊園五詠
欲識淵明家離離疎柳下中有白雲人良非遯世者(柳)
結楥遂芳植覆墻擁深翠還當具春酒與客花下醉(荼蘼)
移自溪上園種此墻隂路墻隂少人行來歲障幽戸(竹)
芭蕉植秋檻勿云憔悴姿與君障夏日羽扇寧復持(芭蕉)
花柳遶宅茂先生在郊居下帷良已苦時作帶經耡(𬞞圃)
古意
兔絲附樸樕佳木生高岡弱蔓失所依佳木徒蒼蒼兩美
不同根高下永相望相望無窮期相思諒徒爲同車在夢
想忽覺淚沾衣不恨歲月遒但惜芳華姿嚴霜萎百草坐
恐及兹時盛年無再至巳矣不復疑
送劉旬甫之池陽省覲六十四丈遂如行在所上
計
雨雪成歲暮之子遠徂征酌酒起相送慨我别離情池陽
實大藩佐車屈時英子行一請覲上計趨吳京良玉懷貞
操芳蘭含遠馨臨岐一珍重即此萬里程
晨起對雨二首
凄列歲云晏雨雪集晨朝高眠適方起四望但蕭條遠氛
白漫漫風至林靄消流潦冐荒塗清川亦迢迢遐瞻思莫
窮端居心自超覽物思無託即事且逍遥
晨起候前障白煙眇林端雨意方未巳后土何時乾倚竹
聽蕭瑟俯澗聞驚湍景物豈不佳所嗟歲巳闌守道無物
役安時且盤桓翳然陶玆理貧悴非所歎
殘臘
殘臘生春序愁霖逼歲昏小紅敷豔萼衆綠被陳根隂壑
泉方注原田水欲渾農家向東作百事集柴門
客舍聽雨(壬申)
沈沈蒼山郭暮景含餘清春靄起林際滿空寒雨生投&KR1149;
即虚館簷響通夕鳴遥想山齋夜蕭蕭木葉聲
宿武夷觀妙堂二首
隂靄除巳盡山深夜還冷獨卧一齋空不眠思耿耿閑來
生道心妄遣慕眞境稽首仰高靈塵緣誓當屏
清晨叩高殿緩步遶虚廊齋心啔眞祕焚香散十方出門
戀仙境仰首雲峰蒼躊躇野水際須將塵慮忘
社日諸人集西岡
郊原曖芳物細雨青春時前岡遐敞地登覽情無遺農畆
懷歲功壷漿祝神釐我慚里居氓十載勞驅馳今朝幸休
閑追逐聊嘻嘻笑語歡成舊盡醉靡歸期
久雨齋居誦經
端居獨無事聊披釋氏書暫釋塵累牽超然與道俱門掩
竹林幽禽鳴山雨餘了此無爲法身心同晏如
新竹
春雷殷巖際幽草齊發生我種南窗竹戢戢巳抽萌坐獲
幽林賞端居無俗情
雨中示魏惇夫兼懷黃子厚二首
讀書春日晏雨至滿郊園一灑幽叢竹藹藹清隂繁齋居
無還往鎮日空掩門欲將冲静趣與子俱忘言
暄風變春餘卉木日葱蒨林間一雨來滿庭寒草徧寂寞
謝朋儔晤語懷雋彦良無一水遥阻闊何由見
夜聞子規
幽林欲雨氣含凄春晚端居園徑迷獨向高齋展衾卧南
山夜夜子規啼
社門
杜門守貞操養素安冲漠寂寂閟林園心空境無作細雨
被新筠微風動幽籜聊成五字句吟罷山花落浩然與誰
期放情遺所託
宿山寺聞蟬作
林葉經夏暗蟬聲今夕聞巳驚為客意更值夕陽曛
晨登雲際閣
晨起踏僧閣徙倚望平郊攅巒夏雲暁蒼茫林影交暫釋
川途念憩此煙雲巢聊欲托僧宇歲晏結蓬茅
池上示同遊者
藕葉蓋波面池花猶未紅聊承暁露餘散步詠凉風香氣
巳飄忽客懷誰與同唯應同遊子芳意更匆匆
過黃塘嶺
屈曲危塍轉沉隂山氣昏蟬聲高樹暗石瀨淺流喧巳過
黃塘嶺欲覓桃花源無爲此留滞驅馬踰山樊
宿白芒畬
早發招賢里夜宿白芒畬川暝前山雨風驚澗樹花途陸
綿異縣曛黑泊田家逢人聊問路猶恨去程賖
濯足澗水二首
濯足澗邊石山空水流喧行旅非吾事寄此一忘言
澗邊濯足時脩途倦煩燠振策欲尋源山空無往躅
自溪口買舟至順昌示同行者
時燠倦長途買舟至西郭烟波方渺然坐此溪上閣子留
且歡宴我去成蕭索同行不同調此意誰與託
宿篔簹舗
庭隂雙樹合&KR1440;夕孤蟬吟盤礡解煩鬱超搖生道心
倒水坑作
窮幽鮮外慕殖志在丘園即此竟無得空恨歲時遷川陸
緜半載煩燠當歸緣憩此蒼山曲洗心聞澗泉
夏日二首
夏景巳逾半林隂方澹然鳴蟬咽餘響池荷競華鮮抱痾
守窮廬釋志趣幽禪即此窮日夕寧爲外務牽
雲臻川谷暝雨來林景清齋舍無餘事凉氣散煩纓望山
懷釋侣盥手閱仙經誰懷出塵意來此俱無營
對雨
虚堂一遊矚驟雨滿空至的皪散方塘冥濛結雲氣勢逐
風威亂望窮山景翳烟靄集林端蒼茫欲無際凉氣襲輕
裾炎氛起秋思對此景凄凄還增冲澹意
齋居聞磬
幽林滴露稀華月流空爽獨士守寒栖高齋絶群想此時
隣磬發聲合前山響起對玉書文誰知道機長
又聞琴作
瑶琴清露後寥亮發&KR1440;間韻逐回風遠情隨玄夜闌端居
獨無寐林扉空掩關起望星河落哀絃方罷彈
讀道書作六首
巖居秉貞操所慕在玄虚清夜眠齋宇終朝觀道書形忘
氣自冲性逹理不餘於道雖未庶已超名跡拘至樂在襟
懷山水非所娛寄語狂馳子營營竟焉如
失志墮塵網浩思屬滄洲靈芝不可得歲月逐江流碧草
晚未凋悲風颯巳秋仰首鸞鶴期白雲但悠悠
白露墜秋節碧隂生夕凉起步廣庭内仰見天蒼蒼東華
綠髮翁授我不死方願言勤脩學接景三玄鄕
四山起秋雲白日照長道西風何蕭索極目但烟草不學
飛仙術日日成醜老空瞻王子喬吹笙碧天杪
鬱羅聳空上青冥風露凄聊乘白玉鸞上與九霄期激烈
玉簫聲天矯餐霞姿一回流星盻千載空相思
王喬吹笙去列子御風還至人絶華念出入有無間千載
但聞名不見冰玉顔長嘯空宇碧何許蓬萊山
秋雨
一雨散林表清隂生廣庭喜兹新秋夜起向高齋行煩歊
獲暫祛凉氛集華纓沉沉遠林氣愜此端居情節物坐如
此撫世襟方盈歸當息華念超遥悟無生
秋夕懷子厚二首
雨歇林氣爽月華湛遥暉齋居翫物變廓落滄洲期焚香
散碧虚撫節陳清詩抗志屬雲端非君諒誰知
凉氣沉齋宇夕隂未渠央寒栖屬遥夜長簟卷單床浮雲
蔽中天愁霖隔秋牎思君一晤對耿耿何能忘
病中呈諸友
窮居值秋晦抱疾獨齋居行稀草生徑一雨復旬餘交親
各所營曠若音塵疎始悟端居樂復理北&KR1440;書讀誦興已
闌起坐方躊躇綠樹滿空庭策策凉飊初良時不復停煩
吝未云祛還思對君子日夕佇軒車
川上見月歸示同行者
川上偶携手皓月起林端一舒臨流望玄露巳先漙歸掩
荒園扉更怯裳衣單清夜可晤言獨處誰爲歡
月夜述懷
皓月出林表照此秋牀單幽人起晤歎桂香發窗間高梧
滴露鳴散髮天風寒抗志絶塵氛何不棲空山
冬雨不止
忽忽時序改白日藏光輝重隂潤九野小雨紛微微蒼山
寒氣深高林霜葉稀田家秋成意落落乖所期曠望獨興
懷戚戚愁寒飢事至當復遣且掩荒園扉
贈仰上人
澗谷秋雲暁飄颻無定姿氛氲升遠樹凌亂起寒颸雨罷
成孤鶴天高逐散絲上人歸别嶺心迹但如斯
即事偶賦
白煙竟日起雨晦蒼山深老菊不復妍丹楓滿高林抱病
寢齋房窗戸結愁隂起望一舒情遐眺豁煩襟人生亦巳
勞世路方﨑&KR0706;且詠招隱作無爲名跡侵
作室爲焚修之所擬步虚辭
歸命仰璇極寥陽太帝居翛翛列羽幢八景騰飛與願傾
無極光回駕俯塵區受我焚香禮同彼浮黎都
寄題咸清精舍清暉堂
山川佳麗地結宇娱朝昏朝昏有竒變超忽難具論千嵐
蔽夕隂百嶂明晨暾穹林擢遥景回澗盪秋氛覽極慚未
周窮深遂忘喧欲將身世遺况託玄虚門境空乘化往理
妙觸目存珍重忘言子高唱絶塵紛
冬日二首
蕭索時序晚已復度高秋回澗白波起通川絳樹稠晨風
散清霜嘉稻卷平疇獨懷志士感歲事幸將休
清霜染澗樹蕭索向嚴冬密雨有時集寒雲無定容波明
橫瀨出風急遠林空一極窗間眺高旻矗亂峰
春日即事(癸酉)
郊園卉木麗林塘煙水清閑棲衆累遠覽物共關情憩樹
鳥啼幽緣原草舒荣悟悅心自遣誰云非逹生
誦經
坐厭塵累積脫躧味幽玄静披笈中素流味東華篇朝昏
一俯仰歲月如奔川世紛未云遣仗此息諸緣
春日言懷
春至草木變郊園猶掩扉兹晨與心會覽物徧芳菲桃萼
破淺紅時禽悅朝暉泉谷暖方融原田水初肥東作興庶
甿歲功始在兹端居適自慰世事復有期終然心所向農
畆當還歸
晚步
東原鬱巳秀嘉樹藹初綠衆卉發春陽前山可遐矚端居
日康倦涉澗步墟曲景幽恣所尋悟悅何由足鳥鳴華薄
深泉響亂流續握手一同忻吾生詎幽獨(倦疑當作揵)
懷友
山夕烟景亂林空鳥啼幽懷人隔春江夢想積離憂覽物
懷悄悄臨觴但悠悠徘徊東西步悟歎復何求
山館觀海棠作二首
景暄林氣深雨罷寒塘渌置酒此佳辰尋幽慕前躅芳樹
麗煙華紫緜散清馥當由懷别恨寂寞向空谷
春草池塘綠忽驚花嶼紅亂英深淺色芳氣有無中置酒
賓朋集披襟賞咏同若非摹寫得應逐綵雲空
題畫
青鸞凌風翔飛仙窈窕姿高挹謝塵境妙顔粲瓊蕤登霞
抗玉音結霧吹參差神鈞儛空洞玄露湛霄暉山中玉斧
家胡不一來嬉眞凡路一分冥運千年期
過武夷作
弄舟緣碧澗棲集靈峯阿夏木紛巳成流泉注驚波雲闕
啓蒼茫高城鬱嵯峨眷言羽衣子俛仰日婆娑不學飛仙
術纍纍丘冡多
同安官舍夜作二首
官署夜方寂幽林生月初閑居秋意遠花香寒露濡故國
異時節欲歸懷簡書聊從西軒卧塵思一蕭疎
窗戸納凉氣吏休散朱墨無事一翛然形神罷拘役暫愒
豈非閑無論心與跡
寄山中舊知七首
結茅雲壑外石澗流清泉澗底采菖蒲顔色永芳鮮超世
慕肥遯鍊形學飛僊未諧物外期巳絶區中緣
客子歸來晚江湖欲授衣路岐終寂寞老大足傷悲慷慨
平生志冥茫造物機清秋鵰鶚上萬里看横飛
晨興香火罷入室披仙經玄默豈非尚素餐空自驚起與
塵事俱是非忽我營此道難坐進要湏悟無生
故園今夜半林影澹逾清曳杖南溪路君應獨自行潺湲
流水思蕭索早秋聲盡向琴中寫焉知離恨情
采藥侵晨入亂峯宿雲無處認行蹤歸來應念塵中客寄
與玄芝手自封
凄凉梧葉變芬馥桂花秋日夕湖臯勝哦詩憶舊遊
秋至池閣静天高林薄疎西園有佳處那得與君俱
述懷
夙尚本林壑灌園無寸資始懷經濟策復愧軒裳姿效官
刀筆間朱墨手所持謂言殫蹇劣詎敢論居卑任小才亦
短抱念一無施幸蒙大夫賢加惠寬箠笞撫巳實巳優於
道豈所期終當反初服高揖與世辭
釋奠齋居
理事未逾月簿書終日親簡編不及顧几閣積埃塵今辰
屬齋居煩跼一舒伸瞻眺庭宇肅仰首但秋旻茂樹禽轉
幽忽如西澗濱聊參物外趣豈與俗子羣
試院雜詩五首
齋宇夜沉寂凄凉群物秋卧聽簷瀉盡心屬故園幽了事
知何日分曹喜勝流笑談眞暫爾不敢恨淹留
寒燈耿欲滅照此一窗幽坐聽秋簷響淋浪殊未休
窮秋一雨至暫止復蕭蕭曲沼寒流滿空庭凉葉飄聞鍾
懷故宇覽物屬今朝一詠歸來賦頓將形跡超
長廊一遊步愛此方塘淨急雨散遥空圓文滿幽鏡階空
綠苔長院僻寒颷勁長歗不逢人超搖得眞性
藝苑門禁肅長廊似僧居偶來一散步暫與塵網疎文字
謝時軰銓衡頼羣儒伊予獨何者偪仄心煩紆
巖桂
山中綠玉樹蕭灑向秋深小閣芬微度書帷氣欲侵披懷
清露曉遇賞夕嵐隂珍重王孫意天涯淚滿襟
秋懷
并梧巳飄黃澗樹猶含碧煙水但逶迤空齋坐蕭瑟端居
生遠興散漫委書帙愛此北窗閑時來岸輕幘微鍾忽迢
遞禽語破幽寂賞罷一悁然淡泊忘所適
喜晴
衝颷動高柳渌水澹微波日照秋空淨雨餘寒草多放懷
遺簿領發興託煙蘿忽念故園日東阡時一過
夜賦
暗窗螢影亂秋幃露氣深羣籟喧巳寂青天但沉沈惻愴
懷高侣幽默抱冲襟遥憶忘言子一寫山水音
暁步
初日麗高閣廣步愛脩廊重門掩秋氣高柳廕方塘閩海
冬尚温晏隂天未霜坐悲景物殊亦念歲時荒故園屬佳
辰登覽遍陵岡賓遊盡才彦蕭散屏壺觴别來時巳失懷
思寧暫忘宦遊何所娱要使心懷傷
書事
重門掩盡静寂無人境喧嚴程事云巳端居秋向殘超搖
捐外慮幽默與誰言即此自爲樂何用脫籠樊
八月十七夜月
忽忽秋逾半清輝萬里同遥知竹林夜共賞碧雲空寂寞
盈尊酒凄凉滿院風寒塘空自綠不似小園東
憶齋中二首
高齋一遠聎西南見秋山景翳夕隂起竹密幽禽還賞愜
慮方融理會心自閑誰料今爲客寥落一窗間
蟋蟀亂秋草故園風露深何因不歸去坐使百憂侵
秋夕
秋風桂花發夕露寒螿吟歲月坐悠遠江湖亦阻深紛思
寧復整離憂信難任終遣誰爲侣獨此澹冲襟
夢山中故人
風雨蕭蕭巳送愁不堪懷抱更離憂故人只在千巖裏桂
樹無端一夜秋把䄂追歡勞夢寐舉杯相屬暫綢繆覺來
却是天涯客簷響潺潺瀉未休
懷子厚
中夏辤故里涉秋未停車賓友坐離闊田園想榛蕪感兹
風露朝起望一煩紆眷彼忘言子鬱鬱西齋居俯飲蒼澗
流仰咏古人書名應里閭薦心豈榮利俱琅然撫枯桐幽
韻泉谷虚褰裳欲往聽乖隔靡所如
南安道中
暁澗淙流急秋山寒氣深高蟬多遠韻茂樹有餘隂煙火
居民少荒蹊草露侵悠悠秋稼晚寥落歲寒心
垂澗藤
寒泉下碧澗古木垂蒼藤蔭此萬里流閑花自層層何人
賞幽致白髮岩中僧
臨流石
偃蹇西澗濱枵然似枯木下有幽泉鳴上有蒼荅綠來往
定何人山空此遺躅
懸崖水
秋天林薄疎翠壁呈清暁迢遞瀉寒泉下有深潭悄時飄
桂葉來尋源路殊杳
穿林徑
屈曲上雲端似向崖隂斷行聞山鳥鳴下與泉聲亂去去
不知疲幽林自成玩
九日
故國音書阻一方天涯此日思芒茫風煙歲晚添離恨湖
海尊前即大荒薄宦驅人向愁悴舊遊惟我最顚狂細思
萬石亭前事辜負黃花滿帽香
督役城樓
天高無遊氣林景澹餘暉感此霜露節但傷風土非季秋
時序温百卉不復腓祗役郊原上暄風一吹衣仕身諒無
𥙷課督慚飢羸還憶故園日策杖田中歸
再至作
荒城一騁望落景麗譙門隱隱鍾猶度依依嵐欲昏風霜
非故里禾黍但秋原極目歸來晚兹懷誰與論
晚望
禾黍彌平野凄凉故國秋清霜凝碧樹落日翳層丘覽物
知時變爲農覺歲遒不堪從吏役憔悴欲歸休
苧溪道中
秋山有紅樹忽憶野田中禾黍收將盡氛埃晚欲空登原
悲落景倚杖怯高風更有寒塘水應將此處同
十月朔旦懷先隴作
十月氣候變獨懷霜露悽僧廬寄楸檟饋奠失兹時竹栢
翳隂岡華林敞神扉汛掃託群隷瞻護煩名緇封塋諒久
安千里一歔欷持身慕前烈銜訓倘在斯
步虚詞二首
扉景廓天津空同無員方丹晨儛七氣朵秀東渟房飡吐
碧琳華仰噏飛霞漿竦轡絶冥外眄目撫大荒策我綠軒
軿上際於浪滄神鈞亦寥朗䁆靄晨風翔養翮塵波裏縦
神非有亡一樂無終永千春詎能當
褰裳八度外竦轡霄上遊軒觀隨雲起偃駕東渟丘丹荑
耀瓊岡三素粲曾幽躡景遺塵波偶想即虚柔盻目娛真
際不喜亦不憂宴罷三椿期顛徊翳滄流千載何足道太
空自然疇
民安道中
祗役東原路長風海氣隂蒼茫生遠思憭慄起寒襟午泊
僧寮静昏投縣郭深拙勤終不𥙷誰使漫勞心
西郊縱步
西郊一遊步極目是秋山積水羣峰碧清霜楓樹丹故園
心不展投策詎能閑且適平生意無令雙鬢斑
寄黃子衡
遠宦去鄕井終日無一歡援琴不能操臨觴起長歎我友
客京都肅肅雲天翰别去今幾時各在天一端有酒不同
斟中情誰與宣裁詩一問訊重使心思傳
濯足萬里流
褰裳緣碧澗濯足憩清幽却拂千巖石聊乘萬里流氛埃
隨脫屣步武欲横秋極目滄江晚煙波殊未休
孤鶴思太清
孤鶴悲秋晚凌風絶太清一爲棲苑客空有呌群聲夭矯
千年質飄颻萬里情九臯無枉路從遣碧雲生
與諸同寮謁奠北山過白巖小憩
聮車涉修坂覽物窮山川疎林汎朝景翠嶺含雲煙祠殿
何沈邃古木鬱蒼然明靈自安宅牲酒告恭虔肹蠁理潜
通神蚪亦蜿蜒旣欣歲事舉重喜景物妍解帶憩精廬尊
酌且留連縱談遺名跡煩慮絶拘牽迅晷諒難留歸軫忽
巳騫蒼蒼暮色起反旆東城阡
懷山田作二首
郊園多所樂况此歲云暮寒色澹遥空清霜變紅樹欲舒
林表望詎識塵中趣向晚寂無人氤氲欲成霧(冬日)
冰溪流巳咽隂嶺寒方結忽值早梅春未恐芳心歇的皪
終自妍殷勤爲誰折千里寄相思相思政愁絶(梅花)
夜雨二首
擁衾獨宿聽寒雨聲在荒庭竹樹間萬里故園今夜永遥
知風雪滿前山
故山風雪深寒夜只有梅花獨自香此日無人問消息不
應憔悴損年芳
將理西齋
欲理西齋居厭兹塵境擾發地得幽芳斸石依寒篠閑暇
一題詩懷沖獨觀眇偶此愜高情公門何日了
寄題金元鼎同年長泰面山亭
抗心塵境外結宇臨秋山乘高一騁望表裏窮遐觀衆㟧
互攅列連岡莾縈環陽崖煙景舒隂壑悲風寒碧草晚未
凋林薄巳復丹仙人吳門子歲晚當來還
冬至隂雨
愆陽值歲晏忽復層隂結一雨散霏微千林共騷屑端居
遺簿領遠意懷幽㓗曠慮守微痾殊方感新節豈伊田廬
念丘壠心摧折還登東嶺岡瞻竚何由歇
安溪道中泉石竒甚絶類建劔間山水佳處也
驅車陟連岡振轡出林莾霧露暁方除日照川如掌行行
遵曲岸水石窮幽賞地偏寒篠多澗激淙流響祗役未忘
倦心神暫蕭爽感兹懷故山何日稅征鞅
留安溪三日按事未竟
縣郭四依山清流下如駛居民煙火少市列無行次嵐隂
常至午陽景猶氛翳向夕悲風多遊子不遑寐我來亦何
事吏桀古所記奉檄正淹留何當語歸計
安溪書事
清溪流不極夕霧起嵐隂虚邑帶寒水悲風號遠林涵山
日欲晦窺閣景方沉極目無遺眺空令愁寸心
梅花兩絶句
溪上寒梅應已開故人不寄一枝來天涯豈是無芳物爲
爾無心向酒杯
幽壑潺湲小水通茅茨煙雨竹籬空梅花亂發籬邊樹似
倚寒枝恨朔風
柚花(甲戌)
春融百卉茂素榮敷綠枝淑郁麗芳遠悠颺風日遲南國
富嘉樹騷人留恨詞空齋對日夕愁絶鬢成絲
病告齋居作
層隂靄巳布小雨時漂洒獨卧一窗間有懷無與寫高居
生遠興春物彌平野慮曠景方融事遠情無捨聊寄兹日
閑塵勞等虚假
感事有嘆
榮華難久恃代謝安可量宿昔堂上飲今歸荒草鄕高臺
一以傾繐帳施空房繁絃旣闕奏緩舞亦輟行桃李自妍
華春風自飄揚戀幄靡遺思更衣有餘芳身徂名亦滅事
往恨空長寄語繁華子古今同一傷
夏日
凉氣集幽樹清隂生廣庭偶兹憩煩燠怱憶郊園行婉娩
碧草滋迢遞玄蟬鳴官曹且休暇自適幽居情
聞蟬
悄悄山郭暗故園應掩扉蟬聲深樹起林外夕陽稀
秋夜歎
秋風淅瀝鳴清商秋草未死啼寒螿幽人幽人起晤歎仰
視河漢天中央河漢西流去不息人生辛苦何終極蒼山
萬疊雲氣深去鍊形䰟生羽翼
茅舍獨飲
出身從吏役驅車涉窮山日落隂景晦天高風氣寒豈無
斗酒資獨酌誰爲歡一杯且復醉百念中闌干
宿傳舍見月
空堂寒夜月華清獨宿凄凉夢不成欲向階前舞凌亂手
持杯酒爲誰傾
寄諸同寮
把酒江頭煙雨時遥知江樹巳芳菲應憐倦客荒茅裏落
盡梅花未得歸
登羅漢峯
休暇曹事簡登高恣窺臨徜徉偶此地曠望披塵襟落日
瞰遠郊暮色生寒隂歡餘未去巳更欲窮幽尋行披茂樹
盡豁見滄溟深恨無雙飛翼往詣蓬山岑(餘疑當作娱去疑當作云)
登面山亭(是日氛霧四塞獨見雙䯻峯)
新亭夙所聞登眺遂兹日極目但蒼茫前瞻如有失煙鬟
稍呈露衆嶺方含鬱長歗天風來雲散空宇碧
雙䯻峰
絶壑藤蘿貯翠煙水聲幽咽亂峯前行人但說青山好腸
斷雲間雙䯻仙
涉澗水作
幽谷濺濺小水通細穿危石認行蹤回頭自愛晴嵐好却
立灘頭數亂峰
試院即事(乙亥)
端居惜春晚庭樹綠巳深重門掩晝静高館正隂沈披衣
步前除悟物懷貞心澹泊方自適好鳥鳴高林
借王嘉叟所藏趙祖文畫孫興公天台賦凝思幽
巖朗詠長川一幅有契于心因作此詩三首
翩然乘孤鶴往至蒼崖巔上有桂樹林下有清冷淵洗心
詠太素汎景窺靈詮棲身託歲暮畢此巖中緣
山空四無人澗樹生凉秋杖策忘所適水木娛清幽散髮
塵外飊濯足清瑶流静歗長林内舉翮仍丹丘
雜記草木九首
高蘿引蔓長插楥垂碧絲西窗夜來雨無人領幽姿(天門冬)
弱植不自持芳根爲誰好雖微九秋榦丹心中自保(紅蕉)
根節含露辛苕穎扶楥綠蠻中靈草多夏永清隂足(扶留)
種竹官墻隂經年但憔悴故園新綠多宿榦轉蒼翠(竹)
窈窕安榴花乃是西隣樹墜萼可憐人風吹落幽戸(榴花)
春條擁深翠夏花明夕隂北堂罕悴物獨爾澹冲襟(萱草一)
西窗萱草藂昔是何人種移向北堂前諸孫時遶弄(萱草二)
端居春向殘夏氣巳清穆睡起悄無人風驚滿窗綠(獨覺)
晨起獨行園花藥發竒穎猶嫌墜露稀更汲寒泉井(澆花)
觀黃德美延平春望兩圖爲賦二首
川流匯南奔山豁類天闢層甍麗西崖朝旦群峯碧劍閣
望南山
方舟越大江凌風下飛閣仙子去不還蒼屏倚寥廓冷風
望演山
祠事齋居聽雨呈劉子晉
刀筆常時篋笥盈齋祠今喜骨毛清與君此日俱無事共
愛寒階滴雨聲
晦庵先生朱文公文集卷第一
考異
虞帝廟詞沛皇(一作仰皇)虞之(一作韶之)灕之(一作武之)
一嘅(一作一慨)玄功(一作元功)
感春賦悵佳(一作恨佳)吾心(一作無心)
空同賦壁帶(一作璧帶)
招隱操清商(一作商歌)
遠遊篇問子何所之行矣戒關梁世路百險艱出門始
憂傷東征憂暘谷西遊畏羊腸南轅犯癘毒北駕風
裂裳(一作願子審所之行矣戒關梁南轅犯癘毒北駕風裂裳東征憂晹谷西遊畏羊腸世路百險)
(艱出門始悲傷)
春日即事緣原(一作緣源)
古意(一作俲古)所依(一作所託)月遒(一作月流)
春日言懷(一作春日書懷)
過武夷作啓蒼(一作起蒼)
八月十七夜月竹林(一作故園)
九日湖海(一作江海)
督役城樓感此(一作感兹)
寄黃子衡重使(一作却使)
懷山田作色澹(一作色靄)
安溪道中忘倦(一作忘疲)征鞅(一作歸鞅)
安溪書事(一作晚望)虚邑(一作井邑)涵山日欲(一作山深日巳)
窺閣(一作地迥)極目(一作一目)
借王嘉叟所藏趙祖文畫孫興公天台長川一幅(一作借王嘉叟)
(天台横卷)洗心(一作疑神)澗樹(一作桂樹)長林(一作兹林)
觀春望兩圖朝旦(一作朝夕)
晦庵先生朱文公文集卷第一
福州府儒學訓導舒鏊校
晦庵先生朱文公文别集卷第一
書(時事出處)
劉共甫(珙以下建陽胡德方家藏)
伏奉教帖甚慰久不聞問瞻仰之意然此書之後傳聞動
静千條萬端皆非村落所得詳此兩日忽聞有全蜀之命
意其是乎未得其眞未敢遽奉慶也行期定何如若果西
去能略歸鄕曲否此却未湏遽行但亦當永對向來聖錫
正如此也若所傳非的當奉行前詔則交印後似却不必
迃路來歸只令平父來臨川上下迎侍以歸足矣二姦雖
去氣象全未廻盖上心猶以向來所爲爲是未有敢乘此
痛言其非者昨告邦彦以所當論者惟獨斷二字頗以爲
然又未知果能發之否間讀陸宣公奏議一一切中今日
之病試取一讀從容前席爲上一一談之當有助耳若果
造朝以亟行爲上早得一日是一日事然今巳似太遲若
更過此則又無可說矣惟近臣愛君體國之義想又非畎
畒縷縷之比固不當以私計之安便爲先而後圖之也聞
欽夫亦勸行果爾又無疑矣程集及諸書拜領厚意但誤
字處更不吝脩改爲善略讀所改數處似少吝矣如何如
何李先生碑額試煩問子駒不知可爲别寫數字示及否
比及宗禮歸到又湏數月其家早欲成就巳先刻銘文只
俟此字耳騃病之說不記前書拜禀云何誨諭之及乃知
僣率之爲咎然所自比乃爾豈故人之望耶
劉共甫
竊承延登廟堂參貳樞筦君子之仕至此亦可謂得時得
位可以不負其所學矣逖聞明命贊喜亡涯某去月六日
始得離長沙與敬夫同行謁魏公墓下遂登祝融絶頂巳
乃東歸至儲洲始分手盖講論之樂尚未曾有别去殊憫
然也至醴陵始微聞兄有此拜至清江始得其真然伏讀
十一月五日詔書奴詬大臣豕視庶位甚矣其間而不然
也不知出兄筆否當時何不略開諫耶自見此詔連三日
寢食不安其曲折未易以一言盡大抵自此人主心益肆
勢益孤賢人君子日益消縮不願立於其朝而讒謟面䛕
持禄保位之士益聚而肆然其無所不爲矣反復念此惻
然寒心中夜以興不覺歎咤此殆聖主思之未熟而奉令
承教之臣與有責也不知比來訏謨之際頗亦及此語否
失之於前尚可捄之於後願益思所以矯正之術而亟諫
之某嘗譬之人子事親之道不至■於父母之顔色不和
爲子者當左右承順以祈悅適耶當詬詈妻孥毆擊僮隷
以快巳之忿耶此閭巷之人知之不待曾參孝巳而後委
也至於人主事天之道何獨不然今日之爲其亦異乎吾
所聞矣比至豫章見蔣參政文字慨然有出身任事之意
所以告吾君者粗亦可觀但不知渠本領如何若只是如
此說得亦不濟事况本領若不甚正則所謂是者非所謂
賢者否又如何其可恃耶聞奏請令卿監郎曹舉士限五
日奏又不得發照牒此是何措置只此一事可見風采柰
何奈何陳公少進有何處畫觀今日氣象雖非有危機交
急之慮然大根大本處被羣小壊得八九分以上了日往
月來不是小事苦痛苦痛兄與陳公素有物望非它人比
今日雖未爲宰相然實斷國論若只似常人遷延歲月保
持禄位以俟人主厭棄而擊逐之則非惟大失人望隤隕
家聲亦豈吾平日讀書問學之意邪亦豈吾平日致身事
國之意耶在長沙時未覩近詔但巳不勝憂慮日與欽夫
語此幾至隕涕不知當其任者視以爲何如耳願亟與陳
公謀之某至豫章宿上籃寺偶復感此通夕不眠夜漏未
盡呼燭作此不能旣所懷之萬一欲作陳公書不暇然作
亦不過如此只老兄語次逹此懷足矣何以書爲哉然今
日之事政湏爲其大者論薦人材亦有次第今日遠則益
州近則吳興皆第一義諦而敬夫尤不可後如某輩草野
之臣則雖有憂歎之心然以義分觀之似未當出兄果相
念當且徐之不湏抑迫恐一旦大發狂疾彼此爲不利俟
兩公有成則彈冠群彦之後殊未爲晚某許多年過了豈
計此年歲間事耶此是實情相告某豈不欲及今一見明
主極陳胷中之憤懣但思之言語必有太甚處恐却悮兩
公恊贊彌縫之意所以斷然自誓决未敢出不獨爲身亦
以爲親爲二公爲國計也千萬幸察
彭子夀(龜年止堂之孫沚家藏)
請違後一兩日即被斥遣之&KR1179;出關恰一月始能逹里門
奉祠幸巳得請而詞職未盡允勢湏更加控免耳區區鳬
鴈不足爲重輕忽聞門下亦此論事去國而德修德夫相
繼亦去爲之駭然此其間必有曲折恨未得聞不審從人
今何所鄕若遂赴鎮亦湏暫還江西經由上饒偶便託其
教官林君致此丐以數字見報比來議論本末與諸人繼
逐之由林君佳士時有人徍來不至浮沉也
程允夫(洵洪正學刊允夫家藏)
職幸巳如願而忌之者以爲僣瀆睥睨愈甚近日葉緫
章中巳有姓名旦夕必有行遣矣改正恩數實無此例前
此但以衆論紛紛故於奏狀中言之後來得請而復不說
分明致此事故又申省陳乞近又只得省劄檢會申明巳
降指揮行下盖諸公不敢將上而羣小因此又益紛紛細
思此舉實有未安今且未令泰兒赴銓其它姑置勿問看
數月間如何又别相度也餘干冤痛莫能爲申理者區區
於此尤不能無愧也
魏元履(掞之以下胡德方家藏)
宼日深矣爲之柰何諸報想自聞之此聞事甚遅方傳古
藤之命未知果否誤國至此■之肉其足食乎小譴何益
龜齡旣起不知復作何計今日正懼狐鼠之妖蠹蝕君心
此爲本根之禍不去此物國勢無自而張邊備無自而立
賢才無由而見任直言無由而上聞矣老兄以爲如何成
都全不聞近報不知到何許胡邦衡痛哭之書見之否說
病證甚危急而無甚治法但顯言西帥䟦扈欲誅沈介取
其首其機事不密乃爾可怪久不聞問念念不忘適有均
亭便晨起手凍作字不成幾不可讀亦所以效顰耳一笑
(逐湯相陳豈非賞魏無知之功乎可笑可笑)
魏元履
早稻旣登捄恤之勞計亦少緩矣但州郡以使節將臨大
爲文具所至騷然而無毫髮之𥙷此爲可慮耳今歲之事
偶然無大敗闕眞出天幸若只頼有位措置則今無鄕井
久矣此非面未易道也近日逐去洪邁稍快公論得劉&KR0697;
父書云邂逅汪養源丈聞益州巳出峽非晚到玉山矣上
以其留行討賊始甚知之不知到闕相見又如何也此事
繋消長非人力所及無咎得此邦初聞甚以爲喜聞邦人
亦深自幸旣而聞之乃不疾而速之人其殆禍吾州乎又
非徐老之比也芮漕通書否不相怪否此諸公只好閑處
說葛藤緩急實難仗也此三五日來始無閑擾稍可近書
冊矣老兄比復作何功夫可見教否今歲不爲場屋計乎
諸公薦賢之舉不知如何比扣芮語頗悠悠不知今巳發
奏未也
魏元履
邊報如所示乃可慮此傳聞復不然云巳破虹縣靈壁兩
城禽其魁帥得其積穀十餘萬斛不知孰是前日得先生
書云鉛山見報亦如此所聞也史去而辛洪皆遷國論未
知所定非草芧所得憂但願天意悔禍有以發悟聖心耳
諫垣南榻素有直聲未聞有以大慰人望者何哉有所聞
續以見示幸甚令子爲學督之不敢怠但良亦費檢束耳
因書更切教戒令稍尊重爲佳
魏元履
共甫書與子飛云李顯忠聞殿帥之除知爲奪兵罷黜之
漸有尹機者說之曰今魏公銳志恢復而諸將莫敢前者
姑以是自薦公必喜而見留然計其財力未能舉事是我
以空言而獲實利也顯忠悅言於公如機指意公果然之
而不復計其力之未能大舉也上䟽出師廷議莫以爲可
而上意向之不可奪詔報公即行顯忠與邵宏淵合兵入
宿州宏淵欲散府庫以賚將士而全軍以歸李不可遣宏
淵出城措置而盡有其金帛以馬載還其家巳而置酒高
會官妓人子白金一兩士卒人子錢三百軍士大怒會虜
騎至城下衆莫肯戰揚言虜盛不可當且欲圖之顯忠惶
遽遂走失亡七八千人(七萬人出寨還者六萬餘)而軍資器械盡没幸
是日大霧虜人不知我師之遁故無他不然幾殆然虜人
冐火暑奔馳赴捄人馬踣於道者相望也(入宿州後事寬甫書所報也〇)
書亦云上意猶向魏公但不知相湯公遣楊存中罷王龜
齡又何意耳平甫云家書中言初聞宿州之潰不得其由
朝廷震駭疑二將降北德夀以二將皆楊舊部曲遣往招
之故有此命後省初欲論駁而亦不知所以爲他計者遂
止不知果然否邵宏淵劉寶分護淮東西不知復如何守
險之說未爲不然但不知所以爲自治之計如何耳但守
與和二字相似不知爲是說者於此能别異之否愚謂今
日之憂不在邊境正惟廟堂議論㢮張黜陟乃折衝制勝
根本魏公績用不成正坐此耳吕許公謂范文正公言欲
經略西事不如且在朝廷此言深有味老兄以爲如何
魏元履
徐嚞巳罷共甫復改命三衢而朱新仲來爲泉守殊不可
曉也二小使巳還魏公復出江上廿八日巳行矣查元章
䕫漕馮方以太府少卿參議從魏請也任元受以祕閣參
議亦必魏薦耳無咎除戶部郎張安國以掖垣兼直詞禁
王慶長閩憲想次第聞之矣但文云王瞻叔巳回此又何
耶陳君此間過時無尋問處渠欲陸尉書巳作數字授之
不知有效否觀其失業狼狽殊可憐恨不能有以處之耳
孟子說向嘗編集雖巳終篇但苦無人商量間因人或來
問檢視之輙有不滿意處未欲傳出以誤後生也或彼中
有人看此書講說有疑處令逐條抄出疑問之意便中寄
示容撿鄙論爲荅有不當處却告駁難即彼此有益若全
部寫得未必講習却無所用耳
吕子約(祖儉)
某向來杜門本無一事而恭兄誤使此來以爲到郡引疾
便可得去今乃不然不意德人亦時出此蘇張之計也近
復冐昧以書懇左司曾丈意其有以察此而力言之因通
家問幸啓恭兄同爲一言以助其請幸甚累書求恭兄爲
記五賢祠堂未蒙見報亦告侍次語及但得數語略記事
實爲幸仍湏及早得之乘某未去刻石尤佳也豫章欲刻
精義大字版意欲令并刻老兄所增橫渠諸說此間傳錄
未及數篇專作此數字今後遣人就借得以付之爲幸彼
有教授黃君者此邦人甚向學令寫了即送來此轉寄還
不妨也
向伯元(以下伯元之孫公永家藏)
衰病之餘勉強試吏遭此旱歉四顧茫然不免控告朝廷
幸亦略蒙應副目今雖似可以支吾未知來春事體又如
何比及終更亦當麥熟遺此凋瘵之民以付後人耳過蒙
稱許何以當之秪益慙懼然緣此一事心勦形瘵精力全
衰百病交攻求去未得殊無好懷也子卿一見傾倒留欵
三日而行識趣議論今亦少得也聞臨江沈守留意荒政
甚悉恨未得其條目而師法之今遣此人告糴其境或恐
吏民有持閉遏之計者願得一言以觧其紛是亦仁人之
惠也
向伯元
到官踰年初亦粗徤自秋冬來足疾發動不免廢事經界
初不敢請適會議者及之被旨相度不敢不盡其愚而事
久不决浮議紛然遂力求去又竟不得今雖得旨而農事
已起不可復爲正當少俟秋成又未知賤跡能復幾時於
此也世路如此唯得早去乃爲幸耳劉薦論事不阿近所
未有亦恨太疎果墮語穽耳周南之策亦粗聞之然不能
如來喻之詳邪說肆行而士氣不衰此乃爲可賀者然前
輩清議在下之說又爲可慮柰何
向伯元
到官半歲前月忽苦脚氣手足俱痛至今未平郡計不足
循例措畫無非殃民害物之事初謂經界若行欺隱自露
則可以供歲費而罷去諸色無名之賦今乃聞有隂沮之
者至今未有成命次第且中輟矣在此旣無所爲衰病復
爾交攻欎欎度日殊無聊頼巳上歸田之奏矣未知進止
如何萬一未遂湏再請也
向伯元
某之賤體自四月初感風濕之氣足疾發動一臥两月屢
至危殆亟上告休之請近聞未得可報今雖未死然衰頽
日甚自度不能復有補於縣官勢湏再請耳辭職亦竟未
允當并力懇庶必遂也時論一變非復意慮所及忠賢奔
播幾於空國而無君子矣吕子約經由曾進謁否江陵近
收書否章茂獻聞欲徙居城中必時相見子卿想歸久矣
揚丈書巳領不知其巳趨召否今日之事凡曾在趙子直
處喫一呷湯水者都開口不得只有此老尚可極言以冀
主之一悟不知其有意否巳作書力勸之萬一肯出經由
更望一言此宗社生靈之計非小故也
林井伯(成季言以下井伯之外孫方之泰家藏刊帖)
餘干久不得書日月愈遠令人傷歎山谷語云歸來兮逍
遥西江波浪何時平眞可以泣鬼神也
林井伯
某向來一出略無補報罷逐而歸抵以自愧還家初亦粗
遣至此夏初痼疾復動遂大狼狽意必不全亟遣告老人
行巳五六十日尚未有處分然病軀却幸少蘇未知竟何
如也餘干屢得書處之甚安亦殊不易擇之昨日自彼歸
過此尤能道其曲折始者風波甚可駭愕今却少定不知
事且止於此耶或更未巳也相看狼狽不能仰首一鳴深
負憂愧子約一舉却甚竒特令人歎服也
林井伯
衡陽之報令人悲痛所幸便蒙歸骨之恩今當次第在道
矣前日走寒泉與韜仲父子聚哭之極不能爲懷也旣無
廷試從者歸期想亦不遠莫湏更爲過餘干否子欽後来
相見否幾道亦當赴部今或巳到必相見也某詞職得請
私義粗安若命懸庖厨則非人力所能避矣鄕樞相見有
何言句耶因遣人上謝表附此草草
方耕道(耒)
某來此巳八閱月自覺得不成行止亦不成政事徒然坐
食俸禄使人慚愧然累求去不獲近又再請未知如何來
喻云云極感忠愛然此意巳决雖欲自強而不能又安能
承命而改轍耶其曲折之詳巳具南軒書中此不能多及
想燕談之際當必及之耳皇甫路分意趣極不易得想同
僚必相好也
陳子眞(莆陽方楷家藏)
休致文字巳申本郡尚未得保明申發萬一更有遟疑即
不免徑申省陳乞矣比來論議似稍寧息未知竟如何正
恐不削者以耳衛公計時相見聞欲徙居盤澗若不得去
相近也開正晴暖欲拏舟南下又憚經由富沙不免見諸
人一番露頭面可厭更俟計度若幸無疾病即當扶曳冒
昧一行思欲見石佛懸泉之勝也
劉德脩(光祖以下後溪之曾孫曾元家藏)
欽聞德義有年於此中間入都雖嘗蒙枉顧然稠人中不
暇交一語至今爲恨如未始得見顔色也前年竊聞進登
言路有識相慶繼讀邸狀又得所上章䟽分别邪正明白
剴切三復&KR0719;然爲之汗下盖久矣莫有以此謦欬吾君之
側者矣然於是時竊已深爲執事者憂之顧前此未嘗得
通聲問無從效其區區且又意其駭機之發近在旦暮雖
欲言之亦巳無及然猶懷不能巳竊竊私爲同志一二君
子道之盖不唯欲以少效慕用之誠亦冀轉以聞於左右
而求所以善其後也曾未幾時果聞去國時在臨漳無可
與話此心者燕居深念撫几浩歎而巳嗚呼此豈吾人一
身之休戚而造物者之意乃不可測知如此哉兹承不鄙
遠貽教墨所以撫存之意甚厚自視卑簿何以克堪因便
布謝適有土木之擾言不盡意伏紙增䟦
劉德脩
今春旣辭桂林之役幸復續食祠廪而自夏初一病迄今
未愈中間幾致委頓者數矣幸而獲免然今餘息奄奄未
能復常呻吟少間謾讀舊書姑以思遺老耳不足爲左
右道也昨聞諸公於門下數有裏言而群賢亦有彙進之
勢作鎮䕫門是爲東來之兆而問者所聞乃若小異雖賢
者所居而安無適不樂然當典戎幹方之任以蕃衛王室
爲心亦豈能恝然於今日之事乎相望數千里無由一見
傾倒此心引領鄕風浩歎而巳
某所爲大學論孟說近有爲刻板南康者後頗復有所刊
正今内一通暇日一觀爲訂其謬并以質於東溪翁因風
見教千萬幸也
劉德脩
相望數千里旣無會面之期而聲問亦不得數往來每懷
道義馳想亡巳不審比來爲况果何如統内軍民計自寧
謐但前此時事傳聞多端想不能不深根本之慮今雖小
定然諸公書來似巳便謂無事未知果便無事否耳所幸
仁賢萃集未至空虛朋來彙征猶有可望如門下者恐終
不得辭此責也某多難餘生近日復有季婦之戚長沙除
目未之敢承其間盖有小小曲折非敢决然忘此世也因
風寓音不究懷抱㐲紙恨恨
鄕人江泰分教大府得親誨範甚以自幸其人明敏有志
於善嘗爲邑宰以平易惻怛甚得民和不幸遭讒遂至罷
免竊意高明當自有以察之收拾教誨亦或可以備使令
也
劉德脩
某衰晚廢學守藩亡狀忽蒙收召巳不知所以然旋被除
書尤非所據力辭未獲冐昧以來則承門下到闕巳久且
拜螭拗之命矣正人得路羣議交慶此不待說而委也區
區只一兩日便當入門對罷方得修敬諸容面叙以罄鄙
懷
劉德脩
生平慕用昨幸爲僚荷相與傾倒之深盖同世道之憂而
非爾汝之私情也别去恰一月矣每懷德義鄕往不忘某
扶曳驅馳幸巳稅駕道間忽拜江陵之命罪疾如此豈堪
復出不免上奏力辭計必可得自此杜門當日有趣但恨
虚辱招延無所禆𥙷猶不能忘懷於吾君進學之淺深也
因人往記目肓愈甚不能多及正遠唯冀以時珍衛勿忘
致若行道之本懷緝熙光明以扶廟社區區至懇
老先生必且宿晉後便拜狀子夀千里茂獻想時相會前
幅之云僕於二三公亦不能無后望幸密爲言之勿以語
他人也遠近人材必更有可與共贊王業者不知爲誰亦
望并見告也文叔行後時得書否北關之集風流雲散甚
可歎也
劉德脩
忽聞去國深爲悵然盖有識之士無不同此歎息而昨日
機仲經由相與仰德尤不能忘懷也今日之勢政使群賢
悉力交輔猶懼不濟顧乃爲是以速之耶不審能便歸蜀
耶或且宿留江湖間耶即今巳到何許也某前日始拜祠
命不免復辭近職小贖前日失職之罪耳因便寓此托季
章致之目昏不能多作字要亦無可言者但祝眠食之間
千萬自愛耳天若祚宋彼將如我何哉
東溪先生久欲寓書今復未暇附此致瞻仰意文叔郎中
前途必相見亦告爲道鄙懷也集賢益孤勢難復久然亦
有以自取也
劉德脩
兩辱惠書承且暫寓京口諸况便安足以爲慰但比來時
■大變殊駭聽聞流竄斥逐下及韋布近年以來所未有
也國事至此是豈細故而身遠病衰不能一言以悟主聽
愧恨悲痛不知所言伏惟執事愛君憂國當同此懷也比
日不審台候■似神相正直起居當益輕健也某前月之
初■約機仲會於一山寺中爲兩日之欵時未有近日事
也然巳不勝憂歎懷抱抑欎又感風濕歸来舊疾發動證
候輕於往時而氣體積衰遂不能當藥未有效而傳聞愈
甚病勢遂進不可支吾今雖未死然必無復全理巳上告
老之章只從本州保明别無陳乞文字次第諸公見之意
其巳死必遂其請也因定叟有人在此得附此書臂痛不
能作字口占亦覺氣乏不得盡所欲言自度此生决無再
見之期千萬爲天下國家厚自愛重乃所深望東溪先生
體候何如得季章書聞亦不快深以爲念文叔巳别附書
欲作傳之數字而建康人留此巳久不能復俟異時相見
幸爲深道此意也
劉德脩
昨大病中奉狀告訣今未成行且復宿留亦可笑也然病
亦氣衰終難扶持未知復有後會之期否耳單守人還奉
告之辱乃聞賢兄東溪先生遽啓手足而令女亦不起疾
爲之怛然此在德門固爲不淑然前輩淪沒使一方學者
失所依歸所繋尤不細也區區鄕慕之久去冬尚幸一見
雖不及欵承教約然亦足以粗慰平生矣遡峽定在何日
相望益遠非獨吾黨無以慰離索之懷未知世事終何所
底止耳病中痊發狂疾欲舒憤懣一訴穹蒼旣復自疑因
以易筮之得遯之家人爲遯尾好遯之占遂亟焚槀齰舌
然胷中猶勃勃不能巳也餘干數日前得書處之甚適亦
甚不易只去歲忙亂中得其書字畫言語皆晏然如平日
固巳服其有定力矣■相恩禮一新季章超遷甚美論功
第賞固自有次序耶正則請祠竟如何相見煩爲致鄙意
此兩日來右臂方能屈伸未暇奉記也向見焦山瘞鶴銘
側有謫丹楊工曹掾王瓉題詩詩詞甚佳字亦絶類鶴銘
疑出一手瓉字巳闕但据趙德夫金石錄云爾而文選詩
中亦有此人名姓不知便是一人否然詩
疑耳近年乃絶不見不知今尚存否暇日試爲訪之属正
則摹數本寄及爲幸某挂冠之請人尚未還而小報巳不
允勢湏再請但得冷撰舊秩亦可以巳矣不敢必其悉從
也定叟人來因得寓此殘暑未衰萬萬以時自重不浸近
而愈䟽臨風惘惘
王瓉詩首句云江外水不凍今年寒復遲者是也或正則
巳得請即以屬陳安行可也
劉德脩
昨聞當有房陵之役盖嘗因便拜狀不審得逹几下否但
一向不聞聲問馳仰不自勝耳不審比日台候何似竊惟
以道自勝無適不安神相忠賢起居萬福某衰晚疾病去
秋以來足弱氣痞遂爲廢人然而罪戾至深幾亦不能自
脫兹幸告休得請人謂庶幾少安自料則亦未敢保也東
方事宜計悉聞之子夀近亦通書自云頗安然士友見之
多云亦覺衰瘁也從之遂爲古人尤足傷歎于越得書寄
示涪刻亦能道示衆語不審比来閑中何以可日老來始
覺讀書有味所恨來日無多光隂真可惜也建昌陳剛正
巳舊見吕伯恭稱之實竒士也不知曾相識否因其便人
寓以此書所欲言者非幅紙可旣
聞房州山水自佳向見張巨山集說有徵王峽乃微盧之
微不知有傳記可考否因風幸筆示聊爲廣異聞耳文叔
季章想時通問聞馮挍書極佳士遽爾殂殞深可惜也
劉德脩
某自去冬得氣痛足弱之疾涉春以來益以筋攣不能轉
動懸車年及不敢自草奏又懶作群公書只從州府申乞
騰上乃無人肯爲作保官者近方得黃仲本投名入社亦
不知州郡意如何萬一未遂即不免徑自申省矣機穽冥
茫不容顧避姑亦聽之而巳去歲數月之間朋舊凋落類
足關於時運氣脉之盛衰下至布衣之士亦不能免令人
愴恨無復生意然此豈人力之所能爲也哉
劉德脩
某屏處如昨近以鄕邑不静挈家入城擾擾踰月今且歸
矣間讀邸報幸復聮名而賤迹區區乃先衆賢爲不稱耳
側聽久之未有行遣勢不能免姑静以俟之耳度君周卿
來訪志趣不凡知嘗出入門墻固應如此雖巳不敢隱其
固陋然磨礱浸潤之功尚不能無望於終教之也
劉德脩
張子眞轉致去冬十一月十一日所惠書乃聞涂中患難
曲折爲之太息吾人運數如此向来乃欲妄意以扶顛持
危爲巳任豈不誤哉比日伏想稅駕里門休息神觀久矣
某辭職終年幸蒙聽許而諸人睥睨其勢愈急前日正則
之䟽巳行旦夕必當次及矣餘干竟以柩還卜以此十日
葬矣冤哉痛哉聞有爲之賦詩摹印揭之都市而匿其名
者不知亦傳到蜀中否得其子壻書云道間渴甚誤服凉
劑遂不能食又感風寒遂至大故臨行亦甚了了然向更
不死今必巳度嶺矣前日聞訃因就其壻家哭之聞要路
巳有切齒者亦且得行止分明也
傳之云亡深可傷歎文叔竟成之郡否平父比亦得書去
住無策甚可念也季章得書每以丐外爲言而未有聞恐
是求之不力如王興之雷孝友亦何嘗有人苦留之耶
晦庵先生朱文公文别集卷第一
候官縣儒學訓導劉簮校
晦庵先生朱文公文别集目錄
卷第一
書(以下時事出處帖)
劉共甫
彭子夀
程允夫
魏元履
吕子約
向伯元
林井伯
方耕道
陳子眞
劉德脩
卷第二
書
李端甫
劉季章
黃直卿
祝汝玉
劉公度
蔡季通
章茂獻
劉智夫
與長兒
林擇之
卷第三
書(以下講學及雜往來帖)
胡籍溪先生
文叔
程沙隨可久
鄭尚書惠叔
程允文
彭子夀
孫季和
劉子澄
王子合
卷第四
書
劉共甫
何叔京
廖子晦
魏(元履弟)
汪時法
向伯元
林井伯
趙子欽
方若水
卷第五
書
方畊道
鄭景明
朱魯叔
學古
方畊叟
皇甫文仲
皇甫帥
林子方
劉德脩
丁仲澄
詹尚賓
志南上人
西原崔嘉彦
林師魯
林熙之
朱魯叔
余景思
方伯謨
劉平父
子服弟
卷第六
書
林釋之
黃商伯
楊伯起
葉永卿吳唐卿周得之李深子
馮儀之
卷第七
詩
與一維那
上廣文
考試感事戲作
題米倉壁
題安隱壁
題𣑽天方丈壁
五月五日海上遇風雨作
兩絶句送順之南歸
寄陳講師
别陳講師
登閤皂山
送單應之往閤
送李道士歸玉笥三首
題赤城觀
尤溪縣學觀大閣
十月上休日遊卧龍玉淵三峽用山谷驚鹿要湏
野學盟鷗本願秋江分韻得鷗字
次周師温遊書堂韻兼簡坐上諸同志
西原居士&KR1263;寄秋蘭小詩爲謝
記
至樂齋記
恕齋記
祝文
赦後舍菜先師祝文
赦後祭祝文
祭文
祭林芸谷文
祭文
題䟦
䟦芸齋遺文
書李巽伯所䟦石鼓文後
䟦訛傳龜山列子解後
䟦郭忠恕說文字源
題折桂院行記
題星子縣尉廨射亭
題落星寺
題落星寺張于湖題字後
題尋真觀
題五乳寺
題捿賢磨崖
題壘石庵
題折桂院
䟦所刻和靖帖
䟦所刻包孝肅詩
䟦王大初所題
書武侯草廬語遺張以道
題所書古栢行
題𣑽天法堂門
題陳廷佐亭
卷第八
雜著
釋氏論上
釋氏論下
陳請
釋奠申禮部檢狀
啓
回余衡州
回王正臣
回衆解元
回待𥙷生
卷第九
公移
漳州延郡士入學牒
洞學榜
申諭耕桑榜
辛丑勸農文
招學者入郡學榜
招舉人入白鹿咨目
勸諭趁時請地種麥榜
放官私房廊白地錢約束
措置賑䘏糶糴事件
措置兩縣到岸米船事
招誘客販米斛免收力勝雜物稅曉諭
再勸修築陂塘
措置客米到岸民戶收糴不盡曉諭
曉示鄕民物貨减饒市稅
約束不許偷禾榖
約束諸縣泛催官物各給憑由
免流移民船力勝
禁旅店不許逓傳單獨
取會𬋩下都分冨家及闕食之家
施行旱傷委官驗視
施行旱傷住催官物一月
諭上戶承認賑糶米數目
約束鋪兵
檢坐乾道指揮檢視旱傷
施行下諸縣躬親徧詣田叚相視
禁戢人從不許乞覓
放免官私房廊白地
施行人戶訴狀乞覓
施行專欄牙人不許妄收力勝等錢
禁豪戶不許盡行收糴
管下縣相視約束及開三項田叚
乞行下江西從便客旅興販米穀
約束米牙不許兜攬船米入市等事
約束質庫不許關閉等事
戒約上戶體認本軍寬䘏小民
施行張廷諫訴旱傷事
施行邵艮陳訴踏旱利害
委官置場循環收糴米斛
約束遊手不許脅持良民
援例乞撥錢米
再諭人戶種二麥
行下三縣抄劄賑糶人戶
行下三縣置場
約束許下戶就上戶借貸
再諭上戶䘏下戶借貸
革住米船隱瞞情弊
行下場所革住米舡隱瞞
申提舉司將常平米出糶
行下置場不許晉滯客旅
行下兩縣委官促人戶糶米减尅
申諸司乞行下江西不許遏糴
卷第十
公移
申倉部及運司檢放三縣苗米數
糶場印式
號式用青絹印
夾截糶場交錢量米
緫簿式
牌面印紙式
牌背題字式
賑糶曆頭樣
措置賑糶場合行事件
糶支外令施行下項
施行置場賑糶濟所約束事
委官往各場究見元認米數樁管實數
再措置場所賑濟孤老人等約束
取會諸縣知縣下鄕勸諭佈種如何施行事
再行下三縣勸諭到上戶賑糶不許抵拒事
行下米場人戶不到者於緫曆用印
行下米場具糶過米式
施行場所未盡抄劄戶
措置行下各場關防上戶用濕惡糙米
續置曆下場五日一次開具糶過米
行下普作賑濟兩日
再諭上戶借貸米穀事
再委官體訪場所合干人减尅等事
申監司爲賑糶場利害事件
申提舉司借米付人戶築陂塘
施行闕食未盡抄劄人等事
實審糶濟約束
施行權免和糶令客米從便往来
免糶客米三分榜文
施行許令人戶借貸官司米穀充種子佈種
不係賑濟人一例賑濟
行下各縣抄劄戶口并立支米穀正數
都昌縣搬張劉二家米等事
諸縣得米人戶依時佈種等事
行下各場普濟半月外照約束接續
委官覈實四戶賑濟米數縣官保明事
移文江西通放客米及本軍糴米舡事
節次差公吏收糴并撥錢下賑糶場
賑濟戶口數
奏乞推賞賑濟下戶
晦庵先生朱文公文别集目錄
晦庵先生朱文公續集卷第一
答黃直卿
南軒去冬得疾亟遣人候之春中人回得正月半後書猶
未有他不數日聞訃則以二月二日逝去矣聞之痛悼不
可爲懷聞其臨終猶手書遺劄數千言不數刻而終劄中
大槩說親君子遠小人甚切當世之弊此尤可傷痛也此
若得脫即便道往哭之而後歸耳(庚子)
南軒云亡吾道益孤朋友亦難得十分可指擬者所望於
賢者不輕千萬勉&KR0999;此中文字彦忠皆寫得巳屬令一一
呈似矣鄭台州相見否更勸其子細講學爲佳書來所說
殊未端的可惜只如此便更不求進步也
昨收書報及鄭台州之訃執書驚愕失聲何天無意於斯
世而偏禍吾黨如此之酷痛哉痛哉自此每一念未嘗不
酸鼻也此間今年枯旱可畏有彌望十數里而無一穗之
可收者政惡所招無可言者然不敢不究心措置但勢亦
有不得行者未知終能不得罪於斯人否耳
力請丐歸計亦未必可得但恐自以罪戾罷逐耳世態不
佳老病益厭俯仰但思歸卧林間與如直卿者一二人相
與講論以終素業耳
諸經舊說皆看得一過其間亦有改定處自慊却湏用舊
說方見得自家有力緊要是從本原上說來比前日尤親
切
所諭羞惡未亡者此乃真是當得僞學二字朋友中只此
一番拍試㨂汰僞冐大叚得力但此道之傳不絶如綫深
使人憂懼也來歲聚徒勢所不免但此間屋子空虚多時
不知如何處置也本領分明義利明白閑時都如此說及
至臨小利害便靠不得此則尤可慮也
禮書想巳有次第吳伯豐巳寄得祭禮來渠以職事無暇
及此只是李寶之編集又不能盡依此中寫去條例其甚
者如祭法祭義等篇巳送還令其重修特牲等篇亦有未
入例處旦夕更取家鄕禮參校令歸一却附去煩看過王
朝禮巳送與子約令附音䟽但恐渠亦難得人寫不能得
耳
近報誤舉僞學人許令首正觀此頭勢恐子合受得王漕
文字亦不穩當人生仕宦聊爾隨緣亦何必湏改官而包
羞忍恥處此危疑之地乎
伯豐書云其所厚者以其無所私禱寄聲欲䋲治之子約亦
甚稱其所守之固但世路如此所可憂者不但道學而巳
任尉甚不易得然不欲深與之交恐復累渠入僞黨也季
通家爲鄕人陵擾百端幾不可存立因書囑其隂護之爲
佳
時事大槩此亦聞之但諸人狼狽殊非所望耳子約終是
好不知巳行遣未此事未開口斷置已定多少快活可爲
致意未及奉慶也
黃商伯事殊不聞首末子約書亦言其舉措有未善處不
知救荒何所關於近習而惡之若是耶駭機飛語殊可憂
畏䟽遠遁藏然猶不敢不跼踳也
揆路曾相見否其說果何如邸報中見外間事賴諸賢維
持且爾無大疎失但定省一節都不見人說著此甚可懼
非小故也彼中親所見聞有何節目因便煩子細報來
彼中且如來喻亦善世道如此吾人幸得竊聞聖賢遺教
安可不推所聞以拯斯人之溺政使不得行於當年亦湏
有𥙷於後也常教整頓學校亦甚不易可與晦伯說渠家
有兩世奏議煩晦伯爲借錄得一本見寄爲幸辛卿鬻鹽
得便且罷却爲佳
中庸不暇看但所改物之終始處殊未安可更思之近却
改得論語中兩三段如葉公子路曾晢之志如知我其天
之類頗勝舊本旦夕錄去子約除官可喜今固未有大段
擔負且看歲寒如何耳
此間數日來整頓綱目事却甚簡乃知日前覺得繁只是
局生要之天下事一一身親歷過更就其中屢省而深察
之方是真實窮理自然不費心力也趙帥所云前官事不
湏理會亦是一說未可便以爲非然只此便見合得顯榮
通逹處如今世路未論邪正只剛強底便是八九分不得
便宜了也
大學向所寫者自謂巳是定本近因與諸人講論覺得絜
矩一章尚有未細密處文字元來直是難看彼才得一說
終身不移者若非上智即是下愚也此番出來更歷鍜煉
儘覺有長進處向來未免有疑處今皆不疑矣
中庸三紙巳細看但元本不在此記得不子細然大槩看
得恐是或問簡徑而章句反成繁冗(如鳶魚下添觧說之類)又集觧
逐叚下駁諸先生說亦恐大迫不穩便試更思之或只如
舊而添集觧或問以載注中之說如何
爲學直是先要立本文義却可且與說出正意令其寬心
玩味未可便令考校同異研究纖密恐其意思促迫難得
長進將來見得大意略舉一二節目漸次理會蓋未晚也
此是向來定本之誤今幸見得却煩勇革不可苟避譏笑
却誤人也
陳君舉門人曹器遠來此不免極力爲言其學之非又生
一秦矣所謂艱窘之狀令人惻然不知何故前此都不說
着今乃一旦驟至此也自困涸轍無力相賙深負愧歎也
然於此患難之際正當有以自處不至大段爲彼所動乃
見學力不然即與世俗戚戚於貧賤者何以異耶
辭免文字至今未得遣去蓋封事字數頗多昨日方寫得
了更湏裝三兩日方得發也所欲言者不論大小淺深皆
巳說盡明主可爲忠言想不至有行遣但能寢罷召命即
爲幸耳萬一不遂不免一行更不能做得文字只是面奏
乞歸也(或更要略說道學)大學中庸集註中及大學或問改字處
附去可子細看過依此改定令寫但中庸或問改未得了
爲撓耳今年早晚禾皆損州縣官員不足恃賴未知明年
復如何此外可深慮者不止一端亦非獨爲一身一家慮
也時論未平不謂閑廢無能之人每煩君大夫旰食之憂
如此比讀邸報不勝恐懼今章中所及如泉相者巳行遣
湖守䟽中亦及彭子壽田子真以蠱毒事又下漕司究治
其勢駸駸恐未容飽食而安坐也
禮書緣遷徙擾擾又城中人事終日汩没不得功夫點對
所編甚詳想多費心力但以王侯之禮雜於士禮之中不
相干涉此爲大病又所分篇目頗多亦是一病今巳拆去
大夫以上别爲喪大記一篇其間有未及填寫處可一面
令人𥙷足更照别紙條目整頓諸篇務令簡㓗而無漏落
乃爲佳耳修定之後可旋寄來看過仍一面附入音䟽速
於歲前了却亦是一事蓋衰老疾病旦暮不可保而罪戾
之蹤又未知所稅駕兼亦弄了多時人人知有此書若被
此曹切害胡寫兩句取去燒了則前功俱廢終爲千載之
恨矣明州書來亦說前數卷巳一面附䟽王朝禮初欲自
整頓今無心力看得巳送子約託其定仍令一面附䟽
彼中更有祭禮工夫想亦不多若伯豐寶之能便下手亦
只湏數月可也但儀禮只有士大夫祭法不可更以王侯
之禮雜於其中湏如前來所定門目别作廟制九獻及郊
社諸篇乃爲盡善(巳再條具寄之矣)幸亦時爲促之并得歲前了
當爲佳榮霤之說别紙奉報可更詳考便中報及也近日
眼病全看文字不得但因講論見得此理愈見分明門路
愈見徑直前日答吉州王峴書中有數句頗甚簡當今謾
錄去可以示丼吉父也峴乃鄕來子約所舘之家因子約
來通問也子約又入王南強章䟽只此數人東湧西没到
處出見甚可笑也周樸甚可念一書并信煩因便寄與勿
令浮湛爲佳趙恭父竟坐其事部中行下取索不知意欲
坐以何罪州郡知其無辜欲爲回申而恭父不願也巳發
去矣此却差強人意也孫之李和卿甚不易因書或相見
湏各爲致區區當暑目昏不及拜書也楊子直甚入時宜
不知亦只避得可避底枉了做許模樣也
僞學之章首辨張非僞學蓋前此劉元秀力薦王炎作察
官而韓以受知張門爲疑故此章着意如此分别非獨欺
天亦欺韓也故其後復申炎所陳薦舉之說乃是首尾專
爲王地冷眼旁觀手足俱露甚可笑也且看此人終必得
志蓋此事中間巳似稍緩却緣近日一繳其徒得以藉口
復肆沸騰巳行遣人勢必從頭再有行遣張乃孟遠之弟
本依韓劉今此以官滿欲差遣之故上書外爲直言而中
實刪去又以未刪之本示劉而劉以示沈故及於禍此乃
以邪攻邪自貽伊戚然遂死於道路亦可傷也又可懼也
今冬上饒括蒼興國學者近十餘人到此新書院巳可居
矣逐日幸有講論足以自警其間亦頗有可說話者所恨
直卿不在此不得與之琢磨也
初七日方遣得辭免近四十紙奏劄所欲言者略巳盡之
但猶有記不起者不柰何耳今必巳到彼多日不知聖意
如何若得遂退藏千萬之幸如其不然到彼亦别無話可
說只是乞歸耳直卿來歲之計果何所定此人回幸見報
若在後山此間諸生亦有能往者老拙亦時可一到也近
日朋友來者頗多萬正淳與黃子耕吳伯豐皆在此諸人
皆見陸子靜來甚有議論此間近亦有與之答問論太極
書未及寫去大率其論與林明州不相遠也
儀禮䟽義巳附得冠義一篇今附去看家鄕邦國四類巳
付明州諸人依此編入其喪祭禮可便依此抄節寫入只
覲禮一篇在此湏自理會祭禮亦草編得數紙不知所編
如何今并附去可更斟酌如巳别有規摹則亦不湏用此
也可早爲之趁今年秋冬前了却從頭點對并寫得十數
本分朋友藏在名山即此身便是無事人不妨閉門静坐
作粥飯僧過此殘年也
今日吾軰只有此事是着緊處若打不過即上蔡所謂能
言空如鸚鵡者爲不虚矣伯豐劉五哥說巳得諸司文字
以彼之才固有以取之但正用此時得之亦不能使人無
疑耳目前朋友思索明快未有其比心甚惜之然於事有
難言者因與之語要當有以警之救得此人亦非細事若
此處打不過了更說甚操存涵養耶輔漢卿萬正淳皆留
此兩月而後去其他朋友數人亦將去矣諸人皆爲外間
浮論攻擊不敢自安而去其實欲見害者亦何必實有事
迹與之相違但引筆行墨數十行便可使過嶺矣此亦何
地可避耶世人見處淺狹例如此令人慨歎又來學者亦
未見卓然可恃以屬此道之傳者今更有此間隔益難收
拾不謂吾道之否一至此也思慮及此又使人深惜伯豐
之不能自立曷嘗見有顔子而爲桓司馬家臣耶子約却
是着實但又有一種不通透處激惱人時魚多骨金橘太
酸天下事極難得如人意也禮書如何此巳了得王朝禮
通前幾三十卷矣但欲將冠禮一篇附䟽以爲諸篇之式
分與四明永嘉并子約與劉用之諸人依式附之庶幾易
了適巳報與子約或就令編此一篇或直卿自爲編定此
一篇并以見寄當擇其精者用之此本巳定即伯豐寶之
軰皆可分委也病軀脚氣未動但目益昏恐更數月遂不
復見物以此急欲了此書及未盲間讀得一過粗償平生
心願也得曾致虚書云江東漕司行下南康毁語孟板劉
四哥却云被學官回申不可遂巳此其勢决難久存只此
禮書傳者未廣若被索去燒了便成枉費許多工夫亦不
可多向人前說着也謝表謾錄去看勿以示人初時更有
數語後爲元善所刪然亦無甚緊要若謂取禍則只此亦
足以發其機也
子約頗愛泰兒亦巳囑令隨諸生程課督察之矣但婺州
近日一種議論愈可惡大抵名宗吕氏而實主同父潘家
所招館客往往皆此類深可憂歎亦是伯恭有以啓之令
人不無可恨耳近日郡事浸簡歲事亦可望但經界指揮
不下恐復爲浮議所搖(前此留葛報書皆謂可行獨王不報書)疑此間受漳
浦之㕓者或與當路厚善必實爲此謀耳若果如此乃漳
人之不幸而老守之幸歲裏即可丐歸矣寄來算法巳收
只此一事其說數端信知義理之難窮也
知與劉潘諸人相聚甚樂恨不在近資講論之益但春秋
難看尤非病後所宜且讀他經論孟之屬如不食馬肝亦
未爲不知味也所以答手約者甚佳但恐亦不必如此今
所慮者獨恐物不格知不至耳知至則自見得義利公私
之下毫髮不放過也
伯豐絶交之事渠必不能辦只韜藏避謗逡巡引却似亦
不爲甚難如游誠之但以誤受舉削之故至今不爲改秩
計巳近十年彼其人固多可議而爲學又非伯豐比且其
親年已高而身亦五十餘歲矣乃能斷置如此則其長處
亦不可誣也若與之交淺言深但微與說及此意勸之以
晦迹避謗當無不可也好朋友難得近日數爲人所誤令
人意緒不佳深恐又失此人故不能不關念耳
大學或問齊家治國章今善好惡改作今反其好中庸章
句素隱下添隱謂卑陋也(在本來也之下)本無可稱改作本來卑
陋得江西書吳伯豐果以去冬得疾不起見其思索通曉
氣象開闊朋友中少能及之又子約元德書來皆言其自
樹立之意尤不可及法門衰敗之秋又適喪如此等人尤
可痛悼也子約累書來辨中庸首章戒謹恐懼與謹其獨
不是兩事又湏說心有指未發而言者方說得心字未說
得性字又湏說是耳無聞目無見心無知覺時方是未發
之中其說愈多愈見紛拏又爭配義與道是將道義來配
此氣如何有人讀許多書胷中乃如此黑暗彭子壽初亦
疑中庸首章近得書却云巳釋然矣方知章句之說爲有
功也張元德說得頗勝子約而其兄元瞻看得尤好若得
伯豐且在與之切磨可使江西一帶路徑不差今旣不如
所望而子約軰湛滯膠固不可救拔每得其書輒爲之數
日作惡也
病中看得孟子要略章章分明覺得從前多是衍說巳略
修正異日寫去此書似有益於學者但不合顛倒却聖賢
成書此爲未安耳大學諸生看者多無入處不知病在甚
處似是規摹太廣令人心量包羅不得也不如看語孟者
漸見次第季通比巳得其到道州書地主頗寬假之計渠
亦能自處不知赦後還可得量移否周純夫甚可念欲寄
一書問勞之亦復不暇亦恐彼中難得便耳謝表爲衆人
改壞了彼猶有語是直令人不得出氣也此軰略不自思
自家是何等物類乃敢如此殊可憫笑也書院中只古田
林子武及婺州傅君定在此讀書頗有緒傅尤刻苦前此
亦多讀書但未有端的用心處近方令其專一漸次讀書
覺得却有立作將來或可望也孫丈書巳收書中盛稱仁
卿政事之美恨不得聞其詳也
親舊皆勸謝絶賓客散遣學徒然其旣來即無可絶之理
姑復任之若合過嶺亦是前定非關門閉戸所能避也
晦伯人來得近問知山中讀書之樂甚慰但不應舉之說
終所未曉朋友之賢者亦莫不深以爲疑可更思之固知
試未必得然以未必得之心隨例一試亦未爲害也痰嗽
巳向安否亦不可不早治也牒試中間辛憲湯倅過此皆
欲爲問旣而皆自有客不復可開口其僞冐者固不容復
動念知却劉倅之請甚善宗官衡陽之嫌固亦所當避也
吾人所處着个道理二字便自是隨衆不得此是不可易
之理但看處之安與否
前書所論鬼神之說後來看得如何程書中說此話處數
條(東見錄中尤多)可類聚看湏自見諦當處也遷居擾擾中亦有
一二學者在此雖不得子細討論然大抵未有擔荷得者
此甚可慮陳正巳來自建昌實亦明爽但全别是一般說
話所謂伯恭之學一傳到此甚可懼耳
近有臨江軍張洽秀才來資質甚好可喜可喜書院方蓋
屋未得成就度湏更兩月方可居耳
此女得歸德門事賢者固爲甚幸但早年失母闕於禮教
而貧家資遣不能豐備深用愧恨想太夫人慈念必能闊
略然婦禮不可缺者亦更賴直卿早晚詳細與說使不至
曠敗乃善輅孫骨相精神長當有立輔亦漸覺長進可好
看之
所喻先天之說後來看得如何若如所論即天人各是一
般義理不相綂攝矣恐更當子細玩索也近見朋友殊少
長進深可憂慮任伯起到此昨夕方與痛說覺得上面更
無去處了未知渠能領略否耳廣西寄得語孟說來細看
亦多合改以毉藥之擾未得專心方略改得數叚甚恨相
去之遠不得子細商量也
伯起說去年見陸子靜說游夏之徒自是一家學問不能盡
棄其說以從夫子之教唯有琴張曾晳牧皮乃是真有得
於夫子者其言怪僻乃至於此更如何與商量討是處也
可歎可歎浙中旱甚當宁憂勞聞之令人恐懼柰何柰何
江西除命緣上封事(云云)上感其言故有是命諸公初只
欲與郡上命與此(更有少曲折甚可疑怪)大抵此者盡出聖命或者
以爲不當力辭其說亦是但衰悴如此孤危如此勢豈可
出初欲且受而臨期請祠(明年四月缺)又思不可不先做張本
巳申省辭免矣得請甚幸不然却用前說以必得爲期耳
子澄得書問直卿動靜南紀在長沙與同官不恊求去未
知如何愛直堂記一本謾往子澄此文勝它篇也近看外
書有一叚伊川答王信伯之問曰勿信某言但信取理不
知曾見此話否前書所論伊川先生語甚善聖賢之教固
不一端然專執僻見不信人言又豈信理之謂乎此處似
更有商量要非面見不能盡也
子澄乃令副端章䟽言其以道學自負不曉民事與監司
不和而不言所争之曲直又言其修造勞民而巳聞之趙
倉巳嘗按之而復中輟必是畏此惡名而隂往臺諫處納
之耳韜仲事甚可笑今之君子無以大相過者大率如此
直是使人煩惱也彼中新宰巳交印否觀其舉措又似了
不得然今日若無變通便是管葛之才亦了不得况於常
人近嘗因書說與兩漕而林漕才到延平便以威勢迫脅
小官使之爲縣是全然不曉會人說話矣可怪可怪楊元
禮亦爲漕司不取願狀迫換長汀渠乞來禀議又不許却
欲以倉檄來辨其事不知又如何今時做官不論大小直
是全然睹是不得子澄冬至書云巳遣家歸廬陵只與一
姪子在彼俟命則是此消息來得巳多時矣若道一例如
是他人又却無是只是吾黨便有許多築磕亦可笑豈亦
大家行着一个不好底運氣耶抑亦老子命薄帶累諸朋
友也
被旨一行不免一出但上恩如此不得不竭其愚聖德寬
洪必不深罪言者然亦不能不以爲慮若便得罷逐還家
乃爲厚幸
所喻學業大槩甚善此間之約諸人不見說着次第不成
頭緒但季通韜仲說欲相約來後山若得在彼亦易相見
衰老之幸也
輅孫不知記得外翁否渠愛壁間獅子今畫一本與之可
背起與看勿令揉壞却也此是陸探微畫東坡集中有贊
願他似此獅子奮迅哮吼令百獸腦裂也
居廬讀禮學者自來甚善甚善但亦不易彼中後生乃能
如此前此嘗患來學之徒真僞難辨今却得朝廷如此開
大爐鞲煆煉一番一等渾殽夾雑之流不湏大叚比磨勘
辨而自無所遁其情矣
日暮塗遠心力疲耗不復更堪討論矣日者多言今年運
氣不好不知得見此書之成否萬一不遂千萬與諸同志
更相勉勵究此大業也
此間朋友間有一个半个然不甚濟事但不易其敢來亦
可憐耳被中朋友真肯用力者名姓謂何因書報及仍略
品目之慰此窮寂之望也學古魯叔相繼逝者可傷吳伯
豐尤可惜朋友間似渠曉得人說話者極少始者猶疑其
守之未固後來得子約張元德劉季章書又知其所立如
此不幸蚤死亦是吾道之衰念之未嘗不慘然也季章書
語錄去切勿示人足令同時軰流負愧入地也
吳元士曾相識否作看王伯照雜說中間有一段理會不
得或云渠嘗學於王公恐能知其說試爲宛轉託人扣之
却見報也
齋中諸友甚不易相信得及年來此道爲世排斥其勢愈
甚而後生鄕之者曾不少衰自非天意何以及此老拙以
此衰病之極而不敢少懈但精力不逮日月無多無以副
其遠來之意深愧懼耳前日鄭齊卿去彼如此聞後來亦
有一二如此者初甚慮之近亦漸漸開明甚悔當昨不且
留之也
所說論致仕文字其大槩止爲一二人如减年乃指沈正
卿而言初亦疑此語迂回無下落以宗師之語推之意其
爲沈而近得元善書乃云果爾則此自無可疑而城中諸
人苦相沮抑不令剡奏爲可罪也然此文字三月半間已
得之後來節次有便而游宰以爲渠有專人又便有回信
不若令帶去爲便遂以付之渠乃遷延至此不知今文字
在何處留滯若今尚未到則便遭論列亦是本分怪他不
得矣然此如破甑若不打破做兩片亦湏打做兩截不復
能顧慮也詔旨正爲戒敕僞黨不得自比元祐想巳見之
器數命題却巳寢罷然此等事亦有士人合理會者前日
之弊乃爲汎濫細碎徒擾擾而無益今遽罷之又不究其
弊之所自來大低此軰用心豈復更有是處自不湏論也
林正卿歸自湖外少留兩夕亦頗長進但恐將來流成釋
老耳其弟學履安卿中間到此近寄得疑問來亦看得好
甚不易一書報之可分付入試朋友俟其到城日付之也
題壁揭牓者正不足怪但不易諸生能自安於是賢於子
合矣初見渠時聞其說曾子寢大夫之簀以爲不欲咈季
孫之意便疑其意趣之不高後來講磨尚庶幾其有改不
謂止是舊來見識也
想聞子約之亡重爲吾道傷歎也近事似稍寧息而求進
者納忠不巳復有蘇轍任伯雨之奏想巳見之大率是徐
葉耳然似此紛紛何時是了兩日無事閑讀長編崇觀以
來率是如此甚可懼也
子約之亡傷痛未定而季通八月九日又巳物故朋友間
豈復有此人尤足爲痛哭也但其家至今未得的信只魏
才仲自桂林寫來前日李彦中歸道長沙見子蒙及趙漕
說得分明矣今年不知是何厄會死了許多好人老拙尤
覺衰憊非昔時比藏府不秘即滑脚弱殊甚杖而後能行
恐亦非復久於此世也
季通之柩巳歸陳坂上對面一寺中蓋先買得一小地在
其前只今冬便葬也萬事盡矣尚何言哉一慟之餘行自
病也
向留丞相來討詩傳今年印得寄之近得書來云日讀數
板秋來方畢甚稱其間好處枚舉甚詳不易渠信得及肯
如此子細讀如趙子直却未必肯如此渠前此見中庸說
極稱序中危微精一之論以爲至到亦是曾入思量以此
見其資質之表惜乎前此無以此理謦欬於其側者而今
日聞之之晚也所論曾晳事甚佳但云道體虚靜而無累
恐鈍滯了道體耳吳元士說六十律爲京房之謬亦是但
前此所扣乃是只以十二律旋相爲宫而生六十調非爲
六十律也
二孫隨衆讀書供課早晚教誨之爲幸鄭齊卿亦要去相
從渠此幾日却稍得然以病倦不能聽其講觧念其志趣
堅苦亦不易得可因其資而善道之度却不枉費人心力
也致仕文字爲衆楚所咻費了無限口頰今方得州府判
押但求保官更無人肯作只有伯崇一員或者以爲俞山
甫必肯近以書扣之乃漠然不應今不免專人去問田子
真想不至有他詞也
禮書便可下手抄寫此中却得用之相助亦頗有益南康
李敬子與一胡君同來見在書院敬子甚卓立然未細密
胡君堅苦讀喪禮甚子細亦不易得永嘉林𥙷字退思者
亦暫來其人甚敏然都不曾讀聖賢書只一味胡走作甚
可惜也彼中學者今年有幾人可更精切自做功夫勤於
接引爲佳
收近問知齋館旣開慕從者衆尤以爲喜規䋲旣定更且
耐煩勉力使後生軰稍知以讀書脩巳爲務少變前日淺
陋儇浮之習非細事也
益公每得一書必問昆仲動靜且云嘗附書不知巳逹否
此便回能以數字報之亦佳仁卿不殊此也
致仕文字州府只爲申省不肯保奏此亦但得粗伸巳志
不暇求十全矣旦夕當附人去成敗得失一切任之不能
以爲念也通老來未志仁能與俱否病倦不暇作書煩爲
致意春暖一過此爲幸公度必巳至亦未及書謙之數字
可付之此間朋友不多亦未見大有進者然早晚略得舉
揚一番亦不爲無𥙷也試後江浙間必更有故舊來恨直
卿不在此不得與之商量耳此理要處無多說話不知如
何人自不曉以此追念伯豐愈深傷惜如子約軰亦不謂
其所■只到此處便死却也李公晦禹貢集觧編得稍詳
今附去試看如可用可令人抄下一夲别發此冊回來爲佳
二孫切煩嚴教督之聞外邊搜羅鼎沸如今便得觧亦不
敢赴省况於其他只可着力學做好人是自家本分事平
時所望於兒孫者不過如此初不曾說要入太學取科第
也致仕文字近方發得去度今尚未到聞已有臺章指目
矣此却是城中諸賢牽挽之力他人不足責曹晉叔老大
隱約號爲有思慮者前日聞有此章尚以不及見止爲恨
不知此是何等見識處事不問義理只顧利害巳爲卑鄙
况今利害又巳曉然猶作是論真是不可曉也彭子壽行
遣想巳聞之此事是放了徐子宜又要个人填窠子圖得
舊話加色一番光鮮不知如此有何了期也渠前日有一
書今附去似亦是去年秋間附來近方到不知有何語也
書社甚盛以善及人而信從者衆亦非細事可且勉力講
論令其反巳着實用功爲佳然此外亦湏防俗眼讒口横
生浮議也禮書附䟽湏節略爲佳但勿大略(話疑當作畫)
彭子壽劉德脩二事想巳聞之楊惲之說何言歟吁可畏
也
借得黃先之數冊陸農師說初意全是穿鑿細看亦有以
計鄭注之失者信開卷之有益俟用之行附去看也
所喻惺惺之說甚善但見說講授亦稍勞似當節省并合
令其簡約庶可久也
二孫在彼如何書社諸事旣有條理想自不容其違犯更
望痛加鞭策少寬暮年却顧之憂千萬千萬小四郎與劉
五哥莫湏常來咨問否雖不在齋中宿食亦望有以遥制
之也
致仕文字雖巳得之但諸賢切齒怒目之意殊不能平不
知更欲如何搏噬姑亦任之耳
用之去時所附書想巳逹所帶去文字想皆見之今則此
等功夫全做不得矣精舍相聚不甚成條理蓋緣來有先
後人有少長鄕有南北才有利鈍看文字者不看大意正
脉而却泥着零碎錯亂纏繞病中每與之酬酢輒添了三
四分病以此每念吳伯豐未嘗不愴然也履之兄弟却差
勝若更加功或恐可望耳伯崇巳赴官番陽留其季子在
李敬子處姿質亦淳謹但未有奮迅拔出之意耳
人家禍患重復如此可畏此又豈章子厚之所能爲耶
古之禪宿有慮其學之無傳而至於感泣流涕者不謂今
日乃親見此境界也前書所說常惺惺此是最切要處諸
朋友行持亦頗見功效否向來學者得此一番試過虚實
遂可辨殊非小𥙷王子合前日過此觀其俯仰亦可憐也
普之却能如此甚不易得禮書病起亦怕看却只看得少
閑文字元來世間文字被人錯注觧者只前人做下才隔
一手便看得别而况此道之廣大精微也耶諸生相從者
亦頗能有志否近報時學小變舉子軰往往相賀然此豈
足爲重輕耶
致仕且是巳分一事粗了然外面攻擊之意殊未巳不知
更待如何可付一笑但前日得劉季章書云孫從之得郡
非其自請乃復被繳適病牙癰已逝去矣看此亦是吾黨
同一氣運不得不然非但虎食其外也季章又云彭子壽
相見亦甚衰悴題目不小想見憂懼然亦正自不必如此
也所說大規摹細功夫者甚善諸朋友中必有向進者恨
未得從容其間耳
精舍諸友講論頗有緒通老果如所論甚慰人意得渠如
此所助非細非他人比也但渠到此適以病倦又以諸幼
疾患爲撓不得甚與之𣢾曲以此知人之學所以不進只
緣從初無入處不見其有可嗜之味而所以無入處又只
是不肯虚心遜志耐煩理會更無他病也所論鞏仲至兩
句切中其病前日與語正怪其如此渠苦心欲作詩而所
謂詩者又只如此大抵人若不透得上頭一關則萬事皆
低此話卒乍說不得也二孫久煩教誨固不敢以向上望
之但得其漸次貼律做得依本分舉業秀才不至大叚狼
狽猖獗足矣
伯謨自去秋病不能食中間一再到此甚悴前月晦日竟
不能起以其胷懷趨操不謂乃止於此深可傷悼而毋老
家貧未有可以爲後日之計又深可慮想聞之亦爲一愴
然也
伯崇之子見留精舍隨敬子作舉業亦淳謹朴實可喜也
仙遊不成舉措然與今之受不係僞學舉狀者分數亦不
多爭前日得致道書云鄭明州臨行欲薦潘恭叔恭叔對
以必於章中刊去此說然後敢受鄭亦從之此亦差強人
意而在鄭尤不易聞楊敬仲乃大不以爲然不知今竟作
如何出場也
外間汹汹未巳樓大防亦不免聞林采訴冤於朝巳下本
路究實先所委官見其案牘駭異不敢下筆巳改送他官
如其所請此諸人撏剥巳盡或湏作語頭來相料理老朽
寧復計此一聽諸天而巳伯謨不幸前書報去未去時亦
安靜明了但可惜後來一向廢學身後但有詩數篇耳然
亦足遠過今日詩流也
通老到彼住得幾日講論莫湏更有進否巳勸渠莫便以
所得者爲是且更鄕前更進一步不知後來意思如何也
渠說冬間更欲來訪但恐迫於赴官不能款曲耳
諸生仍舊相聚否此間朋友只南康節次有人來甚不易
得肯向此來如廬陵處即全未有轉動意思也知彼中誨
誘稍有次弟甚慰所望諸人誰是最精進者因來喻及爲
佳
齋中朋友終年相聚當有極精進者此間諸人來去不常
然氣習偏蔽各任巳私亦難盡責一人不是大率江鄕人
太的確而失之固執此間人大平易而流於苟簡此古人
所以有矯性齊美之戒也今敬子巳歸臨行又與安卿不
足只恐向後精舍規䋲又曠闊耳安卿將來却湏移出舊
齋自不與精舍諸人相干也禮書湏直卿與二劉到此并
手料理方有汗青之日老拙衰病日甚於前目前外事悉
巳棄置只此事未了爲念向使只如余正父所爲則巳絶
筆久矣不知至後果便能踐言否予日望之也
病日益衰甚望賢者之來了却禮書前書所說且從閩宰
借人先送定本及諸書來如可用之歲前能上否渠送得
冠禮來因得再看一過其間有合脩處尚多巳略改定(如前)
(書入各器篇者却移不得)及重編得冠義一篇頗穩當然病衰精力少
又日短窮日之力只看得三五段如此若非儧促功夫未
來了絶也以此急欲直卿與用之上來庶可并以此外無
他說也
鉅鈞到彼煩直卿鈐束之勿令私自出入及請謁知舊有
合去處亦湏令隨行不可令自去早晚在齋隨衆讀書供
課之外更煩時與提撕痛加鐫戒勿令怠惰放逸乃幸之
甚
子澄遂以憂歸聞之驚駭渠素體羸能堪此苦否今有一
縑煩爲貨之置少酒果食物往致奠禮鄙文一通并煩令
人讀之也直卿向留東陽之久做得何功夫詩及論語看
到甚處因便喻及
所示論語疑義足見别後進學之勤甚慰所懷巳各奉報
矣
喻及讀書次第意思甚善甚善且更勉力以俟後會但未
知幾時能復來此間少人講論殊憒憒也
見謀於屋後園中作精舍規摹甚廣他時歸來便可請直
卿挂牌秉拂也作此之後并爲直卿作小屋亦不難矣
道間看得格物意思稍覺通透日前元未曾說着緊要處
也講學不可不熟如此可懼可懼
目疾不觀書緣此看得道理亦漸省約不成不讀書後便
都無道理也所論氣禀之病固然然亦大叚着力乃能去
之近日爲朋友說滕文公首章有些意思他日相見面論
之也
膚仲寄此來云陳是陸學王是吕學以今觀之王是矮子
渠乃疑爲直卿之文不知前日所試果如何
歲晚矣何時定可來前日因書亦以直卿昆仲告鄭帥此
公厚德能一見之否來時恐亦湏人便中報及當爲作諸
公書去也書會此中無有巳囑子約但殊未可必旦夕更
囑祝汝玉若得在衢尤便也此中巳爲圖得一小屋基但
未有錢物造得耳
示喻讀書次第甚善但所論先天太極之義覺得大叚局
促日用之間只教此心常明而隨事觀理以培養之自當
有進才覺如此狹隘拘迫却恐不能得展拓也
聞有奏事之命前月卄五日方被省劄見巳寫書只一兩
日湏可遣人得請固幸萬一不得即不免再入文字而往
前路衢信以來聽命又看如何似聞上意頗相念而士大
夫亦多有以爲言者此亦似一幾會但覺得事有難得盡
如人意者脚甚澁懶向前道之興廢只此一念間亦可卜
得八九分不必勞蓍龜也
所遣去辭免人病久未還昨日便中方被告劄但又忽有
召命云是謝坡所薦旦夕申省辭免萬一未允即欲再辭
而以封事并進前日者太草草巳别草定甚詳到彼亦不
過是許多說話况口說未必得如此之詳又免再出頭面
一番若其可取徐出未晚不然則魏主奚少於一夫耶(省状)
(藳錄云只呈二公勿示他人)試爲思之并與仁卿景思商量度亦無以
易此也
聞欲遷居此來甚慰不知定在何日也但授徒之計復何
如此中甚欲直卿來相聚然恐此一事未便不知曾入計
度否耶
覺得歲月晚病痛深恐不了此一事夢寐爲之不寧也近
又得正父書目亦有好處其長處是詞語嚴簡近古其短
處是粗率不精緻無分别也
辭免人度今巳到不知所請如何頭勢如此又非前日之
比只得力辭鄙意更欲乘此一有所言亦爲餵鷹飼虎之
計又度得無益於事亦未必中於語默之宜且更籌之若
其不可但只力辭亦無害於義也若巳得請便不湏說只
恐未允故有此念蓋猶是從官不應默默也
泰兒挈其婦歸粗慰老懷衰遲至此無復他念但更得數
年整頓了却諸書此兒粗知向學它時稍堪直卿諸人提
挈足矣
此間番陽近有一二朋友來頗佳恨直卿不在此無人與
商量文字耳
湖南初且以私計不便未可往今緣經界住罷遂不可往
矣巳草自劾之章旦夕遣人若且得祠禄亦已幸矣生計
逼迫非常但義命如此只得堅忍耳聞欲相訪千萬速來
所欲言者非一知彼中學徒甚盛學業外亦湏說令知有
端的合用心處及功夫次第乃佳徐葉至此巳久終是脫
去舊習未得近日看得後生且是教他依本子認得訓詁
文義分明爲急自此反復不厭日久月深自然心與理熟
有得力處今人多是躐等妄作誑誤後生輾轉相欺其實
都曉不得也(此風永嘉爲甚)
書來知甚長進可喜近得漳州陳淳書亦甚進也今老病
無它念只得朋友多見得此道理即異時必湏有立得住
者萬一其庶幾耳
聞今歲便欲不應科舉何其勇也然親闈責望此事恐未
得自專更入思慮如何通老過此留三日巳過去矣誠實
可敬但業未甚修耳亦非細事
晦庵先生朱文公續集卷之一
福州府儒學訓導舒鏊校
