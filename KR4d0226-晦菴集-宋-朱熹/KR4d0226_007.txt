晦庵先生朱文公文集卷第七
詩
崇夀客舍夜聞子規得三絶句寫呈平父兄煩爲
轉寄彦集兄及两縣間諸親友
空山初夜子規鳴靜對琴書百慮清喚得形神两超越不
知底是斷腸聲
空山中夜子規啼病怯餘寒覓故衣不爲明時堪眷戀久
知岐路不如歸
空山後夜子規號斗轉星移月尚高夢裏不知歸未得巳
驅黃犢度寒臯
寄雲谷瑞泉菴主
憶昔誅茅日山房我自名風埃猶俗累煙雨負巖耕多謝
空門侣能同物外情肯來分半壑聊爾度平生少待清秋
日閑尋遠嶽盟不知誰是客一笑絶塵纓
入南康界閱圖經感陶公李渤劉凝之事戲作
長官定笑歸來晚中允應嫌去却回惟有山人莫相笑也
曾還俗做官來
屢游廬阜欲賦一篇而不能就六月中休董役卧
龍偶成此詩
登車閩嶺徼息駕康山陽康山高不極連峰鬱蒼蒼金輪
西嵯峨五老東昂藏想象仙聖集似聞笙鶴翔林谷下凄
迷雲關杳相望千巖雖競秀二勝終莫量仰瞻銀河翻俯
看交龍驤長吟謫仙句和以玉局章疇昔勞夢思兹今幸
徜徉尚恨沗符竹未愜棲雲房巳尋两峰間結屋依陽岡
上有飛瀑駛下有清流長循名恊心期弔古增悲凉壯齒
乏竒節頽年矧昏荒誓將塵土蹤暫寄雲水鄉封章儻從
欲歸哉澡滄浪
讀李賓老玉澗詩偶成
獨抱瑶琴過玉溪琅然清夜月明時秪今巳是無心久却
怕山前荷簣知
立秋日同子澄寺薄及僉判教授二同寮星子令
尹約周君叚君同遊三峽過山房登折桂分韻賊
詩得萬字輒成十韻呈諸同遊
抗塵幾何時猿鶴共悲怨豈知朱墨暇乃適山水願兹晨
秋令初休沐謹邦憲佳賓忽四來英僚亦三勸駕言北郭
門謝此旟隼建散目山崔嵬縱轡路脩蔓凭欄快倒峽躋
壑困脫輓追攀林樾深懽喜脚力健登高眺遠浦衆景爭
自獻何必仍丹丘徑欲凌九萬
和子澄白鹿之句
經旬不到鹿埸隂夢想飛馳不自禁幸有高軒同勝賞何
妨折屐共幽尋徘徊未厭詩書樂感慨難忘忠孝心更對
豐鐫哦伐木風泉雲壑助清吟
暇日侍法曹叔父陪諸名勝爲落星之遊分韻得
往字率爾賦呈聊發一笑
長江西委輸匯澤東滉瀁中川屹孤嶼佛屋寄幽賞我來
此何日秋氣欲蕭爽共載得高儔良晨豈孤往酒酣清歗
發浪湧初月上疊鼓喚歸艎陳迹眞俯仰
九日奉陪高州史君莆陽別駕會稽丞公善化明
府仲衡詩伯并屈子美元範二兄及郡中諸文武
同登紫霄絶頂南望江湖北眺淮甸少快心目旣
歸又得仲衡佳篇句法清麗情致悽惋三復不勝
起予之歎謹次韻呈請皆賦之以紀一時之盛甚
惠甚望
此日登高處千巖錦樹稠無人嘲落帽有客賦悲秋忽忽
塵中老怱怱物外遊江湖空極目不盡古今愁
下元節假行視陂塘因與賓友挈兒甥出郭登山
歸賦二詩示子直春卿及折桂雲谷并寫呈郡中
諸寮友
廬阜東北際岧嶤五峰尊中巖穹林繞青天白雲屯郡閣
有佳眺徙倚空朝昏今晨幸休暇發軔北郭門牽蘿出林
端躡屐躋雲根高尋却深宦小憩欣潺湲古殿宿寒靄新
薨麗朝噋扶藜陟東岡夙昔規曾軒却倚千尋峭前窺百
泉奔長風卷浮埃江湖渺相吞結架雖未諧雄瓌巳難論
同來俱勝流晤語仍王孫巳踐支許諾不慙夙尚䰟賦詩
紀兹日歲晚期相敦
卧龍之遊得秋字賦詩紀事呈同遊諸名勝聊發
一笑
躡石度急澗窮源得靈湫谽谺两對立噴薄中怒投何年
避人世結屋棲巖陬嘉名信有託故迹誰能求我來一經
行凄其仰前脩鄰翁識此意伐木南山幽爲我立精舍開
軒俯清流多岐諒匪安一壑眞良謀觧組云未遂驅車且
來遊嘉賓頗蟬聮野䔩更獻酬飲罷不知晚欲去還淹留
躋攀巳別峰窺臨忽滄洲下集西澗底沉吟樹相樛玉淵
茗飲餘三峽空尊愁懷賢旣伊鬱感事增綢繆前旌向城
郭回首千峰秋
卧龍之遊錢通守得江字不及賦詩巳觧維矣熹
用其韻紀事以贈并附卷末
君行安所適衝風泝濤江傳聞閬州好未見心巳降邀君
康山遊聽此巨壑淙班坐酌溪石幽尋憩雲䆫勸君盡此
杯錦帆巳稠杠明年儻來東鳴鐃建高幢訪我深澗底晤
言絶紛嚨城南且細說慰我心悾悾
分韻得眠意二字賦醉石簡寂各一篇呈同遊諸
兄
驅車何所適往至秋雲邊企彼澗中石舉觴酹飛泉懷哉
千載人矯首辭世喧凄凉義熙後日醉向此眠仰視但青
冥俯聽驚潺湲起坐三太息涕泗如奔川神馳北闕隂思
屬東海壖丹衷竟莫展素節空復全低徊萬古情惻愴顔
公篇爲君結茅屋歲暮當來還(醉石)
天秋山氣深日落林景翠亦知後騎迫且復一流憩環瞻
峰列屏迥矚泉下濞永懷仙陸子久挹浮丘袂于今知幾
載故宇日荒廢空餘醮壇石香火誰復繼更憐韋刺史五
字有眞意虎竹付歸人悲風起横吹沉吟向絶迹浩蕩發
幽寄來者知爲誰念我儻三喟(簡寂)
尋白鹿洞故址愛其幽䆳議復興建感歎有作
清泠寒澗水窈窕青山阿昔賢有幽尚眷言此婆娑事往
今幾時高軒絶來過學館空廢址鳴絃息遺歌我來勸相
餘杖策搴綠蘿謀野欣有獲披圖知匪訛永懷當年盛莘
莘衿佩多博約感明恩涵濡熙泰和凄凉忽荒榛俯仰驚
頽波發教逮綱紀喟然心靡它伐木循隂岡結屋依陽坡
一朝謝塵濁歸哉碩人薖(時巳䟽上尚書乞洞主矣)
遊白鹿洞熹得謝字賦呈元範伯起之才三兄并
示諸同遊者
歲月有環周窮臘忽受謝眷眷山水心幸此朱墨暇招呼
得良友邂逅成夙駕深尋故轍迹喜見新結架永懷拾遺
公藏器此待價横流詩書澤下及楊李覇炎神撫興運制
作流大化石室萬卷藏綸言九天下規模未云遠荒茀良
可詫自非賢邑宰誰復此精舍會當求敕賜畢願老耕稼
更與盡心期臨流抗風榭
元範尊兄示及十梅詩風格清新意寄深遠吟玩
累日欲和不能昨夕自白鹿玉澗歸偶得數語
江梅
大雪天地閉窮隂渺寒濱誰知江南信巳作明年春
嶺梅
梅花破萼時瘴雨吹成雪驛使忽相逢無言似愁絶
野梅
野風吹孤芳迥立正愁絶皂蓋莫徘徊堪看不堪折
早梅
霜風殊未高杖策荒園裏仙子別經年相看共驚喜
寒梅
白玉堂前樹風清月影殘無情三弄笛遥夜不勝寒
小梅
且喜梅花開莫嗟梅花小花小風味深此意君巳了
疎梅
玉笛未黃昏冰灘巳清淺疎影不勝妍愁心爲誰遠
枯梅
樛枝卧龍蛇泠蘂綴冰雪千里故人心今年爲誰折(予家居時)
(劉平甫折此枝爲贈)
落梅
花開巳凄凉花落更愁寂來歲煙雨時爲君和鼎實
賦梅
君欲賦梅花梅花若爲賦繞樹百千回句在無言處
觀梅小集以齋禁不得奉陪因寄小詩
梅花年後欲離披恰是先生變食時送與西樓一尊酒諸
君莫負可憐枝
元範别後寄惠佳篇清叟次韻見示格律俱高詠
歎不置因亦用韻寫呈二兄聊發一笑
故人别我去一月曠音驛今朝得新詩開卷意巳適知君
到里門征騎聊一息行復敞天閽從容正朝幘自今九霄
路不復两塵隔容與日華東翺翔禁扉北回頭五峰下寂
漠笑孤客不賦歸去來心形謾相役(右呈元範)
五十行過二雙鬢颯秋草平生素心人誰與共兹抱今年
廬山下得子恨不早歲月幸同庚詩書復同道惟應山南
北雲母夜堪擣獨生有先期廻崖詎難到丹經不我誑白
髮須一掃看公鬚眉蒼杖鉞督征討(右呈清叟)
次卜掌書落成白鹿佳句
重營舊館喜初成要共群賢聽鹿鳴三爵何妨奠蘋藻一
編詎敢議明誠深源定自閑中得妙用元從樂處生莫問
無窮菴外事此心聊與此山盟
白鹿講會次卜丈韻
宫墻蕪没幾經年秪有寒煙鎻澗泉結屋幸容追舊觀題
名未許續遺編(請爲洞主不報)青雲白石聊同趣(謂西澗劉公)霽月光
風更別傳(謂濂溪夫子)珍重箇中無限樂諸郎莫苦羡騰騫
再用前韻示諸同遊
幽卧寒巖不記年飽看山月聽風泉舒憂正得琴三疊玩
意惟憑易一編誤落塵中乖夙尚却思洞裏付眞傳封章
倘幸天從欲便觧銅符謝縶騫
次韻四十叔父白鹿之作
誅茅結屋想前賢千載遺蹤尚宛然故作軒窗挹蒼翠要
將絃誦答潺湲諸郎有志須精學老子無能但欲眠多少
箇中名教樂莫談空諦莫求仙
送四十叔父
吾家從昔號清門叔父于今道更尊客路艱難空自惜遺
經終始向誰論獨尋雲嶠逢孤姪共愛春江接故園細說
刈葵休放手此來眞不爲盤餐
伏蒙秘閣張丈寵顧下邑并以長篇爲貺降歎之
餘牽勉繼韻仰求斤削僭率皇恐
向來滅迹東山東閉門不問烏雌雄門前有路向塵土兩
足未舉心先慵當時亦有車馬客此意欲說嗟誰同窮居
聊復追仲蔚篤論何必須劉龔平生故人子張子相思安
得長相從每勞書䟽問生死坐想星宿羅心胸幾年持節
漢水上木牛流馬旌旗紅君王輟饋思頗牧外庸且訖來
朝宗因能過我紫霄下後乘載得珠簾櫳蒼顔白髮應笑
我曷不飽卧陶䆫風開樽鵝池水清激下馬醮石烟空濛
須臾路轉山更好摩天巨刃排雙峰少看銀河忽倒掛直
欲跳下清泠中南臨匯澤共指點縹緲貝闕浮珠宫公言
平日愛登覽到此一洗群山空坐間爲我出竒句不用遠
寄南飛鴻上言雲泉足竒賞下歎契闊歡相逢紛吾失脚
墮世網乃有此會寧天窮流光過眼驚昨夢舊約回首羞
塵容明朝却上煙艇去滅没萬頃追鳬翁
和張彦輔初到南康之句
十年不共賦陽春正有胸中萬斛塵失喜清詩還入手細
看佳句轉驚人知公近覺青山好顧我頻嗟白髮新肯過
寒齋共尊酒向來心事請深陳
奉同都運直閣張丈哭敬夫張兄張丈有詩敢次
元韻悲悼之極情見乎詞伏幸采覽二首
秀翁威略憺華戎遺恨車書久未同喜有象賢堪嗣事故
知鴻業自無窮蕃宣合奏三年最風采俄驚一旦空根本
平生有深計遺書不但子囊忠
不應世道即漂淪何事今年失此人禮樂端能懷益友琴
笙忍遽樂嘉賓亦知遊好曾通譜却記登臨喚卜隣兩首
悲詩數行淚感傷那復鬪清新(張丈垂顧適聞訃音爲罷郡宴敬夫向嘗約熹徙居)
(湖之上蓋相語於裴公臺上云)
秘閣張丈簡寂之篇韻高難繼別賦五字以謝來
貺
勞農會稽宅息駕丹元鄕丹元不可見翠壁空雲房是時
中春月暄風發新陽白水注幽壑綠樹敷崇岡俯聽足怡
悅仰觀共徜徉班坐得瑶草傾壺出瓊漿長吟遊仙詩亂
以招隠章忽忽林景西躊躇申慨慷坐上江海客兀傲鬚
眉蒼逸氣邁霄漢英詞吐琳琅思與泉石勝韻隨笙鶴翔
追遊不敢及咏歎可能忘(俗傳歸宗是王右軍故宅陸脩静封丹元眞人)
和張彦輔落星寺之作
嵌空竒石戰驚濤樓殿崢嶸勢自高四面眞成開玉鑑三
山應是失金鰲題詩正爾難搜句舉酒何妨共作豪倚遍
欄干更愁絶歸來白盡鬢邊毛
和張彦輔白鹿洞之作
䆳谷新華館風煙再吐吞舊眠聞野鹿遺恨響驚猿(李拾遺自)
(此徙居少室乃被徵故有此句)共賞忻同趣分携愴別䰟徘徊空日夕無
策駐行軒
次張彦輔西原之作
無處堪投跡空山寄一椽懸門窺絶壁繚徑上層巔檻闊
吞江浪窗虚響谷泉丹經閑自讀不爲學神仙
次張彦輔卧龍之作
瀑水源何處高疑雲漢通瀉時垂練直落處古潭空客寄
詩能好龍蟠意自雄知君來峴首爲我說隆中
次張彦輔棲賢之作
融冶何年事停杯莫問天秪今從痼疾疇昔似因緣傾耳
眞三峽投文沕九淵蘭亭那得此猶足致群賢
和張彦輔雪後棲賢之作
夜來春雪遍林丘却喜風威暁便收好上籃輿閑縱目莫
將衲被苦蒙頭微官正愧逍遥社勝日猶堪汗漫遊欲出
林關戀瑶草不妨尊酒更淹留
謝張彦輔留别之作
一别屢更歲思君無巳時知君亦念我相望(平)兩嗟咨我
病卧田間君行護疆陲隱顯旣殊跡會合安可期今年定
何年有此一叚竒我來五峰陽君歸九江湄聞君肯來辱
歡喜不自持迎君紫霄峰舉觴白鵝池強健初共欣艱棘
旋相悲相顧出危涕薄言首東岐留連十日飲愴恨八哀
詩散懷水石幽遂忘筯力疲雄篇旣鼎來逸韻方窮追云
胡遽告别牙纛風披披攬祛不得留酌酒前致辭願君醻
此觴去上白玉墀國論罄忠益廟謨參設施一請正紀綱
再請誅羌夷及時樹勲業慰我空山飢(時聞張荆州訃張丈有詩哭之故有)
(八哀之句)
奉答張彦輔戲贈之句
巳驅送客車復著登山屐未論窺臨快且脫詩酒厄從今
謹出入保此頥正吉不柰歲寒心於公有深憶(王輔嗣注頥卦大象)
(云禍從口出病從口入)
奉答張彦輔觧嘲
康俗遺居萬疊山高垂鐵鏁詎容攀青鞋布韈非公事古
木寒泉要我閑
伏蒙某官寵示和陶見寄舊作伏讀歎仰又感知
待期許之意蓋非一日率易次韻少見謝臆伏惟
矜憐有以教之
吾公抱經濟軒冕非所欣向來清禁闥本自山林人浩歌
歸去來神交邈何因一朝脫冠去妙境聊同臻謂予雖後
來臭味亦有聞賡詞久見屬重以告語勤荒寒想高風令
人思無鄰丼棠矧在此躑躅晴湖濱
贈于盛二生
昔日豐城劒寒光射斗牛江山餘秀傑人物尚風流二妙
今安匹孤帆各倦游還家問師友折節慕前修
秋日告病齋居奉懷黃子厚劉平父及山間諸兄
友
出山今幾時忽忽歲再秋江湖豈不永我興終悠悠况復
逢旱魃農畒無餘收赤子亦何辜黃屋勞深憂而我沗朝
寄政荒積愆尤懷痾卧空閣惻愴增綢繆東南望故山上
有玄煙浮平生采芝侣寂寞今焉儔朝游雲峰巔夕宿寒
巖幽爲我泛瑶瑟泠然發清謳裂牋寄晨風問我君何求
洪濤捩君柁狹硤槯君輈君還若不早無乃非良謀再拜
謝故人低徊更包羞桂華幸未歇去矣從君游
夜坐有感
秋堂天氣清坐久寒露滳幽獨不自憐兹心竟誰識讀書
久巳懶理郡更無術獨有憂世心寒燈共蕭瑟
讀諸友遊山詩卷不容盡和和首尾兩篇
去年尋得李家山考卜眞成屋數間要與青衿時散帙閑
臨碧澗共觀瀾詩書本說人間事勲業休看鏡裏顔誰識
寥寥千古意新詩題罷蘚㾗斑
向來結友尋名山下窮絶壑高危顚胡爲一旦墮塵網五
老在望心茫然青牛底處有行迹白鹿幾時同正員清遊
帶雨想幽絶妙處只恐詩中傳
戲贈勝私老友
槐花黃盡不關渠老向功名意自疎乞得山田三百畒青
燈徹夜課農書(勝私先侍講嘗著農書三卷)
代勝私下一轉語
碓下泉鳴溜決渠屋頭桑樹綠扶疎朱虚正自知田事馬
服何妨讀父書
和戴主簿韻
平生本自好樓居况接高人永晝餘共喜江山入尊爼從
教幕府省文書感君肯出新詩句恨我終思舊草廬擬借
韋編訂龍馬免推納甲話蟾蜍(戴嘗有麻衣易說自以爲得之異人云)
次沈侍郎游楞伽李氏山房韻
喜陪後騎陟崔嵬竹裏泉鳴古寺開吟罷蘇仙頭白句天
風更送好詩來
天聰巳許一言悟年少懸知萬卷開珍重當時讀書處低
回空有後人來
奉同尤延之提舉廬山雜詠十四篇
白鹿洞書院(在郡城東北十五里事見記文)
昔人讀書地町疃白鹿埸世道有升降兹焉更表章矧今
中興年治具一以張絃歌獨不嗣山水無輝光荒榛適剪
除聖謨巳汪洋亦有皇華使肯來登此堂問俗良懇惻懷
賢增慨慷雅歌有餘韻絶學何能忘
折桂院黃雲觀(在書院東北五里院後作亭取李白黃雲萬里動風色之句名之)
城中東北望五老何蒼蒼下有前朝寺一原頗深藏門前
林澗幽屋後雲木荒閑䆫亦明㓗著此瑞錦張(僧房有瑞香花)更
能理枯笻步上林北岡仰視天宇闊俯瞰江流長(即黃雲觀)受
書彼何人姓字不足詳竹帛有遺臭桂樹徒芬芳(李逢吉嘗讀書)
(此院去而登第以故得名)
楞伽院李氏山房(在折桂西十里李公擇讀書處有東坡記文詩刻枯樹墨跋)
躡石循急磵穿林度重岡俛入幽谷䆳仰見竒峰蒼李公
英妙年讀書此雲房一去上臺閣致身何慨慷蘇公記藏
書文字有耿光餘事亦騷雅戲墨仍風霜兩公不歸來歲
月怱巳荒何用建遺烈寒泉薦孤芳
棲賢院三峽橋(在楞伽西五里)
兩岸蒼壁對直下成斗絶一水從中來湧潏知幾折石梁
據其會迎望遠明滅倏至走長蛟捷來翻素雪聲雄萬霹
靂勢倒千嵽嵲足掉不自持䰟驚詎堪說老仙有妙句千
古擅竒崛尚想化鶴來乘流弄明月
西澗清淨退菴(在棲賢西二里劉凝之舊隱作亭取黃太史詩語名之)
凌兢度三峽窈窕復一原絶壁擁蒼翠奔流逝潺湲聞昔
避世人寄此茅三間壯節未云遠高風杳難攀深尋得遺
墟縛屋臨清灣坐睨寒木杪飛泉閟雲關兹游非昔游累
觧身復閑保此清淨退當歌不能諼(觧印後與友生遊集徘徊久之)
卧龍菴武侯祠(在西澗西三里)
空山龍卧處蒼峭神所鑿下有寒潭幽上有明河落我來
愛佳名小築寄幽壑永念千載人丹心豈今昨英姿儼繪
事凛若九原作寒藻薦芳馨飛泉奉明酌公來識此意顧
步慘不樂抱膝一長吟神交付冥漠
萬杉寺(在卧龍西十里)
休沐聊命駕駕言何所之行尋慶雲寺想像昭陵時門前
杉徑深屋後杉色竒空山歲年晚鬱鬱凌寒姿當年雨露
恩千載有餘滋匠石不敢睨孤標儼相持(寺前後杉萬本皆天聖中植有)
(旨禁剪伐者)更啓石室藏仰瞻天像垂願以清淨化永爲太平
基(寺藏仁祖御飛白書有清淨字)
開先潄玉亭(在萬杉西二里亭舊在橋上今廢)
竒哉康山陽雙劒屹對起上有横飛雲下有瀑布水崩騰
復璀璨佳麗更雄偉勢從三梁外影落明湖裏平生兩仙
句詠嘆深仰止三年落星灣悵望眼空眯今朝隨杖屨得
此弄清泚更誦玉虹篇塵襟諒昭洗
簡寂觀(在開先西五里陸脩靜所居)
高士昔遺世築室蒼崖隂朝眞石壇峻煉藥古井深結交
五柳翁屢賞無絃琴相携白蓮渚一笑傾夙心晚歲更市
朝故山鎖雲岑柴車竟不返鸞鶴空遺音(脩靜晚爲宋明帝召至建康卒)
(于崇虚館)我來千載餘舊事不可尋四顧但絶壁苦竹寒蕭摻
(相傳竹是静脩手植其萌即所謂甜苫筍者)
歸宗寺(在簡寂西十里)
金輪紫霄上寶界鸞溪邊往昔王内史願香有餘煙(相傳寺是)
(王右軍故宅)千年今一歸景物還依然澗水旣蕩潏山花亦清
妍不辭原隰勞樂此賓從賢訪古共紆鬱勞農獨勤拳憐
我乖勝踐裂牋寄眞詮逃禪公勿遽且畢區中緣(是日熹以事不)
(得陪杖履)
陶公醉石歸去來館(在歸宗西五里)
予生千載後尚友千載前每尋高士傳獨嘆淵明賢及此
逢醉石謂言公所眠况復巖壑古縹緲藏風煙仰看喬木
隂俯聽横飛泉景物自清絶優游可忘年結廬倚蒼峭舉
觴酹潺湲臨風一長歗亂以歸來篇
温湯(在醉石南二里)
連山西南來中斷還崛起干霄幾千仞據地三百里飛峰
上靈秀衆壑下清美逮兹勢力窮猶能出竒偉誰燃丹黃
燄㸑此玉池水客來爭觧帶萬劫付一洗當年謝康樂絃
絶今巳矣水碧復流温相思五湖裏(康樂湖中詩云水碧輟流温豈未見此水)
(也耶)
康王谷水簾(谷口景德觀在温湯西十五里入谷又十五里至簾下)
循山西北騖﨑嶇幾經丘前行荒蹊斷豁見清溪流一涉
臺殿古再涉川原幽縈紆復屢渡乃得寒巖陬飛泉天上
來一落散不收披崖日璀璨噴壑風颼飀追薪㸑絶品瀹
茗澆窮愁敬酹古陸子何年復來游(陸鴻漸茶經第此水爲天下第一)
落星寺(在郡城南湖中)
浩浩長江水東逝無停波及此一回薄湖平烟浪多孤嶼
屹中川層臺起周阿晨望愛明滅夕遊驚蕩磨極目青冥
茫回瞻碧嵯峨不復車馬迹唯聞榜人歌我願辭世紛兹
焉老漁蓑會有滄浪子鳴舷夜相過
閏月十一日月中坐彭蠡門喚船與諸人共載汎
湖至隄首回棹入西灣還分韻賦詩約來晚復集
詩不至者浮以太白(簽判渺教授空知縣望吳學錄柱掌儀明大彭兄蘭判官)
(擊南公一小彭兄遡彦忠人直卿余公度漿敬直懷衛父天埜流晦翁光泰兒美棹方)
觧組無多日歸哉喜欲狂臨風成邂逅載月下滄浪酌酒
傳清影鳴橈擊素光它年隔千里此夜莫相忘
和林擇之黃雲之句兼簡同遊諸兄
登覽日云晏歸車眇重岡天風振余旟夕露沾我裳數子
情未厭春山杳茫茫還瞻長江白迥眺飛雲黃當念塵中
友心期邈相望無爲跨鴻鵠決起凌青蒼
和彭蠡月夜汎舟落星湖
長占烟波弄明月此心久矣從誰說只今一舸漾中流上
下天光兩竒絶回頭忽見西郭門尚喜蘇仙有遺烈問予
何事却回船塵土涴君頭上雪(首句全用蘇養直詩蘇舊居水西門外舟行望見其)
(處)
熹罷官觀康王谷水簾夜飲山月軒分韻得主字
奉別送行諸君
嗟余老不才記憶謝明主卑兹山水郡北邇通玄府一官
再温凉十日九塵土迨兹觧章&KR0807;絶境方快覩殷勤故人
厚追送崖寺古把酒聽鳴泉相看淚如雨
游天池
三年落星渚北望天池山臨風幾浩嘆欲往無飛翰今朝
復何朝陟此青雲端高尋巳竒絶俯瞰何其寬西窮濂溪
原東盡湓城關渺然滄波外淮山碧連環我意殊未極更
思出塵寰何當駕輕鴻八表須臾間視此長江水滔滔儻
西還
觀野燈
飛螢腐草尋常事作底兹山獨耀芒須信地靈資物化金
膏隨處發明光
山北紀行十二章章八句
祗役廬山陽矯首廬山隂雲峰不可覿碧澗何由尋昨朝
觧印章結友同窺臨盡彼巖壑勝滿兹仁知心(予以閏月二十七日)
(罷郡是夕出城宿羅漢二十八日宿白鹿二十九日登黃雲觀度三峽窺玉淵憩西澗飲西原宿卧龍四月一日過)
(開先宿歸宗二日俗湯泉入康王谷觀水簾宿景德觀三日與清江劉倩之子澄永嘉張揚卿清叟潯陽王阮南卿)
(周頤龜父長樂林用中擇之洛陽趙希漢南紀會稽陳祖永慶長武當祁眞卿師忠温陵吳兼善仲逹廬陵許子春)
(景陽新安胡莘尹仲建安王朝春卿長樂余隅占之陳士直彦忠黃幹季直臨淮張彦先致遠會稽僧志南明老俱)
(行)窺臨事若何請從圓通說逶迤山門路悄蒨脩篁列溪
仍侯家名屋是孱王設何救黍離歌喟焉傷覆轍(圓通寺地名侯)
(溪本侯氏所居李後主取以爲寺無它竒但門徑竹木深茂可觀耳)行逢石門雨觧驂寒澗
東朝隮錦繡谷俯仰春冥濛懸泉忽淙琤雜樹紛青紅屢
憩小亭古幽探思無窮(石門澗正在天池山下有小菴三四是夕宿所謂廣福菴者來日登)
(山道錦繡谷再過小橋橋皆有亭下又有亭基二小亭一)竦身長林端策足層崖表仰
瞻空界闊俯歎塵寰小天池西嶔崟佛手東窈窕杖屨往
復來憑軒瞰歸鳥(盡錦繡谷登山稍高無復林木坡陀而上至天池院在小峯絶頂乃有石池泉)
(水不竭東過佛手巖石室嵌空中有井泉僧緣崖結架以居下臨錦繡谷又有石榻名遠公講經臺)斯須暮
雲合白日無餘暉金波從地湧寶𦦨穿林飛僧言自雄誇
俗駭無因依安知本地靈發見隨天機(天池院西數步有小佛閣下臨絶壑)
(是遊人請燈處僧云燈非禱不見是日不禱而光景明滅頃刻異狀諸生或疑其妄予謂僧言則妄而此光不可誣)
(豈地氣之盛而然耶)深尋兩林間清波貫華屋蓮社有遺蹤草堂非
舊築脩廊餘故刻好醜雜珉玉亦復記經行深慙後人讀
(五日下山至東西林兩寺相去不百步一溪清駛横貫其間皆自方丈前廊廡下過他處所無有也白蓮池在東林)
(法堂前白公草堂基在寺東久廢近歲復剏數椽制殊狹陋然亦非其正處矣是日題名屬寺僧刻於咸通莊田記)
(石)行軒復東騖祠城當晚遊胡然冠蓋集不盡心期幽夜
厭百谷喧旦失千峰稠出門有遺恨回首空綢繆(晚至太平興國)
(宫唐九天使者祠也江州教授翁名卿載酒肴與鄉人游應和歐景文及其諸生二十餘人皆至)山水誠
乃竒云誰究終始曇遠亦何人神君豈其鬼東西妄采獲
誣謟共恢詭百世踵謬訛彛倫日頽圯(東林慧遠雜取孔老之言以附佛學)
(嘗著沙門不敬王者論唐明皇自言親見使者降於殿庭因立此宫而羣臣造爲妖妄以迎合者甚衆本朝仍賜宫)
(額神號置提舉官云)以兹遊覽富翻令懷抱傷誰哉可告語舉俗昏
且狂乾坤有眞心日月垂休光茫茫宇宙内此柄孰主張
北度石塘橋西訪濂溪宅喬木無遺株虚堂唯四壁竦瞻
德容睟跪薦寒流碧幸矣有斯人渾淪再開闢平生勞仰
止今日登此堂願以圖象意質之巾几傍先生寂無言賤
子涕泗滂神聽儻不遺惠我思無疆(六日拜濂溪先生書堂遺像子澄請爲諸)
(生說太極圖義先生之曾孫正卿彦卿玄孫濤爲設食于光風霽月之亭)明晨江磯寺尊酒聊
對設孰是十日遊遽成千里别英僚樹嘉政素友厲孤節
努力莫相忘清宵共明月(七日薛洪持志王仲傑之才携酒自南康來飲罷與張陳趙南)
(還軍子澄許張歸廬陵南鄉龜父還家擇之之湖南予與王余陳黃東度湖口而歸)
晦庵先生朱文公文集卷第七
考異
崇壽客舍月向(一作月上)歸未得(一作身是客)
分韻賦簡寂迥矚(一作俯矚)誰復(一作復誰)
嶺梅似愁(一作但愁)
野梅風吹(一作風破)愁絶(一作幽絶)
小梅莫嗟(一作莫歎)
疎梅不勝(一作不成)
送四十叔父獨尋(一作獨遊)逢孤(一作尋孤)
秘閣張丈長篇饋思(一作饋念)
和張彦輔失喜(一作賸喜)
奉同張丈哭敬夫喚卜(一作要卜)
和白鹿洞再吐(一作自吐)
次棲賢韻融冶(一作融結)傾耳(一作澒耳)
和陶次韻吾公(一作吳公)
棲賢院三峽橋倏至(一作倏起)長蛟(一作長虹)
温湯據地(一作環地)
山北紀行嶔崟(一作嵯哦)孰是(一作云是)
福州府學訓導舒鏊校
晦庵先生朱文公文别集卷第七
詩
與一維那以下見陳利用編大同集
老親比苦重聽服上人藥遂良巳上人索詩
久廢無次聊復此殊不佳也紹興癸酉九月
晦日紫陽朱仲晦書
當年事幽討結友窮名山曾逢許斧子去採玉芝還歸來
坐空房神清骨毛寒起視塵中人一見了肺肝探囊出刀
圭生死毫釐間相逢瘴海秋遺我黃金丹高堂得聽瑩班
衣有餘歡謝師無言說古井生波瀾
上廣文
廣文何事創樓居收拾家藏理蠧餘尚有簡編充棟宇擬
陳車馬大門閭移床客去邀明月送酒人来逓異書縱使
清貧無長物猶勝四壁似相如
考試感事戲作
海邑三年吏勤勞不爲身但令官事了從遣黠兒嗔
題米倉壁
度量無私本至公寸心貪得意何竆若教老子莊周見剖
斗除衡付一空
題安隱壁
征車少憩林間寺試問南枝開未開日暮天寒無酒飲不
湏空喚莫愁來
題𣑽天方丈壁
輸盡王租生理微野僧行乞暮還歸山空日落無鐘鼓只
有虛堂蝙蝠飛
五月五日海上遇風雨作
疾風吹雨滿征衫陸走川行兩不堪塵事縈人心事遠濯
纓何必在江潭
兩絶句送順之南歸
門前三徑長蒿菜愧予慇懃千里來校罷遺書却歸去此
心元自不曾灰
幾年江海事幽尋徧興雲僧話此心今日肯來論舊學歲
寒猶恐雪霜侵
寄陳講師(以下見别編臨江集)
聞道山中客年來鬢欲皤静便三徑小貧覺一身多且喜
詩無病從教睡作魔故人今領衆猶足慰蹉跎
别陳講師
幾年勞夢想今日慰登臨况入芝蘭室又聞金玉音與君
連夜語盡我一生心此外成華髮無因得重尋
登閤早山
疊疊層巒鎻閟宫我來舊地訪靈蹤葛仙去後無丹竈弟
子今成白髮翁
一派泠泠臺下水半空漠漠嶺頭雲祖師成道冲天去只
有無窮受籙人
送單應之往閤山
杖頭挑月入煙籮城郭塵埃柰爾何若到名山高着眼洞
天深處異人多
回首名山我舊遊曾將風𬒮挹浮丘如今不及臺邊水長
向山前山後流
送李道士歸玉笥三首
偶隨雲去伴雲歸笑指清都在翠微爲我中間留一榻他
年去著薜蘿衣
玉笥山連都水坑拂雲樓殿對峥嶸君歸後夜無餘事卧
聽寒泉落磵聲
莫惜臨行酒一杯看君上馬古城隈相望兩地無多遠頻
寄音書與鴈來
題赤城觀
落日空山秋氣清泠泠古木亂蟬鳴僊人一去鶴不返劒
客重來丹巳成静對竹爐煙縷直細看月窟桂華生此身
舊有蓬瀛約玉簡歸來問姓名
尤溪縣學觀大閣(見尤川志及南溪祠堂志)
令尹絃歌不下堂叱嗟層觀麗扶桑朱甍碧瓦臨無地散
帙投壼樂未央得意溪山供徙倚忘情魚鳥共徜徉應觀
物我同根處剖破藩籬即大方
十月上休日遊卧龍玉淵三峽用山谷驚鹿湏要
野學盟鷗本願秋江分韻得鷗字(按大全集但有秋字韻不載此)
(鷗字韻馮夲有之或云先生命門人所作而後不用或又云得兩韻而集軼之以下見南康)
(集)
匡廬霜天後不見雲氣浮木葉紅巳疎山顔轉清幽向聞
有絶壑乃在卧龍湫及此遂一往幸無煙景愁隮攀欲其
深泉石固所求况有百尺崖噴雪飛寒流幽岑自回抱直
下鳴青璆便可洗我耳枕石忘所憂精神共虛廓方物皆
悠悠所恨非獨往不能恣夷猶仰歎雲間鶴俯羡谷中鷗
先生先我來結屋陽岡頭虚名付忠武滅迹慕巢由是間
頗足居不田亦平疇野人種椒橘崖蜜易歲收西源有老
翁卷舌藏戈矛似學辟世士乃欲邀聖丘先生且無然但
作一月留俟我有决計它時卜從游
次周師温遊書堂韻兼簡坐上諸同志
疇昔因來行水餘依依唯認昔人居新堂巳幸經重構舊
事難追更特書所願絃歌聞十室休誇文字賦三都同來
况有濓溪裔心印相傳儘未疎
西源居士斸寄秋蘭小詩爲謝
知有幽芳近水開故攀危磴斸蒼苔却憐病客空齋冷帶
雨和煙遠寄來
記
至樂齋記(以下見大同集)
盤谷傳公客於泉州城東之佛寺間即其寓舍之西偏治
一室逹其南北以爲軒䆫極爽塏左右圖史自六經而下
百家諸子史氏之記籍與夫騷人墨客之文章外至浮屠
老子之書荒虚譎詭詼諧小說種植方藥卜相博弈之數
皆以列置無外求者公於是日俯仰盤礡於其間繙羣書
而誦之蚤夜不厭人盖莫窺其所用心而公自以爲天下
之樂無易此者故嘗取歐陽子之詩以名其室曰至樂之
齋而顧謂某曰爲我記之某辭謝不敏不&KR0570;於文字且不
敢爲庸人誦說而况敢爲是耶旣公命之不置某不得終
辭乃承命而退推公意所以然者而書之曰人之所以神
明其德應物而不窮者心而巳古之君子自其始學則盡
力於洒掃應對進退之間而内事其心旣久且熟矣則心
平而氣和冲融暢適與物無際其觀於一世事物之變盖
無往而非吾樂也而况載籍所傳上超羲農下至于兹其
間聖賢之行事問學之源奥是非得失理亂存亡廢興之
故包括籠絡靡不畢具苟涉其辭義而心必契焉則其可
樂而玩也豈不亦至矣哉惟世之學者或不足以知此而
勞於記誦佔畢之間以爲事是以語之至者旣扞格而不
入於心惟其粗厲而不平者感而入焉則其間勃然而闘
而怒矣亦何樂之云哉某惟歐陽子之詩與公之所以取
焉者盖其指略如此因序次以爲公齋記云紹興二十六
年閏月癸卯新安朱某記
恕齋記
温陵陳君養正讀書之堂同郡吕君少衛榜之曰恕齋而
陳君有謁於予曰願有記也予故以是往而觀焉則其垣
屋位置與夫几案圖書花藥之列無不合其宜得其所盖
飾不過侈而簡不至陋起居便適而視聽無邪真若幽人
逸士之居者雖予亦樂之將爲之記而問其作興端原則
曰此吾居第之東榮也凡兹棟宇皆亡所改於其舊惟鑿
牎牖以候明晦焉而爲是室也此亦何所可記顧吾之所
以望於夫子者願聞恕之說而盡心焉耳予聞之&KR0719;然曰
子之志則善矣而非予所敢當也予不佞少從先生長者
游嘗竊聞夫恕之說以爲不過推巳之心以及人而己勉
而行之又以爲無難也然克巳之功未加而蔽於有我之
私勝則非此未嘗不病焉而何敢易言之以重得罪於聖
人之門也用此辭謝不敢有者幾累月陳君請之不置而
吕君亦以爲言予不得以終辭也則歴誦前語而謂之曰
以是爲記足以不沒乎爲齋之實而亦可見強恕之難矣
惟吕君幸以爲不悖於所以名之意則庶乎其施也二君
皆曰善遂書寘齋屋壁間以視陳君且自警也紹興二十
七年十二月五日新安朱某記
祝文
鄕飲舍菜二先師祝文(見大同集)
敢昭告于先師兖國公先師鄒國公朝廷舉遺興禮使郡
縣三歲一行鄕飲酒之禮以迪其士子俾莫不精白以祗
承明詔某爲縣長吏敢不以時奉行即事之初以禮舍菜
于先聖至聖文宣王以公等配
赦後祭祝文(見南康集)
乃季秋辛未天子有事于合宫樂備禮成攽祭澤于宇内
凡諸祀壇宇之有功於民者悉詔有司㓗嚴報享惟王聖
德神功頼及萬世至今天下生人有一日之安者皆王之
德也邦有彝典敢或不虔仰惟明靈尚其昭鑒
祭文
祭芸谷文(先生之曾孫沂藏錄藁)
維乾道五年歲次巳丑三月丁巳朔十有四日庚午迪功
郎差充樞密院編修官朱某敢以香茶酒果之奠託友人
林用中致祭于亡友林君師魯之靈惟昔先君與芸齋先
生遊而吾師魯又不鄙某愚嘗不遠數百里過我潭溪之
上盖將從容講學以共進於斯道也顧以姻喪欲留不可
自是一别遂訣終天嗚呼痛哉志長命短如師魯之才之
敏乃不克究其業而止於斯吾徒二三子失良友之助能
不隕涕相吊而况高堂垂白又何以堪此愁苦耶某形疲
道遠不能往哭香茗之奠以累同志遵承先志收拾遺文
并以嘱之庶可無憾嗟嗟師魯尚克鑒此而享之耶嗚呼
哀哉
祭文(先生之孫濬家藏)
維淳熙三年歲次丙申九月癸卯朔十六日戊午宣教郎
朱某敢以酒肴之奠告于■太夫人■氏靈筵曰我昔貧
病掩關自休有來自東而辱與遊旣往旣来十年頓久義
篤情親謂我昆友我相其流以必其源曰是世德抑母之
賢惟母之賢聘■名族嫓德清門慈祥雍睦成其二子學
古行脩左右致孝色思其柔顧我者誰曰寔其季適騫以
翔遽以憂躓我聞其憂驚歎失聲孰勤斯誨弗俾其榮往
吊不能且悲且愧千里緘辭相此一酹嗚呼哀哉
題䟦
芸齋遺文䟦(先生之曾孫沂藏錄藁)
先君子志尚高㓗不妄與人交盖嘗避地福之古田得芸
齋先生林公而與之遊愛其學識行誼有以過人而惜其
且將湮沒無聞於世也及仕於朝爲之延譽甚力然竟不
及試用識者恨之某自幼侍立先君子之側則巳聞先生
爲人之大略近乃得其臨終手笔數十百言戒其家治喪
無用浮屠法者讀之然後知先生所學之純所養之固見
於死生之際者又如此宜乎先君子之所甚厚而不忘也
三復至言惟念先志追慕哽絶不知所言旣而先生之子
魯山不遠數百里過某於潭溪之上道語舊故泫然久之
因謂某曰先人絶笔之書將刻諸石以傳學者子爲我識
之某惟先生於此特示人以變俗由禮之大端耳若夫反
躬格物以明先王制作之本使其情文義數粲然大備盡
祛千載習俗之陋而壹反之於正豈不猶有望於後人哉
師魯篤志好學其果能進此以成先生之志則豈惟某與
一二友朋之願抑先君子實寵嘉之因敬書以附其後云
乾道戊子四月丁酉新安朱某敬書
書李巽伯所䟦石鼓文後(先生之曾孫濬家藏)
唐貞觀中吏部侍郎蘇勖著論歧陽獵鼓引歐陽虞禇
並稱墨妙爲據三君體法爲世楷式賞好爲物軒輊在
當時巳爾今其故蹟僅存隋珠和壁不足喻其珍也予
避地來南一日料檢行庋得歧鼓及孔廟醴泉化度孟
師丹州諸碑流徙之餘偶無散落爲之驚喜過望書其
事以示子孫建炎巳酉夾鍾五日雒人李處權巽伯
余年十八九時邂逅李卿於衢守張紫微坐上二公皆一
時名勝揮塵論文意象超逸令人傾竦今觀此卷恍然若
將復見其人而追數歲月忽巳四十寒暑矣不惟前輩零
落殆盡而及見之者亦無幾人可爲大息淳熙戊申五月
旣望朱某仲晦父書
䟦訛傳龜山列子解後(先生之曾孫主簿■家藏)
龜山之見二先生在元豐之初此書作於其前固不足怪
䟦語則出扵其後而有非所宜言者矣豈其後人有惜是
書而不忍棄者託爲是語以重之歟噫是書則傳而其爲
龜山之累也甚矣向見沈公雅說有此書初不敢信淳熙
巳酉夏將樂鄧綯爲寫寄來因得記其所疑於後且細讀
䟦語中用字下語多不中律令與龜山他文不類其僞妄
不疑但不知何人所作耳七月三日某書
䟦郭忠恕說文字源(仙遊洪震夫家藏)
楊文公蘇文忠公皆言郭恕先尸解而逝今觀此卷非斯
人之仙而誰仙耶淳熙癸卯晦翁
題折桂院行記(以下見南康集)
始予至折桂院之西軒愛其江山之勝道人雲公爲予言
此未足觀少上當益竒因道予行深竹中竹盡得大阜背
負五老面直江湖東西數百里雲山煙水渺莽縈帶勝絶
不可名狀乃規作亭其處取李翰林廬山謠中語命以爲
黃雲觀會雲公去不果爲今年春乃克爲之未訖工而余
代去閏月晦日與清江劉子澄長樂林擇之開封趙子明
温陵許景陽建安王春卿長樂余占之陳彦忠臨淮張致
遠長樂黃直卿俱來因記其事雲公諸王孫棄官學浮圖
法令客大洪山云淳熙八年辛丑歲朱某仲晦父題
題星子縣尉𪠘射亭
淳熙巳亥季秋廿日新安朱某仲晦父奉同高川蘇史君
莆陽詹别駕零陵陳推官會稽方丞公旴江史版掾永新
潘丞公善化陳明府南康卜隱君邯鄲叚議郎同寮楊子
美元範王之才董恭父奠故屯田劉公墓退飲尉𪠘射亭
盡醉書此以志
題落星寺
朱公永仲晦蔡季通汪清卿程正思鄧邦老陳彦忠萬正
淳俞季清來朱氏子在侍淳熙庚子三月丁卯
題落星寺張于湖題字後
朱某奉處士叔父同王南卿俞子夀吳害卿李秉文陳勝
私趙南紀及表姪俞㓗巳甥魏愉季子在俱來觀故張紫
薇安國題字爲之太息淳熙庚子十月十三日也
題尋真觀
新安朱某仲晦永嘉薛洪持志永嘉張揚卿清叟縉雲王
仲傑之才會稽陳祖永慶長臨江劉清之子澄長樂林用
中擇之樂陽趙希漢南紀宜春彭樓子應宜春彭鳳子儀
温陵許子春景陽廬陵郭植廷植長樂余隅占之臨淮張
彦先致遠淳熙辛丑後三月丙戊至此莆田傳公弼夢良
長樂陳士直彦忠先歸
題石乳寺
淳熙庚子重五日晦翁與程正思陳彦忠俞季清來翁子
在甥魏愉從
題捿賢磨崖
新安朱某奉陪高川蘇史君閬中錢别駕簽書楊子美博
士楊元範星子王之才武寧楊子直邯鄲叚仲衡濂溪周
師温因遊卧龍遂至玉淵三峽門人丁克王翰甥魏愉幼
子在從淳熙巳亥四月上休日
題疊石菴
晦翁與程正思丁復之黃直卿俱來覽觀江山之勝樂忘
歸時淳熙巳亥重午日翁子在甥魏愉侍行
題折桂院
晦翁通叟送張襄陽至此痛飲而别
䟦所刻和靖帖
右和靖先生帖得之祈君之子真卿淳熙庚子夏五月丙
戌刻之白鹿洞書院新安朱某記
䟦所刻包孝肅詩
此包孝肅公布衣時語蔡廷彦得之吳唐卿以語晦翁翁
敬書之俾刻于白鹿洞
䟦王太初所題
後十年朱仲晦甫賞識此詞後之人當勿毁也
書武侯草廬語遺張以道
張以道將之荆襄寫以送之慶元巳未十一月十九日晦
翁
題所書古栢行
右社子美古栢行朱仲晦爲王之才書
晦庵先生朱文公文别集卷第七
候官縣儒學訓導劉簮校
晦庵先生朱文公續集卷第七
答黃子厚(銖)
罪戾之蹤不容掩覆竟蒙臺劾禠職罷祠昨日巳被省劄
而季通遂有舂陵之行巳入府聽命矣
示喻縷縷極感勤念然此何足置意中耶季通只是編置
無他刑名正緣有司欲秘其事却致傳聞張皇前日就道
臨老遠謫殊可念耳告訐之門旣啓世間羣小無非敵國
便能因樹爲屋自同傭人亦巳晚矣况不能耶死生禍福
正當付之造物耳
所說賑貸事想巳蒙留念矣今日復有數人來云是六十
二都人戸不知與昨日狀子是同都否不免并煩契勘令
社首保正等人結保具狀來請恐亦只有三百來石勢亦
不能廣及也社首軰或自呼喚不得今一書至伯起託其
喚集幸爲付此軰自持去又恐去建陽遠俟見人數即報
彼縣般載來黃亭東岸等候人來請貸也老兄閑中無事
不合相擾然想閔此疲民不憚少勞也
答丘子服(膺)
昨晚又承簡爲慰謝字初不曉將謂有何異事豕亥之訛
乃爾可笑也唐人詩云昨夜秋風還入戸豋山臨水興如
何閑咏此句甚覺塊處之憒憒而力未能出奈何奈何詩
譜巳得之未耶御書閣巳裝了龕子恐官司未暇及意欲
自出薄少而率諸明舊共爲之似亦不妨巳略說與通理
所欲議定喻及仍令匠氏畫圖來看也
老子荷留念載營魄之義說者皆失本意前日因此偶思
揚子說月未望則載魄于西與此字義頗相似檢看諸家
亦無一人說得是嘗草定數語以辯之未暇錄去俟到此
日可看也對禹問以私意窺聖人﨑嶇反仄不成說話而
反譏孟子爲求其說而不得者其言之失非獨如來喻所
指也
前晚聞舂陵信不佳昨日亟走後山渠家亦不得的信但
所傳甚子細恐必不妄志業精深今豈復有此朋友爲之
悼歎不但爲平生交好之情而巳也
示喻有科舉之累愚意非科舉之累人人自累耳所示論
昨在寶幢曾聞此說渠巳嘗輙語其非試更思之得失有
命似不必太徇時好也
前書問責沈時正擾擾不及報不知平父曾寄去否此中
無本沈是葉公之姓向來敬夫在桂林刻本跋語中解此
字義舊有本亦巳盡矣
周子通書近時到處有本此本頃自刊定比它本爲完可
試讀之此近世道學之源也而其言簡質若此與世之指
天畫地喝風罵雨者氣象不侔矣更有二先生集本皆爲
人乞去俟他時别寄也
與劉平父
承示及行在諸書巳領今納胡丈書及陳賀二公祭狀葉
樞與沈倉書共甫與黃守劄子去平父至彼可與伯脩昆
仲熟議居止處如有意東來即遣人持沈黃二緘授元履
令見二公面道曲折蓋共甫書中之說如此但前此某嘗
妄發卜居之議未有定論旣而聞居泰寧之意甚决且謂
勸居建陽者皆挾黨徇私其說乖悖不知誰主倡此說真
賊伯脩昆仲者也夫范丈素志不欲居泰寧見於書札者
非一况啓手足之際又有道學失傳之歎不屬意可知矣
今纊息未定而異議紛然不顧義理之所安妄言同異雖
其意謂范丈爲不復有知其如義理有出於人心之所同
然者不可幽明而殊觀也胡丈之旨不約而同幸持以示
脩崇老僕之言今可思未二公賻金尚在胡丈許某不曉
求田事諸公巳屬元履矣當於建陽近墓買田則建陽不
憂食不足斷然可居無疑况近三世之墳墓而范丈之門
人子弟布滿左右伯脩兄弟動息必聞小有過失必有交
謁而更諫之者其於范氏門戸久長之計豈不優於入泰
寧范丈所不欲居之地去墳墓背朋友而自肆其心乎然
則伯脩兄弟今日之計不患於食之不足而患乎身之不
脩爲前人羞辱而巳平父至彼便宜論此某月末至麻沙
或扶曳一至邵武不可知然此議之責今在平父向者某
巳不復有意啓口偶因胡丈之言復發其狂
琴志巳領看畢即納上亦方是五七十年來文字非古書
也小報却納還言者聽者皆不易得但欠一行字耳草澤
中却有此等人使人益深素餐之愧也
二南說未編次可及今爲之他日相聚裁之也論語向看
四篇似未浹熟可兼新舊看爲佳去歲所治大抵未熟者
今悉温尋之爲善向數奉語可錄出所作工夫次第作一
紙時復省詧了與末了分數此最善可便爲之蓋雖相聚
一年所進業殊少所當爲而未爲者殊多今又疾病如此
羸頓勢未能出與兄相聚相聚亦思索講究未得恐負太
碩人與共甫兄相責望之意特復奉白惟思之無事勿出
入蓋共甫兄不在宅中别無子弟門戸深闊事有不可勝
虞者不惟惰遊廢業爲不可且賓客至者談說戲笑度無
益於身事家事者少酬酢之則彼自不來矣切祝且温習
勿廢使有常業而此心不放則異日復相聚亦易收拾試
思自去冬以來巳過之日多少其間用心處放蕩幾何存
在幾何則亦可以自警矣病倦不勝思慮
答王樞使
便中忽拜手札之賜伏讀感慰不可具言蒙喻干越之故
悼歎閔惻見於詞旨前此亦聞首爲力伸歸葬之請固巳
深歎服風詣之高足厲頽俗矣及此重太息也浮議汹汹
至今未息嘯儔命侣日以益衆不知更欲何所爲者清源
旣不免而信安巳擯去近見所上纂述之書卒章頗有苦
口之言亦不易也當今舊弼宿望中外所倚以開上心正
國論者惟明公與益公而巳竊計所以處此當有定論也
此間親舊有自干越會葬而歸者亦得其長子書聞其動
息頗詳然亦無可言者但令人隕涕而巳如某賤迹固不
足言而終歲力辭僅免近職初意自此可以少安而後咎
餘責侵陵未巳亦未知終安所稅駕也舊有足疾歲湏一
發旬月以來正此爲苦加以目肓日甚重聽有加終日憒
憒如土偶人巳無復有生意矣彼何見疑之過耶湘西扁
牓饒宰寄示得以仰觀非惟徤筆縱横勢若飛動而心畫
之正結體之全足使觀者魄動神竦甚大惠也某前此妄
意偶及於此而不敢容易以請輙因饒宰言之不謂便蒙
開可遂得彈壓江山垂示永久湘中學者一何幸耶趙機
宜得趍幕下書來極感知遇之意醴陵亦說甚荷容詧
以見門下愛惜人材隨能器使之妙固無一物之遺也
(字恐誤)
自邇以來衰病沈綿日就羸頓此凋隕澌盡之常無足爲
門下言者今因鄕人李正通朝散祗役部下復此附禀其
人明敏有才緩急之際可備繁使之末聞亦嘗得出入門
墻竊計不待區區之言久巳有以處之矣
又蒙不鄙俯垂訪逮此見高明之度不以爵位之崇名譽
之顯才業之偉氣節之高自謂絶人而謙虚下問至於如
此甚盛甚盛顧某至愚本無知識加以疾病之餘思慮昏
塞其何以辱嘉命然竊以謂知院參政平日尊主芘民之
心其素所蓄積者固有定論蓋不特士大夫知之而兒童
走卒亦皆知之矣今日得其位而施之其先後緩急固宜
自有次第但能益以天下之重自任而勉焉以固其志則
天下受賜巳不貲矣至於主張公論扶植善人抉去隂邪
不使得乘間隙則願高明於此益加意焉實天下幸甚幸
甚老生常談迂闊無取僣易塵瀆伏深愧懼
與方伯謨
閑中不能無爲而所讀書又不能隨衆備禮看過日間趕
趁程限甚覺辛苦偶記楊敬仲答人書云恭惟某官讀聖
人書旣飽而嬉甚可笑然亦多着題也
答俞夀翁
興國盗鑄曲折不知如何近聞淮上以此頗洶洶朝廷深
以爲憂遂以其事屬之葉正則不知今果如何也所示周
禮復古之書其間數處向亦深以爲疑今得如此區别極
爲明白但素讀此書不熟未有以見其必然聞陳君舉講
究頗詳不知曾與之商量否欲破千古之疑正當不憚子
細討論必使無復纖毫間隙乃爲佳耳某衰晚不天長子
夭折忽巳踰年念之痛割無復生意以卜地未定尚未克
葬初被湖南之命即以此辭未報之間忽聞臨漳所請經
界議格不行不免自劾廟堂巳許復備祠官而不欲以此
爲名雖巳降旨促行却令别入文字月初巳遣人行計此
月中必可拜命六十老翁餘年無幾自此杜門當不復出
矣
示喻剛氣未能自克之病此正區區所深患方當相與同
謹佩書之戒耳大抵最要平時講學持飬使此心常存義
理常勝始有用力之地也此間銅儀見說只一平環一側
環一望筒只用手轉想見當時草創未盡得元祐舊制也
奉告且知條教巳孚物情風動士勸民安姦凶屏息此亦
足以小試儒者之效矣更冀勉旃區區又將於其大者觀
之也誠齋歸䄂翩然令人慨想所寄石刻某偶在山間爲
大兒治葬兒軰留在家間未及快覩也武夷之會乃所深
願而未可得者他時踐言何幸如之但恐功名迫逐不暇
赴此寂寞之期耳因書誠齋多爲致謝屬此悲冗未能占
布也建陽新居粗有溪山之樂然心緒不佳又多俗冗苦
未得舒放懷抱也周官復古正以此經不熟未得深考異
時得面扣其說庶幾了然無疑乃敢下語耳永嘉諸人說
此甚有與先儒不同處然頗祕其說亦未得扣擊之也
示及先丈所著周禮復古編極荷不鄙往時先丈固嘗以
見寄矣某於此書素所不熟未敢容易下語然當是時猶
意其可一見而决也不謂後來不遂此願至今遺恨况今
方以僞學獲罪聖朝杜門齰舌猶懼不免又安敢作爲文
字以觸禍機乎
答曾景建
季通子約相逐而逝不謂天之無意於善人乃如此每一
念之輙爲悲愴不能爲懷也昨聞吉甫之歸方竊疑之伯
豐之子乃如此尤可歎息耳道夫久不得書爲况如何因
見致意便遽未及書也方遣人探子約之襯何日過上饒
欲遣季子往哭之近得玉山書則巳過矣前日僅能扶病
一撫季通之柩也廬陵子一書煩爲附的便其人乃子約
嘗寓其舍者也得不浮湛爲幸
答余景思
朱趙相繼淪没深爲可念聞宜春人欲留學古卜葬於彼
遂爲留居之計不知果然否魯叔子弟幾人今皆年幾何
莫亦能自卓立否欲作書慰之以病未能當俟後便也
作縣固非易事然盡心力而爲之必無不濟今人多是自
放懶了所以一綱㢮而衆目紊也承喻立蘇忠勇祠於故
居甚善甚善但某自今夏一病至重今巳累月尚未復常
心力尤衰日前欠人文字且辭之未得盡脫豈敢更承當
此事耶兼近日巳辭林子方家墓碑之請亦恐不能無嫌
也
間中益得觀書當有深趣日月易得願益勉旃若但如拙
者旣老而後有聞則享用巳不能久而無復可行之望矣
直卿旣歸想時得從容恐講論不能無異同正當力究有
未决者因來諭及不敢不盡鄙懷也
與陳同父
某扣首再拜訴哀叙謝略具前幅而痛苦之懷終有不能
以言語自見者三復來教及所示奠文則巳略盡之矣尚
何言哉尚何言哉自聞意外之患旣解而益急地遠無從
詗知動息親舊書來亦不能言其詳第切憂嘆而巳數日
前得沈應先書乃報云云自是必可伸雪今日忽見使人
得所惠書乃知肓料亦誤中也急拆疾讀悲喜交懷又念
常年此時常蒙惠問不謂今歲彼此况味乃如此又益以
悼嘆也觀望旣息黑白自分千萬更且寬以處之天日在
上豈容有此冤枉事也亡子卜葬巳得地但隂陽家說湏
明年夏乃可窆今且殯在墳庵其婦子却且同在建陽寓
舍小孫壯實麄厚近小小不安然觀其意氣横逸却似可
望頼有此少寬懷抱然每抱撫之悲緒觸心殆不可爲懷
也五夫所居眼界殊惡不敢復歸巳就此卜居矣然嚢中
纔有數百千工役未十一二巳掃而空矣將來更湏做債
方可了辦甚悔始謀之率爾也但其處溪山却儘可觀亡
子素亦愛之今乃不及見此營築念之又不勝痛也奠文
說盡事情巳爲宣白哀慟之餘哽咽不能自巳此兒素知
尊慕兄之文此足以少慰之矣更有少懇將來葬處欲得
數語識之此子自幼秀慧生一兩月見文書即喜笑咿嗚
如誦讀狀小兒戲事見必學學必能然巳能輙弃去後來
得親師友意甚望之旣而雖稍懶廢然見其時道言語亦
有可喜者但恐其騖於浮華不欲以此獎之去年到婺以
書歸云異時還家决當盡捐他習刻意爲巳之學私竊喜
之日望其歸不意其至此也痛哉痛哉尚忍言之此語未
嘗爲他人道以老兄素有教誨獎就之意輙以不朽爲託
伏惟憐而許之千萬幸甚更一兩月當遣人就請也奠禮
有狀拜謝但來人至江山遇盗頗有所失亡今賫到兩縑
云是他人所償此不敢晉却封納却可送官給還本主也
無以伴書白毛布一端往奉冬裘之湏幸視至未有承教
之期惟千萬自愛爲禱某扣首再拜
答李繼善(孝述)
熹頓首便中辱書爲慰信後初寒侍奉佳慶所示疑義各
以所見附于左方矣來喻甚精到但思之過苦恐心勞而
生疾折之大繁恐氣薄而少味皆有害乎涵養踐行之功
耳其餘曲折敬子元思必能言今日疾作執筆甚難不容
盡布惟冀以時自重不宣熹再拜
晦庵先生朱文公續集卷之七
閩縣學訓導何器校
