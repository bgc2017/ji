晦庵先生朱文公文集卷第二十六
書(時事出處)
與史丞相劄子
熹申謝常禮巳具公凾候問勤誠又見前幅不敢復有陳
及以慁鈞聽唯其愚賤之鄙懷則有不得不爲執事言者
熹伏自頃者誤蒙陶鑄懇辭不獲不敢屢瀆朝聽即巳力
疾上道來見吏民違負初心已積慚憤而閑放之久驟嬰
吏役觸事迷塞復有血指汗顔之羞加之伉拙有素不能
俯仰流俗雖欲抑而爲之念巳不入時宜輙復慨然自廢
計此孤危竊恐未敢告去之間巳不免於彈射之禍矣在
熹愚賤不足深惜所可惜者明公薦延海内名士今無得
立於朝者甚或重遭詆毁被以惡名而去若又以熹之故
重爲門墻之辱則於私義誠有所不敢安者切望鈞慈早
賜垂念使得先駭機之未發而奉其不肖之身以歸老於
故丘則明公之賜之厚又百倍於前日之所蒙矣冐昧威
尊伏增恐懼至於病衰目暗作字草略并冀寬度有以亮
之幸甚幸甚
與王樞密劄子
熹申謝常禮巳具公函候問勤誠又見前幅不敢復有陳
及以慁鈞聽唯其區區之鄙懷則有不得不爲執事言者
熹伏自鉛山拜領鈞翰之賜開譬詳悉愛念良厚遂不敢
復請謹已力疾来見吏民違負初心巳積慚憤而閑放之
久遽從吏役觸事迷塞復有血指汗顔之羞加之伉拙有
素不能俯仰流俗雖欲抑而爲之念巳不入時宜不忍徒
變所守輙復慨然自廢計此孤危竊恐未及引去之間而
巳有或擊之者雖欲夙夜䆒心詢求民瘼爲此一方除深
錮之害興久遠之利以副聖上特逹之知羣公薦寵之意
亦不可得矣有少文字託潘郎中袁寺丞面禀若蒙矜念
早賜宛轉使得先駭機之未發而去之則熹之受賜又不
啻前日之所蒙矣冐瀆威尊伏深戰栗病衰目暗字畫不
謹并乞矜恕
與袁寺丞書
熹失計此來無可言者初若稍可支吾亦不敢必爲去計
今内則精神昏憒兩目生花白晝對人往往坐睡而省閱
文案簽書決遣之際為尤甚此一當去也外則財用耗竭
支遣不行性本疎拙不能稽考收拾恐更一二月轉見狼
狽此二當去也至於刑獄最是重事而一經監司何問官
吏便欲望風希旨變異情節則是此事亦復不得自專此
三當去也鄙性伉直不能俯仰所以忍飢杜門不敢萌仕
進意今行年五十乃復變其所守爲此睢盱以求苟免於
譴辱中夜思之既以自愧而當其俯仰之時大悶不聊深
恐不能自抑而忽發其狂疾此四當去也到官兩月思歸
之情不能自閟往往無日不發扵言語書問之間官吏知
之亦不復以尊重難危見期所以號令不行財賦不辦而
熹以一身孤客於此擕小兒甥在此無婦女看當無日不
病熹時又須自視問其醫藥家中碎小想見無人收拾亦
復不成模樣業巳不爲久計又不容復往般取以耗公家
此五當去也蒙喻作書從班言路諸公此非所憚但初意
只一二月間便去故不能虚爲此以違素心今既不能得
去又有所奏請事勢須關白巳不免作書與之但言語拙
直不能婉順其間未必不有觸其忌諱者或反以速其抨
彈亦不可知此六當去也向來閑中私竊有所論著自謂
庶幾可以傳前聖之心開後學之耳目實非細事今既來
此無復功夫可以向此而衰困澌盡與死爲鄰萬一溘然
於此則此事遂成千古之恨非獨熹不瞑目而巳也此七
當去也當去之事略數之有此七條其他曲折不暇徧舉
熹亦巳有書懇諸公丐祠然又不敢盡言此意只告尊兄
力爲一言使必從所請乃千萬之幸大抵自度材力事勢
祠廟之外不選甚差遣都做不得小即小狼狽大即大狼
狽遠即遠狼狽近即近狼狽諸公儻相哀憐必欲扶持而
全安之豈應使至此極耶幸以此意極力盡言使不至於
再請以煩尊聽則大善不然繼此亦須有請但恐前所陳
者忽有一事不恰好則諸公雖欲曲相維持亦無所用其
力耳
與曹晉叔書
熹此旣多病而郡中窘闕外縣廢壞本初不爲久計不欲
深料理今決不容久安前月末巳上祠請度更半月必有
報萬一不遂不免再請以必得爲期耳學中時到今巳漸
有能致思者但恨非久客不能盡所以告語之意廬阜亦
唯三峽玉淵爲最勝然暫遊不欵賓從猥多不無勞擾亦
不敢數出也作官不好相此可見山亦不可得遊而况其
他乎谷簾遠未能至但飲其水信佳恨遠不能奉寄以助
甘旨之奉耳趙丞書掩巳附的便渠前日遣人來有書今
却附納直卿巳歸所與之書亦回納也周子一冊二圖巳
就令内去又一本寄伯謨不及别書便中承書甚慰意也
子澄近到此相聚甚樂謾知之
與楊教授書
熹昨日面懇寢罷鏤板事未蒙深察竊自愧恨誠意不孚
言語不足以取信於左右欲遂息默則事有利害不容但
巳湏至再有塵瀆蓋兹事之不可者四而長者之未喻區
區之心者一此書雖多前賢之說而其去取盡出鄙見未
必中理或誤後人此不可之一也政使可傳而脩改未定
其未滿鄙意者尚多今日流傳旣廣即將來蓋棺之後定
本雖出恐終不免彼此異同爲熹終身之恨此其不可之
二也忝爲長吏於此而使同官用學糧錢刻巳所著之書
内則有朋友之譙責外則有世俗之譏嘲雖非本心豈容
自辨又况孤危之蹤無故常招吻脣今乃自作此事使不
相悅者得以爲的而射之不唯其啾喧呫囁使人厭聞甚
或緝以成罪亦非難事政如頃年魏安行刻程尚書論語
乃至坐贓論此不遠之鍳此其不可之三也近聞婺源有
人刻熹西銘等說方此移書毀之書行未幾遽自爲此彼
之聞者豈不怪笑其被毀者豈不怨怒此又使熹重得罪
於鄕黨宗族此其不可之四也昨日蓋嘗以此爲懇而執
事不深曉直以熹爲謬爲謙遜者熹之不得巳而爲此書
其不遜甚矣正以非其一時苟作之文是以謹之重之而
不敢輕出而平日每見朋友輕出其未成之書使人摹印
流傳而不之禁者未嘗不病其自任之不重而自期之不
遠也區區於此實有廣已造大之羞而執事者反謂其謬
爲謙遜而爲此不情之語其不相察亦甚矣愚意迫切不
得不力懇於左右幸辱矜照一言罷之其所巳刻者熹請
得以私錢奉贖毀去而其巳置之版却得面議别刻一書
以成仁者開廣道術之意自不失爲善事不審尊意以爲
如何專此布露切冀痛察
與臺端書
熹未見顔色比輒妄以名姓自通方以僣瀆自咎乃蒙教
答又枉手帖之誨降屈威重謀及疎遠此古人之事而執
事者行之甚盛甚盛顧熹之愚不足以當之然敢無詞以
對蓋嘗竊謂欲起膏肓之疾者必攻其受病之處而其用
功之緩速制藥之寒温又有不可以頃刻毫釐差者今天
下之病在膏肓者久矣夫人而能知之夫人而欲言之顧
以不當其任則雖欲一效其伎而無所施耳乃者天子以
執事有廉靖貞孤之操擢寘諫垣納用其言屏去姦惡皆
所謂膏肓之餘證海内有志之士知上之心蓋巳深悟隱
疾之在躬而欲假執事之藥以去之也又知執事之心所
以姑從事於此者蓋亦以爲之兆耳其必將有以譴之則
夫所謂病本者可去無疑也然而側聽累月未有所聞則
又懼夫二竪子者知良醫之傷巳而先爲術以去之以是
憂疑不知所定尚幸聖心堅定不入其言而又進執事於
臺端之重是必君臣之間巳有一定之計足以少慰士大
夫心然熹之愚竊獨私憂過計意夫姦賊窺見端倪則其
所以自爲謀者必將愈深愈切而有先執事以發其機者
不審執事何以處之蓋伐木而翦其枝葉不若斧其根壅
水而捍其波流不若塞其源鳴金鼓耀戈甲而譟呼以逐
虎不若乘其方睡而斃之之速也今執事則旣撼而覺之
矣又猶欲緩視徐趨以當其虓怒決裂之勢熹竊爲執事
者危之也然此等小人有生以來自朝至暮無非罪惡不
可殫數且又人主素以倡優奴僕畜之初不責其名檢而
間者議臣乃復抉擿苛細而一一以陳之其不納則宜矣
唯其日侍燕閑逢迎縱臾使人主之心恬於逸欲而法家
拂士之言不得以進狃於卑近而正大久遠之計不得以
聞賄賂公行姦邪堵立蓋凡所以爲天下國家之綱紀者
日傾月壞而上下相蒙莫敢以告是則此一二人之罪所
以上通於天而深爲今日膏肓之病者執事誠能聲此爲
罪揚于王庭深贊聖主去邪勿疑之志又引同列之賢合
謀并力以決去之則天下膏肓之病者庶幾其可去矣太
平萬歲熹雖不武尚能爲執事誦之不識執事亦有意乎
熹比因三月九日指揮巳略爲明主言之矣顧疎賤之言
未足取信而或以取戾謹巳束装恭俟嚴譴惟執事者每
以爲戒而亟深圖之則天下幸甚亟遣此人專此布禀交
淺言深分疎禮簡蓋區區之心深以古人之事望於執事
而不復以世俗之常態自疑伏惟深察然此書也一讀焉
而采其意然後削而投之火中不足爲外人道也引領臺
寺不勝拳拳
小貼子
此事所繫不輕其成否不可必但義所當爲有不得而
避者願早決計萬一不濟此心固無負於幽明四方忠
義之士必有聞風而興起者直言日聞聖主之心終必
感寤矣葵藿野心言及於此不勝憤激痛恨之至
與皇甫帥書
似聞戎車將有湖廣之役不審定以何日戒塗伏計運籌
決勝自有成筭疎遠不當僣有所陳然慕用之私懷不自
巳輒效其愚惟高明裁之熹生長閩中又嘗試吏泉漳之
間其地密邇江西頃歲山寇出没之處紹興十八九年間
朝廷屢遣重兵卒不得志甚者至於敗衂狼狽不還及後
專委陳太尉(敏)招募土兵而後克之所謂左翼軍者是也
盖此輩初無行陳部伍憑恃險阻跳踉山谷之間正得用
其長技而官軍乃以堂堂之陳當之地形兵勢凡彼之所
長者皆我之所短是以每戰而每不勝也近年茶寇形勢
正亦如此所以江西官兵屢爲所敗而卒以摧鋒敢死之
兵困之此往事之明驗也竊計今日湖廣之寇正亦類此
熹願太尉飬威持重擇形勝之地堅壁以待之而廣募上
人鄕兵厚其金帛結以恩意使之出入山林上下溪谷以
與此獠從事則彼之長技正與賊同又倚太尉之威聲以
順討逆彼假息遊䰟之衆亦將何所逃其命哉熹書生也
輒語兵事近於僣率而可笑然私心惓惓竊恐太尉不勝
忠義奮發之心直欲以輕兵銳進深窮巢穴草薙而禽獮
之則非計之得也大率東南形勢絶與西北不同願更博
訪而審度之以圖萬全之功則區區之望也仰恃知照敢
布陳之以竢采擇惟不以其狂妄畏怯而鄙棄之則幸甚
幸甚
與王漕劄子
熹輒布誠悃仰瀆台聽熹比蒙聖恩誤膺郡寄懇辤弗獲
亦旣視事唯是小邦民貧財匱歲必乏數月之糧熹到任
以來官兵廪給全無顆粒可以支遣究原其弊緣本軍三
邑所管苗米止四萬六千餘石每年科撥起四萬外餘米
亦係使臺盡數刷發如此則本軍將何所取以供用度較
之旁郡如饒池州皆有存晉贍用官兵米數獨本軍先來
有失申請存留支遣況今來除上供巳起外自餘未發米
數係諸縣先因旱澇有逃移死亡及零殘拖欠無戸可催
之數縱有催到非惟不多又且累政隨即借兊目今虚掛
欠籍用敢輒拜公牘冐浼控告欲乞台慈仰體邇者聖詔
丁寧之意計盈虚通有無將淳熙三年四年五年未起零
殘之數悉從蠲免繼自今以往亦乞存留以爲贍用官兵
之費高明必有以矜憐之與其留腐倉庾終爲後人之妄
費孰若使千里並受其賜而民力不至於重困耶惟執事
圖之干冐台嚴不勝恐悚
與顔提舉劄子
熹昨者輒以撥米干冐台聽仰荷矜憐俯從所請然顒俟
久之未蒙明文行下今復專人具禀欲乞台慈特照舊例
早賜開允不勝幸甚復有少禀本軍米斛舊來多就建康
交納近一兩年忽蒙使臺改撥入都不唯小郡頓增水脚
之費無所從出而舟船艱得裝發遲緩盤剥留滯耗折百
端於事有甚不便者今亦有狀申禀乞賜台旨只令赴建
康府交納儻蒙垂念不勝厚幸
與顔提舉劄子
熹不揆疎遠疵賤之跡自到任來數以職事仰干台聽例
蒙矜照感幸巳深惟是至今未被明文行下竊與一郡官
吏軍民同切翹跂以俟嘉命今此又有所禀仰祈恩施内
循進越不勝恐悚熹昨以星子一縣稅錢偏重奏乞蠲减
亦巳具申聞矣今聞睿旨巳下使臺竊惟聖天子明目逹
聦之意雖不間於芻蕘至於其所決然取信而亡疑則在
明使者之一言耳欲望台慈早賜垂念遣吏核實具以上
聞使一方疲瘁遺氓速霑仁聖之休澤不勝幸甚至於前
請亦乞始終大賜以慰顒顒之望千萬幸甚幸甚
與顔提舉劄子
熹瞻望使臺無由伏謁傾仰不自勝長至節臨又不獲奉
觴羣吏之後尤切馳情巳具公牘脩慶竊惟清名重德士
論所歸履兹剛長之辰固不待祝而諸福朋來也喜昨者
使還蒙賜手教復以摽凖新圖魯公墓帖爲貺尤荷不鄙
之意前此因遣牙吏部綱嘗具禀劄略陳固陋計今當巳
徹聽聞矣恐或未安更望垂誨幸甚幸甚撥米二事仰荷
台念感激尤深蠲租之請亦當巳蒙施行矣區區衰拙不
堪爲吏強顔於此百事隤廢若非明使者矜而容之種種
假借久巳罪去矣復有少懇别紙布之伏乞台照
與顔提舉劄子
熹復有少禀敝郡今秋少雨晚田多旱除星子都昌多是
早田被災處少唯有建昌一縣晚田數多前此失於訪問
遂速檢放之限近因遣佐官行縣乃知其實則又不容坐
視巳具奏聞及申使司而熹巳具狀申省自劾矣見亦一
面遣官行視俟見分數當復具申使司得賜矜從略與减
放不勝幸甚星子王令老成篤實邑人甚愛之同官中如
其比者蓋少也小郡荒凉人材衰乏同官中可任者不過
三數人其間又有有才而過當其他則又難言所以凡事
費力不能滿人意誠無心顔久尸榮禄自劾之請旣上即
束裝以俟罷遣矣每荷垂念故敢并及之
與執政劄子(巳亥冬)
熹昨以疾病侵凌不堪吏責屢以祠官之請冐瀆朝聽伏
蒙鈞慈垂念未忍棄捐不惟發教下臨慰藉勤懇至於士
友之間傳道所以誨飭存撫之意又諄諄焉自惟疵賤何
以堪之感激之心無以爲喻自是遂欲勉竭駑頓冀以仰
答恩私意謂姑使上不得罪於朝廷下不得罪於百姓則
亦可以少延時月徐罄前懇而山野愚瞢不能斟酌事宜
近因屬縣旱傷失於撿放加以催科不無追優遂致人戸
流移怨讟蠭起仰惟朝寄本以爲民俯循素心亦期及物
今乃一舉而兩失之日夕憂愧疾病益侵勢恐不堪復加
勉彊不得不早爲計謹巳具申都省欲望鈞慈特與敷奏
絀削罷遣以謝無告之民熹雖飯䟽没齒何敢有怨或蒙
矜憐曲加全護使其仍得祠官之禄以終餘年則其幸抑
又甚矣干冐崇嚴不勝戰栗
與丞相劄子
熹輙有危懇仰干洪造熹昨蒙誤恩卑以符竹自度疎野
不堪委寄累辤不獲黽俛就事今十閱月矣惟念君相所
以眷顧使令之意不敢不竭駑頓以圖報稱而材力有限
疾病相仍形苦心勞卒無善狀政荒財匱歲悪民流自去
秋以來知舊往來涉其境者問於道塗黃童白叟無不愁
歎蹙頗或苦其刑政之苛或病其征賦之重以至流聞遠
邇亦莫不然貽書譙責提耳告戒者殆無虚日以故去冬
嘗以公狀申省自劾又以劄目哀鳴冀得早蒙敷奏亟賜
罷免而鈞慈含覆未遽矜從疎遠賤微何敢固必謹以抑
心自強祗服官次不敢復有所言矣而一二月來國言愈
甚士友之責愈深使人日夕憂惶不知所以自處夫爲政
而不宜於民爲所厭苦至於如此誠無心可居官府無顔
可食俸禄不免復冐威嚴再有陳請而又竊惟某官終欲
曲賜保全不忍以其罪戾之跡聞于天聽故於公劄更不
敢其述如上曲折儻蒙陶鎔得以病免其何幸如之仰瀆
高明俯伏俟罪
與丞相别紙
熹區區愚懇巳具前幅復不自量輙有踰涯之請忘其罪
戾敢私言之熹愚昧之資少即疎懶書史之外酷好山水
今以某官造化之力乃得爲吏廬阜之下其丘林泉石號
爲東南最殊勝處固巳私愜所願而去歲勞農山間又得
所謂白鹿洞者溪山邃密林趣茂美尤有幽絶之致熹惟
是雖遐僻而實先朝所嘗留意不當廢墜至於如此乃即
其處復立七架小屋五間亦已具狀申省矣因竊妄意以
爲朝廷戃欲復脩廢官以闡祖宗崇儒右文之化則熹雖
不肖請得充備洞主之員將與一二學徒讀書講道於其
間庶幾上有以副知遇使令之意下有以遂其平生之懷
若復更蒙矜憐假之稍廪略如祠官之入則在熹又爲過
望而於州縣亦不甚至有糜耗顧以事體希闊言之若草
野而倨侮者是以不敢輙具公狀申聞帷冀鈞慈深察愚
悃都俞之暇因事及之萬一可從則熹之受賜爲不淺矣
狂妄之罪亦惟有以寬之
與王樞使劄子
熹不避狂僣瀆尊之罪復有迫切之懇須盡布陳熹素愚
昧不曉物情加以閒散日久尤不諳悉吏事至此將及一
年凡所施爲雖不敢不竭愚慮而所見乖謬動失民和四
方士友貽書見責者積於几閣不知其幾而前件陳克巳
者尤其詳盡其間歴數繆政無一可者迹其所聞皆有實
狀區區鄙劣亦豈不欲痛自矯厲以𥙷前愆而精力凋殘
巳有所不能及者矣竊以爲此非姦民猾吏流言飛文之
書乃出於相愛慕來問學之口尤足取信故敢冐昧繳連
陳獻若蒙鈞念得以徧呈東府兩公庶幾有以察熹前言
之非妄者早爲開陳亟賜罷免或如前兩劄所請者則熹
猶可以不重得罪於此民而此邦之人猶可以安其生業
而免於流亡死徙之患不勝幸甚干犯頻仍伏紙尤增隕
越
與丞相劄子
熹仰恃知照忘其罪戾猶復别有私懇輙以仰干鈞聽熹
近因尋訪得白鹿洞故基稍加興葺巳具曲折上之尚書
矣今以罪戾義當自屏而狂妄進越猶欲並緣此事輙有
私請盖熹前幅所懇二端竊計必有一遂若直蒙賜以罷
免則固無復敢有所言若以洪私曲被使得復備祠官之
列則熹竊願丞相特爲敷奏舉先朝之故事脩洞主之廢
官使熹得備執經焉而其禄賜略比於祠官則熹之榮幸
甚矣蓋與其使之以崇奉異教之香火爲名而無事以坐
食不若脩祖宗之令典使之以文學禮義爲官而食其食
之爲美也熹遠外之蹤率昜及此誠有草野倨侮之嫌然
其實亦朝廷正名革弊之一事竊惟聖君賢佐必垂察焉
是以敢冐言之
與曹晉叔書
熹求去久不獲近忽得機仲及一二知識報諸公巳有見
許之意其說可笑會前數日巳遣人行投此機會勢必得
之曾原伯亦許爲致力也但聞敬夫病殊可憂前此得請
意欲一往視之若巳歸湖南即自江西便道以歸也此間
謬政想亦傳聞近得陳勝私書責以煩刑暴歛數條巳封
與王季海託其轉呈東府矣今但得脫去爲上更不論此
是非虚實也季通子直到此相攻亦甚力次第不虚傳也
劉公度來此不能久居其氣質不易得也德廣留家於此暫
歸臨江矣東老可傷此人行遽未暇致奠因見其子幸及
之擇之書角煩付往近刻康節書納一本他無可寄也
答黃教授書
熹無狀居此一年有餘率意直前不能違道干譽得罪於
士民多矣請祠雖巳報聞然旦夕自當以他罪行遣不至
久爲仁里之害也示喻曲折深荷愛念然必欲使熹餧㗖
虎狼保養蛇蝎使姦猾肆行無所畏憚而得歌頌之聲洋
溢遠近則亦平生素心所不爲也姓高人事文叔在此備
見首尾此而可恕則亦無以官吏爲矣至如木炭錢事亦
是州郡所當爲而幸上司之見聽方恨不能推類盡蠲苛
擾初不以是而求歌頌於斯人也比錢都昌所减獨多又
是毛掾考究之力此人固有過當處然細詢田野之言而
考之案牘以求其實則前日銷骨之毀亦云甚矣此舉錯
枉直之間所以難明非有道以照之則所自謂公正者未
必非私意之尤也區區不喜自辯又於老兄不可有隱情
故久不知所以爲報今偶有便信筆及之非欲較比是非
亦欲老兄深察於公私名實之間而真得其所謂本心之
正耳太極之說甚善南軒遺言兩句不知其本文上下所
指何事俟更問之定叟也
與江東陳帥書
兹者伏審榮被明綸進班亞保竊惟明主思賢念舊之意
可謂盛矣然使相公尚淹藩服而未得究其輔贊彌綸之
業則海内有識之士猶以爲恨抑無故而驟遷在彼權幸
寵利之臣則可而施於相公則於四方之觀聽亦不能無
所疑也不審高明何以處此熹則竊爲門下憂之而未敢
以爲賀也兹承鈞慈遠賜手書竊審嘗欲有所論建自以
文不逮意而罷熹於是竊爲門下喜焉而敢冐進其說夫
諫說主於忠誠不尚文飾且今日之言有不可緩者猶捄
火追亡人也况以相公之忠義懇切豈真以文不足爲病
而怠於納誨者㦲亦曰將有待而言之耳夫苟誠有待而
言之則其所待無有大於今日之所遭者願相公因辤謝
之章而因有以附見其說不必引㩀鋪張不湏委曲回互
直以心之所欲言時之所甚患者條件剖析爲明主言之
其所病者乃在於文之過而不病其不足也幸而聽從天
下固受其賜而相公之榮豈止於今日不幸而不入則相
公辤受之决亦不難處矣失今不言於天下之事固失其
機而在我者不無昧利之嫌一旦雖欲復有所言人亦莫
之聽矣長孫無忌之事與近歲李參政(光)前車尚未遠也
况今所授正與其人併肩而處若果出於無心尚爲可取
且又安知其不故以是風切相公而使與之同哉熹疎賤
狂瞽之言意謂必觸雷霆之怒今聞巳降付後省矣是明
主固優容之但此章宣露賎迹自是愈孤危矣夫以聖恩
之寬大於熹猶且容之而况於相公乎萬一未即開納無
後咎餘責亦可保矣願相公勿疑極意盡言以扶宗社以
救生靈熹不勝激切懇禱之至
與陳帥畫一劄子
一本路諸郡旱損處多竊料將来賑濟用米不少然今来
旱勢甚廣近郡之榖不復可仰湏廣爲規畫多致米斛
乃可接濟至如乾道七年本軍得米凡五萬石然流殍
之民不可勝數田里空虚至今未復此不可不早慮也
似聞緫所積榖頗多日就陳腐更久亦不堪用若得商
量措置且就支此米餉給諸軍而計諸路綱運除檢放
外更許截留分與諸州般運賑糶收簇價錢所管或候
豐年𥙷前本色斛斗亦爲利便
一目今旱勢如此而漕司差人在此催發舊欠夫催欠之
與捄災事體各别不可䨇行欲乞一言且與追回其他
州郡想亦有此并得一例施行尤爲幸甚若是戶部指
揮漕司自合申請停緩或不敢言則丞相自當言之亦
致和消沴之一術而捄急安民之切務也
一去年赦恩所放官物諸司依舊理催欲乞帥司因此旱
傷作訪聞檢舉行下諸州令逐一具申特與蠲放
一旱災如此良由賦歛苛急民氣不和所致欲乞丞相建
言乞將赦恩所放之後一年官物并行除放
一本軍建昌縣去年放旱米三千餘石緫所漕司累次行
下令於上供軍用數内分豁此甚允當今漕司忽變其
說令本軍全於軍用數内除豁不得减上供數熹有劄
子懇兩漕别本具呈乞賜鈞念一言及之是亦捄荒之
助也
一本軍申漕倉兩司乞撥錢米脩結石寨狀别本具呈并
乞鈞念或蒙應副亦可并下諸州放此施行募民充役
可以集官事濟飢民消盗賊伏乞鈞照
熹復有愚懇欲從漕司借留六年上供零米五千餘
石約今冬或来春可還有狀申漕司今亦錄呈乞賜
宛轉及之幸甚適又檢得乾道七年省劄亦錄梗槩
上呈恐今歲事體不减此也提舉遞鋪司牒有近日
雨水日多之說恐江東巳霑足矣此獨無有柰何
與陳帥書
前此屢以上流遏糴利害申禀未蒙施行今本軍糴米人
舡巳爲隆興邀截不許解離又凢客販皆爲阻絕江西頗
有得熟州郡本自不湏如此又况著令及累降指揮皆有
明文巳作書力懇之恐其未必經意盖自初糴巳節次懇
之仐乃約束愈峻其意亦可見矣切乞早賜移文仍申朝
省或具奏聞乞遍下諸路約束不獨此邦蒙大賜也頃時
劉樞遭旱首奏此事其後客船輻凑米價自减此最爲救
荒之急務向蒙賜教乃謂上流皆旱無所告糴但擬撥樁
積米此但爲建康州郡計耳然贑吉鼎澧湖南諸郡皆熟
若用劉樞舊例請奏此米皆可致而一路受賜矣不然則
樁積之米得賜取撥使諸郡各得三五萬石亦爲幸甚漕
使本别具禀熹偶足疾大作疼痛亡憀不敢多作字只乞
鈞念爲逹此懇同賜區處以速爲上移文至江西附遞恐
遲得爲專人徑往千萬之幸
與江東王漕劄子
熹久不拜起居之問日有瞻仰人還被教感慰亡窮蒙喻
置寨事極荷台念但事巳差池今又方有捄災之急未暇
再請若稍定未去終當料理耳减稅事尤感垂意之勤初
謂必可遂請適有牙吏還自臨安云省吏果以使司未保
明爲言勢湏再下此終有望於維持也白鹿官書拜賜甚
寵謹巳别具謝劄矣但仐歲旱勢甚盛此自五月半間得
雨之後枯旱至仐雖有得少雨處殊不沾洽早稻巳無可
言晚禾亦未可保民情皇皇未知所以慰安之者而使司
差人在郡追人吏催官物者凡三四軰熹雖不敢拒違台
命然當此之時督責縣道追擾農民則實有所不忍得賜
追還令得一意講求備禦賑恤之政以救此遺民於溝壑
之中不勝幸甚其可辦者熹固自不敢緩也又建昌去歲
檢放緫所巳行下今均在上供州用數中而反未蒙使司
除豁上供之數尤非所望於仁人君子者熹竊惑之更乞
深賜省察狂妄冐瀆皇恐死罪
熹前幅所禀之外更有石隄一事巳具公狀申聞不審台
慈賜念否若今之君子則固不敢以此望之惟執事者儻
以禹稷之心爲心則此一後也而可以兩濟得蒙垂意不
勝幸甚此或有委并乞垂示
熹前幅所禀去冬放旱事初巳得使帖如緫司之云矣既
而中改一予一奪殊不可曉今别具公狀及劄子乞賜台
覽若决不可行則熹於此不容宿留便當自劾去官雖重
得罪不敢辭矣本欲初秋即申祠請又遭旱虐自以為義
不當求自逸故勉強於此若不獲巳則亦不免冐此嫌耳
一生忍窮不敢求仕正爲如此且未来此時知友皆以為
于公之仁必能庸崔君仐乃反為所誤而姚提點平生不
相識乃能俯聽愚言一奏减本軍木炭錢二千貫不審亦
嘗聞之否熹老矣巳無意於人間不堪久此鬱鬱也
與漕司畫一劄子
一本軍昨具奏乞依乾道七年例支撥錢米應副後来照
得元數頗多恐難應副遂再具實欠軍糧米奏乞截留
六年殘欠五千石及今年擬放七分外三分米一萬餘
石庶幾數少易撥今續契勘諸縣檢放分處大段乾損
處多恐不能及三分之數即雖蒙朝廷許截上件米亦
恐不足支遣更俟取到實放數外合納之數却行紐計
欠數申禀或别具奏乞送使司預乞台照
一本軍常平米通兩縣計五萬石見行取會下戸仰食之
人數目未到候將來冬後闕食即將上件米斛分等第
糶給别具措畫詳細申聞或恐米數不足即乞支撥應
副(熹巳兊那諸色官錢往鄰近收糴約可得萬餘石但苦錢少而近地米價巳高難運耳)
一石隄巳差官計料以俟徐推之來此舉本不敢容易盖
欲因此贍給飢民一舉兩利切乞留念
一去秋建昌檢放米當依台喻申省部乞下使司乞賜保
明除豁然此又是一重往復不知徑自使司申請如何
(此巳一面申部矣)
一星子減稅省部對𥙷之說乃似肉糜之論可付一笑若
本軍本縣自有名色可𥙷即何用更乞減放耶近世議
論大抵如此令人氣塞見巳别具公狀申聞仍申朝省
極論其繆預乞台悉
一聞得贑吉諸州及湖北鼎澧諸州皆熟得湖南詹憲書
云湖北米船填街塞巷增價招邀氣象甚可喜欲乞更
與帥相商度奏乞指揮兩路不得阻節客販許下流被
害州軍徑具奏聞重作行遣(此一項早乞留念)
與王運使劄子
熹復有少禀近凖使牒奉行詔書取會本軍金榖出納大
數初欲一一從實供申偶會得池州式樣官吏皆以爲當
放其所爲可無後悔遂止據有止當窠名合收之數以爲
收支之數而凡州郡多方措畫以添助支遣者皆不敢載
大約所供才十之二三而米猶不在數中也見欲一面如
此攅寫供申然在鄙意終有未安蓋聖詔所爲丁寧使臺
所謂取索凡以欲知州縣有無之實而均給之以寬民力
耳今乃如此在熹素心則爲上欺使臺以及君父在州郡
利害則恐今既自謂有餘後日將不得蒙均給之惠以病
其民也是以深竊疑之未敢不以實對然官吏之說則又
有二端焉其一以爲州郡措置所收窠名多不正當恐有
詰責莫任其咎此則便文自營之計熹所不敢避也其一
以爲若盡實供具出數今日固未必實有均給之惠而盡
實供具入數異時上官所見不同或將按籍而取之則州
郡必致重困此則其說不爲無理而熹有所不敢違也是
以尤竊疑之又未敢遽以實對伏念旬日不能自定敢以
此私于下執事伏惟台慈開示所鄕使得奉以從事不勝
幸甚
與江西張帥劄子一
熹比數以短劄承候起居計悉巳塵几下今者復有少懇
輙敢以冐聞聽熹以不德招殃致凶又無術略以濟饑饉
巳屡伸告糴之請然小郡貧薄不能多致儲積遠近軍民
唯仰客販沿流而下得以餬口其引領南望朝夕之勤盖
不啻農夫之望歲也今乃竊聞督府所臨南自贑吉西極
袁筠東被南城方地數千里幸蒙德政之餘休皆有秋成
之慶而任事者私憂過計未撤津梁之禁熹愚竊意高明
方以天下之重自任其視鄰道何以異於吾民願賜一言
俾除其禁則不惟蕞爾小邦歌舞大賜抑自是以東列城
數十實均頼之率爾干冐始猶自疑及念前日荔子分甘
之意然後有以决知執事之不棄此土之人也是以敢卒
言之伏惟台慈俯賜矜照
與江西張帥劄子二
咫尺門牙無緣進謁第切傾鄕之私比以告糴仰干台聽
竊意必蒙矜念今聞收糴牙吏未及觧發而使府約束愈
峻遂不能歸且鄙郡荒凉舊雖豐歲亦不免仰食船粟之
来自封境者况今旱歉溝壑在前其所望於餘波之惠者
又非他日之比前記之懇雖出僣昜然亦仁人君子所宜
動心也今再具禀及以公文爲請伏惟高明擴一視同仁
之心敦捄災恤鄰之義俯賜矜允千萬幸甚千萬幸甚
與江西錢漕劄子
比以民饑告糴隆興巳具曲折懇張帥意必蒙其憐閔推
所餘以并活此邦之人乃今聞其約束愈峻所遣牙吏得
米而不能歸至於客販亦復斷絶若上流果亦荒旱則不
敢請傳聞贑吉臨川諸郡及隆興属邑自有豐熟去處則
江西常自不至闕食而其餘波因可以及鄰境恐不必過
計為此以傷一視同仁之心害捄災恤鄰之義熹巳手書
復致此懇於張帥更望台慈賜以一言之重使得早遂見
聽則此邦之人仰戴■仁人之施其可量㦲
與江西張漕劄子
熹未見顔色輙有祈懇比以民饑告糴隆興巳具曲折懇
稟張帥閣學意必蒙其憐閔拯此困急今乃聞其約束愈
峻所遣牙吏得米而不能歸至於客販亦復斷絶竊緣本
軍地瘠民貧雖號熟年不免仰食上流諸郡况今凶儉事
勢可知然若上流果亦荒旱則亦不敢固請今贑吉臨川
諸郡及隆興屬邑皆有豊熟去處則使節所臨江西一路
決當不至闕食而其餘波自可惠及鄰境是以敢布其私
欲望台慈一言於張帥早得放行本軍所糴及弛客販之
禁則台座活人之恩被於鄰道此邦之人所以感激歸戴
者爲如何哉
與江西張帥劄子三
熹累具懇禀告糴米船乞賜照應條法及近降指揮特與
通放亦巳累蒙公移回報開許良感仁庇之及但奉新令
尉乃敢公然違戾百端攔遏其意必使敝邑飢民束手受
斃而後巳設若使境之旱與弊軍等則熹不敢有請今使
境諸邑粒米狼戾發洩不行而弊軍諸縣放皆及八分山
谷之民巳苦艱食所遣糴米本錢又皆兊借上供錢物方
此自劾罪無所逃竊意窮苦之狀必蒙矜憐不謂此輩乃
爾不仁旣格詔旨又違使臺約束而所以貽患於鄰邑者
尤爲無狀熹巳具公文上之幕府欲望台慈詳酌將本縣
官吏重作行遣將本軍米船早賜通放上以體聖朝一視
同仁之恩下以見盛府救災恤鄰之義不勝幸甚
與星子諸縣議荒政書
熹爲政不德致此旱災雖巳究心多方措置庶幾吾民得
以保其生業而免於飢餓流離之苦然竊自念智力淺短
不惟精神思慮多所不周而事體次第亦須由軍而縣方
能推以及民若非三縣同官各存至公至誠之心深念邦
本民命之重相與恊力豈能有濟今有愚見懇切布聞條
具如後
一逐縣知佐旣是同在一縣恊力公家當以至公至誠
之心相與凡百事務切要通情子細商量從長措置
自然政脩事舉民受其賜苟或上忽其下唯務私巳
吝權下慢其上但知偷安避事則公家之務何由可
濟況今災數非常民情危迫經營措置當如拯溺救
焚之急不可小有遲緩齟齬有誤民間性命之計切
告深體此意盡革前弊庶幾事有成功民受實惠
一檢放之恩著在令甲謹巳遵奉施行今請同官當其
任者少帶人從嚴切戒約給與糧米錢物不得縱容
需索搔擾又須不憚勞苦逐一親到地頭不可端坐
寬凉去處止憑鄕保撰成文字又須依公檢定分數
切不可將荒作熟亦不可將熟作荒其間或有疑似
去處或有用力勤苦之人寧可分明過加優恤不可
縱令隨行胥吏受其計囑别作情弊
一勸諭上戸請詳本軍立去帳式令鄕衆依公推舉約
定所蔭客戸所糶米穀數目縣司略備酒果延請勸
諭厚其禮意諭以利害不可縱令胥吏非理搔擾上
戸旣是富足之家必能體悉此意其間恐有未能致
悉之人亦當再三勸諭審其虚實量與增减如更詐
欺抵拒即具姓名申軍切待别作施行
一根括貧民請詳本軍所立帳式行下諸都隅官保正
子細抄劄著實開排再三叮嚀說諭不得容情作弊
妄供足食之家漏落無告之人將來供到更於本都
喚集父老貧民逐一讀示公共審實衆議平允即與
保明如有未當就令改正將根括隅官保正重行責
罰
一將來糶米亦請一面早與上戸及糴米人戸公共商
議置場去處務令公私貧富遠近之人各得其便大
抵官米只於縣市出糶上戸米穀即與近便鄕村置
場出糶不湏般載往來徒有勞費如有大叚有餘不
足去處及將來發糶常平米斛即具因依申來切待
别行措置
一凡郡中行下寬恤事件各請誠心公共推行如有未
當或未盡事宜更望子細示喻當行改正
右件如前各請痛察如或未蒙聽從尚仍前弊致此飢民
一有狼狽即當直以公法從事不容更奉周旋矣千萬至
懇至懇
與執政劄子
熹輙有危迫之懇巳具公劄申陳然其曲折有不敢盡言
於君父之前者復此干冐鈞聽得賜宛轉陶鑄不勝幸甚
熹昨緣疾病不堪吏役累具劄目乞備祠官至五月間伏
準尚書省劄子奉聖旨不允自惟卑賤不敢頻有祈扣觸
犯天威欲俟新秋乃伸前請而德薄政荒招致災旱深念
千里民命之重不忍當此艱難窮困之秋輙求自便於是
屈心抑志黽俛服官祈禱百方卒無所效又慮將来軍民
必致闕食不免行下屬縣勸諭富民根括下戶那兊官錢
於鄰近州縣米價稍平去處收糴米斛準備賑給又巳申
奏朝廷及申轉運常平兩司乞行救助更欲勉悉疲駑講
求荒政以副聖主子愛黎元之意而力小任重日夕驚憂
遂致心疾大段發動上炎下潦勢甚危急在熹一身死生
夜旦所不足言實懼失於備禦有誤一方飢民横致流殍
則熹為上負朝廷死有餘憾於是不復敢顧辤難避事之
嫌有此申禀欲望鈞慈憐察特賜敷奏與熹宫廟差遣使
得歸死故山仍催巳差下人石&KR1488;疾速前来料理荒政救
濟飢民不勝幸甚
小貼子
伏念熹昨以朝命敦迫勉彊到官不敢携家爲久住計
祗挈一小兒在此方十餘歲今若病勢有加即彼此存
没一時狼狽欲望鈞慈深賜憐察
與周參政劄子
熹竊以仲秋之月暄凉未定恭惟參政鈞候起居萬福熹
前日專人奏記尋即奉被遞中所賜手教伏讀再三感慰
亡踰又蒙垂喻繆妄所陳聖旨乃有假借納用之意自惟
疎賤不宜得此悚戴之私殆未易以言說旣也然前事不
聞有所施行後事更被詰問若將反以違滯之罪罪之者
惜乎聖主虚心受言之美未有以見於行事之實也加之
賤體自遣人後心痛寖劇而足疾復作痛楚非常不能履
地在告巳旬日矣自度衰頽不堪勉強恐誤一郡軍民性
命日夕憂懼不能自安謹再具劄子申布賤懇然於所職
亦不敢忘過計之憂頃有狀奏乞截綱運充軍糧事并以
申省然於羣公前巳致問不敢頻有煩瀆願因間語賜一
言焉得并前劄早賜開陳使熹得輿病以歸而軍民不至
狼狽不勝幸甚力疾專此具禀不能他及瞻望台躔邈在
霄漢無由進拜第切拳拳
與周參政劄子
近得尤倉書巳具道鈞意矣固知遠方下邑朝廷不當偏
有應副然災傷如此竊意似當随其重輕普加恩意也昨
日省符行下議臣奏請檢放之弊所謂但憂郡計之不支
不慮民力之愈困者眞可謂仁人之言矣三復歎息不意
議者猶能及此方之對𥙷之論盖不啻九牛毛也然郡計
之不支亦非細事熹嘗論之矣切望垂意朝廷之體固不
當私一郡尤不可棄諸郡也不審鈞意以為如何未能自
脫而欲為左右言可謂僣妄然區區之心有不能巳者其
所以望於參政者盖非特今人之事也伏惟恕而察之幸
甚本路尤倉甚留意然常平之積恐不足以周今歲之用
聞建康樁積甚富而漕司亦有餘財但相去之遠呼呌不
聞未知所以為計耳前此減稅及乞放去年建昌三千餘
石猶不任責況有大於此者尚何望哉觀此事勢上下決
不相應熹性狷狹進則有搪突之傷退則迫切無憀疾病
侵加恐徒死而無益參政儻哀憐之不若投卑閑散以安
全之乃為大幸然其所請截撥應副乃一郡之計初不繫
於熹之去留也遏糴之請尤急聞其用法甚峻犯者或乃
没入其家此望早賜約束少遲則早糓向盡晚米價高雖
通無益矣熹又思之恐得祠去此見在同寮未有能亢此
難者巳與尤倉密計更調守者然朝廷亦當一面催促代
者彼至則足以蘇此人但道里遼遠未能猝至耳凡此皆
望深賜留念幸甚幸甚又蒙垂喻所以暁子澄者莫非至
當之言不勝歎服但未知子澄之意果如何若熹則方與
邦人厄於陳蔡之間雖有雜焼之令亦不暇起而爭救之
矣匆匆亟遣此人未及究鄙懷之一二然其僣昜煩瀆之
罪巳不勝悚反矣并乞鈞察千萬之幸
與周參政劄子
熹復有愚見懷不能巳敢以私于下執事今歲之旱其勢
甚廣比見連日降旨所以爲祈禱寬恤之計者足以知聖
主之憂勞矣然所謂禁屠宰決杖罪放房緍及茶鹽賞錢
者恐未足以爲應天之實而今日又報蠲放綱運欠米十
石以下者此尤近於皃戲欲以此消巳成之災息未形之
患吁亦難矣成湯桑林之禱宣王側身脩行之意其反求
諸巳者爲如何哉熹竊思之今日之事應天之實有四曰
求直言曰脩闕政曰黜邪佞曰舉正直恤民之大者有六
曰重放稅租(乞行下諸路監司察州郡不受訴者郡守察其縣令皆以名聞)曰通放米船
(乞下江西湖南路仍許下流諸路州軍具奏重行責罰)曰勸分賑乏曰截留綱運曰
嚴禁盗賊曰紏劾貪懦區區念此至熟悉矣欲卬首信眉
一言於上又慮出位于時未必取信故敢以告于執事伏
惟都俞之暇從容造膝一爲明主極言之則天下幸甚
與周參政别紙
竊聞參政間以隔并之災過自引咎顧留行之詔旣下則
明公不得終遂其高矣然天戒昭昭聖心警懼惕然有意
於講闕政以召和氣此實盡忠𥙷過轉禍爲福不可失之
幾願明公深以爲意則天下幸甚熹前日所陳應天恤民
之目皆今日之急務而求言之詔尤四方所渴聞者不識
明公亦有意乎若復推遷失此大會則自今以往熹之言
不復能出諸口矣引領東閣不勝拳拳
與陳師中書
熹試郡無狀以丞相庇臨之力幸及終更復叨除命傳聞
嘗汚丞相薦墨是以有此意者偶因臧否支郡及之比歸
見劉平父乃知所以假借稱道者過實殊甚使人愧懼踧
踖不知所言丞相旣巳失之老兄在旁又不力諫止使熹
負此無實之名他日反爲門墻之累追悔何可及耶欲具
書謝丞相具道此意偶值此便未暇更旬日間當有的便
續脩致也歸途所過知識往往能道次舍經歴之狀但未
知果以何日至莆中舊第區區不勝瞻仰也熹閠月二十
七日受代即日出城遊山玩水自江州界渡江在道十餘
日以前月十九日到家疾病支離且得休息江西勑告尚
未被受衰懶豈復堪此幸闕期尚遠得以徐爲去就耳自
明之亡行且期矣念之怛然痛恨如新不知向來所喻編
次文字今巳就否渠所立自足以不朽然其議論曲折亦
不可不使後人聞之也其家事復如何朋友傳說令女弟
甚賢必能飬老撫孤以全柏舟之節此事更在丞相夫人
奬勸扶植以成就之使自明没爲忠臣而其室家生爲節
婦斯亦人倫之美事計老兄昆仲必不憚贊成之也昔伊
川先生嘗論此事以爲餓死事小失節事大自世俗觀之
誠爲迂闊然自知經識理之君子觀之當有以知其不可
易也伏況丞相一代元老名教所宗舉錯之間不可不審
熹旣辱知之厚於義不可不言未敢直前願因老兄而密
白之不自知其爲僣率也
與陳丞相别紙
自明云亡忽將朞歲念之令人心折其家想時收安問熹
前日致書師中兄有所關白不審尊意以爲何如聞自明
不幸旬月之前嘗手書列女傳數條以遺其家人此殆有
先識者然其所以拳拳於此亦豈有他正以人倫風教爲
重而欲全之閨門耳伏惟相公深留意焉
與福建顔漕劄子
前日巳被改除信劄傳聞會稽斗米八百錢其勢不容辤
避巳申乞奏事矣邵武勢湏四五日間方得歸即治&KR1149;以
俟命萬一成行恐不復得請教不勝引領之懷凡所以居
官治民及救荒方略有可見教者尚冀不鄙幸甚幸甚
道間詢問收成次第云僅可得六七分今又遭雨若未
遽止即不得及此數矣恐欲聞其實故敢及之
與顔漕劄子
熹衰病之餘彊顔一出適此大侵費縣官數十萬而越人
之殍猶不可以數計俯仰幽明跼蹐憂愧殆未易以言喻
也加以伉拙不堪世俗之迫隘中間求去不得復此宿留
今幸二麥登埸賑救訖事見攅帳目申發即尋前請庶幾
觀變玩占可以無大過耳浙東山佳處都未得放懷登覽
剡中雖兩到然憂累方深無復佳興也若便得報罷當取
道石橋龍湫以歸庶不負此行耳前承枉書竊審軺車一
出周徧八郡狂寇束手姦民屏息山谷困窮受賜多矣他
可以爲一方久遠計者尚冀高明慮之千萬幸甚
上宰相書
六月八日具位謹奉書再拜獻于某官熹嘗謂天下之事
有緩急之勢朝廷之政有緩急之宜當緩而急則繁細苛
察無以存大體而朝廷之氣爲之不舒當急而緩則怠慢
廢弛無以赴事幾而天下之事日入於壞均之二者皆失
也然愚以爲當緩而急者其害固不爲小若當急而反緩
則其害有不可勝言者不可以不察也竊觀今日之勢可
謂當急而不可緩者矣然今日之政則反是愚不知其何
以然也去歲諸路之饑浙東爲甚浙東之饑紹興爲甚聖
天子閔念元元之無辜傾囷倒廪以救之而甚者至出内
帑之藏以𥙷其不足德意之厚與天同功熹於是時憊卧
田野而明公實推挽之使得與被使令趨走之末仰惟知
遇撫巳慙怍然自受任以來夙夜憂歎恐無以仰承聖天
子之明命而辱明公之知於此時也是以不憚奔走之勞
不厭奏請之煩以盡其職之當爲者求以報塞萬一而乃
奏請諸事多見抑却幸而從者又率稽緩後時無益於事
而其甚者則又漠然無所可否若墮深井之中至其又甚
者則遂至於按劾不行反遭傷中而明公意所左右又自
曉然使人憤懣自悔其來而求去不得遂使因仍以至於
今比日以來神明消耗思慮恍惚兩目昏澁省閱艱辛方
欲少俟旬日别上封章冀蒙哀憐得就閑佚又以連日不
雨旱勢復作紹興諸邑仰水高田巳盡龜拆而山鄕更有
種不及入土之處明婺台州皆來告旱勢甚可憂雖巳一
面多方祈禱必冀感通然天道高遠事有不可期者萬一
更加旬日未遂所求則去年境界又在目前而上自大農
下及閭巷公私蓄積頻年發散亦自無餘後日之憂必有
萬倍於前日者熹之迂愚固不知所以爲計誠恐雖以聖
主之聦明聖智明公之深謀遠慮亦未必有斷然不可易
之長策眞可以惠活飢民彈壓姦盗而保其必無意外之
患也熹是以徬&KR4218;怵迫未敢遽請而復冐昧一罄其愚惟
明公試幸聽之竊惟朝廷今日之政無大無小一歸弛緩
今亦未暇一一條數以慁崇聽且以荒政論之則於天下
之事最爲當急而不可緩者而荒政之中有兩事焉又其
甚急而不可少緩者也一曰給降緍錢廣糴米斛今二廣
之米艫舳相接於四明之境乘時收糴不至甚貴而又顆
粒勺淨不雜糠粃乾燥堅碩可以久藏欲望明公察此事
理特與敷奏降給緍錢三二百萬付熹收糴則百萬之粟
旬月可辦儲蓄旣多緩急足用政使朝廷别有支撥一紙
朝馳而米夕發矣且往時不免轉大農之粟發内帑之幣
以應四方之求矣積之於此與彼何異而又乘賤廣糴利
重費輕殆與臨期支撥糴貴傷財者不可同日而語且今
米船巳集求售無所停住日久坐失本利後者懲創因不
復來無窮之害實自今始此一事也二曰速行賞典激勵
富室蓋此一策本以誘民事急則籍之以爲一時之用事
定則酬之以爲後日之勸旋觀今日失信巳多别有緩急
何以使衆欲望明公察此事理特與敷奏照會元降即與
推恩使巳輸者無怨恨不滿之意未輸者有歆豔慕用之
心信令旣行願應者衆則緩急之間雖百萬之粟可指揮
而辦況是此策不關經費揆時度事最爲利宜而乃遷延
歲月沮抑百端使去歲者至今未及霑賞而今歲者方且
反覆卻難未見涯際是失信天下固足以爲今日之所甚
憂而自壞其權宜濟事之策者亦今日之所可惜也謀國
之計乖戾若此臨事而悔其可及哉此二事也然或者之
論則以爲朝廷撙節財用重惜名器以爲國之大政將在
於此二者之請恐難必濟愚竊以爲不然也夫撙節財用
在於塞侵欺滲漏之弊愛惜名器在於抑無功幸得之賞
今將預儲積蓄以大爲一方之備則非所謂侵欺滲漏之
弊也推行恩賞以昭示國家之信則非所謂無功幸得之
賞也且國家經費用度至廣而耗於養兵者十而八九至
於將帥之臣則以軍籍之虚數而濟其侵欺之姦餽餫之
臣則以簿籍之虚文而行其盗竊之計苞苴輦載爭多鬪
巧以歸於權倖之門者歲不知其幾巨萬明公不此之正
顧乃規規焉較計豪末於飢民口吻之中以是爲撙節財
用之計愚不知其何說也國家官爵布滿天下而所以予
之者非可以限數也今上自執政下及庶僚内而侍從之
華外而牧守之重皆可以交結託附而得而北來歸正之
人近習戚里之輩大者荷旄仗節小者正任横行又不知
其幾何人明公不此之愛而顧愛此迪功文學承信校尉
十數人之賞以爲重惜名器之計愚亦不知其何說也然
熹亦嘗竊思其故而得其說矣大抵朝廷愛民之心不如
惜費之甚是以不肯爲極力救民之事明公憂國之念不
如愛身之切是以但務爲阿䛕順指之計此其自謀可謂
盡矣然自旁觀者論之則亦可謂不思之甚者也蓋民之
與財孰輕孰重身之與國孰大孰小財散猶可復聚民心
一失則不可以復收身危猶可復安國勢一傾則不可以
復正至於民散國危而措身無所則其所聚有不爲大盗
積者耶明公試觀自古國家傾覆之由何嘗不起於盗賊
盗賊竊發之端何嘗不生於飢餓赤眉黃巾葛榮黃巢之
徒其巳事可見也數公當此無事之時處置一二小事尚
且瞻前顧後踰時&KR1724;月而不能有所定萬一荐饑之餘事
果有不可知者不審明公何以處之明公自度果有以處
之則熹不敢言若果無以處之則與其拱手熟視而俟其
禍敗之必至孰若圖難於易圖大於細有以消弭其端而
使之不至於此也古之人固有雍容深密不可窺測平居
默然若無所營而臨大事決大策不動聲氣而措天下於
太山之安者然從今觀之自其平日無事之時而規模措
畫固巳先定於胷中是以應變之際敏妙神速決不若是
其泄泄而沓沓也況今祖宗之讎恥未報文武之境土未
復主上憂劳惕厲未嘗一日忘北向之志而民貧兵怨中
外空虚綱紀陵夷風俗敗壞政使風調雨節時和歲豊尚
不可謂之無事況其飢饉狼狽至於如此爲大臣者乃不
愛惜分隂勤勞庶務如周公之坐以待旦如武侯之經事
綜物以成上意之所欲爲者顧欲從容偃仰玩歲愒日以
僥倖目前之無事殊不知如此不巳禍本日深熹恐所憂
者當不在於流殍而在於盗賊受其害者當不止於官吏
而及於邦家竊不自勝&KR0238;室婺婦之憂一念至此心膽墮
地念不可不一爲明主言之而猶未敢率然以進敢先以
告于下執事惟明公深察其言以前日遲頓寬緩之咎自
列於明主之前君臣相誓務以盡變前規共趨時務之急
而於熹所陳荒政一二事者少加意焉則熹雖衰病不堪
吏役尚可勉悉疲駑以備鞭策至其必不可支吾而去後
來之人亦得以因其巳成之緒葺理整頓仰分顧憂如其
不然則熹之愚昧衰遲固不能爲此無麫之不托而其狂
妄將有不能忍於明主之前者明公不如早罷其官守解
其印綬使毋得以其狂瞽之言上瀆聖聦則熹也謹當緘
口結舌歸卧田間養雞種黍以俟明公功業之成而羞愧
以死是亦明公始終之厚賜也情迫意切矢口盡言伏惟
明公之留意焉
與陳丞相别紙
蒙諭第二令孫爲學之意乃能舍世俗之所尚而求夫有
貴於巳者此蓋家庭平日不言之教有以啓之非面命耳
提之所及也熹嘗聞之師友大學一篇乃入德之門戸學
者當先講習知得爲學次第規模乃可讀語孟中庸先見
義理根原體用之大略然後徐考諸經以極其趣庶幾有
得蓋諸經條制不同功夫浩博若不先讀大學論孟中庸
令胷中開明自有主宰未易可遽求也爲學之初尤當深
以貪多躐等好高尚異爲戒耳然此猶是知見邊事若但
入耳出口以資談說則亦何所用之旣巳知得便當謹守
力行乃爲學問之實耳伊洛文字亦多恐難遍覽只前此
所禀近思錄乃其要領只此一書尚恐理會未徹不在多
看也大學中庸向所納呈謬說近多改正旦夕别寫拜呈
近又編小學一書備載古人事親事長洒掃應對之法亦
有𥙷於學者併俟錄呈乞賜裁訂以授承學也
晦庵先生朱文公文集卷第二十六
考異
與陳丞相别紙先見義理(一作究見)
閩縣學訓導何器校
