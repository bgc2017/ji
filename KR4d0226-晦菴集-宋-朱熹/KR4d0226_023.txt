晦庵先生朱文公文集卷第二十三
辤免
辤免江東運使狀一
右熹見任主管西京嵩山崇福宫忽於今月九日凖尚書
省劄子奉聖旨朱熹除江東轉運副使填見闕不候受告
疾速之任任滿前來奏事熹聞命震驚不知所措伏念熹
空疎無取疾病早衰入仕四十餘年止是循常竊禄本無
竒節可以踰人徒以屡蒙恩私横加除用間有非其分之
所當得與其力之所能堪者不得不控辤以干朝聽而傳
聞不察指目多端獨荷夀皇天日之照臨許全素守又辱
聖主雲章之藻飾誤借寵褒遂得偷安里閭畢願香火在
於愚分巳極叨踰不謂聖恩記憐遂加任使仰惟始初清
明之日正是賢智馳騖之秋顧雖殘廢之餘豈不願效尺
寸實以積衰旣久百恙交攻心勦形疲視昏聽重竊自揣
度决然不堪一路耳目之寄若不祈哀丐免必致自取顛
隮兼熹祖鄕徽州正屬本路見有墳墓宗族田産在婺源
竊慮在法亦合回避欲望朝廷洞照本末曲爲敷奏特與
追寢新命令熹復還故官庶幾少安愚賤之迹則熹不勝
千萬幸甚謹具狀申尚書省伏候鈞旨
與宰執劄子
熹輙有愚誠仰干崇聽仐者伏蒙聖恩除熹江南東路轉
運副使此蓋廟堂光輔聖主圖起治功旣巳並用羣材不
忍獨遺一士之意非特熹之私幸然熹以久病積衰目昏
耳重心力凋殘動多遺忘自度不堪公朝一道之寄巳具
狀申尚書省乞賜敷奏寢罷去訖其間所陳病證皆有實
迹不敢輙有一詞之偽至於墳墓田産有嫌當避理亦明
甚欲望洪造矜憐早賜將上曲爲開陳使得依舊竊食祠
官以安賤迹實熹疾病孤危千萬之幸干冐威尊不勝俯
伏震懼之至
辤免江東運使狀二
右熹十月二十一日凖尚書省劄子據熹辤免新除江南
東路轉運副使恩命及回避祖鄕田産事十月五日奉聖
旨免回避依巳降指揮疾速之任熹巳於當日望闕謝恩
訖竊聞臣之事君猶子事父東西南北唯命之從熹雖至
愚敢忘斯義又況平生碌碌初無竒節今者該遇覃恩轉
官改賜章服並是隨衆陳乞冐昧祗受豈敢獨於聖恩除
授差遣乃飾它詞固爲遜避上干違命之誅下速近名之
謗實以衰病支離不容勉疆且於衆疾之中目昏為甚今
但拜官入境便有吏民訴訟遮擁道路百十為羣若但草
草一觀備禮撥遣即於愚心有所未安若欲子細披閱必
期有以上副使令下慰民望則熹之目力實所不堪未論
其它職業曠廢只此一事便見疎虞在熹孤踨固難逃於
吏議而於公朝推擇之意亦豈不至上累聖明反復思惟
益增惶懼不免復此控訴祈免誤恩欲望朝廷特賜敷奏
令熹仍舊奉祠竊禄以安愚分干冐威尊下情不任戰灼
之至謹具申尚書省伏候鈞旨
小貼子
熹所陳回避田産事雖蒙聖恩特免回避然熹宗族衰
微子弟猥衆當此之際豈無寅緣侵擾鄕鄰紊煩官府
之害故雖未敢祗受而巳不勝憂懼之懷然不敢專以
此事爲辭者盖恐又煩朝廷換移别路差遣而熹衰病
終是不堪又湏再有塵瀆則熹獲罪愈深無由自解伏
乞鈞慈俯賜憐察
與宰執劄子
熹輙布腹心仰干造化熹昨蒙聖恩擢貳江東將漕之寄
自度衰病不堪任使且有故里之嫌恐招物議即巳具狀
辤免今乃蒙恩特免回避仍令疾速之任仰認隆指感極
涕零但熹衆疾所攻目青爲甚受理詞訴搜尋案牘皆有
所不堪者竊恐黽勉到官必致曠闕上誤委寄爲罪益深
巳有公狀申尚書省欲望鈞慈特賜將上冀蒙聖慈矜閔
追寢前命仍卑祠禄以安愚分則熹區區不勝幸甚干瀆
崇嚴無任俯伏俟罪之至
辤免知漳州狀
右熹準尚書省劄子奉聖旨差知漳州填見闕不候受敕
疾速之任候任滿前来奏事者伏念熹昨者懇辤江東恩
命陳乞依舊祠禄今準前件指揮雖未盡從所請然巳極
爲優幸自惟么麽無所取材乃蒙聖主覆冐容載之恩公
朝委曲成就之意至於如此豈宜復有辤避以重違命之
誅實以所苦目疾昏暗愈甚省閱書判皆有所妨若不自
量冐昧祗赴必至貽患千里獲罪非輕是以再三籌度終
不獲巳而復敢冐鈇鉞之威以畢前懇欲望鈞慈特賜敷
奏令熹依舊奉祠以安愚分固爲莫大之幸或且别與僻
遠閑慢差遣一次使得少效微勞仰承德意而免於曠職
殃民之罪以全晚節則亦熹之幸也謹具狀申尚書省伏
候鈞旨
小貼子
竊見諸路帥司參議之屬比之宫觀粗有職業但以禮
秩太優不敢陳乞若蒙陶鎔使得備數過望幸甚
與宰執劄子
熹輒有私懇仰干公聽熹昨者懇辤江東恩命巳蒙聖恩
改卑郡紱此蓋廟堂矜憐衰朽曲賜陶鎔有以及此幸甚
幸甚但熹所苦目疾比復增劇自度决然不任郡事巳具
狀申省乞許辤免若蒙矜憐令熹依舊奉祠固爲甚幸或
與改一閑慢差遣使得少效微勞仰承德意而免於曠職
殃民之罪則於熹亦爲甚幸屡瀆威嚴俯伏戰汗
辤免知漳州劄子
熹伏準尚書省劄子以熹辤免差知漳州恩命令熹依巳
降指揮疾速之任者螻蟻寸誠未能上逹天聽又迫巳行
之命有不容勉疆者敢復控辤以干洪造伏念熹多病早
衰本非一證昨以餘疾雖切巳身未至有妨職事以故不
敢一一陳述而專以目青爲言又念聖主臨御之初非是
臣子堅卧固辤之日以故不敢必求祠禄而并以閑局爲
請區區愚悃自謂必蒙矜憐不意廟堂未察其私不為及
時將上使熹違命日久進退無據今又反蒙朝命督趣危
懼益深是以不免復此控訴伏望鈞慈俯垂聽察特與敷
奏除熹依舊宫觀或合入閑慢差遣一次使熹得以尋訪
醫藥休養衰殘庶幾未死之前或可别聽驅策則熹不勝
千萬幸甚干冐威嚴無任俯伏俟罪之至
自劾本州地震及患脚氣不能祗赴錫宴妨廢職
務乞賜罷黜奏狀
右臣中年病廢久託祠官近蒙聖恩起分符竹到任今恰
半年却無大叚疾痛又被聖訓令臣相度本州先行經界
利害臣竊自幸以爲若得憑恃威靈更且彊徤誓當竭力
奉行仁政使一方千里之内貧富之民各得其所而州縣
之間亦得以隱覈姦欺實出失䧟財賦而免於白撰歲計
違法害民之弊而臣不幸賦性至愚臨事多暗刑政乖戾
侵迫隂陽當州境内自九月以來累次地震臣實恐懼未
及申奏待罪而舊苦脚氣忽然發動痛楚寒熱倍於常年
遍傳兩足連及右臂以至會慶聖節滿散錫宴之日病勢
方劇臣以臣子之誼不敢自安亟欲彊自扶掖少伸三呼
百拜之恭而筋骨拘攣不容自力憂悸反側無地自容只
此一節巳無心顔可居士民之上又况在告日久嶽訟稽
留今雖略能彊起視事而病中服藥出汗過多氣血精神
日益凋耗一郡軍民之務日有萬端思慮少或不周爲害
非細加以年歲向晚播榖有期而所請經界至今未奉進
止設使即今便蒙行下巳是後時雖欲竭力奉行終恐不
免緩不及事之責以是思惟憂惶怵迫不知所以爲計輙
冐萬死哀籲以聞伏惟聖慈察臣守土失職事上不恭之
罪特賜罷黜投之遠裔以爲中外臣子之戒臣死且不朽
儻或憐臣愚暗拙疎疾病狼狽之實不加大譴曲賜保全
使臣得以自裹殘骸歸窆故土亦死且不朽干犯天威臣
無任震懼隕越之至謹錄奏聞伏候勑旨
乞宫觀劄子
熹輙有哀懇仰瀆崇聽熹昨以被病不堪郡寄輙露投閑
之請伏蒙聖恩未賜俞允亦會殘軀稍可支吾不敢再有
陳乞續凖轉運司牒被奉聖旨許令本州先行經界熹即
巳遵禀日逐講究漸見倫緒只俟秋冬下手打量意謂可
以少效疲駑仰副使令之意而熹無狀行負幽明長男暫
往婺州遽爾夭殁不惟老病之餘不堪悲痛而料理喪葬
收拾遺孤相去隔遠私計實有未便雖欲彊自扶持黽勉
從事勢有不可得者欲望鈞慈特為敷奏復俾奉祠退歸
田里則熹父子存殁均被莫大之恩不勝千萬幸甚
辤免祕閣修撰狀一
右熹昨蒙聖恩權發遣漳州事在任陳乞奉祠今月二十
七日準尚書省劄子奉聖旨依淳熙十六年正月二十三
日指揮除祕閣修撰差主管南京鴻慶宫任便居住熹巳
於當日望闕謝恩將本州牌印職事交割次官通判軍州
事高伉管幹訖獨念熹以愚賤疎遠無所能似昨者誤蒙
至尊夀皇聖帝非常之知巳曾除授前件職名熹以無名
授受力具辤免適當聖上即政之初巳荷聖恩特降襃詔
曲從其請自爾以來曾未再朞守郡一年又無絲髮勞效
可紀特以禍患輙丐便私巳乖陳力致身之義方竊恐懼
不謂天慈矜閔許以投閑復申前命有此超躐内自循省
何以克堪所有前件除祕閣修撰恩命熹實不敢祗受欲
望朝廷特爲敷奏許熹辤免則不惟在熹愚分不貽冐受
之譏其於公朝亦免輕授之失熹下情無任懇禱激切之
至謹具狀申尚書省伏候鈞旨
與宰執劄子
熹輙有誠懇仰干崇聽熹昨以禍患陳乞祠禄以便私計
伏蒙聖慈矜憐即賜開允拜命之次感極涕零但又蒙誤
恩復申進職之命則熹昔巳力辤於前今又無名再叨横
寵區區私義實有所不自安者巳具公狀申尚書省欲望
鈞慈特賜敷奏收還成命令熹且以舊職寅奉眞游而免
於受爵不遜之譏則在熹愚分榮幸巳多伏惟高明俯垂
照察
辤免祕閣修撰狀二
右熹七月四日凖尚書省劄子以熹辤免新除祕閣修撰
恩命奉聖旨不許辤免者陳誠未力聞命不遑謹巳即日
望闕謝恩訖伏念熹昨於淳熙十六年内被前件恩除兩
具辤免所陳事理巳極詳備所以當時便蒙開允今者乃
以私故丐祠又叨申命之寵在熹愚分尤所未安蓋若使
熹在任之日遭罹災患而能抑制私情黽勉王事究宣聖
朝經界之仁政以惠千里侵冤失職之民或於懇求去郡
之際遂能辤榮納禄致其爲臣之事以謹不能者止之戒
則朝廷之旌勞獎退猶頗有名而熹之辤受取舍尚不爲
甚無說者今皆不然則於前此所陳之外又有此不當受
之說二焉是以雖迫宸命之嚴而顧慮徘徊進退無據不
免上冐瀆尊之罪下觸干名之嫌復控血誠仰干公聽欲
望鈞慈特爲敷奏收還巳行告命别降勑牒指揮令熹且
以舊帶職名仍充祠官差遣則在熹巳不勝其過分叨榮
之幸干冐威嚴皇恐無地伏候鈞旨
與宰執劄子
熹輙有愚昧不移之懇再冐威嚴仰瀆鈞聽熹一昨辤免
新除祕閣修撰恩命近凖省劄奉聖旨不許辤免在熹微
賤曲荷天慈寬其狂僣之誅加以申命之寵固不當再有
辤避然反覆以思在任既無尤異可賞之功求去又無廉
退可襃之節&KR0804;顔冐受實懼無名謹巳再具公狀申省辤
免欲望特賜矜憐都俞之際曲爲敷奏得從所乞實爲至
幸干慁頻煩伏深戰栗
辤免湖南運使狀一
右熹十月九日凖尚書省劄子奉聖旨除熹荆湖南路轉
運副使填見闕不候受告疾速之任任滿前來奏事熹聞
命震驚罔知所措巳於當日望闕謝恩訖伏念熹前任假
守漳州適緣長男物故輙丐閑秩歸治喪葬蒙恩得備祠
官到任方及月餘凡百經營未有次第加以憂患摧頽精
力衰耗雖欲痛自策勵勉赴事功終恐無以仰稱使令之
意欲望朝廷特爲敷奏收還成命令熹且食祠禄以終餘
年不勝千萬幸甚謹具狀申尚書省伏候鈞旨
與宰執劄子
熹輙有愚懇仰干公聽熹昨以私家患難乞歸治葬伏蒙
矜憐陶鑄祠禄今来到任方及十月貧家舉動費力凡百
尚未就緒今者忽被聖恩付以湖南將漕之節仰體皇慈
不遺孤遠之意不勝感荷激切之至然熹之家事如前所
陳而憂患以來精力凋耗竊恐無以仰副使令自速罪戾
欲望某官特賜敷奏收還成命令熹且食祠禄以終餘年
則熹不勝千萬幸甚冐瀆威嚴俯伏竢罪
辤免湖南運使狀二(賤事疑當作&KR1348;事)
右熹昨具狀辤免新除荆湖南路轉運副使恩命近凖尚
書省劄子奉聖旨不許辤免仍依巳降指揮疾速之任熹
巳於當日望闕謝恩訖仰戴皇慈容覆之深恭體聖訓丁
寧之切極知臣子之義不當復以家事爲辭便欲起發前
去祗服賤事以稱明詔顧竊惟念昨者蒙恩假守漳州伏
值聖旨行下臣僚申請乞行本州經界令熹相度聞奏熹
竊見本州紹興年中經界良法方行遽罷貧民産去稅存
不堪追呼之擾冨家業多稅少益長兼并之勢後來朝廷
節次欲再舉行皆以豪右浮言沮撓而輟積至于今苦樂
不均公私受弊有害國家發政施仁之實日甚一日無有
窮已是以不勝憤懣即以巳見論其當行本路諸司審此
曲折亦巳條具申奏伏蒙聖恩特從所請貧民下戶欣幸
方深而鄉官土豪巳慘然不樂怨謗蠭起矣今者果聞巳
行住罷静惟厥咎由熹愚昧思慮不審上誤朝廷得逭誅
夷巳爲幸免更叨寵擢益紊彛章熹雖不才粗識廉恥誠
無心復效奔走無顔復臨吏民無宜復當委寄輙冐萬死
自劾以聞伏望公朝特賜敷奏收還除命重行黜責以爲
不度時勢生事擾民之戒謹具狀申尚書省伏候鈞旨
與宰執劄子
熹輙罄愚衷再干洪造熹昨以私家喪葬未畢懇辭湖南
之行伏蒙聖恩未賜俞允仰惟詔令督遣之嚴俯念臣職
驅馳之賤不敢更以家事爲請自求便安惟是伏思見識
迂疎思慮淺短中間被旨相度經界不量事勢上誤朝廷
負犯巳深何以復堪一道耳目之寄輒巳具狀申省自劾
欲望鈞慈俯垂聽察特爲敷奏收還成命重賜黜責使得
退省前愆免罹後咎則熹不勝千萬幸甚
辤免湖南運使狀三
右熹今月二十日準尚書省劄子以熹具狀自劾前任漳
州相度經界不合妄乞施行上誤朝聽乞賜敷奏收還湖
南轉運副使除命别行黜責奉聖旨漳州經界議行巳久
湖南使節事不相關可依巳降指揮疾速之任者自罹罪
戾當伏重誅上頼皇慈曲加容覆不唯赦其萬死而又申
以訓詞慰喻丁寕趣令之任盖雖慈父之於愛子其恩勤
閔惻不過如此在熹一介疎遠疵賤何以堪之是以聞命
拜恩至於感泣便欲即日就道祗服厥官以稱明詔而熹
命窮福薄災病相挻舊苦脚氣今春發動腫痛寒熱倍於
常年目今困重未能步履設使從今便得减瘥更加休養
三數月間亦恐未堪上道曠日彌久既乖承命之恭而本
司闕官巳是數月恐亦不無廢務在熹愚分尤所未安欲
望朝廷特賜敷奏令熹𥙷滿舊任宫觀差遣庶幾得以深
省前愆免罹後咎不勝幸甚謹具伏申尚書省伏候鈞旨
與宰執劄子
熹輙輸賤誠上瀆鈞聽熹昨以前任妄議經界罪戾自劾
乞罷新除湖南將漕恩命伏蒙聖慈赦宥洗雪趣遣之官
訓喻丁寧反復勤至疎賤小臣何以得此所宜即日引道
以稱所蒙而脚氣發動異於常年曉夕呻吟不能履地委
實不容起發前去竊慮久稽詔命仰觸雷霆之威巳具狀
申尚書省陳乞祠禄外區區愚悃欲望鈞慈憐閔早賜開
陳得諧卑願以活餘年千萬幸甚冐昧威嚴俯伏竢罪
辤免知静江府狀一
右熹十二月十九日凖尚書省劄子奉聖旨除知靜江府
熹聞命震驚竊自惟念孤賤寒遠碌碌無聞伏自聖主臨
御于今累年又未嘗得羣下士仰望日月之光而聖恩厖
鴻不間幽隱擢自閑散付以名藩在熹感激誠無以喻謹
已即時望闕謝恩訖再念熹性本至愚學無所就自其少
日巳不如人矧今衰殘寧復有用又況靜江守臣實兼帥
司職事有數千里邊面軍民之寄舉措得失所係不輕自
度無能决難冐處加以所患脚氣之疾作止不常春夏二
時尤難將攝萬一前路發動却致稽留朝命在熹愚分尤
所未安欲望朝廷特賜敷奏寢罷巳降指揮令熹依舊宫
觀實爲大幸謹具狀申尚書省伏候鈞旨
與宰執劄子
熹輙有危懇仰扣公朝熹伏凖省劄恭奉聖旨除知靜江
府事區區感激盖不勝言顧以罪戾之餘疾病沉痼不堪
任使而内自揆度迂疎悖謬又非邊帥之才實不敢冐當
重寄以累君相知人之明輙具公狀申省辤免欲望某官
特賜省覽曲爲開陳許其遜避以安愚分熹冐凟威尊不
勝皇恐戰栗之至
辤免知靜江府狀二
右熹正月二十三日凖正月七日尚書省劄子以熹辤免
知靜江府恩命正月六日奉聖旨不許辤免依巳降指揮
疾速之任熹聞命震驚隕越無地竊伏思念罪戾孤蹤誤
蒙收用命輕恩重感激難勝向使自量粗能供事豈敢輒
有辤避以速刑誅實以材質凢庸識慮淺暗向来假守支
郡非有繁難然猶不能審度時宜以致上誤朝聽雖幸曲
蒙寬貸獲免譴訶然而内自省循未忘憂懼以故前年蒙
恩將漕湖南尚且不敢拜受况今除授實專西南一面軍
政邊防之寄責任至重非它帥比則熹又安敢冐受而不
辤哉前狀所陳懇切詳盡不謂未蒙照察申命益嚴熹雖
至愚亦豈不知微賤之臣分義有守不當再有煩瀆然反
復以思區區所言非止自爲身計實恐邊境事宜或有緩
急全頼帥臣區處鎮壓而熹乖繆妄發又復如前必將有
以仰貽國家南顧之憂者非細事也是敢昧死復有陳述
至於憂悴蚤衰足疾時作目昏耳重心氣短乏凡此種種
於熹私計有不便者則皆不敢言矣伏惟朝廷曲垂矜閔
再爲開陳收回誤恩俾還舊秩熹不勝祈懇激切俯伏俟
命之至謹具狀申尚書省伏候鈞旨
與宰執劄子
熹輙布誠懇仰扣公朝熹昨具狀辤免知静江府恩命今
凖省劄備奉聖旨未賜允俞聞命憂懼莫知所措然區區
愚慮猶有未能巳者巳再具狀申尚書省伏乞丞相少保
國公參政相公詳賜省覧曲爲開陳收回誤恩復卑祠禄
千萬幸甚千萬幸甚
小貼子
愚慮終恐疎拙不足以當一面之寄或有緩急必誤使
令欲望知院相公樞密同知相公深加照察曲爲開陳
收回誤恩以安愚分
辤免知潭州狀一
右熹十二月初十日凖尚書省劄子奉聖旨差知潭州者
伏念熹疎謬不材試郡無狀觧罷之後方知循省所以中
間兩蒙聖恩皆嘗力陳愚悃竟荷從欲尚叨祠禄以盡餘
年不意今者又蒙記憐有此除授三年之間三被抆拭自
惟何者有此叨踰假使衰病支離不堪扶曳亦當聞命奔
走不敢復有辤避實以區區愚慮前巳控陳而昨來巳曾
辤免知静江府又不能無辤遠就近之嫌在熹私義尤難
冐處所有降到省劄内聖旨指揮竊緣熹見遭大功之喪
準格未該除服未敢望闕謝恩巳送建陽縣庫寄收訖欲
望朝廷檢會前此兩番辤免申狀詳酌事理早賜開陳令
熹仍舊𥙷滿宫觀考任實爲大幸謹具狀申尚書省伏候
鈞旨
與宰執劄子
熹輙有誠懇仰干朝聽熹幸蒙陶鑄備數祠官竊禄養痾
方以愧幸忽蒙恩命假守長沙仰戴鴻私伏深感涕重念
熹賦性迂闊處事乖疎昨試偏州巳無善狀所以兩年之
間再蒙除用力陳悃愊得遂退藏不意今来復此叨冐載
循涯分實所未安又況昨來巳辤遠戍於今未久復玷近
藩擇地顧私人言可畏謹巳具狀申尚書省乞賜敷奏寢
罷欲望某官曲垂矜閔早賜開陳使得仍舊奉祠苟安田
里則熹千萬幸甚冐犯威尊不勝戰栗
辤免知潭州狀二
熹昨蒙聖恩差知潭州即巳具狀申乞𥙷滿宫觀考任今
準尚書省劄子奉聖旨不允依巳降指揮疾速之任熹聞
命震驚即巳望闕謝恩訖伏念熹自罹災患日覺摧頽唯
有疎頑略無悛改所以前此再辤誤恩皆荷天慈俯從人
欲不謂今者尚閟俞音竊自省循决難黽勉是敢冐昧再
有控陳欲望矜憐特賜敷奏曲從所請或卑偏州改命通
才往奠南服則不惟衰晚無狀獲逃戒得之譏亦足使處
置得宜益壯維藩之勢熹不勝鞠躬祈懇引領俟命之至
謹具狀申尚書省伏候鈞旨
與宰執劄子
熹區區愚悃前屢控陳天聽未回日深恐懼今復有狀披
告朝廷若蒙矜憐許歸祠館别咨時彦往布止恩則賢否
公私各得其所而爲幸大矣萬一未蒙體察必使復效驅
馳亦乞别與陶鑄遠小州軍或充以次閑慢差遣則於私
義雖或未免冐昧之譏而爲湖南一道軍民之計猶爲莫
大之幸再干威重彌切戰兢伏惟高明俯賜財幸
乞放歸田里狀
右熹叨被聖恩濫分民社兼領一道事任非輕顧嘗竊謂
天下國家之所以長久安寧唯頼朝廷三綱五常之教有
以建立修明於上然後守藩述職之臣有以禀承宣布於
下所以内外相維小大順序雖有彊猾姦宄之人無所逞
其志而爲亂不然則以一介白面書生彊而置諸數千百
里軍民之上彼亦何所憑恃而能服其衆哉熹雖至愚自
知甚審而亦粗嘗竊窺古今治亂安危存亡之變矣誠恐
朽鈍之餘不堪今日方面之寄兼以近者伏奉大行至尊
壽皇聖帝遺誥攀號不逮迷悶隕絶自覺精力亦難支吾
欲望朝廷特賜敷奏放歸田里速選明牧以濟多虞則不
唯下保衰殘亦庶幾不至上誤國家建設藩屏之意熹不
勝幸甚謹具狀申三省樞密院伏候鈞旨
辭免召命狀
右熹凖七月十一日尚書省劄子奉聖旨令熹赴行在奏
事者聞命震懾不知所爲謹巳望闕祗受稱謝訖恭惟聖
上受禪之初一新庶政寤寐俊傑恊圖事功宜得超異之
才以承付託之重而搜揚之失下及凢庸是蓋不惟無益
於時亦恐適足重取嗤誚況熹衰晚疾病摧殘方以不堪
治劇爲憂故敢輙以投閑爲請又以未蒙開允未敢再干
朝聽誠不自意誤恩猥及俯仰踧踖無所逃避若使區區
之精神筋力稍堪勉彊亦豈不願及此際會效其㳙埃以
卒平生變君憂國畢義願忠之志顧實支離不堪扶曳政
使得至殿庭亦恐顛沛失容增益罪戾是以不免控瀝肝
膽冀蒙哀憐俾還香火之班以終蝼蟻之命則熹不勝大
幸今亦不敢仰稽朝命久留軍府巳將職事牌印交割本
路運判何異迤邐前路聽候指揮外謹具申尚書省欲望
鈞慈特賜敷奏伏候鈞旨
與宰執劄子
熹輒有誠懇仰干朝聽熹衰病迂疎不適世用蒙恩𥙷郡
并以一道軍民爲寄到任未久巳覺疲憊方恐仰孤任使
輙敢便請退閑豈意非常之恩使得赴闕奏事熹雖至愚
竊自揆度荒陋不學頑鄙無聞不惟無以仰禆嗣皇訪落
之初政而目疼足腫不利進趨使造殿庭必致顛踣除巳
詳具曲折申尚書省一面起發前路聽候指揮外欲望某
官察其悃愊曲賜矜憐特爲敷陳俾諧私願則熹不勝幸
甚干冐威嚴伏增震恐
辤免煥章閣待制侍講奏狀一
右臣昨任潭州日蒙恩令赴行在奏事方以迂疎疾病力
具懇辤巳歷兩旬未奉報可今者東歸道中忽被省劄誤
蒙聖恩除臣煥章閣待制兼侍講者臣聞命震驚罔知所
措恭惟國家設官分職以熙庶事其遷進之序選用之方
雖甚細微莫不有法而況次對之官班通禁近其自内而
除者猶有歲月之限在外而擢者必以勞效而陞從昔以
來未嘗輕授至於經帷則又仰關帝學在今初政尤所當
先必得醇儒使任其職然後有以發揮道要感格君心大
明謹始之規以爲出治之本尤不可以不遴其選也如臣
疎賤久以病廢比叨試用又復罔功固巳不堪超躐不次
之除聞見甚淺記識不彊妄意本原亦未知要則又無以
仰副招延自近之意在臣非敢自愛實恐不免冐昧之譏
有累維新之政加以肓聵跛躄不利走趨昨蒙收召之恩
巳伸辤避之懇所有今來恩命臣實不敢祗受欲望皇帝
陛下察其悃愊特賜矜憐俯徇愚誠曲全素志則臣不勝
千萬幸甚臣無任瞻天望聖激切祈懇之至謹錄奏聞伏
候勑旨
與宰執劄子
熹輙有私懇仰干公聽熹昨任潭州特蒙收召方以疾病
迂疎力祈寢罷未奉報可忽被殊恩擢陞次對之聮俾司
勸講之職除命超躐近比所無聞命震驚措身無所謹巳
具奏辤免外欲望某官察今所陳參以前狀即見區區懇
避之實但使暫詣闕庭一修朝覲揣其分際猶所不堪況
欲接武俊遊入侍經幄旣冐叨踰之誚復深頓踣之虞在
於鄙懷可勝慙懼敢乞特爲敷奏速賜收還俾以舊官續
食祠廪庶安愚分免累清朝熹不勝千萬幸願之至
辤免煥章閣待制侍講奏狀二
右臣昨具狀奏辤免新除煥章閣待制侍講恩命今到信
州仍準尚書省劄子奉聖旨不允者愚衷己竭聦聽未回
須至敷陳再干旒扆蓋念臣迂闊無能分甘閑散雖自蚤
年入仕而實歴釐務差遣僅及五任通計不滿九考前後
伏蒙兩朝聖恩除授職名内自循省巳爲過分所有見帶
祕閣修撰仍是紹熙二年八月祗受至今僅及三年其間
即無絲髮勞效可錄資淺望輕旣不足以汙侍從之選加
以年齡晚莫學殖荒落目肓聽重步履艱難其於勸講經
幄出入禁闥私竊自揆尤所不堪所以懇辤皆出情實即
非飾詞備禮姑應故事而巳不謂螻蟻之誠不足仰動天
聽聞命踧踖恐懼益深又竊惟念皇帝陛下嗣位之初方
將一新庶政所宜愛惜名器不可輕以假人若使僥倖之
門一開其弊豈可復塞至於萬機之暇博延儒臣早夜孜
孜專意講學盖將求所以深得親懽者為建極導民之本
思所以大振朝綱者爲防微慮遠之圖顧問之臣實資輔
養用人或謬所係非輕并望聖明曲垂洞照亟還虚授以
穆師言臣以昨辤召命巳被疾速前來供職指揮今兹祈
免詔除又奉不允之詔不敢更有留滯見已一面起離信
州前路聽候處分仰冀聖慈早賜開允臣不勝千萬幸甚
之至謹錄奏聞伏候敕旨
與宰執劄子
熹輒控鄙誠仰干朝聽熹攝承帥閫方愧不堪誤辱聖恩
特加收召辤免未獲又奉詔除亟拜遜章未蒙開允今再
具奏冀得收還恩命區區誠懇悉巳敷陳皆出實情即非
僞飾如蒙降出切望某官早賜將上詳爲開陳庶幾聖主
無輕授之譏賤臣免非據之辱盡繄大造圖報敢忘干冐
威嚴不勝恐懼
辤免煥章閣待制侍講乞且帶元官職詣闕奏狀
三
右臣凖尚書省劄子以臣再狀辤免新除煥章閣待制侍
講恩命九月十四日三省同奉聖旨依巳降指揮不允疾
速前来供職者愚衷屡竭天聽未回祗誦恩言益增震悸
伏念臣猥以凡品遭值昌辰龍德天飛萬物咸覩豈不願
以此時進趨軒陛仰瞻穆穆之光況使執經入侍帷幄得
以所學論說人主之前臣雖至愚亦豈不冀幸少有萬一
可以仰禆聖聦特以次對異恩無故超受在臣私分實難
自安是以徬徨未敢拜受今来復凖前項聖旨雖巳望闕
遥謝聖恩即日起發前去外欲乞到日許臣且依七月十
一日巳降指揮帶元官職詣闕奏事所有新除却俟面奏
辤免别聽處分冐瀆宸嚴臣不任惶懼隕越之至謹錄奏
聞伏候勑旨
申省狀
右熹凖尚書省劄子以熹再狀辤免新除煥章閣待制侍
講恩命九月十四日三省同奉聖旨依巳降指揮不允疾
速前来供職者伏念熹愚賤小臣屢煩嚴詔不敢再三辤
避謹巳即日起發前去欲乞到日許熹且依七月十一日
元降指揮帶元官職詣闕奏事所有新除却俟面奏辤免
别聽處分除巳具狀奏聞外謹具申尚書省伏乞照會
又申省狀
右熹凖尚書省劄子以熹辤免新除待制侍講恩命奉聖
旨不允依巳降指揮疾速前来供職者伏念熹昨以聖恩
過厚私義未安三具懇辤自知拙訥不能仰動聖聽所以
未敢必冀開允只乞許帶元官赴闕奏事面陳悃愊别聽
處分今来巳到國門又凖前項指揮在熹猶有未盡之懷
决然不敢冐昧祗受然又不敢再具奏牘頻煩天聽欲望
朝廷特賜敷奏依熹前請庶幾早得趨赴行宫奏事瞻望
日月之光則熹不勝幸甚謹具狀申尚書省伏候鈞旨
辤免待制侍講面奏劄子
臣一介草野初乏寸長遭遇兩朝過加擢用不幸未能有
以報效萬一而大行至尊壽皇聖帝奄棄萬國奉諱攀號
欲死無路旋聞太上皇帝哀疚迫切亦厭萬機臣子之心
尤極震懼所幸復得遭值皇帝陛下祗膺寳命正位當天
臨御之初首加記憶召命既出除目隨頒稽以故常實為
超躐自惟鄙拙重以衰殘義當力辤以安愚分顧以當仕
有職不敢屢瀆天威冐昧以来唯冀仰望清光俯鑒愚欵
今幸二事巳遂所懷雖先犬馬退就溝壑亦無所恨唯是
新除恩命累奏辤免未蒙開允在臣愚悃亦豈不願因此
際會得以所聞一二仰贊大猷獨恨病衰足弱拜起艱難
目左翳而右昏耳右聾而左重内自量度必至㒹隮伏惟
聖明必巳洞照欲望矜憐特賜處分收還元降除命令臣
姑守舊官賜以祠禄放歸田里待盡餘齡則臣不勝千萬
大幸干冐宸嚴伏俟誅殛取進止
辤免待制改作說書狀
右熹昨具劄子面奏辤免新除煥章閣待制侍講恩命續
凖尚書省劄子奉聖旨依巳降指揮不允日下供職者熹
昨蒙誤恩輒加奬拔實以資淺不敢冐受愚誠屢控天聽
未孚至於面有奏陳意謂必蒙矜許乃蒙恩旨尚閟俞音
祗拜以還不勝感激熹巳仰體聖意不敢力辤講筵職事
第以未得進說先受厚恩萬一異時未有報效而疾病發
作不可支吾遂竊侍從職名而去則熹之愚死有餘罪欲
望朝廷察其情實特為開陳與免待制職名改作說書差
遣容熹即日拜命供職或勉強年歲之間少有𥙷於聖主
緝熙光明之學見諸行事之實發號施令罔有不臧然後
隨衆霑恩熹亦不敢多遜古語有之事君者大言入則望
大利小言入則望小利夫進言於君而望其利巳非正理
況今一言未入而遽受大利區區於此尤所未安然不敢
數具奏狀上勞聖覽謹具狀申尚書省伏候鈞旨
與宰執劄子
熹昨日面禀懇辤恩命意謂愚悃必蒙矜照今被省劄乃
奏睿旨未賜允俞誠意未孚深自咎責然念既蒙君相恩
意之重如此今巳不敢力辤講筵職事唯是職名太峻前
巳具陳庶官侍講亦無近比欲乞改正然後供職庶於愚
分稍得自安熹有狀申省敷述義理巳極詳盡欲望某官
特爲開陳不憚改命使熹千里而來早得進說上前不至
遷延虚度時日亦區區千萬之幸頻有干瀆伏深恐懼
謝御筆以次對係銜供職奏狀
右臣十月初十日準御前降到御筆一封付臣令臣勿復
牢辤次對之職臣昨以新除恩命超躐異常累具辤免日
望開允豈意仰勤聖主親御翰墨俯賜襃諭令勿牢辤疎
賤小臣分不當得拜受伏讀不勝恐懼謹巳仰遵聖訓係
銜供職外謹具奏聞伏乞睿照
回中使劄子云
熹伏蒙轉到御筆一封巳祗受訖今有奏狀一封稱謝
得爲進呈不勝幸甚
辤免兼實錄院同修撰奏狀一
右臣今月十四日凖尚書省劄子奉聖旨差臣兼實錄院
同修撰者臣聞命震駭不知所爲伏惟高宗皇帝中興艱
難實同創業成功盛德莫可形容信史所傳垂法萬世宜
得鴻博之士執簡操筆其間庶幾將來有以考信如臣固
陋才不逮人白首章句之間僅能略通訓詁入侍經幄巳
愧叨踰至於蒐輯舊聞勒成大典自知寡陋本非所長况
復病衰心目俱廢豈能冐昧疆所不能塵穢簡編以取嗤
誚在臣非敢自愛實懼仰貽聖朝之羞所有前件恩命臣
決不敢祗受欲望聖慈洞鑒誠悃特賜追寢以安愚分謹
錄奏聞伏候勑旨
辤免兼實錄院同修撰奏狀二
右臣昨具狀辤免差兼實錄院同修撰恩命今凖尚書省
劄子奉聖旨不允者瀝懇控陳必期從欲聞命悚惕不知
所言重念臣愚素無史學然於是非得失之故實有善善
惡惡之心又况先臣在紹興初嘗掌兹事實事高宗皇帝
其於豊祐紹符之際分别邪正用力爲多臣雖至愚敢忘
斯志今獲叨冐復踐世官在臣私心豈非幸碩但恨心力
凋耗目翳耳昏記憶檢尋皆所不便復叨選擇備數經帷
晝繹夜思猶懼不逮豈有餘力可效編摩所以懇辤即非
備禮雖被譴郤恐懼徒深義當固辤不容默巳儻蒙聖察
特賜允從庶使妄庸獲安愚分臣無任祈天望聖千萬懇
激之至謹錄奏聞伏候勑旨
謝御筆與宫觀奏狀
右臣今月二十一日伏準降到御筆賜臣朕憫卿耆艾方
此隆冬恐難立講巳除卿宫觀可知悉臣衰病餘年不知
引退曲蒙聖造特賜矜憐臣無任感恩荷聖激切屏營之
至謹具狀奏謝伏乞聖照
乞放謝辤狀
右熹今月二十一日伏凖御筆除熹宫觀巳具奏稱謝訖
緣熹脚氣發動有妨拜跪欲望朝廷特賜敷奏與免謝辤
謹具狀申尚書省伏候指揮
辤免寳文閣待制與郡狀
右熹昨者恭奉御筆除熹宫觀續凖尚書省劄子奉聖旨
與放謝辤熹即巳起發前路聽候指揮至二十五日晚又
準尚書省劄子奉聖旨除熹寳文閣待制與州郡差遣熹
聞命震驚不知所措伏念熹戇拙有餘勸講無狀分當顯
黜豈合優遷況耳重目肓累嘗面奏州郡繁劇尤所不堪
所有恩命決難祗受欲望朝廷特賜敷奏令熹只以本官
仍舊主管南京鴻慶宫庶恊師言以安愚分謹具狀申尚
書省伏候指揮
辤免兩次除授待制職名及知江陵府奏狀
右臣昨奉手詔宣諭除臣宫觀継準省劄又蒙聖恩除臣
寳文閣待制與州郡差遣臣以無名不敢冐受即具辤免
又準省劄恭奉聖旨不允仍除臣知江陵府不候受告疾
速之任者寳儲峻秩荆楚要藩委寄益隆視遠猶邇恩旨
之重捧戴難勝然臣伏念昨者皇帝陛下即位之初臣以
愚賤疎遠之蹤首蒙眷知召置講席正以庶官無由入侍
禁闥故特假以侍從職名臣於是時固巳自料衰病迂闊
勢必不能久奉清問故嘗再三懇辤乞以本官充職庶免
後日别致紛紜不唯不蒙開允乃更曲荷天慈加賜手札
俾速祗受此見陛下虚心求善屈巳下賢之意近歲以來
君臣之間所未有也而臣不佞適幸遭逢可謂千載一時
之會私念若得因此罄竭凡陋禆𥙷聦明是亦臣子之至
願學問之初心因遂不敢力辤輙爾冐受供職四旬屢得
進講凡所關啓多蒙開納而臣戇愚迫切便欲致君堯舜
之上遂觸忌諱以煩譴訶皇慈過恩猶不加罪親御翰墨
俾就退閑旬日之間除書繼下蕩滌瑕垢曲全始終是亦
近歲以來君臣之間所未有也臣雖至愚豈不知感所宜
即日拜命奔走率職别圖後效以塞前愆而反覆思惟前
日之罪旣以學力未充誠意不至無以仰稱明詔感悟天
衷釁咎巳深不容湔洗所有元借職名巳是難復冐居豈
敢更叨進擢之寵至於西門甲兵委寄尤重亦豈目肓耳
聵之人所宜竊據以誤使令昨來雖略申陳然猶未盡底
藴是致今復有此誤恩揣分量材決難祗受是敢瀝懇直
貢封章欲望聖明俯垂鑒察正其&KR1539;曠之罪追還新舊職
名俾以寄禄元官復奉鴻慶故宫列聖香火庶幾憑恃威
靈涵濡德澤未填溝壑之間猶及親見陛下聖學日新聖
德日茂盡送往事居之孝極用賢納諫之誠永御丕圖爲
宋令主則臣雖即死無復遺憾干試雷霆眷戀軒幄無任
皇恐激切之至謹錄奏聞伏候勑旨
貼黃
臣伏覩元祐初特起河南處士程頥以爲通直郎崇政
殿說書後以人言罷守本官權同主管西京國子監頥
上奏乞歸田里其間有云若臣元是朝官朝廷用爲說
書雖罷說書却以朝官去乃其分也臣本無官只因說
書授以朝官既罷說書獨取朝官而去極無義理臣今
實以侍講之故得此待制職名既罷侍講即所授職名
理合追奪與頥所陳事理實無以異伏望聖慈鑒察許
臣辤免不勝至幸
申省狀
右熹昨具狀申乞辤免進職與郡恩命今準尚書省劄子
奉聖旨不允仍除熹知江陵府不候受告疾速之任者伏
念熹無所能似元係庶官只因聖主欲令進講遂除侍從
職名今既奉職無狀莫𥙷豪分尚蒙寬恩假以秩禄即於
私分巳爲過優先来所授侍從職名自不當得況又寵加
峻秩俾殿大藩尤非罪戾殘廢之人所能負荷巳具奏聞
乞賜追還新舊職名只以本官還奉鴻慶香火其間叙述
義理詳明如蒙降出欲望朝廷早賜敷奏特從所請千萬
幸甚謹具狀申尚書省伏候指揮
與宰執劄子
熹昨被寬恩奉祠去國自疑罪戾不獲躬詣大府面禀辤
行下懷至今不勝悵仰兹者乃復叨被除書進職寶儲作
牧荆楚在熹無狀失職負痾實無心顔可備驅使謹巳具
奏申省皆極詳明不敢逐一覼縷以勤聽覽欲望鈞慈察
其悃愊特與將上力賜開陳使區區賤迹得以自安實衰
朽迂愚千萬之幸干冐威尊不勝震悚
乞追還煥章閣待制奏狀二(正月十四日)
右臣昨具狀奏辤免新除寶文閣待制知江陵府恩命并
乞追還昨來任侍講日所帶煥章閣待制職名今凖尚書
省牒奉勑宜差提舉南京鴻慶宫臣巳於今月十一日望
闕謝恩祗受訖得辤閫寄還備祠官仰荷天慈俯從人欲
恩深莫報感極難言然而尚有待制職名未蒙鐫削區區
愚悃須至重陳伏念臣本是庶官無它勞效元帶祕閣修
撰巳是兩朝過恩比者只緣聖意欲亦令講書遂使暫陪
邇列臣亦自知衰病迂闊決難久冐寵榮故於聞命之初
即嘗瀝懇具奏乞免進職改授說書不謂鄙誠未能上逹
更煩親札襃諭益勤遂爾冐居未及兩月果以罪戾遣罷
而歸所被誤恩理宜追奪而一再陳懇竟未矜從仰戴皇
慈豈勝感激顧以愚分實有未安敢觸天威復此祈扣伏
望聖明洞照早賜收還或令依舊論撰職名改作主管宫
觀差遣則在朝廷黜陟之典免紊彛章而於微臣進退之
宜亦全私誼謹錄奏聞伏候勑旨
貼黃
臣仐雖巳拜命繫銜然尚未敢幇勘請給恭俟報可伏
乞聖照
申省狀
右熹昨具狀申奏辤免進職𥙷郡恩命及乞追還先來任
侍講日所帶待制職名近準勑命特授前件宫觀差遣熹
巳即時望闕拜受訖唯是所乞追還職名未奉俞允理難
冐據恐懼益深除巳再具奏聞外欲望朝廷更賜敷奏特
從所請以安愚分則熹不勝千萬幸甚謹具狀申尚書省
伏候鈞旨
與宰執劄子
熹輒有誠懇再冐威嚴熹昨具申奏辤免進職𥙷郡恩命
巳荷開允改授祠官尚有所乞收還待制職名未蒙施行
熹巳具奏及申朝廷再有祈懇欲望某官深賜照察特爲
開陳俾遂所祈以安愚分則熹不勝千萬幸甚
乞追還待制職名奏狀三
右臣三月三日準尚書省劄子以臣再奏乞追還煥章閣
待制職名奉聖旨不允臣巳即時望闕遥謝聖恩訖但念
臣之所請實出丹衷天聽太高未賜開允迫以私義決難
冐居敢復控陳必冀省察盖臣竊以西廂待對名列近臣
班序旣崇恩禮尤渥盖國家所以寵待儒學議論之賢欲
其雖或守藩奉祠於外而猶有論思獻納之責不異朝夕
陪侍於禁闥之下出入乎周衛之間也臣之凡愚素號山
野入侍經幄僅及四旬意見闊疎言辭鄙拙固巳自知不
堪選用之意惟有中間輒議僖祖皇帝皇家始祖不當一
旦并行祧毀且使太廟之祀止及八世降於天子九廟之
禮尤非所宜獨蒙聖恩特賜宣問親奉玉音以謂僖祖之
廟自不當遷至于再三即以所進議狀并劄子並行降出
竊意巳蒙嘉納必遂施行不謂孤論難持竟亦無取退伏
循省益愧心顔尚借寵榮許仍舊職非但有乖輿論亦恐
上累清朝控避莫回周章失㩀敢冐萬死再犯天威欲望
聖明察臣誠悃縱未重加貶黜亦合收還誤恩庶使孤蹤
獲逃後咎臣無任祈天望聖皇恐俟罪之至謹錄奏聞伏
候勑旨
申省狀
右熹三月三日準尚書省劄子以熹奏乞收還待制職名
奉聖旨不允者愚誠旣竭聦聽未回私義未安不容寢默
重以向來曾有妄議太廟初室不合遷毀巳蒙聖主宣問
嘉納而朝廷不爲施行竊疑其間所陳必是有違典禮自
知不學無術難以復厠近班謹巳再具奏聞欲望朝廷特
爲將上早賜行遣以爲臣子孤陋寡聞輕議大典之戒熹
不勝幸甚謹具狀申尚書省伏候鈞旨
與宰執劄子
熹昨具狀奏乞賜收還元降待制恩命未蒙開允私義未
安不容寢默重以向來曾有妄議太廟初室不合遷毀巳
蒙聖主宣問嘉納而朝廷不爲施行竊疑其間所陳必是
有違典禮自知不學無術難以復厠近班謹巳再具奏聞
并具狀申朝廷矣欲望鈞慈特爲將上早賜行遣以爲臣
子孤陋寡聞輕議大典之戒熹不勝幸甚干冐威尊皇恐
俟罪
申省狀
右熹伏準尚書省降到劄子一道以熹辤免煥章閣待制
職名奉聖旨不允緣熹目仐脚氣發作手足拘攣不堪拜
起謝恩不得巳送建寧府建陽縣寄收候痊安日請領别
具申奏次謹先具狀申尚書省伏乞照會
申建寧府乞保明致仕狀
右熹舊患脚氣近數發動日加困重不可支吾欲乞守本
官致仕謹具狀申建寧府伏乞照會依條施行謹狀
乞追還待制職名及守本官致仕奏狀四
右臣昨具狀奏乞賜追還待制職名三月二十八日準尚
書省劄子伏奉聖旨次對之職除授巳久與廟議初不相
關依巳降指揮不允不得再有陳請臣以見患脚氣有妨
拜跪不得謝恩祗受遂將所被省劄權送建陽縣庫寄收
仍申尚書省照會去訖後来不意病勢危篤自知難戀聖
朝依例合乞致仕又念見係庶官不敢專具奏牘遂申本
貫依條陳乞今來復準省劄恭奉聖旨未賜開允戴恩重
疊恐懼難勝揣分捫心但知感激唯是區區本以鄕來入
侍日淺自知未有毫髮報稱不當仍帶舊職出領祠官所
以懇避再三即非過爲沽激況今疾病沉痼雖未即死精
華巳竭後效無期更竊寵榮義益難處兼覩近日從臣有
自西掖出守大藩者猶自止帶修撰况臣罪戾方此投閑
而所得職名過爲優厚以此較彼誠有未安是敢不避煩
瀆之誅復陳迫切之悃欲望皇明委照聖度并容深察愚
衷參稽近比特降睿旨俾遂所祈則臣不勝千萬大幸所
有昨来陳乞致仕實緣病勢危迫方敢冐昧今雖苟延殘
息終是不堪異日使令不敢更叨廪禄以速滿盈之咎亦
望矜憐并賜俞允使就窮約庶保餘年臣無任祈天望聖
俯伏俟命之至謹錄奏聞伏候勑旨
貼黃
臣今者伏蒙吏部降到告命磨勘轉官臣即巳謝恩祗
受可見愚衷非敢飾詞妄爲遜避伏乞聖照
申省狀
右熹累具申奏乞罷所帶職名及於建寧府陳乞保明致
仕今準尚書省劄子各奉聖旨未賜開允熹以私義難安
不能自已不免復申前請别具奏陳如蒙降出欲望朝廷
特賜將上俯從所請早賜施行不勝幸甚謹具狀申尚書
省伏候鈞旨
與宰執劄子
熹輙有危懇仰干鈞聽熹昨以入侍日淺無𥙷豪分既領
祠官不當復帶舊職累奏乞行追奪未蒙開允近者復以
疾病危篤陳乞致仕又蒙聖恩未從所請伏念熹前後所
乞皆出誠心非敢詭衆飾辭過爲矯激未能感格深不自
安不免再露血誠復干天聽其間陳叙曲折援引比例極
爲詳盡若蒙降出欲望朝廷深察情悃力賜開陳使孤危
之迹早遂退藏免以罪戾姓名愚昧識見數千旒扆久紊
彛章招致人言重煩譴斥則熹不勝千萬大幸情迫意切
言語無倫伏惟鈞慈并賜容照
乞追還待制職名并自劾不合妄議永阜&KR1148;陵事
奏狀五
右臣昨累具奏乞免帶待制職名仍以病衰再乞致仕伏
蒙聖慈特降睿旨辤職謝事非朕優賢之意不得再有陳
請臣即已望闕拜命恭謝聖恩訖自惟愚賤誤被睿知陳
力無堪輒求閑退更蒙寵渥申諭隆私假以優賢之名却
其再至之請顧臣何者可稱衮襃感激之深無言以諭所
乞致仕謹巳恭禀聖訓未敢再溷宸聦所辤職名亦巳仰
體睿慈不敢再祈避免然伏自念去歲叨冐獲厠周行曾
因集議永阜&KR1148;宫妄意輙陳管見欲乞少寬遠日改卜神
臯庶妥威靈以延運祚後雖罷議無所施行然在私心豈
容自昧今者伏覩進奏院報前日小大之臣曾議此者皆
巳坐罪次第降黜而臣狂妄又嘗面奏其跡尤不可揜其
罪尤不可赦但以所入文字不曾付外是致漏網未抵譴
訶若遂隠匿不言更冐榮寵竊慮祗受之後公論不容未
及終朝便煩禠奪顧微臣進退之義雖不足言而聖朝刑
賞之中則爲可惜以此之故反復思惟復致憂疑未敢拜
受輙冐斧鉞自劾以聞伏望聖明奮發威斷付之司敗以
肅邦刑庶免煩言重勞淵聽臣無任祈天俟罪踧踖屏營
之至謹錄奏聞伏候勑旨
申省狀
右熹昨具申奏乞免帶待制職名仍以病衰再乞致仕今
來伏準尚書省劄子奉聖旨辤職謝事非朕優賢之意不
得再有陳請熹巳望闕謝恩恭禀聖訓未敢再乞致仕以
煩朝聽所有職名仰體聖恩本亦不敢更具辤免却緣去
年集議永阜&KR1148;宫蓋嘗妄陳管見欲乞少緩發引之期别
擇寧神之地今者竊見前日臣僚有曾論此者皆巳坐罪
次第行遣而熹無狀乃獨幸免區區愚慮實不自安若使
祗受聖恩復忝近列竊料非久即致煩言迷誤朝廷紊亂
刑賞愚賤之迹獲罪愈深謹巳具奏自劾恭俟嚴誅如蒙
降出乞賜將上取旨特賜處分則熹不勝千萬幸甚謹具
狀申尚書省伏候鈞旨
與宰執劄子
熹輙有愚悃仰干公聽熹昨者累奏辤免職名再奏陳乞
致仕近準省劄批降睿旨示以優賢之意杜其再至之請
恩指隆厚假借超踰熹雖至愚豈不知感告老之牘未敢
重陳除職之恩亦擬拜受但以頃於&KR1148;陵嘗有妄議今見
前後同爲此說者皆巳坐罪行遣而熹獨漏網更冐寵榮
竊料公論終不見容異日決難幸免萬一拜命之後即致
煩言則不唯使聖朝失刑賞之中而區區賤迹亦乖進退
之義俯仰踧踖無地自容謹巳具奏自劾及申朝廷去訖
欲望某官曲加憐念特賜開陳照例施行庶愜輿議熹不
勝千萬祈懇之至
乞追還待制職名奏狀六
臣昨具奏自劾擅議山陵陳乞免帶舊職今者伏準尚書
省劄子恭奉聖旨朱熹自劾無罪可待餘依巳降指揮者
頻瀆天威久湏嚴譴復蒙寬宥感極涕零伏念臣自去歲
誤蒙聖恩擢寘近列使侍講筵即以迁疎寡陋資淺望輕
懇辤四五而不獲命遂巳不敢復辤講職只慮所帶職名
大爲超躐今若冐受則將來或有罷免却須回納又致紛
紜遂具狀申省乞賜敷奏令臣且以元官舊職改充說書
其所陳說極爲詳備尋以宸翰下臨不容固避然而口與
心誓所有職名只是暫受權帶以爲入從之階異時若罷
講官此職決當回納庶以少贖今日不能力辤之罪其後
果以老病怯寒不能立講曲蒙矜憫重賜親筆除臣宫觀
旣巳拜命又被恩旨進職與郡則臣不敢當而亟如向來
私誓之言具奏辤免雖幸追寢後命而猶未鐫舊職自是
之後凡四具奏力申前懇率皆不蒙開允蓋臣本意止爲
巳罷講官不敢復帶侍從職名而於其間三次奏狀乃因
它事忘其前語此其所以屢瀆聖聰而曾不足以少回天
意者也於今始覺前日之繆不敢再有他說輙冐萬死復
此祈恩伏惟聖明洞鍳誠悃特降睿旨照臣去年申省及
後來第一第二次辤免奏狀早賜施行使臣得以本官仍
奉香火屏伏田畝以終餘年則臣不勝千萬大幸干冐宸
嚴無任祈天俟命激切屏營之至伏候敕旨
貼黃
臣聞或者謂臣去歲初除之日巳受䟽封錫服之寵該
遇饗恩又叨封贈蔭𥙷之澤其後又承吏部取會磨勘
得轉一官皆爲巳受侍從恩數之實今於職名乃欲回
避不無作僞之嫌臣味其言極爲有理實於彼時思慮
不及致此冐昧追悔無由今又不敢輙乞回納伏望聖
慈并賜處分討論改正臣不勝幸甚
乞改正巳受過從官恩數狀
右熹昨具狀奏乞免待制職名巳蒙聖恩特賜開允仍舊
充祕閣修撰提舉南京鴻慶宫巳於今月六日望闕祗受
及奉表稱謝訖竊緣元奏内有貼黃稱於昨來巳冐䟽封
錫服之寵封贈蔭𥙷之澤及用檢舉磨勘轉官皆爲巳受
從官恩數乞賜處分討論改正今來未奉進止在熹私義
實所未安然又不敢頻具封章上瀆天聽只乞朝廷更賜
矜憐特爲敷奏申勑攸司將熹所陳五項事理檢照條例
逐一討論悉行改正庶安愚分免紊彛章則熹不勝大願
謹具狀申尚書省伏候鈞旨
與宰執劄子
熹復有誠懇敢瀆公聽熹昨來辤免近職巳荷聖恩特從
所請不勝幸甚但元奏貼黃内所陳䟽封錫服磨勘封贈
蔭𥙷五項欲乞并行改正未蒙施行在熹愚計深不自安
今來不敢别具奏牘輙具公狀申尚書省欲乞將上取旨
特降處分則熹不勝千萬幸甚
申建寧府乞保明致仕狀
熹年滿七十疾病衰殘尚忝階官義當納禄伏緣見係謫
籍不敢冐貢封章乞依條備錄申奏令熹守本官致仕庶
得偷安田里以盡餘年伏候台旨
與宰執劄子
熹輙有私懇仰干公聽熹伏爲今歲年滿七十疾病衰殘
尚忝階官義當納禄又以見係謫籍不敢冐貢封章遂經
本貫建寧府具狀陳乞本府以熹罪戾不敢依條保奏巳
爲備錄申尚書省去訖欲望鈞慈矜念特與敷奏令熹守
本官致仕庶得偷安故里待盡餘年則熹不勝千萬幸甚
冐瀆威嚴伏深戰栗
乞致仕狀
右熹昨爲年滿七十疾病衰殘尚忝階官義當納禄又以
見係謫籍不敢冐貢封章遂經本貫建寧府具狀陳乞本
府以熹罪戾不敢依條保奏巳爲備錄申尚書省去訖近
者忽覩臣僚論列士大夫老不知退之弊巳得聖旨播告
施行因伏自念雖幸日前巳嘗有請然今累月未聞可報
竊慮本府所申在路或有遺失致熹寸誠不能上逹且將
重得違戾聖制干犯名教之罪反復思惟不勝恐懼不免
冐昧驀越披訴欲望朝廷矜憐特賜敷奏依熹所乞令守
本官致仕庶安賤迹以盡餘年免以孤愚再煩吏議則熹
不勝千萬幸甚謹具狀申尚書省伏候鈞旨
與宰執劄子
熹輙有私懇仰干公聽熹昨爲年滿七十疾病衰殘尚忝
階官義當納禄又以見係謫籍不敢冐貢封章遂經本貫
建寧府具狀陳乞本府以熹罪戾不敢依條保奏巳爲備
錄申尚書省去訖今來日久未奉進止又聞臣僚建議申
嚴致仕條限巳得聖旨播告施行竊慮元狀稽留遺墜使
熹重得違戾聖制干犯名教之罪不勝憂懼不免再具公
狀徑申朝廷欲望鈞慈矜念特與敷奏令熹守本官致仕
庶得偷安故里待盡餘年免以孤蹤再煩吏議則熹不勝
千萬幸甚冐瀆威嚴伏深戰栗
與宰執劄子
熹輙有危懇再干崇聽熹草野微命罪戾孤蹤始生之年
號紀建炎歲在庚戍應舉入仕脚色分明推移至今適滿
七十足歲考之禮經合乞致仕顧念名在謫籍深慮不合
自陳因竊詢考條貫乃知元無妨礙遂於去冬預懇州郡
投納公狀乞作今年正月開假之日備錄申奏而閭里横
議官吏過疑咸謂負罪之人無事可致不當冐昧自求優
逸遷延稽故不爲依條保奏至二月半間方得申尚書省
狀一紙又以私家貧乏無力遣人至三月初方得附發前
去尋覩邸報知有臺臣章䟽申嚴休致舊法巳得指揮播
告施行方幸所請前巳控陳私歲官年元無增减然而引
頸俟命今巳五旬却方探問得此狀三月末間尚未申到
竊慮在路稽違或是别有沉匿致使微誠無路上逹則於
元犯姦惡大罪之外且將更取違戾聖制干犯名教之誅
枯朽之餘豈堪摧拉謹巳具狀徑申朝廷及具公劄申禀
去訖恐此瑣末無由上徹鈞聽故敢復此縷縷敷陳冐犯
威嚴伏祈鑒照
與宰執劄子
熹竊以孟夏漸熱伏惟某官廊廟尊嚴政幾暇豫神人依
頼鈞候起居萬福熹罪戾孤蹤名在謫籍化鈞無外得以
偷安區區鄙懷豈不知感兹緣年及禮合告休又蒙某官
特爲開陳即賜俞允所以上昭聖明優老念舊洗垢匿瑕
之美意下使衰朽捐棄之人得託退休之號除廢錮之籍
而少慰其出身事主一世勤苦之夙心則其爲賜也大矣
其爲勸也廣矣然猶非爲熹一人設也至於加賜鈞翰封
示勑書且復垂諭所以委曲保全之意則又仰見洪鈞大
化之中克勤小物之慮至深至遠而熹獨幸得被此賜之
爲安且吉也感激之私言有不能喻者禮當修具公啓略
布萬一而聖制有嚴不敢干紊謹具短劄少見下誠伏惟
鈞慈特垂照察黃閤在望趨拜無期切乞順時之宜從民
之望益保崇重以永太平之基熹下情不勝瞻望拳拳之
祝(諸執政無然猶至吉也一節)
晦庵先生朱文公文集卷第二十三
考異
乞追還待制職名奏狀三議論之賢(議一作講)
閩縣學訓導何器校
