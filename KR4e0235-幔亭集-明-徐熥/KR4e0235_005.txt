幔亭集卷五
明徐熥撰
五言律詩
出塞曲
羽檄交馳急橫戈賦遠征五更邊地角雙淚漢臣纓夜
月關山影秋風隴水聲何時安絶漠歸去報承明
窮冬生朔雪寒色滿交河絶塞人烟少荒城戍角多關
山同漢月部落半羌歌欲破匈奴膽君王莫許和
陌上桑
賤妾是羅敷條桑向路隅捲衣伸玉腕掩袂謝金夫幹
弱搖絲籠枝繁罩繡襦蠶飢歸去急五馬枉踟蹰
巫山高
宫殿傷蕪没峰巒入杳冥猿聲經峽慘山色近湘青神
女魂何處襄王夢已醒朝昏見雲雨猶自想精靈
梅花落
繁花生絶塞春至幾枝空舞雜梁園雪飄隨庾嶺風妝
臺香點砌官閣影辭叢少婦高樓上含悽曲調中
折楊柳
别時曾一折羌管不堪聽愁鎖眉同翠嬌廻眼共青征
途悲雨雪古驛望流星却恨飛空絮隨波化作萍
關山月
一片關山月悲歡望不同穹廬光照海沙磧影連空輪
滿開秦鏡弦斜倚漢弓年年三五夜魂斷玉樓中
隴頭水
秦川分兩水嗚咽不能休飲馬冰猶凍磨刀血半流東
西隨隴坂遠近入邊州萬古聲無盡惟添征戍愁
紫騮馬
蹀躞橫行意悲鳴戀主身金鞭垂漢月玉勒控邊塵影
絶追奔易蹄高轉戰頻不辭流汗血未可事和親
銅雀伎
銅臺遺令在玉座主恩非舊曲流哀管餘香散舞衣繐
帷空寂寞羅綺失光輝日日西陵望君王歸不歸
送人赴安西
離亭征馬嘶送子赴安西後會知何日前途方鼓鼙天
寒白草瘦沙闊黃雲低所惜同心遠能無心慘悽
題方廣巖廨院
參禪覓野寺凉月滿空山行到叢林裏溪流隔幾灣老
僧擁衲坐孤鶴聞鐘還回首來時路渺茫烟靄間
塞上逢故人
胡笳聲正喧一騎向秋原偶爾聞鄉語因之傷旅魂停
鞭問姓氏掩淚叙寒暄未盡悲歡意沙場日又昏
送僧還山
深林長閉關歲久欲西還落日人烟少秋風梵磬閒錫
飛孤鶴外衲過斷雲間應嘆無期别相尋何處山
元夕集宗少府宅
勝地春光早開尊卜夜驩更深銀燭短風細玉簫寒露
氣凝疎幌花隂罩畫欄六街冶遊子香霧撲雕鞍
令節逢元夕春光此地偏竹枝遊女唱桂酌主人傳漸
覺銀河墜還驚珠斗懸悠然歸路晚萬井散燈烟
溪行
空山收晚照秋色滿川原碪杵誰家婦雞豚何處村叢
林喧怪鳥絶壁挂孤猿白髮高堂上遙遥正倚門
重宿靈源洞懷珠上人
重借蒲團宿吾師已度杯烟霞虚白社衣鉢入黃梅猶
憶無生偈空餘般若臺靈源今夜月依舊照蒼苔
送陳平夫歸六溪
送爾出關門潮生野渡喧離心數行鴈愁思一聲猿月
暗迷前浦林疎見遠村今宵燈影裏相憶倍銷魂
亂後經電白縣有懷故園
一夜攙搶落東南乍息兵黃雲依舊壘白骨委孤城八
口蠻烟路千家野哭聲故園殘月影偏向馬頭明
樵川道中
停舟當薄暮古寺報昏鐘茅店斜臨水柴門半倚松雲
蘿催暝色霜葉老秋容片月飛清影寒山翠幾重
送鄧郡丞擢河東轉運
征馬忽聞嘶飛花趁馬蹄一官司斥鹵萬里隔雲泥路
入滹沱近城連恒嶽低知君纔駐節名已震關西
舟次小箬溪遇邵廣文夢弼話别
邂逅白雲邊停橈一問玄去沽桑落酒來醉廣文氊月
色催更柝霜花壓釣船相逢俱逆旅明日各風烟
劍津夜泛
夕翠飛丹壑葱蘢色不分神龍前代化山鬼隔村聞零
露清殘月流星入斷雲溪邊高閣在何處遇雷君
度何嶺憶家
鄉淚正紛紛猿聲到處聞孤峰遥聳翠怪石自成文憶
弟吟春草思親指白雲投繻向關吏何意學終軍
塔嶺道中
樹老根盤鬱峰竒勢不齊單車穿宿莽雙巘夾清溪古
驛喧猿語荒郊印虎蹄王孫歸未得愁見草萋萋
仙霞曉發
早起肅行役寒威何太嚴防身惟短劍沽酒有長髯故
國山河盡愁心日夜添雞聲催出客殘月掛茅簷
度西陽嶺
絶巘疑無路披蓁霧裏行千尋皆鳥道四壁半猿聲田
父扶犁出山僧倚錫迎停驂聊買醉霜月滿孤城
舟次龍丘遇尹光祿留飲賦謝
黑髮朝參懶聽松枕石眠胸中才八斗門下客三千望
氣關常紫揮毫草正玄自慚同侣笑休覓孝廉船
西湖立春
春色薄城隂東風到武林暖回鄒子律病作越人吟兒
女他鄉淚鶯花故國心西湖有狂客相對酒杯深
王百谷招飲半偈菴
歲晚過吳市飄零念此身投君三指刺醉我百壺春名
下無虚士天涯有故人相逢談半偈江上月華新
毘陵舟中
行行驚歲暮孤棹滯天涯遠岸經橋合寒流抱郭斜何
人分竹葉無使寄梅花苦為微名累蕭蕭兩鬢華
南徐除夕
倚棹南徐下燕山北望遙客程猶未半殘歲只今宵鄉
淚當孤燭愁心逐夜潮高堂有白髮何意向雲霄
揚子江望金山寺
纔過揚子渡便覺氣蕭森地勢分南北江流自古今浪
翻塔影動雲擁寺門隂未慣風波苦空餘涕淚深
漂母廟
淮水流無盡荒城古廟存何人憐國士老嫗識王孫雖
有千金報寧酬一飯恩平生知已意難與世人言
任邱道中
馬足怯春霜燕山路正長生涯慚小草離緒寄衰楊白
骨新邱壠黃沙古戰場平安空有信來往少同鄉
李惟實過集客舍
擊筑過燕市逢君醉濁醪龍門叨御李蟲刻愧投桃歲
月虚長鋏風塵暗大刀可憐燈影裏相對兩青袍
出都門懷程五表兄
獻策不得意呼童便束裝人皆悲失路我獨喜還鄉拓
落嘲玄草驅馳愧綠楊歸尋河朔侣同擘荔枝香
游虎邱寺
一棹過蘭若齋心禮法華荒墳深踞虎古木亂栖鴉寶
塔凌空迥幽巖逗月斜生公講亭在何處有袈裟
同吳之衛馬雲卿飲張幼于曲水草堂
兩度過吳市今來得問竒榻從花下設人在竹間窺座
客皆黃髮先生自白眉名園依曲水芳宴共題詩
諧賞園别顧世卿
共醉尊中酒驚看别後顔神龍分劍浦羸馬出陽關園
似遊金谷人如行玉山相逢又相别空有淚潺湲
午日過江郎山
車度蒙茸裏侵衣樹色涼土音聞越客山色見江郎萍
梗悲遊子菖蒲憶故鄉龍舟何處競簫鼓斷人腸
至家
故里經年别今朝慰倚閭關河空阻絶歲月易居諸燕
麥埋荒徑鶯花老舊廬莫嫌金已盡還有一囊書
行脚僧
何年辭故院足跡徧雲天有寺皆投宿逢人便結緣木
杯窮歲月錫杖老風烟人境元成幻行藏總是禪
旱
入秋猶不雨望已絶三農處處憂豺虎村村祭土龍人
情皆憫歲天意豈乾封米價騰如此軍儲不罷供
上天未悔禍四野正皇皇溪澗水亦涸桔橰何處忙誅
求今正急誰敢議開倉苦乏謀生策須求辟榖方
嵩山寺贈淨上人
古寺門空閉青林紫衲僧風傳齋後磬雨暗座前燈經
不念中品禪能參上乘夜深談半偈無愧佛圖澄
芝山寺逢游元封兼懷宗振
當年曾一面此夜遇禪居乍見不相識驚看鬢漸疎阿
咸元自逹癡叔竟何如别後餘玄草毋忘寄敝廬
春興
入春纔數日春意滿疎林苔補階前色禽傳竹外音山
容開曉霽雲氣散輕隂虚室無塵想泠然物外心
訪瀚上人
遁跡芝山寺長年不出龕行深忘色相客至但和南傳
世燈千劫隨身經一函無言即真意禪理豈須談
溪行晚眺
溪上欲黃昏潮平浪不翻鐘聲雲外寺燈影水邊村荒
坂牛羊下前林鳥雀喧桃花最深處莫是武陵源
清明客中寄惟起弟
迢遞京華路風塵多苦辛可憐三月暮又負一年春故
里鶯聲老天涯柳色新孤燈風雨夜憶汝倍傷神
同王玉生惟揚弟登劍州明翠閣因懷宗思兼
先生
高閣倚崚嶒年來幾度登危欄紫野竹怪石抱枯藤上
界空香墜前山翠色凝因思舊遊者望斷白雲層
王臺驛
古驛枕溪流羣山抱驛樓灘聲寒午夢鶯語動春愁芳
草王孫路桃花漁父舟白雲與流水相對共悠悠
舟行
空山駐夕陽山色更蒼茫隔岸蘋花白滿汀蘆葉黃寒
蟬抱樹咽金氣侵衣涼此際溪行者能無思故鄉
舟行正暮秋晚眺思悠悠驛路當溪斷漁家傍竹幽山
阿全隠寺石罅亂廻舟坐聽寒溪水潺湲日夜流
秋日同汝翔伯孺惟起集汝大山齋
高齋秋氣清殘暑坐來輕竹外商飈度松間天籟生一
杯桑落酒千載薜蘿盟我輩疎狂甚誰當嵇阮名
劍浦得幼孺書
别君經一年迢遞各雲天彼此有消息全憑書札傳鴈
飛九峰外夢到六溪邊把臂知何日開緘空惘然
病中遲陳道育不至
幽齋啼暮禽扶病自沉吟孤燭當殘夜疎鐘度遠林月
窺松隙小雲閉竹房深空有懷人意杳無車馬音
贈陳元之刺史
先生宗炳流山水臥中遊隱矣能自適澹然何所求紫
雲當日夢黃菊此時秋投老六溪上依稀如十洲
慰陳振狂失釣艇
一夜秋江漲聞君失釣航聲應停欸乃歌忽罷滄浪荻
岸空殘月蘆磯但夕陽遡廻知所去宛在水中央
枯纜何時絶飄然嘆斷蓬豈知漁父枻翻作楚人弓鶴
侣今誰載鷗羣舊已空中宵頻起望或有石尤風
青錢費幾緡買棹作漁人岸火焚孤纜秋風罷釣綸飄
零疑海怪去住聽波臣不返緣何事君其問水濱
歲暮懷鄭六初
忽忽歲云暮天涯客未還夢廻瓜步月人隔秣陵關驛
路梅花瘦空齋竹影閒何時理歸棹相對說青山
夜坐
空齋寒似水獨坐倍淒然葉響林間雨風聲竹杪泉應
門雙鶴睡照佛一燈懸暝色生蘿徑飛來絶壑烟
歲盡
范叔寒如此其如復逼年文章能作祟吾道合迍邅吏
預催官税門多索子錢縱然貧到骨不敢怨皇天
苦雨
淫雨經旬月蓬蒿掩敝廬飢烏藏樹杪行蟻徙階除天
意高難問雲遊跡漸疎山中蓑笠在長日自揮鉏
竟日雲隂合千峰雨脚連田禾爛欲死平陸潰成川竹
徑坐來惡蕉房聽可憐因之廢櫛沐白日枕書眠
九夏苦無雨冬來何太繁冥冥翻浪急莽莽塞天昏野
服霑松翠空墻繡蘚痕山齋幽寂甚愁緒豈堪論
約汝大汝翔振狂惟秦在杭藤山看梅
藤山梅萬樹冬盡一齊開粉面懷人瘦香魂入夢來翠
微將失色玉屑漸成堆昨得花神檄遲君共舉杯
梅塢餘殘雪疎枝冷不禁去招梁苑客同作灞橋吟十
里花為市千家玉作林愼毋披鶴氅樹裏恐難尋
同汝翔在杭看梅先宿蘆中磯
雪後尋梅塢蘆中問釣磯榻同陳仲舉詩得謝玄暉朔
氣凝青幌寒香動翠微前林春色好折得幾枝歸
白龍江上路五里即梅林暫借蘆中宿同諧物外心清
霜明竹屋凉月墜花隂姑射僊人夢朝來不可尋
蘆中磯曉起喜汝大惟秦至
犬吠蓽門前遥驚石榻眠攜來雙竹杖穿破一林烟袖
出梅花譜囊添麴米錢歲寒盟不負同醉白雲邊
曉起看梅
花神催曉夢枕上忽聞馨路指梅林白尊㩦竹葉青蘿
衣沾宿露藜杖帶寒星積雪看如絮前村作杳冥
秋夜汝大見訪留酌
故人當夜至倒屣出相迎坐久詩情發霜寒酒力輕殘
更聽漸促微月欲西傾分手柴門寂惟聞天籟聲
哭同年黃紹馨孝廉
同領鄉書者才名君最先賦成栖鵬日筆絶獲麟年堂
有雙黃髮家無二頃田交情盡一哭淚洒寢門前
喜林逸民山人再至
相見各歡悲風光異昔時如何赤城客又赴白雲期情
以重來密詩從别後竒試看雙鬢裏添得幾莖絲
春日閒居
草閣春方暮檉隂日未斜蝸涎分斷壁鶯語共隣家曲
塢藏脩竹輕雲覆落花卑栖有至性長此卧烟霞
茒屋依青嶂蒲團坐白雲新茶燒竹煮老栢雜香焚壁
古苔紋見林深鳥語聞冥心忘早晚花外已斜曛
一室通幽徑群峰列翠屏空階半夜雨新竹幾行青山
果猿争拾巖扉鶴自扃花間聞剥啄客借太玄經
焚香坐翠微山色入荆扉日午鳥啼歇門閒人跡稀休
糧孤鶴瘦積雨野蔬肥欲識静中意白雲天際飛
宿陳七吸江亭
高談當子夜人世幾今宵共步蘆中月因歌竹外橋孤
琴清澹露寒磬落歸潮此地堪栖隱頻來豈用招
烏石山贈僧
鷲嶺白雲邊茒庵只數椽汚泥皆淨土人境即諸天山
現空中色花明定後禪蒲團今已爛趺坐不知年
風雨
風雨來何驟虚堂白晝隂木催愁破屋巢落不歸禽水
入花畦亂雲埋竹塢深殘虹開晚霽飛瀑滿遥岑
宿林熙工面壁洞
精舍錦溪東依然梵宇同一燈禪榻寂孤磬世緣空花
散諸天雨松生萬壑風池光與月色相對意無窮
古洞傍巖隂烟蘿一徑深白雲皆幻迹碧草自禪心日
午風旛影月明霜磬音已空人我相任是世人尋
同林熙吉鄧汝高游錦溪竹林
一路盡蒼苔濃隂畫不開山依迂澗轉泉逐斷橋來同
坐松間石還傾竹下杯隔溪烟磬晚欲别又遲回
水西遲陳伯孺不至
之子來何暮相思漫倚樓望窮平楚月魂斷錦溪流對
酒不成醉看雲何處留幾廻沙浦上數盡往來舟
送陳十二仲溱歸柯嶼幽居
憐君復失意别我向南還落日(闕)渡春風柯嶼山馬
行青草遠人語綠楊閒歸去應垂釣溪流第幾灣
過白雲寺
尋僧到白雲便覺遠塵氛古道少人跡流鶯處處聞泉
聲歸澗寂山色過橋分坐聽疎鐘起空林正夕曛
送劉季德還嶺南
盡此一杯酒送君心黯然魂飛瘴嶺外路指海雲邊春
老花隨馬潮平月到船相思當後夜閩粤異風烟
送張叔弢博士自永嘉還長溪
青氊坐未煖白馬永嘉還夢繞龍湫水門當天姥山悲
風起渡口落月傷離顔一望一惆悵思君空閉關
懷鄭四琰客邊
仗劍干明主壯心殊未休風塵閩海夢烟月薊門遊相
憶坐與卧去家春又秋君懷棄繻志當斬樓蘭頭
送黃博士典試之楚
送汝正秋初河橋柳漸疎忽飛閩海鷁去食武昌魚湖
水連官驛湘雲擁使車聖朝方急士早上薦賢書
萬里楚天色君行意若何收將和氏璞聽遍郢人歌颿
影洞庭盡馬蹄衡岳多勝遊知有賦莫惜弔湘娥
送周喬卿
交驩纔半載歲晏復離羣馬上程三日囊中錢幾文行
藏元似寄世態總如雲莫笑吾貧甚梅花可贈君
歌者陳郎戲作姬妝即席調贈
梨園推麗質結束作妖姬妙舞風前合清歌雲外遲綵
衣裁袖窄翠鈿壓眉低何必悲黃鵠愁多貌不移
建溪中秋懷馬季聲諸子
對君不能歡鄉心有萬端青天一片月白社幾人看葉
落知林瘦溪深覺夜寒南飛見烏鵲何意獨凭欄
關門曉發
關門何處通路入亂雲中雞唱逐殘月馬蹄隨曉風泉
飛秋澗響葉盡暮山空感此封疆異離心誰與同
九日集張幼于曲水草堂
虚亭來爽氣秋色滿疎籬楚客紉蘭佩吳姬唱竹枝假
山遙對戶曲水暗通池不負登高興渾忘故國思
寄惟起弟
别來音信稀憶汝忽霑衣細雨孤帆遠長天一鴈微魂
隨青嶂斷夢與白雲違明歲黃花節知余歸未歸
滸墅關逢王百谷
才作吳門别重逢在水涯青蚨沽綠酒彩鷁載黃花坐
久潮初滿談深日易斜虎邱一片月相送到京華
金昌贈錢功父
半偈庵頭别春風又幾年相逢猶問姓感舊各茫然爾
我形容改江湖夢寐牽此心倍悲喜莫怪太留連
雲間旅情
一帆辭檇李兩日到雲間江路依松轉柴門映竹關顔
隨秋色老夢逐暮潮還忽聽華亭鶴悵然思舊山
京口夜泊遲陳大不至
落日橫京口停雲更黯然經旬同去住此夕異風烟目
斷寒蘆外魂銷短燭前榜歌頻起聽永夜不能眠
同彭正休陳子卿遊金山遇張函一孝廉閔壽
卿山人恩公若公
萬頃江如練中流湧翠微浪翻孤塔影雲戀定僧衣客
路同聲少空門聚首稀斜陽各南北惆悵水烟飛
同陳子卿過廣陵訪夏玄成吳叔嘉留飲席上
分得燈來二字
歲晚天涯客孤舟度廣陵論交疑是夢對酒喜如澠郭
静濤聲遠天寒露氣凝不愁歸路黑江上有漁燈
客路逢知己飄零未可哀凍雲依樹合殘月隔花來喜
對高陽侣慚非鄴下才觀濤吾有賦秉燭為君裁
酬陸無從率爾見贈之作
陸氏機雲後誰當夫子賢賦能工白雪官已薄青氊地
僻門如水庭閒草似烟蕪城分手處感激贈新篇
交河早發
京華望不極曉起戒行程馬怯霜橋路雞殘月店聲晨
光催斷角暝色破孤城此際栖栖者思鄉無限情
河間宵征
不盡風塵苦宵行路更難清霜蛩語急斜月馬蹄寒碪
搗閨心碎笳吹鄉夢殘驛樓看尚遠何處解征鞍
憶故園梅花
衰柳長途恨寒梅故國思微霜虚矮屋殘月冷疎籬隴
外人難寄林中客到誰藤山歡賞處又是隔年期
北地
北地非吾土重遊信可哀鴉聲喧白骨馬足起黃埃野
曠衰楊柳田荒變草萊江南風物好一望一徘徊
至京
客途勞役息帝里物華新馬踏交河月鶯傳上苑春曙
光開柳陌雲氣戀楓宸應待臨軒日抽毫賦大人
辛夘除夜姑蔑舟中
客路行無盡終天恨轉深乾坤烏鳥淚風雨狖猿吟爆
竹催殘臘梅花憶故林未能委溝壑聊慰北堂心
送郭士龍
送爾不能歌相看意若何離心寄雲水春夢隔關河草
色晴尤媚鶯聲暖漸和梁間懸榻在莫惜數來過
送葉廷藎
我本倦遊者送君增苦顔潮聲螺女渡歸夢壺公山春
色鶯啼外行程鳥道間所嗟璚樹遠何日更追攀
病中得王少文詩
山樓纔信宿偃卧各經旬負此看花約蹉跎欲暮春詩
從愁裡荅神向夢中親誰復憐同病相思長苦辛
哭張隱君
先令云亡日君猶慟哭過芝焚方自嘆薤露忽成歌耆
舊鄉中少交遊夢裏多因之動淒楚腸斷更如何
與惟秦夜話因懷惟起客水西
春宵何太短忽忽已三更燈散疎林影蛩傳古砌聲談
深塵慮息坐久月華生為憶溪行者應含兩地情
寒食日熙吉玉生惟秦振狂伯孺少文集綠玉
齋
佳節逢寒食孤齋聚德星談應同稷下會可比蘭亭粥
煮楊花白尊浮竹葉青春光能有幾取醉莫教醒
喜興公弟遊方廣嵓歸
犬吠竹間扉遊山客乍歸杖頭嵐翠在衣上水簾飛路
入羚羊谷舟停鷗鷺磯慚余多勝具此地却相違
石嵩廢寺
寺廢久無鐘禪關掩萬峰空廊惟卧虎棄鉢不歸龍墻
塌埋殘碣苔深翳古松倘非樵子引那識往來蹤
春暮送周喬卿
忽驚春已去况復送君歸别意有如此前途花正飛蟬
聲風外急山色雨中微後夜看明月相思獨掩扉
送林宗大之玉田
飛花滿驛亭送子出郊坰馬影雲邊見蟬聲雨後聽沙
看兩岸白山到五峰青試向中宵望何人是客星
送陳道育下第歸玉融
憐汝復棄置歸尋海上山相逢俱落魄何以破愁顔古
渡春流外孤城瘴霧間離心當此夜空對白雲閒
贈隱者
東郊稱大隱耕鑿古風存水竹開三徑桃花自一村閒
心餘白髮生事寄青尊愛爾幽棲處依稀似鹿門
贈漁者
不作風塵客生涯寄釣綸江湖孤棹遠烟雨一竿貧鼓
枻同漁父藏名比富春武陵溪尚在為我問迷津
夢
夢裏交驩者平生識面稀贈香疑賈女解珮似江妃錦
水烟波闊巫山雲雨微蘧然驚醒處清淚滿羅衣
江上送惟起弟
别意孤帆遠行裝一劍貧何堪哀痛後復際此風塵旅
館常懷母長途好愛身江干一杯酒相對總沾巾
送高廣文之蜀
金粟臺前别征帆夕照催猿聲巫峽聽馬帳錦城開閩
海風塵隔巴流日夜廻此鄉多俊彦若箇子雲才
蜀道難如此分攜思不窮秋風登劍閣夜月度蠶叢客
路憑羸馬離心寄斷鴻講堂聞尚在好去繼文翁
贈方伯書
風塵初識面尊酒罄交驩人已如玄度才能逼建安青
雲名不薄白雪和應難此别何時遇秋宵夢木蘭
得舍弟吳中書
汝别三旬久家書兩度看帆前江月迥馬首嶺雲殘路
遠愁裝薄秋高怯被寒孤身千里客若箇勸加餐
贈性言上人
多年坐沃洲此日伴師遊白社閒中夢丹楓客裏秋浣
衣江月冷扶杖嶺雲流欲證無生訣萍蹤不可留
南朝四百寺師在幾招提法以蓮花悟詩將貝葉題游
蹤閩海曲歸興秣陵西相見即相别秋風惜解攜
題徐氏池亭
名園依北郭避俗此盤桓鶴跡留苔徑鶯聲滿藥欄池
添春雨漲樓對暮山寒但得頻投轄相過意未闌
桃源何處所此地即仙家林密藏春靄樓虚納晚霞輕
風三徑竹微月一庭花晏坐塵心遠寒塘獨聽蛙
懷惟起弟
遠客憐吾弟離愁有阿兄久無鴻雁信空聽鶺鴒聲歲
月三秋晚寒温兩地情山齋長寂寞日日計歸程
碧山菴逢亮上人
清溪帶遠山曲徑入松關客以參禪至僧當乞食還一
瓢秋色澹孤磬夕陽閒别去仍回首禪房雲氣間
送李驛使之官雷陽
驅馬將何適微官傍海涯公庭饒蜃氣墟落半蠻家路
指羊城入山隣象郡賖地偏少束帶高枕咏皇華
過挹翠亭
精舍祗園近翛然遠市喧山光隔竹少月色傍花繁松
影搖虚閣蘿隂翳短垣小舠時可泛彷彿武陵源
九日大風雨與黃道晦陳惟秦飲屋後小山
九日忽風雨登高事已非秋聲繁灌木商意薄輕衣衆
壑浮青靄千峰失翠微小山培塿甚吟眺亦忘歸
得朗公詩却寄
真僧雖出世蹤跡尚人羣妙法登壇演名香入定焚樓
含孤嶂月衲掛半溪雲千里封題寄新詩過所聞
哭林文烈
十載神交舊年來倍憶君每疑音問闊誰謂死生分識
面眞無日浮生總似雲難將知己淚一洒故人墳
相違三百里消息太茫然對月思玄度披圖憶輞川訃
來當此日死去自何年墓木今成拱纔歌薤露篇
得寧夏消息
叛卒雄心舊元戎血刃新中原多戍壘邊郡半征塵時
事何旁午吾生實不辰願聞烽火息老作太平人
亂離猶未定百姓夜虚驚官府勾丁壯鄉閭練甲兵笳
聲吹隴水殺氣暗邊城不識書生輩何人敢請纓
至日對客
葭管灰初動殘花滿故籬誰知開徑日正是閉關時短
晷閨中線生涯鏡裏絲相逢聊一醉莫問歲華馳
渡峴江訪林熙吉
江路當殘雪斜陽滿客衣林疎村店出浪急釣船稀遠
嶼臨流斷罡風到岸微炊烟看漸近何處是漁磯
青山兩岸闊一葉度空江呌雁雲中獨浮鷗浪裏雙霜
花飄野渡水氣拍船窗漁唱來前浦隨風自有腔
旗山勾漏洞
溪山何逶邐數里入鴻濛斜日猿聲外殘雲鳥道中亂
峰諸洞隱萬竹一泉通趺坐松間石塵心覺盡空
丹成不記年古洞白雲邊衆水爭趨壑孤峰欲接天路
危逢亂石山盡見平田日暮休歸去還期遇葛仙
葛仙何處去勾漏訪遺蹤陟巘齊攀竹聽泉獨倚松石
牀荒蘚合丹竈薄雲封轉入深林外前山又一重
仙都在人境一步一嵓巒怪石各有態脩篁難計竿松
烟燒處煖蘿磴坐來寒别去仍回首餘生幾度看
瀨下晚泛
一水平如鏡西風晚度時茅茨燃鬼火榛莽翳神祠潮
勢衝溪盡峰形過瀨竒山川勞應接進艇不嫌遲
登岸
蘭若知何處躋攀尚數程逢沙愁瀨淺登岸得舟輕古
石莓苔色空林猿鳥聲除將樵採者更有幾人行
山行
脩竹夾籃輿嵐光欲染裾小橋流水急古路凍雲疎村
屋乘冬結山田隔歲鋤空林聞犬吠不異武陵居
放船
孤舟廻亂石流水響潺湲漁網蒹葭外人烟竹栢間斷
雲迷晚渚殘照下秋山遠寺昏鐘起樵歌出谷還
贈潮上人
真僧住洞天苦行已多年說法苔衣上安禪瀑布邊瓢
餐千澗月衲掛半林烟夜静諸緣息跏趺久不眠
贈波上人
隨師居淨土禮佛向空門夜半磬猶擊旬中髮幾髠蒲
團同鶴睡貝葉借猿飜壁掛袈裟濕因過雪裏村
别方廣巖
靈境探應徧言尋舊路歸殷勤記嵓石惆悵别林扉出
洞寺全隱下山泉漸微行行頻矯首人世到來稀
春日曉起
山色猶含暝柴門逐曉開流星墜高柳濕霧隱殘梅出
谷鶯聲冷巢林鶴夢廻無緣獨吟眺春意滿莓苔
送鄭承武之東魯
送君當此去匹馬向東阿夜淚燈前盡春愁夢裏多亂
雲過泗水斜日下黃河雖有遠遊興能無思薜蘿
惜别意何長鶯聲滿夕陽殘碑問鄒嶧遺殿弔靈光下
馬多新店逢人少故鄉歸期須及早莫待寄衣裳
晚至石竹山
尋眞當薄暮暝色滿松關絶壁猿聲斷遥空鶴影還雲
邊春草路天際夕陽山應識仙都近鐘聲杳靄間
月夜度石梁登摘星臺
四野蒼烟暝千峰夕照催踏茲明月影獨上摘星臺山
自鴻濛剖人從鳥道來石梁稱險絶不用說天台
贈岩上人
昔住毘盧殿今居石竹山春雲禪衲煖夜月梵鐘閒香
積供狙飯禪房倩鶴關平生愛空寂相對欲忘還
石竺山遲陳道育不至
正苦經年别終違數里程談應虚玉麈夢已斷瑶笙報
客空勞鶴懷人獨聽鶯一燈松影裏吟卧若為情
讀顧道行先生碑刻
使者登攀處春風又幾年詩留孤嶂裏人老五湖邊屐
齒埋荒蘚碑棱隱斷烟摩厓愜幽賞惆悵隔山川
東郊晚行
出郭高舂後郊原起夕陰山山曳殘雨步步響新禽老
樹莓苔厚空林紫翠深招提何處所雲際有鐘音
湧泉廢寺
古寺荒凉久淒然感廢興殘灰六十載破衲兩三僧黠
鼠據香積妖狐吹佛燈黃金重布地不識有誰能
淨室已丘墟荆榛久未除空山樵子路前代梵王居石
柱頽殘後金身煨燼餘披雲尋故址一步一躊躇
喝水岩贈瓢菴頭陀
何年此卓錫鐘磬度昏朝瀑水引歸鉢茅菴結似瓢躡
雲雙草屫坐月一團焦隔寺有禪侣相尋不憚遥
靈源洞懷振狂在杭
南郭人何處東山屐已非春風憶苕水夜月夢蘆磯以
我招尋慣如君同調稀摩挲舊題刻空見白雲飛
擬送僧歸日本
遠指扶桑外龍宫是紺園慈航尋海舶晨磬待朝暾已
悟西方教漸通中國言懸知無佛處師去定稱尊
遥天迷去住但看指南車重譯同歸舶陽侯護法書颶
風心自定海怪呪堪除此去無禪侣應尋絶島居
歸程兼晝夜天水共微茫但指日出處此中吾故鄉皈
依多獦獠供養有夷王遥想珠龕下常焚異國香
别去上星槎滄溟道路賖夷音宜呪唄左袵自袈裟演
法從天竺傳燈到海涯不知千劫裏何劫到中華
病僧
苦厄那能度醫王亦抱疴苔侵雙屐濕塵翳一瓢多錫
杖頻扶手金剛為伏魔跏趺在禪榻或恐是維摩
聞鐘苦夜長形影自淒涼懴悔除前障呻吟檢古方坐
非同面壁卧豈倦津梁氣運有時盡千花塔裏藏
集鄭氏烏石别墅
衆山環曲徑亂竹掩衡門塔影雲中寺人烟郭外村新
蟬喧白晝歸鳥報黃昏此地清幽甚依稀似習園
雖是居城市却無城市喧僧歸殘雨寺樵度隔雲村花
落鳥聲歇草多螢火繁斜陽人散後留鶴守柴門
法雲寺對月
空界雲隂歛祗園月色澄光生初動磬影送未歸僧入
水悟禪意照林疑佛燈更闌縱吟眺衣上露華凝
挽陳太學
龍駕南巡日何人批逆鱗誰知伏闕者却是布衣臣抗
疏青雲薄憂時白髮新至今遺廟在蘋藻自千春
欲廻江漢輦痛哭叩重閽死諫孤臣節生還聖主恩青
山藏疏草白日照忠魂寂寞荒墳上西風啼暮猿
樹下禪僧
跏趺依古樹偃息對峰隂草屩莓苔濕麻衣烟靄深猿
啼知定性葉落見禪心明日隨緣去遊蹤何處尋
老樹不知年無言息樹邊着頭多雀穢徧體有蝸涎木
葉寒時佩花裀定後眠月中行客過疑是野狐禪
過鄭吏部墓
荒墳不計年過客淚潸然朽骨藏於此吟魂何處邊野
狐啼暮雨石馬卧秋烟安得斯人起重令大雅傳
西郭塚纍纍經過下馬誰先生一抔土詞客百年悲藤
護將崩石苔封未斷碑應知靈爽在歎我不同時
贈史使君
風流史使君三載竹符分吏舍積青草公庭生白雲山
城有絃誦瘴海無妖氛父老關門送不持錢一文
一麾初出守三十已專城露冕諸侯貴攀轅百姓情俸
貧難養鶴庭静但聞鶯試看長溪水惟君能共清
贈黃生懋政
憐君湖海客寄迹少年場音律周公瑾丹青顧長康俠
常彈短劍貧不厭空囊名姓應難問多於酒肆藏
過鄭君大白雲莊
何處辨山家輕雲處處遮亂峰圍拱木一徑入梅花草
榻依林設柴門逐水斜主人無所事杯酒送年華
晚泊七里灘
寒雲生近浦落日滿前汀旅夢驚潮破漁歌過瀨停一
竿秋水碧孤棹晚山青向夕推篷望中天見客星
山中古廟
山深香火微廟宇冷斜暉壁古龍蛇暗厨荒鼠雀饑歲
時村婦拜水旱土人祈簫鼓田間過知為祭賽歸
一路人烟絶空山見古壇鼎存周款識像塑漢衣冠鳥
跡殘碑篆虬枝老樹蟠可憐年代久風雨廟門寒
古廟白雲邊神粧尚儼然靈應山鬼託龕任野狐眠開
剙知何代銷沉不計年居民流竄盡累歲斷香烟
元直秀才觀微上人過宿
風流看許掾定慧得支公白社當年結清言此夕同亂
蛩吟竹塢一犬吠花叢相對殘燈下能令塵慮空
送瀚上人遊越
師行無定蹤此去路千重投宿月中寺經過雪裏峰閒
身臨水衲禪意隔潮鐘明歲西湖上相尋九里松
雖云遊浙水未必浙中遊遇客皆為侣逢山便可留獨
行半風雪一别幾春秋所惜談詩夜從今少惠休
眞僧欲度世豈肯倦津梁白足他山月緇衣滿路霜一
燈傳異代六祖是同鄉此去逢行脚新詩好寄將
得譚比部寄先永寧書感而賦答
淒風生敝廬忽枉故人書不復知存没猶然問起居一
緘千里外雙淚幾年餘孔李通家舊毋令魚雁疎
送危博士之官馬平
茫茫江水闊相送片帆孤炎海川途遠蠻天氣候殊瘴
烟發青草雲樹黯蒼梧想到談經日三鱣墜有無
送陸畫師還錢塘
客懷當暮冬去矣不從容草屩千峰雪柴門九里松貧
惟安豹隱老任笑龍鍾為問經行處雲山貌幾重
峬山看梅過曾文表墓
一路盡氤氲看花倍憶君白楊知己淚宿草故人墳樹
影含殘照猿聲哭暮雲淒涼身後事地下可能聞
送楊太學之金陵
勞歌動别筵酒散各雲天折柳當春暮看花正少年鶯
聲孤店月草色六朝烟無限懷人意金陵何處邊
故黎平太守袁公輓歌
永别城中路新成郭外墳旐題前太守書失右將軍廣
柳驅殘月甘棠翳暮雲應知千載後不朽是遺文
誰知五馬客竟作九原人出郭有魂氣還家惟影神墓
中難待曉地下不行春斯世無同調悲歌淚滿巾
白馬出關門愁聞鼓吹喧山靈收正氣月色引歸魂貴
至二千石書餘幾萬言翩翩丹旐過猶訝轉朱轓
赤紱人何處青山骨可藏鄉隣悲道路父老泣蠻方圖
史虚東壁松楸冷北邙明君思起草猶問秘書郎
林伯儀自金陵還莆過訪話别
為客經淮楚歸途訪索居雲山一騎遠烟柳六朝疎問
路知鄉近還家及歲除陸生裝薄甚惟有一囊書
癸巳除夕
又見韶華換空為老大悲齒添新歲歷酒祭一年詩流
落憂前路歡娛憶少時生憎簫管惡苦向隔鄰吹
送鄧汝高進士還朝
獻歲赴王程全家向北平斷冰淮口渡殘雪薊門城烟
柳迷征蓋風花引使旌長安春色好莫起故園情
柳色催離况椒花戀别筵夢繁人去後春到客行先掛
蓆河通楚驅車路向燕相思明月夜惆悵隔山川
遊通谷洞
小徑斜通谷躋攀及晚晴草荒尋鳥道磴險作蛇行暮
色千峰合春流一鏡平石間舊題刻半是紫苔生
登烏石山
絶巘分青靄高臺接絳霄鐘聲多近寺墨蹟半前朝徑
小疑藏洞山窮忽遇橋憑欄時縱目滄海望中遥
同微師至面壁洞
竹徑雲隂亂松門夜色虚佛多同客禮洞半借僧居旛
動風來後鐘殘月上初何須别栖隱此地即吾廬
題惟揚弟法雲寺書舍
誰知菩薩界亦有子雲居厨趁僧炊後膏分佛照餘窗
窺施食鳥笥竄蠧經魚方衲時相叩秖應來借書
絶粒僧
苦行凡心絶休糧道氣清齋惟供弟子食不乞王城已
覺形骸幻能令香味輕雲遊經處處不用載瓢行
送顔廷愉將軍料兵海壇山
少年初建節走馬向孤城蜃氣雲中市狼烟海上營曉
霜明雪戟夜月捲霓旌幕府防秋急看君獨請纓
同微公元直興公弟至鼓山
看山俗慮清况復與僧行徑密草交色林廻鳥換聲披
雲孤衲重掛月一瓢輕不用憂迷路燈光見化城
鼓山寺
空門有夙因歲歲往來頻方丈墨猶濕祇園花又新佛
應憐熟客山但借閒人不分居城市紅塵老此身
靈源洞與微公賦
洞藏青嶂裏路出白雲層苔色侵禪榻松隂暗佛燈樹
撑危石墜藤束古崖崩不用尋僧語同遊自有僧
趙用拙招遊白雲洞迷路而返却寄
古洞知何處山僧路亦迷行來千嶂外猶隔數峰西徑
險猿難度林深鳥自啼漁郎眞夢境浪說武陵谿
喜果慧禪師見訪
多年居古洞偶爾到王城老益禪心定貧諳世諦輕空
猶嫌有相火久斷無明再拜求真偈流傳度衆生
贈趙用拙居士
留髮不披緇行藏衆所疑慧因聞道早壯悔出家遲果
以今生滿僧應夙世為懸知他日遇改却舊鬚眉
問伯孺病
時事已如此看君轉自愁不堪燃桂苦况抱采薪憂藥
以何錢買糧應幾日休妻兒皮骨在相向淚交流
贈張少府
戀越終辭楚幽栖似鹿門烟霞長作侶車馬不聞喧世
事惟高枕生涯只灌園自耽泉石趣豈是學桃源
黑髮棄軒冕歸畊南畆田不飛雲外舄時挂杖頭錢野
性耽丘壑幽居遠市㕓中峰高隱處長抱白雲眠
幔亭集卷五
