幔亭集卷七
明徐熥撰
七言律詩
吳城覽古
白雲猶繞舊王居獨對西風恨有餘百戰山河歸草莽
千年陵寝總丘墟月明茂苑遊麋鹿花暗荒城弔闔廬
况是異鄉多病客豈堪唫眺暫躊躇
古意
一天秋色露華清獨倚妝臺別恨生錦字緘愁過薊水
寒衣將淚到遼城夢廻萬里金微路腸斷三更玉篴聲
起視明河人不見朔雲邊月總關情
塞下曲
沙磧風高敵騎侵將軍新戰賀蘭隂塞霜曉角降王淚
漢月秋笳壯士心刀上洗瘢青血冷營前望氣白光沉
旄頭未落邊烽急腸斷空閨戍婦碪
送人入蜀
忽聞天末雁聲悲况是尊前送客時白髮尚懷江海夢
青山空負薜蘿期馬經劍閣晴虹斷帆過巴川夜月遲
䕫府城頭應弔古寒雲漠漠草離離
西湖泛舟
夕陽簫鼓起中流十里芙蓉兩岸秋荇帶亂縈青雀舫
菱歌低度白鷗洲吳山積翠斜侵郭越女凝妝盡倚樓
三竺鐘聲聽漸遠半江微月送歸舟
飲王氏南園
南園精舍遠塵囂晏坐松隂暑氣消鷲嶺雲光連古堞
馬江帆影逐歸潮乍聞金鐸當空斷遙見珠旛隔寺飄
日晩寒鴉栖欲盡海風吹月上山椒
青樓曲
美人家住五陵東溝水門前曲曲通簾影半邀金市月
簫聲閒度玉樓風舊飜小扇桃花碧新製單衫杏子紅
十二欄干千樹柳不知何處繫青驄
送游方僧
春風初動雪初晴錫杖今朝出化城萬里雲天孤鶴影
滿林烟樹亂鶯聲禪心客路隨流水古院荒山閉月明
自是空門無定跡河橋此別漫關情
秋夜送客
秋至關河木葉乾送君西去路漫漫潮喧古渡猿啼隠
露下空江雁影寒數點漁燈歸浦遠一聲僧磬出林殘
片帆渺渺知何處後夜相思獨倚欄
金山寺別恩上人
忽聞鐘韻出林微話別空門思欲飛日暮西風吹客棹
夜深凉月夢僧衣蕪城歲晩蘆花盡瓜步秋高木葉稀
從此分携各南北更於何處問禪機
煬帝行宫
滿目繁華一夕空至今行客說離宫垂楊舊見朱旗繞
芳草曾經翠輦通商女歌殘花落後妖姬䰟散月明中
可憐淮水龍舟戲聽得江南曲未終
廢殿荒凉噪暮鴉廣陵潮滿夕陽斜一從鳳輦歸黃土
無復龍舟駐翠華春盡冷烟生蔓草夜深明月照璚花
當時複道今何處半屬蕪城百姓家
雪中登富春山
羣山萬壑白嶙峋雪裏移舟問富春諸將漢家依日月
故人天上動星辰千年宿草埋鐘鼎七里寒烟護釣綸
最羨羊裘堪傲世青袍愁染洛陽塵
姑蘇懷古
秋風吹送木蘭橈無那愁心逐暮潮響屧廊中歌舞散
姑蘇臺上鹿麋驕東吳覇氣今俱盡西子香魂不可招
半夜烏啼鐘欲動無情明月照楓橋
蘭陵道中寄同社
木落孤城歲易闌征途何日到長安匣中寶劍霜花冷
客裏金尊竹葉殘兩浙名山方駐馬七閩諸子正登壇
忽聞白苧歌聲起欲倩西風寄澤蘭
經黃河寄懷陳平夫
隔岸驚聞伐木歌櫓聲搖月下黃河六溪晝静枯桐冷
三徑春深芳草多滿路繁霜凋客鬢半江寒雨夢漁蓑
思君不奈風塵遠夜夜愁心逐逝波
易水道中答謝在杭
翩翩擊筑共遊燕慷慨行歌易水邊九曲河流看似帶
三春楊柳折為鞭詩成馬上無須草酒買壚頭不論錢
此去長安應咫尺與君同賦帝京篇
清明日飲陳子卿燕南客舍
燕市逢君倒接䍦幾迴相樂又相悲天涯蹤跡同萍梗
客路年華寄柳枝南國詞壇高赤幟西山爽氣落瑤巵
若非暫過梨花院辜負春光總不知
下第呈孫子樂省元
黑貂裘敝出長安客路春光半已殘燕市柳從歸處折
故園花在夢中看處囊壯士猶潛穎落魄王孫未築壇
飄泊風塵還自笑十年依舊一儒冠
平望舟中同在杭晩眺
片帆湖上正黃昏萬頃湖光浪不飜別後久無千里雁
月中同聽一聲猿半汀菱葉爭迎棹滿目蘆花不見村
無數漁歌雲外起天涯孤客易銷魂
王百谷半偈菴贈順公
彼岸由來不易登仲宣樓上遇名僧演成西竺三車法
傳得南宗幾佛燈紀臘每栽香國樹題詩常買剡溪藤
漫言自昔耽禪說身捨空門愧未能
婁江哭王太常敬美先生
箕尾騎來歷幾秋招䰟慟哭過西州雲飛澹圃愁無色
水到婁江咽不流寶劍此時懸季子明珠何地報隋侯
丘山零落空華屋徒抱人琴痛未休
哭王太常墓
一夜文星落太空中原驚嘆失人龍五湖方遂鴻冥志
千載真成馬鬛封門下幾人歌薤露墓前今日挂芙蓉
招魂宋玉吞聲哭欲叩天閽苐九重
陳价夫歸自崖州談粤中山水因懷舊遊
珠崖彈鋏動經年醉抱黎姬酒肆眠笑語尚存湖海氣
衣裳猶帶島夷烟波羅老去甘如蜜蔞葉開時小似錢
十載遊蹤俱是夢不堪重聽舊山川
送劉司理考績之京
北望京華去路賒法星長照使君槎一官佐郡來分竹
三載王程正及瓜匹馬夜嘶燕市月新鸎春囀上林花
天朝正待平反䟽父老前途不用遮
贈蔡景明參知
托跡江湖二十霜名山遊遍不齎糧斗間能辨龍文氣
粉署曾含雞舌香夜月久虚玄草宅客星還照紫薇郎
山川信美皆吾土何用登樓憶故鄉
過邵夢弼廣文山居
家傍城南薛老峰衡茅長閉白雲蹤讀書早已過袁豹
作賦元堪比士龍座上一盤餐苜蓿匣中三尺掛芙蓉
山間忽聽蘇門嘯知隔烟蘿第幾重
送趙仁甫司理左遷之京
十載功名嘆積薪風波萬里一孤臣江潭此日歌漁父
宣室何年問鬼神自是蛾眉終見妬豈知龍性故難馴
邇來詞客方多難莫向長安逐酒人
哭邵夢弼廣文
雲黯烏山舊草亭撫牀慟哭淚交零百年天地收靈氣
半夜詞壇隕將星挂壁哀絃今已斷隔隣長笛不堪聽
茂陵死後多遺稿剰有殘編著汗青
賦就招䰟竟莫還天閽虎豹正當關更無白日能廻照
豈有金丹可駐顔死後脩文居地下生前遺墨在人間
青門皓首幽栖處桂樹蕭條不忍攀
中秋飲西湖澄瀾閣觀妓
八月秋風冷芰荷西山爽氣晩來多千重樹色濃於染
十里湖光澹似羅白社共酣桑落酒紅裙齊唱竹枝歌
今宵若得君平卜知泛星槎入絳河
挽吳門沈汝明處士
蕭蕭白髮老山林處士星文一夜沉隣舍幾能悲短笛
中原誰不嘆亡琴空林猿鶴春無主滿地松楸日易隂
墓與要離孤塜近梁鴻高節尚堪尋
齊將軍席上聞歌
七載韶華嘆逝波天涯尊酒喜重過春風海上銷兵氣
夜月軍中奏雅歌仙子吹笙年正少將軍入幕客偏多
㶚亭醉尉應相避敢問今宵漏若何
送熊益中孝廉歸豐城
征亭尊酒暫躊躇一曲陽關恨有餘月裏龍精歸劍浦
雲邊馬首出匡廬故園春盡鶯聲老驛路天長雁影疎
明到長安同獻賦知君才藻逼相如
贈黃瞻山先生
年少聲華動五侯老來長嘯臥滄洲門無車轍堪羅雀
家有圖書可汗牛流水一村韋曲社桃花三月武陵舟
知君猿鶴盟猶在好看青山到白頭
贈歌者
鷪喉宛轉舞蹁躚唱徹凉州苐一篇緱嶺羽衣王子晉
漢宫麗質李延年袖當臥處還堪剪錦擲筵間不用纏
三過雍門稱絶技可能歌勸上留田
沙口夜泊答宗思兼見示
薄暮停橈水一灣沽來村酒破愁顔戍樓殘角吹霜落
別浦漁舟刺月還幾點昏鴉歸木杪數家寒火出林間
漫言潘岳猶年少憔悴西風鬢易斑
重陽前一日寓寶嚴寺
為憐秋色滿禪房回首家山幾斷腸季子黑裘淹歲月
潘郎青鬢怯風霜天涯佳節愁中過上界鐘聲夢裏長
飄泊異鄉知已少明朝誰泛菊花觴
江郡侯招飲西湖同曾人倩謝在杭分得遊字
乞假邀驩露冕遊暫從湖上駐鳴騶千層粉堞連雲起
一帶滄波遶寺流大夢山前春意動澄瀾閣上雨聲收
江淹彩筆雄今古敢對青尊共唱酬
送黃居約司理英州
少年新佩吕虔刀擁傳東行意氣豪公署遙開瀧水闊
法星還傍斗垣高曲江柳色迎征幰庾嶺梅花照錦袍
同聽鹿鳴君已貴可無書札慰蓬蒿
己丑除夕迎春同陳振狂過鍾山寺訪曾人倩
適瀚上人至同得僧字
嶺南才子氣憑陵剡水孤舟興可乘青樹又添階下臘
緇衣同對佛前燈漫誇市上春如錦且醉尊中酒似澠
總是空門無去住好將真偈問名僧
庚寅元日曾人倩過訪同謝在杭分韻
故人騎馬到岩阿同泛椒花醉薜蘿別後青雲俱未達
鏡中華髮近如何鷗盟隠去還堪結馬齒年來覺漸多
新柳河橋初綻綠明朝且莫賦驪歌
鍾山寺送曾人倩歸嶺南
曾向東阿酒肆逢重來相見未從容帆飛炎海三秋月
門掩青山半夜鐘客路迎人惟柳色貧交贈別只芙蓉
遙知他日相思處夢在羅浮四百峯
送江太守兵備三吳
登車攬轡正秋分臥轍無能借寇君郭外一錢遮五馬
匣中雙劍静三軍霜臺俯瞰婁江水行部遙飛震澤雲
自愧淺才甘寂莫誰因羽獵薦雄文
送謝伯元之金陵
長江渺渺片帆開一曲離歌落照催挾妓每過桃葉渡
尋僧重上雨花臺芙蓉古岸猶堪采禾黍遺宫盡可哀
不必登高頻弔古六朝王氣已成灰
温永叔郡丞以詩見贈賦答
南國風流温太真翩翩才藻更誰倫幾年作吏猶分竹
何處逢人嘆積薪郡劇不妨三日醒甑空寧厭一官貧
使君賦有凌雲氣白練親題寄隠淪
聞警
西賊寒盟秋犯邊黃塵漠漠暗高天一從互市通窮塞
廿載偷安罷控弦絶域羽書飛幕府連營烽火照甘泉
諸公早建安危策四海蒼生正倒懸
和議當年計已疎空將歲幣致穹廬總緣中夏無防禦
遂使窮邊得擣虚帷幄運籌賢相國邊陲經略老尚書
吾皇威福齊天地杕杜歌成樂有餘
傳聞邊郡苦天驕三輔人心忽動搖寧夏守臣紛告急
太平天子始臨朝中原幾處憂騎虎北塞何人得射鵰
坐看邊庭空漠北漢家新拜霍嫖姚
關山邊騎響蕭蕭司馬觀兵日度遼天上黑光久摩盪
宫中黃屋太焚燒空揮涕淚憂時變難效涓涘答聖朝
安得善言同宋璟冥冥氛祲一時銷
經湧泉廢寺
約客扶笻到上方白雲空繞舊僧房經臺歲久蘿隂合
香積春深草色荒遺址尚傳唐甲子殘碑猶志宋文章
可憐幾度滄桑變惟有猿聲嘯夕陽
過大笠僧太虚故居
重携竹杖訪禪栖鐘磬無聲鳥亂啼隻履乍逢歸竺國
衆香今已指曹溪幻身自昔終於滅住世虚傳得大齊
却笑俗情空雨淚悟來應識世人迷
贈趙茹霞羽士
海國真人茹碧霞廿年雲水寄生涯讀殘紫府三千籙
看盡玄都十萬花天外瑤笙招白鶴洞中霞佩隠青蛇
知君名姓歸仙籍為乞星壇伏火砂
吸江亭送林隠之山人還永嘉
蕭蕭匹馬萬重山遙指家林雁宕間竹葉難留孤客醉
桃花如笑故人顔不將旅食彈長鋏已動歸心憶小蠻
歌罷驪駒聲漸遠吸江亭外即陽關
客中憶惟起惟揚弟
誰憐歲晩滯征途無那離心滿五湖花外烟霞雙屐冷
竹中風雨一燈孤斷猿呌月朝歸峽孤雁啼霜夜入蘆
憶汝松窗讀周易莫教三逕易荒蕪
再至京師
遙控秦關百二重九天宫闕絢芙蓉醉中但擊荆軻筑
夢裏驚聞漢闕鐘才子新詞皆吐鳳美人高髻盡盤龍
玉河楊柳絲絲綠染得青袍色尚濃
中秋集周光禄花亭觀妓
何來珠履滿華堂絃索聲中漏未央狂客風流歌白幘
妖姬雲集鬭紅妝月明盡撤千枝燭花鬱爭分百和香
莫謂醇醪容易醉主人年少是周郎
送蒼峽王廵檢罷官歸鄉
越王臺上送將歸遠樹空林帶夕暉蒼峽斷猿雙淚下
碧天寒雁一行飛秪愁白髮流年暮不問青山舊業微
此別悠悠難再遇思君惟有一沾衣
寄吳叔嘉
當年歲晩過江都聞說相如渴未蘇作客生涯雲共薄
懷人愁緒月同孤秋風茂苑閒清晝春雨荒城長綠蕪
遙想登樓定懷土夢䰟夜夜到勾吳
送劉宋卿還家兼訊顧長卿世卿
平蕪漠漠白雲閒忍向尊前送客還賦別此時過候館
懷人今夜閉空山一年春色啼鶯裏千里歸心去馬間
為問姑蘇臺上客幾人飛夢到閩關
送陳仲徽之齊省兄
都亭對酒起愁聲芳草萋萋感別情一片飛帆揚子渡
五更歸夢越王城客途社早初逢燕官舍春深好聽鶯
念我征鞍方暫息不堪江上送君行
堤畔流鶯不可聞此行應念鶺鴒羣孤舟夜渡秦淮月
匹馬朝衝泰岱雲故國烟花隨夢斷天涯春色隔江分
欲知別後相思意惟有登樓對夕曛
寄陳子卿
萋萋芳草滿汀洲為念王孫獨倚樓易水悲風孤客淚
潞河寒雨一歸舟征途入夜勞鄉夢野店逢春憶舊遊
獻賦不須嗟未達于今世路總悠悠
孫子長居湖上別業却寄
西湖水色碧連天湖上幽栖地自偏遠寺鐘聲明月夜
隔林樵唱夕陽邊行當花徑常逢鹿坐向檉隂獨聽蟬
聞說荒郊少人跡與誰同泛釣魚船
送玉生諸子遊方廣巖
一葉蘭舟問翠微滿汀楊柳正依依谷當絶壁僧行慣
寺隠深溪客到稀半畆暮雲禪榻冷幾番春雨水簾飛
花源自是堪迯世莫學漁郎去便歸
送田將軍武薦上司馬
侯門才子似君稀鵲印貂裘赴帝畿濟北烟花迎去馬
潞河風柳綰征衣津亭春暖千鶯囀上苑秋高一鶚飛
聖主臨軒應召對安邊何策獻彤幃
關城三月尚微寒一曲離歌送所驩客舍花飛春漠漠
長安天遠路漫漫舟移楚水晴烟斷馬過燕山夕照殘
獨愛終軍最年少請纓還擬繋樓蘭
游宗謙山人見過
春殘花落雨濛濛十載襟期此日同一榻獨懸青嶂裏
數杯長醉白雲中已聞嘯似蘇門遠還羨談如稷下雄
明發河橋應折柳白頭為客任西東
清明日感懷
此心如夢復如癡荏苒春光欲暮時啼比杜鵑先有血
愁同楊柳更多絲林花開遍誰為主社燕重來亦似悲
寒食已過非禁火閉門猶自絶晨炊
送妓入道
厭居綺陌慕丹丘斷却塵緣學道流夜静有神遊紫府
月明無夢到青樓六時古洞春風滿十二巫山暮雨休
一曲雲璈聲縹緲依稀猶帶小凉州
愁把芳年老狹邪欲尋鉛汞洗鉛華西園公子求遺珮
南嶽夫人贈紫霞翠袖正宜過碧海朱顔偏可餌丹砂
玉聲已奏僊家樂不向江心抱琵琶
題郭士龍隠居
壺公山色白雲齊一室蕭然隠者栖短屐每尋芳草路
輕舟時泛木蘭谿春深綠酒聞鶯語晝靜玄經落燕泥
欲覓武陵何處所桃花干樹使人迷
林方伯先生七十初度是日為吕純陽誕辰
共傳薇省即蓬壺白髮中朝老大夫申甫何年曾降嶽
仙翁此日正懸弧一杯瓊液承金掌九轉丹砂在玉爐
莫是貞元前進士托生塵世住玄都
送人還九江
送君西去路漫漫二月東風擁去鞍彭蠡驚濤雲外聽
匡廬飛瀑月中看天涯草色今猶短驛路楊花尚未殘
不用臨岐倍惆悵一尊還共醉長安
讀禮感懷
相見黃泉未有期每思往事淚交頤蠧生殘篋長留粉
蛛匿空房亂結絲花徑尚看扶杖處檉隂猶記納凉時
綿綿此恨應無盡忍讀風人陟岵詩
何事當年便絶裾誤人應是薦賢書九天無處閽堪叩
三釜如今願已虚却恨別離同夢寐還驚日月易居諸
從今不起雲霄念長向花間御板輿
素車白馬出燕關風急雲寒雪滿山當日已拚成死孝
此身何敢望生還忍看堂上遺容在無復花前舞袖斑
丹旐翩翩人不見撫牀空有淚潺湲
哭向靈幃喚不醒可憐從此隔幽冥雙鳬影絶人何處
五柳隂濃戸自扃藉草祗今稀酒伴種花誰復課園丁
廻思二十年前事日日窗前教一經
送興公弟之吳為先人乞銘
銜哀送汝出江關滿路悲風損別顔此日素車驅白馬
幾時黃絹勒青山夢廻草色離腸斷身着麻衣血淚斑
憐我雙眸枯欲盡不堪分手更潺湲
叮嚀數語淚千行此去關山路渺茫三伏炎蒸過劍浦
一江風雨度錢塘魂隨遠嶼孤鴻斷目極遙天匹練長
當念倚門雙白髮莫將行色滯他鄉
送王玉生遊吳
幾樹蟬聲亂夕暉送君無奈淚沾衣花間此日人傷別
竹裏從今客到稀吳苑山川行處徧横塘烟雨望中微
登樓王粲多鄉思目斷秋風一雁歸
寄王百谷
三載吳門兩見君別來相憶倍殷勤夢廻半偈菴前月
望斷姑蘇臺上雲赤牘此時憑雁足黃庭何日換鵝羣
先人墓所豐碑在應賴邯鄲絶代文
送王大遊吳兼訊舍弟
瀟瀟風雨滿征途一片輕帆過闔閭路指蛇門懷伍相
劍藏魚腹弔專諸砧敲八月寒聲早葉下三江樹影疎
若到吳閶憑問訊天涯遊子近何如
送陳子卿歸墨潭精舍
送君歸詠卜居篇精舍平臨絶澗前翠壁倒懸潭似墨
蒼林遙望樹如烟月移竹色當虚牖風落松花滿釣船
聞說漢庭方羽獵未應寂寞老揚玄
雨夜登玉皇閣
鼇頂秋深起夜凉飄飄雲氣黯虚堂丹燒九轉成金母
閣聳千尋禮玉皇燈影乍沉孤嶂雨磬聲微度半林霜
古壇坐久天花落不覺餘香滿石牀
中秋同惟秦震卿集汝大草堂看月因懷惟起
客吳
西風蕭瑟葉初黃入夜行歌過草堂金粟散時天似水
玉繩低處月如霜尊前竹色浮秋靄檻外松隂度晩凉
遙望南飛有烏鵲應憐游子滯他鄉
逢慶良上人
東林結社已多年忽汎慈航到海邊自是真空能出世
誰知綺語不妨禪洗瓢曲澗搖寒月卓錫深山破暝烟
幾度相從談勝果無諸城外即諸天
送良上人還金陵靜海寺
楓葉蕭蕭露氣凝不堪江畔送名僧浮杯忍作無期別
說法誰參最上乘滿路凄風聞寶磬一天殘月夢金陵
懸知錫杖重來處傳得南宗幾佛燈
王百谷為先永寧表墓寄此答謝
西風吹雁出菰蘆尺素銜來字字珠倚馬萬言推繡虎
臯魚雙淚感啼烏通家敢謂同文舉名筆何緣借董狐
片石空山垂不朽千秋應得免樵蘇
送王生之臨卭省州守叔父獻甫
西北胡笳不斷吹送君南浦淚如絲荆門樹影雲中盡
巫峽猿聲月下悲客路裝輕懷匕首驛樓燈現望峨眉
天涯何處能相憶孤館殘更夢覺時
驅車萬里向殊方極目卭崍路渺茫官舍烟雲隣越巂
人家風土雜夷羌綺琴曲裏挑新寡鼙鼓聲中憶故鄉
丙穴由來魚不乏八行書札莫相忘
讀禮日謝在杭拜官湖州便道還家見訪賦贈
當時同聽鹿鳴歌此日雲霄與薜蘿鷄骨支來天上泣
馬蹄驚向巷中過經年聚散蹤無定一見悲歡淚更多
天上星辰催執法相思又隔五湖波
後感懷
家難相尋最可憐麻衣如雪淚如泉慈雛返哺嗟無日
熊膽和丸憶昔年總為易凋萱草色却教重廢蓼莪篇
杯棬尚在人何處不待持來已慘然
滿目悲風起白楊幽明相隔路茫茫繐帷塵暗靈何在
寶婺星沉夜不光忽爾無心呼阿母猶然有夢禮醫王
板輿此日難重御一到花間一斷腸
纔入庭幃便愴情遺容猶在不聞聲蜀魂未化啼尤切
精衛空填恨豈平懷似陸郎徒有橘孝慚考叔竟無羹
可憐神理年來盡已向塵中厭久生
一夕音容背北堂人間那得返魂香百年渾似枝頭露
雙鬢難留鏡裏霜爻象謾勞推季主刀圭空復藉韓康
此身不但如荼苦血淚千行更萬行
哭李惟實孝廉
寒雲慘淡日黃昏壯士長銜萬古冤易水當年歌變徵
湘潭此日賦招魂妖狐夜半啼原野山鬼秋深哭墓門
明歲素車過五嶺為君抆淚薦芳蓀
少年俠客擅詞華埋玉空山事可嗟自是關門多虎豹
總緣歲序在龍蛇詩餘長吉囊中草夢絶文通筆裏花
十載交情惟一哭西風吹淚到天涯
曾同擊筑醉燕都意氣翩翩似狗屠良友忽傳成死別
故人猶未束生芻秦廷慟哭知多少梁獄投書果有無
我在苦中情更苦傷君那禁淚模糊
重泉冥漠隔知音從此交期夢裏尋颯颯悲風天外急
離離芳草墓前深千秋獨抱亡琴痛萬里空懷許劍心
杯酒他年澆白骨北邙松栢恐成林
寄劉季德
故人蹤跡久相違何事猶然一布衣九鯉烟霞歸草屫
五羊山水寄金徽竹期王子重來看花向劉郎別後飛
千里停雲情不淺秋風莫遣鴈鴻稀
寄許靈長
年來何處寄行蹤聞在吳山第一峯古洞烟霞生薜荔
寒窗風雨泣芙蓉萬家燈影千村月半夜歌聲滿寺鐘
幾度思君勞夢寐錢唐江上水重重
寄曠上人
瓢笠何年住化城閉關跏坐夢魂清雙雙月下浮屠影
夜夜雲間斷磬聲悟徹空花諸相滅翻殘貝葉一燈明
幾時結得東林社共證菩提了此生
鄧汝高進士轉餉遼東便道過家見訪喜贈
才華籍籍賦長楊裘馬翩翩出建章遼海軍儲憑轉餉
漢廷郎署待含香笑談不帶雲霄氣名姓新依日月光
獨有故人憔悴甚豈堪相對問行藏
送在杭司理湖州
少年擁傳暫還家捧檄新乘上漢槎地接洞庭多橘柚
郡稱澤國半桑麻省刑網好開三面判事才能出五花
手折衰楊從此別夢魂飛不到天涯
長安躍馬主恩新詞客今為執法臣苕水共看初帶印
滄波由此罷垂綸寬同漢室于廷尉情似樊川杜舍人
何處公餘堪引眺三江烟雨五湖春
曾將才藻擅詞壇此日新彈貢禹冠早歲共稱賢宅相
少年初拜漢郎官霅溪水響褰帷聽顧渚山高拄笏看
自是法曹關象緯霜威先已逼人寒
爭傳詞賦是玄暉捧得除書晝錦歸属吏共迎新綠綬
世家猶說舊烏衣征亭霜冷孤鴻斷驛路天長駟馬飛
君去已陪鵷鷺侣不才空守釣魚磯
寄答沈從先
海國秋高一鴈輕題書千里見交情鹿門君已逃蹤跡
鶴市誰能識姓名玄草謾憂瓿上覆彩花長向筆中生
淺才何敢當皇甫欲序三都愧未成
得胡御長詩却寄
蹤跡年來混酒徒獨留名姓滿江湖卜居已傍三天竺
處世猶悲五石瓠刻石好辭傳幼婦閉門高論著潜夫
胷中莫是波斯國寄得瑤函字字珠
哭周所諧
開緘忽報故人亡雙淚如傾幾斷腸掛劍未能同季子
知音何處覓周郎到來已嘆交驩淺死去空憐別恨長
多少遺編猶在篋一回吟咏一凄凉
當年風雨出芝山行李蕭然夜度關自謂千秋同藝苑
何期此夕謝人間幾時客作鳴驢弔何日人能化鶴還
一掬木蘭溪上淚溪聲應共淚潺湲
百年交誼隔泉扃遙對西風淚自零欲以遺文託行世
敢將良友負幽冥朱弦既斷誰同調隣篴重吹豈可聽
不道精靈沉已久夜來猶望少微星
生來長咏四愁詩死後凄凉更可悲二頃久無塵滿甑
一家雖在命如絲人亡正及黃花節客弔空違宿草期
未撫靈牀先哽咽難將遺囑問孤兒
戲柬謝使君
綠衣紅袖兩相宜况值還家得意時夜夜琴心調鳳曲
雙雙屐齒伴蛾眉月明古渡尋桃葉露冷空江唱竹枝
不俟五湖携粉黛今朝先已載西施
贈佘宗漢明府
青鬢郎官早息機抛將墨綬變荷衣一裘已傍壺山隠
雙舄寧從帝里飛飲似公榮常得醉遊同禽慶久忘歸
年來門巷清如水惟有寒鷗伴釣磯
翩翩辭賦似西京四壁蕭然類馬卿山水到時皆屐跡
江湖何處不詩名閒來柳向門前種老去花猶筆裏生
歲晏齎糧過九鯉與君長嘯結鷗盟
送李廷曄令東莞兼柬鄧香山
初從北闕佩鳴珂擁傳遙從五嶺過官饌自今多海錯
童謠強半是黎歌廣州舊甓尋陶侃粤國荒臺弔尉陀
只恐簿書能俗客一封那肯問漁蓑
新懸墨綬赴炎方道過家林束別裝海邑三秋椰子熟
公庭六月荔枝香臺中謁帝飛雙舄郡裏尋僊問五羊
莫向天涯思故國一時冠蓋半同鄉
送丁亨文進士司理召陵
新將詞賦獻承明萬里分符佐楚荆道上竹深妃子廟
郡中花暗白公城山連五嶺重重翠水接三湘曲曲清
此去王程君莫緩幾多人吏待持平
洞庭湖上片帆輕萬頃微茫接太清楚甸峰巒天際杳
巫山雲雨夢中生霜侵遠渚鱘千尺月照寒蘆雁一聲
白露漸零衣漸冷遙知宋玉不勝情
鄧汝高雨中載酒見訪分得園字
甘將蹤跡老丘園忽聽軒車到蓽門籬下一尊殘菊色
林間雙屐舊苔痕暝烟疎雨山山暗落木寒泉處處喧
今日主人翻作客不須送客獨留髠
侯君右來自永嘉喜贈
西園公子舊知名負劍長歌海上行何日寢丘酬楚相
誰人虚席重侯生賦成白雪驕彤管衣帶朱霞戀赤城
聞說臨卭方貴客莫因殘歲急歸程
贈黃道晦隠君
鷄犬聲中隠者居桃花流水繞庭除芝苓服久容顔古
草莽交深世態疎千頃滄江移艇釣一犂春雨帶經鋤
有時喚渡過城市不是脩琴即借書
白首幽栖只一區恥將名姓世人呼讀書借得村中社
歲勝看將壁上圖地僻絶來高士駕家貧先辦縣官租
山厨不問炊烟少猶向桑間飯餓夫
問黃道晦病
久訝扁舟不出溪聞君抱病意悽悽空山日晩陽烏促
古砌天隂絡緯啼夜冷誰人同襆被地偏何處得刀圭
一從消渴文園後門外蓬蒿與榻齊
方廣巖
欲覓精廬問化機蒼蒼鳥道客游稀上方雲起暮山冷
半嶺日斜殘雪飛古樹猿驚樵子過寒林厖吠野僧歸
路迷疊嶂不知處但聽磬聲來翠微
宿華嚴閣
萬仞巖中隠化城倚欄遙望暮雲平斷橋殘雪寒山影
絶磴凄風晩磬聲坐對水簾塵慮遠眠當石榻夢魂清
因兹悟得西來意欲向空門了此生
巖中曉望
早起看山露氣濃玄巖古院有雲封微風入室度清梵
斜月挂林聞曙鐘猿帶曉聲過碧嶂鶴留殘夢出青松
倚闌但聽水簾響失却翠微千萬重
重游錦溪懷鄧汝高進士
斷橋流水自潺湲與客重來憶所驩當日共看溪上竹
于今偏握省中蘭雲生萬壑孤笻濕雪滿千山兩屐寒
住散不須增感慨一尊林下且盤桓
壬辰除夕
人事悠悠歲月徂堂前空對一燈孤哀來瘦骨全如鶴
聽得啼聲半是烏酹酒幾廻悲伏臘稱觴明日罷屠蘇
春風不散終天恨斷盡柔腸淚欲枯
癸巳元日
嫋嫋東風處處吹蕭條門巷自堪悲獨斟栢葉愁如縷
閒對菱花鬢有絲三十虚名歸馬齒半生薄命怨蛾眉
寒梅不管人無賴開遍南枝與北枝
迎春日
風流太守駕朱輪五馬驕嘶九陌塵椒實共拚今日醉
梅花先報一年春嬌鶯乍囀聲猶澁綵燕初裁色更新
市井繁華簫鼓沸停鞭齊看玉樓人
春日懷舊
千山萬水夢魂遙簫鼓聲中憶阿嬌半夜朱樓巫峽雨
幾行紅淚浙江潮青鸞錦字終難寄司馬琴心不再挑
一別西湖成隔歲春風春雨長蘭苕
寄陸無從
江北江南一水分尺書無計寄殷勤蕪城草色愁中遠
揚子濤聲夢裏聞二十四橋孤嶂月五千里路萬山雲
相思何處堪惆悵幾樹璚花對夕曛
寄夏玄成
故人別後忽經年聞道衡門尚草玄隋苑花明高士宅
廣陵濤滿孝廉船一雙屐齒春雲外兩地離心夕照邊
夜夜江南夢江北蕪城風雨柳塘烟
過鄭惠州墓
三尺孤墳倚翠微行人到此淚沾衣羅浮四百魂何在
華表千年鶴未歸塵世功名悲薤露空山松栢冷斜暉
每逢寒食倍惆悵風落殘花滿路飛
丘墓凄凄鎖斷烟墓前春草自芊芊空林猿鳥寒雲外
古路牛羊夕照邊骨閉重泉悲永夜櫬歸南海自何年
經過再拜薦蘋藻宰木蕭森啼杜鵑
送趙仁甫令梁山
桃花零亂柳如絲正是河橋賦別時衣帶江州司馬淚
帆過湘水舜妃祠鳬飛雙舄看應遠猿呌三聲聽漸悲
䕫府孤城縱臨眺陽臺雲雨望中疑
送人游吳楚
津亭垂柳綠烟絲萬里關山匹馬遲去國正當春盡後
登樓多在日斜時楚江草長悲鸚鵡吳苑花深走鹿麋
說別何須共惆悵秋風搖落是歸期
淘江舟中送張博士之官鎮海
淘江此夜暫同舟千里清漳君去遊春雨滿庭肥苜蓿
青山一路響鈎輈雲開蜃結空中市晝靜鱣飛海上樓
自是官閒堪坐嘯刺桐花下日淹留
過常思嶺憩福海菴次韻
白雲深處梵王家回望千層鳥道賒滿室空香薰貝葉
一聲殘磬落松花聽經野鹿羣依草出定山僧獨施茶
禮罷瞿曇留偈別寒鴉影裏夕陽斜
紫雲洞
石燈虚閣影沉沉萬壑松風起夕隂斷壁只餘蒼蘚合
洞門長鎖紫雲深一聲鐵篴破殘夢半夜石鐘清道心
跨鯉僊人何處去琪花瑤草不堪尋
淘江訪林德鳳茂才
一榻茅茨倚翠微暫將生計託漁磯門當瀨水潮常早
路遶方山客到稀窗外竹聲喧午枕庭前花片點春衣
與君相見即相別月落江頭未忍歸
宿鼓山寺方丈
維摩丈室絶塵氛坐對珠龕演梵文松際窺人孤嶂月
山中留客半牀雲疎鐘出寺過林隠怪鳥啼春徹夜聞
真性由來愛空寂名香親向殿前焚
孤峯天畔削芙蓉入夜遙看紫翠重一片禪心千澗水
五更塵夢數聲鐘雲生净土龍歸鉢露冷空壇鶴唳松
借宿僧寮經幾載蒼苔埋却舊遊蹤
重遊喝水巖
古洞盤旋紫翠間洞門常借白雲關虚瓢掛樹老僧隠
昏磬出林飛鳥還路到窮時尤&KR1005;嶫泉經喝後不潺湲
當年舊社成陳迹春雨春花點地斑
半山小憩呈惟秦
千層鳥道一笻扶三月東風響鷓鴣花發幽巖紅躑躅
雲生絶壁翠模糊七閩形勝山河壯萬頃滄溟島嶼孤
徐福求仙空入海誰知此地即仙都
落花
春光九十似飛蓬點徑殘英片片紅逐水幾看過澗壑
因風時得入簾櫳杜鵑有恨啼新淚蛺蝶無心戀舊叢
獨有香魂飛不散明年仍發故枝中
佳人無計可留春每見紛飛祗自顰總為韶華能起恨
亦緣衰謝易傷神輕狂已逐泥中絮流落空沾馬後塵
莫惜花前頻載酒浮生能得幾花辰
一番風雨一番憐却笑東皇浪有權才見芳英明苑上
忽驚飛片落階前倦遊公子辭金谷醉舞佳人卸翠鈿
惆悵春光容易度不堪憑檻聽啼鵑
乍見清池映曉妝驚看池面貼殘芳武陵谿上春風暗
杜曲園中夜雨狂綠葉成隂空自媚紅英落盡尚餘香
含情最恨東君惡不向人間理斷腸
柳
千絲萬縷鬭妖嬈和雨和烟陌上飄夜夜篴聲關塞路
年年杯酒㶚陵橋隋堤游女輸濃黛楚國佳人鬭細腰
只恐章臺春易老幾回攀折恨蕭條
白桃花
春風吹遍武陵源幻出瑤枝樹樹繁色似何郎初傅粉
嬌同妃子乍承恩開當柳絮渾無迹落向苔裀覺有痕
獨愛羽衣花下客玉笙聲斷月黃昏
桃花片
一夜天孫剪絳綃滿林紅雨亂蕭蕭武陵溪上香魂散
露井風前艷質銷粉黛凋殘留半靨胭脂零落帶餘嬌
崔郎腸斷尋春處人面花容兩寂寥
花影
斜陽影裏月明中一種葳蕤幻兩叢零露滴時還蕩漾
輕雲遮處更朦朧風吹頻覺嬌無力天暝方知色是空
忽訝落英飛滿徑幾廻持帚誤呼童
芳英灼灼葉蓁蓁倒影雕欄態更新忽遇燈光成幻境
倩將月色為傳神分明鏡裏看珠翠彷彿帷中見玉人
世界隂晴元不定可憐生滅總非真
水中花影
一枝濃艷俯滄浪彷彿還疑鏡裏妝波面波心飛蛺蝶
樹頭樹尾宿鴛鴦浮萍點綴偏生色流沫潺湲豈有香
借問嬌姿誰得似洛神方在水中央
夕陽
羲馭難留忽已西東山猶帶一痕低能催古寺疎鐘起
漸聽孤城畫角齊影入蘆汀羣鴈落光銜茅屋亂雞栖
此時誰是銷魂者戍婦閨中最慘悽
白鴈
蹁躚刷羽度衡陽遙望還疑縞素妝起處蘆花飄岸渚
低時殘雪點瀟湘帶來遠塞千山月呌落深林半夜霜
影入薄雲看不見湖光漠漠楚天長
白燕
呢喃長日畫梁中素質冰肌迥不同玉剪飛時遙可辨
寶釵化去竟成空梁園夢遶梨花月隋苑聲殘柳絮風
莫戀烏衣歸舊國藏身合在水晶宫
弓
誰挽烏號五石強由來猿臂可穿楊蛇疑杯裏終難釋
鳥盡林中便已藏開處流星過絶塞掛時殘月在扶桑
世間得失原無定尼父當年笑楚王
萍
有葉無根不用栽還疑水面長蒼苔遊魚吹浪重重亂
彩鷁衝波兩兩開却得微風依岸泊不容明月入池來
忽然一夜添新雨蹤跡飄零信可哀
蝶
傅粉嬌姿五色衣由來生性愛芳菲夜深栩栩夢中化
日午雙雙花底飛偷得餘香過別院帶將春色入簾幃
只愁荏苒韶光暮飄泊知從何處歸
元夕冰燈
燈燭熒熒照夜闌分明影裏見琅玕雙雙羅襪凌波濕
朵朵金蓮出水寒新製恍疑來貝闕高懸只合在瑤壇
為言火樹休相逼只恐清輝一夕殘
虞美人草
青草香魂是翠蛾托根元屬楚山河年年野燒咸陽火
夜夜啼螿玉帳歌恨血清霜凝處滿淚痕殘雨滴時多
漢宫亦有如花貌誰向春風化碧莎
病美人
長伴流蘇與合歡腰肢瘦盡黛眉殘漸看衣帶愁中緩
却恨春光枕上闌夢去何心遊楚峽起來無力步邯鄲
一從玉指纖纖困挂壁秦箏久不彈
老農
容貌衰癯兩鬢華難將生計事汚邪手栽禾黍知多少
眼見田園屬幾家時課兒孫勤耨穫閒從隣叟話桑麻
昨朝扶杖過春社還祝甌窶欲滿車
老醫
曾將奇術冠青囊八十年前遇長桑臂在不知經幾折
眼花何用檢諸方有劑可令千人活無藥能銷兩鬢霜
橘老杏殘筋力盡定應死去作醫王
題王太史家藏孫都護墨菊
西園公子費隃麋貌得寒花色更奇玄品合栽陶令宅
幽姿宜傍右軍池青烟落處渾無辨白露凝時却易知
籬下幾人能識取秪疑佳種出松滋
水簾
潺潺千點響淙淙一片冰綃掛碧空日射恍疑金絡索
月明如坐水晶宫神龍噴處珠盈貫玉女來時佩馭風
十二闌干遙騁望萬重山色總朦朧
壽林天懋母黃太夫人
百斛璚漿滿玉壺壽筵猶進大官厨堂前賓客皆鵷侣
膝下郎君是鳳雛重見封章傳内使又看書信寄麻姑
傍人莫問千秋筭五嶽長存海不枯
仙衣初剪紫霞綃鏡裏霜鬟尚未凋賢媛正宜參八座
殊恩今已錫三朝吹從玄鶴空中度書寄青鸞海上遙
多少翟公門下客紛紛猶進白雲謠
幔亭集卷七
