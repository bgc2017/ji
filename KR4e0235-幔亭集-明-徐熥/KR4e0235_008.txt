幔亭集卷八
明徐熥撰
七言律詩
冶城懷古
千里山河霽色開清秋臨眺獨徘徊虹橋隠隠龍江繞
雁塔雙雙雉堞迴落日寒潮螺女渡冷烟衰草越王臺
當年覇業俱塵土愁聽荒原鳥雀哀
冶城日落亂啼鴉城上烏烏起暮笳四野桑麻八閩郡
千村烟火萬人家無諸古殿傷青草南宋行都想翠華
人事已非湖水在年年風雨長蒹葭
垂虹橋別顧學憲先生
垂虹橋畔水悠悠無數青山起暮愁桐葉戰風驚遠夢
蘆花含月隠孤舟吳江露下丹楓冷震澤雲寒白雁秋
此去風帆何處泊相思明日隔滄洲
夜聞吳女誦經
佳人何意悟禪那夜誦金經數百過窈窕相中疑大士
妖浮聲裏半彌陀還於女伴歌吟懶自與尼師結拜多
謾道西隣歸彼岸此生無計渡恒河
擬咸陽懷古
咸陽禾黍正離離人代興亡豈有期廢殿秋風秦劍戟
荒山夜雨漢旌旗茂陵空灑千行淚渭水長流萬古悲
何處登臨最惆悵樂遊原上日斜時
愛妾換馬
如燕如龍戸外嘶行雲行雨意悽悽青蛾永別黃金屋
赤兔新飜碧玉蹄雖有飛騰空冀北更無歌舞出樓西
他時紫陌相逢處望見銀鞍不住啼
雙眉顰蹙四蹄飜皂櫪無聲被不温憔悴難忘當日寵
悲鳴猶戀主人恩強隨夜月登妝閣愁逐秋風出塞垣
金埒玉樓遙騁望幾多汗血幾啼痕
夏日靈山堂避暑
灌木隂中共倚欄飛來蒼翠落簷端滿林花雨諸天近
六月松風一座寒鳥入亂雲飜影滅蟬當斜日送聲殘
相逢正有淹留興其奈疎鐘報夜闌
越王臺懷古
山河如故霸圖休臺下空江水自流歲久莓苔生廟壁
日斜葭菼滿汀洲旌旗影滅秋風冷劍戟聲沉暮雨愁
莫道釣龍人已遠精靈還向夜深遊
寄長溪史使君德明
少年作郡到長溪五馬時從柳外嘶官舍鳥啼春寂寂
公庭吏散草萋萋山城夜月聞弦誦瘴海秋風絶鼓鼙
日向習家池上醉兒童爭唱白銅鞮
送林熙工陳汝翔陳伯孺潮上人遊武夷
津亭落木已紛紛無那離情對夕曛極浦風烟隨鳥盡
寒潭秋色與僧分蘭舟獨載千峰月竹杖同扶九曲雲
此日江蘺正堪采為余遙薦武夷君
秋日陳汝大載酒林氏水亭
滿天秋色雁邊遙載酒芳園暑氣消柳外鳴蟬寒度雨
竹間小浦暗通潮半林綠樹迷危堞一帶蒼山隔斷橋
此地相逢不沉醉更於何處避塵囂
送老卒還鄉
少小從軍出玉門蕭蕭白髮返丘園塞垣此別休回首
舊路重經更斷魂殘槖只餘孤劍在故鄉知有幾家存
古來征戍生還少何必封侯是主恩
經古戰場
蕭條殘壘不勝悲此地曾經幾亂離恨血尚餘春草裏
游魂多出夕陽時瀟瀟寒雨聞刁斗漠漠隂雲見羽旗
滿路干戈愁轉戰胡笳休向馬頭吹
贈顔廷愉將軍
姓名曾冠少年場逆旅相逢意慨慷能以三都雄藝苑
還將一劍倚扶桑燕臺擊有荆軻筑粤國游無陸賈裝
為愛琅邪門下士如君詞賦獨升堂
詩名久已動長安此日仍登上將壇投筆恥為秦博士
横戈今作漢材官常拚一命酬知己不愛千金贈所驩
莫道書生無遠略東封函谷有泥丸
秋日居法雲寺喜瀚上人見訪
門掩蒼苔一徑幽白雲應為遠公留疎鐘隠隠諸天暮
殘葉蕭蕭滿地秋竹院又逢今日話芝山猶憶舊時遊
此中傳偈多禪侣何必浮杯到沃州
秋夜同顔廷愉黎廷彬二將軍王元直秀才觀
微上人興公舍弟集鄧道鳴閫帥行署賦得
紫薇夜漏同用花字
虚堂良會寂無譁忽聽譙樓鼓亂撾響入招提隨斷磬
聲傳睥睨雜悲笳共占此地星文聚莫問中宵斗柄斜
滴盡銅壺天似水月光初轉紫薇花
顔廷愉旅館夜集聞歌
越王城裏起西風旅館相看興不窮詞客交情聯縞帶
美人幽恨寄絲桐當筵夜静燈花綠隔寺秋深落葉紅
此去豈愁逢醉尉踏歌齊向月明中
陳廉訪先生七十初度
投簮久矣老滄洲共說神仙是隠侯衣剪烟霞輕豸繡
家營雲水比莵裘數莖瑤草千年綠九月黃花一徑秋
不用尋仙訪真訣姓名元已注丹丘
送陳道育遊吳
西風蕭瑟不勝愁無奈同心賦遠遊一帶青山吳苑暮
滿林黃葉太湖秋離魂渺渺隨鴻斷鄉淚潺潺逐水流
况是天涯搖落後豈堪為客獨登樓
得李伯實太學書知其移家金陵却寄
天涯久別正銷魂忽爾開緘見淚痕東粤梅花留去客
南朝芳草待王孫春風八口依京國夜月千山夢故園
往事傷心君莫問臺城烟柳易黃昏
同王元直讀書法雲寺賦贈
精廬高傍玉蟬峰采葛歌成意更濃把臂共揮花下麈
連牀同聽佛前鐘覆棋憐爾如王粲倒屣何人是蔡邕
白首交期誰得似寺門遙指歲寒松
送林叔度遊支提寺
何時蹤跡別壺公歲晩看山過霍童客路杖藜殘雪裏
人家雞犬亂雲中鐘聞下界諸天近寺隠深林一徑通
遙想空門多勝事半龕明月幾僧同
贈別康孟擔
一丘栖隠近何僊不異龐公在漢年名混布衣堪傲世
齋供繡佛可逃禪尊前有客同浮白身後誰人識太玄
此別相思勞夢寐壺山雲樹鯉湖烟
送陳元凱明經北上兼覲省
津亭落葉點衣斑斗酒臨岐動別顔江上流澌前嶺雪
馬頭晴樹隔淮山征途歲晩鴻聲斷上苑春深草色閒
此去趨庭驩不淺可無飛夢到鄉關
江干分手動悲歌迢逓關山歲杪過獨夜懷人魂夢遠
中年知己別離多車驅微月寒登隴馬踏殘冰曉渡河
若遇長安舊相識為言生計久蹉跎
送葉進卿太史還朝
星軺萬里上長安歲晩關河雪欲殘劍珮晨趨金闕霽
絲綸夜草玉堂寒千條御柳鳴鞭過五色宫雲拄笏看
幸有同心在霄漢清時無用賦猗蘭
陳汝大六十初度
年少曾窺寶笈文老來高臥謝塵氛吟邊野興隨青草
世外餘生付白雲大藥已傳龍虎秘閒身應混鹿麋羣
桑弧正及黃花節一度花開一壽君
送人之邊
萬里横戈賦遠征天涯去住不勝情隔河獵火秋調馬
古戍狼烟夜列營沙磧春深無草綠邊城亂後少人行
客中知有還鄉夢莫聽孤笳月下聲
漠漠黃塵匹馬孤馬頭今去向飛狐望鄉臺畔無青草
敇勒城頭有白烏滿路寒霜朝倚劍一天明月夜吹蘆
單于莫近隂山獵南國書生正棄繻
無題和李義山
香燼金猊燭散風月沉西嶺水流東雲迷洛浦人何處
柳暗章臺路不通遠岫似凝眉上翠守宫猶染臂間紅
凄凉往事休重省十載游蹤嘆轉蓬
為雨為雲無定蹤半衾幽恨數聲鐘絃於離緒同時斷
墨與啼痕一樣濃無復芳心含荳蔻空將薄命委芙蓉
西隣只在高樓畔似隔天台路幾重
擬劉晨阮肇入天台效曹唐
歴盡千山與萬山白雲飛處見松關路從碧澗通仙竇
夢絶紅塵出世間花落洞中春寂寂日斜溪上水潺潺
哀呼四壁多猿鳥迷却來蹤不可還
劉阮洞中遇仙子
路入天台境寂寥空中吹送白雲謠桃花片片流丹壑
瑤草青青映翠翹五色烟霞迷鶴夢數聲環珮隔虹橋
人生莫道仙凢別携手春風是此宵
仙子送劉阮出洞
雞犬聲中羽袖分桃花折贈寄殷勤愁來玉液誰同飲
別後瑤笙忍獨聞蹤跡但隨溪上水仙凢只隔洞前雲
從今萬劫仍千劫惆悵無緣再遇君
仙子洞中憶劉郎
佳期誰信此生休夢斷巫山幾度秋瑤草似憐人遠去
桃花仍逐水東流紅塵夜月空留枕紫府春風獨倚樓
只恐重來迷處所洞門深鎖碧苔幽
劉阮再至天台不復見仙子
重到仙源路轉深舊遊蹤跡已銷沉千年山水自朝暮
四壁烟霞成古今不見胡麻流別澗獨聞幽鳥噪空林
早知一別無尋處應悔當時出洞心
萼綠華將歸九疑留別許真人
縹緲雲軿駕彩霓半天遙聽玉麟嘶身歸紫府難為別
目斷紅塵不住啼新啟離筵鋪鳳髓重封真誥印龍泥
黃金條脱空留贈九點青山望已迷
玉女杜蘭香下嫁張碩
黃金釵股紫金鈿忽駕鸞車降碧烟百尺虹橋天上路
萬條花燭世間緣雲璈曲妙調龍琯露液杯濃啟鳳筵
却笑裴郎仙分淺一雙玉杵種多年
張碩重寄杜蘭香
渺渺靈蹤去不還空勞珍重碧雲鬟人間無路通瑤闕
夢裏何因見玉顔蘭露半銷香冉冉花風初度珮珊珊
欲將一札傳青鳥知住蓬萊第幾山
織女寄牛郎
臨流幾度待金颷天帝無情恨鵲橋玉宇微茫空隔水
銀河清淺不通潮心隨鳳駕思靈匹淚逐龍梭上錦綃
難得歡娛容易別年年腸斷可憐宵
甲午迎春
家家簫鼓響何頻海國驚看物候新自有東風吹綵勝
不愁微雨灑紅塵土牛未送山中臘寶馬先行歲裏春
三十三齡容易過蹉跎又是隔年人
歲暮感懷
年來蹤跡嘆蹉跎獨向衡門戀薜蘿前路虚名青鬢少
先人遺業白雲多匆匆短晷愁中盡冉冉浮生夢裏過
時事凄凉應莫問空山相對意如何
甲午元日
平明曙色亂春烟獨對東風意惘然蓂葉乍開堯砌上
椒花先獻佛燈前忽聞爆竹迎新歲媿飲屠蘇後少年
莫道清霜隨臘盡只愁飛入鬢毛邊
贈鄧道鳴都閫
千騎如雲瘴海間一天明月照刀環營門晝靜笙歌沸
部曲秋高劍戟閒樂奏金鐃新破敵名標銅柱舊平蠻
玉關他日功成後猶見將軍鬢未斑
送林貞發之漢陽兼寄陳仲敬明府
江干折柳正春初閩楚相看萬里餘滿路愁雲過七澤
一天明月弔三閭帆飛漢水鶯聲早書到衡陽鴈影疎
為語神明河上宰故人生計已樵漁
王相如文學千里來訪詩以贈別
少年名姓滿詞場千里相尋問草堂博物每披周石鼓
摛文能賦魯靈光九龍夜吼門前水疋馬秋歸嶺外霜
收得秘書盈萬卷王家事業本青箱
送歐陽霖仲歸鄉
梁獄書成淚未乾天涯流落畏途難杼投已信曾參語
袍贈誰憐范叔寒逆旅相逢愁咄咄故鄉歸去路漫漫
布衣正好彈長鋏何必逢人變鶡冠
送周公子還金谿
彭蠡西歸去棹長東風江上送周郎數聲忍顧歌驪曲
三月惟齎養鶴糧寄遠柳應攀驛路思親花每夢河陽
家山况與豐城近別後遙看劍氣光
送徐半刺之官淮陽
東風吹送片帆輕江北江南萬里程隋柳似迎行客過
淮流難比使君清尚懷太姥看山夢新就鹽官煮海名
盤裏水晶堪餉客幾時重見故人情
甲午端陽即事
滿市貧民盡譟呼誰家尊酒汎菖蒲漢廷久已饑方朔
楚澤何人弔左徒殘喘厭看長命縷空囊安用辟兵符
愁來試上孤城望幾處炊烟幾處無
將發芋江別惟起惟揚二弟
霜落烏啼半上潮江頭那忍解蘭橈已悲去路關山遠
况復歸期歲月遙衰鬢依人愁冉冉荒年為客槖蕭蕭
他時兩地同相憶記得離筵是此宵
飲胡元瑞蘿月軒
停棹來尋瀔水陽半窗蘿月坐飛觴階前鶴跡留苔淺
秋後蟬聲出樹凉客路蒹葭寒細雨他鄉碪杵度微霜
布帆東下江流急滿目西風別恨長
寄別幼孺次來韻
故國青山又遠違懷人空有夢魂飛猿當暮雨聲偏慘
鴈到秋風影尚稀一夜思鄉華髮變中年為客壯心微
竹林此日無多侣莫向山中厭布衣
寄贈屠長卿儀部
姓名曾註玉皇家吸盡遙天五色霞一點真陽封土釜
六時神水轉河車黃冠長日居蓬島紫氣中宵隔若耶
莫道相逢期太晩于今佳䜟有龍沙
一區長傍鑑湖邊坐對三花九品蓮家散黃金惟塑佛
詩成白雪半游仙栖禪净室雲堪臥馭氣遙空電可鞭
他日從君無別語祗應同證大因緣
題公朗寶函樓
危樓百尺梵王居禪誦聲高晩磬初一榻秋雲松火冷
半窗殘月竹隂疎鷲峰花雨諸天外猊座金身六代餘
多少塵勞都遣盡獨留詩癖未全除
寄懷瀚公
逆旅裁書問道安故園明月幾廻看身閒對客題詩易
歲儉逢人乞米難風動空山孤錫響霜深禪榻衲衣寒
知師不作天涯夢長夜忘眠坐戒壇
松陵舟中
西風吹袂失炎蒸落日波光似鏡澄囊裏錢餘緣戒酒
途中舟緩為尋僧孤村近浦船為市古寺臨江塔有燈
一帶人烟何處所榜歌遙指是松陵
吳閶弔高季廸太史
吳門燈火正黃昏讀罷遺編濕淚痕五字幾人傳故業
一杯何處弔吟魂秋風茂苑留荒草暮雨寒山泣斷猿
欲向居人問封土衣冠未必葬家園
旅次石頭岸
石頭城下水微茫回首鄉關驛路長瓜步烟波連斷靄
秦淮雲樹隔斜陽秋高落木迷村舍夜静寒潮到女牆
客裏愁心已如此一聞南雁更凄凉
金陵懷古
白門京闕舊山川朱雀烏衣夕照邊百代荒陵崩夜雨
六朝遺殿鎖秋烟胭脂歲久銷宫井苔蘚春深繡御筵
往事凄凉無限淚傷心最是建文年
客中感秋呈王德載盧子明柳陳甫諸公
他鄉為客長離憂一夜新寒感敝裘對酒正當桑落後
思家偏向雁來秋白門月冷碪初斷淮水霜深葉自流
不是天涯有知己萍蹤那得久淹留
送張孺愿還四明為兒娶婦
離情黯淡白門西何處雲山是會稽作客暫辭桃葉渡
思鄉多夢若耶溪寒蘆夜雨鴻初斷衰柳殘陽馬倦嘶
待汝尚平婚嫁畢五湖明月共招携
送胡彭舉之衡陽
愁折衰楊過御堤吳門遙望楚雲低高峰見月秋廻鴈
野店逢霜曉聽雞九𣲖江流湓浦外一天帆影洞庭西
知君作客年來慣不畏猿聲日夜啼
葛震父招遊雨花臺同張康侯姚佩卿諸子
高臺千尺俯烟霞却望當年舊帝家百雉都城仍踞虎
六朝宫樹半栖鴉雲邊淮水連天遠林際鍾山帶郭斜
獨有空門不銷歇至今猶落講壇花
送陸纂父山人還洞庭別業
他鄉相見又離羣滿目西風落葉聞二水空洲孤棹遠
三吳秋色一江分白衣出郭金陵雨綠酒看山震澤雲
從此游蹤各南北月明無處不思君
同吳翁晉姚叔乂諸子集陳公衡衙齋
南朝仙吏擅風流四海論交半敝裘粉署鳥啼花外雨
白門鴉散柳邊秋故宫雲氣銷長樂近郭湖光起莫愁
馬踏夜分歸路晩疎鐘遙動景陽樓
贈李茂承太學
雲間才子氣翩翩偶爾相逢入洛年半夜孤帆三泖月
一秋雙屐六朝烟匣中紫氣頻看劍筆底青山不賣錢
同是天涯流落客何妨長醉酒罏邊
隔簾美人
環珮聲聞見不真多情綽約往來身只緣竹緯垂千縷
似對菱花隔一塵繡帶暗飄紋外影秋波潜送隙中春
重重錦浪生羅襪彷彿雲間遇洛神
同梅季豹林叔度碧峯寺訪如愚上人
行盡空林到沃洲滿林黃葉上方秋松遮古殿半山翠
竹隠空房三徑幽寶蓋影飄依佛座曇花香散拂經樓
年來綺語方除障不敢題詩贈惠休
同閔壽卿王獻子二山人集王德載都護溪閣
同得蕭字
尊酒憑虚破寂寥秣陵雲物晩蕭蕭窗開遠岫常邀月
閣枕寒溪共聽潮萬里風烟天外盡滿林秋色雁邊遙
主人久傍牆東隠不向西山更射鵰
馬姬館贈梅子馬
寶劍逢人脱贈輕平生肝膽片言傾千秋白社工文客
半世青樓薄倖名枕上楊花今日淚渡頭桃葉舊時情
囊中不管黃金盡猶買嬌歌夜夜聲
壽雪浪禪師九月九日五十初度
祗林遙見白毫光髮祝多年尚未蒼菩薩應期生下土
聖人此日出西方階前記臘松長在座上拈花菊正香
一自九龍仍吐水從今浴佛說重陽
金陵故宫
先朝遺殿閉塵埃零落空勞過客哀五夜銅壺乾罷滴
六宫金鎖澁難開翠華去後全無影羅綺焚餘尚有灰
弓劍盡埋烟雨冷椒房一半上蒼苔
重陽後顧世卿招游清凉寺翠微亭
虚亭高與翠微連尚有黃花照法筵下界梵音中夜磬
半空帆影隔江船馬行十里松隂月人藉孤峰草色烟
我本倦游多感慨老僧休說六朝年
陳彦莊侍御招遊清凉寺
同向空門結白蓮琳宫遙隠帝城邊閉關僧是他方衲
題壁人多異代賢江北江南千里月山前山後萬家烟
座間自有霜威肅避暑何須說往年
送何伯達太學還鯉湖
歲晩扁舟發水濆勞勞亭下歎離羣一行鴈影斜陽見
幾處砧聲半夜聞作客厭看吳苑月思親飜望秣陵雲
他時九漈勞魂夢跨鯉仙人正是君
燕子磯
蘆荻蕭蕭遠水平沉江鐵鎖尚留名半空鸛鶴飛來影
千載黿鼉化去精石占中流危截浪雲侵殘壘暝吞城
山僧似惜游人別猶送疎林磬一聲
觀浦口珠泉
一泓如練净無塵幻出明珠顆顆新疑是鮫宫逢賈客
難於金谷換佳人夜光不說昆明水照乘何須合浦濱
生滅由來歸泡沫欲將靈跡問波神
訪梅禹金秦淮客舍
舟過長干問客星風流不用嘆飄零一秋桃葉居淮水
十月梅花夢敬亭遊徧南朝多寶寺繙殘西竺幾函經
贈君欲折藏鴉柳滿目隋堤何處青
謝司理招遊道場山
碧樹香臺一徑紆滿林幽鳥避前驅重重翠巘看蒼弁
渺渺層波見太湖鐘送餘聲過下界雲留殘影挂浮屠
畫船載月歸來晩十里烟光澹欲無
謁孫山人太初墓兼懷鄭吏部繼之
道場山下見荒阡欲弔吟魂一愴然寂寂梨花寒食雨
蕭蕭蒿草夕陽烟空林夜静聞猿嘯斷碣年深借鹿眠
若把梅亭比苕水千秋黃土總堪憐
閨情
深閨長日望刀環錦被香銷繡幕閒豈有夢魂通暮峽
更無眉黛畫春山情牽夜月孤蛩泣目斷秋風一鴈還
不是狂夫恩意淺由來薄命怨朱顔
同強善長包蒙吉計仲嘉徐子晉斯學上人集
寶林寺鏡公房時蒙吉來自東甌仲嘉歸自
燕趙
吳市飄零感歲華偶携瓢笠到僧家孤雲静結人天果
朔氣寒生佛座花作客畏聞燕地雪逢君先問赤城霞
山中欲別各留偈送過虎溪將日斜
為王百谷悼亡
不顧房帷十載恩竊將靈藥月中奔楚臺有枕難通夢
漢殿無香可返魂夜静鴛鴦虚錦帳晝長鸚鵡喚璚軒
小星三五沉何處垂老青衫濕淚痕
虎邱寺
千頃寒雲隠上方半天明月照廻廊玉鳬化去山精滅
金虎銷殘寶氣荒塔影虚空藏舍利泉聲日夜淬干將
霸圖零落浮圖在不拜吳王拜法王
贈彭城蘇姬
蘇小門前繫紫騮隔簾相見尚含羞青蛾暫結花間約
綠蟻能忘客裏愁一片輕寒銷枕簟半窗明月上箜篌
從今若過彭城路不說張家燕子樓
初春德州道中有懷故園
落日平原朔氣凝征途迢逓倦難勝風生沙捲殘年雪
春至河銷半渡冰古戍黃昏喧斷角遠村寒夜見孤燈
鶯花自愛家林好裘馬何心向五陵
易水懷古
一笑秦庭事已空蕭蕭寒氣動悲風飛霜枉購千金匕
貫日猶懸百丈虹公子歌殘衣變白田光死去血流紅
薊門零落咸陽火易水年年只向東
同許靈長太學張去華山人陳幼孺曹能始二
孝廉集鄧汝高計部署中賦得長安新柳送
張成叔太學還四明
東風二月薊門過新柳青青拂御河淺綠乍分眉上黛
柔條難任笛中歌幾時葉滿章臺路有日花飛太液波
同是一枝堤畔種無如此地別離多
下第後書懷
自是揚雲白未玄不才那敢怨蒼天回看故國八千里
誤戴儒冠十七年貧倚詩書元失計窮知文字信無權
雄心銷盡囊如水流落依人面可憐
一領青衫萬斛塵溝隍十口計全貧關河偏阻空囊客
童僕潜歸得意人雲路豈能容野性帝鄉元不住閒身
長安浪說春光好未見丘園非是春
南還留別許靈長張叔弢馮咸甫鄧泰素文夢
珠柯起之諸子
日落燕關馬去遲一尊相對總相悲豈堪客路銷魂處
正值皇都失意時此去惡分燈下影重來愁益鬢邊絲
與君俱是飄零者空說加餐贈別離
謁孔林
洙泗瀠廻兩𣲖分泰山龍護素王墳傳經已化三千士
執贄難逢七十君室築空場生蔓草樹殘荒隴起寒雲
一抔馬鬛勤瞻拜欲向春風薦魯芹
燕子樓
舊日懽情委逝波空樓燈影恨如何一天夜月閒簫管
十載春風罷綺羅松栢鎖烟愁思苦牡丹含雨淚痕多
香銷粉歇歌塵散忍見雙雙燕子過
書懷
歲月蹉跎黯自驚此身雖在鬢毛更江湖故舊無消息
童稚交遊半死生喜信空門緣漸老厭聞往事為多情
客中最是愁人處獨夜殘燈風雨聲
聞人仲璣卜居西湖詩以寄之
卜築南屏第幾峰烟霞長日伴遊蹤橋頭柳色湖心月
郭外潮聲寺裏鐘數載宦情同失馬千秋絶技羨雕龍
蘭橈竹杖頻來往十里荷花九里松
女冠還俗
愁戴黃冠老此身芳心難禁黛眉顰且抛王母當年約
去了蕭郎宿世因斗帳自今開甲乙星壇誰復守庚申
幾回却笑巫山女雲雨空為夢裏人
戲嘲鄭四效長慶體
落落江湖無定跡匆匆相見闔廬城離鄉已是五六載
道舊曾無三兩聲杯水覆堂難再返浮雲出岫便無情
故人浪說工詞賦只恐登樓賦未成
登延平玄妙觀
玄都俯瞰碧溪濆上帝高居接五雲入院經聲朝斗拜
繞壇香氣降真焚龍精護法豐城劍鳥篆書符玉洞文
月滿松關天籟寂飄颻笙鶴半空聞
登芝山善見塔
百轉清溪繞梵宫千尋丹磴勢盤空曇花亂散諸天雨
橋板斜飛一線虹塔影層層青嶂外鐘聲隠隠白雲中
憑闌不敢輕呼吸帝座溟濛近可通
謁馬仙姬廟
元君仙籍出扶風廟食千年建水東滿院松杉巢鸛鶴
四時香火卜羆熊青天紫氣生靈幄白日紅雲護寢宫
幾度憑虚朝上帝手抛霞帔幻成虹
初至武夷
道緣為重世緣輕總屬閒遊豈計程九曲仙班邀鶴馭
半空天樂奏鸞笙經旬絶粒抛煙火到處行歌變姓名
多少函中遺蜕在不知若箇是前生
萬年宫
萬年宫殿魏王居瑤草琪花滿玉除壇下餘腥猶漢代
岩頭遺蜕是秦初客從雲水求丹訣帝遣風雷護簡書
我亦曾孫今再世夢中親御紫鸞車
宿冲祐觀
風燈零落夜鐘殘數卷玄經掩不看藥採刀圭還玉液
火留文武養金丹瑤池月滿鸞笙杳石榻雲深蝶夢寒
斷盡世緣須及早肯將白髮戴黃冠
宿接筍峰道院
絶壁懸厓入杳冥丹房長借白雲扃地分六曲成三島
臺聳千層禮七星暮靄晴飛岩瀑翠秋烟寒隠石燈青
一聲獨鶴醒殘夢臥聽黃庭半部經
宿雲窩贈陳司馬
清溪九曲即蓬壺何用遙尋五嶽圖幽壑半開新净室
秘書還看舊隂符鵷鸞班裏多年別雞犬雲中幾日驅
重住雲窩緣不偶前身或恐是丹樞
天游觀
高臺獨上翠千重吹散嵐烟有鐵龍地種三花元漢畤
門扃五粒是秦封雲邊螺髻層層結雨後蛾眉點點濃
倚徧危闌遙極目九環衣帶束芙蓉
宿鼓子峰道院
芒鞋歷徧翠微巔脩竹隂中別有天洞隠黃冠皆净侣
巖封白骨盡飛僊石當隙處精廬搆路到窮時棧道懸
夜静焚香同禮拜步虚聲散一爐烟
游水簾洞時久不雨飛沫稍微賦得一首
素練冰綃一夜收潺湲何處見龍湫鮫人海底餘殘淚
玉女峰前上半鉤自有玄珠藏赤水不須瓊液咽重樓
一瓢欲挽銀河瀉倒挂青天作瀑流
尋和叔道士不遇
暫去朝元出翠微紅塵何處染綃衣鸞傳紫府書頻至
鶴帶青城箭未歸六甲風雷壇下守半空日月鼎中飛
石函留得龍沙䜟莫道蓬壺會面稀
武夷溪口送惟起弟度關
竹杖芒鞋歷翠岑蒯緱忽動遠遊心離魂已與千峰斷
別恨空如九曲深秪有飄蓬懷白璧全無大藥化黃金
山中散盡賓雲曲淚落西風半夜砧
青山遊侣散紛紛况復臨岐遠送君兩地鴈鴻難顧影
一時鸞鶴總離羣人從杜若洲邊去路在桃花洞口分
明發登高各惆悵鵝湖斜日幔亭雲
武夷送吳元瀚還莆
日日看山住翠微虹橋宴罷各將歸幾時再買重遊櫂
三載方還舊釣磯囊槖只携丹訣去夢魂猶帶白雲飛
別君不用綈袍贈玉女新裁五色衣
再送元瀚次來韻
一尊同向蓼花灘露下丹楓落葉殘身泛孤舟愁弟遠
淚揮雙袖別君難凄凉戍角秋霜曉明滅漁燈夜雨寒
此去入林尋舊隠高齋新長幾琅玕
陳惟秦為其先人營葬久居永南山寄訊
春事飄零倍憶君滿庭紅雨落紛紛鰲峰已作三秋別
馬鬛新成四尺墳花下幾廻虚朗月竹中長日賦停雲
北邙正有松楸感烏鳥聲聲不可聞
訪薛煉師思齊
桃花千樹繞江干花裏幽居日考槃曲徑開時供鹿臥
方書抄就借人看一春草綠蓬門靜半夜雲生藥杵寒
聞說延年有真訣相逢先乞九還丹
壽李司理
曾將詞賦冠明廷斷獄年來動引經德比于公高漢室
名同小陸起華亭壽筵猶獻長生縷海國爭看執法星
何必西巖采三秀郡齋瑤草自青青
鶴吹飄颻下九天共看良吏是神仙朝來拄笏心如水
夏至懸弧日似年函谷他時生紫氣長庚此夜應青蓮
遙知臥理還多暇注得參同有幾篇
送王懋宣先生之泰順
垂楊影裏亂啼鶯朝發都亭一騎輕黯淡蘼蕪尋去路
微茫烟樹見孤城他鄉春色悲花落旅館愁心寄月明
白髮蕭蕭猶作客臨岐分手更關情
宿鄧汝高竹林山莊
羣峰迴合樹蒼蒼一徑雲隂散夏凉荒坂牛羊歸暮靄
比鄰鵝鴨睡斜陽竹當疎檻常流翠花落清溪不斷香
晏坐山中屏塵慮今宵如宿輞川莊
春日居法雲蘭若
移來書舍傍琳宫隔斷紅塵路不通游屐半閒新雨後
法幢高挂亂雲中夜深松偃疎簾月春盡花飛晩磬風
謾謂空門人跡少相尋日日有支公
登臨正及看花期青草葳蕤步屧宜雨翳鯨音過院冷
風傳鶯語出林遲閒尋緇錫談三昧偶伴黃冠禮六時
自是山中堪避俗更無蹤跡世人知
古路蒼蒼入鷲峰烟霞隔斷往來蹤時將真訣燈前課
每與遊僧竹下逢滿架瑤函藏貝葉遠林山色絢芙蓉
閉門晏坐塵緣息又聽雲堂起暮鐘
滿徑蒼苔過客稀疎鐘纔動暝烟飛輕敲竹院殘僧返
亂落松花一鶴歸夜靜石燈分佛火春寒山罽借禪衣
上方萬籟聞俱寂但有經聲出翠微
送王少文藁葬西郊
蕭蕭孤櫬出郊關執紼空餘涕淚潸滿目松楸西郭路
半天風雨北邙山函中白骨孤雲裏世上紅塵一夢間
除却千年華表鶴更於何處望君還
秋夜汝高振狂伯孺過宿山齋時汝高將赴闕
西風搖落正秋天相對空山意惘然竹裏孤燈消冰夜
鏡中華髮感流年寒蛩古砌啼凉月小犬疎林吠暝烟
只恐心期隔霄漢豈能長向白雲眠
擬積雨輞川莊
經旬梅雨自沉沉灌木蕭森起夕隂泉過斷橋歸別澗
鐘傳古寺出空林閉門習靜山中樂晏坐焚香物外心
終日更無車馬客時從花塢聽鳴禽
擬長沙過賈誼宅
憐君謫宦楚江來門外湘波日夜迴廢井年深生亂草
古牆春盡長荒苔猿聲似訴孤臣恨馬首空勞過客哀
此地無須嘆寥落長安甲第亦成灰
他鄉遷客恨悠悠此日長沙宅尚留寂莫空梁栖鳥雀
蕭條古院閉松楸幾年宦况同雲薄一去君恩共水流
欲採江蘺傷往事半天風雨洞庭秋
無題
數聲殘漏滿簾霜青鳥銜箋事渺茫剖贈半規蒼玉玦
分將百合紫羅囊空傳垂手尊前舞新結愁眉鏡裏粧
一枕游仙終是夢桃花春色誤劉郎
無緣飜悔意相關雲雨巫陽一夢間獨撫朱弦琴哽咽
背流紅淚燭潺湲新分半玦終難合舊贈明珠未忍還
縱使章臺零落後長條猶自望君攀
錦衾羅帳淚潸然淡月微霜夜可憐嚙臂尚思當日約
同心空結片時緣瓶沉古井渾身碎珠孕靈淵幾箇圓
一別天台成隔世桃花流水自年年
一寸湘筠淚滿枝百年幽恨是幽期朱絃忽斷鸞難續
錦字私傳鳥不知新唾花痕沾廣袖舊分香氣散重帷
此生欲了尋春約須及清隂未綠時
劍化雌雄玉匣空寒潮東逝信誰通金生蓮步雙纏白
釧約冰肌一線紅事去懽娛幷作怨緣乖魂夢也難同
芳菲零亂春光晩滿地臙脂半夜風
蘭心迷蝶柳藏鴉綺閣銀燈照九華百尺藍橋通步障
幾重巫峽隔窗紗魂銷翠帶胸前草腸斷青銅影裏花
落盡深紅春色晩肯容劉阮更思家
鏡中雙鬢綰如鴉廣袖新看染石華曉起靚妝消翠靨
晝眠香汗浸紅紗半溝膩水堪流葉一尺雕欄不障花
總為多情眉黛蹙怪他人說是西家
愁見流蘇百結同繡幃寒夜一邊空幾痕斑淚孤生竹
十指朱絲半死桐在野鴛鴦虚桃被出山鸚鵡怨樊籠
臂紗不解纏綿意長護嫣紅舊守宫
歸期無定數難占鳳蠟燒殘夜未厭幾點金徽桃後譜
半邊銅鏡嫁時匳紅銷榴帶絲空結朱褪櫻唇酒不沾
夢醒碧紗窗外月梅花疎影滿雕簷
玉殞珠沉思悄然明中流淚暗相憐常圖蛺蝶花樓下
記刺鴛鴦繡幕前祗有夢魂能結雨曾無心膽似非煙
朱顔皓齒歸黃土脉脉空尋再世緣
烈女吟
湘水難同此恨深幽閨長詠栢舟吟半生夜雨常悲鶴
六禮春風未委禽瑟斷朱絃因廢軫燭銷紅淚見灰心
寢門一訣千年怨魂夢無由識藁砧
秋日陳汝大鄧汝高陳振狂陳子卿陳幼孺袁
無竸興公弟集綠玉齋時余與子卿幼孺下
第歸自長安汝高將使浙中興公將游白下
竹林文酒暫盤桓聚散無期後會難燈下幾人分去住
尊前雙淚帶悲歡傷心此別魂俱斷落魄初歸夢未安
他日東行占太史客星遙傍使星看
送林觀察備兵金衢
使節翩翩浙水過東山那許久蹉跎一門劍履閩中少
百將櫜鞬越絶多露布星馳官負弩霜臺月滿士横戈
九重正爾資籌算無暇尋仙訪爛柯
贈車子仁郡侯
含來鷄舌尚氤氲新握麟符到海濆案了簿書心似水
門投詞賦客如雲市中騎竹迎童子池上揮鞭醉使君
敝刺即今羞自獻敢言名姓舊相聞
寄譚忠卿比部
清時才子賦懷沙抗䟽歸來髮未華粉署一官淹組綬
青衫雙淚怨琵琶杼投慈母緣憂國環賜明君定起家
却愛衡門當庾嶺相思不用寄梅花
送陳永奉游金陵
千里行裝半醁醽渡江君去莫教醒馬經小小佳人墓
舟過勞勞送客亭揚子風高潮自白隋堤秋盡柳無青
後庭遺曲桓伊笛都向秦淮月下聽
壽大司馬吳公
班綴鵷鸞爵上公鼎烹龍虎貌還童鐵冠曾執三湘憲
銅柱猶存五嶺功曳處履聲為赤舄懸來弧影是彤弓
渭濱未許長垂釣聞說君王正夢熊
進賢冠換七星冠篋裏隂符不再看上帝久頒書玉檢
先皇曾賜露金盤白蒙頭上應還黑赤在心中已是丹
借得方平壺十二更於今夕獻瑤壇
送薛君大秀才遊武林
司馬南游正少年可堪人去雁來前孤舟白擁蘆藏月
兩岸青殘柳散煙帆外客星灘七里湖中佛日竺三天
射潮不用錢王弩但有觀濤賦幾篇
送鄧汝高戶曹督餉之浙
粉署含香又幾年轉輸今識鄼侯賢還家樹不言温室
行部山應訪冷泉玉麈夜揮天竺月畫船秋放太湖烟
江南水旱憂非細願悉民艱䟽御前
送孫四之金陵
一時詞客嘆飄蓬無數離尊半日同買笑好留錢子母
防身須仗劍雌雄鹿麋夜走三吳苑狐兔秋悲六代宫
建業城邊堪飲水孫郎名自起江東
古田極樂寺曉起
聽盡蓮華刻漏長山深嵐翠滿繩牀鳥啼松嶂聲聲月
僧踏楓林步步霜座上落花天外雨佛前沈水定中香
此生總是空門客到處皈依有法王
過鄭樵林山人市隠堂
一丘高卧久忘機雙屐行歌徧翠微綸挂夕陽春釣罷
笠携殘雪晩樵歸松窗月冷烟霞夢菊徑雲生薜荔衣
不用鑿坏深避世山城車馬往來稀
幔亭集卷八
