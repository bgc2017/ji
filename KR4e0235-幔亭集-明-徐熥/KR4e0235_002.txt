幔亭集卷二
明徐熥撰
五言古詩
擬古
把袂登河梁秋風慘行色去去天一涯此心長惻惻酒
殽紛錯陳哽咽不能食思君有夢魂從君無羽翼浮雲
方西馳羲輪忽已匿微款俱未伸相持空太息會面未
有期功名當努力
落日不廻照頽波無西流人生處世間倏忽如蜉蝣百
年傷局促其憂乃千秋一朝時命盡悲風起松楸纍纍
丘土中誰辨王與侯貴亦不必喜賤亦不必憂聖賢多
微言達者耼與周斗酒相娛樂虚名安足謀
閨房何淒清思君意如搗追恨當别時光景太草草愁
款積胸臆恍惚不能道别君未須臾依然結懷抱安得
廻君車與君再傾倒
徙倚高樓上西北多浮雲浮雲望不極妾淚徒紛紛丈
夫思報國仗劍遠從軍十年遼水上生死不相聞
洛陽有異卉灼灼生路傍顔色如朝霞百步聞馨香五
陵多遊冶觀者如堵墻竟日歡不足秉燭飛羽觴涼秋
降白露氣序回清商嗟哉此異卉倏忽無輝光容華不
足恃歡愛靡故常因之感薄俗意緒重慘傷
感遇
山居絶塵鞅衆慮寡所營長嘯谷聲應撫琴薰風生雲
流古洞濕雨過寒潭清年光自代謝草木隨枯榮且盡
杯中酒遑圖身後名
出門盡秋色策杖登寒山雲來幽徑迷風急衣裳單林
深豺虎嘷洞古虬龍蟠路遠人煙絶日昃不得餐蒿藜
蔽田野中心自悲酸嚱吁望絶巘始知行路難不如歸
林臥長嘯賦猗蘭
咏荆軻
荆卿一劍客擊筑游燕都許身太子丹生死誓不渝文
夫報知已何惜此微軀悲歌度易水慷慨自驅車匕首
中銅柱非由劍術疎報秦雖不濟千載仰雄圖
薤露
日出何杲杲薤露不長保人生在世間豈能長夀考穰
穰陌上塵離離墳畔草殤子與彭籛胡然較遲早瞻彼
薤露晞感歎傷懷抱
詠懷
歲序如轉轂一去無還期形容久不逮臨鏡始嘆悲悠
悠夢寐間覺寤何其遲處世三十年履歷多險巇世事
古猶今此意當自知奈何微脆軀與俗争奔馳奔馳覺
生累守静性可怡老莊有明訓役役將何為
與陳汝大鼇峰宴集
四郊散秋色層臺結夕隂孤磬出叢薄倦鳥投故林殘
霞落酒杯微月照衣襟良朋式至止臨風諧賞心既蠟
阮生屐復為梁父吟&KR0008;然發長嘯天外有餘音
振衣陟鼇頂石磴何嵬峩松隂如車蓋亭亭山之阿深
巖逗秀色古樹垂女蘿醉來窮幽壑勃窣經危坡孤鴻
唳天際野鳥當筵歌人生寡良和不飲將如何
遊圓峰閣
古閣枕溪濱年代已湮沒山勢何嶙峋溪聲無停歇老
樹倚雲根寒泉溜山骨我來陟孤岑石徑蒼苔滑朝餐
嶺上霞夜潄波心月處處煙景移步步清興發臨風開
素襟空山坐超忽
東際亭晚眺
虚亭蒼翠間烟霞變竒景微鐘起梵音空潭自清影行
來竹靄深坐久松風静冥然道心生倏爾塵緣屏吟眺
猶未闌殘陽在西嶺
擬登天台山
晨興理輕策捫蘿登嶕嶤荒榛隱烟霧絶巘摩穹霄泉
聲灑飛瀑山容建霞標下有百丈潭泠泠喧石橋涼燠
異巖壑雨暘變昏朝遐矚發清曠溽暑生凉飈偓佺詎
云遠羨門猶可招騁此物外觀聽彼雲中謠微風奏天
籟淡雲綴輕綃結根比華岱幽邃同中條高情豁然暢
塵襟亦已消安得遇至人與之同逍遥
春泛若耶
春風散藻景山水動微暄桂櫂泛蘭渚搖搖過前川汀
花媚幽壑岸柳垂輕湍環洲屢廻複雜樹何繽紛微波
生鏡湖疎鐘來雲門揚帆意超忽泝流情孤鶱逆楫芰
荷脆隨波蘭芷繁和風駐瑶瑟落日沉金尊山川緬如
故疇昔誰能存佳境豈易覿幽懷願無諼
懷陳平夫
别子雖未久念子意何深攬衣立階除涼風吹素襟殘
鐘度微月天籟雜悲吟盈盈一水隔悠悠千里心空山
白雲滿六谿何處尋
寄題林晉伯别墅
夫子且遁世結廬居青門鳴泉瀉懸崖山光當層軒澹
澹雲影疎謖謖松聲繁林密失寒燠山深忘朝昏薄田
足禾黍幽澗多芳蓀柴門瞰清溪一徑通花源時時命
小舟去去過前村愜此丘中賞忘彼朝市喧伊余秉微
尚委懷在丘園安得相比隣長嘯醉山樊
登鼓山大頂
曉望屴崱峰振衣涉蓁莽樹色遠葱蘢練瀑空中響峭
壁插蒼穹丹崖懸百丈鬼斧鑿鴻濛玄巖閟罔兩我來
叩崆峒素心懷孤往蘿蔓刺衣裾烟霞隨屨杖倚石潄
清流頓令神骨爽薄暮日漸暝月印蒼苔上忽聞天籟
鳴泠泠愜心賞願言脱塵纓不復絓世網
贈陳价夫薦夫
明珠無連胎竒卉寡並蒂物類有如此無乃造化忌夫
何六溪中産君兄與弟意氣傾時流詞華振當世顧盼
生雄姿中原敢凌厲探討無勌勤玄心已超詣二陸久
不興芳名爾當繼
劍浦送顧世卿
行行出劍津送君還東吳未能展嬿婉别離在須叟含
涕牽君衣相視意踟蹰我無雙飛翼何由與君俱君行
登青雲我尚蟠泥途相隔天一方道路阻且迂會面雖
有期秖恐容華殊悲風振原野怪鳥争哀呼送君從此
去回首日云晡
晚渡淮水
孤帆涉淮水天氣苦寒沍積雪明長崖斜陽橫古渡漁
燈隔浦來人烟數家聚前途多風塵故山隔雲樹栖栖
問去津悠悠嘆行路遠涉猶未窮徘徊日將暮
田家雜興
春風動郊墟村村事農務桑柘蔭比隣鶬鶊鳴高樹訪
舊入城稀持饁歸田暮雞犬識井閭牛羊諳村路此中
寡所營悠然有眞趣
憩轉華菴
精廬傍人境虚寂無垢氛食施隔林鳥衲掛前山雲池
光既澄潔香氣尤氤氲獼猴識戒律狸犬嫌腥葷談深
不顧返西嶺將斜曛終當遠城市高卧辭人羣
對月遲王元直不至
孤館寂無人寒威滿林樾天長鴈影遲露冷蛩聲歇當
尊翠靄深倚杖蒼苔滑故人期不來惆悵花間月
春日山居招袁無競
晨起倦簪沐便覺日停午梁間燕哺雛竹外鳩呼雨碧
蘚盈階除幽花映忩戶裁詩招所驩愁心繞烟樹
送鄭業師之漢陽
春風吹柳枝處處鳴鶗鴂七十四老翁猶作天涯别若
比少壯游此情倍嗚咽貧來褐不完老去頭如雪游非
尚子懷辯豈君卿舌出門靡所甘苦為饑寒廹湘江道
路長楚水烟波闊茲行毋滯淫門人望回轍
懷陳履吉久居山中
聞君居荒村寥寥誰與侣田叟時往還樵夫或共語吟
思倚杖時釣憶臨流處高懷絶世氛閒心寄烟渚此别
已徂秋涼風滿庭樹
懷沈從先
與君未傾蓋吳門費相尋十日不能得嗟哉誰知音故
人不我棄題書貽空林感此歲月異傷茲年鬢侵寥寥
千古意悠悠萬里心花殘吳苑暮月落楓橋隂望君不
可見思君空自深
答葛震甫
閩海與吳門相隔幾千里君雖吳門居又隔洞庭水不
知賤子名何由入君耳雲中有片鴻江頭足雙鯉投來
皆璚瑶報之愧蘭芷臨風懷美人感歎胡能已
慰佘宗漢喪子
一官不稱意拂衣遊五湖書空羞咄咄對酒呼烏烏行
年已半百有子啼呱呱丈夫恥内顧仗劍遵長途及君
還故里歲月已云徂此兒風格異蹀躞稱家駒膝前還
復著鯉庭時能趨昨日致書來云君殞其雛知已為痛
悼坐客同嗟吁有生本非有無生亦非無達生乃賢者
西河非吾徒君今喪子後還如無子初金石有銷鑠况
此脆弱軀古人齊彭殤此意良非迂造化誠小兒無為
此拘拘
哭林遜膚先生
先人同時交什九泉下塵遺老獨有君倏然返其真君
今歸黃壚不患無所親世上少相識泉下多故人生交
有聚散死交千萬春死者足相樂生者徒悲辛
喜微師自水西歸
開士從何來云自山中歸去住無定跡有如閒雲飛隨
方皆淨土何處非禪機城市雖紅塵不染静者衣
賦得華林暮雪
屏山何逶迤精廬依北郭日暮寒風生曠野同雲作俄
看雪片繁漸覺襌衣薄瑶華結珠旛玉屑飄金鐸跏趺
雙樹林疑是天花落
望月有懷唐宗貞陳彦宗
微月入庭除疎松散清影山深嵐翠濃露落衣裳冷當
時月下人蹤跡同萍梗對月思所驩此情空耿耿
劍浦送康元龍遊吳
余自吳門歸君望吳門去來往本無期延津忽相遇一
望故山雲一問他鄉路語罷各分離愁心滿烟渚
聽陳振狂彈琴因懷劉道子
夜坐松桂叢孤琴理殘月流泉澄幽隂微風助清越愁
因寄指深興以餘音發悠然山水心懷人向天末
南嶼田家
綠水蔭柴門蒼山遶茅屋老樹鳴春鳩頽垣眠小犢鵝
鴨自成羣兒童戲相逐游從里社歸税藉農桑出榮辱
非所知飽煖願已足羲皇世代遐此地傳遺俗
空山布榖鳴春風散墟落夫妻同荷鉏南畆事東作衡
門隱者居斗酒田家樂閒惟念子孫老不知城郭安能
受一廛鼔腹同耕鑿
宿雲窩贈林熙吉
吾黨有一士結茅峴山麓庭前羅異卉屋後繞脩竹託
跡在巖丘結交盡麋鹿水石同弟昆農桑課童僕時為
梁父吟閒取離騷讀服食慣參苓往來狎綺甪能忘朝
市喧不與世情逐誰知錦水濱却有愚公谷樸被時一
來同抱孤雲宿
懷陳惟秦
相思一何深相别一何久條風吹蘼蕪新火鑽榆柳春
光漸以闌莫負尊中酒
題王玉生山水
輞川迹已陳千載寡竒筆王生嗣其徽少負山水癖寸
穎幻烟霞尺素生泉石古木蔭溪湄虚亭倚山隙一徑
轉危岡兩岸分泉脉澹澹柘林黃蕭蕭楓樹赤巖壑互
向背雲隂變朝夕人境信有之願言卜丘宅
猛虎行
上山采蘼蕪下山采蘼蕪采采猶未巳白日將崦嵫歸
來逢猛虎咆哮當路隅徬徨何所之林莽多人居豈無
桑間人輕薄同秋胡此身雖可噬此節安可渝甘心飼
猛虎矢志同羅敷
寄林去疾
相聞十餘載相隔三百里君瞻鼇頂雲我夢鯉湖水何
以贈所懽因風寄蘭芷
酬陳汝大
曰余少骯&KR1507;寢跡山澤間世路罕所營翰墨聊為驩結
交二三子氣味芬若蘭道誼互相砥文章時往還所嗟
非比隣别易會良難君其勖諸子令名當自完繼之既
以逝大雅聲云殘吾黨嗣遺音矢志迴狂瀾旗鼓漸以
振逸軌尚可攀景光幸自愛勉旃毋多譚
寄李惟實
嶺南多畸人李君稱俶儻神鋒既俊逸胸懷尤爽朗弱
冠奮青雲聲華滿天壤詩宗大歷前文軼班揚上足跡
半四方遊道漸以廣傾蓋在都門投分慰心賞敝帚安
足珍乃獲千金享易水賦離歌中心發悲愴歸臥空山
中猶作真人想
貽陳汝翔
柯嶼山水竒之子鍾靈秘吾黨推白眉詞壇標赤幟衡
門可棲遲丘園還自賁服食采三秀衣裳裁薜荔天倪
既已和純白無不備但作襧衡狂不下楊朱淚暌違日
以長臨風思把臂
酬陳伯孺春日見訪之作
予寧不得意幽居嗟陸沉穉子門外呼有客來相尋論
心意已愜握手情何深新詩餘萬言居然正始音談深
梅雨歇坐久春鳩吟日暮别我去悵然勞此心
五君詠
陳汝大
汝大長者流涉世嗟不偶玄牝有精詣黃庭能自守混
迹居泥途飄然出塵垢作賦餘萬言讀書窮二酉振響
主詞盟伊余忝其後非博生前名所志在不朽
陳汝翔
汝翔好竒古遯跡在柯嶼詞藻何離離才情尤楚楚能
追正始音不作齊梁語臭味既已同素心自相許睽乖
勞我思山中正延佇
陳平夫
平夫貌不揚意氣何卓犖恥抱齊門竽甘作荆山璞詩
解匡生頤談折充宗角一飲動百巡賢聖分清濁古道
信寡諧正音久遼邈努力崇令名典籍有先覺
陳伯孺
伯孺秉異姿弱冠冨經籍拓落守太玄異同辨堅白作
賦已馳名耽竒自成癖丹青發妙賞磊磊生泉石把臂
結詞盟微悰永無斁
陳幼孺
薦夫意氣豪逢人作白眼冥心契道詮矢志稽墳典伯
仲既齊名君才良不忝大雅久沉淪俯仰知音鮮凌厲
向詞壇片語人矜善結志在千秋令名爾當勉
赴京道中寄惟起惟揚二弟
我行值炎暑倏忽還徂秋眷言念同氣惄然生百憂馳
暉不可駐逝水無停流感茲歲月駛悵以道路脩悲端
起中夜夢寐居林丘
林丘渺何許遠在鼇峰麓參差多巗巒蒙籠匝花竹遺
蹤追考槃高吟動淇澳一落塵網中與世相徵逐俯仰
思故園悽風滿愁目
愁目不可極悵望心魂驚仳離足感嘆况乎骨肉情愁
多無定緒路遠難計程危時幽憤積逆旅孱軀輕凉風
天際來嚦嚦哀鴻鳴
鴻鳴一何哀客心一何苦昨發濲溪濱今宿桐江滸平
沙飜驚飈崩崖蕩零雨中宵蚊蚋喧白晝馮夷舞嗟哉
行路難含悲望鄉土
赴京酬陳汝大見送之作
羲輪轉南陸天氣何鬱蒸駕言出江氾婉孌辭良朋握
手長太息涕下同沾膺伊余下乘資致遠胡能勝臨觴
發麗藻要我以飛騰匪惟繾綣篤徒令感歎增小石無
完璞勺水無堅冰既愧明德茂敢期勲業弘三復君子
言旦夕懷冰兢芳規在往哲努力將憑陵
答袁無競
乍别已不懽久别情轉惡淒淒零雨濛鬱鬱炎蒸爍遵
途憂風波對境懷丘壑濡毫無妙理把酒強為樂遐心
寄蘭荃秋隂生杜若緬懷揮袂初風景宛如昨遠道佇
徽音高標憶河朔
苕溪送元直南還
送客情已悲何當更送汝送汝情已悲何當在逆旅此
情各自知臨行復何語握手立斯須相看淚如雨
長安書懷孟郊體
燭滅方知黑其明同瞽師脉絶方知死安得稱良醫文
章屢棄置猶有俗所嗤彈射豈不精所惜覺悟遲得失
論工拙勝負分雄雌世無鮑叔牙此意誰能知家山八
千里策馬燕風悲中情徒鬱結泠淚空雙垂
喪車行
歲序當杪冬雞鳴聞巷哭填衢廣柳車載道殘魂木哀
哀薤露聲炯炯方相目骨肉有餘悲親朋寡顰蹙當其
在世時營營苦不足百年同隙駒一夢同蕉鹿靈爽歸
山丘枯髏别華屋城郭不相容棄之邙山麓
初夏邀黃仲高孝廉張孺愿太學錢叔達山人
張公魯徐仲和秀才及社中諸子集澄瀾閣
良辰集羣彦暫謝區中緣駕言出西郭飛觴湖水瀍澄
瀾敞高閣峰隂流綺筵丹嶂互隱伏粉堞相廻旋依岸
垂柳密出水新荷圓珍禽響叢薄錦鱗沉深淵芳思結
瑶草清音鳴朱絃願以桂楫汎同將蘭&KR0581;搴風和嵐翠
燠日落暮景延幽賞既已愜旅懷由茲宣白駒聊可縶
奉君終歲年
送黃明立北上
路遠無倦蹄天長無倦翼千里始停御九萬方一息未
騁康莊途終當受銜勒未能摶扶搖安得惜羽翮之子
腰褭姿兼負鵾鵬力行將垂青雲非久困槽櫪一去登
天閑且向南冥適飛騰自有期臨岐免悽惻
下第述懷
匠石屢不顧定匪明堂材淵客屢不採定匪明月胎十
年三棄置中情空自哀傷哉吾道非豈乏干時媒歎彼
行役苦畏茲年鬢催進退兩躑躅坐立空徘徊升斗豈
吾志結念居南陔
遊鉛山觀音洞
高秋出郭門名區訪靈鷲徑路既逶迤林巒錯如繡怪
石競瑰琦竒峰自輻輳玲瓏似雕鏤&KR1713;砑欲争鬭倚伏
形體殊剥蝕膚理皺中有大士巖丹梯轉深竇竅從混
沌開屋以穹窿覆諸厓地脉藏一隙天光漏巍巍逼蒼
旻隂隂失清晝澄泓嵓罅停琮琤石齒溜寧云蓬島遥
應笑華陽陋造化播神竒此理胡能叩低廻及崦嵫嵐
翠生懷袖
桑溪禊飲詩二首
春風載柔遵彼長林我有旨酒與子同斟幽懷既愜玄
想彌深悠悠逝波實愴我心
暮春有餘閒出郊騁遊目桑溪激清湍澄泓遞洄洑微
暄起川涘輕隂垂灌木羣賢互箕踞浮觴泝溪曲週遭
信隄岸斟酌勞童僕石矗防仄傾流駛慮顛覆幽賞豁
塵襟餘薌散春服尊罍猶未罄羲輪欲廻轂俯仰成古
今動静悟往復誰哉契我心蘭亭有高躅
題陳伯孺畫
羣山既葱蘢諸溪何蜿曲孤亭倚高岡人家蔭喬木蒼
松盤路岐危橋度空谷地僻無冬春山深絶寒燠乘閒
問友生策蹇勞童僕步步出烟雲悠悠入花竹潺湲滿
清聽空翠生巾服閒身寄林丘野性諧麋鹿瞻彼城市
中風塵空碌碌
幔亭集卷二
