幔亭集卷十三
明徐熥撰
七言絶句
登揚州城樓
淮水微茫遠接天隋宫秋草自芊芊當時歌舞人何在
落日空山聞斷蟬
錢唐别友
日落津亭一别君數聲猿呌不堪聞明朝回首錢唐路
惟有秋山隔暮雲
江上送客
片帆遥向洞庭遊湖水茫茫一色秋别後思君腸欲斷
不堪重倚夕陽樓
蘇小小墓
疎林落葉亂孤村芳草萋萋滿墓門惆悵美人今不見
寒鴉棲盡又黃昏
春日懷舊
落花寂寂柳依依日暮空山獨掩扉雙燕不知人去遠
年年猶繞畫梁飛
彭城懷古
雲龍山下鳥爭啼戲馬臺前日欲西莫謂楚宫今寂寞
五陵芳草正萋萋
聽角思歸
白草黃榆不見春十年遼海困征塵夜來正有還鄉夢
殘角一聲愁殺人
野店逢故人
野店鶯啼柳自垂故人相見不勝悲明朝又作沅湘别
江海悠悠無盡時
淮陰夜泊
淮陰城下暫停舟明月無情水自流漢代王孫今不見
惟餘春草滿汀洲
客中贈别
吳姬把酒唱離歌一片愁心奈别何莫怪相看頻下淚
江南春色已無多
武林與子卿宿别
渺渺疎鐘月下聞天涯相見復離羣秋風一夜孤帆遠
遥隔吳山幾片雲
丹陽遇陳十八
丹陽渡口遇同鄉欲語匆匆怨夕陽君返江南我江北
雲山千疊斷人腸
送人遊秣陵
送君西去秣陵游萬里寒江日夜流酒散離亭人已遠
亂山殘雪一孤舟
感舊
一别心知萬里遥孤燈空對可憐宵因思十五年前事
月色簫聲共寂寥
東原别歌者周郎
縹緲尊前一曲歌相逢其奈别離何數聲殘角霜天曉
馬首無情幽怨多
過黃逸人幽居
行到山中日已昏一聲寒犬出孤村青苔滿地無人跡
風落殘花閉洞門
靈巖菴懷珠上人
踏遍烟霞萬壑深洞門空鎖薜蘿陰一從瓢笠過南海
十載遊蹤無處尋
曾同老衲共安禪回首春風已十年此日重經香火地
佛燈無燄竈無烟
客中送人之粤西
客路相逢各斷腸明朝身在瘴雲鄉荒原野店無人住
古木蕭蕭空夕陽
軍城早秋
落日荒城起暮笳蕭條秋色滿黃沙一聲塞鴈西風裡
十萬征人盡憶家
金陵懷古
一自東南王氣消秣陵秋色冷蕭蕭如今宫殿生禾黍
無復繁華似六朝
訪羽人不遇
千峰萬壑羽人家鐘磬無聲日已斜閉却洞門春寂寂
晚風吹落紫藤花
湖上晩望
半天夜月漏初稀渺渺澄波浸翠微一道香風何處起
隔溪游女採蓮歸
秋夜聞笛
殘月微微玉漏深一聲長笛起秋陰天涯多少懷歸客
獨對西風思不禁
東莊晚眺
舊遊風景易蹉跎古路松陰翳薜蘿樵唱盡歸門巷寂
蕭蕭殘柳夕陽多
贈少年
天涯相見正新秋滿目西風共倚樓月下按筝歌一曲
聲聲都作小涼州
宫怨
金鎖重封院宇深鑾輿消息總沉沉君王何處看歌舞
負却長門夜夜心
遥聞玉輦過昭陽歌吹聲中欲斷腸一閉深宫經十載
夢魂無自識君王
冬日到山家
十里青山古木平半溪殘雪夕陽明小橋流水門深閉
但聽雲中雞犬聲
送人貶崖州
瘴雨蠻烟道路長憐君何事此投荒他時縱有相思夢
萬里風波正渺茫
酒家贈别
十載分携無定蹤誰知此日酒家逢五更酒醒東西去
又隔雲山千萬重
交河道中
蕭條殘柳不勝秋滿目山川對戍樓今日獨經征戰地
黃沙漠漠使人愁
漢宫春曉詞
長信宫中玉漏微綠楊枝上乳鵶飛忽聽銀鑰開金鎖
殘月樓頭照舞衣
枕上頻聞女伴催任教初日上妝臺玉肌應共東風軟
正夢昭陽侍寢來
宿霧霏微御柳青水晶簾捲見殘星傳言禁漏聲休促
昨夜君王酒未醒
鶯聲睍睆出花枝腸斷流蘇夢覺時一派管絃何處起
遥知别院拜昭儀
送老僧
行盡天涯與海涯閒雲孤鶴伴袈裟歸看手種門前樹
開遍春風幾度花
二月晦日送人之安南
杜宇聲中夕照斜長途征馬踏殘花春光今日歸何處
莫是隨君到海涯
驅車萬里向蠻天人去春歸總可憐同是别離君更速
君行猶在曉鐘前
寒食郊行傷少文
春風羸馬出郊坰忽憶心知涕淚零最是無情墳上草
年年寒食自青青
送人出塞
黃塵漠漠暗征衣楊柳青青折漸稀試問玉門關外路
幾人西去幾人歸
七夕聞碪
天上雙星正渡河人間砧杵晩來多閨房若待秋風冷
絶塞寒威可奈何
長門怨
芳草何時輦路通長門花鳥自春風總緣薄命難承寵
不是相如賦未工
金谷園
聞說佳人此墜樓青山長在水長流明珠已與珊瑚碎
尚有香魂夜出遊
青塜
誤殺婵娟是畫圖千年孤塜長蘼蕪春風似亦憐芳質
不遣窮陰草色枯
楊白花
楊花如雪葉如絲無奈東風一夜吹飄落不知何處所
年年腸斷暮春時
宫人斜
春雨春風粉黛銷誰憐黃土葬妖嬌墓門幸與諸陵近
夜夜香魂不寂寥
紅葉怨
紅葉詩成暗自愁御溝泉咽不堪流願將一掬相思淚
添得潺湲出御溝
薛濤墳
玉壘山高錦水流黃泉何處覓青樓墳頭種得桃千樹
花落花開怨未休
温泉宫
羯鼓聲中酒未醒華清浴罷轉娉婷可憐萬古温泉水
難洗漁陽戰血腥
馬嵬驛
蛾眉宛轉倍堪憐永别君恩赴九泉千載馬嵬山下路
傷心最是佛堂前
宫詞
忽聽昭陽歌吹聲倚欄無語不勝情青青長信宫前草
盡是鑾輿去後生
古意
郎自傷心妾斷腸夢中逢妾妾逢郎一聲砧杵一聲恨
别意長如秋夜長
郵亭殘花
征途微雨動春寒片片飛花馬上殘試問亭前來往客
幾人花在故園看
聽舊宫人歌
一從紅葉御溝流别却深宫幾度秋莫向尊前歌舊曲
哀聲容易使人愁
擬九日客中登高
獨對青山酒一尊他鄉秋色易消魂可憐舉目關河異
惟有黃花似故園
客中歲月易蹉跎此日登臨共醉歌莫以天涯生感慨
他鄉時少故鄉多
黃花空向客邊開愁聽尊前白鴈哀縱使登高也無益
青山不是望鄉臺
滿徑寒花綠酒前客中愁緒轉凄然也知故國山長在
只恨登高是隔年
訪陳平夫箬坡别業
澗水瀠洄綠樹稠白雲長鎖洞門幽此中自與塵凢隔
一任桃花引釣舟
長安感懷
一領征衣半淚痕思家何日不消魂桃花落盡鶯聲老
猶自飄零客薊門
過陳薦夫幽居
柴門寂寂晝常關猿鳥聲中鶴夢閒欲識武陵溪上路
桃花無數水潺湲
秋怨
梧桐葉落正新秋如水君恩别處流獨倚朱欄過夜半
一聲歌管六宫愁
送人從軍
秋風一夜别家山萬里從戎幾日還此去正當離亂後
斷腸多在穆陵關
酒店逢李大
偶向新豐市裡過故人尊酒共悲歌十年别淚知多少
不道相逢淚更多
隴西行
一别家山萬里長多年白骨委沙場游魂已逐邊塵散
空有高臺築望鄉
仗劍封侯事已非閨中少婦葬征衣玉門關内多邊馬
縱有游魂不敢歸
楚宫怨
黃土埋香翠黛銷楚妃魂逐楚雲飄愁多自殞如花貌
豈為君王愛細腰
吳宫怨
高臺日日翠華臨何事顰眉更捧心本是苧蘿山下女
吳中恩淺越中深
秦宫怨
宫中無復望車塵已分阿房老此身縱使君王得相見
也應不愛白頭人
漢宫怨
寵幸當年不省憂六宫那許近宸旒一從廢入長門裡
始解宫中失寵愁
魏宫怨
一夜東風殺氣銷起憑妝閣思無聊銅臺自有如花貌
何必江東大小喬
晉宫怨
恩寵由來有淺深至尊行幸豈無心蛾眉不解君心巧
空聽羊車竹外音
齊宫怨
遥見潘妃綽約來六宫紅粉一時廻隔花聽得君王笑
知是金蓮步步開
梁宫怨
深宫長日閉蒼苔恩寵于今念已灰莫望他生更相見
君王行滿不輪廻
隋宫怨
江南江北翠旂遥夜夜深宫鎖寂寥何處龍舟試歌舞
秦淮明月廣陵潮
唐宫怨
一曲霓裳舞未休月光如水上簾鈎夢廻忽聽笙歌沸
猶是華清夜打毬
下邳阻風
邊風颯颯捲黃沙白浪連天湧作花野店無人門盡閉
夕陽衰柳帶寒鵶
彭城元夕懷故園諸友
故國春宵正可憐九衢燈火吐春烟舊遊已共晨星散
月色遥知似去年
馬上姬
紅粉青娥白苧衣一鞭柳外踏青歸中裙妬殺桃花馬
九陌香塵撲面飛
窈窕佳人跨繡鞍香風吹動綠雲鬟最憐二月長堤柳
一路青青送玉顔
别劉少已馮希吕
都門慷慨别同驩劍氣冲霄馬上看一自荆卿歌變徵
蕭蕭易水至今寒
鄚城感舊
匹馬還家春正深路傍楊柳盡成隂當壚少女今何處
門鎖寒烟不可尋
進香詞
貌似桃花鬢似雲銷金抹額石榴裙一派管絃齊上馬
手持香瓣禮元君
月夜
鶯花三月出燕關千里家鄉幾日還今夜月明天似水
夢魂先到武夷山
懷平夫
雪花飛盡柳花飛目斷南天鴈影稀月落屋梁人不見
空餘清夢遶漁磯
劍浦懷宗思兼先生
劍氣冲霄水亂流故人曾共木蘭舟年來老病如宗炳
畫裡青山卧裡遊
過陳山人隠居
茆齋斜瞰武陵溪萬樹桃花兩岸齊閒倚杖藜看乳燕
薜蘿衣上落香泥
竹枝詞
美人門對錢塘江水透蘇堤月透窗莫怨裴航仙夢晚
種來玉杵未成雙
妾住西湖舊狹邪孤山深處是郎家郎若重來須細認
湖邊新種碧桃花
楊柳堤邊去採蓮柳枝低拂采蓮船分付兒童休浪折
留待郎來作馬鞭
忽聽樓頭鼓亂敲模糊月色上花梢郎今去住無消息
暗擲金錢卜一爻
送鄭翰卿遊燕
慷慨辭家事北遊黃沙萬里使人愁市中擊筑悲歌日
為覓荆卿舊酒樓
大夢山前片月孤送君走馬入燕都黃金臺上生秋草
猶有當年駿骨無
六溪夜泛
暮潮初漲月痕低一葉蘭舟過六溪唱罷滄浪天漸曉
青山無數鷓鴣啼
烏石山訪虚公
飛錫何年住此山長松修竹掩禪關斜陽影裡暮鐘發
三十六峰烟靄間
春日郊行
春風初動暮雲平十里芳郊信馬行山色蒼蒼溪水綠
杏花村裡鷓鴣聲
西湖八景
仙橋柳色
迎仙橋畔萬條絲淡蕩春風二月時知是踏青歸去晩
幾多游女唱楊枝
大夢松聲
澄湖瀠繞越王城十里湖光似鏡平怪得寒濤何處起
前山無數亂松聲
古堞斜陽
百尺高樓接女墻猶傳閩越舊封疆可憐霸業歸何處
惟有寒鴉帶夕陽
水晶初月
孤山深處水晶宫畫舸歸來信晩風欸乃歌殘天似水
一痕新月上湖東
荷亭晚唱
虚亭遥跨水中央五里荷花十里香度曲女郎齊拍手
一聲驚散兩鴛鴦
西禪曉鐘
湖上邀賓卜夜驩勝遊休問夜漫漫天雞呌罷晨星落
猶聽鐘聲出寺殘
湖心春雨
滉漾平湖影碧空千重樹色盡朦朧春光何處尤堪賞
多是梨花暮雨中
澄瀾曙鶯
子與風流天下聞剙來高閣欲凌雲曉鶯不道年華變
猶自聲聲喚使君
青樓俠氣贈李姬
阿嬌俠氣滿紅樓不肯輕身事貴游昨日五陵公子過
青衣傳語未梳頭
文章元不屬蛾眉紅粉誰知唱麗詞袖裡雲箋裁五色
客來題出斷腸詩
玉貌元同蘇小娟清謳一闋最堪憐歌聲未斷尊中罄
猶卸金釵當酒錢
綠雲慵理黛痕銷時把金簪竹上敲但得黃金能買賦
何須珠翠鬭妖嬈
寄題朗公寳函樓
一瓢一鉢一經函幡影燈光對佛龕百尺樓中皆净土
蓮花千葉坐瞿曇
重過面壁洞訪熙工
躡屐重過積翠臺當時屐齒半蒼苔桑麻雞犬還如舊
洞口桃花幾度開
宫詞
翡翠衾寒曉漏遲博山香燼夜何其起來試揭珠簾看
月在梨花第一枝
莫怨鑾輿寵幸稀九重天子正宵衣雲和一曲閒清晝
乳燕簾前作對飛
對月荅鄧汝高
共對秋山月影寒尊前莫惜盡餘驩不知故國秋山月
能得尊前幾度看
春日懷王少文
去歲逢君花下飲閒庭花落正紛紛于今又是花時節
但見花開不見君
訪程子暉
草閣秋深露氣寒白龍江上暮雲殘輕舟泛入桃源裡
兩岸芙蓉一釣竿
元夕懷李伯實
往事傷心倍可憐故人今夜渺雲天燈光月色鞦韆影
已隔春風二十年
送李子行太守謫茶陵
一官何事又投荒楚峽猿聲幾斷腸正是長沙遷謫地
不堪夜雨度瀟湘
不為相逢歎陸沉總緣離别易傷心孤臣命似湘雲薄
聖主恩同漢水深
楚江遥望隔天涯盛世南遷道路賒滿目春光無限淚
清明風雨馬頭花
春雨瀟瀟春草微片帆遥逐楚雲飛此行若過湘江路
莫弔三閭弔二妃
寄黃白仲
家在西湖第幾峰白雲無數水重重鳥啼花落春光暮
同聽南屏寺裡鐘
與瀚公宿綠玉齋
幾年蹤跡各西東一點禪燈此夕同對坐空山天籟寂
滿林花雨月明中
金山别閔齡
古寺鐘殘暮靄收人烟起處見瓜洲長江渺渺愁無盡
况上秦淮萬里舟
芋江驛樓送張四之白下
春風吹柳萬條斜此去金陵驛路賒不必相思當後夜
片帆開處即天涯
懷謝在杭司理
一片愁心兩地分三年人隔五湖雲從來未識苕溪路
只是思君不夢君
仙宗寺
古寺荒涼蔓草生青山廻合暮雲平當年遺蹟俱塵土
惟有流泉是舊聲
自鼓山歴鳳池尋白雲洞不得誤抵山麓而歸
口占寄趙用拙居士
岧嶤徑路杳難分猿鳥哀呼日半曛莫謂洞門今咫尺
不知猶隔幾重雲
桃花流水自潺湲曉起尋君日暮還不是漁郎迷去路
斷無蹤跡在人間
湧泉寺懷融上人
憶昔團焦住化城蕭蕭風雨佛燈明于今重借雲房宿
無復當年禪誦聲
與陳惟秦鄭震卿宿老禪菴
古寺鐘殘夜已分三人同卧一牀雲他時此地聞鐘夜
未必連牀又是君
哭王少文秀才
王郎本是大羅仙暫謫人間二十年一夜緱山仍控鶴
滿天風露冷嬋娟
去年春暮禁烟寒把酒看花共倚欄此日花開君不見
黃壚相隔路漫漫
齠齔能詩便有聲筆花長向夢中生如今玉樹埋黃土
誰繼風流竹下盟
素箋如練墨如雲年少臨池獨有君舊日蘭亭今寂寞
不堪開箧見遺文
長吉當年賦玉樓憐君猶少七春秋傷心處處生悲感
何必山陽始淚流
綿綿幽恨幾時銷金屋無緣貯阿嬌虚度春光二十載
看花不及詠桃天
猿鳥聲中晝掩扉竹陰依舊故人非思君忘却幽明隔
猶怪音書近日稀
一别黃泉路杳冥愁雲空鎖草玄亭即今風雨羅山夜
猿鳥哀呼不可聽
魂魄悠悠到夜臺應知塵世不重來從今綠玉齋前路
一任春風長碧苔
記得孤齋晩眺時倚欄連袂共題詩山中每到斜陽後
便覺傷心雙淚垂
遊仙詞壽陳汝大
半生蹤跡寄烟霞煉就丹壚九轉砂鶴背鸞笙明月夜
一聲吹過碧桃花
山自蒼蒼海自流難將甲子記春秋羣真歲歲稱觴日
但見黃花滿洞幽
年少曾窺寳笈文青山長禮紫陽君洞門盡日無烟火
自掃松花吸白雲
琪花瑶草滿松關猿鳥聲中鶴夢閒欲識武陵溪上路
白雲無數水潺湲
代鄭翰卿閨人秋日寄遠
良人何事滯京華日醉青樓不顧家獨宿空閨今幾載
又驚秋色上蘋花
梧桐葉落火西流君住長安又一秋莫向邊庭思仗劒
書生從古幾封侯
苧蘿村
越國荒村說苧蘿曾聞此地幻嬌娥浣紗遺跡知何處
滿目悠悠空綠波
七夕觀妓
玉露凋瀼片月明人間天上此時情紅樓不似銀河隔
一任隣雞報曉聲
感事
莫嘆吾家似磬懸資生猶有賣文錢不知萬落千村裡
多少人家絶火烟
訪黃道晦
桑麻雞犬自成村溪口雲深絶洞門有客遲回空日暮
不知何路到花源
口占戲贈道晦
家難相尋已十秋半居城市半林丘此身已是空門客
只欠披緇物外遊
送林伯溥還金陵
落魄江湖歲月更相憐何必是平生送君忽起并州感
衰柳秋風白下情
秋夜即事
秋宵殘雨上窗紗一點流螢照暮花覓得輕羅穿竹徑
已隨風葉過隣家
贈潘郎
白晳脩眉紫綺裘春風挾彈美遨遊幾多紅粉羞顔色
果匿懷中不敢投
小箬溪懷邵夢弼
當年此地共揚舲一入泉臺竟不醒墓上白楊今老大
江頭古木自青青
送張叔弢之官昌化
一官南北總君恩只為風波易斷魂吉了啼春山路寂
五更烟雨過蠻村
五嶺梅開歲欲殘朱崖南去路漫漫莫言炎海無冰雪
一領青氊六月寒
官冷携家乏俸錢獨將桃葉海雲邊玉顔未慣蠻天苦
同醉檳榔辟瘴烟
留别曹能始
驛樓相别不勝悲握手殷勤問後期何處壚頭同一醉
冷風殘雪薊門時
一别青山謝薜蘿故人今夜隔關河客中無限相思淚
纔到思君淚更多
西去長安路渺漫天涯蹤跡覓來難我今到處題名姓
待汝經過到處看
夢中忘却已分離只解歡娛不解悲半夜蓬窗驚覺後
始知相别已多時
與王生對酌
共是飄零客裡身壚頭沽酒莫辭頻他時去住分南北
歸路同舟是别人
過昭慶寺
旛幢高拂六橋烟坐久無僧可問禪一寺袈裟三百衆
寺門都趁賣經錢
湖上書所見
二八妖姬淺淡妝獨摇蘭槳水中央湖光勝似華清水
不染人間粉黛香
戲呈朗公
西風半夜起松陵萬里孤舟一點燈莫為離家腸易斷
無家猶有少年僧
禦兒舟中别朗公
月下談深睡去遲滿身凉露夜何其雞聲未斷鐘聲起
又是江頭欲别時
夜泊即事
夜静停舟傍水湄隔舟人語許多時起來試倚篷窗聽
盡是思鄉怨别離
松陵夜泛
一片輕帆掛月明微茫何處辨孤城已看燈火星星近
猶隔西風數里程
滸墅關懷王百谷
楓橋西下夕陽斜重到關門問酒家記得當年分别處
一船秋色載黃花
楓橋夜泊夢鄧汝高進士
燕吳遥望隔天涯魂去魂來只自知夢裡頓忘裘馬貴
相逢猶似布衣時
舟中對酒懷陳子卿
横塘烟雨不勝愁滿目山川憶舊遊今夜一杯三白酒
猶疑同醉太湖舟
夜雨
客路逢秋夢易醒空江烟雨晚冥冥數聲夜半孤篷外
不似高齋竹裡聽
懷任夫
天涯雖自嘆離羣不用題書更寄君日日同游有諸弟
一回書寄一回聞
朝天宫贈沈道士
廻廊九曲隠星壇霞珮螭衣偃月冠唱徹步虚詞一闋
白雲滿地磬聲寒
桃葉渡訪張幼于
淮水東邊楊柳新白頭猶醉曲中春尊前試看紅妝女
誰是當年勸酒人
青溪逢吳叔嘉投贈
廣陵雲樹秣陵烟兩地飄零共幾年老母七旬家十口
資生惟有賣書錢
尋汪堯卿不遇
落葉蒼苔滿徑幽懷人空對秣陵秋秦淮渡口無蹤跡
一日看花十四樓
鷲峰寺逢趙用拙
白雲洞裡覓無蹤何意青溪得再逢無却是真逢是幻
欲將真幻問南宗
苕川尋錢叔達不遇時叔達在閩
我客苕川君客閩天涯同是未歸身應知兩地相尋處
俱閉閒門不見人
夜坐懷玉生
冷衾如水室如冰未盡更籌欲盡燈回首舊遊多感慨
雙雙騎馬戲金陵
疎林明月照匡牀一點孤燈淚萬行夜半頓忘人已别
詩成猶自問王郎
吳興感懷呈在杭
客中何事太凄然不得歸閩未到燕囊槖漸空游漸倦
故人離别又殘年
咏燕
燕子嬌飛羽翼齊呢喃時向小窗西只因舊壘營初定
縱有雕梁不敢棲
過錢功父懸磬室
一室依然似磬懸傳家負郭舊無田鸊鵜劍售鸘裘典
只有藏書不賣錢
再尋王太古不遇
梅花影裡訪幽棲門掩寒塘水滿堤兩度相尋不相見
一帆風雨出梁溪
渡江
一葉扁舟逐浪飛罡風吹浪上征衣他時縱有南歸夢
夢見濤聲不敢歸
交河道中
路入交河日半曛北征車馬各紛紛如何一片黃沙地
能勝青山與白雲
黃沙漠漠馬驂驔北地春光久自諳不用褰帷縱游目
斷無山色似江南
旅店感舊
壁上題名八九春重來疑是夢中身幾廻欲覓題名處
忘却誰家是主人
燕南道中懷君大熙吉熙工玉生諸子
蕭蕭羸馬向天涯一片黃塵滿面沙記得去年春雪裡
白雲莊上看梅花
咏道傍柳
一片東風一度新生來不見上林春莫言此物無情甚
送盡天涯落魄人
新城阻雨
寂寞孤村獨掩門幾家燈火近黃昏一般寒食梨花雨
此地聽來更斷魂
東阿道中
馬上青山夕照明看山應動故鄉情雖然不及江南好
猶勝平原曠野行
陽谷馬上戲作呈幼孺
萬樹垂楊送客行春風三月未聞鶯上林此日方千囀
不向歸人喚一聲
過東平城北元故丞相墓
誰家翁仲卧荒墳聞是先朝舊相君三百年中來往客
幾人下馬看碑文
汶上感舊
汶水匆匆唱渭城春風一别數年情知君本是飄零客
未必重逢在此生
同幼孺馬上見桃花
寂寂山家半掩門却憐春色滿荒園同行不覺旗亭遠
看盡桃花又一村
宿界河驛夢從許靈長索書蘭亭記
折柳都門路遂分故人回首隔烟雲不知此别千餘里
猶乞蘭亭學右軍
過薛君故城
高臺傾盡曲池平此地猶傳薛故城珠履三千俱寂寞
行人空動雍門琴
掛劍臺
公子當年然諾深千金寳劍掛空林應知十字碑題後
泉路相逢無愧心
亞父塚
亞父孤墳蔓草荒行人何用歎興亡漢家多少功臣骨
若箇能歸葬故鄉
彭城感舊
落盡天桃萬樹花傷心重問舊琵琶平康門巷多相似
不記垂楊第幾家
戲馬臺今改為昭烈廟
英雄千載說喑啞此地曾經戲五花只有荒臺留不得
依然香火屬劉家
廣陵别陸無從
客路相逢嘆二毛片帆南下月輪高他年一枕揚州夢
滿樹璚花萬頃濤
舟抵京口作
舟過金焦日未斜回看瓜步即天涯故鄉雖隔三千里
得到江南似到家
丹陽舟中與幼孺對月時余南還幼孺將客苕
川
共倚孤篷月似霜夜深風露滿胡牀應知此月重圓夜
君在他鄉我故鄉
懷平夫
客裡思君路渺茫回看往事更凄凉十年夜半羅山雨
若不銷魂也斷腸
懷惟秦
江上春風吹布袍題詩千里問蓬蒿君還記得當年事
竹下焚香讀楚騷
題落日孤舟扇面送幼孺
古木蒼蒼落照收誰人獨自汎中流燈前不敢披圖看
恐是松陵别後舟
夾浦橋感舊寄謝在杭
夾浦橋西芳草新當時此地共迷津年來買徧松陵棹
猶是江邊失路人
重集諧賞園憶歌者陳情
龍陽窈窕勝蛾眉埋玉空山是幾時重到園中聽歌舞
不成驩樂却成悲
陳郎丰度似何郎長袖蹁躚韻繞梁此日重來君不見
舞裙歌扇總凄凉
八尺湖夜泊懷李與熙張子環
八尺湖邊月上遲相逢猶記去年時一從落魄長安後
三處飄零各不知
石門晩泊即事
湖上人家帶暮烟日斜維棹小橋邊桑間試問繰絲女
此是春蠶第幾眠
寄弟
春風送客飜愁客客路逢春不當春寄語鶯聲休便老
天涯猶有未歸人
對鏡
前路虚名未可期曉來臨鏡不勝悲無情最是雙青鬢
豈待名成始有絲
舟中懷幼孺
春風並轡出都時江北江南處處隨一自松陵分手後
幾多山水不題詩
漁梁街逢趙彦宗
匹馬相逢嘆路岐匆匆對語不多時知君别去無他想
也是尋思遇我詩
幔亭集卷十三
