幔亭集卷六
明徐熥撰
五言律詩
甲午赴京留別社中諸子
瓠落甘南郭飄零又北征愁心悲遠道短髮戀微名別
苦嫌情重時危幸槖輕勞歌聽已慣任作斷腸聲
別陳惟秦
勞歌君莫吟吟即淚沾襟若比前年別此情應更深夢
能知道路交只戀山林何處還相憶天涯一片心
溪行即事寄汝翔平夫
客路空回首浮生未息機愁多難得醉夢短不成歸石
勢流邊缺灘聲過後微飜因旅泊處轉憶舊漁磯
泊黯淡灘登觀音寺
古寺俯空灘溪深客到難浪疑南海湧山作普陀看旛
影臨流濕鐘聲出谷寒禪心如止水元不礙風湍
金鳳山逢許道人
高人隠洞天鳥道入雲煙且莫論真訣大都無世緣丹
爐長自爇火候豈輕傳別去不留意相逢皆偶然
漁梁道中懷葉志卿
當年聯轡處已是七周星野店曾同宿流泉憶共聽殊
音來往客愁思短長亭不盡懷鄉感因君增涕零
七里灘夜泛
嚴灘行未盡雨氣逼黃昏峽束天疑小溪深水不渾榜
歌何處客燈影幾家村最是堪愁絶三聲半夜猿
桐廬曉發
掛帆山縣曉雲氣滿谿隂雖有風塵役能無丘壑心人
煙依水近塔影墜江深所嘆垂綸者高蹤不可尋
紫陽洞
石室奇如此全無斧鑿痕虚巖懸作屋曲竇巧成門避
日晴猶濕屯雲晝自昏平生遊歷慣到此亦驚魂
三茅觀尋許靈長不遇
山色翠氤氲松關閉白雲禮星孤磬發受籙玅香焚夜
静天花落秋高木葉聞無由尋許掾長揖問茅君
寄懷黃道晦
各送皆先別君留更一宵江頭兩分手相對各魂銷南
望驛樓遠北看帆影遙折來亭畔柳此日定蕭條
長貧家累少有道世緣輕山許高人占田歸別主耕老
惟安落魄隱不愛虚名下榻憐吾弟秋來幾到城
晩至毘陵
榜人窮日力向晩到荆溪近驛舟航滿沿城燈火齊角
聲悲斷續山色黯東西客子愁無寐昏雅莫亂啼
句曲道中望茅山
停車句曲望縹緲見仙家曠野分青靄遙天結紫霞山
秋生異草溪午出胡麻欲證延年訣其如道路賒
游牛首山弘覺寺
前身疑老衲所至愛禪林肯惜躋攀力偏宜清淨心山
鍾吳地秀園布漢時金日午僧寮寂巖扉閉塔隂
牛首祖堂尋雪浪禪師不遇
雲氣掩禪栖山空鳥自啼塔隂依日轉鈴語墜風低白
社虚牛首青山費馬蹄無由問真偈歸路夕陽西
雞鳴寺贈印空上人
不用覓三車心能轉法華問年忘歲月留客借雲霞乞
食朝行脚焚香夜結跏誌公金骨在長日禮干花
喜林天懋至得家書
故人傳信至喜極却忘飡雖有平安字未開猶膽寒筭
程何日寄秉燭幾廻看兩月思鄉淚今宵應暫乾
盧子明張子明何性中胡彭舉林叔度小集客
舍
客中方落莫諸子偶來過有相皆丘壑無言非薜蘿紅
塵窮巷少青眼異鄉多總是飄蓬者為歡能幾何
瓦棺寺贈全上人
禪房雲氣深一榻傍蕉隂不種生天果常懷出世心鷲
峰脩白業象教禮黃金何以精名理先師有道林
同陸纂父郭聖僕雨夜集曹重甫客舍得凉字
客居非蔣徑亦自過求羊綠酒人來貰黃花節後香敝
裘霜氣肅殘燭雨聲凉漏盡欲為別秋宵苦不長
送何性中還會稽
之子竟落魄故人空斷魂煙霞歸舊隠風雨出關門紅
葉足秋色白衣多淚痕看君年尚少莫即戀丘園
送王獻子山人客粤西
君行當象郡投宿盡蠻家椰暗黎村葉梅寒庾嶺花神
符宵厭蠱人面晝防蛇若到南中日先尋勾漏砂
送林吾宗南還時余將入燕
相逢雖暫喜相別倍含情渡水雁孤影出關雞一聲愁
從歸路减寒近故鄉輕所歎飄零者風霜向北平
送林叔度之廬江尋劉使君
憐君方倦遊歲晩復依劉衰草逢霜死寒濤逐雪流淮
南叢桂老江北荻花秋渡口一相送目窮天際頭
題靜海寺慶良上人房
入寺已高舂禪關暮靄封潮喧臨水梵雲引過江鐘馴
象諸天教盧龍近郭峰幾年湖海別此地又相逢
靈谷寺
一徑萬松通鍾山俯梵宫谷聲虚應掌塔影峻凌空不
壞金身古無梁寳殿雄未忘生滅相長此泣遺弓
咏雨中新草
燒痕纔轉綠含雨未萋萋且緩佳人鬭方聞玉勒嘶苔
深看莫辨柳亞望初齊為語尋春者無令踏作泥
不寐感懷示元直
孤館聽寒漏燈殘夜未央雁聲悲帶雨蛩語急含霜旅
夢醒難續鄉心醉暫忘念君初作客不敢說凄凉
贈魏考叔
所居雖近市苔鎖蓽門幽巾舄遵王制圖書應客求揮
毫無俗韻下榻有名流滿壁滄洲在依稀顧虎頭
別金陵
人境元如夢兹遊真惘然一帆揚子月雙屐白門煙遇
寺多留偈逢僧盡問禪獨餘千佛嶺待我再來緣
懷王粹夫
我遊當薊北君隠在牆東兩地魂俱斷中宵夢不同燭
銷山店雨笳散戍樓風雪後無南雁鄉書何處通
同温允文史聲伯集張穉通清遠居分得留字
此地本清遠主人情更幽游多乘興至客不問名留坐
卧半臨水往來都泛舟醉餘溪上別月色滿中流
天聖寺
高閣對諸峰禪關入亂松斷碑留贔屭古殿錯蛟龍塵
靜難侵佛林疎不礙鐘瀟湘圖滿壁彤管有遺蹤
碧浪湖泛月同在杭
扁舟過碧浪孤月出林端兔影搖波碎嬋娟落鏡寒湖
光澄似練山色秀堪餐別後幾圓缺今宵纔共看
題顧學憲先生聞禽閣
高閣傍林阿林深衆鳥過飛當殘照急噪向晩晴多振
翼同呼侣歸巢各認柯翟公門似水日日可張羅
贈陳道源參軍
冷曹堪傲性大雅見遺音衙只聽鶯放山多信馬尋一
官同鮑照五字比陳琳俸薄難供客時捐賣賦金
曉至甘露寺因憩觀音洞
乘曉到香臺鐘殘僧夢廻巖阿精舍隠石竇普門開初
日躍林出罡風跨浪來披榛尋舊蹟一半委蒼苔
甲午汶上除夕
旅館逢除夕空懷故國情荒村三戸寂土屋一燈明臘
逐雞聲去春隨馬足生客中非守歲自是夢難成
懷張道輔
婚嫁中年畢餘生老一區市聲窮巷寂山色小樓孤林
密身堪隠田荒口僅餬詩僧同酒伴日日往來無
賦得逍遙游送鄔子遠山人
逍遙非避世只是愛清閒汎月渡千澗隨雲過幾山遊
同僧共往倦與鳥俱還蹤跡多湖海故園長閉關
題許靈長快雪亭
亭倚吳山麓春晴雪未乾色分江影白光入石門寒洞
古藏猶濕牆隂銷欲殘應憐高卧者日日映書看
題吳象文抱膝軒
越絶風流客栖遲一畆宫閉門人跡少趺坐世緣空簾
向雪中捲徑從花裏通主人長抱膝或恐是隆中
送張子環下第枉道之楚尋丁亨文法曹
天涯同失路君豈不懷歸客久行囊罄家貧生計微同
來知己散便道故人稀獨有荆南吏或能憐布衣
暮出茌平宿二十里村店
征車貪遠宿宿處更荒涼出郭纔數里幾家成一鄉燈
燃綿炬暗茶煮柳條香不待晨炊去主人無曉糧
贈瑕丘灌園郭叟
勝地近洙水主人同漢隂未忘為圃意偏稱耦耕心草
色憐顔巷栢枝分孔林下車聊共語莫作鳳衰吟
滋陽道中逢金陵秀峰和尚因訊雪浪耶溪秋
園諸上人
如何當此地亦得見名僧托盡他鄉鉢傳來幾代燈烟
霞生有果雲水跡無憑問徧南朝寺因師住秣陵
登雲龍山放鶴亭
叠嶂隠香臺門當楚水開河流旛影去雲引磬聲來寺
古龍猶伏亭空鶴不回因尋碑上字剔盡雨中苔
舟中書懷
一別變春秋相隨半是愁思鄉餐䪺减感舊淚空流金
盡羞開篋途遙厭換舟非無山水興客久畏淹留
豈是依人拙此行誰可依途窮勝事少身賤勢交稀客
路儒無術關門吏有威時時戒童僕莫比晝游歸
將別幼孺
離人元作惡况復是心知預灑臨岐淚各抄同賦詩分
襟愁路促戀別願舟遲童僕追隨久猶能相向悲
松陵舟中送幼孺入苕川兼柬在杭使君及苕
中諸舊遊
懷土情雖切他鄉且暫留去尋苕水吏獨作太湖遊顧
影同看燭含啼各買舟我來慚父老不敢再依劉
溪夜時與惟秦興公遊武夷
往日遊都倦兹行心獨閒片帆投月宿一笠戴雲還夜
色沙邊水秋光烟外山旅懷長似此那解鬢毛斑
中秋遇風雨
寒溪秋色滿臨汎意如何高枕亂流去掛帆千嶂過夢
應通月窟槎已到星河不負烟霞想無妨風雨多
同惟秦興公舟中夜坐
臨流趺坐久夕露墜衣繁山色晚逾翠灘聲宵更喧林
深燈避影雲重月虧痕不愛聞雞犬停舟莫近村
贈惟秦
平生隠不出出便為尋真世上風波免途中聞見新抛
家無内顧學道有前因卻笑虚名客江湖勞此身
曉發
枕上榜歌起溪中行侣稀纜牽烟縷細帆掛月痕微曙
逐雞聲盡濤驚客夢歸沿洄三五里猶未見朝暉
贈黃君甫山人
烟霞久已親無語到紅塵著姓同江夏迯名比富春長
貧玄草客未老白雲身不脱吳鉤贈君家在劍津
登接筍峰
丹梯懸削壁鐵索纜縈紆魚貫嵓當面猿攀石礙趺氣
同看月喘聲各入雲呼蜿蚺過龍脊茅房見一區
陷石堂
緣溪下復登山色翠層層洞以水流闢石從雲壓崩落
花魂卧草空樹腹吞藤漸覺非人境風光近武陵
贈安道人
丹房占翠微靜極悟玄機玉液喉間咽金精肘後飛禮
經隨衆慣揮麈見人稀豈是無家客三年不一歸
贈江仲魚
君家雖附郭多在武夷居有水皆移櫂無山不結廬胷
全藏洞壑交半混樵漁懷友秋風裏從今或到予(仲魚有秋)
(風懷友吟)
懷顔廷愉
流落有如此壯心終不酬文多為客難劍未報君讐失
職辭戎幕移居近比丘世情容易變莫向㶚亭遊
送興公弟遊吳越
獻書予未遇彈鋏汝何依片刺投人拙諸侯禮士稀出
門家累斷為客衆愁歸不必羞貧賤詩名在布衣
題畫菊贈黃博士印坤
南山相對處籬下有餘芳開向三秋晩飡來五内香葉
同顔不老花與髮俱黃歲歲金風起披圖一薦觴
春夜同錢叔達陳惟秦齋中雨坐
高齋開亂竹孤燭坐潺湲世味隨年减浮生到夜閒交
應同白水語不離青山城市紅塵滿烟霞獨此間
寄陳平夫
聞說清溪上經年但索居詩因閒轉廢交到老偏疎酒
癖難全减雄心可便除燈前思舊好空檢往來書
春日雨中喜惟秦至
齋居耽閴寂猶厭鹿麋羣茶汲松泉煮香收桂屑焚避
人宜晝雨來客損春雲不帶紅塵至寥寥獨見君
過惟秦幽居
數歇經村落到門紅日西柳隂牛獨寢草舍燕雙栖野
綠雲千畆郊青雨一犂空林烟火起留客晩蒸藜
同鄭吉甫過仁王寺懷徐仲和久客莆中
燈火佛堂虚經行月上初草生遊子路松偃化人居春
盡鶯花老天長蝶夢疎如何逢九鯉不寄半行書
病
一春餘幾日况復卧文園山色來欹枕鶯聲老閉門擁
衾無早晩來札半寒温漸覺詩籖减惟看藥褁存
雨中屠田叔使君招集烏石山同錢叔達陳幼
孺王粹夫曹能始興公弟分得深字
選勝坐危岑山高紫翠深受潮千澗滿翳雨半峰隂衣
中春寒薄鐘過暮靄沈使君行役近猶不廢登臨
送張孺愿之漳南
離亭柳正長匹馬向臨漳別路聞鶯語遙空起蜃光颶
風吹海暗蠻雨洗天凉去去頻沽酒兹行是瘴鄉
屠田叔雨中過酌草堂分得窮字
誰謂諸侯貴來過一畆宫天低峰影逼雲耗雨聲窮殘
溜虚檐滴新苔怪石蒙慚無池館勝不敢醉山公
寄張成叔
杯酒片時親都亭各問津玉河堤畔柳又見一回新月
冷閩天夢花明越嶠春聞君廬墓側白兔向人馴
悼殤子
五日人間世千秋骨肉情未能留幻質空自試啼聲眷
屬知何劫輪廻又此生愁心安可慰婚嫁累尤輕
咏佛手柑
兜羅軟似綿移種到人天玅相終成果清香不讓蓮交
枝疑合掌屈指欲為拳肯向車中擲留將供法筵
喜康元龍歸自靈武
自逐征西府空驚兩鬢斑塵沙過隴水風雪度蕭關刁
斗邊城暗烽烟戍壘閒故園初下馬一劍在腰間
輓周候官
雙鳬何處飛父老泣沾衣舊客雲同散虚名露易晞關
河孤櫬遠風雨旅魂歸他日過荒隴松楸大幾圍
柬陳汝大
愛君栖隠處一室白雲深古壁藤花亂空庭桐葉隂靜
能銷世態老得遂閒心自愧嵇生懶經年不入林
送陳可棟還松溪
相見復離羣一杯歌送君輕紅辭荔火寒翠夢松雲樹
影緣山轉溪流向縣分蟬聲脩竹裏明日不同聞
送陳汝翔遊龍虎山
布褐與黃冠遙尋正一壇靈符求玉印神鼎問金丹禮
斗七燈焰降魔雙劍寒龍沙遺䜟合計日待驂鸞
送陳彦宗之永嘉
皖城歸未久又復向東甌總為饑寒出不然何所求帆
飛瘴雨濕衣觸火雲流縱是囊羞澁還須鴈宕遊
送余印卿秀才還濉陽
相違雖不遠相送亦應難寳劍脱為贈瑤琴何處彈行
裝三伏雨孤棹百重灘想到家林日猶懷荔子丹
送鄭震卿之吳越尋兄
汝兄遊不返汝去遠相尋試問孤身客飄零何至今見
時應慟哭語罷定傷心坐待離羣雁聯翩向故林
送林應卿進士理梧州
擁傳過藤峽開衙傍鬱林蒼梧寒岫翠青草瘴雲深蠻
吏多夷禮猺民雜土音此鄉山水好公暇足登臨
送張公魯還甬東
知己難爲別况逢搖落時斷猿吟樹慘羸馬過山遲夜
月嚴陵瀨秋風賀監祠清狂懷小阮誰共竹林期
荅贈黃君甫
家居延水濆劍佩七星文竹杖干山月荷衣五岳雲跡
多方外見名喜世間聞從此辭塵網飄飄鸞鶴羣
寄朱善侯秀才
雖然蓋未傾年少即聞名才似王文考狂如禰正平雞
壇盟越國龍劍出豐城自有驚人語看君時一鳴
哭王孔振客死瀘州
飄零萬里客客死更誰依路遠訃音緩家貧弔者稀巴
歌舁櫬曲橦布附身衣蜀道難如此游魂歸不歸
哭顧道行先生
誰謂江干別竟成生死分梨園飜薤露苔館閟蘿雲地
遠訃難定天高哭不聞酬恩空一劍何敢掛孤墳
送葉秀才還松溪
兹行路幾重去矣不從容試問君歸興何如秋色濃香
殘霜後菊濤響月邊松隔斷相思夢千峰與萬峰
為親乞禄詩贈丁文統邑丞
薄宦不謀身卑栖向海濱暫為黃綬客少慰白頭親退
食稱觴便休衙問寢頻有人猶負米五斗莫嫌貧
豈是愛微官因承禄養歡公厨充菽水海錯佐盤餐振
藻宜花縣哦松傍藥欄浮沈元世路莫謂折腰難
題陳幼孺招隠樓
叢桂許誰攀經年不閉關池平吞月淺林靜受雲閒草
色春愁外禽聲午夢間開窗嵐翠滿疑對八公山
石磴轉松隂高樓面翠岑薜蘿春雨細橘柚暮烟深夜
月喧林犬微風掠水禽一丘招隠處應慰白雲心
偶成
吟詠隨真性行藏聽自然因窮閒半世託病謝諸緣乞
字人催債脩琴鋪索錢辛勤猶一事洗硯竹根邊
題博古齋贈蔣子才
寄跡多湖海迯名且市廛一區揚子宅四壁米家船玉
辨荆山裏書收汲冡前耽奇同有癖相過定留連
元日同閔壽卿錢叔達興公弟過定光菴訪樂
上人
避俗懶迎客齋心同結緣樹枝增一臘栢葉禁諸天法
供更新水香爐宿舊烟空門無歲月塵世自知年
閔孝昭送其尊人隠武夷自歸廣陵賦此以送
忍淚別嚴親長途劍衛身烟花歸路客風浪渡江人馬
踏梅天雨鶯殘瓜步春從今閩海熟定省莫辭頻
送父隠九曲辭歸天一涯他年同拔宅此日獨還家別
夢縈芳草征帆過落花無勞慮甘旨嵓洞足烟霞
再送曹能始
此日鳴騶去當年戰勝歸故人供別酒關吏識行衣起
草依丹禁含香覲紫微漢廷方貴少年少似君稀
送林兆綸游武夷
飄飄鸞鶴羣去謁武夷君溪曲斜流月峯多亂占雲石
牀深草色玉簡翳苔文半夜天壇上一聲清磬聞
送張叔麟別駕歸永嘉
言別淚潸然况君非少年殘鶯孤店雨羸馬斷橋烟劍
已分雷煥刀猶佩吕虔故山隣雁宕莫惜繫書傳
同吳元瀚興公弟暮過神光菴
薜蘿深處入一徑自逶迤待月嫌林翳看雲怯石危巖
隂燈影晦山靜磬聲遲雖有重來約重來知幾時
同閔壽卿柳陳父吳元瀚興公弟避暑仁王寺
因憩天秀巖
結夏依禪窟松關閉寂寥摩厓猜古篆相地徙團瓢赤
日過林盡紅塵到寺銷清涼元有境人自愛炎敲
題吳元瀚小像
披緇還戴笠&KR0870;自坐崚嶒有相元虚妄無言即上乘形
將同木槁心已似波澄不是舊相識飜疑何處僧
同蕭二丈林子真興公弟微上人定上人過遇
公轉華菴
因與山僧熟祗園來往頻一時無俗客半日有閒人巖
樹雲邊暮池花水畔春掃除嫌太潔飜覺此身塵
西禪寺
野曠烟光薄林深暑氣微亂蟬鳴覺路一犬護禪扉花
竹通諸徑旃檀大幾圍雲房吟卧久直到晩凉歸
夏日偶成柬惟秦
何方堪避暑勝地覓清幽坐選雲邊石吟尋水畔樓偏
宜山友共唯許野僧留一日一丘壑安閒直到秋
夏日園居柬履吉
山靜晩凉初僧寮寂不如礙雲嫌竹密受月愛藤疎茶
熟焚香飲詩成洗硯書惟君知此况願數過吾廬
懷元直客金陵
經年客白門書札見寒温共作幾回夢各銷無限魂聽
鶯桃葉渡嘶馬杏花村欲識思君淚請看衣上痕
送陳廣文棄官還温陵
白首厭微官滄江戀釣竿隠耽初服貴老怯舊氊寒綠
酒枌榆社清齋苜蓿盤好將平子賦時對刺桐看
送白經歷入覲
遷客朝天去王程不可留誰知飛鞚日政及賜環秋殘
雪燕山路微霜濟水舟從來白司馬未合老江州
秋日偶成
山翠夕陽天齋居息衆緣倦啼將暮鳥哀咽過秋蟬榻
靜喧松雨窗疎納竹烟微吟多信步行到蓼花邊
送錢叔達還吳興
住傷流落久去惜別離難衣上三年淚尊前片刻歡西
風楊柳岸夜雨蓼花灘山水含孤調從今何處彈
過惟秦響山堂
習隠栖南畆躬畊受一廛激流崩野岸鑿井割鄰泉蟾
黽遊絲困鳬鷖亂葦眠考槃吾有志敢吝買山錢
經廢寺
寳殿莽蕭蕭殘僧宿敝寮壁餘昏後畫樹絶掛時瓢碑
毁龜趺損梁荒鼠族驕聽經知識少馴虎度危橋
送王獻子還袁州
相逢當夏首相別忽秋殘逆旅淹留久空囊去住難蘆
飛鴻外白楓落馬頭丹已乏綈袍贈霜風今又寒
寄題鄧國弼貯青亭
烟霞處處深紫翠滿遙岑夜靜松分籟天凉竹送隂野
麏隨獨往山鳥荅閒吟古木蒼蒼色居人指鄧林
題余伯明龍沙遺䜟
相逢証九還一竅指玄關道契鴻濛外神遊鶴馭間丹
砂延綠髮白日駐紅顔試問龍沙會予名列幾班
涪州張節婦
涪水澄如練還同節婦心栢舟吟自苦湘竹淚何深矢
志終箕帚留顔見藳砧貞魂應不朽褒寵有綸音
方山嚴孝子
苦節甘辭禄幽栖瀨水邊為憂親白髮非薄宦青氊名
列高賢傳山留處士阡遺孤垂老日猶廢蓼莪篇
芊江雪夜留別社中諸子
歲晏強為客時危怯離家孤身衝雨雪雙淚別烟霞前
路天難盡故山雲易遮半生于役苦贏得鬢將華
不寐
展轉懷鄉國愁心夜更繁猿聲烟外峽漁火水邊村屢
醒無完夢頻啼有亂痕廿年嬰世網銷盡幾多魂
嵢峽道中即事
臘盡天猶暖林深翠未凋石多盤谷口路半出山腰雲
色愁當岫灘聲怒過橋郵亭看尚遠落日見歸樵
閨情
淚盡閨中燭腸廻錦上文蛾眉羞寫月鸞鬢罷梳雲枕
怯羅衾冷香孤綺閣薰空牀本無寐况復夜蛩聞
度分水關
鳥道盤雲際停車怨隴頭封疆分異域關路割雙流地
盡辭閩嶠山窮見楚州多情故鄉水嗚咽為含愁
吳江哭顧道行先生
圖報慙無地哭聲空震天恩私諸子外知遇十年前殘
篋玄經秘儀牀絳帳懸舊題詩滿壁一讀一潸然
送鄔子遠還京口時鄔有喪子之戚
相逢俱失意相送柰愁何老去雄心减春來歸夢多舊
山懷北固新淚滴西河世路已如此空為勞者歌
望月有懷和陸纂父
一別經圓缺三秋望轉明蛾眉今夕影鸞鏡舊時情貌
逐清輝减愁隨素魄生關山千里隔何處照盈盈
送蔡千戶襲職還吳興
龍韜堪報主燕頷定封侯掛印還鄉里揮鞭出御樓歸
途尋越絶行槖佩吳鉤戎馬東南急憑君借筯籌
都門逢湛如和尚
金陵留偈別燕市忽相逢不托侯門鉢閒聞禁苑鐘經
文繙北藏禪理悟南宗行脚他鄉久空房偃舊松
訪楊山甫
相過即留連因君卜築偏香銷爐有燼茶熟竈生烟採
得芸驅蠧栽將柳借蟬門前時載酒來叩子雲玄
同陸纂父暮酌程康伯花下得枝字
幽齋當薄暮移酌傍花枝選樹鶯窺酒穿林蝶罥絲月
低流影緩風細度香遲不憚頻來此交歡無幾時
同陸纂父山人楊山甫保御集程康伯典客衙
齋看芍藥
異種分仙禁嬌姿冠衆芳當階飜絳艷傍砌發濃香鄭
國佳人贈吳宫西子妝畫欄春色好不用說維揚
曾人倩雨中過酌
故人休沐暇窮巷過吟鞭散帙鉤簾坐尋詩解帶眠馬
蹄淹暮雨鶯語亂春烟自與壚頭熟不愁無酒錢
周叔宗郁孟野俞羨長李長白黎慎甫雨集分
得微霽
如絲看乍歇庭際尚蕭森已覺收殘靄飜疑結薄隂晩
山消夕暈好鳥間新音徙倚花林暮斜陽生遠岑
題曹能始計部潞河公署園亭
司農開別墅一徑滿烟霞與鶴同臨水隨蜂共放衙榆
飄沿徑莢榴發傍牆花自足園池樂無煩到習家
送金季黃山人游五岳
年來婚嫁畢五岳寄閒心勝地隨緣住名山到處尋孤
笻青嶂老雙屐白雲深去矣辭塵網高蹤比向禽
潞河別曹能始
悲歌燕市筑歸興潞河船作客有何意還山仍種田窮
猿投散木飢鶻倦遙天以我空囊故憐君損俸錢
流落誰如我艱危况別君渡淮三伏雨瞻闕萬重雲殺
氣旌旗滿哀聲鼓角聞臨岐雙涕淚不獨為離羣
昔年同獻賦此日尚沉淪我有恓皇淚君憐棄置身黃
塵歸路客白髮倚門親不盡消魂意哀歌難重陳
久已歌黃鳥還勞賦白駒心雄猶短劍目斷更長途去
住總歸客行藏空腐儒故園關百慮何敢畏馳驅
潞河驛別周叔宗
經時俱作客此地且盤桓去路黃塵滿征衣白日寒吳
歌聊自和燕月暫同看因悔長安陌蹉跎未盡歡
出都門留別茅平仲周思敬朱汝脩吳孝甫張
孺宗趙凡夫鍾山甫韓兆之吳載伯阮步文
張曰肩諸君
違時空獻策落魄出燕南戀闕情無極離人思不堪綠
楊鶯睍睆青草馬驂驔總是飄蓬客何時又盍簮
濟上
歸興已如此歸帆尚濟州沙汀蘆受月江岸蓼迎秋不
盡閩天遠無情汶水流敢辭留滯苦其奈倚門憂
太白酒樓
太白久不返酒樓猶未傾當年聊一醉千載仰高名隔
岸圍山色憑欄到水聲風流無賀監過客若為情
王粹夫客淮上先歸相尋不值詩以懷之
我來淮水上君已解歸舟逆旅無長策天涯總薄遊早
辭征路苦先見故園秋漂毋祠前過因之雙淚流
夜宿焦山贈道林上人
鷲嶺傍龍宫慈帆但信風懸燈孤嶂裏洗衲亂流中山
靜雲歸錫湖平月印空道林名不沗禪理似支公
晩過惠山
舍筏尋蘭若斜陽古殿開竹烟深似雨松瀑響如雷水
逐鐘聲去雲從塔影來清泉隨意取裝得滿船回
王百谷招集南有堂
故人三載別此日一尊同菴度旃檀雨池凉蘋蓼風暮
蟬歸樹急殘暑入林窮座客多湖海鄉心因暫空
題姚叔乂玄散齋
幽齋栖委巷蕭散寄高吟筆底青山債尊前白髮心俗
緣閒漸减玄理老彌深三徑蓬蒿滿唯容二仲尋
同沈穉咸過寒山寺訪旭公
曲岸暫維舟精廬訪比邱鐘聲聞半夜杯影見中流榻
倚干花晩房開萬竹秋相看成一笑疑是虎谿遊
贈劉會卿保御
但得筋骸健何妨鬢髮蒼詩成開白社書就秘青囊世
事閒能遣機心老易忘時時留客醉絲竹滿高堂
贈沈公繩
久已稱三絶真如顧虎頭杜門閒自得於世澹無求丘
壑胸中相瀟湘筆底秋沈郎腰細盡盤礴未能休
哭鹽官斯學上人
微塵元世界師已厭微塵滿月初圓果浮雲易了身曇
花天外散金骨塔中新不作無生想聞之應損神
常山道中
來時逢朔雪歸路又秋風客計慚羸馬鄉心逐去鴻喜
看閩地近漸見越山窮想到家林日籬花開幾叢
經舊遊懷康元龍
西陵分別後蹤跡各飄零又見楓林赤依然酒㡢青關
河仍舊路風雪憶郵亭獨坐孤燈下疎碪未可聽
鵝湖晩行
一徑入莓苔前峰夕照催饑烏遶樹去乳犢出林來山
色自然秀野花無意開村村足幽趣差得少遲廻
車盤驛
征途秋草遍客子倦知還歲晩繰車急年荒水碓閒峰
巒青絡繹溪澗綠廻環落日蒼茫外何山是故山
歸次建溪聞鄭君大訃詩以哭之
忽爾傳君死猶疑訃未真哀來魂欲斷痛定淚沾巾泉
路何其近皇天太不仁高陽脩舊社應少白頭人
送我荷亭上相看惜解携生離猶唧唧死別重凄凄世
不容豪俠天疑愛滑稽魂兮招不返歌罷數行啼
正擬還家日對君懷抱開如何千萬語總作一聲哀淚
不到泉壤書難通夜臺或君靈爽在知我已歸來
交遊君最長矍鑠有誰羣對酒杯邀月看山屐躡雲貧
猶開白社老不厭紅裙何意經年別歸來便哭君
秋日載酒同陳汝翔黃伯寵惟起惟揚二弟訪
王玉生郊居
綠酒因君載青山與客同畫成真道子隐去即龐公丘
壑村村合桑林巷巷通坐來香不斷窗外木犀風
冬夜袁無競過酌
鐘聲排小閣燈影墜孤尊竹淨雲隂薄花疎霜氣繁卑
喧雖近市幽僻亦深村坐久兒童睡山風自掩門
陪屠田叔使君游仁王寺同康元龍袁無競興
公弟分得廻字
鐘磬近香臺鳴騶半路廻莊嚴菩薩界善信宰官來合
掌緣同結攅眉禁暫開山僧能愛客蓮漏不頻催
送黃若木還莆
執手向城隅送君歸鯉湖風濤危渡峽雨雪倦登途遣
日携書卷消寒問酒壚不須嗟伏櫪千里待名駒
高賢祠成荅屠使君
廟貌壯千秋英靈託一丘藻蘋無俗客香火總名流白
骨化已久清魂吟未休預知百歲後同得此中游
八代斯文振全閩雅道尊精靈同不滅顯晦未須論權
自操吾黨名非藉子孫泱泱東海上真可覇中原
新祠勞仰止神理定非遙五世應難斬千秋永不祧像
從詩外想䰟向賦中招後死吾徒在遺風未寂寥
爼豆隆殊典山林更有光詩真傳在世没果祭于鄉身
後榮如此生前困不妨當年冠蓋者誰敢望宫牆
囦溪十里橋與屠田叔泣別
從來軒冕淚不滴芰荷衣獨有今朝別使君先淚揮地
偏愁會隔天闊恐書稀望望車塵遠人人哽咽歸
惟秦冬夜偶至擁爐對酌率爾成咏
音從空谷聽興似剡溪乘榾柮殘爐火松膋半壁燈俗
情談後减詩草別來增濁酒堪消夜渾忘朔氣凝
有感
傳聞關白死海氣絶氛腥間諜防真偽悲歡雜涕零王
春回雨露天怒息雷霆時事難高枕端居莫謂寧
餒虎横行甚村氓骨半枯猛應憑倀鬼威或假妖狐白
晝常當道清時敢負嵎官兵虚搏擊雞犬反驚呼
久雨防時歉囊空米價騰子錢殘歲急官賦隔年徵薄
劣明時棄疎慵末俗憎處籬同斥鷃未敢望鵾鵬
贈本淨上人
信心歸淨土行脚到閩天度衆時開講降魔夜不眠聞
鐘能悟性補衲恐妨禪何日參猊座焚香聽白蓮
題林明府先軰輓詩卷後
鄉錄留名姓遺圖見影神鳴琴瀔水曲歸櫬贑江濱哭
墓門生老傳家嗣子貧卷中哀輓客存者更何人
慰陳平夫
憐君多難日知己亦銷䰟已歎如懸磬何堪復鼓盆舊
情思挽鹿新恨聽啼猿為問牛衣上添將淚幾痕
與黃道晦夜坐話舊
零落田園後還嗟世事更眼昏妨夜讀身老廢春耕稻
麥虧豐歲虀鹽淡此生相看燈影裏無限舊時情
歲暮戲題詩稿後
本以牢騷著多因幽憤成雌黃招衆口青紫誤今生落
落無窮意遙遙不朽名萬言難卒歲掩卷獨傷情
水明樓贈陳仕卿
日日來相訪愛君幽意長畫題隨客命詩債逼人償聽
雨坐蕉徑放雲開竹房入林無小阮終少七賢狂
賦得繫臂紗送陸姬
紅汗沾猶濕纏綿玉釧知暗香生皓腕微暈隠豐肌疑
作同心結看如續命絲守宫今褪盡情重枕郎時
題普通寺
山城已在山寺更翠微間磴路危因石杉松密護關鶯
聲無意巧雲影自然閒徐步經行久桐花滿地斑
贈黃思衡廣文
意氣貧難减文章老更工身閒貪佛日官冷稱儒風夫
子推楊震經生重馬融劍鋒銷未盡耿耿尚如虹
懷惟秦客粤
計程當入粤蹤跡竟何如馬度栟櫚密鶯啼簟竹疎定
回天外夢誰寄嶺南書寂寂蠻村路知應念索居
幔亭集卷六
