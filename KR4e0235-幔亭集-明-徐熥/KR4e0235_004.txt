幔亭集卷四
明徐熥撰
五言聲詩
咏古鏡
青銅留美質玄錫出良工剥蝕殉秦塚悲歡照漢宫挂
壁菱花豔藏匣桂輪空佳人時拂拭莫使素塵蒙
咏百花畫帳
羅帷圖百卉晏寢自生香不羨雕欄艷猶如金谷芳嬌
枝沾暮雨弱榦耐秋霜更有雙連理夜發合歡牀
咏薰爐
範金呈麗飾長向蘭閨爇籠袖玉肌温薰牀珠被熱永
夜焰常燃殘更芬不滅佳人夢乍醒枕畔添香屑
咏美人晝眠
金釵斜欲溜玉枕倦相依瞢騰含媚眼展轉皺羅衣汗
沾香粉膩幔隔黛痕微夢只縈閨閣不逐楚雲飛
咏美人理髮
犀梳流半月蟬鬢亂濃雲釵梁卸巧飾膏沐散餘芬垂
肩遮寶珥委地拂羅裙新作盤龍結含笑問夫君
咏美人觀畫
國色看如畫丹青疑是眞誰能分麗質各欲競丰神江
濱有兩艷下蔡見雙身只恐朱顔謝不及卷中人
題畫鶴
在隂胎化質縑素寫珍禽差池出玄圃淒切逐瑤琴凝
霜時振羽警露有餘音乘軒雖竊寵終銜恩遇深
題畫鹿
畫圖呈瑞應靈物著天休浮江同濯濯呼侣各呦呦青
莎騰或倚豐草伏還游蒼玄幾變色遐算踰千秋
賦得欲笑翻成泣
悲欣無定態啼笑一時并粉痕歡眼注鉛水嫵容生兩
犀方奮齒雙筯忽吞聲誰云射雉樂翻作泣鮫情
七夕咏牛女
銀河低綵幔珠箔捲針樓星丸彈靈鵲雲錦幕牽牛歡
憎今夕促淚續去年流何當延兔影長將鳳駕留
美人篇戲贈陳參軍
蘭夢方徵吉傾城得細君纖看眉上月濃愛鬢邊雲聽
琴猜斷索織錦辨廻文共誇新婦好真可配參軍
和陳參軍送客未還閨中有望
别雖無百里情亦似三秋薰香虚侍寢看月怯登樓心
慵朝鏡掩望切晚妝留知君南浦淚不獨送人流
為屠田叔太守新姬催妝
燈光滿九衢弦筦待名姝羞嗔夫婿促嬌倩侍兒扶鬒
濃耀寶飾珮響按羅襦含顰疑有態歛色看成都欲泣
聲先顫將行步復須梁驚棲玳瑁枕怯索珊瑚除釵勞
屢喚近帳費低呼情通呈臉暈語澁静唇朱蘭膏薰戺
闥香氣郁流蘇展轉動金釧綽約見冰膚使君今有婦
五馬不踟蹰
幔亭集卷四
