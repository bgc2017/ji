幔亭集目錄别集類五(明)
卷一
古樂府
卷二
五言古詩
卷三
七言古詩
卷四
五言聲詩
卷五
五言律詩
卷六
五言律詩
卷七
七言律詩
卷八
七言律詩
卷九
七言律詩
卷十
五言排律
卷十一
五言絶句(迴環讀四十首)
卷十二
六言絶句
卷十三
七言絶句
卷十四
七言絶句
卷十五
詩餘
(臣)等謹案幔亭詩集十五卷明徐熥撰熥字
惟和閩縣人萬歷戊子舉人熥負才淹蹇肆
力詩章圭臬唐人而不為決裂餖飣之習卷
首有張獻翼序稱其調匪偏長體必兼擅力
返古則盡滌時趨所以推許者甚至又謝肇
淛謂其才情聲調足以伯仲高季迪微憾古
體不及朱彛尊靜志居詩話亦謂其七言絶
原本王江寧多情至語詳閱是集固非盡出
標榜當明季詩道冗雜之時亦可謂蟬蜕穢
濁者矣閩中詩人自林鴻王蒙諸人以後即
推鄭繼之為冠熥生平喜稱繼之而卒年僅
三十九與繼之正同亦一異也集為其弟&KR0958;
所鐫&KR0958;字興公亦以淹貫見稱所撰有筆精
榕隂新檢諸書俱别著錄云乾隆四十二年
十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
幔亭集原序
詩豈易言哉求其成一家言良不易易況備諸體稱大
家乎盖工近體者或弱扵古風長七言者或短扵五字
即王孟二氏盛唐名家一以清婉稱近體一以風骨雄
古風且各擅所長況其他乎予友徐惟和氏永寧令名
父之子也授玄肖諸童烏属草方之文考少即抵掌而
談秦漢奮力以挽風騷非晉魏之音絶口不談非六籍
之書屏目不視盖病乎世之決裂以為體餖飣以為詞
故音非朱絃詞非黃絹寧棄去不屑就也弱冠嘗循例
計偕登臺展驥都人欽遲朝列虛左詩歌本之古選興
寄備乎開元彬彬然名家矣每停橈見過輙下榻信宿
凢三眎予詩初見之已無杜德機矣再見之其善者機
耶别去三易寒暑乃出㡢亭集二帙予執簡嘆曰其衡
氣機矣夫當其興寄扵山川發憤於歲月周爰扵驅馳
宣情於羇旅由樂府而逮五七言古由近體而至五七
言絶調匪偏長體必兼善力追古則盡滌時趨可謂頭
頭是道重重發光矣又一字之工聞竒而傾耳片言之
巧覩縟而躍心紙價騰湧扵都門簫譜浸淫扵禁掖雕
章綺合藻思羅開行且上書鳳鳴解褐鴻漸探其襟抱
將扶摇宇内豈區區搶榆所可控而笑哉閩中一時諸
子昆弟咸追述大雅取裁風人作者響臻同好景附真
足馳騁海内而惟和則獨步當時矣予歲方遲暮筆硯
都燒徒有輟翰毁草烏能述匠心之源究作者之概乎
因不愛其敝帚而答其請之意長洲張獻翼序
