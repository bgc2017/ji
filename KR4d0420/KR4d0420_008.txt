遺山先生文集卷第八
七言律詩
秋懷(崧山中作)
凉葉蕭蕭散雨聲虚堂淅淅掩霜清黃華自與西
風約白髮先從遠客生吟似候蟲秋更苦夢和寒
鵲夜頻驚何時石嶺關頭路一望家山眼暫明
帝城二首(史院夜直作)
帝城西下望孤雲半廢晨昏媿此身世俗但知從
仕樂書生只合在家貧悠悠未了三千牘碌碌飜
随十九人預遣兒書報歸日安排鷄黍約比隣
羈懷欎欎歲駸駸擁揭南窗坐晚隂日月難淹京
國久雲山唯覺玉華深隣村爛漫鷄黍局野寺荒
凉松竹林半夜商聲入寥廓北風黃鵠起歸心
僕射陂醉歸即事
多生曾得江湖樂每見陂塘覺眼明詩酒共尋前
日約風隂新自夜来晴春波澹澹沙鳥沒野色荒
荒煙樹平醉踏扁舟浩歌起不須紅䄂出重城(是日招樂府不至)
春日
里社春盤巧欲争裁紅暈碧助春情忽驚此日仍
為客却想當年似隔生貧裏虀益憐節物亂来歌
吹失歡聲南舟剰有還鄕伴戎馬何時道路清(&KR1783;陽)
(詹春盤賦裁紅暈碧巧助春情爲韻)
横波亭(爲青口帥賦)
孤亭突兀插飛流氣壓元龍百尺樓萬里風濤接
&KR0801;海千年豪傑壮山丘疎星澹月魚龍夜老木清
霜鴻鴈秋倚劒長歌一杯酒浮雲西北是神州
野菊座主閑閑公命作
柴桑人去巳千年細菊班班也自圓共愛鮮明照
秋色争教狼籍卧疎烟荒畦断壠新霜後瘦蝶寒
螿晚景前只恐春藂笑遅暮題詩端爲發幽妍
度太白嶺往昆陽
断崖絶壁裂蒼頑竟日長林窈窕間舊許煙霞歸
白髮悔隨塵土出青山飢蚕濈濈催人老野鶴昂
昂羡汝閉畏景方隆路方永南風逥首暮雲還
寄希顔二首(後一首希顔在徐州幕時作)
僵卧崧丘七見春商餘歸計一㕓新悠悠華屋高
貲意兀兀田夫野老身動色雲山如有喜忘機鷗
鳥亦相親麄疎潦倒今如此樓上元龍莫笑人
湖海故人仍騎曹彭門千里入憑高山頭杜甫長
年瘦樓上元龍先日豪水落魚龍失歸宿天長鴻
鴈獨哀勞酒船早晚東行辦共舉一杯持两螯
懷益之兄(時在閿鄕)
牢落關河鴈一聲干戈滿眼若爲情三年浪走空
皮骨四海相望只弟兄黃耳定從秋後到白頭新
自夜来生西樓日日西州道欲賦窮愁竟不成
昆陽二首
古木荒煙集暮鴉高城落日隱悲笳并州倦客初
投迹楚澤寒梅又過花滿眼旌旗驚世路閑門風
雪羡山家忘憂只有清樽在暫爲紅塵拂鬢華
去日黃花半未開南来忽復見寒梅淹留歲月無
餘物料理塵埃有此杯老馬長途良憊矣白鷗卷
水亦悠哉商餘說有滄州趣早晚乾坤入釣臺
寄西溪相禪師
青鏡流年易擲梭壮懷從此即蹉跎門堪羅雀仍
未害釡欲生魚當奈何萬事自知因嬾廢一官元
不校貧多拂衣明日西溪去且放雲山入浩歌
葉縣雨中(時崧前旱尤甚)
春旱連延入麥秋今朝一雨散千憂龍公有力逥
枯槁客子何心歎滯留多稼即看連楚澤歸雲應
亦到崧丘兵塵浩蕩乾坤滿未厭明河拂地流
寄荅趙宜之兼簡溪南詩老
窗影朧朧納暝隂風聲浩浩急霜砧秋鴻社燕飄
零夢穎水崧山去住心黃菊有情留小飲青燈無
語伴微吟故人憔悴蓬茅晚料得老懷如我今
穎亭
穎上風煙天地逥穎亭孤賞亦悠哉春風碧水雙
鷗静落日青山萬馬来勝㮣消沉幾今昔中年登
覧足悲哀遠游擬續騷人賦所惜怱怱無酒杯
山中寒食
小雨班班浥曙煙平林簇簇點晴川清明寒食連
三月穎水崧山又一年樂事漸随花共减歸心長
與鴈相先平生最有登臨興百感中来只慨然
楚漢戰處(同欽叔賦)
虎擲龍拏不两存當年曾此賭乾坤一時豪傑皆
行陣萬古河山自壁門原野猶應厭膏血風雲長
遣動心魂成名竪子知誰謂擬喚狂生與細論
懷叔能
别却楊侯又一年西風每至輙凄然酒官未得高
安上詩印空從吏部傳三沐三薰知有待一鳴一
息定誰先黃塵憔悴無人識今在長安若箇邊
留别仲澤
避俗無機日見侵逐貧不去巧相尋半生與世未
嘗合前日入山唯不深綠水紅蓮慚大府清泉白
石識初心相思命駕非君事能寄詩来或賞音
鄭州上致政賈右丞相公(時被命就公訪先朝逸事)
黃閣歸来履舄輕天將五福卑康寧四朝人物推
耆舊萬古清風在典刑鄭圃亦能知有道漢庭久
欲訪遺經帝城此後瞻依近長傍弧南候極星
寄荅景玄兄
故人相念不相忘頻着書来約對床甚喜樵夫與
争席所憂簿吏復登堂春風和氣随詩到洛水秦
山引興長奮袖高談夜窗白幾時危坐聽琅琅(簿吏)
(復登堂李長吉語景玄去歲大為催科所困)
寄辛老子
草堂西望渺煙霞夢寐西南一逕斜爲羡鵉凰安
枳棘悔將猿鶴入京華百錢卜肆成都市萬古詩
壇子美家後日從翁問竒字可能逋客待侯巴
後湾别業
薄雲晴日爛烘春高柳清風便可人一飽本無華
屋念百年今見老農身童童翠蓋桑初合灔灔蒼
波麥巳勻便與溪塘作盟約不應重遣濯纓塵
劉文仲通哀挽
拙宦深辜遠業期無兒更結下泉悲温純如此豈
復見報施言之尤可疑四葉名家今日盡百年潜
德幾人知元劉交分平生重才薄猶堪第二碑
會善寺
白塔況沉插翠微魏家宫闕此餘基人生富貴有
遺恨世事廢興無了期勝㮣只今歸鷲嶺煙花從
昔繞龍墀長松想是前朝物及見諸孫賦黍離
寄欽用
顦顇京華苜蓿槃南山歸興夜漫漫長門有賦人
誰買坐榻無氊客亦寒蟲臂偶然煩造物麞頭何
者亦求官故人東望應相笑世路羊腸乃爾難
楊之美尚書挽章
冠蓋龍門此日空人知麟出道將窮景星明月歸
天上和氣春風在眼中千古孫劉有餘責一時燕
許更誰同受恩知巳無從報獨爲斯文泣至公
李屏山挽章二首
世法拘人蝨處禈忽驚龍跳九天門牧之宏放見
文筆白也風流餘酒尊落落久知難合在堂堂元
有不亡存中州豪傑今誰望擬喚巫陽起醉魂
談塵風流二十年空門名理孔門禅諸儒久巳同
堅白博士真堪𥙷太玄孫况小疵良未害莊周隂
助恐當然遺編自有名山在第一諸孤莫浪傳
内鄕縣齋書事
吏散公庭夜巳分寸心牢落百憂薰催科無政堪
書考出粟何人與佐軍飢鼠遶床如欲語驚烏啼
月不堪聞扁舟未得滄浪去慚愧春陵老使君(遠祖)
(次山舂陵行云思欲委符節引竿自刺舡故子美有與含滄浪清之句)
自菊潭丹水還寄崧前故人
臘雪春泥晚未乾馬迎殘照入荒寒初無鳬舄將
安往正有牛刀恐亦難倦客不知歸路遠孤城唯
覺暮山攅黃金鍊出相思句寄與同聲别後看
被檄夜赴鄧州幕府
幕府文書鳥羽輕敝喪嬴馬月三更未能免俗私
自笑豈不懷歸官有程十里陂塘春鴨閙一川桑
柘晚煙平此生只合田間老誰遣春官識姓名
馬鄧驛中大雨
萬壑千岩一雨齊先聲噴薄捲湍溪投林鳥雀不
睱顧移穴蛟龍應自迷便恐他山藏厚夜豈知高
樹有晴霓兩江合向西南關坐想風雲入鼔鼙(馬鄧)
(西南兩浙水相合處也)
除夜
一燈明暗夜如何夢寐衡門在澗阿物外煙霞玉
華遠花時車馬洛陽多折腰真有陶潜興扣角空
傳寗戚歌三十七年今日過可憐出處兩蹉跎
鄧州相公命賦喜雨
輕隂十日暮春前和氣朝来巳沛然河澗定應連上
國雲来端合自中天(帥從洛陽移鎮)烽零帶濕閑幽障麥壠
分青入廢田共識使君霖雨乎調元消息在今年
劉光甫内鄕新居
豸冠平日廩秋霜老去聲名只閑蔵父老漸来同
保社兒童久巳愛文章𬞞随隙地皆成圃竹放新
梢欲過墻爲向長安舊遊道世間元有北窗凉
西齋夜宴
飄零無物慰天涯酒伴相逢飲倍加悮謬君當略
彭澤廻旋我亦笑長沙金叙醉嚲迎春髻銀燭光
摇半夜花只欠東山游錄事不来堅坐看紛譁(叔能)
(信之張社諸人皆在而麟之獨不至)
十月
十月長年見早梅今年二月未全開春寒春暖花
如故年去年来老漸催大藥誰傳軒后鼎習仙虚
築漢宫臺憑君撥置人間事不負浮生只此杯
送吳子英之官東橋且爲觧嘲
柴車歴鹿送君東萬古書生蹭蹬中良醖暫留王
績醉新詩無𥙷玉川窮駒隂去我如决驟蟻垤與
誰争長雄快築糟丘便歸老世間馬耳過春風
張主簿草堂賦大雨
淅樹蛙鳴告雨期忽驚銀箭四山飛長江大浪欲
横潰厚地高天如合圍萬里風雲開偉觀百年毛
髮凛餘威長虹一出林光動寂歴村墟空落暉(横去声)
丹霞下院同仲澤鼎玉賦(時從商帥軍至南陽)
鞍馬怱怱去復還霜鍾今得見豊山千年香火丹
霞老滿眼興亡白水閑壮志自憐消客路深居誰
得似禪關只應頻有西来夢夜夜青林杳靄間
春日半山亭游眺
日照春山花滿煙獨携尊酒此江邊江流衮衮望
不極世事悠悠私自憐小草不妨懷遠志芳蘭誰
爲發幽妍千年石壁留詩在會有騷人一慨然
别程女
芸齋淅淅掩霜寒别酒青燈語夜闌生女便知聊
寄託中年尤覺感悲歡松間小草栽培穏掌上明
珠棄擲難明日緱山東畔路野夫懷抱若爲寬
出山
松門石路靜無關布韈青鞋幾往還少日漫思爲
世用中年直欲伴僧閑塵埃長路仍回首升斗微
官亦強顔休道西山不留客數峯如畫暮雲間
謝鄧州帥免從事之辟
憂端擾擾力難任世事駸駸日見臨三載素冠容
有媿一時墨絰果何心首丘自擬終殘喘陟屺誰
當辨苦音遥望朱門涕横落相公恩德九泉深
新野先主廟(次鄧帥韻)
一軍南北幾扶傷長坂安行氣已王豪傑盡思爲
漢用江山初不假吳強两朝元老心雖壮再世中
興事可常寂寞永安宫畔土争教安樂似山陽
石門
兩崖横絶倚山垠草逕低迷劣可分潭影乍從明
處見竹香偏向静中聞石林萬古不知暑茅屋四
隣唯有雲曳杖行歌羡樵叟此生何計得随君
獨峰楊氏幽居
村墟瀟洒帶新晴落日千山一片青世外衣冠存
大朴雲間鷄犬亦長生清江兩岸多古木平地數
峯如畫屏惆悵朝陽一茅屋酒舡茶竈負生平
渡湍水(湍作專呼見水經)
悠悠人事眼中新悄悄孤懷百慮紛伎倆夲宜閑
處着姓名誰遣世間聞秋江澹沱如素練沙浦空
明行暮雲早晚扁舟載煙雨移家来就野鷗群
十日登豊山
十日登高發興新豊山孤秀出塵氛村墟帶晚鴉
噪合林壑得霜煙景分芳臭百年随變滅短長千
古只紛紜詩成一嘆無人會白水悠悠入暮雲
岐陽三首
突騎連營鳥不飛北風浩浩發隂機三秦形勝無
今古千里傳聞果是非偃蹇鯨鯢人海涸分明蛇
犬鐵山圍窮途老阮無竒策空望岐陽淚滿衣
百二關河草不横十年戎馬暗秦京𡵨陽西望無
来信隴水東流聞哭聲野蔓有情縈戰骨殘陽何
意照空城從誰細向蒼蒼問争遣蚩尤作五兵
耽耽九虎護秦關懦楚孱齊机上看禹貢土田雄
陸海漢家封徼盡天山北風獵獵悲笳發渭水瀟
瀟戰骨寒三十六峯長劍在倚天僊掌惜空閑
圍城病中文舉相過
擾擾長衢日往回病中聊得避喧埃愁多頓覺無
詩思計拙唯思近酒杯潘岳鏡中渾白髮江淹門
外郎蒼苔生涯若被傍人問但說經年鼠不来
讀靖康僉言
浚郊沙海浩茫茫河廣纔堪一葦航㒹沛且當懲
景德規模何必罪朱梁滄𬈑不掩蛟龍窟大地同
歸雀鼠鄕三百年間幾降虜長星無用出光芒
雨後丹鳳門登眺
絳闕遥天霽景開金明高樹晚風逥長虹下飲海
欲竭老鴈呌群秋更哀劫火有時歸變滅神嵩何
計得飛来窮途自覺無多淚莫傍殘陽望吹臺
京君辛卯八月六日作
四壁秋蟲夜語低南窗孤客枕頻移野情自與軒
裳隔旅食難堪日月遅平子歸田元有約魏舒襆
被恐無期一莖白髮愁多少慚愧家人賦扊扅
浩然師出圍城賦䳽詩爲送
夢寐西山飲䳽泉羡君歸興渺翩翩昂蔵自有林
壑態飲啄暫随塵土緣遼海故家人幾在華亭清
淚世空憐明年也作江鷗去水宿雲飛共一天
追用座主閑閑公韻上致政馮内翰二首
峻坂平生幾疾驅歸休甫及引年初東門太傅多
祖道北闕詩人休上書皂櫪老歸千里驥白雲閑
釣五溪魚非熊有兆公無恙會近君王六尺輿
草堂人物列仙臞萬壑松風酒一壷少日打門無
俗客老年争席有樵夫巨源不入竹林選元亮偶
成蓮社圖野史他年傳耆舊風流一一似公無
懷秋林别業
茅屋瀟瀟淅水濱豈知身属洛陽塵一家風雪何
年盡二頃田園入夢頻高樹有巢鳩笑拙空墻無
穴鼠嫌貧西南遥望腸堪斷自古虚名只悞人
壬辰十二月車駕東狩後即事五首
翠被葱葱見執鞭戴盆欎欎夢瞻天只知河朔歸
銅馬又說臺城墮紙鳶血肉正應皇極數衣冠不
及廣明年何時真得携家去萬里秋風一釣舡
慘澹龍蛇日闘争干戈直欲盡生靈高原水出山
河改戰地風来草木腥精衛有冤填瀚海包胥無
淚哭秦庭并州豪傑今誰在莫擬分軍下井陘
欎欎圍城度兩年愁腸飢火日相煎焦頭無客知
移突曳足何人與共舡白骨又多兵死鬼青山元
有地行仙西南三月音書絶落日孤雲望眼穿
萬里荆襄入戰塵汴州門外即荆榛蛟龍豈是池
中物蟣虱空悲地上臣喬木他年懷故國野煙何
處望行人秋風不用吹華髮滄海横流要此身
五雲宮闕露盤秋銀漢無聲桂樹稠復道漸看連
上苑戈船仍擬下揚州曲中青冢傳新怨夢裏華
胥失舊遊去去江南庾開府鳳凰樓畔莫迴頭
永寧南原秋望
浩浩西風入敝衣茫茫野色動清悲洗開塵漲雨
纔定老盡物華秋不知烽火苦教鄕信断砧聲偏
與客心期百年人事登臨地落日飛鴻一線遲
中秋雨夕(商帥國器筵中作)
南樓高興在胡床十日秋隂負一觴庾老未應妨
嘯詠素娥多自怨昏黃此生此夜不長好行雨行
雲有底忙却恐哦詩太愁絶且燒銀燭看紅粧
癸巳四月二十九日出京
塞外初捐宴賜金當時南牧巳駸駸只知㶚上真
兒戲誰謂神州遂陸沉華表鶴来應有語銅槃人
去亦何心興亡誰識天公意留着青城閱古今(國初)
(取宋於青城受降)
喜李彦深過聊城
圍城十月鬼爲隣異縣相逄白髮新恨我不如南
去鴈羡君獨是北歸人言詩匡鼎功名薄去國虞
飜骨相屯老眼天公只如此窮途無用說悲辛
與張杜飲
故人寥落曉天星異縣相逢覺眼明世事且休論
向日酒尊聊喜佀承平山公倒載群兒笑焦遂高
談四座驚轟醉春風一千日愁城從此不能兵
秋夕
小簟凉多睡思清一牎風雨送秋聲頻年但覺貂
裘敝萬古何曾馬角生寄食且依嚴尹幕附書誰
往鄧州城澆愁欲問東家酒恨殺寒鷄不肯鳴
夢歸
顦顇南冠一楚囚歸心江漢日東流青山歴歴鄕
國夢黃葉瀟瀟風雨秋貧裏有詩工作祟亂来無
淚可供愁殘年兄弟相逢在随分虀塩萬事休
白屋
白屋寒多愛夕曛静中歸思益紛紛長門誰買千
金賦祖道虚陳五鬼文地盡更無錐可置竈閑唯
覺井長勤明年准擬莱蕪住寄謝東隣范史雲
淮右
淮右城池幾處存宋州新事不堪論輔車謾欲通
吳會突騎誰當擣薊門細水浮花歸别澗断雲含
雨入孤村空餘韓渥傷時語留與纍臣一断魂
徐威卿相過留二十許日將往高唐同
李輔之贈别二首
衣冠八座文昌府襆被三年同舍郎蕩蕩青天非
向日蕭蕭春色是他鄕傷時賈誼頻流涕卧病王
章自激昂保社追随有成約不應關塞永相望
東南人物未彫零和氣春風四座傾但喜詩章多
俊語豈知談笑得新名二年阻絶干戈地百死相
逢骨肉情别後相思重逥首杏花尊酒記聊城
即事
逆竪終當鱠縷分揮刀今得快三軍燃臍易盡嗟
何及遺臭無窮古未聞京觀豈當誣翟義哀衣自
合從高勲秋風一掬孤臣淚呌断蒼梧日暮雲
望王李歸程
一褐霜寒晚思孤眼中行李見歸途虞卿仲子死
不杇石父晏嬰今豈無義士龍沙元咫尺纍臣駒
隙自舒徐何時斗酒歡相勞驚看燕家頭白烏
秋夜
九死餘生氣息存蕭條門巷似荒村春雷謾說驚
坯戶皎日何曾入覆盆濟水有情添别淚吴雲無
夢寄歸魂百年世事兼身事尊酒何人與細論
甲午除夜
暗中人事忽推遷坐守寒灰望復燃巳恨太官餘
麯餅争教漢水入膠船神功聖德三千牘大定明
昌五十年甲子兩周今日盡空將衰淚洒吴天
乙未正月九日立春
十度新正九處家今年癡坐轉堪嗟一冬殘雪不
肯盡連日苦寒殊未涯重碧緫誇燕市酒小紅誰
記上林花殘魂零落今無幾乞與春風惱鬢華
杏花落後分韻得歸字
獺髄能醫病頰肥鵉膠無那片紅飛殘陽淡淡不
肯下流水溶溶何處歸煮酒清林寒食過明粧高
燭賞心違寫生正有徐熙在漢苑招魂果是非
三僊祠
三僊祠下往来頻憔悴征衫滿路塵簫鼔未休寒
食酒樵蘇時見舊都人吹殘芳樹紅仍在展破平
田綠巳勻西北井州隔千里幾時還我故鄕春
送輔之仲庸還大梁
驊騮争道渺翩翩誰遣風塵失壮年四璧舊聞懸
聲宅一囊今有賣書錢淋浪别酒青燈夜滅沒孤
帆落照邊想得還家過春半故山喬木滿蒼煙
繡江汎舟有懷李郭二公
荷花如錦水如天狼籍秋香擁畫船長白風煙最
瀟洒外臺賓主重留連勝遊每恨隔千里樂事便
當論百年咫尺西州兩詩客不来同作飲中仙
送杜子
洛陽塵土化緇衣又見孤雲着處飛北渚曉晴山
入座東原春好妓成圍来鴻去燕三年别深谷高
陵萬事非轟醉春風有成約可能容易話東歸
眼中
眼中時事益紛然擁被寒窗夜不眠骨肉他鄕各
異縣衣冠今日是何年枯槐聚蟻無多地秋水鳴
蛙自一天何處青山隔塵土一菴吾欲送華顛
送杜招撫歸西山(社亂後爲黃冠師)
少日先聲懾虎貔只今騎馬欲雞棲邯鄲枕上人
初覺秋水篇中物巳齊父老樵漁知有杜將軍桃
李自成蹊因君喚起思鄕意君在西山我更西
寄欽止李兄
征車南北轉秋蓬關塞相望兩秃翁衮衮便當随
世路悠悠難復倚天公銅駝荆棘千年後金馬衣
冠一夢中尊酒雲州古城下幾時携手哭春風
有寄
飛鴻来處是營平喜向斜封見姓名千里吕安思
叔夜五更殘月伴長庚關河秋興風景暮長路渴
心塵土生南渡詩人吾未老幾時同醉鳳凰城
鎮州與文舉百一飲
翁仲遺墟草棘秋蒼龍雙闕記神州只知終老歸
唐土忽漫相看是楚囚日月盡随天北轉古今誰
見海西流眼中二老風流在一醉從教萬事休
别王使君丈從之
謝公每見皆名語白傳相看只故情尊酒風流有
今夕王堂人物記升平太山北斗千年在和氣春
風四座傾别後殷勤更誰接只應偏憶老門生
寄沶禪師(師舊隱濟源)
白頭歲月坐詩窮止有相逢一笑同齋粥空疎想
君瘦冠巾收歛定誰公夢魂歴歴山間路世事悠
悠耳外風見說懸泉好藢蕨草堂知我是隣翁(時汰)
(逐釋老家甚急故有巾冠收歛之句)
䘙州感事二首
神龍失水困蜉蝣一舸倉皇入宋州紫氣巳沉牛
斗夜白雲空望帝鄕秋劫前寳地三千界夢裏瓊
枝十二樓欲就長河問遺事悠悠東注不還流
白塔亭亭古佛祠往年曾此走京師不知江令還
家日何似湘纍去國時離合興亡遽如此棲遲零
落竟安之太行千里青如染落日欄干有所思落
(日一作獨凭)
望蘇門
諸父當年此往還客衣塵土淚班班太行秀發眉
宇見老阮亡来尊爼閑出岫暮雲歸有處投林孤
鶴杳難攀湧金亭上秋如畫興在青林杳靄間
遺山先生文集卷第八
