遺山先生文集卷第三十七
序引
張仲經詩集序
仲經出龍山貴族少日隨宦濟南從名士劉少宣
問學客居永寧永寧有趙宜之辛敬之劉景玄其
人皆天下之選而仲經師友之故蚤以詩文見稱
及予官西南仲經偕杜仲梁麻信之高信卿康仲
寧挈家就予内鄕時劉内翰光甫方觧鄧州倅日
得相從文字間仲經之所成就又非洛西時比矣
北渡後薄游東平謁先行臺嚴公一見即被賞識
待以師賓之禮授館于長清之别墅積十餘年得
致力文史以詩為專門之學此其出處之大略也
今觀其詩永寕王趙幽居云寒盡隂崖草有芽行
稍殘雪墮冰花號空老木風纔定倒影荒山日又
斜天地悠悠常作客干戈擾擾漫思家烟村寂寞
無人語獨倚寒藤數莫鴉其落筆不凡類如此及
來内鄕嘗阻雨板橋張主薄草堂同賦浙江觀漲
詩仲經云一雨天地來濤聲破清曉光甫大加賞
嘆以為有前人風調是年出居縣西南白鹿原名
所居為行齋取素貧賤行貧賤之義行齋之南有
菊水湍流噴薄景氣古澹陽崖回抱綠莎盈尺臘
月紅梅盛開諸公藉草而坐嘉肴旨酒嘯咏彌日
仲經有詩云寒客遠峰猶帶雪煖私幽圃已多花
仲梁雖有煖散春泉百汊流之句亦自以為不及
也其餘如次韻見及云長松偃蹇十年物病鶴摧
頽萬里心春思云一春常作客連日苦多風野樹
妻迷綠簷花暗澹紅愁隨詩卷積囊與酒樽空巢
燕如相識頻來草舍中書事云故國三年夢新愁
两鬢蓬淚從南望盡塗自北來窮破牗蠅烘日枯
梢鵲&KR0738;風悵然搔白首遠目過歸鴻贈員善卿云
詩材雖滿腹家具少扵車珍珠泉感舊云紅槿有
情依壊砌綠莎隨意上寒廳秋興云壊壁粘蝸艱
國步荒池漂蟻失軍容秋日云寒花矝晚色病葉
怯秋聲憶永寧舊游寄魏内翰云上閣寺高迎晚
翠游家樓小簇春紅獨脚云洛岸瀟瀟雨送春老
&KR0738;青山悟静緣問路前村犬吠人病枕偏宜夜雨
聲林深鹿近人年衰與杖宜雲出祗園雨亦香又
如風琴一首回軍謠四首清明日陪諸公讌集東
園一首病中一首移居學東坡八首再到方山絶
句書陶詩後集句往往傳在人口内相文獻楊公
有言文章天地中和之氣大過為荒唐不及為滅
裂仲經所得雍容和緩道所欲言者而止其亦得
中和之氣者歟為人資稟樂易恬于進取進退容
止皆有藴藉可觀與人交重然諾敦分義終始可
以保任使之束帶立朝當言責之重豈得輕負所
學忘禮諫之義乎憂世旣切惠飬是其所長趙張
三王鈎距之吏奮髯抵几砉砉俊快保其盖而不
為至于德譲君子之風良有望焉自丙午以後參
幕府軍事當賢候擁篲之敬得寸行寸謂當見之
一日未一試而病不起矣其孤夢符持橘軒詩集
求予編次感念平昔不覺出涕因題其後嗚呼有
言可述學者之能事有子可傳人道之大本吾仲
經言可述矣子可傳矣頋雖賫志下泉其亦可以
少慰矣夫甲寅冬至日詩友河東元某𥙿之題
陶然集詩序
貞祐南渡後詩學為盛洛西辛敬之淄川楊叔能
太原李長源龍坊雷伯威北平王子正之等不啻
十數人稱號專門就諸人中其死生扵詩者汝海
楊飛卿一人而巳李内翰欽叔工篇翰而飛卿從
之游初得樹古葉黃早僧閑頭白遲之句大為欽
叔所推激從是游道日廣而學亦大進客居東平
將二十年有詩近二千首號陶然集所賦青梅瑞
蓮缾聲雪意或多至十餘首其立之之卓鑚之之
堅得之之難積之之多乃如此此其所以為貴也
歟歲庚戍東平好事者求此集刊布之飛卿每作
詩必以示予相去千餘里亦以見寄其所得予亦
頗能知之飛卿扵海内詩人獨以予為知巳故以
集引見託或病吾飛卿追琢功夫太過者予釋之
曰詩之極致可以動天地感鬼神故傳之師本之
經真積之力久而有不能復古者自匪我愆期子
無良媒自伯之東首如飛蓬愛而不見搔首踟蹰
旣見復關載笑載言之什觀之皆以小夫賤婦滿心
而發肆口而成見取扵采詩之官而聖人删詩亦
不敢盡廢後世雖傳之師夲之經真積力久而不
能止焉者何古仐難易不相侔之如是耶盖秦以
前民俗醇厚去先王之澤未遠質勝則野故肆口
成文不害爲合理使今世小夫賤婦滿心而發肆
口而成適足以汚簡牘尚可辱采詩官之求取耶
故文字以來詩爲難魏晉以來復古爲難唐以來
合規矩凖繩尤難夫因亊以陳辭辭不迫切而意
獨至初不為難後世以不得不難為難耳古律歌
行篇章操引吟詠謳謠詞調怨嘆詩之目旣廣而
詩評詩品詩說詩式亦不可勝讀大槩以脫棄凡
近澡雪塵翳驅駕聲勢破碎陣敵囚鎻怪變軒豁
幽祕籠絡今古移奪造化為工鈍滞僻澁淺露浮
躁狂縱滛靡詭誕瑣碎陳腐為病毫髮無遺恨老
去漸扵詩律細佳句法如何新詩改罷自長吟語
不驚人死不休杜少陵語也好句似仙堪换骨陳
言如賊莫經心薛許昌語也乹坤有清氣散入詩
人脾千人萬人中一人两人知貫休師語也看似
尋常最竒崛成如容易却艱難半山翁語也詩律
傷嚴近寡恩唐子西語也子西又言吾扵它文不
至蹇澁惟作詩極難苦悲吟累日僅自成篇初讀
時未見可羞處姑置之後數日取讀便覺瑕舋百
出輙復悲吟累日反復改定比之前作稍有加焉
後數日復取讀疵病復出凡如此數四乃敢示人
然終不能工李賀母謂賀必欲嘔出心乃巳非過
論也今就子美而下論之後世果以詩為專門之
學求追配古人欲不死生扵詩其可巳乎雖然方
外之學有為道日損之說又有學至扵無學之說
詩家亦有之子美夔州以後樂天香山以後東坡
海南以後皆不煩繩削而自合非技進於道者能
之乎詩家所以異扵方外者渠輩談道不在文字
不離文字詩家聖處不離文字不在文字唐賢所
為情性之外不知有文字云耳以吾飛卿立之之卓
鑚之之堅得之之難異時霜降水落自見涯涘吾
見其泝石楼歴雪堂問津斜川之上萬慮洗然深
入空寂盪元氣扵筆端寄妙理於言外彼悠悠者
可復以昔之隱几者見待耶陶然後編請取此序
證之必有以予為不妄許者重九日遺山真隱序
木庵詩集序
東坡讀參寥子詩愛其無𬞞笋氣參寥用是得名
宣政以來無復異議予獨謂此特坡一時語非定
論也詩僧之詩所以自别於詩人者正以𬞞笋氣
在耳假使參寥子能作柳州超師院晨起讀禅經
五言深入理窟高出言外坡又當以𬞞笋氣少之
耶木庵英上人弱冠作舉子從外家遼東與高慱
州仲常游得其論議爲多且因仲常得僧服貞祐
初南渡河居洛西之子盖時人固以詩僧目之矣
三鄕有辛敬之趙宜之劉景玄予亦在焉三君子
皆詩人上人與相往還故詩道益進出世住寳應
有山堂夜岑寂及梅花等篇傳之京師閑閑趙公
内相楊公屏山李公及雷李劉王諸公相與推激
至以不見顔色為恨予嘗以詩寄之云&KR0738;君山堂
句深靖如幽蘭愛君梅花詠入手如弹丸詩僧第
一代無媿百年閑曾說向閑閑公公亦不以予言
為過也近年七夕感興有輕河如練月如舟花滿
人間乞巧楼野老家風依舊拙蒲團又度一年秋
之句予為之擊節稱嘆恨楊趙諸公不及見之乙
酉冬十月將歸太原侍者出木庵集求予為序引
試為商略之上人才品高真積力久住龍門崧少
二十年仰山又五六年境用人勝思與神遇故能
游戲翰墨道埸而透脱叢林科臼扵𬞞芛中别為
無味之味皎然所謂情性之外不知有文字者盖
有望焉正大中閑閑公侍祠太室會上人住少林
久倦於應接思欲退席閑閑公作䟽留之云書如
東晉名流詩有晚唐風骨予謂閑閑雖不序木庵
集以如上語觀之知閑閑作序巳竟然則向所許
百年以來爲詩僧家第一代者良未盡歟
南冠錄引
予以始生之七月出繼叔氏隴城府君迨六安庚
午府君卒官扶護還鄕里時予年二十有一矣元
氏之老人大父彫喪殆盡問之先世之事諸叔皆
晚生止能道其梗㮣予亦以家諜具存碑表相望
他日論次之盖未晚也因循二三年中原受兵避
宼陽曲秀容之間歲無寧居貞祐丙子南渡河家
所有物經亂而盡舊所傳譜諜乃于河南諸房得
之故宋以後事為詳而宋前事皆不得而考也益
之兄嘗命予脩千秋錄雖略具次第他所欲記者
尚多而未暇也歲甲午羈管聊城益之兄邈在㐮
漢遂有彼彊此界之限姪摶俘縶之平陽存亡未
可知伯男子叔儀姪孫伯安皆尚幼未可告語予
年巳四十有五残息奄奄朝夕待盡使一日顛仆
于道路則世豈復知有河南元氏哉維祖考承王
公餘烈賢雋輩出文章行業皆可稱述不幸而與
皂隷之室混為一區泯泯默默無所發見可不大
哀耶乃手寫千秋錄一篇付女嚴以俻遺忘又自
為講說之嗚呼前世功名之士人有&KR0738;慕之者必
問其形質顔貌言語動作之状史家亦往往為記
之在他人且然吾先人形質言貌言語之動作乃
不欲知之豈人之情也哉故以先世雜事附焉予
自四歲讀書八歲學作詩作詩今四十年矣十八
先府君教之民政從仕十年出死以為民自少日
有志于世雅以氣節自許不甘落人後四十五年
之間與世合者不能一二數得名為多而謗亦不
少舉天下四方知已之交唯吾益之兄一人人生
一世間業巳不為世所知又將不為吾子孫所知
何負于天地鬼神而至然耶故以行年襍事附焉
先祖銅山府君正隆二年賜出身訖正大之末吾
家食先朝禄七十餘年矣京城之圍予為東曹都事
知舟師將有東狩之役言于諸相請小字書國史
一本隨車鴐所在以一馬負之時相雖以爲然而不
及行也崔子之變歴朝實錄皆滿城帥所取百年
以來明君賢相可傳後世之事甚多不三二十年
則世人不復知之矣予所不知者亡可柰何其所
知者忍棄之而不記耶故以先朝雜事附焉合而
一之名曰南冠錄叔儀伯安而下乃至傳數十世
當家置一通有不觧者就他人訓釋之違吾此言
非元氏子孫
興定庚辰太原貢士南京状元楼宴集
題名引
晉北號稱多士太平文物繁盛時發策决科者率
十分天下之二可謂富矣喪亂以來僵仆扵原野
流離扵道路計其所存百不能一今年預秋賦者
乃有百人焉從是而往所以荣吾晉者在吾百人
而巳為吾晉羞者亦吾百人而巳然則為吾百人
者其何以自處耶將僥倖一第以苟活妻子耶將
靳固一命&KR1029;&KR1029;廉謹死心扵米塩簿書之間以取
美食大官耶抑將為竒士為名臣慨然自拔扵流
俗以千載自任也使其欲為名臣竒士以千載自
任則百人之少亦未害如曰不然雖充賦之多至
十分天下之九亦何貴乎十分天下之九哉嗚呼
往者巳矣來者未可期所以榮辱吾晉者旣有任
其責者矣凡我同盟其可不勉
送秦中諸人引
關中風土完厚人質直而尚義風聲習氣歌謠慷
慨且有秦漢之舊至扵山川之勝遊觀之富天下
莫與為比故有四方之志者多樂居焉予年二十
許時侍先人官略陽以秋試留長安中八九月時
紈綺氣米除沉涵酒間知有遊觀之美而不睱也
長大來與秦人游益多知秦中事益熟每聞談周
漢都邑及藍田鄠杜間風物則喜色津津然動于
顔間二三君多秦人與余遊道相合而意相得也
常約近南山尋一牛田營五畆之宅如舉子結夏
課時聚書深讀時時釀酒爲具從賓客游伸眉高
談脱屣世事覧山川之勝槩考前世之遺蹟庶幾
乎不負古人者然予以家在嵩前暑途千里不若
二三君之便于歸也清秋揚鞭先我就道矯首西
望長吁青雲今夫世俗愜意事如美食大官高貲
華屋皆衆人所必争而造物者之所甚靳有不可
得者若夫閒居之樂澹乎其無味漠乎其無所得
盖自放于方之外者之所貪人何所争而造物者
亦何靳耶行矣諸君明年春風待我于輞川之上矣
送李輔之之官濟南序
輔之李君膺剡章之招有汎舟之役東門祖道北
海開樽念會合之良難欲殷勤之重接時則莫春
三月人則楚囚再期魯連之一箭空飛不季之百
金行盡釋射鈎之怨雖當三沭而三薰動去國之
䰟徒有九招而九散(沈云鄕云東南水國腸一斷而一連西北鄕關䰟九招而九散)見銅
駞之荊棘夢金馬之衣冠感今懷昔惄焉如擣况
復中年哀樂流景湏叟歌驪駒而再中横素波而
徑去瞻仰弗及我勞如何如春登臺翻失熙熙之
意仰天擊缶能無嗚嗚之聲諸公從衍聖孔公賦
詩贈别凡若干首而某為之引
送高雄飛序
恒府天壌間大都會在今為長樂宫之湯沐邑且
乾龍潜躍之淵也自文統紹開俊造駢集七八年
之間鶴書特徵與鳳尾諾之所招致眎他郡
國為尤多乃七月甲申漕司從事河東高鳴雄飛
被賢王之教當乘傳北上聲光四馳懽動州里僉
謂高子春秋鼎盛卓然以問學為業真積力久故胷
中之言多六經百氏史漢陳范之書司馬氏范氏
通鑑唐鑑之學六朝唐以來之篇什馳騁上下累
百數萬言往往見扵成誦文章翰墨宜在茂異之
科古所謂立談可以致雙璧一日可以至九遷者
在此行矣高晉産也僕以犬馬之齒之故謬為之
一言天家包舉六合臣屬萬國立武亊以兼
文備由草創而為潤色延見故老網羅豪雋必當
攷古昔之理亂論治道之先後察生民之休戚觀
風俗之&KR0839;惡以成長治之業以建久安之勢金城
千里太山而四維之顧豈汲汲扵文章翰墨之用
縻羔鴈而敝玄纁乎且夫人臣以納忠為難人君
以寬聽盡下為尤難盖義則古今之體同而情則
天淵之路絶逢干之游未遠伊管之辨易窮䛕臣
嫉立仗之鳴說家懼嬰鱗之怒况乎裹糧三月被
髮九閽事重而言輕威尊而命賤雖復憤泉秋沸
冤霜天零思欲片辭自明胡可得已乃今首登&KR0801;
之選接曳裙之遊使者牽車太官挏酒主好善而
忘世士見義而得為陸太中之詩書叔孫奉常之
典禮賈長沙之經濟魏相國之謀謨有懷不攄生
才奚用是則為吾高子者亦豈輕負所學棄以為
雙璧之甘餌九遷之捷逕乎諺有之見夘而求時
夜謂之蚤計椎牛饗客會其巳食謂之後期智無
後期亦無蚤計行矣吾子今正是時請賦南山有
臺勸為之駕云壬子秋二十有七日新興元某引
寒食靈泉宴集序
出天平北門三十里而近是為鳳山之東麓有寺
曰靈泉阻以絶磵蔭以深樾重崗複嶺回合蔽映
夏秋之交湍流噴薄殷勤谿谷寺巳廢扵兵而石
楼之典刑故在僧扉禅室間見層出南望坡陀小
山如几按間物嵒花錯綉群鶯下上雲光金碧林
煙彩翠隂晴朝暮萬景岔集盖輞川之鄕社而桃
源氏之别業也昭陽薦歲維莫之春諸君以僕燕
路言歸東藩應聘困鞍馬風沙之役渝樹林水鳥
之盟千里相思一杯為夀楊雄獻賦自詫雕蟲之
工許汜求田乃為元龍所諱尊前見在身外何窮
釋塵累而玩物革厭囂湫而樂閑曠卬湏我友天
與之時兵厨之良醖踵來京洛之名謳自獻談謔
間作磈磊一空倒蔗有佳境之餘食苹無此時之
美一之為甚覺今是而昨非四者難并苦夜長而
晝短謫仙所謂醉盡花柳賞窮江山者扵是乎張
本不有蘭亭絶唱留故事以傳之其在白雲老兄
負古人者多矣五言古詩任用韻共九首以寒食
靈泉宴集命篇而某爲之序諸公可共和之
德華周卿德昭英孺文伯元某
期而不至者聖與子中
不期而至者德謙夢符
太原昭禅師語錄引
慈明與瑯瑘覺皆法兄弟其扶臨濟一枝慈明而
下十餘世得玄冥顗禅師瑯瑘而下亦十餘世得
虛明亨禅師玄冥風岸孤峻無所許可寧絶嗣而
不傳虛明急于接納故子孫滿天下又皆稱其家
加慈雲海清凉相羅漢汴與法王昭公皆是也屏
山為虛明作墓誌以為二公傳與不傳雖異而其
道並行而不相悖也正大初予在史舘昭公属予
求書屏山所作銘于禮部閑閉公公初以目疾為
辭予請之堅公因問法王皆來有何言句時昭公
方為虚明作塔于法王之朝臺有偈云以塔為身
以鈴為舌萬仞岡頭横說竪說予為公舉似公欣
然曰銘安在我當為書之盖師家父子為時賢所
稱如此歲丁酉八月予自大名還太原師之徒蔚
某出師語錄求作序引吾家微之有言若佛法師
當為予說而予不當為師說故略以數語遺之太
原元某引
暠和尚頌序
歲甲寅秋七月余自清凉還太原會乾明志公出
其法兄弟萬夀暠和尚頌古百則語諉余題端余
往在南都侍閑閑趙公禮部楊公屏山李先生燕
談每及青州以來諸禅老皆為萬松老人號稱辨
材無礙當世無有能當之者承平時已有染衣學
亡之目故凡出其門者望而知其爲名父之子雖
東林隆高出十百輩而暠於是中猶爲上首其語
言三昧蓋不必置論余獨記屏山語云東坡山谷
俱嘗以翰墨作佛事而山谷爲祖師禅東坡爲文
字禅且道暠和尚百則語附之東坡歟山谷歟余
亦嘗贈嵩山雋侍者學詩云詩爲禆客添花錦禅
是詩家切玉刀暠和尚添花錦歟切玉刀歟余皆
不能知所可知者讀一則語未竟覺冰壼先生風
味津津然出齒頰間當是此老少年作舉子時結
習未盡爾志公試以此語問阿師當發一笑中元
日遺山居士元某引
傷寒會要引
往予在京師闓鎮人李杲明之有國毉之目而未
之識也壬辰之兵明之與予同出汴梁扵聊城扵
東平與之游者六年扵今然後得其所以為國毉
者為詳蓋明之世以貲雄鄕里諸父讀書喜賓客
所居竹里名士日造其門明之幼歲好毉藥時易
州人張元素以毉名燕趙間明之捐千金從之學
不數年盡傳其業家旣富厚無事扵技操有餘以
自重人不敢以毉名之大夫士或病其資高譽少
所降屈非危急之疾有不得巳焉者則亦未始謁
之也大槩其學如傷寒氣疽眼目病爲尤長傷寒
則著會要三十餘萬言其說曰傷寒家有經禁時
禁病禁此禁者學毉者人知之然亦顧所以用
之爲何如耳會要推明仲景朱奉議張元素以來
偹矣見證得藥見藥識證以類相從指掌皆在倉
猝之際雖使粗工用之蕩然如載司南以適四方
而無問津之惑其用心慱矣扵他病也以古方爲
膠柱本乎七方十劑之說所取之學特以意增損
之一劑之出愈扵託密友而役孝子他人盖不能
也北京人王善甫為京兆酒官病小便不利目睛
凸出腹脹如鼓膝以上堅硬欲裂飲食且不下甘
淡滲泄之藥皆不效明之來謂衆毉言疾深矣非
精思不能處我歸而思之夜參半忽攬衣而起曰
吾得之矣内經有之膀胱者津液之府必氣化乃
出焉渠輩巳用滲泄之藥矣而病益甚是氣不化
也啓玄子云無陽者隂無以生無隂者陽無以化
甘澹滲泄皆陽藥獨陽無隂欲化得乎明日以群
隂之劑投不再服而愈西臺掾蕭君瑞二月中病
傷寒發熱醫以白虎投之病者面黑如墨本證遂
不復見脉沉細小便不禁明之初不知用何藥也
及胗之曰此立夏以前誤用白虎之過得無以投
白虎耶白虎大寒非行經之藥止能寒腑臓不善
用之則傷寒本病隱曲於經絡之間或更以大熱
之藥捄之以苦隂邪則它證必起非所以捄白虎
也有温藥之升陽行經者吾用之有難者云白虎
大寒非大熱何以捄君之治奈何明之曰病隱於
經絡間陽大升則經不行經行而本證見矣本證
又何難焉果如其言而愈魏邦彦之夫人目醫暴
生從下而上其色綠腫痛不可忍明之云醫從下
而上病從陽明來也綠非五色之正殆肺與腎合
而為病耶乃就畫工家以墨調膩粉合而成色諦
視之曰與瞖色同矣肺腎為病無疑矣乃瀉肺腎
之邪而以入陽明之藥為之使旣效矣而他日病
復作者三其所從來之經與瞖色各異乃復以意消
息之曰諸脉皆属扵目脉病則目從之此必經絡
不調經不調則目病未巳也問之果然因如所論
而治之疾遂不作馮内翰叔獻之妷擽年十五六
病傷寒目赤而頓渴脉七八至毉欲以承氣下之
已煑藥而明之適從外來馮告之當用承氣明之
切脉大駭曰幾殺此兒内經有言在脉諸數爲熱
諸遲爲寒今脉八九至是熱極也而會要大論云
病有脉從而病反者何也脉至而從按之不鼓諸
陽皆然此傳而爲隂證矣趣持薑附來吾當以熱
因寒用法處之藥未就而病者瓜甲變頓服者八
两汗尋出而愈陜帥郭巨濟病偏枯二拮著足底
不能伸迎明之京師明之至以長鍼刺委中深至
骨而不知痛出血二三升其色如墨又且謬刺之
如是者六七服藥三月病良愈裴擇之夫人病寒
熱月事不至者數年以喘嗽矣醫者率以蛤蜊桂附
之等投之明之曰不然夫病隂爲陽所摶温劑太
過故無益反害投以寒血之藥則經行矣巳而果
然宣德侯經歴之家人病崩漏毉莫能效明之切
脉且以紙䟽其證多至四十餘種爲藥療之明日
而二十四證减前後五六日良愈侯厚謝而去明
之設施皆此類也戊戌之夏予將還太原其子執
中持所謂會要者來求爲序引廼以如上事冠諸
篇使學者知明之之筆扵書其巳試之效盖如此
云閏月望日河東元某書扵范尊師之正一宫
元氏集騐方序
予家舊所藏多毉書往往出扵先世手澤喪亂以
來寳惜固護與身存亡故卷帙獨存壬寅冬閑居
州里因錄予所親驗者為一編目之曰集騐方付
搏拊輩使傳之且告之曰吾元氏由靖康迄今父
祖昆弟仕䆠南北者又且百年官無一麾之寄而
室乏百金之業其所得者此數十方而巳可不貴
哉十二月吉日書于讀書山之東龕
周氏衛生方序
定㐮周侯夢卿弱冠從其兄戶籍判官器之作舉
子遭罹兵亂投迹戎行屢以戰多取千戶封佩金
符然其舉子習氣故在也中年以來頗以醫藥卜
筮為事孤虚壬遁風角鳥占俱號精俻軍旅問病
患瘡猝為之投劑救療旣廣遂為專門之業以夏
課綴葺之勤而移之芝术葠桂之下好事者有祕
方可責目前之效者必來告之歲月旣久浸成卷
帙凡若干卷若干首以周氏衛生方目之予以世
契之故得傳錄焉竊謂毉藥大亊也古人以為藥
猶兵然兵殺人之噐善用之者能以殺人者生人
不善用之則反以生人者殺人世之君子留意于
性命之學者良有旨哉予於周侯不獨美其巳試
之功與兼愛之心又以見其角逐風塵之際雖有
獨掃千軍之勇果非樂于戰闘以人命為輕者故
為道所以然者冠諸篇遺山元某引
遺山先生文集卷第三十七
