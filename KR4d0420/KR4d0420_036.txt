遺山先生文集卷第三十六
序引
陸氏通鑑詳節序
中州文明百年有經學有史漢之學通典之學而
通鑑則不能如江左之盛唯蔡内翰伯正甫珪簫
戸部真卿貢宗室密國公子瑜璹之等十數公號
稱專門而巳近歲此學頗行河朔武臣宿將講說
記誦有爲日課者故時人稍稍效之卷帙旣多艱
扵傳寫通都大邑好事家所蔵不過三五本而止
其餘願見而不可得者多矣温公脩此書十五餘
年雖相業未䆒而能成百代不刊之典以與左丘
明氏並傳立功立言皆聖哲之能事在公爲無憾
特其傳與否繫學者幸不幸耳歴亭州將張侯晉
亨知好此書取陸氏詳節且以外記及諸儒精義
附益之公所載大政事大善悪備見扵此盖有不
可勝學者矣以爲得之易則學者衆因鋟木以傳
從是而往一邑之令一州之守千人君之長若見
而有所得愛而知所慕舉而措之施爲之間免扵
面墻之蔽張侯與有力焉侯官偏將軍佩金符食
大縣萬家千頭木奴足供指使何至就楮墨工營
什一耶予惜其私淑之意不白故爲道其所以然
乙邜秋九月望日太原元某𥙿之書
杜詩學引
杜詩注六七十家發明隱奥不可謂無功至扵鑿
空架虛旁引曲證鱗雜米塩反爲蕪累者亦多矣
要之蜀人趙次公作證誤所得頗多託名扵東坡
者爲最妄非託名者之過傳之者過也切嘗謂子
美之妙釋氏所謂學至扵無學者耳今觀其詩如
元氣淋漓随物賦形如三江五湖合而爲海浩浩
瀚瀚無有涯涘如祥光慶雲千變萬化不可名状
固學者之所以動心而駭目及讀之熟求之深含
咀之久則九經百氏古人之精華所以膏潤其筆
端者猶可髣髴其餘韻也夫金屑丹砂芝术參桂
識者例能指名之至扵合而爲劑其君臣佐使之
互用甘苦酸醎之相入有不可復以金屑丹砂芝
參术桂而名之者矣故謂杜詩爲無一字無來處
亦可也謂不從古人中來亦可也前人論子美用
故事有著塩水中之喻固善矣但未知九方皐之
相馬得天機扵滅沒存亡之間物色牝牡人所共
知者爲可略耳先東巖君有言近世唯山谷最知
子美以爲今人讀杜詩至謂草本蟲魚皆有比興
如試世間商度隱語然者此最學者之病山谷之
不注杜詩試取大雅堂記讀之則知此公注杜詩
巳竟可爲知者道難爲俗人言也乙酉之夏自京
師還閒居崧山因錄先君子所教與聞之師友之
閒者爲一書名曰杜詩學子美之傳誌年譜及唐
以來論子美者在焉侯兒子輩可與言當以告之
而不敢以示人也六月十一日河南元某引
東坡詩雅引
五言以來六朝之唐謝陶之陳子昂韋應物柳子
厚最爲近風雅自餘多以雜體爲之詩之亡久矣
雜體愈備則去風雅愈遠其理然也近世蘇子瞻
絶愛陶柳二家極其詩之所至誠亦陶柳之亞然
評者尚以其能似陶柳而不能不爲風俗所移爲
可恨耳夫詩至扵子瞻而且有不能近古之恨後
人無所望矣乃作東坡詩雅目錄一篇正大巳丑
河南元某書扵内鄕劉鄧州光父之東齋
東坡樂府集選引
絳人孫安嘗注坡詞參以汝南文伯起小雪堂詩
話刪去佗人所作無愁可觧之類五十六首其所
是正亦無慮數十百處坡詞遂爲完本不可謂無
功然尚有可論者如古岸開青葑南柯子以末後
二句倒入前篇此等猶爲未盡然特其小小者耳
就中野店鷄號一篇極害義理不知誰所作世人
誤爲東坡而小說家又以神宗之言實之云神宗
聞此詞不能平乃貶坡黃州且言教蘇某閑處䄂
手看朕與王安石治天下安常不能辨復收之集
中如當時共客長安似二陸初來俱妙年有胷中
萬卷筆頭千字致君堯舜此書何難用舍由時行
蔵在我䄂手何妨閑處看之句其鄙俚淺近叫呼
衒鬻殆市駔之雄醉飽而後發之雖魯直家婢僕
且羞道而謂東坡作者悮矣又前人詩文有一句
或一二字異同者盖傳寫之久不無訛謬或是落
筆之後隨有改定而安常一切以别本爲是是亦
好竒尚異之蔽也就孫集錄取七十五首遇語句
兩出者擇而從之自餘玉龜山一篇予謂非東坡
不能作孫以爲古詞刪去之當自别有所㩀姑存
卷末以侯更考丙申九月朔書于陽平寓居之東
齋元某引
錦機引
文章天下之難事其法度雜見扵百家之書學者
不徧考之則無以知古人之淵源子初學属文敏
之兄爲予言如此興定丁丑閑居汜南始集前人
議論爲一編以便觀覧盖就李嗣榮衛昌叔家前
有書而錄之故未俻也山谷與黃直方書云欲作
楚辭湏熟讀楚辭觀古人用意曲折處然後下筆
喻如世之巧女文繡妙一世誤欲織錦必得錦機
乃能成錦因以錦機名之十一月日河東元某自
題
集諸家通鑑節要序
汝下弋唐佐集諸家通鑑成一書以東萊吕氏節
要爲斷增入外紀甲子譜年目錄考意舉要曆法
及與道原史事問荅古輿地圖帝王世系釋音温
公以後諸儒論辨若事類若史傳終始括要又皆
科舉家附益之者爲卷百有二十凡二百餘萬言
唐佐學有源委讀書論文精玩旨意隨疑訂正必
理順而後已故其所編次部居條流截然不亂時
授舘平陽張存惠魏卿家張精于星曆之學州里
以好事見稱請爲唐佐鋟木以傳唐佐過某于太
原以定本見示且言温公識治之良相時君用之
不盡屏處閑局餘二十年其所得者通鑑一書而
巳頋雖功業未䆒較其成一家之言而爲百代不
刊之典不謂之不負所學可乎承平時明經詞賦
取士主文衡者尚以科目爲未廣謂杜氏通典司
馬氏通鑑皆可增置學官爲士子專門之業宰相
以爲然而未暇也此書編帙浩繫傳寫不易辦寒
鄊之士有願見而不可得者張氏此本减完書紙
墨之半見得之易則流布必廣戸牗旣開他日當
有由堂而及奥者幸爲我道所以然雖然某切有
所憾焉公與二劉氏范氏紀千三百年治亂廢興
成敗之跡盖用春秋左氏傳荀悅袁宏漢紀例爲
之以便觀覧故于中祕外邸之書芟夷翦截舉宏
綱而撮機要其所取纔十一耳而公旣爲成書上
之復自爲通鑑詳節傳于世者獨何歟其後吕陳
王陸諸人亦皆以公例爲之豈數公者于編年本
末故使之不相綴属開學者涉獵之漸乎唐佐真
積之力久必能得其微旨幸爲講明之以曉我曹
之未知者年月日河東人元某謹序
十七史蒙求序
安平李瀚撰蒙求二千餘言李華作序李良薦扵
朝盖在當時巳甚重之迄今數百年之間孩幼入
學人挾此册少長則遂講授之宋王逢原復有十
七史蒙求與瀚並傳及詩家以次韻相夸尚以蒙
求韻語也故姑汾王琢又有次韻蒙求出焉評者
謂次韻是近世人之敝以志之所之而求合他人
律度遷就傳會何所不有唯施之賦物詠史舉古
人徵之事例遷就傅會或當聽其然是則韻語次
韻爲有據矣始予年二十餘住太原學舍交城吳
君庭秀洎其弟庭俊與予結夏課扵由義西齋嘗
以所撰蒙求見示且言逄原旣以十七史命篇矣
而間用吕氏春秋三輔决錄華陽國志江南野錄
謂之史可乎今所撰止扵史書中取之諸所偶儷
必事類相附其次強韻亦力爲搜討自意可以廣
異聞子爲我序之可乎予欣然諾之而未睱也後
三十七年予過鎮陽見張參議耀卿耀卿受學扵
吴君之門者也問以此書之存亡乃云版蕩之後
得扵田家故箱中因得而序之按李瀚自嫌文碎
此特自抑之辭華謂可以不出卷而知天下是亦
許與大過唯李良薦章謂其錯綜經史隨便訓釋
童子固多弘益而老成頗覺起予此爲切當耳載
籍之在天下有棟宇所不能容而牛馬所不能舉
者精力有限記誦無窮果使漫而無絃廣心浩大
將不有遺忘之謬乎如曰記事者必提其要吾知
蒙求之外不復有加矣古有之積絲成寸積寸成
尺尺寸不已遂成丈疋信斯言也雖推廣三千言
爲十萬其孰曰不可哉吴君博覧強記九經傳註
率首自抄寫且諷誦不去口史書又其專門之學
文賦華贍有聲場屋間教授生徒必使知巳之所
知能己之所能時議以此歸之貞祐兵亂負母入
山道中遇害年甫四十云庚戌五月晦日新興元
某叙
拙軒銘引
左轄公以拙軒自號徵文于某謹述而銘之去古
旣遠天質日喪人僞日勝機械之士以拙爲諱天
下萬事一以巧爲之矝長出竒争捷求售其汩心
汩焉如弄丸如運斤如刻猴之工如貫虱之射唯
恐巧之不極至扵汲黯之戅絳侯之訥石建之醇
謹卓茂之迂緩班超平平之策陽城下下之巧咸
共嗤點以爲不智事業之鄙陋風俗之薄悪實坐
于此惟公以清白傳世德以忠信結人主出入四
朝再秉鈞軸危言高論聳動天下發凶竪未形之
謀則先識者以爲明犯強臣不測之怒則疾悪者
以爲高視千載無所扵譲其以拙爲號者非欲賢
于斯世而已也濂溪先生論拙之極致有天下拙
刑政徹上安下順風清弊絶之語夫能至扵上安
下順風清弊絶則天下之能事畢矣然則公之所
以自名者乃所以自任耶
如庵詩文叙
密國公韓璹字子瑜越王長子而興陵之諸孫也
明昌初已受封公以例授金紫光禄大夫衛紹王
時除開府儀同三司宣宗南渡後封胙國公哀宗
正大初進封密自明昌初鎬厲等二王得罪後諸
王皆置傳與司馬府尉文學名爲王府官属而實
監守之府門啓閉有時王子若孫及外人不得輒
出入出入皆有籍訶問嚴甚金紫若國公雖大官
無所事事止扵奉朝請而已密公斑朝著者如是
四十年初燕都遷而南危急存亡之際凡車輅宫
縣寳玉秘噐所以資丕天之奉者舟車輦運國力
不贍至汴者千之一耳而諸王公貴主至有脫身
而去者公家法書名畫連箱累篋寳惜固護與身
存亡故他貨一錢不得著身方遷革倉卒朝廷止
以乏軍興爲憂百官俸給减削幾盡歲日所入大
官不能贍百指而密公又宗室之資無以爲資者
其落薄失次爲可見矣元光以後王薨門禁緩文
士稍遂欵謁然亦不過二數人而止矣公資禀簡
重而至誠接物不知名爵爲何物少日師三川朱
巨觀學詩龍嵓任君謀學書真積之久遂擅出藍
之譽扵書無所不讀而以資治通鑑爲專門馳騁
上下千有三百餘年之事其善悪是非得失成敗
道之如目前穿貫他書考證同異雖老扵史學者
不加詳也名勝過門明窗棐几展玩圖籍商略品
第顧陸朱吴筆虛筆實之論極幽眇及論二王筆
墨推明草書學䆒之說窮高妙而一言半辭皆可
紀錄典衣置酒㦯終日不聽客去爐薰茗椀或橙
蜜一杯有承平時王家故態使人愛之而不能忘
也字畫得扵蘇黃之間參禪扵善西堂名曰祖敬
自題寫真有枯木寒灰亦自神應緣來現胙公身
只緣苦愛東坡老人道前身趙德麟之句舊制國
公祭山陵則佩虎符乘傳號曰嚴祭若上清儲祥
宫若太乙宫五岳觀設醮上方相藍大道場則國
公代行香公多預焉又有詩自戲云借來羸馬鈍
扵墻馬上官人病且尩無用老臣還有用一年三
五度燒香盖實錄云公詩五卷號如庵小藁者汴
梁鬻書家有之樂府云夢到鳳凰臺上山圍故國
週遭又云咫尺又還秋也不成長似雲閑識者聞
而悲之予竊謂古今愛作詩者特晉人之自放扵
酒耳吟詠情性留連光景自當爲緩憂之一物在
公則又以之遯世無悶獨立而不懼者也使公得
時行所學以文武之材當顓面正朝之任長轡遠
馭何必减古人頋與槁項黃馘之士争一日之長
扵筆硯間哉朝家疎近族而倚䟽屬其敝乃至
扵此可爲浩嘆也天興壬辰曹王出質公求見扵
隆德殿上問叔父欲何言公奏聞孛德雖議和孛
德不苦諳練恐不能辦大事者臣請副之或代其
行上慰之曰南渡後國家比承平時有何奉養然
叔父亦未嘗沾丐無事則置之泠地無所顧籍緩
急則置扵不測叔父盡忠固可天下其謂我何叔
父休矣扵是君臣相顧泣下未幾公感疾以其夏
五月十有二日薨春秋六十一後二十有六年此
集再刻扵大名門下士河東人元某爲之引
琴辨引
彦實苗君平陽人童丱中爲鄊先生喬孟州扆君
章所噐命其子河東按察轉運使字德容與同研
席君章文學深慱兼通音律教彦實與德容琴事
初授指法累錢手背以輕肆爲禁至一聲不敢妄
增損彦實後以雅重見稱有自來矣弱冠應明經
舉選三赴廷試至論知琴亦與德容相後先當熙
宗守成之際惟弄琴爲樂而巳琴工衛宗儒者一
日鼓琴不成聲問之故曰山後苦寒手拮据耳即
賜之貂鼠帳熾炭其前使鼓之世宗好此藝殊有
父風寝殿外設琴工幕次鼓至夜分乃罷嘗言吾
非好琴人主心無所住則營建征伐田獵寵嬖何
所不有吾以琴繫著吾心耳一侍從鼓琴東宫衣
著華麗上以輕浮敕不得入宫至顯宗又妙于琴
事者也三四十年之間此道大行而彦實出于其
時近臣有薦扵章廟者因得待朝翰林居京師未
久而聲譽籍甚至廢舉業不就南渡後日從楊趙
游閑閑嘗有詩推敬故詩人止以高士目之公藝
既專又漸扵敦朴之化習與性成其分别古今操
弄孰雅孰鄭猶數一二而辨黑白也常選古人所
傳操弄百餘篇有古意者纂集之將傳扵世為急
存亡之秋良未睱也長子名某字君瑞嘗仕爲省
郎閑居燕中悼雅道之將廢而先意之不䆒將鋟
木以傳請予題端且以卜當傳與否也子謂君瑞
言子弟傳之山谷有云枯木嵌空微暗淡古噐雖
在無古弦䄂中正有南風手誰爲聽之誰爲傳東
坡有云琴裏若能知賀若詩中定合愛陶潜漢大
司空宋弘薦桓譚文學可比前世楊雄劉向父子
光武拜爲議郎帝每讌輒令鼓琴好其繁聲弘聞
之不悅悔扵薦舉伺譚内出正朝服坐府上遣吏
召之譚至不與席而譲之曰吾所以薦子者願令
輔國家以道德也而今數進鄭聲以亂雅頌非忠
正者也能自改耶會相舉以法乎譚頓首謝良久
乃遣之後大會群臣帝使譚鼓琴譚見弘失其常
度帝怪而問之弘乃離席免冠謝曰臣所以薦桓
譚者謂能以忠正導主而今朝廷躭悅鄭聲臣之
罪也帝改容謝之譚遂不得給事中予切謂南風
手不可得而今世愛陶詩者幾人果如坡谷所言
唯當破此琴爲烹鶴之具耳光武好繁聲舉朝亦
好之乃有宋司空謂宋弘之後遂無宋弘則彦實
此書何從出哉夫八音與政通為難審音以知政
居今而行古又為難合是二難始有此書乃欲藏
之名山以待其人乎司空表聖最為通論云四海
之廣豈無賞音固應不待五百年耳請以此為之
引歲丁巳穐八月初吉遺山詩老引
雙溪集序
燕中文士張顕卿趙昌齡為予言省寺賓客集今
中令詩傳於時欲吾子為作序引其有意乎予復
之曰詩與文同源而別派文固難詩為尤難李長
吉母以賀苦扵詩謂嘔出肝肺乃巳耳又有論詩
者云乾坤有清氣散入詩人脾十人萬人中一人
两人知其可謂尤難矣前世詩人凡有所作遇事
輙變化例不一其体裁乃欲與造物者争柄囚鎻
怪異破碎陣敵凌轢洝濤穿穴險固者尤未盡也
槁項黃馘一節寒餓之士以是物為顓門有白首
不能道劉長卿一字者青雲貴公子乃咳唾嚬呻
而得之是可貴也學道者有神遇有懸觧如以無
礙辨才游戲翰墨龍拿虎擲動心駭目不可致詣
彼區區者方纓冠被髮流汗而追之九萬里夙斯
在下矣中令天資高扵詩風夙習故落筆有過人
者不足訝也近時燕中两詩人擅名一時當其得
意時視北征南山反有德色然每見中令一詩出
必&KR0794;喜讃嘆失喜噎嘔曰此長吉語也義山語也
樊川集所無有也而中令慊然自以為不足長轡
遠馭進進而不已如欲踔宇宙而遺俗渺翩翩而
獨征者尚奚以序引為哉顕卿昌齡為我謝中令
君朝議以四世五公待閣下天下大夫士以太平
宰輔望閣下李文饒一品集鄭亞有序陸宣公奏
議蘇東坡有劄子大書特書而屡書之韓筆有例
子欲我叙雙溪小集而遂巳乎年月日門下士河
東元某題
鳩水集引
德安鄭夢開以所編朱君周臣鳩水集見示云宋
君以文章名海内久矣世以不見全集為恨今欲
鋟木流布子厚扵宋者請為題端某不敏不足以
知詩文正脉嘗試妄論之文章雖出於真積之力
然非父兄淵源師友講習國家教養能卓然自立
者鮮矣自隋唐以來以科舉取士學校養賢俊逸
所聚名卿才大夫為之宗匠琢磨淬礪日就作新
之功以德言之則士君子之所為也以文言之則
鴻儒碩生之所出也以人物言之則公卿大臣之
所由選也不必皆鴻儒碩生公卿大臣而其材具
故在是矣宋君起太行其經明行脩盖故家遺俗
然且得鄕先生李承旨致美按察使簡之宗盟内
翰濟川潞倅祐之父子王孟州大用之所沾丐住
太學十年讀書績文動為有用之學使之得時行
道其所成就頋豈出名卿材大夫之下哉易代以
來佐東平幕二十年當賢候擁篲之敬不動聲氣
酧酢臺務皆迎刃而觧有用之學僕旣言之矣嗚
呼文章聖心之正傳逹則為經綸之業窮則為載
道之器頋所遭何如耳它日人讀鳩水集或以文
人之文求之渠特襬襶子耳非吾心相科中人也
癸丑清明日河東元某引
楊叔能小亨集引
貞祐南渡後詩學大行初亦未知適從溪南辛敬
之淄川楊叔能以唐人為指歸敬之舊有聲河南
叔能則未有知之者興定末叔能與予會于亰師
遂見禮部閑閑公及楊吏部之美二公見其幽懷
久不寫及甘羅廟詩嘖嘖稱嘆以為今世少見其
比及將往關中張左相信甫李右司之純馮内翰
子駿皆以長詩贈别閑閑作引謂其詩學退之此
日足可惜頗能似之至比之金膏水碧物外自然
竒寳景星丹鳳承平不時見之嘉瑞叔能用是名
重天下今三十年然其客于楚于漢沔于燕趙魏
齊魯之間行天下四方多矣而其窮亦極矣叔能
天資澹泊寡于言笑儉素自守詩文似其為人其
窮雖極其以詩為業者不變也其以唐人為指歸
者亦不變也今年其所譔小亨集成其子復見予
鎮州以集引為請予亦愛唐詩者唯&KR0738;之篤而求
之深故似有所得嘗試妄論之詩與文特言語之
别稱耳有所記述之謂文吟咏情性之謂詩其爲
言語則一也唐詩所以絶出于三百篇之後者知
本焉爾矣何謂夲誠是也古聖賢道德言語布在
方冊者多矣且以弗慮胡獲弗爲胡成無有作好
無有作惡樸雖小天下莫敢臣較之與祈年孔夙
方社不莫敬共明神宜無悔怒何異但篇題句讀不
同而巳故由心而成由誠而言由言而詩也三者相
爲一情動于中而形扵言言發乎迩而見乎遠同
聲相應同氣相求雖小夫賤婦孤臣孽子之感諷
皆可以厚人倫美教化無它道也故曰不誠無物
夫惟不誠故言無所主心口别爲二物物我邈其
千里漠然而往悠然而來人之聽之若春風之過
馬耳其欲動天地感神鬼難矣其是之謂本唐人
之詩其知本乎何温柔敦厚藹然仁義之言之多
也幽憂憔悴寒饑困&KR0629;一寓扵時而共阨窮而不
憫遺佚而不怨者故在也至扵傷讒疾悪不平之
氣不能自揜責之愈深其旨愈婉怨之愈深其辭
愈緩優柔饜飫使人涵泳于先生之澤情性之外
不知有文字幸矣學者之得唐人爲指歸也初予
學詩以十數條自警云無怨懟無謔浪無驁狠無
崖異無狡訐無媕阿無傅會無籠絡無衒鬻無矯
餙無爲堅白辨無爲賢聖癲無爲妾婦妬無爲仇
敵謗傷無爲聾俗閧傳無爲瞽師皮相無爲黥卒
醉横無爲黠兒白捻無爲田舍翁木強無爲法家
醜詆無爲牙郎轉販無爲市倡怨恩無爲琵琶娘
人魂韻詞無爲村夫子兔園策無爲筭沙僧困
義學無爲稠梗治禁詞無爲天地一我今古一我
無爲薄悪所移無爲正人端士所不道信斯言也
予詩其庶幾乎惟其守之不固竟爲有志者之所
先今日讀所謂小亨集者祗以增媿汗耳子旣以
如上語為集引又申之以種松之詩因為復言歸
而語乃翁吾老矣自為瓠壼之日久矣非夫子亦
何以發予之狂言巳酉秋八月初吉河東元某序
新軒樂府引
唐歌詞多宫体又皆極力為之自東坡一出情性
之外不知有文字真有一洗萬古凢馬空氣象雖
時作宫体亦豈可以宫体槩之人有言樂府本不
難作從東坡放筆後便難作此殆以工拙論非知
坡者所以然者詩三百所載小夫賤婦幽憂無聊
頼之語時猝為外物感觸滿心而發肆口而成者
爾其初果欲被管紋諧金石經聖人手以與六經
並傳乎小夫賤婦且然而謂東坡翰墨游戲乃求
與前人角勝負誤矣自今觀之東坡聖處非有意
扵文字之為工不得不然之為工也坡以來山谷
晁無咎陳去非卒幼安諸公俱以歌詞取稱吟詠
情性留連光景清壮頓挫能起人妙思亦有語意
拙直不自緣餙因病成妍者皆自坡發之近歲新
軒張勝予亦東坡發之者與新軒三世遼宰相家
從少日滑稽玩世两坡二棗所謂入其室而啖其
炙者故多喜而謔之之辭及隨計两都作覇諸彦
時命不偶十得𥙷掾中臺時南狩已久日薄西山
民風國勢有可為太息而流涕者故又多憤而吐
之之辭予與新軒臭味既同而相得甚驩或别之
久而去之遠取其歌詞讀之未嘗不灑然而笑慨
焉以嘆況思而遠望欝摇而行歌以爲玉川子嘗
孟諫議貢餘新茶至四盌發輕汗時平生不平事
盡向毛孔散真有此理退之聽穎師弹琴云䛏䛏
兒女語恩怨相爾汝忽然變軒昂勇士赴敵埸吾
恐穎師不足以當之予旣以此論新軒因說向屋
梁子屋梁子不悦曰麟角蘭畹尊前花間䓁集傳
播里巷子婦母女交口教授媱言媟語深入骨髓
牢不可去久而語之俱化浮屠家謂筆墨勸滛當
下犂舌之獄自知是巧不知是業陳後山追悔少
作至以語業命題吾子不知耶離騷之悲回風惜
往日評者且以露才揚巳怨懟沉江少之若孤憤
四愁七哀九悼絶命之辭窮愁志自憐賦使樂天
知命者見之又當置之何地耶治亂時也遇不遇
命也衡門之下自有成樂而長歌之哀甚扵痛哭
安知憤而吐之者非呼天稱屈耶世方以此病吾
子子又以及新軒其何以自觧予謂屋梁子言子
頗記謝東山對右軍哀樂語乎年在桑榆正頼絲
竹陶寫但恐兒輩覺損此歡楽趣耳東山似不應
道此語果使兒輩覺老子楽趣遂少减耶君且道
如詩仙王南雲所說大美年賣珠楼前風物彼打
硬頭陀與長三者三禮何嘗夢見在歲甲寅十月
望日河東元某題
迯空絲竹集引
南渡後李長源七言律詩清壯頓挫能動搖人心
高處往往不减唐人麻知幾七言長韻天隨子所
謂陵轢波濤穿穴儉固囚鎻怪異破碎陳敵者皆略
有之然長源失在無穣茹知幾病在少持擇詩家
亦以此為恨仲梁材地有餘而持擇功夫勝其餘
或亦有不迨二子者絶長𥙷短大槩一流人也今
二子亡矣仲梁氣銳而筆徤業專而心精極他日
所至當扵古人中求之不特如退之之扵李元賓
河東人元某書
遺山先生文集卷第三十六
