遺山先生文集卷第二
五言古詩
萬化如大路
萬化如大路物我適相遭往來限隣屋夢寐阻同
袍斷金幾何人年運劇銷膏相歡顧不足爾戈奚
暇操古來太山名逹觀等秋毫蠻觸徒能國蜾蠃
竟誰豪曠蕩覧八紘美惡自爲曹造物無巧擇大
塊有并包暴公今在亡轉燐起蓬蒿孤心旣悄悄
衆口益嗷嗷同塵寧當悔枉巳乃爲勞鹿門有高
躅世網儻能逃
暁發石門渡湍水道中(水經湍音專)
疎星澹秋明隂霞絢朝映積雨成坐愁晨光動幽
興石門歸馭引湍浦漁刀竝曠蕩萬景新歸藏四
山静平湖風漪綠遠岸秋沙淨洋洋遊鯈逝汎汎
輕鷗泳隱顯乖夙心感寓見真性倦遊徒自悼違
巳將安竟憂端從中來茫茫發孤詠
放言
韓非死孤憤虞卿著窮愁長炒一湘纍郊島兩詩
囚人生定能幾肺肝日相讎井蛙奚足論禈虱良
足羞正有一朝樂不償百年憂古來帝王師或從
赤松游大笑人間世起滅真浮漚曾是萬戶封不
恃一掉頭有來且當避未至吾何求悠悠復悠悠
大川日東流紅顔不暇惜素髮忽巳稠我欲升嵩
高揮杯勸浮丘因之兩黃鵠浩蕩觀齊州
李道人崧陽歸隱圖
北山范寬筆老硬無妍姿南山小平遠澹若常郎
詩崧陽古僊村佳處我所知長林連王華細路入
清微連延百餘家柴門水之湄桑麻蔽朝日鷄犬
通垣籬媿我出山來京塵滿山衣春風四十日夢
與孤雲飛可笑李山人嗜好世所稀逢人覓詩句
不恤怒與譏道人本無事何苦塵中爲京師不易
居我癡君更癡山中酒應熟幾日是歸期
黃公廟
羈客無恒居六月走長路清風黃公祠地古欣所
遇劒飛素靈哭龍躍雲雨赴堂堂文成君談笑取
帝傅功名要有命隂相果何預誰謂圯上人異事
驚竹素河清不可俟筋力疲世故䄂間一編書塵
埃嘆遅暮
學東坡移居八首
廢地三畆餘十年長蒿萊瓦礫雜糞壤白骨深蒼
苔孤客無所投即此營茅齋墾斸豈不苦寢處亦
可懷辱身賤者事寧當惜筋骸伐木荒林中運甓
古城隈辛勤八十日吾事乃得諧買宅必萬錢一
錢不天來今晨見此屋一笑心顔開
誰謂我屋寬寢處無復餘誰謂我屋小十口得安
居南榮坐諸郎課誦所依於西除著僮僕休休得
自如老我於其間兀兀窮朝晡起立足欠伸偃卧
可展舒牎明火焙煖似欲忘囚拘屋前有隙地客
舍不可無花欄及菜圃次第當耘鉏東野載家具
家具少於車我貧不全貧尚有百本書
故書堆滿床故物貯滿箱渾渾商寳鬲纍纍漢銅
章杖飾昭敬恭嚴卯訶癉剛雷文繞杖節獸面出
佩瑛私印刻王尊玉斗蛟龍翔逸少留半紙魚網
非硬黃亦有曇首帖不辦作鴈行雪景睿思物宣
政舊所藏晉公古漁父浩歌濯滄浪因觀宫騎圖
卧駞識提囊谿石含餘潤奚墨凝幽香南榮桂風
嚮雲裾珮鏘鏘鏡背先秦書八字環中央讀之三
嘆息此日何時光
壬辰困重圍金粟論升勺明年出青城瞑目就束
縛毫釐脫鬼手攘臂留空橐聊城千里外狼狽何
所託諸公頗相念餘粒分鳬鶴得損不相償抷土
填巨壑一冬不製衣繒纊如紙薄一日僅兩食強
半雜藜藿不羞蓬累行粗識瓢飲樂敵貧如敵寇
自信頗亦慤兒啼飯蘿空堅陣爲屢却滄溟浮一
葉渺不見止泊五窮果何神爲戲乃爾虐
舊隱嵩山陽笋蕨豊餽餉新齋浙江曲山水窮放
浪乾坤兩茅舍氣壓華屋上一從陵谷變歸顧無
復望樵漁憶還往風土夢閑曠怳如悟前身姓改
心不忘去年住佛屋盡室寄尋丈今年僦民居卧
塌礙盆盎静言尋禍本正坐一出妄青山不能隱
俛首入羈鞅巢傾卵隨覆身在顔亦強空悲龍髯
絶永負魚腹葬置錐良有餘終身志懲創
國史經喪亂天幸有所歸但恨後十年時事無人
知廢興屬之天事豈盡乖違傳聞入讎敵秪以興
罵譏老臣與存亡高賢死兵饑身死名亦滅義士
爲傷悲哀哀淮西城萬夫甘伏尸田横巨擘耳猶
爲談者資我作南冠錄一語不敢私稗官雜家流
國風賤婦詩成書有作者起本良在兹朝我何所
營暮我何所思胸中有茹噎欲得快吐之濕薪烟
滿眼破硯冰生髭造物留此筆吾貧復何辭
東坡謫黃州符藥行江湖荒田拾瓦礫賤役分僮
奴我讀移居篇感極爲悲歔九原如可作從公把
犂鉏我貧公亦貧賦分無賢愚論人雖甚媿詩亦
豈不如
此州多寓士論年悉肩隨風波同一舟奚必骨肉
爲倪家蓮華白每釀必見貽季昌妙琴事足以相
娛嬉郭侯家多書篇帙得徧窺趙子篤扵學間以
問所疑王生舊隣舍窮逹心不移千里訪存殁十
口分寒饑獨有仲通甫天馬不可羈直以論詩文
稍稍窺藩籬永懷王與李朔漠行當歸書來聞吉
語報我脫縶維慚非一狐腋不直五羖皮我作野
史亭日與諸君期相從一笑樂來事無庸知
歴下亭懷古分韻得南字
東秦富佳境北渚擅名談兹游亦巳久纔得了二
三南山壓城頭十里奎與凾洑流出地底城隅滿
泓潭金絲弄晴光玉玦響空嵌清漣通畫舫秀水
深雲龕華峯水中央欎鬱堆烟嵐荷華望不極綠
净紛紅酣毒熱非山陽卑濕無江南承平十萬戶
他州隔仙凡劫火土一丘樹老草不芟巧盡露天
質到眼皆竒探千年歴下亭規摹見覃覃懷賢成
獨詠勝賞何由參
舜泉效遠祖道州府君體
重華初側陋嘗耕歴山田至今歴下城有此東西
泉喪亂二十載祠宇爲灰煙兩泉廢不治(平)漸著
瓦礫填蛙跳(平)聚浮沫羊飲留餘羶我行歴荒基
涕下何漣漣舜不一井疪下者何有焉帝功福萬
世帝澤潤八埏要與天地竝寧待一水傳甘棠思
邵伯自是古所然我欲操畚鍤浚水及其原再令
泥濁地一變清冷淵青石壘四周千祀牢且堅石
渠潄清溜日聽薰風絃便爲泉上叟杯飲終殘年
與張仲傑郎中論文
文章出苦心誰以苦心爲正有苦心人舉世幾人
知工文與工詩大似國手碁國手雖漫應一着存
一機不從着着看(平)何異管中窺文湏字字作亦
要字字讀咀嚼有餘味百過良未足功夫到方圓
言語通眷属只許曠與夔聞絃知雅曲今人誦文
字十行誇一目閼顫失香臭瞀視紛紅綠毫釐不
相照覿面楚與蜀莫訝荆山前時聞刖人哭
濟南廟中古檜同叔能賦
亭亭祠宫檜欝欝上雲雨扶持幾來年造物心獨
苦青餘玉川潤根入鐵岸古雖含棟梁姿斥斧安
得取流洑地中久駭浪思一鼓天柱屹不移水國
奠平土乾坤此神物甲乙存世譜瀨鄕留耳孫闕
里傳鼻祖秦松徒自汙蜀柏聊共數會待十抱成
兹焉重摩拊
銅鞮次村道中
山逕一何惡一澗復一嶺昂頭一握天放脚百丈
井武鄕有便道故繞銅鞮境涉險良獨難又復觸
隆景羸驂蹄巳穴怨僕氣將癭與世恒背馳用力
何自省河汾紹絶業疑信紛莫整銘石出壙中昧
者宜少警少時曾一讀過眼不再省南北二十年
夢寐猶耿耿喻如萬里别燈火得對影行役豈不
勞聊當忍俄頃
蕭齋(并引)
故民部長陵蕭公泰和大安之間名德雅望朝
臣無出其右其爲太原道漕使時不肖方厠諸
生間頋嘗一望眉宇以爲甚幸然亦以齒少且
賤不得與横經之永而爲恨也北渡後居陽平
見關中人邢公逹談公平生往往色揚而神躍
問之知其爲公夫人之猶子也盖公逹之先人
扵公恩義良厚而公所以報之者爲甚力公逹
初仕部掾年甫三十遂爲州上佐出入臺閣者
二十年雖其材致然亦藉公爲之司命耳予雅
知公逹之敬公也凡欲聞公之故則就訪之公
逹所居之屋乞名扵予因以蕭齋目之且爲之
說云士之生世有一鄕之士有天下之士有一
人之所私慕有天下之所共稱分限所在不能
以強人而人亦不得而強之也惟公承王公餘
烈弈葉台鼎世譜完具與當陽杜氏相上下故
言氏族者推其貴出入經史優柔饜飫發擿祕
奥不减前輩蔡無可故言討論者服其博奏讞
疑獄致力忠愛一言之仁利及永久故言斷獄
者歸其平疆禦不奪其操公相不易其介幅巾
鄕社坐鎮頽俗故言進退者推其高盖天下所
共稱非一人之私慕高山仰止其誰曰不然古
人有愛蕭子雲筆札者得蕭之一字遂以名所
居况扵其所天乎因爲詩以貽公逹有好賢如
緇衣者請爲同賦焉
十年金門客一日蓬蒿人煙煤兩椽屋因公名字
新昔公無恙時四海望經綸敦龐一古儒風采自
名臣人亡典刑在百世留清塵師尊世共然况予
夙所親愛公人夢想透迤見垂紳教兒多讀書公
言諒諄諄他時門戶改亦唯公所姻我嘗望公顔
道左避朱輪至今誦其詩喜色爲津津歸秦如未
老會買東家隣
别李周卿三首
行路澁扵棘單車望千山歌君歸雲曲清涕留餘
澘六年河朔州動輙得謗訕唯君篤高義日來欵
柴關古交松柏心今交桃李顔古人去不返古道
挽不還相思一樽酒幽恨寄山間
風雅久不作日覺元氣死詩中柱天手功自斷鰲
始古詩十九首建安六七子中間陶與謝下逮韋
柳止詩人玉爲骨往往堕塵滓衣冠語俳優正可
作婢使望君清廟瑟一洗箏笛耳
城居日蛙黽局促復局促去作山中客放浪誰檢
束溪光淡扵冰山骨净如玉懷我同心人團茅住
深竹垂綸鮮可食種秫酒亦足石壇三萬丈醉眼
天一粟安得萬里風相從兩黃鵠(周卿學有淵源東州詩人未見)
(其比與予約西游如詩中所說)
詶韓德華送歸之作
良朋滿東州歲月見忠悃韓侯晚相值意氣尤懇
懇我嘗相斯人趣向識端本立節柏有心樹德蘭
在畹官榮睨不顧寄興浮雲巘今世走名埸旗旆
幾仆偃賤子本無取玉趾渠往返昨聞遂歸養見
謂竹林阮暑涂三百里追送不憚遠觀君木訥姿
百念爲日損顧方慙衣綗又被以華衮桑榆儻可
收歲事在穮蓘里門眼中見歸䄂勞重挽鷄黍先
有期升堂未言晚(渠猶類然)
戊戌十月山陽雨夜二首
朔吹作還止雲意欎以周十月雷收聲陽和自油
油此雨非舊雨春旱歴夏秋道路土三尺今朝見
浮漚三城信樂土凶年未消憂一蝗食禾盡半菽
不易求流民四方來斷港魚蝦稠忍死待一麥秋
種且未投乾溢誰所司雩壇徧九州醉飽到狐鬼
巫覡自懷羞帝命制江湖野語良悠悠龍公爲汝
賀桑榆定可收
霏霏散浮煙靄靄集微坌出門望白塔但覺襟䄂
潤繁聲忽赴節細點復成陣久渴宜未猒平巳作
寧小靳山陽冬候煖麥脚易滋分(去)土膏入滲漉
破粒容可趁此邦信可樂風土同一晉單車我東
來塵土滿歸鬢褁粮失先具閉糴困餘吝今朝人
事改一雨開百順僧窗晚色净喜極夢爲盡枕上
一詩成燈花落紅燼
看山
慘慘悲去國欝欝賦卜居不采西山薇即當葬江
魚今日忽有得蕩如脫囚拘青山坐終日忘讀案
上書皐壤與山林使我欣然歟我身天地間託宿
真蘧廬無窮閱有限萬期亦須臾坎止及流行何
計疾與徐百年險與夷又似萬里途良馭馳康莊
九折亦摧車必惟易之就遇險當何如化化復生
生體異理不殊鷺非浴而白烏豈點而烏誰續長
踁鶴誰截短足鳬孔墨不煖席盗跖華堂居公車
困方朔木倉飽侏儒杜子露雙肘朝參出無驢軟
裘與快馬照耀輿臺軀天隨隱笠澤𣏌菊供盤盂
擊鮮日爲具大嚼皆屠沽乖逢自乖逢賦分無賢愚
作計窮一我造物良區區嚮也憂不足乃今樂有餘
九日讀書山用陶詩露凄暄風息氣清
天曠明爲韻賦十詩
行帳適南下居人跼庭戶城中望青山一水不易
渡今朝川涂静偶得展衰步蕩如脫囚拘廣莫開
四顧半生無根著筋力疲世故大似丁令威歸來
歎墟墓鄕閭喪亂久觸目異平素枌榆雖尚存歲
晏多霜露
今日復何日霜氣倏巳凄登高有佳招山中古招
提翩翩劉公子王田重相携乾坤動詩興澗壑忘
攀躋霍侯家甚貧劣有酒與鷄城居猒鼙鼓移家
此幽棲世網不易逃所向皆塵泥何以濯我纓林
間有清溪
山腰抱佛刹十里望家園亦有野人居層崖映柴
門昔我東岩君曾此避塵喧林泉留杖履歲月歸
琴樽翁今爲飛仙過眼幾寒暄蒼蒼池上柳青衫
見諸孫疎燈照茅屋新月入頽垣(二句先人詩也)依依覽陳
迹惻愴不能言
霜氣一匽薄杳杳秋山空臨高望煙樹黃落雜青
紅造物故豪縱窮秋變春容錦障三百里不盡臺
山東粲粲黃金華羅生蒿艾叢野人不知貴幽香
散秋風秋物自横陳頋揖苦不供誰能搖醉筆吐
句凌清雄
宇宙有此山閱世過鳥疾何人不此遊名姓寧復
識兹辰世所重前代多盛集柴桑有故事二謝留
俊筆併數孟與桓此外誰記憶人生百年内踏地
皆種迹獨惟我輩人興懷念今昔山林與臯壤自
古長太息
賞心古難并暮景日易費故人成此游尊酒重相
慰新詩互醻唱清談見滋味䲔鯢方偃蹇龜黽共
騰沸懸險劇褒斜清渾雜涇渭争教十圍腹滿貯
憂與畏情親到真率寧復轉喉諱鄭重伯雅生藉
汝聊吐氣
往年在南都閑閑主文衡九日登吹臺追隨盡名
卿酒酣公賦詩揮灑筆不停蛟龍起庭戶破壁春
雷轟堂堂髯御史痛飲益精明亦有李與王玉樹
含秋清我時最後來四座頗爲傾今朝念存殁壮
心徒自驚
我在正大初作吏浙江邊山城官事少日放浙江
船菊潭秋華滿紫稻釀寒泉甘腴入小苦幽光出
清妍歸路踏明月醉䄂風翩翩父老遮我留謂我
欲登僊一别半山亭回頭餘十年江山不可越目
斷西南天
吾山一何高清凉屹相望龍頭出白塔佛屋壓青
嶂雲光見秋半旭日發毫相峩峩寳楼閣金界&KR0770;
龍象鄕曲二十年香火闕瞻向金花香綿草夢想
雲雨上福田行欲近重爲詩酒障終當陟層巔放
眼天宇曠
紫微老仙伯少日見承平甲子五百餘雙瞳益清
明披莊不盈尺翛然澹無營庭柯挂秋𬞞老樹風
泠泠我有年德尊公深鄕曲情思得菊潭酒為公
制頽齡作詩語同游明年復尋盟看翁九節杖翩
翩上峥嶸
留月軒
文室何所有琴一書數册花竹結四隣繁隂散芳
澤閑門無車馬明月即佳客三人成邂逅又復得
驩伯驩伯属我歌蟾兔爲動色商聲隱金石挂樹
風索索乾坤月與我光滅即生魄元精貫當中寧
有天壤隔卯君尚奚待言論累數百多談令人厭
坐睡驚墮情一笑鷄未鳴虚窗自生白
梨花海棠二首
梨花如静女寂寞出春暮春工惜天真玉頰洗風
露素月澹相映蕭然見風度恨無塵外人爲續雪
香句孤芳忌太㓗莫遣凡卉妬
妍花紅粉粧意態工媚嫵窈窕春風前霞衣欲輕
舉金槃渺華屋國豔徒自許依依如有意脉脉不
得語詩人太冷落愁絶殘春雨
趙吉甫西園(園名種德)
王城比民居近市無閑田閑田八九畆乃在城西
偏久矣瓦礫場莾爲狐兔阡高人一留頋老水生
雲烟築屋臨清流開窗見西山人境偶相值遂無
城市喧趙侯嗜讀書兀坐守遺編性情入吟詠古
澹無妖妍酸醎與世殊至味久乃全我作别墅詩
請爲子孫傳耕耘有定業歉豐属之天寧作鹵莾
兒䄂手待逢年汲古先有齋種德今有園期君在
晚歲無庸計目前
臨汾李氏任運堂二首(并序)
彦仁從軍久厭扵事物之累念欲脫去
之而不可得也故嘗欝欝不自聊求予
發藥之予名其居曰任運堂且爲賦詩
官職有何好凛凛蹈危機車塵及馬足捧手仍伭
眉棄去何足道無從脫縶維不如聽其然歲晚儻
可期此心未馴初養虎時飽飢一爲金石止坐閱
萬物馳汨泥揚其波哺糟醊其醨漁父我所學靈
均竟奚爲上堂壽慈親兄弟如塤箎菽水足致樂
况有甘與肥人生天地間長路有險夷遇險即欲
避安得皆通逹君家北山翁百世留清規樂天而
知命行矣君何疑(北山&KR2119;彦仁之伯祖泰和間以高道提點天長胥華公贈詩有百世清規之語故及之)
履危恨無機避禍欣有策後慮徒自密前路寧汝
測七戰殁牗下坐談得刺客周身容孔智伐樹不
宋厄九折怯乘險瘴海悲遠謪就令家長安獨不
死牀簀人生多憂畏年壽幾至百惴惴首尾間天
宇坐成窄重泉青雲梯平地黃土陌乖逢有定在
拙計徒巧擇行樂當及時莫待頭雪白(黃土陌見初學記奴僕門)
題張左丞家范寬秋山横幅
層崖閟長隂細逕緣絶巘梯雲欄干峻廓廓清眺
展斜陽半天赤飛鳥大江遠清霜張秋氣草樹生
意剪風雷斫堅敵旗旆紛仆偃峥嶸峯巒出莾蒼
林薄晚盤盤范家筆老懷寄高蹇經營入慘澹得
處乃蕭散嵩丘動歸興突兀青在眼何時卧雲身
團茅遂疎嬾
宿張靖田家(地属壽陽)
川涂盡坡陀嶺路入荒梗微茫望煙火向背得廬
井殘民安朴陋倦客喜幽屏兒童聞叩扉租吏有
餘警兩崖紛藂薄砂石立頑獷湍流落空嵌百折
不容騁山深饒風露夜氣凄以耿園花澹相望邊
月空照影深居苦不早素髮忽垂領誰謂林野人
兹焉惜清景
曲阜紀行十首
荒城卧魯甸寒日澹平蕪千年素王宫突兀此城
隅我昔入小學首讀仲尼居百讀百不曉但有唾
成珠少長授魯論稍與義理俱攝齊念升堂壞壁
想藏書翩翩七十子佩服見舒徐慨然望闕里日
思膏吾車五原東北晉因循迫桑榆今日復何日
南冠預庭趍隱隱金石聲怳如夢清都偉哉神明
觀欣幸當何如
殿屋劫火餘瓦礫埋荒基入門拜壇下&KR0770;然想光
儀憶當講授初佩服何逶迤登降幾何人鸞鳳相
追隨千年仰階級天險不可躋文杏誰此栽世世
傳清規植根得所託在木將何知
堂堂魯三檜培植出天巧規摹欲十抱竒秀供百
繞誰言甲戌亂煨燼入炎燎青煙干雲上群鶴空
自矯哀哀嶧陽人腸肺痛如攪魯郊木何限名取
唯一少神明信扶持厄運豈易曉雩臺滿荒榛逵
宫餘曲沼紛紛閱成壞何異晏與早道存有汙隆
物齊無夀夭霜皮眼中見欝欝自塵表君看太山
石萬古青未了
陋巷陋復陋老屋在人境門前軒盖多閉戶自幽
屏近郊無百畆負郭纔半頃饘粥聊自供取足唯
一井此井閱千歲清節傳箕穎尚想瓢飲初至味
久益永德鄰與周旋聖域容造請貧中有此樂日
暮獨何炳泓然窺古甃一勺試甘冷上池果能神
轉盻得深省塵埃竟何有素髮忽垂領共學誰我
容從之抱脩綆
泮宫何所有舞雩但荒臺泮水涸巳久北風捲黃
埃頋瞻魯公宫感極令人哀獻馘亦盛事規摹到
平淮作計萬萬古而今安在哉獨愛鼓瑟翁不與
三子偕宗周方訖籙聖師猶卷懷但欲春服成風
乎詠歸來我亦淡蕩人涉世寡所諧浴沂行有日
一笑心顔開
大姦何所如猰㺄雄且猛雖然弭耳伏擇内會一
騁卯也不敗露各與聖師竝天刑竟莫逃不待七
日頃曹瞞盗漢璽僅得保腰領與卯均小人脫網
乃差幸小偷學不至適足汚鍖鼎不從市朝肆必
就遠方屏兩觀餘坡陀萬世示頑獷神兵懔可怖
過者宜少儆
不見講堂處指似存世譜遺基洙泗間荒惡餘十
畆聖師旣巳老自衞歸在魯正樂脩六經卒業此
其所當時季路室完整逮建武太僕忠且壮持用
方禦侮如何唐盛日一廢不重舉中和天地位寧
復俟庭廡所嗟世道衰師授日莾鹵空餘千歲井
黕黑照終古
白塔表佛屋萬瓦青𥻘𥻘何年勝果寺西與姬公
鄰塔廟恣汝爲豈合魯城闉魯人惑異教吾道宜
湮淪許行學神農未耜手自親當時子孟子直以
爲匪民况彼桑門家糞壤待其身一朝斷生化萬
國隨荆榛孟氏非所期安得楊與荀丹青贊神化
舊染爲一新坐令鍾魚地再睹籩豆陳吾謀未及
用勿謂秦無人
天地有至文六籍留聖謨聖師極善誘小智秪自
愚文章何物技不直咳唾餘操戈競虚名望塵拜
高車所得不毫髮咎責滿八區公論懸日星豈直
小人儒喻彼失相者倀不知所如指南一授轡聖
門有脩途陽光照薄暮尚堪補東隅悠哉發深省
洒掃今其初
林墓連魯城方廣十里間林間百草具棘刺死不
蕃楷槐作横理青青閱千年懷人成一慨何止召
公賢博陵石翁媪名字無留鐫雨獸墓前物歲久
乃訛傳昨我游魯門規作孔林篇聖人與天大聖
道難爲言所見不一記來者何述焉詩成私自媿
小子良斐然
寳嚴紀行
隂崖轉清深秋老木堅瘦城居望巳遠步覺脫氛
垢寳嚴夙所愛丈室方再叩曛黑纔入門徑就石
泉漱遥遥金門寺寳熖出岩竇我豈無盡公昔見
今乃又同來二三子寝飯故相就况有杜紫微琴
筑終雅奏曈曈上初日深樾烱穿漏逶迤陟兩巘
萬里若迎候絶壁三面開仰看勞引脰兩山老突
兀屹立柱圓覆諸峯出頭角隨起隨偃仆不可無
煙霞朝暮爲先後横亘連巨鰲飛墮集靈鷲九華
與竒巧五老失渾厚想當位置初遂欲雄宇宙太
行有谼谷勝絶無出右大似塵外人眉宇見高秀
哀湍下絶壑電擊龍怒鬪崩奔翻雪窖塋滑瀉瓊
甃窮源得懸流偉觀駭初遘僊人寳楼閣白雨散
簷溜天孫拂機絲素錦絢清晝永懷登高賦意匠
困馳驟窘扵游暴秦百說不一售林間太古石稍
復杯飲舊巳約銘窪尊細鑿留篆籕兹山緣未了
僧夏容宿留終當丐餘年竒探盡雲岫
鴈門道中書所見
金城留旬浹兀兀醉歌舞出門覧民風慘慘愁肺
腑去年夏秋旱七月桼穟吐一昔營幕來天明但
平土調度急星火逋負迫捶楚網羅方高懸樂國
果何所食禾有百螣擇肉非一虎呼天天不聞感
諷復何𥙷單衣者誰子販糴就南府傾身營一飽
豈樂遠服賈盤盤鴈門道雪澗深以阻半嶺逢驅
車人牛一何苦
岳祠齋宫夜宿
煌煌德寧宫望秩年祀永唐來幾焚蕩規制仍峻
整龍旂嚴黼座金罽散光烱嶽拜行且周偉觀竊
欣幸青紅留壊璧兵衞自馳騁木杪見龜跌雄筆
映鍾鼎中和昔喪亂巳溺寧再拯有來鴈門公赤
手探虎鯁經營入慘澹灑落出鋒穎凶竪竟自擢
神鍳益彪炳青山閱人代今古一炊頃摩挲盤根
槐甲子誰記省朅來石門道煙岫接雲嶺霄漢瞻
上階濃碧插秋影青林雨聲集懸瀑激奔猛森然
心魄動冰雪凄以耿飄颻想僊𬒮飛下玉蓮井昨
夢知是非復此造真境妙香净餘習灝氣發新警
鶴書來何遅素髮迫垂領玄壇展衰步似欲逐幽
屏高柯月紛紛裴回惜清景
示程孫四首
并州望南宫東南千里餘六年念兒女欝欝心不
舒程孫問安否一月兩寄書者我倦出門况是涉
畏途鞍馬二十日面色爲焦枯白兄應見笑此行
亦區區
吾女在吾家先以安卑弱雖然適貴門一味甘儉
薄財廉出仁讓語省見端慤婦道化一州母女皆
願學州人聞我至相與喜且愕謂我六十翁齒髮
未衰落擊鮮日爲具和氣動城郭爲說婿女賢宅
相知有託乃公私有賀一月醉杯杓生女四十年
今有爲父樂
直孫年志學玉立無纖瑕簡孫甫勝衣芳蘭茁其
芽粲粲彩翠翔鵷雛映朝霞諸孫獻公夀喜極復
長嗟吾母河南君閨門静無譁殷勤教女孫乃今
成汝家老我何足道外舍儘得誇
會聚樂不貲言别悽以惻風雲動老懷車馬見行
色明年吾六十家事斷關白唯當近酒醆亦復抛
書册提携兩童子欵叚或下澤玉雪念吾孫未覺
千里隔乘興徑一來髯婿當速客
九月初霖雨中感寒痺作
留飲工作崇臂股半風滛風滛喜陽景旬浹坐秋
霖兒寒益跳梁衰暮苦難任病枕怯遥夜破窗風
露深兩年魏大名千門嚮霜碪客行足繒纊家居
但疎衾絇絲不易得候蟲徒自吟無衣思南州傷
哉非獨今
同白兄賦缾中玉簮
畏景衆芳歇仙葩此夷猶水姿出新沐娟娟倚淸
秋昨夢今見之風鬟玉搔頭誰言閨房秀高情渺
林丘碧筳古銅壷一室香四周懷人成獨詠遠思
徒悠悠
野史亭雨夜感興
私錄關赴告求野或有取秋兔一寸毫盡力不易
舉衰遅私自惜憂畏當誰語展轉天未明幽窗響
疎雨
哭延孫
兒生去年冬閭里日相慶今年迫周晬疹痘俱巳
竟斕班綴錦衫未與玉雪稱宅相望此孫惜愛均
氣命一宵誰奪去遽有亡辜横情鍾未難忘力挽
將安勝憶昔點粧初季女抱臨鏡灼灼芙蓉花澹
與清波映霜風入芳渚瘦綠餘荷柄嬌紅耿在眼
百唤不一應寂寞空鏡前老眼淚如迸
贈鶯
鄰墻擁高樹深樾蔭衡宇山禽十百種晨夕所棲
處獨愛黃栗留婭姹如稚女笑啼啼又笑宛轉工
媚嫵伭窺疑欲下轉盻忽驚舉花暗柳隂隂尚記
兒時語詩家此尤物名字喧樂府天真累絲竹客
服仍楚楚宫額畫眉闊黛黑抹金縷恨不掌上看
毛羽得細數山城無與樂好鳥亦求侣時將貫珠
來有唱當和汝
讀書山月夕二首
層崖多古木細路深莓苔柴門開暁日雲際青山
來静中有真趣孤賞何悠哉
久旱雨亦好旣雨晴亦佳胡床對明月樹影含清
華墻東有洿池欹枕聽鳴蛙
遺山先生文集卷第二
