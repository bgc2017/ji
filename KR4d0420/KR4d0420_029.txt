遺山先生文集卷第二十九
碑銘表誌碣
顯武將軍吳君阡表
君諱璋字噐玉姓吳氏石晉末有官献州從少帝
北行者又自遼陽遷泰州其子孫遂為長春人六
世祖匡嗣遼開府儀同三司同中書門下平章事
陳國公五世祖吴咸雍十年刘霄牓登科仕未逹
而殁四世祖敬良潜德不耀子譲東頭供奉官贈
安遠大將軍即君之曾祖也祖鐸閤門祗候金朝
天會中左班殿直考德元貞元中監崞縣烟火公
事贈明威將軍妣傳氏濮陽縣太君君即明威之
元子也生七歲而孤飬扵其姑樂亭齊氏稍長即
能自樹立大定十年以廕𥙷官歴遂城滿城四務
酒官明昌四年調保州軍噐庫使改太原大備倉
副使泰和初以六品諸司差監歴城稅課最迁濟
南軍資庫副使轉鄧州草場副使會錄事缺員父
老状扵州請君攝司事不期月政成郡人以吏能
稱焉衛紹王即位用大安霈恩官顯武將軍騎都
尉濮陽縣男食邑三百戶因爲所親言吾猥以賞
延入仕將四十年得不償勞寧不自知徒以先君
子蚤世不及通顯故強顔末秩耳今品及列爵當
預追錫之典生平之志畢矣今不自止欲何求耶
乃投牒請老武勝節度高矦雅知君勸止之曰選
法廕子五品例入一差随有超擢君淹筦庫久能
少忍之且當被百里之命何求去之决耶君不得
巳起調得監方城稅到官不數日以崇慶元年五
月二十五日春秋六十有五終扵官舍君資孝友
姑氏殁哀過所生識者以為生長見聞宜有加扵
人者為人誠實樂易重然諾輕施予有以急難來
歸者必極力營贍之以故家屡貧然不䘏也少日
酒不能亂中歲以止飲自誓賓客過門歡宴彌日
不見惰容人尤以此多之身殁之日識與不識皆
為之嗟惜名士赴吊者數十人其得人心又如此
夫人某郡張氏閨門肅睦有内助之效封濮陽縣
君後君二十年而殁子男二人長仲侃忠顕校尉
次仲傑鄧州教授孫七人曰綱曰維既冠而卒曰
綽曰綰曰續曰級皆早卒継僧未名仲傑將以某
年月日奉公之柩歸祔扵大㒷府宛平縣玉河鄕
黃村里之先塋歲甲辰冬予過洛西仲傑涕泗百
拜以墓碣銘為請仲傑學為通儒德為善人殆維
其有之是以似之者乃為論次之并用予之所感
為作銘其銘曰
我足天衢彼責守閭我噐凾牛彼求柱車論族
膏腴卒不能以自濡筦庫之須仕無他途選部
一拘同滯賢愚然則前日之所謂任子者非敝
法也與
忠武任君墓碣銘
前泌陽令任嘉言亨甫状其考忠武君之行涕泗
百拜謂某言先君子棄養十年惟是轉徙南北不
得以時安厝今北還矣期以明年春勉卒大事墓
當有碣碣當有銘敢以譔述為請某扵亨甫有州
里通家之旧不可以不敏辝乃為論次之并著予
之所感焉按任氏世為汾陽人有諱才珍者登天
會六年進士第由洪洞令入為尚書省令史皇統
中坐吏部田侍郎瑴之黨殁扵貶所曰初為朝廷
所倚用慨然以分别流品慎惜名噐自任群小積
不能平造作飛語&KR0799;成大獄鍜鍊田以下伏首悪
者八人以敢為朋黨誑昧上下擅行爵賞之權皆
置極邢自餘除名為民杖决徙遠方者又二十八
人明昌初始蒙昭雪洪洞預贈興復朝散大夫生
子微以廕𥙷官監惠民司君即惠民之元子也諱
德懋字君範資稟醇雅有受學之質弱冠就舉屡
為鄉府所薦惠民蚤世事継毋無間言泰和南征
以良家子被推擇署軍中千夫長積官忠武校尉
巳而罷歸閒居鄕里愈更樂易雖在愚幼皆知其
為善人君子嘗為人言先大夫以直道立朝横被
羅織自明昌昭雪之後右丞蘇公而下凡二十有
六家往往將絶而復續稍微而更盛吾知吾子孫
必不獨為神理所遺也乃力課亨甫學其後果以
正大庚寅收世科鄕里榮之中歲之後即置
家事不問惟日誦般若而巳積習既久靈應昭著
休咎多前知之避貞祐之亂扵鄜扵京兆以天㒷
壬辰五月十有六日春秋六十有七終扵鄧州之
寓舍臨終遺命以所誦經内懷中纊息定家人發
哀良久復開目云經安在家如言奉之怡然而逝
其明了如此先娶柳氏再娶刘氏子男三人長即
亨甫次震亨鼎亨皆早亡女一人適士子白季昌
皆柳出也亨甫以某年奉君之柩祔扵郡西南洪
哲里之東原嗚呼朋黨之禍何其易起而屡作也
宣政之季蔡京吕惠卿軰至指司馬丞相為元祐
姦黨魁列其姓名著之金石自謂彰善癉悪可爲
萬世臣子不忠不孝者之戒碑石甫立随爲雷火
所擊惠卿等惧大禍將及乃赦黨人死者復官流
徙者復還自今觀之元祐黨禁不過追削竄逐禁
其子弟不得至京師而已曾不若皇統之禍之慘
也余嘗深求䜛夫之心而後知䜛之所以爲病者
盖心魄既喪猝爲謾疾所乘嘗糞爲甘嗅足爲香
口鼻耳目皆失所守而不自知謾疾不巳矯亢忌
嫉合而爲聖癲始扵天地一我卒之古今一我敢
爲大言居之不疑造大謗起大獄視正人端士若
有血讐骨怨期必報而後巳苟可以售其術雖殺
身滅親亡人之國有不恤焉者余觀扵成敗之變
多矣自有天地以來未有食人而不爲人所食者
凢爲䜛夫者其才智類出扵人遠甚寧不知事有
必至理有固然乃今至扵殺身滅親亡人之國而
莫之䘏焉者獨何歟殆受病既深至扵中風狂走
雖和扁操萬金良劑亦無如之何耳古語有之憂
心悄悄愠扵群小又曰朕堲䜛說殄行震驚朕師
又曰悪利口之覆邦家者盖聖人之所悪又其所
甚畏者也人無所不至惟天不容偽姦人敗交亂
四國作於其心害於其事不有人禍必有天刑生
為天下所咀嚼死為海内所痛快唯遺臭無窮是
所得耳蔡吕諸人欲以黨議誣天下士而天下反
以不預温公黨為恥又欲以黨禍絶士大夫之世
而後之名卿才大夫賢宰相皆出扵黨人之門然
則為朋黨之論者其亦未之思歟銘曰
善為吉先夀為福元有子而賢卒歸骨扵九原
惟其有之是以似之吾得推其源至扵人衆勝
天而天定亦能破人者盍當以家為知言
信武曹君阡表
巳酉秋九月予以事來燕都行臺參佐曹侯椿年
持其先人信武君事状再拜涕泗為予言往者過
太原嘗以宗人益甫咫尺之書之故得見顔色時
先人始就安厝欲求阡表以昭示永久而未敢也
側聞從者在燕將往拜之而邂逅扵此今願竊有
請焉案事状益甫所譔益甫予同舍郎其言可信
不妄且曹矦之意甚賢故為次論之君諱元字長
卿曹氏世為隰州隰州之以貲雄鄉里者累十數
代矣曾大父秀妣張氏大父継純賢而有文以善
人獲稱妣郭氏朱氏何氏朱氏宋朝散大夫某之
女父鎮資仁厚有士風妣靳氏張氏生子五人君
其第五子也齠齓受學年十二孤初父病革獨念
君未有所立殊以為憂及父沒君持喪如成人未
幾毋卒勺水不入口者累日廬墓側至終喪鄉黨
稱焉其後兄弟析居君力學自奮不數年博通經
傳以至隂陽醫藥法理之學無不精至為人謹厚
舉動不碌碌喜賓客好施予周急継困不責報謝
郡長吏而下皆推重焉兄槙既老君事之惟謹疾
則躬侍湯藥存拊諸孤更為賙贍有間之者君不
聽曰鄉人不能自存者且當救之况兄之子乎貞
祐之兵隰州破群不逞之徒乘亂剽掠君具牛酒
集壮士得千人約曰吾州被兵惟州倅獨存今迯
匿他境吾欲與公等立州事迎倅以歸可乎衆曰
諾乃安集境内還倅扵州群黨破散遺民頼之以
安有欲推君為官長者君義而却之明年大飢民
無所於糴君出所餘以救餓者全活不勝計而初
不一錢取也興定己卯秋八月二十四日將適終
陽遘疾終扵途春秋四十四夫人霍氏同郡檢法
某之女閨門粛睦内助之力為多君殁之两月州
乃䧟盡室被俘惟椿年調官京師夫人紿兵士言
我主婦蟄財所在當盡指佀餘人何所知以故家
人得少寬夫人私語之曰若等自爲計吾老矣終
不能苟活以重吾兒憂遂俱兵士至其家正色言
曰吾家父子皆食官禄吾殺身以報可矣財豈可
得耶兵士怒縛之夫人罵不絶口而死生子三人
長即椿年次松年大年一女嫁郡人周惠今爲真
定參謀椿年大安中出粟佐軍仕爲綏德令階五
品得贈君信武將軍某縣男夫人縣太君松年大
年俱以兄廕祗候承奉班諸孫皆尚幼孤子等實
以巳亥十一月十有九日葬君某里某原之先塋
夫人祔焉銘曰
孝子之志慈且祥仁者之勇直且剛衣冠堂堂
百夫之防無移官之階而有為政之方施扵閨
門義存義亡凛凛皚皚崑玉秋霜墓石有銘德
潜而光我卜曹宗偕隰川其未央
千戶喬公神道碑銘
公諱惟忠字孝先涿州定興人大父恩父順世為
農家而以義俠見稱公資禀沉默見扵童幼及長
驍勇善騎射志膽堅央軰流中少見其比衛紹王
大安初北鄙用兵良家子有以戰功取階級夸示
鄕誾者公慷慨奮發不甘落其後乃棄家事不問
俠游燕趙間貞祐南渡河朔板蕩豪傑競起公從
今萬戶張公聚族屬鄕曲保西山之東流堝别自
為一軍及張君副經略苗公道潤承制封拜公
亦受定遠大將軍恒州刺史居無幾何國兵由
紫荆而南張公以馬跌被執而公不知其守東流
者如故也大帥以張公至堝下諭公使降公盛為
禦俻日戰數十合力盡乃降張公先以公為爪牙
且嘉其忠憤不撓力為保全益以腹心倚之宋將
彭義斌既破東平随據大名聲勢甚張南北軍待
為勍敵無敢試之者一日義斌提銳卒數千北向
猝與公遇扵真定之南公以騎數百直前挫其鋒
義斌㒤焉武仙劫殺主帥並山郡縣反為金張公
會諸道兵擊之公時攝帥府事將騎五百步卒三
千鼓(行而)西聞敵將保郎山行列方整殆不可犯公
謂部曲言歸師而遏之兵家所禁不若設伏山下
開其歸路彼得路則無閗志吾邀擊之取獸扵穴
得志必矣巳而敵兵過公出其不意大敗之如公
所料時别將有䧟陣中者公以单騎出之不旬日
諸叛者日継䧏附進逼真定仙懼南奔轉戰逐北
遂攻彰德彰德下略地齊魯駐軍滕州之牙山紅
衲軍夜至公獨摶戰奮戈大呼營中驚奮皆殊死
闘衲軍敗走填壓山谷間無慮數百人益都之役
宋援兵數萬將及城下公逆戰走之獲軍資甚衆
城中軍突出將為掎角公随以短兵遮擊敵退保
不復出大帥會諸將特稱公之勇以褒異之先是
張公開幕府滿城公為元帥都監以功遷左副元
帥及師還兼行两安州帥府事移軍唐縣鎮遏西
山者累年辛卯冬南渡河戰扵陽翟之三峰山明
年圍汴梁汴梁圍觧公北渡天央軍北渡平章白
白撒攻圍衛州公力戰郤之河南平張公入覲公
復攝府事從征淮右歲甲午朝廷第功張公因
陛奏臣之副喬惟忠出入百戰功最多乞加寵擢
扵是特恩以宝書金符授公行軍千戸自是愈自
奮勵其破棗陽攻光黃率以先登被賞張公勇而
有謀能得士死力每以方略授公使戰公亦禀而
後行故所至克捷幕府統城三十遭離喪亂人物
憔悴而能生聚教育使之去愁嘆而就妥安出于
翼贊者為多計公之功盖不特攻城戰野而已也
公生而孤事太夫人某氏孝敬純至問安視膳躬
侍湯薬士大夫以為知禮壬寅秋丁内艱適在病
中比㐮事哀毁骨立用是病增劇竟以丙午年五
月二十有七日春秋五十有五終于正寢越某日
權厝順天城東之某原娶大名毛氏廣威將軍潞
州錄事之女閨門肅睦中表以為法子男五人長
珪襲公職出屯河南次曰琚順天路人匠緫管雄
州新城等處長官次琇皆毛出也次璋次琳女五
人長適千戶賈某早卒次女継焉亦毛出也次適
聶氏餘在室男孫三人女孫一人皆尚幼公美湏
髯舉止詳雅有素宦之風恬於喜怒未嘗見於色
每戰勝將佐共為欣快而公初不以功伐自高其
攻黃州也宋兵乘昏莫奄至公率銳卒與戰主帥
命舉火視之見青甲而黃馬者戰甚力而不知為
公也明日懸賞求之公竟不自言其推譲又如此
太夫人素慈仁事佛老惟謹教公母妄殺重惜物
命公亦視母意所在以寬厚從事所捕生口多縱
遣之冠氏李君玉先在俘中問知為士人即館之
門下令授諸子學古人北面降虜者今真見之常
以時俗侈靡相尚中歲以來尤尚純素出入會計
見之朱墨者率無浮費之妄然人以緩急來赴者
必重為賙給負責則往往折劵以貸之識者謂公
孝以安親忠以立節義以扞難仁以濟物視履考
祥必當敦龐耆艾五福具俻今禄不酧庸夀不符
德者乃如此天之量報施可易量耶孤子某等以
某年月日祔公於東王里之先塋以僕辱在葭莩
之末以神道碑為請乃為件右之其銘曰
沈騺其姿角逐其時欝無所施豪傑以為資成
周既東日薄崦嵫志横潰之獨障勢一木之弗支
義釋嚴顔殆天使之大邦維藩虎臣桓桓瓜牙
方張而傳之羽翰蛇矛突前奮力如湍堅陳枯
株名城弹丸有來創罷革膚靡完豺貇荆棘挈之
妥安我恩我威爾煦爾寒疾疫剛癉孰我敢干
北方之強碣石盤盤戰功曰多公與不刊勒銘
豊碑以永後觀重侯兮累將戞戞乎厥初之難
千戶趙矦神道碑銘
河朔用武之國自金朝南駕文事掃地後生所習
見唯馳逐射獵之事莅官政者或不能執筆記名
姓風俗既成恬不知怪惟矦在軍旅中日以文史
自隨延致名儒考論今古窮日夕不少厭時或投
壷雅詠揮麈清坐倡優雜戲不得至其前又
子弟之可教者薄其徭役使得肄業而邑文人亦
随而化之行臺所統百城比年以來將佐令長皆
興學養士駸駸乎齊魯礼義之舊推究源委盖自
侯發之侯諱天錫字受之姓趙氏世為冠氏人曾
祖諱存金國初㠯保義校尉祖諱誠明昌中歲飢
發粟振貧為卿曲所歸考諱林貞祐之亂以鄉豪
保冠氏有功大名主帥用便宜授縣令階忠顯校
尉殁于王事事見先塋碑此不具載侯即忠顯君
之次子也趙為大族大安未侯始弱冠即入栗佐
軍𥙷修武校尉監洺水縣酒罷官歸遂為縣防城
提挫屬
大朝兵勢浸盛避扵洺水洺州防禦使蘇政召幕
下擬充冠氏令耕稼既廢城邑無所恃乃挈縣人
壁桃源天平諸山以辛巳春歸大行臺特進公子
青崖固行臺聞侯之名隷帳下從征上黨以功授
冠氏令俄遷元帥左都監仍兼前職甲申宋將彭
義嫵㩀大名屡以兵來侵人心頗摇矦謂業巳事
行臺公不可以貳兵勢雖不振姑少避其鋒以圖
後舉耳乃率將佐往依大將孛里海軍未幾破義
斌于真定授右副元帥同知大名府路兵馬都総
管事階鎮國上將軍乙酉八月復還冠氏先是故
帥李泉為義斌所攻既降之矣大軍至怒其反復
有屠城之議侯救護百至老幼數萬竟得全活時
泉巳在大名不數月又結蘇椿葷納河南軍從宜
鄭倜主兵柄日以取冠氏為計侯每戰每勝氣不
少衰某月倜自將萬人來攻侯率死士乘城力戰
三晝夜倜度不能下乘大風晦冥而遁巳丑五月
朝于
北庭所上便民事皆優詔從之行臺公亦以其論
列且當尤加重焉壬辰正月黃龍堽失利將佐千
餘人被俘侯皆以計活之又明年用行臺公薦
宣授行軍千戸仍賜金符戊戌南征駐兵蘄黃間
被病還以庚子夏五月二十有四日春秋五十終
于縣治之正寢娶杜氏封某郡夫人子男六人長
復亨次泰亨賁亨柔亨萬亨幼未名女二人長嫁
東平路鎮撫軍民都弹壓吳荅里甲幼在室侯資
重厚造次必以礼事太夫人孝意所嚮必奉之惟
恐不及撫存幼孤皆使有所立孤女亦擇時貴嫁
之在軍中二十年未嘗妄笞一人誅殺不論也人
有以急難來歸者力爲賙䘏之脱之于奴虜活之
于屠戮者前後不勝筭他日有負之者亦不以為
意也初縣經喪亂之後荆棘滿野敝衣糲食與士
卒同甘苦立城市完保聚合散亡業單貧俻禦盗
賊勸課耕稼所以安集之者心力俱盡經畫既定
上下如一四境之内獨為樂土賓客至者燕享犒
勞肅然如太平官府礼成而退皆相與稱嘆以為
侯之材盖有大過人者矣大㮣矦所長者甚多所
以自待者殊不薄又其所與游皆天下名士氣節
之所感激論議之所薰習鷹揚虎視自當有萬里
之望百未一出竞賫志以殁此有識之士所以深
悼而屡嘆也孤子復亨等以其年十二月庚寅朔
舉侯之柩葬扵保義里之先塋礼也旣巳事以予
嘗得幸于其先人辱以神道碑為請予往客平陽
者六年歲戊戌七月以叔父之命將就養于太原
侯留連鄭重數月不能别軍行河平予與之偕分
道新鄉置酒行營中夜參半把燭相視不覺流涕
之覆面也明日使人留語云欲與吾子别而情所
不忍唯有母相忘而巳扵是疾馳而去不反顧嗚
呼此意其可忘哉乃為之碑而系之以銘
銘曰
趙矦翩翩蚤有稱乘時雲風志騫騰怕府選勞
廼進登樹之旂旄冠汝懲大縣萬家既分崩疲
癃之民侯所矜摩拊不給矧暴陵逋亡日來月
有增田野載闢歲載登昔無粗麻今纊繒賓礼
師儒講顔曾弈邑子弟前伏&KR0574;絃歌洋洋通薛
滕東州百城文治㒷繄誰弘之侯所弘仁心為
質莫我能躬不受祉豈所應孰為除之又孰乘
我矦種德既有徵趙方亢宗理可馮咨爾嗣人
其敬承
故帥閻矦墓表
辛丑元日方客東平載之盛為具召予及大㒷
張聖予祁人宋文卿東光句龍英孺鎮人刘子新
大原崔君卿渾源刘文季夀春田仲德軰飲于家
之養素齋載之先病于酒醫者戒勿飲然其所致
客皆名士樂籍又京國之舊飲既洽談謔間作坐
客無不滿引舉白者載之懽甚不自顧藉亦復大
醉明日疾暴作一仆地遂不起載之資樂易不近
貨利與人交無大小能得其懽心以故來哭者皆
為之盡哀將葬孤子德榮請于予曰先人得幸吾
子前日之飲亦惟子之故今大故矣忍使之随世
磨滅耶予即為叙其平生使刻之石載之姓閏氏
先諱輪後有所避改名珍上世有自太原官于上
黨者因而家焉考諱謹鄕人以孝直稱娶邢氏生
四子載之其第三子也少穎悟知讀書及長仕州
縣累至公府掾上黨公開壁馬武砦遣别將李松
守潞州壬午三月東平行臺嚴公偕
國兵略地上黨公選懦不能軍乘夜潰圍而遁載
之醉不及從明日父老請載之主州事遂以城降
行臺授宣武將軍潞州招撫使當是時州人數萬
八縣又以千百計非載之知權變則其禍有不可
勝言者矣尋有讃于行臺者以為載之多歛部民
金而私貯之行臺按籍問之其出入皆有朱墨可
尋行臺直之加懷遠大將軍元帥左監軍兼同知
昭義軍節度使事先太師承制封拜載之用行
臺薦授輔國上將軍左副元帥昭義軍節度使佩
金虎符且命載之積粮數萬選壮士數千守潞州
馬武軍頻出攻北兵大帥懼守者不能堅乃命遷
州人真定散處滹水之上恒山公仙旣降復謀南
歸乃劫載之送馬武上黨公開頗知載之參佐諸
人又為之出力乃釋不誅放之河南河南破載之復
行臺公留之東平載之雖失侯故將而公以賓
從處之凢燕犒賞賜無不預浮沉酒間者十年卒
以樂死時年五十七娶常氏有于二人長即德榮
次義榮女一人嫁為進士王得臣妻卒後三十日
權葬府五里之某原銘曰
不崖岸而孤不邊幅而拘不薮澤而枯不木石
而愚身為鴟夷日與酒俱憤則以舒燥則以濡
虚舟悠然聽其所如六合蘧庐八荒庭除蝸左
區區化而大庭之居亦何知湏臾之非萬期而
萬期之不湏臾彼有衣而弗婁有車而弗驅溘
死中涂他人是娱顧雖不死殆暴胔露骼鬼籍
而強行者歟
遺山先生文集卷第二十九
