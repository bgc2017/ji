遺山先生文集附錄
金史文藝傳
遺山先生墓銘
祭遺山先生文
元遺山真贊
原古上元學士
夀元内翰
辨磨甘露碑
游華山寄元𥙿之
寄𥙿之
繫舟山圖𥙿之先大夫嘗居此山之東岩
李平甫爲𥙿之畫繫舟山圖閑閑公有詩継作
子端山水同𥙿之賦
馬圖同𥙿之賦(韓筆定襄霍益之家物)
書懷継元弟裕之韻
次韻荅𥙿之
寄𥙿之(二首)
次韻𥙿之見寄(二首)
題𥙿之家山圖
同𥙿之再過會善有懷希顔
贈𥙿之
元𥙿之以山遊見招兼以詩四首爲寄因以山
中之意仍其韻
同𥙿之欽叔分韻得莫論一字
玉華山中同𥙿之分韻送欽叔得歸字
九日登少室絶頂同裕之分韻得蘿字
次𥙿之韻兼及景玄弟
玉華谷同希顔𥙿之分韻得秋字
榮陽古城登覧寄𥙿之
送𥙿之還嵩山
遊丹霞下院同格之鼎玉分得留字
送裕之官鄧下兼簡仲澤
和𥙿之二首
題𥙿之家山圖
贈荅史院從事
送𥙿之往許州酒間有請予歌渭城煙雨者因及之
寄𥙿之
古月一篇爲𥙿之賦
讀𥙿之弟詩藁有鸎聲柳巷深之句漫題三詩其後
跋遺山墨跡
遺山先生挽詩
題中州詩集後
金史文藝傳
元德明系出拓拔魏太原秀容人自幼嗜讀書口
不言世俗鄙事樂易無畦畛布衣𬞞食處之自若
家人不敢以生理累之累舉不第放浪山水間飲
酒賦詩以自適年四十八卒有東嵓集三卷子好
問最知名好問字𥙿之七歲能詩年十有四從陵
川郝晉卿學不事舉業淹貫經傳百家六年而業
成下太行渡太河爲箕山琴臺等詩禮部趙秉文
見之以爲近代無此作也扵是名震京師中興定
五年第歴内鄕令正大中爲南陽令天興初擢尚
書省掾頃之除左司都事轉行尚書省左司員外
郎金亡不仕爲文有繩尺俻衆體其詩竒崛而絶
雕劌巧縟而謝綺麗五言高古沈欝七言樂府不
用古題特出新意歌謠慷慨挾幽并之氣其長短
句揄揚新聲以寫恩怨者又數百篇兵後故老皆
盡好問蔚爲一代宗工四方碑板銘志盡趣其門
其所著文章詩若干卷杜詩學一卷東坡詩雅三
卷錦機一卷詩文自警十卷晚年尤以著作自任
以金源氏有天下典章法度幾及漢唐國亡史作
已所當任時金國實錄在順天張萬戸家乃言扵
張願爲撰述既而爲樂夔所沮而止好問曰不可
令一代之跡泯而不傳乃搆亭扵家著述其上因
名曰野史凢金源君臣遺言往行采撫所聞有所
得輙以寸紙細字爲記錄至百餘萬言今所傳者
有中州集及壬辰雜編若干卷年六十八卒纂脩
金史多本其所著云
遺山先生墓銘郝經(見陵川集)
歲丁巳秋九月四日遺山先生卒扵獲鹿寓舍十
日訃至經走常山三百里已馬舁歸葬爇文酹酒
哭于画像之前而巳先生與家君同受業于先大
父經復逮事先生者有年義當叙而銘之詩自三
百篇以来極于李杜其後纖靡滛豔怪誕癖澁䆮
㠯弛弱遂失其正二百餘年而至蘇黃振起衰踣
益爲瑰竒復于李杜氏金源有國士務决科干禄
置詩文不爲其或爲之則羣聚訕咲大以爲異委
墜廢絶百有餘年而先生出焉當德陵之末獨以
詩鳴上薄風雅中規李杜粹然一出于正直配蘇
黃氏天才清贍邃婉高古沉欝大和力出意外巧
縟而不見斧鑿新麗而絶去浮靡造微而神采粲
發雜弄金壁糅飾丹素竒芬異秀洞蕩心魄看花
把酒歌謠跌宕挾幽并之氣高視一世以五言雅
爲正出竒于長句雜言至五千五百餘篇爲古樂
府不用古題特出新意以寫怨思者又百餘篇用
今題爲樂府揄揚新聲者又數十百篇皆近古所
未有也汴梁亡故老皆盡先生遂爲一代宗匠以
文章伯獨步幾三十年銘天下功德者盡趣其門
有例有法有宗有趣又至百餘首爲杜詩學東坡
詩雅錦機詩文自警等集指授學者方吾道壞爛
文曜曀昧先生獨能振而鼓之揭光于天俾學者
歸仰識詩文之正而傳其命脉繫而不絶其有功
于世又大也每以著作自任以金源氏有天下典
章法度幾及漢唐國亡史興巳所當爲而國史實
錄在順天道萬戸張公府乃言于張公使之聞奏
願爲撰𫐠奏可方闢舘爲人所沮而止先生曰不
可遂令一代之美泯而不聞乃爲中州集百餘卷
又爲金源君臣言行錄往来四方采撫遺逸有所
得輒以寸紙細字親爲記錄雖甚醉不忘於是雜
錄近世事至百餘萬言捆束委積塞屋數楹名之
曰野史亭書未就而卒嗚呼先生可謂忠矣先生
諱好問字𥙿之太原定㐮人係出柘拔故魏姓元
氏魯大父某大父某父某妣某氏先生七歲能詩
太原王湯臣稱爲神童年十一從其叔父官于冀
州學士路宣叔賞其俊爽教之爲文年十有四其
叔父爲陵川令遂從先大父學先大父即與属和
或者譏其不事舉業先大父言吾正不欲渠爲舉
子尔區區一第不足道也遂肆意經傳貫穿百
家六年而業成下太行渡大河爲箕山琴臺等詩
趙禮部見之以爲少陵以来無此作也以書招之
扵是名震京師目爲元才子登興定三年進士第
不就選往来箕穎者數年而大放厥辭扵是家累
其什人嚼其句洋溢于里巷吟諷于道塗巍然坡
谷復出也正大中辟鄧州南陽令南陽大縣兵民
十餘萬帥府令兼鎮府甚有威惠以太夫人衰疾
辭劇致飬轉内卿令丁艱憂終喪詔爲尚書都省
掾天興初入翰林知制誥金亡不仕而卒春秋六
十有八卒之某月日葬于定㐮之先塋前配太原
張氏再配臨清毛氏子男三人曰某某女三人長
適進士程端甫次爲女冠次適張某銘曰
士子賈技争綴緝僥倖寸禄奔走急以為詩文作
無益糞壌擲弃明月壁先生卓犖有異識振筆便
入蘇黃室開闢文源翦荆棘大聲復完金玉擊爛
熳長醉思盈溢瑞錦秋花亂堆積險妬護前喘肝
臆群犬兟兟共說嫉塵埃野馬爲鬼蜮遺山岩岩
倚天壁國史興喪是吾聀義烈不負董狐筆定㐮
高寒拓拔國馬舁歸来反玄宅有書有傳俱未卒
嗚呼先生端可惜嗚呼先生不可得
祭遺山先生文
維年月日陵川郝經謹以清酌之奠致祭于遺山
先生之靈嗚呼氣數之窮靡物不壊或者不論胥
乃造物者之所在造物之所在宜莫不生而奪于
成是理其可明邪嗚呼先生萃靈蜚英羈非宦學
嶽嶽稜稜碩士鴻儒莫不震驚以爲閒世生(閑閑初見)
(公文曰是問世生者)渡南河而爲名公入京師而爲名卿張
洞庭之天音引𡵨山之鳳鳴方雷厲以風飛掞鴻
章而振纓挫萬象扵筆端倒河漢而一傾攄塵言
與滯思㵸錮濁以爲清闢斯文之洪源俾灝汗而
淵澄而乃汴蔡淪亡蜚血凌城氣數俱盡萬化崩
騰時惟先生獨矯首而行挽崦嵫之日慧欲曙之
星收有金百年之元氣著衣冠一代之典刑辭林
義藪文模道程獨步于河朔者幾三十年豈非造
物者之所在而斯文殆將興邪去魯西来聿峻有
聲天奎不芒遂入杳冥筆未獲麟年未中夀而奪
去之遽彼造物者果可明耶嗚呼先生雅言之高
古雜言之豪宕足以継坡谷古文之有体金石之
有例足以肩蔡党樂章之雅麗情致之幽婉足以
追稼軒其籠罩宇宙之氣撼摇天地之筆囚鎖造
化之才穴洞古今之學則又不可勝言人得其偏
先生得其全天不假之年嗚呼哀哉先生雖死文
或不死是謂亡而不死先生雖可哀吾徒無所仰
尢爲可哀也嗚呼哀哉尚饗
元遺山真贊
其才清以新其氣夷以春其中和以仁其志忠以
勤不啻蔡辛與坡谷爲鄰歌謠慷慨喜氣津津唾
玉噴珠看花飲醇而乃爇香讀易坐席凝塵假邪
真邪嗚呼復幾千年更有兹人也邪
原古上元學士
麟死九鼎淪萬世無孔孟文字糠粃餘扶藉不絶
聖伊昔大觀季天王始失政中聲入哇淫吾道孰
不競金源東北来一洗河海淨斯文甚濫觴幾墜
土梗横吳楚割半天瘡痍僅續命伊洛遽騫騰朱
張立朝廷弘肆六藝學俾與日月並中原有竒才
詞賦方餖飣天門黃金榜赫耀動萬姓君臣此爲
得父師此爲令或者語詩文環視驚盻孰意元
化精不遂人昏暝浚發自蔡党高步出遼夐墨漫
天壌深筆掃風雷勁絲綸帝載熙訓誥王言塋諸
公継踵作互執造化柄黃山與黃華雙鳳高蹭蹬
清風玉樹鳴千古一輝映有若閑閑公光彩壁月
恒雲煙恣揮灑乾坤快歌詠亹亹金聲鏗矯矯銀
鈎硬楊馮李雷麻嶷㠋胥倡應五行連麗天四海
望而敬偉哉遺山老青雲動高興文林剗&KR0878;棘翰
府開蹊徑秋空玉琴張搏拊分雅鄭三閭一曲歌
忽喚劉伶醒哀哀汴蔡亡六合爲懸罄此老獨巍
然聲價駭群听振袂凌孤霞珠壁飛欬謦人宗一
伐代文天賦百年盛紛紛夸毗子捆摭爲訾評自
謂人勝天詎知天巳定行行野史成共爲天下慶
作噩建子月投我以照乘蔀屋驚見斗寒熖忽蟠
亘經也生巳晚弗及拜先正窮閻一束書十載成
堕甑學問苟有歸貧窶安足病今乃得溟渤問津
有龜鏡挈我登龍門綆我出虎穽搖摇風中旌兹
始見依凭緬思先世澤于今果無竟嗚呼世道喪
欲語寒淚迸何時倒銀漢與世開䒌靘昂頭冠三
山俯瞰旭日晟陸海闢文源生民共&KR0636;泳
夀元内翰
秋風颯䬃吹庭梧長庚吐熖横太虛遺山先生曳
長裾醉鞕黃鵠来天隅蹴開化窟肆搜耴玉斗倒
瀉明月珠九原呼屈原底事爲焦枮青雲問李白
佳句今何如百年元氣一杯酒千丈光輝萬卷書
高卧一曲歌聲價百硨磲雲璈宫徵奏玉宇春鶯
花柳鳴天衢惜哉時不與命偶西周削弱爲東都
明堂一柱入樵採安得致主爲唐虞遺山山頭有
舊廬歸来亦足爲歡娱既有墮地風雲之驪駒又
有竹花弄語之鵷鶵仰天一笑萬事足倒騎箕尾
遊蓬壼
辨磨甘露碑
國賊反城自爲功萬叚不足仍推崇勒文訟德召
學士滹南先生付一死林希更不顧名節兄爲起
艸弟親刻省前便磨甘露碑書丹即用宰相血百
年&KR0636;飬一塗地父老来看闇流涕數樽黃封幾斛
米賣却家聲都不計盗據中國責金源吠尭極口
無靦顔作詩爲告曺听翁且莫獨罪元遺山
游華山寄元𥙿之趙秉文(見滏水集)
我從秦川來遍歴終南游暮行華隂道清仲明雙
眸快東風一夜横作悪塵埃咫尺迷嵓幽山神戲
人亦薄相一杯未盡隂霾收但見两崖巨璧插劍
戟流泉夾道鳴琳璆希夷石室綠蘿合金仙鶴駕
空悠悠石門劃断一峰出婆娑石上爲遅留上方
可望不可到崖傾路絶令人愁十盤九折羊角上
青柯平上得少休三峯璧立五千仞其下無址傍
無儔巨靈仙掌在霄漢銀河飛下青雲頭或云竒
勝在高頂脚力未易供冥搜蒼龍嶺瘦苔蘚滑嵌
空石磴誰雕鎪每怜風自四山而下不見底惟聞
松聲萬壑寒颼颼捫參歷井到絶頂下視塵世區
中囚酒酣蒼茫瞰無際塊視五岳芥九州南望漢
中山碧玉簮亂抽况復秦宫與漢闕飄然聚散風
中漚上有明星玉女之洞天二十八宿澴且周又
有千歲之玉蓮花開十丈藕如舟五鬛不杇之長
松流膏入地盤蛟虬采根食實可羽化方瞳綠髮
三千秋時聞笙簫明月夜芝軿羽蓋來瀛洲乾坤
不老青山色日月萬古無停輈君且爲我挽回六
龍轡我亦爲君倒却黃河流終期汙漫遊八極乘
風更覓元丹丘
寄𥙿之
久雨新晴散痺頑一軒凉思坐中間樹頭風寫無
窮水天末雲移不定山宦味漸思生處樂人生難
得老来閑紫芝眉宇何時見誰與嵩山共往還
繫舟山圖𥙿之先大夫嘗居此山之東
岩
山頭佛屋五三間山势相連石嶺關名字不經從
我改便稱元子讀書山
李平甫爲𥙿之畫繫舟山圖閑閑公(有詩某亦)
継作楊雲翼(俱見中州集)
名利走朝市山居良獨難况復山中人讀書不求官東
嵓有佳致書室方丈寬彼美元夫子學道如觀瀾孔孟
澤有餘曾顔膏未殘向来種德深直與山根蟠之子起
其門孤鳳騫羽翰計偕聊爾耳平步青雲端朅来遊京
師士子拭目觀禮部天下士文盟今歐韓一見折行軰
殆如平生歡舞雩詠春風期著曾點冠五言造平淡許
上蘇州壇我嘗讀子詩一倡而三嘆世人非無才多爲
才所謾高者足詆訶下者或辛酸吾子忠厚姿不受薄
俗漫晴雲意自高淵水聲無湍他日傳吾道政要才行
完會使兹山名與子俱不刊
子端山水同𥙿之賦李純甫
遼鶴歸来萬事空人間無地着詩翁只留海岳楼中景
長在經營慘淡中
馬圖同𥙿之賦韓筆定襄霍益之家物
天馬飛来不苦難雲屯萬騎開元間太平有象韓生筆
曾見真龍如此閑
書懷継元弟𥙿之韻趙元
蓍龜不湏問我命只自知多生墮宿業世綱纏綿之驊
騮受羈銜大笑䜵鼈遟(跛鼈)亦復笑縮首甘自卑何必參
&KR0238;園物理本自齊㯽榔可消穀志士常苦飢穆之萬人
雄猶不免此譏我懦更多病區區欲何爲鍾鼎不可倖
藜藿分所宜安能如黃蜂爲人填蜜脾清白儻少汚(平声)
後人何所貽初學悔大謬篆刻工文辭年来厭酸鹹淡
愛陶潜詩愛詩固自佳其如未忘機回頭四十年言動
俱成非誰能逐世利日久常規規惟當種溪田與子當
相期
窗扉有生意山間春到時長安冠盖塵游哉不如兹西
疇將有事老農真吾師不見元魯山夢寐役所思遺山
乃其後僻處政坐詩時復一相過照眼珊瑚枝寄書多
攜来爲子卧聽之
少從白衫游氣與山峥嶸一念墮文字腸腹期拄撑多
機天所災室暗燈不焚拈書枕頭睡鼻息春雷鳴泰山
與鴻毛何者爲重輕蹄泓與渤澥誰能較虧盈如能平
其心一切當自平
嵩箕有竒姿出雲何悠然雲山足佳處留客今幾年有
子罷讀書求種山間田栗里愧淵明香山慚樂天二老
巳古人相望雲泥懸得酒邀月来對影空自憐攝衣欲
起舞稚子不湏牽
次韻荅𥙿之
薄暮敲門喜客佳水萍風絮共天涯行藏一話傾心肺
古律三詩淬齒牙朱研不妨閑度日青山終得共飡霞
扶持老病湏君軰滿地豺狼萬里家
寄𥙿之(二首)
泪沒兵塵滿鬢霜買鄰心樂古清凉閑陪老秀春行脚
悶欠臞元夜對床正欲脱身求兔窟誰能隨世轉羊腸
南陽未比嵩陽好滿眼交游即故鄕
老懶愚軒百不能飽諳人意冷扵冰清狂舊日躭詩客
灰杇而今有髮僧眼褁紙衾三丈日話延雪屋一龕燈
新開一逕通蘭若斬盡清凉舊葛藤
次韻𥙿之見寄(二首)
魚入深淵鶴在隂飛潜何幸遠庖砧乾坤萬里雲無迹
冰雪三冬栢有心故國鉤留清夜夢歲華分付白頭吟
華川擬作桃源隱共與青山閱古今
古屋颼颼四壁塵不堪憂獨足吟呻瓶儲看客常年慣
家具爲農近日新世味飽嘗唯可睡詩情漫苦不醫貧
相從分我西山半欲乞臞元伴老身
題𥙿之家山圖
繋舟盤盤連石嶺牧馬澄澄倒山影山光水氣相混涵
中有元家舊廬井鴈門一開豺虎場駕言投迹嵩之陽
青山偃蹇不可將十年竟堕兵塵黃東巖風物知猶在
說與寄庵神巳會一揮淡墨能似之清輝遠寄形骸外
元家故山吾與鄰夢見不如畫圖真舊曾行處聊經眼
未得歸時亦可人
同𥙿之再過會善有懷希顔馮壁
寺元魏離宫十日来凢两前與髯卿偕齋奠少林往其
時巳薄暮諸勝不暇訪今同魏諸孫再到風煙上寺僧
導升殿雄深肅瞻仰柱礎門限砧追琢成大壯不見磨
琢痕瑩滑明滉朗摩挲三嘆息後世無此匠晚登西南
亭碧玉對千丈如王官天柱如太華仙掌留宿贊公房
秀色夢餘想夜静耿不眼泉溜琴筑響悟髯今不来聮
詩共濟賞
贈𥙿之麻九疇
向来三度見君詩常望西山有所思誰料并州天絶處
相逢梁苑雪消時賢人樂古聲猶在聱叟文高世豈知
只恐神嵩不留客秦川如畫渭如絲
元𥙿之以山遊見招兼以詩四首爲寄因以山
中之意仍其韻
石華政可採負我孤舟蓬胡爲紅塵裏擾擾槐安宮山
間綠蘿月一照千巖空洪崖去不返清游誰與同空餘
松根泉雜佩流無窮人心墮泥滓不如與天通舉頭視
霄漢浩露洗心胷
日月两角蝸天地一粒粟老盆可徑醉豈擇瓦與玉大
笑區中人朱門丐梁肉清曉登少室月夕眺王屋紫煙
晞我髮碧霞貯我腹溪中有白雲萬事付濯足物物愜
幽情不獨蘭與菊
南風入桂樹高葉碧峥嶸舉手戲攀折上與雲煙撑黃
金間白玉遍地先晶熒笙簫坐間發鸞鶴空中鳴浩歌
山谷應起舞衣裳輕一尊石上酒如我浩氣盈目送飛
鴻盡青雲萬里平
國風久已熄如火不再然流爲玉臺詠鉛粉嬌華年政
湏洗妖冶八駿踏芝田青苔明月露碧樹凉風天塵土
一一盡象緯昭昭懸寂寥抱玉辨爭竟搖尾憐幸有元
公子不爲常語牽
同𥙿之欽叔分韻得莫論二字雷淵
幼安謝辟命子雲老寂寞趨嚮豈獨異時命非所度我
久困流離一㕓永負郭雖無斬敵功尚舉力田爵崧少
啓吾封四履盡伊洛有客来問津醉眼入寥廓世事久
閉眼終日只睡昏清風何處来佳客巳在門倒屣住從
之玉色向我温妻孥趣作具歡喜傾瓶盆清夜襆被往
共就遺山元嘲謔及俳語發揮間微言懸断漏天樞高
嘯驚鄰垣脗合政相和意到俄孤騫恨不倒困廩矧肯
留籬樊弃屩獲珠玉披榛見蘭蓀我䏙巳三折醉墮偶
全渾知無適俗韻量力任灌园二君清廟噐巾羃華罍
尊蒼生望休息朝廷待崇尊出處既異途會合難預論
此樂未易得此夕勿憚煩白酒舉初子黃鷄溷諸孫水
樂喧後部山鬟秀前軒一醉萬事休商聲滿乾坤
玉華山中同𥙿之分韻送欽叔得歸字
洗耳潁川水療飢西山薇山川得佳客草木生光輝末
路風教薄此道日巳微相期千載事非君誰得與歸
九日登少室絶頂同𥙿之分韻得蘿字
閑居愛重九佳人重相過登高酬節物少室欝嵳峩迤
邐謝塵土夷猶出煙蘿歘如㩀鰲頭萬壑俯蜂窩浩浩
跨積風濔濔渺長河日車昃紅輪天宇凝蒼波指點數
齊州始覺氛埃多我無倚天劒有淚空滂沲驚鱗盻奥
渚倦翼占危柯悔不與家来結茅老巖阿歸途睠老阮
廣武意如何
次𥙿之韻兼及景玄弟
名腸相焮半成灰戰退紛華旆始廽文字喜逢脩月手
津梁愧乏濟南才等閑有酒輒共醉信口俄詩不置才
最憶平生劉子駿紫芝可惜不偕来
玉華谷同希顔𥙿之分韻得秋字李獻能
玉龍落峽噴飛流空翠霏霏晚不收軟脚山堂一壼酒
暮凉閑對两峯秋
榮陽古城登覧寄𥙿之
突兀高臺上古城登臨人境两峥嵘關河落日歲云暮
草木臨風氣未平虎擲龍拏王伯事天荒地老古今情
一杯欲洗興亡恨爲喚窮途阮步兵
送𥙿之還嵩山王渥
高懷不受簿書侵清潁鷗盟欲重尋老去宦情知我薄
閑来道念見君深對床夜雨他年夢滿馬西風此日心
嵩頂勝游誰得共仙聞仙馭待知音(末句用古仙人詩語)
遊丹霞下院同𥙿之鼎玉分得留字
霜落豊山白水收歲華全在竹園頭賦詩鞍馬慚真賞
載酒林泉阻勝游野色自隨人意遠夕陽應爲鳥聲留
仙源回首旌旗隔一笛西風喚客愁(丹霞下寺士夫以竹園頭名之)
送𥙿之官鄧下兼簡仲澤崔遵
青燈别酒夜沉沉力負相思自不任閑裏更誰留我醉
興来無復伴君吟一枝仙桂知難擬千頃黃陂未厭深
爲向&KR0878;州王粲道安排佳境約相尋
和𥙿之二首
行李西来便得君相從回首七經春君方俻悉原思病
我亦私憐仲父貧底事却成今日别枯腸難着此愁新
鳶肩火色真將驗馬虎何劳更問辛
不幸還能作幸民十年同醉穎川春酒船載我雖堪老
仕路有時或爲貧少室山人三日惡夷門紙價一番新
益知哀樂終年事未唱驪駒鼻巳辛
題𥙿之家山圖劉昂霄
萬里神州劫火餘九原夷甫有餘辜作詩爲報元夫子
莫倚家山在畫圖
贈荅史院從事賈益謙
見說才名自妙年多慙政府舊妨賢物華天宝無今古
鳳閣鸞臺孰後先鄭圃道尊何敢望濟南書在子當傳
莫言老眼昏花滿及見風鵬上九天
送𥙿之往許州酒間有請予歌渭城煙雨者因
及之辛愿
白酒留分𬒮青燈約對床言詩真漫許知巳重難忘爽
氣虛韓岳文星照許昌休歌渭城柳衰老易悲傷
寄㭲之
青雲一别阮家郎甚欲題詩遠寄將好句眼前常蹉過
佳人心上不曾忘誰家秋月茅亭底何處春風錦瑟旁
昌谷煙霞久寂寞歡遊還肯到三鄉
古月一篇爲𥙿之賦李汾
古月天不收敵君三萬秋天孫弄明鏡光湧雲間流憶
昔放逐江南州金陵女兒歌櫂謳草裏烏紗巾散着紫
綺裘酒酣把玉笛直欲捫參歴井騎汗牛醉中呼兒搖
雙舟吾欲乘流下石頭起来茫茫視八極萬里只有元
丹丘丹丘子游人間風塵何爲往復還玉華山人近招
我九日朝帝蒼梧山
讀𥙿之弟詩藁有鸎聲柳巷深之句漫題三詩
其後兄敏之
阿翁醉語戲兒癡說着蝉詩也道竒吳下阿蒙非向日
新篇爭遣九泉知
鸎藏深樹只聞聲不着詩家畫不成慚愧阿兄無好語
五言城下把降旌
傳家詩學在諸郎剖腹留書死敢忘(先人臨終有剖腹留書之語)背
上錦嚢三箭在直湏千古說穿楊
䟦遺山墨跡劉因(見容城集)
晩生恨不識遺山每誦歌詩必慨然遺墨數篇君惜取
注家參校有他年
遺山先生挽詩閻復(見元詩)
蕭寺秋風捲玉荷月明人影共婆娑誰知别後驪駒曲
便是先生薤露歌野史夜寒䖝蠧簡錦機春暖鳳停梭
秪應前日西州路常使羊曇忍泪過
題中州詩集後家鉉翁(見文類)
世之治也三光五嶽之氣鍾而爲一代人物其生乎中
原奮乎齊魯汴洛之間者固中州人物也亦有生扵四
方奮扵遐外而道學文章爲世所宗功化德業被扵海
内雖謂之中州人物可也盖天爲斯世而生斯人氣化
之全光岳之英實萃扵是一方豈得而私其有哉迨夫
宇縣中分南北異壤而論道統之所自来必曰宗扵某
言文脉之所從出必曰派扵某又莫非盛時人物範模
憲度之所流衍故壤地有南北而人物無南北道統文
脉無南北雖在萬里外皆中州也况扵在中州者乎余
嘗有見扵此自燕徙而河間稍得與儒冠縉紳遊暇日
獲觀遺山元子所裒中州集者百年而上南北名人節
士鉅儒逹官所爲詩與其平生出處大致皆采錄不遺
而宋建炎以後御命見留與留而得歸者其所爲詩與
其人節始終亦復見紀凡十卷總而名之曰中州集盛
矣哉元子之爲此名也廣矣哉元子之用心也夫生扵
中原而視九州四海之人物猶吾同國之人生扵數十
百年後而視數十百年前人物猶吾生並世之人片言
一善殘編佚詩搜訪惟恐其不能盡余扵是知元子胷
懷卓犖過人遠甚彼小智自私者同室藩籬一家爾汝
視元子之宏度偉識溟涬下風矣嗚呼若元子者可謂
天下士矣數百載之下必有謂予言爲然者
