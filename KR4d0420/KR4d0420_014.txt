遺山先生文集卷第十四
七言絶句
榆杜硤口村早發
瘦馬長途懶着鞭客懷牢落五更天幾時不屬鷄
聲管睡徹東窗日影偏
十月二十日雪
和氣休論歲欲豊且看蕪穢一時空臨高賞雪人
何限誰在瓊瑶世界中
同兒輩賦未開海棠二首
翠葉輕籠豆顆勻煙脂濃抹䗶痕新殷勤留着花
梢露滴下生紅可惜春
枝間新綠一重重小蕾深藏數點紅愛惜芳心莫
輕吐且教桃李閙春風
哭曹徵君子玉二首
去歲流言到處疑聞君哭我不勝悲今年我在君
先沒淚盡荒城君得知
遶墳三匝去無因千里冰霜半病身斗酒隻鷄孤
舊約素車白馬屬何人
二十女日早發安生道中雨水冰
玉樹瑶林世界寬水冰真作雨花看青青也被糊
塗盡松栢何曾保歲寒
書貽第三女珍
珠圍翠繞三花樹李白桃紅一捻春看取元家第
三女他年真作魏夫人
隱秀君山水爲范庭玉賦
萬壑風煙入座寒六銖仙帔想驂鸞多少金閨畫
眉手吳山纔得鏡中看
送子微二首
老年鞍馬不勝勞更問狐裘與緼袍到了龍門有
何好伊川清淺石楼高
古來何物是經綸一片青山了此身亂後洛陽花
木盡不妨閑作水南人
楊秘監馬圖
天閑誰省識真龍金粟堆前草色空忽見畫圖疑
是夢東華馳道麝香&KR0865;
岳山道中
野禾成穗石田黃山木無風雨氣凉流水平岡儘
堪畫數家村落更斜陽
雪行圖
太一仙舟雩錦重新郎走馬杏園紅騎驢虧殺吟
詩客到處相逢是雪中
寄杜莘老三首
夢裏雲山一卧屏先生畫筆果通靈不妨行藥長
安市纔是前生許道寕
一片青山共白雲春林煙景入晴曛祝君老眼明
於鏡豪末清妍子細分
杯酒殷勤興不孤更教懷䄂得新圖綠囊自是君
家物醫得煙霞痼疾無
巳酉四月十七日度石嶺
四海虚名直幾錢世間何限好林泉無情石嶺關
頭路行去行來又十年
劉君用可庵二首
末節繁文費討綸經生規矩是專門惡惡不可惡
惡可笑殺田家老瓦盆
着脚䋲橋巳足憂邯鄲匍匐更堪羞惡惡不可惡
惡可大步寬行老死休(惡音烏)
耀卿西山歸隐三首(馬卿爲耀卿張君寫真未幾被召北上)
静裏簞瓢不厭空北窗元自有清風傅岩只道無
人識巳落君王物色中
馬卿似與物爲春難狀靈臺下筆親預拂青山一
片石異時真是卷中人
冠劒雲臺大縣侯富春漁釣一羊裘山林鍾鼎無
心了誰是人間第一流
雪岸鳴䳺
離離残雪點荒藂更看幽禽慘淡中笑殺畫簾雙
燕子秋千紅索海棠風
東丹騎射
意氣曾看小字詩畫圖今又識雄姿血毛不見南
山虎想得弦聲列石時
虚名
虚名不直一錢輕喚得呶呶百謗生可惜客兒頭
上髮也随春草闘輸嬴
按書圖二首
一束空書不療飢浮沉随水恰相宜醬蒙藥㨋輕
抛却却是洪喬見事遲
屈作書郵未肯心百凾随水聽浮沉虚名底用寒
温問却是洪喬最賞音
題劉威卿小字難素冊後二首
伎道精微得處難書林頭白一儒冠隂功厚薄君
休問只就蠅頭細字看
齒牙餘論足輝光東國人倫趙與楊曾是兩翁門
下客殘年䄂手亦無妨
龐都運山水
門闌喜色到崔盧文賦聲名逼兩都重爲溪山感
疇昔風流還有此翁無
歸義僧山水卷
崧少經行二十春野麋山鹿盡情親而今身落京
塵底畫出林泉亦可人
武善夫桃溪圖二章
物外煙霞卜四隣武陵不是避秦人軟紅香土君
休羡千樹桃花滿意春
金罽毶毶六月寒桃花春夢隔征鞍青山歸計何
時辦畫卷空留馬上看
巢雲曙雪圖武元直筆明昌名士題詠
風流人物見承平半向巢雲有姓名畫手休輕武
元直胷中誰比玉峥嶸
書扇贈李湛然
江楓搖落海門秋江水無風月半楼未要吳儂誇
勝槩已從詩境得天游
普照范鍊師寫眞三首
嚮日神仙看地行只今煙駕想雲程石梁畫出西
流寺無復鏗然曳杖聲
傾蓋論交了歲寒眼中人物似君難流波意在誰
真識未絶朱弦巳廢弹
鶴骨松姿又一竒化身千億更無疑人間只說乘
風了覿面相呈却是誰
相唐臣所藏樗軒畫冊二首
綠净紅香夢巳空草黃沙白思無窮波間野鴨渾
無頼長着詩人慘澹中(敗荷野鴨)
牧笛無聲畫意工水村煙景綠楊風題詩憶得樗
軒老更覺升平是夢中(風柳牧牛)
客意
雪屋燈青客枕孤眼中了了見歸途山間兒女應
相望十月初旬得到無
走筆題十老會請䟽
痛飲形骸百不成天教鄕社送餘生病夫近日添
新喜十老圖中有姓名
七夕
天街弈弈素光移雲錦機閑漏箭遲誰與乘槎問
銀漢可無風浪借佳期
避兵陽曲北山之羊谷題石龕
冥鴻正恐絓疑綱脫兔不忘投茂林世故驅人真
有力天公困我豈無心
壬子寒食
兒女青紅笑語譁秋千環索響嘔啞今年好箇明
寒食五樹來禽恰放花
馬雲卿畫紙衣道者像
太古清風匝地來紙衣長往亦悠哉鐡牛力負黃
河岸生被曹山挽鼻廽
過威州鎬厲王故居
天道循環只眼前果誰烈㷔與寒煙種瓜四摘渾
閑事抱蔓無人更可憐
真味齋
麄飯寒虀老此身高人那計甑生塵味無味處君
知否道着琴書巳失真
歸義興侍者溪山蕭寺横軸
石磴雲松百八盤東峯日上海波寒老來丘壑風
流减却就禪房覓畫看(雲漢此畫甚有泰山典刑因記東峯看日出時故有上句)
喬夫人彩繡仙人圖
綵服仙童畫不如直疑萊子戲庭除青紅未是春
風巧一頌根花更有餘
出山像
不見恒星莫漫驚日頭從此向西生只知大事因
緣了依舊雲門望太平
胡壽之待月軒三首
一幅清風竹寫生月華霜白紙如冰天公老筆無
今古枉却坡詩說右丞
愛竹髯參發巧新能教一影具形神千門萬戶清
光裏䄂手東窗有幾人
形似何曾有定名每從游戲得天成墨君觧語應
湏道猶欠風琴一再行
論詩三首
坎井鳴蛙自一天江山放眼更超然情知春草池
塘句不到柴煙糞火邊
詩腸搜苦白頭生故紙塵昏枉乞靈不信驪珠不
難得試看金翅擘滄𬈑
暈碧裁紅點綴勻一回拈出一回新駌鴦繡了從
教看莫把金針度與人
超禪師晦寂庵
無波古井静中天三尺藜床坐欲穿一語調君君
莫笑妙高峯頂更超然
自題寫真
東塗西抹竊時名一線微官悮半生不畫幼與若
穴裏野麋山鹿欲何成
贈寫真田生三章
人物翩翩羡少年書中穎悟亦天然燕南只道丹
青好棄擲泥塗自可憐
萬態千形畫裏看人人眉目與衣冠情知不是裴
中令一片靈臺狀亦難
市井公卿萬不同依然見觧一鬼童張㒹草聖䧺
千古却在孫娘劔器中(作邈不同)
贈高君用(君益從弟)
杏苑仙郎合探花虚傳佳句滿京華丁寧王謝堂
前燕文采風流有故家
周才卿拙庵
詩筆看君有悟門春風過水略無㾗菴名未便遮
藏得拙裏元來大巧存
郭大方自適軒
自適還曾自適無半生枯寂生禪居馬卿若也知
人意只畫梁家舉桉圖
風柳鳴蟬
輕明雙翼曉風前一曲哀筝續斷絃移向别枝誰
畫得只留殘響客愁邊
晴景圖
白日青天下筆難要從明潤細尋看藏山只道雲
煙好畫史而今盡熱謾
僧寺阻雨
山氣森岑入葛衣砧聲偏與客心期僧窗連夜瀟
瀟雨又較歸程幾日遲
金山
攅青疊翠幾何般玉鏡脩眉十二環常着一峯煙
雨衷苦才多思是金山
王子文琴齋
天上秋風月底霜求凰一曲鬢絲長相如四壁消
何物直要文君典鷫鸘
覃彦清飛雨亭横披
百道懸流注夜光畫中亭榭亦清凉何人與問長
安客赤日黃塵有底忙
讀漢書
窒方隆棟非難構水到頽波豈易廽豊沛帝鄊多
將相莫從興運論人材
内相楊文獻公哀挽三章效白少傅體
征南諫䟽無多語大度高皇有至仁留得青嚢一
丸藥異時猶可活斯民
中臺啓事山吏部東閣詞臣何水曹松栢瀟瀟一
丘土龍門依舊泰山高
姓名三字金甌重事業千年片簡青試向雲間望
光彩看從何地現文星
石勒問道圖
輕比韓彭作李陽高僧久巳笑君狂中原果有劉
文叔肯說鈴聲替戾岡
花光梅
草聖前頭一樹春豪華落盡只天真寫生今向君
家見疑是花光有兩身
舊與趙景温
浮雲流水易西東回首梁園似夢中一别十年今
又别酒尊能得幾廽同
夏山風雨
慘澹經營有許功吳僧誰得嗣宗風情知一雨收
晴了更沒塵沙到坐中
春雲淡冶
一抹平林素練横數堆寒碧白煙生春雲可是多
姿態五字韋郎畫不成
雪谷早行圖二章
雪擁雲横下筆難争教萬景人荒寒詩翁自有無
聲句畫裏憑君細覓看
畫到天機古亦難遺山詩境更高寒貞元朝士今
誰在莫厭明窗百過看
胡叟楚山清曉
剪得吳松一片秋江山小筆也風流卷中未有題
詩客留得才情趙倚楼
辛亥九月未見菊
黃菊霜華日日添也應有意醉陶潜鬢毛不屬秋
風管更㨂繁枝插帽簷
荅俊書記學詩
詩爲禪客添花錦禪是詩家切玉刀心地待渠明
白了百篇吾不惜眉毛
夜宿山中
月華人影共徘徊未筭歸程夢巳廽澗水悲鳴易
愁絶長松休送雨聲來
臺山雜詠十六首(甲寅六月)
登臨夙有故鄊緣試手清凉第一篇知被錢郎笑
寒乞不將錦繡褁山川
西北天低五頂高茫茫松海露靈鰲太行直上猶
千里井底殘山枉叫號
萬壑千嵓位置䧺偶從天巧見神功湍溪巳作風
雷惡更在雲山氣象中
顛風作力掃隂霾白日青天四望開好箇臺山真
面目争教坡老不曾來
山雲吞吐翠微中淡綠深青一萬重此景祗應天
上有豈知身在妙高峯
山上離宮魏故基黃金佛閣到今疑異時人讀清
凉傳應記諸孫賦黍離
一國春風帝子家綠雲晴雪間紅霞香綿穩藉僧
溪草蜀錦驚看佛鉢花
沉沉龍穴貯雲煙百草千花雨露偏佛土休將人
境比誰家随步得金蓮
兜羅綿界寳光雲雲際同瞻化現身觧脫文殊俱
有說是中知有木強人
真向華嚴見化城翻嫌金屑翳雙明惡惡不可惡
惡可未要雲門望太平
揔爲毗耶口不開龍宫華藏頓塵埃對談石在維
摩在珍重曼殊更一來
咄嗟檀施滿金田遠客游臺動數千大地嗷嗷困
炎暑山中多少地行僊
石罅飛泉冰齒牙一杯龍焙雪生花車塵馬足長
橋水汲得中冷未要誇
凛凛長松卧澗阿提壼悲嘯撫寒柯萬牛不道丘
山重細路㳂雲柰爾何
熱惱消除佛作緣山頭冰雪過尖天法王悲智無
窮盡更看清凉遍大千
靈蛇不與世相關時復蜿蜓水石間何處天瓢待
霖兩一龕香火𣑽仙山
跨牛圖(才子唐人冠服作哦詩狀牛後帶琴書)
畫出升平古意同江村渺渺綠楊風看來揔是哦
詩客遠勝騎驢着雪中(随駕張珪似是摹古人本)
贈湛澄之四章
眼花看碧漸成朱兀兀陶陶樂有餘柳岸醉僧堪
一笑強教分别竟何如
兒女團欒龐行婆漉籬活計苦無多布嚢歸去詩
千首猶久庭珪墨一螺
十年不見山堂老頼有澄之在眼中㧾道木庵枯
淡好東風花柳各青紅
散聖風流有别傳&KR0238;曈一照出人天石門故事君
知否好佐涪翁學刺舡
乙卯二月二十一日歸自汴梁二十五
日夜久旱而雨偶記内鄊一詩追錄
於此今三十年矣
桑條沾潤麥溝青軋軋耕車閙曉晴老眼不随花
柳轉一犂春事最關情
三門集津圖
南北争教限大江吳家纔了又陳亡畫工只說三
門險不記茅津一葦航
乙卯端四日感懷
衰年那與世相關苦被詩魔不放閑好箇舊家長
樂老無才無德只痴頑
山村風雨扇頭
揔爲詩翁發興新直教畫筆亦通神莫嫌風雨無
多景截斷黃塵亦可人
跋蕭帥鷺鷥敗荷扇頭(徐榮之畫)
蕭蕭煙景帶霜華公子風標浪自誇可道浣花詩
境好鵁鶄鸂鶒滿晴沙
袁顯之扇頭
雙鷺聮拳只辦愁枯荷折葦更窮秋風流綠影紅
香㡳好箇鴛鴦百自由
贈司天王子正二首
慣見河邊織女機枯槎八月未成歸棲遲零落今
如此枉却星翁比少微
天容海色本澄清萬古東方有啓明七十七年強
徤在不方林下看升平
工部趙侍郎下世日作
鶴骨翛然卧石床情知合眼即仙鄕安時處順吾
儒事枉却南華說坐忘
䟦耶律浩然山水卷
六月三泉松桂寒西風早晚送歸鞍無因料理黃
塵了只得青山紙上看
貞燕二首
杏梁雙宿復雙飛海國争教隻影歸想得秋風漸
凉泠謝家兒女亦依依
汚㓗難將一類推舊家紅綫可無疑豚魚自是詩
家語輕擬庭闈恐未宜
楊祕監雪谷早行圖
息軒畫筆老龍眠雪谷冰橋自一天六月高楼汗
如雨豈知方外有詩僊
杜莘老夏日汾亭横軸
杜侯老筆尭民意黃閣清風有故家庸俗紛紛小
兒女枉教塵土涴煙霞
武元直秋江罷釣
暮山明月曉溪雲今古仙九此地分醉後狂歌問
漁叟殘年何計得随君
張彦遠江行八詠圖(奉使時所見)
楚江平浸楚山流放眼江山得意秋一寸霜毫九
雲夢合教轟醉岳陽楼
題馮漕緩之碩人在澗横軸(胡先生畫)
見說雲霄意氣豪幾回攬鏡惜顛毛不争畫得林
泉好轉使山人索價高
題邢公達寒梅凍雀圖
褐衣相媚不勝情只許乾暉畫得成却被詩人笑
寒乞一枝風雪可憐生
秀隱君山水
烏鞵踏破軟紅塵未信溪山下筆親圖上風煙看
蕭洒畫家亦有魏夫人
同梅溪賦秋日海棠二章
錦水休驚散彩霞換根元自有靈砂瓊枝不逐秋
風老自是人間日易斜
翠䄂紅粧又一新秋風秋露發清真丹青寫入梅
溪筆桃李從今不筭春
梁氏先人手書
玄蚪飛跳九天門秦火驚看片紙存耆舊風流知
未减青衫還見讀書孫
薊北杜國寳以真定教官李進之所譔
大父中憲公及其先人帥府從事行
狀見示用題三絶其後
揔道清流觧致君白袍唐日巳紛紛科名屈殺漁
陽老章甫何人不惠文
兒戲將軍百不知枉將壁壘付安危論功纔得塩
山令堂上竒兵果是誰
堂掾談經見蚤成諸郎難弟復難兄長留北海文
章在千古雲麾有姓名
贈訾子野高士三章
僊翁高弟獨君優胷次清明辨九流我是愚溪一
愚叟不妨同醉訾家洲
月旦今誰許與陳乍賢乍倿日紛紜鳶肩燕頷非
吾事一片靈臺欲付君
虚名玉表或䃉中薄命何堪與共功東國人倫要
真識好將傅與黑頭公
戲相師
珥貂簮筆起鉏犂何必人人慣伏犀胷次九流君
自了看來唯少醉如泥
留贈丹陽王鍊師三章
信得人間比夢間一巵芳酒且開顔當時笑伴今
誰在詩客凄凉飯顆山
爛醉玄都有舊期百年人事不勝悲桃花一蔟開
無主留着東風與兔葵
弊盡貂裘白髮新京華旅食記前身僊翁相見休
相笑同是邯鄲枕上人
遺山先生文集卷第十四
