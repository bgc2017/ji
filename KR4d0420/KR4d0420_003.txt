遺山先生文集卷第三
七言古詩
虞坂行(丙子夏五月將南渡河道出虞坂有感而作)
虞坂盤盤上青石石上車蹤深一尺當時騏驥知
奈何千古英雄淚横臆龍蟠扵泥易所歎麟非其
時聖爲泣玄龜竟墮余且網老鳳常飢竹花實天
生神物似有意驗以乖逢知未必若論美好是不
祥正使不逢何足惜孫陽騏驥不竝世百萬億中
時有一乃知此物非不逢轅下一鳴人已識我行
坂路多閱馬敢謂群空如冀北孫陽巳矣誰汝知
努力鹽車莫稱屈
畫馬爲邢將軍賦
大宛城下戰骨滿駑駘入漢龍種藏將軍此紙何
處得便覺房駟無光芒人中馬中兩勍敵天門鴈
門皆戰埸并州父老應相望早晚旌旗上太行
秋蚕
室人篋中無寸縷一箔秋蚕課諸女朝來飼却上
馬桑隔簇仍聞竹間雨阿容阿璋墨滿面畫徹灰
城前致語上無蒼蠅下無鼠作蠒直湏如瓮許東
家追胥守機杼有桑有稅吾猶汝官家恰少一絇
綟未到打門先自舉
南溪
南溪酒熟清而醇北溪梅花發興新前年去年花
下醉今年冷落花應嗔梅花娟娟如静女寂寞甘
與荒山隣詩人愛花山亦好幽林穹谷生陽春風
鬟峩峩一尺雲芳香幽卧如相親山堂夜半北風
惡一點相思愁殺人
送郝講師住崇福宫(郝平晉人)
大方之家幾知津郝君七十老斵輪書文五車喙
三尺劇談混沌今猶神太玄博士爲絶倒君言夸
矣天公嗔長安冠盖羅青雲洛陽車馬争紅塵怪
君掉頭不肯住寂寞來作由東隣崧高維岳古所
秩三十六帝有外臣玄都石壇待飈馭宫殿突兀
松輪囷上界僊人鄧雲山洞天治所名司真蓬萊
方丈去不遠明星玉女時相親瑶華可擷蘭可紉
煙霞永隔塵中人黃鵠一去不復返白鷗萬里誰
能馴爲我殷勤謝鄧君玉華歲晚當平分
范寬秦川圖(張伯玉殁後同麻徵君知幾賦)
亂山如馬争欲前細路起伏蛇蜿蜒秦川之圖范
寬筆來從米家書畫船變化開闔天機全濃澹覆
露清而妍雲興霞蔚幾千里着我如在峩嵋巔西
山盤盤天與連九點盡得齊州煙浮雲未清白日
晚矯首四頋心茫然全秦天地一大物雷雨澒洞
龍頭軒因山分勢合水力眼底廓廓無齊燕我知
寬也不辦此渠寧有筆如脩椽紫髯落落西溪君
長劒倚天冠切雲望之見之不可親元龍未除湖
海氣李白豈是蓬蒿人愛君恨不識君早乃今得
子胷中秦作詩一笑君應聞(予七年前過郾城伯玉知予來而都無賓主意予亦偃蹇)
(而去爾後雖願交而髯殁矣未嘗不以爲恨也今日子思兄弟出此圖求予賦詩酒惡無聊中勉爲賦此盡本米元章家物有韓子蒼題名元)
(章以爲中立而元暉以爲中正以予觀之此特張髯胷中物耳知者當不以吾言爲過云)
赤壁圖
馬蹄一蹴荆門空鼓聲怒與江流東曹瞞老去不
觧事悮認孫郎作阿琮孫郎矯矯人中龍顧盻叱
咤生雲風疾雷破山出大火旗幟北捲天爲紅至
今圖畫見赤壁髣髴燒虜留餘蹤令人長憶眉山
公載酒夜俯馮夷宫事殊興極憂思集天澹雲閒
今古同得意江山在眼中凡今誰是出群雄可憐
當日周公瑾憔悴黃州一秃翁
寄荅溪南詩老辛愿敬之
五年不唤溪南渡日夕心馳洛西路山中今日見
君詩惆悵良辰又相悞龍蛇大澤變風景虎豹天
門欝煙霧丈夫不合把鉏犂青鬢無情忽衰素平
泉漫作窮愁志笠澤休題自憐賦長安正有五侯
鯖骯髒誰能作樓護青燈老屋深蓬蒿蝙蝠掠面
莎鷄號劒歌夜半激悲壮松風萬壑翻雲濤區區
墓上曹征西我知慚媿王東臯人生只有一杯酒
螟蛉蜾臝安能豪
西園(興定庚辰八月中作)
西園老樹摇清秋畫船載酒芳華遊登山臨水祛
煩憂物色無端生暮愁百年此地旃車發易水迢
迢鴈行没梁門回望繡成堆滿面黃沙哭燕月熒
熒一炬殊可憐膏血再變爲灰煙富貴巳經春夢
後典刑猶見靖康前當時三山初奏功三山宫闕
雲錦重壁月瓊枝春色裏畫欄桂樹雨聲中秋山
秋水今猶昔漠漠荒煙送斜日銅人携出露槃來
人生無情淚沾臆䴡川亭上看年芳更爲清歌盡
此觴千古是非同一笑不湏作賦擬阿房
愚軒爲趙宜之賦
心生心化誰搏控舉世倀倀皆大夢百年只辦作
朝三争識群狙先汝弄人人具此清净眼妄瞖無
根嗟自種天機嗜欲涇渭雜道念紛華鄒魯閧令
人却澹愚軒愚一蹴藩籬開廓空(去聲)愚軒虚室久
生白掌上精真元自洞氣簁神火俱長物豈有古
方傳魯宋人言此眼本無負死恨冥行人所共智
愚何預阿堵中或者桔橰賢抱瓮病瘖能指跛能
履眉睫雖存寧復動我云俗士蔽一曲全笑不全
從古衆渠儂六鑿日相攘内不錙銖徒外重守宫
緣壁夸覆射懸虱如輪規命中天和一洩不知止
膏火自焚良可痛從教自此方相多纔與瞽師論
伯仲先生真是有道者老境一愚聊自送五官止
廢而神行就令有眼將無用寄謝諸方五味禪葛
藤莫作金鑱頌
雙峯競秀圖爲參政楊侍郎賦
江烟霏霏雲拂石山木蕭蕭山鬼泣江岸人家失
南北兩峯突兀何許來元氣淋漓洗秋碧畫家晴
景費經營共愛移山入杳冥安得北風吹雨去倚
天長劒看峥嶸
西窗
西窗鳥聲千種好樹隂離離動微風青山滿前掩
書坐欲話懷抱無人同花枝不笑綠鬢改尊酒自
與黃金空少年樂事揔消歇落日澹澹天無窮
二十五日鶴
九龍崗上玄元祠人言尊像神所遺年年二月降
靈鶴來無定數有定期城頭曉露生新警萬首望
穿雲際影不知濁世誰下臨只許霜毛見脩整石
壇花落松風冷戞然長鳴人語定百年黧老誇見
聞萬里黃冠赴靈應只從游騎突重圍城郭併與
人民非可憐陊殿荒墟裏無復當年丁令威
聞欽叔在華下
翰林僊人詩酒豪平生稽阮參遊遨山中草棘滿
霜雪可惜渠家宫錦袍聞君忍飢讀離騷思之不
見心爲勞舉頭西望忽大笑太華落落長庚高
閻商卿還山中
阿卿去月從我來今日西山成獨往野人不是城
中物澗飲巖棲夢餘想翰林濕新爆竹聲待詔履
穿沾雪行蘭臺從事更閑冷文書如山白髮生孤
燈静照寒窗宿北風夜半歌黃鵠田家閉門風雪
深梅花開時酒應熟半世虚名不療貧棲遅零落
百酸辛憑君莫向山中說白石清泉笑殺人
女几山避兵送李長源歸關中
山骨稜稜雪花白北風不貸單衣客與君此别欲
何言若箇男兒不湮阨相濡相呴尚可活轢釡何
曾厭求索從知鮫鱷無隱鱗芥視三山需一擘自
古飢腸出竒策漢廷諸公必動色見君軒盖長安陌
雪後招隣舍王贊子㐮飲
去年春旱百日強小麥半熟雨作霜青山無情不
留客單衣北風官路長遺山山人伎倆拙食貧口
衆留他鄕五車載書不堪煑兩都覓官自取忙無
端學術與時背如瞽失相徒倀倀今年得田昆水
陽積年勞苦似欲償隣墻有竹山更好下田宜秫
稻亦良巳開長溝掩烏芋稍學老圃分紅薑宋公
能詩雅好客勸我移家來水旁一閑入手豈易得
夢中我馬猶玄黃君不見并州少年作軒昂鷄鳴
起舞望八荒夜如何其夜未央賣刀買犢未厭早
腰金騎鶴非所望河南冬來巳三白土膏墳起如
蜂房崧山東頭玉旆出父老知是豊年祥南溪酒
熟梅花香高聲爲唤墻東王便當過我取一醉聽
歌長安金鳳凰(鄰舍宋可字予之隠君子也并州少年謂李汾長源長安金鳳凰者齊梁間田舍兒所歌)
半山亭招仲梁飲
孤城欝欝山四周外人乍到如纍囚半山亭前浙
江水只可與君消百憂江山百年有此客雲樹六
月生凉秋世上紅塵争白日一丘一壑去來休
鄧州城楼
鄧州城下湍(音專)水流鄧州城隅多古丘隆中布衣
不復見浮雲西北空悠悠長鯨駕空海波立老鶴
呌月蒼煙愁自古江山感游子今人誰觧賦登楼
宛丘嘆
秦陽陂頭人迹絶荻花茫茫白扵雪當年萬家河
朔來畫出牛頭入租帖蒼髯長官錯料事下考大
笑陽城拙至今三老背腫青死爲逋懸出膏血君
不見劉君宰葉海内稱饑摩寒拊哀孤惸碑前千
人萬人泣父老夢見如平生冰霜紈絝渠有策如
我碌碌當何成荒田滿眼人得耕詔書巳復三年
征早晚林間見鷄犬一犂春雨麥青青(髯李令南陽配流民以牛)
(頭租迫而迯者餘萬家劉雲卿御史宰葉除迯戶稅三萬斛百姓爲之立碑頌德賢不肖用心相遠如此李之後十年予爲此縣大爲逋懸所)
(困辛卯七月農司檄予按秦陽陂田感而賦詩李與劉皆家宛丘故以宛丘嘆命篇)
游黃華山
黃華水簾天下絶我初聞之雪溪翁丹霞翠壁高
歡宫銀河下濯青芙蓉昨朝一游亦偶爾更覺摹
寫難爲功是時氣節巳三月山木赤立無春容湍
聲洶洶轉絶壑雪氣凛凛隨隂風懸流千丈忽當
眼芥蔕一洗平生胷雷公怒擊散飛雹日脚倒射
垂長虹驪珠百斛供一瀉海藏翻倒愁龍公輕明
圓轉不相礙變見融結誰爲雄歸來心魄爲動蕩
曉夢月落春山空手中仙人九節杖每恨勝景不
得窮携壷重來岩下宿道人巳約山櫻紅
巨然松吟萬壑圖
胷中刺鯁無九澤畫裏風煙纔一漚阿師定有維
摩手斷取江山着筆頭石林蒼蒼崖寺古銀河浩
浩松聲秋方外賞音誰具眼莫將輕比李營丘
密公寳章小集
天東長白大寳幢天河發源導三江有木蔽映山
朝陽云誰巢者雛鳳凰雲間吐氣日五色百鳥不
敢言文章名都盤盤魏大梁黃金甲第羅康莊王
家書絶畫亦絶欲與中秘論低昂密公書院無絲
簧窗明几㓗凝幽香元光以後門鑰廢文士稍得
連壷觴客來喜色浮清揚典衣置酒餘空箱生平
俊氣不易降眼中俗物都茫茫淵明素琴稽阮酒
妙意所寄誰能量在昔武元握乾綱扶桑爲弓射
八荒獵取大國如驅羊(取一作兩)民風朴魯資贄疆文洽
未及武尅剛興陵之孫越王子天以人瑞歸明昌
十三執經侍帝傍十八徤筆陵阿房撑腸文字五
千卷靈臺架構森鋪張高陽苗裔襲衆芳胡不置
之貢玉堂䄂中正有活國手地下纔得脩文郎悲
風蕭蕭吹白楊丘山零落可憐傷承平故態眇猶
在拂拭寳墨生輝光恰似如庵連榻坐一甌春露
澹相忘(明昌寳玩群玉中秘内府圖書印也越邸有柳公權紫絲鞋歐率更海上楊疑式乞花等帖然獨推元章華佗爲古今絶)
(筆宋畫譜山水以李成爲第一國朝張太師浩然王内翰子端奉旨品第書畫謂成筆意繁碎有畫史氣象次之荆關茫許之下密公識賞超)
(諸亦以此論爲公郭乾暉崔棘公以爲當在太古無上唐以來諸人筆虚筆實皆非其此故予詩及之樗軒公自號也又所居有如庵詩集號)
(如庵小藁越王諸子惟樗軒貧甚與衣沽酒之句盖實錄云甲午三月二十有一日爲輔之書于聊城至覺寺之寓居)
荆棘中杏花
墻東荒蹊抱村斜荆棘狼藉盤根芽何年丹杏此
留種小紅濈濈争春華野人慣見謾不省獨有詩
客來咨嗟天真不到鉛粉筆富豔自是宫闈花曲
池芳逕非宿昔蒼苔濁酒同天涯京師惜花如惜
玉暁檐賣徹東西家杏花看紅不看白十日忙殺
遊春車誰家園亭有此樹鄭重巳着重幃遮阿嬌
新寵貯金屋明妃遠嫁愁清笳落花縈簾拂床席
亦有飄泊沾泥沙天公無心物自物得意未用相
陵誇黃昏人歸花不語唯有落月啼栖鴉
太白獨酌圖(宣和所藏李伯時筆)
謪仙去世三百年海中鯨魚渺翩翩豈知龍眠天
馬筆怱有玉樹秋風前金鑾歸來身散僊世事悠
悠白髮邊會稽賀老何處在千里名山入酒船清
景巳随詩句盡風流合向畫圖傳往時長安酒家
眠焦遂不狂張不顛想得三更風露下醉和江月
弄江煙
松上幽人圖(宋宗婦曹夫人仲婉所畫上有曹道冲題詩)
秋風謖謖松樹枝仙人骨輕雲一絲不飲不食玉
雪姿竹宫月夕頻望祠竟不下視齋房芝人間女
手乃得之眼中擾擾昨暮兒畫圖獨在羲皇時予
懷渺兮幽林思
送張君美往南中
南朝辭臣北朝客棲遅零落無顔色陽平城邊握
君手不似銅駞洛陽陌去年春風吹鴈廻今年鴈
逐秋風來春風秋風鴈聲裏行人日暮心悠哉長
江大浪金山下吳兒舟船疾扵馬西湖十月賞風
煙想得新詩更瀟洒
戲題新居二十韻
去冬作舍誰資助縣侯雅以平原故賢郎檢視日
復日規制從頭盡牢固南風一夕怪事發突兀赭
垣殘半柱乞槳得酒過初望曲突徙薪忘後慮長
淮千里燕巢林明月一枝烏遶樹東家老屋西北
走衆木技撑留少住由來馬隊非講肄况與彘牢
通過路聚廬託處何睱擇重爲主人推㢡悮夏秋
之交十日隂抱被倚門愁旦暮君問新居在何許
只去火餘纔數步學宫分地與閑冷使舘有墻遮
雜汙就中此宅尤費手官給工材半傭顧十寒一
暴半載強纔得安床置鐺釡紛紛暗被皃女笑老
虎般彪今幾度胷中廣厦千萬間天地一身無着
處北來衣冠日枯槁十九桃符傍門戶乾坤血肉
得此身剰有把茅能勿懼上方下比良易見好惡
且當隨所遇仰看片瓦聊自賀疾過岩墻寧反顧
合歡明日召諸隣狼籍杯盤從飽吐
贈蕭鍊師公弼
吾家阿京愛公弼吾家澤兄敬公弼半生夢與公
弼游豈意相逢在今日春風和氣在眉宇玉壷冰
鑑藏胷臆人間萬事君自知未必君材人盡識蘇
門水木無纖埃聞君家近公和臺仙家近日多官
府黃帽青鞋歸去來(時太佛老家甚急故云)
送弋唐佐董彦寬南歸(且爲潞府諸公一笑)
河汾續經名自重附會人嫌迫周孔史臣𥙷傳久
巳出浮議至今猶洶洶薛收文志誰所傳貴甚竹
書開汲冡沁州破後石故在爲礎爲矼吾亦恐暑
涂十日來一觀面色爲黧足爲腫淡公淡癖何所
笑但笑弋卿堅又勇自言浪走固無益遠勝閉門
親細冗摩挲石刻喜不勝忘却﨑嶇在岡隴路人
本淡新有社淡事重重非一種有人六月訪琴材
不爲留難仍從臾懸如蠟本入渠手四座色揚神
爲竦他時記籍社中人流外更湏增一董
蕭仲植長史齋(脩武作)
張顛飲豪傾四座脫帽狂呼誰敢和南宗北宗知
幾人醉眼紛紛飛鳥過是公技進不名技元氣淋
漓随咳唾偶然捉筆本無意自有龍鶱并虎卧當
時誰有戰國策(長史帖云借戰國策可付之凡七字)門外雷車忽驚堕天
星無數不知名色正芒寒纔七箇蕭郎家世陵谷
後争信空囊蓄竒貨蕭齋故事今復舉未怕秋風
吹屋破護持有物世共喜不獨一時爲子賀藏舟
夜壑未厭深隄偹有人來倚拖
送宋省參并寄潞府諸人
茅齋團團蝸殼大苦被傍人嘲塞破官豪眼孔十
萬緍未與書生供一唾長衫只辦包瘦骨故紙何
緣變竒貨不因三致大耳兒老雪屯門甘凍卧國
中腐鼠凡幾嚇玉上青蠅非一箇荆人美璞刖之
招君足幸存仍可賀雲間太行青在眼上客歸來
傾四座因君寄問社中人前日淡公行復過
覓神霄道士古銅爵
雷章著土紛朱碧秋菌春蒲人不識若非儀狄墓
中來應自杜康祠下得古人我得酒之傳摸索飲
噐流饞涎巧偷豪奪吾何敢他日酬君九府錢
賦澤人郭唐臣所藏山谷洮石研(研有銘云王將)
(軍爲國開臨洮有司歲餽可會者六百鉅萬其扵中國得用者此研材也研作壁水樣)
舊聞鸚鵡曾化石不數鸊鵜能瑩刀縣官歲費六
百萬纔得此研來臨洮玄雲膚寸天下徧壁水直
上文星高辭翰今誰江夏筆三錢無用試鷄毛
贈休粮張鍊師
金砂霧散風雨疾一點黃金鑄秋橘中林宴坐人
不知野鹿銜花蜂課蜜富兒盤饌羅羶葷擾擾飛
蠅復聚蚊見說西山好薇蕨一枝青竹願随君
天井關
石磴盤盤積如鐡牛領成創馬蹄穴老天與世不
相關玄聖栖栖此廻轍二十年前走(去聲)大梁當時
塵土困名埸山頭千尺枯松樹又見單車下太行
自笑道塗頭白了依然直北有羊腸
遺山先生文集卷第三
