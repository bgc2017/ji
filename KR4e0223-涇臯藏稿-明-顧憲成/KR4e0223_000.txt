涇臯藏稿别集類五(明)
提要
(臣)等謹案涇臯藏稿二十二卷明顧憲成撰
憲成字叔時號涇陽無錫人萬歷庚辰進士
官至吏部郎中削籍歸後起為南京光禄寺
少卿不赴崇禎初贈吏部侍郎諡端文事蹟
具明史本傳明末東林聲氣傾動四方君子
小人互相搏擊置君國而爭門戶馴至於宗
社淪胥猶蔓延詬爭而未已春秋責備賢者
推原禍本不能不遺憾於清流憲成其始事
者也考憲成與高攀龍初不過一二人相聚
講學以砥礪節槩為事迨其後標榜日甚攀
附漸多遂至流品混殽上者或不免於好名
其下者甚至依託門牆假借羽翼用以快恩
讐而爭進取非特不足比於宋之道學并不
得希蹤於漢之黨錮故論者謂攻東林者多
小人而東林不必皆君子亦公評也足見聚
徒立說其流弊必至於此實非世所宜有惟
憲成持身端潔立朝大節多有可觀且恬於
名利論說亦頗醇正未嘗挾私見以亂是非
究不愧於儒者故特錄其集併詳論末流之
失以示炯戒焉乾隆四十二年八月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
