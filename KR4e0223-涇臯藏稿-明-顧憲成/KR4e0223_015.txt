涇皋藏稿卷十五
明顧憲成撰
二僊留勝圖題辭
郴州蓋有蘇成二僊其事頗異吾儒擯不語非直不語
亦不解也曰是固幻耳然予聞蘇僊事母致養勤甚人
莫之及又能為德於其里成僊始嘗為縣小吏及署文
學主簿竝以舉其職聞凡此皆人倫日用之常非有震
於物也至於吾儒自稍通章句以上靡不稱堯舜述周
孔斯已卓矣夷考其行率謬不然甚者投棄規矩恣睢
以逞仰慚日月俯慚人羣不亦大可怪乎顧恬然安之
曾莫以動於意予誠不知孰為常而孰為異也予又聞
蘇僊道既成有羣鶴來集其庭形色聲音皆人也姿貌
秀整如十七八少年雲冠霞衣服飾壮麗與語欵密如
故因隨之迤邐升天而去成僊既卒有友人遇諸武昌
岡謂曰吾來時匆匆遺一舄於雞栖上遺一劍於戶側
為令家人收之友人至其家語之信眾大驚因發棺視
之不復見屍但一青竹杖長七尺并一舄而已然則蘇
氏之所以僊惟其真能有也成氏之所以僊惟其真能
無也迄於今猶可按而考焉即有艷慕欣道竭蹷而趍
之者苟其明效顯騐不臻於是終莫得而假也至如吾
儒不然其說曰吾心即僊也吾心之變化云為上際下
蟠先萬物而非有後萬物而非無即所以為僊也豈不
大哉已而察其心固與庸俗等耳徒以其善匿而難窺
也往往托而文焉以内欺已而外欺人予又不知孰為
真而孰為幻也予過郴郴侯盧堯卿示予二僊圖予惕
然有感因綴數語志其端非故薄吾儒而有羨於彼也
庶幾覽者于是乎諦思熟繹反而求其所繇以晰於常
異真幻之辨而不敢徒以區區之空名為足恃也即二
僊之於吾儒厥亦有隱功哉其又何擯焉
法喜志題辭
澄江夏孝廉茂卿輯法喜志成有客過予語及之而曰
茂卿津津禪悦迹所采擷率從忠孝節義中薦取跳不
得儒家門戶何也予曰茂卿以儒用禪者也非以儒為
禪用者也以儒為禪用即儒亦化而禪以儒用禪即禪
亦化而儒矣此茂卿陶鑄手也曰然則儒家擯禪何也
曰此以正學脈也而茂卿以廣取善也一主嚴一主寬
兩者竝行而不悖也曰伯升之穢焉而錄休文之阿焉
而錄處道之悖焉而錄天覺之黨焉而錄奚取也曰孔
不廢祝鮀孟不廢陽虎參苓烏附竝貯大醫王藥籠中
其何疑於茂卿客曰善已又語客曰請為子竟其說禪
教之興本之乘儒教之衰而入顧其所以得久行而不
廢則又賴儒教之立也有如土苴人倫粃糠事物胥而
入於虛無寂滅之教竊恐世道人心且蕩然靡所主持
彼禪者流即欲雲卧霞飡雍容麈拂以課其所謂向上
第一諦將焉能之昔王仲祖劉真常共訪何驃騎驃騎
看文書不顧王謂何曰卿何不擺撥常務應對玄言那
低頭看此邪何曰我不看此卿等何以得存聞者共賞
以為佳由此言之茂卿之為是編特於忠孝節義三致
意也其深乎其深乎客以告茂卿茂卿曰善遂掇幅箋
受之而標其端
題華羽士卷
異哉華孝子業已尊父命終身不娶矣乃錫之為華者
必祖焉是無後而有後也異哉華生啟原業已作黃冠
道人矣却惓惓以孝子為念願得終身洒掃祠下虔奉
瓣香是出家而在家也此等處一一從赤子之心流出
來世法出世法都束縛他不得吾是以有取焉啟原試
歸而參之無日用而不知也
題魁星圖
天地太極之餘也日月天地之餘也先生日月之餘也
丘索墳典先生之餘也一變而記傳再變而詞賦三變
而時義丘索墳典之餘也朝而士夕而公卿大夫一變
再變三變之餘也嗚呼先生將彼之餘成此之餘來者
不拒去者不追取者不德舍者不疑方且翩翩乎相與
尸而祝之俎而豆之吾不知先生其以為何如也於是
乎題而問諸先生
簡明醫要題辭
澄江雲竹顧翁以醫聞於人久矣蓋近奉庭訓而遠宗
劉張朱李諸先達虛研實究會而通之以故所投輒效
一方賴焉於是翁年且七十有三乃手錄生平已試之
方都為五卷授剞劂氏命曰簡明醫要其言曰是編所
載平平耳無新竒可喜之說也聊以遺子孫備檢閱耳
予聞而賢之翁之不為新竒乃其能為新竒者乎語有
之醫者意也誠然誠然顧其說可以生人亦可以殺人
生殺反掌耳不可不察也何也意難調而易偏也是故
欲其平平者以病治病不以我治病也病而曰治曷嘗
無意治而曰以病不以我曷嘗有意有意無意之間能
神能聖能工能巧劉張朱李之精藴翁一言蔽之矣信
哉翁之不為新竒乃其能為新竒者乎是故槩而論之
是編僅五卷耳蓋綜其博而歸諸約者也翁之所見以
為要也徐而繹之千言萬語總不出平之一字蓋至約
而實至博者也予之所見以為要也讀者宜何求焉翁
子言嘗從予游乞予題其端予為走筆書之如此且告
之曰子業服巖邑令名邦有種種惠政及民矣而今而
往其務益加懋焉以竟厥施即翁滿案活人術不滋暢
乎即翁滿腔活人心不滋快乎異日者吾又將就子覓
醫國之譜也言再拜而起曰先生之所以抆拭言父子
腆矣敢不奉以周旋
題鄒忠餘收骨行
試看這箇是恁麽若不識得便未免當面混過若識得
又未免將來做件事當面混過即淪於無將來做件事
即着於有一念湛然兩頭不墮其竅妙在恁處忠餘其
自參之吾不能代下語也
涇皋藏稿卷十五
