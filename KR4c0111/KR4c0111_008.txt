浣花集卷八唐韋莊撰
今體詩凡九首
南省伴直(甲寅年自江南到京後作)
文昌二十四仙曹盡倚紅簷種露桃一洞烟霞人迹少
六行槐柳鳥聲高星分夜彩寒侵帳蘭惹春香綠暎袍
何事愛留詩客宿滿庭風雨竹蕭騷
鄠杜舊居二首
却到山陽事事非谷雲谿鳥尚相依阮咸貧去田園盡
向秀歸來父老稀秋雨幾家紅稻熟野塘何處錦鱗肥
年年為獻東堂策長是蘆花别釣磯
一徑尋村渡碧谿稻花香澤水千畦雲中寺遠磬難識
竹裏巢深鳥易迷紫菊亂開連井合紅榴初綻拂簷低
歸來滿把如澠酒何用傷時嘆鳳兮
寄江南諸弟
萬里逢歸雁鄕書忍淚封吾身不自保爾道各何從性
拙唯多蹇家貧半為慵秪思谿影上卧看玉華峯
投寄舊知
却將顦顇入都門自喜青霄足故人萬里有家留百越
十年無路到三秦摧殘不是當時貌流落空餘舊日貧
多謝青雲好知已莫教歸去重沾巾
癸丑年下第獻新先輩
五更殘月省牆邊絳旆蜺旌卓曉烟千炬火中鶯出谷
一聲鐘後鶴冲天皆乘駿馬先歸去獨被羸童笑晩眠
對酒暫時情豁爾見花依舊涕澘然未酬闞澤傭書債
猶欠君平賣卜錢何事欲休休不得來年公道似今年
題汧陽縣馬跑泉李學士别業
水滿寒塘菊滿籬籬邊無限彩禽飛西園夜雨紅櫻熟
南畝清風白稻肥草色自留閒客住泉聲如待主人歸
九霄岐路忙於火肯戀斜陽守釣磯
絳州過夏留獻鄭尚書
朝朝沈醉引金船不覺西風滿樹蟬光景暗消銀燭下
夢魂長寄玉輪邊因循每被時流誚奮發須由國士憐
明日客腸何處斷綠槐風裏獨揚鞭
綏州作
雕隂無樹水難流雉堞連雲古帝州帶雨晩駞鳴遠戍
望鄉孤客倚高樓明妃去日花應笑蔡琰歸時鬢已秋
一曲單于暮烽起扶蘇城上月如鈎
浣花集卷八
