浣花集卷五唐韋莊撰
今體詩凡二十八首
李氏小池亭十二韻(時在婺州寄居作)
積石亂巉巉庭莎綠不芟小橋低跨水危檻半依巖花
落魚爭唼櫻紅鳥競&KR2154;引泉疏地脈掃絮積山嵌古柳
紅綃織新篁紫綺緘養猿秋嘯月放鶴夜棲杉枕簟谿
雲膩池塘海雨鹹語窗雞逞辨䑛鼎犬偏饞踏蘚青粘
屐攀蘿綠暎衫訪僧舟北渡貰酒日西銜遲客登高閣
題詩遶翠嵒家藏何所寶清韻滿琅函
遣興
如幻如泡世多愁多病身亂來知酒聖貧去覺錢神異
國清明節空江寂莫春聲聲林上鳥喚我北歸秦
婺州和陸諫議將赴闕懷陽羡山居
望闕路仍遠子牟魂欲飛道開燒藥鼎僧寄卧雲衣故
國饒芳草他山挂夕暉東陽雖勝地王粲奈思歸
江上題所居
故人相别盡朝天苦竹江頭獨閉關落日亂蟬蕭帝寺
碧雲歸鳥謝家山青州從事來偏熟泉布先生老漸慳
不是對花長酩酊永嘉時代不如閒
婺州屏居蒙右省王拾遺車枉降訪病中延欵
不得因成寄謝
三年流落卧漳濱王粲思家拭淚頻畫角莫吹殘月夜
病心方憶故園春自為江上樵蘇客不識天邊侍從臣
怪得白鷗驚去盡綠蘿門外有朱輪
將卜蘭芷村居留别郡中在仕
蘭芷江頭寄斷蓬移家空載一颿風伯倫嗜酒還因亂
平子歸田不為窮避世漂零人境外結茅依約畫屏中
從今隠去應難覓深入蘆花作釣翁
和陸諫議避地寄東陽進退未决見寄
未歸天路紫雲深暫駐東陽歲月侵入洛聲華當世重
閔周章句滿朝吟開爐夜看黃芽鼎卧瓮閒欹白玉簪
讀易草玄人不會憂君心是致君心
山墅閒題
邐迤前岡壓後岡一川桑柘好殘陽主人饋餉炊紅黍
鄰父攜竿釣紫魴靜極却嫌流水閙閒多飜笑野雲忙
有名不那無名客獨閉衡門避建康
江上逢故人
前年送我曲江西紅杏園中醉似泥今日逢君越溪上
杜鵑花發鷓鴣啼來時舊里人誰在别後滄波路幾迷
江畔玉樓多美酒仲宣懷土莫淒淒
旅中感遇寄呈李祕書昆仲
南望愁雲鏁翠微謝家樓閣雨霏霏劉楨病後新詩少
阮籍貧來好客稀猶喜故人天外至許將孤劍日邊歸
懷鄕不怕嚴陵笑只待秋風别釣磯
送范評事入關
寂寥門戶寡相親日日頻來只有君正喜琴樽長作伴
忽攜書劍遠辭羣傷心柳色離亭見聒耳蟬聲故國聞
為報明年杏園客與留絶豔待終軍
東陽酒家贈别二絶句
送君同上酒家樓酩酊飜成一笑休正是落花饒悵望
醉鄉前路莫回頭
天涯方歎異鄕身又向天涯别故人明日五更孤店月
醉醒何處淚霑巾
江上村居
本無蹤跡戀柴扃世亂須教識道情顛倒夢魂愁裏得
倔竒詩句望中生花緣豔絶栽難好山為看多詠不成
聞道漢軍新破虜使來仍說近離京
江外思鄕
年年春日異鄕悲杜曲黃鶯可得知更被夕陽江岸上
斷腸烟柳一絲絲
和鄭拾遺秋日感事一百韻
禍亂天心厭流離客思傷有家抛上國無罪謫遐方負
笈將辭越揚颿欲泛湘避時難駐足感事易回腸雅道
何銷德妖星忽耀芒中原初縦燎下國竟探湯盗據三
秦地兵纏八水鄕戰塵輕犯闕羽旆遠巡梁自此修文
代俄成講武場熊羆驅涿鹿犀象走昆陽御馬迷新棧
宫娥改舊粧五丁功再覩八難事難忘鳳引金根疾兵
環玉弩彊建牙雖可恃摩壘詎能防霍廟神遐遠圯橋
路杳茫出師威似虎禦敵狠如羊眉畫猶思赤巾裁未
厭黃晨趨鳴鐵騎夜舞挹瓊觴僭侈彤襜亂諠呼繡&KR1806;
攘但聞爭曳組詎見學垂韁鵲印提新篆龍泉奪曉霜
軍威徒逗撓我武自維揚負扆勞天眷凝旒念國章繡
旗張畫獸寶馬躍紅鴦但欲除妖氣寧思蔽耿光曉烟
生帝里夜火入春坊鳥怪巢宫樹狐驕上苑牆救危終
在德視履豈無祥氣激雷霆怒神驅岳瀆忙功高分虎
節位下恥龍驤遍命登壇將巡封異姓王志求扶墜典
力未振頽綱漢路閒鵰鶚雲衢駐驌驦寶裝軍器麗麝
裛戰袍香日覩兵書捷時聞虜騎亡人心驚獬豸雀意
伺螳螂上略咸推妙前鋒詎可當紆金光照耀執玉意
藏昂覆餗非無謂奢華事每詳四民皆組綬九土墮耕
桑飛騎黃金勒香車翠鈿裝八珍羅膳府五采鬭匡牀
宴集喧華第歌鍾簇畫梁永期傳子姓寧誤犯天狼未
覩君除側徒思玉在傍竄身奚可保易地喜相將國運
方夷險天心詎測量九流雖暫蔽三柄豈相妨小孽乖
躔次中興繫昊蒼灋堯功已普罪已德非凉帝念惟思
理臣心豈自遑詔催青𤨏客時待紫微郎定難輸宸算
勝災減御粱皇恩思蕩蕩睿澤轉洋洋偃卧雖非晩艱
難亦備嘗舜庭招諫鼓漢殿上書囊儉德遵三尺清朝
俟一匡世隨漁父醉身效接輿狂竄逐同天寶遭罹異
建康道孤悲海澨家遠隔天潢卒歲貧無褐經秋病泛
漳似魚甘去乙比蟹未成筐守道慙無補趨時愧不臧
殷牛常在耳晉豎欲潛肓忸恨山思板懷歸海欲航角
吹魂悄悄笛引淚浪浪亂覺乾坤窄貧知日月長勢將
隨鶴列忽喜遇鴛行巳報新迴駕仍聞近納隍文風銷
劍楯禮物換旂裳紫闥重開序青衿再設庠黑頭期命
爵赬尾尚憂魴吳坂嘶騏驥岐山集鳳凰詞源波浩浩
諫署玉鏘鏘飼雀曾傳慶烹蛇詎有殃&KR0802;弓揮勁鏃匣
劍淬神鋩諤諤寧慙直堂堂不謝張曉風趨建禮夜月
直文昌去國時雖久安邦志不常良金鑪自躍美玉櫝
難藏北望心如旆西歸律變商跡隨江燕去心逐塞鴻
翔晩翠籠桑塢斜暉掛竹堂路愁千里月田愛萬斯箱
伴釣歌前浦隨樵上遠崗鷺眠依晩嶼鳥浴上枯楊驚
夢緣欹枕多吟為倚廊訪僧紅葉寺題句白雲房颿外
青楓老樽前紫菊芳夜燈銀耿耿曉露玉瀼瀼異國慙
傾蓋歸塗俟併糧身雖留震澤心已過雷塘執友知誰
在家山各巳荒海邊登桂檝烟外泛雲檣巢樹禽思越
嘶風馬戀羌寒聲愁聽杵空館厭聞螿望闕飛華蓋趨
朝振玉璫米慙無薏苡麵喜有桄榔話别心重結傷時
淚一滂佇歸蓬島後綸詔潤青緗
夢入關
夢中乘傳過關亭南望蓮峯簇簇青馬上正吟歸去好
覺來江月滿前庭
送人歸上國
送君江上日西斜泣向江邊滿樹花若見青雲舊相識
為言流落在天涯
聞春鳥
雲晴春鳥滿江村還似長安舊日聞紅杏花前應笑我
我今顦顇亦羞君
櫻桃樹
記得初開雪滿枝和蜂和蝶帶花移如今花落遊蜂去
空作主人惆悵詩
獨鶴
夕陽灘上立徘徊紅蓼風前雪翅開應為不知棲宿處
幾回飛去又飛來
新栽竹
寂寞階前見此君遶欄吟罷却沾巾異鄕流落誰相識
唯有叢篁似主人
稻田
綠波春浪滿前陂極目連雲䆉稏肥更被鷺鷥千點雪
破烟來入畫屏飛
庭前菊
為憶長安爛漫開我今移爾滿庭栽紅蘭莫笑青青色
曾向龍山泛酒來
燕來
去歲辭巢别近隣今來空訝草堂新花開對語應相問
不是村中舊主人
倚柴關
杖策無言獨倚關如癡如醉又如閒孤吟盡日何人會
依約前山似故山
題七步廊
席門無計奈殘陽更接簷前七步廊不羡東都丞相宅
每行吟得好篇章
語松竹
庭前芳草綠於袍堂上詩人欲二毛多病不禁秋寂寞
雨松風竹莫騷騷
浣花集卷五
