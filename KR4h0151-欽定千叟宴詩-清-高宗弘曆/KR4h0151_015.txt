欽定四庫全書
欽定千叟宴詩(乾隆五十年)
卷十
預宴九十二人詩九十九首
(司儀長)竒柱(年七十一)
聖人治天下民蕃滋老夀史臣恒書之以為天所
祐乾隆五十年
詔舉千叟筵先期大吏章各以所部言益州張子翼吉
州古朝爵年並百歲登堂同五世樂
帝嘉集殊祥
特敇予襃揚
天題五雲牓四字輝煌煌
寵錫示
彛訓義具于
詩章元氣遊太和萬物熙春陽讓善歸
祖德承庥昭
昊蒼天道有常理作善降百祥夫耕婦以織薰德而善良
大哉
聖人言至訓垂洋洋既躋之仁夀復返之淳龐實以敦
厚
教豈惟符瑞揚一百九十四兩家尤彰彰既閱百齡久
始卜五世昌
天家慶更早瓞衍蘭有芳
聖夀萬萬歲
五福五代堂
(司儀長)書林(年六十六)
燕禮饗禮食禮或亦兼養老之典書可拈地則上
庠東序右學東膠各引恬然惟國老始得蒙恩霑
其餘庶老則又别類以羣占禮意雖厚尚覺分尊
嚴豈如我
朝
盛典該洪纖大小臣工以齒來
堂廉再舉千叟之宴羅
天䪜一倍再倍
帝曰汝諧僉惟
天既大率土俱被漸詔錫米肉綿帛周閭閻(臣)年及格
樂依瞻榮以耄耋儕兹皓首與蒼髯受
賜孔多春陽暹但覺
朝廷之美濟濟翔翔軼古函攷典證今拜手陳詹詹
(司儀長)永亮(年六十二)
堯韭長生益夀垹際時同會見敦厖
龍飛億兆京垓算鶴立一千五百䨇東角星光騰
殿陛西崑使者奉旌幢不須屑玉尋餐法親受金莖
露滿缸
(司儀長)佛敏布(年六十一)
五色祥雲護泰階引年欣與衆仙儕
福敷
天上真無量春到人間樂孔皆敢以觴行無算爵記曾
凱奏得功牌(臣出兵一次接仗四十三次蒙恩賞功牌五)感
恩益慶
恩頒渥拜舞惟隨九奏諧
(四品典儀官)吉爾占(年七十)
聖人昌運軼軒羲寶算寧須演策推
鳳紀欣看周太衍鸞坡同此祝
繁禧天光下際重闉啓歲首迎祥麗景遲列座圭璋瞻
上輔聯曹簪紱引龐眉坐班
文砌儀初肅觴捧
瑶華秩有差
黼帳䨇瞻朝冠近仙蒲齊受惠風吹
萬年有道民咸若百辟承庥
帝念兹何幸(微臣)叨盛數欣榮得似向陽葵
(四品典儀官)黑色(年六十九)
六符徵
泰運五緯洽
昌期
祕殿耆英集韶春淑氣遲拜齊鳩共放班盛鶴頻移
穆穆
天光近三千愼禮儀
(四品典儀官)老格(年六十六)
昌符岳貢景緯天呈
聖皇禔福寰海昇平隆開
夀㝢宴集耆英酌霞斟露齒序耼彭皥皥熙熙
宸恩遹溥道洽
天心典䋲
祖武衢尊既徧盛事乍舉蘶蕩難名超萬萬古
(四品典儀官)木克登布(年六十三)
籥啟春韶溥鬯籌開
聖袠洪延景慶歌賡八伯耄耆宴集三千六幕熙登
夀㝢九韶和叶鈞天拜手
堯階稱頌共依
景福無邊
(四品典儀官)德明(年六十二)
椒花方獻頌蓂莢正敷階競逐鵷行入相看鶴侣
排衢尊霑既醉
天眷渥惟諧拜舞
恩光下春濃早已皆
(二等護衛)胡圖禮(年八十二)
喬年書亥算淑氣指寅杓夀爵欣初及
榮恩已倍饒坐深銅史漏
恩紀栢皇朝
五福堂顔燦中天聽廣韶
(二等護衛)十逹塞(年七十五)
三千花實八千春龍集旃蒙斗在寅正是青陽舒
帝皥我
皇仁夀協陶鈞(一)
麗日祥烟歲履端宜春嘉宴集千官白頭護衛慚
衰鈍今日同遊
大造寬(二)
(二等護衛)富成(年七十四)
乘春布惠滿乾坤品彙同霑雨露繁伏櫪憶曾司
御廏濫竽猶得直王門更瞻咫尺
天顔近彌感㴠濡
德意温願祝
升恒無量夀瑶階拜手捧
堯樽
(二等護衛)杜方(年七十四)
隷名藩屬備扶輪得麗星潢拱
紫宸翊衛有司依列邸海天何處不陽春耆顔並託雲
霄上夀祉長沾
雨露親何幸微翎同燕譽真欣小草傍
龍津崧高敢附生申列華祝應齊算亥民自忖無能
慙馬齒重隨有慶溥
鴻鈞十三年奉
恩波渥(臣食俸十三年)
億萬齡欽歲紀新綵勝華旛星靄裏玉鳩扶杖頌松椿
(二等護衛)金起(年七十一)
邸第叨榮祿耆筵預樂胥七旬添歲後正月數蓂
初翎翠花争映&KR0812;香露不如
深仁歌燕衎歡洽奉觴餘
(二等護衛)同孝(年七十)
龍池纔見柳條新燕喜光華恊令辰已仰鰈鶼元
會盛恭逢飲饋
禮筵陳
帡幪瑞啟三陽泰
敷錫恩先七日人勉效賡歌慚武衛祗將寸草頌
洪鈞
(二等護衛)福住(年七十)
至治重引年養恬綿
世德列服共輪琛羣工各效職
聖
聖緒相承休祉時萬億嘉會啟耆筵祥光被八極皤皤
黃髮儔星垣長拱
北隆儀宗伯陳珍膳大官飭
彤廷春晝長醉飽荷生殖報稱念微涓葵忱常斂抑
(二等護衛)䨇保(年六十八)
鴻圖燦爍鳳琯鏗鏘率時翊衛仰跂
瑶昌旉與萬物闓暢青陽雲施畢逮酺食迭嘗沃若
甘露
泰尊柘奬旭日熙熙
春祺穰穰羣生膏潤亶悦且康
(二等護衛)四格(年六十八)
仙壺晨聽紫芝歌
丹陛開筵協慶多臺共登春春酒介觥稱上
夀夀星羅三霄嶰管宣鈞豫八伯卿暉醖太和
福備
一人敷錫厚許教小草饜
恩波
(二等護衛)胡哈那(年六十七)
皓日麗中天蓂開報春始絳叟不記年覼縷稱甲
子末職隸藩衛叨陪肆筵几我
皇述
祖制嘉宴重躋美千叟皓鬚眉臣隣歌喜起鳬藻氣矞皇
龍顔天尺咫蕩蕩無能名皥皥軼惇史萬八千歲春又
續三皇紀
(一等護衛)七十一(年六十七)
紫殿奏雲璈
彤階植翠翿潤知蕭露湑飽喜萐厨叨綺旭敷瑶席
卿雲布彩毫衢歌
天浩蕩長此戴
恩膏
(二等護衛)他虎(年六十六)
彤墀初日煥銀鋪嘉讌
宣慈湛露濡一曲昇平千叟共
堯尊先已飫中衢(一)
昊頊齡延耀簡編
聖皇仁夀總如天(小臣)週甲纔添六長覩星輝拱
北躔
(二等護衛)春寧(年六十五)
介景凝禔曰惟
上聖祚衍太衍古未有盛
五福五代顔堂集慶人遊
夀㝢濡
化樂性黃髮庶位蒼顔兆姓近
天子光捧觴&KR0957;敬需雲之宴裳華之詠占老人星南弧
暉暎(臣)幸趨陪
天閶高夐曰祝
純嘏宇宙榮鏡
(二等護衛)重陽保(年六十五)
盛世隂陽矩範春風草木萌芽手藤杖徵靈壽眉芝
圖燦瑶華數典已超姬姒論年直邁庖媧抃舞三
靈積
慶繽紛絳雪彤霞
(二等護衛)明德(年六十五)
春隨鴛鷺趨
彤庭龐眉皓首沾甘馨鶴綾鳩杖舒寶彩重以
聖藻奎璧騰三千拜手瞻
天近
聖人製作物賦形苞列史貫六經帙上疊
軒韻玉律應
昊天禔福懋蒸蔚
國家慶祉昭頻仍
郅理泰清泰寧協
恩膏溥出日四溟惟咸五帝三皇並列代希盛豈其能
(微臣)跪繹
玉檢字有燭霄漢祥光凝
鳳闕佳氣煒日輝奉
聖帝夀億萬齡
(二等護衛)穆克登額(年六十四)
南溟北溟福海五老九老祥星象胥奉珪進璧鮐
叟飫德含馨春開一百九日
夀祝萬八千齡(小臣)欣歌鳬藻未聞赫胥大庭
(二等護衛)台必圖(年六十四)
雲氣浹中天祥光溥九埏良辰駢鶴籙國老奉鳩
筵各自承
恩重同兹
錫慶延呈輝欣捧
日春滿玉階前
(二等護衛)富隆阿(年六十四)
豹尾雲垂煥炳璘虎彛霞注荷醲醇三千桃實華
方始何必瑶池别有春(一)
旭日趨蹌鵷鷺班三呼
萬歲效嵩山(小臣)侍宴年重八為捧
恩膏識駐顔(二)
(二等護衛)古寧阿(年六十三)
春滿瓊階燦羽旄紫煙濃處
北辰高周天琯協隨鳴鳳蓋地圖呈學忭鼇慶接椒辛
排綺席纔贏花甲預香醪願同鶴髮芝英侣長向
雲穹聽八璈
(二等護衛)烏爾棍泰(年六十二)
丹禁紫泥書春風宴樂胥籌傳巡海鶴候啟上冰魚
接席瞻
雲蓋中天麗
斗車
聖皇億萬夀真到九龍初
(二等護衛)鄧老格(年六十二)
淳懿
皇恩遠軼鴻濛飽粟煖帛萬國同地與侔資天與比崇
斟酌元氣揚淳龐玉衡杓建春陽豐隆偓佺靈圉
紛來從神膏饜飫仙醴怡融備禮和樂宣明聰金
鋪麗日瓊砌和風紀逾羲策光有熊三垣輝耀九
野帡幪飲和食德仰
昊穹
(二等護衛)舒海(年六十一)
仁夀徵翔洽欣逢
郅治時首春開綺宴衆叟集
彤墀厨箑多珍飫階蓂六葉滋雁行聯濟濟鶴髮樂
怡怡共仰
天顔喜羣瞻
聖澤滋卦全昭
曠典策衍祝
純釐接武趨
丹陛分曹奉玉卮微軀長努力敢倚
賜笻枝
(二等護衛)郭賓(年六十一)
端月紀辰條風應節敷
皇恩三靈錫羡層霄煥彩萃紫垣醴泉流唐甘露集樹
五彩翻東過日域西漸月窟均便蕃隨風乘流奉
琛進璧侍
至尊八千春秋四百甲子何足論
(二等護衛)陳鑑(年六十一)
福錫
前光紹韶開大衍初瓊漿滋雨露綺席列階除
天夀原無量臣心共樂胥微材慚握管效祝羡簪裾
(二等護衛)瑪尼(年六十)
融融化日熙熙春臺極維
皇建福自
天來引年典重養老筵開蒲輪集盛鳩杖扶偕珍厨給饌
瑞液浮杯
恩霑雨露身到蓬萊
龍光荷錫鷺序榮陪祝
聖人夀歡騰若雷
(騎都尉)伽藍保(年七十七)
巍焕欽
堯治雲天協令占引年
久道洽受祉庶僚兼嘉會登瀛擬
恩波似海添九疇符
斂錫六幕際熙恬竊愧微材陋還叨世禄霑
龍光容晝接豹直侍宵嚴率土威稜讋惟
皇德化漸從戎參靺鞈歸凱奉韜鈐伏莽先驅獲(臣出北路)
(兵獲奸匪五名)摧鋒利器銛樗齡蒙
養育葵悃效依瞻在廏駒慚駿開榮草並纖長春仙籙
粲燕衎荷
堂廉
(騎都尉)常在(年七十六)
奉職趨
丹陛分行拜
紫微幸陪千叟列得傍五雲霏饌玉初筵秩卮香
御座依騎曹才短拙何以答
恩暉
(騎都尉)嘎爾炳阿(年七十四)
高挹層霄太極泉由庚蕩蕩普陶甄靈蓍策衍年
符萬春酒稱觥叟溢千序齒方知尊齒意受
恩各有紀
恩篇沙垣獮獵風雲際羽衛威儀
日月邊長沐和甘同草木何期拜舞厠耼籛(小臣)循省
慚非分更聽韶鈞飫
藻筵
(騎都尉)佟安(年七十三)
胄蔭華沗紳葵悰仰
聖人七旬涵
澤久羣叟拜
新恩珍膳滋顔沃瓊膏入髓春敢將三祝頌蹈舞獻
丹宸
巴延岱(年七十三)
仁夀天高萬㝢同
慶符大衍運璿筩老人星炯環南極芝蓋遙迎綵旭紅
(一)
仁恩覃覆慶無邊門啟
乾清浹綺筵臣比絳人添一歲叨榮列爵預三千(二)
(騎都尉)尚安(年七十二)
旦尾星高瑞旭開南山齊進
萬年杯青旂風展翔鸞集
黃屋春深舞鶴來亥字人人推甲子嵩呼一一近三台
置身喜在
彤霄上欽聽騰歡徧九垓
(騎都尉)槐唐阿(年七十一)
應律天開韶序維祺
帝錫喬齡列爵仍雲載衍奉觴
湛露斯零
王會玉環遠獻軍符青海曾經(臣曾出兵喀爾喀愛滿一次)萬年祜
譜周雅十日酺陋漢廷
(騎都尉)文殊保(年七十一)
乾元慶保合九㝢歸陶甄羣雍遂其性仰惟
聖德純番番衆耆耉偕樂熙世春上瑞軼圖牒不數鳳
與麟蓍策衍五紀韶光麗初旬觩觥酌膏醴含和
兼潄醇鏘洋鈞奏叶咫尺
温顔親(臣)昔列騎尉葩瑵侍
玉宸退直三十載葵向未獲伸朽株吐萌甲
天上陽和新升恒九如祝敬用頌
大鈞
(騎都尉)雅圖(年七十一)
麗日祥雲擁泰階稱觴叨與衆仙齊地疑壺嶠韶
光永人到羲皇樂事皆雪髮沗隨勛爵列晶盤欣
接
御筵排箾韶一曲來天上拜舞春風愜
睿懷
(騎都尉)阿爾京阿(年七十)
糺縵日光華蓬萊天尺五
恩如太液深八埏皆
夀宇臣僕三千人台背紛拜舞對仗峙䕫龍執戟陳朱
虎(臣)職襲都尉早歲充勁旅(臣曾出兵三次)春風被榮光
草木霑膏雨
天子夀萬年賡載祝
純嘏
(騎都尉)富勒賀(年七十)
乾符坤貞
聖在握
耿光仰覲開瓊筵因而重之三千叟惟曰至於億萬年
金門曉敞晝日接華茵肆設耆英延歸昌不數鳴鳳
律熙春正及蒼龍躔
霽顔笑語
賜斟酌宫壺醴瀉珍珠圓(臣)班驃騎列雲錦喜厠鶴髮
瀛洲仙
(騎都尉)額爾清額(年七十)
祝嘏逾三古臚歡溢萬邦螽斯今衍百
鴻紀古無䨇肅穆冠裳集舂容金石撞簉筵排
紫殿
詔飲列瑶缸
仁宇開黃屋
恩源溯綠江
重熙徵齒盛
曠典及眉厖共詡長春宴誰誇益夀垹惟欣遊
化宇被
澤遍洪龐
(騎都尉)王銘(年七十)
紫禁趨蹌恪
彤墀拜舞虔
殊恩延世賞異夀及高年瑞露金莖渥祥風玉管宣萬
方同益夀歌頌徧
堯天
(騎都尉)馬克岐(年六十九)
春臺啿啿含春熙萬物榮遂湛露滋
天恩及時被羣動陽和煦育條風吹
萬年天子夀無量四海錫福多期頤庭集千叟拜且舞
酌以春酒介夀眉(小臣)累葉荷
膏澤願獻南山天保詩
(騎都尉)蘇爾達(年六十八)
世荷
朝恩渥身叨
帝澤綿
丹宸修盛典皓首預華筵薄植邀勲爵濃春爕軫絃世
真遊頊昊人欲效彭籛禮重東西序圖開先後天
華芝呈赩奕彩鳳舞聯翩鎬飲霑千叟嵩呼慶
萬年仙尊春盎盎淑氣麗祥烟
(騎都尉)塔賓泰(年六十八)
春日賜春盤
恩光露共漙遊河疑五老授几及千官史冊徵應少蓬
瀛比亦難南山齊
聖夀常望五雲端
(騎都尉)福森布(年六十七)
令節青陽
夀㝢恢千人拜舞上春臺年逾洛社衣冠集樂奏鈞天
酺宴開湛露
寵承三爵後吉雲長傍
九霄來幸隨衢壤騰嘉頌執戟慙無掞藻才
(騎都尉)薩克來(年六十七)
維
皇受命荷
天之庥懿鑠隆茂
恩覃澤流普錫耆老旨酒思柔千叟既集百禄是遒穆
穆
聖祖
前規載留我
皇法之既渥既優瞻
天歡忭華席帣韝
雨膏迭沛長此扶鳩仰惟萬禩
福衍箕疇
(騎都尉)五美(年六十四)
拜秩華資荷蔭引年燕禮同歡鮐耉虞周四代雲
龍軒頊千官星斗光羅
玉陛霞漿味挹銅盤龐號曡見申錫頌
德齊抒寸丹
(騎都尉)伸泰(年六十四)
景慶天垂曜芝松地貢祥至文歸黼黻大樂契宫
商
夀㝢人維瑞
春庭宴益昌三千丹赤願皓首頌
羲皇
(騎都尉)六十六(年六十二)
古稀天子超虞唐
治隆德備
景祚昌卿雲糺縵日月光
五福一堂慶五代遹
繩
祖武典舉再三千耆耋
恩同拜内集臣庶外梯航筵開釦砌㪺仙漿絡繹鏐綺
出
上方
天顔咫尺
天共戴(小臣)無材效賡載敬獻天保章以對
(騎都尉)德順(年六十二)
長筵開
廣殿耆叟會初春
䋲
武章由舊
敷文藻掞新月陽符吉戊日次叶良辰紀盛蒙
恩澤瑶墀拜舞頻
(騎都尉)博爾中武(年六十一)
太平天子正當陽日月升恒麗八方宇拓寰瀛同
幬載
治隆中古嫓虞唐重開萐讌昭
䋲
武廣集蒲輪許近
光露湛兕觥聯鶴髮雲輝
虬陛引鵷行
淵衷志喜摛
新藻惇史揚
徽炳
舊章願頌南山松栢茂
萬年純嘏慶無疆
(騎都尉)分成額(年六十一)
韶陽麗景閬苑蓬壺得最先誰其登春涵泳
帝澤多華顛文䄄綺席威儀之數盈三千人文闡耀東
瀛西氾昭聯翩祥氛慶靄梧岡翽鳳鶴芝田衢歡
里抃英聲茂實超前編
(騎都尉)巴郎阿(年六十)
紫極巍峩霄漢間三千黃髮幸躋攀華筵
寵荷
仙厨錫文綺新從
内府頒禮重引年兼庶老典隆授几輯朝班
天家燕喜春無量寰海騰歡覲
聖顔
(四品頂帶原任按察使)藍欽奎(年七十八)
六琯條風叶三壺麗景遲耆筵霑露湑廣宇徧春
熙陳臬慚無狀依
光慶有祺南山羣獻頌鼓吹叶
昌時
(原任道)常德(年七十九)
吹萬敷巽風大千積叟算恭惟
夀㝢開值此卿雲縵衆志熙
重熙元辰旦復旦初筵燦星羅上尊洽燕衎(小臣)領百城
考績乏竒觀昔慚疆吏節今侍
玉皇案仰祝
億萬齡數綜大撓幹南山竝升恒卷阿有伴奐
聖人長生籙即在勤
宵旰
(原任道)永昇(年七十九)
方面曾經奉
簡書太平有象徧田廬豐年戶慶稱觥日茂俗人同擊
壤初負慝深慚勤奉職蒙
庥得比老懸車餘齡歲月
恩深矣
盛世臣民
帝燕胥
頒詔伏觀
丹闕鳳酺筵同詠鎬京魚喬松期偓瞻
天近
錫羡真令樂有餘
(原任道)李琬(年七十五)
璇霄慶積仁風翔普天薄海凝
恩光月正元日
丹詔揚嶽祇瀆靈典煒煌
澤煦萬國和如春老人粟帛拜賜均孝悌節順從
旌門期頤人瑞棹禊新上感南極舒光昌朔越六日
嘉宴將膳珍倍貳爵酌康三千綺席賡以揚(臣)昔宣
風乘朱輪今覩盛禮羾九閽三萬六千柱下存
厚澤深仁古未聞
(原任道)靈泰(年七十三)
皇帝萬萬壽(小臣)前致詞大衍衍至理(臣)嘗學於師其
數起天一盛難淺識窺
皇帝五十載初盈手中蓍端倪闢乾坤觸類而長之萬
一千五百豈能推其辭以之福穹宇舉世為期頤
恩榮及(微臣)交泰亨占隨易曰可酬酢(臣)拜滿引卮
(原任道)宋維琦(年六十三)
積五帝德奉
聖人年
聖人首出祥開天
道超乾坤竒偶六位前器維利用耒耜井臼為民先九
州萬國迎日推策芝蓋如雲駢放勲逮重華治具
二典篇
聖皇備至德五運歸
陶甄聞古有十紀
聖夀均逾旃臣民沐
大造襁褓趨華顛衢封徒有祝渾噩忱難宣惟合五典
為
一人夀
天恩長溥
乾清筵
(原任道)松齡(年六十一)
五風十雨泰階平春日光暉滿
鳳城祝華偕來逢
曠典呼嵩再拜沐
殊榮金甌永戴
天恩重玉醴還霑夀斝盈世是唐虞仁瑞溥向陽葵藿
共心傾
(原任知府)王錫齡(年八十)
辰暉臨斗北星彩曜弧南海屋籌添萬螭階爵
錫三分隨丹仗立
恩飫綠醽酣小草濃沾露春光共沐涵
(原任知府)徐觀孫(年七十八)
瓊籥開韶瑞藹聯
詔頒廣宴會耆年承杯仙露分厨萐入律條風叶慶絃
守郡榮曾邀
聖澤趨
朝欣得預
恩筵我
皇泰策增無量共仰
瑶圖億萬年
(原任知府)永寧(年七十五)
筵開
春殿慶仙都夀愷登咸福用
敷夙愧專城虚報稱仰欣
湛露得沾濡布宣敢擬中和樂熙皥曾披豐樂圖拜手
幸隨鴛鷺末願將河洛紀
昌符
(原任知府)兆城(年七十二)
華髮優游歲月長重
開嘉宴紹
羲皇(小臣)慶沐
恩膏久身與瓊霄列宿光(一)
一麾出守荷專城奉職深慙召杜名壤擊豳龡行
部見臚歡願上
萬年觥(二)
(原任知府)董世寧(年六十六)
韶開
夀㝢炳弧躔
錫福彤廷列綺筵五色雲中
天咫尺萬年枝下叟三千曾叨領郡披圖舊欣
許稱觴拜
賜駢寰海昇平嘉瑞輯
聖齡億秭及洪延
(原任知府)阿敏(年六十四)
天門鬱嵯峨生逢
堯舜君
朝廷半老儒紫綬映暮年竊比稷與契䕫龍廊廟珍
天屬尊堯典耿賈亦宗臣傅說已鹽梅諸儒引服虔
熊羆載吕望槎上似張騫隨雲拜東皇王喬下天
壇
宴引春壺滿春給水衡錢分明饌玉恩水有在藻鱗
昔曾如意舞瑞錦送麒麟惟有牟尼珠焕若靈芝
繁
雕章五色筆大哉萬世程(叶)軒轅休製律仙鶴下人間
朝野歡呼同圖以奉
至尊處處說壺公何曾藉偓佺淳朴憶大庭古者三皇
前(集杜甫句)
(原任運同)劉嘉兆(年六十三)
南極祥輝迴瓊筵
錫御厨中天開
夀㝢繁祉集瑶圖拜舞千官盛貞元一德孚稱觥隨耉
長熙皥樂唐虞
(四品頂帶原任知府)岱起(年六十五)
鳳闕春和戛玉音
殊榮仰被感尤深黍苗膏雨慚(臣)職樗櫟栽培仰
主心
祖武三朝繩奕奕孫枝五葉挺森森稱觴歡躍鵷班裏盛事
從誇僅見今
(賞給遊擊降一等職䘖)誠岱(年八十九)
祝鳩紀孫圖芝英標宋志齒一古所崇
聖代協其瑞木德歲旃蒙耆年喜麕至樗櫟曷足稱久
荷頭銜
賜敬隨鶴隊趨並位星躔次彌性純嘏常願繹卷阿義
(原任都司)明保(年六十八)
香山洛社傳畫圖勝事僅足夸枌榆當時景龍大
觀宴未聞國老駢肩趨
古稀天子備諸福明堂泰階升六符
仁皇慶典臚瑞牒式醼夀耉千茵鋪
聖華上協
帝錫羡日升川增叟數俱文昌上將班鵠列(小臣)前執丈
二殳鐃歌朱鷺奏凱入上方拜
賜銀牌敷(臣曾出兵五次獲有功牌賞銀)興安數載典管鑰干城俯
愧孱薄軀就閒歲月無寸效伏幸
湛露加沾濡衛州防禦厠耆會(臣)與
恩宴榮尤殊
(原任都司)張漢霆(年六十四)
宫柳未藏鶯階蓂六葉生
羲軒臨黼座佺羡滿蓬瀛綵結宜春字香浮益夀觥檀
烟霏禹鼎麟脯佐堯羹樂奏鈞天廣花開閬苑明
衍籌綿福禄
賜杖拜
恩榮日下星雲爛天邊雨露清
熙朝仁宇大寰海樂昇平
(原任都司)景文(年六十四)
歡臚六幕
御筵開齊向彤墀捧夀杯仙掌露濃春酒醉
天家宴會勝蓬萊(一)
執殳憶昔到邊城叨獲功牌疊記名(臣出兵兩次蒙賞頭)
(等功牌四三等功牌一)親見
聖朝多盛事金川西極後先平(二)
(原任都司)富明阿(年六十二)
聖主斟元化青陽
溥錫祺歡臚九如頌
慶衍萬年枝笻杖
頒仙陛霞漿捧玉卮葵衷何以報虔效華封辭
(原任都司)趙連琰(年六十一)
天家渥澤浩無邊尚齒筵開洽大千玉液瓊漿傳既遍
衢尊同日捧
堯天(一)
詩歌同澤蚤從軍叨秩多年未效勤重幸
恩深依
禁籞絳霄糺縵仰彤雲(二)
(中憲誥封大夫)劉玉策(年七十五)
春酒慶稱觴酺筵
澤浩洋羣僚簪珮肅千叟鬢眉蒼接座同邀
寵瞻雲各紀祥庸材沾
雨露沗許附鵷行
(中憲誥封大夫)丁日振(年七十四)
盛典錫耆齡雲霄生羽翼同依
天九重親睹
日五色
聖世協苞符巖廊萃珪璧下逮九域春融盎敷
膏澤佺僑蔚林列
夀㝢恢環翊應節風啟東聯羣宿拱
北珍饌羅几筵華藻荷
天德感激此近
光訓行會
皇極
(中憲誥封大夫)張璠(年七十一)
春日耆筵肇啟萬方夀筴來同
重華首聯
奎筆
藻韻上曡
天工
慶曜如珠如璧仙班為鷺為鴻綠髮蒼顔增綺赤忱長頌
丹楓
(中憲誥封大夫)韓龍震(年六十五)
華茵
錫宴萬方歡叟列千羣肅珮冠
聖澤匪今嫓大美直逾雲紀邁龍官(一)
廣樂中天奏六莖神芝
春殿茁三英慶同威鳳祥麟列萃圃游梧樂蕩平(二)
(貤封中憲大夫)朱堂(年六十六)
歲陽紀旃蒙夀星連鶉尾天周六十四
曠典光
前煒
聖人御六合榮鏡懸
黼扆
古稀法
天行日升而月朏鈞樂奏九磬蟠蔭敷萬卉喜氣縵卿雲
大斗敦行葦萐莆扇几筵
宫錦盈筐篚
錫福既穰穰凝
命益亹亹
五代振斯螽三雍時述螘
慶覃匝瀛禆
恩湛逮葑菲微生欣昭蘇
寵榮貤鄂韡竊附周雅陳臺萊歌樂只
(朝議誥封大夫)吳峩(年八十二)
旃蒙芒雒月太簇琯候魚上冰日建除滿春滿九
閶夀滿八疃共率赤衷羣趨
翠䍐
帝賚予之事醳盈瓚申以駢禠瑰珍溢盌上自潢藩下
逮鄙酇東逾鯷壑西訖月館
仁皇天恩
皇帝載纘照嫗培植俾姟兆算來會
廷闕三千組纂(微臣)贏八榮覲
雲繖敬效顓愚識慚窺管
(朝議誥封大夫)喬玠(年七十八)
星雲景慶靄中天
春殿從容敞綺筵
錫福歡臚歌八伯引年典盛叟三千瑶階拜舞
龍光近
紫禁趨陪鷺序聯醉酒
恩深齊獻頌
聖皇開袠暢洪延
(朝議誥封大夫)趙貴輿(年七十三)
四時調玉燭和氣先春柔元為四德長仁道覆九
州
皇春開正月元旦羅共球五日易一候六辰
嘉宴遒簪纓集端序耄耋徵巖洲
帝道動法
天渥澤如春優令符帝少皥辰屬寅訾陬龍宿耀角亢農
祥啟扈鳩青史古未有陽春肇吟謳
(朝議誥封大夫)閻正戸(年七十二)
讌啟
昇平世瑤階瑞靄崇白頭頻晉秩
青瑣預呼嵩饌豈林泉識人非酺會同瞻
天躔緯近就
日景光融倍覺春增煦常逢歲屢豐扶藤依
紫闥挾纊對和風報效規(臣)子寅清凛在公如川增
聖夀盛典慶逾隆
(朝議誥封大夫)曹五棟(年七十六)
韶靄三霄鬯照耆英萬國偕來皥皥同遊
夀宇熙熙共樂春臺
玉陛榮舒蓂葉瑶巵醲飫松醅
景福仰邀
敷錫依
光慶詠臺萊
(朝議誥封大夫)何熙(年六十五)
接武萃
龍墀聯班趨
鶴籞布
惠錫兼珍施
恩頒綠醑龐眉映金尊黃髮飫雕俎(微臣)沐
寵光品列鵷鸞序藻黻荷
皇恩
綸綍聞
天語春風漾慶霄麗日輝仙宇恭聽咸韶音青雲正干吕
(喀什噶爾四品噶雜那齊伯克)默羅爾雜(年七十一)
巍巍頌
天皇
夀超萬八千歲強(小臣)僻處葱巔側默德筠冲及天方
河之西源在其地䨇源並會和闐葉爾羌古未入
中國
皇帝二十四載照以日月光收以版宇理以疆開屯設
官秩要荒喀什謂各色噶爾謂磚房辨訛正譯仰
邀
天藻詳(臣)官噶雜那齊者乃是回疆(小臣)管理地畝并
賦糧因其土俗榮以品秩轄以辦事大臣陶燮成
樂鄉爾來二十有六春少者壯老者夀以康(臣)以
逖遠趨
天閶得覲
夀宇遊春陽乃
錫蓬池宴擎跪隨趨蹌崑崙山高河源長敬祝
皇帝聖夀億載天中央
欽定千叟宴詩卷十
