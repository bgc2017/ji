欽定千叟宴詩(乾隆五十年)
卷二十一
預宴九十人詩九十六首
(護軍校)六格(年六十二)
天上白玉京結髮受長生雙吹紫鸞牙鸑鷟有時
鳴星辰上森列歡娛樂
恩榮
聖代復元古天地為橐籥
天子刻玉杖瑶臺有黃鶴光禄紫霞杯五色雲間鵲水
流知入海輕塵集嵩嶽庶觀
無量夀即知蓬萊石望極
九霄迴
廣運無不至天人清且安如
心之使臂濟濟
雙闕下飄飄神仙氣
龍顔一解四海春彤庭左右呼
萬歲造天關侍
軒轅
重光疊輝播於八埏進退成行落落綺皓九苞鳳皇今日
醉飽萬戶千門入畫圖東風己綠瀛洲草九十誦
古文跡與星辰高長吟播諸天絃歌詠
唐堯(集李白句)
(護軍校)永泰(年六十二)
昇平慶瑞啟
天閶耆老懽騰化日長世是春臺歌樂愷人登
夀㝢協嘉祥笙歌鏘玉仙音朗觚爵流霞法酒香共向
五雲瞻紫氣瑶階抃舞拜
恩光
(護軍校)杭什(年六十二)
糺縵卿雲護
紫宸遊河入昴瑞圖臻普天黃髮霑瑶席並效華封祝
聖人(一)
雲衢抃舞浩春輝宴次人人領
賞歸九節貞笻雙織錦仙家未有世間稀(二)
(護軍校)根敦(年六十一)
揮鞭出塞淨天欃昔日同裳拜
賜咸績賞金牌光列校(臣出兵接仗六次得賞功牌二面)勲書羽檄署
頭銜(臣保頭等五次)開筵更荷
仙厨渥既醉尤寬酒正監耆席爭誇難老
賜春輝垂照寸心緘
(護軍校)扎爾杭阿(年六十一)
人瑞羅千靈春祺鬯九有協序啟南弧斟元符北
斗白玉燦爛杯黃封郁芬酒暢以中和音序兹進
退耦歡臚億萬齡敬承
羲黃夀濟濟來
天閶韶光煦蒲柳
(護軍校)阿隆阿(年六十一)
蓬萊闕下會高年末校追陪拜
賜駢饗食燕儀兼四代下中上夀列三千老農亦預耆
英集武士欣隨翰墨筵信是延洪開
夀治添籌捧斝醉華顛
(護軍校)石林(年六十一)
天門春旭麗長樂曉鐘傳旛勝迎風轉松梅帶雪妍大
官羞玉饌偏校列耆筵榮幸逾花甲小年附大年
(護軍校)元杭(年六十一)
法酒榮頒啟
御筵升恒嘉慶
帝恩駢三千人瑞今真見扶杖天街鶴髮仙(一)
周甲春纔度一齡菲材何幸預椿靈從今薄植添
強健親到弧南挹夀星(二)
(護軍校)索柱(年六十一)
聖世三台協旌門七校閒春生螭序外風藹羽林間福曜輝
皇極紅雲覲
帝顔耆筵欣拜
賜長此頌南山
(護軍校)福格(年六十一)
我
皇德邁軒與羲重熙累洽百福基東風入律春正早民
物和樂遨以嬉瓊筵玉醴以齒敘
彤階饗宴樂有儀蒼顔鶴髮相追隨
湛恩汪濊淪膚肌(小臣)榮幸趨
瑶陛普天率土歌
昌時
(護軍校)明全(年六十一)
天錫
聖祚日月升恒嘉祥丕洽和會蒸蒸維兹臣工三夀作
朋扶杖優游
典禮是承(臣)忝筵末感
恩倍增熙熙春臺與物同登
(護軍校)福禄(年六十一)
曈曨旭日暎觚稜
上苑春歸瑞藹凝鶴髮盈千環
玉砌泰符欣覩五雲升(一)
膳府頻傳玉露杯千官捧祝會蓬萊羽林列校名
居末
天上星文貫斗魁二
(護軍校)阿楞(年六十一)
泰運延
軒紀耆英萃
帝閶珠肴分六膳玉醴湛三漿卿景呈輝爛垓埏洽慶
長(微臣)同草木煦育戴春陽
(護軍校)五十六(年六十一)
夙乏健銳姿少年備戎伍恭遇
昇平世舞階戢干羽琛來西海遥璧翠東瀛普
覆冒遍敷錫徼籓皆樂土何况神州民垓億耆夀聚
國慶積久道蠲吉隆儀舉春光慶舒疊長筵
賜酒脯雉尾拜稱觴萬年秩
皇祜
(護軍校)德隆額(年六十一)
糺縵光華旦祥符景緯聯扶鳩觀
盛典執戟赴華筵露酒春同普星廬慶益駢耆年趨
舜陛舞蹈詠
堯天
(護軍校)索住(年六十一)
羽林千騎列雲屯環拱
微垣太一尊日月山川
天子夀東西南朔
聖人恩葵心共矢傾陽切照鬢同知就
日温虬箭仙壺春景永彤階蹈舞捧瑶樽
(護軍校)雙全(年六十一)
聖人御六合坐致羣黎安
曼夀千萬歲引年宴洽
彤庭歡溯自鴻濛肇啟扶輿始蟠雲龍有秩鳥火有
官繣隂陽之稠鬱辰紀支而幹紀干追軒軼頊包
虞越周孰及吾
皇之恩德擴坤倪而聳乾端歲舉耆宴
照臨大觀蓼蕭載咏零露漙拜賡喜起祥雲團(小臣)拜
瞻抃舞益仰
蒼穹寬
(護軍校)艾申(年六十一)
福禄來崇協瑞占皇春帝夏
一人兼
龍顔有喜
恩膏渥鶴髮都寬禮數嚴九宇
恩酺推饗燕萬年長養樂熙恬從兹班序延齡頌長慶
韶光照蔀檐
(護軍校)格圖肯(年六十一)
貞符調玉燭
乾策衍元包燕樂占需象裁成叶泰交慶雲輝閬苑晴
旭麗
螭坳廣樂鈞韶奏來儀鳳九苞
(護軍校)八凌阿(年六十一)
曾經束髮事戈鋋優錄微勲
帝賚駢暮齒自惟慙驥櫪仙班何幸接鵷聯瓊芝颺彩
依金掌玉醴浮春挹
御筵湛露信知豐草渥
龍光載詠蓼蕭篇
(護軍校)雅爾哈(年六十一)
景命千祥集
皇圖五世昌規
天符大衍
繩
祖叶重光員鼎調仙膳豐觚挹斗漿願言隨鶴髮矍鑠贊
鷹揚
(護軍校)巴金太(年六十一)
早春開
秘殿優老
命稱觴魚鑰晨鐘起虬壺午漏長芳醪仙掌露瑞篆
御爐香折俎還加豆捶琴更鼓簧分甘羞碩果侑飲薦
瑶筐
萬夀民同祝康衢樂未央
(護軍校)瑪桑阿(年六十一)
慶行饗燕浹春湑人似黃星捧直廬扶杖千行隨
羽仗
垂裳萬載仰
宸居瓊筵麗日光初曙
金闕祥雲彩正舒為報山中洪羡輩
龍光近覩幸誰如
(護軍校)五德(年六十一)
皇州春色滿夀讌溥
仁風笻飾鳩為杖笙鳴鳳在筩九衢尊已徧八闥鏡長
融積照周寰宇深涵仰
化工林多開福禄戶盡錫亨豐受
賜諸耆耋涵
恩自丱童羣躋熙皥樂更沐
寵光隆步武烟霄接聯翩露掌通玉花曾肆馬金爵幸
儕鴻願效堯封祝謳歌薄海同
(護軍校)隆保(年六十一)
寳饌瓊漿八味馣春風華髮喜鬖鬖河清幸覩千
年一嵩祝長呼
萬歲三率土熙熙瞻
化遠普天浩浩慶
恩覃戎行久荷承平樂盛際端辰更盍簮
(護軍校)六十四(年六十一)
垓埏躋
夀㝢
愷澤應時宣羽仗排
瑶闕雲階敞綺筵爵分金掌露香拂玉爐烟黃髮承
恩渥同賡保定篇
(護軍校)佛保住(年六十)
青陽應律旭景昭融為歲之首在天之中
絳闕肇啟龐眉來從
聖人作覩萬年六龍若千叟者來如雲風或班朝序或
豫巖嵏聿有紳儒亦逮軍戎象鞮奕奕譯寄重重
初臻有千繼倍而豐乃三作朋旅覲
丹楓
帝嘉賜之旨醴仙笻
内府之珍繹絡豐崇依秩而班計齒而隆其未與者
粟帛龐鴻羣捧銀牌上祝
蒼穹禮包四代
恩軼三雍世登太皥光超有熊(臣)佛保住敬歌
天工
(護軍校)四十六(年六十)
東皇開節序南極焕天文地喜蓬萊近膏從太液
分
絲綸宣巽令墀陛溥需雲幸際休嘉會賡歌叶
舜薰
(護軍校)巴寧阿(年六十)
遊
聖世飽而嬉犬馬齒無所為望
天光欣自私何所求介夀眉維
聖人超軒羲
賜嘉宴胥樂兮春光盎盎日遲遲(臣)之慶幸(臣)何知願
萬年普若斯歌愷樂欽
文思
(原任護軍校)德成額(年八十三)
恩筵既集桐豫
帝祉之施棣通列席威儀既秩承筐禮意攸隆綠尊甘
露凝瑞
丹闕卿雲兆豐循省引年身退欣逢
萬福來同
(原任護軍校)富廣(年七十四)
於皇
帝德玉振金聲
天以為則民莫能名涵煦萬類久道化成聯珠合璧祥協
日星騶虞麟趾于野于廷
皇帝曰咨兹詎瑞徵耉老蹌濟人瑞斯稱乃降殊典載
延耆英萬里奔走萃于
神京夀筵斯啟鵷班聿升肴核維旅飶香椒馨臣拜稽
首竊愧無能昔預訓練不忘翦鯨
威稜所至百神效靈何力之有厥志兢兢獲逢
錫羡慶莫不承億萬斯年載歌升恒
(原任護軍校)富爾散(年七十四)
旭日曈曨閶闔開盈庭祝獻紫霞杯童顔爭識
天顔喜
詔許從容策杖回(一)
扈
蹕長隨翠葆馳五雲多處奉
恩私投閒重飫
天厨饌誇向田間野老知(二)
(原任護軍校)蘇沖阿(年六十八)
嘉會超千古卿雲縵吉祥普天安以樂率土夀而康文
錦
頒天府珍盤出
尚方扶鳩同拜
賜荷戟亦輝光
(原任護軍校)跟太(年六十七)
際曉卿雲瑞色開追隨鴛鷺集蓬萊歡情共叶需
雲象喜氣同霑湛露杯麟定鴛行田野逮東瀛西
汜海隅該生逢
聖主籌添算長效華封獻夀來
(原任護軍校)恩特賀(年六十六)
古稀天子夀無疆瀛海為籌懋典光
佛日仙霞輝共照
乾符人瑞慶方長就閒歲月皆
天賜衎燕尊罍被露瀼同祝三多歌五福彬麟禮樂叶
嘉祥
(六品職銜護軍)福永(年六十二)
彤廷春晝啟瑞靄接朝暉
夀㝢多耆老
醲膏逮賤微櫜弓欽豢養捧爵飫芬菲一統金甌固淳
風洽九圻
(署步軍校)張毓英(年七十一)
玉琯宣韶日瓊筵
賜酺辰卿雲凝
鳳闕仙靄擁
楓宸鶴髮分行入鵷班綴序均歡臚寰海頌味飫大官
珍
聖瑞三階煥
天題七字新(下臣)依景運抃舞
萬年春
(署步軍校)蕭忠義(年七十)
堯階新慶六舒蓂焕爍天垣麗景星鮐背扶攜鳩刻杖
龍墀拜舞鶴揚翎功成延喜星飛渚
慶集昭華琯在廷萬載
恩榮諧忭詠(小臣)何幸醉仙醽
(署步軍校)唐興仁(年六十四)
維
天行健日月乃升恒維
皇法
天人道以化成瓜綿瓞衍
五代昌符呈
萬福敷錫庶民咸遂生有來萃者千叟揚祥徵遹繩
祖武
賜宴班耆英
龍紀五十藹藹春之正珠聯璧合四海揚頌聲歡臚慶
洽億萬祝
聖齡
(署步軍校)梁長太(年六十二)
恩筵曉厰旭曈曨耆耋懽騰覲
九重鈞樂和聲宣詄蕩仙壺瑞液飫醇醲便蕃捧到雕
文綺舞蹈攜歸碧玉笻芹曝微忱何以效三多獻
祝慶
堯封
(署步軍校)雙關保(年六十一)
聖人御極徵上祥普天民物臻阜康夀愷作人洽雅化
箕疇衍福篤其慶月紀孟陬日次六春風和暢占
辰良
詔命特舉引年典寰宇耆耋歡趨蹌大官珍膳列金鼎
尚方法醖斟瓊漿雍雍黃髮拜三爵國老庶老生
輝光我
皇泰策衍無疆願賡天保依詩章
(署步軍校)劉準(年六十)
曼夀增仙籌熙春
錫嘉宴階蓂華露滋厨萐條風扇松軒奏雲璈綺席羅
珍膳何期虎旅班獲飫
天厨膳還列三千臣嵩聲極歡抃
(署步軍校)長官保(年六十)
引年厪
帝念黃髮被
恩榮拜
賜趨雙闕稱名陋五更如春
皇有象錫福
聖之情法酒霑同露仙肴飫若瓊身家增愷樂耳目益
聰明願效華封祝區區報太平
(六品典儀官)巴達(年七十五)
寳幄瞻層霄趨鳬會千叟
天開夀㝢圖曠古幾曾有我
朝獨數典惟慶
澤彌厚人復倍二千酌以瑶光斗盈廷齊祝
聖合聲億萬夀更推四海
恩豈數香山九
(六品典儀官)巴寧阿(年七十二)
淑氣蒸和會
純熙洽大同升恒昭
日月几杖序西東彩勝輝頭白霞觴映面紅自週花甲
後一紀又春風
(六品典儀官)訥爾京額(年六十七)
懿歟茂哉上儀盛事萬世一時
恩翔光被乘乾申巽旭旦首春滂福慶夀繄臣暨民民
遐臣邇遥酺近宴列席分曹伯佺仲羡坎坎蹲蹲
既歌且舞兢兢業業登三咸五
(六品典儀官)富通(年六十五)
春和始布令品彙滋暢逹
天子居青陽百官拜瑶闥順時
行慶惠未聞聚籛葛羞耉徵典章我
朝方綜括羅氏授几杖雖重猶其末大臣陳酒漿
特宴實古越八公與五老孰似三千佸河渚徒翔翔康
衢自軒豁
(原任布政司經歷)韓紹賢(年六十九)
甘露釀酒其香有餘芳蘭為肴其味誰如一從
仙厨飫珍膳乃知麟脯鳳髓談非虚吾
皇萬夀超古初諸福畢備史未書
詔開寳宴集千叟衣冠勝會鏘瓊琚祥颸拂拂吹仙裾
麗日曈曈輝玉除鳩扶雀躍拜手更稽首共欣樂
愷逾酺醵歌臺萊樂樂胥熙熙皥皥同
昌運南極星躔朝
帝車
(捐職布政司經歷)楊祖幹(年八十)
綵勝韶年集華平瑞葉開元辰歌燕樂千叟到蓬
萊接席聯鳩杖分行捧玉杯
天家覃慶澤浩蕩到春臺
(捐職布政司經歷)汪之隆(年七十四)
綏桃以三千年為花實靈椿以八千歲為春秋物
性秉異有若此人生赤松王喬之倫實與儔海中
圓嶠方壺蓬萊及瀛洲類多寓言金銀宫闕琅玕
樓未若人生
盛世沐大化我
皇一一錫以夀履恢箕疇新春溥嘉宴三千捧瓊甌臣
生同草木得與華芝靈椿共炳彪亦偕鳳舞隨麟
游齡過七甲更四歲長向
彤庭瞻彩斿
(捐職布政司經歷)孔年泰(年六十六)
祥雯麗野景靄凝霄日隨春霽風因律調游麟儗
儗翔鳳翹翹
國慶積萬
帝恩渥饒既三皇登以五帝超禮燕饗食杖鄉國朝
頒天府珍聽覿未邀被以繡黻豫以咸韶伊三千人仰
北斗杓登之雅頌普為聲謠
(捐職布政司理問)闞士林(年七十一)
昌辰開夀㝢
景福錫耆筵彩仗迎朝旭濃香靄瑞烟依蒲霑鎬酒鼔
腹樂
堯天小草同邀
賜欣依雨露鮮
(捐職布政司理問)祝文陞(年六十五)
溯珍符歌瑞典雲蒸川增風和氣晼雕景降為雯
福夀凝成篆值部判之一時軼嫏嬛之萬簡
帝增神筴億萬年耆筵拜舞依
瓊輦
(原任通判)孫霑(年七十三)
聖皇鎬宴班千叟五十熙春平盛久翠鳳含綏德耀長
丹魚在藻
恩波厚綵旓繡葆擁
丹墀九拜親呈瑞玉巵曠典引年人瑞集
君臣同樂古今稀瓊瑶檻樹芳蘭圃
殿閣深嚴奏歌舞一聲仙樂天上來潏露飛甘
仁澤溥(小臣)引退賦懸車
紫禁彤闈許步趨祝嘏同聲歌
萬夀
天行剛健邁唐虞
(原任通判)王湛(年七十三)
生長
堯天雨露中傾陽常自效葵衷太平式燕膺嘉會
多祉繁禧集
聖躬(一)
曾紆綠綬預華簪親見閭閻樂意酣歲歲頒行人
瑞牓只今同祝丙丁南(二)
(原任通判)馮誠(年六十一)
時值履端春始世逢
錫極
恩多青陽盡披瑞錦黃髮同餐玉禾高下二儀斡運廣
輪萬國呈歌蓬萊五色雲近紳綬欣傳珮珂
(捐職州同)楊名義(年八十)
葱葱鬱鬱氣佳哉玉堂正對
金鑾開仙山一見五色羽愷悌君子神所予
聖主如天萬物春角尾奕奕蒼龍蟠上追軒頊相唯諾
旁資老耼釋迦文暉暉日向
金輿轉鳥能歌舞花能言真珠為漿玉為醴更識人間
有真味莫笑華顛飄彩勝到處聚觀香案吏
福禄正似川方增有生何處不安生玉德金聲寓於石
粗識
軒轅奏樂聲後者無繼前無偶新年已
賜黃封酒何人作頌比崧高萬古斯文齊岣嶁(集蘇軾句)
(捐職州同)李鑾(年七十三)
黃髮肩隨入
覲清時眉夀同登沆瀣丹霄露湛醍醐玉斝香凝
錫福天家福備
覃恩兆庶
恩承拜祝
乾坤悠久長瞻日月升恒
(捐職州同)高日暐(年七十二)
彩霞旦展玉漏晨催
龍墀鳳暖魚鑰晴開几陳珍膳甕滿春醅頤年疊至
眉夀齊來雅歌山阜樂奏臺萊星暉朗潤雲漢昭
回
德彌六合
恩浹九垓
一人有慶百工熙哉
(捐職州同)李廷榮(年七十)
聖主符珍闡握小民衢巷歌謠歲值五旬紀瑞
詔徵千叟來
朝玉液杯傳九陛雲璈樂奏三霄
夀㝢嘉祥疊見昌辰
盛典常昭
(捐職州同)高攀試(年七十)
聖人御世億兆含醇
萬年慶衍九㝢夀臻普頒
丹詔齊覲
紫宸拜
恩玉陛
錫宴昌辰雲飛雉尾日繞龍鱗爰斟甘醴載列兼珍
惠覃耆耋福賁冠紳願同小草仰祝
仙椿
(捐職州同)徐大年(年七十)
蒲藻文魚樂芩苹瑞鹿游履端春慶積迎筴日華
稠齒作松喬萃
恩同江海流便蕃靈夀杖扶掖逮遥陬
(捐職州同)董母班(年六十六)
歌華藻溥春祺自有鴻濛以來未見一席三千宴
若兹伊此三千人生在
羲皇世積累以熙洽漸以深仁摩以義濟濟位朝班亦
及農兵工商聯職志歷歷以齒序豈必二首六身
疑年書亥字
皇錫慶膏溥萬物以濃春
皇抒奎藻垂天地之大文(臣)愚靡有知識敬頌瑞星卿
靄玢玢復璘璘
(捐職州同)温世爵(年六十五)
聖夀符昌運元正
渥澤覃升恒緜
寳籙蹈詠集朝篸流慶
新祺溥登春樂意含榮踰燕禮二歌協鹿鳴三扇箑和
風鼓㪺觴湛露甘
御爐香靄靄宫柳綠毶毶授杖鳩初刻添籌鶴共諳臺
萊歌日茂山北與山南
(捐職州同)張德星(年六十四)
軒轅命大撓製甲子神禹使章亥步九州陽干隂
支斡運幾千載南輪東廣囊括四大洲乾苞坤符
積景運覩此聯珠合璧效珍修貢之
鴻庥夀人徧列天地間夀祺
普錫春風寰峩峩
絳闕人三千
睿照如日仁如天
皇帝御宇五十載
昊清垂禎覿雲采月正元日陳琛球越六日敷宴以愷艾
耋復期頤齡多百歲躋東瀛復西宇祝環九衢普
韶陽旭景舒曈曨
天子曉闢乾清宫華髮藹藹仰
渥澤六十以上一百五歲以下咸所同扶攜仙笻鶴髮
健晻映雲錦酡顔紅羣知熙愉康寧遊
夀㝢詎識
九重參贊超元工
(議敘州同)孫有誦(年六十六)
崇禧駢集逢韶春下
詔引年盛筵陳甘膏珍賚
沛稠疊鶴髮鯢齒來紛綸扶桑海國來捧日南極弧星
環拱辰雅管頌笙調鳳凰金盤玉饌擘麒麟扶靈
夀杖拜
恩渥進恒春觴祝
嘏純
視學養老各有義佇覩橋門圜萬人
(千總)劉汝翼(年七十六)
聖皇繩
武嘉讌重開
釐延籌屋歡洽春臺祥光應莢協氣調梅星羅
玉陛露渥金罍貔貙忝列鵷鷺榮陪
御園小草長沐
恩培
(千總)鄭文元(年六十六)
署色曈曨萬戶開際新春日上春臺誰知需次千
夫長也預
君王恩宴來(一)
華筵慶祝
萬年齡臣是
天園列籞星景慶光中
清蹕路年年福曜護長坰(二)
(千總)蔡永興(年六十五)
大化敷寰極春筵啟
禁中耆台邀
澤厚酒醴荷
恩隆見丙星彌耀由庚樂至崇階階同舞蹈稽首效呼
嵩
(千總)姜凱(年六十五)
紫氣翹瞻
帝闕貞符慶祝華封
乾策上推河洛仙籌下衍椿松荷戟忝居一隊稱觥得
到
九重父子同沾華宴
恩榮亘古未逢(臣侍臣父姜天章同預嘉宴)
(千總)張新在(年六十三)
繡戟祥光護紫微司門咫尺凜
天威人遊
化㝢增綿算春永仙臺炳曙暉濃湑再欣開綺席皤頒
相慶列
彤扉黃圖瑞啟靈長運璧合珠聯拱
帝畿
(千總)韓國鍈(年六十三)
重闉司管鑰七校奉韜鈐斗仰
三霄近籌知四海添慶逢弧曜啟祥共嶽圖占
紫殿羣仙集瓊巵雨露霑
(千總)王璋(年六十一)
鳳律占延洪鶴籌添景羨韶旉閬苑春懽洽蓬山
徧霽雪引祥光和風
錫嘉讌尚齒萃鵷鸞
賜酺及微賤自慚虎旅班忝附金閶彦芝鶴共繽紛星
雲同糺縵祝綿
億萬齡仰識
蒼穹眷
(原任千總)徐質(年七十六)
玉律祥風起
丹墀瑞氣環歡聲騰薄海
洪算頌如山日麗元辰後筵開霄漢間何期叨未秩咫
尺仰
天顔
(原任千總)鄒志亮(年七十四)
丹霞夾虹彩景星出雲間
聖代垂光華五色一何鮮夀民多松喬羣老過百年
彤廷列耆舊鶴髮皆翩然
一人穆端拱禔福為廣延瓊筵
賜春酒盛事萬載傳
(原任千總)張廣潤(年六十八)
貞元綿景運
夀㝢應昌期啟淑榮三露呈祥絢五芝嵩聲諧玉琯旭
彩暎金巵燕喜偕營弁
恩叨解組時
(候補千總)紀士端(年六十二)
歲首陽和淑氣新祥煙瑞靄焕
丹宸靈臺玉律風吹艮令節青旗斗建寅交泰地天成
夀㝢昇平宇宙樂長春(微臣)幸接
恩光近同聽仙韶萬舞均
(候補千總)岑儀(年六十一)
五甲周元化三辰協泰交軒圖開鶴笇堯莢茂螭
㘭嘉會蒙
頒杖微班愧執鐃緣知千億夀
聖德自兼包
(候補千總)楊毓芳(年六十一)
祥曦開
紫垣門鑰職忝備敢誇松栢年願比佺喬歲
聖人臨夀㝢淳化浹天地瑞瓞慶緜緜一堂隆
五世韶春溥羣叟儀度何醰粹茀禄承洪庥仰識
龍顔霽盛典頌耆筵錫羡皆
天惠
(六品職銜)靈毓(年六十三)
優游
聖世被
恩寬冠服榮叨六品官惟有忱依
雙闕上豈知身到
五雲端
頒來文綺青瑶席捧出殊珍碧玉盤額首隨班依
九陛髮今重鬒面重丹
(儒林勅封郎)鄧崇鎬(年七十)
蕃釐廣被八極
景祚仰慶延洪少飫衢尊至老人沾夀醴還童金爐香
繞旭日瑶墀樂奏條風耆臣式拜且舞頌揚惟效
呼嵩
(儒林勅封郎)羅紹麟(年六十六)
玉戺肆瓊筵
丹墀開酺醼舉旅徧臣工引年羅貴賤(微臣)楚澤臞
皓首執經卷幸叨
紫誥榮得預朝
金殿同分大官酒俱飫
天厨膳捧
賜勖葵忱校書勤述譔(臣子編修羅修源現充四庫全書處提調)
(儒林勅封郎)李化樟(年六十六)
昊天儲百福景爍萃我
皇
六巡南紀奠海岳一舉西旅
恢紘綱
蠲供數以垓億計拓地里餘二萬強邊庭設郡縣高閣
庋圖章
文敷四海何煌煌豐亨豫大廓
元運燾依宇下夀而康三千耆耋拜舞歌
帝力辰垣輝耀同天長
(儒林勅封郎)周之鳳(年六十二)
星雲呈糺縵瑞氣浹穹輿禮
錫高年爵文同薄海書吟隨八百後頌軼九皇初
國慶人增夀恩光
帝用譽
(儒林勅封郎)祖率英(年六十二)
華藻春祺宴鴻龐昔未聞青髫
醇化浹黃髮
慶膏殷鷺序承瑶爵
鸞書荷錦雯松喬寧有此佺羡得同羣疊璧恒流彩編
珠自耀文九皇超太古
萬禩瑞氤氲
(勅封郎)姜天章(年八十八)
草野不知書弓馬是家世但解小說家曾讀洞微
志太平興國中瓊州楊遐舉其年八十其父叔連
百廿二其祖宋卿一百九十五雞巢中小兒乃其
九代祖不知歲年不食亦不語其說若有據其事
或荒唐生當汴宋既非郅隆代遠處儋海不到天
闕旁豈如(臣)多幸生世如虞唐膝下千夫長堂前武
信郎父子叨預宴蕭露霑
龍光座分上下席杖列左右行三千人中亦多兒孫侍
但得扶掖不得
天厨嘗(臣)視他人感
恩更難量(臣)子凱年六十二八十有八(臣)天章
(武信勅封郎)孫文運(年八十一)
世業榮叨豹侣
天恩久賁鸞書齒協黃鍾九九日行青道初初慶奉珍
厨健飯普同海宇安車簽名並題武信白頭幸珮
瓊琚
(六品廕生)六十七(年六十四)
絳鶴聲長麗景披紫猊烟潤暖風吹琪筵燕衎
天顔喜綺席光華
睿藻垂折俎欣逢
恩共溥加籩竊愧分非宜九衢春滿人同慶拜舞
彤廷進
夀巵
(阿克蘇所屬拜城六品噶雜那齊伯克)庫爾班默特(年六十六)
飽
聖德歌
天衢(臣)派巴噶爾(臣)家阿克蘇自有生以來未識中華
文字黃與虞恭逢
皇帝陛下戡亂定猰㺄天堂默德帡
大化帕爾西語回字非睢盱汗木素爾山之南塔什哈
什逹巴漢東隅自從哈密闢展土魯番以及哈喇
沙爾暨庫車西過烏什喀什噶爾葉爾羌和闐額
里齊域玉水交盤紆悉歸
皇帝覆幬德外及左右哈薩克東西布魯特拔逹克山
痕都斯坦在古罽賓大宛之故墟年年琛貢集
紫閣荷
皇帝恩酣醍醐(臣)之所轄在拜城噶雜那齊綜理田畞
及税租拜城乃在賽喇木西喀喇烏蘇東所屬邨
莊二十二距
京一萬三百餘里奉璇圖昔年紅銅鑄錢薄迄今
乾隆通寳耀遠模不須五十普爾即為一騰格國寳流
衍一百普爾作一騰格輸回民具有知識函血氣
以生以養以教以訓皆
睿謨碧眼高額多長夀(臣)年六十有六虔效職貢來
皇都恭逢
盛朝溥錫千叟宴西濛(小臣)亦得綴燕胥
皇帝萬萬歲豐年長敷腴(小臣)唯有墾稻畞勤額賦率
諸伯克聽於伊什罕伯克阿竒木伯克上從駐劄
大臣覲
聖符千叟宴樂何如抃舞大地承
恩初
(伊犂六品密拉璞伯克)拉伊木(年六十五)
嘉會三元綺讌陳西濛同被
化工新屯開二萬膏腴地身與三千福夀人密拉璞官
司水利額齊斯境捧
天珍伊犁河水
皇春滿親到蓬萊更識春
欽定千叟宴詩卷二十一
