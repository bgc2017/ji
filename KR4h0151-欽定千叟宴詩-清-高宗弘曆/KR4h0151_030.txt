欽定千叟宴詩(乾隆五十年)
卷二十五
預宴九十四人詩一百十首
(按察使職銜兩淮商人)程謙德(年七十五)
朝端佳氣接蓬萊
恩錫瓊筵朵殿開眉夀趨蹌瞻玉戺頤年抃蹈捧霞杯
琅琅法曲鈞天奏習習祥風淑氣催
鳳綍自天沾寵渥
龍章敷福慶昭回憲司加爵榮陳臬鹽莢持籌職阜財
今日
天家叨異數五雲深處上春臺
(卿銜兩淮商人)江正大(年七十四)
九華麗朝日瑞靄暾初升蓼蕭賦露湑天保符川
增(微臣)隸淮海鹺轉江波澄
鑾輿幸江介鳬迎藹雲蒸餘筴寬百萬拜
賜羣歡騰沾被(臣)獨渥
天寵稠疊承榮銜點卿月
殊錫叨金繒
恩華逮(臣)子驅策愧寸能洊從郎署擢優獲藩符膺(臣子)
(蘭蒙布政恩任河南使)
隆施出匪望負荷恐不勝勖勵勉夙夜圖報矢冰兢旬
宣布
闓澤嘉應洽瑞徵仰體
聖慈諭徧使康樂登涵濡沃
膏露謳歌祝
升恒恭惟
夀㝢啟玉陛慶作朋葵霍依
黼座敬效躋堂稱
(布政使職銜兩淮商人)江廣達(年六十五)
翹首天衢曙色浮五雲多處奉
宸斿金漿瑶饌
恩筵敞紫籞丹墀湛露流此日朝端紅旭麗昨年江甸
翠華遊小園屢幸紆
仙蹕
宸翰頻揮映玉虯六次瞻
天陪豹尾萬年獻
夀拜螭頭旬宣銜愧非材沗鹽筴資邀
聖澤周鹺使親承𫝊
鳳綍
皇圖長頌鞏金甌欣欣小草沾
膏渥更與耆班感不侔
(道銜兩淮商人)汪日初(年六十四)
千仙肩籛佺六服屬
頊嚳延年巔蓮船卜築族菊谷聯氊傳駢闐玉燭祝
福祿筵前宣
璇篇匐伏讀肅穆(一)
新春旬輪辰
黼宁普譽處人真循因親醑與簠筥伍申誾均奫淪傴僂
覩鼓舞臣民寅陳豳譜古舉
祖武(二體疊韻)
(監生山東商人)徐永鑑(年六十六)
青陽啟上旬率土慶
長春綺宴羅千叟瓊觴飫八珍玉墀隨劍珮金奏聽韶
鈞自愧菰蘆質銜
恩到析津
(舉入山東商人)楊伯壎(年六十七)
愷澤蒙覃敷醇膏沐霶霈渥宴臚歡愉綺文拜
寵賚(小臣)長蘆民海鹺習計會幼識經籍光長邀鄉舉
解皤顔趨
彤庭幸得預嘉會率舞奉
恩施
帝德如天大
(候選衛守偹山東商人)張長庚(年六十二)
習習曉風和愔愔晝漏永
彤階霽日華
黼座祥光炳薄海溥耆宴微忱欣引領幸許隨簪纓趨
晨奉
朝請雅奏聆由庚夀星慶見丙
錫類降鴻龐歡愉樂韶景
(監生長蘆商人)茅祚宏(年六十五)
斗極泰階平弧南夀曜明元正承職貢嘉宴會耆
英鶴髮歡衷洽
龍光大賚榮(微臣)草茅賤深幸到蓬瀛
(捐職從九品長蘆商人)董調元(年六十一)
三垣平八方夀
帝治蔚光華兩曜同長久瀛嶼喁喁承
恩趨風五十
鴻圖大衍始思赴
北闕呼中嵩
帝錫濃華耆宴豐隆合卿尹浹農工商為四民一江淮
之南長蘆東實多皓首鮐顔沐
大化俾來入宴(臣)以微銜從瞻
雲日隨鵷鴻此生真大幸曠古盛典臣躬逢
(舉人)董治(年七十)
聖治際久道文教恢汪洋菁莪樂有儀棫樸奉珪璋興
賢三年典多士四海望稠疊奉
特旨
恩科矞輝煌中多華
國材蔚為黼繡光復以銓選格上厪
宸念詳逾格慎挑試疏通等明揚經史積枕葄吏治敷
循良次第秉儒鐸儀校序膠庠直省大吏奏届歲
風詹場八十復九十一一以名彰
帝用旌耆儒優銜輝青緗年過百齡者爵以鴛鷺行閩
臣鄧鍾岳首列千叟觴實由一青衿
疊賜會與鄉赴闕
嘉忱悃榮服司業章斯為昇平瑞用炳
帝治昌儒業蒙
深恩更牒數未遑(微臣)賡聲句附咸韶鏗鏘
(舉人)張琴(年六十九)
九天閶闔開玲瓏祥雲高捧扶桑紅咸池雅奏殷
碧漢瓊筵列座春風中金羹玉盌瑶席美眉梨耉
鮐禮遇隆
一人有慶萬福同翔鸞舞鳳臨丹楓籌添十屋浩大海
三千叟算集
聖躬無疆之夀軼羲皥光被六合超鴻濛
玉階新桐長百尺瑞徵麟趾延斯螽
堂顔五代福萬世翹瞻景慶呼華嵩
(舉人)蔣楷(年六十七)
飲和食德際昇平歲首春光滿
帝城歌鹿鳴來曾式燕奉
鸞章錫又稱觥千詩競說詞章富三爵欽承雨露盈新
傍蓬壺歌樂只漫須良會羡耆英
(舉人)龔濬(年六十五)
春光臘榦恰盈旬
慶衍循環甲紀新鳩杖迎韶符玉琯弧南星耀拱
楓宸(一)
嘉惠儒林錫慶豊辟雍新殿肇成功
聖皇首禮喬年叟闓席圜橋一歲同(二)
(貢生)吳之爵(年八十四)
韶春溥錫鉅典鴻融
皇帝萬夀八方來同臣衣青衿獲承淳風齒八盛典親
辟雍宫虞殷周禮偹于鎬豐若金元明其制未崇
帝創隆儀實尊實洪
黼殿雲立星橋蚴通汲井甃石象海奫溶穹碑屹峙
奎訓昭隆輝以藻繪列之鼓鐘創始癸邜成甲辰冬
帝沛恩綸禮舉時從將由春丁
陳彛錫庸先是正月景慶龐窿有三千叟駢覲
宸楓
大貺所頒周瀛被濛(臣)隸太學蒼顔赤衷覿
兩大禮先飫醇醲古稱尚齒饗燕舂容徒設席位膠庠
序中曷若
聖代丹陛敷穠景運凝合禔福申重請合周雅臺萊樅
鏞奉
聖主夀莖咸軒農
(貢生)李烒(年七十二)
龍池日暖擁朝霞鳩杖春融騐歲華
五代庥祥榮史策百年盛典慶
天家仙厨分饌羣稱嘏玉殿傳餐共拜嘉肄禮成均逢
景運耆筵溥暢
渥恩加
(貢生)馬履掄(年七十一)
升日騰華湛露瀼春開夀㝢
聖當陽章縫老與明經選髦譽欣觀太學光伏幸
鴻儀圜水慶先逢
懋典禮筵張銀鏐文綺便蕃
錫引養寧推上下庠
(貢生)翁夢圻(年七十一)
酺席開
彤陛瓊卮酌紫霄執經參上舍拜
賜及新韶會有雲呈鶴真看露在蕭輝煌敷盛典
講席企圜橋
(貢生)劉文灼(年七十)
(臣)遊國子學儒服趨丹墀仰觀
天文煥奎壁光參差重修
記以述
功成三勒碑穹亭麗雕礎五雲籠蟠螭石鼓得
宸詠古槐題
御詩夏絃與春誦奉
君以為師
詩
文集宏富琅函襲丹緹殿鐫經史版
頒藏在有司博士弟子員被服欽
文思敢曰抱經老頗悔向學遲
至教既沐浴
恩燕還追隨願述所誦習
聖門言難為計曰
臨辟雍更讀
彛訓詞
(監生)張鈿(年八十四)
臙腽慶煙積于穹壌如日輪環如春氣盎既酌醴
醹曰被文襁華耀宣明鏐文笻杖俯仗覲
光醉飽拜
貺惠及耆齡舞歌
宸象
(監生)章維時(年七十六)
敬述
熙朝景運凝祥碧漢黃輿千叟億齡以上三雍四代之
初詩稱在泮飲酒
恩荷入監讀書臣沗芹莪夙齒頌聲先洽燕譽
(監生)陳璧(年七十五)
曼齡介祉德巍巍
錫宴三春耀曉暉黃耉欣霑官醖碧歡呼同拜
聖恩歸
中天麗日慶芳辰
醲化淵翔世似春一介青衿承
帝澤欽先鐘簴展華茵(二)
(監生)汲天佑(年七十四)
聖主斟元化
恩覃首引年巽申敷
雨露需宴協雲天圓鼎羅珍膳方壺貯醴泉番番齊鼓
腹願上祝
堯篇
(監生)張拱乾(年七十四)
丹詔宣金闕華顛覲
玉宸鴻儀承
祖烈曠典徧耆民法醖斟千爵春盤繼五辛紛葩鸞鳳序
洽鬯管簫鈞拜稽同天上歡愉到海濱華䄄欣醉
飽鼓篋頌
皇仁
(監生)李澤基(年七十二)
煌哉
仁夀時羲旭光
郅治雕氣蒀為氛露珠集成瑞華胥萬國同康壌九衢
遂
帝推天府珍廣植耆夀氣景運垂
億年仙朋合千萃皤髮娛春風鸞鳳歡鼓吹
(監生)田疇(年七十一)
春朝祥靄布
錫宴共叨陪眉夀千英粲階蓂六葉開新韶明
玉仗麗景滿春臺翹首卿雲麗蓬瀛紫氣來
(監生)原希聖(年七十一)
醍醐一酌歲年長露有餘甘甕有光生世總由
醲化洽又同耆耋飫神漿(一)
先從玉戺定鵷班欣伴羣仙霄漢間一百五齡司
業在從師弟子舊儀嫻(二)
(監生)邵塏(年七十一)
太學首儲材羅列貢與監貢以獻士稱監名尤非
汎直舉本官署國子貢不忝飫詩書以華習禮義
無儳
國家隆教養聖學篤典念日課精以勤月廩贏靡欠
聖訓懸彛倫六館奉矩鑑仲丁
帝視學升香肅帷幨大禮待時舉璧宫環㶑灔生逢盛
儀肇鼓舞篤鉛槧誰言砥學心白首敢慵厭
天子勵乾乾五福疇敷歛耆筵不遺物老得覿華贍卑
微肄業生珍厨屬飫饜圜橋宣
教澤
恩綸己先掞笙簧酒醴歌肄雅鼖鏞兼
(貢生)陳嶦(年六十九)
宫敞乾清綺席稠筵開八百列螭頭鈞天樂普金簫
應碧海醪頒玉瀣流
賜帛已呈千樣錦
錫珍如集九成邱環區
化浹春無量大衍開韶暢孟陬
(監生)周元敬(年六十九)
中天輝麗日嘉禮協芳辰己慶
文成化真看世似春
鴻恩錫齒舊開歲引年新九宇淳和洽無疆頌
聖人
(監生)胡元亨(年六十七)
烟衢囷鬱韶華敞
賜福開筵風長飬共候三千海息波如聞萬歲山傳響
皇仁所煦氣同春九域松喬皆夀人溯從髫齔餐
郅德直至鮐耉飲甘醇
重熙累洽陽光泰赤貝蒼球粲王會龍庭月竁總
恩沾禔祉如天錫無外
(監生)蕭載興(年六十七)
繁祉鴻恩言錫華髮俾回春顔俾躋夀闥祁祁是來東
西&KR1633;窟王會耆英禎圖總括日星璪麗端倪軒豁
(臣)以青衿獲趨
帝闕春風融怡宇頌懷葛
(監生)歸&KR2886;(年六十五)
圜雍
文治焕廣宴
夀祺敷樂奏簫韶曲筵頒萐莆厨
恩叨沾教澤班許綴耆儒願獻南山頌駢闐紀瑞符
(生員)李大文(年八十四)
蛾術頻年守一經欣逢耆宴酌仙醽待從璧水聆
敷教先向瓊筵慶
錫齡禮積隆文超憲乞養推淳氣協
清寧章縫得與尤榮幸更老
鴻文更竦聽
(生員)劉竒男(年八十二)
鴻濛肇闢一畫垂
乾偹四德雲雨施法
天行徤作之師久道變化恒四時
賁文
震武綏大有鼎亨養賢漸羽儀雲天需澤山雷頤晉晝
日接兑澤滋荷衢有慶畜養隨
大觀在上敦臨綏
德謙澤解涣號垂節以
立論井以養豐亨豫大今一時屯蒙履泰升
陛祝三皇之夀大過之慶際祥開大衍歲比事敢衍
羲經辭(卦名體)
(生員)高志(年八十一)
聖治垂焕文
天心合在宥棫樸雲漢篇上叶
作人夀淵海慶圖書奎壁燦辰宿
光華欽照臨塾序廣翹秀(臣)受博士經矻矻至皓首莫
測
聖海深恭遇
曠典懋新韶敷華茵耆年宴玉豆儒衣
彤陛登虞庠法斝侑那須軟輪乘得拜鳩杖
授
臨雍聽圜橋行喜上儀覯
(生員)王鴻基(年七十二)
紫禁春韶寶讌張膠庠下士例稱觴詩書涵泳多
膏澤何幸身依
日月光(一)
天門詄蕩暢和風
恩紀汪洋樂愷同家在夀光真
夀㝢(臣籍隸山東青州府夀光縣)長瞻泰岱頌
延洪(二)
(武生)倪吉(年七十七)
象闕晨鐘啓
龍樓寶仗開簫韶雲際度
湛露禁中來黃耉分瑶席紅鱗泛玉杯更承
恩賚渥真幸到蓬萊
(武生)白光弼(年七十三)
玉燭輝寰極韶開淑景妍緝熙欽
聖德開宴預耆筵决拾材曾肄冠衿序亦聯人誇黃髮
徤春到
紫霄懸舉觶承
恩渥提筐拜
賜駢千秋傳盛事光軼史(臣)編
(武生)謝清舉(年七十一)
重熙彰
國慶
施恩象鴻鈞朔合辰書亥春回斗建寅九成聽
舜樂三祝效堯民武學沾
文教滇南萬里人
(奉祀生)王至善(年七十二)
玉斝瓊筵次第陳
堯厨賜酺奏韶鈞時逢熙洽臚千叟慶錫駢闐仰
一人溥海共遊
仁夀宇敷天同繪太平春沗隨儀部齋郎秩異數重邀
寵渥新
(奉祀生)宋惠仁(年六十八)
我
皇錫福普穠光廣殿需雲縵吉祥履近星辰趨
鳳闕花迎劍佩粲鵷行
天題志喜奎章麗
聖夀延洪瑞景長祠部隨班欣奉牒耆筵式燕荷承筐
春生軒管和風盎樂鬯虞韶協氣翔幸際
昌期邀曠典螭頭拜舞頌平康
(天文生)陳楫(年七十一)
條風舒暖律韶景晝初遲漏點催金鑰珂聲動
玉墀耆年欣接履
御座喜傳巵
慈惠恩彌普葵私效祝釐
(天文生)盧藩(年六十八)
黃圖苞茂慶霄新軒莢榮占五甲巡南極夀星長
見丙筵開百福應
昌辰(一)
紀周五甲運璿樞瑞拱南躔燦玉弧世夀皆緣
仁夀錫蒲筵開處聽嵩呼(二)
(天文生)羅彦芳(年六十五)
言登觀象臺昕夕測儀象不知其理習其數雲物
歲占(臣)所掌鬱鬱天體儀銅球螺柱古無兩南北
軸承子午圈統大圓容歸測仰輔以赤道及黃道
地平經儀地平緯儀地平經緯儀精製攝摩盪璣
衡撫辰昔未有重環映合
帝所昉軒皇靈憲虞璿玉洛下張衡詎髴髣世當大順
百福俱
天人格應捷于響燦爍元旦書庥徵開翠幌試看三千耆
叟
錫嘉宴歲歲年年祥雰囷鬱層霄上
(天文生)陳又新(年六十五)
禮崇羞耉賁
宸章共戴帡幪廸吉康微賤業參辰緯序吉雲敷處普
春陽(一)
龍首弧南兩夀星春初環彩拱
彤庭從知經緯周天數駢向
辰居耀萬齡(二)
(天文生)賈國瓛(年六十四)
九衢康樂競歡謳人向
乾清捧玉鳩錫爵共膺
天子福登墀都與地仙儔春來六日承元日海上三洲
并十州欲識廣輪周八極方輿燦列在儀球
(天文生)王貽桂(年六十四)
仙籞晴雲暖韶光獻歲初
九天開象緯大地協車書蘭饌沾膏始椒觴拜
賜餘露濃霄漢近歡忭更誰如
(天文生)鍾世儀(年六十三)
稽時晷影堂在觀象臺下儀制設圭表曦暉晝交
射漏壺凡三重壺室置静厦曰日天夜天及平水
交寫均調晨夜刻測春秋冬夏
熙朝時序正四氣入
醇化春正開六日珠璧萃躔舍嘉會際陽和賡歌起嵩
華(臣)職刻漏科肄業識憑藉積元會運世
福禄恒交迓
(天文生)楊鍾育(年六十三)
周天三百六十度極星所莅為正中
京師北極出地四十度我
皇斟化扶龐鴻大地七萬二千里益算亥步無能窮東
偏三度己際海渡海直亘朝鮮東西偏一百二十
有餘度厥有伊犂回部外及哈薩克至愛烏罕際
大濛版章及朝貢繪成輿地全圖緯以極星中星
輪廣成横縱洪鈞一氣夀㝢同
帝所申錫徧帡幪
熙朝輿圖測彛器光燦萬古超炎農
(天文生)賈瑞(年六十三)
一堂五世慶瓜綿瑞靄朝開霄漢懸今日瑶階徵異事
天文生伴地行仙(一)
仲叔羲和古帝崇在衡齊政有虞風人憑儀器知
天易天在吾
皇燮佑中(二)
(天文生)鈕兆鳳(年六十)
赤儀通軸立軸黃道經圈緯圈雙單環分度刻螺
龍柱飾游旋(小臣)習觀彛器垂老親到耆筵仰見
慶霄咫尺真踰虞典璣璿
(天文生)朱文龍(年六十)
羲畫首觀天軒皇衍策年夏時春啟度元旦日輝
躔螭序千耆會
鴻圖億禩聯新增再甲子時憲紀年編
(欽天監西洋人)那永福(年七十二)
歐邏巴州西天西意逹里亞臣所棲六城環以地
中海高墉架海横天梯人有醫治教道四科學物
有金剛珊瑚哆囉珠象犀康熙九年入
覲貢自後歲奉金牒航狻猊懷仁若望始守職跪奉
睿製天體地平赤黃經緯壺與圭世世惠養復徵祿俾
恪守彛器慎測稽遠國知藝學
天藻欽褒題畫法界劃入徵妙取以刻摹戰蹟金川回部
偕伊犁
豐功偉烈古未有補圖
皇輿極星中星經緯翔端倪佛說四大州西說五州一
世界我
皇撫之仁夀躋八萬里臣得入千叟宴福島冰海咸奉
隸職同蒸黎
(欽天監西洋人)業宗孝(年六十七)
惟天有三垣紫微實
帝宫天乙太乙輔左樞右樞從兩傍列營衛華蓋勾陳
融御靈秉萬幾
天皇處厥中文昌映北斗魁杓玉衡穹天厨垣以外西
勢承三公太微為治朝華掖分西東明堂耀靈臺
台明泰階隆下垣實天市侯屏稱籓庸占野二十
二斗斛映三宗經宿環二七東方為蒼龍角首尾
作尾牙瓜粲煜熊西虎北元武朱鳥南翔翀周臚
區四色環輔
帝座崇歲星辰與填火金舒昌丰高低列五緯運與二
曜同璣衡飾靈憲八紀垂鴻絧(微臣)讀星經職守
彛器鐘欽若聞伊耆旁羅始有熊深覃泰西法悉
秉
睿製鎔含譽格澤見昴星禎符通南極應夀昌萬年拱
宸楓
(西洋人)錢德明(年六十六)
法羅海島銅人像巴必鸞城公樂場遠志七竒傳
國俗虔依
萬夀祝
天皇筵霑尊斝寰瀛福身傍璣衡
霄漢光龍角開杓瞻
北闕
紫微天座燦中央
(西洋人)趙進修(年六十二)
化㝢金甌奠昌時玉燭調扶鳩觀
盛典式燕慶
熙朝星日瞻靈憲賡颺叶大韶梯航望南極八萬里非
遥
(庫掌)四格(年八十八)
瑞牒欣傳億萬年老餘榮喜荷
恩便始知夀㝢
皇能夀恰似仙宫吏亦仙法酒遍傳瑶席外名花初映
御筵前膠庠盛事超千古養老先教慶八埏
(庫掌)常祿(年七十六)
春風來嶰管吹上萬年枝式燕承
嘉會龐鴻值
盛時泰交符鎬洛頤夀邁軒羲願比康衢叟謳歌頌
聖祺
(庫掌)五逹色(年七十三)
身在卿雲最上層璚筵拜
賜蔚蒸蒸
聖恩優渥長春酒三爵油油愧不勝(一)
扶鳩歲歲祝春風閬苑仙葩欲放紅不羡神丹教
駐景
九重和氣更冲融(二)
(庫掌)赫逹色(年七十三)
九天垂慶澤春風臻千耆舒為雲霞彩繪出春風儀
金闕曉曈曨晴光郁曙曦黃霞捧仙漿絳雪承瓊爢
俾益歲月健能迴鬢髮絲承
恩侣鵷珮唯頌
萬年巵
(庫掌)德華(年七十三)
重海輸忱效貢
九霄錫福延齡珍駢天和地産
道在宇夀民寧龍首春輝奕奕弧南福曜熒熒知共攝
提杓轉垣邊主藏一星
(庫掌)富文(年七十一)
彤階五色彩雲生入座仙韶次第鳴願祝三多叶天
保慶霄金掌露初擎(一)
玉醴分甘荷
聖恩滿庭桐豫藹春温應偕負曝晴簷叟長率孫曾頌
至尊(二)
(庫掌)瑚理(年七十)
日曜金烏麗風迎綵燕先引年春設醴錫福
帝敷筵雅會逾蓬䦘齊齡有偓佺聯曹同玉府管鑰慶
恩延
(副司庫)六十三(年七十九)
長夀幢邊瑞旭紅
黃麾仗裏簇春風衢謠一曲衢尊飲人在羲皇歲月
中一
泉府欣參典守班向陽葵藿彩雲問遠勝絳縣徒
書亥笻杖精鏐拜賜嫻(二)
(副司庫)六格(年七十一)
重熙開瑞景百禄敞韶筵周雅歌升日虞庠重引年夀徵
來海外福相到雲邊人合官民徧天將禮樂宣依
光龍幄近獻
夀玉巵聯筦庫欣參掌殊榮頌阜川
(庫守)四保(年八十一)
翠籙注耆齡
帝廷啟仙宴人天共歡喜
明良愜情眷普周四海内同集九衢徧近
光列瓊瑶環宇捧粟絹桂醑駐華顏蘭餚餌珍膳拜手
稽首言賡歌附謠諺
(庫守)雲保(年七十七)
庫守(微臣)荷
聖慈餘齡望八捧瑶巵廣儲地寶天珍會積慶
皇模帝範垂幸厠蓬池偕綺偓同瞻
黼座祝軒羲漢唐分館含元殿詎稱
熙朝萬一儀
(署庫守)福勒赫(年七十五)
仙宴依
彤陛瓊筵拜玉階共知春似海親捧酒如淮浩蕩
天恩渥毶㲚國老偕(微臣)司筦鑰飲
德頌無涯
(庫使)善保保(年七十)
芳序協三微
隆儀被千叟
彤墀列綺席金觥酌醇酒百爾序以賢(小臣)隨其後
(臣)職在筦庫珍儲慎所守典藏既夙齡叨
恩感逾厚我
皇普春祺億萬年昌阜
(副司俎掌)海安(年七十三)
寰瀛歌誦進臺萊南極尊從
北闕開河洛衍成
無量夀萬年長奉紫霞杯(一)
綏桃安棗佐辛盤稠疊
恩波海樣寬便是蓬萊真慶會人天齊拱五雲端(二)
(催長)六兒(年七十八)
孟陬啟
華宴陟此閬風高皤皤黃髮老綺席慶分曹瑶琖斟
玉英雕籩燦綏桃(小臣)榮末坐
熙運逢泰交岳瀛萃珍貢天地呈符苞拜手祝
萬年歡抃
渥恩叨
(催長)烏靈阿(年七十七)
榮傳
鳳詔自五雲端喬齡惟叟溥逮
恩瀾朝聯于野農從于官餙仙家珮峩日下冠薦地紫
茵接席雕盤均頒
御饌並捧珍紈東墀濟濟西序桓桓有一百五榮服健
餐是合禮樂是
錫康安進旅退旅九衢翹觀
億萬斯年長奉
宸歡
(催長)朱萬(年七十三)
九重積慶啟雲仍上日筵開夀作朋人意並如春色好
主恩長與歲華增均排貳膳初行酒欲翦千枝待試燈
深愧散材膺
盛典歌衢擊壤共懽騰
(催長)陳良輔(年七十三)
自
天箕福錫如日
聖華重簪紱聯嘉會尊罍盛禮容春祺敷鬯疊
懋典慶時雍微賤沾尤感符催馬走供
(催長)扎普善(年七十二)
鏗華鐘進
天酒
聖人年天長久三千人祝同拜手乾苞坤符
天畀
聖人膺五乘十千春萬春敷為和風甘雨蔚以景星慶
雲
宵衣旰食惠下民(小臣)頌
聖歌詞俚上奏
玉宸
顔有喜俾爾夀耆逮齯齒(小臣)載拜受
帝祉
(催長)六十六(年七十一)
盛典超前古敷天喜覲
光龍墀尊俎列鳩杖玖瓊彰喜接紳冠紫恭瞻
黼藻黃大哉
仁化溥同軌樂豐康
(催長)官保(年七十)
雲開槫桑暾攝衣入
天門誰云袀衣賤今日覲
至尊元辰鏗鍧大合樂雲霞圖畫輝芝嶽鮐顔如玉聯
千珏東海為杯供瀺灂珍饌雕盤薦捧觶
九華殿亦有耆齡未逮人銀牌普錫蓬瀛羡
聖華覃被萬域同夀㝢咸躋靡不徧
乾元甲子億萬年簽名同入雲天燕
(催長)德格(年七十)
引年傳盛典扶杖聚
彤庭香飫迎年斝春歸應候蓂熙陽逢化宇芳讌徧
喬齡雲裏鈞天奏鏗鍧此日聆
(親隨頭目)海保(年七十)
(臣)以親隨頭目得窺
盛世苞符上追
軒羲寶錄普頒瀛閬仙壺疆索恢
皇輿表琛球奉職貢圖大宇都臻怡夀韶春同饜醍醐
(清茶頭目)烏爾慎(年七十四)
澤布青陽肇上春瑞先人穀協靈辰三千夀耉同
扶杖跽進霞觴祝
紫宸(一)
帝錫恩光萬國諧班分列席慶同儕
九天韶樂鏗方奏早見
頒茶繞玉階(二)
(校尉頭目)六十一(年七十五)
早年沐
聖慈新歲邀
宸眷顧此樗櫟材幸厠蓬萊宴纔添周甲乙甫涉上夀
半
聖恩所不遺濃華溥英絢虞周燕饗盛景運遜彪焕晉
室華林園唐葉含元殿何能希
懋祉慶昊顒敷徧
(署史)六逹塞(年八十三)
臚歡宴赴叟三千䋲
武恩榮邁史編海屋籌應添億萬耆年長奉
聖人年(一)
璿律初調玉燭新耆齡飫澤慶良辰掌書贊治周
胥列長捧丹函展
紫綸(二)
(署史)高英(年八十二)
夀㝢春祺普延年玉斝馡瑞圖增
寶笇福範運璿璣丙殿鳩騰彩寅階鳳覧輝
恩筵容末士祝嘏拜瓊扉
(署史)哈豐阿(年七十七)
春恢璿律玉燭恒調九宇耆夀延齡迎韶良辰饜
飫式溥香醪班序鬱律錦文纂雕(微臣)何能皓首
榮邀掌書贊治職在
天朝曾覩丹函慶展歌謠
(署史)二逹子(年七十五)
瑞靄蘢蔥旭景高耆筵撰日沛
恩膏
古稀天子無疆夀慶積干支紀大撓(一)
鴻儀斡運
聖符天五位循環肇大年四海夀人翹
帝闕洪鈞一氣沛陶甄(二)
(署史)倉兒(年七十五)
崇崇開
彤閶麗日輝金牓有來咸肅雍春風新蕩漾黃髮鮐
背侣列序奉
華仗
帝賜蔚以駢珍瑰佐頤飬拜舞聯聲詩和風協韶廣(微)
(臣)沗何能府下胥徒上亦得與羅鳩會極臻平蕩
(拜唐阿)屈住(年八十二)
渥澤垓埏洽
鴻慈耄耋覃
軒齡增莢萬
堯祝疊聲三戴斗尊辰北占星仰極南試量瀛海水未
喻
湛恩涵
(拜唐阿)福保(年六十)
乙奮寅光啟辰書亥字先瑞羣徵
聖夀
恩普錫耆年並著長生籙為逢綺歲筵物情都皥皥
帝思益乾乾祝效三多盛珍踰五豆鮮(微臣)同拜手
景祐萬斯年
(承應人)二格(年八十)
繁祉欣駢集
殊恩樂廣施引年歡有合戩穀罄皆宜麗日舒長候韶
風浩蕩時蓼蕭真舉處長此慶春祺
(承應人)六十五(年八十二)
聖代懋純禧耆筵豐
錫賚皤皤黃髮羣濟濟盈庭拜(臣)名協夀徵(臣)年八二
歲年耄尚齠童佺喬敢同隊職為承應人守值熙
和代幸仰
天顔近羣沾
帝澤沛萬年綿
景祚呼嵩長愛戴
(承應人)裴宫保(年七十五)
一人有慶啟芝筵
詔許耆年覲
九天欽聽賡歌同奏日需雲都作慶雲連(一)
五福延和萬國咸普天黃髮各髟髟宴酣秪覺春如海
籌算無勞絳鶴銜(二)
(承應人)明德(年七十五)
綺歲
恩綸特沛恒春歲月徐添禮兼以宴以饗
澤深引養引恬鶴髮長能鼓舞鵷行齊愜就瞻
乾行法天益徤需雲澤物均霑
(承應人)五十九(年七十五)
天門開詄蕩春光布芳妍
彤廷翔異彩忭舞萃後先
聖人隆齒德廣殿羅華顛爵秩辨有等
膏澤沾無偏言依寸草榮欣覩堯蓂鮮共懷鼓腹私長
此開
華筵繼自今以往欲至于
萬年
(承應人)七十兒(年七十)
扶來鳩杖喜連肩
丹陛高依北斗懸一體
恩教同在列就中行自各推先銅蠡延漏傾三爵金鳳
翔輝下八埏數溢三千猶有
賜定知榮更羡羣仙
欽定千叟宴詩卷二十五
