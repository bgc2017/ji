欽定千叟宴詩(乾隆五十年)
卷十七
預宴九十一人詩九十六首
(驍騎校)劉兆麟(年八十六)
束髮馳驅列校行承
恩八十六年強官從舊職儕中壘賞乏竒功上太常
丹極九天青𤨏闥朱顔三爵紫霞觴三千叟入常春宴
仁夀還知洽萬方
(驍騎校)官佛保(年八十一)
太蔟應律生條風青帷黼幕陳
法宫番番黃髮入需宴一時禮遇千人同(微臣)遭際重
追舊挾纊温曾感
幬覆是處營隨細柳移幾回賦媿長楊奏只今欣復荷
恩綸歲月優游過八旬願獻
聖人千萬夀祥源福緒與年新
(驍騎校)韓貴(年八十)
韎韐刀弓八十健彊偃武脱劍祝
堯晉觴雲開雉扇日麗鴛行三千黃髮拜舞賡颺欣逢
盛事迭見嘉祥萬邦和協以近
龍光
(驍騎校)薩哈爾圖(年八十)
皇帝紀元五十載嘉祥大洽天下春時和歲豐洽恬養
鼓舞萬物歸洪鈞垂裳上有
古稀聖含哺下徧康衢民書陳周奭紀平格詩采天保
歌羣臣今年
廣殿大和會中外奔走來振振(臣)慚駑下且衰朽亦
得觀國充王賓恭稽康熙
錫宴歲(臣)時十七猶閒身臺萊竊聞尊老頌象勺尚與兒
童隣何知生長歲八十親見日月重光輪憶惟從
軍出北幕(臣出北路兵一次)後來
講武隨平津(臣前後隨圍三次)鷹揚自笑虎賁老馬走猶幸
龍墀親我
皇久道化成慶緝熙䋲
武同
天仁如臣微末尚蒙錄燕歸得頌
恩榮頻恭紀乾隆歲乙巳元正上日日丙辰
(驍騎校)烏爾圖那蘇圖(年八十)
五福堂開五代三春祚首三元
萬夀億萬夀晉千叟三千叟繁夙隨魚陣鳥陣就列人
門戟門風從雨從民樂露漙露湑
君恩(疊字體)
(驍騎校)清保(年七十九)
夀斝分嘗玉醴甘汪洋
帝澤仰淵涵
温綸早荷鸞書降
盛典還容虎士参幾度幸
頒金匼匝昔年蒙
賜馬驂驔(臣曾蒙馬匹賞銀兩)高深覆載私銘感尺寸功勲獨
抱慚砌莢乍看初秀茁苑梅先覺暗香含真教慶
與年俱永
湛露洪施四遠覃
(驍騎校)清泰(年七十八)
太平
天子景運昌紀年五十初洪長三千耆艾普
錫慶泰交六日同稱觴(微臣)自幼霑
皇澤奔走忘年長勉策忽來天上共隨班幸比南弧瞻
北極
九閶曈曨旭日開鈞天之樂從天來
醲恩但覺紀稠疊稽首效祝慚非才
(驍騎校)明山(年七十八)
堯紀蘿圖輯有光藻華啟籙卜年昌
福敷夀㝢恢無量
德溥春臺慶孔長豹炳從來聯七萃鳩扶忽與列千行
恩榮自是生叨幸同聽謳歌協萬方
(驍騎校)巴凌阿(年七十八)
朝陽升高岡流光照春曦鳳凰集梧桐燕雀懽追
隨慶運昭
帝德如天覆無私推恩及黃髮錫福傳金卮(微臣)侍執
戟幼歲分黃旗三陪大蒐禮一誓征苖師(臣隨出圍三次兵)
(一次)馬齒日以長勞績鮮足推况復
威化洽鼓腹長恬嬉引年逢
盛典羞耉加隆儀魏闕會千官振古兹一時厨萐何繽
紛習習和風吹
恩波被薄海抃舞同歌詩千斯萬斯年惟祝
綏蕃釐
(驍騎校)富森布(年七十八)
幸届扶鳩歲恭逄式燕年鵷班霑夀酒魚藻飫賓
筵日暖春回律
恩覃福自
天醉歸環陛楯拱
極瑞星懸
(驍騎校)北帝保(年七十八)
五校營分禁旅開壯齡芻秣到耆鮐琱戈舊記龍
沙度華劍時叨豹尾廻每愧秋風飄柳質欣逢春
雨灑樗材芳筵
慶積層霄上寶笈
恩垂薄海隈九節共扶蒼竹杖三漿同酌紫霞杯韶陽
迢遞舒梅早知有祥和徧八垓
(驍騎校)白格(年七十八)
幬覆
天同德
皇仁詎有涯時方際
熙洽世共積亨嘉虎旅叨員久
龍墀拜
慶賒黃樽邀玉醴皓髮煥春葩聿自參魚陣(臣出兵一次曾蒙)
(恩賞銀五十七兩)由來肅兔罝(隨圍三次)
賜金人共羡歸凱昔曾誇氣逐年彌奮
恩邀數特加颺言何以報惟幸際
光華
(驍騎校)伊凌阿(年七十七)
南極輝先列宿懸
昇平世界夀無邊
古稀天子重申錫福字開從五十年(一)
瑞啟階蓂六葉新耆筵芬郁鬯韶春八屯星校
三霄澤華髮隨班拜
紫宸(二)
(驍騎校)佟太(年七十七)
萬年天子
天廸康
詔宣耆碩朝
雲閶叟以千計又逾倍王公卿士農工商皤顔皓髮
敬在列東國陪隸遵鵷行
恩筵喜洽和氣溢
頒賚珍綺騰輝光况今辟雍
文教洽魚魚雅雅東西庠肇啟鉅典誠煌煌
上天協應嘉祥集祝
聖夀兮夀無疆
(驍騎校)海常(年七十七)
上瑞輝南極
鑾坡淑氣新初筵三夀集嘉頌九如陳舉典稽同甲
依
光正及辰(小臣)司武衛醉飽共登春
(驍騎校)長清(年七十七)
錫福耆筵肇啟
恩光慶賚添優昔日從瞻豹尾今晨近接螭頭楓陛祥
暉照煦瑶卮湛露穠稠列校餘齡望八欣隨
化宇熙遊
(驍騎校)覺羅雲泰(年七十六)
彤墀暢景
閬苑熙春夀弧見丙吉日逢辰惟
聖人夀與天地久
筵敷五福式宴千叟趨陪鷺序近接
龍光拜
恩拜
賜絡繹輝煌率土春臺普天夏屋(微臣)獲幸同斯景福
(驍騎校)高溟飛(年七十六)
夙奉周廬職欣逢大酺辰鳩扶隨齒序雀躍荷
恩頻瑞藹三壺薈歡聲六幕均
皇仁膺
羡貺億禩共熙春
(驍騎校)富成(年七十六)
律轉青陽歲籥新
恩深養老宴臣隣九霄瑞氣凝
雙闕萬姓嵩呼仰
一人白髮簮裾鳴玉佩龐眉舞蹈搢華紳篆烟風細祥
光繞法樂聲和典禮馴虎拜載賡
天子夀
龍飛長享太平春釀成銀甕斟三雅賜出瓊厨薦八珍
喜傍彩雲瞻咫尺歡迎紅日荷
陶鈞六師幸備戎行列醉飽難酬
聖主仁
(驍騎校)德克進(年七十六)
彤廷日霽萬彙昌
湛恩汪濊澤孔長
一人有慶幬四海列三千叟謹對揚方今
文教廣敷錫辟雍規製增輝煌登三咸五邁古帝熙春
介景開夀觴臣工趨蹌萃玉帛鶴髮台背羅鵷行
金爐梟梟柏子香脯擘麒麟饜瓊漿
萬年天子積禔福曰拜稽首頌無疆
(驍騎校)四格(年七十五)
鳳紀元正月
龍飛五十年輝華仁鏡普典禮
耿光傳景祐昭
宸極
重熙煥史編吉諏端履六嘉會叟逾千日暖東皇馭星輝
北斗躔凝霞真滿眼散雪各盈顛階舞陳干羽
宫韶奏管絃萬方歌既醉三爵拜初筵忝列鷹揚未
叨居虎旅前來隨青鳥使坐侍
紫微天
行慶胥無外
推恩示不偏老沾金掌露長頌九如篇
(驍騎校)四德(年七十五)
龍樓春靄綺筵張馥馥金猊惹
御香
黃屋風清齊鶴侣
翠旗日麗列鵷行座中紺雪歌三奏天上流霞醉百
觴羣幸蓬萊叨
異數武臣殊愧拙詞章
(驍騎校)武文隆(年七十五)
南極祥雲繞東華淑景妍
重熙春色洽五紀瑞符綿嘉會
天顔靄賡歌泰陛聯珠英仙掌露夀篆
御爐烟雅叶維祺祝
恩銜既醉篇稱觥同偓羡列坐有安籛揣分牙旗末依
光綵仗前萬方齊樂愷
聖德仰乘乾
(驍騎校)哈魯堪(年七十五)
弱冠奮趨武列前驅肅扈甘泉(臣隨圍三次)曾自引強
恐後不知振旅爭先
夀㝢欣逢
鴻慶官行榮與蟬聯叟計以千再倍
恩延於萬斯年
(驍騎校)臣虎(年七十五)
大德
大福臚箕疇耆筵在列施
恩周玉階金戺燦祥景樂成儀鳳人扶鳩(微臣)列職備
屯萃曾執櫜鞬膺兜鍪
詔叙軍政荷
嘉賚
寵頒文綺兼精鏐
鑾輅長隨覩羽獵飛軨葩瑵輝華斿今逢
盛典
賜酌斗學詩未也能衢謳
(驍騎校)佟畢(年七十五)
聖澤彌紘埏春和
錫庥祚大宇咸沾濡
湛恩榮賜酺綺席揚淳風法醴流甘露燕洽龐眉人詠
歌達衢路孟陽日惟吉
龍光沛恩數捧杖覲
楓宸拜手隨鵷鷺祥雲紀慶矞至樂鏘韶頀
君王千萬壽歡聲及臣庶
(驍騎校)胡蘭泰(年七十五)
五風十雨三階平卿雲煜爚輝芝英璇圖日麗瑞
靄霽寶篆香浥朝霞晴液露流甘漙膏潤
綸章載錫敷
恩榮扶鳩先後列階序儕鶴次第翔穹清耄齡長飽
御廩粟珍膳更飫
天厨羹巴渝之舞下里曲敢續衢壌羾丹誠
(驍騎校)李長松(年七十五)
天符煥矞彤地德輸甘醴上瑞集斯人葆性齊籛
耳
聖皇撫九有鳳籙逾軒紀車書盡幹衡象譯咸同軌星
占南弧赤垣共
北辰紫臚歡嵩華崇頌
德瀛溟瀰嘉宴洽春陽遂生到蟜蚑
新綸捧粟帛
厚賫耀文綺風動萬方和雲需
九重喜在宥契
清寧億齡綏福履
(驍騎校)阿寧阿(年七十四)
八萬四千仙甲子崑崙瀛海大九州往牒紀載涉
汗漫昔賢常笑多虚浮恭惟
聖人化久道時大和會羅耆叟中朝内郡外蕃服伻來
龐皓爭帣鞲
玉階雍容偨差列(小臣)亦得從兜鍪露甕五色觥酌
兕夀籐九節笻扶鳩雲濡雨霈澤汪濊高㪺北斗
交勸酬簽名序齒爵無算區區莊老言春秋大撓
隸首應莫紀恒河為數海屋籌恒河為數海屋籌
巍巍
聖壽與之侔
(驍騎校)吉福(年七十三)
聖夀貞元合華筵山海陳萬年正月節千叟一家春慶
自敷天洽
恩榮筦庫塵如(臣)連校士亦獲宴嘉辰
(驍騎校)胡德貴(年七十三)
洛書五居中河圖十環外乾坤之策尚有千錯綜
推衍成元會紀年龍集欽
聖符朋來况叶三陽泰麟振振兮鳳翽翽星雲糺縵開
天繪孰予奔走孰後先共對南山歌保艾湛露瀼
瀼
豐澤汪濊福海紀仙籌鈞天協鳴籟祥颸引華旛瑞日
升
芝蓋外藩遠牧連衣禬
敷錫方知夀㝢大禮編史氏濡毫頻盛事寰區臚頌藹
湛恩上溯
仁皇年環周綺甲
恩重霈
(驍騎校)王憲章(年七十三)
雉扇輝分獸鼎香
九天閶闔宴瓊觴欲知
聖主龍光渥為看仙班鶴髮長(一)
鶡冠隊裏響鳴珂結束弓刀壯志多虎衛龍驤盡
仙侣蓬萊深處
萬年歌(二)
(驍騎校)德楞額(年七十三)
太平日月慶恬熙醉飽同歌福禄宜
恩自九重春更早朋高三夀瑞斯竒祥符懋啟寰瀛樂
澄醴涵濡景物滋七十小(臣)逢
異數玉階常傍萬年枝
(驍騎校)蕭聯積(年七十三)
羽營依日下早歲仰
天顏虎韔慚分校鵷行許厠班簡書曾策遣嘉幣更
恩頒(臣軍政引緞匹見蒙賞)耆席叨仙醴疑登霄漢間
(驍騎校)楊桑阿(年七十三)
協氣旁流盡飲和得瞻
聖典陋卷阿筵開
閶闔雲霞曙春到蓬瀛雨露多早向羽林司執戟欣
依鱗陛聽鳴珂負暄更此葵誠切願獻
昇平擊壌歌
(驍騎校)巴哈(年七十三)
典禮隆千叟庥祥萬葉延
古稀天子壽大衍太平年執戟陪仙仗摳衣拜綺筵(微)
(臣)叨齒序祝
嘏上吟箋
(驍騎校)雙保(年七十三)
豹尾承
恩五十年
九重敷錫與瓊筵升恒日月嵩呼萬和會琛球禮洽千
鳩杖分牋獻邠頌鸐觴浥露醉
堯天八埏廣被無疆福椒酒辛盤壽祉延
(驍騎校)宫應龍(年七十三)
韶籥和令瑶光耀齊蓂階舒秀葭春布緹
丹墀慶讌黃髮榮躋(臣)慙毫末健喜齒齯卮酣松釀
盤饜菹臡既醉既飽以頌
福禔
(驍騎校)常新保(年七十三)
瓊階峻處吉雲生玉盌盛来寶露清譜入宫懸周
雅再鳳桐鳬藻頌歌聲(一)
弱冠先叨豢養
恩欣隨
清蹕出天門(臣二十歲食餉今五十四年隨圍四次)只今醉飽依
宸極五色雲稠藹綠尊(二)
(驍騎校)賽松阿(年七十三)
燕喜羅千叟蕃釐集
一人觀文成久道徧德播深仁膏露三霄浥璚雲五色
新綏桃登茂實瀛棗貢殊珍授几聯中外敷筵集
珮紳
酢酬文泰洽筐篚
渥恩深靺鞈參戎隊櫜鞬扈
紫宸服閑慙駿騎萌莢荷
鴻鈞向
日光同被如天
福並臻羣歌雲漢倬億載戴
尊親
(驍騎校)八十(年七十三)
熙朝首尊年
盛典廼再舉下多彭佺流上奉
羲軒主鈞奏聞雲璈長筵酌桂醑霜髯不知寒被之以
春煦耄歲荷殊榮
玉陛羅仙侣身為貔虎士入與鸞鷟伍琱戈換鳩杖
醉酒婆娑舞所樂在人和熙熙超邃古
(驍騎校)麻色(年七十三)
久奉
鸞旗後欣逢燕喜時觴傳千日酒杖捧萬年枝夏屋
儀文備春臺物象熙(微臣)陪宿衛長此慶
昌期
(驍騎校)和綳額(年七十二)
豢養方慙歲月侵濃瀼
帝澤共春臨欣來
九陛趨耆席願矢三多祝寸心此日扶鳩承彩煥當
年策馬奉
恩深霞觴霑醉顏能駐試聽琅璈
天上音
(驍騎校)龐上進(年七十二)
嘉宴三千叟
鴻庥五十年不遺樗櫟質同飫玖瓊筵忱矢嵩呼切儀
看鷺序聯(武臣)叨
渥澤億載戴
堯天
(驍騎校)朱紹琦(年七十二)
沉沉閶闔敞華筵
雲日爭瞻尺五天曙色有輝因雪後春醅許醉及花前
年誇週甲餘重紀瑞喜長庚燦列躔徧聽歡聲同
擊壌衢謠敢附紀
恩篇
(驍騎校)王遵聖(年七十二)
皇帝五十載薄海咸臚歡
聖心浹胞與首使老者安方春協氣流頤攝還
賜餐甘醪既盈爵仙棗初登盤朱提給少府白粲出大
官紘垓符瑞臻蓬閬歲月寬眉棃數三千咸使扶
杖觀匪徒典禮重實慶庥嘉攅珥筆上惇史盛際
傳紳冠
(驍騎校)勒福(年七十二)
肅肅勾陳列蒙
恩預宴娛杖鳩曕
玉座斟蟻下仙厨
景福天重協鴻庥世共敷韶英仙樂度環聽頌康衢
(驍騎校)額爾炳額(年七十二)
古稀天子開亨衢斂福敷與臣民俱
乾清廣宴集耆耉期門虎士皆沾濡弱齡奉職備星
校五十五載
丹宸趨曾修矛戟過北漠亦隨旌旆田東都吾
皇神武陟禹跡詰戎不以承平殊幸叨廩禄長馬齒親
覩苞采開龍圖
天膏下逮醍醐飫文韶武舞歡聲臚朝陽麗天春色普
足足翔鳳高岡梧
(驍騎校)張士偉(年七十二)
共向華筵舉玉觥新年喜氣溢春城花迎長日墀
頭仗綵曳和風殿角旌八校序隨羣隊肅三台曜
列泰垣平慶烟景爍班耆老
厚賫
天題下禁營
(驍騎校)五十一(年七十一)
瓊筵開
紫禁皓首列朱扉洽慶從兹始遭逢自昔稀仙班聯羨
偓星次耀珠璣歲歲嘉祥續扶鳩集
帝畿
(驍騎校)陳德明(年七十二)
羞耉開嘉讌凡材列綺筵青旗常近日絳縣莫疑
年玉饌調芳味金爐裊瑞烟侑觴周四座加禮備
三籩吹琯春回律腰弓月照弦雲屯依
紫闕長此戴
堯天
(驍騎校)孝順泰(年七十一)
玉斝英英刻延壽麒麟之喜光燭斗紫羅設饌飲
天宫史乘浮夸堪覆瓿豈若
熙朝郅治彰重陳寶宴迪
前光纔斟栢葉三元酒又進瓊腴
萬夀觴憶昨從軍曾負弩煌煌
睿算昭神武頓令九塞靜烽烟早見兩階舞干羽歸來
脱劒
紫宸朝属車九九候鳴鑣
帳殿春風隨雉葆星廬夜月肅雞翹散材幸際昇平
樂依蔭
松雲奉康爵一從萐脯飫甘鮮共喜頽齡增矍鑠
(驍騎校)巴達爾虎(年七十一)
鳳扆迎丹旭
龍樓羃紫烟
昌期符大衍
景運叶中天簮紱榮高會笙鏞列綺筵兕斟春日酒麟
擘
御厨鮮擊壤華封徧占籌海屋駢冶銀
頒夀富扶杖擬神仙羽衛雲霞蔚星躔
日月懸
堯階容曲&KR0957;長奉太平年
(驍騎校)六十三(年七十二)
雲階玉燭有光輝接跡期頤近
紫微春到八荒同夀愷花迎瓊瓚
黼屏依(一)
仁夀庥風運際昌
天家恩賚洽青陽紺曈綠髮人為瑞三祝歡呼奉
帝觴(二)
(驍騎校)竒臣(年七十一)
仁夀物天道積慶深恩普引年及(小臣)啟筵属芳序薄
海迓
洪庥扶杖效率舞雅奏叶元音醉德匪酒醑拜手盈三
千臚歡播寰宇
重光至德宣曠代逢
夀主願進紫霞觴
萬載膺永祜
(驍騎校)富色訥(年七十一)
聖德鴻絧上嫓
清穆光闡
前猷萬物率育年週五甲祥開百福耆耋蔚臻
錫宴以禄有叟三千發春初六(臣)叨饜飫擎跽禮肅化
逮四裔歡騰九服
聖皇壽世遍錫戩榖於萬斯年端倪鈞軸
(驍騎校)玉寶(年七十)
盛世仁風洽光天
泰運開三階調玉燭六合樂春臺添算來遥海分班首
上台爐香霏䄂滿尊醴夾墀陪飽德分
天饌賡歌仰
聖裁昌期今幸覯鼔舞九衢回
(驍騎校)竒明(年七十)
羲農之世民永年堯舜之世民難老
國家仁夀徧康衢引年
錫福歌熙皥青陽叶律生春風列坐長筵逾宴鎬金漿
玉液滋甘霖翔舞何殊儀鳳鳥祥雲縹緲出羣仙
珍賚斕斒盡鳬藻微(臣)欣幸飫
德澤大地陽和榮小草沈烽靜柝泰階平高會歡聲騰
四表上
夀觴兮進九如澤宫又喜歌靈沼
(驍騎校)元保(年七十)
隊本桓桓貔虎班依婉婉䕫龍地天泰交
景運雷風恒作春容
億萬齡開幬覆三千水切朝宗肄雅無分介士露蕭為
湑為濃
(驍騎校)西都里(年七十)
長養風來七政齊仙庭
錫宴慶鮐齯鏡懸仁夀
天同紀紘廓苞符
聖日躋欲溯
鴻龐超燧昊己徵耆耋徧軺鞮金盤玉醑欣沾被五色
雲中捧
御題
(驍騎校)張斌(年七十)
養老隆周典
熙朝愷澤新長輝萬禩祚早樹百年人
丹陛卿雲拱黃罇瑞露勻桃符瞻煥彩鳩杖獻宜春
抃舞顏如赭歡呼髩似銀功微持畫戟
恩普慶靈椿既别東西序無分草野臣星占南極色㬅
夀頌
皇仁
(驍騎校)劉燃(年七十)
昌辰茂集
蕃祉
帝德常符健行
五福堂輝奕葉
九重詔宴羣英鴻儀式捧鳩杖燕衎欣諧鳳笙
泰運三陽式啟泰階六符以平
(驍騎校)陳賢(年七十)
夀㝢繁禧集耆筵茂典逢
龍顏温賜斝鮐背健扶筇七萃占籌久三階仰
化雍生成皆
帝澤懽躍飫醇醲
(驍騎校)和成(年七十)
惟
皇錫福澤溥垓埏籙符蓍筴弧燦星躔上儀敬秩
詔錫雕筵鵠隊奕奕鶴髮翩翩日融
黼幄花映華旃需雲普氾同荷陶甄臣依列仗羽校班
聯欣叨鎬宴長戴
堯天
(驍騎校)雙慶(年七十)
奮軋陽春滿諏辰典禮敦
隆儀循
聖祖吉瑞肇
元孫
夀冠九疇福齒先三達尊飲和勝菊水長此戴
君恩
(驍騎校)蒼璧(年七十)
春臺萬物共翺翔况是身依
黼座旁七十幸陪
天子宴一官叨拜羽林郎康莊馬力忘駑下霄漢鴻飛
戀景光此日太平歌詠盛許教簮筆到鷹揚
(驍騎校)孝順阿(年七十)
八埏浩蕩播陽和衎燕雍容集珮珂協紀
軒齡綏福禄方中
舜日盛賡歌慶霄香藹
紅雲案仙露膏濃碧樹阿仰慶三階調玉燭來遊五老
應榮河瓊羞花醖初筵晉鮐背朱顔
九陛羅共喜耆英聯譽處並教彀騎沐
恩波先驅
翠輅曾持箙偃伯靈臺記荷戈白髮幸隨鵷鷺後願從
鈞奏祝三多
(驍騎校)二達色(年七十)
戎行慚靺韐嘉讌入蓬壺勞績(臣)何有遭逢古所
無矟幡慚左右龐皓際唐虞
寶祚綿千億
恩深逮柳蒲
(驍騎校)姚經邦(年七十)
暖日和風滿鳳城欣聞
丹詔下承明筵開瑞露滋瑶斝律轉華星應玉衡七校
班聯分侍從三階歌舞頌昇平
昌時耆耋多稱慶踰分
恩光格外榮
(驍騎校)保寧(年七十)
效職參蘭錡依
光拜
玉宸華筵承
渥澤芳澤紀韶春齒近扶鳩歲心傾
賜酺辰簫韶依陛奏綵仗夾墀陳從律條風暖含膏潏
露醇蘿圖綿
聖算
羡貺慶重申
(驍騎校)高忠(年六十九)
神筴徵
天授芳筵諏吉陳晴光春浩蕩
洪算嶽嶙峋此宴超三古(臣)年近七旬感深歌醉飽磨
盾紀
恩新
(驍騎校)楊廷棟(年六十九)
受福不那百辟俾爾戩榖
一人
仁者夀以及物
皇之世本如春位分國老庶老
恩逮内臣外臣五紀得隨豹直(臣食俸五十二年)三陽同被
鴻鈞
(驍騎校)伊拉器(年六十九)
元會運世亘以長易策詩際久盛當我
皇御極五十聖當陽宇拓仁壽四海翔會千叟歡未央
麟遊復鳳舞同此新春光春可悦(小臣)但鞠&KR0957;何
以效獻納
渥澤流汪洋燕衎輝
鴻業超三咸五古所說
金枝延連閣奕葉來晜仍雲繩繩接福流慶祚稠以
疊
皇心既愜
天心協
(驍騎校)李承業(年六十九)
嘉讌
天開典更隆三千仙籍許名通身隨驍騎將軍後官次
期門校尉中幾見臣僚同作叟敢云矍鑠可成翁
酡顔拜向
彤墀舞
恩共春來仰化工
(驍騎校)伊崑(年六十九)
鞍轡參驍騎樽罍被
郅隆
堯階羣捧日
舜殿正歌風盛典春之首
殊恩壽與同蓂邊花欲笑梅際雪初融叨有嘉魚讌慚
無汗馬功惟應隨拜舞嶽頌效呼嵩
(驍騎校)李鐸(年六十九)
於赫
聖世
景福懋臻河洛啟瑞衍億萬春既多受祉亦備
純嘏
奎畫顏堂斂錫其五
念兹臣工以叙以遷以爾在列亦既有年或備左右或
職奔走雲漢為章菁莪為秀爾耆而艾爾壽而康
國有慶典於爾有常皤皤耆老陳詩既醉赳赳武夫
咸進于位虎賁御士以秩則微蓼蕭豐草迎陽則
晞奏鼓振鷺吹笙鳴鹿潄醴含和無疆綏福
(驍騎校)色克圖(年六十九)
獻
夀恭承元會肆筵仰洽春正莞蒲
玉階分列沆瀣金罍共傾已欣二算優復竚待三雍
禮行杖首白鳩來集瑞符上協
昇平
(驍騎校)王士通(年六十九)
旦復旦兮歌喜起饗禮深衣虞尚齒洪惟我
皇擴珍符於萬斯年洽化理龍飛五甲始布和青陽左
个開綏履
乾清錫酌敷瓊漿二十一萬壽可紀文自英韶武蘭
蕤小大從之光郁嶷稽古酺宴孰與倫三千姓名
在惇史微及一介試以朋與歌既醉祝蕃祉蕃祉
維何
天顧諟孫復孫兮麟之趾
(驍騎校)常興(年六十八)
泰爻道下濟禮運天上施引年合四代蔚彼成周
時君臣敢云報戩榖虔致辭(微臣)際
聖朝夙效犬馬私春筵開鴻宇曉日揚鸞旗大小得竭
誠合晉
萬夀卮皤顏近七十蘭錡森追隨願言歌小雅敬陳天
保詩
(驍騎校)五布(年六十八)
糺縵卿雲啟絪緼淑氣催龍麟華旭曙鶴髮禮筵
開芝自三英秀桃應萬歲栽養仍符夏序福更徧
春臺瑞紀長生籙榮分燕喜杯引年逢
曠典控騎愧庸材愷樂耆英集
鴻慈造化該稱觴隨綺角獻頌共鄒枚玉佩鵷行肅金
璫虎旅陪
御爐馥薝葡
宫漏永蓬萊葵向殷千叟嵩呼徹九垓殿前齊飽
德錫慶自天來
(驍騎校)常英(年六十八)
共球來同下國干羽舞于兩階虎旅錦袍久&KR0869;
龍樓夀斝齊排禮洽壬林既備樂奏簫韶永諧
聖治登咸三五栢栗巢燧羲媧
(驍騎驍)董觀成(年六十八)
綺席傳餐出大庖露濡玉醴薦嘉肴班分三夀東
西列墀擁千官上下交憲老未須誇漢詔引年那
更數周膠昇平共樂
需雲宴祥叶飛龍九五爻
(驍騎校)薩哈布(年六十八)
熙朝鴻慶洽筵啟及春融醴泛瑶觥碧雲霏寶篆紅
恩光延景鑠
惠澤錫龐洪盤菜先人日廷韶協景風榮曾隨玉塞健
喜習琱弓
嘉會今叨預歡騰應華嵩
(驍騎校)恩泰(年六十八)
萬方和豫歡
皇情矞雲雕露垂太清合萬世夀為
聖夀南山未足齊崚嶒青春初開
紫殿旭燕示
慈惠千叟并微班虎旅綴七校荷
寵亦預羣籛彭往時天馬籋西徼
皇威一震欃槍平臣如小草勖遠志得氣亦足資敷榮
我
皇盛業邁振古
天祐諸福無不承
乘乾健行五十載
禔福煥若朝陽升玉池昨歲報麟趾繞
膝五世千祥凝太和醖釀元氣厚歌舞前後康衢盈駑
駘歡躍赤墀下猶能矯首當風鳴
(驍騎校)李雯(年六十八)
帝績鴻規遠延洪慶典長瑞圖
膺壽富福範用平康佩戛千官肅韶鳴七德揚晴霄瞻
就近五色
日當陽
(驍騎校)常住(年六十八)
歲韶協吉景光舒鶴髮皤皤繞玉除
曼夀綏來疇福備慶暉拱處瑞雯臚
化覃六幕醇風洽典秩初筵
湛露湑祝奉豳觥環
黼扆榮依蓂砌列簮裾雝喈藹似棲梧鳳游泳歡同在
藻魚共上春臺瞻
愷樂熙熙民物邁華胥
(驍騎校)馮廷寶(年六十八)
詄蕩開
閶闔春韶麗景呈泰階輝
藻黼需宴啟蓬瀛慶會登鳩杖淳流渥兕觥近
光容小草敷砌預叨榮
(驍騎校)沙喀(年六十七)
叨從袀服侍
彤墀四十年慚髮已絲(臣食糧已四十年)今日耆筵蒙
賜酺瑞雲同捧最高枝(一)
健行貞觀與天同燾物均邀長養功萬戶千門新歲月
宴歸華髮受春風(二)
(驍騎校)佛住(年六十七)
預宴榮環衛承
恩慶耉鮐朝陽迎
鳳闕和氣上春臺昔憶雕弓拓今欣玉盞陪(下臣)真
慶幸仙樂許聞來
(驍騎校)何山(年六十七)
福夀星占南極
延洪祚等東皇時隣人日榖日老集上庠下庠加額欣
逢
曠典關心舊效戎行敬從百職事後拜晉
萬年之觴
(驍騎校)韓保住(年六十七)
一人綏繁祺敷天暢涵育(小臣)效馳驅早幸
恩光沐
羽蓋揚葳蕤
属車隨肅穆大漠齊呼鷹深林從即鹿鮐質鬢已絲
還顏普
錫福登筵飫飲醇歡效華封祝
欽定千叟宴詩卷十七
