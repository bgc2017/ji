附錄
省題詩
天驥呈才
馬知因聖出才本自天生駔駿何煩隱權竒願盡呈電
從雙眼落雲向四蹄輕過去王良喜嘶來伯樂驚絶塵
慙逸步曳練議能名唯待金鞭下春風紫陌青
上德不德
何從稱上德捨德德方全聖者如非聖賢人不自賢海
寧言我廣神豈謂予玄伐善功難立無為化易宣豈惟
聞邃古理亦愧先天欲述猶龍旨應忘得意筌
農祥晨正
玉律方移候農祥已向晨昭回當午地皎潔向天津北
陸收殘凍東臯見早春影浮佳氣動光射曙雲新千畝
功將起三推禮欲申若非齊七政何以示農人
詠白
非青玄赤黃正色配金方魚表周王德麟呈漢帝祥寒
來邊草遠春至嶺梅芳曳練聞良馬銜鈎見瑞狼張蒼
肥似瓠潘岳鬢如霜虚室能生後方知守黑長
詠菊
秋來多野菊節應皆黃花間葉玉如粟滿藂金出沙池
邊迷瑞鵠洞裏悟仙牙蘂散非紅豔香飄異(闕)葩贈詩
宜魏帝泛酒稱陶家明日登高處期君酒不賖
詠清
潔澈浮天色鏘洋入樂聲露零金掌滿冰結玉壺盈屏
障排雲母簾櫳動水精南山秋雨霽北牖晩風生裴楷
當年意胡威近日名未知堯舜化寰宇一時清
月前菊
秋菊近重陽原頭復道旁藂滋寒露綠花綻晩風黃蘖
染枝枝豔星分處處芳乍疑金散野遥悞葉經霜籬下
何人採罇中滿座香唯應未歸客對此欲沾裳
上巳日曲江錫宴羣臣
池散暮春景君垂晞露恩妙音回舜樂濃味降堯罇詔
出傾蘭省筵開對杏園輕漣搖彩艦芳草映華軒禊事
輝朝曲歡聲徹帝門常陪觀者列低首望餘暄
甸服耆舊望耤千畝
不展三推禮如今已幾年郊畿春又至父老頸空延扶
杖溝塍側傾心日月邊歡欣情倍百流目地方千未覩
公卿從長愁犬馬先幸同黃耉意因此願聞天
曉日禁林聞清漏
曉過宫垣側猶聞漏水頻清音傳五夜山影值三春露
碎金壺滴風和玉佩振依稀連鳳沼彷彿辨雞人温樹
初凝霧彤闈漸向晨若非鵷鷺伴誰此繼香塵
未明求衣
夙夜寧無凖憂勤事萬幾良宵猶未曙深殿早求衣長
樂鐘纔動華胥夢已歸絲綸傳紫禁黼黻進彤闈被處
燭仍在垂時星始稀豈惟漢文帝因此致巍巍
寒雨滴空階
霏霏飄永夜滴滴落寒階自有路岐恨那堪離别懷簷
前聲乍碎枕畔夢全乖遠與巖泉雜微將漏水諧天涯
思舊友江上憶閒齋坐到空庭晩殘雲帶石崖
山明松雪
高樹當軒曉長松帶雪明景疑殘月在林似野雲横密
葉緣多亞修條被壓傾曙空連嶂白寒氣到簷清影雜
青牛重光迷皓鶴驚披衣凝望久無限剡溪情
元日早朝
史官開聖歷天子御層樓夀域南山色恩波東海流繞
欄生杞梓當檻簇貔貅日月祥光近山河喜氣浮兆人
瞻鳳扆萬里御皇猷欲識春生處雞竿最上頭
原隰荑綠柳
晴郊浮淑氣疎柳發柔荑嫩翠原頭遍輕絲隰畔低和
烟方欝欝伴草欲萋萋葉少眉還短條新帶未齊離人
心已醉遊客步初迷無限遷喬意芳菲正好棲
風中琴
虛簷來曉吹横榻有瑶琴暗報青蘋葉潜生綠綺音數
聲隨籟去餘響入堂深徽假大王按絃因少女吟如箏
飄閣上似瑟鼓江潯若與鍾期會還知天地心
文不加點
娛賓初命賦摛翰已堪誇思發才無滯文成點不加筆
端舒錦繡手下走龍蛇罷益銀鈎勢休添麗澤華誤蝇
寧復見倚馬未為嘉自愧當明試含毫到日斜
曲江春望
暇日來南陌春晴望曲江地方駢綺席城過拂雲幢寳
塔搖鈴鐸雲樓闢璅忩落風花片片掠水燕雙雙遊女
紅銀椀王孫白玉缸莫論仙禁裏祗此見雄邦
邊城暁角
十年抛故國五夜在邊城月照沙千里風吹角一聲清
音飄遠戍殘韻落荒營背雪征鴻報眠霜野馬行李陵
應下淚蔡琰豈勝情直是胡兒聽凉飈到處生
三峽聞猿
扁舟登椘峽孤棹下巫雲正值三聲斷仍教五夜聞凄
凄流洞壑杳杳透煙氛灔澦秋歸盡陽臺曙欲分何人
悲失計幾度恨離羣聽後盈巾淚家山接海濱
寒梧棲鳳
本向高岡植寧將衆木齊雖隨楊柳落長待鳳凰棲井
上枝微亞忩前影乍低九苞和月立六律帶霜啼秦女
含吹管周王罷翦珪既同丹穴樹那肯宿羣雞
麟角集附錄
