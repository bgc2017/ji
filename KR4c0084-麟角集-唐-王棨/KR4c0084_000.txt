麟角集别集類一(唐)
提要
臣等謹案麟角集一卷唐王棨撰棨字輔之
福清人咸通三年進士官至水部郎中黃巢
亂後不知所終唐代重進士科試以詩賦有
司按其聲病以為去取議者皆患其浮薄少
實而迄不能變其前後得人亦最為盛雖以
當世大賢如裴度韓愈之徒皆工為之其所
作往往附見本集中然未有以程試之文專
加裒輯行世者有之自棨此集始凡律賦四
十五篇又棨八代孫宋著作佐郎蘋於館閣
得棨省題詩錄附於集凡二十一篇題曰麟
角者蓋取顔氏家訓學如牛毛成如麟角之
義以及第比登仙也集中佳作已多載文苑
英華中雖科舉之業大都鞶帨其詞無關著
述而一朝選舉之式略具於斯錄而存之亦
足備文章之一格也乾隆四十六年正月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
