詞綜卷二十七
翰林院檢討朱彝尊編
元詞五十三首
許衡(一首)張弘範(一首)
劉秉忠(一首)燕公楠(一首)
程鉅夫(四首)盧摰(一首)
劉敏中(一首)楊果(一首)
仇遠(二首)李冶(三首)
王惲(八首)趙孟頫(五首)
劉因(二首)梁曾(一首)
陳孚(二首)汪宗臣(一首)
姚雲文(四首)詹正(四首)
吳澄(一首)彭元遜(四首)
羅志仁(四首)韋居安(一首)
許衡(字仲平河内人被召為京兆提學累官集賢大學士兼國子祭酒領太史院事贈榮祿大)
(夫司徒諡文正加贈太傅開府儀同三司魏國公從祀孔子廟庭有魯齋先生集)
滿江紅(别大名親舊)
河上徘徊未分袂孤懷先怯中年後此般憔悴怎禁離
别淚苦滴成襟畔濕愁多擁就心頭結倚東風搔首謾
無聊情難說黃卷在消白日青鏡裏增華髮念歲寒
交友故山烟月虚負人生歸去好誰知美事難雙得計
從今佳會幾何時長相憶
張弘範(字仲疇定興人官至鎮國上將軍江東道宣慰使贈銀青榮祿大夫平章政事諡武略加)
(贈太師開府儀同三司上柱國齊國公改諡忠武延祐中追封淮陽王更諡獻武)
臨江仙(憶舊)
千古武陵溪上路桃源流水潺潺可憐仙侣剰濃歡黃
鸝驚夢破青鳥喚春還回首舊遊渾不見蒼烟一片
荒山玉人何處倚闌干紫簫明月底翠袖暮雲寒
劉秉忠(字仲晦邢州人少為僧随其師海雲入見世祖遂留之從代宗時人稱為聰書記至元初)
(拜光祿大夫位太保參預中書省事卒贈太師封趙國公諡文貞成宗時加贈太師諡文)
(正仁宗時進封常山王有藏春散人集)
乾荷葉
乾荷葉色蒼蒼老柄風搖蕩減清香越添黃都因昨夜
一番霜寂寞秋江上
燕公楠(字國材江州人至元初辟贑州通判累官資德大夫湖廣行中書省右丞有五峯集)
摸魚兒(答程雪樓見壽)
又浮生平頭六十登樓悵望荊楚出山小草成何事閑
却竹烟松雨空自許早搖落江潭一似琅琊樹蒼蒼天
路謾伏櫪心長銜圖志短歲晏欲誰與梅花賦飛墮
高寒玉宇鐡腸還觧情語英雄操與君侯耳過眼羣兒
誰數霜鬢縷祇夢聽枝頭翡翠催歸去清觴飛羽且細
酌盱泉酣歌郢雪風致美無度
程鉅夫(原名文海避武宗諱以字行其先休寧人後徙居郢至鉅夫始遷建昌仕世祖官翰林學)
(士承旨贈光祿大夫追封楚國公諡文憲有雪樓集詞一卷)
摸魚兒(夀燕五峯右丞)
記江梅向來輕别相逢今又平楚東風小試南枝煖早
已千林烟雨春幾許向五老仙家移下瓊瑤樹溪橋驛
路更月曉堤沙霜秋野水疎影自容與平生事幾度
含章殿宇隔花么鳳能語苔枝夭矯蒼龍瘦誰把冰鬚
細數千萬縷簇一點芳心待與和羹去移宫換羽且度
曲傳觴主人花下今日慶初度
又(次韻盧疎齋題歲寒亭)
問疎齋湘中朱鳳何如江上鸚鵡波寒木落人千里客
裏與誰同住茅屋趣吾自愛吾亭更愛參天樹勞君為
賦渺雪鴈南飛雲濤東下歲晏欲何處疎齋老意氣
經文緯武平生握手相許江南江北尋芳路共看碧雲
來去黃鵠舉記我度秦淮君正臨清句(宣城水名)歌聲緩與
怕徑竹能醒庭花起舞驚散夜來雨
點綘唇(送王藎臣)
綠鬢青雲王郎故是乘驄侣阿龍風度想在烏衣住
帶得春來又共春歸去江頭路美人何處官柳吹風絮
清平樂(西野使君自遼左寄詩詞至灤陽猥承見及次韻代訊)
新來酒戶想勝看花處帶得春行平壤路同笑同歌同
住灤陽却近山家芒鞋夜夜丹霞流水落花歸思蒼
烟白石生涯
盧摰(字處道號疎齋涿州人仕至翰林學士元初稱能詩者以劉因盧摯為首有疎齋集)
摸魚兒(題雪樓先生歲寒亭詩卷)
為君歌歲寒亭子無煩洲畔鸚鵡江山勝㮣風霜地要
近魯東家住丘壑趣應素愛昂霄老柏孤松樹登高作
賦想白雪陽春碧雲日暮别有倚樓處金閨彦尚憶
西清接武年來喬木如許團茅時復羲皇上我醉欲眠
卿去歌欲舉還自悟君家琢就瓊瑤句疎齋試與倩倚
竹佳人湘絃赴節涼滿北忩雨
劉敏中(章丘人至元中為監察御史累遷翰林學士承旨卒諡文簡有中齋集)
點絳唇(寄程雪樓)
短夢驚回北忩一陣芭蕉雨雨聲還住斜日明高樹
起望雲行送雨前山去山如霧斷虹猶怒直入山深處
楊果(字正卿號西菴蒲隂人金正大中進士入元為北京宣撫使拜參知政事出為淮孟路總)
(管卒諡文獻有集)
摸魚兒(同遺山賦鴈丘)
悵年年鴈飛汾水秋風依舊蘭渚網羅驚破雙棲夢孤
影亂翻波素還碎羽算古往今来只有相思苦朝朝暮
暮想塞北風沙江南烟月争忍自來去埋恨處依約
并門舊路一丘寂寞寒雨世間多少風流事天也有心
相妒休說與還却怕有情多被無情誤一杯會舉待細
讀悲歌滿傾清淚為爾酹黃土
仇遠(字仁近錢塘人官溧陽州儒學教授一時遊其門者若張雨張翥莫維賢皆有名當世所)
(著有山村集)
八犯玉交枝(招寶山觀月上)
滄島雲連綠瀛秋入暮景却沉洲渚無浪無風天地白
聽得潮生人語擎空孤柱翠倚高閣憑虚中流蒼碧迷
烟霧惟見廣寒門外青無重數不知是水是山不知
是樹漫漫知是何處倩誰問凌波輕步謾凝睇乘鸞秦
女想庭曲霓裳正舞莫須長笛吹愁去怕喚起魚龍三
更噴作前山雨
齊天樂(賦蟬)
夕陽門巷荒城曲清音早鳴秋樹薄剪綃衣涼生鬢影
獨飲天邊風露朝朝暮暮奈一度淒吟一番淒楚尚有
殘聲驀然飛過别枝去齊宫往事謾省行人猶與說
當時齊女雨歇空山月籠古柳彷彿舊曾聽處離情正
苦甚懶拂冰箋倦拈琴譜滿地霜紅淺莎尋蛻羽
李冶(字仁卿欒城人金進士辟知鈞州事城潰微服北渡流落忻崞間世祖聞其賢召之未仕)
(晚家封龍山下至元初再以學士召就職朞月以老病辭去有敬齋集)
邁陂塘(和元遺山鴈丘)
鴈雙雙正分汾水回頭生死殊路天長地久相思債何
似眼前俱去摧勁羽倘萬一幽冥却有重逢處詩翁感
遇把江北江南風嘹月唳并付一丘土仍為汝小草
幽蘭麗句聲聲字字酸楚拍江秋影今何在宰木欲迷
隄樹霜魂苦算猶勝王嬙青塚真娘墓憑誰說與對鳥
道長空龍艘古渡馬耳淚如雨
又(大名有男女以私情不遂赴水者後三日二尸相攜出水濱是歲陂荷俱並蒂)
為多情和天也老不應情遽如許請君試聽雙蕖怨方
見此情真處誰點注香瀲灧銀塘對抹胭脂露藕絲幾
縷絆玉骨春心金沙曉淚漠漠瑞紅吐連理樹一樣
驪山懷古古今朝暮雲雨六郎夫婦三生夢幽恨從來
艱阻須念取共鴛鴦翡翠照影長相聚秋風不住悵寂
寞芳魂輕烟北渚涼月又南浦
鷓鴣天(中秋同遺山飲倪文仲家蓮花白醉中賦此)
太乙滄波下酒星露醽祕訣出仙扃情知天上蓮花白
壓盡人間竹葉青迷晚色散秋馨兵厨曉溜玉泠泠
楚江雲錦三千頃笑殺靈均語獨醒
王惲(字仲謀汲縣人官至翰林學士嘉議大夫累進中奉大夫贈翰林學士承旨資善大夫追)
(封太原郡公諡文定有秋澗集詞四卷)
春從天上來(見故宫人感賦)
羅綺深宫記紫袖雙垂當日昭容錦封香重彤管春融
帝座一點雲紅正臺門事簡更捷奏清晝相同聽鈞天
侍瀛池内宴長樂歌鐘回頭五雲雙闕恍天上繁華
玉殿珠櫳白髮歸來昆明灰冷十年一夢無蹤寫杜娘
哀怨和淚點彈與孤鴻淡長空看五陵何似無樹秋風
點絳唇(送董秀才西上)
楊柳青青玉門關外三千里秦山渭水未是消魂地
坦卧東牀恐減風雲氣功名際願君著意莫揾春閨淚
水龍吟(賦秋月紅梨花)
纖苞淡貯幽香玲瓏輕鎖秋陽麗仙根借煖定應不待
荊王翠帔瀟灑輕盈玉容渾是金莖露氣甚西風宛轉
東欄暮雨空點綴真妃淚誰遣司花妙手又一番角
竒争異使君高卧竹亭閑寂故來相慰燕几螺屏一枝
披拂繡簾風細約洗妝快瀉玉屏芳酒枕秋蟾醉
平湖樂
採蓮人語隔秋烟波静如横練入手風光莫流轉共留
連畫船一笑春風面江山信美終非吾土問何日是
歸年
又
秋風湖上水增波水底雲隂過憔悴湘纍莫輕和且高
歌凌波幽夢誰驚破佳人望斷碧雲暮合道别後意
如何
又
安仁雙鬢己驚秋更甚眉頭皺一笑相逢且開口玉為
舟新詞淡似鵝黃酒醉歸扶路竹西歌吹人道似揚
州
又
秋風嫋嫋白雲飛人在平湖醉雲影湖光淡無際錦屏
圍故人遠在千山外百年心事一樽濁酒長使此心
違
後庭花破子(晚眺臨武堂)
綠樹遠連洲青山壓樹頭落日高城望烟霏翠滿樓木
蘭舟彼汾一曲春風佳可遊
趙孟頫(字子昂宋太祖子秦王德芳之後四世祖伯圭賜第湖州遂為湖州人宋末為真州司戶)
(參軍至元中以程鉅夫薦入見授兵部郎中累官翰林學士承首榮祿大夫卒追封魏國)
(公諡文敏有松雪詞一卷)
(邵復孺云公以承平王孫而嬰世變黍離之悲有不能忘情者故長短句深得騷人意度)
後庭花破子
清溪一葉舟芙蓉兩岸秋採菱誰家女歌聲起暮鷗亂
雲愁滿頭風雨帶荷葉歸去休
蝶戀花
儂是江南遊冶子烏帽青鞋行樂東風裏落盡楊花春
滿地萋萋芳草愁千里扶上蘭舟人欲醉日暮青山
相映雙蛾翠萬頃湖光歌扇底一聲吹下相思淚
虞美人(浙江舟中作)
潮生潮落何時了斷送行人老消沉萬古意無窮盡在
長空澹澹鳥飛中海門幾點青山小望極烟波渺何
當駕我以長風便欲乘桴浮到日華東
浣溪沙(李叔固丞相會問贈歌者貴貴)
滿捧金巵低唱詞樽前再拜索新詩老夫慚愧鬢成絲
羅袖染將修竹翠粉香須上小梅枝相逢不似少年
時
浪淘沙
今古幾齊州華屋山丘杖藜徐步立芳洲無主桃花開
又落空使人愁沙上往来舟萬事悠悠春風曾見昔
人遊惟有石橋橋下水依舊東流
劉因(字夢吉容城人至元中徵授承德郎右贊善大夫以母疾歸尋以集賢學士嘉議大夫徵)
(固辭卒贈翰林學士資善大夫護軍追封容城郡公諡文靖有静脩集詞一卷)
木蘭花
未開常探花開未又恐纔開風雨至花開風雨不相妨
為甚不來花下醉今年休作明年計明日已非今日
事春風欲勸坐中人一片落紅當眼墜
鵲橋仙(喜雨)
紇干生處幾時飛去欲去被天留住野人得飽更無求
滿意看一犂春雨田家作苦濁醪釀黍准備歲時歌
舞不妨分我一豚蹄更試聽清秋社鼓
梁曾(字貢父燕人以薦起歷官湖南宣慰司副使改淮西宣慰司副使兩使安南授吏部尚書)
(改授淮安路總管累遷昭文館大學士資德大夫)
木蘭花慢
問花花不語為誰落為誰開算春色三分半隨流水半
入塵埃人生能幾歡笑但相逢尊酒莫相推千古幕天
席地一春翠繞珠圍彩雲回首暗高臺烟樹渺吟懷
拚一醉留春留春不住醉裏春歸西樓半簾斜日怪銜
泥燕子却飛來一枕青樓好夢又教風雨驚回
陳孚(字剛中臨海人至元中官翰林待制兼國史院編修繼出為台州路總管府治中有集)
太常引(端陽日當母誕不得歸)
綵絲堂上簇蘭翹記生母在今朝無地捧金蕉奈烟水
龍沙路遙碧天迢逓白雲何處風急雨瀟瀟萬里夢
魂消待飛逐錢唐夜潮
又
短衣孤劍客乾坤奈無策報親恩三載隔晨昏更疎雨
寒燈斷魂赤城霞外西風鶴髮猶想倚柴門蒲醑謾
盈尊倩誰寫青衫淚痕
汪宗臣(字公輔號紫巖婺源人與方虚谷交善有集四卷)
蝶戀花(清明前兩日聞燕)
年去年來來去早怪底不來庭院春光老知向誰家翻
别調家家望斷飛蹤杳千里瀟湘烟渺渺不記雕梁
舊日恩多少逼近清明纔一到故巢猶在朱檐曉
姚雲文(字聖瑞高安人宋咸淳進士入元授承直郎撫建兩路儒學提舉有江村遺稿)
摸魚兒(艮岳)
渺人間蓬瀛何許一朝飛入梁苑輞川梯洞層崖出猶
帶鬼愁龍怨窮遊宴談笑裏金風吹折桃花扇翠華天
遠悵莎沼螢粘錦屏烟合草露泫蒼蘚東華夢好在
牙檣琱輦畫圖歷歷曾見落紅萬點孤臣淚斜日牛羊
春晚摩雙眼看塵世鰲宫乂報鯨波淺吟鞭拍斷便乞
與媧皇化成精衛填不盡遺憾
紫萸香慢(九日)
近重陽偏多風雨絶憐此日暄明問秋香濃未待攜客
出西城正自羇懷多感怕荒臺高處更不勝情向樽前
又憶漉酒插花人只坐上己無老兵淒清淺醉還醒
愁不肯與詩平記長楸走馬雕弓&KR0008;柳前事休評紫萸
一枝傳賜夢誰到漢家陵儘烏紗便随風去要天知道
華髮如此星星歌罷涕零
玲瓏玉(半閑堂賦春雪)
開歲春遲早贏得一白瀟瀟風忩淅簌夢驚錦帳春嬌
是處貂裘透暖任尊前回舞紅倦柔腰今朝虧陶家茶
鼎寂寥料得東皇戲劇怕蛾兒街柳先鬭元宵宇宙
低迷倩誰分淺亞深凹休嗟空花無據便真箇瓊雕玉
琢總是虚飄且沉醉趁樓頭零片未消
齊天樂
柳花引過横塘路縈回曲蹊通圃插槿編籬挨梅砌石
次第海棠成塢吟笻獨拄待尋訪斜橋水邊窺戶已約
青山雲深不礙客來處繁華閱人無數問舊日平原
君還知否啼鳥忩幽晝隂人寂慵困不如飛絮匆匆燕
語似迎得春來且留春住惜取名花一枝堪寄與
詹正(一作玉字可大别號天游郢人官翰林學士)
霓裳中序第一(至元間監醮長春宫見羽士丈室古鏡狀似秋葉背有金刻宣和御)
(寶四字有感因賦)
一規古蟾魄瞥過宣和幾春色知那箇柳鬆花怯曾搓
玉團香塗雲抹月龍章鳳刻是如何兒女消得便孤了
翠鸞何限人更在天北磨滅古今離别幸相從薊門
仙客蕭然林下秋葉對雲淡星疎眉青影白佳人己傾
國謾贏得癡銅舊畫興亡事道人知否見了也華髮
三姝媚(古衛舟子謂曾載錢唐宫人)
一篷兒别苦是誰家花天月地兒女紫曲藏嬌慣錦窠
金翠玉璈鐘吕綺席傳宣笑聲裏龍樓三鼓歌扇題詩
舞袖籠香幾曾塵土因甚留春不住怎知道人間匆
匆今古金屋銀屏被西風吹換蓼汀蘋渚如此江山應
悔却西湖歌舞載取斷雲何處江南烟雨
齊天樂(贈童甕天兵後歸杭)
相逢喚醒京華夢吳塵暗斑吟髮倚擔評花認旗沽酒
歷歷行歌竒跡吹香弄碧有坡柳風情逋梅月色畫鼓
紅船滿湖春水斷橋客當時何限俊侣甚花天月地
人被雲隔却載蒼烟更招白鷺一醉修江又别今回記
得再折柳穿魚賞花催雪如此湖山忍教人更說
清平樂
醉紅宿翠髻嚲烏雲墜管是夜來渾不睡那更今朝早
起東風滿搦腰肢階前小立多時却恨一番新雨想
應濕透鞋兒
吳澄(字幼清崇安人仕至翰林學士追封臨川郡公謚文正學者稱草廬先生有詞一卷)
渡江雲(揭浩齋送春和韻)
名園花正好嬌紅殢白百態競春妝笑痕添酒暈豐臉
凝脂誰與試鉛霜詩朋酒伴趁此日流轉風光儘夜遊
不妨秉燭未覺是疎狂茫茫一年一度爛漫離披似
長江去浪但要教啼鶯語燕不怨盧郎問春春道何曾
去任蜂蝶飛過東牆君看取年年潘令河陽
彭元遜(字巽吾廬陵人)
漢宫春(元夕)
十日春風又一番調弄怕暖愁隂夜來風兩搖得楊柳
黃深薰篝未斷夢舊寒殘醉同衾便是聞燈見月看花
對酒驚心攜手滿身花影香霏冉冉露濕羅襟笙歌
行人歸去回首沉沉人間此夜誤春光一刻千金明日
問紅巾青鳥蒼苔自拾遺簪
玉女迎春慢(柳)
纔入新年逢人日拂拂淡烟無雨葉底妖禽自語小啄
幽香還吐東風辛苦便怕有踏青人誤清明寒食消得
渡江黃翠千縷看臨小帖宜春填輕暈濕碧花生霧
為說釵頭裊裊繫着輕盈不住問郎留否似昨夜教成
鸚鵡走馬章臺憶得畫眉歸去
子夜歌(和劉尚友韻)
視春衫篋中半在浥浥酒痕花露恨桃李随風吹盡夢
裏故人如霧臨穎美人秦川公子却共何人語對誰家
花草池臺回首故園咫尺未成歸去昨宵聽危絃急
管酒醒不知何處漂泊情多衰遲感易無限堪憐許似
尊前眼底紅顔消幾寒暑年少風流未諳春事追與東
風賦待他年君老巴山共君聽雨
觧珮環
江空不渡恨蘼蕪杜若零落無數遠道荒寒婉娩流年
望望美人遲暮風烟雨雪隂晴晚更何須春風千樹盡
孤城落木蕭蕭日夜江聲流去日宴山深聞笛恐他
年流落與子同賦事闊心違交淡媒勞蔓草沾衣多露
汀洲窈窕餘酲寐遺珮浮沉澧浦有白鷗淡月微波寄
語逍遙容與
羅志仁(號壺秋涂川人)
霓裳中序第一(四聖觀)
來鴻又去燕看罷江潮收畫扇謾湖曲雕欄倦倚正船
過西陵快篙如箭凌波不見但陌花遺曲淒怨孤山路
晩蒲病柳淡綠鎖深院離恨五雲宫殿記舊日曾遊
翠輦青紅如寫便面悵下鵠池荒放鶴人遠粉牆随岸
轉漏壁瓦殘陽一線蓬萊夢人間那信坐看海濤淺
風流子(泛湖)
歌咽翠眉低湖船客尊酒謾重攜正斷續齋鐘高峯南
北飄零野褐太乙東西淒涼處翠連松九里胡馬濺障
泥葛嶺樓臺夢随烟散吳山宫闕恨與雲齊靈峯飛
來久飛不去有落日斷猿啼無限風荷廢港露柳荒畦
歎岳公英骨麒麟舊塜坡仙吟魄鶯燕長堤欲弔梅花
無句素壁慵題
金人捧露盤(錢唐懷古)
濕苔青妖血碧壊垣紅怕精靈來往相逢荒烟瓦礫寶
釵零亂隱鸞龍吳峯越巘翠顰鎖若為誰容浮屠換
朝陽殿僧磬改景陽鐘興亡事淚老金銅驪山廢盡更
無宫女說玄宗海濤落月魚聲起滿眼秋風
虞美人(淨慈尼)
君王曾惜如花面往事多恩怨霓裳和淚換袈裟又送
鸞輿北去聽琵琶當年未削青螺髻知是歸期未天
花交室萬緣空結綺臨春何處淚痕中
韋居安(號梅澗)
摸魚兒
繞苕城水平波渺雙湖遙睇無際就中惟有漁灣好占
得西關佳致楊柳外羨汎宅浮家當曰玄真子溪山信
美歎陳迹猶存前賢已往誰會景中意蕭閑甚築室
三間近水汀洲香汎蘭芷清風明月知多少肻滯軟紅
塵裏垂釣餌趁春水生時賸有桃花鱖煩襟淨洗待辦
取輕蓑來分半席相對弄清泚
詞綜卷二十七
