詞綜卷十九
翰林院檢討朱彝尊編
宋詞六十六首
吳文英(四十五首)蔣捷(二十一首)
吳文英(字君特四明人從吳毅夫遊有夢忩甲乙丙丁稿四卷)
(張叔夏云吳夢忩如七寶樓臺眩人眼目折碎下來不成片段尹惟曉云求詞於吾宋)
(前有清真後有夢忩此非予之言四海之公言也沈伯時云夢忩深得清真之妙但用)
(事下語太晦處人不易知)
倦尋芳(餞周糾定夫)
暮帆挂雨冰岸飛梅春思零亂送客將歸偏是故宫離
苑醉酒曾同凉月舞尋芳還隔紅塵面去難留悵芙蓉
路窄綠楊天遠便繫馬鶯邊清曉烟草晴花沙潤香
軟爛錦年華誰念故人遊倦寒食相思堤上路行雲應
在孤山畔寄新吟莫空回五湖春鴈
又(花翁遇舊歡吳門老妓李憐邀分韻同賦此詞)
墜瓶恨井塵鏡迷樓空閑孤燕寄别崔徽清瘦畫圖春
面不約舟移楊柳繫有緣人映桃花見叙分攜悔香瘢
謾爇綠鬟輕剪聽細語琵琶幽怨客鬢蒼華衫袖濕
徧漸老芙蓉猶自帶霜重看一縷情深朱戶掩兩痕愁
起青山遠被西風又驚吹夢雲分散
又(上元)
海霞倒影空霧飛香天市催晩暮靨宫梅相對畫樓簾
捲羅襪輕塵花笑語寶釵爭掩春心眼亂簫聲正風柔
柳弱舞肩交燕念窈窕東鄰深巷燈外歌沉月上花
淺驚夢離雲點點漏壺清怨珠絡香消空念往紗忩人
老羞相見漸銅壺閉春隂曉寒人倦
燭影搖紅(餞馮深居翼日深居初度)
飛盖西園晩秋恰勝春天氣霜花開盡錦屏空紅葉新
裝綴時放清杯泛水暗淒凉東風舊事夜吟不就松影
闌干月籠寒翠莫唱陽關但憑彩袖歌千歲秋星入
夢隔明朝十載吳宫會一棹回潮渡葦正西忩燈花報
喜柳蠻櫻素試酒爭憐不教不醉
法曲獻仙音(和丁宏庵韻)
落葉霞翻敗忩風咽暮色淒凉深院瘦不關秋淚緣生
别情銷鬢霜千點悵翠冷搔頭燕那能語恩怨紫簫
遠記桃枝向隨春渡愁未洗鉛水又將恨染粉縞澀離
箱忍重拈燈夜裁剪望極藍橋彩雲飛羅扇歌斷料鸚
籠玉鎖夢裏隔花時見
憶舊游(别黃澹翁)
送人猶未苦苦送春隨人去天涯片紅都飛盡隂隂潤
綠暗裏啼鴉賦情頓雪雙鬢飛夢逐塵沙歎病渴淒凉
分香瘦減兩地看花西湖斷橋路想繫馬垂楊依舊
欹斜葵麥迷烟處問離巢孤燕飛過誰家故人為寫深
怨空壁掃秋蛇但醉上吳臺殘陽草色歸思賖
點絳脣(懷蘇州)
明月茫茫夜來應照南橋路夢遊熟處一枕啼秋雨
可惜人生不向吳城住心期誤鴈將秋去天遠青山暮
又(試燈夜初晴)
捲盡愁雲素娥臨夜新梳洗暗塵不起酥潤淩波地
輦路重來彷彿燈前事情如水小樓薰被春夢笙歌裏
又
推枕南忩棟花寒入單紗淺雨簾不捲空礙調雛燕
一握柔葱香染榴巾汗音塵斷畫羅閑扇山色天涯遠
又
時霎清明載花不過西園路嫩隂綠樹正是春留處
燕子重來往事東流去征衫貯舊寒一縷淚濕風簾絮
西子妝(夢窗自度腔湖上清明薄遊)
流水麴塵艷陽酪酒畫舸遊情如霧笑拈芳草不知名
乍凌波斷橋西堍垂楊謾舞總不解將春繫住燕歸來
問綵繩纖手如今何許歡盟誤一箭流光又趁寒食
去不堪衰鬢著飛花傍綠隂冷烟深樹玄都秀句記前
度劉郎曾賦最傷心一片孤山細雨
唐多令
何處合成愁離人心上秋縱芭蕉不雨也颼颼都道晚
凉天氣好有明月怕登樓年事夢中休花空烟水流
燕辭歸客尚淹留垂柳不縈裙帶住謾長是繫行舟(張叔)
(夏云此詞疎快不質實)
玉漏遲(中秋)
鴈邊風訊小飛瓊望杳碧雲先晩露冷闌干定怯藕絲
冰腕淨洗浮雲片玉勝花影春燈相亂秦鏡滿素娥未
肯分秋一半每圓處即良宵甚此夕偏饒對歌臨怨
萬里嬋娟幾許霧屏雲幔孤兔淒凉照水曉風起銀河
西轉摩淚眼瑶臺夢回人遠
祝英臺近(除夜立春)
剪紅情裁綠意花信上釵股殘曰東風不放歲華去有
人添燭西窗不眠侵曉笑聲轉新年鶯語舊樽俎玉
纖曾擘黃柑柔香繫幽素歸夢湖邊還迷鏡中路可憐
千點吳霜寒銷不盡又相對落梅如雨
又(春日客龜溪游廢園)
采幽香巡古苑竹冷翠微路鬭草溪根沙印小蓮步自
憐兩鬢清霜一年寒食又身在雲山深處晝閑度因
甚天也慳春輕隂便成雨綠暗長亭歸夢趁風絮有情
花影闌干鶯聲門徑解留我霎時凝竚
又(上元)
晩雲開朝雪霽時節又燈市夜約遺香南陌少年事笙
簫一片紅雲飛來海上繡簾捲緗桃春起舊遊地素
娥城闕年年新妝趁羅綺玉練冰輪無塵涴流水曉霞
紅處啼鴉良宵一夢畫堂正日長人睡
霜花腴(重陽前一日汎石湖)
翠微路窄醉晩風憑誰為整欹冠霜飽花腴燭銷人瘦
秋光做也都難病懷強寬恨鴈聲偏落歌前記年時舊
宿淒凉暮烟秋雨野橋寒妝壓鬢英爭艷度清商一
曲暗墜金蟬芳節多隂蘭情稀會晴暉稱拂吟箋更移
畫船引珮環邀下嬋娟算明朝未了重陽紫萸應耐看
喜遷鶯(同丁基仲過希道家看牡丹)
凡塵流水正春在絳闕瑶階十二暖日明霞天香盤錦
低映曉光梳洗故苑浣花沉恨化作夭紅斜紫困無力
倚闌干還倩東風扶起公子留意處羅蓋牙籤一一
花名字小扇翻歌密圍留客雲葉翠温羅綺灧瀲紫金
杯重人倚妝臺微醉夜和露剪殘枝點點花心清淚
又(福山蕭寺歲除)
江亭年暮趁飛鴈又聽數聲柔櫓藍尾杯單膠牙餳淡
重省舊時羇旅雪舞野梅籬落寒擁漁家門戶晩風峭
做初番花信春還知否何處圍艷冶紅燭畫堂博簺
良宵午誰念行人愁先芳草輕送年華如羽自剔短檠
不睡空索彩桃新句便歸好料鵝黃巳染西池千縷
聲聲慢(閏重九飲郭園)
檀欒金碧婀娜蓬萊遊雲不蘸芳洲露柳霜蓮十分點
綴殘秋新彎畫眉未穩似含羞低度牆頭愁送遠駐西
臺車馬共惜臨流知道池亭多宴掩庭花長是驚落
秦謳膩粉闌干猶聞凭袖香留輸他翠漣拍甃瞰新妝
終日凝眸簾半捲帶黃花人在小樓
又(餞魏繡使泊吳江為友人賦)
旋移輕鷁淺傍垂虹還因送客遲留淚雨横波遥山眉
上新愁行人倚欄心事問誰知只有沙鷗念聚散幾楓
丹霜渚蓴綠春洲漸近香菰炊黍想紅絲織字未遠
青樓寂寞漁鄉爭如連醉溫柔西忩夜深剪燭夢頻生
不放雲收共悵望認孤烟起處吳舟
高陽臺(落梅)
宫粉彫痕仙雲墮影無人野水荒灣古石埋香金沙鎖
骨連環南樓不恨吹横笛恨曉風千里關山半飄零庭
上黃昏月冷闌干壽陽宫裏愁鸞鏡問誰調玉髓暗
補香瘢細雨歸鴻孤山無限春寒離魂難倩招清些夢
縞衣解珮溪邊最愁人啼鳥晴明葉底清圓
又(豐樂樓)
修竹凝妝垂楊駐馬憑欄淺畫成圖山色誰題樓前有
鴈斜書東風緊送斜陽下弄舊寒晩酒醒餘自消凝能
幾花前頓老相如傷春不在高樓上在燈前欹枕雨
外熏爐怕艤遊船臨流可奈清癯飛紅若到西湖底攪
翠瀾總是愁魚莫重來吹盡香綿淚滿平蕪
滿江紅(澱山湖)
雲氣樓臺分一派滄浪翠蓬開小景玉盆寒浸巧石盤
松風送流花時過岸浪搖晴練欲飛空算鮫宫祇隔一
紅塵無路通神女驚凌曉風明月低響丁東對兩蛾
猶鎖怨綠烟中秋色未教飛盡鴈夕陽長是墜疎鐘又
一聲款乃過前岩移釣篷
遶佛閣
暗塵四斂樓觀迥出高映孤館清漏將短厭聞夜久籤
聲動書幔桂花又滿閒步露草偏愛幽遠花氣清婉望
中迤邐城隂度河岸倦客最蕭索醉倚斜陽穿柳綫
還似汴隄虹梁横水面看浪颺春燈舟下如箭此行重
見歎故友難逢羇思空亂兩眉愁向誰舒展
解語花(梅花)
門横皺碧路入蒼烟春近江南岸暮寒如剪臨溪影一
一半斜清淺飛霙弄晩蕩千里暗香平遠端正看瓊樹
三枝總似蘭昌見酥瑩雲容夜暖伴蘭翹清瘦蕭鳳
柔婉冷雲荒翠幽棲久無語暗申春怨東風半面料準
擬何郎詩卷歡未闌烟雨青黃宜晝隂庭館
荔支香近(七夕)
輕睡時聞晚鵲噪庭樹又說今夕天津西畔重歡遇蛛
絲暗鎖紅樓燕子穿簾處天上侣比人間更情苦秋
鬢改妒月妺長眉嫵過雨西風數葉井梧秋舞夢入藍
橋幾點疎星映朱戶淚濕沙邊凝竚
尉遲杯(賦楊公小蓬萊)
垂楊逕洞鑰啓時遣流鶯迎涓涓暗谷流紅應有緗桃
千頃臨池笑靨春色滿銅華弄妝影記年時試酒湖隂
褪花曾采新杏珠忩繡網玄經纔石研開奩雨潤雲
凝小小蓬萊香一掬愁不到朱嬌翠靚清樽伴人間日
永斷琴和棋聲竹露冷笑從前醉卧紅塵不知仙在人
境
霜葉飛(重九)
斷烟離緒關心事斜陽紅隱霜樹半壺秋水薦黃花香
噀西風雨縱玉勒輕飛迅羽淒凉誰弔荒臺古記醉踏
南屏彩扇咽寒蟬倦夢不知蠻素聊對舊節傳杯塵
箋蠧管斷闋經歲慵賦小蟾斜影轉東籬夜冷殘蛩語
早白髮緣愁萬縷驚飈從捲烏紗去謾細將茱萸看但
約明年翠微高處
瑞鶴仙
淚荷抛碎璧正漏雲篩雨斜捎忩隙林聲怨秋色對小
山不迭寸眉愁碧凉欺岸幘暮砧催銀屏剪尺最無聊
燕去堂空舊幕暗塵羅額行客西園有分斷柳淒花
似曾相識西風破屐林下路水邊石念寒蛩殘夢歸鴻
心事那聽江村夜笛看雪飛蘋底蘆梢未如鬢白
又(贈道女陳華山内夫人)
彩雲棲翡翠聽鳳笙吹下飛軿天際晴霞剪輕袂澹春
姿雪態寒梅清泚東皇有意旋安排闌干十二早不知
為雲為雨盡日建章門閉堪比紅綃纖素紫燕輕盈
内家標致游仙舊事星斗下夜香裏少華峯頭有紙屏
横幅春色長供午睡更醉乘玉井秋風采花弄水
齊天樂
新烟初試花如夢疑收楚峯殘雨茂苑人歸秦樓燕宿
同惜天涯為旅遊情最苦早柔綠迷津亂莎荒圃數樹
梨花晚風吹墮半汀鷺流紅江上去遠翠樽曾共醉
雲外别墅淡月秋千幽香巷陌愁結傷春深處聽歌看
舞駐不得當時柳蠻櫻素睡起懨懨洞簫誰院宇
又
烟波桃葉西陵路十年斷魂潮尾古柳重攀輕鷗驟别
陳迹危亭獨倚凉颸乍起渺烟磧飛帆暮山横翠但有
江花共臨秋鏡照憔悴華堂燭暗送客眼波回盼處
芳艷流水素骨凝冰柔葱蘸雪猶憶分瓜深意清樽未
洗夢不濕行雲謾沾殘淚可惜秋宵亂蛩疎雨裏
掃花遊(送春古江村)
水園沁碧驟夜雨飄紅竟空林島艷春過了有塵香墜
鈿尚遺芳草步繞新隂漸覺交枝逕小醉深窈愛綠葉
翠圓勝看花好芳架雪未掃怪翠被佳人困迷清曉
柳絲繫棹問閶門自古送春多少倦蝶慵飛故撲簮花
破帽酹殘照掩重城暮鐘不到
瑞龍吟(德清清明競渡)
大溪面遥望繡羽衝烟錦梭飛練桃花三十六陂鮫宫
睡起嬌雷乍轉去如箭催趁戲旗遊鼓素瀾雪濺東
風冷濕鮫腥淡隂送畫輕霏弄晩洲上青蘋生處鬭
春不管懷沙人遠殘日半開一川花影零亂山屏醉纈
連掉東西岸闌千倒千紅妝靨鉛香不斷傍暝疎簾捲
翠漣皺淨笙歌未散算柳嬌桃嬾猶自有玉龍黃昏吹
怨重雲暗閣春霖一片
解蹀躞
醉雲又兼醒雨楚夢時來往倦蜂剛著梨花惹游蕩還
做一段相思冷波葉舞愁紅送人雙槳暗凝想情共
天涯秋黯朱橋鎖深巷會稀投得輕分頓惆悵此去幽
曲誰來可憐殘照西風半妝樓上
玉樓春(京市舞女)
茸茸貍帽遮梅額金蟬羅剪胡衫窄乘肩爭看小腰身
倦態強隨閑鼓笛問稱家住城東陌欲買千金應不
惜歸來困頓殢春眠猶夢婆娑斜趁拍
澡蘭香(淮安重午)
盤絲繫腕巧篆垂簮玉隠紺紗睡覺銀瓶露井彩箑雲
忩往事少年依約為當時曾寫榴裙傷心紅綃褪萼黍
夢光隂漸老汀洲烟蒻莫唱江南古調怨抑難招楚
江沉魄薰風燕乳暗雨梅黃午鏡澡蘭簾幕念秦樓也
擬人歸應剪菖蒲自酌但悵望一縷新蟾隨人天角
惜紅衣(余從姜石帚遊苕霅間三十五年矣重來傷今感昔聊以詠懷)
鷺老秋絲蘋愁暮雪鬢那不白倒柳移栽如今暗溪碧
烏衣細語傷伴惹茸紅曾約南陌前度劉郎尋流花蹤
跡朱樓水側雲面波光汀蓮沁顔色當時醉近繡箔
夜吟寂三十六磯重到清夢冷雲南北買釣舟溪上應
有烟蓑相識
風入松
聽風聽雨過清明愁草瘞花銘樓前綠暗分擕路一絲
柳一寸柔情料峭春寒中酒交加曉夢啼鶯西園日
日掃林亭依舊賞新晴黃蜂頻撲秋千索有當時纖手
香凝惆悵雙鴛不到幽階一夜苔生
鶯啼序
殘寒正欺病酒掩沉香繡戶燕來晩飛入西城似說春
事遲暮畫船載清明過却晴烟冉冉吳宫樹念羇情遊
蕩隨風化為輕絮十載西湖傍柳繫馬趁嬌塵輭霧
遡紅漸招入仙溪錦兒偷寄幽素倚銀屏春寬夢窄斷
紅濕歌紈金縷暝堤空輕把斜陽總還鷗鷺幽蘭旋
老杜若還生水鄉尚寄旅别後訪六橋無信事往花萎
瘞玉埋香幾番風雨長波妒眄遙山羞黛漁燈分影春
江宿記當時短楫桃根渡青樓彷彿臨分敗壁題詩淚
墨慘淡塵土危亭望極草色天涯歎鬢侵半苧暗點
檢離痕歡唾尚染鮫綃嚲鳳迷歸破鸞慵舞殷勤待寫
書中長恨藍霞遼海沈過鴈謾相思彈入哀箏柱傷心
千里江南怨曲重招斷魂在否
玉漏遲
絮花寒食路晴絲罥日綠隂吹霧客帽欺風愁滿畫船
烟浦綵挂秋千散後悵塵鎖燕簾鶯戶從間阻夢雲無
準鬢霜如許夜久繡閣藏嬌記掩扇傳歌剪燈留語
月約星期細把花鬚頻數彈指一襟怨恨謾空倩啼鵑
聲訴深院宇黃昏杏花微雨
金盞子(吳城連日賞桂一夕風雨悉巳零落獨寓忩晩花方作小蕾未及見開遂有新邑之)
(役朅來西館籬落間嫣然一枝可愛見侣人而喜為賦此解)
賞月梧園恨廣寒宫樹晩風搖落莓砌掃蛛塵空腸斷
薰爐燼消殘萼殿秋尚有餘花鎖烟忩雲幄新鴈又無
端送人江上短亭初泊籬角夢依約人一笑惺忪翠
袖薄悠然醉魂喚醒幽叢畔淒香霧雨漠漠晩吹乍顫
秋聲早屏空金雀明朝想猶有數點蜂黃伴我斟酌
絳都春(余往來清華池館六年賦詠屢以感昔傷今益不堪懷乃復作此解)
春來鴈渚弄艷冶又入垂楊如許困舞瘦腰啼濕宫黃
池塘雨碧沿蒼蘚雲根路尚追想凌波微步小樓重上
憑誰為唱舊時金縷凝竚烟蘿翠竹欠羅袖為倚天
寒日暮強醉梅邊招得花奴來樽俎東風須惹春雲住
更莫把飛瓊吹去便教擕取熏籠夜溫繡戶
十二郎(垂虹橋上有垂虹亭屬吳江)
素天際水浪拍碎凍雲不凝記曉葉題霜秋燈吟雨曾
繫長橋過艇又是賓鴻重來後猛賦得歸期纔定嗟繡
鴨解言香鱸堪釣尚廬人境幽興爭如共載月娥妝
鏡念倦客依前貂裘茸帽重向淞江照影酹酒蒼茫倚
歌平遠亭上玉虹腰冷迎醉面暮雪飛花幾點黛愁山
暝
蔣捷(宇勝欲義興人有竹山詞一卷)
賀新郎
渺渺啼鴉了亘魚天寒生峭嶼五湖秋曉竹几一鐙人
做夢嘶馬誰行古道起搔首窺星多少月有微黃籬無
影挂牽牛數朵青花小秋太淡添紅棗愁痕倚賴西
風掃被西風翻催鬢鬒與秋俱老舊院隔霜簾不捲金
粉屏邊醉倒計無此中年懷抱萬里江南吹簫恨恨參
差白鴈横天杪烟未斂楚山杳
又(約友三月旦飲)
鴈嶼晴嵐薄倚層屏千樹高低粉纖紅弱雲隘東風藏
不盡吹艷生香萬壑又散入汀蘅洲葯擾擾匆匆塵上
面看歌鶯舞燕逢春樂人共物知誰錯寶釵樓上圍
簾幕小嬋娟雙調彈箏半霄鸞鶴我軰中人無此分琴
思詩情當却也勝似愁横眉角芳景三分才過二便綠
隂門巷楊花落沽斗酒且同酌
又
夢冷黃金屋歎秦箏斜鴻陣裏素絃塵撲化作嬌鶯飛
歸去猶認忩紗舊綠正過雨荆桃如菽此恨難平君知
否似瓊臺湧起彈碁局消瘦影嫌明燭鴛樓碎瀉東
西玉問芳蹤何時再展翠釵難卜侍把宫眉横雲樣描
上生綃畫幅怕不是新來妝束綵扇紅牙今都在恨無
人解聽開元曲空掩袖倚寒竹
洞仙歌(對雨思友)
世間何處最難忘杯酒惟是停雲想親友此時無一盞
千種離愁西風外長伴枯荷衰柳去年深夜語傾倒
書忩忩燭心懸小紅豆記得到門時雨正蕭蕭嗟今雨
此情非舊待與子相期采黃花又未卜重陽果能晴否
又(柳)
枝枝葉葉受東風調弄便是鶯穿也微動自鵝黃千縷
數到飛綿閑無事誰管將春迎送輕柔心性在教得
遊人酒舞花吟恣狂縱更誰家鸞鏡裏貪學纖蛾移來
傍妝樓新種總不道江頭鎖清愁正雨渺烟茫翠隂如
夢
瑞鶴仙(鄉城見月)
紺烟迷鴈跡漸碎鼓零鐘街喧初息風檠背寒壁放冰
蜍飛到蛛絲簾隙瓊魂暗泣念鄉關霜蕪似織謾將身
化鶴歸來忘却舊遊端的歡極蓬壺集浸花院梨溶
醉連春夕柯雲罷奕櫻桃在夢難覓勸清光乍可幽忩
相伴休照紅樓夜笛怕人間換譜伊凉素娥未識
白苧
正春晴又春冷雲低欲落瓊苞未剖早是東風作惡旋
安排一雙銀蒜鎮羅幕幽壑水生漪皺嫩綠潜鱗初躍
愔愔門巷桃樹紅纔約略知甚時霽華烘破青青萼
憶昨引蝶花邊近來重見身學垂楊瘦削問小翠眉山
為誰攢却斜陽院宇任蛛絲罥徧玉箏絃索戶外惟聞
放剪刀聲深在妝閣料想裁縫白苧春衫薄
女冠子(元夕)
蕙花香也雪晴池館如畫春風飛到寶釵樓上一片笙
簫琉璃光射而今燈謾挂不是暗塵明月那時元夜况
年來心嬾意怯羞與蛾兒爭耍江城人悄初更打問
繁華誰解再向天公借剔殘紅炧但夢裏隱隱鈿車羅
帕吳箋銀粉砑待把舊家風景寫成閑話笑綠鬟鄰女
倚忩猶唱夕陽西下
永遇樂(綠隂)
清逼池亭潤侵山閣雲氣凝聚未有蟬前已無蝶後花
事隨逝水西園支徑今朝重到半礙醉笻吟袂除非是
鶯身瘦小暗中引雛穿去梅簷滴溜風來吹斷放得
斜陽一縷玉子敲枰香綃落剪聲度深幾許層層離恨
淒迷如此點破謾煩輕絮應難認爭春舊館倚紅杏處
高陽臺(送翠英)
燕捲晴絲蜂黏落絮天教綰住閑愁閑裏清明匆匆粉
澀紅羞燈搖縹暈茸忩冷語未闌娥影分收好傷情春
也難留人也難留芳塵滿目悠悠為問縈雲珮響還
繞誰樓别酒纔斟從前心事都休飛鶯縱有風吹轉奈
舊家苑已成秋莫思量楊柳灣西且櫂吟舟
絳都春
春愁怎畫正鶯背帶綠酴醿花謝細雨院深淡月廊斜
重簾挂歸時記約燒燈夜早折盡千秋紅架縱然歸近
風光又是翠隂初夏姹婭嚬青泫白恨玉珮罷舞芳
塵凝榭幾擬倩人付與香蘭秋羅帕知他墮策斜攏馬
在底處垂楊樓下無言暗擁嬌鬟鳳釵溜也
聲聲慢(秋聲)
黃花深巷紅葉低忩淒凉一片秋聲豆雨聲來中間夾
帶風聲疎疎二十五點麗譙門不鎖更聲故人遠問誰
搖玉佩簷底鈴聲彩角聲吹月墮漸連營馬動四起
笳聲閃爍鄰燈燈前尚有砧聲知他訴愁到曉碎噥噥
多少蛩聲訴未了把一半分與鴈聲
金盞子
練月縈忩夢乍醒黃花翠竹庭館心字夜香消人孤另
雙鶼被他羞看擬待告訴天公減秋聲一半無情鴈正
用恁時飛來呌雲尋伴猶記杏櫳煖銀燭下纖影卸
佩款春渦暈紅豆小鶯衣嫰珠痕澹印芳汗自從信誤
青鸞想籠鸚停喚風刀快但剪畫簷梧桐怎剪愁斷
梅花引
白鷗問我泊孤舟是身留是心留心若留時何事鎖眉
頭風拍小簾燈暈舞對閑影冷清清憶舊遊舊遊舊
遊今在否花外樓柳下舟夢也夢也夢不到寒水空流
漠漠黃雲濕透木棉裘都道無人愁似我今夜雪有梅
花似我愁
解珮令
春晴也好春隂也好著些兒春雨越好春雨如絲繡出
花枝紅裊怎禁他孟婆合早梅花風悄杏花風小海
棠風驀地寒峭歲歲春光被二十四風吹老棟花風爾
且慢到
虞美人(聽雨)
少年聽雨歌樓上紅燭昏羅帳壯年聽雨客舟中江闊
雲低斷鴈呌西風而今聽雨僧廬下鬢已星星也悲
歡離合總無情一任階前點滴到天明
又(梳樓)
絲絲楊柳絲絲雨春在冥濛處樓兒忒小不藏愁幾度
和雲飛去覓歸舟天憐客子鄉關遠借與花消遣海
棠紅近綠闌干纔捲朱簾却又晩風寒
祝英臺近(次韻惜别)
柳邊樓花下館低卷繡簾半簾外天絲擾擾似情亂知
他蛾綠纖眉鵝黃小袖在何處閑遊閑翫最堪歎箏
面一寸塵深玉柱網斜鴈譜字紅蔫剪燭記同看幾回
傳語東風將愁吹去怎奈向東風不管
行香子(舟宿間灣)
紅了櫻桃綠了芭蕉送春歸客尚蓬飄昨宵榖水今夜
蘭臯奈雲溶溶風淡淡雨瀟瀟銀字笙調心字香燒
料芳蹤乍整還凋待將春恨都付春潮過窈娘堤秋娘
渡秦娘橋
柳梢青(游女)
學唱新腔秋千梁上釵股敲雙柳雨花風翠鬆裙褶紅
膩鞋幫歸來門掩銀缸淡月裏疎鐘漸撞嬌欲人扶
醉嫌人間斜倚樓忩
霜天曉角(折花)
人影忩紗是誰來折花折則從他折去知折去向誰家
簷牙枝最佳折時高折些說與折花人道須插向鬢
邊斜
詞綜卷十九
