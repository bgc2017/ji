詞綜卷二十八
翰林院檢討朱彛尊編
元詞五十四首
李琳(二首)趙文(三首)
宋遠(一首)周景(一首)
劉將孫(一首)蕭列(一首)
司馬昂父(一首)應法孫(一首)
王學文(三首)彭芳遠(一首)
危復之(一首)顔子俞(一首)
劉景翔(一首)吳元可(二首)
劉鉉(一首)蕭允之(四首)
黃子行(五首)彭履道(一首)
李裕翁(一首)叚弘章(一首)
劉天迪(三首)周伯陽(一首)
尹公遠(一首)曾允元(五首)
李天驥(一首)劉應幾(一首)
周孚先(二首)尹濟翁(一首)
王從叔(一首)蕭漢傑(一首)
彭泰翁(一首)趙功可(一首)
戴山隱(一首)姜个翁(一首)
李琳(號梅谿長沙人)
六么令(京中清明)
淡烟疎雨香逕渺啼鴂新晴畫簾閑卷燕外寒尤力依
約天涯芳草染得春風碧人間陳迹斜陽今古幾縷遊
絲趁飛蝶誰向尊前起舞又覺春如客翠袖折取蔫
紅笑與簮華髮回首青山一點簷外寒雲叠梨花著雨
柳花飛絮夢繞闌干滿園雪
木蘭花慢(汴京)
蘂珠仙馭遠横羽葆簇蜺旌甚鸞月流輝鳳雲布彩翠
繞蓬瀛舞衣怯環珮冷問梨園幾度沸歌聲夢裏芝田
八駿禁中花漏三更繁華一瞬化飛塵輦路劫灰平
悵碧滅烟綃紅凋露粉寂寞秋城興亡事空陳迹只青
山淡淡夕陽晴未向沙鷗說得柳風吹上旗亭
趙文(字儀可號青山廬陵人東湖書院山長)
八聲甘州(和孔瞻懷信國公韻因念亦周弟)
是去年春草又萋萋塵生縷金衣悵朱顔為土白楊堪
柱燕子誰依謾說漫漫六合無地著相思遼鶴歸來後
城亦全非更有延平一劎向風雷半夜何處尋伊怪
天天何物堪作玉彈棋到今年無腸堪斷向清明獨自
掩荆扉何况又禽聲杜宇花事酴醿
瑞鶴仙(劉氏園柳)
綠楊深似雨西湖上舊日愁絲恨縷風流似張緒羡春
風依舊年年眉嫵宫腰楚楚倚畫欄曾鬭妙舞想如今
似我零落天涯却悔相妒痛絶長秋别後楊白花飛
舊腔誰譜年光暗度淒凉孰訴記菩提寺路叚家橋水
何時重到夢處况柔條老去爭奈繫春不住
塞翁吟
坐對梅花笑還記初度年時名利事總成非謾老矣何
為吳山夜月閩山霧回首鬢影如絲懶更問斗牛箕強
憑醉成詩閑思嗟漂泊浮雲飛絮曾跌蕩春風柘枝
便萬里金臺築就巳長分采藥龐公誓墓羲之百年政
爾一笑樽前兒女牽衣
宋遠(號梅洞涂川人)
意難忘(同滕玉霄周秋陽劉尚友蕭高峯邂逅古洪題樟鎮華光閣誌别分韻得重字)
雞犬雲中笑種桃道士虚費春風山城看過鴈春水夢
為龍雲上下燕西東久别各相逢向夜深江聲浦樹燈
影漁篷舊遊新恨重重便十分談笑一樣飄蓬玄經
摧意氣丹鼎賺英雄年易老世無窮春事苦匆匆更與
誰題詩藥市沽酒新豐
周景(字秋陽南陽人)
水龍吟(前題得細字)
人生能幾相逢百年四海為兄弟舊時青眼今番白髮
年華隕涕春更無情抛人先去楊花無蒂况江程漸短
别期漸緊須重把蘭舟繫幸自清江如砥指黃壚流
鶯聲細滄波如許平蕪何處明朝迢遞何預興亡不如
休去牆隂挑薺且相期共看蓬萊清淺更三千歲
劉將孫(字尚友廬陵人辰翁子)
憶舊遊(前題得論字)
正落花時節憔悴東風綠滿愁痕悄客夢驚呼伴侣斷
鴻有約回泊歸雲江空共道惆悵夜雨隔篷聞儘世外
縱横人間恩怨細酌休論歎他鄉異縣渺舊雨新知
歴落情眞匆匆那忍别料當君思我我亦思君人生自
非麋鹿無計久同羣此去重消魂黃昏細雨人閉門
蕭列(號高峯涂川人)
八聲甘州(前題得文字)
可恰生飄零到荼蘼依然舊銷魂殘春幾許風風雨雨
客裏又黃昏無奈一江烟霧腥浪捲河豚身世忽如葉
那自清渾莫厭悲歌笑語奈天涯有夢白髮無根怕
相思别後無字寫回文更月明洲渚杜鵑聲裏立向臨
分三生石情緣千里風月柴門
司馬昂父(字九臯)
最高樓
花信緊二十四番愁風雨五更頭侵階苔蘚迴羅襪逗
衣梅潤試香篝綠窗閑人夢覺鳥聲幽按秦箏學弄
相思調寫幽情恨殺知音少向何處說風流一絲楊柳
千絲恨三分春色二分休落花時流水裏兩悠悠
應法孫
霓裳中序第一(和周革忩韻)
愁雲翠萬叠露柳殘蟬空抱葉簾卷流蘇寶結乍庭戸
嫰凉闌干微月玉纖勝雪委素紈塵鎖香篋思前事鶯
期燕約寂寞向誰說悲切漏籖聲咽漸寒灺蘭缸未
滅良宵長是間别恨酒凝紅綃粉涴瑶玦鏡盟鸞影缺
吹怨笛西風數闋無言久和衣成夢睡損縷金蝶
王學文(字竹澗眉山人)
摸魚兒(送汪水雲之湘)
記當年舞衫零亂淋鈴忍按新闋杜鵑枝上東風晩點
點淚痕凝血芳信歇念初試琵琶曾識關山月悲絃易
絶奈笑罷顰生曲終愁在誰解寸腸結浮雲事又作
南柯夢徹一簪聊寄華髮乾坤桑海無窮事才歴昆明
初劫誰共說都付與焦桐寫入梅花疊黃花送别休更
問湘魂獨醒何在沉醉浩歌發
綺寮怨
忽忽東風又老冷雲吹晩隂疎簾下茶鼎孤烟斷橋外
梅豆千林江南庾郎憔悴睡未醒病酒愁怎禁倚闌干
一扇凉風看平地落花如雪深千曲囊中古琴平泉
金谷不堪舊事重尋當日登臨都化作夢銷沉元龍邱
墳無恙誰喚起共論心哀歌怨吟問何似啼鳥枝上音
柳梢青(友人至)
客裏淒凉桐花滿地杜宇深山幸自君來誰教君去剪
剪輕寒愁懷無語相看謾寫入徽絃自彈小院黃昏
前村風雨莫倚闌干
彭芳遠
滿江紅(聞笛)
愁滿關山又吹得蘆花雪深西樓外天低水湧龍挾泓
吟回首人間無此曲數峯江上落餘音似斷雲飛絮兩
悠悠何處尋江南路晴又隂聲韻改淚盈襟自中郎
去處羽泛商沉牛背斜陽添别恨鸞膠秋月續琴心待
醉騎黃鶴度蒼寒霜滿林
危復之(撫州人元帥郭昂薦為儒學官不就至元中累徵不應隱紫霞山中卒私諡貞白先生)
永遇樂
早葉初鶯晩風孤蝶幽思何限檐角縈雲階痕積雨一
夜苔生徧玉窗閑掩瑶琴慵理寂寞水沉烟斷悄無言
春歸無覓卷簾見雙飛燕風亭泉石烟林薇蕨夢繞
舊時曾見江上閑鷗心盟猶在分得眠沙畔引觴浮月
飛談卷霧莫管愁深歡淺起來倚闌干拾得殘紅一片
顔子俞(號吟竹太和人)
清平樂(留王静得)
留君少住且待晴時去水鶴夜深雲外語明日棠梨花
雨尊前不盡餘情都上鳴絃細聲二十四番風後綠
隂芳草長亭
劉景翔(號溪山安成人)
如夢令
獨立荷汀烟暮一霎錦雲香雨似為我無情驚起鴛鴦
飛去飛去飛去却在綠楊深處
吳元可(字山庭吉安人)
鳳凰臺上憶吹簫
更不成愁何曾是醉豆花雨後輕隂似此心情自可多
了閑吟秋在西樓西畔秋較淺不似情深夜來月為誰
瘦小塵鏡羞臨彈箏舊家伴侣記鴈啼秋水下指成
音聽未穩當時自誤又况如今那是柔腸易斷人間事
獨此難禁雕籠近數聲别似春禽
采桑子
江南二月春深淺芳草青時燕子來遲剪剪輕寒不滿
衣清宵欲寐還無寐顧影顰眉整帶心思一樣東風
兩樣吹
劉鉉(字鼎玉)
烏夜啼(石榴)
垂楊影裏殘紅甚匆匆只有榴花全不怨東風暮雨
急曉霞濕綠玲瓏比似茜裙初染一般同
蕭允之(號竹屋)
蝶戀花(舟行懷舊)
十幅歸帆風力滿記得來時買酒朱橋畔遠樹平蕪空
目斷亂山惟見斜陽半誰把新聲翻玉筦吹過滄浪
多少傷春怨巳是客懷如絮亂畫樓人更回頭看
虞美人
朱樓曾記回嬌眄滿座春風轉紅潮生面酒微醺一曲
清歌畱住半窗雲大都咫尺無消息望斷青鸞翼夜
長香短燭花紅多少思量只在雨聲中
點絳脣
花徑相逢眼期心諾情如昨怕人疑著佯弄鞦韆索
知有而今何似當初莫愁難託雨鈴風鐸夢斷燈花落
瑣忩寒
細雨收塵輕隂弄日柳絲掠道桃邊杏處猶記玉驄曾
到對東風回首舊游香消豔歇無音耗悵佳人有約難
來綠遍滿庭芳草愁抱沉吟久問翠珥金鈿為何人
好回文細字塵暗當年纖縞倚闌干斜陽又西歡期易
失春易老待何時再覓珍叢共把清尊倒
黃子行(號蓬甕)
西湖月(自度商調)
湖光冷浸玻瓈蕩一餉薰風小舟如葉藕花十丈雲梳
霧洗翠嬌紅怯壺觴圍坐處正酒醁吹波潮暈頰尚記
得玉臂生凉不放汗香輕浹殢人小摘牆榴為碎搯
猩紅細認裙褶舊遊如夢新愁似織淚珠盈睫秋娘風
味在怎得對銀缸生笑靨消瘦沈約詩腰彷彿堪捻
又(探梅)
初弦月挂林梢又一度西園探梅消息粉牆朱戸苔枝
露蘂淡勻輕飾玉兒應有恨為悵望東昏相記憶便解
珮飛入雲階長伴此花傾國還嗟瘦損幽人記立馬
攀條倚欄横笛少年風味拈花弄蘂愛香憐色揚州何
遜在試點染吟箋畱醉墨謾贏得疎影寒窗夜深孤寂
滿江紅(歸自湖南題富春館)
津鼓匆匆猶記得故人相送春江上鳥啼花影馬嘶香
鞚情逐陽關金縷斷淚和楊柳春絲重算别來幾度月
明時相思夢山萬叠秋眉聳春一點歸心動問風儔
月侣有誰遊從百里家山明日到一尊芳酒今宵共任
樓頭吹盡五更風梅花弄
花心動(落梅)
誰倚青樓把謫仙長笛數聲吹裂一片乍零千點還飛
正是雨晴時節水晶簾外東風起卷不盡滿庭春雪畫
欄小斜鋪亂颭翠苔成纈嫋嫋餘香未歇空悵望音
塵兩眉愁切翠袖淚乾粉額妝寒此恨有誰同說江南
春信無痕跡餘情在冷烟殘月夢魂遠蘭燈伴人易滅
小重山
一點斜陽紅欲滴白鷗飛不盡楚天碧漁歌聲斷晩風
急攬蘆花飛雪滿林濕孤館百憂集家山千里遠夢
難覓江湖風月好收拾故溪雲深處著蓑笠
彭履道
蘭陵王
章臺路西出重城幾步秦樓曉花氣分明一霎空濛洗
高樹行人半倚戸飛去黃鸝自語秋千小不繫柳條惟
有輕隂約飛絮鈿車暗相遇早拂拭紅巾初放鸚鵡
聞歌猶是淋鈴處喚鳴箏掩面倚壚呼酒東風重記舊
眉嫵報伊共歌舞西去屢回顧漸客舍荒凉嘶馬先
駐玉關萬里知何許但倦擁荒澤瓜洲難渡將軍垂老
望故國夜夢苦
李裕翁
摸魚兒
訝江南許多風景繁華只在晴晝些兒淡沲冲融意到
處拈花著柳疎雨後更豔豔綿綿潑眼濃如酒飛浮宇
宙但借日浮香隨風著物巧筆畫難就惆悵處曾記
蘇堤携手十年驚覺回首蒼埃霽景成隂晦湖水湖烟
依舊凝望久問燕燕鶯鶯識此年華否長門别有脉脉
斷腸人柔情蕩漾長是為伊瘦
段宏章(號懶融吉州人)
洞仙歌(荼䕷)
一庭晴雪了東風孤注睡起濃香占窗戸對翠蛟盤雨
白鳳迎風知誰見愁與飛紅流處想飛瓊弄玉共駕
蒼烟欲向人間挽春住清淚滿檀心如此江山都付與
斜陽杜宇是曾約梅花帶春來又自趁梨花送春歸去
劉天迪(字雲閑西昌人)
齊天樂(嚴縣尹席上和李觀我韻)
瑞麟香軟飛瑶席吟仙笑陪歡宴桐影吹香梅隂弄碧
一味晩凉堪薦停杯緩勸記羅帕求詩琵琶遮面十載
揚州夢回前事楚雲遠人生總是逆旅但相逢一笑
如此何限采石宫袍沉香醉筆何似輕衫小扇流年暗
換甚新雨情懷故園心眼明日西江斜陽帆影轉
一萼紅(夜聞南婦哭北夫)
擁孤衾正朔風淒緊氊帳夜驚寒春夢無憑秋期又誤
迢遞烟水雲山斷腸處黃茅瘴雨恨驄馬憔悴只空還
揉翠盟孤啼紅怨切暗老朱顔堪歎揚州十載甚倡
條冶葉不省春殘蔡琰悲笳昭君怨曲何預當日悲歡
謾贏得西鄰倦客空惆悵今古上眉端夢破梅花角聲
又報更闌
虞美人
子規解勸春歸去春亦無心住江南風景正堪憐到得
而今不去待何年無端往事縈心曲兩鬢先驚綠薔
薇花發望春歸謝了薔薇又見楝花飛
周伯陽(字霽海)
摸魚兒
又匆匆月鞭露鐙梅花江上歸路海圖破碎來時線何
似彩衣低舞風雪暮正望斷青山一髮雲横處浩歌獨
舉便想見迎門牽衣兒女總是舊眉嫵陽關曲揮灑
紫薇花露妙音清遠高駐經寒楊柳休輕折搖動一溪
霜霧邯鄲步笑布襪青鞋去住知何許汀鷗沙鷺若問
我重來明年有約今日是前度
尹公遠(號琴泉)
尉遲杯(題盧古溪響碧琴所)
冰絃語在竹樹院落深深處當年野草閑花何許浮雲
飛絮征鴻止止縱汗漫遊人遠回顧遲瓊樓五色簾開
喚醒玄鶴飛舞何事夢斷湖山尚九里松聲八月潮
怒三十年餘臺池淚應不為花奴羯鼓想天上羣仙老
矣甚比似人間更愁苦倩畫欄畱住西風莫教吹入雲
去(古溪琴操浙音故云)
曾允元(字舜卿號鷗江太和人)
月下笛(次韻)
吹老楊花浮萍點一溪春色閑尋舊迹認溪頭浣沙磧
柔條折盡成輕别向空外瑤簪一擲算無情更苦鶯巢
暗葉啼破幽寂凝立闌干側記露飲東園聯鑣西陌
容銷鬢減相逢應是難識東風吹得愁似海謾點染空
階自碧獨歸晩解說心中事月下短笛
謁金門
山銜日淚灑西風獨立一葉扁舟流水急轉頭無處覓
去則而今巳去憶則如何不憶明日到家應記得寄
書回鴈翼
點絳脣
一夜東風枕邊吹散愁多少數聲啼鳥夢轉紗窗曉
來是春初去是春將老長亭道一般芳草只有歸時好
水龍吟(春夢)
日高深院無人楊花撲帳春雲暖回文未就停鍼不語
繡牀倚遍翠被籠香綠鬟墮膩傷春成倦儘雲山烟水
柔情一縷又暗逐金鞍遠鸞珮相逢甚處似當年劉
郎仙苑凭肩後約畫眉新巧從來未慣枕落釵聲簾開
燕語風流雲散甚依稀難記人間天上有緣重見
齊天樂(次趙方谷韻)
碧梧枝上占秋信微聞雨聲還愜虹影分晴雲光透晩
殘日依依團箑闌干一霎又長笛歸舟亂鴉荒堞兩鬢
西風有人心事到紅葉嬌蓮相對欲語奈蓮莖有刺
愁不成折天上歡期人間巧意今夜明河如雪新寬帶
結想寶篆頻温翠奩低揭霧濕雲鬟淺妝深拜月
李天驥(字雲飛廬陵人)
摸魚兒(燈花)
又何須向明還滅寒花點綴孤影玉龍度海吹魚浪烟
淡寶釵横鬢斜又整是蟲滴驪珠兩兩相交頸夜長人
靜恁玉果低抛金錢暗卜此意有誰領歡娛事料想
憑伊先應帕綃新淚猶凝銀篦未忍輕挑去只恐暗風
吹燼重記省怕莫是明朝有箇青鸞信怎知無定算只
解窺人人孤影隻成瘦又成病
劉應幾(號定叟安成人)
憶舊遊(聞鴈)
記銅駝載酒翠陌吹簫曾聽相呼不盡離離意攪柔腸
如剪立馬踟蹰人生似此蒼鬢堪得幾聲疎想怨入秋
深愁隨天遠滿目平蕪音書未曾寄正人在燕臺忘
却回車奈菰蒲舊地山空木落霜老泉枯月明仙掌何
處轉首失棲烏待說與雲間瀟湘近日風捲湖
周孚先(號梅心西昌人)
木蘭花慢
訪梅江路遠喜春在劒川湄正鴈磧雲深魚村笛晩茸
帽斜欹舊遊不堪回首更文園多病減腰圍惟有秋娘
聲價風流仍似前時依稀壁粉舊曾題烟草半淒迷
歎單父臺荒黃公壚寂難覓佳期誰家歌樓催雪遣夜
來風雨緊些兒醉後唾壺敲缺龍光搖動晴漪
蝶戀花
舟艤津亭何處樹曉起瓏璁回首迷烟樹江上離人來
又去飄零只似風前絮倦倚蓬窗誰共語野草閑花
一一傷離緒明日重來須記取綠楊門巷深深處
尹濟翁(字澗民吉州人)
一萼紅(和玉霄感舊)
玉搔頭是何人敲折應為節秦謳棐几朱絃剪燈雪藕
幾回數盡更籌草草又一番春夢夢覺了風雨楚江秋
却恨閑身不如鴻鴈飛過妝樓又是水枯山瘦歎迴
腸難貯萬斛新愁懶復能歌那堪對酒物華冉冉都休
江上柳千絲萬縷惱亂人更忍凝眸猶怕月來弄影莫
上簾鈎
王從叔(號山樵廬陵人)
秋蘂香(用清真韻)
薄薄羅衣乍暖紅入酒痕潮面絮花舞倦帶嬌眼昨夜
平堤水淺故人信斷風箏線誤歸燕夢魂不怕山路
遠無奈碁聲隔院
蕭漢傑(號唫所吉水人)
賣花聲(春雨)
濕逗晩香殘春淺春寒灑窗填戸著幽欄慘慘悽悽仍
滴滴做出多般和霰撒珠盤枕上更闌芭蕉怨曲帶
愁彈綠遍階前苔一片曉起誰看
彭泰翁(字會心安福人)
拜星月慢(祠壁宫姬控弦可念)
霧滑觚稜塵侵團扇恨滿哀彈倦理控雨籠雲共閑情
孤倚歛蛾黛怕似流鶯歴歴惹得玉銷瓊碎可惜闌干
但苔花沉穗算天音不入人間耳何人謾裛損青衫
淚不是舊譜都忘厭新腔嬌脆多生不得丹青意重來
又花鎖重門閉到夜永笙鶴歸時月明天似水
趙功可(號晚山廬陵人)
曲游春
千樹籠芳草正蒲風微過梅雨新霽客裏幽窗算無春
可到和愁都閉萬種人生計應不似午天閑睡起來時
踏碎松隂蕭蕭欲動疑水借問歸舟歸未望柳色烟
光何處明媚抖擻人間除離情别恨乾坤餘幾一笑晴
鳧起酒醒後闌干獨倚時見雙燕飛來斜陽滿地
戴山隱
滿江紅(聞笛)
醉倚江樓長空外行雲遙駐甚淒凉孤吹含商引羽薄
夜冷侵沙浦鴈老龍吟徹寒潭雨驀凉飈一陣捲潮來
驚飛去重欲聽知何處誰為我胡牀據謾尋尋覓覓
凝情如許舊日山陽猶有恨向生長往今誰賦恐憑欄
人有愛梅心空愁竚
姜个翁
霓裳中序第一(春晚旅寓)
園林罷組織樹樹東風翠雲滴草滿地間行迹聽得聲
聲曉鶯如覓愁紅半濕煞憔悴牆根堪惜可念我飄零
如此一地送岑寂龜石當年第一也似老人間風日
餘葩選甚顔色羞撚江南斷腸詞筆留春渾未得翻些
入啼鵑夜泣清江晩綠楊歸思隔岸數峯出
詞綜卷二十八
