詞綜卷二十四
翰林院檢討朱彛尊編
宋詞七十首
寇寺丞(一首)陳參政(一首)
杜郎中(一首)德祐太學生(二首)
無名氏(四十五首)裴湘(一首)
僧揮(三首)祖可(三首)
惠洪(一首)上清蔡真人(一首)
于真人(二首)葛長庚(八首)
乩仙(一首)
寇寺丞
點絳脣
春睡瞢騰覺時鴛被堆香煖起來猶懶獨自情何限
深院日斜人靜花隂轉柔腸斷凭高不見芳草連天遠
陳參政
木蘭花慢(送陳石泉自北歸)
北歸人未老喜依舊著南冠正雪暗滹沱雲迷芒碭夢
落邯鄲鄉心促日行萬里幸此身生入玉門關多少秦
烟隴霧西湖淨洗征衫燕山望不見吳山回首一征
鞍慨故宫離黍故家喬木那忍重看鈞天紫微何處問
瑶池八駿幾時還誰在天津橋上杜鵑聲裏闌干
杜郎中
玉樓春
風解池冰蟬翅薄庭樹枯枝翻翠萼背寒就暖起偏慵
半捲珠簾憑畫閣晴景融融烟漠漠天際行人乖信
約病身先是怕春來長到恁時添瘦削
德祐太學生
百字令(德祐乙亥)
半堤花雨對芳辰消遣無奈情緒春色尚堪描畫在萬
紫千紅塵土鵑促歸期鶯收佞舌燕作留人語遶欄紅
藥韶華留此孤主真個恨殺東風幾番過了不似今
番苦樂事賞心磨滅盡忽見飛書傳羽湖水湖烟峯南
峯北總是堪傷處新塘楊柳小腰猶自歌舞(見湖海新聞三四謂)
(衆宫女行五謂朝士去六謂臺官默七指太學上書八九謂只陳宜中在東風謂賈似道飛書傳羽北軍至也)
(新塘楊柳謂賈妾)
祝英臺近(德祐乙亥)
倚危欄斜日暮驀驀甚情緒穉柳嬌黃全未禁風雨春
江萬里雲濤扁舟飛渡那更聽塞鴻無數歎離阻有
恨流落天涯誰念泣孤旅滿目風塵冉冉如飛霧是何
人惹愁來那人何處怎知道愁來不去(穉柳謂幼君嬌黃謂太后扁舟)
(飛渡謂北軍至塞鴻指流民也人惹愁來謂賈出那人何處謂賈去)
無名氏
魚遊春水(春景)
秦樓東風裏燕子還來尋舊壘餘寒猶峭紅日薄侵羅
綺嫰草方抽碧玉茵媚柳輕窣黃金縷鶯囀上林魚遊
春水幾曲闌干遍倚又是一番新桃李佳人應怪歸
遲梅妝淚洗鳳簫聲絶沉孤鴈望斷清波無雙鯉雲山
萬重寸心千里
眉峯碧
蹙破眉峯碧纖手還重執鎮日相看未足時忍便使鴛
鴦隻薄暮投村驛風雨愁通夕窗外芭蕉窗裏人分
葉上心頭滴(玉照新志裕陵親書其後此詞甚佳不知何人所作)
撲蝴蝶
烟條雨葉綠遍江南岸思歸倦客尋芳來較晩岫邊紅
日初斜陌上花飛正滿淒涼數聲羌管怨春短玉人
應在明月樓中畫眉嬾蠻箋錦字多時魚鴈斷恨隨去
水東流事與行雲共遠羅衾舊香猶暖(胡元任云非惟藻麗可喜其腔)
(調亦自婉美)
踏莎行
碧蘚迴廊綠楊深院花期夜入簾猶捲照人無奈月華
明潛身却恨花隂淺密約難憑幽歡未展看看滴盡
銅壺箭闌干敲遍不應人分明燭下聞刀剪
玉瓏璁
城南路橋南樹玉鈎簾卷香横霧新相識舊相識淺顰
低笑嫰紅輕碧惜惜惜劉郎去阮郎住為雲為雨朝
還暮心相憶空相憶露荷心性柳花蹤跡得得得(能改齋漫)
(錄近有士人嘗於錢塘江漲橋為狹斜之游作此詞其後朝廷復收河南士人䧟而不返其友作詩寄之且附)
(以龍涎香詩云江漲橋邊花發時故人曾共著征衣請君莫唱橋南曲花已飄零人不歸士人在河南得詩酬)
(之云認得吳家心字香玉窗春夢紫羅囊餘薰未歇人何許洗破征衣更斷腸)
九張機(見樂府雅詞)
一張機采桑陌上試春衣風晴日暖慵無力桃花枝上
啼鶯言語不肯放人歸
又
四張機鴛鴦織就欲雙飛可憐未老頭先白春波碧草
曉寒深處相對浴紅衣
又
五張機横紋織就沈郎詩中心一句無人會不言愁恨
不言憔悴只恁寄相思
又
七張機春蠶吐盡一生絲莫教容易裁羅綺無端剪破
仙鸞彩鳳分作兩邊衣
又
九張機雙花雙葉又雙枝薄情自古多離别從頭到底
將心縈繫穿過一條絲
又
輕絲象牀玉手出新竒千花萬草光凝碧裁縫衣著春
天歌舞飛蝶語黃鸝
又
春衣素絲染就已堪悲塵昏汗汚無顔色應同秋扇從
兹永棄無復奉君時
玉樓春(題鉛山驛壁)(見能改齋謾錄)
東風楊柳門前路畢竟雕鞍留不住柔情勝似嶺頭雲
别淚多於花上雨青樓畫幕無重數聽得樓邊車馬
去若將眉黛染情深直到丹青難畫處
踏青游(贈妓崔念四)
識箇人人恰止二年歡會似賭賽六隻渾四向巫山重
重去如魚水兩情美同倚畫樓十二倚了又還重倚
兩日不來時時在人心裏擬問卜常占歸計拚三八清
齋望永同鴛被到夢裏驀然被人驚覺夢也有頭無尾
(吳虎臣云政和間士人作都下盛傳)
調笑(桃源集句)(見宣和九重樂府)
相誤桃源路萬里蒼蒼烟水暮留君不住君須去秋月
春風閒度桃花零亂如紅雨人面不知何處
祝英臺近(憶别)(見樂府雅詞)
海棠開花影下憶得舊遊戲恰似驂鸞同在彩雲裏夢
回雨散雲收匆匆歸去一枕乍驚殘春睡甚情味人
去花也飄零餘香半憔悴點點飛紅都是去時淚可堪
泠落黃昏瀟瀟微雨斷魂處朱欄獨倚
又
剪酴醿移芍藥深院教鸚鵡消遣宿酲敧枕熏沉炷自
從載酒西湖探梅南浦久不見雪兒歌舞恨無據因
甚不展眉頭凝愁過百五雙燕無情難寄斷腸句可憐
淚濕青綃怨題紅葉落花亂一簾風雨
水調歌頭(建炎庚戌題吳江)(見中吳記聞)
平生太湖上短棹幾經過如今重到何事愁與水雲多
擬把匣中長劒換取扁舟一葉歸去老漁蓑銀艾非吾
事丘壑已蹉跎膾新鱸斟美酒起悲歌太平生長豈
謂今日識干戈欲瀉三江雪浪淨洗邊塵千里不為挽
天河回首望霄漢雙淚墮清波
楊柳枝(見樂府雅詞)
簌簌花飛一雨殘乍衣單屏風數幅畫江山水雲閒
别易會難無計那淚澘澘夕陽樓上凭闌干望長安
浣溪沙(瓜陂舖題壁)(見能改齋謾錄)
剪碎香羅裛淚痕鷓鴣聲斷不堪聞馬嘶人去近黃昏
整整斜斜楊柳陌疎疎密密杏花村一番風月更消
魂(黃季岑云瓜洲瓜陂舖有用篦刀刻青泥壁為詞)
鷓鴣天(上元)(見蘆浦筆記)
宣德樓前雪未融賀正人見彩山紅九衢照影紛紛月
萬井吹香細細風複道遠暗相通平陽主第五王宫
鳳簫聲裏春寒淺不到珠簾第二重(劉興伯云上元詞十五首備述宣政)
(之盛非想像者所能道當與夢華錄並行也)
綠意(荷葉)(見樂府雅詞)
碧圓自潔向淺洲遠浦亭亭清絶猶有遺簮不展秋心
能卷幾多炎熱鴛鴦密語同傾盖且莫與浣沙人說怨
歌忽斷花風碎却翠雲千叠回首當年漢舞怕飛去
謾縐留仙裙褶戀戀青衫猶染枯香還笑鬢絲飄雪盤
心清露如鉛水又一夜西風聽折喜淨看匹練秋光倒
瀉半湖明月
擷芳詞(見古今詞話)
風搖動雨濛茸翠條柔弱花頭重春衫窄香肌濕記得
年時共伊曾摘都如夢何曾共可憐孤似釵頭鳳關
山隔晩雲碧燕兒來也乂無消息
御街行(見古今詞話)
霜風漸緊寒侵袂聽孤鴈聲嘹唳一聲聲送一聲悲雲
淡碧天如水披衣告語鴈兒略住聽我些兒事塔兒
南畔城兒裏第三箇橋兒外瀕河西岸小紅樓門外梧
桐雕砌請教且與低聲飛過那裏有人人無寐
應天長(見古今詞話)
雕鞍成謾駐望斷也不歸院深天暮倚遍舊日曾共凭
肩門戶踏青何處所想醉拍春衫歌舞征旆舉一步紅
塵一步回顧行行愁獨語想媚容今宵怨郎不住來
為相思却又空將愁去人生無定據歎後會不知何處
愁萬縷憑仗東風和淚吹與
念奴嬌(和東坡韻)
炎精中否歎人材委靡都無英物鐵馬長驅三犯闕誰
作長城堅壁萬里奔騰兩宫幽䧟此恨如何雪草廬三
顧豈無高臥英傑天意建我中興吾君神武卜(一作踵)
曾孫周發海岳封疆俱效職(一作順)堠火會看消滅翠羽
南巡叩閽無路徒有衝冠髮孤忠耿耿劒鋩泠浸秋月
又(題項羽廟)
鮑魚腥斷楚將軍鞭虎驅龍而起空費咸陽三月火鑄
就金刀神器垓下兵稀隂陵道狹月暗雲如壘楚歌喧
唱山川都姓劉矣悲泣喚醒虞姬為伊死别血刃飛
花碎覇業銷沉騅不逝氣盡烏江江水古廟頽垣斜陽
紅樹遺恨鴉聲裏興亡休問高陵秋草空翠
點絳脣(秋社)
燕子依依曉來總為誰歸去淡雲生處已覺賓鴻度
淺笑低顰便面機中素乘鸞女瑣窗瓊宇會有明年暑
烏夜啼(見天機餘錦)
都無一點殘紅夜來風底事東君歸去太匆匆桃花
醉梨花淚總成空斷送一年春在綠隂中
又(見古今詞話)
一彎月挂危樓似藏鈎醉裏不知黃葉報新秋征鴻
斷歸雲亂遠峯愁愁見綠楊凝恨在江頭
秦樓月(題蓬萊閣)
烟漠漠海天搖蕩蓬萊閣蓬萊閣朱甍碧瓦半侵寥廓
三山謾有長生藥茫茫雲海風濤惡風濤惡仙槎不
見暮沙潮落
又
秋寂寂碧紗窗外人横笛人横笛天津橋上舊曾聽得
宫妝玉指無人識龍吟水底聲初息聲初息月明江
岸數峯凝碧
西江月(見翰墨)
記得洛陽話别十年社燕秋鴻今朝相遇暮雲東對坐
旗亭說夢破帽手遮斜日練衣袖卷寒風蘆花江上
兩衰翁消得幾番相送
尉遲杯(見梅苑)
歲云暮歎光隂冉冉能幾許江梅尚怯餘寒長安信音
猶阻東風無據凭欄久欲去還凝竚憶溪邊月底徘徊
暗香疎影庭戶朝來凍解霜消南枝上香英數點微
露把酒看花無言有淚還是那時情緒花依舊晨妝何
處謾贏得花前愁千縷儘高樓畫角頻吹任教紛紛飛
素
洞仙歌(見梅苑)
斷雲疎雨冷落空山道匹馬駸駸又重到望孤村三兩
茅屋疎籬溪水畔一簇蘆花晩照尋思行樂地事去
無痕回首湘波與天杳歎人生幾度能醉金釵青鏡裏
贏得朱顔未老又一點枝頭破黃昏問客路春風為誰
開早
萬年歡(見梅苑)
天氣嚴凝乍寒梅數枝嶺上開坼傅粉凝脂疑是素娥
妝拭先報陽和信息更雪月交光一色因追念往日歡
遊共君攜手同摘别來又經歲隔奈高樓夢斷無計
尋覓泠艷寒容啼雨恨烟愁濕似向人前淚滴怎不使
伊家思憶還只恐寂寞空枝又隨昨夜羌笛
鞓紅(見梅苑)
粉香尤嫰霜寒可慣怎奈向春心巳轉玉容别是一般
閑婉悄不管桃紅杏淺月影簾櫳金隄波面漸細細
香風滿院一枝折寄故人雖遠莫輒使江南信斷
憶少年(見梅苑)
疎疎整整斜斜淡淡盈盈脉脉徒憐暗香句笑梨花顔
色羈馬蕭蕭行又急空回首水寒沙白天涯倦牢落
忽一聲羌笛
琴調相思引
膽樣瓶兒幾點春剪來猶帶水雲痕且移孤冷相伴最
深樽每為惜花無曉夜教人甚處不銷魂為君惆悵
何獨是黃昏
眼兒媚
蕭蕭江上荻花秋做弄許多愁半竿落日兩行新鴈一
葉扁舟惜分長怕君先去直待醉時休今宵眼底明
朝心上後日眉頭
步蟾宫
東風捏就腰肢細繫六幅裙兒不起看來只慣掌中行
怎教在燭花影裏更闌應是鉛華退暗蹙損眉峯雙
翠夜深著兩小鞋兒斜靠著屏風立地
搗練子(見天機餘錦)
林下路水邊亭涼吹水曲散餘酲小藤牀隨意横猶
記得舊時經翠荷閙雨做秋聲恁時節不堪聽
謁金門(見天機餘錦)
山無數遮斷故人何處見說蘭舟獨繫住溪邊紅葉樹
憶著前時歡遇惹起今番愁緒怎得西風吹淚去陽
臺為暮雨
風光好(見天機餘錦)
柳隂隂水沉沉風約雙鳧立不禁碧波心孤村橋斷
人迷路舟横渡旋買村醪淺淺斟更微吟
天香(龍涎香)
瀛嶠浮烟滄波挂月潛虬睡起清曉萬里楂程一番花
信付與露薇冰腦纖雲漸暖凝翠席氤氲不了銀葉重
調火活珠簾日垂風悄螺屏酒醒夢好繡羅幬依舊
痕少幾度試拈心字暗驚芳抱隱約仙州路杳謾珮影
玲瓏護嬌小素手金篝春情未老
裴湘(字楚老仁宗時内官有肯堂集)
浪淘沙(并門)
鴈塞說并門郡枕西汾山形高下遠相吞古寺樓臺依
碧嶂烟景遥分晉廟鎖溪雲簫鼓仍存牛羊斜日自
歸村惟有故城禾黍地前事消魂
僧揮(字仲殊安州進士姓張氏棄家為僧居杭州吳山寳月寺有詞七卷)
(黃叔暘云仲殊之詞多矣佳者固不少而小令為最)
南柯子
十里青山遠潮平路帶沙數聲啼鳥怨年華又是淒涼
時候在天涯白露收殘月清風散曉霞綠楊堤畔閙
荷花記得年時沽酒那人家
玉樓春(芭蕉)
飛香漠漠簾帷暖一線水沉烟未斷紅樓西畔小闌干
盡日倚欄人已遠黃梅雨過芭蕉晩鳳尾翠搖雙葉
短舊年顔色舊年心留到如今春不管
柳梢青
岸草平沙吳王故苑柳裊烟斜雨後寒輕風前香軟春
在梨花行人一棹天涯酒醒處殘陽亂鴉門外秋千
牆頭紅粉深院誰家
僧祖可(字正平丹陽人蘇伯固之子住廬山與陳師道徐俯謝逸預西江詩社有東溪集)
(吳虎臣云正平工詩其長短句尤佳世徒稱其詩也)
小沖山
誰向江頭遣恨濃碧波流不斷楚山重柳烟和雨隔疎
鐘黃昏後羅幕更朦朧桃李小園空阿誰猶笑語拾
殘紅珠簾卷盡夜來風人不見春在綠蕪中
菩薩蠻
西風簌簌低紅葉梧桐影裏銀河匝夢破畫簾垂月明
烏鵲飛新愁知幾(一作那致)許欲似絲千縷鴈巳不堪聞
砧聲何處村
又
誰能畫取沙邊雨和烟澹掃蒹葭渚别岸却斜暉采蓮
人未歸鴛鴦如解語對浴紅衣去去了更回頭教儂
特地愁
釋惠洪(字覺範有石門文字禪)
(許彦周云上人善作小詞情思婉約似秦少游仲殊參寥皆不能及)
青玉案(和賀方回韻)
綠槐烟柳長亭路恨取次分離去日永如年愁難度高
城回首暮雲遮盡目斷知何處解鞍旅舍天將暮暗
憶丁寧千萬句一寸柔腸情幾許薄衾孤枕夢回人靜
徹曉瀟瀟雨
上清蔡真人
法駕𨗳引
闌干曲闌干曲紅颺繡簾旌花嫰不禁纖手捻被風吹
去意還驚眉恨蹙山青(夷堅志云陳東靖康間嘗飲于京師酒樓有妓倚欄歌此詞音)
(調清越東不覺傾聽其後有鏗鐵板閑引步虚聲塵世無人知此曲却騎黃鶴上瑶京風冷月華清五句問何)
(人所製曰上清蔡真人詞也)
于真人(詞見彭致中鳴鶴餘音按北宋有虚靖真君詞内有和于真人作)
鳳栖梧
綠暗紅稀春已暮燕子銜泥飛入垂楊處柳絮欲停風
不住杜鵑聲裏山無數竹杖芒鞋無定據穿過溪南
獨木横橋路樵子漁師來又去一川風月誰為主
行香子
閬苑瀛洲金谷重樓總不如茅舍清幽野花鋪地算也
風流却也宜春也宜夏也宜秋酒熟堪篘客至須留
更無榮無辱無憂退閒一步著甚來由但倦時眠渴時
飲醉時謳
葛長庚(自號白玉蟾閩人一云瓊州人居武夷嘉定中詔徵赴闕館太乙宫封紫清明道真人有)
(海璚集詞二卷)
酹江月(武昌懷古)
漢江北瀉下長淮洗盡胸中今古樓櫓横波征鴈遠誰
見魚龍夜舞鸚鵡洲雲鳳凰池月付與沙頭鷺功名何
處年年惟見春絮非不豪似周瑜壯如黃祖亦逐秋
風度野草閒花無限數渺在西山南浦黃鶴樓人赤烏
年事江漢亭前路浮萍無據水天幾度朝暮
水龍吟(採藥徑)
雲屏謾鎖空山寒猿啼斷松枝翠芝英安在术苖已老
徒勞屐齒應記洞中鳳簫錦瑟鎮常歌吹悵蒼苔路杳
石門信斷無人問溪頭事回首暝烟無際但紛紛落
花如淚多情易老青鸞何處書成難寄欲問雙蛾翠蟬
金鳳向誰嬌媚想分香舊恨劉郎去後一溪流水
水調歌頭
江上春山遠山下暮雲長相留相送時見雙燕語風檣
滿目飛花萬點回首故人千里把酒沃愁腸回鴈峯前
路烟樹正蒼蒼漏聲殘燈熖短馬蹄香浮雲飛絮一
身將影向瀟湘多少風前月下迤邐天涯海角魂夢亦
淒涼又是春將暮無語對斜陽
摸魚兒
問滄江舊盟鷗鷺年來景物誰主悠悠客鬢知何事吹
滿西風塵土渾未悟謾自許功名談笑侯千戶春衫戲
舞怕三徑都荒一犂未把猿鶴笑君誤君且住未必
心期盡負江山秋事如許月明風靜萍花路敧枕試聽
鳴櫓還又去道喚取陶泓要早歸來賦相思最苦是野
水連天漁榔四起蓑笠占烟雨
霜天曉角(綠淨堂)
五羊安在城市何曾改十萬人家闤闠東亦海西亦海
歲歲蒲澗會地接蓬萊界老樹知他一劒千山外萬
山外
賀新郎
且盡杯中酒問平生湖海心期更如君否渭樹江雲多
少恨離合古今非偶更風雨十常八九長鋏歌彈明月
墮對蕭蕭客鬢閒攜手還怕折渡頭柳小樓夜久微
涼透倚危欄一池倒影半空星斗此會明年知何處蘋
末秋風未久謾輸與鷺朋鷗友已辦扁舟松江去與鱸
魚蓴菜論交舊應念此重回首
又(送趙帥之江州)
倏又西風起這一年光景早過三分之二燕去鴻來何
日了多少世間心事待則甚功成名遂楓葉荻花動涼
思又尋思江上琵琶淚還感慨勞夢寐愁來長是朝
朝醉剗地成宋玉傷感三閭憔悴況是淒涼寸心碎目
斷水蒼山翠更送客長亭分袂閤皂山前梧桐雨起風
檣露舶無窮意君此去趁秋霽
又(肇慶府送談金華張月忩)
謂是無情者又如何臨岐欲别淚珠如灑此去蘭舟雙
槳急兩岸秋山似畫況已是芙蓉開也小立西風楊柳
岸覺衣單略說些些話重把我袖兒把小詞做了和
愁寫送將歸要相思處月明今夜客裏不堪仍送客平
昔交游亦寡況慘慘蒼梧之野未可淒涼休哽咽更明
朝後日纔方卸情默默斜陽下
乩仙
憶少年
淒涼天氣淒涼院落淒涼時候孤鴻呌斜月伴寒燈殘
漏落盡梧桐秋影瘦菱鑑古畫眉難就重陽又近也
對黃花依舊
詞綜卷二十四
