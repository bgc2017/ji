欽定四庫全書
詞綜卷十七
翰林院檢討朱彛尊編
宋詞六十首
盧祖臯(十四首)高觀國(二十首)
史逹祖(二十六首)
盧祖臯(字申之永嘉人一云卭州人慶元中登第嘉定中為軍噐少監有蒲江集詞一卷)
(黃叔暘云蒲江樂章甚工字字可入律呂)
倦尋芳
香泥壘燕密葉巢鶯春晴寒淺花徑風柔著地舞䄄紅
軟鬭草烟欺羅袂薄秋千影落春遊倦醉歸來記寶帳
歌慵錦屏香暖别來帳光隂容易還又荼蘼牡丹開
遍妒恨疎狂那更柳花迎面鴻羽難憑芳信短長安猶
近歸期遠倚危樓但鎮日繡簾高捲
西江月
燕掠晴絲裊裊魚吹水葉粼粼禁街微雨灑芳塵寒食
清明相近謾著宮羅試煖閑呼社酒酬春晩風簾幕
悄無人二十四番花信
清平樂
柳邊深院燕語明如剪消息無憑聽又懶隔斷畫屏雙
扇寶杯金縷紅牙醉魂幾度兒家何處一春游蕩夢
中猶恨楊花
烏夜啼
段段寒沙淺水蕭蕭暮雨孤篷香羅不共征衫遠砧杵
客愁中别恨慵看楊柳歸期暗數芙蓉碧梧聲到紗
窗曉昨夜已秋風
又(西湖)
漾煖紋波颭颭吹晴絲雨濛濛輕衫短帽西湖路花氣
撲春驄鬭草褰衣濕翠秋千瞥眼飛紅日長不放春
醪困立盡海棠風
謁金門
蘭棹舉相趁落紅飛去一隙輕簾凝睇處柳絲牽不住
昨日翠蛾金縷今夜碧波烟渚好夢無憑忩又雨天
涯知幾許
又
閑院宇獨自行來行去花片無聲簾外雨峭寒生碧樹
做弄清明時序料理春酲情緒憶得歸時停棹處畫
橋看落絮
水龍吟(准西重午)
會昌湖上扁舟幾年不醉西山路流光又是宮衣初試
安榴半吐千里江山滿川烟草薰風淮楚念離騷恨遠
獨醒人去闌干外誰懷古亦有魚龍戲舞豔晴川綺
羅歌鼓鄉情節意樽前同是天涯羇旅漲綠池塘翠隂
庭院歸期無據問明年此夜一眉新月照人何處
又(荼䕷)
蕩紅流水無聲暮烟細草粘天遠低徊倦蝶往來忙燕
芳期頓懶綠霧迷牆翠虬騰架雪明香暖笑依依欲挽
春風教住還疑是相逄晩不似梅妝瘦減占人間丰
神蕭散攀條弄蘂天涯猶記曲欄小院老去情懷酒邊
風味有時重見對枕幃空想東忩舊夢帶將離恨
洞仙歌(茉莉)
玉肌翠袖較似荼蘼瘦幾度熏醒夜忩酒問炎州何事
得許清凉塵不到一段冰壺剪就晚來庭戸悄暗數
流光細拾芳英黯回首念日暮江東偏為魂銷人易老
幽韻清標似舊正紋簟如波帳如烟更奈向月明露濃
時候
鷓鴣天
庭綠初圓結蔭濃香溝收拾樹梢紅池塘少歇鳴蛙雨
簾幕輕廻舞燕風春又老笑誰同澹烟斜日小樓東
相思一曲臨風笛吹過雲山第幾重
魚游春水
離愁禁不去好夢别來無覓處風翻征袂觸目年芳如
許軟紅塵裏鳴鞭鐙拾翠叢中勾伴侶都負歲時暗關
情緒昨夜山隂杜宇似把歸期驚倦旅遥知樓倚東
風凝顰暗數寶香拂拂遺鴛錦心事悠悠尋燕語芳草
暮寒亂花微雨
賀新郞(彭傅師於三高祠前作釣雪亭趙子野邀余賦之)
挽住風前柳問鴟夷當日扁舟近曾來否月落潮生無
限事零落茶烟未久謾留得蓴鱸依舊可是功名從來
誤撫荒祠誰繼風流後今古恨一搔首江涵鴈影梅
花瘦四無塵雪飛雲凍夜忩如晝萬里乾坤清絕處付
與漁翁釣叟又恰是題詩時候猛拍闌干呼鷗鷺道他
年我亦垂綸手飛過我共樽湭
沁園春(雙溪)
幾葉凋楓半篙寒日傍橋繫船愛洞門深鎖人間福地
雙溪分占天上星躔破帽欹寒短鞭敲月此地經行知
幾年空贏得似沈郞消瘦還欠詩篇沙鷗伴我愁眠
向水驛風亭紅蓼邊有村醪可飲且須同醉溪魚堪鱠
切莫論錢笠澤陂頭垂虹亭上橙蟹肥時霜滿天相隨
否算江南江北惟有君閑
高觀國(字賓王山隂人有竹屋癡語一卷)
(陳唐卿云竹屋梅谿詞要是不經人道語其妙處少游美成亦未及也張叔夏云竹屋)
(白石邦鄉夢忩格調不凡句法挺異俱能特立清新之意刪削靡曼之詞自成一家)
蘭陵王(春雨)
灑塵閣羃羃天垂似幕春寒峭吹斷萬絲濕影和烟暗
簾箔清愁曉來覺佳景愔愔過却芳郊外鶯恨燕愁不
管秋千冷紅索行雲楚臺約念今古凝情朝暮如昨
啼紅濕翠春情簿謾一犁江上半篙堤外勾引輕隂趁
畫角正孤緒寂寞斑駁止還作聽點點簷聲沉沉春
酌只愁入夜東風惡怕催教花放䟎將花落溟濛烟草
夢正遠恨怎託
御街行(詠轎)
藤筠巧織花紋細稱穩步如流水踏青陌上雨初晴嫌
怕濕文鴛雙履要人送上逄花須住纔過處香風起
裙兒挂在簾兒裏更不把忩兒閉紅紅白白簇花枝恰
稱得尋春芳意歸來時晩紗籠引道扶下人微醉
又(賦簾)
香波半窣深深院正日上花隂淺青絲不動玉鈎閑看
翠額輕籠葱蒨鶯聲似隔篆烟微度愛横影參差滿
那回低挂朱攔畔念悶損無人捲窺春偷倚不勝情彷
彿見如花嬌面纖柔緩揭瞥然飛去不似春風燕
玲瓏四犯
水外輕隂做弄得飛雲吹斷晴絮駐馬橋西還繫舊時
芳樹不見翠陌尋春漫問著小桃無語恨燕鶯不識閑
情却隔亂紅飛去少年曾失春風意到如今怨恨難
訴魂驚苒苒江南遠烟草喚愁如許此意待寫翠箋奈
斷腸都無新句問甚時舞鳳歌鸞花底再看仙侶
菩薩蠻
春風吹綠湖邊草春光依舊湖邊道玉勒錦障泥少年
游冶時烟明花似繡且醉旗亭酒斜日照花西歸鴉
花外啼
解連環(柳)
露條烟葉惹長亭舊恨幾番風月愛細縷先窣輕黃漸
拂水藏鴉翠隂相接纖軟風流眉黛淺三眠初歇奈年
華又晩縈絆游蜂絮飛晴雪依依㶚橋怨别正千絲
萬緒難禁愁絶悵歲久應長新條念曾繫花驄屢停蘭
楫弄影搖晴恨閑損春風時節隔郵亭故人望斷舞腰
瘦怯
燭影搖紅
别浦湖平遠村帆落烟江冷征鴻相喚著行飛不耐霜
風緊雪意垂垂未定正慘慘雲横疎影酒醒情緒日晩
登臨淒凉誰問行樂京華軟紅不斷香塵噴試將心
事卜歸期終是無憑凖寥落年華將盡誤玉人高樓凝
恨第一休負西子湖邊江梅春信
喜遷鶯
凉雲歸去再約著晩來西樓風雨水靜簾隂鷗閑菰影
秋到露汀烟浦試省喚回幽恨盡是愁邊新句倦登眺
動悲凉還在殘蟬吟處淒楚空見訴香鎖霧扃心似
秋蓮苦寶瑟彈冰玉臺窺月淺黛可憐偷聚幾時翠溝
題葉無復繡簾吹絮鬢華晩念庾郞情在風流誰與
霜天曉角
春雲粉色春水和烟濕試問西湖楊柳東風外幾絲碧
望極連翠陌蘭橈雙槳急欲訪莫愁何處旗亭在畫
橋側
卜算子
屈指數春來彈指驚春去檐外蛛絲網落花也要留春
住幾日喜春晴幾夜愁春雨十二雕忩六曲屏題徧
傷春句
少年遊(草)
春風吹碧春雲映綠夢曉入芳茵軟襯飛花遠連流水
一望隔香塵萋萋多少江南舊恨翻憶翠羅裙冷落
閑門淒迷古道烟雨正愁人
齊天樂
碧雲闕處無多雨愁與去帆俱遠倒葦沙閑枯蘭砌冷
寥落寒江秋晚樓隂縱覽正魂怯清吟病多消黯怕揖
西風袖羅香自去年減風流江左久客舊游得意處
朱簾曾卷載酒春情吹簫夜約猶憶玉嬌香軟塵樓故
苑歎璧月空簷夢雲飛觀送絶征鴻楚峰烟數點
又(中秋夜懷梅谿)
晩雲知有關山念澄霄卷開清霽素景中分冰盤正溢
何啻嬋娟千里危欄静倚正玉管吹凉翠觴留醉記約
清吟錦袍初喚醉魂起孤光天地共影浩歌誰與舞
淒凉風味古驛烟寒幽垣夢冷應念秦樓十二歸心對
此想斗插天南鴈横遼水試問姮娥有愁能為寄
玉樓春
春烟淡淡生春水曾記芳洲蘭棹艤岸花香到舞衣邊
汀草色分歌扇底棹沉雲去情千里愁壓雙鴛飛不
起十年春事十年心怕說濺裙當日意
永遇樂(次韻弔青樓)
淺暈脩蛾脆痕紅粉猶記窺戸香斷奩空塵生砌冷誰
喚青鸞舞春風花信秋宵月約歴歴此心曾許銜芳恨
千年怨結玉骨未應成土木蘭艇子莫愁何在謾繫
寒江烟樹事逐雲沉情隨珮冷短夢分今古一抔遥夜
孤光難曉多少碎人腸處空淒黯西風細雨盡吹淚去
金人捧露盤
楚宮閑金成屋玉為欄斷雲夢容易驚殘驪歌幾叠至
今愁思怯陽關清音恨阻抱哀箏知為誰彈年華晩
月華冷霜華重鬢華斑也須念閑揖雕鞍斜緘小字錦
江三十六鱗寒此情天闊正梅信笛裏關山
鳳栖梧
雲喚隂來鳩喚雨謝了江梅可踏江頭路拚却一番花信
阻不成日日春寒去見說東風桃葉渡岸隔青山依
舊横眉嫵歸鴈不如箏上柱一行常見相思苦
賀新郎(梅)
月冷霜袍擁見一枝年華又晩粉愁香凍雲隔溪橋人
不度的皪春心未縱清影怕寒波搖動更沒纖毫塵俗
態倚高情預得春風寵沉凍蝶挂么鳳一杯正要吳
姬捧想見那柔酥弄白暗香偷送回首羅浮今在否寂
寞烟迷翠壠又爭奈桓伊三弄開遍西湖春意爛算羣
花正作江山夢吟思怯暮雲重
祝英臺近(荷花)
擁紅妝翻翠蓋花影暗南浦波面澄霞蘭艇採香去有
人水濺湘裙相招晩醉正月上凉生風露兩凝佇别
後歌斷雲閑嬌姿黯無語魂夢西風端的此心苦遥想
芳臉輕顰凌波微步鎮輸與沙邊鷗鷺
清平樂
春蕪雨濕燕子低飛急雲壓前山羣翠失烟水滿湖輕
碧小蓮相見灣頭清寒不到青樓請上琵琶絃索今
朝破得春愁
史逹祖(字邦卿汴人有梅溪詞二卷)
(姜堯章云邦卿詞竒秀清逸融情景于一家會句意于兩得張功甫云生詞織綃泉底)
(去塵眼中妥貼輕圓辭情俱到有瓌竒驚邁清新閑婉之長而無&KR1138;蕩汗滛之失端可分)
(鑣清眞平睨方回)
綺羅香(春雨)
做冷欺花將烟困柳千里偷催春暮盡日冥迷愁裏欲
飛還住驚粉重蝶宿西園喜泥潤燕歸南浦最妨他佳
約風流鈿車不到杜陵路沉沉江上望極還被春潮
晩急難尋官渡隱約遥峰和淚謝娘眉嫵臨斷岸新綠
生時是落紅帶愁流處記當日門掩梨花剪燈深夜語
雙雙燕(春燕)
過春社了度簾幕中間去年塵冷差池欲住試入舊巢
相並還相雕梁藻井又軟語商量不定飄然快拂花梢
翠尾分開紅影芳徑芹泥雨潤愛貼地爭飛競誇輕
俊紅樓歸晚看足柳昏花暝應自棲香正穩便忘了天
涯芳信愁損翠黛雙蛾日日畫欄獨凭
玉樓春(梨花)
玉容寂寞誰為主寒食心情愁幾許前身清淡似梅妝
遥夜依微留月住香迷蝴蝶飛時路雪在秋千來往
處黃昏著了素衣裳深閉重門聽夜雨
萬年歡
兩袖梅風謝橋邊岸痕猶帶隂雪過了匆匆燈市草根
青發燕子春愁未醒悞幾處芳音遼絶烟溪上采菉人
歸定應愁沁花骨非干厚情易歇奈燕臺句老難道
離别小徑吹衣曾記故里風物多少驚心舊事第一是
侵階羅襪如今但柳髮晞春夜來和露梳月
壽樓春(尋春服感念)
裁春衫尋芳記金刀素手同在晴忩幾度因風殘絮照
花斜陽誰念我今無裳自少年消磨疎狂但聽雨挑燈
欹牀病酒多夢睡時妝飛花去良宵長有絲闌舊曲
金譜新腔最恨湘雲人散楚蘭魂傷身是客愁為鄉算
玉簫猶逄韋郎近寒食人家相思未忘蘋藻香
祝英臺近
落花深芳草暗春到斷腸處金勒驕風欲過大堤去翠
樓葛嶺西邊恰如舊約畫欄映一枝瓊樹正凝佇芳
意欺月矜春渾欲便偷去多少鶯聲不敢寄愁與謝郎
日日西湖如今歸後幾時見倚簾吹絮
西江月
西月澹窺樓角東風暗落簷牙一燈初見影忩紗又是
重簾不下幽思屢隨芳草閑愁又似楊花楊花芳草
遍天涯繡被春寒夜夜
夜行船(正月十八日聞賣杏花有感)
不剪春衫愁意態過收燈有些寒在小雨空簾無人深
巷已早杏花先賣白髮潘郎寬沈帶怕看山憶他眉
黛草色拖裙烟光染鬢長記故園挑菜
蝶戀花
二月東風吹客袂蘇小門前楊柳如腰細胡蝶識人遊
冶地舊曾來處花開未幾夜湖山生夢寐萍泊尋芳
只怕春寒裏今歲清明逄上已相思先到濺裙水
臨江仙
草脚青回細膩柳梢綠轉苖條舊遊重到合魂消棹横
春水渡人凭赤欄橋歸夢有時曾見新愁未肯相饒
酒香紅被夜迢迢莫教無用月來照可憐宵
又
倦客如今老矣舊遊可奈春何幾曾湖上不經過看花
南陌醉駐馬翠樓歌遠眼愁隨芳草湘裙憶著春羅
枉教裝得舊時多向來簫鼓地曾見柳婆娑
八歸
秋江帶雨寒沙縈水人瞰畫樓愁獨烟蓑散響驚詩思
還被亂鷗飛去秀句難續冷眼盡歸圖畫上認隔岸微
茫雲屋想半屬漁市樵村欲暮競燃竹須信風流未
老憑持酒慰此淒凉心目一鞭南陌數篙官渡賴有歌
眉舒綠只匆匆遠朓早覺閑愁挂喬木應難禁故人天
際望徹淮山相思無鴈足
過龍門
醉月小紅樓錦瑟箜篌夜來風雨曉來收幾點落花饒
柳絮同為春愁寄信問晴鷗誰在芳洲綠波寧處有
蘭舟獨對舊時携手地情思悠悠
秋霽
江水蒼蒼望倦柳愁荷共感秋色廢閣先凉古簾空暮
鴈程最嫌風力故園信息愛渠入眼南山碧念上國誰
是膾鱸江漢未歸客還又歲晩瘦骨臨風夜聞秋聲
吹動岑寂露蛩鳴清燈冷屋翻書愁上鬢毛白年少俊
遊渾斷得但可憐處無奈苒苒驚魂採香南浦剪梅烟
驛
惜黃花(定興道中)
涵秋寒渚染霜丹樹尚依稀是來時夢中行路時節正
思家遠道仍懷古更對著滿城風雨黃花無數碧雲
欲暮美人兮美人兮未知何處獨自捲簾櫳誰為開尊
俎恨不得御風歸去
齊天樂(賦橙)
犀紋隱隱鶯黃嫰籬落翠深偷見細雨重移新霜試摘
佳處一年秋晩荆江未遠想橘友荒凉木奴嗟怨就說
風流草泥來趁蟹螯健并刀寒映素手醉魂沉夜飲
曾倩排遣沆瀣含酸金罌裏玉簌簌吳鹽輕點瑶姬齒
軟待惜取團圓莫教分散入手温存怕羅香自滿
又(白髮)
秋風早入潘郞鬢斑斑遽驚如許暖雪侵梳晴絲拂領
裁滿愁城深處瑶簮謾妒便羞插宮花自憐衰暮尚想
春情舊吟淒斷茂陵女人間公道惟此歎朱顔也恁
容易隳去涅了重緇搔來更短方悔風流相誤郞潜幾
縷漸疎了銅駝俊遊儔侶縱有黟黟奈何詩思苦
又(湖上即席分賦得雨字)
鴛鴦拂破蘋花影低低趁凉飛去畫裏移舟詩邊就夢
葉葉碧雲分雨芳游自許過柳影閑波水花平渚見說
西風為人吹恨上瑶樹闌千斜照未滿杏牆應望斷
春翠偷聚淺約挼香深盟搗月誰是忩間青羽孤箏幾
柱問甚參差暫成離阻夜色空庭待歸聽俊語
夜合花
柳鎖鶯魂花翻蝶夢自知愁染潘郎輕衫未攬猶將淚
點偷藏念前事怯流光早春窺酥雨池塘向銷凝裏梅
開半面情滿徐妝風絲一寸柔腸曾在歌邊惹恨燭
底縈香芳機瑞錦如何未織鴛鴦人扶醉月依牆是當
初誰敢疎狂把閑言語花房夜久各自思量
東風第一枝(春雪)
巧沁蘭心偷粘草甲東風欲障新暖謾疑碧瓦難留信
知暮寒較淺行天入鏡做弄出輕鬆纖軟料故園不捲
重簾悞了乍來雙燕青未了柳回白眼紅欲斷杏開
素面舊游憶著山隂後盟遂妨上苑熏爐重熨便放慢
春衫鍼線怕鳳靴挑菜歸來萬一㶚橋相見
又(立春)
草脚愁回(一作蘇)花心夢醒鞭香拂散牛土舊歌空憶珠
簾彩筆倦題繡戸粘雞貼燕想占斷東風來處暗惹起
一掬相思亂藏翠盤紅縷今夜覓夢池秀句明日動
探花芳緒寄聲沽酒人家款(一作預)約嬉(一作俊)遊伴侶憐
他梅柳怎忍後天街酥雨待過了一月燈期日日醉扶
歸去(張叔夏云不獨措辭精粹又且見時節風物之感)
風流子
紅樓横落日蕭郎去幾度碧雲飛記忩眼逓香玉臺妝
罷馬蹄敲月沙路人歸如今但一鶯通信息雙燕說相
思入耳舊歌怕聽金縷斷腸新句羞染烏絲相逄南
溪上桃花嫰嬌樣淺淡羅衣恰是怨深腮赤愁重聲遲
悵東風巷陌草迷春恨軟塵庭戸花悞幽期多少寄來
芳字都待還伊
三姝媚
烟光搖縹瓦望晴簾風裊柳花如灑錦瑟横牀想淚痕
塵影鳳絃長下倦出犀帷頻夢見王孫驕馬諱道相思
偷理綃裙自驚腰衩惆悵南樓遥夜記翠箔張燈枕
肩歌罷又入銅駝遍舊家門巷首詢聲價可惜東風將
恨與閑花俱謝記取崔徽模樣歸來暗寫
喜遷鶯(元宵)
月波凝滴望玉壺天近了無塵隔翠眼圈花冰絲織練
黃道寶光相直自憐詩酒瘦難應接許多春色最無賴
是隨香趁燭曾伴狂客蹤跡謾記憶老了杜郎忍聽
東風笛柳院燈疎梅廳雪在誰與細傾春碧舊情拘未
定猶自學當年游歷怕萬一誤玉人夜寒忩際簾隙
湘江静
暮草堆青雲浸浦記匆匆倦篙曾駐漁榔四起沙鷗未
落怕愁沾詩句碧袖一聲歌石城怨西風隨去滄波蕩
晚菰蒲弄秋還重到斷魂處酒易醒思正苦想空山
桂香懸樹三年夢冷孤吟意短屢烟鐘津鼓屐齒厭登
臨移橙後幾番凉雨潘郎漸老風流頓減閑居未賦
陽春
杏花烟梨花月誰與暈開春色坊巷曉愔愔東風斷舊
火銷處近寒食少年蹤跡愁暗隔水南山北還是寶絡
雕鞍被鶯聲喚來香陌記飛蓋西園寒猶凝驚醉耳
誰家夜笛燈前重簾不挂殢華裾粉淚曾拭如今故里
信息賴海燕年時相識奈芳草正鎖江南夢春衫怨碧
詞綜卷十七
