詞綜卷十三
翰林院檢討朱彛尊編
宋詞六十八首
辛棄疾(三十五首)范成大(五首)
黃公度(三首)葛立方(一首)
張孝祥(五首)姚寬(三首)
程垓(十六首)
辛棄疾(字幼安歴城人耿京聚兵山東節制忠義軍馬留掌書記令奉表南歸高宗召見授承務)
(郎累官浙東安撫使加龍圖閣待制進樞密都承旨德祐初以謝枋得請贈少師諡忠敏)
(有稼軒長短句十二卷)
青玉案(元夕)
東風夜放花千樹更吹隕星如雨寶馬雕車香滿路鳳
簫聲動玉壺光轉一夜魚龍舞蛾兒雪柳黃金縷笑
語盈盈暗香去衆裏尋他千百度驀然回首那人却在
燈火闌珊處
踏莎行(中秋後二夕帶湖篆崗小酌)
夜月樓臺秋香院宇笑吟吟地人來去是誰秋到便凄
凉當年宋玉悲如許隨分杯盤等閑歌舞問他有甚
堪悲處思量却也有悲時重陽節近多風雨
又(和趙興國知錄韻)
吾道悠悠憂心悄悄最無聊處秋先到西風林外有啼
鴉夕陽山下多衰草長憶商山當年四老塵埃也走
咸陽道為誰書到便憣然至今此意無人曉
念奴嬌(書東流村壁)
野塘花落又匆匆過了清明時節剗地東風欺客夢一
枕雲屏寒怯曲岸持觴垂楊繫馬此地曾經别樓空人
去舊遊飛燕能說聞道綺陌東頭行人曾見簾底纖
纖月舊恨春江流不盡新恨雲山千叠料得明朝尊前
重見鏡裏花難折也應驚問近來多少華髮
破陣子(為陳同甫賦壯詩以寄之)
醉裏挑燈看劒夢回吹角連營八百里分麾下䏑五十
絃翻塞外聲沙場秋點兵馬作的盧飛快弓如霹靂
弦驚了却君王天下事贏得生前身後名可憐白髮生
祝英臺近
寶釵分桃葉渡烟柳暗南浦怕上層樓十日九風雨斷
腸點點飛紅都無人管更誰勸流鶯聲住鬢邊覻試
把花卜歸期才簮又重數羅帳燈昏哽咽夢中語是他
春帶愁來春歸何處却不解帶將愁去
沁園春(帶湖新居)
三徑初成鶴怨猿驚稼軒未來甚雲山自許平生意氣
衣冠人笑抵死塵埃意倦須還身閑貴早豈為蓴羹鱸
鱠哉秋江上看驚絃鴈避駭浪船回東崗更葺茅齋
好都把軒忩臨水開要小舟行釣先應種柳疎籬護竹
莫礙觀梅秋菊堪餐春蘭可佩留待先生手自栽沉吟
久怕君恩未許此意徘徊
滿江紅
家住江南又過了清明寒食花徑裏一番風雨一番狼
籍紅粉暗隨流水去園林漸覺清隂密算年年落盡刺
桐花寒無力庭院静空相憶無處說閑愁極怕流鶯
乳燕得知消息尺素如今何處也綠雲依舊無蹤跡謾
教人羞去上層樓平蕪碧
又
敲碎離愁紗忩外風搖翠竹人去後吹簫聲斷倚樓人
獨滿眼不堪三月暮舉頭已覺千山綠但試把一紙寄
來書從頭讀相思字空盈幅相思意何時足滴羅襟
點點淚珠盈掬芳草不迷行客路垂楊只礙離人目最
苦是立盡月黃昏闌干曲
又(送李正之提刑入蜀)
蜀道登天一杯送繡衣行客還自歎中年多病不堪離
别東北看謄諸葛表西南更草相如檄把功名收拾付
君侯如椽筆兒女淚君休滴荆楚跡吾能識要新詩
凖備廬山山色赤壁磯頭千古浪銅鞮陌上三更月正
梅花萬里雪深時須相憶
又(江行簡楊濟翁周顯先)
過眼溪山怪都是舊時曾識還記得夢中行遍江南江
北佳處徑須攜杖去能消幾兩平生屐笑塵勞三十九
年非長為客吳楚地東南坼英雄事曹劉敵被西風
吹盡了無塵跡樓觀甫成人已去旌旗未卷頭先白歎
人生哀樂轉相尋今猶昔
水調歌頭(舟次揚州和楊濟翁周顯先韻)
落日塞塵起邊馬獵清秋漢家組練十萬列檻聳層樓
誰道投鞭飛渡憶昔鏑鳴血汚風雨佛貍愁季子正年
少匹馬黑貂裘今老矣搔白首過揚州倦游欲去江
上手種橘千頭二客東南名勝萬卷詩書事業嘗試與
君謀莫射南山虎直覓富平侯
又
四坐且勿語聽我醉中吟池塘春草未歇高樹變鳴禽
鴻鴈初飛江上蟋蟀還來牀下時序百年心誰要卿料
理山水有清音歡多少歌長短酒淺深而今已不如
昔後定不如今閑處直須行樂良夜更教秉燭高會惜
分隂白髮短如許黃菊倩誰簮
又(壬子三山被召陳端仁給事飲餞)
長恨復長恨裁作短歌行何人為我楚舞聽我楚狂聲
余既滋蘭九畹又樹蕙之百畆秋菊更餐英門外滄浪
水可以濯吾纓一杯酒問何似身後名人間萬事毫
髮常重泰山輕悲莫悲生離别樂莫樂新相識兒女古
今情富貴非吾事歸與白鷗盟
又
帶湖吾甚愛千丈翠奩開先生杖履無事一日走千回
凡我同盟鷗鷺今日既盟之後來往莫相猜白鶴恁何
處嘗試與偕來破青萍排翠藻立蒼苔窺魚笑汝癡
計不解舉吾杯廢沼荒丘疇昔明月清風此夜人世幾
歡哀東岸綠隂少楊柳更須栽
賀新郎(別茂嘉十二弟)
綠樹聽鶗鴂更那堪杜鵑聲住鷓鴣聲切啼到春歸無
啼處苦恨芳菲都歇算未抵人間離别馬上琵琶關塞
黑更長門翠輦辭金闕看燕燕送歸妾將軍百戰身
名裂向河梁回頭萬里故人長絶易水蕭蕭西風冷滿
座衣冠似雪正壯士悲歌未徹啼鳥還知如許恨料不
啼清淚長啼血誰伴我醉明月
又(賦琵琶)
鳳尾龍香撥自開元霓裳曲罷幾番風月最苦潯陽江
頭客畫舸亭亭待發記出塞黃雲堆雪馬上離愁三萬
里望昭陽宫殿孤鴻沒絃解語恨難說遼陽驛使音
塵絶𤨏忩寒輕攏慢撚淚珠盈睫推手含情還却手一
抹梁州哀徹千古事雲飛烟滅賀老定場無消息想沉
香亭北繁華歇彈到此為嗚咽
木蘭花慢(除州送花倅)
老去情味減對别酒怯流年况屈指中秋十分好月不
照人圓無情水都不管共西風只管送歸船秋晚蓴鱸
江上夜深兒女燈前征衫便好去朝天玉殿正思賢
想夜半承明留教視草却遣籌邊長安故人問我道愁
腸殢酒只依然目斷秋霄落鴈醉來時響空絃
摸魚兒(淳熙已亥自湖北漕移湖南同官王正之置酒小山亭賦)
更能消幾番風雨匆匆春又歸去惜春長怕花開早何
况落紅無數春且住見說道天涯芳草無(一作迷)歸路怨
春不語算只有殷勤畫簷蛛網盡日惹飛絮長門事
凖擬佳期又誤蛾眉曾有人妒千金縱買相如賦脉脉
此情誰訴君莫舞君不見玉環飛燕皆塵土閑愁最苦
休去倚危欄斜陽正在烟柳斷腸處(羅大經云詞意殊怨使在漢唐時寧)
(不賈種豆種桃之禍然聞夀皇見此詞頗不悦終不加以罪可謂盛德)
太常引(建康中秋夜為吕潛叔賦)
一輪秋影轉金波飛鏡又重磨把酒問姮娥被白髮欺
人奈何乘風好去長安萬里直下看山河斫去桂婆
娑人道是清光更多
水龍吟(過南磵雙溪樓)
舉頭西北浮雲倚天萬里須長劒人言此地夜深長見
斗牛光熖我覺山高潭空水冷月明星淡待燃犀下看
凭欄却怕風雷怒魚龍惨峽束蒼江對起過危樓欲
飛還歛元龍老矣不妨高卧冰壺凉簟千古興亡百年
悲笑一時登覽問何人又卸片帆沙岸繫斜陽纜
又(旅次登樓)
楚天千里清秋水隨天去秋無際遥岑遠目獻愁供恨
玉簮螺髻落日樓頭斷鴻聲裏江南遊子把吳鈎看了
闌千拍遍無人會登臨意休說鱸魚堪膾儘西風季
鷹歸未求田問舍怕應羞見劉郎才氣可惜流年憂愁
風雨樹猶如此倩何人喚取紅巾翠袖揾英雄淚
鷓鴣天(鵝湖歸病起作)
枕簟溪堂冷欲秋斷雲依水晚來收紅蓮相倚深如怨
白鳥無言定是愁書咄咄且休休一丘一壑也風流
不知筋力衰多少但覺新來嬾上樓
西河(送錢仲耕自江西移守婺州)
西江水道是西江人淚無情却解送行人月明千里從
今日日倚高樓傷心烟樹如薺會君難别君易草草
不知人意十年著破繡衣茸種成桃李問君可是厭承
明東方鼓吹千騎對梅花更消一醉看明年調鼎風
味老病自憐憔悴過吾廬定有幽人相問歲晚淵明歸
來未
永遇樂(京口北固亭懷古)
千古江山英雄無覓孫仲謀處舞榭歌臺風流總被雨
打風吹去斜陽草樹尋常巷陌人道寄奴曾住想當年
金戈鐵馬氣呑萬里如虎元嘉草草封狼居胥意贏
得倉皇北顧四十三年望中猶記燈火揚州路可堪回
首佛狸祠下一片神鴉社鼓憑誰問廉頗老矣尚能飯
否(岳倦翁云此作微覺用事多)
漢宫春(立春)
春已歸來看美人頭上裊裊春幡無端風雨未肯收盡
餘寒年時燕子料今宵夢到西園渾未辦黃柑薦酒更
傳青韭堆盤却笑東風從此便薰梅染柳更没些閑
閑時又來鏡裏轉變朱顔清愁不斷問何人會解連環
生怕見花開花落朝來塞鴈先還
又(會稽秋風亭觀雨)
亭上秋風記去年嫋嫋曾到吾廬山河舉目雖異風景
非殊功成者去覺團扇便與人疎吹不斷斜陽依舊茫
茫禹跡都無千古茂林猶在甚風流章句解擬相如
只今木落江冷渺渺愁余故人書報莫因循忘却蓴鱸
誰念我新凉燈火一編太史公書
新荷葉(和趙德莊韻)
人已歸來杜鵑欲勸誰歸綠樹如雲等閑付與鶯飛兔
葵燕麥問劉郎幾度沾衣翠屏幽夢覺來水繞山圍
有酒重携小園隨意芳菲往日繁華而今物是人非春
風半面記當年初識崔徽南雲鴈少錦書無箇因依
南鄉子(登京口北固亭)
何處望神州滿眼風光北固樓千古興亡多少事悠悠
不盡長江滾滾流年少萬兜鍪坐斷東南戰未休天
下英雄誰敵手曹劉生子當如孫仲謀
蝶戀花(元日立春)
誰向椒盤簮綵勝整整韶華争上春風鬢往日不堪重
記省為花常抱新春恨春未來時先借問晚恨開遲
早又飄零近今歲花期消息定只愁風雨無憑凖
清平樂(獨宿博山王氏菴)
遶牀饑鼠蝙蝠翻燈舞屋上松風吹急雨破紙忩閒自
語平生塞北江南歸來華髮蒼顔布被秋宵夢覺眼
前萬里江山
菩薩蠻(書江西造口壁)
欝孤臺下清江水中間多少行人淚西北是長安可憐
無數山青山遮不住畢竟東流去江晚正愁余山深
聞鷓鴣(羅大經云南渡初金人追隆祐太后御舟至造口不及而還鷓鴣之句謂恢復之事行不得也)
生查子(有覓詞者為賦)
去年燕子來繡戸深深處花徑得泥歸都把琴書汚
今年燕子來誰聽呢喃語不見捲簾人一陣黃昏雨
浪淘沙(山寺夜作)
身世酒杯中萬事皆空古來三五箇英雄雨打風吹何
處是漢殿秦宫夢入少年叢歌舞匆匆老僧夜半誤
鳴鐘驚起西忩眠不得捲地西風
定風波(暮春漫興)
少日春懷似酒濃插花走馬醉千鐘老去逢春如病酒
唯有茶甌香篆小薰籠卷盡殘花風未定休恨花開
原自要春風試問春歸誰得見飛燕來時相遇夕陽中
范成大(字致能吳郡人紹興中進士累官權吏部尚書参知政事尋帥金陵以病請閑進資政殿)
(學士領洞霄宫加大學士卒諡文穆有石湖集詞一卷)
眼兒媚(萍鄉道中)
酣酣日脚紫烟浮妍暖破輕裘困人天氣醉人花氣午
夢扶頭春慵恰似春塘水一片縠紋愁溶溶曳曳東
風無力欲皺還休
菩薩蠻(湘東驛)
客行忽到湘東驛明朝真似瀟湘客晴碧萬重雲幾時
逢故人江南如塞北别後書難得先自鴈來稀那堪
春半時
謁金門(宜春道中野塘春水可喜有懷舊隱)
塘水碧仍帶麴塵顔色泥泥縠紋無氣力東風如愛惜
恰似越來溪側也有一雙鸂鶒只欠柳絲千百尺繫
船春弄笛
秦樓月(寒食日湖南提舉胡元高家席上聞琴)
湘江碧故人同作湘中客湘中客東風回鴈杏花寒食
温温月到藍橋側醒心絃裏春無極春無極明朝殘
夢馬嘶南陌
霜天曉角(梅)
晚晴風歇一夜春堪折脉脉花疎天淡雲來去數枝月
勝絶愁更絶此情誰與說惟有兩行低鴈知人倚闌
干雪
黃公度(字思憲莆陽人紹興八年進士第一官尚書考功員外郎有知稼翁集詞一卷)
好事近
湖上送殘春已負别時歸約好在故園桃李為誰開誰
落還家應是荔支天浮蟻要人酌莫把舞裙歌扇便
等閑抛却
卜算子(别十一弟之官)
薄宦各東西往事隨風雨先自離歌不忍聞又何况春
將暮愁共落花多人逐征鴻去君向瀟湘我向秦後
會知何處
青玉案
鄰雞不管離懷苦又還是催人去回首高城音信阻霜
橋月舘水村烟市總是思君處裛殘别袖燕支雨謾
留得愁千縷欲倩歸鴻分付與鴻飛不住倚欄無語獨
立長天暮(按本集公登第後為趙忠簡所器而秦檜頗銜之及召赴行在雖知非當路意而廹於君)
(命故寓意此詞蓋去就早定矣)
葛立方(字常之丹陽人勝仲子紹興八年進士官至吏部侍郎有歸愚集詞一卷)
卜算子
裊裊水芝紅脉脉蒹葭浦淅淅西風澹澹烟幾點疎疎
雨草草展杯觴對此盈盈女葉葉紅衣當酒船細細
流霞舉
張孝祥(字安國烏江人紹興二十四年廷試第一累遷中書舍人直學士院兼都督府参贊軍事)
(領建康留守尋以荆南湖北路安撫使請祠進顯謨閣直學士有于湖集詞一卷)
(黃叔暘云于湖有紫微雅詞湯衡為序稱其平昔未嘗著藁筆酣興健頃刻即成却無一)
(字無來處)
滿江紅(聽雨)
斗帳高眠寒忩静瀟瀟雨意南樓近更移三鼓漏傳一
水點點不離楊柳外聲聲只在芭蕉裏也不管滴破故
鄉心愁人耳無似有遊絲細聚復散真珠碎天應分
付與别離滋味破我一牀蝴蝶夢輸他雙枕鴛鴦睡向
此際别有好思量人千里
念奴嬌
星沙初下望重湖遠水長雲漠漠一葉扁舟誰念我今
日天涯飄泊平楚南來大江東去處處風波惡吳中何
地滿懷俱是離索長記送我行時綠波亭上泣透青
羅薄檣燕低飛人去後依舊湘城簾幕不盡山川無窮
烟浪辜負秦樓約漁歌聲斷為君雙淚傾落
鷓鴣天
日日青樓醉夢中不知樓外已春濃杏花未濕疎疎雨
楊柳初搖短短風扶畫鷁躍花驄湧金門外小橋東
行行又入笙歌裏人在珠簾第幾重
西江月(洞庭)
問訊湖邊春色重來又是三年東風吹我過湖船楊柳
絲絲拂面世路如今已慣此心到處悠然寒光亭下
水連天飛起沙鷗一片
六州歌頭
長淮望斷關塞莾然平征塵暗霜風勁悄邊聲黯銷凝
追想當年事殆天數非人力洙泗上絃歌地亦羶腥隔
水氊鄉落日牛羊下區脱縱横看名王宵獵騎火一川
明笳鼓悲鳴遣人驚念腰間箭匣中劒空埃蠧竟何
成時易失心徒壮歲將零渺神京干羽方懷遠静烽燧
且休兵冠蓋使紛馳騖若為情聞道中原遺老常南望
翠葆霓旌使行人到此忠憤氣填膺有淚如傾(朝野遺記云安)
(國在建康留守席上賦此歌闋魏公為罷席而入)
姚寬(字合威剡川人為六部監門有西溪居士樂府一卷)
憶王孫
耗毵楊柳綠初低澹澹梨花開未齊樓上情人聽馬嘶
憶郎歸細雨春風濕酒旗
生查子
郎如陌上塵妾似隄邊絮相見兩悠揚蹤跡無尋處
酒面撲春風淚眼零秋雨過了别離時還解相思否
踏莎行
蘋葉烟深荷花露濕碧蘆紅蓼秋風急采菱渡口日將
沉飛鴻樓上人空立彩鳳難雙紅綃暗泣回紋未剪
吳刀澀夢魂歸處不留蹤厭厭一夜凉蟾入
程垓(字正伯眉山人有書舟雅詞一卷)
(按正伯與子瞻為中表兄弟故其詞有相亂者)
酷相思
月挂霜林寒欲墜正門外催人起奈離别如今真箇是
欲住也留無計欲去也來無計馬上離魂衣上淚各
自箇供憔悴問江路梅花開也未春到也須頻寄人别
也須頻寄
小桃紅
不恨殘花軃不恨殘春破只恨流光一年一度又催新
火縱青天白日繫長繩也留春得麽花院從教鎻春
事從教過燒筍園林嘗梅臺榭有何不可已安排珍簟
小胡牀待日長閑坐
芭蕉雨
雨過凉生藕葉晚庭消盡暑渾無熱枕簟不勝香滑争
奈寶帳情生金尊意愜玉人何處夢蝶思一見冰雪
須寫個帖兒叮嚀說試問道肯來麽今夜小院無人重
樓有月
摸魚兒
掩凄凉黃昏庭院角聲何處嗚咽矮忩曲屋風燈冷還
是苦寒時節凝竚切念翠被薰籠夜夜成虚設倚忩愁
絶聽鳳竹聲中犀幃影外簌簌釀寒雪傷心處却憶
當年輕别梅花滿院初發吹香弄蘂無人見惟有暮雲
千叠情未徹又誰料而今好夢分吳越不堪重說還記
得當初重門鎻處猶有夜深月
念奴嬌
秋風秋雨正黃昏供斷一忩愁絶帶減衣寬誰念我難
忍重城離别轉枕褰帷挑燈整被總是相思切知他别
後負人多少風月不是怨極愁濃只愁重見了相思
難說料得新來魂夢裏不管飛來蝴蝶排悶人間寄愁
天上終有歸時節如今無奈亂雲依舊千叠
南浦
金鴨嬾薰香向晚來春酲一枕無緒濃綠漲瑶忩東風
外吹盡亂紅飛絮無言竚立斷腸惟有流鶯語碧雲欲
暮空惆悵韶華一時虚度追思舊日心情記題葉西
樓吹花南浦老去覺歡疎傷春恨多付斷雲殘雨黃昏
院落問誰猶在凭欄處可堪杜宇但只解聲聲催他春
去
滿庭芳(臨安晚登)
南月驚烏西風破鴈又是秋滿平湖採蓮人静寒色戰
菰蒲舊信江南好景一萬里輕覓蓴鱸誰知道吳儂未
識蜀客已情孤憑高增悵望湘雲盡處都是平蕪問
故鄉何日重見吾廬縱有荷紉美製終不似菊短籬疎
歸情遠三更雨夢依舊繞庭梧
漁家傲(彭門道中)
獨木小舟烟雨濕燕兒亂點春江碧江上青山隨意覓
人寂寂落花芳草催寒食昨夜青樓今日客吹愁不
得東風力細拾殘紅書怨泣流水急不知那個傳消息
南鄉子
幾日訴離尊歌盡陽關不忍分此度天涯真箇去消魂
相送黃花落葉村斜日又黃昏蕭寺無人半掩門今
夜粉香明日淚休論只要羅巾記舊痕
憶秦娥
青門深海棠開盡春隂隂春隂隂萬重雲水一寸歸心
玉樓深鎻烟消沉知他何日同登臨同登臨待收紅
淚細說如今
謁金門
春夜雨催潤柳塘花塢小院重門深幾許畫簾香一縷
獨立晚庭凝竚細把花枝閑數燕子不來天欲暮說
愁無處所
卜算子
獨自上層樓樓外青山遠望到斜陽欲盡時不見西飛
燕獨自下層樓樓下蛩聲怨待到黃昏月上時依舊
柔腸斷
菩薩鬘
畫橋拍拍春江綠行人正在春江曲花潤接平川有人
花底眠東風元自好只怕催花老安得萬垂楊繫教
春日長
愁倚欄令
春猶淺柳初芽杏初花楊柳杏花交映處有人家玉
忩明煖烘霞小屏上水遠山斜昨夜酒多春睡重莫驚
他
水龍吟
夜來風雨匆匆故園定是花無幾愁多怨極等閑孤負
一年芳意柳困桃慵杏青梅小對人容易算好春長在
好花長見元只是人憔悴回首池南舊事恨星星不
堪重記如今但有看花老眼傷時清淚不怕逢花瘦只
愁怕老來風味待繁紅亂處留雲借月也須拚醉
洞庭春色
錦字親裁淚巾偷裛細說舊時記笑桃門巷妝窺寶靨
弄花庭榭香濕羅衣幾度相隨游冶去任月細風尖猶
未歸多少事有垂楊眼見紅燭心知如今事都過也
但贏得雙鬢成絲歎半妝紅豆相思有分兩分青鏡重
合難期惆悵一春飛絮夢恁悠颺教人分付誰銷魂處
又梨花雨暗半掩重扉
詞綜卷十三
