詞綜卷十八
翰林院檢討朱彛尊編
宋詞六十一首
汪莘(七首)吳潜(五首)
李昂英(一首)史嶲之(一首)
章謙亨(一首)趙以夫(八首)
陳經國(二首)方岳(五首)
張榘(一首)洪瑹(五首)
方千里(四首)汪晫(一首)
尹煥(二首)馮取洽(二首)
陳以莊(一首)盧炳(四首)
沈端節(一首)潘牥(一首)
馮艾子(一首)黃昇(四首)
文及翁(一首)李芸子(一首)
嚴羽(一首)李廷忠(一首)
王以寧(一首)
汪莘(字叔耕休寧人嘉定間下詔求言扣閽三上書不報為楊慈湖朱晦庵眞西山諸公所歎)
(服後築室柳溪自號方壺居士有方壺存稿詞二卷)
(孫山甫云柳塘長短句似坡翁不受音律束縛程洺水曰叔耕藴霞箋玉滴之竒而憂)
(深思遠未易遽班之賀白也)
杏花天
美人家在江南住每惆悵江南日暮白蘋洲畔花無數
還憶瀟湘風度幸自是斷腸無處怎強作鶯聲燕語
東風占斷秦箏柱也逐落花歸去
好事近
夾岸隘桃花花下蒼苔如積驀地輕寒一陣上桃花顔
色東鄰西舍絶經過新月是相識白玉闌干斜倚作
蓬山春夕
謁金門
簷漏滴都是春歸消息帶雨牡丹無氣力黃鸝愁雨濕
爭看洛陽春色忘却連天草碧南浦綠波雙槳急沙
頭人佇立
玉樓春(贈别孟倉使)
一片江南春色晩牡丹花謝鶯聲懶問君離恨幾多長
芳草連天猶覺短昨夜溪頭新溜滿樽前自起噴龍
管明朝飛棹下錢塘心共白蘋香不斷
憶秦娥
村南北夜來陡覺霜風急霜風急征途情緒塞垣消息
佳人獨抱琵琶泣一江明月空相憶空相憶寒衣未
絮荻花狼藉
亂燕飛(感秋采楚詞賦此)
去郢頻回首正横江蓀橈容與蘭旌悠久悵望龍門都
不見似把長楸辜負念往日佳人為偶獨向芳洲相思
處采蘋花杜若空盈手乘赤豹誰來後雲中眼界窮
高厚覽山川冀州還在陶唐何有木葉紛紛秋風晩縹
緲瀟湘左右見帝子冰魂相守應記揮絃相對日酹一
杯太乙東皇酒問此意君知否
八聲甘州
惜餘春蛺蝶引春來杜鵑趣春歸算何如桃李渾無言
說開落忘機多謝黃鸝舊友相逐落花飛芳草連天遠
愁殺斜暉誰向西湖南畔問亭臺在否花木應非看
孤山山下惟說隱君廬想錢塘春遊依舊到梨花寒食
隘舟車尋常事不須惆悵暮雨沾衣
吳潜(字毅夫寧國人嘉定十年進士第一淳祐中參知政事&KR1381;右丞相兼樞密使進左丞相封)
(慶國公改封許國公景定初安置循州卒贈少師有履齋詩餘三卷)
滿江紅(滕王閣)
萬里西風吹我上滕王高閣正檻外楚山雲漲楚江濤
作何處征帆林杪去有時野鳥沙邊落近簾鈎暮雨掩
空來今猶昨秋漸緊添離索天正遠傷漂泊歎十年
心事休休莫莫歲月無多人易老乾坤雖大愁難著向
黃昏斷送客魂銷城頭角
酹江月(瓜洲會趙南仲端明)
紅塵飛騎報元戎小隊踏青南陌雪浪堆邊呼曉度吳
楚半江分坼歲月驚心風埃眯目相對頭俱白楊花撩
亂可憐如此春色誰道燕燕鶯鶯多情猶自認得年
時客重唱江南腸斷句為我滿傾雲液畫鼓舟移金鞍
人遠一晌烟波隔斜陽冉冉依然無限悽惻
二郎神
小樓向晩正柳鎖一城烟雨計十里吳山繡簾朱戸曾
學宮詞内舞浪逐東風無人管但脉脉歲移年度嗟往
事未塵新愁還織怎堪重訴凝竚問春何事飛紅飄
絮縱杜曲秦川舊家都在誰寄音書說與野草淒迷暮
雲沉黯渾自替人無緒珠淚滴應把寸腸萬結夜帷深
處
鵲橋仙
扁舟乍泊危亭孤嘯目斷閑雲千里前山急雨過溪來
盡洗却人間暑氣暮鴉木末落鳧天際都是一番(一作)
(團)秋意癡兒騃女賀新凉也不道西風又起
青玉案
十年三過蘇臺路還又是匆匆去迅景流光容易度鷺
洲鷗渚葦汀蘆岸總是消魂處蒼烟欲合斜陽暮付
與愁人砌愁句為問新愁愁底許酒邊成醉醉邊成夢
夢斷前山雨
李昴英(一作昂英字俊明一云字公昂番禺人一云資州人寶慶中進士第三人任臨汀推官累)
(官吏部侍郎卒諡忠簡有文溪詞一卷)
蘭陵王
燕穿幕春在深深院落單衣試龍沬旋熏又怕東風曉
寒薄别來情緒惡瘦得腰圍柳弱清明近正似海棠怯
雨芳蹤任飄泊釵留去年約恨易老嬌鶯多誤靈鵲
碧雲杳緲天涯各望不斷芳草又迷香絮廻文強寫字
屢錯淚欲注還閣孤酌駐春脚更彩局誰忺寶軫慵
學階除拾取飛花嚼是多少春恨等閑呑却闌干猛拍
歎命薄悔舊諾
史嶲之(紹定初知江隂軍)
望海潮(浮遠堂)
危岑孤秀飛軒爽豁空江泱漭黃流吳札故丘春申舊
國西風吹換清秋滄海浪初收共登高臨眺尊俎綢繆
鳳集高岡駒留空谷接英游八忩盡控瓊鈎送帆檣
杳杳潮汐悠悠今古興懷關河極目愁邊滅沒輕鷗淮
岸隔重洲認澹霞天末一縷青浮未許英雄老去西北
是神州
章謙亨(字牧叔吳興人為鉛山令)
念奴嬌(垂楊)
垂楊得地在樓臺側畔無人攀折不似津亭舟繫處只
伴客愁離别絲過搖金帶鋪新翠雅稱鶯調舌芳筵相
映最宜斜挂殘月却得連日春寒未教輕滾一片庭
前雪應恨張郎今老去難比風流時節醉眼渾醒愁眉
都展舞困腰肢怯有時微笑把伊綰箇雙結
趙以夫(字川父長樂人端平中知漳州有虚齋樂府二卷)
孤鸞(梅)
江頭春早問江上寒梅占春多少自照疎星冷秪許春
風到幽香不知甚處但迢迢滿河烟草回首誰家竹外
有一枝斜好記當年曾共花前笑念玉雪襟期有誰
知道喚起羅浮夢正參横月小淒凉更吹寒管謾相思
鬢毛驚老待覓西湖半曲對霜天清曉
龍山會(九日)
九日無風雨一笑凭高浩氣横秋宇羣峯青可數寒城
小一水縈廻如縷西北最關情謾遥指東徐南楚黯消
魂斜陽冉冉鴈聲悲苦今朝寒菊依然重上南樓草
草成歡聚詩朋休浪賦舊題處俛仰已隨塵土莫放酒
行疎清漏短凉蟾當午也全勝白衣未至獨醒凝竚
角招(梅)
曉寒薄苔枝上剪成萬點冰萼暗香無處著立馬斷魂
晴雪籬落溪略彴恨寄驛音書遼邈夢遶揚州東閣風
流舊日何郞想依然林壑離索引杯自酌相看冷淡
一笑人如削水雲寒漠漠底處羣仙飛來霜鶴芳姿綽
約正月滿瑶臺珠箔徙倚闌干寂寞盡分付許多愁城
頭角
徵招(雪)
玉壺凍裂琅玕折駸駸逼人衣袂暖絮漲空飛失前山
横翠欲低還又起似妝點滿園春意記憶當時剡中情
味一溪雲水天際絕人行高吟處依稀㶚橋鄰里更
剪剪梅花落雲階月砌化工眞解事強勾引老來詩思
楚天暮驛使不來悵曲欄獨倚
二郞神(次陳雅道)
野塘暗碧漸點點翠鈿明鏡想晝永珠簾人間金屋時
倚妝臺照影睡起闌干凝思處漫數盡歸鴉栖暝知月
下鶯黃雲邊蛾綠為誰重整曾倩鴈傳鵲報心期罕
定奈柳絮浮雲桃花流水長是參差不並莫怨春歸莫
愁柘老蠶已三眠將醒腸斷句枉費丹青漠漠水遥烟
迥
雙瑞蓮
千機雲錦裏看並蔕新房駢頭芳蘂清標豔態兩兩翠
裳霞袂似是商量心事倚綠蓋無言相對天蘸水彩舟
過處鴛鴦驚起縹緲漾影搖香想劉阮風流雙仙姝
麗閑情未斷猶戀人間歡會莫待西風吹老薦玉醴碧
筒拚醉清露底月照一襟歸思
永遇樂(七夕和劉隨如)
雲鴈將秋露螢照夜凉透忩戸星網珠疎月奩金小清
絶無點暑天孫河鼓東西相望隱隱光流華渚妝樓上
青瓜玉果多少騃兒癡女金鍼暗度蛛絲密結便有
繫人心處經歲離思霎時歡愛愁緒空萬縷人間天上
一般情味枉了錦箋囑付又何似吹笙仙子跨黃鶴去
鵲橋仙
翠鋪心事紅樓歡宴深夜沉沉無暑竹邊荷外再相逄
又還逐浮雲飛去錦箋尚濕珠香未歇空惹閑愁千
縷尋思不似鵲橋人猶自得一年一度
陳經國(嘉禧淳祜間人有龜峯詞一卷)
沁園春(丁酉歲感事)
誰使神州百年陸沉青氊未還悵晨星殘月北州豪傑
西風斜日東帝江山劉表坐談深源輕進機會失之彈
指間傷心事是年年冰合在在風寒說和說戰都難
算未必江沱堪宴安歎封侯心在鱣鯨失水平戎策就
虎豹當關渠自無謀事猶可做更剔殘燈抽劎看麒麟
閣豈中興人物不盡儒冠
又(送陳起莘歸長樂)
過了梅花縱有春風不如早還正燕泥日煖草綿别路
鶯朝烟淡柳拂征鞍黎嶺天高建溪雷吼歸好不知行
路難龜山下漸楊梅初熟盧橘猶酸名場老我間關
分歲晩誅茅湖上山歎龍舒君去尚留破硯魚軒人老
長把連環鏡影霜侵衣㾗塵暗贏得狂名傳世間君歸
日見家林舊竹爲報平安
方岳(字巨山祁門人理宗朝兩為文學掌故宮中秘書出守袁州有秋厓先生小稿)
臺城路(和楚客賦蘆)
孤蓬夜傍低叢宿蕭蕭雨聲悲切一岸霜痕半山烟色
愁到沙頭枯葉淡雲沒滅黯西風吹老滿汀新雪天豈
無情離騷點點送歸客歸去來兮怎得儘鷺翹鷗倚
乍寒時節秋晚山川夕陽浦漵贏得别腸千結濤翻浪
叠那得似西來一笻横絶搔首江南鴈銜千里月
滿江紅(九日冶城樓)
且問黃花陶令後幾番重九應觧笑秋厓人老不堪詩
酒宇宙一舟吾倦矣山河兩戒君知否倚西風無奈劎
花寒虬龍吼江欲釂談天口秋何負持螯手儘石麟
蕪沒斷烟衰柳故國山圍青玉案何人印佩黃金斗倘
只消江左管夷吾終須有
水調歌頭(平山堂用東坡韻)
秋雨一何碧山色倚晴空江南江北愁思分付酒螺紅
蘆葉篷舟千里菰菜蓴羹一夢無語寄歸鴻醉眼渺河
洛遺恨夕陽中蘋洲外山欲暝斂眉峯人間俯仰陳
迹歎息兩仙翁不見當時楊柳只是從前烟雨磨滅幾
英雄天地一孤嘯匹馬又西風
又(九日多景樓用吳侍郎韻)
醉我一壺玉了此十分秋江濤還比當日擊楫渡中流
問訊重陽烟雨俯仰人間今古此意渺滄洲天地幾今
夕舉白與君浮舊黃花新白髮笑重游滿船明月猶
在何日大刀頭誰跨揚州鶴去已怨故山猿老借箸欲
前籌莫倚闌干北天際是神州
蝶戀花(用韻秋懷)
鴈落寒沙秋惻惻明月蘆花共是江南客騎鶴樓高邊
羽急柔情不盡淮山碧世路只催雙鬢白菰菜蓴羹
正自令人憶歸夢不知江水隔烟帆飛過平如席
張榘(字方叔潤州人有䒧忩詞一卷)
青玉案(被檄出郊題陳氏山居)
西風亂葉溪橋樹秋在黃花羞澀處滿袖塵埃推不去
馬蹄濃露雞聲淡月寂歷荒村路身名多被儒冠誤
十載重來慢如許且盡清樽公莫舞六朝舊事一江流
水萬感天涯暮
洪瑹(字叔璵自號空同詞客有詞一卷)
驀山溪(憶中都)
潮平風穩行色催津鼓回首望重城但滿眼紅雲紫霧
分香觧佩空記小樓東銀燭暗繡簾垂昵昵凭肩語
關山千里垂柳河橋路燕子又歸來但惹得滿身花雨
彩箋不寄蘭夢更無憑燈影下月明中魂斷金釵股
踏莎行
滿滿金杯垂垂玉筯離歌不放行人去醉中扶上木蘭
船醒來忘却桃源路帶綰同心釵分一股斷魂空草
高唐賦秋山萬叠水雲深茫茫無著相思處
永遇樂(送春)
歌雪徘徊夢雲溶曳欲勸春住薄倖楊花無端杜宇抵
死催教人參差烟岫千回百匝不解禁春歸路病懨懨
那堪更聽小樓一夜風雨金釵鬭草玉盤行菜往事
了無憑據合數松兒分香栢子總是牽情處小桃朱戸
題詩在否尚憶去年崔護綠隂中鶯鶯燕燕也應觧語
瑞鶴仙
聽梅花吹動凉夜何其明星有爛相看淚如霰問而今
去也何時會面匆匆聚散便作秋鴻社燕最傷心夜來
枕上斷雲零雨何限因念人生萬事回首悲凉都成
夢幻芳心繾綣空惆悵巫陽館况船頭一轉三千餘里
隱隱高城不見恨無情春水連天片帆如箭
齊天樂
轆轤聲破銀牀凍霜寒又侵鴛被皓月疎鐘悲風斷漏
驚起畫樓人睡銀屏十二歎塵滿絲簧暗消金翠可恨
風流故人迢逓隔千里相思情緒最苦舊歡無續處
魂夢空費斷鴈無情離鸞有恨空想吳山越水花憔玉
悴但翠黛愁横紅鉛淚洗待剪江梅倩誰傳此意
方千里(三衢人有和清眞詞)
齊天樂
碧紗忩外黃鸝語聲聲似愁春晩岸柳飄綿庭花墮雪
惟有平蕪如剪重門向掩看風動疎簾浪鋪湘簟暗想
前歡舊遊心事寄詩卷鱗鴻音信未覩夢魂尋訪後
關山又隔無限客館愁思天涯倦跡幾許良宵展轉閑
情意遠記密閣深閨繡衾羅薦睡起無人料應眉黛斂
塞垣春(和周清眞)
四遠天垂野向晚景雕鞍䣃吳藍滴草塞綿藏柳風物
堪畫對雨收霧霽初晴也正陌上烟光灑聽黃鸝啼紅
樹短長音如寫懷抱幾多愁年時趁歡會幽雅盡日
足相思奈春晝難夜念征塵滿堆襟袖那堪更獨游花
隂下一别鬢毛減鏡中霜滿把
醜奴兒
凌波臺畔花如剪幾點吳霜烟淡雲黃東閣何人見晩
妝江南春近書千里誰寄清香别墅横塘鼓角聲中
又夕陽
迎春樂
紅深綠暗春無跡芳心蕩冶遊客記搖鞭䟦馬銅駝陌
凝睇認珠簾側絮滿愁城風卷白逓多少相思消息
何處約歡期芳草外高樓北
汪晫(字處微績溪人開禧中一至闕下不就舉試而歸棲隱山中卒里人私諡曰康範先生)
蝶戀花(秋夜簡趙尉)
午夜凉生風小住銀漢無聲雲約疎星度佳客欲眠知
未去對牀只欠蕭蕭雨素月四更山外吐酒醒衾寒
消盡沉烟縷料想玉樓人倚處歸帆日竚烟中浦
尹煥(字惟曉山隂人官左司有梅津集)
霓裳中序第一(茉莉)
青顰粲素靨海國仙人偏耐熱飱盡風香露屑便萬里
凌空肯憑蓮葉盈盈步月悄似憐輕去瑶闕人何在憶
渠癡小點點愛清絕愁絕舊遊輕别忍重看瑣香金
篋淒凉清夜簟茀杳杳詩魂眞化風蝶冷香清到骨夢
十里梅花霽雪歸來也懨懨心事自共素娥說
唐多令(吳興席上)
蘋末轉清商溪聲供夕凉緩傳杯催喚紅妝斜綰烏雲
新浴罷裙拂地水沉香歌短舊情長重來驚鬢霜悵
綠隂青子成雙說著前歡佯不記(一作倸)颺蓮子打鴛鴦
(周公謹云可與杜牧之尋芳較晩為偶)
馮取洽(字熙之延平人自號雙溪翁)
蝶戀花(和玉林韻)
秋到雙溪溪上樹葉葉凉聲未省來何許盡拓溪樓忩
與戸倚欄清夜窺河鼓那得吟朋同此住獨對秋芳
欲寄花無處杖屨相從曾有語未來先自愁君去
摸魚兒(和玉林韻蓋為遺蛻山中桃花作)
歎劉郞那回輕别霏霏正落紅雨玄都觀裏應遺恨一
抹淡烟殘縷愁望處想霧暗雲深忘却來時路新花舊
主記刻羽流商裁紅剪翠山徑日將暮空枝上時有
幽禽對語聲聲如問來否人生行樂須聞健衰老念誰
免此吾所與在溪上深深錦繡花千塢何時定去但對
酒思君呼兒為我頻唱小桃句
陳以莊(字敬叟建安人有月溪集)
水龍吟(錢塘記恨)
晩來江闊潮平越船吳榜催人去稽山滴翠胥濤濺恨
一襟離緒訪柳章臺問桃仙浦物華如故向秋娘渡口
秦娘橋畔依稀是相逄處窈窕青門紫曲蒨羅新衣
翻金縷舊音恍記輕攏慢撚哀絃危柱金屋難成阿嬌
已遠不堪春暮聽一聲杜宇紅殷綠老雨花風絮
盧炳(字叔陽有哄堂詞一卷)
謁金門
春寂寂節物又催寒食樓上捲簾雙燕入斷魂愁似織
門外雨餘風急滿地落英紅濕好夢驚回無處覓天
涯芳草碧
又
春事寂苦笱鰣魚初食風捲繡簾飛絮入柳絲縈似織
迅速韶光去急雨過綠隂猶濕回首舊遊何處覓遠
山空佇碧
點絳脣
過眼溪山向來都是經行處驂鸞人去冷落吹簫侶
小立江亭愁對蒹葭浦無情緒酒杯慵舉閑看江楓舞
踏莎行
秋色人家夕陽洲渚西風催過黃華渡江烟引素忽飛
來水禽破暝雙雙去奔走紅塵棲遲羇旅斷腸猶憶
江南句白雲低處鴈回峯明朝便踏瀟湘路
沈端節(字約之吳興人有克齋詞一卷)
虞美人
去年寒食初相見花上雙飛燕今年寒食又花開垂下
重簾不許燕歸來隔簾聽燕呢喃語似說相思苦東
君都不管閑愁一任落花飛燕兩悠悠
潘牥(初名公筠夢南臺人持方牛首與之遂易名字庭堅閩縣人端平初進士通判潭州有紫)
(巖集)
羽仙歌
雕簷綺戶倚晴空如畫曾是吳王舊臺榭自浣紗人去
後落日平蕪行雲斷幾見花開花謝淒凉闌檻外一
簇青山多少圖王共爭覇莫閑愁金杯㶑灧對酒當歌
歡娛地夢中興亡休話漸倚遍西風晩潮生明月裏鷺
鷥背人飛下
馮艾子(字偉壽號雲月雙溪子)
(黃叔暘云偉壽精于律吕詞多自製腔)
春風嬝娜
被梁間雙燕話盡春愁朝粉謝午花柔倚紅欄故與蝶
圍蜂遶柳綿無數飛上搔頭鳳管聲圓蠶房香煖笑挽
羅衫須少留隔院蘭馨趁風遠鄰牆桃影伴烟收些
子風情未減眉頭眼尾萬千事欲說還休薔薇露(一作刺)
牡丹毬慇懃記省前度綢繆夢裏飛紅覺來無覓望中
新綠别後空稠相思難偶歎無情明月今年已是(一作見)
三度如鈎
黃昇(一作昃字叔暘號玉林有散花菴詞一卷胡季直云玉林蚤棄科舉雅意讀書間從吟詠)
(自適游受齋嘗稱其詩為晴空冰柱樓秋房聞其與魏菊莊友善併以泉石清士目之)
月照棃花
晝景方永重簾花影好夢猶酣鶯聲喚醒門外風絮交
飛送春歸脩蛾畫了無人問幾多别恨淚洗殘妝粉
不知嘶馬何處烟草萋迷鷓鴣啼
酹江月(題玉林)
玉林何有有一彎蓮沼數間茅宇斷塹疎籬聊補葺那
得粉牆朱戸禾黍西風雞豚曉日活脫田家趣客來茶
罷自挑野菜同煑多少甲第連雲十眉環座人醉黃
金塢回首邯鄲春夢破零落珠歌翠舞得似衰翁蕭然
陋巷長作溪山主紫芝可採更尋岩谷深處
又
西風解事為人間洗盡三庚煩暑一枕新凉宜客夢飛
入藕花深處冰雪襟懷琉璃世界夜氣清如許劃然長
嘯起來秋滿庭戸應笑楚客才高蘭成愁悴遺恨傳
千古作賦吟詩空自好不直一杯秋露淡月闌干微雲
河漢耿耿天催曙此情誰會梧桐葉上疎雨
鵲橋仙
青林雨歇珠簾風細人在綠隂庭院夜來能有幾多寒
已瘦了梨花一半寶釵無據玉琴難托合造一襟幽
怨雲忩霧閣事茫茫試與問杏梁雙燕
文及翁(字時學號本心綿州人歷官參知政事)
賀新凉(遊西湖有感)
一勺西湖水渡江來百年歌舞百年酣醉回首洛陽花
石盡烟渺黍離之地更不復新亭墮淚簇樂紅妝搖畫
舫問中流擊楫何人是千古恨幾時洗余生自負澄
清志更有誰磻溪未遇傅巖未起國事如今誰倚仗衣
帶一江而已便都道江神堪恃借問孤山林處士但掉
頭笑指梅花蘂天下事可知矣
李芸子(字耘叟號芳州昭武人)
木蘭花慢
占西風早處一番雨一番秋記故國斜陽去年今日落
葉林幽悲歌幾回激烈寄疎狂酒令與詩籌遺恨清商
易改多情紫燕難留嗟休觸緒繭絲抽舊事續何由
奈予懷渺渺羇愁欝欝歸夢悠悠生平不如老杜便如
他飄泊也風流寄語庭柯徑菊甚時得棹孤舟
嚴羽(字儀卿樵川人自號滄浪逋客)
滿江紅(送廖叔仁赴闕)
月近觚稜秋漸滿蓬萊雙闕正錢塘江上潮頭如雪把
酒送君天上去瓊琚玉佩鵷鴻列丈夫兒富貴等浮雲
看名節天上事吾能說今老矣空凝絶對西風慷慨
唾壺歌缺不灑世間兒女淚難堪親友中年别問相思
他日鏡中看蕭蕭髮
李廷忠(字居厚號橘山有樂府一卷)
生查子(薔薇)
玉女翠帷薰香粉開妝面不是占春遲羞被羣花見
纖手織柔條絳雪飛千片流入紫金巵未許停歌扇
王以寧(字周士長沙人歷官宣撫司參謀制置襄鄧)
水調歌頭(裴公亭懷古)
歲歲橘洲上老葉舞愁紅西山光翠依舊影落酒杯中
人在子亭高處下望長沙城郭獵獵酒帘風遠水湛寒
碧獨釣綠蓑翁懷往事追昨夢轉頭空孫郞前日豪
健頥指五都雄起擁竒才劎客十萬銀戈赤㥽歌鼓壯
軍容何似裴相國談道老圭峯
詞綜卷十八
