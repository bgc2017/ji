詞綜卷九
翰林院檢討朱彛尊編
宋詞五十六首
周邦彦(三十七首)晁端禮(四首)
田不伐(二首)曹組(七首)
万俟雅言(五首)徐伸(一首)
周邦彦(字美成錢唐人歴官秘書監進徽猷閣待制提舉大晟府出知順昌府徙處州卒贈宣奉大)
(夫有清真集二卷後集一卷)
(晉陽強煥序云美成詞橅寫物態曲盡其妙劉潜夫云美成頗偷古句陳質齋云美)
(成詞多用唐人詩語櫽括入律混然天成長調尤善鋪叙富豔精工詞人之甲乙也張)
(叔夏云美成詞渾厚和雅善于融化詩句為沈伯時云作詞當以清真為主蓋清真最)
(知音且下字用意皆有法度)
瑞龍吟
章臺路還是(一作見)褪粉梅梢試華桃樹愔愔坊陌(一作曲)
人家定巢燕子歸來舊處黯凝竚因記箇人癡小乍
窺門戶侵晨淺約宫黃障風映袖盈盈笑語前度劉
郎重到訪鄰尋里同時歌舞唯有舊來秋娘聲價如故
吟箋賦筆猶記燕臺句知誰伴名園露飲東城閑步事
與孤鴻去探春盡是傷離緒官柳低金縷歸騎晩纖纖
池塘飛雨斷腸院落一簾風絮(黃叔暘云此詞自章臺路至歸來舊處是第一)
(叚自黯凝竚至盈盈笑語是第二叚此之謂雙拽頭屬正平調自前度劉郎以下郎犯大石係第三段至歸騎)
(晚以下四句再歸正平諸本皆以吟箋賦筆處分叚非也)
蘭陵王(柳)
柳隂直烟裏絲絲弄碧隋堤上曾見幾番拂水飄緜送
行色登臨望故國誰識京華倦客長亭路年去歲來應
折柔條過千尺閑尋舊蹤跡又酒趁哀絃燈照離席
梨花榆火催寒食愁一箭(一作剪)風快半篙波暖回頭(一作)
(首)迢逓便數驛望人在天北悽惻恨堆積漸别浦縈
迴津堠岑寂斜陽冉冉春無極念月榭攜手露橋聞(一作)
(吹)笛沉思前事似夢裏淚暗滴
銷窗寒(寒食)
暗柳啼鴉單衣竚立小簾朱戶桐花(一作陰)半畝靜鎖一
庭愁雨灑空階更闌未休故人剪燭西窗語似楚江暝
宿風燈零亂少年羈旅遲暮嬉遊處正店舍無烟禁
城百五旗亭喚酒付與高陽儔侣想東園桃李自春小
脣秀靨今在否到歸時定有殘英待客攜樽俎
側犯
暮霞霽雨小蓮出水紅妝靚風定看步韈江妃照明鏡
飛螢度暗草秉燭遊花徑人靜攜豔質追凉就槐影
金環皓腕雪藕清泉瑩誰省滿身香猶是舊荀令見說
胡姬酒壚寂靜煙鎖漠漠藻池苔井
齊天樂
綠蕪彫盡臺城路殊鄉又逄秋晩暮雨生寒鳴蛩勸織
深閣時聞裁剪雲窗靜掩歎重拂羅裀頓疎花簟尚有
練囊露螢清夜照書卷荆江留滯最久故人相望處
離思何限渭水西風長安亂葉空憶詩情宛轉凭高眺
遠正玉液新篘蟹螯初薦醉倒山翁但愁斜照斂
蘇幕遮
燎沉香消溽暑鳥雀呼晴侵曉窺簷語葉上初陽乾宿
雨水面清圓一一風荷舉故鄉遙何日去家住吳門
久作長安旅五月漁郎相憶否小楫輕舟夢入芙蓉浦
六醜(薔薇謝後作)
正單衣試酒悵客裏光陰虚擲願春暫留春歸如過翼
一去無迹為問家何在夜來風雨葬楚宫傾國釵鈿墮
處遺香澤亂點桃蹊輕翻柳陌多情更誰追惜但蜂媒
蝶使時叩窗槅東園岑寂漸蒙籠暗碧靜遶珍叢底
成歎息長條故惹行客似牽衣待話别情無極殘英小
強簮巾幘終不似一朵釵頭顫裊向人欹側漂流處莫
趁潮汐恐斷鴻(一作紅)尚有相思字何由見得
大酺
對宿烟收春禽靜飛雨時鳴高屋牆頭青玉旆洗鉛霜
都盡嫩梢相觸潤逼琴絲寒侵枕障蟲網吹粘簾竹郵
亭無人處聽簷聲不斷困眠初熟奈愁極頻(一作頓)驚夢
輕難記自憐幽獨行人歸意速最先念流潦妨車轂
怎奈向(一作何)蘭成顦顇衛玠清羸等閑時易傷心目未
怪平陽客雙淚落笛中哀曲况蕭索青蕪國紅糝鋪地
門外荆桃如菽夜遊共誰秉燭
法曲獻仙音
蟬咽凉柯燕飛塵幕漏閣籤聲時度倦脫綸巾困便湘
竹桐陰半侵朱戶向抱影凝情處時聞打窗雨耿無
語歎文園近來多病情緒嬾樽酒易成間阻縹緲玉京
人想依然京兆眉嫵翠幕深中對徽容空在紈素待花
前月下見了不教歸去
滿庭芳(夏日溧水無想山作)
風老鶯雛雨肥梅子午隂嘉樹清圓地卑山近衣潤費
爐煙人靜烏鳶自樂小橋外新綠濺濺凭欄久黃蘆苦
竹擬泛九江船年年如社燕飄流瀚海來寄脩椽且
莫思身外長近樽前憔悴江南倦客不堪聽急管繁絃
歌筵畔先安枕簟容我醉時眠
應天長慢(寒食)
條風布暖霏霧弄晴池臺徧滿春色正是夜堂無月沉
沉暗寒食梁間燕前社客似笑我閉門愁寂亂花過隔
苑芸香滿地狼籍長記那回時邂逅相逄郊外駐油
壁又見漢宫傳燭飛煙五侯宅青青草迷路陌強載酒
細尋前迹市橋遠柳下人家猶自相識
玉樓春
桃溪不作從容住秋藕絶來無續處當時相候赤欄橋
今日獨尋黃葉路煙中列岫青無數鴈背夕陽紅欲
暮人如風後入江雲情似雨餘黏地絮
少年遊
并刀如水吳鹽勝雪纖指破新橙錦幄初温獸香不斷
相對坐調笙低聲問向誰行宿城上巳三更馬滑霜
濃不如休去直是少人行
拜星月慢
夜色催更清塵收露小曲幽坊月暗竹檻燈窗識秋娘
庭院笑相遇似覺瓊枝玉樹暖日明霞光爛水盼蘭情
總平生稀見畫圖中舊識春風面誰知道自到瑶臺
畔眷戀雨潤雲温苦驚風吹散念荒寒寄宿無人館重
門閉敗壁秋蟲歎怎奈何(一作向)一縷相思隔溪山不斷
尉遲杯
隋堤路漸日晩密靄生深樹陰陰淡月籠沙還宿何橋
深處無情畫舸都不管煙波隔前(一作南)浦等行人醉擁
重衾載將離恨歸去因思舊客京華長偎傍疎林小
檻歡聚冶葉倡條俱相識仍慣見珠歌翠舞如今向漁
村水驛夜如歲焚香獨自語有何人念我無聊夢魂凝
想鴛侣
西河(金陵懷古)
佳麗地南朝盛事誰記山圍故國繞清江髻鬟對起怒
濤寂寞打孤城風檣遙度天際斷崖樹猶倒倚莫愁
艇子曾繫空餘舊迹欝蒼蒼霧沉半壘夜深月過女牆
來傷心東望淮水酒旗戲鼓甚處市想依稀王謝鄰
里燕子不知何世入尋常巷陌人家相對如說興亡斜
陽裏
點綘脣
遼鶴歸來故鄉(一作人)多少傷心地(一作事)短書不寄魚浪
空千里憑仗桃根說與相思意愁無際舊時衣袂猶
有東風淚(夷堅支志云美成在姑蘇與營妓岳楚雲相戀後從京師遇吳則岳巳從人久矣因飲于)
(太守蔡巒子高坐上見其妹因作此詞寄之楚雲讀之感泣者累日)
又
征騎初停酒行莫放離歌舉柳汀蓮浦看盡江南路
苦恨斜陽冉冉催人去空回顧淡煙横素不見揚鞭處
一落索
杜宇催歸聲苦和春催去倚欄一霎酒旗風任撲面桃
花雨目斷隴雲江樹難逢尺索落霞隠隠日平西料
想是分攜處
荔枝香近
照水殘紅零亂風掀去盡日惻惻輕寒簾底吹香霧黃
昏客枕無聊細響當窗雨看兩兩相依燕新乳樓下
水漸綠遍行舟浦暮往朝來心逐片帆輕舉何日迎門
小檻朱籠報鸚鵡共剪西窗蜜炬
又
向夜寒侵酒席露微泫舄履初會香澤方董無端暗雨
催人但怪燈偏簾卷回顧始覺驚鴻去遠大都世間
最苦惟聚散到得春殘看即是開離宴細思别後柳眼
花鬚更誰剪此懷何處消遣
霜葉飛
露迷衰草疎星挂凉蟾低下林表素娥青女鬭嬋娟正
倍添悽悄漸颯颯丹楓撼曉横天雲浪魚鱗小見皓月
相看又透入清輝半晌特地留照迢逓望極關山波
穿千里度日如歲難到鳳樓今夜聽西風奈五更愁抱
想玉匣哀絃閉了無心重理相思調念故人牽離恨屏
掩孤顰淚流多少
傷情怨
枝頭風信漸小看暮鵶飛了又是黃昏閉門收返照
江南人去路杳信未通愁巳先到怕見孤燈霜寒催睡
早
秋蘂香
乳鴨池塘水暖風緊柳花迎面午妝粉指印窗眼曲裏
長眉翠淺聞知社日停鍼線探新燕寶釵落枕夢魂
遠簾影參差滿院
菩薩蠻
銀河宛轉三千曲浴鳧飛鷺澄波綠何處望歸舟夕陽
江上樓天憎梅浪發故下封枝雪深院捲簾看應憐
江上寒
南柯子(詠梳)
桂魄分餘暈檀槽破紫心曉妝初試鬢雲侵每被蘭膏
香染色深沉指印纖纖粉釵横隠隠金有時雲雨鳳
幃深長是枕前不見殢人尋
關河令
秋隂時作漸向暝變一庭凄冷佇聽寒聲雲深無鴈影
更深人去寂靜但照壁孤燈相映酒巳都醒如何消
夜永
過秦樓(一本作惜春餘慢)
水浴清蟾葉喧凉吹巷陌馬聲初斷閑依露井笑撲流
螢惹破畫羅輕扇人靜夜久凭欄愁不歸眠立殘更箭
歎年華一瞬人今千里夢沉書遠空見說鬢怯瓊梳
容銷金鏡漸懶趁時勻染梅風地溽梧雨苔滋一架舞
紅都變誰信無聊為伊才減江掩情傷荀倩但明河影
下還看稀星數點
六么令(重陽)
快風收雨亭館清殘燠池光靜横秋影岸柳如新沐聞
道宜城酒美昨日新醅熟輕鑣相逐衝泥策馬來折東
籬半開菊華堂花艷對列一一驚郎目歌韻巧共泉
聲間雜琮琤玉惆悵周郎巳老莫唱當時曲幽歡難卜
明年誰健更把茱萸再三囑
氏州第一
波落寒汀村渡向晚遙看數點帆小亂葉翻鴉驚風破
鴈天角孤雲縹緲官柳蕭疎甚尚挂微微殘照景物關
情川途換目頓來催老漸解狂朋歡意少奈猶被思
牽情遶座上琴心機中錦字覺最縈懷抱也知人懸望
久薔薇謝歸來一笑欲夢高唐未成眠霜空巳曉
瑞鶴仙
悄郊原帶郭行路永客去車塵漠漠斜陽映山落斂餘
紅猶戀孤城欄角凌波步弱過短亭何用素約有流鶯
勸我重解繡鞍緩引春酌不記歸時早暮上馬誰扶
醒眠朱閣驚飈動幕扶殘醉遶紅藥歎西園巳是花深
無地東風何事又惡任流光過却猶喜洞天自樂
望江南
歌席上無賴是横波寶髻玲瓏欹玉燕繡巾柔膩掩香
羅人好自宜多無箇事因甚斂雙蛾淺淡梳妝疑見
畫惺忪言語勝聞歌何况會婆娑
花犯(梅花)
粉牆低梅花照眼依然舊風味露痕輕綴疑淨洗鉛華
無限清麗去年勝賞曾孤倚冰盤共宴喜更可惜雪中
高士香篝薰素被今年對花太匆匆相逢似有恨依
依憔悴凝望久青苔上旋看飛墜相將見脆圓薦酒人
正在空江煙浪裏但夢想一枝瀟灑黃昏斜照水(黃叔暘云)
(此只詠梅花而紆除反覆道盡三年間事圓美流轉如彈丸)
浪淘沙慢
曉(一作畫)陰重霜凋岸草霧隠城堞南陌脂車待發東門
帳飲乍闋正拂面垂楊堪攬結掩紅淚玉手親折念漢
浦離鴻去何許經時信音絶情切望中地遠天闊向
露冷風清無人處耿耿寒漏咽嗟萬事難忘唯是輕(一作)
(離)别翠樽未竭憑斷雲留取西樓殘月羅帶光銷紋
衾疊連環解舊香頓歇怨歌永瓊壺敲盡缺恨春去不
與人期弄夜色空餘滿地梨花雪
夜飛鵲
河橋送人處良夜何其斜月遠墮餘輝銅盤燭淚巳流
盡霏霏凉露沾衣相將散離會處探風前津鼔樹杪參
旗花驄會意縱揚鞭亦自行遲迢逓路迴清野人語
漸無聞空帶愁歸何意重經前地遺鈿不見斜徑都迷
兔葵燕麥向斜陽影與人齊但徘徊班草欷歔酹酒極
望天西
解語花(元宵)
風銷熖蠟露浥烘爐花市光相射桂花流瓦纖雲散耿
耿素娥欲下衣裳淡雅看楚女纖腰一把簫鼓喧人影
參差滿路飄香麝因念帝城放夜望千門如晝嬉笑
遊冶鈿車羅帕相逢處自有暗塵隨馬年光是也惟只
見舊情衰謝清漏移飛蓋歸來從舞休歌罷
垂絲釣
縷金翠羽妝成纔見眉嫵倦倚繡簾看舞風絮愁幾許
寄鳳絲鴈柱春將暮向層城苑路鈿車似水時時花
徑相遇舊遊伴侣還到曾來處門掩風和雨梁間燕語
問那人在否
晁端禮(字次膺熙寧六年進士兩為縣令晚以承事郎為大晟府協律有閑適集一卷)
(能改齋漫錄政和癸已大晟樂成蔡元長以次膺薦詔乘驛赴闕次膺至都會禁中嘉蓮)
(生遂屬詞以進名並葉芙蓉上覽之稱善除大晟府協律郎不克受而卒)
水龍吟
倦游京洛風塵夜來病酒無人問九衢雪少千門月淡
元宵燈近香散梅梢凍消池面一番春信記南樓醉裏
西城宴闋都不管人春困屈指流年未幾早驚人潘
郎雙鬢當時體態而今情緒多應瘦捐馬上牆頭縱教
瞥見也難相認恁闌干但有盈盈淚眼把羅襟揾
又(杏花)
小桃零落春將半雙燕却來池館名園相倚初開繁杏
一枝遥見竹外斜穿柳間深映粉愁春怨任紅欹宋玉
牆頭十里曾牽惹人腸斷常記山城斜路噴清香日
遲風暖春陰挫後馬前惆悵滿枝妝淺深院簾垂雨愁
人處碎紅千片料明年更發多應更好約鄰翁看
宴桃源
又是青春將暮望極桃溪歸路洞戶悄無人空鎖一庭
紅雨凝竚凝竚人面不知何處
滿庭芳
綠遶羣峯紅搖千柄夜來暑雨初收共君乘興輕舫信
悠悠且盡一樽别酒荷香裏滿酌輕謳明朝去征帆夜
落何處好汀洲風流吾小阮朝辭東觀夕向南州况
聖時爭教賈傅淹留若過潯陽亭上琵琶淚莫灑清秋
堤邊柳從今愛惜留待繫歸舟
田不伐
南柯子
夢怕愁時斷春從醉裏回凄凉懷抱向誰開些子清明
時候被鶯催柳外都成絮欄邊半是苔多情簾燕獨
徘徊依舊滿身花雨又歸來
又
團玉梅梢重香羅芰扇低簾風不動蝶交飛一樣綠陰
庭院鎖斜暉對月懷歌扇因風念舞衣何須惆悵惜
芳菲拚却一年憔悴待春歸
曹組(字元寵穎昌人宣和三年進士有旨換武階兼閣職仍給事殿中揮麈錄云官止副使有)
(箕穎集)
青玉案
碧山錦樹明秋霽路轉陡疑無地忽有人家臨曲水竹
籬茅舍酒旗沙岸一簇漁樵市凄凉只恐鄉心起鳳
樓遠回頭謾凝睇何處今宵孤館裏一聲征鴈半窗斜
月總是離人淚
驀山溪(梅)
護霜雲際遠日明芳樹竹外一枝斜想佳人天寒日暮
黃昏小院無處著清香風細細雪垂垂何况江頭路
月邊疎影夢到消魂處結子欲黃時又須作廉纖細雨
孤芳一世供斷有情愁消瘦損東陽也試問花知否
又
草薰風暖樓閣籠輕霧牆短出花梢映誰家綠楊朱戶
尋芳拾翠綺陌自青春江南遠踏青時誰念方羈旅
昔游如夢空憶横塘路羅袖舞臺風想桃花依然舊樹
一懷離恨滿眼欲歸心山連水水連雲悵望人何處
點絳脣
雲透斜陽半樓紅影明窗戶暮山無數歸鴈愁邊去
十里平蕪花遠重重樹空凝竚故人何處可惜春將暮
好事近(梅)
茅舍竹籬邊雀噪晩枝時節一陣暗香飄處巳不勝愁
絶江南得地故先開不待有飛雪腸斷幾回山路恨
無人攀折
憶少年
年時酒伴年時去處年時春色清明又近也却天涯為
客念過眼光陰難再得想前歡盡成陳迹登臨恨無
語把闌千暗拍
望月婆羅門引
漲雲暮卷漏聲不到小簾櫳銀河淡掃澄空皓月當軒
高挂秋入廣寒宫正金波不動桂影朦朧佳人未逢
歎此夕與誰同望遠傷懷對影霜滿秋紅南樓何處想
人在長笛一聲中凝淚眼立盡西風
万俟雅言(自號詞隠崇寧中充大晟府製撰有大聲集五卷)
(黃叔暘云雅言精于音律自號詞隠發妙旨于律吕之中運巧思于斧鑿之外平而工和)
(而雅比諸刻琢句意而求精麗者遠矣)
春草碧(草)
又隨芳渚坐(一作生)看翠連霽空愁遍征路東風裏誰望
斷西塞恨迷南浦天涯地角意不盡消沉萬古曾是送
别長亭下細綠暗煙雨何處亂紅鋪繡茵有醉眠蕩
子拾翠遊女王孫遠柳外共殘照斷雲無語池塘夢生
謝公後還能繼否獨上畫樓春山暝鴈飛去
三臺(清明應制)
見梨花初帶夜月海棠半含朝雨内苑春不禁過青門
御溝漲潜通南浦東風靜細柳垂金縷望鳳闕非煙非
霧好時代朝朝多歡徧九陌太平簫鼓乍鶯兒百囀斷
續燕子飛來飛去近綠水臺榭映秋千鬭草聚雙雙游
女餳香更酒冷踏青路會暗識夭桃朱戶向晩驟寶
馬雕鞍醉襟惹亂花飛絮正輕寒輕煖漏永半陰半晴
雲暮禁火天巳是試新妝歲華到三分佳處清明看漢
宫傳蠟炬散翠飛煙入槐府斂兵衞閶闔門開住傳宣
又還休務
卓牌兒(春晚)
東風綠楊天如畫出清明院宇玉艷淡泊梨花帶月胭
脂零落海棠經雨單衣怯黃昏人正在珠簾笑語相並
戲蹴秋千共攜手同倚闌干暗香時度翠窗繡戶路
繚繞潜通幽處斷魂凝竚嗟不似飛絮閑悶閑愁難消
遣此日年年意緒無據奈酒醒春去
憶秦娥
天如洗金波冷浸冰壺裏冰壺裏一年得似此宵能幾
等閑莫把闌干倚馬蹄去便三千里三千里幾重雲
岫幾重烟水
昭君怨
春到南樓雪盡驚動燈期花信小雨一番寒倚闌干
莫把闌干頻倚一望幾重煙水何處是京華暮雲遮
徐伸(字幹臣三衢人政和初以知音律為太常典樂出知常州有青山樂府一卷)
二郎神
悶來彈鵲又攪碎一簾花影謾試著春衫還思纖手熏
徹金猊燼冷動是愁端如何向但怪得新來多病嗟舊
日沈腰而今潘鬢怎(一作不)堪臨鏡重省别時淚漬羅
襟猶凝料為我厭厭日高慵起長托春酲未醒鴈足(一作)
(翼)不來馬蹄難去門掩一庭芳景空竚立盡日闌干倚
遍畫長人靜(黃叔暘云青山詞多雜調惟二郎神一曲天下稱之)
詞綜卷九
