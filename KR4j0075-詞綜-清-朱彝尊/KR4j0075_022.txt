詞綜卷二十二
翰林院檢討朱彛尊編
宋詞五十二首
石孝友(十三首)孫惟信(一首)
劉褒(一首)張槃(一首)
潘希白(一首)湯恢(一首)
張矩(二首)趙耆孫(一首)
翁元龍(一首)李肩吾(一首)
毛翊(一首)康仲伯(一首)
覃懷高(一首)趙旭(一首)
樓扶(一首)楊彦齡(一首)
李珏(一首)方有聞(一首)
陳德武(一首)汪公澤(一首)
周格非(一首)陳襲善(一首)
丁羲叟(一首)吕直夫(一首)
王武子(一首)趙君舉(一首)
王文甫(一首)施芸隱(一首)
鄭覺齋(一首)王月山(一首)
房舜卿(一首)林正大(一首)
薛夢桂(二首)曾揆(一首)
黃孝邁(二首)江開(一首)
石孝友(字次仲有金谷遺音一卷)
點絳脣
霽景澄秋晩風吹盡朝來雨夕陽烟樹萬里山光暮
一帶長川自在流今古人何處月波横素泠浸蒹葭浦
又
醉倚危檣望中歸思生天際山腰渚尾幾簇漁樵市
帆落西風一段蘆花水八千里錦書欲寄新鴈曾來未
西地錦
回望玉樓金闕正水遮山隔風兒又起雨兒又煞好愁
人天色兩岸荻花楓葉爭舞紅吹白中秋過也重陽
近也作天涯孤客
好事近
微雨灑芳塵醖造可人春色聞道夢雲樓外正小桃花
發殷勤留取最繁枝樽前待閑折準擬亂紅深處化
一雙蝴蝶
清平樂
天涯重九獨對黃花酒醉撚黃花和淚嗅憶得去年攜
手去年同醉流霞醉中折盡黃花還是黃花時候去
年人在天涯
謁金門
雲樹直雨歇半空猶濕山影插尖高幾尺依依銜落日
遠岸雙飛鸂鶒一水無情自碧颯颯白蘋風正急斷
腸人獨立
臨江仙
醉袖吟鞭行色裏帽簷低處風斜晩山一半被雲遮殘
陽明遠水古木集栖鴉暮去朝來緣底事不如早早
還家曲屏深幌小忩紗翠沾眉上柳紅揾臉邊花
又
長記夢雲樓上住殘燈影裏遲留依稀綠慘更紅羞露
痕雙臉淚山樣兩眉愁一點輕帆天際去雲濤烟浪
悠悠今宵獨宿古江頭水腥魚菜市風碎荻花洲
南歌子
亂絮飄晴雪殘花繡地衣西園歌舞驟然稀只有多情
蝴蝶作團飛舊事深琴怨新愁減帶圍倚樓凝望更
依依怕見一天風雨捲春歸
又
春淺梅紅小山寒嵐翠薄斜風吹雨入簾幕夢覺南樓
嗚咽數聲角歌酒工夫嬾别離情緒惡舞衫寬盡不
堪著若比那回相見更消削
鷓鴣天
别後應憐信息疎西風幾度到庭梧夜來縱有鴛鴦夢
春去空餘蛺蝶圖烟樹遠塞鴻孤垂垂天影帶平蕪
憑誰寫此相思曲寄與馮川鄭小奴
眼兒媚
愁雲淡淡雨瀟瀟暮暮復朝朝别來應是眉峯翠減腕
玉香銷小軒獨坐相思處情緒好無聊一叢萱草數
竿修竹幾葉芭蕉
減字木蘭花(贈何藻)
新荷小小比目魚兒翻翠藻小小新荷點破清光景趣
多青青半捲一寸芳心渾未展待得圓時罩定鴛鴦
一對兒
孫惟信(字季蕃號花翁有詞一卷)
(沈伯時云孫花翁有好詞亦善運意但雅正中忽有一兩句市井語可惜)
風流子
三叠古陽關輕寒沁清月滿征鞍記玉笋攬衣翠囊親
贈繡巾拭淚金柳初攀自回首燕臺雲掩冉鳳閣雨闌
珊天有盡頭水無西注鬢難留黑帶易成寬啼妝東
風悄菱花在擬倩錦鳥封還應任恨蛾凝黛慵髻堆鬟
奈情逐事遷心隨春老夢和香冷歡與花殘閒殺烟茸
窗閣十二屏山
劉褒(字伯寵登淳熙進士除司門郎中歴官朝請郎知西全州有集)
滿庭芳(留别)
柳裊金絲梨鋪香雪一年春事方中燭前乍見花艷覺
羞紅枕臂香痕未落舟横岸作計匆匆明朝去暮天平
水雙槳碧雲東隔籬歌一闋琵琶聲斷燕子樓空歎
陽臺夢杳行雨無蹤後會芙蕖未老從今去日望歸鴻
愁如織斷腸啼鴂多事訴春風
張槃(有梅厓集)
綺羅香(漁浦有感)
浦月窺檐松泉漱枕屏裏吳山何處暗粉疎紅依舊為
誰勻注都負了燕約鶯期更閑却柳烟花雨縱十分春
到郵亭賦懷應是斷腸句青青原上薺麥還被東風
無賴翻成離緒望極天西惟有隴雲江樹斜照帶一縷
新愁盡分付暮潮歸去步閑階時卜心期落花空細數
潘希白(字懷古號漁莊永嘉人寶祐中登第幹辦臨安府節制司公事德祐中起為史館檢校不)
(赴)
大有(九日)
戲馬臺前采花籬下問歲華還是重九恰歸來南山翠
色依舊簾櫳昨夜聽風雨都不似登臨時候一片宋玉
情懷十分衛郎清瘦紅萸佩空對酒砧杵動微寒暗
欺羅袖秋色無多早是敗荷衰柳強整帽簷欹側曾經
向天涯搔首幾回憶故國蓴鱸霜前鴈後
湯恢(號西村)
二郎神(用徐幹臣韻)
瑣窗睡起閑竚立海棠花影記翠楫銀塘紅牙金縷杯
泛梨花冷燕子銜來相思字道玉瘦不禁春病應蝶粉
半銷鴉雲斜墜暗塵侵鏡還省香痕碧唾春衫都凝
悄一似酴醿玉肌翠帔消得東風喚醒青杏單衣楊花
小扇閑却晩春風景最苦是蝴蝶盈盈弄晩一簾風靜
張矩(字子成有梅淵詞)
應天長(麯院風荷)
換橋渡舫添柳護堤坡仙舊跡今續四面水窗如染香
波釀春麯田田處成暗綠正萬羽背風斜矗亂鷗去不
信雙鴛午睡猶熟還記湧金樓共撫雕欄低度浣沙
曲自與故人輕别榮枯換涼燠亭亭影驚艷目忍到手
又成輕觸悄無語獨撚花鬚心事曾卜
又(南屏晩鍾)
翠屏對晩烏榜占隄鐘聲又斂春色幾度半空敲月山
南應山北歡娛地空浪迹謾記省五更聞得洞天曉夾
柳橋疎穩縱香勒前度湧金樓嘯傲東風鷗鷺半相
識暗數院僧歸盡長虹臥深碧花間恨猶記憶正素手
暗裁輕拆夜深後不道人來燈細窗隙
趙耆孫
遠朝歸(梅)
金谷先春見乍開江梅玉膩珠簾院落人靜雨疎烟細
横斜帶月别是一般風味金尊裏任遺英亂點殘粉低
墜惆悵秦隴當年念水遠天長故人難寄山城倦眼
無緒更看桃李當時醉魄算依舊徘徊花底斜陽外謾
回首畫樓十二
毛翊(字元白號吾竹)
踏莎行(題草窗詞卷)
顧曲多情尋芳未老一庭風日知音少夢隨蝶去恨牆
高醉聽鶯語嫌籠小紅燭呼盧黃金買笑彈絲跕躧
長安道彩箋拈起錦囊花綠窗留得羅裙草
翁元龍(字時可號處靜)
瑞龍吟
清明近還是逓趲東風做成花訊芳時一刻千金半晴
半雨酹春未準鴈横陣數字向人慵寫暗雲難認西
園猛憶逢迎翠紈障面花間笑隱曲徑池蓮平砌絳
裠曾與濯香湔粉無奈燕幕鶯簾輕負嬌俊青榆巷陌
蹋馬紅成寸十年夢秋千弔影韈羅塵褪事往憑誰問
晝長病酒添新恨烟冷斜陽暝山黛遠曲曲闌干凭損
柳絲萬尺半堤風緊
李肩吾(字子我號蠙洲)
清平樂
夢魂尋遍忽向尊前見好似烏衣春社燕軟語東風庭
院丁寧記取兒家碧雲隱約紅霞直下小橋流水門
前一樹桃花
康仲伯
憶真妃
匆匆一望關河聽離歌艇子急催雙槳下清波淋浪
醉闌干淚奈情何明日畫橋西畔暮雲多
覃懷高
水調歌頭(遊武夷)
翠蕤插雲表初意隔仙凡臨風據案一見邂逅似開顔
幾欲拏舟九曲便擬捫參絶頂直下俯塵寰聊此税吾
駕贏得片時閒問仙人緣底事去不還長風浩浩何
許清夢杳難攀只有蒼烟古木好在清湍白石依舊畫
圖間回首武夷路窈靄沒雲鬟
趙旭
曲入冥
握管淚盈眸欲寫還休人間情是阿誰留千丈游絲不
落地風外悠悠烟雨晩山稠人在西樓幾行候鴈下
汀洲一箇思鄉寒夜客萬種離愁
樓扶(字叔茂)
菩薩蠻
絲絲楊柳鶯聲近晩風吹過秋千影寒色一簾輕燈殘
夢不成耳邊消息在笑指花梢待又是不歸來滿庭
花自開
楊彦齡
浣溪沙(武進廳壁)
倦客東歸得自由西風江上泛扁舟夜寒霜月素光流
想得故人千里外醉吟應上謝家樓不多天氣近中
秋
李珏(字元輝)
擊梧桐(别西湖社友)
楓葉濃於染秋正老江上征衫寒淺又是塞鴻過霽烟
外寫出離愁幾點年來歲去朝生暮落人似吳潮展轉
怕聽陽關曲奈短笛喚起天涯情遠雙屐行春扁舟
嘯晩憶著鷗湖鶯苑小小梅花屋雪月後記把山屝牢
掩惆悵明朝何處故人相望但碧雲半斂定蘇堤重來
時候芳草如剪
方有聞(字躬明號堂溪歙州人中進士授南豐尉擢國子學錄出知和州遷轉運判官有堂溪集)
點絳脣
七里灘邊江光漠漠山如戟漁舟一葉徑入寒烟碧
笑我塵勞羞對雙臺石身如織年年行役魚鳥渾相識
陳德武(三山人有白雪遺音一卷)
浣溪沙(送春)
月落桐梢杜宇啼雲埋芳樹鷓鴣飛夜闌分作送春詩
山上安山經幾歲口中添口又何時相思一曲訴伊
誰
汪存(字公澤婺源人授西京文學辭官歸養學者稱四友先生)
步蟾宫(冬日送姪赴省)
玉京此去春猶淺正雪絮馬頭零亂姮娥剪就綠雲裳
待來步蟾宫與換明年二月桃花岸雙槳浪平烟煖
揚州十里小紅樓盡卷上珠簾一半
周格非
多麗
隴頭泉未到隴下輕分一聲聲淒涼嗚咽豈堪側耳重
聞細思量那時攜手畫樓高簾幕黃昏月不長圓雲多
輕散天應偏妬有情人自别後小窗幽院無處不消魂
羅衣上殘妝未減猶帶啼痕自一從瓶沈簮折要知
欲見無因也渾疑事如春夢又只恐人是朝雲破鏡分
來朱絃斷後不堪獨自對芳樽試與問多才誰更匹配
得文君須知道東陽瘦損不為傷春
陳襲善
漁家傲(憶營伎周子文)
鷲嶺峯前欄獨倚愁眉蹙損愁腸碎紅粉佳人傷别袂
情何已登山臨水年年是長記同來今獨至孤舟晩
漾湖光裏衰草斜陽無限意誰與寄西湖水是相思淚
丁羲叟
漁家傲
十里寒塘初過雨采蓮舟上誰家女秋水接雲迷遠樹
天光暮船頭忘了回來路却繫蘭舟深處住歌聲驚
散鴛鴦侣波上清風花上露無計去月明腸斷雙棲羽
吕直夫
洞仙歌
征鞍帶月濃露沾襟袖馬上輕衫峭寒透望翠峯深淺
憶著眉兒腰肢嫋忍看風前細柳别時頻囑付早寄
書來能及清明到家否這言語便夢裏也在心頭重相
見不知伊瘦儂瘦縱百卉千花已離披須趁得酴醿牡
丹時候
王武子(一作子武文獻通考經籍志有詞一卷)
玉樓春(聞笛)
紅樓十二春寒側樓角何人吹玉笛天津橋上舊曾聽
三十六宫秋草碧昭華人去無消息江上青山空晩
色一聲落盡短亭花無數行人歸未得
趙君舉(字子發)
眼兒媚
曉山日薄半春隂烟煖柳拖金滿眼新晴歌聲樓影悠
蕩碧波心閑亭客散人歸去疎雨濕羅襟樓閣濛濛
斷虹明處十里暮雲深
王文甫
虞美人(迴文)
黃金嫰柳搖絲軟永日堂空掩卷簾飛燕未歸來客去
醉眠攲枕殢殘杯眉山淺拂青螺黛整整垂雙帶水
沈香熨窄衫輕瑩玉碧溪春溜眼波横
施芸隱
摸魚兒(瓊花)
柳蒙茸暗凌波路烟飛慘澹平楚香車深駐猊鐶掩遥
認翠華雲母芳景暮鴛甃悄銖衣來按飛瓊舞淒涼洛
浦漸玉漏沈沈清隂滿地乘月步虚去銷凝處誰說
三生小杜翔螭聲斷簫鼓情知禁苑酥塵涴羞與倡紅
同譜春幾度想依舊苔痕長印唐昌土風流千古人在
小紅樓珠簾半捲香注玉壺露
鄭覺齋
揚州慢(瓊花)
弄玉輕盈飛瓊淡竚襪塵步下迷樓試新妝纔了炷沈
水香毬記曉剪春冰馳送金莖露濕緹騎星流甚天中
月色被風吹夢南州樽前相見似羞人蹤跡萍浮問
弄雪飄枝無雙亭上何日重遊我欲纏腰騎鶴烟霄遠
舊事悠悠但凭欄無語烟花三月春愁
王月山
臺城路(初秋)
夜來疎雨鳴金井一葉舞風紅淺蓮渚生香蘭臯浮爽
涼思頓欺班扇秋光冉冉任老却蘆花西風不管清興
難磨幾回有句到詩卷長安故人别後料征鴻聲裏
畫欄凭遍横竹吹商疎砧點月好夢又隨雲遠閑情似
綫共繫損柔腸不堪裁剪聽著寒蛩一聲聲是怨
房舜卿
秦樓月
與君别相思一夜梅花發梅花發淒涼南浦斷橋斜月
盈盈微步凌波襪東風笑倚天涯闊天涯闊一聲羌
管暮雲愁絶
林正大(字敬之號隨菴嘉泰中人著有風雅遺音四卷)
滿江紅(括盧仝有所思)
為憶當時沉醉裏青樓弄月閒想像繡幃珠箔魂飛心
折羞向姮娥談舊事幾經三五盈還缺望翠眉蟬鬢一
天涯傷離别尋昨夢巫雲結流别淚湘江咽對花深
兩岸忽添悲切試與含愁彈綠綺知音不遇絃空絶忽
窗前一夜寄相思梅花發
薛夢桂(字叔載號梯飇)
醉落魄
單衣乍著滯寒更傍東風作珠簾壓定銀鈎索雨弄新
晴輕旋玉塵落花脣巧借妝紅約嬌羞纔放三分萼
尊前不用多評泊春淺春深都向杏梢覺
三姝媚
薔薇花謝去更無情連夜送春風雨燕子呢喃似念人
憔悴往來朱戶漲綠烟深早零落點池萍絮暗憶年華
羅帳分釵又驚春暮芳草淒迷征路待去也還將畫
輪留住縱使重來怕粉容消膩却羞郎覻細數盟言猶
在悵青樓何處綰盡垂楊爭似相思寸縷
曾揆(字舜卿號懶翁)
西江月
檐雨輕敲夜夜牆雲低度朝朝日長天氣已無聊何況
洞房人悄眉共新荷不展心隨垂柳頻搖午眠髣髴
見金翹驚覺數聲啼鳥
黃孝邁(字德文號雪舟)
湘春夜月
近清明翠禽枝上消魂可惜一片清歌都付與黃昏欲
共柳花低訴怕柳花輕薄不解傷春念楚鄉旅宿柔情
别緒誰與温存空樽夜泣青山不語殘月當門翠玉
樓前惟是有一波湘水搖蕩湘雲天長夢短問甚時重
見桃根這次第算人間沒箇并刀剪斷心上愁痕
水龍吟
閒情小院沉吟草深柳密簾空翠風簷夜響殘燈慵剔
寒衾怯睡店舍無烟關山有月棃花滿地二十年好夢
不曾圓合而今老都休矣誰共題詩秉燭兩厭厭天
涯别袂柔情一寸七分是恨三分是淚芳信不來玉簫
塵染粉衣香退待問春怎把千紅換得一池綠水
江開(字開之號月湖)
浣溪沙
手撚花枝憶小蘋綠窗空鎖舊時春滿樓飛絮一箏塵
素約未傳雙燕語新愁還入賣花聲十分春事倩行
雲
杏花天
謝娘庭院通芳徑四無人花梢轉影幾番心事無憑準
等得青春過盡鞦韆下佳期又近算畢竟沉吟未穩
不成又是教人恨待倩楊花去問
詞綜卷二十二
