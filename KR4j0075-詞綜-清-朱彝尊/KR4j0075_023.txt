詞綜卷二十三
翰林院檢討朱彛尊編
宋詞五十九首
文天祥(一首)鄧剡(二首)
王鼎翁(一首)何夢桂(二首)
李南金(一首)莫崙(一首)
徐一初(一首)劉辰翁(三首)
黃公紹(一首)李萊老(一首)
李彭老(六首)王易簡(五首)
馮應瑞(一首)唐藝孫(三首)
吕同老(三首)練恕可(四首)
趙汝鈉(一首)唐珏(四首)
李居仁(一首)王夢應(一首)
譚宣子(二首)陳逢辰(一首)
樓采(三首)奚㵄(一首)
趙聞禮(一首)
文天祥(字宋瑞又字履善吉水人舉進士第一歴軍官右丞兼樞密使加少保信國公為元兵所)
(執留燕三年不屈死柴市有文山集)
大江東去(驛中言别友人)
水天空闊恨東風不借世間英物蜀鳥吳花殘照裏忍
見荒城頽壁銅雀春情金人秋淚此恨憑誰雪堂堂劒
氣斗牛空認竒傑那信江海餘生南行萬里送扁舟
齊發正為鷗盟留醉眼細看濤生雲滅睨柱吞嬴回旗
走懿千古衝冠髮伴人無寐秦淮應是孤月
鄧剡(字光薦廬陵人宋亡後以節行稱有中齋集)
賣花聲
疎雨洗天清枕簟涼生井梧一葉做秋聲誰念客身輕
似葉千里飄零夢斷古臺城月澹潮平便須攜酒訪
新亭不見當時王謝宅烟草青青
南樓令
雨過水明霞潮回岸帶沙葉聲寒飛透窗紗懊恨西風
催世換更隨我落天涯寂寞古豪華烏衣日又斜說
興亡燕入誰家只有南來無數鴈和明月宿蘆花
王鼎翁(字炎午安福人上舍生有梅邊集)
沁園春
又是年時杏紅欲吐柳綠初芽奈尋春步遠馬嘶湖曲
賣花聲過人唱窗紗暖日晴烟輕衣羅扇看遍王孫七
寶車誰知道十年魂夢風雨天涯休休何必傷嗟謾
贏得青青兩鬢華且不知門外桃花何代不知江左燕
子誰家世事無情天公有意歲歲東風歲歲花拚一笑
且醒來杯酒醉後杯茶
何夢桂(字巖叟初名應祈字申甫淳安人咸淳中廷試一甲三名授台州軍事判官歴仕至大理)
(寺卿至元中累徵不起有潛齋集詞一卷)
摸魚兒
記年時人人何處長亭曾共杯酒酒闌歸去行人遠折
不盡長亭柳漸白首待把酒送君恰又清明後青條似
舊問江北江南離愁如我還更有人否留不住強把
蔬盤瀹韭行舟又報潮候風急岸花飛盡也一曲啼紅
滿袖春波皺青草外人間此恨年年有留連握手歎人
世相逢百年歡笑能得幾回又
喜遷鶯
留春不住又早是清明楊花飛絮杜宇聲聲黃昏庭院
那更半簾風雨勸春且休歸去芳草天涯無路悄無語
待闌干立盡落紅無數誰愬長門事記得當年曾趁
梨園舞霓羽香銷梁州聲歇昨夢轉頭今古金屋玉樓
何在尚有花鈿塵土君不顧怕傷心休上危樓高處
李南金(自號三溪冰雪翁)
賀新郎(贈妓)
流落今如許我亦三生杜牧為秋娘著句先自多愁多
感慨更值江南春暮君看取落花飛絮也有吹來穿繡
幌有因風飄墮隨塵土人世事總無據佳人命薄君
休訴若說與英雄心事一生更苦且盡樽前今日意休
記綠窗眉嫵但春到兒家庭戸幽恨一簾烟月曉恐明
朝鴈亦無尋處渾欲倩鶯留住
莫崙(字若山)
摸魚兒
聽春教燕顰鶯訴朝朝花困風雨六橋忘却清明後碧
盡柳絲千縷蜂蝶侣正閒覓閒花閒草閒歌舞最憐西
子尚薄薄雲情盈盈波淚點點舊眉嫵流紅記空泛
秋宫怨句才人何處嬌妬落紅無限隨風絮詩恨有誰
曾遇堪恨處恨二十四番花信催花去東君暗苦更多
囑多情多愁杜宇多訴斷腸語
徐一初
摸魚兒
對茱萸一年一度龍山今在何處參軍莫道無勲業消
得從容樽俎君看取便破帽飄零也得傳千古當年幕
府知多少時流等閒收拾有箇客如許追往事滿目
山河晉土征鴻又過邊羽登臨莫上高層望怕見故宫
禾黍觴綠醑澆萬斛牢愁淚閣新亭雨黃花無語畢竟
是西風披拂猶識舊時主
劉辰翁(字會孟廬陵人舉進士值宋亂隠居不仕有須溪集附詞)
寶鼎現(丁酉元夕)
紅妝春騎踏月花影千旗穿市望不盡璚樓歌舞習習
香塵蓮步底簫聲斷約彩鸞歸去未怕金吾呵醉甚輦
路喧闐且止聽得念奴歌起父老猶記宣和事抱銅
仙清淚如水還轉聁沙河多麗滉漾明光連邸第簾影
凍散紅光成綺月浸蒲桃十里看往來神仙才子肯把
菱花撲碎腸斷竹馬兒童空見說三千樂指等多時
春不歸來到春時欲睡又說向燈前擁髻暗滴鮫珠墜
便當日親見霓裳天上人間夢裏
大酺(春寒)
任瑣窗深重簾閉春寒知有人處當年笑花信問東風
情性是嬌是妬冰柳成鬚吹桃欲削知更海棠堪否相
將燕歸又看香泥半雪欲歸還誤謾低回芳草依稀寒
食朱門封絮少年慣羇旅亂山斷敧樹喚船渡正暗
思雞聲落月梅影孤屏更夢衾千里似霧相如倦遊去
掩四壁淒其春暮休回首都門路幾番行曉個個阿嬌
深貯而今斷烟細雨
蘭陵王(送春)
送春去春去人間無路鞦韆外芳草連天誰遣風沙暗
南浦依依甚意緒謾憶海門飛絮亂鴉過斗轉城荒不
見來時試燈處春去最誰苦但箭鴈沈邊梁燕無主
杜鵑聲裏長門暮想玉樹凋土淚盤如露咸陽送客屢
回顧斜日未能渡春去尚來否正江令恨别庾信愁
賦蘇堤盡日風和雨歎神遊故國花記前度人生流落
顧孺子共夜語
黃公紹(譙郡人咸淳進士)
青玉案
年年社日停針線爭忍見雙飛燕今日江城春已半一
身猶在亂山深處寂寞溪橋畔征衫著破誰針線點
點行行淚痕滿落日解鞍芳草岸花無人戴酒無人勸
醉也無人管
李萊老(字遯翁)
清平樂(題草窗詞)
日寒風細庭館浮花氣白髮潘郎吟欲醉綠暗蘼蕪千
里西園南浦東城一春多少閒情日暮采蘋歌遠夢
回喚得愁醒
李彭老(字周隱號篔房)
天香(龍涎香)
搗麝成塵薰薇注露風酣百和花氣品重雲頭葉翻蕉
樣共說内家新製波浮海沫誰喚覺鮫人春睡清潤俱
饒片腦芬馡半是沉水相逢酒邊雨外火初温翠爐
烟細不佀寶珠金縷領巾紅墜荀令如今憔悴消未盡
當時愛香意燼暖燈寒秋聲素被
摸魚兒(蓴)
過垂虹四橋飛雨沙痕初漲春水腥波十里吳歈遠綠
蔓半縈船尾連復碎愛滑卷青簫香裊冰絲細山人雋
味笑杜老無情香羹碧澗空祇賦芹美歸期早誰似
季鷹高致鱸魚相伴菰米紅塵如海丘園夢一葉又秋
風起湘湖外看采擷芳條際曉隨魚市舊遊謾記但望
極江南秦鬟賀鏡渺渺隔烟翠
桂枝香(蟹)
松江岸側正亂葉墜紅殘浪收碧猶記燈寒暗聚籪疎
輕入休嫌郭索尊前笑且開顔共傾芳液翠橙絲霧玉
葱涴雪嫰黃初擘與那日新詩換得又幾度相逢落
潮秋色常是籬邊早菊慰渠岑寂如今謾有江山興更
誰憐草泥蹤跡但將身世浮沉醉鄉舊遊休憶
浣溪沙(題薲洲漁笛譜)
玉雪庭心夜色空移花小檻鬭春紅輕衫短帽醉歌重
彩扇舊題烟雨外玉簫新譜燕鶯中闌干到處是春
風
清平樂
綠窗初曉枕上聞啼鳥不恨王孫歸不早只恨天涯芳
草錦書紅淚千行一春無限思量折得垂楊寄與絲
絲都是愁腸
一萼紅(寄弁陽嘯翁)
過薔薇正風暄雲澹春去未多時古岸停橈單衣試酒
滿眼芳草斜暉故人老經年賦别燈暈裏相對夜何其
泛剡清愁買花芳事一卷新詩流水孤航漸遠想家
山猿鶴喜見重歸北阜尋幽青津問釣多情楊柳依依
最難忘吟邊舊語數菖蒲老是來期幾夕相思夢蝶飛
遶蘋溪
王易簡(字理得山隂人)
天香(龍涎香)
烟嶠收痕雲沙擁沬孤槎萬里春聚蠟杵冰塵水研花
片帶得海山風露纖痕透曉銀鏤小初浮一縷重剪紗
窗暗燭深垂繡簾微雨餘馨惱人最苦染羅衣少年
情緒謾省珮珠曾解蕙羞蘭妬好是芳鈿翠嫵限素被
濃熏夢無據待剪秋雲殷勤寄與
水龍吟(白蓮)
翠裳微護冰肌夜深暗泣瑶臺露芳容淡泞風神蕭散
凌波晩步西子殘妝環兒初起未須勻注看明璫素襪
相逢憔悴當應被薰風誤十里雲愁雪妬抱淒涼盼
嬌無語當時娣妹朱顔褪酒紅衣按舞别浦重尋舊盟
惟有一行鷗鷺伴玉顔月曉盈盈冷艷洗人間暑
摸魚兒(蓴)
怪鮫宫水晶簾捲冰痕初斷香縷柔波蕩槳人難到三
十六陂烟雨春又去伴點點荷錢隱約吳中路相思日
暮恨洛浦娉婷芳鈿翠剪奩影照淒楚功名夢消得
西風一度高人今在何許鱸香菰冷斜陽裏多少天涯
意緒誰記取但枯豉紅鹽溜玉凝秋筯樽前起舞算惟
有淵明黃花歲晩此興共千古
又(前題)
過湘臯碧龍驚起冰涎猶護髯影春洲未有菱歌伴獨
占暮烟千頃呼短艇試剪取纖條玉溜青絲瑩樽前細
認似水面新荷波心半卷點點翠鈿淨淒涼味酪乳
那堪比並吳鹽一箸秋冷當時不為鱸魚去聊爾勤渠
歸興還記省是幾度西風幾處吹愁醒鷗昏鷺暝謾換
得霜痕蕭蕭兩鬢羞與共秋鏡
齊天樂(蟬)
碧雲深鎖齊姬恨纖柯暗翻冰羽錦瑟重調綃衣乍著
聊飲人間風露相逢甚處記槐影初涼柳隂新雨聽盡
殘聲為誰驚起又飛去商量秋信最早晩來吟未徹
都是淒楚斷韻還連餘悲似咽欲和愁邊佳句幽期與
語怕寒葉凋零蜕痕塵土古木斜暉向人懷抱苦
馮應瑞(字祥父號友竹)
天香(龍涎香)
枯石流痕殘沙擁沬驪宫夜蟄驚起海市收時鮫人分
處誤入衆芳叢裏春霖未就都化作淒涼雲氣惟有清
寒一點消磨小窗殘醉當年翠篝素被拂餘熏倦懷
如水謾惜舞紅猶在為誰重試幾片金昏字古向故篋
聊將伴憔悴(闕)
唐藝孫(字英發有瑶翠山房集)
天香(龍涎香)
螺甲磨星犀株搗月蕤英嫰壓拖水海蜃樓高仙娥鈿
小縹緲結成心字麝煤候暖載一朵輕雲未起銀葉初
生薄暈金猊旋翻纖指芳杯惱人漸醉碾微馨鳳團
閒試滿架舞紅都換懶收珠珮幾片菱花鏡裏更摘索
雙環伴秋睡早是新涼重熏翠被
齊天樂(蟬)
柳風微扇閒池閣深林翠隂人靜漸理琴絲誰調金奏
淒咽流空清韻虹明雨潤正乍集庭柯凭欄新聽午夢
驚回有人嬌困酒初醒西軒晩涼又嫰向枝頭占得
銀露千頃蜕剪花輕翼翻紙薄老去易驚秋信殘聲送
暝恨秦樹斜陽暗催光景淡月疎桐半窗留鬢影
桂枝香(蟹)
收帆渡口認遠岸夜篝松炬如晝還見沙痕雪外水紋
霜後秦宫夢到無腸斷望明河月殘疎柳瑣窗相對茶
邊猶記眼波頻溜漸嫰菊初篘綠酒歎風味尊前瀟
灑如舊幾度金橙香霧玉盤纖手清愁小醉淒涼裏拚
今生容易消瘦草心春淺年年相憶看燈時候
吕同老(字和甫)
水龍吟(白蓮)
冰肌不汚天真曉來玉立瑶池裏亭亭翠蓋盈盈素靨
時妝淨洗太液波翻霓裳舞罷斷魂流水甚依然舊日
濃香淡粉花不似人憔悴欲喚凌波仙子泛扁舟浩
波千里只愁回首冰奩半掩明璫亂墜月影淒迷露華
零落小欄誰倚共芳盟猶有雙棲雪鷺夜寒驚起
齊天樂(蟬)
綠隂初蔽林塘路淒淒乍留清韻倦咽高槐驚嘶别柳
還憶當時曾聽西窗夢醒歎絃絶重調珥空難整綽約
冰綃夜深誰念露華冷不知身世易老一聲聲斷續
頻報秋信墜葉山明疎枝月小惆悵齊姬薄倖餘音未
盡早枯翼飛仙暗嗟殘景見洗冰奩怕翻雙翠鬢
天香(龍涎香)
冰片鎔肌水沉換骨蜿蜒夢斷瀛島剪碎腥雲杵勻枯
沫妙手製成翻巧金篝候火無似有微熏初好簾影垂
風不動屏深護春宜小殘梅舞紅褪了珮珠寒滿懷
清峭幾度酒餘重省舊愁多少荀令風流未減怎奈向
飄零賦情老待寄相思仙山路杳
練恕可(字行之越州人)
水龍吟(白蓮)
素姬初宴瑶池珮環誤落雲深處分香華井洗妝湘渚
天姿淡泞碧蓋吹涼玉冠迎曉盈盈笑語記當時乍識
江明夜淨只愁被嬋娟誤幾點沙邊飛鷺舊盟寒遠
迷烟雨相思未盡纖羅曳水清鉛泣露玉鏡臺空銀瓶
綆絶斷魂何許待今宵試採中流一葉共凌波去
齊天樂(蟬)
碧柯搖曳聲何許隂隂晩涼庭院露濕身輕風生翅薄
昨夜綃衣初剪琴絲宛轉弄幾曲新聲幾番淒惋過雨
高槐為渠一洗故宫怨清虚襟度謾與向人低訴處
幽思無限敗葉枯形殘陽絶響消得西風腸斷塵情巳
倦任翻鬢雲寒綴貂金淺蜕羽難留頓驚仙夢遠
又(前題)
蜕仙飛珮流空遠珊珊數聲林杪薄暑眠輕濃隂聽久
勾引淒涼多少長吟未了想猶怯高寒又移深窈與整
綃衣滿身風露正清曉微熏庭院晝永那回曾記得
如訴幽抱斷響難尋餘悲獨省葉底還驚秋早齊宫路
杳歎事往魂消夜閒人悄謾想輕盈粉奩雙鬢好
桂枝香(蟹)
西風故國記乍脱内黃歸夢溪曲還是秦星夜映楚霜
秋足無腸枉抱東流恨任年年褪筐微綠草汀篝火蘆
州緯箔早寒漁屋敘舊别芳篘薦玉正香擘新橙清
泛佳菊依約行沙亂雪誤驚窗竹江湖歲晩相思遠對
孤燈謾懷幽獨嫰湯浮眼枯形蜕殼斷魂重續
趙汝鈉(字真卿號月洲)
水龍吟(白蓮)
露華洗盡凡妝玉妃來侍瑶池宴風裳水珮冰肌雪艷
清涼不汗解語情多凌波步穩酒容消散想温泉浴罷
天然真態渾疑是宫妝淺暗想淒愁别岸粉痕消香
腮凝腕雪空水冷此情誰許鷺知鷗見羽扇微搖翠帷
低擁清涼亭院待夜深月上闌干更邀取姮娥伴(按結句與)
(調稍異)
唐珏(字玉潛號菊山越州人與林景熙相善宋亡同為采藥之行潛拾諸陵遺骸攅葬樹以冬)
(青私識焉世人多其義烈)
摸魚兒(蓴)
漸滄浪凍痕銷盡瓊絲初漾明鏡鮫人夜剪龍髯滑織
就水晶簾冷鳧葉淨最好似嫰荷半捲淨晴影玉流翠
凝早枯豉融香紅鹽和雪醉齒嚼清瑩功名夢曾被
秋風喚醒故人應動高興悠然世味渾如水千里舊懷
誰省空對景奈回首姑蘇臺畔愁波暝烟寒夜靜但只
有芳洲蘋花與老何日泛歸艇
桂枝香(蟹)
松江舍北正水落晩汀霜老枯荻還見青筐似繡紺螯
如戟西風有恨無腸斷悵東流幾番潮汐夜燈爭聚微
光挂影誤投簾隙更喜薦新篘玉液正半殼含黃一
醉秋色纖手香橙風味有人相憶江湖歲晩聽飛雪但
沙痕空記行迹至今茶鼎時時猶記眼波愁碧
臺城路(蟬)
蜕痕初染仙莖露新聲又移涼影珮玉流空綃衣剪霧
幾度槐昏柳暝幽窗睡醒奈欲斷還連不堪重聽怨結
齊姬故宫烟樹翠隂冷當時舊情在否晩妝清鏡裏
猶記嬌鬢亂咽頻驚餘悲漸杳搖曳風枝未定秋期話
盡又抱葉淒淒暮寒山靜付與孤蛩苦吟清夜永
水龍吟(白蓮)
淡妝人更嬋娟晩奩淨洗鉛華膩泠泠月色蕭蕭風度
嬌紅欲避太液池空霓裳舞倦不堪重記歎冰魂猶在
翠輿難駐玉簮為誰輕墜别有凌空一葉泛清寒素
波千里珠房淚濕明璫恨遠舊遊夢裏羽扇生秋瓊樓
不夜尚遺仙意奈香雲易散綃衣半脱露涼如水
李居仁(字師吕號五松)
水龍吟(白蓮)
蘂仙羣擁宸遊素肌似怯波心冷霜裳縞夜冰壺凝露
紅塵洗盡弄玉輕盈飛瓊綽約淡妝臨鏡更多情一片
碧雲不捲籠嬌面回清影菱唱數聲乍聽載名娃藕
絲縈艇雪鷗沙鷺夜來同夢曉風吹醒酒暈全消粉痕
微漬色明香瑩問此花曷貯瑶池應未許繁紅並(按結句與)
(調稍異)
王夢應(字靜得攸縣人咸熙中進士調廬陵尉元兵䧟臨安起兵勤王兵敗奔永新卒)
念奴嬌
欲霜更雨記青黃籬落東風前此簾外秋容人共老鴈
與愁飛千里水郭烟明竹陂波小萬葉寒聲起凭高那
更九嶷吹盡雲氣婉娩空復多情年年歸夢花與柴
桑似誰解魂消風日晩短笛孤舟秋水江蟹籠新露黃
斟淺澆得鄉關思平蕪天遠一痕黃抹秋霽
譚宣子(字明之號在菴)
謁金門
人病酒生怕日高催繡昨夜新番花樣瘦旋描雙蝶湊
閒凭繡牀呵手却說春愁還又門外東風吹綻柳海
棠花厮勾
江城子(詠柳)
嫰黃初染綠初描倚春嬌索春饒燕外鶯邊想見萬絲
搖便作無情終軟美天賦與眼眉腰短長亭外短長
橋駐金鑣繫蘭橈可愛風流年紀可憐宵辦得重來攀
折後烟雨暗不辤遥
陳逢辰(字振祖號存熙)
烏夜啼
月痕未到朱扉送郎時暗裏一注兒淚沒人知揾不
住收不聚被風吹吹作一天愁雨損花枝
樓采(字君亮)
瑞鶴仙
凍痕消夢草又招得春歸舊家池沼園扉掩寒峭倩誰
將花信徧傳湥窈追遊趁早便裁却輕衫短帽任殘梅
飛滿溪橋和月醉眠清曉年少青絲纖手綵勝嬌鬟
賦情誰表南樓信杳江雲重雁歸少記衝香嘶馬流紅
回岸幾度綠楊殘照想暗黃依舊東風霸陵古道
法曲獻仙音
花匣幺絃象奩雙陸舊日留歡情意夢到銀屏恨裁蘭
燭香篝夜闌鴛被料燕子重來地桐隂鎻窗綺倦梳
洗暈芳鈿自羞鸞鏡羅袖冷烟柳畫欄半倚淺雨壓酴
醿指東風芳事餘幾院落黃昏怕春鶯驚笑憔悴倩柔
紅約定喚取玉簫同醉
二郎神
露牀轉玉喚睡醒綠雲梳曉正倦立銀屏新寬衣帶生
怯輕寒料峭悶絶相思無人問但怨入牆隂啼鳥嗟露
屋鎖春晴風暄晝柳輕梅小人悄日長謾憶秋千嬉
笑悵燼冷爐薰花深鶯靜簾箔微紅醉裊帶結留詩粉
痕銷帕情遠竊香年少凝恨極盡日憑高目斷淡烟芳
草
奚㵄(字倬然號秋崖)
華胥引(中秋紫霞席上)
澄空無際一幅輕綃素秋弄色剪剪天風飛飛萬里吹
淨碧遥想玉杵芒寒聽佩環無迹圓缺何心有心偏照
歌席多少情懷甚年年共憐今夕蘂宫珠殿還吟飄
香秀筆隱約霓裳聲度認紫霞樓笛獨鶴歸來更無清
夢成覓
趙聞禮(字立之號釣月)
水龍吟(水仙)
幾年埋玉藍田綠雲翠水烘春煖衣熏麝馥韈羅塵沁
凌波步淺鈿碧搔頭膩黃冰腦參差難剪乍聲沉素瑟
天風珮冷翩躚舞霓裳徧湘波盈盈月滿抱相思夜
寒腸斷含香有恨招魂無路瑶琴寫怨幽韻淒涼暮江
空渺數峯清遠粲迎風笑持花酹酒結南枝伴
詞綜卷二十三
