詞綜卷二十五
翰林院檢討朱彝尊編
宋詞五十首
盧氏(一首)舒氏一(首)
魏夫人(三首)延安夫人(一首)
李清照(十一首)阮逸女(一首)
幼卿(一首)吳淑姬(二首)
朱淑真(五首)蔣興祖女(一首)
鄭意娘(一首)慕容嵓卿妻(一首)
孫道絢(三首)鄭文妻(二首)
陸游妾(一首)美奴(二首)
王清惠(一首)徐君寳妻(一首)
金德淑(一首)琴操(一首)
盼盼(一首)聶勝瓊(一首)
蜀中妓(一首)玉英(一首)
吳城小龍女(一首)赤城韓夫人(二首)
衛芳華(一首)紫姑(一首)
盧氏(天聖中氏父作縣令自漢州歸氏隨父行有詞題泥溪驛壁)
蝶戀花
蜀道青天烟霧翳帝里繁華迢逓何時至回望錦川揮
粉淚鳳釵斜嚲烏雲膩緩帶雙垂金縷細玉珮珠璫
露滴寒如水從此鸞牀添遠意畫眉學得遙山翠
舒氏(王齊叟彦齡之妻)
點絳脣
獨自臨池悶來強把闌干凭舊愁新恨耗却年時興
鷺散魚潛烟斂風初定波心靜照人如鏡少箇年時影
(按夷堅支志云彦齡元祐中樞密彦霖弟也善為詞曲妻舒亦工篇翰而婦翁本出武列彦齡頗失禮於翁翁)
(怒邀其女歸竟至離絶女在父家偶獨行池上懷其夫乃作此詞)
魏夫人(丞相曾子宣之室)
(朱晦庵云本朝婦人能文者惟魏夫人及李易安二人而已)
菩薩鬘
溪山掩映斜陽裏樓臺影動鴛鴦起隔岸兩三家出牆
紅杏花綠楊堤下路早晩溪邊去三見柳綿飛離人
猶未歸
好事近
雨後曉寒輕花外曉鶯啼歇愁聽隔溪殘漏正一聲淒
咽不堪西望去程賖離腸萬回結不似海棠花下按
涼州時節
點絳脣
波上清風畫船明月人歸後漸消殘酒獨自凭欄久
聚散匆匆此恨年年有重回首淡烟疎柳隱隱蕪城漏
延安夫人(侯鯖錄云是蘇丞相子容之妹)
更漏子(寄季玉妹)
小闌干深院宇依舊當時別處朱戶鎖玉樓空一簾霜
日紅弄珠江何處是望斷碧雲無際凝淚眼出重城
隔溪羌笛聲
李清照(字易安格非之女嫁趙明誠有潄玉集一卷)
(張正夫云易安元宵永遇樂詞云落日鎔金暮雲合璧已自工緻至于染柳烟輕吹梅笛)
(怨春意知幾許氣象更好後叠云于今憔悴風鬟霜鬢怕向花間重去皆以尋常語度入)
(音律鍊句精巧則易平淡入調者難且秋詞聲聲慢此乃公孫大娘舞劒手夲朝非無能)
(詞之士未曾有一下十四叠字者後叠又云到黃昏點點滴滴又使叠字俱無斧鑿痕怎)
(生得黑黑字不許第二人押婦人有此奇筆殆間氣也)
鳳凰臺上憶吹簫
香冷金猊被翻紅浪起來慵自梳頭任寳奩塵滿日上
簾鈎生怕離懷別苦多少事欲說還休新來瘦非干病
酒不是愁秋休休這回去也千萬遍陽關也則難留
念武陵人遠烟鎖秦樓惟有樓前流水應念我終日凝
眸凝眸處從今又添一段新愁
壺中天慢
蕭條庭院又斜風細雨重門須閉寵柳嬌花寒食近種
種惱人天氣險韻詩成扶頭酒醒別是閑滋味征鴻過
盡萬千心事難寄樓上幾日春寒簾垂四面玉闌干
慵倚被冷香消新夢覺不許愁人不起清露晨流新桐
初引多少遊春意日高烟斂更看今日晴未(黃叔暘云前輩稱易)
(安綠肥紅瘦為佳句予謂寵柳嬌花語亦甚奇俊前此未有能道之者)
一剪梅
紅藕香殘玉簟秋輕解羅裳獨上蘭舟雲中誰寄錦書
來鴈字回時月滿西樓花自飄零水自流一種相思
兩處閑愁此情無計可消除纔下眉頭却上心頭
醉花隂(九日)
薄霧濃雲愁永晝瑞腦銷金獸佳節又重陽玉枕紗廚
半夜涼初透東籬把酒黃昏後有暗香盈袖莫道不
銷魂簾卷西風人似黃花瘦
怨王孫(春暮)
帝里春晚重門深院草綠階前暮天鴈斷樓上遠信誰
傳恨綿綿多情自是多沾惹難拚舍又是寒食也秋
千巷陌人靜皎月初斜浸棃花
浣溪沙
樓上晴天碧四垂樓前芳草接天涯勸君莫上最高梯
新筍已成堂下竹落花都入燕巢泥忍聽林表杜鵑
啼
又
髻子傷春懶更梳晩風庭院落梅初淡雲來往月疎疎
玉鴨薰爐閑瑞腦朱櫻斗帳掩流蘇通犀還解辟寒
無
武陵春
風住塵香花已盡日晚倦梳頭物是人非事事休欲語
淚先流聞說雙溪春尚好也擬汎輕舟只恐雙溪舴
艋舟載不動許多愁
點絳脣
寂寞深閨柔腸一寸愁千縷惜春春去幾點催花雨
倚遍闌干祇是無情緒人何處連天芳樹望斷歸來路
賣花聲
簾外五更風吹夢無蹤畫樓重上與誰同記得玉釵斜
撥火寳篆成空回首紫金峯雨潤烟濃一江春浪醉
醒中留得羅襟前日淚彈與征鴻
聲聲慢
尋尋覓覓泠冷清淸悽悽慘慘戚戚乍煖還寒時候最
難將息三杯雨盞淡酒怎敵他曉來風急鴈過也正傷
心却是舊時相識滿地黃花堆積憔悴損如今有誰
堪摘守著窗兒獨自怎生得黑梧桐更兼細雨到黃昏
點點滴滴這次第怎一箇愁字了得
阮逸女
花心動
仙苑春濃小桃開枝枝已堪攀折乍雨乍晴輕暖輕寒
漸近賞花時節柳搖臺榭東風軟簾櫳靜幽禽調舌斷
魂遠閑尋翠徑頓成愁結此恨無人共說還立盡黃
昏寸心空切強整繡衾獨掩朱扉簟枕為誰鋪設夜長
更漏傳聲遠紗窗映銀缸明滅夢回處梅梢半籠淡月
幼卿(能改齋漫錄云宣和間有女子幼卿題詞陜府驛壁)
賣花聲
極目楚天空雲雨無蹤謾留遺恨鎖眉峯自是荷花開
較晩孤負東風客館歎飄蓬聚散匆匆揚鞭那忍驟
花驄望斷斜陽人不見滿袖啼紅
吳淑姬(嫁士人楊子治有陽春白雪詞五卷)
(黃叔暘云淑姬詞佳處不減李易安)
惜分飛(送别)
岸柳依依拖金縷是我朝來別處惟有多情絮故來衣
上留人住兩眼啼紅空彈與未見桃花又去一片征
帆舉斷腸遙指苕溪路
祝英臺近
粉痕消芳信斷好夢總無據病酒無聊欹枕聽殘雨斷
腸曲曲屏山溫溫沈水都是舊看承人處久離阻應
念一點芳心閑愁知幾許偷照菱花清瘦自羞覻可堪
梅子酸時楊花飛絮亂鶯又催將春去
朱淑真(錢塘人有斷腸集詞一卷)
蝶戀花(送春)
樓外垂楊千萬縷欲繫青春少住春還去猶自風前飄
柳絮隨春且看歸何處滿目山川聞杜宇便做無情
莫也愁人意把酒送春春不語黃昏却下瀟瀟雨
眼兒媚
風日遲遲弄輕柔花徑暗香流清明過了不堪回首雲
鎖朱樓午窗睡起鶯聲巧何處喚春愁綠楊影裏海
棠枝畔紅杏梢頭
謁金門
春已半觸目此情無限十二闌干閑倚遍愁來天不管
好是風和日暖輸與鶯鶯燕燕滿院落花簾不卷斷
腸芳草遠
生查子(元夕)
去年元夜時花市燈如晝月上柳梢頭人約黃昏後
今年元夜時月與燈依舊不見去年人淚濕春衫袖
又
年年玉鏡臺梅蕊宫妝困今歲未還家怕見江南信
酒從別後疎淚向愁中盡遙想楚雲深人遠天涯近
蔣興祖女(靖康間金人犯闕陽武蔣令興祖死之其女為兵虜去題詞雄州驛中蔣令浙西人)
減字木蘭花(題雄州驛)
朝雲横度轆轆車聲如水去白草黃沙月照孤村三兩
家飛鴻過也百結愁腸無晝夜漸近燕山回首鄉關
歸路難
鄭意娘(楊思厚之妻索博太尉自盱眙掠得之不辱而死)
好事近
往事與誰論無語暗彈清血何處最堪腸斷是黃昏時
節倚樓凝望又徘徊誰解此情切何計可同歸鴈趁
江南春色
慕容嵓卿妻
浣溪沙
滿目江山憶舊游汀花汀草弄春柔長亭艤住木蘭舟
好夢易隨流水去芳心猶逐曉雲愁行人莫上望京
樓(平江雍熙寺月夜有客聞婦人歌此詞傳之姑蘇嵓卿驚曰此余亡妻平生作也詢所由來正其妻殯處)
孫道絢(號沖虚居士黃銖母)
如夢令(宫詞)
翠擘紅蕉影亂月上朱欄一半風自碧空來吹落歌珠
一串不見不見人被繡簾遮斷
憶少年(葛氏姪女告歸送之)
雨晴雲斂烟花淡蕩遙山凝碧驅車問征路賞春風南
陌正雨後梨花幽艷白悔匆匆過了寒食歸家漸春
暮探酴醿消息
秦樓月(季溫歸樵陽書寄)
秋寂寞秋風夜雨傷離索傷離索老懷無奈淚珠零落
故人一去無期約尺書忽寄西飛鶴西飛鶴故人何
在水村山郭
鄭文妻孫氏
憶秦娥(絕妙作李嬰)
花深深一鈎羅韈行花隂行花隂閑將柳帶試結同心
日邊消息空沈沈畫眉樓上愁登臨愁登臨海棠開
後望到如今(古杭雜記云文秀州人太學服膺齋上舍孫氏寄以詞一時傳播酒樓伎館皆歌之)
燭影搖紅
乳燕穿簾亂鶯啼樹清明近隔簾時度柳花飛猶覺寒
成陣長記眉峯偷隱臉桃紅猶藏酒暈背人微笑半嚲
鸞釵輕籠蟬鬢別久啼多眼應不似當時俊滿園珠
翠逞春嬌沒箇他風韻若見賓鴻試問待相將綵箋寄
恨幾時見得鬭草歸來雙鴛微潤
陸游妾(陸游之蜀宿一驛中見題壁詩詢之則驛中女也遂納為妾半載夫人逐之妾賦詞而別)
生查子
只知眉上愁不識愁來路忩外有芭蕉陣陣黃花雨
曉起理殘妝整頓教愁去不合畫春山依舊留愁住
美奴(陸藻敦禮侍鳬)
如夢令(送別)
日暮馬嘶人去船逐清波東注後夜最高樓還肻思量
人否無緒無緒生怕黃昏疎雨
卜算子
送我出東門乍別長安道兩岸垂楊鎖暮烟正是秋光
老一曲古陽關莫惜金尊倒君向瀟湘我向秦魚鴈
何時到
王清惠(宋昭儀入元為女道士號沖華)
滿江紅(題驛壁)
太液芙蓉渾不是舊時顔色曾記得承恩雨露玉樓金
闕名播蘭簪妃后裏暈潮蓮臉君王側忽一朝鼙鼓揭
天來繁華歇龍虎散風雲滅千古恨憑誰說對山河
百二淚沾襟血驛館夜驚塵土夢宫車曉碾關山月願
嫦娥相顧肻從容隨圓缺(東園友聞云此詞或傳昭儀下張璚英所賦)
徐君寳妻(岳州人被掠至杭其主者數欲犯之輒以計脱主者強焉告曰俟祭先夫然後為君)
(婦主者許諾乃焚香再拜題詞壁上投池中死)
滿庭芳(題壁)
漢上繁華江南人物尚遺宣政風流綠窗朱戶十里爛
銀鈎一旦刀兵齊舉旌旗擁百萬貔貅長驅入歌樓舞
榭風捲落花愁清平三百載典章人物掃地都休幸
此身未北猶客南州破鑑徐郎何在空惆悵相見無由
從今後斷魂千里夜夜岳陽樓
金德淑(宋宫人入元歸章丘李生)
望江南(贈汪水雲)
春睡起積雪滿燕山萬里長城横縞帶六街燈火已闌
珊人在玉樓間
琴操(杭州伎後削髮為尼)
滿庭芳(改少游詞)
山抹微雲天連衰草畫角聲斷斜陽暫停征轡聊共飲
離觴多少蓬萊舊侣頻回首烟靄茫茫孤村裏寒鴉萬
點流水遶紅牆魂傷當此際輕分羅帶暗解香囊謾
贏得秦樓薄倖名狂此去何時見也襟袖上空有餘香
傷心處長城望斷燈火已昏黃(能改齋漫錄云西湖有一倅閑唱少游滿庭芳)
(誤舉畫角聲斷斜陽琴操在側云譙門非斜陽也倅因戲曰爾可改韻否琴操即改作陽字韻東坡聞而賞之)
盼盼(瀘南官妓)
惜春容(侑涪翁)
少年看花雙鬢綠走馬章臺絃管逐而今老更惜花深
終日看花看不足坐中美女顔如玉為我同歌金縷
曲歸時壓得帽簷欹頭上春風紅簌簌
聶勝瓊(長安妓歸李之問)
鷓鴣天(寄別李生)
玉慘花愁出鳳城蓮花樓下柳青青尊前一唱陽關曲
別箇人人第五程尋好夢夢難成有誰知我此時情
枕前淚共階前雨隔箇窗兒滴到明
蜀中妓
市橋柳(送行)
欲寄意渾無所有折盡市橋官柳看君著上春衫又相
將放船楚江口後會不知何日又是男兒休要鎮長
相守苟富貴無相忘若相忘有如此酒(周公謹云詞亦可喜)
玉英(蓬萊仙人見夷堅志)
浪淘沙
塞上早春時煖律猶微柳舒金線水回隄料得江鄉應
更好開盡梅蹊晝漏漸遲遲愁損香肌幾回無語斂
雙眉凭遍闌干十二曲日下樓西
吳城小龍女
江亭怨
簾卷曲欄獨倚山展暮天無際淚眼不曾晴家在吳頭
楚尾數點雪花亂委撲漉沙鷗驚起詩句欲成時沒
入蒼烟叢裏(冷齋夜話云黃魯直登荆州亭柱間有此詞夜夢一女子云有感而作魯直驚悟曰)
(此必吳城小龍女也)
赤城韓夫人
法駕導引
東風起東風起海上百花搖十八風鬟雲半動飛花和
雨著輕綃歸路碧迢迢
又
烟漠漠烟漠漠天淡一簾秋自洗玉舟斟白醴月華微
映是空舟歌罷海西流(紹興間都下有烏衣椎髻女子歌此詞凡九闋皆非人世語或)
(記之以問一道士道士驚曰此赤城韓夫人所製水府蔡真君法駕導引也烏衣女子疑龍云)
衛芳華(永嘉滕穆僑居臨安月夜游聚景園遇一女鬼自言是衛芳華故宋理宗朝宫人)
木蘭花慢
記前朝舊事曾此地會神仙向月地雲階重攜翠袖來
拾花鈿繁華總隨流水歎一場春夢杳難圓廢港芙蓉
滴露斷堤楊柳垂烟兩峯南北只依然輦路草芊芊
恨别館離宫烟銷鳳蓋波沒龍船平生玉屏金屋對漆
燈無焰夜如年落日牛羊壠上西風燕雀林邊
紫姑(吳興周權巽伯乾道五年知衢州西安縣招郡士沈延年邀致紫姑神賦牡丹詞)
瑞鶴仙(賦一捻紅牡丹)
覩嬌紅細捻是西子當日留心千葉西都競裁接好園
林臺榭何妨日涉輕羅慢褶費多少陽和調燮向曉來
露浥芳苞一點醉紅潮頰雙靨姚黃國艷魏紫天香
倚風羞怯雲鬟試插引動狂蜂蝶況東君開宴賞心樂
事莫惜獻酬頻叠看相將紅藥翻階尚餘媵妾
詞綜卷二十五
