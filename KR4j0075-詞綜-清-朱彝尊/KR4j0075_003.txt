詞綜卷三
翰林院檢討朱彜尊編
五代十國詞七十六首
顧夐(九首)鹿虔扆(一首)
閻選(二首)魏承班(二首)
尹鶚(二首)毛熙震(五首)
李珣(十五首)孫光憲(十三首)
張泌(五首)馮延巳(二十首)
成幼文(一首)耿玉真(一首)
顧夐(仕蜀為太尉)
河傳
燕颺晴景小窗屏暖鴛鴦交頸菱花掩却翠鬟敧慵整
海棠簾外影繡幃香斷金鸂鶒無消息心事空相憶
倚東風春正濃愁紅淚痕衣上重
又
棹舉舟去波光渺渺不知何處岸花汀草共依依雨微
鷓鴣相逐飛天涯離恨江聲咽啼猿切此意向誰說
倚蘭橈獨無憀魂銷小鑪香欲焦
醉公子
漠漠秋雲澹紅藕香侵檻枕倚小山屏金鋪向晩扄
睡起横波慢獨望情何限衰柳數聲蟬魂銷似去年
又
岸柳垂金線雨晴鶯百囀家住綠楊邊往來多少年
馬嘶芳草遠高樓簾半捲斂袖翠蛾攅相逢爾許難
玉樓春
月照玉樓春漏促颯颯風搖庭砌竹夢驚鴛被覺來時
何處管絃聲斷續惆悵少年游冶去枕上兩蛾攅細
綠曉鶯簾外語花枝背帳猶殘紅蠟燭
訴衷情
香滅簾垂春漏永整鴛衾羅帶重雙鳳縷黃金窗外月
光臨沈沈斷腸無處尋負春心
又
永夜抛人何處去絶來音香閣掩眉斂月將沈爭忍不
相尋怨孤衾換我心為你心始知相憶深
臨江仙
碧染長空池似鏡倚樓閒望凝情滿衣紅藕細香清象
牀珍簟山障掩玉琴横暗想昔年歡笑事如今贏得
愁生博山爐暖澹烟輕蟬吟人静殘日傍小窗明
楊柳枝
秋夜香閨思寂寥漏迢迢鴛幃羅幌麝烟銷燭光搖
正憶玉郎遊蕩去無尋處更聞簾外雨瀟瀟滴芭蕉
鹿虔扆(事蜀為永泰軍節度使加太保)
臨江仙
金鎖重門荒苑静綺窗愁對秋空翠華一去寂無蹤玉
樓歌吹聲斷巳隨風烟月不知人事改夜闌還照深
宮藕花相向野塘中暗傷亡國清露泣香紅
閻選(後蜀處士事後主)
浣溪沙
寂寞流蘇冷繡茵倚屏山枕惹香塵小庭花露泣濃春
劉阮信非仙洞客嫦娥終是月中人此生無路訪東
鄰
河傳
秋雨秋雨無晝無夜滴滴霏霏暗燈凉簟怨分離妖姬
不勝悲西風稍急喧窗竹停又續膩臉懸雙玉幾回
邀約雁來時違期雁歸人不歸
魏承班(仕至太尉)
玉樓春
寂寂畫堂梁上燕高卷翠簾横數扇一庭春色惱人來
滿地落花紅幾片愁倚錦屏低雪面淚滴繡羅金縷
線好天凉月盡傷心為是玉郎長不見
生查子
烟雨晩晴天零落花無語難話此時心梁燕雙來去
琴韻對薰風有恨和情撫腸斷斷絃頻淚滴黃金縷
尹鶚(官參卿)
臨江仙
深秋寒夜銀河静月明深院中庭西窗幽夢等閒成逡
巡覺後特地恨難平紅燭半條殘焰短依稀暗背銀
屏枕前何事最傷情梧桐葉上點點露珠零
菩薩蠻
隴雲暗合秋天白俯窗獨坐窺烟陌樓際角重吹黃昏
方醉歸荒唐難共語眀日還應去上馬出門時金鞭
莫與伊
毛熙震(蜀人官秘書監)
臨江仙
幽閨欲曙聞鶯囀紅窗月影微明好風頻謝落花聲隔
幃殘燭猶照綺屏筝繡被錦茵眠玉暖炷香斜裊烟
輕淡蛾羞斂不勝情暗思閒夢何處逐雲行
清平樂
春光欲暮寂寞閒庭戸粉蝶雙雙穿檻舞簾卷晩天疎
雨含愁獨倚閨幃玉爐烟斷香微正是銷魂時節東
風滿樹花飛
南歌子
遠山愁黛碧横波慢臉明膩香紅玉茜羅輕深院晚堂
人静理銀筝鬢動行雲影裙遮點屐聲嬌羞愛問曲
中名楊柳杏花時節幾多情
後庭花
越羅小袖新香蒨薄籠金釧倚闌無語搖輕扇半遮勻
面春殘日煖鶯嬌嬾滿庭花片(一作綻)争不教人長相
見畫堂深院
河滿子
寂寞芳菲暗度歲華如箭堪驚緬想舊歡多少事轉添
春思難平曲檻絲垂金柳小窗絃斷銀筝深院空聞
燕語滿園閒落花輕一片相思休不得忍教長日愁生
誰見夕陽孤夢覺來無限傷情
李珣(梓州人蜀秀才有瓊瑤集黃休復茅亭客話其先波斯人有詩名預賓貢)
巫山一段雲
古廟依青嶂行宮枕碧流水聲山色鎖妝樓往事思悠
悠雲雨朝還暮烟花春復秋啼猿何必近孤舟行客
自多愁(黃叔暘云唐詞多緣題所賦臨江仙則言仙事女冠子則述道情河瀆神則咏祠廟大槩不失)
(本題之意爾後漸變失題遠矣如珣此作實唐人本來詞體如此)
南鄉子
烟漠漠雨凄凄岸花零落鷓鴣啼遠客扁舟臨野渡思
鄉處潮退水平春色暮
又
蘭橈舉水紋開競攜藤籠采蓮來廻塘深處遙相見邀
同宴淥酒一巵紅上面
又
歸路近扣舷歌采真珠處水風多曲岸小橋山月過烟
深鎖荳蔻花垂千萬朵
又
乘綵舫過蓮塘棹歌驚起睡鴛鴦帶香游女偎人笑(一作)
(游女帶香偎伴笑)争窈窕競折團荷遮晩照
又
傾綠蟻泛紅螺閒邀女伴簇笙歌避暑信船輕浪裏閒
游戲夾岸荔支紅蘸水
又
漁市散渡船稀越南雲樹望中微行客待潮天欲暮迷
春浦愁聽猩猩啼瘴雨
又
相見處晩晴天刺桐花下越臺前暗裏迴眸深屬意遺
䨇翠騎象背人先過水
又
攜籠去采菱歸碧波風起雨霏霏趁岸小船齊棹急羅
衣濕出向桄榔樹下立
又
登畫舸泛清波采蓮時唱采蓮歌攔棹聲齊羅袖斂池
光颭驚起沙鷗八九點
又
雙髻墜小眉灣笑隨女伴下春山玉纖遙指花深處争
廻顧孔雀雙雙迎日舞
菩薩蠻
廻塘風起波紋細刺桐花裏門斜閉殘日照平蕪雙雙
飛鷓鴣征帆何處客相見還相隔不語欲魂銷望中
烟水遙
又
隔簾微雨雙飛燕砌花零落紅深淺捻得寶筝調心隨
征棹遙楚天雲外路動便經年去香斷畫屏深舊歡
何處尋
西溪子
金鏤翠鈿浮動妝罷小窗圓夢日高時春巳老人未到
滿地落花慵掃無語倚屏風泣殘紅(尊前集作離思正難緘燕喃喃)
河傳
去去何處迢迢巴楚山水相連朝雲暮雨依舊十二峯
前猿聲到客船愁腸豈異丁香結因離别故國音書
絶想佳人花下對明月春風恨應同
孫光憲(字孟文陵州人遊荆南高從晦署為從事仕南平累官檢校秘書兼御史大夫勸高繼冲)
(獻三州之地宋太祖授以黃州刺史將用為學士未及而卒有荆臺筆傭橘齋鞏湖諸集)
河瀆神
汾水碧依依黃雲落葉初飛翠娥一去不言歸廟門空
掩斜暉四壁隂森排古畫依舊瓊輪羽駕小殿沈沈
清夜銀燈飄落香灺
又
江上草芊芊春晩湘妃廟前一方卵色楚南天數行斜
雁聯翩獨倚朱闌情不極魂斷終朝相憶兩槳不知
消息遠汀時起鸂鶒
後庭花
石城依舊空江國故宮春色七尺青絲芳草碧絶世難
得玉英落盡何人識野棠如織只是教人添怨憶悵
望無極
清平樂
愁腸欲斷正是青春半連理分枝鸞失伴又是一場離
散掩鏡無語眉低思隨芳草萋萋憑仗東風吹夢與
郎終日東西
女冠子
淡花瘦玉依約神仙妝束佩瓊文瑞露通宵貯幽香盡
日焚碧紗籠絳節黃藕冠濃雲勿以吹簫伴不同羣
風流子
樓倚長堤欲暮瞥見神仙伴侶微傅粉攏梳頭隠映畫
簾開處無語無緒慢曳羅裙歸去
又
金絡玉銜嘶馬繫向綠楊隂下朱戶掩繡簾垂曲院水
流花謝歡罷歸也猶在九衢深夜
思帝鄉
如何遣情情更多永日水晶簾下斂羞蛾六幅羅裙窣
地微行曳碧波看盡滿池疎雨打團荷
上行杯
離棹逡巡欲動臨極浦故人相送去住心情知不共
金船滿捧綺羅愁絲管咽廻别帆影滅江浪如雪
浣溪沙
蓼岸風多橘柚香江邊一望楚天長片帆烟際閃孤光
目送征鴻飛杳杳思隨流水去茫茫蘭紅波碧憶瀟
湘
謁金門
留不得留得也應無益白紵春衫如雪色揚州初去日
輕别離甘抛擲江上滿帆風疾却羨綵鴛三十六孤
鸞還一隻
思越人
古臺平芳草遠舘娃宮外春深翠黛空留千載恨教人
何處相尋綺羅無復當時事露花點滴香淚惆悵遙
天横淥水鴛鴦對對飛起
又
渚蓮枯宮樹老長洲廢苑蕭條想像玉人空(一作何)處所
月明獨上溪橋經春初敗秋風起紅蘭綠蕙愁死一
片風流傷心地魂銷目斷西子
張泌(字子澄江南人仕南唐為内史舍人)
酒泉子
紫陌青門三十六宮春色御溝輦路暗相通杏園風
咸陽沽酒寶釵空笑指未央歸去插花走馬落殘紅月
明中
南歌子
柳色遮樓暗桐花落砌香畫堂開處遠風涼高卷水精
簾額襯斜陽
江城子
碧闌干外小中庭雨初晴曉鶯聲飛絮落花時節近清
明睡起卷簾無一事勻面了沒心情
又
浣花溪上見卿卿臉波明黛眉輕高綰綠雲金簇小蜻
蜓好是問他來得麽和笑道莫多情
浣溪沙
鈿轂香車過柳堤樺烟分處馬頻嘶為他沈醉不成泥
花滿驛亭香露細杜鵑聲斷玉蟾低含情無語倚樓
西
馮延巳(字正中其先彭城人唐末徙家新安事南唐為左僕射同平章事有陽春錄一卷)
(陳世修序云馮公全外舍祖樂府思深詞麗韻逸調新)
羅敷豔歌
馬嘶人語春風岸芳草綿綿楊柳橋邊落日高樓酒旆
懸舊愁新恨知多少目斷遙天獨立花前更聽笙歌
滿畫船
又
小堂深静無人到滿院春風惆悵牆東一樹櫻桃帶雨
紅愁心似醉兼如病欲語還慵日暮疎鐘雙燕歸來
畫閣中
清平樂
雨晴烟晩綠水新池滿雙燕飛來垂柳院小閣畫簾高
捲黃昏獨倚朱欄西南初月眉灣砌下落花風起羅
衣特地春寒
又
春愁南陌故國音書隔細雨霏霏梨花白燕拂畫簾金
額盡日相望王孫塵滿羅衣淚痕誰向橋邊吹笛駐
馬西望銷魂
芳草渡
梧桐落蓼花秋烟初冷雨纔收蕭條風物正堪愁人去
後多少恨在心頭燕鴻遠羌笛怨渺渺澄波一片山
如黛月如鈎笙歌散魂夢斷倚高樓
歸國謠
江水碧江上何人吹玉笛扁舟遠送瀟湘客蘆花千
里霜月白傷行色明朝便是關山隔
蝶戀花
六曲闌干偎碧樹楊柳風輕展盡黃金縷誰把鈿筝移
玉柱穿簾燕子雙飛去滿眼游絲兼落絮紅杏開時
一霎清明雨濃睡覺來鶯亂語驚殘好夢無尋處
又
誰道閒情抛棄久每到春來惆悵還依舊日日花前常
病酒不辭鏡裏朱顔瘦河畔青蕪堤上柳為問新愁
何事年年有獨立小橋風滿袖平林新月人歸後
又
幾日行雲何處去忘却歸來不道春將暮百草千花寒
食路香車繫在誰家樹淚眼倚樓頻獨語雙燕來時
陌上相逢否掩亂春愁如柳絮依依夢裏無尋處
又
庭院深深深幾許楊柳堆烟簾幕無重數玉勒雕鞍遊
冶處樓高不見章臺路雨横風狂三月暮門掩黃昏
無計留春住淚眼問花花不語亂紅飛過秋千去
南鄉子
細雨濕秋風金鳳花殘滿地紅閒蹙黛眉慵不語情緒
寂寞相思知幾許玉枕擁孤衾抱恨還同歲月深簾
卷曲房誰共醉憔悴惆悵秦樓彈粉淚
喜遷鶯
宿鶯啼鄉夢斷春樹曉朦朧殘燈和燼閉朱櫳人語隔
屏風香已寒燈已絶忽憶去年離别石城花雨倚江
樓波上木蘭舟
虞美人
玉鈎鸞柱調鸚鵡宛轉留春語雲屏冷落畫堂空薄晚
春寒無奈落花風搴簾燕子低飛去拂鏡塵鸞舞不
知今夜月眉彎誰佩同心雙結倚闌干
抛毬樂
梅落新春入後庭眼前風物可無情曲池波晩冰還合
芳草迎船綠未成且上高樓望相共憑欄看月生
又
霜積秋山萬樹紅倚巖樓上挂朱櫳白雲天遠重重恨
黃葉烟深淅淅風髣髴梁州曲吹在誰家玉笛中
菩薩蠻
敧鬟墮髻搖雙槳采蓮晩出清江上顧影約流萍楚歌
嬌未成相逢顰翠黛笑把珠璫解家住柳隂中畫橋
東復東
三臺令
春色春色依舊青山紫陌日斜柳暗花蔫醉臥春風少
年年少年少行樂直須及早
又
南浦南浦翠鬟離人何處當時攜手高樓依舊樓前水
流流水流水中有傷心雙淚
浣溪沙
馬上凝情憶舊遊照花掩竹小溪流鈿筝羅幕玉搔頭
早是出門長帶月可堪分袂又經秋晩風斜日不勝
愁
應天長
一鈎初月臨妝鏡蟬鬢鳳釵慵不整重簾静層樓迥惆
悵落花風不定綠烟低柳逕何處轆轤金井昨夜更
闌酒醒春愁過却病
成幼文(江南人仕南唐官大理卿)
謁金門
風乍起吹皺一池春水閒引鴛鴦香徑裏手挼紅杏蘂
鬭鴨闌干遍倚碧玉搔頭斜墜終日望君君不至舉
頭聞鵲喜(陳質齊云世言風乍起為馮延巳作或云成幼文也今陽春集無有當是幼文作)
耿玉真女郎(南唐書云盧絳病痁且死夜夢白衣婦人歌此詞勸酒歌數闋因謂絳曰子之)
(疾食蔗即愈如言果差迨數夕又夢前婦人曰妾乃玉真也他日富貴相見于固子坡後)
(入金陵累官柱國唐亡歸宋以龔慎儀事坐誅臨刑有白衣婦人同斬姿貌宛如所夢問)
(其姓名曰耿玉真問受刑乏地即固子坡也)
菩薩蠻
玉京人去秋蕭索畫簷鵲起梧桐落敧枕悄無言月和
清夢圓背燈惟暗泣何處砧聲急眉黛遠山攢芭蕉
生暮寒
詞綜卷三
