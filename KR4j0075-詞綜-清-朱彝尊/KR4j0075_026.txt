詞綜卷二十六
翰林院檢討朱彝尊編
金詞六十二首
完顔璹(一首)蔡松年(一首)
吳激(三首)劉仲尹(二首)
高士談(一首)王庭筠(三首)
趙可(一首)劉迎(二首)
王特起(四首)韓玉(三首)
趙秉文(一首)高憲(一首)
党懷英(二首)王渥(一首)
景覃(三首)王磵(一首)
趙攄(一首)折元禮(一首)
劉著(一首)李獻能(一首)
李晏(一首)高永(一首)
段克已(二首)段成已(一首)
元好問(二十一首)王予可(一首)
鄧千江(一首)
完顔璹(字仲寶一字子瑜世宗之孫越王永功子自號樗軒居士封密國公宣宗南渡以開府儀)
(同三司奉朝請所著有如庵小藁)
青玉案
凍雲封却駝岡路有誰訪溪梅去夢裏疎香風暗度覺來
惟見一忩涼月瘦影無尋處明朝畫筆江天暮定向
漁蓑得奇句試問簾前深幾許兒童笑道黃昏時候猶
是廉纖雨
蔡松年(字伯堅從父靖除真定府判官遂為真定人累官吏部尚書參知政事遷尚書左丞封郜)
(國公進拜右丞相加儀同三司後又封衛國公卒加封吳國公諡文簡有蕭閑公集六卷)
尉遲杯
紫雲暖恨翠雛珠樹雙栖晚小花靜院相逢的的風流
心眼紅潮照玉盌午香重草綠宫羅淡喜銀屏小語私
分麝月春心一點華年共有好願何時定妝鬟暮雨
零亂夢似花飛人歸月冷一夜小山新怨劉郎興尋常
不淺況不似桃花春溪遠覺情隨曉馬東風病酒餘香相半
吳激(字彦高建州人宋宰相拭之子未芾之壻使金留不遣官翰林待制皇統初出知深州卒)
(有東山集詞一卷時彦高與伯堅才譽並推號吳蔡體)
(黃叔暘云彦高詞精妙悽惋)
風流子(感舊)
書劒憶遊梁當時事底處不堪傷望蘭楫嫰漪向吳南
浦杏花微雨窺宋東牆鳳城外燕隨青步障絲惹紫游
韁曲水古今禁烟前後暮雲樓閣芳草池塘回首斷
人腸流年去如電雙鬢如霜欲遣從來遺恨頻近清觴
聽出塞琵琶風沙淅瀝寄書鴻鴈烟月微茫不似海門
潮信猶到潯陽
春從天上來(感舊)
海角飄零歎漢苑秦宫墜露飛螢夢回天上金屋銀屏
歌吹競舉青冥問當時遺譜有絶藝鼓瑟湘靈促哀彈
似林鶯嚦嚦山溜泠泠梨園太平樂府醉幾度春風
鬢髮星星舞徹中原塵飛滄海風雪萬里龍庭寫胡笳
幽怨人憔悴不似丹青酒微醒對一軒涼月燈火青熒
(黃叔暘云三山鄭中卿從張貴謨北使時聞彼中有歌此調者元遺山云曾見王防禦公玉說此詞皆用琵)
(琶故實引據甚明惜不能記憶)
人月圓(宴張侍御家有感)
南朝千古傷心地還唱後庭花舊時王謝堂前燕子飛
入人家恍然在遇天姿勝雪宫鬢堆鴉江州司馬青
衫淚濕同是天涯(洪景盧云先公在燕山赴北人張總侍御家集出侍兒佐酒中有一人意)
(狀摧抑可憐叩其故乃宣和殿小宫姬也坐客翰林直學士吳激作詞紀之聞者揮涕中州樂府云彦高賦)
(此時宇文叔通亦賦念奴嬌先成而頗近鄙俚及見彦高作茫然自失是後人有求作樂府者叔通即批云吳)
(郎近以樂府名天下可往求之)
劉仲尹(字致君蓋州人正隆中進士以潞州節度副使召為都水監丞有龍山集)
浣溪沙(春情)
繡館人人倦踏青粉垣深處簸錢聲賣花門外綠隂清
簾幕風柔飛燕燕池塘花暖語鶯鶯有誰知道一春
情
琴調相思引
蠶欲眠時日已曛柔桑葉大綠團雲羅敷猶小陌上看
行人翠實低條梅弄色輕花吹壠麥初勻鳴鳩聲裏
過盡太平村
高士談(字子文一字季默宣和末任忻州戶曹仕金為翰林直學士)
減字木蘭花
西湖睡起飛絮游絲春老矣漲綠涵空十頃玻瓈四面
風平時事少天與湖山供坐嘯他日西州却怕羊曇
感舊遊
王庭筠(字子端蓋州熊岳人大定中登第官至翰林修撰晚年卜居黃華山自號黃華老人)
訴衷情
夜涼清露滴梧桐庭樹又西風薰籠舊香猶在曉帳暖
芙蓉雲淡薄月䑃朧小簾櫳江湖殘夢半在南樓畫
角聲中
蝶戀花
衰柳疎疎苔滿地十二闌干故國三千里南去北來人
老矣短亭依舊殘陽裏紫蟹黃柑真解事似倩西風
勸我歸歟未王粲登臨寥落際鴈飛不斷天連水
百字令(小雪家集作)
山堂晩色滿疎籬寒雀烟横高樹小雪輕盈如解舞故
故穿簾入戶掃地燒香團圞一笑不道因風絮冰凘生
硯問誰先得佳句有夢不到長安此心安穩只有歸
耕去試問雪溪無恙否十里淇園佳處修竹林邊寒梅
樹底准擬全家住柴門新月小橋誰掃歸路
趙可(字獻之高平人貞元二年進士仕至翰林直學士有玉峯散人集)
望海潮(贈妓)
雲垂餘髮霞拖廣袂人間自有飛瓊三館俊遊百街高
選翩翩老阮才名銀漢會雙星尚相看脈脈似隔盈盈
醉玉添春夢雲同夜惜卿卿離觴草草同傾記靈犀
舊曲曉枕餘酲海外九州郵事一別此生未卜他生江
上數峯青悵斷雲殘雨不見高城二月遼陽芳草千里
路傍情
劉迎(字無黨東萊人大定中進士除豳王府記室改太子司經有詩文樂府號山林長語)
烏夜啼
離恨遠縈楊柳夢魂長遶梨花青衫記得章臺月歸路
玉鞭斜翠鏡啼痕印袖紅牆醉墨籠紗相逢不盡平
生事春思入琵琶
又
菱鑑玉篦秋月蕙爐銀葉朝雲宿酲人困屏山夢烟樹
小江村翠甲未消蘭恨粉香不斷梅魂離愁分付殘
春雨花外泣黃昏
王特起(字正之崞縣人擢第為沁源令後為司監)
喜遷鶯(別内)
東樓歡宴記遺簪綺席題詩紈扇月枕雙欹雲忩同夢
相伴小花深院舊歡頓成陳跡翻作一番新怨素秋晩
聽陽關三叠一尊相餞留戀情繾綣紅淚洗妝雨濕
梨花面鴈底關河馬頭星月西去一程程遠但願此心
如舊天也不違人願再相見把生涯分付藥爐經卷
又
登山臨水正桂嶺瘴開蘋洲風起玄鶴高翔蒼鷹遠擊
白鷺欲飛還止江上層波似練沙際行人如蟻目斷處
見遙峯簇翠殘霞浮綺千里關塞遠鴈陣不來猶把
闌干倚數叠悲笳一行征旆城郭幾番成毁白塔前朝
陵寢青嶂故都營壘念往事但寒烟滿目愁蟬盈耳
又(題郝仙女廟壁)
汀洲蘋滿記翠籠采采相將鄰媛蒼渚烟生金支光爛
人在霧綃鮫館小鬟頓成雲散羅襪凌波不見翠鸞遠
但清溪如鏡野花留靨情睠驚變現身後神功絲滿
吳蠶繭漢女菱歌湘妃瑤瑟香動倚雲層殿彤車載花
一色醉盡碧桃清讌故山晩歎流年一笑人間飛電
梅花引
山之麓河之曲一灣秀色盤虚谷水溶溶雨濛濛有人
行李蕭蕭落葉中人家籬落炊烟濕天外雲峯迷淡
碧野雲昏失前村溪橋路滑平沙沒舊痕
韓玉(字溫甫北平人擢第入翰林為應奉文字後為鳳翔府判官有東浦詞一卷)
感皇恩(廣東與康伯可)
遠柳綠含烟土膏才透雲海微茫露晴岫故鄉何在夢
寐草堂溪友舊時遊賞處誰攜手塵世利名於身何
有老去生涯殢樽酒小橋流水一樹雪香寒瘦故人今
夜月相思否
減字木蘭花(贈歌者)
香檀素手緩理新詞來伴酒音調淒涼便是無情也斷
腸莫歌楊柳記得渭城朝雨後客路茫茫幾度東風
蕙草長
賀新郎
柳外鶯聲碎晚晴天東風力軟嫩寒初退花底覓春春
已去時見亂紅飛墜又閑傍闌干十二欄外青山烟縹
緲遠連空愁與眉峯對凝望處兩叠翠鴛鴦結帶靈
犀佩綺屏深香羅帳小寶檠燈背誰謂彩雲和夢斷青
翼阻尋後會待都把相思情綴便做錦書難寫恨奈菱
花都見人憔悴那更有枕函淚
趙秉文(字周臣磁州人擢第入翰林因言事外補後再入館為修撰待制轉禮部郎中出典岢嵐)
(平定寧邊三郡南渡為直學士遷侍讀拜禮部尚書再改翰林學士自號閑閑居士所著)
(有滏水集)
青杏兒
風雨替花愁風雨罷花也應休勸君莫惜花前醉今年
花謝明年花謝白了人頭乘興兩三甌揀溪山好處
追遊但教有酒身無事有花也好無花也好選甚春秋
高憲(字仲常遼東人王庭筠之甥泰和三年登第仕博州防禦判官)
貧也樂
城下路淒風露今人犁田昔人墓岸頭沙帶蒹葭漫漫
昔時流水今人家黃埃赤日長安道倦客無漿馬無
草開函關閉函關千古如何不見一人閒
党懷英(字世傑其先馮翊人後居泰安宋太尉進十一代孫舉進士官翰林學士承旨卒諡文獻)
(有竹谿集)
感皇恩
一葉下梧桐新涼風露喜鵲橋成渺雲步舊家機杼巧
織紫絹如霧新愁還織就無重數天上何年人間朝
暮回首星津又空渡盈盈雙淚散作半空疎雨離魂都
付與秋將去
月上海棠
傲霜枝裊團珠蕾冷香霏烟雨晩秋意蕭散繞東籬尚
彷彿見山清氣西風外夢到斜川栗里斷霞魚尾明
秋水帶三兩飛鴻點烟際疎林颯秋聲似知人倦游無
味家何處落日西山紫翠
王渥(字仲澤太原人擢第令寧陵召為省掾使宋回為太學助教充樞密院經歴官遷右司都)
(事天興中出援武仙戰殁)
水龍吟(從商帥國器獵同裕之賦)
短衣匹馬清秋慣曾射虎南山下西風白水石鯨鱗甲
山川圖畫千古神州一時勝事賓僚儒雅快長堤萬弩
平岡千騎波濤卷魚龍夜落日孤城鼓角笑歸來長
圍初罷風雲慘淡貔貅得意旌旗閒暇萬里天河更須
一洗中原兵馬看鞬櫜嗚咽咸陽道左拜西還駕
景覃(字伯仁華陽人自號渭濱野叟)
天香
市遠人稀林深犬吠山連水村幽寂田里安閒東鄰西
舍准擬醉時歡適社祈雨禱有簫鼓喧天吹擊宿雨新
晴壠頭閑看露桑風麥無端短亭暮驛恨連年此時
行役何似臨流蕭散緩衣輕幘炊黍烹雞自勞有脆綠
甘紅薦芳液夢裏春泉糟牀夜滴
又
百歲中分流年過半塵勞繫人無盡桑柘週圍菅茅低
架且喜水親山近倦飛高鳥算也有閑枝栖穩紙帳練
衾日高睡起懶梳蓬鬢閒階土花碧潤緩芒鞵恐傷
蝸蚓側掩衡門空解草玄誰信俗駕輕雲易散賴獨有
蓮峯破孤悶世事悠悠從教莫問
鳳栖梧
倦客情悰紛似縷小院無人卧聽秋蟲語歸意已攙新
鴈去晩涼更作瀟瀟雨架上秋衣蠅點素冷菊殘妝
尚被春花妒别有溪山容杖屨等閑不許人知處
王磵(字逸賓汴梁人以丞相馬吉甫舉德行才能授鹿邑主簿就乞致仕)
浣溪沙(夢中作)
林樾人家急暮砧夕陽人影入江深倚欄疎快北風襟
雨自北山明處黑雲從白鳥去邊隂幾多秋思亂鄉
心
趙攄(字子充宛平人官内翰自號醉全道人)
南歌子
澗草萋萋綠林鶯恰恰啼汀沙過雨便無泥換得芒鞵
隨意到前溪浦漵渾堪畫雲烟總是題江湖老伴一
蓑衣眞箇斜風細雨不須歸
折元禮(官治中)
望海潮(從軍舟中作)
地雄河岳疆分韓晉潼關高壓秦頭山倚斷霞江吞絶
壁野烟縈帶滄洲虎旆擁貔貅看陣雲截岸霜氣横秋
千雉嚴城五更殘角月如鈎西風曉入貂裘恨儒冠
誤我却羨兜牟六郡少年三關老將賀蘭烽火新收天
外嶽蓮樓想斷雲横曉誰識歸舟剩著黃金換酒羯鼓
醉凉州
劉著(字鵬南皖城人宣政末登進士第仕金官翰林修撰出守武遂終忻州刺史)
鷓鴣天
雪照山城玉指寒一聲羌管怨樓間江南幾度梅花發
人在天涯鬢已斑星點點月團團倒流河漢入杯盤
翰林風月三千首寄與吳姬忍淚看
李獻能(字欽叔河中人擢第入翰林為應奉出為鄜州觀察判官再入遷修撰正大末授河中帥)
(府經歴官)
春草碧
紫簫吹破黃昏月簌簌小梅花飄香雪寂寞花底風鬟
顔色如花命如葉千里涴凝塵凌波襪心事鑑影鸞
孤箏絃鴈絶舊時雪堂人今華髮腸斷金縷新聲杯深
不覺琉璃滑醉夢遶南雲花上蝶
李晏(字致美高平人皇統中進士官至禮部尚書翰林學士承旨卒諡文簡)
虞美人
佳人酒暈潮生頰艷艷霞千叠雨餘紅淚濕黃昏誤認
當年人面倚朱門飄零又送青春暮悵望劉郎去教
人不恨五更風只恨馬蹄無處避殘紅
高永(字信卿初名䕫字舜卿又名揆漁陽人累舉不第正大末上書不報自號應菴)
大江西上曲(滕王閣)
閑登高閣歎興亡滿目風烟塵土畫棟珠簾當日事不
見朝雲暮雨秋水長天落霞孤鶩千載名如故長空澹
澹去鴻嘹唳誰數遙憶才子當年如椽健筆坐上題
佳句物換星移知幾度遺恨西山南浦往事無憑昔人
安在漫向尋歌舞長江東注為誰流盡今古
段克已(字復之河東人進士入元不仕有遯齋樂府一卷)
漁家傲
龍尾溝邊飛柳絮虎頭山下花無數花底醉眠留杖屨
花上露隨風散漫飄香霧老去逢春能幾度不妨且
作風流主明日不知風共雨回首處夕陽又下西山去
又
詩句一春渾漫賦(一作與)紛紛紅紫俱塵土樓外垂楊千
萬縷風落絮闌干倚遍空無語畢竟春歸何處所樹
頭樹底無尋處惟有閑愁將不去依舊住伴人直到黃
昏雨
段成已(字誠之克已弟進士主宜陽簿入元不仕有菊軒樂府一卷)
大江東去(送楊國瑞南歸)
西風湓浦鴈初飛秋來渺茫無際有底忙時來復去汎
若虚舟不繫籬菊將開村醪初熟且住為佳耳笑言相
答個中吏隱無愧歲月不貸閑人君顔非少我髮白
如此好把金杯休去手萬事惟消沈醉日轉山腰馬嘶
柳外歌闋行人起憑高西望相思目斷烟水
元好問(字裕之秀容人興定五年進士歴官左司都事轉行尚書省左司員外郎金亡不仕有遺)
(山集)
(張叔夏云遺山詞深于用事精于鍊句風流蘊藉處不減周秦)
水調歌頭(賦德新王又玉溪溪在嵩前費莊兩山絶勝處也)
空濛玉華曉瀟洒石淙秋嵩高大有佳處元在玉溪頭
翠壁丹崖千丈古木寒藤兩岸村落帶林丘今日好風
色可以放吾舟百年來算惟有此翁游山川邂逅佳
客猿鳥亦相留父老雞豚鄉社兒女籃輿竹几來往亦
風流萬事已華髮吾道付滄州
木蘭花幔(遊三臺)
渺漲江東下流不盡古今情記海上三山雲中雙闕當
日南城黃鶴幾年飛去淡春隂平野草青青冰井猶殘
石甃露盤已失金莖風流千古短歌行慷慨缺壺聲
想釃酒臨江賦詩按馬詞氣縱横飄零舊家王粲似南
飛鳥鵲月三更笑殺西園賦客壯懷無復平生
最高樓
商於路山遠客來稀雞犬盡柴扉東家勸飲薑芽脆西
家留宿芋魁肥覺重來猿與鶴總忘機問華屋高資
誰不戀問美食大官誰不羨風浪裏竟安歸雲山既不
求吾是林泉又不責吾非任年年藜藿飯芰荷衣
玉漏遲(有懷浙江別業)
浙江歸路杳西南却羨投林高鳥升斗微官世累苦相
縈繞不如麒麟畫裏又不與巢由同調時自笑虚名負
我半生吟嘯擾擾馬足車塵被歲月無情暗消年少
鍾鼎山林一事幾時曾了四壁秋蟲夜雨更一點殘燈
斜照清鏡曉白髮又添多少
滿江紅
一枕餘酲厭厭共相思無力人語定小忩風雨暮寒岑
寂繡被留歡香未減錦書封淚紅猶濕問寸腸能著幾
多愁朝還夕春草遠春江碧雲黯淡花狼籍更柳綿
閑颺柳絲難織入夢終疑神女賦寫情除有文通筆恨
伯勞東去燕西飛空相憶
石州慢(赴召史館與德新文別去岳詞西新店明日以此寄之)
擊筑行歌按馬賦詩年少豪舉從渠里社浮沈枉笑人
間兒女生平王粲而今憔悴登樓江山信美非吾土天
地一飛鴻渺翩翩何許羇旅山中父老相逢應念此
行良苦幾為虛名誤却東家雞黍漫漫長路蕭蕭兩鬢
黃塵騎驢漫與行人語詩句欲成時滿西山風雨
洞仙歌
黃塵鬢髮六月長安道羞向清溪照枯槁似山中遠志
謾出山來成箇甚只是人間小草昇平十二策丞相
封侯說與高人應笑倒對清風明月展放眉頭長恁地
大醉高歌也好待都把功名付時流只求箇天公放教
空老
江神子(夢德新丈因及欽叔舊遊)
河山亭上酒如川玉堂仙重留連猶恨春風桃李負芳
年燕語鶯啼花落處歌扇後舞衫前舊遊風月夢相
牽路三千去無緣滅沒飛鴻一線入秋烟白髮故人今
健否西北望一澘然
又(觀别)
旗亭誰唱渭城詩酒盈巵兩相思萬古垂楊都是折殘
枝舊見青山青似染緣底事淡無姿情緣不到木腸
兒鬢成絲更須辭只恨芙蓉秋露冷胭脂為問世間離
別淚何日是滴休時
臨江仙(自洛陽往孟津道中作)
今古北邙山下路黃塵老盡英雄人生長恨水長東幽
懷誰共語遠目送歸鴻蓋世功名將底用從前錯怨
天公浩歌一曲酒千鍾男兒行處是未要論窮通
又(寄德新丈)
自笑此身無定在北州又復南州買田何日逐歸休向
來凡落落此去亦悠悠赤日黃塵三百里嵩丘幾度
登樓故人多在玉溪頭清泉明月曉高樹亂蟬秋
又(内鄉比山)
夏館秋林山水窟家家林影湖光三年閑為一官忙簿
書愁裏過筍蕨夢中香父老書來招我隱臨流已蓋
茅堂白頭兄弟共論量山田尋二頃他日作桐鄉
鵲橋仙
梨花春暮垂楊秋晩歸袖無人重挽浮雲流水十年間
算只有青山在眼風臺月榭朱脣檀板多病全疎酒
盞劉郎爭得似當時比前度心情又減
鷓鴣天(隆德故宫同希顔欽叔知幾諸人賦)
臨錦堂前春水波蘭臯亭下落梅多三山宫闕空銀海
萬里風埃暗綺羅雲子酒雪兒歌留連風月共娑婆
人間更有傷心處奈得劉伶醉後何
又
華表歸來老令威頭皮留在姓名非舊時逆旅黃粱飯
今日田家白板扉沽酒市釣魚磯愛閒直與世相違
墓頭不要征西字原是中原一布衣
太常引(東原上清宫同楊飛卿夜話汝梁舊遊追懷欽叔内翰)
十年流水共行雲相見重情親滄海内揚塵便疑是前
身後身風臺月榭舞裙歌扇樂事幾回新莫話洛陽
春更誰似金鑾故人
清平樂(憶鎮陽)
悲歡聚散世事天誰管梳去梳來雙鬢短鏡裏看看雪
滿燕南十月霜寒孤身去住都難何日西忩燈火眼
前兒女團圞
又
離腸宛轉瘦覺妝痕淺飛去飛來雙乳燕消息知郎近
遠樓前小雨珊珊海棠簾幕輕寒杜宇一聲春去樹
頭無數青山
邁陂塘(太和五年乙丑歲赴試并州道逢捕鴈者云今日獲一鴈殺之矣其脱網者悲鳴不)
(能去竟自投于地而死予因買得之葬之汾水之上累石為識號曰鴈丘并作鴈丘詞)
問世間情是何物直教生死相許天南地北雙飛客老
翅幾回寒暑歡樂趣離別苦就中更有癡兒女君應有
語渺萬里層雲千山暮雪隻影向誰去横汾路寂寞
當年簫鼓荒烟依舊平楚招魂楚些何嗟及山鬼暗啼
風雨天也妒未信與鶯兒燕子俱黃土千秋萬古為留
待騷人狂歌痛飲來訪鴈丘處
點絳脣
醉裏春歸綠忩猶唱留春住問春何處花落鶯無語
渺渺予懷漠漠烟中樹西樓暮一簾疎雨夢裏尋春去
江月晃重山(初到嵩山作)
塞上秋風鼓角城頭落日旌旗少年鞍馬適相宜從軍
樂莫問所從誰候騎纔通冀北先聲已動遼西歸期
猶及柳依依春閨月紅袖不須啼
王予可(字南雲吉州人)
生查子
夜色靜明河風好來千里水殿謫仙人皓齒清歌起
前聲金斝中後調銀河底一夜嶺頭雲遶遍樓前水
鄧千江(臨洮人)
望海潮(獻張六太尉)
雲雷天塹金湯地險名藩自古臯蘭營屯繡錯山形米
聚襟喉百二秦關鏖戰血猶殷見陣雲冷落時有雕盤
靜塞樓頭曉月依舊玉弓彎看看定遠西還有元戎
閫令上將齋壇區脱晝空兜鈴夕解甘泉又報平安吹
笛虎牙間且宴陪珠履歌按雲鬟招取英靈毅魄長繞
賀蘭山(陶九成云近世所謂大曲蘇小小蝶戀花蘇東坡念奴嬌晏叔原鷓鴣天柳耆卿雨淋鈴辛稼)
(軒摸魚子吳彦高春草碧蔡伯堅石州慢張子野天仙子朱淑真生查子鄧千江望海潮)
詞綜卷二十六
