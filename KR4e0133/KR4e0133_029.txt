震澤集卷二十九明王鏊撰
誌銘
太子太保吏部尚書贈特進光禄大夫左柱國
太師諡端毅王公墓誌銘
國家有宿德重望之臣曰王公諱恕字宗貫仕至太子
太保吏部尚書年七十八致仕今上即位遣行人即其
家存問而公卒於家年九十有四上為輟視朝一日諭
祭者九仍命工部治葬事贈特進光禄大夫左柱國太
師諡端毅朝之公卿罔不嗟悼已又羡焉謂公禄位名
夀終始具全近古所未有也公可謂一代偉人矣王世
家陜西三原縣公生而魁偉高岸音吐如鐘見者異之
正統戊辰登進士選入翰林為庶吉士授大理評事歴
左寺副出知揚州府擢江西右布政使轉河南左布政
使成化初進都察院右副都御史撫南陽荆襄流民丁
内艱會荆襄盗起特起復公征𠞰遂勅巡撫河南進左
副都御史改南京刑部左侍郎巡視河防又改南京戸
部左侍郎所至有異政然猶未甚為人知也會雲南夷
獠為梗改公都察院左副都御史巡視其地時鎮守内
臣私市外夷誅求無厭人莫敢問公劾之其下郭英懼
而自盡沒其寶石於官并械送其下數人於京且勸上
不寶異物凡花木禽獸寶玩宜一切拒絶有駕帖下郎
中鍾蕃所公言舊例駕帖下諸司司禮監印刑科號皇
門諸司關防今皆無之何以為信設駕帖有賜死者其
人將何如死之恐孤臣節不死恐違君命又言昔交阯
鎮守非人致一方䧟沒騰衝啓釁致麓賊叛逆今日之
事殆又甚焉在雲南九閱月疏二十上由是直聲動天
下進都察院右都御史又改南京都察院參贊守備機
務提督巡江進兵部尚書仍參贊同事者忌之改巡撫
南直隸公以近年貢獻太多所在騷擾因言古之明王
有投珠抵璧卻千里馬焚雉頭裘者非不知珍玩之可
愛也恐因而妨政害事所以投之抵之焚之卻之以固
結人心為宗社計也乞崇恭儉為天下先凡織造官一
切取廻珍玩竒貨令四方無來獻中官王敬乘傳東南
搜索竒玩所至驚懼公言當此凶歲謂宜遣使賑濟而
乃横求玩好昔唐太宗遣使涼州諷李大亮獻名鷹明
皇令益州織半臂背子捍撥鏤牙大亮與蘇頲不奉詔
臣敢不效之又具言其失人心損國體傷和氣而召災
沴上乃詔戒敬久之敬等俱收捕下獄同惡王臣斬於
市中外稱快謂公有回天之力仍轉南京兵部尚書參
贊機務刑部員外郎林俊以諫建永昌寺下獄經歴張
黻救之亦下獄公言二人志在盡忠而得罪恐人自此
以言為諱設有奸邪誤國誰復為朝廷言者俄有旨令
致仕公怡然就道孝宗在東宫則聞公名即位召為吏
部尚書旋加太子太保公在吏部裁抑僥倖襃奬名節
甄拔淹滯中貴無敢以私干劉文穆在内閣每有所軒
輊公亦不屈守備蔣琮與南京科道相訐奏科道多得
貶黜琮自如公言宫中府中俱為一體陟罰臧否不宜
異同知州劉槩御史李興以忤文穆下獄公力辯之得
減死内旨以通政司經歴高禄為本司參議公言禄出
自科目自可遠到而越次超陞恐非所以愛之也唯以
天下之官待天下之士勿以親戚妨公議事乃止時有
建白多謂業已行矣公言天下事設未得其當雖十易
之不為害若謂已行無及則古之納諫如流者豈皆未
行乎公遇事輒言有不合即引疾求退上每温詔留之
執政有不悅謂其好名者太醫院判劉文泰因誣奏公
公疏辨下文泰獄鞫問事遂白而公求去益力詔允之
命乘傳以歸有司給月米既歸日優游園林讀書著述
不輟言者每欲起公不果以正德三年四月二十日卒
明年月日葬某原公在揚州屢折疑獄歲饑且疫發倉
廩給醫藥全活不可勝紀襄陽賊平首帥欲縱兵搜山
因公言而止東南大水士庶咸望公奏蠲歲額公獨持
其議以軍國之計重也然所免各郡亦且數十萬而人
莫之知舊例應天鎮江太平寧國廣德官田減半徵而
民田全免久之民田多歸豪家官田多歸下戸公乃為
之損益官田量減其耗民田稍增之公私便焉公曾祖
諱彦成祖唯真考仲智皆贈光禄大夫柱國太子太保
吏部尚書曾祖妣某氏祖妣張氏妣周氏累贈一品夫
人公先娶蓋氏繼張氏俱累贈一品夫人文氏封一品
夫人子男五承祜都督府經歴承禄義官承祥順天府
通判承禋義官承裕吏科給事中女二孫男十三紞綬
基埜節簡潛璿璟輅輶輦輿女九曾孫男四安邦安民
安世安國女二公所著有石渠意見四卷拾遺二卷玩
易意見一卷詩文十卷歴代諫議錄一百二十卷漕河
通志二十卷奏議若干卷銘曰
國有正氣曰唯忠義忠義斯存國勢乃尊侃侃王公奮
自三原歴事五朝正色危言其言維何别邪與正邪正
既分國是斯定逆鱗屢犯犯且弗傷唯公之誠唯先皇
之明帝曰老臣國之耆耉䘏典榮名有加於舊公如汲
黯逆亂寢謀公如裴度邪佞所仇公雖亡矣神豈云邈
上騎箕尾下壯河嶽刻碑詔後唯昧之覺
封太安人楊氏墓誌銘
太安人楊氏世為崑山農家故封翰林院修撰顧公諱
某之側室實生今翰林院侍講承直郎鼎臣弘治十八
年秋天子上兩宫徽號推恩近臣因進封太安人正德
四年十月二日以疾卒明年九月七日葬吳縣潭山之
新阡年七十有四初修撰春秋高正室吳安人相之性
嚴少可太安人承事唯恭唯慎奉上撫下調護左右蔭
庇内外罔有違言者或非意所干一切含忍引分推誠
終不見忿厲之色生鼎臣甚愛之意常遠之人不知其
為愛也及鼎臣舉進士賜第一甲第一人及第未幾遂
受封命遠近稱慶以為殊遇太安人獨愀然若不懌蓋
念吳之弗獲是典而已獨被其榮也子男一即鼎臣孫
男一履方孫女二說者謂春秋之義母以子貴夫豈獨
以貴又以之賢焉蓋觀其子之立可以知其能教也若
太安人者有子如此可不謂賢乎銘曰
邈矣丹山孰云其高有雛生焉其文九苞彼其峛崺孰
之敢擬有如不信徵諸魯史
伯兄警之墓誌銘
伯兄諱銘字警之贈光禄大夫柱國少傅兼太子太傅
戸部尚書武英殿大學士諱伯英實曾祖初贈資善大
夫戸部尚書文淵閣大學士繼贈光禄大夫柱國少傅
兼太子太傅武英殿大學士諱逵實祖前知光化縣累
贈光禄大夫柱國少傅兼太子太傅戸部尚書武英殿
大學士諱朝用實考兄生而修長瓌碩沈默端厚雖在
卒遽言貌紓徐無異平日少嘗隨仕光化相道後先人
謂先少傅之宜於光人非獨内德茂也抑其子有助焉
年未艾歸卧湖山間滅跡城市鏊立朝三十年州縣不
知其有兄也及鏊在内閣人或曰弟當要路不可因是
媒進耶兄曰吾嘗勸吾弟唯公唯正苟以吾故撓其節
雖貴不願也近時貴家多以勢持州縣短長侵牟齊民
以廣其田園高其第宅或勸可傚之兄曰吾嘗勸吾弟
唯廉唯慎苟以吾故傷其潔雖富不願也其於聲色玩
好博奕游戲一無所留意王氏自宋家太湖之包山世
以忠厚相承而近世亦不能無少變也兄蓋有前人之
風焉而今不可見矣悲夫生正統癸亥九月二十三日
以正德五年五月十七日卒年六十有八初娶鄭氏繼
孟氏子男四寵宰蚤卒延質延學皆工舉業孫四有周
有勻有方有親以六年十二月二十六日葬蔣塢先塋
之側銘曰
兄其曷歸從先少傅暨先夫人尚安其故
中憲大夫雲南按察副使致仕朱公墓誌銘
朱之先系出唐孝友先生仁軌宋有兵部郎中貫與丞
相杜祁公游所謂睢陽五老者也五傳至直祕閣子榮
稚年遭亂南奔始家吳之常熟直閣生實錄院修撰大
有徙家吳城又三世為征東儒學提舉德潤有盛名於
元是為公之高祖曾祖吉皇戸科給事中以直言被旌
遷湖廣按察司僉事召為中書舍人始徙崑山祖永安
考夏皆隠居教授考以公貴贈監察御史公諱文字天
昭自幼超穎迥出軰流游郡庠部使者程校藝業輒為
首冠舉於鄉輒不利成化丁酉年三十有二始占南畿
鄉試甲辰登進士第公初治詩已乃改治春秋又改治
易治易未三年遂登第士流服其敏弘治庚戍授雲南
道監察御史出按兩廣戎籍凡理戎籍例以搜括隠慝
多寡為殿最莅其任者率以酷烈為名公在兩廣獨持
平不苛而稽審有法民一言出口洞燭顛末雖斷歸戎
籍退無怨言巡按福建風裁整肅衆謂得御史體魏都
御史富林副使俊移疾家居咸奏起之時公私殫屈國
計無所出而鎮守死者貨財鉅萬輙既于羣小會福建
鎮守陳道死公乃籍其數以聞冀可佐公帑之乏詔不
從是後鎮守死御史不得復預權貴者始忌之屯田故
有額而隠占于奸氓歲久漫不可考公至湖廣則許民
自首不究切之或得業已久則輸稅而不奪其業民見
公明信率詣官首實公為政雖若嚴峻而每出于平恕
閩有吳甲治海船商乙以市外蕃咸坐死公曰甲造舟
而未嘗市蕃乙市蕃而舟非所製得減死其他冤獄尤
多所平反政聲流聞法當遷秩上官有不悅者署其考
為才力不及久之改雲南公曰尚可仕乎遂上疏乞致
仕時國法方峻人為公危之公不顧卒得旨允居官幾
三十年公私無纖毫過差權門要路雖舊與連未嘗一
言自通人有德公者寓書當道薦進公知之即還其書
不逹曰吾豈可自售也尤善論古今成敗能以辯博濟
其議往往屈人于廣坐之中予與交幾四十年偉其博
重其廉且守而獨疑其過於警拔不虞乃以不及沮于
時銓鑒者其獨謂何物論所以至今不厭者也公以正
德六年三月二十八日卒春秋六十有八七年二月二
十一日葬吳縣陽抱山之先塋恭人王氏祔恭人工部
右侍郎贈尚書永和之孫大理評事汝賢之女賢明貞
淑鄉邦稱之大理無子館公於家子男六長希周恭人
出賜第一甲第一人及第今為翰林侍讀以學行聞於
時次希召希韓希富希吕希馮女四孫男二女三公所
著有宋石稿涉覽比事臆見雜錄若干卷藏於家銘曰
不溷其明不刓其方持其頏頏不與時當屏居優游不
怨以尤嗟允君子胡不少留何以傳之刻在卑猶
通議大夫都察院右副都御史林公墓誌銘
正德戊辰三月九日巡撫雲南都察院右副都御史林
公卒於家歲辛未其子有孚始以進士言於朝曰唯國
家於大臣之終具有恤典載在令甲近逆瑾柄國實隳
大典先臣之殁且三年尚在淺土今朝廷事復舊章臣
敢以聞有旨命有司治塋域仍命官諭祭如故事於是
有孚乞歸以壬申十二月六日葬公於邑之紫帽山先
塋之右過吳乞銘於予予於公同年友也知公特深公
諱普長字元甫後以字行而更字秉仁成化甲午占福
建鄉薦明年賜同進士出身時尹恭簡為冢宰識而異
之曰雅粹端重宜居侍從之列奏授工科給事中先是
言官有以言得罪者中外以言為諱臺諫徒取充位公
獨以獻替為志乃言今進士科限三甲恐不能盡天下
才宜如宋制增置五甲其四甲五甲皆授以學校之職
庶人才不遺而師儒之職可重疏上忤旨時已詔公冊
封占城乃罷不遣而遣他使後他使有海禍或以罪戍
邊人謂公有神明之助焉久之有旨召恭簡至内曰蕭
顯等六人皆外叙公名預焉以母憂獨免服闋改南京
禮科以憂去弘治中仍署本科未幾擢都給事中時儲
貳尚虚公言宜早建以定國本土魯蕃以獅子來獻公
言宜卻之以明明主不貴遠物時議且復用汪直王越
公言二人投之尚未遠可復用耶餘若抑倖進慎選舉
恤災患節財用溥恩宥優畿民皆累累為上言之癸丑
擢山東布政司左參政時齊魯旱甚所司方於歲額外
多歛以備賑濟公曰與其多取以濟民孰若寡取之為
濟廣且均也會營德府妃葬大治塋域公不可王令承
奉長史諭之又令諸藩臬諭之又面諭之終不可乃易
人董之擢雲南右布政使未浹月轉陜西左布政使時
方饑饉重以師旅公轉餉維時師以克濟擢都察院右
副都御史巡撫四川值寇作公嚴督將領平之有襲衣
白金之賜蜀歲轉餉松潘路出蕃中蕃人劫掠邀利官
吏又緣以侵牟蜀人病之公設方略禁貪緝横其弊幾
絶而議者顧不便焉甲子改命巡撫貴州旋又改雲南
以積勞賜誥進通議大夫推封三代且錄子有恒為胄
學生公時已病痿在告疏三上始得旨給驛以歸逾二
年卒春秋六十有四公長身美髯眉目朗秀襟度冲粹
不見畛域而執守堅定不以利搖勢奪家居敦行孝友
置九牧祭田輯譜牒復孝義堂居官潔廉明慎所至人
懷之凡汲引人才人未嘗知寮友嘗被誣以身家保之
竟亦不使之知也林世家閩之莆田世稱九牧林氏公
為邵州藴之後奕世有聞祖諱宏泰贈通議大夫都察
院右副都御史祖妣李氏贈淑人考諱良弼封徵仕郎
工科給事中贈通議大夫都察院右副都御史妣黃氏
贈淑人公娶陳氏督府經歴圭之女贈淑人繼孔氏宣
聖五十八代孫封淑人子男三有恒有章有孚女三孫
男五大魁大選大道大嚴大遂銘曰
端粹温温可望而親其仁不爽持義蹇蹇不隨以貶乃
全其方皇恩於赫賁于窀穸維後之慶
光禄大夫柱國少保兼太子太保刑部尚書閔
公墓誌銘
昔在孝宗朝其大司寇曰閔公諱珪字朝瑛其先有仕
宋為將仕郎自汴來家湖州之烏程晟舍里六世祖德
淵歸安教諭曾祖諱性祖諱緩考諱節皆以公貴累贈
光禄大夫柱國太子太保刑部尚書曾祖妣袁氏祖妣
謝氏朱氏妣嚴氏皆贈一品夫人嚴夫人為國初工部
尚書諱震直之孫尚書醇德懿行簡在高皇公之生也
人以為有外祖之風焉天順甲申登進士選授山東道
監察御史屢劾大臣之不法者罷之成化六年擢江西
按察副使已而改廣東進按察使庾嶺介南雄南安間
二境争田不决公方會勘衆忽噭呼為變人勸公少辟
公不動徐為處決令下兩境胥悅散去新會民嘯聚山
谷為亂公出諭以大義貰其逋負遂安堵如故二十一
年江西南贑盗起擢公都察院右僉都御史巡撫江西
至則舉廉黜貪勸分薄賦且疏盗賊之作皆巨室是由
欲連坐之仍革豪右横取之弊京官由是多不悅會妖
人李孜省得倖因言公不勝任左遷廣西按察使弘治
初復公都御史巡撫畿甸經理儲備修濬城濠尋進刑
部侍郎四年以都御史總督兩廣軍務番禺瀧水柳慶
平樂猺獞相繼為亂督其下討平之其討古田也都督
馬俊及參政馬鉉敗死時以致敗自俊公引咎自劾時
議又欲濟師公謂罪止首惡乃設重購緝之已而賊果
自縛以歸公又歸功於下安南使臣奏入貢道憑祥龍
州輙為所梗詔下公處分公曰是亦各有罪焉乃行安
南毋得挾私貨行憑祥無得阻貢物二夷争遂息公在
兩廣通行鹽之地而軍儲以濟立定順長官司而蠻人
不為變八年進南京刑部尚書尋改左都御史掌都察
院事加太子少保十三年遷刑部尚書公前後在法司
屢治大獄皆會切情法加以仁恕樂工袁林以罪瘐死
獄中邏人以刑部郎中丁哲濫致之死也事連御史陳
玉下廷議時以事出中貴相顧莫敢發公獨擬如律及
吏徐珪以死辨哲冤幷下獄深治公又執如初竟俱從
末減遼東都指揮張天祥襲殺敵為功大理少卿吳一
貫當其罪死會天祥死於獄孝宗大怒親鞫於廷欲置
一貫重辟公與都御史戴珊進曰一貫推按不實罪當
徒上怒不解公力諍曰法如是足也一貫罪止貶官宣
撫逮妖人李道明蔓延百餘人巡撫者欲張大以為功
公讞罪止道明餘悉縱免正德初逆瑾用事公遂請老
詔允仍加少保乘驛以歸輿皂禄米有加焉猶以公德
厚故也辛未十月十五日以疾卒以某年月日葬横山
之原夀八十有二夫人王氏累受封誥秩階一品先二
歲卒子二誾聞女一孫男八宜勤宜勛宜勵宜勅宜助
宜勣宜效宜勤督府都事勛勵國子生女四曾孫男六
女三公少讀書於廂房之東楹偶徙而西忽驟雨震霆
破其楹及出巡徑深山甫及岸而梁䧟殆若有神相之
者公少則以韓魏公自期其後敭歴中外焯著勲烈雍
容廊廟不見運動而天下隂受其賜信魏公之流亞歟
及功成身退夀考榮名孫曾滿前福履之盛又近世所
鮮儷也予與公同朝久知公行為詳其葬也聞以墓銘
來請銘曰
於皇九葉時明之隆間于兩社有若閔公閔公之庸奮
自南服内外省臺出入南北帝曰俞哉汝作予士明于
五刑以弼予治唯帝好生唯公慎德滲漉薰蒸以長王
國上方耆之有孽其間辭榮來歸烏程之山人亦有言
刑官罔後昔也咎陶不與三后公持邦刑有歲有年福
履優游名德具完雲曾繩繩考終大耄太史刻銘維後
之詔
石田先生墓誌銘
有吳隠君子沈姓諱周啓南字而世稱之唯曰石田先
生先生世家長洲之相城里曾大父良琛始闢田以大
其家大父孟淵考恒吉皆不仕而以文雅稱先生風骼
潔修眉目媚秀外標朗潤内藴精明書過目即能默識
凡經傳子史百家山經地志醫方卜筮稗官傳竒下至
浮屠老子亦皆涉其要掇其英華發為詩雄深辨博開
闔變化神怪疊出讀者傾耳駭目其體裁初規白傅忽
變眉山或兼放翁而先生所得要自有不凡近者書法
涪翁遒勁竒倔間作繪事峯巒煙雲波濤花卉鳥獸蟲
魚莫不各極其態或草草點綴而意已足成輙自題其
上時稱二絶一時名人皆折節内交自部使者郡縣大
夫皆見賓禮搢紳東西行過吳及後學好事者日造其
廬而請焉相城居長洲之東偏其别業名有竹居每黎
明門未闢舟已塞乎其港矣先生固喜客至則相與讌
笑咏歌出古圖書器物摸撫品題酬對終日不厭間以
事入城必擇地之僻隩者潛焉好事者已物色之比至
則屨滿乎其戸外矣先生高致絶人而和易近物販夫
牧豎持紙來索不見難色或為贗作求題以售亦樂然
應之數年來近自京師遠至閩浙川廣無不購求其蹟
以為珍玩風流文翰照映一時其亦盛矣先生自景泰
間已有重名汪郡守滸欲舉應賢良不果王端毅公巡
撫南畿尤重之延問得失而先生終不及時政曰吾野
人也於時事何知焉然每聞時政得失則憂喜形於顔
面人以是知先生非忘世者初先生事親色養無違母
張夫人以高夀終先生已八十而孺慕毁瘠杖而後興
弟病瘵終年與同卧起館嫠妹撫孤姪皆有恩義尤喜
奬掖後進有當其意者為延譽不已先生娶於陳生子
曰雲鴻官崑山縣隂陽訓術早卒庶子復孫履皆郡學
生先生以正德四年八月二日卒夀八十有三復與履
治喪以壬申十二月二十一日葬相城西牒字圩之原
所著有石田稿石田文抄石田詠史補忘客坐新聞沈
氏交游錄若干卷獨其詩已大行於時文徵明曰石田
之名世莫不知知之深者誰乎宜莫如吳文定公及公
闡其潛而掩諸幽則唯公在予諾焉銘曰
或隆之位而慳其受或敓之秩而侈其有較是二者吾
其奚取嗟嗟石翁掇衆遺棄發為渾鍠震驚一世彼榮
而庸磨滅皆是相城之墟湖水沄沄於戲邈矣我懷其
人
亡妹故葉元在室人墓誌銘
先少傅所生子女六人而先夫人出者四伯銘仲鏊叔
銓與歸南濠葉氏妹也王氏世家太湖之東洞庭先少
傅嘗知襄之光化累贈光禄大夫柱國少傅兼太子太
傅戸部尚書武英殿大學士先夫人始封孺人累贈一
品夫人鏊承乏内閣預聞政事葉之先以居積富元在
之祖諱嘉善考諱文實皆隠吳之市門而有行義實始
起其家葉之先亦家洞庭而元在之幼以穎敏聞故妹
歸於葉生子一人曰森孫男二女一予妹嘗侍先少傅
於光化及予歸自朝歲時來寧愉愉如也人謂吾妹生
長紈綺不見其驕葉氏故富南濠尤以華麗相矜吾妹
居之不見其侈而賑䘏單寒不見其嗇居家事父母敬
也推之事舅姑著肅雝之美處兄弟和也推之待姻族
成婣睦之行性又開敏解事治内御外罔不稱宜故一
時大家多中衰而森獨能持其家不替焉吾妹素無疾
意其夀也而一病遽不起實正德辛未五月十七日於
戲衰門多釁哀酷繼纏前年哭元在今吾妹又繼之且
年皆五十而止其可哀也夫其亦命也夫森以癸酉三
月二十八日奉其柩葬横山西倉塢祔元在兆銘曰
温柔端嫕妹之良兮嬪于葉宗佐蒸嘗兮内外歸賢宜
夀康兮倏焉霣謝吁其傷兮
鄉貢進士吳文之母萬氏墓誌銘
正德丙子春三月丁酉孝子文之奉其母萬氏之柩葬
洞庭西金山之陳嶺萬諱齡祖金考文皆不仕子一即
文之女二壻陸完卜金孫絳其生為景泰甲戌卒以正
德癸酉七月四日春秋六十比葬某志其墓詞曰
東洞庭之東有峯小而娟秀曰西金吳氏世家焉為山
之鉅姓有諱侃者萬所歸也能戮力同心以勤家萬性
婉娩而曉逹世務力持門戸吉凶慶弔賓祭豐儉必式
下至米鹽細碎雞豚蒔藝亦罔不宜性慈愛而恕為禮
或不酬曰無乃吾有未至者乎市物恒過予之曰無乃
有不得其直者乎嘗折劵以業貧買棺以瘞死人以是
歸其仁能通孝經大義又能推之以孝其姑葛葛每稱
之於人母周孀居五十餘年以夀終哭之過哀酒肉不
御子諫之不聽竟以毁卒人以是歸其孝於戲其必將
有後乎文之才性絶人年二十擢應天解試高等聲振
遠邇功名可俯拾忽以疾沮疾愈且北上又以服沮天
固遲之以充其受大其發乎會將赫焉名於天下有恩
自天賁於兹阡嗟山之人毋或壞旃
震澤集卷二十九
