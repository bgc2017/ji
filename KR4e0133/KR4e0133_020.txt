震澤集卷二十明王鏊撰
奏疏
謝存問疏
嘉靖元年二月初四日致仕少傅兼太子太傅戸部尚
書武英殿大學士臣王鏊謹奏為謝恩事伏蒙聖恩特
降勅諭遣行人柯維熊存問併示優眷者臣久伏草莽
忽聞詔使臨門有若自天而降光生巖壑歡溢里閭莊
誦璽書誨諭微悉閔臣以直道難容嘉臣以勞勩曾效
臣之寸衷特荷九重之知雖殞百身何能為萬一之報
乎隨欲赴闕陳謝而衰病侵尋恐顛越於道路乃敢具
疏以聞臣本樗材遭際聖朝亦嘗承乏内閣預聞國論
適值逆瑾盗政播弄威福臣力既不能沮抑性又不善
詭隨不得巳乞身而退處于野十有三年無復當世之
望矣恭遇陛下龍飛九五庶政一新海隅蒼生欣欣相
告復覩太平之治而草葬之臣又不意獲沾優老之典
臣不自揆嘗著講學親政二篇志欲效野人食芹之獻
而無由今幸天恩下逮何敢復自疑外而以出位為嫌
哉竊念古之聖君賢相共成至治之隆者蓋起於上下
之交而近世之弊多起於上下間隔所以為上下之交
其道有二一曰講學二曰親政陛下即阼以來時御經
筵聖學勤矣臣愚猶過憂工夫或間斷而不洽所望清
燕之間廣厦細旃之上時召文學侍從之臣從容講論
凡帝王為治之大經大法日陳于前萬幾之暇惟是觀
書觀書之暇静以養心則自内及外無非進學之地殷
高宗所以惟學遜志務時敏道積於厥躬者此也陛下
昩爽視朝聖政勤矣臣愚猶過憂堂陛大懸絶而不親
所望視朝之暇時御便殿公卿大臣侍從臺諫逐日輪
對從容咨訪生民疾苦政事得失使得日陳於前揔攬
乾綱不治微細接引忠賢不隔疎遠則自朝至暮無非
修政之時周宣王所以早朝晏罷卒成中興之名者此
也講學則聖心日明親政則聖政日修君臣上下日周
旋於一堂之上又安有間隔之患哉二帝三王之治可
復見於今日矣聞古人雖在畎畝義不㤀君故敢輙效
其愚誠不自知其言之可用與否其義則臣子事君盡
心之道也惟陛下少留乙夜之觀如有可采采而行之
則臣雖即寘溝壑無復恨矣其講學親政二篇附奏以
聞臣不勝感恩激切屏營之至
講學篇
國家經筵之設其盛矣乎天子自正朝輦御文華公侯
九卿大臣盛服侍列羽林之士亦皆環列以聽經筵一
開天下欣欣焉傳之以為希闊之典故曰其盛矣乎然
一歲之間寒暑皆歇春秋月分日不過三三日之間風
雨則免政事有妨則免講之日夙具講章至期講訖綸
音賜宴儼然而退上下之情未見其親且密也至於日
講可謂親矣然體分猶過於嚴上有疑焉未嘗問也下
有見焉未嘗獻也昔傅說之告高宗曰學于古訓乃有
獲惟學遜志務時敏厥修乃來遜者遜其志如有所不
能敏者敏於學如有所不逮成王訪落于羣臣曰學有
緝熙於光明弼時仔肩緝熙者繼續而光明之示我顯
德行者冀羣臣有以開示之也商周之君其學如此之
切夫人主一日萬幾固不暇如儒生學士日夜孜孜然
而帝王精一之傳治天下之大經大法古今治亂之迹
天人精祲之際自非遜敏緝熙亦安望其有得而今也
闊略如是暴之之日少寒之之日多傅之之人寡咻之
之人多未見其能得也且不獨商宗周成為然也漢光
武雖在軍中投戈講藝息馬論道至夜分乃罷唐太宗
延四方文學之士房杜褚薛輩十八人分番直宿討論
經籍或至夜分今貞觀政要與魏徵所論亦可見矣宋
世賢主宫中消日惟是觀書居常禁中亦有日課翰林
侍從日寓直禁中以備顧問我太祖高皇帝甫得天下
開禮賢舘與宋濓劉基章溢輩日相講論其後聖學高
明詔誥天下皆出御製睿翰如飛羣臣拱視今御製文
集是也仁宗皇帝臨御建弘文館於思善門之右文學
之臣數人入直時至館中講論孝宗皇帝經筵之外每
觀永樂大典又嘗索太極圖西銘等書於宫中玩之尤
嗜故學士沈度之書日臨數過夫自古帝王之學如此
祖宗之學如此陛下睿哲自天春秋鼎盛講明聖學正
其時也臣愚特望於便殿之側修復弘文舘故事妙選
天下文學行藝著聞者七八人更番入直内閣大臣一
人領之如先朝楊溥故事陛下萬幾有暇時造館中屏
去法從特霽天威從容訪問或講經或讀史傳或論古
今成敗或論民間疾苦閒則游戲翰墨雖詩文之類亦
惟所好而不禁蓋亦日講之義而加親焉大略如家人
父子上有疑則必問下有見則必陳日改月化有不知
其然而然者時御經筵所以昭國家之盛典日造弘文
所以崇聖學之實功如是不巳則聖德日新又新高宗
成王不得專美於前矣
親政篇
易之泰曰上下交而其志同其否曰上下不交而天下
無邦蓋上之情達於下下之情達於上上下一體所以
為泰上之情壅閼而不得下達下之情壅閼而不得上
聞上下間隔雖有國如無國矣所以為否也交則泰不
交則否自古皆然而不交之弊未有如近世之甚者君
臣相見止於視朝數刻上下之間章奏批答相關接刑
名法度相維持而巳非獨沿襲故事亦其地勢使然何
也國家常朝於奉天門未嘗一日廢可謂勤矣然堂陛
懸絶威儀赫奕御史糾儀鴻臚舉不如法通政司引奏
上特是之謝恩見辭惴惴而退上何嘗問一事下何嘗
進一言哉此無他地勢懸絶所謂堂上遠於萬里雖欲
言無由言也愚以為欲上下之交莫若復古内朝之法
蓋周之時有三朝庫門之外為外朝詢大事在焉路門
之外為治朝日視朝在焉路門之内曰内朝亦曰燕朝
玉藻云君日出而視朝退適路寝聽政蓋視朝而見羣
臣所以正上下之分聽政而適路寝所以通遠近之情
漢制大司馬左右前後將軍侍中散騎常侍散騎諸吏
為中朝丞相以下至六百石為外朝唐皇城之北南三
門曰承天元正冬至受萬國之朝貢則御焉蓋古之外
朝也其北曰太極門其内曰太極殿朔望則坐而視朝
蓋古之正朝也又北曰兩儀門其内曰兩儀殿常日聽
朝而視事蓋古之内朝也宋時常朝則文德殿五日一
起居則垂拱殿正旦冬至聖節稱賀則大慶殿賜宴則
紫宸殿或集英殿試進士則崇政殿侍從以下五日一
員上殿謂之輪對則必入時政利害内殿引見亦或賜
坐或免穿靴蓋亦三朝之遺意焉蓋天有三垣天子象
之正朝象太微也外朝象天市也内朝象紫微也自古
然矣國朝聖節正旦冬至大朝會則奉天殿即古之正
朝也常朝則奉天門即古之外朝也而内朝獨缺然非
缺也華蓋謹身武英等殿豈非内朝之遺制乎洪武中
如宋濓劉基永樂以來如楊士竒楊榮等日侍左右大
臣蹇義夏原吉等常奏對便殿于斯時也豈有壅隔之
患哉今内朝罕復臨御常朝之後人臣無復進見三殿
高閟鮮或窺焉故上下之情壅而不通天下之弊由是
而積孝宗晩年深有慨於斯屢召大臣於便殿講論天
下事將大有為而民之無禄不及覩至治之美天下至
今以為恨矣惟陛下遠法聖祖近法孝宗盡剗近世壅
隔之弊常朝之外即文華武英倣古内朝之意大臣三
日或五日一次起居侍從臺諫各一員上殿輪對諸司
有事咨决上據所見决之有難决者與大臣面議之不
時引見羣臣凡謝恩辭見之類皆得上殿陳奏虚心而
問之和顔色而道之如此人人得以自盡陛下雖身居
九重而天下之事燦然畢陳于前外朝所以正上下之
分内朝所以通遠近之情如此豈有近世壅隔之弊哉
唐虞之世明目達聰嘉言罔伏野無遺賢亦不過是而
巳
辭免恩蔭疏
臣以衰病待盡山林值陛下龍飛聿新庶政雖草莽之
臣不見遐遺特遣使存問此三王養老引年之盛典三
代以後所罕見也具本謝恩又蒙温旨褒嘉仍蔭一子
為中書舍人臣聞命之日且驚且媿伏念臣歴事累朝以
纂修講讀為職業曾無論思獻納之功及居鼎鉉志匡救
而未能遽引分而自退此固聖世之所宜棄也豈其垂
盡之日荐被稠疊之恩自揣餘生無階上報况蔭子之
典朝廷所以待有功臣之譾陋亦預兹典則叨冒滋多
罪戾愈積揆之私情且所不穏天下公議其將謂何臣
所以聞命而驚受恩而愧者也况臣長男延喆先朝蒙
受中書舍人因病不能供職次男延素見任南京中府
都事每以才不勝任欲自引退未敢季子方在幼學遽
使入官則是未學而使之仕於臣有叨冒之罪於男有
鰥曠之憂伏望聖慈察臣&KR0548;悃追寢誤恩以允公議臣
無任感激天恩之至
震澤集卷二十
