震澤集卷四明王鏊撰
詩
内閣賞芍藥二首
藥闌正對禁城幽詔使先春特地修便覺恩光生葉底
旋添顔色上枝頭僊姿不負持杯賞勝景還湏著句搜
花下幾人今日醉日斜欲去更遲留
張席階前對鳳池天香還發去年枝春歸禁地偏應早
花到今年分外竒錦幔不收風力軟玉盤頻昃露華滋
揚州勝事何湏說黃閣今成幾卷詩
贈曹銘(銘吳人其父尚襄陵郡主因家山西)
冰崖雪壑想崟嵜别後時從夢見之鄴郡清門今尚在
襄陵遺澤亦堪思主家留客琅玕舊震器驚人鸑鷟竒
八景分明似吳下(家有八景)南音何必效鍾儀
送王參政還河南(參政有八子其二為翰林庶吉士故冢宰李公甥也)
山東富才賢諸王名久擅詩禮相君家冰玉天官倩宅
相今有徵珮刀誰所薦八鳳羽毛竒雙珠光彩眩美濟
虞廷元數比周家孿聫中甲科名兩入詞垣選秘學付
青箱習書空白練隂功積已多遠近稱殆徧高明用柔
克吏事以文緣花縣春陽仁白簡風霜面治棼力有餘
催科政甘殿至今吳興郡苕霅為君變轉漕再臨燕分
省南還汴依依北扉語草草東城餞去矣那能忘斯文
有深眷
送同年何汝玉知贑州府
瓊林宴罷歲頻更世事悠悠亦可驚黃草峽西哦月上
白蘋洲畔看潮生直言自許能扶國循吏仍知不近名
章貢今朝人盡喜廉泉先已為君清
贈陳御醫公尚(陳之術傳自孟氏)
暑雨祁寒過我頻感君父子有深仁外家秘訣多傳孟
今日盧醫不在秦樹近廬山唯種德人來燕谷亦生春
吳人自昔誇錢乙豈謂文中本姓陳
送蘇伯誠編修僉江西憲司提學
嚴生久厭承明直楊億俄成乞外書庭内九臯傷局趣
駕前千里範馳驅潤身豈必文章事妙悟多從點化初
榱桷棟梁他日事長安索米却慙予
贈少傅徐公挽詞(文靖父)
德公住襄陽梅福逃吳市往迹久復湮高風在天地徐
公本南州閥閱自前世黃琬器夙成黔婁孝天至三年
詔獄冤萬里儋州淚破浪鯨不奔開山虎旋逝由也能
盡思參乎真養志孝哉閭里稱遠近辭不二推財見薛
包起廢慙鄭吏却曲變周行奫淪免深濟荆溪隐在漁
把釣本無意山風與海月灑落見胸次連城蒙在璞廊
廟登主器台斗司具瞻霖雨望皆慰郊原沐渙汗石獸
瞻贔屭我生苦太晩不及仰光霽宰樹封已勤生芻奠
靡致東望瑞雲山懷人涕空泗
徐太夫人挽詞(文靖母)
自昔勲名地其來豈偶然天將開爾後地必頼乎前夑
理歸元宰丹青憶象賢封君今不作内則古誰肩玉潤
光韜璞珠輝朗在淵梅僊隐當市冀缺饁歸田桃李隂
方茂蘋蘩薦孔虔業貧春務早勸讀夜鐙懸豹隐文常
炳鷄鳴戒獨先壁經曾口授奥義有心傳方績朝文伯
遺文泣馬遷國風詩第一曲禮目三千振迅當雲路胚
胎自木天兩朝資亮弼四海入陶甄籯豈湏金貽廳惟
可馬旋義田文正在學舍孟家聫内閣流新寵南陽表
舊阡構材存樸斵口澤在桮棬圖像青冥裏佳城罨畫
邊獨山愁寂寂百瀆恨濺濺已覩封如斧誰當筆似椽
他年青史上康子合同編
招姚存道
子閒終不來我病能數往翛然共月菴清約坐成爽一
雨終夜鳴殘暑歸洗盪孤懷苦鬱陶世事多鹵莽當時
隔燕吳晤語成坐想如何咫尺間還復勞企仰小園亦
何有一味凉可賞閒庭風葉鳴虚室雲月朗觴豆非苟
然形聲要重講
送存道
平生鮑叔更何人才喜相逢袂又分詩眼年來常起我
交情歲晩獨懷君禁中伴直難呼孟榜上題名久愧蕡
落木蕭蕭秋萬里江東回首見停雲
送楊應寧副使還秦中
關西夫子今誰是楊億才華少小多欲試盤根聊爾耳
未收梁棟欲如何金鑾殿畔頻年别鐡甕城邊幾日過
已向鄰封期晩歲不湏重唱渭城歌
送同年袁德宏還任漢中
使君五馬西南去棧道縈紆過劍門雲起褒斜當露冕
鳥啼子午識文軒政成六載書仍最節制三秦勢孔尊
多少同年霄漢上臨邛父老莫攀轅
送倪尚書之南京
暫擕堂印過江東冢宰權分位望同留守地當分陜重
為宫誰在故鄉中家傳舊有尚書履保副新加太子宫
半世趨朝今少憩鍾山閒對黑頭公
送玉汝使長沙
李官新許著緋袍仗節東行命豈叨共月吟盟頻歲冷
長沙歸軸幾時膏萬言書在還思賈五字詩成好和陶
南北江山歸眺覽周南太史愧如匏
種竹
小軒側畔無多地手種琅玕一兩枝相對翛然心自足
渭川千頃復何為
和馬少卿見慰獨居之韻
空齋脉脉坐黃昏讀罷韋編自掩門小憩花隂成獨步
滿庭月色共誰論老來轉覺塵心遠夢覺惟知夜氣存
騎馬故人如見過小奚呼酒尚能温
偶成二首
獨步園林日幾周閒花脉脉對人愁翠禽並立鳴深樹
粉蝶相随過小樓
掃地園心坐月明粉墻疎影幾枝横何當擕却兒和女
還向桃花樹底行
聞蛩
一聲促織破秋鳴遠客無端意自驚憶著年年兒女戲
彫盆相對鬭輸贏
己未歲南歸至德州口占
舟發河西冰塞川敗林枯葉總蕭然德州楊柳青青在
南北端疑有二天
過西洞庭徐氏
早從胥口望巃嵸舟入青溪曲曲通一片湖山歸手内
萬家煙火隔雲中范公憂莫關廊廟楚客音還愛土風
林屋有田吾欲老豈因一水限西東
飲徐氏新樓
家住西峰第幾坳青山重疊水周遭朝來爽氣歸吟筆
歲暮輕寒著緼袍地勢欲憑湖面闊天闚空訝月輪高
十年塵土京華夢爛醉君家玉色醪
登縹緲峯
仄徑盤空艱復艱快哉七十二孱顔星辰可摘九天上
吳粤平分一水間日轉林梢看鳥背烟横谷口辨人寰
居然自可小天下誰道吳中無泰山
林屋洞次傅水部韻
隔凡深處禹書存尚有神靈為守門穴底玉泉流作汞
巖前璧月過留痕燕飛尚驗晴為雨龍戰猶疑數在坤
聞說遥遥天漢接胸中雲夢幾湏吞
自西山歸東洞庭
西來暝色一帆孤纔見青山忽又無白借天光猶澒洞
黑添雲氣轉糢糊人家遥指諳來舊塵眼頻揩見却初
述作惜無摩詰句五湖烟景若為圖
遊吳城西諸山
天平
春風撩我作山行畫舫西來半日程怪石插天欹欲墮
冷泉和月滴無聲登臨不盡吳中勝憂樂誰關范老情
晩立龍門最高處始知身世與天平
南峯
石罅巾間度板輿南峯來叩故人居(君謙嘗居此)高齋閴閉
松雲外絶棧危分鳥道餘豈謂山僧成泄柳却疑野老
是長沮明朝地主如相問但看芭蕉葉上書
一雲
亂石槎枒幾折旋畏途歴盡是平川高林細點催詩雨
深屋方塘悟道泉僧為知名如舊識地疑曾到豈前緣
萬竿修竹蒼烟外欲借琅玕紀歲年
金山
石徑纔窮忽又通重重臺閣半浮空一林蒼翠瀟湘雨
萬頃青黃䆉稏風鈴語上方雲氣白詩題壊壁蘚痕紅
未留玉帶空歸去慙愧山僧問長公
登萬夀寺佛閣
吳城第一好山川半醉來登意豁然天際雲開雙塔影
城頭日出萬家烟宋朝故老空遺宅吳下叢林不記年
今日雙鳬同眺望分明身現宰官前
望陽山
青谿欲盡轉逶迤卧對陽山舟自移聞有高人何處在
白雲紅葉影離離
焦山
昔年覽勝金山頂今日焦山試一躋四望雲峯如此好
平生詩句若為題烟中遠樹長江北天際孤帆落日西
聞道魚龍多窟宅夜船歸去莫燃犀
甘露寺
曾聞甘露前朝寺北固西來體勢成山湧金銀孤嶼出
地蟠吳楚大江横帆檣兩岸瓜州渡煙火千家鐡甕城
安得更憑高處望無邊詩思一時生(舊有多景樓今亡)
金山
借得仙人九節藤半酣飛上最高層乾坤納納容人看
歲月悠悠憶我曾潮送夜聲來鐵甕山浮王氣入金陵
凭闌欲待中天月足踏神鼇恐不勝
飲雲龍山放鶴亭
把酒高亭遲日晴青山無限赴彭城地横西楚英雄氣
水瀉南徐感慨聲燕子樓前春草合虎牢關外暮雲生
不知放鶴人何在遼海茫茫萬里情
飲德州鄭主事分司園亭
綠隂深處著幽亭檐下流泉詰屈經暑雨炎風空作勢
倦途塵思豁然醒蜀中妖鳥何年至(是日始聞杜鵑)吳下征帆
半日停見說雲州烽未熄誰能舉矢射狼星
送徐司空致仕(貫)
病來宦海早抽身七里灘頭理釣綸䟽鑿蘇湖功獨偉
旬宣齊魯政猶新懸車光已生東粤曳履聲猶繞北辰
贈别都門多感慨廟堂漸減老成人
送王尚書之南京戶部
重瞳回處識顔卿計相元知屬老成執法久推于定國
工詩還許謝宣城掖門曉色常參語祖道秋風忽餞行
財賦東南今竭矣送君回首不勝情
韓亞卿貫道見示屠冢宰諸公倡和之作
零落諸公幾束金紛然抱示惬初心風流自可懷前軰
倥偬何曾得寸隂餘韻已高那可跂舊盟雖冷尚堪尋
蕭蕭風葉廂房晩索莫空為擁鼻吟
寄蕭給事文明
高榆葉落漢關秋獨抱經綸老一丘海内至今誇草聖
燕南從此減詩郵瑣闈多䟽懷遺直虎阜扁舟憶舊游
七十古稀今正健黃花應復插盈頭
庚申長至有事於東陵倪冢宰吳韓兩少宰俱
有詩贈行和之
古木荒城諫議祠舊遊猶認壁間詩河山氣槩宸游後
星月光芒祼獻時鐙火穿林人散亂冰霜横道馬差池
寒郊風物那湏問夜下襜帷信所之
調韓侍郎(韓時鰥居十年餘矣)
空齋不用辟寒金一任浮雲結瞑隂楊秉一生三不惑
魯山千古兩同心風摇徑竹鴻孤夢雪凍江梅蝶敢尋
海上歸來持節使黎渦何事動微吟
次韻匏菴謝橘
高林霜落萬星攅論品先應薦太官不是詩家評素定
閩南合讓荔枝丹
筠籠輸寫入金槃錯落珊瑚間木難本色未除君莫笑
調羹滋味也湏酸
匏謂木奴與鴨脚子同至不宜見遺仍次前韻
霜林結子碧攅攅苞貢何勞也入官隻眼向人休作白
寸心為主亦應丹
江南鴨脚少登槃價貴殊方為到難終與木奴風味别
點茶聊稱腐儒酸
次韻玉汝謝橘
洞庭自是君家果霜落晴洲色漸深收子未儲千顆玉
封侯寧抵萬株金不移淮北生生意相餽燕南歲歲心
莫怪野人芹自美江陵千樹不同林
雪後有懷小適園三首
小圃今何在鍋腔路已苔竹摧攙柳徑石重壓花臺不
見羊羔飲聊將榾柮煨擁門三尺雪乘興有誰來
小圃今何似還成步步瑶興如行灞岸愁似泊楓橋飢
啅鳥啼柳迷尋鹿覆蕉懸知連日雪小徑沒人腰
小圃今何有猶聞白雪歌未論金作谷聊詫玉為柯問
字人來少窺檐鳥下多雪中吾欲去興盡奈渠何
銅罏
陶鼎輕明怯遠行竹罏體製尚彭觥江南新樣今如此
廚下饞童作麽生鼎湧翠濤知火候几消紅雪沸湯鯖
彌明正自多言語好在劉侯莫浪争
郊祀齋居次韻倪冢宰
幸接天曹玉筍班南郊祼獻復追攀清談得奉齋三日
道院平分屋半間殘雪土膏春意透夕陽庭樹鳥飛還
玉盤試手青絲菜又為東風一破顔
慶成宴二首
萬舞葳蕤遠綴班天魔十八杳難攀聲騰夷夏驩呼裏
氣合君臣際會間袍染罏烟當扆拜帽欹墀日戴花還
年來自媿階頻進坐捧瑶觴却厚顔
曈曨曙色自東方玉殿分行坐兩旁百辟趨蹌同虎拜
九重肅穆儼龍光卿雲近日偏流彩積雪先春早應祥
大祀禮成歌既醉年年正月紀春王
賀李諭德子陽五十得子
一顆名珠入掌中世間萬事總堪空啼聲慣試非凡種
瑞氣先占隐若虹梁灝科名猶可紹竇家世澤未應窮
莫嫌五十為人父比似堯夫尚可同
次韻玉汝春寒有感
世事惟將冷眼看病身藥物不離丸七年尚及三年艾
一日其如十日寒却老有方湏指授覓心無處倩誰安
春來是物争新巧古井依然不作瀾
海月菴觀鐙(鐙滇南新製也)
新樣驚看出洱河九華光彩未云多時開王月春猶淺
會在公家歲獨多雲母障開星亂點天機文斷水微波
九衢車馬人人樂不飲其如此夜何
韓侍郎庭中芍藥盛開
露浥紅香濕未乾綠隂深静護彫闌頻來未許重門掩
色重誰將碎錦攅翦伐無心還比召(花本周司徒手種)帶圍有
兆亦同韓道人自是忘情者莫作當年侍史看
送馬良佐學士還南京(馬有二子一為驗封主事一為廬江太守)
白門柳色罷啼鸎歸擁金蓮院吏驚北地主人供案立
廬江太守傍車行家傳易學無箋註驛逓詩筒有課程
瀟灑玉亭誰復到竹間為認舊題名
孟秋夜陪饗太廟值雨禮成趨出門且閉歸途
水幾沒膝是夜惟予與謝亞卿同之
金門放鑰夜朣朧虎旅當關路僅通雨脚森森祗對越
鐙光閃閃儼歌雍立殊陛楯人誰代出後函關客正窮
他日廟廊端委立泥塗莫忘兩人同
送全卿赴淛江憲副
春城折柳贈南還兩淛由來一水間將母得歸君自喜
見賢不舉我何顔道傍明月投誰顧江上清風去莫扳
此去功名初發軔未湏拄笏望西山
中元朝陵值雨已而開霽次倪韓二長官韻
世途難料是隂晴自昔朝陵怯此行(中元日多雨也)山指白浮
惟鳥去寺逢黃土有僧迎豈知平陸江湖在借問輿梁
歲月成(昌平有橋久圮)北望昌平無十里看山猶自未分明
木魚聲裏報新晴睡稳僧房未辦行鐙底夜深愁欲滴
馬頭山色喜先迎三千世界隂霾淨百二神京體勢成
凉月紛紛如白日歸途鐙火若為明
追次三原王公謁陵之韻
居庸百二真形勝只為看山也合來牧地車行平似毯
渡河船動小於杯斷碑卧雨無人打小店侵星為客開
凉月昏昏還有意照人西去照人回
贈郭揮使宏守備永平
北來誰復是長城作鎮煩君向永平寄重將門元有種
令嚴刁斗寂無聲高榆霜落秋臨塞細柳風微月滿營
莫道汾陽封未復燕然有石待君銘
匏菴作板屋詩以落之
竹樓頗高寒茆亭復卑下卑高兩適宜無如板屋者制
樸體勢牢費省工力寡雖然立四柱乃不施片瓦無階
安礝磩有壁謝堊赭方可横二弓低莫旋疋馬石几淺
作臺蒲團小為坐有如卧車廂又似泛船舸深温最宜
冬爽塏仍便夏可以舒簡編可以陳盞斝誰能善丹青
為予備模寫寫示五侯家相校何如也
再次
世從有巢來其變日以下高棟夸連雲瑣瑣何為者西
戎聞有之中古已甚寡既横木為門復以板代瓦還愁
雨如麻最喜日色赭主人久登瀛門外施行馬不煩十
家産恰受兩人坐制豈倣僧寮材乃取市舸椎結礙彌
明小冠宜子夏名豈虚鐡壚價已踰玉斝每於公暇來
便覺素心寫問誰來最多恐莫如予也
三次
陶潜傲羲皇一卧北窗下豈知負朝暄又若差勝者月
菴豈不佳得日乃較寡南牆有隙地顧安所得瓦客來
傳新樣草木頗遭赭何云不日成其待可倚馬荆墩與
蒲團趁日每此坐問屋何所名頗似六一舸問制何所
師卑宫聞自夏問公何所為席間但塵斝有琴亦不彈
有帖亦不寫不樂亦不憂居常晏如也
次韻板屋二適
負暄
茅檐有冬日可愛乃易落為公獨遲遲憐渠能灼灼退
朝坐蒲團嗒然傚南郭時維春冬交正值隂陽搏屋頭
上陽烏籬邊鳴凍雀方知黃綿襖絶勝青綾幕暖入支
體舒嬾任傍人謔及晨卯酒酣正晝蜂衙作玄冥頓無
威陽春真有脚一室不願餘四大殊能著自諳此中趣
經書亦可閣持欲獻吾君未許專此樂
看雪
吾聞老農言一冬見三白來年定有年無煩問諸易寒
日翳翳明暮雪漼漼積時聞灑窗欞兼恐摧屋脊平鋪
瓦溝滿低壓牆簷側纖纖誰所裁逐逐若相逼庭空印
鶴趾裘弊欺狐腋况當板屋看稍若朱簾隔柳弱不勝
扶藤重那能擲旋掃入茶壚復取映書册緘詩忽何來
凍手呵自拆惟嫌獨醒醒羊羔誰與適
尹冢宰夀詞二首
天夀還平格名園獨樂中朝廷湏寇老啓事憶山公白
日懸名在浮雲過眼空定知青史上人物首山東
飽翫人間世蒼松晩不彫經綸閒國手華岳想風標洛
下耆英會齊東子午橋懷賢仍感德不盡野人謠
顧都憲竹間書屋
淮之水去悠悠君家正住淮水頭宅邊不種凡草木修
竹森森如立玉年深春雨長兒孫遂使長淮比淇澳竹
間有屋小如舟積書之多如鄴侯手開三徑誰許到只
有二仲時從遊我生好竹仍好書何年歸去山中居俯
看書仰看竹家無一錢心亦足
贈戴大賓(大賓閩人年十三舉鄉試第二人)
頭髮毿毿頟半過十四尚少十二多鄉書已中異等科
胸中經史誰告詔下筆波濤翻浩浩老儒縮手稱難到
天之所假信已竒便與古人争先馳慎勿蹉跎若我為
送劉都憲廷式廵撫寧夏
北來烽火達甘泉勃勃城高氣勢全且喜大夫重授閫
懸知子弟總雄邊漢家舊占河南地魏國猶屯許下田
但使折衝樽爼上竒功何必勒燕然
贈劉司馬時雍
紛紛末路競先馳安石東山起獨遲聲望在人真不偶
功名到手可終辭虚襟且願收羣策憊力仍煩治亂絲
中國於今相司馬邊陲得似去年時
送韓亞卿謁陵
短日寒無輝隂雲黯將雪夫君欲何之燕山路超忽至
日詔分官禋祀綴前列亦知非遠行始作三日别三日
豈云多我心如慘戚北風振高岡僕子膚欲裂狐帽紫
貂裘檐肩鳴軋軋薄暮始下車野寺投暫歇村肴與市
沽亦足慰疲薾歸途雪正晴峯巒互明滅瓊林玉樹枝
乃若為詩設山行亦誠勞高興滋逸發到家解行裝贈
我有長札
奉和屠侍郎元勲謁陵
鬱葱佳氣繞諸陵玉室金堂見始曾倦足行驚冰棧滑
瘦肩吟對晩山嶒月斜殿角東西磬星散林間遠近鐙
抱膝何人發長嘯石門吾欲訪孫登
贈寫真賈誌
短髮今如許煩君為寫真人言能似我我對儼如賓裴
令惟嫌陋僧繇信有神勲名在何處還仗畫麒麟
三忠祠(諸葛武侯岳武穆文丞相)
力挽中原志可吞悲哉星霣渭濱屯郾城詔下黃龍遠
燕獄詩成白日昏義氣懸知千古合綱常都仗數公存
如今混一歸真主尚慰孤臣地下魂
和劉司馬失子二首
公退朝房獨掩門寒燈無燄月昏昏手書雖在難重讀
家事從前得細論客枕有懷眠少著老人無淚恨常吞
漆園傲吏能齊物妙語聞之洛誦孫
死生難得似東門淚眼逢春轉覺昏頓悟要從迷處得
浮生湏著夢中論雪迎熾炭愁方却月近頑雲勢易吞
嬴博有封那復記庭前苦竹已生孫
壬戌九月
季秋甫強半霜降纔應律頑隂十日間陡覺寒慘慄填
然忽驚雷百蟲破新蟄雷聲甫爾收雪勢陡然急霏微
曉方晴淅瀝暮仍密吾聞隂陽交寒暑不相入如何冬
夏令并在秋之日得非人事乖無乃化工忒巫咸去已
遠那辨凶與吉
秋日齋居值雨已而大雪呈韓亞卿二首
玄冥敓秋令窮隂黯如積廂房三日齋正值霖霪廹誰
將千萬愁化作日夜滴晨厨無炊烟晝枕多警席簷花
添霏微庭草恣狼籍亦知官曹尊咫尺千里隔仍聞窮
檐下無復四壁立人事豈偶然天意亦難識惟應佇高
談庶用破愁寂
愁霖何富晴怪雪忽已積狂飛九月晦無乃太急廹寧
當大庭賀終作虚簷滴不知堆為鹽但未大於席為祥
或為災衆口紛籍籍已聞半月前何論一日隔愁吟欲
附火塊坐惟面壁得無袁安僵除是張華識飽食亦已
多敢恨齋房寂
韓見和復次韻
官曹苦鮮悰簿領紛然積不有同心人窘然坐拘廹泠
泠朱絲弦韻寫秋泉滴早朝行連裾暮衙語對席新詩
每見投古淡似張籍推誠兩相予心肺無間隔君如千
丈松獨立萬仞壁而我獨何為一旦為舊識尚有少堪
疑揚雄太岑寂(韓時鰥居)
次韻玉汝五老會
三三兩兩坐成行忘却燕南是異鄉福德正臨吳分野
風流殊異晉高陽丹心舊詩同憂國清話時聞一哄堂
儼若廬山山上見不才深媿接餘芳
送沈世隆
沈度沈粲以工書永樂中官至學士孝宗特愛
度書宫中嘗習焉問度亦有後乎物色得世隆授
中書舍人
文思殿上奎章麗尚愛先朝舊草麻世俗總傳元祐脚
詔書親訪隐侯家魏公老去猶傳笏(先朝賜笏尚存)石慶歸來
少駐車起草明光人所羡鳳池三世一行斜
癸亥歲二月八日看牲(是歲看牲凡三)
元戎小隊夜分曹漠漠輕寒上繡袍十里火城人散亂
一天風月鬢蕭騷琳宫轉覺行來熟繭栗如從看後高
中使留門更漏滴我行雖數敢辭勞
遊功德寺
河畔南轅忽改西人家兩兩傍山低雲歸遠岫昏初斂
春入平原綠未齊鐘動招提迎老衲紙飛荒塚哭孤嫠
憑誰乞與龍亭水化作東郊雨一犂
香山
百二河山勢自西芙蓉朵朵插天齊九重日上黃金闕
十里人行白玉堤政改遼金元殆盡氣凌韓趙魏皆低
要當盡覧全燕勝絶頂同君一一躋
登毘盧閣(在京城西)
忙身抽得且閒遊天上回瞻十二樓百戰昔悲燕趙地
萬年今作帝王州天花散漫金光爛野樹蒼茫水墨稠
指點雲間吳會近扁舟湖上幾時浮
贈郭孟丘(其先曾遇異人留藥方于牡丹花上自宋時賜姓趙至今家傳秘方)
牡丹花上數行書乞與刀圭病便除始信神仙方有異
却嫌和緩術猶疎汾陽自合流芳遠天水仍聞賜姓餘
自粤到吳三百里瓊瑶難報欲何如
橘荒歎
我行洞庭野萬木皆葳蕤就中柑與橘立死無孑遺借
問何以然野老為予說前年與今年山中天大雪自冬
徂新春冰凍太湖徹洞庭苦無田種橘充田租霜餘樹
樹金寄此萬木奴悠悠彼蒼天三白望為瑞如何為橘
災斬伐如劍利飣餖索賓筵貢篚缺王事曾聞后皇樹
不過淮之郊他處豈獨無洞庭號珍苞衢州徒菌蠢湘
潭亦寥梢地氣信有偏天災曷仍遭物貴固難成難成
復易槁遂令洞庭人為計恨不早從今原隰間只種桑
與棗
次韻秉之詠走馬鐙
夜深銀燭晃屏帷鐡騎森森儼欲飛勇若昆陽富大敵
疾如垓下潰重圍達觀一笑真兒戲默運誰能識氣機
安得兒曹三百萬隂山直唱凱歌歸
次韻秉之蓮花鐙
炯然暗室有光輝綠水荷花一尺圍晴日破山晨欲上
落霞映渚暝將歸舟浮太乙來蓬島炬賜仙郎入瑣闈
憶向慶成筵上見珠簾玉鎮世應稀
與秉之登郡城樓
城上高樓偶共過吳王國裏舊山河一春風雨行遊少
千古興亡感慨多遠近人家烟欲暝東西樹影水微波
滄浪一曲人歸去落日牛羊上淺坡
碧桃花
夭夭嫩葉麗春輝道是梅花却又非香露乍勻紅玉臉
輕雲新染素羅衣日斜盆底開何晩風動枝頭落漸稀
再到劉郎應未識紅塵紫陌思依依
和秉之得子
庭前騎竹便為羊左右峩峩會奉璋浩蕩春波先有兆
鬱葱佳氣豈無祥八蕭事業還追禹五鳳文章早賦梁
我有佩刀先解贈青雲他日看參翔
遊太湖
茫然不省是人間却有人家住近灣一處便湏終日坐
百年能得幾時閒將開復合雨餘雨乍有忽無山外山
安得扁舟如范蠡徧尋七十二孱顔
贈横山人王清
與子同家湖上山烟波浩渺東西間長江萬里每獨往
落日孤雲時共還澧蘭折得湏我遺湘竹種成誰與刪
不湏更作招隐賦石上桂樹叢生斑
洞庭新居成
歸來築室洞庭原十二峯巒正繞門五畝漸成投老計
三台誰信野人言郊原便自為鄰里水木猶知向本源
莫笑吾廬吾自愛簷間燕雀日喧喧
和秉之塘橋郊居自適之韻
山人本自愛山居南望家山咫尺如香玉滿場收晩稻
銀絲繞筯薦溪魚水東父老還為主城裏交親好寄書
適意且潜潜且起人生何必問其餘
蘭竹石
卷石兮崟崟幽蘭兮猗猗新篁兮叢生同心兮不違彼
三君子兮逝言相好歲寒相依兮永以終老嗟彼棘薪
亦生其間爾獨何為爾將曷依
對山
晨光破暝入簷間雀乳鳩鳴意自閒曉睡起來無一事
捲簾獨坐對青山
綠隂庭院鳥間間堕絮游絲意自閒午睡覺來無一事
捲簾獨坐對青山
蒼茫暝色遠林間倦鳥歸雲意自閒晩酌罷來無一事
捲簾獨坐對青山
倪同知加冠服致仕
行春露冕未湏竒章服還加去郡時漢吏不求名赫赫
閩山猶怪去遲遲十年佐政心如水七縣生靈口似碑
我欲留君猶未得江邊父老亦奚為
孝宗皇帝輓章二首
寬仁延二紀兵甲偃三垂問膳長秋數求衣昧爽遲懋
昭湯不邇端拱舜無為莫繪乾坤象誰為太史辭
宫車仍蹕路陵寢却因山天意悲風慘皇圖化日閒聖
神三代上禮樂百年間北望飛龍遠髯弓動莫攀
鳳雛行贈毛錫朋
鳳兮鳳兮何覩之艱一出於虞廷再鳴於岐山邇來三
四千年間寂寥兮不聞不見徒聞凡鳥聲間間梧桐兮
萋萋竹實兮離離遲爾之來兮覽德輝而下之一鳴兮
使我朝廷清法度貞三台明潤無攙槍再鳴兮使我四
海平禮俗成百蠻朝貢無甲兵鳥中之鳳人中豪河東
之薛隆中龐謝家池上名俱高毛翁之鳴當雲霄有雛
丹穴文九苞龍文燕頷誰可曹毛生毛生真鳳毛一鳴
兮再鳴兮吾將側耳聽爾於明盛之朝
震澤集卷四
