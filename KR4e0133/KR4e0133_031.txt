震澤集卷三十一明王鏊撰
誌銘
明故嘉議大夫都察院右副都御史巡撫山東
沈公墓誌銘
公諱林字材美沈氏世為蘇之長洲人曾大父謐大父
洪考傑封奉直大夫晉州知州母張氏封宜人公少好
學成化甲午占應天鄉試辛丑進士第時方重内輕外
或謂公有倖門可得内除公不從出知晉州州人惰而
窳公教之樹藝教之蓄積修城垣興學校民間利害以
次罷行州之人皆欣然曰小沈吾父母也時年未三十
故云弘治己酉進南京刑部員外郎中出知四川順慶
府始至庭參鎮守鎮守驕蹇不為禮公一拜而起鎮守
怒曰一拜禮乎公曰若不以禮自處安能以禮責人不
顧而出巡行二州八邑之間覽觀風土詢求民瘼俗喜
告訐株聮蔓引動至百人公一見立决無所牽引人甚
便之郡學湫隘文廟列堂之右撤而遷之建御書樓增
置黌舍齋廬庖庫祭器又增樂舞生教以聲容舞蹈之
節暇則親臨程試講解懇懇無倦士子皆奮文獻遂為
諸郡甲郡故無城郭乃鑿西山之石仞溝洫物土方度
高卑厚薄俄遷雲南參政後守成之及蜀寇藍廖輩倡
亂所過殘破屢至順慶不能入遠近來依保障民益思
之至雲南交人忽耀兵境上遠近恇攘公曰吾在此無
恐吾請以身當之已而訖無事正德丁夘入賀聖節時
逆瑾盗政内外官守罔不參謁公固不往瑾嗛之銓曹
屢上公政不報最後擬山西布政命甫下瑾已遣邏卒
詗公公行遇之途抗手而過至摭拾無所得獨以沿途
乘傳白瑾有石文義者適在傍曰沈良吏也文義蓋未
嘗識公而聞公名瑾為免逮繫下巡按御史問狀家人
懼禍不測規以賄免御史亦故緩其獄使得為計公曰
無庸隳官禄與隳名節孰重竟落職為民罰米輸大同
又輸沿途傭直怡然以歸逆瑾伏誅言者奏起公為廣
西左布政使單車就道一如雲南之治近世有所謂公
堂錢者多出賦稅之羡名曰公堂盡歸私篋雖號良有
司亦然公一無所染凡修葺廨宇立坊牌則取之又以
其餘鎔範琖斝之屬為公府宴饗用時撫巡交章剡薦
遂進都察院右副都御史巡撫貴州兼理軍務時鎮筸
銅仁烏羅等苗屢出劫掠為患前撫臣率以化外羈縻
不究切之公曰是不一揃刈且滋蔓蔓難圖也率勵將
士為深入計預給旗牌招徠安緝諸寨皆歸附天生厓
囤恃險攻之藺石毒矢交下人莫敢嚮邇公調兵先截
其餉道賊已困火鎗飛礮繼之賊大窘奔竄俘其衆千
餘牛羊器械無筭陳家孟溪九十七寨相率來歸給以
流官悉隸貴前二衛庶革土官貪殘積弊自是内境晏
然初藍廖二寇横行蜀中數年朝廷大發兵剪之公愳
奔迸隣境為患分兵守諸要害蜀寇平盪有掎角之助
焉癸酉聞奉直公訃乞歸守制朝廷遣官諭祭比服闋
詔起巡撫山東公在貴用兵勞勩成疾繼以哀毁在途
病加劇遂固乞致仕詔命馳驛以歸歸四年辛已十月
四日卒春秋六十有九嘉靖元年九月十八日葬吳江
羅字圩之新塋公娶計氏封宜人子男二知剛知柔皆
國子生女二適引禮舍人史相國子生張秉仁孫男四
大謨大諄大雅大中大謨蔭國子生孫女二公生而端
靖在衆中嘿然若不能言而㮚然穆然之色人望而知
其為君子也筮仕之初吳文定公亟稱為處子之秀今
少師楊公每言昔在大學為同舍生見公終日手一卷
諸生喧閧其旁若罔聞也順慶之治有遺愛於蜀蜀人
至今思之不忘初順慶民相率立公生祠憲副楊錦至
郡以書來曰公何修而得此於蜀人盧御史師召行縣
父老請公祠在學宫出入為艱請遷便近許之他日復
至則巳奭然輪奐盧訝其成之速知其得民之深也題
詩歎息而去及家居日焚香端坐不以事經心事二親
依依不忍去左右雖燕處未嘗敢南向坐初歸自蜀弟
麓已别居公亟過之出涕曰吾寡兄弟忍分異耶待族
屬鄉黨皆有恩義於乎其可謂篤行君子矣銘曰
聖貴訥言曰焉用佞嗇夫捷給君子攸病萬石一家醇
謹篤行恂恂沈公實惟似之于晉于蜀所至則治政聲
發聞既去而思苗夷獷頑分北荒服自昔相沿簡節疎
目公不謂然孰非王土躬率偏師罙入其阻林蠻洞蜒
無敢違者昔所未有公行不疑仁者之勇乃見於斯公
功既成公力斯憊齊魯翹懸不尚有愒勒石山崖爰告
來禩
南雄府推官魏府君墓誌銘
魏故吳著姓宋季家蘇之胥臺鄉後徙閶門之南濠府
君諱志寧字以道大父諱勤考諱文盛君生有異質成
化間進賢樊公瑾尹吳賢而好文因推擇為吳郡弟子
員余時在郡膠見君於衆中粹如也君篤志於學其學
䆳於經而尤䆳於毛詩御史督學者考屢占首選試科
場凡十上皆不利久之以歲貢上可以得仕矣不屑卒
業南雝入試科場復不利時遠近從遊者多去取科第
歲庚午仲子應召亦占南畿鄉試人或曰可以已矣子
已登第學復何為君曰吾不自取科第非夫也仍日夜
淬礪誦讀不輟掇萃程文之善者幾萬篇皆手自抄錄
熟復之然入試終不利戊寅不得已就試名在優等授
廣東南雄府推官君立心仁恕又以儒術緣吏事訟者
多自輸其情有偷兒入民家獲自誣與其主婦姦鄰嫗
證之婦不能自明但涕泣求死君察其色得其冤狀使
人詗之果誣也婦得不冤死民有與富家訟者瘐死獄
中其子訟之又以誣坐死君閱其案曰父以是死子又
死焉其忍乎命富室以葬埋費給其子他多類是雄治
嶺南蕃貨輻輳視篆者以是得厚利藩臬屢檄君攝府
事輒推去之嘗攝始興縣出淹禁罷冗費又攝保昌有
某鄉者頑獷不受令聞君至即往曰侯信人也其不枉
我訟於藩臬者必曰願下魏侯及病篤民奔走羣望禱
之家居孝友持父喪已五十餘哭泣幾喪明娶袁氏子
男二應龍次即應召以文學名女二皆有歸孫男三學
忠學孝學詩君以正德某年某月某日卒以嘉靖元年
九月二十七日葬鴈宕村之先塋銘曰
良維善御曾不一獲沫也勇聞戰乃三北噫嘻魏子屢
上而踣晩得一官于嶺之下政方發聞忽已物故命也
則那以告來者
亡弟杭州府經歴中隠君墓誌銘
於乎吾弟今竟安之儀容謦咳彷彿猶在而遂不可見
後余而來先余而往能不深邵子之悲敦今世之好結
來生之因能無蘇子之望乎於乎已矣吾尚忍言之而
平生所存非余又孰能言之故抆淚而書之吾弟諱銓
字秉之贈光禄大夫柱國少傅兼太子太傅戸部尚書
武英殿大學士諱彦祥曾祖也初贈資善大夫戸部尚
書文淵閣大學士繼贈光禄大夫柱國少傅兼太子太
傅戸部尚書武英殿大學士諱逵祖也前知光化縣絫
贈光禄大夫諱朝用考也吾弟少多病資亦不甚敏而
志甚篤從先少傅於光化猶未甚知學乙未春予入翰
林自光化馳省予於京邸自以學後時發憤淬勵日夜
不輟每余起朝猶於窗間聞吾伊聲余每戒勿使過苦
而不能從也及歸矣居先太夫人喪哀毁之餘學亦不
廢兄弟自相師友余時年壯亦銳於學余每覺有進弟
輒巳追及之若與余争先焉者時人因有二蘇之目及
余還朝余弟入郡膠學行為一時冠部使者皆推重至
科場輒不利最後以年例貢入京值逆瑾盗政歎曰此
豈求仕時耶遂入告太學久之乃授廸功郎杭州府經
歴空名告身亦不之官時余亦自内閣歸日從余相羊
山水間扁其堂曰遂高更號曰中隠每佳山勝地花朝
月夕有會必從有倡必和然余性嬾而弟好吟故弟唱
余和者十九若夢草集所載是矣今則吟無倡也會無
從也獨行而無徒也余其何以為心也余性寡諧而與
弟獨氣合以天倫之親而加以契我弟以余為師余以
弟為友非但世之兄弟而已也今其忍獨舍予而去耶
吾弟雖無官守恒以國家生民為念每聞朝廷用一正
人行一善政欣欣見於色或形於詩不然則戚然以憂
若切於身者吾嘗論天理人事相符世固未有不耕而
穫亦未有耕而不穫者隨所積之厚薄而輙有報焉若
吾弟者勤一生於學曾不獲一日之用蠣一生之行曾
不獲一命之沾而又不得其夀以殁天可問耶吾弟生
天順已夘正月十二日以正德十六年八月初四日卒
以嘉靖元年十月二十五日葬洞庭東山曹塢之原春
秋六十有三娶鄭氏賢淑知禮子男二延望延覲女二
望學已有聞覲亦志於學天之報之其在是乎銘曰
是為杭州府經歴中隠君之墓生不逢時死或有知之
者百千萬年尚勿毁也
封翰林院編修徐君室太孺人沈氏墓誌銘
徐與沈同望洞庭其先同自金華來徙世締姻好天順
成化間徐宗孔殷羣從競秀而封君尤傑出封君諱潮
字以同瓌顔秀幹詩章字畫迥出流軰姻以復聮太孺
人生淑慎柔嘉來歸于徐孝敬婣睦遠近稱賢而再育
皆女顧惟宗祧之重數言於封君請納貳室得江隂王
氏王與太孺人同心力勤起家而明敏達事體太孺人
自以為弗及也遂以家政讓焉辭不果及王生二子皆
有立又以家政授焉内外出納鉅細不復關白專心一
意撫恤二子王事之彌謹及縉入翰林得貤封及親父
贈翰林編修王不敢受封而太孺人珠冠霞帔饗其榮
觀十餘年君子曰昔有衛宗二順者劉向謂二女相讓
亦誠君子乃今復見於斯乎嘉靖元年七月十有六日
孺人以疾卒二年四月廿六日祔葬金鐸山合封君之
兆春秋七十有五子男二縉紳縉擢進士入翰林侍今
上於講幄日承顧問誦說指陳從容詳雅啟沃之功懋
焉徐宗將日起而大人謂繄太孺人之功女三長適行
人司行人蔣詔次鄉貢進士朱伸次馬叔雍孫男四玄
度玄慶玄成玄齡曾孫女一予長女昔歸縉侍太孺人
久知其詳也法宜銘銘曰
推賢讓能惟士之艱况也閨門能無有愆徐門日高伊
誰使者我銘其幽以詔來許
陸冡宰母太夫人華氏墓誌銘
初贈監察御史累贈光禄大夫柱國太子太保吏部尚
書諱宗博之夫人贈光禄大夫柱國太子太保吏部尚
書諱子敬之子婦前天官冡宰完之母也曰華氏華之
先裔出南齊孝子寶自無錫來徙長洲之下雉瀆稱累
世名家太夫人歸于陸生子三長冡宰次宜次宇女二
孫男七伷价仕侔修係倬宇例授蘇州衛指揮使伷价
仕國子生侔庠生修中書舍人孫女十曾孫男女十三
弘治某年封孺人進淑人又進一品太夫人正德辛已
四月二十五日卒嘉靖元年二月十九日葬邑仰天山
之阡啟柱國君之柩焉春秋八十有七陸故吳下世家
最名有家法太夫人性賢明事姑相夫教子罔不宜撫
接内外卑尊疎戚皆有法冡宰初以進士為才御史按
察副按察使以廉明稱入為都御史兵部侍郎屬羣盗
起北方攻城破邑中原雲擾王師久無功即毅然請帥
師討之賊屢敗北奔潰追賊酋於海隅而戮之中外又
安功亦偉矣正位冡宰進退百官縉紳士夫多出門下
升堂拜太夫人為夀州縣守土官歲時候問起居於時
天下莫不榮焉一忤權奸中以竒禍所坐曖昧功過相
准猶宜從八議之當争進者從而媒蘖之聽者不察又
從而下石焉乃至官校籍其家家人或驚竄太夫人怡
然就道至京出詔獄卒於長安之官舍於時天下莫不
傷焉初太夫人與子書曰物忌太盛盍歸乎冡宰亦屢
疏乞歸不允旋䧟大譴大呵之域頼今上明聖竟從輕
比而太夫人之見遠矣君子謂履盛而懼蹈難而安太
夫人有焉可不謂賢乎太夫人之幼也庭有積水一兒
溺焉女伴曳之愈沈太夫人奪而縱之兒遂起識者謂
有司馬公之智矣銘曰
榮觀屯艱其事好旋天曷為然夀且歸全亦復奚怨
南京禮部尚書邵公母太淑人過氏墓誌銘
太淑人過氏宋宗室徐王郡馬孟玉十世孫時明翁之
女皇贈通議大夫都察院右副都御史純和府君邵公
諱溥之配今南京禮部尚書寶之母也尚書於正德間
以都御史鎮淮上忤逆瑾勒致仕旋進戸部侍郎不赴
以母老固乞終養於家八年詔以南京禮部尚書起之
又以母老辭今上即祚復起之又以母老辭惟上知其
孝不強也命有司以禮存問太淑人時已屬疾命至不
能興命服拖諸身稽首以謝明年冬十二月二日終于
適寢癸未十月丁酉葬慧山繡嶺之原去大夫墓數百
步而近大夫之葬五十九年矣不敢議遷乃製衣冠而
合葬焉春秋八十有二子男一尚書也孫男二殤其後
者曰玄孫女三壻為華珉吳汝憲館於家者曰秦汶初
大夫之卒太淑人年未三十保育遺孤堅守一節族人
欲敓其志不改不二其節偉矣予嘗書於貞節之碑至
是尚書復屬予銘其墓辭不獲則為按狀書其勤家勸
學官居守法之事以見尚書德學之成勲名之著其來
有自初家人析産太淑人獨取其先世遺書祕藏之以
竢其子之長及尚書就外傅每夜績以相其勤而又恐
其過於勤也每於警惰之中致節勞之戒所以撫摩保
護周悉備至遂見其子登甲辰進士出知許州歴戸部
員外郎郎中江西提學按察副使浙江按察使右布政
使湖廣左布政使都察院左副都御史總漕運鎮淮安
皆至官食其禄及戸部侍郎之召則病不復能之官終
養於家其在官所每因省定之餘輒以公勤為戒官府
之事若無所聞在許州時毁滛祠寺觀人莫能阻人或
曰是公孝惟母命或可已之因間以請太淑人曰此詔
旨也吾兒安敢廢格吾亦安可有言其知大體類是州
官每閔雨齋居太淑人亦蔬食以齋曰在官者憂民吾
獨得不憂前官有喪不能舉尚書輟俸資以償而患不
足太淑人曰此義事也第行之吾嘗省穡家用以禆汝
州官母生辰輒納女賓為夀太淑人曰此謁階也不許
在江西長壻來逆婦俗皆用樂或言察院密邇盍省之
太淑人曰省之曷若撤之命樂皆出每尚書行縣闔戸
終日自鮭菜外無敢闌出入者及病命啟篋笥分諸女
孫衆意在官久當有珍竒綺繡及啟舊衣數襲見者憮
然而心服其廉其卒也鄉之人皆曰非是母莫能育是
子非是子莫能報其母是宜銘銘曰
慈恒遺教教斯宦學孰拊藐孤迄成名德仕多違養養
斯利禄孰辭金紫而侍朝夕於太淑人秉心不二撫成
尚書為國重器令伯陳詞誠徹於帝八十年來定省不
廢教既遂矣養亦至矣茀禄榮名維其備矣刻石幽墟
垂無艾矣
亡女翰林院侍讀徐子容妻墓誌銘
於乎天降割於我躬何其酷耶朞年之間二女接夭長
女儀又繼之耶長女之生吾始筮仕而吳夫人不禄呱
呱在襁褓余時尚未有子戚之甚愛之甚閔閔焉日望
其長也余在翰林日多暇長女之幼也日侍余學繙閱
濡染不離一室因是漸識經史大義且通知時事得失
人才高下及歸徐氏委子容於學從臾之淬礪之以底
於成余自内閣告歸相子容居京有警戒相成之道子
玄度稍長日與坐一室講習玄度學有成緒而吾女之
學亦益進間習為五字詩輙自書之有楷法意義集曰
芸閤然未嘗聞於人人亦無由知也歸子容二十餘年
及見其占鄉薦登甲第入翰林由庶吉士兼侍讀今子
容名位且日顯而余女亡矣子容官考三年例得封典
以姑未及不敢先焉竟不及封而卒年僅四十有二子
男二玄度玄成成化丙申十月十二其生之日正德丁
丑三月二十四卒之日已夘三月廿八葬之日墓在陽
山華鹿之原以地卑濕嘉靖二年十二月十八日改葬
光福鳳凰山之陽銘曰
子之嫕兮又賢且慧兮歸值其良兮而年不長兮於乎
孰知余之傷兮去華鹿而之鳳山福爾後其安且昌兮
哀詞
臨海陳公哀詞(并序)
成化丙午五月廣東左布政使陳公卒南昌公卿相
與唁於朝士庶相與唁於野吳中士子則相率作主
祀之先賢祠時年五十八云初公之為御史也屢抗
疏言事天下想望其丰采董學政於南畿鏊時為弟
子員一時官吏動色相戒曰是非糾劾百僚不避權
倖者耶何可犯也御史大夫韓公時居喪吳中戒其
下悉屏儀衛去之曰陳御史至矣而公之至也言稱
古昔動必以禮先頒冠祭射儀於學宫歲時肄習至
是徐行締視周旋磬折絃管豆登洋洋翼翼遂居宿
學宫士子競勵兩廡鐙燭如晝吾伊之聲相應時以
二鐙前道巡行學舍事當上聞屏居齋沐引使於庭
再拜乃遣升降東西階舉足後先造次不爽教人為
學必本於小學灑掃應對以達於六經以及通書西
銘皇極經世太極圖盖在吳前後三年變色之語不
見於章縫折箠之笞不加於輿皂而人畏之如神明
既去而思之有加於戲非賢而能若是乎及官河南
率是道不變在廣東亦然廣東有中官厲民者公摧
抑不少假數以事撼公不為動竟以是被逮民之遮
道號呼者以萬數吏張聚者嘗以事得譴亦上疏訟
公冤云公臨海人也居官三十年故居不增一椽所
至行李蕭然晩聞母喪質明就道官屬有不及知者
其之官廣東也中途無馬遂賃一驢騎去夫自周道
衰士之宦學大抵多逐時好雖世所謂賢者固不免
焉與時俯仰而公毅然必以聖賢為法所謂古之人
乎固猶難之當成化間聞望重天下者三人焉三原
王公莆田彭公及公是也二人俱及今上之初繼登
三事而公不幸死矣鏊自得侍公而後知學之大者
非獨以其言也觀望之間固為多矣及承乏翰林公
又以韓范司馬諸公及道學傳見授予何以副公之
知乎其卒也作詞以抒余哀
我思古人兮我生孔遲世降日卑兮孰其返而洵美
夫子兮尚及見之冠仁服義兮忠信履綦衆方狺狺
兮獨與道謀特立不阿兮讒邪所仇行顛以殞兮不
惑不憂猗嗟斯人兮不預其施夫時則然兮吾以何
尤越山岑岑兮越水瀰瀰懷公不見兮孰知我悲
楊文懿公哀詞(并序)
故吏部侍郎文懿楊公以高文博識名海内夫人能
知之公嘗著諸經私鈔多先儒所未發者人或未及
知也予間得其一二公曰固不待後世而有揚子雲
矣其卒也為詞以明公志詞曰
聖亡經在異說紛兮阨秦造漢離多門兮商詩瞿易
授受親兮黨同矜異轉失真兮遺言奥旨不尚存兮
唐有啖趙宋孫石兮抱經剗傳挺見特兮逮乎伊洛
義轉精兮紫陽承之集厥成兮設科置學為世程兮
父傳師授莫知其端兮雖有異說誰敢干兮於文懿
公生已後兮周漢唐宋得通究兮聖經浩浩如天淵
兮家鑽人淬庶或全兮瑰辭微義日星陳兮蹈常翫
故駭厥新兮章甫資越衆排斥而不信兮不信何傷
益自珍兮嗟我何知乃得師兮謂公自信當勿疑兮
太羹元酒所貴希兮豈不或過志亦竒兮後千萬年
來者誰兮
陸詹事哀詞(并序)
弘治八年春正月宫詹晉陵陸先生卒昔成化初先
生發解南京第一廷試第三於時才名傾動中外某
時遊學京師間得見之魁岸開爽映發左右後十年
承乏翰林始習焉議論之高竒識見之偉特座之人
往往屈焉衆方歸以公輔雖先生自負亦固有然者
於戲孰謂一旦奄然而逝乎予與先生學同門官同
署居同巷悼先生之抱器而不試也又嘗豔其盛而
憫其衰也作詞哀之
芒乎窈&KR1544;曷之憑兮胡然熻赩欻摧崩兮誰者為之
曷勸懲兮有美夫子奮毗陵兮巉巖秀骨頭角稜
兮匡詩張論有師承兮天才俊發迅雲鵬兮横江
鱣鯨脱韝鷹兮祥開劒井光怪騰兮木天學海浩
淵澄兮嚌嚅沉浸日烝烝兮威儀禔禔富才能兮辯
若懸河衆目瞪兮太阿在匣矢在冰兮史館秉筆直
若兢兮經筵講說三昧稱兮汝予舊學得若矜兮如
金就範木就繩兮宫端翰學望峻嶒兮衆謂夫子自
此升兮秉鈞宥密輔弼丞兮調元熙載㒺不勝兮
方當雲騫折右肱兮千里就駕中道輘兮纍纍喪
車丹旐乘兮妻宫並殯女喪仍兮榮名過目若風鐙
兮盛衰糾纏豈其恒兮嗟藐承學若齊滕兮官曹私
署近得朋兮齋廬朝轡憶並曾兮於戲邈矣涕在膺
兮
祭文
祭太常鄭少卿(環)
於戲世道交喪舉世其隨突梯脂韋自許隨時噫嘻
先生守維清慎白璧貞松弗渝弗粼少入詞林文望孔蔚
國史是非董狐之筆繼遷容臺位次俱升磬室獨懸黔
婁之清年方四十伉儷則逝鰥居以終曾參之義士方
宦學不殞其操及其得志惟時之傚嶷嶷先生世孰及
之未秉國均天乃奪之某等少蒙鶚薦有位于兹出入
門下遽失其依吾道之慟豈獨其私
祭陳太常(音)
聖賢大道經則備之如懸日星有目共而孰知其間奥
旨微詞有深如淵有棼如絲先生蒞止一語輙領微析
秋毫動中棨肯高卑淺深各滿其腹匡衡觧頥朱雲折
角作為文章醇粹精良無味之味其味則長瑣屑不理
人曰憒憒人知其晦莫知其睿商略陽秋蓍龜涇渭崖
岸不修人曰匑匑人知其怯莫知其勇利害死生不震
不竦世方逐熱我獨求閑一官于南九載斯遷其畸者
人位也宜後其偶者天云胡弗夀某等少侍門牆忝有
祿位聞訃莫奔南望殞涕心喪之誠一巵遥酹
同年祭張希載侍御
昔在成化乙未之春同登甲科三百其人二十餘年聚
散生死其仕於京九人而已維九人者契義實惇謂當
白首終無間然豈謂君也又棄而先君為御史士有先
覺風紀不隳輔以文學吏事孔閑德器維宏任重遠到
將無不勝中道而踠天不可測有呱者兒有煢者室萬
里滇南見者興惻況于八人感舊則多酹此一尊傷如
之何
祭彭文思公
於戲天之生才其不無意胡與之才又畀之地又畀之
時而不一試噫嘻思公相門之裔學專春秋志在匡濟
弱冠春闈名先多士翰林廿年恣觀中祕日侍經帷周
旋風議晩登黃閣台揆之寄方期有為以展厥志俄被
之疾遂謝時事林下盤桓竟以訃至驊騄方騰中道而
躓梁棟方隆風雨忽萃於戲思公天實難既設奠緘詞
尚其來塈
祭吳文定公
我生雖晩從公則舊科第官階交手授受公為之前我
躡其後乙未之春朝班間簉玉署相隨金匱更紬已亥
還南斬焉在疚公來視之具區之藪至今湖山傑句增
秀壬寅至京夙願忻副各事園亭對開戸牖雪月之宵
花柳之晝有倡斯和有集斯湊詩筒酒籌間道互走有
出必偕並鏕聮袖陵道驅馳郊壇宿畱最後同直文華
䆳宥經幄敷陳公左予右迹以事同分隨年厚叔度之
陂公瑾之酎莫知高深實忘固陋晩有弱息許奉箕帚
通家往還不間子婦人事好乖我馬東首送我於郊欲
别且復我言北來會合斯又稍聞微痾引年屢奏手札
頻承墨色如黝宜夀而臧事乃大謬鄉亡典刑國喪耆
耉如公德器天胡不佑胡不三事胡不遐夀我登公堂
不我云覯不與我言有襜斯匶平生此别情曷云究公
其聞乎薄薦觴豆
祭錢世恩文
疇昔之夕惠而過我信宿惓惓欲去不果去不三日忽
以訃聞俯仰之間遂成古今乃知前來蓋以永訣始終
之義子也罔缺念昔詞垣從游諸彦一朝來歸雨消雲
散歲時寒暄子獨不變哭之寢門吾感實多遠致薄奠
傷如之何
祭白都憲文
嗟予鮮合而交於公父子之間自始及終伊昔康敏視
我忘年我於中丞義且復然四十年間中外周旋豈知
盛衰事有不期康敏徂謝公復繼之俯仰今昔有涕漣
洏衰病偶存靡由執紼薄奠一觴以告永訣
祭靳文僖公文
昔我與公同游翰林鄉邦氣合道義寔惇旦夕相從討
論典墳有倡斯和和如瑟琴我躋内閣公謂猶已王陽
在位貢公斯喜豈知拙直不能乃止及公繼登我心遥
賀司馬在朝景仁安卧謂方簡在遽已得謝不能媕阿
與時高下直道難行先後一轍秦晉之好由斯而結蘇
及南徐遄往斯復歐趙命駕匪朝伊夕公不少留吾道
滋獨非天不遺民之無禄遠日有期匍匐是宜綸音下
問輶軒逮而緘詞代往非我之思終天之恨寓此一巵
祭靳夫人文
輔佐相國調元祕閣入朝兩宫冠帔若若公倦鈞衡乞
告歸鄉方共優游遽爾云亡我有弱息聘歸令子教養
鞠育終身之倚訃音忽聞使我驚呼子失慈母婦失賢
姑誰撫誰育教者誰歟窀穸有期義當匍匐道遠莫致
莫預執紼薄奠生芻以告罔極
震澤集卷三十一
