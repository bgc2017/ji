震澤集卷二明王鏊撰
詩
送秉之還吳
不見倏七年相見只三月不知三月後又作幾時别别
離苦多會苦少風雨蕭蕭竹忩曉自笑閒官日日忙夜
短情長談未了我生迂僻寡朋儔坡云海内一子由只
今子由又欲去何以慰我平生愁子今去矣我何有為
買湖濱田十畝下栽禾黍上木奴菱芡荷花繞前後讀
書稍暇來朝班我却歸卧湖山間
對月有懷秉之
當時月出東海頭我居燕南子蘇州燕吳萬里同見月
兩人不見心悠悠豈知今宵月如舊照我兩人同舉酒
今照兩人喜昔照兩人悲臨風舉酒還問月悲喜唯應
有月知月明三五圓又缺遂使人間有離别碣石南頭
震澤西兩地愁心還望月欲知乃兄别後何所為月下
桮酒長獨持
吳禹疇副使使便還吳江覲省
重明瞻麗正弘治建初元聖作羣方覩星流使節奔費
蒙頒道里便喜過家門書日方三接寒暄豈一言趨庭
嘗獨立加飯為平反王事真無暇親恩亦未諼銀魚羞
笠澤彩鷁動湘沅石建裙方滌王延被未温法冠驚豸
立官誥訝鸞鶱鄉里恩光滿人生樂事繁蓴香莫留戀
廐吏候行軒
陳給事玉汝羞鼈見邀雨不克赴以鼈見饋作
詩謝之
虚負詩人折簡招滿城風雨晩蕭蕭眼前世事猶難料
巷口人家且不遥鼎謝繆公仍饋肉蠏憐畢卓獨持螯
雨晴明日還相過磊塊胷中要一澆
蘭竹
猗蘭漠漠幽人操修竹娟娟君子心空谷日斜人不到
可憐荆棘漫同林
送陳匯之正郎出知曹州
粉署才華藉甚稱一朝白璧點蒼蠅邑中牛去真無妄
梁上刀懸夢豈曾冷暖世情還自笑浮沉宦海本無憑
斯行却有曹人喜製錦從來是所能
送韓勛(都憲孫)
先公老去吾猶及鐡面長身碧眼稜海内安危真可佩
軍中韓范復誰能精忠巳見回枯竹竒事曾聞斷大藤
昭代象賢多不薄獨無雨露到雲仍
送王允常僉事之廣東
柳葉桄榔五嶺南使君曾此駐帷襜法冠直指新峨廌
包匭生黎舊貢蚺不信鰐魚還作惡只應泉水便名廉
殊方風土湏珍重莫為溪山久滯淹
送周院判原已還任南京得杲字
前年送君城東亭今年送君城南道年年長作送行人
每見君歸被君惱君生何好只好詩稇載東歸揔詩草
玉延半舫最留連共月菴前亦傾倒醉中勸我不如歸
只說金陵山水好人生出處誰得知世路東西難自保
難自保雲冥冥日杲杲
即事
忽而晴忽而雨細雨霏霏洗殘暑天意隂晴兩不期人
事炎凉遽如許遽如許黃葉秋林蟬獨語
半舫齋種竹(玉汝齋名)
誰分碧玉兩三枝愛護先教槿作籬我欲醉移須有日
客從逕造却無時未分嶰谷隂陽管先和淇園瑟僴詩
多少世間凡草木歲寒時節始應知
送劉御史還蜀(規)
浮世功名何有哉茅齋元住少城隈逢人老去腰難折
念母秋來首重回古栢祠前傷草色浣花溪上覓榿栽
臨邛父老如相過不似當時負弩來
送温生廉還江西(傅學士子壻)
温生穎邁仍好修問事不休賈長頭負墻請十不酬一
使我愧爾東家叟詩家不比春秋學三傳猶聞束高閣
夫何箋註鬭紛然混沌那堪七日鑿子今去矣我一言
為問乃翁然不然古人亦讀三百篇政也可達使可專
只今屈首窮心力郢書燕說滋紛惑鏤冰刻棘巧何為
名成至比敲門石不知清廟有遺音諷誦要於言外得
兹行不用感别離歸而求之有餘師
中秋夜超勝樓翫月
良宵歌管在高樓萬里青天一鍳流絳闕珠宫真不夜
冰蟾玉兔揔宜秋興來且據胡牀坐醉後還驚大地浮
天柱峯頭何似此恍疑身到月宫遊
早起
紙窗斜漏白暗室未全明庭樹鳥争噪鄰家鷄獨鳴四
墻猶鼾睡壯志獨潛驚萬古一昏曉淹留何所成
耳鳴
耳内真何有年來解作聲磬乎時殷殷蠅也只營營稍
向喧中息知從甚處生天應憐寂寞將爾當簫笙
顧氏三辰堂
顧野王家學有傳一經休說漢韋賢風雲慣得從龍便
嶺嶠争誇覩鳳先天上星躔真有數吳中䜟語不其然
高堂要見三為四屈指從今又幾年
奉和匏菴謝橘三首
買地還湏共一都已留墨妙付官奴主人正似天随子
家住烟波萬頃湖
何湏千樹說玄都桃李從來是僕奴讀罷坡翁春色賦
坐令春酒變成湖
青李來禽亦甚都木奴應未肯為奴他年若論封侯事
乞取東山一曲湖
和玉汝謝橘
休說枇杷與荔奴楊家風味揔輸吾封侯且得依林屋
投老何湏乞鑑湖江上秋風吹短髩天涯歲暮走長鬚
唾餘有子煩收寄一掬他年可百株
贈何醫士
中年多病稍相侵委巷衝寒屢見尋愧我且非當路客
因君真見古人心玉池洗藥流香遠金匱儲書燭理深
自笑貧家無以報只將詩句當南金
送僧歸西山
月明曾借上方眠竹几蒲團對夜禪落日故園心萬里
一雲飛處是吳天
史館歲暮述懷次匏韻
東觀才華說孟堅相随無補漫窮年謹嚴敢意春秋筆
詮次惟將歲月編文案塵高傷病劣大官日給愧肥鮮
太平有象湏君寫莫把三長讓子玄
除夜三首
明朝成四十今夜復斯湏天末幾年住山中三徑蕪無
聞良巳矣漸老欲何如未免王融笑甘為武子愚
明朝成四十學道得蹉跎世事只如此流光奈爾何髮
從前日短愁向此時多獨飲屠蘇酒臨風一浩歌
明朝成四十萬事付因循乍見少而老相随病與貧年
年仍故我得得且随人鮑叔能知已王融莫笑人
送楊潤卿給事按貴州邊儲
翩翩文彩映珊瑚炯炯丰標玉不如才入瑣門司諫草
又從荒服按邊儲魚由丙穴應持酒雁到衡陽好寄書
回首前程雲萬里此行真是發硎初
送馮原孝知揚州
東南佳麗隔江分我昔登臨倚半醺瓜步帆檣天末見
竹西鼓吹月中聞高名自昔推揚一健足他年失冀羣
父老要知新太守聰明慈愛漢馮君
送林教授致政閩中
烏石岡頭碧水濱十年不見髮如銀特從嶺嶠辭天子
乞與林泉作主人九牧衣冠還獨盛七閩風月未全貧
都門曉望車塵遠慙愧當年老郄詵(秋試時林為同考得予文比之郄林)
(一枝云)
送陳進士恪知宿松
春風江上動牙檣鳬舄南來面若霜皖水繞城横宛宛
灊山當縣正蒼蒼才名小試新磨劍筆勢曾驚古戰場
他日宿松還愛我鄰封咫尺是桐鄉
哭原已次匏韻
思穿溟涬刮幽荒郊賀由來命不長菊本無田寕當俸
杏雖有子搃成殤(原巳號菊田無子)封題未了新詩債餘惠猶
存舊藥方昨日曝書開故篋忍看春蚓一行行
哭張修撰亨父次謝祭酒韻
清詩萬首敵千鍾身世飄然一短蓬早死賈生非不遇
後來揚子亦難逢豈知冀北空無馬湏信人中亦有龍
珍重平生謝安石吳中不負若堂封
喜雨
翠華拂曙幸齋宫閔雨何煩紀魯公晝氣混濛無殿閣
夜聲淅瀝有梧桐一時朝野歡皆洽三日天人感已通
祭罷雲開還出日太虚神聖本無功
次韻楊維立初入史舘
東角門前十舘開史家自昔總難才病容野客随行入
遠喜諸公取次來氣合每聫朝食坐事多長後午朝回
揚雄識字今誰及疑義湏煩一一裁
李學士釋服諸公有詩趣入史舘因次
東觀含毫有所思公輸旁睨巳多時汗青頭白非無日
齒錄牙緋豈所期書到商家真灝灝心同魯國去遲遲
集賢諸老心如渴早雨公田及我私
次韻廉伯庶子晝寢
世情不合獨醒然午思騰騰只欲眠有約周公多邂逅
無情莊叟漫聫牽梨花院落春雲裏芳草池塘夕照邊
世事從來俱是夢北忩風月不湏錢
贈河南廵撫楊貫之
熯災横被十三州百萬蒼生手撫柔憲府乍臨新邑洛
宣房已復舊河流衣冠南渡仍餘宋瀍澗東來尚自周
列郡分明望丰采安危湏共主分憂
送高良新知歸州
江上青山識秭歸江邊弔古駐巖騑夢中馬耳先曾到
行處人烟亦巳稀屈子宅空江渺渺昭君村在雨霏霏
使君撫字知多術夔府如今正阻饑
鄭氏鍾秀樓
隐居還谷口擇勝向峯頭天近星堪摘湖平地若浮雲
嵐生几席日月在簾鈎何日同登覽超然消我憂
送僧如海還金澤
紫衣不掛白雲身闕下多年作外臣欲與高閑誇草聖
豈知賈島坐詩貧禪心定久元無著世事諳多總不嗔
他日吳中訪金澤對酬誰作許家詢
送建德尹蔣文廣致政還光福
京塵衮衮鬢毛斑朝捧除書暮乞還三徑已嫌陶令晩
一丘長伴謝公閒仍知建德非吾土免使移文自北山
光福楊梅今正熟冰盤歸薦鶴頭丹
朱天成寄酒味變
橘林細𢷬洞庭霜風味清甘早自將小甕紅泥緘遠意
&KR1553;船玉粒饐餘香督郵有郡還能至宰相何知合備嘗
猶勝先生號烏有車輪夜夜轉枯腸
九月晦日玉延亭看菊
秋盡燕南菊有華品題猶自待詩家酒澆屈子醒魂杳
燈晃西施醉影斜九日風光今已負百年世事亦無涯
升堂細碎還堪擷杜老無庸晩見嗟
題竹贈陳御史瑞卿
玉立娟娟不受塵崑山慣與竹傳神冰霜高節知難並
捲贈烏臺鐡面人
送林方伯還閩(蘇學教授智之子)
安定蘇湖教獨行無能還愧老門生幾年闊别無消息
四海相逢是弟兄荀氏八龍俱騕褭唐家九牧世簪纓
燕山歲暮征車發把酒城東萬里情
朱天昭始第進士主余家至明年移居西鄰
兩年不厭草堂低頗愛晨昏出入齊長日經過無主客
祗今相見有東西濁醪尚可墻頭過歸院那愁柳下迷
廐馬似知人意思臨岐回首再三嘶
天昭子希周失解
前修未遠力湏追中道無緣忽自疑名似甘羅殊未蚤
器如馬援不妨遲卑高在手誰能定冷暖於人只自知
莫怪羲之羨懷祖瑶環重映碧梧枝
送汝行敏知南安
五馬南來百姓懽文章太守屬南安郡中召父歌堪續
壁上張顛字未漫庾嶺梅華春信早吳江楓葉暮吟寒
到時境内人皆足每食無魚不用歎(聞南安魚頗難得)
贈全卿
年來老眼旋生花學道無成似煮沙事業看君初發軔
文章笑我自成家懷嵇命駕殊忘遠說項逢人每似誇
鄉里衣冠今不乏且容老子誦南華
送顧承之還吉安省覲
秋風不用嘆差池利鈍仍知亦有時似我從前猶眊矂
看君自小巳瑰竒楚弓一任他人得和璞惟應識者知
歸到安成春正好過庭還問幾篇詩
方巖書院次謝祭酒韻二首(祭酒季父寳慶守所營也)
謝家亭舘盛當時絃誦俄聞發舊基鹿洞未能來賜額
莵裘兼可便吾私雨添書帶庭前草風動琅玕砌畔枝
自昔竹林誇放逸未應文彩似今奇
方山絶頂白雲銜問道來從九四咸幾處人煙分海嶼
此公圖像合嵌巖訂訛無復遺魚豕擇術先湏辨矢函
誰共舞雩沂上樂願随童冠著春衫
送傳中舍曰會分封魯府
龍節葳蕤寳册光手函青土向東方曾聞賜履開無棣
又見歸田自汶陽聽詔山東扶父老揮毫池上侍君王
别來好在西堂夢雨過池塘草正芳(曰會兄時為學士)
沽頭行三首贈陳水部(宣)
上沽頭與下沽頭上下沽頭慣覆舟昨日使君臨堰上
沽頭上下是安流
沽頭落日沒人行白草茫茫一望平今日東西闤闠起
月明兩岸讀書聲
使君一日去沽頭父老兒啼婦女愁依舊沽頭成白草
荒煙古樹挂獼猴
送劉以初下第還常熟
三年京邸不窺園落筆翩翩動萬言頗訝坡翁遺李豸
不同柳子賀參元暗中得失真難定夢裏輸贏未足論
月窟依然仙桂在秋風獨鶴看横鶱
送陳員外于章分司蕪湖
東風吹浪碧粼粼君去分司正值春聞說為關非舊日
却思省試是比鄰官曹正對蕪湖好飲興初嘗采石醇
若遇經過煩借問行船多有洞庭人
寄汀漳守備西指揮(嘗守吳之金山衛)
幾年作鎮過龍溪記得將軍舊姓西威洗沙尤烽盡滅
政平海國貢初齊金山别後多成望玉洞閒來且自躋
緩帶臨戎無一事花驄時向北風嘶
送陳堯弼知會稽(舊知吳江)
漢庭治遠無循吏千載吳江尚見之備識民間多利病
不知身上有安危來時叔度常嫌暮去後何公每見思
今日會稽真奪取臨岐還作贈行詩
送張時學知遂安任叔順知定海
五色依然過眼迷常時文彩映玻瓈誰能滅沒空驪牡
又是連蜷賦彩霓七里灘搖江月冷四明山壓海天低
自慙未得為知已臨别新詩亦漫題
送白廷臣知崇仁
暗裏朱衣未足憑夜窗老眼霧層層長才自信工穿葉
短棹還思過採菱(廷臣家採菱港)百里封疆看小試十年鄉榜
憶同登司徒事業君家事繼美無言尚未能
送周民則同知袁州
匡鼎談詩總不如春風下第獨慙吾誰云伯樂能知馬
可是齊王只好竽建業當時同折桂宜陽此日獨分符
人生得失應難料一命誰當是大夫
送吳大章還宜興(編修充温父)
試罷彤廷便乞還不教名字落人間小團龍鳳春前雨
罨畫樓臺水面山文彩傳來多似舅功名老去只如閒
洞庭東望無多路楚頌亭成有舊顔
送錢正術還姑蘇
西舘橋邊竹隐居昔年曾受異人書不知官爵能來子
可是塵埃早識予忽地相逢還宛若再煩推看定何如
韓蘇總被虚名誤試問三星是也無
送僧
當時六祖有傳衣萬法元來是一機若問一歸何處去
本來無一亦無歸
奉和謝氏三亭之韻
望海亭
方巖缺處著幽亭岌嶪多應負巨靈弱水蓬萊真可到
天台雁宕亦分停鱟為帆起當窗見潮作風來吹酒醒
我欲更從高處望齊州九點霧中青
仰高亭
亭上悠然坐見山東西廻合隐如環懸崕有路神先往
叢桂無言手自攀理到静中應自得事於身外不相關
金堂玉室分明在何事高人去不還
采藻亭
池邊小立駐幽芳異品真疑是樂浪(朝鮮紫芹甚美)沙鳥自鳴
還自歇野人相見旋相忘擷來淺瀨和雲煮歸去傾筐
帶月湘欲獻吾皇還自媿蓼花蘋葉委秋霜
送謝祭酒之任南雝
峻節高懷自可親兩年史舘况為鄰久甘静退元非病
稇載詩篇亦未貧台右人才多近古當今師道復何人
看詳學制伊川在士子東南要一新
玉汝看葵見寄
朝退歸來不坐衙門當委巷尚嫌譁不知半舫齋前竹
何似平廷院裏花清愛雨聲時起聽蔫愁日色每教遮
小軒清蔭都非舊說與西人却似誇
古愚
我自古愚人還作古愚詩古賢不可作古愚亦難而舉
世皆尚同子獨不知時舉世誇疾走子行獨遲遲信口
所欲言信意所欲之衣不識寒燠路不識險夷喧然衆
知人指我為頑癡子知邈難及我愚恒若兹
寄題明秀樓
湖上危樓勢不崩北人欲上怯初登檐前月寫澄波影
天末雲留碧嶂層山水吳中誇獨勝觀游昔日記吾曾
弱流不隔蓬萊路欲去誰言病未能
送周進士炯還常熟覲省(同年近仁子)
南宫此日謬持衡一見高文眼為明正喜故人能有子
忽聞遠别得無情名因實起何妨蚤理會心傳不厭精
此去海虞誰復見讀書長日掩柴荆
玉汝作東眺軒不忘在東諸君子也次其韻
長日過從興有餘官曹乖隔欲何如有時隐几全忘我
幾度敲門不是予磔磔林間鳴好鳥斑斑花外度輕車
城東有暇還相過賓席年來左特虚
諸葛武侯
漢家鹿走奔羣豪中原獨峙當塗高江東割據紫髯叟
大耳惶惶何所逃南陽南去隆中里草屋數間而巳矣
悠然梁甫日長吟忍作卧龍終不起平生伊吕伯仲間
自比管樂真謙耳將軍三訪何太堅不臣不見禮則然
幡然一日起驅策海宇三分指顧間永安宫中翠華逝
王業偏安豈天意關張顛蹶趙雲亡漢阼終衰枉經濟
前出師後出師孤臣瀝血書肝脾渭濱敵退大星墜千
古英雄空淚垂
徐詹端夀詞
神祉儲南嶽文昌麗北辰貞元符聖世間氣出賢人燕
市先招駿徐家舊産麟官曹憐我並德業許誰親自惜
無雙士同為不二臣性嫌長孺戅文許仲舒純幾共承
前席常容接後塵交情今鮑叔家世古楊椿已謂才無
敵仍知德有鄰看君心不展誨我語尤諄醉自忘公瑾
風如坐伯淳犀通雞自駭魚目俗空珍故業荆溪上新
恩少海垠良金真有價白璧豈無因每愧齊東士常叨
席上賓吳歌非子夜魯史又王春已自忘窮達何曾見
喜嗔幾枝仙桂茁六葉墮蓂勻大火西流近長庚下降
頻經綸當聖世孤矢屬秋旻寵渥今如是勲名定絶倫
莫歌昌熾頌座客製詞新
贈顧鏞(鏞顧仲英之孫仲英元季崑山巨家與楊鐵厓等為詩社有玉山草堂集仲英)
(子元巨國初徙籍鳳陽)
玉山人去草堂存及見濠梁幾世孫傾盖塗中成舊識
僑居淮上是清門前朝舊事猶能記南國遺風且莫論
莫怪題詩多感慨曾於名勝集中翻
太平鳥
有鳥有鳥名太平太平時節方來鳴當今天子神且聖
怪爾日夕無停聲人言此鳥亦如鳳不向梧桐愛萋菶
上林何樹可相依萬年枝上春風動
送表兄葉志通
客從遠方來過我陋巷口十年積相思舉此一桮酒少
時同嬉戲今已成皓首行雲游四方寒郊折衰柳中年
常送别不似此分手昔時泰康公見舅如見母今我復
何為見兄如見舅
小適園桃花忽開
春來未識東風面忽在吾家小圃中斜凭闌干成獨笑
東西相映兩株紅
花開猶未報人知花下行吟漫自思花若能言應笑我
年年無酒只題詩
朝陵欲去更遲遲還向花前舉一巵說與東風莫吹落
我行三日是歸期
花落又作
報道花開方自喜忽聞花落更成傷東風太是無情物
故作春來一日狂
昨日日高猶爛漫今朝風動漸稀疎我行三日歸來看
只恐枝頭一片無
魚鱗滿地雪斑斑蝶怨蜂愁鶴慘顔只有道人心似水
花開花落總如閒
朝陵行
山行自好况清明朝陵偶作東門行(此日予獨行出安定門)青山
百里恣竒覽怪哉風伯何無情怒木驚沙鳴不息四野
無人日無色垂頭闔眼信馬行咫尺有山看不得昌平
少憩朝躋登眵眼一洗猶瞢騰夜深星斗光若動黑雲
膚寸從東升歸程復指昌平郭萬竅號呼止還作曾聞
飄風不終朝我行三日三日惡平生萬事多乖違感爾
風伯能追隨前日相迎今日送眷戀豈要賡前題(舊有大風)
(聫句)還家頮面坐未定天日融和風寂静
遊京城西山三首
賞心多與宦情違三載來遊一日歸樹下杯行殊草草
水邊人去更依依郊原却略青驄度天水蒼茫白鳥飛
回首青山應笑我漫將塵土涴苔衣
三年渴思玉山泉濯足盤陀一爽然寒潄石根鳴決決
光搖雲影静娟娟諸賢好作山隂會老子仍工水底眠
汲得一瓢城裏去霈為甘雨灑炎烟
出郊風物兩閒間眼底江南頓覺還金闕五雲浮王氣
玉亭千古識龍顔地除揚子應無水天盡中原合有山
何事宋家三百載只披圖志望㠝岏
匏菴惠鶴
鴛鴦困雕籠鸚鵡桎金索人情雖甚憐物性終不樂不
如鶴性閒近人殊不愕雪中立伶俜風前步略却或俛
啄蒼苔或側睨冥漠翛然物外情自得彼此各所以亦
樂園一名為一鶴歸來睇小園欠此殊寂寞清晨坐茅
齋蘇帖宛如昨人從玉延亭致此小岝㟧應憐我家園
草樹頗荒落青泥黃葉間此物殊可著風清月夜時相
應如唯諾鶴貌自孤高公意尤不薄便當掃園亭小池
為汝鑿鶴鶴來我前今日與汝約汝本九臯禽非人可
籠絡既為詩家玩又受主翁托有木從汝棲有泉從汝
瀹雖無乘軒貴止此亦不惡切勿隘吾園不足恣飛躍
一朝凌天風萬里向寥廓
代簡速仲山(仲山將使河南)
漸覺交游少常嫌公務忙印初辭省内節未向河陽天
遣閒多日君常醉幾場貧猶能釀酒病不廢詩章竹卷
題堪續茅齋興甚長可能醒過日况是語同鄉道里東
西近情懷爾汝忘比來閒可得别後望徒傷坐只匏分
席香餘菊佐觴便來同一醉鄭驛不治装
匏菴和樂天五十八歸來因同賦
五十八歸來於我似差速其如迂懶性世事昧五六多
病况早衰湏髩失舊綠辭家今幾年但看庭前木寸根
手自移今已如立竹從公歸去來家住湖山足
送陳郎中一夔錄囚
西曹社友多分散獨有夫君又别離雨露九天疎滯獄
關河千里赴襟期篇章自愛陳無已經義多推雋不疑
他日歸朝敷奏罷解装還有幾篇詩
匏菴臂疾予問之偶遲有詩見貽次其韻
偶因請告得閒身子墨依然日見親湯媪曾聞能作祟
(匏有湯媪傳)竹奴何事亦欺人(疾以竹簟致)堂前客至惟長揖池
上詩成一欠伸自笑東鄰來問疾如何翻後陸徐陳
送張學士廷祥之南京
除書一紙墨淋漓同向彤廷舞蹈時實錄兩朝無字愧
高名四海是人知東山強為君恩起南國多因母老移
門對鍾峯無一事日高睡起好題詩
郊祀齋宫次仲山韻
爐烟起處望行宫狹陛登呼拜舞同九色繡旗斜晃日
兩行銀甲儼趨風圜丘絶壑飛橋過傑閣凌虚複道通
獲覩明禋誇盛事不才深愧後諸公
贈梁都憲廵撫四川
赤甲白鹽雄作鎮鐡冠繡斧凛先聲雪山已為來時重
黑水應聞去後清殿上位虚中執法邊頭人散小團營
憑誰說與蘇明允畫像無煩記姓名
震澤集卷二
