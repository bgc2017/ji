震澤集卷二十八明王鏊撰
誌銘
貴州按察司副使陳公墓誌銘
弘治十七年六月二日前貴州按察副使陳公卒十月
四日辛酉葬吳山之上金原夀六十有六初公按江西
有李都御史者與民争水利積數年無敢决者公曰吾
請决之盡以其地歸諸民李嗛之未發也久之公遷貴
州李時為吏部考察見公名曰是陳某耶即泚筆抹去
之物論譁然宣慰使宋然率軍民抗疏留之不報公罷
歸吳中家具蕭然至粥書自給有司援天順詔例歲給
米五石日與學者講解經義有感觸輒發於詩佔畢呻
吟病咯血吟猶不止竟卒君諱琦字粹之大父諱某考
諱茂封奉政大夫江西按察司僉事陳之先本吳人以
醫辟居京師公少占順天鄉試成化丙戍登進士授南
京大理寺副歴寺正江西按察僉事貴州按察副使公
在官累辨疑獄廬陵有儒生夜過里人胡甲被殺官執
胡胡自誣服公曰豈有殺人而自置於門者訊之則儒
生有仇知其夜適胡也殺之胡得釋劇盗數十人為曹
白晝摽掠無禁公出令獲一人者賞若干縱其酋厚遇
之乃得悉其巢穴掩捕立盡清戎御史大煽酷虐蔓引
平民公争之不得乃出理所分道民悉自首實御史誣
執二百餘家悉縱歸農比御史去民手瓦石胥擊之而
為歌謠以頌公公所至興學奬士見韋素有文行折節
下之負權勢者視之如無竟以是罷娶吳氏繼邢氏子
豸年始十二女適烏程縣學生嚴統銘曰
噫嘻冷菴唯義之耽惠文峉峉孔允且直官詘名振孰
云我貧我貧我安講道以哦於戲逝矣傷如之何
福建布政使左參政姜公墓誌銘
公姜姓諱昂字恒頫生而端重介特不苟言笑數歲刻
礪讀書成化辛酉占應天鄉試明年登進士第出知棗
強一意愛民凡所決遣皆自以不冤門無呵卒獄無滯
囚三年召試監察御史時方士李孜省得幸公率同列
疏論之命杖於午門外以親老乞改南京河南道出理
福建戎籍擢知河南府值歲大旱公至則雨隨之洛人
抃舞每晨吏白事退終日閉閤觀書鞭箠懸不用時母
夫人年八十以懷土屬疾疏乞近郡便養不許疏復再
上三上至乞降府佐或教授它日除邊遠自效乃改知
寧波寧波聞公至同官皆減去輿馬華飾俳優雜劇不
一陳於前日本入貢過郡望公迎戢六年復以母老歸
養進福建布政司左參政不起且上疏乞終養母卒服
闋部使者奏起之而公以某年月日卒某年月日葬郡
城之官山公於取予尤不苟在官日買肉少許奉母自
食蔬菜子弟學書不得用官紙筆非歲首未嘗燕客不
受人餽貽亦未嘗餽貽於人權要請託一切報罷以是
人多不悅而亦不能毁也姜故汴人扈宋南渡家崇明
之西沙元時徙崑山之惠安鄉今為太倉州人高祖諱
仲和元海運千戸曾祖諱源祖諱篪考諱敏贈文林郎
南京河南道監察御史母曹氏封太孺人子男二長龍
中應天甲子鄉試次淮女三孫男一女二銘曰
抑抑姜侯維行之揭皭然不緇為彼玉雪皇假近郡汝
其予守色養以終萬鍾奚有東海洋洋終卧不起於戲
姜侯可謂君子
通議大夫工部右侍郎談公墓誌銘
公談姓諱倫字本彛其先有仕宋為博士博士生宗遂
宗遂自開封扈宋南渡家吳興復遷上海族日蕃大曾
祖諱季芳始以族大為懼痛自抑損散財積書人謂之
癡國初諸巨族皆謫戍人始服其識祖諱節考諱景瞻
皆贈通議大夫工部右侍郎公長身豐頥瑩然玉立景
泰丁丑登進士觀政吏部時鹽山王忠肅為冢宰風岸
孤峭意輕南士見公瞿然曰南方有此人耶因授驗封
主事甫一年擢員外又擢郎中公性開朗又善承忠肅
意忠肅愛之英廟每召見忠肅輒以公隨上問之忠肅
以公名對曰臣老矣於聖諭恐有遺忘此郎代臣志之
且其人可信也上因欲大用之忠肅謂公年少資淺他
日用之未晩久之丁母淑人憂服闋至京則濟南尹公
為冢宰補虞衡司三載擢應天府丞鳳陽大水尹京者
不敢以聞公自署其奏是歲詔免秋糧數萬進尹應天
改順天會軍興横索民車以千數公許以百兩不可倍
之不可再倍之又不可乃具以聞詔以百兩與之自是
軍士無敢横進工部右侍郎筦易州薪政搜逋抉隠剗
削奸蠧歲得羡餘若干萬會南昌人李孜省以左道倖
尹公子龍被逮尹公以是去公亦隨之初公受知忠肅
忠肅之病也日侍湯藥於左右忠肅臨終以公託崔尹
兩亞卿兩亞卿亦自才之故公往來三家如家人父子
時萬文康在内閣有憾於尹因孜省媒蘖醖釀以成其
獄士出尹公門及山東者盡逐之朝班為空尹公之門
無敢闖焉公於尹最厚其行也又往餞之故及今上登
極公道昭宣孜省伏誅謫逐者多召還而公竟不起弘
治甲子某月日也年七十五明年乙丑九月葬先塋之
東淑人王氏張氏祔公無子以弟之子田後初公家居
歲遣人起居尹公於山東忠肅之卒也祀之别室崔公
殁亦如之尹公亦如之蓋其篤於所事如此嗚呼公之
才識固遠到器也不幸屢為當道諸公所知或推或輓
卒以顛殞是獨何哉其亦可慨也已銘曰
九輓莫前一擠而顛其曷為然退處而年迨天之施公
尚何怨
廣東按察使趙君墓誌銘
成化辛丑春禮部會試天下士吳江趙君栗夫名在第
一刻其程文傳播中外名聲大起時年甫二十餘尋登
進士上第授刑部主事歴員外郎郎中淛江按察司副
使進廣東按察使莅任甫越月卒年四十有九君諱寬
栗夫字生而白晳纖弱若不勝衣而警敏絶人自少讀
書五行俱下其於舉業若不經意下筆即超邁老輩皆
推服之及有官益肆力學問自經史以及諸子百家無
不淹貫為文雄渾秀整行草亦清潤時刑曹同官華亭
陳一䕫崑山秦廷贄天台王存敬皆能詩四人相得驩
甚更相唱和時吳文定公在翰林良辰佳節四人輒相
過從予時亦往來公所多相賡和君才尤贍下筆數百
言衆皆驚其捷服其工吏事初非所長在刑曹久律例
通究曉析訟至立解獄無冤滯及董淛江學政能推所
學以變其習士無謏聞狹見之陋凡經指授為文皆有
程度不以權勢動搖有所軒輊高下遇人坦率不事表
襮人以是愛而重之曾祖諱銘黃巖典史祖諱瑛湖州
梅溪局大使考賜累封刑部郎中母沈氏封宜人梅溪
善星數君之幼也以為必貴特愛之南京國子學正莫
君亦竒之歸以其女子男二禧邑庠生餘幼禧卜以正
德元年葬君於吳横山靈石峯之麓莫宜人祔銘曰
孔翠祥鵷其文既鶱騏驎服轅中道忽踠始誰啓之卒
誰尼之已乎栗夫愛莫起之
雲南按察使進階中奉大夫張公墓誌銘
雲南按察司按察使張公諱翥字汝振世為蘇之長洲
人曾祖諱進淛江諸暨知縣祖諱滄國初以人才徵未
用卒考諱樞贈奉政大夫南京刑部郎中妣陸氏封太
宜人公登順天丁丑進士授工部都水司主事改虞衡
司又改南京刑部山東司歴員外郎郎中出知江西南
昌府進河南布政司治參政雲南按察使致仕以子約
貴進階正議大夫勲資治尹今上登極以詔恩進中奉
大夫正德丙寅冬十月二十九日卒於家春秋七十有
七明年五月己未葬邑之金芝嶺配吳氏累封淑人子
男二長約工部營繕司郎中次蒙貞女三壻為南京太
常寺典簿郭忱鄉貢進士顔栐府學生傅義孫男女各
四公清慎守法臞然若不自持而見義卓然不惑始至
南昌即理冤獄出之民大悅高安有毛姓世豪於鄉縱
火殺人亡命吏不敢問公發之竟置重典民又大悚有
中貴乘傳搜括民間竒玩勢張甚郡縣望風迎拜且以
鹽抑配於民而以庫銀給之至南昌公曰民吾民也庫
朝廷之庫也誰敢干之吾將以聞於上中貴見公不可
奪乃稍自戢時所至民被其擾獨南昌晏然雲南諸夷
争襲賄賂公行公一切禁絶年甫六十以母老懇乞致
仕以歸公天性簡儉家固富且貴矣而自奉有人所不
能堪歸吳掃軌閉門客至則清話終日澹如也居官所
至能舉其職而南昌之政尤偉故予特詳焉銘曰
張公朅朅所至則發昔在南昌或猘而猖肆螫吾民乃
以身當位方日融倏解而旋有子而才有孫有年寵秩
有加亦又何嗟
通議大夫南京都察院左副都御史陳公墓誌
銘
弘治乙丑冬南京都察院左副都御史陳公致仕歸吳
明年正德元年九月十日卒於家又明年其子鎡來京
因請予誌其墓於戲往年吳文定公不禄今兹公又逝
平生交遊存者其幾其尚忍銘之耶其尚忍不銘耶公
諱璚字玉汝世家長洲之陳湖大父諱子富考諱孟善
皆贈通議大夫南京都察院左副都御史祖妣吳氏母
錢氏累贈淑人公積官自翰林庶吉士授兵科給事中
歴刑科左給事中大理寺左右寺丞左右少卿南京都
察院左僉都御史左副都御史階通議大夫嘗以給事
閱實湖貴邊儲以少卿出按湖藩刑獄以都御史撿周
府莊田又按吉府獄事前後董舟師於江上享年六十
有七墓在隆池山之原葬之日為丁夘歲十二月三日
配嚴氏封淑人子男四鎡鑰鍵鍭女二孫八濤淳津汸
漢泓洵汭曾孫四公體貌修整不類吳産少入郡庠已
頎然出其輩類成化戊子占應天解額戊戌今少卿李
公同考會試得其文知其為竒士也置之高等遂被選
為庶吉士時文定公在翰林聲稱藉甚公初與同席硯
遂屈已師之相與劘切為古文詞公質若重遲而思致
獨遠不肯為尋常熟爛語始務竒倔卒造平澹時輩推
之為言官隨事獻納務持大體不沽激訐名妖僧繼曉
事覺法司當以常刑公言先王之制為竒技滛巧以蕩
上心者殺法司當非是於是曉竟坐棄市尚書何喬新
等皆被詰責待罪有中官搏近臣於殿陛間公劾之兩
皆坐黜又劾寧陽侯陳輔諸不法事卒奪其爵在大理
以儒術飾吏事平反唯允初周府莊田與民田相淆累
歲争不決時河南諸當道意在民也公往履畝具實以
聞詔歸之府於是始忤當道意其董舟師也適劇賊施
天泰出沒海上大肆摽掠東南騷動公引兵會魏都御
史紳於海口賊已敓氣仍諭以朝廷威信向背禍福賊
遂挺身來歸東南晏然衆方多其功久之海上餘孽復
相煽動言者乃咎公與魏不當受其降會今上初言路
大開言者紛然猶尚以當道故也公不辯遂引疾乞致
仕詔許馳傳以歸明年即其家賜緋袍白金以平賊功
云於戲公之撿田也所持者衷其受降也所存者信而
每不為議者所與夫衷與信非所獲罪也公又何慊乎
其亦命而已矣於人何尤焉銘曰
誰謂吳遠而多文學公在諫垣其儀濯濯乃平邦刑乃
持邦憲出入踐更吏以儒緣世方疾驅吾獨委蛇吾自
吾信嘵嘵則那退處而休孰怨以尤琢詞玄石以昭於
幽
封孺人徐氏墓誌銘
孺人徐姓裔出吳之天平山成化中長鄉之稅邑大夫
禮焉一邑之事多倚以集諱燁者其考也水東之陳封
文林郎翰林院編修名輿者其歸也登丙辰進士被選
入翰林為庶吉士授編修侍今上經筵為講官修先皇
帝實錄充纂修曰霽入粟於官授冠帶曰震授八品散
官曰雲為邑庠生曰雷其子也適遠述遂其孫也正統
壬戌八月四日其生正德三年五月八日其卒之日也
胥臺山之青銅塢其葬之地戊辰十月葬之日也天性
貞静而明慧讀書通大義知楷法事舅姑以恪慎凡烹
調紉綴澣濯率躬為之不以委人歸陳值家中微尺累
寸積遂大其家甲於一方課諸子以學口授孝經唐詩
指解字義敷說故事使知所慕法霽入翰林之三年則
拜孺人封號冠帔朱袍居常罕御蓋以布素終身焉其
行也是其可書者矣霽方以文學嚮用於時所以襃顯
其親將又有異等焉銘曰
詩詠葛覃服乃無斁鳲鳩均平唯内之則于嗟孺人天
平之華來嬪湖汭亦大其家勤而後安母有多子象服
在躬承祀有煒胡不百年享此繁祉刻銘幽宫以永厥
終
震澤集卷二十八
