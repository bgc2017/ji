震澤集卷九明王鏊撰
聯句
昌平道中大風聯句
夜聞海潮聲(寬)大地洶若動敗葉俄填坑(鏊)頑雲總歸
洞噌吰萬竅呼(寬)凛列百泉凍野曠鳴枯桑(鏊)原低偃
長葑隂霾接混茫(寬)噫氣來倥倊冷助玄冥威(鏊)狂招
韓愈訟雷轟號令嚴天轉機軸空易水仍蕭蕭(寬)燕山
殊瞢瞢不知怒何爲(鏊)所喜散堪用倏往捕亦難逆來
受須共(寬)有時稍紆徐忽地還放縱再作疑催詩(鏊)横
犇驚失鞚卑飛爭墮鳶彎卧早藏蝀(寬)沙漠號狐狸岐
山噤鸞鳳披襟誰敢當(鏊)落帽衆相哄點也妨詠歸盧
其憂病中(寬)遠應經土囊細或入石縫眯目塵簸糠(鏊)
拂鬚冰織綜迸裂沙成河盤旋城抵甕(寬)星好怪維箕
鷁飛書乃宋拔木周籥緘(鏊)揚波越裳貢漢歌懷沛臺
楚賦想雲夢(寬)廬舍遭傾摧陵園起哀慟前瞻巧趨蹌
(鏊)後逐遙餞送歴塊勢尤顛下坡力如壅(寬)八極御可
游五湖桴莫從先登賁育雄(鏊)鏖戰鄒魯閧胡馬依北
嘶鯤魚徙南羾天工無乃勞(寬)吾意因爾諷愧乏吉甫
才穆如難繼頌(鏊)
陽山大石聯句
峻極惟崧高嘗聞吉甫誦(寅)石今者何爲勢若與之共
偶來試春衣暫爾解塵鞚(鏊)登原路屢廻入門樹爭滃
(寅)疊處譬爲山呀然忽成洞(鏊)横陳類涅槃分峙譬翁
仲(寅)啾啾猿度悲貼貼鳥飛恐(鏊)躍治祥金流黝堊聖
鐵凍(寅)化工孰燃爐氣機潜理綜(鏊)一整還一欹誰迎
復誰送(寅)陽山劃中開虎阜凛旁從(鏊)靈壁豈同儕岐
陽真異種(寅)仰窺天闕低側壓坤維重(鏊)蹲猊怒將囓
奔馬猛難控(寅)有並若肩隨或分如鬭訟(鏊)龍象整法
筵鼪鼯失家衖(寅)鑿須神禹功煉待媧皇用巖巖挹孟
軻侃侃立子貢洲邊樓碎槌江上城卧甕(鏊)憑焉或言
晉砰爾倏霄宋(寅)五丁安能驅百神互相奉(鏊)負戴賴
鯤鯨點化謝鉛汞(寅)支傾力己疲任大材堪中(鏊)攫拏
鬼亦驚秀傑天所縱(寅)好事來重尋佳句時一諷(鏊)寧
能辭脚繭且得愈頭痛(寅)秦禪偶遺吳漢封當始雍(鏊)
扛非九鼎雄富比八珍供(鏊)咄叱起老羝搏拊來儀鳳
(寅)太湖隱見微遠山朝挹衆沈船露危檣敗屋横折棟
苔古積成衣藤枯倒穿縫贔屭下倒懸嵌空旁或擁凌
兢步難移瑟縮心屢動幔亭危冠顛梵宇巧補空舉酒
欲浩歌援琴時一弄雲生殿閣浮風發鐘磬䃔上帝關
九重下界市一閧目中無全吳胷次有雲夢便當結幽
廬採擷當月俸(鏊)
石湖阻冰聯句
西首戀松楸扁舟乘曉發行行抵斯湖(銓)望望指巨缺
曾水塞長河流澌截輕筏(鏊)大塊噫餘威玄冥令仍冽
帆集比魚鱗岸妥蜕龍骨(銓)人斷越城橋鴈杳堯峰齾
(鏊)嵯峨峙玉山璀璨恍銀闕或碎若彫鎪(銓)或銛如斧
鉞或垂如玉釵或拄若象笏(鏊)鼇足欹莫支鵬背負如
閼(銓)造煩魯遽工解倩師襄掣夏蟲語應疑(鏊)宵狐涉
還歇戒自履霜初(銓)藏豈凌隂節山腰助谽谺澤腹增
嵽嵲(鏊)上下眩坤乾東西混吳粤王祥鯉莫持(銓)孟宗
笋堪掘國忠信難倚靈均未須淈(鏊)進如狼跋胡行乃
車無軏舟子立招招(銓)行人憂忽忽一葦那能航五丁
未渠伐鏊飛渡諒斯難來歸怪時咄況當陽生辰正值
春王月誰乘浮海桴(鏊)莫借凌波韈行止豈偶然聊歌
記顛蹶(銓)
除夕喜雪聯句
忽忽歲云除紛紛雪仍積(鏊)玉樓凍鱗皴紅爐灮歘赫
(銓)瀟瀟瀉竹聲燦燦映空色(鏊)勢欲減鐙明威能消酒
力(銓)纔看擁庭除斗覺摧屋脊(鏊)林風助飄颻簷溜增
淅瀝(銓)戰陳驚六花農家驗三白(鏊)已見散成杯還憂
大如席(鏊)帳憶黨家斟履存東郭跡撒鹽我何才授簡
君誰敵(銓)端木夜仍飛靈蓂晦全易遥思大廷賀誰問
窮簷唶(鏊)把酒待新春題詩永今夕銓
石湖聯句(與師召)
兹地屢經行孤亭坐寥闊今來悚具瞻畫棟映轇轕久
聞玉川史新表石湖嶭緬懷文穆公弗翦越城茇穹廬
受書爭勁氣凛莫敓岷峨開府議高標藐誰剟阜陵借
襃賁益國推挺拔天鏡閣澄泓玉雪坡逹枿甫辭狼胡
㚄尚說虎須捋因人地逾重懷古心尤渴歲事薦蘋蘩
登庸紹衣鉢鄉里重衣冠邦君事袒割君功己奏成我
冗敢辭撥方愁積潦深忽見隂霾豁天公如有待我興
其可閼舟借花邊維道屏松下喝未獲從駿奔猶幸瞻
屨&KR0008;山僧具袈娑田笠雜緇撮展席俯清泠開園擷芳
辣野坐厠漁樵叢談參毳褐呦鹿杳不聞游鯈瀅堪掇
盟與沙鷗親吟免山禪聒陳跡俯頽垣流芳仰先逹五
湖勝全供三峽恐始脫帆影遠若凝波灮澹如醊石梁
卧湖心浮屠見林末高歌和滄浪清夢渺黃闥倡酬忘
詮次今古藉囊括歸帆指西日天際雲一抹
第三泉亭聯句
鑿開孤嶂一痕青(濟之)洞勺還來潄玉亭(秉之)霜落丹楓秋
欲老(玄敬)池涵寳劍氣如腥(濟之)煎從桑苧傳三昧飲對
離騷喜獨醒却怪又新多浪語(濟之)獨於揚子詫中泠(玄敬)
夀徐少傅
今日是何日六日中元過未久人言此際每生賢萊公
在前公在後不知麒麟天上有種無抱送千年還姓徐
天生賢俊固有意風骨自與凡人殊宛如明月出海底
側射萬頃澄波湖木天瀛海人莫到十年讀盡中秘書
朝承密旨暮賜宴一時恩寵誰能如經筵手持五色線
要補山龍華蟲黼黻之華裾今日芻蕘有語煩聽取願
公一日登台輔漢丙魏唐房杜宋司馬歐韓范富願公
事業與此數公者争先驅然後歸作睢陽五老圖
詞
夀徐少傅
自昔君臣信際會風雲有數看聖節纔過又值生申初
度金鼎調元親手付十年海内歸陶鑄聽童謠好個太
平朝賢宰輔量韓琦身裴度勲丙魏謀房杜稱蟒衣
玉帶日承恩注特免常朝朝罷入平章軍國中書務看
行年七十轉精神無求去(滿江紅)
六十初度自夀四首
正德己已八月十七日予六十初度之辰時歸自
内閣醉填四詞
今日是生時滿座親知都来上夀把金巵百歲人生今
過半好共開眉玉帶挂花枝醉墨淋漓世間名利不
關伊況復功成名遂了不樂何為(浪淘沙)
行年六十鬢斕斒皇恩特放還高堂設席對青山秋来
正未閒隂忽霽暑新寒笙歌夜未闌傍人莫笑老嗤
頑人生到此難(阮郎歸)
寳月天邊光未缺昨宵纔過中秋節大官酒饌年年設
今年别夀筵開處依林樾碧水丹山常夢說如今摠
在門前列舞妙詞新聲激烈歌一闋金樽滿泛清秋月
(漁家傲)
紫閣黃扉蟒衣玉帶功名至此人人愛挂冠一日賦歸
來閒情又在功名外明月逍遙白雲自在别是人間閒
世界起來把酒酹青山年年與汝常相會(踏莎行)
賀林冢宰二首
盗弄朝權羣佞爭趨走欲顛蠅蟻紛紛何所慕腥羶一
疏真能障百川宇宙名懸晩節完歸更覺賢過眼浮華
何所似雲煙青史他時好細編(南鄉子)
天運終還皇圖孔厚一朝公道明如晝冰山忽倒倩誰
扶誅流竄殛嗟何咎公秩仍遷公名逾茂閩山閩水增
清秀吳儂稽首向邦君一樽遙上南山壽(踏莎行)
六十三初度君謙以詞爲壽和之
懸弧又誕朝六十三年鹿覆蕉勳名紫閣高起何遲歸
獨早玉堂近日無宣召且是山中卧得牢治如虞聖如
堯洗耳還容由與巢(一封書)
且作山中宰相依然玉帶蟒繡為袍扁舟范蠡去迢
迢五湖煙景無人要金庭玉柱傲彼伊臯清風明月
卑他管蕭洞天福地誰曾到(皂羅袍)
鎮日逍遥過去韶華不可招幸有還丹大藥絶勝鹽
梅金鼎和調百年過半總勞勞奔名逐利何時了慨
彼時豪東門黃犬徒增煩惱(駐馬聽)
古來富貴誰長保早是抽身好裴相午橋莊疏傅
都門道到如今尚瞻高節操(清江引)
吴惟謙同年夀詞
投簮前日懸弧今旦節值中秋剛半玉山回首升沈眼
見多般幸有丹崖翠壑明月清風天與吾人管任他
榮貴也高眠無喜無憂便是僊攀桂侣曲江宴看英雄
三百紛消散年七十幾人健(梁州序)
過太湖
東山如畫西山如黛七十峯巒映帶白銀堆裏分明湧
出樓臺最喜微風不起明月高懸萬頃玻璃碎始知
世上也有蓬萊濯足船頭好快哉笳鼔閙管絃沸看畫
船搖曳人初醉千載後定誰繼(梁州序)
賀秉之授經府
秉之弟積學力行而困於數竒正德十年六月蒙
恩特授古杭經府之銜有其榮而無其勞予因填
近詞一闋為賀
山林岑寂官曹喧閙吏隠中間最妙聖恩隆重天書一
紙親教管領西湖風月南國煙霞儘與舒吟嘯清朝鵷
鷺似總賢勞輸與伊人一著高蓮幕俊玉堂老宴高樓日
日笙歌繞塵世夢幾人覺(梁州序)
震澤集卷九
