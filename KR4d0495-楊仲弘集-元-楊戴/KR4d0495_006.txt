翰林楊仲弘詩卷第六
七言律詩
宗陽宫望月分韻得聲字
老君臺上涼如水坐看冰輪轉二更太地山河微
有影九天風露寂無聲蛟龍並起承金榜鸞鳳雙
飛載玉笙不信弱流三萬里此身今夕到蓬瀛
次韻錢唐懷古
江湖清濁自天開鴻鴈鳬鷖與往來黃道星辰環
太乙紫雲宫殿擁蓬萊論文競奏王褒頌獻夀深
傾阿母杯九域輿圖今混一百年耆舊獨興哀
斜界鈎陳通大道中分魏闕對層巒雲生殿上金
爐暗露下庭前玉井寒江漢飛龍俄窅窅滄𬈑泛
鷁竟漫漫中天會合寧非數坐見蒼生奠枕安
山回禁禦入雲長無復陳兵衞兩厢千石金鐘埋
野草萬年珠樹落秋霜龍文不徙陽人聚鳥篆終
降軹道傍九市塵埃來衮衮一江波浪去茫茫
化人宫闕被層阿棟宇高低若湧波翠石文章書
日月寳珠光𦦨燭山河空枽說法黃龍聽貝葉繙
經白馬駝誰謂一無超衆有只今塵土重來過
題豐樂樓
峥嶸飛構壓名邦西望平湖東望江氣合重玄蒙
沆瀣標存九域奠洪龐朝來散霧縈朱栱夜後流
星透碧窗倚徧闌干愁目眩飛鳶旋轉故雙雙
水樂洞
石林求路轉聱牙來訪香嚴大士家雨過門前生
薤葉風行隴上落松花懸崖滴水鳴金磬激磵流
泉走玉砂欲適山林去城市久知寂寞勝紛華
題拱北樓
殷地鼓鼙迎日出倚天梁棟與雲浮北瞻帝闕三
千里南控臣藩二百州江海無波沉罔象旌旗垂
野駐貔貅鸞迴麗榜多深意繡衮于今有魏牟
次韻羅雲叔紅梅
玉人中酒殢芳華盡壓東風百種花襆被冬深裁
異錦篝燈夜永障輕紗纖𬎼露沁蜂腰蠟密蕊雲
蒸鶴頂砂爲問閬風何處在相期高舉籋晨霞
紀夢
海上垂綸有幾年平居何事夢朝天蒼龍觀闕東
風裏黃道星辰北斗邊治世秪今逢五百前程如
此隔三千楊雄觧奏甘泉賦應有聲名逹帝前
次韻陳子仁黃河
禹功䟽鑿過憂勤海内山川自此分元氣渾淪通
地脉孤光迢逓貫天文母金伏礫秋逾盛隂火藏
淵夜不焚多少魚龍爭變化緫歸西北會風雲
隂陽爲殄黃河溢北度艱難擁萬艘齊楚百城防
雉堞淮沂千里避鴻濤耕鋤巳失天時正流徙爭
依地勢高此日朝廷憂水患湏明利害策賢豪
遊水樂洞分韻得人字
常聞勝地宅仙人如此淵泉必有神子晉重來玄
鶴舞琴高初化赤魚馴巗排利劒鉤鐔古水象鳴
球節奏均更有山僧能觧語自今休厭往來頻
望海
海門東望浩漫漫風颶無時縱惡湍黑霧漲天隂
氣盛滄波銜日曉光寒豈無方士求靈藥亦有幽
人把釣竿搖蕩星槎如可馭别離塵土亦何難
送罷雲叔歸山中
黃石山原風物幽賤子往年曾一遊舊行&KR1954;柘巳
成逕新藝木麻應滿疇馮衍能忘白首嘆謝安湏
爲蒼生憂餘杭溪上明日發愁殺楊花吹客舟
送叚時敏之京
懷山挾海奠京師氣執紆餘盡北陲鴈度塞雲秋
色遠鵲鳴宫樹曉光遲四方英俊皆來萃一代經
綸属有爲君有長才希屈賈好將詞賦重當時
留别京師
嚢衣託載道傍車人事匆匆歲欲徂風雨四更雞
亂呌關河千里鴈相呼蕪菁散漫根猶美桑柘蕭
條葉漸枯却向高丘重回首五雲繚繞帝王都
柬淛東萬戶蕭伯善
擇帥中軍自古難獨分符節守藩翰夜鳴鼓角溪
山靜曉竪旌旗雨雪乾不待掃門知魏勃豈湏彈
鋏識馮驩秪令四海無征戰萬卷詩書好厭觀
送勾曲外史張君歸華陽
送君高舉入華陽古洞深蟠石路荒蔽日旌幢朝
旋旋飛空環佩夜琅琅飡霞巳試登仙訣祀竈還
脩却老方見說陶公雖隱遁猶將道德佐齊梁
送戶部康里尚書
經濟才高負重名早趨蘭省執權衡唐除宰相同
三品漢拜司農列九卿禮樂正圖興美化錐刀先
務巳苛征公家事業齊周召重使斯民望太平
屢挾嚢書上國遊途窮獨擁弊貂裘驟蒙陸贄知
韓愈直待常何薦馬周北上塵埃憐寂寞南遊歲
月苦淹晉鯫生資歴猶卑淺可使徘徊製錦不
贈同院諸公
詔編國史有程期正是諸郎儤直時虎土守門宫
杳杳鷄人傳箭漏遲遲窗間夜雨銷銀燭城上春
雲壓彩旗才大各稱天下選書成當繼古人爲
玉堂夜直
直廬歲晏動羈情朔雪將飛覺夜明金井轆轤哀
響絶玉階瓴甓斷紋生蘚花莫辨沿墻迹松葉時
聞委砌聲愧以不才同制作諸公此日負高名
惠山泉
此泉甘洌冠吳中舉世咸稱煑茗功路掛山腰開
鹿苑池攅石骨閟龍宫聲搖夜雨聞幽谷彩發朝
霞眩太空萬古長流那有盡探源疑與海相通
寄維揚賈侯
經國長才世豈多群邪嫉正柰公何氣蒸雲霧藏
喬嶽聲轉滄𬈑放大河遠跡江湖猶棄絶驚心歲
月屢消磨鵾鵬自有垂天翼肯逐飛鴻入網羅
寄康大夫
往年持節使山南及此人情上下諳高士變心慚
隠逸小胥縮手戒貪婪猿聲散漫浮青嶂鴈影㰚
褷曳碧潭遥想政成多暇日幨帷出郭有誰參
遥想幨帷出郭時先駈十里走旌旗青山落日蒼
茫暗白水秋風慘淡悲勁矢每隨前隊發清笳偏
逐後行吹荆州未覺風流遠縱飲還應到習池
寄康里公
廟堂爲政已優游第秉純誠贊大猷五緯連珠環
北極萬方同軌會中州衣冠肅肅趨金殿鐘鼓遲
遲報玉樓治世賢才今盛集願陳旱麓頌宗周
歎息流年逐逝波功名到手莫蹉跎高才自昔遭
逢少公論于今責望多梁棟噐充能負荷鹽梅味
合要調和共誰魯國勲庸盛青史何年可滅磨
寄康大夫
官居烏府號清嚴察吏由來首六廉舊直螭頭司
紀載新加豸角備觀瞻蒙恩聖主寧求進具禮名
流每執謙欲論六朝興廢事籃輿應度蒋山尖
送伯長扈駕
罕畢前驅盛國容黃麾仙仗衞重重星流曠野飛
蒼鶻日麗層霄馭赤龍耀武邊陲湏北狩合祛天
地待東封論才孰可銘休烈扈聖還宜祀岱宗
追從群彦客金門獨用才高被國恩石室紬書裁
帝紀玉堂草詔代王言宦途赫赫名方振餘子紛
紛氣可吞會合適逢千載運奮飛寧羡北𬈑鯤
寄袁伯長
幾年簮筆侍明光直取才華補衞郎祀事悉稽周
典禮頌聲湏假漢文章雲垂迥野鳴鞘遠月滿高
城下漏長校獵合祛尤盛事願聞作賦擬長楊
東湖四景爲大尹本齋王侯賦
朝來千騎出城闉爲向東湖踏早春素練冪林雲
氣薄明珠穿草露華新山花獻咲開簷畔海鳥忘
機戲水濱記取當年賢太守及時爲樂與斯民
夏月湖中爽氣多南風曡曡捲長波漁人舟楫衝
蘋藻遊女衣裳擥芰荷膾切銀絲嘗美味腔傳金
縷換新歌史君用意仍深遠即此光華豈滅磨
暫停麾蓋擁輕舟此日湖山属暮秋采采黃花登
几案離離紅樹散汀洲傾壷浮蟻杯頻竭下箸鮮
鱗網乍收莫向錢唐誇往事白蘇未許擅風流
雲氣低藏十萬家東湖飛雪又交加玉禾舊布仙
山種瓊樹新開帝所花别浦移舟聞過鴈高樓凭
檻見歸鴉侯門似有相如客賸賦篇章與世誇
虞待制魏錄事述懷有作次韻奉和二首二公
皆故相之後
勢等衡廬各柱天家傳性理並鈎玄諫垣劘切章
連上文舘招延席屢前羊豕尚修松下祭麒麟肯
信草間眠岷峨舊日求遺族萬里湏乘逆水船
理氣兼明善論天秪應爲易又爲玄玩辭巳契忘
言表說卦仍觀未畫前對案窮年無近效閉門長
夏且高眠却忘京國多竒士欲向長河共買船
即事
禁城曉色清如水高下樓臺錦繡中千樹好花連
上苑百壷美酒出深宫珍禽競集高林霧寳馬争
嘶横岸風人物此時俱盛極兩都絶勝漢西東
次韻伯長待制
揮鞭遠過御溝斜出院時時見暮鴉巳入玉堂同
視草還趨瓊砌共觀花獸爐香繞窗前霧䗶炬光
搖帳底霞此去天津元不隔何湏八月泛靈槎
送薛玄卿歸龍虎山
金門詔下羽人歸欲向山中採蕨薇琥珀懸崖松
樹老琅玕倚澗竹根稀高巖蓄雨星辰濕古石懸
雲逕路微養性可無軒冕累遊塵元不涴仙衣
送虞貞白之辰陽
君以調官來上國藹然聲譽動儒林出門遇雨泥
塗滑歸路逢霜歲月深楚國千年歌白雪揚州三
品貢黃金高才不仕朝廷上有詔應煩使者尋
春雨
濛濛春雨暗重城莾若山林雲氣生駕過東朝霑
羽蓋仗移前殿濕霓旌蒼松密掩巖頭鶴翠柳深
藏谷口鶯明日不愁花爛漫新晴陌上有人行
徐獨清挽詩
大道無名識者稀獨扵元始探精微秦關忽報青
牛度遼海寧聞白鶴歸經秘玉函旋地軸書懸金
君以調官來上國藹然聲譽動儒林出門遇雨泥
塗滑歸路逢霜歲月深楚國千年歌白雪揚州三
品貢黃金高才不仕朝廷上有詔應煩使者尋
春雨
濛濛春雨暗重城莾若山林雲氣生駕過東朝霑
羽蓋仗移前殿濕霓旌蒼松密掩巖頭鶴翠柳深
藏谷口鶯明日不愁花爛漫新晴陌上有人行
徐獨清挽詩
大道無名識者稀獨扵元始探精微秦關忽報青
牛度遼海寧聞白鶴歸經秘玉函旋地軸書懸金
榜闢天扉門人攟拾編遺事第錄先生杜德機
寄武當山人張真人
山走西南氣勢尊大神遺迹至今存冰横磵下千
年凍雲起巖前萬里昏既有嚴威彰赫赫詎無厚
福護元元真人制行通天地日日飛仙降殿門
題火涉不花同知畫像
堂堂玉立照青春昭代由來重世臣帶納掖庭聮
衞士分符江徼緫編民鷫鸘裘暖鳴鞭疾翡翠簾
深翦燭頻州縣三年姑少試驅馳休厭属車塵
次韻田師孟西曹即事
隠吏重來右掖初清明時節亂花舒霧承黃閣霏
霏重雨散彤庭點點疎李耳舊藏周典禮蕭何元
得漢圖書經邦事業湏公等要使皇文日粲如
次韻黃子久獄中見贈
觧組歸來學種園栖遲聊復守衡門徒憐郿塢開
金穴欲效寒溪注石尊世故無涯方擾擾人生如
夢竟昏昏何時再會吳江上共泛扁舟醉瓦盆
鷗波亭阻雨
坐聽高樹響颼䬙風雨相兼卒未休氣雜昏明侵
晝景色交黃赤變河流潜移窟宅蛟龍怒固守林
樊鸛鶴愁水潦此時傷稼穡天人何事計仇讐
懷錢唐故人柬應中父
幾年流滯客京師每憶江邊話别離落魄巳甘心
似鐡蹉跎無柰鬢成絲草玄思苦無人問彈鋏歌
長只自悲滿目塞雲飛去盡倚笻獨立更多時
寄吏部張尚書
復喜清朝用大賢玉音俄對廣庭宣姚崇巳託君
臣契李泌終操將相權此日經綸湏展布他時簡
冊要流傳淵明有待公田米可念江湖久棄捐
題謝疊山遺墨
荆南失守見亡形太歲徒聞忌丙丁羸老扣心天
藐藐鬼神號哭夜冥冥忠臣效死招烏合烈婦捐
生報雉經辭氣凛然遺墨在再三尋繹淚雙零
故宫愁見黍離離大厦元非一木支義士忠臣徒
走死寡妻弱子謾傷悲五經文字寧虛設一代人
才頗中衰慷慨殺身猶易事似公方可正民彛
題本齋王公畫像
天姿英粹異庸常早籋雲霄被寵光劒戟森嚴開
武庫珪璋特逹薦明堂願承簮履趨門下竊候旌
麾拜道傍邪正此時真雜糅秦臺懸鏡亦煌煌
詩禮傳家德望隆一門三世拜三公五營帶甲軍
容盛九府流泉國賦充房魏素懷尊主術龔黃先
奏養民功欲將惠澤量深淺楚浸洋洋與海通
寄題成都萬竹軒爲李仲淵作
君家種竹蜀江傍高與蠶崖勢頡頏巳樹旌旗分
部曲更鳴琴瑟應宫商蛟龍併逐波濤化虎豹曾
因霧雨藏兄弟至今俱宦逹未應開逕接求羊
送范德機
往歲從君直禁林相扵道義最情深有愁併許詩
頻和巳醉寧辭酒屢斟漏下秋宵何杳杳窗開晴
晝自隂隂當時話别雖匆遽秖使離憂攪客心
送鄭子謙倅蘭溪
主人情重賦驪駒戶外群騶有所湏將喜在場登
薺麥母忘入澤取萑蒲風乾鳥雀當櫩噪日下牛
羊隔隴呼昭代擇賢先治理服勤簡牘是良圖
青絲絡馬去翩翩正是春風二月天樂作前行尤一
蔚壮書随後乘併稠填徵符此日湏官次射策他
時對御筵玉府編摩求大手知君元有筆如椽
贈彭萬里
素居鄕䣊繋瞻聽遠涉京都迓寵靈掛席波濤秋
淼森據鞍星宿曉熒熒肯如蛟劒終藏匣誰信牛
刀始發硎將相與人殊勢分秪應雙眼爲君青
七月十九日大明殿早朝
王氣浮空御殿開金衣照日近臣來絲囊巳進千
秋錄黼座還稱萬夀杯王子吹笙雙鳳下羲娥攬
轡六龍回衢樽此日霑恩賜散作祥風遍九垓
酬賈郎中
挺生雄俊氣昂昂服事朝家被寵光鸚鵡杯中春
正好鳳凰池上日偏長新裁樂府傳宫體舊着朝
衣帶御香忠孝两全人所羡只今慈母在高堂
雷江阻風寄池陽通守周南翁
繋舟江岸隠蒲蘆坐聽篙師制疾徐巨浪駕空龍
出沒猛風吹樹鳥讙呼詩題短札難頻寄酒滿長
缾已屢沽輦道沙乾宜並馬問君何日宦京都
送王仲儀歸婺源
學道山中歲月長中年已見髮蒼蒼爲延簮笏開
松逕困蓄詩書蓋草堂季子不期爭富貴公孫莫
厭舉賢良告歸苦值兼旬雨幾度黃流撼石梁
體覆木綿價過樂平境中偶賦
蒼山百里路盤盤遥望連峰劒戟攅斷岸回風纏
古木高崖飛雨雜奔湍石田磽硧收成薄巗屋﨑
嶇結構難度地何如江以北提封百萬有餘寬
點義倉即事
南來受命佐爲州喜遇豐年暫出遊過嶺﨑嶇尋
道路上山磽确治田疇修藤掛樹龍蛇走怪石攅
溪鴈鶩浮賦役巳寬詞訴簡素飡無𥙷謾優悠
題楊指揮樂善堂
樂善名堂事可誇兩全忠孝故侯家弦匏入廟思
無忝分胄升壇聽不譁窗下唱鷄書未卷門前立
馬鼓猶檛後人自爾蒙遺德流漲春江詎有涯
次韻張秋泉真人碧桃
道院桃開一樹春往來勾引看花人揮毫欲賦巫
山女振佩疑逢洛浦神翠萼臨風搖不定珠蕤承
露綴如新煌煌更結千年實凡木何由竊比倫
再次韻
一枝如玉照芳春幾度凭闌欲殢人翠被夜寒愁
灑淚珠簾月冷怕傷神劉郎陌上裁仍舊王母池
邊賞又新不是梨花飄雪樹望中清絶更無倫
江上
合流渾渾古則然中有物怪藏深淵鮫人賣鮹出
水底龍女結佩遊堤邊芙蓉覆波顔色好薜荔絡
石根株懸此行欲遂極幽險所聞廬阜多神仙
過安慶城下呈李惟肅判官
山川未到巳知名前代英雄幾戰爭水受委輸開
巨浸地乘走集建孤城島夷筐篚來修貢楚俗魚
鹽樂治生四海晏然當此日斯民何幸際承平
寓長春道院春雨即事呈鄭尊師
南榮相距數尋間滿地春泥隔往還夜雨暗添籬
脚水曉雲濃揜樹頭山修篁夾徑宜增植細草侵
階莫謾刪世慮紛然無止極敢求大藥駐衰顔
客遊無頼阻重隂院落蕭條徑術深數畒林塘觀
不厭一窗風雨坐相侵靈蚪尚有蟠泥跡老驥寧
無越塊心多謝西家賢太守相招樂飲費千金
題沈君湖山春曉圖詩卷
迤邐沙堤接畫橋東風楊柳暗長條鶯随玉笛聲
偏巧馬受金羈氣益驕舞榭歌臺臨道路佛宫仙
舘入雲霄西湖春色年年好底事詩翁歎寂寥
東程處士
故人不見十年餘鴻鴈南來得素書茶吐槍旗迷
澗谷竹供編簡塞庭除詎容煉藥燒金䁀有待橫
經校石渠江上繋舟將發去黃山回首重躊躇
贈合部遇宗師
遠俗超然百慮忘蒲團孤坐日偏長高城靜數蓮
花漏密室頻燒栢子香古地神通周世外諸天雄
猛侍階旁雜華義諦無窮盡願見菩提發寳光
翰林楊仲弘詩卷第六終
