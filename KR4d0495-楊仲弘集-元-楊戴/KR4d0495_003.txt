翰林楊仲弘詩集卷之三
五言律詩
寄題羅氏别業
溪行如百里爲地巳幽深石轉黃金塢山抽碧玉
簮杯觴酬日月弦誦起雲林樂事無終極誰能得
此心
門前臨白逕長日少人行野樹重重暗溪流脉脉
清山形元不斷雲氣自相縈巳似龐公隠何時重
入城
次韻江行六首
潮頭終歲白沙腹有時皤利涉他州柂終更古戌
戈天依臨海樹風作滿江波亦有投竿意還聽孺
子歌
舊事如遺迹新愁轉泥人晴天宜縱步凍草各含
春野鵲飛林杪沙鷗過水濱江山故如此晚望及
斯辰
藜羔真我食薜荔亦吾衣養性隨時足今生徇物
非秋蓬猶未定風樹莫相違謾作烟霞想曾無羽
翼飛
春花聊共采若木有誰編浩蕩寧無取紛華幸見
憐緒風吹四裔清露洗重玄萬物皆生意蹉跎畏
此年
路僻行來好天清望極遐白魚翻急浪黃犢卧晴
沙柳吐千條葉梅殘幾樹花佳辰從此數歴歴看
韶華
子胥因諫戮玆事幾經秋顧爾忠難揜于今憤不
休天風吹地轉海水入江流欲問鴟夷處茫然使
我愁
酬子行初秋風颶之作
暮夜風濤變崩騰怒不休魚龍皆失穴江海欲同
流並岸漂千舍連檣覆萬艘隂陽知有沴惻愴動
深憂
送孫大方歸朝元宫
高卧林泉表超然謝世紛空山鳴白雨古石繋蒼
雲不作䕫龍伍甘從鹿豕群都門遊宦客回首緫
慙君
飛搆上凌空依稀想故宫金盤凝曉露玉佩振秋
風𬈑涬那違俗支離更養蒙大還何日就變化入
無窮
爲樓因地勢四面盡青山路落秋城外河流曉樹
間鴈飛雲莫莫龍現雨珊珊建木光華盛何時共
折攀
饒國吳文康公挽詩二首
厚德脩天爵崇資拜地官粲然周典禮偉甚漢衣
冠共喜懸金印俄聞蓋玉棺史臣書寵數光照碧
㠝岏
道學繇賢子推恩自聖皇白茅分壤土華衮賜衣
裳漫注長生錄虛傳却老方神遊終不返瀛海路
茫茫
題張氏順堂
百順名爲福紛然會此堂詩書成藴籍黍稷發馨
香夜戶鳴琴瑟春筵酌酒漿子孫宜孟晉相繼謁
明光
題信州先天觀圖
回環因地勢制作本人謀蔽日來龍駕凌空結蜃
樓秋琴翻浩蕩夜磬荅深幽願受長生訣他年幸
一遊
高林褰翠氣虛谷散虹光道士多騎虎仙人自牧
羊澗泉通地遠山嶺際天長戴子文爲記流傳示
不忘
四圍山不斷状若碧芙蓉谷遠含風細崖深下露
濃茂林藏虎豹隂洞伏蛟龍恍惚神人降浮空羽
蓋重
鬼神相與處燒藥易成功雲霧生牀下雷霆起室
中養身唯淡泊遊世等虚空高舉寧無日飄然獨
馭風
次韻引浚儀公題蘭竹卷子
樹蕙連叢竹秖應族類同相依巖石畔併入畫圖
中勁葉凝清露危梢倚碧空諒非高世士此意固
難通
贈程景純
南遊觀楚越北度覧幽燕羇旅新愁換英豪往事
傳塵沙迷遠驛風雨暗長川好醉新豐酒清朝正
選賢
論士無他術先觀氣盛衰澗松多勁節瓊樹有高
枝圖籍曾無覧弓旌詎久遺似君宜努力慎莫負
明時
思菴
閔氏青山下遺封見若堂蓼莪恩未泯拱木恨難
忘德業銘金石詩書塞棟梁子孫脩學術奕世有
輝光
赤壁圖
寂寂長江夜同人共泛舟清尊方淡蕩孤棹且夷
猶望遠幽禽度歌長獨蠒抽千年遺跡在不逐水
東流
贈昌上人
山中明月小壠上白雲多旦食飡松栢秋衣攬薜
蘿俗人希見問禪老每相過異日高僧傳垂名定
不磨
未生天地始此理固存存直木何由曲清源不可
渾養生母過厚守道在彌敦超出塵埃網蘄師共
與論
送葉彦中之官行臺
范滂將攬轡周景巳題輿九扈名兼美三鱣兆豈
虛都門愁撡𬒮江徼喜沿書重有斑衣奉南州緫
不如
大府徵才士知君學業優兩京勞侍從十載困淹
留白雪歌難和青雲志易酬鍾山多勝㮣有意與
同游
送胡秀才歸新安
明詔方求士知君有俊才未聞遺𣏌梓何事返蒿
萊似驥寧淹足爲龍豈暴腮文章成錦繡他日必
重來
彼美逢衣子遨遊至上京雲霄方有志塵土巳知
名塞鴈驚新恨溪鷗憶舊盟秋風吹易水惆悵復
南征
惠崇古木寒鴉
江上秋雲薄寒鴉散亂飛未明常競噪向晚復争
歸似怯霜威重仍嫌樹影稀老僧脩止觀寫物固
精微
留别陳益謙
大帆仍馺娑雙棹復夷猶曉岸烟沙闊春江霧雨
稠桃花隨漲水荇菜逐長流遟子來京國何時賦
壮遊
遊陳氏園偕李治中張提舉
曉日從千騎郊原樂事多溪山春與麗烟靄晝相
和宿蠧藏編冊鳴騶隔薜蘿使君辭滿引起舞亦
傞傞
挽艾處士
才行能䨥美終身作布衣江湖名自遠塵土迹還
稀野菊秋霜薄岩松夕照微沙鷗盟未改忽忽下
漁磯
撰文來相府書字出詞垣盛事傳千載幽光發九
原父賢宜並著子孝復堪論多少衣冠族無聞愧
後昆
顧氏義塾
居鄊爲義塾玆事罕前聞外戶來衿佩中堂蓄典
墳儒宗先麗澤聖德尚彌文吳下多豪族能賢緫
羨君
挽吳道士
曾爲方外士抗迹出塵氛既草歸田賦仍書誓墓
文卧牛空有兆紀鶴竟無聞春草年年合誰憐道
士墳
送林季羽入京宿衞
青雲自致身磊落見斯人卷衮辭蒼麓垂纓侍紫
宸漏殘珠閤曉香暖玉爐春倘厭承明事歸來衣
錦新
終軍方近幸賈誼最能文獨用竒才進應將美譽
聞金鞍光照地寳劒氣凌雲來往燕臺下同游必
羡君
衞郎皆世胄之子更才賢意氣雲霄上榮光日月
邊都俞聞寳訓出入奉瓊筵立志當弘毅功名不
偶然
送徐義父入京
舊富三冬學今爲萬里遊風雲丹鳳闕雨雪黑貂
裘南土名先著東堂選必優相逢多意氣談笑接
名流
幽燕向日邊裘馬去翩翩磧迥沙如雪河窮浪入
天上書雙闕下待詔五門前壮節當竒遇無煩媿
往賢
贈曇上人
多生爲佛子慧逹自童蒙蟬蛻凡塵外龍騰覺海
中一真元不染四大本來空異日叢林下知師繼
杲公
人世百年内都如過隙塵不開心上眼苦愛夢中
身城市無閑日江山又晚春相逢言道好獨覺意
相親
贈胡汲古
先生唯逹道久矣樂山林致聘無雙璧爲生過十
金身閑雲出岫髮短雪盈簮遁世猶吾志同盟欲
自今
野客何蕭散長年暫出遊風塵唯短褐江海自扁
舟有迹能來往無心任去留才名今藉甚屈指到
枚鄒
送胡汲古之吳中
有客佩蒼精居然得此生山開棲越跡水泝入吳
程佚老悠悠計傷離戀戀情食菲方未巳應不爲
魚羹
中秋
攬雲憑結搆步月上林皐不記金尊竭頻瞻玉宇
高神清存夜氣天闊數秋毫百尺樓如在何煩卧
汝曹
挽曹光益
斯人吾所愛不見巳經年頗怪魚書絶俄聞鵬賦
傳歸魂迷道路遺骨滯山川遠業凋零盡臨風爲
悵然
好學無如子冥冥獨苦心未成梁棟用誰使雪霜
侵宿草孤春意游雲泊太隂憶渠情不巳揮淚在
衣襟
贈劉時中
騷雅誰能繼居然属大才銳思羅宇宙逸興走風
雷處勝輕流俗名高震外臺東郊乘大路翼翼待
龍媒
吳越千餘里君來按轡遊群公虞罪戾多士想風
流决事曾無壅觀民輙有憂若人何可得離别重
添愁
送王元禮歸平城
燕趙多竒士遺風有固然射鵰猶絶藝屠狗亦名
賢形勢威天下風流號北邊送君歸此地亦欲奮
吾鞭
牧羊憐馬援投筆困班生侯印終兼綰窮愁實飽
更大才當用世小挫亦知名快飲桑乾酒能澆氣
不平
贈張之翰
外臺收掾属奮步集亨衢落落蟠英氣飄飄發壮
圖威風聞郡邑行李涉江湖並轡逢佳友周游興
不孤
長才當用世進取或殊途剸劇曾揮刃銷奸若燎
枯交游冠蓋盛出入禮義都有頼寬衰俗餘波及
腐儒
送陳君佐入京
子欲遊京國程途萬里遥束装辭邑社振旆躐風
飈學問先餘子飛騰在一朝太平知有策必顯聖
明朝
董子知天道朱雲善易經由來登俊乂所以重朝
廷彼有譏儒服吾無鼓說鈴君看鴻鵠舉忽忽至
青冥
宿延祥觀有感
處世如庸俗胡爲淹此留蹉跎悲往日磊落愧前
修願棄人間事來爲物外遊大還如可就猶足訪
丹丘
瓊舘遊仙子超然遠世情言辭多近道豪翰久知
名露下衣裳濕風來几案清似君居處勝亦足寄
吾生
題青田葉叔至野清堂
爲堂殊顯敞在野興尤濃曰水流千折青山繞百
重樹麻行旆旆蒔木倚童童相對漁樵話終朝亦
罕逢
遠來山異甚龍虎互騫騰溪狹灘聲悍林繁雨氣
增正湏求靜坐何事角多能謁告還鄊里君堂或
可升
送張宣撫使嶺南
奉使入蠻烟終軍始妙年抗旌辭朔野擊楫渡湘
川翠竹侵巖際黃茆盡海邊狼荒非善地爲戒莫
留連
此行行萬里渺渺極朱涯地勢雖懸隔天威可遠
加引弓飛惡鳥拔劒斬妖蛇遲子歸來日燕南看
雪花
送李侍郎使安南
九秋天色晚萬里送君行馬首塞雲起腰間寳劒
横奉揚天子命慰答遠人情直渡蠻江水炎氛一
日清
喜雪酬康子淵院使
漠漠連天暗霏霏著地輕欲迷鳷鵲觀先入鳳凰
城凍影篩簾密寒光射隙明詰朝宜表賀來歲卜
收成
送吳清叔
驛路程雖遠帆風勢甚遒青山隨岸去白水滿江
流牢落添新恨繁華憶舊遊只今歸去好把釣即
槎頭
贈鄭尊師
茫茫雲著地摵摵雨交天篁竹連河上青茅盡海
邊棲遲聊應化放曠且談玄相對蒲團坐清風爲
肅然
黃櫟杖爲龔聖與作
嗟哉黃櫟杖吾頼汝扶持未免道途苦無如筋力
衰散才唯不用大節固多竒老向江湖上提携得
自隨
次韻夏仲勉
門前無繋馬屋外有鳴螿迫迮衣冠府蕭條翰墨
場雨淫憂地濕風暴喜天凉推轂無時巳令人憶
鄭莊
不喜爲文富長憂得酒慳尊罍堆案上筆硯棄墻
間有傳追王績無書繼賈山貴人能慢士往見亦
胡顔
冬至次韻張宣撫
北去關河遠南歸歲月長屠龍雖有技相馬獨無
方雲水連天暗霜蕪滿地荒客遊應未巳塵土在
衣裳
瀛海無消息冥冥鳥道長巳驚雙鬢短更待兩瞳
方落日依平嶂洪河入大荒憂來那可得揮淚欲
沾裳
送吳清叔歸婺
客遊春向莫無日不思歸雨給桑麻秀山深笋蕨
肥薄醪能屢醉舊社足相依莫道天邊鴈衝衝適
禍機
與方韶卿望月
月明胡乃爾秋盛故能然匣鏡無纖翳槃珠有許
圓寒光搖碧海爽氣挾青天幸遇山頭鶴令人夜
不眠
孝思亭詩爲王心田作
山嶠靄蒼蒼盤旋衞古藏盎温通地氣赫奕閟天
光神化侔飛劒前聞驗若堂子孫脩祭祀歲久不
能忘
淨香亭
藝竹蒼空古爲亭白日幽一麾方出守千戶益封
矦外物從渠屏清尊喜客留楣閒標勝語朗詠亦
風流
翼翼四簷外蕭蕭三逕中珠璣穿夜雨幢纛舞天
風擁䄂生清氣開軒近碧空古人雖不見佳興詎
無同
酬吾子行
耿耿思朋舊悠悠涉歲華既依秦大姓方問魯東
家雅道將誰與新詩敢自誇秪今能會合不憚路
途賖
偶作
碧草含秋意黃雲起暮容歸鴉昏且噪去鴈遠無
蹤杯酒因循醉朋人邂逅逢身名猶碌碌正坐日
疎慵
送劉明卿歸安東
同郡居相遠逢君豈偶然秋天聮席宴寒夜共衾
眠不爲時名役猶嗟俗事牽語離還悵快後會是
何年
和張仲實舟行雜詠
莫作匆匆去相随稍稍觀遠山多意態急水易波
瀾把酒悠然樂扁舟得爾難五湖天下景六月氣
常寒
題秋江釣月詩卷
泛跡秋江上而今不計年垂綸牽細浪欹帽破長
烟巳類玄真子兼疑孟浩然後來名未泯題品有
高賢
翰林楊仲弘詩第三卷終
