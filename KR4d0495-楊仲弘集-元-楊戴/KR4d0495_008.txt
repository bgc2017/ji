翰林楊仲弘詩卷第八
五言絶句
題高尚書竹石
矯龍疑蒼筠踞虎肖白石倘乘風雲會變化那可測
趙浚儀公竹石
老竹倚危石比德猶弟兄凌競度霜雪然後大節明
王晉卿古木
走根坼裂石曲幹漸清漣雷電忌交作化龍起重&KR3559;
墨蘭
謂香辭迫求曰色却媚愛執德非固然何用結爲佩
墨蕙
與蘭大相似多花花蕊蕊在古象何人孤竹君二子
題松雪翁墨竹
蘅蘭倚修竹寂寞生幽谷比德如夷齊扵此受命獨
側石狀竒峭横竹枝扶疎猗蘭復參立信哉德不孤
題墨竹四首爲鄭尊師作
飲霧初泠泠沭雨還旆旆相從采真遊可作晤語對
蔽日訝無影䟽風疑有聲移根來室中尚假筆墨精
虛心可遊世直道難事人伯夷聖之清信哉德有隣
風味既澹泊顔色不嫵媚孤生崖谷間有此凌雲氣
畫竹二首
翡翠含春霧琅玕振曉風清聲來枕上秀色入簾中
萌芽成虎豹變節作蛟龍正直唯吾與清修必子從
七言絶句
客中即事
漸覺星星兩鬢皤推愁不去柰愁何客中忘却春
光度驚見前林嫩竹多
終朝矻矻坐書帷春去春來緫不知怪得山禽如
有意隔窗撩亂踏花枝
幾日懸懸雨不休客窗孤迥使人愁杜鵑啼切知
何處坐對雲山萬木稠
美木千章遶故宫如烟如霧塞虚空路衝南北山
岡斷披拂能来萬里風
遠望潮頭出海來直衝西岸復東回鴟夷萬古晉
深恨如此波濤亦壮哉
悼隣妓
西子湖邊楊柳花随風飄泊到天涯青春遇着歸
來燕㗸入當年王謝家
金沙灘上觀音面劫火光中幻化身抱取摩尼却
歸去天衣元不汚風塵
一種腰肢分外妍雙眉畫作月娟娟春風吹破襄
王夢行雨行雲若箇邊
種柳圖
連山斷岸古今同彷彿柴桑入望中爲問江邊枯
柳樹飛花幾度亂春風
趙松雪畫蘭竹石
石上蘭苕巳蔚然竹枝相間復娟娟正如王謝佳
公子文采風流並世傳
謾題
都門幾度見秋風楓柘連山樹樹紅江海此時回
首望黃花滿地酒樽空
贈陳相士
英豪無處覓知音奔走塵埃嘆陸沉他日預言當
富貴相逢何惜贈千金
江湖茫茫眼欲空尋常貴賤相多同低頭強與時
人語蹤迹徒勞逐轉蓬
棘林圖
村北村南隔暮雲滿林黃葉亂紛紛楚江回首三
千里過鴈如今不可聞
沙鴈
漠漠寒烟樹影微一行沙鴈背人飛江南江北秋
將盡客子如今猶未歸
題應中父所藏陳仲美山水小景
層巒疊嶂倚晴空松檜相連秀色同下有幽人茆
屋在浩歌宜属紫芝翁
扇上竹
種竹何湏種萬竿一枝分影亦檀欒秋宵更受風
披拂聽取清聲入夢寒
題高尚書墨竹
尚書善畫名天下戲掃脩篁筆更竒何異𥙷陀巖
石上雪霜摧折有殘枝
聽琴圖
繇來六律妙難知聖德巍巍亦有師欲向琴中求
至理想從虞舜五絃推
讀碑圖
老自負知無窮文藝兼求事事通獨忌楊矦才
勝巳䧟身令入網羅中
水仙花
花似金杯薦玉盤炯然光照一庭寒世間復有雲
梯子獻與嫦娥月裏看
題雪竹圖
飽經霜雪性堅強拔起危梢百尺長大節挺然雖
屈撓渾如宋璟立班行
題風竹圖
屋後屋前皆種竹中宵無柰朔風號似維舟楫滄
江上裂岸崩崖聽怒濤
題息齋竹
老節嚴嚴若自持翛然分影覆階墀此君不受纖
塵汚更看清朝雨過時
雷泉
石崖深處有潜龍奮起春雷不見蹤自此白雲山
下路流泉一道響淙淙
次韻康子山舍人
兼旬風雨氣寒涼院落幽深草木長却喜今年多
夏果碧苞丹實滿林香
欲賞秋花色巳涼碧雲散盡楚天長姮娥舊種無
多樹何故人間有此香
題鍾吕傳道圖
濟世曾聞有大才超然脫屣去塵埃劒光昱昱今
何在上下乘龍戲九垓
到京師
城雪初消薺菜生角門深巷少人行柳梢聽得黃
鸝語此是春來第一聲
送人
客路逢春雪乍消眼前愁思轉相撩垂楊染作黃
金色舞遍東風萬萬條
金溝河上始通流海子橋邊繁客舟却到江南春
水漲拍天波浪泛輕鷗
畫竹石
竹前怪石起參差篁竹叢深使客疑如過瀟湘江
上路鷓鴣啼罷日西時
息齋道人能畫竹攬結造化歸毫端偶從紙上得
一箇大勝渭川栽萬竿
宿浚儀公湖亭四首
夜宿湖亭水氣涼四更風露濕衣裳空濛霧重前
山暗屋角斜明是月光
兩兩三三白鳥飛背人斜去落漁磯雨餘不遣濃
雲散猶向前山擁翠微
幾年鄕夢隔江湖此日登臨興不孤小艇欲行無
遠近不愁歸醉要人扶
能文亦有張公子往歲俄加道士衣載酒白雲山
下路擬將毫翰與同揮
題十二紅卷子
碧桃枝上有珍禽調舌交交聽好音畫出江南春
意思明年携酒共追尋
題巨然秋山
山石嵯峨樹老蒼筆端描邈辨毫芒從来名下無
虛士可與荆關作鴈行
題鄭子貞畫像
外姓爭權國必危若人有道獨前知倘緣辟召登
朝著忍見他年漢鼎移
躬耕谷口雜編民寧肯懷金媚賊臣楊子觧言如
許事不知執戟是何人
次韻陳又新真人北上
驛騎翩翩秪暫歸夀觴捧罷戀慈闈秋風萬里關
河道回首那堪翔鴈飛
贈高如山
江行瞩望多竒絶疊璧重崖翠倚空此日如山相
邂逅皓然秋鬢一衰翁
題畫兔呈馬伯庸學士
姮娥乞與長生藥自可騰空入月中竊食草間多
利害飢鷹奮擊待秋風
喜晴
樓外斜陽放晚晴街衢前後聽歡聲廻舟更倚南
風順千里青山照眼明
題廣寒龍先生詩卷
匡廬山下有仙翁夀與乹坤配始終記得霓裳羽
衣曲此身曾入廣寒宫
人事休祥靡不知道高曾作帝王師龍顔大悅承
天寵長記麻衣上殿時
古來聞有列仙儒栖宿巖巒道味腴度世直湏功
行滿乘龍飛去侍清都
題倪御史墨帖
官府移文存大略僧家常住守清規秪令坐奪齊
人食嘆息浮屠亦少衰
唐季朝銜亦漫加長憂羣盗亂如麻子孫奕葉猶
昌熾知是當年積善家
紀夢
四面青山擁翠微樓臺相向闢天扉夜闌每作遊
仙夢月滿瓊田萬鶴飛
紛紛鸞鶴滿虚空耳畔如聞度海風直上雲霄千
萬里此身飛入紫微宫
題温日觀葡萄
老禪嗜酒醉不醒強坐虚櫩寫清影興来擲筆意
茫然落葉滿庭秋月冷
醉中捉筆兩眼花倚簷架子欹復斜翠藤盤屈那
可辨但見滿紙生龍蛇
題墨竹
嶰谷隂寒石如鐡二龍僵立露骨節春雷動地萬
物活畏汝飛騰衝石裂
攅青聚綠生巖幽海濤聲引風䬙䬙年年三伏林
下卧白晝憀慄如深秋
用韻送德陽入越爲贅壻
從來浪迹信流槎始至山隂便作家不與淮王援
桂樹應随越女採荷花
輕霞薄霧詰朝晴岸柳江梅着樹明更向若耶溪
上聽傍人歌唱盡春聲
次韻子正雪中雜興
天公何事又飛花欲以文章起作家坐想玉堂風
味在赤銅官鼎試春茶
舊說曾城玉爲樹千樹萬樹遶仙家又湏天上春
風早想見飄零如此花
姑射仙人玉佩裳周流天地有輝光但令糓熟不
疵癘未受人間黍稷香
寂寞寒儒半畒宫堆瓊積玉未爲窮向來得此成
竒觀一任衡門動健風
題子行所藏魚藻圖
畫出鯈魚戲綠漪羣分小白更相随主人真得蒙
莊趣視此洋洋樂可知
題宣和畫爵
蕞然徵命出蓬蒿飛躍無踰數仞高阿閤鳳凰行
此畫渠能使聖躬勞
一爵翩然飛且鳴翎毛嘴瓜若天成遼陽一往無
消息猶得人間着畫名
次韻雪
若有神人爲散花往來揮灑任横斜乘龍忽忽行
天上何不斯湏過我家
初上衣裾細細花老松俄頃半枝斜高林窮谷無
行徑敗壁頽簷有住家
砑光帽子舞山花吹落曾城萬仞斜安得飈輪爲
蕞然徵命出蓬蒿飛躍無踰數仞高阿閤鳳凰行
此畫渠能使聖躬勞
一爵翩然飛且鳴翎毛嘴瓜若天成遼陽一往無
消息猶得人間着畫名
次韻雪
若有神人爲散花往來揮灑任横斜乘龍忽忽行
天上何不斯湏過我家
初上衣裾細細花老松俄頃半枝斜高林窮谷無
行徑敗壁頽簷有住家
砑光帽子舞山花吹落曾城萬仞斜安得飈輪爲
我駕一時飛到列仙家
題曾氏墳山詩
漫漫平田一望中前山突起勢穹崇千年留得孤
墳在秪爲州人敬魯公
題三生圖
一生曾歴萬生多貴賤賢愚變幾何更向此身存
業識茫茫大劫詎消磨
雲林雨霽圖爲瞿澤民賦
麗澤乘時灑八荒歸雲杉抄尚悠揚齊民亦有豐
年望豈但陳陳問太倉
山谷帖
古來君子重親親欣戚相扵此意真再拜先賢遺
墨在弟兄闘䦧是何人
趙承旨帖
書名世仰浚儀公望重朝廷品秩隆今日後生思
倣傚臨池湏費十年功
陽關圖
咸陽西距玉門關萬里征人憚往還此别尊前湏
盡醉相逢俱是鬢毛斑
春山圖
春山流水暗㳙㳙發歛朝雲與暮烟更茸竒峰千
萬仞不愁無處學神仙
集虛
虛室還能致吉祥唯嫌六鑿互相攘百神受命皆
來舍豈假乘雲入帝鄕
偶題
巨木埋根數百年蔚然蒼翠上參天不歸宫闕充
梁棟也作龍舟濟大川
海上雲來徧地隂波間漏日瀉黃金水車倦踏傷
淫潦無柰連天雨正深
畫枇杷
四月江南盧橘熟離離佳實滿枝黃丹青偶向圖
中見漬蜜猶思配一觴
偶題
藏名匿迹黃塵中日抱書案心冥濛墻頭花變兩
三色又是一年看春風
清溪
霧擁春郊白晝昏清溪路斷客銷魂更憐把釣衝
風雨欲與漁翁共一樽
喜晴
簷外喧喧雀報晴夕陽猶照小窗明廻舟更倚南
風順要聽田家打麥聲
題沙緫𬋩屏風
驚濤奔衝山震動靈液滲灑樹滋長襲肌或怯寒
吹搖入耳如聞怒雷響
畫馬
天家狙狡骨骼竒朝飲暮秣必以時世無造父能
駕馭直欲弄影舞瑶池
翰林楊仲弘詩卷之八終
