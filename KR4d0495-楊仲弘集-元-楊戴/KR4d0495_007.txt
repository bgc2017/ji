翰林楊仲弘詩卷第七
七言律詩
舟次池陽偕通守周南翁燕表姪陳和卿家席
上贈歌者
故人相見話綢繆三日江干繫客舟高燕未闌明
月上豔歌初轉彩雲留光搖崖䗶寧知夜字寫邊
鴻巳報秋底事尊前能盡醉爲伊肯展翠眉愁
簡松江汪知府
君爲郡守屢豐年能使歡聲塞市㕓泮水荐游聲
甚美鈞金並入聽無偏漁河夜集千家網煑海朝
凝萬竈烟賓客况聞才子盛詠歌宜属後人傳
夀姚國公
可樂無如父母全既賢既貴又長年金壷賜出青
雲上玉佩朝辭白日邊楚木論春猶五百蟠桃稱
夀必三千似聞黃綺歸來後長向山中作地仙
武當山張真人
張公被髮下山來欲爲神州救旱災感召上天垂
雨露指揮平地起風雷槁苗再發還堪刈枯木重
榮不假裁受詔即思歸舊隠瓊樓玉殿繞崔嵬
奉呈左司張元朴郎中
上相登庸求佽助明公秉德動觀聽旂常大法藏
清廟玉帛彌文薦外廷欲立高名垂宇宙湏知雅
量配江𬈑鯫生論事非晁董盡力還堪備使今
贈惠山聖長老
道人卓錫向名山路絶巖頭未易攀海上潮來風
浩浩洞中雲出雨潺潺松柟直起參天碧苔蘚旁
行匝地斑藉甚後人蒙法施有如流水注蒼灣
寄曹雲西
羡君卜宅遠紛龐長把絲綸釣大江秔稲色枯雲
慘慘芰荷聲急雨淙淙消磨歲月書千卷傲睨乹
坤酒一缸甫里當年遺帙在交鋒那肯竪幡降
送師緫𬋩
使節南來寵渥新漢家京尹擇能臣金爐香暖迎
丹詔玉陛霜清謁紫宸巳用嚴威摧酷吏更推仁
政澤齊民知公夙抱經綸志多立功名繼古人
題景德寺雲谷老師宜月軒
月入中庭欲睡遲况逢秋夜特相宜十分隂魄凝
中氣五色祥光溢上規影漬金杯湏滿汎風生玉
笛任横吹老禪心地元虚寂更想高簷獨坐時
送趙伯常
君如寳玉不磨礱吐氣騰騰作白虹外戶將迎皆
美士前途推挽必名公鵷行不獲朝參共燕坐猶
能獻酢同我憶東歸心正切奮飛偏羡挾秋風
重陽日作
客中佳節罷登高獨坐悽然感二毛紫陌泥塗秋
泊泊黑山風雨夜嘈嘈幽人侈有觀魚樂壮士慚
無汗馬勞得喪古今都一律唯應痛飲讀離騷
贈善畫沈處士
繪畫時賢屢逼直謾扵城市老間身孰知麋鹿臺
前客觧寫麒麟閣上人種樹十尋知閱世滋蘭百
本喜逢春詩成有愧丹青引獨使曹劉夐絶塵
送戴尊師入越
躍馬年年塞北遊春風此日送歸舟山中樹老飛
玄鶴江上莎長卧白鷗欲與謝公同隠逸肯容賀
老獨風流山隂道士如相見沽取村醪醉未休
簡李可度
從來憲府擢群英攬轡雍容按百城鵰鶚逢時方
厲疾豺狼避道敢縱横每崇實政除民瘼肯假嚴
威駭物情君有美才當進用竚聞雅譽逹神京
贈戴毉
推測隂陽術巳精研窮問難更通明山中說劒仍
聞道市上懸壷即治生蛇爲㗸珠知藥聖犬因䑛
鼎驗丹成上毉毉國惟君可行載軺車入帝京
贈王止善
不見故人十年餘况復往來音問疎倏然携離事
何限即此歡會情如初不愁官卑少俸粟第恐年
長廢讀書随群逐隊秪可厭秋風共釣長江魚
次韻吳生見贈
早入儒林衣鵠袍淋漓杯酒謾稱豪愁來客路烟
沙遠夢斷仙山雪浪高魯望浮家名獨著君平賣
卜志仍操和詩不足酬佳貺孰謂瓊瑶報木桃
贈雲上人
道人庭戶閟烟霞誦習微文願力加萬法莊嚴充
世界一音演說被河沙窗光盡日搖松葉履迹長
年沒鮮花觧后有言還契合𬗟思同會結龍華
卜畊宋徵士
古人命卜極精詳苟得神龜必寳藏分胃在天兼
赤黑圖書随地列圓方大而元氣求乖合細則人
爲驗否藏家食如君知此術耕耘何事竟凶穰
送周用章
君行萬里赴京師凛凛風霜及此時第挾簡編辭
白屋遽承袍笏會丹墀宫花插帽知恩重御酒霑
唇覺醉遲必有三篇侔賈傳上陳王道正民彛
送陳堯卿之京師
欲携三策扣天閽萬里程途未易論彈鋏幾年依
客舍曳裾何處覓王門夜闌孤舘聽殘漏春入長
河辨舊痕文采似君宜得意要津何患少攀援
登邵氏宜晚樓
曾入明光捧御筵歸來山澤伴儒仙驅馳巳出紅
塵表締構還依碧嶂前豁逹軒窗吞宇宙嵬峩梁
棟接雲烟憑高眺望尤宜晚屏障横開紫翠連
呈馬昂夫僉院
君爲胄子入京都才望高華世所無秘殿爲郎監
玉篆雄藩作守判銅符科條自可甦民瘼議論還
宜贊聖謨更倚覃懷功業盛峨峨天柱立坤隅
次韻錢翼之
有聲吳下頗多年長把漁竿釣海邊李賀才名過
杜牧魯公書法繼張顛塵沙撲面驚吾老星宿蟠
胸愧子賢歲晚著書言道妙青青林竹正宜編
賦飛鴻送胡則大
年年客裏見飛鴻成陣成行上碧空杳杳江湖尋
故侣蕭蕭蘆葦下新叢翶翔巳出雲霄上飲啄寧
來沼沚中今日似君歸去好扁舟一夜起東風
賜宴謝恩
恭承明詔策群英欲爲斯民致太平孔孟教人先
禮樂申韓操術尚刑名混同巳正千年統恒久方
觀萬物情勿謂成周多吉士朝陽亦有鳳凰鳴
送劉長卿張伯起二公歸閩中
去來蹤跡固相違邂逅今朝共載歸欲效駏蛩俱
北上復随鴻鵠向南飛乍離江上芙蓉幕還着山
中薜荔衣所羡二君才氣盛願聞玉屑吐霏霏
奉美劉矦
蘇白風流迹未賖賢矦相繼事堪誇史書日覽三
千牘民版春登百萬家遊寺巳諳松下路泛舟頻
醉柳邊沙要知爲政多恩澤看取庭前丹桂花
次韻蕭君用
崔嵬出水翠雲浮舁轎拖舟豈厭遊澶漫渠河方
涉夏蕭條竹樹巳迎秋銜杯興盡人先醉舞劒歌
長客易愁八月江湖翻渤澥長竿更約與君投
送殷國華之和州
送君行李欲何如楚國蕭條戰伐餘西塞人州連
草莾南江風浪入空虛遺民少作先王服故府徒
存博士書舊事到今多泯滅好從黎老問從初
遣興
庭樹號蟬日巳凉塞雲横鴈夜何長挾書萬里干
明主仗劒三年别故鄊西北諸山連朔漠東南衆
水隔荆揚淹留不去慚蘇子莫遣貂裘壓雪霜
湖上
秋郊縱步却驂驔勝事能多許客參如雪萬家收
早稻未霜千樹着黃柑鼉鳴海上潮先湧猿呌山
前霧欲含放浪漁樵元有處使人猶愛住江南
贈沈子成
學琴年少巳知名揮弄和柔指法精秋塞乍聞鴻
鴈呌朝陽還聽鳳凰鳴幽人隠几中情適壮士投
戈宿憤平此日有虞興至治南風一曲觧同聲
偕汪矦宴舟中
中流畫鷁獨翶翔暫勒鳴騶駐岸傍風引錦帆衝
野色波随蘭棹汎晴光草涵宿潤珠璣滑麥漲春
雲餅餌香何事乘槎之海上問津從此逹天潢
偕鄭尊師飲余氏池亭
池亭翼翼午風涼隔岸田疇穧麥香碧水千尋鷗
蕩漾青天萬里鶴翶翔藏書不爲傳孫子學道還
宜應帝王獨行似君何可得結交晚歲獲裘羊
竹所爲余隠君作
竒君負郭定幽居多植脩篁數畒餘結實巳期棲
鳳鳥垂綸仍欲釣鯨魚揭竿對戶思排戟截簡盈
筐俻寫書清響繁隂皆可愛炎天飛雪滿庭除
贈月桂庭長老
婆娑影滿一輪中普照人間不計功金色光明函
世界玉毫相好現虛空開時已與羣芳異出處難
將衆木同萬里青雲方得路遨遊願入廣寒宫
送王仲致舍人歸閩中
鳴騶擁道去翩翩欲詣閩中拜墓田伏虎爲司樵
牧禁蟠螭著代鼎彛鎸上公復世儀文俻胄子承
家問學專家舍驟興循制度大書史冊必流傳
用左轄郝公詩韻寄曹雲西居士
姓名燁燁冠清流處世還同貉一丘干木道高寧
仕魏子房身退尚封留靜依杉竹營書室深入蕖
荷理釣舟乘興每思陪笑語揚帆萬頃泛清秋
送劉希孟赴曹雲西招
吳郡唯君善鼓琴曾扵律吕用情深和聲細潤鶯
遷木奏響清圓鶴在隂素習巳能除俗調靜聽真
可禁邪心相知頼有曹居士爲産從茲過十金
送葉顯仁任衢州錄
吾鄊文雅舊彬彬再遇時清喜有人鳳沼巳聞繇
衆選熊蹯無愧用賢賓横經辯論超周列奉&KR0702;光
華及老親姑蔑到家三百里告歸晨省莫辭頻
暮春遊西湖北山
愁耳偏工着雨聲好懷長恐負山行未辭花事駸
駸盛正喜湖光淡淡晴倦憩客猶勤訪寺幽棲吾
欲厭歸城綠疇桑麥盤櫻筍因憶離家恰歲更
題夏氏濟饑詩卷
木饑火旱際荒年百姓流離状可憐往往富人心
似鐡纍纍餓殍口生烟此時顆粒無沾丐是歲鄊
都少棄捐天道神明加鑒在宜令夏氏子孫賢
謝曹雲西菊
聽鶴亭西處士家中園萬本值秋華擕鉏歲歲根
株茂載酒時時興趣嘉已散曰英凝曉露更敷紅
豔照晨霞新題料得篇章冨肯示同遊細細誇
題沈氏東陽義塾
並海蒼涼建學宫雲端百里現青紅東南多士題
詩徧西北諸儒坐席通求道每加操守力明經深
著討論功流傳後世光華盛事與南京戚氏同
謝曹雲西寄菊花
君種菊花兼五色能令秋日勝春時香浮琖斝和
金屑光射園林列錦帷遠水波寒凝慘淡嚴霜節
屇厭離披淵明去後踰千載猶有斯人把一枝
寄無錫倅劉雄飛張景亮二史君
閥閱俱高負美名共分符竹守江城帆檣密送遮
天影鐘鼓遥傳動地聲木落西山愁歲晏禾登南
畒慶秋成知君优政多恩惠側耳邦人頌太平
次韻羅雲叔雪中見寄
目前坑塹巳平填此日封姨復弄權略彴未通溪
上路轒輼方䧟漠南天寒侵兔窟愁山鬼凍合龍
宫偪水仙堪羡廣文才力壮詩成並和轉清妍
贈張相師
縉紳往往識名流歲晏猶爲汗漫遊自許唐生知
蔡澤欲干季布禮曹丘嚢詩價重聮珠玉匣劒芒
寒射斗牛輦糓諸公爭致士江湖何事更淹留
次韻汪復心主簿
秋霜壓鬢似相陵喚父呼兄乍肯譍厭采黃花延
醉客喜焚栢子待禪僧驟登臺閣期君可久困塵
沙歎我曾二子說聞俱好學鵬程萬里羡飛騰
送方天瑞釣臺山長
富春江上釣臺高傍築書堂處俊髦要爲鄊閭施
教化更因山水暢風騷虀鹽供養寧嫌薄朱墨研
磨肯憚勞至日菊花黃滿地淋漓觴酒任君操
高沙朱山甫挽詩
何勞閱市稅魚鷄歸去山中樂舊棲瘦杖穿雲登
峻嶺小舟乘月泛清溪無僧扣竹茶仍煮有客尋
花酒亦携江海風流今已矣孤墳愁見草萋萋
送高子盤初菴山長
文行繇來著本根芳菲何異殖蘭蓀諸公籍籍多
相許凡子區區不足論書舘巳能更士習翰林併
可代王言明年復應求賢詔必掇高科奉帝軒
題張氏順堂
厥宗好德繇先世門内曾無害氣侵春鯉上盤琱
白玉夏蠶登箔鑄黃金兒長愷悌求書帙女大妖
妍弄繡針彼美堂名從此得固應長句爲君吟
遣興
庸人往往慢吾曹汨没空嗟命不遭死後欲留千
載譽生前湏作萬人豪倦遊關塞身將老悵望雲
天興漫高却恨素無田二頃欲乘春雨蓻東臯
用左轄郝公詩韻曹雲西居士
羡君秘學治玄玄黃老遺文有自傳不與宛駒爭
萬里漫随遼鶴數千年横編每欲論今古中酒何
勞問聖賢甫里似聞秔稻熟舉家還泛五湖船
題胡伯衡飛雲圖
未應時命固相違千里遨遊久不歸巳占龍頭承
紫詔更蘄馬首賜朱衣塵沙客路牽愁遠泉石家
鄉入夢稀日夜思親心更切滄浪悵望白雲飛
元日早朝次韻辛良史
掖垣迢逓到城回魏闕嵯峨此日開赤芾會庭宵
仗引朱輪爭道曉鐘催三泉忽報藏金甲萬歲徒
聞獻玉杯樂奏象箾從此畢小臣思見鳳凰来
歸至丹陽宿逆旅主人夢作燕子詩
燕子歸來意何當羽毛初刷仍煌煌孔鸞相望不
我與鷹隼有知那汝傷晴雲淑郁鳴上下春院芳
華飛頡頏莫言帝力遠微物長發曾聞興彼商
送吳真人
具嚴威命領祠官歴祀名山不厭難上帝乘龍遊
下土真人騎鶴降虚壇巳刊白玉爲封檢更鑄黃
金作祭冠國夀延洪千萬歲願祈糓熟小民安
子紹重黎有大功父宜封建至三公絲綸詔下皇
恩重黼黻衣成古禮崇視草乍聞辭玉府獻桃曾
見到珠宫(有闕文)便與彭籛得夀同
題貢氏秀野堂
貢氏諸郎皆好學南湖舊有讀書堂波濤巳逐鯤
鯨化霧雨猶聞虎豹藏隴上麥禾春娓娓谷中杉
桂曉蒼蒼君卿雅有當時望八十能來佐漢皇
次韻張仲實除日聞鵲
奕世侯門能載德微如鳥鵲到今馴雕簷曉日鳴
聲好綠樹春風鼓翼頻雲漢有愁天欲近昆岡見
抵俗難親主人定有除書至貴爾先知及上春
吳山晚眺
山椒翬構四垂寬上相旌旗會覧觀傍近江湖天
廣大上連星斗地清寒龍宫永鎻函書閟鳳嶺重
嗟菀樹殘此際獨無雲蔽日正宜翹首望長安
次克明韻贈劉時中
循行郡國弗遲遲宣布新條及盛時民俗要令無
狗盗人才今喜得牛毉窗間夜雨銷銀燭門外春
雲壓彩旗左右湖山都未覺好分餘力治文辭
潮
潮頭初起壮何如如阜如岡乍有無高浪駕天龍
出沒疾風吹樹鳥讙呼隂陽莫測機相軋朝夕初
生信不渝海石向來誇水德巳應傾倒盡歸墟
次韻袁德平苦雨
二月雨霖無乃早園林誰復辨青紅浪花汨汨還
登岸雲葉翻翻久亂空水落巖崕通鳥道墅流椔
翳塞龍宫只今海上尤空闊碩踏浮槎逐釣翁
遣興
門前高柳綠紛紛戀靄晉烟晝不分雨砌芳菲晴
後見風窗言語靜中聞桐花可作鳳凰食竹葉還
成虎豹文但使此心無外慕卜居何日絶人羣
雪
急霰中宵響瓦塍寒光未曉入窗稜横飛朔野威
風壯盡壓西山氣㮣增蟻酒优歡唯弟共貂裘縱
獵豈吾能如今何處堪游目葛嶺浮圖最一層
夏夜對月
暑天煩倦唯酣寢薄暮登樓起宿痾簟報新秋涼
意早窗開永夜月明多不眠孤鶴頻驚呌好事流
螢屢見過安得泛舟江海上坐觀冰鏡落滄波
送方仲永爲重慶路校官
君有英才世罕徒矯然如鶴在天衢長懷道藝干
明主却恨衣冠累鉅儒愁裏論心相慰藉醉中發
興共歌呼此行萬里官西蜀有問長因竹使符
次韻劉時中見寄
泥塗霄漢固難謀亦有元龍百尺樓籍籍圖書聊
自適茫茫江海與誰遊但聞燕市能求馬肯向秦
川輙飯牛富貴不才名盡滅未應摧沮恨淹留
遣懷
往歲銜杯意氣疎願随童子誦詩書久荒靖節松
三徑獨守楊雄宅一區春圃花殘收夏果海門潮
落買江魚如今也足成吾趣何事王門作曳裾
翰林楊仲弘詩卷第七終
