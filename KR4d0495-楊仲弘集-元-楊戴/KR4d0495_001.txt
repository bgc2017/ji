翰林楊仲弘詩卷之一
五言古詩
雪軒
北風海上來大雪何牡哉上下九萬里洗净無纖
埃君家十二樓軒窗洞然開吹笙擊鳴鼓呼賓與
㗸杯名言落四座大咲聲如雷舉頭望長空高興
驚冥鴻仙人五六軰飛下白雲中粲粲明珠袍相
從萬玉童問君何所事未就丹䁀功翩然却携手
共入蓬萊宫
次方韶父遊九鎻山韻
平生一枝笻畏踏市朝路出門見青山如鶻追狡
兔茲辰正炎暑赤日那肯暮振衣得冷風超若忘
世故冥冥九鎻雲未睹心巳慕想當挾良朋盡取
竒絶處曠哉天壤間寓物豈爲痼歸來思舊丘我
服寧改素無官正爾佳有子亦堪據誰歟事虛名
白首不知誤
桶底圖
巨鰲奮其首戴山出海中神人擇所處共搆金銀
宫凭高開戶牗屈曲互相通女仙七十二顔色如
花紅一一執樂噐奏曲殊未終世傳桃源圖共徵
彭澤翁此本出異士雕刻尤精工天地極廣大爲
地當不同我願學仙道積久乃有功鍊形去滓穢
五色浮虚空一朝乘風去浩然入無窮
次韻景遠學士立春日
大雪入歲暮其兆爲有年漉漉始彌旬父老怨苦
寒平旦上馬去重裘忽如單况彼牛衣子束緼噓
微煙頼有固窮節猶念及古先
古來有道士聲利不寘懷顧扵草木微而愛松若
梅茲辰閱庭戶適逢數花開芳意未渠央是足銜
吾杯
人事重名實趨向盡百端丈夫負雄氣動欲追古
賢扵意少不愜自放江海邊登高望八極雲氣生
我前萬事何足問所湏惟酒錢
﨑嶇既山曲迢逓亦水濱既見蓬葦士輙復忘爲
勤得之眉睫間我遇固㠯神所善但樓護豈暇從
若人
送淳安徐教諭之任
握手出南城眷眷從此辭蒼茫寒江色日莫浮雲
滋大舟挾雙艣輕若四馬馳淳安衆才彦並遟得
師資擊鼓會高堂帷帳春風吹執經列座下質問
無留疑平生五車書少出胸中竒歘然聽佳譽庶
用懌我思
贈季尊師
季君神人也冥晦居山中還丹九轉成顔色如兒
童致虛感元氣語默與天通頻歲傷水旱下民食
不充曰雨湏有雨曰風必有風上帝聞其賢行世
多隂功策名紫虛府進位稱仙公騎龍上天去此
樂無終窮
太古雪爲楊友宜賦
往時天大風能吹華山裂墜此一卷石或云太古
雪粤自開闢初雲氣所凝結巳經六萬歲變化同
&KR1005;嶫望之色正白表裏共澄澈塵土不能涴光采
燿日月願君勿愛此持以獻金闕回中避暑時持
用消毒熱
胡氏刺虎圖
涴有烈婦人胡姓嫁劉氏從夫棗陽戍車宿水之
澨夜半猛虎至㗸夫入菑翳夫人自驚起不暇生
爲計直前執虎足盡力與牽制呼兒抽佩刀刃剚
虎立斃天命復不救復讐古所貴嗚呼流俗弊人
義日以廢婦不失其夫臣子竸爲利患難圖苟免
聞此得無愧吾故作此詩于以告萬世
溪山積雪圖
大雪歸溪山長林晝冥窅槎橋跨絶岸遠望行客
少買魚酤新酒獨酌竟昏曉似此非他人高士戴
安道
偕虞伯生魏䧺卿魏池燕集分韻得閣字
侯家有貴客置酒燕池閣溽暑方盛極風雨俄大
作栘楊相簸蕩蒲荷紛偃薄亂呌失蛙黽回翔迷
鸛鶴街流汙穢盡竇湧波濤惡喧聲劇降殺神氣
欣洗濯趣歡争酬酢獻咲雜歌咢益弛劒佩嚴未
厭觥籌錯調爕維理得㵕漉宜施博和澤布原野
濕烟散城郭嘉𬞞巳蒨蒨良苗常濯濯吾徒家食
餘豫有豐稔樂
題温日觀墨葡萄
日觀作蒲萄電掃無蹤迹誰扵故紙上點綴辨墨
筆西天十萬里來往僅瞬息敗闕固不小遺下履
一隻
題金壇宋氏自怡軒
白雲生何許萌芽自山石厥初僅毫末湏臾大充
斥蔓延塞虛空日月爲昏匿或時爲霖雨庶類蒙
潤澤或隨飄風散起滅竟無迹相緣千萬變發色
黑青赤畸人飾棟宇遠俗喜幽閴開軒納高曠撫
翫自怡懌人情慕富貴驅逐不暫息轉盼失故常
在已何所得上下數千載往事猶歴歴於焉服聖
訓無用苦沉溺昔年陶隠居常作帝王客挂冠神
武門作詩寫胸臆超然處物外可謂貞且白何以
企若人鞠躬脩道德
磵松爲丁師善作
磵松高百尺磊落多大節連根抱危石古色黑如
鐡隆冬方沍寒山中積霜雪蘿蔦悉枯死蒼崕猶
凍裂此時唯老榦峭直不摧折國匠求美材瞻望
歎竒絶險阻不可致既作復中輟我顧驅六丁操
斧墮嵑&KR2083;得此棟梁材持以獻天闕
劉將軍詩
交趾小蠻夷去國將萬里土産無異物其人状如
鬼濕熱生瘴氣疾者無不死天兵雖南征棄之良
有以往年鄂州省綏靖失其理交馳赤白嚢來告
犯邊鄙遣人覘虛實在廷孰可使矯矯劉將軍一
旦俻行李有才兼文武不但善弧矢深入險惡地
限敵纔一水介者數百人視之若螻蟻移文至其
國詰問事終始指摘中利害文辭更深美報書禮
甚恭弊邑何敢爾疆吏争怨隙搆煽乃爲此賄賂
却勿受足以振綱紀威聲聞遠方一邊禍爲弭國
家方全盛武備不可弛如此將帥才宜歌宿衞士
古木詩
大木生何許乃在泰山隈泰山崖石裂怒水響如
雷浸潤長膏液根株日以培縱歴千百載霜雪不
能摧長安天子詔欲築九層臺臺上搆宫殿青雲
共徘徊匠氏走海内博求棟梁材萬夫治道路揮
斧重林開大噐當大用小噐易剪裁有如豪侈士
蹤跡困塵埃適可厚自養母爲興歎哀
東山詩爲葉子實賦
東山高幾許上有浮空雲葉君居其間好道夙所
聞窮年絶人事矻坐攷遺文松關晝常揜石田朝
自芸葆真去汨昏養息襲氤氲軒冕有遺策高舉
謝世紛悠悠阻林莾長與麋鹿群繇來巢許臣不
事堯舜君
題恒齋
精金有恒質入火愛百鍊君子有恒性寧逐外物
變既不慕富貴又不厭貧賤素履往無咎夷險随
所踐張侯老世故此義頗深見勉之復勉之繼之
在無倦
次韻仲實見寄
平居憶故舊懷抱輙不佳興來望浮雲悵恨獨舉
杯竒文孰能賞高言孰能偕茲辰辱使至喜有意
問來諷誦劇傾倒百過卷且開得知賢者心出處
與化排山嶽縱可移厥高固崔嵬弊廬邇喧市卑
濕苦病骸常念川路脩杖屨安得陪撫事意疎散
母論與俗乖猶恐戰不勝常處澗谷隈斯言弗果
踐臨風重徘徊
題文丞相書梅堂
大厦就傾覆難以一木支惟公抱忠義挺然出天
姿死既得所處自顧乃不疑惻愴大江南名與日
月垂我行見遺墨再拜墮涕洟名堂有深意亦唯
歲寒枝可知平昔心慷慨非一時峩峩著棟宇昭
昭示民知勿使風雨敗永慰千古思
塞上曲
沙塞何窅窅樹短百草長大河屈曲流不復辨四
方驅車日將夕黑雲隠長岡人馬俱飢疲觧鞍飲
寒塘張坐逐平地擊火燒烏羊桐酪過醇酎搖豔
盈杯觴既醉謌鳴鳴頓蹋如驚狂月從天外來耿
耿流素光悲風動寥廓拂面吹胡霜白鴈中夜飛
參差自成行一箭落霜羽挾弓負豪強中情無留
滯千載能鷹揚
邑中南峰陳翁義莊
骨肉分枝葉由來同一身榮枯不相待此富或彼
貧君子尚周急况復在親親昩茲損益理有&KR0804;獨
何人南峰自善士義勇超常倫燋心視末俗變化
何由淳孰利佳田園壑舟固有神割之惠宗族爲
世成吾仁仰止文正公遺法實所循垂名倘不朽
當與斯人均
偶題
叢生園中草蔚蔚媚幽姿乘時各敷榮皓色被綠
枝似有微香發秋風輙吹之入人襟䄂中亦復可
憐茲詰朝步荒畦莖葉稍離披飄零即巳矣霜露
不爾私榮悴既有時小大何異而幸愛七尺軀天
道不可誣
夢讀退之詩頗竒詭巳覺記其大旨作此篇
自聞蓬萊山大林夾長巒上生癭藤蘿下生荆榛
管仰不見天日藏蓄霧雨寒仙聖常所處沮洳亦
少乾雖云誇鳳凰出入傷羽翰哀音起空洞令人
鼻凖酸我欲訴上帝爲施鐡鑿鑚琢落石側裂化
爲千丈磐瓊樓與玉殿玲瓏相通寬日月交戶牖
光射青琅玕而我從吾師來遊樂且般呼吸養元
氣華腴生肺肝萬劫永不死如循環無端竊爲仙
聖慮炳然心若丹上帝如許我致此亦何難
雪後次韻鄭集之
雪後登高望江山信竒哉重岡起且伏相連白皚
皚水官方謝事雲氣霅然開六龍翻滄海赤日從
中來萬物將蠢動忽如登春臺木行味正酸含荾
先属梅天時亦相應初昏占斗魁遨遊自兹始入
林踐蒼苔西湖青濎濙西山高崔嵬長松更千載
老枝多折摧名僧剏精舍靜謐依巖隈伊予實放
士正可誅蒿萊情深惟痛飲母吝發新醅家人欲
求我但見白雲堆機心無目作可使絶嫌猜君辭
如泉酒我醉如山頽卜居同里巷時時得追陪爲
瓶或先罄此耻當及罍大雅歌治世其音不宜哀
有倡必有和愧我非長才美哉春雪篇雲漢共昭
回
次韻劉師魯
三年客塞上日夜懷舊丘飢來迫我去何暇爲遠
謀四顧無一親此身如羈囚悲風動沙漠回首令
人愁道路巳漫漫歲月復悠悠丈夫四方志至此
何所求買船發河上河水亦南流携鉏理荒圃吾
疾日巳廖飛鴈至江滸北風天始凉是時禾黍登
斯人亦少康皇天降厚德胡爲私一方燕趙及齊
魯人飢或相戕柰何有積廪如陵復如岡生非肉
食者此憂心甚長亟謀樹皋壤剪茅覆小堂我志
亦易豐歲祀有特羊
夏夜偕田郎中宿張子元家田君有詩用韻
長日氣甚昏欲睡不可忍薄暮更飲酒趣取太白
引坐久輙醒然累語加况矧高情逸世表遂使名
迹泯彼人較是非逹者但微哂交遊半天下公軰
獨英敏
橘中篇
並海無山林莾莾皆平疇君家擇地利即此營菟
裘襍樹作藩屏青紅間綢繆其中植橘柚擁蔽枝
葉稠盛夏開白華朱實懸高秋飛霜虐萬物寒風
助颼飀凌晨察變候策杖巡維陬是何黃金多暴
露宜藏收採摘資衆力轉輸及佗州不長傳貸殖
謂此同列侯上充國家賦下貽筐筥謀千縑可坐
致何必龍陽洲
次韻袁伯長
盤盤海底石並樹青琅玕至陽生至隂龍宫常苦
寒揚光炫朝彩吐氣烝微瀾根株歴千載莫測勞
悴端端如巢居子草木皮衣冠超然去人群取友
蹄與翰日誦黃帝言浩歎淚闌干柰何天下治必
以雲爲官佩劒黃金環咀丹白玉盤自聞至人德
積熱生肺肝黃塵日暮起對面不相看三山在何
處使我師王韓聊歌紫芝曲倚君清夜彈
題屏風畫商山四老人
飛雪灑遥野衝波蕩無垠蟠蟠山谷間居此四老
人下爲民庶師上作王家賓清風眇何許馳想寂
寞濱
李御史之陜
秦中古帝都遺俗五方并君爲監御史出治周百
城上當采民風下當宣德明赫赫英威振奸惡皆
振驚弭節事觀覧慷慨有高情宅土稱上腴后稷
此躬耕秔稌既充實烝民日巳生岋然我行由天
下留滯客燕京岐山嶺嘗致鳳凰鳴騑驂不可追
矯首望去旌贈詩聊自寫寸心西向傾
遣興偶作
春𬞞茂前畦蒨蒨有顔色珍禽呌深樹過耳亦一
適用是易吾慮母為自襞積放浪天地間無今亦
無昔古人得意處相與元不隔如何故人心未照
我胸臆徵言極纖芥實出左右力豈憚决係蹯人
生且爲客
書懷寄杜原父
吾生何爲者穉年志頗高神仙與功名壮思躍秋
濤中宵豈無寐悲甚幾欲號後來失所養百數患
難逃竭力奉甘旨出入身甚勞舊書益遺忘九牛
存一毛稍後與人事忍情如忍刀旦夕自惟念未
足非兒曹常欲力道德屢失迷所撡區區習蠧簡
對案夜焚膏倘然有所得中心樂陶陶忽如從古
人握手共遊遨携持亦何事庶用娛蓬蒿追思作
詠歌示之必賢豪丈夫生世間母論賤與貧夙發
多意氣往往惟任真松栢生高岡挺然固出群不
爲霜雪阨不爲風雨春得時可行道節義亦足伸
吾生托下土所識凡幾人窮交獨相慰咲語亦復
親
遥望山下雲旦起迷群岫老鶴巢其中縹緲摽未
搆長鳴對秋月鳴罷復俛咮散入墟落間聞者莫
能究顧惟雲外客娛心飲醇酎扵此何如哉吾亦
有所遘往來常泛舟泝流浙江上是時秋風高濤
水日夕壮瞬息踰百里猛捷莫可状倚船縱觀久
力可騎&KR1706;况顧謂吾友言爲樂頗豪放斟酌尊中
酒懷抱益虛曠常從山中遊實愛巖谷幽長松蔭
泉水四時清如秋佇立輙良久忽欲忘其儔吾聞
古來人山居多名流此語或可信市朝安得留
黃天祥衍三天數求詩
嘗論術數書其變難盡紀爲之非賢聖亦多有妙
理造端無大異據六甲五子分門復析類包括備
終始黃生衍三天有名聞遠邇蔓延善推測布筭
加積累吾行徧天下所見亦多矣如生豈易得詣
實不虛美往來江海上宿留随所止省識凡幾人
孰爲豪傑士歲月瞥眼過春花既紛萎蕭條卧旅
邸風雨響窗紙勸生遊京師北走五千里貴人多
問命禍福常自擬兢兢恐跕墜有甚履淵水爲言
徵無咎抵掌必歡喜徵名何足取奮步從此起
題史仲憲重修三皇廟
史君宰宜黃政績頗殊異廉不至苟取明不可壅
蔽有詔行括田使者自臨視限期巳促迫責在州
縣吏乘時自掊剋上下受其弊君不憚勞苦日夜
親筭計頃畒無增損成書極根柢隣壤大盗起相
約不犯界三皇大聖人典祀承國制捐金脩廟學
首政繫瞻視事事有條理後來藐難繼集賢秉直
筆稱述傳後世當令處風憲擇才頗詳諦一朝任
擊搏風采必嚴厲英主方在上明見萬里外鄙詩
或流聞亦可當獻替
贈無極進上人
進公宗門秀高標如長松霜雪亦摧折夭矯化爲
龍燕坐大道場五戒爲垣墉魔賊悉散走不復事
戰攻禪居閟青峭窗戶加雲封長日語聲絶風動
櫩牙鐘
贈執中允上人
南山多白雲澶漫塞崖谷中有龐良叟寂寞卧林
屋前門樹高松後戶植幽竹孤風相纏繞波濤驚
蕩沃梵文五千卷誦說盡精熟時時發清唱鏗鏘
擊金玉伊余走海内一見輙嘆服願言從之遊淡
泊心自足
靈龜篇爲陳渭叟作馬尊師所畫芝龜也
蒼龜生中山深阻絶中道不飲亦不食靈和中自
抱嫗休凝神液巖上産芝草支干集五采相射顔
色好彼遊江海上作計苦不早一罹豫且罔性命
莫能保歸遺宋元君天意資探討築宫脩祠祭相
承以爲寳神者固如斯遺骨易枯槁古聞蒙莊氏
苦語欲相曉持爲衞生經千載長不老
翰林楊仲弘詩卷之一
