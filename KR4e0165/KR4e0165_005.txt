儼山集卷五
明陸深撰
五言古詩一(三十七首)
園中芭蕉産甘露金色若蓮花而大幾盈尺欣
賞一首
園古草木茂氣和休祥集老堪寄一廛當此三江入綠
蕉隱輕霧紫葩垂巨實駢房類馬齒厚味過蜂蜜蟠桃
經千歲優羅竟誰挹縹緲仙人掌馨香鸚鵡粒珍竒徒
飽聞何如手可拾文園素中消起痾冀一吸太華玉井
蓮菡蓞黃金濕孤標自無羣惆悵臨風立食芹想明主
欲起為什襲倚檻良有情搴芳偶無術把酒一賞之拊
膺百愁失還聞制頽齡大藥儻可及欲草貞符篇緬慚
春秋筆
聽雨
白髮日夜長青草緣階生江村荷時雨潮田愜耦耕稍
稍辨遠樹依依見孤城魚鳥亦何意上下如有情撫已
得良晤與物本同生遭逢百年間重隂幾開晴
儼山西偏鑿方塘而未及泉四面窪空若壁適
春潮暴漲懸澑而下若珠璣萬斛水晶簾一
段迸空垂舞噴射照耀奪人目睛而衝撞漰
湃頃焉出聲又若張樂洞庭之上信天下之
竒觀也作詩紀之
九天落銀河一部喧水樂自昔飫竒聞于兹破塵濁東
風吹海門潮頭擁蛟鱷漫坡已鋪練澑崖遂懸瀑雅音
發鏗鍧天籟韻宫角横開水晶簾亂颭珍珠雹迴風拂
漚沫落日漾瀺灂排波摧冰霜蕩空驚鸛鶴雖慚逹人
觀緬希百川學無私理則然盈科仰先覺嗟予方寡陋
昔賢何渺邈垂老卜此居偶爾期浣濯林木日已繁茅
衡向堪斵相要素心人文史事商㩁
慶夀寺西廊齋居贈沈仁甫
山陵屇良吉羣寮秉精誠梵宫庭宇靜願託塵土形華
鐙照木榻四面凄以清璧月度雲漢珠斗當女城值我
同心友相依敘平生弱齡結高誼白首有定盟君為澗
中水我如隨風萍萍飄入澗水蕩漾永合并
送王存約赴惠州
遠别當長歌歌短調轉苦鄙生寡諧合屈指那可數夫
君重意氣交誼薄太古豈惟到爾汝未暇辨賓主同懷
奉聖明何心慕纓組契闊萬里途恨無衝風羽客宵仰
雲天明星燦三五
清河曉發
清霜肅晴野秣馬乘暗發長逵會凄風疎林薄殘月三
五東方星横斜北斗沒似聞度前陂苦寒傷馬骨
遊虎丘憩劍池上作
盤石廣且平萬木鬱以蒼中有高樓臺翼翼何煌煌黃
金塗殿柱五色錯中堂問是誰所居緇衣禮空桑感此
金石固變遷不可量始因伯業顯中更晉諸王况以血
肉軀焉得久樂康促膝臨澗水澗水清且光澄碧照我
衣可辨黑白黃俯身濯長纓素手激清凉適意易為别
悵悵不能忘
西堙曉發
日出山霧黃五月氣猶肅溟濛十里餘轅馬傷局縮豈
不憚馳驅所欣恣余目沈沈樹隱岑稍稍黍抽陸仰觀
雲中岫俯視澗底谷境深工出竒地古尚餘樸駕言問
民風十稔九無熟巖嵌時突煙委複閟土屋行行重嗟
咨明光竟遺覆予本登才賢幽探事陶育撫此晉陽區
孱綿愧食肉
送王憲副廷吉赴蜀
出郭已可愛何况郊外遊十里歴大陸偶此值杪秋黍
稌畢刈穫蕭條見高丘密雲釀微雨輕塵斂前騶送客
遠行邁道路阻且修臨岐一觴酒去去不可畱丈夫懷
明德仳别難自由
雜興
江河赴東流日月西馳速天運有乘除人事工報復如
何首陽薇一去無後禄子雲最和同符命手自錄婉婉
舒我言往往覆人國(叶)亦知重身圖誰家非骨肉伊余
六尺軀寧用千鍾粟禍福止一時安能辨直曲浩歌歸
去來田中有茅屋
晨起南牖納凉
庭柯含遠風時暑散煩襟豈乏華屋爽適我良所欽頗
愛陶彭澤五斗北窗隂南薰來前楹何必懷千金野居
自云樂俯仰遂素心素心亦何有息影睠山林歲月忽
已邁江湖一以深手持一編書中有太古音誦言消永
夏是非遺昨今
坐月效古
肅肅迨秋夕明明月流光衆星燦若珠三五正縱横居
人不能寐客子懷故鄉大化無停運弦望倏相當鴻鴈
多哀思庭柯變青黃時往老將至悲來夜何長咏彼蒹
葭詩悵望宛中央
儼山精舍晚意
林深暮煙紫海近秋月白稍稍神慮淡悠悠寺喧隔乾
坤等逆旅誰非遠行客遣此百憂端棲我一畆宅楚狂
雖忘世湘纍竟何益寄情混漁樵託契友金石
新秋别三首送唐士回
悠悠都門道執手從此辭明時各致身那復計别離君
已寄民社我愧空文詞相視各不語秣馬當風嘶馬嘶
識故道落葉戀故枝仰視雲漢間牛女將秋期
二
潞水日滔滔豆花復離離新凉動長河樓船正南馳相
望日已遠何以慰相思願多東來風吹鴈過京師樓頭
夜初永起坐薄羅幃團圓向人月鑒我懷中私
三
與子三歲間一歲一聚首人生少百歲能共幾尊酒子
年三十餘我已二十九後時聚散期日月能俟否同心
多仳離良會不可久奈此參與商任運付何有
遲嚴介谿太史
遠至卜燈穗近約嗔路遥娟娟十載别盈盈中夜潮僻
地安足賞佳人不待招榆柳含新妍泉石共孤標雖慚
陳子榻廼有顔生瓢開徑屢延竚永冀念久要
我有平生人二章
我有平生人故被雲錦裳灼灼桃李顔娟娟饒清揚婉
婉吐麗辭纖纖素手長後宫選名姝三千一身當遠從
二妃遊歴覽周八荒膏車駕言邁使我涕泗滂念君不
能已謳吟遣巫陽
二
我有平生人善鼓朱絃琴清商發高彈泠泠太古音萬
人羅列聽歎息一何深玉衡指孟夏朱明自南侵曲中
正悠揚絃絶調不任鸞膠是何年長令負此心豈不增
悲辛古意日已滛
連理詞(挽畢封君)
春草碧高阡春晴寒日煙下有雙白璧上有芳樹連連
理復連根根深葉何鮮大枝高一尺蒼蒼欲擎天孫枝
復秀發直起拂雲穿樹色耀白日璧光掩重泉
出土城即事
粼粼原隰遠遲遲麗景晴始欣出塵想遂暢同物情夭
桃出穨垣曲澗縈舊京民俗遠漸朴山照去猶明天關
古無對邊塵今自清撫時感雨露緣禮報生成因公遂
攸往倡言紀兹行
發昌平
山城麗淑景沙堤度輕輿身從雲中歸疑有雲生裾離
離列巘崿藹藹越里墟時有桃李花無言臨澗隅
雜詩
苦乏山林資來此朝市遊日月不相待華髮變清秋晞
心中道獲懍懷末路憂浮隂隱層城輕冰結洪流孤語
冀冥契同逝匪良謀緬慙南征鴻豈曰道里悠
遊潤州城南諸山
日斜始取路春服遂遊行街迴復巷轉西望見岒岭道
旁車輪推呦呦何嚶嚶平濤灌時蔬健婦日把耕意愜
勩不辭奮步直前征荆榛鉤我衣煙霏拂我纓忽焉凌
絶頂俯視江與城一氣漫浩浩清飇四傍生藉草聊小
憩為樂不可名暮景漸微茫欲下仍含情
晨發柯村
藹藹山川曲朝曦散秋光草露尚未晞嶺樹變微霜白
雲滿長谷此中多深藏遵養共時晦滅景不可望擾擾
倦行役拙誠難可將
上峻坂臨崖
少陵有佳句再拜扶病翁掖予登峻坂此事將無同好
竒已成癖履險始有工流泉噴玉雪危石搖青紅下臨
千仞淵上摩九萬風秋陽正皜皜極目雙飛鴻
率童僕出田
旭日照桑塢乳鳩拂林㘭農務日就理駕言赴東臯東
臯有佳適云是江海交彌望眇孤帆凌空俯危巢伯禹
功未泯季札風猶高戢戢出士女田田及土膏鹿門有
遺響子雲徒解嘲違已詎非病喟予傷繫匏
理園
庭下石齒齒水際花冥冥宿痾霽暑雨時還枕孤亭百
慮靜以遣世紛老旋經所存復餘幾兀然顧兹形呼童
理荒穢森爽出衆青宣父歎後凋湘纍眷芳馨孰云草
木姿奄忽隨飄零持此遂久要庶以娛暮齡
秋懷
仰觀流大火圓魄復西馳未覩凌霜葉先見隕風枝羅
幃閟清景瑶瑟流哀思掩抑不成調清商汎朱絲恐驚
高樓婦蕩子阻歸期
贈别安鴻漸給舍四首
西馳萬里道送子不及遠萬里非所嗟覲子恐歲晚青
青蠶叢山歷歷太行坂素冠集流塵客子中夜飯驅車
當周行相顧各繾綣
二
繾綣夫如何欲語不出口冥冥雲中禽菀菀道傍柳炎
暑方載途客行日彌久山川氣候更風雨昏旦有毋為
人所先寧為人所後
三
青城多異境蛾眉隱新月巴江從中來紆曲如一髮秋
氣勁楩楠春陽長薇蕨地高魚鳥閒天近星斗沒行歸
及桑梓山川共輝發
四
君還江水源我去江水委江中多鯉魚尺素來萬里遥
涉岷漢流復泳沅湘沚海門何浩蕩但恐風波起江干
候鯉魚秋高水瀰瀰
儼山堂遲友
淡煙釀朝冥細雨含秋姿獨立更延佇悵望遲所思麗
容本絶代被服何陸離一為經時别悲喜極感持徽音
寄篇翰往往追四詩知己自曠遇佳會貴及時大業日
云遠非子誰與期
移居寄子容
予本四方人慷慨赴天路幸託金蘭交再蒙鹽車顧端
懷素居憂豈乏同袍賦側身向長安凝望幾朝暮浮隂
結苑墻年華落宫樹是非金玉姿安能磐石固時欲往
從之駑馬不能步相思在相知因風寄情愫
送徐進士昌榖湖南纂修
丈夫及壯辰足迹徧川谷送子湖南去佳勝付遐矚渺
渺洞庭波盤盤衡陽麓朝鱠武昌魚暮聽瀟湘竹嗟此
赤壁灰悲彼長沙鵩雙旌動秋色俯仰如新沐境内三
千里候吏豐館穀山水富竒聞歸借南遊錄
發西店驛
海嶠不可即林巒互盤縈依依度阡陌靡靡事前征僕
夫秖趨騖昏曉各有程豈不愛歲月娛此山水清少小
四海志老大竟何成伏轅傷局促履境戒高盈南中氣
候早三月競深耕林煙起菑畬園風動茅衡物華遂敷
暢旅懷倦將迎喧寂會所適感歎重含情
儼山集卷五
