儼山集卷三十六
明陸深撰
引
知命集引
深以嘉靖十有二年春得江西右參政明年甲午冬十
月有事浮梁之景德鎮望後四日聞陜西右布政之命
又明年二月初旬為入關之役由京口濟江至維揚舍
舟從陸實廿有一日也曉徑蜀岡問之曰此維揚也而
謂之蜀可乎有父老答之曰自此可以通蜀也予識之
前此三日而四川左布政之命下矣從泗渡淮過宿適
汴以三月四日抵大梁始獲報聞追數徵先為之歎息
旋被部檄因改蜀裝遵黃河而西行成臯滎陽間入咸
陽問前朝城郭覩龍門伊闕三門七津思大禹之功度
函谷上潼關觀中條太華之竒峻秦晉宦遊感念今昔
乃歴長安略咸陽道岐豐徵文武之遺化終南太白高
切雲霞涉汧渭出褒斜東望漢中見淮隂拜將之臺徘
徊定軍山下悲先主之業不終拜孔明祠堂而去比入
五丁峽寔五月八日也山川偉麗之觀少償夙願而不
知此身之遠邁也亦云幸矣因檢漫稿次第之題曰知
命夫一定之謂命顧知之有蚤有不蚤爾時年五十九
歲是歲六月朔書于梓州中江之分司
朝天詩引
右若干篇松郡士大夫之詩也嘉靖元年冬華亭侯聶
君文蔚為入覲之行是舉也盖古贈言也文蔚治華亭
有善政故其詩有美有頌有願有祝有愛有慕有情有
實有體夫被其惠則美形焉質其成則頌形焉冀其大
則願形焉要其終則祝形焉思其去則愛形焉徯其來
則慕形焉發於衷之謂情核於事之謂實明於國家之
謂體是詩有焉邑士沈東聯而什之以屬序深受而終
誦焉美哉渢渢乎其至理之音與夫上天將開理於世
也必生賢才以擬之若或待焉其將寄斯人以理也必
設地望以處之若或試焉是故五臣之於唐虞尹旦之
於殷周是已乃若以預擬之才用之於既試之後者是
天也非人也底憂勤之績以致熙皥之治者是人也非
天也天相之人成之其致於理也必矣文蔚之華亭其
殆試之乎今天子繼統將興唐虞三代之治華亭之政
績固文蔚之所藉手以自獻者也由是而致理焉文蔚
其將有不得而辭者乎故不知天之所為者非知也不
盡人之所為者非仁也仁且知文蔚所以擬之者盖亦
豫矣故於序是詩也復申之文蔚名豹永豐舊族少有
重望舉丁丑進士精練明敏才無不宜治華亭再期其
廉仁尤足稱云
海邦快覩詩引
莆田鄭侯令上海之三年會江南饑天子用大臣議發
内帑賑上海以銀萬兩至侯捧而喜曰上之賜也吾民
之命也自吾之領斯縣也一錢以上於民也不敢妄費
已乃檢括諸庫得銀二千六百兩有竒自吾之社倉法
成也斂散之有贏已乃發榖之在濟農者幾四萬斛其
在唐行者復得米二千五百斛有竒已乃集父老於庭
諭之曰民病矣吾若父母也徒有憂焉不給是懼惟天
子念遠民惟撫按贊之惟太守成之兹則有鏹有米有
榖食費咸具吾之幸也抑亦吾之心也諸父老皆拜舞
曰是我侯之惠也徐勞之曰非吾所及雖然凡惠在速
其以即日從事榜於通衢曰遠近皆集環縣以聽又曰
凡惠在均其以三鄉之民下下者撮其戸三萬四千餘
戸授銀三錢則又曰物析則寡其以吾民之強有力者
任縻散則又曰凡物聚則壅其以地分處民之至者布
而書之曰某鄉於此統以里老則又曰凡科擾者邀奪
者論重罪整以僚吏由是煥若星布密若魚麗然後鼓
以給之鐸以散之麾以進退之由是折若蟻封次若鴈
序終事之頃幾日昃焉民欣欣然各滿所望探諸懷中
得方函署曰戸某銀三錢人人無爽散榖法如之散米
法亦如之觀者歎息所未有也皆以手加額曰斯政也
非侯之仁無以與此斯仁也非侯之才無以辦此諸生
唐敞目覩其事颺於衆曰下有急而上弗問者亂之積
也上有善而下弗知者薄之趨也或以養亂或以導薄
是焉取於理焉侯之理海也敦本阜俗鄉約具焉訓飭
勵戒課試嚴焉三年于兹善多矣惟是一舉也而數善
集焉凡我鄉校其謂之何紛而止齊弗可以制軍政乎
博而舉要弗可以馭萬里乎濟而守逸弗可以例後世
乎不疾而速焉無為而成焉古之卓異者耶而咏歌靡
聞敞等之恥也奚其可乃請于諸博士博士曰引以長
其比於風矣復諗于鄉大夫大夫曰德惟功其晉於頌
矣又徵之古作者作者之意既深且渥其式於雅之大
矣僉曰可矣乃帥諸同志共裁為若干篇用備觀采聯
而什之以告於前史官深深從二三子讀之曰稱哉乎
情文之間也夫仁而無術與忍同宫惠焉罔終賈怨一
致是宜傳遂題之曰海邦快覩以引
石門詩引
晉山深遠故竒秀不外見入山之人始知之若石門其
一也石門在今平定州之東三十里南轉山石中斷若
門林深土厚可耕可薪郗氏之别業在焉郗君文淵守
壽春時寤寐兹地命畫史圖其勝凡十有六太宰白巖
喬公題之曰石門村樂文淵致壽政還遂有其樂而山
川之竒秀於是乎遇所知矣予再入晉寓平定久文淵
以是請曰買田歸老此先人之志元深罔敢墜也願有
述東平公舉進士官給諫即以身殉國文淵一仕州郡
飄然高蹈皆不事表襮以求人知者兹山固肖之耶而
石門之山川於是乎得所託矣樵歌牧唱巖花野鳥與
夫四時之變態無窮人未必盡知而文淵之孝先早退
世必有能知之知之者各抒言於其左
蓉塘詩話引
詩話文章家之一體莫盛於宋賢經術事本國體世風
兼載不但論詩而已下至俚俗歌謠星歴醫卜無所不
錄至其甚者雖嘲謔鬼怪淫穢鄙䙝之事皆有盖立言
者用以諱避陳託微意所存又文章之一法也若乃發
幽隠昭鑒戒紀歲月顧有裨於正傳之闕失盖史家流
也吾友姜南明叔方工進士業餘力及此書予在京師
時嘗一讀之卷帙尚多八峯張國鎮之令海也捐俸刻
之縣齋頗有詮擇其間明叔可謂博雅之士哉古稱文
章止於潤身而學以經世為大是集所錄經世之端盖
多矣八峯亟表揚之與善之心皆可謂無窮也書凡若
干卷明叔别號蓉塘故以名集云
見月錄小引
余性疎口且多言與人交輒得罪弘治甲子秋獲侍戴
君子孝共載而北道路幾四千里始終幾五十日飲食
卧起未嘗竟時舍去也而余之疎者不加密多言者不
加默子孝顧待余驩然若骨肉時加許可不知何以得
此於子孝耶將子孝嗜憎之情與人異非邪明年春余
待罪於朝子孝去卒業南雍别且半載餘未嘗一日忘
吾子孝知己之深也追憶河橋風雨殘鐙對坐恍然夢
寐想吾子孝無異此懷因錄往時與子孝途中鄙作為
一卷取柳子厚見月詩為名庶幾后日知己一劵云
思萱詩卷引
凡人之情託物而后喻者至情也昔屈原之作離騷也
悲宗國悼故君其情可謂至矣顧其詞之所指品香草
目佳禽抑又緩焉是故其詞愈緩其引類愈疎而其情
愈至故不獨當時悲之千萬世而下聞其聲無有不悲
者此思萱之所為作與萱草類不見於騷而見于詩釋
之者謂諼萱同音故命之以忘憂之草而後世遂託之
於母其意若有頌禱焉者或曰婦人佩之宜男此或有
母道云爾要之人子愛親之至情託物而后喻者新喻
易君止恭六歲失母長而有知以思萱名堂又博求大
夫士之能者咏歌其事浸成巨卷語有之曰覩其物則
思其人况於不敢思其人而惟物之是思其情又當何
如耶故推其意有合於騷而卷中諸作頓挫抑揚亦足
附於騷之餘者不知讀是詩也有悲止恭如悲原者乎
姑序以引
儼山集卷三十六
