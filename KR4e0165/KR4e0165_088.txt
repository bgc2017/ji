儼山集卷八十八
明陸深撰
題跋三
跋月影辯
予道順德覽新志讀撖生月影辯而善之其謂非地影
者三似矣而未盡蓋日中亦有影故也夫道體之全三
有神有化有物不測之謂神無跡之謂化有形之謂物
隂陽神也寒暑燥濕幾於化矣天地日月物也是故日
月者水火之精也水火者隂陽之麤跡也水内涵火内
暗液而為濁凝而為冰水體則然也蒸而為煙熄而為
土火體則然也月中必有影日中亦然所謂查滓之未
盡者故日月不離於物也狐兔者自下視之取象也猶
觀遠山然近則否非地影者蓋月有魄而無質也故無
所受與瞳鑑當異造化之理甚深有言語所不能盡者
聊附此說於後以就正焉
跋李嵩西湖圖
此卷購得之長安當是西湖圖第有蘇堤而無岳墳豈
思陵時畫耶或云李嵩手筆然無題識可考觀其粉金
題額非宋人不能書也予夙有山水之好頗留意錢塘
之西湖昨歲出持浙憲輿舫往來若為已有既去而未
能忘之今嘉靖戊戌臘日邂逅此幅恍如再到時適有
山陵扈從之行表弟顧世安黃甥標從旁贊賞以為人
世等鴻雪爾正可臥遊神往槖中自合貯湖山也予笑
曰吾老矣不復能有登臨之興儻遂歸休得從二三子
於江海之上左右圖書以樂餘年是卷也寧非予鑑湖
之一曲耶聊記於此
跋姜明叔西湖圖記
韓昌黎畫記如畫至王摩詰輞川圖皆詩也明叔為予
作此記鋪敘詳贍有法展圖復讀之彌佳顧中舍汝嘉
以小楷寫之亦復楚楚可樂也凡物至於可樂外境隠
矣世恒謂古今人不相及豈其然哉
跋鮮于伯機草書千文
此卷千文予屢見之其一勒石於四川按察司後堂其
一表弟顧世安所收京師見一本乃臨書也與此卷結
搆行欵俱同困學前元時書名與趙文敏松雪相埓或
謂遒勁過之好事者至云松雪每以已書二幅易困學
一幅焚去以其軋已也斯言何謂而學書家乃有發塜
嘔血之事將後人之談柄耶顧松雪書法盛傳於時而
升堂入室者往往有人其甚乃有奪胎亂真至不可辯
詰而困學之法傳者落落此卷跋尾所云南方士大夫
以予北人麤識點畫固是撝謙不方重出若云雪寒晨
起筆墨不調等語豈容一朝之頃為一任俟連書三四
本殊以為疑而未之解但筆力當以此卷為勝壬寅巧
夕試筆
跋師子林圖
此卷師子林圖徐幼文作凡十二段段有題名以古篆
隸寫之獨損其一按圖當是雪堂云各係以五言詩凡
十二首不書名氏後有少師姚榮公跋尾想見一時之
文雅可補後來之郡乘榮公稱余友幼文洪武間為師
林如海作十二景余嘗題其上頗有稱譽卷中之詩當
出榮公無疑而詞翰盡皆簡健按幼文名賁仕至河南
左布政工詩能畫吳門四傑其一也師子林在吳城東
北隅本元僧維則之道場最號奇勝則好聚奇石類狻
猊故取佛語名菴首圖一石題獅子峯者是已或云則
得法於本中峯本時住天目之師子巖蓋以識授受之
原也姑蘇新志維則字天如姓譚氏至正初人而跋尾
稱如海師豈即其人與但榮公跋於永樂丁酉似為其
徒攜至京師而作故有四十餘年之歎而興感於幼文
如海之謝世矣嘗聞榮公以少師還吳訪其師於師子
林為所拒至夜漏深以微服往叩後門求見有僧瞑目
端坐止以手捫其頂曰和尚留得此在蓋榮公功成貴
顯猶本僧服故不曾蓄髮徐云和尚撇下自已事却去
管别人家事恁麽榮公憮然而去可謂本教中之喝棒
手乃大善知識豈即維則與又聞榮公法名道衍嘗學
於相城之靈應觀道士席應眞者盡得其兵法機事執
弟子禮豈還吳所見乃應眞耶顧風旨嚴峻粃糠事功
異學中自有之不必深求其人亦可也暇日偶閱此卷
因重裝之聊記於此若師子林之題詠尚多而幼文亦
自有作天如詩尤可誦併錄於後以資閒中之一覽
跋南牧稿
余論文嘗欲如觀海海水也然可江可河可湖可淵可
瀨可濤可澄不欲如澗溪汩湔激折縱不可涸才一體
耳讀斯稿可以償吾素也
跋邵二泉西涯哀詞
右戶侍邵二泉先生國賢詩一卷皆西涯李文正公卒
後之作以致哀慕者萃寄都諫俞正齋國昌國昌示深
讀之迂曲之情不可已敦厚之義不可窮實近世以來
師生之所鮮有千載而下讀之猶將涕泗滿襟况於識
西涯知二泉如吾國昌者往歲丙子秋深起告北來舟
次廣川適聞文正之訃亦有一詩哭之曰細推天運幾
生賢又是山川五百年廊廟江湖今復少文章功業古
難全重來東觀嗟何及再過西涯定惘然白髮門生傷
往事每看憂國淚䨇漣壬申二月深嘗與修撰何粹夫
瑭檢討盛希道端明謁文正公於私第議及國事公手
揮䨇淚意甚悲愴落句蓋紀實也因附卷尾以諗於正
齋云
跋顔帖
右多寳塔銘予借臨於金陵羅敬夫輿敬夫予鄉同年
也予家尚有善本遂舉以歸之然完好猶是百年前物
予後凡得數本皆不及己巳歲南歸命工重裝蓋有感
於生世之晩也
又跋顔帖
予於書篤好顔書已幾於道矣予所有大字則東方像
贊行書則爭坐位藁又得蔡成之分家廟碑數行廟碑
字結體小異而此帖沈著森嚴大小勻稱予讀書内館
時嘗倣之時同年王欽佩號善書嘗詆顔書為村夫子
其所臨搨者則歐陽通穆伯潛素拙於書謂通書輕佻
若不檢士而於顔好之忘味云予每舉以為笑豈能者
固不能賞而能賞者迺不能之人耶漫識於此蔡名天
祜睢州人王名韋穆名孔暉
跋淳化帖
予未嘗見淳化帖舊在南雍得此帖於同舍郎趙受夫
宬比於長安觀江太史抑之家淳化帖與此正同戊辰
冬南還與魯司業振之聯艫同下於漕河觀振之所藏
十卷者後有宋元人跋字與此又同乃知此亦淳化帖
也重有感於昔之寡陋為負此帖予聞淳化帖用澄心
堂紙李庭珪墨上有銀錠紋余所見者皆不然豈别為
翻刻而尚冒其名耶當求識者鑒定之
跋蘭亭
昭陵永閟千年蹟定武猶存幾樣碑今人間定武又閟
不可見矣世遠則同歸於盡何物不爾近世蘭亭翻刻
稱汴中絶佳金陵購得此本紙墨又佳也又安知後之
歎此不如彼者耶
跋石湖一曲卷
吳之石湖有二其一在闔閭城之西南上方山之麓宋
范文穆公成大所居而因以名者也其一在吾松城之
西南(闕)水之上吳氏居焉松湖大不及蘇而景物幽勝水
壤清嘉亦一奥區也勝國時吳氏有字益之者仕以州
别駕歸石湖修隠操抗志文雅陸居仁所為作記者也
益之幾世孫稷少有美質文名燁然起鄉邦舉甲戌進
士為郡理官來京師出此卷示予受而讀焉夫人以地
重人亦有自重者焉然後相為不朽也始之微而終顯
者繫其後始之顯而終微者繫其先先後相承有交重
焉者然後為世家為舊族為故國使江山生色閭室起
敬而世恒以是為難也是故登臨古蹟則有興衰之感
水木在顧未嘗不致考於本原焉舜弼亢宗嗣先鄉往
未艾文章政事他日不難於文穆公之重石湖也特未
知范氏之先與益之輔之輩竟何如哉舜弼宜珍襲此
卷為吳氏之河圖丹書可也按居仁字宅之元鄉貢進
士黃清老榜第七人文詞富艷與鐡崖楊廉夫曲江錢
惟善交游聲稱埓於一時既其殁也同葬于山世謂之
三高墓云此記文既典贍書亦遒麗可寳云
跋聖哲圖
右宣聖并十哲像為今太宰水村公所蓄既重裝為一
册將錄史遷諸傳於右方深退考史記德行首科特少
伯牛仲弓二傳而一時紀載多非實錄昔人謂子長疎
而不學豈容辭哉適有浙刻宋高宗七十二賢贊墨本
因為列寫雖辭乏雅淳然一時人君知所崇尚如此其
功倍於章縫之士遠矣按高宗所書諡贈皆仍唐舊又
為附錄開元褒表之制於後以備一家顛末復以孔子
世家一論冠於首夫孔子以布衣終而遷知升之諸侯
以啓萬世王祀之尊雖聖人之道不因是而為隆替遷
於是乎有功矣水村公出入將相留情此圖固有深意
至其鑒别古今圖書以考證史傳之訛闕殆今世之歐
陽公劉原父米芾而下弗論也獨謂此圖乃宋人之筆
卷尾糢滅數字當是重和元年寫真按重和宋徽宗紀
年信然無容辯者深嘗見友人許誥廷綸所藏房杜小
像真蹟與此行筆正同意為唐人所作而卷尾題字細
加檢認墨新絹舊必一妄男子所汙復為識者去之而
未盡也深非知畫者請以理辨夫畫家之敷染粉墨雖
極工秘決有承傳千載猶一日也乃若大賢君子之風
神意度與夫步趨氣貌之精微所謂與其人俱往者此
則流被於近而漸遺之於遠無疑也今是十一像氣韻
典刑出於毫素之外此必近古之人能之而決非後世
之所為也因留齋居參校宋像朝夕瞻對如身遊洙泗
親接聖賢於唯諾之間取以為省躬修已之助者良多
又不特區區識其器數而已古人謂書畫真有益者如
是因併著鄙見且求是正於公云
跋陽關圖
右唐王右丞詩世所傳陽關三疊詞也調存而疊法廢
往在京師日與王陽明都南濠論此或以為每句作三
疊歌或以為止歌落句三疊迄無定說而紀載亦各不
同意當時必有譜而今無所於考也或以為每句一歌
每歌一疊輙減二字至三疊則歌三言矣言皆成文頗
有紆徐婉曲之調似盡離别繾綣之情殊為有理而亦
未知卒合於本詞否也此圖余所藏李嵩舊本思齋子
命工模之西土景物藹藹有思致可備覽觀非徒以工
為也因錄本詞於左方并識是說以審於思齋子
跋范石湖辭
右宋范文穆公九日小辭題曰石湖燕山作當是隆興
議和失受書禮范使金國時所書壯浪奇偉可寳也公
此行危甚立後而行至金以附奏并夏人通書事屢瀕
於危賴以重名為金所敬信而免高宗臨遣時亦嘗勉
以囓雪飡氊之事故落句云惟有平安信隨鴈到南州
蓋喜幸之辭自後一月歸矣公宦業文名為南宋冠冕
家在石湖之上故號石湖居士云此卷今為歙黃子靜
所藏嘉靖甲申秋攜過江東山居相示觀賞者久之敬
書其後子靜名湛文雅士其父南山翁常與予交好云
跋陶氏家譜
譜牒於士大夫家關繫甚重而尤重於武爵者之承傳
士大夫以文墨名家宜不難於譜牒之修舉也而以干
戈韜略用世者宜未暇焉先世文獻議例精詳若陶氏
兹譜者不尤為可重耶公武揮使督運北上特以示史
官陸深是可謂國之文武材而家之肖子孫也敬書其
後而歸之
儼山集卷八十八
