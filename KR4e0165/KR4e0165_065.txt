儼山集卷六十五
明陸深撰
墓誌銘四
朱夫人秦氏墓誌銘
朱夫人秦氏壽七十有一以嘉靖三年冬十一月乙酉
卒於玈溪尚書之里第尚書公哭之哀凡朱之内外族
人哭之哀秦之人來哭之哀里之人相向而哭之又哀
嗚呼是可以考夫人之終矣卜以又明年丙戌冬十月
十一日奉窆於錦澚西祖塋之次嗣子警詧以尚書公
之命來問銘於陸深予家朱秦間猶東西鄰也外氏梅
於朱尤近習聞夫人之德稔矣其敢辭乃按秦君文解
狀誌之文解夫人猶子也狀稱秦出高郵之䢴溝本宋
太史少游之族建炎南渡有諱知微者遂來居上海高
祖以政曾祖必通皆修隠操祖瓊號松軒軒豁有壯氣
父諱濟號午山樂善舉義屹為秦望夫人其長女也母
李氏有淑行夫人生六年而母背育於祖母張夫人幼
有至性松軒翁竒愛之事翁與張夫人迨事繼母朱曲
有禮意以孝聞稍長嫺女紅通書史大義故憲副鈍菴
朱公擇婦也嚴年十六以歸尚書公事鈍菴公與王夫
人必敬必慎鈍菴時時自官中寄詩勉其子夫人即熟
記舉其語諷之尚書未達時為歌詩或出無聊語夫人
亦時時誦之鈍菴公既謝政歸夫人遂總攝家政鉅細
豐約悉有條理雖尚書一錢以上不妄費也至脫簪珥
以佐賓朋無靳容成化甲午尚書舉鄉試卒業南雍夫
人與俱躬織絍以助薪水之費甲辰登進士捷報至而
夫人適歸寧于秦宗人豔之夫人意沖如也宦轍所至
夫人輙隨尚書内掌刑曹外司按察每夜歸必請所訊
罪至大辟即愀然曰人命事重君必慎之弘治戊午鈍
菴公屬纊時撫簀呼曰兒婦安在若將有所屬者諸婦
迭往瞠目視曰欲見秦婦耳夫人奔喪還意甚傷之既
尚書服除還朝夫人遂留侍王夫人遣一側室從是時
尚書未有子也夫人侍王夫人備至内外裕如已而尚
書奔王夫人之喪還百事具舉有助葬者尚書欲却之
與夫人意合一無所受凡尚書有所舉措惠澤及物必
力贊之夫人意有所為或尚書所未及也故尚書宦成
九列無内顧之憂朱氏之門閥益以大白首敬共猶一
日也處妯娌有惠御臧獲有禮尚書公晩未獲嗣每擇
佳媵以進冀有子焉及舉子愛之不啻已出尤人所難
者訓諸子諸姪各底成立有為時文儒彬彬起科第者
雅尚勤儉無華侈之風有餘財即以濟貧乏故卒之日
無留贏焉奉午山公尤盡孝愛午山卒時夫人年高且
七十矣奔走於殯葬遂感風眩待其弟姪輩每近於厚
有憂深思遠之意非世俗所能窺也夫人諱端字惠以
甲戌年十一月六日生受封至宜人子二長警太學生
方以器局需用娶沈氏次詧俊敏績學娶陸氏女二長
適都察院檢校張岦次適中書舍人陸修内外孫男女
凡十人云唯夫人出自舊族歸于名家天錫之厚既有
異稟而所以為觀刑之地者固有本哉令妻壽母賢婦
孝女具彛道焉抑足為世教勸也懋矣是宜銘銘曰
玉駢珠儷為世所珍並善兩美肖哉斯人尚書有婦夫
人有夫鵲巢麟趾詎云絶無以似以續大厥門戶忠臣
碩輔茲焉維伍玈溪縈流蘋蘩載羞霜露之感曰萬春
秋
軍器局副使宋公墓誌銘
按公宋姓澄諱一清其字也山東武定州之宋其先也
曾祖士榮祖仲輔父福文思院副使母裴氏其世也宣
德初仲輔始以尺籍隸武功中衛故世為都人成化癸
已公以修大内功陞文思院副使弘治改元免歸辛酉
復以修城功再起為軍器局副使正德丙寅謝歸其官
也李氏其配也子男六長鑑丁夘舉人娶葉氏次鉞辛
未進士拜行人娶徐氏次鐸冠帶娶田氏次鈺武功中
衛總旗娶王氏次鎧娶戴氏次鏜孫三曰廷相曰廷槐
曰廷椿其後也女三袁賢馮華范銓其壻也孫女一適
俞志同公少學進士業乃更從司空以世其官器局秀
整幹畫精密於職必勤也天性孝友慷慨樂施家無妾
媵之奉而言動淳直無弗愛者其行誼類此其生也以
景泰乙亥八月三日卒以正德壬申正月廿有三日享
年五十有八其葬也卜以是年二月廿有一日從先兆
於小南城之側乃乞銘於太史氏深曩入京聞都門外
三友堂名籍甚既乃鑑來自余授詩遂登堂識公焉和
厚愿雅儉勤以文余偉而敬之三友堂者公所葺也外
環花卉中庋圖史以友章縫之士又曰因以教子以求
益者也夫友以德德可以世矣丁夘之秋鑑鉞同領鄉
薦余再登堂賀焉公從二子欣欣迎余辛未夏余再入
京而鉞已成進士余再登堂賀焉琴尊無恙而公已病
不能揖客余私憂之閱歲而訃至余四登堂則遂哭之
矣不五載而人事果何如也若公其無憾也已余宜銘
銘曰
有要者途彼踐斯棘古稱不卑我力我職有尼而止亦
起而仕以茲澤餘溉及厥子彼都人士風人所思思公
不見悵矣其悲順則斯委歸亦曰全過而式者後千萬
年
西郊先生瞿公墓誌銘
正德壬申十二月某日葬我西郊先生於長溪館甥深
寔以職事獲誌其藏曰先生諱崙字茂卿故有别業在
西郊習而稱之曰西郊先生云誥贈後軍都督府經歴
諱晟之孫義郎蒲泉公諱霖之子也少失母鞠於祖母
誥封太安人凌氏稍長受業於從父今臨安太守南山
先生有成矣蒲泉公委之家焉先生稍用其學於家家
遂斬斬晩事繼母孫孺人以孝聞又虔事凌太安人太
安人時時來就其養弘治辛亥歲饑輸粟若干詔補官
迺大有貲積晩用雄一鄉先生不為守聚計益務施予
樂惠建義友輩有落莫者資之使大發然竟不言或梁
於行或轊於死或衣於寒糜於饑貸於所不能償者百
金時舉也蒲泉公觀其志已甚悅焉公嚴先生事之無
不得者章服儼然寡言和色君子惜其無推挽之者使
當世獲其用而僅見之一家焉見之一鄉焉就其孝友
所至已可準古所謂鄉先生者其人矣年五十有九以
某年某月某日卒配陳孺人有淑德佐贊之道稱其為
先生婦也子男三長曰鵬績學攻文歴試南北京闈娶
吳氏繼曹氏仲曰鶴為進士業有聲娶唐氏俱太學生
季曰鸞娶韓氏補醫學訓科息女三長殤劉杰潘文其
壻也孫男七曰學顔學曾學思學孟學周學召學伊孫
女五嗚呼惟深前孺人瞿實先生之親姑家公太史之
憐孺人也不置久而必泣凡遇孺人之兄弟必泣又遇
孺人之諸姪則又泣伯氏宗海與先生兄弟行也謀所
以慰太史公者迺以長女壻深及委禽焉而歿深獲以
舅禮事先生每歲時候問則先生必泣於堂陳孺人必
泣於室或留與鵬同學往來出入先生未嘗不送迎焉
退而與孺人相向未嘗不泣深既得官而還思所以慰
先生者議以弱女歸先生之孫而先生不可作矣嗚呼
銘曰
匪古迺世匪今斯人承茲傳茲以萃厥身亦有不朽斯
文永存宅是長溪以需後恩
丁素軒墓誌銘
素軒丁公既卒之明年謀以某月日奉窆於某原其外
孫冐良予同年友也次其遺行其子倫奉以請銘予讀
焉而得公之為人也公諱某字良玉號素軒金陵人也
其先世籍廬州祖貴從起淮甸以功授泗州千夫長父
某南京某衛鎮撫娶馬氏封(闕)人至公之身以輸粟功
加贈鎮撫府君為明威將軍母為太恭人其兄輝進爵
如父階公自幼不羣齠年失怙哀毁如成人親母愈謹
長即綜理家政日不暇給所為多敦本善俗之行故賢
者不以為陋中才者不以為過也孝友之性得於天者
獨至薦時拜墓禮容有章昆弟之間形骸可合併也外
祖父馬英以錦衣指揮調廣東卒歸柩託公經紀其喪
卒為之守墓不替嘗服賈從者發槖覺而不言道遇人
為貸家所苦即傾槖代之蓋長者云性不嗜酒故平生
不見其苟簡與人交雖不為斬絶而富貴崇高之勢毋
得而加焉以弘治癸亥之歲八月乙夘壽終于正寢上
距所生宣德之癸丑春秋七十有二配馬氏子男一即
倫孫男二曰武曰斌息女三長適明威將軍徐某次適
舍人李芳又次歸于山東參政冐某為繼室嗚呼善必
獲報報將在公之後也叙而銘之銘曰
往也惟忠國之所臧惟孝惟弟家焉斯昌嗟嗟丁公厥
存則良遙遙餽邊不有其藏俾食厥報曰莫敢當推于
上世有燁寵光嗟嗟丁公奉德馭已統在有繼豈曰非
美惠家睦宗含和履砥開國之孫明威之子不愧于生
不朽于死勒辭貞珉永奠厥止
處士朴菴倪公墓誌銘
浙之東處士朴菴倪先生卒訃于京師其仲子翰林院
庶吉士宗正解官歸治喪且葬奉其友人張君邦竒所
為狀問銘於松江陸深深按處士諱某字用文一諱彬
餘姚人也曾祖諱某祖諱允中有隠德父諱守禮有詩
名處士美丰儀善談辯詞吐鴻鬯時舉經史奥義相詰
難一座皆傾其所為多俊爽不動以利不屈以勢又能
以信義服其鄉人鄉人爭訟有不願之官府而願得處
士一言者歲時伏臘必聚宗人酌以酒告以振宗為善
之道衆皆悅家理故薄而好客不倦多取給於外氏勇
於為義嘗覽范文正義田記擊節嘆曰吾志也兒子二
郎終成之迨晩一歛其邁往之氣歸於爾雅又儒者也
喜歌詩通隂陽術伎有造精者其所不信而深排之則
浮屠法與巫覡云處士少處人倫之變長而能教其子
尤為人所稱初守禮公年既長無子其伯兄意以己子
後公未幾公繼娶陳氏生處士及處士之弟又未幾而
公卒時處士年纔十餘耳始謀者瞠曰兩遺孽去之則
産吾産也日來擾其門穴窗毁瓦推瓶倒罌躬穫以歸
則要諸路擊而奪之死者屢矣時陳母外無以禦強暴
内無以庇其孤日夜哭泣因以喪明處士百千委曲以
有成立而陳母卒後每見目眚者則為之一慟至其待
讎者之子弟未嘗不如族人也是可謂怨而不怒者矣
處士食指既衆家尚不給或勸之曰若子盍使之從賈
處士聞之歸撫其子曰吾兒賈人耶是當以文學裕吾
家使之讀書不輟若是者可謂不惑於流俗而善貽謀
者矣今談者必曰倪處士倪處士云年六十有四以一
疾而卒時弘治丁夘閠正月某日也配汪氏賢而能相
子男三長某次即宗正次(闕)孫男五(闕)息女二將
以某月日葬某原深與宗正同舉進士又同官茲弗敢
弗著宗正哭而告予曰吾七年於外求以禄養今得禄
而吾親不逮已矣深聞而愈悲之乃系之銘曰
遭變孰難難歸於厚有蓄弗施而匯為其後嗟嗟處士
仁勇曷負剛則不折貧而能守惟不折與守乃見其有
勒辭貞珉以永不朽
曹母顧孺人墓誌銘
友人曹君弘濟幼喪母鞠於祖母孺人既喪大父連喪
其父獨依孺人以居實兼兩世四親之義及是孺人卒
弘濟為斬衰服三年弘濟長深十有四年而交數宿食
孺人舍嘗登堂納拜焉時孺人年已八十毛間黃白于
領癯如而精堅家事一不關白其孫弘濟得專力於學
慨然以報劉為志弘治甲子春弘濟將有事於科場而
孺人遂屬纊嗚呼悲哉深適還自南雍哭孺人於殯次
弔弘濟於繐幃弘濟毁瘠扶而拜杖而起殆不勝哀既
而以深粗明已志又識孺人諉誌其藏深辱弘濟忘年
視孺人寔有母道且勤館穀之德敢不是著按狀孺人
顧姓諱妙真義望曹公度之側室也其先嘉定人有諱
叔臧者孺人之父也始來占籍海邑初公度既壯無嗣
父母憂焉聞孺人潛德欵懇求之閱時果産子瑞以繁
曹宗孺人幼聰慧精女紅父母甚愛之慕公度之為人
而歸之孺人執禮不越事舅姑如事父母事其嫡如事
舅姑久之萃愛敬焉凡事事必謀及於孺人孺人務殫
心竭誠咸輔厥宜終始一軌其修饋祀必時以旨其治
衣飾必儉以潔其處閨閫必嚴以肅相夫子應宗黨御
僮僕皆有憲度各滿其願公度遂以富饒禮義甲海邑
孺人之力居多己酉遭公度之喪壬子喪其子悉采古
禮而襄之婦道母道盡之矣晩年唯一孫侍養尤篤情
愛每親師取友必戒之曰近君子遠小人毋爽厥德以
忝所生癸亥秋嬰疾歷冬徂春而勢愈張猶呼弘濟與
之欵語曰吾且忍死終待汝成迨弘濟試御史臺還忽
厲聲曰吾不濟矣勉諸後勉諸後言迄而逝時二月某
日也享年八十有六云子男一即瑞娶吳氏息女一曰
淑蘭皆先孺人卒孫一即弘濟邑庠生娶談氏曾孫凡
五長恢亦邑庠生次懷次憬次愷次懌卜吉於弘治某
年某月某日奉窆於范溪祖塋之側禮也惟孺人儉勤
淑謹長順和惠粗涉書史能知古今得失至於醫卜書
筭博古格物之類皆合于學蓋其天性然也其為忠臣
碩師於曹諒矣哉宜銘銘曰
穆穆孺人終昌曹氏如劵斯獲允副厥始緝勩纍勛豈
愧良史勤家惠宗嫡仲任只中更家紛載罹夫子居中
應外有容有禮莫齡撫孫携手提耳將食其報竟不少
俟短景下馳挽歌莫起徽志必承豈曰生死范溪滔滔
有芹有芑後千百禩鬱鬱高壘
儼山集卷六十五
