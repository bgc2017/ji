儼山集卷二十八
明陸深撰
奏疏二
正名袪弊以光治體事
近該臣參奏廵按監察御史某不職某亦行舉劾臣過
失均蒙勅下都察院看詳公論有歸臣不敢辯續該臣
自劾求退未蒙允俞伏地瞻天復有所獻仰惟聖明納
察焉臣聞人存則政舉名正而言順夫所謂名者自君
臣父子之大以至官僚稱呼之間皆名也亦皆政也名
必有義義必有稽稽而後正故曰政者正也無稽則無
義無義則言不順而事不成故曰政息甚可懼也今某
之言可謂無稽矣姑據其一二請以大義裁之夫御史
之與按察使副使僉事等均爲風憲俱名察官體分中
外固也至於交際之間尤關國體伏覩憲綱所載送迎
坐次之儀得相主賓而非綂攝故臣嘗謂御史與按察
之官兩長可以相形兩短不可以相示何則按察見御
史之長則當尊而敬之曰此天子之按臣得體也御史
見按察之長則當旌而薦之曰此一方之人才可用也
是之謂兩長相形御史見按察之短則當隨事舉劾按
察見御史之短則當指實奏聞是之謂兩短相示凡此
皆出於天理之至公而不容一毫喜怒爱憎之情與於
其間夫是之謂王道而正肅之本意初不外此臣等所
宜自靖自獻以爲執法執中皆職分内事也某不及此
而喜作威福每列三司於两旁悉欲鞠躬磬折於前惟
其言而莫違然後謂之無異議不知所議者何事也其
於憲體何如而臣等三司盡皆何如人也弊政亂名莫
甚於此某本小器而又不學徒懷疑忌之心不知義理
所在惟有血氣違犯實多一旦聞臣參奏手足無措漫
爲失體不經之詞意在挾制孤危遂成欺㒺聰聽臣甚
惜之若謂體綂各别猶有可諉至謂督率司官則又無
稽之甚者臣請復爲陛下分疏之我朝祖宗損益三代
以位置百僚内設五府六部外建都布按三司實有臂
指相使之勢品資等級殆猶鱗砌故府部謂之大臣三
司謂之方面皆附麗天子以制名者也三司自五品以
上吏部舉用具名雙請與兩京堂上體例一同若六部
之諸司則謂之司官郎中員外郎等官之於尚書侍郎
則謂之堂官臣等三司視各府州縣等官則謂之屬官
此司屬之所由分亦名分之所攸寓是或有督率之義
存焉至如臣者備員提學欽奉制勅内有提督表率字
樣方敢名為督率止於師生進退賞罰得以一面奉行
鏜今妄認方面爲司官而欲一槩督率之不知是明旨
乎是舊例乎第恐天下後世有謂我朝方面曾受御史
之督率實自臣始竊謂此名不可不正也且御史積有
資望方得推陞僉事而副使之陞則御史之極選由此
以上則謂之超遷不次矣若果如鏜所言則尚書侍郎
亦將遞遷爲郎中員外郎乎其爲寡陋疎率若此不知
將何以副陛下之任使哉又如劾臣不行呈禀撫按照
得提學職事原與撫按不甚交涉貪酷害人許受訴詞
此係奉行勅書臣固不敢以一人之私忿而遽爲之前
却恭惟皇上正名定分之志又在修正會典之時臣感
戀舊恩每思報效於此豈敢循默而自取嫌避哉推求
弊端皆由臣等不才三司謟佞阿附要求保薦以爲進
身之階所以養成粗傲之御史敗壊陛下之紀綱竊謂
此弊不可不祛也非臣身親目擊誰肯言及此哉伏謂
聖明將臣所言特下該司會議凡有舉劾當視廵按者
之賢否以爲黜陟凡爲廵按當考舉劾者之當否以爲
殿最凡遇接管廵按之際再加精擇貫魚行鴈之選宜
一洗而更張之著爲憲章載之令式咸使遵守庶幾内
臺不至挾權以相陵外僚不敢希求以獻謟名義既正
弊端自清言順事成而禮樂可興也此誠大聖人之所
作爲所謂有是君則有是政矣天下幸甚世道幸甚臣
雖誅竄猶爲有光况於毁譽進退之間哉臣不勝忠懇
之至
乞恩分罪以全大體事(擬上)
先該廵按山西監察御史趙鏜劾臣違慢不法等事蒙
差刑科給事中董進第會同廵按山西監察御史王道
勘報續該都察院題覆奉聖旨趙鏜劉儲秀已有旨調
用并革職了陸深范箕等着廵按御史提問欽此欽遵
臣星夜前來伏罪如律竊念臣孤危之蹤曾叨侍從疎
戅之性動致悔尤俯蒙皇上每賜優容非臣捐軀所能
報稱也仰惟聖製敬一箴及五箴釋義皆千聖傳心要
法天下臣民當心惟口誦參前倚衡况劉儲秀與臣俱
有提學之責者哉申明建置因循欠闕儲秀既失之於
前臣復失之於後死亦何辭但招尤啟釁實本於臣波
及儲秀得罪反重臣之一身外雖受恩中實如刺敢昩
死爲陛下陳之臣聞先儒有曰與人同功人用而已舍
君子不敢言勞與人同罪人免而已窮君子不敢逃責
非能異夫人也理固如是也不然則爲無耻臣每誦之
以爲名言今儲秀與臣同罪儲秀重而臣反輕若不早
爲伸理則臣何止無耻而已如蒙擴同仁之念准照陳
某遷官免究事例一體推恩惟復特勅吏部復還職事
以示使過之仁况儲秀年富才敏過臣遠甚必能效忠
補益以無負再造之恩若以爲情罪各有所當則臣與
儲秀同官同事亦願與之同罪庶幾少附寅協之義以
佐陛下彝倫之化世道幸甚名教幸甚
紀天瑞以頌聖德事
臣伏覩近日景雲見者寔當皇上明堂饗帝之期天意
昭然一時臣民之所共喻也顧惟萬世亦宜有聞焉臣
謹按有虞之世嘗見卿雲大舜作爛縵之歌公卿屬和
至于今傳之唐宋事由播諸表狀逮我成祖永樂間卿
雲發祥一時廷臣咸有賦咏尚可考知由是觀之則雲
物之化難常而風聲所被者甚遠也臣愚過不自量勉
爲景雲頌一篇引以小序凡數百言用紀一時盛事雖
不敢以方駕古人竊自謂之實錄謹用繕寫上塵乙覽
庶幾春鳥秋蛩報答和氣云爾一得之愚㒺知忌諱無
任隕越待罪之至儻蒙寬假頒付史舘少備典禮采擇
臣愚幸甚萬古幸甚
謝恩事
昨十九日吉辰恭遇皇上祭告玄極寳殿曁奉先殿臣
叨以職事獲與陪拜勉竭精誠以仰贊聖德無任悚惶
旋蒙欽賜脯醢酒果品物到臣寓舍當即叩頭祗領訖
仰惟皇上格天饗祖納佑膺祥荷生成涵育之功深懷
帝德被馨香豐潔之賜悉出神餘酌湛露以知恩歌既
醉而捧腹圖報無地瞻聖有嚴臣不勝感戴天恩之至
奉慰事
本月二十九日皇上駕發衛輝行宮偶爾被火有軫聖
心臣等無任驚惶仰惟皇上特加寬慰以副臣等瞻戀
之私臣等下情不勝惓惓爲此具本奉慰以聞
謝賜川扇
伏蒙聖恩賜臣等講官川扇九握者伏以蜀扇新頒用
贊南薰之解阜經幃特賜光生東觀之披揚日近天顔
時行火令感遭逢之有自愧啟沃以無能義重五明報
稱萬壽臣等初塵講席遽拜緘封名具三臣風分九握
屑金璀璨昭回星斗之光漆箭爛斑宛轉輻輪之輳惟聖
人能開物以成務故微臣得因事而效忠暑去塵清敢
不佐下風於萬里手持身佩益當重上賜於千鈞臣等
無任欣戴感激之至
紀瑞雪以頌聖德事
茲者恭遇元旦靈雪浹辰仰見皇上積誠夙禱天降竒
瑞非尋常雨澤可方無任欣忭臣敬賦頌一篇引以小
序雖不足以揄揚聖德之萬一亦方春禽鳥之和鳴也
仰祈聖明俯垂乙覽幸甚幸甚臣不勝惶惶懇悃之至
謹用繕寫隨本上進以聞
乞恩追贈前母事(擬上)
嘉靖十七年十一月二十一日恭遇皇上郊廟禮成渙
頒詔旨内一欵兩京文職并在外五品以上方面有司
四品官在任未及三年考滿者俱與應得誥勅欽此欽
遵外續該吏部題准追贈臣祖父璿臣父平皆如臣官
臣祖母尤氏臣母吳氏皆爲淑人臣不勝感激即詣闕
謝恩訖臣本出自寒微叨塵侍從資歴猶輕恩蒙三代
此臣子之奇遇而亦臣子之至榮也惟有勉竭忠誠圖
報萬一豈敢復有陳乞以要逾分之福哉第念臣有前
母瞿氏是臣父結髮夫妻不幸早世瘞在淺土臣父受
封翰林院編修壽終之日臣回籍守制躬親治葬與臣
母吳氏合爲一穴前母在左臣母在右今臣母自孺人
加贈爲淑人綸綍之光下賁泉壤而前母未有顯稱臣
父有靈亦望恩及况歲時祭掃告謁之次未盡兼隆亦
無以仰承皇上尊親之化此臣之心深有未安雖臣母
之心恐亦未安也臣查得先年臣僚如侍郎曹鼐參政
葉盛俱曾贈及前母近年侍講學士蔡昂亦曾乞恩准
贈與臣情事體例相同臣聞惟聖人有一視之仁而治
世多曲成之典仰惟皇上以仁孝理天下曠世之典既
行曠蕩之恩徧及凡在幽明無欲不遂區區孝誠不容
但已者此又臣子之至情也如蒙聖慈俯垂矜鑒特賜允
俞勑下該部查照前例將臣前母瞿氏一體追贈臣無
任感戴天恩之至
乞恩比例改給誥命追贈前母事
臣由弘治十八年進士欽授翰林院編修歷陞太常寺
卿兼翰林院侍讀學士嘉靖十八年二月初四日恭遇
皇上郊廟禮成渙頒詔旨内一款兩京文職三品以上
官未及三年考滿者俱與應得誥勅仍廕一子入監讀
書欽此欽遵續該吏部題准追贈臣祖父璿加贈臣父
平俱太常寺卿兼翰林院侍讀學士臣祖母尤氏臣母
吳氏臣妻梅氏皆爲淑人臣子楫行取入監前項誥命
未經關給復於本月十五日又蒙聖恩改臣詹事府詹
事兼翰林院學士旬日之間兩遭殊典而宮僚高選尤
爲竒逢清銜美秩又人子思以薦之祖考而不可得者
也况臣有前母瞿氏係臣父結髮夫婦未及霑榮有恩
可乞仰惟皇上仁聖必能曲成故敢冐昩請之查得品
級相同改給誥命者則有吏部右侍郎唐龍事例顧名
思義追贈前母者則有禮部右侍郎蔡昂事例近該刑
部尚書周期雍陳乞則改給追贈又蒙一併得之又與
臣事體相同蒙聖慈一視同仁以遂微臣一念私情則
天高地厚之恩雖粉身碎骨不足以言報矣臣不勝惶
懼祈懇之至
乞恩養病事
臣原籍直隸松江府上海縣人由進士任前職於正德
十五年月日聞父喪備關本監送吏部稽勲清吏司給
領孝字勘合回還守制間臣不意染患痰火病證一向
自行訪請明醫調治未愈今臣喪服扣至今年六月日
服闋理應赴京奏繳孝字勘合不料臣之疾原係氣體
虚弱卒難醫療日甚一日不能動履難以起程恐違期
限臣竊伏望皇上憐憫照例准令養病痊可之日仍來
供職臣不勝感戴天恩之至
衰病乞休事(擬上)
臣由進士任翰林院編修歷陞光禄寺卿蒙聖恩陞臣
太常寺卿兼翰林院侍讀學士一同吏部左侍郎兼學
士張邦奇纂修玉牒臣當謝恩訖旋即到任開館供事
外臣本迂疎粗通章句語言過直憎怨實多仰荷皇上
天高地厚之恩不容終棄召自外藩付以内署再蒙拔
擢超出常資處之清密之司委以文翰之事登瀛妙選
古今至榮臣非草木豈不知感恩思奮以圖補報於萬
一哉奈何福過災生力微任重忽於今四月二十九日
夜舊患痰氣作厥一時醫治少甦目今濕毒下注於腰
虚火上蒸於目遂致步履艱難瞻視茫昧勉欲省事服藥希
望平復庶幾少效犬馬之誠以畢盡忠於陛下之職業
也顧臣今年六十有二歲矣但恐桑榆之日無復再中
况禁秘典文亦非羸弱之所能辦也萬一因病誤事死
不足贖如蒙聖恩别選賢能當茲重寄將臣放歸田閭
以終餘年臣當銜環結草以報陛下曲成之恩臣無任
恐懼激切之至
自陳不職乞賜罷黜以彰聖政事
臣係直隸松江府上海縣人見年六十三歲由弘治十
八年進士改翰林院庶吉士授編修歴陞今職竊伏自
念臣出自草茅粗通章句偶忝科名叨塵侍從幸逢皇
上中天而興大敷菁莪棫樸之化雖以小材亦叨任使
昨歲蒙恩召自外藩旋蒙改秩俾以文翰供職曾無寸
補又被宮僚之選官隨年進恩與日隆是雖捐軀糜骨
不足以圖報於萬一也自顧臣學識疎淺氣質迂愚犬
馬之誠徒切於念慮而涓埃之報何益於高深尸素之
譏實恐難逭况當六年考察之期正惟大明黜陟之際
如臣衰杇尤宜先罷伏望皇上將臣放歸田里别選賢
能以副輔導之重任庶幾典制昭明才能進用斯亦區
區報國之微忠也臣無任惶悚祈懇之至
自陳不職乞恩罷黜以消災變事
准吏部考功清吏司手本近該翊國公郭勛奏爲災異
陳言策免大臣以清朝政以勵羣僚以安黎庶事奉聖
旨卿說的是災變策免大臣係祖宗舊典着九卿堂上
各衙門四品以上官都自陳來仍着科道拾遺糾劾欽
此欽遵臣本一介之微叨塵三品之秩出入中外三十
餘年伏蒙聖恩眷注超處清華玉牒大典俾與纂修比
者皇儲建立天下歸心選置宮僚特在首列經筵日講
悉叨任使天高地厚之恩正臣致身效用之日也顧臣
才識綿薄展布未能徒饗厚恩每懷慚愧若論尸素之
人惟臣爲甚災異之來豈不由臣徒以感戀聖明未即
陳乞殊昩止足之義物理典憲俱屬有妨况臣行年六
十四歲氣血兩衰痰火間作報效之心雖在而驅策實
不能前首宜罷免無過於臣仰惟皇上寬斧鉞之誅開
天地之量將臣放歸田里别選賢能以致和氣則未盡
之年皆陛下之所賜也儻醫藥少間尚當咏歌太平以
贊中興之盛教子育孫使世世不忘大造之恩也臣不
勝拳拳冀望之至
自陳不職乞賜罷黜以弭災變事
近日九廟被火聖諭屢頒感動中外臣仰覩皇上焦勞
躬親祭告郊廟社稷晝夜靡寧臣身心戰惕不知仰承
之方惟增隕越該言官建言修省事宜復奉聖旨是宗
廟災變朕心震驚所宜痛加修省以實事天兩京文武
大臣都着自陳時政闕失着各衙門條奏務切民瘼國
體不許虚應故事泛濫彌文該衙門知道欽此欽遵臣
聞殷憂啟聖變不虛生大抵天心仁愛人君必出災異
以譴告之仁愛愈深則譴告愈重近日之災亦前代之
所未有也仰惟皇上聖敬大孝感格帝天蓋有素矣而
災變如此豈非臣等奉職無狀所致耶罪不容逭事當
有因如臣一介草茅叨塵侍從食禄有年曾無寸補尸
素之愆尤皇天所宜震怒者也而重貽君父之憂乃爾
將何以爲自安之地耶如蒙聖恩天高地厚不加斧鉞
之誅將臣放歸田里别選忠勤以爲皇上格天之助則
和氣可回災異可弭列聖在天之靈可慰而於聖孝至
仁益有光矣天下幸甚
儼山集卷二十八
