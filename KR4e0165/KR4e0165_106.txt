儼山續集卷六
明陸深撰
七言律詩(三十一首)
送皇甫子循謫黃州推官
雪堂舊路君重到赤壁文章五百年一向東曺分郡檄
却從南斗望台躔流塵遠道征袍上宿雨清秋客鬢前
明發大江過夏口中流應有濟川船
華侍讀鴻山以紅氊紵靴相贈奉謝
紫氊絲履慰新寒扈從秋陵路幾盤飛舄空傳雲外到
舞䄄不數掌中看著來紅軟身先徤卧對青山夢亦安
情似綈袍人似玉滿懷瓊玖報應難
劉都閫以紅花本見貽
才賞名花當送春移根西向伴吟身為誰池舘能憐舊
到手風光又斬新謝令空題紅芍藥杜陵偏感白頭人
公庭事簡餘芳草留取青枝襯綠茵
秋初望西山有霧氣如雪偶成
日照西巖曉霧封恍然遥對雪山峯奔波十載有萬里
雲水半生知幾重天上樓臺新雨候長安風物早秋容
長趨舘閣慚無補日近烟霄五色龍
送劉甥兆元會試
天南春色探支來遠送魁春折早梅江上形容吾老矣
望中臺閣子行哉科名莫以文章小甲第須掄將相才
記得當年塗抹處黃金城闕杏花開
自睢陽入梁有懷何鴈峯憲副
雲間遂作三秋别濠上相為一宿淹人世百年悲喜共
客程千里雨晴兼棠隂鶴乳思方去玉節金符令更嚴後
夜梁園回首望鼓城山月水晶簾
送王禮侍思獻册封
八座清嚴玉署寒新持龍節下雲端分封典禮存周制
奉使威儀覩漢官南斗文星占氣象北堂萱草慰平安
還朝正築沙堤路看草黃麻墨未乾
次韻徐登州留别
相看把袂又微曛春燕秋鴻各戀羣江上不題鸚鵡賦
潮州應少鱷魚文先皇賜第恩如海五袴歌聲響入雲
一枉朱轓更東去行春空谷馬蹄聞
送劉德徵赴䕫州
昔從䕫府望京華今去江南萬里賖亦有詩篇如杜甫
莫因辭賦弔長沙人從五馬憐春色地接三巴切暮笳
天子正思甦遠郡長城時見倚雲斜
利路紀雨八首
自廣元至栢林驛適久旱得雨口占識喜
甘棠實恐負初心時雨何期更作霖行處萬山驚簿暮
望中一片見濃隂飛揚豈為催詩急飄灑終憐潤物深
安有隨車方往轍虚煩父老沸佳音
抵保寧是夜雷雨大作明復晴霽出謁文廟遂
由城北門過社稷壇轉入西門禮城隍神拜張
桓侯墓復出南門觀浮橋廢置乃自東門還分
司疊韻
慰却三農渴望心通宵霑潤己成霖客盤鳥道清新暑
雲護龍湫散遠隂暘雨極知天意厚節調空感國恩深
蜀川花鳥今無數隔葉鳴鳩多好音
自大寧至瀘溪館小憩復有雨意遂再疊韻
瀘溪巳入順慶之境以未忘閔雨故附之利路
云
兼程計日竟何心聊慰蒼生久望霖疊疊溪山千里道
蕭蕭竹樹萬家隂閒看行蟻占遲蚤試策新秧問淺深
五月南來多淑氣併將風雨佐虞音
自射洪適梓州雨候同栢林驛三疊
人心盡處合天心消得巴渝三日霖自信本來調水旱
却緣底事怨晴隂雲封蜀道千山重江到瞿塘萬里深
舊是吾家歌吹海(放翁帥蜀有十年歌吹海之詩)買教絃管續餘音
午後微雨明早發中江新漲壞橋拿舟而渡始
知四郊得雨甚渥四疊
泉聲曲曲度江心知是前山已化霖巫峽風烟天漠漠
巴渝歌舞曉隂隂春回䆉稏連村合凉沁芭蕉到骨深
聖主中興多法古宣王雲漢有遺音
予卜以六月十一日履任六日到省中諸公憂
旱甚勤九日晨入撫院遇雨未愜十日雨如傾
注未巳喜而五疊
飄蕭竹樹動鄉心却是西川雨釀霖水繞巴江流漸長
雲來巫峽氣常隂不妨栢溜參天下復愛棠棲隱地深
欲為吾民歌帝力陽春白雪有餘音
十日晩同朱秋崖憲副鄭海灣少參同齋夜分
禮成星月朗然厥明有事公堂小宴時得雨六
疊
好雨知時慰客心須將滴滴比甘霖紫薇花下凉先動
翠栢叢中曉更隂賦就漫誇神女麗夢回巳感聖君深
遥憐谷口躬耕處試聽康衢擊壤音
十二日復得雨大足七疊
浪博虚名愧此心真成三日雨為霖谿聲一夜喧新漲
雲氣千峯結晩隂喜極翻嫌歌管脆病餘渾怯酒杯深
窗前最愛芭蕉響疑有人傳太古音
送徐伯臣出令奉化
徐卿家世更能文新綰銀章下五雲龍種擬看空冀北
牛刀聊復試雞羣氣横湖海神仙侶坐擁江山錦繡紋
欲向風霜占大節却從冰蘗樹竒勲
送王世美赴承天寫碑
江漢星分本上游中天一統帝王州時曕王氣蟠龍虎
實有文光貫斗牛詞客曉從三殿下筆端人擬五雲留
丹青琬琰俱能事延攬登臨總勝遊
十一月二十日次太平驛見梅花和謝僉憲邦
正壁間韻
山雲黯黯復冥冥釀雪為霖總未成忽見梅花如着意
即看詩草可憐生月來粉蝶渾無影風度黃昏似有聲
況與歲寒期更早玉人消息最分明
次韻荅介谿(志榮遇之感)
風雲常護六龍行慚愧恩題翰學名碧漢遥憐通閣道
弱流元不隔蓬瀛尚餘忠赤供趨向豈有文章佐聖眀
幸傍紫垣占象緯泰階平處玉為衡
次韻荅霍渭厓
西望遥山紫翠鋪篷壺瓊島切清都仙才何用東求海
王會仍須繪作圖金榜日高懸五鳳玉河水滿浴雙鳧
遭逢若論恩波闊憶向瀟湘萬頃湖
送鄒東郭學士赴南院
手綰銅章白玉堂天南星斗避文光清華官府真仙界
佳麗江山舊帝鄉擲地賦聲添紙價傳心書法長秋陽
河堤待築還朝路雙闕天連一水長
南還途中有作(是日長至)
兩日出城重作客一年長至馬蹄中履霜夜展東陵祀
到海山迴萬里風平望歲華搖御柳南來王氣滿珠宮
何人寒谷能吹律正見祥雲映日紅
潞河候水次張石川韻
心同野鶴恣高飛學得屠龍與願違魂夢九天雙鳳闕
江湖滿地一漁磯安身已辦烏皮几稱體新裁白苧衣
頼有河邊同載客不應林下見猶稀
和荅陶南川兵侍
片雲將雨過西山望斷東歸水上灣海近似聞龍卧起
天高不礙鶴飛還桓公老去琅琊樹白傅歸來洛社間
更遣餘工擬叢桂案頭湘管紫琳斑
青羊宮餞顧頥齋即事
青羊翠栢白雲阿又是春風一度過宿霧欲收初露冕
餘寒猶在薄侵羅行邊巷陌流塵遠物外樓臺勝事多
無數鄉山心水隔酒闌重與聽驪歌
夀顧東川表弟
春明棨戟錦衣鮮近捧丹符下九天標柱舊題酧駟馬
繡筵新啓集羣仙人如白玉臨風樹袖有黃庭煉石篇
無限韶光正明媚扙藜携酒過東川
廖學士鳴吾孫園之招席上和曾都諫日宣一
首
偶借春風半日閒來尋綠野共開顔蒼松翠竹含新雨
金殿朱旗對遠山勝事巳傳豐沛裏高情多在水雲間
玉堂青鎻俱仙侶文雅風騷莫放慳
和姚尚美龍山會詩
金錢片片籬邊疊買得天家一段秋橙橘飽霜黃樹頂
芙蓉印水茜江漚縱横數陣飛歸鴈欸乃一聲歌牧牛
人世都來能幾日牀頭詩債會須酬
老母自八月末失調至于十二月逾一時六日
始離牀褥扶枝引步負暄弄孫于簷下若春木
向榮朝暾屏翳前十月廿八日為誕辰湯藥之
中惟焚香告天不得備禮是日乃取巵酒拜獻
團圞相保得遂母子姑婦之歡因志以詩
蕭蕭雪鬢病餘深半倚蓬籠尚擁衾教子揮金酧國手
抱孫低語調鄉音恐驚舊日迴眀鏡喜是今朝捧御簪
重覓斑衣補春酒長箋題遍鶴飛吟
五言絶句(四十七首)
十二日試燈
三五近春宵長空萬里遥預期華月滿先借綵燈燒
漫興二首
兩兩鳥對語翩翩燕又來草堂渾似昔時有好花開
二
簾紋青窣地橋影碧涵波江舘騰騰路漁郎欵欵歌
初夏八首
雨打蝸牛篆水回科斗文辛夷花正發咄咄欲書雲
二
竹粉輕過院秧針短出潮瘦笻妨草耳高屐距山腰
三
行蟻醒槐夢游蜂静蜜衙嫣然成一笑更愛雨中花
四
散步常依樹高眠且枕流北窗陶令宅南國庾公樓
五
雨意初蒸暑林聲巳變禽兼句斷來往無日罷登臨
六
竹閣開林樾蘭舟過石塘歲年占五榖風物近端陽
七
雨歇鳩鳴午風行麥送秋村村雞犬裏疑有故時侯
八
晩潮常帶月夏雨不過田身世江湖裏人家水木邊
敬亭
竹色寒不改綠隂常到門年年春雨裏箇箇長龍孫
思亭
杉檜鬱參天山深含紫烟秋高霜露裏落葉滿亭前
醉窩
愛酒不愛醉酒深如有神同來送日月無柰獨醒人
觀水碓
圓機荅高杵急水激飛輪桔橰巳多事愁殺灌園人
西巖詩(有序)
西山在今都城之坤隅是中多巖岫洞壑之
勝都閫劉君世臣燕産也嘗遊其地愛焉即
以西巖自號雖宦轍四馳人稱之必曰西巖
云西巖本出揚州之族與予俱為南人同事
西蜀有鄕邦之好為作西巖好七章贈之隨
地可歌不必在金臺之右易水之左也
我愛西巖好桑榆一徑長歲寒竒節操搖落任風霜
二
我愛西巖好風光足大觀微波分太液咫尺是長安
三
我愛西巖好三台接九天何時飛閣裏東海看桑田
四
我愛西巖好巖中動八荒五丁翻地軸一矢射天狼
五
我愛西巖好居延出酒泉星流白羽箭風吼紫金鞭
六
我愛西巖好川西與浙西林逋湖上興杜甫峽中題
七
我愛西巖好他鄉說故鄉揚州迴鶴背燕國射龍光
辛丑歸途中絶句五首
忽憶乘高躅因知遡急流陶潛初罷令李廣不封侯
二
野曠餘長畝家嚴具敵樓舊巢飛燕子古壁篆蝸牛
三
柳徑縈隄曲柴門逐水開無心論出處有客賦歸來
四
四十年前路三千里外心人生幾兩屐閒處萬黃金
五
畏影常依樹尋盟每問鷗天邊孤竹國雲裏仲宣樓
過宋玉墓
楚國餘文藻當春過故邱為君悲不巳安敢向高秋
和蒲汀顯陵道中柳隂小憩四首
花霧濛濛遠山雲冉冉高幸陪金紫客時覩赭黃袍
二
寢殿祥雲合山陵王氣高風光饒帝里春色滿恩袍
三
路細青山轉天空白日高同來三扈從碧柳蔭朱袍
四
天子岡頭路風雲北斗高穿林迴雉扇度嶺耀龍袍
和安鴻漸登樓曲
團圓三五夜待月上高樓誰知風共雨又妬一年秋
方春野挽詞三首
春野依然在春風依舊來去年巢裏燕不見主人回
二
楊子談玄宅陶潛漉酒巾一時俱寂寞愁絶不堪論
三
樹遶滕王閣溪流徐孺祠昔年遊賞處花落雨絲絲
書扇寄李百朋
錦浪生春水茅亭盡日孤十年身不病天遠共江湖
詠石七首
吕公(中峯有二竅如吕字)
呂公本俠士詭稱回道人黃金亦可變誰云非法身
蓑衣真人(石紋縷縷下垂若蓑衣)
真人巳忘我猶著雨蓑衣一朝盡劫盡風雪不知歸
麻衣道者(瘦長人立皺若襞積)
當年錢若水寒夜撥爐灰若是公侯骨定應期不來
邋遢仙(形骨昌侈不受束縛)
古來神仙侣均為柱石材得志有廊廟有時居草萊
劍石(背呂公而聳透石劍)
葛陂化為龍八公亦鍊石借身遠報讐凝血今成碧
紫雲
積翠競萬壑孤頑自離羣因風欲吹墮夕陽明夏雲
紫芝峯
采芝堪療饑煮石亦可餐悵望商山老浩歌蜀道難
題江海看雲卷三首
南有一片雲因風墮東海彌天作霖雨望之若可采
二
海上會看雲飄飄迥不羣扶桑紅日近錦繡總成紋
三
我愛看雲客江行復渡江東風一夜雨夢遶紫荆窗
儼山續集卷六
