儼山集卷一
明陸深撰
賦(五首)
瑞麥賦
僕閒居田野多見瑞麥兩岐三岐至五六岐彼九岐
者得於傳聞殆未之見云實有之感兹休禎作賦一
篇有頌有美有風有刺義主勸戒附於古詩人之譎
諫雖不足以希蹤相如子雲庶東京之流亞也示我
同志靡得而布焉
天子正德五祀孟月維夏知知子瘍發下體更朔新愈
有客唁焉登堂三揖乃掀髯吐論曰夫物有異産事有
竒遭談肉者不可與論味眯采者不可與即文闊哉希
乎今兹之所覩也子足良苦抑未之知乎知知子蹷然
而起危襟横几奉客下風曰唯唯願客詔之客曰走故
農家五穀是理爰自弱齡勤厥四體今年逾知命而豐
穰凡幾一畆三石稂莠吐米皆未若今歲之為瑞也麥
苗芃芃穟岐為二揚芒含穎復為三四多者五六將將
覆地東鄰一莖九岐尤異殆淳和之所薰蒸而上帝用
以鍚類也周書異畆漢歌兩岐陋昔人之誇詡昭后皇
之惠慈雖蒙白之翁負玄之老皆緣畆玩視相與嗟咨
若走者齒髮猶盛涉歴未廣宜乎驚悸而夥頥也知知
子仰屋太息索然久之曰否否客何談之盭也夫緣物
者貴質敷文者適用且夫麒鳳之希難以療饑芝菌之
祥難以充庖雲錦之爛難以禦寒蠙蚌之光難以續膏
是以聖明抑難得之貨壅不稽之言誠以重本而緩末
棄無益而即有用也客幸目覩岐麥津津稱瑞民瘼甚
矣果誰之致獨非客之所觀見者乎試為客語往歲已
已運厄元元夏耘被壟滛雨注天晝夕閱七颶風相牽
海波怒而山立江潮噴以駿奔蛟龍舞於街衖岡阜淪
為漭淵漂尸横野浮畜蔽川千里一壑萬竈絶煙於是
百年之完聚連邑之生全化為魚鱉葬于鯨鱣者殆過
半矣暨乎水退民失故居滄桑一變形勝都非朱門沈
其閥閱碧瓦蕩為丘墟鳥窺巢而不下狐訪穴而重疑
號哭振野提負沿途父棄其子妻别其夫相與轉徙乞
丐奔逐投依若流星之逼曙而敗葉之辭枯也於是強
有力者牢朽材於古岸塞行潦以腐薪依濕林為棟幹
綴敗席為闥閽溷爨無别臥食不分什併為五棄仇講
鄰相依為命枵腹連旬野無留菜樹不遺根徼倖於萬
一苟活於旦昏爾乃積隂鬱結隆冬盛寒層冰千尺竹
栢枯乾豈祝融之故都為玄冥之停驂何曖曖之陽國
顧風烈於塞垣民無夙具習不素安於是受凍而仆者
又如干矣天子方軫念南服融照閭閻發德音大王言
貸常賦闢四門封簡書於芝檢勤使者於輶軒省太官
之供調減司寇之坐論賑倉廩之儲積蠲逋負之浩繁
方將奪民命於溝壑續生氣於遊魂蓋三五之罕有而
二氣所不能全之曠恩也良有司方憂經費之不足懼
考課之殿後鴻澤持而不下限令疾於電走朝四莫三
示一藏九使民破十家之産僅足以輸一家費數畆之
田未足以賦一畆笳鼓盈村擾及豚狗爾乃制為嚴刑
迨及黃耉巨木囊頭重金繫肘臀無完膚指欲墮手谿
壑之填未厭伸暴之門何有於是孑遺之民瘡痍之末
斃於敲扑困於征科者盖淪胥以盡漸不可久矣戾氣
醖釀蒸為疫癘方且乘陽發騰獷不可制今枕藉而病
臥者比比皆是招醫降巫若憒若醉是其凍餒蝕於胷
腸刑罰慘其心志發雙伏而並攻何方藥之能治厥禍
方萌殆未知其所至也使壟畆之植一本而十岐共蔕
而百穗將安救之而客誇以為瑞哉且菽粟所以貴於
珍鼎布縷所以加於玄黃者為其有用也今夫用者徒
存而用用者已亡是謂隆虚而病實忘遠而娛細矣僕
竊為客贅而不取也客聞而憮然曰噫嘻有是哉子之
迂也信乎執一者未足與權二泥彼者不可與適此子
徒鑒於已已之變為流而不止乎是殆滯於隂陽之迹
而未深於斯理者也且夫於穆之化圜運不已剝終必
復泰因於否吉凶互尋禍福相倚夫蟲之蠕蠕也不屈
不發地之窿窿也不伏不起數逆斯通氣順乃死是故
九載之水或以成堯七年之旱終以啓禹子豈知夫凶
儉之後繼之以豐稔登進之漸承之以君子耶然而氣
機橐籥必有攸始兆先於物發遠伊邇鐘鳴而隕霜礎
潤而降雨走誠得於俯仰之餘是以釋近憂而崇遠喜
也且夫麥備四氣實首五穀詩人頌其於皇下氓賴以
率育續歲功於發春函潛氣而多淑是休嘉之先露徯
斯理於將復示帝心之仁愛啓方來之祉福諒有開而
必繼孰無徵而廼獲走且與子託丘壑以優游咏皇風
之清穆是故有取於麥岐子何責之備而論之刻(叶)耶
知知子不能難客乃躡履而退曳杖而歌歌曰麥秀兮
多岐覆壠兮纍纍彼其之子曾是兮弗思於是知知子
返乎潛室沈思淵默緯情愫於渾淪抽端緒於開闢推
玄化之始終考休咎於遺冊覽春秋之所書測消長於
三易道有殊而歸同理既契而心戚然則客之言似亦
未為失也將以厥明戒館客循阡陌辨麥岐之疎數聽
鄰黨之損益問勤勩於三時弔疾苦於緩急於時風輕
景融煙朗霧清謝彫輿却繁纓被大練策溪藤道以童
子從以經生指三汀以東騖遵龍江而緩征瞻桑梓於
原隰拜松楸於佳城睇海氛於極際儼波浪之奔轟感
釣游之舊蹤慨歲月之不停藹里墟之蔓延有孤物而
屢更亦浮雲之多態何難樹而易傾悵久寄於異土心
戀戀乎故京方徘徊以瞻眺謇彷徨而屏營顧見道左
麥穗岐岐本同末異旁無附枝始戟戟以競秀竟孌孌
而莫攜將神工之妙合復化鈞之巧持或雙昂以森矗
或左右以紛披或越畎而希挺亦共房而駢垂薄長飇
以洄洑照圓景而陸離等比翼於異類嗤連理而不為
固物薄而稟厚騰衆喙以增竒胡哲人之超軼隨所如
而見疑昔宣尼之瑞魯匡人怪而圍之比干之忠殷曰
不祥而戮尸彼二聖且猶然般罹此又何辭抑軒輊之
偶致將彼蒼之有知於是歴覽既倦羲馭未疲攬厥穎
異采掇以歸洵皇澤之滲漉拯黎民於阻饑託子墨以
宣秘聊洋洋以陳詞
南征賦
空同子陽明子同日去國作南征賦
亶肅肅以宵征兮悲往路之未央懼中道之折軸兮思
改轍又惡夫無良顧僕夫以先後兮喟河廣之誰航瞻
桑梓之翳翳兮孰云忍捐夫故鄉方青春之駘蕩兮何
雨雪之縱横白日匿其耿光兮鬱浮雲以翻揚睇山川
以無極兮陵谷杳乎其孰明(叶)祥狐嘷而風厲兮何有
於噦噦之鳳凰昔宣尼之遑遑兮固蒙笑於楚狂展直
躬以事人兮卒三黜乎舊邦慨殷室之多賢兮王子剖
而信芳苟璞玉之終在兮雖屢刖又何傷謀人之國兮
焉有禍而彌藏覩巨盜之乘垣兮固將謁之以峻防謂
余夢寐之顛倒兮豈敢幸其必當黑白之同體兮蓋昔
焉之所常憚嬋娟之翹妬兮吾安忍刓夫清揚雧絺綌
以禦冬兮疇駕尤於寒凉狎逆鱗而批之固以不碎為
慶(叶)也斥虎之使逝兮遭反噬未為殃也卬衷之洵安
兮初未量乎得喪(叶)曩委羽於東海兮奚成功之可望
矢貞心之不泯兮瀕九死吾猶恇昔淑媛之見背兮竟
結髮之難忘悵恩情之中絶兮往將灑掃乎室堂彼良
農之俶載兮力刈乎莠與稂誕嘉穀之離離兮竟收功
於千倉度中流以失楫兮豈俟共載而劻勷燕雀安於
焚棟兮斯物知之不長服先哲之明訓兮希旁燭之煌
煌神龍之淵天兮諒所乘之允臧步中夜以顧瞻兮睆
牽牛與七襄永相望於咫尺兮庶精誠之可將仰天閽
之九重兮冀羲馭之回光魂怦怦以上征兮謇徘徊而
彷徨亂曰桂車蘭軒服騏驎兮登高臨深送征人兮懷
芳握馨遺心親兮瞻望弗及涕泗零兮
弔劉生賦
唐士劉蕡燕産也感激殷憂有薊丘易水之餘烈以
直言廢故有祠祀直言也在今昌平皇明正德之六
載中月南至史官陸深共承陵祀道出祠下顧瞻徘
徊乃述賦焉
洵劉生之瓌偉兮已亮夫言出而禍隨誕樹虛而賈實
兮紛振古之共悲測彼蒼之倚伏兮嗟生獨罹乎此時
也當明庭而鋪詞兮既已謝乎無媒也苟忠信之自卬
兮又奚必開金石而稱竒願韜卷以有徯兮恐歲暮之
難期凌冰雪以北度兮敬弔生之芳祠空蘋藻於寒沍
兮悵瞻遡之何遲吁會合其猶然兮羌昩已而前之塞
河決於微穴兮當狂瀾之既穨貔虎逸而負嵎兮欲徒
手以徑批臨深淵而莫戒兮聳旁觀之屢疑佩宣王之
昭訓兮亦有道而言危曰余既知夫隱衷兮冀身却而
道垂謂將來之可恃兮竟陳言之誰施謇歴生之故墟
兮睇西山之崔嵬尋采薇之舊蹤兮路逶迤而多岐風
號寒而木怒兮恍有遇於斯須情抑鬱而欲語兮魂靡
靡以難持儻決機於轉圜兮曰獨生之所私
後灔澦賦
昔蘇公子瞻賦灔澦蓋曰江會百川勢易驕逞不先
之以齟齬盡其快銳為害斯大嗟乎是誠有之夫當
國家豐亨豫大之時必有風靡波蕩之俗使無正人
法家出氣力以扞之則末流有不可救者矣此公作
賦之旨也嘉靖丁酉二月初予將出峽舟過瞿塘春
水未生孤根欲露盤旋其下有感於心作後灔澦賦
道叢鳬之故國沿岷汶之長源睇灔澦之兀嵂繹先哲
之名言測安危之倚伏乃始疑而今信然昔伯禹之導
江兮命陽侯為驅先挾六龍與二虬兮劈雷斧之神銛
劙地脉而中分兮挺孤高之一拳障犇轟之東騖兮回
萬折於瀾翻時盈縮以浮沈兮擁百川而獨尊或如象
兮如馬舟人睨而不敢上下相逝者之汩汩兮固晝夜
之不舍惟上帝之默佑兮恒斡運於區中示機緘於錯
糾兮物有窮而必通猗宣父之感麟兮既伐樹又絶糧
羌鄒孟之仁義兮竟見沮於臧倉胡賢聖之迍邅兮夫
豈兹堆之未汰派遠而彌昌兮象下流兮永賴抱遺經
而先覺兮返亂治於否泰顧大化之茫茫兮俟萬世於
須臾俯中流之一柱兮盍前鑒而蚤圖慨孔明之馳驅
兮磊磈乎八陣猶未磨問草堂於瀼水兮弔江上之東
坡予粲粲其白髮兮懼末路之蹉跎
宣悼賦
陸子羈旅兩都三年之間四哭子女天永地厚控訴
焉如作宣悼賦
歲靡靡以于邁兮嗟繼續之未昌曰予邅迴之可哀兮
何歲三改而四殤背鄉井以遼邈兮囊又告予以屢空
謂彼蒼為不仁兮先哲重之曰降祥將余戾之日積兮
懵不知其内訟抑修短之冥合兮長辛楚又奚用登高
臺以舒嘯兮凄北風於襞縫涕既掩而復隕兮雲坌興
而四涌豈余目之眵眯兮心&KR0008;恫而不舒俯危闌以侘
傺兮恍何物之滿裾迴曲房以偃息兮若有聞於欷歔
顧父子之至情兮孰云排攘而獲疎謂昏為旦兮謂日
為年胡懽愉之易終兮而憂戚不可以延諒后皇之終
惠兮恐日暮於虞淵反予袂以自持兮承慈顔於堂前
儼山集卷一
