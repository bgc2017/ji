儼山集卷二十三
明陸深撰
樂章(六十二首)
恭擬太祖高皇帝孝慈高皇后上册樂章
迎神
惟皇高祖英靈在天神功大化裕後光前寢廟儼若音
容僾然竭我孝思以格于重玄雲車龍馭髣髴盤旋與
乾元同運何萬斯年肅以跂予若有見焉永佑予小子
對越虔虔
初獻
俎豆既陳酒醴維清既戒既慄明德允升孝孫始奠庶
展精誠鴻稱徽號聽于無聲昭格可冀綏我思成
亞獻
載酌載獻惟聖顧歆庭陳萬舞樂備八音端冕有恪以
表予一心靈風習習祗拜欽欽大禮斯舉有壬有林
終獻
神降伊邇終秩有嚴三爵既右百禮具瞻惠我多福以
讓以謙罔極難報感懼載兼洋洋皇祖如見兮厭厭
徹饌
奠獻既備敬徹不遲亦有餘休默鑒在兹肅雍顯相益
秉孝思我祖我妣惠我恩慈仰德無替終事有儀
還宫
祀事孔明神休滋錫孝孫有慶法宫云適心虔體和禮
嚴境寂景雲祥風荏苒翬翟撫此瑶圖永膺寳歴於萬
斯年過廟必惕
戊戌秋明堂禮成慶成宴樂章七首
萬歲樂
風調雨順秋光好啓明堂吾皇有道尊親饗帝多仁孝
際昌期成大報
朝天子
宫懸繡簾黼座黃金殿雕龍彩鳳簇瓊筵湛露初霑宴
堯舜重逢唐虞再見五雲天御鑪煙遙瞻聖顔雉尾開宮扇
水龍吟
五色祥雲擁六龍開禁殿列臣工主恩皇澤禮樂象成
功文華物采極天風動萬國来朝貢
一奏開明堂之曲
大禮候昌朝崇孝敬正宗祧鈞天聲裏韻簫韶金殿凌
雲切紫霄聖君萬夀臣節百僚願上華封謠仰祝唐堯
四邊静
國祚萬年禮樂重光一統天玳瑁筵麒麟殿瑞靄祥煙
聖主開恩燕
鳳鸞吟
時文聖明運中興道太清業敷天功扶世治化昇平和
神人靖邊境敘彝倫協咸英一德秉精誠璇衡齊七政
享明堂大典斯成奠玉帛潔粢盛妥神靈兆休應報深
恩罔極難名
萬歲樂
鵷聯鷺序臣拜舞荷醲恩躬逢聖主配天勲業高千古
同聲祝文共武
戊戌冬至南郊禮成慶成宴樂章四十九首
萬歲樂
五百昌期嘉慶會啓聖皇龍飛天位九州四海重華日
大明朝萬萬世
朝天子
滿前瑞煙香繞蓬萊殿風回韶律鼓淵淵列陛旌旗絢
日至朱躔陽生赤殿氣融和徹上玄歴年萬千長慶天
宮宴
水龍吟
寳殿金鑪瑞靄浮陳玉案列珍羞天花炫彩照燿翠雲
裘鸞歌鳳舞虞廷樂奏萬歲君王壽
一奏上萬壽之曲
聖主垂衣裳興禮樂邁虞唐簫韶九成儀鳳凰日月中
天照八荒民安物阜時和歲康上奉萬年觴胤祚無疆
四邊静
天啓嘉祥聖主中興正紀綱頌洋洋功蕩蕩國運隆昌
萬載皇圖壯
鳳鸞吟
維皇上天佑聖明景命宣五雲輝三台潤七緯光懸協
氣生嘉祥見正萬民用羣賢垂袞御經筵宵衣勤政殿
禮圜丘大祀精虔明水潔蒼璧圓秉周文承殷薦眷皇
家億萬斯年
二奏仰天恩之曲
皇穹啓聖神欽乾運祗郊禋一陽初動靄先春萬福來
同仰至仁祥開日月瑞見星辰禮樂協神人宇宙咸新
水龍吟
春滿雕盤獻玉桃葭管動日輪高熹微霽色遥映袞龍
袍千官舞蹈鈞韶迭奏曲度昇平調
水龍吟
紫禁瓊筵煖應冬驂八螭乘六龍玉巵瓊斝黻座獻重
瞳堯天廣運舜雲飛動喜聽賡歌頌
太清歌
長至日開黃道喜乾坤佳氣陽長隂消奏鈞韶音調鳳
軫律協鸞簫仰龍顔天日表如舜如堯金鑪煙煖御香
飄玉墀晴霽祥光繞宮梅苑柳迎春好燕樂蓬萊島
上清歌
雲捧宸居五星光映三台麗仰日月層霄霽日月層霄
霽中興重見唐虞際太和元氣自陽回兆姓歡愉
開天門
九重霄日轉皇州繞燕天家共歌魚藻龍鱗雉尾彩雲
高祝聖壽慶清朝
御鑾歌
雅奏樂昇平瞻絳闕集瑶京黃童白叟喜氣盈謳歌鼓
舞四海寧金芝結秀玉樹含英聽康衢擊壤聲帝力難
名
賀聖朝
華夷一綂萬國來同獻方物修庭貢遠慕皇風自南自
北自西自東望天宮佳氣鬱重重四靈畢至麟鳳龜龍
殿前歡
瑞雲晴靄浮宮殿一脈陽和轉禮成交泰開周宴鳳笙
調龍幄展天心感格人歡忭四海謳歌遍
慶豐年
賴皇天錫豐年勤禹稼力舜田喜慰三農願嘉禾秀瑞
麥鮮賦九州貢八埏神倉御廩咸充滿養民以養賢
新水令
聖德精禋格昊穹一大綂四夷來貢玉帛捧文軌同世
際昌隆共聽輿人頌
太平令
誕明禋天監元后光四表惠澤周流來四裔趨前擁後
獻萬寳充庭盈囿稽首頓首天高地厚祝聖人多男福
壽
三奏感昊德之曲
昊德運光明一陽動萬物生升中大報蒼璧陳禮崇樂
暢歆太清星懸紫極日麗璇庭乾坤瑞氣盈海宇安寧
新水令
五雲深護九重城感洪恩一人有慶陽初長禮方行帝
德文明表率家邦正
水仙子
萬方安堵樂康寧九域同仁荷聖明千年撫運承天命
露垂甘河獻清見雙岐秀麥連莖喜雪隨冬應覩祥雲
拂曙生神與化並運同行
四奏民樂生之曲
大報禮初成象乾德運皇誠神州赤縣永清寧靈雨和
風樂太平隂陽交暢品物咸亨元化自流行允殖羣生
水龍吟
五色祥雲捧玉皇開閶闔坐明光鈞天樂奏冬日御筵
張文恬武熙太平氣象人在唐虞上
水龍吟
玉律陽回景運新燕鎬京藹皇仁光昭雲漢一氣沸韶
英錦瑟和聲瑶琴清韻瞻仰天顔近
太清歌
萬方民樂時雍鼔舞荷天工雷行風動喜今逢南蠻北
貊東夷西戎來朝貢大明宮星羅斗拱九重天上六飛
龍五色雲間雙彩鳳普天率土效華封允協河清頌
慶太平
惟天眷我聖明禮圜丘至德精誠乾元永清洪膺景命
休徵應泰階平
千秋歲
聖主乘龍御萬邦慶雲翔化日重光羣臣拜舞稱夀觴
載歌天保章
滾繡毬
五雲車度九重利見飛龍耀袞章火藻華蟲擊虎敔考
鳬鐘鼉鼔逢逢八珍列九鼎豐隆堯眉揚彩舜重瞳萬
國咸熙四海雍齊歌頌聖德神功
殿前歡
萬年禮樂中興日大化覩重熙河清海晏臻祥瑞五行
順七政齊超三邁五貞元會既醉頌鳬鷖
天下樂
萬靈朝拱接清都享南郊欽天法祖願聖人承乾納祜
中和位育龜範馬陳圖
醉太平
醉樂萬年規謳歌四海熙衣冠蹈舞九龍墀麗正仰南
離紫雲高捧唐虞帝垂衣天下文明治鎬烏岐鳳呈嘉
瑞真箇是人在成周世
五奏感皇恩之曲
雙闕五星光霓旌樹紫蓋張璇臺玉歴轉新陽鈞天廣
樂諧宮商恩深露湛喜溢霞觴日月煥龍章地久天長
六奏慶豐年之曲
聖主懋承乾綏萬邦屢豐年神倉御廩登大田明粢鬱
鬯祀孔虔輿情咸豫協氣用宣萬古帝圖傳璧合珠聯
七奏集禎應之曲
天保泰階平寳露降渾河清嘉禾秀麥集休禎遐陬絶
域喜氣盈一人有慶百度惟貞萬國頌咸寧麗正重明
八奏永皇圖之曲
鎬燕集天京頌魚藻歌鹿鳴邊郵安堵萬邦寧重譯來
庭四海清咸池日曙昧谷雲征帝座仰前星豫大豐亨
九奏樂太平之曲
皇極永登祥乾符啓泰運昌玉管回春動一陽金鑾錫
宴歌九章虞廷獸舞岐山鳳翔日麗袞龍裳主聖臣良
水龍吟
香霧氤氲紫閣重仰天德瞻帝容星輝海潤甘雨間和
風樂比鳶魚瑞呈麟鳳永獻卷阿頌
水龍吟
萬戶千門啓建章台階峻帝座張三垣九道北斗玉衡
光元氣調和雅韻鏗鏘昭代慶明良
太清歌
萬方國盡來庭稽首歌帝仁仰荷生成振乾綱隂陽順
序民物樂生逢明聖萬年春永膺休命華夷蠻獠咸歸
正蒼生至老不知兵鼓腹含哺誦太平九有享清寧
萬歲樂
太平天子興隆日履初長陽回元吉醴泉芝草休徵集
曾聞道五星聚室
賀聖朝
一人元良百度惟新握赤符凝玄應享太清大禮方行
祀事孔明感天心億載恒承慶明王慎德四夷咸賓
醉太平
星華紫殿高雲氣彤樓繞九夷重譯梯航到皇圖光八
表玉宇無塵明月皎銀河自轉扶桑曉平平蕩蕩歸王
道百獸舞鳳鳴簫韶
看花會
普天下都賴吾皇至聖看玉關頻欵天山已定四夷效
順歸王命天保歌羣黎百姓
天下樂
九重樂奏萬化開望龍樓雲蒸霧藹仰天工雍熙帝載
臣民歡戴溥仁恩遍九垓
清江引
黃鍾既奏陽和長德感天心貺人文日月明國勢山河
壯衢室民謠頻擊壤
清江引
鈞天畢奏日方中既醉歡聲動雲章傍袞龍飇勢翔威
鳳萬方安樂興嘉頌
千秋歲
上下交歡燕禮成一陽奮萬彙咸亨風雲會合開明運
紫極轉璇衡
朝天子
文班武班歡動承明殿禮成樂備頌聲喧真咫尺仰天
顔日照龍鱗風回雉扇翠蕤旋奉仙鑾雲間斗間五色
奎章燦
萬歲樂
天回北極雲成瑞望層霄重華日麗九垓八極樂雍熙
祝聖壽萬萬歲
儼山集卷二十三
