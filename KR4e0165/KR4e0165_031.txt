儼山集卷三十一
明陸深撰
詩微
大序
詩者志之所之也在心為志發言為詩情動於中而
形於言言之不足故嗟歎之嗟歎之不足故永歌之永
歌之不足不知手之舞之足之蹈之也情發於聲聲
成文謂之音治世之音安以樂其政和亂世之音怨以
怒其政乖亡國之音哀以思其民困故正得失動天地
感鬼神莫近乎詩先王以是經夫婦成孝敬厚人倫
美教化移風俗故詩有六義焉一曰風二曰賦三曰
比四曰興五曰雅六曰頌上以風化下下以風刺上
主文而譎諫言之者無罪聞之者足以戒故曰風至
于王道衰禮義廢政教失國異政家殊俗而變風變雅
作矣國史明乎得失之迹傷人倫之變哀刑政之苛
吟詠情性以風其上達於事變而懷其舊俗者也故
變風發乎情止乎禮義發乎情民之性也止乎禮義先
王之澤也是以一國之事繫一人之本謂之風言天
下之事形四方之風謂之雅雅者正也言王政之所由
廢興也政有小大故有小雅焉有大雅焉頌者美盛德
之形容以其成功告於神明者也是謂四始詩之至也
右詩大序或以為孔子作或以為子夏或以
為國史或以為衛宏皆無定據考其文義蓋
先秦古書云顧有錯簡而窮經之士未之或
知不免傅會牽合以成破碎決裂之弊竊敢
正之如左亦思以還之於舊也
今校定大序
詩者志之所之也在心為志發言為詩先王以是經
夫婦成孝敬厚人倫美教化移風俗故正得失動天
地感鬼神莫近乎詩故詩有六義焉一曰風二曰賦
三曰比四曰興五曰雅六曰頌是以一國之事繫一
人之本謂之風風風也教也風以動之教以化之(已上)
(十三字舊誤入小序)言天下之事形四方之風謂之雅雅者正
也言王政之所由廢興也政有小大故有小雅焉有
大雅焉頌者美盛德之形容以其成功告於神明者
也是謂四始詩之至也情動於中而形於言言之不
足故嗟歎之嗟歎之不足故永歌之永歌之不足不
知手之舞之足之蹈之也情發於聲聲成文謂之音
治世之音安以樂其政和亂世之音怨以怒其政乖
亡國之音哀以思其民困上以風化下下以風刺上
主文而譎諫言之者無罪聞之者足以戒故曰變(疑闕)
(一字)風故變風發乎情止乎禮義發乎情民之性也止
乎禮義先王之澤也至於王道衰禮義廢政教失國
異政家殊俗而變風(疑衍二字)變雅作矣國史明乎得失
之迹傷人倫之變哀刑政之苛吟詠情性以風其上
達於事變而懷其舊俗者也
按古文皆漆書竹簡而韋編之韋易絶而竹
易紊是故古文傳世錯繆實多如此序者窺
豹一斑爾安敢自信間有闕誤亦復擬而存
之以備一說且以求正於君子云
國風一
國十五國風四詩之一體也亦樂名一說牝牡相誘
曰風多出於男女之言情也
朱子曰如物因風之動以有聲而其聲又足以動物
也又曰閭巷風土男女情思之詞
又曰風雅頌者聲樂部分之名也
臨川王氏曰風之於物方其鼔舞搖蕩所謂動之也
及其因形移易使榮者枯甲者拆乃所謂化之也
周南一之一
周代名南樂名
關雎后妃之德也風之始也
右關雎之詩至為深遠蓋成樂也若咸韺韶濩之作
隨所用而有感焉所謂洋洋盈耳者是已至於三月
忘味亦是物也文詞訓詁之間恐未足以盡之抑亦
所感者淺矣如以詩論孔子嘗曰關雎樂而不淫哀
而不傷夫哀樂情也哀而不傷樂而不淫所以為性
情之正也夫性情之正萬化基焉此后妃之德也而
文王家齊國治之化於是乎足徵此關雎所以為詩
首也今斷以宫中之人美其始至之作必指淑女為
太姒則所謂寤寐所謂琴瑟所謂鐘鼔者皆宫人之
性情爾於文王后妃乎何與風化所自不幾於誣乎
又按孔子曰多識於禽獸草木之名夫託物稱名以
寄吾不容盡言之情此詩人之旨也雎鳩性鷙而物
莫敢狎河洲幽遠而物莫能近因以比太姒之莊正
而靜深使人望之而善念興焉凡人情冶容則誨淫
下流必招侮是關雎之義也而即所謂興也彼王雎
淫鳥爾狀似鴛鴦其取類者遠矣夫后妃旣具莊敬
之德又居邃嚴之地然無妬忌之心能求淑女以事
君子因率之以薦羞烹餁之務與共内政焉而有事
於柔順潔芳之物以致吾左右采擇之誠是以未得
而憂既得而樂初無情慾宴眤之私而常有好賢求
才之志情性之正莫大於此其贊佐文王者深矣所
謂憂在進賢不淫其色哀窈窕思賢才而無傷善之
心則序說固為得之夫然後二南可為也其餘則朱
傳備之矣
按鄭康成誤以雎鳩為王雎故以鷙為摯又以摯為
至古字或相通也但鷙則有别至不可以言别也字
書别從咼從刀蓋決而離之也列女傳所謂未嘗乘
居而匹處是已四曰乘兩曰匹至之言到也或曰周
至也皆親近浹洽之意王雎之交頸相和則有之故
雎鳩不可以言至王雎不可以言鷙蓋二物云
葛覃后妃之賢也
右葛覃之詩朱傳得之此庸德之行所謂動容中禮
者因治葛而見耳非容心於葛也至於景物暄妍意
氣和暢以遂一時賦咏之志眞樂形焉序曰化天下
以婦道鑿矣
卷耳后妃之志也
右卷耳之詩詞危意迫必為羑里而作也(闕)卷
耳備酒漿以行飲至之禮而文王方(闕)還未
期酒將安所用之故不復終事而棄之(闕)事端如
此初無審官進賢之志其下三章(闕)從而未能
之意張衡四愁實源於此顧(闕)靡麗不典為
非類爾金罍兕觥蓋感(闕)瘏僕痡皆託言
也卷耳非託言也其(闕)古如見尤非後世
工文之士所能及(闕)味使人咀嚼而忘厭
况被之管絃乎此(闕)删述而為經也夫居而
相離則思以(闕)於乘馬飲酒可謂傷矣然
在憂患之中(闕)切此所謂性情之正也序說
疎矣
樛木后妃逮下也
按文公不信小序千載一人而已至樛木之(闕)取
其誤說以為傳不可不辨天下未有(闕)而能
逮下亦未有不能逮下而無嫉妬之心者也夫木曲
下垂以引乎葛藟以興后妃下(闕)衆妾此興
之取義者至於葛藟必附(闕)祿必降乎君
子是則比也故一章言(闕)二章(闕)三章言成感應
也傳謂樂德稱願乃懷報之情其體又進乎頌矣
螽斯后妃子孫衆多也
右螽斯之詩與樛木三章皆后妃之德也(闕)和平
文義回互初無激昂豐縟之費反覆而(闕)則深
淳醲郁之化自溢於音響節奏之餘以(闕)言之三
疊之類也以聲樂言之三闋之類也(闕)調從可識
矣桃夭兔罝芣苢麟趾之作(闕)而體製皆同
此所謂一倡三歎者耶
桃夭后妃之所致也
右桃夭之詩說者以為因婚姻而知女子之賢因女
子而知室家之好亦可謂善矣然桃(闕)時也
大抵女子之失身由於失時一失其身(闕)蕩猜貳
之情有終其身而不自宜者矣(闕)室家乎后
妃内助文王以成齊家治國之化(闕)強暴侵陵以
奪其守又無凶荒扎厲以(闕)中人之性皆可
跂及於善道也故因桃夭起興而所感者深矣謂非
后妃之所致不可(闕君王無道妾當災萬騎血題詩云千軍逐)
(馬來深合風人之旨)
按桃木久實微故貴夭夭而實實而(闕)之
候也時和物阜有萬物各得其所之象男女室家其
中一物耳此文王后妃之化而周南之所以為盛也
又按此詩亦疑有錯簡凡桃華而後葉葉而後實故
華稱灼葉稱蓁實稱蕡其序宜然不應先實而後葉
也其序于歸也亦然始言室家總指門閥猶云巨室
大家也次言家人指夫也婦人内夫家亦夫婦互稱
之詞次言家室合族而言由家入室宜之至也具有
積漸廣狹之勢非但變文叶韻而已於體宜屬賦如
以興則華興色葉興歸實興子非一時之事也今姑
從舊說
兔罝賢人衆多也
右兔罝之詩以序之終言合於朱傳見文王作人之
盛也兔罝賤役也干城好仇腹心皆重任也蓋成才
不器精粗一致也夫自武夫野處以迄于治朝之五
位所謂比屋可封矣
芣苢后妃之美也和平則婦人樂有子矣
右芣苢之詩序曰后妃之美也和平疑文有闕誤朱
子以化行俗美室家和平足之其旨煥然矣按此詩
凡三章章四句句四言總之為四十八字内用采采
字凡十三芣苢字凡十二薄言字凡十二除為語助
者才餘五字爾而叙情委曲從事始終與夫經行道
途招邀儔侶以相容與之意藹然可掬天下之至文
也即此亦可以見和平矣始言采者乃相約之詞繼
言有者有芣苢也掇先於捋袺先於襭條理自然文
化至矣
漢廣德廣所及也(文王之道被于南國美化行乎江漢之域無思犯禮求而不可得也)
右漢廣之詩道江漢之人能變舊汙以沐新化女知
守節男知好德風之所被者廣矣故曰漢廣按周南
詩以木興者二篇喬木取其仰也樛木取其俯也仰
則物不敢干俯則物易以附皆女德也樛木性之也
喬木化之也雖然樛木居上宜俯喬木處下宜仰此
又性情之正也故曰君子之德風小人之德草秣馬
猶言願為執鞭之意致敬也秣駒與秣馬同變文以
叶韻爾人言休息息字當作思蓋思息字相近而傳
寫之訛也讀者風咏尋繹其義自見此不難曉
汝墳道化行也
右汝墳之詩次於漢廣之詩以地言之所謂南也漢
廣猶舊民也汝墳猶舊地也穢濁之餘烈尚存耶此
周南之詩孔子所以列之於國風也(闕)出汝州
天息山今之汝寧是也汝旁之國昔(闕)苪皆是也
文王之化被之雖遠紂都朝歌者尚無恙也豈應遽
以文王為父母而遂不知有紂耶傳稱三分有二以
服事殷文王無心於二分之服而惟知有臣節之共
此文王之德所以為盛也說者謂率商之叛國以事
紂此猶謂桓文之舉可也夫汝墳之人猶以文王之
命供紂之役則一時之人知有文王而不知有紂矣
而文王姑命之以(闕)役此則曹馬之事恐非所以
論文王也考(闕)紂至不道而為商者有人不但
夷齊之高(闕)至於三監之叛武庚既誅而洛邑
之頑民(闕)天理民彝豈容澌滅而無餘哉故劉
辰翁謂父母為行役之父母蓋謂婦人不堪如燬之
虐既以為夫憂相見之餘得邇父母因以為夫慰則
家室團圞之情忠孝惻怛之意益以見風化之美而
(闕)德澤之所及雖文王亦有不可得而知者矣豈
非王道哉朱子復取一說於後尤得經意愚謂劉說
亦不可廢
麟趾關雎之應也
右麟趾之詩序以為衰世之公子周之盛明商之衰
耶周雖盛商之國也故周南以麟趾終焉聖人删述
之旨深矣
序曰然則關雎麟趾之化王者之風故繫之周公南言
化自北而南也鵲巢騶虞之德諸侯之風也先王之所
以教故繫之召公
按此本大序之文蓋綂論二南之體也今錯在關雎
序中恐亦有誤夫周公之功固大矣今以周南諸詩
考之皆文王之事所謂王者之風也周公代王而曰
繫之周公何耶要而言之周公麟趾之一爾是時或
未為政於國中也若召南則召公之所治而甘棠行
露之詩已有明據矣故曰繫之召公是也疑周公之
公因下文召公之公連類而誤耳周公之公當作南
故重而觧之曰南言化自北而南也召公則無庸解
矣或衍一公字亦通讀者詳之又按召南云先王之
所以教先王指文王則西伯分治非文王時事明矣
召南一之二召地名公奭采邑(按召南之召當屬之分陜不當屬之食邑)
鵲巢夫人之德也
右鵲巢之詩鳩居鵲巢興女入男室興之之義
采蘩夫人不失職也
右采蘩之詩夫人共祭也禮莫大於祭而主婦主薦
豆祭盡禮則夫人之職盡矣凡蠶桑中饋之事無不
盡者去事有儀恐非婦人之禮傳曰婦人無儀祁祁
從夫以歸也
草蟲大夫妻能以禮自防也
右草蟲之詩室家之至情所謂風也
采蘋大夫妻能循法度也
右采蘋之詩音節體格盡同采蘩特以宗室之奠知
為大夫之妻而叙事頗有簡密是貴賤之别也傳曰
位彌高者事彌略季女叶韻
甘棠美召伯也
右甘棠之詩夫見甘棠而思奭覩河洛則思禹皆聖
人之風也
行露召伯聽訟也
右行露之詩蓋謂聽斷明則習俗變本末具舉也是
之謂周官之法度鼠牙雀角所謂無情之辭也
羔羊鵲巢之功致也
右羔羊之詩因服以知德由外以知中被化深矣
殷其靁勸以義也
右殷其靁之詩婦人聞雷起興以思其夫本有不安
之象而尚冀安全以旋歸也猶今云草露風霜然情
之真切而亦不失其正者矣
摽有梅男女及時也
右摽有梅之詩女子之情事如此其急也然急於成
禮以幸於免辱與情慾之感者異矣
江有氾美媵也
右江有汜之詩次於小星之後小星取其下之能安
也江汜取其上之能悔也人無不可改之過世無不
可化之人而其本始皆起於家人是二詩之義也
野有死麕惡無禮也
右野有死麕之詩亂風也亂極思治必先見於男女
之情是詩女貞於男化有先後也夫天下之治亂實
始於男女之邪正大抵男之從滛女成之也若淫風
流行世雖治必亂女節守貞雖亂必向於治此陳詩
觀風所以為王政之大也
何彼穠矣美王姬也
右何彼穠矣之詩與麟趾相表裏公子男德也王姬女
德也皆后妃之化也
騶虞鵲巢之應也
右騶虞之詩序傳所說咸有未安而謂為蒐田以時
春田之際者則同是也先儒不取小序惟取首句其
下則皆經師所講說故有得有不得理或當然此詩
之說正恐於序首讀之或過也序曰騶虞鵲巢之應
也麟趾關雎之應也蓋謂關雎以麟趾為終鵲巢以
騶虞為終特指二南篇帙云耳猶曰關雎之亂也孔
子删詩盡為樂章肄在樂官者首尾有相應之理故
曰應嚴粲讀為效應之應非也何以言之夫麟趾文
王之子孫也感后妃之德化固宜應之至於鵲巢則
諸侯之妻也當時之諸侯顧何以為之應哉其說有
相背馳者矣是以晦菴朱子之說曰文王之化始於
關雎而至於麟趾則其化之入人者深矣形於鵲巢
而及於騶虞則其澤之及物者廣矣南軒張子之說
曰麟趾言公子仁厚則在内者無不孚騶虞言國君
蒐田以時則在外者無不孚鵲巢之化關雎之達也
其義精矣皆未免於讀序之或過也愚於此詩嘗欲
為之說曰彼茁者葭草淺也壹發五豝獸多也于嗟
歎美詞騶者文王之囿名虞者囿之司獸也按騶虞
自毛公始以為獸古皆官也若六騶七騶山虞澤虞
是已彼有白虎黑文者是名騶牙其說具見於華谷
嚴粲詩輯中發發矢也即天子發諸侯發士大夫發
之發豕牝曰豝豕一歲曰豵乃牧養之物非田野之
獸正所謂虞人翼以待射者翼驅也故易著三驅之
象周禮有山虞致獸之文唐補闕崔向上䟽引小雅
之詩悉率左右以燕天子解之曰悉驅禽順有左右之
宜以安待天子射蓋古禮也中必疊雙巧射也亦後
世窮兵黷武者之所為非三代之禮射也禮射禁毒
矢仁道也五豝五豵所謂禽獸之多者得之或虞人
翼之以成列也此詩之旨大抵詠文王蒐田之事蓋
謂方春氣和草淺獸肥之時以射行禮而蕃育禽獸
者得人因以致歎於虞官此可見文王之化而人材
之盛雖小官皆舉其職與兔罝之詩相表裏若孔子
之乘田百里奚之飯牛皆是物也此所謂王道之成
也
按二南孔子之所整齊也其篇章次第厥有意義如
關雎麟趾鵲巢騶虞經旨明白其他篇名未必皆有
配合之意要在使人虛心易氣諷咏而得之耳傳曰
樂出虛詩樂章也憑虛宣隱無跡可尋至於興象所
寄尤有不容窮詰之妙是故六籍大義各有指歸惟
詩多傅會穿鑿之病亦易為地也如以采蘩配葛覃
而以親蠶證之失之固矣又按孔子曰人而不為周
南召南其猶正墻面而立也與夫面墻言道窮也窮
必變變必通詩之所以為教也紂之惡至深矣周南
有以變化之周南之化未廣矣召伯有以推行之皆
由近以及遠自身家而至國與天下猶運之掌豈有
窮乎此二南之用也
儼山集卷三十一
