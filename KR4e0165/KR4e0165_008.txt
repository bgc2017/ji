儼山集卷八
明陸深撰
五言律詩二(五十五首)
龍窩驛(一名雙溝)
遠道悲遊子春光滿驛亭幽花背巖發芳草上洲青帆
影連銀海山形列翠屏何如張博望光動女牛星
自滎澤渡河
清曉輕塵濕長河新水通一宵花信雨兩岸麥秋風禹
跡微茫外鴻溝指顧中七年三問渡南北更西東
初從木罌渡水欣然㤀危步入山菴小憩
病骨難為路春容半帶隂木罌初渡水山寺不藏林脫
險初經險違心却負心楚雲天共遠聊復一登臨
過趙州
當代朝天路猶餘望漢臺地分三晉古客過萬山来霽
雪留殘照輕車動早雷望窮天北極紫氣繞蓬莱
自下邳晨渡
殘月曙猶上斷冰寒更流風回青雀舫塵滿皂貂裘勲
業匳中鏡英雄水上樓行人連日夜陌上重回頭
汶上
汶上棲賢地風塵愧此行天寒日力短道遠旅魂驚不
醉任城酒空懷賀監情浮雲亦何意常為碧山横
西望太行諸山
白日如送客青山解迎人半空横疊嶂萬里一孤臣澗
積過年雪風迴隔歲春并州雖暫住難比故鄉親
石鐵村乘月行(一名什貼有鋪)
片月新秋裏行人山路中晚涼微帶露宿雨尚含風星
炬參差列肩輿窅窱通去程迷遠近時復問西東
陽武道中
冬日如春暖河冰斷復流塵中藏去馬天際出危樓周
道真如砥行人那可留風霜雙短鬢失計為身謀
井陘道中雪甚
井陘天下險何况雪中過絶壁看雲嶂危橋下玉坡奔
騰千駟馬森矗萬人戈信有淮隂令銜枚夜渡河
井陘西上故關(是日隂翳)
雪艷騰騰長天容黯黯低千重無路入一望使人迷日
午憑雞唱雲生傍馬蹄山川分趙魏關路隔東西
過北關(八月三日)
舊雨侵泥滑連朝得曉晴土窑留樹蔭山路逐泉聲近
塞風先勁中秋月乍生幾家田石坂辛苦望收成
定襄雨中
細雨重門寂新涼病骨清河山襄子國關塞代王城獨
夜聞雞早高雲過鳥輕斷橋題豫讓身後尚留名
涇陽道中曉行
古樹捎殘月孤燈映遠村聞雞憐曠野驅馬上高原戀
主心逾切安身事不煩東風吹曉夢只許繞柴門
寄題郭復齋太守别署二首
城上樓臺迥山中日月開眼空人獨坐吏散客頻来泉
石秋先到詩篇手自裁隔溪花發處時有鶴飛回
二
山水東南郡經營復此中渚花嬌欲語海鶴舞成童曲
徑重重月迴闌面面風蓬莱元不遠城外弱流東
送朱守忠兼懷山隂舊遊
我昔登南鎮山隂一水東禹功思玉帛秦刻卧魚蟲古
有神仙宅今傳王謝風獨懷詞賦悔白髮老楊雄
大浪灘
江水清不澈秋容雨復晴捲簾聞瀑坐欹枕看山行密
篠緣谿轉長松徑壑平人家翠微裏時有白雲生
玉山西下換小舟乘月
懷玉谿山路依稀記昔年秋風南國客明月下瀧船苦
愛滄浪曲誰歌白石篇甘棠是何物千古使人憐
書龜峯石壁上
四眺山俱好入山遊興長羣峯更卧起萬木半青黃輕
鳥巢孤壁流泉過疊廊幽期探未極翻憶巨靈藏
宿龜峯
一宿龜峰寺登臨願不虚巖花僧定後山果客来初峭
壁時虧蔽孤雲遞卷舒愧無康樂手疑有子長書
中秋對月二首
今夜中秋月長安向北城高梧雲意薄小草露華清氣
候關寒暑天心忌滿盈孤亭虚四壁着意傍人明
二
對酒不成醉秋光倍可憐照人偏白髮為客况青氊幾
處關山裏終宵鼓角邊未知塵世上能看幾回圓
至潼關
潼關天作險此地復樓臺一徑雲中度三川日下来東
遷周左計先入漢雄材自有蓬桑志西南萬里開
峡江道中暮色
曉山南國麗中月復冬深輕露還蒸麓幽花尚滿林北
風千疊浪西崦半帆隂何似湘江路常懸魏闕心
雪中王嵩野過公館小酌次韻
西臺梁苑客南國楚郊山共愛六花舞如登萬玉間平
原千騎出遠浦一蓑還萍水萍鄉路相看得破顔
宿邯鄲
兼程趨百里虚館宿邯鄲世事渾如夢春宵尚帶寒古
臺平雉堞殘月隔雕闌無端是興廢人共璧俱完
十日早朝寒甚(是日致賀皇子生)
寒重春猶勒風迴雪未消旂常懸日月殿閣迥雲霄卿
相恭寅協君王視早朝天顔殊有喜臚唱颺簫韶
應制撰穎殤王挽歌四首
潛德悲天愸餘哀眷帝衷素車明落日丹旐颺凄風聚
散雲無跡彭殤數偶同人間留不得龍種自龍宫
二
玉樹難為實璇源本自清未勝桐葉剪先助薤歌聲祖
祭公卿集皇恩父子情堂封千古地佳氣五雲平
三
瑶圃秋先到珠林露易晞千官歌執紼萬乘淚霑衣正
氣蒼冥闊佳城紫翠圍多應是神物華表鶴重歸
四
皇胤分天派仙才降帝居如何埋玉日方及晬盤餘不
見東平禮空傳北海書英靈同大造消息任盈虚
新鄉道中
望國還鄉路南人北客心鬢毛霜欲滿時序夏初臨宿
雨風塵淨遥山紫翠深蘇門精舍近悵望負幽尋
曉發新鄉
落月猶在屋大星欲浮空旅門人戒曉官道樹含風隱
隱共山濕迢迢衛水東黃河舊行處指點為誰窮
淇縣道中雨濘
雨深泥滑滑一步九躋攀世路分南北人情念往還濕
雲縈細柳龍氣隱高山想像歌淇澳何如蜀道間
泛黃河
淼淼望不極連天送濁流浮沈經塞外淘洗向中州鷗
弄千帆雨沙明兩岸秋靈槎頻訊問乘興欲遨遊
赴介谿賞雪
懷鄉仍歲杪喜雪况登樓天地俱生色江湖足勝遊十
年依鳳闕此日更狐裘未有陽春調能為郢客醻
次介谿看牲韻
輦路金沙湧郊壇翠甓開定須騎鶴到唯許視牲来列
炬銀花發嚴更玉漏催上卿仙骨勝侵曉入蓬莱
送楊子濬大理得告歸嶺南
愛爾不可别欲留其奈何池塘春草變山鳥杜鵑多采
藥仙人侣緘梅驛使過于公好門第四海望陽和
次韻曹承之留别二首
舊京千古重許國一身輕驛路梅初發都門雪正晴新
除分畫省惜别賦春明多少臨岐客於君獨有情
二
南至三千里東風一櫂輕石頭城外曉桃葉渡傍晴客
思奚囊重鄉心晝繡明六朝佳麗地登眺若為情
送張希賢令泗會
萬里古端州分符作勝遊雲山通庾嶺風土接羅浮縣
静仙鳬遠樓高瘴雨收未能逢故舊迴鴈有高秋
次韻送李都閫
山顛與水涯時見野人家遠湖拖白練新竹長青蛇澗
露浮雲石林藏著雨花神仙無别徑此地有煙霞
邀甬川少宰過報國寺送吕涇野致仕
赤日都門道青山故國情風前邀客過寺裏送君行有
夢憑清曉何心計去程秦川一水隔天遠九重城
舟發
風水本無定有時能送行西郊不作雨北望獨含情習
靜憐穿榻聞歌愛濯纓十年懷舊業六月遂南征
潞河發舟兩日夜始抵和合驛
快路日千里畏途腸九迴古難當蜀道今日下燕臺柳
色連村暗波光映日開北山如有待猿鶴未應猜
放任城南閘
風水自順逆物情生愛憎任城天設險湖泊氣多蒸相
業商巖雨君恩玉井冰阮途多少意長嘯愧孫登
十四日放徐州洪逢周一之
脫險方驚險思君喜見君高山共流水覆雨更翻雲初
過留侯國行經亞父墳當年誰作計楚漢欲中分
直河晩泊
落日青山好舟行復見山楚天窮眺望河水正潺湲沙
岸人爭渡柴扉夜不鬭向来戎馬地此夕且開顔
河漲
輕塵高弄日新漲急翻江客子難為夜鄉心不可降村
沽聊取醉野調自成腔冥遣懷篇翰垂簾短過窗
舟中晚景偶理琴
密葉隱日脚微風蹙水紋客心隨路遠人語隔溪聞過
雨甦秋穀征旂颺晚雲匣琴多古意移調奏南薰
晴發
氣爽鐘聲遠天空鳥影微檣頭分曙色席背引朝暉水
亂添新漲沙明合舊磯田家霑足否天遣遠人歸
山莊
細雨移花果来禽帖重題山林元有骨桃李自成蹊林
曠傳乾鵲村深報午雞暖泉如可浴呼杖小橋西
方竹
仙人九節杖誰琢玉成方倚石孤稜瘦捎雲列戟長莫
將三弄笛雅製獨眠牀多少圓機客輪蹄滿道傍
雪後
風雪初開野江潮已到門水深三畆竹春蚤一墀萱無
事偏宜懶初心苦畏喧不應吴市裏自有辟疆園
儼山集卷八
