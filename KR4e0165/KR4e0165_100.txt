儼山集卷一百
明陸深撰
書
京中家書二十首
築城之說本出内閣吾無意必其間每見促我為之吾
對曰老先生為我欲城一方居之我不若尋一城去住
却其事如此此吾所以有遷居之計也近聞崑山有閣
老城之說毁譽之可畏者如此吾兒以鎮静處之可也
十月廿四日
天子親饗太廟行古禮皇后亞獻妃獻列聖命婦助祭
用幃幕列班於廟廷一代禮文之盛惜汝母之不及與
也吾為之南望慨然可從容達吾此意以感動之十一
月三日
方在收束山陵之行黃驗封郎中親送改給追贈手本
至朝廷曠蕩之恩祖宗豐厚之澤臣子希闊之遇友朋
憐愛之情一時併具所謂喜極涕零不知為子孫者何
以為報也寄回便可據此焚黃改題神主且汛掃東廳
權作祠堂禮節請龍江翁斟酌之
連日欲打發陸欽回有數事未定不曾起身昨日顧浩
來陸劬繼至具知家中事心甚牽掛前書所謂世道正
指骨肉間設謀欺害等事吾兒不可不長慮却顧也榛
姪來告葬事已有定期但墳山營造吾平生精力盡費
在此兼有勑命亭在誰敢輕為遷動祖穴只容五塚盖
地氣已覺難勝七房穴本是我房侵過葬定豈容再讓
榛辭甚直若已葬過如禮如法此於禮律無礙若未成
葬可再令榛房人到京當請明於撫按與守令自有主
張也只有吾兒北來決須奉母一來待科舉過後有處
若宦途留滯難處難處此吾兒孝誠宜熟思熟思世安
在此計議最熟標甥能詳之
三代誥命軸已送科掛號三月初間用寶制詞出於名
筆吾甚愛其簡嚴厚重真王言也今日買得唐褚遂良
所臨蘭亭帖有米元章趙子昂諸名賢題跋乃希世之
寶也吾家有月半眠食二帖皆足為傳家珍玩知之知
之家中累歲收拾書畫皆吾精力所在有未經裝表者
俱是陸欽經手可作一箱帶來兼收買得舊綾錦來為
裝束過蘇却與周一之顧倩得一表背人來尤有用須
湯氏乃可向曾與一之商量者黃良式亦知之此等事
既可以娱老亦可以為清人事故及之發行若䟎得四
月中旬到庶老幼俱安至囑至囑
昨夜燈下周林陸俸到得汝書具知家下大小事務甚
以為慰復以為念也老人旅懷奈何奈何聖駕南巡恐
不能免俟有的信星馳歸報也吾意欲汝攜家來京此
實為風俗薄惡乃出避地下策耳吾嘗細與黃標論量
再三再四豈標忘之耶或不欲盡告汝也吾亦不欲盡
告汝也汝姊意無他以為母親來此可以為樂可以養
病兼風土比舊不同以此懇情耳無他無他汝意亦是
孝情亦是孝情所謂異中之同也今因姚某回先附此
家中事付汝處分待報後為動静可也十二月十七日
棄遠田是吾兒好事今聞有紛紛作弊者顧恐吾兒受
累耳所謂一法立一弊生要斟酌之糧額重輕吾舊牽
兩鄉為中數今聞有司為均平之策不知料理得如何
此是未齋之意今已當軸矣如丈量一事此公不甚知
訣竅吾亦不曾細論也
人傳海盜大發時荒衆貧理勢必有但未知事變果如
何吾邑人貪利而無遠謀此地又有典當大鋪誠大盜
之招也可慮可慮每在内閣二老便向予說築城之事
吾每以温言解之曰待吾遷入一城中住却未齋應聲
道明春盡室入京矣此道理當然吾兒決作奉母北上
之計可也新太守是黃華字秀卿號紫谷其人天下之
選也與新大尹想有更新之政一郡之福也知之知之
松城買一房遷居亦是喫緊處吾兒未可付之孟浪也
日下别有的當人回報
前日陸劬回限在年内到家今打發陸欽回專為汝母
子攜家北來計連夜為此不能安寢每日與世安計較
此事亦甚難處就中不如來為上策上策汝母病後與
汝離别必至苦思自能增病若一路作遊山玩水之行
老人必然舒暢此可盡汝孝誠我在此孤旅晩年夫婦
得共團圓亦是至樂若費用稱家力可辦不消求人况
我亦常有痰火發作病隨年長官中人事并門戸無人
可託吾兒到此事有統一只四方回書酬禮不至受累
况汝遂承國恩古人云為國忘家此乃大事忠臣孝子
當勉力為之自餘皆可處分古人所以鄙懷土懷居也
只有新婦姙身朝廷南巡二事吾兒宜斟酌之得發行
趁早為妙十二月七日
知均徭事出銀想有司立法之初如此不必告乞饒免
且隨衆納銀自有公論也况我家三十年來蒙朝廷恩
澤甚多所謂秋毫皆帝力也只奉府縣出銀亦是忠君
報國一事吾兒知之知之昨曾與南原論定復附此
得汝母書不欲北來亦是連次受累慮怕奈何奈何只
宜早晚寬慰不可勉強況恩典在冬至南郊方有文移
往來起送却恐途中受暑熱新孫且不可遠行汝姊病
後甚難甚難吾兒須打算與汝母離别得半年中可保
無事只汝自來亦可也别有書
牌樓扁字求諸能書者寫成一時技藝只如此學士是
五品例不及三代蒙恩得此亦是千載竒逢正可標揭
以示後人遠勝於盡寫官名聚於一榜耳昨與黃甥標
詳論之撫按諸公曾有作興者俱要查題府縣學官題
於左方
牌坊既蒙當道作興亦甚感悦榮美之事世所難得須
承以謙所議題扁如吾兒意無不可者昨與黃標論此
只有一官分樹二三坊者若以一坊并寫三官恐非制
度吾意只題為學士坊兩旁雕花補之或題解元鼎魁
以足鄉會試似為得禮如何如何
署書難得佳者前日寄來尺寸失寫官尺周尺雖令人
寫却不知懸上大小入目如何須得人在樓下勾勒合
式方可傳遠無錫王惠可請來一寫更與唐承宗陳起
静商量描摸入刻方得定當此等文墨事正吾兒少年
日力可工吾恐不能遠制也努力努力
此間時事早晩未定昨附奚學山今日未時詔下侍從
還所回御札議亦下得旨知道了不至相左矣請乞三
代誥命因吉日行關過吏部題本後即有手本先寄辦
焚黃禮三十餘年辛勤得此兒輩當知所自也家事吾
兒只照天理行去吾與弟輩安敢不加親愛亦欲教之
以延門祚一味姑息非祖宗望我之意此亦自有斟酌
於其間也吾兒一意奉母向學開貢行汝頭上尚有幾
人也便中報來
姚子明有母喪可為助銀米少致弔慰之意孫汝鳴拳
拳之意吾甚感但老懶不曾致謝會間可致此意沈明
卿海嘯歌甚佳邑中前輩少此作可為致意要當以古
人自期待可也
適有星士推汝命今年科場甚利使我老父母早見兒
成名豈非晩福科場後汝母子欲歸何難也吾鄉近知
荒歉盜賊難免一宜北來吾兒在家獨學未曾友天下
士以充拓見識二宜北來近年北方地氣温潤與往時
不同且多明醫良藥汝母必喜三宜北來且早來謝恩
恐負遲慢之罪兼吾老年有骨肉之樂此等吾兒又宜
熟思之只小孫未宜出路娘子或未能料理門戸吾兒
又宜熟思之不若作一併出路也且吾兒他日亦要事
君獨身遠客亦要令家小習慣之不宜畏避也昨吏部
右堂推上有旨再推盖為宫僚不可輕動故爾如張甬
川兩疏給假送母皆不允司直任瀚乞養病為吏科所
劾吾與兒别整六年人情世態種種變改要須早來庶
面議以為善後之圖耳吾欲告汝者筆不能盡百凡動
静俱付之老天途中不宜惜小費不可干人交際之間
當以道義為主至囑
昨日陸仁沈廷桂來得書知家中大小事體汝子母有
北來訃甚慰甚慰吾為此舉却是為汝母病後衰年消
遣優養以永日延年其次慮家中無得力仁義宗族可
託汝子母難以相離雖吉凶禍福皆所不計豈念家事
耶吾老來倚靠朝廷聖明所享所遇皆過分過望至於
家産之厚薄用度之豐約此是吾兒事若其處分料理
久已付之吾兒吾不與也吾兒不必過為避遜之詞惟
是汝娘子娠孕一事殊為酬酢難處耳適與世安計較
須是趁早入京或多置知事老媪一二人或在嘉興蘇
州别顧一座船備用如何如何一則天熱二則科場近
不可遲疑也
崔東洲已陞太常寺卿掌國子監知之近日吏部之推
不點者想聖意留為日講之地汝到此自知吾老年只
求清燕耳聊示汝知兼向母親處說知夜來感寒作吐
瀉殊無苦知之
此間只聞汝母子二月廿七日起身不見有端的消息
懸懸之望日夜在心又聞道路饑荒寇盜復以為憂也
但要謹慎小心歇泊處務須支更少睡最怕汝母驚動
凡百都付之老天至囑至囑閘河水此時想有又須計
量炎熱熟思審處今差承差胡承宗同沈廷桂接來承
宗是山西舊人頗實落故用可善待之途中行止事宜
悉已分付汝再當駕馭之沈廷桂愚狠不中當事只我
家人無一人可託者奈何奈何見面時細商量也吾身
比往年覺得病少近日講經筵兼講衍義上命至榮後
來恩典亦重平生願望而不可得者賴天地祖宗無以
為報所惜到手遲覺費力也汝母須左右順適要令忘
憂至囑至囑
儼山集卷一百
