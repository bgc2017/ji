儼山集卷四十六
明陸深撰
序十
擬會試錄序
嘉靖歲辛丑今上皇帝紀元之二十年也會試復當開
科仰惟我皇上統文體道禮羅才俊以恢弘文明之化
至是凡七開科矣自我朝開科至是凡三辛丑矣國運
益昌文運益盛前古所未有也猗與休哉惟春二月實
當其期禮部尚書臣某侍郎臣某先期以請上命臣某
臣某為考試官其同考試為臣某臣某監試則御史臣
某臣某也暨内外諸臣咸遴選以充臣等以某日陛辭
錫燕禮部而後入院棘鎖簾墉百務整整乃相與歎曰
我朝經制度越千古良法美意至多也久而不失其初
者惟兹科試一事耳敢不慎與乃如期三試之天日開
朗燦然文明之象既而分經列館窮晝夜之力而校之
崇雅黜浮務期必得乎真才復相與歎曰聖王求才以
圖理大臣以人而事君惟兹科目正求才之始而人臣
之義庶藉以少布焉敢不重與時就試者兩畿十三省
咸集而湖廣實皇上龍飛之地特展解額總之新舊士
凡四千有竒中式者三百二十人遵宸斷也擇其文之
尤者二十篇與諸名氏鋟梓為錄將以塵乙覽而傳四
方臣某以職事當序諸首因捧而讀之又相與歎曰此
一代之文體而治體於是乎寓焉夫進士設科其
来遠矣凡皆以文售也洪惟我太祖高皇帝聖文
神武廓清華夏有萬古帝王之功而其出治純用
經術洪武三年即詔開科取士明年辛亥始會試
禮部至甲子乙丑之歲而規制始備二十一年戊
辰始錄文示式於是五經四書之義論策詔誥表
判之文永為定制前代詩賦墨帖之陋一洗而空
之遠宗孔曾思孟之傳近守濂洛關閩之說醇乎
不可尚已是謂一代之文體逮我成祖文皇
帝靖難之始大收天下之才數踰五百象取列宿而進
士之科益重矣宣宗皇帝撫熙洽之運用輔臣議量地
掄才三分南北中卷以同天下之文憲皇御世再事損
益而科試之法益密矣迄今抱藝就試者皆彬彬然明
於聖賢經傳之旨以應聖明程式之求人無異學文無
異尚可謂道德一而風俗同豈非一代之治體哉士由
兹選功業在前於此宜亡論者然能以經書義訓為治
心修身之資以詔誥表判為潤色討論之具以論議策
略為經邦濟世之圖則體用兼該文行相副所為飾吏
治而廣相業者固亦不外於此矣未可謂為科試之文
而筌蹄之此又國體所關也雖然以文取士未敢謂士
盡於文也士以文試亦未敢謂文足以盡士也諸士尚
念之哉夫士學於家患不獲用用矣患不逢時今有其
時矣皇上聖德天位舉一世而君師之自紹統以來議
禮制度之事研析精微至於考文尤深加意頃因言官
論列禮官題請累降明詔以釐正程試之文體臣等承
乏試事大懼無以仰副德意爾諸士登名是錄其何以
贊同文之化哉行將奉清問第進士服有僚位各竭體
國之誠以不負所學宏功大業由是可建名卿碩輔由
是可致此主司之望也他日執錄而數之曰是科得人
為盛則主司亦與有榮焉
送彭少參赴福建序
彭侯思舜自祠部郎中參議閩省侯之履歷深而聞望
起矣其鄉之士大夫思以贈侯之行翰林張君汝立以
贈言屬予乃敘所以贈侯之意者曰政莫禍于因循事
莫大于更革夫文武周公之法也至後世而必弊非文
武周公之弊也天下之時與勢不能盡如文武周公之
意也而弊及其弊也文武周公而在固不能取已弊之
法行之必將起而更革之矣夫以文武周公之才之知
審而思之而猶有待於更革節量天下之時勢以合乎
文武周公之意斯豈易言哉是故為之而無誠弗動也
致之而無勇弗至也我朝立國百五十年於兹矣祖宗
之良法美意具在邇者權姦竊政乃悉取而壞之迄今
叛者四起而天下之弊滋矣雖掃蕩之期近在早暮其
時勢可睹已臺省牧伯之臣獨得晏然而已乎當更革
之時舍因循之弊吾於侯有望焉聊於是行乎卜之也
昔侯為儀制時儀制典章禮法之府也適權姦氣燄薰
赫侯視之若無人然每有參酌務據舊典而侯固無害
也則於閩也何有閩省於東南財賦之中而變梗之易
也且首被權姦之虐矣府藏空虛人民凋瘵比諸省為
尤甚而望侯者尤深然則侯已無難於權姦竊柄之日
矣而獨難於權姦既誅之後哉雖然侯未得當全閩而
為之也且得當一面為之為之於一面而全閩將法之
閩之傍省又將法之已而環天下之省皆將法之則歷
履益深而聞望益起矣斯固侯之素具而諸君子之望
也侯家世人品皆望天下當别書
送宋西巖副憲赴蜀臬序
有分蜀之寄曰建昌蓋要地云于時備兵之憲臣闕吏
部具故事以僉事宋公敬夫王公廷言名上上特筆可
宋公於是天下皆知輿議之所歸而帝簡之攸在矣敬
夫與廷言同生畿輔同舉進士同為山西而聲望又同
也報既至憲長潘公希古顧憲副楊公用之而言曰惜
也奪吾賢僚是使晉失一才也僉憲王公時瑞趨而前
曰蜀顧不得一才乎吾蜀産也敢以為賀相與質于深
曰皆是也寅協之衷鄉邦之念盡之矣已而私相語曰
宋公明且達其籌畫諸務也若不動聲色而辦謙和寅
畏未嘗告勩即其勞于晉者凡若干年矣才轉一資不
已淹乎且蜀在萬里外而公家澶淵太夫人在堂陸有
閣雲棧道之艱水有瞿塘灧澦之險不已遠乎子復以
為何如深解之曰凡士君子所負以為經綸之地者不
貴乎能敏而貴乎有望其所以維持之於深遠者不貴
乎晏安而貴乎弘業風行而具達者望也通變而不窮
者業也業必練而後達望必養而後成遲之以歲月是
之謂養投之於繁難是之謂練今夫通人之才使一日
而都卿佐宰輔之位亦何不可然而天下之大也其能
盡信而深服之乎有不信而服之則卿佐宰輔之位適
以累已此益之所為避地也且四海之遠也九州之廣
也五方之雜出也利利害害新新故故若絲紛而蝟興
使坐一堂之上億斷焉而懸中至槩之行也猶以為難
况未必能中耶此周公之所以待旦也是故養之於數
十年之餘然後付之以卿佐宰輔之寄練之於千萬里
之遠然後責之以四海九州之務使人望孚而理道熟
如是則固有焉如是則安享焉如是則濟成焉此今日
君相之深意也建昌於宋公厚矣敬夫釋然喜慨然起
而赴蜀諸公各賦古詩為别而深為之序
錦衣鮑君出使朔方序
錦衣親軍司冠帶舍人鮑君國用今内庭賢輔思齋鮑
公之姪寧夏鎮守太監吕公之甥也天資智勇閑習韜
略每欲出身報國慕衛青霍去病之為人必以生縳單
于致之北闕下而勒銘燕然立奇功於萬里之外為事
一聞邊警輒欲身率健兒自當一隊既而吕公為請於
上得旨從行遂捧勑至興靈興靈之人聞君來咸喜且
將聖天子之命於是鎮守内臣巡撫大臣大將軍副將
軍秉憲監閫督儲參將游擊文武之臣及諸校尉以下
至庠士鄉耆無不欣欣然有喜色而相率來迎其冠履
珮服之華羽旄旌節之美鐘鼓管籥之和皆夾道而前
引時勑在龍輿君以命使按轡徐行觀者皆嘖嘖相謂
曰是貴近而銜命來者乎不但為君一身之榮亦吾一
鎮之榮也又有曰吾嘗聞其人矣今觀其容貌器宇瞻
視不常舉動有禮恭敬謙和不越矩度是不獨吾一方
之人得見為榮必將建奇勲取高爵使天下之人皆榮
之也豈非朝廷之良吾邦之福也哉未幾果有功而建
牙分閫宣文總制之臣咸書其勞既承制備物以奬勞
之復繪為斯圖以為君賀乃走使於京師請於予曰斯
圖也公惠然賜之文則鮑君之榮以文而永章也幸公
無辭予喜君之有志諾焉久而為之辭曰夫人臣之所
以為榮者莫榮於將君命於四方而不辱尤莫榮於敵
王所愾而有功夫將命不辱之榮與夫立功邊陲之榮
皆非人人之所能者以人人之所不能者有諸已則凡
人之所不可得者當兼得之矣此理勢之必然而朝廷
爵賞之所由舉也况君以貴近大臣之懿親有忠勇報
國之心無驕惰滛靡之習期功而功立荷榮而榮安他
日封侯拜將功在國家名馳伊吾其功非尋常之功其
榮非尋常之榮矣錦衣蟬冠高爵厚禄傳之子孫不但
為君一身之榮其為思齋公之榮又大矣則斯圖固當
垂之不朽豈獨為今日之賀言哉君名瓚字國用别號
原城瀛海世家云
霞溪十景詩序
語不云乎人以地靈景因人勝蓋兼之者鮮矣乃若有
其地有其人而景隨之其霞溪之謂乎霞溪在今歙之
休寧據萬山之中山石頳紫倒射溪水空濛滉漾爛若
彩霞故名霞溪其地勝矣歙士孫子守善家霞溪之上
養高蹈道遠觀而近取攬以為帔掬之可餐心實樂焉
故號霞溪其人勝矣厥惟兼有遂以名聞守善又往往
即其地為景而景益勝曰朱山奪錦曰查塢連雲曰龍
田稼穡曰鷓嶺薪蒸曰沙峯古廟曰施水靈祠曰栢橋
横影曰古渡瞻霞曰仙潭汎月曰蓮沼香風總名之曰
霞溪十景而士大夫從而詠歌之徵余為序序謂此山
林之樂而明達之士也夫山林之樂有之者常患於不
知知之者常患於不享有山林之勝而不知者樵夫牧
竪是也知山林之趣而不能享者達官貴人是也夫惟
明達之士才足以有為而不欲盡為故常有餘功知足
以知趣而無所於累故常有餘巧是故煙雲之卷舒氣
候之明晦泉石之流峙卉木之榮瘁魚鳥之下上與夫
四時之變態不齊皆足以盡取於几席之下杖屨之間
矣其守善之霞溪乎既各繪為圖而詩具左方
壽顧母秦孺人六十序
魯詩有之令妻壽母蓋言德福也令斯德福斯壽人倫
之通義也雖然婦道無專言妻則繫其夫言母則繫其
子有功於夫德則崇矣有造于子福則備矣兼之者人
情之所難而亦人情之所深願而不可必得者况子孫
之於父母乎况令壽之善見於其鄉者乎傳家說詩稱
魯頌出於孔子之手是直欲經萬世總百行以輔五常
非徒善頌禱為也孔子魯人意豈不曰此吾宗國之善
也夫善始於一鄉而後廣被于天下是風化之原而聖
人所以綱維世道者每如此今歲辛丑秋予蒙恩還鄉
進士顧名儒暨其弟名世相率扣予曰不肖有母行年
六十矣五月廿又七日實維初度曩以名儒試春官名
世且有待以稱觴况吾母教内嚴不甚喜酒食世俗禮
惟欲得善歌頌俾不肖兄弟諷詠道說於前以悦志然
非宗工偉人亦不愜故以請予不敢當請屢至而意益
勤念孺人實吾友景高處士之繼室也系出秦氏秦顧
吾鄉右族而賢與予家陸氏世姻兒子楫復於進士兄
弟游有麗澤之雅豈非吾一鄉之善哉顧予歸晩又謭
陋何足為進士兄弟揚聲光哉予聞孺人年未三十而
寡居時名儒名世兄弟煢煢然孩抱間舅氏懷松翁在
堂孺人身為冢婦獨力門戶上事老舅下撫二孤朝夕
益勤懷松翁亦豪爽俊邁暮齡殊暢裕即世之日呼孺
人謝之曰汝能植吾諸孫吾且不朽矣前室有子名臣
孺人視如已出名儒遂領應天鄉薦高等今名世文學
沛然臺試多居首選家且中落孺人又力起之一錢尺
帛必教二子以節儉言動少不如禮雖昏夜必召至榻
前峻責乃已若是者孺人之德福備矣其所為令壽者
獨顧氏之一族為善哉雖播之四海傳之千古與魯詩
同一感召可也名儒兄弟試以此義為孺人壽孺人聞
之有不悦者乎悦則壽進矣且名儒兄弟俱工詩業旋
當魁南畿魁南宫魁天下以魯詩之義助我聖朝風化
之政孺人見之有不益悦者乎益悦則壽益進矣深忝
鄉人尚當執筆為頌以為上壽侑
儼山集卷四十六
