儼山集卷十
明陸深撰
七言律詩二(五十首)
對月
深院黃昏清露多月明初上女墻過行邊幾度圓如此
高處不勝寒奈何宿鳥頻翻動綠樹釣船遥憶開金波
山城漏永坐来久牛女今宵正隔河
淮隂祠
是非千載總成空滿地淒涼在眼中落葉數聲秋雨暗
女墻寒影夕陽紅旌旗南國悲遊輦圭璧東陲想故宫
書劍扁舟乘夜發擁爐閒坐讀周公
虎丘
江鄉蕭颯不禁秋古刹名山占此丘雲護龍池迷鴈塔
雨平虎跡上漁舟聲傳清梵疎鐘出衣妥紅蓮極浦流
千古宛然渾在眼越王臺畔女墻頭
晩行浦中
秋江東北風吹櫂夜色西南月度河客子生涯隨路酒
漁郎消息隔煙歌鴈行千里緘題到牛背前村短笛過
船外暗香来不斷芙蓉知傍水雲多
苦熱
朝来病骨不勝衣望斷淮南一鴈飛故國青山三畆宅
何年白屋兩重扉况堪旅舍多殤殯安忍家書遠報歸
長日畏途猶苦熱江天閒殺白鷗磯
嚴陵
嚴江秋色碧于空嚴陵祠堂江水東山雲不斷欲作雨
巖樹半欹常背風行人度嶺忽高下返照入壁時青紅
櫂歌互逐漁歌起相送樓船上峡中
將遊龜峯寄汪抑之器之二太史
愛此秋高風日清紆迴常作探山行俯看飛鳥有時下
悵望美人無限情沙淨水根偏見石樹含谷口少聞鶯
好峯只隔斜陽外擬借新居卧月明
謁張東海先生墓
東海先生天下士近從驥子讀遺文風霜滿壑松杉古
日月雙懸曉夜分書帶尚縈階下草練裙疑化嶺頭雲
廿年正有高山仰形勝東南更出羣
下鳳山南麓聞曹定翁先生夜過山居至已西
還瞻行花竹間奉懷一首
遥傳拄杖過山居度壑穿雲更短渠入院秖餘霜後菊
護窗唯有讀殘書聊鑱翠竹留題字獨上青松望小車
咫尺懷人情萬里江流為覓一雙魚
驄馬一首寄同年沈御史子公
長安驄馬鐵連錢新賜黃金鑄作鞭千里共看皮骨好
五花應入畫圖圓昭王築罷燕臺下桓典騎来御苑邊
已見過都頻歷塊最憐神駿鬭春妍
甲戌二月十三日大雪厚數寸晚得月書事
瓊瑶滿地月華明寒勒東風過海城午夜夢魂清化蝶
蚤春心賞負流鶯半空臺殿疑無影幾處江湖尚有情
澤國年年候農事恐驚風雨報西成(春雪後百廿日必有大風雨俗占謂)
(之雪報最傷農)
雪霽與朱子文陳起静訪李百朋舟次先寄
雪消沙岸暗潮通南浦仙舟二妙同柳褪凍痕黃欲綻
鴈拖夕照晩猶風幾年鄉夢三更後十里波光一櫂中
復有月明同下榻山隂却笑興偏窮
甲戌四月八日再遊龍華有述
六日龍華兩度遊陸行騎馬水行舟風雲塔院松將暝
煙火村家麥已秋病到静餘初減藥望窮天際更登樓
桑榆苦愛清江曲常愧山僧半日留
春興和張碧溪韻
天上歸来白玉京茅堂依舊帶江城安身已辦烏皮几
晚食初嘗玉糝羹何用門前栽五柳秖須石上結三生
東風又送催花雨起向花間次第行
贈别碧溪次韻
江上忽聞歌濯纓好風如護客南行黃金總為收書盡
白髮長因覓句生鄉里定誇能老健交游誰復更多情
不須惆悵江湖晩造物從来本忌名
江上載疾送嚴介谿太史
風風雨雨度江来此歲登臨第一回五月葛衣猶未著
幾羣鷗鳥莫相猜催農已盡黃梅節送客須傳綠蟻杯
南去舵樓波浪闊望君真是濟川才
送黃竹泉兄弟南還
雪後遥山紫翠重宦情歸興二難同天邊樓闕身曾上
冀北風雲眼獨空到日春回紫荆樹去途詩和鶺鴒風
懸知别後相思處江北江南夜月中
除夜僦居對雪
誰遣天花白滿筵破除殘臘入新年江山萬里春猶淺
煙火千家夜未眠馬援歸来空有累揚雄老去始知玄
浮生蹤跡元無定泥上飛鴻亦偶然
雪後遊廣恩寺贈同遊張儀部
落日未落西城西孤亭曲徑遶冰堤丹青合殿煙初暝
紫翠千峰雪後低萬里旌旗聞戰伐一年風物送攀躋
同来苦愛張平子袖有琅玕錦繡題
綠雨樓漫興
暑雨初晴樹色偏晝長風景滿樓前天邊白鳥兼雲没
簾外青蟲映日懸古鼎香煙時裊裊小池墨水復涓涓
綸巾羽扇閒居服獨對南薰理太玄
禁中觀雨
天連仙掌曙光分龍氣遥瞻五色文山勢浮依金殿轉
簷聲清報玉堂聞似知佳節催農事願比甘霖奉聖君
昔日侍臣憐宋玉空將麗藻賦行雲
下陵
仙階瑶砌雨如膏大饗初成月正高夜静溪聲傳水樂
山空天籟奏松濤參差燈燭趨羣從次第官僚備列曹
更許乘驄向歸路一宵清境不知勞
月下有懷王存約都諫倪本端祠部二首
歲晩相思雪滿庭也知祠部亦冰廳心期許我俱頭白
雲路何人獨眼青落盡燈花收夜局寄来詩草帶春星
長安客舍多如許每過門時馬自停
雪後樓臺鬭月明懷人咫尺最關情心無機事如君少
時有詩篇過我評琪樹夜寒巢鶴怨紫簫聲遠彩鸞輕
想應正草回鑾疏倚遍闌干卧未成
登翠微恭望長陵有述
春深王氣藹重重身到中天望轉濃近接星辰看拱極
遥從江漢識朝宗風回喬木千章合時有祥雲五色封
一自鼎湖仙去後萬年弓劍閟真龍
八日雪中自海子東過朝天宫習儀
今日自誇銀海過古来空羨雪谿遊連天紫氣迷金殿
遶郭青山盡白頭高處寒多渾可奈望中人遠不勝愁
一年長至須成慶重試雞人拜冕旒
展牲還
月照齋心萬慮空嚴寒時送北山風冰蹄入夜天關紫
宵御分行燭影紅世事浮雲千態出(時秋臺越獄出入皆檢頗恐恐不測)
故人破凍一尊同江南苦憶歸耕地三匝茅堂一畆宫
廿四日再出視牲
落日朱衣五色紋天南清閟鎖祥雲重来正及春初動
歸去遥憐夜已分十里瑶壇當地脈萬年郊祀應乾文
風雲喜為傳消息翠輦黃麾度漢汾
郊壇還贈同行余德重副郎
貝闕珠宫上帝居月華夜氣鬭清虚西来步出天門迥
東望春隨斗柄初粉署仙郎時並馬禁城銀鑰尚留魚
御街風色香塵細吟過南郊十里餘
初與郊祀分獻風雲雷雨壇
露冕垂紳午夜長瑶壇灝氣正蒼蒼靈飇不度松聲細
端拜初来曙色凉願有風雷悟明主敢將雲雨賦襄王
(時有所諷)圜丘禮樂今皇盛萬騎千廬簇女墻(時邊軍皆扈從入壇)
候祭
神道如弦春月寒女城西畔第三壇樓臺始信中天起
星斗翻從下界看五色龍蛇搖羽蓋九重烟霧藹椒蘭
君王合在清齋殿共聽鐘聲夜向闌
孤悶中有懷途次兒女
細雨斜風隔市塵重門深巷怕逢人春隨久病難為客
老覺虚名苦累身何處桃花流水漫一宵魂夢鬢毛新
天涯兒女癡心在寄語家貧未是貧
秋懷
曲徑孤亭盡日幽砧聲又動一年秋詩因才減頻留草
老為情多易得愁天上風雲金鼓迥江南鴻鴈稻粱稠
隂晴却恐隨朝暮半月鄉書十度修
秋病
病裏逢秋愁轉多隔窗風雨滿庭柯寒衣欲授催砧杵
鄉夢初成繞薜蘿天上樓臺真是好人間岐路竟如何
山東兵氣看雲變何日王師奏凱歌
奉和石齋少師對菊
封後文書紫閣閒對花身在五雲間松筠歲晚偏知己
桃李春歸空厚顔自許託根依鳳闕誰從落帽宴龍山
多情未忍輕歸去莫待金蓮輟送還
哭桴兒六首
生兒辛苦擬傳家搖落秋風感歲華過客虚煩竒跨竈
行窗留取亂塗鴉旅魂欲返疑無路淚眼頻揮似有花
強起憑高望南國斷雲流水遠天涯
經行無處不傷神新剪羅衫四尺勻病母五更能送藥
阼階三揖解迎賓渾疑死别還生别莫問前身與後身
我已白頭聊哭汝高堂更有白頭人
半生苦愛說㤀情翻覺情多遣未成夢後青燈風不定
搔来白髮鏡偏明家書自寫疑還信世路誰憑住與行
悲怨短長吾豈敢空令身外有虚名
琴書辦得為消憂獨抱琴書可自由歸計未能隨北鴈
年華無奈逐東流廢来詩草誰收拾驗後醫方自檢求
賓客不通門巷寂幾番寒日下西樓
更闌愛聽短歌聲倦倚藤床趁畫屏幾處遠書還詫友
最憐同學尚尋兄鬢從此地雙蓬短人過中年萬念輕
後夜客居聊復爾淚痕偏映月華明
客舍并州背苑墻獨繅愁緒鬢絲蒼三千里外抛中産
四十年餘哭下殤院静風簾隨日動城高霜角共更長
可能會得探環事来續衰翁未斷腸
五七哭桴次吳朝言御史韻二首
坐依塵榻起循墻一月情懷兩鬢蒼生死最憐俱作客
歲華翻恨未成殤何愁異日居人後空想他時共我長
見說食荼腸易苦極知荼苦不如腸
六齡攜汝即辭家能變南音語帶華時向西雍觀振鷺
遥從北闕認朝鴉乾坤有恨容啼鳥風雨何心妬落花
莫向故園傳此曲年年寒食海西涯
次韻温菊莊大參
浣花溪上草堂閒多在青松白石間不與風雲重入夢
每逢山水一開顔慕陶興寄霜前菊和杜詩成雨後山
聞道年来倍強健溪藤高拄看雲還
寄懷
獨上滄江百尺臺夕陽無數鳥飛回寒暄氣候隨時變
翻覆人情秖自猜白髮有期和我長黃花着意為誰開
壁間團扇尋常事空說班娘最有才
元年除夕試筆二首
歲寒冉冉夜將除景物依依繞故廬大禹三江俱到海
春王五始合教書山中日月從閒積天上風雲入望餘
何用青銅看勲業自應愁鬢已蕭疎
蠟炬含風夜不寒得從兒女簇杯盤麤知萬里歸猶暮
老覺多情遣更難期與青春酬寸草羞將白髮付彈冠
百年塵世同官歷今夕明朝取次看
二日隂
江天不斷海雲生誰遣隂晴總未成苔片漸隨閒徑積
梅花欲傍小橋横占年法向山農問種樹書從老圃評
幽興最關新節候莫教風雨妬春明
次韻王欽佩寄秦元甫
賦就停雲第幾篇江湖渺渺轉堪憐更隨驥尾知何地
同抱龍髯憶往年惆悵又逢三月暮夢魂多在五更前
金陵城裏山如畫城外誰營二頃田
山居和答鄒山人
城上樓臺隔暮霞敢誇泉石自成家空煩妙句追風雅
自許閒人領物華岸柳歲深高擁日潮田水落半侵沙
倚闌正見三江口剪取吴淞共試茶
儼山集卷十
