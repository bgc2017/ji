儼山集卷十一
明陸深撰
七言律詩三(五十首)
寒食展墓
細雨東風曉未晴養花天氣近清明人間桃李俱生色
望裏松楸獨繫情龍劍上騰星漢闊奎章遥映錦雲横
傷春不道春如許芳草年年滿路生
初夏四首
桔橰聲裏送春歸乳燕遷鶯接隊飛入硯柳花還礙筆
撲簾槐雨欲霑衣月茶初碾金文餅團扇新裁白練機
小閣正宜清潤候晝長消得往来稀
銀塘新水鴨頭紋載酒浮花動午薰老圃養成三徑竹
野人耕破一溪雲廉纖雨脚晴不斷怯恰鶯啼遠更聞
為惜琴書妨溽暑自鋤苔砌辨香芸
穹林迢遞綠生煙漠漠澄空映水田喚雨喚晴鳩不住
能高能下燕頻穿春暉東去元無恙風力南来漸有權
起坐江樓自清曉游魚吹浪碧荷圓
綠隂庭院晝初長藥碾丹爐按古方病後精神渾愛惜
閒来文字費商量自攜藜榻安風背新作茅堂向水陽
子鮆正肥斑竹笋欲將身世老江鄉
夏日山居三首
柳烟槐雨帶斜陽極浦遥山入渺茫溪水通潮魚作隊
梅風催夏稻成行竒書到手添交直往事驚心免校量
縹緲有聲来别院小兒新課甫田章
小卜山居背郭開江流面面繞亭臺樹猶若此誰堪待
少不如人老漸来一曲緩歌聞白苧滿天凉雨過黃梅
野情轉覺閒方稱願與君王乞草莱
綠隂樹樹水田田坐愛牛羊散遠天風送潮聲来别浦
雲收雨脚過平川幾村茅屋青山外無數漁舟白鳥邊
不信桃源是何處每將文字萬人傳
初秋夜
隨身枕簟綺窗虚映水樓臺晩浴初夢裏已無投筆事
閒来如有絶交書看低北斗知宵永驚早西風是病餘
家在吳淞江上住底須天際憶鱸魚
秋興三首
茂苑長洲東復東江天淼淼夜含風誰家吹笛關山裏
幾處征衣搗練中鴈字未成雲又合魚書欲寄路難通
不知宋玉才多少只賦悲秋已自工
搖落年光急暮笳得開懷處是還家新凉門巷堪羅雀
舊業園田學種瓜南浦風波看白鳥東籬消息探黃花
疎慵莫道渾無事袖手猶能領物華
半空凉籟撼千軍滿地秋光錦繡紋近水芙蓉先帶露
故園楊柳欲欺雲憑高萬里從今見行樂三秋自古聞
堪歎揚雄甘寂寞一生空老太玄文
秋懷十二首
景物逢秋老更成峽猿何必斷腸聲習家池上歌如沸
庾亮樓頭月正明萬里山川催木葉五更鐘鼓動江城
當年與賜金莖露夢斷空瞻白玉京
天闊風高秋意多青山如削水層波知歸玄鳥遥憐汝
向晚黃花獨奈何故國笙歌遺玉樹前朝荆棘有銅駝
興亡亦是浮雲事古往今来鬢自皤
碧草幽花滿故園南山卧對久㤀言年来行李書千卷
老去生涯水一村已辨弓蛇還石虎毋煩怨鶴與驚猿
秋光更比春光好蜂蝶紛紛不到門
青燈挑雨不成眠愛聽芭蕉夜似年去日苦多無計欵
浮生如寄定誰賢成功白髮馮唐老好事青山謝客偏
他日向平粗畢願懶雲秋水護沙田
斗帳香消病骨輕少年憶得賦秋聲青藜火煖西風勁
白玉堂深晝漏清上帝雲霄陪絳節仙人星漢濕金莖
高山流水空瞻遡秖恐涓埃報未成
閒階積雨長莓苔藥裹詩籖手自裁潦水正須愁八月
浮雲常與望三台長沙卑暑偏饒病嶺表風波是有才
茅屋若為容我老文章一洗舊悲哀
六代三吴業已荒英雄遺恨水茫茫試量秋與愁多少
始信年隨鬢短長江上野鳬爭得食山中叢桂早含霜
長門本為黃金賦賦就長門却自傷
一番風雨報園林岸柳汀蒲半不禁兔魄已隨華月滿
鳳棲應戀碧梧隂清商律應笙歌細白苧功多箧笥深
起向推移占物候為誰先有歲寒心
潮聲江上喚登臨日日東流故故深十尺蓴絲風蕩颺
一天魚信雨侵淫鴟夷去後猶堪恨禹蹟南来不可尋
一曲吴娃雙畫槳蛟龍堆裏晝隂隂
總為秋光滿葛巾未應偏怪白頭新明珠本自能疑我
沙鳥何心却避人一片雲輕終過眼百年論定不隨身
草堂舊在三江上聽水聽風知幾巡
團扇情多咏未休井梧何事強知秋霜華先上雙蓬鬢
壯氣空餘獨倚樓誰復常何工薦士徒聞李廣不封侯
千尋鐵鎖如堪借借與人間鎖斷愁
病回門巷晝長扃留滯周南改歲星滿目秋容頻看鏡
十年舊帶屢移釘高梧急雨聞金井柞火新凉照素屏
深夜不眠緣底事自攜鉛槧校丹經
自八月二日至六日皆大潮成巨浸頗得竒觀
愛看秋水坐斜曛汗漫東来昔未聞風送潮頭噴積雪
波連天際貼層雲高聲疑有蛟龍怒遠影空迷鸛鶴羣
安得此心無一事南華經裏老遺文
山堂晩晴觀楫兒作字
論文說劍更爭棋五十年来兩鬢絲無事可為甘袖手
有山如畫且題詩望中禾黍秋風粒夢後芭蕉夜雨枝
小几映忩承落日雙鈎古帖坐教兒
元宵
横笛短簫催暮筵星橋火樹共參天人于年穀占先兆
老向煙花正有緣霄漢無聲風力定山河留影月華圓
他鄉頻歲冰霜裏故國今宵殿閣邊(時余寓樓在邑庠禮殿經閣之後)
渡江
桂楫蘭橈江水生前麾小隊渡江行人生幾度東風面
花信一番春雨晴初日出林光欲動豐泥逐馬滯猶輕
少年游釣難㤀處莫怪丘園太有情
次韻王子升侍御登姑蘇玉峯二首
牙旗分隊捲芳埃獨上姑蘇百尺臺南斗下臨東海近
青山多在白雲隈謾勞此地興亡恨共仰中朝將相才
合是長城應萬里野人林壑卧蒼苔
目極長亭更短亭觀風使者節初停潮頭東去和雲白
山勢西来繞郭青艷冶鶯花春入望太平門戶晝長扃
闔閭最愛干將劍化鶴歸来尚姓丁
舊墓
夕陽一片好山光啼鳥啼猿總斷腸有客已成風木恨
何人為廢蓼莪章年年芳草催寒食隱隱青山似洛陽
流水橋東頻立馬一杯時復奠椒漿
七月四日與姚時望放舟過南浦
早秋煙水帶雲山江上扁舟信往還潮力漸隨青草短
野心元共白鷗閒愛談舊事消殘暑賴有青尊破老慳
四十年前釣游地歸来雙鬢已成斑
五日夜坐見新月
中庭秋影又經年節序驚傳巧夕前一井西風梧葉信
滿谿凉露稻花天多情宋玉偏工賦曉事揚雄晩尚玄
江上小堂蕉石裏不妨燈火抱書眠
元日渡江二首
殘日樓臺媚遠天清寒先覺鬢毛偏多情桑梓依江郭
過眼烟花改歲年龍氣常占雲五色蓬山只隔路三千
東風似解知人意吹向梅邊復柳邊
潮回沙際識春回遠見帆檣映雪開向晩中流空日月
倚天隔岸有樓臺波濤東下元相逐鷗鷺羣飛莫浪猜
一望海雲俱不極令人遥憶濟川才
懷江東山居
知非知命復知還不負青青屋後山無數好花臨水淨
幾羣嬌鳥弄春蠻子雲辭賦終成悔摩詰圖書早占閒
愛殺江樓無一事重簾長護白雲間
元宵風雨
風雨無端妬早春上元燈火寂遊塵此身天地誰非幻
何物隂晴解弄人臺殿下方空悵望星娥高處自精神
強扶殘病酬佳節絳蠟銀屏照座新
十八夜雨
細雨斜風轉寂寥閙春燈火第三宵姮娥愛影收鸞鏡
歌吹生寒濕鳳簫此夜金吾還不禁多情銀燭更高燒
隂晴本自關天意恩怨人間總未消
雨中樓居
惜春心緒雨連宵作陣颺空勢轉驕晚向梅花愁爛漫
早從桑土念飄搖行人泥滑三汊路漁子潮平獨樹橋
别有好懷高閣裏捲簾香霧倚雲霄
出西郊書感
花香草色遍天涯團蓋風多旭日遲負郭人家田陌陌
送春心緒柳絲絲未應華髮偏憐我試問流年苦為誰
路繞溪迴無限好何人不起釣游思
七夕與客夜坐
花外闌干雨乍稀早秋風候報羅幃億千萬刦俱遭遍
四十九年都是非白石清泉初已遂高山流水願多違
誰云白髮三千丈信手梳来不過衣
和徐鶴谿宜興道中喜雨韻
谿上山青更水青樓船搖動櫂歌聲先嘗陽羡龍團細
不慕揚州鶴背輕鐵甕潮聲還寂寞銅棺秋色倍分明
仙郎才調元如錦白雪新篇擊楫成
簳山曉發經行福泉過青龍
畫船春盡水雲和曉夢中間十里過山色擁螺澄海霧
溪流如帶綰江波逢人每問三三徑對酒遥聞欵欵歌
最愛凌空凭鴈塔何妨此地著漁蓑
青龍南寺與時望輩步過北寺觀三亭橋冐雨
乘肩輿還
漠漠谿田半草莱曾聞此地起樓臺黃金歌舞有時盡
赤縣軒墀何日開高閣俯闌驚鸛鵲古碑看字剔莓苔
軟輿十里乘春雨花柳情多喜客来
詠鶴
予蓄二鶴于山居標格異凡實華亭種云修吭高足
鳳臆龜文鳴聲清亮真仙人之騏驥也往歲為魯夫
傷其一孤雄匹處若怨若慕益深孤潔之趣每加眷
恤日益馴擾時望見予輒鳴舞不已若迎若導予益
憐之丁亥之秋予渡自水東為旬月之留是鶴忽飛
止寓樓之外人共異之文學姚時望即日賦詩比于
道義至謂士君子反面者為薄蓋有刺焉予覽之梗
槩于中援筆和焉
翩翩一鶴下雲中正倚高樓落日東憶得羽毛如昨夢
不教心力破長空呼童護足防秋雨看汝梳翎颺晩風
赤壁青田是何處㤀機聊與海鷗同
王昭君
昭君出塞自是漢人禦戎失策却與尋常婦人失身
不同斬毛延夀正是淫其色耳殊不成誅賞昭君既
去亦不見有思漢思歸之意後来受彼淫烝已化其
俗矣古今詩人咏昭君多是題蔡琰耳與文姬事頗
不同此亦史傳疑義因華泉有作次韻
却抱琵琶别漢宫長城萬里戍樓空一身遠嫁從明主
半面新糚付畫工雲外不殊青瑣月塞前初緊黑山風
異鄉景物新相識無限悲歡曉角中
題南莊號
背倚青山面水田草堂修竹向陽天夜深南斗當窗見
雨後薰風掠燕翩牧笛農歌俱負郭西成東作總豐年
主人愛打蒲團坐一卷莊生秋水篇
題松泉號
藤杖芒鞋白疊巾松泉隨處是知音半空素練懸秋色
十里青山蕩午隂坐愛團圞當偃盖卧聽嗚咽替彈琴
道人緣業休相問聲色中間未了心
題漁樂圖
平沙坦路有風濤便欲移家傍此曹鼓櫂鳴榔自成趣
賣魚沽酒不辭勞拖藍檻水春雲膩破白船窗夜月高
收網一燈山下泊綠蓑衣底讀離騷
贈别鄭廉
新作相逢别更新雨中心緒病中身空勞魂夢遊千里
又負鶯花過一春江上水深芳草合尊前人遠尺書頻
歸舟若度嚴陵瀨此夜燈花定有神
儼山集卷十一
