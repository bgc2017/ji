儼山集卷九十二
明陸深撰
書
與林見素尚書
黃如英至都奉手墨高篇并西征全集捧誦之餘如獲
瞻對經綸之才剛大之氣高雅之韻未知古人誰當為
之伯仲也敬什襲為傳家之寶不但師法於是而已竊
念深以晩末辱登龍門嘗獲一言之譽永為終身之榮
此特深之自負耳妄意公之忘之也久矣公於天下士
自不薄如深何足為門下重輕自十五年以來嚮慕徒
勤而寒温之常禮未敢通一詞於左右今乃始知深自
待之薄也罪愧何言恭審即辰台嚴起居萬福登臨吟
嘯供高明之適想象風流如瞻雲漢此特公之土苴耳
若夫精義妙藴豈鄙劣所可測識耶無緣執役門下日
近道德之光一洗凡陋之習爾往歲賜告還山中承鄉
先生曹定翁先生教愛扁舟百里每辱過從時一道公
姓字輒敬歎移日深退而未嘗不私自慶幸古之人有
望聲光於數千載之上至欲為之執鞭而不可得者深
之所得者多矣兹以親老抱病趨朝蒲柳之姿遂成早
退孤負知已感歎何如敬和得題令弟山莊韻二首附
呈一覽聊申仰慕之私南望千里豈勝馳情緬冀為道
為國自愛以副華夷之望
與王荆山都憲
昨承手教領悉慙罪不暇伏惟明公德政威望風行江
南者儼如神明二十年猶一日也深當是時初入仕途
每每覘候一言一行以為師法私自念曰此非近代人
物自是先後叨同朝班雖雲泥路迥未獲朝夕親炙以
慰素心每一過明公館寓未嘗不停馬致敬為之啓閽
而授刺也亦非一日矣所願執鞭投玖以致報於明公
者嘗恐無地此心計當通於神明豈敢飾說於左右近
者叨官國子深愧菲薄有負君相委託之重不意令器
汝梅來遊橋門此雖職事亦某所以求報於明公之萬
一也但在稠人之中未能遂為之賞識爾昨蒙督過以
為難為兼動明公不得已之說捧讀之餘寢食不暇晨
入國學細檢科條自祖宗以來舊規成憲試為明公言
之每日坐堂抽籖點班若遇背書日期堂友長捧籖率
領班生送過博士廳挨名驗背坐堂班生背其所讀之
書新入監生則按日分背監規各官所臨衆目共視若
因令郎一人將遂免其一班乎瞻仰之地勢有不能將
自今以往祗因令郎一人并與其抽籖背書者遂廢而
不行乎條教之際法亦不敢僕欲有請於明公者久矣
即此一事情法兩全必有善處亦幸有以教之况今聖
駕在遠百事宜慎正頼宰輔之臣容庶僚之守法耳而
法之行也必有公平正大之體不謟不瀆然後可以當
人心壓物論亦僕職事之所宜盡不敢有分毫加之意
者而亦豈非明公之所為贊襄彌縫以樂於羣工百僚
之交修共勉者但恐汝梅久樂放縱一時不堪約束家
庭之間稟說失實致明公之過聽耳故敢委曲道逹兼
布所以嚮慕之私如此伏惟亮之容卜日請強聒之罪
奉羅整翁太宰
往歲自西昌以危疾還省不遂瞻拜嗣後為關蜀之行
違教益遠聞問無階惟深向仰比蒙恩内轉首夏已供
職伏審台候萬福神明棐相為慰恭惟執事振古人物
一代師範自出處進退之大以至顰笑話言之微皆有
關繫此華夏所共知非一人之私言也深不肖早承知
教衰老無聞每一企望如沐春風顧鼷鼠飲河僅取充
腹而深源遠𣲖有所未能知也即日蒲輪之召惠然肯
為蒼生一出當候於上東門外為之執鞭以請顒俟顒
俟兹令郎承命省覲天倫榮樂輒附夀意神往身留仰
冀涵亮萬萬南中杪秋正及爽快萬萬為道為國節宣
以副中外之望
與陳晩莊京兆
深執事之鄉後進年近三十始遊宦於外然未嘗一登
執事之門請業焉不過望見眉宇於衆人中亦一再而
已雖然文章之美道誼之雅固已熟聞而稔習之顧有
甚於朝夕謁見者深竊意山川融結而為都會郡邑其
中必有人焉為一方之元氣富學而養望早退而夀考
者若執事所謂吾邑吾郡之元氣非邪比者家父夀日
過辱不鄙賜以雄文近姪軰錄至竒古朴茂而浩然之
氣不啻少壯此又足以兆執事之夀履未艾非特區區
為深傳家之寶而已也極感極慰深竊食京師未緣參
侍伏惟保嗇不宣
與顧東江學士
深自去冬黽勉襄事後皇懼杜門兼以多病又遭歲饑
口衆食寡不免區畫遂爾匆匆度日將及大祥悲哀益
倍不審邇來孝履何似不得以時奉慰瞻企奈何近日
郡伯以提學之命來索古文大成序聞執事已書首簡
想有大製作以傳矣深得略觀此書編次猥雜殊無義
例當得執事重加校定乃成書耳聞楊郡博云郡伯難
於改作此則過於奉承而略於公議也奈何深意欲移
書提學論列其委曲庶幾見從乃不辜郡中此一費爾
不審尊意如何鄙作錄上請教不吝刪改幸甚
與曹定菴憲副
别後屢辱記存兼手教佳篇抵京多病多事踰時闕奉
狀起居瞻企祝願之私無間朝夕即辰夀履康和動定
多福聞有冢孫之戚遠惟悲感無緣奉慰想定力能遣
之也儲懋中近選入翰林鄉邦有人為慰為快月筵之
作去秋入都遲不及見涯翁故爾蹉跎已留為今歲次
第矣少當充夀筵之敬深比承校文本房頗得一二佳
者舒生芬其一也此恐長者所欲聞輒以為報會錄一
册附將遠誠餘惟宣節加飡以膺洪祉
與沈西津方伯三首
緬惟執事擢科第時僕方束髮操筆為科舉文字然與
執事有通家之好聯婣之雅不可謂不相知也而亦不
可以謂盡相知也當時執事之知僕謂可以至今日而
已矣僕之知執事者若芝草若鳳凰若麒麟若隋珠和
璧望其外而念其為天下之竒寶也中間執事登朝為
天子近臣僕束縛校官聲與聞不相及者久之壬戌之
歲竊與計偕來會於都門及下第南還匆匆兩月而别
去去冬北上會執事於常州道中蒙出高作見示讀之
終帙知執事之志於道進於文凡向之臆度料想者始
窺見其槩矣雖然亦未敢自信也今年僕沗登第會執
事以使事還京握手劇談於是芝草之祥瑞鳳凰之靈
淑麒麟之仁厚隋珠之照夜而和璧之截肪者乃盡得
之竒矣哉僕之知執事也僕遨遊兩都凡大人君子之
側未嘗不奉贄往交之而當世之號為大人君子者亦
不以僕為不肖而進之故閱人頗不少矣然能知文章
如執事盡言不諱如執事樂道人之善休休有容如執
事求之大人君子之列固已難矣夫文章不患其不知
患其知之而不肯盡言也盡言矣而患其以驕與忌乘
之執事知而能言能言而能容僕又曷敢自失於執事
也哉謹以所著雜文數首詩三卷伏惟一覽僕之能果
盡於是乎否也謂盡於是不盡於是是在執事而已矣
僕何與焉皇悚不宣
春間奉手教兼佳貺伏審榮還展省忠孝兩極黃金垂
帶滿銙生花鄉人不見此亦已久矣雖大拜崇階鼎來
伊始而閭里之光可謂一時之盛也無緣得充賀賓兼
敘契闊之私為慊耳計維揚夜别春秋屢易而深之心
志灰折已成老醜非面莫盡委曲如何如何向來一出
違老棄幼尤非本情第望執事入都得以左右提攜耳
召命匪遠當令舍人束裝以俟也侍行尊眷輩一路想
均納福麒麟消息竟復如何日夜以此為執事祝望耳
便中幸示好音以慰區區沈東之來贊幕下輒此奉問
獨居多病餘不盡所欲言亮亮
月餘不奉候昨獲瞻對風神清腴方與世安表弟慶慰
間再辱手書似有不滿僕者讀未終篇不勝皇悚恐執
事偶未之察爾今世好盡言直道喜規人過者無過執
事豈忍不為執事盡之昨柬所云平心者因來劄云自
少至老於人了無妬忌故特奉頌盛德非敢奉勸忘情
也今為執事盡之夫人心無形雖有形而難見故心不
可以平不平言先儒嘗有平心之說盖借衡平以為此
心喻耳衡今之稱梗鈞石銖兩各以星分推移以權重
輕畢應初不容有一毫人為之助今世稱等金銀之器
至今俗諺謂之天平云衡之為物也投以鈞石則應之
以鈞石投以銖兩則應之以銖兩夫是之謂平若本輕
也而欲使之重則衡低本重也而欲使之輕則衡昂是
之謂不平其於人也心具乎性性發乎情情之所向輕
重生焉輕事而應之以輕重事而應之以重是之謂平
若輕其所重而重其所輕是之謂不平此平心之本旨
也執事似以寬縱為平心豈誤耶精察而熟思之義理
自見矣來諭所引律文多未合何也准者但准其罪不
在除名之例此是例分八字之義元不屬名例律内名
例律自有稱與同罪一條是盖據成案以再解以准之
義稱如呈稱供稱之類若稱准盜則免刺若稱以盜與
真犯用此為合律若稱准而刺字稱以而免刺者合坐
官司出入人罪依律議擬似難便科律令重刑至於風
聞言事未蒙施行者豈容深文必當有以服人之心方
是法家若夫排陷裝誣别自有律執事嘗以漢廷老吏
自居豈獨疎於此耶僕本書生不諳吏文試扣所疑如
此願受教焉若謂深助泛交而薄至親出姦人之下策
則僕亦未敢以執事為知已也病餘荒絮惟不拒幸甚
惟不罪幸甚
與朱子文五首
清僧至得書惠異鄉久處忽覩親手筆豈勝欣慰辱鄉
評每以足下與僕為敵僕浪得名耳實當退避三舍近
作不吝遠寄至時一把玩儻有求士於僕者庶得徵實
耳如何如何
别久瞻戀之情非一端近兩得書惠極感親誼恍如接
顔範也奉化故是劇縣子文初政已為卓越所甚慰者
兩耳冰蘗之聲今日仕路多蹇中外皆然雖故鄉亦未
能高枕而卧也如何如何深自北來旋承攝篆數年隨
行逐隊空言漫語知從政之難自今日始也小兒女輩
三月末到京叨遠庇粗安餘無足錄者尊甫聞已過南
雍亦屢得教札仁甫薄有詿誤士絅政聲甚佳芋西動
静想周悉所喻當如命恐不足為重耳餘惟保練為祝
歲莫懸望久而疑其遲遲既得手教知所遭非常雖出
無妄令人驟聞之為之驚歎累日出至險而履坦途豈
倚伏之理天將大任隨之耶即辰春和起居多福此中
事體當無他變水村公處屢曾及此兹去吏有公文宜
即赴貴任俟朝覲奏轉日部中必有處也幸毋他慮他
日得與考功備道之也僕處此粗遣兒輩叨庇俱就學
堂時事盛价想能一一南行急草草秉燭附此殊不盡
所欲言
自六月初旬抵家屢承尊翁令弟垂情皆極感慰上塚
置後事匆匆一月攜家南來汎錢塘登草坪度分水嶺
入閩游武夷諸峯徘徊歸宗巖皆滿向來山水之願宿
痾老態頗恨此行太晩也昨於廿一日到任卧寄畫圖
中瞻望甚邇頃當以公事遂參承有待有待敬令小僕
奉内尊札附上近詩一紙發笑秋氣漸深緬惟眠食珍
重為祝
頃見錢方伯云王都憲伯圻來巡視浙中却帶金山地
方想是三省入轄只恐故鄉海警吾邑未能高枕也如
何如何北來消息紛紛時事又一變唐虞之治企伺企
伺僕處此粗遣家人輩不免啾唧無明醫可訪奈何楊
伯止五谿先生客也欲往訪謝僉憲幸津遣之草草餘
惟順時節宣以需寵擢
崇安曉發殘燈未燼承專使教惠種種可謂攟載而來
矣感愧感愧一行人賴尊庇均安鵝湖逢勑使廣濟得
部檄自此去北風塵邈然未知所税駕也此來已絶生
還之望尚荷聖衷具悉隠微士大夫公論猶在或可持
此歸見江東父老耳餘非面莫盡也居延九旬賴僚友
知愛與士民瞻戀若不忍舍者不知何以得此兩司諸
公故舊居多間有未相識者莫不握手如故人以此感
激煩會間一一致謝舍人王旻賫憑來愧窮途無以副
其望貴治下借一言慰之冬深珍重為祝
儼山集卷九十二
