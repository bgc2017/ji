儼山集卷十六
明陸深撰
七言絶句(七十三首)
館中
天上文章白玉堂日華浮動鬱金香詞頭封罷渾無事
獨步花磚繞畫廊
春隂送客即事
洞口桃花帶女蘿不知春色幾分過長驅白日紅塵淨
無數青山細雨多
和俞生暮春閨怨二首
落花庭院草萋萋雨鸛晴鳩各自啼倦繡一春長閉閣
忽將清夢過遼西
魚書欲寄轉多情錦字回文織不成落盡桃花飛燕子
一番風雨又清明
雨窗春興四首
芳草王孫濕未歸江南憑望轉霏微疎疎密密俱成陣
留住楊花不肯飛
聽風聽雨隔窗紗愛弄潺湲試早茶更喜園丁報新事
魚苗隨水上平沙
東風吹雨帶龍腥散作春聲繞畫屏人倚碧窗初避濕
芸香翻盡太玄經
水心亭館午風多别有長條許客過無數落花紅作陣
一篙新雨綠生波
漫興六首
東風成陣落紅稀日日溪頭坐釣磯傳語白鷗休避我
此心雖在已忘機
好山多在夕陽西十曲清溪護石隄臨水草堂春事晩
罏香驚墮燕銜泥
麥秀風行宿雨乾苧羅衣袂薄生寒行藏欲問吾何似
盡日花開獨倚闌
一卧林居獨下幃斬新時物換春衣絲絲細柳灣灣水
步到前村看雁飛
細柳新蒲已滿谿獨尋春過小橋西奚囊佩得詩多少
欲寄相思手自題
滿蓑風雨楚江天釣得鱸魚不賣錢十里溪橋趁歸路
酒壚茅屋背花眠
書扇寄黃竹泉
溪堂山館帶江城睡起催花雨正晴聞說閒人多樂事
臂鷹調馬過清明
初夏即事二首
水亭山館綠隂肥漸覺心情與世違午睡覺來香未燼
一羣新燕學交飛
雲日隂隂水氣涼園林梅子半青黃農歌野唱元無譜
和合滄浪意自長
四月一日與客登梅亭
隔籬修竹隔溪花淺映深圍整復斜風外數聲啼布穀
桔槹隨處野人家
野航
身世元同不繫舟落花時節雨初收束書一枕江湖夢
流過江南杜若洲
泛舟
乾坤湖海總浮漚風月圖書共一舟向晩酒闌何處宿
蘆花千頃近沙鷗
題畫贈唐雲東
扁舟只隔五湖東紅樹青山萬里通回首白雲閒似我
却疑人在水晶宮
黃葵
碧紗高捲不勝情曉夢初回半宿酲獨有丹心待高日
小闌干外雨新晴
芙蓉
輕紅淺綠殿芳晨野水凌寒避軟塵一曲楚辭漁子去
隔江愁殺采花人
登樓
小樓西下小西湖淼淼烟波望轉孤連日南風吹不歇
自添新水浸菖蒲
題蒲泉
移得通靈上品苗雲根新水暗通潮曉來絶勝金莖露
多少明珠濕未消
秋興二首
春光不比秋光好料理精神只自知三月花時常卧病
晩涼日日有新詩
翠竹高梧一徑斜草堂開占白鷗沙秋來幾陣催寒雨
報道芙蓉又着花
中秋節後黃葵作花滿園甚富病起坐對二首
滿院晩葵秋日清裹頭強起坐前楹誰云欠却看花福
病裏看花别有情
翠節亭亭搖翠雲淡鵝黃剪薄羅紋向陽心事依然在
不共南風早策勲
秋江釣舟圖
西風吹滿荻蘆花釀作霜寒啼亂鴉買得釣船如屋裏
只將秋水老南華
芙蓉
柳外風前生晩烟一江秋水碧於天吳娃越女相思調
只愛銀塘歌采蓮
偶成
黃花翠竹動秋容白日滄江有臥龍不是扁舟歸去急
隔溪相約采芙蓉
重陽試筆
積水澄鮮雲日涼花芳開過木犀黃一年又是重陽節
閒倚西樓看雁行
漫興五首
花枝壓雨粉牆偏淡白輕紅盡可憐獨立曉風無限意
為誰零落為誰妍
月明吹徹紫鸞簫火宿沉檀暖未消風送海潮來别浦
賣魚人過竹西橋
溪亭山館隔花分更起江樓和水雲八月木犀風雨信
徧抽緗帙散香芸
蕭蕭涼雨報秋衣雲影嵐光鎻翠微人在竹窗初睡起
坐看蛛網織危機
水芳無數長溪毛秀色遥連翠浪高欲寄佳人無處所
漫依楚調注離騷
重陽後六日登鏡光閣
下方僧梵雜鳴鐘身上危闌復幾重微看太液波光淨
更接蓬萊雨氣濃
西軒鑿壁作南窗打炕其下以供夜坐
地爐煤火夜如年旋作南窗映月眠誰種庭中數竿竹
一時弄影到窗前
丙子除夕
一枝銀燭坐更闌小几攤書只自看家在江南四千里
有人今夜說長安
二月望晨起
修竹深溪帶淺沙隔籬初見小桃花東風最是無情物
却與人間管歲華
曉起
雨洗春容淡有姿柳絲花霧共參差人家住在青山曲
無事朝來睡起遲
園居雜咏二首
迴廊曲曲面青山身世悠悠蝶夢間半郭半村秋色裏
聽風聽雨夜深還
竹闌干外石方塘映月含風貯早涼乞得名花周匝種
為誰着意最憐芳
芙蓉洞口石坡陀橘刺藤梢帶女蘿一夜好風吹雨過
曉來添起碧嵯峨
春日雜興二十七首
綠楊如線草如茵紫竹肩輿白疊巾不是為春禁不得
老來心緒最憐春
山中春色二分強次第開花到海棠風日一簾初病起
斜攤黃素寫官方
臨池草閣背山堂乳燕泥融補畫梁却按茶經試江水
自開陽羡閱旗槍
種成修竹倚雲看新築方塘漾翠寒一夜落花風信急
隔溪吹折釣魚竿
隔江樓閣鬱岧嶤掩映繁花更柳條紅日半窗春睡足
獨擕藤杖過溪橋
上臨風雨下塵氛一上層臺思不羣更愛草深成小坐
摩挲雙眼看江雲
重重簾幕護餘寒搨得蘭亭映日看頗覺近來諸念盡
偏於筆硯遣猶難
久忘把鏡照容姿風動屏開見鬢絲巖背好花渾未發
莫將春色怨遲遲
土作坡陀石作巖曉乘甘雨種松杉門前日日春潮到
定有雙魚寄一椷
細雨庭除濕未勻小山毛骨長精神呼兒半捲湘簾坐
滿澗飛花苦戀春
春深山館日如年品石嘗泉各有緣好客遠從雲外至
自移塵榻向花前
湘簾面面擁孤亭雨弄春晴草更青山靜日長無一事
倚闌閒看鶴梳翎
高槐細柳儼成行遠水遥山護草堂一片浮雲颺空碧
半分寒氣釀春光
侍兒日日報花開白白紅紅盡手栽我自白頭春自好
莫教風雨便相催
江上高樓隔晩霞蒲團靜結倚窗紗暗香一道隨風力
知是前村枳橘花
寂寂春隂江閣閒綠浮新雨漲潺湲隔花一犬足高臥
門外借書人未還
花傍高樓半掩扉河豚風起釣魚磯沙鷗似解閒人意
時向蒹葭深處飛
春江一曲遶孤村鶴有雙雛竹有孫愛聽滄浪臨水坐
背人新月弄黃昏
遥聞大藥駐衰顔我付行藏與鬢斑多事一春眠白日
無言十里對青山
漠漠楊花閙曉晴穿簾入幕太多情如何無力遮春住
點破滄浪萬里清
一溪一曲大江東細柳新蒲窈窕通寒食樓臺三日雨
捲簾庭院百花風
花木隂隂午漏長遷鶯啼近讀書堂誰能料理春多少
閒寫新詩上粉墻
紙帳蒲茵白板床秪將春睡答春光夢中幾曲溪南路
水浴風行總未忘
鶯啼燕語各分明最愛春聲自物情風送夕陽賓客退
一簾香霧浪紋生
連宵草色雨中池拂地垂楊壓水枝倦倚闌干檢官歴
忽驚春到已多時
古意蒼顔積漸肥座中山色有餘輝岸回細柳生綠暗
風送飛花深翠微
楊柳蒹葭一色勻江門日日弄絲綸夜來新水強三尺
釣得龍灣六六鱗
儼山集卷十六
