儼山集卷九十七
明陸深撰
書
京中家書二十二首
自黃甥家人來得吾兒六月間書知為考試留松至今
尚未知院試吾兒名在幾也末世浮競滋偽不足介意
次第程子看詳學制罷去月書季考以息争此是大賢
經世深意可思之思之宋朝惟呂申公韓忠獻家世可
法吾意欲兒隨衆就試以養氣體省奔波不知誰同相
處姚子明想共事否餘可擇交語云汎愛衆而親仁吾
兒以謙厚存心最好鄉人來俱稱道此雖不足恃詩云
庶幾夙夜以永終譽可用以進德也至囑至囑今打發
桂魁周秀二人徑往南都恨不及汝入場左右之吾老
衰日甚望汝不淺待此翻消息吾亦當結局矣為汝母
病耳非言可盡非言可盡努力努力恩典得及三代吏
部再題上即出謝矣許仲貽有書知之八月三日
山立侍我三年往來水陸二三萬里小心謹慎早晩醫
藥效勞過於骨肉吾兒知之今遣與唐中舍同行陸仁
伴送還此間薄有所助亦不能加厚吾兒可經紀其家
使不失所至囑至囑唐世全待我敬愛倍常見時可致
謝併謝龍江翁也差去桂魁周秀計廿一二日可抵南
都吾兒試事惟當盡人以聽於天但吾兒早有令名可
思所以保之此書到日事當已定吾此間得信早有分
曉别有書去也汝母聞病漸好老年人不可恃第一不
令管家事閒静中又防有悶鬱處可思所以承順之家
事大小吾兒須要周詳慎密最是門戸要緊要緊各家
人俱要守本等餘事可問山立仔細八月十八日
晚來始得南京鄉試抄白名字吾邑竟無一人上錄豈
氣運所關耶吾兒且可因此積學未遲也目今可一意
奉汝母親以安我南顧之心此間官事亦有轉動機括
但我在仕路三十餘年未嘗有一希冀幸成俟命而已
知之知之家事我悉付汝自宜勤慎謙和但家下倚靠
生事之人不可不嚴以待之事露即送官府重治我家
前車可鑒毋得再令小人藉手以為功名也至囑至囑
門戸早晚切宜著緊關閉房屋上緊補完其間區處吾
兒自主張為之我亦不與也奉母之暇自宜治心養氣
讀書窮理以希古人汝得名太早吾私憂之學召夫婦
欲要北來當别有書九月十九日
人來傳汝三叔行事過當吾不敢信至親人到方問得
的確但只是為利耳初無大失只是吾老矣恐招尤取
侮為家門之玷吾作書勸之所謂垂涕泣而道者吾兒
早晚當愈加謙慎積誠意感動之亦可說破此意也如
今朝廷甚明我輩文官家不好如張孚敬閣老家事危
不可測知之知之不能盡不能盡
昨寫一紙寄與蘇州陸鳴鴻恐到遲今附唐子登監生
知汝下第還康健為慰自古得失窮通俱有定數如今
歲又不測乃爾凡百只有安命極有受用須要進學不
可疑阻吾處此頗安穏前月衙門有火災甚異賴聖明
幸免罪過又恐流言驚汝輩也知之知之汝母入冬來
何如前附芡實方可常常煮服想有益而無損也慶龍
并新甥要節慎風食家事種種吾悉付汝隨宜料理仁
義為上不必更求增益以奪汝向學之心此三年正好
用工以遠大自期待要與古人為侶後此汝父母老矣
惜隂為囑為囑族中諸骨肉并世安至親等俱一一致
意榛姪近有書物至可謝之長子不幸殊可惜也長安
東軒十一月七日
顧子龍上舍來為乃祖東江公乞謚得文僖葬祭恩典
皆蒙聖賚甚厚亦孝子慈孫也南歸附此今年畿省試
錄陸續寄回雲南方到已完矣吾兒想曾著眼吾以廣
西雲南為優以其有規矩也語云三人行必有我師焉
不可漫過如有疑可劄出寄來以考所見如何向見包
中書自南來傳馮提學先生盛有稱許且感舟楫大江
之夢近陸棐舉人至所說亦同果然吾兒當勤惕向上
以求無負知已也家事只宜敬慎收束吾兒將此事操
練熟以為他日致用之地亦無不可但不可學驕奢侈
靡耳冬盡著一二人回探望汝母只要左右奉養醫藥
調理為上此間懸望差一的當人到餘不一一十二月
二日
寄來墨卷觀之辭理不失格式俱是但氣未貫耳將抄
出細批還得失有命不足計校正須更下三年縝密工
夫也用以呈石門老先生極口稱美有批語柬帖併還
思以報知已也至囑至囑新解元卷亦自有好處惜空
疎爾未易輕視之臘月廿四日燈下
正蒙一書難讀吾嘗欲箋注數語不敢輕下筆横渠先
生認氣為道與吾意見不合今得此書寄吾兒讀之有
所得處可寫出寄來日常讀書工夫不可間斷却要理
致分明行事須義利路頭辨别耳盛名之下難副吾兒
自須喫緊
龍江今堂老夫人訃音雖無的報吾亦不曾奉慰汝可
行弔禮為我具祭作文一軸郁直齋儲芋西皆可隨宜
沈西津俟其發引吾有修玉牒事且兼學士聖上恩威
俱不可測南除南歸事且不敢言及吾兒為我久長作
區處可也汝母有一日者云過今年尚當強健且看秋
冬間姑以北來并出玩山水勸之汝可料量以慰其心
須時時報的實信來族中親戚俱可慰達下第諸人歸
可訪勞之朱子明孫汝益有書禮至别當奉酬可先謝
之日下大忙不能一一
今年江南文運似厄郡中才兩人劉德資復下第頗可
念顧道夫姿性聰慧過人且相聚講學用工以待時未
晩也吾昨於初三日謝新命恩始終十年不欠一日復
上玉堂豈有數耶玉牒纂修須待書成意作南歸恐不
得如願奈何奈何劉奉今日到傳說汝母病愈但不見
汝手書爾意甚懸懸汝可盡心侍養册立事尚未有期
且候的信作行計也扈駕沙河失朝候罰俸三月知之
知之翰林院到任擇在初十左右事畢令姚雯回報恐
此信在後到百凡事可敬慎世道日下吾兒務以寬厚
仁惠為本餘别有信報知不一一
今科會試錄出於未齋甬川二老先生之手方復得成
化弘治之舊只照此說理修詞自可合格矣不必務為
浮詞漫語以取主司之厭薄也作舉業須體貼經傳為
主只看蒙引與虚齋所選程文亦可
我自十五日入閣下讀殿試進士卷今早五更入華盖
殿拆卷還姚雯尚未行復寫此報今科名第皆朝廷親
定校閱試卷甚精且當真不世出之英主也初内閣擬
蘇州陸師道作狀頭其卷甚佳御筆批作二甲第五取
袁煒第一文華宣讀已出復召二老兼未齋入改為第
三親擢茅瓉作狀元吾松二人皆居前列莫如忠初亦
擬在一甲之列董子儀文字亦好但有繆誤處須得與
吉士選也試錄名字一本凡讀卷官俱有今寄回可藏
之
近黃甥標至具知家事委曲三月七日高石灰人至書
亦到殊念汝子母中夜為之泣歎吾既留滯於此且有
職事付託此出聖主淵衷未敢作辭謝計也奈何奈何
吾兒敬謹勤慎鄉人來輒有美譽吾晩景頗以為慰須
向百尺竿頭進步也古人云愛身明道修已俟時此喫
緊第一法也眼前不如意事亦須區處要令胷次灑然
不可傷氣尤宜勸母親減煩惱省閒事至囑至囑吾兒
少便得名却須忍耐忍之一字衆妙之門吾老來亦只
學忍也知之知之五月廿六日
孔子有言不如鄉人之善者好之其不善者惡之吾兒
所具鄙吝矯激之言但安受之不妨吾一生在毁譽中
老覺得力若做鄉原濟甚事不足與校也側身修行却
不可放過
寄至古文二篇不妨酬應已為批抹塗改可細玩味之
自汝學為文吾皆在奔波之日無暇指授法度前日寄
來三場卷亦已令人錄出亦要細批不曾得工夫辦得
文章是儒者末事亦須充養始得吾家有老泉批點孟
子可讀其次多讀漢書韓文左傳却被近時學壊了成
一套子矣
朝廷每有大事必令與議但乏書考校此間亦復置買
數部兼抄得竒書亦有數種四川板禮記纂言便寄一
部來家内藏書可曬晾收束再做數廚櫃亦不難此傳
子孫至寶也可倩山立輩併桂魁等識字人逐一清楚
作一書目寄來殘闕查卷數明注其下只作經史子集
分類標出宋元板并近刻分作三四等有重本者亦注
出此間可損益也畫卷字册亦須架閣古人重收藏也
歐陽文公圭齋云士大夫寓形天地可託者二一曰有
文二曰有後二者未必得兼吾蚤年成名科第皆占高
選今官為學士薄有文名筆札著述流傳海内未必一
一合作古人於今人亦不為少若吾兒向上不墜家聲
無憾矣六月十日自東閣議禮還書
昨日有書與高石灰張九錫今日行再附此此人在京
吾待之頗盡委曲到家可隨衆行賀禮今歲京師濕熱
如江南梅雨尤異故自五月初腰痛牙疼殊不快近日
已甦但覺人事勞攘日用廣費耳吾亦懸念汝子母顧
瞻桑梓如在天上奈何奈何此間人伴緊用鈐束陸方
夫婦却用心不至如人言也吾兒治家聞有條理時世
如此更宜收斂家人輩治生斷不許放債若曹濟陸鑑
量與資本或以租米換布來此亦可緣我要知家事爾
酌量酌量飯米可隨便附搭蘇物蜜果之類要用六月
十三日
得汝所撰筠松府君行實文字亦可觀但欠世次事蹟
詳贍遂留俟吾兒到京商量要求得神道碑文字須慎
之今且先啓神主櫝抄寫生卒年月并查考葬期尤夫
人同寄來汝祖妣墓誌石尚未埋俱留浦東南宅上所
以久俟者正為今日爾可查出墨打四五幅寄來或先
抄白亦可勑命亦要謄黃來二代共四通此要作新誥
命按據墳山工作秋間可再加修理粉飾之吾兒便可
承當靠人不得此等子孫祖宗有靈亦不廕祐牌樓題
扁吾只欲書一官盖大事惟簡重若事誇耀便小家相
汝三思之
即日世安四弟俱已入城骨肉團圞於久别之餘亦是
旅中一樂但汝母子懸隔安否在念却又添一倍情緒
也吾此間人伴粗安亦無他難事只今年濕氣過於南
方著意調理醫藥不離頗覺衰年酬應費力爾亦以節
省為事使用人事須用家資幇貼可於房錢内寄得三
百兩來應手却俸資可積整銀如此計較亦要兩便耳
知之知之家中諸事四弟輩亦未曾細話吾兒能善處
自有天理切不可傷氣致疾至囑至囑古人云忍過心
清涼不必與俗人校短長也吾賴朝廷祖宗清銜美秩
已為過分吾兒能做好人富貴何足道也六月廿二日
此集劉德夫先生為庶吉士時館閣中試題月課先生
丙辰科予為庶吉士時嘗得其抄本讀之甚加敬慕其
製作和易典雅無後來險怪之氣吾兒觀之如何如何
廿二日對雨書
昨廿二日有書附奚黃門乃弟今相姪行甚促再附此
相來吾兒備道曾醫汝母有勞有力相亦滿口稱吾兒
行誼吾甚待之厚但其所謀所望者皆非吾力量可為
兼於事體甚礙甚不得意而還觀其詞色似忿忿然吾
兒可善待之善待之世道下移人心叵測宜加意加意
汝母前可禀知顧東川并四弟俱到别居早晩相見事
尚未處也此間有一處相應房子講價千金若決成須
家中取銀六七百兩來此房要作久計也意要請汝母
來再有處置定當報之吾兒可調理身子存心養性為
第一義家事預宜收束著落吾不從中制也六月廿四
日
儼山集卷九十七
