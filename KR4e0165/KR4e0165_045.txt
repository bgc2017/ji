儼山集卷四十五
明陸深撰
序九
贈少司寇東洲屠公南歸序
嘉靖十有八年己亥夏六月朔雷變奉先殿掣其左吻
之鍤若劒者而烟熖及於列室今皇上瞿然震恐求所
以應天之道者若曰彌文其勿事事惟上下一德秪承
之以匡台母易從禮部言三公九卿大僚皆當上章求
避位上親臨去畱之以共成格天之業于時刑部右侍
郎四明東洲先生屠公方自大理卿遷上若曰宜聽爾
去而旨獨加溫蓋上所以注存之深意而非夫人之所
敢知也公字安卿舉辛未進士為御史有直聲巡按江
西能力制寧藩之横不遑顧忌而竟亦莫之能傷正德
間嘗紀軍功有勞奉命當遷京秩廻翔八年始自御史
出知保定府府又冗劇公力當要衝手撫凋瘵又五年
乃復調延平自延平凡六轉以至今官天下士大夫感
望其諳練之才光輔中興之業大抵公之才明果慈恕
詳慎整潔於官無所不宜若其剛毅之氣耿介之操有
壁立萬仞之勢是故於世鮮合公亦不甚求合於世而
每以易去為能及其决於去也天下士大夫又無不惜
之尚書泉坡先生周公左侍郎南塘先生宋公同官也
惜之尤深而謂深宜有贈深惟君子之道出處而已出
處之際義命存焉是故其去也有不得不去其來也有
不得不來夫是之謂命其去也有不可不去其來也有
不可不來夫是之謂義深與公亦嘗同官於閩晉間南
北相從之日久知公於義命之學甚辨於是行也寧不
有餘裕哉雖然既去而復來者公家太傳襄毅公是已
旋去而速來者今司徒儉菴梁公是已皆命也至於蹈
止足之分繫一代之風化若兩疏之於漢則不可不去
當理亂之幾負華夷之物望若司馬公之於宋則不可
不來是則義也深故贊公之不得不去而竊有望公之
不可不來也將以復於二公或曰此非子之言天下之
言亦當朝羣公之言也遂書為序
擬進同異錄序
臣愚才拙器疎力小圖大故嘗狹陋漢唐之治思欲致
身唐虞之朝恭遇陛下繼統御極天縱性成真堯舜之
主也千載一時益思自奮第愧誠意素薄不識獻納之
宜言出禍隨動與罪會仰賴陛下仁聖曲賜保全尚
與衣冠之列昨自講筵出佐延平延平實文獻之邦楊
羅李朱四賢之遺風猶在水土相宜職務易稱臣頗得
以讀書向學每見先儒議論有切於大典禮大政事者
手自劄錄未及三月又蒙陛下特超常資付以山西學
政俾列憲臣增還舊秩非臣捐糜所能報也比至山西
巡行之暇偶出舊編麤加銓次分為上下謹用繕寫上
塵乙覽伏惟聖人之學貴得其要帝王之務在知所先
儻事博覽汎觀殆非神明化育所以無聲無臭之妙也
頗恨時日有限文籍少隨不免挂一而漏萬譬如涓埃
何益海嶽然裒多益寡之志終存而萬折必東之性難
改竊伏自念臣本農家僻居江海之上兼有藏書可資
考索衣食所餘足備筆札之費儻蒙乞賜骸骨少假歲
時臣當部分首尾兼總修貫勒成一家之言庸為萬幾
之助㒺知可否若蹈淵冰不勝恐悚待罪之至臣謹序
經筵詞序
深故史官嘗厠講幄既而去佐成均遭家不造今上皇帝
紹統之三日陛辭南奔情事未伸卧疴滋久荷皇帝神
明不遺舊學博采薦章特以講讀事召起於海上將處
以翰林春坊之職未及國門再遷祭酒知遇兩極感愧
交深雖許身之義徒明而經國之猷彌遠也是歲秋七
月重理講官遂首被恩命龍羣在列牛背甫來方切戰
兢㒺知攸措蓋嘗屢上文華仰窺聖學憲天法祖崇古
右文堯舜以來之統緒信有傳矣宛然身遊唐虞與夔
龍輩相揖讓於一堂之上也加以天縱聖神威顔咫尺
奔趨莫及進退踧然又凜乎隕墜為懼每於供職之次
聊述短篇皆因事而選詞積成數首雖不足以鼓吹休
明用存一代故實云爾
松江府志後序
正德壬申冬十月松江府志成深從今守内江喻侯讀
之曰松江以水為郡其齒聚繁無名山茂林之固其利
百榖漁鹽為大東際於海西下諸湖其害亦惟水為大
此古今大較也物產之盛衰人文之高下習尚之隆替
則因乎時大抵一世而變或百年再變亦或有數年之
間而屢變者皆不可無示後來顧耆舊局於見版圖具
其數法家修其文說者騁其辨其指殊故其辭略務欲
博綜一郡之始終使百世而下徵文獻觀理道者有要
約焉此志之所由以作其體重矣翰林學士顧先生頗
因舊志會萃成書數年于兹而郡事屢變守又屢更矣
乃克成於喻侯稽古右文之日其歷時之久也若此其
用力之勤也若此是可謂博綜一郡之始終而文獻理
道皆於是乎具昔先王之經理天下也既因土宜以辯
國都又以精神之運以底定民志而其不可傳與不可
不傳者則又筆之書以示鑒戒六籍所載皆是物也而
禹貢周官固有志之體矣惟松才轄兩縣貢賦一志實
甲天下程其土力或不足獨以民之勤力苦作以給之
而後已顧屢變之餘有難終恃此任世道之責者所宜
念而亦侯意也深忝以文業從學士後愧菲劣無能為
役乃得論次所欲言者附名其末豈非幸哉豈非幸哉
送楊拙菴都憲總制兩廣序
夫所謂名臣者有二人焉竢之以歲年試之於中外考
其位不滿其德蓄其才不究其用天下之人惟恐其一
日不為宰輔也夫是之謂望其先世嘗有大人盛德之
士勲著于朝廷澤及于天下後世饗其成則思見其人
思其人則必求其子孫而樂為之報也夫是之謂世二
人者之於人國也所至而功業隨之矣蓋養深則發盛
培厚則植蕃故曰皆名臣也雖然才未必望望未必世
是故以賈傳之於文帝迄於不遇而絳灌之屬當國房
杜之於唐勲業盛矣而後嗣之賢者無聞若夫才矣而
望望矣而世兼之豈非今昔之所難者哉深竊觀之重
望世德之臣必出於久安長治之後故孟子之論故國
曰非謂有喬木之謂也有世臣之謂也然則從容養望
以當功名之會承藉家閥以引長君子之澤士大夫之
榮遇固也而亦孰非國家之福哉惟我聖明重熙累洽
百六十年於兹矣是宜有世望之臣者出若今右都御
史拙菴楊公固其人哉公建安人也而先太師文敏公
之曾孫文敏公歷相四聖佐成太平名在華夏事在國
史百世而下思見其人而不可得者也公夙承家學早
掇巍科遍佐銓曹迭貳常僕遭權姦之忌出牧視學迂
廻于外召尹天府遂陟少宗伯復自南都入掌寅清之
職再轉為少司徒總國儲偫繼督餉于西邊方其時天
下之望咸屬公焉凡有要地必以擬公或進擬而未下
及是兩廣總制之臣闕在廷大臣合辭推公上以公為
右都御史賜璽書以便宜從事公上疏辭焉復下制褒
嘉且贊之行天下之人或又謂公之未盡用也刑部郎
中林君德緒合鄉宦之在朝者請為公贈于陸深深無
似嘗於班行之末望公眉宇退而槩于所聞以致景仰
者有年矣其敢辭惟公才無不宜正氣直道不肯少貶
以自徇平生憂國如家所至必重是行也奉上德意以
副羣情之望特左契耳惟我朝土宇之廣前世無比顧
西北東南時有邊警籌兵撥餉其事至重也昔太宗文
皇帝親征西北大建廓清文敏公實從之行最多贊畫
今天子又付公以東南之任則是我國家金甌形勝之
固其於楊氏之祖孫尚有賴哉且天地之理有定位氣
化之運有順序故治常始乎西北而成乎東南也深竊
以是為公頌言之且以為國家賀謹序
一泉文集序
都察院右僉都御史巡撫山西提督鴈門等關清苑王
公既卒之六年冢子某來同守松又逾年始捐俸刻其
遺文而懷慶集山西集先成嘉善集太常集戶部兵部
兩集與别集皆計工力次第告成冠以誥勑尊聖製也
乃若名公碑板一時哀挽之作更為一集附焉總之凡
若干卷而王氏之文獻於是乎可考矣某以深嘗知公
屬為序惟公之學其大者在經綸康濟時出緒餘以為
文章典則爾雅有作者風故起自科第咸中高選亡友
後渠崔公昔在翰林最慎許可每稱公場屋之文語在
墓誌中今讀懷慶集中量地均糧諸或問則杜君卿李
泰伯之諳練也山西集中處置宗藩修舉邊務則賈太
傳之通達也奏疏諸集則陸宣公之流亞也兼兹衆長
公誠天下士哉惜也未盡見於世年僅五十有六而止
嗚呼此某刻書之志也悲夫公幼有至性不妄言笑私
居嚴若神明當官&KR0681;事奮發直前不惕勢利有肅清寰
宇之志歸自山西不問戶限外事稍暇則讀書綴文以
自樂高介特立尤不喜浮華脂韋之習故與世若落落
然教子甚嚴身自為範故某懋承家學柄任伊始仲子
閥積養待用彬彬然中原文獻足光文忠之後矣雖然
有一家之文獻有一代之文獻一代之文獻繫乎時一
家之文獻存乎後何則唐宋文獻韓退之歐陽永叔實
當其盛而元和慶歷之治麤有三代之遺風此一代之
文獻也文中子講道河汾步趨周孔而中說之傳則福
郊福畤與有力焉此一家之文獻也自今觀之公所樹
立奚讓韓歐而弘治正德之交實我朝太平之極王氏
世代不乏賢而某兄弟視郊畤輩或過之嗚呼斯集也
固一家之文獻而一代之文獻亦於是乎可考矣故序
壽唐龍江憲副六十序
提學憲副龍江先生唐公以乙未生是為成化之十有
一年也既而舉丙辰進士是為弘治之九年也正德初
年召為給事中改為員外郎郎中再遷為按察副使奉
璽書專督學政於江西當己卯庚辰之際遂謝以歸今
嘉靖之十有三年是為甲午而公亦己六十矣養深而
蓄厚清夷精明之氣若歲寒松栢壽徵也天下之人識
與不識咸稱公為有道之士深聞有道之士嘗以身關
國運惟我皇明列聖開基挽回淳和之氣迨于憲宗之
朝昌大濃郁至矣孝宗御天以大聖人之德鼓舞一世
才俊懋焉武宗繼體則重熙累洽之日也今上皇帝道
冠百王身致唐虞之治四朝全盛皇乎休哉而公以生
成出處一身當之天下之人不待列表譜圖而後知公
為有道之士也深又聞有道之士常以身關世運惟公
出自名族德器夙成於凡天下之書無所不讀而浸潤
於義理故少以文章名世一洗膏梁綺紈之習而畱心
當世諳練閱歷富有經綸之具故早以功業濟時晩乃
以廉靜勇退之節為天下倡一方習俗之轉移往往繫
公嚬笑間世風為之一變天下之人不待及門親炙而
後知公為有道之士也自古有道之士在一鄉則一鄉
重在一國則一國重在天下則天下重在朝廷則朝廷
重在家庭則家庭重重斯敬敬斯愛公之所履愛敬萃
焉故南山之詩曰樂只君子萬壽無疆言有德者必有
壽也夫德至於樂其德盛矣公焉往而不樂哉然世之
知公者謂公咏歌太平之日長黼黻皇猷之日淺以大
道引長其年算而仁壽海宇之責未副身犯天下之大
難有隱功於社稷而絶口不言徒退處於不争之地而
忘曲直是非之待我而定也有竹頭木屑之才而方怡
神於浴沂風雩之地是故天下日望公之起也日望公
之起則日願公之壽日願公之壽則為公祝者且日至
矣而况於姻黨乎今之六十又一初也是公一身之所
關復有天運存焉詩人以來未之有聞也十二月廿有
八日是為懸弧之辰顧君世安徵言為祝深適還自江
西將為關輔之役念予三人者兄弟之異姓也而相知
實深於是乎言雖然亦天下之言也謹序
儼山集卷四十五
