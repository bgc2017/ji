儼山集卷九
明陸深撰
七言律詩一(五十首)
長至侍班
白玉闌干動曉容鳳笙吹律應黃鐘侍臣躡履趨金殿
天子垂衣覆衮龍雲裏雪花依仗落爐間香氣入簾濃
却看下界羅星斗身在鈞天第幾重
南郊駕出
南郊清禁鎖乾文時倚齋居望瑞雲帝輦欲来香滿路
宫門乍啟曉初分芝房桂棟圜丘殿虎旅龍驤太乙軍
昔日楊雄空麗藻唯將羽獵奏明君
駕入
龍旂日射九關開鳳輦風高萬乘来皇國山川自迥互
碧空雲物尚徘徊依微花柳迎春仗次第王侯獻壽杯
漢畤唐封俱鄙陋虞書周典共昭回
東山草堂一首送東山劉先生致仕
堂成十載晝扃扉不負山靈將相歸物外漁樵相問答
階前猿鶴有光輝偏宜夜月凉先到可忍春雲濕未飛
想得夜闌還有夢龍紋時動箧中衣
賦得新鶯
花裏新鶯高復低遍身金縷養初齊自来幽谷偏求友
慣領東風試學啼何處王孫停柳外十年征戍憶遼西
上林喬木知多少他日一枝應借棲
秋聲
高閣煩襟生遠興忽聞凉籟動羅幃隨風已去傳鳴柝
傍月還来助擣衣疑有波濤從地起獨憐烏鵲正南飛
長安此夜悲秋客細數流年感是非
秋興二首
細雨兼風若有情樹邊樓裏伴秋清候蟲燈火黃昏永
客子衣裳白苧輕魂夢幾番偏故國襟期何處慰平生
壁間更與悲團扇卧聽梧桐落葉聲
悵望西山宿雨晴新涼高閣夢魂清秋於景物三分變
老覺功名一念輕日課就荒詩草少月支無補俸錢贏
長安歲歲逢搖落宋玉情多鬢易星
秋日慧昭寺訪舊迷道
不是桃源路亦迷客心隨馬自東西蕭疎榆柳如前歲
依約樓臺記隔谿入寺緒風秋較早照窗斜日鳥偏啼
憑誰指點還歸去頭白山僧有杖藜
秋日會通河送客
京國三年思故國黃花時節又登臺清江水冷魚龍伏
落日天空鴻鴈来忽漫逢人渾似夢常因送客暫開懷
鱸魚蓴菜江東地不為蓴鱸也合回
與徐昌國登雞鳴山
臨風蕭散撤荆扉緩步相攜上翠微試日丙丁看塔影
賭松寬窄解腰圍路侵璧水分鳴鐸石近僧床掛衲衣
滿目樓臺形勝裏當年辛苦憶龍飛
送林見素都憲撫江西
閶闔天開袖疏来先皇深意獨憐材江搖旌旆雲霞遶
詔剪絲綸日月迴千里藩垣聊試手百年海嶽幾生才
故山聞說饒猿鶴滿地蒼生半草莱
送劉直夫歸省還江西
羣聫共愛挹蘭芳南浦魂銷一舉觴君獨有親甘去國
我寧無夢繞高堂天連鳥背迷寒雨江引漁梁出曉霜
珍重天涯易回首官橋春日柳條長
雙挽
蕭蕭松柏北邙道連理凋殘風日清地下有靈龍合劍
人間無主鶴歸城山西短日迷椿影機上殘燈照雨聲
四尺碑頭字如掌行人讀遍汝南評
元宵
滿街燈火雜游塵消受風光五日春(時十日立春)微雨澹雲
城上月紙燈茅店客中身家遥隔歲書隨鴈山近當窗
鬼笑人佳節不殊心賞異梅花新水獨相親
破曉出水西門往江口途中作
城西買馬滑衝泥總為風光候指揮拍案寒潮驚曉枕
過江殘雪上春衣梅花野寺初聞磬楊柳村居半掩扉
曙色漸分人漸遠五雲雙闕擁朝暉
子殤后二首
消瘦腰支減練裙異鄉音信可堪聞青春滿面殤兒淚
白骨三遷幼女墳萍水飄零風顫雪文章消息雨收雲
業緣尚有迂癡在愛惜圖書未敢焚
磨蟻旋旋意緒同傷春隨處怯東風三年未了隆中卧
一旦誰收稷下功滿徑藥苗因病減隔窗蕉葉為書空
細尋舊事輪纖指雲水今朝是幾重
夜宿龍江驛
風塵隨分三年住燈火江村一夜留入市女郎能買酒
懷家游子怯登樓烟中舟楫来京口雲裏鐘鈴出石頭
水淨更闌不成寐隔船鄉思起吴謳
入京口閘
沙城擾擾人歸市喜色津津客過關船外寒潮隨白鳥
樹間花氣繞青山夢魂風雨今宵減鄉國門墻五日還
百里波濤幸無恙滿巵村酒慰慈顔
入晉陵西門往東門晚泊
百年雨露長繁華煙柳長堤入市斜石岸樓船載簫鼓
朱闌簾幕護鶯花軟泥驛路人調馬細水溪橋女浣沙
待泊黃昏更東下滿城燈火萬人家
春暮還舊隱花木半存憮然拈筆有作
淡花疎竹舊簾櫳墻暈苔痕碧土濃春燕定巢應識主
夜蛾隨幌獨憐儂池塘課僕添栽藕杯豆留人半采葑
僻絶吾廬偏不厭枕書日日卧高舂
夏日幽居即事
手汲清泉和碧煙細臨晉帖滿吴箋南風送暑催三伏
西日下山留半圓丹柰雨肥禽着意畫梁泥足燕高眠
方床高結跏趺坐我與幽居信有緣
書扇寄王天錫乃兄天則
梅花歲歲憑君折折盡梅花第幾枝樹杪暮雲看去遠
江湖游鯉到来遲詩今點竄成千首路已經過熟九疑
坐對惠連談往事夜来應夢草生池
挽周處士
生前不識處士面身後空成處士吟小雨荷香池館静
暖風花信草堂深青山昨夜悲埋玉流水何年到賞音
四尺碑頭數行墨罨溪松柏自蕭森
寄王瑩中
定山風景近何如江月江潮遶故廬龍洞舊游春服就
太玄新著夜忩虚滿川花柳三杯裏隔岸樓臺六代餘
我獨長安經歲晚南来目斷數行書
落花
蝶粉蜂黃冷浣溪衰顔無主畫樓西情緣偏戀鴛鴦水
勲業多留燕子泥荏苒芳塵湘魄化飄搖紅雨蜀魂迷
池塘倍覺朝来勝新綠成隂護鳥啼
館中書事
深既入館司禮監太監蕭敬者在上前言進士陸深
徐禎卿意若幸予而惜昌穀之不偶數日後同年數
輩在左闕門接本有中人問之曰爾進士中有陸深
徐禎卿者衆皆愕然不識其故漫應之曰然曰前日
蕭太監為至尊言之如此衆以告予予驚且懼賤姓
名何以達于中貴因識以詩
疎慵舊業大江東十載雕蟲愧未工豈有才名驚行輩
徒勞中貴達宸聰少年賈誼吾安敢今日相如事偶同
自笑子虚無賦草親將迂策獻重瞳
末意謂深雖被蕭監之薦然以迂樸之學受
知先帝故有是命與楊得意薦相如者異矣
馮侍御野雉坪
蕪莽頻年雜採樵山靈留此託高標紆迴負郭瓜田近
平遠如村石逕遥日暖林端飛雉子雨晴澗尾送魚苗
功成廊廟懸車處應有芳名配午橋
張家灣志哀
五年此地往来過人事悲歡奈爾何涕淚偏從寒夜墮
月華空自海門多天邊衰柳連村郭囊裏殘書廢蓼莪
沙際一燈人語寂北風流水共悲歌
長女卒後復攜家渡江
趨朝入市總無緣江上新開二頃田水閣茅堂元自得
酒懷詩興故依然夕陽度嶺人吹笛秋水臨門客繫船
尚有舊書三百軸海雲江月共年年
送熊元交使越
山水蒼蒼古越州菱花荷葉共維舟二高峯頂三更日
七里灘聲五月秋靈雨自隨征旆去綵雲常傍使星流
江南江北還相望兩地各登高處樓
送顧與成使浙江
江南此去經年别更欲殷勤不可攀細雨出城春淡泊
斷冰辭岸水潺湲風花碧落鶯遷谷燈火黃昏吏報關
歸計越中須作早石渠諸老待君還
邵氏園亭
主人池館玉橋東盡日輕塵不度風黃鳥愛啼墻曲裏
綠雲常護日方中茶分陽羨家園好地接長安客况同
何似更當良燕夜月痕花影淡簾櫳
雪夜聽沈仁甫談鄉事
鄉事連牀話未休春寒寂寂送春愁素衣憐子客千里
書燭搖人風滿樓燕地雪花偏入暮故園楊柳幾經秋
多情若問吴淞水猶繞儂家日夜流
秋丁國學分祀
瑶壇夜氣屬秋清禮殿衣冠肅上丁風度簫韶聞九奏
露垂銀漢轉三星青松團蓋飄香篆白玉圍闌映舞翎
聖道彌高垂萬古皇恩㒺極授羣經
題石淙二首(為師相楊先生)
入雲嫋嫋石泉流回首青山憶舊遊天柱雪消銀瀑下
海門日照紫烟浮即看鳥背三台路疑有軍聲萬里秋
此地到江龍窟近化為霖雨滿神州
滇水湘山故有情石淙又紀勝遊名坐来風雨聞韶濩
挽作天河洗甲兵曉出五雲隨日捧寒流千折到江清
暗通氣脈金山寺更表東南鐵甕城
長陵
文皇功業冠吾朝極目長陵北斗高龍虎千重常隱霧
松楸萬壑驟聞濤禮成寢殿嚴三獻版署曾孫饗太牢
淺薄小臣叨法從夜分端拜擁青袍
景陵
景陵東奠接蓬瀛長憶宣皇致太平弓劔閟嚴龍氣合
樓臺環瑣斗杓横地高海嶽依依見天闊風雲冉冉生
萬歲千年隆禮典羣官偏許夜深行
劉蕡祠二首
諫議千年自有祠唐朝宫闕黍離離多情瘦馬衝寒到
無數青山落照遲往事空傳臺下駿靈風常滿廟前旗
冰霜入夜頻搔首欲奠芳椒侑楚詞
門帶冰堤一徑隨丹青寥落見風儀當年去國呈秋卷
同輩看花滿麗詞言論縱危終愛主英雄空好不逢時
客来繫馬祠前樹獨坐寒山有所思
夜坐念東征將士
長河乘夜渡貔貅兵氣如雲擁上游大將能揮白羽扇
君王不愛紫貂裘十二關山齊故國百年疆域漢神州
不眠霜月聞刁斗自啟茅堂望斗牛
書扇贈何子元武選
春風吹墮洞庭舟春日来從鸚鵡洲萬國風塵隨獨客
五更煙月下中流天邊城闕身重到笛裏關山鬢已秋
坐憶五年江海别楚雲吴樹各登樓
赤水村登土岡同何子元武選張子醇儀制賦
得春字
林館来遲已暮春追攀且得共高人貪山更送雲中目
避日時移樹裏身臺殿近瞻龍氣繞笙歌聊代鳥聲頻
城西亦是風雲地不遣登臨負此辰
赤水村與方道士
赤水村西風日晴紫琳宫裏鳳簫聲經冬翠竹搖仙珮
萬里青山遶帝京休沐偶過花院静盤飱兼愛藥苗清
主人已得長生訣我輩空懷遺世情
思歸飲欽之館
鄉心迢遞鬱難開且醉佳人舊酒杯千里鴈書迴隔歲
五湖雲樹鎖高臺遥聞河北兵還滿坐看長安月又来
容取腐儒江海上仗君終作濟時才
病起見庭萱有作
堂背花開空復情客衣偏感歲年更滿庭綠蔭飛新燕
無數鄉心啼亂鶯病後強題眠食健鏡中常為鬢毛驚
黃金臺上頻迴首慙愧當時買駿名
鄭家口晚眺
落日曠野飛沙平微吟捲席登岸行垂楊綠暗夕露下
細草碧鋪晴月明空闊試窮遠望目飄零每動思家情
明發一舟何處所江湖隨到問鷗盟
戲馬臺晩眺
王氣蕭條伯業收彭城依舊碭山秋山連青郡兼齊繞
水合黃河入海流漠漠雲邊低度鳥疎疎樹杪送行舟
凌空臺閣宜春望尚及西風半日遊
儼山集卷九
