儼山集卷十四
明陸深撰
七言律詩(五十首)
晨登厙公山
山形横如軸正當鳳喙地理家謂之丹鳳銜書
丹鳳銜書下九霄分明形勝見山椒先秋古樹蒼黃出
映日高峯紫翠搖稅地澆花人未老買船載酒路非遥
經行更愛清溪曲若箇淮南苦見招
宿布金寺
五年荏苒重過寺一夜空明獨倚樓水亦何緣俱到海
心如無礙總忘鷗細尋往事和頭白多感新涼與病瘳
安用遠公要靖節暫隨蝴蝶化莊周
將抵關橋迎漲泊舟北岸待月
簇簇江雲妬月明悠悠沙岸海潮生漁歸别浦風無力
人語孤村夜有聲頗費推移為去住尚勞恩怨是隂晴
兹遊逐水留三宿别近翻多戀别情
連夜月色甚佳浦上尤勝西渡有作
昨宵對月思東渡今夕月明西渡江紅燈照漁隱數點
白鳥傍人驚一雙恍疑混沌太古色忽聞欸乃俚人腔一
天星斗浸上下時有波影搖船窗
渡江
本有江南水竹情謬持華藻謁承明四年五向金焦渡
(戊子北渡己丑南渡庚寅兩渡辛夘西渡)萬里重為晉冀行臣罪每蒙明主
貰吏文先為故人驚風前又聽滄浪起兩鬢霜寒一棹
輕
維揚哭蔡石岡侍郎
魚鳥猶疑水上軍河州重到不堪聞才名滿世誰當忌
膏馥宜人秪自焚已向蓋棺須論定聊從破篋覓遺文
西門總是傷心地淚迸羊曇濕暮雲
懷寄喬白巖太宰
吳山楚水謝行舟望入榆關路轉悠聊向歲寒占緯候
旋看春色動林丘相逢先問尚書履願見渾勝萬戶侯
憶昨過江勞物色是誰同載上揚州
宿遷曉發
重裘絮帽北行裝地炕煤爐候曉光十里鷄聲常帶月
五更蝶夢半還鄉關河遠近俱蕭索岐路東西各渺茫
不怕孤危緣歴慣太行山脊更羊腸
雪後登平潭驛樓
面面峯巒一水通危樓正倚夕陽東自將短髮明殘雪
閒看孤雲送斷鴻北斗地高天更遠巴人心苦調逾工
南冠歲晩催歸客合讓元龍臥此中
除日平潭道中
陽和藹藹度郊墟鳳歴拈來歲又除萬事可齊終有盡
一生能幾苦求餘茒茨人靜鷄聲早關塞天高雁影疎
欲寄封書東海上藥闌花塢近何如
呂左丞書院
穹林古寺有殘僧指點前朝呂左丞石洞歲深苔黯黯
礪墻春早雪層層舊藏萬卷龍常護欲寄雙椷雁可憑
星斗夜闌雲霧裏州人遥見讀書燈
孫傑太守高嶺書院
石梯隨步與雲升又是青山第幾層望到只疑天更近
興來唯有斗堪凭嶺頭日月開昏曉洞口詩書感廢興
一自文翁歸蜀後手扶風教有誰能
孫太守兄弟陪遊郄家瀑
水簾瀑布見應多疊嶂層巒奈此何春向雪中翻玉乳
人從天上挽銀河久蒙郄姓宜攀桂未必王家勝浴鵝
好事主人金玉侶遠擕名酒沸清歌
南里楊用之憲副朝回遂歸共遊城南嘉山
二月二日榆關春流杯猶在蹟俱陳谿風撲面知新候
野老傳名愛古人山外有山青不斷客中逢客意偏親
桑田滄海尋常事共惜尊前萬里身
嘉山次韻郄文淵知州
尋山問水約同行嫩柳初勻花欲明正及人間修褉節
更堪林外踏歌聲病嚴酒戒三分量清愛茶烟一縷縈
韋杜去天元尺五不辭歸路暮雲平
次韻再答郄文淵
久客寧忘地主賢每勞移步出花前川圍風日春難老
山抱樓臺月又圓燕子暖泥低掠水王孫芳草遠連天
行藏未定頻看鏡獨羨君歸及壯年
送王賓峯赴陜西太僕少卿
初從白豸換金緋遥拜彤墀達紫微外省中臺無别署
求才買駿本同機秦關百二沙場迥渭苑三千塞草肥
龍種不緣常在野雲車留取待驂騑
贈高如齋少參巡雲中
北門鎻鑰紫薇廳新轉官階舊典刑鼓角令嚴邊月曉
旌旗春暖塞雲青臺懸駿骨千金重身作長城萬里寧
會見極天歌帝力聊將風力掃王庭
栢井
東下重關紫翠深好山如戟送歸心瑶空日月雙行蟻
夏木園林一變禽旗畫半銷嵐氣濕邊烽高結陣雲隂
前身或是乘槎客碧漢銀河取次尋
度井陘
石谿磊磊水環隄喚起雞聲更馬蹄三晉山川分左右
一陘塵土逐高低樾隂逗日連村動麥秀含風掠地齊
近北韶華終覺晩尚擕春服事攀躋
題兩江號
長江西來雙白龍接天波浪春溶溶羣鷗弄影舞欲下
獨鶴轉翅鳴相從雨後鶯花看不盡煙中舟楫望猶重
主人不是鴟夷子一曲滄浪十二峯
五月卄七日雨後過山居觀屏間所留橘實更
豐肥而色回蔥蒨詰旦南鄰致白菊一本三
花燦然皆異也賦詩紀之
菊花開早橘收遲碩果幽芳又一時未用千頭當萬戶
只愁無酒負新詩薰風五月黃金顆畏日南鄰白雪籬
欲起三家問書法春秋何例合修辭
雨後
雨送微涼月向圓江樓獨倚早秋天梧桐自解知時令
牛女何心識歲年近水夜雲常結綺含風海氣半為煙
倦來欲展南窗臥宋玉悲哀是偶然
和張贊卿喜雪
雪滿琳居小洞天陽春一曲為誰傳雲低百尺闌干外
寒在半空樓閣邊柳絮梨花俱不俗瑶臺玉署本通仙
洞庭新水東風裏會送江湖萬斛船
癸巳春日崔東洲蔣東曉陸體齋諸同寅作湖
山之行
早春風日未全和十里湖隄小隊過歌舞樓臺聊復爾
興亡今日竟如何三竿日影山中寺千樹梅花水上坡
面面紫青看不厭好峯偏向夕陽多
寄鄭思齋侍御罷官
百年何處無風雨試問行人歸未歸畫裏山川看亦險
人間岐路事多違海門有影龍方戰桑土何心鳥倦飛
最好中流千尺浪不曾搖折釣魚磯
德清谿南山水
從乾元絶頂東樓午餉是日晴朗一望極目但不能
把酒復自元峯觀北折山家玉蘭一樹高可三丈餘
兩虬株盛開香風遠襲亦一竒境也
連朝積雨喜新晴渡水登山取次行南斗星辰奠吳越
東風煙浪接蓬瀛半生酒醆元無分二月花枝太有情
回首好山千萬疊青雲長傍澗松明
嵊縣早發沿涉新昌道中
沙明水淺映疎星十里春寒護短亭地僻稀聞行客早
日高初見遠山青羊腸鳥背尋常事問竹看花次第經
一任午風吹不斷薄羅衣袂近蒼溟
經天姥
天姥峯頭雲日開欲臨東海望蓬萊不辭謝客登山屐
遠愧孫郎作賦才秀色南來連五嶺星文高處接三台
何人更有凌空手為築黃金萬里臺
天台東入寧海
侵晨起踏天台路雨意微蒸海上霞嚴衞共傳天使節
靘深疑到地仙家千盤雲外羊腸坂幾樹山頭謝豹花
欲問當年劉阮事人間紅日又西斜
寧海北歸
海城風物送歸程一段春遊畫不成山色有無分近遠
嶺雲濃淡識隂晴青浮島嶼鯨波立綠暗松杉鳥道横
欲采柔芳寄相憶好花開遍不知名
桐江舟行沿月
錦帆明月舵樓風逝水澄鮮復映空萬里鶴歸迷近遠
一谿人語隔西東廣寒金粟秋香動碧落銀槎海氣通
漫向桐江論往事客星元是釣魚翁
瑞虹
江湖住傍青山好舟楫來驚白浪多兩岸菰蒲迴鸛鶴
中流風雨長蛟鼉書隨驛使心先寄秋逐年光鬢已皤
一曲滄浪多少意况堪重聽楚聲歌
白鹿洞遊眺
亭臺高下恣登臨泉石松篁處處尋一徑莓苔無俗轍
四時弦誦有清音人逄勝境功名薄山到斜陽紫翠深
五老不隨雲雨變卜隣初見古人心
伏日自南康郡城登觀瀾閣
匡廬彭蠡氣争雄一段閒雲萬頃風五老地高俱拱北
九江天遠總朝東秋期先逐鄉心到眼界聊隨野望空
更向青霄問明月畫闌人在水晶宫
十二月朔雪夜宿宣風館次壁間韻
歲晩溪流凍有痕嶺頭雲日瘴猶渾向來萍實千年事
一去梅花第幾村高鳥過林驚積雪長亭催客易黃昏
深慚未遂還吳計獨譜離騷招楚魂
二月廿二日冒雨發天長斷橋亂水經涉甚險
軟輿籠雨破春寒煙水江淮路百盤橋斷正憐羸馬度
雲深疑有老龍蟠行邊白髮和愁長望裏青山帶濕看
為問隂晴成㡳事鷦鷯終羨一枝安
虹縣曉發(是日清明)
拂曙星河擁使旌隋堤花柳報清明人家煙火寒猶禁
客子衣裳暖漸輕夾岸露華添細水浮空春色抱孤城
東風滿地皆芳草一為多情盡日行
南陵王望雲樓
五色雲中本帝州梁園更起望雲樓太行西去天逾近
華表歸來鶴暫留貝闕珠宫元渺渺白衣蒼狗自悠悠
憑將一掬思親淚灑向朱闌最上頭
洛陽書懷
河山天地此中州千古風雲擁上游王氣不消天正遠
元功猶在水常流幾時荆棘銅駝巷何處隋唐五鳳樓
六十頭顱身萬里香山洛社愧前修
登華山至青坪
群玉峯頭鐡鎖寒周秦遺事共漫漫山從拔地五千仞
路向穿雲十八盤上界樓臺懸日月下方風雨長波瀾
乾坤不博蒙頭睡一借神仙蛻骨看
棧道寄康德涵修撰
當年館閣重離羣渭北過逄正暮雲髯鬢共驚俱長大
寒暄無處不慇懃人皆欲殺偏憐我老更何求敢負君
一上陳倉雲路永蜀川歌調况堪聞
利路紀雨
欹枕無眠萬里心濟時須仗傅巖霖三更忽送千山雨
五月難逄半日隂禾黍壠頭新水漲芭蕉聲裏大江深
起來欲着蓑衣舞細聽窗前斷續音
八月一日出郊秋色佳甚
遠山流水曉雲和松有盤陀竹有坡兩月簿書堆積滿
千重巖壑夢魂多蓴絲漸逐秋心長鴈信憑將旅恨過
一出郊關風景別桃源未敢問如何
十月六日晩登大安門樓望雪山
歲晩天空旭日晴雪山當面始分明登臨到我元無約
風景於人似有情樓閣欲從千里見雲烟誰借一朝清
不知地位高多少瑤樹琪花近五城
詰朝侵曉再出西城門
曙色喧闐滿市樓穿雲十里度林丘漢家事業三分國
禹貢山川九等州村落人煙風不散園田生計歲應收
茂林修竹渾如許安得蘭亭擅昔遊
微雨出城赴南泉憲長草堂之招偶述
衝雲重作草堂遊庭樹青黃濕未收子美有靈終戀蜀
孔明無計為安劉何須往事千年恨自愛長江萬里流
老去諸緣看漸盡每逄知已勝封侯
仲冬望東郊送鄒和峯侍御
冉冉山雲壓樹低村村茅屋帶沙谿征旗滿路風初勁
尊酒長亭日又西栢府獨傳烏夜曲花驄偏戀錦障泥
隔林好鳥知人意更向離筵盡力啼
至後四日偕鄭少參謁孔明祠
丞相祠堂特地過仲冬風日更柔和時隨運去終應爾
事與心違獨柰何庭樹不凋棲燕雀江流有恨泣蛟鼉
唐碑漢署青山下過客留題積漸多
過萬里橋
愁聞萬里橋南路回首關河萬里多入望煖雲山破白
長年臘月水層波石闌且逐行行度蜀道時聽欵欵歌
此去應知東到海欲憑雙鯉問如何
儼山集卷十四
