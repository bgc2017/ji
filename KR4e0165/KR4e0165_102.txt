儼山續集卷二
明陸深撰
吳中新刻臨川集甚佳雙江聶文蔚持以見贈
携之舟中開帙感懷寄詩為謝
少小有書未能讀暮年好書讀不得豈惟簿領少餘間
兩眼冥蒙淚旋拭簾前見物私自憐霧裏看花慣曾識
憶昔家住東海濱世務耕農寡文墨勉勤誦習起家門
每事收藏節衣食一從觀國上皇都十載具官充史職
長安朋輩心多同古典探搜事尤力荆文丞相宋熙豐
國監遺文舊嘗刻猗予謬司六館成手許校磨工未即
當今楔棗稱吳中唐模宋板俱奇特是非本定空愛憎
報復何窮恣翻覆文章功業兩難朽治亂興亡三太息
蘇州太守古鄴侯貽我遠勝黃金億樓船風雨滿章江
把玩新編坐相憶
蒼鷹圖
蒼鷹瞥地風蕭蕭狐耶兔耶狂欲跳老拳未放輕一攫
側目政爾愁雙翹天空秋老關塞晩落日孤林萬山遠
覽圖令人氣滿膺荆榛匝地移蘭畹林生五嶺太平人
何事落筆心先嗔忠貞立朝奸佞懼貔虎負壑山林春
錦衣周君人中傑意氣要與圖爭烈封侯萬里看下鞲
一灑平蕪遍毛血
次荅沈叔明石屏歌
效古初開綠野堂偶置屏石增清光此屏來自萬里道
産向滇南山水鄉點蒼秀色多烟景雲霧重重玉龍隠
星斗高侵太白峯海天常拂扶桑影疑有隂陽變晦明
臥遊坐對俱崢嶸若非黑白分明見必是丹青點綴成
猗予少日多遊興今已白頭尋蔗境愛月時登庾亮樓
歸田重理陶潛逕摩挲此石得大觀羲娥來往雙轉丸
獨倚巖巒酒醒後便覺空同眼界寬微茫雲外見新月
晃漾峯頭餘積雪長夜高堂如有神衣冠滿座皆含冽
多君珠玉羅胷中落筆宛有唐初風為我石屏歌一闋
安得持獻天子明光宫
次荅姚子明石屏歌
乾坤竒秀皆儲精老我儼山偏多情是中猶有愛石癖
一見竒石雙眼明十年去國行八省參謁咨請兼逢迎
晩蒙聖恩召自蜀置之金馬白玉京晨趨黃扉暮紫闥
左圖右史心無營賜金月俸有餘鏹買得一屏當座横
人言此屏本無價我亦得意還若驚烟雲縹緲天台路
巖壑隱映芙蓉城瑶池東來降王母仙掌擘出煩巨靈
有時坐對一長嘯便覺毛骨隨風輕滇南蒙叚昔開國
此石充貢萬里程擕歸東海添秀氣聊與平泉作後塵
得君長歌更增重五色光燄輝文衡
七峯歌
七峯主人家七峯七峯東來如七龍地當北斗星辰見
派接南山雨露濃緣江亭館連雲起方丈瀛洲天尺咫
帆穡渺渺萬里船烟波日日東流水主人元是孫子荆
漱石枕流非本情胷吞雲夢已八九眼視四海皆弟兄
況有文章稱大手遠追建安成七友雲樹鶯花一萬重
琳琅金薤三千首遥峯絶壑迥還孤虧蔽隂陽自有無寂
寞可憐楊子宅丹青空事輞川圖觀國才華工好古别
啓圖書羣玉府黃鐘大鏞序殷周太華長河儼賓主門
外聯翩長者車峯頭縹緲列仙居青天白日常應爾金
塢珠樓總不如江南自昔多佳麗誰復豪華誇甲第桑
梓依依見此心弓裘永永承先世天鍾形勝待公侯莫
因風物重淹留願將郭隗千金價更起元龍百尺樓
丹陽孫思和新作七峯之居與江山相映發予曩在
翰林時許以題識以冀身遊其間為偉麗特絶之觀
蓋久而未果嘉靖癸未思和東過海上要予夙諾聊
成短歌庸荅雅尚七峯其能出長風盪穹林與江聲
海濤相應和乎是歲十月既望
竹齋歌(有序)
豐城王君鑑之以竹名齋游宦所至輒以竹齋聞蓋
紀勝也凡勝無常物勝則人附物人勝則物因人仰
七政而思舜覩河洛而見禹物之勝也陶靖節之菊
林和靖之梅人之勝也物勝則重其人人勝則物因
之重自古逮今一也竹之勝自孔門所羡清修節槩
之士咸願附焉鑑之其有取於竹哉故予為作竹齋
歌
君不見仙尉齋前數竿竹勁於龍䫇嫩於玉向晩冰霜
如有情多時盤筯寧無肉一從手種春雨餘摇動青冥
散炎燠未論留汗等琬琰先須截管諧琴筑曾聞子猷
傲山隂何如衛武歌淇澳虚齋中含八面涼恍疑瀟湘
秋萬斛軒窗隱映月漸移枕簟飄蕭粉初撲堪擬封侯
自千畆正有幽人在空谷凍雷驚筍起臥龍怪石蟠根
解羣鹿遶簷日日報平安一歲清風三百六齋中本是
瀟灑人歲寒之交元有神當年隨計赴上國尚書宰相
俱心親人言松栢並竒操共愛金玉尋芳鄰㷼京爭誇
見彷彿黃金别築高嶙峋劍江回首舊隱地花縣拜命
新行春朅來小試釣鼇手東海裊垂絲綸九苞彩鳳下
覽德千里青雲高致身仇香枳棘昔同調蔣詡徑路今
通津暫將形影照南浦若比甘棠尤逼真我歌竹齋君
試聽天子用爾清風塵會須嶰谷逢伶倫
怡菊歌贈童相士
品菊如相馬不在驪黃間以此復相天下士伯夷陶令
何為顔維時日月俱逢九千山蕭森松栢後且看歸去
三徑花況有生前一杯酒酒酣耳熱歌嗚嗚白眼仰視
雲天無虎頭㷼頷秪俗輩鳶肩火色誰丈夫拂衣起就
菊花舞白頭童童風縷縷金錢若解買秋光更種明年
一千樹
送朱玉洲遊南雍
玉洲勝絶天下無皎如秋月懸冰壷連城豈為索高價
千頃直欲吞江湖幾年東海抱絶藝邇來長安稱鉅儒
黃金殿前看落筆滿紙一一驪龍珠庭前郎君名進士
門下諸生朝大夫自有鼇頭須手致更從北闕向南都
千金駿骨非難事萬里鵬風有壯圖太史近占乾象好
題詩贈汝還憐吾聽我題詩作吳話終當把酒
話蓴鱸
岐陽石屏歌(喻太守子乾所惠)
岐陽之民像侯德遠致山中一片石依稀宛見城郭面
彷彿尚帶山川迹一從乘驄換五馬霧渚烟村坐來隔
摩挲三復如有情指麾從吏貽江濱長卿多病枕書臥
驚起門外高嶙峋倒履相迎問來使開椷再拜生陽春
荷侯此惠百感集媿我家徒四壁立忽焉屋底開暮晴
摇蕩虚無翠寒濕新恩舊惠俱在眼萬壑千巖互相入
滇南大理空自珍江上數峯尤絶倫天然飛走肖麟鳳
瑟爾瑩潤同瑶珉坐當保障屹不動豈免覩物終懷人
自是侯家有餘積留待他年隔朝席泥金孔雀映芙蓉
郎君近作乘龍客胡為致之向儒素恐使湘靈動深惜
君不見唐朝太宗重畿甸遍題姓字留宸眷天生異質
當大用安得隨君獻入光明殿
題鄭俠流民圖(為曹承之主事)
近時畫手數吳偉泰和郭詡差可擬良工位置着意深
何但烟雲生筆底此圖淺淡頗有工描寫人物間關裏
骨肉牽聯老稚兼衣裳繿縷面目紫云是鄭俠流民圖
彷彿啼號聲滿耳風回草樹生晝隂翠壁華堂容有此
雲間才子曹濮陽胷藏丘壑心如水朅來射策光明宫
便欲飽煖同遐邇俸貲積月數不盈擘畫太半收書史
時騎瘦馬向長安買得殘縑大小李會心論格不論錢
袖來向我陳終始關同荆浩久己無馬遠夏珪呼不起
郭生自是清狂人東抹西塗聊復爾太平有象雞狗肥
世路無情鄉井徙君不見治亂興亡各一時憑仗調和
與爕理民瘼寧知千百端君門空瞻一萬里摩挲此圖
展轉不已荆文相公熙豐天子
月潭歌(有序)
月潭以盛宗舜氏聞人境俱勝每當秋月印川時又
若宗舜氏之在予目睫也宗舜明於地理之學予葬
先太史公宗舜寔有力焉兹將謁選天官作月潭歌
送之
青天一片月墮影萬丈潭上下本空同水月自相涵月
潭先生人中豪家住東海之東臯心胷瀟灑了不染肯
與世路衝風濤早年文史富筆硯中歲節介何其高秘
傳别有郭氏訣直欲萬里空秋毫月潭子真地仙尋山
問水廢白日彈冠結綬還當年方今天子神且聖虎拜
鵠立金鑾前願將玉兔長生藥并獻水底驪龍涎乾坤
朗照湖海静予欲秋江弄月圓
吕梁行
君不見吕梁之水天下竒奔騰轟湱無停時飛冰走雪
燿日色龍吟鯨吼啼蛟螭恍如鼇足昨夜折銀河倒傾
忙驟馳又如天鼓落下界神丁六甲相追隨舟人伏枕
不敢睡稚子未解驚滿頥黃河源自星宿海千里萬里
歸天池濟川以南數十水匯同潨會來於斯蓄受既富
發泄盛俯視此理良無疑不信請看田道間夜來春雨
今朝泥
題文徵明畫
筆下塵埃一點無開圖知是賀家湖秋風九月菰蒲岸
横着溪舟看浴鳬阿明此藝稱獨步前身妙絶元姓顧
安得置之水晶宫臥看雲烟落毫素
七十歌
歲月流落何草草古今七十世稀少我生二十五始仕
自計五十歸須早餘年二十付閒適等此三分少壯老
邇來倏忽四十五鬢髮斑斑志灰槁況懷憂患在遠途
慘淡冠裳雪皜皜人生苦非金石固恒恐形神不自保
悲歡晝夜正相半此後信可知懷抱欲從今日巧相補
利路名場迹如掃五年縱復能幾時一寸光隂璧非寳
虞翻骨相久己寒子雲曉事恨不蚤故園花柳雖未成
願得強徤晩亦好交戰要難為達者乘險那得窺大造
試將此意一問天長風南來萬里道
十一日安陵始得風過桑園
人生快意寧有此帆腹飽風走溪水憶昨躋攀分寸間
今之北船無乃爾天公大運詎兩全怨者自怨喜自喜
半生紛逐向畏途首肯分明到物理華閣滕王高宴中
青衫司馬扁舟裏古來此事信有然坐看明月江心起
贈别殷子
殷子有竒骨昂藏若駿馬康莊在遠道伏櫪甘土苴長
安一朝别我去再三挽留不能住潞河新有下灘船到
家正及朱炎暮君家本在齊魯墟楓林瑟瑟臨前除小
樓畫檻蔭林椒中有前世千卷書北窗慈毋髮垂領倚
門望兒悲短景小弟今年十四五弄筆時時學馳騁上
奉母顔下課弟日有餘功擬叢桂病骨偏宜秋氣凉藥
囊閒却參苓劑登高迥睇望泰山恍見仙人時往還翩
翩白鶴不可借流光日夜凋朱顔朱顔一往那再復惟
有功名留汗竹志士偏增日暮悲佳人易感窮途哭憶
昔虚堂坐論文辭鋒往往追先秦談詩屈指數漢魏歎
息六代何無人殷子竒氣鮮有匹人間八寳光耀日吳
郡徐子吾畏友每每到君賞高逸君不見九方臯胡能
按譜求馬毛願子加餐善自愛天閑十二終當豢爾曹
和王元章梅花酬姚時望
歲寒冉冉餘冰霜留此一樹先春芳山農能事數獨步
淨掃楮素摇兔芒龍池波騰鸜眼裂噴薄元雲沁蒼雪
須臾樹梢送長弓掛此一片寒潭月賞心詩客多風韻
欲挽筆力回春信競搜竒事出枯腸亂插繁花向春鬢
青錢沽酒白玉缸自勸一觴梅一觴調羹有時會結實
物色夢落商家王山林托交盟未冷衆醉何須悲獨醒
中分一頃養鶴田半頃種花泉半頃
儼山續集卷二
