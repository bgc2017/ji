儼山集卷六
明陸深撰
五言古詩二(三十五首)
贈别徐昌穀二首
北風吹我衣送子山之隅一瞻再三顧別離在斯須知
遇良獨難工瑟徒好竽感念管鮑私安得不區區昔為
比翼鳥今如失水魚一日為三秋悵望增欷歔
二
北風被原野送子古郭下(叶)僕夫遠前途執轡柔如組
屏營復躊躇氣結不得語許身忌太炫榮名毋多取珠
明蜃人心玉縝良工苦寄言同心人蜂蠆多風雨
夜宿爛柯山農家(爛柯本在金華不知此何以名)
夜扣田家門空庭列松炬導之上小樓一室有雅趣木
榻久已塵頗勝棲草露雞豚棲下方警戒煩再顧雖無
窮途哭必有神物護(時勅符俱從)老農拙言辭起拜具禮度
感此深山深土風儼淳素
武卿山中晚行
水流青山中人行白雲處落日下西崦餘光拂高樹此
行何所有一眺空海宇慚乏山林姿来此成賓主
閒居擬陶
林居罕人事漸與農圃親時還讀我書夢寐見古人桃
源亦何有傳說失其真藹藹風日妍鬱鬱草樹春儻免
病為累吾亦愛江濱
寓彰德倉司小憩頗有花竹之觀
愧乏瀟灑趣享此山林居時花當春發喬木向日舒好
風汎崇光有鳥鳴前除坐久起顧影悠然思遂初去住
各有適得喪兩無餘
雨後分種秋葵
早葵花已繁晩葵始萌滋迎陽與應肅物性各有宜吾
欲備四氣代謝任所之往者固已爾来者當自知人生
會有適遲速何足疑但願風日妍臨秋挹高姿睠此尺
寸間尋丈以為期殷勤付畦叟愛養貴及時
登翠華巖上洞
窮高暢遠矚躋勝酧良緣京塵動千尺往来成歲年偶
上翠華洞閒尋舊鑱䥴無煩辨人代惟知出風煙長安
近捧日韋曲低去天惟皇朝萬國聲教被八埏振策一
以眺高雲下淵泉德輝九苞鳳形勢百足蚿
新晴病起獨登臺觀耕
東曦散早涼沃土依水曲宿雨一以霽微風滿疇綠農
人欣及時物情遂所欲稼穡良獨難勤惰各有屬夙疴
幸暫舒登臺恣遐矚饁餉偕爾鄰指揮顧我僕新苗含
露滋把愛等蒼玉稍稍已成行纍纍尚盈束苟遂豐稔
期寧知泥塗辱倦遊拙理生藉此一廛足
齋居
園林變夏木弱軀猶春衣豈乏四方志瘏馬不能車偃
息滄江涘水竹既清虚悟悅有夙契冥詮資簡書翔禽
懷佳音時雨鳴前除境適謝力遣迢遥遂㤀予
風琴
予蓄二琴客為調之偶置亭間適天風微動自出異
響客歎希有作詩紀之
陶令無絃趣未㤀矯俗心退之聽穎師哀怨一何深伊
余兩瑶琴因風調至音乍如落松濤復同驪龍吟掩抑
竟何有斷續難自禁悅耳貴一適傳指勞千金乃知宇
宙間喧寂寄所任火化本無迹至理不可尋以余疎慵
姿置之風水林
碧雲寺觀泉
堂辭白玉前寺到碧峯下石幢插渚波貝葉翻般若循
除決清泉此境極瀟灑琤琮金佩傳宛轉玉繩瀉緬懷
川上心臨流歎不舍曾聞貂璫雄揮金事游冶高臺相
掩映松篁雜梧檟似識舟壑安寧知蕉鹿假止觀等殷
鑒洗酌泛周斝
臨清車行
南人不識車北人不識舟二者更相苦役役不能休吾
生本丈夫安能絶行遊生長東吴郡偕計来皇州歲暮
風日烈行行阻且修黃塵翳白日四牡騑梁輈未明候
晨雞殘更進薄羞堅冰交狐豕寒疇下羊牛疎林希突
煙迥野多荒丘觸目集野意撫時縈羈愁豈不愛遺體
高居詎良謀遑遑念饑溺遐思禹稷儔
秋懷
斗杓西指申興言懷幽詩玄蟬泣高柳玉露零泥泥急
景如受驅少壯誠幾時丈夫懷苦心飄泊將奚為悅彼
庭前樹芳花綴繁枝莫俟凉風欺果實獨後期
題畫
關河凍初合雲物歲已晩紆轡雞鳴樹悵望羊腸阪徘
徊不能度風高馬毛短
陳光祿惟順迎暾書舍四首
龍泉
瀑布下匡廬倚天垂玉柱瀟瀟六月寒坐對白龍舞幽
人送目餘新添夜来雨
寺鐘
蒲牢吼蕭寺明星出東方動息各有會隨風遠飄颺喚
起巫山夢縹緲賦高堂
漁歌
愛聽江湖調滄浪第一聲桃花新水浪搖動楚王城得
魚沽酒處風雨更多情
樵語
風暖鳥聲喧隔塢聞人語盤雲拾墮樵晨昏自来去深
山多虎狼同心邀伴侣
予家舊藏瀟湘圖聊因舊題各成短詠八首
山市晴嵐
山以遠市珍山中復成市輕雲結浮嵐東風瀉清泚不
辨往来人微喧隔林起
漁村落照
風波本無定漁家愛夕陽絲綸搖颺處多在瀼西傍清
歌一曲竟天水共微茫
煙寺曉鐘
清曉坐聞鐘知是何朝寺微霜動商飇秋隨鴈行至聯
翩去鄉人豈無懷鄉意
江天暮雪
雪片大于手江空歲復寒幽人高卧處偏得畫圖看為
問梁王簡何如楚客冠
瀟湘夜雨
扁舟瀟湘上夜聽瀟湘雨回風度明璫叢篁各成塢欲
起寄相思美人隔南浦
洞庭秋月
月光隨處好何况洞庭秋風露三千里金波上下流此
時聞鐵笛天際一登樓
遠浦歸帆
孤帆自天際出没見秋毫歸心同逝水飛度挟風濤臨
流一悵望空覺此生勞
平沙落鴈
鴈陣驚寒早平沙襯水圓同懷稻粱意南下盡翩翩誰
念關山遠猶有尺書傳
玉華雜咏七首(為盛程齋賦)
玉華山
海風吹海雨飛過玉華山山中人不見窈窕翠微間得
月乘鸞度開雲放鶴還
白雲窩
雲来如有情雲歸本無跡歸去羣山青来時林樹白窩
中卧雲人偶值愛雲客
萬柳塘
千條萬條黃垂柳復垂楊連雲難辨色蔭月不留光幸
不當岐路别離那復傷
望湖樓
登樓望澄湖樓高湖面小金波月裏秋青草雨中曉心
閒境逾静悠然見魚鳥
韓山
一髮韓江水韓山相對起扁舟乘海潮回首渺千里上
流春雨多夷猶弄清泚
越王走馬埒
燕臺骨已朽渥洼種未生何年走馬埒尚帶越王名榕
葉斜陽外坐看海雲輕
鶴舟
買得青田種相㩦共一舟碧簫吹夜月飛度百花洲借
問華亭唳何如赤壁遊
過安山几間有高達夫集偶拈東平路作一首
戲效其體
飛鷁指金臺揚帆出鉅野細柳縈長隄新蒲弱堪把煩
襟散遥岑好風送朱夏
七言古詩(四首)
雲山圖贈嚴介谿西還
美人別我還楚封遥望雲山如畫中憶昔燕市初相逢
年少意氣雙飛鴻朅来射策披心胸五雲旭日蓬莱宫
玉堂對榻聞曉鐘南郊獻賦追揚雄旁人忽忽稱儒宗
文彩往往驚相公過從莫限風雪衝卜居長安家屢通
眼見天日升潛龍石渠夜照藜火紅退食聯步時從容
移書論道相磨礱豈徒握手期協恭自信肝膽摩蒼穹
今我日月催衰慵近有白髮臨青銅世事浮雲無定蹤
况子縗絰儼在躬十年契誼蘿施松一旦摻袂成西東
人言此圖千萬重我意試比應難窮
中山圖次韻俞國昌都諫送許補之侍御謫定
州
中山風物美且都無乃賢達避世區芝山許子今鉅儒
虬髯逸論如大蘇隻手欲作回天圖七月詔獄朱顔敷
我生有癖惰且迂辱子契誼時與俱兩都三試要不殊
空憐警夜鴈有奴寂寞府中棲樹烏剸割修復見昆吾
聊試兒童夹道呼中山山中勸種榆
月夜與高進之沈德楨諸友過簳山次壁間韻
櫂歌欲停山月吐月影照人清可數疑心已斷壁間蛇
壯氣猶驚草中虎清溪曲曲淡不流此月重来猶故我
秋思
空庭蕭索簾櫳雨秋色漫漫四山裏閒花不語傷朱顔
落葉無聲風未起依稀三五少年遊鳳凰臺畔臨吴楚
家書自怪滿紙題猶剰胸中數行語
儼山集卷六
