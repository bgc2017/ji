范忠貞集卷六
清苑劉可書編
畫壁遺稿(有自序)
承謨蓬頭垢面縶頸攣手逢
萬壽聖節者三丙辰三月十八日肅誠向
闕拜舞深愧忝生聖世不克振拔淪為誤
國庸臣辱親敗子乘未灰餘燼志梗概于壁俾後之
見者知余不肖不才所遭不幸也遡余生而庸弱
先太傅督訓嚴切冀有成立辛卯春
世祖章皇帝以元勲子選充侍衞復以年方幼穉免入
直扈從令在家讀書大慶賀入班行禮是年
詔八旗滿漢子弟有文學者與漢人一體鄉會試余得
登賢書明年壬辰成進士選庶吉士甲午解館授
侍讀學士余病懶性成常經月不至翰館而陞轉
之階反越常次嗚呼
先皇帝之恩何以報稱耶迨
先帝龍馭上賓余浮沈班末年餘循資陞學士時伯兄
充浙東援𠞰總兵官先太傅左右侍養無人余復
以多病恐曠廢職業力求解任辭至再始得請歷
三載
廷議撤援𠞰諸路兵馬伯兄歸京師丙午孟秋望日
闔族集東臯習射飲酒諸幼年子弟輩賦詩屬對
是日先太傅顧而樂之因謂余兄弟曰吾家世受
國恩爾等乘年力富強宜速補官為
國家效力中外勿以予老為念申諭再三不意予兄
弟罪業深重先太傅于是年八月初二日棄不孝
輩長逝服闋補秘書院學士先是先太傅在日今
皇帝尚沖齡一日余與同官進
内請
寶
上詢曰爾誰氏子爾父何官今在否年幾何余悉具先
太傅始末以對
上喜曰爾若子耶如此者數四後值
朝賀期先太傅入賀
上指問左右而不名但曰此非某官乎且稱說
祖宗朝往事甚詳左右皆驚為異數余解任後代余者
同衆入
内
上問曰此為誰范承謨何久不見閣臣奏曰承謨病解
任矣此其代者
上曰果病耶劇耶病愈尚起用耶對曰病須調治一痊
即補
上頷之者再先太傅聞
宸注如此感激益深因追憶昔年
太宗
世祖
舊恩輒向北流涕不止故亟圖報稱之語時加訓督
次年
上親御萬幾余與同輩日侍左右至冬廵撫浙江缺人
廷推及余
上色喜諭曰浙江東南要地國計民生悉委爾矣可善
為之余受
命惶悚自顧駑鈍膺兹繁要晝夜拮据寢食不遑而德
薄才微政多闕誤以致上干天和旱潦頻仍蟲疫
叠降二三年間僕僕山陬水澨勘荒拯災請蠲請
賑改折免徵心勞形憊幸
聖天子愛民如保凡為民請命之疏雖部議格不行
上必駁令再議或徑
批如所請行嗚呼不才如謨何幸有此遭遇也久之
事益繁食日減舊疴新疾交攻孱體不得已以病
告
上憫念微勞准馳驛回京調理維時内而科道外而將
軍總督提鎮巡鹽御史及兵民商賈具疏叩閽挽
留者日相繼始猶軫恤病臣未即報允後乃
允提臣請復留浙年餘余力疾視事不敢少懈會閩督
需人時余以他過鐫級例不准列
上特簡往任壬子十二月二十五日接邸報是日忽感
氣逆之症攻衝五内猝病陡險雖極力調治時減
時發遂力辭
新命未蒙
俞允因請
陛見欲面陳病狀
允之入都時即賜
召對首詢江浙生民疾苦暨經由諸處光景余悉條
奏無隱次即俯問病勢何似奬勞備至親遣
御醫就舍診視賜秘府之方頒尚方之藥旬無虛日
未幾以薦舉人才一案致詿吏議具疏認罪靜聽
處方兼值舉行察典内外官三品以上例令自陳
余因又以病告期得罷免藏拙丘園及
命下仍令速赴新任
御醫回奏又云療治稍痊可以理事余感激
主知不加斥逐任用彌篤尚安敢辭海疆之險偷衽
席之安也
陛辭日
上曰閩海氛未靖地方困苦已極為天下第一煩劇要
地卿廉能素著亦為天下最故特倚任仍賜
御衣帽
上廏良馬鞍轡迥異常數復
命近侍就
廷前宣諭曰
此朕時刻所御之服解以衣爾如見朕也次日入謝
賜宴畢面辭就道間關萬里堂上牽衣許
國以身不遑將母而戀戀君親之心從此與道路俱
長矣行至山東界宿羊留店相傳為折臂三公故
里其夜
賜驥忽殂余嘆息良久知馳驅天末終無功也及踰
浙抵仙霞關一望層巒叠巘瘴霧迷漫險灘怪石
奔流急瀉中藏猛虎毒蛇磨牙礪爪擇人而噬以
故村落荒涼城郭破碎﨑嶇甚于蜀道變幻疑于
鬼窟履任後諏訪情勢檢閱冊籍不覺失聲大呼
曰閩疆之敗壞一至此耶大計軍政所以勸懲文
武此省豈無廉能循吏知勇干城而使之淪落一
官淹蹇萬狀廉吏勇將之心不堪問矣黜幽糾慝
么麽充數而貪酷悍婪日惟苞苴是營安享富貴
是執柄者與敗檢者之心不堪問矣學校考取人
才干請鬻賄而寒窗之彦百無一聞是竒才異能
之心不堪問矣沿海苦兵火者二十餘年有司加
耗重徵敲骨吸髓而蠲免之實惠不沾蠧役之魚
肉彌甚是父老子弟之心不堪問矣兵卒荷戈守
山戍海負嵎則有虎豹窺伺則有鯨鯢藉其死力
以爭此土而糧餉欠至半年庫銀缺額百餘萬呼
庚呼癸之兵心更不堪問矣嗚呼海天半壁危如
一綫雖智若良平勇如賁舍亦難展足措手而况
蕭牆之禍已釀於撤藩哉癸丑冬部臣入境奉
旨藩下左右兩鎮歸地方官管轄余與撫臣劉秉政提
臣王進功密議欲量撥一二營分防他處更勿迫
其行庶不至人心驚惶進功始應之而中撓焉必
圖盡遣以孤其勢余復密謂之曰此非孤其勢也
適迫渙散之軍心驅之附彼也失計非小須稍緩
二三月候浙江協餉至補給舊欠月餉再預發兩
三月銀米安家然後令彼前往則途次庶無騷擾
戍所庶無他虞急之恐倉卒生變進功雖意折仍
私自調撥屢催赴戍及擇期報明發餉起伍無何
果人心洶洶矣俄而滇逆蠢動風聞煽惑訛言沸
興及停止遷移之差員賫
命星至命精忠復綰兵符因得借口操練兵馬整頓器
械從前撥防之形迹催行之舉動豈不徒滋疑貳
乎身為邊疆大帥久歷戎行而不察時勢不揆人
心事未至則剛悻偏執事一至則倉皇失度亦可
哀也已至撫軍為全省大吏責任非輕會議之時
略無可否竟若置身局外者不更可嗤耶余不幸
不得同心協力公忠為國之寮寀而罹于禍宜也
然予亦不因時艱勢蹙輒敢廢弛政事而不急急
收拾人心以為補苴計也故自&KR0681;任來條奏諸疏
請速展界者安民也請撥現在協餉者安兵也請
將綠旗官兵裁去原額補足者實營伍也請免緝
投誠逃弁許投到宥罪安插本處者清山陬海澨
也題補城守副將用沿海勞弁者叙攻苦而邀不
次令之感激報效也報巡歷邊海一帶形勢啓行
日期者為欲置身外郡以便調禦防範也再如頒
刊示而准採捕者活溝瘠也就弭盜而聮保甲者
儲鄉勇也寬林簡修而招吳成者一安投誠一散
島衆也延林燧董生等因時相機者撫海逆也天
或假以時日獲奉
俞旨諸事就緒俟滇鋒一挫閩勢自孤而逆謀自戢天
乎天乎何竟使余為誤
國庸臣辱親敗子乎當逆居喪臥病時余每親至弔
慰乘間輒諷諭以大義冀感動其心余客嵇子留
山竊慮之常相告曰昔魏文貞有言曰寧為良臣
毋為忠臣又語云神龍見首不見尾公其慎之舊
弁王天祐等亦跪進曰連日之會輕蹈不測左右
多戒心公獨談笑自若竊窺撫提二公中懷叵測
不可與語余俱應之曰誠然余非昧于此也然以
孤危之身處艱難之際當疑忌之秋唯示之以誠
使小人無能乘其隙稍以緩彼之謀圖濟我事至
于死生禍福誠不暇計既委身事主父母之身即
君之身古云君憂臣辱君辱臣死且予非不知徒
死無益但時勢如此百無一備同城共處舉動牽
制上下左右皆彼腹心雖日日閉門築壘其能免
耶皆歎息而退督標兵馬向稱精銳聞自李公去
世漸次頽靡及余來點閱狼狽不堪名具實亡閩
安鎮為閩省門戸履任三月餘未遑巡視後見羣
情稍定欲量帶數十名兵弁往視形勢而該營將
佐方以帳房什物弓箭器械朽壞未整為辭逆即
隨遣官來言曰邇日民心稍安訛言稍息恐公遠
出又復動摇少頃撫軍亦來力阻且為相約曰某
在此久頗能得彼秘密有所聞即來告共圖報效
朝廷斷不敢悞乃公事余曰閩安之行不過一視海
口非久期長往既諸公止予不行亦可靖藩祖孫
父子叔姪弟兄世受
天家非常寵遇量無他志若公忠孝自矢肯以
朝廷之心為心
社稷蒼生之福也語竟心輒鬱鬱退而不能釋復一
客進曰公既不得看海何不因滇寇震楚以設備
鄰封為辭潛出省會扼據上流亦一策也予曰計
過矣楚于閩相去遼闊間隔西江風馬牛不相及
毋論輕舉貽笑且啓釁端禍不可解不見閩安未
果之行乎所攜兵弁為數有限尚以諸件未備為
辭今往據上流誰與為徒錢糧軍伍城池人心一
無可恃今即不量多寡率爾前往或據延平或據
建寧誓死以圖一濟但彼逆念雖久逆形未著倘
或疑我據地欲隂圖之激變軍心訛傳京師風聞
者糾彈于前按罪者苛繩于後既冒輕出失守之
名兼招激變殞滅之禍身名俱喪恥莫甚焉余不
為也三月十五日甲寅天初明逆遣員詣署跪請
曰王守制數月未親軍務今海艘遊蕩乘滇南多
故萌窺伺心訛言愈興衆情愈惑今新奉固守地
方
勅命不敢以私心廢公事願與諸公會商為護内防
外之策因喪服未釋不便就教敬遣下員促駕未
幾撫軍來約同往詢以所商何事近有何消息但
支飾他語雖心竊疑之乃故坦然共轡以示無懼
是日愁雲漫漫冷霧漠漠太陽慘澹無光色入逆
邸中覺廊廡殺氣不可以目余知既陷虎口勢無
退理挺身而前仰天大罵賊衆兵刃環臨重加束
縛時一二狼卒有誤持劉臂者逆黨馬九玉急叱
曰不干巡撫事秉政但俛首無言兩頰微紅而已
逡廵間即揮之去伊惶恐斜趨而出嗚呼痛哉君
親倫理滅絶盡已余噴血切齒醜言痛詆欲激怒
以速吾死庶幾上酬
主德下報親恩乃大罵一日夜求死不得又欲不食死
逆每羅列飲食予揮斥之舌敝唇裂齦肉俱腐罵
至第八日氣雖漸微聲雖漸細聞者猶狼藉塞耳
瞋目怒視然又恐余自死環守不懈余身層層縲
絏肢體拘攣不能動作惟一息尚存罵聲不已不
意延至第九日十日而精神頓復氣之微者漸壯
聲之細者漸宏側耳其傍者不以為恨而反以為
竒嗚呼痛哉豈余當死于刀鋸鼎鑊而不當死于
餓哉豈予罪深業重不能為
朝廷守疆土以致震驚
堂陛毒禍生靈當死于
國法哉當此時神魂恍惚常見
先皇帝儼然臨于其上先太傅儼然臨于其傍即遠而
太宗皇帝先高祖大司馬余幼所未經身事者亦親承
音容笑貌于夢寐之間慈誨慇勤嘉言慰諭豈余
思念所聚結而為形哉
天錫神聖默恤余之堅貞憔悴哉約計七百餘日之中
著舊日衣帽時歷寒暑從未更换蟣虱蚊繩恣其
攢噬蓬垢疾病任其纏綿粥食半盂便可終日逆
雖時遣問訊而惡語更加後亦不敢屢至防守者
見余刻刻覓死百折不回感動于中多方慰解且
為予言從前罹難時署中賓客親友及家人輩俱
一時被執凌逼勘訊桎梏窘辱艱難慘切之狀幸
皆忠義自勵視死如歸不為稍挫而二三婦女婢
僕之類又能從容盡義夫婦子女相繼投繯嗚呼
痛哉閩之文武大僚平日建高牙擁大纛亦云極
一時之赫奕矣而望塵稽顙蒙面圖官保妻子而
活軀命者如雲屯霧匝獨余賓客戚友身未邀一
命之榮口未沾升斗之祿感予區區之意尚能念
君父重名節以身徇孤臣即健兒奔走之徒巾幗
臧獲之細皆知寸心不二臨難不移聞者得無稍
愧乎余以識闇計疏波累貽禍雖萬死其何恤焉
余居重垣迥壁中罵未已繼之以詩文左右不敢
具筆硯乃燒桴存煤畫字牆上其譏刺太毒者左
右旋即塗去前後僅存若干篇竝為文以序大略
俾見者知不肖不才所遭不幸得死不易云螺山
髠翁炭筆識壁
詩
絶粒罵賊滴水不入口者十日不意惽寐之中一
縷血痕竟為左右竊斷痛絶
珍重衝冠髮幾根此心不共此頭髠一絲未了忠魂在
且向星前禮至尊
偶成
女蘿附喬木願言修世好豈意忽參商所趣不同道人
生掣電光誰能終其老金石物化常浮雲焉可寶
雨夜哀敝袍
晝裏為裘夜作衾更間半幅藉羸身並頭&KR1341;萏殘紅粉
隔浪鴛鴦泣血津夢學老萊歸倦蝶行同季路結寒鶉
高堂兩袖牽衣淚風雨摇燈點點真
雨霽即事
遥辭瀛海展洪圖何意一朝鱗甲孤戸暗織蛛腸屈曲
墉穿牙鼠夢糢糊片窗百孔風聲碎斗室千光燈影殊
最是雨餘床似洗月摇寒浪浴冰壺
秋夜
北風涼我牖蟋蟀遶床鳴病影隨衣瘦繁愁向夜生思
親傷白髮報國愧虛名默對三更月勞勞萬古情
至日
憶昔日南亞歲時趨陪鵷鷺拜楓螭到今雪窟孤臣淚
上苑誰傳雁帛知
除夜
一片丹衷歷雪霜歲華不信有滄桑東風此夜仍舒凍
佇待春回旭日長
元日
遥瞻北闕申華祝獨誦南薰憶舜琴弱骨倩人扶拜舞
不禁揮淚五雲深
月下松濤
玉繩横素月歷落列星疎清光照瘦影脈脈一燈孤我
來實不造禍亂肇須臾軍飢民累重陬澨悉雈苻嘔心
廢寢食中夜起長吁移藩復坐鎮再給統兵符廟算思
弭患叛孽逞逆謀嗟嗟兜鍪子誰為忠義夫倒呈生殺
柄反而媚妖狐俊傑識時志妻孥富貴軀豈無桑土計
予口亦卒瘏奈墮稠棘中隻手難為圖惟將身謝國安
忍惜頭顱雖非齊壯士頗多慷慨徒健兒隨烈友視死
若歸途回首雲際松矯矯龍勢殊凌寒凝翠色霜雪剝
鱗膚形枯神氣勁悲風動海隅泰交陽候屇雷雨躍天
衢逆巢摧尺木孽種染錕鋙鯨鯢生獻廟脅從莫勝誅
瘡痍勤矜赦淨洗血腥汚
聞署中同時被難諸人語言慷慨鬚鬢蒼然感賦
從來聚首馳南北中道分張墮海隅三載天涯隔咫尺
百人心日照須臾凌霜氣節鬚眉見似鐵肝腸談笑殊
魑魅幾能潛白晝尚方連夜響錕鋙
覽鏡中白髮
水月精神冰玉姿鏡中不肯愧鬚眉半生寤寐嚴三畏
廿載馳驅廑四知直破皮囊無一物空餘蓬髩挂霜絲
首陽分淺常山憊默對清光影更癡
燈前梅影
味色聲香絶點痕飛來一段蟄龍根暗鬆雪蕊生春意
靜放清芬破凍魂遥望嶺頭雲共白回思閣裏玉同温
冰姿鐵幹真孤調肯並桃蹊與杏村
紀夢(有小序)
冬夜夢回月照孤影飄墮鬼趣比復聞大兄收
逆滇中老母膝下惟諸幼弟穉子殊不禁天
各一涯之痛
一夜召還京千軍列羽旌慰勞荷聖眷操縱欽文明
朝退歸私第良逢會弟兄樂奏霓裳舞觴飛金玉横直
前不相認爭來問姓名道罷各悽愴悲定意猶驚幾日
違顔色大異昔時榮老親憐髩髮穉子識音聲戚友如
堵立悲喜手交擎環詢亂離事欲語心怦怦腸斷聞殘
漏彷彿訴未成魂回忽萬里雞唱正三更霜威涼浸骨
痛覺恨餘生攬衣出戸望酸風裂目睛遥睇銀河月潢
池氛氣清捷音應絡繹宵旰蚤怡情寒渚棲蘆雁含貞
抱影鳴茹荼天色慘終憐副請纓一鼓摩雲翼攫兹鱷
與鯨佇歌旦復旦卿雲四表平
元日望闕
春回兩髩復霜侵愁病翩翾次第尋飡雪三年如一日
傾葵百面結同心遥依北斗同陽雁何日南薰侍舜琴
拜舞但能長叩首糢糊淚眼白雲深
立春
暮鐘哀角總難聽曉起扶笻數落星昨夜雪消霜便薄
燒痕放出一山青
絶影詞
何處春光秋更深碧山遥對是知音仰看明月低看影
宛轉隨人惱我心
又
東君枉自費哦吟一任鄰家花落深祗恨影癡難共語
轉羞明月臥窗隂
控雁詞
三年日夜望樓船四壁牢騷裊暮烟寒雁若憐蘇屬國
血痕淡灑染晴天
瓶蘭
天生幽異姿雨露山中靜時發空谷香豈解悦人性寧
作當門鋤那堪植汙境蚩蚩徒爾為形萎芳氣勁
抱犢吟贈嵇留山
陟彼惠山巔俯瞰融寒玉一掬流古今煩熱何能觸中
有抱犢人意靜明如練匡濟藴珠璣微言飛雪霰我雖
世講誼心交方未久義在萬緣輕生死遥相守兒女曉
夜號椿萱驚日暮嗟此骨肉情天高難共訴茹荼傷雋
英繁霜華墨髩仰盻雙鴻鵠輕隂逝甚迅
籠中畫眉
羣居幽谷中翺翔情自好素眉淡遠山清音越林杪虚
聲乃足累羅網來相惱生遭輕薄兒欣持以為寶雕籠
貯弱軀玉粒資宿飽錦繡障塵寒鼎彝供飲澡春風怨
落花秋月哀衰草翹首望青冥振翼舒懷抱不愛金玉
堂願共烟霞老
清明
春暮鵑聲那忍聞桐華柳眼任紛紜傷心獨憶先人壟
悵望天涯是白雲
夢僕
重重萬堵幾能違綱紀聲沈影亦稀若輩想應心念我
夢中常見喜依依
初度六憶(憶帝闕慈闈伯兄諸弟兩姪兩兒振孫䋲孫道儀道鳳並諸同難)
國恩世澤萃孤忠生我之初便有終短袖不堪瞻碧闕
披襟尚可受清風武侯心事身猶在文正家聲樂已窮
黍谷吹葭知律轉萬年天子日長中
其二
愁魂斷續不成愁况復殘更催曉籌持印提戈空嘖嘖
宿鳩集鳳總休休廿年悮國千秋恨垂白貽親萬里
憂此際料應慈力倦呼兒名字血凝眸
其三
從來兄弟自怡怡因憶當年困約時蚤夜攜持如保母
春秋訓誨儼嚴師粤山松栢存孤幹滇水欃槍照大旗
生死不同同許國幾番慟哭鶺鴒詩
其四
翩翩雁序聚朝昏玉立亭亭閥閱門三載在原頻入夢
一身無翼有誰援天涯抱恨吾膚髮膝下承歡爾弟昆
不必向南空祭奠望多好語慰慈萱
其五
君親念重實難支又復惺惺及幼癡儀鳳可能騰翽羽
振繩尚欲衍螽斯好尊伯叔如生父善養公婆即孝兒
莫恃嬌憨任意慣輕題閩事惱霜眉
其六
寂寞孤臣天際留夢魂猶自記春秋傷心雁字飛紅淚
壓壁霜華染白頭各為一人輕世難同貽百歲老親憂
俟來雷雨風雲合痛定依依話舊愁
寄祝嵇山農四十初度仍和前韻
心灰形槁學無為春鳥喧迎初度期口吐白虹騰噫氣
額消綠繭解愁眉看花浪捲魚龍憊笑絮泥沾燕雀悲
天地有情償舊約從容借箸事還宜
其二
來世情深寐不忘捨身割肉亦尋常浮雲富貴春冰薄
如雪心肝鐵柱強遘此毒氛迷嶺嶠存些正氣補穹蒼
留山筆佐螺山舌何用魚腸始快腸
其三
麟閣重開待若圖扁舟且艤漫歸湖靜看霖雨蘇焦涸
飽聽天風被朽枯博浪一椎情愈憤錦囊三矢志難孤
荒烟漸斂桑榆茂水月含輝朗暮途
其四
滄海塵凝桑滿田誰期仙侶復迍邅舍生斥孽渾前日
誓死飡荼整二年浴日莫辭閩浪闊瞻雲已度越山邊
躍淵待洗煩憂盡連袂天衢謝夙緣
其五
佳夢頻頻遂苦情翺翔雲路一身輕綱常幸爾還天地
事業從新擁甲兵霹靂影中嵐氣靜笑談聲裏海雲平
攜筐共採天台藥不管人間記姓名
其六
抱膝曾歌梁甫吟春松徒費曉霜侵文章瀚海光風遠
節義從龍傑負深清白鼎鐘貽後嗣烟霞笻笠慰初心
峰頭共話無生訣笑領麻姑喚淺斟
口占即事(有序)
仲夏朔朝武夷子插花一瓶用供大士品逾十
種氣備三時偶續舊句聊志物候不齊
橊花更比杜鵑紅蘭蕙馡馡香氣濃春去星攢十姊妹
秋光火噴玉芙蓉鳳仙低映水花色雞距高騰蒲劍風
更是素馨依竹籜蓮簪抽出濁泥中
憶業師
髫歲從師學鉅儒置懷口授互伊吾故容忽入連宵夢
猶囑綱常爾善扶
病中懷郭快菴(有序)
連日吐血斗餘偶循牆散步忽見牆外絳桃甚
茂不禁目駴心驚因憶快菴太史晉中寄懷詩
内有只因白髮動離思及不使雙瞳到楚詞之
句每懸之壁間不忍數讀今余見此花輒作數
日惡始知潦倒愁人雖日在武陵洞口正不減
汨羅江上也
故人的的寄離思怕使雙瞳到楚詞壁隱龍蛇驚雁影
墨浮珠玉起秋思廿年譜末羞前哲萬里心悲誦舊詩
奈我至今情更異雙瞳又怕到桃枝
懷表兄李長白御史
幼同筆硯長同朝珥筆彤庭事舜堯補衮拾遺無廢缺
誰期遲暮遇狂獠
夢多總憲
通宵靜對繪民艱痛擬來朝慰聖顔却被鄰雞啼破
夢霜風冷月掛梁間
懷諸同學
究罷岐黃浥酒巵月摇弓影兩催詩呦呦鹿野驚虞獵
半走岡陵半網羇
食茘枝感懷
硃砂團裹水晶球脆軟香甘第一流前後剝吞幾半百
飛塵難寄淚空浮
故恩
少年愚鈍任天真父執時承奬掖頻今日顛危思舊德
力持一柱報鄉人
犴狴聲
八月十五夜捫炭桴書獄壁因以寄調
一線簷光蟾兔暈一片秋聲砧杵韻今宵處處理征衣
瓊樓玉宇寒難問破紙疎櫺風直進素娥無奈窺霜
髩短髮蕭蕭悲正長白不緇兮堅不磷
勾留吟
此鄰砧驚夢憶舊之作也詞内藏署中同時被
難諸人里族字諱
春月溶溶向夜深松濤清韻漏沈沈蘭亭少長頻來夢
踏泛勾留指碧岑碧岑高矗雲盤曲四野青濛星陸續
手拂瓊霄袖落霞目低銀漢迴衡玉玉衡遥指鳳凰城
望美人兮心怦怦瘦骨雖無縮地術冰心尚信自天成
仰天欲語心轉苦懷抱縱横天尺五奕葉貂蟬著國華
肯將姓字汚家譜倦眼迷離望莆田酸風如箭射眸穿
三年破榻悲誰語幾堵頽垣痛各天各天同難天應祐
紫電青霜烏卷冑將軍親執繡雕旗躍馬直前真盪寇
一戰成功抱犢閒朝來泛水暮留山那知多少東陵興
都付西風殘照間董賈文章䖝唧唧窮通貴賤禈中蝨
誰御長風汗漫遊我欲從之萬事畢恍惚天際兮來我
真人駕玉麟兮飾寶琛建朱旆兮耀金廷邀王喬兮酒
數斟舞袁公兮撫珍琴韶武迭奏兮開余素心何以處
此寂寞兮聞太古之元音繼而坐予芝山之巔雙松之
下啓口微吟曰海日升兮東光明卿雲爛兮泰階平仙
霞開兮役五丁山魈馘海鯢烹何為悽愴憔悴兮日勞
勞而自戕其生君不見畫角鳴兮鼓聲起為我慇懃慰
諸子義仁忠勇萬人魁永壽芳名紀青史余乃爽然而
驚肅然而迎三星在戸四顧一檠情耿耿砧聲清
武彝曲(有序)
不見筆硯者幾三年矣病臥中偶成武彝一曲
贈武彝子也思欲寫出一觀武彝子伺守者團
食窗外乃閉戸垂幕徐出寸管滴汁于片石間
恍然如覩故人嗚呼痛哉拭目展紙之際臂酸
索重頭眩心摇因是數作數止半掩半舒揮淚
奮毫者移時方竟孤臣血淚義俠高風于此可
以略見且予自罹難以來眼前所有一切非舊
獨獲署内御歷一冊朝夕捧對每逢君親吉
旦以至朔望諱辰預自濯體齋心肅于五夜
強起著我衣裳倩人扶掖荷械向北拜祝遥殫
愚忱並效蘇子卿坐臥不離漢節之意倘予業
緣已畢塗血有日遂我報稱列聖隆眷更望
密檢其歷同此數點殘淚合而貯之俟逆氛掃
蕩持以示我兄弟子姪俾令見我心跡手書悉
我堅志苦衷感佩雲誼當與河山竝永紅螺寺
巨辮行者殍賦贈武彝山人時康熙十五年二
月初五日也
吁嗟戲淮隂未遇兮漂母哀螺山落魄兮武彝開漂母
一飯兮情生俄頃武彝三歲兮凝結成衃自是有心知
順逆非因瀕死起寒灰三月十五雞啼晨轅門甲士往
來頻氣色非常人共駭城頭雷礟崩蒼雲蒼雲未散撾
鼉鼓天吳欲沸刑天舞直憑談笑折狂鋒刀戟如林何
足覩刀比霜兮戟作林兩廊殺氣遏飛禽君恩臣節當
今日后土皇天鑒此心此心久許主人死誰解全軀保
妻子可憐相向大中丞俛首無言但爾爾一身九鎖聲
郎當鬼火空房淡日黃百計勸餐羅糞土踢翻几案蝶
飛揚吁嗟戲我凜如霜兮人呼鐵面我衷如火兮人自
難見世受國恩兮父子兄弟敢忘報稱兮骨劘血濺
既墮鬼隅兮言返吾真咫尺首陽兮幸與為鄰常山舌
利兮鯨鯢膽碎吐氣如虹兮斷齒截齦左右難堪兮怒
色加環睛按劍語聲譁十日肉枯神愈健咆哮怒者亦
興嗟武彝武彝古人風慨吟包胥賦孤忠秦庭七日能
完楚君更餘三將無同君何不忍須臾死未必天心遽
如此懷光希烈真竒兇終須斬馘獻天子君不見公孫
杵臼告程嬰成事稱難死事輕無論鴻毛與泰岱漢節
終歸蘇子卿我聞此語轉增苦我何人斯比蘇武暫吸
滴水效吞氊可能煉石將天補垢面蓬頭欷復歔滿前
異類總狂且生何為兮死有恨朔朢踉蹌拜帝書多君
慷慨心如揭吾亦披肝飲君血炎荒毒日渴喉焚涼我
燕山片片雪冬月悲風透骨寒殷殷雅意纊還熱一曲
長歌筆未終啾啾四壁虫聲咽嗚呼誰為瀋陽之裔兮
子暨諸孫睹此片紙隻字兮須知為死血將盡之流痕
當思何以處此兮慰我生前未了之幽恨吁嗟戲滿目
冉冉兮八千里外之遊魂若使悠悠復泛泛辜負親恩
與國恩
予寫武彝曲既竟不覺慨然于中也久不親筆
硯乍逢故物悲從中來兼拘攣之餘隄防之際
遂致闕漏姓氏誠恐朝野之間兄弟子姪輩不
知妖氛逆焰中尚有懷忠抱義任俠者沈埋其
間而能物色孤臣周旋患難于兩載之久使持
此以報
朝廷則為鞠躬殫節之人具此膽略以任疆場之
事則亦干城禦侮之選也予家兄弟子姪倘能
效古大臣以人事君之義則予雖横尸巷陌
亦含笑九原矣武彝子何姓許名鼎閩之泰寧
人也行者殍何辱親敗子悮
國庸臣范承謨也
絶命詞
連宵烏鵲南噪曉聞
王師已逾仙霞耿劉二逆初謀㩦裝泛海繼以衆
情弗順始議投誠禁卒偵知其情密以慰予予
笑曰二逆即投誠終不免然必先殺我以滅口
因口占示之
一笑襟開萬怒平龍興有寺葬真卿執旗厲鬼爭前導
盡掃穿牆穴壁鼪
范忠貞集卷六
