范忠貞集卷七
清苑劉可書編
雜著
望江南
人寂寞人去已難畱十里荷花初出水意中彷彿只如
秋蟬咽更無休人寂寞非醉也非狂腸斷新聲今日
聽年年此際恨茫茫欲說與誰行
又
人寂寞無語耐清宵歌韻纔隨愁裏歇鐘聲又向枕邊
高驚夢怨風驕人寂寞無夢倚疎櫺樹葉背翻新月
白烟光横散一天青雙鶴倚空庭
又
人寂寞斜月掛簷西長夜夢回天欲曙鶯聲平溜耳根
齊牀下柳稍低人寂寞雲綻碧山東不捲珠簾籠曉
日臥摇紈扇引清風心事總成空
又
人寂寞天燎不勝煩日散晩霞凝暮紫葉翻黃落舞輕
痕佇望墨雲根人寂寞樓外數鳩鳴楊柳烟中迷四
野芭蕉聲裏到三更陣陣向天明
調寄蝶戀花(西園霽月)
雨過雲斜晴欲溜點點淙淙滴滴西窗右何事關情難
立久無情風墜新黃柳月色穿簾連濕透涼暈初圓
不覺中秋後素影年年同浸酒相看只覺人非舊
調寄踏莎行(垜莊和壁間韻)
雨霽雲收亂流爭渡匆匆暫歇花間舖微風帶出布帘
斜短牆半壓桃花樹濁酒三杯整鞭速去踏春驕馬
嘶香路及時功就賦歸來休休莫把韶光悞
吳公像贊
吾雖未識吳公而式觀其容粹然沖美外直中通惟厥
子肖之觀其奏議如忠定公亦聞吳母頗有父風惟厥
子承之愉色而婉容於戲天惠哲人暨于後亦奚異于
其躬耶
醫官沈燿文傳
沈燿文字赤甫號恒全休文公遺系也公瓜綿椒衍閱
數傳分居於浙之武林詩書禮樂車蓋簪纓不替世德
焉至燿文自少習舉子業將以光前啓後緣志急濟時
遂專意於紫苔玉版諸書以儒道而兼乎醫道其按脈
則洞如觀火也其辨症則皎如列眉也其定壽夭而決
死生則又不翅如蓍告而蔡卜也不惟浙之端請者足
填戸外即晉楚燕齊之王公大人無不知有恒全先生
其人者遠道幣聘冀得一接見為幸奕奕聲施與韓康
郭文相雄長著有攝生指南集雖未授梨棗而抄傳者
紙貴一時銓部稔聞轟名任以太醫院吏目時逢疫症
流行捐貲贈藥人賴得生不勝數大疫之後大荒復作
比戸皆炊玉乃為粥於路待餓者而食之間有親友家
不舉火者計口餽遺為謀全活而后即安人賴得生又
不勝數他若施棺痊殣善事每不讓人直指使者王公
廉其事旌閭題額謂仁德可風至如事父兄以孝友稱
接里閈以謙和稱處閨閫以刑于稱訓子姪則又以寬
嚴交著稱大約内不欺於寤寐外不媿於影衾言必忠
信而後言行必篤敬而後行焉耳古云皇天無親常與
善人故燿文既享高年又裕賢嗣焉丈夫子五人皆紹
世業而長君陛詔者制心制事一遵先人所為於世業
尤為卓越余伯兄專閫括蒼延請幕中嗣偕之燕邸家
相君亦藉以綿餘年故余備悉乃翁事因援筆而為之
傳
史氏曰人孰無恒心也哉余跡燿文行事内以全在已
之恒因外以全濟物之恒自號為恒全子亦不過期全
其固有者耳然世有乘得為之權而利欲中之致不克
全者又有處困抑之遇而喪所守致不克全者何燿文
能有以全其恒乃爾也燿文亦賢矣哉
内秘書院學士范承謨撰
沈孝婦傳
孝婦姓張氏世為仁和之儒家少柔婉有令德通曲禮
女孝經許字同邑沈燿文燿文有母宋氏素病頭風每
發則岑岑然累數日不起久之病大作里俗謂病者多
災祲則以子弟之冠昏禳之吉事日增則災祲日消時
孝婦甫十六遂與燿文成嘉禮孝婦未及修盥饋輒入
侍湯藥目未嘗交睫衣未嘗解帶扶持必恭怡怡如也
昏十有八日姑病將屬纊孝婦憂泣請於父母而卜之
或曰不吉孝婦亦不聽夜禱於天請以身代且曰姑疾
亟矣姑死我亦不欲生我聞股肉可愈親疾盍試諸即
引刀刲其股流血殷襟袖間孝婦怡然不為戚為羹而
進之姑已憒甚甫入咽神氣漸蘇醫者賀曰脈已復起
得生機矣已而疾日退時姑夢大士同神人絳衣玉冠
者自雲中下謂之曰若齡已盡汝婦大孝能格天心自
今已往復延者十餘年姑驚寤以問侍疾者皆莫肯言
病起乃得其詳姑愀然曰爾始離父母輒殘肢體以救
吾是以吾而累若也鄉里皆竊竊相驚羨或聞之於有
司為揭楔而榜之曰沖姿竒孝云其後姑卒之年果符
其所夢孝婦相燿文以仁德行於里閈稱長者人有困
憊孝婦輒解簪珥以濟之閱四十年如一日也順治己
亥孝婦後燿文一歲卒其卒也趺坐而逝未嘗有疾焉
噫以賢婦之孝行偕君子之仁風其昌家道繁子姓有
由然哉
史氏曰割股割肝古多有之然亦有騐有不騐夫天之
祐善人以其誠孝耳非謂股肉有治疾之功也古之賢
婦若姜龐者何限然亦與親周旋久未有若孝婦之始
結其褵操刀而籲謂非天植之性而然哉其子嘗自傷
貧賤不獲申母懿為恨夫世仁孝譬猶麟鳳之與芝醴
也闡發幽芳表厥宅里非司風者之責而誰歸
跋宋高宗賜岳武穆勅
右宋高宗所賜岳武穆王勅也但書七月十二日而不
書年未定為何時所賜觀其勅語似為經略中原時諄
諄委任有心膂之寄雖光武之于馮鄧何以加兹予以
己酉至杭垂今五載每過西湖未嘗不瞻拜墓下邇者
為公加護馬鬛兼裝潢遺容以垂奕世因念公之英靈
炯炯于天地間者固無之而勿在也當日高宗御墨流
傳甚多悉已冺没而此勅獨借公以傳千秋萬世存乎
其人豈不信哉
重修孤山放鶴亭記
予以六月之朔過西湖藕花盛開觸事感懷得詩十首
其中一絶句蓋遊孤山訪七賢堂而作也又二十餘日
道士何規中特繪此圖思移亭補梅築臺樹籬以侈湖
山之勝予既諾其所請許建放鶴亭于其側因憶大蘇
昔遊赤壁夢一道士玄裳縞衣訝為疇昔之鶴今處士
去逮五百餘年亭空無鶴而何道士適欲重葺孤山以
復處士之舊安知即非鶴之所化為予詩中華表之句
又增一公案耶因笑題數語并附西湖詩十首于末壬
子六月朢後十日記
考言錄引首
予謬膺
特簡撫兹兩浙地大事繁又適當水旱竒災民之幸免
死亡者一間耳予殫竭心力凡興利除害之事雖無大
補于民然憂勞所積病已不支頃荷
聖恩予告因取在事以來奏疏咨移榜檄之屬擇其稍
有關係者存之名曰考言錄竊惟詢事考言自唐虞課
吏其法已然然靜言庸違在當時已有不免于夸偽者
後世仁言益工上告則鞠躬盡瘁過于諸葛下諭則視
民如傷比於文王而考其本心與其成蹟則有較然而
不可掩於愚夫愚婦之耳目者予以養疴之暇正省過
之時他日取閱是編其或有言不由中以欺
朝廷百姓者乎有徇名無實以博虚譽者乎其措之政
事有似利而實害與利未盡興害未盡除者乎傳曰進
思盡忠退思補過是錄具在吾一一由所言以自考固
不啻
天威之儼臨而百姓之具贍也
祭浙督趙公文
嗚呼余與公始終未及一面也余童時即聞海内有君
鄰先生為當代儀表筮仕以及今日垂二十年而未嘗
一日通殷勤蓋徒為神奉也去歲冬浙撫命下奉嚴檄
戒途於今春仲抵省受事公正閱視海疆由閩而越月
朢抵寧之奉化奉化距省不數程余方遣一价以候行
旌而公訃音至矣嗚呼余與公何始終不獲一面乎余
陛辭時蒙
皇帝面諭諄切夙夜怦怦深以不克負荷為憂復私計
芳軌在前得以亦步亦趨而二十年來夢想之忱冀攄
於一旦不謂余履任之期未幾即去公乘箕之日也寧
不悲哉擬修楚些之詞而筆輒摇摇不忍下蓋幾為神
傷也公歷任巖疆威惠並著得公者如得豐年失公者
如失慈父卒之日巷空閭走軍民奔號之聲徹晝夜禮
臣修勞臣故實行且器錫後園公亦可云無憾况乎碑
傳南詔泪墮峴山遺愛在民予亦何能更僕獨是浙當
水陸衝衢叠更水旱民苦於賦吏病於貪兵逞於驕俗
刁於訟余方望公左提右挈得借手以告臨軒而營頭
星隕哲人云亡此東南半壁之失其禔福也而余以與
公未及一面為於邑者其尚屬小人之見乎公靈爽在
天其鑒余言以啓余哉
募修紅螺山資福寺疏文
經文東譯白馬所以開緣舍利西來赤烏因而建刹故
日月燈常懸震旦而戒定慧徧啓晨昏睠言前輩之傳
薪式賴後人之卓錫兹有懷柔縣紅螺山資福寺者地
侔多寶樹擬雙林建于元之皇綂初年新于明之正綂
丁巳四圍翠合晴嵐列作郭郛萬籟緣空夜氣平清市
井千尋拔地而起異嶺共乎慈雲百丈接天以低同峯
殊其化雨激飛泉于絶壁趵小沚于平階波走縈紋似
繞白蓮之座響生滴&KR0377;如聞清唄之音以故飛錫雲翔
乘杯河渡戒壇恒馥慧炬常明都人士選勝而臨善男
女聮蹤以至窗舒意葉知禪性自悅山光室度心香覺
塵慮都空潭影洵乎福地允矣慈航乃以日月不居因
而滄桑遞變覩遺薪于處處知是樵採人來嘆蠨網之
重重可惜辟塵珠去徒供煙雲之聚散誰憐水月之蒼
茫某行李偶經假途適至投足知倦望刹情歸僧徒闐
其無人榱棟毁而莫搆禮燈王于石室獅座塵封瞻梵
帝于金龕燕泥梁落有觸於目遂感於心念此山靈豈
無佛果必使金篦再照庶乎寶地重開顧雅慕東亭欲
捨虎丘之宅而自憐貧女難轉法藏之輪力不克從勢
須有借凡國將凡宰官凡初地居士念盡屬會裏之人
或金錢或布粟或纓絡寶珠慨皆為身外之物去貪嗔
想結懽喜緣但花座涌於意田何分阿育半殘之果苟
寶月懸於眼界敢言長者布地之金
與諸從者
異哉螺山諸大比丘沙門行者之同罹陽九也殆亘古
以來罕有其匹者乎既不如田横之共死又不能如子
卿之生還心朝斗闕日逐曦輪八百餘晨夕矣天戈象
遠漁棹音乖庸臣敗子死有剰愆何敢復食息人間其
所拳拳者惟此大衆言責官守絲末無關頗有可援之
手可乘之機奈何棄此不圖乃硜硜苦節渺渺遥望坐
待淪胥而不思奮飛耶予意久蓄欲發正恐大衆不諒
予衷以為不識衆意故為斯言挑之有傷衆心吐而復
茹者數四三載來堅白之操不惟可以貫金石亦可以
格鬼神而光日月兹者興懷及此儼有神明默啓其衷
諸大比丘當洗心靜聽切勿以為迂闊難行置之不見
不聞也山農九峰亟慫惥之醉白老人世居榕城人所
共知家有百齡之母日夜思古稀之兒想仁人孝子聞
之亦必心痛當直具一呈云氏子某閩人也與前總督
素非知交從無往來感彼誤聽人言謂某久歷幕府必
練事故專員聘請誼不容却因而應召一經署中坐尚
未煖其所陳請者不過因兵火之後民窮財盡亟應拯
濟以養元氣何曾一語及他察律文七十以上罰則不
及無辜遘難實堪憫惻詞復惻切則老人之出易如翻
掌次則衣右須語義翁親赴山君諸處曉以大義教以
救友云某忠義士也向在某府主人相待殊未異衆竟
爾挺身共禍毫無怨言觀其不背舊主斷然不負新知
顧人所以親禮之何如耳豈可久置囹圄摧殘善類耶
或公舉于敝魚或私說于孽羽則衣右之出亦可計日
而待二人倘脱即宜揚言于大庭廣衆曰督署幕客皆
新聘諸生或稽錢穀或覈刑名時而參酌尺牘章奏至
於賓主晤語無非為救拔黎庶撫綏地方從無半語謀
人乃俱寘犴狴皂白不分必至盡死此地耶之數子者
皆有用材也或錄用或釋放上可以體天好生之仁下
可以免妄殺無辜之謗且在獄諸人固其家生子然亦
有其親友僕從隨主遠出撇父母離妻子已屬可憐乃
復共遭羅網三年於兹使坐成瘐斃有何益乎何不按
冊而稽槩令削籍為民則渠等感激再生自能圖報况
長隨諸人久經釋放曾有一人敢蒙異志乎何必槩填
一房日費糧米復用多人防守乎如此以圖倘得寬縱
天空海闊任其所適則予之業緣亦可永斷矣幸切維
之
又與諸從者
比丘誤矣比丘過矣蒙谷存亡何足介意豈忍以此廢
質之安危動攪大衆之憂慮耶前之所賦為道其日之
縈縈于懷者唯望法王如來佛力浩大元氣充勝四大
堅強蕩除邪魔庶幾重覩金剛法幢耳近者風聞四路
猖鬼攢恼虔心蒙谷福堂諒難再造因而心胸乾焦神
魂震飛亟欲力行捷徑速與大衆作别一畢自身業緣
次脱大衆苦海若任其優游牽扯恐此一絲不肯當下
了斷徒受火坑煎熬終無禆益也所患者獨以心病為
劇今此肉軀無恙脾胃健壯大逾往昔然飲啖少進者
乃故為樽節勒掯冀其蚤得羽化非弱也至於藥餌俱
所不需若得心患一愈不惟枯腸遂而億兆甦將見乾
坤清寧日月光輝矣然烏能輕得而致之哉風聞之言
虛實不一疑信亦半若有確音當明以告我諸大比丘
安乎山農病已脱體乎懸切之極望俱示知
范忠貞集卷七
