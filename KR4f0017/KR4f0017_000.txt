范忠貞集别集類六(國朝)
提要
(臣)等謹案范忠貞集十卷
國朝范承謨撰承謨字覲公號螺山鑲黃旗漢
軍大學士文程子也初充侍衛順治辛夘
詔八旗子弟均得應試遂以是科中式舉人次年壬
辰成進士改庶吉士授弘文院編修官至福
建總督康熙壬子逆藩耿精忠叛巡撫劉秉
政降於賊承謨抗節死之
賜諡忠貞所作畫壁詩石門吳震方嘗刻之說鈴中
為世傳誦是編乃其全集為清苑劉可書所
編首
諭祭文
御製碑文
御題祠額附以家傳及祠堂記共為一卷次撫浙奏
議一卷次督閩奏議一卷次吾廬存稿一卷
次百苦吟一卷次畫壁遺稿一卷次襍著一
卷次附錄題跋哀挽詩文三卷其奏議多有
關
國計之言詩文直抒胸臆慷慨激昂嚼齦裂眥
之狀至今猶可想見文以人重承謨之謂矣
乾隆四十五年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
