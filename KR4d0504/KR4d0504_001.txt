圭齋文集卷之一宗孫銘鏞編集
安成後學劉釪校正
賦
天馬賦
翳房星之委精鍾天馬之權竒澡神質扵渥洼砥勁氣
扵月氐貞非坤牝徤本乾為上分扶輿之秀下孕蜿蟺
之漦風雲資其格力雨露澤其光儀膺廣鳳臆鬛秀竜
鬐首昂渴烏之勢影捷杜矢之馳扵是陋騊駼之産邁
麒麟之姿驂六飛扵廣漠舞九奏扵希夷若乃朝刷崑
崙夕秣玄圃駕緱笙之子晉道霞觴扵王母風冉冉兮
斯征靈&KR0813;繽兮来宁覽熙世之德輝属萬物之欣覩願
陪禁衛自獻西土乃命移中戒造父釋雲幕扵金鞍暎
孚尹扵瓊戶出則鏘和鸞驂輿組媚日馭之光華展天
衢之步武然其氣質不可求之驪黃之餘其芻秣不可
卑之皂櫪之伍峙玉山之殖未足供其齕委金㙜之貲
未足議其估是知天馬固難得而不易畜也所以罕見
扵盛時僅聞扵前古時則有倣鄒枚請賡樂府而客或
難之曰時方歌鹿鳴之章子乃為天馬之賦得無馳駕
鼓車者寧不與此而迥殊也哉嗟夫寳不自貴以人而
貴物不自異以人而異方神駒絢綵扵水涯固期駑劣
之同滯至其裂砮矢而庭實竟乃自齒扵天駟信物美
而無所遺兮亦竒才之能自致負塩車而上太行者慨
未遇夫伯樂伏皂櫪而志千里者又何慙乎老驥振長
鬛而一嘶兮冀識余之所意壒埃風而上征兮願借翠
雲以為鞁随飛龍而上下兮羌先路其焉避彼豈乘虚
而騰踏兮追雲逐電之可冀也庶幾求之玄黃之外兮
則亦駿骨之可市也
辟雍賦
皇風清寧人文盛開京師崇天下之本國學萃天下之
才粤若稽古爰自蒼姬始號辟雍昉歷代聲名之盛本
大射行禮之宫其規剏扵文武其度講扵周公節觀者
扵四面壅流水以環中若乃道閫邃嚴義闥軒朗澄源
止而不泥文瀾溢而不蕩肉好適半如璧之象兹乃辟
雍之初所以名状也或在靈臺或在鎬京靈㙜者為文
王所建鎬京者為武王所營兹乃辟雍之初非一地而
同一名也或習射兮觀德或養老兮興孝匯九有之俊
髦軌萬方之則效兹乃辟雍之初非一事而同一教也
迹其建侯設鵠矩祫圓冠㐮尺講事君之敬剡注視立
已之端斯則辟雍之習射天下之盛觀鮐背鶴髮尊傅
隆師祝噎以膳授几以咨斯則辟雍之養老天下之盛
儀誾誾啾啾泮奐夷猶覧上國之光華踵賢關之雋游
斯則辟雍之養士天下之名流有客聞之曰子扵成周
之制講之詳矣扵異代亦有所徵乎泝觀炎劉治盛中
世臨雍再拜化及四裔要荒萬里就學遣質鼓篋圜橋
以億萬計于斯時也辟雍亦可謂盛矣愚曰未然子徒
慕先漢之遺風若未覩今日之文治我國家聲教之所
暨也東踰若木之日津西探崦嵫之月竁南窮火維之
陬北際冰天之澨文軓之治既同弦誦之風四被視寰
海爲一辟雍陶同宇爲一庠序扵是在天則應璧府圖
書之祥在地則産孔廟金芝之瑞蔵曲阜之特祠實飛
龍之首歲乃擇成均之師申胄監之制三年而科詔頒
文治蝟日星乎曠世之條風霆乎多士之氣將見自今
以始彼漢之億萬尚敢與今日同年而語哉大抵惟聖
人能盡君師之職惟吾道能並天地而存惟養賢爲籲
俊尊帝之大務惟建學爲化民成俗之大原睠此辟雍
屹乎本根固願為今日之賦者續古之頌被之和聲叶
之永言前以光八百年之成周後以開萬億載之皇元
義門賦并序
宣文閣授經郎鄭君浚常以其家乘示余曰浦江鄭氏
義門文錄歷覽諸作盖彬彬焉他日謁予一言為作義
門賦辭曰
翳伯僑之裔孫兮紛振振其好脩承世&KR0839;之蟬嫣兮寧
隱耀而發幽偱義路以允蹈兮擇仁里而相攸被芳潔
以為服兮襲温良以為裘將孝弟以為車兮方敬譲以
為舟歷九世而共㸑兮壹乃心之休休曰五倫之扵日
用兮實有生之大猷父慈愛之恂恂兮子色養之油油
若君臣朋友之際兮必忠信之與謀扵睦婣其有惠兮
在任䘏其有賙閫儀雍雍以賓退兮家政凛凛其陽秋
長者施其令則兮少者孝乎順柔珪赴弟以瘐死兮綺
代親而自囚史何感乎緹縈兮詩何嘆乎原隰之裒嗟
高風之卓絶兮履艱貞乎何尤爰孜孜扵稽古兮悉聖
訓之是蒐陳時祀之秩秩兮戴首弁之俅俅述五禮以
為儀兮樂至和而不流以予觀扵往昔兮將公藝之可
儔我歐公之史五季兮書旌表之法周門築壝以綽禊
兮柱雙立而烏頭雪霜貿貿扵當世兮松栢岑蔚乎故
丘矧皇元巍巍乎有天下兮化丕冐扵海陬敦懿行扵
四國兮播令聞其若郵聞孫起家而交辟兮列相第之
前籌尋重席扵官庠兮徹聲華扵冕旒信積善之有報
兮密邇寵光之綢繆也
墨梅賦
伊江梅之受命泊與澹其相遭灼天地之太素亂水雲
兮齊高方三冬之搖落索群木扵秋毫怳廻溪與轉嶺
發孤暎扵蓬蒿枝苔封以瑩寒蕊玉切而華膏表萬有
以獨聖誰與子兮同袍何佳人兮黯然阻煙霧扵林皋
豈皎潔之冐汙抑輝光之在韜被翰墨之託寄亦何異
乎風騷撫尺素而太息心臨遠而忉忉何以慰兮空谷
瀉樽中之濁醪感外物之變化謹内志之持操物交物
以不染我與我而焉勞世不辨兮奚尤巳或戾兮焉迯
與昭質之自虧從見咲扵繁桃扵兹花其何有懼天下
之滔滔奚附意扵守墨以傳誨扵兒曹
頌
至正二年壬午七月十八日丁亥皇帝御慈仁
殿拂郎國進天馬二十一日庚寅自龍光殿敕
周郎貌以為圖二十三日壬辰以圖進翰林學
士承旨巙巙傳旨命傒斯為之贊臣惟漢武帝
發兵二十萬僅得大宛馬數匹今不煩一兵而
天馬至皆皇上文治之化所及臣雖駑劣敢不
拜手稽首而獻頌曰
天子仁聖萬國歸天馬来自西方西玄雲被身兩玉蹄
高踰五尺脩倍之七渡海洋身若飛海若左右雷霆随
天子曉御慈仁殿西風忽来天馬見龍首鳳臆目飛電
不用漢兵二十萬有德自歸四海羡天馬来時庶昇乎
天子仁夀萬國清臣願作詩萬國聽
圭齋文集卷之一終
