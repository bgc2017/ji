東雅堂昌黎集註卷二十一
序
送區冊序(洪謂區冊即區弘考其始末非也貞元十九年冬公自御史出為陽山令)
(此序在陽山作其曰歲初吉當在明年正月也)
陽山天下之窮處也(陽山縣名屬連州)陸有丘陵之險虎豹之
虞江流悍急横波之石廉利侔劒戟舟上下失勢(江上或有)
(水有字廉或作其)破碎淪溺者往往有之縣郭無居民官無丞
尉夾江荒茅篁竹之閒(荒芽篁竹蜀本作荒榛茅竹篁諸本作叢漢書嚴助傳谿谷之)
(閒篁竹之中顔曰竹田曰篁)小吏十餘家皆鳥言夷面始至言語不
通(語或作說不下有相字川本北本又作言語不相通)畫地為字然後可告以出
租奉期約是以賓客游從之士無所為而至(士或作事)愈待
罪於期且半歲矣(貞元二十年公貶陽山令或無矣字)有區生者誓言相
好自南海挐舟而來升自賓階儀觀甚偉(觀或作冠)坐與之
語文義卓然莊周云逃空虚者聞人足音跫然而喜矣
(見莊子徐無鬼篇跫許恭切)况如斯人者豈易得哉(虛或作谷斯或作其或無斯字)
(皆非是)入吾室聞詩書仁義之說欣然喜若有志於其閒
也(欣然下或有以字於或作乎閒或作聞)與之翳嘉林坐石磯投竿而漁
陶然以樂若能遺外聲利而不厭乎貧賤也(樂上方無以字厭下)
(方無乎字方今按欣然喜陶然樂當為一例故諸本皆有以字而本皆無然竊詳其文勢之緩急恐上句應)
(無而下句應有也故定从此本)歲之初吉(或作告毛氏詩傳云初吉朔日也此蓋通言歲首也)歸
拜其親(拜或作覲)酒壺旣傾序以識别(識音志)
送張道士序(公逸詩有飲珹南道邊古墓上逢中丞過贈兵部衛員外少室張道)
(士豈此道士耶)
張道士嵩高之隱者(高或作南下同隱或作有道隱今按有道語似太重當且作)通
古今學有文武長材寄迹老子法中為道士以養其親
九年聞朝廷將治東方貢賦之不如法者(方下或有諸侯字)三
獻書不報長揖而去京師士大夫多為詩以贈而屬愈
為序詩曰
大匠無棄材尋尺各有施况當營都邑杞梓用不疑張
侯嵩高來面有熊豹姿開口論利害劒鋒白差差(白或作自)
(非是)恨無一尺捶(或作箠)為國笞羌夷詣闕三上書臣非黃
冠師臣有膽與氣不忍死茅茨又不媚笑語不能伴兒
嬉乃著道士服衆人莫臣知臣有平賊策狂童不難治
(平聲)其言簡且要陛下幸聽之天空日月高下照理不遺
或是章奏繁裁擇未及斯(或从閣本作期非是)寧當不竢報歸袖
風披披答我事不爾吾親屬吾思昨宵夢倚門手取連
環持今日有書至又言歸何時霜天熟柿栗收拾不可
遲嶺北梁可構寒魚下清伊(或作漪兩今按伊水在嵩北若前處作嵩南即此)
(處不可作伊若彼作嵩高則此乃可作伊耳漪字雖可通用然本不从水只是語助辭如書斷斷猗大學作兮)
(莊子猶為人猗亦是此類故說文水部無之但因伐檀漣漪淪漪故俗遂加水用之而韓公亦有含風漪之句)
(則此作漪亦未可知今上文既作嵩高則此且作伊亦無害若有他證見得上文果當作南則此却當改為漪)
(矣)既非公家用且復還其私從容進退閒無一不合宜
時有利不利雖賢欲奚為但當勵前操富貴非公誰
送高閑上人序(贊寧高僧傳云閑烏程人克精書字宣宗嘗召入對御草聖遂)
(賜紫衣後歸湖州開元寺終焉閑嘗好以霅川白紵書真草為世楷法)
苟可以寓其巧智使機應於心不挫於氣則神完而守
固雖外物至不膠於心堯舜禹湯治天下養叔治射(史記)
(養由基善射去柳葉百步射之百發百中)庖丁治牛(莊子養生篇庖丁為文惠君觧牛文惠君曰譆善哉)
(技蓋至於此乎)師曠治音聲(曠字子野晉平公時人)扁鵲治病(扁鵲即秦越人晉昭)
(公時人)僚之於丸(莊子市南宜僚弄丸而兩家之難觧)秋之於奕(孟子弈秋通國之善)
(弈者也)伯倫之於酒(劉伶字伯倫晉人)樂之終身不厭奚暇外慕
夫外慕徙業者(徙或作從非是)皆不造其堂不嚌其胾者也(嚌音)
(劑胾側吏切)往時張旭善草書(旭蘇州吳郡人時或作者善或作喜非是)不治他
伎喜怒窘窮憂悲愉佚怨恨思慕酣醉無聊不平有動
於心必於草書焉發之(喜怒丈苑作喜焉草書怒焉草書不平監本作平生皆非是或)
(無焉字)觀於物見山水崖谷鳥獸蟲魚草木之花實日月
列星風雨水火雷霆霹靂歌舞戰鬭天地事物之變可
喜可愕一寓於書故旭之書變動猶鬼神不可端倪(或無)
(猶字非是)以此終其身而名後世今閑之於草書有旭之心
哉不得其心而逐其跡未見其能旭也為旭有道利害
必明無遺錙銖情炎於中(情或作精)利欲鬭進有得有喪勃
然不釋然後一決於書而後旭可幾也(或無後字)今閑師浮
屠氏一死生觧外膠(諸本並作膠杭歐謝本作繆莫侯切猶綢繆也莊子内韄者不可繆)
(而捉義蓋同比下今按膠者黏著之物而其力之潰敗不黏為觧今以文頽墮潰敗之語反之當定作膠)
是其為心必泊然無所起其於世必淡然無所嗜(二所下方)
(从杭本皆有於字非是)泊與淡相遭頽墮委靡潰敗不可收拾(敗或)
(作散)則其於書得無象之然乎(東坡送參寥詩云退之論草書萬事未嘗屏憂愁不)
(平氣一寓筆所騁頗怪浮屠人視身如丘井顔然寄淡泊誰與發豪猛正謂此一叚文意也)然吾聞
浮屠人善幻多技能(善或从閣本作喜崔今按善幻說已見第四卷酬少府詩)閑
如通其術則吾不能知矣(閑下或有師字方云此篇用意皆本於莊子所稱宋元君)
(畫圖有一史後至觧衣槃礴羸郭注云内足者神閒而意定又云王彦法謂退之此數語乃深得祖師向上休)
(歇一路其見處勝裴休遠甚後今按韓公本意但謂人必有不平之心鬱積之久而發之則其氣勇决而伎)
(必棈今高閑既無是心則其為伎宜其潰敗委靡而不能竒但恐其善幻多伎則不可知耳此自韓公所見非)
(如畫史祖師之說也)
送殷員外序(一作殷侑員外使回鶻序元和十二年也據傳詔侑副宗正少卿李)
(孝誠使回鶻可汗驕甚侑不為屈虜責其倨侑曰可汗唐壻欲坐屈使者拜乃可汗無禮)
(非使臣倨也虜憚其言不敢逼還遷虞部員外即皆與序合惟年次稍先後當以序為正)
唐受天命為天子凡四方萬國(閣杭無萬字非是)不問海内外
無小大咸臣順於朝(杭本無字字非是)時節貢水土百物大者
特來小者附集元和睿聖文武皇帝既嗣位(憲宗元和三年正月)
(上此尊號)悉治方内就法度十二年詔曰四方萬國惟回鶻
於唐最親奉職尤謹丞相其選宗室四品一人持節往
賜君長告之朕意又選學有經法通知時事者一人與
之為貳(法或作術)由是殷侯侑自太常博士遷尚書虞部員
外郎兼侍御史朱衣象笏承命以行(杭本無命字非是)朝之大
夫莫不出餞酒半右庶子韓愈執盞言曰(元和十一年五月公為太)
(子右庶子)殷大夫(或作殷侯)今人適數百里出門惘惘有離别可
憐之色持被入直三省(特或作襆入直三省洪慶善謂唐無三省持被入直當為句絶)
(三息暫反省息井切朱新仲云唐以侍中兩令為三省長官張籍寄白舍人詩三省比年名望重說者以唐無)
(三省非也若不言三省不知入直何所以上下文考之朱說為長)丁寧顧婢子語刺刺
不能休(刺刺方云洪慶善云刺音慮達切樊澤之云刺七迹切若如洪讀則當以戾為義顧婢子語何)
(戾耶潘岳閣道謠和嶠刺促不得休語意皆同此當以七迹切為正)今子使萬里外國獨
無幾微出於言面豈不眞知輕重大丈夫哉丞相以子
應詔眞誠知人(下或有矣字)士不通經果不足用於是相屬
為詩以道其行云
送楊少尹序(一有巨源二字新舊史無傳藝文志云字景山貞元五年第進士以)
(能詩名嘗有三刀夢益州一箭取遼城之句白樂天贈詩云早聞一箭取遼城以此詩遂)
(知名既引年去命為其都少尹蓋公河中人即其鄉也張籍有詩送云官為本府當身榮)
(因得還鄉任野情意蓋指此二疏事見前漢此序長慶中公為吏部侍郎時作故序謂余)
(忝在公卿後云)
昔疏廣受二子以年老一朝辭位而去(疏或作疎漢書作疏今按疏)
(正字疎俗體也)于時公卿設供張祖道都門外(張或作帳謂供具張設也音竹)
(亮切公送石弘序張上東門只用張字况二疏本傳自可考漢書如高祖留沛張飲黥布傳張御食飲皆謂張)
(設也)車數百兩道路觀者多歎息泣下共言其賢漢史旣
傳其事而後世工畫者又圖其迹至今照人耳目赫赫
若前日事國子司業楊君巨源方以能詩訓後進(因話錄云)
(楊巨源在元和中詩韻不為新語體律務實工夫頗深以高文為諸生所宗)一旦以年滿七
十(或無一旦二字)亦白丞相去歸其鄉世常說古今人不相及
今楊與二疏其意豈異也(及閣杭本作古及上或别有方字其意豈異也或作豈其)
(異意邪皆非是)予沗在公卿後遇病不能出不知楊侯去時城
門外送者幾人車幾兩馬幾疋(或無幾人字疋或作駟)道邊觀者
亦有歎息知其為賢以否(以與通用)而太史氏又能張大其
事為傳繼二疏蹤跡否(閣本無蹤跡否三字非是或但無否字亦非)不落莫
否見今世無工畫者而畫與不畫固不論也然吾聞楊
侯之去丞相有愛而惜之者(惜下閣本本無之字)白以為其都少
尹(白或作署或無白字)不絶其禄又為歌詩以勸之京師之長於
詩者亦屬而和之又不知當時二疏之去有是事否古
今人同不同未可知也(不下或無同字)中世士大夫以官為家
罷則無所於歸(或無於字非是)楊侯始冠舉於其鄉歌鹿鳴而
來也(鄉或作家)今之歸指其樹曰某樹吾先人之所種也某
水某丘吾童子時所釣遊也鄉人莫不加敬誡子孫以
楊侯不去其鄉為法古之所謂鄉先生没而可祭於社
者其在斯人歟其在斯人歟(二語閣杭本皆無在字)
送權秀才序(公時佐汴州權自汴舉進士京師送以此序)
伯樂之廐多良馬(孫陽字伯樂秦穆公時人也事見戰國策)卞和之匱多美
玉(卞和獻玉事見韓非子)卓犖瓌怪之士(怪或作竒)宜乎遊於大人君
子之門也相國隴西公旣平汴州(西下或有董字貞元十二年七月以隴西)
(公董晉為宣武軍節度使平汴州之亂)天子命御史大夫吳縣男為軍司
馬(縣或作郡非也董晉祭文石本可考下同是年八月以汴州刺史御史大夫吳縣男陸長源為節度行軍)
(司馬使)門下之士權生實從之來(下或有觀字)權生之貎固若
常人耳其文辭引物連類窮情盡變宫商相宣合石諧
和(和方从閣杭蜀死作聲云晉范啓謂孫綽天台山賦曰恐此金石非中宫商故文章以諧聲為尚公進平)
(淮西表曰叢雜乖戾律吕失次亦謂此也語今按諧和即謂其聲之和耳若作諧聲却犯本字而意亦不活)
(方詋非是)寂寥乎短章舂容乎大篇如是者閱之累日而無
窮焉(閱或作聞)愈常觀於皇都每年貢士至千餘人或與之
遊或得其文若權生者百無一二焉如是而將進於明
有司重之以吳縣之知其果有成哉於是咸賦詩以贈
之
送湖南李正字序(或作送李礎判官正字歸湖南礎之父仁鈞也貞元十九)
(年登進士第元和初為祕書省正字湖南觀察推官公分司東都礎自湖南請告來覲其)
(父於其還公以詩及序送之詩見第四卷末)
貞元中愈從太傅隴西公平汴州(貞元十二年七月以董晉鎮宣武)李
生之尊府以侍御史管汴之鹽鐵(府或作父)日為酒殺羊享
賓客李生則尚與其弟學讀書習文辭以舉進士為業
愈於太傅府年最少故得交李生父子閒公薨軍亂軍
司馬從事皆死(貞元十五年二月晉卒軍亂殺行軍司馬陸長源判官孟叔度等)侍御
亦被讒為民日南(日或作由仁鈞以讒流交州)其後五年愈又貶陽
山令今愈以都官郎守東都省(官下或有員外字王下或有府字此謂東都蓋)
(李亦分司也)侍御自衡州刺史為親王長史亦留此掌其府
事(亦留此或無亦此二字留作收皆非是)李生自湖南從事請告來覲於
時太傅府之士惟愈與河南司錄周君獨存(周君名君巢時為河)
(南府司錄參軍君下或有巢字)其外則李氏父子相與為四人(外下或無則字)
(子下或無相字)離十三年(時元和六年自貞元巳卯至元和庚寅才十二年耳此言十三年豈退之)
(與礎别在戊寅歲乎)幸而集處得燕而舉一觴相屬此天也非人
力也侍御與周君於今為先輩成德(成或作盛)李生温然為
君子(李上或有若字)有詩八百篇傳詠於時惟愈也業不益進
行不加修顧惟未死耳往拜侍御謁周君抵李生退未
嘗不發媿也(或無退字)往時侍御有無盡費於朋友及今則
又不忍其三族之寒飢聚而舘之疏遠畢至(寒飢或作飢寒至文)
(苑作在而今按在乃至字之誤書史多互用者如此則當作至治道不至多言不至學古兵法之類以他書)
(所引考之却當作在也)禄不足以養(下或有為字)李生雖欲不從事於
外其勢不可得已也(巳或作止)重李生之還者皆為詩愈最
故故又為序云(或作序之或作之序)
送石處士序(或有赴河陽參謀字謀或作謨或有詩字洪字濬川洛陽人罷黃州)
(錄事參軍退居于洛十年不仕及是為河陽參謀歐公云洪始終無無稱而名重一時以)
(嘗為退之稱道耳洪之河陽幕府之明年召為京兆昭應尉集賢校理又明年六月卒於)
(是公誌其墓)
河陽軍節度御史大夫烏公為節度之三月(元和五年四月詔用)
(烏公重裔為河陽軍節度使御史大夫治孟州其曰節度之三月則是歲六七月閒也)求士於從
事之賢者有薦石先生者公曰先生何如曰先生居嵩
邙瀍穀之閒(嵩邙山名瀍穀水名皆在洛陽之境穀即澗水書云卜澗水東是也後改名澗)冬
一裘夏一葛食朝夕飯一盂蔬一盤(或無食字)人與之錢則
辭請與出遊未嘗以事辭勸之仕不應(事辭或作事免不上或有則字)
坐一室左右圖書與之語道理辨古今事當否論人高
下事後當成敗若河決下流而東注若駟馬駕輕車就
熟路而王良造父為之先後也若燭照數計而龜卜也
(東上或無而字或幷無下流而東注五字熟或作夷卜或作兆)大夫曰先生有以自老
無求於人其肯為某來邪從事曰大夫文武忠孝求士
為國不私於家(或作為家)方今寇聚於恒師環其疆(元和四年三月)
(成德軍節度王士真卒其子承宗叛十二月詔吐突承璀率諸道兵討之地理志鎮州恒山郡本恒州天寶元)
(年更名鎮成德軍所治也)農不耕收(收蜀本作牧)財粟殫亡吾所處地歸
輸之塗(歸閣抗本作師饋今按當从諸本作歸而讀作謂漕運也)治法征謀宜有
所出(所出閣杭本作主出)先生仁且勇若以義請而彊委重焉其
何說之辭於是譔書詞具馬幣卜日以授使者求先生
之廬而請焉先生不告於妻子不謀於朋友(朋友閣杭本作其朋)
冠帶出見客拜受書禮於門内宵則沭浴戒行事(或無則字)
(事或作李)載書冊問道所由告行於常所來往晨則畢至張
上東門外(張下或有筵於二字或只有别字)酒三行且起有執爵而言
者曰大夫眞能以義取人先生眞能以道自任决去就
為先生别(眞閣作其非是方从閣杭本無為先生别以下十二字今按此閣杭本由有二去就)
(字而脱其中字遂使下句全無文理方以之誤矣)又酌而祝曰凡去就出處何
常惟義之歸遂以為先生壽又酌而祝曰使大夫恒無
變其初無務富其家而飢其師無甘受佞人而外敬正
士無味於諂言惟先生是聽以能有成功保天子之寵
命(或無敬字諂或作諍皆非是或無是字)又祝曰使先生無圖利於大夫
而私便其身(圖閣本作固)先生起拜祝辭曰敢不敬蚤夜以
求從祝規(不下或有祇字)於是東都之人士咸知大夫與先生
果能相與以有成也遂各為歌詩六韻退愈為之序云
(退或作遣蜀本云送詩元本具於此今附第四卷末)
送温處士赴河陽軍序(温造字簡輿大雅之五世孫文宗朝終禮部尚)
(書公前年送石洪今又送造二生皆東都處士之秀者公時為河南令)
伯樂一過冀北之野而馬羣遂空夫冀北馬多天下(多下)
(或有於字)伯樂雖善知馬安能空其羣邪(能下或有遂字)解之者曰
吾所謂空非無馬也無良馬也伯樂知馬遇其良輙取
之羣無留良焉苟無良雖謂無馬不為虚語矣(苟無下或有留)
(其二字雖下閣杭本無謂字)東都固士大夫之冀比也恃才能深藏
而不市者(恃或作懷市或作賈)洛之北涯曰石生(石洪也)其南涯曰
温生(即造也二處士皆居洛陽南北之涯即贈盧仝詩所謂水北山人水南山人是也)大夫烏
公以鈇鉞鎮河陽之三月以石生為才以禮為羅羅而
致之幕下未數月也以温生為才於是以石生為媒以
禮為羅又羅而致之幕下東都雖信多才士朝取一人
焉拔其尤暮取一人焉拔其尤自居守河南尹以及百
司之執事(居守謂東都留守鄭餘慶)與吾輩二縣之大夫(東都郭下二邑洛陽)
(河南也)政有所不通事有所可疑奚所諮而處焉(諮或作咨處或)
(作取)士大夫之去位而巷處者誰與嬉遊小子後生於何
考德而問業焉搢紳之東西行過是都者無所禮於其
廬若是而稱曰大夫烏公一鎮河陽而東都處士之廬
無人焉豈不可也夫南面而聽天下其所託重而恃力
者惟相與將耳相為天子得人於朝廷(或無朝字)將為天子
得文武士於幕下求内外無治不可得也(閣杭蜀本無内外二字或)
(作内外求無理皆非是)愈縻於兹不能自引去(或無自字)資二生以待
老今皆為有力者奪之其何能無介然於懷邪(閣杭本無之字)
生既至(或無至字)拜公於軍門其為吾以前所稱為天下賀
(其或作具)以後所稱為吾致私怨於盡取也留守相公首為
四韻詩歌其事愈因推其意而序之(或作焉)
送鄭尚書序(鄭權汴州開封人貞元六年舉進士第)
嶺之南其州七十其二十二隸嶺南節度府其四十餘
分四府(通典曰嶺南五府經略使治廣州領州二十二邕管經略使治邕州領州十三容管經略使治)
(容州領州十四佳管經略使治桂州領州十四鎮南經略使安南都護府治交州領州十一至德元年升五府)
(經略使為嶺南節度使)府各置帥然獨嶺南節度為大府大府始
至(閣杭本無下大府字)四府必使其佐啓問起居謝守地不得即
賀以為禮歲時必遣賀問致水土物大府帥或道過其
府府帥必戎服左握刀右屬弓矢帕首袴鞾迎郊(郊上或有)
(于字許帕莫轄切鞾戈切)及既至大府帥先入據館(或無先字)帥守屏
(必郢切)若將趨入拜庭之為者大府與之為讓至一再(一下)
(或更有至字)乃敢改服以賓主見適位執爵皆興拜不許乃
止虔若小侯之事大國有大事諮而後行(諮或作咨)隸府之
州離府遠者至三千里懸隔山海使必數月而後能至
蠻夷悍輕易怨以變其南州皆岸大海多洲島颿風一
日踔數千里(颿與帆同颿或作飄踔音逴乂勑教切)漫瀾不見蹤迹控御
失所依險阻結黨仇(或作仇黨)機毒矢以待將吏(或無將字)撞搪
呼號以相和應蜂屯蟻雜不可爬梳(或作把疏)好則人怒則
獸故常薄其征入簡節而疎目時有所遺漏不究切之
長養以兒子至紛不可治乃草薙而禽獮之(薙音雉芟也獮息淺)
(切)盡根株痛斷乃止其海外雜國若躭浮羅流求毛人
夷亶之州(或作洲)林邑扶南眞臘于陀利之屬(躭浮羅國流求國毛)
(人國夷州亶州林邑國扶南國真臘國皆海外蠻夷之國云林邑一曰環玉在交州南海行三千里眞臘一曰)
(吉蔑在林邑西北去京師三萬七千里躭音耽)東南際天地以萬數或時候
風潮朝貢蠻胡賈人(胡或作夷)舶交海中若嶺南帥得其人
則一邊盡治不相寇盗賊殺無風魚之災水旱癘毒之
患外國之貨日至珠香象犀玳瑁竒物溢於中國不可
勝用故選帥常重於他鎮非有文武威風知大體可畏
信者則不幸往往有事長慶三年四月以工部尚書鄭
公為刑部尚書兼御史大夫往踐其任(長慶三年四月權為嶺南節度)
(使)鄭公嘗以節鎮襄陽(嘗或作常元和十一年七月權為山南東道節度使)又帥
滄景德棣(十三年四月權為德州刺史德棣滄景節度使)歴河南尹華州刺史
(初權自河南尹帥山南東道為華州刺史)皆有功德可稱道入朝為金吾將
軍散騎常侍(元和十四年十一月權為右金吾衛大將軍充左街使穆宗即位改左散騎常侍)
工部侍郎尚書(長慶元年權自河南尹入為工部侍郎二年十月遷本曹尚書)家屬百
人無數畝之宅僦屋以居可謂貴而能貧為仁者不富
之效也(貴而能貧此左氏襄二十二年語權本傳云用度豪侈復與此異何邪今按通監權家多姬)
(妄禄薄不能贍因李訓于王守澄求節鎮得廣州此語蓋譏之也)及是命朝廷莫不悦
將行公卿大夫士苟能詩者咸相率為詩以美朝政以
慰公南行之思韻必以來字者所以祝公成政而來歸
疾也(祝上或無以字或祝下有使字)
送水陸運使韓侍御歸所治序(考食貨志憲宗用李綘議以韓)
(重華為振武京西營田和糴水陸運使振武乃單于大都護府故地後改名振武重華後)
(名約預甘露之禍洪謂唐志無所考非也乙今按漢書王尊傳有治所字此所治字當)
六年冬振武軍吏走驛馬詣闕告飢公卿廷議以轉運
使不得其人(或無轉字)宜選才幹之士往換之吾族子重華
適當其任(元和六年四月以盧坦為戸部侍郎判度支曾振武告飢時薛謇為代北水陸運使坦以)
(重華代謇也)至則出贓罪吏九百餘人脱其桎梏給耒耜與
牛使耕其傍便近地以償所負釋其粟之在吏者四十
萬斛不徵吏得去罪死假種糧齒平人有以自效莫不
涕泣感奮相率盡力以奉其令而又為之奔走經營(為下)
(或無之字)相原隰之宜指授方法故連二歲大熟吏得盡償
其所亡失四十萬斛者而私其贏餘(私其下或有有字其或作有皆非是)
得以蘇息軍不復飢君曰此未足為天子言請益募人
為十五屯屯置百三十人而種百頃令各就高為堡東
起振武轉而西過雲州界極於中受降城出入河山之
際(或作險)六百餘里屯堡相望寇來不能為暴人得肆耕
其中少可以罷漕輓之費朝廷從其議秋果倍收歲省
度支錢千三百萬八年詔拜殿中侍御史錫服朱銀(或作)
(朱金銀緋唐五品服)其冬來朝奏曰得益開田四千頃則盡可以
給塞下五城矣(五城東西中三受降坡朔方振武二軍也)田五千頃法當用
人七千臣令吏於無事時督習弓矢為戰守備因可以
制虜庶幾所謂兵農兼事務一而兩得者也(或無幾字務一或作)
(一務雨得或作得雨)大臣方持其議(八年冬重華入朝會宰相李綘已罷後宰相恃其議而止)
(語見食貨志志所載營田事大扺與公此序相表裏)吾以為邊軍皆不知耕作開
口望哺有司常僦人以車船自他郡往輸乘沙逆河遠
者數千里人畜死蹄踵交道費不可勝計中國坐耗(坐耗)
(或作坐見耗虚或作坐耗虛今从閣杭本定)而邊吏恒苦食不繼今君所請
田皆故秦漢時郡縣地其課績又已驗白若從其言其
利未可遽以一二數也今天子方舉羣策以收太平之
功寧使士有不盡用之歎懷竒見而不得施設也君又
何憂而中臺士大夫亦同言侍御韓君前領三縣紀綱
二州奏課常為天下第一行其計於邊其功烈又赫赫
如此使盡用其策西北邊故所没地可指期而有也聞
其歸皆相勉為詩以推大之而屬余為序
送鄭十校理序(舊史云鄭餘慶之子瀚本名涵以文宗藩邸時名同改名瀚貞)
(元十年舉進士以父謫官累年不仕自秘書省校書郎遷洛陽尉充集賢院修撰改長安)
(尉集賢校理公以元和四年六月為都官員外郎分司東都涵求告來寧公於其行作是)
(序以送之蓋五年春也故有歸騎春衫薄之句)
祕書御府也天子猶以為外且遠不得朝夕視始更聚
書集賢殿别置校讎官曰學士曰校理(士下或無曰字)常以寵
丞相為大學士(開元十三年改集仙殿為集賢殿聚四部書其中置修撰校理官五品以上為)
(學士六品以下為直學士以宰相張說為大學士)其他學士皆達官也校理則
用天下之名能文學者苟在選不計其秩次惟所用之
(名下或有士字又或有而字)由是集賢之書盛積盡祕書所有不能
處其半書日益多官日益重四年鄭生涵始以長安尉
選為校理(為一作授)人皆曰是宰相子能恭儉守教訓好古
義施於文辭者如是而在選公卿大夫家之子弟其勸
耳矣(家下或有選字非是)愈為博士也始事相公於祭酒分教東
都生也事相公於東太學今為即於都官也又事相公
於居守(居上或無於字按舊史元和元年鄭餘慶罷相為太子賓客遷國子祭酒冬十一月庚戌遷河)
(南尹三年夏六月甲戌自河南尹拜東都留守六年十月除吏部尚書唐制東都置六館學與京師同故掌其)
(職者謂之分教而舊史又云愈始舉進士投文於公卿聞故相鄭餘慶為之延譽由是知名於時)三為
屬吏經時五年觀道德於前後聽教誨於左右可謂親
薰而炙之矣(或無後字炙之石切)其高大遠密者不敢隱度論
也其勤巳而務博施以巳之有欲人之能不知古君子
何如耳(或無耳字或作爾)今生始進仕獲重語於天下而慊慊
若不足真能守其家法矣其在門者可進賀也(門下或有下字)
求告來寧(涵以元和四年為校理五年寧親東都時餘慶為東都留守)朝夕侍側東
都士大夫不得見其面於其行日分司吏與留守之從
事(司下或有即字)竊載酒肴席定鼎門外(古今地名曰河南有鼎門九鼎所定也即)
(成王定鼎于郟鄏之所)盛賓客以餞之既醉各為詩五韻且屬愈
為序
詩(洛字)(詩下或有曰字注洛上或有得字)
相公倦台鼎分正新邑洛(正或作政)才子富文華校讎天禄
閣壽觴佳節過歸騎春衫薄(衫或作和)鳥弄正交加楊花共
紛泊親交誰不羡去去翔寥廓(親交或作交親)
韋侍講盛山十二詩序(講或作御或作盛山唱和詩序唐史韋處厚字)
(德載京兆萬年人中進士第又擢才識兼茂科賢良異等憲宗時歴考功員外郎坐與宰)
(相韋貫之善出為開州刺史穆宗立為翰林侍讀學士再遷中書舍人文宗時為相初在開)
(州有盛山詩十二篇一宿雲亭二隱月岫三茶嶺四梅溪五流杯渠六盤石磴七桃鳿八)
(竹嵓九琵琶臺十胡盧沼十一繡衣石塌十二上士瓶泉盛山開州也開州隨巴東郡之)
(盛山縣武德元年改為開州)
韋侯昔以考功副郎守盛山人謂韋侯美士考功顯曹
盛山僻郡奪所宜處納之惡地以枉其材韋侯將怨且
不釋矣或曰不然夫得利則躍躍以喜不利則戚戚以
泣(躍躍閤杭本無下躍字以下句偶之非是不利不下或有得字)若不可生者豈韋侯
謂哉(謂哉上或有之字)韋侯讀六藝之文以探周公孔子之意
(藝下或無之字探杭作深子下或無之字皆非是)又妙能為辭章可謂儒者夫
儒者之於患難苟非其自取之其拒而不受於懷也若
築河堤以障屋霤其容而消之也若水之於海冰之於
夏日其翫而忘之以文辭也若奏金石以破蟋蟀之鳴
蟲飛之聲况一不快於考功盛山一出入息之閒哉未
幾果有以韋侯所為十二詩遺余者其意方且以入谿
谷(或無方字)上巖石追逐雲月不足日為事讀而歌詠之(歌詠)
(或作詠歌)令人欲棄百事往而與之游不知其出於巴東以
屬朐䏰也(朐䏰說文蟲名漢中有朐䏰縣地下濕多此蟲因以為名朐从肉句聲考其義當作潤蠢)
(唐書音蠢閏劉禹錫音屈忍漢書朐音劬通典曰開州漢之朐䏰地也)于時應而和者凡
十人(樊謂考下文只六人一曰和者十人而時集悶下者六人耳)及此年韋侯為中
書舍人侍講六經禁中(諸本作及此年閣本作明年杭本作時年謂此時之年也韋以)
(元和十一年刺盛山韓以長慶二年作序閣本作明年由時字訛也今按作明年則非實作時年則不詞當)
(从諸本作及此年則無可疑矣諸本禁中下有名處厚字元和十五年三月處厚以侍講學士講詩關睢書洪)
(範于太液亭長慶二年四月為中書舍人)和者通州元司馬為宰相(元和十年三月)
(稹為通州司馬長慶二年二月同平章事)洋州許使君為京兆忠州白使君
為中書舍人(元和十三年十二月居易為忠州刺史長愛元年十二月為中書舍人)李使
君為諫議大夫(景儉字寬中元和中為忠州刺史長慶元年八月為諫議大夫不言某州使君)
(者連上忠州文也澤之云景險時為楚州疑有脱誤)黔府嚴中丞為祕書監(元和十四)
(年二月以商州刺史嚴暮為黔中觀察使長慶元年入為祕書卒)温司馬為起居舍人
(温造時為武陵司馬今諸本皆亡州名亦疑脱誤)皆集闕下(和者下六人諸本亦各書其名云元)
(司馬名稹許使君名康佐白使君居易李使君景儉嚴中丞武温司馬造方以閣杭本并上文名處厚共刪十)
(四字云蜀本側書稹康佐居易景儉造五名獨嚴不書其名今考嚴謂嚴謩時為祕書監樂天集有制詞可考)
(諸本改作嚴武蜀本又作少監皆非也李景儉自楚州召還温造自朗州召還今皆不著其郡亦闕文也)於
是盛山十二詩與其和者(山下或有之字)大行於時聮為大卷
家有之焉慕而為者將日益多則分為别卷韋侯俾余
題其首
石鼎聮句詩句(閣杭無此篇洪慶善曰張文潛本校與諸本特異蓋原於蔡文)
(忠也然增損太多不知得於何本今姑以杭蜀本為正今按張本多可取當附見以備)
(參考如洪興祖云石鼎聮句詩或云皆退之所作毛穎傳以文滑稽耳軒轅寓公姓彌)
(明寓公名侯喜師服皆其弟子也余曰不然公與諸子嘲戲見於詩者多矣皇甫湜不能)
(詩則曰掎摭糞壤間孟郊思苦則曰腸肚鎮煎煼樊宗師語澁則曰辭慳義卓闊止於是)
(矣不應譏誚輕薄如是之甚也且序云衡山道士軒轅彌明貌極醜白鬚黑面長頸而高)
(結喉中又作楚語年九十餘此豈亦退之自謂邪予同年李道立云嘗見唐人所作賈島)
(碣云石鼎聯句所稱軒轅彌明即君也島范陽人彌明衡山人島本浮屠而彌明道士附)
(會之妄無可信者獨仙傳拾遺有彌明傳雖祖述退之之語亦亦有是人矣聯句若以為)
(公作則若出一口矣今讀其劉侯句不及彌明遠甚何至是邪蓋聞君子損巳以成人之)
(美未聞抑人以取勝也其曰吾不解世俗書見孔武仲雜記)
元和七年十二月四日衡山道士軒轅彌明自衡下來
(下或作山)舊與劉師服進士衡湘中相識將過太白知師服
在京夜抵其居宿(知下師服張本作劉或無夜字)有校書郎侯喜新有
能詩聲夜與劉說詩彌明在其側貎極醜白鬚黑面長
頸而高結喉中又作楚語(蔡張本皆作長頸而結喉無高與中字唐子西曰結古髻)
(字也高結當句斷漢陸賈傳尉佗魁結顔曰讀為椎髻云一撮之髻其形如椎高結語原此今按古語自有)
(城中好高結不必引椎結也但道士之首加冠不作椎結讀結為髻而以喉屬下句者雖有据而非是蓋長頸)
(故見其結喉之高而此高結喉中又作楚語也不然則當从蔡張本删高中二字)喜視之若無
人彌明忽軒衣張眉指鑪中石鼎謂喜曰子云能詩能
與我賦此乎(云或作之又無能詩二字非是)劉往見衡湘閒人說云年
九十餘矣(張本年上有其字無矣字)解捕逐鬼物拘囚蛟螭虎豹不
知其實能否也(方無解字解張作能拘囚張作罔兩不上方有然字而無其字或無否字)見
其老頗貎敬之不知其有文也聞此說大喜即援筆題
其首兩句(張無說字即方作既)次傳於喜喜踊躍即綴其下云云
(於下兩喜字張本並作侯方無下字)道士啞然笑曰(啞烏格切)子詩如是而已
乎即袖手竦肩倚北牆坐(袖杭蜀本作抽倚或作旁或無坐字)謂劉曰吾
不解世俗書子為我書(解或作能後同子為上或有弟字我書下有吾句字)因高
吟曰龍頭縮菌蠢豕腹漲彭亨初不似經意(不似張本作似非疑)
(當乙作似不)詩旨有似譏喜二子相顧慙駭(二子張作二人)欲以多
窮之即又為而傳之喜喜思益苦(或無思字)務欲壓道士每
營度欲出口吻(或無欲字)聲鳴益悲操筆欲書(張作而書)將下復
止竟亦不能竒也畢即傳道士道士高踞大唱曰劉把
筆吾詩云云(或無詩字張本作劉進士把筆則又高吟云云)其不用意而功益
竒(此从張本下四字或作益切竒出非是或疑其當作若)不可附說語皆侵劉侯
(或無侯字)喜益忌之劉與侯皆已賦十餘韻彌明應之如響
皆穎脱含譏諷夜盡三更二子思竭不能續因起謝曰
尊師非世人也某伏矣願為弟子不敢更論詩(夜盡三更諸本)
(在不能續之下下更有一子二字此从張本方从杭蜀本文粹無益忌至譏諷二十四字从思竭不能續五字)
(但有喜字屬上句又盡作益二子二字下便連因起謝張本又以盡為蓋而一本併無盡益蓋三字今按方)
(本簡嚴諸本重複然簡嚴者似於事理有所未盡而重複者乃得見其曲折之詳但今恐有漏落故且从諸本)
(及張本而方本固在其中但方本語侵劉喜劉既書姓喜不當獨書名恐劉下本有侯字而下文别有喜字之)
(誤也諸本喜益忌之之下復云劉與侯皆已賦千餘韻語亦太冗張本夜盡三更四字屬於含譏諷之下固善)
(然似不若移於喜益忌之之下此皆未敢自以為然讀者詳之非世人也或無世人或作非世人能出也張)
(本某下有等字伏或作服)道士奮曰(奮下或有髯字或有目字或有然字今按恐或有髯字)不
然章不可以不成也又謂劉曰把筆來吾與汝就之(或無)
(來字或無吾與汝就之五字)即又唱出四十字為八句書訖使讀讀
畢謂二子曰章不巳就乎二子齊應曰就矣(張無即字出或作書)
(非是訖使方作止即下讀字張本作之屬上句方無不字)道士曰此皆不足與語(此或)
(作子)此寧為文邪吾就子所能而作耳(就下或無子字作下或有之字耳或)
(作矣)非吾之所學於師而能者也吾所能者子皆不足以
聞也獨文乎哉吾語亦不當聞也(吾所能或作吾所聞語下張本有子字)
吾閉口矣二子大懼皆起立牀下拜曰(張無皆字)不敢他有
問也願聞一言而已先生稱吾不解人閒書敢問解何
書請聞此而巳道士寂然若無聞也(方無敢問解何書五字請聞下十三)
(字張本但存寂然二字無十一字)累問不應二子不自得即退就座道
士倚牆睡鼻息如雷鳴二子怛然失色不敢喘(喘上張本有少)
(字)斯須曙鼓動鼕鼕(音彤)二子亦困遂坐睡(或無遂坐睡三字)及
覺日已上驚顧覓道士不見(上張本作出方無驚字)即問童奴奴
曰(童張本作僮奴曰上張有僮字)天且明道士起出門若將便旋然奴
怪久不返即出到門覓無有也(張無到門字覓下有之字)二子驚惋
自責若有失者閒遂詣余言余不能識其何道士也嘗
聞有隱君子彌明豈其人耶韓愈序
石鼎聯句詩(或無此題)
巧匠斲山骨刳中事煎烹(師服)直柄未當權塞口且吞聲
(喜)龍頭縮菌蠢豕腹漲彭亨(彌明)外苞乾蘚文中有暗浪
驚(師服)在冷足自安(方从杭蜀文粹作安自足既無文理對偶又差方本誤改多類此)遭
焚意彌貞(喜)謬當鼎鼐間妄使水火争(彌明)大似烈士膽
圓如戰馬纓(師服)上比香爐尖下與鏡面平(喜)秋瓜未落
蔕凍芋強抽萌(彌明)一塊元氣閉細泉幽竇傾(師服)不値輸
寫處焉知懷抱清(喜)方當洪鑪然益見小器盈(彌明)睆睆
無刃迹(莊子睆睆然在繼繳之中注視貌華綰切)團團類天成(師服)遥疑龜負
圖出曝曉正晴(喜)旁有雙耳穿(雙或作隻)上為孤髻橕(諸本此下)
(無彌明字詞今按此似二子譏道士之恐實非彌明語)或訝短尾銚又似無足鐺
(師服)可惜寒食毬擲此傍路坑(喜)何當出灰灺(徐也切)無計
離缾罌(彌明)陋質荷斟酌狹中愧提擎(師服)豈能煑仙藥但
未汙羊羹(喜)形模婦女笑度量兒童輕(彌明)徒示堅重性
(示或作爾)不過升合盛(師服)(過或作合合或作斗盛或作成)傍似廢轂仰(傍或)
(作仍)側見折軸横(喜)時於蚯蚓竅微作蒼蠅鳴(彌明)以兹翻
溢愆(以兹或作忽罹)實負任使誠(師服)常居顧盻地敢有漏洩情
(喜)寧依暖熱弊不與寒凉并(彌明)區區徒自效𤨏𤨏不足
呈(喜諸本此下無喜字)廻旋但兀兀開闔惟鏗鏗(師服)(鏗丘耕切)全
勝瑚璉貴空有口傳名豈比爼豆古不為手所撜(除庚切博)
(雅曰揬也淮南子子路撜溺而受牛謝注撜舉也平上聲通洪本一作掁)磨礱去圭角浸潤
著光精(著附也)願君莫嘲誚此物方施行(四韻並彌明所作又年譜云)
(或謂軒轅寓公性彌明寓公名蓋以文滑稽耳是不然劉侯雖皆公門人然不應譏誚如是之甚且言彌明形)
(貌聲音之陋亦豈公自謂邪而列仙傳又有彌明傳要必有是人矣今按此詩句法全類韓公而或者所謂)
(寓公姓名者蓋軒轅反切近韓字彌字之義又與愈字相類即張籍所譏與人為無實駮雜之說者也故竊意)
(或者之言近是洪氏所疑容貌聲音之陋乃故為幻語以資笑謔又以亂其事實使讀者不之覺耳若列仙傳)
(則又好事者因此序而附著之尤不足以為据也)
東雅堂昌黎集註卷二十一
