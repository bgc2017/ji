東雅堂昌黎集註卷二十四
碑誌
李元賓墓銘(按今石刻首題云韓愈撰段季展書箕後題云十一年十二月建立)
(疑立石在葬後)
李觀字元賓(謝從古本刪字字今文粹亦然然石本有之此文今从石夲)其先隴西
人也(或無也字)始來自江之東(下或有食太學之禄五字)年二十四舉進
士三年登上第又舉博學宏辭得太子校書一年(書下或有)
(乂字)年二十九客死于京師(于或作於)既斂之三日(或無之字)友人
博陵崔弘禮葬之于國東門之外七里(友上或有其字葬上或有賣馬)
(字葬下或無之字)鄉曰慶義原曰嵩原(慶義或作某鄉嵩原或作某原)友人韓
愈書石以誌之辭曰(人下或有昌黎字辭上或有其字)
已虖元賓夀也者吾不知其所慕夭也者吾不知其所
惡生而不淑孰謂其夀(謂其或作為之)死而不朽孰謂之夭(謂之)
(或作為其)已虖元賓才高乎當世而行出乎古人(才或作文出或作過)
已虖元賓竟何為哉竟何為哉(已虖元賓諸夲無此再出四字方从石本今亦)
(从之但方又云上竟字石本作意而邵公濟嘗歎其句法之妙謂歐公而下好韓氏學者皆未之見遂從其說)
(定上字作志意之意下字作究竟之竟則予不識其何說也竊意若非當時誤刻即是後來字半磨滅而讀者)
(不審遂傳此謬好事者又从而夸大之使世之愚而好怪者遂為所惑甚可笑也)
崔評事墓銘
君諱翰字叔清博陵安平人(安平或作平安今深州有安平縣)曾大父
知道仕至大理司直大父玄同為刑部侍郎出刺徐相
州(同或作童非是或無相字)父倚舉進士天寳之亂隠居而終君既
喪厥父擕扶孤老託于大江之南卒喪通儒書作五字
句詩敦行孝悌詼諧縱謔卓詭不羈(卓詭或無此二字或作處世皆非是)
又善飲酒江南人士多從之遊貞元八年君生四十七
年矣(以卒日攷之七當作六)自江南應節度使王栖曜命于鄜州
既至表授右衛胄曹參軍實參幕府事直道正言補益
弘多(弘或作尤)既去職遂家于汝州汝州刺史吳郡陸長源
引為防禦判官表授試大理評事十二年相國隴西公
作藩汴州而吳郡為軍司馬(貞元十二年七月以董晉為宣武軍節度使八月長)
(源自汝州授檢校禮部尚書充宣武軍行軍司馬隴西公即晉也)隴西公以為吳郡之
從則賢也(之從或作從事或併出之字皆非是)署為觀察巡官實掌軍田
鑿澮溝斬茭茅(或作茆茆鳬葵也此兼水陸言之作茅自當)為陸田千二百
頃水田五百頃(或無為字五百或作二千)連歲大穰軍食以饒幕府
以其功狀聞(或無其字)使者未復命以十五年正月五日寢
疾終于家年五十有六矣隴西公賻贈有加自始有疾
吴郡率幕府寮屬日一至其廬問焉其既甚也日再往
問焉其終也往哭焉比小斂大斂三哭焉(方無大歛字今按上文)
(并大歛計之乃得三哭方本非是)於斂之二十日其妻與其子以君之
喪旋葬于汝州(與或作以或無于字)其二月某日遂葬于某縣某
鄉某原君内仁九族外盡賓客於其所止其來如歸苟
親矣雖不肖收之如賢苟賢矣雖貧賤待之如貴人是
故其殁也其弔者與其哭者其聲也必哀盡焉鄭氏也
有子二人女一人吾聞位不稱德者有後(德者下或有其終字)嗚
呼君其終有後乎銘曰
朝之言嘻嘻夕之言怡怡偕入而出乘馬馳(馬下或有而字)一
日不見而死吁其悲(其下或有可字)
施先生墓銘
貞元十八年十月十一日太學博士施先生士丏卒其
寮太原郭伉買石誌其墓(或無太原字)昌黎韓愈為之辭曰
先生明毛鄭詩通春秋左氏傳善講說(劉公嘉話拾遺言予嘗與柳八)
(韓十八詣施士丏聽毛詩說維鵜在梁梁人取魚梁也言鵜自合求魚不合於人梁上取其魚譬之人自無善)
(事攘人之美者如鵜在人梁上焉則毛注失之矣又說山無草木曰岾所以言陟彼岾兮無可岾也以其無草)
(木故以譬之又說甘棠勿翦勿拜召伯所憩拜言人心之拜小低屈也上言勿翦終言勿拜明召伯漸遠人思)
(不忘也毛注拜猶伐非也又說維北有斗不可挹酒漿言不得其人也毛都不注此新史云士丏撰春秋傳未)
(甚傳後文宗喜經術宰相李石因言士丏春秋可讀文宗曰朕見之矣穿鑿之學徒為異同但學者如浚井得)
(美水而已何必勞苦旁求然後為得耶)朝之賢士大夫從而執經考疑者
繼于門(繼下或有往字)太學生習毛鄭詩春秋左氏傳者皆其
弟子貴游之子弟時先生之說二經來太學帖帖坐諸
生下恐不卒得聞(帖帖或作怡怡下又有然字非是)先生死二經生喪
其師仕於學者亡其朋故自賢士大夫老師宿儒新進
小生聞先生之死哭泣相弔歸衣服貨財先生年六十
九在太學者十九年由四門助教為太學助教由助教
為博士太學(由四下十八字此从諸本杭本無為太學助教由助教八字云蓋言由四門助教至)
(為博士於太學故也若从今文則下太學字贅矣一今按此既言其在太學者十九年則所歷官不應但再)
(遷而已當从諸本為是但下太學二字疑衍不然則或在博士上或在下文當去下然無所據不敢輒改姑存)
(之以俟知者)秩滿當去諸生輒拜疏乞留(下或有或乞遷三字)或留或
遷凡十九年不離太學(杭本無凡下八字九今按上文已云在太學者十年則此八)
(字誠為重複然欲去之則或留或遷語勢未盡又不知公意果如何今亦論而闕之不敢定其去留也)祖
曰旭袁州宜春尉父曰婼(丑略切)豪州定遠丞(豪或作濠說已見前)
(按此誌在元和之前去水為是)妻曰太原王氏先先生卒子曰友直明
州鄮縣主簿(鄮或作鄞鄮縣名前漢云殺鄮鄞二縣長鄮縣會稽縣鄮莫候切)曰友諒
太廟齋郎系曰先生之祖氏自施父(施父魯大夫見左氏桓九年)其
後施常事孔子以彰(史記弟子列傳施之常字子桓一無施字)讎為博士(漢書)
(儒林傳施讎字長卿宣帝時為博士)延為太尉(延順帝陽嘉二年八月為太尉)太尉之孫
始為吳人曰然曰續(當作績吴志朱然字義封本姓施氏然子績字公緒)亦載其
跡先生之興公車是召纂序前聞于光有曜古聖人言
其旨密微箋注紛羅顛倒是非(紛或作分)聞先生講論如客
得歸(得或作有)卑讓肫肫(中庸曰肫肫其仁鄭注肫讀如誨爾諄諄之諄懇誠貌)出言
孔揚今其死矣誰嗣為宗(為或作其)縣曰萬年原曰神禾高
四尺者(檀弓孔子曰吾聞之古者墓而不墳今丘也東西南北之人也不可以弗識於是封之崇四尺)
先生墓邪
考功員外盧君墓銘(或作表子公元和二年為國博士時作)
愈之宗兄故起居舍人君(柳子厚先友記云韓會昌黎人善清言有文章名最高然)
(以故多謗至起居郎貶官卒則起居舍人君會也子厚以為郎誤矣)以道德文學伏一世
(伏或作服)其友四人其一范陽盧君東美少未出仕(或無少字)皆
在江淮間天下大夫士謂之四夔(永泰中會與盧東美張正則崔造為友好)
(談經濟之略嘗以王佐自許時人號為四夔舊史載於崔造傳新史亦具載之而摭言乃以何長師李華盧東)
(美韓衢為四夔非是)其義以為道可與古之夔皋者侔故云爾(夔皋)
(或作臯夔後同)或曰夔嘗為相世謂相夔四人者雖處而未仕
天下許以為相故云大歷初御史大夫李栖筠由工部
侍郎為浙西觀察使當是時中國新去亂仕多避處江
淮間(仕或作士)嘗為顯官得名聲以老故自任者以千百數
大夫莫之取獨晨衣朝服(或無晨字)從騎吏入下里舍請盧
君君時始任戴冠通詩書與其羣日講說周公孔子以
相磨礱浸灌婆娑嬉游未有捨所為為人意既起從大
夫天下未知君者惟竒大夫之取人也不常必得人其
知君者(知上或無其字)謂君之從人也非其常守必得其從其
後為太常博士監察御史河南府司錄考功員外郎年
若干而終在官舉其職(若干或作五十四)夫人李姓隴西人君
在配君子無違德(配上或有作字)君殁訓子女得母道甚(或作甚得)
(母道)後君二十年年六十六而終(二十或作若干十六或作十四)將合葬
其子暢命其孫立曰乃祖德烈靡不聞然其詳而信者
宜莫若吾先人之友先人之友無在者起居文有季曰
愈(文或作又)能為古文業其家是必能道吾父事業汝其往
請銘焉(父下或有之字)立於是奉其父命奔走來告愈謂立曰
子來宜也行不可一二舉且吾之生也後不與而祖接
不得詳也(得下或有其字)其大者莫若衆所與觀所與衆寡兹
可以審其德矣乃祖未出而處也天下大夫士以為與
古之夔臯者侔(大夫或作之)且可以為相其德不既大矣乎
講說周公孔子樂其道不樂從事於俗得所從不擇外
内奮而起(擇或作釋)其進退不既合於義乎銘如是可以示
於今與後也歟立拜手曰唯唯君祖子輿濮州濮陽令
父同舒州望江令夫人之祖延宗鄆州司馬父進成鄜
州洛交令(君祖下二十四字或但言君祖某某官父某某官夫人之祖某某官父某某官夫人下或)
(無之字)男三人暢申易女三人皆嫁為士人妻(士下或無人字)墓
在河南緱氏縣梁國之原(緱氏下七字或作某縣某原緱音溝)某年月
日(或無此四字非是)元和二年二月十日云(十下或有四字)
施州房使君鄭夫人殯表(房使君房武也武刺施州而夫人卒殯于)
(江陵公時為江陵法曹而作繼於河南銘興元少尹房君墓即武也)
夫人之先出於周(或無之字白今按此篇之文平易明宜有之字)以鄭為氏
因初侯(周厲王少子支封於鄭是為成公其地華州鄭縣是也後世以國為氏)曾祖諱隨
祖諱玠厥考諱絳咸垂休歸于房宗生九子左右黍稷
祠春秋道順德嚴顯且裕宜夀而富今何謬(富或作貴)永貞
冬至前四日寓殯墳此非其丘
清邊郡王楊燕竒碑文(晁本作淸邊郡王楊公神道碑)
公諱燕竒字燕竒(字上或無竒字)弘農華隂人也大父知古祁
州司倉烈考文誨天寳中實為平盧衙前兵馬使(盧下或有)
(軍字)位至特進檢校太子賓客封弘農郡開國伯世掌諸
蕃互市恩信著明夷人慕之禄山之亂公年幾二十(燕竒)
(開元二十六年生天寳十四年禄山反時燕竒年十八)進言於其父曰大人守官
宜不得去(宜或作義)王室在難某其行矣其父為之請於戎
帥遂率諸將校之子弟各一人間道趨闕變服詭行日
倍百里天子嘉之特拜左金吾衛大將軍員外置賜勲
上柱國寳應二年春(二年或作二歲)詔從僕射田公平劉展(上元)
(元年十一月宋州刺史劉展赴揚州揚州長史鄧景山以兵拒之為展所敗進陷楊潤昇等州二年正月平盧)
(兵馬使田神功生禽展楊潤平今云寶應誤也)又從下河北大歷八年帥師納
戎帥勉于滑州(大歷八年三月水平節度使令狐彰卒以工部尚書李勉為永平軍節度滑亳)
(觀察等使)九年從朝于京師(是年十一月汴宋節度使田神功入朝京師九年正月神功卒)
(神功本傳云大歷二年來朝加檢校尚書右僕射而此云九年未知孰是)建中二年城汴州
(建中二年三月築汴州城)功勞居多三年從攻李希烈先登貞元二
年從司徒劉公復汴州(貞元四年十二月李希烈陷汴州興元元年十一月宋亳節度)
(使劉洽大破希烈之衆希烈遁歸蔡州汴州平今云貞元二年誤也劉公謂劉元佐)十二年與諸
將執以城叛者歸之于京師事平授御史大夫食實封
百戸賜繒綵有加(封下或有五字)十四年年六十一五月某日
終于家自始命左金吾大將軍凡十五遷為御史大夫
職為節度押衙右廂兵馬使兼馬軍先鋒兵馬使(右或作左)
階為特進勲為上柱國爵為清邊郡王食虚邑自三百
戸至三千戸真食五百戸終焉(或無自字或無五字)公結髮從軍
四十餘年(或作歲)敵攻無堅城守必完臨危蹈難歔欷感
發乘機應會捷出神怪不畏義死不榮幸生故其事君
無疑行其事上無間言初僕射田公其母隔于冀州公
獨請往迎之經營賊城出入死地卒致其母田公德之
約為父子故公始姓田氏田公終而後復其族焉嗣子
通王屬良禎以其年十月庚寅葬公于開封縣魯陵岡
隴西郡夫人李氏祔焉(通王德宗之子諶以貞元中領宣武及河東節葬月或作二月)
(或作三月或作八月或作十月燕竒卒於五月作二三月者誤矣但八月十月皆有庚寅不知孰是大抵此碑)
(多誤不曉所以僕射田公田神功也神功以上元二年平劉展此作寳應二年舊傳神功大歷八年冬覲闕廷)
(信宿而終此作九年皆差也)夫人清夷郡太守祐之孫漁陽郡長史
獻之女柔嘉淑明先公而殂有男四人女三人後夫人
河南郡夫人雍氏某官之孫某官之女有男一人女二人咸
有至性純行(男一人女二人或作男二人女一人女上或有有字一亦無有字)夫人同仁均
養親族不知異焉君子於是知楊公之德又行於家也銘曰
烈烈大夫(大夫或作丈夫)逢時之虞感泣辭親從難于秦
維兹爰始遂勤其事四十餘年或裨或專攻牢保
危爵位已隮既明且慎終老無隳魯陵之岡蔡河在側
(在或作之)烝烝孝子思顯勲績斲石于此式垂後嗣
河南少尹裴君墓誌銘
公諱復字茂紹(復或作稷唐世系表集古錄皆作復)河東人曾大父元簡
大理正大父曠御史中丞京畿採訪使父虬以有氣略
敢諫諍為諫議大夫(或無有字諫諍二字或作言或無諍字)引正大疑有
寵代宗朝屢辭官不肯拜卒贈工部尚書(歐陽公跋怡亭銘云裴虬)
(撰李陽冰篆李莒書銘在武昌江水中有小島亭在其上銘刻於島石虬代宗時為道州刺史按公此文云虬)
(為諫議大夫不云為道州刺史唐史亦不見其事歐陽豈得之怡亭銘耶)公舉賢良拜同官
尉僕射南陽公開府徐州(貞元四年十一月以濠夀廬三州團練使張建封為徐泗)
(濠節度使)召公主書記二遷至侍御史入朝歷殿中侍御史
累遷至刑部郎中(遷或作選非是)疾病改河南少尹輿至官若
干日卒實元和三年四月二十三日享年五十夫人博
陵崔氏少府監頲之女(頲音挺)男三人璟質皆既冠其季
始六歲曰充郎(兖或作彦世系表作望郎)卜葬得公卒之四月壬寅
遂以其日葬東都芒山之隂杜翟村公幼有文年十四
(時寳應元年)上時雨詩代宗以為能將召入為翰林學士尚
書公請免曰願使卒學(或無使字)丁後母喪上使臨弔又詔
尚書公曰(詔或作謂)父忠而子果孝吾加賜以厲天下終喪
必且以為翰林(下或有學士字)其在徐州府能勤而有勞在朝
以恭儉守其職居喪必有聞待諸弟友以善教館嫠妹
畜孤甥能别而有恩(而有或作而以)歷十一官而無宅於都無
田於野無遺資以為葬斯其可銘也已銘曰
裴為顯姓入唐尤盛支分族離各為大家(此銘以家叶離方言罹謂)
(之羅羅謂之罹蓋古音通也今按詩免爰及楚詞多此類)惟公之系德隆位細曰
子曰孫厥聲世繼(子或作祖)晉陽之色(或作邑)愉愉翼翼無外
無私幼壯若一何夀之不遐而禄之不多謂必有後其
又信然耶
國子助教河東薛君墓誌銘(石本有河東字或無然此後多从石)
(本今亦从之石本首云朝議郎守國子博士韓愈撰)
君諱公達字大順薛姓(字大順或作字某)曾祖曰希莊撫州刺
史贈大理卿祖曰元暉果州流溪縣丞贈左散騎常侍
(祖下十六字方云閣杭蜀本皆闕惟監本與石本同數今按方氏所校專據三本而謂今本皆不足取今此)
(字乃三本所無而今有者若非偶有石本則必以為後人校增而不之信矣故知今本與閣杭蜀苑粹不同者)
(未必皆無所自也觀者詳之)父曰播(元暉三子據摠播據開元十九年摠十八年播天寳十一年並)
(登第)尚書禮部侍郎侍郎命君後兄據據為尚書水部郎
中贈給事中(據或作授)君少氣高為文有氣力務出於竒以
不同俗為主始舉進士不與先輩揖作胡馬及圓丘詩
京師人未見其書皆口相傳以熟及擢第補家令主簿
佐鳳翔軍(或無及擢第三字貞元三年二月以鳳翔留後邢君牙為鳳翔尹鳳翔隴西觀察使至是)
(表公違佐其軍)軍帥武人君為作書奏讀不識句傳一幕以為
笑不為變(笑下或有君字)後九月九日大會射(會下或有命字)設標的
高出百數十尺令曰中酬錦與金若干一軍盡射莫能
中(或無盡字能中下或有者字)君執弓腰二矢指一矢以興(指或作挾閣本)
(無指一矢三字本令按下文三發三中考之閣之謬明矣)揖其帥曰請以為公歡
遂適射所一座皆起隨之(或無皆字)射三發連三中(或無射字)的
壞不可復射中輒一軍大呼以笑連三大呼笑帥益不
喜即自免去後佐河陽軍任事去害興利功為多拜協
律郎益棄竒與人為同今天子修太學官有公卿言詔
拜國子助教分教東都生元和四年年&KR1354;七二月十四
日疾暴卒(&KR1354;七石本如此下二十一日亦然方著其說而不及改今正之)君再娶初娶
琅邪王氏後娶京兆韋氏(或無初娶以下十二字)凡産四男五女
男生輒即死(或無産字即字)自給事至君後再絶皆有名(或無皆有)
(名三字然三字之義未詳而方氏亦不著石本之有無姑闕以俟知者)遺言曰以公儀之
子已已後我(已已後我或作為已後小今按此云已已者必其子之字也)其年閏三
月廿一日(廿說見上)弟試太子通事舍人公儀京兆府司錄
公幹以君之喪歸(試下七字或作某官京下五字或作殿中侍御史)以五月十
五日葬于京兆府萬年縣少陵原合祔王夫人塋(以君下二)
(十八字或作以君之喪葬京兆某縣)銘曰
宦不遂(不下或有能字非是一作官不能達遂一作遷)歸譏於時(譏或作議石本逸)身
不得年又將尤誰世再絶而紹祭以不隳
監察御史元君妻京兆韋氏夫人墓誌銘(諸本無京)
(兆以上九字)
夫人諱叢字茂之姓韋氏(茂或作成當今以名義推之作茂)其上七世
祖父封龍門公(後周驃騎將軍晉州總管府長史韋通封龍門縣公)龍門之後世
率相繼為顯官(通子善嗣上谷太守善嗣子崇德太子諭德崇德子弼字國禎主客郎中萊濟)
(商三州刺史)夫人曾祖父諱伯陽自萬年令為大原少尹副
留守北都卒贈祕書監(或無北都字)其大王父迢以都官郎
為嶺南軍司馬卒贈同州刺史王考夏卿以太子少保
卒贈左僕射(保下或無卒字)僕射娶裴氏臯女(或無僕射字)臯為給
事中(為上或有少字非是)皋父宰相耀卿夫人於僕射為季女愛
之選壻得今御史河南元稹(選上或有其字稹字微之河南人)稹時始
以選校書秘書省中(校上或有授字非是)其後遂以能直言策第
一拜左拾遺果直言失官又起為御史舉職無所顧夫
人固前受教於賢父母得其良夫又及教於先姑氏(固或)
(作因父上或無賢字得上或有及字及或作受皆非是)率所事所言皆從儀法(言或)
(作動)年二十七以元和四年七月九日卒卒三月得其年
之十月十三日葬咸陽從先舅姑兆銘曰
詩歌碩人爰叙宗親女子之事有以榮身夫人之先累
公累卿有赫外祖(有或作於祖或作舅非是)相我唐明歸逢其良夫
夫婦婦獨不與年而卒以夭實生五子一女之存銘于
好辭以永於聞(好或作理)
東雅堂昌黎集註卷二十四
