東雅堂昌黎外集註卷五
除崔羣戶部侍郎制(舊史云羣元和初為翰林學士以讜言正論聞於時)
(九年遷禮部侍郎十年知貢舉取士三十餘人選拔才行咸為公當轉戶部新史不載其)
(為禮部逸之也公掌綸誥一年惟外集有此制一首則其文遺逸多矣李漢云收拾遺文)
(無所失墜信乎)
勑地官之職邦教是先必選國華以從人望具官崔羣
體道履仁外和内敏(或作内和外敏)清而容物善不近名從容
禮樂之間特逹珪璋之表比參密命弘益既多(羣元和初為翰)
(林學士歷中書舍人)及貳儀曹升擢惟允邁兹令德(兹或作此)藹然休
聲選賢與能于今雖重(雖或作惟重或作盛)擇才均賦(均或作經)自古
尤難往慎乃司以服嘉命可(下或有云云字)
祭董相公文(董公名晉祭下或有汴州字公時為汴之觀察推官晉薨之三日而)
(歛既歛而行於行之四日公從喪至偃師而汴軍亂此文公與一時僚吏共為文以祭於)
(喪之將行也其名位具載本篇然陸長源孟叔度皆死於軍亂之日惟公蠲免者也)
維貞元十五年歲次已卯二月乙亥朔某日節度行軍
司馬檢校右散騎常侍兼御史大夫知使事吳縣開國
男食邑三百戶陸長源(吳縣開國或作吳郡或無食邑三百戶字)度支營田
判官檢校金部員外郎侍御史孟叔度觀察支使監察
御史裏行邱穎觀察推官守祕書省校書郎韓愈等謹
以少牢之奠敬祭于故尚書右僕射平章事隴西公之
靈嗚呼天高而明地厚而平五氣叙行萬彙順成交感
旁暢聖賢以生雨水于雲瀆水于坤(或作神)蕃昌生物(昌生)
(或作生庶)有假有因天睠唐邦錫之元臣肫肫元臣(肫肫或作旽旽)
(誤諄肫音)其德孔碩不諂不笑不威不赫(不諂不笑或作不容不諂或作)
(不陷不酷或無不笑二字而連下文不威為句下文其敵下别出不讐二字與上求字叶)不求其盈
(或作用)不致其敵爰立作相(立或作初)訏謨實勤出若無辭疇
德之聞(德或作得)帝念東土公其來撫乃守洛都(貞元十六年三月晉)
(為東都留守)乃藩浚郊廼去厥疾廼施厥膏不知其勞鰥寡
以饒維昔浚郊厥亂維舊(昔或作若厥亂維舊或作維亂舊政或作亂維政舊)有
狡有狂其羣孔醜公其來矣為民父母(為民或作公為非是)父誨
其義母仁其愚既變既從孰云其初(孰云或作親去或作親云非是)自
邇徂遠混然一區公來自中天子所倚公今不歸誰佐
天子公既來止(或作既來至止或作公來至止今依行狀更定)東人以完公既
殁矣人誰與安濁流渾渾有闢其郛填道歡呼公來之
初今公之歸公在喪車旨酒既盈嘉肴在盛(音成)嗚呼我
公庶享其誠尚饗
雷塘禱雨文(此篇乃柳子厚文此不當錄)
祭石君文(或作祭石濬川文石洪濬川也河南人為京兆昭應尉遂葬於死所故曰)
(客葬秦原也公既誌其墓又同宋景為文以祭之)
維元和七年歲次壬辰七月二十七日右補闕宋景國
子博士韓愈謹以清酌庶羞之奠敬祭于石三學士之
靈(或無敬字)惟君學成于身名彰于人知道之可行見人之
不幸(見人或作知命或作見命不上或無之字)不事顧讓以圖就功如何奄
忽永喪其躬(此四字或作以喪其良能下或有知微有議四字或作不負長已誰知曰有義何害)
(文今按諸本皆無理疑不足據)曰景與愈與游為久(或無曰字景下或無與字愈下)
(有也字為久作日久)自君之逝相遇輙哀傍無強親子孩妻姖(或作)
(稚姖古文姬字然義亦不近)敢忘分濟念力未任客葬秦原孤䰟誰
附奠以送訣悲何可窮尚饗
祭房君文(房次卿字蜀客公嘗誌其父武墓有子曰次卿即君也次卿卒于京兆興)
(平尉文曰吾未死無以妻子為念其恤孤之意厚矣)
維某年月日愈謹遣舊吏皇甫悦以酒肉之饋展祭於
五官蜀客之柩前(或無維某字愈作某或無日字於一作于)嗚呼君廼至於
此吾復何言(於此或作於斯)若有鬼神吾未死無以妻子為念
嗚呼君其能聞吾此言否(君上或有房字)尚饗
高君仙硯銘(并序)
儒生高常與予下天壇中路獲硯石似馬蹄狀外稜孤
聳内發墨色幽竒天然疑神仙遺物寶而用之請予銘
底
仙馬有靈迹在于石稜而宛中有點墨迹文字之祥君
家其昌(應劭武紀註大宛舊有天馬種蹋石汙血顔曰蹋石謂蹋石有迹言其蹄堅利朱新仲謂銘語)
(本此聲宛平)
高君畫讚(此篇從蜀本錄之今按疑非公所作然姑存之)
君子温閒骨氣委和迹不拒物心不揚波澄源卷璞舍
白瑳瑳遺紙一張德音不忘
潮州請置鄉校牒(東坡潮州廟記謂始潮之人未知學公命進士趙德為之)
(師自是潮之人篤於文行延及齊民至于今號稱易治此即公請置鄉校之意也)
孔子曰道之以政齊之以刑(齊上或有而字)則民免而無恥不
如以德禮為先而輔以政刑也(或無則字禮字)夫欲用德禮未
有不由學校師弟子者此州學廢日久進士明經百十
年閒(百十年閒或作百十數年非是)不聞有業成貢於王庭試於有司
者(貢試下或並無於字或作于字)人吏目不識鄉飲酒之禮耳未嘗聞
鹿鳴之歌(或無日與耳字)忠孝之行不勸亦縣之恥也夫十室
之邑必有忠信今此州戶萬有餘豈無庶幾者邪刺史
縣令不躬為之師里閭後生無所從學爾(或作耳又或作矣非是)
趙德秀才沈雅專静頗通經有文章能知先王之道論
說且排異端而宗孔氏可以為師矣(師下或有友字)請攝海陽縣
尉為衙推官(或無官字)專勾當州學以督生徒興愷悌之風
刺史出已俸百千以為舉本(舉或作學)收其贏餘以給學生
厨饌
直諫表(說見第三卷)
論顧威狀(同上)
東雅堂昌黎外集註卷五
