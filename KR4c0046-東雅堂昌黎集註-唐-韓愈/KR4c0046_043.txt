東雅堂昌黎外集註卷三
送汴州監軍俱文珍序(并詩)(隴西公董晉為汴州陳留郡節)
(度使治汴州俱文珍為監軍公為觀察推官年文珍將如京師作序詩以送之時貞元十三)
(也)
今之天下之鎮陳留為大(漢書音義曰留本鄭邑後為陳所并故曰陳留今屬汴州)
屯兵十萬連地四州(陳留郡宣武節度使所治汴宋亳潁四州隸焉)左淮右河
抱負齊楚濁流浩浩舟車所同故自天寳已來當藩垣
屏翰之任(屏翰或作翰屏)有弓矢鈇鉞之權皆國之元臣天子
所左右其監統中貴必材雄德茂榮耀寵光能俯逹人
情仰喻天意者然後為之故我監軍俱公輟侍從之榮
受腹心之寄奮其武毅張我皇威遇變出竒先事獨運
偃息談笑危疑以平(危疑或作疑危)天子無東顧之憂方伯有
同和之美十三年春將如京師相國隴西公飲餞於青
門之外(於或作于或無青字)謂功德皆可歌之也命其屬咸作詩
以鋪繹之詩曰
奉使羌池静臨戎汴水安(或作間非是)冲天鵬翅闊報國劒
鋩寒曉日驅征騎春風詠采蘭(束晳補亡詩曰循彼南陔言采其蘭采蘭以養)
(親也)誰言臣子道忠孝兩難全
送浮屠令縱西游序(或無浮屠字縱下有上人二字公嘗送文暢師序曰)
(人固有儒名而墨行者墨名而儒行者至是送令縱又曰其行異其情同君子與其進可)
(也二序大抵同意故公集中雖與澄觀惠師靈師盈上人無本師廣宣僧約高閑大顛之)
(徒游皆取其行而不取其名焉不然則排釋老為虛語矣)
其行異其情同君子與其進可也(或無進字非是)令縱釋氏之
秀者又善為文(又上或有而字)浮游徜徉跡接天下藩維大臣
文武豪士令縱未始不褰衣而負業往造其門下(衣或作裳)
其有尊行美德建功樹業(樹或作植)令縱從而為之歌頌典
而不䛕麗而不淫其有中古之遺風與(有中或作中有古下或有人字)
(風下或有可字)乘閒致密(或無此四字而有及字)促席接膝譏評文章商
較人士(或作士人或作人事)浩浩乎不窮愔愔乎深而有歸於是
乎吾忘令縱之為釋氏之子也其來也雲凝其去也風
休方懽而已辭雖義而不求吾於令縱不知其不可也
盍賦詩以道其行乎
與路鵠秀才序(送路鵠贈别二序語意無倫脱誤不可讀如曰自河南令為博)
(士於公所歷官次亦不合故併闕之今從其說刪去)
贈别序(說已見上)
送毛仙翁十八兄序(直誎表論顧威狀種蠡議毛仙翁序皆最末見决非)
(公文據杭本之有外集者表狀亦不錄足以知其果偽也今並刪去)
東雅堂昌黎外集註卷三
