東雅堂昌黎集註卷十九
書序
與鄭相公書(時鄭餘慶以節鎮興元孟東野墓誌云興元尹以幣如孟氏賻且來)
(商家事即此書致謝之意誌云元和九年八月丁亥孟氏卒書必是時也)
再奉示問皆緣孟家事(元和九年三月以鄭餘慶為興元尹餘慶辟孟郊參謀郊挈其)
(妻行至□鄉暴卒)辭旨惻惻憂慮深遠竊有以見大人君子篤
於仁愛終始不倦伏讀感欷(音希)不知所喻舊與孟往還
數人昨已共致百千巳來尋已至東都計供葬事外尚
有餘資今裴押衙所&KR0146;二百七十千足以益業為遺孀
永久之頼(東野無子妻鄭氏)孟氏兄弟(郊二弟酆郢)在江東未至先
與相識亦甚循善所慮才幹不足任事鄭氏兄弟(東野之妻)
(兄弟)惟最小者在東都固如所示不可依仗孟之深友太
子舍人樊宗師(孟下或有氏字)比持服在東都今已外除經營
孟家事不啻如巳前後人所與及裴押衙所送錢物並
委樊舍人主之營致生業必能不失利宜候孟氏兄弟
到分付成事庶可静守無大闕敗伏惟不至遠慮續具
一一諮報不宣(諮或作咨)愈再拜
與袁相公書(滋字德深蔡州朗山人時為山南東道節度使帶平章事故云相公)
(也公前書薦樊於鄭此又薦於袁後又以狀薦于朝皆見集中)
伏聞賓位尚有闕員幸蒙不以常輩知遇恒不自知愚
且賤思有論薦竊見朝議郎前太子舍人樊宗師(本傳不載)
(宗師為太子舍人墓誌亦不載或略之耳)孝女聰明家故饒財身居長嫡悉
推與諸弟(宗師弟宗懿宗憲)諸弟皆優贍有餘而宗師妻子常
寒露飢餒宗師怡然處之無有難色窮究經史章通句
解至於隂陽軍法聲律悉皆研極原本又善為文章詞
句刻深獨追古作者為徒不顧世俗輕重通微曉事可
與晤語(與或作以)又習於吏職識時知變非如儒生文士止
有偏長退勇守專未為宰物者所識年近五十遑遑勉
勉思有所試閤下儻引而致之密加識察有少不如所
言愈為欺罔大君子便宜得棄絶之罪於門下誠不忍
竒寶横棄道側而閤下篋櫝尚有少闕不滿之處(篋或作匱)
(少闕一作闕少或無闕字)猶足更容輙冒言之退增汗懾謹狀
與卾州柳中丞書(公綽始自御史中丞出為湖南觀察使後徙卾岳時方討)
(吳元濟詔發岳卾兵五千隸安州刺史李聽公綽曰朝廷謂吾儒生不知兵邪請自行許)
(之引兵渡江如古名將每戰輙勝其為卾岳觀察使在元和七年云)
淮右殘孽(一作賊)尚守巢窟(或作窟巢又作巢穴)環寇之師殆且十
萬瞋目語難(此用莊子語杭蜀本作難語非)自以為武人不肯循法度
頡頏作氣勢(頡音擷頏胡江切)竊爵位自尊大者肩相磨地相
屬也不聞有一人援稃鼓誓衆而前者俱日令走馬來
求賞給助寇為聲勢而已(日或作月)閤下書生也詩書禮樂
是習仁義是修法度是束一旦去文就武鼓三軍而進
之(三一作六)陳師鞠旅(詩鉦人伐鼓陳師鞠旅注云二千五百人為師五百人為旅鞠告也)親
與為辛苦慷慨感激同食下卒將二州之牧以壯士氣斬所
乘馬以祭踶死之士(踶徒計切蹋也又音提)雖古名將何以加兹
此由天資忠孝鬱於中而大作於外動皆中於機會以
取勝於當世而為戎臣師豈常習於威暴之事而樂其
鬭戰之危也哉愈誠怯弱不適於用聽於下風竊自增
氣誇於中朝稠人廣衆會集之中(或無會集二字)所以羞武夫
之顔令議者知將國兵而為人之司命者不在彼而在
此也(而在或無而字)臨敵重慎誡輕出入良食自愛以副見慕
之徒之心(食或作用非是或無之徒二字又無下之字)而果為國立大功也
幸甚幸甚不宜愈再拜
又一首
愈愚不能量事勢可否比常念淮右以靡弊困頓三州
之地(彰義節度使管申光蔡三州)蚊蚋蟻蟲之聚感兇豎喣濡飲食
之惠(兇豎吳元濟也)提童子之手坐之堂上奉以為帥出死力
以抗逆明詔戰天下之兵乘機逐利四出侵暴屠燒縣
邑賊殺不辜環其地數千里莫不被其毒洛汝襄荆許
潁淮江為之騷然丞相公卿士大夫勞於圖議(圖或作國非是)
握兵之將熊羆貙虎之士(貙獸名說文貙獌似狸者椿俱切)畏懦䠞蹜
(足廹也上子六切下所六切)莫肯杖戈為士卒前行者獨閤下奮然
率先揚兵界上(奮上或有能字)將二州之守親出入行間與士
卒均辛苦生其氣勢見將軍之鋒穎凛然有向敵之意
用儒雅文字章句之業取先天下武夫關其口而奪之
氣(關一作閉)愚初聞時方食不覺棄匕箸起立豈以為閤下
真能引孤軍單進與死寇角逐(真或作直非是或無單字)争一旦僥
倖之利哉就令如是亦不足貴其所以服人心在行事
適機宜而風采可畏愛故也是以前狀輙述鄙誠眷惠
手翰還答益增欣悚(惠下或有賜字益一作伏)夫一衆人心力耳目
使所至如時雨三代用師不出是道閤下果能充其言
繼之以無倦得形便之地甲兵足用雖國家故所失地
旬歲可坐而得(歲或作月又作序)况此小寇安足置齒牙間勉
而卒之以俟其至幸甚(諸本幸甚下複出幸甚二字)夫遠徵軍士行
者有羇旅離别之思居者有怨曠騷動之憂本軍有饋
餉煩費之難地主多姑息形迹之患急之則怨緩之則
不用命浮寄孤懸形勢銷弱又與賊不相諳委臨敵恐
駭難以有功若召募土人(召或作占)必得豪勇與賊相熟知
其氣力所極無望風之驚愛護鄉里勇於自戰徵兵滿
萬不如召募數千(公此議詳見論淮西事宜狀)閤下以為何如儻可
上聞行之否(一作可否)計已與裴中丞相見行營事宜不惜
時賜示及(裴中丞即度也時憲宗遣度視淮西諸軍還奏多合上旨)幸甚不宣愈再
拜
答魏博田僕射書(田弘正始名興先是田季安為魏博節度使元和七年季)
(安卒其子懷諫自立委政於家奴蔣士則衆怒脅拜弘正使主軍弘正於是圖其地籍其)
(人以獻於朝憲宗嘉之詔檢校工部尚書充魏博節度使且賜今名八年十一月公以比)
(部郎中史館修撰為作先廟碑九年弘正拜檢校尚書右僕射其年公以考功郎中知制)
(誥故曰蒙恩改職事也)
季冬極寒伏惟僕射尊體動止萬福即日愈蒙免蒙恩
改職事不任感懼(諸本無蒙免二字今从閭本也今按蒙免者蒙田之庇而得遣免連上)
(文為句蒙恩者蒙上之恩而改職事也連下文為句)使至奉十一月十二日示問
欣慰殊深贊善十一郎行(弘正子布肇犫早牟章)已附狀(已下一有曾字)
伏計尋上達愈雖未獲拜識嘗承僕射眷私猥辱薦聞
待之上介事雖不允受賜實多頃者又蒙不以文字鄙
薄令譔廟碑見遇殊常荷德尤切安有書問稍簡遂敢
自疎比所與楊書記書蓋緣久闕附狀求因閒粗述下
情(或無求字閒或作閑為今按此謂求揚書記因田之閒述已意也)忽奉累紙示問辭
意重疊捧讀再三但增慙悚僕射公忠賢德為内外所
宗位望益尊謙巽滋甚謬承知遇欣荷實深伏望照察
限以官守拜奉未由無任馳戀謹因使迴奉狀不宣謹
狀
與華州李尚書書(吕本注絳字以史考之綘以元和十年二月出刺華州又)
(公與綘同年故曰久故蜀本注實字非是)
比來不審尊體動止何似(比或作夜又作日)乍離闕庭伏計倍
增戀慕愈於久故游從之中伏蒙恩奬知待(或無伏字)最深
最厚無有比者(比或作倫)懦弱昏塞不能奮勵出竒少答所
遇拜辭之後竊念旬朔不即獲侍言笑東望殞涕有兒
女子之感(或無子字史記非兒女子所知為兒女子所詐當有子字)獨宿直舍(公時以考)
(功郎中知制誥)無可告語展轉歔欷不能自禁華州雖實百郡
之首重於藩維然閤下居之則為失所愚以為苟慮有
所及宜密以上聞不宜以疎外自待(不下或無宜字)接過客俗
子絶口不挂時事務為崇深以拒止嫉妬之口親近藥
物方書動作步趨以致和宣滯為國自愛副鄙陋拳拳
之心幸甚幸甚謹奉狀不宣愈再拜
京尹不臺參答友人書(或作與友人論京尹不臺參書長慶三年六月)
(以公為京兆尹兼御史大夫敕放臺參後不得為例按魏氏春秋云故事御史中丞輿洛)
(陽令相遇則分路而行以土主多逐捕不欲稽留然非唐制也順宗實錄云故事尹與御)
(史相遇尹下道避尹尚避御史豈有不臺參之理當時敕放臺參後不為例則知故事須)
(臺參也又曰時宰相惡御史中丞李紳欲逐之特詔公不臺參以激紳紳果劾奏公公以)
(詔自觧文刺紛然宰相以臺府不協遂罷公為兵部侍郎而出紳為江西觀察使紳朝辭)
(泣訴穆宗遂留紳為兵部侍郎公復為吏部按貞元十八年公為四門博士時薦士十人)
(於陸傪李紳在焉紳味其平昔之薦而劾公公既不言而世亦未有辨之者又謂公蹙紳)
(以附逢吉獨王黃州答丁晉公書以謂曲在紳蓋公論也)
所示情眷之至不勝悚荷臺參實奏云容桂觀察使帶
中丞尚不臺參(或無使字)京尹郡國之首所管神州赤縣官
帶大夫豈得却不如事須臺參聖恩以為然便令宣與
李紳不用臺參亦是何典故赤令尚與中丞分道而行
何况京尹(方云吕丞相本改定亦是以下十九字綴於事須臺參之下仍於却不如下添中丞二字)
(慶善云今本顛倒不可讀當从唐本不知洪所謂唐本者何本也閣杭蜀本只同今文姑以闕疑可也一曰不)
(用臺參已下當再出臺參二字義亦自通闕今按二說皆未安後說雖差勝然文意似亦未足當之以俟知)
(者)人見近事習耳目所熟(人上或有夫字)稍殊異即怪之其於
道理有何所傷聖君使行即是故事自古豈有定制也
停推廵緣府中褊廹是實若别差人即是妄說豈有此
事小人言不可信類如此亦在大賢斟酌而斷之流言
止於智者正謂此耳客多自修報狀不得(或作不及自修報或作不)
(及修報狀)伏惟照察(照方作昭察今按唐人書帖用照字亦多)
送陸歙州詩序(陸傪也或無詩字或作送陸員外出刺歙州詩序序一本自此)
(下為第二十卷)
貞元十八年二月十八日祠部員外郎陸君出刺歙州
朝廷夙夜之賢都邑游居之良(居一作從)齎咨涕洟咸以為
不當去歙大州也刺史尊官也由郎官而往者前後相
望也當今賦出於天下江南居十九宣使之所察歙為
富州宰臣之所薦聞天子之所選用其不輕而重也較
然矣如是而齎咨涕洟以為不當去者陸君之道行乎
朝廷則天下望其賜刺一州則專而不能咸(或作或而屬下句方)
(从閣本作咸而屬上句本今按莊子有周徧咸之語方得之)先一州而後天下豈吾
君與吾相之心哉(先上諸本有謂字方从閣本云杭本訛咸作或然尚無謂字蜀本始作或)
(為今本易為作謂訛轉甚也)於是昌黎韓愈道願留者之心而泄其
思作詩曰
我衣之華兮我佩之光(華一作美)陸君之去兮誰與翺翔(諸本)
(如此方从閣杭本光翔下皆有兮字去下無兮字句今按古詩賦有句句用韻及語助者賡歌是也有隔用)
(韻及兮而兮在上句之末韻在下句之末者騷經是也有隔句用韻而上句不韻不兮下句押韻有兮者橘頌)
(之類是也今此詩方本若用賡歌之例則華光有兮而不韻其去字一句又并無也若用騷經之例則光翔當)
(用韻而不當有兮華雖可以有兮而去復不可以無兮也若用橘頌之例則下三句為合而首句不當有兮也)
(韓公深於騷者不應如此蓋方所从之本失之也今定从諸本以騷經及賈誼弔屈首章為例若欲以橘頌為)
(例則止去方本首句一兮字尤為簡便但無此本不敢以意創耳)歛此大惠兮施于一
州今其去矣胡不為留我作此詩歌于逵道無疾其驅
天子有詔
送孟東野序(據集貞元十九年與陳給事書云送孟郊序一首生紙寫不加裝飾)
(此序吕汲公以為是年作序云東野之役於江南也有若不釋然者時東野為溧陽尉云)
大凡物不得其平則鳴草木之無聲風撓之鳴水之無
聲風蕩之鳴其躍也或激之其趨也或梗之其沸也或
炙之金石之無聲或擊之鳴人之於言也亦然有不得
已者而后言其謌也有思其哭也有懷凡出乎口而為
聲者其皆有弗平者乎(為一作有)樂也者鬱於中而泄於外
者也擇其善鳴者而假之鳴金石絲竹匏土革木八者
物之善鳴者也維天之於時也亦然擇其善鳴者而假
之鳴是故以鳥鳴春(鳥下閣本有獸字非是)以雷鳴夏以蟲鳴秋
以風鳴冬四時之相推敓(敓古奪字或作奪)其必有不得其平
者乎其於人也亦然人聲之精者為言文辭之於言又
其精也(方从閣杭蜀本去又字而取下句尤字足成一句不成文理)尤擇其善鳴者
而假之鳴(按上文巳再言擇其善鳴者而假之鳴矣則此又言人聲之精者為言而文詞又其精者)
(故尤釋其善鳴者而假之鳴又字尤字正是關鍵血脉首尾相應處方以三本之誤遂去又字而以尤字屬上)
(句不唯此句不成文理又使此篇語無次第其誤尤甚今悉正之)其在唐虞咎陶禹其
善鳴者也而假以鳴(在下或有於字假下或有之字)䕫弗能以文辭鳴
(弗或作不而無能字)又自假於韶以鳴夏之時五子以其歌鳴伊
尹鳴殷周公鳴周凡載於詩書六藝皆鳴之善者也周
之衰孔子之徒鳴之其聲大而遠傳曰天將以夫子為
木鐸其弗信矣乎其末也莊周以其荒唐之辭鳴(辭或作說)
(下或有於楚二字莊子蒙人蒙梁地也且辭楚威王之聘未嘗仕於楚也)楚大國也其亡也
以屈原鳴臧孫辰孟軻荀卿以道鳴者也楊朱墨翟管
夷吾晏嬰老聃申不害韓非脊到(脊到在申韓前申韓稱之有書四十六篇)
(脊古慎字)田駢鄒衍尸佼孫武張儀蘇秦之屬皆以其術鳴
秦之興李斯鳴之漢之時司馬遷相如揚雄最其善鳴
者也其下魏晉氏鳴者不及於古然亦未嘗絶也(其下方無)
(其字然亦未嘗絶也諸本皆有此句方从閣本刪去今按有此一句文意乃足閣本脱也)就其善
者其聲清以浮其節數以急其辭淫以哀其志弛以肆
(善下或有鳴字浮方从諸本作淳唯蜀本及文苑作浮今按此數句皆言魏晉以下文章之病不應用淳字)
(以美之諸本皆誤以數以急弛以肆二句諸本皆如此方从謝本刪去二字今按自其聲至此四句當為)
(一列其第二第四句古本偶皆脱一字而方必从之遂使句之短長參差不齊而不可讀正與上李巽書相似)
(其意以為必如是然後為古而不知所謂古者不在是也)其為言也亂雜而無章將
夭醜其德莫之顧邪何為乎不鳴其善鳴者也(諸本如此方从)
(閣木以亂為詞又从閣杭本删去將天以下十九字詞今按方本極無理蓋因亂而誤為辭又因辭而轉作)
(耳今當改詞為亂又補十九字文意乃足)唐之有天下陳子昂蘇源明元結
李白杜甫李觀皆以其所能鳴其存而在下者孟郊東
野始以其詩鳴其高出魏晉不懈而及於古其他浸淫
乎漢氏矣(魏晉方作晉魏或無古字氏矣方从閣本無此二字皆非是)從吾遊者李
翺張籍其尤也三子者之鳴信善矣(或無信字或作善鳴皆非是左傳云)
(克已復禮仁也信善哉公雖未必用此語然亦偶合也)抑不知天將和其聲而使
鳴國家之盛邪抑將窮餓其身思愁其心腸而使自鳴
其不幸邪三子者之命則懸乎天矣(閣杭蜀苑則下有有字非是若果有)
(有字即天下當有者字更詳之)其在上也奚以喜其在下也奚以悲東
野之役於江南也有若不釋然者故吾道其命於天者
以解之(釋或作懌然者或作者然云顧命王不懌或作不釋釋猶開釋也按嘉祐本作不釋然者其)
(語本出莊子或本皆誤也以解或無以字非是)
送許郢州序(或作送許史君刺郢州序仍注仲輿二字或作志雍樊云志雍安陸)
(許氏貞元九年進士時于頔節制山南東道郢於山南為屬邑是時頔斂民方急公因志)
(雍之行序以規之公貞元十八年上于頔書故云愈嘗以書自通于于公頔此序十九年)
(作也)
愈嘗以書自通於于公累數百言(公下或有頔字)其大要言先
達之士得人而託之(要下或有也字)則道德彰而名問流(問或作聞)
後進之士得人而託之則事業顯而爵位通下有矜乎
能上有矜乎位雖恒相求而喜不相遇(諸本無喜字方从閣杭蜀苑得)
之于公不以其言為不可復書曰足下之言是也于公
身居方伯之尊蓄不世之材(世下或有出羣字)而能與卑鄙庸
陋相應答如影響是非忠乎君而樂乎善以國家之務
為已任者乎愈雖不敢私其大恩抑不可不謂之知已
恒矜而誦之情巳至而事不從(事不從謂不能卒言之也)小人之所
不為也故於使君之行道刺史之事以為于公贈凡天
下之事成於自同而敗於自異為刺史者恒私於其民
不以實應乎府(謂觀察府)為觀察使者恒急於其賦不以情
信乎州繇是刺史不安其官(繇一作縣)觀察使不得共政財
巳竭而歛不休人已窮而賦愈急(賦或作怒非是)其不去為盗
也亦幸矣誠使刺史不私於其民觀察使不急於其賦
(或無下其字)刺史曰吾州之民天下之民也惠不可以獨厚
觀察使亦曰某州之民天下之民也歛不可以獨急(或無)
(以字)如是而政不均令不行者未之有也其前之言者于
公既已信而行之矣(前下或無之字非是既一作即)今之言者其有不
信乎縣之於州猶州之於府也有以事乎上有以臨乎
下同則成異則敗者皆然也非使君之賢其誰能信之
(信或作從非是)愈於使君非燕游一朝之好也故其贈行不
以頌而以規
送竇從事序(竇平貞元五年登進士第)
踰甌閩而南皆百越之地(甌或作越以下文重出越字考之非是或無甌字亦非越)
(或作粤)於天文其次星紀其星牽牛連山隔其隂鉅海敵
其陽(敵一作歊氣上烝也方从閣苑作敲云敲横擿也謂鉅海敲蕩其南也今按敲微扣也字書訓以)
(横擿而漢書注又訓擿為發動蓋不以杖末奮擊但以杖身微扣而發動之所謂横擿也海之為物最鉅其所)
(震蕩豈微扣之謂邪閣本蓋誤而方必為曲說以附之殊不可曉作歊亦非是但當作敵乃當扺對捍之意與)
(上句隔字正相對也)是維島居卉服之民風氣之殊著自古昔(維一)
(作皆島作鳥居作夷氣閣蜀本作俗風今按島居卉服已見其民服之陋因又言此以見其氣之惡自是兩)
(事故下文云民俗既遷風氣亦隨也閣蜀皆誤古或作在非是)唐之有天下號令之所
加無異於遠近民俗既遷風氣亦隨雪霜時降癘疫不
興(疫或作疾)瀕海之饒固加於初(或云瀕濱也篆文無濱字漢志瀕南山又瀕河十郡)
(只用瀕字加於或作如其非是)是以人之之南海者若東西州焉(之之諸本)
(無複出之字方从閣杭蜀苑得之若或作如)皇帝臨天下二十有二年(臨下或有)
(御字)詔工部侍郎趙植為廣州刺史(貞元十七年以工部侍郎趙植充嶺南節)
(度使)盡牧南海之民署從事扶風竇平(平扶風平陵人)平以文辭
進於其行也其族人殿中侍御史牟(牟字貽周為東都留守判官)合
東都交遊之能文者二十有八人賦詩以贈之於是昌
黎韓愈嘉趙南海之能得人壯從事之答於知我不憚
行之遠也(我或作已行之遠文苑如此諸本之或作於或作我於行遠或無行之二字皆非是)又
樂貽周之愛其族叔父(貽上或有其宗二字)能合文辭以寵榮之
作送竇從事少府平序
上巳日燕太學聽彈琴詩序(鄭國之俗三月上已於溱洧水上執)
(蘭招魂自魏以後但用三日不用上巳時公為四門博士作此序)
與衆樂之之謂樂樂而不失其正(一作節)又樂之尤也(尤一)
(作光)四方無鬭争金革之聲京師之人既庶且豐天子念
致理之艱難樂居安之閒暇肇置三令節(舊史云貞元四年九月詔)
(正月晦日三月三日九月九日三節日宜任文武百僚選勝地追賞為樂五年正月詔以二月一日為中和節)
(代正月晦日備三令節數此序在貞元任午癸未閒公為四門博士其云肇置三令節蓋謂德宗朝始置耳)
詔公卿羣有司至于其日率厥官屬(或無屬字)飲酒以樂所
以同其休宣共和感其心成其文者也三月初吉實惟
其時司業武公(下或有少儀二字)於是總太學儒官三十有六
人列燕於祭酒之堂罇爼既陳肴羞惟時醆斝序行(一作)
(有序)獻酬有容歌風雅之古辭斥夷狄之新聲襃衣危冠
與與如也(與與或作愉愉以杭蜀本云詩我黍與與淮南子善用兵者陵其與與皆音餘今按論)
(語有此全句)有儒一生(儒一或作一儒)魁然其形抱琴而來歷階以
昇(以或作而)坐於罇爼之南鼓有虞氏之南風(見家語)賡之以
文王宣父之操(見史記孔子學琴於師襄事)優游夷愉廣厚高明追
三代之遺音想舞雩之詠歎及暮而退皆充然若有得
也(有下或有所字)武公於是作歌詩以美之命屬官咸作之命
四門博士昌黎韓愈序之
送齊皥下第序(皥或作曎考唐宰相世系表當作皥序云齊生之兄為時名相)
(出藩于鎮謂齊映也以世系考之映兄弟六人昭&KR0776;映曍照煦無有曎者豈曎後改名曍)
(或煦耶諸本或作齊曍或作齊曙按登科記映大歴五年昭貞元十五年皥十一年煦元)
(和二年踵登進士第而曙亡焉)
古之所謂公無私者其取捨進退無擇於親疎遠邇惟
其宜可焉其下之視上也亦惟視其舉黜之當否不以
親疎遠邇疑乎其上之人(下或有也字或無之人二字而有也字)故上之
人行志擇誼(或無故字之字)坦乎其無憂於下也下之人尅巳
慎行確乎其無惑於上也是故為君不勞而為臣甚易
見一善焉可得詳而舉也見一不善焉可得明而去也
(閣杭蜀苑無詳明二字)及道之衰上下交疑於是乎舉讎舉子之
事載之傳中而稱美之而謂之忠(或無下而字見左氏襄公三年晉祁奚請)
(老舉讎舉子事)見一善焉若親與邇不敢舉也(或無敢字)見一不善
焉若疏與遠不敢去也衆之所同好焉矯而黜之乃公
也衆之所同惡焉(衆下或皆有人字)激而舉之乃忠也於是乎
有違心之行有怫志之言有内媿之名若然者俗所謂
良有司也(然或作是)膚受之訴不行於君巧言之誣不起於
人矣烏虖今之君天下者不亦勞乎為有司者不亦難
乎為人嚮道者不亦勤乎(烏虖猶嗚呼也古文於乎烏虖嗚呼皆一義或作於是乎)
(非是為有或無為字為人嚮道諸本皆同但嚮或作鄉閣苑以人為仁殊無文理蓋所謂人者指應舉者而言)
(為之作嚮道者謂指引其道路所嚮如公之於侯喜侯雲長之徒是已其作鄉者亦音向與兵書所謂以鄉人)
(為導者音義皆不同也)是故端居而念焉非君人者之過也則曰
有司焉則非有司之過也則曰今舉天下人焉則非今
舉天下人之過也蓋其漸有因其本有根生於私其親
(其下或有所字)成於私其身以巳之不直而謂人皆然其植之
也固久其除之也實難非百年必世不可得而化也非
知命不惑不可得而改也巳矣乎其終能復古乎若高
陽齊生者其起予者乎齊生之兄(之兄或無之字)為時名相出
藩于南(于下杭苑有鎮字閣本無洪今按齊映以貞元七年由桂管改江西是時州只為江西觀察)
(使至咸通中乃有鎮南之號耳杭苑皆誤)朝之碩臣皆其舊交齊生舉進士
有司用是連枉齊生齊生不以云乃曰我之未至也有
司其枉我哉(其枉或作豈枉今从閣杭蜀本)我將利吾器而俟其時耳
抱負其業東歸於家吾觀於人有不得志則非其上者
衆矣亦莫計其身之短長也若齊生者既至矣(一云既屈矣一)
(作既不得志矣未今按上文曰我之未至也下文曰我也則此作至為是)而曰我未也不
以閔於有司其不亦鮮乎哉(未下或有至字)吾用是知齊生後
日誠良有司也能復古者也公無私者也知命不惑者
也
送陳密序
太學生陳密請於余曰密承訓於先生今將歸覲其親
不得朝夕見願先生賜之言密將以為戒(覲或作拜)密來太
學舉明經累年不獲選(經下或有者字獲下或有其字)是弗利於是科
也今將易其業而三禮是習(唐制取士有明經科而明經之别有五經有三經有)
(二經有三禮有三傳有史科三禮科貞元五年二月置)願先生之張之也密將以
為鄉榮(或無以字)余媿乎其言遺之言曰子之業信習矣其
容信合於禮矣(其下或有儀字非是)抑吾所見者外也夫外不足
以信内子誦其文則思其義習其儀則行其道則將謂
子君子也爵禄之來也不可辭矣科寧有利不利邪(誦其)
(習其或並無其字)
送李愿歸盤谷序(此序貞元十七年作公年纔三十四耳東坡云歐陽公言)
(晉無文章惟陶淵明歸去來詞而巳余謂唐無文章惟韓退之送李愿歸盤谷序而已平)
(生欲效此作每執筆輙罷因自笑曰不若且放教退之獨步此序孟州濟原縣有石本)
(其閒小有異同)
太行之陽有盤谷(太行山谷在懷州陽南也盤谷地名在孟州濟原縣)盤谷之間
泉甘而土肥草木藂茂居民鮮少或曰謂其環兩山之
閒故曰盤或曰是谷也宅幽而勢阻隱者之所盤旋友
人李愿居之(盤下諸本皆有旋字洪氏石本杭本同或作桓樊氏石本閣蜀苑刪去今按石本)
(之不同說見於後友人諸本及洪氏石本皆作友樊氏石本作有)愿之言曰人之稱大
丈夫者我知之矣利澤施于人(于諸本作於今從石本)名聲昭于
峕坐於廟朝進退百官而佐天子出令其在外則樹旗
旄羅弓矢武夫前呵從者塞途供給之人各執其物夾
道而疾馳喜有賞怒有刑(丈苑賞作賜樊氏石本無此六字)才畯滿前
(畯或作俊)道古今而譽盛德入耳而不煩曲眉豐頰清聲而
便體秀外而惠中飄輕裾翳長袖粉白黛綠者列屋而
閒居妬寵而負恃争妍而取憐大丈夫之遇知於天子
用力於當世者之所為也(天子諸本作主上方从石本為上諸本有所字方从石本)
(刪去下文於時者之所為也同此)吾非惡此而逃之是有命焉不可幸
而致也窮居而野處升高而望遠(諸本如此石間苑作遠望)坐茂樹
以終日濯清泉以自潔採於山美可茹釣於水鮮可食
起居無時惟適之安(蜀本及洪氏石本之作所苑捽樊石本作之)與其有譽
於前孰若無毁於其後與其有樂於身孰若無憂於其
心(與其下諸本並有有字方从石本刪去)車服不維刀鋸不加埋亂不知
黜陟不聞大夫夫不遇於時者之所為也我則行之伺
候於公卿之門奔走於形勢之途足將進而趑趄(上士思切)
(下七余切)口將言而囁嚅(上之舌切又而舌切下女居切又音如)處穢汙而不
羞觸刑辟而誅戮(穢汙諸本作汙穢今用石本改不羞一本作弗羞辟石本作法)徼倖
於萬一老死而後止者其於為人賢不肖何如也昌黎
韓愈聞其言而壯之與之酒而為之歌曰
盤之中維子之宫盤之土可以稼(諸本作惟子之稼今从石閣如此)盤
之泉可濯可沿(石閣杭本沿作湘方从蜀本云洪慶善以為作湘者石本磨滅以閣本意之也)
(然此文自如往而復以上皆二語一韻以稼叶土此類固多以容叶深以詩七月易恒卦卜家考之亦合古韻)
(獨湘不可與泉叶按公論語筆觧以浴于沂作沿于沂政與此沿同義今只以沿為正今按方以古韻為据)
(舍所信之石杭閣本而去湘从沿其說當矣然必以筆觧為說又似太拘今世所傳筆觧蓋未必韓公本真也)
(又按洪慶善云石本在濟源張端家皆缺裂不全惟可濯可湘一句甚明又與方引洪氏磨滅之說不同不知)
(何故姑記之以竢知者然其大歸只為从湘字耳政使實然亦不足取其說詳於下條云或曰湘字考之說文)
(云烹也詩采蘋于以湘之从湘為正)盤之阻誰争子所窈而深廓其有容
繚而曲如往而復嗟盤之樂兮樂且無殃(殃方从洪校石本作央又)
(云樊木只作殃然閣杭蜀本皆作央王逸注離騷云央盡也已也方又云此文如叢作藂俊作畯時作峕皆石)
(本字也樊今按作殃於義為得又按此篇諸校本多从古本而洪兩石巳自不同未知孰是其有同者亦或)
(無理未可盡信按歐公集古跋尾云盤谷序石本貞元中所刻以集本校之或小不同疑刻本誤然以其當時)
(之物姑存之以為佳玩其小失不足校也詳公此言最為通論近世論者專以石本為正如水門記溪堂詩予)
(巳論之南海廟劉統軍碑之類亦然其謬可考而知也)虎豹遠跡兮蛟龍遁藏鬼
神守護兮呵禁不祥(禁或作禦)飲則食兮壽而康無不足兮
奚所望(則或作且)膏吾車兮秼吾馬從子于盤兮終吾生以
徜徉
送牛堪序(此篇或在後卷之首閣杭置本置此公時為四門博士堪為太學生在貞)
(元十五年云)
以明經舉者誦數十萬言又約通大義徵辭引類旁出
入他經者又誦數十萬言其為業也勤矣登第於有司
者去民畝而就吏禄由是進而累為卿相者常常有之
其為獲也亦大矣然吾未嘗聞有登第於有司而進謝
於其門者(門上或無其字)豈有司之待之也抑以公不以情(抑一)
(作御一無抑字)舉者之望於有司也亦將然乎其進而謝於其
門也則為私乎抑無乃人事之未思或者不能舉其禮
乎若牛堪者思慮足以及之材質足以行之而又不聞
其往者其將有以哉(或無將字)違衆而求識(衆一作俗)立竒而取
名非堪心之所存也由是而觀之若堪之用心其至於
大官也不為幸矣(於一作為)堪太學生也余博士也博士師
屬也於其登第而歸將榮於其鄉也能無說乎
東雅堂昌黎集註卷十九
