東雅堂昌黎集註卷二十二
祭文
祭田横墓文(田横初為漢將灌嬰敗於垓下亡走梁歸彭越高祖即位懼誅與其)
(徒五百餘人入海居島中高帝聞齊人賢者多附横恐後有亂乃使使赦横罪而召之横)
(與其客二人乘傳詣洛陽至尸鄉廐置遂自剄令客奉其頭從使者馳奏高帝流涕以王)
(者禮葬横既葬二客穿其冢旁皆自剄從之其餘客在海中者聞横死亦皆自殺晁太史)
(無咎嘗取公此文於續楚辭而系之曰唐宰相如董晉亦未足言而晉為汴州纔奏愈從)
(事愈始終感遇語稱隴西公而不姓後從裴度亦自謂度知已然度亦終不引愈共天下)
(事故愈躊躇發憤太息於區區之横以謂夫苟如横之好士天下將有賢於五百人者至)
(焉)
貞元十一年九月愈如東京道出田横墓下(十一年諸本或作十)
(九年月下有十一日字如東京或作東如京洪慶善曰東京洛陽也公以貞元十一年出長安至河陽而後如)
(東都也十九年秋則公為御史是冬即貶陽山安得以九月出横墓下唐都長安亦不得云東如京也方从閣)
(杭蜀本作東如京云田横墓在偃師尸鄉洛陽東三十里今公自河陽道横墓下以入洛故云東如京也今)
(按洪慶善作如東京及考歲月皆是方氏亦以京為洛陽但據三本必欲作東如京為誤耳今且未須別考它)
(書只以其所引田横墓在洛陽東者論之則自墓下而走洛陽乃是西向安得言東如京乎況唐都長安謂洛)
(陽為東京則可直謂之京則不可其理又甚明若據元和郡國志則河陽西南至河南府八十里其大勢亦不)
(得云東如京也此又三本謬誤之一證故復表而出之)感横義高能得士(下或有心字)
因取酒以祭為文而弔之其辭曰事有曠百世而相感
者余不自知其何心非今世之所稀孰為使余歔欷而
不可禁余既博觀乎天下曷有庶幾乎夫子之所為死
者不復生嗟余去此其從誰(死者或作死而生方作來皆非是)當秦氏
之敗亂得一士而可王何五百人之擾擾而不能脱夫
子於劒鋩抑所寶之非賢亦天命之有常(寶之或作寶者天或作大)
昔闕里之多士孔聖亦云其遑遑(閤抗無其字非是)苟余行之
不迷雖顛沛其何傷自古死者非一夫子至今有耿光
(非閣杭作皆非是)跽陳辭而薦酒魂髣髴而來享(集韻靈良反按享字古今)
(人用多作上聲惟前漢禮樂志郊祀詩云發梁揚羽申以商造兹新音永久長聲氣遠滌鳳鳥翔神夕掩虞蓋)
(孔享享作平聲退之叶韻蓋有所本也)
歐陽生哀辭(歐陽名詹字行周泉州晉江人也卒年四十餘集十卷行世新史於)
(藝文立傳)
歐陽詹世居閩越自詹已上皆為閩越官至州佐縣令
者累累有焉閩越地肥衍有山泉禽魚之樂雖有長材
秀民通文書吏事與上國齒者未嘗肯出仕今上初故
宰相常袞為福建諸州觀察使治其地(治上或有往字非是)袞以
文辭進有名於時又作大官臨莅其民鄉縣小民有能
誦書作文辭者袞親與之為客主之禮(吕汲公本如此方从閣杭苑粹)
(辭進下即屬鄉縣至者袞下又有故宰相字下乃屬有名至其民又屬親與云云顛倒錯亂全無文理而方云)
(三本如此不當輕改其蔽如此今定从吕本方主下有人字鄉縣作縣鄉則尚有可取云)觀游宴饗
必召與之(宴或作讌與讀為預或作預或疑與如字而之下當有俱字)時未幾皆化
翕然(化新傳作仕非是按袞傳建中初起為福建觀察使始閩人未知學袞至為設學校使為文章親加)
(講導與為客主均禮觀游燕享與焉由是俗一變歲貢士與内州等)詹于時獨秀出袞加
敬愛諸生皆推服閩越之人舉進士繇詹始(貞元八年詹與公同)
(登第退之同年進士此言閩人舉進士自詹始及觀林藴泉山銘叙則謂閩川貞元以前未有文進者也因廉)
(使李郕公錡興啟庠序請獨孤常州及為記中有辭云縵胡之纓化為青衿其兄藻與友歐陽詹繼登正第以)
(其年考之則藻之登第又在詹之前然長溪薛令之以中宗神龍二年㩴第則又在藻之前矣退之謂由詹始)
(豈考之未詳耶)建中貞元閒余就食江南未接人事往往聞詹
名閭巷間詹之稱於江南也久(下或有矣字)貞元三年余始
至京師舉進士聞詹名尤甚(余下或有年十九字聞或作則或云當并出則聞二)
(字亦有理)八年春遂與詹文辭同考試登第始相識自後詹
歸閩中余或在京師他處不見詹久者惟詹歸閩中時
為然其他時與詹離率不歴歲移時則必合合必兩忘
其所趨久然後去故余與詹相知為深詹事父母盡孝
道仁於妻子於朋友義以誠氣醇以方容貌嶷嶷然(嶷音)
(逆)其燕私善謔以和其文章切深喜往復善自道讀其
書知其於慈孝最隆也十五年冬余以徐州從事朝正
于京師(公為徐州節度推官)詹為國子監四門助教將率其徒伏
闕下舉余為博士會監有獄不果上(或無監字監或作詹)觀其心
有益於余將忘其身之賤而為之也嗚呼詹今其死矣
詹閩越人也父母老矣捨朝夕之養以來京師(以或作而)其
心將以有得於是而歸為父母榮也(有得或作在得或無於是字而有複)
(出將以有得字)雖其父母之心亦皆然詹在側雖無離憂其志
不樂也詹在京師雖有離憂其志樂也若詹者所謂以
志養志者歟詹雖未得位其名聲流於人人其德行信
於朋友(或作友朋)雖詹與其父母皆可無憾也詹之事業文
章李翺既為之傳故作哀辭以舒余哀(之傳或作之說或作之誌故上)
(或有余字非是)以傳于後以遺其父母而解其悲哀以卒詹志
云(悲哀或作哀悲當今按上文已連有兩哀字不應如此重複或刪去此哀字詹或作其)求仕
與友兮遠違其鄉父母之命兮子奉以行友則既獲兮
禄實不豐以志為養兮何有牛羊事實既修兮名譽又
光父母忻忻兮常若在旁命雖云短兮其存者長終要
必死兮願不永傷友朋親視兮藥物甚良(親視或作視疾)飲食
孔時兮所欲無妨(孔或作既)壽命不齊兮人道之常(齊一作高)在
側與遠兮非有不同山川阻深兮魂魄流行祀祭則及
兮勿謂不通哭泣無益兮抑哀自彊(益或作救)推生知死兮
以慰孝誠嗚呼哀哉兮是亦難忘(哉下或無兮字)
題哀辭後(或刪此四字作題歐陽生哀辭後崔羣及詹皆與公同年劉伉姓名僅見)
(于此他無所聞)
愈性不喜書自為此文惟自書兩通其一通遺清河崔
羣羣與余皆歐陽生友也(友上或有之字)哀生之不得位而死
哭之過時而悲其一通今書以遺彭城劉君伉君喜古
文(或無書字或無伉字下君字一作伉)以吾所為合於古詣吾廬而來請
者八九至而其色不怨志益堅(或無志字)凡愈之為此文蓋
哀歐陽生之不顯榮於前(哀一作痛)又懼其泯滅於後也今
劉君之請未必知歐陽生其志在古文耳(其志上或有之志字)雖
然(下或有苟愛吾文必求其義八字八字下又或有則進知於歐陽生矣必時觀十一字)愈之為
古文豈獨取其句讀不類於今者邪思古人而不得見
學古道則欲兼通其辭通其辭者本志乎古道者也(乎或)
(作於方从三本無道字以上下文考之無道字即不成文理矣)古之道不苟譽毁於人
(此下或有然則吾之所為文皆有實也十一字)劉君好其辭則其知歐陽生也
無惑焉
獨孤申叔哀辭(申叔字子重年二十一舉進士又二年用博學宏詞為校書郎)
(乂三年居父喪未練而殁蓋貞元十八年也柳子厚有獨孤君墓碣皇甫持正有傷獨孤)
(賦而公作辭哀之公當與崔羣書天人好惡之說與此語意一同蓋出太史公之伯夷論)
(也)
衆萬之生誰非天邪明昭昏蒙誰使然邪行何為而怒
居何故而憐邪(怒或作怨或作思怒下或有邪字居或作為)胡喜厚其所可
薄而恒不足於賢邪將下民之好惡與彼蒼懸邪(或無蒼字)
抑蒼茫無端而暫寓其間邪(寓下或有於字)死者無知吾為子
慟而已矣如有知也子其自知之矣(或無自字或無之字或無自字而有)
(之字)濯濯其英曄曄其光如聞其聲如見其容(此句或作如處其旁)
(非是或云以容叶光用古韻也)烏虖遠矣何日而忘(烏虖或作嗚呼)
祭穆員外文(為崔侍御作晁夲篇首題云維年月日故人博陵崔愬謹以清酌之)
(奠祭于亡友穆六端公之靈方云豈穆員邪舊傳員卒檢校員外郎杜亞留守東都辟為)
(從事皆與此文合新傳員終侍御史故晁夲稱端公也穆員宇與直懷州河内人宣州觀)
(察使寧之子工為文崔侍御名愬無傳)
於乎建中之初予居于嵩攜扶北奔(或作歸)避盗來攻晨
及洛師相遇一時顧我如故眷然顧之(如或作無眷或作睠)子有
令聞我來自山子之畯明(畯或作俊)我鈍而頑道既云異誰
從知我我思其厚不知其可(知其或作知而或作可而)於後八年君
從杜侯我時在洛亦應其招(貞元五年十二月以杜亞為東都留守亞辟員為從)
(事檢校員外郎愬時亦為亞所辟)留守無事多君子僚罔有疑忌維其
嬉游草生之春鳥鳴之朝我轡在手君揚其鑣君居于
室我既來即或以嘯歌(嘯或作咏)或以偃側誨余以義復我
以誠(復我或作我復專今按下文云無非德聲則此二句指穆也當作復我)終日以語(以或)
(作與)無非德聲主人信讒有惑其下殺人無罪誣以成過
入救不從反以為禍赫赫有聞王命三司察我于獄相
從係縲曲生何樂直死何悲(曲或作直直或作曲二何或皆作可皆非是)上
懷主人(主或作王非是)内閔其私(閔或作憫或作關皆非是)進退之難君處
之宜(君或作居非是)既釋于囚(令狐運為東京牙門將亞惡其為人會盗劫輸絹於洛北運適)
(畋近郊亞意其為之命員及從事張弘靖鞠其事無之亞恕囚員等員由此知名)我來徐州道
之悠悠思君為憂我如京師君居父喪哭泣而拜言詞
不通我歸自西君反吉服晤言無他往復其昔(其疑當作如)
不日而違重我心惻自後聞君母喪是丁痛毒之懷六
年以并(一作經)孰云孝子而殞厥靈今我之至入門失聲
(失或作哭)酒肉在前君胡不餐升君之堂不與我言於乎死
矣何日來還
祭郴州李使君文(公貞元十九年冬出為陽山令過郴州識李使君有李員)
(外寄紙筆及义魚詩即所謂獲紙筆之雙貿投又魚之短韻也其生平契分皆具此文筆)
(墨閒錄云祭李郴州文尤雄竒)
維年月日將仕郎守江陵府法曹參軍韓愈謹以清酌
庶羞之奠敬祭于故郴州李使君之靈(文苑此篇首題云維元和元年)
(歲次丙戌二月乙未朔二十四日戊午將仕郎云云使君員外三兄之靈考之唐歴皆合)古語有之
白頭如新傾蓋若舊顧意氣之何如何日時之足究(何或)
(作曷)當貞元之癸未(或作酉年今按癸未者貞元十九貶陽山時也)惕皇威而
左授伏荒炎之下邑嗟名頽而位仆歴貴部而西邁邇
清光於暫覯(於或作而)言莫交而情無由(莫或作若或作若而下無情字)既
不賈而奚售哀窮遐之無徒(遐或作荒窮遐或作遐荒徒或作圖)挐百憂
以自副辱問訊之綢繆恒飽飢而愈疚接雄詞於章句
窺逸跡於篆籀(直右切)苞黃甘而致貽獲紙筆之雙貿(即李)
(員外寄紙筆云莫怪殷勤謝虞卿正著書)投义魚之短韻(即公义魚十八韻招張功曹)媿
韜瑕而舉秀竢新命於衡陽費薪芻於館候(郴在衡山之陽貞元)
(二十一年公以順宗赦徙掾江陵待命於郴云)空大亭以見處憩水木之幽茂
逞英心於縱博沃煩腸以清酎(以一作於)航北湖之空明覻
鱗介之驚透宴州樓之豁達衆管啾而竝奏(啾或作湫選閒居賦)
(管啾啾而竝奏)得恩惠於新知脱窮愁於往陋(窮或作冤)輟行謀於
俄頃見秋月之三彀逮天書之下降猶低迴以宿留(上音)
(秀下音溜前漢宿留海上史記宿留之數日無所見)念睽離之在期謂此會之難
又授縞紵以託心(吳季札聘鄭見子産如舊相識與之縞帶子産獻紵衣焉見左氏襄公二)
(十九年)示兹誠之不謬(授或作援)儻後日之北遷約窮歡於一
晝雖掾俸之酸寒要拔貧而為富何人生之難信捐斯
言而莫就始訝信於暫疎遂承凶於不救(承或作成於一作而)見
明旌之低昂(明諸本作銘此从閣本字見檀弓鄭註云神明之旌)尚遲疑於別袖
憶交酬而迭舞奠單杯而哭柩美夫君之為政不橈志
於讒構(橈或作僥或作撓从手皆非是)遭脣舌之紛羅獨陵晨而孤雊
(陵一作凌)彼憸人之浮言雖百車其何詬(車或作年衍今按後漢書馮出妻)
(書云詞語百車韓蓋用此作年非是)洞古往而高觀固邪正之相寇幸竊
覩其始終敢不明白而蔽覆神乎來哉辭以為侑尚饗
祭薛助教文(公達字大順詳見公所誌墓云)
維元和四年歲次已丑後三月二十一日景寅(丙寅作景寅避)
(唐諱也)朝散郎守國子博士韓愈(散墓志石本作議)太學助教侯
繼謹以清酌之奠祭于亡友國子助教薛君之靈(繼下或有)
(等字薛君之靈晁本作河東薛君七官之靈)嗚呼吾徒學而不見施設禄又
不足以活身天於此時奪其友人同官太學日得相因
奈何永違秖隔數晨笑語為別慟哭來門(來或作東)藏棺蔽
帷欲見無緣皎皎眉目在人目前酌以告誠庶幾有神
嗚呼哀哉尚饗
祭虞部張員外文(張季友也公同王涯崔羣許季同庾承宣邢冊等六人者)
(皆與張頁元八年同年進士時陸贄典貢舉故文有司我明試時惟邦彦之語詳見公誌)
(其墓云)
維年月日愈等謹以清酌庶羞之奠敬祭于亡友張十
三員外之靈(文苑作元和十年晁本作維元和十年月日中書舍人王涯考功郎中知制誥韓愈)
(禮部侍郎崔羣京兆尹許季同考功員外郎庾承宣河中節度判官殿中侍御史邢冊等六人皆張季友之同)
(年也)嗚呼往在貞元俱從賓薦司我明試時維邦彦各以
文售幸皆少年羣遊旅宿其歡甚焉出言無尤有獲同
喜他年諸人莫有能比倏忽逮今二十餘歲存皆衰白
半亦辭世外纏公事内迫家私中宵興歎無復昔時如
何今者又失夫子(今者或作於今)懿德柔聲永絶心耳廬親之
墓終喪乃歸陽瘖避職妻子不知分司憲臺風紀由振
遂遷司虞以播華問不能老壽孰究其因託嗣於宗(託嗣)
(或作嗣託)天維不仁酒食備設靈其降止論德叙情以視諸
誄尚饗
祭河南張員外文(貞元十九年冬公與張署自御史俱出南方為令明年順)
(宗即位俱徙江陵故凡道塗經涉唱和契闊皆具此文公方從晉公討蔡祭其在元和十)
(二年八月歟張之行治則詳於公誌)
維年月日彰義軍行軍司馬守太子右庶子兼御史中
丞韓愈謹遣某乙以庶羞清酌之奠祭于亡友故河南
縣令張十二員外之靈(或無守太子右庶子字)貞元十九君為御
史余以無能同詔竝跱(或作峙選潘岳關中詩列營某跱注跱立也亦作峙)君德
渾剛標高揭已有不吾如唾猶泥滓余戇狂狂(戇音惷)年
未三紀乘氣加人無挾自恃彼婉孌者實憚吾曹側肩
帖耳有舌如刀我落陽山以尹鼯猱君飄臨武山林之
牢歲弊寒兇雪虐風饕顛於馬下(雪虐杭本作嘯虎以顛於馬下言之由虎)
(聲懼也風饕謂虎貪風而嘯不已虎近於虐訛自此也饕或作號今按杭本全然不成文理以上語歲弊寒)
(兇言之八字相偶當為雪虐明甚)我泗君咷夜息南山同卧一席守隸
防夫觝頂交跖(頂或作項非是)洞庭漫汗黏天無壁風濤相豗
(呼回切)中作霹靂追程盲進颿船箭激(颿或作帆或作飄)南上湘
水屈氏所沈(上或作之)二妃行迷淚蹤染林山哀浦思鳥獸
叫音余唱君和百篇在吟君止于縣我又南踰把&KR0678;相
飲後期有無期宿界上一又相語自別幾時遽變寒暑
(遽或作復或作徧)枕臂欹眠加余以股僕來告言虎入廐處無
敢驚逐以我&KR1042;去(&KR1042;音蒙驢子)君云是物不駿於乘虎取而
往來寅其徵(寅或作夤當今按寅為辰名夤乃寅緣之義改作寅說見下條)我預在
此與君俱膺猛獸果信惡禱而憑(獸蜀本作首李本校作孟首不知得之何)
(本也葛魯卿云&KR1042;不駿虎取之則亨矣不待禱而有憑也今按洪謝本皆作孟首謂正月孟春之首也張言)
(來寅其徵以虎為寅神故言來歲寅月當有徵驗孟首果得歸也然且作猛獸亦通)余出嶺中君
竢州下偕掾江陵非余望者郴山竒變其水清寫泊砂
倚石有遌無捨(楚詞云重華不可遌注逢也遌吾故切)衡陽放酒熊咆虎
嘷不存令章罰籌蝟毛(不存或作存不罰或作罪唐人會飲以籌記罰劉夢得詩罰籌)
(長樹纛是也以今按令章謂酒令違令則籌記其罰也)委舟湘流往觀南嶽雲壁
潭潭(雲或作天)穹林攸擢避風太湖七日鹿角(太或作大鹿角洞庭湖中)
(地名元微之有鹿角詩湖旁至今有鹿角巡檢司也)鈎登大鮎怒頰豕豞(豞或作豹非是)
(或云豞豕聲豞許角切)臠盤炙酒羣奴餘啄走官階下首下凥高
(前漢凥益高苦刀切)下馬伏塗從事是遭予徵博士君以使已(元和)
(元年六月公召為國子博士署掾江陵半年邕管奏為判官不往)相見京師過願之始
分教東生君掾雍首(元和二年公分教東都署為京兆府司錄參軍雍州名書黑水西河)
(惟雍州切雍於用)兩都相望於别何有解手背面遂十一年君
出我入如相避然生闊死休(生闊死休或作生死休咎非是)吞不復宣
刑官屬郎引章訐奪(或作奮訐方作許奪奪今按奪謂争執不與猶今言定公事也墓)
(志云守法争議棘棘不阿即此事也方本無義或本亦非)權臣不愛南昌是斡(今按墓志)
(張自刑部出刺虔州然則昌當作康)明條謹獄氓獠戶歌(獠音老)用遷澧浦
為人受瘥(署自虔州改澧州刺史民稅出雜産物與錢尚書有經數觀察使牒州徵錢倍數經署曰)
(刺史可為法不可貪官害民留牒不肯從竟以代罷瘥病也)還家東都起令河南屈
拜後生憤所不堪屢以正免身伸事蹇竟死不升孰勸
為善丞相南討(元和十六年以宰相裴度為淮西宣慰處置使南討淮蔡)余辱司馬
議兵大梁(時宣武軍節度使韓弘為諸軍都統使將出討公詣弘禀事)走出洛下哭
不憑棺奠不親斝不撫其子葬不送野望君傷懷(望君或作)
(定居非是)有隕如瀉銘君之績納石壤中(或作下)爰及祖考紀
德事功(紀或作已事或作著事功作著功於理亦順但下文便有外著後世則重出著字又似可疑姑)
(从舊本作事蓋紀其德紀其事紀其功也又恐或是序字以似而誤然無所據不敢輒改也)外著後
世鬼神與通君其奚憾不余鑒衷嗚呼哀哉尚饗
祭左司李員外太夫人文(謂與其子同僚必公為職方員外郎時也)
維年月日某官某等謹以清酌庶羞之奠敬祭于某縣
太君鄭氏尊夫人之靈(某等或作某乙等)胄于茂族配此德門
克成厥家享有全福為婦為母再朝中宮搢紳推榮宗
黨是則某等幸隨令子同服官僚庶展哀誠式陳牢醴
尚饗
祭薛中丞文(一本同李逢吉孟簡張惟素張賈祭薛中丞存城也薛嘗劾浮屠鑒)
(虚罪抵死表李位無罪事見舊史本傳甚詳)
維年月日(文苑作元和九年)某官某乙等謹以清酌庶羞之奠
祭于亡友故御史中丞贈刑部侍郎薛公之靈公之懿
德茂行可以勵俗清文敏識足以發身宗族稱其孝慈
友朋歸其信義累升科第亟踐班行左掖南臺(北齊號御史臺)
(為南臺)共傳故事詩人墨客争諷新篇羽儀朝廷輝映中
外長途方騁大限俄窮聖上軫不憗之悲具僚興云亡
之歎况某等忘言斯久知我俱深青春之遊白首相失
來陳薄奠詎盡哀誠嗚呼哀哉尚饗
祭裴太常文(裴之諱字皆不可考)
維年月日愈等謹以庶羞清酌之奠敬祭于故太常裴
二十一兄之靈(文苑作元和九年晁本月日下具給事中李逢吉給事中孟簡吏部侍郎張惟)
(素吏部侍郎張賈比部郎中史館修撰韓愈等五人)朝廷之重莫過乎禮雖經策
具存而精通蓋寡自郊丘故事宗廟時宜大君之所旁
求丞相之所卒問羣儒拱手宗祝醉心兄皆指陳根源
斟酌通變莫不允符天旨克協神休至乎公卿冠昏士
庶喪祭疑皆響答問必實歸從我者足為軌儀異我者
無逃指笑動為時法言比古經(此一作必)獨立一朝高視于
古而又驅馳朋執僶俛宗親檐石之儲常空於私室(檐諸)
(本多作顔舊本多作檐公秋懷詩用甔字按後漢明帝紀生無檐石之儲檐字本此郭璞方言注甔石之儲實)
(用甔字前漢蒯通揚雄傳皆只作儋貨殖傳醬十儋顔曰儋人儋之也一儋兩甖丁濫切)方丈之食
每盛於賓筵贈必固辭求無不應孰云具美而不永年
某等早接遊從實欽道義致誠薄奠以訣終天嗚呼哀
哉尚饗
潮州祭神文五首(晁本第一首題作祭湖神文第二首題作又祭止雨文第)
(三題祭城隍文第四題祭界石神文第五不立題皆元和十四年夏秋作)
維年月日潮州刺史韓愈謹差攝潮陽縣尉史虚已以
特羊庶羞之奠告于太湖神之靈愈承朝命為此州長
今月二十五日至治下凡大神降依庇貺斯人者皆愈
所當率徒屬奔走致誠親執祀事於廟庭下今以始至
方上奏天子思慮不能專一冠衣不淨㓗與人吏未相
識知牲糈酒食器皿觕弊(觕一作損觕糈先旅切又音所倉胡切)不能嚴
清又未卜日時不敢自薦見使攝潮陽縣尉史虛已以
告神其降鑒尚饗
維年月日潮州刺史韓愈謹以清酌腵脩之奠祈于太
湖神之靈(禮記大享尚殿脩注云捶脯也腵或作時今按若作時則脩當作羞腵丁貫反)曰
稻既穟矣而雨不得熟以穫也(或無以穫字非是)蠶起且眠矣
而雨不得老以簇也歲且盡矣稻不可以復種而蠶不
可以復育也農夫桑婦將無以應賦稅繼衣食也非神
之不愛人(或無之字愛下一有此字)刺史失所職也百姓何罪使至
極也神聰明而端一聽不可濫以惑也刺史不仁可坐
以罪惟彼無辜惠以福也劃劙雲隂卷月日也(月日或作日月)
(非是支劃忽麥切劙力切又音麗)幸身有衣口得食給神役也(口上或有而字)
(得或作有)充上之須脫刑辟也選牲為酒以報靈德也吹擊
管鼓侑香潔也拜庭跪坐(庭或作廷)如法式也不信當治疾
殃殛也神其尚饗
維年月日潮州刺史韓愈謹以柔毛剛鬛清酌庶羞之
奠祭于城隍之神閒者以淫雨將為人災無以應貢賦
供給神明上下獲罪罰之故乃以六月壬子奔走分告
乞晴于爾明神(下或再出爾字屬下句)明神閔人之不辜若饗若
答(饗或作響)糞除天地山川清風時興白日顯行蠶穀以登
人不咨嗟(咨或作疵)惟神之恩夙夜不敢忘怠謹卜良日躬
率將吏薦兹血毛清酌嘉羞(一作肴)侑以音聲以謝神貺
其饗之(或作茲或作鑒之)
維年月日潮州刺史諱愈謹遣耆壽成㝢以清酌少牢
之奠告于界石神之靈(此五字或作界石之神)曰惟封部之内山
川之神克庥于人(庥或作庇)官則置立室宇備具服器奠饗
以時淫雨既霽蠶穀以成織婦耕男忻忻衎衎是神之
庥庇于人也敢不明受其賜謹選良月吉日齋潔以祀
神其鑒之尚饗(鑒之或作鑒茲)
維年月日潮州刺史諱愈謹以清酌庶羞之奠祭于大
湖之神惟神降依茲土以庇其人今茲無有水旱雷雨
風火疾疫為災各寧厥宇以供上役長吏免被其譴賴
神之德夙夜不敢忘謹具食飲躬齋洗奏音聲以獻以
樂以謝厥賜不敢有所祈尚饗
東雅堂昌黎集註卷二十二
