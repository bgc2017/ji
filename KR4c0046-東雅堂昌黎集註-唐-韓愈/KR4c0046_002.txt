東雅堂昌黎集註卷二
古詩
北極贈李觀(觀字元賓其先隴西人貞元八年與公同舉進士)
北極有羇羽南溟有沈鱗(南溟見莊子逍遙篇鯤鵬之說羇羽謂鵬沈鱗謂鯤也以)
(喻已與觀相遇之意)川原浩浩隔影響兩無因風雲一朝會變化
成一身誰言道里遠(里或作理非是陶詩云不怨道里長正作里)感激疾如
神我年二十五(時貞元八年也歲在壬申按李漢集序公生於大歷之戊申三年自壬申逆數)
(至戊申公時年二十五矣)求友昧其人哀歌西京市乃與夫子親(夫子)
(謂觀)所尚苟同趨(尚或作向趨孟子云三子者不同道其趨一也注趨讀如趣)賢愚豈
異倫方為金石姿萬世無緇磷無為兒女態(兒女或作女兒非是)
憔悴悲賤貧
此日足可惜贈張籍(籍字文昌吳郡人嘗為公所薦送貞元十五年公時)
(在徐籍往謁公未幾辭去公惜别故作是詩以送之詩中雜用韻又疊用韻張籍祭公詩)
(用此格歐陽公云退之工於用韻得寬韻則波瀾横溢泛入傍韻如此日足可惜之類是)
(也得窄韻則不復旁出因難見巧如病中贈張十八之類是也按此詩與元和聖德詩多)
(從古韻讀之者當始終以協聲求之非所謂雜用韻也)
此日足可惜此酒不足嘗(不足或作不可)捨酒去相語(去一作須今)
(按須字無理或是復字傳寫誤爾)共分一日光念昔未知子孟君自南
方(孟郊也)自矜有所得言子有文章我名屬相府(公仕董晉幕府)
欲往不得行(或作驤)思之不可見百端在中腸(謂懷思也)維時
月魄死(漢律歷志死魄朔也生魄朢也)冬日朝在房(月令孟冬之月日在房)驅馳
公事退聞子適及城(或作墻此詩視古用韻不入今韻者多為後學以意妄改吳才老云)
(詩人用行字韻二十有五無叶今讀者此詩後用東去趨彭城諒知有所成皆庚韻也何獨於此疑之)命
車載之至引坐於中堂開懷聽其說往往副所望孔丘
殁已遠仁義路久荒紛紛百家起詭怪相披猖長老守
所聞後生習為常少知誠難得純粹古巳亡(古一作固)譬彼
植園木有根易為長留之不遣去館置城西旁歲時未
云幾浩浩觀湖江(未或作來江或作湘非是植園木以喻籍之始从學也觀湖江以喻其成)
(也)衆夫指之笑謂我知不明兒童畏雷電魚鼈驚夜光
州家舉進士選試繆所當(汴州舉進士公為考官試反舌無聲詩籍中等)馳辭
對我策章句何煒煌相公朝服立工席歌鹿鳴禮終樂
亦闋相拜送於庭之子去須臾赫赫流盛名竊喜復竊
歎(竊喜復或作慷慨仍)諒知有所成人事安可恒奄忽令我傷聞
子高第日正從相公喪(貞元十五年高郢知舉籍登第是歲二月晉卒公護其喪行)
哀情逢吉語惝怳難為雙(惝或作敞楚詞遠遊作惝怳相如傳作敞怳惝音敞怳)
(許昉切)暮宿偃師西(偃師縣名今在洛州)徒展轉在牀(諸本作展轉在空牀今)
(按或當以諸本)夜聞汴州亂(二月乙酉宣武軍亂殺留後陸長源)遶壁行傍偟我
時留妻子(時留或作乃弃)倉卒不及將相見不復期零落甘所
丁驕女未絶乳念之不能忘忽如在我所(或作其側所或作前或作)
(側)耳若聞啼聲中途安得返一日不可更俄有東來說
我家免罹殃乘船下汴水東去趨彭城(公妻子先往徐州唐地理志徐)
(州彭城郡)從喪朝至洛(方無朝字洛下有陽字云今按朝至洛蓋用洛誥語又下文日西入軍)
(門則此當作朝至洛明矣)還走不及停(還或作旋)假道經盟津(即孟津也)出入
行澗岡日西入軍門羸馬顛且僵主人願少留(時李元為河陽)
(節度主人謂元也)延入陳壺觴卑賤不敢辭忽忽心如狂飲食
豈知味絲竹徒轟轟(呼宏切)平明脫身去決若驚鳬翔黃
昏次汜水(汜水在河南成臯縣詩江有汜汜音似)欲過無舟航(過或作濟)號呼
久乃至夜濟十里黃(前漢地理志陳留郡外黃縣有黃溝)中流上灘潬(灘方)
(作沙潬或作澤郭璞曰江東人呼水中沙堆為潬潬即灘也音但今按下句便有沙字恐只當作灘二字複)
(出如上句言舟航之類)沙水不可詳驚波暗合沓星宿争翻芒轅
馬蹢躅鳴(諸本或作馬乏復悲鳴或作馬蹢躅鳴悲)左右泣僕童甲午憩時
門臨泉窺鬭龍東西出陳許陂澤平茫茫(方作茫茫平云用古韻)
(今按此詩固用古韻然皆因其語勢之自然未嘗作意捨此而用彼也諸本只作陂澤平茫茫韻諧語協本無)
(不可若作陂澤茫茫平却覺不響不應以欲用古韻之故牽挽而強就之也又按别本平或作路而或作何者)
(語意尤勝讀者詳之)道邊草木花紅紫相低昂百里不逢人角角
雄雉鳴(角音谷見集韻雄雉或作雉雊)行行二月暮乃及徐南疆下馬
步堤岸上船拜吾兄(公有三兄皆早世見於集中者雲卿之子俞紳卿之子岌皆公從兄)
(或曰吾兄謂張籍非也)誰云經艱難(艱或作險)百口無夭殤(夭或作横楚辭強死)
(者為國殤三字全語亦見列子)僕射南陽公(張建封也)宅我睢水陽(二月末公至徐)
(州徐泗濠節度使張建封以公為節度推官睢水名在徐州公與孟東野書云主人與余有故居余符離睢水)
(上即此也)篋中有餘衣盎中有餘糧閉門讀書史(讀或作閱)窗戶
忽巳凉(諸本多作清風忩戶凉或作窗戶風巳凉或作窗戶清風凉今按公以二月末到徐不知此)
(詩何時作若夏即當作清風窗戶凉若秋即當作窗戶風巳涼)日念子來遊子豈知我
情别離未為久辛苦多所經對食每不飽共言無倦聽
連延三十日晨坐達五更我友二三子(友或作有)宦遊在西
京東野窺禹穴(禹穴在會稽)李翺觀濤江(李翺字習之公兄弇之壻也李習之)
(論性末云南觀濤江入于越而吳郡陸傪存焉與之言傪曰尼父之心也翺觀濤江豈此時乎)蕭條千
萬里會合安可逢淮之水舒舒楚山直叢叢子又捨我
去我懷焉所窮(焉作作安)男兒不再壯百歲如風狂(方作狂風今)
(按方亦強用古韻之過不如只作風狂語勢尤健)高爵尚可求無為守一鄉(按此)
(篇押二光字二鳴字二更字二狂字胡仔謂退之好重疊用韻以盡巳之意蓋不恤其為病也)
幽懷
幽懷不能寫(能或作可)行此春江潯適與佳節會士女競光
隂凝䊋耀洲渚繁吹蕩人心(禮記命樂師大合吹吹尺偽切人或作神非是)
間關林中鳥亦知和為音(諸本作知時為和音非是然今本疑亦有誤或恐為是其)
(字)豈無一樽酒自酌還自吟但悲時易失(西漢蒯通傳時者難值而)
(易失)四序迭相侵我歌君子行(古樂府有君子行)視古猶視今(列子)
(楊朱篇楊子曰世事苦樂古猶今也)
君子法天運
君子法天運四時可前知(可或作每)小人惟所遇寒暑不可
期利害有常勢取捨無定姿焉能使我心皎皎遠憂疑
落葉送陳羽(或作葉落篇首同非是羽與公同登第)
落葉不更息斷蓬無復歸飄颻終自異邂逅暫相依悄
悄深夜語悠悠寒月輝誰云少年别流淚各霑衣
歸彭城(彭城徐也公作歐陽詹哀詞云貞元十五年冬某為徐州從事朝正于京師而)
(此詩曰歸彭城明年自京歸徐也天下兵又動謂十五年秋起諸道兵討吳少誠前年關)
(中旱謂十四年冬京師飢去歲東郡水謂十五年秋鄭滑水事見齪齪詩東郡或作東洛)
(非也)
天下兵又動太平竟何時訏謨者誰子無乃失所宜前
年關中旱閭井多死飢(或作饑)去歲東郡水(郡或作洛非也舊紀貞元)
(十五年秋鄭滑大水)生民為流屍上天不虛應禍福各有隨我欲
進短策無由至彤墀(彤或作丹)刳肝以為紙瀝血以書辭上
言陳堯舜下言引龍夔言詞多感激文字少葳蕤(葳或作萎)
(紛葳蕤以馺遝見陸機文賦音今按葳蕤已見楚詞葳音逶蕤緌)一讀巳自怪再尋
良自疑食芹雖云美獻御固已癡(說文芹楚葵也列子宋有田夫喜食芹者)
(對鄉豪稱之鄉豪取而嘗之蜇於口惨於腹衆哂而怨之其人大慙晉嵇康與山濤書曰野人有快炙背而美)
(芹子欲獻之至尊雖有區區之意亦巳疎矣)緘封在骨髓耿耿空自竒昨者
到京師屢陪高車馳周行多俊異(行胡郎切)議論無瑕疵見
待頗異禮未能去毛皮到口不敢吐徐徐俟其巇(楊子曰巇)
(可抵乎巇罅也巇虛宜切)歸來戎馬間驚顧似羇雌(枚乘曰日暮則迷鳥羇雌)
(宿焉選晚出西射堂詩羇雌戀舊侶迷鳥懷故林注羇無偶也)連日或不語終朝見相
欺(相方作我見相或作相見誤今按此三字三本疑皆有)乘閒輙騎馬茫茫詣空
陂遇酒即酩酊君知我為誰(晉書山簡出為征南將軍鎮襄陽時有童子歌曰山)
(公出何許往至高陽池日夕倒載歸酩酊無所知時時能騎馬倒著白接籬舉鞭問葛疆何如并州兒)
醉後(一作醉客)
煌煌東方星(魏道輔云夏英公竦評老杜初秋月云微升紫塞外已隐暮雲端意主肅宗也吾觀)
(退之煌煌東方星其順宗時作乎東方謂憲宗在儲宫也按史貞元二十一年正月順宗即位三月立廣陵王)
(純為皇太子八月立為皇帝是為憲宗)奈此衆客醉初喧或忿争(一作紛争或作)
(争忿)中静雜嘲戲(雜或作惟雜以嘲戲選典論全語)淋漓身上衣(漓或作浪)顛
倒筆下字人生如此少酒賤且勤置
醉贈張祕書(今本下或注徹字徹元和四年進士此詩元和初作徹猶未第公五)
(六年間皆在東都此詩蓋在長安日作非徹也)
人皆勸我酒我若耳不聞今日到君家呼酒持勸君為
此座上客(方作士非是喜後漢孔融傳融字文舉性寬容少忌好士誘益後進及退閒職賓客日)
(盈其門常嘆曰座上客常滿罇中酒不空吾無憂矣)及余各能文君詩多態度藹
藹春空雲東野動驚俗天葩吐奇芬張籍學古淡軒鶴
避雞羣(晉書嵇紹始入洛或謂王戎曰昨於稠人中見嵇紹昂昂然如野鶴之在雞羣鶴方及諸本)
(皆作昂鶴今按此言張籍學古淡而不鶩於綺靡如以乘軒之而反避雞羣也又軒鶴乃與天葩之句相偶)
阿買不識字(趙堯夫曰或問阿買是退之何人答云退之姪必有所據而云此必其子姪小字)
頗知書八分(秦壤古文有公體其一隸書今八分也書苑云八分者秦羽人上谷王次仲飾隸書)
(為之鍾繇為之章程書漢蔡邕以隸作八分體蓋八分之後又分此法謂之八分杜甫八分歌云陳倉石鼓今)
(巳訛大小二篆生八分)詩成使之寫亦足張吾軍(左傳桓公六年楚鬭伯比曰我)
(張吾三軍張豬亮切)所以欲得酒為文俟其醺酒味既泠洌酒
氣又氛氲(泠或作冷氣或作煙氛或作氤氛氲盛皃字見選雪賦)性情漸浩浩諧
笑方云云此誠得酒意餘外徒繽紛長安衆富兒盤饌
羅羶葷不解文字飲惟能醉紅裙雖得一餉樂有如聚
飛蚊今我及數子固無蕕與薰(左氏僖公四年一薰一蕕十年尚猶有臭)險
語破鬼膽高詞媲皇墳(書序伏羲神農皇帝之書謂之三墳皇墳三皇墳書也嫓或)
(作動)至寶不雕琢(或作瑑)神功謝鋤耘方今向泰平元凱承
華勛(八元八凱名氏見左傳文十八年之時憲宗即位杜黃裳鄭餘慶李吉甫裴垍李藩徒相繼為相)
(故云)吾徒幸無事庶以窮朝曛
同冠峽(集有同冠峽二詩皆貞元十九年貶陽山後作)
南方二月半春物亦已少維舟山水間晨坐聽百鳥宿
雲尚含姿朝日忽升曉羇旅感和鳴(和鳴或作陽和)囚拘念輕
矯(和鳴輕矯皆指百鳥而言也)潺湲淚久迸(久或作交楚詞横流涕兮潺湲)詰曲思
增繞行矣且無然蓋棺事乃了(劉毅云丈夫兒蹤跡不可尋常便混羣小中蓋)
(棺事方定矣)
送惠師(詩云自來連州寺當在陽山時作陽山連屬邑也惠名元惠公為王弘中作宴)
(喜亭記謂其在連州與學佛之人景常元惠者游即惠師也)
惠師浮屠者乃是不羈人(不羈者以馬為喻言不受羈&KR0919;也鄒陽上吳王書使不羈)
(之士與牛馬同皂)十五愛山水超然謝朋親(或作同隱淪)脫冠翦頭
髮(頭或作短按下對蹤塵當作頭髮)飛步遺蹤塵(飛或作孤)發跡入四明(四明)
(山名在明州)梯空上秋旻遂登天台望(天台山名在台州)衆壑皆嶙
峋(上音隣下音詢)夜宿最高頂舉頭看星辰光芒相照燭南北
争羅陳兹地絶翔走自然嚴且神微風吹木石澎湃聞
韶鈞(澎音彭湃普拜切)夜半起下視(夜半或作半夜或作中夜)溟波銜日輪
魚龍驚踊躍呌嘯成悲辛(嘯或作笑選海賦及鮑謝詩多用呌嘯字)怪氣或
紫赤敲磨共輪囷金鵶既騰翥(隋康孟詠日詩金烏升曉氣玉鑑漾晨曦楚詞)
(鸞鳥軒翥而翔飛)六合俄清新常聞禹穴奇東去窺甌閩越俗
不好古流傳失其真幽蹤邈難得聖路嗟長堙(聖路謂舜禹南)
(巡之路)迴臨淛江濤屹起高峨岷壯志死不息(越絶書子胥死捐於)
(大江發憤馳騰氣若奔馬乃歸神大海水經云錢塘江濤二月八月最高峨峨二丈有餘吳越春秋以為子胥)
(文種之神謂此也)千年如隔晨是非竟何有棄去非吾倫凌江
詣廬嶽(廬山在江州)浩蕩極遊巡崔崒沒雲表陂陀浸湖淪
是時雨初霽懸瀑垂天紳(天或作大宋之問詩雨巗天作帶雲壑樹披衣孟東野詩)
(亦嘗用天紳字)前年往羅浮(羅浮山名在今廣州曾城博羅二縣之境)步戛南海漘
大哉陽德盛榮茂恒留春鵬鶱墮長翮(鶱或作騫鶱以鳥虛言切飛舉)
(也从馬者起虔切虧也今字多誤用故詳之)鯨戲側脩鱗自來連州寺曾未
造城闉日攜青雲客(雲或作春李白詩多用青雲客字)探勝窮崖濱太
守邀不去(或作往或作得)羣官請徒頻(或作其志信不羣)囊無一金資
翻謂富者貧(謂或作為)昨日忽不見我令訪其鄰奔波自追
及(波或作走)把手問所因顧我却興歎(我却或作却我)君寧異於民
離合自古然辭别安足珍吾聞九疑好(皇覽曰九疑在零陵營道縣其)
(山九疑相似故名九疑舜葬於此)夙志今欲伸(欲或作願)斑竹啼舜婦(博物志洞)
(庭之山帝之二女以涕揮竹竹盡斑)清湘沈楚臣(史記屈原仕楚為上官大夫所讒懷石投汨羅)
(而死即清湘也)衡山與洞庭(衡山在衡州洞庭在岳州)此固道所循尋嵩方
抵洛(嵩高在洛)歴華遂之秦(太華山在華州)浮游靡定處偶往即通
津吾言子當去子道非吾遵江魚不池活野鳥難籠馴
(鳥或作鶩)吾非西方教憐子狂且醇吾嫉惰遊者憐子愚且
諄去矣各異趣何為浪霑巾(浪或作淚)
送靈師(此詩貞元十九年復在連州陽山作也云王員外者仲舒也仲舒時亦讁連州)
(司戶見宴喜亭記)
佛法入中國爾來六百年(按後漢明帝夢見金人問羣臣或曰西方有神名曰佛其)
(形長丈六尺而金色於是遣使天竺問佛道法圖畫形象以歸其教因流入中國此詩據漢明帝時言之爾故)
(其佛骨表云自後漢時流入中國又云漢明帝時始有佛法也漢武故事昆邪王殺休屠王來降得其金人之)
(神置之甘泉宫則是佛入中國始自漢武至成哀間已灰有經矣杜致行守約編亦曰漢武作昆明池掘地得黑)
(東方朔云可問西域道人西域道人佛之徒也又開皇歷代三寶記云劉向稱予覧典籍已見有經將知周時)
(久流釋典秦雖爇除漢興復出則先漢之前逆至于周有佛有經其來也遠范曄胡為以謂明帝之時佛始入)
(中國耶退之一世大儒非承襲謬誤者將由心惡其教不復詳考其源流所自耳)齊(平也)民逃賦
役高士著幽禪官吏不之制(或作禁)紛紛聽其然(紛紛或作紛紜)
耕桑日失隸朝署時遺賢靈師皇甫姓胤胄本蟬聮少
小涉書史早能綴文篇中間不得意失跡成延遷逸志
不拘教軒騰斷牽攣圍棋鬭白黑生死隨機權六博在
一擲(楚詞宋玉招魂菎蔽象棋有六博)梟盧叱迴旋(梟或作呼或作&KR2491;宋劉毅與劉裕)
(樗蒲毅以為不能裕惡之因按五木既而四子俱黑其一子轉躍未定裕厲聲喝之即成盧毅意殊不快也宋)
(玉招魂有成梟而牟呼五白梟勝也杜詩袒跣不肯成梟盧梟古堯切廣韻&KR0008;了樗蒲采名唐李文公集五)
(木經甿采六開塞搭秃橛&KR2491;則梟宜從&KR2491;&KR2491;居言切)戰詩誰與敵浩汗横戈鋋
(戰詩或作争戰或作文戰或作詩戰戰詩戰文唐人語也白樂天戰文重掉鞅劉夢得戰文矛戟深誰與方作)
(與誰非是鋋小矛也方言五湖之間謂矛為鋋選戈鋋彗雲鋋一音蟬又音延)飲酒盡百&KR0678;
(&KR0678;或作醆或作琖)嘲諧思逾鮮(逾或作愈)有時醉花月高唱清且緜
(高唱清或作清唱高)四座咸寂默杳如奏湘絃尋勝不憚險黔江
屢洄沿(黔州有黔江縣爾雅逆流而上曰泝洄詩遡洄從之書沿于江海注云順流而下曰沿選水涉)
(盡洄沿音洄音回沿綠)瞿塘五六月(瞿塘三峽也荆州記灧澦如馬瞿塘莫下灧澦如象瞿塘)
(莫上杜詩好過瞿塘灧澦堆瞿音衢)驚電讓歸船(讓或作攘非是姚令威云讓責怒也此只)
(謂歸舟急於驚電耳讓如厥大誰與讓之讓)怒水忽中裂千尋墮幽泉(尋或作潯)
(與今按潯尋同)環迴勢益急仰見團團天(下團字一作圓)投身豈得
計性命甘徒捐浪沫蹙翻涌漂浮再生全同行二十人
(二諸本作三)䰟骨俱坑填靈師不掛懷冒涉道轉延開忠二
州牧(魏道輔謂二牧韋處厚白居易也二公出守在元和末此詩作於貞元二十年間攷其時非也)詩
賦時多傳失職不把筆珠璣為君編強留費日月密席
羅嬋娟昨者至林邑(林邑今驩州地)使君數開筵逐客三四公
盈懷贈蘭荃湖游泛漭沆(湖或作湘此言在林邑日非湘地也今按湖游對溪宴)
(乃切)溪宴駐潺湲别語不許出行裾動遭牽鄰州競招請
書札何翩翩十月下桂嶺(桂嶺縣在賀州)乘寒恣窺緣落落王
員外(謂王仲舒自戶部員外郎貶為連州司戶)争迎獲其先自從入賓館占
恡久能專吾徒頗攜被(頗或作或被或作之)接宿窮歡妍聽說兩
京事分明皆眼前縱横雜謠俗瑣屑咸羅穿材調真可
惜朱丹在磨研方將斂之道且欲冠其顛韶陽李太守
(李一作季)高步陵雲煙得客輙忘食開囊乞繒錢(繒或作緡)手持
南曹叙(謂王員外仲舒也墓志云所為文章無世俗氣)字重青瑤鑴古氣參彖
繫(方作象垂今按杜詩前哲彖繫)高標摧太玄維舟事干謁披讀頭
風痊(莊子今予病少痊典略曰魏太祖以陳琳管記室作諸書及檄草成呈太祖太祖先苦頭風是日疾)
(發讀琳所作翕然起曰此愈我病痊音詮又張緣切)還如舊相識(還如或作頗似)傾壺
暢幽悁以此復留滯歸驂幾時鞭
縣齋有懷(此詩陽山縣齋作貞元十九年公以言事出至是二十一年順宗即位而)
(作是詩嗣皇新繼明謂順宗也)
少小尚奇偉平生足悲咤(選郭景純遊仙詩撫心獨悲咤杜詩令人幾悲咤咤陟)
(駕切)猶嫌子夏儒肯學樊遲稼事業窺臯稷(或作稷禹)文章蔑
曹謝濯纓起江湖綴珮雜蘭麝悠悠指長道去去策高
駕誰為傾國媒(李延年傳漢武歌曰北方有佳人絶世而獨立一顧傾人城再顧傾人國)自
許連城價(史記趙王得楚和氏璧秦昭王聞之願以十五城價請易璧)初隨計吏貢
(漢武帝元光六年徵吏民有明當世之務令與計偕計謂上計吏簿也郡國每歲遣詣京師上之貢士偕焉)
屢入澤宮射(禮記諸侯歲貢士于天子天子試之於射宮又曰天子將祭必先習射於澤澤者所)
(以擇士已射於澤而後射於射宮注澤宮名)雖免十上勞(戰國策蘇秦說秦惠王書十上而說)
(不行)何能一戰霸(僖二十七年左氏曰一戰而霸文之教也公自貞元八年中進士第貢于京師)
(至貞元十年屢試博學宏詞不中能一作曾)人情忌殊異世路多權詐(多或作重)
蹉跎顔遂低摧折氣愈下冶長信非罪(論語子謂公冶長可妻也雖在)
(縲紲之中非其罪也)侯生或遭罵(史記魏有隱士曰侯嬴公子無忌虚左迎之嬴有客在市屠中)
(引車入市下見其客朱亥睥睨久立與其客語從騎皆竊罵侯生)懷書出皇都(貞元十一年公)
(東歸河陽皇都京師也)銜淚渡淸灞(灞水出藍田谷西北而入渭)身將老寂寞
志欲死閒暇朝食不盈腸冬衣纔掩髂(髂腰骨前漢折脅拉髂髂枯)
(駕切)軍書既頻召戎馬乃連跨大梁從相公(貞元十二年公從汴州董)
(晉幕)彭城赴僕射(貞元十五年公從徐州張建封幕)弓箭圍狐兔絲竹羅
酒䏑(之夜切即炙字)兩府變荒凉(荒或作炎此言董晉張建封貞元十五年十六年相繼殂)
(謝也)三年就休假求官去東洛(去或作來或作去官來東洛公自貞元十六年張)
(建封薨歸洛陽至十九年始除監察御史)犯雪過西華塵埃紫陌春風雨靈
臺夜名聲荷朋友援引乏姻婭雖陪彤庭臣(雖或作偶或作仰陪)
(或作偶皆非是)詎縱青冥靶(冥或作雲)寒空聳危闕曉色曜脩架捐
軀辰在丁(貞元十九年十二月公以監察御史上天旱人飢疏貶陽山令辰在丁謂上疏之日也)
(曹子建三良詩誰言捐驅易殺身誠獨難)鎩翮時方䄍(鎩鳥羽病選鸞翮有時鎩䄍年終祭名廣)
(雅夏曰清祀商曰嘉平周曰大䄍秦曰臘公之貶陽山令其出以十二月故時方䄍也鎩所介切䄍音乍)
投荒誠職分領邑幸寬赦湖波翻日車嶺石坼天罅毒
霧恒熏書炎風每燒夏雷威固巳加颶勢仍相借(颶風巳上)
(江陵途中寄三學士詩注颶音巨)氣象杳難測聲音吁可怕夷言聽未
慣越俗循猶乍(循或作脩非是)指摘兩憎嫌睢盱互猜訝(列子老子)
(而睢睢而盱盱而誰與居睢音隳盱音吁)秪緣恩未報豈謂生足藉嗣皇
新繼明(永貞元年順宗即位新方作帝非是)率土日流化惟思滌瑕垢長
去事桑柘斸嵩開雲扃壓潁抗風榭禾麥種滿地梨棗
栽繚舍兒童稍長成雀鼠得驅嚇(莊子鴟得腐鼠鵷雛過之仰而視之曰嚇)
(注怒而拒物聲嚇音罅)官租日輸納村酒時邀迓閒愛老農愚歸
弄小女姹(後漢姹女工數錢姹陟駕切)如今便可爾何用畢㛰嫁(後漢)
(向平字子平隱居不仕建武中男女娶嫁既畢敇家事勿相關當如我死也齊蕭惠基常謂所親曰須㛰嫁畢)
(當歸老舊廬公反之爾)
合江亭(諸本作題合江亭寄刺史鄒君今从閣杭蜀本篇内三處注文亦用蜀本鄒)
(君逸其名亭故相齊映所作故曰維昔經營初拜君寔王佐前刺史元澄無政廉使中丞)
(楊公憑奏黜之遂用鄒公其曰中丞黜凶邪指此意也公永貞元年七月初自陽山量移)
(江陵道衡山詩所以作此亭在衡州負郭今之石鼔頭即其地也地形特異巋然崛起於)
(二水之間旁有朱陵洞亦謂之朱陵仙府唐人題刻散滿巗上)
紅亭枕湘江(紅或作江方作洪者今按歐本作紅鮑云當作紅其作洪聲存而字訛也)蒸
水會其左(蒸湘二水名即青草湖)瞰臨眇空闊綠淨不可唾維昔
經營初邦君實王佐翦林遷神祠買地費家貨(費或作匱)梁
棟宏可愛(宏或作横)結構麗匪過伊人去軒騰兹宇遂頽挫
老郎來何暮高唱久乃和樹蘭盈九畹栽竹逾萬个(或作)
(箇史記貨殖傳竹竿萬个古書皆用个字漢功臣表始出箇字)長綆汲滄浪幽蹊下坎
坷波濤夜俯聽雲樹朝對臥初如遺宦情終乃最郡課
人生誠無幾(誠或作成非是)事往悲豈奈(或作那)蕭條緜歲時契
闊繼庸懦(詩死生契闊注勤苦也契音挈懦乃臥切)勝事誰復論醜聲日
已播中丞黜凶邪天子閔窮餓君侯至之初閭里自相
賀淹滯樂閒曠勤苦勸慵惰為余掃塵階(塵或作東非是)命樂
醉衆座窮秋感平分新月憐半破願書巖上石勿使泥
塵涴(泥塵或作塵泥)
陪杜侍御遊湘西兩寺獨宿有題因獻楊常侍
(諸本無兩字及因字西此自陽山北還過潭作永貞元年秋也湘寺在潭州楊常侍憑)
(也時為潭州刺史湘西觀察使云)
長沙千里平(長沙即潭州也)勝地猶在險况當江闊處斗起勢
匪漸(斗頓也匪一作非)深林高玲瓏青山上琬琰(上或作生)路窮臺
殿闢佛事煥且儼剖竹走泉源開廊架崖广(說文唐因巖為屋)
(廊一作廓)是時秋之殘(之或作初)暑氣尚未歛羣行忘後先朋息
棄拘檢(朋或作困)客堂喜空凉(空或作風)華榻有清簟澗蔬煑蒿
芹水果剥菱芡(音儉)伊余夙所慕陪賞亦云忝幸逢車馬
歸獨宿門不掩山樓黑無月漁火燦星點夜風一何喧
杉檜屢磨颭(磨或作摩古磨摩通)猶疑在波濤怵惕夢成魘静思
屈原沈(楚詞屈原沈於汨羅)遠憶賈誼貶(賈誼為長沙王太傅公自御史貶陽山至是量)
(移江陵掾過長沙故引此二人以自比)椒蘭争妬忌(離騷經曰余以蘭為可恃兮羌無實而容)
(長椒專佞以慢慆兮榝又欲充夫佩幃王逸注蘭楚懷王弟司馬子蘭也椒楚大夫子椒也)絳灌共
讒謟(西漢賈誼傳文帝議以誼任公卿之位絳灌乃毁誼曰洛陽人年少初學專欲擅權紛亂諸事於是)
(天子以為長沙王太傅顔師古注絳絳侯周勃灌灌嬰也)誰令悲生腸坐使淚盈臉
飜飛乏羽翼(乏或作摧)指摘困瑕玷(困或作因非是)珥貂藩維重(應劭)
(漢官儀曰侍中冠金蟬有貂貂取其内勁捍而外溫潤曹植戴蟬珥貂珥音耳貂丁聊切)政化類
分陜(漢弘農縣周之二伯分陜之地公羊曰自陜而東周公主之自陜而西召公主之分陜亦見史記世)
(家珥貂分陜謂憑以常侍鎮長沙也陜音閃)禮賢道何優奉已事苦儉大厦
棟方隆巨川檝行剡(行或作初剡易大過棟隆吉繫辭木為楫)經營誠少
暇遊宴固已歉(歐本云歉俗字當作慊古書歡欣之類或从心或从欠多通用)旅程愧
淹留徂歲嗟荏苒平生每多感柔翰遇頻染(選弱冠弄柔翰)展
轉嶺猿鳴曙燈青睒睒(燈方作光睒睒或作燄燄今按曉光不青作燈是也)
岳陽樓别竇司直(竇司直名庠字胃卿韓臯鎮武昌辟庠幕府陟大理司直)
(權領岳州公自陽山移江陵法曹道出岳陽樓作此詩永貞元年冬十月也劉禹錫有和)
(篇足成六十韻見劉集)
洞庭九州閒厥大誰與讓南匯羣崖水(匯或作維)北注何奔
放瀦為七百里吞納各殊狀自古澄不清環混無歸向
炎風日搜攪幽怪多冗長(選陸機曰故無取於冗長長音仗)軒然大波
起宇宙隘而妨(音訪一作放)巍峩拔嵩華騰踔較健壯(踔或作躍)
(選吳都賦騰趠飛超)聲音一何宏轟輵車萬兩(輵諸本作&KR2979;或作揭方定作輵云邱)
(葛切車聲也楊雄羽獵賦所謂皇車幽輵是也杭蜀本作渴盧仝月蝕詩亦有推蕩轟渴不知唐人何以訛輵)
(為渴也今本多作磕砰磅轟磕上林賦語磕與輵音義一也)猶疑帝軒轅張樂就空
曠(莊子黃帝張咸池之樂於洞庭之野)蛟螭露筍簴(選或蔵蛟螭筍簴以懸鐘磬詳見元和聖)
(德詩)縞練吹組帳(組或作祖揚今按鮑昭詩組帳春風)鬼神非人世節奏
頗跌踢(上徒結切下徒浪切)陽施見誇麗隂閉感悽愴(感或作咸)朝過
宜春口(過或作迴宜春即袁州也)極北缺堤障(北或作地)夜䌫巴陵洲(巴陵)
(郡即岳州)叢芮纔可傍星河盡涵泳俯仰迷下上餘瀾怒不
巳喧聒鳴甕盎明登岳陽樓輝煥朝日亮飛廉戢其威
(離騷後飛廉使奔屬王逸注風伯也)清晏息纖纊(息或作自按海賦輕塵不飛纖羅不動息字為)
(勝)泓澄湛凝綠物影巧相况江豚時出戲驚波忽蕩瀁
(波或作没)時當冬之孟(公永貞元年十月至岳州)隙竅縮寒漲前臨指近
岸側坐眇難望滌濯神䰟醒幽懷舒以暢主人孩童舊
(孩童一作童孩)握手乍忻悵憐我竄逐歸相見得無恙(風俗通曰恙毒)
(蟲也喜傷人古人草居露宿故相勞問必曰無恙李陵曰霍與上官無恙乎又後漢蘇竟傳君執事無恙恙病)
(也)開筵交履舄(史滑稽傳履舄交錯)爛漫倒家釀(劉恢曰見何次道飲令人欲傾)
(家釀釀醖也)杯行無留停(或作停留)高柱送清唱中盤進橙栗投
擲傾脯醬歡窮悲心生婉孌不能忘(詩婉兮孌兮)念昔始讀
書志欲干霸王(去聲)屠龍破千金(莊子朱萍漫學屠龍於支離益殫千金之家三)
(年技成而無所用其巧)為藝亦云亢愛才不擇行觸事得讒謗前
年出官由(或作日以前卷上疏豈其由之語推之作由者是但恐此與彼語意不同則只作日亦通)
此禍最無妄公卿採虚名擢拜識天仗姦猜畏彈射斥
逐恣欺誑新恩移府庭(移或作趨)逼側厠諸將(子虚賦逼側泌節注云相)
(迫也)于嗟苦駑緩但懼失宜當追思南渡時魚腹甘所葬
(史記屈原曰寧赴常流而葬乎江魚腹中)嚴程迫風帆劈箭入高浪顛沈在
須臾忠鯁誰復諒生還真可喜剋巳自懲創(剋或作刻)庶從
今日後粗識得與喪事多改前好趣有獲新尚誓耕十
畝田不取萬乘相細君知蠶織稚子已能餉(東方朔曰歸遺細君)
(說者云細君朔妻之名又云細小也朔自比於諸侯謂其妻曰小君孫芸銘石庵稚子拾薪老夫汲澗細君緝)
(紵)行當掛其冠生死君一訪
送文暢師北遊(公貞元十九年為四門博士有送文暢師序今詩亦多序意然)
(公是詩自陽山回為國子博士在京師時作也)
昔在四門館(後魏太和中立學于四門因以為名隋始隸國子公時為四門國子博士)晨有
僧來謁(聞見錄云歐陽公於詩主退之不主子美劉仲原父每不然之公曰子美老夫清晨梳白頭玄)
(都道士來相訪有俗氣退之决不道也仲原父曰亦退之昔在四門館晨有僧來謁之句之類耳公賞其辯)
自言本吳人少小學城闕(詩挑兮達兮在城闕兮城闕謂城郭也)已窮佛
根源粗識事輗軏(語大車無輗小車無軏注輗者轅端横木以縳軛軏者轅端上曲鉤衡)
(輗五雞切軏魚骨切)攣拘屈吾真(或作身攣漢鄒陽上書能越拘之語)戒轄思遠
發薦紳秉筆徒聲譽耀前閥從求送行詩(求或作來)屢造忍
顛蹶今成十餘卷浩汗羅斧鉞先生閟窮巷未得窺剞
劂(淮南子欹劂無跡人巧之妙毅剞居綺切劂音厥或云剞作剖字見傅琴賦當考)又聞識
大道何路補剠刖(莊子庸詎知造物者不息我剠而補我劓公詩意謂文暢既祝髮為僧欲)
(補其剠刖而反之初可得乎剠與黥同並音渠京切一作㞆音幾)出其囊中文滿聽實
清越謂僧當少安草序頗排訐上論古之初所以施賞
罰下開迷惑胷窙豁斸株橜(何遜詩窙豁下嵓呀窙音哮氣上烝也校本一用西)
(京賦作庨豁恐非篇今按一本作庨豁注云開達貌西京賦李善無注而韻以為宫殿貌祝氏音義作庨豁)
(開達貌潘岳登虎牢賦幽谷豁以窙寥今亦未詳孰是且从方氏作窙列子吾處也若橜株抅注斷木也)僧
時不聽瑩(莊子是黃帝之所聽瑩也疏聽瑩疑惑貌)若飲水救暍(或作渴方云公詩用)
(今韻者未嘗逾韻此詩三十二韻不應獨旁取此一韻今按方說不知何以見此詩用今韻當考)風塵
一出門時日多如髮三年竄荒嶺守縣坐深樾(此言出為陽山)
(令隂楚謂兩木交之下曰樾)徵租聚異物(或作物異非是)詭製怛巾韈(製或作制)
(怛或作恒怛驚也)幽窮共誰語(共或作與)思想甚含噦(噦逆氣禮記不敢噦噫嚏)
(咳月噦於切)昨來得京官(元和元年六月自江陵召還為國子博士)照壁喜見蝎
(酉陽雜俎江南舊無蝎開元初有一主簿竹筒盛過江今江南往往有之俗呼為主簿蟲杜詩每愁夜中自足)
(蝎蘇内翰聞騾䭾試筆余謫居黃州五年今日離泗州北行岸上騾䭾聲空籠意亦欣然蓋不聞此聲久矣退)
(之照壁喜見蝎不虚語也又嶺南歸云巳脱問鵩之變行有見蝎之喜皆取諸此蝎音歇)况逢舊
親識(或作識知親或作相)無不比鶼蟨(爾雅陸德明音義云鶼鶼鳥有目一翅相得乃飛故)
(曰兼兼孔叢子北方有獸名曰蟨愛蛩蛩駏驉食得甘草必齧以遺蛩蛩駏驉見人將來必負蟨以走蟨非愛)
(蛩蛩駏驉也為其假足也二獸亦非愛蟨也為其得甘草而遺之也夫禽獸猶知比假而相報也况士君子欲)
(名利者乎音鶼古恬切蟨厥)長安多門戶弔慶少休歇而能勤來過
重惠安可揭(重惠或作惠重毋邱儉詩憂責重山岳誰能為我擔與此義同)當今聖政
初(謂憲宗初即位也)恩澤完䎀狘(完或作寬禮記鳳以為畜故鳥不獝麟以為畜故獸不狘)
(狘䎀許出切許月切)胡為不自暇飄戾逐鸇鷢(鸇鷂屬鷢似鷹尾上白善捕鼠)
(鷢一名鸉爾雅鸉白鷢鸇之然切鷢音厥)僕射領北門(謂田季安為魏博節度使)威德
壓胡羯相公鎮幽都(謂劉濟為幽州節度)竹帛爛勲伐酒場舞閨
姝(詩彼姝者子姝昌株切)獵騎圍邊月開張篋中寶自可得津筏
(吳志束縛作大筏筏音伐)從兹富裘馬寧復茹藜蕨余期報恩後
謝病老耕垡庇身指蓬茅逞志縱獫猲(爾雅長喙曰獫短喙曰猲詩曰)
(載獫猲獢竭獫虛撿切猲許切)僧還相訪來山藥煑可掘
答張徹(公為國子博士時作張徹公門下士又公之從子壻詳見醉贈張祕書注筆墨)
(閒錄曰劉僴云答張徹一詩尤竒麗)
辱贈不知報我歌爾其聆首叙始識面(北史齊神武自太原來朝見宋)
(遊曰嘗聞其名今日始識其面)次言後分形(曹子建求自試表誠與國分形同氣憂患共之也借)
(用以言離别)道途綿萬里日月垂十齡(謂自貞元十二年丙子至是元和改元丙)
(戌十年也)浚郊避兵亂(貞元十五年二月汴州亂)睢岸連門停(諸本作庭閣本作停)
(而方从諸本又按停猶居也上對亂字宜用停字乃的後有洞庭字或未必重押也)肝膽一古
劒波濤兩浮萍漬墨竄舊史磨丹注前經義苑手祕寶
文堂耳驚霆暄晨躡露舄暑夕眠風櫺結友子讓抗(晉陽)
(秋曰陸抗羊祜為邊將推僑札之好抗嘗遺祜酒祜亦饋抗藥各推心服之)請師我慙丁(左氏)
(襄十四年尹公佗學射於庾公差庾公差學射於公孫丁二子追公公孫丁御尹公佗曰子為師我則遠矣)
初味猶噉蔗(晉史顧愷之啖蔗自尾至本云漸入佳境噉徒敢切與啖同)遂通斯建
瓴(漢高紀云譬猶居高屋之上而建瓴水也)搜奇日有富嗜善心無寧石梁
平侹侹(音挺說文侹侹長貌)沙水光泠泠乘枯摘野豔沈細抽潜
腥遊寺去陟巘(詩陟則在巘作巘語偃切陟或登)尋徑返穿汀(徑或作巫非是)
緣雲竹竦竦失路麻冥冥淫潦忽翻野平蕪眇開溟防
泄塹夜塞懼衝城晝扃(自肝膽一古劒以下至此皆言十五年睢岸連居與徹相從之)
(樂)及去事戎轡(公先居睢水久之建封以為節度推官)相逢宴軍伶觥秋
縱兀兀獵旦馳駉駉(詩駉駉牡馬晏駉音扄旦或作)從賦始分手(謂徹)
(赴舉試也)朝京忽同舲(是年冬公以徐州從事朝于京師又與徹同行楚詞乘舲船余上沅)
(舲音零)急時促暗棹戀月留虚亭畢事驅傳馬(謂十六年春公朝正)
(事畢歸彭城也傳若今之驛傳除戀切)安居守窗螢梅花灞水别宫燭驪
山醒(杜詩軍吏回宫燭驪山在昭應筆墨閒錄曰劉僴云此對極有風味驪力馳切宫一作官)省
選逮投足鄉賓尚摧翎(謂徹下第也徹後元和四年始登第)塵袪又一摻
(詩摻執子之袪兮摻擥袪執袂而别也摻所减切)淚眥還雙熒(列子拂㫮揚眉而望之自畢事)
(驅傳馬至此皆言十六年朝正畢反與徹相别時事㫮音漬又在計切)洛邑得休告華山
窮絶陘(爾雅山絶陘音形)倚巖睨海浪引袖拂天星日駕此迴
轄金神所司刑(華山西岳其神少昊為金神西方主刑也)泉紳拖脩白石劒
攅高青磴蘚澾拳跼(選石磴瀉紅泉字林云澾滑也拳跼蘚滑之貌楚詞拳跼顧而不行)
(音磴都鄧切澾闥跼音局)梯飈颭伶俜(楚詞忽飈騰兮浮雲伶俜行不正貌選少伶俜而偏)
(孤又選古猛行云少年惶且佈伶俜到他鄉飈卑遙切伶音零俜普丁切)悔狂已咋指(咋齧)
(也大聲也又多聲選譊譊喧咋咋音責狂一作往)垂誡仍鐫銘(公嘗過華山登絶頂發狂慟哭)
(遺書為誡見國史補)峨豸忝備列(前漢陂池貏豸豸與廌同說文獬廌獸似牛而一角古者决訟)
(令觸不直今曰峨豸以御史冠用之故耳法冠一名柱後惠文冠或謂獬豸冠凡執法官皆服之異物志北荒)
(中有獸名獬豸性别曲直見人鬭觸不直者聞人争咋不正者楚王嘗獲此獸因象其形以製衣冠十九年公)
(為御史故云峨豸也豸宅買切)伏蒲愧分涇(漢元帝寢疾數問尚書以景帝時立膠東王故)
(事史丹候上獨寢時直入臥内伏青蒲上泣涕諫帝帝由是不廢太子分涇分别涇渭以明清濁也)微誠
慕横草(終軍云軍無横草之功)瑣力摧撞筳(說苑子路對趙襄子曰建天下之鐘而撞)
(之以筳豈能發其聲乎哉也筳音廷諸本筳从艸方云當从竹繀絲筦見東方朔客難)疊雪走商
嶺飛波航洞庭下險疑墮井守官類拘囹(官或作宮)荒餐茹
獠蠱(獠夷别名後漢大詔獠者獠南夷蠱蟲毒自峨冠忝備列巳下皆言貞元十九年冬自監察御史言)
(事貶陽山時也獠音老)幽夢感湘靈(楚詞使湘靈鼓瑟兮令海若舞馮夷)刺史肅蓍
蔡(三國名臣贊思同蓍蔡運用無方蔡龜也家語臧文仲有守龜焉名曰蔡蓍蔡蓍龜也言刺史為人所信)
(如蓍蔡)吏人沸蝗螟點綴簿上字趨蹌閤前鈴(東漢周紆傳又問鈴)
(下注漢官儀曰鈴下侍閤辟車此皆以名自定者也晉羊祜出鎮南夏鈴閤之下侍衛不過數十人鈴音苓)
賴其飽山水得以娛瞻聽紫樹雕斐斖(雕一作雜)碧流滴瓏
玲映波鋪遠錦插地列長屏愁狖酸骨死(或作怨切狖餘救)怪
花醉䰟馨潜苞絳實坼幽乳翠毛零(乳或作孔)赦行五百里
(二十一年正月順宗即位二月大赦公自陽山量移江陵法曹)月變三十蓂(帝王世紀曰堯時有)
(草夾階而生每月朔日生一莢至望日則落一莢月小則餘一莢月變三十蓂言及一月也蓂音冥)漸
階羣振鷺(詩振鷺于飛有駜振振鷺並興潔白之士羣集于朝)入學誨螟蛉(揚子螟蛉)
(之子殪而逢蜾臝祝之曰類我類我久則肖之矣螟蛉桑上青蟲蜾臝細腰蜂也元和元年六月公自江陵法)
(曹召為國子博士故云蛉音苓)苹甘謝鳴鹿(詩呦呦鹿鳴食野之苹鹿得苹則鳴相呼詩意)
(謂朋友也)罍滿慙罄缾(詩缾之罄矣維罍之恥缾小而盡罍大而盈罍耻者刺不能使富分貧衆)
(䘏寡也)冏冏抱瑚璉(選冏冏秋月明語曰何器也曰瑚璉也瑚璉宗廟之器以喻徹冏居永)
(切)飛飛聮鶺鴒(詩鶺鴒在原兄弟急難爾雅鶺鴒雝渠屬也飛則鳴行則搖鶺鴒詩以况兄弟)
(張徹弟復亦舉進士故云鶺資昔切鴒郎丁切)魚鬛欲脱背(鬛鬚鬛山海經鯷魚赤目赤鬛)
(欲脱背言將化為龍也鬣音獵)虬光先照硎(光先或作精光莊子刀刃若新發硎硎砥石也)
豈獨出醜類方當動朝廷勤來得晤語勿憚宿寒廳
薦士(孟東野貞元十一年進士為漂陽尉時鄭餘慶尹河南公作是詩以薦之鄭辟為水)
(陸運從事此詩作於郊為尉後辟從事前歟觀公銘郊墓謂鄭公尹河南既辟從事後以)
(節領興元復奏為參謀皆公一時之薦也)
周詩三百篇雅麗理訓誥(雅麗或作麗雅理或作埋誤今按二字皆未安恐必有)
曾經聖人手議論安敢到五言出漢時蘇李首更號(選李)
(陵與蘇武詩註云五言詩自陵始也)東都漸瀰漫𣲖别百川導建安能者
七(建安謂魏之文人也典論云今之文人魯國孔融廣陵陳琳山陽王粲北海徐幹陳留阮瑀汝南應瑒東)
(平劉公幹斯七子也陽瑒徒哽切一音暢又音)卓犖變風操逶迤抵晉宋氣
象日凋耗中間數鮑謝(鮑照謝眺也或曰謝靈運蓋二謝通稱)比近最清
奥齊梁及陳隋衆作等蟬&KR0008;搜春摘花卉沿襲傷剽盜
國朝盛文章子昂始高蹈(筆墨閒錄曰薦士詩與送孟東野序盛言子昂李杜餘皆)
(不在其列唐詩由子昂始唱之也子昂姓陳梓州射洪人唐高宗時有文章盛名)勃興得李杜
萬類困陵暴後來相繼生亦各臻閫奥(或作隩舊本作奥今本以重韻)
(誤刊也班固傳究先聖之壼奥)有窮者孟郊(東野窺禹穴東野動驚俗公平日以朋友處之字而)
(不名獨此詩曰有窮者孟郊蓋薦之於王公大人不得不名也)受材實雄驁冥觀洞古
今象外逐幽好横空盤硬語(横空或作縱横)妥帖力排奡(論語奡盪)
(舟寒浞殺有窮后羿因其室而生奡奡多力能陸地行舟為少康所殺臨川云吟詩各有所得清水出笑蓉天)
(然去雕飾此李白所得也或看翡翠蘭苕上未掣鯨鯢碧海中此杜甫所得也横空盤硬語妥帖力排奡此韓)
(愈所得也奡魚到切)敷柔肆紆餘奮猛卷海潦榮華肖天秀捷
疾逾響報(捷或作健逾或作愈)行身踐規矩甘辱恥媚竈(媚竈見論語八)
(佾)孟軻分邪正眸子看瞭眊(眸子瞭眊見孟子離婁上瞭音了眊音耄)杳
然粹而清(或作精)可以鎮浮躁酸寒溧陽尉(溧陽即今昇州縣名貞元)
(十二年呂渭知貢舉郊年四十有六中進士第間四年調溧陽尉溧音栗)五十幾何耄(八十)
(九十曰耄)孜孜營甘旨(禮記内則昧爽而朝慈以甘旨)辛苦久所冒俗流知
者誰指注競嘲慠聖皇索遺逸髦士日登造廟堂有賢
相(謂鄭餘慶)受遇均覆燾(公有與餘慶書云再奉示問皆緣孟家事郊死於元和九年時餘慶)
(為興元尹韋莊云東野佐徐州幕卒使下廷評以墓誌考之餘慶在興元奏郊為參謀未至而卒莊說非也)
(覆方又切)况承歸與張(謂郊嘗為歸登張建封所知)二公迭嗟悼青冥送
吹噓強箭射魯縞(前漢韓安國傳強弩之末力不能穿魯縞)胡為久無成使
以歸期告(貞元十九年建封死久矣公猶且云爾者蓋言東野素為建封所知胡為久無成以歸期)
(告也)霜風破佳菊嘉節迫吹帽(晉孟嘉在征西將軍幕中九日宴龍山風吹嘉帽落)
念將决焉去感物增戀嫪(嫪恡物也聲韻云姻嫪戀惜也說文云固也嫪盧到切)
彼微水中荇尚煩左右芼(詩參差荇菜左右芼之芼擇也芼音冒)魯侯國
至小廟鼎猶納郜(春秋桓二年取郜大鼎于宋戊申納于太廟郜地名郜音告)幸當
擇珉玉寧有棄珪瑁(周禮天子執瑁四寸以朝諸侯瑁天子圭也瑁音冒)悠悠
我之思擾擾風中纛(纛以氂牛尾為之大如斗繫於左騑馬軛上選黃屋左纛楚王曰寡)
(人之心搖搖然如懸旌詩意取此纛音道)上言愧無路日夜惟心禱鶴翎
不天生變化在啄菢(鳥伏卵謂之菢菢薄報切)通波非難圖尺地
易可漕善善不汲汲後時徒悔懊救死具八珍(周禮膳夫珍用)
(八物又食醫掌八珍之齊禮記内則八珍謂淳熬淳母炮豚炮䍧擣珍漬熬肝膋也)不如一簞犒
(楚與晉戰或人進王一簞酒王傾酒於水上與士共飲簞音單不或作無)微詩公勿&KR0008;(微或)
(作數)愷悌神所勞(詩愷悌君子神所勞矣勞郎到切)
喜侯喜至贈張籍張徹(公初謫陽山令元和改元六月自江陵椽召為)
(國子博士其從遊如喜如籍如徹皆會于都下詩以是作)
昔我在南時(謂責陽山時也)數君長在念搖搖不可止諷詠日
喁噞(喁噞魚口動貌選張衡曰喁噞沈浮喁音顒噞音驗)如以膏濯衣每漬垢
逾染又如心中疾箴石非所砭常思得遊處至死無倦
厭(無或作不)地遐物奇怪水鏡涵石劒(水鏡一名域陸璣疏云一名射影江淮水)
(皆有之人在岸上影見水中投人影則殺之)荒花窮漫亂幽獸工騰閃礙目
不忍窺忽忽坐昏墊(書下民昏墊注昏瞀墊溺墊都念切)逢神多所祝
豈忘靈即驗依依夢歸路歴歴想行店今者誠自幸所
懷無一欠孟生去雖索(孟生孟郊索離也東野其年十一月從河南尹鄭餘慶奏為水)
(陸運從事索悉各切)侯氏來還歉(說巳見上)欹眠聽新詩屋角月豔豔
(眠或作枕月或作日)雜作承閒騁(雜方作新句按上句巳云聽新詩不應此便重出新字當作)
(雜作承間騁蓋謂間出他文也)交驚舌㸦舚(交或作文㸦或作牙皆誤㸦俗互字也說文舚吐舌)
(貌念舚他切)繽紛指瑕疵拒捍阻城塹(阻城或作城阻非是)以余經摧
挫固請發鉛槧(王充論衡斷木為槧西京雜記揚子雲好事常懷鉛提槧從諸計吏訪殊方絶)
(域之語鉛墨槧牘也槧七艷切)居然妄推讓見謂爇天燄(天或作黔非是)比
疎語徒妍悚息不敢占呼奴具盤飱(或作餐)飣餖魚菜贍
人生但如此朱紫安足僣
古風(蜀本作二首表觀詩意當在德宗之世與烽火詩意相裏蓋自安史亂後方鎮相)
(望於内地兵驕則遂帥帥強則叛上不廷不貢故託古風以寓意謂當時之民疲於賦役)
(無可逃之地譬如一邑之水尚可違而天下湯湯則無所可歸好衣甘食以苟一日安則)
(可見當時之不自聊如此)
今日曷不樂幸時不用兵無曰既蹙矣(曰或作日)乃尚可以
生(以或作勞非是)彼州之賦去汝不顧此州之役去我奚適(去我)
(方作我去奚或作爰皆非是)一邑之水可走而違天下湯湯曷其而
歸(湯音傷)好我衣服甘我飲食無念百年聊樂一日
駑驥(唐本有贈歐陽詹字或作駑驥吟示歐陽詹詹集有答韓十八駑驥吟唐本云贈)
(歐陽詹詹字行周泉州晉江人貞元八年與公同中進士第公貞元十五年冬以徐州從)
(事朝正于京詹時為國子監四門助教將率其徒伏闕下舉公為博士此詩□斯時所作)
(歟)
駑駘誠齷齪(選小人自齷齪音駘音臺齷音渥齪濁)市者何其稠力小苦
易制價微良易酬(苦或作良良或作誠)渴飲一斗水飢食一束芻
嘶鳴當大路志氣若有餘騏驥生絶域自矜無匹儔牽
驅入市門行者不為留借問價幾何黃金比嵩邱(老杜驄馬)
(行未覺千金滿高價)借問行幾何咫尺視九州飢食玉山禾(玉山山名)
(周穆王訪西王母所經行之處)渴飲醴泉流(禮運地出醴泉)問誰能為御(諸本作借)
(問誰能御方从杭蜀本及歐陽詹集如此)曠世不可求惟昔穆天子乘之極
遐遊(史記穆王得温驪赤兔驊騮騄耳之駟西巡狩至崑崙山見西王母樂而忘歸)王良執其
轡(王良古之善御者事見孟子良趙簡子時善御者左氏號郵無䘏)造父挾其輈(史記造父)
(以善御幸於周穆王穆王封之趙城輈車轅也挾諸本作夾此从詹集今按左傳穎考叔挾輈以走當作挾)
(留輈張切)因言天外事(穆王時西極有化人來王敬事之遂肆意遠遊駕八駿之乘主車則)
(造父為御宿于崑崙之阿赤水之陽别日升崑崙之上以觀黃帝之宮遂賓于西王母公曰天外事即論崑崙)
(池之事非中國所見者也)茫惚使人愁(茫或作怳或作荒詹集作慌古慌與茫通怳許往切惚)
(呼骨切)駑駘謂騏驥餓死余爾羞(餓或作飢)有能必見用有德
必見收孰云時與命通塞皆自由騏驥不敢言低徊但
垂頭人皆劣騏驥共以駑駘優喟余獨興歎才命不同
謀寄詩同心子為我商聲謳(詩或作言商或作高)
馬猒榖(劉向新序燕相得罪將出召門下諸大夫曰有能從我出者乎大夫有進者曰)
(凶年饑歲士糟粕不厭而君之犬馬有餘榖粟隆冬烈寒士短褐不全而君之臺觀幃簾)
(錦繡飄飄而弊財者君之所輕死者士之所重君不能施君之所輕而求得士之所重不)
(亦難乎燕相慙公名篇意出此公年十九舉進士京師二十五登第春官二十九始佐汴)
(幕此詩及其下出門皆未得志之辭其三上光範書時作乎)
馬猒榖兮士不猒糠籺(杜詩黎民糠籺窄史記陳平食糠覈晉灼云京師謂麄屑為紇)
(頭字與籺同纈籺胡骨切又音)土被文繡兮(漢賈誼傳民牆屋被文繡)士無裋褐
(裋或作短前漢貨殖傳實用裋字董彦遠洪慶善皆嘗辨古無短褐字按裋褐字兩漢如賈誼貢禹貨殖傳班)
(彪劉平張衡傳凡六見無有作短字者班彪王命論短褐之襲漢書作裋文選則用丁管切是唐儒方兩用之)
(故少陵詩賜浴皆長纓與宴非短褐又云短褐風霜入還丹日月遲皆作長短之短而史記孟嘗君傳與戰國)
(策墨子語蓋皆傳寫之訛公好古最深當以裋為正馬今按戰國策鄰有短褐一作裋史記士不得短褐司)
(貞曰短亦音竪班彪王命論短褐之襲韋昭曰短當作裋裋襦也字皆正作短注中乃云裋字竪音又淮南子)
(亦云巫馬期纔衣短褐而高誘無說則亦未必皆傳寫之誤也又柳子厚亦嘗用之則安知韓公之必不然乎)
(今兩存之以俟知者)彼其得志兮不我虞一朝失志兮其何如巳
焉哉嗟嗟乎鄙夫
出門
長安百萬家出門無所之豈敢尚幽獨與世實參差古
人雖巳死書上有其辭(其或作遺)開卷讀且想千載若相期
出門各有道我道方未夷且於此中息天命不吾欺(命或)
(作誠)
嗟哉董生行(董召南夀州安豐人公嘗有送董生遊河北序且曰董生舉進士連)
(不得志於有司而此詩叙其孝且慈如此蘇翰林嘗作蘇州姚氏三瑞堂詩云君不見董)
(召南隱居行義孝且慈天公亦恐無人知故令雞狗相哺兒义令韓老為作詩爾來三百)
(年名與淮水馳)
淮水出桐栢(禹貢導淮自桐栢桐栢山名今在唐州界淮水所出)山東馳遙遙(一作)
(悠悠)千里不能休淝水出其側(淝水在廬江晉史列陣臨淝水淝音肥)不能
千里(句絶)百里入淮流(百上或無里字不能千里者以興董生居下其可以施於人者不遐)
(也江按水經淝水出九北入于淮故云)夀州屬縣有安豐唐貞元時(元下或有)
(年字)縣人董生召南(召或作邵)隱居行義於其中(論語隱居以求其志行義)
(以達其道)刺史不能薦天子不聞名聲(句絶)爵祿不及門門外
惟有吏日來徵租更索錢(方無更字非是)嗟哉董生朝出耕夜
歸讀古人書盡日不得息或山而樵或水而漁(而方並作於非)
(是)入厨具甘旨上堂問起居父母不慼慼妻子不咨咨
(方从閣杭蜀本作羞羞云此詩以三嗟哉易韻以羞叶居視古用韻也今按咨字自與居叶方於毛穎傳資)
(字論之矣何獨於此而疑之邪羞羞韻雖可叶然殊無理而可笑方之主此又其酷信三本之誤也或恐本是)
(嗟字叶音子余反而誤作羞字耳然亦不如且作咨字之見成穩當也)嗟哉董生孝且慈
人不識(句絶)惟有天翁知(方無有字非是)生祥下瑞無時期家有
狗乳出求食雞來哺其兒啄啄庭中拾蟲蟻哺之不食
鳴聲悲傍徨躑躅久不去(躑直炙切躅厨玉切)以翼來覆待狗歸
(覆去聲)嗟哉董生誰將與儔時之人夫妻相虐兄弟為讎
食君之祿而令父母愁亦獨何心嗟哉董生無與儔(或作)
(誰將與儔或作將無與儔或作誰與儔答今按上句誰將與儔疑而問之之詞也此云無與儔而決之之詞)
(也)
烽火(周幽王為烽燧寇至則舉以招兵諸侯患之公感時而有取云時吳少誠敗韓全義)
(兩都甚擾擾公詩以此作)
登高望烽火誰謂塞塵飛王城富且樂曷不事光輝勿
言日巳暮相見恐行稀願君熟念此秉燭夜中歸我歌
寧自感乃獨淚霑衣
汴州亂二首(汴州自大歷後多兵劉元佐死子士寧代之無度其將李萬榮逐而)
(代之萬榮死董晉寔代之晉卒陸長源總留後八日而軍亂長源死公是時巳從晉喪出)
(汴四日寔貞元十五年二詩之作蓋譏德宗姑息之政云)
汴州城門朝不開天狗墮地聲如雷(天官書天狗狀如犬奔有聲其下止)
(地類狗漢吳楚七國反天狗過梁野及兵起遂伏尸流血其下)健兒争誇殺留後(誇或作誘)
(長留後陸源也)連屋累棟燒成灰(累棟或作累累)諸侯咫尺不能救
孤士何者自興衰
母從子走者為誰大夫夫人留後兒(謂長源之妻子)昨日乘車
騎大馬坐者起趨乘者下廟堂不肯用干戈(肯或作敢)嗚呼
奈汝母子何
利劒(此詩次汴州亂後不平之氣略見于此)
利劒光耿耿佩之使我無邪心故人念我寡徒侶(寡或作無)
(徒或作儔)持用贈我比知音我心如冰劒如雪不能刺讒夫
使我心腐劒鋒折决雲中斷開青天噫劒與我俱變化
歸黃泉(晉雷煥得酆城寶劒一與張華一自佩華誅劒失所在煥死其子持過延平津怱於腰閒躍出)
(墮水化為兩龍而去)
齪齪(貞元十五年鄭滑大水公十六年自京師歸彭城詩云去歲東郡水而此詩亦云河)
(堤决東郡老弱隨驚湍詩意皆相似大抵言當世士齪齪無能為國慮者)
齪齪當世士所憂在飢寒但見賤者悲不聞貴者歎(音灘)
大賢事業異遠抱非俗觀報國心皎潔念時涕汍瀾(選歐)
(陽堅石詩揮筆涕汍瀾)妖姬坐左右柔指發哀彈(潘安仁笙賦輟張女之哀彈)
(彈音壇)酒肴雖日陳感激寧為歡秋隂欺白日(欺方作蔽今按作)
(蔽固古語然作欺尤有味也)泥潦不少乾河堤决東郡(滑州也)老弱隨
驚湍天意固有屬誰能詰其端(屬或作謂或作以詰方作語今按謂以語不)
(若作屬詰為深切)願辱太守薦得充諫諍官(諫諍方作争臣著今按争臣下更)
(官字語複非是)排雲叶閶闔披腹呈琅玕致君豈無術自進誠
獨難
東雅堂昌黎集註卷二
