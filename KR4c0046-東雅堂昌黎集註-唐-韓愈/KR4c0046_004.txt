東雅堂昌黎集註卷四
古詩
劉生詩(或無詩字斷貞元二十一年劉師命訪公于陽山章似有送行之意集中有)
(因棃花為生作二詩豈前此之作耶)
生名師命其姓劉自少軒輊非常儔(詩戎車既安如輊如軒又馬援傳居)
(前不能令人輊居後不能令人軒輊或作軼輊竹二切)棄家如遺來遠遊東走梁
宋暨揚州(暨或作墮)遂凌大江極東陬(東陬東隅即謂越也陬將侯切)洪
濤舂天禹穴幽(禹穴在會稽)越女一笑三年留南逾横嶺入
炎州(或作洲)青鯨高磨波山浮(鯨或作鮮長今按青義未詳疑是字之誤)怪
魅炫曜堆蛟虬(魅或作媚堆或作推非是)山㺑讙譟猩猩游(㺑或作獠非是)
(㺑蘇遭切神異經西方深山有人長尺餘袒身捕蝦蟹以食名曰山㺑國語注作㺐公聯句亦有中矢類妖㺑)
(游或作愁此詩二州字二游字視古用韻後人誤改也)毒氣爍體黃膏流問胡不
歸良有由美酒傾水䏑肥牛(䏑音蔗與炙同又側吏切)妖歌慢舞
爛不收倒心迴腸為青眸(司馬遷答任少卿書腸九迴阮籍見佳客為青眼)千
金邀顧不可酬乃獨遇之盡綢繆(綢音籌繆莫彪切)瞥然一餉
成十秋(楚詞目瞥瞥兮西沒餉或作曏非是瞥匹篾切)昔鬚未生今白頭五
管歴徧無賢侯(唐永徽後以廣桂容邕安南皆隸廣府謂之五府節度使名嶺南五管見舊書)
(地埋志)迴望萬里還家羞陽山窮邑惟猿猴手持釣竿遠
相投我為羅列陳前修(前修字見離騷謂前世修能之士)芟蒿斬蓬利
鋤耰天星迴環數纔周文學穰穰囷倉稠(史記五榖蕃熟穰穰滿家)
車輕御良馬力優咄哉識路行勿休往取將相酬恩讎
鄭羣贈簟(羣嘗以侍御史佐裴均江陵公自陽山量移江陵法曹與羣同僚唐孔戣)
(私記云退之豐肥善睡每來吾家必命枕簟而沈存中筆談亦云世畫韓退之小面而美)
(髯着紗帽此乃江南韓熙載爾熙載諡文靖江南人謂之韓文公因此遂誤以為退之退)
(之肥而少髯此詩有腰腹空大及慢膚多汗之語二說信然)
蘄州笛竹天下知(蘄州在今淮南其地出竹笛或作簟)鄭君所寶尤瓌奇
攜來當晝不得臥一府傳看黃瑠璃(東坡寄簟與蒲傳正詩云愧此八尺)
(黃瑠璃祖此詩也)體堅色淨又藏節盡眼凝滑無瑕疵(盡或作滿)法
曹貧賤衆所易腰腹空大何能為自從五月困暑濕如
坐深甑遭烝炊手磨袖拂心語口慢膚多汗真相宜(楚辭)
(天問平脅慢膚何以肥之)日暮歸來獨惆悵有賣直欲傾冡資誰謂
故人知我意卷送八尺含風漪呼奴掃地鋪未了光彩
照耀驚童兒青蠅側翅&KR2275;蝨避(詩營營青蠅止于樊抱朴子曰&KR2275;蝨攻君臥不)
(獲安早&KR2275;音)肅肅疑有清飈吹倒身甘寢百疾愈却願天日
恒炎曦明珠青玉不足報(選張衡四愁詩美人贈我貂襜褕何以報之明月珠美人)
(贈我錦繡叚何以報之青玉案)贈子相好無時衰(閣本無時作時無非是)
豐陵行(順宗陵也按長安志順宗豐陵在富平縣東北三十五里甕金山順宗以元和)
(元年七月葬公是年六月方自江陵召入為博士必當是時作終篇言三代舊制存諸書)
(當時之禮必有不合於古者故云)
羽衛煌煌一百里(一或作三以長安志考之非是)曉出都門葬天子(順宗)
(也)羣臣雜沓馳後先宫官穰穰來不巳是時新秋七月
初金神按節炎氣除清風飄飄輕雨灑(風伯清塵雨師灑道見文選)
偃蹇旂旆卷以舒逾梁下坂笳鼓咽(方作沸又今按作咽乃響見悲切)
(之意也)嵽嵲遂走玄宮閭(嵽嵲山小而不安貌選注天子后妃所葬墓曰玄宫玄宫閭謂)
(玄宮前之寓閭也閭或作虛非是嵽音絰嵲音臬)哭聲訇天百烏噪(訇音轟)幽坎
晝閉空靈輿皇帝孝心深且遠資送禮備無贏餘設官
置衛鎖嬪妓(唐制諸陵皆置宮殿列官曹設嬪妓侍衛如平生杜甫橋陵詩宮女晚知曙祠臣朝)
(見星)供養朝夕象平居(養或作送)臣聞神道尚清淨三代舊制
存諸書墓藏廟祭不可亂欲言非職知何如
遊青龍寺贈崔大補闕(諸本大作羣崔羣字敦詩公同年進士也公元)
(和元年在京師為國子博士時作詳詩意可見寺在京城南門之東洪慶善云詩中正值)
(萬株紅葉滿謂柿也靈液屢進頗黎盌謂食柿也)
秋灰初吹季月管(吹灰者謂作十二律管於室中四時位上埋之取蘆莩燒之作灰實之管)
(中以羅縠覆之氣至則吹灰動縠律即候氣之管以銅為之詳見漢律歴志)日出卯南暉景
短(月令季秋之月昏虛中旦柳中)友生招我佛寺行正值萬株紅葉滿
光華閃壁見神鬼(壁或作璧)赫赫炎官張火傘然雲燒樹大
實駢金烏下啄赬虬卵(赬音檉)魂翻眼倒忘處所(倒或作暈)赤
氣冲融無閒斷有如流傳上古時九輪照燭乾坤旱(淮南)
(子曰堯時十目並出草木焦枯堯命羿仰射十日中其九九輪謂九日車輪也)二三道士席其
間靈液屢進頗黎盌(頗黎出西域亦作玻瓈)忽驚顔色變韶稚(忽或)
(作勿非是韶或作齠韶有美義不必易字)却信靈仙非怪誕桃源迷路竟茫
茫棗下悲歌徒纂纂(潘岳笙賦曰歌棗下之纂纂)前年嶺隅鄉思發
(謂貞元二十年春在陽山)躑躅成山開不筭(躑躅花名見杏花詩注躑直炙切躅厨玉切)
去歲羇帆湘水明(謂永貞元年自陽山移掾江陵)霜楓千里隨歸伴猿
呼鼯嘯鷓鴣啼(嘯或作笑非是)惻耳酸腸難濯澣(惻或作側非是)思君
攜手安能得今者相從敢辭懶由來鈍騃寡參尋(騃或作駭)
(非是切騃語駭)况是儒官飽閒散惟君與我同懷抱鋤去陵
谷置平坦年少得途未要忙時清諫疏尤宜罕何人有
酒身無事誰家多竹門可欵須知節候即風寒幸及亭
午猶妍暖南山逼冬轉清瘦刻畫圭角出崖窽(窽空也莊子導)
(大窽欵窽音)當憂復被冰雪埋汲汲來窺誡遲緩
贈崔立之評事(立之名斯立博陵人元和初為大理評事以言事黜官為藍田)
(丞見公藍田丞廳記元和元年六月公召拜國子博士作此詩詳味詩意當是崔頻有詩)
(望公推引故公有頻蒙怨句刺棄遺豈有閒官敢推引之語云)
崔侯文章苦捷敏(老杜不見敏捷詩千首)高浪駕天輸不盡曾從
關外來上都(外或作内非是)隨身卷軸車連軫朝為百賦猶鬱
怒暮作千詩轉遒緊搖毫擲簡自不供頃刻青紅浮海
蜃(史記天官書海旁蜃氣象樓臺蜃音腎)才豪氣猛易語言往往蛟螭雜
螻蚓(蛟螭雜螻蚓言其小大不齊也苕溪漁隐叢話云立之詩有不工處故退之以此譏之螭抽知切)
(螻音婁蚓音引)知音自古稱難遇世俗乍見那妨哂勿嫌法官
未登朝(法官謂大理評事)猶勝赤尉長趨尹(斯立初為尹陽尉唐州縣有畿赤緊)
(望之等)時命雖乖心轉壯技能虚富家逾窘念昔塵埃兩
相逢争名齟齬持矛楯子時專場誇觜距(選張衡東都賦秦政利觜)
(長距終得擅場注擅專也專或作擅觜即委切距舊杵切)余始張軍嚴韅靷(左傳僖二)
(十八年晉楚戰于城濮晉車七百乘韅靷鞅靽杜預注在背曰韅在胷曰靷在腹曰鞅在後曰靽言駕乘修備)
(靷韅曉見切以忍切)爾來但欲保封疆莫學龐涓怯孫臏(史記孫臏)
(嘗與龐涓俱學兵法事魏為惠王將以能不及臏隂召臏至則以法斷其兩足而黥之)竄逐新歸
厭聞閙(公時方自江陵法曹召為國子博士)齒髮早衰嗟可閔頻蒙怨句
刺棄遺豈有閒官敢推引深蔵篋笥時一發戢戢已多
如束筍可憐無益費精神有似黃金擲虚牝(牝谿谷也古詩云哀)
(壑叩虚牝)當今聖人求侍從(聖人謂憲宗也)拔擢杞梓收楛箘(襄二十六)
(年左氏晉大夫如杞梓皮革焉書惟箘簵楛箘簵美竹可以為矢楛木名可以為矢簳楛音戶箘音窘)東
馬嚴徐巳奮飛(東方朔司馬相如嚴助嚴安徐樂等)枚臯即召窮且忍(枚臯)
(枚乘子字少儒)復聞王師西討蜀(元和元年正月命長武城使高崇文等伐蜀討劉闢)霜
風冽冽摧朝菌(莊子朝菌不知晦朔菌地蕈也菌音窘)走章馳檄在得賢
(說文曰檄二尺書也有急事則插以鳥羽號為羽檄西京雜記楊子雲曰漢武帝戎馬之間飛書馳檄用枚臯)
(廊廟之上高文典冊用相如檄刑狄切)燕雀紛挐要鷹隼(禮記鷹隼蚤鷙挐女加切又)
(女書切隼息尹切要一作惡)竊料二塗必處一豈比恒人長蠢蠢勸
君韜養待徵招不用雕琢愁肝腎牆根菊花好沽酒錢
帛縱空衣可凖暉暉簷日暖且鮮摵摵井梧疎更殞(苕溪)
(漁隱云摵音索殞落貌文選盧子諒詩摵摵芳葉零又潘岳秋思賦庭樹摵以灑落)高士例須憐
麴蘖丈夫終莫生畦畛能來取醉任喧呼死後賢愚俱
泯泯
送區弘南歸(區弘嘗從公於江陵召拜國子博士又從之至京此詩有從我荆州)
(來京畿之句弘將歸公以詩送之張籍孟郊亦皆有詩元和元年也區或作歐歸或作征)
(區烏侯切唐韻區治子之後漢王莽傳有中郎區博)
穆昔南征軍不歸蟲沙猿鶴伏以飛(抱朴子云周穆王南征三軍之衆一)
(朝盡化君子為猿為鶴小人為蟲為沙造化權輿作周昭王南征皆未詳本何据也)洶洶洞庭莽
翠微(或作江洶洞庭宿莽微楚詞波逢洶涌濆滂沛兮又夕擥中洲之宿莽王逸注云草經冬不死者楚)
(人名曰宿莽莫洶許拱切又音凶莽補切)九疑鑱天荒是非(選登巉巖而下望湘中記)
(零陵營道九山相似行者疑惑故名九疑荒是非豈以此耶鑱或作巉九疑言鑱天洪濤言舂天皆奇語也)
(巉仕檻切又鋤咸切)野有象犀水貝璣分散百寶人士稀(士或作事非是)
我遷于南日周圍(貞元十九年冬公謫陽山明年冬弘來故云日周圍)來見者衆
莫依俙爰有區子熒熒暉(區子或作子區)觀以彛訓或從違我
念前人譬葑菲(詩采葑采菲無以下體)落以斧引以纆徽(引以或作斧引)
(洪慶善纆作墨方从唐誾杭本亡張文潜云古人作七言詩其句脉多上四字而下以三字成之退之乃變句)
(脉以上三下四如落以斧引以纆徽雖欲悔舌不可捫是也今按此言纆徽謂木工所用之繩墨也然周易)
(作徽纆乃為黑索所以拘罪人者恐公所用别有据也纆音墨徽音暉)雖有不逮驅騑騑
(詩四牡騑騑音霏)或採于薄漁于磯服役不辱言不譏從我荆
州來京畿(元和元年六月公自江陵召為國子博士弘與公俱至京師)離其母妻絶
因依嗟我道不能自肥(道不或作不道非是)子雖勤苦終何希王
都觀闕雙巍巍騰蹋衆駿事鞍鞿佩服上色紫與緋獨
子之節可嗟唏(香衣切字與欷同或作欷)母附書至妻寄衣開書拆
衣淚痕晞(開書拆衣或作開緘發封淚痕作痕淚非是)雖不勑還情庶幾朝
暮盤羞惻庭闈幽房無人感伊威(潘安仁哀永逝文撫靈櫬兮訣幽房蛜蝛)
(爾雅委黍也注舊說鼠婦詩伊威在室陸德明云或傍加虫者後人增耳鄭氏箋云家無人惻然令人感傷)
人生此難餘可祈子去矣時若發機(矣或作吳非是句法見上張文潜說)
蜃沈海底氣昇霏(史記天官書凡海旁蜃氣象樓臺)彩雉野伏朝扇翬
(爾雅雉五彩皆備曰翬扇或作羽非是蓋宫扇以雉尾為之翬文采貌此言雉伏於野而其羽可用為朝廷之)
(儀與上下二句為一類也翬音揮)處子窈窕王所妃(莊子綽約若處子詩曰窈窕淑女)
苟有令德隱不腓(詩百卉具腓腓病也)况今天子鋪德威(鋪或作輔非是)
蔽能者誅薦受禨(漢書進賢受上賞蔽賢蒙顯戮此用其意史記因載其禨祥度制禨音)
(幾)出送撫背我涕揮行行正直慎脂韋(楚詞如脂如韋以潔楹乎注脂)
(韋柔弱貌也)業成志樹來頎頎(詩碩人其頎注言儀表長麗絞好頎頎然頎音祈)我
當為子言天扉
三星行(三星謂箕斗牛也公自憫其生多訾毁如此詳詩意可見蘇内翰云吾生遭口)
(語無數蓋生時與退之相似吾命在斗牛間而身宫亦復在焉意亦耴此也)
我生之辰(方从閣本之下有三字云謂斗牛與箕也今按辰時也詩云我辰安在方說非是)月
宿南斗牛奮其角箕張其口(牛箕二十八宿中之二宿也)牛不見服
箱(詩睆彼牽牛不以服箱言有牛之名而無其實不可以服箱服載也)斗不挹酒漿(詩維北有)
(斗不可以挹酒漿言亦有斗名而無其實不可以挹酒也)箕獨有神靈無時停簸揚
(書星有好風星有好雨孔安國云箕星好風畢星好雨又詩維南有箕不可以簸揚無時停簸掦者言牛斗皆)
(不可用惟箕獨能簸揚所謂有神靈也簸音播)無善名巳聞無惡聲已讙(諸夲)
(已竝作以今从唐閣本云讙如諸將盡讙之讙此詩叶餘於除叶讙於聞今本易讙為攘以求叶揚韻非是)
名聲相乘除(歷家有增减率遲速積故有乘除之法乘音繩)得少失有餘三
星各在天(詩三星在天)什伍東西陳(什伍猶縱横也南斗六星牽牛六星箕四星)
嗟汝牛與斗汝獨不能神
剝啄行(元和元年自江陵召入為國子博士作也公被讒出為陽山至是召還又有謗)
(之者故三星行云名聲相乘除得少失有餘剝啄行云我不厭客困于語言欲不出納以)
(堙其源各有所激云爾歐陽文忠擬剝啄行寄趙少師云剝剝復啄啄柴門驚鳥雀故人)
(千里駕信士百金諾云云公遠讒避謗欲謝客以堙其源故深其塹堅其墉要為不可干)
(者而歐陽則歸老故鄉欣然喜客之至是以其辭不同如此)
剝剝啄啄有客至門我不出應客去而嗔從者語我子
胡為然我不厭客困于語言(諸本此下有我嗟子誠一語閣本同今从唐杭蜀本)
(刪云閣本衍蓋下語誤入)欲不出納以堙其源空堂幽幽有秸有莞
(書三百里納秸服詩下莞上簟秸音戛莞者丸又九還切)門以兩版叢書於間窅
窅深塹(窅音窈)其墉甚完(墉或作容非是)彼寧可隳此不可干從
者語我嗟子誠難子雖云爾其口益蕃(益或作實口益或作益實)我
為子謀有萬其全凡今之人急名與官子不引去與為
波瀾(與方作以云韓文與多作以他文見者非一詩之子歸不我以注以猶與也今按陸宣公奏議亦)
(然如云未審云云以否之類是也然當作與為正)雖不開口雖不開關變化咀
嚼有鬼有神今去不勇其如後艱我謝再拜汝無復云
往追不及來不有年(諸本作來可待焉今以閣杭蜀本云公祭十二兄文其不有年以補)
(我愆同此義也)
青青水中蒲三首(諸本作一首今从閣本寄按樂府亦作三首詩蓋興也)
(當是婦人思夫之意文選古樂府飲馬長城窟行有青青河畔草長歌行有青青園中葵)
(其大意與此相類)
青青水中蒲下有一雙魚君今上隴去我在與誰居
青青水中蒲長在水中居寄語浮萍草相隨我不如
青青水中蒲葉短不出水婦人不下堂行子在萬里
孟東野失子(并序)(東野為鄭餘慶留府賓佐在元和二三年此詩當是)
(時作也據郊集有哀幼子及杏陽詩其詞甚悲石君美有子年少而失魯直嘗書此詩遺)
(之云時以觀覽可用亂思而紓哀䆒觀物理其實如此大蓋因果耳退之救世弊故併因)
(黑不言然此一叚文意乃是湼槃經中佛語退之嘗言不能無所不讀未有能為大儒者)
(其弗信矣乎魯直所云如此)
東野連産三子不數日輒失之幾老念無後以悲其友
人昌黎韓愈懼其傷也推天假其命以喻之
失子將何尤吾將上尤天女實主下人與奪一何偏(何或)
(作以莊子奪彼與此一何偏也)彼於女何有乃令蕃且延(蕃或作繁)此獨何
罪辜生死旬日間上呼無時聞滴地淚到泉地祇為之
悲瑟縮久不安乃呼大靈龜騎雲欵天門問天主下人
薄厚胡不均天曰天地人由來不相關吾懸日與月吾
繫星與辰日月相噬齧星辰踣而顛吾不女之罪知非
女由因(因或作緣此詩如因與鰥今本皆以韻不叶而誤刊也今按作緣亦通未必誤改也)且
物各有分孰能使之然有子與無子禍福未可原魚子
滿母腹(或作肚)一一欲誰憐細腰不自乳(博物志細腰無雌雄之類取桑)
(蟲或阜螽子抱而成已子詩所謂螟蛉有子果臝負之者也)舉族長孤鰥(或作懸)鴟梟
啄母腦母死子始翻(或作蕃爾雅釋鳥云梟鴟說文云不孝鳥也張奐曰鶹鷅食母鴟)
(處脂切梟堅堯切)蝮蛇生子時(玉篇蝮螫手則斷楚詞蝮蛇蓁蓁蝮音覆一作虺)坼裂
腸與肝好子雖云好未還恩與勤惡子不可說鴟梟蝮
蛇然有子且勿喜無子固勿歎(音灘)上聖不待教賢聞語
而遷下愚聞語惑雖教無由悛大靈頓頭受即日以命
還地祗謂大靈女往告其人東野夜得夢有夫玄衣巾
(崔豹古今注曰龜一名玄衣督郵邵氏聞見錄云史記江使神龜使於河漁者得之龜夢於宋元王夢見一大)
(夫延頸而長頭衣玄繡之衣而乘輜車見史記龜策傳)闖然入其戶(闖出頭兒)三稱天
之言再拜謝玄夫收悲以歡忻
陸渾山火和皇甫湜用其韻(諸夲作次韻和皇甫湜陸渾山火今)
(从閣杭蜀夲進皇甫湜字持正睦州新安人元和元年擢士第為陸渾尉縣本周之畿)
(内地秦晉遷陸渾之戎於伊川漢立為陸渾縣唐隸河南府公詩云時當大冬澤乾源其)
(分司東都冬所作歟次前詩當在元和三年矣此詩一本作次韻非是劉貢父云唐人𢋫)
(和詩有次韻依其次用韻有依韻同在一韻中有用韻用彼之韻不必次之公和陸渾山)
(火是也然持正詩不傳於世矣)
皇甫補官古賁渾(賁或作陸今从杭蜀本云賁音陸字本公羊傳)時當玄冬澤
乾源(玄或作大)山狂谷很相吐吞風怒不休何軒軒擺磨出
火以自燔(擺音捭)有聲夜中驚莫原天跳地踔顛乾坤(後漢)
(踔宇宙而遺俗注猶越也)赫赫上照窮崖垠(音銀)截然高周燒四垣神
焦鬼爛無逃門三光弛隳不復暾(楚詞暾將出兮東方復或作暇暾他昆)
(切)虎熊麋豬逮猴猿水龍鼉龜魚與黿鴉鴟鵰鷹雉鵠
鵾(鷹雉或作鴈鷹)燖炰煨&KR2057;孰飛奔(筆墨閒錄無逸云上句正栢梁體後山作七字詩上)
(東坡襲此體燖湯中爚肉也儀禮惟燖者有膚庖含毛炙物詩毛炰胾羹&KR2057;廣韻云埋物灰中令熟也方作爊)
(非是孰一作熟切燖徐廉切炰音庖煨烏回&KR2057;於刀切)祝融告休酌卑尊(左昭二十九年)
(顓頊氏有子曰黎為祝融為高辛火正火行於冬猶祝融告休而歸也)錯陳齊玫闢華園
(玫音梅一或作牧非謂火齊玫瑰也闢或作闡)芙蓉披猖塞鮮繁千鐘萬鼓咽
耳喧攅雜啾嚄沸篪塤(廣韻啾唧小聲嚄噴大喚自山狂谷很以下言火之盛如此沸)
(或作咈非是音啾即由切嚄胡伯切篪池塤音喧)彤幢絳旃紫纛旛(周禮通帛為旃纛左)
(纛以氂牛尾為之繫左騑馬軛上旃旗曲柄旛或作番幢宅江切纛音導)炎官熱屬朱冠
褌(前漢相如自著犢鼻褌褌音昆)髹其肉皮通䏶臀(選列髹彤之繡捔關東俗器物)
(一再漆者謂之髹漆祝季賓謂䏶當作䯗按䏶从肉从骨一也劉備髀中肉消亦通用髹音休䏶音陛臀音)
(屯)頽胷垤腹車掀轅(或作轅掀)緹顔韎股豹兩鞬(周禮赤緹用羊韎赤)
(韋也詩韎韐有奭兩鞬說文所以戢弓矢後漢董卓膂力過人雙帶兩鞬左右馳射左氏右屬櫜鞬豹兩鞬者)
(以豹皮為之切緹音提韎莫拜切又莫佩鞬居言切)霞車虹靷日轂轓(靷引車索也史)
(記憑軾結靷前漢令長吏二千石朱兩轓虹或作紅非是靷以忍切又羊晉切轓音番)丹蕤縓蓋
緋繙㠾(爾雅一染謂之縓繙廣韻風吹旗貌㠾說文幡也縓七絹切繙音翻㠾音鴛)紅帷赤
幕羅脤膰(周禮以膰脤之禮親兄弟之國膰祭肉也脤音&KR1849;膰符爰切)&KR0954;池波風肉
陵屯(左氏士刲羊亦無&KR0954;也从&KR0954;音荒陵或作凌洪慶善曰陵屯字見莊子當陵樊澤之曰&KR0954;若池波)
(若風肉若陵屯方云&KR0954;如池而波風肉如陵之屯聚也今按列子生於陵屯注謂高處莊子音義云阜也洪)
(說得之樊說&KR0954;池肉陵屯方說波風皆得之而樊說波如風方說肉如陵之屯聚則誤矣合二說而言之曰如)
(&KR0954;池之波風肉之陵屯乃為善耳)谽呀鉅壑頗黎盆(谽或作豁大貌字見上林賦少陵詩)
(亦有餘光散谽呀頗黎西國赤玉名云切今按漢書注谽呀澗谷形容也呀虚加)豆登五山
&KR1589;四罇(爾雅木豆謂之豆瓦豆謂之登豆登五山者以五嶽為豆登瀛四罇者以四海為酒罇也自形)
(幢絳旗以下皆言祝融御火其車御飲食之盛如此)熙熙釂醻笑語言(飲盡謂之釂禮記長)
(者舉未釂少者不敢飲醻與酬同注人進客曰醻釂子肖切)雷公擘山海水翻齒牙
嚼齧舌腭反(腭或作齶齶口中&KR0008;也出字統反前漢有所平反腭音咢反音番)電光䃸
磹赬目䁔(大目也晉王嘉拾遺記月支獻猛獸令作兩目如天䃸磹之炎光也䃸先念切磹徒念)
(切䁔音喧)頊冥收威避玄根(月令冬其帝顓頊其神玄冥水神也)斥棄輿馬背
厥孫(水生木木生火水之於火猶祖視孫也)縮身潜喘拳肩跟(音根)君臣相
憐加愛恩命黑螭偵焚其元(螭音摛偵音檉又丑鄭切)天關悠悠
不可援(音袁)夢通上帝血面論(詩意謂火既用事則頊冥黑精之君玄冥水官之神)
(當縮身潜喘而君臣乃命黑螭問其事於祝融而火焚其首黑螭所以血面而論於帝也)側身欲進
叱於閽帝賜九河湔涕痕(涕或作淚湔音箭)又詔巫陽反其䰟
(宋玉招䰟云帝告巫陽曰有人在下我欲輔之魂魄離散汝筮與之注巫陽天帝女也)徐命之前
問何冤火行於冬古所存我如禁之絶其飱(一作餐)女丁
婦壬傳世婚(杭本女作夫董彦遠曰當作女丁夫壬引東山小連曰玄冥之子曰壬夫安祝融氏)
(之女曰丁芉俱學水仙是為溫泉之神洪慶善曰丁火也壬水也火女也水男也丁女而為婦於壬故曰女丁)
(婦壬一作夫丁婦壬亦通夫丁者壬也言壬為丁夫也婦壬者丁也言丁為壬婦也今按丁為陽中之隂壬)
(為隂中之陽故言女之丁者為婦於壬以見水火之相配今術家亦言丁與壬合洪氏二說皆是)一朝
結讎奈後昆時行當反慎藏蹲視桃著花可小鶱(一作鶱漢)
(書來春桃花水盛謂二月雨水盛也著直略切騫音愆)月及申酉利復怨(水生於申火死)
(於酉故水至申而利火至酉而怨)助汝五龍從九鯤溺厥邑囚之崑崙
(之或作出)皇甫作詩止睡昏辭誇出真遂上焚要余和增怪
又煩雖欲悔舌不可捫(悔一作晦詩捫音門詩莫捫朕舌詳此始則言火勢之盛)
(次則言祝融之御火其下則水火相剋相濟之說也)
縣齋讀書(貞元二十年在陽山縣齋作)
出宰山水縣讀書松桂林(桂或作竹舊本多作竹桂)蕭條捐末事邂
逅得初心哀狖醒俗耳(狖獸名如猿音柚)清泉潔塵襟詩成有
共賦(共方作與非是)酒熟無孤斟青竹時默釣白雲日幽尋南
方本多毒北客恒懼侵讁譴甘自守滯留愧難任投章
類縞帶(襄二十九年左氏吳季札聘於鄭見子産與之縞帶縞音杲)佇答逾兼金(答或)
(作益非是其價倍於常者故謂之兼金孟子前日於齊王饋兼金百鎰而不受是也此詩當是贈與交朋望其)
(報章也選雜體詩承榮重兼金)
新竹(此詩同下晚菊意皆在陽山作)
筍添南階竹日日成清閟縹節已儲霜(儲或作除)黃苞猶揜
翠出欄抽五六當戸羅三四高標陵秋嚴貞色奪春媚
稀生巧補林併出疑争地(疑争或作全遮)縱横乍依行(胡郎切)爛
漫忽無次風枝未飄吹露粉先涵淚(露或作霧)何人可攜玩
清景空瞪視(選偃仰瞪眄耕瞪澄應切又宅切)
晚菊
少年飲酒時踊躍見菊花今來不復飲每見恒咨嗟佇
立摘滿手行行把歸家此時無與語棄置奈悲何(奈悲或作)
(悲奈)
落齒(公嘗與老成書云吾年未四十齒牙動搖貞元十八年與崔羣書云近者左車第二)
(牙無故動搖脱去今此詩又云去年落一牙今年落一齒其在貞元十九年作歟)
去年落一牙今年落一齒俄然落六七落勢殊未已餘
存皆動搖(存或作在)盡落應始止憶初落一時但念豁可恥
及至落二三始憂衰即死每一將落時懔懔恒在巳义
牙妨食物顛倒怯漱水終焉捨我落意與崩山比(與或作欲)
今來落既熟見落空相似餘存二十餘次第知落矣儻
常歲落一(或作一落)自足支兩紀如其落倂空與漸亦同指
人言齒之落夀命理難恃我言生有涯長短俱死爾人
言齒之豁左右驚諦視我言莊周云木鴈各有喜(莊子曰山)
(中木以不材得終其天年今主人之鴈以不鳴死)語訛默固好嚼廢輭還美因
歌遂成詩持用詫妻子(莊子踵門而詫子詫丑亞切誇也)
哭楊兵部(凝)陸歙州(參)(部或作曹郎凝字懋功為兵部中參字)
(公佐自祠部員外郎出知歙州凝守兵部郎中而云兵曹者隋嘗改兵部為兵曹禮部為)
(儀曹柳子厚作凝墓碣云貞元十九年正月卒李習之陸歙州述言云貞元十八年四月)
(卒參先凝一年而卒公乃同時哭之蓋參佐主司時公嘗以書薦侯喜等及出刺歙亦有)
(序送又嘗有行難一篇為參設也凝則與公嘗佐董晉汴州皆知巳者去年參死今年凝)
(又死此公所以因凝而倂哭之)
人皆期七十(皆或作生)纔半豈蹉跎(公生大歷戊申至是貞元十九年癸未則年三)
(十有六矣豈非七十之半年)倂出知已淚(倂或作數)自然白髮多晨興為
誰慟(語非夫人之為慟而誰為)還坐久滂沱論文與晤語(或作新墳與宿草)
已矣可如何(可或作兩或作復)
苦寒(公此詩意蓋有所諷猶訟風伯之吹雲而雨不得作也謂隆寒奪春序而肆其寒猶)
(權臣之用事太昊之畏避則猶當國者畏權臣取充位而巳其下反覆所言無易此意其)
(末謂天子哀無辜則望人主進賢退不肖使恩澤下流施及草木其愛君憂民之意具見)
(於此按韋渠牟傳自陸贄免德宗不復委權于下宰相充位行文書而巳所倚信者裴延)
(齡李齊運王紹李實韋執誼與渠牟等其權侔人主此詩所以諷也時賈眈齊抗之徒當)
(國公為四門博士貞元十九年春作)
四時各平分(楚詞皇天平分四時兮)一氣不可兼隆寒奪春序顓
頊固不廉太昊弛維綱(或作施綱維非是)畏避但守謙遂令黃
泉下萌芽夭勾尖草木不復抽百味失苦甜凶飈攪宇
宙(攪或作擾)鋩刃甚割砭(悲廉切)日月雖云尊不能活烏蟾(五經)
(通義日中有三足烏月中有兔與蟾)羲和送日出(山海經云東南海之外甘泉之間有羲和國有)
(女子曰羲和為帝悅之妻是生十日常浴日於甘泉云)恇怯頻窺覘(頻或作煩癡恇音匡覘)
(廉切)炎帝持祝融(月令孟夏之月其帝炎帝其神祝融昭二十九年左氏云顓頊氏有子曰黎為)
(祝融)呵嘘不相炎而我當此時恩光何由霑肌膚生鱗甲
衣被如刀䥥(列子擁䥥帶索音廉)氣寒鼻莫齅(前漢不齅驕君之餌齅喜宥切)
血凍指不拈濁醪沸入喉(選魏都賦濁醪如河)口角如銜箝(箝馬口中)
(鐵前漢箝語燒書其廉切)將持匕箸食觸指如排籖侵鑪不覺暖熾
炭屢已添(已或作以)探湯無所益(語見不善如探湯探他南切)何况纊與
縑虎豹僵穴中蛟螭死幽潜熒惑喪躔次六龍冰脫髯
(晉傅玄詩願得並天馭六龍說文髯頰須髯如占切)芒碭大包内(碭或作踼非是)生類
恐盡殲啾啾窗間雀不知已微纖舉頭仰天鳴所願晷
刻淹不如彈射死却得親炰燖鸞皇苟不存爾固不在
占其餘蠢動儔俱死誰恩嫌(恩或作思)伊我稱最靈不能女
覆苫(女覆諸本皆作安寑今从唐本及蔡謝校本云韓文古本汝皆作女杭本尚作女今訛自閣本也女)
(指上文禽雀而言苫蓋也言我最靈而不能汝覆苫也義為是)悲哀激憤歎五藏難安
恬(難或作誰非是)中宵倚牆立淫淚何漸漸(楚詞涕漸漸其若屑漸將廉切)
天王哀無辜(王或作子或作公)惠我下顧瞻褰旒去耳纊(禮緯曰旒)
(垂目纊塞耳褰旒去纊謂明目達聰也纊者以黃綿為之)調和進梅鹽(書高宗命傅說曰若作和)
(羹爾為鹽梅言進傅說之徒於左右也)賢能日登御黜彼傲與憸(七廉切詖也)
生風吹死氣豁逵如褰簾懸乳零落墮晨光入前簷雪
霜頓銷釋土脉膏且黏豈徒蘭蕙榮施及艾與蒹日萼
行鑠鑠風條坐襜襜(相如曰舉帷幄之襜襜荀子是襜襜者何也楚辭張絳帷以襜襜處)
(占切)天乎苟其能吾死意亦厭
和虞部盧四(汀)酬翰林錢七(徽)赤蕂杖歌(元和四年)
(分司東都官員外郎作諸本無四七字今从閣蜀本仍側注二名汀字雲夫為虞部員外)
(郎徽字蔚章元和初為翰林學士)
赤藤為杖世未窺臺郎始攜自滇池(臺郎尚書郎也前漢西南夷傳夜郎)
(最大其西滇池方三百里滇音顛)滇王掃宫避使者(避或作迎或作邀當如避道之避)
(今按上言掃宮則當為避舍之避)跪進再拜語嗢咿(嗢咿夷語也嗢說文咽也咿字林内)
(悲也咿嗢乙骨切音伊)繩橋拄過免傾墮(以竹索為橋也竹索曰笮西南夷尋之以渡水)
(庾拄冡切)性命造次蒙扶持途經百國皆莫識君臣聚觀
逐旌麾共傳滇神出水獻赤龍拔鬚血淋漓又云羲和
操火鞭(羲和日御也)暝到西極睡所遺幾重包裹自題署不
以珍怪誇荒夷歸來捧贈同舍子浮光照手欲把疑(諸本)
(同方獨从蜀本作照把欲手疑云檀弓有手弓列子有手劒史記有手旗義同此諸本多誤今按方說手義)
(固為有據然諸本云照手欲把則是未把之時光巳照手故欲把而疑之也今云照把則是巳把之矣又欲手)
(之而復疑之何耶况公之詩衝口而出自然奇偉豈必崎嶇偪仄假此一字而后為工乎大氐方意專主奇澁)
(故其所取多類此)空堂晝眠倚牖戶飛電著壁搜蛟螭(苕溪漁隱曰退)
(之赤藤杖詩云云故東坡鐵拄杖詩云倚壁蛟龍護晝眠山谷笻竹杖贊云蒼龍掛壁皆用此詩也電一作雷)
(略著直切)南宮清深禁闈密(闈或作圍南宮指盧禁闈指錢也白樂天詩遽列諫垣升)
(禁闈洪慶善引繚繞宮牆圍禁林以釋此誤矣閣本密作客亦非是)唱和有類吹塤篪(詩伯)
(氏吹塤仲氏吹篪)妍辭麗句不可繼見寄聊且慰分司(公時分司東都)
崔十六少府攝伊陽以詩及書見投因酬三十
韻(酬下或無三十韻字而有之字崔攝伊陽乃洛之屬邑也觀詩意初與崔相識於赤)
(縣尉時乃元和元年公自江陵入為國子博士日也又云府公舊同袍拔擢宰山澗乃留)
(守鄭餘慶擢崔攝伊陽令也又云三年國子師况住洛之涯則以國子博士分司也又云)
(冬裘竟未擐歲窮寒氣驕則是元和三年冬作也)
崔君初來時相識頗未慣但聞赤縣尉不比博士慢賃
屋得連牆(得或作住)往來忻莫間我時亦新居觸事苦難辦
蔬飱要同喫(諸本飱多作餐方从蜀本云此詩用蔬飱朝餐字多相亂他詩亦然說文飱謂晡時)
(食餐吞也飱或作飡餐或作湌故字多相亂漢高后紀賜餐錢王莽傳設飱粥顔師古曰古餐湌一字也又曰)
(飱古飡字而皆以干安切讀之則非詩不素飱兮鄭玄讀如魚飱之飱音孫當以此為正今按飱或當作餐)
(說見平淮西碑)破襖請來綻(古樂府新衣誰當補故衣誰當綻綻丈莧切)謂言安堵
後貸借更何患不知孤遺多舉族仰薄宦有時未朝餐
得米日巳晏隔牆聞讙呼衆口極鵝鴈前計頓乖張居
然見真贗(贗偽物字亦作鴈韓非子說林齊伐魯索讒鼎魯以其鴈往齊人曰鴈也魯人曰真也)
嬌兒好眉眼袴脚凍兩骭(爾雅骭瘍為微注骭脚脛也骭下晏切)捧書隨
諸兄累累兩角丱(纍纍史記作累累丱束髮貌詩總角丱兮兩角或作角尚或作角兩累)
(力追切丱占患切)冬惟茹寒韲秋始識瓜瓣問之不言飢飫若
厭芻豢(孟子理義之悦我心猶芻豢之悦我口)才名三十年久合居給諫
白頭趨走裏閉口絶謗訕府公舊同袍(府公河南尹見題注詩豈曰無)
(衣與子同袍)拔擢宰山澗寄詩雜詼俳有類說鵬鷃(鵬鷃字用莊子)
(事見逍遙遊篇)上言酒味酸冬衣竟未擐(左氏躬擐甲胄音患衣或作裘)下言
人吏稀惟足彪與虥(爾雅虎竊毛謂之虥注竊淺也彪悲蚪切虥音棧)又言致
猪鹿此語乃善幻(善方作是注今按漢書西域傳有善眩之語顔云眩讀與幻同眩相詐)
(惑也即今吞刀吐火植瓜種樹屠人截馬之術韓公蓋用此語方从閣本誤矣)三年國子師腸
肚習藜莧(習或作集非是)况住洛之涯魴鱒可罩汕(詩九罭之魚鱒魴言)
(大魚也爾雅巢謂之汕籗謂之罩詩南有嘉魚烝然罩罩烝然汕汕毛注罩罩籗取魚之器汕汕樔今之撩罟)
(也罩魴音房鱒才本切都教切汕音訕)肯效屠門嚼(桓譚新論曰人聞長安樂則出門西向而)
(笑知肉味美則對屠門而大嚼又曹子建書曰過屠門而大嚼雖不得肉貴且快意)久嫌弋者篡
(篡或作纂非是篡見揚子鴻飛冥冥弋人何篡焉古本及後漢書皆然蓋篡取之義也然今本揚子亦作繤非)
(也患篡初切)謀拙日焦拳活計似鋤剗(或作鏟謂削斗之也選海賦鏟臨崖之阜)
(公此詩用今韻剗屬上聲疑當以鏟為正)男寒澁詩書妻瘦剩腰襻(妻或作女襻衣)
(系也周庾信鑑賦裙斜假襻襻普患切)為官不事職厥罪在欺謾(或作慢字見貢)
(禹傳漢書面謾亦皆音慢)行當自劾去漁釣老葭薍(爾雅葭蘆菼薍注云葭蘆葦也)
(菼薍似葦而小菱也薍五患切)歲窮寒氣驕冰雪滑磴棧(前漢良因說漢王燒)
(棧道切棧士諫)音問難屢通何由覿清盼(或作盻李太白詩君子枉清眄詩美)
(目盼兮以目美言也左顧右眄以眄視言也盻本作盼眄通作盼今四字多不分當以蜀本為正今按盼匹)
(莧切目黑白分也眄莫見切从省作䀎眄睞顧視也盻五禮切見孟子恨視也此詩當作眄然作盼亦通猶言)
(青眼也)
送侯參謀赴河中幕(侯繼時從王諤辟繼與公同舉貞元八年進士元和)
(四年又同官學省公博士繼助教六月公分司東都而繼參河中幕此詩是年冬作也)
憶昔初及第各以少年稱君頤始生鬚我齒清如冰爾
時心氣壯百事謂已能(用中庸人一能之巳百之之語别本作巳者非)一别詎
幾何(詎或作遽或作距字林曰詎未知詞也潘岳悼亡詩爾祭詎幾時)忽如隔晨興我
齒豁可鄙君顏老可憎相逢風塵中相視迭嗟矜幸同
學省官(公元和四年後三月祭薛公達文云朝議郎守國子博士公太學助教侯繼)末路再
得朋東司絕教授遊宴以為恒(胡登切)秋漁蔭密樹夜博
然明燈雪逕抵樵叟(抵或作詆樵或作講皆非是此但言偶逢之耳)風廊折談
僧陸渾桃花間(陸渾河南屬縣名上陸渾山火注詳)有湯沸如烝三月崧
少步(崧一作嵩戴延之西征記嵩山東為大室西為少室相去十七里嵩其總名也謂之室者以其下有)
(石室焉)躑躅紅千層(躑躅花名崔豹古今注羊躑躅羊食之則死羊見之則躑躅分散故名羊)
(躑躅餘見上杏花詩注)洲沙厭晚坐(洲沙或作沙洲)嶺壁窮晨昇(晨或作朝)沈
冥不計日(揚子蜀莊沈冥)為樂不可勝遷滿一巳異(作畢非是)乖離
坐難憑(公其年六月遷都官郎分司東都巳而繼亦參謀河中乖離坐難憑矣)行行事結
束人馬何蹻騰(詩泮水其馬蹻蹻馬逝也蹻訖略切)感激生膽勇從軍
豈嘗曾洸洸司徒公(詩武夫洸洸洸洸壯也元和三年九月以淮南節度使王諤檢校司)
(徒為河中尹河中晉絳慈隰節度使司徒公王諤也四年冬辟繼為府從事洸音光)天子爪與
肱(爪一作股)提師十萬餘四海欽風稜河北兵未進(未或作始時討)
(王承宗而吐突承璀督師逗留不進作始者非)蔡州帥新薨(是年十一月巳已吳少誠卒弟少陽)
(自稱留後)曷不請掃除活彼黎與烝鄙夫誠怯弱受恩愧徒
弘猶思脫儒冠棄死取先登又欲面言事上書求詔徵
侵官固非是(左氏侵官冐也)妄作譴可懲惟當待責免耕斸歸
溝塍(班固西都賦溝塍刻鏤斸斫也斸音竹塍音乘)今君得所附(或作行得所非是)
勢若脫韝鷹(選鮑明遠詩昔如韝上鷹韝音鈎)檄筆無與讓幕謀職其
膺(職或作識非是)收績開史牒翰飛逐溟鴻(莊子北溟有魚其名為鯤化而為鳥)
(其名曰鵬翰音寒)男兒貴立事流景不可乘歲老隂沴作(莊子隂陽)
(之氣有沴注隂陽二氣陵亂不調沴音戾又音殄)雲頽雪翻崩别袖拂洛水征
車轉崤陵(僖三十年左氏崤有二陵焉崤音爻)勤勤酒不進勉勉恨巳
仍送君出門歸愁腸若牽繩默坐念語笑癡如遇寒蠅
策馬誰可適晤言誰為應(詩可與晤言晤對也應當也選晤言莫余應音膺)席
塵惜不掃(或作掃)殘罇對空凝(對或作醑非是)信知後會時日月
屢環絙(居登切)生期理行役歡緒絶難承寄書惟在頻無
恡簡與繒
東都遇春(東都河南也唐都長安顯慶二年以洛陽宮為東都次前後詩當在元和)
(五年春作)
少年氣真狂(真方作直)有意與春競行逢二三月九州花相
映川原曉服鮮桃李晨糚靚(靚或作靘靘青黑色靚糚字見上林賦郭璞曰粉白)
(黛黑也切靚疾政)荒乘不知疲醉死豈辭病飲噉惟所便(噉或作嘬)
(切噉徒感便平聲)文章倚豪横(戸孟切)爾來曾幾時白髮忽滿鏡
舊遊喜乖張新輩足嘲評(音病)心腸一變化(腸或作腹)羞見時
節盛得閒無所作貴欲辭視聽深居疑避仇默臥如當
瞑朝曦入牖來鳥喚昏不醒(鳥一作烏選怳爾而醒醒蘇佞切)為生鄙
計筭鹽米告屢罄(告屢或作屢告)坐疲都忘起(忘音妄)冠側懶復
正幸蒙東都官獲離機與穽(公時分教東都生李習之狀公行云自江陵掾入為)
(國子博士宰相有愛公文者將以文學職處公有争先者譛公公恐及難遂求分司東都此公所以有獲離機)
(穽之語切離力智)乖慵遭傲僻漸染生弊性既去焉能追有來
猶莫聘有船魏王池(河南志云洛水經尚善旌蓋二坊之北南溢為池深處至數頃水鳥)
(洋泳荷芰翻覆為都城之勝貞觀中以賜魏王泰故號魏王池)往往縱孤泳(縱或作從或作泛)
水容與天色此處皆綠淨(此或作比)岸樹共紛披渚牙相緯
經(音徑)懷歸苦不果即事取幽逬(取或作最)貪求匪名利所得
亦巳倂(已或作以)悠悠度朝昏落落捐季孟(落落或作落魄非是語齊景公)
(待孔子曰若季氏則吾不能以季孟之間待之季氏為魯上卿孟氏下卿)羣公一何賢上戴
天子聖謀謨收禹績(或作跡左氏茫茫禹跡畫為九州作績恐非)四面出雄
勁轉輸非不勤稽逋有軍令在庭百執事奉職各祗敬
我獨胡為哉(胡一作何)坐與億兆慶譬如籠中鳥仰給活性
命為詩告友生負愧終究竟
感春五首(元和五年春分司東都作)
辛夷高花最先開(辛夷高數丈江南地暖正月開北地寒二月開初發如筆北人呼為木筆)
(其花最早南人呼為迎春苕溪漁隐曰木筆迎春自是兩種木筆色紫叢生二月方開迎春白色高樹立春巳)
(開然則辛夷乃此花耳高花或作花高以末章辛夷花房忽全開言之則此為高處之花先開矣何遜詩有巖)
(樹落高花)青天露坐始此迴已呼孺人戛鳴瑟(禮記大夫妻曰孺人又書)
(戛擊鳴球戛鼓也戛音秸)更遣稚子傳清杯(選恨賦左對孺人右顧稚子杜詩傳杯莫)
(放杯)選壯軍興不為用坐狂朝論無由陪(憲宗即位五年平夏平蜀軍江)
(東赫然中興而公年踰強仕投閒分司故有此言)如今到死得閒處還有詩賦
歌康哉(書臯陶歌曰庶事康哉)
洛陽東風幾時來川波岸柳春全迴宫門一鎖不復啓
(唐都長安以洛陽為東都故有宫門一鎻之句若有感云)雖有九陌無塵埃策馬上
橋朝日出樓闕赤白正崔嵬孤吟屢闋莫與和寸恨至
短誰能裁
春田可耕時巳催王師北討何當迴(元和四年討成德節度使王承宗)
放車載草農事濟(車或作軍非是)戰馬苦飢誰念哉蔡州納節
舊將死(是年彰義軍節度使吳少誠卒)起居諫議聮翩來(裴度以河南府功曹召為)
(起居舍人孟簡孔戣皆為諫議大夫聮翩相繼也)朝廷未省有遺策肯不垂意
缾與罍
前隨杜尹拜表迴(杜尹謂杜兼也)笑言溢口何歡咍(楚詞衆共所咍咍笑)
(也來咍呼切)孔丞别我適臨汝(孔丞謂孔戡也)風骨峭峻遺塵埃(峭峻)
(或作峭峭)音容不接秖隔夜凶訃詎可相尋來(元和四年杜兼為河南尹)
(十一月無疾暴卒孔戡以衛尉寺丞分司東都五年正月將浴臨汝之湯泉至其縣遂卒凶訃相尋謂此訃)
(音赴)天公高居鬼神惡欲保性命誠難哉
辛夷花房忽全開將衰正盛須頻來(須頻或作頻頻非是)清晨輝
輝燭霞日薄暮耿耿和煙埃朝明夕暗已足歎况乃滿
地成摧頽迎繁送謝别有意誰肯留念少環迴(此篇言辛夷花)
(之盛如此元微之有問韓員外辛夷花云韓員外家好辛夷開時乞取兩三枝折枝為贈君莫惜縱君不折風)
(亦吹豈此耶)
酬裴十六功曹巡府西驛塗中見寄(或無塗字裴十六度)
(也舊云裴諗非度時為河南府功曹公時分司東都作)
相公罷論道(相公鄭餘慶也元和元年罷相出為河南尹書三公論道經邦)聿至活東
人(至或作來活或作治非是)御史坐言事作吏府中塵(御史裴度也元和初度密)
(疏論權倖忤旨出為河南府功曹)遂令河南治今古無儔倫四海日富
庶道途隘蹄輪府西三百里候館同魚鱗(周禮五十里有市市有候)
(館所以候賓客之館也)相公謂御史勞子去自巡是時山水秋光
景何鮮新哀鴻鳴清耳宿霧褰高旻(爾雅秋曰旻天褰或作浥非是)遺
我行旅詩軒軒有風神譬如黃金盤照耀荆璞真我來
亦巳幸事賢友其仁(論語事其大夫之賢者友其士之仁者事賢謂餘慶友仁謂度)持
竿洛水側孤坐屢窮辰多才自勞苦(方作苦勞云苦勞語見呂強傳今)
(按語勢當作勞苦大抵公詩多自胷襟流出未必故用古人語也)無用秪因循辭免期
匪遠行行及山春
燕河南府秀才(得生字東據詩云元和五年冬房公尹京房公者房式也時)
(為河南尹公時為河南令故曰忝縣尹權德輿時為宰相故曰作邦楨云)
吾皇紹祖烈(吾皇憲宗也)天下再太平詔下諸郡國歲貢鄉
曲英元和五年冬房公尹東京(元和四年以房武為河南尹)功曹上
言公(或作上其言)是月當登名(月或作日非是)乃選二十縣試官得
鴻生(碩儒也)羣儒負巳材相賀簡擇精怒起簸羽翮引吭
吐鏗轟(選引圓吭之纖婉禮記鐘聲鏗鏗轟鳴聲也吭下浪切又音剛鏗邱耕切轟呼宏切)此
都自周公(周公成洛邑嘗居之)文章繼名聲(章一作物)自非殊絶尤難
使耳目驚今者遭震薄不能出聲鳴鄙夫忝縣尹愧慄
難為情惟求文章寫不敢妬與争還家勑妻兒具此煎
炰烹柿紅蒲萄紫肴果相扶檠(或作擎)芳荼出蜀門(諸本荼多)
(作茶方从潮館本云爾雅曰檟苦荼音徒郭璞注木小似梔子早取者為荼晚取者為茗唐韻荼宅加反俗作)
(茶大抵茶與荼古音相近如今言搽與塗亦通用也音今按荼與茶今人語不相近而方云相近者莆田語)
(然也雖出俚俗亦由音本相近故與古暗合耳今建人謂口為苦走為祖亦此類方言多如此云)好酒
濃且清何能充歡燕庶以露厥誠昨聞詔書下(或作來)權
公作邦楨(杜春陵行云結也實國楨楨音貞)文人得其職(文一作大一作丈)文
道當大行隂風攪短日冷雨澁不晴勉哉戒徒馭家國
遲子榮(遲直利切注漢書側席遲士待也)
送李翺(翺字習之隴西人貞元十六年娶公兄弇之女元和三年四月乙亥戸部侍郎)
(楊於陵出為廣州刺史嶺南節度使表翺佐其府四年正月已酉翺自東都旌善坊以妻)
(子上船於漕乙未去東都公與石洪假舟送之丁酉同登嵩山題姓名紀别故有此詩)
廣州萬里途山重江逶迤(上於危切下餘支切)行行何時到誰能
定歸期揖我出門去顔色異恒時雖云有追送(或作迎送詩有)
(客薄言追之鄭云追送也)足跡絶自兹人生一世間不自張與施譬
如浮江木縱横豈自知寧懷别時苦勿作别後思
送石處士赴河陽幕(或注得起字裔石洪也元和五年烏重為河陽節)
(度使辟置幕府公嘗有序送詩亦是時作)
長把種樹書(種樹書見史記秦始皇紀)人云避世士(論語且而與其從辟人之士也)
(豈若從辟世之士哉)忽騎將軍馬自號報恩子風雲入壯懷(雲入或作)
(雷開)泉石别幽耳鉅鹿師欲老(邢州鉅鹿郡)常山險猶恃(常山鎮州)
(今為真定府元和四年節度使王承宗反詔中人吐突承璀以兵討之無功遂赦王承宗)豈惟彼相
憂固是吾徒恥去去事方急酒行可以起
送湖南李正字歸(或作送李正字歸湖南或作李判官李礎其父仁鈞時)
(為親王府長史礎自湖南從事請告來省公嘗有序送焉元和五年分司東都作)
長沙入楚深洞庭值秋晚人隨鴻鴈少江共蒹葭遠歴
歴余所經(公貞元十九年出為陽山巳而徙掾江陵入為國子博士湖南之地蓋嘗經行矣)悠
悠子當返孤游懷耿介旅宿夢婉娩(上音宛下音免媚也)風土稍
殊音魚蝦日異飯親交俱在此誰與同息偃
東雅堂昌黎集註卷四
