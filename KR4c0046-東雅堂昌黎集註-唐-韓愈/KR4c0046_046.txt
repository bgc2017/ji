東雅堂昌黎外集註卷六
順宗實錄卷一(起藩邸盡貞元二十一年二月)
(方本不載實錄云諸本順宗實錄皆以附外集然李漢序謂又有注論語十卷傳學者順)
(宗實錄五卷列於史書不在集中則知實錄固不必附也今按李漢之說據當時而言)
(之似未為失然其為害已足使筆解亡逸無復真本實錄竄易不成全書是則皆李漢之)
(為也方氏不察而從其說既已誤矣况今去公之時又益以遠比之當日事體又大不同)
(故其片文隻字名為公之作而决可知其非偽者皆當收拾使無失墜乃為真能好公之)
(文者固不當以一時苟簡之論為限斷而直有所遺也故今於實錄姑仍外集而詳加校)
(定庶幾猶足以見公筆削之大指云錄舊史公傳云時謂愈有史筆及撰順宗實繁簡)
(不當叙事拙於取捨頗為當代所非穆宗文宗嘗詔史臣添改時愈壻李漢蔣係在顯位)
(諸公難之而韋處厚别撰順宗實錄三卷且公進實錄表狀所云乃監修李吉甫以韋處)
(厚所撰未周悉令臣重修而舊傳反謂所撰不當處厚别撰三卷誤矣新史又云自韓愈)
(為順宗實錄議者閧然不息卒竄定無全篇按路隋傳文宗嗣位隋以宰相監修國史初)
(韓愈撰順宗實錄書禁中事太切直宦寺不喜訾其非實帝詔隋刊正隋建言衛尉卿周)
(君巢諫議大夫王彦威給事中李固言史官蘇景裔皆言改修非是夫史冊者褒貶所在)
(匹夫善惡尚不可誣况人君乎議者至引雋不疑第五倫為比以蔽聰明臣宗閔臣僧孺)
(謂史官李漢蒋係皆愈之壻不可參撰俾臣得下筆臣謂不然且愈所書已非自出元和)
(以來相循逮今雖漢等以嫌無害公議請條示甚謬誤者付史官刊定有詔摘貞元永貞)
(間數事為失實餘不復改漢等亦不罷由是觀之則公於元和十年夏進此實錄後纔一)
(刊正是文宗朝所特改者貞元永貞間數事耳舊史以為韋處厚别撰者固非而新史又)
(謂卒竄定無全篇者亦非也司馬温公考異云景祐中編次崇文總目順宗皇帝實錄有)
(七本皆五卷題云韓愈等撰五本略而二本詳編次者兩存之其中多異同然則是非取)
(捨後世安所折衷耶終之唯公之信而已此新史所以采摭無遺且以公為知言也歟)
史臣韓愈撰(或無此五字)
順宗至德大聖大安孝皇帝(德下史有弘道二字)諱誦德宗長子
母曰昭德皇后王氏上元二年正月十二日生(正月戊戌生於)
(長安之東内)大歷十四年封為宣王建中元年立為皇太子
(史云大歷十四年六月進封宣王十二月乙卯立為皇太子)慈孝寬大仁而善斷留
心藝學亦微信尚浮屠法禮重師傅引見輙先拜善隸
書德宗之為詩并他文賜大臣者率皆令上書之德宗
之幸奉天倉卒間(倉或作蒼)上常親執弓矢率軍後先導衛
備嘗辛苦上之為太子於父子間慈孝交洽無嫌每以
天下為憂德宗在位久稍不假宰相權而左右得因緣
用事外則裴延齡李齊運韋渠牟等以姦佞相次進用
延齡尤狡險判度支(貞元九年五月以裴延齡為戶部侍郎判度支)務刻剥聚
歛以自為功天下皆怨怒上每進見候顔色輙言其不
可至陸䞇張滂李充等以毀譴朝臣&KR0719;懼(江&KR0719;所切)諫議
大夫陽城等伏閤極論德宗怒甚將加城等罪内外無
敢救者上獨開解之城等頼以免德宗卒不相延齡渠
牟上有力焉貞元二十一年癸已德宗崩景申上即
位太極殿冊曰維貞元二十一年歲次乙酉正月辛未
朔二十三日癸已皇帝若曰於戲天下之大實惟重器
祖宗之業允屬元良咨爾皇太子誦睿哲温恭寬仁慈
惠文武之道秉自生知孝友之誠發於天性自膺上嗣
毓德春闈恪慎于厥躬祗勤于大訓必能誕敷至化安
勸庶邦朕寢疾彌留弗興弗寤是用命爾繼統俾紹前
烈宜陟元后永綏兆人其令中書侍郎平章事高郢奉
冊即皇帝位爾惟奉若天道以康四海懋建皇極以熙
庶功無忝我高祖太宗之休命(倉猝召翰林學士鄭絪衛次公等至金鑾殿草)
(遺詔宦官或曰禁中議所立尚未定衆莫敢對次公遽言曰太子雖有疾地居冡嗣中外屬心必不得已猶應)
(立廣陵王絪等從而和之議始定)上自二十年九月得風疾因不能言
使四面求醫藥天下皆聞知德宗憂慼形于顔色數自
臨視二十一年正月朔(辛未朔)含元殿受朝(元或作光)還至别
殿諸王親屬進賀獨皇太子疾不能朝德宗為之涕泣
悲傷歎息因感疾恍惚日益甚二十餘日中外不通兩
宮安否朝臣咸憂懼莫知所為雖翰林内臣亦無知者
(含元殿至日益甚四十一字史云德宗不豫諸王親戚皆侍醫藥獨上卧病不能侍德宗彌留思見太子涕咽)
(久之)二十三日上知内外憂疑紫衣麻鞋不俟正冠出九
仙門召見諸軍使京師稍安二十四日宣遺詔上縗服
見百寮二十六日即位(丙申即皇帝位於太極殿衛士尚疑之企足引領而望之曰真)
(太子也乃喜而泣)上學書於王伾(杭人)頗有寵(伾下或有複出伾字)王叔文
(山隂人)以碁進俱待詔翰林數侍太子碁叔文詭譎多計
(譎音决)上在東宮嘗與諸侍讀并叔文論政至宮市事上
曰寡人方欲極言之衆皆稱贊獨叔文無言既退上獨
留叔文謂曰向者君奚獨無言豈有意邪叔文曰叔文
蒙幸太子有所見敢不以聞太子職當侍膳問安不宜
言外事陛下在位久如疑太子收人心何以自解上大
驚因泣曰非先生寡人無以知此遂大愛幸與王伾兩
人相依附俱出入東宮聞德宗大漸上疾不能言伾即
入以詔召叔文入坐翰林中使決事(詔下或無召字文下或無入字使下)
(或無決字)伾以叔文意入言於宦者李忠言稱詔行下外初
無知者以檢校司空平章事杜佑攝冡宰兼山陵使中
丞武元衡為副使宗正卿李紓為按行山陵地使刑部
侍郎鄭雲逵為鹵簿使(或無兼字紓或作杼逵或作逹)又命中書侍郎
平章事高郢撰哀冊文禮部侍郎權德輿撰謚冊文太
常卿許孟容撰議文庚子百寮請聽政曰自漢以來
(以或作已)喪期之數以日易月而皆三日而聽政我國家列
聖亦克修奉罔或有違况大行皇帝酌於故實重下遺
詔今日至期而陛下未親政事羣臣不敢安宜存大孝以
寧萬國天下之幸不許是月升泗州為上州二月辛
丑朔中書侍郎平章事臣郢門下侍郎平章事臣珣瑜
檢校司空平章事臣佑奉疏曰大行皇帝知陛下仁孝
慮陛下悲哀不即人心聽政事故發遺詔令一行漢氏
之制今陛下安得守曾閔匹夫之小行忘皇王繼親之
大孝以虧臣子承順之義猶不許壬寅宰臣又上言
曰陛下以聖德至孝繼受寶命宜奉先帝約束以時聽
斷不可以久從之癸卯朝百寮于紫宸門杜佑前跪
進曰陛下居憂過禮羣臣懼焉願一覩聖顔因再拜而
起左右乃為皇帝舉帽百竂皆再拜佑復奏曰陛下至
性殊常哀毀之甚臣等不勝惶灼伏望為宗廟社稷割
哀強食景午罷翰林隂陽星卜醫相覆碁諸待詔三
十二人(三或作四)初王叔文以碁待詔既用事惡其與已儕
類相亂罷之已酉易定節度使張茂昭可同中書門
下平章事餘如故(或無使字可史作兼)河北節度自至德已來不
常朝覲前年冬茂昭來朝未還故寵之辛亥(史作卯)詔
吏部侍郎韋執誼守左丞同中書門下平章事賜紫(侍郎)
(史作郎中左丞史作尚書右丞)初執誼為翰林學士知叔文幸於東宮
傾心附之叔文亦欲自廣朋黨密與交好至是遂特用
為相乙卯太常奏禮云喪三年不祭惟祭天地社稷
周禮圜鍾之均六變天神皆降林鍾之均八變地示咸
出不廢天地之祭不敢以卑廢尊也樂者所以降神也
不以樂則祭不成今遵遺詔行易月之制請制内遇祭
輟樂終制用樂從之又奏禮三年祭宗廟今請竢祔廟
畢復常從之辛酉貶京兆尹李實為通州長史詔曰
(詔下或有詞一道字曰下或有京尹嗣道王字)實素以宗屬累更任使驟升班
列遂極寵榮而政乖惠和務在苛厲比年旱歉(或作暵)先
聖憂人特詔逋租悉皆蠲免而實敢肆誣罔復令徵剥
頗紊朝廷之法實惟聚歛之臣自國哀已來增毒彌甚
無辜斃踣深所興嗟朕嗣守洪業敷弘理道寧容蠧政
以害齊人宜加貶黜用申邦憲尚從優貸俾佐遠藩實
諂事李齊運驟遷至京兆尹恃寵強愎不顧文法(文或作乃)
是時春夏旱京畿乏食實一不以介意方務聚歛徵求
以給進奉每奏對輙曰今年雖旱而榖甚好由是租税
皆不免人窮至壞屋賣瓦木貸麥苖以應官(或無貸字)優人
成輔端為謠嘲之實聞之奏輔端誹謗朝政杖殺之實
遇侍御史王播於道故事尹與御史相遇尹下道避實
不肯避導騎如故播詰讓導騎者實怒遂奏播為三原
令廷詬之(原或作泉非是)陵轢公卿已下(陵或作凌)隨喜怒誣奏遷
黜朝廷畏忌之嘗有詔免畿内逋租實不行用詔書徵
之如初勇於殺害人吏不聊生至譴市里讙呼皆䄂瓦
礫遮道伺之實由間道獲免壬戌(洪慶善云史作寅誤)制殿中
丞皇太子侍書翰林待詔王伾可守左常侍依前翰林
待詔(書或作讀依前翰林待詔史作充翰林學士上今按前云上學書於王伾後云以侍書得幸於則)
(此當從史作侍書為是)蘇州司功王叔文可起居舍人翰林學士
又以司勲員外郎翰林學士知制誥鄭絪為中書舍人
學士如故又以給事中馮伉為兵部侍郎以兵部員外
郎史館修撰歸登為給事中修撰如故登伉皆上在東
宮時侍讀以師傅恩拜
東雅堂昌黎外集註卷六
