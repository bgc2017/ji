東雅堂昌黎集註卷四十
表狀
論孔戣致仕狀(或無孔戣字公嘗誌孔尚書墓言尚書七十三上書去官公嘗)
(賢其能謂公尚壯上三留奚去之果曰吾負二宜去尚奚顧子言明日奏䟽請留不報此)
(公所論之狀也時長慶三年作)
某官某
右臣與孔戣同在南省為官數得相見(或無同字)戣為人守
節清苦議論平正今年纔七十筋力耳目未覺衰老憂
國忘家用意深遠所謂朝之耆德老成人者臣知戣上
疏求致仕故往看戣戣為臣言已蒙聖主允許伏以陛
下優賢尚齒見戣頻上三疏言詞懇到重違其意遂即
許之此誠陛下仁德之至然如戣輩在朝不過三數人
實可為國愛惜自古以來及聖朝故事年雖八九十但
視聽心慮苟未昏錯尚可顧問委以事者雖求退罷無
不殷勤留止優以禄秩不聽其去以明人君貪賢敬老
之道也禮大夫七十而致事(禮下或有曰字致事或作致仕今按禮記作事)
若不得謝則必賜之几杖安車七十求退人臣之常禮
若有德及氣力尚壯則君優而留之不必年過七十盡
許致事也詩曰雖無老成人尚有典刑此言老成人重
於典刑不可不惜而留也今戣幸無疾疹(音軫)但以年當
致事據禮求退陛下若不聽許亦無傷於義而有貪賢
之美況左承職事亦極清簡若戣尚以繁要為辭自可
别授秩崇而務少者今中外之臣有年過於戣尚未得
退戣獨何人得遂其願(其或作所)然人皆求進戣獨求退尤
可賢重臣所領官無事不敢請對(或無領字)蒙陛下厚恩苟
有所見不敢不言伏望聖恩特垂察納
舉馬總自代狀京兆府(公為京兆尹舉以自代長慶三年也時總)
(自天平軍節度使方入為戸部尚書)
銀青光禄大夫檢校尚書右僕射兼戸部尚書馬總
右伏準建中元年正月五日制常參官上後三日舉一
人自代者伏以近者京尹用人稍輕所以市井之間(或無)
(近者至所以十字市井作畿甸)盜賊未斷郊野之外疲瘵尚多前件官
文武兼資寬猛得所略更方鎮皆有功能若以代臣實
為至當謹錄奏聞謹奏
賀雨表(公尹京兆時作)
臣某言臣聞聖人之德與天地通誠發於中事應於外
始聞其語今見其真臣誠歡誠喜頓首頓首伏以季夏
以來雨澤不降臣職司京邑祈禱實頻青天湛然旱氣
轉甚陛下憫兹黎庶(憫一作憐)有事山川中使纔出於九門
陰雲已垂於四野龍神效職雷雨應期(雷或作雷)嘉榖奮興
根葉肥潤抽莖展穗不失時宜人和年豐莫大之慶微
臣幸蒙寵任獲覩殊祥慶抃歡呼倍於常品無任踴躍
之至謹奉表陳賀以聞
賀太陽不虧狀(狀蜀作表公尹京兆時作)
司天臺奏今月一日太陽不虧(長慶三年九月壬子朔日食角十二度今)
(月一日十月一日也蓋九月朔日食則十月朔當虧今太陽不虧故以為賀)
右司天臺奏今日辰夘間太陽合虧陛下敬畏天命克
已修身誠發於中災銷於上自夘及巳當虧不虧(及或作至)
雖隔陰雲轉更明朗北於常日不覺有殊天且不違慶
孰為大臣官忝京尹親覩殊祥欣感之誠實倍常品謹
奉狀賀以聞(狀下或有陳字聞下或有謹奏字)
舉張正甫自代狀尚書兵部(公兩為兵部侍郎長慶元年七)
(月初為兵侍舉大理少卿韋顗以自代長慶三年自京兆尹再除兵侍則舉正甫以自代)
(前後皆可考也)
通議大夫守右散騎常侍上柱國南陽縣開國子食
邑五百戶賜紫金魚袋張正甫(正甫元和末年自同州刺史入拜左散騎)
(常侍正甫大和八年卒年八十二)
右臣蒙恩除尚書兵部侍郎伏準建中元年正月五日
制常參官上後三日舉一人自代者前件官禀正直之
性懷剛毅之姿嫉惡如仇讎見善若飢渴備更内外灼
有名聲年齒雖高氣力逾勵(力或作志)甘貧苦節不愧神明
可謂古之老成朝之碩德久處散地實非所宜乞以代
臣以副公望(或有謹錄奏聞謹奏六字)
袁州申使狀(王黃州嘗答丁晉公書云退之為袁州刺史故事觀察使牒部刺史)
(皆曰故牒時王仲舒廉問江西以吏部巨賢特自損曰謹牒而退之致書懇請以為宜如)
(舊制元之所云即謂此爾)
使司牒州牒
右自今月二日後每奉公牒牒尾故牒字皆為謹牒字
有異於常初不敢陳論以為錯誤今既頻奉文牒前後
並同在愈不勝戰懼之至伏乞仁恩特令改就常式以
安下情
國子監論新注學官牒(李習之狀公行曰其為國子祭酒也奏儒生為)
(學官日使會講生徒多奔走聽聞皆喜曰韓公來為祭酒國子監不寂寞矣此疏公為祭)
(酒時所論元和十二年也)
國子監應今新注學官等牒準今年赦文委國子祭酒
選擇有經藝堪訓𨗳生徒者以充學官近年吏部所注
多循資叙不考藝能至令生徒不自勸勵伏請非專通
經傳博涉墳史(墳一作文)及進士五經請色登科人不以比
擬其新受官(受或作授)上日必加研試然後放上以副聖朝
崇儒尚學之意具狀牒上吏部仍牒監者謹牒
黃家賊事宜狀(黃家賊自貞元十一年黃洞首領黃少卿攻邕管等州經略使)
(孫公器請發嶺南兵窮討之德宗不許遣中人招諭不從自是叛服不常元和閒又有黃)
(承慶黃少度黃昌瓘繼起長慶初以嚴公素為經略使復上表請討公以近貶嶺外謂自)
(潮方移袁繼入為祭酒知嶺外事詳故以是三事為請時元和十五年也)
一臣去年貶嶺外刺史(一臣去年一作右臣伏以臣去年)其州雖與黃
家賊不相憐接然見往來過客并諳知嶺外事(諳或作諸)人
所說至精至熟其賊並是夷獠亦無城郭可居依山傍
險自稱洞主衣服言語都不似人尋常亦各營生急則
屯聚相保比緣邕管經略使多不得人德既不能綏懷威
又不能臨制侵欺虜縛以致怨恨蠻夷之性易動難安
遂至攻劫州縣侵暴平人或復私讎或貪小利或聚或
散終亦不能為事近者征討本起於裴行立陽旻此兩
人者(此下或有時字)本無遠慮深謀意在邀功求賞亦緣見賊
未屯聚之時將謂單弱立可摧破争獻謀計惟恐後時
朝廷信之遂允其請自用兵巳來巳經二年(或無下已字當刪上)
(已字)前後所奏殺獲計不下一二萬人(或無二字)儻皆非虚賊
已尋盡至今賊猶依舊足明欺罔朝廷邕容兩管因此
凋弊(因或作内經二字)殺傷疾患(或作疫)十室九空百姓怨嗟如
出一口陽旻行立相繼身亡實由自邀功賞(自或作身)造作
兵端人神共嫉以致殃咎(嫉或作怒致或作至)陽旻行立事既已
往今所用嚴公素者(素或作集)亦非撫御之才不能别立規
模依前還請攻討如此不已臣恐嶺南一道未有寧息之
時
一昨者併邕容兩管為一道深合事宜(或無併字)然邕州與
賊逼近容州則甚懸隔其經略使若置在邕州與賊隔
江對岸兵鎮所處物力必全一則不敢輕有侵犯一則
易為逐便控制今置在容州兵馬必少賊見勢弱易生
姦心伏請移經略使於邕州其容州但置刺史實為至
便
一比者所發諸道南討兵馬例皆不諳山川不伏水土
(伏或作服)遠鄉羇旅疾疫殺傷臣自南來見說江西所發共
四百人曾未一年其所存者數不滿百(或無者字)岳鄂所發
都三百人其所存者四分纔一續添續死每發倍難若
令於邕容側近召募添置千人便割諸道見供行營人
數糧賜均融充給所費既不增加而兵士又皆便習長
有守備不同客軍守則有威攻則有利
一自南討已來賊徒亦甚傷損察其情理厭苦必深大
抵嶺南人稀地廣賊之所處又更荒僻假如盡殺其人
盡得其地在於國計不為有益容貸羈縻此之禽獸來
則捍禦去則不追亦未虧損朝廷事勢以臣之愚若因
改元大慶(元和十六年穆宗即位之明年當改元)赦其罪戾遣一郎官御
史親往宣諭必望風降伏讙呼聽命(呼或作呌)仍為擇選有
材用威信諳嶺南事者為經略使(有或作其)處理得宜(理或作置)
自然永無侵叛之事
應所在典貼良人男女等狀(方無在字或又無等字方云二狀皆)
(袁州進刺今按狀云往任袁州史方說非是)
應所在典貼良人男女等(此是狀首標目所論事與前卷賀白龜狀體正同猶)
(今之貼黃及狀眼也方本刪去非是)
右準律不許典貼良人男女作奴婢驅使臣往任袁州
刺史日撿責州界内得七百三十一人(責或作到)並是良人
男女準律計傭折直一時放免(計上或有例字)原其本末或因
水旱不熟或因公私債負遂相典貼漸以成風名目雖
殊奴婢不别鞭笞役使至死乃休既乖律文實虧政理
袁州至小尚有七百餘人天下諸州其數固當不少今
因大慶伏乞令有司重舉舊章一皆放免仍勒長吏嚴
加檢責如有隠漏必重科懲則四海蒼生孰不感荷聖
德以前件如前謹具奏聞伏聽勑旨
論淮西事宜狀(或無狀字吳少陽初為彰義軍節度使元和九年卒而其子元)
(濟自立憲宗欲討之明年遣御史中丞裴度視師還奏兵可用與宰相意不合既而盜殺)
(宰相傷中丞不克遂相度以主東兵公時為中書舍人乃上淮西事宜謂三小州殘弊困)
(劇之餘而當天下之全力其破賊可立而待然由是失宰相意左遷為右庶子十二年裴)
(度出討蔡以公為行軍司馬卒擒吳元濟皆如公言)
右臣伏以淮西三州之地自少陽疾病去年春夏已來
圖為今日之事有職位者勞於計慮撫循(於或作其)奉所役
者修其器械防守金帛糧畜耗於賞給(耗於或作匱于)執兵之
卒四向侵掠農夫織婦攜持幼弱餉於其後(攜上或有皆字餉或)
(作飽非是)雖時侵掠小有所得力盡筯疲不償其費又聞畜
馬甚多自半年已來皆上槽櫪譬如有人雖有十夫之
力自朝及夕常自大呼跳躍初雖可畏其勢不久必自
委頓乘其力衰三尺童子可使制其死命況以三小州
殘弊困劇之餘而當天下之全力其破敗可立而待也
(待下或有之字非是)然所未可知者在陛下斷與不斷耳夫兵不
多不足以必勝(不足上一有則字必或作取)必勝之師必在速戰兵
多而戰不速則所費必廣兩界之間疆場之上日相攻
劫必有殺傷近賊州縣徵役百端農夫織婦不得安業
或時小遇水旱百姓愁苦當此之時則人人異議以惑
陛下之聽(下或有矣字)陛下持之不堅半塗而罷傷威損費
為弊必深所以要先決於心詳度本末事至不惑然可
圖功(然新吏作乃然猶然後也下文然可集亊然擬許其承繼皆一義今按此蓋當時俗體如此故公)
(狀中用之不欲改也)為綂帥者盡力行之於前而參謀議者盡心
奉之於後内外相應其功乃成昔者殷高宗大聖之主
也以天子之威伐背叛之國三年乃剋不以為遲志在立
功不計所費(背叛或作叛背)傳曰斷而後行鬼神避之(史記趙高曰斷)
(而後行鬼神避之)遲疑不斷未有能成其事者也臣謬承恩寵
獲掌綸誥地親職重不同庶寮輙竭愚誠以效裨補謹
條次平賊事宜一一如後
一諸道發兵或三二千人勢力單弱羈旅異鄉與賊不
相諳委望風懾懼難便前進(便或作更)所在將帥以其客兵
難處使先不存優恤(處下或有指字不下或有撫字皆非是)待之既薄使
之又苦或被分割隊伍隸屬諸頭士卒本將一朝相失
心孤意怯難以有功又其本軍各須資遣道路遼遠勞
費倍多士卒有征行之艱閭里懷離别之思今聞陳許
安唐汝夀等州與賊界連接處村落百姓悉有兵器小
小俘劫皆能自防習於戰鬭識賊深淺既是土人護惜
鄉里比來未有處分猶願自備衣糧共相保聚以備寇
賊若令召募立可成軍若要添兵自可取足賊平之後
易使歸農伏請諸道先所追到行營者悉令却牒歸本
道據行營所追人額器械弓矢一物已上悉送行營充
給(却下或無牒字據下或無行字給上或無充字甚今按上下文勢合有行字行下更合有營字其理明)
(今輙補足)所召募人兵數既足加之教練三數月後諸道客
軍一切可罷比之徵發遠人利害懸隔
一繞逆賊州縣堡柵等各置兵馬(繞一作統)都數雖多每處
則至少(至上或有兵字)又相去闊遠難相應接所以數被攻劫
致有損傷今若分為四道(或無分字)每道各置三萬人擇要
害地屯聚一處使有隠然之望(隠或作殷方按漢書隠若一敵國本非是)
審量事勢乘時逐利可入則四道一時俱發(四或作諸)使其
狼狽驚惶首尾不相救濟若未可入則深壁高壘以逸
待勞自然不要諸處多置防備臨賊小縣可收百姓於
便地作行縣以主領之使免散失
一蔡州士卒為元濟迫脅勢不得巳遂與王師交戰原
其本根皆是國家百姓進退皆死誠可閔傷宜明勑諸
軍使深知此意當戰鬭之際固當以盡敵為心若形勢
巳窮不能為惡者不須過有殺戮喻以聖德放之使歸
銷其兇悖之心貸以生全之幸自然相率棄逆歸順
一論語曰欲速則不達見小利則大事不成比來征討
無功皆由欲其速捷有司計筭所費苟務因循小不如
意求休罷河北淮西等見承前事勢知國家必不與之
持久併力苦戰幸其一勝即希冀恩赦朝廷無至忠憂
國之人不惜傷損威重因其有請便議罷兵往日之事
患皆然也(往或作近)臣愚以為淮西三小州之地元濟又甚
庸愚而陛下以聖明英武之姿用四海九州之力除此
小寇難易可知太山壓卵未足為喻
一兵之勝負實在賞罰賞厚可令廉士動心(廉或作戰非是)罰
重可令凶人喪魄然可集事(然或作則)不可愛惜所費憚於
行刑
一淄青恒冀兩道與蔡州氣類略同今聞討伐元濟(伐或)
(作罰非是)人情必有救助之意然皆闇弱自保無暇虛張聲勢
則必有之至於分兵出界公然為惡亦必不敢宜特下
詔云蔡州自吳少誠已來相承為節度使亦微有功效
少陽之殁(陽或作誠非是)朕亦本擬與元濟恐其年少未能理
事所以未便處置待其稍能緝綏然擬許其承繼(擬或作後)
今忽自為狂勃侵掠(勃或作悖)不受朝命事不得已所以有
此討伐(或作罰)至如淄青恒州范陽等道祖父各有功業
相承命節(或無命字節下或有制字或有制字而無節字今按李德裕之討澤潞正用此策以伐)
(其交世以為奇不知韓公巳言之矣)年歲巳久朕必不利其土地輕有改
易各宜自安如妄自疑懼敢相扇動朕即赦元濟不問
迴軍討之自然破膽不敢妄有異說
以前件謹錄奏聞伏乞天恩特賜裁擇謹奏
論變鹽法事宜狀(長慶二年張平叔為戶部侍郎侍疏請官自賣鹽可以富)
(國強兵陳利害十八條詔下其說令公卿詳議公與韋處厚條詰之事遂不行平叔所陳)
(十八條此可見者十六白樂天行平叔判度支詞曰計能析秋毫吏畏如夏日東坡曰此)
(必小人也按柳氏家訓平叔後以賊敗窮失官錢四十萬緡是宜以此終也)
張平叔所奏鹽法條件
右奉勑將變鹽法事貴精詳宜令臣等各陳利害可否
聞奏者平叔所上變法條件臣終始詳度恐不可施行
各隨本條分析利害如後
一件平叔請令州府差人自糶官鹽收實估匹叚省司
準舊例支用自然獲利一倍已上者臣今通計所在百
姓貧多富少除城郭外有見錢糴鹽者十無二三多用
雜物及米穀博易鹽商利歸於已無物不取或從賖貸
升斗約以時熟填還用此取濟兩得利便今令州縣人
吏坐鋪自糶利不關已罪則加身不得見錢及頭叚物
恐失官利必不敢糶變法之後百姓貧者無從得鹽而
食矣求利未得歛怨已多自然坐失鹽利常數所云獲
利一倍臣所未見
一件平叔又請鄉村去州縣遠處令所由將鹽就村糶
易不得令百姓闕鹽者臣以為鄕村遠處或三家五家
山谷居住不可令人吏將鹽家至戶到多將則糶貨不
盡少將則得錢無多(無或作不)計其往來自充糧食不足比
來商人或自負檐斗石往與百姓博易所冀平價之上
利得三錢兩錢不比所由為官所使到村之後必索
百姓供應所利至少為弊則多此又不可行者也
一件平叔云所務至重須令廟堂宰相充使臣以為若
法可行不假令宰相充使若不可行雖宰相充使無益
也(下若字或作令或有若字無下十一字)又宰相者(或無者字或無又者二字)所以臨
察百司考其殿最若自為使縱有敗闕遣誰舉之此又
不可者也
一件平叔又云(或無一件字有今按此别是一條當一件字)法行之後停減
鹽司所由糧課年可收錢十萬貫臣以為變法之後弊
隨事生尚恐不登常數安得更望贏利
一件平叔欲令府縣糶鹽每月更加京兆尹料錢百千
司錄及兩縣令每月各加五十千其餘觀察及諸州刺
史縣令錄事參軍多至每月五十千少至五千三千者
臣今計此用錢已多其餘官典及巡察手力所由等糧
課仍不在此數通計所給每歲不下十萬貫未見其利
所費已廣平叔又云停鹽司諸色所由糧課約每歲合
減得十萬貫錢(或無所由一字)今臣計其新法亦用十萬不啻
減得十萬却用十萬所亡所得一無贏餘也平叔又請
以糶鹽多少為刺史縣令殿最多者遷轉不拘常例如
闕課利依條科責者刺史縣令職在分憂今惟以鹽利
多少為之升黜不復考其治行非唐虞三載考績黜陟
幽明之義也
一件平叔請定鹽價每觔三十文又每二百里每觔價
加收二文以充脚價量地遠近險易加至六文脚價不
足官與出名為每觔三十文其實巳三十六文也(也上或無)
(文字)今鹽價京師每觔四十(一有文字)諸州則不登此變法之
後秪校數文於百姓未有厚利也(秪或作只)脚價用五文者
官與出二文(用或作每二或作三)用十文者官與出四文是鹽一
觔官糶得錢名為三十其實觔多得二十八少得二十
六文折長補短每觔收錢不過二十六七百姓折長補
短每觔用錢三十四則是公私之間每觔常失七八文
也下不及百姓上不歸官家積數至多不可遽筭以此
言之不為有益平叔又請令所在及農隙時併召車牛
般鹽送納都倉不得令有闕絕者州縣和雇車牛百姓
必無情願事須差配然付脚錢百姓將車載鹽所由先
皆無檢齊集之後始得載鹽及至院監請受又須待其
輪次不用門戶皆被停留輪納之時人事又别凡是和
僱無不皆然百姓寧為私家載物取錢五文不為官家
載物取十文錢也(文下或無錢字)不和雇則無可載鹽和雇則
害及百姓此又不可也
一件平叔稱停減鹽務所由收其糧課一歲尚得十萬
貫文(尚或作計)今又稱既有巡院請量閒劇留官吏於倉場
勾當要害守捉少置人數優恤糧料嚴加把捉如有漏
失私糶等並準條處分者平叔所管鹽務所由人數有
幾量留之外收其糧課一歲尚得十萬貫此又不近理
也比來要害守捉人數至多尚有漏失私糶之弊今又
減置人數謂能私鹽斷絶此又於理不可也
一件平叔云變法之後歲計必有所餘日用還恐不足
謂一年已來(謂一作請)且未責以課利後必數倍校多者此
又不可方今國用常言不足若一歲頓闕課利為害已
深雖云明年校多豈可懸保此又非公私蓄積尚少之
時可行者也
一件平叔又云浮寄姦猾者轉富土著守業者日貧若
官自糶鹽不問貴賤貧富士農工商道士僧尼并兼游
惰因其所食盡輸官錢并諸道軍諸使家口親族遞相
影占不曾輸稅若官自糶鹽此輩無一人遺漏者臣以
此數色人等官未自糶鹽之時從來糴鹽而食不待官
自糶然後食鹽也(糴上或有來字字今按文勢恐來字上更有從今亦補足)若官
不自糶鹽此色人等不糴鹽而食官自糶鹽即糴而食
之則信如平叔所言矣若官自糶與不自糶皆常糴鹽
而食則今官自糶亦無利也所謂知其一而不知其二
見其近而不見其遠也國家𣙜鹽(國或作官)糶與商人商人
納𣙜糶與百姓則是天下百姓無貧富貴賤皆已輸錢
於官矣不必與國家交手付錢然後為輸錢於官也
一件平叔云初定兩税時絹一匹直錢三千今絹一匹
直錢八百百姓貧虚或先取粟麥價及至收穫悉以還
債又充官税顆粒不殘若官中糶鹽一家五口所食鹽
價不過十錢隨日而輸不勞驅遣則必無舉債逃亡之
患者(舉債或作舉賃)臣以為百姓困弊不皆為鹽價貴也今官
自糶鹽與依舊令商人糶其價貴賤所校無多通計一
家五口所食之鹽平叔所計一日以十錢為率一月當
用錢三百是則三日食鹽一觔一月率當十觔(三百是或作三)
(百六十足云或云六十字恐羡非蓋鹽每觔已當三十六文月當十觔則三百六十也足或作是属下句今)
(按平叔所定鹽價一觔止三十文韓公通計民間所加脚費多者一月或至三十六文耳其地近者自不及此)
(難預計也故此六文但云一日以十錢為率則一月安得用二百六十乎其六十字當依或說刪云足改作是)
(而属下句為當)新法實價與舊每觔不校三四錢以下通計五
口之家以平叔所約之法計之賤於舊價日校一錢月
校三十不滿五口之家所校更少然則改用新法百姓
亦未免窮困流散也初定稅時一匹絹三千今只八百
假如特變鹽法絹價亦未肯貴五口之家因變鹽法日
得一錢之利豈能便免作債收穫之時不被徵索輸官
稅後有贏餘也以臣所見百姓困弊日久不以事擾之
自然漸校不在變鹽法也今絹一匹八百百姓尚多寒
無衣者若使匹直三千則無衣者必更衆多況絹之貴
則皆不緣鹽法以此言之鹽法未要變也
一件平叔云每州糶鹽不少長吏或有不親公事所由
浮詞云當界無人糴鹽臣即請差清強巡官檢責所在
實戶據口團保給一年鹽使其四季輸納鹽價口多糶
少及鹽價遲違請停觀察使見任改散慢官其刺史巳
下貶與上佐其餘官貶遠處者(或無與字)平叔本請官自糶
鹽以寬百姓令其蘇息免更流亡今令責實戸口團保
給鹽令其隨季輸納鹽價所謂因而擾之非前意也(或無)
(非字)百姓貧家食鹽至少(或作小)或有淡食動經旬月若據
口給鹽依時徵價(或無鹽字)辦與不辦並須納錢遲違及違
條件觀察使巳下各加罪譴(或作於)官吏畏罪必用威刑
臣恐因此所在不安百姓轉致流散此又不可之大者
也
一件平叔請限商人鹽納官後不得輙於諸軍諸使覓
職掌把錢捉店看守莊磑(午對切)以求影庇請令所在官
吏嚴加防察(防或作訪)如有違犯應有資財並令納官仍牒
送府縣充所由者臣以為鹽商納榷(或作稅)為官糶鹽子
父相承坐受厚利比之百姓實則較優(此下當有今字今補足)今
既奪其業又禁不得求覓職事及為人把錢捉店看守
莊磑不知何罪一朝窮蹙之也(何或作其)若必行此則富商
大賈必生怨恨或收市重寶逃入反側之地以資寇盗
此又不可不慮者(或作也)
一件平叔云(叔下疑當有云字或稱字之類今亦補足)行此策後兩市軍人
富商大賈或行財賄邀截喧訴請令所由切加收捉如
獲頭首所在決殺連狀聚衆人等各決脊杖二十檢責
軍司軍戸鹽如有隠漏並準府縣例科決并賞所由告
人者此一件若果行之不惟大失人心兼亦驚動遠近
不知糶鹽所獲幾何而害人蠧政其弊實甚
以前件狀奉今月九日勑令臣等各陳利害者謹錄奏
聞伏聽勑旨
東雅堂昌黎集註卷四十
