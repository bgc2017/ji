東雅堂昌黎集註卷二十八
碑誌
曹成王碑(曹成王碑造語法子雲也退之性不喜書然嘗云凡為文辭宜略識字如)
(此碑中用剜鞣鏺掀撇掇筴跐等字是也)
王姓李氏諱皐字子蘭謚曰成其先王明以太宗子國
曹絶復封傳五王至成王(永隆元年十月明坐與太子賢通謀降封零陵王從黔州)
(都督謝祐逼殺之二子俊□王南州别駕桀為黎國公垂拱四年並遇害神龍初以傑子胤為嗣曹王後備自)
(南還詔停胤封而封備備卒開元十二年復封胤胤卒子戢嗣位左衛率府中郎將子皐嗣是為成王)成
王嗣封在玄宗世盖於時年十七八紹爵三年而河南
北兵作天下震擾王奉母太妃逃禍民伍得閒走蜀從
天子(或無得字或無蜀從二字)天子念之自都水使者拜左領軍衛
將軍(衛下或有大字)轉貳國子秘書(自都水監使者三遷至秘書少監)王生十
年而失先王(開元二十一年父戢卒)哭泣哀悲弔客不忍聞喪除
痛刮磨豪習(痛下或有自字)委已於學稍長重知人情急世之
要耻一不通侍太妃從天子于蜀既孝既忠持官持身
内外斬斬(持身或作將身斬斬或作漸漸非是)由是朝廷滋欲試之於民
上元元年除温州長史行刺史事江東新刳於兵(謂為兵所)
(刳割也切刳空胡)郡旱饑民交走死無弔(交或作皆交今按唐人語多用字如陸)
(宣公奏議云交駭物聽交下不存濟者之類意猶曰即今云尔)王及州不解衣下令掊
鎻擴門(莫掊音剖擴苦切擴一作撗)悉棄倉實與民活數十萬人(活下)
(或有者字或無十字)奏報升秩少府(或無報字府下或有監字時大饑有官粟數十萬斛皐欲)
(行賑救掾吏叩頭乞候上旨皐曰人日不再食且死安暇稟命若我一身活數千人命利莫大馬於是開倉盡)
(散之以擅貸之罪飛章自劾天子嘉之答以優詔就加少府監)與平袁賊(寳應元年八月台州人袁)
(晁反詔河南道副元帥李光弼討之四月晁卒與及也易係辭其孰能與於此與音預)仍徙秘書
兼州别駕部告無事(兼方作處云考舊傳合史今按成王本以温州長史行刺事今兩)
(奏功而得處州别駕又不行州事則於地望事權皆為左降矣以事理推之不應如此疑方本誤而諸本作兼)
(者為是盖以舊官仍兼本州别駕以寵之𡭗下文又云部告無事則謂温州前此旱飢而今始無事也又云遷)
(真于衡則是自行刺史事而為真刺史也其間不應復有處州一節明矣舊史亦承集誤不足為據)遷真
于衡(真或作鎮)法成令修治出張施(或作弛)聲生勢長(上聲)觀察
使噎媢不能出氣(時辛京杲為湖南觀察使音噎烏結切媢音墨冒寐三)誣以過
犯御史助之(助或作劾)貶潮州刺史楊炎起道州相德宗還
王于衡(或無于字大歷十二年四月貶吏部侍郎楊炎為道州司馬十四年五月德宗即位八月召炎)
(為相炎還皐于衡)以直前謾(或無前字)王之遭誣在理念太妃老將
驚而戚(理或作治)出則囚服就辯入則擁笏垂魚坦坦施施
(詩邱中有麻將其來施施注舒行也)即貶于潮以遷入賀及是然後跪謝
告實初觀察使虐使將國良往戌界(方云閣杭蜀本察使下有殘字而無)
(國字將國良王國良也馬大年所得柴氏善本無殘字良下有往字以虐字屬下句云良不願往而辛強使之)
(也然按舊史云前使貪殘新史亦云前帥貪虐國良以富獲譴則馬說為非是國良只稱良猶南霽雲只稱雲)
(李光顔只稱顔也下文亦可併攷以今按文勢則馬說為是虐使亦古語新史所載疑亦碑語料其如此耳)
(今从馬說但國良初見當全書二名其後乃可單出如霽雲光顔亦先全書後乃單出也)良以武岡
叛戍衆萬人(戊或作成)歛兵荆黔洪桂伐之二年尤張於是
以王帥湖南(建中元年四月以臯為湖南觀察使)將五萬士以討良為事
王至則屏兵投良以書中其忌諱良羞畏乞降狐鼠進
退(羞或作為狐史作首鼠或作疑)王即假為使者從一騎踔五百里(踔)
(敕教切)抵良壁鞭其門大呼我曹王來受良降良今安在
良不得已錯愕迎拜(愕或作迕方云集韻愕逆各切相遇驚也或作□隸作遌後漢寒朗)
(傳二人錯□不能對新舊史亦謂愕眙不敢動則此用愕字為正)盡降其軍太妃薨王
棄部隨喪之河南葬及荆被詔責還(責或作遣)會梁崇義反
王遂不敢辭以還(建中二年臯丁母艱奉喪至江陵二月山南東道節度使梁崇義反乃授)
(臯起復左衛大將軍復還湖南)升秩散騎常侍(或無常侍字)明年李希烈反
(或無李下四字)遷御史大夫授節帥江西以討希烈(建中三年十月淮寧)
(軍節度使李希烈反以臯為江西觀察使兼御史大夫)命至王出止外舍禁無以
家事關我裒兵大選江州羣能著職(江方作洪州或作南方云考新舊史)
(皆作洪出今按洪州即江西帥治所若只大選洪州乃是未曾門一步無足書者選兵江州盖為北向進討)
(之勢故其下文遂攻蘄州道里亦便史承集誤不足據當从諸本作江為是不然則以州為南猶勝作洪州也)
(略著直切)王親教之摶力勾卒嬴越之法(摶新書作團方作摶贏或作贏)
(方云樊澤之馬大年皆曰作贏非是贏謂秦也越謂勾踐伐吳之兵法也今按摶徒官切團也楚詞云團果)
(摶兮古字通用而新書从今字也然秦紀越語世家皆無摶力勾卒之文不知諸家之說何所據唯蘇氏古史)
(見之則恐或是反用此碑語也摶或疑是竱字亦未有據但摶力無理其誤無疑耳或疑杜牧之有以力摶力)
(之語然杜後出韓公不當用其語也之今參考姚令威集註云商子農戰篇凡治國者患民散不可摶也是)
(以聖人作一以摶之又曰摶民力以待外事然後患可以去而王可致則摶力知其為秦法也左傳哀公十七)
(年越子伐吳吳子禦之笠澤夾水而陣越子為左右勾卒杜預註云勾卒鈎伍相著别為左右屯則勾卒知其)
(為越法也)曹誅五畀(五或作伍畀或作卑方云曹五字見馬融廣成頌曹伍相保是也馬大年云曹)
(誅五畀敗則誅及其曹有獲則分畀其伍樊澤之云畀凡數音如字賤也音脾償也音俾使也音婢形下大也)
(音班水名或云音舁然集韻所無新書皐自將五百人教以秦兵團力法聯其賞罰弛張如一即約此碑語而)
(為文也)艦步二萬人(艦禦敵船釋名上下重板曰艦音檻)以與賊遌(吾故切遇也義)
(見二十二卷祭張員外文)嘬鋒蔡山踣之(嘬謂一舉盡臠禮記無嘬炙踣僵也時希烈兵柵廣)
(濟之蔡山不可攻臯聲言西取蘄州引舟師泝流而上賊聞以羸師保柵悉軍行江北與臯直西去蔡山三百)
(餘里臯遣步士悉登舟順流而攻蔡山拔之嘬楚快切踣蒲墨切)剜蘄之黃梅(皐既拔蔡山間)
(一日賊救至遂大敗乃取蘄州降將李良又攻黃梅殺賊將韓霜露黃梅蘄州縣名剜烏丸切)大鞣
長平(鞣說文云耎也長平地名鞣如又切一音柔)鏺廣濟(說文鏺兩刃木柄可以刈草廣濟蘄)
(州縣名切鏺普活)掀蘄春(掀舉也蘄春亦蘄州縣名掀音軒)撇蘄水(撤擊也選撇波而濟)
(水蘄水亦蘄州縣名撇普滅切或誤作撇)掇黃岡(黃岡縣名屬黃州)筴漢陽(廣韻筴箸)
(也鍼箭具漢陽縣名屬沔州筴古業切又音夾)行跐汊川(跐蹋也莊子跐黃泉而登大皇汊川)
(縣名屬沔州今漢陽地汊水岐流也是跐音紫汊測駕切汊川一作汶水非)還大膊蘄水界
中(或無中字左成二年殺而膊諸城上註膊磔也音博又音粕)披安三縣拔其州斬
偽刺史(拔或作誅或作株馬本作誅左傳云又披其邑安三縣安州三縣也其州安州也興元元年七)
(月臯遣伊慎王愕將兵圍安州州城阻溳水為固攻之累不下希烈遣甥劉戒虛以步騎八千援之臯命李伯)
(潛分師迎擊于應山俘之遂下安州斬其刺史王嘉祥)標光之北山(光州有光山縣無北山恐)
(誤遥標匹切)&KR1932;隨光化(&KR1932;大食也說文云歠也隨光化二縣名並屬隋州&KR1932;他合切)捁其
州(捁或作捁廣成頌散毛族捁羽羣李賢曰捁古酷切字从手即古攪字)十抽一推(後山談叢)
(云唐令民二十成丁以下為推宋次道云推者稚也避高宗諱而改耳吕縉叔云推者椎也獨髻為椎盖傳寫)
(誤耳唐人初不諱嫌名也陳以吕說為是按史記漢書陸賈傳有魋結字註讀為椎髻故唐令以椎為未冠之)
(稱此云十抽一推者十椎而取其一以為兵即杜詩所謂無丁而選中男者也然唐志但云十六為中而無椎)
(字會要亦然未詳其說)救兵州東北屬鄉還開軍受降(屬或作厲今按厲)
(鄉當屬亳州去安州尚遠當作屬)大小之戰三十有二取五州十九縣
(五州謂蘄黃安沔隋也舊史云凡下州四縣十七按地理志蘄四縣安六縣黃三縣隋四縣凡十七縣傳止書)
(其取蘄安黃隋故云四州十七縣公又書沔州漢陽汊川二縣故云五州十九縣縣下一有之字)民老
幼婦女不驚市買不變(民下或有之字)田之果榖下無一跡加
銀青光禄大夫工部尚書改戸部再換節臨荆及襄(貞元)
(元年四月以皐為荆南節度使三年閏五月以皐為襄州刺史山南東道節度使)真食三百王
之在兵天子西巡于梁(興元元年二月車駕幸梁州)希烈北取汴鄭
(建中四年十二月希烈䧟汴州)東略宋圍陳西取汝薄東都(薄或作亳非是)王
坐南方北向落其角距賊死咋不能入寸尺亡將卒十
萬盡輸其南州(亡或作土非是也咋仄革切聲大)王始政於温終政於
襄恒平物估賤歛貴出民用有經一吏軌民使令家聽
戸視姦宄無所宿(一吏方从杭蜀本作吏一云一當如壹民而重威之壹吏一軌民用吉日)
(辰良體也使令疑衍一字宿上或無所字非是遂今按方說一字是也但因沈存中說吉日辰良一句更不)
(問是非每有訛舛悉以遷就如此以一吏為吏一則無理之尤耳宄或作冗)府中不聞急步
疾呼治民用兵各有條次世傳為法任馬彛將慎將鍔
將潛偕盡其力能(任至潛九字或作任馬彛伊慎王鍔將方云潛李伯潛也時馬彛掌幕府)
(故不言將今從之偕盡其力能一作偕能盡其功偕上或有王字其力方作力其非是今按能字合在盡字)
(上)薨贈右僕射(貞元八年三月卒贈右僕射)元和初以子道古在朝
更贈太子太師道古進士司門郎(貞元五年道古登第憲宗即位以道古為)
(司門員外郎進士上或有中字下或有第遷字)剌利隨唐睦徵為少宗正兼御
史中丞以節督黔中(元和八年十月自宗正卿除御史中丞充黔中觀察使)朝京
師改命觀察鄂岳蘄沔安黃(元和十一年道古自黔中朝京師以為六州都團練)
(觀察使)提其師以伐蔡且行泣曰先王討蔡實取沔蘄安
黃寄惠未亡(寄或作其)今余亦受命有事于蔡(受或作授)而四州
適在吾封(州或作邑四州謂沔蘄安黃)庶其有集先王薨於今二十
五年吾昆弟在(皐三子象古復古道古)而墓碑不刻無文其實有
待子無用辭乃序而詩之(詩或作請或無之字皆非是)辭曰
太支十三曹於弟季(弟或作第)或亡或微曹始就事(微或作徵二或)
(字並作既或無下一句曹始封於貞觀二十一年時太宗十三子三早卒二貶死泰與愔亦皆遷降也)曹
之祖王畏塞絶遷(曹方作明宋景文云豈有為人作銘而名其祖者當作曹方云明坐太子)
(賢事降零陵王徙黔州都督謝祐逼殺之其今按銘文四字未詳其義疑畏如畏厭溺之畏塞如行塞之塞)
(言見殺於閉塞之中而封絶於遷謫之時也方說近是而别圖云明徙黔州都督則不知明但徙黔州而為都)
(督所殺遂誤以都督屬上句也)零王黎公不聞僅存(按新史明子俊嗣王傑黎國公皆為)
(武后所殺)子父易封三王守名(按史中宗神龍初以傑子胤為嗣曹王後明少子備自南)
(還詔停胤而封備備薨復封胤所謂子父易封也胤薨子戢嗣自備至戢所謂三王守名也)延延百
載以有成王成王之作一自其躬文被明章武薦畯功
蘇枯弱彊齦其姦猖(蘇枯弱彊或作吹枯蘇僵廣韻云齦齧也音懇)以報于宗
以昭于王(或無此一句)王亦有子(或云語下脱一句按公為銘不必盡偶句用韻劉昌)
(裔王仲舒碑可見然今按劉碑脱句前已論之不可為法王碑雖可為例彼文從韻協無可疑者而此篇下)
(文亦不可曉不知其果然否耳)處王之所唯舊之視蹶蹶陛陛(衛蹶居切詩)
(良士蹶蹶下陛字方作陞云陛陞猶階而升也不今按方說無理作陛陛則韻協故且从之然其義亦可曉)
(大抵此篇多不可曉今姑闕之)實取實似刻詩其碑為示無止
息國夫人墓誌銘(其曰葬河南河陽以其事乞銘於其鄰韓愈則李欒實河)
(南人耳欒無傳)
貞元十五年靈州節度使御史大夫李公諱欒(貞元九年十二)
(月靈州節度使杜希全卒十年正月以本軍行軍司馬李欒為留後十一年五月以欒為節度使)守邊
有勞詔曰欒妻何氏可封息國夫人元和二年李公入
為戸部尚書薨夫人遂專家政公之男五人女二人而
何氏出者二男一女夫人教養嫁娶如一雖門内親戚
不覺有纖毫薄厚御僮使(僮下或有僕字非是)治居第生産皆有
條序居卑尊間(卑尊或作尊卑)無不順適命服在躬承祀孔時
年若干元和七年甲子日南至以疾卒明年八月庚寅
葬河南河陽夫人曾祖某綏州刺史祖某潞州别駕父
某晉州錄事參軍二男勘左威衛倉曹參軍(倉或作胄)成左
清道率府錄事參軍戡強以肅成敏以和(或無戡下八字)女子
嫁興元參軍鄭博古將葬戡與成以其事乞銘於其鄰
韓愈愈乃為銘曰
男主外事治不為易(主或作女非是)施於其家難甚吏治(難治或作)
(甚難非是)又況公侯族大而貴夫人是專厥聲惟懿昔在貞
元有錫自天(錫或作息方云蓋以國封言之非也)啟封備服以疇時勲(時或)
(作以)婉婉夫人有籍宫門克承其後以嫁以婚隨葬東土
在河之陽遙望公墳而不同藏
試大理評事王君墓誌銘(王荆公云退之善為銘如王適張徹銘尤竒也)
君諱適姓王氏好讀書懷竒負氣不肯隨人後舉選見
功業有道路可指取有名節可以戾契致(取下有字或作而或本無)
(之謂戾力結切契詰結切字本作奊通俗文云奊多節目之奊奊方言作誤詬賈誼傳奊詬亡節今按取)
(下有字當屬上句言功業可指取而有之名節可以戾契而致之也不然則當作而)困於無資地
不能自出乃以干諸公貴人借助聲勢諸公貴人既志
得皆樂熟軟媚耳目者不喜聞生語一見輙戒門以絶
(門下或無以字)上初即位(謂憲宗)以四科募天下士(元和元年四月試博通墳)
(典達於教化科才識兼茂明於體用科達於吏理可使從政科軍謀宏遠堪任將帥科)君笑曰此
非吾時邪即提所作書緣道歌吟趨直言試既至對語
驚人不中第益困久之聞金吾李將軍年少喜士可撼
(李惟簡憲宗時為金吾衛大將軍年少上或有惟簡字或無年字士或作事)乃蹐門告曰(蹐或)
(作踏)天下竒男子王適願見將軍白事一見語合意往來
門下盧從史既節度昭義軍張甚(去張聲)奴視法度士欲
聞無顧忌大語有以君生平告者即遣客鉤致君曰狂
子不足以共事立謝客李將軍由是待益厚奏為其衛
胄曹參軍充引駕仗判官盡用其言將軍遷帥鳳翔(元和)
(六年五月以惟簡為鳳翔隴州節度使)君隨往改試大理評事攝監察御
史觀察判官櫛垢爬痒民獲蘇醒居歲餘如有所不樂
一旦載妻子入閿鄉南山不顧(弘農胡縣有閿鄉汝南西平有閿亭前漢以胡)
(閿鄉邪里聚為戾園注云閿字本從炅其後轉訛誤作門中受耳閿音聞)中書舍人王涯
獨孤郁吏部郎中張惟素比部郎中韓愈(比上或有太史字)日
發書問訊顧不可強起不即薦明年九月疾病輿醫京
師(或無疾字)其月某日卒年四十四十一月某日即葬京城
西南長安縣界中曾祖爽洪州武寧令祖微右衛騎曹
參軍父嵩蘇州崑山丞妻上谷侯氏處士高女(或無高女二字)
(非是李今按侯高事見翺文集)高固竒士自方阿衡太師世莫能用
吾言再試吏再怒去發狂投江水初處士將嫁其女懲
曰吾以齟齬窮(下或有瘁字)一女憐之必嫁官人不以與凡
子君曰吾求婦氏久矣唯此翁可人意且聞其女賢不
可以失即謾謂媒嫗吾明經及第且選即官人侯翁女
幸嫁若能令翁許我請進百金為嫗謝諾許白翁(諾許或作)
(許諾)翁曰誠官人邪取文書來君計窮吐實嫗曰無苦翁
大人不疑人欺(大或作丈)我得一卷書粗若告身者我袖以
往翁見未必取眎幸而聽我行其謀(行或作施)翁望見文書
銜袖(或作軸)果信不疑曰足矣以女與王氏生三子一男
二女男三歲夭死女嫁亳州永城尉姚挺其季始十歲
銘曰
鼎也不可以柱車馬也不可使守閭(淮南子柱不可以摘齒筐不可以持)
(屋馬不可以服重牛不可以追速公取此意)佩玉長裾(長或作曳)不利走趨秖繫
其逢不繫巧愚不諧其須(或作願非是)有銜不袪鑽石埋辭
以列幽墟
扶風郡夫人墓誌銘(夫人馬暢之妻)
夫人姓盧氏范陽人亳州城父丞序之孫吉州刺史徹
之女嫁扶風馬氏為司徒侍中莊武公之冢婦(馬遂字洵美貞)
(元三年拜司徒侍中十一年薨贈太傳謚莊武)少府監西平郡王贈工部尚書
之夫人(遂二子彙暢暢元和五年終少府監贈工部尚書)初司徒與其配陳國
夫人元氏惟宗廟之尊重繼序之不易(序或作緒)賢其子之
才求婦之可與齊者内外親咸曰(親下或有戚字)盧某舊門承
守不失其初其子女聞教訓有幽閒之德為公子擇婦
宜莫如盧氏媒者曰然卜者曰祥夫人適年若干(或作十四)
入門而媪御皆喜既饋而公姑交賀克受成福母有多
子為婦為母莫不法式天資仁恕左右媵侍常蒙假與
顔色人人莫不自在杖婢使數未嘗過二三雖有不懌
(雖下或無有字)未嘗見聲氣元和五年尚書薨夫人哭泣成疾
後二年亦薨年四十有六九年正月癸酉祔于其夫之
封長子殿中丞繼祖孝友以類(子下諸本有敖字或作榖或作㪍晁本作長子)
(繼祖殿中丞孝友嗣類本或孝友上有承考二字方云此碑謂少府監者馬暢也暢子繼祖公嘗誌其墓新舊)
(傳暢只有此一子世系表燧之子彙暢彙子赦敭暢子亦只有繼祖豈繼祖先名敖邪或敖字當刪今按馬)
(少監墓誌云君諱繼祖則方說得之仍當更从晁本刪敖字但以其兄弟連名考之則又疑作敖為是而其下)
(或冇承考二字者乃言敖能繼北平承少傳而孝友似之也少監志云諱繼祖或是反用此志誤本補足而世)
(系表又承集誤然不可考姑从晁本而并著其所疑如此云)葬有日言曰吾父友惟
韓丈人視諸孤其往乞銘以其狀來愈讀曰嘗聞乃公
言然吾宜銘銘曰
隂幽坤從維德之恒(胡登切)出為辨強乃匪婦能淑哉夫
人夙有多譽來嬪大家不介母父(或作父母)有事賓祭酒食
祗飭協于尊章畏我侍側(章或作卑漢廣川王傳背尊章顔注猶言舅姑也作卑非)
(是畏我侍側此句未詳畏我或作我之亦未安或疑畏當作慰)及嗣内事亦莫有施齊
其躬心小大順之夫先其歸其室有邱(夫先其歸或作不失其歸或作)
(夫其先歸為今按下文有合葬字作夫先是其室或作有室)合葬有銘壼彛是收(壼)
(苦本切宮中道詩室家之壼)
殿中侍御史李君墓誌銘
殿中侍御史李君名虚中字常容其十一世祖冲貴顯
拓拔世(舊注云據元和姓纂虛中乃冲八世孫)父惲河南温縣尉娶陳留
太守薛江童女生六子君最後生愛於其父母年少長
(少或作以或無少字)喜學學無所不通最深於五行書(今世有李虚中命書)
以人之始生年月日所直日辰支干相生勝衰死王相
(或作相王並去聲讀)斟酌推人夀天貴賤利不利輙先處其年時
百不失一二其說汪洋奥美(或作義)關節開解萬端千緒
參錯重出學者就傳其法初若可取卒然失之(忽卒千切)
星官歷翁莫能與其校得失進士及第(貞元十一年虛中登第)試
書判入等補袐書正字(祕書下或有省字)母喪去官卒喪選補
太子校書河南尹奏疏授伊闕尉佐水陸運事(貞元十六年九)
(月以張式為河南尹水陸轉運使奏虛中為佐)故宰相鄭公餘慶繼尹河南以
公為運佐如初(元和元年十一月以故相鄭餘慶代式)宰相武公元衡之
出劒南(元和二年十月以宰相武元衡為西川節度使)奏奪為觀察推官授監
察御史(今諸葛武侯碑陰元和四年二月二十九日題名有觀察使推官監察御史衷行李虛中在焉)
(其碑裴度時為元衡書記所作)未幾御史臺疏言行能高不宜用外府
即詔為真御史半歲分部東都臺遷殿中侍御史元和
八年四月詔徵既至宰相欲白以為起居舍人經一月
疽發背六月乙酉卒年五十二其年十月戊申葬河南
洛陽縣距其祖澠池令府君僑墓十里(澠池縣名史記秦王與趙王飲)
(于澠池澠音泯)君昆弟六人先君而殁者四人其一人嘗為
鄭之滎澤尉(嘗或作常非是)信道士長生不死之說既去官絶
不營人事故四門之寡妻孤孩與滎澤之妻子衣食百
須皆由君出自初為伊闕尉佐河南水陸運使换两使
經七年不去所以為供給教飬者及由蜀來軰類御史
皆樂在朝廷進取君獨念寡稚求分司東出嗚呼其仁
哉君亦好道士說於蜀得秘方能以水銀為黃金服之
冀果不死將疾謂其友衛中行大受韓愈退之(謂或作為非是)
曰吾夢大山裂流出赤黃物如金左人曰是所謂大還
者今三矣(三下或有年字)君既殁愈追占其夢曰山者艮艮為
背裂而流赤黃疽象也大還者大歸也其告之矣妻范
陽盧氏鄭滑節度使兼御史大夫羣之女(羣字戴初范陽人貞元十)
(六年四月為義成節度使)與君合德親戚無退一言(退一或作一退或疑無字在退)
(下)男三人長曰初恊律(或無恊字或疑律下有郎字)次曰彪其幼曰
還適三歲女子九人銘曰
不贏其躬以尚其後人(贏或作羸獨孤郁墓銘曰年再不贏惟後之成義同此也)
