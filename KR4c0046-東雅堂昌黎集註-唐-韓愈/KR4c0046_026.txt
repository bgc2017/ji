東雅堂昌黎集註卷二十六
碑誌
唐朝散大夫贈司勲員外郎孔君墓誌銘(或無郎字)
(孔君名戡孔子三十六世孫時與公偕分司東都卒公為作此銘)
昭義節度盧從史有賢佐曰孔君諱戡字君勝(昭義君潞州也)
(在河東今為昭德軍貞元二十年八月以盧從史為昭義節度使表戡為書記)從史為不法君
陰争不從則於會肆言以折之從史羞面頸發赤(頸一作顔)
抑首伏氣(伏或作吐方云叔孫通所謂伏抑首者也作吐非今按漢傳言伏抑首言伏地而抑首)
(也此言伏氣猶言屏氣耳與漢傳語異)不敢出一語以對立為君更令改
章辭者前後累數十坐則與從史說古今君臣父子道
順則受從福逆輒危辱誅死曰(曰上或有且字)公當為彼不得
為此從史常聳聽喘汗(常或作當非是)居五六歲益驕有悖語
君争無改悔色(或作意亦通作也非是)則悉引從事空一府往争
之從史雖羞退益甚君泣語其徒曰吾所為止于是不
能以有加矣(以有或作有以)遂以疾辭去卧東都之城東酒食
伎樂之燕不與當是時天下以為賢論士之宜在天子
左右者皆曰孔君孔君云(或無者字皆上閣本有唯字或無複出孔君字或複出云)
(字)會宰相李公鎮楊州(元和三年九月以宰相李吉甫為淮南節度使)首奏起
君君猶卧不應(猶或作獨)從史讀詔曰是故舍我而從人耶
即誣奏君前在軍有某事上曰吾知之矣奏三上乃除
君衛尉丞分司東都詔始下門下給事中吕元膺封還
詔書上使謂吕君曰吾豈不知戡也行用之矣明年元
和五年正月將汝臨汝之湯泉壬子王其縣食遂卒年
五十七公卿大夫士相弔於朝處士相弔於家君卒之
九十六日詔縳從史送闕下數以違命流于日南(元和五年)
(四月鎮州行營招討使吐突承璀縳從史送京師貶驩名州司馬歐文忠書從史禱聰明山記曰閱從史官屬題)
(見孔戡與烏重裔俱列于後而退之記戡事云戡屢諫不聽卒為重裔所縳嗚呼成敗禍福之理甚明先事而)
(言則罕見從事至而言則不及也自古敗亂未始不由此也)遂詔贈君尚書司勲員
外郎蓋用嘗欲以命君者信其志某年八月甲申從葬
河南河陰之廣武原(南下或有府字陰下或有縣字廣武原或作某地云唐河南府無河)
(陰縣南今按元和郡國志河府有河隂縣)君於為義若嗜欲勇不顧前後
於利與禄則畏避退處如怯夫然始舉進士第(士下或有及字)
自金吾衛錄事為大理評事佐昭義軍(下或有帥字)軍帥死
(貞元二十年六月昭義節度使李長榮卒)從史自其軍諸將代為帥(武無自其字)
請君曰從史起此軍行伍中凡枉幕府唯公無分寸私
(分或作方非是)公苟留唯公之所欲為君不得已(君或作居)留一歲
再奏自監察御史至殿中侍御史從史初聽用其言得
不敗後不聽信惡益聞君棄去遂敗祖某某官贈某官
父某某官贈某官(諸本作祖如圭皇海州司戶贈工部員外郎父岑父皇著作郎贈駕部員)
(外郎方從蜀本云今本所紀父祖官職多誤蓋後人續增公諸志皆載三世此只言父祖已非考世系表及孔)
(戣志此以如珪作如圭郎中作員外郎著作佐郎為郎又非也駕部乃戡贈官此以為其父所贈又非也今)
(按此姑從方本無大利害但方詆諸本止載二世為不入例而其所據之本此志亦止載二世云駕部乃戡所)
(贈官而戡實贈司勲皆非是世系戣志與此志文亦未知其孰為得失恐皆未足以判其是非也)君始
娶弘農楊氏女卒又娶其舅宋州刺史京兆韋屺女皆
有婦道凡生一男四女皆幼前夫人從葬舅姑兆次卜
人曰今兹歲未可以祔從卜人言不祔君母兄戣尚書
兵部員外郎母弟戢殿中侍御史以文行稱朝廷將葬
以韋夫人之弟前進士楚材之狀授愈曰請為銘銘曰
允義孔君茲惟其藏更千萬年無敢壊傷(方從杭本無傷字今按)
(此傷字諸本皆有文理音韻皆無可疑方氏特以杭本脫漏遂不之信寧使此銘為歇後語而不肯以諸本補)
(之甚可怪也)
故中散大夫河南尹杜君墓誌銘(或無散字君或作尹杜君)
(名兼史有傳公與兼皆嘗佐張建封於徐州至是兼死河南尹而公為都官員外郎為銘)
杜氏自戴侯畿始分戴侯之子恕為幽州刺史今居京
兆諸杜其後也(畿字伯侯京兆杜陵人魏河東太守豐樂戴侯有三子恕理寬恕字務伯弘農)
(太守幽州刺史)其季寬孝廉郎中寬後三世曼為河東太守葬
其父洹水之陽(或無之陽字寬字務叔舉孝廉為郎中曾孫曼仕石趙為從事中郎河東太守)
(洹水出汲郡隆慮縣洹胡端切)其後世皆從葬洹水(下或有之陽字)及正倫
為太宗宰相(曼玄孫君賜君賜子景字宣明州府交辟不就景子裕字慶延仕齊樂陵令四子正)
(玄正蔵正儀正倫高宗顯慶元年三月以正倫同中書門下三品三年十一月罷今云太宗誤也)猶封
襄陽公(顯慶二年二月封襄陽郡公)太宗始詔葬京兆襄陽公無子
以兄正藏子志静後遂嗣襄陽公(或複出嗣襄陽公子)生僑為懷
州長史棄官老沁水上為富家卒葬懷州武陟長史生
損為左司郎中卒贈少大理(或作大理少卿)大理生廙(大理或作少卿)
為鄭州錄事參軍死思明亂贈吏部郎中公諱兼字某
郎中第三子(廙三子曾左金吾兵曹參軍冀太學博士少即兼也)舉進士第(建中元年兼第進士)
司徒北平王燧戰河北掌書記累官至監察御史其後
佐徐泗州軍(貞元四年十一月張建封為徐州泗濠節度使表佐其府)遂至濠州刺
史(本傳載兼刺濠州日誣劾韋賞陸楚二人以罪殺之而子厚杜兼對乃取其在濠州能擯鍾離令之讒今)
(二事誌皆不載豈以其善不足以掩惡故略之耶抑誌與傳異故叙其族出歴官卒之年月日與夫生娶而已)
(也)徐泗州軍亂以兵甲三千人防淮道不絶(晁本如此諸本甲三)
(千人四字皆在下文金魚之下而魚下復有兵字殊無理甲字亦疑衍或當在兵字上姑闕以竢知者)有
功加御史中丞賜紫衣金魚入為刑部郎中以能官拜
蘇州刺史旣辭行上書曰李錡且反必且奏族臣上固
愛其才書奏卽除吏部郎中(或無中字)遂為給事中出為商
州刺史金商防禦使改河南少尹行大尹事半歲拜大
尹元和四年十一月二十二日無疾暴薨年六十明年
二月甲午從葬懷州夫人常山郡君張氏彭州刺史贈
禮部侍郎蔇之女(蔇音既)生子男三人柔立為天長主簿
詞立為夀州參軍誼立為順宗挽郎女一人(順上或無為字)將
葬公之母兄太學博士冀與公之夫人及子男女謀曰
葬宜有銘凡與我弟游而有文者誰乎遂来請銘銘曰
杜氏大家世有顯人承繼綿綿以及公身始為進士乃
篤朋友及作大官(及或作作乃作)克施克守纂辭奮筆渙若不
思公牒盈前笑語指麾禄以給求食以會同不蓄不收
庫廐虚空事在于人(在于一作不在)日遠日忘何以傳之刻此
銘章
唐銀青光禄大夫守左散騎常侍致仕上柱國
襄陽郡王平陽路公神道碑銘(夫下一無守字仕下諸本)
(無上柱國襄陽郡王七字平陽或作陽平從石本考唐世系表當從平陽碑銘或作)
(碑文議今按此篇多從石夲按石本其首云朝郎守國子博士上騎都尉韓愈撰)
(銀青光禄大夫守吏部尚書上柱國滎陽縣開國侯鄭餘慶書將仕郎右拾遺内供)
(奉使緋魚袋陳岵篆額其後云元和七年歲次壬辰十月丙子朔十五日庚寅云此)
(可以補刊本之闕字冇異同今附于下)
惟路氏遠有代序自隋尚書兵部侍郎諱衮四代而至
冀公(代或並作世石本衮或作充閣本世表作衮衮封閿鄉公衮子文昇平愛秦三州刺史封宜城縣公)
(昇子元悊揄次今元悊子太一太原令)冀公諱嗣恭以小邑蕭關令發聞
(今下或有聞字)開元受賜更名(賜或作錫嗣恭其初名劍客以世蔭為鄴尉席豫黜陟河朔表)
(為蕭關令徙神鳥姑臧二縣考績上上為天下最玄宗以為可嗣漢魯恭因賜今名字㦤範)書于太
史治行靈州(治或作始永泰元年閏十月嗣恭由戶部侍郎為朔方節度使)終功南邦
(大歷七年正月以嗣恭為江西觀察使八年九月循州刺史哥舒光反殺嶺南節度使吕崇貴十月以嗣恭謙)
(嶺南節度使往往征之十一月克廣州斬晃)享有丕祉紹開厥家官至兵部
尚書封冀國公(以平嶺南功轉檢校兵部尚書)薨贈尚書右僕射司空
(或無司空字)公諱應字從衆冀公之嫡子(嗣恭二子恕應)用大臣子
謹飭擢至侍御史著作郎選刺虔州(選或作遷貞元初以應為虔州刺史)
割餘雩都作縣安遠以利人屬(餘或作隷人或作民下同)鑿敗灘石
以牛贛梗陶甓而城罷人屢築詔嗣冀封又加尚書屯
田郎中進服色遂臨于温築堤岳城横陽界中二邑得
上田除水害(土田或作上苖)拜尚書兵部郎中兼御史中丞淮
南軍司馬改刺廬州又甓其城人不歲苦(人或作民苦或作苫)入
為尚書職方郎中兼御史中丞佐鹽鐵使使江東有功
用半歲歴常州遷至宣歙池觀察使(永貞元年十二月自常州除觀察使)
進封襄陽郡王(或作公非是)至則出倉米下其估半以廪鋨
人蜀闢誅(蜀闢或作劉闢或蜀下别出劉字)行軍千五百人於蜀李錡
將反以聞置鄉兵二千人錡反命將期以卒救湖常州
牢江東心錡以無助敗縳作響山亭營軍于左右權丞
相善之鑱其說響山石(響山宣州山名)居宣五年以疾去位校
其倉得石者五十萬餘(或無者字)府得錢千者八十萬公之
為州逢水旱喜賤出與人(人或作民下同)歲熟以其得收常有
贏利(贏或作餘)故在所人不病饑而官府蓄積元和六年天
子憫公疾不可煩以職即其處拜左散騎常侍以其禄
居其歲九月望薨於東都正平里第年六十七(歲上或無其字)
(年上或有享字)明年葬京兆萬年少陵原夫人滎陽鄭氏祔既
其子臨漢縣男貫與其弟賞貞謀曰宜有刻也(既下或有而字)
告於叔父御史大夫鄜坊丹延觀察使恕因其族弟進
士羣以來請銘遂以其事銘曰
冀公之封維艱就功襄陽繼大啟慶自躬於虔洎温厥緒既
作以及職方遂都邦伯朝夕人事(人或作民)下完上實師於其鄉
鄰寇逼屈營軍響山牆屋修施(修諸本皆然方棄不錄而直作循字)褒公刻表
(功或作嘉)丞相之辭受代而家叙疏及邇病不能廷食禄卒齒凡
代大家(凡代一作凡世)維難其保既顯既願(或作碩)戒於終咎伊我
襄陽克慎以有延畀後承(或作丞)莫不率守有墓於原維
樹在經(在或作有)以告無期博士是銘(博士或作傳世士按公是時正為博或)
(本非是)
烏氏廟碑銘(烏重胤之父也許孟容嘗為作神道碑)
元和五年天子曰盧從史始立議用師於恒(元和五年三月成德)
(節度使王士貞卒其子承宗自為留後上欲革河北世襲之弊從史時為昭儀節度使遭父喪因左軍中尉吐)
(突承璀說上請發本軍討承宗由是復起從史委其成功十月詔削奪承宗官爵以承璀為詔討宣慰使命恒)
(州四面藩鎮各進兵共討)乃陰與寇連夸謾兇驕出不遜言其執以
来其四月中貴人承璀(七罪切)即誘而縳之其下皆甲以
出操兵趨譁牙門都將烏公重胤當軍門叱曰天子有
命從有賞(從下或有者字)敢違者斬於是士皆斂兵還營卒致
從史京師壬辰詔用烏公為銀青光禄大夫河陽軍節
度使兼御史大夫封張掖郡開國公(重胤自昭儀都制兵馬使路州左司)
(馬拜銀青光禄大夫懷州刺史河陽三城懷州節度使兼御史大夫)居三年河陽稱治詔
贈其父工部尚書且曰其以廟享(其以或作以其)即以其年營
廟於京師崇化理軍佐竊議曰先公既位常伯(謂工部尚書)
而先夫人無加命號名差卑於配不宜語聞詔贈先夫
人劉氏沛國太夫人八年八月廟成三室同宇祀自左
領府軍而下作主于第(三室同宇史記渭陽五帝廟同宇韋昭曰謂上同下異也宇一)
(作牢非今按後漢以来帝私廟制皆為同堂異室)乙已升於廟烏氏著於春
秋譜於世本(世本十五卷錄黃帝以来帝王諸侯洎卿大夫系氏名號)列於姓苑在
莒者存(左氏昭二十三年莒子庚與虐而好劍烏存率國人逐之)在齊有餘枝鳴皆
為大夫(齊下或有者字餘下或有有字左氏襄二十四年齊人城郟之歲其夏齊烏餘以廪邱奔晉昭)
(二十一年冬十月齊烏枝鳴戍宋一本云在齊有餘枝鳴者為大夫)秦有獲為大官(史記秦武)
(王時力士任鄙烏城皆為大官)其後世之江南者家鄱陽處北者家張
掖(烏氏後魏烏洛侯之裔國邑在漢東二十餘里貞觀初貢獻内屬代為功臣因官徙地今為張掖人)或
入夷狄為君長唐初察為左武衛大將軍實張掖人其
子曰令望為左領軍衛大將軍孫曰蒙為中郎將是生
贈尚書諱承玼字某(贈下或有工部字玼或作洽新史承玼有傳字德潤重胤傳亦云承)
(玼子也温公考異嘗加辨正宋樊本皆作承玼蓋許孟容嘗為承玼碑石本猶傳於世新傳皆本此也)烏
氏自莒齊秦大夫以来皆以材力顯及武德已来始以
武功為名將家開元中尚書管平盧先鋒軍屬破奚契
丹(屬或作屢二今按屬亦連屬之意北狄有五一契丹奚三室韋四黑水五渤海)從戰捺禄
走可突千(諸本多作突千或作汗子今從許碑定從千云可突千契丹之勇將也新傳奚契丹入寇)
(承玼破於捺禄山又戰白城承玼按隊出其右斬首萬計可突千奔北捺奴葛切)渤海擾海上
(或無擾海字)至馬都山吏民逃徙失業(樊汝霖云或謂破走可汗千渤海上追之)
(至馬都山吏民逃徙失業蓋因可突千入寇而然止是一事今按許孟容作烏承洽神道碑示渤海王武藝出)
(海濱至馬都山屠䧟城邑公以本營士馬防遏要害則是捺禄走可突千而馬都山拒武藝二字不同或者之)
(論過矣新史据孟容神道碑及公廟碑而作司馬温公考異以新史為誤恐考異未見孟容碑刻耳)尚書
領所部兵塞其道壍原累石(累或作壘)綿四百里深高皆三
丈寇不得進民還其居歲罷運錢三千萬餘黑水室韋
以騎五千来屬麾下(黑水室韋二國名黑水即靺鞨)邊威益張其後與
耿仁智謀說史思明降(至德二載安慶緒兵敗走保鄴郡史思明判官耿仁智說思明)
(歸唐思明然之以所部十三郡及兵八萬降十二月以思明為歸義王范陽節度使)思明復叛
尚書與兄承恩謀殺之事發族夷尚書獨走免(許碑承恩承玼)
(之從父兄也)李光弼以聞詔拜冠軍將軍守右威衛將軍撿
校殿中監封昌化郡王石嶺軍使(石嶺或作佐領杭蜀粹與許碑新傳皆作)
(石嶺)積粟厲兵出入挑戰以疾去職貞元十一年二月丁
已薨於華隂高平里年若干(許碑年九十六)即葬於其地二子
大夫為長(大夫重裔)季曰重元為某官銘曰
烏氏在唐有家於初左武左領(或作右領)二祖紹居中郎少
卑屬於尚書不償其勞乃相大夫授我戎節制有壃墟
(制有或作有其壃或作疆)數備禮登(方無數字登下有壇字不今按數備禮登數字乃名位同禮)
(亦異數之數言制數既備禮亦增崇也袁氏廟碑所謂數以立廟亦是此意若如方木即上句已言授節不應)
(至此始言登壇况登壇又與立廟不相關乎)以有宗廟作廟天都以致其孝
右祖左孫(蜀本文苑作左祖右孫為今按廟制以西為上方本是)爰饗其報云誰
無子其有無孫(其有或作孰其)克對無羞(克或作光)乃惟有人念昔
平盧為艱為瘁大夫承之危不棄義四方其平士有迨
息来覲来齋以饋黍稷
唐故河東節度觀察使滎陽鄭公神道碑文
河東節度使贈尚書右僕射鄭公葬在滎陽索上(今鄭州滎)
(陽有索水即高帝與項羽戰於京索者也)元和八年六月庚子太史尚書比
部郎中護軍韓愈刻其墓碑曰司馬氏遷江南有鄭豁
者仕慕容垂國為其太子少保(豁字君明魏將作大匠五世孫仕垂為太常少)
(卿)其孫簡當拓拔魏為滎陽太守(豁子温燕太子詹事生三子曄號北祖恬)
(號中祖簡號南祖)後簡者號其族為南祖南祖之鄭入唐有為
利之景谷令者曰嘉範(簡生季騧騧子昞昞四世孫嘉範)於公為曾祖
是生撫俗為泗之徐城令徐城生公之父曰洪卒官凉
之戶曹參軍(凉之或作凉州)公諱儋少依母家隴西李氏舉止
異凡兒其舅吏部侍郎季卿謂其必能再立鄭氏(季或作李)
(謂下或有曰字或謂作曰其必作必其)稍長能自課學(課或作謀表今按蜀志出師自謀)
(字文選亦作自課恐公用此語也)明左氏春秋以進士選為太原參軍
事(大歷四年第)對直言策拜京兆高陵尉考府之進士能第
上下以實不姦樊僕射澤以襄陽兵戰淮西公以參謀
留府能任後事(興元元年正月以樊澤為山南東道節度使澤奏儋為參軍)戶曹殯
於涼涼地入西戎自京谷徐城三世皆未還滎陽葬公
解官舉五喪為三墓葬索東徐城墓無表公能幼長哀
感(公能下或有使字或無哀字云自少而長求之不置也今按心字當屬下句)心求不置以
得舊人以告其處其後為大理寺太常博士遷起居郎
尚書司封吏部二郎中能官舉其名德宗晚節儲將於
其軍以公為河東軍司馬能以無心處嫌閒卒用有就
(閒或作問非是或無卒字有就或作其說非是)貞元十六年將說死即詔授司
馬節度河東軍(考嚴綬傳將說李說也或無即詔字馬下或無複出節字)除其官為
工部尚書太原尹兼御史大夫北都留守(貞元十六年十月河東節)
(度使李說卒儋自本軍行軍司馬除檢校工部尚書充太原尹北都留守河東節度使)公之為司
馬用寬廉平正得吏士心及昇大帥(昇或作升帥作作師)持是道
不變部將有因貴人求要職者公不用用老而有功無
勢而遠者削四鄰之交賄省姱嬉之大燕(姱或作誇)校講民事施
罷不竣日用能以十月成政氓征就寬(氓或作賦或作民)軍給以饒
十七年疾廢朝夕八月庚戌薨享年六十一天子為之
不能臨朝者三日(或無能字)贈尚書右僕射即以其年十月
辛夘葬索上疾比薨醫問交道比葬弔贈賜使者相及
凡河東軍之士與太原之氓吏(軍下或無之字或作之軍氓或作民)及旁
九郡百邑之鰥寡(河東節度府管汾遼沁嵐石忻代憲凡九州)外夷狄之統
於府者聞公之薨皆哭曰吾其如何公與賓客朋遊飲
酒必極醉(與或作為)投壺博奕窮日夜若樂而不厭者(若或從閣)
(蜀本作苦)平居簾閣據几終日不知有人别自號白雲翁(令狐)
(楚嘗為太原從事唐志有表奏十卷自號白雲孺子蓋以媚儋也)名人魁士鮮不與善
好樂後進及門接引皆有恩意(與善屬上句好樂屬下句蜀本以善為其而連)
(好樂為句又云名人魁士吕氏春秋傳)始娶范陽盧士女生仁本仁約仁
載皆有文行二季進進士皆早死仁本為後子獨存不
樂舉選年三十餘始佐河陽軍後娶趙郡李氏生三女
二夫人凡三男五女長女嫁遼東李繁繁亦名臣子有
才學遺命二夫人各别為墓不合葬系曰
士常患勢卑(常或作嘗下同)不能推功德及人常患貧(患下或有勢字)
無以奉所欲得若鄭公勤一生以得其位而曾不得須
臾有焉雖然觀其所既立其可知已嗚呼哀哉
魏博節度觀察使沂國公先廟碑銘(或有田氏字歐陽公)
(曰自天聖以来學者多讀韓文而患集本舛訛惟予家本更挍時人共傳號為善本及後)
(集錄古文得韓文之刻石如羅池黃陵廟碑之類以校予家集本舛謬猶多若田弘正碑)
(尤甚蓋由諸本不同往往妄加改易今以碑校印本初未必誤多為校讎者妄改易之乃)
(知文學之傳久而轉失其真者多矣則校讎之際决於取舍不可不謹也今各參注于下)
(石刻後題云朝議大夫安定胡証書并篆額京兆府廨有此碑)
元和八年十一月壬子上命丞相元衡(武元衡)丞相吉甫
(李吉甫)丞相絳(李絳)召太史尚書比部郎中韓愈至政事堂
傳詔曰田弘正始有廟京師朕惟田弘正先祖父厥心
靡不嚮帝室訖不得施乃以教付厥子維弘子銜訓事
嗣朝夕不怠(事嗣或作嗣事下或有于字此篇今亦從方氏據石本)以能迎天之
休顯有丕功維父子繼忠孝(弘正父廷玠大歷中為滄州刺史恒州李寶臣幽州)
(朱淊聮兵攻擊欲兼其土宇廷玠固守卒能保全朝廷嘉之遷洛州改湘州建中初田悦領魏博節度使志圖)
(凶逆召廷玠為副蓋悦父承嗣與廷玠為從昆弟也及悦姦謀敗露廷玠曰爾藉伯父遺業可守朝廷法度坐)
(享富貴何苦與恒鄆同為叛臣若狂志不悛可先殺我乃謝病不出三年憤鬱而卒)予維寵嘉之
是以命汝愈銘欽哉惟時臣愈承命悸恐明日詣東上
閤門拜疏辭謝不報退伏念昔者魯僖公能遵其祖伯
禽之烈周天子實命其史臣克作為駉駜泮閟之詩(駜音)
(佖)使聲於其廟以假魯靈(假音格)今天子嘉田侯服父訓
不違用康靖我國家(服上或有能字靖或作静)蓋寵銘之所以休寧
田氏之祖考而臣適執筆隸太史(或無隸字)奉明命其可以
辭謹案魏博節度使銀青光禄大夫檢校工部尚書兼
魏州大司馬長史御史大夫沂國公田弘正(川或作博或無兼字)
(元和七年十月以弘正為銀青光禄大夫檢校工部尚書魏州大督府長史兼御史大夫上柱國沂國公充魏)
(博等州節度使觀察處置攴度營田等使)北平盧龍人故為魏博諸將(弘正始名)
(興季安時為衙内兵馬使)忠孝畏慎田季安卒(季安高祖璟平州人官都水使者璟二子)
(守義延惲延惲安東都護府司馬守義二子承嗣延琳承嗣子緒緒子季安季安子懷諫廷琳子悦廷惲子廷)
(玠元和十年八月季安卒)其子幼弱用故事代父人吏不附迎弘正
於其家使領軍事(季安卒懷諫自知軍務時年十一以弘正為都知兵馬使懷誎幼弱軍政)
(皆决於家僮蒋士則數以愛憎移易諸將諸將憤怒咸曰兵馬使吾帥也即詣其家迎之弘正拒之不可)
弘正籍其軍之衆與六州之人還之朝廷悉除河北故
事比諸州故得用為帥已而復贈其父故滄州刺史兵
部尚書母夫人鄭氏梁國太夫人得立廟祭三代曾祖
都水使者府君祭祖室祖安東司馬贈襄州刺史府君
祭二室兵部府君祭東室其銘曰
唐繼古帝海外受制(此據石本外或作内受或作臣)狎於太寧(狎或作洽)燕
盗以驚羣黨相維河北失平號登元和大聖載營風揮
日舒咸順指令嶪嶪魏土嬰兒戲兵(嬰兒謂懷諫)吏戎愁毒
莫保腰頸(或作領)人曰田侯其德可倚呌譟奔趨乘門請
起田侯攝事奉我天明(天或作王左傳范氏中行氏反易天明注言不事君也又云二)
(三子順天明公語出此)束縳弓戈考校度程提壃籍戶(提或作堤)来復
邦經帝欽良臣曰維錫予嗟我六州始復故初告慶于
宗以降命書(于宗或作宗廟以降或作降以)旌節有韜豹尾神旗櫜兜
戟纛(櫜或作槖蜀本作櫜石本同但省文耳從今按櫜謂弓服槖乃囊之無底者非兵仗也當石門)
以長魏師田侯稽首臣愚不肖迨茲有成祖考之教帝
曰俞哉維汝忠孝予思乃父追秩夏卿嫓德娠賢梁國
是榮(嫓配也言梁國配兵部之德娠孕也左氏後緡方娠娠賢謂生田弘正也嫓匹詣切娠之刃切又音)
(身)田侯方廟相方視阯見於蓍龜祖考咸喜暨暨田侯
(暨暨果毅也禮戎容暨暨暨音忌)爾有文武訖其外庸可作承輔(承或作丞)
咨汝田侯勿亟勿遲覲饗式時爾祖爾思(饗或作嚮爾祖爾思或作)
(祖考之思或作爾祖之思)
東雅堂昌黎集註卷二十六
