東雅堂昌黎集註卷五
古詩
辛夘年雪(公時為河南令作)
元和六年春寒氣不肯歸河南二月末雪花一尺圍(此即)
(白樂天詩所謂元和歲在夘六年春二月月晦寒食天天隂夜飛雪)崩騰相排拶(子逹切又子末)
(切)龍鳳交横飛波濤何飄揚天風吹旛旂白帝盛羽衛
鬖髿振裳衣(髿或作㲚選綠苔鬖髿乎研上上音參下音沙)白霓先啟塗(楚詞)
(曰白蜺嬰茀胡為此堂蜺與霓同)從以萬玉妃(從去聲)翕翕凌厚載譁譁
弄隂機生平未曾見何暇議是非或云豐年祥(詩傳豐年之冬)
(必有積雪)飽食可庶幾善禱吾所慕誰言寸誠微
醉留東野(元和六年公為河南令作)
昔年因讀李白杜甫詩長恨二人不相從吾與東野生
竝世如何復躡二子蹤東野不得官(東野前一年方罷河南水陸轉運從)
(事故云)白首誇龍種(依字當作躘踵盧仝詩盧子躘踵也賢愚總莫驚蘇鶚演義龍鍾不翹舉)
(之貌如䰐鬖拉搭之類)韓子稍姦黠自慙青蒿倚長松低頭拜東
野願得終始如駏蛩(孔叢子曰北方有獸名曰蟨愛蛩蛩駏驉食得甘草必齧以遺蛩蛩)
(駏驉見人將来必負蟨以走蟨非愛駏蛩也為其假足二獸亦非心愛蟨也為其得甘草而遺之也夫禽獸猶)
(知比假而相報也况士君子之欲名利者乎駏音巨蛩音卭)東野不廻頭有如寸筳
撞鉅鐘(筳字見二卷答張徹)吾願身為雲東野變為龍四方上下
逐東野雖有離别無由逢(離别或作别離)
李花二首(諸本作一首此二詩也自當春天地争奢華以下分焉意義甚明編者誤)
(合之公元和初在江陵有李花贈張十一又有寒食日夜歸酬張十一李花之什所謂不)
(忍千株雪相映是也至是元和六年為縣河南而作此詩自夜領張徹投盧仝而下其所)
(以狀李花之妙者至矣蘇内翰梅詩舉此云縞裙練帨玉川家肝胆清新冷不邪穠李争)
(春猶辧此更教踏雪看梅花亦竒也)
平旦入西園棃花數株若矜夸旁有一株李顔色惨惨
似含嗟問之不肯道所以(此暗使桃李不言下自成蹊事見漢李廣贊老杜哀王孫)
(詩問之不肯道姓名)獨繞百帀至日斜忽憶前時經此樹正見芳
意初萌牙(或作芽漢傳如朱草萌牙事有萌牙無用芽字)奈何趁酒不省錄不
見玉枝攅霜葩(枝或作杖)泫然為汝下雨淚(禮記夫子泫然流涕泫胡犬)
(切)無由反旆羲和車東風来吹不解顔蒼茫夜氣生相
遮冰盤夏薦碧實脆斥去不御慙其花(斥去或作片雲或作雲去或作)
(斥逐張衡思玄賦斥西施而不御韓語原此或本皆誤也)
當春天地争奢華洛陽園苑尤紛挐(女加切或作拏董彦遠云挐从如今)
(人从拏唐韻以挐為或體非也考相如子虚賦王逸九思皆只作挐按說文拏从奴牽引也挐从如持也古)
(書作拏蓋通用)誰將平地萬堆雪(將一作堆)剪刻作此連天花日光
赤色照未好明月暫入都交加夜領張徹投盧仝(公寄盧仝)
(詩云偶逢明月曜桃李想此時也)乘雲共至玉皇家長姬香御四羅列
縞裙練帨無等差静濯明粧有所奉顧我未肻置齒牙
清寒瑩骨肝膽醒一生思慮無由邪
招揚之罘一首(之罘元和十一年進士閣本作之杲或作录之字訛也公為)
(河陽令之罘自中山来從公問學公惜其歸以詩招之罘音浮)
柏生兩石間萬歲終不大野馬不識人難以駕車蓋柏
移就平地馬羈入廐中(時之罘猶未第故公以詩招之為柏馬之喻而後之工畫者遂)
(作為柏石圓陳季常冢藏之蘇内翰為之銘云柏生兩石間天命本如此又云韓子俯仰人但愛平地美又云□)
(看此槎牙豈有可移理原公詩意盖以喻之罘遊從問學以成其才故其下有獨學陋不遠復之語非謂以利)
(遷也若既槎牙而後移則所謂時過然後學矣覧者無以為異)馬思自由悲柏有傷根
容傷根柏不死千丈日以至(千或作百日以或作不難以或作巳)馬悲罷
還樂(罷音疲)振迅矜鞍轡(迅或作頓振迅字見七月詩傳鮑昭鶴賦)之罘南山
来文字得我驚館置使讀書日有求歸聲我令之罘歸
失得柏與馬(失得方作失待或作實待或作實失似今按三本皆無理唯嘉祐杭本作失得頗)
(有理而舉正不收蓋其意曰失得之計觀于柏馬可見云爾)之罘别我去計出柏馬
下我自之罘歸入門思而悲之罘别我去能不思我為
灑埽縣中居引水經竹間嚻譁所不及何異山中閑前
陳百家書食有肉與魚(史記孟嘗君傳馮驩遷之幸舍食有魚矣左傳肉食者鄙)先
王遺文章綴緝實在余禮稱獨學陋(禮記獨學而無友則孤陋而寡聞)
易貴不遠復(易不遠復無祇悔)作詩招之罘晨夕抱飢渴
寄盧仝(元和六年春公為河南令作仝閉門不出時洛陽有留守鄭餘慶有尹李素仝)
(皆不見水北謂石洪水南謂温造皆繼往河陽幕少室謂李渤三人者皆仝所不為也)
玉川先生洛城裏(仝居洛陽自號玉川子選放歌行鷄鳴洛城裏)破屋數間而
已矣一奴長鬚不裹頭一婢赤脚老無齒辛勤奉養十
餘人上有慈親下妻子先生結髮憎俗徒(結髮謂少年時猶李廣言)
(結髮與匈奴戰也)閉門不出動一紀至令鄰僧乞米送(令或作今非是)
僕忝縣尹能不恥(尹一作令)俸錢供給公私餘時致薄少助
祭祀勸參留守謁大尹言語纔及輒掩耳水北山人得
名聲去年去作幕下士水南山人又繼往(謂洛水之南北也在洛陽)
(城中水北石洪水南温造元和五年烏重胤為河陽二城節度使辟石洪温造為從事)鞍馬僕從
塞閭里(從或作夫)少室山人索價高(少去聲)兩以諫官徵不起
(李渤字濬之刻志於學與仲兄涉偕隱廬山久之徙少室山元和元年以左拾遺召不至四年河陽尹遣吏持)
(詔敦促又不赴公為河南令遺渤書譬說渤善公言始出家東都)彼皆刺口論世事有
力未免邅驅使先生事業不可量惟用法律自繩巳春
秋三傳束高閣(三方作五或作左行今按鄒夾春秋世已無傳而當世見三傳作五左皆非)
(也晉杜乂殷洪並才名冠世庾翼弗之重語人日此輩宜束高閣)獨抱遺經究終始(抱方)
(作把非是)往年弄筆嘲同異(仝與馬異結交詩云仝不同異不異是謂大同而小異仝自同)
(異自異是謂仝不往兮異不至)怪辭驚衆謗不已(怪一作謗謗一作怪)近来自說
尋坦途猶上虚空跨綠駬(虚空或作青雲綠駬今本二字皆从馬按穆天子傳荀列)
(史漢皆作綠耳郭璞注穆傳猶魏時鮮卑獻黃耳馬是以耳色言也此詩豈以重韻妄刊耶)去歲生
兒名添丁(仝有添丁詩)意令與國充耘耔(詩或耘或耔耔擁苗夲音子)國
家丁口連四海(唐制男子二十一為丁)豈無農夫親耒耜先生抱
才終大用宰相未許終不仕假如不在陳力列(陳力就列見論)
(語)立言垂範亦足恃苖裔當蒙十世宥(左襄二十一年猶將十世宥之)
豈謂貽厥無基阯(詩貽厥孫謀阯或作址阯字見漢䟽廣傳)故知忠孝生天
性㓗身亂倫安足擬(論語欲㓗其身而亂大倫)昨晚長鬚来下狀隔
牆惡少惡難似(荀子無廉恥而嗜乎飲食可謂惡少者也)每騎屋山下窺闞
(或作瞰苦濫切)渾舍驚怕走折趾憑依婚媾欺官吏不信令行
能禁止先生受屈未曾語忽此来告良有以(魏志文帝與吳質書)
(云秉燭夜遊良有以也)嗟我身為赤縣令操權不用欲何俟立召
賊曺呼伍伯(漢郡國有賊曺主盗賊事張敞為京兆尹有賊曺椽伍伯或作五百今按伍伯見)
(古今注什伍之長也東漢禰衡傳令五百將出欲加箠注云五百猶今之問事者)盡取鼠輩尸
諸市先生又遣長鬚来如此處置非所喜况又時當長
養節都邑未可猛政理先生固是余所畏度量不敢窺
涯涘放縱是誰之過歟效尤戮僕愧前史(襄三年左氏晉侯之弟楊)
(干亂行於曲梁魏絳戮其僕二十一年晉欒盈過周周西鄙掠之王曰尤而效之其又甚焉)買羊沽
酒謝不敏偶逢明月曜桃李先生有意許降臨更遣長
鬚致雙鯉(古樂府云客從遠方来贈我雙鯉魚)
酬司門盧四兄雲夫院長望秋作(盧四名汀公詩有和虞部)
(盧四汀酬翰林錢七徵赤藤杖歌又有和盧郎中寄示送盤谷子詩又有和庫部盧四兄)
(元日朝回又有早赴行香贈盧李二中舍又有酬盧給事曲江荷花行雲夫貞元元年進)
(士新舊史無傳以此數詩考之歴虞部司門庫部郎曺遷中書舍人為給事中其後莫知所)
(終矣此詩元和六年秋所作時公自河南令入為職方員外郎作)
長安雨洗新秋出極目寒鏡開塵函終南曉望蹋龍尾
(終南長安南山賈公談錄唐龍尾道在含元殿側白樂天詩云步登龍尾道却望終南山)倚天更覺
青巉巉(徂銜切)自知短淺無所補(漢孔光傳智謀短淺)從事久此穿
朝衫歸来得便即遊覧暫似壮馬脫重銜(杜詩將軍昔着從事衫鐵)
(馬馳突重兩銜)曲江荷花蓋十里江湖生目思莫緘(目思或作思自或作)
(思目非是)樂遊下矚無遠近(漢宣帝神爵三年起樂遊苑在杜陵西北今呼為樂遊廟矚)
(音燭)綠槐萍合不可芟白首寓居誰借問平地寸步扃雲
巖(扄或作局一作屈)雲夫吾兄有狂氣嗜好與俗殊酸鹹日来
省我不肯去論詩說賦相諵諵(女咸切)望秋一章已驚絶
猶言低抑避謗讒(抑或作徊)若使乘酣騁雄怪造化何以當
鐫劖(徂銜切)嗟我小生值強伴怯胆變勇神明鑒(商頌天命降監)
(元微之詩洞照失明鍳皆作平聲)馳坑跨谷終未悔為利而止真貪饞
(利為利禄言拘于利禄而不游此山是為貪饞之人矣饞音□)高揖羣公謝名譽遠追
甫白感至諴(書至諴感神)樓頭完月不共宿(完或作見或作皎今按月蝕)
(詩有完完上天東之句言月圓也此亦同意以下句就缺推之可見)其奈就缺行攕攕(或作)
(纖纖㩥蜀音所咸切詩掺掺女手說文與石經皆作㩥㩥)
誰氏子(呂氏子炅河南人元和中棄其妻著道士服謝母曰當學仙王屋山去數月復)
(出見河南少尹李素素立之府門使吏卒脫道士服給冠帶送付其母公時為河南令作)
(此詩有願往教誨不從而誅之語至是素始歸之事見李素墓誌)
非癡非狂誰氏子去入王屋稱道士白頭老母遮門啼
挽斷衫䄂留不止翠眉新婦年二十載送還家哭穿市
或云欲學吹鳳笙(方作皇非是)所慕靈妃嫓蕭史(列仙傳秦穆公時有)
(蕭史善吹簫公女弄玉好之公以妻焉遂教弄玉作鳳夫鳴居數十年吹似鳳聲鳳凰來止其屋公為作鳳凰臺)
(妻止其上一旦皆隨鳳凰飛去嫓匹詣切)又云時俗輕尋常力行險怪取
貴仕神仙雖然有傳說知者盡知其妄矣聖君賢相安
可欺乾死窮山竟何俟(太白詩乾死明月魂無復玻瓈魄)嗚呼余心誠
豈弟願往教誨䆒終始(誨方作悔竒今按作悔非是大氐方意以為主此類可見)
罰一勸百政之經(中說杜如晦問政子曰賞一以勸百罰一以懲衆)不從而誅
未晚耳誰其友親能哀憐寫吾此詩持送似(或作以非是)
河南令舍池臺(元和六年公為令時作)
灌池纔盈五六丈築臺不過七八尺(七八或作六七)欲將層級
壓籬落未許波瀾量斗碩規摹雖巧何足誇景趣不遠
真可惜(景或作指)長令人吏遠趨走已有蛙黽助狼藉(藉从艸說)
(文曰草不編狼藉今本从竹漢陸賈傳名聲籍甚孟康曰狼籍甚盛蓋古字如藉田皆只作耤而从艸从竹則)
(沿義以生此當以藉為正)
送無本師歸范陽(即賈島也劉公嘉話云島初云赴舉京師一日于馬上得句)
(烏宿池中樹僧敲月下門初欲作推字練之未定不覺衝尹時韓吏部權京尹左右擁至)
(前島具告所以韓立馬良久曰作敲字佳矣遂與為布衣交有詩曰孟郊死葬北邙山日)
(月風雲䪺覺閑天恐文章還斷絶再生賈島在人間又摭言云島嘗騎驢天衢時秋風正厲)
(黃葉可掃島忽吟曰落葉滿長安卒求一聫不可得因唐突京尹劉栖楚被繫一夕而釋)
(新史云島字浪仙范陽人初為浮屠名無本来東都愈教其為文遂去浮屠舉進士當其)
(苦吟及值公卿大夫不知覺也一日見京兆尹跨驢尹詰責之久乃得釋其意與摭言合)
(而嘉話等集所云公與島詩東坡云世俗無知者所托非退之語洪氏亦云按送無本時)
(退之為河南令不應至是方相知又島初為浮屠後乃舉進士此云後改名無本乃傳者)
(之誤也按此詩元和六年冬作而是年秋東野亦有詩與無本云長安秋聲乾木葉相號)
(悲云云東野尚無恙何以云死葬北邙山耶長若以為公為京尹始識島故云則公為尹在)
(慶三年而是年何以有此作也)
無本於為文身大不及膽吾嘗示之難勇往無不敢蛟
龍弄角牙造次欲手攬衆鬼囚大幽下覷襲玄窞(說文窞坎)
(中小坎也徒感切)天陽熙四海注視首不頷(李本頷作顉說文顉低頭也列子巧)
(夫顉其頥頷今按說文顉五感切引衛獻公顉之而巳為証則與字自不同也然左傳今本只作頷未詳其)
(說或疑下有顑頷字此不當重押則作顉為是然顑頷字見楚詞䫆虎感古湛二切頷戶感魚檢二切食不飽)
(面黃貌則亦與不頷義不同也)鯨鵬相摩窣(蘇骨切)兩舉快一噉(徒敢切)夫
豈能必然固已謝黯黮(楚詞尚黯黮而有瑕黯烏减切黮徒感切)狂詞肆
滂葩低昂見舒惨姦窮怪變得往往造平澹蜂蟬碎錦
纈(蜂蟬或作風蟬或作蟬翼說今按此與下句不對未詳其)綠池披菡蓞(爾雅荷芙蕖其)
(花曰菡萏披用荆公本定或作垤或作低方从閣本作坏皆非是唯披坏聲相近耳菡戶感切萏徒感切)
芝英擢荒蓁(或作榛)孤翮起連菼(爾雅菼薍郭璞注云似葦而小連菼叢葦也)
(菼吐敢切)家住幽都遠未識氣先感来尋吾何能無殊嗜昌
歜(昌蒲葅也文王嗜昌歜孔子聞而食之見呂氏春秋又左氏享有昌歜歜徂感切)始見洛陽
春(元和六年春公為河南令始識島洛陽)桃枝綴紅糝遂来長安里時卦
轉習坎(公是年秋遷職方員外郎遂来長安里與之别十一月矣坎十一月卦也)老懶無鬭
心久不事鉛槧(鉛槧事出西京雜記詳見上贈張籍張徹詩槧在敢切)欲以金帛
酬舉室常顑頷(音見本篇不頷下注離騷長顑頷亦何傷王逸注不飽貌)念當委我
去雪霜刻以憯(七感切)獰飈攪空衢(攪一作摺獰犬惡也)天地與䪺
撼勉率吐歌詩尉女别後覧
石鼔歌(歐陽文忠集古錄云石鼔久在岐陽初不見稱于世至唐人始盛稱之而韋應)
(物以為周文王之鼔至宣王刻詩爾韓退之直以為宣王之鼔在今鳳翔孔子廟鼔有十)
(先時散棄于野鄭餘慶始置于廟而亡其一皇祐四年向傅師求于民間得之十鼔乃足)
(其文可見者四百六十五磨滅不可識者過半然其可疑者四退之好古不妄者予姑取)
(以為信耳至于字畫亦非史籀不能作也文忠所䟦如此此歌元和六年作石鼔文可見)
(者其略曰我車既攻我馬既同又曰我車既好我馬既騊君子員獵員獵員游麋鹿速速)
(君子之求又左驂旛旛右驂騝騝秀弓時射麋豕孔庶又曰其魚維何維鱮維鯉何以㯱)
(之維楊與柳橐符霄切說文曰囊也筆墨閒錄云此歌全仰止杜子美李潮八分小篆歌)
(才薄將奈石鼔何即子美云潮乎潮乎奈爾何快劔斫斷生蛟鼉即子美云快劔長戟森)
(相向)
張生手持石鼔文(張生即張籍)勸我試作石鼔歌少陵無人
謫仙死才薄將奈石鼔何周綱陵遲四海沸宣王憤起
揮天戈大開明堂受朝賀諸侯劔佩鳴相磨蒐于岐陽
騁雄俊(蒐狩也今岐山縣舊曰岐陽左氏成有岐陽之蒐左氏言成王公今言宣王未詳)萬里
禽獸皆遮羅(萬或作百)鐫功勒成告萬世(成或作盛封岱勒成東都賦語)鑿
石作鼔隳嵯峨從臣才藝咸第一揀選撰刻留山阿(㨂或)
(作簡撰或作譔)雨淋日炙野火燎鬼物守護煩撝呵(或作訶)公從
何處得紙本(處或作土)毫髮盡備無差訛辭嚴義密讀難曉
字體不類隸與科(隸書始皇時程邈所定也科謂科斗書魯共王壊孔子宅得書論語孝經)
(人不復知有古文謂之科斗文字也科字諸本皆同方从蜀本作蝌今按蝌乃科之俗體後人以重韻而誤)
(改耳方知韓公不避重韻乃疑於此何耶)年深豈免有缺畫(或作劃)快劔斫斷
生蛟鼉(禮記伐蛟取鼉此下皆狀石鼔文如此鼉唐何切)鸞翔鳳翥衆仙下(選鳳)
(騫翥飛切翥章恕)珊瑚碧樹交枝柯(班固西都賦珊瑚碧樹周阿而生碧樹或作幽碧)
金繩鐵索鎻紐壯古鼎躍水龍騰梭(史記宋大丘社亡鼎淪于泗水彭城)
(下秦始皇二十八年過彭城欲出鼎使千人没水求之弗得漢武帝得鼎于汾水晉陶侃少時漁于雷澤網得)
(一梭掛于壁有頃雷雨化為龍而去龍騰一作騰龍)陋儒編詩不收入(收一作得)二雅
褊廹無委蛇(上於為切下音移毛詩協韻補音蛇唐何切行貌揚雄反離騷駕八龍之委蛇今協)
(歌字韻當從補音蛇或作佗)孔子西行不到秦掎摭星宿遺羲娥(摭或)
(作拾選劉季緒好掎摭利病音掎音竒又舉綺切摭之石切宿秀)嗟余好古生苦晚(蘇内)
(翰鳳翔八觀詩其一曰石鼔其曰韓公好古生已遲我今况又百年後則此歌所謂好古生苦晚也)對此
涕淚雙滂沱(詩涕泗滂沱)憶昔初蒙博士徵其年始改稱元
和(元和元年公自江陵召為國子博士)故人從軍在右輔(右輔謂右扶風即鳳翔府也)
為我量度掘臼科(謂安石鼔處)濯冠沐浴告祭酒如此至寳
存豈多氊苞席裹可立致十鼔祇載數駱駝(駱或作馲依字當作)
(槖漢書匈奴傳注橐駝言能負囊而駝物也)薦諸太廟比郜鼎(春秋桓二年取郜大鼎于)
(宋戊申納于太廟郜音告)光價豈止百倍過聖恩若許留太學諸
生講解得切磋(詩如切如磋)觀經鴻都尚填咽(漢靈帝光和元年二月始)
(置鴻都門學生熹平四年三月詔諸儒正五經文字命議郎蔡邕為古文篆隸三體書之刻石于太學門外使後)
(生晚學咸取正焉碑始立其覲見及摹寫者車用之乘日千兩填塞街陌鴻都與觀經蓋二事公併)坐見舉
國来奔波剜苔剔蘚露節角安置妥帖平不頗(普禾切)大
厦深簷與蓋覆經歴久遠期無佗中朝大官老于事(官或)
(作夫)詎肯感激徒媕娿(上音庵下音阿不决之貌)牧童敲火牛礪角誰
復著手為摩挲(後漢薊子訓至長安摩挲銅人挲音娑)日銷月鑠就埋没
六年西顧空吟哦羲之俗書趁姿媚(王得臣麈史云王右軍書多不講偏)
(旁此退之所謂羲之俗書趁姿媚者也)數紙尚可博白鵝(晉王羲之傳山隂道士愛飬鵝)
(羲之求市之曰為寫道德經當舉羣相贈羲之寫畢籠鵝而去)繼周八代争戰罷(八代謂漢)
(魏晉宋齊梁陳隋自周而下不啻八代論其正統又頗多說今以石鼔所在言之其秦漢魏晉元魏齊周隋八)
(代與)無人收拾理則那(左氏宣二年犀兕尚多棄甲則那)方今太平日無
事柄任儒術崇丘軻(任或作用)安能以此上論列願借辯口
如懸河(晉王衍曰聽郭象語如懸河瀉水注而不竭)石鼔之歌止于此嗚呼
吾意其蹉跎
雙鳥詩(蘇内翰作李太白畫像詩有曰化為二鳥鳴相酬一鳴一止三千秋或者遂謂)
(此詩為李杜作非也按柳仲塗雙鳥詩解云韓之為心憂夫道也履行非孔氏者異端矣)
(故垂言以刺之釋老說異而教殊故曰雙鳥又石林詩話云雙鳥詩殆不可曉嘗以蘇丞)
(相子容云意以是指佛老二學以其終篇本末考之或然又筆墨閒錄云劉僴言雙鳥詩)
(為二氏作予嘗言其然以其中有云不停兩鳥鳴大法失九疇周公不為公孔丘不為丘)
(遂以為二氏之言亂周孔之教耳而朱文公謂公為已與孟郊說見篇末考異注)
雙鳥海外来飛飛到中州(来飛飛或作飛飛来)一鳥落城市一鳥
集巖幽(集或作巢)不得相伴鳴爾来三千秋兩鳥各閉口萬
象銜口頭春風卷地起百鳥皆飄浮兩鳥忽相逢百日
鳴不休有耳聒皆聾有口反自羞百舌舊饒聲從此恒
低頭(恒或作且非是)得病不呻喚泯默至死休雷公告天公百
物須膏油自從兩鳥鳴(或作聒)聒亂雷聲收(諸本同但蜀本聲作光閣)
(本作雷聲三伏收皆誤而方獨从唐本作聒雷聲伏收則不成文理矣)鬼神怕嘲詠造化
皆停留(化或作作)草木有微情挑抉示九州蟲鼠誠微物不
堪苦誅求不停兩鳥鳴百物皆生愁不停兩鳥鳴自此
無春秋不停兩鳥鳴日月難旋輈不停兩鳥鳴大法失
九疇周公不為公孔丘不為丘天公怪兩鳥各捉一處
囚百蟲與百鳥然後鳴啾啾(百鳥方从閣杭蜀本作七鳥云柳謝荆公皆作七鳥)
(謂月令七十二候之蟲鳥也蘇耆開譚錄亦見者今按百蟲即上文之蟲鼠百鳥即上文所言皆飄浮耳與)
(七十二候初不相關也且使果為七十二候之鳥而但云七鳥則詞既有所不備又鳥既為七而蟲獨為百於)
(例亦有所不通今細考之豈以草書百說也字有似於七而致誤耶初不必過為鑿)兩鳥既别處閉
聲省愆尤朝食千頭龍暮食千頭牛朝飲河生塵暮飲
海絶流還當三千秋更起鳴相酬(柳仲塗有此詩解一篇傳于世謂指釋老)
(也然以歐公感三子詩及東坡李太白畫像贊考之蓋專為李杜而作今按釋老李杜之說恐亦未然舊嘗)
(竊意此但公為已孟郊作耳落城市者已也集岩幽者孟也初亦不能無疑而近見葛氏韻語陽秋已有此說)
(矣讀者詳之)
贈劉師服(服或作命)
羡君齒牙牢且㓗大肉硬餅如刀截我今呀豁落者多
所存十餘皆兀臲(或作[危瓦][危臬]又作杌隉臲音臬)匙抄爛飯穩送之合
口軟嚼如牛呞(呞說文云吐而噍爾雅牛曰齝羊曰齥牛食巳久復出嚼之曰齝與呞同楞嚴)
(經橋梵鉢提有牛呞病呞音癡)妻兒恐我生悵望盤中不飣栗與棃
秖今年纔四十五後日懸知漸莽鹵(杭本作鹵莽鹵莽本莊子為政焉可)
(莽鹵然唐人多倒用之柳子厚沉昏莽鹵又食貨甘莽鹵白樂天養生仍莽鹵始覺琵琶絃莽鹵所用同也)
(莽莫補切鹵音魯)朱顔皓頸訝莫親此外諸餘誰更數憶昔太
公仕進初口含兩齒無贏餘虞翻十三比豈少遂自惋
恨形于書(比或作皆或作此今从蜀本云太公兩齒事見古本荀子虞翻吴志只載其上書謂臣年)
(耳順髮白齒落豈在當時猶有可考也耶)丈夫命存百無害誰能檢點形骸
外(莊子申徒嘉謂鄭子産曰子與我遊于形骸之内而索我于形骸之外不亦過乎)巨緡東釣
儻可期與子共飽鯨魚膾(莊子任公子為大釣巨緇五十犗以為餌蹲乎會稽投竿東)
(海廣州記曰鯨鯢長百丈大亦稱之東坡詩嘗譏韓子隘且陋一飽鯨魚何足膾)
題炭谷湫祠堂(歐本云在京兆之南終南之下祈雨之所也南山秋懷詩皆見)
(之母陸長源辨疑志云長安城南四十里有靈谷俗呼為炭谷宋敏求長安志則云炭)
(谷在萬年縣南六十里又云澄源夫人湫廟在終南山炭谷公所云炭谷湫不出此公南)
(山詩有云因緣窺其湫即此公時在京師作湫龍居也)
萬生都陽明幽暗鬼所寰嗟龍獨何智出入人鬼間不
知誰為助若執造化關厭處平地水巢居插天山(湫本在南)
(山平地一日風雷移居于上或云公龍移詩天昏地黑蛟龍移云云即此也)列峯若攢指石
盂仰環環(古樂府四角龍子幡環環當江柱)巨靈高其捧(薛綜西京賦注云華山首)
(陽本一山河神巨靈以手擘開其上巨靈神之有巨力者)保此一掬慳(詩采綠不盈一匊慳丘)
(閑切)森沉固含蓄(鮑明遠詩銅溪畫森沉)本以儲隂姦(隂姦謂龍猶南山詩所謂)
(凝湛閉隂嘼也)魚鼈蒙擁護羣嬉傲天頑(揚子雲羽獵賦羣嬉乎其間)翾翾
棲託禽(揚子朱鳥翾翾翾許綠切)飛飛一何閑祠堂像侔真擢玉
紆烟鬟羣怪儼伺候恩威在其顔我来日正中悚惕思
先還寄立尺寸地敢言来途艱吁無吹毛刃(少陵詩匣裏雄雌劍)
(吹毛任選將又突騎劔吹毛魯季欽引吴越春語秋干將之劍能决吹毛游塵今吴越春秋無此)血此牛
蹄殷(准南子牛蹄之涔左成二年左輪朱殷注血深也殷烏閑切)至令乘水旱鼔舞
寡與鰥林叢鎮冥冥窮年無由刪妍英雜豔實星𤨏黃
朱班(妍或作研𤨏或作鎻)石級皆險滑顚躋莫牽攀尨區雛衆碎
付與宿已頒棄去可奈何吾其死茅菅(詩露彼菅茅菅音姦)
聽潁師彈琴(潁師若是道士則潁字是姓當从水是僧則潁字是名當从禾西)
(清詩話云六一居士嘗問東坡琴詩孰優坡荅以退之聽潁師琴公曰此秖是琵琶耳吴)
(僧義海以琴名世或以六一語問海海曰歐陽公一代英偉然斯語誤矣昵昵兒女語恩)
(怨相爾汝言輕柔細屑真情出見也劃然變軒昂勇士赴敵場精神餘謹聳觀聽也浮雲)
(柳絮無根蔕天地闊遠随飛揚縱横變態浩乎不失自然也喧啾百鳥羣忽見孤鳳凰又)
(見潁孤絶不同流俗下俚聲也躋攀分寸不可上失勢一落千丈強起伏抑揚不主故常)
(也皆指下絲聲妙處惟琴為然琵琶格上聲烏能爾耶退之深得其趣未易譏評也洪慶)
(善曰或云浮雲柳絮無根蔕云云此泛聲也謂輕非絲重非木也喧啾百鳥羣云云泛聲)
(中寄指聲也躋攀分寸不可上吟繹聲也失勢一落千丈強歴聲也善琴者云此數聲最)
(難工文忠公以為聽琵琶詩東坡作聽琴詩恨文忠公不及見二公之論似未必然方崧)
(卿云李賀亦有聽□師琴歌)
昵昵兒女語(昵昵或作妮妮或作呢呢)恩怨相爾汝劃然變軒昂勇
士赴敵場浮雲柳絮無根蔕天地闊遠隨飛揚喧啾百
鳥群忽見孤鳳凰躋攀分寸不可上失勢一落千丈強
(古木蘭詩賜物百千強少陵詩四松初栽時大扺三尺強筭家以有餘為強)嗟余有兩耳未
省聽絲篁自聞潁師彈起坐在一旁(或作傍或作牀)推手遽止
之濕衣淚滂滂潁乎爾誠能(乎或作師)無以冰炭置我腸(郭象)
(莊子注喜懼戰于胷中固已結冰炭于五藏矣)
送陸暢歸江南(暢字逹夫嘗著蜀道易詩元和元年進士董溪婿也溪丞相董)
(晉第二子貶死湘中事見墓誌公嘗佐董晉幕)
舉舉江南子(唐人以舉止端麗為舉舉)名以能詩聞(暢貢舉年對雪落句云天人寧)
(㡳巧剪水作花飛山齋玩月云起来自擘書忩破恰漏清光落枕前經崔諫議林亭云&KR0008;噪入雲樹風開無主)
(花及登蘭省遇雲陽公主下降暢為擯相有詠簾詠行障催粧等作内人以暢吴音才思敏捷以詩嘲之暢酬)
(曰粉面仙郎選聖朝偶逢秦女學吹簫須教翡翠聞王母不奈鳥鳶噪鵲橋觀此可見其能詩矣)一来
取高第官佐東宮軍(暢舉進士為皇太子僚屬)迎婦丞相府誇映
秀士羣(禮記王制命鄉論秀士升之司徒曰選士)鸞鳴桂樹間(鸞鳴或作鳴鸞)觀者
何繽紛人事喜顚倒旦夕異所云蕭蕭青雲幹遂逐荆
棘焚歲晚鴻㕍過鄉思見新文踐此秦關雪家彼吳洲
雲悲啼上車女骨肉不可分感概都門别丈夫酒方醺
我實門下士力薄蚋與蚊受恩不即報(不即或作即不)永負湘
中墳(墓誌云溪除名徙死湘中明年立皇太子有詔令許歸葬元和八年葬河南此云湘中墳豈公作此)
(詩時尚藁葬湘中耶)
送進士劉師服東歸(元和七年夏在京師作)
猛虎落檻穽坐食如孤㹠(落一作知食或作貪荆公本如作茹㹠或作豚方从閣本)
(此乃司馬遷所謂猛虎在檻穽之中摇尾而求食也敢今按方說是也然則坐當作求矣但本皆作坐故未)
(改耳)丈夫在富貴豈必守一門公心有勇氣公口有直言
奈何任埋没不自求騰軒僕本亦進士頗嘗究根源由
来骨鯁材喜被軟弱吞低頭受侮笑隱忍硉兀冤(侮笑或作)
(笑侮硉兀或作矹硉選江賦巨石硉矹而前却硉音聿又勤没切兀五忽切)泥雨城東路夏
槐作雲屯(劉表傳雲屯田馬)還家雖闕短(或作短闕)指日親晨飱(束晳)
(南陔詩馨爾膳㓗爾晨飱)攜持令名歸(左氏令名載而行之)自足貽家尊(謝安)
(問獻之曰君書何如君家尊)時節不可翫親交可攀援(音爰)勉来取金
紫勿久休中園
嘲魯連子(魯連齊人太史公亦有取焉公嘲之之意不悉其安在意必有所諷于當)
(時後世有不得而窺者)
魯連細而黠(而方作兒)有似黃鷂子(鷂音曜)田巴兀老蒼(齊之辯者)
(曰田巴辯于狙丘而議于稷下毁五帝罪三王一日而服千人有徐劫弟子曰魯連謂劫曰臣願當田子使不)
(得復說魯連往見田巴云云巴于是杜口易業終身不談兀一作元陸機嘆逝詩鴉髮成老蒼)憐汝
矜爪觜開端要驚人(淮陽王傳既開端緒願卒成之)雄跨吾厭矣高拱
禪鴻聲(音禪擅)若輟一杯水(輟或作啜)獨稱唐虞賢顧未知之
耳
贈張籍(此詩大意以其子之慧為喜焉耳張籍後有祭公詩云坐令其子拜常呼幼時)
(名與詩意合蔡寬大詩話云舊說退之子不慧讀金根車改為金銀然退之贈張籍詩所)
(謂召令吐所記解摘了瑟僴則不應不識字也不知詩之所稱乃此子乎)
吾老著讀書(諸本著作嗜著如高士著幽禪少年著遊宴之著)餘事不掛眼有
兒雖甚憐教示不免簡君来好呼出踉蹡越門限(選潘岳射)
(雉賦已踉蹡而徐来七踉音郎又音亮蹡音鏘又醬切)懼其無所知見則先愧赧
(孟子觀其色赧赧然赧乃版切)昨因有緣事上馬插手版(隋志曰笏晉宋以来)
(謂之手版唐輿服雜事曰八座尚書執笏餘執手版)留君住廳食使立侍盤&KR0678;薄
暮歸見君迎我笑而莞(論語夫子莞爾而笑莞胡版切)指渠相賀言
此是萬金産吾愛其風骨粹美無可揀試將詩義授如
以肉貫丳(初限切)開袪露毫末自得高蹇嵼(蹇或作&KR1132;嵼或作産選連)
(崗巗以&KR1132;嵼屈原九章思蹇産而不釋王逸曰蹇産詰屈也)我身蹈丘軻爵位不早
綰固宜長有人文章紹編剗感荷君子德怳若乘朽棧
(朽一作杇詩有棧之車毛曰役車也怳許往切棧仕版切)召令吐所記解摘了瑟
僴(詩瑟兮僴兮注矜莊寬大也僴遐版切)顧視忩壁間親戚競覘矕(說文目矕)
(矕也前漢矕龍虎之文舊矣覘丑簾切矕武版切)喜氣排寒冬逼耳鳴睍睆(詩睍)
(睆黃鳥戶睍胡顯切睆版切)如今更誰恨便可耕㶚滻(㶚滻長安二水名司馬相)
(如上林賦曰終始㶚滻出入涇渭滻音産)
調張籍(筆墨閒錄曰退之参李杜透機關處于調張籍詩見之)
李杜文章在光燄萬丈長(諸本熖作豔西京賦光□爥天庭)不知羣兒
愚那用故謗傷(魏道輔云公作此詩為微之發盖元稹作李杜優劣論先杜後李故爾黃魯直)
(云吾友黃介讀李杜優劣論曰論文正不當如此予以為知言)蚍蜉撼大樹(音蚍蜉毗浮)可
笑不自量伊我生其後舉頸遥相望夜夢多見之晝思
反微茫徒觀斧鑿㾗不矚治水航想當施手時巨刃磨
天揚垠崖劃崩豁乾坤擺雷硠(垠方作根擺一作罷賦硠首郎切左思吳都)
(曰菈擸雷硠硠磕石聲郭璞江賦巴東之峡夏禹䟽鑿絶岸萬丈壁立霞駮又云豃如地裂豁若天開觸曲崖)
(以縈繞駭崩浪而相礧詩意謂李杜文章如禹䟽鑿江峡雖有迹可尋而當時運量之巧則今不可得而覩矣)
惟此兩夫子家居率荒凉帝欲長吟哦故遣起且僵剪
翎送籠中(禰衡鸚鵡賦閉以雕籠剪其翅羽)使看百鳥翔平生千萬篇
金薤垂琳琅(書厥貢惟球琳琅玕蕭子良古今篆隸書體有金錯書倒薤書詳見岣嶁山詩)仙
官勅六丁(道書陽官六甲隂官六丁謂六甲中丁神也)雷雷卞取將(異人記云上元)
(中台州道士王遠知善易知人死生禍福作易總十五卷一日雷雨雲霧中一老人語遠知曰所泄者書何在)
(上帝命吾攝六丁雷電追取)流落人間者(流或作留孔毅夫嘗曰漢霍去病傳諸將留落不偶)
(今世俗皆作流落如江總詩流落今如此少陵詩流落意無窮皆只作流落字蓋留謂遲留流謂飄流自不可)
(拘以一義也)太山一豪芒(豪方作毫云李本作豪按孟子莊子秋豪之末班固答賓戲銳思豪)
(芒之内字皆作豪然楚詞秋毫微而見容王逸曰銳毛為毫是毫字通今按毫俗字當作豪為正)我願
生兩翅(一作願生兩翅翎)捕逐出八荒精誠忽交通百怪入我
腸刺手拔鯨牙(刺刃之也)舉瓢酌天漿(魏道輔云高至于酌天漿幽至于拔鯨牙)
(其思賾深遠如此詎止于曺劉沈宋之間耶)騰身跨汗漫(淮南子若士與汗漫期于九垓之上)
不著織女襄(詩跂彼織女終日七襄襄駕也或作相非是著陟略切)願語地上友
經營無太忙乞君飛霞佩(漢乞音氣後乞揚生師)與我高頡頏(詩頡)
(之頏之飛而上曰頡下曰頏頡胡結切頏音航)
盧郎中雲友寄示送盤谷子詩兩章歌以和之
(兩或作二盧郎中汀也盤谷在孟州齊源縣太行山之南李愿居之因號盤谷子貞元十)
(七年公送李愿歸盤谷有序此詩元和七年冬長安作詳詩意可見又云十年蠢蠢随朝)
(行蓋自貞元十九年癸未為御史登朝至元和十年壬辰為十年矣東坡云退之尋常詩)
(自謂不逮老杜此詩獨不减子美)
昔尋李愿向盤谷正見高崖巨壁争開張是時新晴天
井溢(天井關名在太行山上水經曰天井溪出天井關北流注白水世謂之北流泉)誰把長劔
倚太行(水自天井傾瀉而下如長劔之倚山宋玉曰長劔耿介倚天外行音航)衝風吹破
落天外(破或作波非是楚詞衝風起兮水揚波)飛雨白日灑洛陽東蹈燕
川食曠野(燕川地名)有饋木蕨芽滿筐馬頭溪深不可厲(詩邶)
(風深則厲淺則揭注云以衣涉水為厲馬頭溪名)借車載過水入箱平沙綠浪
榜方口(前榜音謗進船楚詞九懷榜舫兮不流方口與所謂燕川皆盤谷旁近小地名公盆池詩恰)
(如方口釣魚時亦其地也)㕍鴨飛起穿垂楊窮探極覧頗恣横(音探貪)
物外日月本不忙歸来辛苦欲誰為坐令再往之計墮
眇芒(或作渺茫)閉門長安三日雪推書撲筆歌慨慷(推或作堆魏武)
(帝曰慨當以慷憂思難忘選中矯厲而慷慨注抑揚意氣也推他回切撲弼角切慷音康)旁無壯
士遣屬和遠憶盧老詩顛狂開緘忽覩送歸作字向紙
上皆軒昂又知李侯竟不顧方冬獨入崔嵬藏(詩陟彼崔嵬)
我今進退幾時决十年蠢蠢隨朝行家請官供不報答
無異雀鼠偷太倉行抽手版付丞相(手版見前篇贈張籍詩注)不待
彈劾還耕桑(還或作歸)
寄皇甫湜(湜字持正睦州新安人詩故云睦州吏)
敲門驚晝睡問報睦州吏(睦或作乃)手把一封書上有皇甫
字坼書放牀頭涕與淚垂四(或作泗今從唐本及范謝校本云董令升編嚴陵集)
(亦定作四垂四蓋以涕與淚分言之猶石鼔歌所謂對此涕淚雙滂沱也)昏昏還就枕惘惘
夢相值悲哉無竒術安得生兩翅
病中贈張十八(張十八籍也貞元十四年公佐汴州籍為公所薦送明年登第)
(又明年居喪服除補太常寺太祝此詩謂抱能未施邦豈籍未第時作或既第而未仕時)
(乎歐陽嘗評此詩見此日足可惜注)
中虛得暴下避冷臥北忩不蹋曉鼔朝安眠聽逄逄(諸本)
(作逢逢蜀本音部江切字當作逄如今按潮本作逢蓋逢以夆逄从夅音義各異然古書逢蒙逢丑父闋龍)
(逢字皆只作逢而音蒲江反疑逢有蒲紅一音也而音蒲江者由蒲紅而孳也當考)籍也處閭里
抱能未施邦文章自娛戲金石日擊撞龍文百斛鼎筆
力可獨扛(史記秦武王與孟說舉龍文之鼎扛音江)談舌久不掉(張儀掉三寸舌)
(弔掉徒切)非君亮誰雙(亮或作諒)扶几導之言(几或作机)曲節初摐
摐(此字从手或作樅樅从木从手者博雅云撞也子虚賦摐金鼔以木者自木名也)半塗喜開
鑿𣲖别失大江吾欲盈其氣不令見麾幢牛羊滿田野解
旆束空杠傾樽與斟酌四壁推甖缸玄帷隔雪風照爐
釘明釭(選西都賦金釭銜璧注謂燈也釘音定又音訂釭音江)夜闌縱捭闔(鬼谷子有)
(捭闔篇捭音擺)哆口疎眉厖(者哆昌切)勢侔高陽翁坐約齊横降
(酈食其高陽人田横立田廣為齊王身相之以距漢高帝使食其說横憑軾下齊七十餘城降胡江切)連
日挾所有形軀䪺胮肛(上匹江切下許江切)將歸乃徐謂(將歸方作歸將)
(云遠于將之毛傳將行也故古人以送將歸為三事焉今按楚詞言秋之可悲如在遠行之處而登山臨水)
(以送欲歸之人愈覺羇旅之牢落故其意象惨戚而無聊耳將字將詩文同字異安得強為一說而謂送將歸)
(為三事乎必為三事而可顛倒言之則楚詞之與此詩皆不復成文理矣)子言得無哤(管子四民)
(雜處則其言哤注哤亂也哤音厖)廻軍與角逐(軍或作君非是)斫樹收窮龐(史記)
(孫臏困龐涓伏兵馬陵道左斫大樹白而書之曰龐涓死于此樹之下公始也扶机導籍使之言且匿其麾幢)
(解旆束扛而示之弱籍乃縱其捭闔如酈生之下齊既連日挾其所有至軀病語哤乃為公敗是猶孫臏之收)
(龐涓也切龐皮江)雌聲吐款要酒壺綴羊腔君乃崑崙渠籍乃
嶺頭瀧譬如蟻垤微詎可陵崆㟅(或作𡵻㟅字見南都賦曰其山則崆㟅嶱)
(嵑蜀本苦江五江二切今本作𡵻字書未見)幸願終賜之(一作願終賜之教)斬拔枿
與樁(樁枿音蘖株江切)從此識歸處東流水淙淙(籍既為公所敗乃自以為)
(嶺頭之瀧不足以方崑崙之渠蟻垤之微不足以陵崆㟅之山願終受教于公而公所以導其所歸也淙土)
(江切)
雜詩(文選王粲曺植皆有雜詩李善謂遇物即言不拘流例是也或作雜言非此詩乃離)
(騷經所謂離心遠逝道夫崑崙已而臨睨舊鄉曰國無人莫我知兮又何懷乎故都盖此)
(意云)
古史散左右詩書置後前豈殊蠧書蟲(蠧書或作書蠧)生死文
字間古道自愚憃(陟降切或作戇或作蠢)古言自包纏當今固殊
古誰與為欣歡獨擕無言子共昇崑崙顚長風飄襟裾
遂起飛高圓下視禹九州(禹或作㝢)一塵集毫端遨嬉未云
幾下已億萬年向者夸奪子萬墳厭其巔惜哉抱所見
白黑未及分慷慨為悲咤(陟駕切)淚如九河翻指摘相告
語雖還今誰親翩然下大荒被髮騎騏驎(或作麒麟古書如戰國策)
(多用騏驎字其義一也東坡為公潮州廟碑終篇實取此意)
寄崔二十六立之(貞元四年侍郎劉太真知舉放進士三十六人立之中第)
(公嘗為立之作藍田縣丞壁記元和十年也記所載立之戰藝出人及言事黜官皆與詩)
(意合又有贈立之詩乃在元和元年而此云别来就十年盖自元年後方相别至是作詩)
(為寄亦當在元和十年也)
西城員外丞(西城謂藍田元和初立之以前大理評事言事黜官再轉為藍田縣丞)心跡
兩屈竒(謝靈運詩心跡雙寂寞屈或作崛或作倔淮南子聖人無屈竒之服高誘曰屈短竒長也言服)
(之不中漢廣川王揚雄傳選西征賦皆只用屈竒字今按漢書注屈竒異也其勿反)往歲戰詞
賦不將勢力隨下驢入省門(唐進士皆騎驢少陵詩有騎驢三十載旅食京華春)
(公與孟東野詩亦曰騎驢到京國欲知薰風琴)左右驚紛披(紛或作分)傲兀坐試席
(陶靖節詩兀傲差若穎王維詩兀傲迷東西惟公與李義山詩傲兀逐戎旃皆作傲兀字用)深叢見
孤羆文如翻水成初不用意為四座各低面(一作回)不敢
捩眼窺(音捩音列拗也苕溪詩話云麗瑟琶撥也謂左右窺)升階揖侍郎歸舍
日未欹佳句喧衆口考官敢瑕疵(或作玼避重韻而誤改也)連年收
科第若摘頷㡳髭廻首卿相位通途無佗岐(途或作逵或作逹)
豈論校書郎袍笏光參差童稚見稱說祝身得如斯儕
軰妬且熱喘如竹筒吹老婦願嫁女約不論財貲(約不或作)
(不約貲或作資亦避重韻之誤此詩用二疵字二斯字不獨此也)老翁不量分累月笞
其兒攪攪争附託(攪攪或作擾擾)無人角雄雌由来人間事翻
覆不可知安有巢中鷇(音寇選陳琳檄文譬猶鷇卯始生翰毛而便陸梁放肆)插
翅飛天陲(陲邊也左氏虔劉我邊陲音垂)駒麛著爪牙(著麛音迷音灼)猛虎
借與皮汝頭有韁繫汝脚有索縻䧟身泥溝間誰復禀
指撝不脫吏部選可見偶與竒(古人以遇合為耦不遇為竒偶與耦通用霍去)
(病傳諸將常留落不耦李廣傳衛青隂受上指以為李廣數竒顔曰言廣命隻不耦合也竒居宜切)又
作朝士貶得非命所施客居京城中十日營一炊逼廹
走巴蠻(鮑明遠詩逼廹聚離散)恩愛座上離昨來漢水頭始得完
孤羇桁掛新衣裳(周庾信對燭賦燈前桁衣凝不亮桁音行又下浪切)盎棄食
殘糜苟無飢寒苦那用分高卑憐我還好古宦途同嶮
巇(虚宜切)每旬遺我書(遺以醉切)竟歲無差池(左傳何敢差池差楚宜切)
新篇奚其思風幡肆逶迤(幡或作旛)又論諸毛功劈水看蛟
螭(劈或作擘)雷電生睒䁑(睒音閃䁑音釋二字或从日說見永貞行)角鬛相橕披
(或作枝亦以重韻而誤改也)屬我感窮景抱華不能摛(蜀本作把筆不能摛不能)
(或作能不方从杭本云班固答賓戲摛藻如春華蓋公得崔詩正當冬月故感窮景而不能摛發其春華耳上)
(文諸毛乃謂筆也既隐其詞則此不應又直言之故作把筆者亦非也今按方本及說皆是但其詞有未足)
(者故今略為補之論諸毛功必是為毛穎傳而發但蜀本之誤不待以此為辨而自明耳)唱来和相
報愧歎俾我疵又寄百尺綵緋紅相盛衰巧能喻其誠
(巧或作功方从唐蜀本云列子矜巧能修名譽逹今按巧能喻其誠言崔遺我書并新篇綵帛巧于能其意)
(猶言工于某事云爾非以巧能為二字相連如列子之意也方說誤矣)深淺抽肝脾(鮑明遠詩)
(肝心盡崩抽)開展放我側方餐涕垂匙朋交日凋謝存者逐
利移子寧獨迷誤綴綴意益彌舉頭庭樹豁(頭或作頸)狂飈
卷寒曦迢逓山水隔何由應塤箎(詩何人斯伯氏吹壎仲氏吹箎注土曰壎)
(竹曰箎)别来就十年君馬記騧驪(詩騧驪是驂注云黃馬黑喙曰騧說文云驪馬)
(深黑色音騧音瓜驪離)長女當及事誰助出帨縭(帨音銳縭音離)諸男皆
秀朗幾能守家規文字銳氣在輝輝見旌麾摧腸與慼
容(或作居或作眉居當為容字之訛也眉特以意定耳慼作蹙亦通孟子其容有蹙)能復持酒
巵我雖未耋老(僖公九年左氏伯舅耋老無下拜耋謂年七十也)髮禿骨力羸
所餘十九齒飄颻盡浮危玄花著兩眼視物隔褷䙰(上所)
(宜切下呂支切方云離褷毛羽初生貌字本海賦然離字書無从衣者惟王維詩有獨立何䙰褷嵇康琴賦作)
(離纚古樂府作離簁陸羽茶經作籭簁義皆通今此作褷䙰豈古連綿字或可倒用不然褷字自入韻豈傳者)
(誤耶姚令威曰唐本作視物劇隔褷不知謝本何以不出今按所見謝本寔校作劇隔褷下注澄字然義亦)
(未通恐當作視劇隔褷䙰物字乃劇字之誤而又重出遂去䙰字以就五言耳然亦無据不如且从方說徐更)
(参考)燕席謝不詣游鞍懸莫騎敦敦凭書案(敦敦或作孜孜今从閣杭)
(本作敦音都回切)譬彼鳥黏黐(丑知切用以黏鳥宋幽明錄多買黐以塗壁)且吾聞
之師不以物自隳(自一作相)孤豚眠糞壤(眠一作服或作伏)不慕太
廟犧(莊子或聘于莊子應其使曰子見夫犧牛乎衣以文綺食以芻菽及其牽而入于太廟雖欲為孤豚)
(其可得乎)君看一時人幾輩先騰馳過半黑頭死隂蟲食枯
骴(骴殘骨音疵)歡華不滿眼(歡或作權)咎責塞兩儀(魏人章䟽云福不盈眥祸)
(將溢世退之則曰歡華不滿眼咎責塞兩儀蓋工于前也)觀名計之利(或作實難今按此句曉)
(竊意計猶校也言觀其所得之虚名而校之以實利不足相補也)詎足相陪禆仁者恥
貪冐受禄量所宜無能食國惠豈異哀癃罷(史記臣不幸有罷癃)
(之病上音隆下音皮)久欲辭謝去休令衆睢睢(說文睢仰視也漢五行志萬衆睢睢)
(驚怪連日)况又嬰疹疾(又或作自選思百憂而自疹注疹疾也集韻疢疹疹三字通用丑刃切)
寧保軀不貲(後漢書不足以償不貲之身貲即移切)不能前死罷内寔慙
神祇舊籍在東都茅屋枳棘籬還歸非無指㶚渭揚春
凘(流水為凘从水非離騷九歌流凘紛兮將來下)生兮耕吾疆死也埋吾陂(也一)
(作兮)文書自傳道不仗史筆垂(不或作奚選典論古之作者寄身于翰墨見意于篇)
(籍不假良史之辭)夫子固吾黨新恩釋銜羈去来伊洛上相待
安笟箄(爾雅魚罟謂之罛江東呼小籠為箄詩施罛濊濊魚網也箄亦取魚器上音孤下音卑)我
有雙飲&KR0678;其銀得朱提(朱提漢縣名屬犍為郡縣有朱提山出銀綱漢朱提銀八兩為)
(一流直一千五百八十他銀一流直一千是為銀貨二品朱音殊提音時)黃金塗物象雕
鐫妙工倕(莊子工倕旋而蓋規矩注云倕堯時巧人也音垂)乃令千里鯨么麽
微螽斯(班彪曰么麽不及數子詩螽斯注蚣蝑也蝗類以股鳴言工人之巧能使千里鯨魚小如螽斯)
(也螽麽忙果切之中切)猶能争明月擺掉出渺瀰(渺瀰大水貌選渺瀰湠漫上)
(弭沼切下音眉)野草花葉細不辨薋菉葹(離騷經薋菉葹以盈室王逸注資音咨蒺)
(藜也菉音綠王芻也葹音施枲耳也)緜緜相紏結狀似環城陴(音脾城上垣也)四
隅芙蓉樹擢豔皆猗猗鯨以興君身(或作興居狀或作狀興居皆非是荆)
(公本作状君身近之唐本作興君身乃得其正蓋興猶比也君□崔立之而言)失所逢百罹(詩逢)
(此百罹百憂也)月以喻夫道僶俛勵莫虧(莫或作其)草木明覆載妍
醜齊榮萎(醜或作臭)願君恒御之行止雜燧觿(雜或作親或作新皆非是)
(但洪本云澄作雜燧觿見内則言當常御此&KR0678;雜于所佩燧觿之間也此乃得之)異日期對舉
當如合分支(通鑑元魏熙平元年立法在軍有功者行臺給券當中竪裂一支給勲人一支送門)
(下以防偽巧今人亦謂析産符契為分支帳即此義也公以雙&KR0678;之一贈崔故末句如此)
月蝕詩效玉川子作(李本無詩字或謂舘中本效作刪汪彦章本同陳)
(齊之曰退之效玉川子月蝕詩乃刪盧仝冗語耳非效玉川也韓雖法度森嚴便無盧仝)
(豪放之氣)
元和庚寅斗插子月十四日三更中(四或作五此元和五年十一月十四)
(日夜也作五非是)森森萬木夜僵立(森森或作臨臨殊無義理按盧詩乃作森森盖自森)
(轉而為林自林轉而為臨也今改作森)寒氣屓奰頑無風(選西京賦巨靈贔奰屓平祕)
(切奰虚器切屓奰諸夲作贔屓或作屓贔方云盧詩雖作贔屓然公多不用盧本語贔屓用力貌屓奰壮大貌)
(詩傳不醉而怒謂之奰其義尤長之今按諸本不同未知孰是姑兩存)月形如白盤(李白詩少)
(時不識月喚作白玉盤)完完上天東(諸本作貌貌或作皃皃今从杭范荆公本作完今按完)
(字說見酬盧雲夫望秋詩洪本亦云古書完多誤作皃此又轉皃為貌耳)忽然有物来噉之
不知是何蟲如何至神物遭此狼狽凶(神異經狽無前足附狼而行選)
(亦狼狽而可憼狽音貝)星如撒沙出攅集争強雄(撒方作摋云側手擊也盧詩作)
(撒今本从之非也然今按側手擊沙于義不通公於盧語固有損益改此字却無文理當只作撒)油燈
不照席是夕吐燄如長虹(如長或作長如)玉川子涕泗下中庭
獨行(獨下或有自字)念此日月者為天之眼睛此猶不自保吾
道何由行嘗聞古老言疑是蝦蟆精徑圓千里納女腹
(白虎通曰日月徑千里)何處養女百醜形杷沙脚手鈍(把或作杷音義同)
誰使女解緣青冥黃帝有四目(諸本黃作皇方从杭本云帝王世紀謂黃帝用)
(力牧常先等分掌四方各如已視故號黃帝四目一曰李賢後漢注漢人書黃多作皇皇字亦通洪以黃帝為)
(堯則非也)帝舜重其明(淮南子曰舜二瞳子是謂重明)今天祇兩目何故許
食使偏盲堯呼大水浸十日(十日事見淮南子)不惜萬國赤子
魚頭生女于此時若食日雖食八九無嚵名(嚵或作饞)赤龍
黑鳥燒口熱(黑鳥未詳或謂日中三足烏也鳥一作烏)翎鬛倒側相搪撐婪
酣大肚遭一飽(楚辭衆皆競進以貪婪注愛財曰貪愛食曰婪婪與惏同盧含切)飢腸
徹死無由鳴後時食月罪當死天羅磕帀何處逃女形
(磕帀或作□匝磕或作訇或作㕎或無女字)玉川子立于庭而言曰地行賤
臣仝(或作今汪本云仝字當句斷亦與盧詩合)再拜敢告上天公(上天或作天上)臣
有一寸刃可刳凶蟇腸無梯可上天天階無由有臣蹤
寄牋東南風天門西北祈風通丁寧附耳莫漏洩薄命
正值飛廉慵(吕氏春秋云風師曰飛廉漢書音義云飛廉能致風)東方青色龍牙
角何砑砑從官百餘座(此下或有從應二字荆公刪去)嚼啜煩官家月
蝕汝不知安用為龍窟天河赤鳥司南方尾秃翅觰沙
(觰或作&KR0008;陟加切角上張也字亦作&KR2156;作&KR0008;訛)月蝕於汝頭汝口開呀呀(或作齖齖)
(齒不正也音牙與開口義不合此當音呼加切唐韻唅呀張口貌也今詳或改此字亦避重韻而誤也)蝦
蟆掠汝兩吻過忍學省事不以汝&KR0034;啄蝦蟆於莵蹲于
西(左氏楚人謂虎為於莵於音烏莵音徒蹲音存)旗旄衛毿㲚(上音參下音沙)既從
白帝祠又食於䄍禮有加(禮記天子大蜡八迎虎謂其食田豕䄍助駕切亦作蜡)
忍令月被惡物食在於汝口插齒牙烏龜怯姦怕寒縮
頸以殼自遮終令夸蛾抉女出(列子帝命夸娥氏二子負二山注夸娥蓋有神)
(力者也蛾或作娥今从列子校抉或作扶非是)卜師燒錐鑚灼滿板如星羅此
外内外官(漢天文志經星常宿中外官百一十八名七百八十三星)𤨏細不足科臣
請悉埽除慎勿許語令啾譁併光全耀歸我月盲眼鏡
净無纖瑕(全或作金瑕或作霞皆非是)弊蛙拘送主府官(弊或作斃今按弊)
(蛙猶卓茂言敝人也不然則當改从斃字蓋此時蛙雖未斃而其罪已當死矣)帝箸下腹嘗其
皤(或作蹯皤腹下白處也蹯足蹠也當作皤左氏宣公二年皤其腹皤音婆)依前使兔操
杵臼玉階桂樹閑婆娑(酉陽雜俎月中有桂高五百丈)恒娥還宮室(方作)
(堂)太陽有室家(禮記君之與后猶日之與月蓋室家之義也)天雖高耳屬地
感臣赤心使臣知意(臣知或作知臣旨今按下文云雖無明言潜喻厥則此句乃謂天)
(感悟臣心使臣默知天意耳諸本多作使知臣意非是其下所云有氣有形以下即天意也)雖無明
言潜喻厥旨(明或作口)有氣有形皆吾赤子雖忿大傷忍殺
孩稚(大或作天)還汝月明安行于次盡釋衆罪以蛙磔死(磔)
(音責方云盧詩新史以為譏元和逆黨然稽之歲月不合蓋元和初宦官已横恣故譏之非為逆黨也今按)
(盧韓二詩必有所為而作但未有以見其所指為何人何事耳新史固謬方說恐亦未必然也)
孟生詩(諸本孟下有先字此詩以篇首二字為題作孟先生非東野誌云年幾五十)
(始以尊夫人命来京師從進士試而登科記東野及第在貞元十二年此詩未第前作以其)
(下第送之謁張建封于徐也貞元四年建封鎮徐州李習之常以書薦東野有曰郊將為)
(他人所得而大有立于世與其短命而死皆不可知二者將有一于郊他日為執事惜之)
(其後韋莊請追贈不及第人郊在其中而摭言謂莊以郊為不第者為誤且曰郊貞元十)
(二年及第佐徐州幕卒則東野果為建封所用矣今考新舊史及公所誌東野墓嘗佐鄭)
(餘慶于東都餘慶鎮興元奏為從事辟書下而卒未嘗佐徐也摭言誤耶將用之未及而)
(為餘慶所得耶卒如習之所料耶按史建封卒以貞元十六年而東野後建封十四年卒)
(或者建封將用之未及而已卒亦未可知也時東野亦有答韓愈李觀因獻張徐州詩有)
(富别愁在顔貧别愁銷骨云云)
孟生江海士(生一作郊)古貌又古心嘗讀古人書謂言古猶
今(嘗或作常)作詩三百首窅默咸池音(莊子黃帝之樂曰咸池諸本窅作冥李習)
(之與張建封書引公此語亦用窅字)騎驢作京國欲和薰風琴(家語曰舜彈五絃之)
(琴曰南風之薰兮)豈識天子居九重鬱沉沉(王維哀詞連金華與玉堂兮宮閣鬱)
(其沈沈)一門百夫守無籍不可尋(籍者為二尺竹牒記其年紀名字物色縣之宮)
(門按省相應乃得入也)晶光蕩相射(前漢太陽之晶晶亦光也射食亦切)旗戟翩
以森遷延乍却走(漢王商傳單于仰視遷延却退)驚怪靡自任(如林切)舉
頭看白日泣涕下霑襟朅来遊公卿(音朅揭)莫肯低華簮
諒非軒冕族應對多差參(藝苑雌黃云古詩押韻或有語顚倒而理無害者如退之)
(以參差為差參以玲瓏為瓏玲是也漢臯詩話云韓愈孟郊軰才豪故有湖江白紅慨慷之句後人亦難倣傚)
萍蓬風波急桑榆日月侵奈何從進士此路轉嶇&KR0706;(王褎)
(洞簫賦嶇嶔巋﨑音區欽)異質忌處羣孤芳難寄林(顔延年弔屈原文物忌堅)
(芳人諱明㓗太白詩羣沙穢明珠衆草凌孤芳)誰憐松桂性競愛桃李隂朝悲
辭樹葉夕感歸巢禽顧我多慷慨窮簷時見臨(簷或作閻考荀)
(子史記子貢傳閻字為正)清宵静相對髮白聆苦吟(聆或作恥或作怜)採蘭
起幽念(束晳南陔詩言採其蘭採蘭言念親思歸也起或作赴)眇然望東南(望或作思)
秦吳脩且阻(秦長安吴東野所居)兩地無數金我論徐方牧(張建封也)
(方一作州)好古天下欽竹實鳳所食(詩義䟽曰鳳非梧桐不棲非竹實不食)德
馨神所歆(書黍稷非馨明德惟馨)求觀衆丘小必上泰山岑(孟子孔子)
(登太山而小天下岑鋤簮切)求觀衆流細必泛滄溟深(孟子觀水有術必觀其瀾)
(竹實德馨秦山滄溟皆言建封也溟或作海)子其聽我言可以當所箴既獲
則思返無為久滯淫卞和試三獻(琴操卞和得玉獻楚懷王邅刖獻平王又)
(刖平王之子立復獻之中果有玉封陵陽侯)期子在秋砧
射訓狐(唐五行志鵂鶹一名訓狐或曰訓狐其聲因以名之此詩貞元中作時德宗以)
(強明自任倚裴延齡韋渠牟等商天下事自謂明而卒陷不明士之浮躁干進者争出其)
(門詩意端有所諷也梅聖俞集有擬韓吏部射訓狐詩亦各有所寓意云耳)
有鳥夜飛名訓狐(名或作呼)矜凶挾狡誇自呼乘時隂黑止
我屋聲勢慷慨非常麤安然大喚誰畏忌(喚或作唳曺子建鷂雀賦)
(不肯首服烈頸大喚)造作百怪非無須聚鬼徵妖自朋扇擺掉栱
桷頽塈塗(桷或作角選欒拱夭矯而交結書惟其塗塈茨擺補買切掉徒弔切暨音洎)慈母
抱兒怕入席那暇更護雞窠雛我念乾坤德泰大卵此
惡物常勤劬縱之豈即遽有害斗柄行拄西南隅誰謂
停姦計尤劇(尤或作猶)意欲唐突羲和烏(羲和日御五經通義日中有三足烏)
侵更歴漏氣彌厲何由僥倖休須臾咨余往射豈得已
候女兩眼張睢盱(列子而睢睢而盱盱上音雖下香于切)梟驚墮梁蛇走
竇(走梟音澆一作入)一夫斬頸羣雛枯(夫館夲作矢方云或謂矢何以能斬頸也鮑明)
(遠詩黃間潜彀盧矢直刎繡頸碎錦翼詩人之語顧隨所用耳今按方說雖有理然以詩考之似只是公親)
(往射而梟驚隨梁故佐之者得以刃斬其頸耳不必改字強說也)
將歸贈孟東野房蜀客(蜀客名次卿)
君門不可入勢利互相推借問讀書客胡為在京師舉
頭未能對閉眼聊自思倏忽十六年終朝苦寒飢宦途
竟寥落鬢髮坐差池(晉陶侃曰老子婆娑正坐君輩坐字原此也坐或作生)潁水
清且寂箕山坦而夷(嵇康高士傳曰許由字武仲堯舜欲讓以天下由乃遯耕于中岳潁)
(水之陽箕山之下此即公祭老成文云當求數頃之田于箕潁之上之義也)如今便當去咄
咄無自疑(後漢咄咄子陵晉史殷浩為温所廢終日書空作咄咄怪事四字疑或作癡亦通一作女)
(無癡則誤矣)
答孟郊(東野集有别公詩此篇疑公所以答也公貞元十二年七月佐董晉于汴州)
規模背時利(模或作謨或作謀)文字覻天巧(此效東野酬樊宗師云梁惟西南屏)
(山厲水刻屈此效宗師魯直云子瞻詩妙一世乃云效庭堅體蓋退之戲效孟郊樊宗師之妙以文滑稽耳)
(覻七慮切)人皆餘酒肉子獨不得飽纔春思已亂始秋悲又
攪(古巧切)朝餐動及午夜諷恒至夘名聲暫羶腥腸肚鎮
煎煼(初爪切杭字煼作&KR0008;俗字也)古心雖自鞭(鞭字蓋莊子從其後而鞭之者也)世
路終難拗(張衡渾儀拗去其半於絞切)弱拒喜張臂猛挐閑縮爪見
倒誰肯扶從嗔我須齩(選口齩霜刃此聫即公誌子厚墓所謂落䧟穽不一引手救反)
(擠之又下石焉者是也齩五巧切)
從仕(貞元十七年公始從調京師)
居閑食不足從仕力難任兩事皆害性一生恒苦心黃
昏歸私室惆悵起嘆音(惆一作怊)棄置人間世(或作事漢張子房願棄人)
(間事從赤松子遊耳)古来非獨今
短燈檠歌(本或作燈檠姚令威曰古詩燈檠昏魚日讀檠為去聲集韻檠渠映切有)
(足所以几物又檠音平聲榜也非燈檠字韓詩墻角君看短檠棄亦誤也按燈檠昏魚目)
(乃唐彦謙詩李商隐詩亦有九枝燈檠夜珠圓是唐人固以去聲讀也然白樂天詩有鐵)
(檠移燈背自注曰檠去聲讀則知唐人夲二聲通用古檠只用檠字晉宋諸人集尚可考)
長檠八尺空自長短檠二尺便且光黃簾綠幕朱戶閉
風露氣入秋堂凉裁衣寄遠淚眼暗搔首頻挑移近牀
太學儒生東魯客二十辭家来射策夜書細字綴語言
兩目眵昏頭雪白(音眵蚩)此時提携當案前(携方作挈)看書到
曉那能眠一朝富貴還自恣長檠高張照珠翠(高張或作焰高)
(珠或作朱)吁嗟世事無不然牆角君看短檠棄(蘇詩有云免使韓公悲世)
(事白頭還對短燈檠蘇時謫于黃其姪安節下第遠来故云)
送劉師服(公詩有贈劉師服至是又冇送劉師服按石鼎聮句元和七年十二月道)
(士軒轅彌明自衡山来舊與劉師服進士衡湘中相識將過太白知師服在京夜扺其居)
(宿則此詩與前送進士劉師服東歸其八年夏作歟然考登科記無有劉師服集中又有)
(劉師命者豈其兄弟歟)
夏半隂氣始淅然雲景秋(淅或作晰亦作晳又作晢明也之世切高唐賦晰兮若姣)
(姬揚袂障日而望所思晰與晢同故今本訛為淅也始今按淅為淅瀝凄凉之義晢為明義此詩上云隂氣)
(下云雲景秋則與晳義不相應而宜為淅□之意矣蓋由淅而誤為晰又因晰而轉為晳也)蟬聲入
客耳驚起不可留草草具盤饌不待酒獻酬(待方作持)士生
為名累有似魚中鉤(江中陟仲切見一卷赴陸途中寄三學士詩)齎財入市
賣貴者恒難售(漢宣帝每買餅所從買家輒大讎讎與售同)豈不畏顦顇(選顧)
(僕夫之顦顇久上音樵下音悴或作憔悴)為功忌中休勉哉耘其業以待
歲晚收
東雅堂昌黎集註卷五
