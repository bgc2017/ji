東雅堂昌黎外集註卷九
順宗實錄卷四(起六月盡七月)
六月乙亥(乙或作已)貶宣州巡官羊士諤為汀州寧化縣尉
士諤性輕躁時以公事至京遇叔文用事朋黨相煽頗
不能平公言其非叔文聞之怒欲下詔斬之執誼不可
則令杖殺之執誼又以為不可遂貶焉由是叔文始大
惡執誼往來二人門下者皆懼先時劉闢以劒南節度
副使將韋臯之意于叔文求都領劒南三川謂叔文曰
太尉使某致微誠於公(某或作闢)若與其三川(與其疑當作與某)當
以死相助若不用某亦當有以相酬叔文怒亦將斬之
而執誼固執不可闢尚遊京師未去(尚下或有以字)至聞士諤
(士或作貶有今按士上當别貶字)遂逃歸左散騎常侍致仕張萬福
卒萬福魏州元城人也自曾祖至父皆明經官止縣令
州佐萬福以祖父業儒皆不達不喜書學騎射年十七
八從軍遼東有功為將而還累遷至壽州刺史州送租
賦詣京師至潁川界為盜所奪萬福使輕兵馳入潁川
界討之(入潁川或作入潁州)賊不意萬福至忙迫不得戰萬福悉
聚而誅之盡得其所亡物并得前後所掠人妻子財物
牛馬萬計悉還其家為淮南節度崔圓所忌失刺史改
鴻臚卿以節度副使將兵千人鎮壽州萬福不以為憾
許杲以平盧行軍司馬將卒三千人駐濠州不去有窺
淮南意圓令萬福攝濠州刺史杲聞即提卒去止當塗
陳莊賊陷舒州圓又以萬福為舒州刺史督淮南岸盜
賊連破其黨大歷三年召赴京師代宗謂曰聞卿名久
欲一識卿且將累卿以許杲萬福拜謝因前曰陛下以
許杲召臣如河北賊諸將叛以屬何人代宗笑曰且欲
議許杲事方當大用卿即以為和州刺史行營防禦使
督淮南岸盜賊至州杲懼移軍上元杲至楚州大掠節
度使韋元甫命萬福討之未至淮隂杲為其將康自勤
所逐(勤或作勸下同)自勤擁兵繼掠(擁或作權)循淮而東萬福倍道
追而殺之免者十二三盡得其所虜掠金銀婦女等(女或)
(作人)皆獲致其家代宗詔以本州兵千五百人防秋京西
遂帶和州刺史鎮咸陽固留宿衛(固或作因)李正已反將斷
江淮路令兵守埇橋渦口(埇音勇)江淮進奉船千餘隻泊
渦口不敢進德宗以萬福為濠州刺史萬福馳至渦口
立馬岸上發進奉船淄青將士停岸睥睨不敢動諸道
繼進改泗州刺史為杜亞所忌徵拜左金吾衛將軍召
見德宗驚曰杜亞言卿昏耄卿乃如是健耶圖形凌煙
閣數賜酒饌衣服并勑度支籍口畜給其費至賀陽城
等於延英門外天下益重其名二十一年以左散騎常
侍致仕元和元年卒(元和元年當作貞元二十一年)年九十萬福自始
從軍至卒禄食七十年未嘗病一日典九郡皆有惠愛
癸丑韋臯上表請皇太子監國又上皇太子牋尋而
裴垍嚴綬表繼至悉與臯同贈故忠州别駕陸䞇兵部
尚書故道州刺史陽城左常侍䞇字敬輿吳郡人也
年十八進士及第(䞇大歷八年及第時年二十)又以博學宏詞授鄭
縣尉書判拔萃授渭南尉遷監察御史未幾選為翰林
學士遷祠部員外郎德宗幸奉天䞇隨行在天下搔擾
遠近徵發書詔一日數十下(一日或作日百非是)皆出於䞇䞇操
筆持紙成於須臾不復起草同職皆拱手嗟嘆不能有
所助常啟德宗言方今書詔宜痛自引過罪已以感人
心昔成湯以罪已致興後代推以為聖人楚王失國亡
走一言善而復其國至今稱為賢者陛下誠能不恡改
過以言謝天下臣雖愚陋為詔詞無所忌諱庶能令天
下叛逆者迴心喻旨德宗從之故行在制詔始下聞者
雖武人悍卒無不揮涕感激議者咸以為德宗剋平寇
難旋復天位不惟神武成功爪牙宣力蓋以文德廣被
腹心有助焉累遷考功郎中諫議大夫中書舍人兼翰
林學士丁母憂免喪權知兵部侍郎復入翰林中外屬
意旦夕竢其為相竇參深忌之䞇亦短參之所為且言
其黷貨於是與參不能平尋真拜兵部侍郎知禮部貢
舉於進士中得人為多八年春遷中書侍郎平章事始
令吏部每年集選人舊事吏部每年集人其後遂三年
一置選選人猥至文書多不了尋勘真偽紛雜吏因得
大為姦巧選士一蹉跌或至十年不得官而官之闕者
或累歲無人䞇令吏部分内外官員為三分計闕集人
以為常其弊十去七八天下稱之初竇參出李巽為常
州刺史且迫其行巽常銜之至參貶為郴州别駕巽適
遷湖南觀察德宗常與參言故相姜公輔罪參漏其語
參敗公輔因上疏自陳其事非臣之過德宗詰之知參
洩其語怒未有所發會巽奏汴州節度劉士寧遺參金
帛若干士寧得汴州參處其議士寧常德之故致厚貺
德宗以參得罪而以武將交結(以武當作與武)發怒竟致參於
死而議者多言參死由䞇焉(司馬温公云䞇傳曰德宗殺參䞇有力焉按䞇請令)
(長舉屬吏狀云亦由私訪所親轉為所賣其弊非遠聖鑒明知乃解參之語也及參之死䞇解救甚至當時之)
(人見參䞇有隙遂以已意猜之史官不悅者因歸罪於䞇耳唐小說云竇參所寵青衣上清者參死没入掖庭)
(因言陸䞇誣陷參事德宗乃下詔雪參此說與舊史同)裴延齡判度支天下皆嫉
怨而獨幸於天子朝廷無敢言其短者䞇獨身當之日
陳其不可用延齡固欲去䞇而代之又知䞇之不與已
多阻其奏請也謗毀百端翰林學士吳通玄故與䞇同
職姦巧佻薄與䞇不相能知䞇與延齡相持有間因盛
言䞇短宰相趙璟本䞇所引同對嫉䞇之權密以䞇所
戢彈延齡事告延齡(戢通鑑作譏或作談戢彈或作彈戢)延齡益得以為
計由是天子益信延齡而不直䞇竟罷䞇相以為太子
賓客而黜張滂李充等權(按史滂充皆以論裴延齡得罪此但著黜滂充等而上文)
(不言其所以得罪之由蓋脫漏也)言事者皆言其屈(皆或作多)䞇固畏懼至
為賓客拒門不納交親士友春旱德宗數獵苑中延齡
疏言䞇等失權怨望言於衆曰天下旱百姓且流亡度
支愛惜不肯給諸軍軍中人無所食其事奈何以搖動
羣心其意非止欲中傷臣而已後數日又獵苑中會神
策軍人跪馬前云度支不給馬草德宗意延齡前言即
迴馬而歸由是貶䞇為忠州别駕滂充皆斥逐德宗怒
未解䞇不可測頼陽城等救乃止䞇之為相常以年少
入翰林得幸於天子長養成就之不敢自愛事之不可
者皆争之德宗在位久益自攬持機柄親治細事失君
人大體宰相益不得行其事職而議者乃云由䞇而然
(温公云凡為宰相者皆欲專權安肯自求失職不任宰相乃德宗之失而歸咎於䞇豈人情也䞇論朝官闕員)
(狀云頃之輔臣鮮克勝任過蒙容養苟備職員致勞睿思巨小經慮此乃諫德宗不任宰相親治細事之詞也)
䞇居忠州十餘年常閉門不出入人無識面者避謗不
著書習醫方集古今名方為陸氏集驗方五十卷卒於
忠州年五十二上初即位與鄭餘慶陽城同徵詔始下
而城䞇皆卒城字亢宗北平人代為官族好學貧不
能得書乃求入集賢為書寫吏竊官書讀之晝夜不出
經六年遂無所不通乃去滄州中條山下(州或作洲非是)遠近
慕其德行來學者相繼於道閭里有争者不詣官府詣
城以決之李泌為相舉為諫議大夫拜官不辭未至京
師人皆想望風采(想或作相)云城山人能自苦刻不樂名利
必諫諍死職下咸畏憚之既至諸諫官紛紛言事細碎
無不聞達天子益厭苦之(子或作下非是)而城方與其二弟牟
容連夜痛飲(牟或作并容或作密二字或作并容)人莫能窺其意有懷刺
譏之者將造城而問者(今按此二句亦衍一句疑亦以修改重複而誤也今當削去譏)
(之者將四字)城揣知其意輒彊與酒(輒上或有彊與坐字)客或時先醉
仆席上或時先醉臥客懷中不能聽客語約其二弟云
吾所得月俸汝可度吾家有幾口月食米當幾何買薪
菜鹽米凡用幾錢先具之其餘悉以送酒媪無留也未
嘗有所貯積雖其所服用切急不可闕者客稱其物可
愛城輒喜舉而授之陳萇者候其始請月俸常往稱其
錢帛之美月有獲焉至裴延齡讒毀陸䞇等坐貶黜德
宗怒不解在朝無救者城聞而起曰吾諫官也不可令
天子殺無罪之人而信用姦臣即率拾遺王仲舒數人
守延英門上疏論延齡姦佞䞇等無罪狀德宗大怒召
宰相入語將加城等罪良久乃解令宰相諭遣之於是
金吾將軍張萬福聞諫官伏閤諫趨往至延英門大言
賀曰朝廷有直臣(或作直言)天下必太平矣遂徧拜城與仲
舒等曰諸諫議能如此言事天下安得不太平也(或無也字)
已而連呼太平萬歲太平萬歲萬福武人時年八十餘
自此名重天下時朝夕相延齡城曰脫以延齡為相當
取白麻壞之慟哭於庭竟坐延齡事改國子司業至引
諸生告之曰凡學者所以學為忠與孝也諸生寧有久
不省其親乎明日謁城歸養者二十餘人有薛約者嘗
學於城狂躁以言事得罪將徙連州客寄有根蔕吏縱
求得城家(縱當作蹤)坐吏於門與約飲決别涕泣送之郊外
德宗聞之以城為黨罪人出為道州刺史太學生魯郡
李儻等二百七十人詣闕乞留住數日吏遮止之疏不
得上在州以家人禮待吏人宜罰者罰之宜賞者賞之
一不以簿書介意賦税不登(賦税或作税賦)觀察使數誚讓上
考功第城自署第曰撫字心勞徵科政拙考下下觀察
使嘗使判官督其賦至州怪城不出迎以問州吏吏曰
刺吏聞判官來以為已有罪自囚於獄不敢出判官大
驚馳入謁城於獄曰使君何罪某奉命來候安否耳留
一兩日未去城固不復歸館門外有故門扇横地城晝
夜坐卧其上判官不自安辭去其後又遣他判官崔某
往按之(按或作或非是)崔承命不辭載妻子一行中道而逃城
孝友不忍與其弟異處皆不娶給侍終身有寡妹依城
以居有生年四十餘(生或作甥或作男)癡不能如人常與弟負
之以遊初城之妹夫亡在他處家貧不能葬城親與其
弟舁尸以歸(舁音輿)葬於其居之側往返千餘里卒時年
六十餘戊午以戶部侍郎潘孟陽為度支鹽鐵轉運
副使其日王伾詐稱疾自免自叔文歸第伾日詣中人
并杜佑請起叔文為相且總北軍既不得請以威遠軍
使平章事又不得其黨皆憂悸不自保伾至其日坐翰
林中疏三上不報知事不濟行且臥至夜忽呌曰伾中
風矣明日遂輿歸不出戊子以禮部侍郎權德輿為
戶部侍郎以倉部郎中判度支陳諫為河中少尹伾叔
文之黨於是始去乙未詔軍國政事宜權令皇太子
某勾當百辟羣后中外庶僚悉心輔翼以底于理宣布
朕意咸使知聞上自初即位則疾患不能言至四月益
甚時扶坐殿羣臣望拜而已未嘗有進見者天下事皆
專斷於叔文而李忠言王伾為之内主執誼行之于外
朋黨諠譁榮辱進退生於造次惟其所欲不拘程度既
知内外厭毒慮見摧敗即謀兵權欲以自固而人情益
疑懼不測其所為朝夕伺候會其與執誼交惡心腹内
離外有韋臯裴垍嚴綬等牋表(垍當作均)而中官劉光竒俱
文珍薛盈珍尚解玉等皆先朝任使舊人同心怨猜屢
以啟上上固已厭倦萬機惡叔文等至是遂召翰林學
士鄭絪衛次公王涯等入至德殿撰制詔而發命焉(詔或)
(作誥)又下制以太常卿杜黃裳為門下侍郎左金吾衛大
將軍袁滋為中書侍郎並平章事又下制吏部尚書平
章事鄭珣瑜刑部尚書平章事高郢並守本官罷相皇
太子見百寮於東朝百寮拜賀皇太子涕泣不答拜
景申詔宰臣告天地社稷皇太子見四方使於麟德殿
西亭
東雅堂昌黎外集註卷九
