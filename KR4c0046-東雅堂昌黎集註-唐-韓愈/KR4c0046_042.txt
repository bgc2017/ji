東雅堂昌黎外集註卷二
上賈滑州書(舊史云賈耽以貞元二年改檢校右僕射兼滑州刺史義成軍節度)
(使此篇從蜀苑書稱年二十三則貞元六年也八年而公登第九年而耽入相十一年公)
(三上宰相書耽時正當國亦不報誠以暗投人耶義成今改為武成矣)
愈儒服者不敢用他術干進(術或作藝)又惟古執贄之禮竊
整頓舊所著文一十五章以為贄(章或作首下同)而喻所以然
之意於此曰豐山上有鐘焉人所不可至霜既降則鏗
然鳴(或無既字山海經云豐山有九鐘知霜鳴註云霜降則鐘鳴)蓋氣之感非自鳴
也愈年二十有三讀書學文十五年(或無有字三或作二讀書學文十五)
(年洪慶善云公與邢尚書書云生七歲而讀書十三而能文二十有五而擢第於春官)言行不敢
戾於古人愚固泯泯不能自計(或作故非是)周流四方無所
適歸伏惟閤下昭融古之典義含和發英(和或作華)作唐德
元(或作臣)簡棄詭說保任皇極是宜小子刻心悚慕又焉
得不感而鳴哉徒以獻策闕下方勤行役且有負薪之
疾不得稽首軒階遂拜書家僕待命于鄭之逆旅(僕或作僮)
(逆上或無之字)伏以小子之文可見於十五章之内小子之志
可見於此書與之進敢不勉與之退敢不從(或作退)進退
之際實惟閤下裁之
上考功崔虞部書(或作上考功宏詞官虞部崔員外書或云崔元翰也元翰)
(史有傳名鵬以字行舉進士博學宏辭賢良方正皆異等獨不載為虞部員外郎或略之)
(也公貞元八年登第明年以博學宏詞試于吏部而作此書故書云年二十有六矣)
愈不肖行能誠無可取行已頗僻與時俗異態抱愚守
迷固不識仕進之門廼與羣士争名競得失行人之所
甚鄙(或無行字)求人之所甚利其為不可雖童昏實知之如
執事者不以是為念援之幽窮之中推之高顯之上是
知其文之或可而不知其文之莫可也知其人之或可
而不知其時之莫可也(下知其人上或有是字)既以自咎(以或作已)又
歎執事者所守異於人人(句)廢耳任自(廢上或有之字)華實不
兼(不疑當作必)故有所進故有所退且執事始考文之明日
浮囂之徒已相與稱曰某得矣某得矣問其所從來必
言其有自一日之間九變其說凡進士之應此選者三
十有二人其所不言者(不言或作不云)數人而已而愈在焉及
執事既上名之後三人之中其二人者(或無其字)固所傳聞
矣(固上或有則字)華實兼者也果竟得之而又升焉(果或作畢下同)其
一人者則莫之聞矣實與華違行與時乖果竟退之如
是則可見時之所與者時之所不與者之相遠矣然愚
之所守竟非偶然故不可變(竟非或作慬非故或作固)凡在京師八
九年矣足不跡公卿之門名不譽於大夫士之口(或無譽字)
(於或作一或無士字)始者謬為今相國所第此時惟念以為得失
固有天命不在趨時而偃仰一室嘯歌古人今則復疑
矣未知夫天竟如何命竟如何由人乎哉不由人乎哉
(未上或有又字或無夫字天竟或作天意人乎或並作乎人)欲事干謁(欲上或有夫字)則患
不能小書困於投刺(於或作于)欲學為佞則患言訥詞直卒
事不成(為或作于患下或有於字卒或作則)徒使其躬儳焉而不終日(其躬)
(方本如此而舉正躬作窮蓋誤而諸本作如方云蜀本作而今本皆以表記君子不以一日使其躬儳如不終)
(日語刊作如然不知古而如同意此語不當以如似之義讀之唐人惟韓柳知此子厚答韋中立書假而以僕)
(年先吾子與公此文是也董彦遠曰春秋書星隕如雨左氏室如縣罄是皆以如為而風俗通國人望君而望)
(歲鄒陽書白頭而新是皆以而為如按家語君入廟如右荀子作而右樂府艾如張亦作艾而張今人所用漣)
(洏攷之李善文選乃漣而也實用易之泣血漣如為義去古益遠字義多失惟韓柳文時見一二因為詳之)
(今按孟子望道而未之見亦是此例方言又有而如古字通用之說然陸德明論當時語音之失有曰北人則)
(而如靡異蓋不以為然也然則此而字須讀為如乃為正耳董引室如縣磬乃據左傳作罄字而杜預註云如)
(而也言居室而資糧縣盡故其說如此國語則作縣磬而韋昭註云府藏空虛但有榱梁如縣磬左傳蓋借罄)
(為磬而杜氏誤解國語則正作磬字而韋說得之董氏所引不足據以為說今併論之附見于此)是以
勞思長懷中夜起坐(中一作終)度時揣已廢然而返雖欲從
之末由也已又常念古之人日已進今之人日已退(常或)
(作嘗)夫古之人四十而仕其行道為學既已大成而又之
死不倦故其事業功德老而益明死而益光故詩曰雖
無老成人尚有典刑言老成之可尚也(可上或有人字)又曰樂
只君子德音不已謂死而不亡也(已或作忘亡或作忘方作已)夫今
之人務利而遺道(或無夫字遺或作違)其學其問(問上或無其字)以之取
名致官而已得一名獲一位(或作官)則棄其業而役役於
持權者之門故其事業功德日以忘月以削老而益昏
死而遂亡(忘或作亡)愈今二十有六矣(今下或有年始字)距古人始
仕之年尚十四年豈為晚哉(豈上或有年始字)行之以不息要
之以至死不有得於今必有得於古不有得於身必有
得於後用此自遣且以為知已者之報執事以為如何
哉其信然否也(為如或作謂如)今所病者在於窮約無僦屋賃
僕之資無緼袍糲食之給(糲蘭未厲賴二音)驅馬出門不知所
之斯道未喪天命不欺豈遂殆哉豈遂困哉竊惟執事
之於愈也(執亊下或有者字愈下或無也字)無師友之交無久故之事
無顔色言語之情(顔色言語或作言語顔色)卒然振而發之者必有
以見知爾(或作耳)故盡暴其所志不敢以默(以默或作默默)又懼
執事多在省非公事不敢以至是則拜見之不可期(至下)
(或有於字期下或有也字)獲侍之無時也是以進其說如此庶執事
察之也(庶或作幸之下或無也字)
與張徐州薦薛公逹書(此篇疑非公作當刪)
與少室李拾遺書(諸本室下有山字李下有渤字今從蜀苑新書此書作於)
(元和三年公時尚為博士據新史渤有傳字濬之刻志於學隠少室元和初戶部侍郎李)
(巽諫議大夫韋况交章薦之詔以右拾遺召於是河南少尹杜兼遣使特詔幣即山敦促渤)
(上書謝昔屠羊說有位三旌禄萬鐘知貴於屠羊然不可使妄施彼賤賈也猶能忘已愛)
(君臣雖欲盜榮以濟所欲得無愧屠羊乎不拜洛陽令韓愈遺書云云渤心善其言始出)
(家東都每朝廷有缺政輙附章列上即此書也然公嘗為河南令而未嘗為洛陽令史之)
(誤類如此以公之集考史之載其差誤蓋不止此云耳此書雖不見於正集而史載之則)
(知外集之文亦未可輕議其非也渤元和九年起為著作郎太和中終太子賓客)
十二月某日愈頓首(或無此八字)伏承天恩詔河南敦諭拾
遺公(拾遺公新書作遺公篇内並同)朝廷之士引頸東望若景星鳳皇
之始見也争先覩之為快方今天子仁聖小大之事(小大)
(舉正作大小恐誤事或作士)皆出宰相樂善言如不得聞自即大位
已來於今四年(憲宗以永貞元年即位至今四年即元和三年也)凡所施者無
不得宜(者或作為凡所施者新書作凡所出而施者)勤儉之聲寬大之政幽
閨婦女草野小人(草或作山人新書作子)皆飽聞而厭道之愈不
通於古(愈或作某於或作于)請問先生世非太平之運歟(或無世字非作)
(匪新書作兹非太平世歟)加又有非人力而至者年榖熟衍符貺委
至若干紀之姦不戰而拘纍彊梁之兇銷鑠縮栗迎風
而委伏其有一事未就正自視若不成人(新書無自字視或作是非)
(是)四海之所環無一夫甲而兵者(而或作與)若此時也(若上或有)
(未有字)拾遺公不疾起與天下之士君子樂成而享之斯
無時矣昔者孔子知不可為而為之不已足跡接於諸
侯之國(或無足跡字)即可為之時自藏深山牢關而固距即
與仁義者異守矣想拾遺公冠帶就車惠然肯來舒所
蓄積以補綴盛德之有闕遺(或作遺闕新書無有遺二字)利加於時
(利下或無加字加於新書作加于)名垂於將來踊躍悚企傾刻以冀(傾或)
(作頃)又竊聞朝廷之議必起拾遺公使者往若不許即河
南必繼以行(或無即字)拾遺徵君若不至必加高秩如是則
辭少就多(則或作即新書無則字)傷於廉而害於義拾遺公必不
為也善人斯進其類皆有望於拾遺公拾遺公儻不為
起使衆善人不與斯人施也(或無使字也或作者今按此句疑有誤)由拾
遺公而使天子不盡得良臣君子不盡得顯位人庶不
盡被惠利其害不為細(人庶或作庶人)必望審察而遠思之(而下)
(或有長字遠新書作諦)務使合於孔子之道幸甚愈再拜
答劉秀才論史書(劉秀才或云名軻字希仁集中不他見公是時為史館修)
(撰劉作此書以勉之柳子厚有與公論史官書曰前獲書言史事云具與劉秀才書及今)
(乃見書藁私心甚不喜云云反復論辨皆以公為不肯任作史之責則柳所見即公此書)
(也李漢自謂收拾遺文無所失墜乃逸此篇于正集之外豈以其嘗為子厚所辨駁而遂)
(棄歟或問張子韶曰退之與劉秀才論史書謂為史不有人禍必有天殃子厚作書闢之)
(其說甚有理退之於理似屈子韻曰此亦退之說得未盡處想其意亦不專在畏禍但恐)
(褒貶足以貽禍故遷就其說而失之泥宜為子厚所攻也)
六月九日韓愈白秀才(或無此九字或作某月日韓愈白劉君足下)辱問見
愛教勉以所宜務敢不拜賜愚以為凡史氏褒貶大法
春秋已備之矣(為或作謂)後之作者在據事跡實錄則善惡
自見(或複出實錄二字見下或有矣字)然此尚非淺陋偷惰者所能就
况褒貶邪孔子聖人作春秋辱於魯衛陳宋齊楚卒不
遇而死齊太史氏兄弟幾盡(或無氏字左傳襄二十五年太史書曰崔杼弑其君)
(崔子殺之其弟嗣書而死者二人南史氏聞太史盡死執簡以往聞既書矣乃還)左丘明紀春
秋時事以失明(司馬遷與任安書曰左氏失明厥有國語)司馬遷作史記刑
誅(漢書天漢二年李陵降匈奴遷盛言陵忠武帝以遷誣罔下遷蠶室)班固瘐死(和帝永元初洛)
(陽令种兢以事捕固固死獄中洪慶善云瘐音愈囚以飢寒死也諸本誤作疲或作瘦或作廢皆非是)陳
夀起又廢卒亦無所至(壽字承祚仕蜀為觀閣令史遭父喪有疾使婢侍藥鄉黨以為)
(貶議後以母憂母遺言葬洛陽夀遵其志又坐不歸葬竟被貶議)王隠謗退死家(隠字處叔)
(晉太興初官著作令為虞預所斥竟以謗黜歸死于家)習鑿齒無一足(鑿齒字彦威襄陽人)
(以脚疾居里巷)崔浩范煜赤誅(浩字伯淵後魏人著國書三十卷太武帝太平真君十一年以)
(罪夷其族嘉字蔚宗宋人刪衆家後漢書為一家之作文帝元二十二年謀反伏誅赤或作赤族二字)魏
收夭絶(收字伯起著後魏書一百三十卷北齊後主武平三年卒無子夭或作天)宋孝王誅
死(孝王事高齊為北平王文學撰關東風俗傳三十卷周大象初預尉遲迥事誅死)足下所稱
吳兢(兢撰梁齊周史各十卷陳史五卷隋史二十卷天寳八載卒於恒王傅)亦不聞身貴
而今其後有聞也(或無今其字或無其後字)夫為史者不有人禍則
有天刑豈可不畏懼而輕為之哉唐有天下二百年矣
聖君賢相相踵其餘文武之士(士上或無之字)立功名跨越前
後者不可勝數豈一人卒卒能紀而傳之邪(能上或無複出卒字)
(司馬遷傳卒卒無須臾之閒顔曰促遽之意也)僕年志已就衰退不可自敦率
(或無就字敦率猶敦勉也或作敢為或無此二字今按此二字恐有脱誤)宰相知其無他
才能不足用(他上或無無字)哀其老窮齟齬無所合不欲令四
海内有戚戚者猥言之上苟加一職榮之耳非必督責
迫蹙令就功役也(就下或有其字)賤不敢逆盛指行且謀引去
(且一作自)且傳聞不同善惡隨人所見(傳聞或作傳云聞見)甚者附黨
憎愛不同巧造語言鑿空構立善惡事迹於今何所承
受取信而可草草作傳記令傳萬世乎(或無乎字)若無鬼神
豈可不自心慙愧(自心上或有可字非是或無心字)若有鬼神將不福
人僕雖騃亦粗知自愛實不敢率爾為也夫聖唐鉅跡
(或無聖字)及賢士大夫事皆磊磊軒天地決不沈没(亦苑決下有必)
(字又云蜀本作落落掀天地而無必字又按決或作決地或作抉地今按古潮本軒亦作掀而無必字蓋因)
(柳子厚書云所云磊磊軒天地者決必不沈没諸本或誤加必字耳今從柳集作軒從潮本去必字)今館
中非無人將必有作者勤而纂之(將必或作必將)後生可畏安
知不在足下(或脱不在二字)亦宜勉之愈再拜
與大顛師書(此書諸本皆無唯嘉祐小杭本有之其篇次在此與作召顛作巔師)
(作和尚方本列於石刻之首今從杭本附此而名篇從方氏杭本又註云唐元和十四年)
(刻石在潮陽靈山禪院宋慶歷丁亥江西袁陟世弼得此書疑之因之滁州謁歐陽永叔)
(永叔覧之曰實退之語它意不及也方本略載其語又錄歐公集古錄跋尾云文公與顛)
(師書世所罕傳予以集錄古文其求之博蓋久而後獲其以繫辭為大傳謂著山林與著)
(城郭無異等語宜為退之之言其後書吏部侍郎潮州刺史則非也蓋退之自刑部侍郎)
(貶潮州後移袁州召為國子祭酒遷兵部侍郎久之始遷吏部而流俗相傳但知為韓吏)
(部爾顛師遺記雖云長慶中立蓋并韓書皆國初重刻故謬為附益爾方又註云今石刻)
(乃元祐七年重立又云按公三簡皆邀速常語耳初無崇信佛法之說妄者旁沿别譔答)
(問等語以肆誣謗要當存此簡以解後世之惑今按杭本不知何人所註疑袁自書也)
(更以跋尾參之其記歐公之語不謬矣而東坡雜說乃云韓退之喜大顛如喜澄觀文暢)
(意非信佛法也而或者妄撰退之與大顛書其詞凡鄙雖退之家奴僕亦無此語今一士)
(人又於其末妄題云歐陽永叔謂此文非退之不能作又誣永叔矣蘇公此語蓋但見集)
(註之出於或人而未見䟦尾之為歐公親筆也二公皆號一代文宗而其去取不同如此)
(覽者不能無惑然方氏盡載歐語而略不及蘇說其意可見至吕伯恭乃於文鑑特著蘇)
(說以備乙覽則其同異之間又益後人之惑矣以余考之所傳三書最後一篇實有不成)
(文理處但深味其間語意一二文勢抑揚則恐歐袁方意誠不為過但意或是舊本亡逸)
(僧徒所記不真致有脱誤歐公特觀其大概故但取其所可取而未暇及其所可疑蘇公)
(乃覺其所可疑然亦不能察其為誤而直斥以為凡鄙所以其論雖各有以而皆未能無)
(所未盡也若乃後之君子則又往往不能究其本根其附歐說者既未必深知其所以為)
(可信其主蘇氏者亦未必果以其說為然也徒幸其言可為韓公解紛若有補於世教故)
(特表而出之耳皆非可與實事而求是者也至如方氏雖附歐說然亦未免曲為韓諱殊)
(不知其言既曰久聞道德又曰側承道高又曰所示廣大深迥非造次可喻又曰論甚宏)
(博安得謂初無崇信其說之意邪韓公之事余於答孟簡書蓋已論其詳矣故不復論特)
(從方本載此三書於别集并錄歐公二語而附蘇說方說於其後且為全載書文於此而)
(考其同異訂其謬誤如左方以為讀者以此觀之則其決為韓公之文而非它人之所能)
(作無疑矣方氏所據石本與杭本又自不同則疑傳寫之訛而歐公所疑官稱之誤亦得)
(為之但愚意猶恐當時既謫刺遠州亦未必更帶侍郎舊官也方氏所駁世俗偽造誣謗)
(之書即今所謂別傳者洪慶善辨證云別傳載公與大顛往復之語深詆退之其言多近世)
(經義之說又偽作永叔䟦云使退之復生不能自解免吳源明云徐君平見介甫不喜退)
(之故作此文方氏又云周端禮曰徐安國自言年二十三四時戲為此今悔之無及然則)
(其為徐作無疑矣但君平字安道而方云安國未知便是君平否耳然靈山石刻張繫所)
(撰其間載韓公問大顛云西國一真之法何不教人顛云教人逹性離無明貪嗔驕慢不)
(生嫉妬此亦釋子常言初無難解但韓公素所未聞而頗中其病故雖不盡解而適亦有)
(會於心耳又載韓公責云人生貴賤各有定分何得以三塗之說誑人而顛答云公何不)
(常守侍郎之任而來此為官耶則恐其有謬誤或其徒所附益也)
愈啟(或無此二字)孟夏漸熱(下或有伏字)惟道體安和愈弊劣無
謂坐事貶官到此久聞道德切思見顔(切杭作竊據石本如此切乃懇)
(切之意此下大率多從石本云)緣昨到來未獲參謁儻能暫垂見過實
為多幸(杭本無儻能以下十字)已帖縣令具人船奉迎日久竚瞻
(帖杭作貼久當作夕竚據石本作佇)不宣愈白(據石本無愈白字今據石本此下具銜姓名下云上)
(顛師四月七日)
愈啟(或無此二字)海上窮處無與話言側承道高思獲披接
專輙有此咨屈儻惠能降喻非所敢望也(惠字疑衍或下有然字而)
(并在能字之下諸本及石本皆誤)至此一二日却歸高居亦無不可旦
夕渴望(杭本無儻惠以下二十七字而有此旬來晴明不甚熱儻能乘閒一訪實謂幸也十八字今按)
(此旬以下乃下篇語定從石本)不宣愈白(據石本無愈白字今據石本與前書同但云六月初三日)
愈啟(或無此二字)惠勻至辱答問珍悚無已所示廣大深迥
非造次可諭(杭作量)易大傳曰(或無易大二字曰一作云)書不盡言言
不盡意然則聖人之意其終不可得而見邪(據石本意作旨無而)
(字邪作也氐今按易實作意邪而無終而二字大石本亦自多誤也後放此)如此而論讀來
一百遍(一字疑衍蘇氏所謂凡鄙蓋指此等處耳)不如親□顔色隨問而對
之易了(據石本如此但無親字而今按親下當有見字而兩本皆闕故不敢增空其處以待知者杭)
(但云不如親面而對之是亦蘇氏所謂凡鄙者然親字乃方本之闕文面字乃問字之誤筆而又脱去口顔色)
(隨易了六字耳)此旬來晴明旦夕不甚熱儻能乘閒一訪幸甚
旦夕馳望(杭本已見上篇此不復出)愈聞道無疑滯行止繫縛苟非
所戀著則山林閒寂與城郭無異(此從杭本但郭作隍今據歐公語據石本)
(止下有所字縛下有愛戀字所下無戀字及則字而著字下複出著字及與字異下有邪字皆非是其用邪字)
(尤不當律令亦所謂凡鄙者也但或疑非字下當有有字言於行止繫縛若無所戀著則静閙一致語尤明白)
(耳或又疑非當作有則語意賓主尤順然未知孰是又諸本皆無不敢輙增改也)大顛師論甚
宏博而必守山林義不至城郭(顛杭見上或無師字杭無義字城作州)自
激修行獨立空曠無累之地者非通道也(自或作似然細考之與下)
(文激修行四字皆可疑或又以也為矣而并非通道四字屬於行字之下又以獨為自而立下有於字皆非是)
勞於一來安於所適道故如是(於杭作于適方據石本與杭本並作識今得真)
(石本考之乃如此然則方之所考亦不詳矣蓋適猶便也與唯適之安之語用字略同言一來雖勞而既來則)
(當随其所便無處不安也道故如是即所以結上文道無疑滯之意方以如為此亦石本誤)不宣愈
頓首(據石本無末三字今據石本與前二書同但云大顛禪師七月十五日不知韓公之於大顛既聞其)
(語而為禮益恭如此何也)
東雅堂昌黎外集註卷二
