東雅堂昌黎集註卷十
律詩凡八十首(諸本作七十九首今从蜀本)
送李尚書赴襄陽八韻(得長字季遜也遜字友道荆州石首人元和十)
(年十月分山南東道為兩節度使以遜檢校工部尚書為襄州刺史充襄復郢均房節度)
(使以右羽林將軍高霞寓為唐州刺史充唐隨鄧節度使遜赴襄陽廷臣送者三十餘人)
(分韻賦詩太常卿許孟容為之序按遜本傳遷戸部侍郎為山南東道節度使又按襄州)
(石本題名銜云檢校工部尚書李遜時遜蓋自尚書而出史略之)
帝憂南國切改命付忠良(先是山南東道節度使嚴綬討吳元濟無功罷為太子少)
(保乃以遜為節度故云)壤畫星搖動旗分獸簸揚五營兵轉肅千
里地還方控帶荆門遠飄浮漢水長賜書寬屬郡(或作部)
戰馬隔鄰疆縱獵雷霆迅觀棋玉石忙風流峴首客(羊叔)
(子嘗與客鄒湛豋峴山曰自有宇宙便有此山)花豔大堤倡(大堤地名在襄陽宋隋王誕為襄陽)
(郡聞諸女歌因為詞曰朝發襄陽城暮至大堤曲大堤諸女兒花豔驚郎目)富貴由身致誰
教不自強
和席八十二韻(席八或以為席謙非也當是席□按諱行錄席□行八貞元十)
(年進士)
絳闕銀河曙東風右掖春(應劭漢官儀中書為右曹稱西掖正門之兩旁曰掖)官
隨名共美花與思俱新綺陌朝遊間綾衾夜直頻(漢官典職)
(儀曰尚書郎入直供青綾白綾被)横門開日月高閣切星辰庭變寒前
草天銷霽後塵溝聲通苑急柳色壓城勻綸綍謀猷盛
(禮記王言如綸其出如綍音紼李本校謀作謨然閣本只作謀考之周書作謀為是但謨古字作惎李涪刊誤)
(曰舊作嘉謨今作嘉謀猶沈浮二音通也)丹青步武親芳菲含斧藻(揚子吾未見斧)
(藻其德若斧藻其楶者斧與黼同)光景暢形神傍砌看紅藥(謝朓中書省詩云紅)
(藥當階翻)廵池詠白蘋(柳惲為吳興太守有江南曲云汀洲採白蘋日落江南春)多情懷
酒伴(懷或作怯)餘事作詩人倚玉難藏拙(玉或作市)吹竽久混眞
(齊宣王好竽南郭先生不知竽而濫進見韓子)坐慚空自老江海未還身
和武相公早春聞鸎(武元衡也元衡以元和八年三月自西川節度使拜)
(相公此篇與所和孔雀皆元衡拜相後追和其鎮蜀時作)
早晩飛來入錦城(華陽國志成都萬里橋南岸有錦城)誰人教解百般鳴
春風紅樹驚眠處似妬歌童作豔聲
太安池(闕未唐長安有太安宫太安亭而太安池嘗載見豈安樂公主所鑿定昆池)
(耶景龍中請昆明池中宗不與主怒自鑿定昆池延衺數里豈即此池耶)
遊太平公主山莊(諸本無此題唐本太安池下增闕字而别出此題云晁本)
(李謝本所校並同)
公主當年欲占春故將臺榭押城闉(押或作壓)欲知前面花
多少(或作處)直到南山不屬人
晩春
誰收春色將歸去(將歸或作歸將非是)慢綠妖紅半不存(慢或作漫)榆
莢秪能隨柳絮等閒撩亂走空園
大行皇太后挽歌詞三首(此憲宗母莊憲皇后也樊本云諸本脱太)
(字非是韋昭云大行者不反之辭天子皇后崩未有謚故稱大行)
一紀尊名正(后以永貞元年尊為皇太后崩於十一年故曰一紀)三時孝養榮(禮記)
(文王之為世子朝於王季日三養移亮切)高居朝聖主厚德載羣生武帳
虛中禁(虛或作空漢霍光傳太后被珠襦盛服坐武帳中)玄堂掩太平(齊謝眺敬皇后)
(哀冊文曰翠㡩舒阜玄堂啓扉)秋天笳鼓歇松栢徧山鳴
威儀備吉凶文物雜軍容配地行新祭(漢光武中元元年上文帝母薄)
(太后曰高皇后配食地)因山託故封(漢文帝治霸陵因山不起墳皇后合葬豐陵故云故封)
鳳飛終不返(列仙傳秦穆公女弄玉吹簫隨鳳凰飛去)劒化會相從(晉張華劒化延)
(平津事有天生神物終當合耳之語王介甫曰此非君臣所宜言近於黷也)無復臨長樂(叔孫)
(通傳惠帝東朝長樂宫漢皇太后所居宫名)空聞報曉鐘(報曉或作曉暮)
追攀萬國來警衛百神陪畫翣登秋殿(禮喪服大記畫翣二注云漢制)
(以木為筐廣三尺高二尺四方兩角高衣以布翣所甲切)容衣入夜臺(喪大記飾棺君龍帷)
(三池振容注云青質五色畫之於絞繪而垂之以為振容容衣蓋謂此也)雲隨仙馭遠風助
聖情哀(助方作動非是)只有朝陵日粧奩一暫開(漢明帝謁原陵見太后鏡)
(奩中物感動悲涕)
廣宣上人頻見過(廣宣蜀僧元和中住長安安國寺寺有紅樓宣有詩名號)
(紅樓集)
三百六旬長擾擾(百或作十)不衝風雨即塵埃久慙朝士無
禆補(慙一作為)空愧高僧數往來學道窮年何所得吟詩竟
日未能廻天寒古寺遊人少紅葉忩前有幾堆
閒遊二首(元和十二年春作公自中書舍人降右庶子云)
雨後來更好繞池徧青青柳花閒度竹菱葉故穿萍(故或)
(作亂杜詩潛龍故起雲江上燕子故來頻皆用此字)獨坐殊米厭孤斟詎能醒持
竿至日暮幽詠欲誰聽
兹遊苦不數再到遂經旬(到或作至經或作兼)萍蓋汙池淨藤籠
老樹新林鳥鳴訝客(鳥或作鸎)岸竹長遮鄰子雲秪自守(楊子)
(雲傳安帝時丁傳董賢用事雄方草太元有以自守泊如也)奚事九衢塵
酬馬侍郎寄酒(馬總)
一壺情所寄四句意能多秋到無詩酒其如月色何
和侯協律詠笋(侯喜也時或云公意專以譏時相自得方張王至蛇虺首掀)
(掀大扺言其挾勢植黨苞藏姦慝之狀如此豈李逢吉之謂耶是時裴度欲討蔡逢吉引)
(其黨令孤楚蕭俛等阻之公亦坐忤宰相意自中書舍人降右庶子)
竹亭人不到新笋滿前軒乍出真堪賞初多未覺煩(或作)
(繁公律詩不重用韻)成行齊婢僕環立比兒孫驗長常攜尺愁乾
屢側盆對吟忘膳飲偶坐變朝昏滯雨膏腴溼驕陽氣
候温得時方張王(莊子所謂王長其間是也並去聲讀公與劉夢得蒲萄詩皆用張王字)
挾勢欲騰鶱見角牛羊没看皮虎豹存攢生猶有隙散
布忽無垠詎可持籌筭誰能以理言縱横公占地羅列
暗連根狂劇時穿壁羣強幾觸藩深潛如避逐(一作世)遠
去若追奔始訝妨人路還驚入藥園萌牙防&KR0906;大覆載
莫偏恩已復侵危砌非徒出短垣身寧虞瓦礫計擬揜
蘭蓀且歎高無數庸知上幾番短長終不校先後竟誰
論外恨苞藏密中仍節目繁暫須廻步履要取助盤飱
(或作餐盤飱寘璧左氏語)穰穰疑翻地(穰上聲)森森競塞門戈矛頭戢
戢蛇虺首掀掀婦懦咨料㨂(料音聊一或作聊量也張湛列子序且將料簡世所)
(希有者)兒癡謁盡髠侯生來慰我(或作意)詩句讀驚魂屬和
才將竭呻吟至日暾(日或作欲楚詞九嘆日暾暾其西舍亦可以日入言也暾他昆切)
過鴻溝(公從裴晉公平蔡元和十二年八月入汴過鴻溝作也漢四年劉項割鴻溝以)
(西為漢以東為楚地在滎陽東南二十里此下皆隨裴晉公伐蔡詩)
龍疲虎困割川原億萬蒼生性命存誰勸君王回馬首
真成一擲賭乾坤
送張侍郎(張賈時自兵部侍郎為華州刺史閣本作侍御非)
司徒東鎮馳書謁(元和十年正月加宣武節度使韓弘為司徒)丞相西來走
馬迎(元和十二年七月以宰相裴度為淮西宣慰處置使)兩府元臣今轉密一方
逋寇不難平
贈刑部馬侍郎(馬總時副晉公東征)
紅旗照海壓南荒徵入中臺作侍郎(中臺或作臺中非是)暫從相
公平小寇便歸天闕致時康
奉和裴相公東征途經女几山下作(或無奉字女几山在)
(河南府福昌縣三十四里白樂天云晉公出討淮西過女几山下題詩云待平賊壘報天)
(子莫指仙山示武夫而公此詩和云)
旗穿曉日雲霞雜(雲一作紅雜作集諸今按對偶及文勢當从本)山倚秋光
劒戟明(洪慶善云以我之旗况彼雲霞以彼之山况我之劒戟詩家謂之廻鸞舞鳳格)敢請相公
平賊後暫㩦諸吏上峥嶸
郾城晩飲奉贈副使馬侍郎及馮李二員外(或無)
(奉字馮李謂馮宿李宗閔也閣本馮宿時以都官李宗閔時以禮部並從征郾音偃)
城上赤雲呈勝氣眉閒黃色見歸期幕中無事惟須飲
即是連鑣向闕時(說文云鑣馬銜也鑣補驕切)
酬别留後侍郎(或無酬字蔡平命馬總為留後)
為文無出相如右(司馬相如也漢武帝櫂居左右常召相如視草)謀帥難居卻
縠先(僖二十七年左氏晉文公作三軍謀元帥趙襄曰卻縠可卻音隙縠音斛)歸去雪銷
溱洧動(溱洧二水名溱在河南洧在鄭)西來旌旆拂晴天
同李二十八夜次襄城(李正封也)
周楚仍連接川原乍屈盤雲垂天不暖塵漲雪猶乾印
綬歸台室旌旗别將壇欲知迎候盛騎火萬星攢
同李二十八員外從裴相公野宿西界
四面星辰著地明散燒烟火宿天兵不關破賊須歸奏
自趁新年賀太平
過襄城
郾城辭罷過襄城潁水嵩山刮眼明巳去蔡州三百里
家人不用遠來迎
宿神龜招李二十八馮十七(龜下或有驛字汝州有神龜驛臺按)
(九域志開皇初建李謂正封馮謂宿也)
荒山野水照斜暉啄雪寒鴉趁始飛夜宿驛亭愁不睡
幸來相就蓋征衣
次硤石(諸本硤作峽今陜縣也地理志可考)
數日方離雪今朝又出山試憑高處望隱約見潼關
和李司勲過連昌宫(或作李二十八司勲無過字速昌宫在河南壽安縣)
(之二十九里按志高宗顯慶三年置然落句云云疑為明皇所作而元微之連昌宫辭大)
(㮣詠明皇帝或云開元中曾葺之耳公從晉公平淮西回過夀安而作)
夾道疎槐出老根高薨巨桷壓山原宫前遺老來相問
今是開元幾葉孫
次潼關先寄張十二閣老使君(張賈華潼關在華州隂縣界)
(張閣老即華州刺史國史補云兩省相呼為閣老)
荆山已去華山來(史記黃帝鑄鼎荆山下荆山在漢馮翊懷德縣華山太華也在華隂縣)
日出潼關四扇開(出或作照扇或作面)刺史莫辭迎候遠相公親
破蔡州廻(親或作新)
次潼關上都統相上(都統謂韓弘也頭館本無此篇關下或有字一本)
(在雨中寄張籍候喜詩後)
暫辭堂印執兵權盡管諸軍破賊年寇蓋相望催入相
待將功德格皇天
桃林夜賀晉公(元和十二年十二月壬戌以裴度守本官賜上柱國晉國公丙)
(子以右庶子韓愈為刑部侍郎考其年十二月丙辰朔壬戌則其月七日度以其月十六)
(日方至自蔡則前除命蓋在公未入朝之前故公詩夜賀晉公於桃林桃林在陜之靈寶)
(縣云)
西來騎火照山紅夜宿桃林臘月中手把命珪兼相印
一時重疊賞元功
送李員外院長分司吏都(李員外正封也)
去年秋露下羇旅逐東征今歲春光動驅馳别上京飲
中相顧色送後獨歸情兩地無千里因風數寄聲
晉公破賊回重拜台司以詩示幕中賓客愈奉
和(或作晉公自蔡州入覲途中重拜云云愈因和之)
南伐旋師太華東天書夜到冊元功將軍舊壓三司貴
相國新兼五等崇鵷鷺欲歸仙仗裏熊羆還入禁營中
長慙典午非材職(或作識蜀志譙周曰典午忽兮典司午馬也白樂天自江州司馬還朝再)
(出亦曰昔徵從典午)得就閒官即至公
獨釣四首(釣或作酌坐厭親刑柄為刑部侍郎時作)
侯家林館勝偶入得垂竿曲樹行藤角平池散芡盤(芡音)
(儉)羽沈知食駛(或作快或作駃)緡細覺牽難聊取夸兒女榆條
繫從鞍
一逕向池斜池塘野草花雨多添柳耳水長减蒲芽坐
厭親刑柄偷來傍釣車(坐厭方作厭坐云厭與偷為一義坐親刑柄來弄釣車為一說)
(公詩多此體之今按坐厭與偷來為對亦自親切又况坐厭乃常用語韋蘇州云坐厭淮南守此類極多方)
(从誤本更為曲說不知語意之拙澁也)太平公事少吏隱詎相賖
獨往南塘上秋晨景氣醒露排四岸草風約半池萍
鳥下見人寂魚來聞餌馨所嗟無可召不得倒吾缾
秋半百物變溪魚去不來風能坼芡觜露亦染棃顋(廣信)
(晁氏舊藏印本能作稜亦作液一云山谷所定)遠岫重疊出寒花散亂開所期
終莫至日暮與誰廻
枯樹
老樹無枝葉風霜不復侵腹穿人可過皮剥蟻還尋寄
託惟朝菌依投絶暮禽猶堪持改火(論語鑚燧改火馬融曰周書令有改)
(火之文春取榆柳之火夏取棗杏之火季夏取桑柘之火秋取柞槱之火冬取檀槐之火一年之中鑚火各異)
(木故曰改火也)未肯但空心
元日酬蔡州馬十二尚書去年蔡州元日見寄
之什(馬十二總也元和十三年元日有詩寄公次年元日公以此詩酬之)
元日新詩巳去年蔡州遥寄荷相憐今朝縱有誰人領
自是三峯不敢眠(峯或作冬方从唐本云華岳有三峯唐人守華者皆謂之三峯守蓋公西)
(歸經從之路馬詩必有所序述今不可得而詳也据今按此詩并題皆不言經由華州所作方說既無所又)
(三峯不敢眠亦無文理今當闕之以俟知者)
詠燈花同侯十一(或作同侯十一詠燈花侯十一喜也雪浪齋日記云此詩)
(極似少陵)
今夕知何夕花然錦帳中自能當雪暖那肯待春紅黃
裏排金粟(諸本黃作囊何遜詩金粟襄搔頭蜀人史彦升曰黃裏排金謂額閒花鈿也又沈約宋書)
(漢制乘輿翠蓋黃裹所謂黃屋也諸本多引漢紀注實此義今按漢制黃屋與此詩文意不同疑史說誤)
釵頭綴玉蟲更煩將喜事來報主人公(一作翁)
祖席前字(舊注云以王涯徙袁州刺史而作按舊紀涯刺袁州元和三年四月)
(也公時在東都故曰祖席洛橋邊此詩前後注文舊本無之蜀本亦然又或二題前字秋)
(字上皆有得字)
祖席洛橋邊親交共黯然野晴山簇簇霜曉菊鮮鮮書
寄相思處杯銜欲别前淮陽知不薄(陽本作南洪本作陽云用汲黯薄淮)
(陽事以後詩有淮南字隨筆以誤也)終願早廻船
秋字
淮南悲木落而我亦傷秋(而或作今)況與故人别那堪羇宦
愁榮華今異路風雨苦同憂莫以宜春遠(宜春即袁州也)江山
多勝遊(公自題此二詩後云兩詩何處好就中何處佳何處惡)
送鄭尚書赴南海(鄭尚書名權有序在集)
番禺軍府盛(番禺今之廣州番音潘禺音愚)欲說暫停杯蓋海旂幢
出連天觀閣開衙時龍戸集(龍戸採珠戸也南海亦謂之蜑戸)上日馬
人來(後漢馬援討蠻以數十人留於象林所鑄銅柱下南蠻呼為馬留人見新史南蠻傳)風静鶢
鶋去(左氏祀爰居國語海鳥曰鶢鶋鶢音爰鶋音居)官廉蚌蛤廻(東漢孟嘗為合浦太)
(守珠復還)貨通師子國(師子國在南海中)樂奏武王臺(武或作越漢傳尉佗自稱)
(南越武王)事事皆殊異無嫌屈大才
答道士寄樹雞(樹雞木耳之大者東坡和陶詩曰黃菘養土羔老禇生樹雞)
軟濕青黃狀可猜欲烹還喚木盤廻煩君自入華陽洞
直割乖龍左耳來(柳子厚龍城志茅山道士吳綽採藥於華陽洞口見一兒手把三珠戲於)
(松下綽從之奔入洞中化為龍以三珠填左耳中綽斸其耳而失其珠又馮贄雲仙錄天罰乖龍必割其耳)
左遷至藍關示姪孫湘(漢時依上古法朝列以右為尊故謂降秩為左)
(遷藍關即秦之嶢關在今藍田縣青瑣高議云湘字清夫公姪也落魄不羈公勉之學乃)
(笑作詩有能開頃刻花之句公曰汝能奪造化開花乎湘遂聚土覆盆良久曰花已發矣)
(舉杯乃碧花二朵葉間有小金字乃詩一聯云雲横秦嶺家何在雪擁藍關馬不前公未)
(曉詩意湘曰事久可驗公後貶潮陽途有一人冒雪而來乃湘也湘曰公憶花上句乎乃)
(今日事也公詢地名即藍關再三嗟嘆曰吾為汝成此詩云云酉陽雜爼亦載是事獨不)
(載湘名然公逸詩有徐州贈族姪云自言有竒術探妙知天工意亦若□是事豈湘果有)
(出世之學耶筆墨閒錄云此詩仁且有禮非志仁義者不能也)
一封朝奏九重天夕貶潮州路八千(州一作陽元和十四年公為刑部侍)
(郎上表極諫佛骨事帝大怒將抵死持示宰相崔羣裴度羣度力言愈忠願少寬假以來諫諍帝稍解乃責潮)
(州刺史)欲為聖明除弊事肯將衰朽惜殘年(欲或作本肯將作豈將又)
(作豈於朽或作暮惜一作計)雲横秦嶺家何在雪擁藍關馬不前(擁或)
(作揜字今按此詩於暮計揜四皆不如今本之勝)知汝遠來應有意好收吾骨
瘴江邊(左傳蹇叔曰余收爾骨焉)
武關西逢配流吐蕃(唐志武關在商州商洛縣之東公謫潮州自藍田入)
(商洛於武關西見作)
嗟爾戎人莫慘然湖南地近保生全(地近或作近地)我今罪重
無歸望直去長安路八千
次鄧州界
潮陽南去倍長沙戀闕那堪又憶家心訝愁來惟貯火
(惟一作誰)眼知别後自添花商顔暮雪逢人少(前漢溝洫志引洛水至商)
(顔下注商山之顔譬人之顔額也)鄧鄙春泥見驛賖(鄧鄙字見左威公九年)早晚
王師收海嶽普將雷雨發萌芽
題臨瀧寺(臨瀧韶州縣名公前瀧吏詩具述其詳)
不覺離家已五千(漢高帝紀提三尺取天下及韓安國傳本無劒字古固有如此造語者公)
(言離家巳五千則知其為里也或以歇後誚之則非)仍將衰病入瀧船潮陽未到
吾能說(吾能或作人先或作先聞)海氣昏昏水拍天(水或作浪)
晚次宣溪辱韶州張端公使君惠書叙别酬以
絶句二章(或無辱端公絶句字韶去潮尚遠當在元和十四年夏作筆墨閒錄)
(潮州以後詩最哀深宣溪絶句等詩絶有味)
韶州南去接宣溪(韶或作潮非是)雲水蒼茫日向西客淚數行
元自落(元或作先)鷓鴣休傍耳邊啼
兼金那足比清文(那或作安)百首相隨愧使君(百或作白)俱是嶺
南廵管内莫欺荒僻斷知聞
題秀禪師房
橋夾水松行百步(松或作船)竹牀莞席到僧家(牀或作林莞九還切)
暫拳一手支頭卧(頭或作頥)還把漁竿下釣沙(釣或作晚)
將至韶州先寄張端公使君借圖經(或無端公字此詩)
(及下至韶州留别詩皆自潮移袁道中作)
曲江山水聞來久恐不知名訪倍難願借圖經將入界
每逢佳處便開看(每或作亦)
過始興江口感懷(韶州始興郡大歴十四年四月起居舍人韓會以罪貶韶)
(州刺史公隨會而遷時年十歲至是貶潮州道過始興所謂感懷也)
憶作兒童隨伯氏南來今只一身存目前百口還相逐
舊事無人可共論
韶州留别張端公使君(公量移袁州故云留别又曰公元和十四年正)
(月以論佛骨貶潮州三月至潮州十月量移袁州十五年正月至袁州其往來上下於韶)
(皆梅柳新時也故云來往再逢梅柳新)
來往再逢梅柳新别離一醉綺羅春久欽江總文才妙
(陳孔奐曰江總文華之人)自歎虞翻骨相屯(虞翻仕吳為騎都尉嘗云自恨骨體不媚犯上)
(獲罪)鳴笛急吹争落日清歌緩送欵行人(諸本争作催欵作感唐本云蜀)
(本亦作争李云二宋評此詩小宋疑感字誤大宋初不以為然後得善本始信)巳知奏課當徵
拜那復淹留詠白蘋(汀洲採白蘋柳惲詩語)
量移袁州張韶州端公以詩相賀因酬之(或無端公)
(因三字或作量移袁州酬張韶州先寄詩賀或作量移袁州張韶州先詩見賀因酬之題)
(語凢四易各有義也)
明時遠逐事何如遇赦移官罪未除北望詎令隨塞鴈
(管子鴈春北秋南)南遷纔免葬江魚(屈原寧葬江魚腹中)將經貴郡煩留
客先惠高文謝起予暫欲繫船韶石下(水經韶石對峙似闕郡志曰舜)
(嘗登此奏樂今有廟在焉)上賓虞舜整冠裾
次石頭驛寄江西王十中丞閣老(仲舒也時仲舒自中書舍)
(人出為江南西道觀察使公自袁還朝次石頭而作按水經注贛水西岸有盤石謂之石)
(頭在豫章郡北)
馮高試廻首(試廻或作廻馬馬今按下句有馬字作非是)一望豫章城人由
戀德泣(由或作猶)馬亦别羣鳴寒日夕始照風江遠漸平(風江)
(或作江風)默然都不語應識此時情
遊西林寺題蕭二兄郎中舊堂(蕭兄有女出家諸本遊作題)
(題作故無兄字及注蕭二存也存少與韓會梁肅友善惡裴延齡之為人弃官歸廬山廬山今)
(猶有蕭存魏弘李渤同遊大林題名)
中郎有女能傳業(中郎蔡邕也其女文姬能誦憶父書無遺誤)伯道無兒可
保家(今按因話錄作無人可主家伯道鄧攸也攸棄巳子而全兄子卒以無後時人哀之曰皇天無知鄧)
(伯道無兒)偶到匡山曾住處幾行衰淚落烟霞(因話錄作今日匡山)
(過舊隱空將衰淚對烟霞)
自袁州還京行次安陸先寄隨州周員外(諸本如此)
(但以隨為循方从唐本云自貶所蒙恩袁州除官還京凡多六字方云如淳漢紀注曰凡)
(言除者除故官就新官也公誌鄭儋墓曰詔授司馬節度除其官為工部尚書與此同周)
(員外周君巢也時為隨州刺史以經由道里考之作循非是今按諸本得之唐本既顛)
(倒重複而方說又不可曉疑袁州字當在貶字上或注在所字下循州之辨則方得之一)
(本或袁州下有除官二字亦通隨又作復當考)
行行指漢東(左氏漢東之國隨為大)暫喜笑言同雨雪離江上蒹
葭出夢中面猶含瘴色眼巳見華風歲暮難相值酣歌
未可終
題廣昌館(館在隨州棗陽縣南)
白水龍飛已幾春(張衡東京賦我世祖乃龍飛白水)偶逢遺跡問耕人
(逢或作尋)丘墳發掘當官路(或作道)何處南陽有近親(顯宗為東海公)
(曰河南帝城多近臣南陽帝鄉多近親)
寄隨州周員外(隨或作循或作復說巳見上)
陸孟丘楊久作塵(蜀本楊作陽公與陸長源孟叔度丘穎楊凝及周君巢用為董晉幕客故)
(也)同時存者更誰人金丹别後知傳得(周好金丹服餌之術柳子厚集)
(中有答周君巢論餌藥久壽書是也)乞取刀圭救病身(本草云刀圭者十分方寸匕之一)
酒中留上襄陽李相公(謂逢吉也諸本作醉中留别襄州李相公)
濁水汙泥清路塵(曹子建詩君若清路塵妾若濁水泥)還曾同制掌絲綸
(公元和十一年正月為中書舍人而逢吉以其年二月自舍人拜相故云)眼穿長訝雙魚斷
(選遺我雙鯉魚中有尺素書)耳熱何辭數爵頻(楊惲書云酒後耳熱仰天拊缶而呼烏烏)
銀燭未消忩送曙(銷或作終或作殘忩或作雞)金釵半醉座添春(醉或)
(作墜許彦周云退之此語殊不類其為人乃知賦梅花不獨宋廣平也)知公不久歸鈞軸
應許閒官寄病身
去歲自刑部侍郎以罪貶潮州刺史乘驛赴任
其後家亦譴逐小女道死殯之層峯驛旁
山下蒙恩還朝過其墓留題驛梁(諸本只作題驛梁下)
(有注字與此題少異今从唐本)
數條藤束木皮棺草殯荒山白骨寒驚恐入心身巳病
扶舁沿路衆知難(舁音余)繞墳不暇號三帀(延陵季子適齊子死葬於)
(嬴博之間既封且號者三見禮記)設祭惟聞飯一盤(荆楚歲時記祭子推文黍飯一盤)
致汝無辜由我罪百年慙痛淚闌干
賀張十八秘書得裴司空馬(張籍裴度也或作酬張秘書因騎馬)
(贈詩)
司空遠寄養初成毛色桃花眼鏡明(爾雅馬黃白雜毛曰駓注云今桃花)
(馬也顔延之赭白馬賦曰雙瞳夾鏡)落日巳曾交轡語春風還擬並鞍行
長令奴僕知飢渴須著賢良待性情旦夕公歸伸拜謝
免勞騎去逐雙旌(騎去或作去騎裴詩有他日著鞭能顧我之語故公云爾)
杏園送張徹侍御歸使(或作侍郎無歸使字唐本云徹時以幽州判官)
(趨朝半道有詔還之仍遷侍御史從張弘靖之請也杏園在長安城南其實徹巳抵京但)
(未朝見耳舊傳云續有張徹自遠使歸是也)
東風花樹下送爾出京城久抱傷春意新添惜别情歸
來身已病相見眼還明更遣將詩酒誰家逐後生
雨中寄張博士籍侯主簿喜
放朝還不報半路蹋泥歸(半路一作夜半半今按朝還無因至夜半作路亦不可)
(曉疑以雨放朝而有司失於關報行至半路乃得報而歸也)雨慣曾無節雷頻自失
威見牆生菌徧憂麥作蛾飛(述異記晉太康中麥化為飛蛾)歲晚偏蕭
索誰當救晉饑(左僖十三年晉荐饑乞糴于秦)
奉和兵部張侍郎酬鄆州馬尚書祗召途中見
寄開緘之日馬帥巳再領鄆州之作(張謂張賈馬謂)
(馬總諸本無奉和及鄆州之作字别有奉和二字祗或作被)
來朝當路日承詔改轅時再領須句國(左傳僖公二十一年邾人滅須)
(句杜預注須句在鄆之東平須昌縣西北句音劬)仍遷少昊司(月令秋之三月其帝少昊蓋秋)
(主刑而總加檢校刑部尚書故云)暖風抽宿麥清雨卷歸旗(石林詩話云蔡天啓)
(言嘗與張文潛論韓柳五字警句文潛舉退之暖風抽宿麥清雨卷歸旗子厚壁空殘月曙門掩候蟲秋皆集)
(中第一)頼寄新珠玉長吟慰我思
早春與張十八博士籍遊楊尚書林亭寄第三
閣老兼呈白馮二閣老(諸本無十八字唐本云白居易馮宿也第)
(三閣老楊於陵之子嗣復也白和詩只作楊舍人林池今按洪本第三作三弟云澄本)
(如此然王沂公言行錄記楊大年呼沂八為第四廳舍人疑前世遺俗自有此等稱呼洪)
(本或未必然而此所遊乃嗣復家林亭故特以詩寄之而并呈白馮也但未知三人者其)
(次第又如何耳閣老二字按楊綰傳故事中書舍人年久者為閣老)
牆下春渠入禁溝(或作流)渠冰初破滿渠浮鳳池近日長
先暖流到池時更不流(更或作見)
奉使常山早次太原呈副使吳郎中(或無早字長慶元年)
(七月成德軍大將王廷湊殺其節度田弘正以反詔公宣撫衆皆危之即此行也公使鎮)
(州吳丹以駕部郎中副行事詳本傳謂時雖巳赦廷湊詔公以宣撫出使蓋明年二月云)
(以唐子西曰公孫洪以董仲舒相膠西梁冀張綱守廣陵李逢吉以韓愈使鎮州盧杞)
(以顔魯公使李希烈其用意正相類然考之史公出使鎮在二月而逢吉三月始召為兵)
(部尚書六月始代裴度為相子西云爾何也种豈逢吉險邪遂以公此行為其所中歟君)
(子惡居下流天下之惡皆歸焉此之謂也)
朗朗聞街鼓晨起似朝時翻翻走驛馬春盡是歸期地
失嘉禾處(書唐叔得禾異畝同穎獻諸天子作嘉禾太原本晉地即唐叔之國也)風存蟋
蟀辭(晉國風有蟋蟀詩刺昭公之儉)暮齒良多感無事涕垂頤
夕次壽陽驛題吳郎中詩後(或作壽陽驛題絶句蜀本亦注夕次)
(字壽陽太原屬邑)
風光欲動别長安春半邊城特地寒不見園花兼巷柳
馬頭惟有月團團
鎮州初歸
别來楊柳街頭樹擺弄春風只欲飛(擺或作搖弄或作撼只或作秪)還
有小園桃李在留花不發待郎歸(唐語林云退之二侍妾名柳枝綘桃初使)
(王廷湊至壽陽驛絶句云云邵氏聞見錄孫子陽為予言近時壽陽驛發地得二詩石唐人䟦云退之有倩桃)
(風柳二妓歸途聞風柳已去故云後張籍祭退之詩云乃出二侍女非此二人耶)
同水部張員外曲江春遊寄白二十二舍人(或作)
(同張水部籍游曲江寄云云白舍人樂天也長安志曲江在城南昇道坊以其有流水屈)
(曲謂之曲江居易有和篇後世傳韓白無往來之詩非也)
漠漠輕隂晚自開青天白日映樓臺(天或作春)曲江水滿花
千樹有底忙時不肯來
和水部張員外宣政衙賜百官櫻桃詩(或作和張水部)
(勑賜櫻桃詩)
漢家舊種明光殿(洛陽官殿簿曰漢有明光殿徽音殿又顯陽殿前櫻桃六株徽音殿前乾)
(元殿前並三株)炎帝還書本草經(神農本草云櫻桃味甘益脾胄)豈似滿朝承
雨露共看傳賜出青冥香隨翠籠擎初到(或作重或作出)色映
銀盤寫未停(映或作照)食罷自知無所報空然慙汗仰皇扄
早春呈水部張十八員外二首(閣本無此二首)
天街小雨潤如酥草色遥看近却無最是一年春好處
絶勝花柳滿皇都(花或作烟)
莫道官忙身老大即無年少逐春心憑君先到江頭看
柳色如今深未深
送桂州嚴大夫(同用南字赴嚴謨也題下或有任二字)
蒼蒼森八桂(森八閣本作八月桂或作樹山海經桂林八樹在賁禺東今番禺也天台山賦八桂)
(森挺以凌霜)兹地在湘南(地閣本作樹在或作近)江作青羅帶(東坡云退之詩)
(江作青羅帶子厚詩海上羣山似劒鋩子瞻為之對曰繫懣豈無羅帶水割愁還有劒鋩山)山如碧
玉篸(梁劉孝威詩金篸臨鬢斜篸祖含切與簪同)戸多輸翠羽家自種黃甘
遠勝登仙去飛鸞不假驂(假或作暇)
奉酬天平馬十二僕射暇日言懷見寄之作(或無)
(暇日言懷之作六字元和十四年以馬總為鄆曹濮等州觀察使十五年名其軍為天平)
(軍就加檢校尚書左僕射)
天平篇什外政事亦無雙威令加徐土儒風被魯邦(劉夢)
(得天平軍節度使廳壁記惟鄆在春秋為須句之國宣精在上奎為文宿畫野在下魯為儒邦禹貢海岱及淮)
(惟徐州前漢以徐隸臨淮則徐亦魯也徐土魯邦字見詩常武閟宫之什)清為公論重寬得
士心降歲晏偏相憶長謠坐北忩(選劉越石詩引領長謠)
奉使鎮州行次承天行營奉酬裴司空(或有相公字公)
(之宣諭鎮州也衆皆危之元稹言於穆宗曰韓愈可惜上悔馳詔令母徑入公卒至賊營)
(麾其衆責之庭湊聽命出牛元翼之圍東坡為公作潮州廟碑所謂勇奪三軍之帥者以)
(此)
竄逐三年海上歸逢公復此著征衣旋吟佳句還鞭馬
恨不身先去鳥飛
鎮州路上謹酬裴司空相公重見寄(謹或作奉)
銜命山東撫亂師日馳三百自嫌遲風霜滿面無人識
何處如今更有詩
奉和僕射裴相公感恩言志(或無奉字)
文武成功後居為百辟師林園窮勝事鐘鼓樂清時(詩話)
(云慶歷中西師未解晏元獻為樞密使會大雪置酒西園歐陽永叔賦詩云須憐鐵甲冷徹骨四十餘萬屯邊)
(兵晏曰昔韓愈亦能作言語赴裴度會但云林園窮勝事鐘鼔樂清時不曾如此作閙)擺落遺高
論雕鐫出小詩自然無不可范蠡爾其誰(其或作為范蠡事見史記)
和僕射相公朝廻見寄(或作廻朝或有裴字)
盡瘁年將久公今始暫閒事隨憂共减詩與酒俱還放
意機衡外收身矢石閒秋臺風日㢠正好看前山
奉和李相公題蕭家林亭(逢吉也蕭氏在唐最盛瑀嵩華復俛寘倣)
(遇凡八葉宰相嵩第在城南布政坊見長安志)
山公自是林園主(山簡晉永嘉中為襄陽守峴山有佳園池)歎惜前賢造作
時巖洞幽深門盡瑣不因丞相幾人知
奉和杜相公太清宫紀事陳誠上李相公十六
韻(或作杜相公太清宫十六韻紀事陳誠上李相因和杜相公元穎也長慶元年二月)
(拜相李相公逢吉也長慶二年六月拜相太清宫玄元皇帝廟也)
耒耜興姬國(后稷以農事開國故云耒耜興姬國也姬周姓)輴欙建夏家(書益稷禹)
(曰予乘四載孔安國謂泥乘輴山乘欙輴以板置泥上欙前無齒者輴丑倫切欙力追切)在功誠
可尚於道詎為華象帝威容大仙宗寶歷賖衛門羅戟
槊圖壁雜龍蛇禮樂追尊盛乾坤降福遐四眞皆齒列
(天寶元年親享玄元皇帝于新廟以莊子為南華眞人文子為通玄眞人列子為冲虛眞人庚桑子為洞虚眞)
(人是為四眞也)二聖亦肩差(初太清宫成命工於太白山採白石為玄元眞像兖冕之服當扆南)
(面元宗肅宗眞容侍立立左右皆朱衣朝服)陽月時之首(爾雅十月為陽)隂泉氣未牙
殿階鋪水碧(階或作筵)庭炬坼金葩紫極觀忘倦青詞奏不
譁(本朝景靈宫天興殿祝以青詞薦以酒果用唐制也)噌吰宫夜闢(相如曰聲噌吰而似鐘音)
(錚宏)嘈囐鼔晨檛(張衡東京賦奏嚴鼔之嘈囐切嘈才高切囐才曷切檛陟瓜)䙝味陳
奚取(味或作服非是)名香薦孔嘉垂祥紛可錄俾壽浩無涯貴
相山瞻峻清文玉絶瑕代工聲問遠(書天工人其代之)攝事敬
恭加(語官事不攝)皎潔當天月葳蕤捧日霞(葳或作萎今从蜀本)唱妍
酬亦麗俛仰但稱嗟(亦或作匪唱酬謂李杜稱嗟公自謂也)
東雅堂昌黎集註卷十
