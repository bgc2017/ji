東雅堂昌黎集註卷十三
雜著
子産不毁鄉校頌(左傅鄭人遊於鄉校以論執政然明謂子産曰毁鄉校何)
(如子産曰何為夫其所善者吾則行之其所惡者吾則改之是吾師也若何毁之然明曰)
(若果行此鄭國實頼之仲尼聞之曰以是觀之人謂子産不仁吾不信也)
我思古人伊鄭之僑(國僑字子産鄭大夫穆公之孫子國之子僑音喬)以禮相
國(相去聲下同)人未安其教(安或作知云此以教叶僑與囂車牽詩用韻如此)遊于
鄉之校衆口囂囂(許堯反)或謂子産毁鄉校則止曰何患
焉可以成美夫豈多言亦各其志善也吾行不善吾避
維善維否(易否臧凶否音鄙)我於此視川不可防言不可弭(左傳)
(襄公三十一年子産不毁鄉校曰我聞忠善以損怨不聞作威以防怨豈不遽止然猶防川大決所犯傷人必)
(多吾不克救也不如小决使道不如吾聞而藥之也)下塞上聾(文六年榖梁云上塞則下闇下闇則)
(上聾)邦其傾矣既鄉校不毁而鄭國以理在周之興養老
乞言及其已衰謗耆使監(國語厲王虐國人謗王怒得衛巫使監謗者監古衫反)
成敗之迹昭哉可觀(哉或作然)維是子産執政之式維其不
遇化止一國誠率是道相天下君交暢旁達施及無垠
(君或作者交暢旁達或作旁暢交達非是達或作通)於虖四海所以不理有君無
臣誰其嗣之我思古人(理下或有者字)
釋言(此元和二年春作宰相鄭絪翰林學士李吉甫中書舍人裴垍也國語云驪姬使奄)
(楚以環釋言註云以言解釋也退之作釋言取此)
元和元年六月十日(或無十日字)愈自江陵法曹詔拜國子
博士始進見今相國鄭公公賜之坐(或無下公字)且曰吾見
子某詩吾時在翰林職親而地禁不敢相聞今為我寫
子詩書為一通以來(我下或有盡字而無為一通以字或無為我字而有盡字一或作二)
愈再拜謝退錄詩書若干篇擇日時以獻(若干或作著于獻下或有)
(之字入今按著于篇雖古語然施之於此似不相且公亦未必特用此語以為竒也)於後之數
月有來謂愈者曰子獻相國詩書乎曰然曰有為讒於
相國之座者曰(或無為字)韓愈曰相國徵余文余不敢匿
相國豈知我哉子其慎之(或無之字)愈應之曰愈為御史得
罪德宗朝同遷於南者凡三人(三人謂公及張署李方叔也)獨愈為
先收用相國之賜大矣百官之進見相國者或立語以
退而愈辱賜坐語相國之禮過矣(以或作巳)四海九州之人
自百官已下欲以其業徹相國左右者多矣皆憚而莫
之敢獨愈辱先索相國之知至矣賜之大禮之過知之
至是三者於敵以下受之宜以何報况在天子之宰乎
(敵以或作敵已國語自敵以下則有讎註敵體也今人多用敵已字者非宰下或有相字)人莫不自
知凡適於用之謂才堪其事之謂力愈於二者雖日勉
焉而不近束帶執笏立士大夫之行不見斥以不肖幸
矣其何敢敖於言乎(或無乎字)夫敖雖凶德必有恃而敢行
愈之族親鮮少無扳聯之勢於今(扳音攀)不善交人無相
先相死之友於朝(禮記儒有爵位相先患難相死)無宿資蓄貨以釣聲
勢(宿資蓄貨或作宿貨蓄資)弱於才而腐於力不能奔走乘機抵巇
以要權利(巇許宜反要平聲)夫何恃而敖若夫狂惑喪心之人
蹈河而入火妄言而罵詈者則有之矣而愈人知其無
是疾也雖有讒者百人相國將不信之矣愈何懼而慎
歟(相國或作宰相或無歟字)既累月又有來謂愈曰有讒子於翰林
舍人李公與裴公者子其慎歟愈曰二公者吾君朝夕
訪焉以為政於天下而階太平之治(或作理)居則與天子
為心膂出則與天子為股肱四海九州之人自百官已
下其孰不願忠而望賜(不下或有能字非是)愈也不狂不愚不蹈
河而入火病風而妄罵不當有如讒者之說也雖有讒
者百人二公將不信之矣愈何懼而慎既以語應客夜
歸私自尤曰咄(咄字見晉殷浩語當没切)市有虎而曾參殺人讒者
之效也(市有虎見戰國策龐蔥語曾參殺人見史記甘茂語)詩曰取彼讒人投畀
豺虎豺虎不食投畀有北有北不受投畀有昊(小雅巷伯詩)
傷於讒疾而甚之之辭也又曰亂之初生僭始既涵亂
之又生君子信讒(小雅巧言之詩云云)始疑而終信之之謂也孔
子曰遠佞人夫佞人不能遠則有時而信之矣今我恃
直而不戒禍其至哉徐又自解之曰市有虎聽者庸也
曾參殺人以愛惑聰也巷伯之傷亂世是逢也(聰或作聽非是)
(亂世一作世亂)今三賢方與天子謀所以施政於天下而階太
平之治聽聰而視明公正而敦大夫聰明則聽視不惑
(聽視或作視聽)公正則不邇讒邪敦大則有以容而思彼讒人
者孰敢進而為讒哉(進而或作而進)雖進而為之亦莫之聽矣
我何懼而慎(或無而慎字)既累月上命李公相客謂愈曰子
前被言於一相今李公又相子其危哉(或無哉字)愈曰前之
謗我於宰相者翰林不知也後之謗我於翰林者宰相
不知也今二公合處而會言若及愈必曰韓愈亦人耳
彼敖宰相又敖翰林其將何求必不然吾乃今知免矣
既而讒言果不行(宰相或皆作相國乃今或作今乃又無矣字既下或無而字)
愛直贈李君房别(南陽公張建封也時為徐帥公佐其幕李君房張壻也貞)
(元六年進士公此文十五年在徐作)
左右前後皆正人也欲其身之不正烏可得邪(烏或作焉)吾
觀李生在南陽公之側有所不知知之未嘗不為之思
有所不疑疑之未嘗不為之言勇不動於氣義不陳乎
色(乎或作于)南陽公舉措施為不失其宜(公下或有之字)天下之所
窺觀稱道洋洋者抑亦左右前後有其人乎(有其或作其有)凡在
此趨公之庭(或無此字有今按此下疑當而字)議公之事者吾既從而
遊矣言而公信之者謀而公從之者四方之人則既聞
而知之矣李生南陽公之甥也人不知者將曰李生之
託婚於貴富之家將以充其所求而止耳故吾樂為天
下道其為人焉今之從事於彼也吾爲南陽公愛之(為南)
(上或有能字)又未知人之舉李生於彼者何辭(又或作且)彼之所
以待李生者何道舉不失辭待不失道雖失之此足愛
惜而得之彼為歡忻於李生道猶若也舉之不以吾所
稱待之不以吾所期李生之言不可出諸其口矣吾重
為天下惜之(惜或作愛)
張中丞傳後叙(歐陽文忠䟦張中丞傳後云張巡許遠之事壯矣秉筆之士皆)
(喜稱述然以翰所紀考唐書列傳及退之所書互冇得失而列傳最為疎略雖云史家當)
(記大節然其大小數百戰智謀材力亦有過人可以示後者史家皆滅而不著甚可惜也)
(翰之所書誠為太繁然廣紀備言以俟史官之採也文忠所云唐書列傳者謂舊傳若新)
(傳則采翰及公所書并舊傳為之矣)
元和二年四月十三日夜愈與吳郡張籍閱家中舊書
(張籍字文昌公舉薦進士)得李翰所為張巡傳(巡上或無張字巡鄧州南陽人)翰以
文章自名為此傳頗詳密然尚恨有闕者不為許遠立
傳(遠杭州鹽官人敬宗曾孫)又不載雷萬春事首尾遠雖材若不及
巡者開門納巡(開上或疑當有然字)位本在巡上授之柄而處其
下無所疑忌竟與巡俱守死成功名城陷而虜與巡死
先後異耳兩家子弟材智下不能通知二父志以為巡
死而遠就虜疑畏死而辭服於賊遠誠畏死何苦守尺
寸之地食其所愛之肉(睢陽食盡巡出愛妾遠亦殺其奴以食士)以與賊抗
而不降乎當其圍守時外無蚍蜉蟻子之援(蚍蜉音毗浮)所
欲忠者國與主耳而賊語以國亡主滅(賊將令狐潮聞玄宗已幸蜀以)
(書招巡有大將六人白巡上存亡不可知不如降賊巡責以大義斬之士心益勸語或校作悟滅下或有悟之)
(字且今按悟字無理从諸本作語)遠見救援不至而賊來益衆必以其
言為信外無待而猶死守人相食且盡雖愚人亦能數
日而知死處矣遠之不畏死亦明矣烏有城壞其徒俱
死獨蒙愧恥求活雖至愚者不忍為嗚呼而謂遠之賢
而為之邪(其徒上或有而字或又疑而字當在死字之下邪上或無之字)說者又謂遠
與巡分城而守城之陷自遠所分始以此詬遠(詬或作語非是)
此又與兒童之見無異人之將死其藏腑必有先受其
病者引繩而絶之其絶必有處觀者見其然從而尤之
其亦不達於理矣小人之好議論不樂成人之美如是
哉如巡遠之所成就如此卓卓猶不得免其他則又何
說當二公之初守也寧能知人之卒不救(之卒或無之字)棄城
而逆遁苟此不能守雖避之他處何益及其無救而且
窮也將其創殘餓羸之餘(創平聲)雖欲去必不達二公之
賢其講之精矣守一城捍天下以千百就盡之卒戰百
萬日滋之師蔽遮江淮(温公曰唐人皆以全江淮為巡遠之功按睢陽雖當江淮之路)
(城既被圍若取江淮繞出其外睢陽豈能障之哉蓋巡善用兵賊畏巡為後患不滅巡則不敢越過其南耳)
沮遏其勢天下之不亡其誰之功也(之不或無之字非是)當是時
棄城而圖存者不可一二數(所拒切)擅彊兵坐而觀者相
環也不追議此而責二公以死守亦見其自比於逆亂
設淫辭而助之攻也(攻或作功非是)愈嘗從事於汴徐二府屢
道於兩府間(府或作州)親祭於其所謂雙廟者(時詔贈巡揚州大都督遠)
(荆州大都督皆立廟睢陽歲時致祭號雙廟)其老人往往說巡遠時事云南
霽雲之乞救於賀蘭也(或無之字)賀蘭嫉巡遠之聲威功績
出已上不肯出師救愛霽雲之勇且壯不聽其語彊留
之具食與樂延霽雲坐霽雲慷慨語曰(慷上或無霽雲字非是)雲
來時睢陽之人不食月餘日矣雲雖欲獨食義不忍雖
食且不下咽因拔所佩刀斷一指血淋漓以示賀蘭一
座大驚皆感激為雲泣下雲知賀蘭終無為雲出師意
即馳去將出城抽矢射佛寺浮圖矢著其上甎半箭(或作)
(笴)曰吾歸破賊(歸或作師非是)必滅賀蘭此矢所以志也愈貞
元中過泗州船上人猶指以相語城陷賊以刃脅降巡
巡不屈即牽去將斬之又降霽雲雲未應(或無霽字)巡呼雲
曰南八男兒死耳不可為不義屈雲笑曰欲將以有為
也(欲將或疑衍一字)公有言雲敢不死即不屈張籍曰有于嵩
者少依於巡及巡起事嵩常在圍中(及巡或作及其常或作嘗)籍大
歷中於和州烏江縣見嵩嵩時年六十餘矣(或無下嵩字)以
巡初嘗得臨渙縣尉(或無嘗字)好學無所不讀籍時尚小粗
問巡遠事不能細也云巡長七尺餘鬚髯若神嘗見嵩
讀漢書謂嵩曰何為久讀此(久或作又)嵩曰未熟也巡曰吾
於書讀不過三徧終身不忘也因誦嵩所讀書盡卷不
錯一字嵩驚以為巡偶熟此卷因亂抽他帙以試無不
盡然嵩又取架上諸書試以問巡巡應口誦無疑嵩從
巡久亦不見巡常讀書也為文章操紙筆立書未嘗起
草(巡開元二十四年進士劉夢得嘉話載其謝加金吾表有云主辱臣死當臣致命之時惡稔罪盈是賊滅)
(亡之日激勵將士賦詩有云褁瘡猶出陣飲血更登陴又夜聞笛聲詩云營開星月近戰苦陣雲深觀此則巡)
(之文見矣起或作有)初守睢陽時士卒僅萬人城中居人戶亦且
數萬(或無戶字)巡因一見問姓名其後無不識者巡怒鬚髯
輒張及城陷賊縳巡等數十人坐且將戮巡起旋其衆
見巡起或起或泣(或起或作猶起)巡曰汝勿怖死命也衆泣不
能仰視巡就戮時顔色不亂陽陽如平常遠寬厚長者
貌如其心與巡同年生月日後於巡呼巡為兄死時年
四十九(呼巡或作呼之)嵩貞元初死於亳宋間或傳嵩有田在
亳宋間武人奪而有之嵩將詣州訟理為所殺嵩無子
張籍云(嵩將上或有而字為下或有其字皆非是)
河中府連理木頌(開元九年正月丙辰改蒲州為河中府孝經援神契曰王)
(者德至草木則木連理公作此頌時年二十四猶未第也)
司空咸寧王(渾瑊也)尹蒲之七年木連理生於河之東邑
野夫來告且曰吾不知古殆氣之交暢也(殆或作始非是)維吾
王之德交暢者有五是其應乎(或無五字非是)訓戎奮威蕩戮
凶回舉政宣和人則寧嘉入踐台階庶尹克司來帥熊
羆四方作儀閔仁鰥寡不寧燕息(仁或作人非是)人樂王德祝
年萬億府有羣吏王有從事異體同心(異體或作上下非是體或作事)
歸民於理天子是嘉俾錫勞王(勞去聲)王拜稽首天子之
光庶德昭融神斯降祥殊本連理之柯同榮異壟之禾
(方云三館本潮木之柯皆作枝柯仍與下文同榮為一句今本木作禾由枝字訛也今按殊本連理之柯即)
(今所頌之木也同榮異壟之禾即書所謂異畝同穎之嘉禾蓋追為前日之預言而汎舉其類耳司馬相如所)
(謂雙觡共抵之獸其句法亦類此如方所定則理華語贅句分而韻不協失之遠矣)吾傒之産兹
土也久矣(或無之字作今按之字疑當其)今欲明于大君(欲或作將)紀于
策書王抑余也冶金伐石垂耀無極王余抑也(王余抑也或作)
(余抑王也或依上文作王抑余也方从三本定此作今按抑余余抑蓋互文以叶韻耳作余抑王固無理王)
(抑余亦重複無他奇當从方本為是)奮肆姁媮(上音吁下音俞)不知所如願託頌
詞長言之于康衢頌曰
木何為兮此祥洵厥美兮在吾王(洵或作詢非是)願封植兮永
固俾斯人兮不忘(斯或作其人或作民)
汴州東西水門記(并序后公時佐董晉在汴州作陳山云退之作記記其)
(事耳今之記乃論也以后山語觀公諸記信然)
貞元十四年正月戊子隴西公命作東西水門(或無隴西二字)
(非是董晉本仲舒之裔自廣川徙隴西故云)越三月辛已朔水門成三日癸
未大合樂設水嬉會監軍軍司馬賓佐僚屬將校熊羆
之士肅四方之賓客以落之士女龢會闐郭溢郛既卒
事其從事昌黎韓愈請紀成績其詞曰
維汴州河水自中注厥初距河為城(距或作拒)其不合者誕
置聯鎻于河(不合或作弗合)宵浮晝湛舟不潛通(湛或作沈舟不方作舟用)
(方並从石本免今按上下文意蓋言置鎖雖足以禁舟之潛通然未虧疏宣洩之患故須作水門耳諸本作)
(舟不潛通者是也今上文既言置鎖而下文乃云舟用潛通則是鎖為虚設而其下句亦不應著然字矣若以)
(為誤則石本乃當時所刻不應有誤然亦安知非其書者之誤刻者之誤况或非所親見則又安知非傳者之)
(誤耶其說之未盡者又見於溪堂盤谷等篇覽者詳之)然其襟抱虧疏風氣宣洩
邑居弗寧訛言屢騰歴載已來就究孰思皇帝御天下
十有八載此邦之人遭逢疾威嚚童噭嘑(噭音呌)劫衆沮
兵懍懍栗栗若墜若覆時維隴西公受命作藩爰自洛
京單車來臨遂拯其危(拯或作持)遂去其疵弗肅弗厲薰為
太和神應祥福五穀穰熟既庶而豐人力有餘監軍是
咨司馬是謀(諸本及石本皆有此二句方从閣本刪去云閣本蓋公晚日改定當从之今詳此)
(二語疑後人惡監軍二字而刪之耳方氏直謂閣本為公晚年所定不知何據而云然以今觀之其舛誤為最)
(多疑為初出未校之本前已辨之詳矣大抵館閣藏書不過取之民間而諸儒略以官課校之耳豈能一一精)
(善過於私本世俗但見其為官本便尊信之而不復問其文理之如何已為可笑今此乃復造為改定之說以)
(鉗衆口則又可笑之甚也)乃作水門為邦之郛以固風氣以閈寇偷
(閈或作扞)黃流渾渾(胡本切)飛閣渠渠因而飾之匪為觀遊天
子之武維隴西公是布天子之文維隴西公是宣(文方从石)
(閣蜀本作醇條今按此記方氏多從石本石本固當據信但上用字大誤而此醇字亦未安耳)河之
沄沄源于崑崙天子萬祀公多受祉乃伐山石刻之日
月尚俾來者知作之所始
燕喜亭記(燕或作宴此記多從石本王弘中名仲舒自吏部員外郎貶連州司戶參)
(軍亭在連州公為陽山令時作陽山連之屬邑云)
太原王弘中在連州與學佛人景常元慧游(佛下或有之字慧下)
(或有者字)異日從二人者行於其居之後丘荒之間上高而
望得異處焉斬茅而嘉樹列發石而清泉激輦糞壤燔
椔翳(燔或作焚詩其椔其翳註曰木立死曰椔自斃曰翳椔側師反翳於計反)却立而視
之出者突然成丘陷者呀然成谷(呀音鰕)窪者為池(窪音蛙)
而缺者為洞若有鬼神異物隂來相之自是弘中與二
人者晨往而夕忘歸焉乃立屋以避風雨寒暑(避或作禦寒上)
(或有禦字或作立屋以遊風雨既除寒暑既去或作以禦風雨以除寒暑今从石本云左傳吾儕小人皆有闔)
(廬以避燥濕寒暑)既成愈請名之其丘曰竢德之丘蔽於古而
顯於今有竢之道也(其丘上或有名字有竢下或有德字)其石谷曰謙受
之谷瀑曰振鷺之瀑谷言德瀑言容也其土谷曰黃金
之谷瀑曰秩秩之瀑谷言容瀑言德也洞曰寒居之洞
志其入時也池曰君子之池虚以鍾其美盈以出其惡
也泉之源曰天澤之泉出高而施下也合而名之以屋
曰燕喜之亭取詩所謂魯侯燕喜者頌也(名或作言者頌从石閣杭)
(蜀本如此或作頌者今按頌字疑衍文)於是州民之老聞而相與觀焉(石閣)
(杭本如此或無老字而或作者州民之老或作州之老民非是)曰吾州之山水名天下
然而無與燕喜者比經營於其側者相接也而莫直其
地凡天作而地藏之以遺其人乎(名下或有於字其側石本無其字直或作)
(多或作宜皆非是直音值當也史記樗里子墓正直其其北匈奴傳諸將居東方直上谷或讀如字地藏石本)
(無地字其人石本無其字)弘中自吏部郎貶秩而來(部下或有侍字或無郎字皆非)
(是)次其道途所經自藍田入商洛(田下或有山字)涉淅湍(今鄧州有)
(淅江縣以淅水得名者今按淅音錫其縣本楚之析邑漢書所謂析酈也湍亦水名在鄧州穰縣)臨漢
水升峴首以望方城出荆門下岷江過洞庭上湘水行
衡山之下繇郴踰嶺蝯狖所家(蝯或作猿狖音柚)魚龍所宫極
幽遐瑰詭之觀(瑰或作瓌)宜其於山水飫聞而厭見也(也或作之)
(石本無也字)今其意乃若不足傳曰智者樂水仁者樂山弘
中之德與其所好可謂協矣智以謀之仁以居之吾知
其去是而羽儀於天朝也不遠矣遂刻石以記(石本無而字)
徐泗豪三州節度掌書記廳石記(豪諸本作濠石或作壁地)
(理志濠初作豪元和三年改為濠據退之作記時尚為豪作濠誤矣通典以為州名字本)
(作濠而今按顔魯公干禄字樣及唐韻亦皆作豪元和郡國志云濠字中間誤去水元)
(和三年字又加水皆與地理志合但通典偶脫中聞去水一節耳此濠字當作豪此記)
(當在貞元十五年作)
書記之任亦難矣元戎整齊三軍之士(整或作總士或作事)統理
所部之甿以鎮守邦國(守或作定)贊天子施教化而又外與
賓客四鄰交其朝覲聘問慰薦祭祀祈祝之文(祈或作所)與
所部之政三軍之號令升黜凡文辭之事皆出書記非
閎辨通敏兼人之才(閎或作宏)莫宜居之然皆元戎自辟然
後命於天子(後或作后)苟其帥之不文則其所辟或不當亦
其理宜也南陽公自御史大夫豪夀廬三州觀察使授
節移鎮徐州(貞元四年十一月置徐泗豪三州節度使徙建封為之)歴十一年而
掌書記者三人(者下或有凡字)其一人曰高陽許孟容入仕于
王朝今為尚書禮部郎中其一人曰京兆杜兼今為尚
書禮部員外郎觀察判官其一人隴西李博(隴上或有曰字)自
前鄉貢進士授秘書省校書郎方為之(孟容以文詞知名兼建中初進)
(士家聚書至萬卷博公同年進士贈李君房别云李生在南陽公之側或云恐是博)南陽公文章
稱天下其所辟實所謂閎辨通敏兼人之才者也後之
人苟未知南陽公之文章(人苟下或有有字)吾請觀於三君子
苟未知三君子之文章吾請觀於南陽公可知矣蔚乎
其相章(或作扶或作華)炳乎其相輝志同而氣合魚川泳而鳥
雲飛也(泳或作伏或無也字)愈樂是賓主之相得也故請刻石以
記之而陷置于壁間俾來者得以覽觀焉(記下或無之字來上或無)
(俾字)
畫記(蘇内翰嘗曰世有妄庸者作歐陽永叔語云吾不能為退之畫記此大妄也)
雜古今人物小畫共一卷騎而立者五人騎而被甲載
兵立者十人(兵下或無立字)一人騎執大旗前立(騎下或有而字)騎而
被甲載兵行且下牽者十人騎且負者二人騎執器者
二人騎擁田犬者一人騎而牽者二人騎而驅者三人
執羈靮立者二人(靮音的)騎而下倚馬臂隼而立者一人
騎而驅涉者二人徒而驅牧者二人(徒下或無而字驅牧或作騎牧今)
(按徒則非騎矣)坐而指使者一人甲胄手弓矢鈇鉞植者七人
甲胄執幟植者十人負者七人偃寢休者二人甲胄坐
睡者一人方涉者一人(或無方字)坐而脫足者一人(坐上或有方涉)
(二字)寒附火者一人雜執器物役者八人奉壺矢者一人
舍而具食者十有一人(具或作且十上或有二字)挹且注者四人牛
牽者二人(二或作三)驢驅者四人一人杖而負者(負下或無者字今)
(按一人字疑在負者之下)婦人以孺子載而可見者六人(婦人或作婦女而無)
(以字)載而上下者三人孺子戲者九人凡人之事三十有
二為人大小者百二十有三而莫有同者焉(事下或有主字為或作焉)
(屬上句非是)馬大者九匹於馬之中又有上者下者(又有上者下者)
(杭本作亦有馬之下者焉蜀本同但又作亦閣本作亦有馬焉今按此句三本皆無理唯别本作又有上者)
(下者而無焉字乃與上下文意相屬今从之)行者牽者(牽或作奔或併無四字今按牽謂牽而)
(行也後有走者則奔者為重複當存牽而去奔)涉者陸者(或無陸者二字陸今按此承涉者則為)
(方出水也不當無)翹者顧者鳴者寢者訛者立者人立者(或無人立)
(者三字非是)齕者(齕音纈又下没切)飲者溲者陟者降者痒磨樹者
嘘者嗅者喜相戲者(喜下或有而字)怒相踶齧者(齧音臬)秣者騎
者驟者走者載服物者載狐兔者凡馬之事二十有七
為馬大小八十有三而莫有同者焉(為或作焉屬上句非是)牛大
小十一頭(十下或有有字)橐駝三頭(橐或作駱下同漢書子虚賦註橐駝者言其可負橐)
(而駝物故以名)驢如橐駝之數而加其一焉隼一犬羊䝖兔麋
鹿共三十旃車三兩雜兵器弓矢旌旗刀劒矛楯弓服
矢房甲胄之屬(楯音盾)缾盂簦笠筐筥錡釡飲食服用之
器壺矢博奕之具二百五十有一皆曲極其妙(閣杭本用下有)
(投壺二字而無器字非是)貞元甲戌年余在京師甚無事同居有獨
孤生申叔者(或無有字)始得此畫而與余彈棋(沈存中云彈棋有譜一卷)
(其局方二尺中心高如覆盂其顛為小壺四角微隠起李商隠詩玉作彈棋局中心亦不平謂其中高也白樂)
(天詩彈棋局上事最妙是長斜謂抹角斜彈一發過半局今譜中有此法)余幸勝而獲焉意
甚惜之以為非一工人之所能運思蓋藂集衆工人之
所長耳雖百金不願易也(工下或皆無人字藂或作叢)明年出京師
至河陽與二三客論畫品格因出而觀之座有趙侍御
者君子人也見之戚然若有感然(感上或有所字或無若有感然四字)少
而進曰噫余之手模也(摸上或有所字或作手之所摹也)亡之且二十
年矣余少時常有志乎兹事得國本(國一作故)絶人事而模
得之遊閩中而喪焉居閒處獨時往來余懷也以其始
為之勞而夙好之篤也(來上或有日字為上方無始字今以下文夙好之語推之當有)
今雖遇之力不能為已且命工人存其大都焉余既甚
愛之又感趙君之事因以贈之而記其人物之形狀與
數而時觀之以自釋焉
藍田縣丞廳壁記(崔立之貞元四年進士公嘗寄其詩曰連年收科第如摘)
(頷下髭記謂再進再屈于人屈當作出字乃與詩意合)
丞之職所以貳令於一邑無所不當問其下主簿尉主
簿尉乃有分職丞位高而偪例以嫌不可否事文書行
吏抱成案詣丞卷其前鉗以左手右手摘紙尾鴈鶩行
以進平立睨丞曰當署(鴈或作鳬曰下或有丞字)丞涉筆占位署惟
謹(涉或作濡)目吏問可不可吏曰得則退不敢略省漫不知
何事官雖尊力勢反出主簿尉下諺數慢必曰丞至以
相訾謷丞之設豈端使然哉(諺或作劾或作該方从文苑云謂諺語之所舉計者)
(以丞為慢之最且至以相訾謷也數所矩切訾將此切謷牛刀切)博陵崔斯立種學績
文以蓄其有泓涵演迤日大以肆(涵或作澄大以或作以大)貞元初
挾其能戰藝於京師再進再屈口人(杭本無再進二字文苑無下再字而)
(屈下一字皆作千字又多作于字方云斯立貞元四年進士六年中博學宏詞再進而屈千人也今按杭苑作)
(千字方从之為誤蓋唐人試宏詞者甚少如貞元九年僅三十二人而已作千人恐非是或疑千當作其如云)
(屈其坐人也然無所據姑放穆天子傳闕其處以俟知者)元和初以前大理評事言
得失黜官再轉而為丞兹邑始至喟曰官無卑顧材不
足塞職既噤不得施用又喟曰丞哉丞哉余不負丞而
丞負余則盡枿去牙角(枿音蘖)一躡故跡破崖岸而為之
(喟下或皆有然字負余上方有喜字云喜音許吏切黃霸傳少學律令喜為吏岸下方無而字為之方作為文)
(而讀連下句曰為文丞言猶文具也此今按文丞不成文理方說之僻類如)丞廳故有記壞
漏汚不可讀(按丞字或疑為衍文)斯立易桷與瓦墁冶壁悉書前
任人名氏庭有老槐四行南牆鉅竹千梃儼立若相持
(梃从木說文梃一枚也)水㶁㶁循除鳴斯立痛掃溉對樹二松日
哦其間(日下或有吟字)有問者輒對曰余方有公事子姑去考
功郎中知制誥韓愈記
新修滕王閣記(滕王閣在洪州公自袁州作此記凡五百五字首尾敘其不一)
(到為歎而終之曰其江山之好登望之樂雖老矣如獲從公遊尚能為公賦蓋叙事之外)
(所以寄吾不盡之意歐陽永叔為㐮守史中輝記峴山亭尹師魯為襄守燕公記峴山亭)
(蘇子美為處守李然明記照水堂蘇子瞻為眉守黎希聲記遠景䅹四者其辭雖異而大)
(意略同豈作之之法當如是耶抑亦祖公此意而為之也)
愈少時則聞江南多臨觀之美(則或作嘗臨觀或作登臨)而滕王閣
獨為第一(滕王名元嬰高祖之子永徽中為洪州都督作此閣)有瑰偉絶特之稱
(特閣本作時非是)及得三王所為序賦記等(註或云王勃作游閣序王緒作賦今)
(巾丞王公為從事日作修閣記或並無)壯其文辭益欲往一觀而讀之以
忘吾憂繫官於朝願莫之遂十四年以言事斥守揭陽
(或無事字揭或作潮)便道取疾以至海上又不得過南昌而觀所
謂滕王閣者其冬以天子進大號加恩區内移刺袁州
袁於南昌為屬邑(於上或無袁字)私喜幸自語以為當得躬詣
大府受約束於下執事及其無事且還儻得一至其處
竊寄目償所願焉(諸本皆同方獨从文苑無及其無事且還儻得一至其處十二字而償作)
(賞下又增適字遊今按叙事當如諸本乃有曲折而其先公後私不以覽雜乎受命之重尤得事大府之體)
(與聘禮既受饔餼然後請觀乃從下門而入意亦相似如方所定則皆失之而竊寄目賞語意生澁適所願亦)
(不若償字之穏也)至州之七月詔以中書舍人太原王公為御
史中丞觀察江南西道(太原王公即仲舒也舊史元和十五年六月戊寅以中書舍人)
(王仲舒為洪州刺史御史中丞充江西觀察使)洪江饒虔吉信撫袁悉屬治所
八州之人前所不便及所願欲而不得者公至之日皆
罷行之(行上文苑有而字非是)大者驛聞小者立變春生秋殺(尘方)
(從文苑作施亦今按下字對偶文苑非是)陽開隂閉令修於庭戶數日之
間(日或作月)而人自得於湖山千里之外吾雖欲出意見論
利害聽命於幕下而吾州乃無一事可假而行者又安
得捨巳所事以勤館人則滕王閣又無因而至焉矣(或無)
(矣字)其歲九月人吏浹和(浹音接)公與監軍使燕於此閣文
武賓士皆與在席(與去聲)酒半合辭言曰此屋不修且瓌
前公為從事此邦適理新之公所為文實書在壁(理或作治)
(所上或無公字)今三十年而公來為邦伯適及期月公又來燕
于此公烏得無情哉(烏或作胡杭苑作乎亦今按作乎語意輕脫不類公文非寮屬所)
(得施於其長者蓋本作烏自烏而胡又自胡而訛耳大抵此篇文苑多誤)公應曰諾於是棟
楹梁桷板檻之腐黑撓折者蓋瓦級甎之破缺者赤白
之漫漶不鮮者治之則已(前漢為其泰漫漶而不可知註漫漶不分别貌漫莫幹)
(切漶胡館反又乎貫反破或作故鮮或作圭說見祭湘君夫人文今按瓦甎堅物破缺乃不可用而故則無)
(甚害也且修屋而盡易其故則是是作而非修之謂矣作故非是)無侈前人無廢後觀
工既訖功公以衆飲而以書命愈曰子其為我記之(而下)
(或有賞焉字子下或無其字)愈既以未得造觀為歎竊喜載名其上
詞列三王之次有榮耀焉乃不辭而承公命其江山之
好登望之樂雖老矣如獲從公遊尚能為公賦之元和
十五年十月某日袁州刺史韓愈記(某或作五)
科斗書後記(元和十一年六月四日作)
愈叔父(名雲卿仕終禮部侍郎)當大歷世文辭獨行中朝天下之
欲銘述其先人功行取信來世者咸歸韓氏(上元辛丑特進試鴻)
(臚卿兼御史中丞田神功平劉展于淮西雲卿為平淮碑又為丞相贈太子太師崔圓廟碑銘二碑並載姚鉉)
(文粹李太白武昌宰韓君去思碑云雲卿文章冠世皇甫持正公神道碑云先叔父雲卿當肅代朝獨為文章)
(官李習之誌其妻母墓曰禮部君好立義節有大功於昭陵其文章出于時而官不甚高習之妻雲卿孫女也)
(觀此則公所云蓋可見矣)於時李監陽冰獨能篆書而同姓叔父擇
木善八分(擇木代宗時官禮部尚書杜子美李潮八分歌云尚書韓擇木騎曹蔡有鄰開元以來數)
(八分同姓閣蜀本如此或只作配善或作蓋或作蓋能非是今按禮云五世袒免殺同姓也公於擇木已無)
(服矣故以同姓言之)不問可知其人不如是者不稱三服故三家
傳子弟往來貞元中愈事董丞相幕府於汴州(董丞相晉貞元)
(中鎮汴州)識開封令服之者陽冰子(服之或作複之)授余以其家科
斗孝經漢衛宏官書(官書新唐志作字書考之杜林傳及陳蕃傳註非也衛宏字子敬光)
(武時為議郎)兩部合一卷愈寳蓄之而不暇學後來京師為
四門博士識歸公(歸登字冲之)歸公好古書能通之愈曰古
書得其據依蓋可講(或無其字據依或作依據左氏無所據依)因進其所有
書屬歸氏元和來愈亟不獲讓嗣為銘文薦道功德思
凡為文辭宜略識字(或無道字識下或有古字)因從歸公乞觀二部
書得之留月餘張籍令進士賀拔恕寫以留愈(或無愈字)蓋
得其十四五而歸其書歸氏十一年六月四日右庶子
韓愈記
東雅堂昌黎集註卷十三
