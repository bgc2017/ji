金石要例詩文評類
提要
(臣)等謹案金石要例一卷
國朝黃宗羲撰宗羲有明儒學案已别著錄是
書櫽括古人金石之例凡三十六則後附論
文管見九則自序謂潘蒼崖有金石例大段
以昌黎為例顧未嘗著為例之義與壊例之
始亦有不必例而例之者如上代兄弟宗族
姻黨有書有不書不過以著名不著名初無
定例故摘其要領稍為辨正所以補蒼崖之
缺云云蒼崖者元潘昂霄之號此書盖補其
金石例之所遺者也所收如比干銅槃銘出
王球嘯堂集古錄乃宋人偽作夏侯嬰石槨
銘出吳均西京雜記亦齊梁人影撰引為證
佐未免失考又據孫何碑觧論碑非文章之
名不知劉勰文心雕龍已列此目如樂府本
官署之名而相沿既久無不稱歌詞為樂府
者宗羲必䋲以古義亦未免太拘然宗羲於
文律本嫻其所考證實較昂霄原書為精密
講金石之文者固不能不取裁于斯焉乾隆
四十二年八月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
