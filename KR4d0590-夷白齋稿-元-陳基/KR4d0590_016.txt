夷白齋藁卷之十六
臨海陳基著
金華戴良編
序
送張郎中詩序
戶部郎中大名張君師允以銓選使江西也道過吳吴大夫士
之從戶部君游者冠盖相望戶部君皆折節禮下之及其將西
行也大夫士之能言者各賦詩合古今軆凡若干首俾余為序
以送戶部君禮也昔戶部君以進士取科甲盖嘗擐忠信之甲
胄執禮義之干櫓用其全鋒以與天下士决勝負矣其裒然而
舉首也雖有勇如賁育急與之角力不敢暇其入翰林為史官
由太常拜御史秉筆定襃貶執法論是非廪廪乎良史諍臣之
風雖劫之以衆沮之以兵弗變也及遷戶部為尚書郎不遠數
千里使江西右持衡左執權以銓量行省之人物其輕重予奪
皆懸戶部君之手是行也意其必乘堅車擁高盖連駟結靷負
弩矢先驅以夸耀四方乃今屏徒從撤儀衛悛悛卑譲自視若
諸生日以禮接大夫士慇懃之歡惴惴焉惟恐失其心是懼夫
力能以布衣決高科魁天下士秉茟為史官執法為諍臣而不
能以尚書郎
天子使者而失大夫士之心豈大夫士之力勇扵賁育其威加
扵兵衆哉盖大夫士禮之所在也噫禮之可以為國也久矣使
充不失大夫士之心舉而措之則操輕重以予奪天下之人物盖
恢恢乎其有餘也然士有不以予奪為輕重而以禮為去就者
豫章徐孺子其人也戶部君行矣銓選事畢舍車而徒間行豫
章以觀孺子之遺風復有下榻如陳仲舉者乎詩云高山仰止
景行行止戶部君能以禮接大夫士則陳仲舉不得專美千載
矣至正十三年三月甲午序
白羊山紀遊詩序
勾吳沈高士仲說澄靖寡欲誦詩書百家之言以孝義称扵鄉
居祖夫人憂廬扵墓側既終喪隐居畊釣以山水自娛每衣鹿
裘著葛巾過天平謁范魏公祠徘徊不忍去間行其傍林塢得
地曰白羊山而樂之將結廬讀書以求其志乃三月既望携所
知䠂人朱安道舟行數十里至其處仰瞻天宇之高俯覧時物
之暢詠泰伯之遺風望闔廬之故墟引茟賦詩捴凡若干首余
得而屢讀之既愛其舂容閑遠有高世絶俗之思又念不得從
仲說蔭長松藉豊草歌考之詩賦伐木之章以寄情烟雲水
石間然魏公之流澤未泯天平之白雲可攀他日命車白羊之
麓欵門處士之廬而某丘某水將因詩以索其勝則詩也不可
以無序扵是乎書
送邵知州序
吳郡属部由縣而陞州者吳江其一也雖地方百里大抵具區
之濱重湖複陂浸淫湠漶引三江而歸之海水之所不及者然
後人得以樹藝其上故必謹堤防設機械率老弱疲䈥力弊弊
焉日與水争利幸天無淫雨歲之所入僅以輸租賦給徭役否
則溝塍畎澮淪為洪濤人困力殫而有司十一之征上下交病
矣其州治又居水陸之咽喉璽節羽書㫄午絡繹防虞供億百
倍他州故任師帥扵此者視他州亦難其人必德足以宣化教
才足以寄民社眀足以聽獄訟敏足以備軍儲而又濟之以廉
行之以恕如前知州燕山邵侯而後可也初侯之下車也當
國家責成守令之時侯首勸農桑均賦役勉學校蕳民訟以崇
本抑末為務設施次苐恪守章程及南北徵兵調彂無虚日侯
鞠躬夙夜弗遑唘處而民不廢畊桑官不闕餽餉使車驛傳擐
甲胄援枹鼓之属肩相磨而踵相接者不失勞来之禮噫侯可
謂克副責成之意矣三年政孚觧印綬戒車馬言還而
聖君賢相方綜核名實厲精為治若侯者疇庸考績將進而與
中朝公卿大夫接武周行以熙庶務皆分内事也此不敢為侯
道獨論次侯在官得賢師帥之職既以餞侯之行以慰州人之
思禮也
送徐仲剛詩序
無錫兩君子其一曰徐君元度仕為王官居亰師有聲其一曰
倪君元鎮隐居著書求志不回余皆辱皆辱交焉仲剛徐君之
子倪君之壻也徐君俶儻好義博雅有識度與名公鉅卿游許
與意氣有國士風倪君讀古人書忘渴飢為文章有魏晉間人
氣韻其高不仕之節雖漢東都士大夫弗過也兩人者所趋不
同要其歸皆激卬底厲不與流俗同乾沒然兩家是用日益貧
徐君以禄自飬倪君以書自娱其子弟各習知二父意仲剛獨
瓌竒敏給好禮而文居則從婦翁學為詩出則從父官于朝夫
生為名父之子長娶名父之女出處問學不離二父間仲剛之
得扵天者夥而决扵人者鮮如是哉雖富貴利逹不足為仲剛
道然奉以周旋弗敢失墜此季文子所以為魯之賢大夫也仲
剛勉乎哉凡與兩君子好者咸賦詩以贈仲剛属余為之序
送郯九成詩序
至正十三年夏五月海漕彂吳門漕府史吳興郯君九成實贊
幕府吳之君子皆喜為詩以道其行且曰去年春海寇犯崐山
&KR0670;餫饟憑陵作氣勢以抗&KR0647;官軍淮右狂孽蔓延江浙羽書徵
彂絡繹道路無虚日人心洶洶久矣頼
天子神聖賢相枋國命貞忠廉毅之臣捴漕事分遣將帥出師
四討蚊蚋蟻蟲蠢𡭗無知者以次殱蕩海寇聞風率醜類逃匿
傍徨蹙縮願宥罪自新用是人心之憂者更釋然以喜九成學
古通今器局閎博論議慷慨為詩章有作者風乃今職文書贊
海漕進無金革矢石之虞退無父兄妻子之憂左川后右海若
風恬浪平一日千里而億萬之粟上以祀天地宗廟百神下以
禄三公九卿百執事内以給宿衛外以足軍旅者不日逹亰師
春餫甫至夏餫踵来此國家萬世無疆之福臣子戮力報
效之秋也
上尊之賜宮錦之榮視昔有加而九成仰則瞻都邑之雄俯則
覧山河之壮感聖澤之汪&KR1070;侈文物之鋪張所謂詩章九成
之所長者將與中朝能言之士嗟歎不足而詠謌之以極陳
所遭之盛異日南還觧行李出所有吾黨好事者將争先睹之
為快九成尚無以謙譲未遑為辝也
送涂叔良序
豫章涂君叔良從其鄕先生楊顯民氏學在亰師也客翰林待
制武威余公所而雅與新安程君以文善余雖不識顯民幸囙
程君而識武威公武威公視顯民雖出處不侔要與程君皆強
志篤行為文章不詭仁義叔良遊三君子間悛悛言行讀書作
古今軆詩不蹈常人軌轍及武威公出僉浙東憲事未幾去官
居淮西余亦親老還江南叔良與程君留亰師京師之士非程
君行軰則與叔良年相埓率彬彬嚮用程君仕宦二十年業愈
精身愈困而志不少衰需次翰林為属官老且至矣叔良學顯
民氏學為武威公客又從程君居輦下借勢王公鉅人希進
耴宜無難者獨辛苦顦顇由亰師行數千里過吳門將歸豫章
不果又復如亰師噫是固學古道者也吾聞古之道不足耴扵
今豈信然乎雖然深山之木鉅細林立匠石撡斧斤過之必取
其堅實美澤適廊廟都邑之用者而木之堅實美澤恒出扵風
霜摧枯拉毁之餘盖損者益之夲敗者成之基此造物者之所
以玉成萬物也士之羈窮憂患頓踣無憀所以動其心忍其性
庸鉅知非造物之意乎方今
聖君在上賢相在下左繩墨右規矩以待天下之人棟梁桷榱
各随其器而任使之岩穴之材如顯民者將不得自棄扵斧斤
之外則摧而愈堅枯而弥實拉毀而益美且澤者為何如也然
則造物之所以為司縄墨軄規矩者之計久矣庸囙叔良行以
此謝程君遂以為叔良贈云
贈盧仲章詩序
天台盧仲章以能刻金石為印章知名大夫士間大夫士之樂
道仲章者咸寵之以詩仲章亦何能致多若是哉夫工商梓匠
邦國之用器械之備飬生送終之不可以㦯闕者也必服牛馬
越川谷逹陵陸窮深致遠以交乎中國而後可以通有無利器
用而宫室具焉然商不得齒於大夫士工不得與扵衣冠之末
何哉所業不同而所趋者異也今仲章之藝以為工乎則大夫
士之所齒以為商乎則衣冠之所樂道而與進之不服牛不駕
馬無陵陸之虞無川谷之險而亦以其藝交扵中國其為用雖
若無與扵飬生送終然大夫士之家不可以少焉噫仲章之藝
亦善矣古者諸侯謂之章大夫謂之印今者夫人而用之仲章
以其藝遊扵夫人之間而獨竊然從大夫士以求其言為務大
夫士固異扵夫人也哉扵其有請扵予也書以贈之
夷白齋藁卷之十六
