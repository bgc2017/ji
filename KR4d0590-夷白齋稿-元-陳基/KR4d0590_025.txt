夷白齋藁卷之二十五
臨海陳基著
金華戴良編
記
蓬莱山房記
余嘗登越之蓬莱閣誦唐人倡和詩頋瞻踟蹰俯仰千載而其
山川之清美風氣之淳古猶有勾踐之遺民焉盖其服田扵野
采樵於山脩禊扵水濱放舟扵湖上渴飲而飢食優游以卒歲
雖海中之神山不能過也而其邦之人朱子安氏頋挈妻子挟
方術賣藥於吳會一室之内左靈樞右太素匡床曲几琴瑟在
焉入其室者殆不知在闤闠中囙扁之曰蓬莱山房盖不忘其
土者人之情也然古之良醫或在齊在趙或在周在秦亦曷嘗
一曰安乎其土哉子安之去越居吳亦將随俗為變而其家多
禁方鍊金石草木為丹劑足以起人之疾却人之老或謂其嘗
遇道者授以幽經祕錄不死之藥盖亦不可知也雖然吾聞黃
帝侯神之舘實在越上徐市之流徒駕楼船望弱水俳佪而忘
返而不知有道之士乘雲氣御飄風往来扵人間世久矣子安
誠幸遇之而得夫秦漢所不見之書方士所莫致之藥亦豈其
所得私哉盍亦獻之
天子使斯人胥躋仁壽之域享無為之治而退然一室若將逃
名如韓伯休者又非余之所敢知也始為記其山房以質之扵
有道者云
綠筠樓記
浮屠景蒙師即松江南禪寺所居為樓扁曰綠筠介余友頼善
卿氏徵文以為記夫筠者何鄭司農曰竹之青皮也然扵潜僧
以綠筠命軒蘇長公為之賦詩景蒙之名樓其亦有所本乎昔
者九方臯之相馬也以牡為牝以驪為黃盖得其精者忘其麄
在内者忘其外識者以其有天機焉然則以筠為綠其殆真知
竹者乎然此亦自夫有竹者而言之𡭗自夫未始有竹者而言
則物我未形境智俱滅青且不有而况扵綠乎昔之上人盖有
不起宴坐而游扵物之終始者而楼宴坐之處也景蒙即毗盧
之境闢靈照之戶豈徒追逐雲月嘯弄風日自以為高世而巳
哉亦必天機悟入上下始終自有竹而至扵未始有竹而後昔
人可庶幾也此盖蘇長公引而不彂扵潛僧之所未聞者輒敢
囙善卿以為景蒙告佛之徒有香嚴師者真知竹者也請以吾
言質之至正十二年歲直壬辰三月甲子記
斡勒氏續祭田記
河南斡勒氏自太中公宦居浙東西而其子故湖州路學儒學
教授君博雅好禮克世其家其卒扵越之蕭山也夫人皇甫氏
與其子溥洀沂潚卜地錢唐大慈山之原葬焉既奉㐮大事遺
業悉均之諸子而以田若干畞在蕭山者為墓廬祭祀百事之
需前經筵撿討豫章鄒君魯望實為之記而公賦有常歲用不
足凡冡舍祭器壌樹神道碑碣所宜有之属用皆闕如夫人念
諸子從宦北南而大慈之原不有以增緝防範之懼久益廢乃
以其田若干畞所資以自老者期扵終飬并歸祭田以圖永久
飭子孫母毫髮敢漁取或私相質鬻廢墜墳墓餒厥祖禰以蹈
不肖之辜囙命其子来取文為續祭田記歸而刻諸余聞之禮
曰有田禄者先為祭服斡勒氏肅慎右族世階膴仕而教授君
又名知禮者則其有祭田宜矣而追飬厚本謹封樹備不虞人
子之事也夫人頋先諸子推其所在巳為其所得為異日使大
慈松楸不鞠為芻牧之區斡勒氏不為若敖氏之鬼若夫人者
其殆禮之所謂慮事不可以不預者乎為厥子孫歲時来歸怵
惕霜露比時具物扵禮不可以不備則田宜益治祀宜豐土宜
益厚樹宜益茂而凡夫人所以圖永久者勿替引之而教授君
之澤未艾矣彼思以其木為材以其榛棘為薪者且貽譏扵君
子而况祭田乎此宜馬醫夏畦之子所不忍為者固無庸為知
禮子孫告也是為記
雅會堂東軒記
雅會堂者徐孟逹甫宴好賓客之所而其東軒則余之所寓也
余辱與孟逹游而其子緬以余有一日之長執弟子禮從余正
句讀訓故以求夫詩書禮樂之說夫居高則軆夷則神鬯神鬯
則所業也勤故即雅會而弦且謌者孟逹將以責勤其子也由
是撤匏竹薦几格經史百氏㫄午聮絡朝夕相與紬繹磨礱扵
其中然有不督而自勤者豈居之移氣遽如是哉盖柳子所謂
交相贊者固不得專美戴氏時歲之秋風日始癘環視堂下水
潦之盛者日以縮卉木之華者日以實而余與緬仰則觀夫陰
陽之運化俯則䆒夫物理之盈虚而風雨霜露之教昭昭也盖
道之大原出扵天而聖人純乎天者也今余與緬入則求之扵
詩書禮樂出則見之扵風雨霜露天也聖人也豈欺我㦲且人
莫不知教其子也而其教皆始扵句讀訓詁然而止扵句讀訓
詁而已者非余之所聞也令余之所與語緬者豈徒私扵緬哉
亦囙以自勖云𡭗遂書扵壁以為雅會堂東軒記至正十二年
八月甲子記
竹間居記
余聞吳興張濟和氏家多美竹其里人沈君自誠余友也間以
趙侯仲穆所為書竹間居三篆字示余且俾為之記余扵張氏
雖未有一日之雅然其居吴興山水之國而嗜竹則其為人可
知矣夫竹之時用亦遠矣昔揚州之産曰篠簜曰&KR1642;簵而其為
貢視瑶琨齒革織貝璣組與夫三品之金九江之龜盖侔重焉
秦漢間有竹竿萬箇者可比千乘之家而其利與酤釀醯醬牛
羊榖帛文采狐貉金錢䓁盖鏃焉而矢可以征不庭篾焉而席
可以展孝敬穴焉而管可以和人神而其下為筒為竿為椽為
藩者雖不一而足要其歸均之為用也後世好事者留連光景
嘯弄風日或構亭山阿㦯築舘水裔往往以有竹為清無竹為
俗雖其取舍与彼㦯殊然亦未足以言真嗜竹也今張氏之扵
竹不苟焉規利以埒冨千乘而其足以效貢如瑶琨如齒革如
織貝如璣組如亀如金者亦非翦焉自棄鞠為榛翳之區盖有
為矢為席為管之具而事有不屑焉則亦將全竹之天而與造
物者游扵筒竿椽藩之外而樹德則視其夲執禮則視其筠礪
行則視其節較其所獲奚啻十百扵酤釀牛羊榖帛金錢之属
也哉吾聞之君子比德扵竹若張氏者其殆真知嗜竹也夫遂
為之記囙自誠而俾之至正十二年歲壬辰八月甲子記
庸德堂記
松陵鄒仲彬氏䔍實人也嘗以所居之堂請名扵余余名之曰
庸德堂又求余申其義而記之余不得辞也昔者子思子記夫
子之言有曰庸德之行釋之曰庸平常也人之庸德見扵事父
事君兄交友者夫人能之也而夫子自謂未能者謂夫未能盡
為子為臣為弟為友之道而責人以孝以忠以弟以信此聖人
之所未能也古之善事君父者莫如舜善言事兄者莫如平仲
善交朋友者莫如子輿然亦非有毫髮加扵職分之内而其安
而行之為聖人勉而行之為賢人亦愚夫愚婦之所能知能行
者也彼以平常為不足務而更為險僻之行自以為雄桀如尹
諧潘正華士鄧析少正夘之徒亦終為成湯文王太公子産孔
子之所僇而已不亦惑之甚歟仲彬扵此誠能循循乎平常之
塗惴惴乎險僻之徑悛悛乎軄分慥慥乎言行恒自厚扵已毋
求多扵人則吾又將見其不止扵䔍實之人而已傳曰甘受和
白受采忠信之人可以學禮是為記
夷白齋藁卷之二十五
