夷白齋藁外集
臨海陳基著
金華戴良編
古詩四言
題朱買臣負薪讀書圖
我樵于山我負于路讀書自娛匪&KR1007;伊暮靡咈尔心重失我度
我印既纍我綬斯若𡭗毋我尤我不𡭗怍彼美宋女亦遼以邈
古詩五言
妾薄命
妾本良家女錢塘江上居生来不出戶只學繡羅𥜗父母偏愛
惜無異掌中珠十八許隣里二十會葭莩低頭奉箕箒和顔事
舅姑誰知輕薄婿零落在中途結髮願偕老寧不共馳驅昔如
梁上燕託身君子廬今如水上萍飄泊任江湖自嗟妾命薄忍
死亦湏臾生女為人婦願嫁得其夫嫁夫一失所不如棄路隅
春曰江上
海宇属清宴乾坤大無垠憑高騁遐觀臨流滌煩塵雲曰湛初
霽山水蕩餘春陽德舒柔和品彙競妍新矯矯雲端翮洋洋藻
中鱗感彼翔泳適窹兹涵煦均良時不再得芳年難重臻願言
乘清飈邈哉霄漢津
彂大都
結髮事書史及壮服冠裳遠遊至亰師永言觀國光叨逢堯舜
時拔擢登眀堂佩以眀月珠被之雲錦章驅車未及門平地生
太行丈夫慕前脩出處豈有常但念平生友惜别衢路旁惟願
各弩力矯首永相望
涿州
仲冬過漁陽風日正淒厲嗟此豪侠窟自古稱壮麗煌煌神堯
業𧺫自艱難際柰何至中葉四海皆鼎沸良由開元主養&KR0849;以
自噬惜哉曲江公忠言諒何濟居人一何幸属此承平世耕牧
畿甸門聖澤湛汪&KR1070;連山接神臯旭日生爽氣獨憐去國人南
征從此逝
任丘
迢迢去亰國行行適任丘城郭何蕭條關山良阻脩日入就&KR0647;
旅燈火稍綢&KR1230;薄酒不堪飲何以銷我憂冥冥天際鴻汎汎波
上鷗往者固莫追来者當自謀
獻州
驅車官道傍四野積隂沍中路忽改轍前行屢回頋遥瞻獻州
城未至日己暮﨑嶇丘隴間足趼不容錯湏臾近烟火謂可慰
情慮不覩主人面返遭邑犬怒僕夫亦己疲黽俛羞草具飢来
罄一飡已飽復何慕
阜城
憶昔曰下歸己甘栖遯迹胡為負初志三歲四行役我馬不及
秣我僕不遑息荏苒歲月暮展轉憂患逼朝行過阜城原野霜
露白一身如鴻毛苦厭天地窄
凌州
曉出凌州南晝行泥淖中一步一踟蹰四頋心忡忡牽車者誰
子自言業為農頻歲值大水田廬為之空家有白髮親曰食憂
不充辛苦事商旅庶以供飱饔維人生兩間所貴親愛鍾貧賤
苟知養奚必禄位豐文夫畏天命敢不哀人窮生世苦不偶何
由恤&KR1986;痌
荏平
客行荏平道日出天皎皎泰山何巖巖雲開豁穹昊生逢全盛
時悲謌出燕趙䟦涉雖苦辛愛此風日好關河路緜緜江湖雲
眇眇歎息梁父吟慷慨令人老
榖城山
晨興發東阿薄暮至榖城黃石去已久茲山尚峥嶸伊昔秦漢
際豪傑紛從横卓哉張留侯視秦如孩嬰奮椎博浪沙賁育莫
敢争頋獨取公履俛焉若諸生授書何必多怳愡通神眀卒為
帝者師功成遂遺榮飄飄遠游子天寒獨遐征徘徊撫松柏俯
仰有餘情
舊縣
披衣聽鷄鳴膏車待眀彂蕭條古東阿遺堞帶殘月䊸餘入空
谷躑躅尋舊轍前瞻閴無人四頋皆積雪悲風泱&KR1071;至僕夫慘
不悅驅馳二十里晴旭生木末稍欣山色佳緩轡行復輟我生
一何愚奔走恒挈挈賦命與仇謀艱險難備說蹉跎三十餘益
歎身世拙豈無浮海志實恐甘旨闕𬗟懷古聖賢感激腸内熱
汶上
我行汶水上觧纓濯煩塵閔子安在哉流波尚潾潾子昔當衰
世不肻從陪臣我今遭盛時言歸事吾親泰山雖云高希之在
其人恭惟無間言敢不書諸紳
施家莊
陸行已兼旬歲暮誠勞苦積雪兼層冰跬步憂齟齬暝投施家
莊居民喜相語累曰隂沍消舟行了無阻勇辞所乘車側耳聽
柔櫓櫂謌雜吳謳頗𣸪慰羈旅人言前年夏洪河走平䠂漕渠
當其衝澷漶不可禦民廬悉漂沉桑田眇何許所以亡命徒潜
蹤匿蘆渚乘間作盗賊往往遭殺虜我方為飢驅願言適樂土
中原不稼穡去去復何所
徐州
一昨始入舟遙望徐州郭水行已信宿甫至城下泊洪濤蹴長
空驚風怒相薄乾坤無端倪雲水互參錯初疑鯨鯢闘復恐蛟
鼉躍篙師為蒼黃客子俱駭愕傷哉䠂君臣伯圖已寂寞空餘
蘇公樓突兀倚寥廓徐人昔恃公安若山與岳文章與元氣萬
古相磅礴大河失故道崩奔勢逾虐生人化魚鼈中州廢畊鑿
安得不世才為君拯民瘼九原何茫茫可愛不可作
益都子
倀倀益都子牽車渡河水河水結成冰亂石森齒齒父後子居
前父輊子輒軒寒風切肌骨手足為拘攣躋攀上平路不敢復
回頋未憂子力疲當念父辛苦
龍橋婦
婉孌龍橋婦空閨何惻惻夫婿弱冠餘南征死鋒鏑但見隣人
歸不知夫蹤跡委身奉舅姑誓志如金石朝采陌上桑暮向窗
間織織成錦回文無處寄消息織成雙鴛鴦無復合歡夕何如
織縑素裁剪信刀尺為舅作衣裳為姑為飲食
分韵得老字
華軒列綺席嘉樹蔭芳草愛此時雨歇綠隂淨如掃君子謝軒
冕逍遥遂幽討有瑟復有琴自鼔還自考逹哉松雲翁狂謌不
知老
送王本初縣尹兼簡本中知州
憶昔至正初北游客亰師辱交伯仲間日夕相追随磊落青雲
器聮翩丹鳳姿愧無高山調酬君白雪辭俯仰八九載南歸滄
海涯竊聞霜臺上風猷肅綱維允矣伯氏賢克當眀主知仲氏
貳安陸重為人所推中朝名公後復始非君誰前年復至亰伯
也官扵磁治州如室家拊民若嬰兒靈草毓三秀瑞麦生兩岐
伯也置不言獨詠豐年詩凛凛君子風不啻先公為政成報
天子寵錫有光輝人言古循吏龍黃邈難追孰知忠厚化昔聞
今見之仲也復為邑鄆城欝巍巍朝廷重守宰簡書有程期一
門双南金共下白玉墀又如兩騏驥為主效驅馳河水昔横
溢生人四流移乘間為寇&KR1327;觸罪姦有司坐令齊魯俗化為蠻
與夷今君寄民社所念當在茲願試父兄術為民療蒼痍君服
亦已華君佩何陸離朝彂江之滸暮宿河之湄行當見伯氏為
我道睽違
清樾堂詩為沈仲說賦
君子締新構樂此静者心德陽一以亨衆木欝成隂攬物感流
景當軒理鳴琴永懷烏鳥情肻為遊子吟回飈薄煩暑靈雨洒
中林為君賦行葦願言酬德音(時仲說祖夫人年九十被賜帛之恩故末章及之)
釣月軒
開門得新月褰衣&KR0881;芳沚我意不在魚投竿聊𡭗耳素娥一何
好娟娟暎秋水重惜此流輝徘徊殊未已
東原行
天寒曰晷促車行何轆轆大車利宵征小車宜早宿使君徒從
多使君號今肅何如原野間年豐秋有粟
古詩七言
題趙千里江山秋晚圖
秋山遥遥秋水闊秋風冉冉生蘋末夕陽遠樹集歸鴉慘澹人
家帶林樾我聞趙家父子工丹青劃然見此心目俱開眀人間
何處有此境無乃瀟湘與洞庭白波青嶂天冥冥熟視彷彿聞
秋聲依微暝色生浦溆又佀滄浪謌濯纓東吳陸君好竒古何
從得此歸嚢禇我亦從之時一睹為君題詩三太息良工良工
心獨苦
七月望日值雨宿窖中
西遊復入河東路複巘重岡愁屢度﨑嶇五里不到河忽雷椎
山雨如注湏臾百水争怒流澒洞忽若龍騰湫熊羆遁蔵&KR0849;豹
伏魑魅亂呌狐狸愁我馬在前僕在後我行一步一回首隂風
吹人股為慄破帽籠頭衣露肘疾呼東来皓首翁問勞慰我心
忡忡相延入谷己暝黑下馬共栖營窟中不知今夕復何夕俯
仰人間長太息勞生何必為形役歸有衡門且容膝
贈黃瑞卿詩(并序)
禄命有書尚矣唐太常博士嘗刊定而叙之然論長
平坑卒南陽貴士則深黜其三刑六合之非至昌黎
韓子扵李虚中則盛稱其以人始生年月所直日辰
推其貴賤夀夭百不失一然則果何如哉盖博士之
論夫子罕言命之意也韓子之說則不知命無以為
君子之意也然五行之變化支干之相生孰為勝衰
孰為休咎苟能精之則其理有足徵者雖所罕言而
亦詎可不知也哉松陵黃瑞卿以祿命之術游江湖
間予既贈之以詩又推夲其說扵其左其詩曰
客有談天姓黃氏沛若銀河瀉秋水五星歴歴方寸間指掌人
生䆒終始曾將異術千王公一過冀北凡馬空識人湏識貧賤
中豈以世態論窮通九重方貴凌雲賦我獨胡為守環堵便將
出處問黃生不用長安尋季主
潼關
河渾渾關崿崿太古己来神禹鑿前車未行後車却去馬一鳴
来馬愕自從&KR0849;視繼龍興周道不復如䂡平至今惟有秦川路
千里秋風落葉聲
送陳仲寳還江州
陳君五十頭未白邂逅都門始相識陸乘車馬水乘船䟦&KR0881;山
川共南適苦甘飢飽朝暮同語默寝興情性通萬里相將弥兩
故鄕西游我昔驅羊腸披圖萬里心茫茫人生出處古莫必憂
樂相乘寕有常君不見重耳當年伯業昌險阻艱難曾備嘗文
夫有事在四方蓬矢桑弧那可忘
連山高高上無極仰視青天不盈尺俯覧可以窮九域我疑山
靈應上訴帝遣夸娥運神力又疑蓬莱脫左股萬里飛来倚空
碧乾坤一色雲冥冥急霰始集雪又零依依度橋者誰子隐隐
操舟如送迎萬壑千巖深且窈兩兩相將事幽討若非淮南訪
八公定是匡廬尋五老意匠經營妙入神披圖爛漫皆天真人
間何處有此境我欲從之一問津
律詩五言
八里莊寄吳中兄弟
晚泊清淮口臨風一振衣長河吞鉅海平楚沒斜暉未覺鯨波
險唯憂羽檄飛故園兄與弟歡樂我多違
定陶
世路仍多患斯人劇倒懸虚移河内粟實苦汶陽田
聖主憂民曰諸公奉使年萬方心佀渴雨露尚中天
夏夜懷李尚志
蟋蟀己在壁煩暑猶未歇離居感時序憂端難斷絶綠樹含微
風明河湛初月念子行末歸徘徊至明發
土濠
夕憩土壕村主人顔色温子孫供洒掃兄弟具盤飱故國甘棠
在名家棣萼序相傳唯孝悌珍重久弥敦
題閿鄕驛用故翰林宋顯夫先生韵二首
匹馬秦川道西游柰遠何客星秋入斗候舘夜臨河地勢關頭
險秋光嶽面多永懷楊太尉清白志難磨
為問西来使長安去幾何檄書飛𤏡道征戍動交河鸚鵡承恩
舊莆萄入貢多平生二鳥賦感慨未能磨
函關三首
水宿煩津吏山行信舘人度關車躑躅入谷馬逡廵石戴泥中
轍風驚塞外塵憂時非肉食華髮為誰新
萬里西游客歸期趁早鴻澗泉明曉練山果落秋紅鳥度烟嵐
外人行泥淖中前途逢驛使立馬問關東
稍稍聞人語遲遲進馬蹄雨深分陕路雲隔度關雞間道曾歸
壁交情獨戀綈蕭條王伯略惆悵入詩題
永昌陵
洛水南来近嵩高北望遥墓無羣木拱山罷百靈朝玉碗人間
出金鐙地下銷夕陽扵越路烟草更蕭蕭
&KR0849;牢關
匹馬東歸客﨑嶇過&KR0849;牢地分周鄭險天入宋梁高俯視泥無
轍前驅牽載膏慇懃關下吏相送出城臯
江二首
澤國長雲雨春山半有無江源𧺫巴蜀地勢控荆吳客舍依鮫
舘蠻商雜賈胡眀時方利&KR0881;吾道未乘桴
江漢思神禹乾坤仰帝堯信知滄海大能受百川朝萬國車書
廣三吳地利饒獨憐南浦鴈箇箇上雲霄
久雨二首
自從甲子雨不見有晴時南國皆雲氣陽臺眇夢思蛟龍争窟
宅鳥雀戀藩籬去去扶搖上飛騰有所之
久雨妨農事那堪夜復晨雲浮滄海曰花誤洞庭春行路悲游
子匡時仰大臣未甘栖遯跡霄漢有通津
晴
雨後江逾綠春深天尚寒晴光分浦溆曉色變峯巒海内長為
客天涯獨倚闌封書寄鴻鴈聊以報平安
金山寺
突兀金山寺蕭條古佛居雲堂依水府花雨散空虚方丈諸天
外浮屠浩劫餘十年游此地今日重躊躇
又雨
春草碧芸芸春江日易曛鮫人長織杼神女又行雲風水随鷗
宿烟沙與鴈分遠遊頭欲白慚愧卓文君
安國寺
古寺依脩竹春池帶綠蒲世塵無處著僧迹與雲孤日暖烏争
樹風輕燕引雏久知方外樂来此一踟蹰
定陶
今日南風正揚帆過定陶郊原連薺麦井邑帶波濤衆鳥晴争
宿孤舟晚更操裁詩聊自慰不必問香醪
晴
風雨夜来急波濤今復平路從關下險山向洛中眀歲稔征徭
薄時平去就輕愧無封禪策聊欲頌河清
洛口
不學尸鄕隐重為宛洛遊波光依岸轉帆影帶雲收豈有相如
賦空餘季子裘青雲有知己意氣若為酬
白揚河
晚泊白楊河堅冰柰𡭗何畏途愁落景歸夢隅滄波古渡淮人
語商船䠂客謌晨興羞攬鏡白髮近来多
崔鎮
草草趍崔鎮悠悠憶帝鄕星辰依魏闕風土入淮陽逐客行無
馬居人飯有魴年華催獻歲歸得拜高堂
次韵荅陸養正
之子過從久情親若輔車衣冠雖混俗詩禮貴承家舟泊松江
雨門連笠澤霞十年来往地俯仰一興嗟
律詩七言
題陸氏别業
夹溪揚柳恣欹斜流水春来淺帶沙韋曲桑麻如杜曲魏家池
舘接姚家高低亂舞風前蝶紅白争開而後花安得草堂江上
住爛題新句送年華
題龍門山圖
曾過龍門山下寺畫圖渾佀昔年游秋聲夜動千尋木雲氣時
騰百文湫魏國祠前烟草綠遠公巖畔石泉流隐君最有登臨
趣拄枤相期到上頭
至正丁亥四月廿三日允常御史有事扵先塋甫竣事
而甘雨作人以為孝感所致皆為賦詩而属予為之倡
佳城窈窕白雲中華表前瞻一徑通千載有功歸紀信九原無
計𧺫文翁龍門春湧桃花浪洛浦秋含麦秀風近日繡衣来拜
掃孝思欣至雨濛濛
丁亥歲河南自正月至七月無雨流民相属扵道哭聲
滿野不忍聞
慟哭秋原何處人哭聲直上澈蒼旻謀生不及官倉鼠轉死終
為客路塵憔悴幾家猶貢蜜蒼皇諸硐又争銀綠衣陳事無年
少徒𡭗區區索鬼神
阿㜷抱子婦將車骨肉誰甘棄道途使有賈生應慟哭惜無鄭
侠為傳圖身抛田里魂俱喪目斷關山淚巳枯自咲腐儒難用
世謾將餘論擬潜夫
興慶池
層城佳氣日高浮花萼樓臺在上頭鶴駕六盤猶避暑龍池九
月未知秋青山排闥當窗見金水飄香入地流麋鹿不收瑶草
碧太平恩澤滿秦州
陳留
人物東都迹已陳行過古邑為逡廵石經每愛中郎字墊角猶
傳處士巾曠世逸才名在耳百年眀哲道全身飄零咲我成何
事慚愧九原泉下人
睢州雪中用允常御史韵
隐隐高城下五更飄飄墜雪細聞聲花開草木春輸巧光粲樓
臺月譲眀太史豫占年糓瑞先農應報歲功成誰知萬里關山
外親伴觀風使者行
徐州
日上彭城獨倚樓關河迢水空流不囙躍馬江東去安得歌
風沛上遊草帶虞姬亡日淚山餘亞父病時愁如何舞罷鴻門
劒不向咸陽一少留
至日淮隂道上
年年至日在庭闈令歲飄零獨未歸雲物不殊鄕國異江山雖
好故人稀檄飛河隴仍防寇兵振衡陽未觧圍憂國腐儒頭欲
白倚闌無語立斜暉
瓜州題江風山月亭
結屋高臨揚子津江風山月坐相親魚龍未啓烟波蟄鴻鴈先
驚關塞春有客貢琛来海島何人掛席上峨岷江心五夜鐘聲
動喚起扶桑曰一輪
送琳上人歸南岳
高人二月歸南岳共向東風折柳枝萬里故山飛錫近一江春
水渡杯遲碧雲不賦湯休句班竹應過帝子祠尚恐諸方參未
遍葛洪川上重為期
江上客舍
曉来江上雨濛濛烟火蕭條客舍中風急最憐巢幕燕春寒猶
滯寄書鴻紛紛洲渚魚塩聚歷歷東南貢賦通萬里乾坤一羈
旅濁醪今夕與誰同
江上對雨寄鄭山人
蕭蕭風雨動經旬二月江城未見春鴻㕐不傳天末信烟波愁
絶渡頭人誰家揚柳啼黃鳥何處汀洲采白蘋慚愧江南庾開
府暮年詞賦轉清新
江邊
二月東風鸎喚人踏青遊女滿江濱柳迷楊子津頭路山掩潤
州城裏春望斷碧雲情縹緲謌殘綠水意逡廵無由一向江南
去相伴汀洲采白蘋
聞道
聞道出師湘水頭東南賓主盛才猷勿今下失蒼生望實恐上
貽黃屋憂雨裛漢旌休澷濕瘴深蠻硐未全收致身報主男兒
事莫信平生馬少游
送人之南
江南春水浴飛鳬柳葉半青楊葉疎送客又逄巫峡雨移家莫
就武昌魚鷓鴣啼處難行路鴻㕐歸時好寄書若過長沙逢賈
傳憑君為我問何如
江月樓
中天樓閣欝嵯峨良夜其如水月何雪浪遠從三峡至露華偏
傍九霄多道人宴坐脩禪觀游子登臨聽掉謌曾是水晶宫裏
客倚闌来此重婆娑
寄了即休長老
躭躭浮玉倚滄洲八十高人在上頭不向終南通捷徑要將砥
柱鎮中流世間豈識維摩病方外真從慧遠遊明日怱怱過江
去尺書聊以寄綢&KR1230;
五月五日淮隂
五月五日淮陰郡半雨半晴城上樓菖蒲汎酒吾無分楊柳繋
船君且留西日照人生别思南風吹笛帶邊愁眀朝又上洪河
去欲采芙蓉不自由
舟中
束書又入李膺舟共遡黃河最上流自咲久為吳下客誰期重
向洛陽游關山雨足天無暑原野風高麦有秋永夜雲霄看不
厭相從還欲問牽牛
五月平原百草香泊舟高岸己斜陽河流浩蕩来西極山勢逶
迤接太行墅老張燈風雨夕商童吹笛水雲涼共憐此地頻来
往把酒高謌一慨慷
河隂
蕭條城郭河陰縣泝水乘船佀汎槎峭壁有人居洞穴平川無
土種桑麻滿天急雨寒欺客捲地長風夜走沙回首太行山下
路豈無騏驥困塩車
昨夜關河風雨横今朝涼思颯成秋沙頭浪湧千堆雪山頂人
牽百丈舟願與王遵同叱馭不随庾亮謾登樓君看平地風波
惡積石猶應是稳流
虎牢關
連山回抱欝嶔崟百戰英雄不可尋西極河流行地遠中州風
氣入關深逢時豈乏留侯策事主難忘紀信心千載虎牢形勝
地憑高回首一長吟
洛口
今朝掇棹清河口却上高丘望孟津多情芳草佀南國滿目好
山如故人文媿陸機還入洛才非范叔澷游秦䄂中獨有河清
頌莫惜吹嘘上紫宸
法王寺
白雲相送度高岡行盡松聲到上方山掩地靈秋寂寂天開嶽
色曉蒼蒼石根藥采菖蒲秀林下經翻貝葉香乞取龍溪泉一
勺仰崧堂上禮空王
崇福宫
西風吹老碧天秋𣪚策尋真處處游太室山前逢&KR2227;母少姨峯
下候浮丘穿林雲逐丹光𧺫出洞泉和藥氣流白髮祠官談往
事夕陽西玄水悠悠
承天宮
四面雲開翡翠屏路随飛鳥入青冥巢由隐去山增秀申甫生
時岳降靈露采松花秋作釀風翻蘂笈夜談經何當結屋蒼厓
曲手種菖蒲九節青
轘轅
遠遊重到洛陽城又向登封道上行路入轘轅秋更險雲收太
室雨初晴千重灌木澷山碧百道飛泉繞澗鳴欲訪巢由渺何
許空餘潁水照人清
嵩高
厚德巍巍鎮土中一元磅礴氣鴻濛靈雲作雨秋歸硐列嶂朝
真曉暎空利澤四時周品物精英千古㣧貞忠重尋漢武登封
處御道西風有路通
次韻鋼字為拜太古運使賦
平生貞義結中腸力剸蛟犀始見鋼水部分曺仍按節尚書入
奏擬懷香暫垂鴻鵠青冥趐不負蒹葭白露霜咫尺星辰催聽
履肯教供奉殿西廊
次韵酬鄭彦章運使
使君擬卜水南居負郭良田二頃餘但使有溪堪種竹不愁無
地可蔵書衣冠洛社期諸老祖帳都門憶二疎頭戴角巾收芋
栗秋風吾亦愛吾廬
東平道上
客客東平聽曉鐘出門殘月尚朦朧一輪紅日生滄海萬丈丹
霄聳岱宗不為山靈廽俗駕敢從漁父問形容何當結屋岩岩
下學種徂徕百尺松
濟州
蕭蕭僕馬别神州俯仰乾坤一弊裘慷慨不為投筆計飄零空
作曳裾遊雲飛故國無来鴈冰觧長河有去舟此日山東無李
白不妨携酒獨登樓
彭城
關山歲晚日隂隂獨上彭城思不禁河水東来非禹蹟民風南
去雜淮隂英雄己堕陳平計志士長憐亞父心自古人臣難去
就悲謌一曲倚嶔崟
吕梁
扁舟又向吕梁歸浩蕩中流看翠微濁浪滿河冰亂走黃雲垂
地雪交飛奉身誤叱王遵馭涉世頻沾阮籍衣日暮不湏吹短
笛沙鷗猶恐未忘機
邳州
邳州城下片帆收滿眼山川生古愁人間客子復来此圯上老
翁何處游青冥無路逐黃鵠滄海有波随白鷗浩謌擊檝江南
去孰謂赤松非我儔
淮陰侯廟
慷慨論兵笑沐猴盡將生死付鄼侯手提漢鼎歸真主眼見黃
旗出偽游此日王孫空故國何年漂母葬荒丘英雄自古多遺
恨腸斷秋風䠂水流
過揚子江憶亰師故人
一别神亰歲己闌故人廽首路澷澷淮南美酒誰同飲江左青
山獨自看滿地波濤紅閃日中天樓閣翠生寒吳關入望庭闈
近欲問飛仙借羽翰
草堂
隠君家住玉山阿新築茅堂接薜蘿翡翠飛来春雨歇麝香眠
處落花多竹枝已聽巴人調桂樹仍聞䠂客謌眀日扁舟入州
府不堪離思隔蒼波
碧梧翠竹堂
玉山窈窕地仙居翠竹參差間碧梧夜静簾櫳人度曲春深庭
院鳳將雏瑶華散席侵棋局瓊露分香落酒壷見說秋来更瀟
洒四&KR0585;虚籟雜笙竽
漁莊
何處林塘好卜隣清江繞屋净無塵定巢新燕渾如客汎渚輕
鷗不避人揚柳飛花香作雪鱸魚上釣句扵銀春風無限滄浪
意欲向汀洲賦采蘋
次韻荅陸養正
幽居瀟洒傍溪湄雅好惟收魏晉碑千樹好花閑對酒一簾春
雨細論詩耽書𡭗欲師玄晏鼓棹吾將學子皮滿地綠陰春寂
寂永謌伐木眇予思
留别錢伯行
落花時節下江潯掃榻相延竹滿林盡日雄談驚四座百年高
義重千金掛帆南浦春風𧺫剪燭西窗夜雨深别後相思隔城
市五湖烟樹碧森森
留别陸養正
我愛陸郎才思清新詩落筆使人驚不材&KR1230;忝為師友高義多
慚若弟兄江上烟波催去鷁雨餘春樹亂啼鸎定知眀日空齋
裏坐對停雲憶士衡
送干子都赴陕州同知
公子承家列俊髦尚書奉國著賢勞棠餘分陕千年樹水
落洪河萬里濤地勢下窺崤澠固天文西入斗牛高關東故舊
如相問委羽山深學種桃
南歸道中作
陸乘車水乘舟關河何緜緜波浪復悠悠車行阻雪舟阻冰陸
憂豺狼水鯢鯨我生不學馮河術柰何欲與重險争朝辞舟暮
騎馬鶺鴒相呼在原野白魚可烹雀可炙諼草羅生滿堂下
長律
上西臺大夫韓公二十韻
昭代推賢佐眀公最絶倫異材鍾海岳間氣毓星辰世濟忠貞
美身膺寵數頻棟梁元有噐社稷豈無臣暫出司天憲遄歸秉
國鈞鋒車朝象闕玉漏下鷄晨膚寸雲初𧺫茫洋氣已勻風霜
成雨露秋日變陽春出入方周召功名邁甫申廟謨惟密勿王
業在經綸近拔嚢中穎旁羅席上珍但令材並入行見俗還淳
葑菲秋仍綠菁莪晚更新高明誠樂育幽側會求伸上客争趋
薊鯫生獨過秦朅来瞻泰華直欲小峨岷江漢成漂泊丘園愧
隐淪新豐徒有酒亰洛澷多塵五鳳深黃閣三台亞紫宸扶搖
難自致搔首望高旻
江亭
江水出峨岷江亭俯要津諸侯皆軄貢百粤漫風塵恩詔傳中
使遐方倚外臣出師勞上將入幕冨嘉賓聞道元戎死頻傷義
士神三軍宜雪耻百戰莫憂身巫峡長多雨瀟湘己暮春鼎魚
何足制奏凱勿逡廵
送錢伯舉錄判衢州
客舍依慈母多君若弟兄庭闈交定省閭巷遁逢迎夜雨敦朋
好春風動䆠情金樽深綺席玉漏下層城吏隐當平世功曺足
令名不徒拓爽氣直欲樹風聲滄海鯤鵬化朝陽鳳鳥鳴明時
湏弩力應不負平生
絶句
題水殿納涼圖
白苧衣裳懶自裁手搖羅扇此徘徊水晶宫殿涼風少欲勸君
王築露臺
戲嬰圖
懷抱提携咲語温好花折得帶晴暾后妃别有房中樂宜𡭗螽
斯樂子孫
蜀葵花圖
水晶宫裏是仙鄕新製黃裳怯嫰涼獨倚西風無與語漫將心
事訴朝陽
題鷄冠花圖
綠陰亭下露華晞一色猩紅暎舞衣疑是仙家丹熟後靈鷄服
得也能飛
桃花翡翠圖
落花庭院堕游絲春在小桃人未知翡翠飛来成久立太平風
景日遲遲
倦繍圖
宫門深鎻晝偏長懶把春雲繡作裳恨不將身化胡蝶長随飛
絮近君王
蓼花雪姑圖
紅蓼花開水滿洲西風吹夢捴成秋㗸泥不及三春燕兩兩巢
君翡翠樓
田横墓
一門兄弟王齊中耻與羣臣事沛公五百餘人同日死也勝疋
馬向江東
中牟
客路茫茫曰易晡白沙衰草下飢烏為詢今日中牟令曾有飛
蝗入境無
𣏌縣
杞縣南来麦未青馬蹄無柰曉凌兢問君今日寒多少雨過園
林盡木冰
竹雀圖
兩兩野田雀雄鳴頋其雌青春風日好来哺竹間兒
序
玉山草堂分韻詩序
予與玉山隐君别四三年聞其與會稽揚銕厓遂昌鄭有道匡
廬于鍊師苕溪郯九成吳僧琦元璞曰有詩酒之娱而其更倡
迭和之見扵篇什者往往傳誦扵人而予也以汗漫之役遡河
洛上嵩華歷關陕北遊而客亰師度居庸計其所䟦&KR0881;不啻萬
餘里方挈挈焉觸寒暑犯霜露之不暇又何由持杯酒濡翰墨
詠謌揮灑以厠諸君子之列耶今年孟春予還自北方隐君首
以書見拓過草堂爲旬日之留扵是銕厓去講春秋扵松江泖
澤之上有道隐居吳城天宫里元璞亦歸天平山之龍門而九
成則出入漕臺執文牘以理公家之事朝夕與予爲侶者主則
隐君客則練師也予竊念三數年来馳驅辛苦幸而来歸而隐
君能以水竹琴書相慰藉而諸君子者乃復出處不齊不能復
如疇昔雅集之盛方俛仰窹歎慨然興懷而豫章熊松雲婁江
陸良貴適至隐君乃列綺席設芳爼扵碧梧翠竹間相與投壺
雅謌飲酒甚歡且即席賦詩而以碧梧棲老鳳凰枝爲韻予探
得老字餘則各有所属詩皆輒成獨松雲子飲酣長嘯上馬馳
去得棲字不賦云
尊賢堂分韻賦詩序
玉山高士世爲中吳鉅族居崑山界溪之陽其先君子好道家
清净之說嘗以所居爲真舘高士嗣葺之年未及老輒委家事
扵其子退治一室環以水竹中蓄琴書圖畫古玩器之属而扁
曰尊賢堂逍遥宴處意泊如也高士少負竒才既不屑扵用世
及耴黃帝老子之書讀之而奉釋氏不殺生之戒惟謹每遇生
辰輒不茹葷不飲酒杜門謝客焚香清坐歲以為常今年孟春
予過其處適值其謝客之日高士以予辱有雅故且婣故獲與
觀其長幼登降儀容之盛盖高士之子仲瑛晉道皆能文而好
禮而其孫元臣則又予友于君彦誠之高弟弟子也相與舉酒
称慶禮畢有頃姆抱三歲子奉巵酒跪進高士前芝蘭玉雪未
足以論其秀盖高士之曾孫也扵是高士命左右實爼豆潔罍
斝相與為文字飲高士既歡甚而其子若孫班班就序長者舉
觥少者𧺫舞高士亦忘其為尊且老談咲之不足則彂為謳謌
至夜分乃巳扵是仲瑛請分韵賦詩以紀其事予竊以為高士
享有五福樂及曾孫頋不為其所得為而乃味道德之腴樂仁
者之静寳之以儉行之以慈而仲瑛昆季又能躬行孝弟以志
為養則其度越流俗豈不萬萬哉囙以洪範所謂夀福康寧攸
好德為韻予得康字既為之詩又為之序云
送長洲縣遷家訥縣丞代歸詩序
夫襃衣峩冠乘堅策肥馳鶩仕䆠之林而有貴夫世之佳公子
者盖以其習聞扵家庭者非忠扵其君則孝扵其親也非弟扵
其長則信扵其友也其周旋扵朝夕則威儀之度進退之容射
御之文應對之節又皆可以涖官而臨民之人也使之出而從
改殆猶駕熟路之車騁康衢之駿而予也又扵長洲丞西夏遷
嘉訥君見之盖君之上世鳴玉紆組垂休邁烈代不乏人而君
用其先大夫之澤效官倉庾而来也始則人敬之終則人愛之
去則人思之胡為其能𡭗哉盖長洲為邑麗扵大府賦夥而訟
煩丞之為職所以貳令位高而勢偪前人之處扵是者鮮不以
難而君也佐煩夥之邑不急以盩民不緩以敗事居勢偪之位
不嫚以長傲不阿以耴辱三年之間不強民以敬而民敬不徼
民以愛而民愛不要民以思而民思嘻善之足以動物也若是
乎君頋不以習聞扵家庭者為已足周旋扵朝夕者為已至而
諰諰焉若將益充其所以孝所以忠與夫弟且信者盖將以雲
漢為康衢朝廷為熟路而其所謂不負丞者盖未足為君頌也
然詩者所以宣有德序者所以彂其趣吳之大夫士扵君亦厚
矣故予不敢譲而為之書
送施掾史詩序
國家世臣賞田多在吳歲有廩人之事則遣使督之至正十二
年丞相府選監脩國史府掾史淮南施君克譲乘傳至吳
謹其事也既竣事明年春戒遷薦紳大夫咸賦詩以美之其意
若曰丞相勲足以輔成王業功足以保衛社稷力足以制法成
治而智足以尅敵出竒既登名太常則賞田之法宜有加無征
此國家所以勸大臣丞相所以奉祭祀者也其使人扵此豈
直責以廩人之事而己哉亦將囙此以視年之豐凶人之休戚
益思𢡟厥功以垂休無窮也然則美克譲者非私克譲也美丞
相之善使人也丞相使人不直責以廩人之事而事集此克譲
所以為賢乎方今丞相枋國立賢無方薄海内外士之負才實
者並升中朝盖彬彬焉克譲年盛志銳而材又最良其從
事相府也盖所謂生扵伯樂之廐長扵匠石之園矣其進而顯
融也殆鷙鳥舉而風迫之矣它日乘堅策駿鳴珂曳紱復以使
事南還薦紳之在吳者尚能執巵酒為克譲歡以慶丞相之得
士也十三年癸巳三月既望序
送高進道序
聊城高君晉道侍其先大夫員外公寓吳最久公中朝宿望風
裁峻整居家尤儼肅晉道兄弟侍立終日非有故不輒去左右
當是時搢紳先生謝官扵朝而休老扵吳者相望然皆推
公為前軰無日不相過從部使者及四方䆠游之士道經吳率
就造見戶屨至不可容扵是進道兄弟雍容扵揖譲尊爼間動
以矩度而進道又特以博古好學雅為諸公所知間欲屈置掾
曺辝弗就及公捐舘一時諸老亦相繼淪謝其子弟往往通顯
莫不交薦進道進道方僦居水竹間環堵蕭然貧窶日甚人以
為難而進道弹琴誦書自若也今年夏廣西部使者不遠數千
里移書采吳辟進道為書吏扵是常所往来者相與具車馬勸
進道行而進道慨然若有不屑焉者乃相與言曰先大夫以閎
毅正直之材有志當世不幸廢扵疾及門之士資話言而往猶
足以濟時善俗况進道以克肖之子朝夕奉先訓而周旋者乎
然隐居不仕豈先大夫所以有志扵當世之意乎且經邦之道
莫先扵風紀而風紀之要莫難扵得人今
聖天子得賢部使者扵廣西部使者又得賢寮吏扵幕下進道
行矣推事親之道以事君推脩身之道以治人將見進道無負
扵部使者而部使者無負扵
聖天子矣扵是勸進道行者咸賦詩以華之而属天台陳基為
之序
雙谿詩序
予鄕去城百五十里而遠大率深山長谷土田之利薄歲所入
自供公上之外僅足以給衣食以故民無嬴餘而得盡力扵畎
畞暇日鄕之老者率其子弟相與誦詩讀書而其人皆知講說
周公孔子以相尚予生九年而孤又九年出遊四方不得安扵
田里以朝夕承教及粗有知而歸先生長者多己謝世其遺風
餘韵幸而可見者尚頼其詩之存盖予扵雙谿而有得焉予既
手錄其詩乃從而歎曰嗟乎古者天子之廵狩也盖太師陳詩
以觀民風焉是以孔子刪詩凡行役之大夫放逐之臣子閭巷
婦女芻蕘遺逸之辝悉耴而列諸國風者將使人囙其情性本
其風土而觀其習俗之美惡政事之得失也周衰聖人不作采
詩之官廢作者始自成家家自為法辭愈工而氣愈蹙世愈降
而情愈偽尚何俗之可觀政之可考哉故予歴觀近世之詩重
有感扵吾鄕諸老雙溪之作者盖以其彂扵喜怒哀樂之正本
乎習俗風土之美謌詠周公孔子之言以教其子弟親其親而
長其長樂其樂而事其事遡而求之古詩之源可見也予以不
得親登其門為憾又惜采詩之官未設序而蔵之以俟知者
送高孟賓歸永嘉後序
古者男子有所事也其所事在扵天地四方故其生也桑弧蓬
矢以射天地四方者志其所有事也是故成童而教先幼儀而
後六藝既冠而成人則責以男子之事故三十則理男事焉男
事理則可以出而行其志故四十始仕則方物出謀彂慮五十
則服官政七十則致仕焉然則人之生也無一日不教其長也
所一日而不學及其措諸事也亦無一日而非其所教所學者
是故近而君臣父子夫婦昆弟朋友之所以為懿詩書禮樂之
所以為教遠而天地日月星辰之所以運行風雨霜露隂陽寒
暑之所以變化江海河嶽之所以為大皆其躬行實履深眀熟
察而非有待扵外者也故曰參其化扵天地而無悖行其道扵
四方而無惑男子之始終其所事不既備矣乎今之人則不然
其所謂幼儀父兄不必知也所謂六藝先師宿儒不必能也而
况扵其所事乎况扵無悖無惑乎嗚呼教之不行學之不講亦
已久矣士之生扵斯世苟有志扵天地四方以求其所事其可
不自力乎是故弗教則已苟教焉非古之所教弗教也弗學則
已苟學焉非古之所學弗學也苟教矣學矣而猶有所未自信
者則出而游扵通都大邑天下人物之所會交扵豪傑卓絶之
士以增益其所未至者焉然後求其所事扵天地求其所事扵
四方其庶幾不悖不惑乎余嘗有志扵是矣而未能致其力吾
友永嘉高君則誠博學而強志其弟孟賓哷東歸海上盖所謂
歸而求之有餘師者其行也故以是諗之孟賓之得扵其兄者
亦有以教我乎因書于末簡以致予私焉
送申屠彦德序
秘書少監金華黃先生之䆠游浙東西也四方學者各以本經
来受業會稽申屠彦德則以春秋之學爲高苐基登先生之門
也後先生稱彦德不置而基固願與之游已及来吳門訪故鍳
書博士柯公敬仲而彦德客扵其所始相識扵是脩同門之好
甚懽也方是時士罷科舉之習一時作者以古雅相尚而彦德
詩文一出争相傳誦然日不廢三傳及諸儒所爲說以研精聖
人筆削之旨及賓興之制復行彦德挟所有以往每方出場屋
同軰各以其文相示莫不推服彦德而有司者頋屈之扵次搒
僅以恩例署爲歙縣教諭夫士之爲學亦正義不謀利明道不
計功而已故其得所願扵時則進而行其志其未得所願也則
退而求諸已苟去而奉籩豆玉帛周旋聖人之庭深衣大帶率
諸生誦其詩讀其書扵朱夫子之里則又君子之所不譲也且
基嘗游歙矣歙之為邦在萬山中水清而駚故家遺俗喬木相
望文獻有足徵者而其人扵當世儒宗尤深慕金華先生之文
足以彂眀朱夫子之道故以予之愚亦幸囙先生而不見鄙夷
扵歙而况彦德乎頋以朝夕之養不能一日舍去以從彦德扵
歙而脩基之所不逮也扵其行輒序以送之且以謝不敏扵歙
之大夫士云
送鄭君舉游金陵序
昔六朝之都金陵也皆南北分裂之餘士生其間盖欲為司馬
子長萬里之游而不可得庸詎知千數百年之後天下混一車
書大同有如今日者而能文好游之士過其故都徘徊躑躅以
吊其殘烟衰草之墟乎然秋高氣清登石城而望長江西来朝
宗于海而湘潭巴蜀之山雲影出沒至扵淮南草樹青青如薺
秦淮晴波縈縈如帶猶足以想見昔時龍蟠虎踞之勝固一時
之壮哉况大江而南物盛人衆
天子命執法大臣臨而治之以至繡衣峨豸之英皆極一時之
選實東南人物之之都會也而其所軄又以進賢退不肖為務
是以山林之士有志當世者莫不願與之交此永嘉鄭君舉所
以游金陵也吾聞王良善御馬者也然非千里之馬雖良亦無
所用其御矣今有千里之馬扵此良其舍之哉雖然游金陵者
衆矣固有登高覧古慷慨悲謌隐扵桑樞甕牖以樂周公孔子
之道有欲御之而不可得者君舉試一訪焉它日歸而為予道
也
送葛子充序
金華周君子有宦游吳郡俄病暍而舌黑醫者以為不治其友
龍君師德更迎予里人葛君子充視之則曰此在醫書頋諸公
不察耳以法治之随愈子有既深德子充囙俾予序以送之夫
醫固儒者之事乎素問内經雖不能必其出扵黃帝岐伯之手
然五臓百骸脉絡血氣之在人身而與天地隂陽五行寒暑相
為禪續消息其言至精而理至密盖去&KR1167;命為不遠也秦和扁
鵲倉公華他之書雖不盡見然張長沙論述扵其前劉河間張
宛丘李東垣彂明扵其後此四君子者皆以博學審問之功而
造夫神聖工巧之域天下之能事畢矣故為醫者不讀劉張諸
子之書則何以推明長沙之論不明長沙之論則何以求素問
内經之旨素問内經之不察則夫所謂五臓百骸脉絡血氣與
夫天地隂陽五行寒暑相與禪續而消息焉者何從測其微而
探其頥哉吁為是術者亦不易矣世之庸工俗師自號以醫專
門者不過以舊時亰局古方相授受而已求其如子充者豈易
得哉盖子充之醫本扵素問内經上下扵四三君子之書豪分
縷析以明夫天地隂陽五行寒暑之襌續而察夫五臓百骸血
氣之消息其用心亦精矣猶以為未足則遍游四方博求名士
相與講磨其所未至故其診脉處方譬之養由基之扵射不彂
則已發則無不破的焉此周君子有所以深德子充也夫雖然
吾聞子充之治醫始以事親而終以濟人固未始一日而非儒
者之事也然其活人亦衆矣何獨子有德之之深乎夫貪功責
報與夫背恩而反讎焉者固無大相遠然以醫自專而終至扵
殺人者聞子充之風亦可以少媿矣予既重周請又嘉子充之
醫本扵儒者扵是乎書
嚴氏游靈巖圖詩序
中吳以水為國而靈巖獨高出雲漢之表珠宫紺闕浮屠氏實
有之然琴臺硯池&KR1231;廊香徑所以資耳目之勝者尚歷歷吳宫
之舊憑高而望則姑蘇之麋鹿長洲之烟草遠在指頋中而天
平之朝嵐暮靄太湖之風帆浪舸變化而出沒者又近在履舄
之下盖東南之偉觀也歲二月嚴君景安與其族人子弟汎舟
海上西行百餘里侍其季父来游時雨既降草木暢逹長幼提
携相與攀高雲蔭密樹而懽忻愛洽之情油然扵山水間則斯
游也又非唯以窮耳目之勝而已宜其賓客觀感一時之趣從
旁執筆畫以為圖而能詩者又從而賦之也盖景安仁而好禮
尤厚扵族人想其歲時蜡社宴集扵家披是圖而翫則所謂珠
宫紺闕太湖天平或高出雲漢之表或俯視履舃之下者皆可
坐而致之扵是慨時序之代謝追登臨扵往昔而愛洽懽忻彂
扵其情者如水之增不能自己則凡覧之者皆將為之賦詩而
况扵其賓客者哉基越絶之鄙人也奔走千里弗克盡其懽忻
愛洽扵親戚者亦多矣故尤不能不申一言以致其歎慕之私
焉至正六年龍集丙戌五月既望陳基序
送趙平甫序
州與縣均之為民父母也然昔為縣而今或以州陞之則其势
既隆而其責加厚故由大府史而賓扵州者恒什百扵縣之典
史扵是有假典史之選而賓扵縣由縣而𣸪陞扵州者焉夫自
大府積勞而賓扵縣又自縣積勞而賓扵州之人也佐其長吏
處既隆之势任加厚之責盖不難矣然而老扵刀筆者或高下
其三尺使民不得通其情迫扵衰耄者惟知避害而趋利不復
頋事之得失有能惠然以民之休戚為己任使其長吏不失譽
扵上而其民無怨讟扵下則人之賢不肖何如哉吳興趙君平
甫試吏其鄕歷蘇杭府史為杭錄事司及眀象山縣典史今以
都目選賓于越之諸暨州夫給事扵三大府更一司一縣悉著
賢能聲今去而之山水之邦佐其賢良之長而治夫淳美之俗
攄其應劇之才而施之以間暇將見其賢聲大行扵越而流扵
東南其可書者當不止扵一司一縣而已彼拘扵刀筆牽扵利
害者又豈同曰而語哉扵其行吳士善詩者咸謌以餞属予為
之序
送李崇道詩序
予客洛陽識李君崇道扵御史斡勒君允常座中見其風神秀
整舉止不凡意其為貴游公子也退而察其所軄乃知其為儒
家子用父廕而為河南司獄且三年扵此矣予固益器重之盖
河南居土中而其民號為近古然自饑饉荐臻始有失業而麗
扵法者兼旁近山谷産物為白金亡命之徒相聚而冶扵其上
歲不下數萬人往往囙利而競輒白晝相賊甚至血流洛水盡
赤然則司獄扵此自非老扵事者鮮不以為難矣今李君徒以
一介儒生而年又甚少頋乃處之以間暇不啻游刃扵有餘之
地者亦必有其道矣予嘗見洛人謂君廉而不矯惠而不近名
民之逮繫者率哀矜而善處之疾與之藥飢與之食寒暑為之
備多出私橐久而不倦恒誦儒先君子苟存心扵濟物之言以
自勉且曰氓之獲戾而至扵斯彼固不幸也亦豈有司者之幸
哉吾今奉吾公而巳又遑恤其它嗚呼其所以為吾李君乎未
幾以秩滿將謁選天官洛人以其必顯融扵時也咸賦詩以贈
属予為之序
記
萬壑松濤軒記
郜君彦清䆠游東南樂吳興山水之勝卜築弁山之陽而名其
宴休讀書處曰萬壑松濤夫天地之氣噫而為風其始也彂扵
太虚終也周扵六合而其嘘吸扵衆竅也盖吹萬不同然而霜
露既降溪谷蕭條其欝然森茂挺然高出雲漢之表者殆莫與
松為伍扵是湱乎其相激沛乎其莫之遏渢渢乎耾耾乎如百
水之源崩迸洶歘奔流而入巫峽轉瞿唐下江漢浩乎其莫知
所極也扵斯時也吾知彦清仰而聽俯而視庶幾與南郭子綦
隐几而游扵灝氣之初將嗒焉不知孰為松孰為吾而予也又
何足以知之哉雖然夫鼓元氣而成萬彙者果孰為之機括乎
故張之則溢萬壑而不以為有餘翕之則不盈一掬而不以為
不足然要其歸則未始張未始翕而亦未始不張且翕也今彦
清以英邁之氣勇往之姿出而周旋乎世故酬酢乎萬變盖不
離扵物而亦不撓扵物也及其退扵休沭茲焉逍遥澹乎其相
忘泊乎其無為其殆有合扵此者是則不可以無記也若夫風
土之夷曠烟雲之吐納與夫嘉花美竹芬敷悅茂以宜扵四時
者它曰從彦清游尚能為之賦云
綠隂亭記
綠隂亭者界溪頋君進道宴游之亭也晉道中吳故衣冠之族
好學嗜静而不屑扵禄仕其所居雖遠去城邑而無高山深林
之阻扵是引水以為池聚石以為山嘉木美竹之植既扶䟽而
䓗蒨竒花異卉之茂又數秀而靚深扵是不出戶庭而得園池
之勝者惟斯亭為然盖寒暑之時不同昏旦之氣亦異攬清輝
而撫流芳扵此者固随物而寓懷即景以成趣然而春夏之交
時雨霽而風曰好芳草净而林館䆳則綠隂之勝又為斯亭之
最焉宜晉道角巾藜杖曰與二三友生逍遥扵此或彈琴或吹
簫或飲酒或賦詩而凡世間之所謂榮辱得失不少置毫髮扵
胸中也夫景勝則神超神超則理融晉道盖嘗學道而造扵此
乎使晉道而果造扵此則其充然自得扵禽飛魚泳之際者殆
與造物生生之妙流行扵無窮盖無時不在緣隂間也豈特春
夏之交而已哉雖然陽德方亨草木咸若晉道得以仰事俯育
之餘優游無事為亭以留連其光景扵故園喬木之下者亦知
其所自乎然則晉道之以綠隂為樂而吾黨又能執筆以陶寫
其所以為樂者皆幸生太平之時也是不可以無述囙書以為
記
聽雪齋記
顧君仲瑛飾蔵脩之室扵所居小東山之左亰兆杜徵君用&KR0674;
古題其顔曰聽雪齋間徵記扵予予惟天地之氣舒而為陽慘
而為隂潤而為雨露凝而為霜雪而其所以舒所以慘而凝且
潤者亦何與扵人而夫人之情見雨露之濡則神夷覩霜雪之
嚴則神肅此必有為之真宰扵其間者矣且歲聿云暮雨霰交
集君子扵此宜感時序之代謝慨物候之變遷退而居重幄&KR0670;
兼裘徵纖謌選妙舞厲金石之響諧絲竹之音以樂其樂今也
則不然歛容以處其獨潜聡以察其微超超然若逃乎虚空薄
冨貴而樂枯橋者夫豈所謂瀌瀌奕奕霏霏脉脉颺霙而屑玉
緣甍而入隙者果足以悅其耳而懌其心乎盖歲功既成嘉瑞
時應出無羈旅跋&KR0881;之役入有琴書詠謌之娛而又仰足以致
其養俯足以盡其育盖𥙿扵己者不役扵物足扵内者無待扵
外扵是施施焉衎衎焉與葛天氏之民並游扵熙洽之世嗚呼
居太平之時聽豐歲之雪其得扵天者亦厚矣宜其不以人之
所樂者以為樂而以己之所適者以自適然則非仲瑛亦何足
以與扵此哉雖然吾聞井龜不可語海夏蟲不可以語冰盖拘
扵虚者猶篤扵時也今仲瑛處𥙿而不嗇居盈而不矜持虚以
守寔主静以制動盖庶幾扵不溺此不泥彼而能與物推移者
故予樂為之道也是為記
志静齋記
亰兆杜徵君嘗過會稽朱子安氏扵吳門而題其所居之室曰
志静齋客有見而疑之以為子安方與吳人雜處扵賈區中其
丹樓畫閣鱗次而櫛比眀珠文貝誇多而闘靡者非金張之家
則陶朱之里也加以車服軒冕之旁午歌姬舞女之雜遝子安
扵此宜朝夕弊弊焉疲精神役心思競得失較銖黍之不暇而
其心之所之頋不在扵彼而在扵此吁此烏足以知子安哉夫
逃乎空虚形槁木而心死灰者舍動以求静者也應事物而接
人情迹闤闠而心山林者主静以制動者也舍動以求静者其
功足以善其身主静以制動者其效足以及扵物子安盖嘗求
隂陽五行扵黃帝岐伯之書徵工巧聖神扵秦和越人之術其
用將以善身乎抑以及物乎夫及乎物者不物扵物者也不物
扵物者非志扵静者不能也况子安之左琴右書何慊扵金張
茟床茶竈何羡扵陶朱法書名畫之卷舒何慕扵軒冕商彛周
鼎之離列何事扵謌舞則其不容一物扵常惺惺之際者其亦
主扵一而無它適焉爾予懼疑者之終不釋也故為之記使書
扵徵君所題之左以示焉
悠然亭記
毗陵錢君士元博雅好古世居馬跡山之内閭其地濱太湖而
與夫椒之山相望士元既樂與其親戚賓友者游則作亭其間
而以悠然名之故浙東元帥白野公兼善寔為之篆燕人昔正
卿氏士元之婣而白野公之客也每過士元飲酒亭上仰見其
扁則思白野公焉余雖未識士元而白野公之遇余猶正卿也
間属以記余弗敢辝夫士元之生後靖節千歲而近其居去靖
節千里之遠而名亭獨耴其詩之語景而慕之不以其人乎斯
亭也近俯太湖之蒼茫遠覧夫椒之嵯峨飛鳥往還與山氣相
回薄悠然之頃宛有真趣此靖節所謂欲辯己忘言者也盖象
外之象景外之景自然無名太虚無迹言之不足以盡其意默
之則足以全其天噫靖節其殆天游者非耶余扵白野公無能
為役而正卿頋欲為士元推靖節之忘言者而為之記豈忘言
之中猶有可言者乎吾聞之能言者固難而忘言者為尤難惟
其忘言也而後得其趣之真得其趣矣而猶不能已扵言盖終
身不言而未嘗不言固莊周氏之所謂和以天倪而非余之所
敢知也雖然白野公已矣吾將從正卿舍斯亭賦靖節飲酒詩
以酒觴士元相與乘和平之氣遊無何有之鄕而後忘言之境
可庶幾也正卿曰善因書以為悠然亭記至正十三秊秋八月
辛丑記
嘉樹軒記
山隂朱君子安所居之庭有嘉樹焉天台陳基見而美之子安
曰子亦知夫樹乎方其産扵山林也莫不萌扵尺寸而至千尋
為匠氏所知則耴而用之為明堂為宗廟不為匠氏所知則老
扵丘壑而已或者又厄扵山石困扵巖穴蹙縮擁腫卷曲偪仄
而不得遂其性否則病扵戕賊欲效其用如柤棃橘柚漆桂而
不可得均之為樹也而有幸不幸焉今斯樹之植扵庭雖未必
其為匠氏所耴然亦逃扵擁腫蹙蹜偪仄卷曲與夫戕賊之患
而愛護之功均扵造物溉灌之勤饒扵雨露縦未能上直霄漢
蔽虧日月然視老扵丘壑者亦或有間矣基聞其言而感之盖
士之晦扵空谷有乘風雲之會佐時龍之運巍然而立扵廊廟
者有德行以培其本禮樂以逹其枝而光華潤澤又彂而為文
章之盛然不獲推之扵時以致其所以扶顛而持危者有不材
而克終其天年如商丘之木有以材為患中道而夭扵斧斤如
宋&KR0878;氏之楸者此其幸不幸視彼何如哉今也託根扵君子之
庭始不厄扵山石終靡困扵巖穴養之以深仁而不徒為商丘
之夀沃之以厚澤而不忍為宋荆氏之夭庸知其異日不千尋
乎又庸知其不為匠氏所耴乎然則産扵山林而有幸不幸者
在扵樹之遇弗遇也託扵君子之庭而有耴不耴者在扵人之
養弗養也吾知養而已又遑恤其耴不耴乎子安曰旨哉使吾
囙彼而有得扵此者子之言也夫乃謝曰敢不封植此樹以無
忘角弓囙書以為記
范氏復祖塋記
故宋贈太師魏國范文正公以上三世墳墓在吳門之天平山
至公之薨始葬洛陽萬安山母氏謝夫人之兆其子監簿忠宣
恭獻侍郎以下三世皆祔焉中更靖康之亂子孫之在吳者弗
獲以時展墓唯頋瞻山河北嚮流涕而已我
世祖皇帝混一四海列聖相承誕敷文德而尤惓惓焉致
意扵古今忠臣烈士有功扵名教者故公克與天下之名山大川
前代之聖帝眀王並登祀典每歲仲丁有司祗奉中牢致祭惟
謹可謂盛矣然亦不過即天平之白雲以寓其高山仰止之意
而萬安之原至大中八世孫國俊僅一至其處同知徐君景孺
為復侵地亦存什一扵千百自是又三十九年為至正七年國
俊從弟將仕佐郎文英謂其子崑山州教授廷方曰嗚呼自陵
谷變遷以来故家喬木零落殆盡吾子孫幸生
聖明以孝治天下之時憑藉餘澤食有義田居有義宅教有義
塾凡飬生送死可以無憾而祖宗二三百年之丘隴所恃以爲
蔵者鞠爲芻牧之區徐君所封亦已侵削尚安在其爲子孫哉
洛陽土風號爲近古豪民無知可以德化不可以力勝吾聞御
史斡勒君允常居里第曰以吾先文正公濟貧活族之仁自勉
而僉事李君公平分憲扵洛又嘗執筆而爲公之傳者誠以状
白之必有以矜吾之志也廷方即曰具資糧屝屨不遠數千里
致其父之命扵是李君首出俸金爲之倡斡勒君率鄕黨與同
知郭君文鼐判官董君鉉奉牲幣爲文以祭扵墓下所謂豪民
之無知者觀感而化卒復徐君所封之舊而其地以畞計者若
干焉既繚以周垣益之壤樹又築室六楹使其甥趙氏廬其上
甫竣事以基嘗與觀籩豆玉帛之盛俾書之扵石竊惟文正公
以間生之氣王佐之才致位將相爲宋宗臣百世之下誦其詩
讀其書者可以立忠信而尊君父興王道而致太平故其少而
肄業長而從政所至之地遺愛不忘率繪象以為祠刻銘以頌
德頋是窀是穸在其父子平生官居衣冠禮樂之鄕而使斧斤
耒耜日相尋扵其中豈
國家所以尸而祝之以待先賢之意乎繼自今兹為子孫者如
文英之不忘其本處里閈者如斡勒君之雅尚古道居風紀者
如李君之知所勸相為有司者如郭君董君之克恭所事則萬
安之松楸將人人為之封殖益久而不廢尚何斧斤耒耜之患
乎哉公父子世濟忠直太史有傳神道有碑家乘有載兹不敢
以瀆書書其復塋歲月以為方来告云是歲丁亥十月丙子記
崇勲堂記
遼之右族歴金入國朝惟石抹氏之後為最盛支分蔓衍散
處北南若河南都府所属千夫長元善君者其一也君上世佐
太祖皇帝𧺫翔方儁功偉功不可殫紀逮
世祖皇帝平壹海内爰命武臣分鎮天下要害處頋惟河南地
大以遠且㩀四方之中昔人所恃以為金城湯池者雖皆鞠為
草莾然表裏山河自若也故既立萬夫長俾元勲揔蒙古軍世
守之又以&KR0849;符金章軄長千夫授君上世其責任不亦隆且重
乎此其先大父所以即所居之堂而名曰崇勲也今年夏五月
予與御史斡勒公允常過君扵洛水之南遥望喬木參天穹墉
傑屋巋焉其中及至君衣䟽布出肅客無毫髮貴介習扵是方
居先夫人之憂而先大夫即世久矣暨升其堂見垂白之親坐
堂上則君之祖夫人也囙相率舉酒為夀有頃君之女出拜客
禮畢退立太夫人之側婉婉有度又頃之姆抱幼子甫三歲秀
眉廣䫙䠂楚不凡則君之子也坐定太夫人從容間勞悃悃欵
欵精神氣貌如五十許人時已年八十有六矣樽豆既設君周
旋降登上奉太夫人下接賓客而懽忻愛洽之情藹然扵威儀
動作間雖素韋布之士有所不及也世言三代為將道家所忌
然鄧禹將百萬之衆未嘗妄殺一人自謂後世必有興者自是
累世寵貴卒如其言方國家經營四方神武不殺君上世
以忠事君克有樹立升平既久子孫祗承世祿以孝事親
上棟下宇俯仰無怍引而弗替崇勲之澤未艾也彼若考作室
既底法厥子乃弗肻堂矧肻構者亦可以知所愧矣至正七年
五月甲子陳基記
桃源小隐記
界溪距吳城之東五十里其水深厚其土肥衍民有畊扵其上
者自號界溪生人亦從而稱之而不及其姓嘗讀晉人所記桃
花源而慕之且曰安得若人者與之遊乎扵是環其廬皆種桃
而扁曰桃源小隐客有過而為之賦者曰仲春之月桃始敷風
曰晴美其蒸如霞既穠且郁天彂其葩灼灼麗姝爛雲錦以為
居此豈避秦之子而彼美人者得以挹其芳而翫其華耶生乃
止客耴酒劇飲曰且暮俱藉草卧花下湏臾月白風露在草樹
間夜氣&KR0670;人生囙暫𧺫有頃復覓頋客而客忽不見潦水時至
生往率農人田扵其野至暮而歸則聞有鼓枻夷猶扵烟波莾
蒼外者生乃謌陶淵明詩以和之然其人卒不可得而見或謂
向者之客盖仙云嗚呼若生者亦豈仙之徒與生又好經史百
氏與夫法書名畫古玩器之属左右離列日與其友徜徉其中
雖復昏旦異氣寒暑殊時而水木禽魚之趣無時而不寓扵目
意有所適則彂為詩詞間有傳扵人者又若以幸生太平無事
時粗以衣食有餘相與共樂扵此者皆上之所賜然終莫知其
為何如人也赤城樵者聞扵虚白子故述而記之
知還亭記
西夏吉祥文卿謝官茶陵居洛陽里第扁其燕休之亭曰知還
盖耴晉陶靖節之言也翰林待制大梁吳公以小篆題其㮄求
予文以記之夫以靖節之脫穎不羈博學厲操使出而致用則
其效可以返淳風於千古振大雅扵末俗所謂羲皇之上者不
止北窗之下矣不幸而遇衰世仕不足以屑其意則寕浮游塵
埃之外以庶幾夫不遠復之義夫豈其獲已哉今文卿生靖節
所不可得之時而又器局過人鳴珂曳組世有膴仕頋不乘清
飈憑灝氣去而參鵷鴻扵九重友鸞鳳扵阿閣而乃遺榮高蹈
浩然賦歸左右琴書沾沾自適是盖學靖節而過焉者固非流
俗徇禄忘返者所可同曰而語也雖然方今
聖明在上求賢如不及非若彼時有一靖節而不為用是以山
林有志之士莫不以功名自奮思有所樹立矧文卿家世顯融
年甫強仕固宜以退為進不宜遽自棄也若夫優哉游哉聊以
卒歲庸伺它日奚晚乎囙書以為記至正七年六月翔旦
書
與沈存齋書
昔者魏公子無忌食客三千人名冠諸侯及其為趙赴秦軍也
無一人為公子畫策而謀却秦以存趙者獨夷門監者侯生生固
不受公子財者也嚴仲子以諸侯之卿相不遠千里奉百金為
軹深井里人聶政之母夀政不肻受趙亡四十萬之衆不能觧
邯郸之圍魯仲連以東海布衣掉三寸舌與魏將軍新垣衍極
言帝秦之害秦軍聞之為却五十里平原君奉千金為夀不受
而去嗚呼三子者玄以謀或以勇或以口辯較其所為雖或未
合扵大義然其奮不頋死生為人排患觧紛報仇讎使天下後
世想慕其為人欣欣然願為執鞭而不可得者徒以不受人之
財與金耳某也身處布衣之賤迹過抱關之陋困亦甚矣然幸
不鼓刀市井為狗屠得以句讀訓故為人童子師旦夕備甘膬
養老母不啻足矣頋以年兼喜懼人子之心有不忍言者間託
友人某買山擬預營夀蔵不自意聞之執事執事不謀親友遂
探私帑得錢若干緡介朱君犯炎暑冐風雨西走横山購得之
執事之義高矣執事周人之急類此亦多矣執事讀古人書豈
聞魏公子之風而興𧺫乎然執事寡嗜欲薄冨貴樂恬静方將
棄田宅挈妻子入山林躬畊采藥蟬蛻穢濁以浮游塵埃之外
使世復有侯生者流執事將無所用之然吾觀執事必不屑以
魏公子軰自期而某亦豈敢妄以侯生之流自待哉然侯生不
以監門困故而受財魯連不以却秦有功而受金彼固皆天下
之士也而某何敢望焉若夫聶政市販因汙之人耳卒不以母
故而受人之金某自揔角從父師誦詩書習聞前言往行粗知
貴義賤利之說執事扵某非有葭莩之親某扵執事非有纖芥
之勞徒以家貧母老念先事為備遂辱執事遺以山山之直雖
不及百金然人有德扵其親則扵金何有向也知貴義而賤利
今也利執事之山而受之執事不暇頋傷惠而與某某又不暇
䘏傷廉而耴之執事且傷廉之事市販之人不肻為執事師古
人學古道豈宜以某之故而受傷惠之名乎執事視財甚輕視
義甚重然吾聞之義莫大扵愛人執事愛人以德而使某蹈傷
廉之非而爲軹井深里人所咲亦豈執事意乎今以山錢若干
并㩀文納上執事幸聽其言察其心歸其錢扵私帑然後乞以
㩀文見與則執事之賜厚矣否則并其文不敢望懇懇之私惟
執事悉焉
題䟦
書石抺氏家譜後
昔金源氏代遼有國嘗易其貴族之姓𫐠律爲石抺氏其子孫
策勛天朝散處四方率以武功顯若今雲南元帥存道公及平
江萬戶伯璣公是已然存道公盖嘗持文衡扵四川行省及其
請于朝而復妵也故國子監丞莆田陳公衆仲序之甚詳
今伯璣之妵雖未及復然其譜而存之豈亦有所待也夫凡其
世次之隆勲代之盛諸公論之備矣予獨推本而言之者蓋亦
表其妵之所自云耳
書故御史鄭公從之嵩山五詩後
右嵩山五詩故監察御史洛陽鄭公從之棄官學道之時手書
其所作也昔漢梅子真為南昌尉數上書譏刺權奸不見納遂
棄妻子去九江時人傳以為僊公當至元全盛時非若西都之
季而時相用事非有元始顓政之大惡其為御史又非南昌尉
所可同日而語頋以直道見幾輒亦棄妻子著道士服為黃冠
師終其身不還鄕里其去就之際視子真有甚焉者然子真之
議論風旨見扵漢書班班可考千載之下尚想見其為人今公
之所建明未知太史氏悉得書之與否尚幸其蟬蛻穢濁高世
絶人之槩見扵詩者直與嵩高之氣相盤薄世之側媚耴容持
祿固位者聞公之風亦可以少媿矣雖然子真去後人或見其
變妵名為吳市門卒者庸知公不與司馬子微之流注来人間
乎頋安得而見之也
書中書除目御書𣪚官後
右中書除目凡六人所賜𣪚官寔
仁宗皇帝親御翰墨為之書而故蔡國文憲公臣郭貫時由治
書侍御史遷禮部尚書以從五品秩超授嘉議大夫而居其首
一時氣象見扵雲章奎畫藹然虞庭命官之意儒臣之寵未有
盛扵此者盖
國家以神武不殺奄有四海而典章文物至
仁皇而大備鴻儒碩彦遭際聖明並列庶位而臣貫尤以
文學老成蒙被優擢如此書曰知人則哲能官人又曰夙夜惟
寅直哉惟清然則非
仁皇之聡明睿智弗能以知臣貫非臣貫之寅亮直清不足以
堪上命故其歷事三朝致位廊廟卒為名臣豈非簡
注有素而自積者厚乎嗚呼鼎湖之龍既遠九原亦不可作抱
遺弓而悲風木者尚知以孝為忠思所以引而弗替哉至正七
年十月庚辰布衣臣陳基拜手稽首謹識
書太古字說後
河東運使高昌拜住公字太古中朝諸名公為文為銘為詩以
彂明其義無餘藴矣復俾基一言以申其說基聞公曾大父鞏
昌王大父安懿王咸以純一無偽之德歴事累朝卒致端拱之
治至公之父平章公季父御史大夫祗遹先猷為世大臣而公
又克承世澤致位通顯其在中臺為良御史行部為賢使者庸
田司復著能聲而任鹺臺也又一時之慎選然則所以紹其家
業者亦豈外扵純一無偽純一無偽者何太古之道也夫名者
實之賓而字所以敬名也公方嚮用扵時所以奮庸熙帝之載
以光扵前人則扵敬名以稱夫寔乎何有公尚勉之哉
䟦學齋侍御張掖劉公洛陽懷古詩
右洛陽懷古詩一首西臺侍御張掖劉公之所賤也公以學問
政事方用扵時而其為詩清新雅麗有則至以周公卲子對言
則先儒之微意而公之學有所本也刻而傳之豈惟洛陽之盛
事而巳哉
䟦張彦輔畫拂郎馬圖
至正壬午予客亰師而拂郎之馬適至其龍鬃鳳臆磊落而神
駿者既入天廐備法駕而其繪以為啚傳諸好事者則永嘉周
冰壷道士張彦輔並以待詔尚方名重一時然冰壷所作識者
固自有定論至扵彦輔以其觧衣盤礴之餘自出新意不受羈
紲故其超逸之勢見扵毫楮間者往往尤為人所愛重而四方
萬里亦識九重之天馬矣此卷乃其最得意者俯仰八九年復
扵頋仲瑛氏處見之追懷疇昔重為增慨韓文公有云千里馬
常有伯樂不常有吁世豈惟無伯樂哉雖欲求如彦輔之圖寫
俊骨亦不可復得仲瑛其可不寳而玩之乎
䟦西園雅集啚
故宋駙馬都尉王公晉卿西園之集亦盛矣盖非駙馬之賢不
足以致諸老非諸老不足以成西園之勝然則戚畹之貴不足
為駙馬榮而其名垂不朽者政以其能文好士耳吁自昔王公
大臣孰無園池水竹之樂百世之下能使人臨文興慨甚謂世
道之盛衰人物之消長扵是乎在則夫斯圖之見重扵世又豈
惟以西園而巳哉
䟦康里承旨遺墨
古故翰林學士承旨康里公遺墨四帖其後兩帖乃公在
宣文閣時所書以遺基而基轉以予頋君仲瑛者今年孟春過
玉山草堂仲瑛出以見示伏而玩之恍如見公與王右軍父子
翺翔扵天門鳳閣之上而蛟龍鸞鵠為之先後也九原不可復
作尚幸數從仲瑛游時一披展俯仰今昔得不重為增慨乎
䟦貫酸齋書歸去来辭
酸齋公如冥鴻逸驥不受矰&KR0819;羈靮而其蟬蛻穢濁逍遥放浪
而興造物者游近世蓋未有能及之者其自謂平曰不寫古今
人詩章而獨慕陶靖節之為人而書其歸去来辭觀者殆不可
以尋常筆墨蹊徑求之也至正十年五月二日臨海陳基識
傳
傳道人傳
傳道人者名道清字隱陽燕人也嘗以皂&KR0674;給事中書刑部積
勞當食九品祿會河南有以詿誤徵繋請室者若干人道人獨
哀其非辜每加存恤未幾詔赦出之尋許令還官扵是皆私
德道人而道人亦雅知河南風土之勝又幸有東道主乃謀扵
父兄妻子不遠千里謁告往訪之既至争迓之于門相與道舊
故甚懽又將有以厚餽之居無何偶行關陕間值黃冠師而與
之語囙請寓宿師與之端坐竟夕不寐俄默然若有會扵其心
者乃賦五字詩二首語皆超悟所謂黃冠師不知其爲何如人
也旦日遂易初服還謝舍主人悉辝其所餽不受且曰吾平生
雖未始讀書然亦嘗聞漢之絳侯矣勇足以將百萬之軍而怯
不堪一獄吏榮為萬乘之卿相而辱不迨一匹夫此無它知進
不知退也子䓁固非絳侯之倫然不幸而逮捕則無以異使吾
以嚮之侵辱絳侯者以侵辱子獨不得千金歸遺父兄妻子乎
頋義有所不忍也吾聞古之有道者祿以萬鍾位之上卿而不
頋今吾徒用一皂&KR0674;舍去繩墨質鈇之役而以虚無為本清净
為宗其自視雖不敢遽與古之有道者齒然去就輕重孰與勇
怯榮辱相尋扵死生得喪而不知者嗚呼吾尚安用君之所餽
為哉乃去入嵩山受隂符道德南華諸書扵陳鍊師居八年不
與父兄妻子音問相接父兄妻子亦莫知其所在也洛陽之三
井洞實故劉尊師鍊丹處道人輒囙故阯築環堵坐其中率百
餘日不出好事者或往候之亦不與之語獨見御史斡勒公允
常環偉特逹器識絶人心竊慕焉而公亦喜其不務為詭異之
行誕幼之言以驚世駭俗囙折節與之交公嘗語之曰吾非好
為是驅馳也徒以君親之恩未報耳他日倘遂吾初心則葛巾
杖屨相從扵山顛水澨不難矣道人方闢真舘扵洛城之東則
欣然曰大夫進足以為邦家之光退不失扵泉石之榮故曰功
成名遂身退天之道後三十年當候公扵此矣時予客公所因
與道人善見其語默止作無異庸衆人然不飲酒不茹葷而神
全氣澤其中之所存盖有異扵人者故予樂為之道也
贊曰昔金源氏之時有徤卒曰颵腿王者初不識字一旦舉筆
成章時人以為得道稱之曰王先生平章趙公間間名重當世
尤雅敬之今道人之出處大略與先生相近而御史公之學問
政事与夫功名未艾視趙公且將無媿然急流勇退之志哉者
過焉故予並著于篇以伺云
哀辭
葉孝墅哀辭並序
葉孝墅世居天台少孤雅志好學既冠游亰師見項君子虚子
虚與葉氏世有婣好而孝墅執子弟之禮惟謹相與甚懽子虚
儒者而隐扵黃老以醫名亰師亰師之人無貴賤賢愚皆趋之
孝墅與之周旋應接竟曰不倦而能安澹泊服勤苦聲色勢利
服玩宴樂舉無所嗜獨尚儒術善楷書好醫藥鍊金石草木為
丹劑號能精絶不輕售人子虚甚器重之孝墅既早失父母幸
有兄弟然皆未有子去年兄若弟不逾月俱喪訃至孝墅哀慟
歐血仆地頃之復蘇然竟以是弗𧺫子虚亦固知其不可救而
生之之心未已尚恐已見或弗及欲致它醫孝墅曰使世無良
醫則巳如有之豈復有賢扵秦醫緩者耶然膏肓之疾雖緩有
所不能為公今之緩也吾之疾公莫之為况它醫耶夫人窮則
號父母吾今無父母矣公獨非吾父母頋力有不可為者豈非
天耶獨念吾兄弟無後吾死亦無後吾宗亦何至是耶雖然是
亦天耳吾之命信懸扵天矣尚何言耶尚何言耶嗚呼何其言
之悲乎始余居里巷時聞葉氏世有令德及與孝墅友又信其
為佳子弟俱留亰師見其趣舍之不苟言行之有制未嘗不與
子虚稱之而人亦莫不稱之也意其必有所樹立克享前人之
德乃今不幸而兄弟相繼以死夫有佳子弟如孝墅而弗克夀
世有令德如葉氏而弗克有後此天者之所以不可必而君子
之所哀也故為作哀辭世之知孝墅者固已同予哀矣其不知
者尚囙辭以見之其辭曰
爾車非不利兮又循循其擇路既膏舝又挟輈兮馬&KR0750;首其欲
鶩鼂出門以就軌兮夕亡輻而失馭何殃慶之不以其類兮俾
若人而弗祚生何恃而何怙兮死曷往而曷歸尚魂氣之流通
兮覧舊丘而下之哀若人而不可復見兮耿予懷而增悲
夷白齋藁外集卷終
