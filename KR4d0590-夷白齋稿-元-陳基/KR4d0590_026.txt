夷白齋藁卷之二十六
臨海陳基著
金華戴良編
記
思善堂記
勾吳張熙載氏力田事親扵松陵同里有鄕黨薦紳之譽嘗讀
書至公父文伯之母所謂民勞則思思則善心生而歎曰美哉
乎其言之也孔子之使弟子志之其有以夫乃即所居扁曰思
善堂且謂余曰願為之記夫人位乎兩間所謂善者與生俱生
也然中人以下㦯不能不淪胥委靡而為其土所遷故心之善
惡生扵民之勞逸民之勞逸原扵土之沃瘠是以䠂有桂林之
饒江湖之利其民侈靡而不務夲趙有邯鄲之冨四通之衢其
民矜飾而喜逐末唐獨以土瘠民貧其人皆勤儉而質朴憂深
而思遠故聖王之用民也有貴乎瘠土焉勾吳今之䠂趙也陸
海之産夥扵桂林𢡟遷之貨盛扵邯鄲其土盖可知矣而褐衣
皮冠唅菽飲水之民若熙載者頋諰諰焉曰以孝弟力田為務
若將自食其力如蟋蜶詩人之所賦者噫豈聞陶唐氏二遺風
而興起乎盖不淪胥扵其土而能蚤夜乎其思此中人之所難
而君子之所與也使勉焉弗畫循之有序則近之事親遠之事
君無適而不與善者周旋扵洞洞屬屬之間而薦紳之譽將不
止扵鄕黨矣易曰素履往無咎熙載其尚念之至正十二年冬
十月甲子記
鋉雪軒記
人恃五榖以生而世之嗜茶如五榖者豈以其能蠲昏滯釋煩
壅亦飬生者之助乎昔陸羽既著茶經張又新之徒復祖述羽
論水之品第有二十而雪水則其殿也吳郡囙了堂上人少游
四方學出世聞法而嗜茶則不啻如羽焉既歸老其鄕而其鄕
之水宜茶且麗又新所記有若虎丘松江者殆與南零惠山相
伯仲上人頋舍不耴而獨竊竊焉有事扵品苐之殿者以自名
其軒曰鍊雪且上人嗜茶如五榖盖不可一日輟者也然猶必
待有雪而後鍊之豈命軒之意乎盖嘗從上人而論茶矣井焉
而新薪焉而火活始也爽朗乎若晴空之行浮雲終也輕盈乎
如白花之耀陽春或薄者為沫厚者為餑紛綸汹歘與雪同物
故茶之蠲煩釋滯猶雪之陵弭毒害也煩滯釋而後五榖之功
全猶毒害弭而後萬物之天遂也故不必虎丘松江而水之品
存斯善乎水者也不待涸隂沍寒而雪之用足斯善乎雪者也
而其所以䟽靈源溉舌本浸淫乎禪悅之味策勲乎飬生之外
斯善助五榖者也正使世復有羽將旨焉而心味之不暇尚奚
品苐之殿云乎哉然此亦自有色香味者而言之尔當其未始
有色香味也真妄冥合名實交丧果孰為雪孰為非雪乎故即
是軒而觀謂上人所鍊為雪固不可謂之非雪亦不可意頋安
得六根互用舌頭具眼者與上人言之至正十二年十二月廿
有一日韋羌山人
夲源禪院記
距黃巖州治之南五里有山曰龜山延祐間大比丘無住禪師
定公居之州人李竹心氏黃克仁氏許野夫氏孟寂菴氏皆慕
師之風往来精舍為方外遊至順二年辛未枽門契如知師雅
有延待十方雲水之意爰即舊圖新得地南隴之半而遷焉州
之信女金氏周氏徐氏黃氏施錢刻木肖圓通大士象莊嚴崇
奉蔚為寶坊今所謂本源禅院世以甲乙守之者也師慮衆集
而食不繼則事墮群居而律不嚴則業堕既買田若干畞擇其
徒廉畏通練者主其入又歲推一人為衆所服者居首座凡禪
誦動作威儀之則一遵百丈清規而九旬之夏脩持惟謹盖師
族居州之西橋高曾祖皆以貴胄從學考亭朱子且&KR0666;而師也
生禀淑靈幼篤慈忍少長事祖及父兄孝且恭旣終飬輒蟬蛻
萬緣謁方山寶公扵杭之南屏願以初服而師事焉山器而度
之時年二十有八具戒首謁無涯際公扵婺之智者一言懸觧
頓造玄關繼見鐵山璚公而歸老是山足不越閫者垂三十載
以至正元年辛巳八月二十四日委化闍維之日珠圜玉潤名
曰舍利者無筭遂建塔山之西麓春秋七十有三夏臘四十五
後八年己丑師之上首弟子一恒不遠千里介其從文煥以院
之始末師之出處大梁徵文為記勒諸貞石以昭示方来按龜
山即委羽山俗所謂俱依山者也道家者流號為天下第二洞
天云有真人嘗輕舉扵此今師以世家舊族即有入空懷寶厥
躬退蔵扵蜜始也捋以滅迹韜光終也遂以順緣闡化扵是崇
基易構宅勝面陽佛燈照大有之天梵宇廓空明之境凡挈瓶
錫背笈篋由天台鴈蕩而来者至是如歸人謂俱依之兆職此
可徵吁夫豈偶然而巳哉為其後者服師之服居師之居尚知
培夲濬源蹈規迪矩使無上福田利益羣品則甲乙之傳其未
艾乎庸囙恒之請而為之書若夫工之鉅細費之多寡其末也
茲可以略云是歲七月既望
省委官河南杜君政蹪記
至正十二年壬辰春海寇&KR0670;漕運汝寇䧟湖㐮蔓延江東西江
浙行中書省出師捕禦選材略素著者備瀕海要害地嘉興為
郡負海控江左拱錢唐右連吴會而其地若海塩舊邑澉浦黃
灣境接島夷商通卉服大艘鉅舶與醜類鯨鯢相出沒有司防
禦雖不敢懈尚慮勢庳事緩思得勇果有器局者捴之而行省
難其人河南杜君由吉安路緫管府知事寓杭慷慨論海事其
言剴切行省聞之大說遂命君乘傳涖澉浦往来黃灣䓁地以
警非常凡以海為事者皆隷焉君入郡擇能吏自随甫至首誅
兇殘無頼素為民患者海昌群盗怙终捻悪已久至是亦殄滅
遠近聞夙莫不慴伏平章定定公多其為勞以名酒錫以束帛
金帶君念習海之民貧不安業則易變今欲弭盗而不知息民
知息民而不知减塩筴之正薄商旅之稅猶治疦而不察其端
雖有善藥無如之何也乃條其事以聞行省從之未幾寇入杭
湖常三路相繼失守浙右騷動寇退生民塗炭者十八九君所
涖之地綿亘三百里獨晏然無恐民父兄相語曰生我者父母
衛我者杜君也君曾大父元帥公策勛先朝開閫河南河北大
父嘉議公湖南宣慰使司同知元帥府事父儒林公河南行中
書省左右司員外郎剖符授鉞奕世載德君伯仲鳴玉曳紱後
先踵武今君扵此特以行省之命折衝一時保釐一境而能恪
恭給興利除害使民不忘若是有如執干戈以衛社稷俾克配
其前人則其大書特書屡書不一書者豈不卓然偉丈夫哉故
既述民父兄之意又推夲君先世大略并勒之石庶上之人欲
知君者扵此有徵焉君名字云十三年癸巳月
日記
天惠賢首教寺記
吳門天惠賢首教寺郡沙門如山安公之所建也公世居松陵
家本士族父吴伯熙甫隐居奉佛毋王氏崇信惟謹及公之生
母感異夢爰在稺歲性禀殊倫少長出則服膺世典入則䔍意
真乘父母察其不群聽以出家博訪名師不計寒暑徧探祕義
尤嗜華嚴理暢心融殆若天授間讀大報恩䓁篇而嘆曰吾佛
所說廣大悉備眷求其端實在孝敬扵是食粗衣菲而心專扵
色飬錙積寸累而志扵報本既由儉勤得致饒益則以其贏購
地扵郡城之東廣袤若干步度材庀工作菴以居日益月增廓
而為寺經始扵年月落成扵年月門闥閎
麗殿寝邃深講堂言言東西有序以至栖經之閣選物之場方
丈之室與凡齋庖庫庾其法所宜有者靡不備完公扵此身先
戒律率徒閱蔵經梵並宣雜華芬郁莊嚴殊勝士民具瞻前僉
行宣政院事張公嘉乃休績為請扵帝師寵錫今名俾
為十方禮聘清涼䟽主之嫡傳者開山演教既竣事尋以寺之
顛末徵文以為記世言浮圖氏善以小致大以難致易盖用力
勤者其功博刻意專者其效速矧其心懷頋復嗇巳厚親肇開
圓頓之門永表追遠之地迓續華嚴之奥學紹隆賢首之正宗
且未始持簿走民間資銖黍之助扵人若安公者非用力勤而
刻意專者乎為其徒而居其居者皆知以弘道報夲為務囙其
所以成嗣而繕葺之則無福田仰以衍無彊之丕祚俯以荅
罔極之私恩而吴門之有天惠天惠之宗賢首將與東南列刹
競爽無窮所謂功之博者日以興效之速者日以固此盖公之
志而余之所樂道也故為之書使勒貞石云至正十二年
月日記
夷白齋藁卷之二十六
