夷白齋藁卷之十八
臨海陳基著
金華戴良編
序
送邹掾史還江西序
昔邹君弘道之先大父教授君以能詩知名故國子監丞莆田
陳公嘗欲薦之詞林未果而教授君卒扵家余與教授君遊時
弘道方與其弟工文辞為舉子業未幾余游北方弘道以賢能
書薦扵鄕尋與計偕上春官與數十百人角勝負及
天子臨軒策士弘道遂以進士擢高䓁得官歸江南余在亰師
亰師之人知余與教授君友莫不為余道弘道之賢而余故雅
知教授君平生宜有令孫如弘道者獨念教授君積德誠使假
之以年則其見弘道褒然舉首扵數百人之中為
天子門生克有成立以為鄕里榮頋非邹氏祖孫非常之慶耶
弘道之禄不逮大父矣然擢第為名進士居官為良有司辟行
省為材掾史凡所以為揚名顯親計者未始一日不奉以周旋
教授君雖死亦可以無憾矣今弘道為西省使者告糴扵吳吳
父母之邦也弘道不敢以使者自居獨身出入民間與民為市
所糴雖不貲而人曾不知擾往往相謂曰鄒掾史不以官戾民
夫豈以鄕里故耶彼以牓牒迫民以刑憲臨民且旦夕遣吏呌
囂墮突雖雞狗不得寧者此其以他使者待吳人固宜𡭗耶抑
和糴以備軍餉其事急其勢逼有不得不尔耶今掾史君為隣
省告糴父母之邦固自與他使者不侔然他使者亦以和平待
民以優賈誘民而民雖朘削亦將樂與為市夫以和糴為民而
使民不堪命亦豈使者之事也掾使君讀前史至唐元和以来
和糴之害甚扵稅賦恨不奮臂出其間與當時廷臣共諍之頋
肯以告糴譁然而駭以病其鄕里父兄子弟耶掾史君公平廉
恕使得行其志扵時則其張之翕之左之右之將無施不可告
糴特細事尔其使還江西也吴之善扵詩者咸賦之余辱與弘
道故故又為之序云至正十四年夏五月甲申
送夲上人東歸序
余鄕本上人立中為浮屠松江衣粗食糲䆒心禪理蚤夜刻身
甚力間出與大夫士揚㩁古文藝肆筆為詩章奕奕有竒氣遍
訪浙東西諸名山長老大浮屠莫不以禮引接之余聞上人之
賢有日矣今年上人来吳門始相見握手繾綣問鄕曲里社孰
遠孰近孰䟽孰戚乃知其與余世有婣童稚時往来田間出入
桑梓未必不相識及各之四方所學異師所服異業所趋異塗
一旦卒然見面不相知名非假文字之慇懃語言之悃欵則余
与上人不幾終身為胡越之人乎上人貌甚偉氣甚温志甚慤
開口論文字上下從横反覆空有卒弗畔乎理與之居同帝食
同鼎飲同器雖終身不厭余方資上人以遊乎方之外上人頋
以大母之喪將東歸臨海省父母因奉襄葬事徵余言以為别
夫去閭巷遠親戚二十年服浮屠之服誦浮屠之言宜亦浮屠
而已矣今病心勞形不遠千里走山川冐霜露辛苦蒲伏以庶
幾其生敬死哀之心夫豈直以詩章自雄徒取如么弦孤韻瞥
入人耳之為貴㦲世盖有墨名而儒行者吾扵上人又何間焉
上人歸矣鄕里之老者死壮長衰與上人遊者皆異時田間之
童稚桑梓之少年也然亦有邂逅不相識者乎上人以親而歸
余以親而留高雲孤飛懷彼故岑此人情之所以不忘土也為
我謝昆弟曰我廬舍藝我黍稷余將奉老母歸田里啜粟水
飲優遊卒歲以樂其志矣
送張知事序
浙水西諸郡出稅賦奉國家多寡固有差然近歲兵興資
糧兵械什器百物之需率耴之平江嘉興松江盖此二路一府
無平原大陸山林之阻非若錢唐吳興毗陵壌地與微饒義興
寇&KR1327;兇㜸出沒之境相接溝塍甽澮井分碁置大川小源興三
江五湖相出入人居其土步非舟楫莫濟使車驛傳之塗往
来北南千里一軌四頋皆沙洲浦溆藿蒲菰葦鳬鷖鴈騖之區
烟波莾蒼舉目無際烏合蟻聚之徒相煽誘肆妖毒攻䧟城池
所在崩潰相望獨此二路一府以水為封域利城守不利野戰
僅以地勢得完然用是水陸之餫饟士卒之調彂器械百物之
徵求不責他郡而區區彈丸之地日給月供家罷戶耗而與被
寇之邦俱弊矣獨幸各得賢師帥拑循其父兄勉焉鞠躬竭力
公上松江視二路又僻在泖陂並海之陬其地非川陸之咽喉
羽書璽節非有故不至其民勤扵農桑使歲無水旱螟&KR2888;之
之菑加以賢師帥字飬不苛則其俗號昜治大名張君師明由
博士弟子員為侍儀司舍人再調而為其府知事師明讀書逹
古今識事變且刻身廉謹與其從弟戶部郎中師允俱有聲扵
時其以從事居幕府贊師帥布
聖天子恩德扵用兵伐叛之時使其民宴然益知尊其君親
其上雖有供億之虞而無枹鼓之警則師明之賢將與其師帥
並稱東南而融顯光大且權輿扵此矣扵其行吳之能詩者咸
賦之属序之至正十四年十月朔旦序
友迂軒文集序
國家承平百年公卿大夫以文章政事𧺫成均者盖彬焉今都
水庸田使宣城貢公之為博士弟子員也即學古工文詞同舍
諸生皆自以為不及方是時先集賢文靖公與中朝學士先
生並以老成魁宿待詔詞垣言道術則夲周公孔子孟軻
言文學則由賈誼董仲舒劉向司馬遷班固韓愈歐陽脩之倫
一時作者祖𫐠詩書憲章禮樂為聲詩則薦之郊廟為典策則
施之朝廷皆博綜古今成一家言盖三光五嶽混一之氣至
是而極盛矣公以搢紳佳子弟出入諸老先生閒折節以纂言
脩業為務及觧褐授官遂供奉翰林累遷為翰林待制國子
司業間以理官出讞紹興路獄三年政號平允延祐以来諸老
先生稱有後者惟文靖而公遂以文章政事名天下矣及
皇上虚心儒學銳意中統至元之治宰相以公學問足以經緯
人文政事足以羽翼王化乃擢公為吏部郎中尋拜監察御
史又由小宗伯轉兵部侍郎風猷氣望蔚然為儒林之冠而成
均得人殆不徒以文章鳴國家之盛所謂文靖之後有人至
而益信矣且自古能言之士如賈誼之論治道董仲舒之䆒天
人劉向之明經術司馬遷班固之𫐠史韓愈之原道皆奥衍宏
深為一王泫然皆不得久居朝著見諸事惟其所傳者獨空言
而巳惟歐陽氐以文章顯其詞令褒貶既敷之扵訓誥伸之扵
典謨導揚諷諭復著之扵雅頌奏之扵神眀而其聲光位势又
得與韓范冨諸公並稱為人傑今公以文章政事駸嚮用致位
通顯其言婉者宜頌穆如清風之中人也直者宜諍凛乎箴砭
之切軆也叙理亂則眀白而朗暢陳道義則委折而沖融大者
可以著詞令述褒貶小者可以廣導揚形諷諭盖將益使聲光
焜耀位勢隆重而文靖有後之言不獨信扵今傳之後世亦且
足以耴徵矣公之為都水使者至吳也基獲觀豫章塗貞叔良
所編友迂軒集若干卷因論次所知為序以質之扵當世知言
君子公名師泰字泰甫友迂軒其自號云至正十四年十月庚
子序
奉親圖詩序
悅堂禪師顔公迎其母扵僅昌國之翁洲築室平江之崑山資
福寺西數百武備飬惟謹及為大浮屠領資福徒属晝夜演佛
事猶勤勤不懈母子禮母氏年八十餘童顔稚齒𧺫居飲食步
履益康強公每侍側下氣愉色惟母意所欲盖公不以浮屠儉
其親親亦終身安其志欣然樂而忘鄕里母氏以高壽終公病
心戚容哀毀不能堪乃命善畫者畫其為飬如平生卷舒瞻省
以慰罔極噫此仁人之孝子之所以厚其親者公獨異浮屠㦲
浮屠書有孝子經言孝甚備彼以空虚為禪文字為教者扵孝
㦯不暇惟律以五戒為首猶有一舉足不敢忘父母之義故昔
之浮屠有棄住持獨身歸織屨飬母僧史書其事至今傳詠不
衰公氣岸魁壘應物機警日與其徒說出世間法而不徒以空
虚為事至扵飬生送終之責不以出世間而㦯慊焉則又若一
舉足不敢忘父母者世以釋子扵親二本豈其然哉公遊乎方
之外而雅與搢紳大夫為文字交縉紳大夫樂為詩以稱道之
盖將貽後之續僧史者考焉余與公皆東州人故為之序至正
十四年九月既望序
贈曾彦魯序
西夏長壽君景仁以湖廣行省理問所知事乘傳使吳適母夫
人病中滿黃彂外且劇景仁以為憂問醫扵庸田副使高公公
以魯君彦魯薦彦魯診脉曰此得之脾冒濕熱投藥療之即瘉
景仁思欲以言侈其惠余雅知景仁事親孝而彦魯為大府史
以醫遊公卿間其𧺫人之疾如此皆可書乃為之言曰昔者先
王設醫師掌醫之政令凡邦之有疾病者造焉則使醫分而治
之歲終則稽其醫事以制其食而五味五榖五藥之齊存乎神
農子儀之術五氣五聲五色之審存乎扁鵲之伎而九竅九蔵
之候存乎秦和岐伯榆拊之數然自秦滅典籍而醫方亦與聖
人之經並廢至漢興廣開獻書之路使謁者陳農求遺書扵天
下作史者取以列諸藝文而與六經百家之書並傳扵後世者皆
李柱國之所校也夫脈有經絡骨髄隂陽表裏之殊藥有五苦
六辛水火之濟而醫有箴石湯火酒醪之用囙脈以視病之淺
深在&KR3370;理者以湯熨之在血脉者以箴石攻之在腸胃者以酒
醪治之此皆神農子儀扁鵲秦和歧伯榆拊之倫𧺫度量立規
矩稱權衡案縄墨與天地參爲生人萬世之計而漢淳于公張
長沙近世劉河間張易水李東垣之徒守之以爲律令者也故
醫之用藥猶吏之用法藥以去病法以除弊盖禮不足而後法
施猶飬不足而後藥用焉今彦魯之禄不制以醫事軄守不掌
扵醫師而邦之有疾者造之恐後不待歲終而其𧺫人之病如
𧺫景仁之母夫人者皆可稽也然䆒其業方以儒術緣飾吏事
而刑名法家之說習之如習神農子儀之書其執文牘佐郡長
吏除民所疾苦又若用湯火箴石之属以去癘疾也今書滿將
辟漕府史使由此而升則其登顯仕食厚禄如太倉令長沙守
者殆猶策國馬以適燕薊非一日千里不止也昔之論為國者
盖以醫取諭焉故余因景仁之意申而言之非敢為彦魯告告
其知彦魯者必以吾言為弗戾云
夷白齋藁卷之十八
