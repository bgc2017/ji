夷白齋藁卷之十二
臨海陳基著
金華戴良編
頌
平江路達魯花赤西夏六十公紀績碑頌
今天子御極之十有七年為至正六年詔公卿輔弼之臣若
曰朕將以天下之治責成守令𡭗尚各舉所知以稱朕意扵是
皆拜手稽首曰幸甚臣䓁不佞敢不慎擇其人以無負
聖天子嘉惠元元之意乎既退咸以四方萬國至扵荒外守圡
之臣莫不各以其職宣布上恩時節貢水土百物以供郊廟
社稷神眀之祀而平江為郡控帶䠂越所部四州二縣地方千
里海陸之産饒於古國家所恃以為奉祀根夲所繫實異他
壤職師帥任保釐扵此者尤難其選居久之有以西夏六十公
子約之賢爲言者宰相曰是故同知濠州有德扵民者乎此長
者可以復眀詔矣即奏爲平江路達魯花赤時至正九年也公
方持江西部使者節命下即由豫章趣吳郡長民者方臨人以
嚴而刀筆吏規規守文不知大体公因憮然歎曰此風其可長
乎不戢將敗吾政乃以旦日謁先聖先師飭學官增弟子員禮
聘名師用月書季考之法程試之取其中式者𥙷郡曺吏尋飾
學宫墻廣倉庾以儲廪粟買學宫南廢囿作靈星門以正廟貌
公餘政隙輒呼吏属鴈行立從容爲言脩身理人之術出入經
史上下古今亹亹不倦日以爲常郡諸生化之争自激卬以眀
經取進士高第者至是彬彬焉公方務與民興利除害會有
詔罷長生牛水深圍長蕩之属省憲遣官與公循行其地而崑
山嘉定瀕海事故之由病民者為尤甚公囙自念使民安其田
里而無愁歎之聲者二千石之事也今
聖天子下寬大之詔苟不以斯時悉除民所疾苦後悔將焉及
囙䟽其害力請而免之吳介居東南道路之咽喉有田者常賦
之外又以餘苗供郡城與吳江平望水陸驛傳勞来之需公曰
此非政之善者也乃以歲餘官糧變錢為子毋月耴其贏以次
責郡曺吏主其費號曰祇待民大稱便海運梗於盗行省諉公
按兵崐山之劉家港公身先士卒&KR1229;力海事春夏兩&KR1193;皆以時
逹亰師淮石寇竊彂攻䧟江東西郡縣浙右騷動省憲督吴郡
募民大興築城之役周餘四十里費且鉅萬然皆不仰之官属
方盛暑公不忍其重困語及輒泣下且時身出入版築間勞苦
之海盗復犯崐山公募民為兵選官吏之家居者分守郡城時
門之啓閉以備非常初寇之入杭也行省徵冨民引兵入援公
曰蘇杭唇齒不應禍且及應之則民不堪命囙彂所募義兵五
百人赴之未幾寇䧟常繼入湖烽燧漲空鉦鼓四起羽書告急
者相望資糧兵械什器之求絡驛道路人心恟恟公晝則關決
趣辨供億紛紜夜則申嚴約束以死自誓民頼以無恐居久之
朝廷除行省臣不遠數千里率蒙古軍備禦吴郡巳而省臣調
他省江浙行中書囙&KR0702;公兼制軍事公鞠躬夙夜與士卒同勞
苦然不動聲色而賞罰號令視前十倍居民安業遠近稱之使
者間奉
詔募民輸粟佐江西軍視多寡𥙷官有差列郡承風應募比至
吳公懇懇爲使者言吳民困扵和糴百需米價踴貴斗至錢若
干緡小民艱食無頼方彂官倉振糶之實無以應募使者感公
言遂以所餘告身還朝廷時論偉之先是搉酤官止收其
稅後公私讌賀更耴酒酤戶吏徒並緣乘隙甚者至破民之産
公議立罷之征止常稅而已公學醇識正性尚寬和聽政決獄
務夲經義而參之以章程秉志忠貞刻身廉恕而將之以勤敏
起家諸生官至二千石而退然身若不勝衣始公之下車也士
仰其德久之吏服其能其能終也民安其業宰相奏公治行最
東南詔嘉之特命增公秩復公位三年吴人室家相慶曰
聖天子以公保艾我百妵三載告終引例當代復
詔以公私我使吾入有父毋出有司命俯仰六載夷險一節晏
然不與隣郡之民俱冐矢石殞鋒鏑膏血塗野草者
聖天子之賜也盍刻石載德以昭示無極且公旦暮入參廟廊
進陞臺閣勲随位崇爵與德稱其大書特書屢書不一書者太
史氏之聀也乃具状授余俾論著公治吴善政刻而頌之以無
忘
聖天子之賜公以成均上舍生釋褐授濠州同知調南平浦城
二縣長轉南陽府同知冨寧庫提舉尋改同知都漕運事由歸
德知府拜監察御史又江西廉訪副使除今職云頌曰
明明天子子惠兆民孰宣上恩曰在守臣芒芒彊理廣禹舊
蹟孰先農人布時黍稷濟濟在廷奉
詔拜手慎肅乃僚傍求遠取九州立牧施及八荒各聀方物時
節来王睠兹吳會東南奥區厥土塗泥化為上腴豈伊人功勝
扵地力諄諄德音斯民之則孰將明命往綏兹土抱其嬰
孩授之父母宰相薦公
天子曰宜彼誠長者朕用勿疑始而吳政逞以刑罰始而吳吏
拘以文法公寬理之訓之經義大者賓興小者試吏詵詵多士
更化翕然飾其儒宫以表化源公教既施民瘼斯究田疇淪胥
驛犒何有公承寬詔上䟽貸租使者勞来責之吏胥海寇
梗漕公威却之船粟億萬往實亰師蠢𡭗妖寇蜂起蟻聚蔓㳂
江南屠州䧟府公城郡載高其雉公厲郡兵載奮其士吳城匪
城公仁可憑吳兵匪兵公義可乘公哺我飢公拯我溺去其蟊
賊滋我稼穡羽撽交馳以急告公徵求調彂斯萬不同公曰䘏
哉此皆王事敢不鞠躬夙興夜寐有卓治行上逹九重
天子曰都子懋乃功有臣若斯宜在左右重憂吳人失賢太守
詔增公秩詔復公位以公私吳實
天子意公之為吏如漢龔黃公嬰其變彼適治康公之愛民如
鄭國僑始不忍欺終安其教公留拊我公勿去我公不我遺我
忍公舍公惠在人公勲在石
天子用公眎此成績
海道都&KR1193;運萬戶府達魯花赤脫囙公紀績頌
天下之本在亰師亰師所仰在海運海運所恃在舟楫舟楫之
利所以濟不通然振古以来有天下者未有道海為渠轉漕東
南億萬之粟灌注天府以備粢盛禄禀軍旅之儲如今日之盛
者也盖世祖皇帝閎規大略所以為
聖子神孫萬世無疆之計殆天授之非人力也一旦有司撫字
乖方鯨波鼓怒&KR0670;我糧道堅舟利楫蒼黃失錯鞠為灰燼扵斯
時也軍國大計苟非得人以濟之則
祖宗七八十年振古所未有之利將有臨流浩歎而巳頋何益
扵事哉此海道都漕運萬戶府達魯花赤脫囙公所宜大書特
書屢書不一書者也初海道之失利也
聖天子圖新漕政而難其人廷議奏曰今樞密院斷事官臣脫
囙俶儻喜事忠謹絶人讀書知古今達事變曩執法御史府讜
論不回天下偉之臣䓁敢昧死請以漕事属脫囙
詔曰可時至正十二年三月也先是每兩&KR1193;事竣&KR1193;民率以
&KR1193;隙備器械舟弊必先期𥙷製謹風信也自海道有變糧艘䧟
沒者參半會公下車申嚴約束且迫&KR1193;期衆皆廪廪不知所為
公乃下令俾買吳䠂商船往来江湖之碩售者并日兼工益小
為大且戒曰事貴神速慮多決少兵家所忌此漕事吾以軍法
治之敢有不用命者乎兩&KR1193;頼之&KR0816;皆以時達直沽公用事精
勇類如此上大悅詔賜上尊酒副之束帛公曰此特
事之權爾非經久利也易曰通其變使民不倦今漕民告病舟
楫不飭危道也變而通之其在斯乎乃移文平江嘉興湖州松
江諸路府選民力之勝任者𥙷充漕戶是時鯨波告息新漕之
民利涉無虞囙為之用而軍國大計所謂萬世無疆者克復舊
常褒勸之禮視前有加而公之事集矣公雖任專海道然苟以
惠生民利社稷者知無不為去歲秋吳民阻飢公彂漕帑糴
粟以振之今年春陽山愚民竊彂縦火剽掠鼔行趋郡西門公
身先有司從數騎出萬死不頋一生殺獲甚衆居民按堵省憲
聞之皆遣使来賀十五年八月
詔拜公為江浙行中書參政事捴制軍民保釐東吳仍督漕運
事寵賚優渥昭懋績也漕民囙有作而言者曰公糴粟振民民
誦之以詩公殄賊安民民刻之以石公重興漕政恢復海道制
權宜如裴耀卿謀經久如劉晏處身清潔仕不廢學如韓滉唐
有三人倚為鄼侯皆以&KR1193;運致位宰相公今之鄼侯也三人之
長公實兼之而頌聲不作非曠典歟且公居&KR1193;臺則功在海運
位執政則志存藩省異日登台輔秉機要則又將以德加天下
區區之頌扵公何有哉雖然無言不詶無德不報詩之善經也
乃礱徵文論著公&KR1193;政頌之公字眀善世為蒙古部人頌曰
昔秦輓粟漕運乃興一石之利百斛費并漢唐治之陸運水行
負檐操舟乘湍跨陵(其一)或穿襃斜或歴底柱或鑿三門或役
女婦百險備更萬夫疾首庸錢千計得不盈鬴(其二)大哉
皇元天闢漕渠匪陸以阻弗川以紆扵廓靈海括坤之區嘘噏
百源卑以自居(其三)維
皇道之濟險以德海若駿奔馮夷&KR1229;力掖我靈䑼贊我文鷁一
波不興萬里斯息(其四)直沽之口析木之津糧艘會同伐鼓&KR1977;&KR1977;
六軍騰驩萬妵交欣飽我糗粻樂此冨殷(其五)大略宏規善建
不拔詒謀無疆振古莫越孰揚鯨波百怪並彂(其六)燔我樓櫓
梗我糧道出沒濤風犯我城堡彼方雷咆此寧電掃孰乖拊循
致此俶擾(其七)既劫之舟又&KR1987;之粟上闕粢盛下虧禀禄軍無
見糧民食半菽憂貽當宁議諏秉軸(其八)事有非常得人斯
濟孰實堪之惟脫囙氏昔居諫垣抗言不諱使長漕臺庶展才
智(其九)君命既加公責斯厚金符虎節銀章龜紐秩長萬
夫勢崇列守公辰在公公退及酉(其十)公行雷動公止山立公
令一申公事畢集以兵治&KR1193;以權濟急勇輸軍儲注實亰邑(其十一)
帝命偉之寵錫有加公曰斯權經久則那法貴變通戶别䓁荖
損上益下斥寡&KR0556;多其(十二)&KR1193;民核實舟楫利完春餽夏餉風往
浪旋轉粟如山弗危以顛佽飛在後陽侯在前(其十三)昔焉效&KR0647;
今則助順威德所加載以眀信威德伊何不驕不吝眀信伊何
克廉克慎(其十四)
天子曰嘉事立功成授以執政叔諸外廷拜
命分曺督餉治兵公文且武公允且平率我漕事衛我蒼生(其十五)
公今在外保釐吳土邑有長城民有父母公行居中進位台輔
室有棟梁榖有甘雨(其十六)邑傳輿誦野播民謠或聞鄕校或采
芻蕘謳謌功德喜歎賢勞爰勒貞珉永繼風騷(其十七)
銘
頥菴銘
山下有雷其象謂何曰維頥爾二陽四隂中虚外實下動上止
天地飬物洪纖動植莫之有紀財成輔相聖人之功亦正而巳
莫不飲食君子節之其生也舒莫不言語君子慎之其德不孤
上棟下宇動息節宣式燕以居在已則𥙿及物斯溥惟聖之徒
苟舍其亀又拂厥經征言滋惑居則觀象動則玩占惟吉是適
勿朵爾頥寧捫𡭗舌貞哉不忒我作銘詩敢告執事庶幾無斁
貞白室銘(并序)
昔江浙行中書參知政事太原王公以忠貞清白勤勞王家
其嗣季野用世家子入備宿衛未幾以恩授成都府判官需次
扵吳即笠澤别業治燕止之室高為尺者九廣加高之一尺環
室之内皆飾以楮西北南設小榻而以吉貝之精好者為簾扵
其東出入者由焉季野夙興冠衣謁家廟禮畢趣退而休扵斯
圖書琴策惟意之所適而雅喜與搢紳章甫者商確今古詠謌
風雅曰以為常入其室者如在在積雪之中而幽懷静趣殆不
知有塵世也囙題其顔曰貞白属其友韋羌山人陳基為銘銘
曰其心貞其室白端厥居匪徒飾不緇磷視其跡勒斯銘永無
斁
吳興沈仲說得蘇長史舊硯名滄浪池臨海陳基爲之銘
有蘇滄浪之硯泓乎池方以&KR0556;矩圓弗規潤爲文章炳其垂惟
說尚友不詭随尚寳用旃永弗墮
緩軒銘(并序)
吳郡隐君子沈仲說甫以訥名齋既自爲之箴復以
緩名其軒属余爲之銘曰
古之君子夙夜孜孜居則三省行則再思下堂而傷足者數月
猶有憂色佩韋以自戒者百世而名不衰既恂恂乎捫舌之誨
復懔懔乎履冰之規勿行而使手足無措勿言而使駟馬莫追
故奔車之上無仲尼覆舟之下無伯夷我思古人勤謹是飭濟以
和緩剛柔兼克我行勿趋篤敬以為輿我言勿尤執禮以為樞
勿亟勿徐以道乎中庸之塗嗚呼非若人是勖而誰與
箴
潜心閣箴(并序)
吳郡陸飬正扁其齋閣曰潜心徵言扵余囙誦所聞為箴以告
之曰物無二夲人無二心孩提之童純乎堯舜也兔罝武夫文
王莫欺逹巷黨人孔子莫違也飛廉悪来非不足箕子比干非
有餘也道之則蒼舒庭堅反是則檮杌饕餮也君子潜心注行
前言善乎吾師不善吾戒也楊墨學仁義似是而實非老子言
道德紅𬗋之亂朱也必出門使民如雍之事斯語參前倚衡如
師之書諸紳嗚呼敬之其殆庶幾也
贊
劉文正公小像贊(并序)
世祖皇帝有帷幄之臣曰故太保劉文正公間關金季處君子
之所不得已則裂冠薙髮寄跡浮圖老子法中亦有所不頋一
旦乘風雲之會邅興王之運一言稱旨則不頋萬死一生以野
服冐艱險備頋問亦有所不避及大勲已集四海一家坐而論
道得君子之時則建國號定都邑頌章服立朝儀事無鉅細以
身任之亦有所不譲盖公之學内聖而外王公之道逃佛而歸
儒其事業則尊主而芘民也祖宗以馬上得天下而公首以詩
書基治道
國家以百戰定萬方而公獨以不殺啔
上衷中綂至元以来開國元老出處始終追配古人天下識與
不識皆曰王佐之材則公也雖欲謙退不居可乎自古王伯之
業有君而無臣固不可有臣而無君亦不可故非
世祖之雄略英断不能以用公非公之應變博聞不足以佐
世祖噫古之所謂窮則獨善其身逹則兼善天下非公而誰歟
今淮南行中書省照磨曰惟敬者公之裔也以公小像示余余
作而歎曰九原可作吾從之矣乃載拜而贊曰
心晉道安迹唐李泌道該百氏而通學䆒天人而祕齊有夷吾
則稱伯漢有子房則成帝始逃佛老盖無為而無不為終佐唐
虞亦正其義不謀其利置之丘壑則赤松為朋巢由為徒居乎
廟堂則黃河如帶泰山如礪不知者求公圖畫之間其知者索
我形骸之外嗚呼盖未易以測其際也
謝參政小像贊
觀其容豈有憂扵斯世也察其心盖有求扵千載也其行也若
思其游也若有所之受君之赤子而乳哺之其樂也熙熙其處
若默其出也惟道是適故論扵帷幄也弗忒其見善也如有所
弗及其好賢也如有所弗立故施扵廊廟也弗以緩而先急紹
乃烈祖友時卿輔左文右武以復王土人之望也如百榖之扵
甘雨嗚呼吾聞跡雖纓扵軒冕心不忘扵山林若人也斯可與
齊得喪而同古今矣乎
月上人畫像贊
以上人為天台氏耶則赤手搏空了無所著以上人為非天台
氏耶則開口說教無非糟粕當其雨華堂上聽赤髭大士授記
則百年老蜯出眀珠及白玉峯頭為一切衆生說法則萬古冰
輪湧寥廓此為伯眀月公之相豈可以世諦語言隃度耶
蘇昌齡小像贊
以方寸之心而苞括宇宙以七尺之軀而馳騁古今聳聱名扵
廟朝之上匿光耀扵西澗之潯舍冀北空群之足而弗御棄鄧
林擎天之幹而弗尋豈伯樂之志而匠石之心也耶
雜著
原器贈葉照磨德新
天下之器有大小而其為制有程度宫室聱樂衣服舟車皆器
也先王之制宫室其用材也必使大者為柱小者為楔長者為
榱短者為楶為侏儒而後上棟下宇之器備至扵聱樂衣服舟
車之器亦莫不皆然否則琴瑟乖張柱楔異施布帛&KR1230;用水陸
易置以之居則不能除風雨調則不能和音吕服則不能禦寒
暑乘之則不能任重以逹諸天下而器非其器矣先王之制國
也亦然人之為人也不一其材而國之用材也不一其能視其
長短大小旁羅而並蓄之使職其職者各盡其力而責其成善
制國者也吾為天下誦斯言久矣鄱陽葉君德新結髮讀父兄
書既長以六藝百家自緣飾從東諸侯游為郡府史藉藉有聲
流軰間吾嘗聞其在甌越時佐郡理官治獄活不當死者數百
人甌越間人至今稱之及余以樞密都事左右司員外郎待罪
江浙行文武兩府而德新由漕史辟掾行中書辱同在幕下德
新出則操章程參紀律從將相征討不廷雖犯霜露冐矢石不
避入則與郎吏百執事進退廟堂鞠躬盡疩務是是非非以忠
所事俯仰六七年如一日未嘗以利害為趋舍余嘗為之語曰
德新有用之器也今年將相多其勞承制擢德新行中書賓属
為照磨余又欣然謂僚友曰方面大臣夙興夜寢思欲與四方
士大夫共天下股肱之寄猶宫室之扵材木聱樂之扵琴瑟衣
服之扵布帛舟車之扵水陸不啻也德新以其所抱負從容扵
其規矩尋尺抑揚輕重之中殆琴瑟之適耳柱楔之中度布帛
之便體舟車之服習有素者乎充是以往䓁而上之盖無施而
不可也嗟乎使天下之制國者舉能使大小適度長短中程職
其職者各得盡其能則士之如德新者不可勝用矣作原器至
正二十二年六月庚子臨海陳基𫐠
諭圃文
永嘉余唐卿父寓扵越治圃號菜薖夷白子為著諭圃文俾執
事者歲時申圃政備菜薖氏掌故之一
菜薖氏之圃在越桐桂里歲仲春土膏脉起將有事焉先期具
畚鍤羞酒事明日盛服謁后土氏東嚮立召圃之老者拊茠具
告之若曰嗚呼若知菜之為用乎先王為耒耜教樹藝五榖五
𬞞實並殖焉太史公書稱千畒薑韭其人䓁封君龔遂令民種
䓗夲五十韭薤畦各一宋宇種菜品三十閔仲叔飯友無菜仲
叔固誠貞士哉夫圃與農功角故歲無榖曰飢無菜曰饉甚矣
水旱蟲厲凡以賊吾圃者弗可以弗戒又曰若属老吾圃習圃
事勿恣捕兔敗吾瓜勿私利盗錢耗吾薑勿縦逸馬踐吾葵勿
苟媚馬齒苦苣辱吾嘉𬞞俾芹可以獻吾君菜可以享吾師韭
可以餉吾賓蘋蘩可以&KR1522;福扵我鬼神吾用有常慶若亦永與
有利又曰吾貴弗逮龔葛氏敢忘此味冨弗擬封君曷敢慢此
色貧弗譲仲叔氏之徒曷敢少斯圃然有圃貴有政無政則捕
兔弗禁暴扵水逸馬弗虞烈扵旱盗竊弗戢酷扵蟲癘馬齒之
害弗勝茂草歲不告饉而圃巳墟矣嗚呼禍福若是其昭昭也
吾申用顯告若尚慎聽毋忽往率乃属力圃事用底有秋以無
諭童文(有序)
陳子之居有畜犬日走雞群衝冐馳突縦横自肆鷄不勝其横
則蒼黃鼓翼錯愕呌號若求哀扵人者陳子閔焉命童設閑以
衛之僮或懈則其横愈甚乃為文諭僮俾母忽以貽雞害其辞
曰后皇育物莫靈者人惟人配天莫貴者仁人必有家家
必有畜彼畜焉依隷扵僮㒒惟犬司夜厥警有常惟鷄司晨厥
聲孔臧晝夜是需有如水火所貴相生不取相旤昔人有犬乳
而求食雞哺其兒以朝以夕今我有雞三五為曺恃僮為命載
啄載遨僮食主禄當役主役惟是犬鷄豈有僮職犬夜而號人
誰爾憎雞旦而鳴人誰弗興雞或失旦其責斯厚犬而失盗其
罪孰宥今雞孔時人焉是頼犬而暴之僮忍弗戒惟犬與鷄固
皆人畜飲不同牢食不共粟昔更哺兒今更相賊豈余匪德抑
僮罔飭僮而弗恭鷄犬乃攻攻而弗禁咎則由僮僮軄不脩鷄
失其所主不率僮怨將誰處爾犬與鷄扵僮何有一安扵栖一
謹扵竇我非私鷄僮勿縦犬以是示諭僮敢不勉
說舟贈謝從義
吳陵謝侯守杭之三年擢讃
太尉府為諮議參軍其赴吴也臨海陳基合僚若千人耴杭湖
山之瓌麗與前代名蹤勝迹之可賦者分題迭詠餞侯扵舟囙
指舵而告之曰侯亦知舟之為用乎夫舟所以&KR0881;川而濟險者
也其所任亦重矣然必有所需而後可以致其用焉舟之所需
其類不一而曰楫曰檣曰颿皆有職扵舟者也舉是數者各職
其職矣然而不聽命扵舵則進而或却行而或掣未見其能濟
也夫舵者固舟之司命乎天下之涉海者必由江河彼瞿唐灔
澦龍門底柱其尤險者也雖有兼舟利楫而所需或勿備苟備
矣而操之或不得其要則亦不敢以言濟其或倖而濟焉非舟
之福也夫川有遠近而舟則有小有大舟之大者其任重川之
遠者其人衆彼吳越之人相救如左右手者操之得之要也舟
中之人皆敵國者不得其要而操之而移左置右又或不能無
偏重也盖操舟固難而無偏重者為尤難非惟古為然也今則
尤然也謝侯文武忠孝為
國股肱既以身先舟人鼓枻扵吳興停撓扵檇李矣及弭擢扵
錢唐夷猶扵藩方播循良以為風泳豈弟以為波而淪胥扵溝
壑者莫不待侯而后濟而侯盖未始有難色也今也輒師帥之
良任帷幄之崇又將身先舟人操江河司命之舵運吳越左右
之手救中流遇風之人以&KR0881;諸海舉焉而措之宜益無難者矣
盖任重而不偏則致遠也不泥雖或龍門在前灔澦在後然使
綏以將之翕而張之重以持之險而夷之未必非舟福也凡分
題賦詩以壮矦之行者皆同舟之人期必濟扵侯者也侯尚無
以不難為難也哉至正二十一年二月丁酉郡東門舟中寫
丁彦眀字說
淮南丁公彦明問其字之義扵余余為之說曰君明鑑鑑所以
辨妍媸也人情莫不喜妍而惡媸彼邹忌之美不及徐公亦遠
矣然内而妻妾外而賓客或私焉或畏焉或有求焉&KR0816;莫敢為
質言者及窺鑑而視則其不及也瞭焉夫鑑初何容其心哉亦
無私無畏無所求而已前志有之以銅為鑑可正衣冠以古為
鑑可知興替以人為鑑可眀得失彼邹忌之鑑何鑑也曰人鑑
也何以知之盖事之有是非人之有善悪猶貌之有妍媸也彼
辨妍媸者必以鑑猶察是非擇善悪者必以理理者天之所以
予人人之所以為鑑也明者無所容心扵是是非非善善惡惡
之天也嚮使邹忌朝服而衣冠緣飾而自矜興焉而不窺鑑寝
焉而不自思則忌也將終身以美驕天下而齊之君臣未可知
也及一旦窺鑑而妻妾賓客舉不足以蔽其天而齊國因庶幾
矣燕趙韓魏聞之扵是相率朝齊而六國之臣皆自以其明不
如忌忌之鑑夫豈異扵人哉亦不蔽其天者而已丁君結髮從
戎受之將相起家列校服勞王官而未嘗以材武器能自表襮
其鑑之得扵天者厚矣盍嘗觀扵内外䟽戚亦有私已畏已有
求扵已者乎反而窺之亦無所容心扵其天者乎古之君子或
佩弦或佩韋或銘諸器物皆所以去其蔽扵人而充其得扵天
者也今也奉以周旋不假諸物而是是非非善善惡惡之天不
過囙其名字而充之不益親且切乎揚子雲有言晞驥之馬亦
驥之乘也晞顔之人亦顔之徒也彦明其尚睎哉至正二十一
年五月甲子說
鶴瓢說
瓢與鶴非同類也而鶴之稱烏乎始始乎形之肖尔瓢之種瓠
也而瓢之制烏乎始始乎始用瓢者𡭗均之為瓢也然使其種
大而實五石祗見其瓠落無所容未必其能用也惟其小也而
又肖夫鶴盖小者人之所易習鶴者人之所同愛以易習肖同
愛嗚呼吾知其弗棄矣吳門李士明得鶴瓢扵青城山道士道
士以瓢自随初不虞其予士眀士眀之未始與道士接亦不虞
其得是瓢瓢乎果孰生𡭗孰肖𡭗而去&KR0556;亦孰主張𡭗乎吾聞
昔有辞天下而受瓢者夫以天下易一瓢其所耴亦廉矣然亦
不以有瓢為樂而卒棄之今士眀之得是瓢既服用之又圖其
状詠謌之不少置若將終身樂有是瓢者士眀之扵瓢誠厚矣
雖然蔵舟扵壑夜半有力負之而走士眀之弗棄瓢士眀之責
也士眀亦知自盡其責而已𡭗而其責有弗在士眀者亦不暇
扵瓢計也
夷白齋藁卷之十二
