夷白齋藁卷之十
臨海陳基著
金華戴良編
律詩七言
送彌陁保世衡聞人德機二觧元赴省試
一舉收功古戰場計偕同上𬗋薇傍手攀明月分仙桂足躡青
雲見
玉皇高第世推唐甲乙直言人比漢賢良明年晝錦歸来日一
色恩袍雨露香
送丁太初嘉德常二貢士赴省試
兩賢携手上南宫掛席關河得便風欲把妵名題甲乙湏將文
字决雌雄一經昔向江東學萬里今看冀北空遥想殿頭臚唱
畢五雲佳氣欝葱葱
送牛述善郎中還朝
萬柳亭邊酒一杯馬蹄踏雪上金臺
天門星應郎官至海岱春随使節回宣室𣸪陪前席問上林曾
壓衆芳開諸公若話東南事䠂澤無冰有草莱一
自淮安使江南舟次通州寄同幕諸公
頻年共入嫖姚幕此日先乘使者舟海色曉迎龍虎節天光寒
動鷫鸘裘山川咫尺分吳䠂河漢尋常近斗牛南鎻堰頭官柳
樹春風相約繋驊騮
狼山山色碧崔嵬秋半從軍臘底回夀酒欲歸吴下獻使星新
自䠂州来江城見月思聮句驛路逢春擬寄梅只待年頭便相
會賸拌懷抱為君開
由通州渡江
白首輕抛種樹書謾陪帷幄強馳驅半竿紅日辞淮甸一席清
風上海虞欲向中流安砥柱恨無長劒斬鯨魚晚投言子祠前
路坐聽弦謌意有餘
福山港口待潮
吳山如畫䠂江平消得孤帆半日程潮落沙頭纔一尺舟停江
口復三更時清不識風波險世亂方知性命輕坐擁貂裘待明
彂臨流空愧魯連生
癸卯二月十一日官軍彂吳門
去年移戍秋將半今歲渡江春正分晉國偏禆歸宿將漢庭旗
鼓属元勲戈船十萬盡犀弩銕騎三千皆虎賁却咲高陽老狂
客謾憑口舌下齊軍
二十日福山港寄省院諸友
漢將西征肅羽儀簡書日日有程期東溟潮上犀船彂南斗星
横虎節移青入䠂封山點點白添吳鏡雪絲絲美人宴罷芙蓉
署一色銀花翠壓枝
舟中看虞山有感
一望虞山一悵然䠂公曾此將樓船閒關百戰捐軀地慷慨孤
忠罵寇年填海欲銜精衛石驅狼願假祖龍鞭至今父老猶垂
淚花落春城泣杜鵑
二十二日狼山口觀兵
官軍野次狼山口銕騎犀船盡虎貙杼軸萬家供餽餉旌旗千
里亘江湖膝行擬伏諸侯將面縛行申兩觀誅淮海父兄争鼓
舞將軍恐是漢金吾
遊狼山寺三首
天風吹上狼山頂看見扶桑日出初淮海北来吞兩䠂江湖南
去控三吳珠宫貝闕馮夷宅古木蒼藤帝釋居為訪祖龍鞭石
處拇窠履迹定何如
鯨波渺渺四無涯閶闔天低手可排一塔倚空凌浩劫兩潮争
港撼層崖半晴半雨龍歸海衝暖衝寒鴈度淮安得乞身依佛
日遍尋靈迹訪齊諧
五峯相頋若枝撑力障狂瀾與海争下界人居龍伯國上方僧
住𣑽王城佛庖香訝山無蕨公膳腥嫌市有蟶王事匆匆騎馬
去落花啼鳥揔關情
寄朱佑之經歴
老我思歸卧𬗋霞多君能賦吐天葩十年跡忝嫖姚幕千里身
輕博望槎䠂甸風高塵沒馬蘇堤春暖柳蔵鴉何時共喚西湖
酒爛醉孤山處士家
寄張長年都事
南省郎官也好竒文章欲以古為師獨来䠂澤從戎地長憶吴
門並馬時二月西湖春爛漫百年北海酒淋漓此心頗與君同
調一曲荷花歲晚期
二十六日自通州赴淮安
海虞城外經旬泊狼五山前信宿留六計西来思撓䠂三軍左
袒願安劉龍光夜吐雌雄劒魚尾朝銜甲乙舟今白南風催掛
席浪花飛雪打船頭
寄夏仲信太守韓壁翁經歴姚伯叔照磨
淮海從征道路長美人千里遥相望無錢太守客盈座好事郎
官書滿床花氣曉迷三竺寺柳隂晴繋六橋航懸知小隊行春
處露&KR0668;馬蹄芳草香
高郵湖夜行天明過寳應
秦郵城外望安宜帆飽風輕似馬馳三十六湖春欲暮一千餘
里客来時背人鴻鴈歸何急近海魚塩利不貲農事及時兵有
律便無神寳𡭗何疑
二十九日至淮安城南十五里述懷
欲向江湖覓釣磯此心長與事相違添丁未辨盧仝計算老空
知伯玉非淮甸草肥宛地馬䠂州人著漢官衣將軍奏罷平西
捷還許山翁倒戴歸
到南鎻寄分省同官
故人近在淮隂郡未見先馳尺素書知已每漸齊鮑叔論文只
許漢相如便湏為我占烏鵲不用呼童烹鯉魚自咲近新頭盡
白強顔騎馬事穣苴
三月十五日由淮安使江南别同官
三月淮南柳色深相看去住兩關心鸎囙求友聲逾切鴈為離
群思不禁芳草將春青䠂甸暮雲含雨碧吳岑遂初亦有平生
賦何事驅馳雪滿簮
三月二十五日由吳門使抗
昔年戍浙今移䠂新歲趋吳𣸪使杭南北此身皆客計東西何
處是吾鄕野花送别紛紛落官柳縈愁故故長謾道五湖春色
好為誰銷得鬢邊霜
閏三月四日夏仲信太守邀遊飛来峯和頋子經照磨
韵
千岩萬壑響奔雷分得西天小朵来雲氣滿林山韞玉松隂繞
寺榻生苔烟霞遠跡何當遂猿鶴留人未擬回今日使君蘇白
軰醉歸城路近三台
飛盖今朝天笁寺泛舟昨日小蓬莱五馬旌旆三月暮四山烟
霧一時開蒼藤古木蔵靈鴛絶壑奔流吼怒雷使節行行趋兩
䠂碧雲逥首欝崔嵬
分省諸公邀西湖宴集
湖上相逢宴屢開𬗋薇花下約同来水光釀綠凝謌䄂山色分
青入酒杯蛺蝶影随羅扇動琵琶聲逐畫船回獨憐英骨埋芳
草南拱枝頭蜀鳥哀
閏三月七日過三塔寺留别寬老
軺車来往每匆匆此夕相看一咲同軒外竹添千箇綠樹頭花
吐萬年紅茶烹日鑄龍分水榻近雲巢鶴語風梔子雨肥蕉葉
大恨無佳句續韓公
閏三月七日泊舟三塔寺新仲銘長老出城相看
我愛水西新仲銘道空諸友說無生出城看客意最古把笔賦
詩才更清杜若洲邊春𣣔暮鴛鴦湖上雨初晴十載間闊重相
見深杯寕惜為君傾
吳江
釣雪灘頭暫艤舟晴虹千尺飲長流吐吞日月天無際出沒魚
龍地欲浮濟世誰當扶砥柱乞身吾盍老滄洲裁書為問天随
子𣏌菊荒来又幾穐
初八日阻風宿吳江無礙寺
龍伯留人暫艤舟偶過西寺得詩流僧窗烟景五湖晚澤國雨
聲三月秋我欲棄官来釣雪誰能作賦共登樓此身何日都無
礙共向毗盧性海遊
西寺送信道元長老還吳興楊墳寺
翔鳳山前水亂流垂虹亭畔月如鈎賦詩不數湯休軰入社獨
慙元亮儔夜雨西窗重剪燭春風南浦共維舟它年一榻封禺
下咲傲能容此客否
次韵謝元懿移居後見寄
羡君早學公孫龍堅白囙時辨異同狡兔窟多寕遠害鷦鷯技
小不禁風山林夢寐随䴢鹿賓主情懷類駏蛩頼有平生周閣
老時時分禄餉而翁
手種新松引舊蘿人間得失䓁南柯粟儲已罄琴書在家具不
如車兩多短屐肯嫌苔徑滑高軒時向席門過新詩惠我皆珠
玉報乏瓊瑶柰若何
夷白齋藁卷之十
