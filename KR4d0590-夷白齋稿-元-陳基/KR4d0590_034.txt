夷白齋藁卷之三十四
臨海陳基著
金華戴良編
傳
湯婆傳
湯婆者臨賀人也其先妵錫氏世傳當殷時嘗媵有莘氏與伊
尹鼎爼同事湯囙更以湯為氏周成王時太公立九府圜法其
族有配金父之長男為適婦者嘗得異術扵上清童子夫婦俱
衣五銖服以通扵神眀最為世所貴後漢有錫光者盖其苗裔
也子孫生産桂陽山谷間往往出而效用扵世日煆月煉大小
方圜惟人意所欲以故皆器重之獨&KR0670;婆之業者不問貴賤至
今猶妵湯或曰上世以湯泉郡為其湯沐邑故以地為氏然不
可考婆銀色而鉛質皤腹縮項軆肥白如瓠&KR1167;澹泊不嗜黍稷
五味每祈寒獨好飲熱水飲畢即屏氣默默擁被就床蓐鰥寡
老人見其温燠寡言率喜親習之最善煦嫗人足足抵之盎然
如春故又號之曰脚婆云旦日開喙倒腹罄所有為人傾寫輒
見肺腑無隐惟不喜近年少人雅有度量絶口不言人過歲且
夏竹夫人擅寵輒虚心退避廢處静室無幾微不滿意或有叩
之者婆曰吾誓與人共歲寒彼以涼德側媚一時縦得幸如晚
節何卒不與之較其不忮有容類如此贊曰湯氏之先昉見
扵殷周之際尚矣婆禀中和之德潔已事人能視時為進退世
態炎涼不一動其心殆所謂厚施不食其報者非耶其視鴟夷
徒用區區酒德見稱扵楊子雲氏有間矣
周處士傳
周處士名允成字允叔吳人也元貞初從其父遊武林寓公毛
宣慰素軒見而器重之延爲其子師嘗讀法家書慨然有用世
志以夙病足不良扵行遂浮湛里閈晚復好佛老氏之說日與
鄕社耆年者游人因以静樂處士稱之吳中子弟以律學受指
畫者皆傳以古義其或舞知爲深文見利乾沒不頋事是非䧟
人扵不測者則必痛絶之子弟改乃許雅重然諾爲人謀必忠
最喜揚人之善不善亦不能苟容鄕人有爲不韙者必相戒曰
慎勿使周處士知也諸有争訟曲直就處士質之必極陳利害
以諭之往往有感窹者故其居雖湫隘戶外之屨恒滿焉處士
蚤孤家素貧常所往来者有所饋遺亦視義而後受獨喜赴人
之急頋已力不逮則以告鄕之好義者然未始以一毫私已事
干人人用是益多之咸相謂曰周處士無儋石之儲而有高世
之行奉母氏八十餘而終無間言孝也事寡嫂三十餘年有禮
弟子也送兄姊妹若干喪義也撫兄子如己子慈也今年愈高
家愈貧身後之責獨不在吾黨乎乃争以錢買地長洲豫營夀
蔵處士聞之頋謂子壻曰諸君子以吾為贅世翁耶生且不知
吾之有我死又遑恤其它然業己辱諸君子高義乃以勝曰持
酒共飲其上歗謌竟日人又咸服其逹云
贊曰太史公云法家嚴而少恩周處士法家者流頋廩廩有長
者風士固有墨名而儒行者其處士之謂欤
史孝子傳
史孝子者名𢡟祖字時可鄞人也宋丞相忠定越王諱七世
孫朝請郎知賀州諱齊卿之曾孫脩職郎紹興府新昌縣主薄
諱賀孫之孫主簿生五子而𢡟祖則其次子公麟之子也公麟
娶越餘姚趙氏久無子囙禱焉已而有娠生懋祖甫三歲而趙
氏卒未幾父亦卒祖庶母莫氏与兩叔公燾公秀及懋祖二妹
獨存初主簿有田八千畞為錢唐浮屠所侵主簿與公麟相繼
訴官不能直家用益落至莫氏復携公燾公秀與𢡟祖二妹訴
江浙行中書益僒不能歸乃棄懋祖及二妹扵人懋祖再轉為
時貴家奴方髫穉即能知其世家而痛其孤窮少長服勤所事
惟謹歲往来朔漠備嘗劳苦時貴亦用是善遇之每獨思其親
輒嗚咽泣下至夜率淚漬其枕如是者十有七年時貴以罪廢
懋祖因得放還江南莫氏洎公燾公秀尚無恙家徒四壁势不
自存懋祖盡鬻衣装竭力為養父骨殯僧廬四十年至是始買
山營葬葬之曰泣血如初喪莫氏俄傷足病卧床蓐晝夜呻唫
不絶聲懋祖扶持醫療數月乃瘉尋又仆于火體糜潰者殆半
復侍療如初踰半載而瘥莫氏因歔欷感歎且曰吾媿弗能撫
若之幼庸詎知垂老頋得若力乎懋祖聞之孝敬愈䔍懋祖自
念賴祖父之靈復見鄕里親戚而所恃以奉烝嘗者惟田爾田
不復祖父之志未信也乃奮力與浮屠争扵官史氏素畏憚浮
屠之勢無敢助懋祖者會捴管范公察其實悉斷歸之懋祖得
田即以班諸叔弟其有失身為浮屠氏者命反初服擇良家子
配之公燾公秀莫氏物故獨身任其責喪祭各盡禮閨門雍睦
子亦克肖云
贊曰至元間金華人俞器之年十六被兵虜至北方公卿大夫
哀其儒家子及長用薦者得官越十有九年歸為諸暨州判官
至家則親戚無在者内翰黃公為布衣時實為之傳史懋祖以
忠定越王之後焭焭孤穉轉為人奴其隐忍困窮有甚扵器之
者其歸雖不能得官然及事其祖庶母二叔買山葬其父以孝
子稱嗟乎陵谷變遷世家子孫困踣流落者何限其能生還故
鄕振復先業如懋祖者盖求十一扵千百也君子曰人不&KR0881;難
則智不眀吾扵史懋祖俞器之尤信
沈母傳
沈母姓徐氏名淑清字貞子世為湖州武康下渚里人至元間
父昌徙城迎春里生貞子少長躬織紝組繡以事父母父母篤
愛之許納同郡烏程沈氏子文名之為婿未幾母閔疾貞子竊
聞有言婚者即詣父泣曰不幸母病為大人憂有如不可諱罔
極之痛也且婚&KR0666;不備貞女不行彼世俗鄙薄苟然而已者尚
忍為之乎及母沒號慟幾絶既免喪乃成婚逾年父遘疾貞子
方産亟超視毉膳藥必嘗而後進如是者弥月父竟不𧺫哀慕
隕絶曰就羸篤猶哭不輟聲姑嘗有疾剔股肉食之乃瘉夫喪
明朝夕涕泣竭力治療不能&KR2716;乃自綜理其家事夫教子内外
無間言子明遠服母訓受業鄕先生所從游皆瓌瑋之士過明
遠必請拜其母貞子不計家有無輒為酒俾盡懽乃已明遠篤
學蔚然以文藝稱人謂沈氏有子云
論曰昔晉汝南李氏從父兄謂事貴族為門戶計其後以子周
顗䓁貴克成其志今貞子扵母病之際毅然自持者徒以禮耳
非欲為門戶計也然卒教其子以儒為業又庸知興沈氏者非
貞子乎
樂閒處士傳
樂閒處士吳人也妵陸氏盖唐甫里先之後恂恂寡言平居不
見喜怒少年時與其兄俱讀法家書見其言慘礉少&KR1178;嘗太息
曰士不冨貴則貧賤而已何乃自從刀筆吏游乎且深文巧詆
以䧟人不測吾不忍為也遂去與兄居里巷間絶口不言爵祿
以樂間自號中歲厭居市㕓謂妻子曰吾家有耒耜經甫先生
所以遺子孫者畚鍤茠刺固吾事也吾將躬畊笠澤往来江湖
復散人故事以終吾志矣即束書載家具竟往不返間著鹿皮
冠衣褐衣從畸人逸士扁舟夷猶翛然有世外風或謂處士曰
天軄覆地軄載日月職晝夜人居兩間朝作夕休幼學壮仕斯
軄也彼以名器不可多耴則假道扵仁託宿扵義以遊扵逍遥
之墟食扵苟簡之田斯不有其軄者也仁義固先王之籧廬乎
處士以間為樂其逍遥之徒耶抑苟簡之流耶處士曰吾朝作
夕休無異衆人吾學不敢後吾仕則有命焉吾仰則天之覆俯
則地之載吾畫夜則日月之明吾仁則願求之義則願由之吾
所不苟耴者與噐而已爾閒者吾之所有吾安其有而樂之其
軄也逍遥苟簡非吾所敢知夷白子聞之曰隠者也
夷白齋藁卷之三十四
