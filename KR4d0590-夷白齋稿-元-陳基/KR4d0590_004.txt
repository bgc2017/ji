夷白齋藁卷之四
臨海陳基著
金華戴良編
古詩五言
公退述懷
鷄鳴戒徒御日入返柴荆素無希世心亦復勞其形間關用武
日百役有期程空言不足施退省汗沾纓中衢積塗潦滑滑不
堪行振轡策羸馬一步一凌兢入門無它慮偃卧就南榮永媿
逃名侣冥栖無所營
成夫脩所居屋成走筆戲贈
我昨戾東椘君方客中吴我至已授舘君来始營居我屋雖湫
隘可以置琴書並軒五六尺種菊三四株公退即就寝㦯擬陶
潜徒君居擇高明塗塈加&KR1355;蒢背隂而面陽中密而外䟽昔聞
真如室八寶羅明珠天女散妙花綽約麗且姝今𣣔人其人必
且廬其廬去草當去根愛屋庸愛烏我器若鉊刀僅堪一割需
君材如太阿可制千扵莬利鈍迥不侔趣舍宜爾殊雖居市[門@里]
内各在東西隅朝游或同幕暮歸仍異塗終然念羈旅時𣸪枉
軒車摘我黃金英浮君白玉壷議輪天人際咲傲羲皇初麯生
有妙理不飲𣸪何如
次韵荅趙夲初
肅肅霜露下蕭蕭鴻鴈征春從越城戍秋随淮甸行觧却紫霞
佩换得曼胡纓覬酬一飯恩遑恤千載名新詩辱遠寄金石鏗
有聲𣣔報乏瑶玉臨風空𣸪情
海安過牐得風出爛泥洪
舟過海安牐路轉爛泥洪水行九十里泱&KR1071;趋秦潼月黑星漢
高四頋無人蹤縱有百丈彈不如數尺蓬是時天宇霽餘霞散
晴空篙師無它術仰面呼南風夜久水鳥鳴出沒西𣸪東其聲
類人嘔見者思挽弓吾聞亦駭異莫䆒吉與凶得非卑濕區池
汙蚊蜹鍾暑夕噆人膚蜂蠇尚可容此鳥號蚊母吐蚊利扵蜂
往往陂澤内雌呼命其雄春氣一以和託巢蘆葦叢此鳥信可
憎彼蚊欣未逢所憂亡命徒手刃匿草中晝伏夜狙伺為毒甚
斯蟲我方事師旅禁暴哀人窮此軰倘不除癘民安有終所過
戒吏卒反覆開盲聾𡭗實備官守責在兵與農自古處邊圍盗
戢商乃通陽德始彂生人事宜肅雍簡書雖有程我行憂慮從
歎息長路人何由辭轉蓬
聽謌水調有感
江流清復清江草接江亭何人謌水調餘韵入青冥歌者不知
苦聽者有餘情坐令離别客白髮鏡中生
翠雨亭
華構帶脩竹窃窕清湖潯時雨積空翠綺䟽生晝隂飛盖集芳
侣鳴珂雜春禽中有孤栖鳳懷哉多好音
下塘道中
謝村
舟行謝村路却訪義橋營妖骨埋荒草秋風洗𣸪腥青山不改
色紅樹遠含情當日聞風鶴俱疑是晉兵
塘西
牽舟復搖櫓日出還亭午風逓五林秋雲挟塘西雨盈盈採蓮
槳坎坎迎神鼓對此𣣔忘歸停撓更容與
東阡
喧呼東阡道蒼皇競明彂萬斧入中林千夫編鉅筏關山日顦
顇世路增騷屑此物諒何尤徒以材見伐
南潯
南潯古名鎮欝為商賈區今日留兵戍壁壘控江湖遥空含鴈
鶩秋波秀芙蕖此地為邊圉何方非畏塗
荷葉蒲
昔年荷葉浦椎剽伏蒲萑日夕相狙伺承平為禍患兹辰乃夷
坦悉歸畊釣間但聞明月夜時唱采菱還
中塘道中
鳳口
溪塢晚含風山營夜依谷栖鳥息復驚歸雲斷還續畫舸止宵
征連艫㗸尾宿戍鼓雜鳴笳秋聲一何肅
東塘
輕舟下溪口却轉東塘路鷄犬近相聞漁樵遠城戍雖經喪亂
後漸有承平趣處處白蘋花家家紅槿樹
大麻
大小兩麻村中蔵萬家塢樹連超山雲草著高亭雨地力本宜
農民風近知武欲問漢文翁何時復淳古
&KR0694;家堰
依依楊柳津靡靡&KR0694;家堰水出鳳溪口山聳臨平面地經兵甲
餘人佀官軍徤往歲羽書頻今年魚米賤
上塘道中
尹山
人傳周吉甫遺墓在勾吳蕭條入墟里泱&KR1071;帶烟蕪豈伊姬臣
裔散落處江湖負耒林丘下容非隐者徒
吳江
城邑帶秋水盈盈笠澤湄西風一夜𧺫鴻鴈盡南飛晉日東曺
掾唐朝左拾遺長揖謝軒冤悠悠千載期
垂虹橋
出郭雨如注入舟天𣣔低飛梁跨雲渚嵽嵲亘長霓三江風水
急五湖烟月迷夙昔鴟夷子扁舟此入齊
平望
下田不憂旱高田正宜雨四野己足霖三吳復無暑盂酒及豚
蹄盤羞雜鷄黍擊鼓樂社翁燒燈御田祖
嘉禾
欝欝由拳縣亭亭檇李城秦漢相吞噬吳越競戈兵靡靡風露
夕離離禾黍生千載陸夫子遺書昭日星
石門
迢迢石門路冉冉烟村暮眇眇櫂謌聲泠泠不知處水宿信風
波宵征犯霜露自愧匪賢勞何由拯黎庶
崇德
崇川據四衝城郭開莾蒼水陸飛芻粟軒車逓英蕩民和州牧
賢雨足田苗長我欲艤芳舟相尋慰懷想
長安
上堰如上山下堰如下陵躋攀劇分寸傍徨加戰兢有形必有
役無寵亦無驚為謝津頭吏誰是魯連生
題蘇昌齡西澗詩意啚圖乃黃子久所畫子久自識云
華陽逋客作
逍遥西澗翁汗漫華陽客渴飲杖頭瓢醉卧溪畔石澄觀無聲
趣默聽寧有跡舉目雲鳥飛側耳川流激人籟静踰聞天機動
弥寂冥搜属意匠繪寫遺刻畫此客不可作斯翁老無敵窹寐
西澗啚令人心莫&KR0647;
題黃侍講所著王友樵先生墓銘後
隐君千載士太史百世師刻辭銘友樵其言玉無疵我觀讀騷
作古道殊未衰斯人不可見斯文其永垂
夷白齋藁卷之四
