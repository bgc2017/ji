夷白齋藁卷之十七
臨海陳基著
金華戴良編
序
頋友文字序
吳下縛茟生曰顧輔字友文其縛筆視近世吳興諸名家不多
譲間請余講其字而序之其名若字盖夲乎魯曾子所謂君子
以文會友以友輔仁之言也曾子之言尚矣余請&KR0556;生之業而
為之說可乎昔之善言書者盖以刀稍喻筆焉故揚子雲曰刀
不利筆不銛而獨加諸砥信乎刀不利雖有桓公之葱文王之
錄太公之闕闔閭之干將莫耶曾不足以刜秋蓬剪腐卉尚奚
耴其斷犀象屠蛟龍而鋒不剉乎筆不銛雖有文犀之植象齒
之管秋兔之翰豊狐之柱緣飾則不啻侈矣以之為書則偃仰
乖方向背離軆從横牽掣舉不適人意而書之道幾息矣然則
砥削者固輔刀筆之美器也士之為士也亦然不博之以文則
學無所殖不輔之以友則德無從立故詩曰朋友攸攝攝以威
儀孔子曰朋友切切偲偲楊子曰朋友以磨之友也者其又士
之砥削乎甚矣哉生之業克稱乎其字也是故非學不足以為
士非友不足以立德非言不足以垂世非筆所傳者不博而筆
也者又士之所以羽之翼之左之右之以圖不朽者也噫生也
不徒名其名將思有以行其行不徒字其字將思有以事其事
不徒藝其藝將思有以試其試吾聞之有為者亦若是生之業
既切扵士之用生之字復切扵士之學則余以士勉生世之樂
与人為善者得無以為過乎昔者庖丁好道而進扵技今生之
業非直觧牛者比也又庸知其非好道者然則余勉之也非過
也
李僉事政蹟序
至正十二年春朝鮮李公仲善以浙西道廉訪僉事分憲吴下
督行省兵禦海寇未幾淮右妖寇竊彂屠郡縣殺守宰攻䧟湖
㐮蔓延江東西羽書絡繹告急無虚日人心震懾吳為江表大
郡介居水陸之衝東濱鉅海南控甌粤西連荊䠂無高山大谷
以為之阻東南所賦水土百物吳為特盛倉廩府庫之所儲偫
歲輸亰師以供天地神明之祀軍國之須與夫民人之所恃以
為存者當務之急宜莫如城而吳城故閎壮周餘四十里舊阯
僅存謀繕完之伇最鉅承平曰久民習宴安不可與慮始議下
衆口交怨公乃因父老而諭之曰
國家以熙洽之仁汪濊之澤休飬生息尔父兄子弟久矣一旦
盗𧺫倉猝淮䠂間環地數千里生民塗炭其故何哉城郭廢而
兵革不戒也今吾受
天子命除民所疾苦目睹無城之害而不與尔父兄圖之有如
事不可測噬臍之咎將誰任之吾聞之備豫不虞政之善訓也
故曰有備無患今吾用尔力新尔城深𡭗池整齊守具豈惟倉
廪府庫是頼𡭗子子孫孫將永其利乃計城文尺視民貲多寡
募工分築有差民始翕然趋事施楨幹審榘度萬杵齊奮殷若
雷動公不憚暑暍親出入版築間勞撫士卒以惠濟威以勤率
惰鉅萬之費非常之功三月而畢公既率有司筮日告神又具
牛酒犒士卒謹成事禮也方是時寇入杭繼入湖入常燒民廬
劫庫蔵縦兵剽掠烽燧四𧺫鉦鼓之聲接吳壤浙右騷動吳獨
以公故無恐公忠貞廉斷行事適機宜晝申嚴約束夜循行井
里㰱血誓衆務戮力以身徇國用命者賞無状者誅慷慨激昂
士氣大振吳民老弱相慶有謌者曰公城我城公厲我兵公用
法平又歌曰公保我妻帑公衛我室家公我父母報公何有君
子曰李公其古之遺愛乎何輿人誦之如子産也
天子聞之賜公爵優二等盖將囙是而大公之施始扵吳逹扵
天下而輿人之誦史且不勝書矣噫李公其誠古之遺愛乎乃
論次公政蹟為之序以慰吳人之意以傳之四方以侈公之惠
而樂為天下道也十三年春三月序
崔衢州政蹟詩序
淮右妖寇首難禍延江東西守吏號能執干戈衛社稷者衢有
崔侯焉初賊䧟徽饒乘勝入衢之開化㩀縣治燒民廬放兵劫
以安邑父兄既刻石紀侯勲蹟復相謂曰侯始通守吳邦属四
方無事首興學校以教吾子弟歲旱則禱雨祈榖以活吾老弱
寇至親擐甲胄冐矢石出萬死不頋一生以捍衛吾鄕邑侯治
郡為賢牧守討賊為良將帥進不貪功退不頋私不毒無辜不
專威福折衝果毅而濟之以廉平侯之德非石不傳盖詩所以
美盛德謌休功而告来裔也嗟乎衢之父兄亦可謂善頌矣
國家承平日久民不知兵一旦變𧺫不測所在肝腦塗地井邑
丘墟禍亦慘矣誠使撫字得人政平訟理則民入有父母出有
司命而金湯之固不在乎堅城深池而天下人安矣今衢有賢
侯誠宜璽書褒勸增秩賜金以風天下然嗟嘆不足而詠
謌之其尔有待扵觀風之使乎吾聞賊在開化時獨不毀崔侯
之碑衢城火侯之苐獨無恙豈天之眷佑賢侯將使人感之如
&KR3808;使君而反風滅火之異又將愛之如劉太守耶余不佞敢論
著作詩者之意為之序以遺衢父兄夫豈以侯之故哉亦樂為
天下道也十三年八月既望序
送陳惟允序
余友陳惟允世家閬州七世祖宋宣和間進士至朝散大夫居
南康遂為南康人其先君子天倪甫師事故内翰臨川吴文正
公誦詩書百家之言以隐德終扵吳家徒四壁獨遺書數百卷
母夫人日夜督惟允與兄惟寅誦習之二子復以儒業其家從
容文藝出入綰紳大夫間而惟允尤善鼓琹擬古人摹寫山水
樹石為屏障瑰詭怪竒可喜今年春將去吳適金陵囙北上亰
師從四方名人魁士振纓儒林揚鑣藝苑以其所能自奮母兄
樂其志既束装筮日以戒其行尋以余同妵且雅知其兄弟賢
願貽一言以為别噫世之厭梁肉&KR0670;紈綺入則穹居廣厦出則
連車列騎者果何如人哉然不易世子孫或羸寒困餒為屠販
為奴隷甚至為溝中之瘠者又孰使之然哉盖冨貴無常不足
恃也陳氏由閬州徙南康又由南康至吳門俛仰數世徒以朝
散府君遺澤綿綿延延至惟允兄弟孤犖貧窶亦甚矣然猶知
讀父書躬孝友悛悛信譲能詞章工文藝號佳子弟先民有言
損之而益敗之而成䖈之而樂此造物者之扵人所謂礪鏃而
栝其羽也今陳氏以孝友為鏃以文藝為羽以孤煢為礪以貧
窶為括其材精其氣利其去而與英畯角伎能殆飬由基之扵
射彂則無不破的者惟允行哉嗣先君子之業飬母夫人之志
迓續朝散府君之餘緒常所往来者咸為詩以稱顯之矣余不
佞敢申以為序今年為至正十四年春二月甲午
送李德中序
國家歲漕東南之粟每春夏由吳門抵直沽以億萬計今年夏
漕府史宣城李君德中以次當行吴之君子與德中善者咸送
之婁江之上且賦詩以華之盖德中以江左衣冠家少從其鄕
先生今兵部貢公伯仲遊且親精敏肅給刻已清謹事賢漕長
為僚吏有多士之譽斯行也當見兵部公為我謝曰
聖君賢相紹隆大業廓滄溟為餉道利舟揖為車馬其視秦之
飛芻輓粟漢之負檐千里唐之陸運水行率數十鍾而致一石
者其得失不啻千萬矣間者又大興農政遣使江淮募民入畊
大河之南遼水之東皆置庸田漕運司不使地有遺利民有餘
力功成事集將見中土之粟又百倍東南矣今歲遂省夏運若
干萬分饟淮䠂因時變通以便漕事此千載一時有志之士扵
是執文書贊幕府誓先士大夫戮力海道如德中者兵部公頋
不喜歟况公以班馬之倫居列卿之位且世為太史氏感
明良之相逢覩庶政之畢舉宜與中朝能言者並為文章
頌吾君之德美吾相之功鏗鍧炳耀垂示無極嗚呼休哉
斯人臣之盛際也德中行矣漕事告竣讌勞禮畢從兵部公優
游詠歎當筆授以歸遺東南人共謌之余不佞亦何幸竊覧焉
至正十四年五月朔旦
夷白齋藁卷之十七
