夷白齋藁卷之三十二
臨海陳基著
金華戴良編
題䟦
䟦陳汝資先生書其弟汝泉詩後
余年二十許時及識四明陳先生汝泉翁翁時年巳五十餘矣
越二十有七年從其嗣子桱獲觀翁兄教授君所書翁十八歲
時侍其先公祕監府君中秋飲酒所賦五言三韵七篇盖翁以
學問文章世其家業而老蒼峻潔之氣巳見扵少年如此夫以
祕監公為之父教授君為之兄詩章翰墨輝暎扵玉昆金友間
而故家文獻隠然未泯扵此盖亦有可徵者矣嗚呼翁今不可
復作而嗣子桎伯仲又能以家學為已任引而勿替君子之澤
其未艾乎至正二十年九月甲子臨海陳基識
䟦李伯時追彘圖
蘇長公謂有唐之盛文至扵韓愈詩至扵杜甫書至扵顔真卿
畫至扵吳道元天下之能事畢矣識者以為知言宋三百年文
章大手筆如歐陽公諸君子不待言矣至扵書畫名品如李伯
時軰盖亦極天下之能者今觀蔡君彦文所蔵追彘圖人馬態
度極唐人以来番騎之妙宜其為世所寶玩也至正二十一年
五月甲子䟦
䟦蘭亭序
蘭亭定武舊刻承平時亦不多見此本故内翰王公以為趙公
閭閒家故物由趙公至今不知更變幾故矣况趙公之前又所
不論耶世傳墨寶所在若有神物訶護之然亦不可以其為迂
而不信也蘭亭序既殉葬昭陵天下遂以定武夲為書法之宗
此夲雖字盡差肥然書家者流觀其位置猶可遡流求源而永
和之遺風餘韵隐然可見未可以群議紛紛而遽有所優劣也
䟦同别峯講師所蔵蘇文忠公帖
蘇長公文章氣節為天下萬世所宗雖尋常往復尺素中而忠
君愛國之心未嘗不惓惓也别峯上人遊乎方之外視公遺壘
不啻法寶亦可尚㦲
跋蘇文忠公自書前赤壁賦
余偶過東武山與寶林師語已覺精神蕭散師又出蘇長公自
書前赤壁賦對山展玩無異汎舟從公之快此亦一時之竒遇
也
䟦饒參政草書後
余嘗怪古人評書而草獨以聖名夫書而至扵聖亦精矣然夷
考其人皆有超世絶俗之才不得盡用扵世故扵是焉彂之昔
韓文公論書至與堯舜禹湯治天下並稱有以哉臨川饒公介
之學問器識卓然為士大夫翹䠂而其嚮用扵世盖所謂鷙鳥
舉而風迫之也書特其餘事耳然近来所書尤瓌詭逸群可喜
公豈欲以書擅當世哉然觀其勢殆不至扵聖不止也
書朱雲傳後
漢成帝舉天下以聽大將軍王鳳而内寵趙氏史稱其容受直
辞豈以其不殺朱雲而云尔乎然劉輔以諫立趙后論為鬼薪
王章奏王鳳不忠而抵極刑朱雲獨以廷辱張禹而得不死盖
趙氏内嬖也王鳳外戚也張禹師傅也師傳視内嬖外戚其情
孰親孰䟽則三人之得罪可從知矣當劉輔之繫祕獄也帝之
怒豈&KR0605;慶忌䓁所能觧哉然輔所以得减死一䓁者徒以立趙
氏非元后意尔及遣定陶共王歸國實鳳以計推遠之王章不
忍以帝兄弟之親而爲鳳所間乃上奏皆切中鳳罪上亦一時
感悟然定陶王之势不如鳳加以太后一不食雖百王章鳳無
憂矣此鳳之所以偃然居位而章不免扵&KR1229;也朱雲見劉輔王
章皆以言坐張禹以帝師傅與鳳並領尚書略無幾微匡救意
乃彂憤上書願賜尚方斬馬劒斷佞臣一人以厲其餘其言斥
禹不及鳳而所謂臣下得從龍逄比干遊扵地下足矣未知聖
朝何如又足以感動上心故&KR0605;慶忌一叩頭雖攀折殿檻有所
不問然則所言親者罪重䟽者罪輕向使雲一言斥鳳則斬馬
之剱反以加雲雖欲居鄠田乘牛車從諸生不可得而謂成帝
容受直辞可乎嗚呼成帝在位直臣亦不爲少然自劉輔得罪
而嗣子不立王章冤死而權移外家雖有不易折檻以旌直臣
之言亦善善而不能用惡惡而不能去漢欲不亡得乎當是時
朱雲不以諫顯名平陵一匹夫耳雲既以諫顯則華隂守丞嘉
雖以薦雲坐罪無憾噫若雲者亦誠忠匹丈夫也哉
書趙冀公墨梅後
右故宋趙冀公墨梅石刻在中吳虎丘寺此乃夲監郡西夏六
十公子約所蔵以為珍玩者也余嘗觀其新英静秀有冀公少
年機警之風其盤根錯節似與金人戰高頭而横斜勁拔之势
又佀帥突騎應策奮擊金人呼聲撼山谷之時其寒梢挺特有
直而不屈之態彷彿論李全必叛義形扵色而請兵討賊以安
朝廷之氣雖有賁育不能奪也至扵風霜搖落之餘而貞色凛
然氣壓群木又儼若筋力既老而衛國之志不衰嗚呼壮哉公
之大節如此亦可謂社稷之臣矣宋自端平以来捍禦淮蜀兩
邊非其材館賓客即其偏禆將校當時倚之如長城有以夫惜
其兩參政府而不得安扵朝廷一命右相而不得宅乎百揆而
雄材大略一以見之武功是猶梅之不得盡其和羔之用而樝
梨橘柚之属反得效其滋味扵爼豆聞此豪傑之士所以不能
無遺憾也公在淳祐間上䟽論天下事莫先用人用人莫先牧
養莫先寬厚今監郡公以寬厚之政治吳吴人恃之如金城湯
池使其居
朝廷贊百揆遭冀公所不得之時行今日所欲行之志䓁而上
之則扵公乎何有且冀公之聲名不待盡而傳監郡公之玩賞
不待梅而勝然觀其畫而思其人囙其玩而知其志則斯卷也
豈可少哉
夷白齋藁卷之三十二
