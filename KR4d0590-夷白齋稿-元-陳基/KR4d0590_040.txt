附錄
陳基傳吳人尤義撰
陳基字敬初台之臨海人父祥多聞好學而尤善老子清净之
說平居常黃冠鹿裘與方士游没時基年甫九歲越五年母夫
人姜氏即命與兄聚從師扵杭又四年從金華黃文獻公溍受
業至正仍紀元之元年從文獻游京師授經筵檢討其徒有為
御史者以言責&KR1460;扵基謂並后為致亂之本囙草諫章力陳其
失冀君覺悟以正始也而上方溺愛詰知其由欲寘基扵罪怒
且不可測遂引避南歸于鄕奉母夫人西至吳教授諸生備養
惟謹為詞必務上法三代下軼漢唐東南聲文為之丕變遠近
學者争師之戶外之屨恒滿属南州用兵朝廷開行樞密府鎮
撫南服起基為都事轉江浙行中書省員外郎俄陞郎中時平
章張士信統兵鎮杭基以本職參佐道之以正杭有岳飛墳蕪
穢弗恭久矣基追慕興慨以状請于朝俾與歷代忠臣並列春
秋致祭尋自為文刻石墓上以表其功西湖書院舊有經史書
板兵後零落無幾即白平章出官錢若干補綴成帙夫以天理
民彛泯亂之秋干戈相尋日不暇給基乃贊佐餘力為其所得
為使聖經賢傳復明扵當時崇德報功無媿扵往昔雖武夫悍
卒聞下風而望餘光亦知有所興起擴而充之是大有功扵名
教也未幾由杭来吳參太尉軍府事及太尉自王扵吳群下同
聲賀之而基獨諫止太尉欲殺之不果巳而超授内史遷學士
院學士階通奉大夫覃恩二代凡飛書走檄碑銘傳記多出扵
其手基每以為憂而未敢以為榮也今國家命將平吳臣多
見誅戮而晏然無恐朝論多基之能尋名入預修元史書成
賜金而還洪武三年十月壬午以疾䘚扵常熟縣河陽里之寓
舍得年五十有七娶王氏先四年卒無子以弟之子訥為後女
四人長適吳昱次車允次幼皆庶出基平居慎重寡默與物無
競家人㒒&KR0674;未嘗見其疾言遽色宗族故舊自浙東来依率飬
育奬勸俾各有成士有才可用必引而進之有喪不能舉者為
買棺歛恩意過扵平生方太尉僚屬強占民廬基獨以巳俸買
宅天心里即舊屋數楹稍加塗塈環藝花卉之属號小丹丘休
沐之暇輒與客尚羊其中啜茗清吟議論古今出入經史百氏
危坐終日歲時有事扵祖禰始殺牲以展其孝敬初非薄扵友
也吳國將亡食肉者咸惴焉恐蹈鼎鑊君子謂基宜保終吉巳
而果然噫父母全而生之子全而歸之若基者其亦可謂克全
而無憾者今蔵于家有夷白齋稿二十卷觀其文雄而氣高可
以黼黻皇猷敷陳帝業而乃使留滯江湖之上驅馳戎馬之間
竟賫志以没兹其可惜也夫
