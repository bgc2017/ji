夷白齋藁卷之二十三
臨海陳基著
金華戴良編
記
雪屋記
顧君進道寓書笠澤之上而謂予曰吾幸以太平之民獲扵畊
釣之餘從事某丘某水之樂而其所謂水竹禽魚凡以資耳目
之玩者子嘗執筆而賦之矣今吾即所居東偏闢室曰雪屋杗
楶不斵尚樸也丹雘不施尚質也覆而為宇環而為堵䟽而為
牖密而為奥皆飾以堊者尚素也入吾屋者晃然如積雪之爛
扵目焉囙以為名者尚白也然未有為之記者敢復以煩執事
者可乎夫雪之時義亦遠矣詩詠之春秋書之風人賦之慮無
不極其旨而予也又何以加焉頋惟進道實吴鉅族環溪而居
甲第相望故家喬木之下孰不以華靡事歸之而其寒暑昏旦
所恃以為蔵脩游息者曾不以雕斵丹臒為美而上棟下宇專
勝扵桐軒藥砌綠隂翠而之中者不過曰樸曰質曰素曰白而
巳至比物興諭又獨有取扵玄冬之雪吁何所尚與人異哉况
鳴玉紆朱乘堅策駿上可以狎聲势扵王公下可以振光耀扵
閭黨進道皆不屑為之而退焉一室偃蹇肥遯章甫逢掖之與
俱雅曲素琴之是適其貞風靖操殆將蟬蛻溷濁而與詩之所
詠春秋之所書風人之所賦者歸㓗扵歲寒而後已其視同流
合汙檏遬淟涊而不知反其初服者若將凂焉又詎可以同時
而語哉此其所謂雪屋庶幾進道之志也吾聞有道者之端居
也無所待扵外而虚室生白焉進道盖嘗與有道者游尚何以
予言爲哉請以是爲記
愛曰堂記
松陵扵和仲躬畊以飬其父母予友錢君伯行題其所居曰愛
曰堂且徵予文以記之昔者揚雄氏有言事父母自知不足者
其舜乎不可得而久者事親之謂也故孝子愛曰美哉乎何其
言之不詭扵聖人也夫天下孰有親扵父母而戚扵人子者乎
然父毋之年有喜有懼而人子之心則有幸有不幸焉故曾子
之善飬志者能知其不可復者而先施也季路之興感扵風木
者欲致飬而親不待也與其冨貴而不待孰若貧賤而先施此
孝子之心所以不能自己也盖注而復来者日也衰而不可復
盛者人也往而復来者無紀極衰而不可復盛者猶湏臾知此
則百歲之中無非可愛之曰一曰之内無非致愛之時是心也
夫人有之聖人獨先得其所同然耳彼具聖人所同然之心而
弗知踐焉不有其身者也不有其身者自暴自棄者也今既不
甘扵自暴亦不安扵自棄而又遭世承平安居畎畞出不驅馳
扵王事入遂承顔扵朝夕上棟下宇俯仰具慶而温凊滫瀡之
職無慊焉昔之仁人孝子克全斯樂者盖鮮矣和仲抑何其幸
歟然天下之幸不可以久居人子之心不可以不懼知懼然後
知愛然後知不足此揚雄氏所以善原聖人之心而錢君又善
私淑楊氏而錫類扵和仲也吾聞顔淵之孝精於猗頓含菽緼
絮美扵紆朱懷金和仲其尚勉哉至正十年夏五月戊午
崑山州重建城隍廟記
江南既入軄方而崑山寔吳壮邑元貞初縣陞為州皇慶中徙
治太倉而城隍之神寓祠扵興德廟延祐丙辰夏旱判官馬祥
禱雨輒應乃改祠于海寧寺經蔵殿泰定甲子逹魯花赤道僧
實始建廟然亦草創而已至正丁丑史侯元章来為是州首恤
民隐均賦役嚴教條朞月之間威肅惠鬯凡前政號為難理者
侯皆優為之而崑山之治遂為江南州牧稱首扵是大新孔子
廟脩州治增剏常平際留之倉皆不勞而事集乃相神宇爰圖
改作而州人顧瑛以故衣冠家畊隐界溪之陽人以長者稱之
聞侯之意則欣然以廟事為已任盖前十年時瑛嘗夢與神接
神語若曰歲在攝提龍御扵斗必有良牧式康式阜吾宫當犬
汝其左右汝尚識旃及是適符所夢然則廢興之故神者固己
定之久矣先是州治之前無正路侯至始除地為平橋以通車
馬之往来而廟故在州之東南地既湫隘制亦簡陋乃更擇地
西南卜曰以遷焉度材庀工經始扵至正十年月落成
扵月前為正殿後為神寝棟宇穹如門廡翼如昔所未
備令皆完美神明之居扵斯為稱為屋若干楹而所費一出
扵瑛焉州人士因争持牲酒来享且曰吾州非惟生齒之衆貢
賦之夥甲扵郡而地瀕大海風檣浪舶出没島夷卉服之境朝
彂而夕至盖要&KR0675;之地也今天幸惠賢侠既飾署居以衛我復
興學校以教我蓄義粟以活我吾方恃侯以為金城湯池而侯
頋以金湯之固神而明之式佑民社垂休無窮鄕之善士又能
聞義而𧺫趋事如歸是使吾父兄子弟世世依神以徼福者皆
侯之賜也乃相與伐石来求文以為記予聞城隍之神肇自吳
越其来久矣崑山由縣陞州且從治要害地神之為祠宜不可
緩然上下數十年而始大扵今豈所謂廢興之故神者定之已
久而史侯之賢不獨生民是依而神者亦從有賴乎史侯為州
設施次第要為審所重輕者然廟為伇最鉅而瑛也獨奮不煩
有司而成之速工之美若此盖上以善勸下下以善應上感孚
之理固自有不可遏也史侯善政可書者不一其不繋扵廟者
兹得以略云是歲庚寅月記
虚齋記
有為黃老之學曰虚齋者莫知其為何許人也或見而難之者
曰夫積氣為天風雨霜露寒暑皆天也積塊為地山川丘陵草
木皆地也人具百骸九竅以屈伸呼吸乎兩間殆與積塊者同
類耳果何獨以為虚乎虚齋曰嘻若何言之悖乎夫人囿形扵
兩間固無異扵山川丘陵草木也其所以屈焉伸焉呼焉吸焉
扵其中而能与造物者超鴻濛混希夷游扵太無之家而周流
扵風雨霜露寒暑之表者盖必有神而眀之者矣神而明之者
何虚以待物者也故曰唯道集虚此吾所以齋其心乎此吾所
以一厥志聽止扵耳心止扵符乎此吾所以虚室生白其猶日
月星宿之有光耀扵積氣之中者乎是道也顔氏之子得扵仲
尼者也莊周氏所以浮游乎人間世者也若何言之悖乎客唯
而退虚齋子亦儵焉不知其所在㦯云匡廬道士有曰于太虚
者世傳以為異時將家子好侠任氣有口辯能文章扵書無所
不讀自以為才高不為世用遂著道士服為黃冠師注来吳越
最為玉山隐君所知吁此豈即其人非耶予聞其言之合扵道
也故錄以記
思順堂記
吳郡袁氏居長洲之蛟龍浦者世為衣冠之族與吾友者曰可
立實能以勤儉好學自振先人之廬悉以讓其昆弟而自卜築
吳江之同里奉母氏居焉既名其堂曰思順又属予彂其義以
記之昔者聖人繫易至大有之上九曰天之所助者順也人之
所助者信也履信思乎順又以尚賢也是以自天祐之吉無不
利也盖上九處大有之極而能下從六五君子象之則克以盈
滿為戒謙退自將况天之所助恒在扵崇善而崇善之至又莫
大扵尚賢乎且君子居大有之時固當用其剛眀之德出時遏
惡揚善代天工飬庶類然非大車以載如九二公用享扵天子
如九三匪其彭如九四厥孚交如如六五則不若初九之無交
害上九之自天祐也今可立以穎拔之姿駿彂之氣使其明目
張膽高視闊步如名駒利器得以折衝馳騁扵大有為之世則
其材足以任重忠足以守節謙足以制盛孚足以交上下昔人
所以駕輕車就熟路遇盤根錯節而鋒不少剉者非若人之徒
歟乃今遠去江湖卜居清曠蓄書數千卷樂與賢大夫士攷論
前言往行以飬親教子為務察其心之所思殆將仰獲助扵天
跡其身之所履又將俯獲助於人斯堂也盖所謂固忠厚以為
基闢仁義為戸樹禮譲以為墉廣孝敬以為奥守之以恭儉恃
之以悠久而積善之慶庶幾日與父父子子兄兄弟弟夫夫婦
婦周旋扵壼閾之中而天者且弗能以奪之而况扵人乎然有
大者不可以盈故受之以謙今可立既克以大有而作室其子
復知以謙為肯構則思順之澤如水之有源其来也孰得而禦
之乎詩曰樂只君子保艾爾後又曰子子孫孫勿替引之是為
記
夷白齋藁卷之二十三
