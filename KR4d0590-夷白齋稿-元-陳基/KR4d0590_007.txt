夷白齋藳卷之七
臨海陳基著
金華戴良編
律詩七言
秋日雜興五首
彈鋏歸来歎薄遊西風吹老黑貂裘裁詩見慰慚錢𧺫掃榻相
延媿隠侯擬學䠂人歸種橘虚勞蜀客望牽牛五湖烟景依然
在還許扁舟伴白鷗
關山搖落鴈飛遲江漢飄零有所思倦客自憐蘇季子故人誰
問介之推露催絡緯窗間織風緝蠨蛸戶外絲獨荷慈親念遊
子倚門日日數歸期
江頭久客日思家坐覺徵霜上鬢華節序又催秋後燕風光争
彂雨前花倦遊已夢莊生蝶不飲何憂廣客蛇怪底朝来衣䄂
薄一川白露下蒹葭
一夕西風木葉飛畫梁落月淡餘輝銀燈夜照還家夢金剪秋
裁寄遠衣霜信早随新鴈至素書深訝故人稀無囙為謝東曺
掾鱸熟&KR1052;香莫便歸
明河如練月娟娟坐對清光只自憐衣久不知沾白露夢回猶
記到鈞天汝南遺老推黃憲海内諸公憶鄭虔萬里歸来無寸
𥙷論交慚愧到忘年
寄沈仲說二首
欲采芵蓉寄所思秋江風露正離離每囙見月懷玄度可但看
詩說項斯溪上燕辝華屋早槎頭魚上碧波遅太平無事差科
了歸共原泉理釣絲
野人籬落並江濆竹裏流泉竹外雲好學槖駞惟種樹莫誇司
馬最能文小橋斜接漁樵路落日争呼㕐鶩群獨憶詠歸亭上
客久留城府思紛紛
次韵金上人見詒
屏迹吳淞江水頭勞君歲晚遠相求擬爲葛井三生夢更作曺
溪一宿留掛錫好依黃葉寺題詩曾到白蘋洲它年重約吳門
道杯度秋風不用舟
寄家兄敬德
庭闈一月違温凊兄弟終年歎别離落日有時成獨立秋江無
處不相思雲邊白鴈初傳信籬下黃花預有期甚欲卜居依北
郭故人誰送草堂貲
次韵吕彦貞
西池風日何瀟灑公子不来誰共遊樵䛴漁唱互断續山色湖
光相蕩浮經秋華屋辝飛燕隔水好花如莫愁腸断濯纓亭下
路籬傍猶繋散人舟
歸燕
年年此日便知歸欲去仍依舊壘飛故國定知通碧海秋風應
不到烏衣吳宫避火驚前夢衛幕營巢悟昔非莫咲野人門巷
小杏花春雨得泥肥
用秋日雜興韵作遊仙詩五首
飛佩飄飄入遠遊青藜為杖鹿為裘采芝謌逐秦遺老辟榖心
期漢列侯又見秋風歸乙鳥幾看春雨戰蝸牛有時濯足溪頭
晚一曲滄浪不動鷗
幽泉怪石好栖遲鍾鼎無勞入夢思每把素書閑裏讀細將玄
牝静中推溪頭斫竹裁龍琯石上㘽松引兔絲去去盧敖同汗
漫十洲三島與君期
鵬鷃高低各自飛龍泉何必吐光輝三林樹下曾湌玉千仞岡
頭好振衣抱犢書存人見少崐崘桃熟客偷稀仙家不是無樓
觀底事公孫不肯歸
中宫姹女最嬋娟何意東君不見憐貞潔正同秋後月澄清直
佀水中天每持玉節朝群帝自掃丹臺揭寸虔臣妾自知無所
覬願君安夀樂千年
白雲深護地仙家千樹玗琪老歲華羽客穿林收桂實山童和
露采松花烟梳瑶草柔如髮石走蒼藤曲佀蛇記得夜来歸路
險飜江風雨撼秋葭
寄玉山
江上秋隂十日多思君不見柰愁何風高澤國来鴻㕐雨入汀
洲落芰荷公子文章裁瑞錦美人衣䄂剪輕羅畫船亦欲溪頭
去聽唱花問緩緩謌
次韵鄭遂昌奉謁范魏公祠
皇皇卷服儼專祠生氣渾如未死時天下功名韓相並關西威
烈夏人知英雄未盡匡君策父老頻瞻出牧旗昭代尚賢嚴祀
事詩人聊得薦江蘺
白芙蓉
生嗔青女太精神玉立西風不受塵秋水洗粧朝白帝露盤和
淚泣銅人清涵漢武池中影淡寫崔徽鏡裏真腸断深宫舊時
伴年年相望越溪濱
次韵錢伯行白芙蓉
帝子西遊太液池一杯秋露為君持空令越女羞容貌不與唐
昌共夲支婭姹最憐無語處風流全在半開時自移長信宫中
去學得班娘淡畫眉
婁江即事二首簡郭義仲瞿惠夫秦文仲陸良貴蒹寄
頋草堂
婁江江上樓居好滄海海頭城邑新蠻郎打鼓争𧺫柂鮫客捧
珠来售人風燈照人不數點霜月湧波才一輪人生會合豈易
得看劒引杯寧厭頻
秋風已過菊花期咲把婁東酒一巵徘徊月色樓中滿顛倒天
光水底移夢熟已知鼇背穏詩成偏憶虎頭癡明朝又鼓吳松
柂應采芙蓉寄所思
次韻仲說喜陳叔方過東林隠居二首
州府尋常數往回江湖相見重徘徊殺雞不為林宗至拜母曾
期范式来烏鳥暮栖池上樹兒童晴掃竹間苔明朝又入城闉
去一幅蒲帆帶雨開
空林風日變隂晴散策相從欵欵行心戀白雲飛處近眼随孤
鳥沒邊明敢期諸葛隆中卧且學龐公壟上畊老覺丈人才力
徤浩謌一曲大江横
次韻鄭遂昌喜雪二首簡白野監司
瓊霙著地不沾塵玉樹臨風欲照人千古賦高梁苑調一枝梅
冠漢宮春占年已喜無時癘祈榖何湏拜水神却憶上番裁詔
處瑶階飛絮白扵銀
澤國雲同氣若蒸賦成應不為憎蠅花間端木皆為瑞露滳金
盤欲化冰甲觀影搖鳷鵲樹銀床聲斷轆轤繩懸知水部明扵
晝錯認瑤臺皓月叔
送曹宗爰
愛此丹山五色毛綵衣初翦暎仙桃奉親喜有銀絲鱠贈别慚
無金錯刀洲渚春深生杜若江湖波暖漲蒲萄王褒擬奏賢臣
頌肯學山人索價高
次韵懷彦誠
沙棠為槳木蘭橈别後令人瘦沈腰采蕺暫歸靈越去栽桃重
赴武陵邀醉乘蓮葉春波闊夢落&KR0585;花夜雨飄猶記共游鳴玉
洞滿山明月共吹簫
次韻待琦上人不至
羡君方外得詩流杖錫相從海上留白鶴一聱寥廓曉滄波千
頃洞庭秋鹿門未遂龐公隐蓮社行尋慧遠游望望佳人期不
至碧雲迢遞迥添愁
次韵懷玉山
滑滑春泥滿郡城出門騎馬不堪行未能學道從緱母且𣸪忘
憂對麯生流水小池垂釣影春風深巷賣花聲停雲賦罷心如
渴安得滄浪濯我纓
陸氏别業
窈窕西池一徑通赤闌如畫倚晴空風微燕雀飛塵外日净龜
魚在鏡中入谷謾夸盤往𣸪卜隣宜住瀼西東綠隂滿地新荷
彂猶勝開尊飲碧筩
寄仲說
自昔龐公少入州偶囙人事亦綢&KR1230;慈烏舊止庭前樹拱木新
悲宰上秋雨露山空驚物候江湖風急滯書郵此心酷似長庚
月永夜相思爛不收
寄玉山二首
我愛玉山佳樹林草堂終歲有餘隂巢安翡翠春雲暖窗護芭
蕉夜雨深寶篆焚香留睡鴨綵牋行墨寫来禽萬竿脩竹休教
洗日日平安報好音
碧梧翠竹日扶疎長夏高堂可宴居霅上故人時載酒山隂道
士近無書蒼頭掃石安碁局稚子穿花奉板輿若見惠休煩問
訊碧雲詩句定何如
水木清華亭小酌
柳隂門巷雨初晴蓮葉田田著處生濁酒且容嵇叔夜名謌不
數米嘉榮波紋瑩逐微風𧺫霞彩紅兼落日明水木清華賓主
勝莫孤詩社舊時盟
仲說留陳公原余往訪之
孝子之廬何處覓陳公原上白雲深山林不受炎歊氣雨露能
生怵愓心流水到城無二里長松出屋揔千尋&KR1419;莪自昔多遺
恨三𣸪猶令淚滿襟
留宿陳公原
五月城東訪隐淪衡門留榻與僧隣長林争宿此山鳥短棹獨
歸何處人松蘿繞屋月當戶楊柳夾溪風滿津杖策從今来往
熟草堂猿鶴未應嗔
題陳公原仲說所居壁
忽憶美人来碧山松桂滿林幽且閑論心合在羲軒上浪跡漫
居夷惠間夜雨思親雲氣白秋風泣血土華殷歲寒有約從諸
老采藥携棋日往還
夷白齋藁卷之七
