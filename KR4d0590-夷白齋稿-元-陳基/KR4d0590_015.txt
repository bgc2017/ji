夷白齋藁卷之十五
臨海陳基著
金華戴良編
序
贈宋太醫序
先王設醫師以待邦之有疾者其軄周官其書神農子儀其術
扁鵲倉公也吾觀扁鵲之治醫如良農之治稼無他亦去夫為
苗之害者而巳故醫之有藥石鍼砭毒熨也猶農之有耒耨錢
鎛耰耡也而其為人祛疾也猶農之禾去稂莠也稂莠之不去
雖有甘雨不得以為澤癘疾之不祛雖有梁肉不得以為味甚
矣哉醫有類扵良農也雖然人情之所慎者藥石所懼者鍼砭
所不喜者毒熨非有甚弗獲巳孰肯以三者加扵父母所不忍
之身如宋君之扵吾兄幼子之瘍也哉盖父母之望子猶農夫
之望歲也父母不以梁肉而廢藥石良農不以甘雨而廢耰耡
今使吾家兒秀如苗穎如榖而堅且好焉宋君之施亦侈矣詩
云無言不詶無德不報若宋君者其可以已扵言乎不可已扵
言而言者詩人之意也宋君字伯亨吾兄則敬德父云
送王季境詩後序
昔江折行中書省參知政事浮光王公紹隆閩國公世家群公
子皆温文醖藉李境尤特以精白柔毅俶儻有器識流聲扵人
今年春將北上亰師中吴大夫士非先公賓客之選則昆弟交
從之彦咸為詩為文以貺季境臨海陳基復為之言曰先參
政以公輔魁宿之材遭
國家承平之運部符授鉞揚節秉麾致位政府出入中外餘五
十年廩廪有君子風季境結髮侍公左右雅不喜弄絲竹&KR0670;紈
綺為華靡事朝夕之所薰蒸耳目之所漸漬皆勤王字民與社
稷同休戚之道夫千里之駒超乘之足生扵范鞅之廐長扵造
父之手既彂軔閫外復振策周行而伯樂之徒又持千金中九
衢以俟其售為國馬也無疑矣雖然所貴世家公子者以能纂
乃舊服如先參政之扵閩國公參政公之流風善政沒世不忘
太常宜有謚國史宜有傳神道宜有碑季境瑰瑋克肖人方慶
公有子則其所以為公不朽計者宜在斯行也基不倿敢以此
私扵季境亦庶幾贈言之遺意云𡭗
馬千戶遺愛詩序
松陵扵和仲来致崇德父兄之言曰前鎮守邳州萬戶府左翼
千戸馬侯有德扵吾州其去也樹豊碑記遺愛而嗟歎之不足
又形扵謌詩盖公好惡詩人之情也願為之序余雖不識馬侯
而崇德之人為可信其意若曰馬侯在鎮兵不敢耴民草一束
粟一升戍卒不敢椎畊牛聚博徒縦私鹺往来它營軍不敢無
故輒入境旗鼓壁壘百倍常時而為民病者息使商者安扵市
畊者安扵野皆侯之賜也侯亦務盡其職而已非欲使吾不忘
而吾不能不侯是思此詩之所以作也嗟夫馬侯職不過千夫長
食不過五品禄一鎮崇德而德之在人若此荀卿有言善附民者
乃善用兵者也使執干戈以衛社稷者皆如侯焉民有不附者乎侯
勲閥爵里與夫立官從事見扵碑者茲不著著其作詩之意囙
和仲以授崇德之人為我謝曰大丈夫戮力取封侯多在軍旅間
吾聞志扵功名者富貴不足以動其心侯有文武才願自愛
乾坤草亭詩序
余熟西昌鄭氏之賢久矣今年春鼎夫由天台棄官與其從子
士亨過吳始相識鼎夫宦游四方聲稱藉甚薦紳大夫為文為
詩以述其乾坤草亭之勝鏗乎金石之奏粲乎黼繢之陳也以
余不佞俾為之序余嘗怪古今室屋之盛宜莫如金張衛霍而
有志之士恒獨慕夫南陽之草廬瀼西之草堂而乾坤草亭云
者盖草堂詩語也昔諸葛孔眀躬畊隆中自許不頋仲樂毅杜
子美獨慨然以伊吕伯方之及其自比又直以為稷契盖二人
之用舍不同出處亦異然百世之下頌其詩讀其書而其忠君
愛國之心繾綣惻怛之意雖與日月争光可也然則南陽之廬
瀼西之堂風聲氣烈曠世相望不以其人乎鼎夫瓌瑋闊逹尚
志千古開口論當世利害爛焉如龍泉太阿人莫其鋒退而察
之未始不中肯綮也今引身高蹈將歸草亭益乎子美所以方
孔眀與其所以自謂而充其忠君愛國之心焉異日出處或者
不詭昔人則斯亭之在乾坤庸知不与南陽瀼西者相望乎囙
推夲其歸草亭之意為之序若夫締&KR0799;之儉檏花竹之敷秀見
扵詩若記者兹可以略云
江月樓詩序
金山天下竒觀也浮圖寳坊特起大江之中而江月樓在焉樓
為龍江浩上人安禪之所而其扁則故江浙行中書參知政事
浮光王公之所書且賦詩者也至正初元寺菑而樓不能以獨
存上人歸自吳門實始重構規制之偉視昔有加而江左之峯
巒淮南之烟樹與夫海霞島霧風颿浪舶變化出沒扵飛簷曲
檻之外者盖無時而不可愛至扵江空月白以天為際一波不
興萬動俱滅而所謂天下之竒觀不越几席而盡得之則斯楼
也金山之最勝者乎曩歲集賢學士張掖劉公崇文少監鄱陽
周公代祀南鎮還過朱方而余辱與郡推官金華張君率性從
二公至其處覧山川之雄酌中&KR0893;之泉上下古今竟日而去未
幾上人命善盡者繪樓為圖凡嗣王公而賦詩者咸以次錄之
且以書抵吳門俾余為之序夫上人居光明之蔵游浩劫之始
湛乎太清與智同圓一碧萬頃與性同軆又豈世諦語言所能
擬議哉然詩家者流詞源足以灌七澤筆力足以驅三江彂揮
造化之微凌厲鬼神之表而景外之景象外之象牢籠漱滌靡
有遺思然則世諦語言雖不足為上人道而意外之旨天機朗
詣非上人亦何足以知之頋余游乎方之内扵斯樓也未能盡
大觀又烏足以語江月乎然俯仰三數年張掖公以甘肅行中
書左丞出奠西土鄱陽方入踐臺閣張君近擢官海虞而上人
亦去主名刹扵浙水東望關山之蕭條撫流光之徘徊而疇昔
之思寕無介然扵胸中乎是則不可以無言也扵是乎書
送強彦栗北上詩序
至正十三年春
主上用宰相之請命省臣兼大農太府出泉幣開墾西山保定
河間檀順之田遣使諭江淮有能募農入畊者以多寡授官有
荖吳人強君強栗以故衣冠家畊學練川里中年盛有識量間
歲家燬扵盗刻苦奉父母自樹立為人喜事聞使者且至則欣
然曰此盛舉也吾欲游亰師久矣今此其時乎乃白父母募良
農具名上使者即日取常熟州判官告身以歸遂戒行李率農
人偕使者北上祖道闔閭城外吴大夫士與彦栗遊者爭為歌
詩餞之夫士之出處用舍視時何如耳方今
聖天子紹隆丕基賢宰相捴文武大政前年治河決去年平徐
寇四方萬國日&KR0556;底寧今又除草莱辟田野崇本抑末敺游食
之民轉而歸之農使各自食其力變潟鹵為稲梁收干戈為耒
耜興富安長久之利建萬世不拔之業嗚呼盛哉此有志之士
戮力就功名之秋也彦栗行矣
天子不吝爵以勸士宰相不斳財以劭農勞心者身榮勞力者
家給將見漳水之利不專扵鄴泾水之功不私扵雍倉廩實禮
義興而頌聲作矣事功告成明年彦栗自北方歸拜父母吳大
夫士舉酒相慶尚能為彦栗賦之
送宋縣尹詩序
至正改元余客亰師清江宋君子與赴贑州從事
中朝能言之士上而公卿大夫下而布衣韋帶爭為詩文餞之子
與瓌竒博逹誦詩書六藝百家之言攻詞章有器識由成均上
舍生入藝文監為令史聲稱藉甚其出為郡從事也再遷而為
常山縣尹行次吳門吴門之能言者復争為謌詩餞之以余辱
有一日之雅俾為之序夫十數年間兩送子與赴官皆得操觚
弄翰為文詞以厠羣贈言之末余豈能言者哉特以常山之得
賢令長甚扵贑州之得賢從事雖欲巳扵言不可也盖子與為
從事時枹鼓不驚田野無事官閑政暇得以詩酒從郡太守優
游山水之樂非若常山之民飢者待哺寒者待衣疾苦顛連噢
咻呻唫者之待拊摩煦嫗扵子與也嗟乎縣令與從事不侔今
曰與曩時亦異然不遇盤根錯節無以别利器士大夫𧺫諸生
為縣令亦可以行其志矣子與瓌竒博逹而行之以豈弟將見
處縣令如從事視今日如曩時而常山之民猶赤子之得慈父
母矣政成民和吾恐
朝廷不以子與私常山而能言之士將不止為文詞送子與為
牧宰而巳余雖不敏尚能執筆厠群公以俟至正十三年三月
庚寅序
夷白齋藁卷之十五
