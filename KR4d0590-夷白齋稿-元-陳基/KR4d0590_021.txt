夷白齋藁卷之二十一
臨海陳基著
金華戴良編
序
送覺上人序
昔内翰袁文清公之歸老四明也章甫搢紳與夫佛老氏之徒
仰喬岳而瞻景星者慮無不登其門焉盖其學問之博洽議論
之源委文章之雄且深蔚然師表一世而吾鄕覺上人宗聖實
與及門者也公既厭棄人間世上人挈瓶錫西&KR0881;錢唐聞大浮
屠忻公咲隐倡道金陵因不遠數千里往從之游方是時中朝
鉅人執法南行臺如濟南張公夢臣東平王公繼學並慕晉宋
王謝孫許習鑿齒之倫與支道林釋道安軰往来文采之相輝
聲詩之迭和亦一時儒釋流風之勝也哉上人扵是獲望其精
光閒其餘論退而參之以儒墨慱之以騷雅間以所長簸弄雲
月陶寫性靈往往為諸公所稱賞始侍故侍講金華先生黃公
扵錢唐會上人自金陵来觧行李出所作余從而諷詠之飄飄
然有凌虚御風之意余故以心敬而貌随之矣未幾余從北方
回寓吳門聞上人居錢唐佛寺衣麤食糲晝夜脩持甚力㦯長
跪頂佛竟夕不寐其刻苦猜嚴如此回視向来罷精神雕琢世
諦語言為文詞將厭悔且不暇又安知世間所謂榮瘁寵辱為
何如事耶今年夏上人来自吴興年且六十矣與之坐道舊故
語離闊乃知其徒強上人主寺廣化山而非其志也頃之尋還
吴興徵言以為别自文清以来數十年間諸老淪謝殆盡而金
華先生亦不可復作矣其門人賓客散之四方兵後相見亦有
如吾兩人者乎上人始以文字為禅悅終以脩持為義諦又終
也不能不為其徒所強吾聞之安時處順古之所謂縣觧也上
人歸見吳興陸使君吳别駕為我謝曰治郡甚勞苦外過從欲
得詩僧齊已之流信道原覺宗聖其人也至正十八年夏五月
夷白道人陳基序
贈醫學提舉張性之序
先王設醫師掌醫之政令與冢宰之属並隷天官歲終則稽其
醫事而以十全為上其責亦甚重矣漢興史官論次百家而李
柱國所校醫方事術亦得與六藝之文並守扵王官及宋蘇長
公軰論秦漢間得失引醫為諭而卒歸之扵清净天下至今誦
之近世河間劉氏戴人張氏東垣李氏二三子者作推明漢張
太守之學上逹扵淳于公秦越人而卒折之以黃帝岐伯之書
然其術不務為苟同盖時之先後㦯殊人之氣禀亦異治之之
法譬之兵焉曰攻曰守未昜以一律論也大江之南士以醫名
家者宜莫盛扵吳而劉李二三子者之傳亦莫盛扵今日余獨
怪夫公侯將相薦紳大夫與夫編戶之氓無問智賢愚不肖凡
語醫必曰張君性之行省承制拜官又獨署性之提舉江浙醫
學俾掌醫政而守王官物議無不韙之者盖以性之之醫事稽
之則其收全功扵人者非一日矣今年夏行樞密断事官淮南
唐侯伯剛病憤懣舌本強澁手足痺不仁㦯以為中風性之診
之曰此痰蓄扵中浸淫扵脉絡走注扵四肢節宣失度天和錯
繆故病蹷耳非中風也法當理氣氣理則升降條逹憤懣自平
如其言而愈盖性之用藥如唐侯之用法法貴乎防未然藥貴
乎治未病昔子産治鄭孔明治蜀寬猛嚴恕酌時之中以防範
庶民猶扁鵲之伎随俗為變以虞人之夭札也今性之治侯疾
亦猶侯不劲捍以徼一切之功不猗違以徇難犯之勢視民所
毒螫者謹除而去之噫性之固難能矣唐侯亦豈易為哉盖論
病以及國原診而知政此醫之善物也序而傳之豈徒以溢美
性之而巳盖將質之唐侯而與吾黨從政者揚搉焉此余之所
不敢以苟譲為也至正十八年七月丙辰序
送周信夫序
太尉府妙蕳属僚淮南周君信夫由行樞密断事官經歷進辟
掾史至正十八年八月二日也断事官夏侯仲信唐侯伯剛旦
日走樞府揖吾黨而進之曰僕䓁辱待罪樞属頋所資以辰入
酉歸鄮鄮焉曰與攘臂乎桎梏枘鑿間求所以折其衷而不可
以斯湏㦯輒者周君也今引而叔諸三事之庭知人之眀則信
無遺鑑矣然吾獄有所可疑事有所未允是非紛黑白混殽
將奚所諮决乎語未既臨海陳基與經歴高君元善都事王君
敬甫謝之曰侯之言固當矣而㦯者猶有所未喻也夫操黜陟
以進退一世之人物者初奚容其心哉亦曰公而巳爾昔者信
夫嘗以摳府掾與吾黨從事平章榮禄公矣其處心也恕其
率已也嚴以鞠躬以趋事也整而暇其執筆以疇容議法賞必
公罰必當殆權之輕重度之扵長短而規矩之扵方圓也文深
而無害事脩而不伐正色而不可干以私及署經歷司畫諾俾
羽翼侯䓁不啻如左右手此
榮禄公之所属任而信夫之所奉以周旋者也今
太尉以武濟時以文經國不愛玉帛與馬招来賢俊四方竒
俛之士聞風而至者相望也列辟庶僚乃有忠謹老成如信夫
者譬猶國馬之在范廐材木之産鄭林步驟中鸞和之音曲直
適鈎縄之數而不使之參綠耳以騁康莊友豫章而薦宗廟不
幾乎貴遠而賤迩徇其名不閱其實乎况馬蹄可以踐霜雪歲
寒然後知松栢此掾史之辟其属任有重扵經歴者故不暇為
侯䓁計也夫物理有輕重人事有長短應務有方圓執權度規
矩之中而將之以嚴恕申之以整暇信夫其有彼此之間哉泰
之初九拔茅茹以其彙征吉伯樂在前侯䓁不能狎信夫而留
之矣匠石在後信夫行有待扵諸公也侯曰子之言辯矣宜述
以為序扵是乎書
西湖書院書目序
杭西湖書院宋季太學故阯也宋渡江時典章文物悉&KR0670;汴亰
之舊既巳裒集經史百氏為庫聚之于學又設官掌之今書庫
板帙是也德祐内附學廢今為肅政廉訪司治所至元二十八
年故翰林學士承旨東平徐公持浙西行部使者節即治所西
偏為書院祀先聖先師及唐白居易宋蘇軾林逋為三賢後為
講堂旁設東西序為齋以處師弟子員又後為尊經閣閣之北
為書庫實始收拾宋學舊板設司書掌之宋御書石經孔門七
十二子畫像石刻咸在焉書院有田歲收其入以供二丁廩膳
及書庫之用事逹中書卑以今額且署山長司存與他學官埓
扵是西湖之有書院書院之有書庫實昉自徐公此其大較也
由至元迄今嗣持部使者節扵此者春秋朔望𫐠徐公故事未
之或改也獨書庫歲久屋弊板闕或有所未暇抗民好事者間
以私力𥙷治之而事尋中止至正十七年九月尊經閤壊書庫
亦傾圯今江浙行中書平章政事兼同知行樞密院事吳陵張
公嘗力而新之頋書板散失埋沒所得瓦礫中者往往刓毀蠧
剥至正二十一年公命釐𥙷之俾左右司員外郎陳基錢用壬
率其事尤工扵是年十月一日所重刊經史子集欠闕以板計
者七千八百九十有三以字計者三百四十三萬六千三百五
十有二所繕𥙷各書損裂澷滅以板計者一千六百七十有一
以字計者二十萬一千一百六十有二用粟以石計者一千三
百有竒木以株計者九百三十書手刊工以人計者九十有二
對讀校正則餘姚州判官宇文桂山長沈𥙿廣德路學正馬盛
紹興路蘭亭書院山長凌雲翰布衣張庸齋長宋良陳景賢也
明年七月二十三日訖工飾司書秋德桂杭府史周羽以次編
類&KR0869;之經閣書庫秩如也先是庫屋洎書架皆朽敗至有取而
為薪者今悉告完既竣事公俾為書目且序其首并刻之庫中
夫經史所載皆歷古聖賢建中立極脩己治人之迹後之為天
下國家者必扵是乎取法焉傳曰文武之道布在方冊不可誣
也下至百氏所述必有禆世教然後興聖經賢傳並存不朽秦
漠而降迄唐至于五季上下千數百年治通有得失享國有短
長君子皆以為繫乎書籍之存亡豈欺也哉宋三百年大儒彬
彬軰出務因先王之跡推而明之其道大著中更靖康之變凡
詩書禮樂百王相沼以為軌範者随宋播越留落東南國初收
拾散亡僅存十一扵千百斯文之緒不絶如綫西湖書院庫
其一也承平以来士大夫家誦而人習之非一朝夕矣海内兵
興四方騷動天下簡冊所在㦯存㦯亡盖未可知也杭以崎嶇
百戰之餘而宋學舊板卒頼公不亡基䓁不佞亦辱與事者
手訂而目讐之惟謹可謂幸矣嗟乎徐公收拾扵北南寧一之
時今公繕完扵兵革搶攘之際天之未丧斯文也或尚在乎
序而傳之以告来者不敢讓也至正二十二年八月丙子序
弔徐節孝先生序
至正二十二年歲壬寅臨海陳基辱與桐川錢用壬俱以右
司員外郎待罪江浙行中書秋九月同參平章吳陵公軍事扵
淮陰冬十月十五日同率僚友出郡東門行三數里謁古儒
先生節孝徐公之墓偕行者江浙行樞密院斷事官秦都元
輔行摳密都事淮南湯鼎江浙行中書通事西夏王相嘉世禮
掾史吴陵楊揖洎淮南行中書照磨惟揚劉惟敬實在焉城
事甫觧嚴積雨乍霽霜氣始肅周視原野皆遺燹廢壘異農
村漁市樵蹊牧徑與販夫賈竪相往来通有無貿易者四皆
是也今鞠為丘墟平䠂望坡陀𧺫伏皆殘阡敗冢狐兔出没
無禁古今陵谷變遷不知更幾亂離其生食厚封都顯爵建旄
樹纛以貴冨誇當時没以侯王公卿禮葬者不知幾人矣百世
之下頋獨求前代一老儒先生丘墓所在匍匐載拜奉牲酒薦
享如弟子北面事其師然恐後荒榛莾蒼間斷刻將仆相與走
其下藉草跪誦三復欷歔不能休至有感慨泣下者日且暮各
上馬歸明日相見猶歎慕不輒口好事者形扵詠歌得詩若干
首属基為之序
夷白齋藁卷之二十一
