夷白齋稿𥙷遺
樂府
詠歸操
吳人沈仲說搆亭曰詠歸每服田之暇輒絃歌其中盖將有
感扵曾點氏之言意也為一闋俾絃而歌以自適云
我朝于田我暮于室曷以自娛有琴有瑟我服惟春我樂惟親
我欲浴乎沂濆匪舟兮孰先我津我欲風乎舞雩匪若人兮孰
為我徒我葺我廬我讀我書我啜有菽我饌有𬞞我非悦此新
搆我詠歸兮匪夕伊晝我非愛彼流水吾褰衣兮欲沿其沚聖
如可作兮吾從夫子
玉山辭為頋仲瑛作
山嵁嵁兮磅礴太古木葱葱兮雲英英而欲雨日朝出兮在戶
先輝輝兮水流其下匪君子兮夫誰與處采我蘭兮為佩褰我
荷兮為盖從子于山兮聊逍遥以䘚歲
望仙詞為陸叔陽道士作
木蕭蕭兮中洲雲慘慘兮山幽仙之人兮其耒遊卑真詮兮慰
所求翩然駕鶴兮不可以久留倚天風兮特悵望以夷猶
吳儂謠
至正十四年吳歲饑秋七月海道都漕運萬戶府逹魯花赤
明善公為糴米賑之吳民感德歌是以頌
城上日出行且趨吳民負米懽且呼漕府君侯長萬夫糴米食
儂如哺雛君侯運粟輸京都都人食稅復衣租又以餘力甦焦
枯連年和糴喧九衢吳儂有粟不得餔遂令斗米如斗珠不貴
楮幣貴青蚨鄕村白屋多逃逋尫羸操瓢行塞途微矦哀儂釡
生魚嗷嗷枵腹多作莩昨日兒飢泣嗚嗚今日飰飽走匍匍君
侯長漕非剖符不忍赤子坐艱虞使君歸朝掌訏謨濟世昇平
樂有餘天下米賤酒可沽上及父母下妻孥天子行當錫鋒
車君侯幸勿遲其驅
遠歸曲
陸乘車水乘舟關河何綿綿波浪復悠悠車行阻雪舟阻冰陸
憂豺狼水鯢鯨我生不學憑河術柰何欲與重險争朝辤舟暮
辤馬鶺鴒相呼在原野白魚可烹雀可炙諼草羅生滿堂下
離倫婦有婦見夫久貧辤去後夫至顯宦感而作
我弗干人兮我讀我書日不能具餐兮又無完𥜗雖云至貧兮
匪謂之病何以自腴兮惟道之為信爾婦誠愚兮不見燕燕之于
飛胡違乎大倫兮乃甘學買臣之妻我一日官榮兮印綬赫若
爾母我尤兮我不爾怍吁嗟宋女兮何遼以邈
群珠碎傷吳帥潘元紹衆妾作
潘七妾皆青年絶色善纂組歌詞因潘出軍恐致疑皆自經
繡紋刺綺春纖長蘭膏&KR4182;鬢瓊肌香芳年豔質媚花月三三兩
兩紅鴛鴦翠靴踏雲雲帖妥海棠露濕胭脂朵冶情紛作蝶戀
春新曲從翻玉連瑣畫堂銀燭天沉沉揚眉一咲輕千金明珠
買得綠珠心欲揮魚腸掃妖彗主君勿疑心似醉一宵痛擊群
珠碎門前䥫騎嘶寒風竒勲觧使歸元戎
俠客行
俠客双鹿盧鵜膏淬銛鍔試舞出嚴城群寇膽盡落
從軍行
關河鼎沸慘民生志士麄豪氣不平誓掃攙搶安郡邑長驅鐡
騎事&KR0825;征
古詩五言
京回徐翁招飲園亭
初歸自神京歴碌辭遠道適過故人居嘉樹蔭芳草&KR0738;此時雨
歇綠隂净如掃君子謝軒冕泉石遂幽討清吟對琴尊暢飲還
自考逹哉松雲翁逍遥詎知老
秋日鄭明德林居
疋馬走城市不知秋巳深晨興訪南郭落葉滿空林窈窕藜藿
逕蕭條松桂林相逢遂忘返白雪有餘音
分題劍池送夏副樞
劍斮山石石斷餘劍痕靈池洩海眼絶壁拔天根鹿盧卷晴
若崑崙翻積厚早弥冽汲深夕不渾上馴伏丘乕下飲垂
澗猿君行心不渝瑩澈鑑兹源
分得萬字送王副樞
匠石收棟梁所貴得楨榦君侯廊廟具拔一勝千萬夙膺國士
知食郎官飯真純謝彫琢俶儻去崕岸宥密佇勲賢行哉慰
宵旰
送高郵縣尹何士敬
淮海作邑還故鄕故鄕百戰餘四野草茫茫我嘗過維舟
湖傍充腸拾生藜被体無完裳日求魚蝦利夜依蘆葦
目非人形見此心孔傷非無親戚人遭兵盡逃亡貴者為
乘車事侯五賤者&KR0674;殘䘚負戈服戎行貴賤各有役衣食
刀窮老不休息遑恤懷舊疆近蒙新有司督課劇驅羊吾
餘脫身向乕狼骨肉雄僅存魂魄尚驚惶所覬在矜閔
憲章今君尹兹邑錦衣晝生光撫摩宜有術字育豈無
創痍軰大小安農桑未春給牛種先秋謹堤防寬猛務
緩急斯允臧勿令厭鄊里勿令輕善良坐收平易功令聞
堂秋風吹江漢吳楚渺相望丈夫貴樹立䟦涉諒何妨
送謝元功(有引)
予與桐川錢君成夫同在江浙分省幕君與予言浙東西所
交之賢必首及謝元功今年予自淮南使吳越過杭詢元功
巳為故祕書卿宣城貢公寓苐之在海寕者因公初捐舘有
師弟之義為經紀其喪也悵怏不及相見比予還吳門元功
不遠數百里訪予扵旅寓手錄其為詩文示讀乃知君之言
可信予游四方所相知而好者貢公所與同幕而相得者錢
君今公巳矣錢君又在淮楚江湖寂寞之濱方以契元功為
喜兹又告別不能留而巳夫情也賦以送之故覼縷云
士生穹壌間所需莫如友予與錢貢游紅顔今白首貢公青雲
器聲價齊北斗平生經濟略棄置十八九緘封天人榮遺言殆
芻狗錢君廊廟姿不在宣城後高科初拾芥大雅超擊缶吐氣
騰虹霓落筆粲瓊玖連年辱同事南北共奔走情深肺腑親勢
劇左右手謝于兩卿間氣誼無薄厚生者各異縣死者未丘首
求我衰老際驩甚忘新久纍然大布衣言若不出口坐論當世
事往往辰及酉哆若囊出物鉅細無不有䄂中文一編渾淪却
雕鏤置之几席間光彩生甕牖前徵桐川言可以慰衰朽今晨
忽告別䌫觧吳門柳將行謁上相慷慨攄抱負移書分省垣誰
能甘畎畝我病弗克餞話酌河梁酒黽勉納鄙詞中悁聊為剖
訪北寺無言講主
秋風日蕭爽散策入空林有竹心巳清無言意彌深雜花不容
把疎磬有餘音逍遥毗盧境落景駐遥岑
小丹丘對雨懷元功大掾玄懿大魁
江湖秋巳深城郭氣弥欎晨興獨延佇雲容四郊密急雨洒空
際長風恣飄忽爽氣浮四簷秋聲肅群物黃葵神獨王時菊情
更逸物理有虧盈人情互信屈二子殊未来興懷詎云畢
興懷寄元善經歴敬甫郡司
晨興寓公舘獨居無與儔撫事感時邁懷人慨川流高子瓌偉
器倜儻富材猷王君卓越姿精白動王侯兩兩瑛璚瑶一一珊
瑚鈎持以奉君子永言無悔尤使節感于邁邊城肅豼貅多病
去請告却掃謝鳴騶獨慙樗散質黽勉副咨諏昔為倚玉葭今
為無匹儔踽踽孰余侣倀倀良自羞仲夏積霪潦凉飈颯驚秋
征旆行復還采薪亦巳&KR2716;既為卿相知寕忌社稷憂按牘紛鞅
掌吏卒日呀咻遟君同料理肅駕勿遲留
與戴叔能游寶積山寺宿西方丈
上冢桃塢原尋僧寶華麓舟泛石湖清茗煮韽泉綠山空木巳
落天高氣弥肅松月有餘輝共向西巖宿
次韻張士行陳庶子天平山中三題
山居有餘樂縦遊良不孤生多濟勝具豈辤足力劬處處青蓮
座人人僧寶珠雨花無宿蒂玉樹盡新株品題經閣老人境兩
俱殊勞生局形跡矯首謾踟蹰昭明寺
我覧天池作名篇如刻珉蹇予亦何為未嘗造其濱清時入朗
詠洒然清我神何當託高翮去訪觧空人天池
田家近芒種客至巳黃昏開門列芳席稍稍羅盤飧忠厚有餘
訓詩書彌所敦琴詠衡門下聊復却塵煩范莊
詠楊山人號山隣
城市恒苦隘入山卜佳隣不求言語好自愛風土淳與山日相
親便是擇里仁知翁折行軰近得離世人自云喪亂久俱非太
平民所願休兵甲畊鑿不辤貧
別周文逹錄判
僕本匪才承乏江浙樞府都事今杭錄事判官周文逹以簿
書從事幕下將十稔為至正乙巳僕奉丞相命校藝秋闈而
文逹寔給事焉事竣將還吳門文逹惓惓焉冀一言為別因
賦古選四韻塞其意云
黃葉滿洲渚秋風生薄寒今夕復何夕弭棹浙江干頋我今皓
首羡子尚紅顔戀戀綈袍意臨分重倚闌
竹里子
猗歟竹里子幾世家擕李晝永竹成林林深净無滓清風日蕭
森鳴鸞多好音平安有消息歲寒同此心
伍大夫祠官祭作
惟孝可報親惟忠可匡君忠孝在天地千古猶生存故國有遺
廟血食吾吳民椒漿肅致奠恍覩貞烈魂
九月十二日感懷示姪麟
流光巳深秋重陽過三日衡門寡儔侶獨坐誰與適豈無妻與
妾亦復少顔色頼有阿咸賢相知共休戚
柳胥
水墅何為名綠楊遶堤滸哀哉伍大夫忠魂吊無所空遺江上
潮懣氣作吞吐回望闔閭城蒼茫隔烟霧
古詩七言
送高元善太守卦任杭州
高侯別我錢唐去雨暗江城秋欲暮憶從傾盖楚公門握手論
交如有素羡君家世為牧守出典方州人&KR0738;慕楚公賓客君最
先日把詩書佐神武折衡師旅文字間飲馬長江竟飛渡戲下
三軍皆乕勇幕中一掾驚鸞翥開口瀾翻說劉項抵掌縦横論
遷固我時落魄大布衣公亦招徕俾馳騖西樞上馬常並轡南
省聞雞復聮步我曾記侯松雲巢侯亦醉我芙蓉署交情過辱
如兄弟話別愁聞戒徒御南風九月無秋聲積雨三吳靄氛霧
侯乘高車駕五馬方面公卿加禮數錢唐兵革嗟屢經民社誅
求尚無度省中郎署盡知巳左右樞機當要路雖云勢分有上
下若語同寅實親故古来太守二千石今則藩翰深倚注東南
所重在保障繭絲區區何足務曲令市井復承平莫遣湖山廢
遊豫為謝分垣馬左司使便無令惜書䟽
宋劉凝之騎牛圖
穎川劉翁厭騎馬去作匡廬牧牛者手招五老日㗸山脚踏烏
犍泥没踝天聖君臣仁且賢翁獨胡為甘棄捐致君堯舜荷時
傑尚友巢許安吾天翁朝出遊歸巳暮醉插山花向何處柳隂
殘照尚分明安用蒼頭導前路蒼頭引牛翁不知牛亦無心隨
所之醒時不記醉歸路翁心自信無他岐當時好事圖蹤跡千
載流傳增歎息如今馬上看青山不似騎牛有顔色
虞克用山居圖(克用一字勝伯雍公之玄孫斈士之從姪也)
玉堂仙人虞學士家住青城洞天裏一隨雲霧起從龍遂掌絲
綸佐天子五色製成雲錦章黼黻王度虞唐自騎黃鵠歸帝
鄕蜺旌羽盖參翺翔空留舊宅青城下草木猶含雨露香諸孫
久作東吳客每憶青城歸未得故人焦粲妙丹青為寫山居張
素璧學士今陪石與丁往来多在芙蓉城五嶽文人時送迎他
年或復游人世應與諸孫宴㡢亭
西老園圖
神仙中人世稀有少小結交今白首昔年同謁西王母飲以不
死長生酒酒醉只嫌穹壌窄翻身少試經綸手却尋女媧𥙷天
處弥縫罅隙填諸漏紛紛濁世混臧否豈耰鋤與箕帚酒醒
一咲忘妍醜天地為家日月牖我昔住近空明天紅塵失脚五
十年與君道學無始先謾取蓮花作酒船蕊珠官中鶴息仙結
習同探玄中玄相從宴坐西老園脫離世故追羲軒
本長老秋山圖
青山青入空紅樹照山紅白雲掩冉青蓮官得非天台華頂峰
太古削出金芙蓉上人深居山幾重足跡不與人間通迩来流
漫天南東與世高談臨濟宗時時飛錫洞庭野或東或西無定
蹝我欲從之渺何許昨日寄書索吾語披圖恍欲凌風雨上人
無心我無句有山便與山作主無山亦可隨方住吾為上人作
是觀物我相忘吾與汝
詩巢
杜侯嗜詩久成癖所得名萹如拱璧起居飲食與詩俱自以詩
巢號居室我聞上世皆巣居未有詩書誰與娛耕田鑿井無知
識渴則飲兮飢則食杜侯仕宦游廟廊出有車馬居高堂何用
取巣之偪側無乃嗜詩如稲梁古詩三百淳且古上述陶唐訖
神禹後来作者非不多律以康衢無足取杜矦所尚今非古大
義人人存肺腑苟能以古律今人孰謂塗人異堯禹杜矦杜矦
爾誠賢坐我與侯聽取無臭無聲萹
提兵餘杭作
黃埃漲天濛曜靈夜吠天犬如雷聲掃空攙搶五百丈四海鼎
沸何由平孫吳穣苴早昧學忍擲宣毫事横槊本憐墊溺垂手
援危事那堪務掎角勉呼卒旅結陣行什什伍伍分干旌雖云
兵者古凶器詎敢黷武窮蒼生鳥翔蛇蟠紛起陸御枚火攻機
貴速勦除魁醜一鼓桴立决雌雄奚待卜夥哉萬命繇元戎長
驅凱旋非是功要令郡邑緫寕謐辟糓自甘從赤松
桂珠謠(一名桫欏子至正壬辰九月望夜半從空堕下)
廣寒宫前秋色老桫欏子結虬枝杪剛風吹顫玉蟾丹桂經
霜香似掃雪㕙提杵敲丁東驚落蠙璣銀闕空羿妃孀居不遑
惜蚌胎撒下塵寰中五絲可穿雲纚纚顆顆圓明蕩秋水若逢
湘女採蘭遊定向波心綴成珮月光如練鋪晴霄世人拾玩英
瓊瑶樹根吳質睡未醒粉霞綬冷花飄遥
律詩五言
送梅同知任杭
籍甚梅通守才名属盛年官聮唐刺史家世漢神仙郡有湖山
勝身承雨露偏新吟與遺&KR0738;到處共流傳
和庶子學士靈巗山即事二首
高山凌絶頂習静借僧房湖繞涵空閣雲埋響&KR1231;廊數朝人跡
斷千載伯圖荒吊古并書景吟詩送夕陽
雲山静飬痾禅榻倚松蘿每見青猊座無聞白苧歌琴臺惟鳥
哢劇浩波
律詩七言
次韻懷華幼武
滑滑春泥滿郡城出門騎馬不堪行未能學道從緱母且復忘
憂對麯生流水小池垂釣影春風深巷賣花聲停雲賦罷心如
渴安得滄浪濯我纓
送馬易之代祀海岳
老矣文園馬長卿九重天上直承明長門賦罷黃金賤宣室歸
来白髮生海岳祝釐紆使節江湖懷友劇心旌十年一見非今
雨買得鱸魚為子烹
次韻謝參政送錢參軍
淮南不為桂枝留老我曾同李郭舟漢將又開新幕府桐川寕
憶舊莵裘功名同倚匡衡切詞賦深知庾信愁一片孤雲是親
舍定依楚尾望吳頭
秋日與張士行游虎丘
十五年前此地游化人城闕俯滄洲靈池有眼還通海頑石無
心亦點頭故國山川吳伯業名家臺沼晉風流明朝又上涵空
閣一攬江湖萬里秋
送劉郎中
吳下衣冠盡楚材隴西勲業冠雲臺郎官幕府芙蓉秀覇主江
山錦綉𨳩地勢東南吞百粤天威咫尺近三台從容延閣論思
舊早晚鋒車趣召来
山中與戴叔能對榻(楞伽石湖上也)
六朝古寺白雲封黃葉堆門路幾重下界烟雲秋一棹上方鐘
鼓月千峰道人語默天機熟詞客從横賦茟雄老我平生貪佛
日一龕蕭洒慕何顒
登吳横山望東洞庭
一上尭峯望洞庭東山咫尺勢堪凌橘林霜老金千顆紺闕雲
蔵翠幾層吊古獨耒尋晉宋酌泉誰與別淄澠戴顒自是忘機
者相約同參大小乘
登楞伽
千尺懸厓手自攀上方塔廟倚孱顔村村黃葉寺邊寺處處白
雲山外山車馬趨城塵泱漭烟霞鋪地錦斕斒東南勝槩秋如
畫賸得山翁倒載還
石湖上觀音巖
𥙷陀山枕海波寬古洞誰移此地安巖下碧潭長浸月雲根瑶
草不知寒棲篁鸚鵡呼人語伏磵蜿蜒聽法蟠嵲屼石橋方廣
路也湏一度恣盤桓
石湖與戴叔能同舟懷雪坡大參
乘時祭掃匪游盤故舊相携盡楚冠兵革戰争雖未息湖山陶
㕐有餘歡輞川賓客惟裴迪江左功名獨謝安想見鳳皇池上
路秋風吹珮玉珊珊
至正乙已四月廿七日與家兄上冡石湖洎遊諸山
石湖觧䌫日高㫪同上靈巗最上峰紺闕下臨波萬頃琴臺高
入翠千重客因弔古頻登閣僧為迎官誤擊鐘一碧五湖如鏡
净扁舟歸計不難從右登靈巗
古木蒼藤開寺門清泉白石駐華軒丹青不改天平廟閥閱猶
知慶曆尊四面峯巒旗鼔列一村桑柘子孫蕃皇皇卷服餘生
氣再拜令人愧後昆右天平謁范祠
舟中與家兄叙別
經年兄弟隔吳淞一日相思意萬重上冡石湖欣共載尋僧山
寺復相從新墳已洒春前淚舊物猶餘劫後松公事相牽又離
别江湖何處採芙蓉
聞庶子遷城居
二老相看如弟兄十年事主况同盟不誇跡黍金閨近最喜班
聮玉署清焚却銀魚當遂隱騎歸白鹿有餘荣鑑湖一曲他年
事期看荷花面面生
送嘉定偰知州
偰家公子狐白裘两度出為江海州誅求不廢農桑業撫字曾
分社稷憂公勤守職古能吏清白傳家漢列侯老我叨居玉堂
署送君欲泛練川舟
歸吳送信道元還吳興楊墳寺
千里歸来滿面塵垂虹亭下覓閒人自慙元亮為官懶却喜湯
休淂句新夜雨西窗談舊約春風南浦問通津他年翔鳳山居
裏定借禅床寄幻身
長律
春日泛石湖
木蘭人稳載出郭蕩鷗沙碧浪重湖滿青山疊岸賖望帘懷竹
葉舉槳撥桃花落絮魚吹遠游絲燕拂斜蘋香含宿雨杏豔奪
朝霞恰恰聞鶯侣纖纖透荻芽東風騁吟興聊尔荅年華
絶句
古意
折柳繋離舟柳短舟難繫頼有枝上花風吹送君去
採桑女
採桑葉盈筐蠶飢歸恐晚鴛機羅錦𥜗生世不經眼
天屏山龍門
兩崖竪棖臬峭若鬼斧鑿神魚此飛過蜿蜒露頭角
靈巖山琴臺
峯頂鼔絲桐韻雑松風瀉至今千載餘猶有烏啼夜
支硎山寒泉
一派銀潢流浸濕雲根冷風逆皺文漪瀉下青天影
花鹿山石屋
山骨作棟梁莓苔畫青綠八窗夜不扃借與白雲宿
夾浦
松江頭起處笠澤波相連自昔輿梁圯誰来一濟川
石塘
湖波渺無極鯨背跨長虹不假秦鞭力終成抵障功
石門
千室緣隄次邪嬴聚石門青帘招遠睇繋棹綠楊根
画
遠峰隔塵喧閑花淡心素翛然竹數竿引凉娛晝坐
江邊梅
裏心抱貞素江雪立挺挺無從寄遠人照水澹寒影
陳惟允畫
遠別匡廬雲雅宜事耕耘農隙坐樹底讀書疑似君
夢醒
夢醒西齋暁懷人正寂寥不堪窗外雨滴滴在芭蕉
渡江
千里長風萬斛舟颿飛天塹浪花秋中原烽燧消耒未擊楫空
慙祖豫州
過石湖
千頃微茫一棹秋白鷗叢裡謾夷猶蒹葭兩岸山如許何處堪
尋范蠡舟
登楞伽
憑舁登登紫翠巔此身高出萬家烟群峰陡立湖波上玉井明
開太華蓮
五月調兵赴杭嘉等處
五月農家正力耕不堪田鼠食苗萌羽書昨報轅門急情感元
戎合調兵
肅肅兵行餉糗儲可容野掠不寕居拯民水火湏當亟要息風
塵大憝除
令符五月領三軍拂拂南薰觧垢氛從此蚩尤旗盡捲炎荒一
掃犬羊群
暑炎南國熱如湯鎧甲師徒整伍行盻及凱還抛重負吳山結
屋卧方床
雞冠
不是長安闘血鮮猩紅露洗暮秋前司晨不觧惟呈色空戴峩
然古進賢
次韻虞隱君堪潘閫掾糓雨中見寄十絶
虞卿潘令緫能文契結情親若弟昆昨日雨中能過我憶君無
語到黃昏
吳箋新製玉鸞紋衝雨殷勤寄蓽門燕子不来人獨立自拈湘
管認啼㾗
東風吹雨冷蕭齋數日泥深無賣柴何必民心怨枯槁九重膏
澤降天街
柳條綠妥水平堤茅屋隂隂濕燕泥自料封侯巳無分煙蓑雨
笠合幽棲
鏡中短髮日毿毿情緒如絲未吐蠶杳杳旌旗愁欲破兩年有
警在淮南
&KR1284;事東皇苦恡晴眼中春色可憐生夜来一覺羅浮夢翠羽梅
梢故故鳴
東家結屋朝築基西家織錦夜鳴機人生活計不可缺我獨纍
纍無所歸
我家舊在赤城傍數畝山田一草堂記得雪中隨射獵弋鳬掩
兔過崇岡
曾隨射獵過崇岡薄暮歸来煮酒香豈料青山不相識草堂烟
滅石田荒
春水漪漪漾麹塵春郊花柳織成茵明朝寒食清明近愧我東
西南北人
謝沈仲說送酒次費圜韻
雙榼青衣饋合&KR0794;羅浮春色照杯柈梅花窗下東風別今夜吹
人不敢寒
送江西丁省郎赴京奏捷
西省郎官定百蠻黃苑瘴裡喜生還盡平南海鯨鯢窟歸奏中
天虎豹關
本長老紅蕉圖
霞絢酣紅勝海榴層層蓮瓣出重樓道人色相皆成幻翠葉從
渠不柰秋
劉司馬山居
機雲入洛名為累賈誼浮湘志莫酬何似當年陶靖節一官彭
澤便歸休
至正乙未志異九月十日也
日光畫晦黑雲堆甲騎虛空似往回又有流星西北堕大如盤
磬響如雷
由范莊過天平
范家門巷綠隂濃棟樹花飄幾信風自咲微官苦羈縛看山惟
獨後諸公
至南峰放鶴亭
天峯紫翠列天屏石逕苔花汚屐青為念仙禽羈不得縦他飛
去剰孤亭
予卧病吳中家兄命從子慶来省巳因歸賦此送之
猶子吾家千里駒窮冬問疾到中吳明朝又鼔松江舵離思紛
紛滿五湖
汝叔今年五十強姪兒十九氣方剛經書自是傳家事要見丹
山出鳳皇(至正甲辰)
憶横山親墓石湖僧舍
親葵吳山歲巳深秋霜春露每驚心青青長養松杉樹牧子樵
童幸莫侵
山護招提紫翠連湖光一鏡到門前白頭便盍抛塵鞅来向禅
房借榻眠
贊
戴九靈先生像贊
仁義為飾身之具忠信為奉國之資飫乎詩書其旨也永發乎
文章其聲也希天將以其藴至和之粹則必擁腫其本而卷曲
其枝陶當世之懿則必翔而後集覧德輝而下之若人也盖將
視時為去就而以道為樞機者欤
雑著
鄕飲田
先王之道見扵記禮家書盖其跡爾鄊飲酒其一也三代以降
好名之君不求其本竊竊然徒舉其迹而行之世之知禮者固
巳執筆而議其後矣宋三百年文治之盛盖彬彬焉君子猶以
為未能復古其流風遺俗之見扵鄕者盖猶足徵如四明飲酒
有田是也及運去物改禮壊樂崩為民上者徵求而已耳召發
而巳耳關决趣辦而巳𡭗至扵鄕飲禮類以為老生之常談時
政之不足務而鄕飲之田寕兼併扵浮屠氏之手而弗顧好禮
者雖欲復覩先王之迹而不可得庸詎知蔡君彦文起家郡吏
乃能毅然以禮為已任而浮屠氏亦不得不以田来歸禮之可
以服人也如是哉田既歸矣又庸知後之君子不因是而復覩
先王之跡也哉然則君之扵禮盖義形扵色者也䓁而上之
使得為其所得為凡禮之所在其有不毅然者乎故余扵是田
重有感扵先王之蹟
刑平編志
予觀刑平一編見君子有憂世之志焉盖刑者民之司命祖宗
之所哀矜而惻怛者也承乎之日有司務守文墨奸吏因緣為
市率舞智飾巧以徼一切之利由是曲直混殽是非紕謬而獄
市日益以煩司隷不必問御史不必言而薦紳先生顧諰諰焉
操董狐之筆斷士師之案信已枉罰餘辜毅然以懲往勸来為
已任如故學士承旨長沙歐陽公侍講學士豫章揭公其扵斯
世一何憂之至耶天曆中詔修經世大典而歐陽公以藝文少
監揭公以奎章閣授經郎寔預執筆属在秋官因攟摭國初以
来記載若令申諸書及文武百司吏牘之可徵者作憲典廿有
二篇上稽唐律旁引百家而卒折之以經義炳如也方是時執
翰劄以從者皆天下文學之選而今禮部員外郎新安程君尤
雅為二公所器重諸所論著悉與聞而掦㩁焉二公既没君乃
手輯遺稿廿有五章并五刑獄空等論六章為一卷題曰刑平
尋自為之引杭郡守吳陵謝侯請刻置西湖書院属予序之三
代而降言治者無如漢唐或大綱舉或萬目張要其歸皆以經
術參律令也文影之間貞觀之日幾致刑措盖亦盛矣今二公
之脩憲典折衷衆議一本諸經務以是是非非公天下其憂世
之志殆欲使吾君為堯舜由此推之則刑措之效豈直漢唐而
巳哉然則二公之志非是編不著是編也非程君不存刻而傅
之則謝侯又將樂與天下共之是固皆有憂扵斯世者若夫二
公論著之旨與刑平之說見扵程君所自引兹不著著君
子憂世之志與侯刻梓歲月傳之學官則予不敢多譲扵是書
頌沈蘇州
泰山喬柯遇般郢則堂而建都邑冀北良乘遭方歅則追
飈風而躡浮雲之人也冠以蠏豸而不能信其骨鯁委之銅虎
而未能攄其拊循是猶松之遇般郢馬之遭方歅也然二千石
不足以大其設施三尺法不足以騁其精神必也任重之器為
棟梁扵大厦致遠之姿豈可服塩車而居後塵耶
評華節婦
守節難扵死節良以守者身未亡而心先亡與其殞身扵頃刻
未若死心扵悠久故曰慷慨殺身易也華婦陳守節青年以抵
老其艱&KR0605;無頼亦備嘗矣蘇属國北海十九稔文丞相兵馬司
五祀同一死其心者傳云忠臣烈女不二天庸併論之
序
通鑑續編序
宋司馬文正公編次資治通鑑斷自周威烈王訖于五代其旨
微矣考亭朱夫子因通鑑舊文別定義例為綱目以正百王之
大統由是千三百六十二年理亂廢興之迹世儒所嘗論議而
不能無異者至是而後有以折其衷此著作之事學者所宜世
守而勿失者也近世東陽金先生病劉氏外紀之不本扵經而
是非或繆扵聖人乃&KR2805;摭通鑑以前由威烈王上至唐堯者篡
為前編出入經史百氏而一以尚書為主其事著矣若夫盤古
以下逮于高&KR0605;述作之家類為世遠而難言然百家所記豈無
近理而可徵者自五代而降宋三百年度越漢唐而其世運有
盛衰夷夏有消長帝王將相禮樂刑政有得有失此後之君子
所宜執筆而為之論著者也然非貫穿古今不足以涉群籍之
涯非捴括機要不足以綜萬事之統非深造義理之微不足以
識是非之正此吾友陳君子經續編之作所以為不苟也盖子
經之先大父祕監公以宋遺老隱居四明山中嘗推宗綱目著
書以紀歴代之統其先君子教授表章家學訓釋惟謹子孫束
髮受是書即知先志所屬嘗甲以為圖傳諸同志且敷為筆記
一百卷蔵于家矣今又上論盤古逮于高&KR0605;下據三史會于有
宋或近理而有徵或損繁以致約前乎唐堯者既有以𥙷其未
俻後乎五代者又有以嗣其方来北事扵通鑑較義扵綱目斟
酌前編而不必苟同至扵尊正統以定萬世之大分則考亭夫
子之特筆秘監府君之遺意子經父子世守而㒺敢失焉者其
考覈之精取舍之審固非區區謏聞者所能盡識然舉其一而
其餘者可以類見昔司馬遷論太史公所次舊聞成一家言後
世稱為良史子經此萹豈非師古人而明先志乎傅之學者當
為前編並存然則序而歸之以伺知者余固不得以苟譲為也
送張州尹序
常熟言子游氏之鄕也子游當春秋之季列國争衡而其為武
城宰獨尊信孔子之言弦歌禮樂以教之及漢興收秦民扵百
戰之餘而相國曹參獨師事蓋公用其清静之說以治齊而齊
大治夫清静之說與君子之道不同然馴而致之亦足以勝殘
去殺與民休戚則夫學子游之學仕子游之鄕而所以迓續愛
人之休烈扵變易使之淳風顧不益簡且易乎然百戰之鋒或
不戢扵秦漢争衡乏勢或不殺於列國扵斯時也欲治之以清
静而不先教之以禮樂乎則機軸其空瘡痍未復故今日之務
莫要扵教民莫艱扵拯民苟非仁足以周撫字智足以遏強禦
才足以綜繁劇廉足以律頑貪而又將之以老成強之以精力
如保定張侯庸道者亦烏足以守北門之鏁鑰奠水陸之咽喉
卵翼生民股肱藩省也哉今日用侯與侯之為今日用殆非徇
其名而巳盖將有以收其實也吾聞之十室之邑必有忠信常
熟為吳大州薦紳之徒豈無忠信非公事不至尹之室如澹臺
子羽者乎斯行也吾知不待蓋公而州治矣申公有云為治不
至多言顧力行何如耳矦尚勉乎哉
送虞勝伯序
故宋太師虞雍公以雄姿偉略佐宋中興出入將相垂三十年
其經國大業之著扵章䟽忠貞氣節之形扵奏對太史氏所錄
盖班班焉有志之士聞其風者猶足以興起而况覩其全書者
乎其書舊刻蜀中巳而燬于兵四世孫寶慶通判將復刻之湖
南弗果五世孫參政當國初尤䔍意扵此會故人眉州史孝祥
守興化聞黃伯固家實有之求之不能得至六世孫學士遭逢
盛際復以文章致位通顯其侍書奎章閣時嘗属閩校官謝中
物色之中至閩適閩武官有購得之者將資以見學士未幾學
士歸田里尋捐舘舍自是書之存亡無復以為意者矣與予友
者曰堪字勝伯扵公為八世孫一介布衣困窶無聊自其以上
居吳吳子弟之與儕軰者往往厭棄筆硯不屑事父兄故習自
負以班仲叔者無慮十六七否則亦竊自緣飾為公孫子不成
其敝猶足以舞文巧詆與鄕里少年争長雄勝伯之計顧不出
此獨折節以紹隆家學經紀遺書為巳任間聞松江俞子中為
吳理官時得其書扵魯人賈景莊氏將親往求之斯行也天或
未喪扵斯文乎必有以遂其賢子孫之所求矣吾聞之君子之
澤五世而斬勝伯去公八世矣斯文也猶將頼之以弗墜韓愈
氏有言莫為之後雖盛而不傳勝伯所謂善為人後者非耶扵
其行吳之能言者率為詩以相之属予序之
送劉廷傑序
嘉興判官劉君廷傑將之官與之游者咸賦詩以餞余因酌之
酒而為之言曰里人有生子而甚愛之者求善嫗字之而得隣
婦焉婦以身任愛子之託扵人凡子之飽飢燠寒喜戚咲啼一
是以其父母之心為心子有不獲其所欲而癢痾痛疾或從而
萌焉則其責悉歸扵婦而婦盖不得以隣自狎而或敢少措幾
微不滿之辭扵其間哉是婦也不過受傭扵人傭直滿則復去
為隣非若士大夫委質為臣属則終身焉如女子之事其夫然
者則夫受民社之寄扵時而民之飽飢燠寒喜戚笑啼視隣婦
之字夫人之愛子者為何如哉盖一郡之責在於長吏苟得其
人則或無所事乎其佐苟用其人而未得則為之佐者可不慎
選乎此廷傑之行所以為不苟也廷傑世為肅慎氏少宿衛鎮
南王藩邸今從平章政事吳陵公出入文武兩府以材能為公
所器重凡將相公卿四方聘問之使之往来與夫薦紳士夫之
脩容扵公之門者必廷傑乎將命或進或退或先或後得其宜
則尊卑有序緩急稱情而輕重無或乖乎分不得其宜則禮失
其序事戾乎情而言與分乖故非習於禮練於事逹乎分者莫
克為之今廷傑扵此盖恢恢乎有餘也然則舉是措之扵郡其
復有出扵尊卑緩急輕重之外者乎矧嘉興之民飢者待哺寒
者待衣戚而啼人或莫知其所䘏喜而笑人或莫知其所勸日
夜喁喁焉開口以望慈父母求善嫗以字之也久矣廷傑行哉
吾知不待長吏而東南郡佐以治行稱者必廷傑也今之從政
而以隣自狎者皆是尚烏足為廷傑告云詩凡若干首繫于下
方至正庚子九月壬辰序
和靖先生年譜序
故宋侍講尹和靖先生嘗寓平江虎丘之西庵後人因築祠祀
之國初祠廢有司遷麗郡城尋請署額為書院因名曰和靖且
置師弟子員以先生之道教之而先生之道見於門人祁君寬
所記語錄若干卷前山長沈維時既巳刻之書院矣其出處始
終言行本末著扵黃君士毅所纂年譜頋未之刻焉今山長葉
顒實始出俸廪為之倡而儒士陸寕因率同志若干人裒錢以
相之用是譜與語錄並傳而先生之道益著矣初先生棄舉子
之業而從程叔子也豈非𣣔聞聖賢之道乎及遭難靖康脫身
劉豫間關百罹誓死不屈當是時也知不辱師門而已焉太師
張公浚趙公鼎之倫交口論薦不絶扵朝玄纁束帛之使趣召
赴闕者相属扵道盖非先生之志也及屢召屢辤䘚辤弗獲遂
以布衣入侍經帷為帝者師其勸講也每齋宿而後進深覬所
言悟主以利天下此則師門之志而先生奉以周旋盖所謂不
失其正者也然張趙二公去位秦檜以議和竊柄而君子小人
遂與夷夏同盛衰而宋之為宋盖可知巳先生獨毅然不顧上
䟽切諫且移書責檜皆不報此其自任以天下之重何如也而
道之不行盖非先生之不幸也扵戲先生之道不必行扵秦檜
先生之譜不必不傳扵後世盖譜傳則道傳秦氏之子其如天
下後世哉先生家世爵里與師友授受之懿在列傳墓誌伊洛
淵源語錄皆可考是譜也盖攟摭諸書參以已聞而先後次苐
之俾百世之下誦其詩而讀其書者觀乎此亦可以由階及戶
而窺其奥矣維時顒皆鄕貢進士云至正&KR0605;丑二月癸未序
送鎦治中詩序
自兵興以耒所在文武百司知守章程䘏民隱夫田婦桑不廢
生聚者吳越數郡而已彼城邑丘墟蒿莱蔽野豺狼虎貙之属
呼曹命群以荐食生人者又何其烈也將相公卿日夜身先士
旅沐雨櫛風以與此類﨑嶇百戰者夫豈為室家計哉列郡長
佐所與周旋駿奔視百戰雖不同然附摩有重輕設施有緩急
非素與國家同休戚謹法度而識情偽者則或未足以勝其任
也姑以杭秀二郡言之吳陵謝矦豈弟温文有良吏之風故俾
守杭以股肱藩國而京口鎦君出儒入墨機辯䟽通故俾為治
中以副之而杭以治秀之為郡在蘇杭之間負海控江出其租
庸以佐軍國盖重地也僉謂永嘉陳君師古&KR0738;人䔍信不回委
以民社宜無與譲遂由行中書員外郎擢同知都事又以鎦君
為賢俾去杭與共治焉夫豈故為是紛更也哉亦以父兄子弟
夫婦長幼安生聚力田桑務其什一以供公上恢復之基庶幾
在此戰之力也然戰可以捍患不可以致治任致治者其惟大
夫士乎彼驅民扵豺狼虎貙之口者其不仁亦甚矣今欲反其
不仁而治之無他亦在扵輕重緩急之間而已鐂君嘗協恭所
以與謝侯收治效扵杭其扵緩急輕重盖習聞而身試焉者今
去而之秀使協恭陳君其無異謝矦則治秀如治杭無二道也
謝矦方入參帷幄與公卿將相左權衡右規矩以激昂文武百
司之執事鎦君敡歴二郡有如疇庸考績宜不在他有司之後
况以武捍患以文致治譬猶使舟人操舟車人御車苟各務盡
其所長則未有一日而不千里者也鎦君勉乎哉與君善者咸
分題賦詩以華之余不佞故為之序(至正辛丑二月丁酉)
贈盛斷事詩序
余辱以末僚承乏吳陵公幕下其所以比肩而從事者行中書
省員外郎桐川錢君行樞密院都事秦郵盛君會稽蔡君也三
四人者生不同里閈業不共師友喜怒&KR0738;憎不均嗜欲一旦共
官守服官政論議趨舍舉措謀為亦何有扵世哉頋不苟同以
徇勢不求異以徼名譬之五音必調以琴瑟則怗懘消而和平
作矣盖天下之事是是而非非固無所容其心也公方合四方
俊英瓌傑之士率貙乕驃悍梟雄之將苦心勞思誓先天下為
社稷生民削除&KR0852;孽非細務也吾等出焉不能擐甲胄操干櫓
與猛士銳䘚争一决之鋒扵疆圉間入焉不能興利除害進賢
退不肖效微勞扵廊廟之上又可不協恭盡力去嫌遠疑黜比
暱布公道庶幾禆𥙷絲毫扵幕下乎盖公之奉國與吾等事公
以勢分言則子弟之扵父兄也以休戚言則心腹肘腋衆竅百
骸無一非要害者此吾三四人所素同心榮瘁死生以之自信
不疑非一朝夕矣黽俛鞠躬夜以継旦然而不敢自必其或濟
否也今年秋盛兄由都事擢断事官仍以職事&KR0674;杭分樞府實
公所論也盖國之大事在兵兵之大紀在法法之得失在人苟
得人矣則綱而理之其要舉扵上張而翕之其事存於下然属
任之顓責成之厚非素清謹明恕守正不回如君者亦或未足
以堪其命也由是而言則銓量予奪或輕或重視幕府為何如
哉雖然凡文武百度鉅細緩急幕府莫不預聞而畫諾焉今君
所職固前日相與協恭盡力所謂以琴瑟調五音消其怗懘底
扵和平者也彼同舟遇風吳越相救况子弟之事父兄肘腋之
衛腹心在吾等實不啻乎推是道也雖不敢必其或濟與否然
無所容心扵是是非非在此而不在彼吾等與君尚敢不益務
自勉乎哉同幕之士用韓詩分韻賦五言六韻為君贈而錢君
倡之臨海陳基序之至正&KR0605;丑七月甲子也詩曰銀鞍白
玉珂絲鞚黃金絡同趍紫薇署共入紅蓮幕衆馬敢睎驥累鷙
不如鶚一舉空冀群再舉翀寥廓天高霜力劲日净秋容薄君
家漢廷尉勖哉諒無怍
送邵同知序
越在禹貢掦州之域距杭裁百里前代士大夫厭居侍從者多
求𥙷外服而好事者又多喜杭越山川風物之勝其能言者又
各為詩文誇美之如唐元白諸公是也國家承平百年尤慎守
倅之選然士大夫求𥙷外者或多喜請越至語杭則或有難色
盖杭在東南號為一都會天下所謂聲色伎巧竒珍綺麗之物
可以娛耳目適口體者舉集其市然物盛人衆奸偽亦滋出股
肱近臣或枋政藩輔或持部使者節威行福隨聲与勢角守倅
吏民之本也今進則承風旨徇要束退則具文書備稽考又退
則送往劳来或恕失一醉飽之&KR0794;扵人是務士大夫起布衣至
守倅亦榮矣然時異事殊慎黜陟者固莫嚴扵守倅爲守倅者
槩莫難扵杭杭豈遽不如越哉勢有使之然者則其流風不得
不與之俱靡爾及四方有變杭亦荐遭兵燹向之所謂耳目口
體之奉舉集其市者至此亦澌盡扵是而愛吏民之寄眎承平
無事時宜益難矣淮南邵君師賢由治中進同知郡事其閔閔
焉日與執事最下者協恭守長拊摩瘡痍内則實儲偫餽邊
外則繕城壘戒非常供億紏紛以夜継旦殆四閱寒暑矣然而
未始有難色者盖方面將相以生人欣戚爲己任其率下也不
務苟承風旨具文書賓客往耒亦不敢屑屑焉責醉飽之&KR0794;扵
有司其鞠躬盡瘁者惟民所好悪時其緩急而先後之此今日
之務將相之所責成而師之所不敢不勉也師賢亦何容其心
哉亦盡其在已者而巳爾今年春將相多其能復舉之倅越越
與杭雖皆楊州之域相去僅百里然其人有老死不識聲&KR0694;伎
巧珍綺靡麗者尤其賢者服詩書賤者力田畒老老而長長百世不
能易也扵戲越其猶有先王之遺風乎故承平以来越最號易
治任寄守倅者亦最號得人今越與杭民力俱澌盡然為之上
者信能因其俗而以義使之則易治之風越猶有不待嘗而後
勸者師賢勉乎哉扵其行為賦詩送之而書以為序
送湯都事序
吳與越唇齒之國也承平無事時脩二千石職貢而已一旦群
醜怙終所至騷動吳獨不愛三江五湖之利結驩四方豪雋折
節與士大夫同勞苦戮力方面股肱天下頼之越以勾踐遺民
日夜被堅執銳與猛士勁䘚争先赴死以捍禦浙水東上流逋
誅之敵如浙西有警輒提枹鼓走聽約束雖蹈水火弗頋也越
中或有緩急則䥫騎戈船水陸赴援恐後盖天下以吳為股肱
吳以越為唇齒越以將為司命而幕府又將之肘腋心膂也然
為越選重將易為將求賢佐難盖舉古者或迂扵事守文者或
繆扵情知常者未必知變善斷者不必善謀兼是數者之長而
又俶儻知大体敡歷樞省受知公卿而不矜為苟同者其惟行
樞密都事湯君乎君字仲舉淮南人昔為行省属椽時會越有
變嘗攘臂起行問出萬死不顧一生倉卒决利害以定之今也
從容赴越將任肘腋心膂之寄扵幕府視昔倉卒定變之時事
勢不同然使主將総大綱湯君理百度言聽計納克盡所長將
事或曰州視縣雖巳崇然同知為貳職縣視州雖益卑然尹為
長吏尹之職固顓矣然自辰及酉弊弊焉率以事&KR0674;大府雖飢
渴不暇飲食久之僅得以最考称扵時由是言之為尹孰與佐
州為貳職亦較然明矣夫鞠躬州縣與偃蹇布衣出處固大不
侔矣然使事親讀書無或慊扵心又庸知造物者非所以玉成
之也哉又曰夫祿所貴子逮養者以其能推以及民也德常為
縣治行可稱其殆知所推乎自兵興以来芻粮器械水陸戰攻
之具取給扵州者不一而足而奸吏並緣為市又貿貿焉日夜
侵牟朘剥乎其間田里之民噢咻呻吟而䘚未知所休息者由
上之人不知所以推之之道也德常既知推之扵縣矣則夫舉
而錯之扵州譬之醫者之用藥取其巳驗之方而試之則必未
有痿而不起傴而不信者也德常勉乎哉吾恐是州同知之席
不暇暖而有司者將不得以尋常繩尺較歲月扵德常矣予与
德常善故扵其行以或者之言告之然不以頌而以規者盖知
之深所以望之厚也
送禇士文序
始予未識禇士文氏見其手書宋真文忠公所撰居官四箴筆
力峻整私竊&KR0738;重之及與士文友又知其言行文學皆不苟也
篆隷扵書爲最古習之者必其人之師古者也濮陽吳孟思師
故吾衍子行子行之書號師古孟思學之終身不變士文之書
扵孟思不少譲孟思巳矣今之所謂師古者非士文其誰歟余
生也後不及見子行幸嘗與孟思善孟思以書知名貧約自將
平居鄉里獨喜赴人之急世之知孟思者獨其書而已至其爲
人知者或鮮也孟思沒吾乃今得士文焉士文扵書取法秦相
斯漢中郎邕唐令陽冰諸家罷精神二十年為人書古今文章
刻金石往往傳諸好事者夫篆&KR0674;書之不絶如綫士文師古獨
不懈嗟乎慕古人而不巳見有師古人者如見古人焉此余之
所以愛重士文者乎士文以書游公卿大夫間公卿大夫之為
詩為文稱道其為人者口相属聲相和也然則世之不知士文
者盖鮮矣余雖不足以知士文然方資士文以師古而士文持
州判官牒將赴官海寕而余不得留也士文嘗以蔡氏書融會
成章所謂舉子業試有司不利間用薦者授鄱陽邑丞尋以材
略佐軍中朝廷錄其勞授之今職士文之行也謂余曰吾方
有吏責扵時子幸愛厚我獨無一言以辱私我乎余應曰諾盖
余與士文皆師古者而士文之書獨為著稱夫文忠公百世之
師也而士文又雅好書其箴其言曰廉曰仁曰公曰勤此四三
言者實律已撫民存心莅事者之規矩權衡也士文書其辭則
必師其心師其心者善師古者也以此為吏不既茂矣乎與士
文交往者率賦詩以贈余因為之序
記
吳縣脩學記
平江属縣麗郡城者二縣皆有學而今三皇廟實宋景祐間吳
縣與學官舊址也其徙今郡城西賓興坊廟序齋庖凡四十餘
楹則紹定初縣令趙善翰實改卜焉淳祐之際縣令趙汝趾更
繕完之國朝混一郡縣通祀孔子而吳縣學至正七年逹魯
花赤馬祖憲嘗一修葺十九年縣尹張經斵石作櫺星門甚偉
而廟學更十餘寒暑摧圯就壓槩未遑有植其仆而剔其螙者
兹縣尹楊侯由行中書掾史以闓敏亮達膺是選甫下車即謁
先聖先師環視内外慨然以振興為巳任頋教官方虛席而學
廪告乏且久適鄕貢進士吳興莫孜客吳郡侯雅知其賢因折
節以學事委之遭時多故民罷扵力役侯徒手扵百廢之餘計
未知所出間謂孜曰吳民雖困顇苟以義勸之宜無不用命者
賢父兄察侯意所属咸奮曰吾侯為政殆知所謂後先緩急者
乎夫禮義之可以為國也久矣矦今不鄙夷吳民而欲以禮義
畜之甚盛舉也故宋太師魏國文正公九世孫范廷珍等率緡
錢合五千有竒為脩學費未幾縣之浮屠氏靈巖寺住持標
䓁謂其徒曰吾與儒者雖異師然衣且食焉日與編戶之甿俱
以什一之賦徭于縣幸天惠賢侯非唯編戶者有頼吾徒亦竊
有休利焉彼編戶者不敢自愛其力以佐矦興學吾䓁獨敢私
愛其力乎亦相勉以貲若干緡来助侯曰吾事其殆庶幾矣乃
擇縣曾勤練有幹局者司其出納侯辰入暑縣事退輒至學親
較百工惰勤以程督之中為大成殿後為明倫堂傍為两廡為
齋廬規制大略悉遵紹定之舊而以堅撤腐以直支傾材必貞
工必良視馬侯所脩或有間矣其周之而為官墻履之而為階
戺缺者𥙷之漏者覆之隉阢者填之使安夷之使平其丹堊之
澷漶者飾而新之两序從祀先賢像剥落而&KR1580;昧者更繪而神
明之扵是上棟下宇内垣外墉奠者益崇以嚴弊者益完以好
入其廟儼乎其有臨也升其堂肅乎其有容也師生教飬秩乎
其有序也經始至正甲辰蜡月壬寅訖扵明年如月甲子既竣
事侯率僚佐行釋奠禮退集師弟子員講六藝之文因歎曰吴
為縣地方百里學官與縣治俱麗郡城而境内之人散處山澤
有不得朝夕肄業於學者亦多矣乃呼其父兄而告之若曰吾
欲俾若里有社社有學學有師以教若子弟可乎皆應曰諾居
無何百里之内孩頌相聞口誦詩書而身踐儒行者相属於道
隣州吳江之民曰奚士龍聞而慕之割私田九十畝有竒来歸
以繼廩稍于學侯亦弗之拒也訓導鄧德基黃本䟽其事請書
于石吾聞學校廢興視守令之賢否此古今確論也承平以来
為守若令者不駿奔扵期會則攘臂扵賦歛鞠躬扵簿書盖八
十年扵此矣其不以文具視學校者幾何人哉及天下有變向
之所謂駿奔攘臂且鞠躬焉者䘚莫知所以救之楊侯起家為
材掾一命縣長吏當百戰創痍之際視承平所不暇者若可以
少緩而侯頋汲汲焉束帶詣學正色一呼應者如響而異端之徒
隣州之民不謀而至者恐後禮義之足以感人也盖若是方是
時郡守馬君以師帥之軄綱理乎其上楊矦以縣大夫与丞鄭
翀簿王造典史舒昉劉惟志勸相乎其下上下一德求學校之
無興不可也使凡職守令者皆知不以文具待學校而長民者
必以禮義先天下而天下有不足平者矣楊矦爲縣未朞月而
善政類此者不一而足以不繫扵學故不書侯名彛字好德鄱
陽人董是役者縣曹史李質沈瑞學吏樊龍也(至正二十四年五月辛巳言巳)
常熟州脩學記
常熟儒學宋端平初縣令王爚實重脩距今若干歲而常熟陞
縣爲州又若干年矣至元皇慶間州人楊麟楊鳳曹南金再力
新之自是又若干年至正庚子教授天台陳聚以教養餘力節
縮衆費即其弊螙者而繕且葺焉越二年今守禦元帥兼知州
事海陽盧侯視事之日即謁先聖先師環睹廟學思有以振其
廢墜方是時兵興民困侯知其不堪命乃呼麾下而謂之曰吾
與若属扞兹土方面將相不以吾為不省辱委之民社而民社
所先者曰學校吾將用若属力斯事其無乃以吾為厲巳乎皆
曰斯盛舉也敢不唯命扵是輸財運甓執斧操墁者奔走後先
惟侯所欲為凡前人之所巳葺而不能不圯缺與未及修而在
所不容巳者宜其緩急而次苐之内而禮殿論堂傍而兩廡齋
舍外而櫺星學戟門與夫丹陽公洎后土氏之有祠采芹之有
亭小大畢舉該費錢如干緡皆捐巳俸與學官無所與庀役如
干工悉給軍伍而民不知擾工既訖功侯率同僚以時奠謁享
獻有容師弟子員教飬有所士民具瞻咸曰始侯為州將首繕
州城以衛吾父兄令領邦伯又飾儒宫以教吾子弟侯有德扵
吾州甚厚盍有紀述以圖不朽乎乃伐石来徵文為記竊嘗觀
春秋之法常事不書非常事而後大書特書屢書不一書之常
熟在古爲要荒之地在春秋爲丹陽公言偃子游之鄕在今爲
吳甸名邑凡郡縣通禮孔子而常熟由宋端平迄今廟學亦幾
偐矣然承平之日海内晏安民無戰闘之虞邑無桴鼓之警搢
紳君子仕文學之里役易使之民其視今日爲何如及天下兵
興所在城邑爲墟生民淪胥水火其幸而免者不鞠爲魚肉足
矣尚遑恤夫學校之廢興也哉矦起家武弁身擐甲胄手執干
戈戮力與仇讐戰甃完城堡爲國藩屏此其職也至扵學校承
平大夫尚或有所不暇而矦扵多事之秋乃能不煩學官不勤
民力親率師徒致力扵此而完且速若是是非所當書者乎吾
聞州之民有利學田而奪之者聞侯之風其必有興感者焉夫
正其經界謹其出納使祭祀以時教飬有方此矦有繫扵學者
謹述之以示也他美政亦夥當委之載茟者兹不悉云
守約齋記
聖人之道高矣遠矣七十子之徒學焉而僅得其一體曾氏之
子專用心扵内觀其言行之存扵問荅者殆以守約爲本乎守
約云者反而求諸巳之謂也夫爲學而不知反而求之其不務
爲空虚高遠者幾希太尉府掾史淮南姚君伯升以守約名其
居南行臺治書侍御史周公伯温既爲篆其顔以余辱有一日
之雅又俾文申其義予以爲聖人之道如天之高也如日月之
遠也三千之徒莫不峩冠裒衣濟焉將焉以並游乎申夭之際
日夜俛焉孜卒不過各得其一體而曾氏之子在三千之徒獨
以魯稱頋知以約自守悛焉以夜繼旦不敢少有騖高忽近之
心故一貫之旨卒用是而心領神會扵一唯之頃然則守約云
者曾氏之子所以學聖人之律令歟始吾辱與伯升游迨今且
十閱寒暑矣而其容貌之魁偉望之者知其為遠大君子也久
而與之處則持心也謹而恪操已也卑而譲出詞也謙而退修
已也果而銳其反而求之扵巳也益䔍施之於事也益謙舉而
措之扵物也益恕所謂君子篤已之學或其庶矣乎嗚呼聖人
不復作矣士生乎百世之下欲求聖人扵百世之上舍曾氏之
子吾無望焉然欲學曾氏之學者盍以守約為權衡姑用為記
小丹丘記
予五世祖由永嘉徙台之臨海距城百里而遠臨海之山大率
自天台支分綿綿延延若萬馬東奔而飲于海予家實在焉予
蚤孤不逮事先君子甫兒時即有四方之役道過天台不復能
記憶少長閱天下圖經所載始知天台為名山而予家去山之
遠近了不能隃度也豈惟山哉宗族婣黨親䟽穉耊要亦不能
盡悉鄕人有自東而西游偶與之接者聲相劳苦乃或始知其
䟽戚遠近否則不相知者十七八予少以貧賤役四方久居于
吳婚娶于吳育子女于吳衣帛食稲于吳母没葬于吳之壌㒒
妾厮飬皆吳人盡室皆吳語而予獨操越音于其間予所處亦
豈得巳乎哉羈旅四方食飲服御與吳人異者或鮮矣四方之
人遂皆以吳人目之而予老且仕不出吳境吾自視亦吳人而
已乎今年春予於所居西偏治廢圃可半畝即其中陋屋三數
椽稍治葺之因扁曰小丹丘昔晉孫興公賦天台有曰仍羽人
扵丹丘後之人遂以丹丘為天台之別稱予今扁之盖猶有昔
人不忘其土之意乎予生於台台之戚婣少長不必親也予長
於四方而吳之家室子女不必䟽也而治圃也何以丹丘為哉
且予五世祖家臨海而五世之上不必知也予今居吳而後扵
予者亦不必其知也凡人五世而親盡親盡則塗人而巳自予
以往未能為塗人則或猶用知者故予扵圃焉發之予扵圃不
遑締搆之事屋上棟下宇皆仍舊稍加塗墍者予所能也江湖
好事者或持梧桐篠簜橘柚芭蕉薝蔔萱蘭之属耒則雜藝扵
圃客自淮海遺以兩鶴甚潔白可翫同門友起居郎金華戴叔
能善為古文詞予求為之記而又自志云云者恐人不知予非
吳人而後之人不知吾為台之人故詞繁而不暇略爾
墓志銘
鄭國公并夫人合葬墓志銘
公諱懋字德懋宋末避難通州因占籍焉父道榮贈參知政事
榮陽郡公母王氏榮陽郡夫人公少負氣豪宕以信義稱扵人
妻夫人戴諱妙寕嚴重寡言執蠶織麻枲以奉祭祀賓客號盡
婦道今吳王居鄕時公常從之游夫人間竊視知其非凡謂其
子元明曰此人豪也盍謹事之且為次子元紹求昏至正癸巳
王舉義兵江淮間公首率元明䓁居麾下夫人内則綜家事給
餉餽親製戰士之服窮晝夜不倦外則撫士䘚如已子人皆樂
為之用今江浙左丞吕公珍来自興化夫人見其俶儻因為公
言公與語大悅即分授以兵使事楚國公俾居左右而属任之
無何公以疾卒秦郵之東郭年六十有四元明以兵事嚴藁葬
海陵之茅山及師渡江元明䓁奉夫人居吳時年幾六十祁寒
盛暑織絍不廢雖貴且富服御飲食如平時獨好施予鄰里有
不給者賑之恐後呼元明䓁誨之曰若等由布衣起畎畝遭遇
非常克有今日吾聞之大丈夫所自許者忠與義耳尒苐盡力
事上母曠乃職貽吾憂以至正甲辰正月得疾元明元紹朝夕
侍湯藥弗違左右夫人力疾語之曰我疾殆無他若䓁受重寄
勿以我故怠乃事也乙巳八月有司論功封爵公贈榮禄大夫
淮南行中書省右丞追封鄭國公夫人封鄭國太夫人命下病
已亟即呼元明䓁曰妻祔于夫禮也若父權厝淺土其將有待
乎今仕于吳若䓁親則胏附任則股肱義不可去墓在泰非吾
所以即安也我死必與若父合葬于吳此吾志也是年十月廿
五日卒于正寝享年六十有六子男十人長元明榮禄大夫江
浙等處行中書省右丞兼同知樞密院事次元紹昭勇將軍江
浙行樞密院判官餘皆先卒孫男十三人女六人元明䓁告遷
公柩遵治命也初夫人之䘚也基走弔焉右丞與院判奉其客
樞密都事會稽姜漸之状泣拜而言曰元明之先實宋魏王廷
美十世孫宋亡避地通州當是時先祖年甫十三匿姓潘氏所
因以為嗣戴亦宋宗室外孫元明䓁遭時多故未遑請於上復
姓氏今不幸先夫人奄棄諸孤雖纍然齊絰不敢忍死去苫塊
然合葬之命不敢忘也今謹奉先公之柩至矣卜以是年十一
月甲申合葬于長洲縣習義鄕上苧之原幸吾子哀而銘之基
觀自古豪傑舉事率不階尺土而妻勉其夫父勸其子䘚以義
氣相許與成大業兹因公夫婦父子而觀今之世豈偶然哉乃
按状為銘曰奕宋胄匿姓民間低佪草野備嘗艱艱提擕二
季擇主而從曰有内助克昌厥宗子服戎行母躬蠶織以給餽
餉以供矢石有来孔武眎如已子曰惟二季無間兄弟天啓吳
邦臣忠母貞生膺顯爵殁垂令名我作銘詩以告来裔上苧之
原有崇弗替
王處士墓志銘
至正二十六年歲次丙午六月庚辰王處士卒于盤門之寓廬
基蒲服走就位哭弔王遣内史諮議某元禮典喪事越六日元
禮以状授予為銘維夏五處士寝疾王命基走其門問状時處
士巳不能言顧侍旁老婢使億度欲言之意若曰臣幸老王土
死無憾矣基以其言復王哀之即命善醫候疾今不幸由是不
起而基官太史銘固其職不敢辤乃序而銘之處士諱鑑字明
卿姓王氏世為真定晉州之安平人曾祖用祖彬考瑁台州寕
海丞妣畢氏處士少侍父官江南遂隱居吳門娶李氏子男一
人曰淳先廿五年䘚故今無子處士病且革以畢夫人弟之孫
為後名継善扵是處士年七十有三矣王命有司買地吳縣靈
巖鄕穔山之原葬之時七月丁酉也初江南内附中原士大夫
多不樂仕南方寕海府君以將仕郎任吉安路安遠縣丞獨歎
曰臣子豈可以卑小官憚遠涉而使遠人不蒙朝廷之惠乎即
馳至縣縣入争裒金銀以獻府君謝不受召其人慰遣之三年
遷平江吳縣尹以善理民著稱未幾會京部以前除州縣官多
躐䓁著令咸降二䓁府君巳受七品秩因改授將仕佐郎徽州
路休寕縣主簿遭母喪時丁憂未著令君曰吾扵母而不盡吾
情何以教民乎即觧官持服去服闋轉登仕郎台州寕海縣丞
治行如在吳縣時府君年未五十即謝事居吳時天下承平南
服無事四方衣冠皆樂居吳中處士日侍府君左右入則躬定
省職温清出則從搢紳諸老講經義為文詞俊邁機警為同軰
所推服及基游吳時處士年已五十餘議論風采高明倜儻朋
友過門無少長皆樂與傾盡家貧無甔石之儲應門獨一老婢
客至輒扣鄰家門問酒酒至輒對客劇飲酒盡再謀雅善談論
然不及時事亦未始以一毫私已事干人如此者終其身處士
少與弟鈞同學扵燕至順改元鈞舉進士及第終沈丘縣尹府
君以鈞貴追贈從仕郎真定路安平縣尹妣畢氏封宜人處士
遯跡江湖隱德弥耀中外論薦前後章皆不報処士平生博學
為文章多不留稿特&KR0738;唐人近體詩時有所賦詠皆平實沉毅
如其為人晚年貧益甚節益堅閉門獨居足跡不出門者二十
年晏如也王初入吳獨求處士之廬而訪之處士與言皆仁義
為得民心之本甚嘉納焉嘗語人曰王處士吾友也故其䘚之
日用深悼之且曰王處士以節義高天下然貧無以為喪凡送
葬䘏家有司悉任之嗚呼此處士之所以高天下也是宜銘曰
鳴呼處士受材孔良出言允臧遇興廟廊而不膺棟梁懷璧而
蔵嗚呼其可傷
傳
傳古民傳
傅古民者金華人也善方數尤邃鍼術里中長者如故侍講黃
公最慎許可頋折節與古民善在朝與公卿言輒稱道古民古
民亦雅欲遊京師行至毘陵會公請老歸江南古民亦弗果行
遂以醫知名蘇常間倫軰因往往推重古民遇竒疾必引與參决
每議論出入靈樞太素言無所譲人用益多之初古民至會稽
見老翁病僂伏行市中甚苦群兒聚觀狎咲之古民惻然曰此
所謂戚施不能仰者也頋蒼頭耴鍼砭視其俞刺之有頃翁徐
起信背掉臂挺然以去若無所甚苦者時宣城貢公泰甫爲郡
理官聞而異之已而貢女之子病風搦亟迎視之古民曰此客
熱干正氣法當&KR0778;以散之用其言而愈去年冬予婦有疾候古
民胗之曰此胃口蓄熱故病脾痛善嘔而食不下噎炙中脘砭
上脘尋交&KR0778;以𥙷瀉之時方雨雪或難之古民曰此拘士之論
逹者不耴也由是病旋已古民療疾多竒驗類此古民性簡直
不苟合至用其術鮮或能過之也
夷白子曰宋南渡時金華傅氏聚族數百口緦服同㸑世稱為
義門國初有以嵊縣尹致仕與里人王鏡潭俱淂鍼法扵故
竇文正公者盖古民之先大父也王氏有子亦克世其業然論
五診乃適度量規矩權衡繩墨以別百病傅氏尤有所授云
夷白齋稿𥙷遺
