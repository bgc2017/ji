夷白齋藁卷之二十二
臨海陳基著
金華戴良編
序
程禮部集序
文豈易言也哉國家混一百年能言之士莫不各以其所長
馳騁上下以鳴太平之盛求其雄深奥衍跌宕離倫施之訓謩
薦之聲詩自出機杼與漢西京唐元和宋慶曆以来諸作者争
衡千數百載而天下聲文為之丕變則蜀郡虞公豈非偉然命
世君子哉當是時豫章揭公亦以其峻潔之詞更相振耀海内
争師宗之並稱曰虞揭而文章之盛極矣至元重紀元之初余
至亰師虞公已退居田里久矣幸辱拜揭公而與其賓客者游
故禮部員外郎新安程君則虞公之所雅敬而揭公所尤畏厚
者也君盛年時挟所有客亰師介然自持不苟務造請居窮守
約人所不能堪而未嘗一日不鑚研六藝紬繹百家漱滌刮磨
與古為徒盖性能而好之之䔍如此非直事剽竊衒華藻以馳
騖聲勢而巳撡筆入舘閣得官殊不以崇&KR0763;利鈍為意故仕而
貧益甚至語文章則二公賓客槩莫能與之争鋒余嘗評其文
如泰山之松氣凌青雲天風夜驚萬籟並作側耳而聽猶季札
適魯而聞雅奏莆田陳公衆仲以文章名家亦以吾言為然使
鳴太平以盡其所長盖百鳥之孤鳳也然寒飢困頓三十年守
常調如一日而介然不苟之風與詞俱厲不少衰年踰六十甫
入直翰林尋教國子拜南行臺監察御史擢禮部為尚書郎方
將頡兩制大其聲音以鳴其所未鳴者而君老矣間奉使江南
欲觧圭紱還
朝廷求先人墓廬爲首丘計而道梗不能歸竟客死錢唐之西
山之僧舍余走吊其喪且臨壙哭之曰天能窮其身而不能使
其文不工能使其道不大行扵世而不能使其文不傳嗚呼悲
矣先二十年余哭莆田扵亰師今君之沒又哭之斯文之緒豈
遂終絶也哉門人張吳同里且親收拾遺藁會粹爲三十八卷
與同門臨安胡世顯校正刻之以余辱有忘年之好属爲之序
君名文字以文自號黟南生云至正二十二年十一月丁未序
孟待制文集序
國朝之文凡三變中綂至元以来風氣開闢車書混同搢紳作
者與時更始其文如雲行雨施&KR1480;霈萬物充然其有餘也延祐
初繼體之君虚己右文學士大夫涵煦乎承平鼓舞乎雍熙誓
以所長與世馳騁黼黻帝載鋪張人文號極古今之盛然厲金
石以激和平之音肆雕鐫以篆忠厚之璞而峭刻森嚴殆未昜
以淺近闚也天曆之際作者中興上探詩書禮樂之源下泳秦
漢唐宋之瀾擺落凡近憲章往哲緝熙皇墳光並日月登謌清
廟氣陵騷雅由是和平之音大振忠厚之璞復還其用力也如
藺相如抗身秦廷全璧歸趙嗚呼其難矣㦲今翰林待制孟君
砥礪成均激昂俊造扵斯時也固已步趋延祐之轍而先後之
矣乃敡歷省臺左章右程問其職則𥙷闕而拾遺也詢其業則
稽古而立言也人方汲汲我獨熙熙衆皆碌碌我則舒舒扵是
又奉其所謂忠厚和平者綢&KR1230;扵詩書周旋扵禮樂浸淫扵秦
漢優柔扵宋唐身勤而詞愈脩跡顯而業益專髮種種而志彌厲
雖劫以兵衆不變也其用心亦精矣文章與時升降故氣勝則
野詞勝則巧要非人之所能為也天也今孟君之文棄峭刻而
就和平却雕鐫而趋忠厚毅然扵三變之後操不野之音寶不
朽之璞若固有之充是道也吾知其全璧而歸無憾矣詩文揔
若千首釐為若干卷序而存之以伺知者君名昉字天暐西人
也至正十二年十一月已未序
金佗粹編序
宋高宗承祖宗之緒雖間關播越退保江南然與漢光武不階
尺土者異矣而靖康之敵又非新室赤眉之北南渡將相肺腑
爪牙之臣亦非若曩時馮異仗劒而崛起者加以重熙累洽仁
漸摩浸漬淪膚浃髄垂二百年一旦兩宫蒙塵宗社為墟中原
父老日夜欷歔思宋不减三輔然光武弟徒步南陽左祖一呼
盡𣸪高皇帝舊物其故何哉盖光武知人眀見萬里高宗舉國
聽扵權臣故回溪之敗馮異之罪小朱仙鎮之捷岳飛之功大
光武不以一挫之失忘遠圖故異卒以再造之功興漢室高宗
不能因戰勝之鋒用岳飛而徇主和之議任秦檜故以恢復自
任者適足以媒忌嫉之口以忠貞許國者卒無以逃鍜鍊之禍
夫所貴乎中興之主者不以其能雪父兄之恥光武考之烈乎
今舉垂成之業而棄之使馮異君臣專美扵千載岳飛父子㗸
冤扵地下此孝子忠臣所以讀金佗粹編者未嘗不為高宗惜
也飛父子沒餘二十年孝宗受禪其孫珂實始以籲天辨誣錄
詣闕訴上由是詔賜墳廟復爵位頒封謚禄遺孤時高宗為太
上皇猶及見之吾意其北望舊亰必恨不誅秦檜以謝天下嗚
呼巳無及矣編捴若干卷今江浙行中書平章政事兼同知行
樞密院事吴陵張公命斷事官經歷吴郡朱元佑重刻且曰西
湖書院岳氏故第也宜序而蔵諸至正二十三年三月甲子左
右司郎中臨海陳基序
飛雲樓詩并序
浮光王君季野由其先公參政賜苐吴門群公子幼學長娶
不出吳境而季野别業扵是有在笠澤者矣參政公䆠業焜燿
事親尤盡孝季野盖酷似之故游釣所至輒不忘其親此飛雲
之楼所以作也予家天台少以賤貧走四方每東望白雲輒興
狄公太行之思嘗竊歎曰狄公社稷臣也吾何為者乃妄自擬
狄公尋復自念古今賢不肖窮逹雖殊然人子之扵親寧有二
致耶乃奉母来吳名其室曰白雲山房季野翩翩貴介頋能折
節好學日與布衣韋帶之士游雖以予之無似既辱与之交又
數要予登其楼以共適其適江湖際天上下一色相與
上地變扵下人變扵中甚矣哉素之不可以不安也方今
聖神御天賢智在位五典從而百揆叙三光明而九土平君子
扵是退而歸曾閔事親之孝服冀缺夫婦之敬䔍夷齊兄弟之
譲尚孔子子産叔牙夷吾朋友之風熙熙焉施施焉安其素扵
其中田之廬如金君伯祥者亦可謂太平之幸民矣易曰父父
子子兄兄弟弟夫夫婦婦而家道正又曰君子思不出其位其
其不謂是歟天台陳基升其堂而樂之乃作詩曰莫高者天
日月麗焉莫厚者地河岳位焉俯仰兩間惟人實參之厥有恒
德是以為秉彜君子允蹈斯曰安素以家則正以國則衮爰治
我廬爰闢我室以敦我宗姓以樂我婣戚爰樹我桑爰藝我稷
以製我衣褐以為我酒食天之與我惟曰有常分聖亦有言遯
世而無悶匪高曷以覆匪厚曷以載庶幾夙夜永底無悔
息畊亭詩有序
余讀豫章鄭士亨氏息畊亭記見君子有高世之志焉士亨䔍
學力行為文章一夲扵古使出而鳴國家之盛則其志之所
存豈徒言哉今退而畊扵野艾蓬蒿斬藜藿為亭以息其勞朝
則服田事夕則誦詩書六藝之文以求周公孔子之道而其自
附古人猶有取扵擊壌翁嘻翁固高世之士也哉吾聞后稷之
治穡茀豊草薙稂莠去蟊賊然後苗之彂者堅秀者好而秋之
穫冨焉士之扵道也亦然斥申韓茀豊草也距楊墨薙稂莠也
排佛老去蟊賊也扵是禮以畊之義以種之而人情之田斯闢
矣士亨之治穡不戾扵后稷則其扵道也固擊壤翁之道矣余
未能士亨以䆒其說扵其歸也賦息畊亭詩詩曰我畊扵野穮
之蓘之我田既臧我苗日滋尔狼尔莠𡭗螟尔&KR2888;不務去之為
苗之賊我田既登我稷惟馨維春維秋以嘗以烝維我百榖匪
種曷獲維我百骸匪勤曷息勤之以時息之以所式謌我詩以
御田祖
送脫歡參政詩有序
參政元鼎公以勲閥世胄折節講學江漢間與寒畯韋布之士
角藝有司擢高苐為天子門生欝然以文學政事名當世由州
縣歷郎署積官位執政皆在江西省用兵以来親與士大夫同
勞苦凡十閱寒暑文武忠孝精敏絶人至正壬寅冬十一月入
亰師道由淮䠂獲納交下執事終日論談非古今理亂則政事
得失温乎其容藹乎其言浩乎其有源委也基游四方且老矣
辱知公卿亦不為少獨恨見公之晚山東羣盗告平公買馬束
&KR1019;治行甚遽基惜其去不敢留因賦詩以泄其思詩曰
相見各云遟相别何太遽依依淮陰郭望望山東路山東路已
平萬里接神亰衣冠朝鳳闕鴈行皆弟兄故舊驚還喜華髮今
如此留得寸心丹歸来奉
天子
夷白齋藁卷之二十二
