克齋詞跋
案花菴草堂二集俱不載沈端節故其品行亦無從考
帷馬端臨云字約之家於苕溪豈即沈會宗同族孫沈
會宗詞亦不多見其膾炙人口者惟詠賈耘老苕上水
閣一闋云景物因人成勝槩滿目更無塵可礙等開簾
幕小闌干衣未解心先快明月清風如有待誰信門前車
馬隘别是人間開世界坐中無物不清涼山一帶水一
派流水白雲長自在苕溪漁隠云賈耘老水閣遺址正
與余水閣相近景物清曠悉如會宗之詞故余嘗有句
云三間小閣賈耘老一首佳詞沈會宗今讀克齋詞風致
亦甚相類獨長於咏物寫景又不墮鄭衛惡習殆梅溪
竹屋之流歟海雲毛晉識
