







　　欽定四庫全書　　　　　集部四

　　寧極齋稿　　　　　　　别集類三(宋)

　　提要

　　(臣)等謹案寧極齋稿一巻宋陳深撰深字子
微號清全平江人宋亡後棄舉子業閉戸著
書天歴中以能書薦逃匿不就所著有讀易
編讀詩編今皆未見惟讀春秋編刻于通志
堂經解中其詩則僅有鈔本流傳而已此本

前有顧嗣立名字二印葢即元百家詩選之
所據巻末有題識曰陳清全先生詩稿藏于
荻溪王寧逺氏泰昌改元八月十日張丑敬
觀丑以賞鑒書畫稱而不以收藏圖籍著詳
其語意殆從真跡録出歟後附詩一巻别題
曰寧極齋遺稿考元詩選深詩之後附刻其
子植詩五首核之皆在此巻中嗣立稱其遺
稿若干首出于祝希哲手抄併録鄭元祐所

作墓銘于後必當日親見墨跡故有是言但
元詩選題曰慎獨叟陳植而此本乃題寧極
齋遺稿似乎深之外集殊為淆混今改題曰
慎獨叟遺稿以相區别深父子詩並舂容閒
雅不失古風然核其體裁如出一手且深詩
中多酬應仕宦之作與鄭元祐所作植墓志
稱其以文行學術結知于士林時方承平巨
室大家将私淑其子弟者必厚幣延致云云

大槩相符而與深之閉戸著書者頗不相合
疑或皆為植詩而傳寫訛異誤以為深然如
輓褚伯秀詩又似乎是時植年尚幼别無顯
證姑存疑焉可矣乾隆四十六年十月恭校
上

　　總纂官(臣)紀昀(臣)陸錫熊(臣)孫士毅

　　總　校　官(臣)陸　費　墀



　　欽定四庫全書

　　寧極齋稿

　　宋　陳深　撰

　　擬騷

　　我思古人

　　陸君承之余畏友也其好古嗜學與余同而天資爽
朗邈不可及暇日撰此辭遺之冀有以勵我也

　　繄古人之寥寥兮夫何思之弗諼蹇余生之獨後兮曽

不得與之周旋曠斯世而勿見兮故増欷而永歎撫遺
籍而𤣥覽兮□所聞之可尊彼丹心之耿著兮諒雖亡
而實存苟遡風而遐契兮尚何有於古今覧元化兮無
窮感徂景兮如駛余髪兮種種余懐兮亹亹駟黄虬兮
遐征仰超然之髙軌猗聖言兮如天至道兮如海超鴻
濛兮何極窺浩茫兮無涘孰導余以正適兮遵坦涂而
容曵惟諒友之昭昭庶訂余之憒憒嗚呼噫嘻古之人
兮恵我無疆忽不見兮心之傷余之思兮曷云其忘往

者不可及来者猶可望非夫君之相和兮誰逍遥以徜
徉

　　古詩

　　送曹叔時歸淮東

　　羲農去我逺醇風日以澆遺經祕幽㫖千載空寥寥濂
洛導其源百川始東朝我生性顓䝉望道彌堅髙鍼砭
無良友窮居困煩囂東平曺叔子妙年振英翹古心黙
相契一語神情超髙堂奏綠綺長空激商飈譚𤣥探要

妙力學耡虚驕方期拾瑶草歸袂何飄颻淮水白浩浩
椘山青遥遥相思意無盡贈子一長謡

　　重𤣥寺旃檀林桂花

　　有桂生祗園團團擁旌盖靈根挺盤錯翠色深晻藹疑
從鷲峰移迥與峨石對(寺有峨眉山石)商飇動閶闔夜氣凝沆
瀣清芬彌六合芳意函纎芥華飄廣寒府金布如来界
天空氛翳滅冏冏凉月挂幽人夜禪起浄想湏脫解清
逰時獨行真賞聊自愛妍華易銷落徒抱貞心在蒼鸞

寧復来臨風發深嘅

　　姑蘇臺晩眺分韻得髙字

　　殘陽古城曲岌岌荒臺髙不知何年創尚爾結構牢青
山擁危楯白水環空壕羙哉此山谿慘澹悲雄豪當時
一戰覇意氣何矜驕蛾眉坐傾國忠魄随怒潮空餘故
宫苑寒雀飛野蒿佳辰晤良友清眺舒煩勞夕風振叢
薄鴻鴈中天號永懐五湖客一舸凌雲濤浩歌滄浪詞
願言從逰遨


　　送釋存逰苕川蒹懐子昂學士

　　呉興山水邦杳藹雲氣萃岡巒抱縈廻溪流㵼清駛逍
遥烟中客縹𣺌雲際寺振錫赴幽尋攬袂接遐契是時
秋正中曠朗天宇霽明月射神珠光彩難自閟漁歌和
遺音茶經詫幽事欲從煙屫逰苦為塵鞅繫緬懐金坡
英歸来雲壑媚采采白薲花因風為遥寄

　　次韻陸承之嵗暮述懐

　　鵾鷄晨先鳴絡緯夜虚織物情固有殊亦各競時急遥

遥丘中士荆扉晝常閉賦詩悲徂年開卷懐往昔廓然
一言得不願千金易大江流湯湯白日如過翼虗堂拂
朱絃冄鼓三嘆息西山遺清風頴水有竒迹朂哉望前
修猛志庶可及自當葆天和政不慕人益

　　孤鳯篇上静軒閻學士

　　南山有孤鳯丹羽何葳蕤朝餐瓊樹實夕飲天津池岐
陽曽一鳴千載今無期將從和風翔俯視塵壌卑梁藻
匪君食枳棘匪君棲遐舉崑丘陽肯為雲蘿覊坐遲簫

韶成振翮還来儀

　　送周必明北上

　　天寒霜霰繁嵗晏日月駛周子何倉皇孤征詣燕薊寥
寥抱遺經皦皦蓄幽志青雲既交薦白首期一試蒼松
多勁枝老鶴負竒氣扶揺信可摶髙冥不難致泮林日
彫疎子矜氣淪替側佇典型人復理俎豆事明年候薫
風矯首江南澨願偕魯諸生敬攬叔孫袂

　　隴西太夫人八十夀


　　恒山鎮朔野積翠凌太虗中有仙子宅霞光抱雲居怡
怡伯陽姥八十顔猶朱神交殷玉女祕字傳金書逍遥
人間世静夀仙者徒令子返烏哺専城綰菟苻金章暎
彩服錦障承雕輿前有命婦掖後有𤣥孫扶春風溢慈
幄曉日暉慶圖海桃摘霞實靈芝掇雲腴南山為爾夀
北斗為爾㪺人生天壤内菽水歡有餘矧兹夀且貴身
與五福俱厚徳獲隆報彼蒼黙相孚詩人頌燕喜此樂
不可渝


　　寄題天與清香臺

　　芳園矗層臺宛在江之曲何年植瓊樹粲粲紛在目羙
人芙蓉裳超遥䖏空谷時登月中觀玩此枝上玉幽芳
忽吹来妙契心自足維皇豈虚畀真意盖有属夜䦨耿
無眠霜霰天地肅寥寥翠禽語葱曨曉光旭

　　簡秦章甫(章甫中飛文之禍得釋詩以道之)

　　楚楚洛陽生清介常寡與宦逰江之南移家寄呉渚辛
勤奉㫖甘言動無過舉陽春萬物新霈澤均施普乗風

方髙翔摧翅墮網罟飛文中善類横逆夫孰禦白日照
丹心皦皦中自許有能辨冶長終然脫石父操存諒深
固夷險咸善䖏渉難知彌明履變徳益聚静探元化心
憂患真玉汝

　　慰陸子順喪偶

　　歳晏登禹陵山水清逰縱廻艫艤西湖壎箎諧伯仲旅
忩燈㷔青炊臼感幽夢絶絃聞遺聲據藜發哀慟重憐
逰子情懼乏尊章奉凄風動虚幌斜月照飛棟芳膠解

鈿朶流塵昏翠鳯荀香悵未歇潘詩應屢諷孤獸駭哀
鳴離禽感幽哢䝉莊亦何人傲倪自驚衆遺情信良難
至理堪折衷

　　題梅圖

　　玊妃還絳闕委珮煙江濵瑶華振英采照曜山水春海
若不敢受謂是天上珍掌管倩姮氏封䕶煩滕神風標
二公子素服靚且新邂逅蓬莱使翩然與相親畵師何
從見泚筆開清真數幅懸髙堂一洗凡格塵我欲商妙

語喚起逋仙人

　　曹叔時見過索餞篇

　　泄雲䝉朝日㣲雨霑庭除幽人掩闗卧門外無来車曺
子别經嵗枉道過我廬謂余抱文藝胡為守鄉閭余曰
匪髙尚褊性渉世疎上奉白髪親餘暇讀我書豈如叔
時甫玅年羙名譽詞華爛絺繡問學滋新畬奉子一巵
酒聊為譚斯須威鳯翔髙閣逸驥騰雲衢及時樹逺業
臨事母踟蹰


　　夀元俞治中

　　凱風蕩清淑秦溪鍾妙英世徳裕後逺盛年振清聲余
昔客君家君甫十二齡期君世濟羙事業如甘卿㣲言
副深望榮涂踐修程東呉大藩地政繁任匪輕剸裁得
終賈㳺刄新發硎勉奉兢兢戒毋著赫赫稱臨下必以
莊事上必以誠勤勞慎細事恵愛甦疲氓制動由静一
養心貴和平嘗聞公輔量允矣王休徴(王祥為别駕世以公輔期之)

　　題梁中砥詩畵圖(中砥有送存書記詩云一聲兩聲松子落一片兩片楓葉飛夕

陽在山新月上道人相伴一僧歸趙公子昂畵而為圃中砥索詩澷賦一首)

　　山昏歸雲歛葉落夕飇驟疎松漏㣲月清光照巖竇烟
中二仙師一笑欣邂逅行行撲空翠杖屨相先後清景
適與期得句若天授畵成詩逾絶開卷消鄙陋如飲中
冷泉可嚥不可𠻳我懐陶貞白日夕夢三秀何年卓茆
庵餌术衍遐夀

　　丁酉元日

　　夜中不成寐卧覺風剡剡殘寒賈餘勇飛雪猶厲慘黎

明卷新霽旭日光晻晱窮隂得陽和春氣已先感負暄
南軒下余生亦云忝髙門誰能走蓬户鎮常掩馳車聽
奔湊慶語絶媚謟自甘守疎慵豈復嘆坎壈濡毫寄柔
翰隐几坐文毯壺傾酒不竭爐擁火始燄吐詠探清新
研書味真澹流光信難駐華髪那可染拊巳欣有得感
時能無憾貞吉宜嘉遯心亨由習坎浮雲易盈歇神鑒
常淵湛黾勉奉吾親力學深自貶

　　送沈彦楚


　　清才不數見世固未易識如玊在荆山落落混於石沈
君義興彦恨我未良覿陸子不妄交稱許斯為得况有
闕里孫延之致經席比聆道呉閶捧檄建徳國髙歌誦
唐虞諸子有矜式巖灘浩煙霞山水澄鮮碧暇日一登
臨清賞慰愁寂

　　别衛山齋

　　何䖏桃花源超然欲髙舉永懐塵外逰遐契煙中侣時
從清夜䦨黙探元化祖尋幽得佳勝將期結茅宇任公

五十犗朅来向江渚投竿魚不食歸興浩莫禦遥岑下
落日薄雲閣清雨揚舲呉淞濵褰裳采芳杜長歌去英
淑未卜重晤語相期㑹有時散髪卧雲嶼

　　送許希元尉徳清

　　士生天壌内所抱者竒氣當觀人品髙豈向名爵貴子
真第一流淪迹南昌尉至今疑仙去風節照百世希元
人中豪未識我深愧嘗聞畜愛馬童子刺而斃略不動
聲色度量有餘地豈易議淺深是固余所畏陸子少許

可欣然紀其事邇聆尉山邑芒刄聊小試苕水清且迅
苕民號難治願言化以徳勿但施法制令聞起在今㣲
言毋我棄

　　題鄭栢忩所藏蓮社圖

　　白蓮生清池至㓗塵不汙當時取名社亦以清浄故樂
國初無有莽莽果何䖏陶公寄醉鄉盖深得其趣公何
挽不入謝何推不去逺師信髙識心雜固不取盗循彼
何人一見乃深許士固未易知身名期嵗暮遺風驚千

祀流落見緗素永懐名山逰樂與善人遇匡廬青拂天
江水日東騖我將解世纒已辦登山具載酒酹淵明問
津桃源路

　　内人臂白鸚鵡圖

　　華清宫中歌既醉南海竒禽逺争致玊環最愛雪衣嬢
當時曽得龍顔媚璿房雕㩜春日長繡䙀嬌兒在傍戱
君王憐汝解語言懐恩不說宫中祕臨風鷙鳥何軒軒
嘆惜純良遭猛厲苕翁冩出當時事側立紅衫内人臂

江花滿地不忍看空拂畵圖憐俊慧

　　夀金仁叟

　　嬌黄著栁回東風玊霙恊瑞飛璇穹金㹸噓暖香霧濛
銅槃蜜炬光如虹尊前笑挹南極翁海桃壓袖朝霞紅
蒼蒼五桂雲巃嵸南山翠色摩青空仁者静夀如山崇
世間凡語難形容

　　書駿馬圖

　　王良伯樂骨已朽曺覇丹青亦希有開圖歘見神駿姿

對酒髙歌雄劍吼秪今騏驥困䀋車落日長鳴澷昻首
嗤嗤俗眼迷天機相士嫌貧馬嫌瘦

　　贈道眼相士

　　岳生年少精悍姿雙眸照人烱秋水氣直雲天亦自竒
口譚風鑒政可喜一鶚盤空勢輕矯夕風吹波雲欲起
海岸相逢話不休一笑人間五百祀方瞳祗合相山中
燕頷自堪侯萬里人生出䖏難豫期浮雲變化無窮已
巫咸一去不可追歸来心服壺丘子


　　近體(五言律)

　　南逰

　　驅車登逺道白日忽西流宇宙驚新夢山河感舊逰雲
迷江令宅月澹庾公樓已巳知何奈長歌去國愁

　　晩望

　　莽莽荒城下悠悠古道傍秋風吹草木落日下牛羊感
慨悲新事登臨嘆異方長吟意無極回首一霑裳

　　春日即事


　　忽忽春將晩幽忩趣亦佳山蜂時入座野鼠晝縁階俗
事何能巳浮生信有涯莊書讀一尺聊復散幽懐

　　次韻贈錢徳鈞

　　嗜書仍好古亹亹一生心搜抉無遺隠幽憂不廢吟雲
鴻𣺌何許煙海浩難尋悵望髙深意秋空起暮隂

　　寄友

　　山中太玊子比日復何如自恨數年别無因一寄書江
湖驚老大日月暗銷除㑹晤無期在憑詩問起居


　　寄友

　　海内皆兄弟情深莫若君那知經亂後翻作久離羣皎
皎雲中月悠悠巖上雲相思不可見清夢遶江濆

　　懐錢徳鈞

　　城南寡徒侣錢子數来過翰墨相娯玩文章互切磨交
逰常不厭間濶竟如何風雨懐君夜空齋秋思多

　　登陽山妙浄院

　　野寺雖牢落山僧亦自如幽栖鄰虎穴靈跡近龍居地

勝軒楹古天寒草木疎慿髙望城郭把酒一欷歔

　　賦月中桂

　　天上何年種婆娑碧樹幽根盤蟾窟古花落鷲峰秋秪
恐氷輪礙時煩玊斧修素娥乆延佇攀折使人愁

　　江上

　　放跡清江上悲歌惜嵗窮孰能回白日我欲問蒼穹天
地遺民老山河覇業空清愁無著䖏卷入酒盃中

　　次韻沈沖叟見訪之什


　　卧疾蕭齋冷門深一逕苔空庭小雨過瘦馬故人来把
酒悲新事論詩畏逸才未能親往謝病眼怕風埃

　　次韻沈沖叟閑居即事

　　晨起盥櫛罷焚香黙坐餘朝陽上忩戸寒雀下庭除隠
几商清句開椷閲素書吁嗟望塵客徒解賦閑居

　　㑹霜晴詩

　　旭日照蕭晨凄清不受塵冷光明似雪冬暖勝如春紅
葉輝相照黄花色愈新南忩差可愛曝背豁天真


　　其二

　　朝暾上髙樹霧卷海天遥勁氣乘寒凝嚴威見日銷鐘
清出逺寺馬滑恐危橋稍逼南枝暖疎花破寂寥

　　次韻陸承之寒夜有懐

　　客心驚嵗暮不奈送愁頻茅屋夜来雪梅花江上春驅
車㫁行旅閉戸有髙人奚待扁舟興風期暗與親

　　其二

　　壯志寥寥在流年冉冉催寒燈和夢照暗雨挟愁来白

雪詞難和青山首重回夜䦨渾不寐慨想陸機才

　　挽王伯英

　　之子尤謙抑親曽奉酒巵懐才嗟未用抱疾竟難治嵗
暮風霜慘天寒草木萎壯年今巳矣慷慨有餘悲

　　送張徳羙北上

　　廓落江海客素懐經濟才年髙勞治邑道直恨無媒白
髪絲千縷清風水一盃功名須老大行矣莫遲回

　　晩歩(分韻得吟字)


　　偶偕二三子曵履古城隂逺慕求羊迹永懐江海心殘
陽隐深巷積雨歇髙林自笑黄荂曲那追白雪吟

　　送溤茂叔分教豐城

　　晉朝雷煥地君去是清逰神物今何䖏滄江空自流客
程二千里吾道一扁舟徐孺祠前過汀蘋為薦羞

　　贈孝㢘

　　海内知名士乘時各樹勲辭華咸彚進節行乃今聞清
月升林表白華開水濆緬懐純茂徳遥睇楚山雲


　　送畊存大叅使日本

　　東隅久不庭抗疏出忠誠不憚殊方使期休四海兵長
虹貫日白巨鷁壓波清笑下扶桑國歸来致㤗平

　　其二

　　陸賈初馳詔終軍已請纓上方顓委任南國誦威名挂
席鵬風順敲舷蜯月明陽侯應拱䕶不遣海濤驚

　　挽褚雪巘髙士

　　矯矯環中叟(號環中子)清强八十餘平生山水趣盡力老莊

書(嘗注老莊)黄鵠人間世白雲天上居蕉花吹又落回首一
欷歔(所居種芭蕉又號蕉池叟)

　　王太古偕逰靈巖余以事中止先還

　　峭峭孤峯起蒼寒倚太虚尚嫌凡子到那被羙人汙覇
業消磨盡浮屠突兀居慿髙怕凄愴興盡即廻艫

　　題潘臞齋容安書院

　　屋上即青山柴扉鎮日闗煙霞三徑足天地一身閑歸
去詞堪和閒居賦可删簞瓢差自樂髙視眇塵寰


　　送范竹所赴呉江學職

　　多士乘時出亨涂志業優名家傳舊學文治佐新州六
月江湖冷三山風雨秋應懐覇越祖落日望扁舟

　　送趙仲明還山東

　　東呉隠散曺解印脫煩勞案上留丹訣罇中有白醪北
風淮水疾落日太行髙遥睇雲飛䖏歸心正欎陶

　　次韻髙龍洲入道

　　軒車絶華念野服遂幽情白鷺臨溪逈𤣥蟬餘露清(時龍

洲不茹葷)棄家師季偉蒔藥友通明且結烟中客誰論世上
名

　　臯橋巖中道院與梁中砥商巖翁㑹飲

　　夙有巖中約今晨得得來幽忩六人坐清思一時開雪
下宜看竹天寒未見梅人生良㑹少莫惜共持盃

　　送王從政赴畨易慈湖講席

　　楊子清而粹遥遥江漢靈無人繼絶學有客抱遺經霜
冷鴻飛磧秋晴馬在坰東逄山似象回首静儀刑


　　從政和韻来謝復就荅之

　　并州沈厚士氣質得天靈呉下留三祀軍中講六經㣲
雲㸃霄漢清月出林坰載鼓汾亭曲令人識典型

　　其二

　　墻東甘静䖏詩思妙通靈堂有慈親奉門無冗客經佳
兒誦書史深巷類郊坰應解莊周學全生不近刑

　　贈張受益檢校

　　山水經行遍蕭閑吏隐情劔寒光不泯鶴老骨逾清傾

盖逄知已論詩盍讓卿從来說張祐不是浪傳名

　　其二

　　徳刑相濟用自古意尤深肅殺冬神令慈祥使者心月
明清驛路風色定寒林善政民應化母忘魯叟箴(時受益監
刑諸盗)

　　悼亡

　　短日一何急寒宵不肯明霜寒那有夢月落重傷情壁
凍琴絲斷風驚燭淚盈㣲言憶王衍達理悟莊生


　　次韻贈友

　　柴門饒野興不逐世浮沉父子詩書樂山林木石心玩
雲聨晩句卧雪擁寒衾又欲移家去幽棲恐未深

　　深居

　　閉闗屏人事褊性樂深居琴罷更無事晝長宜讀書粉
墻苔色古檉案竹行疎漸喜相知少門無冗客車

　　題沈華溪詩集

　　暑夕坐無寐把君詩獨謡才堪敵氷柱韻不减江䖴瘴

海三年隔風沙萬里遥相逄欣有得傾篋盡瓊瑶

　　挽沈氏母夫人

　　允矣夫人徳傳家慶有餘生存黄鵠操死𦵏白龍居落
月沉滄海浮雲散太虚曽為陶侃客酹酒重欷歔近體(七　律)

　　曉望呉城有感

　　嗚嗚寒角動城頭吹起千年故國愁才見専諸操匕首
旋聞西子載扁舟霜寒古寺鐘聲早月落南園樹影秋

一笑浮華易盈歇白雲長在水東流

　　送劉梅溪逰句曲

　　華髪蕭蕭兩髩秋醉眠花竹舊風流天心橋畔行將老
(劉居呉天心橋)地肺山中隐去休半嶺白雲容可玩一庵明月
尚空留(劉有故庵山中)西風趣赴方臺約巖下遥看二老逰(句曲
有四平山亦名方臺劉故人吕江蟾號四平翁)

　　次韻叔時述懐

　　文學淵源百行餘浮誇深陋漢相如性靈偏愛居山水

才大難堪奉簡書毛義仕来身暫屈揚雄老矣計全疎
强顔㣲祿營甘㫖已約煙霞共結廬

　　次韻子封承之逰桃花塢二首

　　二仲相從共此遨濛濛花氣襲征袍㡬家綠暗藏深塢
一徑紅芳落野桃春色暗随流水去客懐空逐暮雲髙
臨溪忽動秦源興應嘆浮生何太勞

　　其二

　　閭門行樂送韶華閑訪城隂野老家黄蜨得晴飛菜葉

翠禽隔浦啄桃花衡門倒屣臨官路古渡横舟閣淺沙
亦有詩人時一到醉吟行盡夕陽斜

　　賀胡西軒入道

　　世外塵霞浄綺紈天風吹夢遶笙鸞清名乆上丹臺籙
散秩新除紫府官九醖霞觴分帝所千秋銀牓表仙壇
蔡經一見心相契應許親傳蛻骨丹(胡禮蔡君為師)

　　次韻王松陵

　　江上青山擁縣城江頭結屋放歌行散人昔有陸魯望

䖏士今無禰正平萬頃雲濤聊自賞百年肝膽定誰傾
何時適有扁舟興趁得垂虹夜雪晴

　　和龔翠巖雨中述懐韻

　　風流翰墨傳千古議論文章自一家静愛雲林披白苧
懶趨閶闔草黄麻江山故國閑停櫂風雨僧忩自瀹茶
甚欲從翁俱隐去雲深何䖏問桃花

　　雪後逰石湖

　　衆峯戴雪玊崔嵬風定湖光鏡靣開山色可堪西子笑

溪聲曽送越兵来天寒野水揺孤艇日落浮圖對古臺
回首風塵翳城闕愁来誰伴倒清罍

　　范公農圃堂

　　振屐重来事已非却憐清景不相違晴湖盡属盟鷗樂
夜月還驚化鶴歸萬里呉船空野水百年庾宅尚斜暉
醉哦昔日三髙些千載何人復見㡬

　　送鄧覺非赴金陵學職

　　城南不得遂相羊又著綸巾出草堂李白杯中停月影

米家船上貫虹光西来江水知鄉近北望淮山引興長
應傍荆公祠下過向来松竹尚蒼蒼

　　送潘臞齋赴㑹稽講席

　　四十臞仙髩未班譚經海上看青山曺江虀臼澷難讀
禹廟梅梁去自還叠嶂曉晴詩筆銳平湖風定酒船閑
曽聞百粤多竒士暇日清逰盍叩闗

　　湯梅山為道士歸呉還山賦一詩以餞

　　三年獨向孤山住應為梅花滯水濵滄海鶴歸空有語

荒城草長又逄春芝田火暖丹砂熟松嶠花香白醸新
安得與君俱隐去煙蘿深䖏著閑身

　　舟行邂逅周西園出示廻文詩就次韻

　　逰遨適興随幽境笑語相逄忽並船流急濺袍飛帶雨
岸回迷草暗浮煙樓髙近水㴠飛鳥樹宻藏雲咽恨䳌
愁破已空尊酒綠醉吟同眺晩晴天

　　贈呉江學掾

　　萬丈垂虹阿那邉君来山水愈清妍洞庭雲氣浮樽俎

震澤濤聲荅誦絃汀栁垂遮靈運笠江花飛落廣文氊
此行適有稽山興澷繫春風載酒船

　　宿真元觀

　　汎汎春風湖上舟幽尋不覺到瀛洲碧桃花落門前地
翠栁隂垂水際樓半夜寉鳴松院静一天星照石池幽
瑶林疑有神仙隐願得相從物外逰

　　贈陸稼邨

　　風雨鷄鳴江上村祗今遺叟㡬人存煎茶陸羽忘塵世

學稼樊遲老聖門百尺蒼松心不朽千年古井水無渾
丹崖翠壁何從見一笑相逢醉竹根

　　澄虚觀玉皇閣次韻

　　巋然髙閣鎮吳州妙手應煩玉斧修萬叠紅雲凝寳座
一輸白日抱璚樓濛濛灝氣疑浮蜃炯炯神光逺射牛
終待留侯辭富貴還来相伴赤松逰

　　又代賦

　　狼藉風煙知㡬秋巍巍傑閣煥然修移来世外神仙宅

幻出雲中天帝樓眺逺但知觀萬象養生應悟解全牛
帝觴他日分餘瀝咫尺鈞天得夢逰

　　贈周山人

　　牀頭曽不置黄金野褐綸巾善陸沉七十康强疑有道
一毫榮辱不驚心草根露冷沾芒屨栢子烟清暖布衾
時啓青嚢看山水行歌行入白雲深

　　又贈

　　郭范寥寥數百年地仙還復出人間豁開天外一雙目

看盡江南千萬山玊指暗攢烏兎定金盤活捉虎龍環
我今欲卜神仙宅霧豹何妨露一班

　　餞楊世章

　　阿章年少懋才猷栢府當年與贊籌髙卧久無求仕想
閑曺聊作讀書謀風煙坐度呉江晩山水重探禹穴幽
正喜相逢又相别飛花不分灑離愁

　　送信甫之江東

　　僦屋呉城不厭貧江東初奉薦書新壯年才畧須名世

異國光隂肯滯人官舍草生三月晩遺宫花落六朝春
到時公事期程暇應有新詩寄我頻

　　輓湯桂橋

　　三楚名家有異孫昔年射䇿對君門青衫佐幕聲名重
白首譚經道義尊天壤忽驚遺老盡衣冠今復㡬人存
小山桂樹傷愁絶頼有清香為返魂

　　又代輓

　　壯嵗名登進士科青雲直上趁鳴珂子真遐舉神仙隐

(作尉歸隐)𤣥晏閑居製作多空掩髙齋藏澷藁竟無良藥起
沉疴諸郎毁瘠銜哀切為報門人廢蓼莪

　　送恱心北上

　　便乗天驥上通逵笑拂呉鈎氣益竒徐庶交逰盡名士
王維才藝重當時西風星斗寒芒動落日川原秋興悲
莫向黄金臺上望覇圖消歇草離離

　　寄東臯叟

　　移家東去寄田廬始見髙情與世疎愛酒定從焦革飲

卜隣應近仲長居天寒掃雪催煎茗秋雨臨溪命罩魚
静裏獨全山野樂人間榮利不闗渠

　　近體(五言絶句)

　　題秋塘圖二首

　　寒塘浄如鏡雲冷水葓秋溪鳥無情物悠悠不解愁

　　二

　　水落秋菰老夕寒烟樹㣲絶憐雙白鷺飛去似知㡬

　　題畵扇騎驢踏雪


　　雪沒驢腰白行行詩興催不因太清絶那肯犯寒来

　　題錢舜舉冩生五首

　　石榴

　　萬里乗槎来錦衣驚畫炫相逢秋風中忽發一笑粲

　　青𤓰

　　蒼然藍田姿幽懐瑩氷雪邂逅青門翁曽救人間暍

　　水仙蘭

　　翩翩凌波仙静挹君子徳平生出䖏同相知不易得


　　菊花

　　百卉盡揺落獨傲清霜裏披榛見黄花淵明元不死

　　戯嬰圖

　　祕矣宫中戯人間那得窺開圖付一笑能不類兒嬉

　　送人遠宦思親還鄉

　　堂有期頥母天涯事逺逰人生歸養樂薄宦一萍浮

　　題王立章雲山卷

　　岌岌兩峰峙嵐光照寺門青山無今古白雲自朝昏


　　題扇上畵

　　老樹千年古精靈變化竒純陽有道士猶且被渠知

　　二

　　古木排山立幽忩傍水開直疑林䖏士獨棹小舟回

　　題秋塘小景

　　寒溪上下碧水鳥去来輕衰栁傷秋色應知畵不成

　　近體(六言絶)

　　題習齋先生扇上畵


　　石罅修篁蕭爽水邉老樹槎牙氣味與翁相似歳寒長
對蒼華

　　題扇上畵

　　蹇驢欲往何䖏落日空山暮鐘行到水邉幽寺白雲低
覆青松

　　近體(七言絶)

　　小園即事

　　淡黄楊栁著烟輕細草茸茸襯屐行行到水邉心㑹䖏

夕陽一樹杏花明

　　南湖史君製暗香湯竒甚賦二絶求之

　　飛盡梅花重惜芳仙房想像製新湯猶疑清淺溪頭汲
石鼎煎来水亦香

　　二

　　霧閤雲忩深閉春㣲聞玉杵擣清聲𤣥霜祗許英英見
地上詩人渴夢生(時侍姬新至故戯及之)

　　和南湖史君煙景墨梅圖(時聞有恵州新除)


　　依約羅浮翠嶺前羙人玉立破蒼烟畵圖未許分明見
一夜春風入夢先

　　夏日南軒

　　並水軒忩宜夏居夜凉如水似秋初科頭枕石卧明月
仰靣迎風看太虚

　　出城道上有感

　　岸上征人水上舟古今行役夢悠悠恰如河畔青青草
死盡還生那得休


　　隣圃求桂花并収墜英

　　萬里西風桂樹秋蟾宫雲箔夜香浮何當浄洗紅塵夢
乞取一枝遮醉眸

　　二

　　収拾殘英擣作湯小山風味不能忘敢煩即遣蒼頭去
掃取黄金一斛強

　　題唐圉人調馬圖

　　飛龍天廐隘雲稠一匹驕馳掣電流櫪下髥奴真厮養

眼中元不識驊騮

　　賦桂山(其人善琹書大字)

　　小山桂樹碧雲西三叠琹心月未低曲罷便乗蒼鳯去
廣寒瓊牓要新題

　　贈恒齋葛太醫

　　呉下謙謙抱樸孫妙年應遇長桑君素心皦皦恒如月
一寸靈苖手自耘

　　二


　　人間無地不巇嶔刺眼醫門劍㦸森操術不為流俗變
始知夫子有恒心

　　三

　　少小烟霞痼疾深已將鐘鼎等山林年来更有躭𤣥癖
煩向膏肓為一鍼

　　濟南趙君成南使覊留三紀得還其猶子錄其遺
事求詩為賦一絶

　　三十六廻秋月明年年望斷鴈南征蘇郎皓首還鄉去

媿殺當年李少卿

　　呉市售藥

　　山夫聊作市㕓居澷學壺公計巳疎収卷向来經濟筞
案頭唯集古方書

　　題山水扇

　　青山綠樹蔽層樓應有髙人隐一丘客子門前過何急
古今行役未曽休

　　二


　　江上層峰擁翠螺人烟隐隐見巖阿泊舟二子登平陸
遮莫風波奈爾何

　　樂府

　　水龍吟(夀白蘭谷)

　　此翁疑是香山老來愈覺才情冨天孫借與金刀玉尺
裁雲縫霧一曲陽春樽前唯欠栁蠻櫻素對蒼松翠竹
江空歳晩伴明月傾芳醑　深谷修蘭楚楚續離騷載
歌初度麻姑素約天寒相訪遺余瓊露擬借青鸞吹笙

碧落采芝𤣥圃奈玉堂催召文園醉叟草凌雲賦

　　賀新郎(夀黄春谷時自南州過浙右相宅合卺有期適逢夀日)

　　丹鳯翔雲表攬徳輝翩然飛下翠蓬仙島銀漢無聲天
如水昨夜新凉多少(前夕立秋)聽一曲瓊蕭音𣺌千尺秦臺
凌空峻見一雙翠羽先飛到披紫霧攬瑶草　風流别
乗當英妙對江山掀髯把酒浩歌長嘯綠髪公侯何足
凂自是無雙才調况槐䕃青青天杪月殿姮娥雲深䖏
近清秋丹桂催開早斟綠醑戴花㡌


　　沁園春(次白蘭谷韻)

　　浪跡煙霞有酒千鍾有書五車任從来蕭散閑心似水
何堪嫵媚笑靣如靴濯髪滄浪放歌山海肯被紅塵半
㸃遮誰知道抱無名鉅璞重價難賖　嘻嗟大澤龍虵
且蟠屈深濳得計些看淋漓醉墨神情自足摩挱雄劍
肝膽無邪渭水煙蓑營丘繡衮出䖏何嘗有異耶今何
在但素蟾東出紅日西斜

　　齊天樂(八月十八日夀婦翁號菊圃)


　　秋濤玉漲西陵渡江亭曉来雄觀帝子吹笙洛妃起舞
應喜蓬宫仙誕斗墟東畔望縹緲星槎来從河漢明月
樓臺繡筵重啓曼桃讌　莊櫄一樹翠色五枝芳桂長
金蘂玉幹自笑狂疏樽前起夀不似衛郎温潤一巵泛
滿羡彭澤風流醉巾長岸老圃黄花清香宜晩嵗

　　西江月(製香)

　　龍沫流芳旎旎犀沉鋸屑霏霏薇心玉露鍊香泥壓盡
人間花氣　銀葉初温火緩金猊静裊煙㣲此時清賞

只心知難向人前舉似

　　虞羙人(題玉環玩書圖)

　　玊搔斜壓烏雲墮拄頰看書卧開元天子惜娉婷一笑
嫣然何事便傾城　馬嵬風雨歸時路艶骨銷黄土多
情誰冩畵圖中江水江花千古恨無窮

　　洞仙歌(八月十七日夀畊參夫人時命羽士設醮)

　　銀洞湛碧遥汎仙槎早婺宿熒煌瑞雲曉慶芳傳丹桂
歡動連枝稱夀䖏一簇蓬萊翠窈　歩虚聲婉轉清徹

瑶壇疑是鈞霄鳯音渺正金母禮虚皇天階净凉入綃
衣風裊想金書祕字賜長生進九醖霞巵練顔長好

　　梅山銘

　　子華甫隠於藥而寄興於梅嘗以梅山自號請
銘於余廼為之銘銘曰

　　天地變化其機不停𤣥隂既極萬物用貞由剥而復㣲
陽始升蒼山沍寒幽花獨馨玉質朗耀銕枝峥嶸皓雪
讓潔素月並清得氣之先斯仁之萌自華而實斯仁之

成吾宗子華攬元化英觀梅於山而得養生寓仁于術
慈視孩嬰充之自兹以逹八紘

　　贊

　　俞時中小像贊(服䝉古服手執周易一卷)

　　渥丹其顔如㦸其鬚服今之服執古之書吾聞古今殊
途有如舟車知者自達愚者拘拘唯易之道變化不居
孰為俞子而作是圖盖將示我隨時之義君子之中乎

　　老子贊


　　超物先妙自然見之者猶龍焉貫三極垂二篇疇復識
𤣥之𤣥






　　寧極齋稿


　　寧極齋稿題識

　　陳清全先生詩稿蔵於荻溪王寧逺氏泰昌改元八月十
日張丑敬觀

















　　慎獨叟遺稿墓誌

　　吳有隠君子曰陳君叔方自其上世皆以讀書績學服
膺儒行然皆隠約終其身至于叔方父三世于兹矣始
予柬入吳識其尊府君寧極先生沈潜問學淹貫羣經
年登耆生識先軰著書立言咸造底藴予與先生有妻
黨維私之契而先生長予三十年餘先生降屈齒徳時
相過從髙談遺經亹亹不絶予于君有一年之長而君
能以文行學術結知于士林時方承平巨室大家將私

淑其子弟者必厚幣延致有非乘壺牽犬所能致禮也
而君純行篤孝每舘授歸具浣滌又不但于中裙厠踰
若夫温清室廬則其上世蔽風日者至于&KR0949;&KR1329;飲食之
奉必君躬庖其珍羞價雖極貴而必以娛親有所不計
也以故老先生夀體康寧無毫髪不如意者皆君有以
致于養也君既純孝又能力學其為文動以經為準貫
穿諸别集裒其精華以立言其為詩尤刻苦精練本之
于壯而叅之于唐人諸名家在宋則尤喜陳黄致于畫

思之盤礴祼跣山林泉石幽篁怪木各盡其變態然富
貴以挾而求之者雖百金不以予一筆兼之襟度洒落
其割寄三牲之養以奉客亦必肴膳豐美器皿精潔與
人交尤重然諾然僅二子年七十卒至正二十二年冬
十一月五日君首娶費早卒繼娶夏二兩男長訥亦既
有妻有子矣而皆早卒次謹尚未娶女二人長妙慧適
俞沂先卒次妙清適曹敬徳謹即以君沒之十又五日
奉君柩葬之于吳縣靈巖郷朱墩之厚君之曽大父諱

徳一配張氏大父諱暹配桞氏寧極先生諱深字子微
配周氏君諱植嘗自號慎獨癡叟君既沒朋從乃以君
所自號而私謚之曰慎獨處士云謹乞銘于予乃為之
銘銘曰士而處矣久則當舉矣胡為乎更三世而益傴
也身雖屯而道則純豈得于天者而嗇于人耶既以有
行有言無淄磷矣其亦不朽者堅珉矣尚何痛慟有弗
信者乎



　　欽定四庫全書

　　慎獨叟遺稿

　　元　陳植　撰

　　心遠堂為清夫賦

　　淵明去千載吾猶識其心𦕈𦕈清風在遥遥白雲深張
子抱竒尚搆堂太湖隂發揮陶公藴髙視古猶今茫茫
方寸地肯受塵垢侵翛然坐遥夜片月生髙林朗咏止
酒詩笑拂無絃琴世味如嚼蠟勇進忘華簪凉風起藂

薄秋氣感我襟短髪已種種衰年復駸駸及此樹明德
願言式如金

　　為朱自齋賦

　　三衢仁政妙如神曽活饑民百萬人歸去淮南山色好
定知草木借陽春

　　揚州二十四橋月此夜常如千古新箇裏風光今攬取
得閒輸與自閑人

　　長羡寛宏好德人慶門雍穆自誾誾只將孝友施于政

拍塞乾坤總是春

　　代上張文卿秋官

　　曽種弋陽花滿院又移佳政恵呉民公孫華胄逺流澤
東魯名家信有人斷事以經唯守道縁情用法果如神
甘棠聽訟期無訟竚見圜扉碧草春

　　即席次鶴舟韻贈正之道人

　　十年學仙祈不死先生有道直如矢榮華看破等虚空
只似晴空霞粲綺小樓清話醉陶陶隔屋艶歌驚靡靡

安知廣陵老仙人面如紅玉心如水相期直上玉霄峰
欲別共飲呉門市枇杷正熟雨初晴送君髙歩白雲裏
曲江橋畔賞金華千仞峰頭采瓊蕋明年約我來名山
息念從翁問𤣥㫖庭槐清閟晝隂濃喜對南薫第一風
欲得休徴仁且夀他年九十作三公

　　送歐陽耐軒職教吉州

　　白首春秋學青衫山水邦文星近南斗化雨起西江烟
樹籠朝月秋濤撼夜窻老懐隨處適莫惜倒清缸


　　贈耕隠鄭相師

　　士何樂於耕聊以隠其德君家有子真清名振京國後
來鹿門叟獨往豈易得滎陽世蓬掖髯也更超特力耕
不逢年習隠未絶迹嶺芝安能茹山薇那可食寧為嚴
君平肯作楊執㦸寸田可治生耡耰去荆棘眼光射牛
背月冷秋漢碧長嘯來清風髙視睨八極欲識天下士
何憚走破屐鳶肩客新豐燕頷侯絶域將相得若人海
内自安息生民盡吐氣君亦與有力我非岩廊姿自是

山林客榮念乆巳忘頑鄙如木石君顧乃誤許極口談
嘖嘖見吾衡氣機求之殆聲色是相不可聞非相不可
識放之大無外歛之微莫測或堪為神仙華峰分半席
願從麻衣子卒學先天易

　　題華清私語圖

　　深宫夜半語鬼神亦莫知如何播歌詠萬古星日垂君
子慎言行所守在隠微欲人不知事毫髪不可為

　　送趙生


　　𤣥霤峰如畫別來勞夢思江鄉為客乆嵗晚到家遲夜
暖梅先發冬深草亦衰紅塵染衣袂莫使白雲知

　　送夏景揚之東流

　　閉戸三日雨聊題贈别詩江流向東處君去定何時五
月風氣冷九華山色竒端能扣舷去不媿木腸兒

　　送馬唐卿北上善推數

　　窮達皆由數君行已信天老親年八十游子路三千燕
雪沾襟冷呉雲望眼穿緬懐忠孝祖濯足傲當年


　　寄本齋

　　衡陽南去能無鴈漢水東來亦有魚珍重故人官已貴
三篇不換一行書

　　題水仙巻

　　翩翩凌波姝佇立江之汜明籹秋烟中水佩風裳委澹
然真素姿塵世那有此吾欲擬其倫梅仙差可嫓

　　題逸馬圗

　　逸馬脫鞿靮野性適其適人能解天弢何往不自得


　　雲西懐友畫山水寄之求題

　　幽懐渺何許悵望暮雲碧思之不容言畫之那可得故
人別去亦已乆汗漫有期俱白首思之思之又思之何
如相逢一杯酒

　　題老虎横巻

　　老虎嘯空谷猛氣猶未銷耽耽自雄踞一任妖狐驕

　　相逢行送方叔髙之九江

　　相逢呉門市知自漁陽來朔風號嵗暮落日心悠哉


　　緑水曲

　　緑水西閶道送君江上行盆城應不住五老笑相迎

　　送周舉道解滿榮旋

　　矯矯中州士圓機妙剸裁清時期有用小試漫淹才日
下聲名起天池變化來還家綵衣樂苐恐鶴書催

　　夷門有佳士大器本璠璵委吏那為辱長才儘有餘詩
書藏谷栗德業寄菑畬斑彩歸歟樂誰云志未攄

　　次綦毋潜龍興寺詩韻


　　先朝黄葉寺老屋白雲扉燈續長明火僧猶壊色衣䭾
經馬迹遠念佛鳥聲微唯有閑閑叟坐看紅日飛

　　餞四明呉典史

　　翩翩入東去何異乘仙槎左攬扶桑日右挹蓬萊霞朶
頤絶蠃味老手㧞鯨牙應湏佐寛政花縣藹春華

　　挽陸子順

　　早遂田園樂人推靜退賢安知名下士竟作水中仙韋
氏珠生蚌米家虹貫船良朋驚頓失嵗晚獨凄然


　　餞行之諸暨知州

　　晉人素重入東行况是山隂道士程浙水飲來鄉味近
鑑湖到了宦情輕賸栽棠樹隂還閟更給蓮花俸最清
第一流人冠當代化絃振起舊家聲

　　題草蟲巻　仲寛持曽無疑草蟲七物横巻見示
戯作演雅一首題其尾

　　虴蜢趯趯常折肱小蠅營營工為口蜻蜓㸃水何太輕
蜥蜴緣壁徒善走蜜蜂私已翻為人螳蜋貪前仍顧後

唯有𤣥蟬脫蛻來獨立餐風淨無垢

　　題曽雲峰草蟲

　　雲峰筆底超畦逕描寫草蟲得其性孰云磊人羞作箋
不見充兒㡬殞命

　　挽西江鄧

　　三為文學掾以鼻祖元侯故國逾千里寒山閟一丘家
藏嶧桐古墨漱楚花秋不見西江士空悲逝水流(善寫蘭家
有古琴)


　　呉臺卜居乆忘却在他鄉門桞蕭蕭古庭蘭煜煜光好
竒儲祕笈傳業付諸郎荒草驚埋玉江楓昨夜霜

　　題時太初遺文巻

　　海虞孕英秀天不假以年文翰俱㪚落唯餘十四篇遺
珠特精瑩修蘭自清妍有子絶肖似庻以永其傳

　　紫琳腴端硯銘(二首)

　　余遊金華得此珤石鸜鵒其眼馬肝其色精瑩而澤如
玊之質將昌斯文實天所錫雲蒸霞濡揮灑𤣥墨墾此

石田以期後穫號紫琳腴殊稱其德

　　落落三四㸃如晨星之光挾赬霞而朝初陽毓茲龍淵
之秀蔚為𤣥圃之祥號紫琳腴其稱允臧雲蒸露湛揮
灑六籍之芳銘而櫝藏以俟斯文之昌

　　呉江顧仁甫義塾

　　澤國漁歌裏喜聞弦誦聲切磨當以漸斆學諒俱成義
塾安儒業髙門躡世卿詩書有真味被褐笑浮榮

　　次友仁泊舟虎丘獨歩


　　西丘雨過落花邨決決溪塘水漲渾樓閣日斜唯影立
轆轤泉滴尚聲喧無言蒼石空横道傲世青山不出門
獨往忽驚春已去題詩猶記刻舟痕

　　和胡五山陪吕浩翁春宴時吕已捐館

　　華堂花氣勝春寒曽伴山公醉玉闌俛仰古今猶旦暮
去來生死異悲歡春風天女散花室夜月仙人承露盤
遺跡宛然成昨夢空留麗句與人看

　　送意無的遊東林


　　大師何方去去上五老峯遠公不可見清池出芙蓉醉
石閑來坐幽香定裏逢向來的的意白月冷青松

　　題馬

　　奚官挾騎立舉掌氣桓桓語罷北風起蕭蕭馬色寒

　　題畵

　　風裏征㠶驢上人前程路遠又斜曛不知有客紅塵表
閑看青山起白雲

　　和山中送友


　　何年身外又生身始是乾坤自在人翠菼陽回非在子
碧桃花發自長春人間不遠三山路心上渾無一㸃塵
回首芙蓉峰在眼二黄應許作山賔

　　題牡丹

　　京洛全盛日花開大若槃繁華驚夢覺風雨五更寒

　　題蕉石人馬

　　牽來一疋五花馬山立芭蕉大石旁開巻明窻見神駿
追風萬里想乗黄


















　　慎獨叟遺稿

