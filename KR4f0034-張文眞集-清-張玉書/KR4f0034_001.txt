張文貞集卷一
大學士張玉書撰
南苑賦
皇清御字體隂叶陽作京燕都六合殷昌闢九筵而
覲萬國象高闕於天閶鬱彼
御苑肇啟朱方延袤百六十里亘以馳道繚以周牆
匪有雕文釦砌金璧飾璫與夫珍禽異獸羅弋
於絶域怪木詭石輸輦夫八方蓋
先皇帝經營天下十有八載常恐一物踰度泰而弗康
也
今天子斥奢靡崇儉約以纉以述嗣盛德而益光固
陋如臣溷跡中祕擬雅合頌是惟臣職欲美作
述之形容媿未窺夫萬一繄金墉之萬雉敞南
囿之逶迤配勾陳以拱極奠坤軸而居離陸澤
擬夫瀚海芳樹爛其葳蕤入紅門而四睇儼蓬
島之遐躋其東則離宫洞啟丹甍雲矗畫檻凝
香朱扉曜旭霽景麗乎扶桑朝暾映乎若木其
西則金鋪交映玉題爭輝扶疎堤柳夾蔭宫槐
藹叢芳之如織矚昭陽之乍開于是徼道綺錯
嚴更列署海戶雲屯警昏戒曙崢嶸井幹迂迴
輦路林薄村籬含烟宿霧亦有琳宫梵刹夕磬
晨鐘灌叢掩鬱精舍斜通聿丹青之相望實斥
遠之而不崇其中則有山南白鹿塞北黃羊韝
鷹臂鶻狡兔驚獐昏鴉夜啄翠羽朝翔義合乎
靈囿制陋乎長楊他若黃鸚鵡獻自關隴白靈
烏貢自江鄉或却之而使勿進或畜之而不侈
為祥也至於大谷之梨烏椑之柹弱枝之棗房
陵之李繁容麗藻敷條布蕊産不一名彌阜被
沚繽繽乎郁郁乎皆其可薦於
寢園而充乎嘉旨者焉爾其源泉灌注陂池交屬既玉蝀之
連雲亦晴光之如縠牽青藻之紛披散蘘荷之芳
馥遊鱗泳沫以沿波鳬雁羣飛而侣浴于時土
膏潤則百卉滋榮金風起斯嚴霜戒肅景物屬
四序以遷移惟俛仰常豁乎心目若夫晾鷹雄
築凌雲際天揭焉中峙瀏覽連綿居庸拱夫左
輔碣石倚乎東偏鑾軨玉輅會乘時以戾止則
輿徒羽騎咸合遝而駢闐猗歟休哉方今海㝢
清平泰階寧謐
天子銳意萬幾留情史策箴宵衣儆旰食重田功息
民力曾勿事乎遊覽猶時儆夫盤逸間稽古制
詔舉獮苖爰駕赤驎揚青鑣朱竿耀日絳節回颷箕
張翼布結罝列矛鷹揚貔虎之儔競矜雄而角
智中黃賁育之士待窮穴以探巢爾乃鳴鉦鐸
滌貪饕馭勿詭遇射勿剪毛殺勿盡物騁勿殫
勞良用討軍實訓仁儉而非區區視捷足為超
乘較獲多為功高也庶幾乎埓于古之蒐岐而
狩敖于斯時也文教浹武功樹濊澤旁流英華
布濩方且躋一世于春臺奠蒸黎於樂土樅周室
之鼓鐘追虞廷之干羽簪筆微臣將詠由庚頌
華黍美斯干歌湛露祝
聖德之日升月恒而豈徒夸乎相如子雲之賦
璿璣玉衡賦
(臣)聞惟天垂象斗籥轉夫三辰惟聖乘乾皇極
符乎五紀欲法運行之不僭應觀緯度之有恒
粤攷天體常貞表儀各異自容成治歷始綜甲
子以紀年迄羲和授時爰察璣衡以齊政翳古
法之推步實後人之權輿顧代遠時更禮湮器
失宣夜有其名而無其制周髀有其說而無其
傳即求璿玉之懿規亦至嬴秦而散佚洛下閎
師其遺意聿製渾儀耿壽昌倣其成模復更銅
象張衡定儀體於八尺以漏水轉圜錢樂參圖
籙於諸家用新儀測景李淳風三重之法晷刻
精詳僧一行黃道之儀盈虧悉驗地輪地足至
張思訓而益增簡儀仰儀惟郭守敬為加密摠
此為璣為衡之制厥有遞增遞減之名蓋古昔
步日占星肇神竒於百代而後世分宫起舍較
簡易於前人聿自
興朝兼綜舊法欽惟
皇上性符造化德洽神明紹二帝之心傳答天斯敬
備百王之彜憲格帝惟誠參贊成能雨暘協應
歷經屢驗器益加詳信乎指掌坤乾戶牖象緯
契神機於咫尺綿玉燭於永久豈特斤斤備保
章之專官循司天之故典巳哉兹者紘網羣才
駢羅闕下抽毫
命賦授札掞天誠以究極隂陽斯學有根本精研象
數則語無浮夸天人應感之原理氣盈虛之故
務縷陳夫奥義必洞晰于淵微臣忝侍禁林欣
逢休運漫述拘墟之見聊攄窺管之詞蕪陋自
慚空疎滋懼賦曰
仰乾坤之昭融周寰宇而默運成歲功于靈樞
燭人事以垂訓遐覽古初隂陽軌順五精呈符
三光朗潤誕受圖于榮河爰協筩于時令嗣在
高陽八風叶應載洎帝嚳五官司正中星辨于
伊耆七曜齊于帝舜于稽虞制曰璣曰衡璣設
象以環映衡窺璣而中横睠密緯之粲列雖銖
黍之畢程飾夜光以測度既規圓而體精琢良
玉以為管亦外澤而中瑩古法云亡星官失術
越有渾儀是纂是述準尺寸以經營傳璣衡之
髣髴其為體也六合外圍辰游内設指二軸以
直距燭低昂于毫末其為用也分天脊以立極
跨地平而定隅持南北之兩端激機輪如轉樞
若夫日躔黃道與赤為界半入其中半出其外
晷長至而牽牛是經景短至而東井斯届辨婁
角于春秋實二分之交會此日行之軌陽舒而
隂殺者也月行九道黃道則一周列四維隨方
易色經其南為朱經其西為白經其東為青經
其北為墨分内外而錯居并中道為九則此月
行之軌陽消而隂息者也至於驗五緯之凌歴
分贏縮于步躔惟金水之附日常一歲而周天
火再歲而秉令木一終而司權填中央以主福
閱二十八歲而一遷其間順逆留伏循環無端
伏行則急留行則延順歷而東行則合逆軌而
西行則偏此五星之度有常道亦有變愆者也
大抵日月之行以天為輻星緯之運以日為轂
天左旋而常贏日麗天而差縮天視日為有餘
日規天為不足積經歲以為期斯日會天而來
復繄太隂之行緩按躔次而可推計一日之所
退常十三度而有竒月一周而交會實日速而
月遲惟星官之步歷謂進度為難稽指逆數以
握算若右旋其易窺倘折衷于至當實左旋其
不移夫天度有常觀象斯在天命難諶惟德克
配昔者聖人之答幽明序五行也晝考乎日氣協純
陽象以修政積精于剛垂離照于庶事振遐覽于八
荒夕考乎月體含純隂象以修德退密洗心既内庭
之式序亦宵衣之是箴爾乃啓春令于東陸屬重華
而為木溥仁澤以噓枯配青陽以覆育秩夏令于南
訛屬熒惑而為火敷禮教以牖民範羣蒙之偏頗涼
風既至太白司金象秋令以義正肆賞善而罰淫嚴
霜乍隕辰星司水象冬令以智臨爰植綱而置紀令
行季夏中德為土四星迭運填不易矩堅大信如
金石捷令甲于風雨于是乎有治溝洫設瀦防疏
川谷謹關梁之水政有司烜爟頒禁律改國火救
時疾之火政有戢淫邪嚴五刑誅暴慢厲五兵之
金政有掌薪蒸禁林麓司器用慎儲蓄之木政有
辨物産課樹藝定土圭度地勢之土政凡以觀文
察變協序撫辰或災沴之偶告即修救以薦馨雖
禮詳于三代實道啓于虞廷觀于命九官分庶職
儆天工協羣力罔非察惠逆于神人相璣衡而
因革此所謂欽若之淵源歴千聖而同德也
天祚
聖皇丕膺休命衍箕疇行夏正格神明盡物性握苞
符以建極召箕畢而環應惟
睿慮之璣衡不假器而垂鏡于時天門肅穆泰階清
平儼衆星環拱而仰紫極之威神焉百職受成
四海陶冶譬二十八宿之森列而司九州之分
野焉朝視政以勤民夜考經而省憲兩曜之旁
矚無垠而宰之以至健也軫旱潦以渙號宣幽
滯而達情五緯之代更遞旺而總之以好生也
繼自今協炁旁流嘉生蕃殖大澤沾濡聲靈允
塞固不必連珠合璧之祥五福庶徵之集然後
知郅隆臻於三五而天人接於呼吸也已
典學勤政頌(有序)
康熙十二年三月六日
皇上命翰林院掌院學士臣傅達禮熊賜履集侍讀
學士以下官同試於翰林院以觀心術學問復
命越日各錄所為詩文以進臣伏聽惶汗退竊自念
(臣)經術淺薄行能無似濫竽侍從預修
國史服官十三年曾無寸長微善仰禆
聖治萬分之一間一操筆學為詩文黭鄙牽率不足
上塵
睿覽伏覩
皇上懋紹鴻休纘承丕緒乾綱在御百度畢張數年
以來諸大典禮若
郊壇升配
廟享告虔
釋奠崇師
山陵展孝歲下蠲租之詔時沛解網之仁耕藉田而親
履郊原講武事而躬擐甲胄良法美政次第舉行
而又昧爽
御門面決幾務虛懷下問樂受盡言檢
寶籙則奉若球圖輯羣書則旁資蒐討啟經函於祕殿
設記注於螭頭
宣召儒臣日親講幄猗歟休哉帝咨王儆不是過矣
夫勤政者大化之權輿典學者立政之樞紐我
皇上豐功駿業媺不勝書惟兹二端實為根本昔董
仲舒獻策於漢帝事在力行魏徵進說於唐宗
縷陳十漸臣竊惟
皇上日新盛德久道化成將益光
列聖之謨烈而躋斯世於唐虞三代之隆區區漢唐之
主無足稱也爰不揣固陋拜手稽首而獻頌曰
皇清耆定垂三十年仁風鬯被中外嬉恬惟
皇叶靈受祜于
天九有式廓厚澤允緜赫赫大業
祖
宗興之奄有方夏
世祖成之我
皇纘緒弘此丕基光燭四表寰宇樂胥纉緒維何
聖不自聖勉勉我
皇典學勤政有抑其儀有覺其行旰食勵精建中表
正聿追懿軌肇啟
講筵左圖右史載討載研崇正黜邪道炳星日于羹
于牆寤寐飲食日監匪遠昭事聿勤三辰洽契
丕薦馨聞雨露汪濊湛恩斯普惠兹元元曰繩
前武旱潦頻仍惟
帝曰咨田租歲賜粒彼載饑四門是闢昌言是式止
輦和顔用旌厥直晰晰庭燎委懷詢謀展采錯
事協贊大猷勉勉我
皇功德懋止區㝢乂安亦既覯止曰安曰乂慶浹道
豐鴻功爍德緝熙昭融若陟修塗瞻言百里晉
日乾行慎終如始若登高山絶巘是躋凌嵩履
岱虞肩唐隨進德伊何存誠主敬執競自強凝
承休命成功伊何所其無逸肴核仁義斟酌道
德運行渾元霑潤毫芒雖邇不泄雖遠不忘昭
哉嗣服純嘏有常小臣作頌敬獻
廟堂
聖駕詣明太祖陵頌(有序)
皇帝聖神文武羣生在宥御極二十有三載德威燀
赫仁恩誕敷化流海表聲馳域外顧
時巡求莫歲及三輔惟東南賦繁役重之地未涖
玉趾頻軫
睿懷秋九月辛夘
德音既渙
六龍斯御肇省方於山左旋問俗於江南歌舞載塗
扶攜望幸比至江寧循視風土以明太祖陵宅
鍾山之麓咨命具儀吉蠲展奠冬十一月癸亥
法駕詣陵及門降輦既入升自右階入殿行三跪九
叩禮既興從殿後入神路門所司設薌几於昇
仙橋侍臣奉爵
上親酹酒三仍拜如前周環覽觀撫繚垣傾圯林木
翦敗申誡司香宦寺及奉陵人戶守護勿怠越
日復降
諭旨追美明太祖混一區宇之功肇造基業之盛飭
地方官吏嚴督軍民禁遏樵牧春秋時享務肅
將祀事仍傳勅諸大吏以時修治惟謹於戲自
唐以後凡前代陵寢所在輒命有司典祀宋藝
祖下詔修葺史書遂侈為美談兹以
當代萬乘之尊特詣勝國山陵親致拜奠禮文隆渥
踰於常祀是乃千古盛德之舉在昔帝王未有
行者行之自今日始於時垂白之叟含哺之氓
罔不感仰
聖仁至於流涕(臣書)方以銜恤抵廣陵蒙
恩召見於御舸之側退而見大學士(臣)明珠王熙翰
林(臣)常書朱瑪泰高士竒具為(臣)言相與歎誦
久之(臣)自念舊史官也且備員典禮敬錄懿媺
傳信無窮(臣)之職也安可無紀(臣)竊惟
國家加禮勝國其度越前代者多矣
世祖章皇帝定鼎之初即設明諸帝守陵人戶太祖陵
戶凡四十人我
皇上纘承休德復屢廑
詔旨命加守護比年(臣)叨侍
講幄備記
聖政明藩王墓被盜掘發法司議獄坐盜發常人墳
塜律
上曰明藩王不應與常人等命改坐又以章奏斥明
為廢明非是誡嗣後勿復稱此皆我
皇上淵識大度以忠厚化導天下至意自有書契以
來所僅見謹牽連書之用詔來禩俾知
大聖人行事迥絶今古如此不揣弇鄙繫以頌詞辭
曰惟
聖御㝢光鏡八荒經文緯武揖虞追唐苞蘖既翦烝
民胥宅絶島樹郡洪流帖席懷柔秩祀靡神弗
通
鑾輿時邁百靈景從澤如春敷氣靄朝燠所過賜租
經行問俗東瞻喬嶽南溯大河旆臨江左衢祝
壤歌綺麗舊都六朝遺趾蜿蜒明陵鍾阜是倚
繄明太祖功德顯融翕受衆策芟鋤羣雄政成
惟明令肅惟斷卜年三百規模丕煥吁嗟弓劒
於兹永藏惟我
國恩歲祀有常
翠華至止明禋肅戒
萬乘執謙歛容致拜于以酹之清酟玉罍自堂徂寢
顧瞻徘徊丸丸松栢樵蘇宜屏爰召守臣
天語申儆式滌蕪廢式遏踐蹂靈爽是棲維護必周
猗歟
聖仁加禮異代至德如天神人並戴粤討墳索古莫
與京我
皇至德遹流駿聲拜手矢頌禮臣之職史冊永垂萬
䙫欽式
馬襄武公崇祀名宦頌
國家既定鼎燕都齊魯晉豫次第嚮順大江以南
瀕海諸郡邑或負其險遠嘯聚跳梁潛匿山谷
所在多有于時
和碩豫親王方總六師駐金陵部署諸將勦撫兼
用惟京口實首奉正朔而四境伏莽未靖衆心
危疑一夕數驚王曰吁誰能為
天子安此土者僉曰非總戎馬公不可王乃謂公曰
訛言繁興久當自戢毋養亂母激變君其奉
天子命往撫之公受命以順治二年八月駐鎮京口
既至宣布德意明白信順反側滌慮兆姓胥悦
京口之人倚公之師如長城信公之令如四時
畏公之威如風雷沐公之恩如膏雨疾痛呻吟
喜有攸訴忠信克遂室家以完奉職輸賦無有
後先踰年江浙既定八閩猶梗化有
詔命公偕禁旅聲討去之日鄉之大夫士率耆老而
謀曰公實生我德不可忘乃建祠于大江之濱
而爼豆之歲祀不懈公既將師入閩乘勝攻拔
十數城不旬月八郡悉平以功進提督授侯爵
駐閩者十有餘年而鄭逆抗拒海上時闌入内
地為患康熙初元公與蕃臣分兵勦金門厦門
諸島賊竄伏臺灣明年公統水師深入烏沙援
兵不繼孤軍與賊遌會颶風作王師三百人殱
焉公徇節而卒事聞
朝廷震悼追封一等侯世襲罔替謚襄武訃至京
口鄉之大夫士率耆老相聚而哭于公之祠今
天子御極之三十八年襲一等侯乾菴公公長子也
佩大將軍印開幕府于京口威惠並施軍民輯
睦閱一載郡之人拜大將軍之賜因益念公遺
愛在人于是羣博士弟子復詢于鄉大夫謀于
耆老曰公昔總戎于此非徒全我之身寧我之
家也當羽檄交馳戎馬倥偬之際公尊禮儒者
肅清學校絃歌之聲不絶于里巷至今父老猶
能稱道之是非崇祀學宫無以光顯偉烈儀刑
後人矧事久論定義所必舉乃請于督撫及視
學使者皆報曰宜遂以康熙三十九年八月四
日大將軍衮舄具儀親奉先公之主崇祀於郡
學之名宦祠軍民遮道聚觀嘆為盛事禮既成
郡之人咸願有述爰合詞而為頌曰維我
國家恭承天命臣服中夏四國表正金陵僭號屢
迪弗聽阻隔聲教螳奮豕競
帝簡親藩天討用張爰總六師虎躍龍驤赤麾蔽日
組甲耀霜鋤逆樹順孰抗顔行維時京口實首
輸誠草竊間作羣言沸騰鳥亂而翔獸駭而奔
王命我公來拯斯人公既至止置腹推心誅止
其魁善良歡忻潤之父老當衢忭舞潤之婦女
比屋笑語若渴遇漿若饑得哺若寒挾纊若旱
獲雨昔無完衣今歌五袴昔鮮桑麻今稱樂土
公真仁者去殺勝殘我有父子恃公以完我有
室家賴公以安既骨而肉既危而存既死而生
實公之仁公之致命遠在七閩愛我潤人英爽
實憑公之哲嗣秉節斯域兩世濟美甘棠再植
服從新政益懷舊德奉祀黌宫以光典則肅肅
豆籩神兮來格鉅典告成其儀不忒用垂奕禩
鐫之金石允矣前猷為後人式
進
太宗文皇帝實錄表
伏以
帝治弘開肇啟無疆之烈
聖人善述聿揚丕顯之謨
大業炳於中天儀刑如覩
隆猷垂於百代典冊為昭必慎編摹方成信史欽惟
體天興國弘德彰武寬温仁聖睿孝隆道顯功文皇帝
天錫智勇
性備中和奠山河社稷之安集禮樂車書之盛
仁恩淪于率土
義問訖於遐陬奮
天討于西陲藩部咸共玉帛耀
神威于東海島人悉隸版圖錦城凌水之師
王靈丕赫杏岫松山之捷
廟筭無遺締造邦家成
高皇未竟之志勵精政事答
上天垂祐之心列八幟而筦軍符設六曹而分衆職
詔忠良以獻替
勅獄訟以寬仁學校蔚興農桑用勸至誠服物大度容
人視臣僚如腹心上下聯為一體合滿漢如臂
指中外何啻一家十七載創業艱難邇安遠服
億萬禩貽謀悠遠綱舉目張在御則天下歸仁
升遐斯萬方哀痛懿軌傳之可久鴻猷美不勝
書洪惟
皇帝陛下
峻德克明
孝思維則登生民于仁夀躋世道于升恒以經天
緯地之才兼靖亂除殘之武大經大法允符二
帝三王是訓是行茂紹
祖功
宗德獨念
文廟一朝實錄曾經
章皇帝申命重修未告成書特開史局
命監修總裁纂修盡蒐石室之編博討琅函之祕敷
揚
德媺務本末之畢該纂述
訓辭期精微之具悉事有關於憲典雖細不遺
法既備乎勸懲繄繁必錄凡屬用人行政
之標準與夫保邦制治之規模咸燦著于日星
俾永貽為龜鑑屢經讐勘遂歴歲時恭成
太宗文皇帝實錄合目錄凡例滿洲蒙古漢人名若干
卷繕寫進
呈(臣)等恭際昌期同膺盛典學慚倚相獲覩
昭代之藏書才遜胥臣幸聞
本朝之故事止攄蠡測管窺之見嘗嘆繪天賦海
之難俯竭寸衷用資
乙覽伏願
慎修思永
主善為師
覲家法于羹牆益光前烈
闡心傳於簡冊式裕後昆(臣)等無任瞻
天仰
聖激切屏營之至謹奉
表隨
進以
聞
擬
上命開館纂修
世祖章皇帝實錄羣臣
謝表(康熙六年)
伏以
聖啟聖而垂謨方策與球圖並重
治師治以紹烈舊章偕星日俱輝
掖左分曹萃羣才於館苑
禁中給札董成帙以歲時誦
綸誥者知覲光揚烈之方殷預校讐者嘆繪天賦海
之不易書垂百世道炳千秋(臣)等誠惶誠恐稽
首頓首上言竊惟王者卜世卜年開創裕守成
之業嗣主肯堂肯構明述兼聖作之功舜協堯
文繼統即以繼道啟承禹服傳子不異傳賢風
愆訓比盤銘湯孫是凜几杖箴同官誥姬序永
承帝紀肇始于馬遷非僅一朝國史漢書續成
于班氏亦從舊籍網羅蓋分左右以注起居昉
自古昔而繫年月以為實錄起自蕭梁嗣是代
有成編不免人滋異論宗尚書者曰宜多隠惡
法春秋者曰必須直辭輯當代之書較之筆削
前人其體原别載目前之事比於是非往轍其
勢倍難敘昌宗誘證元忠吳競被銜于執政紀
貞元横開宫市韓愈受嫉于宦官誣謗宣仁賴
紹興中之命官刊定諱言遜國歎永樂初之開
局重修其他耳食傳訛難以枚舉自非心術持
正誰為折衷重用丁寧庶裨
乙覽兹蓋伏遇
皇帝陛下
奉三主鼎
乘六御乾
玉冊金書崇奉
兩宫之懿號
黃琮蒼璧合告
三后以升禋業已繼序不忘丕承無缺獨是
太祖
太宗之寶籙巳為
文子
文孫之典刑而中原定鼎之規未遑編次斯卜世貽
謀之善急待闡揚洪惟
世祖章皇帝
受命而撫萬邦
奠基以成一統
學宗湯武聖敬格于天人
孝嫓虞周睿慮嚴于郊禘語文德則梯山航海之衆重
譯來朝紀武功則水西日南之鄉指戈皈命召
諸臣而入對午朝清問時殷憫庶獄之非辜一
歲詔書屢下最關心者用人行政之大計至隠
念者水旱盜賊之頻仍億萬載宗社無疆總厪
宵旰十八年綢繆未雨坐致昇平
聖謨美不勝書國乘久而能述爰開史局
特簡儒臣盡出秘編用資旁引始崇德癸未之秋仲早
知天命攸歸訖順治辛丑之春正永痛人心遏
密八年前功歸負扆而議禮制度曾不敢以闇
奸八年後柄握
宸衷而夕側朝嬰原不妨于獨斷推之柱下仗前之語
誰非創業垂統之謨大兵則書大沴則書大爵
賞則書須發凡以起例所見異辭所聞異辭所
傳聞異辭務存信而闕疑參訂責在總裁編輯
司存分纂(臣)等丹心素矢青管懷慚夙事
先皇憶侍
天顔于南海西苑新隨朝列頻檢舊章于庶府諸司龍
馭雖遙燕貽如昨讀彌留之一詔不知涕泗何
從仰
靈爽于在天但覺涓埃無補開編者此日儼如覩雲漢
之章授札者幾人敢不慎丹青之筆伏願
克明峻德
永言孝思
螭頭設記注之官
鰲禁啟經筵之幄
念終始典于學時披商說之篇
於緝熙單厥心允協周成之德儼在廷之陟降不必
追弓劒于橋山守良法為箕裘非徒奉衣冠于
原廟庶幾
祖功
宗德垂世則世法之休而帝治王猷頌如升如恒之盛
矣
張文貞集卷一
