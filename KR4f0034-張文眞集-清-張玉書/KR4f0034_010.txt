張文貞集卷十
大學士張玉書撰
誥授光禄大夫勇略將軍搃督雲貴兵部尚書兼都
察院右副都御史世襲一等精竒尼哈番諡襄
忠趙公墓誌銘
康熙三十六年三月四日光禄大夫勇略將軍
趙公以疾薨于寧夏里第時
車駕方西征聞奏震悼比從横城口濟河下
諭内閣部院諸臣勇略將軍趙良棟為國家宣力奮
庸厥功甚茂倏以疾逝朕深憫焉兹師抵朔方
道經其門欲令皇子臨視奠醊可集議以聞于
是(臣)玉書偕諸臣言
皇子親臨臣下之喪曠代希有將軍臣良棟膺兹異
數豈獨一家之私榮凡百臣工無不感激隕涕
明日次寧夏
皇子臨喪舉哀賜奠如禮閏月復頒
諭祭文遣大臣致祭其子道(臣)宏爕中書(臣)宏煜先
後詣
行在謝
恩
上皆召見撫慰之又數月允禮臣請以例予祭葬賜
諡襄忠嗣搃戎宏燦歸自黃巗乃卜冬十二月
日葬公于城西二十里某原而乞銘墓石于余
余辱交公久素悉公歴官制軍忠勇大節與其
生平慷慨質直強毅不撓之氣嘗私竊嘆羡以
以為古名將所不及而
聖天子推心置腹眷倚之重以及自始迄終恩禮之
隆尤足以奬勵功勲為勞臣白首效忠者之勸
余雖不敏敢不據所見聞摭拾其梗概而叙次
之公字擎之號西華先世自陕西綏德衛遷居
安邊逮公官寧夏因家焉故今為寧夏鎮人曾
祖某祖某父某官海州參將皆贈如公官曾
祖妣某氏祖妣某氏妣某氏皆贈一品夫人
公少工舉子業顧倜儻有大志不屑束縳章
句遂杖策從戎順治二年隨和碩英親王師
入關中受知于制府孟公喬芳署潼關守備從
征賀珍武大定等賊又從定寧夏叛兵之變因
署其地屯田水利都司四年領兵平河西回亂
又單騎擒肅州偽搃兵丁國棟擢補高臺遊擊
十三年
王師入滇以雲貴督標副將從征隴納諸苗康熙元
年積功授都督僉事充雲南廣羅搃兵官是時
吳三桂專制滇南所補官吏
詔部臣不得掣肘于是三桂調公貴州比喇鎮令進
𠞰水西公方丁外艱力辭不許四年水西平乃
聽終制三桂中藏叵測以牢籠人才為務惟公
先幾之哲不為所用云八年補大同加左都督
十一年調天津明年冬滇逆變作四方叛賊蠭
起寧夏亂兵劫殺其主帥勢甚猖獗十五年春
特命公提督寧夏馳傳往鎮撫之公見
上詞氣激慷請移家口居京師得一意辦賊
上壯其言隨
命賜第公至鎮集將佐宣布德意捕斬首亂四人餘
不問邊境遂安公駐朔方四載念關中粗定而
漢南巴蜀猶阻聲教自請率部卒五千獨當一
路進取漢興恢復蜀地
詔下軍前諸大臣集議僉言大軍宜分興安棧道八
堵山小川子四路並進需兵五萬人公曰兵貴精
不貴多也自將五千人指八堵山徑入十月破密
樹關取徽州復略陽分遣禆將趨陽平關覘賊
虚實仍條上調兵運餉事宜請兩路收川報可
特授公勇略將軍十九年正月朔公師臨白水壩與
賊夾江而陣江流湍湧無舟楫將士有難色公
怒誓於軍曰視我馬策所指敢後者斬擐甲躍
馬浮江而渡一軍皆渡賊駭愕奔潰追擊之于
青山石硤溝歴舊州明月江屢戰捷甫十日遂
抵成都先鋒奪門入公下令母剽掠整軍登陴市
肆晏如在城偽官及逆兵數千人疑懼不自安公
悉以迎降奏釋衆皆感悦越數日奮威將軍王
公進寶亦報保寧之捷東西川以次收復事聞
天子降溫旨勞軍以
御書題額及弓矢櫜鞬名馬之屬先後頒賜甚渥是
時湖南粤西方併力進師規取雲南
上念巖疆綏靖制府需人非得謀勇素著操履潔清
兼資文武大略者不克勝任遂授公兵部尚書
兼都察院副都御史總督雲貴將軍如故而以
公之子宏燦為寧夏總兵官隨軍進𠞰自收蜀
以後苞蘖尚繁公經營一載反側者始定二十年
三月追𠞰逆渠胡國柱于觀音巖十丈孔五月破
關山象嶺渡瀘江七月復取建昌乘勝渡金沙
江九月乃入滇時楚粤之兵已圍滇省城數月
顧持久不能拔公周視壁壘謂結營遼遠賊得
番息法當移軍逼之選入川精銳五千親冐矢
石取玉皇閣進逼新橋賊方據橋扼守復以計從
上流濟師晝夜力攻凡八日而城下逆賊踞滇
日久私歛充牣一時諸將雲集多志在攘掠惟
公飭所部卒勿以一騎入城既奏凱即懇請陛
見移師曲靖以待命嗣後黷貨者纍纍致敗而公獨
皭然無滓其遠識確守卓然有古大臣風烈焉
公于時已年踰六十
上念公久勞於外特允入朝二十一年冬授鑾儀衛
使踰年請疾歸里二十七年以
國恤會葬詣
闕下三十年厄魯特噶爾丹蠢動邊塞大軍駐朔
方
詔公以在籍老臣預議軍事三十三年禁旅出塞公
偕行指畫地勢兼以私財佐軍既還復
詔入朝明年追論前功特加一等精竒尼哈番世襲
是年秋就醫江南
賜御舟給驛三十五年復
召入朝時
上决策統師北征諮邊事甚悉公因疾不果從比及
師旋遂
賜歸明年西征
上方欲就詢公于里第而公竟不及待嗚呼是可悲
也公結髮事戎行五十餘年大小戰數百未嘗
敗衂御下嚴而有恩觸法者雖小必罰有才略
堪任者抗疏引薦常自偏禆積至大帥軍中甘
苦與共一飲食不以自私入蜀之役裹糧涉險
轉戰七千餘里而士卒咸樂為盡死無一怨言
其能結士心如此故所向有功性伉直同事多
不相下功成以後惎間者日衆惟
上知公深嘗格衆議曲賜維護自蕩平三逆以来閱
十五年矣復厪
詔旨鋪陳本末於平蜀嘉倡進之謀於克滇奬廉潔
之操于是公之勞績久而益明而其行履卓犖
無疵亦得較然備著于
國史是公之得全其身與得全其名皆
上恩也百世而下聞之猶為感奮太息而况于公乎
而况公之子若孫乎是用偹書以示来裔公生
于明天啟元年十月距薨得年七十有七配郭
氏繼配李氏白氏贈封俱一品夫人子五人長
宏燦以左都督充浙江黃巖等處搃兵官次宏
爕御史宏煜内閣中書宏煒宏熺尚幼女三人
長適庚子舉人強振猷次適候推副將郁起雋
次適一等侯江南提督張雲翼孫六人公治家
如治軍閨門嚴肅儼若公府諸子屏息侍立無
敢有跛倚之容以是總戎憲副所至有政聲中
書君亦明敏練達皆仰荷
宸眷云銘曰天翊
景運篤生人傑桓桓趙公威武維烈早歲杖策從
王于征手執蝥弧目無堅城爰制中權爰總戎
律嚴明有威卒伍整密三秦叛亂將驕卒狂風
馳飈驅迅掃欃槍巴蜀如焚滇黔如惔獨提孤
軍鼓行而南銜枚宵濟莫敢齟齬直入蜀郛前
歌後舞蠶叢既定揚旌渡瀘環城三匝拉朽摧
枯賊首朝授降幡夜竪氛祲盪滌復我疆土凡
此大功
帝曰爾庸事紀簡冊銘勒鼎鐘大官授膳尚衣賜服
彤弓盧矢驊騮驪騄公之来朝
天子燕喜公之既歸
天子拊髀國有大事爰詢爰謀公徐一言等于圖球
公之材武如羆如虎公之智略如風如雨公之
精誠如火弗滅公之勁直如鐡靡折持其孤忠
以報
一人白首不挫厥聲齗齗惟
天子明奬乃勲勞生有殊恩殁有厚褒以勞定
國以死勤事
主聖臣忠近古莫二歴觀載籍如公不朽納銘幽宫
垂示永久
秦海翁墓誌銘
梁溪秦海翁先生以孝友篤行為東南人倫模
楷者五十餘年年八十有五無疾而逝子孫曾
玄環哭於帷堂内外者凡九十有六人以人世
夀考福澤而論可不謂極盛矣乎長公宫諭對
巖先生出嗣降服而創痛益深既持服之三月
將偕諸弟奉喪葬唐灣山之新阡而告期于余
且屬為銘余惟過時不能葬與不及時而渴葬
皆公羊之所譏也三月而襄事必誠必信勿之
有悔宫諭深于禮矣余於宫諭稱詞林後進而
先生又素所仰止銘奚敢辭按狀先生諱德藻
字以新海翁其號也系出宋淮海太虚公之後
太虛子湛為常州倅因家於常閱十傳而徙無
錫之胡埭遂為無錫人入明累葉通顯嘉靖癸
丑進士巡撫湖廣右副都御史諱燿為曾祖考
太學生諱仲錫則顯考也妣金壇于孺人褒甫
公之女子三人先生居次生而孝友天植髫年
侍父疾即能盡抑搔扶掖之節父殁祖父母在
堂拭涕問寢退至苫次則兄弟相向痛哭以為
常及執祖父母喪泣血居廬與三年喪等曰吾
以終父志也事伯叔父如父叔父之齒少于先
生二十歲側行却立白首不渝伯兄殁無子應
宫諭為後先生不欲獨有兄産遂以季弟之子
並嗣族黨稱焉淮海公祠歲時薦享先生主之
至日少長畢會隠然寓睦宗收族之義挺秀堂
者十世相傳之居也一夕燬于火先生傾囷粟以
鼎新之寄暢園為中丞舊築海内所稱秦園者
也歲久蕪廢且割為僧舍先生獨力修復悉還
舊觀其他累世遺構皆次第完葺以無墮先人
之業此先生繼述之大節也素性和易不樂聞
人過邑有胥吏以僉役累先生事覺坐杖先生
召其人予之金以慰之宫諭之被詿誤也族姑居
他邑詭寄戶籍而有逋賦遂波及焉先生恐罪連
姑之幼子竟不置辨以是宫諭沉淪林泉者十有
餘年其遇人篤厚有恩如此甲寅以後宫諭奉
詔贊楚軍會廷舉博學復入翰苑直
講筵比歲歸里先生顧而色喜曰吾老矣願諸子之
皆侍側也平生故交則錢十峯張菰川為道義
性命之友縱論經史觴詠不輟一時推為耆英
車駕巡江南幸寄暢園者凡四先生率子姓伏謁道左
上親問年齒注視久之己卯夏復即園中
御書二額以賜遭遇之隆士大夫所罕覯也夫世際
休明
聖天子就問高年優禮耆碩所以維風教之意甚厚
如先生内行淳備息深而視下或僅視為一門
聚順及為善鄉井之常不知抑詩有言夙興夜
寐灑掃庭内初無高世絶俗之事而武公之稱
睿聖以此則先生之孝友篤行卓然為人心風
俗所繫不亦至明且著矣乎先生生萬歷丁巳
二月四日由明經封文林郎翰林院庶吉士卒
以
皇清康熙辛巳五月七日葬以是年八月下澣六日
啓元配侯孺人兆合焉孺人為明戶部主事澹
泉公女室中霤災曾手舁翁柩以脱於火人稱
為孝婦子五人長即宫諭松齡順治乙未進士
歴官
日講官起居注左春坊諭德兼翰林院修撰出繼贈
庶吉士以時君後次松期歲貢生蒙城縣訓導
改翰林院孔目松喬松如松虬俱例監生松如
任廣東吳川縣知縣松虬前卒女四人一適國
學生侯麟然餘俱殤孫二十三人松齡出者六
松期出者五松喬出者三松如出者五松虬出
者四孫女十六人曾孫二十六人曾孫女二十
五人玄孫一人玄孫女二人婚娶皆名族銘曰
吁嗟先生秉質清淑道勝而腴貌恭而肅堂搆
師儉閨門敦睦喬木十圍藏書百軸
天光下臨旁燭巖谷煌煌賜額寵踰車服先生之孝
倣古收族先生之澤式貽有榖存順殁寧幽竁
是卜我勒銘詩龍灣之麓
誥授光禄大夫巡撫江西都察院右副都御史馬
公墓誌銘
公姓馬氏諱如龍字見五其先河南人明洪武
中有以軍功衛延安者子孫家焉故今為陕西
綏德州人曾祖某祖某父某皆以公貴贈如公
官曾祖妣陳氏祖妣劉氏任氏妣某氏皆贈一
品夫人公生而孤育於伯父光稷事伯父如父
於兄弟友愛備至讀書不事章句慷慨有大略
方貧約時于榆林道中得遺金百兩義不忍取
候其主至悉付之歲壬子舉于鄉出葉忠節公
之門時逆藩煽亂餘黨蔓延于綏賊朱龍將寇
城城中恟懼公授兵登陴援桴誓衆及
朝廷命大師至為設攻守方略城賴以完主者嘉
其功事聞即命公守綏公以桑梓固辭而才名
蔚起未幾改守灤州灤俗悍而多盗旗弁債帥
持吏短長公鋤奸蘇良豪右歛手州有民殺人
而埋其屍四十餘年矣公一夕宿逆旅恍惚有
人訴冤掘其地得白骨詢之土人云此屋已十
易主窮詰最初一人遂吐實立寘于法昌平衛
民有父子被殺者莫知主名郡守以公材使治
之公于道逢白馬少年云殺人者叔也公至其
地詢民旁有張劉二姓張即其子之中表叔也
訊之不承令私跡之二人相語曰誰謂馬公察
者易欺耳即執之一訊而服於是數州之民皆
頌公以為神陞戶部江西司員外郎轉刑部山
東司郎中時蔚州魏公為司寇真定梁公為司
農而公與于清端公相善且聲望相埒也故二
公深噐之以薦𣙜北新關洗手將事宿弊盡革
秩將滿會天大寒公下令弛關禁譏察之外不
收錙銖于是商民往来無税者一月謳吟之聲
徹于南北事竣擢杭州知府其治如治灤而加
惠焉杭民稱貸于軍營期滿不能償則以子女
為質因沒入之公白于將軍請核其子母虚實
令悉持劵來官為代償一日盡給之無留者軍
得實惠而民免驅廹之苦至今尸祝焉歲在己
巳
六飛南巡供張儲偫應時立辦民不知擾
天子知公廉且材以為可大用也即超拜浙江按察
使公奉
命感激竭力稱報平反庶獄多所全活海寇潘三者
假貿易聯絡隣境欲謀不逞公密偵得實白制
府設策擒之殱其首從六人牽連者七十餘人
赦不問西興渡船貪利重載遇風多溺死公立
禁船無過三十人違者罰無赦至今錢塘江無
漂沒者其仁而有威皆此類也踰年進本省布
政使
命下之日民大欣悦當是時今總河遂寧張公實為
巡撫公自益刻厲故事屬吏有歲餽公悉禁絶
之康熙二十九年紹興大水公私赤立莫可存
濟公檄十一郡合輸米二萬餘石按戶賑給曰
是踰于歲餽多矣蓋公仁心為質知所緩急輕
重期以權宜活民而非於已有毫髮私也于是
公政績日著
天子特簡公都察院右副都御史巡撫江西公既至
時其柔剛與民休息仿白鹿洞遺法建書院以
教士之秀者嚴溺女之禁分給常平倉羡米以
使無告者有所養雪廬山白石庵僧冤獄脱無
辜者三命再疏請罷追轉漕脚耗永甦官民之
困朞年以後人安吏輯環數千里之境皆曰我
公以嚴明廉幹聞天下今優游無為不動聲色
而事以大治洵乎一張一弛公之才無施而不
可也己夘春
車駕以視河南巡既還公奉
詔陛見
上奬勞再三
御書老成清望堂額以寵其歸時淮揚荐饑
上命公設法救濟公以西江連歲豐穣救灾恤隣道
也遂倡僚屬捐米十萬移賑之淮揚之民戴
上之仁食公之賜歌詠功德溢于三吳公之拊循愛
養以其餘及於隣封又如此方公之守杭也以
争冤獄與當事有隙後其人倉卒遇事舉重貲
託公及事定還之封識宛然其人媿謝欲以千
金為夀不屑也其始至江西也屬吏有不飭者
將按之誓潔已自效及公陛見其人縱恣如故
公再至復自戢蓋公之生平廉以律己而寬于
責人急于豪強而緩于小弱故自起書生至秉
節鉞所在有聲蹟又能以功名終皆以此也公
性澹泊無聲色之好禄入所餘周及三黨州之
文廟圯興修之役獨力任之平居好奬人之善
門生故吏成就者衆公所推轂後多為顯人居
江西屢疏乞罷
俞旨慰留康熙四十年辛巳十二月以疾卒于官夀
七十有五夫人劉氏贈一品夫人繼配劉氏封一
品夫人子二益丙子科舉人豫庚辰科進士女五
人孫男二人國鑑國鎮俱太學生孫女一人婚
嫁皆世族孝廉兄弟將以四十一年六月葬公
于某鄉某原屬京兆錢公問銘於余往余在班
行接公言論風采嘗嘆為偉人後奉使至杭握
手於舟中具悉治杭之政比扈
蹕再至復見公及公鎮撫西江而不相見者十餘年
矣前年公入朝余方在丙舍聞精力甚健今余
甫入
國門而忽承公訃且執筆以志墓石能無嘅焉三嘆
矣乎公生平行誼政績不可縷指謹揭其大者
書之遂為之銘銘曰朅朅馬公發跡武功式遏
寇亂
帝嘉其忠威能行仁廉以生明摘奸紏伏其頌如神
在越十年不名一錢蘇商惠民利及舟船西江
之政以時弛張恩随波流長淮湯湯公之來
朝錫賚孔多公之歸矣人用浹和老成清望大哉
王言生榮死哀作則于垣維公初終功在民社我作
銘詩告後來者
予告光禄大夫少傅兼太子太傅保和殿大學士兼
禮部尚書諡文靖王公墓誌銘
宛平王公在政府二十年而予告又二年而薨
於里第時
車駕方南巡聞訃震悼命賜䘏如制及還京
詔
皇子率大學士馬公偕禁近諸臣臨公喪且奉
諭旨王行三叩禮舉哀奠酹不循常格蓋自四十餘
年以來
世祖章皇帝舊臣先後徂謝惟愸遺公之一老
皇上篤念老成耆德故恩禮獨厚於是(玉書)偕同官
及九卿大僚合詞陳謝而一時在廷諸臣及閭
巷聚觀者無不欷歔感誦至於泣下比閣中擬
諡上請
特予文靖諡法寬樂令終曰靖本朝未有諡者亦可
謂象公惟肖矣公幼穎異成童時即舉四書孝
經疑義質問於塾師年十九舉順治三年丙戌
鄉試明年成進士改庶吉士授檢討翰林官兼
習滿書者多不能精詣奥窔公天資高踰年而
學成
世祖屢試稱最随陞國子監司業未幾進左春坊中允
纂脩順治大訓十一年進司經局洗馬
召入南苑校譯大學衍義及勸善書十二年進右春
坊諭德明年初開講筵充日講官進左庶子每
日直講命坐十四年春進宏文院侍講學士充
經筵講官尋進宏文院學士時文貞公方任國
史院學士
世祖諭曰父子同官古今所少以爾誠恪特加此
恩明年主武會試調翰林院掌院學士兼
禮部侍郎十六年教習戊戌己亥兩科庶
吉士十七年考滿加禮部尚書文貞公方長
禮部父子同部尚書海内以為榮十八年元
日
世祖不豫公日請安於
御榻前初六日漏三下
召入養心殿
諭曰朕勢將不起爾可詳聽朕命撰詔書公匍伏飲泣
筆不能下
世祖令抑悲痛即榻前起草公拭涕書一條進恐
聖躬過勞奏於乾清門下撰擬凡三次進呈至初七日
薄暮繕畢而
世祖即以是夜上賓公偕顧命諸大臣入哭一痛幾絶
至於面奉憑几之言有事關國家大計與諸大
臣再三密議而後决者公終身不以語人雖子
弟莫得而傳也十二月以尚書管禮部左侍郎
事康熙五年擢都察院左都御史公侃侃舉職
知無不言於時一歲賦入半耗于兵餉而雲南
閩廣三藩所駐之地尤甚公首陳裁兵節餉之
議謂滇黔業已蕩平兵額急宜汰減
詔下所司議省額餉百餘萬又言江楚諸路王公將
軍提鎮自置官商漁奪民利宜嚴飭禁革官吏
捐輸名出私槖實取自民間宜一切報罷招民
百家得授縣令不肖奸人往往借資為市宜改
給散秩凡所條上皆深得治體會天旱金星書
見公言
先帝御極有年諸曺政務皆經斟酌盡善數年以來變
易成憲者多矣法屢變則弊叢生今
皇上當勵精圖治之始法
祖所以敬
天請勑各衙門詳察見行事例有因變法而滋弊者悉遵舊制
更正於是酌復數十事中外稱便七年進工部尚書督理
宫殿大工屢著勞績十二年轉兵部尚書是年議
撤三藩十二月吳三桂反雲南日赴内廷議用
兵機宜十三年二月密疏請誅逆子應熊言逆
賊三桂負
國深恩肆虐滇黔流毒楚蜀散布偽劄煽惑人心
今大兵己抵荆南元憝旦夕授首獨是逆子應
熊素憑勢位黨羽衆多擅利散財蓄養亡命匪
類依附實繁有徒應熊既被羈守而流言繁興
訛傳不止奸謀百出未易周防大寇在外大惡
在内若不早斷恐滋後患請速正法傳首湖南
四川以寒老賊之膽以絶羣奸之望以激厲三
軍之心章下議政王貝勒大臣九卿科道會議
應熊旋伏法方滇黔之初告變也一夕京城内
外所在火起尋有偽朱三之獄捕繋數百人掠
治不得主名皆應熊及其黨惡為之三桂自恃
鴟張之勢又以其子方尚主朝廷必不殺以為
之招及應熊誅三桂驚悸發疾竟以是死人皆
韙公之能聲大義云十七年居文貞公憂二十
年服闋冬雲南平明年五月即家授保和殿大
學士兼禮部尚書於時逆氛初靖民生甫離兵
革公與勒公明公及李文勤公同在政府務以
和平寬大宣
上德意罷權宜之令停加征之額遵奉
詔書次第興革有應奏請舉行者悉陳於
上前無隠時(玉書)為學士親奉公教旨者一年至二
十九年公與伊文端阿文清及真定梁公在閣
(玉書)以後進入贊機務朝夕追從復八年有餘
中間合肥李文定亦共事二載一堂以内事應
商㩁悉心折衷始終無一疾言忤色有如昔人
所云推車子者故以玉書之謭陋亦幸獲無過
焉竊覩公立朝本末不沽名不市恩不植黨援
不持意見更事熟則於四方得失利病無不周
知歴諸曺久則於國家典制沿革無不洞悉每
論事闕廷指畫可否具有經緯聞者咸斂容欽
服公博覽強記手點二十一史能随事舉述大
義而絶不以該洽自矜撰擬文字屬同官具藁
點定一二字深中事理詩清麗不事藻縟闡明
理學而亦不排擊二氏之教其造詣益宏且遠
矣公素引嫌不欲與試事戊辰會試
特命為正考官取沈廷文等百五十人甚愜人望其
他大典禮如耕藉大閱陪祀闕里大制作如纂
修
玉牒
實錄
典訓
方略一統志監修
國史明史公無一不與元日元夕偕滿舊臣進爵
御前侍宴殿内俱出自
特恩至暢春園靜明園賞花泛舟
賜游
賜食則玉書皆得隨公之後叨遇盛事者也三十一
年公以足疾請告
温旨報曰卿效力年久自
世祖章皇帝時簡侍禁廷恪恭盡職朕屢加擢用洊進
綸扉夙夜殫心勤勞自勵今
先帝舊臣俱已凋謝惟卿獨在班列雖精力就衰而老
成練逹之臣常侍左右殊有禆益著勉自調攝
照舊供職不必求罷嗣後章三上慰留如初至
四十年夏疾大作
上於行在賜寳露禁藥九月又申前請乃許致仕比
奏謝特加少傳是冬
遣侍衞賫賜帑幣上珍明年上元節
賜讌於家四月
遣侍衞持
手諭一道
賜於榻前諭曰卿耆年舊德歴官最久自去歲告病
在家朕無日不注念老臣也邇來九卿皆求扁
額字對想卿身雖在告心未嘗一日不在朝中
故特書扁一面對一聯臨米芾書一幅賜卿卿
其勉強餐食輔以醫藥以慰朕不忘舊臣之至
意仍傳諭病少愈朕尚欲一見故公遺疏言冀
臣病之再甦許瞻
天之有日紀
聖恩也前後
頒賫
宸翰十餘幅
賜堂額三今年上元節復
賜讌於家公猶強起進一匕箸越四日疾忽劇至二
十七日遂薨距生天聰二年戊辰七月八日享
年七十有六公服官五十餘年名成身退善全
終始視司馬文正之在洛下韓忠獻之在相州
庶幾似之而身依
天闕恩禮獨隆則前人所未及也公諱熙字子雍一
字胥庭先世居任邱高祖贈宫保公龍始著宛
平籍曾祖鏜祖愛明本生祖爵俱以文貞公貴
贈光禄大夫太子太保禮部尚書公貴加贈曾
祖祖如公官文貞公諱崇簡歴官光禄大夫太
子太保禮部尚書公為大學士加太子太傅亦
贈如公官曾祖妣某氏祖妣張氏焦氏妣梁氏
俱贈一品夫人公年十二梁夫人病篤禱於天
願减算以益母夀文貞公捐館公年踰五十矣
號泣如孺子顔書屋曰慕齋天性篤孝如此兄
弟六人友愛無間布政使然金衢守道照皆以
公推廕起家者也元配金氏繼劉氏俱贈一品
夫人繼董氏封一品夫人子六人克善雲南驛
鹽道僉事側室朱宜人出前卒次克勤幼卒次
克昌刑部河南司郎中董夫人出克宏歲貢生
候選主事克承克賡俱幼側室出女十人廕生
章維貞河南按察使胡介祉衍聖公子孔傳鐸
監生顧寧緯其婿也餘俱幼孫五人景曾庚辰
進士翰林院庶吉士克善出纘曾歲貢生候選
主事企曾式曾則曾俱克昌出克昌等將以十
一月十九日葬公於畏吾村之祖塋而屬玉書
銘於墓石公與先大夫同舉丁亥進士玉書又
夙附門墻之末晩在政地復知公深誼不敢辭
乃節錄韓慕廬宗伯所為狀而叙次之銘曰巍
巍王公惟
帝之弼夾輔兩朝其德克一文章琬琰謀謨蓍龜𨗳
揚玉几密贊彤帷内表百僚外靖三蘖刑清兵
偃遠安邇悅五十餘年敬慎篤誠相業房杜家
聲韋平
帝眷舊勞曰予元老番番黃髮茀禄夀考老成在列
蔚為國華固請引退養疴於家
手勑慰存中使問疾庶幾霍然扶掖造膝台曜乍掩
喪我功宗寵被異數用章殊庸罷舂輟相都人
爭誄德盛令終此惟臣軌世濟厥美有穀永貽
殁而不朽勒此銘辭
覺羅洛君墓誌銘
君諱某字謙齋世居長白山之沾河祖諱唐柱
官建昌城守尉考諱石圖以五品官管顯親王
府事督滸墅關生子二君其長子也君少補滿
學生員由吏部筆帖式授禮部宣讀官轉戶部
四川司主事出理滇黔兵餉以薦陞兵部車駕
司員外郎加三級復以薦陞工部都水司掌印
郎中奉
命督西新關監理臨清磚厰後以估計護城河工料
去職君為人勤敏廉辨歴官所至有聲其為戶
部也故事刑部及督部司軍流罪人皆由戶部
四川司發遣而吏多留難有淹係至經旬者君
令到日即發囹圄為空各省籍没家産具冊達
部奸胥輙深文咨駁借以牟利君立法禁之宿
弊遂革其理兵餉也由楚之常德水運至偏橋
衞陸運至平越黃絲驛道遠而險役夫多逃竄
大兵屯貴陽饑不能前君以厚直僦蠻苖為後
夫晝夜轉輸十二日達貴陽一軍懽呼士氣遂
倍時内閣學士佛公倫侍郎金公鋐以大臣督
餉屬酒相勞曰微君幾誤大事其為兵部也值
駕幸盛京緣途驛騎皆取辦於君無稽遲者佐尚書
薩公賑河東饑察核浮冒經畫有方災黎盡沾
惠其𣙜西新也禁侵漁絶需索商民皆感悅而
吏無所容其奸蓋君政績之可紀者如此
天子以君為才嘗不用部議特用君或已别用人矣
復更命君往人皆謂之宜而同官亦莫之忌也
君性孝友母歿時年尚少哀毁不欲生父卒亦
如之事繼母如親母鄉黨之貧之者周之無所
吝教諸子嚴而有法子檢討君讀書成名奉使
不辱皆君之教也君生于天聰八年五月十二
日卒于康熙四十二年六月六日年六十有九
祖考以君貴皆贈通議大夫祖妣妣皆淑人娶
塔他剌氏封淑人子四人長阿金
日講官起居注輸林院檢討次阿保早卒次德芳次
德馨孫男六人女一人檢討余辛未所得士也
將葬來請銘遂為之銘曰維才之宜維用之時
不昌其施有後之貽後千斯年視此刻辭
誥授光禄大夫内閣學士兼禮部侍郎愚菴李公墓
誌銘
公諱應廌字柱三一字愚菴其先自海東桃園
遷青州之日照今為日照人曾祖某廩生祖某
鞏昌府學教授父某順治辛邜科舉人歷任江
西浮梁縣知縣自曾祖已下以公貴皆封贈如
公官妣皆一品夫人浮梁公生子八人公其次
公少有文名讀書過目輙成誦丙午舉於鄉署
天泉學正造就人才為多汪公文漪亦親問業
經指授焉丙辰成進士改庶吉士授編修纂修
明史己未同考會試得人稱盛歴春坊洗馬以康
熙三十(闕)年督順天學政既歲滿公明之譽蔚
起
天子以公為才復留任三載蓋公之典學政也絶苞
苴嚴請託釐正文體振拔寒滯又請置學田以
資贍養增弟子員額以廣進取一時人士無不
鼓舞嚮學而公又引近諸生反復開導以讀書
為文之法于是人知研窮經史為有用之學而
文氣亦駸駸復古公起家詞臣政事無可表見
而京畿首善之地學校教化之本公能懃懃懇懇
殫心力於此亦可以見才識宏遠體用兼備之
大略矣還
朝進庶子
特授太常寺少卿旋陞内閣學士兼禮部侍郎越數
月以事罷歸公為人凝重有風骨不苟訾笑其
在
上前時有
顧問輙應聲而對無所紓回班行中持議尤侃然亦
以此齟齬不合於世不得至於大用論者惜之
公性純孝事浮梁公敬養交至歸田時浮梁公
年踰八十公年亦五十餘矣而先意承志猶有
嬰兒之色兄弟友愛尤篤叔季早世撫其孤不
啻已出他若族屬之貧窶者無不衣食也姻黨
之于我養于我殯者無不周恤也歲饑出囤粟
減價以糶或捐于公以待有司之賑凡義之所
在無不力也嗚呼晩近士大夫以功名為急而
略於内行父子兄弟間多有慚德其于宗族鄉
黨視若秦越人然惟公孝友肫篤施於家以及
於國而一以至誠行之豈不可謂鉅人長德卓
然為世所倚頼者乎三十五年春
車駕北征公在籍輸財助軍復親轉粟塞外以濟軍
食跋涉數千里不辭勞悴比蕩平錄功復公官
踰年奉
命分脩永定河復改修南河公親巡畚築屢歷寒暑
猶憶四十年冬余過高堰遇公于周橋時公立
風雪中董工作甚力余與公握手相勞苦者久
之又二年而公乃告竣事奉
優詔還籍仍晉二階公以久勞遘疾復遭浮梁公喪
老而致毁未幾遂不起生某年月日卒某年月
日年六十有六配梁氏封一品夫人子男五人
某歲貢生某太學生某順天己卯舉人某某太
學生孫男八人孫女七人婚娶皆舊族公既卒
之三年諸孤卜葬於聚奎山之陽司業黃君崑
圃持狀來請銘公自官翰林與余交久黃君則
公所拔士也述公里居事尤詳爰損益來狀而
為之銘曰參預機務官不卑年踰指使夀不虧
樹人如穀勤斯菑或芸或耔終如茨建章栢梁
杗棟資材已見用未究施惟孝而友為世師永
貽不朽鐫銘辭
誥授光禄大夫捴督浙江福建等處地方軍務兼理
糧餉兵部尚書都察院右副都御史瑞圖劉公
墓誌銘
康熙四十七年夏六月前浙閩捴制兵部尚書
寳坻劉公年八十終於里第越一月公長子湖
廣巡撫右副都御史玉伯先生聞喪釋官歸庀
大事寢苫枕塊凡三閱月將以十一月之下旬
奉公體魄藏于縣豐臺之舊阡欲紀公立朝居
官家庭鄉黨諸大節於窆竁之石偕其季弟洒
淚具書以來乞銘于余惟公鴻名偉績彪炳宇
内甲寅以後當用兵之際常以大帥持節駐海
濱江浙晏然得安枕席者皆公之賜玉伯先生
司藩江左五載中兩遇
翠華南幸經紀百務秩然有條
天子稱之曰才其他緩征减耗惠政尤多是公之父
子為福於桑梓者至深且厚於兹麗牲之文其
何敢辭按狀公諱兆麒字瑞圖曾祖國楨父世
則皆以公貴階光禄夫夫如公官曾祖妣李氏
祖妣禇氏王氏妣魯氏皆一品夫人先世江南
徐州人自曾祖洛臺公始卜居寳坻縣東之豐
臺封光禄善徵公生二子公其季也公幼而端
重寡言笑舉止如成人讀書過目即成誦為文
皆有理法年十四時遇
太宗文皇帝觀兵畿輔亟收人才見公異之令入官學
讀書年十六隨
世祖章皇帝入關又七年
詔選漢軍滿漢文藝以范文肅公為考官公名列上
卷遂授翰林院編修公起家布衣為侍從感激知
遇勉勵職業
世祖屢幸内院見公年少敏練心喜之十年中歴進都
察院啟心郎又改宗人府隨進都察院左副都
御史時公年未三十而丰采整暇每奏對輙當
上指人知旦暮將大用公矣順治十八年滇黔既平餘
黨散入楚省安輯需人遂擢公湖廣巡撫
今上即位大兵雲集征勦公料理軍需賫送芻糗公
調度有方不數載而伏莽悉定蒙
特恩加授工部侍郎楚人新罹兵燹公撫定噢咻寬
嚴交濟仁恩被于江漢越三十餘年而玉伯先
生繼官此土遺民故老猶有擁馬首問公起居
者可以知公德澤之入人深矣康熙七年擢四
川捴督任事未久以裁缺回京師而在蜀數月
招徠流移綏輯凋瘵不遺餘力嗣後進秩兵部
尚書加從一品仍以撫川民功也八年授浙江
福建捴督時海氛未靖兩省皆稱巖疆公條上
防海機宜老謀碩畫鑿鑿然洞中肯綮兩省賴
之以安十二年入京
陛見適當三逆叛命廷推將帥之臣
皇上特用文臣三人改銜以往公其一也初任直隸
援𠞰提督僅一年三輔清晏改授江南崇明水
師提督崇明密邇海氛地稱險要公請自擇偏
禆預儲糧餉壯我之威伺寇之隙
上稱善再三悉兪所請由是坐鎮十年内地寧謐人
不知兵二十三年俄羅斯犯順大兵深入征伐
命于大臣中擇賢能諳練之員以掌軍事遂以公為
黑龍江捴督督兵三次克奏膚功至三十一年
邊塞既靖而公亦以年踰六十母老在堂拜疏
乞歸
優旨俞允自是徜徉林泉遂初樂志公于功名之際
可謂報國保身兩得之矣乞休後六年以致政
大臣監修北河工既竣
聖心嘉悅仍復公総督兵部尚書從一品玉伯在吳
中迎
駕時屢頒賜公尚方珍物兼
問公年貌及提督海疆歲月幾何公之上膺
主眷久而彌篤真人臣之殊遇也以余攷詩書所載
若方叔召虎仲山甫諸人皆入為卿尹出為牧
伯無事則任旬宣有事則兼將帥未嘗不嘆文
武成康之化藴釀有本故其人才之盛至于如
此今觀劉公一身培養于諸生之中者
太宗皇帝也歴試于侍從執法之列者
世祖皇帝也用以經文緯武敭歴中外者
今上之識拔也而公之才無往不宜視昔方召山甫
亦嫓美無愧自公殁而中朝故老零落殆盡求
太宗朝之後人不可多得矣公孝友性成家門雍穆可
為當世法生平守不欺之學上自僚友下至故
交皆終身如一利人濟物之事見無不為不能
盡書特書其大者嗚呼公道德事業備人世之
極盛夀躋八十而神明不衰身見子之為大官
繼前業餘亦洊歷郎署待綰邑符且身後踰兩
月而長孫復舉京兆公存順歿寧無復餘憾而
伯玉昆弟猶必假予一言以傳信永久余益嘆
仁人孝子之心之不忍自己有如此也公生於
天聡三年己巳十月十九日子時終於康熙四
十七年戊子六月十二日午時享年八十歴官
總督浙江福建等處地方軍務兼理糧餉兵部
尚書都察院右副都御史加從一品康熙九年
五月
覃恩進階光禄大夫初娶陳氏繼配鈕氏
贈封皆一品夫人又娶郭氏以子貴推恩
貤封孺人皆先公卒與公合葬子三人長殿衡即伯
玉先生也公親兄進士瑞符公季子公早年未
有子承繼為嗣由一品廕生歴官巡撫湖廣都
察院右副都御史娶張氏次殿璣廕生官工部
員外郎先公卒娶王氏次殿章歲貢生候選知
縣娶佟氏皆郭孺人出女四人一適徽州府通
判靳治齊一適候選通判梁求正餘早卒孫四
人長嵩齡戊子科舉人次昌齡候選通判次永
齡太學生皆殿衡出永齡嗣殿璣為後次鶴齡
殿章出孫女五人曾孫一同曾曾孫女一俱嵩
齡出余既櫽括來狀所載而並繫之以銘銘曰
盤山之陽海波萬頃鬱鬱葱葱煙閭霧井篤生
偉人直大以方年如高密仗策從王史校石渠
牒編玉葉臺栢清嚴秋鷹勁捷茫茫雲夢盗弄
潢池非公持節孰底定之浙水潮平閩山烽伏
帝曰宗臣甲兵在腹元凱書癖叔子裘輕虓如卧虎
屹若長城萬里龍沙據鞍倚樹峩峩伏波勲高
銅柱歸來私第白袷練裙皤皤黃髮感我
聖君有子承恩肯堂克荷後嗣繩繩家聲永大維公
令德朝野所望巋然一柱若魯靈光天不愸遺
倏焉凋喪箕尾芒寒士林惆悵維三不朽可範
可型千秋紀載史冊汗青豐臺之塋林深土厚
安彼佳城是封是甃上峙雙闕下疏九原悠悠
億歲視我銘言
張文貞集卷十
