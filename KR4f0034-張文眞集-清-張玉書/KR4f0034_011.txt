張文貞集卷十一
大學士張玉書撰
誥授通奉大夫巡撫貴州兼理湖北川東地方提督
軍務都察院右副都御史个菴王公墓誌銘
康熙乙丑丙寅間王公个菴以兵部武庫郎出
知吾郡鎮江府事時余方伏處堊廬杜門屛跡
而輒聞父老之稱述公政績者無虚日曰某弊
革矣某蠧除矣某雜派停矣某被戍兵凌敓者
事得直矣曾不踰歲令行禁止肅然以清而公
乃修葺學宫創興義塾日講求教民禮讓之道
以庶幾古人漸摩風俗之意而初不見治郡之
繁夫京口旗民錯居素稱難治支給月饟尤太
守之專責先是領饟于藩司而藩司不以時給
往往衆口讙呶禁之弗戢甚有藉辭告貸恣行要
挾者公至郡力言於上官有請輒應給發無稽
時子是驕兵悍卒皆屛氣帖息莫敢有後言比
余在政地與文靖公同奏事
上顧問玉書知府王燕居官如何即奏守甚清才亦
能任事民皆感之
上為首肯既退而文靖公謂余曰僕方與公共事公
獨不避嫌耶余曰君父之前不敢不以實對也
時
聖明已深察公賢未幾即擢任江蘇按察司使案牘
繁賾江蘇為最公聽讞無一留獄律例所在不
敢以意毫髮重輕屬吏奉公指凡所上初招獄
辭亦無敢以他請苛比骩法行私者七郡之獄
稱平甲戌夏晉湖廣布政司使是時楚省方行
鼓鑄藩司董其役而宿弊叢集官鑄之外奸鑄
倍增因而榆莢綖環十不當一上下官吏漁獵
於中莫肯摘發其事者公抗顔白督撫謂武昌
錢殽雜已極勢必不行錢滯不行則上下交困
非立罷不可條其事上之楚鑄乃罷其他收支
抑勒輸納重耗諸弊悉明示釐革州縣奏銷額
費歲派取于民間者亦嚴諭禁絶有費即身任
之閱四載湖北藩庫無銖黍浮冐虚詭之病皆
公力也歲戊寅
特旨授都察院右副都御史巡撫貴州公念黔省處萬
山之瘠地荒而俗敝非力行教養無以廣生聚
而興德化因具疏言全黔荒田十居三四屢諭
墾闢而民不輒應蓋墾經數載然後收穫所入
薄不足輸税故人懷觀望倘悉依減則寬以六
年未有不鼓舞爭赴者賦雖減重就輕田則易
荒成熟是于國税原無損也又言
聖朝誕敷文教徼外苖猓靡不嚮化而黔省師儒之
官尚多未備各州縣衛有初未立學宫者有有
學無官而附試他郡者請依滇南故事通省建
學設官文武童一視小學收錄廪貢亦舉行如
例則人心感奮教澤自濡奏上俱如所請苗人
掠劫事所時有而有司處分特重公言諸苖供
辦徭賦非野苗可比特一旦負罪而竄入叢篁
深箐難以立禽倘即議有司降黜去官則人才
可惜且罰既重諱盗者必多請依常例限年追
緝庶盜可捕而民生益安章下九卿廷議亦從
公言而公又時頒條教飭州縣官吏無縱奸人
詐索土司以啟爭端尤得拊循苗人根本之至
計鎮寧州民曹邦傑妻張夫亡從死法不應旌
公力為之請謂地介荒服節烈罕聞張氏敦篤
倫常實可矜憫伏冀破格表一婦之完貞以勵
全黔之風節
上特恩許之四方咸傳誦焉公于邊地民生吏治悉
心籌畫以次見之設施越三載勞瘁倍至忽感
疾咯血盈盂遂以乞骸章上一時制府提閫僉
言撫臣正已率屬吏畏民懷一人之去留實係
巖疆之休戚隨有
旨命供職如舊衆皆慰悅公力疾視事復二載有餘
而痰𠻳轉劇四十二年秋更申前請
詔迺允致仕去黔之日遠近軍民苖猓遮道拜送見
公形容癯瘠輒相顧泣下公亦為灑涕以别蓋
遺愛至今不忘也宛平王氏族望鼎盛世德相
承余于文靖公志中書之詳矣公顯考太子太
保禮部尚書文貞公諱崇簡以子文靖公熙貴
加贈太子太傅保和殿大學士妣梁夫人累贈
一品夫人生母周夫人以公貴贈淑人文貞公
生六子長即文靖公次湖廣桃源令槱次巡撫
浙江副都御史然次金衢道參議照次即公諱
燕字子喜个菴其號也又次則公同母弟刑部
員外郎默公兄弟友愛至篤自黔中還時員外
君方僑寓金陵因往就醫居半載始入京師時
文靖公初逝公見余深嘆同氣六人存者僅半
惟余兄弟之戚亦與公同相對太息者久之余
忝辱公世講公在黔中數千里致書締姻好因
以杭州守第五弟女許字于公子克慎公嘗欲
携令子就婚于杭並省兄中丞公于官署乃此
願未遂一夕疾作竟致不起可深痛哉公卒以
康熙四十七年七月十二日距生順治九年十
月七日享年僅五十有七元配張夫人利津知
縣諱文熿女繼袁夫人巡撫山東工部尚書諡
清獻諱懋功女子七人克寬前卒張夫人出克
慎克修及幼子如玖袁夫人出如珽如珪如璋
側室出女九人孫二人希曾守曾公長于詩前
後集若干卷奏牘之文條鬯剴切皆公所手定
公事業彪炳惠澤在人而立身行己無愧無怍
所獨惜者未登大年耳而公亦何憾焉兹以四
十八年十二月某日卜葬宛平縣骨香山社之
新阡克慎奉袁夫人命來乞余銘不敢辭銘曰
文貞文靖艱哉纘武英姿懋紹不藉華膴初守
京峴百榖膏雨屹屹崇祠大江之滸平刑于吳
核賦于楚黔山際天遄往開府農耨蒿萊士藝
榛莽椎髻者苗亦歌且舞引疾言旋如嬰失乳
遺澤未沬如日長煦史册大書名莫與伍爰勒
碑版貽示來許
誥授光禄大夫内秘書院學士張佳公墓誌
余為史官時今侍御賽君方官中翰屬余叙其
先公所為北海集余自惟晩學後進得挂名于
公文字中以為生平之幸及今二十餘年矣賽
君復以公墓石之文鄭重相屬蓋公之初葬在
都城北之關西庄繼兩夫人祔葬改葬于城外
之宋公庄復以地勢卑濕改葬于盧溝橋西之
太平橋先達鉅公傳誌之文載公之行事者備
矣余更何贅辭惟掇取諸公所叙錄有關于公
建樹之大節者序而誌之並以誌改葬之歲是
則賽君之所以顯其親于有永者也按公姓張
佳氏諱鄂貌圖字麟閣遇羲其號也自始祖以
下世居長白山鄂莫和索洛之地逓傳至曾祖
諱瓜喇始遷輝發祖諱代廕布禄又遷葉赫南
地名張尼和樂居焉父諱吳巴泰母覺羅氏及
公貴曾祖祖考皆贈光禄大夫妣皆贈一品夫
人公體貌魁傑屹如嶽峙幼善騎射稍長即嗜
經史恭遇
太祖高皇帝肇基東京嚮用英俊之士公輒講求文武
大略以冀為
國家異日之用每搆一編硏索窮日夜久之才譽
蔚起
太宗文皇帝崇德改元益尚儒術歲戊寅拔公一等秀
才
賜布帛時
召見講譯書史辛巳初設制科公應舉居第一
賜頂帶選入内院校譯會典順治元年冬
世祖章皇帝入關定鼎公與扈從旋授秘書院侍讀奉
命編纂
兩朝實錄書成賚白金文綺又譯通鑑及詩禮二經于
凡草木鳥獸之名器物象數之實考辨精核能
補箋疏所未逮公博洽載籍兼通兵家言諳習
韜略
廟堂知公才能以經術贊軍務于是
大師所至皆命公偕行流寇李自成既從一片石
潰奔餘黨直趨關中公從和碩豫親王師追擊
于潼關大破之遂平陜洛嗣江南兩浙以次削
平屢用謀策制勝公之功為多
優詔褒美特加錫賚三年從征南大將軍多羅貝勒
征閩說降其巨帥鄭芝龍事聞
賜文綺八良馬二四年從和碩鄭親王征川湖所嚮
底定辰沅九溪十二土司暨生苗猺獠悉先後
受撫八年師還進宏文院侍讀學士兩遇
覃恩授通議大夫加拖沙喇哈番又加拜他喇布勒
哈番是年秋充順天考試官取士七十人後多
至顯官十年進内秘書院學士復從和碩安親
王出塞征喀爾喀部落收服其衆十一年以閩
海梗化復從鄭親王世子率師進討黃梧來降
修築漳泉郡縣凡十四城而濱海諸路以安十
四年
覃恩累進光禄大夫加一級明年改中和殿學士兼
禮部侍郎仍帶加一級又從多羅信郡王進取
雲貴深入其阻百蠻皆就撫自此海宇一統
朝廷盛德無所不震叠矣十八年復改内秘書院學
士是年秋班師道感寒疾以十二月二日卒于
天津之楊村年四十有八
上震悼
遣官諭祭賜金五百兩造葬廕二子入監讀書長即
今侍御賽圖由内閣中書歴中書科掌印中書
改監察御史次賽良今官三等侍衛公當國之
初以著作謨議為一代文臣領袖而自入關以
後馳驅兵間者十有餘年歴秦楚江浙甌閩滇
黔萬餘里蠻烟瘴霧之區叢篁深箐之域無所
不經躍馬涖陣摧堅折銳之事無所不預戰守
攻取擒縱勦撫之機宜無所不備行間飛書馳
檄以及箋表露布皆磨盾立辦而又以其餘力
登臨覽觀感時物紀風土錯載于篇什詠歎之
内如所遺北海集其什伯之一二也而生平建
樹之鴻駿亦略見于此矣
誥贈奉政大夫内宏文院侍讀田公墓誌銘
太學生田子惟冀與其弟孝廉惟兖持其王父
贈大夫行述泣而白于余曰先侍讀之易簀也
有墜言焉曰吾死而不克葬吾父無以逃于公
羊子過時之誅小子識之速營葬以竟吾志葬
則志墓之文必乞之高陽夫子夫子知吾之欲
歸而以預修
國史未逮也惟冀等敢以先人之命請蓋贈大夫
之殁距侍讀之殁十有五年矣丙午丁未間侍
讀嘗欲以歸葬具牒乞假會
召入史館不果庶幾
國史之竣則酬所願焉不謂其遽逝也按田先世
居固安縣張華村東捍社系遠不可考前明永
樂間有諱旺者以軍功為遼東東寧衛掌印指
揮同知子孫世襲遂家于遼五傳諱鉞居次不
當襲用經營起家鉅萬鉞生大成為邑庠生大
成生養民貢入太學前明萬歷中歴仕至兖州
府魯藩護衛經歴卒于官葬城東南自是家于
兖經歴三子長生璧襲世職次即贈大夫諱生
蘭字馨野年十六經歴筮仕日照縣簿隨入關
性嗜讀書經歴為延山左知名士蘇君某相君
某與公日相鏃礪公氣益銳文益奇二君皆遜
謝以為不及後二君相繼成進士而公因僑寓
不得應試迄無所成就經歴既即世家計中落
生璧以襲職宦遊于外十餘年未嘗一至兖旅
舍環堵食指日衆一切悉公經紀之公與生璧
異母璧母為白太孺人公母為陳太孺人公善
事兩母色養備至白疾篤公親侍湯藥目不交
睫者月餘及卒喪祭盡禮撫兄子如己子推甘
讓肥幼而育長而教卒無倦色前明末盜賊蠭
起公孤蹤客寄不遑寧處于是裹衣南徙展轉
于淮隂秦郵廣陵之間所至不數月覺有變旋
復他去既去而其地輒往往多故以故人咸服
公之智而又嘆公盛德食報雖坎壈百折而能
自脱于難也繼遷江寧適當鼎革之會
王師南下羣不逞之徒乘亂伺釁日尋戈矛以修復
私怨豪帥馬某所隸士卒素不馴一時爭欲甘
心而公有鄊人某亦隸馬戲下一夕携其家數
十口奔詣公避害公納焉或持械大呼于門曰
速出之可免禍不則汝家立虀粉矣公曰彼雖
非張儉我獨不能為孔文舉耶不聽諸亡賴亦
稍稍散去比事定絶口不復言蓋公平生行事
仗義負氣大率如此歲丙戌復自江寧卜居廣
陵杜門課讀以累葉未竟之志勖諸子辛卯侍
讀舉順天鄊試壬辰會試中式聞捷且喜且悲
曰恨不及吾父見之侍讀未及與
大廷之對趣歸省覲公相見益喜未幾疾作疾既
革猶強起叩陳太孺人寢門問安顧謂侍讀曰
汝曹善慰白頭之心則吾死瞑目矣越一日遂
卒公生于前明萬歷丙申十二月初五日卒于
皇清順治壬辰七月初九日年五十有五嗚呼俗之
敝也家庭骨月或相背負若行路而况其為門
以外乎公孝友篤行至老不衰如鄊人避難一
事存活數十口呼吸之命于危疑臲卼之中豈
非太史公所云天下之隂德宜享祀十世者乎
三十年以來衣冠氏族轉而為欒盈之敗若敖
之餒者比比皆是而公藏仁賫後歴久益昌侍
讀既貴且顯而諸子若孫方踵起未艾是亦可
以觀天道矣配孫氏文學諱某公女勅封太安
人子三人長即侍讀麟戊戌二甲進士歴官編
修司業内宏文院侍讀娶孫氏次彲廩例監生
娶劉氏次騶太學生聘翁氏孫五人長惟冀廪
例監生娶劉氏次惟兖癸卯舉人娶劉氏次惟
徐郡庠生未聘次惟揚聘范氏次惟荆聘蕭氏
女孫三人曾孫三人長之譽次之雋次之髦以
某年某月某日葬于某原銘曰京兆望族厥生
偉人肇遷自東寢跡廣陵食貧躓險歴困益亨
天嗇爾遇惟德永存枝豐萼跗實蔭本根語曰
不於其躬則於其子孫爰作斯銘用表君之墓
門
文學李君暨周孺人墓誌銘
棗強文學李先生殁後三十年其子公旋名履
祥與余同舉順治十八年進士又八年先生原
配周孺人没康熙九年春公旋遣使持狀來長
安屬余為祔葬銘且曰祥不幸八歲喪父時兩
兄涉訟于外幾不克襄大事賴母氏營葬縣棺
而封不設碑繂今吾母又棄藐孤逝矣卜某月
某日啟先大人壙奉吾母祔焉乞吾子為文以
蔵識幽官感且不朽余聞之少不誄長又學殖
荒落愳不能為先生導揚德&KR0839;于萬一因重違
千里寓書之意不敢辭謹損益來狀而為之誌
按狀先生諱維聰字足臨先世江南之句容人
前明洪武間有軍功而御賜麤喇李者來棗強
家焉遂為棗強巨姓數傳至文林郎南城兵馬
副指揮省吾公是為先生父先生生而噐宇凝
重自幼無子弟之過弱冠括羽鏃礪肆力於經
史不為老生俗儒剽竊塗塈之學尤嗜讀班氏
書故其為文雄渾灝演卓然成家既補弟子員
旋食餼試輒高等四方文學知名之士絡繹訂
縞帶交其所辨論皆經世大略凡古今地理官
制河漕錢榖與夫武備之強弱設防之要害無
不涵肆穿貫如數一二時太史楊崑阜梅長公
兩先生負海内人倫之望重交遊慎許可先生
親執經其門兩先生深器重馬屢試棘闈不得
志而去之泊如性至孝省吾公司南城偶遘疾
先生聞之兩日夜馳數百里至京邸親侍藥餌
疾愈而後返嗣遭兩艱哀毁盡禮篤念宗誼族
有嫠婦無所歸厚遺之衣食貧不能自贍者鬻
周孺人簪珥給之其他婣睦戚黨大抵類是夫
世衰俗薄重利而輕義劉孝標所謂不費半菽
落一毛而坐視三黨之困窮者比比皆是而先
生以一諸生勉強好施老而不倦豈非所稱古
道篤行之君子歟晩年構五一亭于舍南百武
許蒔花藝行歲時偕二三執友浮白吟嘯率以
為常曰人生天地間須令造化生意與自家意
思盎然太虛中耳嗚呼是可以知先生之學矣
先生没而家難起内侮外訌磨牙吞噬有如沸
羹長公次公奔走牒訴無寧日餘孤煢煢襁褓
閱十年而後家難少息凡此十年中食荼集蓼
搘拄門戸不至有尺寸中落者皆周孺人力也
孺人為故城文學純吾公女大司馬衛陽公女
孫年十七于歸先生廟見後攻苦操作力以世
俗女子貴倨之習為閨門戒尊章繼逝相夫子
經營喪葬先生沒日夜督課季子涕泣語之曰
而父力學不逢年今已矣終父之志是在小子
辛丑公旋成進士孺人怡然色喜曰未亡人可
報夫子于地下矣公旋以選人需次家食侍養
者八年孺人惓惓以家世清白為訓卒之前夕
猶諈諉教戒夜分不寐及旦竟無疾而逝年八
十有九嗚呼當前明之末季吏道雜流品淆矣
脂韋訿潝之徒皆得掇拾青紫以先生藴道抱
德身負不羈之材而鬱鬱終老曾不得少見設
施于世歴今四十年曩之碌碌負乘者已與腐
草同萎而一孀嫠撫八歲兒讀書成進士遭遇
盛時異日將光大先人未竟之業以垂不朽顯
晦遲速之故可為三嘆也已先生生于前明萬
歷庚辰十一月十四日卒于大清康熙戊申十
二月十一日男三人長某次某次即履祥辛丑
進士候選知縣銘曰滹沱清漪恒嶽巉巗篤生
真儒外弢中完淑人作配母儀克全塗墉終畆
勖哉象賢積德流慶片石永傳松影在地白雲
在天
誥授奉政大夫分守口北道山西布政使司參議蓼
庵袁公墓誌銘
自國家以才能課吏治於是内外大小吏皆務
矜才鬻能為踴躍於功名之道而老成明練守
正不阿鑿然欲以經術飾吏事者其功名顧反
居後此有志經世之士所不禁搤擥嘆息者也
曩日諸曹郎爭用奔走結納以洊踞津要之路
少參袁公蓼庵時為工部郎中獨有清直聲大
司空掌雷傅公深器重之未幾以例出為陜西
甘山道僉事公既出而資望在公後者輒相繼
登臺省班行中咸為公稱惜而公處之恬如也
及今踰十年甫一轉官復得邊地乃未及一載
遽以疾卒不獲大竟其用豈不痛哉初公以乙
未成進士筮仕陜之乾州乾當兵燹之餘民俗
滋敝公至壹意拊循不數年流移者皆復業丁
酉分校拔知名士六人庚子擢工部屯田司員
外明年晉虞衡司郎中公討論掌故諳習部務
胥吏歛手不敢牟毫末之利當是時滇閩間饋
餉旁午會山陵大工經費益不繼詔直省正賦
外每畆暫增課一分用佐急需公職司焚帛曰
民困極矣寸縑尺縷皆閭閻膏血也力清乾沒
省金錢鉅萬他所裁抑類是既至甘甘為河西
重鎮戍防之地西海諸部覬覦大草灘比歲闌
入牧馬者不絶復遣使請割灘地蓄志叵測康
熙九年
朝命兵部侍郎科公爾往偕提督張公勇度地畫
界張公持議堅爭者不能奪大草灘卒得不與
而左右贊畫之者公之力也公與張公交驩無
間時參預密謀自畫界以後西海部人不敢復
窺張掖邊境肅然甘州距西寧鎮千有餘里往
歲協餉西寧負載轉輸蹄踵交道甘人苦之公
力請得罷主客兵待哺數千人公悉心持籌軍
得宿飽庚戌詔簡監司具才望者入為卿貳直
省合格者纔十人公名列牘中未及用辛亥升
口北道參議口北地确田蕪民貧而賦重前人
怵於考成謾稱歲輸如額而逋課累積幾以千
計其粟儲于倉者歴歲侵漁耗蝕不可筭數非
按籍核實無以釐宿蠧顧欲求垢索瘢則失察
之罪先坐大吏大吏聞公言皆陽韙而隂阻之
公擘畫盤錯憊心罷精申旦不寐居數月食日
益損會閱工口外為炎熇所中疾大作旋具牒
乞休比得
俞旨而公已不起公未嘗自琱琢為才能而其始終
勤事如此嗚呼如公者真可謂國之勞臣者歟
公諱州佐字左之號秋水蓼庵其别號也袁系
出漢司徒安代有聞人宋南渡後占籍會稽數
傳為柱南公負異才杖策游燕為某大將軍揖
客生二子長諱紹元為廸功佐郎累贈奉政大
夫是為公父贈大夫偕弟紹寵携貲客游濟上
遂家焉生五子公其季也公生九歲而孤母周
太宜人復早逝公刻自鏃礪專精制舉業舉故
明崇禎己夘鄉試為孝廉多奇節甲申避亂會
稽
世祖章皇帝既平中原復携家還濟壬辰就高苑縣諭
隣邑士爭從之游乙未禮闈家大人與分校實
得公卷秉燭擊節謂他日當以經術名世今言
驗矣余與公稱世講常北面事公公亦以幼弟
畜每相對語輒娓娓竟日在甘州入覲者再為
余言邊塞要害戰備守禦狀原委顜然謂邊地
土狹農稀宜用開中法分河東鹽引三之一輸
粟河西以資軍食又宜簡練鄊勇拔置卒伍可
不待召募而坐收精銳千餘人公之言未及效
而公不可復作矣胸中儲偫經術矻矻白首不
獨當世無深知公者而天亦若厄之可悲也已
所著有孝經注觧植香齋詩集奉天志餘四雋
等書行世生前明萬歷丙午三月十五日卒
大清康熙壬子十一月十四日年六十有七配童
氏誥封宜人子三顯祚庠生顯祐顯祺俱幼撫
養子顯經公族甥也憫其孤字之女二一適魯
一適胡先公卒孫三麟獬豹女孫一顯祚既扶
公喪歸以公同年孝廉鄭君與僑所為狀謁銘
于余余辱知公者不敢辭因撰次公行事而為
之銘曰世風訿潝波流弚靡礧砢郎潜履道如
砥隂揫陽煦邊陲肅清巖關插天公功與京量
才百斛甫試八九讀書充宇藏仁賫後仕逾一
紀歛無遺貲我哀我友銘無愧辭
誥授光禄大夫工部侍郎費茂公墓誌
余嘗繙閱
國史伏見
祖宗朝鷹揚戮力之士項背相望雖當偏禆之寄其建
樹已不媿為名將而况久歴行間戰功可一一
指數者乎至於武績既茂而又洊登卿貳以清
勤盡職為
國家耆舊大臣則尤前史所不能多覯者也工部
侍郎費茂公諱某長白山東巴海人公父贈光
禄公諱某當
太祖高皇帝龍興之初即以其族自巴海來歸越三載
歲在甲辰而生公于興京之赫門村公天性孝
友方五六齡時母夫人為製新衣公見諸兄無
衣新者輙不肯服比及十歲事親敬長儼若成
人且穎敏嗜學習滿書數月即貫通文義稍長
勇毅過人精騎射嘗以公事遠出忽聞父病篤
單騎遄返夜行灌莽中馬傷足僵卧公仰天號
泣曰得見吾父即死無恨奈無馬何不移時馬
起竟馳歸侍疾三日而贈公逝人以為至孝所
感越數月又遭母喪哀毁幾滅性比喪禮既畢
遂銳意立功名以成父志初從征旅順奪幟登
城為一軍冠大帥以一等功牌予之公曰余雖
先登尚有貫藍甲者在余前安可冐也辭讓再
三而自居二等大帥以下皆嘆異焉取安珠山
時敵軍大集公率步軍爭先力戰大敗之守錦
州南山城敵衆夜襲我軍戰却之城得以完奉
使黑龍江收祁勒里國有招徠功取明寧遠城
衝鋒前進被鎗箭傷入關之役率漢兵與流寇
戰大破賊兵昌平州遇敵突入敵圍被重傷猶
手殱二人生擒三人而還嗣取寶坻通州皆有
功順治元年
特命管佐領事從饒餘郡王征山東有取勞山功又從
和碩豫親王追擊流寇至潼關率先破賊馬軍
功居一等豫親王轉旆江南公復在軍中拔蘇
州城時敵將黃蜚合四總兵軍力拒城南公以
四十騎大敗之盡獲其戰艦鎗砲旗纛蘇州既
克蜚等復縱火攻城焚橋凡三至皆敗之自入
關以後大小約百餘戰身中一等傷者以十數
計創瘢鱗次幾無完膚而銳氣未嘗少挫方
本朝初克遼東罹法網者甚衆公所至安撫善良
多所全活師行數十年自臨陣誅戮外從未殺
一不辜俘纍得更生者所在皆是盖公生平仁
心為質如此又素性廉潔從下江南江西浙閩
東粤諸路皆兼領戸工兩部事軍中所獲金貝
玉貨幣大帥一委之公公悉具冊登載無銖黍
絲粒為私用者一軍稱服師旋擢工部郎中
朝廷知公有守賜良田七頃居第一區嗣是修
郊壇樂器儀仗及
南苑行宫
兩賜金幣朝服督造
永陵工成加拖沙喇哈番
郊配禮成加拜他喇布勒哈番天下一統又加一拖沙
喇哈番順治十六年進
盛京工部侍郎
福陵前渾河環繞時以漲溢衝損紅門屢遣官督修不
就公至董築大堤成永無水患康熙六年
覃恩授光禄大夫又數歲引年致政十一年
聖駕東巡錫宴大政殿念公為三朝老臣特
召近御座以金巵酒賜之並
賚冠帶狐裘鞾刀諸物公每痛兩尊人早逝愾聞僾
見追慕不忘遼陽收復後即訪善丹青者指授
繪像以祀于家廟祖父母則刻木主奉焉歲時
朔望及春秋節序必躬親展奠年踰七十而禮
敬不衰兄弟十人諸兄皆先公卒惟第六兄
尚存公事之甚恭田宅服食車馬僕從悉推以
與之遇
恩廕不與已子而與兄子公山第某兄子索泰少孤
公撫育成人教以讀書成乙未進士
殿試第一甲三人公上念高曾世有隂德而譜牒
殘缺恐年歲久昭穆益紊遂手輯家譜垂于奕
世又撰務本家訓一書宗族中貧者衣食之孤
寡者收養之無後者春秋祭之至今子孫猶遵
行勿替康熙十六年病篤令諸子立侍榻前勉
以忠孝以三月八日坦然而逝年七十有四嗚
呼史稱鄧高密功高於諸將而修整閨門教養
子孫皆可以為後世法如公之才兼文武内行
篤謹以此嫓美前賢何多讓焉子五人英山内
務府營造司郎中荆山太常寺卿青山
盛京禮部贊禮官名山筆帖式天保壬午副榜孫
十五人興德興保俱候補筆帖式德音丙子舉
人内閣撰文中書德玉都察院筆帖式德隣明
玉亮德德新俱候補筆帖式祁蘭保貢生筆帖
式德容生員明德宏德鄂紳德琛永貞俱業儒
余與奉常公及中書君交久兹奉常公命撰次
公懿行勒於貞石不敢辭因据原傳書其事之
大者以示後人
處士鳬盟申君墓誌銘
嗚呼是為廣平處士鳬盟申君之墓君端愍公
長子也方順治壬辰癸巳間
世祖章皇帝以節義風厲天下
詔諸司體訪前明死節諸臣將特舉表忠封墓之典於
是諸司以故太僕寺寺丞申某名聞者章六七
上顧流傳錯互聞見異辭或誤列太僕為自縊
君聞之慮異日承譌襲舛無以徵信史乃從泥
淖徒跣千里赴京師麻衣絰帶痛哭都市具述
其先人王恭厰投井自盡狀栢鄊魏公貞庵時
在諫垣業具疏白其事會君至而其言益信所
司既核實遂蒙
特恩諭祭賜墓田易名端愍一時輦下士大夫高君孝
行爭折節與訂交余之獲交于君亦自此始君
既歸杜門奉母手父遺書且讀且泣所與游者
同里張命士鷄澤殷伯巖仲泓兄弟伯巖仕為
令君遺詩以耦耕招之伯巖隨棄官還君自髫
齓即嗜為詩吐納百氏不名一家而音節頓挫
沉欝激昂一以少陵為師其所以師少陵者悲
愉咷嘯無一不曲肖而非世俗掇拾字句以求
形似者所可比也丙申後持襆被為山水之游
余寓書于君曰蘇門孫徵君今之程伯子也君
壤地相接盍一往質之君至百泉以弟子禮謁
徵君徵君瞿然改容劇談信宿君自是獲聞天
人性命之旨遂不復為詩比余侍養里居徵君
遺余書謂廣平天資明敏入道甚易行將易浣
花而蓮溪矣蓋君自謁蘇門以後所造駸駸日
上嘗語人曰主静不如主敬敬自靜也又曰破
得利字方能入門破得驕字方能入道又論朱
陸異同謂朱由大路遲而稳陸由便徑捷而危
其見理明而趨嚮正如此君少時才氣迅發人
多畏避之晩年器宇嚴重規言而矩行如水之
有坊帛之有幅始而憚君者繼皆傾心折服卒
之前夕猶召友語至夜分晨興閱姚江集復詣
兩弟所極論省察克治之學會聞客至遄歸忽
一仆而逝康熙十六年六月六日也距生前明
萬歷四十七年十一月三十日年五十有九嗚
呼蘇門既沒續其傳者無人今君逝而吾道為
益孤矣余初聞君訃即為詩哭君深以哲人既
喪吾道未興為憾閱兩月而君弟孝廉觀仲太
史隨叔以君行略謁銘于余余與君交誼之切
如此何忍不銘按狀君先世為晉之絳人明初
掖縣令庸始遷廣平八傳而至贈考功郎諱化
是為君祖贈考功生端愍公諱佳胤前明辛未
進士歴仕至太僕寺寺丞妣靳封安人君諱涵
光字孚孟一字和孟鳬盟其號也生而天資穎
異能文章年十五補邑庠生端愍公敡歴中外
君侍養時為獨多既奉端愍諱遂絶意仕進以
母命浮沉博士弟子中非其志也歲庚子
詔舉孝行有司欲以君應君固辭有司不能奪辛丑
貢入成均君投牒儀部謝病歸戊申
詔旨訪用隠逸魏公貞庵雅意屬君君復上書力辭
魏公咨嗟而止君出處之際侃侃中程如此著
文四卷聰山詩八卷荆園小語說杜性習圖義
利說行于世嗚呼方端愍公之殉國也太夫人
垂白在堂仲叔兩孤幼未成立公從容蹈義
一語不及于私良以身後之事有君在耳惟君
孝友篤摯喪葬盡禮勖兩弟讀書取科第知名
于時而自以潔修粹行見端愍公于九原之下
是父是子天實隂相之以視彼佌佌蓛蓛倖生
苟禄之徒不一傳而聲華銷歇者豈直相徑庭
已哉君娶盧氏天啟甲子舉人愜胤女子二䪻
頵皆君五十後所生䪻聘侍御寗公爾講女女
二一適貢監生李竒瑗一字劉徵陽以某年某
月某日葬君某鄉某原銘曰溯源自姜别為申
繇晉宅洺鐘喆人嶽嶽端愍國藎臣成仁取義
式後昆處士守道甘賤貧嘯歌白首堅松筠晩
節益涉濂洛津鑄顔者誰惟蘇門大節廪廪小
物勤道不絶物羞同塵世衰俗敝微言冺倚君
力柱狂瀾翻少微一昔星芒昏沒者已矣生沾
巾銘君墓石垂重淵千載不滅真氣存
副都統一等阿思哈哈番又一拖沙喇哈番巴
圖魯路公墓誌銘
國家自剏造大業以迄耆定中原所謂熊羆戮力
之臣載在史冊者不可勝指其功建名立而白
首令終者固已聲施不朽若身經數十戰卒授
命於疆圉鋒鏑之間自以獲死所而無憾豈不
尤可重歟副都統一等阿思哈哈番路公以康
熙十七年殁於洞庭九馬嘴之陣
詔予祭葬進世秩榮哀之禮悉備蓋公為
祖宗朝從龍舊臣能以盡瘁報國故
廟堂之上特加優䘏以奬其忠嗚呼偉矣公姓納
喇氏諱路什滿洲人束髮從戎以驍勇自喜崇
德中大師入山東之兖州公在行間率先登城
拔之因
賜名巴圖魯授三等阿達哈哈番順治初元隨
王師入山海關擊流寇二十萬衆一敗之于一片石
再敗之于慶都以功進二等阿達哈哈番嗣流
寇潰遁而西鄜延一路所至皆賊公偕副都統
阿公喇善邀擊綏德敗兵大破之又偕參領舒
公里渾擊延安步賊七戰七克會賊一隻虎兵
犯陣公徒步提戈急刺復大破之九公山之後
偵知李自成賊壘所在偕纛章京蘇公拜進薄
其營擊走偽劉侯獲自成妻子自成由此窮蹙
走死于時張獻忠據蜀久不下公奉
命隨王師入川親擊對敵兵者二同衆軍合擊賊兵者
三或以騎卒或以步軍所向無不摧敗順治十
六年
大師征滇黔公之功在十萬﨑山者獨多偽總兵
羅大順等樹柵列鎗砲分兵拒戰多者三萬餘
少或萬餘或五千餘人公偕纛章京鄂公訥副
都統噶公褚哈鼓衆迎擊連破數營敵大潰順
治十七年彙叙功績公先以
覃恩歴一等阿達哈哈番進三等阿思哈哈番至是
以累功進二等阿思哈哈番康熙初公年已六
十用老成宿望同學士雷公虎至廣東察濱海
地定界而還是時遭時承平謂不復有事兵革
逮十三年三逆煽亂禁旅四征不庭公喟然歎
曰
王師在野其以我為識塗老馬可乎遂隨貝勒師入
楚十七年秋以偏師取湘隂至洞庭湖之九馬
嘴風大作倉卒避風于綠林灘舟膠賊兵突出
以鳥鎗環擊舟盡碎公猶奮勇發矢石擊殺賊
十數人力竭被傷而卒七月二十八日事也康
熙二十五年追錄死事進一等阿思哈哈番又
一拖沙喇哈番世襲不替公老于兵間遇勁敵
大戰二十有餘合無失利者乃一旦身入于坎
窞如此論者深惜公以名將戰殁而又謂公志
在滅賊正如漢新息侯壺頭之困適遂其馬革
裹屍還葬之素願而不必為公悲也嗚呼
國家有軍旅之事而盡得如公者不以死生利害
易慮何寇賊之不殄哉公之卒距生庚戌歲得
年六十有九葬以康熙二十二年某月日元配
某氏繼配覺羅氏喀喇氏贈封俱夫人子二人
長布納海襲世秩由一等侍衛官協領覺羅夫
人出次偏武三等侍衛喀喇夫人出孫郎圖泰
必圖盧海布納海出納善納禪偏武出偏君雅
嗜文學素未與予交一日踵門折節屬為文勒
公墓石至懃且懇余愧不能揚公之風烈而重
違偏君之意不敢辭也因件繋公功績而系之
以銘曰擐甲登陴公之職克敵死綏公之志愍
綸追䘏
當宁恩大書特書青史事少壯戎行經白首追奔逐
北萬餘里湘濱忽殞英雄悲波沸長疑怒决眥
穹窿
賜塚高祈連雙卧麒麟安且止金書鐵劵貽爾嗣忠
臣有後永帶礪
右春坊右庶子公亮尹君墓誌
國家設立太學萃滿洲英雋之士比德藝而教之
三十年於兹矣漢士子分科入仕由國學進用
者十之二三而已滿洲人才蔚起當開制科時
間一就試于有司其他自公卿世胄以及白屋
寒畯未有不入太學而得奮跡為士大夫者今
屈指三事大僚偉然負當代名臣碩輔之望其
筮仕皆自國子生始則官祭酒司業者陶育八
旗之人才以備國家異日任使之用其責不綦
重矣乎余承乏西廂僅三月時滿司業為公亮
尹公竊覩公遇事警敏課督有程六館官胥咸
共奉其條教兩祭酒亦折節委聽焉蓋公自官
國雍歴十餘載凡規制之沿革禮教之廢興士
習之良窳材質之高下熟識於胸中如數黑白
故久而益勤其職前後為是官者未有能及公
之盛者也公諱某公亮其字也世為滿洲人性
嗜學硏精經史丙夜不輟以文學知名于時順
治八年由國子生擢内秘書院檢討晉編修未
幾從和碩敬謹親王軍赴湖南緣事罷職十一
年補内院七品筆帖式哈番十二年復以譯文
詿誤罷職閱數月補内官監七品筆帖式旋升
他赤哈哈番十三年罷内官監十五年補吏部
考功司他赤哈哈番康熙元年晉考功司主事
時故總河都御史王公光裕為御史奉命察浙
江海道公偕行分察寧波一路寬嚴得宜至今
人爭述之六年晉司業八年
車駕幸太學參考故事修横經坐講之禮公講尚書
堯典首節音吐琅琅左右皆竦聽閱日以大典
成
賜衣一襲功令八旗官學諸生業成者歲咨吏部以
次試職公力絶請寄一以才藝學行為衡品隲
嚴核凡所奬拔皆得人公之教寬和樂易諸生
有所陳說務使盡其意不合者以理抑之無疾
言忤色故人皆愧服十七年升右春坊庶子復
與余為同官時校譯講義公脱藁至再既疾猶
不釋手蓋公歴官精勤所至侃侃稱職如此而
聲跡顯著尤在為司業時故余述之為詳公天
性澹泊衣食無華侈喜賙人急宗族交游有
貧不能自振者輒捐貲為之助比及公殁三黨
之人撫棺而哭者莫不盡哀公生于某年某月
某日卒于康熙十九年某月某日某時享年若
干父某贈某母某氏繼母某氏俱誥封恭人公
事繼母盡孝中外無間言娶他他喇氏佐領額
公特禮女誥封淑人子二人長某娶内閣學士
兼禮部侍郎薩公海女繼娶刑部郎中希公福
女俱勅贈孺人又娶某氏長史佐領鄂公洛女次
幼女三人長適戶部筆帖式加一級南璽次適
吏部文選司郎中佐領陶羅次適三等侍衛薩
爾詹
勅授文林郎翰林院檢討申君墓誌銘
嗚呼余今日執筆而銘隨叔之墓此歐陽子所
謂惟聲與淚獨出余臆者也隨叔長於余四歲
方順治庚子隨叔初舉孝廉從其伯兄鳬盟寓
居京師時則今徐宫贊健庵盛禮部珍示為人
文領袖召集四方知名士讌飲城西館舍得十
有九人鳬盟最長余與隨叔最少酒半計孝廉
甫草議論蠭起談諧閒作隨叔毅然以莊語折
之而罷隨叔與人交疎中介氣不隨俗俛仰自
應制舉時已然余一見即心韙其為人此余與
隨叔定交之始也明年辛丑同舉進士又同與
館選相得益懽越一載隨叔丁母靳太安人艱
去及服除授檢討又與余同入史局預修
兩朝實錄晨夕不間者六年余伯兄禮存以春秋舉丁
未進士實出隨叔之門余不敢復以輩行遇隨
叔而隨叔之遇余如故也康熙十一年
實錄成各
賜白金表裏加俸一級隨叔旋引疾歸歸十餘年每
書問至必稱疾今年春余有扈從之役遇隨叔
仲兄孝廉觀仲于道倉卒片語謂隨叔病甚劇
比余還自留都而隨叔之訃已聞於京師數月
矣冬十一月觀仲屬其甥庶常路子庭彦持狀
謁余謂日月有期乞誌其墓嗚呼誌隨叔者莫
余宜也不敢辭隨叔諱涵昐姓申氏申之先居
山西之絳自掖縣令某始遷于平干九傳為端
愍公諱佳胤前明崇禎辛未進士仕至太僕寺
少卿生三子隨叔其季也生有異質動止莊栗
寡嬉戲幼隨端愍公在官舍口授之書輒成誦
端愍既殉國難鳬盟觀仲屏居隠約隨叔九歲
方入塾而讀書明敏數年即穿穴五經為文蒼
莽灝汗有先民大家之風既登第海内士子誦
其文奉為金科玉條至今不廢詩承鳬盟指授
以少陵為宗而馳騁於近代空同大復諸家雖
時出俊語絶無纖靡妍麗之態間仿李西涯樂
府為詠史詩百餘首竒變激宕具有史法可與
西涯並驅假歸後詩益工雅自矜慎故流傳者
絶少在史館時即奮志讀史以職務間之未果
里居多暇自署程課閱三歲而二十一史畢擇
其中忠孝節烈有關世教者薈萃成編而斷以
已意曰通鑑評語他若時代之盛衰政治之理
亂人才之消長議論之得失又别彙為一集平
居落穆少言笑及與人辨論古今抵掌數千年
事如在目前聽者皆驚伏而退其所為碑版記
序之文高古疎豁歸於簡潔嘗曰文尚體要一
泛濫則河漢無極矣其學古有得持議謹嚴如
此頃者史局肇開英雋輻輳隨叔淹雅博洽在
晉胥臣楚倚相之間而又深得班范歐陽為文
之法使之裁量是非斟酌進退則勝國一代之
史可以速就隨叔之不得與於勝國之史也豈
非史事之不幸耶故學士喇文敏公為院長一
日入奏屈指詞林人物舉隨叔姓名以對文敏
不輕許可昔同修
國史知隨叔深故奏對及之隨叔勞勩在
國史其得疾亦在史館時為多初
章廟實錄分月編次出于衆手首尾多衡决余助隨叔
次第讐校芟汰繁複補葺闕遺凡兩易藁始免
前後錯迕之患如是者三載每散直常至日晡
脱藁未幾會有
旨重修
文廟實錄悉力鉤纂又復歲餘而其勞益甚隨叔與余
素羸弱當是時年壯氣銳勇於職業寒暑飢渴
一不以介意疾病伏於中不暇顧也今余苟幸
無恙而精力向衰視十五年以前不逮遠甚隨
叔纏綿抱疴時作時止卒至不起或者見隨叔
喜賓客嗜酒劇談夜分不輟謂失養生之宜
而病所由召實不繋此夫壯者有時而衰衰
者有時而老雖養生家不能免獨以國家有
用之才當未衰之年賫志早沒使當世不獲
見其實用此余所不能不重悼惜於斯人者
也隨叔生于前明崇禎十一年九月其卒以康
熙二十一年正月晦日年四十有五所著有西
齋詩文集若干卷評語二卷廣平府志二十卷
元配張氏贈孺人繼配鄭氏封孺人子三人顒
預頡皆諸生力學有文顒娶秦氏進士秦君璟
女繼娶張氏李氏預娶楊氏廣西按察使楊君
晙女頡娶冀氏工部尚書冀公如錫女女四人
長適冀公長男廪生植次許聘奉化知縣張君
奎昇男允元次許聘監察御史寗公爾講男倬
次幼俱鄭孺人出孫男一居郢預出孫女二顒
出者一預出者一銘曰喬松峩峩頓萎隰阿干
將鍔鍔弗試盤錯吁嗟哲人衷通履淳塵壒朱
紫肴核
圖史忠臣有孤宜昌厥家華星若揭宵露中折孝
友為畬十世用耡銘石幽竁永貽後裔
張文貞集卷十一
