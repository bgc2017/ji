張文貞集卷八
大學士張玉書撰
紀
昭代樂章
順治元年八月
世祖章皇帝車駕至燕京九月朔
即皇帝位將以十月告祭
天
地
宗廟
社稷時樂章未定大學士(臣)銓(臣)承疇(臣)陞上言郊廟
社稷樂章前代皆各取佳名以昭一代之制漢
魏曲名各别不可枚舉梁用雅北齊及隋用夏
唐用和宋用安金用寧元郊社用成宗廟用寧
明用和今我
朝削平寇亂以有天下有與萬邦黎獻共享太平
之義樂名宜更用平其節則郊社九奏社稷七
奏宗廟六奏
制可爰命翰林諸臣分撰樂章撰定命太常寺頒示樂
舞諸生以時肄習焉今考各壇廟樂章其辭明
肅簡穆取乎達將享之忱洽幽明之德而非靈
芝宛馬白麟赤蛟諸歌誇竒瑞於天神人鬼之
前者可比此所謂古樂之遺音宫懸之雅奏也
(臣)玉書謹案廟樂始于三頌詩序所謂美盛德
之形容以其成功告於神明者也商頌自有娀
及契以迄成湯武丁周頌自后稷太王以迄文
武成康皆發揚其文德武功之盛以達于詩歌
藏于太府漢郊廟詩樂不及祖宗之事則班固
譏焉晉泰始中傅玄製登歌七章分祀七廟自
是歴代相沿皆各有廟室之樂蓋禮不忘其本
樂樂其所自生古之義也洪惟我
太祖高皇帝肇造丕基臣服之國三十有二
太宗文皇帝益纘而光大之迄
世祖章皇帝底定方夏混一寰區文德武功皆前代所
未及謂宜各製廟樂發皇盛治庶幾
祖
宗艱難創垂之烈得以昭示來兹而徒取籩豆祼享之
辭徹諸神聽得毋于形容盛美之誼猶有闕焉
者與謹按典制元會樂作于殿上名曰莽式所
陳皆昭代故事率以滿洲舊臣充其選有旌旄
弓矢躍馬涖陣之容有屈伸進反俯仰疾徐之
節特以歌辭無漢音未遑頒之太常俾樂工肄
習竊以為應命儒臣援据其事撰譯歌詩為
高廟樂
文廟樂而更益以入中原靖羣寇諸舞為
世廟樂聲容悉備事實而律諧則太和洋溢之氣塞于宇宙而
國運之寖昌寖熾可以預卜矣
冬至大祀
天于
圜丘迎神奏始平之章
(敬承純祐兮於昭有容時維永清兮四海攸同輸忱元祀兮從律調風穆將景福兮鏡履微功)
(淵思高厚兮恐負洪則聿章彛序兮夙夜宣通雲軿鸞輅兮忽降中壇翠旗紛裊兮列缺豐隆)
(肅始和暢兮慶洽陶匏百靈祗衛兮齋明辟工恭仰德徽兮神來燕喜協昭慈惠兮逖鑒予衷)
奠玉帛奏景平之章
(靈旂爰止兮捧玉筵執事有恪兮駿奔前有美珪璧兮薦玄纖經緯護理兮耀瑚璉來格洋洋)
(兮思儼然孔忱翼翼兮告中虔)
進俎奏咸平之章
(昇餚珍錯兮列豆籩吉蠲為饎兮格重玄九州美味兮薦膏鮮特牲潔敬兮苾芬筵願垂降鑒)
(兮駐雲軿錫嘉福兮億萬斯年)
初獻奏夀平武功舞之章
(玉斝肅陳兮明光桂漿初醖兮信芳臣心迪惠兮捧觴醴齊載德兮馨香靈慈嶶眷兮矞皇勤)
(仰止兮斯徜徉)
亞獻奏嘉平文德舞之章
(考鐘拂舞兮再進瑤觴翼翼昭事兮次第肅將睟顔容與兮蒼几煇煌穆穆居歆兮和氣洋洋)
(生民望澤兮仰睨玉房榮泉瑞露兮慶無疆)
終獻奏雍平文德舞之章
(終獻兮玉斝清肅秬鬯兮薦微忱磬管鏘鏘兮協氣升盈盈旨酒兮勿替思成尚其醉止兮懷)
(嘉生八龍蜿蜒兮穆羽和鳴)
徹饌奏熙平之章
(盥薦畢兮精白申虞嬿媟兮勞我神百辟肅雍兮傾罍樽福施下逮兮宜佑人民)
送神奏太平之章
(嘉德夙成兮晻藹壇場穆思迴盼兮雲駕洋洋山河日月兮孔明深高青龍按節兮白虎低昂)
(靈鈞滌蕩兮妖孽潛消吾求時惠兮感慮馨香鳴玉鏗金兮肅若有望紫壇嶻嶪兮曄曄煌煌)
(臣乘寶歷兮載須我輔願蒙博産兮河岳鍾良天施地育兮不可殫究殖我嘉師兮沐浴休光)
望燎奏安平之章
(雷車電邁兮飛遠揚有虔秉火兮&KR0778;越芳繁會賁鏞兮奮龍旂畀爾昌熾兮降蕭光烝民歌福)
(兮富夀康予獲疇祉兮萬億斯皇)
順治五年冬至郊奉
太祖武皇帝配享十四年奉
太祖
太宗並配
正月上辛祈榖于
上帝迎神奏中平之章
(惟帝勤民兮求莫匪舒小民何依兮黍稷與與元日有事兮百辟趨為民請命兮口食咸需遙)
(瞻龍駕兮歴紫虚日臨黃道兮東風徐臣深昭事兮遑寧居願垂嘉惠兮大有書)
奠玉帛奏肅平之章
(民天惟食兮農事先粒我烝民兮賴重玄風霆流形兮雨澤霑實穎實栗兮氣化全玉帛祗奏)
(兮禮祀虔仰祈寰宇兮享豐年)
進俎奏咸平之章
(鼎烹兮苾芬嘉薦兮無文奉雕俎兮大武羶薌達兮氣干雲昭普存兮民力惟明德兮馨聞)
初獻奏夀平武功舞之章
(初獻兮玄酒盈著誠致潔兮犠尊盛儼對越兮在上惟昭明兮有融瑟黃流兮玉瓚帝心歆假)
(兮賫嘉禎)
亞獻奏景平文德舞之章
(著尊啟兮告虔清酤次第兮舉前禮再獻兮肅拜列瑤觴兮秩斯筵神悦懌兮如在惠我嘉生)
(兮福便便)
終獻奏永平文德舞之章
(終獻兮太尊移苾芬嘉旨兮圭瓚交馳神既醉只兮錫祉禮成於三兮陳詞願洒餘瀝兮沐羣)
(黎臣拜手兮望雲霓)
徹饌奏凝平之章
(俎豆具陳兮庶品齊舉荷昭鑒兮靡或遺饌告徹兮玉几登歌洋溢兮式禮無違肅微忱兮告)
(終事上帝居歆兮錫純禧)
送神奏清平之章
(祗奉天威兮弗敢康小心翼翼兮昭穹蒼雲垂九天兮露瀼瀼翠旗羽節兮歸何鄉臣拜下風)
(兮意徬徨願沛汪澤兮時其雨暘)
望燎奏太平之章
(翹首兮天閶邈被雲海兮何蒼茫&KR0778;蕭束帛兮薦馨香精誠感格兮降福穰四時順敘兮百榖)
(以昌臣同兆姓兮感荷恩光)
順治十四年正月祈榖奉
太祖配十五年奉
太祖
太宗並配是日以太常音樂錯亂嚴飭之祈榖禮舊行
於
大享殿至十七年
諭孟春於
大享殿行合祀禮因改祈榖於
圜丘合祭配祀共十二壇十八年後罷合祀仍祈榖於
大享殿順治十四年二月又
命建享殿於禁城内祀
上帝亦奉
祖
宗並配康熙初罷
夏至祀
地於
方澤迎神奏中平之章
(吉蠲兮玉宇開薰風兮自南來鳳馭紛兮後先岳瀆藹兮徘徊肅展禮兮報功沛靈澤兮九垓)
奠玉帛奏廣平之章
(神州吉土兮中壇毖我元祀兮孔嚴辟工趨蹌兮潔蠲考鐘伐鼓兮肆筵黃琮纖縞兮陳列雲)
(光下燭兮誠悃宣)
進俎奏咸平之章
(玉俎金奏兮未央嘉餚有踐兮大房牲牷告歆兮惟恪民力普存兮肅將厚載資生兮無外几)
(筵俯鑒兮洋洋)
初獻奏夀平武功舞之章
(匏尊泛齊兮朝踐揚博碩升庖兮鼎方清風穆穆兮靈旗張神明和樂兮舉初觴洽百禮兮禋)
(祀罄九土兮平襄)
亞獻奏安平文德舞之章
(江茆兮縮漿山罍雲羃兮馨香介黍稷兮芳旨再展微誠兮趨蹌樂成八變兮樂只儼皇祗兮)
(悦康)
終獻奏時平文德舞之章
(方壇兮豐薦盈旨酒思柔兮中和平陟降從容兮駐雲軿禮成三獻兮捧玉觥含弘光大兮德)
(厚靈佑丕基兮永清)
徹饌奏貞平之章
(樽俎畢兮誠未虧黃琮告徹兮儀景輝晏隂定兮邀靈錫南訛秩兮徧薰時肅惟昭明兮孔邇)
(覃博厚兮載羣黎)
送神奏寧平之章
(靈旂兮雲際屯飛龍兮逝駸駸隂儀粹兮體親眷四海兮無塵配玄穹兮化宣綏百祿兮烝民)
望燎瘞重舉送神
順治十四年三月壬子奉
太祖
太宗並配
方澤
詔赦天下
春分朝
日迎神奏寅曦之章
(於昭兮旭輪浴虞淵兮初升春已融兮交泰循典禮兮惟馨焫蕭艾兮祗肅神其聽兮和平)
奠玉帛奏朝曦之章
(神來格兮太乙東統萬國兮玉帛同肅將享兮承筐篚盥以薦兮孚有顒)
初獻奏清曦武功舞之章
(御景風兮神式臨酌清酤兮椒其馨爵方舉兮歌且舞憑龍勺兮吹鳳笙)
亞獻奏咸曦文德舞之章
(再舉奠兮鬱金香嘉樂合兮舞洋洋神飲食兮意徜徉容貌舒兮和以康)
終獻奏純曦文德舞之章
(式禮未竭兮還升終以告虔兮醁醽願神且留兮鑒茹以侑以勸兮至誠)
徹饌奏延曦之章
(儀既成兮物已饗神欲𧺫兮運靈夾徹不敢遲兮慎趨蹌照臨下土兮常朗朗)
送神奏歸曦之章
(雲車征兮風馬翔驅馳千仞兮臨萬方再拜稽首兮稱送神振轡兮當陽中天麗兮徹隐普天)
(戴兮恩光敷和煦兮成物錫萬寶兮永康報神功兮時享祈神祐兮悠久無疆)
秋分夕
月迎神奏迎光之章
(猗與太陰兮御望舒式遵九道兮遊清虚伏惟姊兮從兄車今之夕兮來享予)
奠玉帛初獻奏升光之章
(有來雍雍幣帛在陳琮璜以加明德惟馨式舉黃流兮挹犧尊籩豆静嘉兮肴核芬)
亞獻奏瑤光之章
(二齊載升維以告虔歌管煌煌奉神之懽荷亘古兮麗天報之德兮几筵)
終獻奏瑞光之章
(一敬畢伸三舉願釂誠信潔齊天下有道鼓鐘簡兮聲容並茂象大德兮厥光皓皓)
徹饌奏函光之章
(其香既歆對越告成儐爾登豆敬受駿奔神悅懌兮意欣欣予翼慎兮安以寧)
送神奏保光之章
(駕彩霞兮驂景星御和風兮躡慶雲神欲起兮不冄停瞻天衢兮拜雲程影蹁躚兮光澄清饗)
(予祀兮意殷勤予所祝兮世太平偃武脩文兮萬世長春)
順治八年以前日月從祀天壇裁春秋二祭八年六
月允禮部請於從祀外仍行朝日夕月禮如舊典
春秋二丁日祀
先師孔子迎神奏咸平之章
(大哉至聖峻德元功敷文衍化百王是崇典則有常昭兹璧雍有虔簠簋有嚴鼓鐘)
奠帛初獻奏寧平之章
(覺我生民陶鑄前聖巍巍泰山實予景行禮備樂和豆籩惟静抒頌六經爰斟三正)
亞獻奏安平之章
(至哉聖師天授明德木鐸萬年式是羣辟清酒維醑言觀秉翟太和常流英才斯殖)
終獻奏景平之章
(猗歟素王示予物軌瞻之在前神其寧止酌彼金罍惟清且旨登獻惟終弗遐有喜)
徹饌奏咸平之章
(辟水淵淵崇牙嶪嶪既歆宣聖亦儀十哲聲金振玉告兹將徹鬷假有成羹牆靡愒)
送神奏咸平之章
(煌煌學宫四方來宗甄陶胄子暨予微躬思皇多士敷奏厥功佐予永清三五是隆)
順治二年正月從祭酒李若琳請更先師孔子
神牌為大成至聖文宣先師孔子十四年三月
復為至聖先師孔子九年九月辛夘
上幸太學釋奠十七年正月復以文廟工成親祭
春秋二戊日祀
太社
太稷迎神奏保平之章
(猗歟土榖兮功化隆烝民立命兮九域同壇壝儼肅兮風露通新邑翼翼兮俎豆豐望烟駕兮)
(驂鸞龍秉圭植璧兮予親躬)
初獻奏夀平之章
(隂祀黝牲兮元郊同清酤既載兮臨齊宫朝踐初舉兮予衷洋洋在上兮錫福洪)
亞獻奏嘉平之章
(樂具入奏兮聲煌煌兕觥其捄兮恭再揚厚德配地兮佑家邦屢豐年兮兆庶康)
終獻奏雍平之章
(方壇北宇兮神中央盈庭帗舞兮時低昂酌醑三爵兮綠醑香新舊邦兮命溥將)
徹饌奏熙平之章
(籩豆大房兮儼成行歆此吉蠲兮猶迴翔椒漿瑤席兮徒芬芳黍稷非馨兮悦且康)
送神奏成平之章
(孔蓋翠旌兮隨風颺龍輈容與兮指天閶咫尺神靈兮隔穹蒼流景祚兮卜世昌)
望燎奏安平之章
(牲玉陳兮延景光百禮既洽兮終瘞藏願神聽兮時予匡四海攸同兮惠無疆)
春秋二仲祀歴代帝王迎神奏雍平之章
(乘時運兮極隆造經綸兮顯融搃古今兮一揆貽大寶兮微躬仰徽猷兮有嚴閟宫儀羣帝兮)
(後先予稽首兮下風)
奠帛初獻奏安平之章
(靈之來兮儼若盈予仰止兮在庭承筐篚兮既登偃靈蓋兮結翠旌鑒予情兮忻享薦芳馨兮)
(肅成景行兮六龍嘉氣兮曈曈奠犧樽兮以笙以鏞羣工肅兮屏營惠我懿則兮允中)
亞獻奏中平之章
(二觴兮酒行諸帝熙和兮悦成念昔致治兮永清瞻龍衮兮自天紹錫兮嘉平)
終獻奏肅平之章
(瑤爵兮獻終萬舞洋洋兮沐清風龍鸞徐整兮企予嗣微音兮何從盼雲車兮緩移示周行兮)
(迪予衷)
徹饌奏凝平之章
(饁餚蒸兮畢升五音會兮滿盈禮將徹兮虔告鑒孔忱兮載翼載登)
送神奏夀平之章
(旛幢繚繞兮動回風和鸞並馭兮歸天宫五雲擁兮高馳翔願迴靈盼兮錫年豐)
望燎奏清平之章
(羣龍驂駕兮一氣中焄蒿芬烈兮實冥通望神光兮遙燭惟終古兮是崇)
順治二年議歴代帝王廟祀禮臣言宋曾納貢
於大遼稱姪於大金則宋之天下乃遼金分統
南北之天下也廟祀不得獨遺至元世祖之有
天下功因太祖未有世祖入廟而太祖不入者
亦應追祀
詔從之於是祀伏羲神農黃帝少昊顓頊高陽高辛唐
堯虞舜夏禹商湯周武王漢高祖光武唐太宗
宋太祖遼太祖金太祖世宗元太祖世祖明太
祖共二十二帝其從祀功臣則風后力牧臯陶
龍伯夷䕫伯益伊尹傅說周公旦召公奭太公
望召穆公虎方叔張良蕭何曹參陳平周勃鄧
禹馮異諸葛亮房玄齡杜如晦李靖李晟郭子
儀張巡許遠曹彬潘美韓世忠張浚岳飛赫嚕
尼堪斡里雅布穆呼哩巴延徐達劉基共四十
一人十七年六月御史顧如華請奉守成賢君
入廟下禮臣議商中宗高宗周成王康王漢文
帝宋仁宗明孝宗皆屬賢君但帝王廟止祭創
業之君不及守成應否入廟候
旨酌定
詔奉七君入廟其遼太祖金太祖元太祖原未混一天
下且行事不及諸帝王令罷祀從祀功臣罷宋
潘美張浚亦允如華請也順治十四年二月丁
酉
上親祀帝王
仲春祀
先農迎神奏永豐之章
(勾芒秉令土牛是驅天下一人蒼龍駕車念彼田疇民命所需生成有德尚式臨諸)
奠帛奏登豐之章
(先農神哉耒耜教民田祖靈哉稼穡是親功德深厚天地同仁肅將幣帛肇舉明禋)
初獻奏時豐之章
(厥初生民萬彙莫辨神錫之庥嘉種乃誕執兹醴齊濯功益見玉瓚椒醑肅雍舉奠)
亞獻奏咸豐之章
(上原下隰百榖盈止福我烝黎秀良興起樂舞具備吹豳稱兕再躋以獻肴馨酒旨)
終獻奏大豐之章
(糜芑秬秠維神所貽以神饗神曰子將之秉耒三推東作允宜五風十雨率土何私)
徹饌奏屢豐之章
(於皇農事自古為烈莫敢不承令兹忻悦籩豆既豐簠簋云潔神視井疆執事告徹)
送神奏報豐之章
(麻麥芃芃秔稻連阡縱横萬里皆神所贍人歌鼓腹史載有年歲有常典茀祿綿延)
望燎奏慶豐之章
(玉版蒼幣來鑒來歆敬之重之藏於厚深典禮由古予行自今樂樂利利國以永寧)
順治十年五月丙辰時享
太廟迎神奏貞平之章
(皇輿啟圖世德欽崇粤庇𦕈躬率土攸同冀州維宅爰止自東太室既尊萬國朝宗翼翼孝孫)
(對越新宫維神格思皇靈顯融)
初獻奏夀平之章
(於皇祖考克配上天越文武功四方維宣孝孫受命達志重玄永錫純祐億萬斯年)
亞獻奏嘉平之章
(毖祀精忱洋洋如生有融昭明陟降于庭僾然有容愾然有聲孝孫虔只顒若中情)
終獻奏雍平之章
(越祖宗之德肇兹天歷敢曰予小子享有成績欲報其德昊天罔極慇懃三獻我心悦懌)
徹饌奏熙平之章
(儀肅樂成神燕以娛告成于祖亦佑皇妣敬徹不遲用終祀禮介福綏祿永錫祚祉)
還宫奏成平之章
(盈溢肅雍神運無迹寢祐静淵恍兮安適厥靈在天厥主在室於萬斯年孝思無歝)
歲暮祫祭
太廟迎神奏貞平之章
(承眷命兮撫萬邦嗣丕基兮祖德昌溯謨烈兮弗敢忘虔歲祀兮舉舊章瀝悃誠兮迓休光祈)
(來格兮意徬徨)
奠帛行初獻禮奏夀平之章
(紛葳蕤兮神畢臨儼對越兮抒素忱陳纖縞兮有壬林酌醇酤兮薦德馨恪溥將兮俶來歆錫)
(嘉祉兮祐斯民)
亞獻奏嘉平之章
(維肇祥兮德配天垂燕翼兮祚萬年潔豆籩兮秩斯筵載陳醴兮介牲牷協笙鏞兮遶雲軿肅)
(駿奔兮中彌虔)
終獻奏雍平之章
(椒飶芬兮神留俞節三奏兮旨清醑萬羽干兮樂孔都禮明備兮罔敢渝既醉止兮咸樂胥永)
(啟佑兮披皇圖)
徹饌奏熙平之章
(典儀敘兮神格思樽俎將兮享靡遺悦且康兮徹弗遲鑒精禋兮茀祿綏)
還宫奏清平之章
(孝思展兮禮告成神言歸兮陟在庭萃龍馭兮返穆清主肅將兮式丹楹瞻列聖兮僾容聲迴)
(靈盼兮佑丕承維神聽兮和且平繼序皇兮亶休徵)
順治十六年禮部議允副都御史袁懋功請以
歲暮祫享
太廟十七年三月詔每歲
萬夀元旦俱奉
四祖神主合祭於奉先殿位次如
太廟祫祭奉先殿初建於十四年更建於十七年九廟
除夾室外增建敞殿九間
孟春歲暮祀太歲月將之神迎神奏保平之章
(吉日良辰祀典孔殷於維太歲月將諸神乘時秉德輔國佑民遙遙龍馭頓轡九閽壇壝蠲潔)
(延佇來臨)
奠帛初獻奏安平之章
(維神至止螭駕雲旂洋洋在上元景延禧束帛承筐展我誠斯神示昭鑒尚其勿遺神兮弭節)
(薦馨敢後祀事方初陳饋捧酧晨光熹微嘉祥承候百禮不愆樂具入奏)
亞獻奏中平之章
(以我齊明率禮攸行載拜稽首旨酒斯盈牲牷肥腯交彼神明樽罍上下奏駿思成)
終獻奏肅平之章
(執事有嚴品物斯備非馨黍稷用宣誠意朱絃登歌絲衣揚觶予胥樂兮神錫爾類)
徹饌奏雍平之章
(春祈秋報歲省惟勤含醇飲德孰匪明神惟神臨御肸蠁逡巡獻酬云畢誠敬斯申)
送神奏宣平之章
(出令明堂神爽卒度報功迎氣崇祀其作神人以和既康且樂瞻望景光邈彼寥廓)
外國紀
自昔幅員之廣臣服之衆漢與元為最盛漢自
置越嶲諸郡通使大夏而西極遠蠻咸相繼引
領内鄉然而師老財匱叛服靡常則黷武之禍
論者譏焉元祖滅國四十次平西夏武功之赫
極矣獨是諸國既滅其地遂虚今考元史所載
邊沙以外歲時輸貢者未之聞也惟我
國家肇迹東陲誕膺天眷
太祖高皇帝以神武懾服羣雄
太宗文皇帝以寬仁懷柔與國時外藩君長擁衆部居
廬帳相望者不啻數什計而
兩聖相承貳執服舍師行所至往往稱天以臨而絶無
利其土地私其民人之意以故諸藩服畏威戴
德大則刑牲約誓小則納欵貢珍二十餘年間
接踵稱臣惟恐以後至膺逆天之罰嗚呼何其
盛也迨
世祖章皇帝建鼎燕都版章益廓維是逋誅遺寇尚煩
干戈其他傒后之民則詔書所至無不稽首嚮
順者末年大告武成聲教四訖於是山海諸部
皆不煩鞭箠遣使而至闕下矣至于外藩蒙古
則歲加宴賚廣示推恩親親之誼柔遠之仁十
八年如一日焉今紀諸國及諸部落名目間據
見聞以其事附紀於下東極於使鹿使犬西極
於厄内忒黑土魯番北極於喀爾喀俄羅斯南
極於琉球暹羅其為道里不可以數計而皆以
德服而不以威取則自漢以來所未有也頃我
皇上仰纘
祖宗謨烈招徠遠人化洽中外安南黎莫搆兵廷議欲
致師聲討而
廟算遣兩使臣馳傳往諭不煩一旅而交夷帖息
聖德廣大齊於覆載嗣是以往當更有前代未臣之
地陸讋水慓奔走而來賓者矣
薩哈連部落
卦爾察部落
薩哈爾察部落
索倫部落
東方格克里部落
東方巴牙喇部落
東果瓦爾喀部落
虎爾哈部落(虎什喀里等八姓)
以上俱滿洲屬部
科爾沁國(自天命以來與我世為婚姻之國其最著者為土謝圖親王卓禮克圖親)
(王)
郭爾羅斯部落(扎穆蘇)
鄂爾多斯部落(在陜西邊外順治八年多爾濟等入寇固山額真噶達洪等大)
(破之于賀蘭山等處康熙十四年榆林寇亂多羅温郡王古禄遣都統扎木素等統兵擊)
(賊貝子達爾禮又遣台吉二十六員同榆林官兵恢復龍州進靖二堡寧夏花馬池定邊)
(寇亂貝勒索柰遣發各台吉都統回寧夏提督官兵圍困花馬池擊敗定邊賊兵有七旗)
(殺虎口外至靖邊莊浪等處皆是與厄魯得相接)
杜爾伯特部落(以下皆在科爾沁之後)
扎賴忒部落
吳喇忒部落(杜稜楮冲赫毛竒塔撻綽爾濟喀喇齊領楊古兒)
烏朱穆秦部落(秉圖王車臣王俱王號此部與喀爾喀相接與蒿齊特近)
以上俱天命間附
察哈爾國(元之後即所謂察罕也天聰間附其王曰阿布鼐尚主為和碩額駙後得)
(罪禁錮盛京命其子布爾尼嗣爵康熙十四年布爾尼謀反舉兵入犯命大將軍副將軍率)
(兵討逆盡滅之布爾尼遁走為科爾沁國所執獻馘于京師)
(上念為公主所生詔免懸首)
土默特部落(土默特喀爾喀喀喇沁皆察哈爾國屬部前明時封為順寧王天聰)
(間附順治八年以法古穆隨其父舉國來歸屢立戰功授鎮國公在張家口外又有歸化)
(城土默特别為一部)
扎魯忒部落(噶爾瑪塞望顧穆)
翁牛忒部落
阿蘇忒部落(扎魯忒三部為土默特屬部)
喀爾喀部落(極北其族有五部其人物著者為顧雷汗扎薩克圖汗土謝圖汗車)
(臣汗畢習勒圖汗那穆齊衛徵那顔楮魯睦諾爾含津喀爾哈台吉汗等歲時貢馬不絶)
(于道特其人桀驁時闌入邊境掠我巴林屢降)
(諭嚴飭令贖罪通好順治十年命安郡王岳樂為宣威大將軍駐防庫黑城亦禦喀爾喀兵也)
(十二年七月命安郡王同喀爾喀使臣于宗人府約誓修睦十七年定例土謝圖汗車臣)
(汗畢習勒圖汗每歲入貢一次白馬八匹白駝一隻管固山汗貝勒及為首台吉大臣喇)
(嘛等許至京師餘俱停止喀爾喀貢使較他部獨多八年八月多至八百餘人)
奈曼部落(按元史元太祖與乃蠻部凡數十戰其音相似豈其苗裔耶其人物著者)
(則有綽博惠搜塞阿林沖額爾得尼温冲)
敖漢部落(桑噶爾額林臣墨勒根)
克西克騰部落(台吉雲敦沙里)
四子部落(順治三年追𠞰蘇尼忒部有功)
蘇爾尼部落
喀喇徹里克部落(喀喇徹里克又奈曼所屬也)
喀喇沁部落(扎薩克圖顧祿世希在喜峰口外即朵顔三衛其部長即前明時都)
(督都指揮也)
伊蘇忒部落(伊蘇忒為喀喇沁屬部)
阿霸垓部落(固倫公主下嫁噶爾瑪索訥木又有嫩阿霸垓嫩河名)
蒿齊特部落(順治七年有台吉噶爾篤撒望楚虎爾率所部千餘人來歸)
夜黑部落(即前明時所謂北關也四部舊俱屬科爾沁)
哈達部落(南關)
兀喇部落
輝發部落
使鹿部落(極東過索倫東南即老察東北即使鹿使犬)
使犬部落(極東)
厄魯得部落(在西北其主為顧實汗崇奉達賴喇嘛順治九年九月)
(詔遺承澤親王賫書迎達賴喇嘛來都十二月達賴至十年歸國)
(詔封顧實為遵行文義敏慧顧實汗達賴為西天大善自在佛掌天下佛教普通瓦赤喇呾喇達)
(賴喇嘛俱賜冊印)
湯古忒部落(在西南即所謂小西天者是也其俗尊喇嘛喇嘛有二種以帽為别)
(達賴黃帽大寶法王紅帽二寶法王花帽三寶法王黑帽湯古忒汗尊大寶二寶三寶法)
(王厄魯得顧實汗尊達賴顧實汗憾湯古忒汗不遵達賴之教因逐其汗并逐大寶二寶)
(三寶法王於是大寶二寶兩法王自雲南來歸於我今大寶法王復從達賴之教二寶法)
(王仍在雲南湯古忒及厄内忒黑圖白忒俱厄魯得所屬)
厄内忒黑部落(極西大西天)
圖白忒部落(賜達賴冊文用圖白忒部落字即湯古忒)
以上俱天聰間附
蘇尼忒部落(沙克查騰機思奔巴世希騰機忒順治三年五月騰機思叛命和碩)
(德豫親王多鐸為掦威大將軍同承澤郡王碩塞等征之斬首千級俘獲八百餘人騰機)
(思兄弟俱就擒八月班師出師未及三月凡略地四千餘里)
朝鮮(朝鮮自天命中通貢累世獲罪於我明毛文龍又密邇其地竊據海島招納我叛人)
(天聰元年正月丙子命大貝勒阿敏貝勒岳託濟爾哈朗阿濟格杜度往征之壬午克義)
(州殺其府尹李筦是夜分兵取鐵山鐵山毛文龍所居地也文龍聞師至遁入海島癸未)
(克定州執收使金搢乙酉克郭山之漢山城執郡守朴由健等丙戌渡嘉山江丁亥克安)
(州殺郡守張燉副使金尚毅縣令宋圖南癸巳趨平壤為朝鮮王舊居巡撫搃兵等官及)
(軍民皆自潰棄城遁走是日渡大同江甲午師次中和朝鮮王遣使致書請退師隨以書)
(責之令速遣使議和二月壬寅至黃州甲辰至平山朝鮮王李倧携妻子遁入江華島其)
(長子&KR1261;奔泉州其臣進昌君者來謁致詞引罪言城中府庫財物亂離之際俱已蕩然願)
(以所産者悉索以獻不聽是日遣副將劉興祚入海島說倧令其遣子弟入質兼議歲幣)
(倧曰城下之盟春秋恥之請退兵議和興祚不允倧遂遣族弟原昌君覺并侍郎一員來)
(平山城議和許之遂復遣興祚及庫爾纏等往三月辛未興祚等與朝鮮王李倧誓天地)
(議和乙酉班師至平壤復與李覺及其侍郎約誓夏四月辛亥師還五月遣李覺歸國厚)
(賚之并賜其王李倧致書結兄弟之好仍約兩國之民有越境私逃者察送毋隠是年秋)
(以義州復還朝鮮撤守兵)
以上俱崇德間附
俄羅斯部落(在西北其地最遠行三年而後達京師順治十二十三年兩有使至)
(俱以不知拜跪遣還十七年復至表文稱一千一百六十三年)
(上寬朝議應仍逐其使宥之)
(命禮部諭以不遜之罪其部衆每從邊外渡黑龍江來侵我老察地方老察距寧古塔相近我國)
(貂皮等物多取給於此順治間因其來寇曾欲加兵會)
(上憐廷議令朝鮮供芻糗師之費遂罷康熙八年秋朝鮮國小不能給大)
(廷復來寇凍時彼不能返可襲擊之議乘江)
(朝廷以路遠勞民而止九年四月俄羅斯遣使奉表投誠表文字畫不可識字體自下而上)
(類道家符篆因召其來使譯文以進十五年來貢黑狐紫貂皮哆囉呢玻璃鏡魚牙魚牙)
(大與象牙等其國人面白微紅高凖類西洋人紅氊帽油靴有髮有髭)
暹羅(順治間入貢用真金葉鑿成表文字皆鳥跡蟲書其貢使謂之握坤即華言使人也)
(握坤冠金盔盔以有花紋者為尊秩從人蓬髮不冠貌黧黑通事揭諦典言其國有水火)
(兩刑火刑令罪人過火坑命僧持㕨於旁理直者輒得度肢體無恙不則以鐵义納置坑)
(底水刑令罪人沒深水中以罪輕重為時久暫亦令僧㕨於其上理直者亦得不死語頗)
(近誕又言其國中一切物用俱取給於國王每數日國王親給衣食殊不勝其勞康熙七)
(年貢孔雀象龜各一象高六尺六寸龜重三十觔力能負人有帳幔一具繪淫像)
(詔却之十二年復來貢請封部議遣使禮部因議照上以風濤險阻察例以勅給其使賫還)
(前明封古里例付勅貢使宴賚而遣之國王名森烈拍臘照古龍拍獵馬嘑按會典載貢)
(物六十件自七年來貢止三十九件疏言國小而貧貨物多産於别國難與會典相符部)
(詔免之議令補貢)
荷蘭(即紅毛也由厦門出大洋行一月至吕宋吕宋陸路行一月至噶喇巴再出海口行)
(一月至荷蘭順治十三年來貢國王黑投為也甲必丹物馬綏掘表文極工麗定貢期八)
(年一次其國人面白高凖髮黃眼綠官尊者戴黑圓帽執紅棍衣紅哆囉呢餘衣青綠著)
(未屐前高後低)
琉球
(勅諭十順治八年九月賜琉球國子尚質朝貢使至年六月琉球國中山王世)
(繳前明勅印十一年七月遣給事中張學禮行人王垓賫)
(勅印往封為王以舟艦未具留閩四載十五年六月撤還十八年以出使稽遲奪學禮等職康熙)
(元年復命學禮等以原官往封三年七月使還康熙九年琉球遣使嗎&KR0008;吻&KR0008;喇噠㘃等)
(表貢方物國王像圖金珀書箱珊瑚樹大玻璃鏡各一按琉球為東海小國四面皆濱海)
(南北約三千餘里所産惟蕉布硫磺其刀扇漆器等物皆販自日本王府供米麥民皆食)
(番茹狀類薯蕷宴會簡朴士大夫家多蓄書四書唐詩通鑑俱有翻板旁譯國語人名有)
(四五字者阿彌多夜弗蘇二名居多他如金曰額膩銀曰喀難大曰倭捕煞小曰彌煞父)
(母曰倭牙男曰會耕噶女曰會南宫飯曰安班酒曰薩几俱不可通曉自唐宋至元其王)
(之長子應襲爵者俱遣至中國入國子監俟其父薨始歸國受封至明洪熙時憫其往來)
(風波驚險不測特免之賜三十六姓人教三十六島世襲通使之職習中國語言文字至)
(今請封謝恩朝貢皆諸姓後有姓名可通土官則有名無姓也取士舉賢良方正由秀才)
(歴法司法嚴峻不徇私情即職官之父兄子弟不少寬貸道不拾遺夜不閉戶饒有古風)
(男女婚嫁後束一髻于額簮小如意以金銀分差等衣服敞袖長袍皮鞋腰繫錦緞長丈)
(餘冠用紙胎以綾絹布圍裹分差等樂有走馬舞劍刺鎗踘毬諸戲重陽節競渡龍潭金)
(鼔震地他如石筍巖勒馬巖龍岡虎萃長虹橋曼湖松嶺俱稱名勝通使船形如梭用鐵)
(力木凡三層闊二丈二尺長十八丈高二丈三尺桅高十八丈裹以鐵船尾設戰臺鋪石)
(列砲所經海道由閩安鎮歴猴嶼梅花所出海口由白洋入大洋有白水一線横亘南北)
(為分水洋又歴糖洋尤家埠那壩港入中山伊藍埠至温鎮抵琉球境從)
(王城此給諫張君等所經之道風濤變幻棲泊無定所使回時復與前所經之道不同)
西洋國(按西洋總名歐邏巴在中國極西故謂之大西以海而言則又謂之大西洋距)
(中國計程九萬里自大西行六萬餘里至小西天竺國登岸晝夜浮海風順者半載可達)
(又有過大浪山不得達小西者冬月必泊黑人國越二年始抵小西自小西又一年可抵)
(中國海舶高六七重廣亦如之度可容千人所需五榖六畜等物俱載焉西洋土宜五榖)
(日用以麥為主類中國北方之俗造室用磚石不施板築宫殿用石板或銅板幣帛則有)
(鎖袱多羅絨金銀絲縀精者直逾百金布以利渃草為之視棉更堅潔既敝則搗爛為紙)
(巾帽方圓各有式民間尚短衣以便操作樂器如西琴編簫為最工琴用鐵絲五十絃機)
(動成響編簫大者千管中者數百小者數十撫法與琴略同水器利灌溉火器利戰鬭銅)
(鐵玻璃等器皆工巧適用字用二十三字母以二十三筆互配成文凡諸國語音及風雨)
(鳥獸之聲皆可繪之於字分醫學教學法學道學為四學前明萬歷中西洋人利瑪竇與)
(其徒湯若望羅&KR3465;谷等奉其所謂天主教者來中國所事之像曰耶蘇即天主也手執一)
(圓象曰天主之母名曰瑪利亞言天主生于哂漢哀帝元夀二年庚申荒誕不經為儒者所)
(獨勾股法精密歷家多宗之其國治歷不一家而多祿某亞而封所歌白泥第谷四人為)
(尤著若望等皆尊師之順治二年仲秋朔日食若望先期進時刻分杪起復方位至期命)
(大學士公同測驗諸法俱舛而新法獨合於是命若望用新法修時憲歷康熙三年七月)
(歙縣民楊光先控若望等邪黨惑衆包藏禍心禮部密奏命同吏部會審若望得罪革職)
(四年四月以光先為監副尋陞監正西法遂中廢嗣有西洋人南懷仁復其疏訟冤詔革)
(光先職以懷仁為監正而西法復行按西法有不可不辨者五凡一時有八刻而合之夜)
(子時四刻則為百刻西洋法謂正初各四刻則十二時當得九十六刻因減百刻為九十)
(六不知亥子二時為隂陽之交亥氣已盡子時初交此時既不屬亥亦未屬子昔人以亥)
(餘二刻及子初二刻别名之曰夜子時以示隂陽相交二氣接續凡天行之進退歲差之)
(餘積皆從此起西洋不用此四刻則數無零積何以定節氣又何以有歲差且既不用百)
(刻又何以造歷用夜子時不亦自相矛盾乎此九十六刻不可行者一二十八宿以木金)
(土日月火水為次雖宿度多寡不同而位次從無改易西洋法西方七宿以觜火列參水)
(之後豈東南北皆火先水後獨西方火後水先乎觜三星鼎足極小步位極狹雖侵入參)
(位而距星所起觜自在先參星雖大自觜後今以度半之觜與十一度之參顛倒錯置可)
(乎且觜部諸星並無侵入參部者參兩肩與觜相侵雙足三心斜入向井又玉井軍井屏)
(星俱在參右天厠在參左闊狹了然豈容臆說哉此參星不當居觜先者一羅為天首計)
(為地尾俱有氣無形然五行經行計羅獨緯轉惟月食時能辨其色象羅者火之餘色赤)
(而淡計者土之餘色黑而紫月之食日在地下月在天上地心居中地心即與日同宫之)
(羅計日與地心所在之宫射對宫之月赤淡色者為羅蝕黑紫色者為計蝕凡在所食之)
(宮確有可驗况五星對行甚遲與五星單行者不同倒置一羅不得不倒置一計將五星)
(二十八宿之生克制化從何推論乎此羅計不可更換者一炁為木之餘孛為水之餘羅)
(為火之餘計為土之餘謂之四餘惟金主剛主殺上天好生故金無餘合日月五星謂之)
(十一曜不聞名十曜也西法獨置炁不用是三餘矣炁孛羅計皆有名無象如以其無象)
(而去之又何用孛羅計而獨不用炁乎且星象有變炁之變色白如盤盂尾亘天孛之變)
(白如長虹尾有短有長其占皆係兵變人事吉凶興亡之驗豈占孛彗獨不占紫炁耶又)
(占候云紫炁一名福德箭所臨之方車駕臨幸錫福極速是占候亦不可無炁也此木炁)
(不可不用者一自古有歷法以來各宫所占之宿有三皆以長短接筭如女一在丑女二)
(在子危十一在子危十二在亥皆就天度瓜分至本宫各有占宫之正宿如子宫以虚日)
(為正者子屬鼠以虚日鼠為正宿丑屬牛以牛金牛為正宿餘皆類此統天歷以女二度)
(九十五分九杪入子宫開禧歷以女二度九十二分九十三杪入子宫會天歷以女二度)
(九十二分八杪入子宫授時歷以女二度六分三十八杪入子宫雖分杪之數不同總不)
(外女二度入子諸如各宫各宿次序界限皆大同小異總之歲差之積數日與天會月與)
(日會之常度不同故分杪少異而占宫之宿則萬古不能易也今歷竟以牛金度入子宫)
(是必子屬牛而後可且必各宫俱改常度各屬俱改所屬如丑屬虎寅屬兔而後可豈理)
(也哉夫二十八宿與天同運以辨昏旦萬古不移星紀析木之宫名亦萬古不易今乃創)
(為異說謂前代漢唐宋以來之法舉不足信將誰欺乎此二十八宿必不可移者一兵部)
(員外郎周于漆辨甚核姑識其梗概如此)
土魯番(漢車師前王地晉属高昌郡唐為交河縣在火州西百里元成吉思汗次子察)
(哈台受封此地明永樂初封番僧為國師後復授其長為都督指揮等官朝貢不絶成化)
(初土魯番阿力始強劫掠哈密遂據其城並擾赤斤蒙古諸衛侵掠甘肅嘉靖初招撫之)
(復歸哈密其地去哈密千五百里中經黑風川水草俱乏難以遠據而在前明時自阿力)
(以後皆挾哈密以徼利隆慶後始稍戢不朝貢者一百八十餘年我)
(朝順治三年來貢方物十三年復來貢自是定例五年一貢西馬四匹蒙古馬十匹以其國)
(有亂至康熙十二年其王瑪黑忒賽伊忒韓遣使再貢表稱一千八十三年聞之河西人)
(云土番添巴于西海彝西海彝添巴于回回國添巴猶言進貢也)
天方國(在哈密西北與回族近不属于回語言類回人而性情各别順治二年來朝貢)
(玉石等物)
回回國(回回與畏兀兒哈喇灰俱為哈密屬部哈喇灰語言嗜好皆與回等畏兀兒則)
(飲酒食肉與回差别哈密即回回之都會也陜自西凉州五百里至甘州甘州五百里至)
(肅州肅州西六十里即嘉峪關嘉峪七百里至陽關陽關千里至玉門關由嘉峪行約二)
(十日至哈密前明永樂初置七衛在嘉峪關西哈密又在六衛西東至肅州西至土魯番)
(俱約千五百里回回人精于鳥鎗順治二年同天方國人入貢)
赤斤蒙古(周西戎戰國月支漢武帝取為酒泉燉煌二郡晉屬高昌郡唐屬瓜州後)
(沒于吐番宋入西夏元仍屬瓜州明永樂間設衛及土魯番陷哈密侵掠赤斤其部人散)
(朝走塞下衛遂虚我督永柱與畏兀都督帖木順治四年赤斤都)
(兒卜喇等詣撫臣張尚言入貢于明遭亂寄居肅州願效忠納貢尚以聞是後未聞有再)
(貢者)
費牙喀部落(順治十六年來貢自是定例貢物送至寧古塔宴賚而遣之)
以上順治間附
傅爾都嘉利雅等處國王阿豐肅(係西國極遠之地康熙九)
(年遣大臣嗎訥撤爾達聶具本貢方物本内稱巍巍至能大清國皇帝)
安南(國王黎氏與其臣莫氏為世仇自前明萬歷中莫氏即據高平)
(本朝初負固不服時招納逃亡侵入内地順治十六年粤西既下莫敬耀怵禍來歸賫繳印)
(朝冊督撫臣以聞統使敬耀未受職卒子元清命授為安南都)
(嗣仍世守高平地十七年安南國王黎維禔來歸亦未受封卒弟維禧立康熙三年遣翰)
(林院編修吳光禮部司務朱志遠諭祭維禔五年遣翰林院侍讀學士程芳朝禮部郎中)
(張易賁冊封維禧六年秋維禧復修舊郄以兵奪高平地元清竄入滇七年春雲南奏其)
(廷事爭請用師討黎氏擅奪之罪議)
(上不忍遽加之兵特遣内院侍讀李仙根兵部主事楊兆傑以一品服賫)
(勅往諭維禧令還高平故土維禧奉如故其國在詔還高平一府四州元清為都統使)
(富良江西後三峯山左安子山右屬十三道五十二府二百一十九州縣)
吕明德先生傳
前明南京兵部尚書新安吕明德先生以崇禎
十四年殉寇難於洛陽清忠大節事具前史越
二十一年為
皇清順治辛丑先生子兆琳與玉書同舉進士又三
年家大人視學中州以洛陽為先生授命之地
檄有司建耑祠春秋奉祀購先生遺書得所著
孝經本義大全若干卷又越十三年兆琳以治
行異等由陜西西鄉縣行取來京師以先生年
譜四卷示書俾書傳先生行事以示後書不敢
辭先生諱維祺字介孺别字豫石系出宋文穆
公後七歲就塾師受孝經即知謹子弟之節父
仁孝公異之年十六作知非箴自儆私淑邑先
輩孟公化鯉洛陽尤公時熙自是討論伊洛之
學以天下事為巳任萬歷癸丑舉進士為兖州
府推官宗室某凌轢官吏白晝攫民金按實出
罪不少鯁避每讞獄虚公平反雖黠盜不施榜
掠輒得其情擢吏部主事晉員外郎會光宗崩
廷臣請入見嗣君為閹寺所阻先生謁政府抗
聲曰梓宫在殯人心危疑奈何輙阻諸臣之請
以滋異議偕百官詣慈慶宫門謁畢方退越日
聞中官導駕幸小南城又詣政府責以保護聖
躬抑止游燕事遂寢退而疏言殿下一身為二
祖列宗之所付托百官萬民之所繫望起居宜
慎飲食宜節左右不得嘻笑於側侍御不得雜
進於前閣部大臣宜不時召見商確大禮顧問
政事親近内侍宜擇老成愿恪之人謹備使令
勿預國政疏末論移宫事與楊忠烈議同忌者
銜之辛酉天啟改元乞假省親歸新安持祖母
喪盡哀手疏孝經以謹身厲行開示來學與馮
少墟從吾李緝敬日宣會講芝泉無虚歲屏居
四載逆璫竊枋勢益熏灼里人議為璫建祠叱
止之璫恚甚甲子冬起補考功郎不用將中以
竒禍會璫敗而止崇禎戊辰起尚寶司卿旋晉
太常寺少卿提督四譯館明年抗疏陳防微八
漸指斥時政而言謹晏游寡嗜欲摧折言官厭
疑臣下尤切直疏入留中疑禍且不測忽一日
中官捧温旨至私第曰上得公疏置御榻每一
省覽徘徊殿廷咨嗟良久先生常舉此事謂天
聽如環惜臣下無實心開導廣益聖聰為可媿
也庚午陞南京戶部右侍郎總督糧儲時朝廷
以外臣不稱任使分遣中官王應朝張彝憲等
監視戶工九邊兵馬錢糧絡繹四出廷臣相顧
眙愕不敢言先生疏曰皇上初元廓清閹䜿焦
勞治理海内稱快邇者羣下積習未除奉行失
職致使廟堂積疑生厭積厭生怒不得已遣左
右近侍以察之此皆諸臣罪也然而先機識微
之士鰓鰓過計謂易曰履霜堅冰至又童牛之
牿元吉思漸遏萌其道宜豫且熹宗已事皇上
手自釐革豈未及三載而遽忘之閣臣延儒體
仁宗達皆受特簡知遇之恩曾未及片辭爭執
臣不得不以弼違陳力之義督過諸臣矣疏入
南北部寺相繼執奏竟得罷遣先是南庾歲入
二十三萬額支至四十餘萬出浮於入者十九
萬有竒北部借支南糧又積至二百六十餘萬
以故本折均絀京軍虧餉動以歲計先生鉤考
逋賦建議酌留各項税銀及新餉十餘萬填補
缺額而用鼔鑄餘息轉抵北部越兩載會有餘
儲超拜南京兵部尚書參贊機務南樞經費不
貲釐侵欺汰冗冒兼請鑄局踵行已試之效而
軍食不匱先生之論錢法也謂圜府為國息之
本衡輕重之等權子母之利其流如泉舍是而
言生財則掊斂而巳其法官錢重一錢為率自
九分以下官令改鑄禁民間不得私收則奸人
竊利者自止兩厰需費七萬二千遞减至二萬
餘僅三之一耳而歲終獲息一萬六千五百兩
有奇視舊息增至十倍先生所謂行之十年不
獨南庾牣積即北部亦可代支者確然其有明
驗矣又曾議行鈔法以吳綾為質織龍文方廣
如舊制與金銀錯用鈔居十之二議極明悉未
果行當是時軍興煩棘民困轉輸無藝之征等
於竭澤而先生持籌經畫惟用鼓鑄為紓國之
長策以恤民則請罷加賦矣以恤商則請罷蕪
税矣夫豈不知尺寸之利可以佐軍儲贍國用
而惓惓以寬物力固根本為言此先生謀國之
忠鑿然原本經術而不肯出於一切補苴之計
者也乃朝議卒以此側目百計傾軋乙亥寇陷
鳳陽先生合諸道軍轉戰逆擊賊西遁六百里
而忌者竟議調遣逾期用大計落職比先生歸
而時事潰壊益不可為矣戊寅已夘之交賊勢
蔓延膠結出沒河洛間以數十萬計督臣熊文
燦力不能支輒主撫議先生目擊憂憤積書力
爭洛西數百里不至遘房榖之禍者先生之功
也辛已賊薄洛陽先生免仁孝公喪適居洛登
陴誓衆括家財以饗軍比圍益急猶麾所募健
勇縋出城西北隅格殺數十人而叛將王紹禹
乘夜援賊陷城遂被執道遇福藩先生從容言
曰名義至重萬不可屈節為宗社辱及見賊罵
不絶口竟遇害方先生自留樞謝政歸賊從潼
關敗遁逆焰未甚熾也使先生不去或更假節
鉞以辦賊賊能遽收殘卒豕突東下為中原患
耶夫天禍人國讒人高張先生之才未嘗不見
用用未嘗不結主知呼號咷泗冀吾謀之一用
而百口之謠諑己隨其後先生雖不去庸有濟
乎至於峩冠就刃持孤忠以入地而老臣之鞠
躬盡瘁以報國家者無遺力矣嗚乎先生死生
之際世變係焉豈偶然之故哉先生著書數十
卷闕里議詮部太常南庾南樞奏議考功記清
蕪記慎獨堂文集存古篇最後出者為孝經本
義大全或問凡三十三卷兆琳為書言曰先大
夫留精孝經者二十餘年訂諸家聚訟之訛字
疏句析篤志力行所至設講會芝泉伊洛豐芭
豫簪先後從學不下數百人所以倡導其門人
子弟者率以孝為根本生平立身服官日用造
次不離乎是嘗謂新建之學言良知而不求致
良知故久而滋弊以孝為本而以臨深履薄慎
獨戒懼為學推極於天明地察通神明光四海
舉而措之裕如也嗚呼先生學有原本如此書
淺識薄殖烏足以知之敬紀兆琳之言詮次行
事之大者以為先生傳贊曰昔蘇軾論賈誼惜
其志大而量小謂宜深交絳灌使天子不疑大
臣不忌然後得行其志愚嘗讀其說而疑之士
君子大節不立而使當世脂韋曲學之士得以
借口謂能自用其才可為篤論乎且軾當熙寧
紹聖間所自處者何如而欲以深交絳灌責誼
甚矣其言之過也及讀明德先生所為賈董論
謂大臣以道事君不可則止亦以軾言為未當
觀先生之論而三十年立朝梗概亦略可覩矣
嗚呼自高顧楊左諸君子之後先生頎然為正
人魁宿幸不罹於璫禍而得以其讜言危行搘
柱國是乃卒不幸而以節義見人之云亡邦國
殄瘁百世而下聞之猶為三太息也
何崇源舅翁像贊
崇源舅翁為十二外祖玉涵公之冢嗣弱冠為
邑諸生有聲庠序玉書幼習舉子業實與舅翁
先後及君勅卞先生之門舅翁每出一藝同學
皆傳寫奉為模楷屢試有司不得志遂棄去究
心先世岐黃之業方明洪宣間有彦澄公以醫
顯于朝三楊先生皆折節敬禮嗣是代有聞人
至明末仁源繼充兩公名益重仁源即舅翁之
大父而繼充其世父也舅翁盡發累世之藏書
精研于隂陽表裏虚實補瀉之法于是醫學大
進所至輒有竒效四方延請者歲無虚日而舅
翁又謂藥物所以療病非所以養生日取參同
契悟真篇諸書詳證其奥義復手訂冲虚子金
丹直論往往有心悟獨得之解為前人所未發
平居靜穆澹適喜愠不形每言境過輒忘胸中
不留一物蓋天資近道如此至于一門以内怡
怡然壎箎翕和琴瑟調叶子若孫舒雁行列有
詩禮之容而無浮囂凌競之氣觀圖中所載亦
可略覩有道之梗概矣敬拜手濡筆而為贊曰
有軒有几有圖有書有泉一泓有樹百株巾舄
嫻雅道氣充腴以觴以讌閨門秩如託興于林
卉棲心於元虚窺翁之跡者以為工越人之術
識翁之微者直比肩于列仙之儒
太子少師平逆將軍議政大臣都統諡恪僖畢
公像讚
天篤佐命英略奮庸三朝戮力萬里折衝初定
平壤繼克松杏公隨王師應手鋤梗入關蕩寇
出塞招徠靡遠不服靡堅不摧肅將天威迅掃
滇海逼緬阿堝折首奏凱巋然宿望命領禁軍
屬討秦逆無踰老臣逆亂既平振旅還闕抗章
乞閒有功不伐四十七載聲施爛然遺鏃在骨
忠勇悉全
帝旌乃勞哀榮禮備名勒豐碑澤延奕嗣我瞻遺像
標格嶙嶙鷹揚虎視威容如神猗歟偉人為國
楨幹炳矣丹青光熒雲漢
丙午科浙江鄉試策問五道
問帝王一代肇興必有一代之治法而治隆法
備每待之繼體守成之主忠厚立國周之治也
成康纘其法而光大之馴至刑措稱極盛焉漢
文景恪循恭儉唐貞觀力行仁義史褒其治謂
庶幾王道之遺其他或純任綜核或政尚紛更
雖規模粗具而良法美意亦寖衰矣我
皇上恭巳勵精遠承
太祖
太宗億萬祀之鴻基近紹
世祖十八年之駿業五載以内綱舉目張政教翔洽海
宇衽席遐裔貢珍治績之盛軼漢唐而踵成周
則自今以始皆與民休息時矣滌煩祛弊而躋
一世于仁夀寧無其道歟夫寬猛緩急之際治
術所由辨也水弱火烈偏用之則二者均弊豈
非寬與猛必宜互濟歟抑聞之治不得其道則
法令繁多而奸不止得其道雖禁網疎闊而百
職就理蘇軾亦云不擾獄市不害為摘姦然則
致治本原固不視乎寬猛緩急而在立法之當
否歟董生之喻政曰琴瑟不調必解而更張之
乃若更張之而不調復將安恃儻亦圖治當慮
始不宜數變以滋擾歟兹欲凖今時酌成憲權
衡于畫一之規經緯以寬大之意俾垂永久偕
民寡過何道而可
問儒者之學盡人以達天不根極于性命則其
學徒枝葉而已源流分合之際可勿講歟孔子
之繫易曰繼善子思之作中庸曰未發未發之
中與繼善有二旨歟存心之說子輿氏首發之
而操存舍亡孔子則嘗言之矣心固能統乎性
者歟性譬則榖也心其萌芽之發端者歟嗣後
濂洛關閩益闡其說而理與氣之辨甚密正蒙
太和篇曰由太虚有天之名是以太虚為一氣
之聚散矣夫萬物之氣散則歸太虚所謂水凝
為冰冰釋仍為水也而謂太虚無理以主之歟
程子曰以形體謂之天以主宰謂之帝以性情
謂之乾夫于太虚之中求所謂主宰性情宜孰
從而指之正蒙又謂合虚與氣有性之名合性
與知覺有心之名皇極經世書曰心為太極又
曰道為太極然則人之氣與天之氣固同出於
太虚而其理則同歸於太極者歟學者舍盡性
何以達天舍存心何以盡性心之存亡出入至
逸而不可制制心之功其要安在濂溪之學曰
立誠二程之學曰居敬横渠之學曰無忝匪解
紫陽之學曰格物致知其功雖異其理固一致
歟諸士務窮其源流以對
問禮與刑相輔而行者也周禮大司徒以五禮
防民之偽而教之中書曰刑期于無刑民協于
中故因天秩而制五禮即因天討而作五刑明
示以出禮即入刑也夫禮曰教中刑曰協中禮
與刑固有同原者歟子産鑄刑書而叔向非之
謂先王議事以制不為刑辟劉廙著先刑後禮
論而陸遜斥之謂禮之長於刑久矣倘與孔子
有恥無恥之論有合歟禮者所以辨上下而定
民志也刑者一成而不可變者也乃說者曰刑
則一日不可弛禮必百年而後興一日之内固
不可無刑也而百年以前遂可以無禮歟夫安
上治民莫善於禮一日無禮則傲慢凌僭之端
生焉迨至風俗日漓民情滋偽蕩閑踰檢犯上
亡等然後大刑大獄起而治之盍若治於未然
者之為逸歟今古殊趨時勢各别三代已有質
文之異尚賞罰先後之不同宜何所適從歟我
國家制作度越前代儀文服物秩然有等而又更
定律例勒為一代之令俾貴賤尊畢循守罔斁
誠以禮教先天下而兢兢慮其入於刑也其間
所為輕重損益納民于中道者有可得而指歟
尚詳陳弼教之義焉
問史書助國家賞罰一日之是非定則千古法
戒昭焉事不綦重歟
皇上頃以明史尚闕
命禮臣搜遺編詞臣開史館校譯實錄刻日告竣或
編年或紀傳將蔚然覩一代成書矣獨是二百
七十餘年之事有當時未暇定論今日實待折
衷者欲成信史可勿豫講歟試舉其大端與諸
士質之金川之役釁起削國而稱兵易位必謂
事當微辭歟監國之際誤在易儲而奪門復辟
必謂功宜上賞歟興獻之禮異於濮議是也乃
别廟稱帝盈廷聚訟何說歟國本之爭力阻並
封是也乃語侵宫禁附會成疑何說歟三案迭
興羅織滋蔓東林黨議水火紛淆所謂小人者
信權姦所謂君子者信忠藎歟若乃綜其治亂
之故當初盛則重紀綱及中衰則尚議論迨末
造則紀綱議論兩弊而均失之何前後貿理歟
二正之多故何以宜亡而不亡神熹之廢弛倒
置何以宜覆而不覆晩季正氣衰靡或追論靖
難摧殘之過甚然歟否歟夫洪永創業貽謀宣
孝守成紹烈其所由致治之原亦可得而標指
歟諸士仰體勿顧忌諱條晰敷陳義欲歸正論
欲持平將上之
史館焉
問從來招攜懷遠梯航來歸至治之效也然投
戈既衆則綏輯維艱考之於漢閩越初開嘗盡
遷其民於江淮之間而虚其地豈昔之東南土
滿今之東南人滿歟往亦有弄兵潢池化刀劍
為牛犢者以一郡守治之而帖如豈一隅與四
應撫綏固各有術歟今我
皇上聲教誕敷無遠不服吳越閩廣聞風向化不啻
數十萬計其為首屬者固已予之爵祿悉從優
敘矣彼率從之衆將欲聚而兵之汰老弱簡精
銳藉為海徼之長城似也然各省綠旗方將覈
其冗耗增兵益餉其議可行於今日歟即欲解
胄離伍散而農之而授廛分畝固可行於沿海
諸郡歟有謂中原川陜尚多曠土以此雲集之
旅倣古屯田之制使之比廬而耕既可墾荒復
堪衛
國是歟否歟抑或詳稽原籍畢令歸農俾海濱效
順者盡為版圖之赤子歟爾多士盱衡時事何
道而能使聚不病
國散不病民既足安新附之心復不滋土著之擾
其必有成算于中矣詳著于篇以為柔遠之碩
畫
辛未科會試策問五道
問國家承平日久則忠厚淳龐之氣積於人心
而形於風俗倡率於士大夫而下被於草野猗
歟盛世休明之象也我
皇上宵旰勵精茂臻至治大小諸司助流德化者罔
敢不凛凛奉厥職矣顧人臣服官之道其大者
在法廉交儆寮宷協恭漢儒有言皇皇求財利
常恐匱乏者庶人之意也皇皇求仁義常恐不
能化民者大夫之意也又曰衆臣和於朝則萬
物和於野豈非人臣宜勵素絲正直之節而奉
公上者尤務以協恭為百職倡歟夫異同化然
後持議不偏恩怨忘然後秉心無競誠欲通于
野之志渙有邱之羣消同異之形泯恩怨之迹
自非精白一心公忠體國庸克濟與方今大澤
汪濊協氣旁流蓋成周太和洋溢時也
聖明在上殷殷以寬大和平嘉與臣下其何以仰承
德意偕適於無偏無黨之路與抑正學問端心術謹
行誼尤靖獻之本也多士將釋褐為
國家用矣所以立身立朝者其預籌之
問我
皇上崇正學敦實行所以風勸天下甚至士生斯世
幸矣不患無秀異之才應運興起然或陵躐高
遠汨沒於浮華靡蕩之中顧以倫物日用為庸
近則於崇學敦行之意奚有當焉古之學者其
始重小學之教習六甲五方書計之事室家長
幼之節自孝弟禮讓之始基達於致遠通方之
實用習俗美而材賢衆焉行能茂而政理隆焉
遐哉盛巳粤稽其制上老庶老教之學里胥鄰
長教之耕右塾左塾别其地在野在邑異其候
其詳可悉指與班固曰八歲入小學十五入大
學尚書大傳曰十五入小學十八入大學其說
互異何與紫陽采輯羣言為小學一書垂訓於
世此其義豈有異於古之為教者與程子謂洒
掃應對是形而上者朱子又謂今人既無小學
之功當以敬為本是小學之重本末兼該精粗
一致不可易也
皇上於經史百家罔弗綜貫而又取朱子此編時勤
乙覽多士其以素所服習者精言其義將觀所學而
獻於
朝焉
問宋儒之學至今日而表章稱極盛矣
皇上躬天亶之至德綜道術之源流以周程張邵朱
子有功性學
御書學達性天頒額褒美用俾海内之士咸曉然于
嚮學入德之門意至切也顧諸儒之書標指同
異約有數端試略舉其義以相質可乎周子太
極圖說廣大精密性學之原也程子親受其圖
而卒不以示人其故何歟氣質之性自程子言
之或以為本於太極圖說然歟否歟邵子先天
圖為功於易至矣其皇極經世亦先天之學也
程子謂數學至康節始及於理而究不學康節
之數及作易傳又不採其說何歟易傳言理不
言數朱子所深服膺及朱子作本義又主卜筮
而不盡從易傳豈其理有殊致也横渠西銘明
理一而分殊程門以之開示學者而於正蒙則
謂其言有過正蒙西銘純疵之别安在所言太
和太虚亦與太極之旨有合焉否歟周程張邵
絶紹學之緒朱子集諸儒之成諸士其折衷於
朱子之說而考其同異求其要歸以著於篇
問記曰聲音之道與政通又曰凡音之起由人
心生則審音辨律固性情之事儒者所宜亟講
也夫先王因天地隂陽之氣定十有二辰即十
有二辰生十有二律所謂隔八相生三分損益
其理與數可悉指歟十二律始於黃鐘五聲始
於宫八音始於土皆所以求中聲也而聲之清
濁高下操何術以辨之後人欲定黃鐘之管而
莫適為準或求之累黍或証之古尺或參之金
石聚訟紛如宜何所折衷與凡律空圍九分至
蔡邕始有徑三分之說孟康諸儒主之胡瑗疑
其管狹復為九方分之說蔡元定律吕新書主
之而胡蔡之書所言圍徑之數細求之又不能
無差或參用截管迭吹之意以密率定其法而
以累黍驗其實庶幾辨律為有據歟夫黃鐘定
而後中聲正中聲正而後律吕叶我
皇上中和建極神人允諧考鏡源流至精且晰諸士
服習今古亦嘗研究其端委乎盍一一指陳以
備採擇
問教養為經世大務古者大司徒頒十有二職
施十有二教於民其時家有蓋藏人鮮窳行豈
盡其俗之醇歟無亦奉行德意者之克殫乃職
也我
皇上子育元元數年之中賜租減賦累數千萬水旱
蠲貸猶不與焉比又
厪念民間曠費罔知生計
特頒誡諭命講儲蓄之法酌撙節之宜所以為民謀
者恩澤至厚今里井編氓已皆仰喻
上指力農桑偫囷積可馴致家給人足之盛歟夫豳
風七月與噫嘻臣工諸詩相為表裏豳詩述養
老慈幼燕饗之事至纖且悉而豳頌多責成於
臣工則勸耕積粟使閭閻不至憂匱乏者非良
有司責歟瘠土思勞沃土思逸民之情也靡侈
之無節蕩佚之無紀以至爭訟迭興非僻時作
觸法抵禁往往而有
皇上如天覆物憫其愚而矜全之者歲不絶書為長
吏者誠敬體
好生之仁竭誠而化導之何患民氣之不靜而俗之
不底於醇也爾多士異日皆為
國家教養斯民者也尚攄所藴獻之
當宁焉
巳酉科順天武鄉試策問二道
問將才難將德尤難故司馬法以仁愛為制國
治軍之本方今海宇寧謐雈苻不驚此師武臣
衅甲時矣其各要害地專閫駐防以為民衛也
乃重鎮碁布刁斗嚴明者固多市肆驛騷者亦
復不少郡縣有司因文武職分至不敢呵一悍
卒則兵不且為民困歟夫兵囂而不戢是謂無
威聽其厲民而不制是為無法毋乃非
國家命將設防之至意歟古名將多讀書曉大義
故人爭愛其德羊叔子杜元凱其流也意偏裨
以才勝大將以仁勝制敵以才勝坐鎮以仁勝
歟抑文經武緯才德兼備斯兵民胥利而不病
歟其悉籌之
問人才宜及鋒而用文與武無二道也武臣封
疆攸寄尤資技勇英銳以備折衝我
朝自設武科來取士稱極盛矣獨是聽選需次淹
抑多年精力就衰始授一職
國家奚賴焉議者謂樞臣典選應核年力嚴甄汰
是亦疏通之一法歟科目而外其途太濫流品
雜而營競生或尚有可澄别者歟在外鎮將以
下庸耄曠職豈曰無人前者
車駕所至曾親加罷斥矣或應責提鎮臣不時劾奏
以清賢路歟古有由部曲拔為上將者所以待
奇技異勇也或别置一格以示奬厲可歟既疏
積壅之弊復收軼羣之才多士盍借箸焉
張文貞集卷八
