張文貞集卷十二
大學士張玉書撰
海寧陳仲升墓誌銘
東南世家舊族以科名文章德業著聞于時者
海昌之陳為最盛陳之先齊高傒後也自宋修
撰文端公世英始由汴入浙數傳至諒遷海寧
諒生榮始蒙母姓以陳為氏至明萬歷間由贈
尚書風山公而下簪纓相望不絶有不發于身
者其子若孫輙躋通顯蓋百餘年于兹先生諱
之閶字仲升别字希亮風山之曾孫也風山之
子四人次為貴州參政諱與相參政子五人最
少為贈兵馬指揮諱元成是為先生之父先生
幼失怙事毋顔太安人至孝束髮受書刻自淬
厲既補邑諸生文譽籍甚順治二年以明經入
國雍時國家方不次用人朝士大夫皆屬先生
留京師以需仕進先生顧念兵燹甫定太安人
未遑寧處亟歸與兄近思暨弟始升僦居奉母
日攻舉子業數試有司不遇遂棄去曰吾父第
五之名不減諸伯父吾寧以一第重耶後以恩
例題授兵馬正指揮且請貤封所以曲承太安
人之志也先生性儉約樂施予常節縮衣食以
為振貧恤困之需如施贈賑粟給槥掩胔收流
移贖鬻子諸事見義必為無已怨亦無諾責又
倡議自春至夏東作方始凡農家以物投質者
概不責息里閈咸頌義焉生平立身制行以不
欺人已為本精研通書西銘皇極經世諸書尋
繹至理試諸日用私居危坐竟日倦不跛倚暑
不岸幘與人交無少長敬禮如一遇事剖决是
非言曲而中聞者皆悅服夫士君子學無原本
則行無根柢行誼之不修樂善之不篤而欲其
忠厚惻怛之意油然以生者鮮矣先生不為煦
煦之仁孑孑之義踐履篤實強恕力行故施德
而不近名如此先儒有言一命之士苟心存于
利物則于世必有所濟由先生行事觀之雖匹
夫可為也又奚俟于一命哉先生之生以明萬
歷戊午十一月二十二日卒以康熙二十一年
三月十三日年六十有五配沈氏
勅封安人先生艱于舉子年六十告于家廟以近思
先生次子詵為嗣詵壬子舉人授中書科中書
舍人
御試擢吏科給事中孫六人世儁貢生世儼世仁俱
庠生世倌世侃俱幼詵居諫垣一載以沈安人
春秋高乞養瀕行顧余言曰詵幸邀
國恩歸里將毋而竊痛先君子未逮一日之養也
兹將营葬秦駐塢之原願得一言勒諸墓石以
慰先君子于地下余獲交于陳氏者三世矣給
事居京師數相過從宫諭謝浮給事兄也又與
余同舉于辛丑知先生事為詳遂詮次來狀而
為之銘曰高閎奕奕槐棘参錯獨抱遺經志不
隕穫肴仁核義白首弗渝黽勉好施井里霑濡
如玉韞輝德豐遇嗇厥嗣熾昌令聞無極我銘
貞石貽信後昆堂耶斧耶百世永存
勅封文林郎戶科給事中勿齋孫公墓誌
曩余遊泰岱經歴下入京師取道般陽距郭十
里許有邨屋叢深蓊翳山環水互目不能窮其
際既而高侍郎念東唐檢討濟武相遇于城隅
精舍因指所過為勿齋孫先生居第且曰先生
年逾七十方瞳白髮履健而齒完望之若神仙
中人余聞而太息以行急不及造先生之廬為
恨越數年先生長公樹百擢諫垣余與樹百為
同年友晨夕相過從具知先生飲食起居無恙
今年春哀問忽至班行聞者無不相顧隕涕樹
百歸數月將以九月某日卜葬于某鄉某原遣
使乞墓石之文于余不敢辭因就所為狀損益
之而為之志按狀先生諱克己字禮寰勿齋其
號也世居棗強自明初徙淄川代有聞人先生
父諱某幼嗜莊列諸書曠達不喜仕進先生生
而器質凝重既長惇篤尚大節孝弟力田以養
親志家人米鹽凌雜之事悉區畫中理母夫人
性嚴重先生奉事惟謹間被譴訶則容益婉色
益愉既遭兩艱哀毁骨立家計雖中落而營度
奠祭窀穸惟力是視察弟意欲析箸擇田廬之
善者推予之弟不習治生久而益匱復引與同
居贍給衣廪教其諸子以有成從兄弟三人貧
不自振曲護之俾無失業其友愛如此樹百之
初舉進士也先生無喜色曰作吏甚難吾方謂
憂自兹始耳筮仕得揚之寶應會淮水大漲繼
以風雨堤盡决居人廬舍汨水中者數十里相
望樹百請于上官權宜賑恤民頼以甦先生時
從里中至官舍顧謂樹百曰向云作吏難今言
騐矣然不曠職若此復何憂樹百以治行異等
召赴京師過家遘疾先生曰叔敖毋知叔敖不
死汝賑活人衆不足抵殺蛇德耶疾既愈又曰
異日為言官宜利國家勿輕彈劾康熙十九年
樹百補戶科給事中念秦人轉餉餽粟之艱首
請蠲免額稅
詔從其言先生聞之欣然色動明年樹百典閩試又
寓書以識拔单寒為務既蕆事得人稱最是冬
遇
覃恩先生受封如子官樹百長身玉立風裁嶽嶽不
屑詭隨從人而先生之教以道律身以公報
國父子間家庭燕語造次不離乎是此樹百立
朝直聲所由翕然聞于中外者歟先生素不稱疾
甲子元日顧謂諸子弟曰余年八十有一陽九
之數極矣未知來歲存殁聚散復當如何越日
乘肩輿循覽舊遊地幾遍又越三日諸子弟方
侍側忽氣息微喘灑然而逝康熙二十三年正
月五日也夫白首耆艾束身修行之士在鄉為
祭酒在國為老成人雖身不見用而風流宏長
足以廉頑立懦惇本而厚俗况未竟之志施于
其子其澤寧有艾乎是可云不朽也已元配安
氏贈孺人繼張氏封孺人子二長即樹百名蕙
辛丑進士戶科掌印給事中娶韓氏贈孺人繼
趙氏封孺人次葯候選州同知娶張氏女一適
庠生王觀政俱張孺人出孫二一斯鉦聘庠生
韓靜(闕)
誥授朝議大夫浙江分巡寧紹道按察使司僉事陳
君墓誌銘
國家用一人則思盡其才以收任事之效乃嚮
用方始而中道闋折曾不克展其措施之什一
此有志用世者所以感憤扼腕歎惜者也陳君
諱光祖字順侯為刑部郎時與余交每與言洞
肌擘理指畫事之原委甚悉及余長西曹君已
遷戶部有述君平反姚李爭産之獄者李利姚
之産強聘其女比姚訟之急則獻其産于權要
以求勝君獨持不可卒正李罪余益歎君之才
可以寄大任迨出而分巡寧紹甫及六月竟遘
疾不起是則可悲也矣按狀陳先世居上虞明
正統中始遷會稽君祖諱應瑞由丹徒丞入仕
某王府某官遂占籍大興考諱宏儒順治甲午
領武鄉薦遊粤西以才為制府所知召署督標
參將兼攝富川縣事比疏請實授未拜命而卒
後以君貴贈奉直大夫刑部江西司員外郎方
奉直之入粤也君甫冠奉直為君娶于王而後
行君挈幼弟及女弟依王氏以居兩姓並釡而
炊十餘年無間言亦近世所罕見君念奉直負
竒氣無所成就刻志讀書思以科名顯癸邜舉
順天鄉試連上公車不第將省覲入富川而奉
直訃至急迎喪歸京師服闋謁選康熙十七年
授内閣中書又二年遷刑部廣西司主事明年
進江西司員外参定律例又明年遷戶部陜西
司郎中同修會典會廣西布政使奏大吏侵冐
軍餉十餘萬計
詔遣曹郎廉慎有幹略者按其事君往鞫騐得實籍
其數以聞聲譽籍甚道拜浙江按察使僉事分
巡寧紹道既至剔蠧鋤強具有次第而海關初
設所以參酌課額為商民利者尤溥時舟山已
隸版籍顧灌莽未刜幾成廢土君觸駭浪相視
島嶴形勝曰此江浙之屏障而閩粤之聲援也
非築陴樹壘不足以壯戍守上議諸大吏聞者
韙之後越數年
詔繕城堞駐重鎮且建邑置吏以撫綏新附人咸服
君之先見云君涖事僅半歲而所建樹卓犖如
此甚矣君之勇于任事而克勤于其官也康熙
二十四年正月二十一日以積勞卒于官舍年
僅四十有五配王氏累封恭人以二十九年五
月二日卒年四十有六恭人有淑德方君在京
師賓客雜還恭人治中饋惟謹君殁有棄置如
路人者恭人日夜勖幼子成立每言及輙為垂
涕君初欲歸越未果恭人獨奉君喪並君祖考
喪皆反葬會稽城東賀家池新阡以成君志令
子範卜以康熙三十年十一月日奉恭人喪祔
葬亦成恭人之志也子二人長佶庠生早卒娶
羅氏順慶知府京之女次即範候選府同知娶
陶氏戊辰進士元淳之女女三一適候選知縣
王英謀一字太學生胡衣德一未字孫一文謨
幼範出範將自京師東歸乞銘于余銘曰少而
履約長而守雌厲志入仕擇義而為目營四海
不受紲羈材未究試忽壅厥施所至樹績歿有
遺思魂兮歸來墨食在兹
誥授奉政大夫太僕寺少卿荆湖楊公墓誌銘
太僕少卿荆門楊公以康熙己巳夏四月請假
旋里行甫三日而卒其子毓健等扶櫬以歸越
五旬同里翰林檢討胡君謁余曰太僕喪歸卜
葬且有日若徼大惠予之誌若銘太僕死且不
朽余與太僕同舉進士是時太僕年甫二十有
四敭歴中外至今官方將冀其大用而太僕遽
遘疾已矣是可悲也余雅知太僕生平于其幽
宫之石安可以不文辭于是覈實而謹誌之据
狀公諱佐國字于常號荆湖先世居江西有諱
植者徙居荆門州之後港遂隸籍焉五傳而至
庠生煥斗字兆麟公父也中己夘副榜未仕用
子貴
誥贈奉政大夫毋唐贈宜人奉政公生三子而太僕
居長仲佐治早卒季佐慶太僕早慧讀書目數
行下受經里中知名士萬璧正弱冠補郡諸生
順治庚子偕璧正舉于鄉辛丑成進士知陜西
之咸寧縣當是時公以少年筮仕為令慨然欲
以功名自見遇事剸割案無滯牘上官以為能
會大兵雲集軍需旁午羽檄至守倉卒屬令夕
至則旦以應旦至則日中以應守大倚任之而
公又時時察地方興革便宜奏記大中丞杭公
凡所條列輙報可于是杭公偕制府阿公交章
以治行卓異聞于
朝論者僉以為允壬子鄉試分校庶常王君吉相
浙江布政使馬君如龍泰寧令王君篤祐皆所
識拔士也尋知商州商為秦蜀孔道大將軍開
幕府州民供億良苦公下車即以均徭役為先
務酌贏劑縮人無怨咨以是軍興奏辦常為諸
路最暇則嚴保甲勸農桑修廟學養老課士以
次興舉越二年商大治乙邜擢刑部四川司員
外郎壬戌廣西補行鄉試公奉
命充主考得人視陜尤盛復
命進禮部精膳郎中時萊陽沙公為宗伯余承乏佐
部務晨夕與共事相倚如左右手膳司事稍簡
而公孳孳討論掌故連類穿貫凡
郊廟朝饗以及選舉賓貢諸務無不綜考其源流而辨
晰其異同曰沗為禮官不敢不周知也廣東驛
鹽巡道闕人公以賢能拜
命往語家人曰昔晉吳隠之為廣州刺史賦貪泉以
自勵比其反也妻劉取沈香一片隠之命投諸
江唐李勉節度嶺南以廉謹率屬舟行摉從人
所畜投之水曰毋令隠之笑我今驛鹽職固易
稱所重者清操耳及至勾稽簡覈&KR0655;毫悉歸公
帑吏唯抱牘而已公餘猶雒誦課子研經校史
丹鉛錯互丙夜篝燈達曙雅好士士秀而文者
資以薪粲為開𨗳指授多所成就攝臬篆者再
遇疑獄輙愀然有憂色所平反甚衆比内擢京
卿粤人遮道攀轅百里外猶有拏舟會送者戊
辰春以需次暫還荆門明年二月補鴻臚寺少
卿未幾轉光禄遷通政司右參議尋擢太僕寺
少卿以邸舍湫濕中腰股不能視事旋請休沐
歸士大夫咸謂太僕年始服官政其疾在肢體
藥當愈愈且還職而太僕竟以是疾終也悲夫
太僕内行甚篤仲遺子孤拊而誨之訖于成立
課季學嚴而有法宗族鄰里有緩急解槖&KR0724;救
之唯恐後持論嶄嶄不阿徇其于佛老之徒辭
而闢之斷如也嗚呼古人之重質行將以有為
也充太僕之學可以大有為其行事之可見者
未宜止此不幸限于年然即此亦可無媿于古
人矣公生前明崇禎十一年戊寅十月初八日
卒于康熙二十八年己巳四月二十六日享年
五十有二歴膺
覃恩誥授奉政大夫元配萬氏贈宜人繼娶唐氏封
宜人子四人長毓健唐宜人出荆州府長陽縣
學廪生娶嚴氏次毓元側室李氏出州庠生聘
張氏次毓厚側室周氏出聘萬氏次毓真唐宜
人出幼未聘女二人長適庠生徐某次適太學
生田萟瑜俱萬宜人出毓健等將以某年月日
葬公于某山向余既誌其行而復綴之以銘曰
山嶒嶒蒼以矗也泉渟渟冽以澓也藏于斯楊
太僕也豆俎馨年世卜也勒兹銘貞地軸也宜
爾子孫綏百福也
誥授通議大夫内閣學士兼禮部侍郎加一級田公
墓誌銘
公諱喜&KR0034;字子湄一字望西先世居山西之豐
州後徙馬邑越數世而公之高祖諱彭中明成
化進士官陜西布政使田氏乃大顯曾祖諱世
芳太谷縣教諭祖諱嘉種考諱大稔以公貴俱
贈如公官公年十九舉于鄉越十年以順治辛
丑成進士改庶吉士丁外艱服除補原官授秘
書院檢討充丁未會試同考官纂修
世祖章皇帝實錄成加一級陞國子監司業司經局洗
馬充
兩朝聖訓纂修官以閣臣薦陞左春坊左庶子翰林院
侍講學士轉侍讀學士奉
命充政治典訓纂修官
日講官起居注進詹事府少詹事内閣學士兼禮部
侍郎丁内艱服除補原官以病請假明年卒于
家公少負才名自初登第列官于
朝三十餘年皆以文章人品上結
主知在史館校讎編纂所任獨多
上雅重文學嘗親試諸臣定甲乙惟公所撰著屢當
上旨瀛臺泛舟栢梁高宴賡歌頌述詞林傳為美談
而公掞藻抒華深荷
嘉許文綺彩幣之賜至再至三被
恩亦最渥公感激知遇恪謹自持分校禮闈所得皆
寒畯秀拔之士溧陽史君鶴齡其尤著者也教
國子生日有課月有程孳孳以通經學古相鼔
勵凡經奬進提掖後皆為顯人性簡靜不隨俯
仰既參機務尤砥清節門無私謁
上于入奏時每特加眷注以老成凝重可以畀大任
而惜乎止于此也居家以孝友稱太夫人壽期
頥而殁公年已六十矣猶為孺子泣撫孤姪子
女六人婚嫁皆以禮又捐金修馬邑城周恤黨
序之貧乏贖鄉里之鬻身不能歸者數人其仁
而及物類此生某年某月日卒于某年某月日
年六十有三娶符氏繼娶羅氏皆先公卒子四
人邵植例監生邵茁拔貢生官學教習邵栗邵
秀女三人一適廪生劉杲一適戊辰進士梧州
府同知馮壅一適太學生霍焞孫男二人公卒
後二年會
車駕西征過馬邑士民環跪郭外
上停轡問孰為田學士喜&KR0034;之子時諸子皆在班次
各以名對
詔邵茁乘騎隨行問爾父葬否爾等生産如何讀書
如何邵茁一一陳奏
上咨嘆久之乃遣還夫以侍臣身歿之後
聖恩惓注優及其後人儼如家人父子可不謂曠世
希遇矣乎兹邵植兄弟將以某年月日葬公于
某原以余與公同年同官且親見
乘輿臨問之事也來請銘銘曰維田氏著馬邑顯于
公文有立三十年官禁密位不滿德無所施後
千斯年徵刻辭
誥授奉直大夫翰林院侍讀學士顧太公墓誌銘
康熙二十九年春余與伊在侍郎同官禮部聞
其一門以内五世聚順嘆為海内衣冠盛事一
日訃自南至余驚往問故則伊在噭然而悲曰
嗚呼何天降禍之酷也吾父事王毋至孝今年
王毋唐八十有七齡矣不幸遘疾不起比入殮
吾父憑棺躃踊長號失聲聲盡而氣隨絶嗚呼
自朝及夕兩羅大戚不孝孤曾不得親視飯含
迨今踰月而始承凶問于數千里外真罪通于
天矣時余偕吳門諸君相顧隕涕為考据舊聞
酌行兩喪之禮以紓伊在之哀伊在歸期年卜
葬奉直先生日月有期矣屬為文志墓余無以
辭也按狀顧氏世為吳人明初有以軍功授錦
衣千戶者因並占北籍先生祖諱應奎有隠德
考諱諟明以國學生藴負經濟從倪鴻寶黃石
齋諸公游生二子長即先生諱元朗字開一雪
嵋其號也性警敏讀書數行俱下甫冠即有聲
諸生間舉順治丙戌副榜庚子肄業國雍會
功令以上舍生為官學教習先生首與其選講習
督課嚴而有序凡經先生指授皆摳衣奉席有
應對進退周旋孫讓之節歲乙酉伊在以北籍
舉京兆先生遂不復應制舉雖官學事竣需次
為令亦非先生志也杜門雒誦益肆力于經史
曰讀書不手錄無益篝燈細楷充溢篋衍于易
春秋皆有纂述尤究心禮書所著有三禮集解
大旨以朱子與吕東萊商訂三禮篇次未及成
書晩年編校儀禮經傳復與初論少異而喪祭
二禮則屬黃勉齋成之其規模次第悉仍朱子
所授自是禮書之義類始秩然具有條貫而他
經傳及諸書講說禮文者朱子初欲編集别為
一書後皆以類採入且深取杜氏通典五禮諸
議並欲以後世之禮附載禮書之後蓋編類主
于存古而存古之意又期于今可施行非疏通
證明縷析而穿貫之無以適于世用先生博稽
旁採裒古今諸家論說彙註于傳記之下以偹
參攷是集解之作即朱子編集經傳欲附載後
世禮制以彙成一書之微旨也其雜著則有燕
遊草吟碧集俱藏于家伊在官翰林十六年屢
遇
覃恩累封先生奉直大夫翰林院侍讀學士先生澹
泊寡營公府召集足跡罕至湯潛庵撫吳稱先
生如雲中之鶴可望而不可近其推重如此竊
嘗謂先生行履高潔學問淹雅以是吳中先輩
當在王履吉湯子重諸公之間而天性篤摯動
止以禮卒能死于孝為尤可傳也先生之殁在
康熙二十九年庚午二月二日距生甲子正月
年六十有七葬以某年某月某日墓在某鄉之
原配陶氏
誥封宜人文學景文公女子五人長汧即伊在癸丑
進士由庶吉士歴官禮部右侍郎兼翰林院學
士次沅例監生次溥貢生官學教習次浤例監
生娶皆舊族次澧幼女三人一適侯選州同茅
秉忠前卒一適例監生孟亮寅一適庠生李鏌
孫四人楷仁丁邜舉人植義監生俱汧出乘智
溥出柟讓浤出孫女五人曾孫一人文渙楷仁
出曾孫女三人銘曰吳有碩儒人倫矜式幽巖
白屋游觀道域厥嗣旣昌遂戢乃翼獨抱遺經
以纂以述薅刈繁蕪穿穴閫閾擇禮而蹈如車
須軾壽母在堂耋齡已陟嬰兒嬉戱篤老彌力
臨喪長號一慟斯踣竟殞厥身至性靡匹我銘
新阡大書深刻式告來者敬兹孝德
誥授光禄大夫少傅兼太子太傅昭武將軍提督江
南總兵官三等阿達哈哈番諡敏壯楊公墓
誌銘
昭武將軍少保兼太子太保提督江南楊公以
康熙二十九年十月甲申卒于位年七十有四
訃聞
天子震悼命所司議恤議諡旣上
詔加贈少傅兼太子太傅易名敏壯祭葬如制而碑
版之文
特命翰林掌院事桐城張公撰進
榮恩偹禮踰于常格何其渥也惟公自束髮承祖父
之烈從事軍旅當
世祖章皇帝入關定鼎公年未三十即以武略知名于
時歴官四十餘年身經數十戰所向輒克比為
大帥而威望益重以功名終非才與福并不克
有此嗚呼豈偶然之故哉楊之先世居揚州之
寶應縣崇儉鄕勝國時有以軍功授後屯衛指
揮使者遂為義州人公諱捷字元凱曾祖諱子
隆祖諱應元皆襲世職父諱國棟以軍功歴陞
義州城守參將加副總兵母趙氏義州圍急自
經死曾祖以下皆贈少保如公官妣皆贈夫人
而公之叔父國楨國柱兄振並用邊將立功國
柱振又先後死事稱名臣此公之世次也公明
末依洪文襄為偏將國初以材勇擢山西撫標
遊擊歴宣大督標中軍副將九江總兵官加右
都督以平嶺南功進左都督提督江西加太子
少保調山東江南福建加少保兼太子太保昭
武將軍授三等阿達哈哈番復調江南此公之
官秩也方順治五年春公以副將統精銳赴粤
會金聲桓叛兩江騷動公留軍討逆與固山額
真譚公泰會師恢復彭澤湖口九江南康諸郡
諸大帥見公驍勇大竒之遂題鎮九江明年逆
賊授首江西平至十年秋復統九江鎮兵入粤
克潮州十一年冬征閩駐師漳浦其城為賊毁
修築之十六年春奉
命提督江西是夏海寇犯江寧
詔公同江南左路兵相機撲勦事平仍駐瓜州轄廬鳳
淮揚諸汛康熙元年正月移節山東會于七溝
亂登萊幾不守公偕禁旅摉剪賊黨又以登沂
二鎮分轄諸路兵畫地戍防羣盜始戢駐東省
凡十二年
詔移江南甫受事而三逆變作浙温台陷勢張甚有
議設蒙古兵于松江者公不可曰閩逆易與耳
不日即成擒矣至十六年閩逆已殄而海氛助
虐者尚熾
特命公入閩提督水陸軍務公至簡閱士卒疾救漳
泉属邑之被賊者察諸鎮中惟黃福寧大來敢
戰可任乃親帥鎮兵會禁旅合攻惠安拔其城
賊踞洛陽橋北斷橋以拒官軍公隂遣竒兵襲
毁賊營出橋南賊腹背受敵遂潰泉州圍解而
水師鎮協又先奉公密令于外洋牽賊勢至是
犁沉賊舟殱勦甚衆漳州賊請撫衆議持兩端
公登赤嶺望賊壘整暇謂此款我師也决計進
軍皆敗走公以水陸勢難兼顧屢控辭水師至
十八年始拜昭武將軍命專提陸師勦逆十九
年賊屯漸山立十九寨公以計建七營擊破之
遂復海澄自是偽將接踵歸附即遣為鄉𨗳用
三路攻克厦門雖臺灣未下而賊䜿已膽落不
復支矣公在行間兩載觸冐瘴霧抗疏乞身而
廟堂深悉閩地蒸濕與公病非宜已先有還鎮江表
之命公既至雲間念舟山猶被賊踞為江浙隠
憂咨制府于清端公同浙兵會擣賊巢略定其
地于是設鎮置縣弛海禁焉公之遠謀制勝多
在籌海而閩海既靖則吳越千餘里帖然無復
烽燧之警故公之功平閩為尤烈也歲當甲子
天子修時巡之典自岱宗達于江淮公迎
駕淮北
恩禮殊異越五載
乘輿再狩公迎覲如初而慰勞之殷賚予之盛視昔
有加時余亦沗扈從嘗與公並騎行竊覩公顧
盼矍鑠冠劍甚偉及沿江而下公獨乘小艇擕
兩健卒宴坐于驚風白浪之中一時豐鎬舊勲
咸指目歎羡余因舉昔人詩所云精神如破貝
州時者謂公庶幾似之乃甫閱一載而公遽逝
是可哀也已公之旣疾革也召諸孫侍側口授
遺疏惓惓以修海塘築寶山城復邊海沙船及
沠支軍食為言蓋公所至之地有利必興有弊
必革兵民無岐視而尤務施德澤于民易簀之
頃志存體國語不及私以視古大臣之用心寧
有媿哉公内行淳偹撫孤嫠振貧困事至周悉
載余前撰栢夫人誌中兹不偹書夫人塔山參
將諱永培女公元配也累封一品夫人子三人
皆以廕起家懋緒陜西布政使司參議分守潼
關道次懋紹雲南武定府知府栢夫人出次懋
綸河南按察司僉事分巡大名道先公兩月卒
側室黃出娶皆右族孫六人長鑄次文鐸俱國
學生次錡次文孫懋紹出次鉞國學生次鎮俱
懋綸出孫女七人曾孫女二人懋緒懋紹將奉
公喪以康熙三十一年九月辛巳葬六合縣某
山之麓以余知公深屬為誌特纂公行事之大
者而叙錄之如此銘曰穆如其容大河喬嶽淵
然其器金鎔玉琢手提鵲印口畫軍機若觿解
結如犀燭微繄昔東南天戈所指兩江百粤覩
公遺壘閩嶠焰虐長鯨鬐張聿剪羣醜用綏海
疆迄還舊履作屏江表貔貅桓桓虎臣矯矯
南巡迎謁
帝親勞軍蕃錫燕飲式渥且殷吁嗟老成允倚坐鎮
將星倏隕
殊恩弗靳
天章崇奬
賜塋巋然貽厥孫子世澤永綿
禮部精膳清吏司郎中董園李君墓誌銘
康熙三十年正月戊申禮部精膳司郎中董園
李君以疾卒于里第明年十一月庚申子司務
廷徵卜葬君于某鄉某里之原先期屬余誌墓
余與君偕舉順治辛丑而未同曺署不能悉君
行事左通政鄢陵常公為余言君制行篤誠居
官勤恪敏于學達于當世之務不為矯激詭異
之行而卓然有以自振于流俗是不可無傳于
後余謹損益所為状而叙之按君諱孔嘉字仲
淑號董園世居河間之景州高曾以上務農力
穡而未有顯人祖考諱繼賢始以儒著考諱化
龍益奮其學于孤貧之中弱冠為諸生以博洽
聞生三子皆有文譽君其仲也君誕之夕有緋
衣入夢之祥幼禀異質讀書數行俱下年十三
學使者金沙吳公履中竒其才拔以冠多士中
順治辛卯鄉試辛丑舉于禮部康熙甲辰成進
士需次十二年授内閣撰文中書舍人得以文
章著作見于館閣居八年遷戶部雲南司主事
典山東甲子鄉試得士最盛督右翼興平倉京
城八倉夙名弊藪狡獪黠吏相倚為嚢槖以隂
牟私利而司庾者輒用失察坐累君至窮極其
根株立置數人于法著為絜令而奸無所容尚
書科公稱以為能進江西司員外郎君勾考所
司賦籍盈絀欲奏除南昌府属浮粮之為民害
者草已具而格于衆議不果行然猶力豁灾傷
逋欠及軍興時有司供億無名之費蓋立心平
恕寬厚往往類此使君得行其志其為利于民
生吏道豈特一州一郡之食其德焉已哉遷禮
部為精膳司郎中以諳習典制為同寮所重會
集議
孝莊文皇后喪禮
本朝無故事可考而史册所載復多未合君為參
酌定議繁約中禮宗伯深倚任焉旋以積勤中
疾請急歸逾年病益增劇遂不起距生前戊辰
五月享年六十有四君天性孝友平居竭誠奉
養執兩喪盡哀葬祭悉依古禮撫弟之孤子廷
亮如己出廷亮通判衡州卒于官君哭之過時
而悲其賙䘏三黨黾勉不倦奬掖後進俾為聞
人尤為人所難著經世書籌倉管見司庾草清
暉堂集各若干卷配李氏封安人子一即廷徵
刑部司務女二一適國學生曹懷袒一適庠生
劉相協孫男五肇昌考授州同覲曾監生出嗣
紹曾殤麟曾模曾俱幼曾孫二添慶衍慶俱肇
曾出銘曰猗歟廣川董相之里明道正誼百世
興起英俊挺生欝若豐芑回翔郎曹砥節自矢
如淵斯渟如嶽斯峙膏潤弗究典型頓委根深
葉沃令嗣趾美我銘幽竁竊附惇史
誥授光禄大夫太子太傅加太子太師禮部尚書保
和殿大學士諡文端公墓誌銘
太子太師保和殿大學士寶坻杜公在政府十
有四年予告歸里越十年為康熙辛未春秋八
十有一以六月八日薨于里第遺表至
天子知公已逝不待有司陳奏即降
旨褒憫諭祭加等葬如制及禮臣以易名典請又召
九卿等詢公立身服官本末僉言故大學士某
持已正直奉職清勤有古大臣風
上以諸臣言是予諡曰文端比詞臣撰賜碑文進又
仰厪
睿裁增易至再
寵䘏之渥為近代所未有公性沉默寡言笑奏對之
頃應聲而出不苟為異同方逆寇初殄
國家將按行誅罸衆議未决公偘偘陳于
御前辭氣激切
上嘗述其語以示近臣謂能斷大事夫大臣致政日
久且已身沒而
天子追憶其言論風采咨嗟嘉歎不置非始終一節
以忠誠上結
主知何以致此初玉書待罪記注夙欽公行誼及為
學士復侍公于政府比承乏從閣臣後方欲就
公考質故事以奉為典型而公逝矣公子員外
郎恭俊既以其年二月葬公梁城所之東原而
以墓碑属余銘余不能辭也謹按狀公諱立德
字純一號敬修先世居鎮江之金壇縣明初諱
敬者以靖難功授梁城所千戶遂為通州寶坻
縣人公舉前癸未進士順治二年
世祖章皇帝定鼎燕京訪求遺彦宋文康公巡撫順天
薦補中書科中書舍人尋考選戶科給事中明
年典浙省試稱得人錢塘黃文僖公與焉累遷
吏科都給事中公以開國規模宜崇尚經術而
固結海内新附之心尤在寬恤民力使人皆樂
業于是疏請開
講筵端政本而繼以蠲荒稅禁加𣲖皆有禆于治理
内擢太常寺少卿以井研胡公薦超拜工部侍
郎未幾調兵部畿輔水奉
詔分賑大名全活者甚衆還奏稱
旨復調吏部會丁父憂去以在兵部時詿誤鐫秩一級
補太僕寺卿轉大理尋為刑部侍郎越兩年加
太子少保晉刑部尚書公斷獄平恕凡讞重辟
屢易藁而後定即罪既當猶必求其可生之路
或引輕比上請
世祖章皇帝深知公明慎奏輒報可歲辛丑
皇上御極倚任老成以公歴著聲績調戶部尚書公
以錢糧分隸部寺條緒凌雜吏得因緣為奸定
議總歸戶部考成公私稱便康熙三年典會試
是科改試策論得沈珩等百五十人冬調吏部
丙午丁未之間銓法多所更變頼公秉法不撓
均平酌劑仕路無壅滯焉八年四月曲沃衛文
清公致政拜公内國史院大學士時
天子初親大政庶績允釐公一意奉公恪守
先帝成憲諸所施設務力持政體肅紀綱而要旨歸于
和平惇大是年乾清宫成擇日臨御欽天監奏
吉神在某方不宜從中門入公言紫微帝星所
在諸吉神無不拱向
皇上遷正新宫應從中門入監臣所奏非是
上從公言明年改内三院為殿閣公為保和殿大學
士兼禮部尚書十二年復典會試得韓菼等百
五十人文體自是一變甲寅以後三逆相繼煽
亂于時
廟堂之上命將遣師常决計于俄頃之際或密授方
略或宣諭招徠贊策草制悉閣臣是任惟公與
李文勤公馮文毅公同時居政府實協心力以
參機務而又從容整暇絶不示喜慍之色以故
數年間羽書旁午而中外人心晏然若處無事
十七年春
天子方振興文教命羣臣引薦文學之士偹顧問公
舉召宿曹溶等八人以應一日
上顧閣臣謂在廷諸臣誰堪大用者公隨面疏數人
比退或訝公不稍引嫌公曰自筮仕至今日惟
此心不欺可邀
聖鑒他非所計也十八年自陳請罷秋地震復請罷
皆
温旨慰留二十年冬忽遘疾不能視事會滇逆蕩平
將降
德音加恩肆赦
上以公未與議命玉書持
詔欵就示公于邸第問所損益公頓首言
皇上天地父母之心纖細具備臣愚更何臆議旣還
奏
詔書始下明年正月
上以武功耆定讌廷臣于内殿賦栢梁體詩因公在
告特撤
御筵上尊
手詔賜公曰卿弼亮老臣久任機密端醇恪共勤慎
素著兹海宇蕩平時當令序内殿賜宴羣臣念
卿臥疾不克同此懽讌特遣中使慰問賜以醴
饌卿其加飡珍攝以副朕惓惓至意至五月公
疏乞致政詞益懇
上不得已允公請詔給驛遣官護行比出國門復賜
御製五言律詩一章及
御書心經怡情洛社圖章以示優異二十六年冬
太皇太后升遐公以明年春奔赴哭臨與馮文毅公同
陛見
上恐公不任拜起
命學士張公英扶掖而行慰勞倍至既出復頒賜綺
幣公自謝政後至是凡六年矣瀕行過余邸舍
追述昔年共事之誼曰惟公知我握手繾綣若
重有所属者今日得據所見聞執筆書公隧道
之石豈公之意固在是耶夫公立朝垂四十載
枋政日久
國家大典禮政事多属公釐定若總裁
實錄
聖訓
玉牒相視
山陵以及清理刑獄測騐歷法無一不與前後錫
賚
御書卷軸並黑狐紫貂金幣鞍馬嘉魚蓮藕之屬無
一不偹
主臣交得恩禮有終蓋至公而稱極盛而公之所以
結
主知膺殊遇者大抵清挺特立而不市矯激之名平
易近人而不容依附之迹異時士大夫嘗以黨
論相齟齬矣而公皭然而不滓門生故吏非不
充斥朝列而公坦然而不私公之在位也不名
一善及其釋位而去也人皆惄然以思今公既
歿而天下屈指大人長德為一時模楷者必以
公為首嗚呼此公所為不可及歟曾祖諱仁祖
諱朝先父諱守禮皆以公貴贈如公官妣皆一
品夫人元配王氏贈一品夫人先公卒後夫人
王氏今尚在子男四人恭著副榜貢生次恭瑢
恩廕生皆早卒次恭俊候補員外郎次恭瑃例
監生女二一適吏部尚書張公士甄一適戶部
郎中李君其凝餘詳誌中不載銘曰天翊
景運宗臣篤生嶽嶽文端允為國楨頎然長身規言
矩步穆如其容不吐不茹曰作耳目公才獨優
勗乃忠順入告謀猷晉長秋官惟刑是恤片言
平反五教用弼爰領度支九府就理爰陟統均
八枋具舉有位式叙廼正台階尹實佐鼎說資
和梅洊歴巖廊四十餘載赤心奉公白首靡改
芒寒色正孤標絶倫陽煦春温復與物親騶虞
不殺威鳳不搏國有老成廉頑敦薄
帝眷良弼重若蓍龜密語造膝决用不疑公屢引年
遲久乃許
宸章昭回以榮餞祖謝傅東山裴公綠野譬則景星
光燭區夏惟公則壽宜躋期頥梁木忽折胡不
愸遺哲人云亡
帝心震悼哀誄載頒隆文示報
朝堂集議易名孔嘉
勑營堂斧東潞之涯掩靄松楸嶕嶢兆域妥宅于兹
慶流無極
誥授光禄大夫三等公蒙古都統佐領諾公墓誌銘
公諱諾敏姓馬氏世籍滿洲人太子太傅都統
公吏部尚書中和殿大學士文襄圖公之子也
母覺羅氏繼母胡禄氏贈封俱一品夫人祖諱
穆哈達曾祖諱噶哈納皆以文㐮公貴贈如其
官妣皆贈夫人公生而器宇凝重外莊而内和
稍長秉文襄公教練習庶務具有經緯筮仕三
等侍衛歴進一等為壯大又為宜都額真夙夜
在公克勤職業康熙十三年滇逆煽亂
王師四征不庭公以署副都統偕大軍入楚進取滇
黔在行間凡八載至二十年滇逆平班師在道
會文襄公自漢中師旋以疾卒于京師里第
上念公父子皆勤王事而文襄大功甫就遽爾殞逝
又遲公不即至為軫惻者久之乃
特詔公乘傳遄返公聞
命見星而奔比届窀穸之期達于喪次黾勉營葬盡
禮盡哀既襄事補散秩大臣是年襲封三等公
仍管佐領適護軍統領(闕)人又命公兼領其事
于時中外輯寧干戈載戢惟公通達治理助流
聖天子德化遂以二十三年夏拜公刑部尚書獄無
小大悉凖情傅律期于允協一時論讞稱平閱
二載調禮部尚書以修明禮制興起文教為務
諸所設施皆崇尚惇大而不事苛細論者謂得
政體二十六年兵部以蒙古都統闕請
上以職任至重難其人
命公輟部務理之公任都統七載恭謹律身寬容御
下所屬咸敬服
廟堂倚毗方切忽遘危疾竟不起時康熙三十二
年四月初三日也距生順治二年三月六日享
年四十有九訃聞
上為震悼
詔所司予䘏如制配李氏贈一品夫人繼配王氏封
一品夫人子五長馬爾賽襲三等公管佐領
次馬爾濟馬禮德馬林阿馬禮善將以公卒之
明年二月某日葬公于某原而屬余銘公墓石
余不敢辭當文襄公在政府余方為史官辱知
獨深常以文字見屬及待罪為學士始識公後
承乏禮刑二部未得與公共事而皆承公之後
每覩公在部時行事輒奉以為模楷夫
國家累葉作人股肱心膂之佐炳燿于史册而父
子相繼為宗臣者亦不可多覯惟文襄公順治
中為司寇素著直聲而公復以司寇稱平允文
襄公為都統以德望威容服物而公復以久任
都統克紹前人之休詩有之式是百辟纘戎祖
考又曰君子有穀詒孫子其公之謂歟謹序次
官爵政績而系之銘曰粤若豐芑挺生人英桓
桓文襄腹心干城繄公象賢矢竭忠藎宿衛禁
廬乃心祗慎誓師而出鷙擊隼翔張皇天討綏
靖我疆錫命上公益攄偉略煦如春陽蘇彼甲
拆臯陶淑問伯夷寅清明刑典禮蔚聞駿聲既
歴上卿還統禁旅克贊謨謀兼資文武方叔顯
允召虎旬宣出入將相惟公比肩年甫及艾忽
罹凶閔芝草朝萎台星夜隕前徽丕紹後緒允
貽矧有令嗣世德日滋欝欝松楸嶽嶽馬鬛銘
無媿辭永留奕葉
誥授光禄大夫吏部尚書文華殿大學士拖沙喇哈
番諡文襄李公墓誌銘
康熙三十三年冬十一月二日文華殿大學士
武定李公薨于里第訃聞
天子眷念勞臣輟朝軫悼
詔所司議餙終之典賜祭賜葬悉從優渥比易名奏
上
特予文襄
本朝文臣自洪南安以後稱文襄者至公而再見
一時中外翕然以為允協云公舉順治四年進
士起家浙金華府推官居五年郡無滯獄以治
最入為刑部主事歴進郎中會六部裁啟心郎
屬公總理十四司覆奏事宜聲譽大起十五年
擢監察御史明年出按山西甫半載墨吏皆解
綬康熙初視兩浙鹽課力甦商困在臺十餘載
數上封事如慎重票擬甄别督撫嚴覈郡守皆
有關治體典内外計屏絶私弊丰裁凛然九年
八月内陞支四品俸仍掌河南道事十一年超
拜都察院左副都御史抗疏陳時事謂文法太
密等于束濕緝盗無術累及失主吏治民生胥
受其病識者韙之是年冬擢吏部侍郎十二年
夏
命以兵部侍郎總督浙江軍務涖事甫兩月而滇逆
變作十三年春請亟增額兵用資勦禦踰月閩
逆告變公隨檄諸路將士分守要害遣副將王
廷梅薛受益等力堵仙霞關又請調江南滿漢
官兵駐二省交界並發江西重兵守鉛山玉山
以壯聲援因會疏懇給官兵行粮軍士皆感奮
是時逆賊盡銳聚湖清日謀窺犯公偕平南將
軍頼公塔率滿兵千人綠旗兵二千人並所募
健勇五百人以五月自杭趨衢州七月賊軍數
萬攻衢我軍衆寡不敵公同平南將軍以大義
激勵將士進擊于坑西礟聲震地流丸如雨左
右請少避公不可曰今日之事以兵勝敗為吾
死生可稍怯耶諸將鼔勇直入一可當百賊遂
却顧賊黨羽方熾温處金嚴各屬所在煽亂公
雖以計招降偽將韓斌王得功生擒賊首汪磐
繆國英等而兵單勢分難以支持十五年夏公
遂建議直搗仙霞關為摧堅制勝之策部議令
公條上進取機宜公言進取之路不在温處而
在三衢今逆賊勁卒悉萃于此此賊一破則諸
賊必皆駭亂迸散雖偽將馬九玉朱懷德等抗
拒河西大溪灘而江山常山之間有間道可襲
我軍進擊使賊首尾受敵河西孤壘安能獨完
故擊之便時和碩康親王軍駐金華公力請至
衢八月合軍克大溪灘復江山縣馬九玉猶冀
繞道奪仙霞關而諸軍已受公密檄急據關口
夾擊賊將金應虎等窮蹙迎降大師遂入閩閩
逆既平而餘孽竄伏山谷間者尚繁公復請江
南江西會師恊勦踰年浙東及徽饒廣信諸郡
以次底定捷
聞進秩兵部尚書加正一品公念賊平之後事之最
急者無如蠲免賑恤疏請豁金衢嚴温處五郡
十六年以前額賦部議持不允公上言恤民以
固邦本裕賦以資國用兩者並重然必使有可
生之民而後有可征之賦浙東被賊蹂躪饑寒
交廹使非急予蠲豁則舊逋既闕新逋愈積即
日黜一官于事無濟且蠲此不可復征之賦俾
民得休飬生息以供將來之稅正所以為
國家財賦計也
詔從公言貧民陷賊中來歸者公悉為區畫衣廪又
設糜于通衢賑往來饑民一百二十二萬有竒
流移之人盡復故土方事之殷也羽檄旁午人
情惶懼東南數千里惟恃公一人以為安危孤
軍扼險搘拄三載卒使浙水以西無匹馬觭輪
擾于境上則皆公守三衢力也假若三衢無公
吳越之民幾不能一夕安枕而公之功豈不偉
且烈哉公以文臣身擐甲胄冐矢石大小一百
四十餘戰所向克捷雖行間宿將皆遜謝不如
而部議叙錄僅及十之一二前後招降文武偽
員六千二百有竒賊兵一十六萬五千五百有
竒中樞叙武職加至二十九等銓曹叙有司亦
如之獨以督臣轄全省不叙再奉
諭旨乃酌加三級久之追論温州擒斬逆賊及大溪
灘曹平關破賊功授公拖沙喇哈番襲一次或
有頌公保障著勛酬庸典重公瞿然曰凡此叙
錄皆出
特恩雖胙土之榮無以或過且叨冐世職與洪南安
比尤非所敢望公之勞而不伐有古大臣風矣
二十一年秋以事平還杭州冬
召入為兵部尚書公久于兵間在部一切措注悉中
機要二十三年進吏部飭諸吏坐曹聽行文書
無得與銓事宿弊一清明年夏患癰
詔遣御醫診視頒尚方藥物既愈以老疾請
優旨慰留二十五年復請詞益切不允是年秋
命以吏部尚書入為文華殿大學士辦理機務明年
春致政歸二十七年
乘輿南巡過德州公迎謁道左
天語詢問曰卿筋力尚健能乘騎至此耶
賜上尊玉粒慰勞倍至里居凡七載泊然無嗜惟以
書史自娛卧病數日遂逝距生前壬戌八月十
八日年七十有三公初在言路以謇諤聞彈劾
貴要絶無鯁避既督兩浙則沉毅持大體不輕
言笑而批荅案牘能曲盡物情入筦部務嶽嶽
無所詭隨每國家有大議片言擘畫確不可易
中外敭歴四十年以精勤奉職以誠恪事
主以天下善人君子得行其志為愉快嘗言士大夫
有名節易全名節難如公之立身服官始終一
節真可云粹然無疵者矣以擬昔韓范司馬之
倫其奚愧歟公諱之芳號鄴園先世自直隸棗
強遷武定曾祖諱鮮祖諱登雲考諱才望皆以
公貴累贈光禄大夫吏部尚書曾祖妣康氏任
氏祖妣蕭氏妣季氏俱累贈一品夫人元配胡
氏封恭人贈一品夫人繼張氏封一品夫人生
四子長鍾麟筮仕岳州府同知夏逢龍之亂有
守城功陞廣東潮州府知府次攀麟候選行人
司司副早卒胡夫人出次容麟廪膳生次宜麟
候選通判側室出娶皆名族女二人長適候選
京職王爾梅次適廪膳生馮雲勷胡夫人出孫
男十四人鍾麟出者十人壽泓壽浵壽滬壽湜
壽潢壽沅壽湘壽演壽潮壽淞攀麟出者四人
壽澄壽淳壽溥壽滋曾孫男二人本篤本厚壽
泓出公從子甡麟舉丁丑進士館選時
上詢知家世遂擢入庶常
聖心眷公之深殁而不忘聞者皆為感涕鍾麟將以
康熙三十六年九月初五日奉葬東原塋兆以
某為年家子屬為銘誼不敢辭謹據狀次第行
實而系以銘曰嶽鍾元氣公生應期持憲于朝
正色侃辭咨命制府鎮東南陲三蘖相挻詿誤
烝黎七閩震鄰阻險以窺屹然一身
天子倚毗遮扼要害危疆是搘摧厥兇鋒用濟我師
掃蕩廓清海邦載釐百戰之勛勒于鼎彛
召還廟廊以式庶司典樞典銓爰秉國維投老巖壑
優游自怡出入將相黃髮羽儀韓琦隕星傅說
乘箕偉烈不朽銘石永垂
誥授奉政大夫提督浙江學政按察司僉事崔公壙
銘
聞喜子高崔先生既沒之三年其孤端等寓書
京師以銘壙之文屬余謂余辱交于先生久庶
幾知先生者余不敢辭嗚呼銓曹握天下人才
進退之柄提學使者握一省人才進退之柄二
者均
國家治本所繋不得其人以任之未有不卒至于
僨轅折軸者也我
朝三十年來任斯職者接踵相望而兼歴者蓋寡
故事吏部郎無遷轉他曹及秩滿升監司郡
守之事其以例歲出為監司者又往往不能為
學使蓋吏部郎之歴他曹復出為學使皆自吏
部與五曹郎一例遷轉始子高先生兼歴二秩
實勝厥任惜乎天厄其年而使其業卒未竟也
方癸夘冬先生之以晉州守入銓司也家大人
適以假滿再入吏部典選事先生至相倚如左
右手時銓法紛更惟先生議與家大人合每銓
補一人更定一例必執舊典與持異議者諈諉
辨論不少屈如品級考之更定供卯法之初行
其間謬戾錯迕多所牽制先生皆力持之俾不
失國家大體而後已
功令重懸賞格招徠乞降之人閩越間投誠至者
歲無虚日先生曰高爵厚禄以待降臣
廟堂之仁也顧其仕籍既無可鈎考而降者自署
官秩輒稱三事大僚高者得驟躋監司其次亦
不失為郡佐
朝廷名器可若是其濫耶于是嚴核符牒譏察印
劄偽冐者肅然一清是時栢鄕魏公實為冢宰
先生為公及門高第公嘗以二程遺書手屬先
生校訂其以理學經濟期先生者甚厚既官銓
曹為之長益相推重意欲屬先生典選顧格于
例不得行乙巳竟遷戶部浙江司郎中時家大
人業以例出為河南學使先生每相與郵書砥
礪慨然共期以關閩濂洛之學以庶幾不負魏
公區區一己之出入軒輊固非所論也未幾遭
外艱去戊申復補戶部廣東司郎中乙酉典四
川鄕試庚戌出為浙江提學道僉事先生自念
禀持古道不能隨事骫骳間詢家大人在中州
事益慨然三嘆以謂得行其志之難或曰昔崆
峒滄溟皆負海内盛名出為學使惟公勗之先
生曰崆峒以諫謫起江右失歡俞中丞鄭方伯
幾中于禍滄溟在陜西與殷中丞爭文移不得
竟拂衣去某之迂拙倍甚于是其能免乎雖然
謹守䋲墨砥礪廉隅可自盡者此而已矣其他
何計焉既至浙頒示條約申飭月課修繕學校
以浙東諸郡為冐籍托足之地首試台嚴杜冐
濫嚴較課不數月宿弊悉除自督撫大吏以下
皆翕然稱之比至苕溪勞瘁遘疾食格格不下
咽矣猶強起竣事而病益不支越旬日遂卒浙
士民聞者無不咨嗟隕涕先生諱爾仰字子高
世居聞喜縣南邱村曾祖永寧祖東曾父贈奉
直大夫直隸晉州知州俊母馮太宜人先生之
學以明理盡性為宗自幼游元修成公之門得
其指授沉酣于性理大全諸書明體達用措諸
行事事奉直公及馮宜人盡孝事其兄盡悌遇
族黨子姓有恩戊子舉孝廉會土寇竊發身至
賊庭以至誠動之遂降其衆筮仕晉州勸學墾
荒訓鄕勇停贖鍰治行為畿輔第一在戶曹主
粤東展界之議開復粤諸生逋粮者百四十餘
人得脱于罪生平行誼指不勝屈孝感熊先生
誌之詳矣兹不復贅特節舉在銓曹與為學使
時事此二秩者既為
國家人才根本之地而先生理學經濟悉見端于
此且書從家大人後聞之尤詳故不禁覼縷述
之嗚呼先生真無媿于古之清修直節介然不
易其操者歟先生生于前明天啟五年十一月
二十七日卒于康熙十年六月初一日年四十
有七以某年月日葬于某原配李氏封宜人子
六人長端次靖己酉舉人次章次毅次集賢銘
曰繄先生行淳偹植孝友寡求忮師道立經術
粹年不永德無媿名千仞視百世辛亥卒壬子
肂
誥封一品夫人李母瞿太夫人墓誌銘
太夫人姓瞿氏贈兵部尚書李公之繼配而吏
部尚書武英殿大學士容齋先生之母也太夫
人就養京師者二十餘年以康熙三十二年夏
六月十一日卒于邸舍享年八十有一事聞
上為動容嗟悼命滿漢學士二人賫茶酒賜奠于几
筵八月先生將奉喪南下趨詣暢春園奏辭因
言臣母畢生勤儉偹嘗荼蓼不自揣量仰冀
宸翰一字之褒臣母殁且不朽越二日
上大書貞松堂額並臨松雪老人書一幅
命學士戴公通頒賜苫次先生跪捧涕零再疏陳謝
乃行比歲以來
御書賚予臣下至為珍重太夫人獨荷
特恩榮竉被及身後豈非偹德完福為海内士大夫
家所僅覯歟太夫人遠祖諱能明建文時以軍
功授廬州都指揮使遂世為廬之合肥人年十
八歸贈尚書時尊章在堂佐元配張太夫人左
右奉養問起居視寒燠羹湯滫瀡手自調劑既
退執衣裳織紉之役不懈益虔族䣊翕然稱孝
會明末流寇掠江淮合肥城被圍者七晝夜人
心惶駭于時先生方在姙太夫人經紀家事如
常時或訝問之曰遇賊即死何懼為賊退之日
先生始生又七年寇大至城陷贈尚書偕太夫
人挈先生出走展轉于瓜步京口鍚山吳閶之
間僦居稍定太夫人即口授先生書無虛日贈
尚書初為諸生有大志以脱父阸不得已就世
職為守戎非其意也太夫人嘗謂先生曰遭時
多艱門祚漸衰興宗之寄屬望在子先生每述
此語嗚咽流涕順治戊戌先生成進士官史館
太夫人猶撡作如故歲辛丑張太夫人殁贈尚
書告于家廟立太夫人為繼室太夫人撫張所
生女及他庶出子女悉同已出有就婚别郡者
必親往迎娶婚嫁既畢來都門先生洊被
宸眷侍
講幄十餘年之間由内閣學士出理部務歴長工刑
兵三部晉典銓衡簡入政府先生每遷一官太
夫人輙正色相勗謂當亂離時自分必死豈意
至今日今日蒙此皆
國恩也務勉圖報稱先生凛凛奉母訓惟謹太夫
人體素健先生又先意承志不使一切憂欝之
事聞于太夫人故平生無疾疢亦不親藥物至
三十一年冬倏患咯血先生延醫視藥寢處太
夫人臥側者凡六閱月而太夫人每至昧爽輙
促先生起入直無曠閣務彌留之日先生方奏
事忽心動遄歸太夫人一握而逝蓋所以教先
生砥礪職業者没齒如一日也性喜施予廬郡
歲比不登太夫人出囷穀數千斛存活甚衆婣
戚中有貧乏者尤三施不倦遇祁寒盛暑則庀
衣裘湯藥以給行路在京師亦然前年冬十二
月太夫人稱八十觴都城耆民數百人爭持羊
酒踵門為壽及既殁里巷婦子聞者無不悲哀
失聲此皆往事之所未有盛德感人實而可信
是宜偹書子三人長即容齋先生天馥戊戌進
士改庶吉士歴官吏部尚書武英殿大學士次
天䭲候補主事陳宜人出次天馟福建泉州府
通判蕭安人出女三人一適太學生廷欐太夫
人出一適千總賈爾祺張太夫人出一適太學
生王景陳宜人出孫七人先生出者二孚青己
未進士翰林院編修孚倉歲貢生孚彤孚蔚天
䭲出孚絳孚紺孚顥天馟出曾孫三人俱孚青
出先生既奉喪歸即以其年冬十二月十有三
日祔葬太夫人于蜀山贈尚書墓而寓書京師
屬為銘玉書自入史館即與先生共事今閱三
十年矣復同在政地得聞太夫人懿德之詳宜
誌墓者莫余若也謹詮本末而繋以銘曰猗歟
賢母誕毓碩輔幼遭艱虞歴險茹苦既長而教
蔚成大儒升華館閣聿贊謀謨台躔朗曜丕顯
母德庶幾百齡式報罔極靈蘐乍萎蓼莪銜悲
天聽上徹
奎章載垂貞松千尺蔭被堂斧黃髮摧心擗踊負土
堊廬塚側燕巢于林語傳在昔事聞自今是母
是子允恊圖史諸孫嶷嶷慶詒趾美我銘幽隧
鐫石不磷車過必式永詔後人
誥封太恭人田母張太君墓誌銘
余與中丞田公綸霞同舉進士既官京師以文
章德業相砥礪每浹旬輙一過從因聞太恭人
張苦節懿行讀書明大義為昔女傳中所僅見
綸霞自為中翰及視學江南十餘年間未嘗一
日不侍養官舍嗣從湖北參議入為鴻臚寺卿
特擢僉都御史填撫三吳太恭人適在里第綸
霞不以踰常格拜官為喜而以得遂迎養為樂
踰年由吳入黔又不以邊徼萬里為遠道失意
而以不得晨夕視寢膳為憂撫黔四載問安之
使歲凡數至而太恭人忽以微疾逝此綸霞所
以見星遄奔不禁噭然而悲也歟今卜康熙三
十一年春祔葬贈大夫蓼菴先生之墓而寓書
屬銘于余余誼不敢辭按狀太恭人生世族父
處士禎教以禮法既歸于田修婦職惟謹順治
壬辰贈大夫舉進士明年知浙之麗水縣甫半
載以中暑疾不起太恭人撿括戶稅支納之數
手自籍記會攝事者至留難更代則上其籍于
守按之不爽銖黍守大驚異遂趣扶櫬歸于時
綸霞及兩弟皆幼内難外釁層見錯出太恭人
一力搘拄卒莫敢侮每夜分以絡繹督諸孤誦
讀既罷輙相持以泣比綸霞與雨來先後登第
太恭人乃辴然色喜而持儉履約不愆于素所
訓勉皆立身守官之道綸霞歴仕二十餘年以
清節聞在黔日有苖帥被甲伏道左曰夙仰公
威德願一識公近前叩首而去其善政服物如
此皆太恭人之教也太恭人博涉載籍遺諸子
書證据經史粲然成文年七十里䣊欲為壽戒
諸子止之其書尤傳于世詞曰按禮婦人無夫
者稱未亡人凡吉凶之事不與亦不為主名故
春秋書紀履緰來逆女公羊傳曰紀有母乎曰
有有則何以不稱母母不通也何休註曰婦人
無外事所以遠别也後世禮意漸失始有登堂
拜母之事戰國時嚴仲子自觴聶政母前且進
百金為壽蓋任俠好交之流有所求而然豈禮
當如是耶吾自汝父殁于官擕持幼弱數千里
歸櫬三十年來闔門辟績以禮自持幸而汝曹
皆得成立四被
恩命養我餘年而此中嘗切隠痛每當歲時膢臘兒
女滿前輒怦怦心動念汝父之不及見今一旦
賓客填門羊酒相望為未亡人稱慶未亡人尚
可以言慶耶三十年吉凶之事不與而今更強
我為主名其可謂之禮乎導我以非禮不足為
我慶適增悲怛耳且汝曹中外薄宦偶一入里
門無一善及人而儼然受鄕先生及諸父老之
捧觴拜跽未亡人益罪戾是懼矣汝曹偹官于
朝宜曉大體其詳思禮意為我先事而婉辭之
事遂止夫世教衰而閨門之禮闕焉弗講嚬笑
之不謹威儀之不攝馴至蕩閑軼矩流為喪德
敗俗而蔑有底止太恭人守婦人無外事之訓
而以叔季登堂拜母為非此當世士大夫所未
深諳者而太恭人兢兢辨之非讀書明大義安
能若是信乎其足為天下賢母矣太恭人之卒
以康熙辛未六月十六日距生乙卯享年七十
有七子三人長雯即綸霞甲辰進士歴官僉都
御史巡撫貴州次需即雨來己未進士官翰林
編修自綸霞撫吳即請急里居奉母次霖拔貢
生女一人孫八人女孫二人曾孫二人銘曰惟
齊之田世澤昌遹有賢母長鍾祥弱齡茹荼心
䀌傷諸孤對泣如寒螿矯矯勁翮爭翺翔建牙
珥筆名並揚守禮不懈母德臧教勤戒佚追敬
姜庇乃後嗣休無疆夫子之宫永偕藏
誥封太宜人李母董太君墓誌銘
康熙四十二年正月廿八日廣西布政使李公
之母董太夫人以疾卒于家先是去年八月太
夫人有疾方伯聞之即日白于督撫乞歸侍養
至五六請巡撫蕭公察其誠疏于
朝章未下所司即得
旨俞允于是方伯以十一月自西粤遄行明年正月
抵家奉湯藥閱三日而太夫人卒殯殮如禮二
月
車駕南巡過德州方伯迎謁道左荷
天語詢問具陳蒙
恩允歸得母子相見狀
上為惻然動容方伯退而銜感泣下時某沗與扈從
親炙其事至是方伯寓書于余曰某月某日將
啟先大夫憲副公之兆奉太夫人合葬敢請銘
謹按來狀太夫人姓董氏德州人祖某父某有
隠德年十九歸憲副公初公元配宋夫人生子
浹而卒繼趙夫人又卒聞太夫人賢曰是必能
母吾子既歸果以慈聞子浹登賢書成進士太
夫人力也憲副公起家孝廉筮仕故城知縣調
豐縣攝碭山縣事遷兵馬指揮歴工部營繕司
主事虞衡司員外郎屯田司郎中擢廣西兵備
副使所至有政績方伯齒尚稚未能記憶也比
長太夫人時時言之因謹識不忘憲副卒後十
四年方伯以本省解首成丙辰進士官庶常又
三年授編修又九年
特簡知臨江府太夫人喜曰可以終爾父之志矣日
督家人治廢圃植蔬茹曰吾兒為清白吏日用
不以煩民也時大盜曾翕糾黨肆掠于江上翕
購二利刃柄置鉄環常著手腕枕臥會守乘夜
率健卒往捕翕驚起持刃拒鬭健卒擊折其臂
廼就擒太夫人曰此爾父治碭時捕賊方略也
清江蠧胥倚收稅作奸立寘諸法平其稅太夫
人曰此爾父治故城時清地丁法也一切措拄
悉以憲副為程合則色喜否則正辭以示誡以
故臨江之政赫然聞于
輦下實太夫人之教為多在郡九年會有
旨命各省大吏舉所屬治行廉能者傳車詣
闕江西撫臣以臨江守應
詔因得奉太夫人便道歸里門其後轉運兩浙旬宣
粤西太夫人皆不欲行方伯决意歸養太夫人
力止之曰我老尚善飯兒正宜報國勿以我為
念也至是既得請晝夜行七十餘日而歸適當
太夫人疾篤彌留之際以視昔賢齧指心動而
精感萬里者寧有媿歟蓼莪之詩有言民莫不
穀我獨不卒說者謂孝子行役痛親歿而不及
見也今方伯朝奏上而夕報可雖未獲長侍膝
下然猶及啟手足親含歛以免于蓼莪之悲則
方伯之孝實以上格天心而
聖天子推恩恤下之仁尤凡屬臣子所不禁欷歔感
激而隕涕者也自憲副殁後太夫人齋居素服
不飲酒不聽音樂以終其身平居雍雍怡怡而
閨門以内嚴肅有家法卒之日内外孫曾男女
凡八十餘人皆在側嗚呼其可謂壽考令終者
矣太夫人生于某年某月某日卒于某年某月
某日年八十有四憲副官工部時
覃恩封宜人後以子貴封太宜人子三人浹丙戌進
士早卒濤廣西布政使司布政司潤早卒女一
人孫男八人曾孫男十九人玄孫六人銘曰有
子而孝從母之教母曰汝父汝其克傚當官砥
職為時名臣不遺其親用乞乃身
皇曰俞哉永錫爾類萬里歸來式遄其至生養死葬
孝道始終勒詞幽石揚于無窮
磬山天隠禪師塔銘
聖人御㝢宏敷至教既已表章六經示生民以日用
飲食而釋氏之書足以覺愚頑而牖良善者亦
往往並存不廢師其學者有能精修戒行奮然
自拔于流俗之外則尤盛世崇奬所不靳也康
熙己夘春淮揚水溢
至尊念切民依特事巡省比旋軫濟江
駐蹕金山之江天寺于時住持僧法乳超樂奏對稱
旨偹蒙殊遇因表進磬山天隠語錄若干卷言磬山
故僧圓修為臨濟三十一世孫乃天童圓悟之
同法弟大覺普濟傳法之師而臣僧超樂之曾
祖行也天童語錄蒙
世祖章皇帝勅賜入藏圓修語錄未經續入臣僧不勝
拳拳越日傳
旨准入藏超樂率衆僧合掌稽首而退玉書與高詹
事士竒同與扈從親見其事深嘆釋氏弟子能
不忘其師傳而磬山身殁六十餘年遭際
聖恩俾其言得傳于後真千古之希遇也閱數月法
乳偕僧夢菴校刻語錄成以塔銘屬余余不能
辭爰据大覺所為傳及僧箬菴紀載行實而銓
次之禪師諱圓修字天隠宜興閔氏子天性穎
敏孩穉時出望井邑忽覺真空現前不可名狀
稍長鬻蔬供母至年二十遂茹素而一逐世緣
妄念時作每默誦小人閒居為不善章則念起
隨滅後遇講師闡楞嚴經義至一切衆生不知
常住真心用諸妄想故有輪轉因猛念生死志
求出世時聞幻有傳公住龍池為臨濟正宗欣
然往謁之傳示以狗子無佛性語歸而力參至
廢寢食母感其道念誠懇即命于龍池出家初
參趙州語無所得繼參未生前本來面目偶閱
楞嚴見佛咄阿難云此非汝心豁然有悟與童
年出望井邑所見境象無異會傳北遊復掩關
誓願精進一日于静中聞驢鳴猛省從此披覽
公案勢如破竹比出關偕天童謁傳于都下問
歴歴孤明時如何傳曰待至此境更與汝道遂
一喝而起傳曰汝尚起緣心耶拂袖徑出詣五
臺與靜淵妙峯諸尊宿扣擊累月還入都適傳
臥疾自念法門事大未盡澄明中夜詣傳跪請
指授語久之傳瞿然起坐曰汝既如是吾亦如
是即下拜授衣拂焉及傳還龍池示寂為經紀
喪葬畢獨持一鉢深入荆溪之磬山于冰巖雪
窖中誅茅結宇與飢禽野獸為伍十五年如一
日四方衲子聞風麇至于是磬山之名翕然震
于海内浙西報恩寺延請主法席始以老疾辭
繼欲廣龍池之傳曳杖以赴棲金車峯下升堂
闡法不騁機辨不矜慧智以平實心示平實義
使學人積久自悟此其宗旨也居一年謝世實
明崇禎乙亥九月二十二日距生萬歷乙亥世
壽六十有一僧臘(闕)十有七初厝報恩寺左後
二十餘年大覺迎厝于宜興海會乃建塔焉嗣
法高弟五人曰林臯豫玉林琇箬菴問山茨際
印中綬皆一時法門龍象而玉林則應
世祖皇帝欽召即所謂大覺普濟禪師者也嗚呼釋教
之傳惟臨濟稱盛天童磬山同出龍池之門而
天童高明廣大磬山沉潛篤實溯其得力各有
同中之異若乃清苦刻厲與昔日之老屋敗椽
滿床雪霰者後先相證則以磬山上續臨濟一
燈不尤為善繼善述矣乎其事跡詳載傳與行
錄兹特舉其大要而系之以銘曰粤鏡釋乘宗
風湛然天隠修老滹沱正傳承嗣龍池剏阯石
磬磬聲冷冷羣聾式聽結茅為巢梯不可攀傳
衣五子聲震人寰偉矣大覺昔被
天眷師傳伊阿遹聞追歎
今皇時邁停蹕江天
勑允編錄梵筴永延䋲䋲紹緒孫復有子滹水源長
沿流不止惟真破妄惟正息厖我述銘語勒之
塔幢磬山峩峩荆溪洌洌聲色既空寧有生滅
張文貞集卷十二
