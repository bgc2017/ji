張文貞集卷六
大學士張玉書撰
䟦
御書卷後
康熙四十一年夏五月
皇上既頒
御書數百幅分賜在廷諸臣而御前所存者尚積數
千幅之多十二月十二日
召(臣)玉書(臣)鴻緒偕内直(臣)廷敬(臣)杜訥(臣)昇於南
書房公同排類以備宣賜(臣)等仰惟
皇上總攬萬幾躬親裁决未嘗刻晷少斁政務偶暇
即披覧經史發為鴻文雅什無不超絶今古而
又精研書法自晉唐以迄近代凡屬能書之家
悉皆虛懷臨倣而經緯在手變化從心揮毫獨
運包舉衆美所臨舊蹟視原本嘗百倍過之非
天縱生知兼以遜志時敏之學安能臻此(臣)等
瞻仰之下欽服忻忭恭請鈎摹勒石垂示永久
聖心冲抑未即俞允(臣)等固請再三伏蒙
皇上頒發黃樹子賦臨董其昌書一卷神采煥爛結
搆精警無法不偹無體不該實董其昌所未能
到兹勒石既竟星日光華照耀萬世(臣)等拜手
稽首敬䟦數語於卷末以志榮慶
䟦安徽布政使張四教
御書額卷後
康熙三十有八年
皇上南巡江淮周歴吳會宏恩濊澤霑濡黎庶四月
既望
車駕入江寧自將軍總督以下悉被
上尊珍膳之賜而
御書淵鍳齋石刻及耕織圖惟大臣得而有之至於
宸翰題額尤鄭重不以輕予題額字義皆兼褒美訓
勉之旨往往如化工賦物各肖其人(臣)玉書忝
與扈從獲覯盛事於時安徽布政使(臣)四教蒙
賜綾幅大書四字曰忠信之長(臣)悚息瞻仰竊歎
聖心之取義大而垂訓遠也春秋傳曰忠德之正也
信德之固也又曰忠信禮之器也子太叔之告
子産以忠信之長慈惠之師並舉以相勖豈非
為民牧者德以基之禮以植之忠信結于中斯
慈惠被于物其本末之序固有不容紊歟布政
使(臣)自官江南數載于兹以廉潔飭身以正直
率屬羔羊素絲之節孚于遠邇盖揆諸忠信之
義無媿辭焉自兹仰承
天藻益孳孳焉務實政而不怠則於
賜額之意先之以褒美而重之以訓勉者庶幾其始
終克副矣乎今布政使(臣)装潢
宸翰與淵鍳齋帖耕織圖並尊奉齋閣非獨朝夕自
勵且以垂示子孫卷既成屬(臣)玉書䟦識歲月
于卷末謹拜手稽首書而識之
䟦查學士
御書卷
(臣)玉書偹員禁近嘗獲侍
御案恭覩
皇上親灑宸翰長牋短楮立竟數十幅而隨筆所至
無法不備兹於
山莊清暇用各家楷法書唐人應制詩十律每書
一家輒曲肖其神理而結搆精警腕力變化為
振古所未有於時講官侍講學士(臣)昇方與扈
從
上特恩優賜(臣)昇装潢成帙出示(臣)等伏惟
皇上以神聖生知篤好學問自總理機務以及時文
書法罔不研深探微造詣至極良由
天縱精神運行不息乃克臻此
睿製
天行至健金石同壽(臣)三復斯語頌為至言學士(臣)
拜
御墨之昭回兼
睿辭之炳焕異寶所萃榮光燭天凡屬儒臣孰不
欣仰(臣)敢敬書末以志盛事
䟦馬相國
御書卷
大學士馬公敡歴中外三十餘年而入政府
眷倚為一時之冠歲庚辰四月
皇上親灑宸翰題休容二字賜公公装潢巨軸尊藏
箧衍惟謹越二年(臣)玉書來京師公出以示(臣)
伏覩
御書神力搏捖古欝蒼勁如彛鼎球圖光氣不可逼
視誠希世之至寶也至于休容二字為古今相
臣之極則先儒大學䟽解謂其心寬平廣大澹
然無營粹然至正故能容天下懷才抱德之士
使各效其職以為國家之用而貽福利于無窮
雖古伊傅周召之賢無以加此公之在政府也
集思廣益求善如不及嘗言人臣起自下僚非
積有才望不能膺
聖主之知也業已洊躋大位而復矜才恃能沾沾與
庶司百職争勝何為者哉玉書每三復此語嘆
公寬平廣大澹然粹然之意真可不媿古人而
皇上之褒許期望於公者惟公能仰稱
上旨以為一代之宗臣無疑矣謹拜瞻
聖藻附言卷末且幸朝夕隨公之後亦以自勵焉
䟦陶𣙜使
御書卷
仰惟
皇上天縱聖神留精翰墨雲章奎畫超軼古今而
聖懷淵冲自晉唐以來諸臣遺跡無不刻意規橅其
蘇軾米芾趙孟頫董其昌書臨者尤多神力卷
舒隨筆變化視原本常百倍過之此卷臨米芾
書五言律詩一首乃己卯
南巡時賜内務府掌儀司員外郎(臣)陶柱者庚辰秋
員外𣙜關維揚出以示(臣)玉書拜手敬觀驚喜
竟日體結之精警蹲鋒之峭勁氣韻之蒼欎風
骨之翔舉使米芾親見必且頫首嘆絶員外何
幸獲兹異寶(玉書)向在政地見員外出入禁闥
歴有年所小心恪謹久而益勤用是上邀
特達之知以小臣而拜
宸翰于行幄真殊遇也繼自今朝夕瞻仰敬思咫尺
不違之義以勉圖報稱則令名寵錫克垂於有
永不亦休歟
書瑞隐先生卷後
家大人自通籍後與若矦先生訂交于京師及
今三十年矣書與先生弟翼侯同舉順治辛丑
進士而翼侯從弟望侯亦以是科中副車與余
同出西藪田先生之門越六年先伯兄禮存與
望侯同舉康熙丁未進士又越五年壬子家弟
仕可與先生公子履吉同舉孝廉于京兆兩家
契分不啻膠漆以余聞若侯先生為少司寇及
長西臺日課諸子讀律一條遇有疑獄令諸子
各以意平反期合律而後已士大夫家以經術
教子弟者當以先生為法歲乙卯翼侯用治行
第一由德安令膺内召既至都門出所藏尊人
瑞隱先生手澤示書家庭訓勉之辭觸物感懷
之什意深旨厚溢于楮墨且以左腕作書古質
清勁令人肅然斂容以是益嘆公家世澤之長
所由來者遠矣昔陸渭南極稱范巨川家訓謂
為人祖父者盡如范氏之先人為人子孫者能
盡如巨川世其有不興者乎吾於翼侯之藏此
卷也亦云
書袁節婦傳後
余同官馬子甸臣為袁節婦傅引程嬰公孫杵
臼事為喻夫史稱杵臼死于十五年之前程嬰
死于十五年之後等死而難易殊者為孤在也
以存孤之大義責婦則為節婦者待其孤既立
成人續袁氏之祀然後以死自明報夫子於地
下庶幾無憾嗚呼死生之際人所難言當其初
念激發庸夫販豎無不可殺身成仁少一却顧
而愛名節之心不敵其計生死之心古今忠臣
孝子為之不克終者皆轉念敗之也節婦之死
也其舅姑止之其家人止之乳哺之稚子依依
襁褓假令節婦慕存孤之名欲強為其難以姑
緩旦夕之死恐更遲十餘年日久事移徘徊瞻
戀又將借孤之成立以為口實此時既不能為
嬰又并不得為杵臼或曰人人皆杵臼其如孤
何曰有嬰然後杵臼可為也無嬰則杵臼必彊
為其難者下宮之難大索孤于宮中事廹矣嬰
死誰與救孤者嬰之不死非天下後世之臣子
所得借口也况孤立而嬰旋死乎節婦之言曰
我非忍負生者也撫遺孤有舅姑伯叔在我獲
死所矣向自誓必死以殉無庸苟活以負死者
從容就義百折莫挽死生難易之際權之審矣
嗚呼此尚得以匹夫匹婦之諒少之也乎天下
有所遇不幸如節婦苟不至於棄其孤者寧以
死為正可也余因讀節婦傳而特申其說
書卓氏傳經堂集後
卓子火傳建祠於塘栖里第奉其先入齋左車
珂月三先生而名其堂曰傳經海内文章之士
皆以卓之子孫世守侍郎忠貞公之教以克紹
其先烈為能不媿於傳經之義争為詩文以紀
之越數年裒成一帙嗚呼靖難之際一時忠臣
烈士以守經蹈義而死者指不可勝屈乃其傳
與不傳則亦有幸不幸焉余族高祖仲敬府君
諱德當明建文時用大臣薦授都督府斷事首
上遵祖訓謹用舍安宗藩興教化詰戎兵五策
比朝議削藩弱封復抗疏言分封以屏王室即
地稍踰制宜裁之以禮奈何以細人上變輒動
摇宗室復謁齊尚書泰謂今日宜用踐更法歲
簡遼寧燕谷護衛精銳軍以偹邊順命則已不
則移師蹙之未晩與忠貞公請徙燕封以絶禍
本之議略同及燕師起伏闕門上書以漢吳王
濞唐李茂貞事為言謂無使造膝近臣踵&KR1007;錯
杜讓能之禍未幾以戶科源士犒盛庸兵于東
昌戰敗被執責燕王以大義亂刃交下死之後
以陣歿不入逆籍族得全而世亦卒無知者夫
建文死事諸臣身罹極刑戮及三黨宜族姓靡
有孑遺而其子孫率多顯者自方正學及齊黃
諸公皆有後則其他可知已忠貞公與有滅門
之慘其遺孤得脫史不載其事而今卓氏之盛
蟬聯不絶如此嗚呼此豈人力也哉余家幸未
遘禍閱今三百年氏族漸蕃不可謂非祖宗忠
孝積累之報而仲敬公死綏遺事日久湮没家
大人屬王君于一為傳始著聞于世讀傳經堂
集留連久之敬書末柬且以志吾媿焉
䟦蔣崙園位思堂記後
崙園蒋君初以孝廉知博平縣擢入為戶部郎
久之出守吉安遷山東鹽法轉運使未任而卒
余與君交二十餘年竊覩君遇事明敏善斷毅
然有為所至蔚著聲績可謂偘偘克舉其職者
也及展兹卷見君題吉安郡署之額曰位思且
自為之記以年少時放達真率未講明於脩已
治人之學痛自鍼砭君之治郡於是為有本而
余深媿知君之未盡矣夫人心之有思瞬息萬
變日出而不窮欲強禁力禦使伏而不動譬制
逸馬遏决川其為奔潰益甚易曰何思何慮非
不思也能不越於其位則日用酬酢皆得艮背
止所之道而無復憧憧往來之擾故雖動而益
静子産之告子太叔也曰政如農功日夜思之
思其始而成其終朝夕而行之行無越思如農
之有畔則其過鮮矣畔言次也即位之義也無
越思即不出位之義也子産之言政實有合于
易象而君之名是堂豈不真知為政之本矣乎
岐巖為君之兄子藏弆遺翰不啻拱璧今岐巖
方以才望分巡江西家訓相承治行當後先輝
映余三復太息為䟦卷尾而歸之並以志吾屬
望之意焉
䟦燕文貴草堂圖
己亥秋予遯延陵有持破卷易粟者展之宋燕
待詔所擬草堂圖也昔盧徵君鴻在開元時嘗
賜隱居服官為營草堂其所居之室號寕極鴻
嘗自圖以見志宋廣川䟦云其本嘗在叚成式
家當時號山林勝絶不知逮今存否高希中嘗
出此圖考之古本則有樾館而無寕極又景物
增多致多繁碎此後人追想勝概而浪為之也
燕待詔擬此圖數十年後李伯時臨一本又數
十年後林彦祥臨伯時所臨一本而彦祥自書
其首則云草堂樾館二紙亡之久矣是其存者
八耳觀此則鴻本在宋已不及見見者皆臨本
即臨本亦不能全矣小米曾為石瑩中䟦彦祥
臨本尤足據又王方慶于毘陵得伯時畫十志
與彦祥臨本人物大小不同余家藏本與此卷
亦如之卷中枕桃二字徧閱諸書俱各異同大
抵古人畫入妙境寫之非一家觀者相其神駿
毋拘形似間可也亟以粟易之重加装餙俟識
者鍳定焉
䟦侍講田公詩卷
此吾師侍講先生遺蹟也先生詩格清古雋永
曠懷高寄出入韋岑之間書法亦遒健無近今
習氣此卷所載皆初入史館時作年甫二十餘
遽切故園松竹之思非具善慧夙因安能擺落
俗情妙解禪理如此而人歌人哭一篇竟成詩
䜟尤可痛也三復吟諷不禁隕涕敬識數語于
卷末惟湘老昆仲什襲藏之
䟦宋漫堂珍藏董文敏字冊
董文敏筆札妙天下同時士大夫家藏弆者必
多距今七八十年而殘牋齾翰絶不易購漫堂
先生得此數劄珍同拱璧宜矣文敏書體兼衆
妙而用顔法者為最工此冊隨筆所至若不經
意細按之結搆精密于跌蕩瀏灕中具有凌厲
勁挺之概當從争坐位脫化得之先生鍳賞稱
當代第一亦謂鄙言略見門庭否也
䟦笪江上字
江上先生築室欝岡抗跡世外日以圖史翰墨
自娛楷法全體晉人行草出入于唐宋名賢間
自闢門逕二十年以來海内人士訪購寸縑尺
楮珍同拱璧吾甥興宗獨得所臨華陽隱居帖
素牋十幅以所言皆修真餌芝之事因張諸屏
以為吾姊壽一展誦間朱陽之館玉律之砂彷
彿如覯其為祝嘏也多矣以視世俗乞取諛詞
相誇詡者何啻霄壤哉
駕幸江寕紀
恩碑記
康熙三十八年春正月
皇上軫念淮陽水患下詔南巡二月
車駕臨淮境親履河堤周覧形勢以修築方略指授
河臣又
特命截漕發糶賑恤被災州縣嗣是濟江而南徧歴
吳會蠲逋賦減商課廣進取之額沛矜恤之仁
德音屢布恩澤至厚夏四月己酉
駕入江寧軍民數百萬歡迎夾道頌聲徹於
行在越翼日庚戌傳
諭内閣明洪武為一代創業之君朕前南巡二次俱
特行祭祀並親至陵寝禮奠今巡幸至此當仍
往親祭著大學士等議奏欽此大學士(臣)伊桑
阿阿蘭泰張玉書言前者
乘輿兩幸江寕已
親至明陵酹酒兼遣大臣致祭今請耑命大臣不必
更煩
車駕奏入得
旨洪武乃英䧺奮起建功立業之主不可與他君竝
朕當躬往致奠其祭文著撰擬進覧比翰林院
撰進祭文復蒙
御筆親加改定頒發太常壬子
遣兵部尚書兼管太常寺事席爾達詣明太祖陵
質明致祭而
上即以是日率諸王羣臣躬至陵寶城前拜奠三爵
如前禮既出
駕過明故宮徘徊止輦見荆棘載路且有成麥畦者
慨嘆久之越二日甲寅
御書治隆唐宋四大字遣侍衛馬武海青等捧示諸
臣曰此
御筆為明陵題殿額者明日早
命郡王率大學士伊桑阿阿蘭泰張玉書同往行禮
安奉殿内於是諸臣環跪瞻仰無不感誦歎服
(臣)玉書奏曰自古帝王未聞躬祀前代陵寝者
聖駕三至明太祖陵親行奠禮兹又
特書殿額以示優隆
盛德懿典允光千古且治隆唐宋四字於明太祖創
垂功業至為確切一經
宸翰褒題而史書遂有定論(臣)等不勝欣仰之至是
日又傳
諭曰朕昨往奠洪武陵寝見牆垣復多傾圮可交與
江蘇巡撫宋犖織造郎中曺寅會同修理朕御
書治隆唐宋四大字交與織造曺寅製扁懸置
殿上並行勒石以垂永遠欽此乙卯昧爽郡王
率大學士及巡撫等具儀恭捧
御書扁額安奉明陵殿内行禮而退一時在省文武
官吏與闔城父老子弟環堵聚觀僉謂
鑾輿三幸江南不獨黎元比屋被澤即山川百神亦
罔不欣悅而加禮明陵尤屬曠典
大聖人行事真足超軼百代(臣)等幸生唐虞之世又
得親見
堯舜之君
帝德巍蕩如天難名惟有仰祝
聖壽無疆爾於是(臣)玉書拜手紀事而翰林(臣)倪(某)
恭書勒石
賜遊暢春園玉泉山記
四月初四日辛未
上御暢春園内澹寧居大學士伊某等以折本請
旨畢
上傳大學士伊某阿某王某張某尚書庫某馬某索
某圖某沙某班某左都御史沙某侍郎常某席
某朱某安某滿某學士德某常某同進
暢春園看花從澹寧居右邊入至淵鑒齋前沿河
堤上列坐
賜飯畢諸臣縱觀巖壑花光水色互相暎帶園外諸
山歴歴環拱如屏障
上御船遶淵鑒齋而下
命諸臣從岸上隨船行諸臣過橋向西北行一路目
不給賞至花深處是時丁香盛開共數千樹遠
近爛漫
上登岸
命諸臣隨行遇名勝處輒
親賜指示諸臣得一一見所未見遊畢回至淵鍳齋
前謝
恩而出是日
上隨諭諸臣玉泉山邇日景物正佳初六日早再來
同遊初六日癸酉早
上御玉泉山静明園諸臣俱集從園西門入園在山
麓環山為界林木蓊欝結搆精雅池臺亭館初
無人工雕飾而因高就下曲折奇勝入者幾不
能辨東西徑路攀躋而上歴山腰諸洞直至山
頂眺望西山諸勝
上傳諭諸臣俱乘船回各家人役皆携襆被先至西
直門伺候諸臣出至園門外謝
恩皆稱臣等生平經歴山水勝槩從未得如此耳目
開滌心神怡曠真天作地成以貽
皇上蒙
恩賜遊實千古未有之幸
上遂登舟留大船二隻一
賜親王乘坐一令諸臣並載并差員前往啟閘沿途
稻田村舍鳥魚翔泳宛然江鄉風景而郊原豐
縟氣象又為過之諸臣至西直門登岸莫不踴
躍懽欣慶
聖世泰交之盛自卷阿遊歌以後曠世僅見云
賜遊化育溝後苑記
康熙四十七年五月十八日
駕至化育溝行宮扈從内大臣各給房五間皆倚山
為璧草木蓊翳具有幽致(臣)初與扈從亦分給
焉二十二日有
旨命同内大臣纛章京一等侍衛及衆翰林官遊觀
後苑從東掖門北行緣路皆菜畦蔬圃内地諸
蔬悉具而野花雜卉錯出于其間其北面則灤
河之水引入小河中碧波澄澈可以見底魚名
柳根赤者極多水至清而魚咸孳生游泳于内
亦一異也苑内疊石處少絶無經營締構之迹
其曲折蜿蜒坡陀高下皆因任自然輒饒幽勝
山境葱欝在萬峰環抱中而地勢又極疎曠遥
矚之則邃如也平覧之則廓如也内境實罕有
此勝概渡河而北為澄鑑亭又行則為霞標又
左則為四面雲山復過一河則為宛在亭皆有
御題扁額是日
上御宛在亭東西座為
皇子亭旁左三間諸滿臣列坐于内右三間則(臣)
與諸翰林坐焉
賜食四盒凡十數器俱異常膳又從
御前撤賜口外百合一盌極甘美乳調雉羹亦平生
所未食又
特賜(臣)麫食一器令携回寓舍皆珍品也其音樂則
昇平雅奏與外廷迥别諸臣宴賞盡歡午餘方罷
(臣)與翰林諸臣同至直廬謝
恩隨又
賜金蓮花一瓶是特移種于口外者鮮妍可愛與五
臺山所産無異他省諸山未之見也
賜遊哈喇和屯後苑記
五月二十四日
駕自化育溝移蹕哈喇和屯哈喇和屯蒙古所謂烏
城也有
御製碑文在勅建穹覧寺内二十七日有
旨命同滿大臣等遊觀後苑從西旁門入經一大軒
額曰松壑清越登山至一佛寺為慈雲大士閣
有藏經在焉佛像及供器皆與外製者不同出
閣經一軒曰泉蘿幽映渡浮橋北行橋下為灤
水從西來分為支河引入苑内河中魚至多又
行一徑至
行殿前面山臨流山石嶙峋聳削上建二亭即所謂
小金山者時同翰林諸臣于
殿旁選石而坐
賜有蒲蓆坐墊少頃
賜食五器各飽飫
御饌饌畢渡橋登山
命内侍導行時
上遥望諭曰可隨意徧觀勿拘形迹因歴覧前後二
亭前一亭淺深規制俱與金山之留雲亭仿彿
亭聯曰丹地平陵霽夕月懸高閣靈池不鑿雨
時雲起澄潭可以想見勝概後一小亭絶類金
山吞海亭且相望一大石在河中流與善財石
無别此小金山所由名也臣徘徊久之江天風
景宛然在目因對諸臣言不意身在塞外復遊
故山真人生之希遇也諸臣皆相顧感歎非
聖恩安能至此既下循長堤而行觀金蓮花種植凡
數畆色正黃彌望奇英煥爛自壓諸花之上其
他野卉不知名者不可勝紀回至
行殿前内侍導從殿左行所歴多佳勝渡浮橋而南
至一别殿曰寄雲涵碧四面皆垂簾曠覧無際
所列異花最盛轉至水次登舟絶灤水而渡伊
蘇河水水中有大洲上有軒額曰煙月清真聯
曰山林依石瀨溪谷潤清波去軒數十武有亭
曰積翠聯曰垂釣有深意望山多遠情南有小
亭曰碧玉鬖自此登舟復渡至灤水乃登岸同
翰林諸臣至直廬謝
恩
賜遊熱河後苑記
六月二日
駕至熱河行宫十一日有
旨命同滿大臣等遊觀後苑由正門入向東北行至
山崖有殿三楹額曰萬壑松風聯云雲卷千峯
色泉和萬籟吟歴石磴數十層紆折而下右有
八角亭可垂釣過橋循長堤行時
上在亭中顧謂(臣)等曰此堤形勢有類靈芝盖長堤
綿亘蜿蜒至中道别出一支分為三沱各踞勝
境實與芝相類也其東則雲山罨畫西則
皇子讀書之所直行里許至
駐蹕之地正門額曰澄波疊翠門外居中設
御榻眺覧曠遠千巖萬壑俱在指顧間入門少西為
延薰山館聯云雲移溪樹侵書幌風送巖泉潤
墨池後有佛堂額曰水芳巖秀聯云自有山川
開北極天然風景勝西湖旁有樓額曰雲帆月
舫聯云疑乘畫棹來天上欲挂輕帆入鏡中轉
至
御座正殿前羣花列植極多異種繡毬五本分五色
目中所未見也對面有臺曰一片雲於是臺上
設音樂滿諸臣坐于東廊(臣)偕翰林諸臣坐西
廊小榭内設木榻既宴
賜食數器又特賜
御膳野雞羹一器及午宴罷羣起謝
恩出遂登舟泛湖湖之極空曠處與西湖仿彿其清
幽澄潔之勝則西湖不及也岸有喬木數株近
侍云此皆奉
上命所留隨樹築堤蒼翠交映而古幹更具屈蟠之
勢舟中遥望勝概不可殫述有遠岸縈流極其
浩淼者有巖廻川抱極其明秀者萬樹攢綠丹
樓如霞謂之畫境可謂之詩境亦可而詩與畫
遜真境遠矣湖東岸一閘温泉水從此入登岸
則有荷池數畆上有凉殿殿右有亭為曲水流
觴之地額曰蘋香沜聯曰雙澗常流月千峯自
合雲遠近泉聲皆隨地勢曲折疏導而得之循
湖水數折復至初乘舟處登岸渡橋由舊道而
出此苑中東北一路勝概也至二十八日復奉
命再遊則尋西北之勝從東掖門北行仍經萬壑松
風由長堤至澄波疊翠時從正門行直過雲帆
月舫循廊下行至一片雲處仍坐西廊房
賜食觀樂復特賜
御案羹湯食畢而起傳
諭荷花盛開可同往觀之登舟過藏舟塢對望隔一
堤湖光空明無際所謂雙湖夾鏡者於此地見
之湖西蓮甚盛内有一種色至鮮豔者從敖漢
部落得其種花與葉俱浮水面倒影湖中最稱
竒麗其他或遠或近或數叢或散布清芬環匝
真巨觀也登岸地勢平衍有田疇有林木過小
橋數折沿山趾而行山巔蒼藤古蘚不知幾百
年物比至關口關以外為獅子峪關踞嶺上是
為西嶺關下一軒額曰濠濮間想有二聯一曰
窗間樹色連山净戶外嵐光帶水明一曰野静
山氣斂林疎風露長坐憩數刻真覺别有天地
非人間也其山後榛子峪松樹峪不及往而返
南行則為龍王廟又南則迤邐石徑雜以叢卉
春月梨花甚繁稱一時之盛勝山行約十數里
坡陀委折時斷時續異境天成回至長橋石磯
而西北一路之勝皆仿彿得其梗概矣復乘舟
指西掖門登岸偕于岸旁謝
恩所謂十六景者一曰澄波疊翠則
御座正門也一曰芝逕雲堤則長堤也一曰長虹飲
練則長橋也一曰暖溜暄波則温泉所從入也
一曰雙湖夾鏡則兩湖隔堤處也一曰萬壑松
風則入門山崖之殿也一曰曲水荷香則流觴
處也一曰西嶺晨霞則關口西嶺也一曰錘峯
落照則遠望苑西一峯也一曰芳渚臨流即石
磴旁之小亭也一曰南山積雪則苑南一帶山
也一曰金蓮映日則西岸所見金蓮數畆是也
一曰梨花伴月則春月梨花極盛處也一曰鶯
囀喬木則堤畔所有喬木數株是也一曰石磯
觀魚則石磯隨處可垂釣者也一曰甫田叢樾
則田疇林木極茂盛處也宇内山林無此竒麗
宇内園亭無此弘曠先後布置皆由
聖心指點而成未成之時人不知其絶勝既成之後
則皆以為不可易矣大抵順其自然行所無事
因地之勢度土之宜而以人事區畫于其間經
理天下無異道也
遊遼東千頂山記
康熙二十一年歲在壬戌海宇削平慶典具舉
春三月
車駕至盛京告成功於
列祖
三陵畢謁巡涖邊塞特
勅扈蹕部院諸臣留都祗候(臣)玉書叨與侍從自興
京奉
命返轡時日休暇將徧歴州邑諏訪舊聞會積雨中
阻不獲遠涉遼陽城南五十里為千頂山迤邐
盤互夙擅竒勝望後十日持襆被杖策以行比
過遼城獲覩
太祖高皇帝駐師築壘據河克敵之遺蹟又延問故老
得年八十以上者二人指述舊事尤詳越宿冒
雨入山既至風日開霽恣覧縱陟往返凡八日
山多竒峰巑岏稠疊不可指屈故名千頂僧寺
最著者五曰祖越龍泉中會大安香巗志無紀
載或曰唐貞觀中征高麗曾駐軍於此語多附
會據元皇慶中直學士陳景元撰僧雪庵塔記
言僧自毉巫閭駐錫大安後移居鴨綠江復還
香巖具有異蹟今香巖寺西有雪庵塔而諸山
所傳名勝亦往往以雪庵著則五寺舊址雖不
可考而其創建在元以前興起在皇慶以後亦
可信已夫遼陽為
國家肇基重地
陵宮相望百有餘里此山蟺蜒瑰異嫓之往代當在東
都瀍澗西京覇杜之間而關塞遼遠輪蹄罕及
致使靈峰鷲嶺欝而不彰(臣)玉書來遊來觀欣
歎希覯隨跡所至用志梗概山不勝紀仍以五
寺繫焉
循遼城而南里許山色凝碧籬落類江左至八
里村有梨數百株雨後吹白如雪踰石門度七
嶺東南行為湯泉泉近濁可滌不可飲也入山
經邢崖徑路逼仄萬峰回互鳥鳴樹底雜卉蓊
翳梨最盛彌漫溪谷七八里不絶過南塔有官
亭遺址勝國時將吏宴遊休暇之地又數武至
祖越寺寺環山而構面俯背倚左右拱揖高輒
數百仞巒岩洞石名各肖形有神人仙佛蓮月
盂缽螺髻獅象之屬惜無高人勝流持擇評品
雖稱名近鄙仍而不變也由寺東緣磴而上脫
帽杖藜盤礴沙礫數百步得巨石石形如丸圍
徑以丈許兀踞峰頂凌虛聳特不欹不仄石上
為松坡為石佛崕為羅漢洞洞對峙曰振衣岡
磨崕大書蒼潤可愛名氏已蕪蝕略見彷彿而
已又里許歴危磴數百級至巔鑿壁為斗室顔
曰無梁昔有老僧精梵律者常棲宿其地他僧
處之或觸鬼物或虎嘯於側中夜惴慄輙携軍
持而下僧浩然云
自祖越折而西可五百步兩崖夾峙劃然如門
既入泉流潨激泠泠如操石琴溯流而上一徑
盤紆古木間植達龍泉寺聞粥鼔聲與泉聲應
而軥輈鳥語雜沓其中泉出寺後彌勒峰峰左
有石洞方幅數尺珠光噴湧穿澗而溢寺僧截
木承之刳腹類竹引入牖下有若懸溜凡祖越
所見西北諸峯皆在寺東峰勢詭異險幻正側
殊狀遊者心目駭蕩不諦視不能辨也寺延袤
僅數畆其築室架壑皆依山偃仰有清越環映
之致故山徑峭窄而取境特竒寺為故相國范
文肅公舊遊地其子忠貞公所書字存藏經閣
中寺僧寶而藏之出以示客結構嚴冷如見其
人
龍泉距中會不十里山徑曠衍林隩暢蔚虎跡
交錯竟日無行人晨興循龍泉東麓折而南有
牝鹿十數注坂徐下僧曰此鹿就飲溪澗水耳
畋獵罕至故與人狎然時墮虎口至中會寺寺
前為水閣方廣半畆夏秋之交霪潦演溢九峪
之水滙注于下閣因是得名其盛時水石交映
禽鳴魚沬頗極登臨瞻眺之勝今閣久廢僅存
石址而水勢亦湮塞尋所謂九峪水故道無識
其源流者可為太息中會在五寺為簡寂禪宇
剥落無復舊觀僧耻若遼陽人有學行築室數
楹書史盈案龍泉西南諸山皆倚室東隅而松
苔峰西峙與粥魚庵故址相望嵐氣環匝視静
而聽遠坐移時窅然深也
出中會行十里許草樹藂密溪流鏘然水穿石
中時露時伏是為大安寺山址又里許徑路盤
紆下馬拾級而上行五百餘步徑漸平復騎距
寺半里許奇峯疊嶂聳出雲表如立如踞如拱
如戴孤挺峭厲率去地數千尺寺枕山之中前
俯後仰萬象盤欝入寺憩五峰丈室閣鈴松韻
時發異響坐久之邀兩僧導遊人授一藤杖循
百佛堂過薛庵至瓔珞峰峰突兀無梯膝行而
上有泉出石旁如盎既下入萬松林逶迤里許
隱蔽日月野卉數十本色丹而妍錯互于古松
之隂幽麗特甚自此山益竒徑益偪沙礫雜糅
積葉盈數尺怪石怒攫下視無際心𢥠然而危
乃令兩僧前挈後掖策杖其中同行七人穿叢
莽排朽株纍纍然趾背之相錯也行十餘里至
羅漢洞洞深五六丈懸崕後阻蘚壁對峙有明
嘉靖中華學士察題石出洞口折而西遥望石
穴如牖為雲封洞背雲封過馬蹄㠗當衆山之
中南緬通明北俯中會若襟帶然又百餘步經
石門渡嶺天風乍起山木盡號仰睇仙人臺一
峯斗絶空際疑不可即循磴道徐上約數十尋
至臺趾左深潭右絶壁環顧諸山盡在肘腋之
下臺上布石枰柳柳州記仙奕山庶幾似之而
其矗立萬仞之巔崚嶒竒詭飛鳥垂翼虎豹却
顧海内諸山所罕覯也此峰居大安中會香巗
之間山脉之所薈萃故遊大安者指為盡境折
而下則去香巗為近于時夕陽在山隂氣慘肅
不及還大安遂尋香巗而西距仙人臺二百步
有徑東南行孤峰旁突為觀音閣閣久廢而其
地特勝衆山環列蒼靄畢會蔚然巨觀又東為
夾峰元僧雪庵栖息之地峰下為洞洞口正黑
傾亞不能措足手捫一穴僅容膝兩石離立横
木其中背石履木下見深塹側身而入攀穴而
出極山行之險甫出穴復對立一峰架木為梁
闊僅踰尺引絙乃度夾峰之名以此峰頂有巨
石有古屋有斷碑峰外道絶仍觸險出洞口歴
鸚鵡石雨花臺循錦繡坡至香巗日已暝矣僧
言深夜常聞虎啼繞佛閣數匝而去遂墐戶就
宿曉起捫石碑得元直學士陳景元撰雪庵塔
記碑覆土中百餘年掘土得之苔蘚瘢胝雜以
塵垢字畫漫漶不可辨強起衆僧鈎剔滌除纖
翳盡去所刓缺者纔七八字文載雪庵始末甚
詳字體亦遒潤諸寺碑版之文此居第一由山
後循舊徑度嶺又尋别峰東過䨇井撫朝陽寺
碣折入松林經大安而返千頂勝概以大安為
最而山徑竒特實在香巗大安交會之介以道
出諸山之背䆳奥深隱故多見側勢登覧者憚
其僻遠往往避險而就夷皆未能窮極兹山之
勝者也
蠲免儀真縣坍江田糧碑記
方伯鶴鳴慕公奉
特簡開藩東南利興弊滌蠲煩釋苛閱數年而大江
南北百城頌德異口同聲咸紀述公績以志不
朽而儀真縣則有蠲除坍江田糧一事其為利
溥而貽福遠莫有過焉者也禹貢荆揚之域濱
江卑溼故厥土塗泥揚州田居九等而荆次之
今則三吳稅重甲天下矣漢唐以後論田賦者
多有資江灌漑之利而未及坍田之害意者江
與河異性河决難制而江流有常縱有坍沒未
甚為民厲故史不悉載歟百餘年以來凡江流
所經之地民田被坍者一歲數告然而郡縣有
司格之者十九大吏格之者十七其得悉陳民
隱不壅上聞者抑已鮮矣儀真縣濱江田自
國初歴歲坍没計上中下八十六頃二十五畆
有竒應除免額課六百五十七兩有竒里民失
業流離委瑣至鬻妻孥以辧
國賦前鳳陽巡撫張公兩為䟽請戶部以全書既
定不便更張為辭至康熙四年清丈田畆儀真
縣丈增田一百餘頃以抵坍額尚多贏羡於是
里民復具牒力控謂缺額有抵上不虧
國課而下可拯沉菑計無便於此者而前令某某
猶且難之至八年知縣汪君時泰始慨然請於
府司府循故事覆核至再復具里民牒狀上訴
既允咨部矣遷延兩載仍庋閣不行迄我慕公
涖事伊始汪君具册籍申請如前公聞而惄然
傷之於時百姓濡毛焦髮恨不能斯須脫於焚
溺然而催科為急民命為緩實不敢必公之遽
為請豁而部議之遽從公請也乃未幾忽聞所
請已得
俞旨盡蠲田坍應輸糧若干兩以新增抵舊額里民
驚喜出于望外於是嘆天下事務在力行而已
踵因循之弊襲拘牽之說雖身秉化權而功德
不能及於一物漢人所云三公徒治簿書而無
惻怛豈弟之心誠痛之也今夫有田始有賦田
汨於江而欲督民輸課此
功令之所深斥而諸有司甘心虐民泄泄然以秦越
人相視者母亦謂司計者主贏而不主絀非鈎
考詳覈不能已於詰問於是文移往復吏更數
手時歴數載猶豫不决而害獨中於小民惟公
視民疾苦痛若切膚方縣牒甫上即白於巡撫
馬公列其事入告而部議以公之重卒無齟齬
議上即報可曾不數月而二十年之痗心疾首
隐忍負痛者一旦渙然以釋事之成敗遲速繫
乎人如此仁則生勇誠能格天其公之謂歟公
之造福德於吳人也非一事矣蘇松浮糧積困
日甚公頃者特疏未允
廟堂之意或姑俟異日安知乘間補牘不復轉圜於
俄頃乎此則兩郡百世之利而非僅一鄉一井
之食公福也已余特牽連及之以致吳人頌禱
之意云
蕪湖關碑記
聖天子御㝢三紀而邊寇削平中外清晏薄海以内
舟車駢沓幾於行萬里不持寸兵含生樂業之
象三代而後所僅見也而
聖心軫念民依既賜田租復拯商困屢下
詔旨飭關政以通商惠民猶恐司𣙜者耑遣諸散僚
未盡稱職廼輙
簡用内府近臣往督其事如蕪湖一關夙稱江左重
地康熙三十七年
上遴選在廷才望特命侍講學士郎公為監督而以
禮曺覺羅塞君佐之公與塞君感激知遇甫下
車即協心力釐革諸積弊越半載而遠近被德
頌聲溢于衢路三十八年夏四月
車駕南巡至江寧余忝與扈從見兩江商民上蕪關
治状具言監督臣&KR0757;履之潔政績之清近今罕覯
上深加褒異比公朝謁
行在遂
御書松風蘭露四字賜公盖隱然以潔清之義特示
優奬且將用蕪關風厲諸榷使也一時扈蹕諸
大臣咸頌
聖明知人善任而以公克稱任使為難余辱交于公
久退而詢公涖關之詳公遜謝不敏廼衆商民
之辭則有徵矣謂蕪邑城臨大江而關署適當
其衝賈舶銜尾雲集往往以風濤震蕩不測為
患惟公持大體滌煩苛絶濫征禁抑勒凡民間
日用所需與夫升斗尺寸所入例不應𣙜者悉
以與民而舟行阻滯之弊息至若黔蜀两粤江
楚之區楩楠杞梓豫章之材歴叢篁深谿蔽江
而下其取之也至勞而運之也至艱自司𣙜者
不察乃有丈量留難到瀂供億之累兼以疾風
斷䌫越關加罰之苦公臨關親閱無稽時無溢
費而且官稅未敷者為之權宜酌劑私負未償
者為之轉移勸輸所以培商本恤商害者無所
不至設以公之法懸之通都著為令甲豈獨一
時之利自今以往實百世頼之余聞之而不禁
愾然嘆也在昔周官以九職歛財賄而關市山
澤之賦居其二商之有稅昉自古昔初未為厲
民而或因稅以階之厲者非法之不善奉法者
過耳頃復仰奉
德音減除歲入贏羡之數則繼此為𣙜使者其辦賦
為益輕倘能循公已試之轍恪守焉而不變於
以通商惠民寧有既乎聞者皆曰請書之以勸
來者遂不辭而書為記
東臯記
朱子駿文將歸雲陽之東臯揖余言别曰東臯
距城東不一牛鳴地余偕伯兄肇基築室其間
奉吾母以娛老子盍為我記之余叩其勝延袤
凡十畆圍以高楓長槐環以曲阜依阜為池編
竹為徑循徑而入有石門門以内植卉數十本
長廊繞池分南北焉南四面皆水横欹石橋橋
畔有舫左植桂右植蘭蕙環池蒔荷置一亭俯
之額曰清娛北三面岡為城列柏如拱為古柏
堂堂側為攬勝閣憑閣而望則南浦諸勝隃對
几席由堂而左有阜高下偃仰勢若斷嶺嶺半
置片石亭由亭迤折而下叢篠翠隂仰不見日
最深處為萬竹軒面方池黛蓄膏淳窅窱澄映
池旁築危樓高數十尺以榆柳蔭之顔以木未
凡所為堂榭陂池不礱不斵非有世俗鏤繪綺
麗怪木詭石之供聊適吾意而已余聞而俯仰
太息因謂朱子曰三十年以來東南園林山水
之勝浸滛絶響矣舊家世族既獮薙於風凋木
謝之後而兵燹頻仍大獄數起即所稱薦紳華
膴與閭左稍自封殖者常岌岌乎懷抱蔓之憂
何暇及宴娛遊賞事耶比歲海烽寖熄而連營
重鎮参錯櫛比於西津北固之間地方大吏壹
意以清淨休養疲癃庶幾承平漸覩則異時園
林山水之勝亦以次修葺而東臯其權輿也矣
嗚呼廢興成毁相尋無已每見閥閱之家祖父
之遺書桮棬鮮能傳及三世而况區區土木竹
石乎西都士大夫名園相望而未幾廢為荆棘
平泉莊成愀然身後無窮之慮而後嗣不守卒
為達人所笑人世滄桑之感豈獨在兵革耶東
臯簡樸蕭散自然幽勝且其地僻處城東偏不
當車馬騷驛之衝肇基駿文兄弟友讓同修閒
居奉母之樂而不汲汲於仕進園樸而完地静
而䆳人穆而和是三者皆可久之道而朱子有
焉昔歐陽文忠公記海陵許氏南園盛稱其一
門孝悌化及鄉人而且屬望其子孫力行而不
怠吾於東臯亦云
張文貞集卷六
