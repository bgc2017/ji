張文貞集卷二
大學士張玉書撰
請復國學積分之法疏
題為請復積分之法以嚴考課以昭廣勵事竊惟
國家設立太學教育人材自三代以來未之有改
而士氣盛衰禮教興替往往有古今不相及之
嘆豈真人才不逮古人良由教導之法未詳激
勵之方未備故日就頽敝而不知所鼓勸也考
臣衙門舊制原有號舍一百七十餘間以栖止
諸生兼有日給廪餼令肄業其中以講習學行
而為之師長者亦得歲時漸摩各施其教此實
唐人限通一經宋人歴遷三舍之遺意今學舍
久荒廪餼未設值此錢糧匱乏時豈容再議興
復但考課之法有不得不申舉者見在各項監
生隸名六堂不下二千餘人然每以資斧艱難
道里遼遠或請假依親或游學他省以致季考
月課應試寥寥至新例援納又竟附本省州縣
身未登倫紀之堂目不覩辟雍之盛而裒然衣
頂側名國學於是從前六館諸生益復觀望效
尤甘自怠棄此時欲大加整頓則勢有所難行
若一任其曠弛又重負於職掌(臣)等再四思維
非復積分之法不可所謂積分者計月積累由
半分一分積至八分為合格其合格者恩拔貢
生改稱貢舉援納監生改稱監貢監貢又積滿
分數改稱貢舉並得送部從優試用與尋常監
滿咨部考授佐貳者不同
世祖章皇帝時舉行甚久至順治十七年因事例未開
到監人少暫行停止後科臣吳國龍嚴沆條奏
請復積分部議未經覆允竊念鼔勸士子振興
文教未有過於此法者人多固宜修復人少更
應舉行目前應試寥寥乃在監肄業者少非隸
名國學者少也若不懸優格以示勞來則諸生
無所鼔舞不設嚴課以定殿最則新進無所觀
摩至于考課之法遵照舊例兼試策論古文以
考驗其實學仍糊名公閱寧嚴毋濫是在(臣)等
與六堂諸臣共矢公慎以仰副
國家敷教之盛典也夫成均為首善之地教育乃
出治之原此法一行庶幾人才蔚起化澤覃敷
名器不致濫竽而學校益以增重矣(臣)等職掌
所關謬陳管見仰祈
皇上俯鑒勅部議覆施行
請行選拔疏
題為請行選拔以廣教育事宋儒朱熹有言古之
太學主於教人而因以取士是國學之設原欲
網羅天下英雋以備
國家異日之用非徒具文而已考國子監生舊有
四途曰舉監曰貢監曰官監曰例監舉監之法
本朝未行貢監一項有副榜入監者有歲貢生廷
試後入監讀書者合計不過一二百人至官廕
監生為數既少監期復淺入仕之念速嚮學之
念輕獨例監一途比年以來頗稱濟濟以彼數
千百人之中豈盡無英才異質然篤學潛修遠
大自命者亦僅百之一二餘皆竊胄監之虛名
為梯榮之捷徑非真有文章品行卓然可以名
世者也近因軍興繁費又有尅期進勦及捐鎗
運米等項名目愈多流品愈雜有年不滿數歲
目未識一丁者雖欲遵照監規嚴行考課勢實
不能(臣)等備員教鐸坐視因循寧不大曠厥職
上負
朝廷設官作人之至意乎竊思入監各途惟貢監
中選拔一項最為良法查順治八年十二年兩
經舉行康熙十年
皇上復俞臣衙門滿漢諸臣之請令直省學臣選取
生員文行兼優者起送赴監一時多士連茹可
謂極盛如壬子乙卯二科鄉試中式頗多其見
在(臣)衙門取充八旗教習者亦能約束諸生盡
心講肄成效既彰理宜續舉伏請
皇上勅下禮部詳察往例酌定成規每遇鄉試後令
直省學臣舉行一次或於廩膳生員内或于科
歲考優等生員内考取文學優長品行素著者
每學一人貢入國學如堪貢無人寧虛毋濫其
起送到監者臣等仍嚴加校試倘有文理荒疎
品行陋劣即照往例駁回本籍如此行之數年
將見六館諸生彬彬郁郁皆經明行修之士即
各項捐納者亦知觀感砥礪不肯以區區升斗
重自菲薄矣夫國學者鄉學之權輿也國學之
人才鄉學人才之標準也不收天下之人才於
國學則無以風示生徒敦崇教化選拔之法誠
為目前奬厲人才之計臣等忝厠成均敬攄一
得仰祈
皇上俯鑒勅部議覆施行
請開言路疏
題為請
飭部院大臣不時條奏職掌兼舉
召對之典以備採擇事臣伏覩
皇上軫念民生求言若渴此真堯舜禹湯懸鞀之盛
心也竊惟民生視乎吏治吏治統於部院大臣
任斯職者凡民生利害制度因革無時不宜留
心考究逐事敷陳原不待
詔下求言然後獻納如銓政某事宜更改某事宜復
舊某官稱職應擢用某官不稱職應罷黜錢糧
某項應節省某項應改折兵餉應作何核實撥
給應作何清查以至樞臣握兵馬之數某處冗
兵宜裁某處冗將宜省憲臣司風紀之總某省
督撫賢宜留某省督撫不肖宜劾推之别部各
有事宜倘諸臣不時悉心訪問確有見聞即據
實條奏我
皇上從諫如流定邀
採納如近日吏部議改寄憑都察院議停認工皆奉
俞旨矣諸臣但患所言不當何患言之難行若平時
瞻徇推諉必待奉
上諭而後循例條陳(臣)竊慮其晩也至于條陳事宜
其詳細委曲或有不能盡列于章奏者考前代
令主每有召見羣臣面詢得失之事我
世祖章皇帝亦嘗于萬幾清暇
虛懷召對不厭娓娓瀆聽臣望
皇上再舉此典或於
啟奏時隨事面質或不時
召對滿漢廷臣詢問職掌並各直省民生利病既有
以周知疾苦兼可覘在
廷諸臣果否實盡職掌留意民生庶臣工知所鼔
勵而治安可期矣
請核兵餉疏
題為請核給兵米豆實價以清冒支事竊(臣)見各
省過往及駐防官兵有别省協濟錢糧有本地
支銷錢糧報部米價每石作銀一兩二三錢不
等豆價每石作銀一兩四五錢不等此在米豆
價貴時則然近年臣鄉江南米豆時價極多不
過一兩聞浙省楚省亦然而各省支銷錢糧多
至一兩以外計每石浮用三四錢不等縱内部
屢駁核減而藩司轉詳督撫督撫轉咨内部仍
不改其原報數目也夫該督撫藩司明知該地
方米豆價賤決無照報部價多給與兵之理此
每石所餘三四錢之銀不過節扣使費上下分
肥當此兵餉浩繁之日曾無一實心為
國之臣清核給兵徒恣中飽殊可痛也(臣)請
勅下戶部詳查各省每年奏銷兵餉錢糧冊米每石
作銀幾何豆每石作銀幾何而兵丁所得米豆
實數幾何便知此中浮冒侵漁弊竇矣自今以
後合無請
勅下該督撫每歲撥給兵餉務一一核實註冊報部
如有虚冒以少作多聽科道官摘參庶幾餉無
漏巵而兵得宿飽矣如果臣言可採伏乞
勅部酌議施行
請杜設法名色疏
題為請
飭部臣永杜設法名色以清濫征之源以蘇民生事
方今民窮財盡多因有司私𣲖在
廷諸臣人人能言之而有司敢行私𣲖無所顧忌
者每借口督撫之憲檄與内部之咨文蓋每年
正供賦額各有抵銷遇有别項費用部臣輒請
勅該督撫酌量設法不得動用正項錢糧在部臣之
意原以各省事難遥度須本地方官從長商𣙜
庶無貽累小民法非不善但百姓除正供糧税
外别無餘物可以設法名為設法實則加𣲖而
巳夫額外因事量增原應一時不得巳之用獨
是部文一下貪婪官吏借端侵漁本應設處者
十之一而私𣲖者已及十之五百姓但見奉部
文轉行不敢復向有司問多寡之數而有司之
申詳督撫督撫之轉報内部者與科歛小民之
額多不相符百姓不得知内部亦不得知也取
敲骨吸髓之金錢填官吏無窮之谿壑豈不重
可惜哉(臣)請
勅下部臣凡遇正項外一切别項費用應作何那辦
者須酌量妥確行文該督撫遵照奉行仍請
勅該督撫嚴飭州縣有司不得事外借端科𣲖庶幾
各省貪吏朘削之害可以少止矣
請編次樂律算數書疏
題為
聖學洞理數之原
宸訓發精微之藴恭請
御製成編垂示永久事康熙三十一年正月初四日
仰蒙
聖恩以歲首機務餘暇欲以理數樂律之學牖誨諸
臣
特召(臣)等至
乾清門環侍
御座之側
皇上檢閱性理披圖指示因而究論算數綜考律吕
辨徑一圍三之非窮隔八相生之實俾臣等見
所未見聞所未聞退而相顧驚喜深媿從前學
識淺陋錮守陳言而不自知其迷惑也夫徑一
圍三之說前人以粗疎約略未經密算之法筆
之于書後人習而不察遂亦以其說為是膠守
而不知辨
皇上取方圓諸圖參互試之乃知每徑一尺圍當三
尺一寸四分一釐有竒若止於圍三則竒零不
盡之數無所歸著每徑一尺即差一寸四分有
竒尋丈以上其差彌甚
聖諭謂徑一圍三止可算六角而不可算圍圓誠不
易之至理也事最明顯具在目前而律吕新書
諸說未究及此所以徒為空言而未嘗求驗諸
實用固無往而不見其訛舛耳至于十二律隔
八相生宋儒載其圖具其說而其自然之理與
所以然之故未有能實指之者
皇上命樂工以篴和瑟審其聲音七音高下次第相
生至第八聲復還其始所謂隔八相生之法其
本原實在乎是從來論樂者皆未之及蓋千古
未發之祕自我
皇上今日發之非
聖心神悟本于天授何由得此
皇上又諭從來尺制不同十二律之長短以尺定管
不足為據必當以天地度數為主大哉
聖言中和位育之理悉具于中矣夫萬物之用皆起
於數律度量衡悉從此出而數不離於理不能
窮不易之理必不能究不易之數惟我
皇上以天縱之資極格物之學凡立一法定一制務
期試諸實用見之明效然後斷然無疑以此法
而測晷景辨分杪計歲差驗交食量度高深審
定音律隨所施用無不脗合蓋至理得而至數
畢符所謂近之不遺于日用而推之直可通于
造化者也顧樂律算數之學失傳已久承譌襲
舛莫摘其非奥義微機莫探其藴在(臣)等躬聆
訓誨猶且一時省悟而覆算迷蒙中外臣民何由共
喻(臣)等仰祈
皇上特賜裁定編次成書頒示四方共相講習正歴
來積算之差訛垂萬世和聲之善法學術政事
均有禆益臣民幸甚後世幸甚
喀爾喀内附請上
尊號疏
題為
皇仁被于殊域
聖武訖于遐陬允應
誕膺尊號以愜敷天忭悃事欽惟
皇上量同天地明並日月舉中外之大人民之衆咸
欲予以生全登諸衽席雖在荒裔不忍遐遺所
以梗化弗率則臨之以兵威嚮義來朝則綏之
以恩澤蓋自五帝所未臣三王所未服罔不重
譯頓顙奉表諭誠此皆我
皇上睿斷神謀深仁盛德之所致也惟喀爾喀曩在
蒙古素稱不馴當
太祖
太宗
世祖皇帝時屢勤征伐順逆靡常雖貢獻之使不絶于
道而伊汗等恃有七旗部族人民數十萬衆未
嘗躬修臣節今仰戴
天威感懷
聖德咸傾心臣服願列屬藩
皇上又念喀爾喀素無統紀罔知禮法其間安輯機
宜賞罰次第非
車駕親臨裁決不能盡善於是
六龍時邁刻期會同喀爾喀土謝圖汗扎薩克圖汗
之弟及車陳汗率諸濟農諾顔並台吉等皆伏
地迎謁會朝如儀
皇上察其誠懇錫宴頒賚極其優渥爰為編立旗分
與我四十九旗等惟土謝圖汗車陳汗名目暫
令如舊餘則或易王爵或畀貝勒貝子公台吉
各銜量功授秩各有差等其他悉詔所司分别
區處禮成又特降
諭旨重申訓誡明示以守法謹度則福及子孫悖道
恣行則身罹禁網既恤其困窮復謀其生計既
使之樂育復令其保終興滅繼絶懷柔遠人之
道至斯極矣臣等幸際昌期欣逢盛事竊惟數
十年憑陵之衆戴德歸心數十萬新附之人歡
呼匝地仁莫尚焉威莫加焉赫聲濯靈洋溢邊
徼普天率土罔敢不臣千萬年太平基業自兹
永奠歴稽前史古帝王功德未有如我
皇上之隆盛者也用是昭告
九廟可仰慰
列聖在天之靈宣布多方可衆識異域來王之義我
皇上神聖文武嫓美勲華中外歡忻揄揚莫殫允宜
誕膺尊號式昭鉅典丕洽輿情並請將喀爾喀臣服
本末編入方略垂示萬禩臣等不勝慶忭顒望
之至其應行典禮伏乞
勅下該部察例施行
再上
尊號疏
題為
聖主應崇顯號輿情顒望至殷謹冒昧瀆陳懇祈鑒
允事欽惟
皇上聖德神功光被四表深仁厚澤咸和萬民考之
史冊所載歴代賢君哲后之懿軌總未有比隆
於今日者(臣)等欣逢
堯舜之主公請崇上
尊號以垂示來兹顧屢次奏陳未蒙
俞允(臣)等踧踖無已比日以來三復前所奉
諭旨仰見
皇上宵旰勤勞惟以民生休戚為念遠爾安静為本
舉凡慶雲景星諸瑞無關于黔黎者總無關于
聖心而且以取一時之虚名為
聖心所不悦大哉聖人之言非識超今古道徹天人
不能明訓及此即此
諭旨敷行固已遠駕歴代帝王之上足以流光萬禩
矣伏念(臣)等請上
尊稱正欲敷揚四十餘年之實心實政絶非僅以虚
名頌美君父此不獨在廷諸臣及輦轂士民之
諄請實中外臣民之公願亦天下萬世之公言
也從來有非常之大德者宜膺非常之顯號
祖宗之朝具有故事
皇上纘承
前烈允行盛典式愜輿情向年臣等曾以虞書之稱帝
堯者擬進
尊號為聖神文武大德廣運皇帝今再四尋繹惟此
二語形容與天合撰之德庶幾允協伏祈
皇上曲從衆請特賜舉行廷臣幸甚天下臣民幸甚
請停止本年秋審疏
題為請
旨事切惟
皇上至德弘慈同符天地每歲
特遣大臣會同法司清理刑獄赦過宥罪曲賜矜全
以故犴狴之中絶無冤抑頃復
恩綸大霈仁澤旁敷凡有稍可寬貸之門無不予以
格外更生之路誠自古帝王未有之盛事也自
頒
赦以後現在監禁者俱十惡等重犯合計内外為數
無多此皆我
皇上睿慮哀矜再三欽恤求其生而不得故置之囹
圄以待秋審然當普天被澤之時而獨此身繫
法網者不能邀
鴻恩於
堯舜之世情實堪憫伏祈
特賜諭旨將本年内外秋審暫行停止俟明年照例
舉行使已赦者既霑浩蕩之仁在獄者亦得延
旦夕之命則恩法兩全天人胥悦恭候
命下之日通行直隸各省遵行
請修平定朔漠方略疏
題為
天威震乎遐荒
聖武超乎前代請宣付史臣纂輯以昭偉績事竊惟
我
皇上膺圖御宇咸五登三
文德覃敷湛恩汪濊聲教所訖萬國來同幅員倍於
前朝勲業隆于上古
如天覆育罔不率俾
廟算折衝崇績懋昭固巳紹兩階干羽之化誰復有
自外于生成以干
天討者而乃有噶爾丹冥頑自棄致
皇上赫然震怒
親董六師虎旅宣威
龍韜制勝摧枯拉朽電捲星馳蓋自出蹕以迄回
鑾跋涉數千里往還三閱月而大功底定
天心顯應百物效靈凱捷之日萬姓歡呼童叟頂祝
自古以來未有震叠神速
功德隆盛如今日者也臣等考之前史每有征討不
過命將出師閫外成功初未嘗稟受方略然猶
推原主德勒石銘勲傳之汗青昭示來許況今者
皇上以萬乘之尊掃清漠北刻期翦滅立致蕩平偉
伐無前振古罕覯(臣)請宣付史館將
皇上躬擐甲胄直搗賊巢噶爾丹仰怖
天威立時殄滅以至撫慰士卒鼔勵將帥種種恩威
并
聖駕經過之地凡道里之遠近險易以及塞外風雲
草木之情形條分縷析瞭如指掌庶知天山瀚
海皆得仰
日月之光華而控制遐方愈以服樽俎之勝算矣至
于用兵方略悉出
宸衷尤宜詳示史臣令其紀述布之中外傳之無窮
使天下後世咸知
皇上之文武聖神為從古帝王所未有(臣)等遭逢
景運歌咏隆平亦為從古臣子所不易得之盛事也
伏祈
睿鑒施行
張文貞集卷二
