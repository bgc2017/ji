洞麓堂集卷八
明尹臺撰
五言排律
送龍良卿使淮藩十四韻
詔使辭天闕僊槎渺漢津炎風吹驛路赤日轉軺輪藩
冑尊賢禮天王展懿親元儀開墄陛恤制降絲綸駟馬
中朝節輶軒上國賓題橋誇昔柱聘席感前珍樹引江
帆色花迎綵服春紅顔歸錦晝白髮倚門晨曉夢占魚
笋秋思入鱠蓴驅馳千里道忠孝百年身憐我迹兹滯
因君淚滿巾瞻雲亭屺岵步月感參辰每嘆朋儔隔徒
懷原隰詢若行逢桂樹願遲晩攀人
送李司成之留雍十二韻
帝宅金陵峙儒垣璧水開川遺秦鑿迹山隱晉臨臺槎
漢通南斗文星出上台陽城真士範李白信僊才日月
鰲宫麗風雲虎觀迴譽髦歸德造狂簡藉成裁六義經
幃展三長史局推論恩終楮薛侍從陋鄒枚赤紱臯比
擁丹心衮職陪金鏞登筍簴玉馭待龍媒時序玄駒變
江湖白雁來愁心牽餞引惆悵對深杯
送歐經歴赴紹興幕十韻
會稽天下郡彊服夏王開海望通秦道山形引越臺霞
峯天姥峻霧澗若耶迴地訝屏分合人疑鏡往來雲沙
張吏幕花鳥傍仙杯麗域東南擅英僚俊乂陪名車應
選御巨室合掄材岸鷁微風柳江蝉細雨槐愁心牽畏
簡夢思引循陔若暇登官閣無忘何遜梅
德州李主政濯纓亭集
使君堂左側一徑轉幽森地阻青林僻亭開碧水深薄
遺投綬意因寄濯纓心邃廨稀人入名園得獨尋官閒
從岸幘客至罷鳴琴偶訪諧沾席交歡展盍簪雲霞流
晩憩蟲鳥助秋吟水盡蒹葭色風疎柿栗隂煙霜行色
變時序旅愁侵短劍晶熒氣哀絲幻𦕈音淹留成劇坐
感慨搤雄襟憤世思長往懷賢惜所欽有才誰逮古無
力豈忘今去矣吾焉適懷哉此滯淫
毛進士使邊得省十二韻
勍敵窺三輔元戎練五兵紆籌勞聖主獻畫滿神京鳥
旆黃雲合魚書白日征三秦憂轉餉六郡募横行賈誼
單于組終軍關吏纓時危矜戰績世難耻儒名捧檄毛
生志揚舲祖逖情未辭邛邑馭敢問朔方旌夢遠蛟龍
澤愁深驃騎營空憐新竹筍徒泣舊庭荆(時毛有兄之喪思母益至)
(故求是行)入里梧飄井歸朝柳媚城葵心知抱赤好向太陽
傾
送潘生東田赴南昌因訊水洲諸公
憐君豪俊士白首弊儒冠旅食燕京市長歌行路難
一氊仍獨抱雙劍向誰看漫拭芙蓉匣還吟苜蓿盤匡
詩頥自解董賦志堪歎薄宦元饒隱微名不累官西山
長戶牖南浦任波瀾若過逢梅尉為余訊勉飡
送林明府謫官金陵
長安木葉下匹馬問何之去逐南鴻迅行將北燕隨風
沙從弋繳歲月任軒楣毛羽寕論鎩縧籠固可辭滄
洲吾道得舊國宦游宜六代豪華蹟三山縹緲思别憐
歌玉樹贈欲把瑶枝童穉情親日江湖歲晩時相逢聊
此地後會定何期若見羊何侣新篇慰我知
送文學趙先生歸致蘭谿八韻
湛湛瀫江水東馳嚴瀨長昔賢遺遯迹故里有輝光世
遠人文振風高道術揚前元諸子奮今代數公昌有美
師模抗翻然士幟張衆方觀作止我獨辨行藏豹息元
依霧鶖饑秪慕梁送君禾浦上何異别山陽
江太孺人壽詩
二月花欲然鶯聲上苑傳暖萱初媚日慈竹已含煙門
集仙人履堂陳壽母筵珠翹娛景麗綵服戲春鮮宅住
雲霄裏尊開日月邊招邀青鳥馭玩誦赤鸞牋籙受華
存秘教成孟博賢駐齡垂八十累行載三千漢史東征
賦魯詩閟頌篇古來隂化助遺述重彤編
送陳給事赴守衛輝十韻
送君淇上去我思積如何五馬郊原别三年諫疏多吳
干纏斗氣魏闕阻關河目斷天山箭心懸渤嶠波指庭
軒后草揮日魯陽戈往事嗟難問新詩行自哦一麾兹
出守八使昨催科宿賦誅曾免疲甿病孰摩魯公流昔
頌廉范聽今歌逖矣吾焉訊尺書遲雁羅
送大司寇笠翁先生赴召北上十四韻
紫匭傳新命彤軺發舊京三垣卿月麗五夜法星明鼎
業光儒術彝功闡帝紘禎符占貫索泰緯應階衡祖席
郊關展離絃渭唱并懷賢憐漢珮惜别詠河纓亭晩吳
天豁江秋蜀漲平掛帆雲出浦倚棹月臨城淮樹行相
引徐山若處横鱸蓴鄉思劇鴻雪旅情驚白闥懸珂影
朱扉聽履聲祥刑欽吕德淑問想臯名歲晏松筠勁霜
寒葭菼鳴何時尺牋墮一誦慰平生
七言律
元潭觀追憶舊遊作
雪浪閣前草樹春十年重過一沾襟到來剡曲迷新棹
老去延平失舊津歲月豈應塵裏度烟霞自向夢中親追
思未待山陽笛祗對清江已愴神
答張主政鏜贈别之作
乞歸忻荷帝綸頒作賦何須效子山耕隴自看新犢長
釣船時引舊鷗還惠莊談辨六經外臧榖功名一笑間
老矣無心問誰是曳藜聊共片雲閒
寄贈建寕劉丞余嘗過其家
十年不采衡陽杜千里知哦建曲松閩雨幾沾金騕褭
岳雲長護玉芙蓉交游向識茅容異語笑何時程本逢
四十年來湘水别高樓曾復卧元龍
壽郭平翁八十詩
藉甚先朝獻納臣一麾江海謝熊輪論交憶侍彤扉入
論道慚違黃髮詢八十就言歸耉俊三千曳履盛儒紳
應吟抑訓當盤几衛武方箴欲耄身
壽三塘老人
老築林間半畆廬三塘雲物在巾裾向人且試岐俞術
醫國應存素難書肘後丹經聊自檢山中瑶草正紛如
何當啟我長生訣拂袖閬風戲紫虛
題宗室瀑泉
西山千尺之洑流注作瀑泉散九秋萬古煙霄飛玉練
一天星斗綴珠旒東平善以涓涔積河間經兼渾灝求
掬勺清淪堪自濯底須雁蕩玩靈湫
寄謝豫章諸士友
歲月虚慚老斵輪江湖聊復寄垂綸久甘樗散蔵幽跡
忽拜瑶華感故人隋珠幸向驪淵得燕石空兼魚目陳
稷下雕龍誰似者南洲風義薄高旻
七十自壽
抱柝夷門齒謬同誰堪黃髮應非熊朝廷俊宅充多士
社稷匡扶倚數公散木自甘丘壑卧非材豈任棟樑崇
能詞吉甫叨承系願誦中興二難功
和答大宗伯董用均
平生秘迹華隂求苦憶昔年張益州舊省愧同何劭入
扁舟忻共李膺留松陵月上青菰晩苕水波翻紫稻秋
他日相思期結社休文傳有故時丘
舟中别用均學士有懷
南省幾傷道阻長西清一别秪相望何期苕水朱絃思
併入松陵白雪章千里神交勞遠憶十年儤直感同行
故情杯酒應難述此日懷君意可忘
瀧江别一崖奉常陽谿侍御一首
不見舊交今十年相思瀧水隔長烟奉常節引金輿側
御史書持玉几邊老去談經匡鼎廢别來辭疾杜冠捐
飛騰宦達成何事笑折晴花舞醉筵
宿陳氏學易堂作
一入瀧溪坐此堂儼然塵意濯滄浪無言自識先天畫
有夢渾遊太古鄉澤豹文章成霧蔚神龍變化蟄淵蔵
虚簾長下同嚴肆隱几應知異坐忘
次答文江曾中丞枉訊二首
老向中林習掩扉荒村車馬過從稀偶乘剡水扁舟興
來玩舂陵朗月輝幾日春風雙榻對千山暮雨一帆歸
新章更枉場駒問始幸滄洲蚤拂衣
其二
九折摧車憶蜀門每因叱馭笑王尊秪隨白鳥忘争席
敢擬青牛學著言勇退乞身元不易傾危視舌亦何存
也知衣白終堪相肯向羊裘卧釣綸(時中丞以憸壬相傾乞去故中及之)
秋日同諸講友會社堂遂游梅田洞有作
錦林寒葉灑新裘石戸高開少皥秋遇過稷亭談白馬
貪依函谷駐青牛中天秘室仙人隱異代真符使者求
老幸歌游長此地不知塵世隔丹丘
留餘堂詩
留餘堂在碧川潯綺構高開紫桂林一自煙霞辭鳳隱
幾驚風雨動龍吟竇公教擅庭賢盛荀氏家承世德深
共羡石涓遺嗣矩猶傳宋語作心箴
芝林詩
毘山秀挺芝煌煌千林氣吐雲霧蒼綺皓出安鴻鵠計
商巖長詠鳳鳥章金莖夜漬三危潤玉菌朝含五曜光
不用仙經篆圖牒硎山霅水紛流祥
丙子元日述懷
糟粕從誰問斵輪支離七十又逢春生逢四聖休明世
仕列三朝禮樂臣老向星辰忘聽履病將舟楫寄垂綸
子房本乏神仙骨白髮能抛烏角巾
忠愛堂詩(有序)
御史大夫楊休公之孫小洞慶雨余里婣中之踔達
好義人也往其從子余館甥幼學不幸夫婦繼殞遺
孤幼子女凡五人産籍靡稽㩁無任其事者君殚心
經紀不稍懈既葬其夫婦乃嫁女之長者其幼亦獲
所托焉三子余撫其二幼君取長子教養之産皆分
畀諸故僮掌治又以揚休公所創忠愛之堂歲久漸
傾圮乃鳩工庀材葺曩敝一新之余閱世所稱伉慨
知義士衆矣乃如君篤實無矯襲殆什伯不一二見
者故因堂成作七言四韻詩一首識厥美殆匪直以
堂故云
御史大夫之故堂飛甍傑閣森層岡春深燕雀紛成鷇
歲久雲霞仍倬章有美聞孫承奕澤思恢哲祖振華光
新懸麗扁昭前學我詠斯干頌世昌
西苑春晴(閣試)
暖氣先浮太液舟晴光漸度上陽樓蠶宫雨霽桑猶穉
榖社煙和草乍柔地静雲霞依御宿春深魚鳥遲宸游
豳歌逸訓傳豐鎬麗日長瞻聖藻流
五日侍宴龍舟應制(閣試)
綵仗葳蕤交帝苑翠華縹緲拂仙臺芳辰簫鼓中流競
元嶠風煙竟日廻好鳥過林迎步輦新花隔水照行杯
叨從燕鎬觀宸豫不向横汾羡漢才
中秋對月(閣試)
四海秋期逢此夕九霄月色對長安堪憐委地金波動
未厭沾衣玉露寒兔影纔生雲母帳蟾輝忽爛水晶盤
懸知永夜關山外鼓角風凄萬幕看
送蒼梧令
五嶺風煙接九疑蒼梧形勢控南陲一尊此送絃歌宰
萬里誰馴鸞鵠姿象郡久艱秦篚貢交州猶動漢旌旗
丈夫才力須兼濟作吏尋常詎汝期
送史簿調陽江
三年嶺縣琴書僻萬里炎荒劍舄孤沙草乍辭彭蠡鴈
江花又送海陵鳬隂隂古霧迷銅柱炯炯寒冰映玉壺
鵝水于今歌節操看君高義過文儒
奉和朱翁老師病懷三首
久吟碧草思門徑况對黃昏媚省曹入夜星文迴黼閣
經秋雲物戀宫袍持衡合兆三階正倚杖那思五岳高
但使松喬延服食可容稷契訪蓬蒿
其二
憶昨鳴鞭趨曉仗側看曳珮領仙曹龍墀乍駐尚書履
鳳閣旋紆學士袍地接勾陳珠斗近天臨太乙綵雲高
懸知數視明光草不效元廬閉碧蒿
其三
長擬絲綸承帝制詎論詞賦冠儒曹神鰲鱗甲輝宫觀
織女機杼絢錦袍歲月幸依經幄静雲霄倍望講筵高
成蹊漫愧隨桃李塞逕從誰薙莽蒿
秋懷
薊野秋交朔氣深漁陽上谷莽蕭森河關迥帶煙塵色
海甸渾迷風雨隂天遠芙蓉難獨采露寒蘭芷莫先侵
腐儒素食慙何補草閣荆扉日夜心
丁酉冬十月雪
可道去年雪太遲今年孟月雪絲絲含風窕裊紛成態
向日輕盈密弄姿田畯好占宜麥兆邊人莫動采薇思
平南凱奏應今至破蔡功成是爾時
臘一日雪
臘月一日寒色異同雲四霈雪紛侵咆林豺虎驕應減
入地螟蝗定幾深白日八埏渾一象玄冰九澤沍成隂
故山梅柳垂垂發折贈誰遺寄遠心
送彭廷化歸雲陽
三月柳花飛禁城楚南遊子别燕京江湖氣暖魚龍動
郊澤春多雲霧生五岳竒探虚夙志三湘長望渺孤程
因君浩思横天末安得吾帆並汝征(時余有行忽中阻)
送符太僕遷韶州太守
武水韶山昔政傳中朝人士幾君賢花間此佩雙魚出
嶺外仍迎五馬還漫憶金珂趨曉竝長看玉劍倚秋懸
召棠莱竹占今盛念别無忘寄遠篇(符蓋先倅韶兹再出故云)
送高安吳太史侍母南歸
蓬省僊僚别禁廬新秋綵服傍慈輿晴風白渚遥浮鷁
細雨黃河欲上魚雲引太行千里迅天懸鉅野一帆虚
憐余四易長安暑枕扇無因慰倚閭
壽姚封君七十
仲節懸桑陽始達省郎斑服計趨庭藤衣老卧江門雪
蘂笈閒開笠澤星遲暮看山勞柱杖逡巡閉戶了僊經
人間七十古稱少况睹儀鴻在九冥
送方鴈里理淮獄
淮海風煙漢節馳僊郎遥出白雲司江湖漫憶同舟日
花鳥還憐竝轡時孺子橋荒無舊石王孫草綠有新祠
英雄事業誰長在訪古知懸百代思
己亥出京
蓬萊宫觀九天開鰲禁星辰接上台豈有文章承帝制
漫令姓字列僊臺詞垣忝數追趨後御幄慚叨品校來
暫出京門堪涕淚致身元乏廣川才
題崔閫帥竹泉卷
將軍作鎮古滁陽林壑遥分豹節光僻愛石泉鳴絶巘
側開茅屋倚疎篁千峰雨送寒流急一逕雲低暮色蒼
莫笑祭遵不好武時平無事借鷹揚
别少山水部至吕梁宿酣始解因憶軒中山石有
寄
豪吟别爾看花築醉裏渾忘下瀨船片雨忽聽河岸側
數峯猶憶石梁前誤疑五老虚江霧却問三神失海煙
相望彭城成阻絶令余長興獨翻然
御史大夫周公旱雩得雨詩示答二首
數月江帆一雨無黃沙颯岸野田枯方春衆盜愁兼劇
比郡三農困得蘇敢愛玄牲將奠瘞即防白屋轉流逋
時霖果應南郊雩一夜雲雷土盡酥
其二
督府上卿天下無淮陽出鎮憐彫枯憂時隱念懸魚釜
計國深思入㸑蘇民有長謠歌惠恤吏無横索及窮逋
霏微更愜千人望霑沃真成九地酥
嚴先生祠堂
江閣斜隂倒碧流釣臺崛立水雲幽圖中物色今誰肖
帝側星文不可求往矣功名成鄧寇時哉心迹合巢由
南陽舊識狂奴態底事猶持諫議留
衢州大雨漲作
首夏三衢諸漲發西安縣前江可憐亂流湧樹忽失岸
高浪捲花時近船大地且憂及昏墊巨川欲濟那洄沿
便應即此乘虛筏徑訪羣仙赤嶠邊
龜山
弋陽龜山天下無丹梯紫閣含雲孤羣峰冉冉紛合沓
一水盈盈中迴紆五色金芝秘阡術九文玉笈函經圖
安得遂挾飛僊侣高尋石鼎凌神區(山有紫芝石鼎二峯)
湖上
岸曲風煙霽短槎水樓雲日麗清沙雨殘乍裊新抽竹
春過猶存未落花黑髮何人能解綬青山是處足為家
獨憐無事漁竿侣長卧滄波弄晩霞
長沙賈太傅祠
太傅祠堂何處開長沙舊宅半荒苔隐思自託三閭弔
痛哭誰知七國哀絳灌在亭能得士古今當路少憐才
請看漢帝何如主宣室仍虚前席回
東湖草堂
我愛東湖湖上居竒山合沓在門除逕開蔣詡僻還似
宅效王維勝亦如渚曲秋風羣澤雁槎頭春雨聚湘魚
捲簾終日琴書裏天色雲光相映虚
荆州秋夜
卧病荆南傷客心井梧埤竹助蕭森開窗忽見昏星變
隱几遥悲序火沉南憶佳人香霧遠北招仙侣綵雲深
萱花棣萼秋虚映吟倚孤亭思不禁
七月二十七日恭謁顯陵有述
象闕高開古郢州天垂翼軫照南陬羣山迥引嵩邙勢
衆水遥交漢沔流樹裏雲霞飛綵仗忩中日月閟玄旒
小臣百拜遺弓遠悵望橋山松栢秋
至郢同鄉三臬使集宴因贈
名藩臬使三賢並藉甚吾邦昔見稀獨夜繁燈張館讌
清秋凉霧拂僊幃文昌象緯通南斗執法星芒切太微
持軸願看公等入早令皇治邁垂衣
漢壽亭侯祠
氣結旌旗慘不舒將軍遺恨此荒墟三分割據功誰併
百戰河山勣已虚義報曹公辭魏得心輕陸豎計吳疎
至今剟劍留危石勁雨凌風立自如
舟晴
晩日斜光淡自舒三湘秋色映船虚天開衆岫晴依幔
浪裊孤雲影在書得食空憐陽渚鴈藏身欲釣洞庭魚
迴帆側指朱陵近絶壁長林擬坐予
岳陽樓觀洞庭湖作
萬水東奔江漢迴無邊秋色洞庭開蕩胸雲霧晴兼吐
得意帆檣晩並來望闕長懸公子思登樓誰是仲宣才
茅茨漂泊魚龍窟滿目蒼葭楚澤哀
雨宴岳樓觀洞庭湖復述
危檻高憑萬里風湖天飛雨映冥濛二儀漭蕩長波外
七澤迴游元氣中綺宴疑張龍女宅瑶絃似聽帝妃宫
酒闌忽見君山出髣髴僊鬟嚲太空
累石
累石南紆一逕微羣山迴合突成圍渚雲淰淰初凝旆
江雨冥冥忽在衣喚侣漁舟仍獨泛趁人沙鳥故高飛
平生疎豁真成性散髮惟便舊釣磯
涉汨羅水作
路遶忠祠嘆式微草深昏國怨萋菲江流似戀夫君至
山木疑懷公子歸漁父真能辭濁世滄浪還可濯塵衣
秪憐一曲清湘水不向西周抱渭磯
水寺
萬里秋風吹客衣江天晩色静霏微白雲水寺蝉孤噪
黃葉山房鵲亂飛奉使經年勞館餼辭家每夜夢庭闈
燕中始出花猶凍楊柳今疎客未歸
資陽潭石磯特竒怪艮齋趙使君招宴即席二首
獨柱支撑何大竒資潭迴抱迥逶迤林懸石閣飛梁裊
逕折峯亭曲棧垂四海登游無此地百年談笑幾今時
不妨扶醉留歌舞併接凉蟾倒玉巵
其二
百丈孤磯聳碧濤熊幡鳥旆此招邀巖傾訝俯黿鼉窟
石出疑横烏鵲橋坐久玉繩當戸落酒殘銀漢向杯搖
欲因霞島辭朱紱長挾飛僊倚鳳簫
中秋雲根亭次艮齋使君
此夜中秋人共憐况邀巖洞酒杯前樓臺近映千家月
河漢遥開萬里天玉署相看逢舊侣瑶臺何用問羣仙已
拚爛醉酬清賞不惜虚槎掛斗邊(艮齋舊館友也)
法象巖
法象竒巖霾古雲平岡峭石突繽紛林含赤島三花影
洞列丹樞七曜文錦瑟玉笙聞縹緲金芝瑶草閟氤氲
欲尋世外真僊侣暫狎山中麋鹿羣
出法象道林赴周都閫宴集
霧裊隂蘿錦嶂開石門秋色淨僊臺不辭關尹青牛訪
遥跨將軍白馬來豪對綺筵探寳鋏醉邀羅袖欵金杯
酒闌更秉中林炬為草新題刻紫苔
觀法象諸巖下眺平麓得石丘隱叢莽中竒甚因
命僕夫除穢同周帥取酒酹山神署其名曰岝㟧
丘移席再宴
岝㟧一丘七洞連崛竒千古霾雲煙旋驅厮隸斸荒蔓
即為將軍排好筵突兀諸峯雲際出扶疎衆樹席中穿
畫圖焉得王丞手勝事長令百代傳
衡州鴈峯寺宴集
衡陽七十二峯開鴈入南天向此迴吳楚山盤朱鳥出
蒸湘水蹴白龍來僧車自演曇花宇佛座長尊法樹臺
五岳尚牽婚嫁在暫將豪興託深杯
上封寺
路轉千峯石棧危上封雲閣半空披乍看西日虚巖落
忽見羣星大壑垂海霧四時流戸牖天風中夜振&KR1242;帷
匡牀暫傍銀河宿明發顛崖訪禹碑
方廣寺
衡岳峯隂方廣寺幽林危刹傍天臺水如銀葉烟中落
山作瑶蓮石上開深夜星河朱栱宿高秋雲霧黑潭來
欲辭簮紱墮猿鶴留記老僧待客迴
曉望石廪峯欲登不果作
蓮花峯影動参差石廪天梯裊霧危坐惜隂崖蒼蘚滑
吟看峭壁紫羅垂谷聲晝吼蜚廉窟雲氣秋翻霹靂池
安得身輕凌絶頂卧承懸露咽僊芝(峯有雷池風洞二竒景)
浙藩紫薇堂燕集
省署深堂坐竹虚灑然秋雨集交疏凉隨舞葉林中墮
暑向歌筵盞底除宋苑樓臺空昔盛元寮人物豈今如
歡娛况屬豪華地合遣羣公色笑舒(浙藩司蓋宋中書省元改行臺)
紫薇堂山石燕峯岳伯索題
突兀三峯省後開背林幽閣轉孤臺却疑華室中天隱
翻訝秦梁跨海來谷黑得無霾虎豹崖敧莫遣掛風雷
虚忩竟日珠簾捲咫尺秋雲萬里迴
入雲隱諸山作
地入南高峰益峻削成無數青芙蓉盈盈一水銀河繞
杳杳諸天金界通采藥真人不可問持花聖女應難逢
廣輪法相俱塵土淨境攀躋聊扣鐘
秦宫保封丘祠次王侍御二首
臨陴力掎垂圍邑破賊功輝畫像祠庭草潤含春雨細
階棠隂轉夕陽遲閭閻自此安周甸父老誰忘覩漢儀
二十年前旗幟色傷心空有野人知
其二
風捲長河水作潮尚思虎䩨颯金鑣艱危不假夷門節
汴洛真瞻馬柱標張相功名稱益久韓侯惠愛頌邳遥
(張相詠知益韓侯稜鎮邳皆有生祠)觀風賴有巡方使為采覃懷白屋謠
寄龍良卿補黃門給事
右順門西舊禁扉先朝元鎖侍臣闈地隣密勿通賢諫
天切絲綸出帝畿短草知酬軒后陛何人思補仲山衣
雲霄看爾竒毛逸搏擊功能豈晩違
寄西昌陳子虚入制閣
制閣絲綸召典裁唐臣舊羡子昂才文章已入黃麻選
讐校應兼縹軸開澤豹藏身聊霧雨神龍何地不雲雷
憐余尚滯周南迹倚劍思君日幾迴
濟上坐淺齋中丞半隱園二首
濟上風煙接九河中丞勲業此方多不愁浚鑿勞軒橇
長恐才賢負罻羅白日林中瞻仗鉞青霄花下憶鳴珂
即知詔掌中臺近定許時從禁掖過
其二
小結新亭半隱名林園終日抱虚清臺中吏散鳥争聚
花外人稀鶴不驚細水自生秋雨後片霞恰映晩池明
桃源古朴還相似不羡平泉卉石并
舟病逢聖壽節有感
憶昨兹辰供奉班五更華蓋侍龍顔朝衣步共爐烟轉
舞珮聲隨扇影還柳底鳴鑾迴御輦花邊貢馬簇天閑
只今卧病湮河曲夢遶鵷行霄漢間
感事二首(庚子七月)
突然散騎滿雲中將帥休誇破敵功坐鎮已無梁督統
提邊誰是石征戎可憐士馬空秦塞即恐烽煙徹漢宮
安得本兵深廟算遍收竒勇策勲庸
其二
扶桑銅柱亦堪危未說天驕擾漢池虎穴横戈須此日
龍沙拔幟定何時通蠻久絶唐蒙使鑿嶺猶煩馬援師
諸省壯丁輸輓盡無由四海息瘡痍
辛丑元日早朝
玉葉葳蕤絢五雲金莖縹緲出層氛風迴閣道朱衣過
日射鑾軒綵仗分萬國並朝王正朔羣公重煥帝儀文
小臣拜舞三陽會願以康年祝聖君
華蓋入侍
絳炬光繁曉漏催九天春色動蓬萊旌旗併拂星河入
劍珮齊衝月霧來步輦乍停僊樂引侍臣先睹聖顔開
私慙衮職虚何補長傍爐烟候曲臺
和託齋尚書雨憶浣花堂寓宿之作
尚憶西岷雲氣生猶思昏黑蜀星明虚燈獨夜草堂宿
細雨高秋木葉鳴天地名賢空往迹山川文藻漫含情
誰言紫閣青扉夢長動煙猿水鳥聲
潞河别王民瞻舟中
潞河三日維雙楫忽漫相逢得汝舟闇闇風塵兼晝暝
輝輝霜日向人流孤絃聊為離筵解九折何妨壯軸游
况是漢廷恩筏宰普天民力困誅求
送劉少憐奉使便省
海國春風白馬驕長天南引使星遥覃懷柳色迎旌轉
濟汶花光入珮搖萬里江山觀眺得百年魚笋夢思勞
知君此去承歡近遲日高堂絢錦袍
臘廿日恭上大行皇太后冊諡遇雪
西掖儀成引白麻詔傳急雪忽飄花色搖三殿金觚静
影逐千官縞帶斜翻訝玉霄行羽旆暗悲瑶海斷僊車
莫令孝笋重抽土更使宸衷慟物華
雪後顯靈宫即事
獨馬閒尋羽客廬雪風吹我白莵裾冰懸細栢搖珠綴
霧裊深蘿羃綺疏晝静虚堂疑斗步心清妙地愜仙居
更看玉壑煙霄外結綬垂魚意併疎
聞林旂峯先生家難有懷二首
海上三秋白鴈疎昨傳消息更愁予成家但立相如壁
壊宅寕存孔鮒書暢志酒杯應料理端居述作復何如
含情漫極天南目徙倚高臺詠卜居
其二
解綬風塵意得開聊思松菊一歸來逢時獨惜雲中守
抗俗誰憐鄴下才底用文章矜豹變須看駕御豈龍媒
瑶華斷絶閩中使悵望沙村草閣梅
西河
西河日夜羽書馳直北風煙盡虜陲列校豈屯秦斥隧
諸邊虚繞漢旌旗休思驃騎封狼日恐逼單于祭馬時
聞道凶門推轂少翩翩紈袴擁新麾
任太夫人壽詩
諫議昔歸奉綵輿起居今得傍承廬金鈿白髮行相映
玉衱朱衣座不虚帨引萱叢迴獻舞杯含婺彩散門除
寒蘿亦有長年蔓欲比貞松故不如
送黃材伯學士赴南院
太史新懸學士魚鰲宫南入是僊壺閒牽錦纜白門去
絶勝金珂紫閣趨季子物情周列國左思詞賦盛三都
亦知静理經綸業定有竒猷翊帝謨
壽錢御醫六十
黃扉通籍自何年聖濟宫中鶴髮僊簮紱行蔵逢六十
刀圭功力過三千山中橘樹侵雲長海上桃花炫日鮮
知望燕山思綵服莫停吳澤滯牙船
送錢丈出讞四川
乍看按獄錢塘郡又見詳刑漢竹城吟草幾擁湖月白
法文今動蜀星明春餘劍閣花應少雨過瞿唐峽盡平
皇澤只今周絶域可令冤訟有緹縈
移居西巷次宗弟員外德卿(諱祖懋)
綺閣朱樓爛九衢門開曲巷自迴紆短椽聊足此中寄
廣厦能忘天下須玩世漫依金闥隱嬾朝真怯玉墀趨
他年倘使元文就别覓揚雄宅一區
送陸儼山學士南歸
鰲禁儒僊尚黑頭疏承恩許賦滄州舊林白鶴應相待
幽谷黃鸝得並求紫閣講筵懸鳳幄青宫賓闥罷龍樓
此行暫别蓬莱苑還訪扶桑萬里秋(陸以詹事兼太子賓客致仕)
壽溶溪劉公六十
溶水東流雙浦深谿山幾曲稱幽尋從教六紀階蓂變
不廢三秋籬菊吟早試青嚢留笥記晩遺縹帙薄籝金
懸知繞席班衣舞清宴長開錦樹林
冬日偕甘文學懋獻遊洞辱詩次韻并申後約
冬日洞門引興長瑶華忽捧快余望圈中自識無遺畫
(指洞上圈)刪後誰知有剰章洛社烟花還舊約舞雩童冠况
成行鏗然舍瑟前賢事此意春風未可忘
五言絶句
題白鷹
玉刷清秋迥雪翻碧海孤無因擊大野仄立動愁湖
西湖次韻二首
四月過新雨西湖羅綺春荷花嬌綠水妬殺采蓮人
其二
歌筵長白日舞袖亦青春試看西湖上能遊有幾人
開雲樓望岳
熙陽含景麗積雨散層隂因憶開雲日悠然思古今
大湖北山四亭題句
黝然一潭碧對此澹若空物象從生滅泓涵自不窮(右涵)
(碧)
其二
孤亭接混茫高睨衆象表不以登高獨焉知視下小(右凌)
(虛)
其三
半壁倚嶙峋下俯幽潭色潭色與壁隂渟洄不可極(右凝)
(清)
其四
萬木互隂森幽泉細迸瀉借問亭坐人何如馭風者(右泠)
(然)
七言絶句
吕梁歌二首
懸水掀風起白波吕梁險勢其如何長鯨怒跋三門石
賤妾勸君無渡河
其二
萬里河流九曲奔飛湍千尺下龍門等閒人心不似此
白日雷濤暗處翻
竹枝詞四首題陳侯東華送别圖
東華曉日照江樓冠蓋雲屯擁畫舟借問南陽諸父老
誰能挽取舊岑侯
其二
蓼花新漲動孤城千尺虹梁截岸横欲繫仙帆無那遠
中流簫鼓望雙旌
其三
三年為政似君無人道萊蕪釜有魚留得家㩦青色犢
升朝自駕舊來車
其四
竹枝詞和古桐鄉去思渾牽江水長遥憶東華松獨倚
殘株猶足比甘棠
光山逢劉致卿副使因憶其兄太守二絶句
十年芳草惜離羣海上朱幡憶暮雲何意歸軒停楚澤
萬山黃葉獨逢君
其二
雙垂紫綬綰專城人羡君家好弟兄借問霜飛今夜斧
有無池草夢中生
虞塘曉發二首
絶嶺朝霾雲氣霏日高林際始含暉層蘿窈窕聞鷄犬
知有人家在翠微
其二
逕石杈枒走亂流顛敧古木亦相樛危峰仄疊幾千轉
縹緲惟看白霧浮
山行四絶之一
秋花映路開無數可愛深紅間白枝不聽疎林黃葉墜
風光渾道是春時
洞麓堂集卷八
