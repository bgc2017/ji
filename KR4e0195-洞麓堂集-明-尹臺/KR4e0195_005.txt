洞麓堂集卷五
明尹臺撰
辭考對說
来鴈軒辭(有序)
歲執徐而月涂顧舍人獲来鴈之祥已乃帝賚優而官品進
殆徵厥竒應焉先是舍人夢玄衣使者申語寤告已乃諦義
諧徵適蒙符合君子謂鴈来為有知也廷卿士大夫既咸馳
騁文篇侈異之尹子乃訓述以辭欲風令考祥扵視履云辭
曰翩其異哉鴈胡来兮超騖玄漠徑紫臺兮矯翼萬里迅八
垠兮凌其窮廓孰爾馴兮繄靈化之播物羌受氣其有常亶
兹鳥之肇類厥禀質乎貞陽進有序兮遵禮出應節兮知時
背寒冬兮南渚赴暖春兮北陲排雲墟以迥杳息水澤而容
與猋遐舉其疇招邈辭朋而别侣頓蹼趾兮翹跱肅員吭其
孅揚戢珍羽兮来思穆尚君兮軒堂軒堂兮廓可循仰太微
兮麗鈎陳窈靚深兮閑敞宏蔽重宇兮軼高棆軒之人兮
練姱握彤琯兮侍黃麻出有徒入有史展帝制兮承華
祇書藝兮帝嘉悦飫天庖兮襲芬烈崇垣兮禁署踐清
華兮歴仙闥鴈胡來兮徜徉體佚豫兮娛哉康銜景福
兮翔吐宛踥蹀兮濬發爾祥嗟鴈之來兮洵美有儀厥
兆匪龐兮我夢訊之氣類感兮禽鳥先知善則有徵兮
福宜遠而軒之人兮宜修揄爾能兮攄猷矢貞心兮恒
抱庶陽德兮允遒德之遵兮善殖昭寵綏兮百祉得鴈
之來兮以效靈于胥樂兮况極
木洞松楸辭(有序)
於戲世有悲不可以永言傷不可以終極無所於託託
之俛仰升降之間以鬯宣其湮鬱此詩人所以興陟岵
之歎動匪莪之思也矧丘墓之懷尤人所不能已者耶
余感燕崖子木洞松楸之述為作辭道引其志亦余之
䀌哀固同云爾山幽幽兮無人又浚阻兮路絶宛曲術
兮中紆歴長阡兮窈折並崔嵬兮騁望陟陵嶺兮延崇
岡𦕈空閴兮遥睇踽獨行兮莫知余傷山蒼蒼兮多木
松若楸兮亘阜彌谷隱墓門兮蔽虧上有吟猿兮下有
哀鵠伊墓側兮廬中悄余處兮心忡忡嗟歲月兮不與
感霜露兮行蹤悵汎瀾兮涕下息中林兮縶余馬整素
冠兮紛屢拜奠桂肴兮椒斝覷層谷兮㠝岏步石流兮
濺濺悲襚含兮焉覿穆履舄兮閟重泉仰白日兮西逝
喟皇天兮莫告余意攬朝采兮陽崖撫夕景兮隂隧月
慘慘兮魂營營痛怳邈兮哀沉冥揜懷思兮安極細摧
邑兮心怦重曰空山偃蹇松楸愁泣雲訴雨無春秋有
懷二人今焉求攀援墓樹聊淹留於戲此恨長悠悠
黃鍾考論(館課)
夫律吕之制遠矣其詳不可聞矣論者求其聲數本然
未有不察之黃鍾管度而能定者也傳曰律所以立均
出度也古之神瞽考中聲而量之以制又曰六中之色
也名曰黃鍾所以冥養六氣九德也夫中聲者天地之
元聲也律吕本天地中聲以出樂數必起於黃鍾其數
定然後其聲應故古之神瞽考法而量之以制則六氣
九德冥養不息可以導宣德和流通造化協神人之紀
矣故黃鍾分數節氣序實隂陽十一律之所受寓造化
本源昭律吕權輿幾微動應莫不於是乎察之其失不
能以毫釐其違者千里故黃鍾之凖十一律譬立臬以
觀日景也數定而聲應樂道不難矣昔者先王之用樂
也通於上下以為不可一日離悖故家授而人習之歴
世久遠其傳不廢秦併天下始烹滅先王之籍鄭衛施
朝廷而雅樂音絶漢繼承之儒者無通貫之學遺文間
見於往記者莫或講行宗廟樂典秉之伶優武帝時延
年以協律進樂蓋可知己自是以後世主徒慕古樂之
名學士大夫雖偃然事論說然卒無能采復其一二者
其故在黃鍾分數不盡諧乎古度也夫天地造化萬物
始乎無而出乎有氣實形之萬物以氣相形不能無聲氣
行有節度不能無數夫氣以聲出聲以數紀故黃鍾聲
數取諸天地之首氣也太史公曰細若氣微若聲聖人
因神而存之雖妙必效樂志曰天地之氣合以生風天
地之風氣正十二律定繇此言之非大治之世不能臻
之矣故四序調和萬物咸得然後裁管以候氣則元聲
可動於律故伶倫之截竹當黃帝之時也聖王迹熄化
不洽流天地之風氣戾而元聲冺後儒制律又法不因
乎數數不本乎節度之自然徒取己意為成師剽括附
會各徇其說遂嘐然矜詡以為不可易之法以求樂之
協和不已難乎惟今聖天子治化作新萬方協中和之
極所謂風氣正而律法可定端在兹時矣求天地之元
聲建律吕之本原考諸家之異同察黃鍾之分度誠今
日上務愚以歴代傳述漢最近古雖雅樂失復而遺文
固在足依據今姑按其數首黃鍾之宫以概諸律具略
言之其故法則太常探推可考云律書曰黃鍾長八寸
十分一志曰九寸索隱曰律九九八十一故曰八寸十
一分曰九寸者寸以九分成也合言之其長八十有一
分也月令注曰凡律空圍九分言凡律者黃鍾例餘律
也志曰終天之數八十一以天地合數乘之得八百一
十分夫天地之數始一而成十故河圖凖焉易曰天數
五地數五則十者天地之合數也夫律倚純陽立數窮
九故九九者終天之數也計律之空圍而積其長所謂
合數乘焉得八百一十分者也繇是三分損益之歴十
二辰之數其積一十七萬七千一百四十有竒則黃鍾
一宫數之當十一律畸盈贅虧之分合也曷曰三分損
益之也律書曰以下生者倍其實三其法以上生者四
其實三其法所以生十二律之度積十二辰之實權輿
終始備矣是故自黃鍾積數求之則起子一至亥而六
陽辰盡分寸絲毫釐之法可以計十一律之積實也自
黃鍾生數求之則起子一至亥而六陽辰生下皆三分
本律損一六隂辰生上皆三分本律增一可以計十二
律之生鍾也繇是隨其全半以生變律之法因其高下
以妙出均之度則七律間見以成倫六十調無弗協者
焉五音推盪以成變八十四調無弗諧者焉記曰五音
六律十二管旋相為宫淮南子曰一律而五音十二律
而六十音斯其周旋始終妙應不窮固洋洋乎黃鍾之
宫變矣神哉微哉微哉神哉尹生曰愚讀漢律書樂志
而得樂之略焉後世律家者流其說無以離此然能明
之者寡矣故其數可陳也其義難知也夫義之難知故
樂道之難致也非敦德迪性者不能契其實非妙悟神
解者不能察其微斯后夔公旦之獨至哉後世孔明敬
與德性近之阮咸杜荀勖解悟庶幾焉惜乎其難全又
皆不承大治之世宜古樂之靡興邪律說周語傳伶州
鳩氏漢後言者多殊然稍備于宋蔡氏
巧拙對(館課)
客問尹生曰世言巧拙異論其數可究稱與吾聞巧負
多能拙受其成負能煩慮受成寡嬰煩慮者智耗寡嬰
者神全若是則巧不自益拙乃旼旼以安存耶尹生曰
噫嚱若客之云巧拙非吾所前聞也夫巧拙受數唯術
之使棄巧完拙物乃無解昔在邃古黎民蠢闇羣居食
飲不知昏旦是曰倥侗顓惽巧拙靡興積其真樸人類
乃臻於是聖皇肇作化火範金教民技藝百巧萌生然
媮窳藏乎胚渾琱琢隱而未形迨乎中古肢胟附體玄
黃炳文機師翕習械匠紛綸於是山罍羞乎坏汚鏤簋
越於土型錯黼黻以代皮卉列榱題而易橧營元風漸
邈巧態争陳爾時姦詭俶畔神人失紀謀詐用作兵戈
繇起蚩旗張於阪泉共柱折於濛汜聖人乃迓以素質
修以玄嘿剔剗偽蠧使民順則然術巵漏而莫苴智隧
開而疇窒羣欺吪煽百舛喙息故曰毋鑿其牖鬼神莫
守毋鑚其隟造化密洩斯不亦巧者之敝與而客胡為
乎多巧讓拙哉客曰不然上古之時氣化絪緼物未昭
晰道未剖明豈欲遺巧智以滑湣邪蓋聖王之不前生
也是故結繩不賢於書契毛血不貴於鼎爼今子獨是
拙而非巧嗤後世而援往古不幾於謬衆之語夫尹生
曰噫&KR1077;客徒觀上世之蹄濫曾未睹今日之尾閭也吾
為子言之昔者周衰道缺七雄咆噉兵連旤結六合離
渙朝衡莫從前蹶後竄讒殄互出國是迷眩於是謀夫
挾議以干進辯士吐舌而希盼故有抵禁觸冒郤窽而
動中其佻巧矣然殱僇惨於九㝢膏血塗乎八埏生民
之受毒不可以殫言也秦斃項謼漢阨莽篡三國鼎沸
五胡雲亂接乎隋唐昏塞相盪英雄鼓烈蒸黎為炭率
巧者倡其孽拙者蒙其患然巧或受梏於刑拙或遯害
而全身巧或穽機以自阽拙或背刃而不堪故曰陲輪
之剞劂繇此言之巧拙之形可照已而世奚利乎巧智
之營哉矧今皇澤宣洽幅圍晏謐羣方億醜併劑共質
游於巖廊之上者諳化以生調躡於藪莽之下者踆武
而順迹雖聖神復世無所參其靈智之出入矣故巧既
持而莫用拙乃守而常逸今客病余是拙非巧而未詳
旨要之歸極則恐慕涓曠清徵失竽瑟之濫音思良造
絶技忘詭遇之徇禽嵬瑣憰幻之徒孰不摛巧挾異羣
諝傚以相剽擅也且夫木鳶能命獨飛棘猴可使自戲
楮葉奪宋人之工畫蟲駭楚令之脉千秘百詭咸出人
慧苟内刳誰殫其技而况權握勢附進取卬跂巧便揄
身貴賤挺計員轉當路者跳丸不足以比揵僂要術者
推轂不足以喻是故攘攘八區孰拙其趨端委縉綖巧
利是覷上者翼宸佐揚天衢下者從輿隸伺門樞拳曲
乎磬跽之室啽哢乎夸毗之塗斯誠世巧之通務羣慕
之悦愉者矣比夫㗳守寂寞塊焉甘拙神潜無營之舍
心憺靡競之域捐衆志之所傾操罕漫以為尺不猶偃
仰嫗姁慠然自佚也哉而客奚擇於斯二者與於是客
乃惝怳失色縮顔屏息請謝前慕之巧期終守一拙
枕易道人對
有玉室掌記問於金門内史曰抑嘗知漳洹之間開國
曰趙有賢大王矣乎尊德以敬身悦道而忘勢其治性
也喜愠不形於色其居位也寵利不入其志以尺璧寸
珠寳四方之賢豪以虚舟飄瓦輕千乘之崇貴乃獨潜
心象繇之學游情編韋之文睠睿年之既艾躭究繹以
彌勤至抑損大國之美號揭枕易之扁于軒櫳契參同於
往聖慨然慕古有道之玄風而夫子其許之乎内史曰
唯唯夫耳快金絲目炫藻龍縱公甲乙之館娛意清華
之宫則王者之至樂矣遺經獨抱呫嗶是誦下帷絶一
園之窺閉戸求三冬之同此蓋生儒之緒業曲士之所
重然或仡仡窮年不得其入者衆矣而王惡乎其慕之
且夫崇臺邃閣孰與翟茨之僻陋純繒纖綺孰與毳褐
之敝垢彼安禁邸之靚逸而欲效寒生之競厲索畫前
之密授鈎圖外之隱義殆恐當年莫究其說白首弗通
其意而王豈竟之乎掌記曰不然夫上哲遺軒冕之榮
而愚士為之疾首達賢折幽𦕈之論而經師為之結舌
故要言非聚訟之可議至技豈專門之能業夫易肇前
用於元古啟天地之苞符洛龜既凖其數河馬亦應其
圖故列卦陳爻託造化以開始經陽緯隂假神聖而宣
秘觀其象變則四時之屈伸可察玩其辭占則萬事之
得失已備是以聖王探羲文之指奥别周孔之情例攡
思形器之表觀頥有無之際夫然後知易之為至也由
是默識乾坤之變化潜通姤復之幾微謙以居高盈滿
必防乎敧器損以治過忿慾若蹈乎虞機肅臨觀於朝
寢正咸恒於宫闈積小高大體山水之必升永終知敝
慎雷澤之同歸其諸一話一言有猷有為雖百慮而殊
塗必變易以從時故枕易之屬義代銘盤之自新視彼
挾燾土苴茅之富怙剪圭分玉之親侈冒物理慆汩義
倫或恣睢以虧禮或暴虓以失仁若前史之所載述後
賢之所譏陳奚啻蚖蜓之慕應龍鼷鼯之覷祥麟矣乎
内史曰信噫允乎賢王之有聞於天下也殆累積於成
學夫豈譽問之可獵致觀夫知來藏往神易之方體難
名顯微闡幽聖辭之精微旁肆而非寢興攸存寤寐弗
墜固難可辨說之強裁因問扣以通類也枕易之義夫
豈膚窺之可懸企歟且今六乘御天庶物忻遂雲行雨
施天下平乂而王之嗜古弗迨過楚元之多材修學能
通似河間之博肄善樂踰東平之素尚楷法優北海之
殊藝宜其作東藩之褏領綴中土之旒系豈必若沛獻
妙京氏之占陳思擅鄴都之製然後昭粹美於今兹侈
哲名於後世乎矧易數始衍既得五十於中維引而伸
焉遂合萬有千百以寄今王秋應乎大衍矣欲翊我明
無競之基將俾屏翰皇家則必引伸其壽以作羣藩百
辟之傚師其又可窮計乎於是掌記囅然起曰美哉夫
子之言至矣微但發枕易之邃聞實足徵好德之錫祉
爰受其旨以告御事
袍陂渡義舟銘(有序)
烏虖自余觀水梁之闕政也而先王通濟之法微矣古
者川澤之間有梁蓋通天下之濟以時民利也周禮合
方氏掌達道路於四方津梁屬之是已荀卿子曰修隄
梁安水藏者司空事也夫隄梁不修而水藏失其固民
於是有沈汩昏墊之患入川澤而逢怪物者甚哉先王
之法微而司空之政闕也鄭之溱洧也子産以乘輿濟
彼一國大夫得子産之賢先王通濟之法曷以不行焉
孟子曰惠而不知為政傷子産之不善濟也舟之不乘
輿也猶幾乎先王之意與詩曰造舟為梁不顯其光夫
舟也者利不通者也川澤之不梁也通濟之法莫利乎
舟矣故曰猶幾乎先王之意也噫嘻余獨惜子産之賢
不及是而有取乎今之利人於舟以為濟者吾永新去
郭之南五里江堰瀦洄洑衍盪相軋時雨大灌山溪騰
漫兩崖涘没脛者至不可尋丈行旋御漁獵蘇採去往
入出之必經也次且盱顧蹢䠱焉者日不下數什伯甚
者桴筏顛没與波上下庠士龍子汝政家於地私恒呃
吒焉室劉諷曰吾聞君子不以躬嬴利惡不通於衆且
完物興濟義之所急也子勉哉吾力以助子又曰苟利
之毋庸弛於旦夕盍為永久乎甫越月劉疾竟没龍子
哀内德之弗章也仁助之先世也修其志用列於不刊
爰鳩力度材僦事不日以竣又取劉墓食之田若干石
卑諸圖山寺僧俾世守勿失曰其與田敝乎鄉之人曰
義舉哉通利而克永夫龍子之義善固劉之德言也宜
假辭竭工勒而銘之不忘洞子曰余嘗出繇南野暏水
之艱涉曰濟哉濟哉孰其利是哉故於龍子之義特序
著詳焉語曰一夫役力千夫安利善功少而施博也又
曰出有以利人得所利為難而行之且遠尤難於龍子
之難余抑以難於劉龍子名廷貢劉故御史大夫揚休
公之子銘曰湯湯義潭一水汜流乃泊于岸維龍之湫
其沃萬畆陂黝厥源靈泉下韞衆委來奔維邑西南兹
其津要嘽嘽烝徒則胥于道車馬孔殷庶塗競出上瀑
下淖曾不懷惕孰軫斯囏於戲哲士彼婉淑女大夫之
子相謀相毖倉兄棘且曰余不食没言是諏矢力協工
濟厥行梁爰度於田在墓之陽以粒以又以世其利毋
俾袽衣或戒中敝繫爾來者盍觀乃成人亦有言靡小
不京孰云匪大不思其濟後克有作徵我銘叙
樂閒軒說
夫有生之理互代於不窮是故動静相擾而性違焉人
有真閒者邪物感之欲交戰於無已是故愛惡相嬰而
情拂焉人有真樂乎閒者邪然則樂閒之云其乃離性
情之膠嬰擾之累趯然不與世同其趨歟抑閒與樂之
云其究不出性情之有也聞之君子天下有真樂者因
情之用而樂無入不豫矣有真能閒者順性之常而閒
無在不得矣噫嘻吾求四方其庶幾斯人之儔者鮮夫
乃今則知大荆之南昔常有曰樂閒公者云公殁今垂
三十年鄉之人猶藉藉稱之其孫柱史龍洲君始列其
行事以傳余讀甬川漁石二先生記歎公雖不可復作
迹其志非所謂真能樂乎閒者邪非順性因情不膠嬰
擾之累趯然與世殊趨者邪是其身與名殆泊乎不知
其既隱而鄉之人之久稱固真之不可以已哉或曰審
如是公且忘性情於樂與閒也惡識所謂真惡睹所謂
因與順噫嘻有是哉吾弗能知矣公所居之軒舊存軒
以樂閒名者柱史君修之以志弗泯余為之說
述艾陵子平怨帙
莊周有言平者水停之盛也其可以為法也内保之而
外不蕩也斯喻也殆近道之語夫余謂平怨帙知艾陵
子之有道於是也或曰何居乎停水之無動也平之至
也是心之體有弗象之乎順此以應物弗平鮮矣夫弗
平者欲惡膠而情偽感德怨因之以起則内無以保之
而外益蕩其平也遠焉艾陵子幼而恂和長而慕道其
堅忍自克之力能使陵暴不攖其懷以此信友而稱其
鄉故其為政於我邑也悶悶以尸之由由以聽之蘄與
民泯欲惡之端屏情偽之辨德邪怨邪茫乎無以適我
也平之出也夫而民猶訐訐然哆其喙艾陵子旅遜期
年曾無幾微懟於色愁於聲乃獨支頥據槁洩其情於
詩迄不聞一言怨所謂平之至而可以為法者非歟或
曰艾陵子之能平也惡觀其有得於是也曰停水之無
動也心之體也或撓而波焉德怨之為累也應失其平
内弗保而外蕩也故君子正己無求怨不作於身矣處
躬以厚怨不及於人矣艾陵子不聞一言怨由其道也
乎夫由其道而有常平之體也孰累焉以此應物弗平
鮮矣信哉艾陵子之既得於是也艾陵子之詩余弗論
論其所以平怨之道亦艾陵子之志也
劉氏所藏先世出使卷引
古者君有遣於臣則工史歌詩以勞之今四牡皇華之
篇之類是已臣有能於君則卿士作詩以美之今崧高
蒸民之篇之類是已夫使者承君遣而以其能效者也
孔子曰使於四方不辱君命可謂士矣士而能是則工
史勞之卿士美之豈足為過也春秋列國棄違先王之
典禮至多然使臣往來其言語猶訓之策書國君卿大
夫受而饗焉每每賦詩相嘉美繹其辭情使人感動鬯
悦使之見重於當時與其時上下能交成以禮如此古
陳詩以觀推義盖不虚與近世使之出遣者歌詩相勞
之意既無聞而所至之方僚吏或為之篇章互贈稱揄
以大其事則猶庶幾孔碩清風之遺焉然近數十年來
往哲風義既微故慕效之者亦殊少以是知古今人不
相及不獨一事為然乃今於同年劉比部可全家獲覽
是卷因慨然念前軰之篤厚也是卷乃比部曾大父行
人公使秦日陜諸藩臬大夫為文詩以序贈其行者其
時在英皇帝嗣統十年上方恭已盈成海内無閧争竊
發之事四夷序職貢而土木之禍未興也遠近和樂士
大夫動以詩歌相流尚友道之存因之具著其後荐更
多故在位者蹙然靡他遑則斯義寖衰矣乃今士相承
於媮眎前軰風誼益遠故雖治平無事興於是義者殆
鮮已余是以不能無慨然云卷詩凢若干首倡之者郡
先哲大司寇劉公廣衡時為陜按察副使序之者御史
中丞四明張公楷時為僉事劉公清節偉才振一時而
張公亦以能詩負大名持行復耿介絶俗觀一時所交
如是可以知行人矣比部重先世之遺於斯卷寳之甚
至間索余引一言余因書所感念者以復而歸之
安成劉氏祠堂講論語子張問行一章
昔子張在聖門才高意廣行務為苟難故始之問達繼
之問行盖但汲汲欲行之無不得而不知反求諸身以
致自修之實故曾子嘗病其難與為仁則所學斷可識
矣夫子之教之也可不謂對證之瞑眩乎且達與行豈
強襲人情以為得者盈天地間一感應之自然故天命
流行物與無妄其本皆實理所自出不容以一毫偽妄
雜之故君子反身以致自修之實其要不越言行之間
而感應之效自因之以不匱焉故以天命實理宣之於
言而為忠信則言之出可加乎民而言為有物矣以天
命實理措之於行而為篤敬則行之發可見乎遠而行
為有常矣言有物而行有常則自家而施之國以及乎
天下感應流通何所往之不達何所施之不能行夫豈
先有所期必而後能獲之也哉子張不知致力於是而
呫呫然惟達與行之問謂之知本可乎故夫子始既以
質直好義察言觀色之類告之蓋牖以感應之先要至
此則又約之忠信篤敬之二語使致言行之實修則才
高意廣與苟難之可悦者至此皆茫然自無湊泊夫然
後知達行為感應之自然要之不出天命流行之實理
而忠信篤敬之在言行殆無一時可違於日用之間者
斯須去之則言無物而行無常一身且不可頓放何有
於達與行邪故曰言忠信行篤敬雖蠻貊之邦行矣所
謂千里之外應之無間乎蠻貊之遠者而况於其近乎
言不忠信行不篤敬雖州里行乎哉所謂千里之外違
之無擇乎州里之近者而况於其遠蓋蠻貊此感應天
命實理出之為忠信篤敬者其行不以遠近而或窒故
君子致其言行之實修無遠近無人己凡行與達皆誠
之不可揜者夫豈待強之而後致與雖然是忠信篤敬
人人若皆可知與能而充之則有聖人所不能盡者故
君子忠信修辭法乾行以厲德業而終日對越在天之
學日孳孳不容己焉篤恭不顯謹獨知以存天載之神
而懷明德不大聲色之學日孳孳不容己焉蓋庸言庸
德在常人所易視而聖人顧每嘆其未能故曰立則見
其参於前在輿則見其倚於衡兹伊尹所為顧諟天之
明命而顔淵見聖道於博約之際所立而有欲從之而
末由也子張蓋聞言至是始忽有悟斂其高才廣意而
黜所悦苟難之行幡然信慕夫子之告戒特書之於其
紳焉抑可謂善喻而知所請事者矣異時不失為聖門
高弟未必非斯教啟之也吾獨怪二氏之學接興於世
言務徧周法界而無忠信以主之故外倫理而莫或有
察行務窮極高虚而無篤敬以出之故終身没溺異見
而不可與入堯舜之道乃今之學者往往掇其緒餘崇
飾恢廓俶詭之論以汩混吾聖人微指使始學貿貿焉
迷所從入由是言恣肆而行乖僻亂倫常隳典法遺禍
於風教實大吾友師泉郡丞久學於陽明先生之門得
其良知密訓以教家而風迪乎四方不余鄙昧設賓座
公祠之堂索一言以亶告族之多士夫家難而天下易
古不有是語邪師泉讓所難以託諸不類余何力之能
為佐者蓋聞易著家人之象首歸重君子之言行夫子
翼中孚九二爻義又惓惓焉即居室以考千里之違應
皆原本樞機為動用師泉以學教家無所取足於是而
止與劉氏才俊之盛在郡邑推甲乙其高才廣意悦苟
難以自振拔一時得無若堂堂之張負賢智之能過人
以槩於道斐然猶或未之有裁與詩稱德輶如毛民鮮
克舉之易云言行君子所以動天地也諸君儻不靳良
玉自攻則余願效他山之石以相切磋於斯義庶幾不
患聖學之難致力也夫
述訓示姪定民赴汀幕
仲尼稱古之學者為己今之學者為人程子繹其訓以
為古之仕者為人今之仕者為己吾每誦其言而悲之
私嘆古今人仕學相懸之辨其究盡於此數言矣夫學
志於為人固不可以言學仕苟靳乎為己則棄其學以
日謀徇乎外何弗至焉吾家世學相承汝祖汝父從事
仲尼程子之訓以仕學教勖汝後人凢治己處物載之
心行惟恐一戾古人而沉汩今時人之習尚乃汝所熟
聞知者吾平心私愧為己之學未能有之身從仕以來
沾沾以為人自勉庶幾求所謂民不失望之道不敢以
謀己之心中懷今汝占仕方始一命之士莫不有行道
濟物之責尚念乃祖父訓遺旦夕思古今人仕學所以
相懸之辨凢生之心以出之政必兢兢焉以上世教指
自懋惕必期無忝爾所生則小大各成其仕學吾與汝
奚過求哉夫學不為人斯仕可不至為己能以為己為
學則仕之能為人有不待勸而後興起二者間不容髮
而其人品之相遠也霄壤於戲其可不深思而慎念也
夫
丁丑八月三日示從孫宏讓
學以己心為嚴師此先賢誨人要切語詩稱不顯亦臨易
言無有師保如臨父母雖未易為汝軰始學者道然學
者立心之始苟不以是常存之顧視間則後學欲少有
得於己難矣蓋此心頃刻不以嚴師自對越則放逸昏
惰靡所不至其遠於禽獸者幾希古訓所示操則存者
操即嚴師對越之謂也孝親從兄讀書窮理餘力則以
學文文其事之所餘者吾老無及於是矣思汝祖汝父
棄汝之早而此扇又汝祖之遺也汝執求書吾能無所
告乎蓋吾少孤嘗三折肱于斯義今老猶未能忘之於
戲汝可無旦夕慎念之也哉
洞麓堂集卷五
