洞麓堂集卷七
明尹臺撰
五言古詩
恭擬駕祀北郊(館課)
姬郊崇泰圻漢畤尊汾隂黃琮閟蠲饗黝犢共疈沈虔
矣四望秩昭哉列代欽於皇御寰極洽祀嚴冲襟辨方
規丘澤奠位侔高深陶匏象始制敔祝諧希音明禋協
三五顒觀絶後今良辰撫夏仲濬慮惕時歆行衛戒宵
蹕法從穆招愔綵斿麗彫靄璇蓋軼浮祲緹城虎旅集
輦道龍旗森羣公羅墠壝璆珮鏘琅琳靈樂普衆變嘉
纁薦耦琛仰瞻祗后格萬舞娛歡湛懷柔徧方夏胥懌
來假忱鴻貺敷九土茂和滲六隂流潤及川岳渰澤瀰
墳林巨維幹西北鎮柱隆東南永觀翕寕化於單敬祗
心
擣衣篇(館課)
明月照高樓流光散幽帷佳人理紈素微步出中閨寒
節戒秋序君今疇寄衣攘袂展皓腕拭杵向南階微芳
動輕袖砧響一何哀盈篋爛繒綺歴歴手自開嗛嗛默
獨念為君密製裁不惜製裁苦但傷人事乖願假中線
迹寄妾日夜懷
别饒子聞(三首)
葛生在河渚緜延自結根何意中林楚垂蔓相翩幡人
生托交故義合情與存寧期時命拂懿好不久敦棘瓜
有苦實三歲零寒原幸蒙搴采惠棄遠難重論
其二
疇昔懷耿介於心寡馳競幸及華盛年迷方懼緇磷慕
道思有征往阻失阡徑驅車歎長阪欲陟路逾峻中更
同志友閔我力艱疢易此狹邪步遺以千里軔駕騁未
得安乖隔何其迅
其三
軺車戒嚴命肅肅指南彊念子遠行邁執手衢路旁拊
劍激清瑟悲歌慨以慷矯矯雲中鵠翩翩厲鳴翔戢羽
乍同止展翮忽一方欲從不可得即置終難忘願勖崇
明德功業期自揚
送明泉兄令寧武(三首)
暳暳衆星没鬱鬱晨光布僕夫理前綏轅馬戒中路王
事有嚴程客行當歲暮霜雪日夜零原野不可騖驅車
在迅颷能不馳我慕倉卒暱親懷宛曲分離故
其二
清如玉壺冰直若朱絲絃明心炯自鑒希音誰當傳伊
人秉淵尚植志本貞堅作政遵愿朴理物恒身先古行
寡衆識遲仕及今遷去矣勵令績毖終勤始宣
其三
翔風被百里化行在兹時桃李蔭中陌其下自成蹊欽
欽君子德晏晏淑人儀生草媚騶虞美榖捐竊脂政肅
豈在猛令一民自宜申章聊此贈操袂行當辭
留侯祠
秦鹿突中原六國分横騖韓觝族先殪子房蓄仇怒千
金購死士破産不為顧東見滄海君髣髴平生故潜椎
博浪沙乃中副車誤隱身仍俠游索黨咍窮捕函谷氣
先奪沙丘魄隨仆壯哉烈士謀闊略馳雄步搏秦雖云
猝智勇亦恢露歸來圮上遊神父識英孺尚公足下履
遺我懷中素元韜祕密畫一一潜指悟出說隆凖公風
雲㸌景附嬰降積念抒成立孱宗祚喑嗚扛鼎夫六合
恣殘蠧憑陵拔山氣嘘吐阪泉霧笑紆垓下籌立詆滎
陽箸戰利三侯奔業垂四海固儲皇挂矰繳一語開熒
妬昂藏四老人羽翼奮匡護赤鼎既云奠願棄人間務
逃名託輕舉往躡喬松屨偉哉帝者師邈矣人傑慕古
祠翳沙莽雲日蕩回互側思千載人精靈儻此聚劉項
迹已陳黃綺逝安住吾行悲所徂呃吒徐淮暮
吳郡陸義姑姊篇
吳郡義姑姊本家吳東市衣冠世有常煌煌稱陸氏宦
學承先民閨風襲女士(一解)孔雀翔翩翩珍樹爰集止
何期雙好匹比翼中摧毁咄哉義姑姊孀守長哀瘁(二)
(解)繹繹碩孔材義姑姊諸弟中弟秘書郎黃門補給事
彊直好諫言出入奉天子(三解)諫書指官邪坐忤謫夷
巂行持舍中兒惻惻悲未已履霜怨無母嗟兒獨焉恃
(四解)唶我義姑姊顧弟心燔燬往别重致言弟哉慎飡
履兒在行勿憂姊當急校計(五解)慊慊默自念弟室空
誰視有姊弟足安弟兒姊得置往就弟舍居姊義究終
始(六解)高門結重關白日照交綺飯膳勅中厨提我雙
齓穉小姑教刺繡大兒訓經旨(七解)弟從遠方來萑蘭
拜階所上壽高堂人男長女亦慧長跪謝姊恩功施流
無止(八解)遠近莫不歎賢哉義姑姊上天錫爾釐黃髮
厭康祉上同義姑名休聲傳世世(九解)
黃憲墓
漢季多高賢黃生多淑妙白璧出塵匵羣琛仰孤照偉
哉弱冠年名流屈乃少汎濫赴深陂清渾同涵抱所悲
朗粹質中隕沉靈曜雖寡河汾譔不殊廣川調我行歴
楚墟問道迴山嶠側思千載人悽惻墓常弔
隆中
言懷卧龍叟思窺三顧廬行徒肅車馬遂出襄樊墟羣山
何峻&KR1293;樹木紛蕭疎隆中盤絶險曲折迴行輿披莽延
邃歴仄趾遵巖圩攀捫陟中巘始若承門除址蹟辨髣
髴徑磴交隂渠瀏瀏六角井瓦甓中堙淤往事既沉泯
巨廟空翼如惟昔賢傑人匡濟偃窮居躬耕辭亂世匿
景逃空虛時哉不我與逍遥樂只且豈復慕聞達意足
無願餘桓桓漢先主英略本夙儲神知既相授感會風
雲舒屢駕詎言枉數論心已抒竒功從此奮大業同策
驅志存六合撫力褫羣魄沮炎命雖中殄厥義彰簡書
咄哉鄙俗士噆議徒呿嘘不觀成敗理愚哲并草苴徙
倚當世故三嘆彌愁予
蒙泉
昔人居蒙下而我觀蒙泉髣髴濠梁意坐嘯挹潺湲聖
功求始達混混嘆逝川荒言舛不中胡為恣流傳泉顯
因誰者千秋陸子賢其人久已没吾懷孰寄宣
慧泉
慧泉出山下映澈分秋毫細石爛苔錦参錯布四遭纖
纖金蓮花吐萼摛文濤異種綿何始千秋不爾&KR0034;危亭
俯淺碧雲日相蕩淘側思涪陵迹呃咤令心忉
仲宣樓
昔讀登樓作愛敬公子風今來使荆楚始得觀遐蹤層
搆依古堞嶻嶫臨崇墉長洲被葭菼廣隰豐稑穜曲沮
北盤委巨江南會通川原一以眺帶扼何危雄信美兹
賦作足悲豪士窮瑣瑣劉豎夫安得成巨功有才不顯
用附託能久終居常令思土焉能縻孤蹤文人或寡實
片善必有隆君看曹孟德崛立建巍崇頓羅八紘表英
傑歸其籠規業侔前帝魏聲揚鄴中從軍述俞舞頌詠
歸主公宏文并輔武比力懷乃忠國士恥衆遇殊報激
所蒙咄哉斯賦語志若空辭工載感七哀詠灑泣迴高
穹
章華宫
我行鬻熊國南出鄢郢中平原豁千里始見荆地雄下
車訪古蹟遂弔章華宫長隄亘阡術壊道紛科蓬平陸
衍四布禾黍何芄芄宫垣出頽址髣髴辨峞崇瓦甓亂
交錯草樹亦兼蒙惟昔楚全盛伯業何赫隆衣冠覲華
夏盟會專朝同揚戈指天表威力奔夷戎靈王席強大
侈冒心無窮逞力窺周鼎貪田奪鄭封畋游思土木及
此章華功增臺累百尺開檄延八風雕題與綺坫出入
神鬼工侈縱荒射獵翠豹騰三鬉既盛宇甍麗亦驟車
徒攻民罷怨有集乾谿禍始訌成敗理所召自作夫誰
恫君看兹宫土千古啼寒蟲
謁南岳廟
疇昔抱微尚五岳志窺尋縶身清切禁安得諧夙心恭
承帝嘉命羣藩展玉琛炎方鬯歴訪因獲散冲襟遂越
三湘浦亦涉衡陽潯駕言謁靈岳清齋秉嚴忱霾隂豁
幽巘朝景耀陽林長松三十里夾闊搖疎森微颷下曲
崦蕭颯竽籟吟危闕聳霄漢朱碧澂堂隂羣峰儼翔會
紫翠紛升沉聖人握元化峙流序高深皇皇朱鳥祀秩
禮崇古今惟德理南訛長養参調斟再拜盼庭廡肅穆
懷居歆
明山雲望詩(有序)
夫人之思因感以興凢磯於物而不可已者皆思之
横乎中者也接乎目感乎心於是出之言而情示焉
則思之所存者益著余讀燕崖子明山雲望之述知
感於思者深矣或曰燕崖子以其祖之思繫於雲也
不與唐梁公大行之感異乎夫思其祖思其親之所
自出也謂古今人不同情哉余繹燕崖子之志戚然
有恫於中者為作詩四章欲取以併遣余思云
昔有盧陽令避世當亂殘來家沅水汭幾葉揚翩幡皇
皇肇爾祖發揮一何艱有志鬱不顯混迹丘㕓間義聲
動四壤賢哉人共傳
其二
青松生澗底百尺凌寒蒼幽蘭媚浚谷在遠聞芬芳伊
人秉竒尚被褐懷璆琅躬耕沉側陋高風自扇揚偉與
抗孤躅倔立振黔陽
其三
明山舊春水英英含白雲隧墓問誰氏德人在中墳生
時等榮樂亡没誰獨聞紛紛蓬科下侯王豈辨分君看
兹壟碣千載播清芬
其四
嗟余夙嬰疢惸孑悼先民祖書何能讀往笥悲暗塵横
山麗松栢白雲在高旻感君怵愴意因之歎恨陳懷哉
歌此曲今古同悲辛
壽整菴羅太宰先生八十詩(四首)
敬皇昔御極恭嘿萬方理濟濟庶僚升名賢贊天紀旱
麓誦作人譽髦興多士耉老布列朝佐業洵光美太宰
奮清時四海望台揆黃麻寢再召黑髮遜三事林居二
十載懋緝力未已潜心邃大業遺策究終始妙識達聖
微先幾炳國是允觀百代前高風激頑鄙
其二
六藝久不陳聖道日榛翳舊經壊蠧燔大義誰窺諦陋
儒事修補寡力緜深詣采掇疏傳間指意紛膠戾䜟緯
徵誕誣解說同訛䆿詆訟嗟何為歲月徒虛弊茫茫宇
宙業萬代誰區計不有刊鑿儔禹功蕩荒裔東井蝕人
文中洛絶褰揭篤哉夫子心耄年獨高契
其三
周道中陵夷竒衺互嘵詬狹步窘周行曲蹊争躪蹂仲
尼振微言百家廢荒謬浸淫拂朱翟軻書勞隄救嬴秦
潰土崩漢氏承蟻漏梵語譯流沙儵焉惑羣瞀淨智啟
高禪妄儒私牖竇慧悟述心性訓言遭揜糅偉歟困知
辨攘斥功何厚誰哉挹北斗酌公千齡壽
其四
古有不召臣貴道匪高尚進難思所安退勇夫誰抗夫
子擅英聞舊學夙有訪經幃茂沃啟黼閣承弼亮一謝
持衡榮遂諧列鼎養清聲動八表峻節疇匹伉成功奪
寵利盈名虧訾謗不見西昌里新恩流駘蕩饋酳等優
崇彤弨陋錫貺再拜頌武公抑訓諒無忘
述懷二首再寄整翁先生
弱齡慕遐遊五岳志窺尋出門阻長道川莽悲遥深西
昌有靈嶠天柱鬱高岑僊級邇可拾阡術無﨑&KR0706;士有
尚千古曠世懷孤心如何遠近企景行不在今絺綌抱
悽其緇衣感微吟願因赤羽馭寄扣朱絃音
其二
憶昨東園春桃李競芳媚灼灼揚光華百卉避妍麗盛
時苦不常風霜倏中瘁君看繁豔枝一朝嘆零墜南山
有松栢託根何崷崪勁立千尋岡孑然絶比類洛陽缺
中梁匠石空仰視丹碧煥桷榱巨材安可致
譚秀才歸茶鄉將過金陵往訊龍湖公詩以述贈
蒼然百里山黃雩抱月水邐迤入茶鄉崒立千峰起維
南表衡岳朱鳥跋其趾洣湘蕩交流秀美蔚兹峙中産
豪俊人經綸奮天紀往往垂盛業清芬振當世譚生何
激昂家聲襲膴仕詩書耀閈閭鐘鼎謝紹嗣一經老不
售耻曳王侯履青衫三十年蕭索困蓬里朅來提殘篋
行歌燕京市騏驎不受緤湛盧空在鞞圜橋辭罄折棘
寺暫徙倚邇將反舊廬舟楫問河涘復欲履新屫東南
訪竒詭金陵皇祖基樞垣奠書軌神京列衆英冠裳何
濟濟爾鄉太宰公余也門下士爾今往致訊述余私誦
擬良才出有須國事望章揆三階孰正平萬方注憂喜
道寕管蕭同績必夔龍似巨鏞破哇昏高楝㮹顛圮古
來君臣契夾輔茂先治力豈陳列求術乃平居視大賢
沛虬霖小夫懷驥尾余也偃蹇人素業慙樹砥那因歌
子行長言肆紛哆子乎慎勖修茶鄉振未已
送彭審理赴貴藩(二首)
丸丸山上栢摵摵澤中葦受氣有脆堅託類故殊只元
颷厲深冬雪霜摧羣卉葦折葉滮流栢也獨蒨美之子
相門英擢材自秀偉譬栢在高陵衆木謝骩藿輸之匠
石林杗桷隨所使胡不自明揚引身西南巂
其二
宛馬食場藿縶維枉爾良孤鴻號外野慕侣悲殊鄉物
情依所好婉孌媚同方豈必重風土習性同有常伊余
縻宦迹旅食變雲霜迢遥瞻舊邑燕楚渺相望晨昏孰
偕比感子誼故長云何乖羽翼惻惻怨分翔
送薛仲常視學浙江
鸑鷟戢威羽孤鳴灌樹枝摶決豈爾志振迅思有施嘵
嘵百鳥集孰辨鳶與鴟小夫自齷齪安知曠土規夫子
懷耿亮束髮謝磷緇守官曠歴紀明義皦不虧鉛刀競
銛割葱盧空按持一朝幸淬拭晶芒耀九維往哉恭嘉
命樹教揚民彝蒸蒸於越士攄材信瑰竒彬然陳藝極慕
企得所師巨杗登采斵底法由匠倕農人望歲秉鎛艾
勤良菑注射期前鵠斆學觀始基儻非抗明德彀律能
不隳拚飛畏桃鳥啄食憂竊脂行矣慎興寢申章竟此
詞
昔我一首送陳先生元之
昔我慕元寶采珠赤水陽智離與象罔欲遣不得將至
人握元化韞匱儲靈光在物冺形索焉用求茫洋六籍
開榛穢廣轍亘八荒吾衰不獲聘有志空徜徉子負千
里志六驥方騰驤策之壙䍚野舉步成周行願子勖終
修去矣觀翶翔
秋風二章送楊進士赴守濮州
嫋嫋秋風動翩翩浮雲征遊子去鄉邑萬里翔帝京幸
被休嘉會通籍踐承明所希頌榛楛焉復顧柴荆涔魚
呴縱水櫪馬驤長纓抱業久不試積思徒怔營皇皇戒
夙命中心忽若怦起行觀衆宿箕斗交参横行矣厲迅
往雄劍方夜鳴
其二
浮雲不可極秋風何飄揚舊邑豈無念游子志四方結
髮慕譚討奮欲輔時康一州委不理安事萬里彊刊山
必鍛斧涉水必搴梁濡足獲深濟脛胈瘃奚傷巖巖魯
東郡聖化浹難忘姚墟載濮壤媯澤同靈長勉哉慎營
慕神氓其協詳
送吕秀才司教弋陽
客有南來者士服縫掖裾却略再三拜致我姑蔑書握
緘不及啟問客夫何如憶年方及盛六藝富摧儲摛辭
鮮同匹枝葉分扶疎斷金獲徐子麗澤日相於豈復顧
蓬累計日升茅茹時命久不與此志成敝苴徐也篤古
誼最我周道輿以兹幸紹介躋君白玉除我聞客拱對
揖視氣豁舒念言别徐子契闊三歲餘温然接所友何
啻偕蛩驉歲陽戒元陸征夫膏其車造士業有職畏簡
嚴居諸駪駪弋陽士譬射得蒲苴行哉勵孤往明當振
爾祛不見大都市魚目嗤璠璵士乎慎自立流俗空睢
盱申章述我贈好音願勿虚
送王太史子難赴南少司成三首
靈山韞竒殖幽礏耀華瓊荂哉深林蔭嘉木擢其英羣
才感聖作茅茹並彙征譽髦獲有造大猷期經程南廱
肇烈祖衿佩揚頌聲行矣闢師軌賢路虞榛荆
其二
嶰竹宣衆律八風從元鐘周王美作人多士盛岐豐帝
學恢始制翬甍麗層穹鬱盤松檜色隱映宫序雄儒生
抗嚴席左右申毛公仁義開型冶顔閔成鑄鎔禔躬貴
先物作士觀遠功首模推二宋願子希其蹤
其三
騕褭垂新羈蟾蜍拭舊硯我力疲鹽車君子富衮線同
籍金閨省相將媚柔翰每誦代言作令我私慙汗明當
踐臯比經笥抱殘卷河飲渴知滿戰勝癯豈愞憤悱得
所開譬物滋雨渙縆爾朱瑟音遺彼聽者歎
古風二首贈范東明憲使
海邊有靈鳥殊采蔚苞翰饑餐竹花實渴飲砥柱湍德
輝覽八極耀儀阿閣端胡然觸虞罼下息青琅玕冥數
會方塞去矣夫何歎
其二
燁燁芙蓉劍繫君白玉佩芒鍔瑩鸊膏霜花澹磨焠竒
物出有時晶光安可晦提攜意雖愜神理秘幽沕願持
抉祲氛流光曜九閡
風木吟為莆陽康子作也康子痛二親逝不逮養
恒有臯魚之悲乃余悲實同康子故遂作詩二章
夕風吹庭樹柯葉自飄揚胡然抱深痛永夜結中腸嚴
霜悴芳野衆木紛萎黃颯颯風愈厲摧殘增感傷遊子
顧之嘆飛鳥亦徬徨飛鳥戀舊木遊子思故鄉故鄉有
寒原墳塚鬱相望豈不悼存没劬勞思所將天地靡終
極隂陽浩茫茫逝者窅無作松栢鬱高岡我欲竟此曲
此曲悲且長願假東南翼寄托以回翔
其二
罷君山陽笛置君雍門琴白日照西序聽我風木吟風
木有所思乃在青山岑憶昔舊廬畔衆木紛交森枝枝
自相糾葉葉自相掺當庭足美蔭羃戸無愁隂悲風一
夕至兹木忽摧零摧零曷爾急風起無暫停飄葉墜萬
里游子感其音瑟瑟山上風冥冥山下林哀聲日惨惻
游子抱苦心我歌風木吟淚下同沾襟
紫金雙壽卷詩
峨眉標西極秀色横高天紫金亘其麓萬古交雲烟伊
昔青牛老流沙逝翩翩入蜀自何歲名山恣歴緣飛昇
事已遠丹室空今傳周翁挺竒秉兹山降靈筌服食苦
鄉氣千載曠一還阿媪亦遐器抱神併娟綿朗然秋水
瞳盼視麻姑僊生子孕竒淑振世稱名賢磊砢圭璋特
清廟麗朱籩何殊魏華存二允顯晉年介齡既同永膺
祉疇爾先邈矣嘉平頌申此黃澤篇
舟發桃源聞趙柱史至不果作寄一首
方舟纜大河三日風務昏今晨適啟曙屏翳簸天門旭
日射蓬牖驚濤鎩怒奔我枻快一鼓檝夫氣騰掀河西
岸邐迤人語忽呌暄傳呼玉節至去帆紛雲屯佇立望
煙渚心同飛鳥翻終然不我覯引晀神空騫徐沛幾程
隔使我嘆川原相思比秋草歴亂中煩冤
送孫郎中子源錄刑江南
金虎戒西維蓐收整嚴轡大司告祥刑狴犴宣幽氣際
海幬皇休偏遐靡不愾穆哉畫象仁在宥羣生暨於繹
江之南帝甸交華裔地大物以厖民嚚俗始異孰使麗
爰書紛然籍獄吏綸言渙圜棘星車動軒輊奏讞布矜
慈羅拘蕩冤滯鷹鸇競草飛豺兕恣林噬行矣慎平反
亂庶方螗沸
小適園菊
衆卉非無豔不列君子堂睠兹襲幽麗結操獨貞良餐
餐裛朝露熒熒輝夕霜休沐下宸直摛情及藻章陶公
詠佳色屈子賦落芳悠悠快孤適旭日横扶桑
賦得秋菊有佳色
天然空衆色愛此時菊妍祗託幽人好肯期俗士憐露
英駐搖落霜節抱貞堅飽潔飡宜對挹清席可前危姿
風下整素影月中傳遥誦潯陽句高慕義熙年
名鳳山詩(有序)
嘉靖甲寅孟秋八日余過桐城友人盛古錢汝謙邀
余游於其邑之北山壯其岡巒蔚岐因問以名盛君
曰山故名投子然不詳所自始其東蓋有鳳凰石云
余曰噫嘻詩咏鳳凰梧桐本喻人材衆多作邦家之
美祥也桐邑才賢冠一郡山川之竒實發之而使兹
特山至今缺雅馴之稱其惡乎宜盍削舊名易號曰
鳳山於桐之義固當乎盛君曰然因相與取酒酹山
神肇錫嘉名而載以詩焉
靈峰標坱圠踔勢翔天中自古擅竒秀興才孰比隆羽
儀振寥廓人文開蝕蒙佳哉桐君邑兹山名無窮
山泉詩為慎柱史蒙賦
兼艮歸崇址習坎滮駛流高峙層景閟下滲滄溟收元
化肇升降互變分剛柔員象浩亹亹方儀廓悠悠天氣
舉清濁渾沌開沉浮成形啓茫昧神功孰益裒人文宣
理畫大易陳兆繇蒙彖告初筮聖功程厥修果以效隆
止育以法洊游誰言山匪峻一簣積豈遒誰言海匪深
一葦航豈周大哉蒙義訓養正基始猷請歌君子業玩
衆繹所求
伯兄對集陪廨示我以長句乃行敬用韻述叙平
生為别并詔兒曹匪言乎詩
清商戒金序大火流坤維我兄松陵至千里歎奔疲顛
衣出捧袂問兄求何時十日扁舟阻曠望緜郊圻石城
限一水不即諧襟期展步入中堂形神頓豁披果獲荆
花慰因抒棣萼思憶昔感逝風愾念棘薪吹羡彼食苹
鹿顧懷周道遲常恐將母願不及於隰馳幸以華盛年
校藝入品差兄曰嗟予弟志業勵觀頥顯揚事不究安
用軒爾眉朅來呌閶闔奏對明主知公車三千牘一朝
隨獻持玉螭謝曳履銀魚棄綰絲歸侍半菽歡焉用五
鼎為兄曰嗟予弟丈夫重天彝自古訓忠孝出處孰二
之義行仕乃效詎問崇與庳何圖玄霜變哀颷惨夕帷
庭柯卷落葉痛絶臯魚悲永言畢人世天路從此辭寕
知兹對語述往重凄其勉矢佩兄誨仕學紹先規陪都
壯南服高皇肇巍基胡不暫延止歴覽窮恢竒明發迅
孤棹别恨怦我私遡風遥引領涕下如綆縻戚矣平生
事瀝欵陳今詩
贈懷虛山人歸永嘉
東甌有逸士被褐懷英玉森然抗風翎不受樊籠局放
情雲海間高舉隨黃鵠朅來金陵游素書開一束手抉
岐俞秘遺我長生錄言人氣孔神虚養存緣督周瀰八
埏中攝守僅秭粟吾生詎有涯寄形勞亭毒所貴四大
身不苦六塵觸感君指導意萬累輕蜎蠋願躡無窮門
蕩志扶桑浴去矣行别君期聞閬風曲
懷李進士材二首
赤驥振長纓羞堂狹邪步黃鵠摩天飛萬里詎回顧伊
人秉竒尚千秋曠所慕深心企密玄遠覽超初素一感
㗳爾云遂挹泠然馭九閡浩神往八垠焉足騖大道由
默成巵言虚擾互老氏貴知希宣父戒多數行矣慎周
鼎世方寶康瓠
其二
羅山峻千仞嶻立章江水章江日夜流蕩潏無時已孤
標抗不騫蒼然君所視誰言山下雲出入但軒几請看
膚寸興施霖忽千里由來古賢傑經綸業有致多君英
達姿揮斥謝塵軌歸翫山中雲變化在徙倚出奮翊世
功卷舒成寸晷冉冉耀靈車西鞍無停弭吾衰志久荒
跂子天雲涘
送張月山參軍赴守思州郡
先民有遺訓忠信行蠻方夫苟慎率履焉往非所臧粲
粲月山子俊氣夙開張神駒産渥水萬里看騰驤朅來
事譚討束志翰墨場踆踆茂貞檢折節辭故常既全孝
友思亦昭事學光蛩然捧樞幕慎畏心孔將讒忌紛若
蝟我道胡低昂時清天路廓茅茹拔泰昌專城秉旄節
出守西南彊人言羅鬼域皮卉衣冠裳控馭稍失理干
戈肆跳蹌不聞往車誡抗轍紛蜩螗我告君勿惑制下
重身防參倚恒不違殊類亦同行九夷聖所慕諸夏或
胥戕絃促瑟始戾轡援驂乃揚行哉葆終績在遠期勿
忘何以瀝别欵叙欵陳兹章
贈銓卿沈觀頥郎中考績北上
歷吉整嚴駕逝將趨上都兩驂振鋈靷六轡光若濡問
客去何迅報計當歲徂伊昔事縹緗經綸富摧儲抱策
陳大對所志攄元謨遂歴偏邑宰入序曲臺儒寅清勵
夙夜孤操亶弗渝余濫南宫伯抗軾慚先塗幸子致遠
轂翊我周道輿簡書承帝制藻衡列宰夫著績盈函匭
蜚聲播六衢行矣堅乃軸勿辭峻阪驅不見羲和馭奮
彍濠汜隅逹人懷遠業卑士局邇圖申章展我贈長風
吹素繻
述學贈孫生棣
學道若觀海茫洋焉所求士有忠信質譬涉得巨舟掛
帆萬里遠何意棹安流望望蓬萊岸咫尺烟雲收士學
誠亦然佻巧徒虚漚孫生惸實者質與道為謀陪雍聽
朱瑟忽爾踰十秋攝袂升我堂故情感敝裘論摧對寒
景今古入冥搜吾衰志安騁得汝心先遒願言駕輕筏
共戲三神洲
守素項翁遺德詩
易著幽人貞坦坦遵素履薖軸誓不諼藐哉考槃土伊
人秉淵尚好古篤倫紀事母以孝聞曰繼猶吾恃蒸蒸
成乂格惇修自身始少學務時敏匪牽軒冕志嗜義甘
比飴程力殚所致足稱古彦方能使世尊企上天錫難
老耄齡厭康祉有子意承考典教甄化理作德洵哲謀
燕翼遺休軌我歌守素章以著翁行事補亡擬束晳采
風在輶使
七言古詩
邊昭花鳥圖
二百年間稱畫者邊昭花鳥名天下後來林良吕紀徒
意態雖超精絶無第看兹幅亦偉麗格力無乃邊也殊
粉桃上暎雙文鵲飛鳴互繞新篁籜下有嵌石清地迴
白鵝三四交浮躍綵趐繽紛玉羽搖參差麗蕊垂青條
員吭短嘴自唤答荇藻併動春風嬌憶昨觀畫豪貴屋
邊圖側掛驚衆目斷縑古慘色不凋竟日令人看不足
神情綽約穠素間啄飲細辯毫毛端元圃赤霄虚指顧
翠花金尾愁巗巒兹幅抹染先後同側記邊名異筆蹤
論畫豈必窮真贗為爾灑墨愁春工
吳偉小畫歌為周一書都事題
吳偉之畫工竒蕩此幅潦草筆力鬯周君嗜好特衆殊
寶之不減錦屏障清晨示我長安廬指點雲霧生江湖
漁舟顛翻波浪湧茒屋偃拔風林呼岸曲島嶼分微茫
髣髴衡巫窺瀟湘南帆欲掛即未得見畫黯慘空長望
戲作月川歌酒中調武岡守備周閫使
將軍手掣生蟾蜍志將掃斷月窟除匈奴祈連天北黃
河九曲紆將軍吐氣可使挽瀉傾玉壺匣中三尺芙蓉
水豪來提舞秋風裏上天思磔蝦蟇精桂花老杜僵欲
死碧海仙人夜泛銀漢槎宫袍解坐將軍家起援北斗
酌美酒玉簫吹落南天霞南天萬里秋冥冥三湘七澤
搖洞庭下看明月出滄海君山一點銀盤青吁嗟武川
之水一斛波明月其奈將軍何願飛玉盞邀嫦娥醉取
僊人三首甕然後揚眉結義天山雪嶠横雕戈(月川即周别號)
荆州明月樓歌酒中作
城上明月樓長在樓中明月應不改古人風流今已空
今人徒悲古人代古人今人已如此人生富貴何用爾
不見武昌長嘯者昔之征南今已矣嫦娥飡藥奔青天
廣寒枉守玉兔眠古人有酒不解醉今人空卧黃壚泉
明月對我莫相違樓中為吐銀蟾輝但使朱緡長得酒
玄髦從化霜莖飛山中故人多酒徒明月為我相過無
解拌紫綬辭金馬饒換青絲提玉壺
席上贈東湖老人别歌
東湖老人朱季曹愛客不減扶風豪堂中賢士常滿座
千金一諾輕秋毫買園千畝東湖上結屋却傍湖之㘭
水亭風榭窺窈窕花塢竹徑行蕭騷凉颷八月起天末
瀟湘萬里迴長濤青天漠漠數峰小灑然秋色生林臯
是時我解洞庭席東將觀嶽凌煙霄芙蓉天柱裊超忽
蘿衣蕙帶紛飄搖逢君一笑不我疑神豁意動心相招
綺障歌絲留娛燕珠鞲舞袖垂纖嬌迴山轉海新知樂
願挽夭河傾斗杓明朝暫别莫相問相思尺素飛霞標
和内方先生北征篇贈胡傅二職方行塞
旄頭夜犯燕晉墟敵兵十萬亘穹廬天子九重按神
劍將軍五道馳軍書大同城外煙沙動天驕馬飽矜馳
鞚徑引健肥突朔陲竊窺金帛邀王貢北兵氣勢恣揮
霍撫軍督帥計消愕裨校紛驚都護營轒輼併棄嫖姚
幕璽書捷下甘泉宫安邊將佐分才雄郎曹二鎮参謀
畫司馬六師統制功由來勲業盛文儒把君腰間金僕
姑七擒豈可窮葛亮三法豈必傳穰苴朝廷昨念邊饟
急百萬親輸金帑積閫外投醪氣已增軍中超距材堪
出横行萬里清塞垣東掃巫閭西玉門鳴鞘直擣隂山
破捲旆迴麾瀚海翻丈夫一身誓許國銘功要勒燕然
石繫頸寕虚賈誼言飛書肯效魯連射腐儒麄狂不料
事風塵躍策志未已願得一請關門纓提㩦玉龍並君
起
巽屏歌
君不見黃雩之山蜿蜒來百里矯若游龍天中峙羣峰
合沓簇其下煙材霧術莽相亞日南山人何年卜爾廬
溪谷環複岡巒紆中有一山横抱東南隅屹然碧玉之
屏萬丈孤雲景朝夕秀色鋪吾聞八方人文㢲其樞兹
山無乃神之都洞門不交俗士履石室長秘仙人圖金
芝色映丹霞彩玉术膏流紺露珠九笈寶章閟竒詭千
尋鐵鎖懸虚無咄山人兮孰招綠蘿冥冥兮猩鼯號羌
隱處兮余跡焉逝彼屏之曲兮佳可以遨世間萬事豈
有極王侯富貴終蓬蒿不如芒鞋竹杖遊戲此山中猿
情鶴思千古流長謠
石泉子歌(有序)
永豐劉某氏以醫行余邑久矣余識之幾二十年往
以所號石泉乞余詩余為之作長句比余歸山中復
多年劉相過出所舊題示余曰公猶記西寺揮毫時
乎余緬然興感憶是時余正少劉亦強壮氣勃勃也
今相顧老矣白晳二毛覩後於今其何如為作是詩
匪專贈劉云
憶昔讀書西城寺劉生手握青瑶字言愛白坿山中石
上之飛泉乞余為掃銀河篇剡溪雪藤刳作牋皛如巫
峽片雲飄我前長松蔭寺晝不暑虚堂放筆搖蒼煙頃
刻高林動秋色元氣淋漓濕忩壁千尋白練落疑見九
屏青屏寒似入僊情一謝人間世十年宫錦混泥滓青
鞋布襪不可從玉閣金庭空遊戲手驂六龍扶九鸞舉
頸遥望青玉壇奔淙亂射悵泱漭碧壑倒映思潺湲歸
來仍覓西堂卧松栢之苔人行破滄洲客往絶詩筒白
社僧歸虚禪坐人生變化詎有常看君綠鬢凋繁霜余
年四十亦衰久滌毫對酒心茫洋少時豪情今安在撫
卷歌詩神先改匡廬瀑布夢徒期衡嶽水簾吟孰待為
君重賦石泉一長嘆安得白日高丘望遠海
題一山寄跡卷
請息朱絃唱聽我一山吟綺甍繡戸圍碧草王孫第宅
何深沉黃金為塗丹雘錯赤玉垂櫳搖珠箔羅帷不捲
春風迴黃鳥啼斷青林閣嗟君何處得一山乃在曲臺
飛榭窈窕間芙蓉巘崿媚虚牖翡翠岩壑標重寰雲煙
閟縹緲水石紆潺湲蓮洞之中老僊伯題以寄跡懸軒
顔君有高才異凢俗竒篇秀句紛盈櫝半畆恨違碧野
居一蓑欲掛蒼林卧期驂白鹿戲嵩陽思跨青牛出函
谷古來貴胄多仙儔豈必蓬巷殊華屋一山何在君神
遊雖名寄跡同真求蓬壺近接九丘島弱水不隔三神
洲虹屐迢遥捐峻嶠風帆咫尺停安流君乎無忘此佳
意超駕雲氣行八州
夜宿桃源縣令長黃蚪峰過訪遂邀宴酒中贈謝
七月大野號天風黃河濁浪高排空桃源縣前繫孤纜
樓船夜宿星霧中桃源縣尹余邦彦扁舟截浪來相見
鳴金列炬閙深霄吹竹繫絲諧高宴情歡意洽席屢移
忽憶長安對月時華省官閒留客醉仙堂人遠惙余思
十年歸卧滄江流何知此地逢故游劇談縱飲不知倦
高歌似動鬼神愁半酣月落參復横馮夷起舞蛟鼉迎
川妃水后互出没翠蕤雲梢分縱横别君黃鵠不返顧
揮手且入神京去脱謝慚乏吕虔刀新詩裁雲贈尺素
漕師劉北華飲余下邳河邳守賀大夫同集
樓船將軍何雄豪雲艘千簇紛嗷嘈揚帆立幟大河側
將軍呼集如蝟毛下邳城下開秋宴州中太守同歡勸
未欣美酒破舊愁且樂故人諧新面哀絲急管沸靈鼉
醉看北斗傾天河月光劒戟森相映翠旗羽葆紛盪摩
為君痛飲還高吟一觴一曲散冲襟明朝掛席彭城去
相思河柳搖秋隂
贈張使君僉憲閩中
長安冠履集如雲風塵中識張使君牙校雙鞚雕玉勒
馬上揖鞭見顔色翩然顧我苑西廬傾情倒意無所惜
君本金陵貴公子論交早結天下士學士聲華在禁林
中丞風采振邦紀祖先父後何顯榮君也有身期自致
朅来獻策復幾年龍劍鬱盤斗間氣聊抒舊學試郎官
忽都新章薦司隸錦衣貴人嘘雷電當朝氣勢誰不羡
君持三尺坐幕庭指擊腰間推豪健丈夫躋仕當雄俊
况今執法名逾峻繡斧未經閩蟜舄霜韉已拂燕臺駿
燕臺閩嶠通武夷青谿九曲流葳蕤幔亭玉女裊相柱
桂壑芝巖紛蔽虧憐君標格迥凢俗嘆君美才堪鈞軸
高情雲海自瀟疎長志簮纓豈束縛待成功業報天朝
相期汗漫招黃鵠
白石子篇贈蔡子木出守衡州
白石子讀書白石之山自小放跡煙霞間十八挾策於
明主萬言入奏開天顔飛騰咫尺絶霄漢倏忽羽翰生
塵寰朅來通籍復幾年雲情海思長翻然竒文千篇富
灑落秀句一出争流傳鯨鯢抒鱗春漲外雕鶚整翮秋
飈前頃欲攝衣尋五岳却歸鼓枻浮三川三川迴沿霅
水曲湖色山光媚幽獨千竹寒通抱甕圖萬樹隂連架
書屋嵇康龍性豈易馴陸機鴻才終誰局著書滿家人
未知好道窮年不驚俗只今年才三十餘飛騰事業夫
何如西昌賢聲動禁匭内河政蹟聞公車昨者銀黃重
綰結赤芾南載垂雙魚衡嶽高高配朱鳥萬古南訛開
化墟帝遣侯邦代秩禮握神長養司其輿丈夫立身際
奮揚須挽大軸提天綱為霖施澤霈八表豈得一麾久
炎方火維諸宿麗明作南極一星應壽昌待君了却匡
扶業白石聽歌南山章
孟月行送袁驛丞之江東
孟月雪花飄滿路春風不入長安樹行人鞍馬在路旁
凍鳥無聲飛難去長安今歲何大寒積雪四野浩漫漫
雪中行者江東宰别我欲赴龍沙灣十年奔走長安塵
一官匹馬仍衝津人生苦樂誰能那神龍尺蠖同屈伸
憶爾家近玄壇峯青山遶屋開芙蓉中有釣臺臨碧渚
幽潭曲嶼浮仙蹤爾宗御史垂大名都幕從父繼揚聲
爾今胡為困卑冗跼蹐終日勞逢迎我聞富貴得有命
鳳粒鴟鼠隨天性黃金為注擲道隅瓴罌瓦缶錯相映
爾驛前對大江流南艫北艑無暫休若見昔時南昌尉
但訊掛冠夫何求
里羅醫汝茂别余京師作歌送之并示志
陽春三月黃鳥鳴送汝今出長安城長安南去七千里
故鄉迢逓西江水西江水闊鴻雁稀故鄉今歲尺素違
墳壠松楸颯夜雨庭閭花竹殘春暉三荆前戶昨同蔭
一鳥上林今獨飛茅屋自支楓葉岸釣船誰放蘆花磯
人生性情各有慕焉用但羡黃金扉近者訪舊長安陌
昔年豪族半蕪没青雲大第横道傍白日高門少行跡
徒誇盛氣走風雷不信繁華凋露月鳴鐘列鼎况如是
單車獨馬競何益始知富貴盡虚閒側顧勲名堪太息
我今餞汝一杯酒汝歸幸謝舊親友許身稷契事徒期
託勢金張吾不有數莖白髮豈貸人萬里青山空迴首
何嗟要路未先登所幸重權不在手廣袖長裾易飾容
高官厚禄難辭咎聊因送汝動我歌腰間劔氣纏星河
賦得錢塘潮送王繕部赴浙江分司
燕京八月風呼號枯桑古柳紛飄搖茫然送客感秋思
萬里忽憶錢塘潮錢塘潮勢秋中盛家家看潮簫鼓競
星向海門轉玉衡月當天嶠懸冰鏡冰鏡玉衡寒盪摩
江光潮氣横天河空迎登丘望遠海安得挂席浮長波
羡君白舫乘秋風南眺錢塘烟霧中想歸帝闕誇竒覽
定賦觀潮大海東
後一經堂歌(有序)
我師龍湖翁作一經堂歌以贈今臨海令宗弟時夫
臺依和之叙曰當宋寇内訌之日武穆誓孤忠提偏
旅破賊之計未決也雲陽長者倡義聲迎餉軍門令
六師之氣不戰而先奮其於成功之助蓋多矣武穆
不及他語慨然於一經大書之遺若預占其後之必
興者今子孫詩書遠澤延流數百歲仕者不絶承傳
異人神意所默授得非本忠義一心之感協哉翁歌
以贈時夫蓋取類至深矣余故申其義和歌之令時
夫益誦以自勵云
古堂遺址經幾世趙宋之南兹扁傳於乎岳公三大字
蛟龍岌嶪風雷纏憶昔湖寇始干紀洞庭波立鱣鯨起
舟師既潰瀟湘流敵馬復蹴江淮水武穆此時挺戈出
萬里旗旌映天色賊勢未掃攙搶外軍聲已動軒轅側
當時義士誰赴招雲陽長者吾宗豪先持牛酒犒師旅
暗握蛇鳥陳機韜武穆竒翰由此留一經之堂傳千秋
長有煙雲護鐵畫時看風雨生銀鈎四百餘年詩書澤
簮笏代承何舄奕斗菴苞采淪高旻乃今見汝生竒翮
上書北闕正華年專城墨綬何翩翩海上雙鳬遥振履
雲間一鶴隨鳴絃吾師玉署老仙公題詩贈汝懷先蹤
雲仍豈乏菑畬訓臣子要知忠義風君不見武穆高扁
在堂垂無極我師一經之歌將無同
沛中歌贈欽進士赴沛公分司
君不見芒碭大澤嘘雲氣沛中子弟興如蝟可憐豪傑
怨秦法徒使黔黎哀鼎沸山東禍首不知數草間澒洞
昏塵霧沛中壮士三千人奮臂一呼白日暮沛公爾時
拔劍出馬上河山開戰勣滅秦蹙漢指顧間爼醢韓彭
兵未息泗上歸來血洗刀沛中父老迎旌旄遊子悲歌
對舊邑戰士猛氣横新醪沛中高宴留十日六軍更壽
歡無極千秋萬歲湯沐鄉五劇三條貴游宅誰知今日
歌風臺一丘廢土蔵蒿萊請看帝圖有銷歇焉得人事
無傾摧從來時命論通塞蕭樊不遇終誰識君行若見
沛中人為我幸謝屠繒客
五言律詩
館課中秋
今夜中秋月長安萬戸看乍移蘭殿側已隱栢臺端河
漢煙氛淨關山風路寒遥憐舊親友心折向杯亁
館出即事
霾隂開禁籞霽色轉天衢苑柳飄雲絮渠荷散雨珠時
紆金閣步日傍綺寮趨才伎慙虚薄論思一字無
秋日郊寺訪客酌談
細雨城南寺開尊對落暉青山依幔入黃葉映杯飛野
迥塵沙淨煙深草樹微林㘭駐安馬取醉欲忘歸
滕縣道中
滕陽三百里大地捲沙霾不辨春陽氣能勝旱暵哀柳
長傷碧亂草歮阻青回試問東蒙北何山可翦萊
徐州龍山亭宴集
勝地標龍久危亭借鶴傳長河當檻入亂岫裊空懸日
月珠林外風雲倚席前此方多難日匡濟賴諸賢
時數日不雨宴亭中乃忽交㴻喜甚有作
出郭時雲合登山好雨來旱愁開僕御春色起樓臺唤
葉啼鳩聚衝花舞燕迴羣公鞠疚日此地暢樽罍
雨集少山水部新軒
水部新軒敞芳樽映雨開竹枝交亂草花片漬深苔簷
溜洪梁落檻峯禹碣來相將娛夕暝豪意豁深杯
夜過寶應湖作
樓船貪夜涉積水徑長湖片月懸明晦疎星澹有無煙
浮鮫客素波湧漢妃珠遥指維揚樹蒼蒼暝色孤
雲居寺燕集
雲居通鳳嶺石閣轉香臺一逕聽鐘入數峯迎戸開湖
光搖綺席天色倒金杯向夜繁星動高歌未擬回
嘯嚴寺泊
維舟依古寺解纜下幽源花發渚煙聚草青江雨繁魚
梁交石嶼鳥路界山村坐羡垂綸者看雲過曉昏
普門寺
普門層嶂裏獨逕隱崔嵬寶積煙霞聚香林日月開盤
山亘地出漢水劃天迴注目橋陵遠蒼蒼冥霧來
淳于髠墓
嘆息淳于叟竒談往籍留操豚辭近狎飲鵠辨真游壊
墓藏山曲行人指道周無由聽炙輠時鳥自啁啾
習家池
習氏池猶在山公駕豈來豪賢空往舊耕種已亭臺曲
檻鳴泉落危梁疊石摧尋幽聊駐馬暝色下蒼苔
羊侯祠
叔子晉仁人政乃鄭僑似和隣敵止侵戢境民安理祠
比召南棠頌流漢曲水千秋峴首碑淚墮襄人士
巴陵道中
曉發巴陵道衝泥突錦韉霧飛翻作雨石出屢迴泉露
坼池荷損風披岸槿捐物情盡搖落吾意竟誰憐
湘隂道中
來往三湘遍真成感倦游煙開林影亂日出鳥聲稠草
木驚時變光隂蕩客愁所思渺天未不見祗離憂
出資陽赴武岡道中二首
合沓千峰裏輕輿鳥背還山花交亂石硤竹裊奔泉巖
合疑無逕林開忽有天永言辭俗鞅自卜掛冠年
其二
屢迴山谷阻時復得幽村路轉松杉密疃開芋秣繁人
煙通絶嶺草樹豁高原莫問桃花水前溪亦武源
桃花洞
桃花開幾許客至槲林深洞豁天門霽巗垂石閣隂秦
人家豈在阮客路空尋坐憶青霞髓翻懸王烈心
李泌宅
舊宅迷黃葉荒基隱碧岑昔賢遺跡在流水暮煙深石
拆懸蛇逕雲霾伏虎林相唐垂大業終此遂初心
孤山林和靖墓
處士孤墳在疎林映水開湖山千古麗詩句幾人裁鷺
渚寒煙積魚梁晚照來梅花飄欲盡誰為掃荒苔
栖霞嶺謁岳武穆王墓
元忠瞻異代巨廟倚高墳痛矣英雄事悲哉戰伐勲金
牌飛白日鐵戟斷黃雲勁氣號松栢猶疑叱咤聞
祗謁孔林二首
㒺極懷夫子瞻思向墓林寝宫寒日閟隧路古雲深尚
想奠楹夢空傳曳杖吟齋心共蘋藻聊以薦居歆
其二
世遠松楸換神遊劍履藏秋陽無改暴梁木自興傷報
德崇千代修禋暨百王側觀孤檜色遺慕窅難忘
高齋
高齋輪鞅絶獨卧碧雲幽山氣青常潤湖光澹不流脱
巾臨竹嶼展席向花丘去此尋真境塵囂安可求
居然亭
地出青蓮宇亭開碧槲林明湖澂静影峭壁偃孤隂霧
窟黃熊性煙波白鳥心從來豪逹慕不受世籠侵
藕花居
藕花亭子好乃在水中央萬樹菩提色千池菡萏香綵
雲流綺幄珠雨散瑶房此際江妃曲應遺漢水璜
見山
幽人昔解綬草閣賦歸來嗒爾簾櫳啟悠然煙霧開晴
光分逕竹曉色下階苔不盡東籬意千巗秋氣廻
龍游除夕
迢迢游客子歲暮感山川鼓角流殘夜星河轉舊年扁
舟寒水側故國白雲邊未展經時志孤心魏闕懸
洞麓堂集卷七
