洞麓堂集卷六
明尹臺撰
書雜著
與徐東溪
不奉德音十數年以僕之積思於公知公之不能遽忘
於僕也僕往以伉直誤觝後先權重陽嗾隂搆用磯宸
怒幸先皇帝天地大恩雖讒誣入竟不忍置之極譴平
生道義相信之友亦復附權相傾不知今且安在乎哉
自兹擯歸田隴八年閉戶不通四方之問頗得默坐澄
心之騐知聖學所以異於二氏其間毫釐幾微之辨致
千里懸殊之不可紀極者皆由本之不無少異耳遠荷
貺教并遺所刻佳集冗憊中取燈快讀之中間開示藴
奥良多第往往發揮微旨似未有大出於高禪點掇之
外者至論三教異同則若程子本天本心之云其義卒
不一及夫二氏誠與聖人之本同邪則其槌提仁義毁
棄禮樂滅天常絶倫理舉聖人之教盡斥之於無用其
千里之謬果安從生哉程伯子所云自謂窮理知化而
不足以開物成務言為無不周徧實則外於倫理窮高
極遠而不可與入堯舜之道兹說豈不皆可信與公之
忠信高明自足感動四方之士况潜心經學所指述皆
透達本原其微過高處則恐禪指之入或累之云耳辱
知既深不敢不直犯其諱匆匆妄陳非一二語可遽悉
者尚容嗣上敬具之不備
與羅念葊
逖違良覿拜奉德音諄勤示誨病憊中誦讀頓覺沉疴
去體兄德學邁倫本躬行心得者垂教後學講席大振
性命理學之宗舍兄其誰自愧慕道望洋然一得之識
微有可陳佈者吾儒之道全體大用着著皆實中和位
育步步非虛非謂可舍内而騖外亦非謂可專守靈覺
之心體不假學問而直截了當自能曠然神悟也近世
宗良知家者心說沸揚只緣金溪錯認孟子先立乎其
大者一語金溪所看立字謂但存此心則此理自明孟
子所謂立者以其能思也所思者心所思而得之者理
今曰心即理也但能靈覺便是聖人之道於是遂以詩
書為障聞見為外一切屏去之以求所謂靈覺者然即
實有所得亦止此心靈覺之妙耳並非所性之理也彼
釋氏者有見於心無見於性陸氏之學大率類是朱陸
異同辨者紛綸不一而又有回互兩可者究竟此是則
彼非彼是則此非奚容含糊此日陸派盛行至反有斥
朱學為異端者且比朱子為洪水猛獸者微揆其故大
抵世之學者多畏難而趨易耳何也凌空駕虚之竒一
語可了易於惑人故從陸者易窮理盡性至命之學積
漸而成故從朱者難毋論其他即朱子之徒當時且有
失傳如吕氏游氏寖入禪學没後勉齋漢卿僅足自守
不再傳盡失其旨如何王金許皆潜畔師說不止草廬
一人也至訓詁詞章之儒出入口耳外馳功利放其心
而不知求宜乎致虛守寂專求靈覺者得駕俗學之上
朱子亦早已斥之豈可反執此以誣紫陽主道問學之
流弊哉兄主持正學究辨似是之非豈陸氏陽儒隂釋
者比但屏聞見守寂静之說恐流入於禪學不揣鄙陋
敬佈祈亮恕不既
上太宰羅整菴先生
臺聞古有尚論百世仰高山而懷景行嚮往於身所未
至者此其人豈欲矯竒好以飾虛志嘐然於人情所不
近哉彼見當時之人容未足慊其心之所慕則從而遺
思於曠代之遠抑亦是心之感窢然無古今之間故凡
此興起之同夫人有之不獨豪傑恢蕩之士為然也雖
然彼以當世無是人耳誠有之則所為悅慕景行之心
又宜何如而奚必沾沾然曠代之思哉臺至愚不肖每
自悼其暴棄之久今犬馬之齒四十而道不知修學無
所聞顧未敢遂悍然自置也見時所稱賢人君子又昧
不自揆度以為未足慊其心之所慕是以益泛騖而不
知反此其志誠可悲矣恭惟太宰公完德峻望天下人
所宗仰臺自結髮已慨然知嚮慕之攸存每誦法話言
推繹其行事以為今世所悦慕而足慊者非是其人乎
思庶幾一覿見竟慰平生卒無由致之耿耿之懷又二
十年矣夫所謂窢然無古今之間者今或阻於地相去
甚近之無難至若是徒嘐然於曠代之遠非真所謂矯
竒飾虚自暴棄者之為哉念昔在京時嘗辱公惠一言
之教方期藉是以得從厮下之役乃歸數年每嬰罹憂
患以及於艱雖公眉誕之介殊錫之膺且未知其何幾
時况所謂平生之耿耿者邪纍然苴削感流華之易逝
殆不知所以為心則所思當悠悠何極謹撰古風四首
并舊所欲寄未能者具錄以上非敢為佞也外馬湖君
委序壽榮禄者尤鹵莽不足導揚萬一倘因覽及而賜
之教則臺不世之幸矣南望箕尾神情並往伏祈為道
崇厚以迓平格之福幸甚不宣
與徐相公論江南北盜情
伏自上賢秉衡政府銳心邦家大計海内人士莫不更
相滌濯以承休德治績昭新炳焉宣弘之盛矣顧十數
年來南北烽烟交横兵搆列省司農告匱歲征不免苛
迫加之往昔貪殘吏遺虛間流民窮盜作日熾而不可
祛翦抑其漸靡之致然也今閩廣滇蜀間次第幸少税
息獨内地盜黨寖多猖猘若浙西鑛徒肆凶徽饒之界
郴旁山猺紛掠敝郡邑諸境未上聞一議驅格其最可
畏者江南北劇盜聚黨動以千數百計所盤據皆畿甸
財賦要壤密邇留都根本重地漕輓運輸之襟吭也以
江北言之揚州則有史家庄邳州則有大軍營鹺徒横
行海中郡縣吏無敢訶禁甚則戕殺徼巡捽縛閫帥有
司諱匿弗舉隱忍而已其在江南則蘇常沿海之隩鹺
徒煽黨尤盛剽剟官帑焚蕩民居恣行若履故常衣冠
豪傑忍為逋藪積歲無敢一捕治今復聞二方之盗互
相串導隂立盟誓以故賍迹易隱姦形難究其犯觸甚
不細矣頃某每有諏問告者輒戒毋誦言其狀懼姦黨
偵伺之衆都城中外無一非屬耳所及者相門崇峻誰
敢輒以殫聞某受門下知予最深仰悉體國忠念憂先
未萌因計曩時倭禍幸内地無興亂之氓故主兵者舉
事易成今此軰紛訌未已萬一外寇乘之其患可勝指
述哉伏望台垣暫秘勿宣默以意授圓機之士令其觀
勢揣形徐為銷解之謀毋俾養小成大則東南幸甚幸
甚侍御尹子間相扣質知所得本末更詳倘賜清問彼
必不敢隱實也冒溷鈞嚴無任曕遡悚息之至
與曹侍御光書
僕聞執事高誼舊矣平生所敬信惟貴鄉澹泉公乃澹
泉固通執事行事甚悉僕誠願執鞭往從不欲以形迹
自拘阻也又詢執事在臺中持法紀甚峻既為中寺豪
室所噂哆即於時要人復簡交疎與任繩墨自捷閉薦
紳軰故鮮悦焉僕雖素昧交覿然執事處心行己居常
數得其概似云屬者僕供撰近列性顓侗伉拙不能瓦
合於時中外貴人指惡紛藉而僕漫不知之好進者因
伺間媒孽求所仇嫉足比並宜施漁人之計者無若僕
與執事之偶相并者也故捷出不意一下石而兩擠之
幸皇上天地之仁不令被彈黃雀終飼螻蟻故二人竟
脱重譴其亦岌岌乎危矣僕時即欲一明辨乃實以釋
執事無故獲黨名之累猶恐批引連類上傷主心下卒
不免犯勢觸權之禍故隱忍自誣受咎訕不辭頃疏中
所陳述是已今執事方與僕同仕是都僕分宜投轄先
踵造求傾吐夙昔同難之情乃執事又念僕病不能見
客因枉刺於敝門者凡再僕今病垂瘉禮宜報謁然私
心有所不敢者誠思執事在昔於僕未嘗辱一面之授
一語之交而讒者以為有過從相問之私僕既俛自誣
以遜禍兹復慠然甘補蹈其非則是覆車無戒真中讒
口之險詖抑亦徒成欺誑事上者於有證失其宜實之
心耳昔人嘗言宵行者能不匿邪不能明其無疑迹僕
追惟往事蓋久不得明宵行者之迹已其容仍循匿邪
之罪以自陷於舛誖故僕苟在仕之日決不敢更求執
事一識面用實所無有將或人臣勿欺之一道乎竢他
時解官各歸庶幾扁舟㩦李展叙平生相感慕私悰則
僕與執事心迹豈不昭然皦白於人己間哉支枕代布
殊不罄究幸執事亮之不宣
與陳泰巖編修
僕無似謬通籍於朝出入踰三十年竊睹後先重人無
一庶幾古所稱大臣之選者以是往往不見悦於權門
僕亦終不敢求悦也第若以嬖奴結深怨則又其最異
者耳嗟乎僕抑奚愧於心也哉兹若公之竒材隋珠卞
璧見者宜皆興慕而獨不為時所悦暫起復㚄竟未得
所致之由豈抑離僕之患邪適接唐金谿使得公上歲
所惠書披誦數過神與意交宛若對晤一室之間想見
古士風誼於曠世相感中矣士苟行己無慚即何必高
官穹位乃可自表見於時以今數重人覆車相望則孰
與不振迹榮途者之為安乎計公之材必且自足名世
進不策一代之勲退尚可成一家言宣道德之奥發潜
隱之光其視但烜燿名位於目前者為效久近宜何如
僕近奉簡書召承南省舊秩之乏已懇疏乞辭免矣方
疾伏枕勉起具復不覺長言欲因慰且少見愚情所困
積者
與陳兩湖
弟頃觝怒重人以歸遭其讒黨非搆意忽忽未能無少
望故因杜迹耕隴不復敢通四方之問然久之不能竟
絶止况在仕多年泛交海内士積之寖廣則書尺答往
相仍抑其情有不容拒禁者素交故人靡日不勤慕用
於中徒挈然莫可抒寫思以扁舟相過從庶慰饑渴於
傾覿間所貯念不知幾朝夕矣乃迄逡巡欲展無從一
副人生有願不自獲其行迹若此類非身親驗之未足
為紛紛不相悉者道也仰拜來牘知門下衷炯相照殆
先得其難言之情己又弟數歲以先世祠墓墜典弗飭
殫其衰秃之力次第稍興舉爰以少間為邑庠校中津
梁及鄉社堂館諸倡修歲為之攘攘棘中重以疾厄死
喪婚嫁諸務繣然與日月相纏糾上春男女二孫竝上
下十齡以長慧性嬌質時撫弄為娛乃忽夭化於旬月
間莊生所喻人一月開口而笑者無幾若弟直歲計之
殆過耳顧有生恒事第可思古人自釋解豈當為達賢
呶呶邪然忳邑之久弗宣因夙知不能不動其悢悢讀
手示諄復益信此心相感之同非謾云者兹奉簡書謬
相及呀然不知所自來燭之武所云少不如人老焉攸
用者弟誦之每有餘慚矧敢任當塗舉授所弗稱乎己
懇疏辭免并貽書所知力謝之想當如所請來賜槩不
敢承謹以完璧弟昨偶劇疾今浹旬始克強憊占復囷
積殊未究萬一
與劉養旦
日遣僮奉狀訊記室獲承復音再詢雲屏參戎因悉綵
娛多慶經業之傳且有人所謂日享事實之樂於天常
中者公既深嚌其胾矣昨會李石塘公共歎媢忌軰猶
有中憸射之計於高賢者縱彼蠆尾得施果能致加損
汩公所性之定邪僕自笑平生愚戅頃嘗觝權搆訕其
甘心兹舉者必以能點湼人終身所媒孽似無可更明
之日矣乃今不圖公論尚一二著白則此為公成貝錦
抑安足掛諸齒頰間哉僕衰劣未堪時用懇辭不獲徒
有蚉負之懼今且勉暫出少副君相旁取至意俟後徐
以情籲何如耳苟試不可安知無矜而諒之者若例以
難進之云則豈僕之所能與也
與薛仲常年兄
憶在庚戌之歲與公别之京師矣其時二人者年皆未
衰乃盛氣尚勃勃也今荏苒餘二十年公所成述既焯
然足名海内乃弟顯晦碌碌行藏尚制于人向以得罪
權重致遭其嗾誣甚矣今謬承簡書相及懇辭顧莫之
獲勉為兹出其亦泚顔于覆轍之無戒矣乎然以弟之
猥劣多疾矧年復至難支強其能以歲月淹邪辱諭及
元洲黃涯二兄在仕列弟每比之太白孤配于弦月者
然二兄固少弟數歲其求退稍後自不妨弟安能似之
也喜聞公神用充茂著作日富有道不即行明其說以
竢後之我信焉其所遺豈不遠且大哉考亭之學今人
士將目為異端矣淵源錄之刻甚有關于世教其功非
淺小者惠示沃我宏多矣外委劉君云云悉别楮使促
還報遽率未及萬一惟兄亮之不備
與陸平泉宗伯
小僮比還伏拜手教恍若慰對覿於南時者然計陳迹
已忽又七八年矣流光迅迫慕道望洋曾彼岸未得一
窺其想像假令後此復百年亦祗若今之視昔耳奈何
奈何惟翁高明獨悟塵物不入其胸中久矣心驀聖奥
不可即見本來面目邪聞在朝數興歸念此不無着寂
厭煩之弊向教中亦嘗及此得非高明之克乃其偏猶
有未盡祛與蓋吾儒所以異於二氏惟在仁體幾微之
辨其相懸實不出此以今英主之隆賢相輔翊時乎得
之良難矣翁負沂温之望上下傾誠以相注謂非行道
之時可乎哉正人在位則國勢自重不必竭精華於事
功乃為效報輸中之實翁其念之念之僕年至涉勞即
病不日欲為入考之補庶幾一面圖傾悉蓋僕失懲前
之覆轍復有此出近於懵時昧勢視翁事固大不侔然
亦未敢即求去須相見别議之耳兹不暇他叙呫呫遽
及此恃相知之獨深也
與茅鹿門
僕昔從漸山先生門得奉公英采繼再覿京師則自謂
大闊逖非平生慕用不相違之始願矣久之以愚戅不
為先後重人所容避咎而南與中朝士遂稀通請承公
宦轍所指故無由亟入僕訊聞然時時或有誦傳公述
作者不能不動其嚮往之懷嗟乎斯亦殆信識之淺者
耳古之豪賢相感於曠世之遠讀其文而知意之所存
考其事而知氣之所激假令平平自飭無所毁譽於當
世此其人不過效鄉原而得其下數者僕雖至愚抑奚
置取予於其間哉而况海内高識之士必有不然也公
磊落軒四表倔竒振一時世之齪齪者惡足與共槩論
則致噂&KR0689;於羣口又胡怪其然此在僕私忖億久矣昨
拜所惠寄白華樓藁冗憊中快誦數篇心神忽創然自
失豈僕私忖億或一二稍得其近似邪其意之所存氣
之所激視古豪賢恢廓之節僕愚不能為之先後也僕
無似甘作林藪中廢擯人矣乃年至而簡書忽被懇辭
竟莫之獲勉為近套一出即且復將乞去雖時非曩昔
比然於物過時乃采己恐失其芬秀况僕本蕭艾之為
類與公溢辭相期許殆忘燭武之不如人而又未計其
老之難用也偶過從倦歸適賢郎以促楫告燈次占復
未萬一
先翰林府君行述
嗚呼我先考於潛司訓贈翰林編修府君以嘉靖元年
壬午秋七月二十日遘疾棄諸孤於浙中明年反匶歸
葬伯兄奉狀丐銘宗衮宫洗公襄既得許矣會宫洗公
趣還朝無幾竟卒京師銘是以不果成焉後十有三年
甲午不肖臺眎先窆弗吉乃用是年正月五日改厝里
西員唐山之原又迫弗及治銘嗚呼痛乎我先君隱行
潛德足章表於世衆矣不肖孤行能惡穢無以光闡幽
沕令泯泯至今日不孝之罪無所逭兹弗弔遭罹孺人
之變欲從古合葬之制卜冬十一月十九日將謀啟先
竁竝附用敢茹毒述行事祈銘立言君子按先系尹氏
出周卿士吉甫至漢世平陽之族最顯盛其後支遷房
邑我始祖鄱陽公濯奮績唐季以觀察江南西道肇自
房遷洪都鄱陽公孫彦成公當後晉馬殷之亂徙避身
迹爰建家永新之勝鄉至十二世祖宗叔乃又遷今還
古里我高祖帥正府君諱孟端敦行茂朴遇陷弗擠暨
曾祖環溪釣叟府君諱浚遵德擾義知命能遜咸以長
者之行著鄉閭逮我大父曲塘逸老府君諱相以哲修
迪己禮訓範家從邑先正太守戴公大節及曾祖母舅
李公介福學丱角游庠校故順德太守蕭公翼一見竒
之許妻以兄之子則我太母蕭氏實歸焉乃成化戊子
二月五日我先君誕于外氏嗚呼先君諱爽始字亞荀
後行人劉公袤為改曰用晦先大父舍後多竹先君每
低回留憩其間取竹可以厲操秉也因號竹庄居士臺
幼無聞知則嘗耳諸父之言曰先君自為兒童已能不
戲侮嶷然類老成人長授之學無苦謹出入進退不假
師嚴孝友恂諴肫然出至性也大父既業儒弗稱志每
譏章句不足以殖身又大母中殞背而先君哀慕旦旰
幾不能自活大父遂憐之不欲強委以學年十八尚浮
沉無所成己乃忽自恚曰吾猶可名人邪吾弗學竟墜
溺矣即閉戸郤游往取帙籍呫吟日夜久之通誦諸經
史旁涉百氏之言得其領要聞外太父山立先生教人
有成造往攝衣從之不數月悉穿貫其解義稍出所論
辨外太父弗能難也乃大咄稱弗及而以我太孺人許
室焉數歲充校官弟子學憲莆黃公仲昭發策試諸生
以紹興諸將不能克復中原為問先君條議陳答首病
高宗闇春秋之義信讒邪而斥忠賢致左袒弗舒北轅
卒縶蓋黍離東遷建炎南渡衰咎之成有自來矣諸將
曷效力焉黃公手其文大異之會糊名未折詢諸學官
曰向少年白晳而羸者得非素名士邪遂以先君寘上
列補邑餼員自是每試未嘗不先諸士名聲日駸駸起
游門者動四方矣宗伯無錫邵公寶視學尤首推先君
文行兼長謂諸邑士莫或過之司寇仁和沈公銳時副
臬江西求士為其子師邵公乃示先君名且戒曰是生
守己堅慎儻徑以公聘往欲其至難矣兹吾檄令赴白
鹿學會公因道迎之可耳沈公如其計屬廬陵令柳侯
尚義嚴書幣介紹先君遜弗敢受入見邵公以疾白邵
公強諭意乃不得已留臬館未數月竟謝去沈公由是
益敬禮比行餞之詩有浩懷磊落官天地之句云先君
七試有司終弗一遇合歲賓舉罷人無弗嘖嘖訟抑屈
者先君顧裕然一不以動志年四十二始克如例貢春
官是時相國湘源蔣公冕為學士得先君所試文大愕
曰有士如是奈何弗進士邪取冠諸貢士又試銓部而
太宰京口楊公一清稱惜亦如之二公咸勉使卒業成
均即解舉豈難致也先君白以親老思斗釡之禄代力
養於是遂得吳縣學訓導是時吳諸大老引罷居家者
林如重先君學行率相游往特改敬吳士考德問業者
又咸以得師自忻愜間嘗植數柳門側指示諸生曰夫
材敏教猶樹敏植也吾旦夕自是則恒私懼惕矣諸生
退息其下不思致力於學可乎聞古有言學猶殖也不
學將落故是柳雖易成然使或戕而撅之則夭閼莫遂
其性夫學貴及時而有功也不猶是夫吳士聞先君誨
益争自勵剔矜志業而茂進往者彬彬然著見乃後有
即柳所蔭地立教思亭作思游歌以詠先君之德司諫
陸公粲蓋記其事碑之云居吳踰五年丁先大父艱以
歸制滿改訓杭於潜學於潜地僻陋鮮材先君弗鄙蒙
其士相與講劘治心理性之要士翕然化嚮之每悦其
地多佳山水無舟車衝擾煩接之勞曰豈造物者欲以
是相遺假邪故嘗大署所坐之齋曰士朴而僿少文而
近實吾樂其教之不咈其山川窈兮若紆繚曲兮而可
娛吾將託焉以寄吾吏隱之廬間形之詠句未嘗不陶
然滿志也先是學師廨有久圮不居者問之則曰祟藪
耳後至者率寓學膳館湫然甚陋陿也先君居他膳廨
數月矣同官後至者方以其家孥隨先君嘆曰彼挾孥
來也膳館之隘惡乎居幸吾孥弗即至吾修圮以竢之
徙讓不其可乎亟出所居善廨畀之而修其圮者以居
或勸曰圮修而可居也如祟何先君笑曰儒者不惑怪
謂能明於物之故也夫徇己便而忘人之患是居身之
大祟矣即吾免是他祟何畏焉竟修其圮者以居踰歲
忽得痁瘧疾不再旬良愈乃作遣瘧鬼詩以喻意又數
日疾復作弗瘳遂阽於大故春秋止五十有五嗚呼痛
乎酷哉先君為人得易之時書之沉潜爕友詩之羣禮
樂之順以同其說學若五榖食人期於飽而弗厭為文
布帛辭絢采尺寸可以適用其處人御物則若翏風施
衆草不惡其披拂也澤受潦水忘其垢納而汙停也其
守身訓家近於不嚴而治不肅而成者矣斯言流於人
人者非不肖孤所敢誣述也先君所著雜詩文數百篇
嘗手錄藏之曰覆瓿集比不肖孤稍有知每竊窺誦之
先君間憮然曰是故不足訓傳久遠徒令兒軰私慕效
成其靡伎耳取所錄悉抵之火以是生平掞述十不一
二裒存云先君生不肖孤三人長奎邑庠生娶北城胡
氏次即臺娶東里周氏封孺人又次塾亦庠生娶學南
李氏孫男四人曰長民年二十六以死曰覺民定民咸
授室曰某尚幼孫女三人曾孫男二人先君没之後十
有六年不肖臺始克以職業事上獲推贈如其官制辭
有美稱焉嗚呼先君砥學修行勤苦當年自好乃坎壈
學師儒中竟湮邑齎志以終世而年又弗及中壽懿厚
無章天之道蓋多揜矣不肖孤不仰儌名賢之文垂勒
元石圖永久以與聞傳終天之恨曷用自泯塞嗚呼仁
孝錫類君子其必哀憐允所祈託矣謹述
先太孺人行述
先太孺人姓劉氏諱恭儉世家永新夏陽里嘉靖二十
四年乙巳閏正月二十六日棄代于我先廬壽終七十
有二不肖臺忍死謀之伯氏卜是年冬十一月十有九
日戊寅合祔里西員唐山先君子之墓右嗚呼天乎臺
不幸少孤既偭墜先人之教惟我太孺人實提誨朝夕
以長以育獲勖有微成乃臺材行卒隕穫無以大光顯
兹志猶圖少奮厲不終沉霣庶曰其式有觀究何期弗
弔于天遽遘蒙大酷禍嗚呼非天特酷之乃惟不孝崇
釁戾厥躬罔攸逭厥罪用速兹愍降冤毒中䀌靡所扣
雪乃猶黽勉顧大事強視息至今日茹哀飲悼述次先
德祈不泯昧於無窮嗚呼痛忍言之臺少事先外王父
獲覽所系叙曰吾劉蓋出宋丞相楚國公沆上世繇邑
後隆里徙今所家自外王父之祖南陽隱翁諱稼考竹
軒居士諱隆竝隱居不聞仕至外王父諱端字國正始
以易振業膠序四方師承之學者稱山立先生云配外
王母龍氏舉三男二女咸中夭成化甲午七月二十八
日是生我太孺人抱淳禀真懿質夙成長閑女律凝然
德備蓋年十七始歸我先君子外王父嘗語臺曰吾何
以識爾父之賢而有爾母之許邪夫游吾門而信之久
矣嗚呼爾母殆性成然哉其宜毖相爾父於有聞也自
五六歲時吾授之女訓誡諸傳記長猶能通誦之觀其
言動知所誦習者既服之身也又曰爾母歸爾家戢協
以和中外其始也宗戚稱之無間爾王父之稱之也其
既也鄉黨譽之無間爾諸父之譽之也又其既也遠近
慕嘆之無間爾伯昆羣從之慕嘆之也嗚呼吾弗嗣命
也有爾母以託吾志今老矣悼爾父不及與偕將其賢
之莫遠著也小子念之已又聞之諸母言曰太孺人之
始歸也汝王母既即世每以弗逮養為恨歲時追慕踰
於所嘗左右者也其事汝王父雖介婦而事巨細咸經
之弗勞怨方艱窶無盈業乃能勤劼日夜潔蒸禴之饋
而備滫㵦之獻以成而先君子之孝敬爾王父性嚴峻
内外斤斤如也築室曲塘之墟僅數楹太孺人在閾闑
之内裏言一無出者聞大人微讁怒雖外事不中涉必
惴懼竟日故汝王父嘗曰自吾有是婦而事無或逆志
矣嗚呼其慎備婦德邪夫是數者臺不肖嘗耳熟焉乃
猶一二獲及知者方先君子之訓吳也以書迎王父弗
往太孺人跽堂下泣請王父乃紿曰爾第挾諸稚往吾
其後至也既乃卒弗往太孺人語先君曰大人懼君以
養故累教業今吾歸代養可乎於是先君子因憮然思
棄仕王父驚聞之乃決往太孺人私懌曰吾食可無噎
矣孝誠之至知者歎難之其後終王父之喪哀毁過制
人尤以為訓云歲壬午天降割于我命先君捐諸孤於
浙學太孺人以先匶歸悲苦甚瘁時家指益繁歲榖踊
家人至缺食太孺人罄服珥出折閱雖在棘隉未嘗一
色愠念外王父母方老亟迎致躬養勺飲匙飯非自執
弗進疾病衣帶不解既止乃復常外王父母捐館舍期
衰及除猶禫練終三年或以禮勸曰吾悼死者之弗後
也且吾夫氏之喪既更除吾以其餘竟吾私曰禮之變
也不可乎反虞卒哭櫝主而龕藏之召臺兄弟世無忘
祀守也於吾志庶免夫初先君子之葬從王父母祔也
已視弗吉臺得謀改竁而王父母之墓未敢即議卜太
孺人泣曰使二墓弗併圖化者庸安於新壤乎於是臺
日夜以應積歲至甲辰冬始克遂改今窆太孺人泣以
喜曰吾願蓋得矣平居最謹祀報每蒞事必通夕弗寐
終其身無怠家族咸則之嗚呼孝思之永非性成其能
然邪慈衆惠物無間疎近見困急者雖方歉匱必損酌
以周赴之然自御至儉省在禄仕不改貧微時含葵曳
蒯泄如也誨臺兄弟每詳及先世艱閔之事曰夫惇勤
基本所以垂德也知命不可違而安之若固有所以裕
志也爾前人實行之若可有他慕乎暨臺領薦於鄉家
人咸以慶太孺人泣涕霑襟曰自吾為爾門婦知後之
必有競也顧上世積德勤不及見是子之幸成吾獨不
槩然邪數歲臺官翰林大孺人羸弗能就邸迎命伯兄
數貽誡曰爾何修致是固爾前聞人之敷遺耳勉思所
宜奮以圖光揚於有究斯可已勿用吾故時惻惻也會
再歲臺以郊廟覃恩太孺人獲被封寵子姓並觴壽太
孺人愀然有深思曰吾生人之與於華也死者有知庸
將自悼其弗及矣吾奈何獨安之後二年臺因使事得
省覲留左右弗忍去太孺人趣之行曰兒為天子近臣
安得以私顧累官守勉臣節以報上即吾有離憂不志
樂邪於是臺報命居京師一年得請告以歸又明年復
以病請得允焉太孺人[瓜見]其志乃不欲數強使行也嗚
呼何圖不再年天罰荐加太孺人遽遘疾不起以速於
大故天邪神邪仁者宜壽而戴白含飴耄且弗衰者何
人邪數占之弗以示筮問之弗以告巫祈弗信其禱醫
藥弗濟其效倉皇呌號上下無所控籲嗚呼天胡弗亟
𠞰絶不肖孤以示罪乃上延逮於㒺極而猶言猶食惝
怳憒忽不知所如往以俛偃苫苴者何人邪日月徂遷
卜祔有期痛先行隱在窔閨莫與游揚非藉名世大君
子之言將恐沈没黯晦無以迄章顯是敢刳心刺骨蒲
伏以丐志幽壤庶永永有詔於奕世嗚呼謂天蓋高不
足申吾慟矣謂地蓋厚不足浹吾涕矣舉號頓跗瀝血
攄述終九死而無以導吾之愍志矣
祭羅文莊公文
於戲自孔孟之學不傳寥寥千數百載以迄於宋氏二
三大儒崛然中起以勤以翼出而舉之於既墜伊洛引
其端建閩擴其緒然後往聖弗紹之絶學始可得究其
卒致矣在昔先民豈鮮斯慕高者既騖於空玄下者乃
溺於術數故二氏與百家得抵隙而投據俾吾人之性
宅失昭廓之宏宇微斯人之為功其誰與階升而庭處
嗟今視往可稽其來不啟厥先我昧孰開明有天下以
道治歴百八十年而迨兹何名賢之繼作迄罔佐治於
康熙紛異說之昌被交醜正而攘辭哀跂道之靡踐覆
毁志以從夷援悟覺以修証昧衆目於糠粃指聖途於
狹邪甘攬轡其從之昔高髠之愍世歎禪盛而釋衰曰
繇迦葉至勒那訖逹摩與忍師中間法旨之屢變暨南
能而益莫支冺定慧於律戒執無念以自持視馬鳴與
龍樹孰别文字之信疑彼服其教於有就尚審擇而知
斯何誦聖以遵慕反背軔而遠馳排垝垣以自伐忻餽
寇而齎資寶康瓠以期衒棄周鼎乎荒澨偉夫子之高
覿抗千古於睫眉悼往哲之既隱莽蕪轍其焉窺遂解
税於方艾謝鼎鉉之光施辭冢揆於再召邈世垢之溘
遺振冥鴻以猋舉感威鳳之苞儀羌潜心以密究思總
世之般離謂心性其一原必義精而始徹苟精義之弗
至夫孰識異名而同極彼混性以求心固釋氏之久忒
曷詆佛以明儒乃信謬而崇惑爰著記以明本亦揭辨
而示則隄奔瀾於横潰弭百川之蕩析操洛閩之遺矩
黜衆言之淆雜秉一心之獨苦世庸知夫子之所惻謇
愚生之顓侗荷甄陶之每及示顯德之周行枉尺書而
逾答勉厥奮以卒志云道匪天高而不可級拾撫明訓
之默存誓孤誠於皛日何此生之希覯終罔獲摳承於
昕夕已矣乎道將阨而文喪天不揆余之哀歎世徒欽
夫子之德蓋蹈往賢之所安抑詎知夫子之道足補皇
極之未完窅玄化之莫問悲儀刑其奄還念不亡者之
永流猶可勵鈍而激頑傳易名之既稱知儗似其猶難
觀川渟與山峙信我道之弗刓陳絮酒以申奠仰新墳
之㠝岏悵往慟之弗追叙余衷之汗漫唯夫子靈神在
陟降尚俾吾道日盛乎宇寰則庶幾彌綸斯世之曩業
不徒隕蒼生涕淚之汍瀾也邪
祭李少卿文
於戲連城之璐不産部婁之崗合抱之材必徵鍾岱之
陽夫物視成於所託遷乎地則弗能為良矧賢應類而
出孰云不基乎詒翼之藏繄先生之耿造羌蚤甄乎義
方厥既有我翁之格模又克孔厚其天常故孝友之稱
施並名行而播張馳鞅乎藝文之囿擥轡乎道德之場
蓋所積之炯淑包衆粹而皈章用能成家訓於搆獲掃
末習之眯糠爰躋顯第於英齡肇獻資以庭揚遂通省於
司馬昭令聞之顒卬抒靖恭乎夙夜邇講式於宫墻宜
其學愈精於礱錯望益隆夫珪璋佐茂秩於禄勲躡亨
路之崇昌陪卿月乎中垣挈庶尹之提綱人固謂賢人
熙奮殆皇轍之有匡夫何引鴻翼以猋迅忽寥廓乎高
翔或又歎逸羽不縶乎矰繳必俟時以儀日月之光孰
意沉駘兆祟而先生遽遘厲虐乎膏肓於戲己哉哲士
不可作矣余焉究神理之茫茫嘅徂夏之方仲先生來
省我翁於邸堂歡綵娛之既洽樂倫聚其未央曾相越
之幾何&KR1554;冥訃之我將唯古稱自立扵不朽固無預有
生之短長觀先生今日所樹又奚年數之足計乎彭殤
某義承通講哀切云亾惴臨穴之莫及聊寓情扵絮觴
跽陳詞以告奠霑衆涕之浪浪盖始為我翁慟終則致
仕論之永傷也
祭提學副使白崖公文
於戲正德丙子余甫齔童覿君吳下君齒蓋同乃先宫
洗釋憂吳過歎先君賢師校轗軻二父並憐對摩二穉
余時與君佩觿託契十年睽逖各成藝學歸慰盍簮意
氣横薄余謬先薦君踵奮興曾不踰紀澤射咸登詞苑
余濫君既懌喜君拔會場余掌私抵二十年餘榮路互
翔我入君出如鵠颷颺君才焜煒干將爍耀我鍔摧蝕
竊映未照崇崇蜀臬岳岳粤藩績蜚炎海威肅劒門迨
歲癸丑君旆南來揖余青署君頥為開是時有詔視學
舊蜀君辭以疾鴻逵軒躅暨余謁還松楸伊展君顧余
廬色笑再辴余告君别君不余遐訂余後覿白首毋瑕
誰言是秋君疾遽劇沈駘兆禍膏肓祟魄嗟人生世迅
若驚電其修孰論君促奚怨唯天畀才鮮遘其良磊砢
如君不永衆傷鄉邑之思宗祊之悼余哭竟阻千里目
弔束芻寓奠炙絮緘詞君神無昧庶幾聽之尚饗
祭陸東湖文
於戲公之望重乎朝廷也翊衛權綱足以耀雷霆不震
之威公之功盛乎社稷也寢折逆謀足以遏龍蛇欲起
之機夫望以才重故下久誦之而弗衰功以忠盛故上
篤信之而弗疑兹其振一代之偉問受九重之深知官
尊太保參三公論道於鼎軸諡昭武惠列五等分爵於
常彛蓋榮公之生所以章朝廷之優寵褒公之死又以
報社稷之匡毘自古鮮榮名之兼受於今邁文武之等
夷公誠謀猷允裨乎邦家事業無競於當時者矣天胡
弗弔莫我憖遺壽胡不永五十中隳徒以動宸旒之䀌
悼乃至交冠紳之涕洟某自通籍獲幸追隨禁垣再紀
法從陪馳忽南國之訃告杳山川其間之跂千里以懸
慟寄一奠於緘詞倘英神其不冺庶髣髴而歆思尚饗
祭大司成東廓先生文
於戲道阻狹邪人背周行裂小智以鑿坯夫孰能履蹈
乎大方偉先生之恢廓信廣度之難量騁九閡其無畔
掘八紘以為綱剗千岐於成轍遏四瀆乎濫觴貫中和
而兼總允仁義之張皇豈非挺一代之元鉅負萬夫之
魁望者邪昔陽明倡良知之頓見和焉者徒眯目於粃
糠考先生所論辨信一顯微而合道常推應感於無始
蘄人我之並臧苟大德其匪踰閑抑奚校乎細故之曲
防抱休休以無競揭渾渾而厲將故覿之則暴革於誠
服依之則狡化於忮忘愍時俗之傋瞀矜片善以自長
𠞰微聞於荒曶襲剽說而炫揚暏先生之博大幾何不
震掉而仆僵誇河伯之秋水望渤海以茫洋浮魏瓠於
江河庸詎思一葦之可航蓋知德者之誠鮮固宜先生
韞閟其靈光徒使雍衿慕遵乎儀矩詞衮誦法乎文章
孰識在天者之不息乃先生所以為不忘紛吾二三子
之幸久炙差髣髴僅窺其宫墻念自古一死之誰免胡
為霑余涕之浪浪慨哲人之間起亶世教之攸匡雖溘
焉不與化俱殞乃逝矣終同斂乎形藏彼蒼不弔遺我
䀌傷瞻遥江漢慟寄雲霜聊緘詞以述往悲此道其迷
陽愬深衷於一奠歎神感之未央尚饗
祭雙江聶公文
於戲大江之西哲賢代起炳炳烺烺耀聲光而煥名業
者其人槩可推指矣惟公抱揭一世之才懷尚友千古
之志生乎盛明之朝既逮觀弘治諸公之表刑長乎節
理之邦又浹聞廬陵先軰之風誼故其學之所就不苟
倖科第以成仕之所期欲大溥功澤於斯世兹公童白
之獨汲汲天下士大夫所共信識其素揆者也中間事
緣勢阻則屢阽竒禍不一悔道與時適則老躋穹顯猶
恨欲為之靡遂挺乎若松秀冬林霜雪悴之而柯葉無
改浩乎若雨灌秋河波濤萬折必決滄溟以東逝蓋古
豪傑之士無所待而奮興若公其人夫豈千百可覿乎
一二者邪慨聖塗之日岐莽周道其榛穢嗟後儒之鮮
識蔀百家而互蔽恣功利以搤腕紛詐巧其攘臂世有
厭積陋而思反欲力振閎廓以踔厲矯先正之實蹈削
漸級以頓跂故高或混虚象於玄景微或引自性於禪
諦繄公耿孤心其良苦爰折衷以歸寂之一義曰老氏
本虚静而觀復殆庶幾大易之深旨蓋屢困不失其亨
因自驗精明之愈勵迨幽圜室而日事講求猶恐兹道
之易失墜雖卓睹既起於衆矚目敢卒信聖詮之果符
契然遡其大本所著流又豈末學謏聞之可窺諦某等
辱公牖誨有年愧未能黽勉而馴致乃今其忽已矣誰
從公鞭駕以歴游乎無際意精華降陟之遺存尚可感
攝乎殊類儻吾二三子仕學默有所勖成庸詎知非公
夙興之攸畀矧其不死者在天壤間將併聲光名業而
無冺敝吾徒胡為哭公其徬徨誠䀌傷斯文之莫託寄
公神尚有知乎盍鑒千里微忱於炙絮尚饗
祭羅念菴宫贊文
於戲世之正反非道孰為之綱維道之行止非人孰為
之握持故天欲世臻平治必使道寖明而可興行欲道
不終晦必生哲賢以作世之表衡繄先生之間挺當孝
皇之景造應吉郡之昌符開奎躔之月耀幼而靈恂長
而端凝奉庭訓以式榖亶師承之夙膺譬荆山美璆韞
貞璞以自媚鄧林穹植受匠石之斵繩故能出世俗之
滓垢致德器之蚤宏迨夫弱冠掄魁中齡召用荷聖明
之簡知列儲垣之法從人皆欣正士升拔庶幾邦國可
俾之默乂凡諸正理參調人材甄叙苟得斯人久立於
朝當卜上下更釐之弗戾曾未幾何事與時擯抱忠猷
而莫宣執孤是其疇信睠吾道之既窮抗道鵠以力任
開蓮洞之邃館理松原之幽徑示無欲以肇聖基感朋
從興起之日盛人見其沉潜之德温淳之氣廉介之操
邁往之志彛鼎不足比重圭璧不足喻粹濯江漢與同
其清皦霜雪與並其厲故即之者神竦聞之者心企矧
若素交之英髦及門之衿佩乎聖遠言湮道術日岐高
者造雲天下者混糠粃飾良知以自詭昧聖敬之攸躋
偉先生之深踐獨舂陵之與師守無極之貞静包萬象
之森披諦混沌之有物驗虛感之無思故能齊隱顯於
一視迄死生不得與之變移乃今日蓋棺之事定可以
信千古而弗疑天故無意斯世使先生奄隨化而弗憖
遺於戲哀哉嗟予檮昧蚤託心求論學南北矢志交修
雖仕處之跡不皆并然心之往來詎間乎得失之與欣
愁南都相望二千里恒髣髴若接謦欬於嬉游猶期振
元策于末塗共白髮以夷猶寕知事不可常揆天不可
預謀愴訃聞之忽至涕汍瀾之莫收遡長風以洩痛傷
白日之西流逝者固知其不卒溘冺生者安得忘世道
之隱憂莽博觀乎一世孰有似先生而堪儔黯拭衿以
難述聊憑絮酒陳詞往寓告夫荒陬尚饗
祭湯卓齋先生文
嗚呼世有航勁葦之檝浮江湖而莫將駕峻車之轅曾
不得以騁於四方輿四牡使守閭兮惡用乎騏驥騕褭
之良蹶寶鼎以柱驂兮又何康瓠之足侈臧紛先生之
磊宕兮傲一世以自竒抗高論於無際兮軒百夫而揚
眉涉六經之泓奫兮探衆說於緯纚觀上下治理之代
更兮晲千歲於一時爰採紀錄之英實兮發孤論之韡
葩雖世莫獵其葰郁兮信吾言之不譁彼按劍以相視
兮固宜簡珠之墮乎泥沙夫其遘數之轗軻兮亦奚達
士之足怨嗟横一經於講幃兮志不違乎儒生之故使
道明而人服兮何必牙纛之與冠距乃知先生之所遵
蹈兮誠自古賢哲之所慕彼焜煜華要於旦夕兮較丘
山一羽之孰堪為任負矧有子以翼譽兮攝名邑而播
芳績煌煌於政剡兮行將躡天衢而跨張遺文傳於後
生兮世稱久而寖彰其所與先生不俱往者抑豈能盡
斂以歸藏已焉哉先生離濁混以游清幽兮宜拊髀而
含嬉躋壽考而令終兮孰高朗之能嫓念世路之諓諓
兮喟典刑其曷追拔絮酒而墜潸兮蓋匪獨為先生慟
抑以悼吾儔之衷私嗚呼尚饗
解王子哀文
嘉靖二十六年十一月二十四日翰林編修無錫王子
懋中卒於時同館之友得會哭于次者十幾人既為文
合祭之明年秋八月余至京師十幾人者哀王子不可
復作賢而不得其年也咸謂余曰子知王子得無辭以
叙永傷於戲余頃過無錫升王子之廬撫其木哭之蓋
慟焉已而歎且思曰天之於人其可以常意控揣邪壽
也夭也吉凶之相擾也既不能並出一軌則或然之數
與適然之變人苟遭之固難可形問數詰矣顔冉之不
獲乎天豈非有章章著白者而獨王子之賢之足慟與
於是援天人之際反覆其故為文以解王子之哀以復
諸館友抑以自解余哀云耳噫何芒乎天者吾不知其
所存命者吾不知其所致善胡為而福興惡胡為而殃
至生者其寓留乎死者其往休乎壽者息而夭者游乎
知者從而愚者憂乎賢者安而不肖者讐乎己乎己乎
生之與死既莫知其自來則善惡之趣吉凶之應知愚
賢不肖之棼泯相求亦莽莽焉已爾芴芴焉已爾夫孰
察其究取之由乎唯天與人間會其所值於是善惡之
互出知愚賢不肖之參錯殊類而生而死吉凶夭壽皆
特然若校乎左契以為天之固若是也人當修為以勉
企噫其然乎其不然乎天之為天者不變命乎人物者
棼揉并施要未可以猥索而窮辨是其為莽莽芴芴也
久矣尚何無情生死之足疑眩故或蕩之而旋沫或鑚
之而出燧或蒸之而成菌或洩之而感蠣金膏之鏞含
其輝玉韞之璞耀其媚雲霞煥氣以吐文雷雨觸空而
作厲彼物化之顯藏已難影迹之捉系矧生死儵寄於
其間又奚人意之得窺諦覽壽夭之差惑思吉凶之糾
戾徒歎古而傷今誠壹不知大化之攸畀即王子之賢
而弗憖三十八而死一官吾曷從問其所迄致乎天生
之不能成乃又遽奪而奄止將元宰之司授生者不尸
其死乎抑生死循環於穹覆天者不能為之所乎則所
謂莽莽芴芴莫識其究取者吾誠不能數察而形指矣
夫以生為樂以死為哀是徇物之膚情也庸詎知哀樂
之不存乎生與死邪以永為壽以不及於永者為夭是
私身之迷見也庸詎知壽夭之不存乎降年永不永邪
王子既免於是而吾猶獨哀且慟焉則不能達生死之
無累遵夭壽之弗貳又焉足以知王子之賢吾將棄吾
哀捐吾涕招王子之冥漠而解之以吾意庶幾王子之
儻我然乎為之歌以誶焉曰天降地升大化隨死生旦
夜轂交馳鬼伯聚斂亡賢愚壽夭更迭何常推已矣王
子今焉悲
洞麓堂集卷六
