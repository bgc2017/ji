聲調譜卷二
右贊善趙執信撰
五言古詩
與高適薛據同登慈恩寺塔(岑參)
塔勢如湧出(拗句)孤高聳天宮登臨出世界磴道盤虛空
突兀壓神州(律句)峥嶸如鬼工四角碍白日(五仄)七層摩蒼
穹下窺指高鳥俯聽聞驚風連山若波濤奔凑争朝東
青槐夹馳道(拗律句)宫館何玲瓏秋色從西來蒼然滿關
中五陵北原上萬古青濛濛静理了可悟(五庂)勝因夙所
宗(拗句)誓將掛冠去覺道資無窮(結四句文選體)
無一聮是律者平韻古體以此為式前譜中亦具矣
崔濮陽兄季重前山興(王維)
秋色有佳興况君池上閒(起二句在律詩中則為用古調即是拗律)悠悠
西林下自識門前山千里橫黛色數峰出雲間嵯峨對
秦國(拗律句)合沓藏荆關殘雨斜日照夕嵐飛鳥還(拗律句)
故人今尚爾歎息此頽顔(末二句入律盛唐人時有之亦粘拗律句調也)
青谿
言入黃花川每逐青谿水(律句)隨山將萬轉(律句)趨途(不粘)無
百里(律句)聲喧亂石中色静深松裏(二句律粘)漾漾汎菱荇(拗律)
(句)澄澄映葭葦(拗律句)我心素已閒清川淡如此(拗律句)請
留盤石上(律句上字仄合下句便非律體)垂釣將已矣
近體有用仄韻者仄韻古詩却自不同只在粘聮及
上句落字中細玩之
秋登萬山寄張五(孟浩然)
北山白雲裏(我心素已閒并此俱是天然古句)隱者自怡悅(拗律句)相望
試登高(律句)心隨雁飛滅(拗律句)愁因薄暮起(仄字此句落字仄合下)
(律句仍是古調)興是清秋發(律句)時見歸村人平沙渡頭歇(拗律句)
天邊樹若薺(仄字第三字用仄亦拗律調也上薄暮句同)江畔洲如月(律句正以)
(上句第三字第五字用仄而調協清秋句同)何當載酒來共醉重陽節(末二句入)
(律)
平平仄平仄為拗律句乃仄韻古詩下句之正調也
夏日南亭懷辛大
山光忽西落(第五字仄)池月漸東上𣪚髮乘夜凉開軒臥閒
敞(同起句俱拗律句)荷風送香氣(第五字仄拗律句)竹露滴清響(第三字仄)
(亦拗律句)欲取鳴琴彈恨無知音賞感此懷故人中心勞夢
想(律句)
開元天寶之間鉅公大手頗尚不循沈宋之格至中
唐以後詩賦試帖日嚴古近體遂判不相入然盛唐
諸公詩亦無四句純律者今人不得藉口也
七言古詩
扶風豪士歌(李白)
洛陽三月飛胡沙洛陽城中人怨嗟天津流水波赤血
(古句)白骨相撐如亂麻(辣句)我亦東奔向吴國浮雲四塞道
路賖東方日出啼早鴉城門人開掃落花梧桐楊柳拂
金井來醉扶風豪士家(將轉韻處微入律参之第四句與此二句俱拗律調)扶
風豪士天下奇(轉仍用平韻)意氣相傾山可移(拗律句)作人不
倚將軍勢(律句)飲酒豈顧尚書期雕盤綺食會衆客吴歌
趙舞香風吹原嘗春陵六國時(叠韻参之)開心寫意君所知
堂中各有三千士明日報恩知是誰(二句近律然音調妙絶参之上句)
(律下句拗律)撫長劍一揚眉清水白石何離離脫吾帽向君
笑(忽二短句改仄韻)飲君酒為君吟張良未逐赤松去(拗律句)槗
邊黃石知我心(結以張良自寓方與篇首相關)
此歌行之極則神變不可方物矣
同族弟金城尉叔卿燭照(通首在此二字着眼)山水壁畫
歌
高堂粉壁圖蓬瀛燭前一見滄洲情洪波洶湧山峥嶸
皎若丹丘隔海望赤(四仄字)城(九字句只以下七字為主)光中乍喜嵐
氣(仄)滅謂逄山隂晴(四平字)後雪迴溪碧流寂無喧又如
秦人月下窺桃源(調法見上註)了然不覺清心魂(叠韻妙絶)祗將
叠嶂鳴秋猿與君對此歡未(仄)歇放歌行吟達明發(完燭)
(照)却顧海客揚雲帆便欲因之向溟渤(拗律句也)
末句亦是仄韻七言古詩正調與五言同
夢遊天姥吟留别
海客談瀛洲煙濤微茫信難求越人語天姥雲霓眀滅
或可覩(覩此可知轉韻元無定格也)天姥連天向天橫勢拔五岳掩
赤(六字仄)城天台四萬八千丈(拗律句)對此欲倒東南傾我
欲因之夢吴越(拗律句)一夜飛度(仄)鏡湖月湖月照我影
送我至剡(四仄字)溪謝公宿處今尚在淥水蕩漾清猿啼
脚著謝公屐(拗律句)身登青雲梯(五平字)半壁見海日(五仄字)
空中聞天雞(五平字)千巖萬轉路不定迷花倚石忽已暝
熊咆龍吟殷巖泉慄深林兮驚層巔雲青青兮欲雨水
澹澹兮生烟列缺霹靂丘巒崩摧洞天石扇訇然中開
(六字句四字句細玩之)青冥浩蕩不見底日月照耀金銀臺霓為
衣兮風為馬雲之君兮紛紛而來下虎鼓瑟兮鸞迴車
仙之人兮列如麻忽魂悸以魄動怳驚起而長嗟惟覺
時之枕席失向來之煙霞(此四句皆六言若非下句用三平則失調参之)世間
行樂亦如此(拗律句)古來萬事東流水(律句)别君去兮何時
還且放白鹿青崖間須行即騎(四字字法句法俱妙)訪名山(多一句用)
(韻宕甚妙甚味之)安能摧眉折腰事權貴使我不得開心顔
樂遊園歌(杜甫)
樂遊古園崒森爽烟緜碧草萋萋長(律句)公子華筵勢最
高秦川對酒平如掌(二句律詩調)長生木瓢示真率更調鞍
馬狂歡賞(律句)青春波浪芙蓉園白日雷霆夹城仗(拗律句)
閶闔晴開詄蕩蕩(用仄字妙)曲江翠幕排銀牓(律句)拂水低徊
舞袖飜緣雲清切歌聲上(律詩調)却憶年年人醉時只今
未醉已先悲數莖白髮那抛得(拗)百罰深杯亦不辭(純用)
(律調六句却妙絶)聖(可平)朝亦知賤士醜一物自荷皇天慈此身
飲罷無歸處獨立蒼茫自詠詩(二句律)
渼陂行
岑参兄弟皆好竒擕我遠來遊渼陂(拗律句)天地黯慘忽
異色(六仄字)波濤萬頃堆琉璃琉璃汗漫泛舟入(拗律句)事
殊興極憂思(仄字)集鼉作鯨吞不復知惡風白浪何嗟及
(二句律)主人錦帆相為開舟子喜甚無氛埃鳬鷖散亂棹
謳發絲管啁啾空翠来(二句拗律詩調)沉竿續縵深莫測菱葉
荷花淨如拭(拗律句)宛在中流渤澥清下歸無極終南黑
(二句律詩調)半陂已南純浸山動影窈窕冲融間(此處平下轉韻用平)
船舷暝戞雲際寺水面月出藍田關此時驪龍亦吐珠
馮夷擊鼓羣龍趨湘妃漢女出歌舞(拗律句)金支翠旗光
有無咫尺但愁雷雨至蒼茫不曉神靈意(二句律)少壯幾
時奈老何向来哀樂何其多
已盡轉韻之格調矣
丹青引
將軍魏武之子孫于今為庶為清門英䧺割據雖已矣
文采風流今(平)尚存(律句少拗)學書初學衛夫人(律句)但恨無
過王(平)右軍(律句少拗)丹青不知老將至富貴於我如浮雲
開元之中常引見承恩數上南薰殿(律句)凌烟功臣少顔
色將軍下筆開生面(律句)良相頭上進賢冠猛將腰間大
羽箭褒公鄂公毛髮動英姿颯爽來酣戰(律句)先帝天馬
玉花驄畫工如山貎不同是日牽來赤墀下(拗律句)迥立
閶闔生長風詔謂將軍拂絹素意匠慘淡經營中斯須
九重真龍出一洗萬古凡馬空玉花却在御榻上榻上
庭前屹相向(轉韻句要緊拗律句)至尊含笑催賜金圉人太僕
皆惆悵(半律句以第一字第三字皆仄也)弟子韓幹早入室(六仄)亦能畫
馬窮殊相(半律句)幹惟畫肉不畫骨(六仄)忍使驊騮氣凋喪
(拗律句)將軍畫善盖有神每逢佳士亦寫真即今飄泊干
戈際(律句)屢貎尋常行(平最要緊)路人(律句亦拗)途窮反遭俗眼白
世上未有如公貧但看古來盛名下(拗律句)終日坎壈纏
其身
寄韓諫議注
今我不樂思岳陽身欲奮飛病在牀美人娟娟隔秋水
濯足洞庭望八荒鴻飛冥冥日月白青楓葉赤天雨霜
玉京羣帝集北斗或騎麒麟翳鳳凰芙蓉旌旗烟霧樂
影動倒景搖瀟湘星宫之君醉瓊漿(叠韻)羽人稀少不在
旁似聞昨者赤松子(拗律句)恐是漢代韓張良昔隨劉氏
定長安(落字用平律句)帷幄未改神慘傷國家成敗吾豈敢
色難腥腐餐楓香周南留滯古所惜南極老人應夀昌
美人胡為(平聲語辭也)隔秋水焉得置之貢玉堂(通篇比興)
平韻不轉格妙不板排
陸渾山火和皇甫湜用其韻(韓愈)
皇甫補官古賁渾時當玄冬澤乾源山狂谷狠相吐吞
風怒不休何軒軒擺磨出火以自燔有聲夜中驚莫原
天跳地踔顛乾坤赫赫上照窮厓垠截然高周燒四垣
神焦鬼爛無逃門三光弛隳不復暾虎熊麋猪逮猴猿
水龍鼉龜魚與黿鴉鴟鵰鷹雉鵠鵾燖炰煨&KR2057;孰飛奔
祝融告休酌卑尊錯陳齊(去聲)玫闢華園芙蓉披猖塞鮮
繁千鐘萬鼓咽耳喧攅雜啾嚄沸箎塤彤幢綘旃紫纛
旛炎官熱屬朱冠褌髹其肉皮通䏶臀穨胸垤腹車掀
轅緹顔韎股豹兩鞬霞車虹靷日轂轓丹蕤縓蓋緋繙
㠾紅帷赤幕羅脤膰&KR0954;池波風肉陵屯谽砑巨壑頗黎
盆豆登五山瀛四罇熙熙釂醻笑語言雷公擘山海水
翻齒牙嚼齧舌腭反電光䃱磹赬目暖頊寘收威避玄
根斥葉輿馬背厥孫縮身潛喘拳肩跟君臣相憐加愛
恩命黑螭偵焚其元天關悠悠不可援夢通上帝血面
論側身欲進叱於閽(律句)帝賜九河湔涕㾗(拗律句)又詔巫
陽反其魂徐命之前問何冤火行於冬古所存我如禁
之絶其飱女丁婦壬傳世婚一朝結讎奈後昆時行當
反愼蔵存(律句)視桃著花可小騫月及申酉利復怨助汝
五龍及九鯤溺厥邑囚之崑崙皇甫作詩止睡昏辭誇
出真遂上焚要予和增怪又煩雖欲悔舌不可捫
古詩平韻句法盡於此中矣柏梁句句用韻雜律句
其中猶不用韻之句偶入律調下句救之也
此篇各種句法俱備然中有數句雖是古體止可用
於柏梁至於尋常古詩斷不可用轉韻尤不可用用
之則失調當細辨之如仄仄平平平平平仄仄仄平
平平平是也又如平平平平仄平平亦當酌用之轉
韻中不宜以其乖於音節耳
石鼓歌
張生手持石鼓文(起句不押韻)勸我試作石鼓歌少陵無人
謫仙死才薄將奈石鼓何周綱陵遲四海沸宣王憤起
揮天戈大開眀堂受朝賀諸侯劍佩鳴相磨蒐于岐陽
騁䧺俊萬里禽獸皆遮羅鐫功勒成告萬世鑿石作鼓
隳嵯峨從臣才藝咸第一揀選譔刻留山阿雨淋日炙
野火燎鬼神守護煩撝呵公從何處得紙本毫髮盡偹
無差訛辭巖義密讀難曉(拗律句)字體不類隸與蝌年深
豈免有缺畫快劍斫斷生蛟鼉鸞翔鳳翥衆仙下(拗律句)
珊瑚碧樹交枝柯金繩鐡索鎻紐壮古鼎躍水龍騰梭
陋儒編詩不收入二雅褊廹無委佗孔子西行不到秦
(平律句)掎摭星宿遺羲娥嗟予好古生苦晚對此涕淚雙
滂沱憶昔初蒙博士徵(平律句)其年始改稱元和故人從
軍左右輔為我量度掘臼科濯冠沐浴告祭酒如此至
寶存豈多氊包席裹可立致十鼓祗載數駱駝薦諸太
廟比郜鼎光價豈止百倍過聖恩若許留太學諸生講
觧得切磋觀經鴻都尚填咽坐見舉國来奔波剜苔剔
蘚露節角安置妥帖平不頗大厦深簷與(仄)蓋覆(律句少拗)
經歷年遠期無它中朝大官老於事詎肯感激徒媕娿
牧童敲火牛礪角誰復著手為摩娑日銷月鑠就埋沒
(拗律句)六年西顧空吟哦羲之俗書趁姿媚數紙尚可博
白鵝繼周八代争戰罷無人收拾理則那方今太平無
事日柄任儒術崇丘軻安能以此上論列願借辯口如
懸河石鼓之歌止於此(拗律句)嗚呼吾意其蹉跎
雪後寄崔二十六丞公
藍田十月雪塞關我興南望愁羣山攅天嵬嵬凍相映
君仍寄命於其間秩卑俸薄食口衆豈有酒食開容顔
殿前羣公賜食罷驊騮蹋路驕且閑稱多量少鑒裁密
(拗律句)豈念幽桂遺榛菅幾欲犯嚴出薦口(第四字平近律而拗)氣
象硉兀未可(六仄)攀歸来隕涕掩關臥(拗律句)心之紛亂誰
能刪(六平)詩翁憔悴劚荒棘(拗律句)清玉刻佩聮玦環腦脂
遮眼卧壯士大弨掛壁無由彎乾坤惠施萬物遂獨於
數子懷偏慳朝欷暮唶不可觧我心安得如石頑
押韻強稳開宋人法門
韓碑(李商隐)
元和天子神武姿彼何人哉軒與羲誓將上雪列聖恥
(六仄)坐法宫中朝(平)四夷(律句少拗)淮西有賊五十載封狼生
貙貙生羆(七平)不據山河據平地(拗律句)長戈利矛日可麾
帝得聖相相曰度(七仄)賊斫不死神扶持腰懸相印作都
統(拗律句)隂風慘淡天王旗愬武古通作牙爪(拗律句)儀曺
外郎載筆隨行軍司馬智且勇十四萬衆猶虎貔入蔡
縛賊獻太廟(七仄)功無與譲恩不訾帝曰汝度功第一汝
從事愈宜為詞愈拜稽(上聲)首蹈且舞(七仄)金石刻畫臣能
為古者世稱(平)大手筆(近律而拗)此事不繋於職司當仁自
古有不譲言訖屡頷天子頤(拗律句)公退齋戒坐小閣濡
染大筆何淋漓點竄堯典舜典字塗改清廟生民詩文
成破體書在紙清晨再拜鋪丹墀表曰臣愈昧死上咏
神聖功書之碑碑高三丈字如手(拗律句)負以靈鼇盤以
螭(二句拗律相儷)句奇意重喻者少讒之天子言其私長䋲百
尺拽碑倒(拗律句)麤砂大石相磨治公之斯文若元氣先
時已入人肝脾湯盤孔鼎有述作今無其噐存其辭嗚
呼聖皇及聖相相與烜赫(此字必仄)流淳熙(此處註明第四字必仄以前句)
(同調者可以知矣)公之斯文不示後曷與三五相攀躋願書萬
本誦萬遍口角流沫右手胝傳之七十有二代以為封
禪玉檢眀堂基
七言古不轉韻平聲格已盡矣仄韻可推
齊梁體
和杜麟臺元志春情(沈佺期)
嘉樹滿中園氛氲羅秀色不見(不粘上句)仙山雲倚琴空太
息沉思若在夢緘怨似無憶青春(不粘上句)坐南移白日忽
西匿蛾眉(不粘上句)返清鏡閨中不相識(末二句古體亦興古詩相入)
宿東亭曉興(白居易)
温温土爐火耿耿紗籠燭獨抱一張琴夜入東齋宿(折腰)
忩聲度殘漏(此句却粘不折腰正調)簾影浮初旭頭癢曉梳多眼
昏春睡足負暄簷宇下(第五字用仄)散步池塘曲南雁去未
迴東風采何速雪依瓦溝白(第五字仄)草繞雲根綠何言(不粘)
(上句)萬戶州太守常幽獨
若上句末字平及下聮與上聮相粘便是仄韻律詩
也
邊笳曲(温庭筠)
朔管迎秋動(末字仄)雕隂鴈来早上郡(不粘)隠黃雲天山吹
白草嘶馬(不粘)渡寒磧(末字仄)朝陽照雪堡江南戍客心門
外芙蓉老
晴雲(李商隐)
緩逐煙波起如妬柳綿飄故臨飛閣度欲入迴波銷(三平)
縈歌憐畫扇敞景弄柔條更奈天南位牛渚宿殘宵(次句)
(與末句上下不粘只本句調)
半格詩
小閣閒坐(白居易)
閣前竹蕭蕭(第五字平)閣下水潺潺(律句)拂簟卷簾坐清風生
其間(五平字)静聞新蝉鳴遠見飛鳥(可平惟此詩此字以獨仄見律)還
(以上古體)但有巾掛壁(第古字仄古句)而無客叩關二疏返故里
(第五字仄)四老歸舊山(古句)吾亦適所願(第五字仄)求閒而得閒(後六)
(句齊梁第二字上下粘末字上下諧)
五言律詩
月夜(杜甫)
今夜鄜州月閨中只獨看遥憐小兒女(拗句)未觧憶長安
香霧雲鬟濕清輝玉臂寒何時倚虛幌(拗句)雙照淚㾗乾
春宿左省
花隠掖(拗字)垣(平)暮啾啾棲(平)鳥過星臨萬戶動月傍九
霄多不寢聽金鑰因風想玉珂明朝有封事(拗句)數問夜
如何
送遠
帶甲滿天地(拗句)胡為君(平)遠行親朋盡(可仄)一哭鞍馬去
孤城(四句與前首起四句同調)草木歲月晚(五仄字木月二字入聲妙五仄無一入聲字)
(在内依然無調也)關河霜(此字必平)雪清别離已昨日(拗句中唐後無)因見
古人情
登裴秀才小臺作(王維)
端居不出戸滿目望雲山落日鳥邊下秋原人外閒遥
知遠林際(落日下三句皆拗)不見此簷間好客多乘月應(平聲)門
莫上關
與諸子登峴山(孟浩然)
人事有代謝(四仄)往来成(平)古今江山留勝跡我軰復登
臨水落魚梁淺天寒夢澤深羊公碑尚在讀罷淚沾襟
廣陵逢薛八
士有不得志(五仄)棲棲吴(必平)楚間廣陵相遇罷彭蠡泛舟
還檣出江中樹波連海上山風帆白日遠何處更追攀
與前譜合看盡之矣
七言律詩
望嶽(杜甫)
西嶽崚嶒竦處尊諸峯羅立如兒孫(拗句)安得仙人九節
杖(安得二字不粘)拄到玉女洗頭盆(拗句)車箱入谷無歸路箭括
通天有一門稍待西風凉冷後高尋白帝問真源
前四句拗後四句諧正體也拗律上下句亦湏帶粘
和裴廸登蜀州東亭送客逢早梅相憶見寄
東閣官梅動詩興(起句即拗今俗云必拗第三句方可誤也)還如何遜在揚
州此時對雪遥相憶送客逢春可自由幸不折來傷歲
暮若為看去亂鄉愁江邊一樹垂垂發朝夕催人自白
頭
所思
苦憶荆州醉司馬(同上)謫官樽酒定常開九江日落醒何
處一柱觀頭眠幾回(觀字仄眠字必平此字救上句亦救本句)可憐懷抱向
人盡欲問平安無(平)使來故凴錦水將雙淚好過瞿塘
灔澦堆(第七句本是正粘因第五句不粘此句亦不粘矣)
此種詩不可不學不可專學不學則無格專學則滑
矣
小寒食舟中作
佳辰強飲食猶寒隠几蕭條戴鶡冠春水船如天上坐
老年花似霧中看娟娟戱蝶過閒幔片片輕鷗下急湍
雲白山青萬(此字可仄第五字仄上二字必平若第三字仄則落調矣五言亦然)餘里
愁看直北是長安
凡拗律詩無八句純拗者其中必有諧句如上四拗
下四諧上六拗下二諧或中間拗前後諧若不粘不
諧定是古詩
五言絶句
古怨(孟郊)
試妾與君淚兩處滴池水看取芙蓉花今年為誰死(此四)
(句齊梁體)
送别
丈夫未得意行行且低眉素琴弹復弹會有知音知(此古)
(絶句)
兩句為聮四句為絶始於六朝元非近體後人誤以
絶句為絶律詩故致多此一門
七言絶句
橫江詞(李白)
横江館前津吏迎向余東指海雲生郎今欲渡緣何事
如此風波不可行(樂府也)
山中問答
問余何事棲碧山笑而不答心自閒桃花流水杳然去
别有天地非人間(古詩也)
山中與幽人對酌
兩人對酌山花開一杯一杯復一杯我醉欲眠君且去
明朝有意抱琴來(拗體也後二句諧)
聲調譜卷二
