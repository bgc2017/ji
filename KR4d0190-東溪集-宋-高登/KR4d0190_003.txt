東溪集附錄
乞褒錄高東溪忠義狀朱子
臣猥以微賤備員偏州仰體聖朝收恤褒奬之意思竭
駑鈍仰報萬一故於平日聽訟决獄之際不敢不盡其
愚今幸踰年目前人戸些少曲直粗得其情獨有事在
數十年之前而其枉直之分舉錯之重或非州郡之所
得為者則在臣之職不敢不具以聞伏惟聖意特垂聽
察臣伏見本漳州人故迪功郎高登資稟忠義氣節孤
高少游太學值靖康之禍與陳東詣闕上書力陳六賊
之罪且言金人不可和狀至紹興間廷對力陳闕失無
所顧避覆試官忌其直舉為下州文學高宗皇帝嘉其
忠而收之調靜江府古縣令是時秦檜當國帥臣胡舜
陟以其父嘗宰是邑欲為立祠以悦其意而登獨持不
可舜陟欲以危法中之召致獄官騐問訊掠訖無罪狀
可書後為潮州試官又使諸生論直言不聞之可畏策
閩浙水沴之所由檜聞益怒以為隂附趙鼎削官徙容
州以死檜没之後諸以口語為檜所陷者高宗皇帝深
察其冤巨細存亡無不甄錄而登以遠下人士獨無為
言之者至乾道間近臣梁克家等始援紹興二十六年
赦書以請而有司拘文廢格不下近歲守臣傅伯壽又
嘗具奏如前然今亦已踰年未奉進止是使登以抱恨
終身垂五十年而姓名猶在罪籍未蒙昭洗雖其孤忠
自信獨立不懼精爽凜然必不以此為悔而在聖朝伸
冤雪枉勸善懲惡之意則議者猶竊恨焉臣幸得蒙恩
假守其鄉目覩茲事若又緘默不能具以上聞則雖萬
被誅戮不足償罪是以敢冒言之伏惟陛下御極以來
虚心克已容納盡言竊揆聖志如登之忠直宜在矜奬
欲望特發德音復其官秩略加褒錄以慰九泉且使天
下之欲為忠義者知有所勸誠非小補焉
高東溪先生祠記朱子
孟子曰聖人百世之師也伯夷柳下惠是也故聞伯夷
之風者頑夫廉懦夫有立志聞柳下惠之風者鄙夫寬
薄夫敦奮乎百世之上百世之下聞者莫不興起也夫
孟子之於二子其論之詳矣雖或以為聖之清或以為
聖之和然又嘗病其隘與不恭且以其道不同於孔子
而不願學也及其一旦發為此言乃以百世之師歸之
而孔子反不與焉何哉孔子之道大德中而無迹故學
之者没身鑽仰而不足二子志潔行高而迹著故慕之
者一日感慨而有餘也然則二子之功誠不為小而孟
子之意其亦可知矣臨漳有東溪先生高公名登字彦
先靖康間遊太學與陳公少陽伏闕拜疏以誅六賊召
种李為請用事者欲兵之不為兵也紹興初召主政事
堂又與宰相秦檜論不合去為静江府古縣令有異政
帥守希檜意捃其過以屬吏會帥亦以䜛死獄中乃得
釋被檄試進士潮州使諸生論直言不聞之可畏策
閩浙水沴之所由而遂投檄以歸檜聞大怒奪官徙容
州公學博行高議論忼慨口講指畫終日衮衮無非忠
臣孝子之言舍生取義之意聞者凛凛然魄動神竦其
在古縣學者已爭歸之至是生徒日益盛屬疾作自作
埋銘召所與游及諸生訣别正坐拱手奮髯張目而逝
嗚呼是亦可謂一世之人豪矣雖其所學所行未盡合
於孔子然其志行之卓然亦足以為聖者之清而使百
世之下聞其風者有廉頑立懦之操則其有功於世教
豈可與夫隱忍回互以濟其私而自托於孔子之中行
者同日而語哉公殁之後三十年延平田君淡為郡博
士乃始求其文刻之方版又肖公像而奉祀之以風勵
其學者於是郡人王君遇來求文以為記屬予病未及
為而(闕)今太守永嘉林侯元仲至則又與王君更
以(闕)趣不置予推高公孤高之節既如彼而諸賢
(闕)立之意又如此則予文之陋誠不宜久以疾病為辭
起書之辭不達意林侯試為刻之陷置祠壁漳之學子
與凡四方之士往來而有事於此者讀之果能有所感
慨而興起乎哉淳熙丁未九月甲寅新安朱熹記
東溪高先生言行錄
高先生諱登字彦先漳浦人宣和間為太學生紹興元
年正召名初調賀州富川簿再調靜江府古縣令後奪
官竄容州卒
公生十一歲而孤讀書日誦數千言及長究及禮義持
身勵行既冠游太學交游皆一時之彦靖康中兵入京
師六館之士皆遁去公曰君在可去乎與陳東等詣闕
上書乞斬六賊時廷臣復建和議割三關奪李綱等兵
權軍民不期而會者數萬王時雍縱兵欲殱之公等十
人屹立不動時方擢吳敏張邦昌為相敏又言前相李
邦彦無辜乞復用公於二月十六日詣登聞檢院上書
不報於二十二日又上書又不報繼是凡五上皆不報
紹興二年上駐蹕臨安公以十事投時相不行遂於廷
對盡言之初考官林叔豹得之喜曰非巍科莫處之覆
考官忌其直列作文紕謬與陳之茂等一十九人授下
州文學尋有旨附第五甲
公任富川簿憲使聞其名檄讞昭賀廣籐潯梧獄尋攝
賀州獄事有囚殺人甚明守欲奏裁曰隂德可為公曰
隂德豈可曲為之殺人者死而可幸免則被殺之冤何
時而銷秩滿士民相率餽金太守勸其受公辭之不可
遂請置書藏於學
紹興八年赴都堂審察遂上皇帝書及時議六篇并序
上覽之索六議送中書檜怒其議已不復以聞授靜江
府古縣令
公至靜江府帥沈敏曰何以治古縣公條十餘事沈曰
是古人之政今人之詐恐不可對曰忠信可行蠻貊謂
不能行是誠不至耳但某不差人下鄉亦願公不差人
下邑沈曰謹受教
公以廉勤公仁四字自誓寬期限以追呼新黌宫以勸
學吏無所容其欺風化盛行不嚴而治縣有豪民秦琥
習惡怙財縣官悉為所制一日琥乘間言及公事公不
從琥宣言縣令止有一年半汝不知古縣有秦大蟲耶
會後有訟琥者公申郡及諸司以置於法琥不勝其忿
以死行道之人莫不欣悦
時胡舜陟帥靜江謂公曰古縣秦太師之父舊治太師
生焉宜立祠公曰檜為相無狀祠不可立胡拂然曰汝
欲為好人耶
公母病甚申乞尋醫不待報檜怒奏請旨諸路提刑根
捉送靜江府勘舜陟徑遣健卒至漳浦捕公時太夫人
已死舟中公聞有捕命即殯水次屬之家人航海詣闕
上書求納官贖罪以終喪上覽而憫之送中書施行公
友人有為右師者謂公曰丞相云嘗識君於上庠倘一
見之終身事無憂矣上書徒爾也公曰某知有君父而
不知有權臣既而中書奏無納官例送理寺下靜江府
勘所舜陟先以事下獄死矣事得白以聞勅還家
公至廣漕司辟攝歸善令其秋試潮州公憤權臣專恣
出題皆摭經史語以諷題目出直言不聞深可畏丞相
趙鼎時在潮謂公曰天下主試者多矣未有如公忠誠
愛君者留終日郡守即馳以達檜檜令理寺坐以舜陟
所奏且奏云雖屢經赦宥然情重法輕取特旨編管容
州自是天下以言為諱南省至揭公名以為考官戒
初公出朝陽試院遂歸舊隱與學者講論忽州遣使臣
謝大作持省符至公讀畢即拜謝上馬謝曰少立告家
人無害也公曰君命不敢稽遲著鞭而行謝愕然比夜
巡檢領百人復至兵刃森列公曰朝廷若賜死亦當拜
勅而後就法謝感公忠義為之泣下以死捍之公至容
州種蔬植竹為終焉之計四方士執經者數百人公講
中庸大學之道方教行窮徼而薨矣是歲紹興戊辰也
先是三月朔公得寒熱疾吟詩曰瘴侵玉骨終難起魂
斷巫山永不歸閏八月初三日公口誦埋銘與通守黃
勲曰耳聵目昏顔凋髮秃有兒歸葬蟠山之麓藏焉息
焉以坦我腹公命其子扶執筆寫帖子榜廳事曰奉先
王遺訓不受僧道紙薦又命歛以深衣幅巾大帶語出
處行藏及天下大計凡數百言不一及其私也公又謂
扶曰我死在明日申刻至期屏去妻子焚香端坐正中
整襟拱手瞪目鬚髯開張溘然而逝時及申矣有星如
火自寢室飛出向西冲天而去鄰舍及左右皆見之驚
呼聲振閭里學生林棹為敘其出處楊汝南陳景肅皆
師之澹菴胡銓為作忠辨晦菴朱文公守漳日為祠堂
記紹興辛亥文公復請於朝褒錄忠義
東溪集附錄
