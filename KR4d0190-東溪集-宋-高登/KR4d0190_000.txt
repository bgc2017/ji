東溪集别集類三(宋)
提要
(臣)等謹按東溪集二卷宋高登撰登字彦先
號東溪漳浦人宣和間為太學生後值靖康
之禍登與陳東等伏闕上書請誅蔡京童貫
等六賊而用李綱种師道會欽宗方擢吳敏
張邦昌為相又將起用李邦彦登又上書力
争紹興二年舉于禮部以廷對過于切直僅
授富川簿調古縣令時胡舜陟帥静江欲為
秦檜父立祠登持不可為舜陟誣搆逮治適
舜陟敗得減死謫容州按宋史本傳載登卒
後二十年丞相梁克家及漳守何萬言諸朝
追復廸功郎後十年朱熹為守復奏乞褒錄贈
承務郎今考朱子奏狀謂克家始援紹興赦
書以請有司拘文廢格不行近歲傅伯夀又
奏如前狀未奉進止使登抱恨終身垂五十
年姓名猶在罪籍云云以此觀之宋史為誤
又按書錄解題東溪集條下稱迪功郎高登
撰則知登之進贈無承務郎之稱而所謂迪
功郎非克家時追復蓋明甚矣又宋史載登
五上書不報後因謀南歸忽聞邦昌等各與
遠郡一時小人相繼罷斥與所言偶合者十
七八登喜復為書論吳敏未罷不報據此則
五書之外當更有一書矣今閱集中所載則
此事即五書中之第四書書首所叙方圖南
下諸語甚為分明此尤足證宋史之貿亂失
實也至如紹興八年上皇帝書乃召赴都堂
時與時議六篇先後同上者據宋史作萬言
疏而集中寥寥五百餘字其詞氣頗有不可
相屬者此則集本傳鈔所脱非史之誤矣登
之遺集文獻通考作二十卷書錄解題及宋
史藝文志俱云十二卷此本為明林希元所
編僅分上下二卷書疏論議辨說等作共二
十篇詩三十一首贊五首箴銘二十六首詞
十二首啟二首末有附錄一卷則朱子褒錄
奏狀祠堂記兩篇及言行錄十條史稱所上
時議六篇僅存其序所上五書已亡其一又
言行錄載紹興元年上駐蹕臨安公以十事
投時相者集中亦無之蓋已全非其舊然亡
佚者雖多而讀其遺篇尚想見忠義之概即
如命子名字說云痛念王室陵遲思扶持而
一振之左右匡拂以守鴻業此志未遂命汝
曰扶曰持曰振曰拂其勉效兩全之節蓋其
忠君愛國之心每飯不忘如此朱子謂能使
人聞風興起良不虚云乾隆四十六年十一月
恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
東溪集序
東溪高氏奮自南服值宋中造金人難作國如累卵始
以太學生上書言國事觸諱忌冒斧鉞頻頻懇懇不休
忠肝義膽已畢露於未仕之先矣既任職居官時時與
長上爭可否不為苟從典學慮囚賑荒所在流惠澤民
攀轍願留不可得豈苟食人禄者哉六篇時藝簡在帝
心一忤權璫遂沉卑仕始以不祠秦父受捃摭中以羞
見權臣被摶執卒以譏詛失官盖在南宋始終以秦檜
壊事東溪始終與秦為仇敵雖屢經摧折顛沛流離曾
不肯稍強顏于秦以安其身志士仁人忠在國家恨不
能斷賊臣頭以甘心曾一身利害之恤耶舜陟取媚太
師覬躋通顯迄灾弗逮人而自及天道昭昭庸非永鑒
夫子忠義出諸肺腑殆不以隠顯死生易志慮君子曰
無為而為善觀其謫居授徒家事一不介意拳拳焉唯
國之恤臨卒所言猶不忘天下其生平概可知矣所著
有東溪集行世予讀其傳見其為人心竊慕焉往得其
集於留都思刻之以語漳節推黃子以方以方曰我責
也取歸刻之以方失得不動心在官必行其志如其人
斯集之刻詎偶然也與哉自夫子没後二十年丞相梁
克家漳守何萬上之朝復其官後五十年守朱文公熹
奏贈其官今三百年後節推又刻其遺文古之君子偃
蹇於一時迄伸於百世槩若是(原闕)
