東溪集卷上
宋高登撰
上淵聖皇帝第一書
二月十六日太學生臣高登謹昧死百拜上書於皇帝
陛下臣戇愚不識忌諱以一布衣之賤論宰相非才敢
與策命大臣爭曲直臣罪當萬死然臣所以奮不顧死
爲陛下言者正以宗社存亡在茲一舉從臣保禄位不
肯爲陛下言諫官爲權勢不敢爲陛下言士庶冤憤望
闕號呼又從而誣之以爲起變亂之禍是陛下聰明已
爲姦邪所蔽陛下謂能去小人臣知小人日進而得志
陛下謂能用君子臣知君子日退而遁身陛下謂能修
法度臣知政事日以委靡陛下謂能安黎庶臣知百姓
日以怨咨臣知中國之土地日以侵削臣知外夷之甲
兵日以強盛臣知祖宗數百年之基業必傾覆於陛下
之手臣不勝痛哭今在位食禄者既皆不爲陛下扶顛
持危而臣欲以區區之簀障江河之流可謂不自量矣
臣念蒙被教養十年於茲倘亦隨逐羣隊緘默而去是
臣重負陛下臣實不敢愛死臣於今月十二日伏睹黃
榜揭示樞密使吳敏劄子洗雪前宰相李邦彦無辜事
再欲優加恩禮以超邦彦臣見道路往來之人間有竊
笑者有歎息者有揮涕者無不飲恨而去已而次日復
聞以吳敏爲少師張邦昌以前宰執出使不問有識無
識萬口一辭咸曰又如是竊惟陛下自東宫即皇帝位
天下之人本以堯舜望陛下意陛下必舉十六相去四
凶如堯舜所以爲民興利除大害者無何踐阼之始兵
革擾攘朝廷政事一切未暇議人又翹首拭目以待事
息而睹維新之政大旱望霓莫此爲急奈何陛下首納
敏黨與之言且以布告中外意在復用邦彦而又以敏
邦昌爲相是陛下大失天下之望臣恐人心自此離矣
夫邦彦等姦邪閭閻細人能言之臣不復縷條冐瀆天
聽祗以太上皇處之政府如是其久坐視天下安危猶
越人視秦人之肥瘠引小人而加膝擠君子於深淵綱
紀紊亂民庶愁怨方且日以治安之言誘誤上皇以致
昨日之禍上皇引咎歸已遜位陛下蒼黃南幸不獲寧
居主辱臣死此曹當盡伏誅今且偃然自恣尚欲朋比
爲姦蒙蔽天日傳曰觀近臣以其所主以敏之力主邦
彦則敏亦一邦彦耳使敏而有識知邦彦之姦邪是敏
欺陛下是敏之大不忠其罪又非邦彦比敏自策命一
事以後不能有所建明人猶以守正之士期之今而如
是則敏之品一旦掃地然陛下從敏之請天下之人不
惟歸罪於敏且以陛下爲不明之君臣故恐大失天下
之望人心自此離矣陛下若以敏有策立之功寵之上
相是陛下報一已之私恩而不以宗廟社稷爲念也陛
下胡不虚相位以待賢者之來如徐處仁如唐恪如馮
澥如黃琮如黃次山如祖秀實大可以處之政府小可
以列之諫垣凡今侍從左右近臣亦皆知此數人才德
然不肯爲陛下引用者恐其獲用不利於已耳陛下能
聽臣言乞賜俯詢侍從彼雖嫉之如仇然亦不敢厚誣
以爲全無能也詢黃琮則於曾蒞福建任者不然則凡
福建人皆知之詢馮澥則於曾歷四川任者不然則凡
四川人皆知之黃次山祖秀實則賢關素所推服不患
不知如徐處仁唐恪果已見其設施矣臣意陛下在東
宫時亦嘗與有識評裁當世人物其可與否素已若白
黑於胷中若此數人固當不次擢用前之數輩宜陛下
平昔之所切齒者今反顛倒如是蓋當正始之際何乃
遽爲姦人昏惑一至於是耶臣前日見陛下追贈司馬
光范仲淹張商英以三公之爵私竊自喜謂於往者猶
興慕况來今乎然自今觀之則知陛下雖得光等亦不
能用也夫以一李綱在陛下左右陛下諳悉其忠誠尚
不能篤意委任而况疏遠之人一爲奸人沮毁陛下其
肯信之哉邦彦邦昌敏等陛下付以鈞衡使之升黜人
才則他日援引而進者亦皆此徒也列於庶位果得俊
乂而用之乎臣聞賢而有識者皆以宗社之存亡卜於
陛下之置相今置相止於邦彦邦昌敏等則是存亡已
判矣此臣所以激切而奔告於陛下也臣又聞金人攻
圍都城之日羣姦力沮种師道李綱之謀割二祖陵寢
之地以啖之國人聞者無不垂涕既而相謂曰廣地不
若廣田強兵不若強民以吾君之仁聖銳意治道必能
任用君子黜退小人修舉政亊撫綏黎庶雖無三關猶
可治也異日百蠻向風四夷效順復中國之境土殆有
可期奈何事息之後小人之勢愈燄而君子之道冷猶
灰燼觀望陛下之意惟取一二法度而更張之不能度
時之宜適以遺害天下雖日務行姑息之政臣恐弗孚
於民而民弗之懷也政恐宗社之不復福在於敵國而
不在於陛下善乎蘇軾之言曰用君子如植嘉木封培
之甚難而去之甚易用小人如長惡草不種自生去之
復蕃以言小人之易見信任而君子之易見疏遠也昔
漢元帝承宣帝之後好賢不堅惡惡不著知蕭望之周
堪張猛之爲賢任之且貳而弗專知宏恭石顯之爲惡
去之且疑而弗决卒焉小人道長而高祖之業自此以
衰夫元帝承宣帝之後猶爾况陛下承此衰敝之餘必
欲振起中興之業不能拔擢四方之君子不能斥退在
朝之小人日爲此輩昏惑臣恐宗社傾覆而陛下猶不
知也臣於彼時雖欲爲陛下言之已無及矣臣老母年
六十餘别無兄弟侍養而臣又不沾陛下一命之寵偷
活歸耕於勢當然而乃不避斧鉞願效忠者今日之事
存亡所係萬一陛下肯聽臣言則我祖宗基業可以永
保無虞而臣雖殺身破家固亦無恨已臣素不喜文章
詞不足以明意臣自知戇愚罪當萬死臣不勝俯伏流
涕待罪之至臣登百拜
第二書
二月二十二日(闕)
第三書
三月初一日太學生臣高登謹昧死百拜上書於皇帝
陛下臣聞食人之食者死人之事臣坐蠧國家廩儲十
有餘年於此矣義當效死以報陛下臣於二月十六日
曾詣登聞檢院上書論列李邦彦張邦昌吳敏姦邪等
事待罪旬日不蒙賜報又於二十二日上書獨論敏不
可爲相事書至再上繼亦無報臣竊疑之果陛下之聖
明耶即宜奪敏權要若陛下之昏庸也亦當賜臣誅戮
且敏之用與不用臣言之聽與不聽陛下之聖明與昏
庸宗社之存亡實係於此臣所以曉夕皇皇不敢愛死
再竭愚衷而卜於陛下也臣請極言之商太甲之始即
位也不明於德賴一伊尹而卒能中興唐明皇之始即
位也勵精求治相一李林甫而終致禍亂今陛下始即
寶位有太甲之不明而朝無阿衡昧明皇之有初而遽
相林甫臣不勝爲宗廟社稷痛哭人常以古爲鑑而陛
下不能以今爲鑑則其不明莫甚也臣所以懇切爲言
民心復離之說者前此太上皇朝此曹皆列侍從不能
有所糾拂逢君之惡結怨天下故睦賊一匹夫耳奮臂
一呼閭閻細民有尊之爲方佛者有尊之爲方聖人者
則其民心之離可知矣然是時民心雖離且不至於敗
亡者民猶有所屬望耳又比金人兵至直北都城居民
惶懼欲就死無所凡在位食禄者輙先衆人而遁其民
心之離又可知矣然是時民心雖離亦不至於敗亡者
民猶有所屬望耳蓋爲陛下在東宫十有餘年民心之
所屬望者久矣意陛下龍飛克霈大澤於天下一洗而
新之以慰雲霓之急奈何陛下不以前日禍亂爲鑒而
乃以民心之所痛憤者列之上位雖日務行姑息之政
臣恐人心不屬自此復離矣且昔者離心猶有屬望今
既失所素望矣一旦中原有變如睦賊之奮臂者戎馬
犯邊如金兵之深入者陛下獨能守此祖宗宗廟社稷
否此曹計亦先衆人而遁也陛下何至拂億兆黎庶之
公心顧一二大臣之私恩而不以宗廟社稷爲念也陛
下雖無太甲之縱欲敗禮而賢否莫辨治亂不分其不
明有甚焉今日之事不可少緩伏願陛下早回聖志即
罷敏邦昌爲相兼黜逐趙野李稅王孝迪王時雍之徒
凡在上皇朝久居侍從而無所遷涉者皆不忠之臣也
仍乞速召徐處仁到以上相之位待之臣前書乞召唐
恪馮澥黃琮黃次山祖秀實今亦望加大用且以播告
四方一新民之耳目然後内修政事外攘戎狄可以大
有爲於天下矣不然則兵革方興敗亡無日臣亦不知
其死所矣陛下必以臣爲狂妄觸犯君上凌訕大臣賜
臣斬首於市猶愈死於亂兵之手耳不勝激切俯伏流
涕待罪之至臣登百拜
第四書
三月二十二日太學生臣高登謹昧死百拜上書皇帝
陛下臣先於二月十六日嘗詣登聞檢院論列李邦彦
張邦昌吳敏不可爲相事乞逐趙野李税王孝迪王時
雍之徒拔擢徐處仁等既而書之上七日不蒙睿斷施
行臣恐陛下復爲姦邪蔽欺曉夜皇皇寢食俱廢遂於
二十二日再詣檢院獨論吳敏庸邪事伏乞與趙野等
例行竄黜兼速召處仁以下六人既而書之上九日又
不蒙睿斷施行臣於是時五内傷割幾欲自斃誓以微
軀力回聖志故三月一日臣所上書詞意鯁訐自分罪
當萬死而陛下察臣知區區之誠不能自達坐蠧太倉
臣實愧恥方圖南下之計遽聞邦昌邦彦各與遠郡而
税野孝迪繼斥出之處仁正台司恪列政府澥職諫諍
臣之所言偶符臣不勝自喜自慰然臣猶疑陛下未可
謂不貳不疑者所可棄二人而陛下不忍棄所可用三
人而陛下不肯用吳敏庸邪尚居宰輔時雍奸佞猶尹
開封黃琮方正卒於小郡次山剛介錄事學官秀實學
行優純得一博士而猶罷去謂陛下謹惜名器耶何敏
時雍可惜而不惜也謂陛下任用賢才耶何琮次山秀
實可用而不用也臣疑餘風未殄尚有蔽賢援黨之人
而陛下不知也陛下意敏等雖不即罷未害於事琮等
雖即用未益於事臣甚以爲不然陛下知士民紛紛危
疑之論乎他時害事未必不由此曹而出力以當此者
未必不由琮等願早圖之毋貽日後悔也臣論士民紛
紛危疑之論者臣於今月十九日剽聞行道之人曰官
家欲啟宣德門迎皇太后共聽政事臣時聞之笑與同
行者語謂自堯舜三代以自漢晉隋唐閱古無之豈我
祖宗積累數百年而一旦生此亂亡之事哉臣堅不肯
聽而衆心猶疑未解越翼日偶得職方員外郎龔瑞劄
子臣始驚愕讀未終篇而魂魄幾去體矣噫此事果有
之耶抑出於妄傳者耶臣意必無此也若果有之是安
得此也其出於陛下之意耶將奸人造端以致亂耶出
於陛下之意是陛下不曾讀古書不曾求古道不知所
謂宗廟不知所謂社稷不知所謂天下而輕舉妄動也
舉朝之臣皆有罪矣若出於太后之意則是上皇之意
也臣不忍復言矣自昨日道路之說一行龔瑞之書一
出士民之心不勝冤恨皆願效死於闕前以爭今日之
事嗚呼戒之謹之毋輕舉妄動也或者又曰陛下天資
仁孝昨日之事乃謙遜也此亦唐肅宗故事臣竊以爲
不然肅宗之事與陛下事迥異耳肅宗治兵靈武自立
爲帝今陛下親受詔旨代即寶位天意人心允歸陛下
又何遜之云乎萬一陛下果有此意而上皇太后未能
息心臣恐禍稔蕭牆釁生幃幄殆非宗廟社稷之福也
臣愚伏望陛下乾剛果決無所牽制以天下生民爲心
臣不勝幸甚臣以一布衣言及此事臣罪當萬死臣無
任伏地泣涕以待斧鉞之至不宣臣登百拜
第五書
五月十一日漳州進士臣高登謹昧死百拜上書於皇
帝陛下臣自今年二月以來數封章痛切爲陛下陳存
亡大計臣戇愚無所隱避忤陛下多矣賴陛下天地涵
容不忍遽賜誅戮臣當守分緘默務全腰領今不自遁
戢復以瞽言干冐天威臣知陛下必恕臣言而臣亦不
敢逃死臣觀今日之勢審如賈誼所謂積薪火已及燃
矣然臣復願焦體膚熱毛髮持杯水以進焉臣知陛下
必怒臣言者良以陛下不能受盡言故也臣謂厥今天
下之勢姑曰火已及然矣過此而不救則不但積薪之
比直猶燎鴻毛於爐炭之上果何所有哉臣非敢妄爲
危言恐動陛下理勢昭然顧不之加察耳臣乞陛下先
罷吴敏爲相臣當繼有所陳陛下若以書生高臣已愧
於心矣亦無負國家十年教養矣願陛下以社稷生靈
爲念毋忽臣無任俯伏流涕之至不宣臣登百拜
上皇帝書(紹興八年)
臣聞富家祖宗辛勤積累衣護一絲食惜一粒以致家
道之肥而遺其子孫子孫生則見田疇之富牛羊之蓄
金帛之多第宅之雄故用度隨以奢大歲時享祀男女
婚嫁賓客宴會鄉閭饋遺各有其儀不可得而約也不
如是不足以稱所有故也無何禍倚之而衰乘之成於
百年壊於一朝向之田疇鬻之無幾矣向之牛羊散之
無幾矣向之金帛費之無幾矣向之第宅破敝頽倒可
以支吾又無幾矣水火盜賊迫逐遷徙靡遑寧居比向
之富厚安逸固相萬萬而享祀婚嫁宴會饋遺其儀尚
存雖竭力營辦務為可觀臣知家道索矣嗚呼賢子若孫
爲起家計則如之何當念祖先積累之難而壊之如此
其易視今所入與向孰多視今患難孰與向之無事一
切削去常儀粗糲是甘櫛沐爲勞夫課奴耕婦勤婢織
閔閔焉望其成聚始有則曰苟合少有則曰苟全富有
則曰苟美田疇旋復墾闢牛羊旋復字育金帛旋復蓄
藏第宅旋復修創其能復祖宗之業而興其家無他懲
所損而勉所益耳恭惟藝祖太宗致王業之艱難如富
家積累以遺子孫列聖紹服治享隆平禮文備舉如家
富子孫見榮盛而處安逸用度稱之曾未爲過宣平之
末禍生強敵邀我兩宫驅我人民據我土地如富家衰
替田宅財蓄所存無幾賢子若孫爲起家計允屬陛下
伏自陛下即位以來視時之宜以因以革雖隨事裁損
然政事之大宜罷行者相臣於今幾中易矣類多持苟
且之心行姑息之政噫使人懲晁氏之危孰與安劉氏
哉主威不振國命益微因循委靡日復一日臣恐中興
之期尚勞宸慮正如家道衰替一或有所減約則恐家
人臧獲不厭所欲而生怨歎之心如是而欲爲起家計
亦難矣
時議六篇序
臣聞不樂因循而憚改作然後可與有爲不喜軟熟而
忌切直然後可與盡忠故古人之事君也量而後入仰
惟陛下鼎新庶政謙受讜言宵旰皇皇惟恐宿弊之未
盡除而下情之未上達此微臣得以竭其愚而不知其
他也臣觀政治之大方今最急者不過曰賢才未用國
計未足兆庶未寧賢才未用有蔽主者焉二府多充位
之臣盈廷多罔上之議是也作蔽主上下篇國計未足
有蠧國者焉太倉耗冗食之兵良田贍游手之民是也
作蠧國上下篇兆庶未寧有害民者焉冗官起貪殘之
念募役長殘賊之奸是也作害民上下篇論蔽主期以
悟主論蠧國期以益國論害民期以安民惟陛下不以
人廢言非獨微臣之幸寔社稷天下之幸也
上書乞納官贖罪歸葬親
臣聞勞苦則呼天疾痛則呼父母窮而返本人之至情
也臣母死船中倉皇遭捕勞苦疾痛可謂極矣所以萬
里倍道自縳詣闕大其聲而疾呼仰惟皇帝陛下天臨
九有子育羣生伏冀聞聲垂慈許臣納官自贖歸葬其
親則人無憾於喪死王道之大實始於此伏念臣備位
古邑謹廉勤公仁之寄奉以周旋亦既二年民頗悅之
父老投牒請畱區區積誠粗有可紀惟是風俗未淳正
以豪強爲害懲一勸百大快神人之憤禍由惡積邂逅
致死攸司究覆别無非理會恩原結具聞於朝緣臣稟
賦不厚矯操難勝終坐真情取怒上旨洗垢百端無瑖
可指輒援前事易臣貳令臣母年八十病日以危遽罹
不幸死非其所臣哀號隕絶莫知稟待迤邐扶喪欲即
海道怒臣者特爲已甚劾以擅去得旨根勘捕臣愈峻
君命所逮臣心敢違臣自念譬委肉餓虎之谿燎毛洪
爐之上或軍卒横加凌辱臣必死於道途或官司有所
觀望臣必死於囹圄意外羅織何所不至以臣一介之
微固不足恤重念臣母家貧早喪先臣止攜一子績麻
鬻資給臣爲學雖晩年見臣獲第然官小禄薄未酬孝
養狼狽遐方死於患難奉葬無人孤魂無依况臣幸遇
中興之主立賢無方孝治之廣刑於四海寧肯棄士於
怒者使得而甘心又寧忍視爲人之子而不得以爲母
服耶孰若歸命闕廷控告君父伏望聖慈惻然軫念察
臣罪犯即無贓私憐臣母死尚茲暴露免臣更赴靜江
勘所命回渙汗恩復骨肉願言罔極而欲報倘遂終喪
敢謂宜(闕)而反(闕)分甘永棄則是駒犢之慕重於鼷鷃
之樂明矣誓畢縷縷期達天聽臣又聞昔有投巫水中
而人不以爲專殺蓋其情本於除害有矯駕君車而人
不以爲犯法蓋其情出於爲親臣書生耳知信紙上之
語(闕)稽古典則罪固難逃論人情則
理或可恕哀迷迫切言淺不文干冐天威退俟斧鉞
詩
還山招陳希韓
乾坤莽回互日月相盪摩百年纔瞬息萬類總么麽是
身非吾有造物如我何觸事會心少幽棲廢興多眷言
意所適樂此山之阿修篁擢新幹老木榮舊柯谷聲傳
地籟松韻答天和獨石介而安寒泉淡無波園蔬掇纖
嫩名果仍駢羅紅綻着雨花碧卷受風荷隨意坐莓苔
絺衣掛薜蘿得酒即酩酊作詩苦吟哦嘯長情浩蕩舞
短影婆娑妻奴鹿門趣黃綺商山歌﨑嶇路辭遥迢遞
誰見過交親憶同調出處矢靡他每憐傷弓禽因感赴
燭蛾無心更(闕)試藝趁投戈自覺此身浮相看雙鬢
皤人事何時休歸來勿蹉跎
偕學子遊都嶠
紹興十四年秋九月乙巳高登以罪竄容州眀
年春戊午到竄所冬十一月壬戌遊都嶠學子
李彌章盧大勲李飛英李瑞禮羅述蕭巖黃宗
之男扶持從遊
甲子歲秋杪負罪西南馳脚歷山萬重身墜天一涯茅
茨蔽聚落培塿圍孤埤何處有洞天玄真之所栖維南
頗挺拔隱隱浮修眉采菊東籬下悠然一見之欲往覺
旌搖兀坐嗟黏黐彼美二三子知我多愛竒(闕)
登翠微天公喜我來閣雨雲垂垂坤靈喜我來
林壑迴春姿山禽喜我來上下鳴嚶吚江梅喜我來蓓
藟敷南枝高興(闕)幽尋絶(闕)如許鬱葱
瑣煙(闕)誰遣衢耼徒列此怪狀爲(闕)馮賢主人痛(闕)彌
年非我生逢百罹不慕太廟犧况從奪袍簡欣若脫馬
羈投荒得勝踐(闕)與(闕)分宜清芬追六逸餘齡寄三危
明時甘自誓敢(闕)詞暫遊已難得短略仍易移山
脚趣回馭(闕)意默契欲下思懼遲準擬
供冥搜草木(闕)氣知多少凄入詩人脾暮途雙
逕松歸馬四(闕)出没山光裏烏帽風披披
歸途歎
孫吳攄將略申甫翰王家腐儒要底用歸種東陵瓜
自嘆
平生無技能素業(闕)世期躋唐虞憤
嘗獻瞽言(闕)寧憚攀虎鬚由此
隔(闕)束如囚拘索米無
處(闕)漫不分賢愚梁竦知徒
勞淵明奈(闕)書獄訟簡沈迷昡鉛朱(闕)
窗几羅蛛絲簡編殘
思歸
忽忽已秋杪言歸欣有期節物想吾廬青蕊繁東籬流
匙白雲子蘸甲黃鵝兒對此憶羈旅多應歌式微喜慰
倚門心愁消舉案眉稚子閙簷隙遶膝牽人衣歸興念
如許兼程猶苦遲明朝秋色裏烏帽風披披
似春閣
二閣寧獨煖萬家方號寒何當放春去和氣滿人間
畱别
丈夫四方志肯作兒女别顧我差崛強羨君真秀發道
義重千鈞利名輕一葉壯風吐虹蜺忠誠貫日月插劒
露肝膽看鏡念勲業何當拔茅茹同在陳力列
冐寒行風雨有感
號風撼枯枿凍雨凝路塵乾坤祕日月八荒同一雲遥
知沙漠寒黯淡愁殺人天涯望不極流涕滿衣巾
陳少陽贈官
憶昔靖康初厄運會中微嚴禁弛邊備長驅來健兒堂
堂搗京闕百萬呼鼓鼙天地爲改色日月晴晦迷當宁
猶未悟聰明遭蔽欺六賊久盤結如山屹莫移故人陳
夫子忠(闕)根資拊髀惜機會禍端良在茲吾儕沐厚
澤顛危合扶持不聞王蠋賢絶脰由布衣書成數千言
揮翰捷如飛明朝伏闕下儒冠翕相隨种李奪兵權憤
痛社稷危抱書再詣闕慟哭聲猶悲天意難遽回人心
(闕)離時雍恣凶暴縱兵欲屠之馬前森利刃此時命
垂絲要領兩不顧相視情怡怡虎口僅獲脫好爵安能
縻俄起故鄉情各歸天一涯壯哉歐陽生捨生誠所宜
聖主圖興復忠誠蒙誅夷宸心頃自責疏節錄其遺君
乎死不亡泉壤增光輝魂氣鍾慶雲體魄蒸靈芝言言
英烈在昭昭星斗垂蘭死則畱芳豹死則畱皮男兒倘
得死其死甘如飴君死逾生榮我生歎奚爲九原如可
作微君誰與歸
杜門
故人方謝客爲問意如何午枕清風足夜窗明月多易
招惟酒聖難遣是詩魔一榻君家事何妨獨我過
七夕
天道杳難憑人言殊不經佳期傳七夕歡事汚雙星女
騃占蛛巧兒癡托鵲靈吾詩非好詆聊與訂頑冥
夢遊故山
風際氅披鶴雲根杖策鳩幽棲知好在歸夢故難畱山
放數峯出泉分一派流把茅何日辦縳屋護松楸
送元大
但得身長健何妨鬢已華胷中翻錦繡筆下走龍蛇作
掾只三語讀書空五車卷懷良得計去去臥煙霞
辭餽金
頃罷官臨慶士民丐畱不果乃相與持金贐行
勤勤之意既不可却復不當受因請買書郡庠
以遺學者作詩謝
劉君政成(闕)闔境歡謠騰載道民不見吏犬無聲
持以百錢勤父老嗟我官卑志未伸於人何德人稱好
騰牒當途願丐畱餽贐交馳雜金寶天涯百指携空囊
號寒啼飢日相惱可取無取未傷廉為念易汙惟皓皓
不如買書惠泮宫聊助賢侯采芹藻别後青衿倘見思
窗前黃卷宜探討
水漲謝邑宰送米
心知一字不堪煑矻矻窮年黃卷中食粥由來未爲過
儲瓶况乃嗟屢空令君好賢嫓韓愈賤子受賜慙盧仝
春水從教遶舍北癡兒不復啼門東
中秋月
繡江(容州水也)再見中秋月歲去月圓人尚缺相望千里共
嬋娟苦恨亭亭照離别今夕一尊誰與同孟光舉案對
梁鴻衆鶵立侍儼成列以次持杯夀乃翁乃翁看月揩
病目手足頑麻頭髮秃但願團圞三十秋不計東西與
南北
臨别示子
不能枉道取富貴是致爾輩愁飢寒頻年别離情更惡
兩地狼狽心何安從人數寄安否問使我相思懷抱寬
平生竊嘆曹家兒臨岐莫堕雙闌干
乞米
臣飢欲死侏儒飽方朔誰憐是歲星館下諸生笑豐煖
江頭漁父誚清醒魯公已作乞米帖陶令旋尋儲粟瓶
親舊依然眼相向故應特地爲吾青
覓蠧椽
雪寒官冷家乏薪炭與舒丞懇令長至劈酒槽
可笑亦可憫也
顧影低佪祗自憐怕寒時聳作詩肩全家食粥已數月
坐客無氊今幾年君劈槽燒當止酒我和琴爨况無絃
雪中送炭從來事况爾羈躬覓蠧椽
小原欲歸
潮頰香醪暈醉紅鐙敲歸路勒青騘水涵萬頃曾孫稼
月逗盈衿少女風大誤平生緣畫足無聊中夜祗書空
擬將方宇難論事直扣天門問化工
立冬道中
黃茅時節瘴煙濃人在山凹第幾重梁竦負才徒感慨
嵇康賦性本疏慵此生自斷天休問吾道頻年世不容
會脫幘巾還自隱鹿門妻子慣相從
言懷
歸去東皋獨荷犁筆牀書卷有兒持一無可意身將老
百不如人心自知夢寐摩娑元結頌經從省憶少陵詩
體膚餓盡天應錯依舊臞然山澤姿
塞雁南飛度戍樓一聲天地有餘秋家連滄海難窮目
人在蠻荒欲盡頭莫效涓埃禆國計况無毛髮爲身謀
所須菽水能多少蹤跡飄然不繫舟
病中雜興
溶溶瘴霧暗朝暾咫尺山關號鬼門疾病年年不相貸
朱顔凋盡赤心存
垂老飄零萬里餘肌膚瘦盡鬢毛疎皇恩若許歸山去
豆地雖存不解鋤
不羨雲霄欲網羅百年人物總相磨死如歸耳生如寄
造物從今奈我何
九死窮荒一病翁曉來猶怯北窗風誰知葵藿傾心切
待到日輪升太空
不辭南北嘆飄零俯仰乾坤一草亭鳶堕水中從沓沓
鴻飛天外自冥冥
長袖深藏批敕手短笻斜倚作詩肩有時極目愧遼漢
興在孤鴻落照邊
病損腰圍減未休二毛垂領颯先秋夢中那復化爲蝶
林下不妨問鬭牛
口腹相煎亦可羞飢來欲食飽還憂一編地下我無用
須學畱侯辟穀不
東溪集卷上
