中州乙集第二
祝太常簡(一十二首)張子羽(三首)朱諫議之才(一十七首)
劉内翰著(二十四首)施内翰宜生(四首)朱葭州自牧(二十首)
孫内翰九鼎(一首)劉修撰彧(二首)趙内翰可(三首)
劉西嵓汲(一十首)劉内翰瞻(三首)郝内翰俁(二十首)
張郾城公藥(三首)任南麓詢(九首)馮臨海子翼(七首)
史明府旭(三首)邊内翰元鼎(四十二首)李丞旨晏(七首)
王都運寂(七首)蓮峯真逸喬扆(一首)
祝太常簡
簡字廉夫單父人宋末登科國初倅某州仕至朝奉郎太常丞兼直史館
有嗚嗚集行於世其詩說有云予政和丁酉任洺州教官是時括蒼鮑慎
由欽止出所注杜詩說天王守太白守讀如狩於河陽之狩高秋登寒山
南望馬邑州馬邑州在城州界予撿唐書志宝應元年徙馬邑州于塩井
城欽止爲有據矣舊注馬邑属鴈門與杜子美作詩處全無關涉後人遂
謂王源叔謬於牽引不知源叔初不注杜詩予識其孫彦朝彦朝不說杜
詩非其大父注盖彦朝不學見流俗皆讀舊注因而認有可歎可歎好問
常以此問趙禮部趙云廉夫前軰必不妄試更考之今日見吴彦高東山
集有贈李東美詩引云元祐閒秘閣校對黃本鄧忠臣字愼思余柳氏姨
之夫今世所注杜工部詩乃愼思平生究竭心力而爲之者鏤板家標題
遂以託名王源叔翰林兩王公前後記初無一語及此注而後記又言如
源叔之能文止作記於後則源叔不注杜詩爲可見矣舉世雷同無爲辨
之者宣和近貴李東美有才藻善行書且喜作小楷所寫杜集精密遒麗
有足嘉賞爲作古詩一篇紙尾因記鄧公事後人聞此其誰不疑然予少
時目擊不可不識姑以告李侯非求信後人也彦高此說正與廉夫合近
歲得浙本杜詩是源叔之孫祖寧所傳前有序引備言其大父源叔未嘗
注杜詩廉夫彦高益可信故併記於此廉夫詩甚工如賦雪云雲屋無寒
夢油燈有細香書懷云白髮渾無賴朱顔更不回遮眼細書聊引睡扶頭
濁酒最關情此類甚多
舟次丹陽
船頭東下趁晨鍾船外清霜氣暗通断鴈聲歸煙靄裏孤帆影落月明中
隋河波浪千年急梁苑池臺一旦空試問碧堤無限柳敗條衰葉幾秋風
下第魚臺東寺
病眼逢花亦倦開流鸎飛去悮相猜多情却愛僧堂燕才得春風却再來
靑奴
名實於人不可誣馬牛我亦受人呼世閒物化多難曉誰爲此君爲此奴
雜詩
雨後淸寒滿袖風鴈聲南去暮雲濃秋來𣏌菊能多少欲助盤飡自不供
榴花嬌欲闘羅裙石竹開成碎纈文更有戎葵亦堪愛日烘紅臉酒初醺
虚極齋獨坐
虚齋長鋏短燈檠明月當䆫夜氣淸却掩塵編時閉目胡床獨坐聽秋聲
相國寺鍾
寒雞縮頸未鳴晨巳聽舂容入夢頻未必佛徒知警悟秪能喚起利名人
春日
鸎語相喧浩蕩春落花細點禁街塵游絲飛絮狂隨馬遟日和風欲醉人
夏雨
電掣雷轟雨覆盆晚來枕簟頗宜人小溝一夜水三尺便有蛙聲喧四鄰
和常祖命(二首)
著書不得自名家卷裏蠅頭散眼花未用一杯張翰酒正須七椀玉川茶
操筆文章學古風生平羞與腐儒同相如雖有凌雲賦不及東方射守宫
撿旱
草樹連雲綠間黃年飢村落自荒凉晩蟬抱樹聲聲急野菊迎人細細香
張子羽
子羽字叔翔東阿人馬定國薺堂集載其師友六人其一香嚴可道上人
題比陽道邊僧舍云山頭翠色僧房静山下紅塵客路長五月行人汗如
雨豈知高處有清凉其一鮮于可字東父蜀嘉州人從祖侁父之武皆有
名於時東父詩有小雨潤履綦花氣襲芳襟十里靑山堪布屐半篙春水
巳勝舟之句其一高鯤化字圖南平原人少有能詩聲如盤中酒影金蛇
活與流虹聚石矼之句皆竒怪不凡其一王景徽字彦美祁國文献公溥
之後贈定國詩云㵎下松杉巳蔽牛溪中蘋藻可供羞故鄕未有終焉計
欲指吴山歸去休其一吴縯字子長東平人文肅公奎之孫年三十以食
貧暫仕即歸隱于魚山狼溪之側寄定國云情馳夏日流目断晩雲碧新
詩從何來遠自金馬客雄深作者意奔軼古人迹名高四海望髮未一莖
白應嗤窮途士抽簪老泉石采蕨在南山驅牛向東陌勞生豈不苦衣食
迫晨夕膏粱無宿懷茅茨得真適卒歲將何求一飽惟力訪國城石氏
云昔我訪君處樹凉炎暑收今君訪我來城空殘雪留經時少乘興兩至
皆空投茅茨隔溪上車馬度城頭不聞機杼聲但聽溪水流向來方圓翁
曾伴此中遊近聞大梁至京塵滿衣裘相思懶歸步落日風颼颼山居云
西首魚山崦北連黃石祠崇岡在東南我家山北陲地僻少人事終朝掩
柴扉尊酒不常得書卷聊自怡春風數日來處處生蕨薇寸心復何累一
飽良可期當年終南人捷徑以貽譏知我無心者豈顧悠悠辝擬淵明貧
居云淒其歲云暮北風無時休晨興倦薪水夜寐乏衾裯缺月正裴回宿
鳥頻啁啾欲無憔悴歎奈此霜霰秋松楸脫兵火環堵且淹留閉門念袁
安守賤弔黔婁坐讀貧士詩吾乃淵明儔溪上招王仲先云幽居復何爲
冬來性成懶柴門俯淸溪寸步出亦罕今晨偶携杖愛此晴日暖寓目隨
所之行到南溪畔背隂雪猶積向暖冰全冸搘頥卧石上仰面蒼崖断泉
聲何從來乍喜兩耳換平分意甚遟斗落勢方悍坐來百慮忘還惜日景
短塵寰多憂虞中林足閑散故人戀明時歸休苦遟緩幅巾來何時臨流
話幽欵叔翔亦其一也定國謂叔翔於文章無所不能嘗仕國朝官洛陽
云
游龍門訪潜溪僧舍
入谷訪精舍鍾聲先遠聞陽光時翳竹泉脉俄當門山僧禁足久瞑目誦
微言要知鹿臺寺但指山頭雲策杖御栝西幽蘭秀荆榛風煙浩難及薄
暮花紛紛
宿寶應
重嵓煙靄合寶閤春風暮山深月影遟坐久識歸路伊昔府中彦征驂同
夜駐徂年能幾時變滅等驚霧禪房伴茗飲豈待酒中趣卧來淸不寐瘦
鶴警宿露㴝明覓舊題松間宛如故(又作巳復等驚霧)
壽張和滑益之
理髮秋庭趁夕陽静中誰可共傳觴雲横故國三年别水遶孤村六月涼
病眼只貪書味永渴心頻夢橘奴香魚山早有終焉計少日應容解印章
朱諫議之才
之才字師美洛西三鄕人宋崇寧閒登科入齊爲諫官坐直言黜爲泗水
令尋乞閑退寓居嵫陽因而家焉昆弟數人皆有文名師美自號慶霖居
士有霖堂集傳於世如云魯甸分鴻影齊山入馬蹄門静堪羅雀書成不
換鵝雨過好花紅帶潤日長嘉樹綠移隂此類甚多子瀾字巨觀
南越行
南越太后邯鄲女皓齒明眸照蠻土珊瑚爲帳象作床錦繖高張擊銅鼓
太液池内紅芙蓉自怜謫墮蠻煙中㶚陵故人杳無耗深宫獨看南飛鴻
隨兒作帝心不願惟願西朝栢梁殿茂陵劉郎亦可人遣郎海角來相見
金猊夜燎龍涎香明珠火齊爭煌煌番禺秦甸隔萬里今夕得遂雙鴛鴦
白首相君佩銀印干戈欲起蕭墻釁莫言女子無雄心置酒宫中潜結陣
漢家使者懦且柔纖手自欲操霜矛孤鸞竟落老梟手可怜空奮韓千秋
樓船戈鋌師四起或出桂陽下灕水越郎追斬吕嘉頭九郡同歸漢天子
尉他墳草幾番靑覇業猶與炎洲撗玉璽初從真定得黃屋却爲邯鄲傾
五羊江連湘浦竹嬌魂應伴湘娥哭
後薄薄酒
薄酒可以謀醉不必霞滋玉味麁布可以御冬不必狐貉蒙茸醜婦可以
肥家不必楚女吴娃獨夫長夜商祚訖羲和湎淫紊天曆李白跌宕三百
杯阮籍沈醟六十日眠瓮吏部寡廉恥解貂常侍隳法律儻使飲薄酒未
見有此失秦昭狐腋幾喪首鄭藏鷸冠貽厥咎尨裘金玦豈不哀繡衣朱
襮固無取皆緣麁衣惡不御賈禍招譏亦何有夏姬滅兩國驪姬禍五世
捧心顰眉亡夫差墮髻啼粧敗梁冀醜婦似可惡終不至顚沛勸君飲薄
衣麁娶醜婦此樂人間最長久
薄酒麁衣吾何悲醜婦自醜吾不知道眼混圓宜不二媺惡妍陋無殊歸
瓦罍石臼斟吾酒脫粟藜羹皆可口醉境陶然無後憂玉盌浮蛆彼何有
漢文天子猶弋綈士服麁布乃所宜要繩屐葛同一煖霞縠冰紈徒爾爲
無塩如漆后齊桓孟光舉臼配伯鸞古來傾城由哲婦有德乃令家國安
我能遣婦縫麁對婦飲薄傍人大笑吾不惡
寓言(二首)
獸有善觸邪草有能指侫獸草非有心不移本天性前王着臣冠俾爾效
端鯁如何不稱服觸指反忠正吾欲取二物豢植列臺省一令邪侫徒奔
逃亟深屏
風雨晦時夜雞鳴有常聲霜雪枯萬幹松栢有常青内守初巳定外變終
難更若人求世利浮沉無定情俯仰效&KR2417;槹低昂甚權衡反出木鳥下徒
爲萬物靈
謝孫寺丞惠梅華
我來泗水上居與墟墓鄰彌望多棗栗礙眼昏荆榛忽忽度歲月不知時
巳春朝來佳公子遺我梅花新秀色照牎几妙香襲衣巾莽如瓦礫場驚
賭瓊瑶珍念昔客江南千樹臨江津吴儂不知貴但與桃李倫自從墮東
土夢繞江之濱嘆彼和鼎實亦復生不辰窮愁坐空山犲虎雜鳳麟此贈
意不淺難爲俗子陳
次韻東坡跋周昉所畫欠申美人
巫峽昭君有竒色毛生欲畫無由得但作東風背面身看來巳可傾人國
朝來睡起鬢髮垂手如春笋領蝤蠐繡帷幽夢断難續想像翠黛顰脩眉
春光三月濃於酒燕燕雙飛鸎喚友不教膩臉露桃花且喜腰支似楊柳
君不見漢宫多病李夫人轉面不顧君王嗔古來畫工畫意亦自足煙霧
玉質何由眞
暴雨
掣電奔雷晻靄間崩騰白雨襲人寒頽山黑霧傾濃墨倒海衝風瀉急湍
勢似陽侯夸海若聲如項籍破章邯炎歊一濯須臾耳巳看天圍碧玉寬
宿閑廐
淡煙衰草慵回首晩日殘霞欲斷魂脫帽卸鞍投逆旅蕭蕭黃葉水邊村
十月十五日夜作連珠詩四首
披衣開戸幾宵興永夜無眠魂九升坐覺飛霜明瓦屋天如寒鑑月如冰
天如寒鑑月如冰僵卧家僮喚不譍却憶少年遊太學蕭然獨對短檠燈
蕭然獨對短檠燈引睡翻書睡幾曾自笑年來憂患熟跏趺真作坐禅僧
跏趺真作坐禅僧不學䆫間故紙蠅湛若琉璃含寶月此中無减亦無增
卧病有感二十韻
臯蘇粲園英澤芝紛水葉赤弁舞纖肌黃袍緩老頰鳴飛各有適吾獨嗟
衰薾齒髮久巳疎又復失調燮梁肉謝鼎俎參苓富巾篋葵扇風未來桃
笙汗初浹呻吟和哀蝉夢寐追化蝶撫枕念平生世故飽更涉弱齡負竒
志匈蜺蟠煒曄夜徯傅嵓訪朝待渭濱獵荀爽歲九遷康侯日三接功業
著鍾鼎聲名垂史諜那知事大謬舉趾得躓跲多難集暮年百願亡一愜
寒灰消寸心淸淚腐雙睫坐令孤鵬騫化作瘴鳶跕憂來復自慰人生幾
&KR1396;莢呼吸過百歲俯仰失千劫乘流須縱櫂遇坎即停楫些語不成騷商
歌鼓長鋏
復用九日詩韻呈黃壽鵬
忽忽天星二十九當年曾醉瓊林酒(癸未歲登科弟適二十九年)春風射策紫垣深猶
記靈和殿前柳與君雖異千佛名出入南宫同戸牖春蠶食葉七千人看
君運筆如揮帚妙齡忠氣軼衡嵩餘子紛紛真培塿那知晩節岱陽城白
髮蒼顔兩閑叟君材有如萬斛舟顧我碌碌才筲斗時窮壯士或飯牛遇
合封侯起屠狗東皐有田供王賦天寒且輟扶犂手寂寥圭竇對書冊火
冷燈青夜方久先生乘興肯相過亦有青錢沽玉友
七夕長短言
牛不可以服箱女不可以成章其名則然實豈爾政如箕斗難挹揚河漢
特水象安有波浪爲津航惟鵲乃巢居詎能上天構橋梁星經有躔次東
西永相望今夕復何夕乃謂合并如鸞凰一人唱誕惑萬世浪令兒女爭
猖狂瓠牛載槃何等秩金梭擲地殊荒唐吾命有貴賤吾性本直方探官
與乞巧是豈吾所臧何如舉酒邀明月更遣清風屏炎熱星光落盞黃金
空露華糝袂眞珠滑我方幕天席地醉兀兀癡牛騃女知何物
水月有興
明月落湖水天淵體俱一浩蕩碧琉璃奩此寒玉璧微風觸湖波合散作
六七浮光逐水紋金蛇勢盤詰人心湛寂初與月同淸質外累一汨之萬
態紛殊迹因知養心者無爲風浪失
劉内翰著
著字鵬南舒州皖城人宣政末登進士弟歸朝預銓調碌碌州縣年六十
餘始入翰林充修撰出守武遂終于忻州刺史皖城有玉照鄕旣老號玉
照老人示不忘本云
次韻彦高即事
福威看九落筆削在麟經中道亡三鑑危時憶九齡網羅無處避鼙鼓不
堪聽身遠遼陽渡心懷峴首亭脫巾頭半白傾蓋眼誰青断鴈西風急潸
然涕泗零
順安辭呈趙使君(二首)
太平時世屢豐年勝事空聞父老傳郭外桑麻知幾頃船頭魚蟹不論錢
六朝興廢渡河年舊國歸來更黯然八月邊城山未雪蘆花藉藉巳漫天
次韻玉子愼玉田道中一首兼呈韓公美閣老
東晉風流属子猷開元峭直讓韓休絲綸對掌驚三雋樽酒更酬失四愁
古道隂隂槐樹老歸鴻杳杳荻花秋浩然詩思天涯遠月滿江南小謝樓
出榆關
羽檄中原滿萍流四海閒少時過桂嶺壯歲出榆閞竒禍心如折羈愁鬢
巳班楚纍千萬億知有幾人還
渡遼
身隔遼東渡心懷冀北群會歸蘇属國却憶范將軍風陣撗秋鴈雷聲吼
夜蚊方言莫相笑唐梵本殊分
至日
亂離南國忽經年一線愁添未死前心折靈臺候雲物眼看東海變桑田
燕巢幕上終非計雉畜樊中政可怜安得絶雲行九萬却騎鯨背上青天
次韻彦高暮春書事(戊申歲)
平生漫浪老清暉却掃丘園属少微世亂傷心青眼舊天涯流泪白雲飛
羈愁只憶中山酒貧病長懸子夏衣澤畔行吟誰念我秪應形影自相依
寄題張浩然松雪樓
入座山光秀玉柯岸巾絶景意如何瘦來豈爲寒松句和寡還驚白雪歌
地近雲煙來鶴駕簷高星斗瀉銀河懸知老子登臨處渺渺滄波月色多
次韻彦高占雪
天秋鼓南風雲海飄暮雪三春猶泫寒九夏那苦熱土圭測中氣嘗聞先
儒說窮髮多異宜泥古誠亦拙吴侯擅六藝名宦端不屑晚歲登泰山蚤
巳探禹穴千歲可坐致不待數旬月重隂畏坎䧟五陽欣夬决君子方履
霜渠肯蹈覆轍雞猪與魚蒜幸可充朝餟
枕上言懷
九土將分裂中原政擾攘孰爲眞漢相却憶假齊王晉室遷神鼎梁園作
戰場可怜羈客夢夜夜在家鄕
再和彦高
否泰由來在歲星誰聽叩角作商聲一朝漢魏成今古百口燕秦隔死生
雉堞僅能逃病婦鴈書猶記作團兄雪雲埋盡遼西路有酒如淮奈此情
聞鴈
千里寒雲卷朔風當軒月午鴈書空煩君爲報江南客顦顇遼東更向東
閨情二絶(己酉歲)
天邊北斗又回春愁絶龍沙任酒醺萬里巫山歸夢断不知何處覓行雲
蕙帳金爐泠篆煙故山春草幾芊芊只今唯有瀟湘月萬里相隨照不眠
過白溝趁順安
萬折狂瀾肯倒流歸心夢寐在東周平生快意君知否今日驅車過白溝
題御城寺壁
一徑埋雲草樹荒石麟蒼蘚卧田桑漢家陵闕今何在洛水嵩山滿夕陽
月夜泛舟
浮世渾如出岫雲南朝詞客北朝臣傳郵擾擾無虚日吏俗區區老却人
入眼青山看不厭傍船白鷺自相親舉杯更欲邀明月暫向堯封作逸民
病中寄楚卿
月滿江樓午夜鍾多情多病一衰翁行雲不道無行雨只恐相逢是夢中
送客亭
十年羈旅鬢成絲千里淮山信息稀送盡長亭短亭客且看莊舄幾時歸
病中言懷呈韓給事
潦倒淮山客金臺五見秋退飛嗟宋鷁畏暑甚吴牛問疾怜摩詰分曹類
子猷自慚無補報只合隱林丘
伯堅惠新茶綠橘香味郁然便如一到江湖之上戲作小詩(二首)
建溪玉餅號無雙雙井爲奴日鑄降忽聽松風飜蟹眼却疑春雪落寒江
黃苞猶帶洞庭霜翠䄂傳看綠葉香何待封題三百顆只今詩思滿江鄕
文季侍郎得綠萼香梅子文待制有詩輒亦同賦
一枝萼綠冠群芳瀟洒猶疑楚岸傍香骨瘦來冰蘂細夢魂清處月波涼
賡酬便合成千首醒醉寧須計百觴撗玉叫雲吹不盡只教今古洗離腸
施内翰宜生
宜生字明望浦城人宣和末爲穎州教官仕齊仕國朝官至翰林學士自
號三住老人有集行於世賦柳云朱門處處臨官道流水年年遶禁宫草
書云臨池翕忽雲霧集舞劒浩蕩波濤飜山谷草書云行所當行止當止
錯亂中閒有條理意溢毫搖手不知心自書空不書紙社日云濁澗廻湍
激青煙弄晩暉緣隨春酒熟分與故山違社鼓喧林莽孤城隱翠微山花
羞未發燕子喜先歸又云割少詼諧語分均宰制功靈祇依古樹醉叟泥
村童萬里開耕稼三時順雨風行春從此樂着意酒杯中初在穎州日從
趙德麟游頗得蘇門沾丐云
柳
魏王堤暗雨垂垂還似春殘欲別時傳語西風且停待黛殘黃淺不禁吹
無題
唱得新飜稳貼腔阿誰能得肯雙雙天寧寺裏尊前月分擘清寒入小牎
盆池
盆池㶑灔蔭芭蕉點水圓荷未出條分得江湖好風景断雲飛去晩蕭蕭
平陽書事
春寒窣窣透春衣㳂路看花緩轡歸穿過水雲深密處馬前蝴蝶作團飛
朱葭州自牧
自牧字好謙棣州猒次人皇統中南選宋端卿榜登科大定初以同知晉
寧軍事卒官有詩云寒天展碧供飛鳥落日留紅與断霞又云水禽孤影
白霜果半腮紅海氣升孤月嵓姿起暝煙山雪尋崖断林煙逐樹伭燈殘
星在壁霜重水漫衾句法之工類如此
病起書事
牢落衰年病轉侵醫編藥褁廢閑吟卧銷白日塵凝屨起對青銅雪滿簪
霜後癡蠅看老態天邊倦鳥識歸心維摩不出文殊去門巷蕭條翠蘚深
晨起趨省
鄰雞一鳴僕再呼三星巳在東南隅霜風遶屋伺我出布衾尚欲留須臾
才疎性懶真勉強飢寒見迫誰能逋山靈笑我眞有謂能使我庾如陵乎
自鄜州歸至新市鎮時方渡險喜見桑野
誾山自天降爲田洛水自瀑舒爲淵山川險盡鞍馬穩昔居&KR2417;橰今乘船
三年官業無毫髮萬里裝囊更蕭瑟歸來何以謝鄕閭細說艱難爲土物
自鄜州罷任歸宿澠池道中有虎爲暴
崤山之阿澠之滸行路蕭條正艱阻日落山空澗水哀市門静閉防飢虎
前年張茅殺餉婦今歲食驢断行旅我來萬里逐一官安可不戒爲汝脯
晝持弓矢夜枕戈静匿兒童防笑語白額將軍莫笑人世無劉琨當畏汝
趁鄜州過湖城縣武帝望思臺在焉
寒骨千年飲恨埋餘哀空寄望思臺縱令曲沃精魂見寧與商山羽翼來
趙虜典刑何足正周公畫像可怜開忍心本自窮兵起巫蠱焉能作禍胎
晉寧感興
莫將官况說葭蘆一味蕭條稱鄙夫老圃不禁𬞞代肉樵丁還喜炕連厨
兒音半巳漸秦晉鄕信無因接魯洙三見秋風落庭樹年年歸意負蓴鱸
年節嵐州席上贈同知王子直中散
别時風雪暗龍津一夢經年復見君去國光隂雖易得夾河形勢且平分
心如征馬常嘶代身伴秋鴻却渡汾此日一樽難惜醉新年風景舊知聞
送鄜州節判任元老罷任東歸(二首)
長塗冰雪歲峥嶸客裏那堪送客行萬里歸心應接淅一樽别酒且班荆
春生汶水庭闈近人去雕隂幕府輕欲仗征鴻寄消息地寒不肯過邊城
都騎駸駸指汶陽關門應識棄繻郎暮寒煙浪歸期阻細雨簷花飲興長
束帶暫爲彭澤令曳裾休忤漢梁王邊城情味君應會爲說無憀與故鄕
小雨不出寧海司理廳
吏散庭空鎻碧苔冷官門戸幾曾開疎疎細雨槐華落寂寂虚堂燕子來
多病始知窮有鬼獨賢方覺仕無媒故園抛擲奔馳外剛道江山未放回
過渾源留别田仲祥同知節使
金臺前夢杳無蹤一阻雲山莫計重雙鯉附書常不達兩萍浮海偶相逢
燕南落日車分轍代北春風酒滿鍾明日去留牽世務燈前談笑且從容
劉仲規挽辤
富貴康強九十春公歸無憾我傷神人間秀氣還嵩岱夢裏行年属巳辰
名姓空留耆舊傳衣冠不見老成人凄凉通德門前路無復青蒲褁畫輪
訪山寺僧
踏破蒼苔叩竹扃晩晴庭院有餘清幡腰落日紅千颭簷際遥岑翠一撗
種秫公田聊卒歲栽蓮僧社擬投名從今興熟頻來往未信齋鍾午後鳴
謝吳堡知寨安巨濟贈紙百幅
百幅溪牋遠見羞故人佳餉若爲酬幸將晩節收魚網未得良工起鳳樓
柿葉學書差足慰芸香辟蠹會須求揮毫不見雲煙落愚賈操金愧暗投
淸河道中暮歸
緩轡溪邊喜乍晴夕陽流水浸孤城川平佛塔層層見浪穩商舟尾尾行
十里煙霞隨野步兩崖禾黍撼秋聲雨暘雖有豐年兆久客都無地可耕
晚泊濟陽
江北秋隂一半晴晩凉留與客襟淸水邊畫角孤城暮雲底殘陽遠樹明
旅鴈爲誰來有信断蓬如我去無程寥寥天地誰知巳村酒悠然只獨傾
冬日擬江樓晩望
萬里長空淡落暉歸鴉數盡下樓遟山如駭浪高伭湧天佀寒灰黯淡垂
紫塞西撗連統萬黃河東下接汾睢此邦形勢雄今古只與羈人百不宜
對雪
寂寂袁安舍柴門雀可羅靑旃無舊物黃竹有新歌罷飲瓢仍棄供吟筆
旋呵殷勤掃荒逕尚憶子猷過
郊行
緩轡尋春水一涯最憐朝雨浥輕沙小溪煙重偏宜柳平野雲垂不礙花
靑眼步兵元好酒黑頭江令未還家興長不覺歸來晩過盡城頭陣陣鴉
和郭仲榮郡城秋望
城高野闊思何窮人在西風一笛中樓影不搖溪水淨舂聲相荅暮山空
海天引望能供碧霜樹禁秋更倚紅回首客魂招不得蓴鱸歸興滿江東
孫内翰九鼎
九鼎字國鎮忻州定襄人天會六年經義弟一人在太學時遊金明作詩
云片片桃花逐水流東風吹上木蘭舟隔溪紅粉休相認年少孫郎不姓
劉弟九疇億俱有時名三人同榜登科吴彦高贈國鎮詩云孫郎有重名
談笑取公卿淸廟瑟三嘆齋房芝九莖其爲名流所稱道如此中州文派
先生指授之功爲多年八十餘卒
甄㽵三藏真身(三藏來中土時其師授記謂當緣甄住殁後三百年見夢于白氏出地中)
生自龜兹國來從大業年緣甄駐飛錫夢白出重泉鐵石亦有毁筋骸何
尚全應知待彌勒萬劫庇山川
劉修撰彧
彧字公茂安陽人天眷二年經義弟一人自號香嵓居士歷京兆緫幕終
于翰林修撰
春隂
似雨非晴意思深宿酲牽率泥重衾苦怜燕子寒相並生怕梨花晩不禁
薄薄簾幃欺欲透悠悠歌管壓來沉南園北里狂無數唯有芳菲識此心
秋雨得雲字
一室蕭然半掩門簷牙懸溜喜初聞棲鴉不動寒偎樹過鴈無聲冷貼雲
歷耳半隨風淅瀝舞階仍帶葉&KR0813;紛隔籬爲問東皐叟麰麦前春定十分
趙内翰可
可字献之高平人貞元二年進士仕至翰林直學士風流有文采詩樂府
皆傳於世號玉峯散人集子述字勉叔承安二年登科賦雪云竒貨可居
天種玉太平有象麦連雲屏山故人外傳說勉叔詩章字畫皆有父風性
落魄嗜酒卒以樂死俶儻竒男子也
來遠驛雪夕(使高麗時作)
江上東風冷不禁晩雲飜手弄晴隂春來天氣不全好夜久雪花如許深
煖老正思燕地玉辟寒誰有魏臺金空齋寂寞靑綾被學得東山擁鼻吟
雲興館曉起
雙旌晩泊雲興館對面高峯絶可人一夜山雲飛作雪要誇千樹玉嶙峋
江路聞松風
雪裏雲山上竹屏松風入耳細泠泠朝來醉着江亭酒却被髯龍喚得醒
劉西嵓汲
汲字伯深南山翁之子天德三年進士釋褐慶州軍事判官入翰林爲供
奉自號西嵓老人有西嵓集傳於家屏山爲作序云人心不同如面其心
之聲發而爲言言中理謂之文文而有節爲之詩然則詩者文之變也豈
有定體哉故三百篇什無定章章無定句句無定字字無定音大小長短
險易輕重惟意所適雖役夫室妾悲憤感激之語與聖賢相雜而無愧亦
各言其志也巳矣何後世議論之不公邪齊梁以降病以聲律類俳優然
沈宋而下裁其句讀又俚俗之甚者自謂靈均以來此祕未睹此可笑者
一也李義山喜用僻事下竒字晩唐人多效之號西崑體殊無典雅渾厚
之氣反詈杜少陵爲村夫子此可笑者二也黃魯直天資峭拔擺出翰墨
畦逕以俗爲雅以故爲新不犯正位如參禪着末後句爲具眼江西諸君
子翕然推重别爲一派高者雕鐫尖刻下者模影剽竄公言韓退之以文
爲詩如教坊雷大使舞又云學退之不至即一白樂天耳此可笑者三也
嗟乎此說旣行天下寧復有詩邪比讀劉西嵓詩質而不野淸而不寒簡
而有理澹而有味蓋學樂天而酷似之觀其爲人必傲世而自重者頗喜
浮屠邃於性理之說凡一篇一詠必有深意能道退居之樂皆詩人之自
得不爲後世論議所奪眞豪傑之士也
題西嵓
人愛名與利我愛水與山人樂紛而競我樂静而閑所以西嵓地千古無
人看雖看亦不愛雖賞亦不懽欣然會予心卜築於其間有石極峭屼有
泉極淸寒流觴與祓禊終日堪盤桓此樂爲我設信哉居之安
卜築西嵓最可人靑山爲屋水爲鄰身將隱矣文何用人不知之味更真
自古交游少同志到頭聲利不關身清泉便當如澠酒澆盡匈中累劫塵
平涼道中
青山烱無塵塵滿行人衣行人望靑山咫尺不得歸吾歸不作難世故苦
相違何當臨溪水一洗從前非
南園步月
雲撗樹外山樹映山巔月微風拂寒枝疎光散清樾幽歡難相遇此景安
可忽從來山水心不爲塵埃没
不如意
朝亦不如意暮亦不如意今日只如此來日復何異一懽強欲謀百憂巳
先至乃知塵網苦動輒心萬計高軒與華冕儻來亦如寄規規必欲求愈
勞終不遂善哉榮啓期自寬以遣累
慶州回過盤嶺宿義園
隨馬雨不急催人日欲晡山從林杪出路到水邊無拘縛嗟微宦﨑嶇走
畏途村家應最樂雞酒夜相呼
到家
三載塵勞慮飜然盡一除園林未搖落庭菊正扶疎遶屋看新樹開箱撿
舊書依然故山色瀟洒入吾廬
高陽道中
杏花開過野桃紅榆柳中間一逕通禽鳥不呼村塢静滿川煙雨淡濛濛
家僮報西嵓栽植滋茂喜而成詠
孤雲出岫本無心何用微名挂士林近日故園消息好西嵓花木巳成隂
留别四弟
對床喜淸夜樽酒話平生自是今宵雨於人却有情
酒中作
樹暗春將老酒闌人欲歸徘徊風月夜花絮一簾飛
劉内翰瞻
瞻字嵓老亳州人天德三年南牓登科大定初召爲史館編修卒官党承
旨世傑酈著作元與魏内翰飛卿皆嘗從之學嵓老自號櫻寧居士有集
行於世作詩工於野逸如厨香炊豆角井臭落椿花之類爲多
春郊
桑芽粒粒破春靑小葉迎風未展成寒食歸寧紅袖女外家紙上看蠶生
無極道中
銀河淡淡瀉秋光缺月梢梢挂晩凉馬上西風吹夢断隔林煙火路蒼茫
所見
傾欹石片插漣漪上有蕭蕭楊柳枝藻荇半浮苔半濕浣沙人去不多時
郝内翰俁(二十一首)
俁字子玉太原人正隆二年進士仕至河東北路轉運使子居簡字仲寬
進士不第有詩名太原平陽間居中字仲純樞密院令史出身嘗刺坊州
人物楚楚所謂文献不足猶超人群者也正大末除鳳翔治中南山安撫
使詩亦有功子玉自號虚舟居士有集行于世如云勞生雖可厭淸景亦
自適殊有古意也
郝吉甫蝸室
草草生涯付短椽身隨到處即安然功名角上無多地風月壷中自一天
世路久諳甘縮首麴車才值便流涎一生笑我林鳩拙辛苦營巢二十年
聽雪軒
扶疎䆫外竹歲暮亦可愛蕭散軒中人高節凛相對淸寒入夢境風雨號
萬籟覺來聞雪落淅瀝珠璣碎飢腸出佳句亹亹入三昩華堂沸絲竹此
樂付兒軰
魏處士野故㽵
郊原冷落霜風後桑柘蕭條兵火餘試問當時卿與相幾家猶有舊田廬
七月十五日夜顯仁寺東軒對月
野迥雲歸盡山高月上遟暗螢依露草驚鵲遶風枝素影隨波遠新凉與
酒宜中秋更有味試爲卜歸期
應制狀元紅
仙苑竒葩别曉叢緋衣香拂御爐風巧移傾國無雙豔應費司花弟一功
天上異恩深雨露世閒凡卉謾鉛紅情知不逐春歸去常在君王顧盻中
疊翠樓
畫樓西畔石州山指點雲煙識翠鬟回首十年真一夢淡天如水夕陽閑
題均福堂(三首)
憧憧車馬競春遊不見溪堂五月秋卧聽雲濤舂午枕夢隨鷗鳥落沙洲
爲魚爲鳥知誰是看水看山俱得意存亡貴賤聽天公只有歸休須早計
歸休得計即歸來林下空言只可咍莫待山靈嫌俗駕却將鞍馬覓塵埃
次仁甫韻
渺渺撗煙渚凄凄挂月村酒非鄰舍取詩復故人論世態烏栖屋生涯雀
在門西山却多思松雪動吟魂
題温容村寺壁
草樹醒朝雨烏鳶快晩晴山光自明潤野氣亦淒淸茗椀閑中味紋楸静
裏聲此懷能自適未要縛簪纓
故城道中同元東巖賦
客亭南北厭飄零尚喜揚鑣過故城桐葉不堪追往事泥丸尤足見民情
靑山閱世幾興廢白塔向人如送迎佇立夕陽無限思西風禾黍動秋聲
晩過壽寧
稻壠分棋局松門入畫圖牛羊歸自急鷗鷺宿相呼落日低靑嶂高風起
暝途歸僧上煙靄回首愧區區
子文致君九日用安字韻聊亦同賦
旅食京華秋又殘舊游真似夢槐安閑居浪說重陽好塵世端知一笑難
黃菊巳堪增悵恨白衣無復慰荒寒馬頭明月應相笑依舊紅塵滿客鞍
題孔氏園亭
嚴勝諸孫賢至今相承種德滿家林綠槐丹杏風流遠翠竹蒼松歲月深
傾盖昔誰陪俊賞過庭今復嗣徽音此生夙有東游願杖屨他時或可尋
攬秀軒
寺得新游處軒餘舊賦詩山川蒲子國松栢晉侯祠行止非人力登臨且
歲時道人應笑我真負鹿門期
上巳前後數日皆大雪新晴游臨漪亭上
十日隂風料峭寒試從花柳問平安野亭寂歷春將晩山徑縈紆雪未乾
足踏東流方縱酒手遮西日悔投竿淵明正草歸來賦莫作山中令尹看
奉陪太守游南湖同郭令賦
翠幄千章蔭晚空年華心賞兩無窮雲頭欲落催詩雨池面微生解愠風
經笥使君談似綺仙舟令尹飲如虹娵隅自適清池樂不信參軍是郝隆
三月望日次邊德舉攬秀軒
水遶千家邑山圍一席天桑麻新雨露檜栢老風煙夢後餘芳草愁時更
杜鵑亦知推不去端用得忘年
新秋
旅食京華困鬱蒸可人秋意及新晴夜䆫便覺風千里曉鏡從添雪數莖
蟬噪不離羈客耳燕歸還動故園情軟紅塵外西山色乞與閑人眼暫明
寺樓晴望
詰曲欄杆面翠微葱籠䆫戸溢清暉雨侵斜日明邊過雲望山前缺處歸
多病過春猶止酒薄寒向晩却添衣宦名不負滄波願羞見陂田白鳥飛
題五丈原武侯廟一首仲純
籌筆無功事可哀長星飛墮蜀山摧三分豈是平生志十倍寧論盖世才
壊壁丹青仍白羽断碑文字只蒼苔夜深老木風聲惡尚想褒斜萬馬來
張郾城公藥
公藥字元石宰相安簡公孝純永錫之孫以文廕入仕嘗爲郾城令詩號
竹堂集寒食云一百五日寒食節二十四番花信風新年云客情病裏度
殘臘老色鏡中添一年雲樹縈寒猶漠漠竹梢迎日巳娟娟春晩云細風
皺綠漲溪水小雨點紅添海棠又云芭蕉葉斜卷舒雨酴醾架小縱撗春
人喜傳之子觀字彦國仕爲某軍節度副使孫厚之茂弘承安五年進士
許下三庾劇暑甚於他州懷思故鄕嶧山山水眞淸凉境界也
感而作詩
魯東百里近福地曰鳧繹千峯開玲瓏絶澗瀉湍激岱宗古獨尊象緯了
不隔(嶧山至泰山不遠)此山許攀聮朝著有班秩虚巖互霞蔚秀石森玉立泉聲
動環珮林樂盡竽瑟(林樂出莊子)樹老潤饒菌果熟香隕實漱風松落花泓雪
崖溜蜜木皸虎磨癢沙廻鳥伸翮(水禽嬉戲引吭伸翮劉禹錫集)竹葉若來往桃源當甲
乙曾經晉人隱(晉郄鍳因避亂挈兖人來嶧山事見本傳)喜脫塵網密事往不記年人說猶前
日我來官許下濁暑病逾劇慢膚便枕簟白汗沾巾幘屢輟五夜眠輒廢
中盤食炎官令方虐著意不憐客語此作惆悵可以知得失遥知舊經行
雲起水邊石平生二三子相對坐橫策今世葛天民何容挽之出
往鄜州
出門旋復入﨑嶇行路真將蜀道如掃凍村童燒積葉趁春田婦鬻新𬞞
雪花被岸中流黑雲氣涵山衆壑虚老子頻年厭羊酪故溪新綠正肥魚
二月
二月芳事何等好南陌東城饒物華春風無意管楊柳晴日有心烘杏花
故山隨分可嫌老宦游到處聊爲家夢歸草堂捲疎箔幾點白鷗眠淺沙
任南麓詢
詢字君謨易州軍市人父貴有才幹善畫喜談兵宣政間游江浙君謨生
於虔州爲人慷慨多大節書法爲當時第一畫亦入妙品評者謂畫高於
書書高於詩詩高於文然王内翰子端獨以其才具許之君謨正隆二年
進士歷省掾大名緫幕益都都司判官北京塩使課殿降泰州節廳時無
借力者故連蹇不進六十四致仕優游鄕里家所藏法書名畫數百軸日
夕展玩不知老之將至年七十卒平生詩數千首君謨殁後皆散失今所
錄皆得于傳聞之間如山居云種竹六七箇結茅三四間稍通溪上路不
礙屋頭山黃葉水淸淺白雲風往還戊申舂晩云水邊團月飜歌扇風裏
垂楊學舞腰南郊小隱云林邊鳥語月微下竹裏花飛春又深前軰喜稱
道之
西湖
西湖環武林澄澄大圓鏡仰看湖上寺即是鏡中影湖光與天色一碧千
憶郎山
萬壑溪流合千峯木葉黃郎山五千丈獨立見蒼蒼
巨然山寺
孤撐山作碧螺髻漫散水成蒼玉鱗野寺荒凉人不到水光山影正撗陳
浙江亭觀潮
海門東嚮滄溟闊潮來怒捲千尋雪浙江亭下擊飛霆蛟蜃争馳奮鬛鬛
鉅鹿之戰百萬集呼聲響震坤軸立昆陽夜出雨懸河劒戟犇衝潰尋邑
吳儂稚時學弄潮形色沮懦心膽豪靑旗出没波濤裏一擲性命輕鴻毛
須臾風送潮頭息亂山稠疊傷心碧西興浦口又斜暉相望會稽雲半赤
詩家誰有坡僊筆稱與江山作勍敵援毫三叫句不成但覺雲濤滿匈臆
馮臨海子翼
子翼字士美大定人正隆二年進士性剛果與物多忤用是仕宦不進以
同知臨海軍節度使事致仕居真定有詩樂府傳于世父仲尹子叔献三
世皆仕至四品職名亦相近士美詩有筆力如賦臨海乳山萬松堂爲可
見矣
三月七日登龍尾山寺
古寺尋龍尾山城送馬蹄花濃香篤肭泉瑩冷玻璃寒食春無幾催歸日
欲西春風吹病眼煙樹遠淒迷
佑德觀試經
琳館淸深小雪殘釀梅天氣不多寒客䆫竟日無人到只有蕭蕭竹數竿
書事
客舍如僧舍秋風几席淸竹孫仍帶籜鳩婦巳呼晴年老心情減官卑去
就輕京師名籍甚鄭子豈其卿
和張浮休舊韻
嫩水籠篁碧新霜染樹紅石潭沉曉月山雨暝秋空燈火吟䆫下關河醉
眼中西風喚張翰南望思何窮
小圃茅亭新成
榆柳淸隂下茅亭近水湄抵簷栽美竹撗榻賦新詩朴陋從人笑栖遟止
自怡歲寒天地肅松雪有心期
贈張壽卿
美如冠玉張公子知是留侯幾世孫老境流離少歡趣天涯邂逅對清樽
貂裘聊作西州客物化終同北海鯤十日相從又言别關山明月正消魂
岐山南顯道冷香亭
溪橋小雪晴水村霜月冷暗香林薄間得偶璀璨影殷勤南夫子移植在人
境芝蘭馥氤氲珠壁照光烱小屋茅草蓋幻此蕭洒景看花爇松明醒醉
漱苔井文章聊嬉戲辤氣頗馳騁州縣不着脚時人笑淸鯁我官西州掾
簿領不知省頻遭官長罵勢屈石在頂門庭可張羅陋巷車轍静山歌聽
嘲哳舞伎或瘤癭引睡閱文史朝日無從永夢到五柳㽵身居六盤嶺朅
來南山下旅思凄以耿金罍照衰杇玩味得俄頃傍人怪迂疎佳處當
自領
史明府旭
旭字景陽弟進士歷臨真秀容二縣令有詩一卷傳于世臨真上元夜雪
云斜風吹雪滿山城壓屋雲低未肯晴天女散花春一色燭龍銜照夜三
更交口楊氏㽵云靑黃遶屋禾將熟紫白依欄菊半開差赴綏德云也解
笑人㳂路菊不堪供稅帶山田先人嘗從之游稱其時有佳句云
懷郭碩夫劉南正程雲翼
巳將春夢等浮生更着秋光比宦情薄有酒消閑日月苦無心向老功名
黑城村晚鴉千點白土坡高鴈一聲天末何人慰寥索正思張丈與殷兄
早發驝駞堋
郎君坐馬臂彫弧手撚一雙金僕姑畢竟太平何處用只堪粧點早行圖
(好問按景陽大定中作此詩巳知國朝兵不可用是則詩人之憂思深矣)
梨花
少年携酒日尋花老去花前欲飲茶今日傳觴似年少一枝香雪上烏紗
邊内翰元鼎
元鼎字德舉豐州人兄元勲元恕俱有時名號三邊德舉十歲能詩天德
三年弟進士以事停銓世宗即位張太師浩表薦供奉翰林出爲邢州幕
官復坐誣累遂不復仕進德舉資禀疎俊詩文有高意時輩少及如云雲
鍾號曉月風絮亂春燈晚照入簾如有意春風過水略無痕五更好夢經
年事三月殘花一夜風拂子云驅去青蠅䜛口遠拂開黃卷聖言新雲露
月華天半白星移河漢夜微凉此類甚多
八月十四日對酒
梧桐葉凋轆轤井萬籟不動秋宵永金杯瀉酒灔十分酒裏華星寒烱烱
須臾蟾蜍弄清影恍然不是人閒景金波淡蕩桂樹撗孤在玻璃千萬頃
玻璃無限月光冷澒洞一色無纖穎淸風䬃䬃四坐來吹入羲黃醉中境
醉中起歌歌月光月光不語空自凉月光無情本無恨何事對我空茫茫
我醉只知今夜月不是人間世人月一杯美酒蘸淸光常與邊生舊交結
亦不知天地寬與窄人事樂與哀仰看孤月一片白玉露泥泥從空來直
須卧此待雞唱身外萬事徒悠哉
早春
春風走塵沙鳥語滿京國東皇發潜潤土木變顔色桃李爭嫵媚白紅姹
容飾唯有松栢姿依然蔽崖黑
村舍二首
何事區區守一丘春花過了月明秋等閑濁酒籬邊興寂寞寒花雨裏愁
不識故人今在否每思前事隔重游西風又是靑山晚落葉無聲水自流
墻外靑山半在樓山村盡晩雨脩脩旃裘擁腫無餘事尊酒飄零又一秋
學得屠龍無用處秖如畫虎反成羞回頭爲向淵魚道鴻鵠而今不願游
懷友
曾聮金轡賞春風花裏風前酒面紅行樂昔年君我醉詩觴何日我君同
一聲啼鳥靑春晩幾樹殘紅野寺空相憶情懷正蕭索半山夕日水聲東
夜深
月落秋山萬象淸濕螢微近露枝明夢魂黯慘家千里鼓角凄凉夜幾更
弟子亡來鄕校冷舍人别後子虚成銀河漸轉梧桐黑何處江湖望客星
春花零落
春花零落鴈秋悲巳過流年二十朞有舌能忘坐韉辱無金莫怪下機遟
世情冷熱雖予閒人事升沉未汝知何日上方容請劒會乘風雨断鯨鯢
出門騎馬
出門騎馬即三千面目塵埃動慘然生計若爲田二頃飢顔飜媿宦三年
乾坤造物能無用富貴由時枉自鞭達否從今巳知計五湖煙裏有漁船
帝城
帝城回想夢魂中秋月春花在處同朱雀橋南三月草鳳凰樓上四更風
錦囊别後吟牋少玉笛閑來酒盞空嬴得當時舊標格九分憔悴入靑銅
新香
新香終比舊香濃只是相逢久不容繡被暫同巫峽夢銀鞍多負景陽鍾
寶檀煙断閑金獸玉鎻聲傳惱睡龍簾影漸分風又起一塘秋水落芙蓉
聞簫
弄玉吹簫玉管低秋風散入滿天悲滄波夜漲龍吟細琪樹霜風鳳嘯遟
漢月有情如静聽蕭郎無路不相知秦樓虚負淸宵意惆悵乘鸞舊有期
和致仕李政奉韻
車馬年年陌路塵安知六驥過䆫頻雲泉是處堪爲樂軒冕從來只累人
浮世夢中無限事紅顔花上霎時春五湖興有扁舟笛好在晴天月一輪
别友
從來雞鶴不同羣涇渭何人與細分鏡裏光隂誰念我雲中岐路巳饒君
清觴且吸年時月白雪休徵夢裏雲别後相思不相見水邊黃葉暮山村
送妹夫之太原
山含秋氣冷參差送客西城落日低怨别弟兄歸怏怏戀鄕車馬去遟遟
浮萍聚散元無定流水東西却有期惆悵黃榆故山路碧天回首鴈南飛
惜春
春來春去惱春晴花落花開又幾經夜雨多情愛沾灑楊花無賴只飄零
每成宴賞須成醉不恨歸來却恨醒眼見紅英留不住綠枝深處一星星
客思
客思逢春易感傷不堪殘泪愛家鄉離親恍愡來千里餬口凄凉在四方
羞向孫劉圖富貴浪從李杜學文章官街坐對黃昏月半屋淸燈滿地霜
暮鍾
落日行人断深秋瞑雨殘一聲煙樹外千里暮山寒倦鳥方知止哀猿冷
不安蕭蕭風葉下時有野僧遠
夢断
繡枕紅衾晚意濃啼鸎大似不相容夢魂苦恨歸來早不盡瀛洲弟一峯
花開人散(二首)
花開人散正消魂花語無情獨閉門看即春光留不住一聲啼鴂又黃昏
閑花閑草滿芳洲春水無人自在流白日遟遟倦游子一聲啼鳥一聲愁
聞笛
雌鸞無鳳怨西風月女愁寒泪洒空牙板急隨聲不断滿天敲碎玉玲瓏
王文伯還家詩以迎之
陌上東風故國春瘦驂羸僕倦行塵十年一夢成何事千首新詩不負人
重對孤燈聽軟語遞憐華髮各淸貧西齋煙草應知舊桃李新蹊滿四鄰
晚行
隔浦行聞晩寺鍾断坡寂歷對寒松蒼煙暮合孤城暗破月微昏遠岫重
宿翼飛投空自急断蓬無計竟何從新年又入應添歲歸把靑銅怨暮冬
山中
世路風波老不禁一㕓歸買就槐隂坐詩爲累言難解因酒成狂病轉深
山月荒凉窺断夢壁燈靑黯伴微吟十年積毁應消骨豈礙孤雲萬里心
自嘆
終日忘言一炷香散華時復遶繩床久貧自沃三彭熾一醉齊休六賊狂
道士生涯孤似鶴衲僧門戸冷於霜自知衰病耽杯酒擬及温柔老是鄕
新秋示友
一頃山田半巳蕪閉門高卧著潛夫不才分作溝中断舊好誰瞻屋上烏
南阮強須攀北富東丘何用嘆西愚自怜幽默相忘久闘鳥鳴蟬枉叫呼
偶題二首
當年樂事嘆今衰人世空驚日未移風榭醉眠摧鳳燭雨䆫狂飲殢蛾眉
長松茂草窮年事野水孤村入夢時強鑷鬢絲臨晚鏡瞥然塵念不勝悲
短髮臨風懶不冠窪尊塵坌寂無歡離騷夕賦醒尤獨孤憤空書說轉難
晩節慣成林壑僻幽居深入水雲寒蒼崖瘦栢無窮思鵠立溪頭盡日看
新居
鏡裏巖花落澗泉對䆫靑壁便參天幾當雪月開春酒時有松風入夜絃
遠&KR1263;山田多種黍稀經城市少言錢平生謾忽王公貴俯仰村鄰更可怜
閑題
十年一夢到灰心歸鬢吴霜漸欲侵物外少逢稀有鳥冶中仍作不祥金
閑雲閣雨終何事枯木因風亦自吟却嘆淵明非逹道無絃猶是未忘琴
荅文伯二首
老情無頼畏虚勞巳絶朱弦又一操閑事每來知酒聖浮生欲去愧僧高
息心鍾鼎休看鏡安枕茅茨不夢刀遥羡郭西王處士道傍羸馬詠風騷
晩䆫淸鏡卷浮埃恨入新秋不可裁露酒野花三徑合風傳雲壑七松哀
忘機魚鳥真相識落手功名亦儻來萬古消沉一杯酒直須白骨點蒼苔
閱見一十首
君居淄右妾河陽平白相逢惹断腸蠟燭巳殘歌欲闋併教離恨遶飛梁
蕭史吹笙鳳女臺月高霜冷鳳笙哀不堪好酒沉沉夜又遣靑鸞獨自來
鳳紙銜封玉鏡臺繡鸞傳記巳相猜傾城笑臉千金樣莫對閑人一例開
歌裏冲冲笑裏嗔深情會處幾何人憑君爲向五陵道冶葉倡條不是春
笑裏仾眉引醉波閬風秋月一聲歌明知畫燭無情物何是尊前泪更多
笑不成歡歌歛眉景陽鍾動酒闌時此情却羡牽牛會一歲相過可是遟
牛女佳期歲一過都緣迢逓隔金河可怜馬上香車畔只隔珠簾更不多
輕蓮素質澹蕭蕭葉密溪深未可招雨暗蘭舟人去後却容白鷺逞風標
雙鸞夾鏡鳳撗釵捧額黃梅小鴈排爲報阿環休調戲雙成西母緫相猜
膩髮堆雲鏡舞鸞五雲仙洞接淸歡歸來失却吹簫伴腸断崐山昨夜寒
李承旨晏
晏字致美高平人唐順宗弟十六子福王綰之苗裔父森字彦實工於詩
有云少年日日醉花邊短白長紅一一怜自笑老來心尚在惡風常廢五
更眠又賦梅云冰骨有香魂乍返玉顔無暈酒全消人多傳誦之致美皇
統二年經義進士釋褐臨汾丞時張太師浩判平陽一見愛其才爲之延
譽稍遷遼陽幕官與興陵有藩邸之舊入翰林爲學士高文大冊號稱獨
步拜御史中丞初遼人掠中原人及得奚渤海諸國生口分賜貴近或有
功者大至一二州少亦數百皆爲奴婢輸租爲官且納課給其主謂之二
稅戸大定初一切免爲民閭山寺僧賜戸三百與僧共居供役而不輸租
故不在免例訴者積年臺寺不爲理又訴於致美致美上章大略謂天子
作民父母當同仁一視分别輕重乃胥史舞文法之敝陛下大明博照豈
可使天下有一民不被其澤者且沙門旣謂之出家而乃聽其與男女雜
居乎書奏宰相持不可世宗詔致美與相詰難致美伏御座前曰前日車
駕幸遼東閭山寺曾供從官一宿之具寺僧物陛下物也陛下無以此直
寺僧而使三百家受屈世宗大笑曰李晏劫制我邪即日免之明昌初爲
禮部尚書分諸道府試復經義設經童科皆自致美發之出爲沁南軍節
度使告老不從改昭毅軍節度使且授子仲略澤州刺史以榮之時澤潞
旱甚致美擅發倉粟三萬石捄餓者因上章請罪章奏而本道提刑彈章
亦至章宗謂宰相言提刑職當然李晏義當然不之罪也仲略字簡之大
定二十二年進士仕至山東路按察使道陵愛其俊快比爲脫帽鶻云致
美自號游仙野人簡之丹源釣徒有集傳于世簡之之子肯播字克紹肯
穫字克守肯德字克修
白雲亭
白雲亭上白雲秋桂棹蘭槳記昔游往事巳隨流水去靑山空對夕陽愁
興亡翻手成舒卷今古無心自去留獨倚西風一惆悵數聲柔櫓下汀洲
贈燕
王謝堂前燕秋風又送歸向人如惜别入戸更低飛海闊迷煙㠀樓高近
落暉不知從此去幾日到烏衣
通州道中
冉冉年華老飄飄客路難塵埃山色断雲霧日光寒念遠心先折孤吟鼻
亦酸平生江海意潦倒愧儒冠
高麗平州中和館後草亭
藤花滿地香仍在松影拂雲寒不收山鳥似嫌遊客到一聲啼破小亭幽
題武元直赤壁圖
鼎足分來漢祚移阿瞞曾困火船歸一時豪傑成何事千里江山半落暉
雲破小蟾分樹暗夜深孤鶴掠舟飛夢尋仙老經行處只有當年舊釣磯
嗅梅圖簡之
朧朧霽色冷黃昏缺月疎籬水外村人在天涯花在手一枝香雪寄銷魂
蓮塘陪諸公賦
潦倒何堪接俊遊神仙空羡李膺舟官曹只在空湖畔簿領如山屋打頭
(省幕在城外極卑陋故云)
王都運寂
寂字元老薊州玉田人系出三槐父礎字鎮之國初名士仕至歸德府判
官元老天德三年進士興陵朝以文章政事顯終于中都路轉運使壽六
十七謚文肅有拙軒集北遷錄傳於世三子欽哉直哉鄰哉俱爲能吏元
老專於詩有云生涯貧到骨家具少於車元夕感懷云殘夢關河鰲禁月
舊游燈火馬行春留别郭熙民云五年風雪黃州閏萬里關河渭水秋与
涿郡先主廟詩當年竹馬戲兒曹笑指樓桑五丈高故國神遊得無恨壞
垣風雨夜蕭騷人共傳之行記載其先人雞山一詩云記得垂齠此地遊
雞山孤立水平流而今重過山前路山色靑靑人白頭予謂詩固佳恨其
依倣蘇才翁太甚耳
易足齋
吾愛吾廬事事幽此生隨分得優游窮冬夜話蒲團暖長夏朝眠竹簟秋
一榻蠹書閑處看兩盂薄粥飽時休紅旗黃紙非吾事未羡元龍百尺樓
送張仲謀使三韓
照海旌幢出樂浪過家上冡路生光鴨江桃葉朝迎渡㞯嶺松花夜煮湯
恩詔肅將芝撿重醉鞭伭裊玉鞘長遺民笑指天車道酷似南陽異姓王
(高麗稱中原使節皆曰天車某官事見閻子秀鴨江行記)
自東營來廣寧道出牽馬嶺經梁利器墓下
毁譽譊譊息蓋棺百年春夢大槐安功名倒挽九牛尾富貴真成一鼠肝
故國鸎花人事改空山風雨夜臺寒平生老我心如鐵醉眼西州泪不乾
黃桃花
應瞋國色朝酣酒賜與羽衣如太真道士厭看千樹老令君別換一城新
緗梅拂額更不俗栗玉削肌殊可人想得乞漿尋舊約東風不似去年春
沁水山寺
兩峽山高月半輪五更人起馬嘶頻無端又上長安道輸與僧牎飽睡人
奉題少保張公曲阿别墅二首
休沐時時散馬蹄綠隂如染轉長堤帝城和氣融春圃相國餘波到兩溪
無數龜魚欣作主不言桃李自成蹊聖時正要傳衣事賀監從渠老會稽
鍾湖亭下水淙淙綠野平泉未易雙十里藕花紅步障一軒松蔭碧油幢
洛中獨樂有司馬天下不名知曲江紙尾欲煩賢宅相雨蓑添我坐篷牎
蓮峯真逸喬扆
扆字君章初名逢辰洪洞人天德三年進士詩樂俱有名子宇字德容八
歲能鼓琴召入東宫顯宗稱其不凢大定十六年登科貞祐初爲益都按
察轉運使與田琢器之俱殁兵間
淩虚堂
