中州戊集第五
史御史肅(三十首)蕭尚書貢(三十二首)史内翰公奕(一首)
龐都運鑄(一十九首)許司諫古(四首)王防禦良臣(一十首)
高治中庭玉(四首)李治中遹(六首)陳司諫規(四首)
馮内翰延登(十七首)劉鄧州袓謙(三首)高慱州憲(八首)
王監使特起(七首)李經(六首)梁太常持勝(一首)
愚軒居士趙元(三十五首)密國公璹(四十首)
史御史肅
肅字舜元京兆人僑居北京之和衆幼孤養於外家天資挺特高才慱學
作詩精緻有理尤善用事古賦亦竒峭工於字畫業科舉爲名進士立朝
爲才大夫優於政事嚴而不苛所至有聲吏畏而安之累以廉陞歷赤縣
及幕官入爲監察御史遷治書出刺通州大中黨獄起爲所絓謫静難軍
節度副使大安初召爲中都路轉運副使超戸部正郎復坐鐫降同知汾
州事卒官舜元素尚理性之學屏山學佛自舜元發之晩年頗喜養生謂
人可以不死嘗欲棄官學道而竟止於此可哀也巳詩號澹軒遺槀今在
燕都鄭庭幹家其平生則見之屏山故人外傳云
偶讀賈逹之邀飯帖有感作詩哭之
微官巳歎鸞棲屈異事俄傳鵩告凶彩筆書來墨痕濕玉樓人去酒尊空
當時快意牛心炙今日傷懷馬鬛封一幅銘旌送哀挽白楊蕭索九原風
河上
堤外三竿日河邊八尺泥夜風喧馬櫪秋露冷鷄棲歲月吾生老關山客
夢迷故園桃李樹搖蕩不成蹊
别張信夫
破壘殘星没寒城曉角孤天低雲錯莫野曠雪模糊小市千錢米征人丈
八殳邊愁故未巳不敢恨長途
别懷玉
官曹不着市門仙綠髮忩忩換少年慣作簿書塵裏夢愧無山水窟中緣
蜂腰鶴膝曾搜句兔角龜毛不論襌此别相思渺何許一川山色鴈連天
山隂縣
湧雲驅雨不成霖山徑危行未要深午夢初迴烏鳥楽小亭斜日柳隂隂
方丈坐中
紙本功名直幾錢何如付與北䆫眠詩書作我閑中地風月知人醉裏天
水底游魚真見性樹頭語鳥小參襌平生習氣蓮華社一炷香前結後緣
早出遵化
朝來對酒不能觴看盡西風去鳥行山好未忘三日雅詩窮嬴得一秋忙
強顔紅葉自由舞野性黃花無賴香多謝殷勤暮雲影更留淡墨寫溪光
宿睦村
闌干河漢巳西傾獨坐披衣過五更簷馬丁東風外響田車歷轆月中行
忘形沙鳥知人意窣地山雲不世情露草霜筠有幽意詩題分付候蟲聲
次韻安之飲酒
日上南䆫巳數竿醉頭扶起不巾冠欲開杜瓮多招客先乞兵厨暫𥙷官
玩世唯知酒功聖藏身無似醉鄕寬麒麟閣上功名字不博生前一笑歡
過九里山
斷蛇扛鼎兩爭雄陳迹荒凉萬事空今日山前無過客數株衰柳管秋風
道傍柳
秋霜一何嚴凋此道傍柳殘枝幾葉在其勢不得久憶昨三春時濯洗煙
雨後弄姿舞婆娑勸我一杯酒别後遽能幾忽忽成老醜人生非金石長
短百年壽功名與富貴於身亦何有古人隨物化今已柳生肘我獨何爲
哉窮年事奔走長堤隱落月駐馬一迴首春風柳梢黃定得西歸否
登憫忠寺閣
淨宇懷超想層梯企俊游喧卑三界盡製作六丁愁聚土閑童子移山老
比丘能除分外見寸木即岑樓
讀傳燈錄
閉戸懶不出真成住夏僧肝腸雖自苦面目得人憎處世若大夢學禪猶
小乘早知文字悮更用讀傳燈
夏夜
一雨昭蘇外群山宴寂中移床就佳月引𬒮納凉風蝸舍怜渠小蚊雷訝
許同幽懷閟淸境舒嘯夜將終
物化
物化能忘我天遊不用心羶香群蟻聚樹静一蟬吟敗井勞深汲荒庭闕
近尋枕書聊假息夕日半墻隂
立秋日
舊糓催新糓今秋似去秋年衰猶徤飯官逹也窮愁樹鳥依依宿簷螢細
細流箇中詩句在倚杖得冥搜
感興
避俗嫌高絕千榮恥盜誇居貧偶從仕學道不忘家樹果蕃秋實園葵粲
晚花一軒吾事了無意競紛華
偶書
東風數點梨花雪吹我傷春萬里心知有高亭堪眺遠惜無佳客共登臨
晴雲入戸團傾蓋飛鳥隨人作好音寒食淸明少天色孤居未要酒杯深
放言(二首)
蓮社從來說陶遠竹林今不數山王家雞野鶩何須較秋菊春蘭各自芳
淸風明月無人管茶鼎薰爐與客同壯歲羞爲褦襶子如今却羡囁嚅翁
曉出東盧
谷口子真隱水濱韋氏㽵鷗鷴賓客對鴻鴈弟兄行小圃藂生竹平林半
是桑朝陽生野渡濕盡馬蹄霜
次張信夫韻
綘帳先生寄一州不教文字到撗流草玄只擬關門坐好事應從載酒游
虎穴巳曾探虎子龍溝未信出龍頭錦囊詩句年來滿供盡閑花野草愁
髮脫
年年道路少清歡處處葵𬞞餽薄飡月色過䆫同夜夢霜華著壁獨朝寒
求醫未有詩千首破老唯消竹數竿衰髮從今不須脫少留衰白戴黃冠
立秋日
畏景流庭過凉颸即坐來物隨時共換人覺老相催憩蝶依藂穩嘶蟬抱
樹哀玉簮香好在墻角幾枝開
復
居士年來一復齋馴庭鳥雀絶驚猜雨添䆫下硯池滿風揭床頭書卷開
身似卧輪無伎倆心如明鏡不塵埃紛紛寵辱人間世付與浮雲任去來
北潭
竹隂松影玉葱蘢十里平堤一徑通碧水乍開新鏡面青山都是好屏風
寒蟬高鳥淸愁外折葦枯荷小景中酒力未多秋興逸夕陽聊貸半林紅
晚興
秋蟲巳息又還吟晚雨初晴又作隂水面微風掠蒼玉雲頭落日緣黃金
年豐酒價應須賤睡起茶甌未要深人道雙淸到心迹年來無迹亦無心
雜詩二首
春江日暖舞淸漣客舍蕭蕭一縷煙幽鳥隔林招我醉小桃當戸爲誰研
禪心巳作沾泥絮詩思渾如上水船却是官閑得無事一簾紅雨枕書眠
南皮城下荒秋草說是當日燕支臺世事翻騰只如此吾生棄置巳焉哉
迎風紫莧因循老背日黃花次弟𨳩獨夜不眠思阿謝白羊如駕小車來
春雪
豐年不救兩河饑臘盡纔看小雪飛謾說春來膏澤好其如壠上麥苗稀
空花只解驚愁眼濕絮寧堪補敗衣頗笑西臺瘖御史日斜騎馬踏泥歸
蕭尚書貢
貢字真卿咸陽人唐太傅寘十七代孫博學能文不减前輩蔡正甫大定
二十二年進士自涇州觀察判官召補省掾不四五月拜監察御史累遷
右司郎中預修泰和律令所上條畫皆委曲當上心興陵嘉歎曰漢有蕭
相國我有蕭貢刑獄吾不憂矣又奏死囚獄雖巳具仍責家人伏辨以申
冤抑詔從之遷刑部侍郎入謝曰臣願因是官廣陛下好生之德上大悅
凡真卿所平反多從之歷大興同尹德州防禦使同知大名府事陜西西
路轉運使河東北路按察轉運使靜難軍節度使南京都轉運使御史中
丞以戶部尚書致仕年六十六終於家謚曰文簡有注史記百卷公論二
十卷五聲姓譜五卷文集十卷傳於世
渭南縣齋秋雨
穴床撐拄小䆫前一點靑燈照不眠簷溜淙琤風淅瀝嫰凉如水夜如年
假梅
綠䆫嬌小似梅人素手東風巧思新鸞尾剪裁千顆雪蜂脾點綴一家春
長教客枕生幽思不逐林花委路塵莫道去非詩破的兔毫那解寫花真
臨泉道中
半世事行役兹游初未經峽門迷白晝嶺脊上青冥澗曲莓苔滑松盤霧
雨溟登危人跼蹐涉險馬竛&KR4051;落日留行客投鞭得驛亭短墻明積雪破
屋漏疎星羌笛誰三弄羈懷強一聽葭蘆知不遠河外數峯靑
自感
形骸付與甄陶外禍福難防倚伏前孔雀若知牛有角應須忍渴過寒泉
荒田擬白樂天
荒田幾歲闕人耕欲種糜蕎趁晩晴急手剪除荆與棘一科才了十科生
樂府崔生(徽蘭二崔名)
徽門晝煖柳啼鴉蘭閤䆫深月照紗腰素輕盈珠衱穩鬢雲鬆亂玉釵斜
春風一去空陳迹暮雨三生只當家自倚廣平腸似石不妨綺語賦梅花
米元章大字卷
顔楊死去誰補處米狂筆力未可涯追摹古人得高趣别出新意成一家
老蛟𩥇雲肉倔強枯樹漬雪冰楂牙九原裴說如可作應有新詩三嘆嗟
裴說懷素草書歌欲歸家三嘆嗟眼前三箇字枯樹楂烏梢蛇黑老鴉
楊侯畫晉公臨江賞梅樂天與鳥窠襌師泛舟談玄不顧而去
戲爲一絶以代晉公招樂天同飲云
明粧冷蘂兩淸新面纈浮光數爵頻抆拭風前寒鼻液快來同醉雪中春
漢歌
華隂雙璧傳山鬼報道明年袓龍死草閒豪傑伺天時攘袖撫衿争欲起
藂祠篝火妖狐語夥涉爲王張大楚南公舊有三戶謠東井新看五星聚
中原茫茫走秦鹿天遣沛公興白屋大蛇斬斷素靈號蚩尤祭罷朱旗矗
朅來扶義入關中恩結人心帝道隆秦法煩苛猶一洗項王慓悍何勞攻
三傑相須立人紀四老仍來安太子巳令陸賈說詩書更詔孫通制儀禮
阿翁着手規摹遠獨恨兒孫讀城旦王純覇雜寧不知不是不知知巳晩
楚歌
沙丘車過亡明鏡人頭畜鳴自賢聖阿房殿裏醉宫娃趙高手中持國柄
群雄雲擾蕩山東邯鄲却墮秦圍中項王一戰動天地諸侯膝行趍下風
割裂河山建侯國天下畏威心不服只貪衣繡榮楚猴豈識金刀得秦鹿
楚歌一夜四面發泣别虞姬歌數闋殘兵牢落似晨星獨騎凌兢踏寒月
烏江渡口方喚船五侯追奔巳江邊苦道天亡非戰罪劒化壯氣成飛煙
君王雄武古無比獨無仁義誰相濟向能忠計資范增未必漢家能卜世
穀城東頭土一丘悠悠遺恨何年休
悲長平
秦兵伏甲武安西趙將非材戰士携千里陣雲沉曉日萬家屋瓦震秋&KR0911;
哀纏朽骨天應泣怨入空山鳥不栖百戰區區竟何得阿房煙草亦淒迷
雒陽
西來洛水遶崧高野店荒村換市朝董卓搜牢連數月郭威夯市又三朝
刧灰深掘終難盡鬼火争然忽自消千古興亡幾春夢只將閑話付漁樵
中秋對月
去年中秋客神京露坐舉杯邀月明今年還對去年月北風黃草遼西城
年年月色長清好只有悲秋人易老兒童不解憶長安歌舞團圝遶翁媼
人生宦游真可怜不知何處度明年預愁老罷廢詩酒負此冰玉秋嬋娟
我生萬事隨緣耳居自無憂行亦喜君不見杜子閨中只獨看鄜州寂莫
千山裏
寄荅張維中
北轅千里赴陪都日覺還家計愈疎人事浮雲千變化宦途平地幾﨑嶇
靑山有約長回首白髮無情忽滿梳賴有同年老兄弟相思時寄數行書
保德州天橋
鬱鬱風雲入壯懷天潢飛下碧崔嵬兩崖偪側無十(音忱)步萬頃逡廵納一杯
濺沬紛紛跳亂雹怒濤殷殷轉晴雷曾聞電火魚燒尾會趁桃花漲水來
靈石縣
古道行人少荒城亂石侵天橫機素直河入土囊深澗近雲長潤山高日
易沉田翁樂豐歲歌笑下﨑&KR0706;
真容院
魔宫佛界等空虚此理何曾属有無直向臺山始相見可中還有二文殊
讀火山瑩襌詩卷禪師隩州白氏歧山令君舉樞判文舉之
弟自幼日有詩名河東嘗有詩云十日柴門九不𨳩松庭雨後
滿蒼苔草鞵挂起跏趺坐消得文殊更一來歸寂後客有示其
集者因題其上
長短都歸一夢中身前身後兩無窮李憕信士今如在定向江湖訪澤公
君馬白
我馬瘦君馬肥我馬虺隤君馬飛彫鞍寶校錦障泥向風振迅長鳴嘶一
朝計落路傍兒銅鬲爲槨薪爲衣瘦馬雖瘦骨骼竒古人相馬遺毛皮千
金一顧會有期
陳宫詞
三閣花深白晝迷酒催狎客賦宫詞管絃散落春風外一曲金釵兩鬢垂
岢嵐
岢嵐地勢橫三汊河朔城墉挂一箕紫塞高連寒日短黃榆落盡長年悲
按部道中(二首)
窟野河津水没腰管岑官路雪封條一年樂事能多少強半光隂馬上消
寒城脾睨插山隅秋半霜風塞草枯月轉譙樓天未曉角聲吹徹小單于
日觀峰
半夜東風攪鄧林三山銀闕杳沉沉洪波萬里兼天湧一點金烏出海心
族兄才卿下弟後赴宜禄酒官以詩寄之
久期老距擅文埸命壓人頭可得忙兩脚塵泥官業晩十年燈火夜䆫凉霜
添老葉山梨紫雨浥寒花野菊香(寒花一作寒藂)南北相望無百里幾時樽酒浣離腸
梨花
丰姿閑淡洗粧慵眉綠輕顰秀韻重香惹夢魂雲漠漠光搖溪舘月溶溶
陳家樂府歌瓊樹妃子春愁慘玉容安得能詩韓吏部郭西同去醉千鍾
後趙
擬倫人物指高光可笑梟雛不自量正使成名皆竪子英雄也未到君行
古採蓮曲
洋洋長江水渺渺漲平湖田田靑茄荷豔豔紅芙蕖酣酣斜日外苒苒凉
風餘蒨蒨誰家子裊裊二八初兩兩並輕舟笑笑相招呼悠悠波上鴛潑
潑蒲中魚采采不盈手依依欲何如
擬迴文(四首)
春波綠處歸鴻過夜月明時飛鵲愁人去附書將恨寄暮山雲斷倚高樓
樓上却來樓下待晚䆫春盡斷回腸愁人有說嫌人問淚酒新詩掃墨香
風幌半縈香篆細碧䆫斜影月籠紗紅燈夜對愁魂夢老盡春庭滿樹花
萋萋碧草連天遠杳杳行人幾日迴凄雨晩凉空坐久淚粧殘暈濕紅腮
史内翰公奕
公奕字季宏大名人系出石晉鄭王弘肇父良臣宣和中擢弟終於潞州
觀察副使季宏大定二十八年進士再中博學宏辭科程文極典雅遂無
繼之者累遷著作郎翰林修撰同知集賢院正大中置益政院楊吏部之
美與季宏皆其選也以直學士致仕年七十三卒季宏文章書翰皆有前
輩風調下至棋㮶之技亦絶人遠甚閑閑稱其温厚謙退與人交愈久而
愈不厭其學問愈扣而愈無窮其見重如此詩文號洹水集兵後失之子
應祖字企先孫彦忠今在燕中
李鴈門
天下三分二属梁區區獨木欲支唐錦囊三矢傳遺恨不救朱三着赭黃
龐都運鑄
鑄字才卿大興人家世貴顯明昌五年進士風流文采爲時輩所推字畫
亦有藴藉仕至京兆運使自號默翁
雪谷曉裝圖
溪流咽咽山昏昏前山後山同一雲天公談笑玉雪噴散爲花蘂白紛紛
詩翁瘦馬之何許忍凍吟詩太清古老奴寒縮私目語作奴莫比詩奴苦
木僵石老鳥不飛山路益深詩益竒老奴忍笑憐翁癡不知嗜好乃爾爲
楊侯匈中富丘壑醉裏筆端驅雪落因何不把此詩翁畫向草堂深處着
景骨城驛中夜雨
畫角邊城暮孤舂野水秋一川霜樹老萬葉雨聲愁自古誰靑眼勞生只
白頭何時問漁父客我亦扁舟
洛陽懷古
草樹蕭條故苑荒山川慘淡客魂傷玉光照夜新開塚劒彘沉沙古戰埸
金谷更誰誇富麗銅駞無處問興亡一尊且對春風飲萬事從來糓與臧
田器之燕子圖
器之自敘云明昌丙辰予從軍塞外合虜里山野舍荒涼難以狀言春末
有雙燕亦巢此屋土人不之識屢欲捕之予曲爲全護此燕晝出夜歸予
必𨳩戶待之忽一日飛止坐隅都無驚畏巧語移時不去予始悟明日秋
社此鳥當歸殆留别語也因作一詩贈之云幾年塞外歷崎危誰謂烏衣
亦此飛朝向蘆陂知有爲暮投苐舍重相依君怜我處頻迎語我意君時
不掩扉明日西風悲鼓角君應先去我何歸此詩以細字寫之爲䗶丸繫
之燕足上明年四月予受代歸又八年泰和甲子任潞州觀察判官四月十二
日偶坐廨舍之含翠堂忽雙燕至一飛簷戶間一上硯屏子諦視之繫足䗶凡
故在乃知此鳥蓋往年贈詩者也因請同年龐君才卿畫爲圖求諸公賦詩
(器之姓田名琢雲朔人明昌五年進士仕至山東路宣撫使慨慷有志節閑閑公所謂田侯落落竒男子者也)︻田君才略燕雲客少年累有安
邊策悔從筆研取功名直要撗馳沙漠北塞垣春雪白皚皚東風未放玄隂
開烏衣之國定何許一雙燕子能飛來三年驛舍安西道眼底鸎花無夢到
忽見伭飛入短簷此身似向邯鄲覺君居海東我中原相逢乃在穹廬前天
涯流落俱爲客感時念遠空潸然長安何限高高閣晝夜風閑開翠幕底事
猜嫌不往依甘從此地風沙惡土人嗜肉無仁心一生弋獵誇從禽有巢幸
穩勿浪出汝身未必輕千金朝來暮去益狎昵物我相忘情意一怛怪重裘
積漸添元是西風催社日須知音巧惟鷾鴯忽來坐隅如告辤我方留寓
未歸得爲君忍賦傷心詩詩成自述聊爲戲繫足封之亦無意燕巳歸飛
我未歸刀斗聲中忽驚歲旄頭夜落妖氛收嫖姚獻凱歸神州玉關早喜
班超入比海不聞蘇武留君才經世寧終枉幕府須賢來上黨别後歸期
兩及瓜人間秋燕十來往沉沉官舍紅芳稀葛衣燕居澹忘機忽聞巧語
入簷戸大似相識來相依一飛簷外窺庭樹一上屏山驚不去解足分明
得帛書真是當年留别句天生萬物禽最微固耶偶耶吾不知古道益遠
交情醨朝恩暮怨雲遷移當時握手悲别離一旦富貴弃如遺聞予燕歌
應自疑慎無示之嗔我譏(楊之美尚書詩云危巢客舍久相依常記西風社日歸海國傳心千驛隔塞垣回首十年非新詩尚在人空老舊夢)
(無憑鳥自飛寄語齊諧休志怪沙鷗相欵解志機張巨濟云沙塞相逢命巳輕翠堂重見眼增明小詩繫足初無意巧語迎人獨有情隂德自招黃雀報機心能致白鷗盟社前)
(秋後風光好須賀他年大厦成李之純云一别天涯十見春重來白髮一番新心知話盡春愁處相對依依如故人王大用云相别相尋積歲年人心不及烏心堅填償恩義三生)
(債分付平安七字篇王謝烏兜疑誕說紹蘭紅線定虚傳何如此叚人親見舊話從今不直錢李欽叔云塞上光風巳十霜仁心覆護獨難忘當時相送詩仍在此日重來話更長)
(客舍花開新信息雲兜香冷舊昏黃主人得報君知否千古珠璣在錦囊閑閑趙公三詩田思敬敬之刀白晉卿趙丞元王副樞子明許節張雲卿師禇各一詩此不具錄)
晚秋登城樓
山勢碧環合溪光縞帶明牛羊成晚景砧杵助秋聲酒薄人情廢官閑吏
事生天東歸興滿不爲憶蓴羹
落日危樓上詩成只自哦清商行老矣紅葉奈秋何墮甑前非悟跳丸去日
多功名猶誑我未許着漁蓑
冬夜直宿省中
吏散庭空宿鳥過凍吟聊復戰詩魔陶泓面冷真堪唾毛穎頭尖漫費呵
畏事政宜賓客少不才偏覺簿書多西䆫燈闇尊無酒奈此迢迢夜漏何
山行絶句
四面雲山玉作圍一川霜樹錦爲衣翩翩數騎南岡下傅粉王孫射鹿歸
漉酒圖
我愛陶淵明愛酒不愛官彈琴但寓意把酒聊開顔自得酒中趣豈問頭
上冠誰作漉酒圖清風起毫端露電出形似神情想高閑大似揮絃時目
送飛鴻難袖中有東籬開卷見南山嗟予困塵土青鬢時一班折腰尚未
免敢謂善閉關望望孤雲翔羡羡飛鳥還歸田未有日掩卷空長嘆
夏日
富國才疎合自羞清時無𥙷但優游只知錢向紙中褁不信能教地上流
花下
香滿西園曉雨微萬紅千翠自高低苦爲常作莊周夢飛向幽芳閙處棲
梨花
孤㓗本無匹誰令先衆芳花能紅處白月共冷時香縞𬒮清無染冰姿淡
不粧夜來清露底萬顆玉毫光
末開牡丹
國香半吐醉顔酡炫耀春工巳自多愛惜不教催羯鼓更澆卯酒看如何
却暑
九夏樓居不厭高要須直至冷雲巢風來蘋末聊自快暑滿人閒無處逃
蔗蜜漿寒冰皎皎畫簾鈎冷月梢梢閑思殿閣生凉句誰爲懸誠作解嘲
懷友
鏡裏衰顔失舊紅當年豪逸夢魂中山城對月中秋夜隴鴈寄書西北風
遣興與誰同酒盞相思無處附詩筒憑高想到消魂處落日無言水自東
喜夏
小暑不足畏深居如退藏青奴初薦枕黃妳亦升堂鳥語竹隂密雨聲荷
葉香晩凉無一事步屧到西廂
墨竹三首隔溪煙雨
一溪流水玉㳙㳙溪上脩篁接暮煙誰倩能詩文與可筆端移得小江天
秋風驟雨
瀰川急雨暗秋空無限琅玕澹墨中劒甲摐摐軍十萬欲將貔虎戰斜風
春雷起蟄
千梢萬葉玉玲瓏枯槁叢邊綠轉濃待得春雷驚蟄起此中應有葛陂龍
山谷透絹帖
君不見李廣射虎如射兔霹靂一聲石飲羽又不見巨靈擘山如擘雲蓮
華萬仞留掌痕精神入物物乃爾筆端有神亦如此熙豐以來推善書日
下無雙黃大史胸中八法蟠虹蜺峩眉僊人容竝馳平生敗筆塚纍纍妙
處不减磨崖碑吕侯好古兼好異與字分身作游戲清潭錯落印星璧大
澤縱橫散龍蛻又如漢宫粉黛爭嬋娟倚風顧影影更妍豈無硬黃官紙
與臨倣畫師寫照非天然吕侯之子今詩仙傳家以此爲青氊須防神物
有時合却逐六丁飛上天
許司諫古
古字道真氶安中進士在宣宗朝以直言極諫稱哀宗即位首命驛致之
落致仕授右司諫未幾乞身還伊陽(閑閑公制詞云安車蒲輪天子所以厚優賢之禮黃冠野服人臣所以遂歸老之心)
(其恩榮足以两全而前後不可多得有臣如此如卿幾人具官道直以方氣剛而大議論非世儒所到名節以古人自期擢自先朝置之諫列斥安昌竊位巳聞折檻之忠及)
(梁冀伏辜方見埋輪之志朕即大位稔聞直聲起之於田里退閑之間超之於侍從論思之地完備始終之節從容進退之間歎陽城之敢言惜其將去念孔戣之旣老挽之)
(莫留特進一階榮躋四秩華山拂䄂最是爲世上之閑神武挂冠猶不負山中之相勉終晚節益介壽祺)郡守爲起伊川亭道真性嗜酒
老而未衰每乘舟出村落閒留飲或十數日不歸及泝流而上老稚奔走
争爲之挽舟數十里不絶其爲時人愛慕如此正大七年年七十四卒前
三日有書見及字巳欹傾矣
青柯平二道人
深谷緣危磴長林繞碧山山中四時好方外兩翁閑身世青雲上塵埃大
夢間高情應笑我才到却空還
被召過少室
老病無堪合退休伊川久巳得菟裘如今又上長安道好被青山笑白頭
扇圖
雲壓溪塘小雪春融融和氣浥輕塵山禽共作梅花夢物性由來懶是真
訪箕和尚峴山箕出衣冠家在三屯山中有元夕懷京都
詩云一燈明處萬燈明天上人閒不夜城前日惠林洪覺範雪
䆫孤坐聽猿聲甚爲時人所稱
山中風定夜沉沉月滿襌林静客心蒼檜四排嚴法界孤松中立殷潮音
鼓鍾有節人如玉臺殿無塵地布金二月來游春尚淺紅梅無數照山隂
王防禦良臣
良臣字大用潞人承安五年進士作詩以敏捷稱又於内典有所得入翰
林與李欽叔善從軍南征欽亦預行道中酬唱甚多有詩云蕎花冉冉蜜
脾香禾穗纍纍鶻眼黃一縷晚煙吹不去爲誰看意護秋霜欽叔愛之興
定初自請北行没于軍中贈孟州防禦使
送任李二生赴舉
塵澁鰲鈎公子恨風吹馬耳謫仙愁皇天老眼成人晚今日男兒得志秋
官樣文章堆筆底世情風色候江頭主司不是冬烘物五色迷人莫浪憂
汴堤懷古
迷仙樓觀鬱連空一日都歸鬼唾中奢則兆亡天聽邇去而不返水聲東
鎻煙弱柳愁蛾綠閣雨幽花淚臉紅緫爲錦帆歸不得至今啼鳥怨東風
旬休飲
嫋嫋東風雪外還又催春色動谿山百年莫作千年調十曰須謀一日閑
千丈歸心詩卷裏一襟豪氣酒杯間醉鞭約住黃昏月馬首伭懸玉半環
息軒
乾没皇皇西復東不知假息禍機中黃金一旦隨胠篋腐骨千年付攓蓬
世味甜於刀上蜜人心苦似蓼中蟲一庵松雪雙明底笑殺西山槁項翁
九月七日飲
紫霞零落帶孤禽平楚蒼蒼秋意深月過初三半梳玉菊迎重九滿籬金
天怜病骨商量煖雲促歸程計會隂風鴈飛來更瀟洒一枝蘆雪印波心
牧牛圖
三摩不受一塵侵本分功夫日念深杖屨得迴遊子脚葛藤灰盡老婆心
㒹狂不作風頭絮出入誰傷井底金迴首人牛在何許一江明月夜沉沉
狸奴畫軸
三生白老與烏員又現吴生小筆前乞與黃家禳鼠禍莫教虚費買魚錢
雜詩(三首)
道人知我愛禪房淨掃階前紫石牀軟飽三杯風味好脫巾和月卧昏黃
老子平生酷愛閑天教行處得禪關粥魚敲落簷頭月猶在梅花醉夢閒
殘陽收拾弟兄行揀得機心不到鄕安置小奴今夜夢蘆花風細月如霜
高治中庭玉
庭玉字獻臣思州人大定末進士章宗衛王朝甚有時名爲人豪爽尚氣
節一時名士多歸之貞祐初自左右司郎官出爲河南府治中與知府復
興屢以公事相可否時都城受圍使驛阻絶復興爲安撫副使懼獻臣謀
巳乃以造逆訊之獻臣就逮龐才卿雷希顔王士衡辛敬之皆被羅織幾
有一網之禍比赦至獻臣瘦死矣獻臣多作詩賦海中牛頭云鑿𨳩渾沌
竅闖出神農首人多稱道之猶子廣之今在河平
天津橋同李之純待月一首
驂鸞追散仙乘槎抵銀潢跳上玉龍背抱得銀蟾光素娥愁不歸再拜捧
瑶觴問以天上事玉色儼以莊爾能爲我歌白雪我亦爲爾搗玄霜不然
借我廣寒殿與我長作無何鄕傍有謫仙人拍手笑我狂天風忽吹散人
月兩茫茫
柳絮
斷送春歸去紛飛不暫停和風三徑雪微雨一池萍蝶惹依芳草蜂沾過
小庭静宜投隙地狂欲攪青冥得得穿朱戶時時撲翠屏黃鸎枝上語似
與訴飄零
道出平州寒食憶家
柳色方濃别玉京程程又值石龜城山重水複人千里月苦風酸鴈一聲
上國春風桃葉渡東陽寒食杏花餳楚魂蜀魄偏相妬兩地悠悠寄此情
飛山怨
漢家自有飛將軍軍中駭嘆箭有神一朝乃與獄吏對惜無千金書牘背
手把屬鏤口銜須號天者三我何辜伊吾壯志長巳矣不得提携玉龍死
可怜休唱白浮鳩至今秦人悲杜郵
李治中遹
遹字平甫欒城人明昌二年進士高才慱學無所不通爲人滑稽多智而
不欲表表自見工畫山水得前軰不傳之妙龍虎亦入妙品然皆其餘事
也泰和中大興幕官時虎賊知府事賣權恃勢奴視同列平甫每以公事
相可否不少假借又摘其隂事數十條欲發之虎謀篡者也聲勢熖熖人
莫敢仰視乃爲一書生所抗積不平先以非罪誣染之幾至不測雖有以
自解竟坐是仕宦不進以東平治中致仕閑居陽翟十餘年自號寄庵先
生平生詩文甚多如云舊管新收粧鏡在昨非今是酒杯乾贈筆工云工
不能書何以筆士須知筆乃能書感事云半錢利路人乃虎一鈎名餌吾
其魚魯山道中云老夫自喜林野僻路人頗笑衣裳寬散失之餘不復全
見矣臨終戒家人吾明日歸而輩慎勿遽哭果如期而逝家人哭不禁良
久𨳩目云戒汝勿哭令我心識散亂言畢目復瞑其明了又如此子冶字
仁卿正大七年收世科屏山贈詩所謂仁卿不是人閒物太白精神義山
骨者也
贈中山楊果正卿
士道彫喪愁天公隂霾慘慘塵濛濛三冬不雪春未雨野桃無恙城西紅
春光爲誰作駘蕩造物若我哀龍鍾數行墨浪合眼死一包閑氣終身窮
中山公子文章雄雅隨童稚爲彫蟲禰衡不過孔文舉坡老懶事陳元龍
唯之與阿將無同乾坤萬里雙飛蓬飄飄南北東西風
江村
陸地無根客江村有髮僧兩盂殘喘粥一寸苦吟燈
集句題廣寧勝覧亭
薝前無數好峰巒醉眼詩腸冰雪寒不識閭山真面目請君來此凭闌干
獅子峰
解脫眼光三界静端公伎倆一時休雲閒正使金毛現子細看來是石頭
送窮
昔年曾作送窮詩結柳賫粮擬退之送去還來還復語君家猶有讀書兒
使高麗
去國五千里馬頭猶向東宦情蕉葉鹿世味蓼心蟲倦枕三更夢征衫八
月風山川秋滿眼歸思寄孤鴻
陳司諫規
規字正叔稷山人明昌五年進士慱學能文詩亦有律度爲人敦厚動有
禮節南渡以後諫官稱許古陳規而正叔不以訐直自名尤見重云仕至
右司諫卒官子良臣今在燕中
送雷御史晞顔罷官南歸
五事前陳志拂劘屹如砥柱閱頽波一麾共惜延年去三黜何傷柳季和
運蹇仕途如我老激昂衰俗在君多扁舟南去知難戀萬頃煙波一釣蓑
過驪山
豐鎬無由問故基三章止見黍離詩而今多少華清石都與行人剋豔辭
馮内翰延登
延登字子駿吉州人承安二年進士令寧邊日適閑閑公守此州與之考
論文義相得甚歡故子駿詩文皆有律度正大末奉命北使見畱使招鳳
翔不從欲殺者久之割其鬚髯羈管豐州二年乃得還天興初元授禮部
侍郎京城䧟自投井中子駿資禀淳雅與人交殊欵曲讀書長于易左氏
傳好賢樂善有前軰風調嘗欲作國朝百家詩而不及也有集號撗溪翁
予過大名見於其子源如賦德順道院隴泉云玉壘制方維瓊漿閟仙宅
何人斸雲根一旦泄地脉金匱鎻龍漦月窟逗蟾液銅壷漏水清玉斗天
醴碧光搖日千道影落天一席窈然仇池穴自與天壤隔又登封途中遇
雨留僧舍云濕雲若煙伭飛雨如矢集近山衣巳凉薄寒復相襲霽景
凾草木秋意滿原隰林紅寒更殷山翠晴更濕不知高幾許但見蒼壁立
群峰誰暇數庭笋紛戢戢騰擲來眼中左右疲顧揖皆其得意句也
郾城道中
北風慘澹揚沙塵郾西三日無行人十村九村雞犬静高田下田狐兔馴
昨朝屏息過溪口知有白額藏深榛赤子弄兵更可惻路傍僵尸衣血新
野叟傴僂行拾薪欲語辟易如驚&KR0874;瘦梅疎竹未慰眼只有清淚沾衣巾
元日隆安道中
山岡重複三竿日溪路縈迴一席天老境飄零情更惡又從馬上得新年
宿三冢寺
老栢蒼蒼纏(去)老藤招提牢落有殘僧瞑禽自入藏經閣飢鼠時窺照佛
燈未得安心如北秀却思覓法趁南能濛濛雨暗門前路更得雲房一曲肱
代郡楊黻之與余同辰月日時亦然渠有詩因爲次韻
隂陽亹亹定何如自信祥金先有模曾見唐生談躍馬豈知阮籍亦窮途
倦游笑我衰髯白弄筆怜君醉袖烏便欲移書與歐九略分餘論爲嘘枯
寄笏靑柯平
飛雪驚沙捲屋茅淸寒潑水透綈袍松風度壑江聲遠蘿月當軒扇影高
敢對名山談世事不妨空腹貯離騷且將手版牢藏起政恐山人識馬曹
射虎得山字
田翁太息論三害獵騎俄驚見一斑涎口風生雷吼怒角弓寒勁月痕灣
柳營共許千人敵魚服仍餘一矢還我欲殘年賞神駿短衣匹馬夢南山
雪
屋破寒無那庭空雪巳深山川非舊觀松栢見貞心凍雀争遺粒棲鴉點
暮林携琴訪溪友清興憶山隂
華清故宫
寵貴羊羔退曲江華清霧閣對雲䆫層巒未了霓裳舞遷客俄驚羯鼓腔
簷際疎星疑曉鏡天邊晴樹認高幢遊人尚喜風流在白石涵波皂筴雙
西園得西字
芳逕層巒百鳥啼芝[門@里]蘭畹自成蹊仙舟倒影涵魚藻畫㨂銷香落燕泥
淑景晴薰紅樹煖蕙風輕泛碧藂低岡頭醉夢俄驚覺歌吹誰家在竹西
八月十四日宿官塔下院(二首)
野僧引客看脩竹拄杖入林驚瞑禽一道細泉鳴蘚磴怳如閑聽穎師琴
喬松脩竹翠交隂涼月玲瓏地布金老懶無詩酬節物夜涼閑聽候蟲吟
探春得波字
劉鄧州祖謙
祖謙字光甫安邑人承安五年進士歷州縣有政迹拜監察御史以鯁直
稱其不能俯仰世好蓋天性然也正大初爲右司都事除武勝軍節度副
使召爲翰林修撰家多藏書金石遺文略備父東軒工畫山水故光甫以
鑒裁自名至於信筆作簡牘尤有可觀一時名士如雷御史淵李内翰献
能王右司渥皆遊其門得人一詩可傳必殷勤稱道唯恐不聞人以此稱
之子敏仲今在平陽
雅集圖
翠雀翩翩野鶴孤玉京人物會仙圖後來且莫輕題品席上揮毫有大蘇
崆峒山圖爲撗溪翁賦(二首)
好竒仍有客相携絶頂披雲快一躋三十六峰靑似染五年拄笏羡横溪
獨占名山每羡渠京塵今日汚吟須西州十載經行處惆悵雲煙是畫圖
高慱州憲
憲字仲常遼東人祖衎字穆仲國初進士仕至吏部尚書伯父守義大定
十六年進仕父守信以蔭補官叔守禮宣徽使仲常黃華之甥幼學於外
家故詩筆字畫俱有舅氏之風天資穎悟博學強記在太學中諸人莫敢
與抗泰和三年乙科登弟自言於世味澹無所好唯生死文字間而巳使
世有東坡雖相去萬里亦當往拜之屏山故人外傳說仲常年未三十作
詩巳數千首矣釋褐博州防禦判官遼陽破没於兵閒
元夕無燈
九陌無燈夜悄然小紅時見點春煙多情唯有梅梢月拍酒樓頭照管絃
寄李天英
稻秸蒼蒼陂巳枯西風剪剪弄楸梧蒹葭水落魚梁迥蟋蟀聲高山驛孤
社瓮新成元亮酒并刀細落季鷹鱸作詩遠寄霜前鴈人在海東天一隅
題新山寺壁
列壑攅峰發興新落花飛絮舞餘春虚堂坐視三千界冠者相從五六人
㵎草軟宜丞屐齒溪泉清可濯纓塵静聽山鳥松風裏始悟人間樂未真
焚香六言(四首)
抺利花心曉露薔薇萼底温風洗念六根塵外忘情一炷煙中
滿地落花春曉一簾微雨輕隂正要金蕉引睡不妨玉隴知音
紙帳收煙密下松灰卷火常虚午寂春閑小睡人間自有華胥
沉水濃薰甲煎宫梅細點波津奕奕非煙非霧依依如幻如真
長城
秦人一鎩連雞翼六國蕭條九州一祖龍跋扈侈心開牛豕生民付碪礩
詩書簡冊一炬空欲與三五争相雄阿房未了蜀山上石梁擬駕滄溟東
生人膏血俱枯竭更築長城限裘褐卧龍隱隱半天下首出天山尾遼碣
豈知士秦非外兵宫中指鹿皆庸奴驪原宿草猶未變咸陽三月爲丘墟
黃沙白草彌秋塞唯有坡陁故基在短衣匹馬獨歸時千古興亡成一慨
王監使特起
特起字正之代州崞縣人智識精深好學善論議音樂技藝無所不能長
於辭賦出入經史摘其英華以爲句讀如天造神出至得意不减郭黼在
張代州門下與屏山爲忘年友泰和三年進士甲科調真定府錄事參軍
有惠政民立碑頌其遺愛改令沁源又遷司竹監使朝議欲以舘職召試
會卒遊龍德宫聮句云棘猴未窮巧槐蟻或失王賦雙峰競秀云龍頭矗
雙角駞背堆寒峰華山云三峰盤地軸一水落天紳造化無遺巧丹青緫
失真閑閑公屢哦此詩以爲妙
沁源山中
野夫不識武城宰問之無言色微改但說今年秋雨多黃芪滿谷無人采
踏徧西城錦石盤暮投佛屋解征鞍隔林依約見燈火山谷人家初夜寒
張代州挽(大節)
砥柱堂堂閱潰川諫書一紙力回天兩朝眷倚傳龜玉五郡歡謠被管絃
茇舍棠隂餘舊綠夜臺松月耿孤圓行人謾洒碑前淚誰識顔公是地仙
謾作
有時幽鳥話心事無限秋蟲誇口才北闕上書吾老矣東籬把菊思悠哉
竹林留得巨源在蓮社招入淵明來不然餘子敗人意懷抱耿耿胡爲開
偶作
人情争勝似争棋死怕輸人一着遟黑白不分傍䄂手年來吾亦愛吾癡
絶句(二首)
山勢奔騰如逸馬水流委曲似驚蛇溪靈不欲露天巧眼力未到雲先遮
鳥語留春春巳廻落花隨意卧蒼苔清明寒食因循過萱草薔薇次弟開
下弟
人間萬事等樗蒲敢謂何人不得盧勝負到頭俱偶爾狂夫安用繞牀呼
李經
經字天英大定人作詩極刻苦如欲絶去翰墨蹊逕間者李趙諸人頗稱
道之嘗有詩云鴈奴失寒更拍拍呌秋水天長夢巳盡秋思紛難理最爲
得意其餘或有不可曉者累舉不弟卒
雜詩六首
長河老秋凍馬怯冰未牢河山冷鞭底日暮風更號
晨井凍不爨誰療壯士飢天廐玉山禾不救我馬&KR3009;
塵埃汨没伺候工離騷不振矜魚蟲風雲誰復話蓍蔡不圖履狶哀屠龍
挾牋搦管坐書空咿嚘堂上酣歌鐘乃知造物戲兒童不妨遠目送歸鴻
莫怪魏瓠無所容此去未許江船東五經不掃途轍窮門庭日月生皇風
太阿剖室礪以石坐掃鸛鶴搖天雄
巖椒鬱雲曰夕生隂雨雪縞夜秋黃老林人煙墨突樵徑雲深
造物開巖地巖帳揜劒壁苔花張古錦霜苦老秋碧日夕雲竇隂風鼓泉
湧石馬蹄忌磽确樵道生枳棘盤盤出井底廻首悵如失長老不耐事底
事挂塵迹披雲出山椒白鳥表林隙
梁太常持勝
持勝字經甫絳州人本名洵義避宣宗諱改父襄字公贊大定初進士質
直尚義有古人之風仕至保大軍節度使有諫興陵田獵表傳於世其賀
章宗即大位表云曾天子袓天子世嫡相承舜何人子何人自強不息又
自河南府倅移華州防禦使謝上表云昔同雒尹巳陪嵩岳之呼今領華
防願效封人之祝世亦稱之經甫泰和六年進士制策優等宏辭亦中選
爲人儀觀雄偉以文武志膽見稱貞祐初由太學慱士爲咸平治中宗室
承𥙿辟爲僚佐承裕死太平謀不軌以兵脅經甫使作文移經甫大罵不
從即日遇害時年三十六贈韓州刺史初赴官有詩云山雲欲雨花先慘
客路無人鳥亦悲人以爲䜟云
海棠一首
野杏山桃委路塵芳華都屬錦城春只緣造物偏留意任使無香亦可人
粉白謾誇䊋樣巧烟脂難染睡痕新沉香亭子勾欄畔消得君王比太真
愚軒居士趙元
元字宜之定襄人經童出身舉進士不中以年及調鞏西簿未幾失明自
少日慱通書傳作詩有規矩泰和以後有詩名河東李屏山爲賦愚軒有
落筆&KR0691;兀無黃初之句愚軒宜之自號也用是名益重南渡以後往來洛
西山中閑閑公雷御史王子文許至忠崔懷袓皆愛之所至必虚左以待
爲人有材幹處事詳雅旣病廢無所營爲萬慮一歸於詩故詩益工若其
五言平淡處他人未易造也宜之之父名淑字清臣由門資叙與先隴城
爲莫逆交故好問交游閒得宜之之詩爲多子顒有隱節今居鄕里
鄰婦哭
鄰婦哭哭聲苦一家十口今存五我親問之亡者誰兒即被殺夫遭虜鄰
婦哭哭聲哀兒郎未埋夫未廻燒殘破屋不暇葺田疇失鋤多草萊鄰婦
哭哭不停應當門戶無餘丁追胥夜至星火急并州運米雲中行
渡洛口
一脉寒流兩岸冰斷橋無力強支撐忘機羡殺沙鷗好不省人間有戰争
書懷繼元弟裕之韻
蓍龜不須問我命只自知多生墮宿業世網纏綿之驊騮受羈銜大笑跛
鼈遟跛鼈亦復笑縮首甘自卑何必參漆園物理本自齊㯽榔可消榖志
士常苦飢穆之萬人雄猶不免此譏我懦更多病區區欲何爲鍾鼎不可
倖藜藿分所宜安能如黃蜂爲人填蜜脾清白儻少汚(平聲)後人何所貽初
學悔大謬篆刻工文辭年來厭酸鹹淡愛陶潜詩愛詩固自佳其如未忘
機回頭四十年言動俱成非誰能逐世利日久常規規惟當種溪田與子
常相期
䆫扉有生意山間春到時長安冠蓋塵游哉不如兹西疇將有事老農真
吾師不見元魯山夢寐役所思遺山乃其後僻處政坐詩時復一相過照
眼珊瑚枝竒書多攜來爲子卧聽之
少從白衫游氣與山崢嶸一念墮文字腸腹期拄撐多機天所災室暗燈
不熒拈書枕頭睡鼻息春雷鳴泰山與鴻毛何者爲重輕蹄泓與渤澥誰
能較虧盈如能平其心一切當自平
嵩箕有竒姿出雲何悠然雲山足佳處留客今幾年有子罷讀書求種山
閒田栗里愧淵明香山慚樂天二老巳古人相望雲泥懸得酒邀月來對
影空自憐攝衣欲起舞稚子不須牽
喜霽
片叚溪雲破縱撗野水淙人閑泥塞路蠅動日烘䆫胤壁苔痕滿侵階樹
影雙還思釀新黍瓮面挹秋江
詩送辛敬之東歸(二首)
風埃憔悴舊霜袍老去新詩價轉高橡栗漫山猶可煑不須低首向兒曹
文章無力命有在一點浩然天地間風雪滿頭人不識又携詩藁出西山
修城去(甲戍歲忻城䧟官復完治途中聞哀嘆聲感而有作)
修城去勞復勞途中哀嘆聲嗷嗷幾年備外敵築城恐不高城高慮未固
城外重三壕一鍬復一杵瀝盡民脂膏脂膏盡猶不辭本期有難牢護之
一朝敵至任椎擊外無強援中不支傾城十萬口屠滅無移時敵兵出境
已踰月風吹未乾城下血百死之餘能幾人鞭背駈行𥙷城缺修城去相
對泣一身赴役家無食城根運土到城頭𥙷城殘缺終何益君不見得一
李勣賢長城莫道世閒無李勣
田閒秋日(三首)
好雨知時便放晴天和醖釀作西城秋收但得官軍飽未怕輸租遠十程
禾穗纍纍豆角稠崧前村落太平秋熙熙多少豐年意都在農家社案頭
皤翁傴僂負薪行稚子跳梁剥棗聲不似二姑忙更殺晚春椎髻脫釵荆
客况
廬山踏遍却歸崧世事悠悠付老慵樂近僧居非佞佛苦無田種強爲農
菊花雨似人情冷梨葉霜如酒力濃一十五秋河表客合教節物笑龍鍾
學稼
不堪炊煑一箱書十口東西若可餬食禄巳慚中隱吏墾山聊作下農夫
稾遺埸圃無多積子入官倉困遠輸近日愚軒睡眠少打門時復有追胥
立秋日
况味年來老比丘禅房三伏得遟留連宵雨作垂垂曉十口家貧盻盻秋
熟未先須伺禾黍有無何暇問衣裘半生枉却親燈火一事不成空白頭
村居夏日
官府不著名散跡村落深白雲自朝暮青山無古今愛此夏曰永門巷多
繁隂呼兒具繩床不履亦不簪殷勤好風來爲我消煩襟一飽萬事了何
用腰黃金羈勒困名馬網羅多珍禽何如山鹿癡&KR0687;&KR0687;戀長林
次韻荅𥙿之
薄暮敲門喜客佳水萍風絮共天涯行藏一話傾心肺古律三詩淬齒牙
朱研不妨閑度日青山終得共飡霞扶持老病須君輩滿地豺狼萬里家
書懷
懶退無心廪與庖願携諸子斸山磽閑消白日醒吟醉猛省浮生夢幻泡
窈窕雲山三兔窟漂搖風樹一鳩巢聮名便入村家社莫認公卿是故交
寄裕之(二首)
汨没兵塵滿鬢霜買鄰心樂古清涼閑陪老秀春行脚悶欠臞元夜對床
正欲脫身求兔窟誰能隨世轉羊腸南陽未比嵩陽好滿眼交游即故鄕
老嬾愚軒百不能飽諳人意冷於冰清狂舊日躭詩客灰朽而今有髮僧
夢褁紙衾三丈日話延雪屋一龕燈新開一逕通蘭若斬盡清涼舊葛藤
丙子夏卧病汗後有作
枯腸得水若通靈渙汗週身一雨零行客筋骸困方歇醉人心骨喚初醒
病蟬移夢入新殼老鶴息神梳舊翎乞得殘骸對兒女不愁無粟貯陶瓶
宿少林寺
雙輪走雞棲下嶺分閒道行行得精舍翠崦作迴抱諸峰知客來故故顔
色好征衫滿塵土慚愧方丈老殷勤一瓣香爲我除熱惱世緣如落花籬
䄄跡俱掃箇中有佳處行脚恨不早一庵袓師傍異日親結草
晚出
坐久卧還起畏此夏日長出門鬢鬔鬆西日明半墻鳩鳴舍東柳雌和墻
南桑十日暑煩苦一雨方論量偶然釋憂抱露坐移繩床群兒莫相催老
子便晚凉
次韻裕之見寄(二首)
魚入深淵鶴在隂飛潜何幸遠庖砧乾坤萬里雲無迹冰雪三冬栢有心
故國鉤留清夜夢歲華分付白頭吟莘川擬作桃源隱共與青山閱古今
古屋颼颼四壁塵不堪憂獨足吟呻瓶儲看客常年慣家具爲農近日新
世味飽嘗唯可睡詩情漫苦不醫貧相從分我西山半欲乞臞元伴老身
題裕之家山圖
繫舟盤盤連石嶺牧馬澄澄倒山影山光水氣相混涵中有元家舊廬井
鴈門一𨳩豺虎場駕言投迹嵩之陽青山偃蹇不可將十年竟墮兵塵黃
東巖風物知猶在說與寄庵神巳會一揮淡墨能似之清輝遠寄形骸外
元家故山吾與鄰夢見不如畫圖真舊曾行處聊經眼未得歸時亦可人
早發寶應龍門道中有感
山僧送客客行東迴首雲寮夢寐中人語吚&KR0687;村店火帽簷欹側石門風
伊川遠映春冰綠少頂先攙曉日紅爲問年來幾還往只應烏鵲識衰翁
欽若遽有商於之行作長語爲別兼簡仲澤弟一笑
盧山鋩然深可居洛水蚓然清可漁嘉哉山水有如此不能留客如蘧廬
楚茅不入干王誅大帥分閫臨商於謀參帷幄渴英俊蒐羅遠到山間癯
隴西四欽出將種人愛若也温而愉朅來誰飛薦鶚書枕前墮檄催馳驅
行參幕賓亦大可把酒當爲帥君賀王家仲澤如仲宣共看吐竒飛玉唾
一軍號令雅歌中聲落荆蠻膽先破愚軒退居如甑墮閑暇多君時見過
明朝笑語隔關山一月須拚面墻卧
丁亥三月二十五日雪
夬變乾將至隂凝陽不流雨飛猶帶雪風急似號秋草木無春意關河慘
客愁天心寧易測三嘆索冬裘
大暑
旱雲飛火燎長空白日渾如墮甑中不到廣寒冰雪窟扇頭能有幾多風
讀樂天無可奈何歌
鳧脛苦太短蚿足何其多物理斬不齊利劒空自磨老跖富且壽元惡天
不訶伯夷豈不仁餓死西山阿天意寓冥邈人心徒揣摩不如且飲酒流
年付蹉跎酒酣登高原浩歌無奈何
哀古道
山深道壞水縱撗怪得春來少客行不信天教人迹斷水乾更遣蒺䔧生
薛鼎臣罷登封
弄人鼓笛不相疑便着當場傀儡衣終日抱飢唯飲水也和醉客一時歸
鼎臣材大夫宰登封有惠政今以例罷故有上句
密國公璹
密公字子瑜興陵之孫越王之長子百年以來宗室中弟一流人也少日
學詩于朱巨觀學書于任君謨遂有出藍之譽文筆亦委曲能道所欲言
朝臣自閑閑公楊禮部雷御史而下皆推重之資雅重薄於世味好賢樂
善寒士有不能及者明昌以來諸王法禁嚴諸公子皆不與得外間交通
故公得窮日力於書讀通鑑至三十餘過是非成敗道之如目前越王薨
後稍得出游文士輩亦時至其門家所藏法書名畫幾與中秘等客至貧
不能具酒肴設蔬飯與之共食焚香煑茗盡出藏書商略之談大定明昌
以來故事或終日不聽客去風流藴藉有承平時王孫故態使人樂之而不
厭也所居有樗軒又有如安自號樗軒老人其詩號如庵小槀圍城中以
疾薨時年六十一
秋郊雨中
羸驂破蓋雨淋浪一抺煙林覆野塘不着沙禽閑點綴只横秋浦更淒涼
宴息二首
宴息春光晚閑眠晝景虚冥心居大道逹理契真如樂對忘形友欣逄未
見書世閒幽隱者何必盡樵漁
日日閒窗下簞瓢樂不殊花魁穠且豔湖玉秀而臞憶友尋詩卷思山展
畫圖丹青傳六逸能著老夫無
梁臺
汴水悠悠蔡水來秋風古道野花開行人驚起田間雉飛上梁王鼓吹臺
自適
晴晝搖涼光長空澹虚碧燕鴻亦何爲老翅南又北衰柳墮殘葉庭戶覺
岑寂幽人誦佛書清香縈几席西方病維摩東臯醉王績俱到忘言地佳
處略相敵小齋蝸角許夜卧膝仍屈能以道眼觀寬大猶四極有書貯實
腹無事梗虚臆謝絶聲利徒尚友古遺直
城西
雁帶邊聲遠牛横廢壠長人居似河朔岡勢接滎陽禾短新村墅沙平古
陣場悠然望西北暮色起悲涼
送王生西遊(飛伯)
紫陘仙人今淵雲騎風御氣七尺身丈夫耻與噲等伍故作野鶴昂雞羣
往年書劒游梁日咳唾中間滿珠璧温子徒勞手八义蘇老猶迷日五色
慨然拂袖遊嵩陽西南陌上書傳香仲宣堂堂舍我去舉杯却愁愁更長
去程相近黃花節三十六峯如玉列龍門楓葉墮紅綃洛浦蘆花舞晴雪
勲名細事猶秋毫政可痛飲讀離騷天津月照紫綺裘緱嶺風吹靑玉簫
我無羽翼隨君起浩歌相送秋光裏憑高西望青茫茫落日無情下寒水
王生以秋騷見示復此謝之
三年京國與君遊每限知君尚未周始露雄文陵楚些又登長陌佩吳鉤
燈殘茅店雞催曉霜落金風鴈喚秋後夜文星出西洛仲宣知在水南樓
自題寫真
枯木寒灰久亦神應緣來現胙公身只因酷愛東坡老人道前身趙德麟
(樗軒常封胙國公故云)
黃華畫古栢
黃華老人畫古栢鐵簡將軍挽大弨意足不求顔色似荔支風味配江瑶
(鐵簡万戶以神射名天下)
書龍德宫八景亭
刻桷朱楹墮紺紗裙腰草色趁階斜誰知剥落亭中石曾聽宣和玉樹花
思歸
四時唯覺漏聲長幾度吟殘䗶燼釭驚夢故人風動竹催春羯鼓雨敲䆫
新詩淡似鵝黃酒歸思濃如鴨綠江遥想翠雲亭下水滿陂青草鷺鷥雙
如庵樂事
人間最美安心睡睡起從容盥漱終七卷蓮經爇沉水一柸湯餅潑油䓗
因循默坐規襌老取次拈詩教小童炕煖䆫明有書冊不知何者是窮通
題晉卿玉暉寶繪
顧陸張吳寶繪堂風花雪月保寧坊錦囊玉軸三千幅翠袖金釵十二行
數筆丹青參李范一時遷謫爲蘇黃太原珍玩名天下舊跡猶憑古印章
得友人書
聞有書來喜欲狂紫芝眉宇久難忘别離唯嘆我頭白詩句屢成君馬黃
公幹羈栖猶洛下孔明高卧尚南陽冷官領取閑中趣遠勝區區夢蟻忙
内族子銳歸來堂
一旦能知夢裏真平生看破主中賓歸來堂上忘形友名利埸邊稅駕人
東郭風煙宜蕙帳南山猿鶴識綸巾清尊雅趣閑棋味盞盞冲和局局新
題潘閬夜歸圖
不是詩人㶚水壖又非野老曲江邊風姿便認王摩詰藴藉還疑李謫仙
驢背倒騎蓮岳下牛腰穩跨竹林前掀髯對月餘高興明日佳篇幾處傳
漫賦
貧知囊底一錢無老覺人間萬事虚富貴儻來終作麽勲名便了又何如
季膺未飽松江鱠魯望將成笠澤書自是杜門無客過不關多病故人疎
寓跡
寓跡中山記昔年西溪卜築欲終焉飄零何在五株柳離亂難歸二頃田
漫叟未能忘野寺道人猶解識林泉吾鄕巳宅無何有一笑醯雞盡瓮天
秋晚出郭閑遊
塵中俗事海漫漫暫出城闉借眼寬沙麓去邊羣牧小野雲平處一鵰盤
殘荷露水秋光晚衰柳搖風古渡寒此幅大年横景畫魯岡圖上似曾看
老境
老境唯襌况幽居似寶坊酒杯盛硯水經卷貯詩囊懶甚書彌少閑多夢
自長不知何處雨徑作夜來凉
北郊晚步
陂水荷凋晚茅簷燕去凉遠林明落景平麓淡秋光群牧歸村巷孤禽立
野航自諳閑散樂園圃意尤長
閑詠
歲晚陶元亮平生馬少游凋殘半枯木浩蕩一虚舟鶴望塵迷眼雞棲屋
打頭瓶儲尚蕭索焉敢計菟裘
池蓮
輕輕姿質淡娟娟點綴圓池亦可憐數點忽飛荷葉雨暮香分得小江天
梁園
一千八里汴堤柳三十六橋梁苑花縱使風光都似舊北人見了也思家
釋迦出山息軒畫
厖眉袖手出巖阿及至拈花事巳訛千古雪山山下路杖藜無處避藤蘿
過胥相墓
亭亭華表映朱門始見征西宰相尊下馬讀碑人不識夷山高處望中原
秋日小雨
白鷺徘徊花鴨遊城南城北幾汀洲綠荷風底飛來雨做弄今年甲子秋
東郊瘦馬
此歲無秋畎畝空病驂誰遣齧枯叢倉儲自益駑駘肉獨爾空嘶苜蓿風
枕上聽雨
卧聽羯鼓打凉州元是芭蕉細雨秋庭際玉簪𨳩幾許小䆫特地暮香幽
溪景
飛飛鷗鳥自徜徉也解新秋受用凉日暮碧溪微雨過滿風都是藕花香
題紙衣道者圖
紫袍披上金撗帶藜杖拖來紙掩襟冨貴山林争幾許萬緣唯要緫無心
春半喜晴
隂寒二月雪含雲兩日𨳩晴淑景新借問海棠紅幾許杏花楊柳不曾春
漁父詞(二首)
楊柳風前白板扉荷花雨裏綠蓑衣紅稻美錦鱗肥漁笛閑拈月下吹
釣得魚來卧看書船頭穩置酒葫蘆煙際柳雨中蒲乞與人間作畫圖
馬伏波
可歎迂疎一老翁豈堪床下拜梁松明珠薏苡猶難辨萬里争教論杜龍
留侯
辟糓輕身慕赤松不知誰舉傳春宫君方避溺猶居水忍使餘波及四翁
對鏡(二首)
鏡中色相類吾深吾面終難鏡裏尋明月卬空空受月是他空月本無心
明明非淺亦非深何事癡人泥影尋照見大千真法體不關形相不關心
夏晩登樓
登樓晩暑復相攻快意淸風忽此逢雲似碧山天似水霽波平浸兩三峯
華亭
世尊遺法本忘言教外别傳意巳圓隻履携將葱嶺去不妨來上月明船
中州戊集卷終
