中州樂府
吳内翰彦高(五首)蔡丞相伯堅(一十二首)蔡太常正甫(一首)
高内翰士談(一首)劉内翰鵬南(一首)鄧千江(一首)
趙内翰獻之(一十首)任南麓君謨(一首)馮臨海士美(一首)
李丞旨致美(四首)劉龍山致君(一十一首)劉記室無黨(二首)
党丞旨世傑(五首)王内翰子端(一十一首)王隱君逸賓(一首)
密國公子瑜(七首)禮部閑閑趙公(六首)胥莘公和之(一首)
許司諫道真(二首)馮内翰子駿(一首)溪南詩老辛敬之(一首)
李右司欽叔(三首)王右司仲澤(一首)李扶風正臣(一首)
景伯仁(三首)宗室文卿(一首)高仲常(二首)
王予可(三首)王監使正之(一首)趙内翰子充(二首)
孟内翰友之(一首)張太尉信甫(一首)王玄佐(一首)
趙愚軒宜之(三首)先東巖君(二首)折治中元禮(一首)
吳内翰彦高
人月圓
南朝千古傷心事猶唱後庭花舊時王謝堂前燕子飛向誰家恍然一夢
仙肌勝雪宫髻堆鴉江州司馬靑衫淚濕同是天涯
彦高北遷後爲故宫人賦此時宇文叔通亦賦念奴嬌先成而頗近鄙
俚及見彦高此作茫然自失是後人有求作樂府者叔通即批云吴郎
近以樂府名天下可往求之
訢衷情
夜寒茅店不成眠殘月照吟鞭黃花細雨時候催上渡頭船鷗似雪水如
天憶當年到家應是童稚牽衣笑我華顚
春從天上來
海角飄零嘆漢苑秦宮墜露飛螢夢裏天上金屋銀屏歌吹竟舉靑冥問
當時遺譜有絶藝鼔瑟湘靈促哀弹似林鸎瀝瀝山溜泠泠梨園太平樂
府醉幾度春風䰅變星星舞破中原塵飛滄海風雪萬里龍庭寫胡笳幽
怨人憔悴不似丹靑酒微醒對一䆫凉月燈火靑熒
好問曾見王防禦公玉說彦高此詞句句用琵琶故寶引據甚明今忘之矣
滿庭芳
誰挽銀河青冥都洗故教獨步蒼蟾露華仙掌淸淚向人霑畫棟秋風嫋
嫋飄桂子時入疎簾冰壷裏雲衣霧鬢掬水弄春纖厭厭成勝賞銀槃潑
录寶鑑披奩待不放楸梧影轉西簷坐上淋漓醉墨人人看老子掀髯明
年會淸光未减白髮也休添
風流子
書劒憶游梁當時事底處不堪傷蘭楫嫰漪向吴南浦杏花微雨窺宋東
墻鳳城外燕隨靑步障絲惹紫游韁曲水古今禁煙前後暮雲樓閣春草
池塘回首斷回腸年芳但如霧鏡髮成霜獨有蟻尊陶寫蝶夢悠颺聽出
塞琵琶風沙淅瀝寄書鴻鴈煙月微茫不似海門潮信能到潯陽
蔡丞相伯堅
大江東去(二首)
離騷痛飲問人生佳處能消何物江左諸人成底事空想岩岩靑壁五畝
蒼煙一丘寒玉歲晚憂風雪西州扶病至今悲感前傑我夢卜築蕭閑覺
來岩桂十里幽香發磈磊胷中冰與炭一酌春風都滅勝日神交悠然得
意離恨無毫髮古今同致永和徒記年月
倦游老眼放閑身管領黃華三日客子秋高茅舍外滿眼秋嵐欲滴澤國
淸霜澄江爽氣染出千林赤感時懷古酒前一笑都釋千古栗里高情雄
豪割據戲馬空陳迹醉裏誰能知許事俯仰人間今昔三弄胡床九層飛
觀喚取穿雲笛凉蟾有意爲人點破空碧
水調歌頭
雲間貴公子玉骨秀撗秋十年流落冰雪香靄紫貂裘燈火春城咫尺曉
夢梅花消息蠒紙寫銀鉤老矣黃塵眼如對白蘋洲世間物唯有酒可忘
憂蕭閑一叚歸計佳處着君侯翠竹江村月上但要綸巾鶴氅來往亦風
流醉墨薔薇露洒遍酒家樓
月華淸
樓倚明河山蟠喬木故國秋光如水常記别時月冷半山環珮到而今桂
影尋人端好在竹西歌吹如醉望白蘋風裏關山無際可惜瓊瑶千里有
年少玉人吟嘯天外脂粉淸輝冷射藕花冰蕊念老去鏡裏流年空解道
人生適意誰會更微雲疎雨空庭鶴唳
江神子慢賦瑞香
紫雲點楓葉岩樹小婆娑歲寒節占高㓗纖苞煖釀出梅魂蘭魄照濃碧
茗盌添春花氣重芸䆫晚濛濛浮霽月小眠鼻觀先通廬山夢舊淸絶蕭
閑平生淡泊獨芳温一念猶未衰歇種陳迹而今老但覓茶煙禅榻寄閑
寂風外天花無夢也鴛鴦債從渠千萬劫夜寒回施幽香與春愁客
聲聲慢(凉陘寄内)
靑蕪平野小雨千峰還成暮陘寒色裁剪芸䆫憶得伴人良夕遥憐幾重
眉黛恨相逢少於行役梨花淚正宫衣春瘦曉紅無力應怪浮雲夫婿不
解趁新醅醉眠凉月怨入關河西去又傳音息誰知倦游心事向年來苦
思泉石人未老約閭峰多占秀碧
石州慢高麗使還日作
雲海蓬萊風霧鬢鬟不假梳掠仙衣捲盡雲霓方見宫腰纖弱心期得處
世間言語非真海犀一點通寥廓無物比情濃覓無情相慱離索曉來一
枕餘香酒病賴花毉却灔灔金尊收拾新愁重酌片帆雲影載將無際關
山夢魂應被楊花覺梅子雨絲絲滿江干樓閣
尉遟杯
紫雲暖恨翠雛珠樹雙栖晚小花靜院相逢的的風流心眼紅潮照玉盌
午香重草綠宫羅淡喜銀屏小語私分麝月春心一點華年共有好願何
時定粧鬟暮雨零亂夢似花飛人歸月冷一夜小山新怨劉郎興尋常不
淺况不似桃花春溪遠覺情隨曉馬東風病酒餘香相半
驀山溪
淸明綠野玉色明春酒燕地雪如沙爲喚起斗南温秀鬢絲禪榻夢覺古
楊州瑶臺路返魂香好在啼粧瘦春前入眼似是章臺柳欲典鷫鸘裘悮
金車香迎馬首綠隂靑子後日便東風秋千散暮寒生月到西廂後
鷓鴣天(二首)
解語宫花出畫簷酒尊風味爲花甜誰憐夢好春如水可奈香餘月入簾
春漫漫酒厭厭曲終新恨到眉尖此生願化雙瓊柱得近春風煖玉纖
秀樾横塘十里香水花晚色靜年芳煙脂雪瘦薰沉水翡翠盤高走夜光
山黛遠月波長暮雲秋影蘸瀟湘醉魂應逐凌波夢分付西風此夜凉
江城子
半年無夢到春温可憐人幾黃昏想見玉徽風度更淸新翠射娉婷雲八
尺誰爲寫五湖真好風歸路軟紅塵煖冰魂縷金裙喚起一天星月入金
尊留取木犀花上露揮醉墨洒行雲
公有詩八尺五湖明秀峰又云十丈琅玕倒冰玉明年爲寫五湖真正用
此詞意魏道明作注義有不通故表出之
蔡太常正甫
江城子(王温季自北都歸過予三河坐中賦此)
鵲聲迎客到庭除問誰歟故人車千里歸來塵色半征裾珍重主人留客
意奴白飯馬青芻東城入眼杏千株雪糢糊俯平湖與子花間隨分倒金
壷歸報東垣詩社友曾念我醉狂無
高内翰士談
玉樓春(爲伯求作)
少年人物江山秀流落天涯今白首形容憔悴不如初文彩風流仍似舊
百花元是仙家酒千歲靈根能益壽都將萬事付天公且伴老人開笑口
木蘭花减字
西湖睡起飛絮游絲春老矣漲綠涵空十頃玻璃四面風時平事少天與
湖山供坐嘯他日西州却怕羊曇感舊游
朝中措
瑯瑘山色最淸雄心賞待衰翁路轉峰回如畫新亭半濕靑紅風流賓從
清閑歲月且共從容莫笑尊前老大猶堪管領春風
劉内翰鵬南
鷓鴣天
雪照山城玉指寒一聲羌管怨樓間江南幾度梅花發人在天涯鬢巳斑
星點點月團團倒流河漢入杯盤翰林風月三千首寄與吴姬忍淚看
鄧千江(臨洮人)
望海潮(上蘭州守)
雲雷天壍金湯地險名藩自古臯蘭營屯繡錯山形米聚喉襟百二秦關
鏖戰血猶殷見陣雲冷落時有鵰盤靜塞樓頭曉月依舊玉弓彎看看定
遠西還有元戎閫令上將齋壇區脫晝空兜零夕舉甘泉又報平安吹笛
虎牙閑且宴陪珠履歌按雲鬟未拓興靈醉魂長繞賀蘭山
趙内翰獻之
望海潮代州南樓
雲朔南陲全趙寶符河山襟帶名藩有朱樓縹緲千雉回旋雲度飛狐絶
險天圍紫塞高寒吊興亡遺跡咫尺西陵煙樹蒼然時移事改極目春心
不堪獨倚危欄惟是年年飛鴈霜雪知還樓上四時長好人生一世誰閑
故人有酒一尊高興不减東山
驀山溪(賦崇福荷花崇福在太原晉溪)
雲房西下天共滄波遠走馬記狂游正芙蕖平鋪鏡面浮空欄檻招我倒
芳尊看花醉把花歸扶路清香滿水楓舊曲應逐歌塵散時節又新凉料
開徧撗湖淸淺冰姿好在莫道緫無情殘月下曉風前有恨何人見
好事近
密雪聽䆫知午醉晩來初覺人與膽鉼梅蘂共此時蕭索倚䆫閑看六花
飛風輕止還作箇裏有詩誰會滿疎籬寒雀
浣溪沙(二首)
擡轉爐薰自換香錦衾收拾却遮藏二年塵暗小鴛鴦落木蕭蕭風
似雨疎櫺皎皎月如霜此時此夜最淒凉
火冷薰爐香漸消更闌撥火更重燒愁心心字兩俱焦半世清狂無限事
一䆫風月可憐宵燈殘花落夢無聊
望海潮(發高麗作)
雲垂餘髮霞拖廣袂人間自有飛瓊三館俊游百銜高選翩翩老阮才名
銀漢會雙星尚相看脉脉佀隔盈盈醉玉添春夢雲同夜惜卿卿離觴草
草同傾記靈犀舊曲曉枕餘酲海外九州郵亭一别此生未卜他生江上
數峰靑悵斷雲殘雨不見高城二月遼陽芳草千里路傍情
卜筭子譜太白詩語
明月在青天借問今時幾但見宵從海上來不覺雲間墜流水古今人共
看皆如此唯願當歌對酒時長照金尊裏
鷓鴣天(二首)
金絡閑穿御路楊青旗遥認醉中鄕可人自有迎門笑下馬何妨索酒嘗
春正好日初長一尊容我駐風光歸來想像行雲處薄雨霏霏洒面凉
千頃平波溢岸清草香沙煖水雲晴輕衫短帽垂楊裏楚潤相看别有情
揮彩筆倒銀缾花枝照眼句還成老來漸减金釵興回施春光與後生(集句)
鳳棲梧
霜樹重重靑嶂小高棟飛雲正在霜林抄九日黃花才過了一尊聊慰秋
容老翠色有無眉淡掃身在西山却愛東山好流水極天横晚照酒闌望
斷西河道
任南麓君謨
永遇樂
月巳中秋菊還重九夜久凉重滿地淸霜半天白曉孤唱聞耕壠蕭蕭䆫
几依然琴硯但覺鼠窺風動悔生平趍前猛甚晩退却成無勇興衰更換
妍媸淆混造物大相愚弄三釁羞人五交賈鬻侯伯寧無種而今此念消
除都盡唯有故山歸夢吾廬更雙溪淸遶萬峰翠擁
馮臨海士美
江城子
烟脂坡上月如鉤問青樓覓温柔庭院深沉䆫戶掩清秋月下香雲嬌墮
砌花氣重酒光浮淸歌皓齒豔明眸錦纏頭若爲酬門外三更燈影立驊
騮結習未忘吾老矣煩惱夢赴東流
李丞旨致美
婆羅門引保德西樓作
汗融畏日豈知高處有風清倚欄襟䄂凉生坐看崩雲脫壞不礙亂峰青
待目窮千里却怕傷情河分古城聽裂岸怒濤驚好是烽沉幽障鼓臥邊
亭西樓老子更無用胷中十萬兵酒到處莫放杯停
虞美人
佳人酒暈紅生頰灧灧霞千疊雨餘紅淚濕黃昏誤認當年人面倚朱門
飄零又送青春暮悵望劉郎去教人不恨五更風只恨馬蹄無處避殘紅
鷓鴣天
苒苒萋萋雨後村芳塵不到五侯門曾隨曉淚撩詩思又向春風入燒痕
春去後億王孫啼紅南浦記芳温夕陽樓外連天遠乞與騷人怨楚魂
回文菩薩蠻
斷腸人去春將半歸客倦花飛小䆫寒夢曉誰與畫愁眉
劉龍山致君
鷓鴣天二首
滿樹西風鎻建章官黃未褁貢前霜誰能載酒陪花使終日尋香過苑墻
修月客弄雲娘三吴淸興入淋浪草堂人病風流减自洗銅缾煑蜜嘗
騎鶴峰前弟一人不應着意怨王孫當時豔態題詩處好在香痕與淚痕
調鴈柱引蛾顰綠䆫絃牽苦能&KR0793;砌臺歌舞陽春後明月朱扉幾斷魂
樓宇沉沉翠幾重轆轤亭下落梧桐川光帶晩虹垂雨樹影涵秋鵲喚風
人不見思何窮斷腸今古夕陽中碧雲猶作山頭恨一片西飛一片東
璧月池南剪木栖六朝宫袖窄中宜新聲蹙巧蛾顰黛纖指移&KR0793;鴈着絲
朱戶小畫簾伭細香輕夢隔涪溪西風只道悲秋瘦却是西風未得知
南歌子
榴破猩䏎血萱開鳳尾黃舊閑風簟雪肌凉一枕濃香魂夢到巫陽雲紵
描瑶草蓮腮洗玉漿碧梧深院小藤床此意一江春水正難量
攤破浣溪沙
蚕欲眠時日巳曛柔桑葉大綠團雲羅羅猶小陌上看行人翠實伭條梅
弄色輕花吹壠麥初勻鳴鳩聲裏過盡太平村
浣溪沙(四首)
貼體宫羅試裌衣冰藍嬌淺染東池春風一把瘦腰支戲縷寶鈿呈翡翠
笑拈金剪下酴醿最宜京兆畫新眉
萬疊春山入寸心章臺西去柳隂隂藍橋特爲好花尋别後魚封煙漲闊
夢廻鸞翼海雲深情知頓着有如今
繡館人人倦踏靑粉垣深處簸錢聲賣花門外綠隂輕簾幕風柔飛燕燕
池塘花暖語鸎鸎有誰知道一春情
摩腹椎腰春事非樂天猶恨小樊歸多生餘念向來癡往事半隨殘夢轉
飛詞不盡短封題竹奴應笑减腰圍
謁金門
簾半窣四座綠圍紅簇歌盡玉臺連夜燭懽緣仍恨促休唱蓮舟新曲煙
水畫船搖綠腸斷鴛鴦三十六紫蒲相對浴
劉記室無黨
烏夜啼(二首)
菱鑑玉篦秋月蕙爐銀葉朝雲宿酲人困屏山夢煙樹小江村翠甲未消
蘭恨粉香不斷梅魂離愁分付殘春雨花外泣黃昏
離恨遠縈楊柳夢魂長遶梨花靑衫記得章臺月歸路玉鞭斜翠鏡啼痕
印袖紅檣醉墨籠紗相逢不盡平生事春思入琵琶
党丞旨世傑
靑玉案
紅紗綠蒻春風餅趁梅驛來雲嶺紫桂岩空瓊竇冷佳人却恨等閑分破
縹緲雙鸞影一甌月露心魂醒更送淸歌助淸興痛飲休辤今夕永與君
洗盡滿襟煩暑别作高寒境
感皇恩(賦疊羅花)
碧玉撚柔條藍袍裁葉明豔黃深軟金疊道裝仙子謫墮蘂珠仙闕爲春
閑管領花時節漢額粧穠楚腰舞怯襞積裙餘舊宫褶東君着意留伴小
庭風月任教鶗鴂喚羣芳歇
鷓鴣天
雲步凌波小鳳鉤年年星漢踏淸秋只緣巧極稀相見底用人間乞巧樓
天外事兩悠悠不應也作可怜愁開簾放入窺䆫月且盡新凉睡美休
感皇恩
一葉下梧桐新凉風露喜鵲橋成渺雲步舊家機杼巧織紫綃如霧新愁
還織就無重數天上何年人間朝暮回首星津又空渡盈盈别淚散作半
空疎雨離魂都付與秋將去
月上海棠(用前人韻)
傲霜枝裊團珠蕾冷香霏煙雨晚秋意蕭散繞東籬尚彷彿見山淸氣西
風外夢到斜川栗里斷霞魚尾明秋水帶三兩飛鴻點煙際疎林颯秋聲
似知人倦游無味家何處落日西山紫翠
王内翰子端
大江東去(癸巳暮冬小雪)家集作
山堂晚色滿疎籬寒雀煙撗高樹小雪輕盈如解舞故故穿簾入戶掃地
燒香團欒一笑不道因風絮冰凘生硯問誰先得佳句有夢不到長安此
心安稳只有歸耕去試問雪溪無恙否十里淇園佳處脩竹林邊寒梅樹
底准擬全家住紫門新月小橋誰掃歸路
謁金門
雙喜鵲幾報歸期渾錯儘做舊愁都忘却新愁何處着瘦雪一痕墻角靑
子巳粧殘萼不道枝頭無可落東風猶作惡
鳳棲梧
衰柳疎疎苔滿地十二欄干故國三千里南去北來人老矣短亭依舊殘
陽裏紫蠏黃柑真解事似倩西風勸我歸歟未王粲登臨寥落際鴈飛不斷
天連水
菩薩蠻回文(三首)
斷腸人恨餘香換塵暗鎻䆫春小花簷月曉屏掩半山靑
客愁楓葉秋江隔行遠望高城故人新恨苦斜日晚啼鴉
白雲孤映遥山碧樓倚一天秋斷腸隨鴈斷來鴈與書回
淸平樂(賦杏花)
今年春早到處花開了只有此枝春恰到月底輕顰淺笑風流全似梅花
承當疎影撗斜夢想雙溪南北竹籬茅舍人家
烏夜啼
淡煙疎雨新秋不禁愁記得靑帘江上酒家樓人不住花無語水空流只
有一雙檣燕肯相留
訴衷情
夜凉淸露滴梧桐庭樹又西風薰籠舊香猶在曉帳煖芙蓉雲淡薄月朦
朧小簾櫳江湖殘夢半在南樓畫角聲中
淸平樂應制
瓊枝瑶月簾捲黃金闕宫鬢蛾兒雙翠葉點綴離南閙雪東風扇影伭還
紅雲不隔天顔夜夜華燈萬樹年年碧海三山
水調歌頭
秋風秃林葉却與鬢生華十年長短亭裏落日冷邊笳飛鴈白雲千里况
是登山臨水無賴客思家獨鶴歸何晩巳後滿林鴉望蓬山雲海闊浩無
涯安期王舄何處䄂有棗如瓜一笑那知許事且看尊前故態耳熱眼生
花肝肺出芒角漱墨作枯楂
謁金門(賦玉簮)
秋蕭索燈火新凉簾幕翠被不禁臨曉薄南樓聞畫角想見玉壷冰萼一
夜西風開却夢覺烏啼殘月落幽香無處着
王隱君逸賓
浣溪沙(夢中作)
林樾人家急暮砧夕陽人影入江深倚欄疎快北風襟雨自北山明處黑
雲從白鳥去邊隂幾多秋思亂鄕心
密國公子瑜
朝中措
襄陽古道㶚陵橋詩興與秋高千古風流人物一時多少雄豪霜淸玉塞
雲飛隴首楓落江臯夢到鳳凰臺上山圍故國週遭
春草碧
幾番風雨西城陌不見海棠紅梨花白底事勝賞怱怱政自天付酒腸窄
更笑老東君人間客賴有玉管新翻羅襟醉墨望中倚欄人如曾識舊夢
回首何堪故苑春光又陳迹落盡後庭花春草碧
靑玉案
凍雲封却駞岡路有誰訪溪梅去夢裏疎香風似度覺來唯見一䆫凉月
瘦影無尋處明朝畫筆江天暮定向漁蓑得竒句試問簾前深幾許兒童
笑道黃昏時候猶是簾纖雨
秦樓月
寒仍暑春來秋去無今古無今古梁臺風月汴堤煙雨水涵天影秋如許
夕陽伭處征帆舉征帆舉一行驚鴈數聲柔櫓
心園春
壯歲耽書黃卷靑燈留連寸隂到中年嬴得淸貧更甚蒼顔明鏡白髮輕
簪衲被蒙頭草鞋着脚風雨瀟瀟秋意深凄凉否瓶中圚粟指下忘琴一
篇梁父高吟看谷變陵遷古又今便離騷經了靈光賦就行歌白雪愈少
知音試問先生如何即是布袖長垂不上襟掀髥笑一杯有味萬事無心
西江月
一百八般佛事二十四考中書山林朝市等區區着甚由來自苦過寺談
些般若逢花倒箇葫蘆少時伶俐老來愚萬事安於所遇
臨江仙
倦客更遭塵事冗故尋閑地婆娑一尊芳酒一聲歌盧即心未老潘令鬢
先皤醉向繁臺臺上問滿川細柳新荷薰風樓閣夕陽多倚欄凝思久漁
笛起煙波
禮部閑閑趙公
水調歌頭
四明有狂客呼我謫仙人俗緣千劫不盡回首落紅塵我欲騎鯨歸去只
恐神仙官府嫌我醉時真笑拍羣仙手幾度夢中身倚長松聊拂石坐看
雲忽然黑霓落手醉舞紫毫春寄語滄浪流水曾識閑閑居士好爲濯
冠巾却返天台去華髮散麒麟
昔擬栩仙人王雲鶴贈予詩云寄與閑閑傲浪仙枉隨詩酒墮凢緣黃
塵遮斷來時路不到蓬山五百年其後玉龜山人云子前身赤城子也
予因以詩記之云玉龜山下古仙真許我天台一化身擬折玉蓮騎白
鶴他年滄海看揚塵吾友趙禮部庭玉說丹陽予謂予再世蘇子美也
赤城子則吾豈敢若子美則庶幾焉尚媿辤翰微不及耳因作比以寄
意焉
靑杏兒
風雨替花愁風雨罷花也應休勸君莫惜花前醉今年花㓔明年花謝白
秦樓月
簫聲苦簫聲吹斷夷山雨夷山雨人空不見吹臺歌舞危亭目極傷平楚
斷霞落日懷千古懷千古一杯還酹信陵墳土
胥莘公和之
阮郎歸寄李都運有之
人情冷暖共高伭疎慵非所宜老夫碌碌夲無機閑教造物疑形木槁鬢
絲垂山林先有期故人只道挂冠遲此心應不知
許司諫道真
行香子
秋入鳴皐爽氣飄蕭挂衣冠初脫塵勞䆫間岩䄂看盡昏朝夜山伭晴山
近曉山高細數閑來幾處村醪醉糢糊信手揮毫等閑陶寫問甚風騷樂
因循能潦倒也消搖
眼兒媚
濁醪篘得玉爲漿風韻帶橙香持杯笑道鵝黃似酒酒似鵝黃世緣老矣
不思量沉醉又何妨臨風對月山歌野調儘我疎狂
馮内翰子駿
玉樓春(宴河中)瑞雲亭
長原迤邐孤麋臥野色微茫河界破草丞行屨綠雲深花觸飛丸紅雨妥
高亭初試煎茶火醉玉漸譁春滿座行杯莫厭轉籌頻佳節等閑飛鳥過
溪南詩老辛敬之
臨江仙河山亭留别欽叔𥙿之
誰識虎頭峯下客少年有意功名淸朝無路到公卿蕭蕭華屋白髮老諸
生邂逅對床逢二妙揮毫落紙堪驚他年聮𬒮上蓬瀛春風蓮燭莫忘此
時情
李右司欽叔
春草碧
紫簫吹破黃州月蔌蔌小梅花飄香雪寂寞花底風鬟顔色如花命如葉
千里涴兵塵淩波韈心事鑑影鸞孤筝絃鴈絶舊時雪堂人今華髮斷腸
金縷新聲柸深不覺琉璃滑醉夢遶南雲花上蝶
江梅引(爲飛伯賦靑梅)
漢宫嬌額倦塗黃試新粧立昭陽萼綠仙姿高髻碧羅裳翠䄂卷紗閑倚
竹瞑雲合瓊枝薦暮凉壁月浮香搖玉浪拂春簾瑩綺䆫冰肌夜冷滑無
粟影轉斜廊冉冉孤鴻煙水渺渺三湘靑烏不來天也老斷魂些淸霜靜
楚江
浣溪沙(何中環勝樓感懷)
垂柳隂隂水拍堤欲窮遠目望還迷平蕪盡處暮天伭萬里中原猶北顧
十年長路却西歸倚樓懷抱有誰知
王右司仲澤
水龍吟(從商帥國器獵同𥙿之賦)
短衣匹馬淸秋慣曾射虎南山下西風白水石鯨鱗甲山川圖畫千古神
州一時勝事賓僚儒雅快長堤萬弩平岡千騎波濤卷魚龍夜落日孤城
鼓角笑歸來長圍初罷風雲慘澹貔貅得意旌旗閑暇萬里天河更須一
洗中原兵馬看鞬櫜嗚咽咸陽道左拜西還駕
李扶風正臣
滿江紅(示婦)
紙帳春温春睡穩䆫槐搖綠吾老矣不堪重着翠圍紅簇千古淸風荆布
在一家樂事糟糠足笑杜陵憔悴漫多情須燕玉求凰意傳新曲驂鸞夢
從渠續問臨卭何賤會稽何辱畎畝豈無天下土斧斤不到山中木但莫
教風雨兩雛鳩危枝宿
景伯仁
鳳栖梧
倦客情悰紛似縷小院無人臥聽秋蟲語歸意巳攙新鴈去晚凉更作瀟
瀟雨架上秋衣蝇點素冷菊戎裝尚被春花妬别有溪山容杖屨等閑不
許知人處
天香(二首)
市遠人稀林深犬吠山連水村幽寂田里安閑東隣西舍准擬醉時歡適
社祈雩禱有簫鼓喧天吹擊宿雨新晴壠頭閑看露桑風麥無端晴亭暮
驛恨連年此時行役何似臨流蕭散緩衣輕幘炊黍烹雞自勞有脆綠甘
紅薦芳液夢裏春泉糟床夜滴
百歲中分流年過半塵勞繫人無盡桑柘周圍菅苐伭架且喜水親山近
倦飛高鳥筭也有閑枝棲穩紙帳紬衾日高睡起懶梳蓬鬢閑階土花碧
潤緩芒鞵恐傷蝸蚓倒掩衡門空解草玄誰信俗駕輕雲易散賴獨有蓬
峰破孤悶世事悠悠從教莫問
宗室文卿
從郁字文卿本名瑀字子玉衛紹王改賜焉父金紫公有中庸集文卿以
父任充符寶章宗試一日百篇賜弟朝廷經略西蜀宗室綱遣太尉中孚
之子公輔說吴犧稱藩文卿私謂梁經父言誘人以叛豈有天下者所宜
爲其後蜀事竟不成識者稱焉仕至安肅刺史
西江月(題邯鄲王化吕仙翁祠堂)
壁斷何人舊字爐寒隔歲殘香洞天人去海茫茫玩世僊翁巳往西日長
安道遠春風趙國臺荒行人誰不悟黃粮依舊紅塵陌上
高仲常
梅花引
蒿火目蔾羹腹書生寧有封侯骨長須奴下澤車艱關險阻誰教涉畏途
半生落漠長安道一事無成雙鬢老南轅胡北轅吴功名冨貴情知不可
圖槐安夢鼓笛弄馳驟百年塵一閧陶淵明張季鷹一杯濁酒焉知身後
名有溪可漁林可繳須信在家貧也樂熊門春浿江雲幾時作箇山間林
下人
貧也樂一(將進酒二)
城下路淒風露今人犂田昔人墓岸頭沙帶蒹葭漫漫昔時流水今人家
黃埃赤日長安道倦客無漿馬無草開函關閉函關千古如何不見一人
閑六國擾三秦掃初謂商山遺四老馳單車致緘書裂荷焚芰接武曳長
裾高陽真得杯中趣身到醉鄕安穩處生忘形死忘名二豪侍側劉伶初
未醒
王予可
小重山(予可自解&KR2916;霜脂粉也)
寶榭簾鉤捲月䆫縷衣金樣褪汎餘香卿卿榮耀寵恩光三竿日顰翠楚
山長螺髻戞浮觴鳳奩塵瑩恨浥&KR2916;霜賣珠樓外串離腸春殘夢今夜擬
高唐
生查子
夜色明河静好風來千里水殿謫仙人皓齒淸歌起前聲金斝中後聲銀
河底一夜嶺頭雲遶遍樓前水
長相思
風煖時雨晴時熏褶羅衣人未歸螓蛾愁欲飛枕瓊霞瑣䆫紗簾月樓空
燕子家春風掃落花
王監使正之
梅花引
山之麓河之曲一灣秀色盤虚谷水溶溶雨濛濛有人行李蕭蕭落葉中
人家籬落炊煙濕天外雲峯迷淡碧野雲昏失前村溪橋路滑平沙没舊
痕丹楓下瀟湘夜撗披省見王維畫畫無聲慘經營何如幻我淸寒此道
行馬頭風急催行色疑是山靈嫌俗客釣魚磯綠蓑衣有人坐弄滄浪猶
未歸
趙内翰子充
南歌子
澗草萋萋綠林鸎恰恰啼汀沙過雨便無泥喚得芒鞋隨意到前溪浦漵
渾堪畫雲烟緫是題江湖老伴一蓑衣真箇斜風細雨不須歸
虞美人(同孟利器尋春)
春來日日風成陣桃李飄零盡樹頭樹底覓殘紅只有郭西梨雪照晴空
酬春須得如川酒酒債尋常有葛巾欹側倩人扶大似浣花溪上醉騎驢
孟内翰友之
菩薩蠻回文
睡驚秋近鳴蟲砌蒼鬢摻勻霜影孤燈翳冷長歎浩歌狂
張太尉信甫
信甫名中孚世爲安定望族初以父任知寧環鎮戎三州天會中宋亂渭
帥劉錡遁走諸將推信甫攝帥事時左副元帥軍巳次官池信甫乃詣行
營約衣冠禮樂無變宋舊則當送欵從之即日事定授鎮洮軍節度使兼
經原經略安撫使改陜西諸路節制使及地入於宋信甫留臨安皇統中
理索北歸就拜行臺兵部尚書天德二年參知政事貞元初新都城遷尚
書左丞以病乞身出爲濟南尹改南京留守未幾薨弟忠彦字才甫歸
國授招撫使世宗朝終於吏部尚書信甫昆弟天性友愛起行陣間而文
雅俱有可稱信甫自號長谷老人才甫季弟某義谷有三谷集傳於家
驀山溪
山河百二白古關中好壯歲喜功名擁征鞍彫裘繡帽時移事改萍梗落
江吴聽楚語厭蠻歌往事知多少蒼顔白髮故里欣重到老馬省曾行也
頻嘶冷焑殘照終南山色不改舊時靑長安道一回來須信一回老
王玄佐
賢佐一字玄佐名澮咸平人爲人沉默寡欲邃於易學若有神授之又通
星曆緯䜟之學明昌初德行才能召至京師命以官不拜朝廷重其人授
信州教授未幾自免去再授博州教授郡守以下皆師尊之一日守澮客
適中使至中使漠然少年重賢佐名強之酒守從旁救之曰王先生不茹
葷酒勿苦之也中使乃止是夕賢佐棄官遁歸鄕里宣宗即位聞其名議
驛召之以道梗不果車駕南渡人有自咸平來者說賢佐年六十餘起居
如少壯人宣宗重其人常以字呼遣王曼卿授遼東宣撫使不拜又詔宰
相以書招之云阻奉仙摽渴思道論敬佇下風瞻系何極先生嘉遯林藪
脫屣浮榮究大易之盈虚洞玄象之終始道尊德重名動天朝推其緒餘
足利天下然君子之道出處語默何常之有或拂衣而長往或濡跡以捄
時故當其無事則采薇山阿餌木岩岫固其宜矣及多難之際社稷傾危
而不顧蒼生倒懸而不解其自爲謀則善矣仁人之心固如是乎某等猥
以不才謬膺重任四郊多壘各將誰執徒積慙汗坐視何益日夜以思庶幾
得明利害而外爵禄者在天子左右同濟太平今聖上明發不寐軫念元
元屈巳下賢尊師重道歎先生之絶識仰先生之高風雖黃帝尊廣成之
道唐虞重穎陽之節不是過也先生懷寶遺世如某輩之不肖固在所棄
獨不念累世祖宗之基業億兆生靈之性命忍忘之耶昔商岩四老定儲
嗣而暫來東山謝安爲蒼生而一起今安危大計非特定儲之勢也強敵
侵逼又非東晉之時也生民塗炭亦巳極矣豈先生建策於明昌之初獨
無一言於貞祐之日乎想先生憣然而改惠然而來審定大計轉危爲安
然後披蕙幌拂雲扄未爲晩耳敬聽車音某雖不肖請擁篲而先之書逹
竟不至遼東破時年九十餘矣
洞仙歌賦榛實屏山所錄
圓剛定質混物非凢類仁處其中靜忘意任蝶蜂狂遶燕雀喧爭心君正
惟取淸白自治黃衣從淡泊此箇家風異偶合隂陽棄神智怕旁人冷眼
嫌太孤高樽俎地聊許松梧同器待他日山林不相容請援手仙芚要充
仙贄(沮物作渾物)
趙愚軒宜之
行香子(三首)
鏡裏流年綠變華顚謝西山靑眼依然人生安用利鎖名纏似燕營巢蜂
課蜜蟻爭羶詞苑群仙埸屋諸賢看文章大筆如椽閑人書冊且枕頭眠
有洗心經傳燈錄坐忘篇
潦倒無聞坐慣家貧眼昏花心口猶存人皆笑我我儘教人拚醉吟風閑
釣月困眠雲邂逅交親語欵情真且相從莫浪辛勤西山歸隱不用移文
看菊成叢松結子竹生孫
山擁垣墻水滿溪塘幾人家籬落斜陽又還夏也一霎人忙正稻分畦𧖟
卸簇麥登埸老子徜徉閑日偏長鬢鬔鬆只管尋凉綠隂何處旋旋移床
有道邊槐門外柳舍南桑
先東岩君
好事近(丞相韻首倡及高子文屬和附于此)
夢破打門聲有客䄂携團月喚起玉川高興煑松簷晴雪蓬萊千古一淸
風人境兩超絶覺我胷中黃卷被春雲香徹
天上賜金奩不减壑源三月午盌春風纖手看一時如雪幽人只慣茂林
前松風聽淸絶無柰十年黃卷向枯腸搜徹(蔡丞相)
誰打玉川門白絹斜封團月晴日小䆫活火響一壷春雪可怜桑䇡一生
顛文字更淸絶直擬駕風歸去把三山登徹(高子文)
折治中元禮
元禮字安上世爲麟撫經略使父定遠僑居於忻遂占籍焉明昌五年兩
科擢弟學問該洽爲文有法度仕至延安治中死于葭州之難坊州有詩
云籬落層層景軒䆫面面山至其處知爲工也
望海潮(從軍舟中作)
地雄河岳疆分韓晉潼關高壓秦頭山倚斷霞江吞絶壁野煙縈帶滄洲
虎旆擁貔貅看陣雲截岸霜氣撗秋千雉嚴城五更殘角月如鉤西風曉入
貂裘恨儒冠誤我却羡兜鍪六郡少年三明老將賀蘭烽火新收天外岳
蓮樓想斷雲横曉誰識歸舟剰着黃金換酒羯鼓醉凉州
中州樂府卷終
