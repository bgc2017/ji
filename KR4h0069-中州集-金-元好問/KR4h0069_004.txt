中州丁集第四
常山周先生昂(一百首)黃山趙先生渢(三十首)劉左司昂(一十一首)
魏内翰摶霄(三首)王隱君磵(一十三首)劉治中濤(六首)
劉左司中(二首)路司諫鐸(二十六首)師拓(一十二首)
酈著作權(一十六首)禮部楊公雲翼(二十一首)屏山李先生純甫(二十九首)
常山周先生昂
昂字德卿真定人父伯禄字天錫師事玄貞先生禇承亮(承亮字荗先宣和六年擢弟調)
(易州戸曹會皇子郎君破真定拘境内進士七十三人赴安國寺試策策目上皇不道少主失信舉人希旨極口毀詆荗先離席揖主文劉侍中言)
(君父之過豈臣子所當言長揖而出劉爲之動容比牓除荗先被黜餘悉放弟狀元許必軰自號士十二賢牓帥府重其名檄荗先以易州司戶知)
(槀城漫一應之尋解印去年七十終弟子謚爲玄真先生)大定初弟進士仕至同知沁南軍節度使事
德卿年二十一擢弟釋褐南和簿有異政遷良鄕令入拜監察御史路宣
叔以言事被斥德卿送以詩坐謗訕停銓久之起爲龍州都軍以邊功得
復召超三司判官大安軍興權行六部員外郎德卿傳其甥王從之文法
云文章工於外而拙於内者可以驚四筵而不可以適獨坐可以取口稱
而不可以得首肯又云文章以意爲主以字語爲役主強而役弱則無令
不從今人往往驕其所役至跋扈難制甚者反役其主雖極辤語之工而
豈文之正哉德卿初有常山集喪亂後不復見從之能記三百餘首因得
傳之屏山故人外傳云德卿以孝友聞又喜名節藹然仁義人也學術醇
正文筆高雅以杜子美韓退之爲法諸儒皆師尊之旣歷臺省爲人所擠
竟坐詩得罪謫東海上十數年始入翰林言事愈切出佐三司非所好從
宗室承𥙿軍承𥙿失利跳走上谷衆欲徑歸德卿獨不可城䧟與其從子
嗣明同死於難嗣明字晦之短小精悍有古俠士風年未三十交游半天
下識高而志大善談論而中節作詩喜簡澹樂府尤温麗最長於義理之
學下筆數千言初不見其所從來試於府於禮部俱弟一擢弟主淶水簿
從其叔北征得還而不忍去使晦之不死文字不及其叔而理性當過之
嘗謂學不至邵康節程伊川非儒者也其說類此而天不假年悲夫
晚望
煙抺平林水退沙碧山西畔夕陽家無人解得詩人意只有雲邊數點鴉
香山
山林朝市兩茫然紅葉黃花自一川野水趁人如有約長松閱世不知年
千篇未暇償詩債一飰聊從結淨緣欲問安心心巳了手書誰識是生前
有感
壯心未分逐流年衰鬢從渠衆目怜却恨詩情消减盡語言枯淡到中邊
冷巖行賦冷巖相公所居(冷巖賢宰相宗室永貞自號也)
或爲盂或爲鍾人心自異山本同天清雲遠望不極小孤宛在江流中澗
之毛可筐筥山之木可斤斧唯有白雪高崔嵬風吹不消自太古峴山何
竒羊子所攀東山何秀謝公往還今爾胡爲籍甚乎人間于嗟乎冷山
早起
覆斗臨霜閣號鍾滿夜城飛揚他日事去住此時情文字工留滯塵沙管
送迎百年今巳半&KR1006;&KR1006;畏虚生
曉望
曉樹雲重隱春城日半隂蒼茫塵土眼恍愡歲時心流落隨南北才華閱
古今柴荆生事窄寧憶二疎金
羈旅
羈旅情方慘暄寒氣尚膠谷風連遠陣原樹鬱春梢要路嗟何及浮名久
已抛百年麁飯在真欲事誅茅
早春
小雪寒仍在煙花意巳深老侵長路鬢春蕩故園心幸可追沂詠何勞費
越吟微躬應自愛莫作愧千金
雪
小雪暮能繁愁雲久更昏細燈寒出戸欹樹老當軒竹葉舊時釀梅花何
處村賦詩空入夜愁絶與誰論
雨過
雨映高簷過山開晩日明動雲方潰擁號水未休爭沙岸黿鼉出荒庭鶴
鸛行草泥沾屐齒杖策有餘清
晚步
鬱鬱孤城隘飄飄絶塞游短衣忘遠步高興會清秋白水深樵谷黃雲古
戍樓居人半裘毯撗管暮生愁
夜
門巷溪聲爽衣裳夜氣蘇地清林影散月静桂華孤左省詩頻詠南樓興
不辜關山冰雪裏何處覓天隅
晚望
疊嶂何時出荒城落日低音書雲去北烽燧客愁西鷹隼乘秋擊狐狸倚
暮啼吟詩且排悶佳句敢攀躋
獨酌
渺渺清溪闊悠悠弱藻沉客衣臨水静鳥影過船深暫把魚竿坐因知静
者心滄洲高興動巢父可東尋
秋夜
高閣鍾初殷層城月未光淨空含宇大卧斗帶星長暗覺巢烏動清聞露
菊香誰家砧杵急應怯暮天凉
對月
月近天河白秋深夜氣清蛛絲時隱見兔杵正分明欹帽中霄落孤舟幾
處行清風殊未發樹穩鵲休驚
促織
促織來何處秋風暗與期苦吟人不解多恨爾如知獨枕難安夜寒衣欲
及時凌晨攬清鏡一半巳成絲
溪南
小徑通沙穩清溪帶樹深岸危伭白屋雲近没青岑洒落高秋氣飛騰志
士心雲臺與麟閣莫遣二毛侵
継人韻
高興秋方逸幽居晚見過歡交寧厭數詩好不論多五字含風雅千篇費
琢磨自知才力拙相報欲如何
送李天英下弟
不須寂寞恨東歸洗眼三年看一飛試捲波瀾入毫穎莫教歐九識劉幾
宿西藍
聞道西藍好能來定有緣青山避喬木流水信平田步屧迷深竹題詩惜
暮煙塵心厭翻倒一室暫安禅
北湖清明
碧水隨時酒春風著處花歡嬉萬國本富貴五侯家金動樓頭管香廻日
暮車老夫唯欲睡兒女莫相誇
中秋夜高陽對月
端正高陽月空庭又見過清風禁睡得白髮奈愁何尚識王良策難知織
女梭金波流汨汨應爲照滹沲
丘家㽵早發
渡馬危橋立村雞暗樹號星稀白水闊霧重黑山高外物誰能必人生會
有勞鵾鵬終變化早晩借風濤
邊月
邊月弓初滿山城角尚孤中天看獨立永夜興誰俱未覺風生暈空懷斗
轉隅含情知白兔欲下更踟躕
侍祠太室
設燎彤庭敞懸燈玉殿深星河含爽朗城闕動隂沉祗慄誠初薦馨香德
巳歆清風動雲幕有喜見神心
夜步
擊柝隣居静開門宿鳥驚西風秋半急北斗夜深明獨立乾坤大徐行杖
屨輕遥怜漢宮闕重露濕金莖
宋文貞公廟
開元四荒不動塵柱石中原有老臣襄土一丘松栢暗長安三日荔枝新
讀陳後山詩
子美神功接混茫人閒無路可升堂一班管内時時見賺得陳郎兩鬢蒼
偶書
幽隂不放終年樹好味仍餘盡日茶詩業未降心有種世緣初盡眼無花
失子
白髮飄蕭老病身幾因兒女淚沾巾虚談悮世王夷甫只有情鍾語最真
北行即事二絶句
聞道崑崙北風塵避僕窪至今悲漢節不合度流沙
五月分衣蓈三軍受甲時莫教麟閣將頻發羽林兒
邊月
驅車宿雙浦極目耿金波不有中秋景其如永夜何沙分疑白雪練失想
明河桂樹元無意南傾獨好柯
晨起
鼓聲隨曉角合沓起平荒宿火連岡小寒星墮水長鯨翻驚日動馬食快
宵凉白首登壇將功名好自強
西城道中
草路幽香不動塵細蝉初向葉閒聞溟濛小雨來無際雲與青山淡不分
醉經齋爲虞鄕麻長官賦
詩書讀破自融神不羡雲安麹米春黃卷至今真味在莫將糟粕待前人
清放齋
平生眼白嫌物俗此身誰要冠帶束茶甌飯飽一飲足卧聽松風仰看屋
孫資深歲寒堂
世態浮雲日夜移春蘭秋菊各爭時此心鐵石無人會唯有庭前栢樹知
登綿山上方
環合青峰插劒長小平如掌寄禅房危欄半出雲霄上祕景盡收天地藏
野闊群山驚破碎雲低滄海認微茫九華籍甚因人顯迥秀可怜天一方
謁先主廟
暗粉陳丹半在亡短垣殘日共悲凉不須古碣書綿竹自有荒村記葆桑
塵土衣冠曾繫馬歲時歌舞亦稱觴不應巴蜀江山麗能使英靈忘故鄕
送客
相見席不暖送行情更牽只愁人面隔不放馬蹄前塞迥雲垂地溪平水
接天山川後期闊把臂兩茫然
莫州道中
大陵河東古莫州居人小屋如蝸牛屋邊向外何所有唯見白沙纍纍堆
山丘車行沙中如倒拽風驚沙流失前轍馬啼半跛牛領穿三步停鞭五
步歇雞聲人語無四隣晚風蕭蕭愁殺人人有禱沙應神遼東老兵非使
臣何必埋却雙行輪
即事
憂患年來坐讀書田園抛却任荒蕪目前却得晨昏力碌碌無由似阿奴
又
遠目傷心千里餘凛然真覺近狼須雲邊處處是青塚馬上人人皆白鬚
正憶荒村臨古道不堪獨樹點平蕪誰人與話西園路梅竹而今似畫圖
感秋
秋氣入行悵愁人中夜知雞聲與人語耿耿異常時清晨起危坐感嘆不
自持羲和馭飛轂往返無停期春草如昨日巳復悲離離顧謂鏡中髮𡭗
衰安得遟結束媚鞍馬荒山去委蛇黃花泫宵露綠野含晨曦吾事久不
諧悠悠隨所之有懷南澗約敢賦北山詩
對月
月滿秋仍早臺高夜未徂水光先剡淡星影失踟躕玉帳傳更急荒城擊
柝孤去年雙泪眼依舊入平蕪
鵲山
西征疲短服北望慘衰顔再宿殊雞舍相看獨鵲山旆沾新雨過鳥逐暮
雲還白首瞻星漢何時鼓角閑
望山中松
地險蟠根古人稀小徑消雨皴開白雪風響入青霄未畏斧斤逼唯愁霹
靂燒解鞍那避遠冷色故相招
利涉道中寄子端
行武昌望利涉高青煙低白雪岡陵彌漫溝澮滅氤氲冷日從東來照我
清影忽作溪水卧明月凌兢羸馬蝟毛縮詰曲微行蛇腹裂遺鞭脫鐙初
不知指僵欲墮骨欲折氊裘毛襪良可念我自無俻誰從輟人家土榻借
微暖坐久清冰落鬚頰黃華臞仙怯風馭久向笙歌窟中蟄徑須持此遠
相餉一洗夜堂花酒熱
即事(二首)
不堪華髮半頭生老去偏添愛嫪情新得家書來報喜舊時龜子遶床行
一床安置似僧居白髮忘梳動月餘懶性漸成愁把筆小詩常擬倩人書
九日
不堪馬上逢佳節况是天涯望故鄕高會未容陪戲馬舊遊空復憶臨香
癡雲黯黯方垂地小雪霏霏欲度墻猶頼多情數枝菊肯留金蘂待重陽
對月
萬里寥天月相隨不憚勞屢添華髮滿曾傍黑山高影動新瓊杵光含舊
寶刀常娥應見訝獨宿弊綈袍
翠屏口七首
去歲翠屏下東流看湧波愁將新鬢髮還對舊關河翅徤翻秋隼峰高並
晚駞草深饒虎跡夜黑欲誰過
地擁河山壯營關劒甲重馬牛來細路燈火出寒松刁斗方嚴夜羔裘欲
禦冬可怜天設險不入漢提封
玉帳初鳴鼓金鞍半偃弓傷心看塞水對面隔華風山去何時断雲來本
自通不須驚異域曾在版圖中
野蔓梢駞架輕泥濺馬鞍徑斜來險石溪急上清灘羽檄千山静羔裘六
月寒長松空夾道蕭䬃不成看
旌節瞻前帳風塵識舊坡眼平青草短情亂碧山多晚起方投筆前驅效
執戈馬蹄須愛惜留渡北流河
萬里來崩豁終年氣慘悽地窮青澗断天近玉繩低孛窟黃沙北崑崙白
雪西故園何處覓搔首意空迷
塞古秋風早山昏落日低積雲鴉度久荒岸馬歸齊燈火看時出茅茨漸
欲迷塵沙恨于役况乃對雞栖
邊俗
返闔看平野斜垣逐慢坡馬牛雖異域雞犬竟同窠木杵舂晨急糠燈照
夜多淳風今巳破征歛爲兵戈
山家七首
秋日山田熟山家趣轉竒壠苞銀栗綴墻蔓綠雲垂野飯留佳客青錢付
小兒主人愁喪亂數數問邊陲
蕭颯晚風凉高杠引旆長嶺雲殘宿陣陵日湛晨光巳作依劉表終須問
葛強俯身馳萬里未覺鬢毛蒼
年深師欲老秋至敵還輕但使財思義猶多死易生指揮無險阻感激在
精誠萬古麒麟閣何曾浪得名
簡易軍中事川原入望多草平鋪碧錦山遠出青螺遠愧桃花水重臨杏
子河去年關塞意蕭䬃起悲歌
赤澗蟠雙闕靑山壯一門放歌遊遠目箕踞得高原地險勞天設邊戈厭
日屯廟謀新控扼萬里可雄呑
官舍暫投轄塞垣還着鞭路移新歲月心醉好山川方丈何由到桃源恐
浪傳相看不隔水遺恨惜他年
翡翠長松秀氍毹細草班屢經新渡水不數舊看山太華愁登陟終南費
引攀豈知圖畫景長在馬蹄間
北行
卸鞍休馬倦解橐罷駞鳴細雨侵衣急長郊入卧平溪喧看水滿山黑厭
雲生莫怪龍行數應知欲洗兵
比歲頻分甲今年賀息兵競誇新戰士誰識舊書生北塞甘長别南天欲
遠征二年迎復送空媿泰州城
山丹花
浪蘂誰能記山丹舊所聞卷花翻碧草低地落紅雲塞雨沾衣久溪風入
把勤莫言羌婦醜誰識漢昭君
春日即事
凍柳僵榆未改容狐裘貂帽尚宜風欲尋把酒渾無處春在鳴鳩谷谷中
寄金山老
庭前雙栢樹作别似晨朝書信隨溪茗音聲落海潮嶺雲閑可翫邊月苦
無憀相見愁他日風沙兩鬢凋
寄王子明
病起身仍懶眠多意尚迷筆成今夕把書似隔年題久恨心期阻難邀物
理齊燈花應解事岑寂向人低
無題
西風吹白水日暮動寒威野帳收旗盡奚兒飲馬歸梢梢聞鳥過慘慘見
雲飛夜黑多豺虎荒村定敢依
萱草
萬里黃萱好風煙接路傍迹疎雖異域心密竟中央染練成初色移瓶得
細香客愁無路遣始爲看花忘
得家書
窮愁非昔境白髮有深根淚破孤城郡書來萬里村鴈聲寒日夜秋色老
乾坤爲問遊方子何時慰倚門
書齋
夜雨書齋冷西風木葉抛暗蛩侵壞壁低鴈落寒郊壯志初嘗膽吾生豈
繫匏草玄雖閉戸未用客相嘲
聞蟬
冥機辝委蛻天籟發幽嘶迥露增晨洗清風借晚携暫成千里隔還作一
枝低客思饒相觸愁時故不齊
晚隂不成
落日明西極高雲暗朔方樓臺分照耀宇宙一蒼茫不借蛟龍便虚成燕
雀忙何須遣雷怒鬱鬱繞高梁
竇氏園亭
雲樹春秋色風泉日夜聲過庭高幕暗吹簟轉雷驚翠䄂擎詩罷銀壷得
酒傾平生躭野趣到此眼偏明
磴鑿蒼崖破池通碧㵎流憩深怜洞室吟穩憶扁舟谷口堪高隱河梁厭
遠遊卜居真此地幽寂更何求
即事(二首)
南苑霓旌動繚墻天街蓮燭照脩廊斗南絳氣風吹盡小雨濛濛濕建章
楊花顛倒入簾櫳睡鴨香殘碧霧空盡日尋詩尋不得鵓鴣聲在夢魂中
代書寄大元伯
南園臘蟻記同傾一紙書來萬里情日夜愁心隨柳色東風吹滿大梁城
和路宣叔梅
月底明肌粲壽陽道人呼入竹西堂安排臘味千鍾酒消破春風萬斛香
花鳥有情應見惜娥眉傾國故難藏西湖骨朽東坡遠又爲君詩惱一埸
新秋
畏日經時暑清秋一夕凉真堪近燈火不復病衣裳宋玉悲搖落安仁愧
老蒼鄙夫那及此睡美百憂忘
靳子温𣢾春亭
曾數花䰅傍藥欄春風不到酒杯寬自怜白首荒三徑桃李年年檐上看
底柱圖
鬼門幽險深百篙人門過窄逾兩牢舟人叫渡口流血性命咫尺輕鴻毛
開圖頓覺風雷怒素髮飄蕭激衰腐河來天上石不移安得此心如底柱
寒林七賢
苦寒如此欲何之雪帽風裘意自竒縱有清詩三百首未應肯得党家兒
過省冤谷
嬰兒偃蹇正堪孩換得山西老將回往者不追來不戒莫將家世論人材
魯直墨跡
詩徤如提十萬兵東坡真欲避時名須知筆墨渾閑事猶與先生抵死争
讀柳詩
功名翕忽負初心行和騷人澤畔吟開卷未終還復掩世間無此最悲音
憶劉及之
千株何處封君橘二頃誰家負郭田長路風塵空費日故園書扎動經年
未能免俗真聊耳不爲懷憂亦悄然襟抱何人與開釋論文除得老臞仙
家園
五畝園連竹三閒屋向陽氣和春浩蕩心靜日舒長花鳥成相識琴書付
兩忘陶然一樽酒誰復記羲皇
晚望
獨立孤城上關山望不休異鄕驚絕域遠目豁清秋未擬登樓作空歌出
塞愁故園飛鳥外溪水正南流
水南晚眺
小徑通沙穩清溪帶樹深岸危低白屋雲近没青岑洒落高秋氣飛騰志
士心賦詩增感激流水是知音
正月大風雨
風如渤澥勢凌虚寒破貂裘力尚餘不是化工難倚頼也知青帝有驅除
吊張益之
當年讀書山堂中夜喜與君燈火同塵編壞簡如蠹攻弱質鄙鈍煩磨礲
新詩如洗露芒鋒逸氣欲倒浮雲騘輕裘肥馬世上雄吾徒一飯嘗未充
君如孔翠愁彫籠我亦哀鴻避鳴弓孤城一别天西東幾見黃葉飛霜風
寄書無由魂夢通西望落日銜千峰他時雲雨儻相逢猶思驚雷起池龍
鬼神無賴欺天公哀哉若人竟死窮自聞君亡阜生匈上訴九關無路從
百年過眼如轉蓬夢時憂樂覺即空長夜漫漫何時終作詩寄哀投殯宮
(別本長夜漫漫何時終爲落句)
黃山趙先生渢
渢字文孺弟進士明昌末終於禮部郎中性冲澹學道有得黃山其自號
也閑閑趙公云黃山正書體兼顔蘇行草俻諸家體超放又似楊凝式當
處黃魯直蘇才翁伯仲間党承旨篆陽冰以來一人而巳而以黃山配之
至今人謂之党趙有黃山集行於世凉陘云峩峩景明宫五雲湧蓬萊山
空白晝永野曠清風來放遠亭晴日未消千嶂雪煖風先放一川花青天
低處是平野白鳥去邊明落霞秦村道中云桃花都被風吹却楊柳似將
煙染成其餘多稱此
晩宿山寺
松門明月佛前燈庵在孤雲最上層犬吠一山秋意静敲門時有夜歸僧
僊和尚坐脫
識得從來覺性圓西歸隻履更翛然永嘉穩步曹溪路臨濟飽參黃栢禅
桶底脫時無一物機輪轉處有三玄火中留得一莖草依舊光明爍大千
黃山道中
小榖城荒路屈盤石根寒碧漲秋灣千章秀木黃公廟一點飛雲白塔山
好景落誰詩句裏蹇驢駞我畫圖間膏肓泉石真吾事莫厭乘閑數往還
郊外
迥野饒秋色高臺半夕陽鷗眠沙渚静鳥没嶺雲長薄宦違幽興浮生更
異鄕歲華成白首丘壑愈難忘
貢院中懷山中故居
歲晩西溪路誰過舊草堂苔紋侵柱礎竹色度隣墻白首光隂疾青山意
緒長相思老兄弟夜夜夢還鄕
貢院聞雨
燈暗風飜幔蛬吟葉擁墻人如秋巳老愁與夜俱長滴盡階前雨催成鏡
裏霜黃花依舊好多病不能觴
聚遠臺
獨上平臺上風雲萬里來青山一樽酒落日未能回
秋日感懷
歲月不相饒秋風䬃巳至蚊雷稍收聲團扇且復置久雨不宜人新凉差
怏意數篇東皐詩引我北䆫睡林泉久隔闊塵土作憔悴伹有適人適何
嘗事吾事一貧旣忘懷所好無不遂世無陶靖節何人知此味
用仲謙元夕詩韻
聞道藍田輞口㽵欹湖前日具飛航李膺定巳回仙棹王績無由入醉鄕
薄宦繫人如坐井窮愁染鬢欲成霜早知上界多官府只向人間作酒狂
分韻賦雪得雨字
大雪初不知開門已無路驚喜視曆曰此瑞固有數池冰凍欲合林鴉噤
仍聚巳成玉壷瑩尚作寶花雨造物固多才中有無盡句大兒擬圭璧小
兒比塩絮後人例蹈襲彌復入窘步聚星號令嚴亦自警未悟誰有五色
筆繪此天地素好語覓不來更待偶然遇
和荗才韻
十年爲客未還家嬴得毶毶兩鬢華别後故人應念我不來踏雪看梅花
留題西溪三絶
誰開玉鑑瀉天光占断人間六月凉日落沙禽猶未散也知受用藕花香
波光湛碧冷無痕眇眇輕風起縠紋認得朝來疎雨過却因水底見飛雲
緫道西溪畫不如豈知造物用功夫蟾光忽作靈犀透表裏通明兩玉壷
九日懷尹無忌
茅屋秋蕭索幽居盡日閑碧雲看欲暮遠客幾時還書劒成何事風塵只
強顔思君千里夢夜夜到燕山
立秋
日月如川流去矣不復回萬物各有營榮悴更相催餘生苦多艱壯志久
摧頽念欲學還丹鬱紆殊未諧今朝立新秋庭樹西風來舉首望天宇飛
雲獨徘徊呼兒且沽酒浩歌豁秋懷醉中得妙理逸興何悠哉
和崔深道春寒
長風忽落青林端風聲洶若江聲寒太隂盤礴乱天序推書撲筆成長嘆
美人何許媚幽獨使我不見心無歡頗聞隱居誦莊屈蓬䆫坐擁塵編殘
琴歌酒賦兩寂寞懸知此興殊未闌遟君一來吐欵要舉杯放目雲天寬
西城觀水
西山秋水來天地巨野撗流浩無際長風蹙浪鱗甲生兩角斜分半山際
繚堤北去接飛橋鼓鼙洶洶飜驚濤中流突兀玉山起直疑河伯驅靈鰲
冷光搖蕩秋雲白渾似夢中遊震澤隔林我欲喚漁郎孤帆忽如過鳥翼
安得酒船常拍浮四時甘味置兩頭何人與我同此樂穎陽試覓元丹丘
盆池荷花
一泓寒碧甃波光雨後妖紅獨自芳不許纖塵汚天質政須淸吹發幽香
洛神初試淩波襪妃子來從礜石湯休笑埋盆等兒戲要令引夢水雲鄕
扈從車駕至荆山
海上飛來碧玉峯瑶林琪樹更青葱參差樓觀浮雲表顛倒山光落鏡中
侍從有臣司碧落笑談無處不清風好分靈沼爲膏澤乞與人閒作歲豐
中秋
秋氣平分月正明蘂珠宫闕對蓬瀛巳驅急雨消殘暑不遣微雲點太清
簾外清風飄桂子夜深凉露滴金莖聖朝不奏霓裳曲四海歌謳即樂聲
(史舜元嘗從文孺學詩說道陵中秋賞月瑶光樓召文孺對御賦詩以清字爲韻道陵讀至落句大加賞異手酌金鍾以賜且字之曰文孺以此鍾)
(賜汝作酒直士林榮之高祖言吾不如子房君父字呼臣下不爲無故事也)
題齊物堂
至人識破浮生理萬變何嘗有不同果蝶夢周周夢蝶爲風乘我我乘風
得時未必全無識窮處方知却有通畢竟欲齊齊底物世間元是一虚空
秋郊晚望
桃竹猶堪杖幽尋興頗嘉池荷能幾葉籬菊不多花地坼成龜兆林枯出
犬牙村農慶豐歲社鼓巳三撾
元日
馬上逢元日東風送客愁滹沲春水渡&KR0801;海夕陽樓雪照潘郎鬢塵侵季
子裘勞生巳強半更欲玷淸流
過良鄕縣學
儒宫宜地僻竟日有餘淸殿古碑仍在庭空草自生風高時脫木雲重欲
摧城客興巳消洒秋堂更雨聲
和詵上人雪詩
貧巷仍飛雪空庭迥絕塵照䆫疑不夜着樹忽驚春枕冷夢魂短山明天
宇新賦詩分氣象定有㶚陵人
澗上
遠徑留殘照疎林出小園山川半豺虎歲月且琴尊杜老新雞柵龐公舊
鹿門不才真忝竊人道典刑存
新凉
頗覺小眠快便知秋意真淸風論世舊老圃得時新移竹觀君子飜書訪
古人可人陶靖節隨意葛天民
過蓚縣董大夫廟
漢朝元不用真儒豈信忠嘉益帝圖賈誼長沙晁錯死不須獨恨老江都
寓居寫懷
平陸温風雪半消孤煙籬落隔溪橋趁虚人去林皐静時有晚鴉銜墮樵
劉左司昂
昂字之昂興州人大定十九進士曾高而下以科名相踵者七世矣昂天
資警悟律賦自成一家輕便巧麗爲場屋捷法作詩得晩唐體尤工絶句
往往膾炙人口張秦娥者頗能小詩其賦遠山云秋水一抺碧殘霞幾縷
紅水窮霞盡處隱隱兩三峯其後流落之昂贈詩云遠山句好畫難成柳
眼才多緫是情今日衰顔人不識倚爐空聽煑茶聲又云二頃山田半欲
蕪子孫零落一身孤寒䆫昨夜蕭蕭雨紅日花梢入夢無娥爲之泣下屏
山故人外傳記之昂早得仕年三十三省掾考滿授平涼路轉運副使人
謂卿相可坐致矣術士有言之昂官止五品者之昂自望者甚厚不信也
俄丁母憂爲當塗者所忌連蹇十年卜居洛陽有終焉之志有薦其才於
道陵者泰和初自國子司業擢左司郎中將大用矣會遼陽人大中欲搖
執政賈鉉爲言者所劾辤連之昂道陵震怒一時聞人如史肅李著王宇
宗室從郁皆譴逐之鉉尋亦罷政之昂降上京留守判官道卒竟如術者
之言
醉後
禅僧勸讀傳燈錄道士教行進火功今日興來俱破戒黃花籬落醉西風
山中雨
嵩高山下逢秋雨破傘遮頭過野橋此景此時誰會得淸如䆫下聽芭蕉
都門觀别
買酒消閑愁剪刀剪流水閑愁不可消流水無窮巳悠悠䆫下断腸波緫
是行人墮淚多門外馬嘶思遠道小嚬猶唱渭城歌歌聲未断征鞍發望
断垂楊人影滅斜陽照影却歸來兩地相望今夜月閱人多矣主人翁離
别都歸一笑中陌上行人終不悟年年楊柳怨春風
客亭
折盡官橋楊柳枝春風依舊綠絲絲啼鸎爲向行人道離别何時是盡時
山堂
山雨溪邊過山堂夜獨呤悠悠松上月照見壁閒琴
弔張維翰維中兄弟
蓮幕清曹粉署仙福兮禍倚豈其天座隅異物鵩來止地底佳城馬不前
萬里青雲今巳矣兩枝丹桂竟徒然阿奴莫愛聲名好碌碌持家亦自賢
維翰名甫弟一人擢弟維中名庸此牓乙科阿奴謂冉冉字維賢後以省
元登科兄弟科名如此近世所未有也
即事(二首)
雨洗明河畫扇收胡床露冷藥欄秋墻隂未得中庭月一點螢光草際流
山花山雨相兼落溪水溪雲一樣閑野店無人問春事酒旗風外鳥關關
歌風臺
劉項興亡轉燭過亂蝉吟破漢山河長陵卧老咸陽月沛上猶傳擊筑歌
弔李仲坦(仲坦物故後省試魁始有特恩之命)
文章巧與世相違身後新恩事巳非不及萋萋原上草一番春雨綠如衣
王官谷
潛溪時照塵埃客微雨不遮天柱峯斜日落花人去盡淡煙樓閣數聲鍾
魏内翰摶霄
摶霄字飛卿初用蔭𥙷以薦書從事史舘明昌中宏詞中選授應奉翰林
文字未幾卒飛卿詩以富豔稱如張公子席間賦嵩山筆力豪逸党承旨
許其在劉無黨之上云
送河南府尹張壽甫赴闕
夜半恩綸出漢宫朝家虚席待燕公春風巳徧湖山外元氣還歸鼎鼐中
侍從定誰陪白鳳伭回空自惜冥鴻洛川萬頃蒲桃碧長與清愁日夜東
田若虚遊龍門寶應用天隨子體賦詩因次其韻(二首)
少室右臂禹所断開排清伊來高寒土肉養石自古秀山腰流泉無時乾
佛髻滴滴染濕翠松風颼颼鳴驚湍白傅巳矣不可見予誰從之投歸鞍
闕塞若廐馬奔騰多竒庬慤爾不可沮西來何悾悾駿足忽勒破英才如
拘龐有客善體物新詩留僧䆫晏軰豈足道微瀾生盆缸徑續𣏌菊意來
浮玻璃江吏部昔竄謫猶能題臨瀧况此六大寺磓堂時鳴樁紫翠出萬
瓦天風旋珠幢興寄百斛鼎無才誰其扛會聽項籍約吾將從之降
王隱君磵
磵字逸賓先世家臨洛至逸賓遂爲汴梁人博學能文不就科舉孝友天
至非其食不食家無甔石之儲晏如也明昌中故相馬吉甫(惠迪)判開封舉
逸賓王彦功游宗之德行才能逸賓得鹿邑主簿就乞致仕彦功以親老
調鞏州教官宗之讓不受三人者雖出處不齊而時人皆以高士目之閑
閑公嘗集党承旨趙黃山路司諫劉之昂尹無忌周德卿與逸賓七人詩
刻木以傳目爲明昌辤人雅製云
暮春郭南
大梁城外孤臺傍煙昏水碧春林芳憑高極目見歸鴈風物令人思故鄕
紫金山下斜陽暮萬里川光照雲樹山間細雨花落時何人來往東風路
記南塘所見簡孟友之
大橋南郭野橋東十里垂楊十里風渺渺煙波連御道離離雲稼入郊宫
雨滋蔓草曉逾綠日映荷花晩更紅登覧只宜開笑口尊前六客四衰翁
次文遠韻
野性唯便&KR1940;寂居蒼苔鳥跡滿庭書林花過雨紅猶重籬竹和煙翠亦疎
已與農人成保社更令兒軰學耕鋤賞音只有東郊客日䄂新詩到敝廬
謝竹堂先生見過
學稼古寺側結廬高柳隂音書故交絕歲月杜門深新雪添衰鬢寒灰死
壯心西州賢别駕連日肯相尋
次友之秋日雨後韻
洺州秋雨後幽勝可供閑白首留他縣歸心遶故山野泉來竹底危磴入
雲間尚記登高會重嵓細菊班
寓居南村
朝來出門無所適野徑雨晴沙不泥鼓笛誰家賽春社杖藜隨過柘岡西
雜詩(七首)
隂隂綠樹闇庭除散盡鳴禽静有餘獨對爐薰坐終日會心唯有漆園書
瓦爐栢子細煙消閑讀禅經破寂寥風細月高人巳静隔䆫疎竹夜蕭蕭
晴日南溪物色饒草芽新綠凍全消金絲柳底洲沙没數尺流波拍野橋
南畝東皐春務時田家候雨罷耕犂却汲井泉澆藥圃更䟽陂水灌麻畦
竹繞沙村水漫流鵁鶄鸂鶒對沉浮一竿便擬從漁父卷置琴書買釣舟
屋頭藂木撼蒼煙風卷飛花到枕邊南寺有僧來問字打門驚覺午䆫眠
漢梁王苑古臺西秋思紛紛獨杖藜雲壓高城鴈飛盡一聲寒角夕陽低
劉治中濤
濤字及之夏津人明昌二年同進士用戸部尚書孫鐸薦入翰苑歷太原
運副汾州倅入爲太子贊善以彰德治中致仕尋卒沁南節度康塘良輔
葬之林慮之寶嚴
小雪
黃紬被暖起還慵小雪經簷落旋空舊舘簿書寬半餉冷官庭戸滿西風
馬遭萁窘三山瘦人坐詩工五鬼窮安得東風囑桃李也教春色到衰翁
和德卿雪
南華香火是真依不學呼鷹雪打圍梁苑舊遊荒徑改穎濱新唱綵牋飛
春生東閤酣朝飲寒入西隣泣夜機夢寐扁舟釣江水重嗟白髮此心違
井陘
寒壓歲峥嶸山隂日少晴敗眠鷄小梗勸坐火多情便面堪長路牽頭破
老兵誰教戀升斗盡室此途行
宿平遥集福寺
院僻和僧静門閑與晝長燕泥朝雨淖蝶蘂晚風香野興煎詩思乾愁繞
客腸青奴如解事供我暮䆫凉
送王純叔守曹州
栢路人看御史騘年來眼落簿書藂單車乍别金鑾月五馬頻嘶玉勒風
故國山河連小鄶舊家雞犬識新豐遥知别夜詩成處醉袖淋浪蜜炬紅
戲用前人語題天平别墅
表聖當年絹五千休休亭下買林泉黃華面目君還見天柱峯高不直錢
劉左司中
中字正夫漁陽人屏山故人外傳云正夫爲人短小精悍滑稽玩世中明
昌五年詞賦經義弟詩清便可喜賦甚得楚辝句法尤長於古文典雅雄
放有韓柳氣象教授弟子王若虚高法颺張履張雲卿皆擢高弟學古文
者翕然宗之曰劉先生以省掾從軍南下改授應奉翰林文字爲主帥所
重常預秘謀書檄露布皆出其手軍還授右司都事將大用矣會卒有文
集藏于家周德卿嘗謂正夫可敬從之可愛之純可畏皆人豪也
冷嵓公柳溪
斗印輕抛繫肘金故園風物動歸心柳含煙翠絲千尺水寫天容玉一尋
山色只於閑裏好風波不似向來深人閒桃李栽培滿換得溪南十畝隂
龍門石佛
鑿破蒼崖巳失眞又添行客眼中塵請君看取他山石不費工夫緫法身
路司諫鐸
鐸字宣叔伯達之子與弟鈞和叔父子俱有重名而宣叔文最竒尤長於
詩精緻温潤自成一家任臺諫有古直臣之風貞祐初出爲孟州防禦使
城䧟投沁水死有虚舟居士集得之鄉人劉庭幹家
書州驛壁
雉堞俯巳見羊腸行尚難炊煙界沮水老木識橋山畤廢無人吊臺高有
鳥還客懷秋館雨未老鬢先斑
王子端挽辤
才名如此不償窮再入承明一病翁白髮光隂文字裏黃華林麓畫圖中
謫仙猶想屋梁月荆産空懷松下風聊應世緣緣故在會看歸鶴語遼東
慶壽寺晚歸
九陌黃塵没馬頭眼明佛界接仙洲清溪照影紅蕖晚禅榻坐凉碧樹秋
少室宗風間木義𥙿陵遺墨爛銀鈎對談不覺山銜月只爲松風更少留
賦丈室碧玉壷善甫賦詩鐸亦奉和(二首)
心知雲路等榆枋戲作方壷當玉堂虚静自應祥止止逍遥均是一蒼蒼
心含寶月無中外身着青霞可頡頏政爾天遊到疑始覺知誰送竹風香
隨人作計魚千里知命無憂鳥一天碧落雲深堪避世(碧落洞名)九華煙煖可
忘年平章萬有歸玄覧收拾方心入大圓上界真人自官府不妨聊作橘中仙
次韻荅季通
華顛何意軟紅塵霄漢聊收退鷁身方喜長松倚東野又從淨社得遺民
高山流水知音少霽月光風發興新頼有好詩相慰籍不然開口欲誰親
雨中
月翳有時吐風薰俄自清雲廻暑天影雨進夜䆫聲眼聽參天籟神游得
化城覺來還故處飢鼠撼燈檠
輞川
畫圖風景是亭榭歲年非秋色半黃落人煙深翠微暗溪魚得計杳靄鳥
忘機觸物增惆悵吾廬早晩歸
高唐劉氏駐春園
風光去人無咫尺人自塵勞不相及此心旣定境從之雪樹霜林亦春色
劉翁有道久陸沉十年種樹今成隂醉鄕天地白日永鶗鴂栗留皆好音
良辰行樂今巳矣依舊東流泛蘭芷誰道青春挽不留鯉庭看取新桃李
膏車秣馬吾將歸誓與清景相追隨安用苦求三徑資明月常滿千家墀
赫仲華求賦鄴臺張氏野堂
白沙翠竹小江村路轉西郊隔市塵入坐好山如有素忘情鷗鳥澹相親
芋魁飯豆平生足澗草嵓花各自春得酒誰能更羈束不妨倒着白綸巾
題鄒公所藏淵明歸去來圖
牛刀小試義熙前一日懷歸豈偶然有意候君門外柳無機還我酒中天
貞姿佳菊秋霜裏真意南山夕鳥邊善學展禽唯此老萬人海裏小斜川
衞州贈子深節度
淇上風光萃一樓樽前北海百無憂平分玉鑑漁村晚四望黃雲寡婦秋
(望一作卷)斜照鈎簾納煙翠微飈高枕看安流梅天消息和羹近老稚寧容挽鄧侯
潼關
樓迥臨飛鳥車升汗十牛地靈開翠壁天遠送黃流趣戰如姦計當關豈
壯猷天梯且失守况說土山頭
七夕與信叔仲荀會飲晚歸有作
秋香瀉月笑談香飲散歸來夜未央闕角星河搖淡影柳行燈火試新凉
雄飛勲業歸時輩信美江山着漫郎萬事浮雲心鐵石休將梁國嚇蒙莊
襄城道中(有言長官暴横者)
禾黍伭風汝水長遟遟驛騎困秋陽病軀官事交相礙夢雨行雲肯借凉
盡說秋蟲不傷稼却愁苛政苦於蝗詩成應被西山笑巳炙眉頭尚否臧
感寓
沄沄一水抱山流路轉岡陵到渡頭張翰秋風動歸興惠崇煙雨着孤舟
禄輕道重從三黜日暮人遥發四愁世事悠悠莫回首聊憑酒聖作天游
冠氏雨中
氣肅關河萬綠摧遠遊節物動悲哀人牛不見曉煙重草樹有聲山雨來
老矣何堪米塩事中之安得聖賢杯遥怜鶴髮孤雲底日望林梢一葉逥
細香軒(三首)
花氣爐煙揔不同噀青噴翠小䆫風中邊故嗅渾無有心跡相忘忽暗通
閣雨含風戸牗凉聞機才發興何長無心孤竹那能爾自是詩人知見香
霜雪青青玉一藂肯從桃李借薰醲不知香界何從立憑仗清風問籜龍
芳梅如佳人贈襄城衛昌叔
芳梅如佳人不見令人思豈無桃李顔夏蟲篤於時霜風静天宇蘭悴菊
亦衰凌寒一笑粲功烈如彼卑幾年豳西路赭岡望逶迤思之不得見空
吟水曹詩夜月將夢去雲深水之湄邂逅疎竹邊峩峩認風儀今日真見
止昨夢猶蓍龜塵中儓儗子謂我酷好竒逃空聞足音此心胡不夷
遂初園詩閑閑堂
行邁巳自勞坐忘猶有爲動静二塵耳一真非即離舉頭見青山曲肱囀
黃鸝心安萬境寂境轉何妨隨
思玄堂
塵世一何隘永懷耿中情端蓍得吉卜有鶴戾天鳴慨然趣予裝雲旂渺
遐征鴻濛偶相值笑我勞經營駕言還故鄉方寸以道寧先疇理耘耔初
服細芳馨諦觀九州事曾不出戸庭漁父有默識餔糟愈於醒
汴梁公廨西樓二首
官舍誰言隘西樓興不窮閑雲欹枕裏飛鳥捲簾中風定天還水煙虚月
度松回觀猶有愧破屋着盧仝(盧仝以方處士王逸賓)
雲態看來變簷隂坐次移一蝉吟未了雙鳥去何之薄宦槐安夢浮名劒
首炊安心元有法遣興可無詩
次韻酈著作病起
玄晏耽書昔坐癡如今手版對山持病知居士安心處貧是詩人換骨時
單見敢參東觀論徐行休嘆後山遟山林朝市元無異怨鶴驚猿自不知
師拓
拓字無忌平凉人舉進士不中明昌中有司薦其才以嗜酒不果作詩有
氣象而工於鍊句如賦鴈云天伭仍在眼山没更傷心溪上云夕陽明菡
蓞秋色淨蕪葭白曳衝煙鷺紅翻漾水霞春日池上云水風凉綺席沙日
麗金壷燕市酒樓云氣清天矌蕩露白野蒼凉又荷蒼秋近葉蓮&KR1401;雨餘
花大爲時人所稱
秋夜吟
阪路太行險波濤滄海深素緼未偶時白髮將盈簮壯士暮年意游子中
夜心拊劒一太息月暗天横參
浩歌行送濟夫之秦行視田園
霜歛野草白氣肅天宇清開尊酌遠客餞此秦關行秦關杳杳愁西顧千
里蒼茫伹煙樹子今行轡按秋風想見秦關雄勝處河流洶洶崑崙來蓮
峯秀拔青雲開終南南走絡巴蜀五陵北望令人哀我本渭城客浪迹來
東征窮齊歷宋嗟何營尚氣慕俠游梁城信陵白骨委黃土夷門誰復知
侯生拊劒一長嘯作歌誰爲聽青天白日空冥冥不能乘桴入滄海拂衣
且欲歸汧涇落魄高陽歸未得送子西歸空愴情
冬夜二首
雲破月穿牖夜嚴風號隙客子寢不安寒燈照空壁默然不平事起坐長
太息書但記姓名劒本匹夫敵追奔慕前哲恢張濟時策何意造物兒重
此稻梁役興酣氣益振孤憤遠飄激非無南山雲高臥養虚寂茹芝酌懸
流嘯吟展匈臆聖達豈不念且有不煖席此抱誰與知乾坤夜寥閴
破屋星斗入疎牗霜風生沉沉夜何久杳杳天不明燈暗飢鼠出月朗棲
烏驚幽意苦盤礴歷落窮八紘貧賤豈足戚所思天下英盤木無先容竟
與枯朽并旃毳脛纔掩䔧藿腹不盈鬱鬱命世才何階伸一鳴僵卧蓬蒿
底要路誰爲名恥作掃門謁寧爲醴酒行直將呌閶闔皎皎開寸誠白日
下留照廓廓賢路亨此志恐未必搖蕩熱中情
游同樂園
晴日明華構繁隂蕩綠波蓬丘滄海遠春色上林多流水時雖逝遷鸎暖
自歌可怜歡樂極鉦鼓散雲和
陪人遊北苑(甲子歲)
繫馬溪邊酌啼鸎柳外聞望長魂欲断愁豁酒微醺草色明殘照江聲入
暮雲故園春巳到歸思日&KR0813;紛
曲江秋望
山遠嶂重出野平天四圍凉風芡實坼久雨藕花肥水闊漁舟小天長去
鳥微紫蒲行處有采采莫盈衣
和王逸賓繁臺詩
憑望怜臺迥長吟苦思荒行雲春郭暗高鳥暮天蒼草色傷心極松風洒
面凉故園兵革外殊覺路途長
贈雲中劉巨濟
雲廓乾坤迥霜摧草樹殘風聲秋晚急月色夜深寒綠綺音誰會青霄氣
自干那知燕市裏把酒得交驩
郡城南郭早望
曉立回塘上何人逸興同柳濃天霽雨萍坼岸含風鳥影明蒼靄湖光倒
碧空秦川何日到解髮濯清澧
中元後二日
暑謝凉生際庭虚雨過時天長雲断續風急樹披離世態貧逾薄秋光老
易悲燕城寒事早還與舊貂期
和張叔獻題首善閣
岧嶤飛閣與雲齊來凭脩欄日轉西秦客此時愁欲醉隴山何處望渾迷
九天花鳥催春事千里風煙入暮題久怕殊方看節物不知今日在丹梯
酈著作權
權字元輿安陽人作詩有筆力圃田道中云断橋經壞屋古道入崩山石
礀云蒼崖秀苔花壞道𥙷石棧徐行下井底斗上出天半綺岫宫云離宫
巋相望百年幾遊歷獨知窮巳樂衆懟不汝䘏繁華忽灰燼歲月空瓦爍
赤水道中云水近嘘寒氣星殘曳白芒燒痕云炎威隨變滅餘燼委丘壤
田疇更断續原隰依下上班班澗溪毛往往漏尋丈晴空墮雪影夕照壓
秋嶂昆明翻劫灰黑水走濁浪煙中一線來細路入空曠游石瓮云雲閒
兩石角相闘如闕門上連石瓮口谽谺愁猱猿枵如空洞腹瑩滑無纖痕
何年𥙷天手月斧雲爲斤琢成蒼玉甗覆此玻璃盆龍潭云臺高野望遠
地僻春意閑郊行云強引村醪終少味漫留詩句懶題名村行云瘦藤籬
角蔓雜草樹根花夾道懸新棗荒畦卧晩瓜又云歲豐人樂社秋近客思
家書事云佳樹漲新綠危藂棲老紅與顯叔云茶竈翻春白糟床滴曉紅
雜詩云樹影僧携錫鈴聲客到門片月冷千嶂敗橋通兩村此類甚多元
輿父瓊國初有功仕至武寧軍節度使元輿以門資叙宦不達朝廷高其
才明昌初以著作郎召之未幾卒有坡軒集行於世
聞砧
玉關消息到長安處處砧聲搗夜闌想得月殘哀響断一燈淸淚剪刀寒
夷門遣懷
梁園花木豔精神盡属東風點綴人雪壓老梅香不起問君消得幾多春
西游雜詩
茅店雞聲外柴車犬吠間疎星涵積水殘月墮昏山好夢人何在秋風我
獨還梨園有名酒聊此慰閒關
慈恩寺塔
慈恩石刻半公卿時遇聞人爲指名龍虎榜中休着眼一篇俚賦悮平生
木犀
菊小未堪摘荒池悴芙蕖窮秋不慰眼幽獨將焉如殷勤蘂宫子種桂庭
之除乘閑弄餘花散落荒山隅從兹雲月裔漂泊生江吴娟娟耐凍枝便
與群芳殊琉璃剪芳葆蛾黃拂仙裾垂袖花點碧漱金粟生膚好風披
拂九里香縈紆蘭蕙不敢友荃蓀正僮奴妄意此尤物化工異吹嘘不然
九天香安得獨付渠託物寄深緼古今一三閭收攬名草木自比君子徒
惟兹不掛口無乃聖不居抑夫古簡編断缺秦火餘君看齊魯臣史筆逸
其書惜哉不可曉臨風爲嗟吁尤怜元祐前不及附歐蘇末路益可惜例
進宣和初仙根豈易致百死不一甦昔遊汴離宫識此傾城姝摩挲三品
石尚想狎客娛却後十五年微霜半粘鬚一枝再經眼相對怜羇孤不知
苦何事玉骨乃爾癯故人怜我老尺書遠招呼要趁秋香濃共此碧玉壷
遥知婵娟客與我一笑俱
竹林寺矮松
蒼煙靄山曲回溪抱脩筠中藏古佛宫荒僻無四鄰靈松插殿脚偃蹇今
幾春何年霹靂雨抉石搜潜鱗謫重飛舉難墮此蜿蜒身聮拳縮爪股氣
屈不得伸卧枝老無力支撐藉樵薪無風自悲吟失水固不神安知才不
才禍福了巳分南山聳千嶂直幹排風雲正以中繩墨中道遭斧斤豈知
無用資千歲保其真何必求先容養此老囷輪我亦愛竒節歲晏守賤貧
他時來汝伴露頂挂葛巾
自鶴壁游善應洹山
淸晨發鶴山瘦馬陵峻嶺春風吹雪谷朝霧濕雲影羊腸抱傾崖絕壑如
下井硤關山却立老眼入絕境人家跨淸溪桑柘鬱數頃西行復幾里嵓
谷栖短景窮溪水源淸溜溜如細綆下流泉滿山勢合久方騁灘光落鏡
明嵐氣霏雨冷何年鑿靑壁兩佛入禅定殘僧久零落遺塔寄煙暝荒凉
布金地雜遝樵牧徑同遊成六逸轟飲助高興留連更坐卧談笑發嘲詠
感物復嘆嗟醉語忽逕廷靑山不愛寶歲歲出礬礦公場沸千夫利井供
百鼎誰開爭奪源敗此丘壑勝頗思呼有力擲入萬里迥天神定笑我癡
絶謾生癭長懷古畸人飛夢繞箕穎
八渡崖
奔湍百折似蟠虬響入山根匯復流咫尺蒼崖溪八渡等閑䔧杖我頻遊
層崖障日樵聲晩寒谷呼風樹影秋安得剰栽溪上竹一菴領盡兩山幽
留仲澤
朝衫酒濕紫宸霞暫輟旌旗擁使華馳馬彎弓真將種載書囊筆自名家
江湖萬里春回鴈燕趙千林月滿花明日升沉便霄壞更留玉樹倚蒹葭
寄唐州幕官劉無黨
白髮靑衫宦苦卑邊荒誰識鳳麟姿河西落魄高書記劒外淸貧杜拾遺
紫玉山高傳楚夢蠙珠淵淨照黃陂禁中頗牧他年事先遣江淮草木知
除夜
殊方節物老堪驚病怯諸隣爆竹聲梨栗異時鄕國夢琴書此夕故人情
眼看曆日悲存殁淚濺屠蘇憶弟兄白髮明朝四十七又隨春草一番生
七夕
縹緲針樓外天教彩羽過步雲榆送影拂月桂交柯繡縷縈芳𬒮瓜蓮得
巧梭常娥如解妬還與試斜河
濟源廟海子内有二黿人以將軍目之投餅餌則至
我欲燃犀起蟄雷謾誇海蘸紙錢灰將軍不是池中物也爲區區餅餌來
裴公亭
十里蓮塘際碧山入潭無數竹根泉詩狂欲洒亭閒壁却愧文公與樂天
郊行(二首)
十里脩篁翠拂天靑田漠漠水濺濺高林忽断驚回首不覺竒峰墮眼前
溪橋納納馬蹄輕竹裏人家犬吠聲行盡灘光溪路黑膈林燈火夜深明
禮部楊公雲翼
雲翼字之美樂平人明昌五年經義進士弟一人詞賦亦中乙科天資穎
悟博通經傳至於天文律曆醫卜之學無不臻極事母孝與人交欵曲周
密處事詳雅而能以大節自任南渡後二十年與禮部閑閑公代掌文柄
時人號楊趙而公以後軰自處不敢當也宣宗頻歲南伐事勢有决不可
者論議之際時相多以避嫌不敢言公獨直言極諫以爲兩淮生靈皆陛
下赤子不能外禦北兵而取償于宋以天下爲度者不如是也是後再出
兵時全一軍幾爲宋人所覆宣宗悔悟責主兵者曰我當何面目見楊雲
翼耶興定末拜吏部尚書中外望其旦暮入相竟以足疾不果正大五年
八月終於翰林學士年五十九謚曰文獻天下識與不識皆哀惜之至今
評者以爲百餘年以來大夫士身備四科者惟公一人而巳子恕字誠之
弟進士今在燕中
陽春門堤上
薄薄晴雲漏日高雪消土脉潤如膏東風可是多才思先送輕黃到柳梢
光林寺
煙浮霜塔閉禅關今落先生杖屨閒碧水同來弄明月黃塵不解汙靑山
因緣多自成三宿物我終同付八還欲識光林全體露松花落盡嶺雲閑
上白塔寺
睡飽枝笻徹上方門前山好更斜陽苔連碧色龜趺古松落輕花鶴夢香
身出窮通皆幻影山林朝市自閑忙簾幡不動天風靜莫聽鈴中替戾岡
聞韶圖
千古神交寄至音聞韶想見聖人心容聲便落筌蹄外後學休從肉味尋
張廣文消搖堂
方寸閑田了萬緣大空物物自翛然鶴鳧長短無餘性鵬鷃高低各一天
身内江湖從濩落眼前瓦䃯盡虚圓叩門欲問姑山事聾瞽由來愧叔連
侯右承雲溪
功成何許覓菟裘天地雲溪一釣舟夢破煩襟濯明月詩成醉耳枕寒流
西風歸興隨黃鵠皎日盟言信白鷗政恐蒼生未忘在草堂才得畫中游
大秦寺
寺廢基空在人歸地自閑綠苔昏碧瓦白塔映靑山暗谷行雲度蒼煙獨
鳥還喚回塵土夢聊此弄澄灣
蔡村道中
水連深竹竹連沙村落蕭蕭巳暮鴉行盡畫圖三十里靑山影裏見人家
戴松畫牛
春草原頭雨濕煙夕陽渡口水吞天披圖坐我風蓑底一夢長林二十年
廻文
梧井落花秋寂寂竹䆫搖月夜沉沉孤鸞舞處回腸断遠鴈來時别恨深
煙雨
凉氣先秋至重隂接望迷有無山遠近濃澹樹高低鳥雀枝閒露牛羊舍
北泥支頥政愁絕風雨過前溪
和吕介甫
山下三秋雨山中六月凉樹林溪谷暗花藥小欄香夢破風開卷詩成鳥
送觴紅塵多内熱政爾救頭忙
謾與
乍寒簾幕一燈靑從臾羈情爾許淸葉擁西風秋有思天垂北斗夜無聲
吟蛬遶夢家千里過鴈連愁月四更寄語黃華耐岑寂好看霜蘂到歸程
雙成寺中登樓
雲意生隂晚不收西風疎雨一江秋畫圖忽上闌干角隱隱平灣轉釣舟
父老寄樂平令胡德玉
老去宦情薄秋來鄉思多遥怜乘壠在無奈棘林何白水青沙谷黃雲赤
土坡幾時隨父老社酒太平歌
應制雪詩
隂雲破臘不曾晴瑞雪隨風落五更積玉未平鳷鵲瓦飛花先滿鳳凰城
潤深農畝千疇綠塵壓龍沙萬里淸最好壽柸浮喜色明年洗眼看升平
元日
香灺猶餘去歲煙五更斗柄巳回天來從天外春何早俵向人間老不偏
莫問流光似流水且從今日數今年東風五十七年夢夢覺還驚雪滿顚
太一湫
四崖環抱鏡光平數畝澄泓石底淸寒入井頭千丈雪淨涵嵓際一天星
傍人爭出魚依勢銜葉飛來烏護靈日日東風送潮出只應絶頂透滄溟
應制白兔
聖德如天物效祥褐夫新賜雪衣裳光搖玉斗三千丈氣傲金風五百霜
禁籞合棲瑶草影御爐猶認桂枝香中興慶事光圖牒黼坐齊稱萬壽觴
李平甫爲𥙿之畫繫舟山圖閑閑公有詩某亦継作
名利走朝市山居良獨難况復山中人讀書不求官東嵓有佳致書室方
丈寬彼美元夫子學道如觀瀾孔孟澤有餘曾顔膏未殘向來種德深直
與山根蟠之子起其門孤鳳騫羽翰計偕聊爾耳平步靑雲端朅來遊京
師士子拭目觀禮部天下士文盟今歐韓一見折行輩殆如平生歡舞雩
詠春風期著曾點冠五言造平淡許上蘇州壇我嘗讀子詩一倡而三嘆
世人非無才多爲才所謾高者足詆訶下者或辛酸吾子忠厚姿不受薄
俗漫晴雲意自高淵水聲無湍他日傳吾道政要才行完會使兹山名與
子俱不刊
閑閑公爲上淸宫道士寫經并以所養鵝群付之諸公有詩某
亦同作
會稽筆法老無塵今代閑閑是後身只有愛鵝緣巳盡舉群還付向來人
屏山李先生純甫
純甫字之純弘州人承安年進士仕至尚書右司都事爲舉子日亦自不
碌碌於書無所不闚而於莊周列禦宼左氏戰國策爲尤長文亦略能似
之三十歲後徧觀佛書能悉其精微旣而取道學書讀之著一書合三家
爲一就伊川横渠晦庵諸人所得者而商略之毫髮不相貸且恨不同時
與相詰難也性嗜酒未嘗一日不飲亦未嘗一飲不醉眼花耳熱後人有
發其談端者隨問隨荅初不置慮漫者知所以統窒者知所以通傾河瀉
江無有窮竭好賢樂善雖新進少年游其門亦與之爲爾汝交其不自貴
重又如此迄今論天下士至之純與雷御史希顔則以中州豪傑數之子
仝字稚川今居鎮陽
雪後
玉環暈月蟠長虹飛沙捲土號隂風黃雲羃羃翳晴空屋頭唧唧鳴寒蟲
天符夜下扶桑宮玄冥震怒鞭魚龍魚龍飛出滄海底咄嗟如律愁神工
急㪺北斗捲雲漢凌凘捲入天瓢中椎璋碎璧紛破碎六華剪出寒瓏璁
翩翾作穗大如手千竒萬巧難形容恍如墮我銀沙界淸光縞夜寒朣朧
肝腸作祟耿無寐試把往事閑追窮男兒生須銜枚卷甲臂琱弓徑投虎
穴策竒功不然羊羔酒漲玻璃鍾侍兒醉臉潮春紅誰能蹇驢駞着㶚陵
東骨相酸寒愁煞儂屏山正吐黃虀氣笑倒坐閒亡是公
赤壁風月笛圖
鉦鼓掀天旗脚紅老狐膽落武昌東書生那得麾白羽誰識潭潭蓋世雄
𥙿陵果用軾爲將黃河倒捲湔西戎却教載酒月明中船尾嗚嗚一笛風
九原喚起周公瑾笑煞儋州秃鬢翁
送李經
髯張元是人中雄喜如俊鶻盤秋空怒如怪獸拔枯松老我不敢嬰其鋒
更着短周時緩頰智囊無底眼如月斫頭不屈面如鐵一說未窮復一說
勍敵相扼巳錚錚二豪同軍又連衡屏山直欲把降旌不意人間有阿經
阿經瓌竒天下士筆頭風雨三千字醉倒謫仙元不死時借竒兵攻二子
縱飲高歌燕市中相視一笑生春風人憎鬼妬愁天公徑奪吾弟還遼東
短周醉别默無語髯張亦作衝冠怒阿經老淚如秋雨只有屏山拔劒舞
拔劒舞擊劒歌人非麋鹿將如何秋天萬里一明月西風吹夢飛關河此
心耿耿軒轅鏡底用兒女肩相摩有智無智三十里眉睫之閒見吾弟張
謂伯玉周謂晦之
爲蝉解嘲(獻臣伯玉不平蟬解)
老蜣破衲染塵緇轉丸如轉造物兒道在矢溺傳有之定中幻出嬋娟姿
金仙未解羽人尸吸風飲露巢一枝倚杖而吟如惠施字字皆以心爲師
千偈瀾翻無了時關楗不落詩人詩屏山參透此一機髯弟皤兄何見疑
此理入玄人得知髯弟恐我飡却西山秀(張有登樓詩昨日上高樓西山翡翠堆今日上高樓西山如死)
(灰想見屏山老療飢西山限飡却西山色高樓空崔嵬)皤兄勸我吸却壷盧溪(高有壺溪詩云我親壷盧溪未易以蠡測)
(大若溪上翁有口吸不得壷中别是一洞天溪上翁即壷中仙畢竟人間無着處杖頭挑取屏山去)因蟬倩我問渠伊快掉
葛藤復是誰髯弟絶倒皤兄嘻
㶚陵風雪
君不見浣花老人醉歸圖熊兒捉轡驥子扶又不見玉川先生一絶句徤
倒莓苔三四五蹇驢駞着盡詩仙短策長鞭似有緣政在㶚陵風雪裏管
是襄陽孟浩然官家放歸殊不惡蹇驢大勝楊州鶴莫愛東華門外軟紅
塵席帽烏靴老却人
贈高仲常
借問高書記南征又北征從軍元自樂遊子若爲情筆下三千牘胸中百
萬兵傷弓良小怯彈鋏竟何成慘淡風塵際悲凉鼓角聲别家四十日並
塞兩三程斗絶牛皮嶺荒寒燕賜城吟邊白鳥没醉裏暮雲撗感槩悲王
粲顛狂笑禰衡虎賁多將種底用兩書生
真味堂
問渠真味若爲言不着塩梅也自全黿鼎大夫徒染指麹車公子漫流涎
匈中巳有五千卷徽外更聽三兩絃此老淸饞何所嗜宦名嚼蠟巳多年
畫兔
三窟言何鄙中林計未疎貧而長衣褐老矣不中書搗藥元無死忘蹄始
見渠子皮今尚在遺像豈陶朱
猫飲酒
枯腸痛飲如犀首竒骨當封似虎頭嘗笑廟謀空食肉何如天隱且糟丘
書生幸免翻盆惱老婢仍無觸鼎憂只向北門長卧護也應消得醉鄕侯
天游齋
丈人未始出吾宗草靡波流盡太冲七竅鑿開無混沌六根消落盡圓通
法身兔角聲聞外塵事牛毛夢幻中誰會天游更端的瘦梅疎竹一䆫風
孫卿子
諸儒談性盡歸情誰信黃河徹底淸未到崑崙源上見且休容易小荀卿
謝安石
阿堅休道不英雄兒軰俄成蓋世功屐齒折時渠自省至今人解笑桓冲
魏徵
徤兒搖足據山東李氏家居太半空貞觀力排封建議魏徵元只是田公
老蘇
宋季人憂大瓠穿敢留金幣不輸邊權書更信蘇家策剰費靑苗幾倍錢
偶得
包褁靑衫巳十年聦明更覺不如前簿書藂裏先抽手鼓笛埸中少息肩
瓶底剰儲元亮粟叉頭高掛老坡錢會須着我屏山下了却平生不問天
雜詩六首
顛倒三生夢飛沉萬劫心乾坤頭至踵混沌古猶今黑白無真色宫商豈
至音維摩懶開口枝上一蟬吟
乾坤太聚落今古小朝昏諸子蠅鑚紙群雄虱處褌一心還入道萬物自
歸根却笑幽憂客空招楚些魂
丹鳳翔金鼎蒼龍戲玉池心源澄似水鼻息細於絲枕上山川好壷中日
月遟神仙學道者那許小兒知
空譯流沙語難參少室禪泥牛耕海底玉犬吠雲邊仰嶠圓茶夢曹山放
酒顛書生眼如月休被衲僧穿
狡兔留三窟彌猴戲六䆫情田鋤宿草心月印澄江酒戒何曾破詩魔先
巳降雄蜂雌蛺蝶正自不成雙
道義富無敵詩書貴不貲浮空幾兩屐狂樂一絇絲豪俠非吾友臞儒即
我師誰知茅屋底元自有男兒(又作元有丈夫兒)
趙宜之愚軒
羿窮射殺金畢逋老盧磔殺玉蟾蜍朝夕相避崑崙墟忍見天公一目枯
塵昏土眯萬萬古雲眵雨淚寒糢糊嗟哉區中人么麽如蚍蜉書生不惜
兩瞳子長使看書如老奴水部一竒士西河君子儒二公正坐詩作祟得
句令人不敢書先生有膽乃許大落筆突兀無黃初軒昂學古澹家法出
關雎暗中摸索出竒語字字不减瓊瑶琚神憎鬼妬天公怚戲將片雪翳
玄珠九竅鑿開混沌死罔象未必輸離朱静掃空花萬病除一片古心含
太虚屏山有眼不如無安得恰似愚軒愚安得恰似愚軒愚
子端山水同裕之賦
遼鶴歸來萬事空人閒無地着詩翁只留海岳樓中景長在經營慘淡中
馬圖同裕之賦(韓筆定襄霍益之家物)
天馬飛來不苦難雲屯萬騎開元間太平有象韓生筆曾見真龍如此閑
瓢庵
書生只合飽黃虀大嚼屠門計似癡壁上七絃元自雅囊中五字更須竒
横陳巳覺如嚼䗶皆醉何妨獨啜醨此味欲談舌本強如人飲水只渠知
劉宋
六千衰翁血打圍深山赤手搏熊羆子孫只解相魚肉辛苦知他爲阿誰
哭黃華
士價五羊皮人生黍一炊蓋棺那可忍掛劒不勝悲向上誰曾到而今渠
得知侍臣傷立本老姥怒羲之作病無如酒窮愁正坐詩中郎猶有女少
傅竟無兒散落真行帖飄零騷雅辤儒林頓憔悴未敢哭吾私
怪松謠
阿誰栽汝來幾時輪囷擁腫蒼虬姿鱗皴百怪雄牙髭拏空夭矯蟠枯枝
疑是秘魔嵓中老慵物旱火燒天鞭不出睡中失却照海珠羞入黃泉蛻
其骨石鉗沙錮汗且僵埋頭卧角政摧藏試與摩挲定何似怒我棖觸須
髯張壯士囚縛不得住神物世閒無着處隄防夜半雷破山尾血淋漓飛
却去
虞舜卿送橙酒
屏山持律不作詩硯塵筆秃縈蛛絲枯腸燥吻思戞戞法當以酒䟽瀹之
何物督郵風味惡棖觸閑愁無處着苦思新釀壓橙香世閒那有楊州鶴
乞詩送酒並柴門瀛洲仙裔令公孫肺腸憤庠芒角出傾瀉長句如翻盆
怪汝匈中雲夢大老我眼皮危塞破徑呼短李與黔王快取錦囊收玉唾
(欽叔士衡)
中州丁集卷終
