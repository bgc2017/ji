中州甲集第一
宇文大學虚中五十首吳學士激二十五首
張祕書斛一十八首蔡丞相松年五十九首
蔡太常珪四十六首高内翰士談三十首
馬御史定國三十一首
︻宇文大學虚中
虚中字叔通成都人宋黃門侍郎以奉使見留仕爲翰林學士丞旨皇統
初上京諸虜俘謀奉叔通爲帥奪兵仗南奔事覺繫詔獄諸貴先被叔通
嘲笑積不平必欲殺之乃鍜鍊所藏圖書爲反具叔通嘆曰死自吾分至
於圖籍南來士大夫家例有之喻如高待制士談圖書尤多於我家豈亦
反邪有司承風旨并寘士談極刑人至今冤之
鄭下趙光道與余有十五年家世之舊守官代郡之崞縣聞余
以使事羈留平城與諸公相從皆一時英彦遂以應舉自免去
駕短轅下澤車驅一僮二驢扶病以來相聚凡旬日而歸昔白
西風蕭颯百草黃南齋白菊占秋芳主人好事不專饗擷送客館分幽香
幽香淸豔兩難得冰雪肌膚龍麝裛悄然坐我蘂珠宫玉斧瑶姬皆舊識
仙家蓺菊名日精我今号爾爲月英月中風露秋夕好感此仙種來曾城
憑君傳與金天令月與霜姿駐淸景重陽好伴白衣來五柳先生憶三逕
還舍作
燕山歸來頭巳白自笑客中仍作客此生悲歡不可料況復吾年過半百
故人驚我酒尚狂爲洗缾罍貯春色酒闌人散月盈庭静聽淸渠流㶁㶁
庭下養三鴛鴦忽去不反戲爲作詩
先生久忘機爲爾虞繒繳一朝長羽翮萬里翔寥廓誰信惡溝鴟忽作華
表鶴豈無三玉鐶遺音嗣黃雀
予寫金剛經與王正道正道與朱少章復以詩來輒次二公韻
次正道韻
平生幸識繫珠衣窮走佗鄕未得歸有客爲傳低樹法此心便息漢隂機
百千三昧一門入四十九年諸是非寄與香山老居士要憑二義發餘輝
次少章韻
前世曾爲粥飯僧此生隨處且騰騰經中因認人我相教外都忘大小乘
寫去欲云居士頌信來如續祖師燈佗年辱贈茅庵句誰謂因緣昔未曾
郊居
芒屨松冠野外裝茶鐺藥竈靜中忙含風荇逐波紋展着雨花連土氣香
停策仰簷朝覓句被襟穿樹晩追涼蓬蒿似欲荒三逕疎懶誰知意更長
歲寒堂
洞戸延清吹庭除貯綠隂不隨風月媚肯受雪霜侵潤入珠泉爽聲傳玉
帳深主人留勝賞同此歲寒心
重陽旅中偶記二十年前二詩因而有作
舊日重陽厭旅裝而今身世更悲涼愁添白髮先春雪淚着黃花助晩香
客館病餘紅日短家山信斷碧雲長故人不恨村醪薄乘興能來共一觴
春日
北洹春事休嗟晚三月尚寒花信風遥憶東吴此時節滿江鴨綠弄殘紅
已丑重陽在劒門梁山鋪
兩年重九皆羇旅萬水千山厭遠游白酒黃花聊度日青萍綠綺共忘憂
却憐風雨梁山路不似蓴鱸楚澤秋何必東臯是三逕此身天地一虚舟
生日和甫同諸公載酒袖詩爲禮感佩之餘以詩爲謝
詞人詩句壓離騷按膝長吟意自豪䄂裏虹蜺衝霽色筆端風雨駕雲濤
將衰難稱千年祝增重虚蒙隻字褒太史巳應飛急奏文星偏傍使星高
和題稽古軒
堆架縑緗粲蔀居眼前長物掃無餘避囂肯要鄰人卜論友先尋上世書
汲古不須憂綆短隨波聊復任舟虚勿欺丈室纔容膝六合神游有日車
巳酉歲書懷
去國忩忩遂隔年公私無益兩茫然當時議論不能固今日窮愁何足憐
生死巳從前世定是非留與後人傳孤臣不爲沉湘恨悵望三韓別有天
涇王許以酒餉龍溪老人幾月不至以詩促之(龍溪叔通別號也)
先生寂寞草玄文正要侯巴作富鄰客至但須樽有酒日高不怕甑生塵
急催嶺外傳梅使來餉籬邊采菊人巳掃明䆫供點筆爲君擬賦洞庭春
從人借琴
嶧陽慣聽鳳鶵鳴瀉出泠然萬籟聲巳厭笙篁非雅曲幸從炊爨脫餘生
昭文不鼓緣何意靖節無絃且寄情乞與南冠囚縶客爲君一奏變春榮
過居庸關
奔峭從天拆懸流赴壑清路回穿石細崖裂與藤争花巳從南發人今又
北行節旄都落盡奔走愧平生
晩宿耀武關
山與煙雲暝溪兼冰雪流寒枝啼秸鞠煬室聚咿嚘此日征行困何時喪
亂休尚矜争席好無復舊鳴騶
安定道中
落日塵埃壯隂風天地昏牛羊争隘道烏雀聚空村跛曳傷行役光華誤
主恩未甘遟暮景伏櫪意猶存
上烏林天使三首
平生隨牒浪推移只爲生民不爲私萬里翠輿猶遠播一身幽圄敢終辝
魯人除舘西河外漢使驅羊北海湄不是故人高議切肯來軍府問鍾儀
拭玉轅門吐寸誠敢將緩頰沮天兵雷霆儻肯矜彫弊草芥何須計死生
定鼎未應周命改登壇合許趙人平知君妙有經邦策存取威懷萬世名
當時初結兩朝歡曾見軍前捧血槃本爲萬年依蔭厚那知一日遽盟寒
羊牽巳作俘囚献魚漏終期綱罟寬幸有故人知底藴下臣獲考敢謀安
姑蘇滕惇礼榜所居閣曰齋心成都宇文某作詩以廣其意
不是憑虚避世喧此中於物本無緣静看畏影徒勞爾題作齋心亦且然
意識巳隨言語断生涯聊任歲時遷老夫未涉天游趣三復南華第四篇
和高子文秋興二首
沙碧平猶漲霜紅粉巳多駒年驚過隙鳬影倦隨波散步雙扶老棲身一
養和羞看使者節甘荷牧人蓑(好問按養和几名事見江湖散人集扶老見歸去來辝)
搖落山城暮棲遟客舘幽葵衰前日雨菊老異鄕秋自信浮沉數仍懷頋
望愁蜀江歸棹在浩蕩逐春鷗
又和九日
老畏年光短愁隨秋色來一時旌節出五見菊花開強忍玄猿淚聊浮綠
蟻杯不堪南向望故國又叢臺
中秋覓酒
今夜家家月臨筵照綺樓那知孤舘客獨抱故鄕愁感激時難遇謳吟意
未休應分千斛酒來洗百年憂
四序回文十二首
春
短草鋪茸綠殘梅照雪稀暖輕還錦褥寒峭怯羅衣
翠漣冰綻日香徑晩多花細笋抽蒲密長條舞柳斜
折花幽檻小傾酒綠杯深蝶舞輕風曉鸎啼老樹隂
夏
翠密圍䆫竹青圓貼水荷睡多嫌晝永醒少得風和
草徑迷深綠蓮池浴膩紅早蟬鳴樹曲鮮鯉躍潭東
暴雨隨雲驟驚雷隱地平好風搖箑透輕汗浥冰清
秋
晚日欣簾捲凉風覺𬒮搖遠吟高興遣長醉宿愁銷
短葦低殘雨虚舟帶晩潮断鴻歸暗浦疎葉墜寒梢
慼慼蛬吟苦茫茫水驛孤日銜山色暮霜帶菊叢枯
冬
鶻徤呼風急烏啼促景殘窟深宜兔蟄蒲折蔭魚寒
裂瓦寒霜重鋪䆫月影清滅燈驚好夢孤枕念深情
秀栢留隂綠芳梅蘸影斜溜簷冰結玉裝樹雪飛花
燈碑五首
清隂靄靄匝城闉萬井熙熙桃杏春紫陌傳呼旌旆出重臣新佩玉騏驎
軸軸天章拜異恩驔驂花騎映朝暾手持禁鑰千門肅官壓東宫二品尊
壘原清照白登山彌隴連天麦浪寒劒戟漸銷農器出人家只識勸農官
九夏南風入舜琴恩風澤雨浹飛沉陪京最是儀形地先識君王解愠心
枹鼓無聲訟獄空懽謠擊壤萬家同時人共解班春意兵寢刑清第一功
舘中書事
雨來蒸鬱似江鄕雨過西風特地涼尚有庭花共客恨可無尊酒慰幽芳
時習齋
未厭平生習氣濃更將餘事訓兒童魯論二萬三千字悟入從初一句中
醉經齋
傍人但笑腹便便枕藉詩書正晝眠不識先生眞悟處未離文字巳逃禪
醉墨齋
旋汲清泉起縠紋定知婁永是前身箇中自可逃眞性不用淋漓汚葛巾
烏夜啼
汝琴莫作歸鳳鳴汝曲莫裁白鶴怨明珠破璧掛高城上有烏啼人不見
堂中蠟炬紅生花門前紺幰七香車博山夜長香燼冷悠悠蕩子留倡家
妾機尚餘數梭錦織恨傳情還未忍城烏爲我盡情啼知道單棲泪盈枕
吴學士激
激字彦高宋宰臣拭之子王履道外孫而米芾元章婿也工詩能文字畫
得其婦翁筆意將命帥府以知名留之仕爲翰林待制出知深州到官三
日而卒有東山集十卷并樂府行于世東山其自號也出散關詩云春風
蜀棧青山盡曉日秦川綠樹平悆甫索水墨以詩寄之云煙拂雲梢留淡
白雲蒸山腹出深青三衢夜泊云山侵平野高低樹水接晴空上下星太
清宫云玉座煙霞春寂寂石壇星斗夜蒼蒼呈正甫云手版西山聊復爾
角巾東第定何時遊南溪潭云竹院鳴鍾疑物外畫橋流水似江南飛瀑
巖云數樹殘花喜春在一聲啼鳥覺山深誄鄭邸故伎云玉雪自知塵不
涴丹青難寫酒微醺送樂之侍郎云四海蒼生謝安石一言宣室賈長沙
送韓鳳閣使高麗云海東絕域皇華使天上仙官碧落卿偶題云江湖欹
枕夢風雪打䆫時此類甚多樂府夜寒茅店不成眠南朝千古傷心事誰
挽銀河等篇自當爲國朝第一手而世俗獨取春從天上來謂不用他韻
風流子取對属之工豈真識之論哉
山中見桃花李花
錦里春風徧海棠别時無計奈紅芳山中桃李渾疑晩猶有殘花断客腸
長安懷古
佳氣猶能想鬱葱雲閒雙闕峙蒼龍春風十里霸陵樹曉月一聲長樂鍾
小苑花開紅漠漠曲江波漲碧溶溶眼前疊嶂青如畫借問南山共幾峯
宿湖城簿廳
日遟風暖燕飛飛古柳高槐面翠微卷上疎簾無一事滿池春水照薔薇
窮巷
窮巷無來轍貧家有舊醅牎明怜雪在睡美覺春回菜甲方齊拆梅華
亦半開茅簷鳴好鳥節物莫相催
偶成二首
一番瘦筍羽林槍松架隂隂盡日涼繞屋雲煙無定態連山草木有真香
蟹湯兔盞闘旗槍風雨山中枕簟凉學道窮年何所得只工掃地與燒香
病後寄開父
暗蛩咽幽響隙月漏微光溪上風雨過翛然有餘凉病瘦鶴骨立伭垂不
能翔懷我中山兄開經焚道香猿嘯耿清夜鍾鳴悠夕陽商秋早晩至
夢寐松楸蒼
過南湖偶成
杏山松檜紫坡陁湖面無風亦自波綠鬢朱顔嗟老矣落花啼鳥奈春何
詩人未必皆憔悴世事從來有折磨列坐流觴能幾日知誰對酒愛新鵝
夜泛渦河龍潭
輕舟弄素月静夜横清渦天風毛髮亂疎皇燦明河圖經記父老冥寞年
歲多淵沉三千丈湛碧寒無波微流帶文藻絕岸無柔莎烱如帝鴻鏡可
鑒不可磨中蟠至神物役使羣蛟鼉蜿蜿頭角古勁鬛誰敢劘深宫照
珠貝頗費蚌與螺何時葛陂竹化作陶公梭
秋興
後園雜樹入雲高萬里長風夜怒號憶向錢塘江上寺松䆫竹閣瞰秋濤
晩春言懷寄燕中知舊
閑雲洩洩日暉暉林斧谿春響翠微天氣乍晴花滿樹人家久住燕雙飛
鄰村社後容借酒客舍新來未䘺衣遥憶東郊亭畔柳歸時相見亦依依
歲暮江南四憶
瘦梅如玉人一笑江南春照水影如許怕寒粧未勻花中有仙骨物外見
天眞驛使無消息憶君清淚頻
天南家萬里江上橘千頭夢繞閶門迥霜飛震澤秋秋深宜映屋香遠解
隨舟懷䄂何時献庭闈底處愁
吴松潮水平月上小舟横旋斫四腮鱠未輸千里羹擣虀香不厭照箸雪
無聲幾見秋風起空悲白髮生
平生把鰲手遮日負垂竿浩渺渚田熟青熒漁火寒憶看霜菊艷不放酒
杯乾比老垂涎處糟臍箇箇團
述懷
旅食空彈鋏歸休合掛冠煙塵榆塞遠風雨麦秋寒巢燕長如客鳴蛙不
属官柴門江漲到落日下漁竿
喜晴和張魯瞻
原野怳新沐豐隆寧世情鳥歸林靄暝樓射澗虹明春草牛羊遠人家機
杼鳴慘舒長有命誰復問隂晴
國公女生日席上命賦
雪射瑶階月春回玉女扉雲中三秀草石上六銖衣酒熟鵝兒色身輕燕
子飛客槎還泛斗誰解卜榰機
秋夜
豈有㳙埃𥙷盛明強扶衰病厠豪英夜䆫燈火靑相對曉鏡髭鬚白幾莖
年去年來還似夢江南江北若爲情石田茅舍君家近借與林泉送此生
招趙資深拾遺
別久皃逾壯道同心更親移居近韋杜相對邈參辰雪少似饒客鳥喧知
得春歸期淹幾日莫厭馬蹄頻
同兒曹賦蘆花
天接蒼蒼渚江涵裊裊花秋聲風似雨夜色月如沙澤國幾千里漁村三
兩家翻思杏園路鞭裊帽簷斜
張戡北騎
張生鞍馬客幽都却笑靈光筆法麤秪今白首風沙裏憶向江南見畫圖
早春
寂寂重寂寂出門春草齊晩芳猶着樹江漲欲平溪山暝有時雨村深何
處雞遠山緣底恨故作傍人低
雞林書事
箕子朝鮮僻蓬丘弱水寬儒風通百粤舊史記三韓邑聚居巢慣夷裝
被髮安猶存古籩豆兼用漢衣冠兔穎家工縳鮭腥俗嗜餐騎兵腰玉具
府衛挾金丸長袖鳶窺肉都場狖掛竿琴中蔡氏弄指下祝家彈主禮分
庭抗賓筵百拜難漬橙粇釀旨滋桂鹿脩乾潑墨松如櫛隤墻石似丹地
偏先日出天迫衆山攅鵬翼雲帆遠羊腸石磴盤由來異文軌休訝變暄寒
事可資談柄誰能記筆端聊將詩邈取歸作畫圖看
題宗之家初序瀟湘圖
江南春水碧於酒客子往來船是家忽見畫圖疑是夢而今鞍馬老風沙
張祕書斛
斛字德容漁陽人仕宋爲武陵守國初理索北歸官祕書省著作郎有南游
北歸等詩行于世漁陽有峒陽故詩中多及之如賦小孤山云天圍秋漲闊
山背夕陽孤岸樹晴猶濕汀煙近却無巫山對月云雲開千里月風動一
天星河池出郭云細草沙邊樹疎煙嶺外村中江縣樓云綠漲他山雨青
浮近市煙中秋云月色四時好人心此夜偏松門峽云春木有季色野雲
無俗姿賦禮部侍郎張浩然遼海亭云晴光摇碧海遠色帶滄洲又賦
臨漪亭云雨聲喧暮島水色借秋空秋興樓云碣石晩風催鴈急昭祁寒
漲與雲平人多誦之予嘗見其文筆字畫皆有前輩風調宇文大學甚
激賞之
沙邊
晚雨漲平堤沙邊獨杖藜長風催鴈北衆水避潮西楚客相逢少吳天入
望低故園無路到春草自萋萋
東川春日
巴蜀三年客江湖萬里情滄波何處盡歸棹幾時行世態浮雲變春愁
細草生羣山遮望眼片月上高城
巫山對月懷湖外親友
衆壑歛新雨孤舟增暮寒巫山今夜月湘水幾人看不得臨湖醉惟愁下
峽難雙魚憑寄遠尺素勸加餐
武陵春雪
天風吹雪滿千山不見桃花泛碧瀾洞裏仙人貪種玉豈知人世有春寒
盧臺峭帆亭
高秋客未還何處望鄕關喬木蒼煙外孤亭落照間雨晴山覺近潮滿
水如閑目断峒陽路歸雲不可攀
高寺
高寺鳴鍾後孤舟落鴈邊巳知歸逕晩故就上方眠石峻溜聲急月高
松影圓明朝下煙靄廻首阻清川
寓中江縣樓
武江斜轉石文岫獨參天(江曰玄武山曰文達)綠漲他山雨靑浮近市煙松薪炊白粲
水蔓繫紅鮮自喜飄蓬跡安居過兩年
廻文二首
野曠悲行客湍驚礙去船夜江清泛月秋草碧連天
綠逕斜縈草紅梢半落花曲池風碎月欹岸雨摧沙
仙門驛聽泉
一亭圍古水雙磵瀉清流行到雲山暮卧聞風雨秋客塵何日浣病渴
此時瘳歸去南溪上輕舟細浪浮
夜雨南山
雨夜宿山齋夜深雨聲息石室含餘清風枝墮殘滴
平安閞道中二首
高林俯青冥柯葉森若織陽光巳轉午隂嶺仍半黑峥嵘亂石間行子
有苦色臨深地勢入涉險天宇塞四顧無所投迹蠒去未息悵然增百憂
冥冥羡歸翼
窮冬十日隂積雪千山路晴雲開半嶺落日猶在樹悠悠客心速慘慘
天色暮寒鳥各有依解鞍尚無處游魚誤銜鈎玄豹終隱霧行行謝冠冕
復我林壑趣
將渡江
無數飛花委路塵不堪重醉楚城春明朝回首江南岸煙雨昏昏不見人
還家
雲林無俗姿相對可終老如何塵中人不見青山好
訪香林老
風雨無時浪蹴天南浮舟楫信多艱半生夢破寒江月萬里春回故國山
歸客自傷青鬢改高僧長共白雲閑誅茅借我溪西地未厭相從水石間
海邊亭爲浩然賦
夙有滄洲趣雲扃夢幾回臨深疑地盡望遠覺天開月湧冰輪出濤翻雪
陣來無機同海客鷗鳥莫相猜
南京遇馬丈朝美
浮雲久與故山違茅棟如存尚可依行路相逢初似夢舊游重到復疑非
滄江萬里悲南渡白髮幾人能北歸二十年前河上月尊前還共惜清輝
蔡丞相松年
松年字伯堅父靖宋季守燕山仕國朝爲翰林學士伯堅行臺尚書省令
史出身官至尚書右丞相鎮陽別業有蕭閑堂自號蕭閑老人薨謚文
簡百年以來樂府推伯堅與吴彦高號吴蔡體有集行于世其一自序云王
夷甫神情高秀宅心物外爲天下稱首言少無宦情使其雅詠玄虚不經世
務超然遂終其身則亦何必减嵇阮輩而當衰世頽俗力不可爲之時不
能遠引高蹈顚危之禍卒與晉俱爲千古名士之恨又嘗讀山隂詩引考其
論古今感槩事物之變旣言脩短隨化期于共盡而世殊事異興懷一
致則死生終始物理之常正當乘化歸盡何足深歎乃區區列敘一時述
作刊紀歲月豈逸少之清眞簡裁亦未盡志情於此耶故因作歌併及之
好問按此歌以離騷痛飲爲首句公樂府中最得意者讀之則其平生自
處爲可見矣二子珪字正甫璋字特甫俱第進士號稱文章家正甫遂爲
國朝文宗特甫非其比也自大學至正甫皆有書名其筆法如出一手
前輩之貴家學蓋如此
晩夏驛騎再之凉陘觀獵山間往來十有五日因書成詩
兜羅䓗鬱浮空青曉日馬頭雙眼明名山不作世俗態千里傾蓋來相迎
老松閱世幾千尺玉骨泠風戰天碧應笑年年空往來塵土勞生種陳迹
山回晩宿一川花剪金裁碧明煙沙寒鄕絕豔自開落𣣔慰寂寞無流霞
明日行營獵山麓古樹寒泉更深綠強臨水玉照鬢毛只恐山靈怪吾俗
陂潮不盡水如天清波白鷗自在眠平時朝市手遮日思把一竿呼釣船
驛騎回時山更好過雨秋容静如掃山英知我宦游心爲出清光慰枯槁
可憐歲月易侵尋慙愧山川知我心一行作吏豈得巳歸意久在西山岑
他年俗累粗能畢雲水一區供老佚舉杯西北酹山川爲道此言吾不食
漫成
人生各有適一受不可更違巳欲徇世憂患常相嬰三軍護漢將九鼎調
蒼生功名豈不美強之輒無成朝昏忘寢食俯仰勞心形何如從所好足
以安餘齡予也一丘壑野性真難名力懦謝提劒才拙慙窮經疎放巳成
癖紛華誰與争驚鹿便草豐白鷗願江清不堪行作吏萬累方營營
夜慮多俗夢曉枕無餘酲挂頰西山語適意千里羹塵土走歲月秋光
浮宦情欲語固中趣知音耿晨星世途古今險方寸風濤驚封侯有骨
相使鬼須銅腥誓收此身去田園事春耕
淮南道中
南楚二月雨淮天如漏巵畏塗泥三尺車馬真雞棲却思閑居樂雨具無
所施高枕聽簷聲爐煙暈如絲
吾年過五十所過知前非顔鬢日蒼蒼老境行相追&KR2417;橰聽俯仰隨人欲
何爲歸計勿悠悠出處吾自知
南渡國不競晉民益瘡痍陶翁遂超然不忍啜其醨北䆫談清風慨望犧
皇時道喪可奈何抱琴酒一巵
三年鎮陽遊春歸綠扶疎櫻笋媚園林日長閑枕書行復當此時涼塵暗
歸塗會洗酴醿雪月波浮祕壷
鎮陽亘西南山河在圖畫花雨草煙閒人家或僧舍經行每悵然真賞知
未暇待予藍輿歸香火復蓮社
丁巳九月夢與范季霑同登北潭之臨芳亭覺而作詩記其
事以示范
高陵五六松潭水涵清隂白鳥如避世巢居得幽深雜花眩青紅苦節方
森森何人作虚亭想像雲棲心我夢涉陳迹君亦同登臨相與定嘉名洗
去花草滛看雲撫脩碧夕景低遥岑風林淡秋月霜枝鳴玉琴兩意誰
識之好處煩幽尋閑居志則同歲月能駸駸時無陶彭澤此曲難知音亭
前有竒石遷流失山林頋亦如我曹鬢髮風沙侵小兒重外物列屋享千
金區區心甚長因循困華簪忽焉事大謬危機恐難任平生下澤車斯言
吾所欽志士願不辱俗情便孔壬自喜迹猶淺鳬鴈容浮沉泥行自蕭散
世路皆﨑嶔此邦真可老城郭環清潯結廬與君俱開寫平生襟里巷日
還往杖屨行謳吟還尋夢遊處無忘神所箴
庚申閏月從師還自穎上對新月獨酌
伊昔三年前淫雨催行輈青燈忽今夕華屋映高秋華屋亦何爲百年竟
山丘適意在歸與肉食非我謀
大塊本何事遑遑勞一生所過種陳迹歲月如流星貪夫甘死禍幅紙馳
虚名晉室有先覺柴桑老淵明
我家恒山陽山光碧無賴月窟蔭風篁十里瀉澎湃兹焉有樂地不去欲
誰待自要塵網中低眉受機械
人言歸甚易但苦食不足必使極其求萬鍾不盈腹處世附所安無禍即
無福却視高蓋車身寵神巳辱
我本山澤人孤煙一輕蓑功名無骨相彫琢傷天和未能遽免俗尚爾同
其波梧桐喚歸夢無奈秋聲何
孟夏幽州道上陘車轣轆旌旗却南行飛電隨馬足行窮清潁水不辨
洗蒸溽吾生豈匏瓜一笑爲捧腹
燈花何太喜似報天雨霽客情念還家如瞽不忘視到家問松菊早作解
官計青鏡髮蕭蕭及此霜雪未
鳴蛙属官私庸兒固可笑江山本誰爭但苦歸不早物情閑始見宛轉爲
君好區區乞鑑湖多事憐賀老
天下任之重人物古難得誰爲經濟才有亦未易識吾曹與雞鶩官倉等
伏食行將問征途滿眼西山碧
懦微莫如我往往從險艱譬之驅山麋八鑾困天閑豈惟物違性成功亦
良難風煙念何地野水長松間
出處士大節倚伏殊茫茫絕交苟不作自足存嵇康哲人乃知機曲士迷
其方顧我類社檪匠石端相忘
問舍前年秋巳買潭西地高明鬼所瞰聊取風雨蔽瀕溪樹嘉木成隂十
年計仍當作茅舍名之以今是
斯言巳譊譊要未離憂患何時但飲酒臧否了不關不飲逝者多秋草麒
麟閑懷哉竹林人吾方仰高山
七月還祁
洪河注天南兵氣撗高穹我從兵前來歸心疾驚鴻官柳未搖落蓮荇香
濛濛吏舍在前村舊年養疎慵爰自三軍去青苔瘞人蹤夕陽叩柴門歡
迎來僕僮濁酒古罍洗停觴問新柗却對一床書睡鴨孤煙中土花暈湖
玉冰絃冷霜桐燈火未可親露坐茅堂東西山月中淡夜茶煑松風到床
便安寢不復知晨鍾平生幽棲心斯言略形容人道動有患百態交相攻
而我觸類真治容鄙青紅非才見臨事叩之輒空空知難不知回飄流劇
飛蓬暫去聲利埸樂佚猶無窮况於得行意蕭洒畢此躬勿爲才者傳從
渠作夔龍
庚戍九日還自上都飲酒於西嵓以野水竹間淸秋巖酒中綠
爲韻
雞群媚稻梁老鶴日疎野人言隨其流故有不同者
骨相乃封侯銅腥能使鬼文章亦可憐不直一杯水
在昔安九鼎功名照帛竹貞觀用玄成一士天下足
憂國在肉食歛玉峩淸班吾曹漫浪人合眼松雲閒
閑居度重九昔賢愛嘉名霜菊有正色糟床逢聖清
平生一丘壑晩墮法家流一點無俗物今年真好秋
謝公旣經世永懷東西巖翠䄂亂清光輕雲點風鬟
我得秋風暇鱸魚一杯酒佳人發皓歌此樂當不杇
去年哦新詩小山黃菊中年年說秋思遠目驚高鴻
韙哉生處樂陵谷異風俗南枝吾永安笑撫西嵓綠
小飲邢嵓夫家因次其韻
東風初度野梅黃醉我東山雲霧牎只今相逢暮春月夜牀風雨翻寒江
人生離合幾春事霜雪行侵靑鬢雙大梁一官且歸去酒腸雲夢吞千缸
閑居漫興
歸田不早計歲月易云徂但要追蓮社何須賜鏡湖簿書欺俗吏繩墨守
愚儒安得如嵇阮相從興不孤
師還求歸鎮陽
春風卷甲有歡聲漸識天公欲諱兵節物無情新歲換男兒易老壯心驚
落身世網癡仍絶挂眼山光計未成聞道恒陽似江國一官漫學阮東平
初卜潭西新居
喬木千章畫不如白鷗煙雨到江湖誰爲求仲營三徑竊比楊雄有一區
故國興亡樹如此他年聲利蔓難圖屋西便與秋山約莫遣歸來見白湏
寄王仲侯
冰簟風簾千柱宫月華淸浸雪芙蓉誰教曉馬三千里好在行雲第幾峰
酒市烏紗懷李白仙人鶴氅看王恭拍浮花裏知恩否寄與新詩洗醉悰
(有本事可發一笑)
讀疎詠之安陽對竹二詩懷家山次韻見意
短髮新霜及未侵幾年和月買泉林偶然行李對寒碧憶得故園驚歲隂
枕上秋嵐吹醉夢門前沙鳥立淸深箇中湏着翛翛玉落日微風伴我吟
和子文寒食北潭
夢裏潭光翠欲流何時春水一虚舟吾廬想見扶疎樹宦意渾如浩蕩鷗
聞道西山明酒面應無外物到眉頭别來誰唱驚人句十里珠簾有莫愁
雪晴呈玉堂諸公
雪晴松頂玉斕斑曉眼淸於化鶴山欲立凍雲搜傑句却思仙客退淸班
氍毺帳底沉香火薝蔔花中碧霧鬟喚取廣寒修月手月波千丈捲春還
和子文晩望
醉眼郊原感慨生夕陽長向古今明高人法士玄憎愛美酒空名誰重輕
二頃只謀他日老五絃猶喜晩風淸因君欲賦思歸樂安得穿雲一笛横
兵府得告將還鎮陽府推官王仲侯以書促予命駕先寄此
詩
老驥心疲十二閑天教洗眼小江山名園無處不宜酒勝日有朋方解顔
老木溪光留月駐禪房竹徑約花關先憑樂府求風骨或有佳人字玉環
渡混同江
十年八喚清江渡江水江花笑我劳老境歸心質孤月倦游陳迹付驚濤
兩都絡繹波神肅六合清明斗極高湖海小臣尸厚禄夢尋煙雨一漁舠
初至遵化
出山風物便淸和森木如雲秀靄多白水臨流照疎鬢靑門折柳記柔柯
重游化國驚歲月有象豐年占麥禾亦有黃公酒鑪在微官自要阻山河
黃海棠
淸隂不嘆晩尋芳縹緲緗雲翠袖長萼綠江花輸帶葉醉紅蜀豔恨無香
南州氣味連三月東晉風流共一觴老眼寒來易愁絶温柔乞與醉中鄕
夜坐
吾生有幾事無涯清夜漫漫歎物華但願聞鉦似疲馬可能粘壁作枯蝸
只今雪屋重衾濕去歲梅溪醉帽斜終得蕭閑對床語靑燈挑盡短檠花
槽聲同彦高賦
糟床過竹春泉句(聚簷秋雨喧疎溜過竹淸泉咽暗冰門巷蕭條三尺雪琴書寥落一龕燈彦高詩也)他日人云吾亦云
自愛淳音含太古誰傳淸溜入南薰秋風幾共橙香注曉月曾和鶴唳聞
我欲婆娑竹林國洗空塵耳正湏君
韓侯晁仲許送名酒渴心生塵以詩促之
好在銀缾秋露光借君雲夢到枯腸解澆萬里客愁破暫吐十年黃卷香
江水苦搖梁苑夢海棠新學漢宫粧天東四月春如許坐待白衣投醉鄕
步尋野卉
風煙草木照人明神藥竒花問識名聞道東州有仙窟欲尋根撥學長生
癸丑歲秋郊
漫漫黃雲水清淺碧花無處亂鳴蛬此生愈覺田園樂夢裏曉山三四峯
入關宿昌平
黃塵却送入關山自断何如二頃田記得鳴蛬碧花句蹉跎秋思又三年
秋日
風螢開闔度松隂松下飄然倦客心幾點淸光照凉夜何時遠寺得幽尋
高麗舘中二首
蛤蜊風味解朝酲松頂雲癡雨不晴悄悄重簾断人語碧壷春筍更同傾
晩風高樹一襟淸人與縹甆相照明謝女微吟有深致海山星月緫關情
西京道中
來時綠水稻如鍼歸日靑梢没鶴深莫忘共山買田約藕花相間柳隂隂
銀州道中
小渡霜螯賤於土重嵓野菊大如錢此時最憶涪翁語無酒令人意缺然
高昌館道中
雨餘嵓石古苔靑松裏珠璣萬業明渺渺綠畦看鷺立深深靑樾有蟬鳴
黃海棠
輕如紅豆排冰雪一拂新鵝色更竒不覺濃隂破明玉有情誰解賞披離
梅華
的皪横枝愛老崔一尊長對畫圖開此生端有梅華分閑遠春風入手來
蔡太常珪
珪字正甫大丞相松年之子七歲賦菊詩語意驚人日授數千言天德三
年進士擢第後不赴選調求未見書讀之其辨博爲天下第一歷澄州軍
事判官三河簿正隆三年銅禁行官得三代以來鼎鍾彛器無慮千數禮
部官以正甫博物且識古文竒字辟爲編類官丁父憂起復翰林修撰同
知制誥改戶部員外郎太常丞朝廷稽古禮文之事取其議論爲多大定
十四年由禮部郎中出守濰州道卒有續歐陽文忠公集錄金石遺文六
十卷古器類編三十卷𥙷南北史志書六十卷水經𥙷亡四十篇晉陽志
十二卷金石遺文跋尾一十卷燕王墓辨一卷傳于世國初文士如宇文
大學蔡丞相吴深州之等不可不謂之豪傑之士然皆宋儒難以國朝文
派論之故断自正甫爲正傳之宗党竹谿次之禮部閑閑公又次之自蕭
戸部真卿倡此論天下迄今無異議云
野鷹來
南山有竒鷹寘穴千仞山網羅雖欲施藤石不可攀鷹朝飛聳肩下視平
蕪低徤狐躍兔藏何遲鷹暮來腹肉一飽精神開招呼不上劉表臺錦衣
少年莫留意飢飽不能隨爾軰
撞冰行
舡頭傅鐵撗長錐十十五五張黃旗百夫䄂手略無用舟過理棹徐徐歸
吳儂笑向吾曹說昔歲江行苦風雪揚鎚啓路夜撞冰手皮半逐冰皮裂
今年窮臘波溶溶安流東下閑篙工江東賈客借餘潤貞元使者如春風
讀史
夏氏不無釁作孽生妖龍蒼姬丁衰期玄黿游後宫天心未悔禍墜此文
武功檿弧漏天網哲婦䲭梟同狂童一何愚巧言惟爾從殷鍳不云遠覆
車還蹈蹤坐令周南詩悲入黍離風君看後庭曲曾笑驪山峯
醫巫閭
幽州北鎮高且雄倚天萬仞蟠天東祖龍力驅不肯去至今鞭血餘殷紅
崩崖暗谷森雲樹蕭寺門撗入山路誰道營丘筆有神只得峰巒兩三處
我方萬里來天涯坡陁繚繞昏風沙直教眼界增明秀好在嵐光日夕佳
封龍山邊生處樂北山之間亦不悪他年南北兩生涯不妨世有楊州鶴
讀戎昱詩有作
我家北潭邊溪流卧衡門俗客自不來好客時開尊路人或不知云是渭
南村底事半年别此懷誰與論
來時西郊林木末秋未老借筯數歸日廼復見冬杪心馳倚門望望我綿
綿道慙愧戎子詩在家貧亦好
感寓
九宫名世人制作歸一夔逹樂不逹禮漢儒言足嗤古人寓意耳結髦持
鍜鎚俗子未易識絶藝聊相推坐令編簡門亦以專門竒(疑是期字)堂堂張長
史楷妙世莫知謂予言不信願視郎官碑
風竹如水聲
好竹風浙浙流水聲泠泠吾廬兼有此要是佳友生北䆫午夢断冷簟無
飛蠅端疑故人至喚作寒泉鳴攬衣起徘徊自笑還自驚無須問形似自
可名雙淸
荷香如沉水
新荷翠參差十畝藏漪瀾臨風倚雲蓋過雨驚珠盤夕陽香四來坐我西
欄干三徑未論菊九畹空羞蘭聊分海南珍炷之古博山誰能品優劣待
以季孟閒
鄰屋如江村
斜川一壷玉川東三四家籬落半流水茁茁青蒲芽我爲水邊游月魄舒
晴華隔籬見燈火兒語時紛㧝想像澤南州寄興棲雲霞從渠非知音我
意亦自嘉
保德軍中秋
定羌城下河南流定羌城上三層樓使君置酒勞行役今夕何夕當中秋
孤煙落日明天末洶湧碧雲俄暮合惺惺騎馬雨中歸造物戲人無乃虐
紈如戍鼓方三更夢回一室還虚明出門驚笑遽如許浮雲四卷秋天淸
誰家高會搴珠箔笑語聲從雲外落倦客明朝又短亭行人何似居人樂
雪擬坡公韻
門外黃昏噪晩鴉瑶塵細逐九雲車豐年待作三登兆暮景重開六出花
濁酒無人同此興扁舟有客訪誰家明朝試望東林樹百尺寒梢倚玉义
登陶唐山寺
嶺外高槐驛路長嶺頭蕭寺俯朝陽定知絶頂有佳處聊與廋藤尋上方
千里好風隨野色一軒空翠聚山光道人底是怜行役不惜禪床坐午涼
到廣河
淸漳節物似淸江不復蓴鱸夢故鄕歷下果能留太白鏡湖端是屬知章
身隨客路常岑寂心與沙鷗共渺茫尚困馬蹄三百里小舟聊欲過滄浪
簡王温父昆仲
荷鈿小小半溪香槐幄隂隂一畝涼飛絮亂將春色晩行雲閑属暮山長
求田巳喜成三徑適意真堪寄一觴君是山隂換鵝手可無傑句傲風光
秋日和張温仲韻二首
琴裏忘憂盡日彈百憂俱息夜初闌靑燈把卷逢真味綠酒傾尊破薄寒
月色半留梧影上露華應到菊花團在家須信貧猶好夢想人間行路難
照水疎林万木蒼迎軒爽氣一襟涼有時獨聽溪舂坐無事方驚晝景長
雲薄西山聊隱見煙撗白鳥去微茫可憐騎省多秋思拘士安能識大方
和彦及牡丹時方北趨薊門情見乎辝
舊年京國賞春濃千朵曾開共一叢好事秪今歸北圃知音誰與醉東風
臨觴笑我官程遠賦物輸君句法工却笑燕城花更晚直應趁得馬家紅
戲楊新城
長短亭中竟日忙解鞍初喜水雲鄕風前列席花鈿秀雨後行厨杏粥香
春色紛紛驚過眼歌聲故故促傳觴蓬萊殿下同年客定笑狂夫老更狂
和曹景蕭暮春即事(戶部尚書望之)
瓮頭春色開重酎門外春風改裌衣灼灼向來花又笑翩翩幾處燕于飛
山隂未辨羲之集沂上聊從點也歸節物驚心遽如許却因觀化識天機
并門無竹舊矣李文饒嘗一植之至今寺僧日爲平安報其難
可知巳官舍東堂之北種碧蘆以寄意因作長句
靑君那肯頋寒鄕試着葭蘆擬汶篁有若何堪比夫子虎賁猶想見中郎
色添新雨簾櫳好聲入微風枕簟凉他日東堂慙政拙只將此物當甘棠
春隂
城上春隂暗晩空城頭山色有無中似聞啼鳥來幽樹巳有游絲曳好風
流水小橋歸未得落霞孤鶩興無窮林花不解東君意邀勒遊人未破紅
初至洛中
水北酴醿半欲芳長條十丈更餘長春風得得憐羈客借與䆫攏六日香
霫川道中
扇底無殘暑西風日夕佳雲山藏客路煙樹記人家小渡一聲櫓断霞千
點鴉詩成鞍馬上不覺在天涯
飲陳氏第代主人留客
風定息林葉雨晴開夕陽停歌方待月插羽且傳觴文舉客常滿次公醒
亦狂更闌君莫去促席就新凉
寄通州王倅
長夏少人事官閑簾戶深枕凉秋入夢林密翠交隂適欲非吾事謀閑遂
此心絶交吾豈敢覓句識知音
出居庸
亂石妨車轂深沙困馬蹄天分斗南北人問日東西側脚柴荆短平頭土
舍低山花兩三樹笑殺武陵溪
葵花
北墉開處葉森森政以多花負賞音小智區區能衛足孤忠耿耿秪傾心
讀史
伯陽名迹世人知太史成書未免譏不是道家齊物我豈容同傳着韓非
閭山
西風絶境撫孤松千里川原四望通但怪林梢看鳥背不知身到碧雲中
十三山下村落
閭山盡處十三山溪曲人家畫幅間何日秋風半篙水小舟容我一蓑閑
暮春
陌上歌聲枕上聽秋千梧影兩亭亭春風三月正花好曉日一竿初酒醒
即事
竟日開編樂有餘古人妙處不欺予胷中更着五千卷未到漢家城旦書
燕山道中(三首)
欵叚乘凉未五更徐河十里霧中行前村煙樹望不見欲到忽聞雞犬聲
獨輪車重汗如漿蒲秸芒鞋亦販商我自行人更怜汝却應逹者笑予狂
燕南趙北困風埃投宿雲居眼暫開明日都門選官路逢人羞道見山來
太白捉月圖
寒江覓得釣魚舡月影江心月在天世上不能容此老畫圖常看水中仙
雪谷早行圖
冰風刮面雪埋屋客子晨征有底忙我欲題詩還自笑東華待漏滿靴霜
華亭圖
頭無片瓦足無土不犯清波過一生釣得金鱗便歸去依然明月大江撗
畫眉曲(七首)
樓外春山幾點螺樓頭望處染雙蛾不知深淺隨宜否却倩菱華問眼波
小閤新裁寄遠書書成欲遣更踟蹰黛痕試與雙雙印封入雲牋認得無
纖葉斜撗蜀柳條拂成風思自妖嬈元和才子才猶拙只對春風詠舞腰
畫手新翻十樣圖西廵故事出成都憑君列置華堂上與問丹靑解語無
龍尾雲根玉作紋紋間有月半痕新若爲喚取文姬軰分付雲䆫筆下春
未識春愁識曉酲嬌啼恰恰似雛鸎日高阿母嗔粧晩促畫鴉兒轉不成
時世華粧巧闘春張卿態度獨清新五陵年少多才思數點章臺走馬人
高内翰士談
士談字子文一字季默宋韓武昭王瓊之後宣和末任忻州戸曹仕國朝
爲翰林直學士皇統初預宇文大學之禍有蒙城集行于世如云寒花貪
晩日瘦竹強秋霜又題禹廟云可憐風雨腁胝苦後世山河属外人時人
悲之子公振字特夫亦有詩名
梨花
中原節物正梨花配寒食黃昏一雨過滿地嗟狼藉塞垣春巳深花事猶
寂寂朝來三月半初見一枝白爛漫雪有香瓏鬆玉仍刻芳心點深紫嫰
葉裁輕碧懶慢不出門雙缾貯春色殷勤遮老眼邂逅慰愁夕一樽對
花飲况有風流客酒闌思故鄕相顧空嘆息
將赴平陽諸公祖席(分韻作)
灞橋波似箭南浦草如裙此夜燈前淚他年日暮雲醉和醒一半悲與笑
相分莫作陽關叠愁多不忍聞
予所居之南下臨短壑因鑿壁開窗規爲書室坐獲山林之
趣榜曰野齋且作詩約諸友同賦
我本麋鹿姿強服冠與簪束縛二十年夢寐游山林朅來古晉國官舍南
城隂鑿壁取疎豁開䆫舒滯淫山光射几席野色供登臨怡顔眄庭柯明
目增遥岑草木逓榮落雲煙自浮沈玩彼物色變感此歲月侵兀坐獨無
人窺簷囀幽禽誰知城市中門若郊居深巷陋顔子樂地偏陶令心一室
亦何有狼籍書與琴晴暉朝徙倚皎月夜相尋欲賦伴牢愁先爲梁父吟
詩成輙自和酒熟時孤斟結茅會有期種竹當及今日來官更忙塵埃滿
衣襟暮歸唯憊卧筋力殊不任常思返邱壑豈願紆朱金遥知北山處猨
鶴餘淸音
春愁曲
壓花曉露萬珠冷金井咿啞轉纖綆寳階寂寂苔紋深東風搖碎緗簾影
芙蓉帳煗春眠重&KR1440;外啼鶯喚新夢推枕起來嬌翠顰一線沈烟困金鳳
游絲飛絮俱悠揚慵倚繡牀春晝長郎馬不嘶芳草暗半篩急雨飛橫塘
次韻東坡定州立春日詩
柳色看有未梅花折巳堪流年空客恨舊事與誰談落日窺愁絶東風半
醉酣雲深歸曉鴈水暖浴春𧖟從事終無愧空餐色有慙家山方杳杳官
府謾覃覃隱几心猶靜焚香鼻觀參語新憐鵲喜聲鄙惡鴟貪旅迹何時
定歸心不厭南佳辰近燒燭盛事憶傳柑學業虚千卷生涯寄一庵誰能
弔雙影無月不成三
集東坡詩贈程大本
十圍偏腹貯天真謀道重來不計身公業有田常乏食陶潛無酒亦從人
異同更莫疑三語飢飽終同寓一塵待我南游載君去扁舟歸釣五湖春
曉起戲集東坡句二首
簟紋如水帳如煙一榻清風直萬錢困卧北&KR1440;呼不起老夫風味也堪憐
清風終日自開簾吏散空庭雀噪簷午醉醒來無一事地偏心遠似陶潛
秋興
鼓角邊城暮關河古塞秋淵明方止酒王粲亦登樓搖蕩傷殘歲棲遟憶
故邱乾坤尚傾仄吾敢歎淹留
村行
墟落依林莽茅廬出短牆兒童避車馬父老饋壷漿半濕田新雨猶靑棗
未霜逢人問豐歉一一歎聲長
不眠
不眠披短褐曳杖出門行月近中秋白風從半夜淸亂離驚昨夢漂泊念
平生淚眼依南斗難忘故國情
秋晚書懷
肅肅霜秋晩荒荒塞日斜老松經歲葉寒菊過時花天闊愁孤鳥江流憫
斷槎有巢相喚急獨立羡歸鴉
早起
曉起先烏鵲愁多竟不眠風霜嚴塞草星月淡秋天落葉親擕帚垂缾自
汲泉禁門朝萬馬魂斷憶當年
春日
遟日回輕暖東風掃積隂客愁眉上見春意柳邊尋健犢躬耕計歸鴻去
國心醉鄕如可隱會放酒杯深
庚戌元日
舊日屠蘇飲最先而今追想尚依然故人對酒且千里春色驚心又一年
習俗天涯同爆竹風光塞外只寒煙殘年無復功名望志在蘇君二頃田
次伯堅韻
公道向來唯白髮浮生何處用黃金東風吹散三年恨春色驚回萬里心
急景只教人貌改滄溟不放酒杯深異時儻及公榮酌凖擬歸來卧柳隂
次韵飲嵓夫家醉中作
月中招得飲中仙草露吹風洒淨便地有溪山真可樂人如冰雪自無眠
淸新李白詩能勝勃率張憑理最玄功業本非吾軰事此身聊復闘樽前
晚登遼海亭
登臨酒面洒淸風竟日憑闌興未窮殘雪樓臺山向背夕陽城郭水西東
客情到處身如寄別恨他時夢可通自歎不如華表鶴故鄕常在白雲中
風雨宿江上
風雨蕭蕭作暮寒半晴煙靄有無間殘紅一抹沉天日濕翠千重隔岸山
短髮不羞黃葉亂寸心長羡白鷗閑濤聲午夜喧孤枕夢入瀟湘落木灣
棣棠
閑庭隨分占年芳裊裊靑枝淡淡香流落孤臣那忍看十分深似御袍黃
雪
簌簌天花落未休寒梅疎竹共風流江山一色三千里酒力消時正倚樓
苦竹
密葉脩莖雨後新肯因憔悴損天真淸如南國紉蘭客瘦似西山採蕨人
睡起
平生心性樂疎慵多病追歡興亦空睡起不知春巳老一簾紅雨杏花風
楊花
來時官柳万絲黃去日飛毬滿路傍我比楊花更飄蕩楊花只是一春忙
(此詩亦嘗載橘林集中然子文集是其子特夫手錄恐無悞收者故從之)
道中
鳴鳩逐婦婦欲去燕子引雛雛不來樹底樹頭千點雨山南山北一聲雷
丙寅刑部中二首
世事邯鄲枕歸心渭上舟釁來無朕兆意外得俘囚忠信天堪仗淸明澤
自流藜羹猶火食永愧絶粮丘
幽囚四十日坐穩穴藜床縲紲元非罪艱難巳備嘗全家音頓阻孤枕夢
難忘會有相逢日牽衣話更長
二月十一日見桃花
鳴鳩天色半晴隂竹屋松䆫老寸心閉戶不知春早晩桃花紅淺柳靑深
志隱軒
家居瀟洒似江村花草侵階水映門元亮結廬山挂眼孔融好客酒盈尊
肯教軒冕移心志未厭林泉入夢魂我亦平生倦游客一㕓無處問東屯
偶題
羡他田父老於農遠是㽵西與舍東不似宦游情味惡半生常在别離中
馬御史定國
定國字子卿茌平人唐中令周裔孫少日志趣不凡宣政末題詩酒家壁有
蘇黃不作文章伯童蔡翻爲社稷臣之句用是得罪亦用是得名阜昌初
遊歷下亭以詩撼齊王豫豫召與語大悅授監察御史仕至翰林學士石
鼓自唐以來無定論子卿以字畫考之云是宇文周時所造作辨餘萬言
出入傳記引㩀甚明學者以比蔡正甫燕王墓辨初學詩未有入處夢其
父與方寸白筆從是文章大進自號薺堂先生有集傳于世
宿田舍
狂風作帚掃春隂投宿田廬話古今尊俎只如平日事干戈方識故人心
凄凉一樹梅花發迤邐千門柳色深天子蒙塵終不返酒酣相對淚沾襟
清平道中
棘林苦苣野花黃一馬駸駸渡漯陽别墅酒旗依古柳點溪花片落新香
伏波事業空歸漢都護田園不記唐今日清明過寒食又將書劒客他鄕
登歷下亭有感
男子當爲四海遊又携書劒客東州煙撗北渚芰荷晚木落南山鴻鴈秋
富國桑麻連魯甸用兵形勢接營丘傷哉不見桓公業千古遶城空水流
長相思
歷歷春陽被群木白沙淺水明如鵠結廬聊可障雨風學道未能充耳目
故人家居紫翠傍枳籬日落青山長歲云晏矣不可見望盡楚天飛鳥行
客懷
結髮游荆楚勞心惜寸隂草長春逕窄花落曉煙深糓旱惟祈雨年飢不
問金三齊雖淡薄留此亦何心
招康元質
此生依著定如何不傍耕疇即釣蓑北阜平蕪隨鳥遠東湖新漲與天多
詩成重墨題飛葉睡起輕芒路軟莎猶有客愁銷不盡風軒茶竈待君過
雨晴離開化寺
澗谷流秋水樓臺入暮寒連城遭雨積一日得泥乾利劒青鯊室名駒白
鐵鞍回頭棲隱地風樹響珊珊
秋日書事
南山悠悠去天尺雀寒未晩爭投棘野人籬落不勝荒溪欲絶流堆亂石
小園𬞞藥知有無未免杖藜煩兩屐霧蒙甘菊細莖紫風動牽牛晩花碧
鄰舍翁歸竹几空秋天日落松䆫寂小杯翻酒足自娛閭巷浮沉真可惜
讀莊子
吾讀漆園書秋水一篇足安用十万言磊落載其腹北風熟柤梨冷日照
鴻鵠人生固多事端坐至秉燭
雪霽
高巖旭日吐深頳雪霽樓臺白玉京獨往南塘探春色琵琶花下竹雞鳴
寒食
燕泥半落烏衣巷柳色全添綠綺䆫且伴丁香過寒食弄晴胡蝶一雙雙
楊休烈村居
籬落牽牛放晩花西風吹葉滿人家閉門久雨靑苔滑時見鴛鴦下白沙
游何氏園
八尺龍蛇薜荔墻瘦松疎竹更蒼凉梅花映水無人見隔岸飛來片片香
四月十日遇周永昌二首
竹裏㳙㳙雨未晴日高䆫牖受虚明數家燕雀青雛出是處園林綠顆成
貧覺酒杯真有味病思丘壑豈無情東山舊隱許相過他日秋原看耦耕
幼時種木巳巢鳶猶向花前作酒顚郭外靑山招曉出圃中明月照春眠
世無蘇黃六七子天断文章三十年今日逢君如舊識醉持杯杓望靑天
過李湘
數樹高槐散乳鴉時於缺處見黃花凉風不断如流水相對胡床坐日斜
雪
紅樓翠瓦不禁寒欲剪梅花去路難淨掃竹亭聊飲酒恰如明月照金盤
懷高圖南
劉义一狂士尚得韓愈知君才百劉义知者果其誰三隨計吏貢躡屩游
京師文章善變化不以一律持碧海涵萬類青天行四時去年高唐别河
柳搖風枝今年清明飲高花見辛夷兹來又幾日軍檄忽四馳尺書無處
寄相見果何期白日開龍蛇黃塵笳鼓悲春風獨無憂吹花發江湄一杯
送歸鴈萬里寄相思
送王松年之汶上
去去東平道飛轅不可攀地鄰邾子國天近穆陵關問俗徵前事移家卜
好山溪堂醉花月春興幾時還
香嚴病中
九州四海盡行路萬戶千門非我家金彈不徒驚燕雀春雷終待起龍蛇
題崇子中庵
羨君高節似陶潛五畝園林老不添遯世人情雖淡薄開門秋色自清嚴
案頭黃卷香終日砌下蒼苔雨一簷後夜中秋更應好隔䆫雲木看飛蟾
郢州城西
秋江白水浪花麁墟落人歸鳥自呼新月高城三百雉角聲吹徹小單于
送圖南
壷觴送客柳亭東回首三齊落照中老去厭陪新客醉興來多與古人同
戍樓藤角垂新綠山店檉花落細紅他日詩名滿江海薺堂相見兩衰翁
秋日書事
井邊薏苡吐秋珠舍下瓜區雜芋區世道未夷聊小隱不湏辛苦著潛夫
村居(五首)
溪頭梅是去年花閑日初長逕竹斜向晩孤煙三十里不知樵唱落誰家
蠶蠋成蛾桑柘稀海棠花發照牎扉離騷讀罷無人會獨立溪南看夕暉
五月南風化蟪蛅野塘晩筍未成蒲檉花落盡紅英細沙渚鴛鴦半引雛
柿葉經霜菊在溪天寒落日見雞棲田家有客篘新酒紅葉蕭蕭蓋芋畦
歲暮行人竟不來空吟溪樹覓寒梅何時消盡關山雪收拾春風入酒杯
宣政末所作二首
蘇黃不作文章伯童蔡翻爲社稷臣三十年來無定論到頭姦黨是何人
山杏山桃取次開紅紅白白上樓臺移將海底珊瑚樹乞與人家也不栽
中州甲集卷終
