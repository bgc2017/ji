中州巳集第六
馮内翰璧(一十五首)王内翰若虚(三十八首)麻徵君九疇(二十五首)
劉御史從益(三十三首)宋内翰九嘉(一十一首)雷御史淵(二十九首)
李右司獻能(二十首)王右司渥(一十一首)冀都事禹錫(二首)
馮内翰璧
璧字叔獻别字天粹承安二年進士歷州縣召入翰林再爲曹郎宣宗朝
屢以使指鞠大獄權貴如歸德知府宿州緫帥聲勢熖熖朝廷知其跋扈
而不能摧伏者叔獻以法臨之毛髮不貸也幼有重名就所長論之館閣
臺諫與賓客言乃其選也徒以小心奉法不畏強禦故屢以城旦書屈之
識者有用違其長之嘆興定末以同知集慶軍節度使事致仕居崧山龍
潭者十餘年諸生從之游與四方問遺者不絶賦詩飲酒放浪山水閒人
望以爲神仙焉山中多蘭每中春作華山僧野客人持數本詣公以香韻
高絶爲勝少劣則有罰謂之鬪蘭所釀松醪東坡所謂歎幽姿之獨高者
惟叔獻能盡之客有以京國名酒來與之校者味殊不能近正如深山草
衣木食人語覺傭兒販夫塵土氣爲不可嚮也是後松醪鬪蘭遂爲山中
故事叔獻少日在太學賦聲籍甚其學長於春秋詩筆淸峻似其爲人字
畫楚楚有魏晉間風氣雅爲閑閑公所激賞制誥典麗當代少見其比尺
牘又其專門之學風流藴藉不减前世宋景文左丞董公紹祖奉使江左
得其詩餞行喜見顔間詩四韻每誦一句輒爲一舉觴李右司之純談笑
此世爲不足玩見叔獻則必爲之&KR0719;然王延州從之公於鍳裁爲海内稱
首敬其名德至不敢以同年生數之北渡還鄕里年七十九終於家(墓碑云所)
(貴於君子者三曰氣曰量曰品有所充之謂氣有所受之謂量氣與量備而才行不與存焉本乎才行氣量而絶出乎才行氣量之上之謂品品之)
(所在不風岸而峻不表襮而著不名位而重不耆艾而尊是故爲天地之美器造物者靳固之不輕以予人閱百千萬人之衆歷數千百年之久乃)
(一二見之同乎其時非無孤雋偉傑之士從容於禮文之域角逐乎功名之地唯其俗不可以爲雅劣不可以爲勝故自視缺然陳太丘事業無聞)
(而名重天下房次律坐鎮雅俗而舉世以王佐許之施之當時未必適用然千載而下有爲之歛衽者非品何以得之元光正大以來天下大夫士)
(論公平生者蓋如此)子渭字淸甫以門資敘仕爲密院機察淸慎而文天下有馮孝
子之目今居鎮陽
同裕之再過會善有懷希顔
寺元魏離宫十日來凢兩前與髯卿借齋奠少林往其時巳薄暮諸勝不
暇訪今同魏諸孫再到風煙上寺僧導升殿雄深肅瞻仰柱礎門限砧追
琢成大壯不見磨琢痕瑩滑明滉朗摩挲三嘆息後世無此匠晚登西南
亭碧玉對千丈如王官天柱如太華仙掌留宿贊公房秀色夢餘想夜靜
耿不眠泉溜琴筑響惜髯今不來聮詩共淸賞
和希顔
虎守天門未易通庾塵無扇障西風主人何負盗憎主公論不明私害公
老伏固非千里驥冥飛似是五噫鴻紛紛往事渠知幾都付崧巔一笑中
送國毉儀(師顔)企賢得請歸關中次朝賢韻
心平窮富恐欺天面有隂功蓋有年歸去靑山仁者樂秘來丹訣老而傳
尚毉冗食渠百輩公論共推君十全技道精微仍遠引就非輕舉亦幾仙
河山形勝圖
書劒丁年記昔游中條之麓過蒲州地形西控三秦遠河勢南吞二華秋
晉魏兵爭一春夢漢唐壇祀幾荒丘披圖吊古令人慨不必重登鸛雀樓
雒帥覓蘭作詩以寄
雲插高牙畫戟森春移寶檻燕堂深水南紅藥初退舍嵩麓紫蘭今嗣音
蠒足赬肩坐香累高梁華棟豈渠心使君有問花應語玉樹誠佳非故林
明皇擊梧桐圖
三郎耳譜趁花奴風調才情信有餘天寶錯來非一拍霓裳中節亦區區
送人出使
陽春有脚蘇疲瘵水鏡無心照㓗汙九道澄淸天意切人才一一似君無
習池醉歸圖
襄漢方屯十萬兵習池日往不曾醒紛紛悮晉皆渠輩何獨王家一寧馨
東坡海南烹茶圖
講筵分賜密雲龍春夢分明覺亦空地惡九鑚黎洞火天游兩液玉川風
隂晦中忽見華山
吏部能𨳩衡嶽雲坡仙曾借海宫春蓮峰清曉忽自獻二公何人予何人
草堂春暮撗披
遷客倚樓家萬里五陵飛鞚酒千金草堂澹與春山對幽鳥一聲春巳深
元光閒予在上龍潭每春秋二仲月往往與元雷游歴崧少諸
藍襌師汴公方事參訪每相遇輒揮毫賦詩以道閑適之樂今
猶夢寐見之兒子渭近以公故抵任城襌師附寄詩以叙疇昔
未幾駐錫東庵因造謁閒出示裕之數詩醉筆縱橫亦略道崧
遊舊事感嘆之餘漫賦長句(二首)
性理諸方巳徧參歸來一錫駐東庵山中蓮社舊招隱旅舍阿戎新對談
詩筆如君僧有幾文章媿我老無堪綾書大字拈香䟽須趁微之酒半酣
少林脩竹欲天參竹外幽閑草結庵顧我雖存唯白髮與君曾此共玄談
干戈撗絶境猶夢草樹荒殘人豈堪臘瓮松醪髯莫預商歌悲壯不能酣
雨後看竝玉所控諸峯
竝玉如高人壁立九千仞一日不見之令人生鄙吝春深木葉敷秀色益
濡潤結茅寄僧藍晴碧時得趁老宿詫孫峯隅侍到齠齓連延靑一色枚
數須諦認溟濛空翠閒我亦疑未信朝夾雲氣昏埋没瑜匿瑾如蒼梧政
愁湘妃鬱思舜重隂俄解駮霮湗夕暉襯娟娟忽層出歷歷分遠近雪峰
互吞吐千狀纔一瞬出竒如孫吴相降如廉藺如衆星拱辰如侯伯入覲
接武如朋簮承迎如价儐負固如吴楚争長如齊晉怪詭如夷蠻駢羅貢
琛贐窘蹙如擒獲係纍將就釁如應龍神靈蟄卧時奮迅如天駟超軼坰
牧稅羈靷如雄對改容失筯駭疾震如猛士無譁攅槊俟嚴陣獨兩峰巍
然魁傑儼崇峻光輔岳柱天鬱爲中興鎮降生申與甫周室僨復振詩傳
配崧高百世磨不磷
同希顔怪松
崧高地氣靈花木競妍秀玉峰西南趾有松獨怪陋偃蹇如蟠螭奮迅如
攫獸葉勁須髯張皮古鱗甲皺菌蠢藤癭怒支離笻節瘦月上虬影搖風
度雨聲驟子落慰枯禪枝樛礙飛鼬盤根萬乘器平蓋千歲壽樵斤幸免
尋厦匠矧肯搆龍化會有時天旱期汝救
王内翰若虚
若虚字從之槀城人承安二年經義進士少日師其舅周德卿及劉正甫
得其論議爲多博學強記誦古詩至萬餘首他文稱是善持論李屏山柸
酒間談辯鋒起時人莫能抗從之能以三數語窒之使噤不得語其爲名
流所推服類此釋褐鄜州錄事歷門山令入翰林自應奉轉直學士居冷
局十五年崔立之變群小獻謟爲立起劫德碑以都堂命召從之從之外
若遜辭而實欲以死守之時議偁焉北渡後居鄕里癸夘三月東游與劉
文季輩登太山憩於黃峴峰之萃美亭談笑而化時年七十從之天資樂
易負海内重名而不立厓岸雖小書生登其門亦折行輩交之滑稽多智
而以雅重自持謀事詳審出人意表人謂從之於中外繁劇無不堪任直
以投閑置散故百不一試耳自從之没經學史學文章人物公論遂絶不
知承平百年之後當復有斯人不也子恕字寬夫
攄憤
非有驕謇心非徼正直譽浩然方寸閒自有太高處平生少諧合舉足逢
怨怒禮義初不愆謗訕亦奚顧孔子自知明桓魋非所懼孟軻本不逢豈
爲臧氏沮天命有窮逹人情私好惡以此常泰然不作身外慮
贈王士衡
王生非狂者乃以善哭稱每至欲悲時不閒醉與醒音詞初惻愴涕泗隨
縱撗問之無所言坐客笑且驚王生不暇䘏若出諸其誠嗟我與生友此
意猶未明絲染動墨悲麟亡傷孔情韓哀峻嶺陟阮感窮途行涕流賈太
傅音抗唐衢生古來哭者多其哭非無名生其偶然歟何苦摧神形如其
果有爲爲爾同發聲
貧士嘆
甑無塵瓶無粟北風蕭蕭吹破屋入門四顧何悲凉稚子低眉老妻哭世
無魯子敬郭元振之真丈夫故應餓死填坑谷蒼天生我亦何意蓋世虚
名食不足爭如只使冗且愚大腹便便飽粱肉
感秋
西風撼庭柯疎葉鳴策策天地一蕭條羈懷亦岑寂靑春怳如昨轉盻年
半百自從長大來轉覺日月迫功名非所慕老大不足恤怛然感時心自
亦不能釋淸晨梳短髮巳見數莖白刀鑷雖可施殆似兒子劇此身委蛻
耳毁棄無足惜况於毛髮間而乃強修飾靑靑如陸展星星行復出畢竟
白滿頭復將何所摘
生日自祝
空囊無一錢羸軀兼百疾况味何蕭條生意渾欲失淸晨聞喧呼親舊作
生日我初未免俗隨分略修飾舉觴聊自祝醉語盡情實神仙恐無從富
貴安可必脩短卒同歸何足喜與戚一祈粗康強二願早閑適衣食無大
望但要了晨夕萬事不我攖一心常自得優游終吾身志願從此畢
失子
妍研掌中兒捨我一何遽其來誰使之而復奄然去平生三舉子隨滅如
朝露顧我能無悲其如有天數自從學道來衆苦頗易度有後固所期誠
無亦何懼人生得淸安政以累輕故㛰娶眼前勞託遺身後慮百年曾
幾何爲此雛稚悮顧語長號妻此理亦應諭
憶之純(三首)
幼歲永真契中年得偉人傾懷當一面投分許終身燈火談玄夜鸎花逐
勝春何時重一笑胸次欲生塵
面目三年隔音書萬里遥宦途俱蹭蹬日事各蕭條志大謀常拙身孤道
易消本無當世用隱處會相招
雋氣輕天下高情到古人銜柸曼卿放下筆老坡神時論誰優劣人材自
屈伸窮愁須理遣不必淚沾巾
復寄(二首)
志大言高與世違拂衣具作竹林歸黃塵道口風波惡未必先生自處非
自笑趨塵亦強顔食謀未免敢言閑紫芝果可充飢腹從子玉屏巖石間
病中(二首)
學道今何得謀生久不成藍衫幾棄物絳帳亦虚名事拙應天意交疎即
世情煩憂時自解感觸又還生
鬱鬱窮愁意營營久病身詩情渾欲减藥物但相親未得驅窮鬼終須問
大鈞三時勞慰拊甚愧故人真
感懷
枉却全家仰此身書生那是治生人百憂耿耿填胸臆強作歡顔慰老親
自笑
酒得數柸還巳足詩過兩韻不能神何須豪逸攀時傑我自世間隨分人
别家
到了身安是本圖何須身外覓浮虚誰能置我無飢地却把微官乞與渠
慵夫自號
身世飄然一瞬閒更將辛苦送朱顔時人莫笑慵夫拙差比時人得少閑
西城賞蓮呈晦之(晦之自号放公)
舊賞回頭巳隔年高花又見出新妍偶成濁酒狂歌會恰及斜風細雨天
樂事適來偏有興閑身常得分無緣作詩莫怪多誇語差比放公先着鞭
題淵明歸去來圖(五首此下皆中年所作)
靖節迷途尚爾賖苦將覺悟向人誇此心若識真歸處豈必田園始是家
孤雲出岫暮鴻飛去住悠然兩不疑我自欲歸歸便了何須更說世相遺
抛却微官百自由應無一事掛心頭銷憂更藉琴書力借問先生有底憂
得時草木竟欣榮頗爲行休惜此生乘化樂天知浪語看君於世未忘情
名利醉心濃似酒貪夫衮衮死紅塵折腰不樂飜然去此老猶爲千載人
翰長閑閑公命題城南訪道圖戲作二詩且爲解之云
得道由來不必勞癡兒舍父謾逋逃閑閑老子還多事時向招提打一遭
竹木蕭森蔭綠苔幽襟自愛北軒𨳩主人無說吾何問乘興而來興盡迴
荅鄭下辨禪師見戲代防禦高俟
酒肆淫房緫道埸偶然游戲亦何妨阿師自墮泥牛趣更笑春風柳絮狂
還家(五首)
日日他鄕恨不歸歸來老淚更沾衣傷心何啻遼東鶴不但人非物亦非
荒陂依約認田園松菊存亡不足論我自無心更懷土不妨猶有未招魂
山杏溪桃化棘榛舞臺歌榭墮灰塵春來底事堪行處門外流鸎枉喚人
回思夢裏繁華事幸及當年樂此身閑立斜陽看兒戲憐渠虚作太平人
艱危嘗盡鬢成絲轉覺讙華不可期幾度哀歌仰天問何如還我未生時
山谷於詩每與東坡相抗門人親黨遂有言文首東坡論詩右
山谷之語今之學者亦多以爲然漫賦四詩爲商略之云
絶足由來不可追汗流餘子費奔馳誰言直待南遷後始是江西不幸時
信手拈來世巳驚三江衮衮筆頭傾莫將險語誇勍敵公自無心與物爭
戲論誰知出至公蝤蛑信美恐生風奪胎換骨何多樣都在先生一笑中
文章自得方爲貴衣鉢相傳豈是真巳覺祖師低一着紛紛嗣法更何人
王内翰子端詩近來陡覺無佳思縱有詩成似樂天其小樂天
甚矣漫賦三詩爲白傳解嘲
功夫費盡謾窮年病入膏肓豈易䥴寄語雪溪王處士恐君猶是管窺天
東途西抹闘新妍時世梳粧亦可憐人物世衰如鼠尾後生未可議前賢
妙理宜人入肺肝麻姑搔背豈勝便世聞筆墨成何事此老胸中自一天
麻徵君九疇
九疇字知幾莫州人三歲識字七歲能草書作大字有及數尺者故所至
有神童之目章廟召見問汝入宫殿中亦懼怯否對曰君臣父子也子寧
懼父耶上大竒之弱冠住太學有聲埸屋間南渡後讀書北陽山中(其詩云讀)
(書空山裏落月低巖幽山鬼語夜半怪我非巢由又云壯士半凋落鐡花繡吴鈎)始以古學自力博通五經於易
春秋爲尤長少時有惡疾就道士學服氣數年疾遂平又從宛丘張子和
學醫子和以爲能得其不傳之妙大率知幾於學也專故所得者深飢寒
勞苦人所不能堪者處之怡然不以累其業也嘗爲郾城張伯玉賦透光
鏡欽叔傳之京師趙禮部大加賞異貼壁間坐卧讀之興定末府試經義
弟一詞賦弟二省試亦然簾試以脫悮下弟知幾先有才名又連中甲選
天下想望風采雖牛童馬走亦能道麻九疇姓名正大三年右相侯蕭公
趙禮部連章薦知幾可試館職乃賜盧亞榜第二甲第一人及第授太祝
權太常博士應奉翰林文字知幾資野逸高蹇自便與人交一語不相入
則逕去不返顧自度終不能與世合未幾謝病去作詩工於賦物如夏英
公篆韻(其詩云千狀萬態了不同哭鬼號神自兹始簡如庖羲地上畫繁如神農日中市圓如有娀乙鳥夘方如姜源巨人履傾如怒觸不)
(周山遡如逆上蠶叢水積如女媧石未煉碎如昆吾瓦經毀蚩尤旗張尾後曲黃帝鼎成足下峙五丈專車断禹戈九日横天落羿矢流漦不去龍)
(垂髯銜書怱來鳳挽觜方相四目闢門闕䕫牛一脛踔階戺貌似心猜未必然賴君注釋車南指)及手植檜印章等詩可
見也字畫正書八分皆有功詩最其所長少時猶失持擇近詩精深峭刻
似其爲人他文不及也明昌以來以神童稱者五人太原常添壽四歲作
詩云我有一卷經不用筆寫成展𨳩無一字晝夜放光明合河劉滋文榮
六歲有詩云鸎花新物態日月老天公劉微伯祥七歲被旨賦鳳凰來儀
新恩張漢臣世傑五六歲亦召入賦元妃素羅扇畫梅云前村消不得移
向月中栽其後常隱居不出餘三人者皆無可稱道獨知幾能自樹立一
日名重天下耆舊如閑閑公且以徵君目之而不名也壬辰歲遇亂卒年
五十平山常仲明之子德葬之小商橋傍近趙㽵
賦伯玉透光鏡
太隂淪魄元不耀太陽分光成二曜嗚呼怪銅盗此幻透影在壁與背肖
奩𨳩㸌㸌光走庭劃如剸犀乍脫鞘泓澄秋落百丈潭疑有龍向天門跳
秦娃漢婉化鴛士寵雨恩雲埋鳳詔當年椒塗鑑桃李身後泉臺映蓬藋
枕簟無情草木香笙歌不暖梟狐嘯髑髏一醜不再妍不知持此將安照
萬斛珠璣委俑人喚得偷兒成鬼剽借問金椎一控時何如海上青蠅吊
壽如金石佳且好此銘此篆兩竒峭今誰子後曩誰先贏得紐樞經蟻竅
千古繁華一夢醒恍然入手稱神妙丹砂紫翠羽靑萬金難買人年少君
侯新自洛陽來玉臺人物今温嶠相看大笑古人癡收鏡入奩還自笑
跋范寬秦川圖
山水人傳范家筆畫史推尊爲第一朅來因看秦川圖天下丹靑能事畢
大山巖巖如國君小山鬱鬱如陪臣大石盤盤社與稷小石落落士與民
一山一形似爭長一石一態如布軍想君胸中有全秦見鐻削鐻鐻乃真
掌上長安近於日千樹萬樹生靑春憶昔岐山鳳皇語葱葱柞棫霑新雨
昆夷束手密須降不見功勲見歌舞黃金鑄牛西入𤏡五丁雲棧通中國
驪山宫闕九天高六處孱王走銜璧不信詩書信法家關東半被魚書惑
盡卷圖籍亦大好五十年兇都一掃章邯董翳舉如毛沐猴冠委金陵道
北原兵自天而下漢室傾頽如解瓦祁山六出縱無功渭水猶堪飲君馬
螭蟠老將骨未朽草付那能濟陽九技癢投鞭抵歲星歸來鹿死何人手
神武空矜賀六渾投機常落周人後竟令馮翊軟沙邊東風一夜吹新柳
侵尋皂角相料理抛擲龍津浮汴水鷁頭過處巳非隋不覺晉陽人姓李
華淸高宴戞宫梧舞馬如何護兩都縱得靑騾還蜀道肉得沙埸白骨無
興亡自取不足吁可憐神州爲盗區貪徵往古山川事忘却題詩賞畫圖
松筅同希顔欽叔裕之賦
犧尊靑黃災木命羈絆剪剔傷馬性折松爲筅得之天此君幸免牋殘撗
初緣形似有代無不料竒功乃差勝人閒斤斧不須勞坐中活火鳴笙簫
千秋蟄骨養霜雪一日奮鬛翻雲濤巖烟擊拂殷雷起顚風蹴踏銀山高
莫嫌勺水懦無力如捲三江都一吸借汝歲寒姿扶我衰朽質掃除幻夢
不到眼洗刷埃霾下胸臆捫霞直與羡門期一笑桑田海波白
竹癭冠爲李道人賦
東方有物字豐隆以鳴爲職驅群聾萬頭濈濈囚凍窟欲出不出愁天公
廻寒作煖出一噫黑帝不敢藏昆蟲所以獨爲六子長揮斥元氣周神功
車轟鼓震頃萬里六甲雲風隨喚起四隂用事合收聲猶奮狂陽鳴不巳
號令非時遭物玩草木不凋花再蕾惱得司秋訴帝&KR1377;漏泄機緘法當死
天公大怪下桎梏推落車中墮巖谷非程非馬亦非人化作蒼莨一枝竹
勁氣剛風難遽銷夜聞風雨猶蕭蕭聳身直上三千尺天公又怪干雲霄
鬼壓神縳不聽出只見白雲鎻三日雲散唯餘靑屈盤頥隱於臍變仙質
道人真是萬物盗斫取爲冠就天巧秋霜爭敢上頭顱常與春風同醉倒
此冠固竒惜未大有冠獨在方之外日月爲藤織四時烟霞爲樺綿千載
天潢絶漢梁虚碧比斗旋衡簪沆瀣不隨脂粉侣狻猊不逐風霜陪獬豸
一任旋乾復轉坤頭上峩峩終古在欲作檀那施此冠不識先生苦爲戴
彈琴懷山中人
門前雪垂垂室中理朱絲手按十三徽心飛天一涯故人渺何許萬里驚
鴻飛試憑朱絲語一聲聲亦悲一彈雪欲落再彈雪正作只在此山中故
人今憂樂我欲彈文王岐山雲渺茫我欲鼓曾子無田可耘耔道遠望不
及千山復萬水思君復思君正恐須髯皤后䕫若不來柰此宫商何春風
早晩起百鳥喧庭柯時携一尊酒爲君奏雲和
夏日
亭柯碧合龍蛇影睡起轆轤鳴曉井一簾曉雨捲不晴槐花滿地黃金冷
屈指西風又到門相思團扇欲生塵何時萬戶垂楊裏高揖金鞭逢故人
牛嘆
誰憐宿料一生無身後仍遭金十奴帷蓋却教蒙狗馬不知何事負農夫
淸明
村村榆火碧烟新拜掃歸來第四辰城裏看家多白髮遊春緫是少年人
暮春山家(二首)
山煙向晩白濛濛人過梨花樹底風一犬不鳴村徑黑野燈孤起遠林中
語闌壯氣欲消磨奈此青燈永夜何壁上取琴彈一曲不知天外落銀河
手植檜印章
梁折山摧入小成日華留得寸暉明不盈一握空蟲篆未喪斯文粗姓名
草木西周朝有暮圖書東觀死猶生二千年後司封細未信栽時出此情
贈𥙿之
向來三度見君詩常望西山有所思誰料并州天絶處相逄梁苑雪消時
賢人樂古聲猶在聱叟文高世豈知只恐神嵩不留客秦川如畫渭如絲
秋懷(江山如畫衣冠盡蒲柳無情宫殿秋亦用此韻者也)
昨夜新凉御褐裘一番節物弄淸愁月懸雙杵若爲夜人在一隅偏覺秋
敗葉只能驚畫扇啼螿終不到朱樓還鄕夢斷寒衾曉依舊雲山是蔡州
和伯玉食蒿醬韻
九尺東方生不如一侏儒飲啄各有程厚薄與生俱文蒲及屈芰何乃淡
以枯正如謝三旌甘心作羊屠伊蒿本薪材豈足克庖厨薄雪草堂徑新
霜古城隅河南地差煖冬有不死蕪靑來澗邊筥綠入几上盂微香能侣
菊小苦賢於荼酷烈變醯醢薰醲破脂酥書生喜倒說食亦變精麁借問
冰茶者何如羔酒乎况爾蓼彼蕭蓬茆固其徒偶然躐一等遽欲忘樵夫
邇來歲頗饑太半殣在途攘肉或至犬首丘不如狐命賤秪求死計窮交
議逋尚有紈袴兒朝夕食於株寧知掃野椑一飽不易圖遂令人輕生不
畏鑕與鈇如君有蒿醬猶是千金軀
復次韻
五臟太多可張頥託臞儒自非何曾家安得陸海俱莊周幸有粟不至魚
肆枯何勞夷門市下車朱亥屠春韭與秋菘歲晚不供厨蒿腹不蒿目大
方果無隅爲醬非負口猶勝范萊蕪豈無靑精飯駐顔炊一盂豈無菖蒲
歜辟邪如神荼又豈無椒花除瘟等酴酥蒿於數品中頗同武官麁數品
雖異饌置之醬可乎猶材各有施豈必皆吾徒公綽優爲老劣於滕大夫
大抵食如士取之非一塗君詩誌其味食經有董狐彼哉黿羹指斵棺終
莫逋彼哉萍虀手竟死珊瑚株寧如醬以蒿不出本草圖蓋後人好竒一
洗腥砧鈇爲謝饞祟鬼渠今離我軀
又(翌日又爲履道所戲其意似欲窮吾技再和前章書呈伯玉)
菣可爲炙啖博哉釋草儒奈何騷人詠不與蘭茞俱靑靑發陳荄嫰勝梯
生枯面柔似張禹氣冽如申屠忽逢易牙口一日登君厨君兄昔在日作
事太廉隅游宦三十年不治一室蕪嘗載米之郡政如置水盂不義獲八
珍棄之猶堇荼相對話終日茗椀無塩酥見客惟恐遟遇飯不擇麁無食
但有名窮不亦宜乎我本寒素士卧雪袁司徒臭味偶相似豈是敦薄夫
見君食蒿醬取嘲於仕途和君蒿醬詩緼袍隨衣狐詩醬兩情苦此債無
由逋蒿荻無棄材奈此蒼松株何當列鉶瓮一依饗禮圖唯聞廣庭樂不
見轅門鈇此日雖無醬猶堪養羸軀
元𥙿之以山遊見招兼以詩四首爲寄因以山中之意仍其韻
石華政可採負我孤舟蓬胡爲紅塵裏擾擾槐安宫山間綠蘿月一照千
巖空洪崖去不返淸游誰與同空餘松根泉雜佩流無窮人心墮泥滓不
如與天通舉頭視霄漢浩露洗心胸
日月兩角蝸天地一粒粟老盆可徑醉豈擇瓦與玉大笑區中人朱門丐
梁肉淸曉登少室日夕眺王屋紫煙晞我髮碧霞貯我腹溪中有白雲萬
事付濯足物物愜幽情不獨蘭與菊
南風入桂樹高葉碧崢嶸舉手戲攀折上與雲煙撐黃金間白玉遍地先
晶熒笙簫坐間發鸞鶴空中鳴浩歌山谷應起舞衣裳輕一尊石上酒如
我浩氣盈目送飛鴻盡靑雲萬里平
國風久巳熄如火不再然流爲玉臺詠鉛粉嬌華年政須洗妖冶八駿踏
芝田靑苔明月露碧樹凉風天塵土一一盡象緯昭昭懸寂寥抱玉辨爭
竟搖尾憐幸有元公子不爲常語牽
許方邨即事(聮句體)
披熱逹許方山巔靑漫漫野黃麥初割畦綠蔬纔灌村籬檾葉深巷樹春
花亂煙長見新治風遠聞淸鍜濯衣女在溪販鐵人栖舘墻危壘破石路
黑沾遺炭山雲頃刻雨沙地須臾暵鐸鳴駕犢耕罩密防雞散繰餘殘繭
挂釣罷么系貫沽酒有客賖鬻李何人喚朴慘官始威牒煩民更玩歴險
小車多逢人黯衣半縣遠肉難求山近宼可逭何當卜隱居尋我杖藜伴
梁山宫圖
梁山宫高高切雲秦家簫鼓空中聞宫殿作雲王作龍何人敢謁滈池君
珠圍翠繞窮天下道上行人衣半赭不覺生靈血液枯化爲宫上鴛鴦瓦
朝盧生暮侯生師事二人學羡門焉知以政藏其身神仙亦死何曾神空
能詐取六孱國不識盧生真間客種成間隙盧生去尚令道士作鬼語祖
龍竟墮此機中以璧見欺猶未悟魚腥引得扛鼎來梁山火滅漢旗開何
如後世丹靑手一夫不役千樓臺梁山之圖却傳世梁山之宫安在哉
跋伯玉命簡之臨米元章楚山圖
巴東峽壁如駮霞天鑿荆門當虎牙下有奔湍沉碧沙直衝北顧如投家
雲煙昏曉互明滅朝看沃日暮呑月遠山如指近如奉過客那知空一瞥
高人廬此恨來晩不厭孤蓬疊往返莫言造物好窮人許大乾坤冨君眼
以心爲鏡照諸山山如人面紛殊顔扁舟日日靑山上靑山却在滄波間
人道癡兒固貪取我怪高人亦如許巳將胸次祍長江更把豪端扛巨楚
薺列楓林葉浮舸巧促魁梧入么麽丈尋收拾無邊春千里遊邀坐中我
自此頭吴尾甌越蠻烟五月髠人髮江山多處乃爾毒始信中原天下甲
楚山可覧不可上水氣昏昏且多恙畫山縱不到真山有楚之峯無楚瘴
靜明居士見山饞想在庵中得飽參戲呼老李臨君畫已坐君貪我更貪
秋雨小霽湖陽道中
一雨初晴菊瘁花朝來啼殺報晴鴉地鄰異域空懷古人對殘秋更憶家
十月紅爐是明日往年新火醉流霞忩忩又上湖陽道何處還堪駐客槎
秋望
雲氣東南壯風煙正北長遠人投屋小寒草帶城荒馴鴨便秋潦飢牛背
夕陽閑情儘堪畫未要雨浪浪
堂谿城南感寓
斷岸崩崖帶草長茂林高塏晚生凉田頭經水成駒卧雲色因風變狗蒼
戰地尚餘唐壘柵故城曾入楚封疆牛童趁日貪捫虱那解興亡事可傷
俳優
施能賣晉移君貳旃解譏秦救陛郎多少諫臣飜獲罪却教若輩管興亡
李道人家山圖
見說高齋住太行溪山襟帶古祠堂圭桐葉落周家雨鐵樹根盤晉國霜
烽火不堪耕夜月畫圖猶可掛殘陽自怜不及汾川鴈春去秋來過石梁
李道人嵩陽歸隱圖
城郭維崇井里維通冠蓋維錯紈綺維藂云誰之子招子歸嵩舍我箏筑
樂彼潺淙食彼瓦缶遺我鼎鍾云誰之子繪子歸嵩離人友鹿避俗朋松
石嚙我足泉癭我嚨吾恐時人笑子歸嵩有山有怪有水有龍盗出宼没
嘯兕咻熊吾恐狂人誑子歸嵩子謂我言决意歸嵩歸嵩何如如鴻避弋
如鶴脫籠與幻俱化與化俱融是以歸嵩南山重重翠如植葱北山隆隆
紺如堆銅仰嵩俛嵩雨濯雲烘嵩之爲我我之爲嵩我聞子言衣如張風
心先去鳥層雲盪胷靜言思之冨爲目蒿貴爲心蓬飾說于令詎知任公
歸嵩良是生龜脫筒子不歸嵩送子歸嵩
陽夏何正卿作疊語四句未成章予復以疊語寄之凡四變文
緼緼蠢蠢何等民矯矯亢亢内守真昂昂藏藏獨異俗落落莫莫不厭貧
歸與歸與且餬口鳳兮鳳兮德衰久樂云樂云無絃琴命乎命乎一柸酒
匪鱣匪鮪故爲藏避言避世必也狂至大至剛秣吾馬爰淸爰淨修我牆
用之捨之時所係晉如摧如寧復計煖然凄然任春秋優哉游哉聊卒歲
紅梅
一種冰魂物巳尤朱脣點注更風流歲寒未許東風管澹抹穠粧得自由
劉御史從益
從益字雲卿南山翁撝之曾孫大安元年進士拜監察御史坐與當路者
辨曲直得罪去久之起爲葉縣令修學講義聳善抑惡有古良吏之風葉
劇邑也兵興以來戶减三之一田不毛者萬七千畝其歲入七萬石故在
也雲卿請於大農爲减一萬民賴之流亡歸者二千餘家未幾被召百姓
詣臺乞留不聽入授應奉翰林文字踰月以疾卒時年四十四葉人聞之
以端午罷酒爲位而哭且立石頌德以致哀思之心焉雲卿博學強記於
經學有所得爲文章長於詩五言古詩又其所長雷御史說雲卿在太學
時年甚少嘗有詩云黃金錯落雲間闕紅粉高低柳外墻時輩皆推伏之
其卒以詩得名者固巳見於此矣(雲卿詩如荒烟斜日村村晩衰柳寒蒲岸岸秋兩鄕留寓風黧面千里相望月)
(滿襟子美不妨衣露肘長卿猶有賦&KR1272;雲春雪云千層寶樓閣一片玉山川臨終云壞壁秋燈挑夢破老梧寒雨滴愁生此類甚多不能悉載也)
有蓬門先生集行於世二子祁字京叔郁字文季俱有名於時
題蘇李合畫淵明濯足圖
天機本自足人事或相須東坡畫三昧廼與龍眠俱黃州冨丘壑餘杭渺
江湖巳困口嘲弄更堪手糊塗其來本游戲所到非功夫平生斜川翁尚
友千載餘可聞不可見風摽定何如笑倩李居士爲予巧形模臨流想有
詩滄浪元非漁不入聲利埸政恐吾足汚二公有深意百年留此圖不着
色塵相澹然如游天地初主人牢緘縢丹靑有渝此不渝
過尉氏懷阮籍
朝來國門遊暮抵蓬池宿有懷阮步兵豪氣無撿束嘯歌陟高臺長風振
林木老眼何曾靑四海無一物萬古留詩名九原消醉骨居然方丈家惜
也微瑕玉塗窮道不窮先生安用哭
泛舟回瀾亭坐中作
昔年醉回瀾猶恨身屬官今年邂逅來身與亭俱閑洗心亭下水照眼亭
西山溪山如故人喜我復來還有酒澆我胸有花怡我顔韝鷹乍脫臂但
覺天地寬山隂忽回船夜闌情未闌
樂山松
樂山一何崇上有千歲松淸孤月露底秀拔天地中蒲柳抱常質桃李𨳩
芳容爭如十八公笑傲冰霜風居然喜避世不肯汚秦封蟠如北海螭伏
如南陽龍紛紛過者多匠石終不逢明堂幾時搆喚起蒼髯翁
和淵明雜詩
俗士苦紛競此心本無塵功名廼外物了不關吾身吾身復何有形神假相親
天地𨳩一室日月挾兩鄰有生即有化如晏之必晨但得酒中了亦足稱逹人
揮戈欲却日小力自不量何如任天運閉門坐齊芳詩書列四隅着我於
中央夏臥北䆫風隆冬曝朝陽但有藜藿羹亦足充飢腸
少爲飢所驅老爲病所迫人生能幾何東阡復南陌急須沽酒來一笑舉太白
浩歌草木振起舞天地窄同歡二三子誰主復誰客浮沉大浪中畢竟歸真宅
歲月去何速老炎變新凉游子久不歸回首望大梁風埃慘如此何處真
吾鄕野菊明落日林楓染飛霜勸我一柸酒悠然秋興長
和淵明始春懷田舍
家食自不惡菽水甘清貧學道未有得讀書亦良勤雖勤竟何補俛首愧
古人靜言閱世故來者日月新况復抱沉痾百憂無一忻安得衛生訣益
我華池津怳如一夢覺不與萬法鄰野人借問我恐是劉遺民
和淵明飲酒韻
日入了公事援琴洗塵喧秋堂一燈明清響到夜偏彈罷枕書臥渺然夢
靑山山英向我問君駕何時還家僮忽喚覺惆悵不能言
臘日次幽居韻
世務方擾擾人生何營營不如不出門坐頥天地情泰中有否來隂極即
陽生掀髯一笑起䆫外風鐸鳴看雲偶獨立踏雪時閑行最愛朝日外負
暄向南榮
歲除夕次東坡守歲韻
人生都百年誰問鬪龜蛇容顔鏡中換老醜不可遮殷勤守此歲來歲復
如何南鄰祭竈喧北里驅儺譁須臾罷無爲但聽樓鼓撾明朝四十過暮
景真易斜初心自慷慨白首還蹉跎寄語少年子雖徤不足誇
次韻别歲
一日復一月其來不肯遟一冬復一春旣去誰能追問歲果安往懵不知
津涯常於歲除夕知是相别時鄰翁慣禮餞買酒烹鮮肥百挽不得留一
别那須悲年年例如此華髮吾何辭惟有學道心自覺老不衰
次韻餽歲
親朋餉無時鄰里歡有佐况當歲之終可以具百貨禮意各示勤手叚不
妨大我貧無往還閉戶但高卧藜羹且充腸珍味不登坐猶勝許文休衣
食出馬磨自非楊子雲載酒何人過空吟餽歲詩自歌還自和
淸明即事用前韻
一度淸明了一年温風嫋嫋雨班班幾家繡幰尋芳去何處蹇驢䭾醉還
宿草新墳驚世短落花流水占春閑曉鸎啼破松䆫夢缺月東南掛屋山
五月十四夜對月有感
世事易隨雲變滅人生難保月團圝淮陽旅舍三年夢河朔風聲五月寒
何處雲山端可老向來天地爲誰寬宦游脚底生荆棘蜀道而今却不難
再過郾城示伯玉知幾
三年兩度過溵陽鞍馬紅塵道路長花月不應知我老溪山也解笑人忙
朔風凛凛頻驚坐夜雨蕭蕭偶對床他日水南營葬地愧無遺愛在桐鄕
次韻閑閑公夢歸
眉間喜色幾時黃滿貯羈愁着瘦腸萬里鄕關飛不到十年歧路走空忙
杯心蘸月松梢影鼻觀通風栢子香最愛南山舊山色夢中相覓不相忘
題閑閑公夢歸詩後用叔通韻
學道幾人知道味謀生底物是生涯莊周枕上非真蝶樂廣柸中亦假蛇
身後功名半張紙夜來鼓吹一池蛙夢間說夢重重夢家外忘家處處家
送儀提點西歸
自斷平生不問天拂衣歸去任吾年五侯鯖飽無多味九老圖成又一傳
叵首京華瞻日遠放懷鄕社得天全綸巾醉卧咸陽市始信人間有散仙
再賡
人定端能坐勝天刀圭有力制頽年道非出世頭頭是丹不遺經口口傳
隂魄沉迷終鬼錄陽精飛鍊即神全三山縹緲誰能到目下身安亦是仙
次韻李公度
缾有儲糧鬢有絲蹉跎歲晩坐書癡輞川畫隱王摩詰錦里詩窮杜拾遺
應舉尚陪新進士主文半是舊相知春闈看决魚龍陣未必尖錐勝鈍錐
題無盡藏(梁斗南所藏畫)
誰𨳩天地秘密藏今古人間用不窮眼尾搖光千丈月耳根傳響一溪風
勝游赤壁文章在高卧燕山氣象同二老風流渺何許後生猶可畫圖中
三弟手植瓢材且有詩予亦戲作
爲愛胡盧手自栽弱條柔蔓漸縈回素花飄後初成實碧蔭濃時可數枚
試問老禪藤繳去何如游子杖挑來早知瓠落終無用只合江湖養不才
次韻三弟贈南庵老人
一庵礴勝巢仙不入叢林怡是禪花圃蓮塘閑打景粥盂齋鉢老隨緣
忘言巳了八千偈適意更揮三兩絃邂逅我來推不去坐分一半好風煙
次韻劉少宣
旅䆫蝶夢曉驚廻默數流年秪自哀與世迂疎甘袖毛及身強徤且銜柸
桐彫翠葉看看盡菊着黃花旋旋𨳩杖屨南庵訪幽事秋光滿眼送詩來
酬李子遷
曾著朱衣侍冕旒忽乘羸馬出皇州靑山有約携琴往白髮無成把鏡羞
却笑張儀誇舌在不妨巢父有詩留柳湖莎徑東南夢又見兒童迓細侯
過洧川次侯生君澤韻
誰能孤憤效韓非且喜玄微對鏡機出得山來無遠志寄將書去有當歸
閑居巳判平生了真賞從教舉世稀日咀道腴深有味更須口腹事甘肥
聞蛬用少陵韻
唧唧不堪聞村居更惱人靑衫傷久客華髮念雙親歲莫那逢雨秋宵未
向晨石心猶可轉百感本來真
除夕用少陵韻
䆫送迢迢漏燈𨳩豔豔花正愁聞過鴈久客羡栖鴉放眼春猶好驚心日
又斜一蓑江上雨歸思浩無涯
即事
卧疾劉公幹躬耕鄭子真溪山留好客天地許閑人花醉紅沾袖松吟翠
繞身捫心無所歉持此壽吾親
宋樓道中
十里羊腸路詰盤過花穿柳幾廻還馬頭忽轉靑林角綠繞人家水一灣
過武丁廟
旱則爲霖水則舟若人端合夢中求荆王枕上陽臺雨板築英雄老死休
戲荅侯威卿覓墨
萬松火厄化緇塵依舊徂徠雪裏春冷劑香螺䕫一足破慳分與畫眉人
(宫中取張遇墨燒去膠以之畫眉謂之畫眉墨)
北園
碧梧斜影落胡床白葛烏巾滿意凉宴坐不知紅日晚笋輿歸路麥花香
宋内翰九嘉
九嘉字飛卿夏津人黃裳榜進士乙科歷藍田高陵扶風三水四縣令皆
有能聲入爲右警廵使應奉翰林文字正大中病失音廢居殁於癸巳之
禍嘗有詩云浩歌風露下醉袖拂南山又題壽安煙霞亭云粧鑾土壁紅
千點界畫銀沙綠一鈎其才藻可略見矣
途中書事(三首)
幼穉扶輪婦挽轅連顚翁媪抱諸孫飢民羸卒如流水掘盡原頭野薺根
老稺扶携訪熟鄕驛塵滿路殣相望終朝拾穗不盈把只有流民如麥芒
攘絲奪麥人爭略烘日吹風天有年湯餅元非小人腹蠒絲都作大夫賢
館中納凉書事
凉洒塵纓聵耳醒虚堂窈渺好風淸雀知愛子來迴哺鼠不畏人旁午行
每用熟眠酬&KR1940;寂端知固有享高明宦游非不佳官府奔走塵勞漫一生
東州有感
東城衰草没黃沙故壘周遭小范衙牧竪那知真老子龜趺繫馬卧吹笳
搗金明砦作建除體
建牙誓諸將梟鳴軍盡驚除道非戰事銜枚幻竒兵滿鎧霜日輝行陣寂
無聲平旦飛出谷桑棗蔽金明定知此陳迹中原遮寇城執鞭吾不及范
公凛如生破碑字仍在屭贔卧深荆危襟按其壘信哉天下英成敗翻覆
手狐兔今橫行收復會有時夷吾當請纓𨳩圖聣督亢按劒逐長鯨閉塞
亦巳久一揮氛曀淸
被檄從軍
不巾不襪柳隂行朝醉南村暮北㽵一旦捉將官裏去直駈盲馬陣中央
(即所乘盲馬而言)
留别孫俊民姚公茂
草根殘日射離觴主席風生熱肺腸此去兜零紅照夜輸君吹笛傍糟床
酴醿菊
酴醿風味醺人醉着莫東籬愛酒翁一夜金英全換骨冷香晴雪滿秋風
蓮社圖
野鶩家雞俗好乖虎溪泉石滿塵埃壯哉砥柱頽波裏惟有淵明挽不來
(飛卿不喜佛法自言平生有三恨一恨佛老之說不出于孔氏前二恨辭學之士多好譯經潤文三恨大才而攻異端淵明挽不來之句蓋自况也)
卯酒
臘蟻初浮社瓷篘宿酲正渴卯時投醉鄕兀兀陶陶裏底是形骸底是愁
雷御史淵
淵字希顔别字季默同知北京路轉運使事思之季子崇慶二年黃裳榜
進士甲科釋褐涇州錄事徐州觀察判官召爲荆王府文學兼記室參軍
轉應奉翰林文字同知制誥兼國史院編修官拜監察御史以公事免用
宰相侯莘卿薦除太學慱士還應奉終于翰林修撰初在東平東平河朔
重兵處也驕將悍卒倚外寇爲重自行臺以下皆務爲摩拊之希顔&KR0681;官
自律者甚嚴出入軍中偃然不爲屈不數月閭巷間家有希顔畫像雖大
將亦不敢以新進書生遇之嘗爲戶部高尚書所辟櫂遂平縣事時年少
氣銳擊臺右發姦伏一縣畏之稱爲神明及以御史巡行河南百姓相傳
雷御史至豪猾望風遁去正大庚寅倒迴谷之役希顔上書破朝臣孤注
之論引援深切灼然易見而主兵者沮之策爲不行至今以頋望爲當國
者之恨希顔三歲喪父七歲養於諸兄年十四五貧無以爲資乃以胄子
入國學便能自樹立如成人不二十游公卿間太學諸人莫敢與之齒渡
河後學益博文益竒名益重爲人軀幹雄偉髯張口哆顔渥丹眼如望羊
遇不平則疾惡之氣見於顔間或嚼齒大罵不休雖痛自摧折然猝亦不
能變也生平慕田疇陳元龍之爲人而人亦以古人期之故雖以文章見
稱在希顔仍爲餘事耳
雲卿父子有宛丘之行作二詩爲餞
陽春到上林百卉紛白紅岸谷稍敷腴溪光亦冲融獨有石間栢不落鼓
舞中期君如此木歲晩延淸風
漢庭議論學傾耳待歆向君家賢父子千載蔚相望讀書二十年閉戶自
師匠異端絀偏雜陳言刊猥釀剛全百鍊餘氣出諸老上頽風正波靡去
去作隄障
京叔將拜掃于陳徵言爲贈老嬾廢學茫無所得獨記其與屏
山雲卿襟期所在者非以爲詩也
梁苑池塘生綠煙吹臺草色春芊芊故人幽扄閉長眠氣槩英英猶眼前
陽春無力蘇重泉孝子感時涕泗漣匍匐歸掃淮陽阡徵予贈别意拳拳
我自頑頓須人䥴安能視後輒子鞭姬情孔意星日懸斡旋萬化中持權
斯文興喪實關天尋常墨客技藝然毉巫星曆相比肩何用雕琢空徂年
即今海縣謾腥膻獨挽洙泗可洗湔廼公有志屏山賢二豪在日予牽連
傷哉未售墳巳顚老我欲種南山田子之兄弟其周旋事業絶勝空言傳
同𥙿之欽叔分韻得莫論二字
幼安謝辟命子雲老寂寞趨嚮豈獨異時命非所度我久困流離一㕓求負郭
雖無斬敵功尚舉力田爵崧少啓吾封四履盡伊洛有客來問津醉眼入寥廓
世事久閉眼終日只睡昏淸風何處來佳客巳在門倒屣往從之玉色向
我温妻孥趣作具歡喜傾瓶盆淸夜襆被往共就遺山元嘲謔及俳語發
揮閒微言懸斷漏天樞高嘯驚鄰垣脗合政相和意到俄孤騫恨不倒囷
廪矧肯留籬樊弃屩獲珠玉披榛見蘭蓀我肱巳三折醉墮偶全渾知無
適俗韻量力任灌园二君淸廟器巾羃華罍尊蒼生望休息朝廷待崇尊
出處旣異途會合難預論此樂未易得此夕勿憚煩白酒舉初子黃雞溷
諸孫水樂喧後部山鬟秀前軒一醉萬事休商聲滿乾坤
會善寺怪松
物生自有常怪特物之病嗟嗟此老蒼怪怪生魁柄侏儒蹙髀股宿瘤擁
腮頸蜿蜒蛟龍戲騰擲貙虎競須髯喜張磔意氣怒狂迸匠石求棟楹節
目足譏評芻蕘急薪槱堅悍空盻瞪靜言觀倚伏未易相吊慶雖違時世
用顧免斤斧撗陽秋莫榮悴歲月何究竟盤盤曲則全挺挺獨也正小草
悮掃迹㐲神還守性儻隨天中景廣宇共庥映
玉華山中同𥙿之分韻送欽叔得歸字
洗耳潁川水療飢西山薇山川得佳客草木生光輝末路風教薄此道日
巳微相期千載事非君誰與歸
九日登少室絶頂同𥙿之分韻得蘿字
閑居愛重九佳人重相過登高酬節物少室鬱嵳峩迤邐謝塵土夷猶出
煙蘿歘如據鰲頭萬壑俯蜂窩浩浩跨積風濔濔渺長河日車昃紅輪天
宇凝蒼波指點數齊州始覺氛埃多我無倚天劒有淚空滂沲驚鱗盼奥
渚倦翼占危柯悔不與家來結茅老巖阿歸途睠老阮廣武意如何
月下仝飛伯觀畦丁灌園得畦字
村居鄰老圃喘汗憫夏畦轆轤徤晚凉月輪轉天蹊剡剡金融溝㳙㳙冰
冸溪黃萎漸蘇息綠潤俄凄迷生意續夜氣甘滋浹新荑風露觸處香河
漢望中低野人無遠謀且喜豐食鮭雖愧下帷董稍悟養生嵇歸懷自浩
然流光挹平西
濟南珍珠泉
大地萬寶藏玄冥不敢私抉𨳩靑玉罅渾渾流珠璣輕明疑夜光㓗白真
摩尼風吹忽脫串日射俄生輝有時如少靳觱沸却纍纍風色媚一川老
蚌初未知君看一日間巧歴所不貲遊人隨意滿不卑乾没兒吾謂歷下
城繁華富瑰竒貪夫死專利帝意怜其癡故露連城珍可玩不可幾若曰
天壤間所遇皆汝資何必秘篋笥自貽伊瑕疵詩成一大笑臆說量天機
讀孔北海傳
漢室風流絶建安老瞞父子力排山可怜魯國真男子也着區區七子間
賦侯相公雲溪
相君襟度本汪洋戲鑿陂池便渺茫解起晴雲作霖雨更邀明月貯淸光
千重複嶺藏仙境萬斛香泉釀醉鄕畢竟麟符抛不得煙波空效五湖蒼
贈陳司諫正叔
洗兵有志挽天河補衮剛留諫諍坡賦出石腸還婉麗政成鐵面却中和
寒侵桃李淒無色雪壓池塘慘不波急手尊前謀一醉六街塵土涴人多
濟南汎舟水底見山有感而作
南山巳在風塵外更恐飛埃涴碧巔一棹晩凉波底看浴沂面目本天然
洛陽同𥙿之欽叔賦
日上煙花一片紅崧邙西峙洛川東纔聞候騎傳靑蓋又見牽羊出絳宫
事去關河不撗草秋來陵寢但飛蓬書生不柰興亡恨斗酒聊澆磈磊胸
啓母石同𥙿之賦
千古崩崖一罅𨳩強將神怪附郊禖無情頑石猶胎謗貝錦從爲巷伯哀
贈荅麻信之(并序)
麻弟避兵渡河徑謁𥙿之于崧高夤緣一見相與之意甚厚旣留數日又
將過吾景玄于女凢之隂維元劉國士也而弟游於其間則弟之爲人可
知巳臨行復長歌相贈淸平豐融蓋他日未易量也愛仰不足詩以送之
五老英靈未陸沉一枝高秀出詞林珪璋自是淸朝器律吕偏諧治世音
此去文章足知已後來功用只齋心濟時相約元劉了索我雲山深復深
雪
風定雲仍煖天圍四顧低紛紛俄攪野浩浩欲平溪樵檐歸時重漁舟望
處迷飢鴉空繞樹若箇可安棲
宫鴉
萬樹瓊芳鎻漢宫群鴉容與五雲中曙光先背朝陽日春信頻呼禁籞風
靑鬢巧梳欣一色秀眉學畫闘新工鳳樓未訝啼聲切愁滿長門信未通
洮石硯
緹囊深複有滄洲丈室春融翠欲流退筆成丘竟何益乘時真欲礪吴鈎
馬上見桃花
九衢鞍馬苦塵腥忽見溪桃倦意醒未必施朱便麁俗最憐滌露出娉婷
城東詩老圖幽絶水上仙郎記窈冥何似玉堂留故事賣花擔上有丹靑
叔獻兄歸隱崧山有詩見及依韻奉寄
幾百千年一敬通飄飄歸袂振孤風平生自處神明在衰俗無從議論公
韶箾向來儀彩鳳弋繒何苦慕冥鴻他年杖屨相尋處三十六峯雲霧中
劉御史雲卿挽詞(二首)
氣幹參天擬萬尋聖門梁棟自堪任豸冠岳岳鋒稜峻鳧舄翩翩惠愛深
可忍佳城玉埋土最哀慈幄血霑襟傳家頼有雙珠在不爾何如慰士林
少同里閈早知音投分交情雨舊今鄕校聮裙春誦學上庠連榻夜論心
南山松桂愁霜殞北地乾坤恨日侵不得生芻躬一奠西風吹淚满衣襟
題黃華江臯烟樹(二首)
疎柳靜茅亭亭下長江路不見亭中人蕭蕭烟景莫
江山萬里眼一亭略約之黃華未死在看取畫中詩
送李執剛致仕歸洛
漕計中興屬老成引年陳請獨崢嶸果能辦此公真勇愛莫留之我愴情
塵坌恐驚黃鵠舉烟波不負白鷗盟洛陽去去春如錦晝日神仙看地行
梨花得(紅字)
雪作肌膚玉作容不將妖豔嫁東風梅魂何物三春在桃臉真成一笑空
雨細無情添寂寞(無情亦作淚痕)月明有意助豐融(有意助亦真態更)相如病渴妨文賦
想像甘寒結小紅
河山形勝圖
高峯巨壍與天連中國關防表裏全北岸塵氛重回首不如圖上看風煙
次𥙿之韻兼及景玄弟
名腸相焮半成灰戰退紛華旆始廻文字喜逢修月手津梁愧乏濟川材
等閑有酒輒共醉信口俄詩不置才最憶平生劉子駿紫芝可惜不偕來
愛詩李道人若愚崧陽歸隱圖
我家崧前凢再朞詩僧騷客相追隨春葩&KR0813;紛香澗谷夏泉噴薄淸心脾
霜林置酒曳錦障雪嶺探梅登玉螭重陽夜宿太平頂天雞夜半鳴喔咿
整冠東望見日出金輪湧海光陸離神州赤縣入指顧風埃未靖空嘘欷
窮探極覧不知老泉石佳處多留題簡書駈出踏朝市期會迫窄愁鞭笞
襟懷塵土少淸夢齒頰棘荆真自癡叩門剥啄者誰子道人面有熊豹姿
披圖二室忽當眼貫珠編貝多文辭我離山久詩筆退摹寫豈復能淸竒
東風吹客衣敗絮逐風飛曉雪没寒薺無物充朝飢空簞嘖嘖號飢鼠饕
虱蠕蠕緣破袴人生豈是犬與雞終歲區區守門戶游說萬乘苦不早儀
秦殆是穿窬盗六國印千金車滿眼榮華鏡中老孔子聘列國孟軻游濟
梁能令千載後名與日月光男兒生世不虚生死恨身後無聲名不然鳴
玉游紫京不然著書談六經九日可射天可𥙷鞭笞百蠻作降虜離騷一
篇亦不惡雄筆盤盤映千古君不見彩鳳翔丹霄一鳴應九韶寸雲起太
山霖雨滿人間丈夫窮逹果在天安用兒女得志相歆羡失志相悲怜仰
天大笑出門去四海今誰魯仲連
夜宿虚皇閣下
倚天靑壁截雲霞一水高懸界削瓜不惜竛&KR4051;攀石磴要看絢爛坼雲華
玉峯影裏虚皇閣鐵笛聲中祕監家明日川塗入塵土却應平地幾褒斜
玉華谷同希顔𥙿之分韻得秋字
玉龍落峽噴飛流空翠霏霏晩不收軟脚山堂一壷酒暮凉閑對兩峯秋
四皓圖
弋繒安足致冥鴻自是兼懷翊贊功謾說壷關有遺老望思臺上巳秋風
韶華過眼弦上箭人生得酒從歡醼北斗闌干夜參半耿耿疎星淡河漢
追憶潁亭泛舟寄陽翟諸友
十月冬氣寒淸霜殞群木輕舟泛潁水微風吹野服信流不知還石艇撗
老玉苔花錦斕班懸溜珠䍡&KR1913;頗離㕓市雜倒瀉軒裳俗歲月今幾何春
草萋以綠懷歸劇飢渴仰羡雙飛鵠矯首九山雲迢迢傷遠目
郟城秋夜懷李仁卿
日入羣動息暝色隂濛濛故人隔潁水嫋嫋生秋風輕風捲纖雲碧漢磨
靑銅坐久襟袖凉皎月升天東伊人如此月霽色羅心胸可望不可親倏
巳駕飛鴻念此太虚間心交神自通而况千里月相望寧不同孤光透薄
帷儼如接音容翻翻繞枝鵲唧唧侵階蛬上床轉不寐高樓待晨鍾相思
夜何永月落秋床空
題飛伯詩囊飛伯以布爲囊采當世名卿詩投其中
穎露毛錐秪自賢智如樗腹但求全迂疎差似淵才冨羞澁猶無杜老錢
收拾珠璣三萬斛貯儲風月一千篇嘔心大勝奚奴錦要與風人被管絃
送王飛伯歸陽翟
物外根株本仙種世間紅紫避嚴粧遨頭詞伯今何遜一笑詩成字字香
丹陽觀竹宫中移賜
素士如林侍紫淸紫淸新許住蓬瀛娟娟粉節霜勻出矗矗煙梢玉削成
福地根莖蒙化育中天雨露惜恩榮綠章封事朝來奏又聽風前彩鳳鳴
王右司渥
渥字仲澤以字行興定二年進士調管州司候不赴壽州防禦使邦獻商
州防禦使國器武勝節度庭玉愛其才連辟三府經歷官在軍中凢十年舉
寧陵令未赴丁太夫人憂廬墓三年服除復授寧陵正大七年朝廷與宋
人議和擇可爲行人者仲澤以才選凢再至楊州制司宋人愛其才有中
州豪士之目使還以寧陵課最遷一官入爲尚書省掾三月即授太學助
教充樞密院經歷官八年院廢權右司郎中中牟失利不知所終仲澤博
通經史有文采善談論工書法妙于琴事詩其專門之學人物楚楚若素
宦于朝吏事則與冀京父相上下其辨博又屏山所許天下談士三人之
一也嘗與予行内鄕止中馬上賦詩云霜風十月餘千山錦崢嶸又九日
登潁亭見寄云茫茫襄城野歲晏多風埃野田半巳荒草蟲鳴更哀西風
吹白雲大隗安在哉七聖之所迷而我胡爲來我本林野人初無經世材
失身鞍馬間坐令雙鬢摧安得元紫芝共舉重陽柸詩成西比望九山鬱
崔嵬此詩脫遺處不復能記憶讀之尚可以見斯人胷懷之髣髴(仲澤潁上詩不)
(才被棄飜爲福拙計無營却似高是處靑山可埋骨誰家白酒不消憂夕陽轉屋卧林影急雨壊橋喧水聲人喜傳之)
潁亭
三載西湖阻勝遊潁亭聊喜散羇愁九山西絡煙霞去一水南吞澗壑流
賓主唱酬空翠琰干戈横絶自滄洲怱怱疋馬從軍去慚媿煙波萬里鷗
有寄
十年鐵馬暗京華客子飄零處處家征鴈久疎河朔信小梅重見汝南花
棲棲活計依簷雀冉冉年光赴壑蛇舊雨故人應念我不來聮句夜煎茶
寄京父
憶昔相從在寢丘城南城北縱歡遊杏花聮句香隨馬野水添杯浪拍舟
邂逅又成三月别飄零合負一春愁汝陽淮甸經行徧應有新詩爲我留
餐秀軒
秘風幾日搖霜樾秋色南山兩竒絶野人䆫戸終日開要看千秋秦嶺雪
層崖深谷相吐吞落日白鹿東南奔野花雙塔古蘭若樓觀縹渺煙霞昏
玉山生玉人不識草木四時空好色輞川舊與藍橋通細水至今流石室
一川黃葉長安秋望望不見令人愁書生不是濟時具收得閑身成此遊
主人開筵留客醉山雨多情濕征𬒮明朝騎馬上七盤廻首山家但空翠
遊藍田
甲申之秋月建戌我行商顔正落木山英似與行子期撥霧披雲到山腹
古潭千丈照錦峰下有蟄龍上棲鵠高風吹雪巳多時熊耳雙尖寒欲縮
新乘一水出龍渦驚見千峯遮木槲南山秀拔北山雄劒戟森然對羣玉
﨑嶇直過藍田西始見商山真面目悮真峽口忽中斷天末脩眉畫濃綠
此峽何年得此名曾有金仙構華屋西巖石室懸細水萬斛瓊珠輸輞谷
行人尚說有七盤瘦馬巳愁疲百曲風門放眼望秦川擾擾更嗟塵界跼
去年游騎渡葭蘆萬里撗行如鬼速㶚陵原下馬飲血太華峰頭虎擇肉
今年九月未防秋始見登埸有新糓一鞭暮指古招提疎雨有情留客宿
主人聞客喜相接尊酒笑談如昔夙蹇予嬾散本真性臨水登山此生足
一行作吏志益違十載從軍雙鬢秃官家後日鑄五兵便擬買牛耕白鹿
送𥙿之還嵩山
高懷不受簿書侵淸潁鷗盟欲重尋老去宦情知我薄閑來道念見君深
對床夜雨他年夢滿馬西風此日心嵩頂勝游誰得共仙聞仙馭待知音
(末句用古仙人詩語)古仙人辭今附於此
夢入雲山宫闕幽鸑鸑同侣鴛鳳流桂月竟夜光不收世俗擾擾成囂湫
醉飛星馭鞭金虬八仙浪迹追真游龜玉筌蹄二十秋摩霄注壑須人求
覓劒如或笑刻舟陽燧非無甪綺儔元鼎以來虚崑丘東井徒勞冠帶修
松飡竹飲度蜃樓崧頂坐嘯垂直鉤秪應慚愧劉幽州(知音者無惜留跡)
興定庚辰夏六月望予與河南元好問趙郡李獻能同游玉華谷又將歷
崧前諸刹因憩於少姨廟元周行廓廡得古仙人詞於壁間然其首章直
屋漏雨爲所漫剥殆不能辨乃磴木石而上拂拭汛滌迫視者久之始可
完讀觀其體則柏梁事則終始二漢字畫在鍾王之間東井又元鼎所都
幽州必賢宗子虞也夫眷眷不忘幽州者非吾田疇尚誰歟田復所事之
讎却曹瞒之賞衰俗波蕩中挺挺有烈丈夫風氣其死而不亡蓋無疑其
能道此語亦無疑觀者不應以文體古今之變而疑仙語也噫仙山靈岳
宜有閎衍博大之真人往來乎其間而世人莫之識也予三人者乃今見之
夫豈偶然哉再拜留跡以附知音者末渾源雷淵題此詩爲仙語無疑然
直謂田疇則似亦未安屏山李純甫題
遊丹霞下院同𥙿之鼎玉分得留字
霜落豐山白水收歲華全在竹園頭賦詩鞍馬慚真賞載酒林泉阻勝游
野色自隨人意遠夕陽應爲鳥聲留仙源回首旌旗隔一笛西風喚客愁
(丹霞下寺土人以竹園頭名之)
驛口橋看白蓮
隂隂喬木障晴暉的的冰蕖照碧漪秋暑困人仍御扇晩風生竹却添衣
百年蓬鬢關心切千里蓴羹與願違杖屨頻來約他日不妨先築釣漁磯
蒙城縣齋
榖雨連朝没麥埸官糧未入長官忙階庭有雨靑鞋閙牢戶無人白日長
三門津
層崖摩蒼穹四月號隂風大河三門險神禹萬世功他山亦崔嵬砥柱獨
尊雄雷霆日闘擊悍暴愁天公劉侯智有餘始令舟楫通仍餘石上穴飛
棧曾連空遥瞻白玉枝梃植丹竈中仙公去不返此事真冥蒙夫人與鼓
崖怪幻尤難窮獨喜兵火餘巋然出新宫當時䟽鑿意四海要會同誰知
千歲後築壘防嘯兇詩成一大笑浩浩洪波東
被檄再至楊州制司驛亭有題詩譏予和事不成者云來往二
年無一事靑山也解笑行人因爲解嘲
二年奔走道途間知被靑山笑往還只向江南南岸老行人應更笑靑山
冀都事禹錫
禹錫字京父龍山人崇慶二年進士調沉丘簿與縣令者不相能及令以
贓敗疑京父發之乃賂遺權貴誣京父以賓客依託之事坐廢十年朝臣
薦其才者積數十人終爲銓曹所礙居襄邑部使者起之攝旁近諸縣所
至有父母之愛農司治許昌又爲主事區處餽餉上下千餘里不露聲跡
而條畫次弟皆具雖鱗雜米塩若不足經意者問之即應如指諸掌一時
吏如康伯禄李欽止諸人多自以爲不及也正大中當路諸公極力辨其
被誣乃得以常調守扶風丞召𥙷省掾不就歸德奏充知事及城被攻京
父爲經歷官守禦之策一府倚重之車駕至授左右司都事兼應奉翰林
文字官奴之變家人勸京父羸服免禍不從人有自外至者京父問賊入
禁中否曰禁中賊滿矣乃自投水中在京師時希顔仲澤欽叔京父相得
甚歡升堂拜親有昆弟之義而不肖徒以文字之故得幸諸公間希長予
六歲澤長四歲欽與京少予二歲希殁於正大辛卯之八月年四十八澤
殁于明年之七月年四十七欽殁于其年十一月年四十一歲京殁于又
明年之三月年四十二蓋不二三年而五人者唯不肖在耳今日錄諸君
子詩感念平昔不覺流涕之被面也
僧房
上方樓觀裌衣寒霜後川原眼界寬我是禅房未歸客阿師休作長官看
贈雷御史兼及松庵馮丈
平生疾惡如風手力振臺綱事所難人道千鈞羞射鼠我怜衆喣解漂山
明時士論知無負晚歲交盟豈易寒見說嵩前茹芝老白雲倚杖待君還
中州己集卷終
