西湖百詠卷下宋董嗣杲撰
明陳贄和
石筍峰
在韜光菴西普圓院後西北一峰嶄然特立高數十
丈相傳以筍名之
異種休參玉版禪嶄然一角立層巔遠尖自抱雲根壯
疊蘚誰疑雨籜纏夢裏三生空過眼胷中千畆謾流涎
此龍難入寧僧譜出土摩霄是幾年
和韻
昔聞玉版妙參禪如筍尖峯聳碧巔雨過似將斑籜
洗苔封猶訝錦䙀纏故知坡老胷無碍却怪饞師口
抹涎底事不抽枝與葉森然成竹是何年
西溪
在靈隠寺山背居人能力其勞漁樵耕牧各遂其業
楊蟠詩云為愛西溪好長憂溪水窮山源春更落散
入野田中
漁樵耕牧自成村就屋編籬古意存出塢野雲多曲折
過橋溪水半清渾一逢白壁書香社幾見朱闌障墓門
地利最饒人事簡山家還有别乾坤
和韻
西溪曲曲繞西村民業農桑禮意存數朵閒雲山入
畫一番驟雨水流渾綠蘿葉密遮茅屋紅杏花開暎
蓽門不與桃源風景異彼乾坤即此乾坤
飛來峰
在靈隠寺前晉咸和元年西天竺僧慧理登兹山嘆
曰此是中天竺國靈鷲山之小嶺不知何年飛來因
止錫建寺山之靈隠兆於陶唐時飛來之說傳於咸
和年間
理公著脚五峰前樹石蒼浮滴翠涎因指何年飛到此
曾棲中竺悟來禪一猿可驗為靈鷲萬古無言有冷泉
今日共知遺跡勝隠名却有許由傳
和韻
正當靈隠寺門前深洞潛龍或吐涎曾有黃猿閒獻
菓何妨緇侣静安禪石間高聳無名樹山足長流不
息泉天竺鷲峰分小朵遠飛來此異僧傳
冷泉亭
在飛來峰下唐右司元&KR0034;建刺史白居易撰記按古
誌靈隐澗古許由嘗飲于此盧同父詩云問山何以
名靈隐山曰當年隐許由
小朵峰前玉鏡寒幾回倚杖聽潺湲箕公飲澗非凡水
慧理呼猿是此山亭角静依金刹古樹身凉卧石闌閒
無因可洗人間熱時御清風照影還
和韻
一勺嘗來冰齒寒亭前終日響潺湲靈源瀉出穿西
澗别𣲖分來遶北山飲水黃猿携子至窺魚白鷺比
僧閒詩翁欲試先春味碧甕呼童遠汲還
呼猿洞
在飛來峰之中僧慧理曾呼猿於此名呼猿洞楊蟠
詩作呼猿澗
小隱靈山莫計年此猿清嘯洞門前當時不有胡僧唤
今日應無野迹傳寒挂枯條申右臂晚藏碧樹憶西天
雲巖烟谷多遺種月下三聲醒客眠
和韻
洞號呼猿不計年引兒來飲碧溪前當初曾聽胡僧
唤今日留為故事傳白晝深藏雲滿樹清宵長嘯月
當天一聲啼過喬松頂驚起巢間老鶴眠
龍泓洞
在靈鷲院理公岩北赤烏二年葛翁於此得道輿地
誌云有洞徹浙江下通蕭山採石乳者入洞聞波浪
聲
葛翁行滿赤烏年丹竈離披已絶煙龍在此泓誰得見
路通别邑自相傳樹頭雷兩遺神火岩腹莓苔帶海涎
有耳不須聞浪湧只消采乳亦通仙
和韻
葛令冲昇是幾年舊棲虚掩薜蘿烟雲邊鶴馭難重
見岩下龍泓自昔傳誰入重淵聞激浪孰云深洞有
遺涎西湖不與丹丘異何用乘風遠慕仙
理公嵒
在靈鷲院方丈後晉僧慧理偃息之地嵒下通人往
來淳祐中主僧行果始作閣道以祠慧理
西來識得此雲根終此雲根護法門由晉尚傳斯語在
到今休想舊嵒存天開教觀香燈盛人仰胡僧相貌尊
行果芟教荆棘盡分明隻手破沉昏
和韻
蘿龕曾結傍山根聞有於莵為守門施食臺荒花自
落翻經人去石猶存雲遮湖上山千疊月照嵒中像
一尊隣寺今餘幾僧在數聲清磬送黃昏
香林
在下天竺後塔西日月嵒左舊名香林洞又名香桂
林今直扁香林
日月岩頭古翠埋錦雲深隔洞門開蒼藤隨石無根活
靈杞何年有種栽氣裊野烟疑麝過暖熏山雨悞蜂來
空亭誰領幽芬坐雲鶴同行損綠苔
和韻
自昔靈根月窟埋移從人世賸花開未將白玉堂前
種却向黃金界上栽月照千株清影動風傳萬斛異
香來少年攀桂今衰老策杖重尋步翠苔
翻經臺
在下天竺香林門道裏謝靈運與僧於此將北本湼
槃經翻為南本三十七卷舊有七葉堂
過門跬步入香林七葉遺隂地尚靈曾借東山康樂手
共翻北本湼槃經闌腰葉擁空臺赤石罅泉通遠筧青
雲掩蓮花峰下座若人演義若人聽
和韻
昔聞康樂訪祗林玩水登山豁性靈樂道遍窮三教
旨與僧同譯幾函經舊臺猶在雲常護行逕無蹤草
自青想見當年鳴梵唄老猿應向月中聽
重榮檜
在下竺懴堂後相傳隋代所植後為兵火延燎至大
中祥符間復茂盛或謂遵式懴主灑水誦呪故重活
一株蒼檜卧龍身受得隋朝雨露深地下仙根將換骨
人間劫火不燒心死條節節蕃春信生意枝枝蓊翠隂
此木豈知魂可返争傳呪水出叢林
和韻
恐是潛蛟變化身風霜飽歴歲華深當初枯槁寧非
數今日重榮豈有心雨過童童擎翠盖日長鬱鬱布
濃隂不知隋代何人植得接金仙寶樹林
鍊丹井
在下竺西廊下葛仙翁有丹在井井水可以療病
稚川曾此倒靈瓢闌上銀牀壓甃腰丹氣騰空知幾轉
神光射屋起中宵有茶可品春煎細何疾能治曉汲遥
萬古仙蹤應不泯轆轤聲落病僧寮
和韻
葛翁昔此汲仙瓢藥滿葫蘆繫在腰鍊得丹成非一
日不知羽化是何宵青山人去烟霞祕碧甃苔荒歲
月遥緇侣㪺嘗消宿恙時聞僧梵出禪寮
跳珠軒
在下竺知客寮中東坡和周次元激水云道眼轉丹
青常於寂處鳴早知雨是水不作兩般聲
溪流穏信竹龍驅聲激清虚入耳孤此竅可消諸念妄
一丸長躍半空珠挂瓢舀水應知味就壁龕碑不用砆
誰謂佛靈占有驗殆於兒戲果何殊
和韻
終朝城市厭馳驅來探靈源興不孤雨後琮琤如潄
玉月中的皪似跳珠支郎經室苔生砌坡老詩碑草
没砆煮茗有僧能别味此泉不與惠山殊
曲水亭
在下竺寺前一曰流杯亭有水臺盤在亭心端平中
風水拔木亭仆淳祐間重建遵式立陸羽二寺記碑
尚存
竹色松隂翠浪浮春風吹落澗聲幽古亭當路空凉影
溪水循盤散漫流蠒紙叙詩年幾換羽觴傳酒禊重修
晴嵐四掩鳴琴杳如在稽山道上遊
和韻
片片飛來水面浮隂隂竹樹景偏幽酒斟杯裏循環
轉泉遶亭心曲折流昔日右軍名獨盛如今禊事孰
能脩顧予白髮歸田客賴有詩篇紀勝遊
天竺觀音
在上天竺寺石晉天福中僧道翊見山間光明得香
木命匠者孔仁謙刻觀音像建看經院錢俶夢白衣
求治其居歴代增廣加厚田業錫賚(闕)器至今雨暘
隨禱即應
木異難儕衆木淹刻成慈相孔仁謙真珠瓔珞鴛鴦殿
白玉屏風翡翠簾晴雨禱祈隨感召香燈熾盛極莊嚴
鎮山寶聚田廬廣靈貺彌彰一百籖
和韻
上竺來遊竟日淹南能畱客禮尤謙香雕端妙龕中
相珠結玲瓏殿内簾士庶乞靈咸敬禮神天護法極
威嚴少年早有青雲志求得觀音第一籖
風篁嶺
在放馬場(闕)路通龍井元豐中辨才法師元净淬治
脩篁因以名嶺東坡訪之送至嶺上坡曰遠公復過
虎溪矣辨才笑曰子美不云乎與子成二老來往亦
風流
横陳翠葆列烟屏聯步蒼林想典刑二老相分龍井嶺
一時如過虎溪亭風吹貼石叢篁碧雨剥題名暈蘚青
更有澗流朝暮落此聲不厭客來聽
和韻
萬玉森森映翠屏來遊還想舊儀刑謾傳惠遠成三
笑宜與東坡創一亭風篠不時聲摵摵雲山終古色
青青行人倦就蒼隂坐滿耳蕭颼最可聽
龍井
在風篁嶺上本名龍泓吳赤烏中葛翁鍊丹于此故
老相傳井與海通其水隨潮候長落
腥攅石縫瀑花多還有龍神蟄此窠通海淺深山不語
隨潮長落水無波謾傳方士遺丹在不奈潜鱗吐霧何
時雨愆期無驗處幾番雷火爇松柯
和韻
嶺有深泓積蘚多潛龍於此作深窠流傳有脉潛通
海消長隨潮暗湧波山客煉丹名尚在居民望雨事
如何喬松偃蹇千年物底事雷神伐翠柯
辨才塔
在龍井演福院潮音堂西元豐中辨才自上竺退休
此山燕居十年後示寂東坡致祭有文囑穎濱撰塔
銘
瀾翻八十一年空争訝前身是井龍心静巳成無上智
學知今復有誰宗雲生遺塔封慈相雨濺冲泉雜定鐘
幾字碑隂坡老筆聲(闕)想得舊遊從
和韻
隻履西歸世相空鉢中無復有降龍談禪深究三乘
義面壁還歸一指宗山畔苔荒秋雨榻林間風送夕
陽鐘東坡門下多名士外教當初亦景從
梅坡園
在小麥嶺北龍井路口旌德顯慶寺西恭聖仁烈楊
太后宅園
墻擁雙扉鎖錦窩溪聲不敵樹聲多誰家種麥曾名嶺
今日尋梅且陟坡萬厦棟梁巢燕雀四山風日養松蘿
園丁自飽栽花利月給楊家得幾何
和韻
花成錦繡草成窩自古名園富貴多直把金錢堆作
埒寧論瑪瑙砌成坡瓠瓜嫋嫋緣青蔓松栢垂垂綰
翠蘿麥嶺北邊龍井口荒凉今日竟如何
長耳相
在法相院石晉天福中泉南長耳和尚行脩真身在
焉有碑載脩為定光佛後身脩平日募人作福或問
之曰能遮百醜
眉目如生骨骼寒後來曾紀短碑頑雙垂長耳過肩角
千古遺軀落世間覆履有方隨迹滅守龕無語向僧閒
想知自醜難遮斷兩扇禪扉及早關
和韻
不畏炎蒸不畏寒幻軀畱得化冥頑神歸兜率天宫
裏形住閻浮世界間耳嚲及肩雖說異口長無語一
何閒春光老盡遊人少寂寂松扉盡日關
玉岑
與慧因寺門相對此山木潤或傳山出玉許采大書
兩字刻石上少游夜過龍井濯足於慧因澗即此也
雲掩風林萬竅號慧因橋畔息方袍秦郎閒濯溪頭足
許老清揮石上毫玉出何年迷草莽教傳異域想波濤
山門翠擁山嵐潤一道光芒月正高
和韻
登臨忽聽嶺猿號嵐靄霏霏濕翠袍傍澗汲泉烹鳳
髓磨崖題句運狸毫謾傳玉氣浮清夜時聽松聲響
怒濤歸上舵樓逥望處瓊瑶簪聳碧雲高
南高峯塔
在烟霞山頂天福中建崇寧中僧脩懿修乾道中
道者義圓重建淳祐中賜榮國院額(闕)後石穴祈雨
嘗驗草庵在張帝殿下塔西有捨身臺石
誰舍塵身石骨巔浮屠突兀拂霄躔方隅端拱明離位
梯級高營石晉年土穴有龍嘘重霧草庵無衲坐空禪
虚危直視烟霞路鏜鞳風鈴到處傳
和韻
碧嶂高侵碧漢巔岧嶤疑逼斗牛躔山中衲子寧愁
老峯頂浮屠不記年危磴雨晴難著屐深嵒月照稱
棲禪遊人初到西湖者欲倩丹青作畫傳
烟霞洞
在清脩院内石晉開運中僧彌洪遇異人指有羅漢
六尊錢氏遂刻十二尊足之洞傍有象鼻峯佛手嵒
萬色無如疊翠何何僧鐫像屹嵳峩山屏晴掩牌門杳
風鑰陰封梵屋多象落鼻形懸洞右佛垂手跡寄岩阿
燈輝金碧琉璃椀暗掩僧房絡薜蘿
和韻
為問烟霞景若何洞前山接翠嵳峩峯垂象鼻形尤
怪石刻神僧數更多梵唄尋常鳴月下禪龕重疊傍
岩阿誰鐫白玉如来手風動渾疑挽綠蘿
石佛庵
在烟霞嶺東南高峯路口後周廣順中有行脚僧影
貼石而行移時不見人遂刻其像又刻佛像于石此庵
頭陀世守香火有脩街石碑存
南峯雲堕屋梁危異蹟曾遺廣順時行脚影留嵒石古
頭陀老守草庵欹幾年香火傳朝晚萬谷烟霞(闕)
半掩風扉鐘又響風霜皴盡砌街碑
和韻
松蘿屋外挂猿危正是禪翁定起時石上異僧誰獨
見山頭層塔並無欹橋通麯院深遮柳路入梅(闕)别
有(闕)鐫佛甃街功蹟著前人文字紀荒碑
水樂洞
在烟霞路口開運中錢氏建名西關净化院有洞深
窈水聲如擊金石熙寧中杭守鄭獬名水樂洞淳熙
中内侍李隶請額重建佛宇增廣園池嘉泰中改賜
楊郡王歴年既久水聲絶響賈府得之舊觀復還
築園裹寺接山椒如此經營豈一朝兩洞倚雲空鎻鑰
亂泉激雨想簫韶樹埋院落關門邃石罨亭臺棧路遥
白髮聾僧扶舊額金蓮又長玉淵苗
和韻
洞邊有樹結紅椒洞裏泉鳴暮復朝雨後依稀如擊
磬月中彷彿似聞韶山僧下汲還愁暗詩客来聽不
憚遥縱使農家逢大旱也難分去溉嘉苗
楊梅塢
在石屋西瑞峯塢内有老嫗金姓地栽楊梅品味極
佳俗呼金婆楊梅
仙子遺丹滿瑞峯纍纍疑與荔枝同金婆傳種移根異
火齊燒空滿塢紅鶴頂分丸凝曉露猩唇結顆綴薰風
曩時若解包茆貢一騎星馳入漢宫
和韻
楊梅千樹遶西峯色與炎州荔子同火齊纍纍盈塢
赤靈丹奕奕照林紅客嘗紫顆如甘露鳥啄朱丸堕
晚風味比櫻桃尤覺美正宜貢入大明宫
石屋
在大仁院内錢氏建嵒石虛廣若屋下有洞路石上
鐫五百羅漢石屋上建閣三層
雲梁烟棟翠嶔崟五百癡人謾飾金屋頂誰增華閣迥
石頭自擁白雲深鐘聲透谷泉分響鬼力支空雨聚陰
無廢無興無唘閉老僧不動一生心
和韻
碧嵒如屋勢嶔崟石鑿阿羅盡貼金行逕正堆紅葉
滿洞門長護綠苔深谷中夜雨添寒溜閣外秋雲結
暝陰此處真成閒寂境到来無復利名心
真珠泉
在龍山寨崇政院内開運中建顯德五年院東泉湧
聞剥啄聲則泉出如貫珠景祐中元絳名之州家取
為酒名雷峯路口張府園有泉亦同此名
泉光四散駭猿猱迸起平池點滴高誰欲斗量徒積夢
人將瓶汲肯辭勞聲随夜雨穿疎箔名逐春風入小槽
别有雷峯峯下圃一泓埋沒在蓬蒿
和韻
月中或見飲泉猱顆顆圓明躍起高遊客闌邊觀處
駭鮫人淵底泣時勞曾聞合浦珠還日莫訝天台酒
滴槽張府園中一泓在欲尋争柰翳青蒿
虎跑泉
在大慈山廣福院内唐開成中建性空禪師居此山
無水有神人告之明日有泉是夜二虎跑地泉遂湧
廣福山靈托獸傳甃邊依約瓜痕堅噬人雖負平時口
跑地能開一掬泉不遇下車馮婦勇都因脫屣性空禪
大慈塢内腥風起善結叢林渴飲緣
和韻
地湧靈源自昔傳於菟亦解發心堅咆哮想是潛施
爪汹湧俄驚忽迸泉可信神明真有感遂令老衲足
棲禪性空非是降龍手那得山君結勝緣
南屏山
在興教寺後舊多摩崖剥落之餘止存司馬温公隸
書家人卦及米元章書琴臺二字未詳所刻東坡訪
僧臻詩云我識南屏金鯽魚重来撫檻散齋餘今寺
非昔比山則蒼翠自若
南有屏山掩翠霏齊雲亭子漫尋基雨淋米老琴臺字
火烈温公易卦碑回首金魚誰撫檻銷魂白骨自汚池
春風不管遊人老愁落朝昏法鼓悲
和韻
山横屏幛帶嵐霏碧草荒苔古寺基無復元章存舊
刻孰云温國有遺碑時聞黃鳥啼蒼靄尚見金鱗泳
綠池惆悵坡翁仙馭遠斷猿猶向月中悲
蘇公隄
與興教寺相對元祐五年東坡守杭開湖中積葑築
堤横跨南北以制兩山之水詩云六橋横截天漢上
北山始與南屏通
青紅一線界沙隄日日香風逐馬蹄三月桃花無浪起
六橋柳色有鶯啼官亭飛盖春相接酒舍收旗晚自迷
游子豈知坡老意兩山長擁夕陽西
和韻
六處橋連十里隄往来遊客競輪蹄緋桃粉蝶翩翻
舞綠柳黃鶯睍睆啼畫舫愛依汀葦泊酒旗應被岸
花迷蘇公事業傳千載回首湖頭日又西
先賢祠
在蘇公隄南山第一橋下寶慶二年郡守袁韶奏請
倣紹興府鴻禧觀規模買地建祠取錢唐自古名人
從許由至張九成及節婦五共三十九人摘傳立石
祠後建旌德觀奉祠事
列仙始自許箕公上國尊賢典禮隆三十九人裁信史
百千萬禩紀清風衣冠文物流傳盛花柳亭臺曲折通
鏡水在先祠越隠如今彼此可稱雄
和韻
憶昔賢哉太守公先賢合祀禮何隆祠堂能致尊崇
意閭里須興揖讓風行逕縈紆松下入流泉屈曲竹
間通姓名雖列穹碑上誰是當時盖世雄
西湖道院
在先賢祠後旌德觀中院之側有亭名虚舟堂名雲
錦
名祠相接啓珠庭巧對南屏萬疊青深院冷侵雲砌竹
虚舟閒載錦池萍廊頭道士書符簡門外遊人挈酒瓶
分坐夕陽斜背水鼓簫於此最宜聽
和韻
院中羽士誦黃庭門外好山螺黛青白鶴行穿幽竹
徑紫鱗時躍曲池萍仙翁去日封丹竈酒客遊時倒
玉瓶一曲洞簫吹夜月許誰来就此中聽
湖山堂
在蘇公隄先賢祠北第二橋下咸淳三年郡守剏建
後三年增建
彩檻雕闌倚地仙南堂深架北堂先湖光十里饒春日
山色三隄合霽烟簾幕香傳歌扇底鶯花影落酒旗邊
紅塵不受斜陽壓暗逐東風入畫船
和韻
華堂高敞聚羣仙此處陰晴得景先夜玩虚明千頃
月曉看蒼翠萬山烟笙歌聲沸春波上鐘磬音傳夕
照邊欲約詩朋同載酒闌前来泊總宜船
三賢祠
在蘇公隄第三橋下白文公林和靖蘇文忠公祠舊
在竹閣乾道間移建水仙廟嘉定十五年郡守改建
於此三軒扁曰水西雲北曰月香水影曰晴光雨色
就三賢西湖詩摘出
東坡政績踵香山梅下韜光獨養閒一樣清風無異代
三公遺像有生顔竹亭畫鶴銜芝老石鼎蟠蛛炷栢慳
摘取吟聯分扁隸英遊時駕碧雲還
和韻
三賢祠屋對南山異代同居廟貌閒前守再成新棟
宇後人猶想古容顔由来蘇白才名盛頗覺林公吟
思慳不忘西湖舊風月颷輪鶴馭共来還
雪江講堂
在蘇公隄三賢祠堂北婺州布衣胡侊淳祐中充三
賢講堂堂長結屋居焉自號雪江選羣公錦囊集
索居占得藕花風幾字頭銜迥不同烏帽染紗裁一幅
錦囊分卷集羣公湖光長日侵比座竹籜多時積鶴籠
繫柳吟驢何處去想應乘雪釣江空
和韻
軒窗涼引芰荷風襟韻超然孰與同湖曲泛舟如賀
老籬邊採菊效陶公金魚供玩何曾釣白鶴随行不
用籠今日雪江空有號詩編寂寞錦囊空
崇真道院
在蘇公堤第四橋下水仙廟北咸淳中剏建接納三
清雲水集仙閣雍壁甚工緻齋厨豐腆蜀中道人主
之
蹁躚鶴聚水雲中雲水相逢色色空講道無人知畏壘
集仙有閣想崆峒柳隄風日齋鐘散蒲座塵埃食鉢充
一老雙(闕)離蜀久西窗掩定讀參同
和韻
隂隂竹樹列庭中門外層巒倚碧空但願羽流來福
地底須鶴馭向崆峒重脩真館香燈盛廣接雲遊供
饌充至自青城老仙客闡揚玄教孰能同
小新隄
在蘇公堤北山第二橋西淳祐二年郡守新築直至
麯院船步水接桃溪寺前澗通靈隠天竺
誰築湖隄種柳條行春路截九松腰直看西日當三竺
平接南山第五橋麯院岸通沙澗淺桃溪寺接玉泉遥
遊人從此言旋便不受回舟著相招
和韻
綠柳垂垂千萬條輕盈瘦似沈郎腰小隄新築通靈
隠芳草平鋪接畫橋歸寺老僧尤覺便出城遊客不
為遥東風何處堪沽酒看取青帘隔岸招
翠芳園
在南屏山東舊為屏山園開慶初内司展建東至希
夷庵直抵雷峯山下水地西至南新路口水環五花
亭外御舟名蘭栧有海查一樹開小紅花移根良難
獨存園門外尋亦枯矣咸淳間建宗陽宫移拆入城
翠挹南山樹石蒼五花亭外萬花芳雲芝栱斗晴簷濕
金字屏風水榭涼柳接蘇堤無空地萍侵蘭栧有深坊
未幾移築仙宫䆳一本紅查委路傍
和韻
地接屏山山色蒼海查一樹尚芬芳百花爛漫春光
好萬竹陰森暑月涼細草近連仙客館垂楊低覆御
船坊年来此境荒蕪甚遺老經過嘆道傍
甘園
在净慈寺側齋宫之西舊為甘内侍園淳祐中名
湖曲園咸淳中屬謝府名新園園倚雷峯有四面堂
淳祐郡守所剏堂下接翠芳園船坊
内官園䆳傍齋宫楊柳堤南翠幾重四面堂虚凌上界
五層塔近壓中峯徑連湖水行幽草廊接風亭卧偃松
隣岸御舟空望幸深坊長日鎖飛龍
和韻
甘氏名園近舊宫東風花綻路重重聲鏘環珮風前
竹翠結芙蓉雨後峯池内已無魚躍藻塔邊猶有鶴
巢松當年中貴今安在應向橋山從六龍
雷峯
在顯嚴院開寶中錢氏妃建塔院院側有雷峯庵郡
人雷就故屋塔記始以千尺十三層為率事力未充
姑營七級此山出黃皮木世訛黃皮塔衆山環遶故名
中峯林和靖有中峯行樂詩慶元元年庵院始合為一今
止五級或因風水相壓減去今地基廣袤塔身矮肥往
來圖畫者欲著相不能不疑此地名塔衖
五級浮屠透泬寥黃皮園上梵坊遥當時雷就家曾棄
前代皇妃迹已銷鈴帶水風傳古衖燈分山月照長橋
根基自廣雲層減擁腫難供畫筆描
和韻
古塔湖邊久寂寥碑刊歲月亦云遥風来鈴鐸何曾
響雨剥青紅已盡銷晝見簷陰飛野鴿夜無燈影落
溪橋畫師欲寫西湖景此境還須用意描
勝景園
在雷峯路口東開禧間韓侂胄園陸放翁作南園記
韓遊村莊曰惜無犬吠随有效之者韓敗園屬官名
慶樂園淳祐中撥賜嗣榮王易今名
名花嫋嫋草纖纖臺榭隨幽逐勝添十樣結亭環水樹
一碑述記卧風簷梅關橋落停&KR1498;鑰射圃樓空失垜簾
向日相傳誰學吠村莊畢竟出沽帘
和韻
春来芳草綠纖纖亭榭園中比舊添芍藥日烘迷綵
檻芭蕉風動拂雕簷花邊碧沼堪垂釣竹外青山稱
捲簾悮國平章何處也東風還颺酒家帘
長橋
在勝景園及净慈寺東跨水甚長有亭甚壯麗日填
月塞皆民居矣橋西有寺南對鳳凰山又有澄水閘
東抵清波門橋此最短而長名自若
南港虚明架石梁寺樓鐘鼓幾斜陽相傳亭跨危基壯
誰見橋横古道長澄水閘荒沙草碧清波門近市塵黃
鳳凰山在闌干外玉抺烟屏鷺一行
和韻
前朝疊石架為梁影落清波幾夕陽世事如今雖已
改橋名依舊尚稱長岸頭雨過山逾碧闌畔秋深柳
半黃曾策吟笻閒倚處汀洲飛起雁行行
劉妃墓
在方家峪鳳凰山下褒親崇夀院後紹興中思陵勅
葬妃子于此
佛廬增耀石人眠莫謂思陵雨露偏寵斷自空蝴蝶夢
魂歸猶咽鳳凰泉碑砆蝕翠埋荒土樓拱塗丹落廢磚
主祭有誰今若此此時出色想無氊
和韻
烟草萋迷石獸眠生前應沐寵恩偏芳魂寂寂依何
處幽魄沈沈閟夜泉水鳥競巢神路栢雨苔深翳饗
堂磚一杯誰奠清明酒只有楊花鋪白氊
慈雲嶺
在方家峪西南嶺下為郊臺嶺頂可望江湖石上刻
後唐篆字云梁單閼之歲興建龍山至涒灘之歲開
慈雲嶺至今尚存
疊疊流雲步步苔九霄紫氣限蓬萊後唐刻石初開路
南宋郊天别築臺慰眼江湖空歲月傷心陵寢堕塵埃
桃花争趁春風老又引遊人一度來
和韻
行躋石磴躡春苔南宋遺基但草萊開路尚存前代
碣拜郊還有舊時臺東瞻巨海茫茫浪北望中原滚
滚埃最是令人凝睇久胥濤遥駕雪山來
包家山
在慈雲嶺南冷水峪多桃花名桃花關關門上揭蒸
霞二字郊壇在山之西藉田園在山之南
綺霞蒸日透林梢一簇南山尚姓包冷水峪邊苔色老
沖雲樓下樹陰高園隣古道傳耕耤臺倚青城想拜郊
欲趁桃花尋隠去關門無鑰不須敲
和韻
桃花滿眼錦攅梢春色疑將山色包爛漫正憐千樹
合岧嶤還露一峯高詩人著屐閒躋嶺遊客看花競
出郊亦有招提在烟谷數聲清磬隔雲敲
登雲臺
在天真院山上後梁龍德中錢氏建臺名登雲又名
錢氏郊臺臺側有靈化洞錢武肅就石刻碑
吴越山川幾落暉登臨轉步入雲扉寺名曾侈天真錫
碑字空傳武肅揮靈洞土埋攅棘掩古臺石落借松圍
龍旗鸞輅曾遮擁肅祀圓丘慶六飛
和韻
古苔衰草幾斜暉臺下人家白板扉舊刻已看蒼蘚
没新詩聊把彩毫揮迢迢颷馭三山去寂寂雲山四
面圍来此登臨慨吴越歸鴉還帶夕陽飛
五丈觀音
在勝相院内唐開成中建錢氏時有西竺僧轉智附海舶
歸風鳴浪湧智誦如意輪咒見如意珠王相高十丈風息
得濟智遂與僧光改千佛寺閣立五丈之像二合為十丈
以荅佛施建炎兵燬止存五丈觀音俗傳人有意度則求
轉智者以此也乾道中光堯聖子神孫臨幸有程泌記
海國風濤擁萬尋此軀何翅直千金涉波直現昂藏相
結屋還堅報施心圖得諸方傳轉智幸存一半有觀音
陰廊誰立苔碑在只載三朝法駕臨
和韻
大士空中現幾尋莊嚴寧惜費千金若非突兀驚人
相那顯慈悲救苦心風度遥傳鍾磬響月明遠聽海
潮音殘碑尚在荒山裏鳳駕鸞旗不再臨
表忠觀
在龍山南熙寧中趙清獻公奏請以錢氏墳廟于此
建觀俾諸孫為道士曰自然者居之歲度其徒賜額
表忠詳載東坡所撰碑紹興至寶祐前後屢增葺咸淳
中觀廟合為一
錢子欣然著羽衣何須學賦鑑湖詩帝俞清獻垂情疏
人讀文忠叙事碑五廟衮圭榮祖節千年香火托孫枝
雲林閣上西風起吹落龍山宰樹悲
和韻
曾聞大樹錦為衣惆悵如今為賦詩鐵劵千年吴越
裔記文百世長公碑香燈寂寞存遺址松栢荒涼減
舊枝惟有年年春色暮啼鵑空向月中悲
聚景園
在清波門外阜陵致養北宫拓圃西湖之東斥浮屠
之廬九曾經四朝臨幸繼以諫官陳言出郊之令遂
絶園今蕪圮惟柳浪橋花光亭存
鑾鈴遺響輦遺蹤萬景曾經聚此中寺宇有名基址散
君王無逸讌遊空橋昏柳浪龍舟雨亭冷花光雉扇風
臺沼已無春又老萬年枝上夕陽紅
和韻
聚景依稀有舊蹤阜陵曾養此園中花光柳浪名還
在鳳輦霓旌事已空金井梧桐愁夜雨碧欄芍藥怨
春風如今倚杖閒回首霜葉離離映水紅
崔府君廟
在顯應觀内東漢崔子玉也傳為磁州府君紹興中
建靖康間思陵使至磁州神馬引而南建炎初秀王
夫人夢府君擁一羊曰以此為識遂毓阜陵嘉定間
樓鑰奉詔撰碑述神靈甚詳且謂史失其名非崔子
玉也
靈休遠被衛行都宿有元勛夢又符引馬擁羊昭景貺
立碑建廟述嘉謨九陵荆棘年空往十里笙歌景不殊
莫倚西齋闌檻去斜陽無語滿錢湖
和韻
東漢明神護宋都深宫曾有夢相符試看殁後昭靈
貺定是生前著顯謨金石文章千古在江山景物四
時殊忽聞闌外鳴簫鼓畫舫何人去泛湖
依光堂
在崇福寺内太平興國元年建寺本錢氏故苑芝生
其間遂建寺號靈芝大中祥符賜崇福額紹熙中阜
陵臨幸御小車至齋堂飯僧面湖創堂扁曰依光中
設御座
塵凝黼座憶垂衣今古湖波錦四圍靈毓紫芝三秀遠
光開綠玉片金輝松窗自掩空蓮社石榻相期卧柳枝
半捲珠簾看落景笙歌長送畫船歸
和韻
禪老身披舊衲衣寺前山色翠成圍只因曾沐君王
幸從此長依日月輝苑内舊生三秀草堂前春長萬
年枝鑾輿一去無消息唯見烟林夕鳥歸
西湖百詠卷下
