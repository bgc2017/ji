徂徠集卷六宋石介撰
雜文
是非辨
天子將舉人而任之問於宰相宰相一人是之一人非之
宰相將推人而舉之問於百官百官一人是之一人非之
則將誰質曰質於其言之賢者賢者是非公也小人不黨
則謗矣曰問於朝廷問於天下朝廷非之天下是之朝廷是
之天下非之則將誰質曰質於天下天下是非公也朝廷不
讐則疾矣去黨與謗棄讐暨疾人皆能是是非非也在黨與
謗懷讐暨疾未可與言是非矣嗚呼余觀能是是非非推於
天下而人不以為私更乎萬世而人不可以易古獨有三人
堯也舜也孔子也堯舜知朱均之不肖而不與其子知舜禹
之賢而以天下讓是非著矣孔子為春秋是非二百四十二
年當時無一人妄受其惡無一人謬享其善是非當矣次則
孟軻韓愈也孟軻是湯武非桀紂韓愈是周孔非佛老是非
判矣自堯舜至於今凡幾千百年有此五人是非之難
也如此凡人愛憎以情善惡由已千載朽骨九泉腐肉
猶以好惡升黜於秃毫枯竹間况與之比肩而事主接
武而趨朝乎則知人無堯舜孔子孟軻韓愈之心皆不
可與言是非矣吁今亦有以一飯厚薄而為愛且憎者
劉工部在南京有士不自脩劉不禮之退而怨且怒逢
人罵劉語不休孔大諫在兖州有人不得善遇退而怨
且怒到處謗孔辭甚醜然二子者是亦不為榮非亦不
為辱何懼哉余懼冕旒之前軒陛之下有以姦為賢有
以賢為姦有以佞為忠有以忠為佞有以詐為直有以
直為詐有以邪為正有以正為邪亂吾君之聽眩吾君
之目惑吾君之心者以賢為姦則龍逄見誅矣以忠為
佞則比干見殺矣以直為詐則周公見疑矣以正為邪
則屈原見疎矣以姦為賢則飛廉見進矣以佞為忠則
靳尚見信矣以詐為直則趙高見任矣以邪為正則王
莽見用矣如是豈不亂天下乎豈不危社稷乎余是以
懼故作是非辨
復古制
厥初生人無君臣無父子無夫婦無男女無衣服無飲
食無田土無宫室無師友無尊卑無冠昏無喪祭同乎
禽獸之道也伏羲氏神農氏黃帝氏陶唐氏有虞氏夏
后氏商人周人作然後有君臣有父子有夫婦有男女
有衣服有飲食有田土有宫室有師友有尊卑有冠昏
有喪祭噫聖人之作皆有制也非特救一時之亂必將
垂萬代之法故君臣之有禮而不可黷也父子之有序
而不可亂也夫婦之有倫而不可廢也男女之有别而
不可離也衣服之有上下而不可僣也飲食之有貴賤
而不可過也田土之有多寡而不可奪也宫室之有高
卑而不可逾也師友之有位而不可遷也尊卑之有定
而不可改也冠昏之有時而不可失也喪祭之有經而
不可忘也皆為萬世常行不可易之道也易則亂之矣
夫禮樂刑政制度難備也久矣始伏羲氏歴於神農黃
帝堯舜禹湯文武周公孔子十有一聖人然後大備矣
夫十一聖人思之亦已深矣經之亦已遠矣其巧亦已
至矣其智亦已盡矣後人有作乃欲以一時之能逞一
時之欲而廢古人之制故君臣相亂父子相賊夫婦相
殺男女相害衣服相僣飲食相侈田土相奪宫室相誇
師友相叛尊卑相悖冠昏失而喪祭廢於今千有餘年
矣而不能止吁且伏羲神農黃帝堯舜禹湯文武周公
孔子十一聖人為之制信可以萬世常行而不易也後
世有伏羲神農黃帝堯舜禹湯文武周公孔子則請更
作制後世無伏羲神農黃帝堯舜禹湯文武周公孔子
則請起今之亡而復古之制
明四誅
王制曰析言破律亂名改作執左道以亂政殺作淫聲異
服竒技竒器以疑衆殺行偽而堅言偽而辨學非而博
順非而澤以疑衆殺假於鬼神時日卜筮以疑衆殺此
四誅者不以聽大哉四誅誠首王制也明王制以用四
誅用四誅以靖天下者惟舜周公孔子乎舜誅四凶周
公誅管蔡孔子誅少正夘王制明矣吁王制絶已二千
年矣而天下皆干乎四誅無誅之者夫佛老者異端之
人也而佛老以異端之教法亂儒者之教法異端之衣
服亂儒者之衣服異端之言語亂儒者之言語罪莫大
焉而不誅夫不以堯舜禹湯文武周公之道事其君者
皆左道也而有以楊朱墨翟之言進於其君者有以蘇
秦張儀之說進於其君者有以韓非商鞅之術進於其
君者有以聲色狗馬之玩進於其君者罪莫大焉而不
誅夫不道先王之法言而辯詐相勝不服先王之德行
而竒譎相矜不為孔子之經而淫文浮辭聾瞽天下後
生之耳目罪莫大焉而不誅夫不誦詩以諷而倡優鄭
衛之戲以亂君耳不執藝事以諫而雕麗淫巧之器以
蕩君心罪莫大焉而不誅夫不脩大中至正之福而記
隂陽巫鬼卜筮以惑天下之民罪莫大焉而不誅夫天
下皆干乎四誅而不誅吾故明之
擊蛇笏銘(并序)
天地至大有邪氣干於其間為凶暴為殘賊聽其肆行
如天地卵育之而莫禦也人生最靈或異類出於其表
為妖怪信其異端如人蔽覆之而莫露也祥符年間寧州
天慶觀有蛇妖極怪異郡刺史日兩至於其庭朝焉人
以為龍舉州人内外遠近㒺不駿奔於門以觀恭莊肅
祗無敢怠者令龍圖待制孔公時佐幕在是邦亦隨郡
刺史於其庭公曰明則有禮樂幽則有鬼神是蛇不已
誣乎惑吾民亂吾俗殺無赦以手板擊其首斃於前則
蛇無異焉郡刺史曁州内外遠近庶民昭然若發蒙見
青天覩白日故不能肆其凶殘而成其妖惑易曰是故
知鬼神之情狀公之謂乎夫天地間有純剛至正之氣
或鍾於物或鍾於人人有死物有盡此氣不滅烈烈然
彌亘億萬世而長在在堯時為指佞草在魯為孔子誅
少正卯在晉為董狐良史筆在漢武朝為東方朔戟
在成帝朝為朱雲劍在東漢為張綱輪在唐為韓愈論
佛骨表逐鱷魚文為段太尉擊朱泚笏今為公擊蛇笏
故佞人去堯德聰少正卯戮孔法舉罪趙盾晉人懼辟
崔子齊刑明距董偃折張禹劾梁冀漢室乂佛老微聖
德行鱷魚徙潮患息朱泚傷唐朝振怪蛇死妖氣散噫
天地鍾純剛至正之氣在公之笏豈徒斃一蛇而已軒
陛之下有罔上欺民先意順旨者公以此笏指之廟堂
之上有蔽賢蒙惡違法亂紀者公以此笏麾之朝廷之
内有諛容佞色附邪背正者公以此笏擊之夫如是則
軒陛之下不仁者去廟堂之上無姦臣朝廷之内無佞
人則笏之功也豈止在一蛇公以笏為任笏得公而用
公方為朝廷正人笏方為公之良器敢稱德於公作笏
銘曰
至正之氣天地則有人惟靈物笏乃能受笏之為物純
剛正直公惟正人公乃能得笏之在公能破淫妖公之
在朝讒人乃消靈氣未竭斯笏不折正道未止斯笏不
藏惟公寳之烈烈其光
徂徠集卷六
