徂徠集卷二十宋石介撰
啟表移祝文
謝益州張密學啟
右介啟介自八月十日至二十三日兩到府城共住九日
五次伏謁旌下一賜食華亭寺每請見皆特優禮待九日
費公膳十一及來赴官守而復遠借舟楫盛送饔餼精米
喜麵醇酒肥肉率皆豐餘盡室九口在舟四夕日以饜飽猶
不盡三之一噫食雖禮之末禮非飲食不將記曰禮始諸飲
食易曰物不可不養故受之以需需者飲食之道也又曰頥
養正則吉天地養萬物聖人養賢以及萬民然則飲食豈其
細與故膰肉不至而孔子行醴酒不置而申公去古人豈專
於飲食哉所以為禮也恭惟知府密學望高中外德服西南
出以奠定四方入將陶宰萬物上養君后必以道道者何忠
信之謂也不以道則徒資口腹之欲與飼衆人何異哉下養
士類必以禮禮者何仁義之謂也不以禮則徒取豢肥之意
與畜犬豕何異哉介所以拜賜以來為榮且喜非榮一
巵酒之賜非喜一桉肉之味盖知府密學養不肖以禮
也又府從事嘗以介小詩塵於几閣密學俯為屬和介
雖不獲賜本而親奉玉音是何蕢桴土鼓之疎輒邀咸
池大章之作此又介希遇之幸而非常之榮也以州縣
賤小吏見國大臣以屬郡下執事見大尹自當畏汗恐
懼趨走階下望塵而來拜塵而去何得襜如矩步以賓
客禮進退從容賜坐欵密奉對聲什唱和飲食衎衎來
有勞去有送處具室廬行具舟楫若僚友者焉迥出素
望皆逾常夷為榮且喜不亦宜哉密學旣以禮養士願
服勞厥官夙夜勉勉使卒無曠敗以報萬一此則小人
以力報上之效也其安敢以怠近瞻府城遥阻旌戟愚
情無任戀恩荷德激切依歸之至
謝益州轉運明學士啟
介去年赴任嘉州未期月母氏訃至入蜀之計已匱任
蜀之計未就而出蜀之計又廹凶喪之家稚騃十餘口
寄於五千里外其未墜於淵谷者如以一寸髮維之矣
學士賜之大德不惟振其將死之命又從而衣食之使
有餘溫餘飽焉當日之凍者今燠而壯當日之匍匐而
行者今躍而走當日之孩乳而生者今坐而食堂有親
且康寧以逸以樂庭有子孫懽然熙熙石氏閨門之内
晏晏如也學士之德也嗚呼夫施之為也有憫其人餓
窮而為之者有取其人道德而為之者憫其人猶人見
魚鱉卵胎犬彘鳥鼠不忍其無罪而就死地惻焉而憫之
為之也施之細也取其人道德而為之者非不忍其無故
就死地惻焉而憫之為之也蓋以其人之有智勇焉生
之也可使之立功庸以其人之有學術焉生之也可使
之輔君子以其人之有仁義焉生之也可使之養蒸民
以其人之有忠信焉生之也可使之施教化斯以為施
也施之大也施之細也君子不求其報施之大也君子
將求其報不求其報者君子之私也將求其報者君子
之公也私者私於一物也公者公於天下也魚鱉卵胎
犬彘鳥鼠之得生焉不過魚鱉卵胎犬彘鳥鼠之報
故君子不求焉智勇學術忠信仁義之得生焉必有智
勇學術忠信仁義之報故君子求焉不求焉所以私於
物也求焉所以公於天下也立功庸施教化輔君子養
蒸民斯非天下之公與學士之施於介非憫其餓窮而
慈之也取其道德而為之也學士不求其報於介也是
以魚鱉卵胎犬彘鳥鼠待介也求報於介也介則將以
智勇學術忠信仁義以報於學士也區區之心盡在此
矣蜀雖國家之疆土其風氣不得中國之正伏惟學士
履此嚴凝順頥養以持固大中之福不任瞻戀拳拳之
心
謝兖州李相公啟
介頓首百拜資政相公閣下孟冬漸寒伏惟台候萬福
介五月中過府中得獲恭覲伏蒙相公恩義如常介不
勝感銘之至恭以相公之德兖州之人衣食之矣衣食
之厚且足無如介者生景德之乙巳歲介生之年相公
為狀元由大臣丞通判於兖逮今三十五年相公凡四
來兖其殖衣食於兖也富且饒矣自相公初殖之介則
衣食之介今生三十五年衣食相公三十五年矣先介
一年生者衣食多於介一年後介一年生者衣食少於
介一年何况有先四十年五十年生者後三十年四十年
生者是兖州之人衣食相公最厚兖州與天下衣食相
公又厚蓋相公來兖州四矣陶宰天下再矣故衣食之
有厚薄焉旦暮相公正三台席推兖州衣食以及天下
天下衣食相公其亦如兖州之人矣夫衣食乎天下福
德爵祿寧有窮時伏惟相公倍加慎重
謁兖州通判孟虞部啟
孟子曰天下有達尊三爵一齒一德一朝廷莫如爵鄉
黨莫如齒輔世長民莫如德執事於介言乎爵則貴言
乎齒則長言乎德則優斯三者皆宜拜也詩曰維桑與
梓必恭敬止執事所治郡則介父母之邦此又一宜拜
也禮曰見父之執不謂之進不敢進不謂之退不敢退
不問不敢對言敬父同執志如事父執事與介先君同
年登科又一宜拜也介於執事宜拜之禮有五而執事
聽政逾一時矣介收五代以禮改葬自經始至卒事二
百一十日不敢一日怠忽故未及一候門墻今幸會車
騎過於里中敢俯伏馬前叙孟子詩人禮家之說以修
勤拜
代鄆州通判李屯田薦士建中表
右臣嘗讀漢書每遇災異則詔三公郡國各舉賢良方
正能直言極諫之士上親策問之故賈誼晁錯公孫弘
董仲舒得以極其言所以漢書昌言垂四百年今國家
方維新庶政更脩百度日昃不食急於太平而蝗旱相
乘仍歲饑饉朝廷憂勞哀痛若内諸隍聖德日新天災
未消躬求讜言庶聞其道臣竊見本州今秋得解進士
建中能言天道人事之應能叙三才九疇之義能知太
平之道能息災異之術臣且見其實輙敢薦明惟朝廷
策焉伏以建中三十六歲專精畢力勞心苦學積二十
餘年性識通敏經術深明讀書不取其語辭直以根本
乎聖人之道為文不尚其浮華直以宗樹乎聖人之教
故能言天地人之際聖帝明王之道通古今之術識治
亂之迹懷經綸之略有超異之才其家至貧養父母以
孝聞躬營甘旨不避寒暑安貧守節窮能益固未嘗以
一介妄干於人持身廉操心平睦鄉里以仁交朋友以
忠内守信義外脩操履不以利動不以妄進古之所謂
經明行脩文學孝廉建中實有之昨秋賦時本州考試
得合格已解發姓名入禮部貢院去訖竊以禮部每春
就試進士動有三二千人程式繁密條制謹嚴言苟小
有所誤便當遺落又與衆人浪試復且糊名竊恐偶有
所遺則建中不得以名聞天子其人遂不見用於聖朝
其道遂不得施於天下文明之代使賢者有不遇之歎
千載之下朝廷有失賢之名伏乞聖慈更不送禮部試
特詔令試策訪以王道之要次以當世之務容其直言
毋諱有司必有以禆益國家者如其言可采伏望聖慈
特與收擢稍不如舉狀臣甘俟聖典干冒旒扆臣無任
激切屏營之至
鄆州知州祈雨文
黃石之靈夫萬民恃五榖而生也百榖仰膏雨而長也
故一日無榖則民困且饑逾月不雨則榖焦且死自去
年正月風雨不順序天變乎上歲凶乎下黎民阻飢皇
皇焉日望其新麥曰庶幾不死矣三月且不雨麥不出
壠榖不出土日凄風亢陽旱既太甚其政不修邪其化
不流邪刺史不德而民無告邪隂陽逆而不順和氣塞
而不來苟以政不脩化不流守吏不德而民無告天示
譴則罪在守吏凡有禍有罰宜加守吏守吏且不敢怨
不敢辭民何辜而天不雨以絶民之食神聽不明罰不
當罪民不肯受而敢咨敢嗟神儼然南面有此土宇厥
民歲供飲食祇事扵神有辠當神罰民其奚辭乎無罪
而罹禍民其肯受乎惟神其移於某身而使斯民活且
神昔在炎漢曾以三略授子房建萬世基矣人民亟受其
福其功略大矣其德略遠矣而有土方千里之内並在
神之左右豈不能為作福休以庇覆膏沐之守吏旣不
德不明不能養斯民神又其棄諸惟神仁於斯民
上南京夏尚書啟
惟留守尚書光奉制書來尹畿近伏惟慶慰伏以天子
之居則謂之京而汴為東京洛為西京宋為南京其名
尊矣王者之興必有其地而堯自唐虞舜自媯汭禹自有
夏湯自景亳周自岐山劉自漢中李自晉原國家自歸德
其世長矣洪惟太祖開國授於太宗太宗靈承傳之先
廟先廟克光付與皇帝相繼四聖垂乎百年德厚流長
本固葉茂重熙累盛以至於億萬世而寖隆寝昌莫不
由乎肇迹之有先始封之彌大壯是王氣建為大都保
釐東郊居守留鑰常命懿德國老邇臣若今丞相僕射
王公等數人迴翔畿甸莫不自此遷入為柄輔中書堂
執政者五而三出為南京尹伏惟留守尚書始以賢良
方正能直言極諫舉次以大禹益稷皋陶之謨出納誥
命次以伊尹伊陟甘盤巫咸之義弼諧機衡名書太常
勲在王府今旣承三公而來亦當躡三公而去自兹京
邑地望益高不獨為宋之榮觀可以使天下之聳動也
介頃由學官登於幕府天與其幸會公之來喜忭交并
精爽飛越官守有限不能奔走麾下與公推挽轡轂一
日而至慰邦人徯望之心瞻望旌旄不勝踴躍之至
移府學諸生
賢重也食輕也君子推乎輕以篤乎重故賢隆焉學本
也養末也君子厚於本而薄於末故學至焉易曰大畜
養賢也又曰頥貞吉則推乎輕以篤乎重之謂也孔子
曰君子謀道不謀食又曰食無求飽則厚於本而薄於
末之謂也聖人置祿以待百官祿充而後責之以事故
事修而國家立矣然則養豈素出也君子養賢以居衆
材養優而後責之以道故道至而教化行矣然則養豈
空具也講習在堂朋友在序圖籍在府器服在廳歲有
公田日有常秩内足以樂乎志而外足以進乎道夫志
者何謂也志乎所志也道者何謂也道乎所道也志於
忠信而忠信立志於孝悌而孝悌成志之謂也道於
仁義而仁義隆道於禮樂而禮樂備道之謂也夫如是
養果不空具也南京學立於故大諫戚公成於今留守
夏公大諫為建學官學之有取無不給惟養士之具未
稱留守從天子請田千畝以食於學養士之具又稱則
諸生不可以負二公矣噫大諫至留守三十年矣而學
乃成豈不以學大本也殖之不深不可以維萬世道重
器也舉之不以難不可以格後人殖之深舉之難諸生
議之
南京夫子廟上梁文
日月不盛大星辰不衆多無以昭天之明山嶽不磅礴
江海不横瀉無以彰地之載制度不恢廓宫室不壯麗
無以示聖人之尊天明不昭衆庶何所仰也地載不厚
萬物何所附也聖人不尊羣儒何所法也况藝祖始興
之地先皇親狩之都鼎峙為京自四畿相附而先聖廟
齷齪僻陋不堪其憂何以壯遠人之望示四方之則哉
留守尚書公下車日餘政未及施首嚴聖祠豪人承風
偃化相率出錢二百萬取材於河陽咸得大木以新厥
居輪焉奐焉京邑翼翼宋人開聾發瞽共知聖師之尊
且大廟作凡三月而厥功有成以十二月二日吉請上
梁焉公命酒食盛以落之兒郎偉抛梁東夫子之道岱
嶽並崇抛梁西夫子之道大華與齊抛梁南夫子之道
衡嶽相參抛梁北夫子之道常山比極抛梁上夫子之
道如天可仰抛梁下夫子之道如地不瀉伏願抛梁之
後留守尚書公即入持國鈞正位台席行聖師之道以
致君於堯舜之上下以躋民於仁夀之域萬斯年兮主
聖臣直
南京知府祈晴文
夫天地明則有長牧以治之幽則有神明以官之惟牧
也當大克惠養於斯民以流德澤惟神也當大克庇於
斯民以作福貺惟牧與神共理者也隂陽以和百榖嘉
登皆牧與神之功風雨不時庶物疵癘皆牧與神之羞
今天地失度隂極則流作此淫雨害於粢盛牧治明也
惟是夙夜祗栗改行修政庶幾災禍自兹少弭神治幽
也亦豈得安平者哉今民咨嗟咸歸咎於守吏固不敢
怠惟神念之抑隂扶陽雨不作大沴弗賊天之時弗匱
地之利弗絶民之食皆神之福守吏不能邀其功惟神
念之
徂徠集卷二十
