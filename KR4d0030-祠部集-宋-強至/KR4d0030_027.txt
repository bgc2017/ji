祠部集卷二十七宋強至撰
書
賀鄭毅夫内翰書
伏審就奉茂恩入司内命比傳睿選始厭羣言竊以翰
林諸公禁路元老文有體要代為訓辭凡詔書之諭臣
民或贊冊之除將相惟廷中誥令之所出雖海外豳荒
之必聞導宣上心粲如星斗之揭鼓動羣聽肅若雷霆
之馳豈文章之獨難抑論議之兼頼恭惟内翰秉彛惇
大涵德極深學造聖賢力跂列科之回賜量包公輔蚤
名未仕之臯䕫及出而冠天下之英翹進以立朝端之
風采道誼時懋聲光日新掌王言者數年追聖作於三
代適圖西掖之舊更直北門之嚴大筆足以寫造化之
微情密謀足以贊太平之偉績居常被前席之問威嚴
最親由此踐中階之尊足跡相躡聊演彌綸之大手即
諧經國之初心謨明四鄰宰制萬類某聞命竊忭銜恩
未酬懼冺功名隨衆人而空老第形歌詠喜君子之丁
時東望門牆不勝竦躍
賀王中丞充翰林學士書
伏審顯對明恩榮書内命朝倫胥慶物議惟均恭惟某
官名世挺才際天藴識懷直道以執中憲履正德以儀
庶工白日貫誠實高忠諒之結主青雲隨步便仰文章
之致身方開納諫之聰遽屬演綸之手訓詞鼓動於天
下兹鬯辰猷謨論參陪於禁中益紓賢業矧内相之要
地即中台之便塗南山之峻維瞻徐膺徽冊淮水之流
不竭增衍清門企躍并深文陳非悉
上益州趙龍圖書
伏審已即便時肇開尊府兩川父老淪肌浹髓以識曩
時之恩千里士民延頸拭目以觀今日之政盛德所底
私心竊懽恭惟知府龍圖道誼可師文學之老以孝悌
甚高之美行起於鄉黨而汔至四方之知以忠純不倚
之亮誠信於朝廷而遂為多士之服率謂蕃宣之寄决
非歲月可期得賢使君未足為蜀人之賀輔明天子行
當隨漢詔之歸
代賀陳副樞書
伏審顯對制函進陪宥省出帝心之慎選允天下之公
言伏惟慶慰恭以某官學造聖賢器包公輔早陞華於
近侍寖服采於皇僚危言正色以立乎諫垣密禆王體
碩畫周才以總乎漕節增羡邦財方假尹於都畿旋登
賢於陪幄屢形囊奏懇請州麾爰倚重於邊藩復兼榮
於祕殿唯太原風物之古領一道兵民之權茂績休成
清衷簡在會洪樞之虚位被嚴詔以還朝付之繁機時
乃舊物有生相慶知聖王之用人至治可需幸君子之
得主
賀新知邠州閻諫議書
竊審峻躋要秩移守劇州伏惟慶慰伏以某官精識際
天偉才名世蚤論譔於秘殿旋翺翔於禁塗風聲有休
時望愈重乃陟諫垣之長以臨豳土之民行布教條復
餘風於貴儉即聞詔召輔新政以告猷欣頌并深文陳
匪悉
賀致仕趙少卿書
竊審懇列封章許還印綬冠名三少追跡二疏進退無
虧古今有幾清議皎若高風灑然伏惟某官挺才碩膚
函德渾厚坐參國論常㑭萬化之調成出布藩條靡俟
三公之入拜致其君事以去信矣老成之賢側聽歸榮
祗增榮羨
賀正上許州賈相公書
伏以歲歷闓端兆二儀之載毓春祺備舍與萬寶以俱
新恭惟某官勲濟王塗器包民極履正德以儀庶位挾
重計以尊本朝宰廷三事之司首調元化宥省五兵之
本旋總繁幾措邦體於既平隠廟謨而弗有享崇高之
極而自均出處之致斂康際之大而樂就蕃宣之勞露
公冕以觀風坐訟堂而聽治一相在外思周伯之未歸
萬民俱瞻願晉公之再入遹臨開祚參嚮純禧莫前夀
斝之稱乃後慶函之獻台光在望愚抱焉依
賀正與職官書
右某啓伏以天吏肇和王正謹始稱漢觴而薦夀欽堯
歷以授時恭以某官植操端方賦才肅給早傳家府之
慶暫屈幕廷之謀屬獻歲之膺辰期自天而集福永言
祝頌曷究指云
代回相州李太尉賀正書
歲功肇起祗列於慶函禮意相仍嗣紆於榮牘仰銜勤
眷第劇銘藏恭惟某官茂略濟時純忠衛社出臨藩閫
繄寬詔之奉行進陟樞廷佇壯猷之施設伏望為國自
輔副時所瞻
賀正書
伏以春秋之一為元肇謹歲端之起天地之交曰泰遹
觀物象之通恭惟某官業履崇高智謀光大慘舒萬物
躬調造化之鈞翼戴一人日入泰平之域維春祺之所
嚮與歲歷以咸新某假守關中馳誠門下適阻夀觴之
獻曷勝頌牘之虔
代王尚書賀富相公出鎮河陽書
伏審懇求便鎮思解繁機比奉俞音誕膺徽册揭使旌
而就道露公冕以觀風伏惟慶慰恭以某官業履崇高
智謀博大更元猷於二府被隆遇於兩朝勳濟王塗道
光台路君臣之有一德入平泰階文武之憲萬邦出倡
羣牧請盟津之守寄鬱巖石之民瞻衮衣之留周公難
全西土之願舟楫之命商相行副巨川之求
代元給事河陽判府相公賀冬書
恭惟某官山河間氣社稷宗工謨明二府之宗登翼兩
朝之盛屢形露奏蘄解神機太師維垣倚重河喬之鎮
一相處外增高巖石之瞻陽德初升天和參嚮永保貴
福益康夀祺某職總計臺跡疎材館莫從慶列徒瀝頌
言
三司端明侍郎賀冬書
恭惟某官才包王佐道貫民彛名躋日月之高學破鬼
神之奥擅中都之調度坐懋豐功揭四海之儀刑行膺
徽册迎長云始介福攸同某跡繫河濱心馳門下適阻
夀觴之獻第虔慶牘之修
代回諸郡賀冬書
寶册履長雲臺視朔復太陽於七日亞儀會於三朝恭
惟順履令辰誕膺厖祉慶函未列珍札先貽感頌交深
名言非悉
代元給亊賀蔡舍人書
伏審入對王休進司帝制伏惟慶慰竊謂訓辭之任尤
資體要之工導宣上心明如星斗之揭鼓動羣聽震若
雷霆之馳唯時傑才乃稱華選恭以某官氣涵渾厚道
際醇深蚤勸學於宗藩久讎書於儒館出領江湖之寄
歸瞻天日之光賢業素高主知逾重諫垣納誨方開當
扆之聰禁掖代言遽屬演綸之手曷涯大用增忭丹衷
賀宋舍人書
恭以某官學優聖閫名重士林蚤踐列星之垣久提太
史之筆繇螭頭之注錄陟鳳閣之凝嚴讀書五車極多
聞於編簡掌誥三世增盛事於衣冠忭躍殊深文陳曷
罄
賀韓舍人書
恭惟某官性恬榮利學造聖賢朱邸裁牋方綴應劉之
賓客紫垣演誥遽歸蘇賈之文章潤色皇猷發揮素藴
取鴒原之舊物紹鳳閣之清門時論所榮朝游胥抃
代賈魏公賀致政宋相公書
伏審懇列封章蘄還印綬重違確請旋發俞音徽册告
廷安車就第進上公之極品光信史之直書高風凛然
當世仰止恭以某官重名照映耆德精明綠髮青雲蚤
冠士科之選鴻樞黃閣歷更台序之嚴遽收富貴之身
以養夀康之福偶一相之處乎外得謝以歸與二䟽之
嘆其賢較美無媿側聞盛事增快丹衷
賀致政范侍郎書
竊審拂衣榮路脫屣禁林高風可激於一時逸軌絶攀
於千載某官文章大手忠亮丹心屢貢危言之誠不虛
内相之職顯官厚禄視如一羽之輕盛德高名坐若泰
山之重志確還於君事年未及於禮經邦家失賢朝野
興嘆側聞勇退增聳懦衷
賀致政曾太傅侍中書
竊審確還君事訖被宸俞增峻品儀之尊弗離進退之
正伏惟致政太傅侍中際天傑識許國純忠蚤紆圭衮
之偉謨歷冠鈞樞之重任建册萬世奮庸三朝不居大
勲懇避元宰勤勞逾紀乃心固在於王家出處隨時維
翰遹臨於帥路遽渴老成之燕見方祗詔召以旋歸驟
爾引年久而得謝雖清衷之逾眷以素志之重違顯册
告廷拜絶班於帝傅安車就地畢能事於人臣將相兼
榮公卿增嘆俛惟晩景常與並游勇退先諧懦懷内愧
泛謝書
短才所賦遠略尤䟽一隨從事之辟書三入上公之幕
府用兵西夏常參與於戎機總帥北方復專司於軍檄
甫諧就職未暇馳音豈圖謙矩之勤首舉慶函之辱厚
辭相假雖非凉德之可當重意所臨敢不珍藏而自貴
回相州傅待制書
審即便時已班寬詔何幸故鄉之父老獲觀新政之神
明某官道際大醇氣函間傑經帷勸講非帝王之道不
陳諫霤弼違以忠義之心自處聊就更於治屏行入贊
於熙朝欣頌并深名言非悉
回懷州吕大卿書
兹審涓辰已諧視事首貽榮牘備寫謙懷矧風力之素
強加治功之連最再屈公卿之重俯臨民俗之繁佇善
政之告成即寵章之增懋永言欣頌曷盡名云
回真定陸待制書
竊審前騶將之劇鎮甫次都畿之近首紆函訊之勤承
冒春暄載蕃時祉别京無事誠病守之所宜重客見臨
庶欵言之可接餘需瞻挹併叙欣翹
回知博州杜郎中寄詩書
比守别都兼綏北道初膺重任首枉長篇載研大雅之
餘風真謂少陵之後裔仍親紆於妙翰尤取稱於佳章
不無溢美之過情第用珍藏而為好
回權發遣棣州馬都官書
比藉長才暫臨劇郡旋承交印累辱詒書行入對於清
光佇前膺於渥寵益希保衛少副願言
回洛州通判宋郎中書
比承交印逋邇還臺首枉珍函多蒙盛意矧治功之尤
最諒恩奬之加優感頌尤深諭言非悉
回京西提刑康左藏書
久暌使範滋渴於晤言比總帥符益疎於訊問豈圖高
誼遠枉珍題戢感尤深諭言非悉
回深州竇學士書
頃繇冗掾得備屬官趨走下風每荷嚴顔之為霽違離
數載敢忘盛德之所蒙起居之禮不修疎遠之蹤分絶
夫何容貸弗爾瑕疵首占教文過形恩奬跽然拜賜益
以懷慙恭惟知郡學士學際聖賢器包公輔坐安流瘵
矧利澤之宜民入罄論思行忠謨之致主炎威云兆時
祉載蕃伏望上為邦家倍綏燕餗
回洛州通判范純熙比部書
比緣天幸行覯風期别席未終行騶亟引方劇賢規之
跂遽蒙誨牘乏詒審履初炎誕膺蕃祉伏惟某官才猷
膚敏風績宏長暫屈貳於藩條行進承於邦選永言感
頌曷究名言
代魏公回司馬内翰遠迎書
竊審虔承詔文出案河役屈禁扃之清重勤行道之阻
脩甫次近圻即瞻前旆首詔榮誨增戢感悰
回越州通判曾學士書
適懷清範遽獲盛牋粲然辭意之形宛爾聲顔之接會
稽請去暫虛嚴助之直廬宣室歸來行對漢文之前席
炎威寖劇時祉載蕃
集賢相公往西京問候書
伏審奉二宗之神御云往别都勤十舍之啟行乃煩元
老緬想車之既飭扈真駕以載馳宜有神明隂懋福祉
伏惟某官格天偉績經世壯猷蚤牋宰塗協平王路聖
朝眷倚矧久頼於謀猷原廟妥綏兹兩完於忠孝益祈
夀重少慰依瞻
問候集賢相公往西京還書
竊審寧神元廟告大禮之熙成復命明廷慰上心之永
慕甫休道路還宅廟堂幾政多餘善祥備舍伏惟某官
格天丕業經世元猷謀謨歷罄於三朝利澤徧孚於四
國唐虞之際圖極治於無前邴魏有聲肩一心而永底
炎威在序燕餗惟時
回南京王宣徽書
竊審圖任宗工保釐寰服比諏吉日肇布寬條伏惟某
官經世壯猷際天傑識洊揚兩禁歷事三朝徽府鬯謀
重少煩於元老别京均逸聊兼拊於吾民濬淮水之慶
源積商巖之素望未煖居留之席即持入覲之圭登踐
鼎司協平輿議慶函未列榮牘先臨感忭并深名言非
悉
回新富順監雷判官書
竊審特緣精學亟拜茂恩遂去家居將參幕畫側聞新
命增快宿心伏惟某官風度甚高塵游不雜心潛藝苑
自成篆籒之一家名在薦章獨繼颷流於先世遠蹠此
始喜情可量脩慶未遑占書猥及永言感忭曷罄文陳
回新知成都府陸龍圖書
審膺睿選就拜恩章領印綬於蜀門遷圖書之禁閣某
官氣函渾厚才貫幾深屢更帥節之行歷底治功之懋
往綏遠俗繄威惠之兼孚入置近司殆後先之相躡未
馳慶問首枉珍題感忭并懷名言非諭
回邠州閻諫議書
符守相望每聽風聲之懋函音遽及特緣年契之深審
順履於歊炎益茂迎於戩糓矧惟舊德克著壯猷樂土
勸耕方爾陳書於七月追鋒促召靡須告政於三年倍
護燕興前膺眷任
回絳州宋舍人書
審即便時已頒寬詔矧惟厚望獨映近班早懋淳修之
聲世傳該洽之學垂光禁掖未殫澤物之初心布政善
藩聊輟演綸之大手甫温坐席當被詔函遠枉書音增
銘感臆
回西京李給事書
審被恩緡出司留鑰已班條教首枉牋函惟識度之深
閎加才猷之膚敏優游延閣矧侍從之久勞偃息别都
適中和而自樂佇甄新治益治褒章
回濱州經略馮端明書
向者府罷西方道繇東里會簿書之未暇阻談席之相
親仰止高風惄如終日僅領故鄉之守紱旋兼諸路之
帥符多病所緣一書不講詎謂禁塗之傑首詒音尺之
勤賁飾過情謙詞溢幅矧惟俊德夙簡睿心眷薄伐之
故心實勁兵之要處境控二敵地繇百城比煩細候並
護諸將暫往宣於遠略即歸寘於近司感頌并深文陳
奚悉
回殿前郝太尉書
自暌英概頻領劇權日圖綏御之經坐曠寒暄之問首
紆訊尺備戢謙懷某官偉略沈雄傑材超敏早疏榮於
勇爵旋拜寵於劇壇入衛殿廷提禁屯之紀律行躋樞
幄陪近弼之謀謨順履秋嚴載蕃時祉
回皇叔祖横海太尉書
多病蘄閒誤恩治劇日勤綏御以先帥路之諸侯坐歷
暄凉從企宗藩之元老敢圖謙矩遠枉音函兼審順履
蕭辰翕臻茨福伏惟某官籍尊天屬望重王家信厚夙
成衆仰翰藩之重寵靈益懋早分節制之榮倍衞燕興
永綏戩榖
回蒲學士書
審奏書篇旋登文館惟聖神躬嚮於儒學俾丞弼各言
於爾知曾是傑才首當清舉騁辭甚盛占等絶優不同
無用之空文可贊有為之至治方欽遠蹠遽貺長牋欣
佩兼懷文陳非諭
賀蔡副樞書
竊審寧朝經遠陪幄登賢成命既行羣言胥穆伏惟某
官際天傑識高世元猷累年勞鎮於蕭關小醜絶窺於
漢壁乃眷本兵之地適圖制勝之才參總神機一歸睿
選卓然多算方運留侯之籌皎若成規即隨蕭相之畫
某適司留鑰阻叩賓除企抃并深名言非悉
賀路分駐泊張供備改正使書
肅承宸綍顯正使名側聽褒陞載深抃躍伏惟路分供
備才推膚敏氣禀純雄襲慶名門躋榮顯爵蚤懋四方
之壯志暫提一道之勁兵富貴自如行發紓於遠略公
侯必復坐追繼於先芬感頌并深指云奚悉
賀焦總管書
就被宸緡參提師律矧北門之要地迺朔野之會都彈
壓彊隣方頼上公之遠略訓齊銳卒實資亞帥之傑才
成命既行羣言胥穆俛惟懦品將庇末光未列慶函首
詒誨牘永言感忭曷盡敷云
代王内翰上前兩府書
曏託大鈞與書内命無禆王體奄遘親喪䘖哀苫塊之
間假活江湖之上了無生意絶貢音函比至祥除勉隨
詔起存幽憂之餘息舊學逾荒踐潤色之華塗復來滋
媿惕然就職迄此踰年旋兼領於他司得少陳於寸臆
逖懷恩紀增跂台儀伏惟順履春和懋膺時祉坐致邦
猷之盛百度其熙出觀藩政之休羣情猶鬱行膺徽册
還陟黃堂
代賈魏公答徐州王綽龍圖書
伏審移疾自陳露章得請解臺端之要職領藩守之便
麾鯁議嘉謨雖進思之未足長才遠用抑卧理之有餘
甫飭行騶遽占温教永言感戀曷既名云
謝耀州雲陽知縣陳端祕書
伏蒙高誼特貺華牋賁飾過情巽言溢福重惟盛禮之
所屈殆非鄙人之可當伏以某官氣博以深行醇而潔
小而一邑已施惠而在民前有諸公即文章而為地勉
綏福履行服恩榮企頌并深名云非悉
代張龍圖謝二府書
井絡奥區既就紆於守紱河圖内閣仍進直於禁聯寵
溢於涯据非其地惟本朝之講治重全蜀之分麾長材
多擇於近班撫衆要明於遠略如某者賦資甚拙應務
尤䟽曾風力之不強於事功而何有洊揚三紀無補萬
分頃乘單傳之行嘗引兩川之漕叱忠臣之馭得少慕
於昔賢剖刺史之符幸復臨於舊俗而且江山雄勝風
土寬饒班詔其間叨榮為甚顧乏致身之術良階造物
之私此蓋伏遇某官甄品官能謨明王體特屈朝言之
重俾膺邦選之華亟委劇藩載遷邇職敢不博求利疚
勤布教條安輯兵民撫柔遐邇覬續中和之詠少酬鎔
埴之思
代王尚書回兩制賀到任書
比解藩符旋司宫鑰纔休道路之勤頓即有詔條之奉
行曾謝懇之未敷遽慶音之先墜美辭賁飾之相假厚
誼謙懷之兩存念素寡於猷為第久塵於侍從絶毫毛
之云補驚齒髮之漸疎止覬代歸丐僻州而閒放曷圖
居守委近器以保釐胡然邦選之誤優得匪朝言之借
重揆能自愧戢感愈深伏惟翔步禁塗日奉前旒之對
致身臺路行膺徽册之延銘頌并懷文陳非諭
回近上軍知州官員書
居守别京坐班寬詔云初視事未逮馳音敢為高明自
存撝抑重隣封之講好飭記室以占書爛然兼幅之盈
殊有美辭之溢發函以感置䄂為榮伏惟望重本朝寄
隆巨屏出觀民政矧登治狀之優入對王休靡俟更書
之滿欽銘勒頌并萃于懷
回唐龍圖謝轉大龍知并州書
伏審并門印綬延閣圖書雙拜恩華一均慶抃伏惟某
官性餘忠諒學有本元危言朝犯於雷霆高祖夕摩於
星斗不計身謀之進退自全國體之重輕流離江海之
城轉給舟車之運換麟符於戎閫遽趣諍臣之歸領烏
府之憲綱方開真主之聽會東藩之擇帥倚遠略以勞
賢往提萬兵坐制二敵兒曺喜細候之至夾道拜迎王
命嘉申伯之功匪朝褒賞愧寸誠之未布荷尺牘之先
詒感抃所叢名言非悉
謝文侍中答書
比貢單函懼塵上衮敢謂捐鈞衡之絶禮飭管記以嗣
音伏讀誨言深藏感臆恭以某官山河間氣社稷宗臣
蚤登台序之嚴嘗宅宰司之冠繫安危於天下自任非
輕謨左右於廷中上知逾重遽析麟符之寄往臨鶉首
之封擁方伯之旄旗帶上公之印綬付以西略倚如長
城靡須五月之政成復被三篇之冊拜
到任謝二府書
别京要重留鑰謹嚴輒宣布於寬條得撫柔於雅俗兹
為厚幸奚稱茂恩伏念某才可語中識非輕遠自洊揚
於三紀思少補於萬分向為朔野之極州曾是中山之
故地兵皆素練民復久寧適丁無事之時略諧綏御比
及終更之歲訖享安閒敢謂詔除就膺居守增以冡卿
之秩寵夫更道之行致此假人出於造物此蓋伏遇某
官股肱一德體貎兩朝持循宰柄之公登翊王塗之正
坯治所暨方圓畢成贊行睿選之華圖任從聯之舊付
之都會倚以保釐敢不祗訓兵韜博求民隠保閻閭之
安堵絶疆埸之驚塵上酬乾造之仁次答化鈞之賜
回孫運判書
承被茂恩出參外計用才兹稱為慶良多矧風力之素
精加治功之屢試仍繄碩畫貳山海之輸將即底顯庸
贍京師之調度遠貽書好殊戢謙懷
回賀安肅軍通判吳職方書
伏審歲課陟明郎曺增秩伏惟慶慰恭惟某官學探聖
閫名重士林别乘雍容聊貳軍城之治秘文紬繹行從
儒館之游豈兹序陞可稱賢業首蒙書貺苐劇感悰
代沈兵部回賀相州李太尉禮上書
伏審已即便時肇班寬詔伏惟慶慰恭以某官傑才高
邁偉略沈雄履親賢之所兼享富貴而能守詩書結客
莫非天下之英弓劍絶人固有山西之氣繇廉車之茂
秩啓齊鉞之壯猷出擁戎旜環萬兵而開府坐紆守紱
屏四國以為蕃寧閫制之久勞即殿廷之驟選慶函未
列榮牘首臨感忭并懷文陳非諭
代回謝三路安撫并知澶相等州答賀冬書
近以陽德初升宜茂膺於蕃祉書辭胥慶輒祗率於常
彛煩管記之嗣音損緘縢而答貺仰欽謙矩增戢感悰
恭以某官名世偉才禁塗碩德觀風治屏暫繄綏御之
經入覲嚴宸行倚弼謨之略
代王尚書謝二賢良書
伏審策當工心名在優等榮開賢躅喜動儒林竊以士
固有極忠之言而不逄欲治之主抑自陳而曷繇工渴
聞至直之對而不得非常之人或後言之是悼遭時以
進竭慮為難某官學際聖源識該治體能條教化之所
阻莫匪邦家之可行隨詔以登廣廷有可言之路悉心
以奮大筆皆毋諱之辭觀進說於此時知立朝於異日
未遑修慶首辱占書感忭并深名言曷既
代賀李駙馬太尉書
在復之來七日陽德初升建子之貫三微王心所慎恭
惟某官氣鍾間傑世襲重侯自潛詩禮之精不溺綺紈
之習茂仙枝於厲曲增大清門問主第於平陽蚤光盛
選屬景長之啟候惟時萬以叢休某適領漕符正遥賓
閣苐馳慶牘阻薦夀杯
回謝接伴并遠迎書
右某啟伏審進承詔音出迓隣使冒風霜之正凛飭車
馬以良勤首貺書函益銘謙矩即諧瞻晤增劇欣翹
代答提刑沈主客書
陽德初升慶音首列計方塵於齋几遽嗣辱於誨函禮
意備行感懷增劇恭惟某官風力強濟才猷茂明北道
按章固多於隂德要塗被用行藉於老成欽頌并深名
言非悉
代元給事回二賢良書
伏審隨詔造廷竭忠奮筆耀士倫而甚盛躋策等之最
高竊以六科之擢異才聖王憲祖宗之用三道之陳大
要賢者條教化之原伏惟某官猷為懋明道誼充擴親
遘鴻圖之紹首承清問之臨正論危言著厥篇而毋隠
遠謨重計措諸世而可行上當睿心優入華選側聆榮
問適總計文曾未列於慶函遽先紆於珍牘并深愧忭
曷究名言
代賀新省副王郎中書
伏審就膺恩綍進貳財闈伏惟慶慰恭以某官名重本
朝才兼數器洊領事權之要累凝風績之優華省握蘭
正郎垣之美秩西州轉粟懋使節之膚功旋隨中詔之
嚴還任大農之劇坐籌碩畫佇仰給於京師行服徽章
即進參於侍從側聞成命竊忭丹衷
賀新判都水監楊待制書
伏審顯對詔函進陞法從兼膺茂幄榮總劇權伏惟慶
慰恭以某官才貫幾深器函剛實親遘聖神之會蚤紓
賢業之光董淮海之輸將備圖碩畫贍京師之調度方
貳大農風力其凝智謀有裕遽當睿選登踐華班增峻
官儀直雲章於内閣佇或績用統水利於庶邦實允僉
言行膺柄任某方棲暉庇倍極欣愉燕賀方深蟻私曷
罄
上北京王尚書書
某東南孤生左右寡援向從鄉里之便仕罕識朝廷之
顯人比為令於河濱始拜公於棨下一見許以國士從
此知名相遇踰於幕賓特然加禮以至奉清樽而侍飲
授華楮以騁辭唯蒙恩紀之山丘不知位貌之霄壤方
台光之下燭遽辟命之西來迓兵及門征馬在道色不
忍去言猶欲留屈千騎以榮臨加百壺而寵餞命僚從
以供都門之帳假車乘以濟道塗之行仁浹諸肌感深
以泣載念官能之短了無民政之長訖由保全乃免瘝
曠忽身居於幕府駭迹遠於門墻盛德未酬寸心如結
恭惟某守安撫尚書元猷經世偉績光朝領䄂百工聊
掌别京之鑰鑪錘萬物即持當國之鈞俛惟單庸乞望
成就報知恐後敢效古人之所存託庇雖遐肯緣故吏
而自外
上運使盧工部書
右某啓某性得滯固學迷本根戢翼泥塗之中抗心霄
漢之工無媒仕世所持謹廉以直投人或逄嫌怒向從
銓筦補掾淮洲于時使車按臨未嘗虛月民口臧否易
見鄙材較諸孤宦之流最辱上官之薦今兹陋邑越在
窮山雖牒訴究懷時有一得而衣冠過境歲無幾何尚
安善治之聞以動當塗之聽因竊念居雖獨必加乎慎
室雖暗猶不可欺愈自操修庶全始卒迄兹再考敢有
貳心豈謂伏遇運使工部識度内融聰明外照視千里
猶跬步之近無一吏遁潔汚之形察知介愚意欲採拔
齒牙讒啓羽黨隨生念微躬成就之期在此舉耳捨盛
德挈提之力更何門哉况運使工部夙簡上衷甫成最
狀朝僉所屬柄用其歸行優詔之趣還懼薦章之弗及
伏望曲矜濡滯亟賜甄收庶使垂成之蹤免懷不滿之
意斯辰題品儻一出於厚恩異日埏鎔願復依於巨造
捨是而往未知所裁
回都運孫待制書
洊枉珍函備形勤思登車攬轡承甫次于近封輓粟飛
芻行總圖于碩畫冒早春之餘凜萃妙履之多休良晤
非遥倍深欣企
回賀秦州馬給事謝到任書
審即便時肇開於幕府未馳慶問首枉于牋函惟望重
于朝端加任雄于閫外兵民一道繄綏御之大方文武
兼才佇設施于遠略罔須累日亟底丕功
回華州桑少卿書
自闊風規已更月律方阻晤言之接俄欣音問之來承
履春和益蕃時祉甫告成于治績行入對于恩章餘覬
珍頤少符勤禱
回延州郭宣徽書
自聞開府嘗獲布書喜條教之已頒知兵民之有頼旋紆
珍牘備寫謙懷審順履于春固載蕃于時祉伏惟某官
純忠許國偉略絶人緩帶邊藩方坐籌于勝算運樞陪
幄行入暢于元猷益護燕興少符頌臆
權延州薛司勲書
恭惟運使司勲才兼數器望重本朝自結主知益紆賢
業付之西略倚若長城勲鼎待銘鬯無前之偉績詔函
趣覲膺不次之徽恩茂對令辰載蕃景福某心馳闕下
跡繫幕中徒虔慶牘之修實阻夀杯之獻
代魏公到任謝集賢僕射相公樞密司空侍中書
被遇三朝榮躋二府無補乾坤之造但驚歲月之遷矧
冠宰塗恐妨賢路屢陳封奏始解繁機仍叨帥節之持
將耀里門之入兩轓北去未容翁子之還鄉六纛西來
已繼召公之分陜并護諸將兼綏爾民實謀謨之久勞
殆思慮之都耗曷經遠略可稱劇權此蓋某官密啟睿
心力陳宰論稱某忠藎之所守苟有使令而弗辭遂易
守符乃付兵要上憑神聖之妙算頼鈞樞之偉謨庶幾
薄才克濟大亊
中丞誎議書
伏審就膺朝紱進領臺綱成命既行羣言惟允恭以中
丞諫議器函剛實才貫幾深學到聖賢之歸性兼忠義
之守誎垣謇諤職衮闕之彌縫禁掖翺翔寫綸言之温
厚旋登憲府之長獨立治朝之班臺中之評補聰明于
真主天下之望聳風采于諍臣企抃并深文陳非悉
謂渭州蔡待制書
往歲從知踰年參畫在平時之無事猶曰匪才方今日
之用兵復云何補會上台之開府總西略以議邊勢難
苟安誼合引去隨辟書之新選矧自有于諸公仍戎幕
之舊居但免為于逐客豈謂禁塗之元老不遺冗路之
孤生特屈謙尊過垂慶問百拜伏讀仰佳貺之所臨一言
賜褒獲珍藏而何幸
代魏回回趙參政書
藩條初布嘗諧謝懇之敷國論多餘遽荷慶音之墜厚
辭溢美隆禮過謙惟參斷於萬幾益順綏于百福伏以
某官學優聖域名重王朝挺公中不倚之亮誠履孝悌
甚高之美行貳洪鈞之宰制未攄真相之偉才敡徽冊
以登庸行畢大臣之能事倍調燕餗少副瞻祈
祠部集卷二十七
