祠部集卷十七宋強至撰
狀
賀韓魏公生日狀
素商肇序元精萃在於金行大昴儲祥上相出符於寶
歷維時載誕與國同休恭以判府司徒侍中道濟王塗
望高宰路功名自著而避遠無跡德爵極隆而持循以
謙一巳安行而有餘衆心仰慕之不足卷三朝之鉅業
久退守於宫符撫千里之環封復懇紆於鄉里門弧戒
旦鼎食增榮宜夀而臧合萬辭而祝頌若富與貴永百
福之崇高某適倅計庭正遥恩館馳懽誠而第劇就慶
列以無從北望台光卑情無任激切㙴禱之至
樞密富相公加戶部尚書状
伏審誕敭内命具告外廷進長地官增崇台序伏惟慶
慰恭以樞密相公噐包民極勲濟王塗洞安危之大機
更文武之二柄宰庭論道尚存鄼侯之舊規樞幄本兵
不聞敵騎之南牧兩朝感會一德將明遘繼聖之重光
采建儲之前議特加峻秩示奬元勲雖懇列譲封隠廟
謀而弗有而勉從制册激朝論以逾高
上富資政狀
向紆守紱逖遠台符當淮州囂冗之衝積官簿沉迷之
慮馳心材館徒爾增勞奏記鈴齋缺然不講伏惟布黃
堂之政事萃泰宇之福禧恭以某官道簡上心名重天
下高文大册蚤中於賢科要職美官獨揚於聖世將命
絶域能尊大於本朝避寵鴻樞益光華于全德進陞祕
殿出領巨邦綏一州之氓惜利澤之未廣調大鈞之化
庶中外之咸依行奉詔書入居鼎席
樞密張太尉加吏部侍郎狀
伏審顯對冊書增崇命數優國老之舊德進天官之亞
卿邸報初聞朝論胥慶恭以樞密太尉天民先覺王佐
偉才抱忠諒之一心出誠明之正性參鼎司而調萬化
清風尚存坐宥省以論五兵白首逾厲適報受遺之德
遽疏進秩之恩垂光中階登貳冡宰鴻樞之秘想妙略
之咸依赤松之遊追先芬而未可永言企躍曷盡敷云
參政趙侍郎加吏部侍郎狀
伏審帝制發中天官登貳埏陶所暨喜躍惟鈞恭以參
政侍郎道備將明德含惇大忠言坐斷乎國論文體追
還於古風自結主知歷紓賢業拜先皇於卧内親受遺
言出嗣聖之宸衷特崇舊德加峻中臺之貴秩益光近
輔之榮班某總計朔陲馳誠翹館顧業官之有守思展
慶以無從
代賀向少卿狀
伏審宸檢疏恩月卿進秩暉映之下躍抃兼常恭以某
官亮節在廷懿文表世榮寵紳緌之貴慶鐘圭衮之餘
領通漕之事權贍大邦之用度芝函錫命棘位登賢心
計無垠聊屈外臺之寄聰聞甚熟佇觀迅詔之來俛惟
冗微鎮卜棲倚
代賀李參政狀
伏審帝詔登賢宰庭進序埏鎔所暨懽躍惟鈞恭以某
官上天元精清廟偉器行出世表文為人師識度宏深
夙稱大臣之業忠誼肅正自結真主之知遽違京邑之
雄徑宅廟堂之貴圖講治安之策今也其時樹立太平
之基决於匪日九州四海萬口一辭某適貳守符逖遥
台屏雖聞風而增忭惕馳賀以無階
代賀待制諫議狀
伏審入覲宸旒峻躋諫闥側聞新命竊忭丹悰恭以某
官莊重自居直清不倚早逢文雅之會優踐廉良之科
回翔顯塗暉映當世早居侍從之職屈領事為之權掌
通漕之司方凝於荗績奏甘泉之計密簡於上衷遽兼
内閣之華驟置七人之列金榖之委聊慎於才難鈞衝
之崇佇膺於册籍即圖趨伏併述忻翹
代賀梁副樞改給事狀
一違牆宇久偃邦鄉有簿領之攖懷習成慵放顧音函
之布問坐致闊稀兹承疏渥嚴宸登賢華序矧叨暉庇
實倍忻愉恭以某官莊重自居直清不倚逄辰熙穆筮
仕光亨飛緌金馬之廷早揚仙貫視草玉堂之署密暢
宸猷日親奉於威顔位益隆於體貎鴻樞之府參掌於
繁機責瑣之門驟光於寵拜矧時所傾屬上方倚毗咫
尺台衡聿攄真相之業仁夀億姓以畢大臣之能
代賀歐陽龍圖知府狀
伏審光奉制書就移治屏伏惟欣慰恭以某官際天藴
識名世標才允極將明之資以基太平之業屈司宫鑰
欝四海巖巖之瞻行被宸緍宅上台兩兩之曜
代賀文相公狀
伏審恩章均霈册命發中慶與國均榮動物聽竊以昊
天著象酌氣者機衡之司皇國設官賦政者喉舌之任
審是要選歸於宗工恭以某官上台元精清廟偉噐歷
二府之重委踐三槐之絶班晉公底淮右之平入持宰
柄山甫補周家之闕遠踵賢規大屬股肱之良益隆體
貎之地某職貳方郡跡遙廟堂馳賀無階企悚良極
代賀發運待制狀
右某伏以寶典履長盛儀亞歲羲易紀某來復魯史載
夫望書恭以某官才貫幾深德㴠剛實外臺重委誠曰
藉才之司内閣邇聯决非久次之地順迎令序誕擁龐
禠某適守賤司不獲躬詣階墀稱慶卑情無任瞻頌激
切悚惶之至
代賀運使張刑部狀
伏審寵承鴻渥榮改清郎伏惟慶慰恭以某官業履蹈
中才猷彪外洊更重委率著能名括地賦於列城實關
心計陟秋官之要秩兹副恩章俛惟下寮方備屬吏側
聆甄擢倍萬忻愉
代賀許發運賜出身狀
伏審光被詔音榮升科等側聞異數隂忭丹悰竊以國
家圖講聖治之端追捄時文之弊以有司持尺寸之度
豈盡得人而賢者具經濟之資或艱中第爰頒不次之
命以擢非常之才恭以某官識洞深幾學探精藴雄文
大筆自結於主知細札温書特躋於賢選天下知勸朝
論加優燕賀良深葵忱曷罄
代賀龐昭文狀
伏審就膺制册陞冠宰庭成命既行有生同慶恭以某
官高文經世鉅業代天道誼致君忠諒行巳間綏邊閫
旋貳樞廷浸隆萬乘之知參斷三公之論底邦猷於甚
盛密簡中宸隠廟略而勿居一歸上衮遽正元台之位
以彰真相之才廟堂之號得賢莫先今日區夏之觀至
治計在匪朝某職預漕臺迹遥政府亞紳緌之懽蹈邈
矣無階託鈞治之埏鎔幸而有地
代賀陳雜端狀
伏審榮改諫聯就登憲職伏惟慶慰竊以臺選之妙官
材實艱言朝廷是非紏臣僚過失其膺慎簡允屬宗賢
恭以某官行潔性醇德宏業鉅高文大册早中於賢科
美職要官進揚於聖世才為時而傑出道遇主而盛行
間分九五之憂往撫東南之地全安罷俗宣諭至仁甄
擢俊良抑黜姦懦迨使車之還止果宸扆之嘉焉開英
衮之便塗濟繡衣之上笏彌逢庶政之闕今也其時樹
立太平之基决於匪日俛惟冗瑣舊辱奬憐新命傳聞
寸衷竊忭訖恩成而有地從賀列以無階
又
祗服恩華進更臺選伏惟慶慰竊以國家深講至治並
登偉人風議所關憲職為最紏朝行之過失正色不回
論邦體之是非危辭無避其膺妙簡允屬宗工恭以某
官術業宏長才猷膚敏見不忠於君者直哉必言苟可
利於國乎行且弗顧嚮領嚴宸之命盡觀列郡之風陞
賢黜姦扶弱抑蠧迨旋崇旆入覲䆳旈宣詔意而甚明
果上心之稱允繡衣劇序聊示於徽章英衮絶班行光
於寵拜
代賀陳相公狀
伏審寵建使旌榮兼相印仍躋祕殿復鎮舊藩伏惟慶
慰恭惟某官社稷宗臣山河間氣秉直道以結人主挟
重計以尊朝廷曏宅鼎司首膺晉錫裁黜貴倖振拔滯
淹窒塞濫源啓闢治路底邦猷於甚盛密簡嚴宸避廟
略而弗居懇辭上衮部守符而均佚露公冕以觀風卷
康濟之大而就一州遂蕃宣之樂而欝四海帝心久注
恩數推優謂體貎舊臣宜帶宰臣之序欲節制諸郡因
加將鉞之雄禮意甚隆輿言弗愜一相處外勞周伯之
來歸萬民具瞻望晉公之再入行膺徽册還陟元台曾
是疎頑嘗依挺造頑金待噐更期大冶之開廣厦既成
敢效翾飛之賀
代賀發運鄧郎中狀
伏審祗奉荗恩出司通漕側聞成命竊抃寸襟恭以某
官術業宏長智謀膚敏郎垣應宿蚤躋位著之嚴使節
宣風洊領事權之劇旋聞名於法坐亟佐職於財闈眷
言淮海之輸實備邦家之計董外臺之轉給宜得周才
被温詔之褒陞允資碩畫俛惟屬部將庇末暉欣幸交
深名言非悉
又
伏審祗奉恩函總司利柄竊以中都之費率繄通漕之
供乃簡周才以分重寄恭惟某官中和廸哲亮直秉彛
謹漕節之輸將洊登最狀參財闈之經度久試豐功遽
為總哲之知却領東南之計俛惟懦品嘗庇末光復
依使旆之嚴不失君軒之舊永言慶忭倍萬等倫
又
伏審進膺宸誥出總使臺將托末暉預深竊抃恭以
某官行推高爽道具醇全遘復旦之聖期踐列星之
郎位備紓賢藴自結主知洊持漕節之嚴入預計廷之
劇綢繆利柄歷詳金榖之原蒙被朝僉都領江淮之
運物論皆允邦須所依俛惟下寮行備屬吏永言欣
幸曷䆒名言
代賀施龍圖狀
伏審北轅按部中路改恩罷總漕臺往司宫鑰伏惟
慶慰恭以某官器包民極勲濟王塗親對休辰洊揚膴仕
領邊藩之劇部參財省之偉謀風績並凝褒章增峻遄
陞延閣之祕益注嚴宸之懷董大計於東南久煩經畫
副具瞻於中外差緩陞庸遽被温書暫班寬詔俛惟屬
吏夙荷恩私歡戀并懷指云非諭
代賀錢侍讀移青州狀
伏審光膺細札移殿巨藩伏惟慶慰恭以某官方格淳
修噐識宏遠高文大册早决於世科至論昌言有禆於
國體進直禁扄之祕旋陪乙夜之觀禮遇益隆地望絶
擬輟居嚴署出守南麾已躋雅俗之安靡俟更書之滿
朝端上衮差緩於登庸京左數邦聊繄於鎮撫即光册
拜大副巖瞻
代沈主客賀文侍中知永興狀
進膺册命出布政條伏惟慶慰恭以某官王佐偉才天
民先覺濟極功於天下暢鉅業於朝端蚤躋台序之嚴
旋宅宰司之冠蒐闊儀之未講墜典畢修畫常憲於可
行成規永賴去終禮制起應詔音建淮海之高牙鎮關
河之巨屏式是遠略穏如長城繄樽俎之前籌寬朝廷
之西顧外蕃王室暫勞申伯之行歸秉國鈞再俟晉公
之入伏望上為宗社精調燕興
代賀知府李密學狀
伏審祗奉制音就觀幾政側聞新命竊抃寸襟恭以某
官經世偉才薦紳碩望由妙年而取上第不累日而都
要官亟自禁林之遊徑登樞府之直時論歸重上知愈
明京邑四方之表儀翕騰於尹治宰廷百辟之師帥當
被於朝僉咫尺聰聞旦夕册拜未遑馳慶先辱占書媿
喜并深名言非諭
代賀安撫太保狀
伏審肅膺朝命出諭上仁拜德有階普天共幸恭以某
官識度沈遠機神迅清名簡萬乘之心才兼數器之任
帝念東南之郡民罹水旱之年分使臣之光華奉承温
詔布天子之惠愛撫慰羣元某適守陋藩行瞻嚴旆永
言企抃曷究文陳
代賀青州文相公狀
伏審就膺細札移鎮巨邦凡出埏陶惟均抃躍恭以某
官山河間氣社稷宗臣道遇主而盛行位因功而數易
運神機於樞幄纔服華章參正議於鼎司遽更徽册方
將緝熙當世之縡舒暢蒼生之心會狂敵之悖常嬰孤
城而假息獨形忠憤請殄姦妖廟算略施寇巢隨破晉
公登用最高平蔡之勲傳說贊襄休有弼商之策追合
宫之闊典一旦舉行詔列郡之禮闈同時開設少見大
臣之效弗殫真相之才露冠冕以觀風剖守符而均佚
朝端上衮矧久欝於民瞻京左數邦後暫勞於君重行
祗明命還宅元台曾是孤生嘗叨清舉請假書林之職
俾兼漕節之權雖寝曲恩如沾大賜自違鈞屏尋總計
臺苐切歡誠阻從賀列
代賀宋内翰移鎮狀
伏審祗奉明緡移專巨鎮伏惟慶慰恭以某官民靈先
覺王佐偉才道簡上心名重天下陞華延閣蚤潤色於
宸篇翔步禁扄久發揮於内命旋陪乙夜之覽允極丁
辰之光固宜陟降王塗優游公路遽出觀於藩政巳外
欝於巖瞻復被恩函改臨邊閫眷惟中國之望恃若長
城之堅綏懷遠人節制諸郡講兵命之利疚攷風俗之
便宜行聞敵騎悚威固無南牧之意朝廷倚重不復西
顧之憂紀績王常調元台鼎某適司通漕方庇末光亟
聞新命之行徒劇懦衷之戀葵傾倍切燕賀無階
代賀制置端公狀
伏審拜嘉朝右進秩臺端凡被埏鎔惟均慶慰竊以國
家盛重中都之計率繄通漕之才謂金榖之繁尤國之
要務而歲月既久兹見於成功將大升庸之階故先雄
劇序恭以某官性與道會器隨用周邃冕對敡方嘉
於碩畫法冠直指遽踐乎榮班恩出主知事光物論矧
繡衣之上笏即英衮之便塗時議皆然愚言非佞俛惟
孱薄最辱奬憐新命傳聞喜踰於他等賤司嬰縶跡
阻於前趨企悚攸深名言匪悉
冬至賀錢内翰狀
寶典履長盛儀亞歲義易紀其來復魯史重夫望書恭
以某官業術崇高智謨光大厭禁林之久侍聊以觀風
暢台衮之偉謀行聞祗召順迎令序誕擁龐禠某守在
小邦跡遙巨屏祝南山而為夀適阻前趨託縑幅以貢
音曷殫下懇
代賀張刑部得替狀
伏審顯膺召節榮解利權行乘卓馬之朝入覲蒼龍之
闕良階柄任增忭禁悰恭以某官風業宏長才謀膚邵
自領漕臺之劇益為辰扆之知給食京師已報輸將之
最敡休軒陛佇嘉經畫之明亟列近嚴庶符頌願
代賀省副端公充待制狀
伏審祗奉恩函榮躋禁職側聞顕命竊忭丹悰恭以某
官識宇宏通才謨高亮□休辰而逄吉揚膴仕以開榮
蚤為聰哲之知出總東南之漕剗去積弊樹成新規力
董輸將矧勤勞於十稔訖繄幹濟已瞻足於中都固風
績之茂焉果上心之嘉乃適因奏計之便遽被疇庸之
章對命嚴宸陞華延閣訂兹慎選誠曰當賢籠金榖於
百城暫還舊物秉機衡於二府佇拜明恩
代賀張待制知揚州狀
伏審解麾吳服移鎮淮壖審即便時已開尊府伏惟慶
慰恭以某官秉心峭介懋德優宏素履清風最高乎時
論美官要職歷踐以班榮蚤居延閣之華累典名城之
重蘋州舊俗方結於去思蕪城故知尚嗟於來暮適兩
轓之稅駕班寬詔以觀風靡俟政成行光柄任
代賀發運端公授省副狀
伏審顯承恩詔進貳財闈成命已行寸襟竊忭恭以某
官才兼數器名重當時弗援強近之知自結聖神之眷
兼臺綱之美秩總漕節之劇司給食京師矧風猷之久
懋敡休軒陛會歲課之告成亟嘉經畫之明旋被褒陞
之渥亞計廷之要職方倚國才暢台路之密謀行光寵
命俛惟疏冗最辱奬題適領守符阻從賀列
代賀運判賜章服狀
伏審被詔發中拜嘉不次伏惟慶慰恭以某官鍾氣間
傑為時聞人名動薦紳道結當扆高文大筆自取於要
官鉅業周才遽當於顯用乘江淮之歲歉加金榖之數
藂力暢偉謀助成大計果申慶典以錄豐功將興歎於
能臣乃疏榮於品服主恩至當物議皆然某適貳守符
阻陪賀列瞻言使旆曷諭愚悰
代賀二漕改官狀
伏審歲課告成星垣增峻公庥所暨私抃惟均恭以某
官名重薦紳才兼數器被邦家之選遇蚤暢賢謨董山
海之輸將洊登最狀旋承鴻渥進改清郎矧繄碩畫之
明更聽茂恩之擢屬官居之有守趨慶列以無階企悚
交深文陳非諭
代賀副樞給事狀
伏審顯承明制參掌繁機成命既行有生胥慶恭以某
官智謀光大業履崇高挻金石之純誠抱廟堂之偉器
忠言坐斷乎國論亮節素邀乎主知間倚重於翰垣將
往綏於邊閫遘谿酋之崛強憑巖險以繹騷議舉靈誅
僉推碩畫方使旌之就道俄宸詔之命還果廟算之萬
全破寇巢於一舉洎聞大凱因荅豐功拜嘉青瑣之門
貳職鴻樞之府圖講治安之策今也其時樹立太平之
基决於匪日佇更徽册進陟元台副函夏之具瞻畢大
臣之能事俯惟愚品久託鈞庥散木弗材嘗荷先容之
賜頑金能躍更聞大冶之開第劇歡誠阻趨賀列
代賀何龍圖移慶州狀
伏審茂對宸緡就更藩閫受知有素抃躍惟深恭以某
官才為世生道先民覺蚤署含元之上第旋直承明之
秘廬當扆以忠誼知名薦紳以文章矜式俄持太史之
筆久列侍臣之班益峻恩章遄陞禁列眷惟治屏俯控
西陲宜得國楨以綏邊俗用恩威之二道專節制於一
方隠若長城暫繄於坐鎮霈然中詔行趣於登庸某適
貳麾符阻趨旌棨遥瞻使節曷罄愚誠
賀得贊都監王殿直狀
伏審告成美課入覲嚴宸驟奪公庥第增愚戀恭以某
官清端不倚沈毅有謀董師律於方州適兹滿歲佐戎
旃於邊閫其在匪朝倍慎寢興以酬光渥
賀田戶曹移令狀
伏審顕奉宸緡就紆縣紱伏惟懽慰恭以某官器資夷
遠品格端嚴决科妙年掾郡更歲薦書交上劇論於美
材褒詔亟頒優分於便邑未遑修慶先辱占音感抃并
深名言非悉
賀金華著作狀
審即便時已臨劇邑方棲餘庇竊抃丹悰恭以某官學
有本原性函剛實參華金馬兹漸於清塗分寄銅章遂
攄於素藴宿官所限稱慶莫前瞻抃交深名言非諭
賀文潞公狀
伏審肅即便時肇臨宥省神機所總福祚具蕃恭以某
官涵德淳深秉彛光大協風雲之盛會揭日月之貴名
早冠序以宰塗汔致平於王路比煩遠略往殿劇藩建
淮海之高牙方開尊府挹河汾之間氣趣覲清光夙推
英衮之謀首付鴻樞之柄方隅無事暫賴留侯之運籌
廊廟有聲復歸蕭相之畫一鬯熙朝之偉績收高世之
極功鐘鼎所銘邦家之耀俛惟衰晚訖託埏鎔第内激
於懽誠阻前陪於慶列
代趙待制賀昭文相公加左僕射狀
伏審誕膺徽册祗服華章進陞右相之尊增重元台之
體伏惟慶慰恭以昭文相公世濟人傑道包聖微揭日
月之高名會風雲於先帝奉綴衣之末命定策禁中暢
英衮之偉謨立功天下上念大忠之力恩推異數之文
加峻秩於天臺光元勲於王室傳聞成命舉慰具瞻某
職總利權心遥材館阻從慶列第劇歡誠
代趙内閣賀昭文相公狀
伏以在復之来七日陽德其升建子之貫三微王心所
慎恭惟某官先識經世元勲格天衣冠百工鈞冶萬彙
繋安危於天下感會兩朝輔左右之廷中周旋再紀遹
臨慶序翕受純禧具瞻之石巖巖永堅民望相比之星
兩兩增耀台光某兼冒從聯總司漕節薦夀觴而莫及
跂相閣以逾勤
代李才元學士賀西京文相公狀
伏審就膺徽册更尹别都尊府初開薦紳均抃恭惟某
官器包民極勲濟王塗蚤殄寇巢旋持宰炳履正德以
表庶位挾重計以重本朝蒐未紹之闊儀遹殫能事暢
無前之偉業重享成功措邦體於既平隠廟謨而弗有
踐崇高之極而自鈞出處之致歛康濟之大而樂就蕃
宣之勞亟換左符兼陞右揆列譲封而避寵順成命以
居留然而幅員蒼生咸願晉公之再入坏冶舊物豈忘
周尹之具瞻行對宸緡復調台鼎
代賀何舍人狀
伏審宸緡疏渥法從登賢向聽朝僉預伸面賀旋承拜
命適偶戒行徒增忭于寸襟阻裁誠於尺牘竊以代訓
誥宣明之作真見文心惟文章雅正之才能體詔意膺
是妙選允歸宗工恭以某官識貫幾深學該鉅細早躋
諫垣之秘列亟踐禁廷之貴游丕變時文一至古道載
筆書萬代之法兹為儒榮持衡宰四海之平猶欝時議
矧注錄之上笏即登庸之便塗行奉詔音驟光册拜某
嚮緣同籍之分嘗被虚襟之容逖聞褒陞倍深茂悦
代賀韓舍人狀
伏審茂對恩書榮躋法從側聞褒擢隂切欣愉恭以某
官器資淳修業術精奥早逢文雅之會優陟秀廉之科
華要洊揚聲光愈綽方載言於法座俄給札於禁林有
文章温厚之才能體詔意代誥令宣明之作遽當上心
行追三代之醇遠駕二京之右殫儒者之顯效置鄰哉
之近班
代賀安撫陳舍人狀
伏惟某官品格淳修才猷膚敏言經邦國之體學際天
人之交道簡宸襟地嚴諫署珍策重計施諸當世而可
行要職美官不由累日而自致出宣温誥溥諭上仁行
入對于清光亟徑躋於嚴近順迎令序誕集純禧某别
乘庀司矧宿官之兹限南山興祝固介夀之莫前
代賀李刑部移襄州狀
右某伏審就蒙細劄移鎮巨蕃伏惟慶慰恭以某官經
世偉才縉紳碩望露章懇郡方俞詔之褒優當軸須賢
行寵恩之陞擢伏望上為邦國精調燕興
代賀張待制移揚州狀
伏審膺圭符之寵寄易淮海之奥區肅柬剛辰巳班寬
詔俛惟陋壌獲邇大邦榮庇末暉喜踰常等恭以某官
才猷高亮風績宏長早會遇於聖辰久翺翔於禁職觧
吳興之郡印尚仰褒書改廣陵之守麾復開督府露章
按罪方紹昔賢之風加秩賜金行光循吏之目某適膺
州棨阻叩賓閎從慶列以無階馳懦衷而第劇
代賀廣州王少卿狀
伏審茂對明緡就移巨屏躋奉常之少列兼文館之秘
聯盖以國家慎重長人愛綏遠俗因推不次之命以付
非常之賢登庸出於此塗懽頌均乎衆口恭以某官直
清不倚莊重自居行高薦紳名記當扆雄文取重於時
論大雅追還於古風董淮服之輸將瞻神都之供億才
周數器勲濟本朝督府千兵暫臨南海之鎮温書一札
行陟中台之階俛惟下僚久備屬吏側聞異數竊忭寸
襟藐如嬰兒驟奪慈母苶若疲馬止思故軒喜戀交情
名言非諭
代賀湯都官狀
伏念自奪恩暉寢更月所門墻愈遠牋牒不時豈謂不
遺冗賤之蹤特賜丁寧之誨拜而伏讀藏以為榮旋聞
入奉明緡寵更巨屏庇廕之下喜忭兼常恭以知郡都
官秉節直清賦才雄健會龍飛之復旦被龜紫以光朝
出守之領使麾矧隆帝渥衣繡之過故里兹實儒榮趨
伏非遥瞻依倍切
代賀正上亳州宋侍讀狀
恭以某官學際天淵名重纓禬早陪乙夜之覽允極丁
辰之榮翔步王塗居勞侍從之事班條侯閫出詠中和
之詩順履慶辰具膺景福宅上台而秉軸諒在匪朝祝
南山而奉觴莫遑為夀
代賀正上昭文相公狀
斗初建寅帝出乘震西京講物允重三元之朝東國著
經實尊五始之月恭以某官山河間氣社稷宗臣挟重
計以尊朝廷秉直道以結人主位隆公衮勲濟王塗太
平之策略行巳濟至治畫一之歌繼作第守成規坐掄
大猷首調元縡廟堂之上深暢於偉謀旒扆之間日傾
於正誼聊觀風於雅俗因均佚於陪京須五月之政成
復三篇之册拜伏望順迎令序誕擁龐禠南山之石巖
巖鎮為民望泰階之星兩兩永耀台光某職列漕臺迹
遙相閤薦夀觴而進拜阻預後陳貢慶牘以凂尊曷涯
下悃
祠部集卷十七
