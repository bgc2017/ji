祠部集卷二十三宋強至撰
啟
代趙閱道待制謝中書樞密三相公啟
總計司之劇部大懼曠官兼法從之後陳兩慙竊寵伏
以明君之使人以器當適小大之宜元宰之造物若鈞
亦存窳良之别矧此洪河之道是為諸路之先制牙環
守者三十六城實煩吏職張口待哺者數萬餘卒尤費
軍須與權之使必也賢器如某者性愚而不可及才短
而無所堪親逢聖宸勖起孤宦參諫垣之未能祗知重
國體而敢言領財省之要司不能贍邦儲于既足方負
甘泉之責遽塵通漕之榮靖言載惟厥有攸自此蓋伏
遇某官丹青元化坯冶庶工取才不求其周所以亦收
片善進人欲勸其後所以特用匪功敢不講求利源澄
序官品罔有貳事庶成薄勞上酬覆幬之仁次答埏鎔
之賜
代上參政樞密啟
輪將使權之要論撰儒職之榮誤寵獲兼短才增愧云
初眡事竊懼隳官竊惟金穀之司實佐邦家之費每當
朝中之所選尤以河北而為先盖邊宿重兵境控強敵
州縣至衆而官屬亦倍隄防雖固而河流靡常軍須吏
稍之所資歲歛月支而僅給付之外計必也兼能如某
者山東鯫生天下孤宦早據法令而自效晩喜事功之
可為嘗馳使者之車按章遐服旋總理官之局主讞丹書
比叨邦選之謬思參董京司之劇務有禁扄之老以臨
長得以備員無甘泉之課以黜幽偶云逃責敢圖餽輓
之寄乃屬空疎之徒載惟忝塵良有階自此盖伏遇某
官協開國論參亮天工匠物謂無可捐器人容有不備
遂令甄擢施及寒微敢不夙夜以思始終乃職庶收薄
效以答厚知
代上謝宋侍讀啓
某支郡下僚西州末吏傾服大名之日久願見盛德而
跡疎一被臺移往推民訟寓樂邦而彌月方束詔條拜
黃堂之下風蔑諧願望豈謂高明之造不遺冗外之姿
以至命記室以占音飭公牙而說諭噢咻備至銘刻逾
常遽遠治封尋還賤守營局無狀貢書不時伏惟觀政
多餘毓神增裕恭以某官民靈先覺王佐偉才由妙年
而登科甲不累日而都顯位華要之選翱翔殆周藩屏
一方聊寄中和之詠丹青萬化行攄爕理之才
代問侯毫州宋侍讀啓
某黽勉副車阻遥巨屏㳂臺移而奔命曾靡寧居貢郵
訊以問安因成曠禮企台儀而夐邈馳塵想以增勞伏
惟坐布寬條翕臻純祉恭以某官道先民覺文擅辭宗
忠簡上心名重天下而自羽議朝宁黼黻辰猷待乙夜
之親程已殫明效宣二天之美化聊鬱賢謀行被詔還
亟陞柄任
代上謝張修撰啓
泮宫領教曾微善狀之足甄通漕剡章誤謂鄙才之可
取所得出于望外其感溢于情涯竊惟北道之雄是稱
諸路之最上臺之公舉有限屬部之吏員實繁㳂牒而
奔走者困于道塗據按而區理者疲于州縣率有忮心
之交騖庶乎薦口之一開援能以勞在義為允某也曲
士今之愚人進乏世資之憑動乖時用之適學雖絶意
于非聖任亦甘心于為貧識軒冕之儻來自安愚分無
田園之歸去敢冒人知尚司關市之征盖徇斗升之禄
旋逢上相之居守樂得諸生而養成猥蒙薦書遂置學
館傳道何術真愧人師之妄為素餐匪功了無歲課之
可攷敢望重言之慰藉輙先諸吏以挈提揣躬靡他載
德有自此盖伏遇某官兼收介善力啓至公重輕士倫
若運權衡之物名教巳任首掄庠序之官乃俾鯫生亦
叨清舉敢不益堅素守增廣未聞肯效陋儒惟專翰墨
之際尚須異曰自致功名之間庶幾立身少報知已
代上謝徐職方啓
自違風範日詠賢規㳂牒他邦未嘗安席奏書下執邈
爾無階夫何恩詔之深數有誨音之及兼審歊炎貫序
緩履飡和恭以某官王國美才郎垣碩德素重上心之
眷洊臨方面之雄增秩賜金行膺于寵數飛緌鳴玉亟
踐于嚴塗
都官王義甫到任謝史館相公啓
按章北道顧慙薄效之未伸參計外臺誤謂短能之可
使恩忽推于望表幸兹溢于情涯竊以國家置使于四
方漕運難才于三路咸云河溯之付畀尤繫朝中之選
掄蓋制牙環守者三十四城吏員倍費乎刺舉張口待
哺者數萬餘卒兵餉實煩于轉輸而又河防歲苦于常科
民力日疲于庶役舉是職者豈易人乎宜得衣冠之
賢久知金穀之要不曰冒處始逃深譏如某者受性直
愚與時迂闊仕宦最為孤進器資何有他長徒以公家
之事可為勇于竭力衆人之言不恤要在便時憲車方
懼于竊乘漕柄遽蒙于虛授論資既淺度術復疎省其
由來何所自得獲此假人之寵率由造物之私此盖伏
遇某官道啓至公人收片善終始成就再三挈提寒苦
頑金首被宰鈞之所鑄朽如散木更煩化匠之為容致
兹要劇之權次屬庸交之品敢不觕殫駑拙稍集事功
有所建明講爾俗爾民之利病弗專聚歛副吾君吾相
之使令
代答平陽方寺丞啓
兹者謬器小材獲官下邑賴昔高賢之治者及今善政
之存焉民口能言時聞大略使愚心矜式第守于成規
未暇裁緘猥先賜教過敦禮意增劇銘藏恭以某官業
履蹈中才猷彪外進丞卿寺方啓于脩塗出長民封連
陞于最狀倍綏燕餗行對襃嘉感臆所深名言非悉
代上樂職方與管御容皇城啓
伏審奉三后之粹容降列真之祕宇順浮齋舸甫次敝
封拜德有涯望風竊抃恭以某官早逢熙旦獨映榮班
傾忠諒于端朝密隆宸脊肅表儀于禁列增峻使聯餘
遲趨承倂紓悃臆
代上本州知州啟
自塵仕綴即稔賢聲萬里宦遊方貳脩候之屏一㕓農
畝獲依刺史之天論幸固多貢音為懬伏惟坐班寬詔
誕擁厖褫恭以某官經世偉才搢紳碩望禁塗翔步計
在于匪朝郡閣觀風寧需于滿歲伏望益綏寢味以迓
寵休
代上到任謝監司啓
過承優詔獲典重藩初見吏民自慙師帥兹有公庥之
託得無私幸之多伏念某一冒榮階久糜稍食﨑嶇官
路之險少所備當黽勉公家之為老而逾勵嚮按章于
遐服旋佐幕于中幾專領一司甫彌周歲罔禆尹治僅
脫官癏誤奉朝恩俾分州寄矧孟門之劇鎮乃禹貢之
粤區風宜信佳氣俗殊悍桑土之資既富雈苻之萃亦
繁過家之上先塋實為便道守邸之驚兩組殆是故鄉
撫柔其間疎短為懼兹盖伏遇某官器函閎博才貫幾
深上簡淵衷外臨要部澄清一道舒慘百城特霽使臺
之嚴顔與之假借有容卿寺之朽質得所據依敢不祇
服攸箴勉圖所報推行新法之本意以便吾民宣布本
朝之寬條俾知上德下情感賴曷究名言
代上參政趙侍郎啓
撫關輔之一方殆周歲籥遠京師之千里增跂台光日
有教條之奉行坐成書禮之稀闊伏惟參聞國論翕受
天和恭以某官學際聖賢量包公輔至誠以矯物偽重
德以鎮世浮自先帝之知人洎上方之圖舊十載台路
一心王家致主暢謀益秘省中之語貳公論道弗收天
下之名行徽冊之延登慶洪鈞之付畀
代上樞密侍郎啓
向以短才猥當重寄撫綏何術可臨西土之民兵疾苦
所詢或見故鄉之父老中心爰究累月于兹曠尺牘之
問安積寸襟之馳仰伏惟神機所總時祉載藩恭以某
官業履崇高智謀光大經正德以儀庶位挾重計以尊
本朝嚮冠序于宰廷久宣勞于王室蒐闊儀之未講範
成憲於可行乃收真相之極功以畢大臣之能事付鴻樞
之要柄采英衮之昔謨文武以兼安危所繫矧廟堂之
畫一尚循蕭相舊規帷幄運竒更藉留侯之前箸聊制
五兵之本復調萬物之鈞
回上制置發運待制啓
蚤以頑蒙謬塵奬拔發蹤門下致諸公之交章去德歲
餘無一日而忘惠向他邦之待次方小邑之效官訟諜
相紛日嗟州縣之勞職公函缺謀懼凂朝廷之逹尊伏
惟大計坐籌繁禧來集恭以制置發運待制鍾氣問傑
為時老成董轉給于外臺久繄碩畫步凝嚴于内閣獨
映榮班主知益明賢業彌劭紅粟朽貫已增羡于邦儲
英衮繡裳行進圖于廟略俛惟疎賤訖託埏鎔
代回答毫州朱侍讀啓
自塵劇使曾靡定居間走浙檽亟來淮服董漕臺之將
給精爽幾殫企鈴閣之䆳嚴晤言都隔豈謂乘偃藩之
多暇飭記室以占音祗服眷存第勤銘刻恭以某官名
重天下道簡上心屏翰一邦聊寄中和之治埏鎔萬品
行攄康濟之才益保興居庶符瞻頌
代答度主簿啓
某寡能近器承乏劇封顧使檄之已行不敢輙讓恃賢
僚之餘裕可容匪才豈謂祕書先被郡符暫煩獄寄方
違始望遽辱好音感慰并懷名言非諭
代與王内翰啟
被詔西來曏假金城之守引領東望日企玉堂之賢缺
貢書音仰咨德履想嚴塗之眡草擁龐福以如茨恭惟
某官學入聖微道先民覺文章取重于榮路詔命推高
於禁林導宣睿心明如星斗之揭鼓動羣聽震若雷霆
之馳聲名素格於上聰潤色久煩於大手行自複門之
要徑躋二府之崇賢業得申朝言方允
代上太保啓
伏以某官術業該深才猷膚敏親逢盛際獨映榮班洊
更使領之崇自結宸嚴之眷將明恩于郡國方諭上仁
書茂績于鼎彛行攄將略
又
伏審遠泛仙艫甫臨陋壤行瞻使範增忭愚襟恭以某
官莊亮秉心忠純迪操羽儀環衛蚤踐于班榮陟降禁
嚴特優于主眷瞻風伊邇獲幸良多
代上集賢相公啓
往違翹館來刺劇州省才略之短疎愧恩榮之優重坐
勤官事罔知日月之遷仰庇台光曾缺寒暄之問伏惟
密謨王體參嚮天祺恭以某官涵德淳深秉彛惇大得
位行道擴經濟之初心尊主庇民鬯太平之偉績彌縫
衮職之闕調適鼎司之和崇謙矩以自持避豐功而弗
有堯舜相授方逢極治之期邴魏有聲永底協恭之績
問侯上青州文相公啓
伏審茂對詔音出班藩政埏鎔有舊歡抃增深恭以某
官社稷宗臣山河間氣秉直道以結人主挟重計以尊
朝廷曏宅鼎司首調國縡裁黜貴倖振拔滯淹窒塞濫
源啓闢治路底邦猷扵甚盛密簡中宸避廟略而弗居
懇辭上衮剖守符而均佚露公冕以觀風卷康濟之大
而就一州遂藩宣之樂而鬱四海朝端劇位累復於登
庸京左數邦更繫於鎮撫一相處外勞周伯之未歸萬
民具瞻願晉公之再入行膺徽冊還陟元台
又
伏審茂對明緡改臨重鎮肅使旌而就道露公冕以觀
風休命傳聞列藩竦抃恭以某官器函簡厚道備將明
儲精上天佐命皇國富貴由道宜位冠于中階君臣同
心俾世登于至治暢衮謀於已試隠廟略而弗居出甸
陪京靡容滿歲副天子詔書之意思慰遐氓分大臣方
面之權就更巨屏行聞鎮撫雅俗布宣寬條五月政成
趣晉公之再入三篇冊拜復周尹之具瞻
代上吕舍人啓
曏者伏值知府舍人被命于藩擁麾過泗輙緣幸會獲
拜台儀自爾吏職相乘日有泥塗之辱公函不講懼干
爵德之尊洎解賤官復沾巨惠無舉家投足之地方困
他邦給異日濟川之舟俾還素里沐恩至渥論敢寧殫
恭惟知府舍人道備將明器函簡厚高文取重於時論
大筆追還於古風陟降嚴塗蚤揚于仙貫發揮外命適
暢于辰猷固宜徑登政府之崇增重本朝之列眷言右
淛之會樂駕兩轓之游觀風澤民尚屈一州之用得位
行道未平四海之瞻佇對宸緡亟陞台席
代與永康仙尉祕校啓
瑣焉近器效此冗官幸陋邑之密藏分清流之勝境豈
圖高議首枉珍函奬與過優銘藏增劇恭惟某官天資
夷爽士檢淳明較藝省闈數當高選試才縣道尚抑修
程行對華章勉綏素履
回泛與諸官啓
自解守符逖疎賢檢邈爾道途之阻徒然燕語之傾契
闊以還起居何若官能肅給行對於寵褒時序歊炎勉
加於遵衛企頌之切敷述奚殫
代與錢塘知縣張殿丞啓
一辭鄉邦三仕京府參差歸計汩沒塵容邈然先疇適
在治部聞滕公之仁政庶得相依因馬卿之宦游未緣
親炙伏惟字民有裕膺福無疆恭以知縣殿丞業履純
明氣質高爽治有餘地誠百里之淹才誦已載塗喜萬
家之蒙福行躋華貫遹踵清門伏望善順節宣精調燕
餗
代與㐮州劉待制啓
遠據歸鞍適經便道氓謠溢耳甫及仁侯之封賓所馳
心行瞻延閣之範屬歲筒之遒盡惟福履之綏和峴首
班春尚淹柄任堯心圖舊即被召還企嚮兼深指云莫罄
代答上荆南府知府啓
自違節下尋吏淮邊念簿領之裝懷曾無暇日願音縢
之致問不覺曠時溽暑貫辰粹襟迪吉恭以某官名重
朝論才為吏師自結上心之知暫受方面之寄荆渚江
山之勝聊助清吟槐庭位著之嚴行膺寵拜
代上張成殿丞啓
入奉宸緡出紆守紱方休道路之勤頓即有詔條之奉
行馳謝未遑賜音俄及仰銜雅好隂激懦衷恭以某官
夷靖自居直清不倚朝閨著籍茲漸于榮階利局沈才
行祗於休命
回上省副兵部啓
恭惟省副兵部才兼數器名重本朝屈貳財闈甫足中
都之費進登法從行為近署之光陽德方升天和參嚮
永言瞻頌曷盡文陳
代上發運兵部啓
右某啓某胄系單微天資鄙固懼無名於沒世因有意
於興宗力究聖賢之書弗㳂父祖之業人皆誚其狂妄
天獨啓於愚冥兩與計偕一塵舉首方激昂於壯節遽
困墜於下科母未嘗於君羹子巳泣於封樹念徧親之
需養延餘息以圖生勉就銓除之官淮服矧在掾曹之
賤獨稱獄吏之難盖上官之議有重輕而細民之罪係
出入苟持平之一失則置法於必傾以故攷求物情執
守公是然孤音寡和動畏於謗譏而方枘投圓間逢於
嫌怒第慤廉而自信且朴訥之誰憐如𣪚木之出溝中
匠無顧者若棄芻之委道上人皆踐之伏遇制置發運
兵部振起時風陶成士類忘其位號之隔視若子姓之
親許力倡於諸公將首形於清舉齒牙過奬羽翼隨生
昔者魯經尊仲尼之褒有如贈衮楚諺珍季布之諾不
啻得金而况通漕劇權薦紳碩望一言所與羣議為榮
决期孤跡之成弗自他門而致當繇恩館以漸亨塗重
念某粗免官瘝甫周考格儻受代而去不備於使令則
蒙遇雖優何緣而振拔是猶茂林弗能庇欲墜之葉巨
浸不足活巳枯之鱗伏望制置發運兵部垂惻滯蹤助
開公道特加慰薦訖保孱庸如此則孤抱如丹誓圖於
補報羣才知勸率厲於廉隅捨是以還未知所指
祠部集卷二十三
