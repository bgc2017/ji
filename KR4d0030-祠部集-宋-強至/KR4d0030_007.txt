祠部集卷七
宋強至撰
七言律詩
依韻和令綽兄弟春日出郊
春色纔從野外知柳隂花氣暖霏霏出林啼鳥逢人住
掠路游蜂傍馬飛薄宦塵埃空自哂長吟風物阻相依
弟酬兄唱饒才思珠玉同携滿䄂歸
依韻和張叔毅讀柳先生文
先生蕭瑟半塗休一跌青雲不再收名壓班行來衆毁
筆鑱造花起天讎王韋黨破誰為地柳播風殊願易州
廟食羅池今尚否滿編遺韻掩鳴球
呈陸革進士
魚沫遇窮能一煦鸎聲得意亦相求近來無復友朋義
獨善頗為魚鳥羞今日指心論皎皎明朝掉臂逐悠悠
世間唯我交夫子憂喜同懷二十秋
遊華藏寺
我今作邑水雲鄉一到猶疑換俗腸况在塵區正紛汩
乍來法界得清凉松筠鎻霧姿逾秀楼閣摩霄勢欲翔
更即高僧叩空理功名富貴盡毫芒
書吳江垂虹亭詩
千尺危橋跨浪雄壓橋虛閣勢凌空直疑有路通銀漢
又訝横天卧玉虹盡挹江山歸醉目獨開懷抱向清風
却嗟景出天隨後不得當年一詠工
登陸氏書楼
塵土長愁舉眼低轉身今喜近晴霓天邊牛斗開吳墅
鳥外山川走越溪擬觧醉冠從此宿恨無健筆為君題
牙籖繞架藏書滿知與青雲别作梯
依韻和答陸革進士招飲池上詩
主人愛客掃林亭天影波光相與明蝶傍池邊飛舞慣
鳥從花上往來輕滄浪傲世不復羡鶗鴂妬春惟欲鳴
能趁繁枝開熟釀先拚黃帽為君傾
送張叔毅北歸
公子姓張天上有少年如誼雒陽無滿編秀氣同歸楚
後夜文星不照吳雲密蛟龍閑未試霜寒鴻鴈急相呼
(賢昆學士有詩促還)知君懶愛平湖綠白日聲名會早圖
送范君武
謫仙放蕩來江東醉吟三見江花紅吳兒聚觀玉勒駿
越女一笑金錢空筆端靈文落彩鳳席上古氣舒長虹
飄然又趁白雲北别語有盡情無窮
依韻和鄭中立秘丞將替寫懷
宰邑優游不足為傳家事業復能持政兼子產那專惠
學近康成最愛詩百里耕桑增日課三年閭井見風移
襟懷洒落恬榮進清節從來畏衆知
和知府王給事官舍北軒新竹
子猷雅愛此君深清白傳家直至今有似致身憐勁節
更應待物並虛心閑來點筆書新粉醉後移牀傍細隂
分到渭川青玉種嚴公宅裏許同吟(杜甫有嚴公宅同詠竹詩)
得叔毅書
故人消息苦難真終日吳天望楚雲黃鵠不知何處舉
新鶯應似此中聞舊來飲量還能幾别後詩才轉不羣
忽遣長髯馳短札數行千里贈殷勤
别林仁祖御史
論交鄉里各兒童三紀相看雨鬢蓬孤宦無資元附驥
故人得意近乘騘秦儀面激殊今日管鮑心知有古風
歸興嚴程何太急片時車馬復西東
晩鶯獻都官
自恨飛遷出谷遲東君不是故相遺園林縱許容羇迹
蜂蝶還應笑後時休恃綿蠻能巧囀還須冷落守空枝
春風着力年年在未必羽翰今便衰
再和都官見答
離幽便欲趁芳時越分非能守一枝多語羞隨禽反舌
逢辰強學鳳來儀故林有約依前去落絮無蹤逐處隨
若得東風聊借力免教燕燕競差池
湯七秀才見和再和
清吭臨風囀較遲春光相背去如遺名園已失堪棲處
幽谷何如未出時早恨狂風偷好景更和微雨宿殘枝
齋庭健翼飛雖晩一舉青雲笑我衰
送施野夫赴舉
胷中六籍收高誼手撫辭章應禮闈不飲故人相别酒
恐沾夀母自縫衣吳河擊棹開深凍汴日迎鞭弄短暉
四十明年方得仕平生未與古人違
秋試甫期輙成短篇呈馬公節裴進士光世
妙譽相高聳一鄕士林注目看軒翔玉蹄駿欲騰先路
(光世)金距雄思擅舊場(公節)只待秋闈排甲乙稳擕曉硯寫
文章如今老將雖無勇憶拔蟊弧尚激昂
依韻和李持正晩晴出謁王子高馬上口占之作
謫仙醉跨玉鯨鱗夷甫名談喜更聞照眼暖光開野日
入懷晴氣散江雲塵埃洗去人家好空闊飛來鳥翼勤
莫望帝鄉頻感慨世間隨處有珍羣
次韻公勝曉起對雪
向曉寒威覺倍濃雪霙紛糅冷兼風亂装瓊樹千林密
疑瀉銀河一夜空鷗鷺失羣吟景内乾坤同色醉眸中
青衫瘦馬凌朝出翻羡袁安得卧窮
次韻公勝早梅
昨夜寒梅忽一枝早如常歲合開時欲冬天地恩先及
未雪園林色易知世眼已教容易賞曉風何用再三吹
若論霜菊無多晩只此春葩苦較遲
予官將滿婢子始植小柏於堂下因感而書
孤根初掘出巖隈赤脚殷勤手自裁翠葉未成官秩滿
清隂别待主人來階墀好養今朝操梁棟須歸異日材
猶勝夭桃清意薄劉郎去後始花開
暮春偶書呈才甫慎微
觧去銅章尚月餘一春文酒會全疎無機自好親鷗鳥
雖弱仍甘下鱷魚樂事易空如委蛻流年難挽甚奔車
酒徒文友心期在任有臧倉毁子輿
予解邑過杭遇介之學士謁告南歸
同時兩郡冠鄉書屈指俄經一紀餘顧我冗塗移蹇足
羡君榮路駕奔車方從觧紱辭巖邑已見飛章厭石渠
自古盖棺人事定未應今日較龍豬
依韻和楊尉郊外懷鄉
策馬長郊羡子真獨贏風物與詩論驚飛雁鶩投前澗
歸去牛羊識舊村暴漲溪聲聞遠近久隂山氣亂朝昏
異鄉我亦嗟游宦莫說啼鵑有怨魂(楊詩有回望鄉關在何處更聞杜宇)
(轉凝魂之句)
鄭君天常有詩貽楊尉因次韻以贈
屡衂名場歲已高此行誰贈一綈袍久從客路嗟重趼
獨對秋風感二毛游倦幾漫許都刺憤深將廣楚人騷
而今薦口難開吻第愛窮途節可褒
彭及之邀吳仲源楊公濟與某夜會望湖樓獨某
後期為關所隔偶成篇以呈諸君
月底雲樓一水湄天光湖色兩瑠璃罇前更坐清風客
筆下爭翻白雪詞物外骨毛應自爽世間笑語不容追
千年庾亮胡牀後此興今人亦未衰
諸公愛月欲狂顛脚踏花欄手襞牋那作常時揮綵筆
直須飛句上青天豈無劇笑驚山叟應有妍詞調水仙
獨我清宵塵滓甚亂蚊聲裏汗膚眠
波射飛樓縹緲間雲梯豈合在塵寰金樽倒盡星垂地
玉滴書乾月過山檻底呂僧空仰望座中蜀客頼西還
我遭魚鑰無情甚只許吟䰟夜度關
故國英雄已寂寥飛樓氣象自飄颻天邊鳥翼愁簷額
雨後虹光轉檻腰直恐笑歌驚白日却憐身世近青霄
雲梯縱險容人上始信明河亦有橋
再寄元真宮讀書
讀書曾寄此軒頭官路歸來十二秋文酒故人無一在
蓬蒿荒徑有餘愁差池歲月辜金印憔悴乾坤復布裘
郤掃塵埃張舊榻雲中雞犬笑淹留
二月二日作
江上初逢社燕歸青春二月色猶微茸茸屐底草煙合
冉冉樽邊花霧飛蹭蹬容圖雙鬢改蒼茫樂事寸心違
紫絲結鞚誰家子馬躍東風試薄衣
將渡楊子風雨忽作
南徐景物古愁人薄宦扁舟更水濱不識濁醪傾北固
獨隨寒雨出西津連天風浪聲兼厲當路鼋鼉氣亦振
吾道屈伸非一日世情未要責江神
登梵天上方
廊腰偃月勢環遭秋㝢澄明照一毫樓檻轉身侵白日
海山隨眼沒驚濤泉枯碧甃鰻形遁屋跨蒼崖鳥翼勞
屈指舊遊今二紀新愁爛漫入風騷(寺冇靈鰻井遺甃在焉)
舟過三郡率值風雨呈同行沈氏昆仲
冥冥細雨濕高秋花底歌前也合愁烟樹幾株疎雨岸
風帆一夢過三州生涯未觧謀根固官路那能免葉浮
却羡隣船樽有酒不妨弟勸與兄酬
依韻和公濟寄仲靈禅老
藤州大士兩眉厖萬卷叢身寄一窗詩力健能支倒岳
詞源湧可截奔江高名聳動朝中士舊隱荒蕪嶺外邦
想像孤風猶未見何時能使片心降
贈承天月長老
幾年巾屦四方游倦足還逢勝地留電迅禅機超逹磨
雲閑詩意等湯休絶塵貎與烟霞古疊石心存岱華秋
(此軒累石為山)今我取師觀所嚮豈嫌儒墨不同流
承天元長老棄本寺寄淨慈以詩戲之
城裏叢林一唾捐收身微笑寄湖邊此生直欲看山老
不住真為出世賢野屐懶穿雙露脚雲裘嫌重右披肩
人間萬事都無著獨與風騷有愛緣
詩贈寳應禅老溢公
或來犬室問師禅師觧臨機示意筌雲在虛空寧有礙
月當隂晦亦長圓更無餘事牽塵想猶有能醫結世緣
缻錫憧憧參祖學幾人垂老得林泉(師被府命駐錫此山)
前日奉和仲靈禅老春雨詩復辱見答走筆依元
韻酬之
千年支許事如新欲作前游漫㦄旬雨帶黑雲障俗客
猨呼飛鳥伴幽人從容劇論知何日感激佳篇慰此辰
四海聲光非鑿齒道安名重若為親
觀嘉祐南宮奏名
主司撥馬選龍媒二百珍羣奏籍開皎皎公衡垂日月
儀儀士類望風雷誠知至鑑無遺照那免良工有滯材
鄉國幾人同應詔只將春色與關裴
寄題殊公禅老黃雲閣
大士當年密行成山居黃色有雲生黃雲巳共斯人去
飛閣猶為此地名欲到塵埃先擺落縱觀氣象亦峥嶸
誰云瑞應難追復禅老而今祖意明
人悦禅翁巧結廬更營飛閣取幽虛溪山雨後翠欲活
櫺檻風來清有餘龍象幾年成佛界猨猱深夜雜僧居
還如夢得聞涵碧誰寫丹青復寄予
經故明静師支離堂
支公昔講支離學堂上無容坐客氊往日衣冠今尚否
經春几席自蕭然談間精義門人記身後清風嗣子傳
一紀宦游尋舊社空將感涕灑塵編
戲呈宋周士
臘去垂垂凍欲消春光未動思先饒最宜才客臨歌席
更看佳人轉舞腰一笑勞生應有定三冬薄宦獨無聊
蘭臺侍從風流裔合為行雲賦此朝
洪君然太博以元日刺字交馳卒不一見作詩相
遺依韻和答
知君元日趁鵷行雙觀雲邊聳百常拜表歸來乘逸興
跨鞍相就攪吟腸還同皇甫尋僧孺却笑山公顧葛強
我亦及門空刺字不容高論聽琅琅
暮春感懷
雨聲日夜催春老不頋愁人鬢欲華堂上自來相熟燕
樹間猶有未飛花詩篇閑裏曾無數酒盞生前亦有涯
傳語東風且從欵蒼顏更畏數年加
賞春
到老能逢幾度春直須飲量強增分(予素少飲)吟情無際共
芳草游思難收如亂雲還見春風與桃笑却教人意嘆
芝焚(予近喪偶)妖紅爛白方争賞疎竹休誇號此君
昨日以鄙詩示王君遽辱贈篇過有推飾輙依元
韻奉答
未有功名與世傳且驅懷抱向詩篇昔曾篆刻工童伎
今敢風騷領將權媿匪窮經臻聖處妄推聞道在君先
還知苦意微吟否不巳猶云博奕賢
荅章傳道二首
旋刻辭章就禮闈禁園花在遂空歸客愁春雪杯間釋
詩句青雲紙上飛從祖近持丞相印舊交半著侍臣衣
揚雄未老猶堪薦忍聽滄州買釣磯
夫子詞源湧大江相逢早覺片心降日哦李白詩千首
(累日獲觀盛編)夜獲虞卿璧一雙(昨日辱貺二詩)屡發彩牋移曲几不
知紅燭短幽窗吟高莫信須窮滯亦有從來擁節幢
送吕監簿歸淮南侍下
花邊把酒趁晴暉春去花空興盡歸白髮親庭寬北望
青簾客舫喜南飛京埃衮衮休回首淮月娟娟好振衣
年少身名當自立不須裘馬事輕肥
贈蘇宣甫
謫宦多因衆口䜛猶君戰衂困羈銜鷹拏羣雀翻遭網
舟駕長風忽斷帆曾擁貔貅交白刃肯同兒女泣青衫
有才恐失朝廷意不日房陵被詔函
某嘗約才甫游雙溪以連雨多事因循未果辱詩
督行謹依韻和
共君曾約訪煙霞欲趁芳時物物嘉宿諾古人嘗有誡
春游今我果成賖眼看日下無窮事腸斷風前已落花
天氣清明當趣駕此詩先寄謫仙家
送宋國叟赴吉州司理
水光山翠一城浮碧瓦朱甍萬井稠平日居人皆富庶
少年新掾更風流傳家妙術觀尊府决獄能聲擅劇州
利刃有餘清興足不應詩句廢江楼
依韻和正老自嘆之什
妙年為學恥迂疎直欲聲光擅八區已是宦情嗟澹泊
可堪世態較錙銖不調台鼎行吾道便翼天兵戮汝孥
出入功名當若此自餘瑣細盡非夫
我無尺地可耕鋤君有高田占具區(正老吴門冇上腴數頃)若論
生涯猶厚薄獨於宦意等分銖壮年未建鴻毛利寸禄
聊甘稚齒孥不學庸庸自持者高冠空食上農夫
贈辟疆
人譏徐子迹飄零我愛文章輔六經大筆疑争造化力
幽吟難遁鬼神形良金縱毁剛無耗寳劒雖埋氣自靈
進則臯䕫退荀孟莫容得喪擾中扄
依韻奉和王平甫學士寄元内翰詩
蓬萊仙闕地深沉視草讎書此盍簮禁漏傳聲來閣外
宮雲曳影過廊隂能詩摩詰淹儒舘未相微之在翰林
馬躍秋風出閶闔片時相失遂成吟
送紫微沈舍人守越州
翁子懷章未足多會稽歸日已蹉跎舍人綠髮垂金印
院吏朱衫導玉珂去國忠心傾斗極過鄉喜氣壓江波
君王許便雙親養奈渴黃麻紫誥何
依韻和酬閬州劉侍禁季孫見寄
别來雙鬢一衰翁近喜劉郎信息通劒氣未閑頻犯斗
賦聲無用尚摩空(君頃以能賦稱太學而竟屈于不得科試)傳聞蜀道踰天
上見說城南冠閬中(杜子美有閬中勝事可腸斷閬中城南天下稀之句)山水縱
游那覺久清霜兩度變丹楓
人日立春輦下作
楼上滿傾人日酒更逢春氣到京華盤擎白玉來生菜
勝插黃金出&KR0866;花客興紛紜那可數年光流轉亦無涯
天邊梅柳應相笑兩度東風不在家
依韻和鎮叔送元霄之什
一夜雲衢火樹空照人唯有月華同却思廣陌追遊處
都似南柯夢寐中未分園林辜樂事况栽桃杏有春工
可憐此景何時再直待明年歲起東
席上呈正老
去年贈别折寒梅盡道行人不再來今日樽前成邂逅
大家花下且徘徊經春雨脚無時斷浮世眉頭幾度開
莫待明朝離闊後空將餘恨寄吟杯
送鎮叔
三月將交雨細時餘花撲撲柳飛飛已於樹底聞鸎恨
更向花前送客歸暗綠幾行迎去馬亂紅無數落征衣
傷春惜别鍾吾軰此際寧容瘦骨肥
次韻荅正老
幽懽閒憶去年時飲量人人灌漏巵我更典衣邀淺飲
君猶刻燭賦新詩由來世事都無定再結朋游未可期
一紙清風惠佳句慇懃勝寄隴頭枝
依韻和正老暮秋郊行感事
秋郊物物作秋容目送橫天一鶚雄更遠更疑山隔霧
或飄或聚葉隨風對時唯恐朱顏改遣興除非白酒充
感事子真成䴡倡恨無佳句敵才翁
再和
有客秋郊曠望中更憑佳句發才雄牛羊飽食眠平野
鵰鶚乘時擊迅風倦目幾隨殘照斷渴腸惟藉濁醪充
登臨不用頻興感憂喜能忘是塞翁
再和
我行平野覧秋空物象吟懷覺兩雄遠水有時明返照
疎林無限戰西風京坻相望農收足廬井多懽歲計充
亦向此時追樂事歸來倒載效山翁
依韻和荅公諤郎中冠氏道中偶成
&KR1071;&KR1071;黃埃接大河驅車底處覓陽和參差花信春將半
惱亂詩情日轉多樂事恍如初覺夢年光撇若迅流波
馬蹄莫放歸時緩知有佳人聽玉珂
依韻走筆和荅徐無畏見招
憶初識面越庠時餘教嘗蒙覺後知早念兒童能刻賦
晩逢夫子許言詩從容江介心方壮蹭蹬京華鬢已衰
道舊不須親握手滿篇往事略無違
馬上口占呈注記李才元學士
一時聞望絶朝裾幾歲文章動直廬鳳尾新批天子詔
螭頭看載史臣書故關即路嚴霜後曉殿初班瑞雪初
蜀道歸時須六印不應駟馬擅相如
送曾元恕太祝赴漢陽監征
漢江山色秀蒼煙山擁江光入馬鞭行思欲飄飛鳥外
别顏空慘落花前勉旃關賦那終歲好在家聲幸壮年
鸚鵡故洲應寂寞得無新句發晴川(古詩有晴川歷歴漢陽樹之句)
次韻通判張靜之郎中席上對客
一飲真須盡百杯異鄉懷抱酒邊開田園幾日能歸去
軒冕浮雲亦儻來交態與誰論淡水宦情空自學寒灰
何如席上張公子白雪辭兼郢客來(杜子美贈張翰林句有天上張公子之)
寄秦倅呂四丈職方淵
丈人宦意靜如山五十朱衣鬢未斑富庶謳歌歸别駕
太平談笑服諸蠻熊羆一兆高門後鴻雁連飛絶塞間
(愛弟翰林時帥邊閫)莫學馮唐終蹭蹬功名猶好出秦關
寄保安軍楊公濟判官
高吟絶塞十年前醉筆纔停萬紙傳麟閣主人降健句
雞林官長購精篇舊游散落今誰在新感縱横日自憐
肝膽不同軀幹小幾時獻畫請開邊
依韻和張君儀職方城上觀雪
重城雉堞粉相圍亂片情多故點衣浩蕩關河無表裏
微茫草樹有光輝冷侵容鬢雙蓬短急伴年華一箭飛
却憶水曹詩句好羣鴉接翅傍昏歸
會故人集崔侍郎園池
貳卿園沼壓關西上相篇章絶景宜舊日宮墻流水過
至今苑地畫圖知孤花春去猶臨岸野蔓晴來欲占籬
荀令鳳凰池更好不須遊旆此遲遲
侍次陛對已再見春感懷成篇
旅食一朝還一朝紫宸前對轉迢迢青雲事業應全誤
綠髮光隂已半銷始愛古人輕禄仕擬將生理付漁樵
春風又入長安陌依舊閑愁絆柳條
和過尉氏林香陂韻
長年京洛事塵埃懷抱那能一日開魚鳥宿心聊此得
江湖清興劃然回天圍野色鱗鱗合風獵林香滚滚來
漸有人喧迎馬足郊原佳處好徘徊
迭馬特失薦還蘇回舟中作
一客空歸顏色低衆人氣亦喪虹蜺淚添酒盞霜天闊
目斷帆檣海日西交臂散零如木葉别腸縈轉似山蹊
遥知名在鄉書者雨洗秋街躍馬蹄(是日鄉薦諸君謝辭)
送俞元宰失薦東歸
蛟龍水淺一戰失鴻雁天寒相背飛疎柳不堪霜後折
故人轉覺酒邊稀朱顏有改宜看鏡黃卷無窮且杜扉
事業計從勤憤得未妨鄰里笑空歸
祠部集卷七
