祠部集卷三十四宋強至撰
祝文
皇帝登寶位告諸廟祝文(秘書省請作)
荷慶基之託踐皇極之尊祗率先猷敢忘遺命用孚神
聽其體予衷並薦吉蠲遹來顧享
南郊禮畢祭神祝文
謹以清酌庶羞之奠致祭于某神國家以上帝訖饗人
神均慶凡在祭典徧秩明祀神其歆承以對詔意尚饗
明堂前祭告千里内諸神祠祝文
國家嗣聖享禮物具庀辛月維吉將展熙事事預孚神
聽宜有以相之尚饗
扁鵲神應公廟挂牌祭告祝文(祕書省請作)
神以醫妙前世實為後世之頼天下之言脈者必稽焉
昔我文考曰嘉遺功追進公爵肆朕纉極不敢怠先帝
之命令新厥廟榜而致祠於神聿來歆承永孚庇於後
人尚饗
泗州龍王祝文
告于某神曰惟泗介淮汴之間以為州今二水交激幾
圮城堞勢遂不已則州民之命未可保也刺史憂民之
憂以告神神職在水事宜察刺史之憂以為民之福使
水平堵廟食無愧尚饗
代祭水平王祝文
告于某神之靈曰農訖力于甽畆苖未暇穫而雨久不
止疲農之力殆敗於垂成則國之租税與神之享祀將
無以供給神食此土見民之急而必加救焉使陰霾廓
然農得以歛穫永永廟食宜無愧也敬獻牲羞伏惟尚
饗
贈司徒兼侍中龐籍祭文(祕書省請作)
維靈以耆德碩望為時宗臣嘉猷偉謨實相先帝還印
綬以去其位賜几杖以休於家進退大方始終一節吁
嗟故老不及體貌於生前稽案舊章猶得哀榮於殁後
葬車云邁奠觶爰傾爾其歆承體厥嘉悼尚饗
贈侍中許懷德祭文(祕書省請作)
贈侍中許某之靈嗚呼惟左右臣衛嘗一日勤王家及
其死者猶悼以恤矧有自踐行五迄統禁旅始終恭瘁
垂五十年予思及勤莫此為久今祖爾殯特深朕悲尚
饗
淑妃董氏贈祭文(祕書省請作)
故淑妃董氏以柔明之範為後庭之率以静端之性謹
中閨之承允執婦順參基王化聿懷内助曷忘永悼猶
有彤管可鑑媺蹟故夫四妃之號亞后之寵所以極哀
榮之典而且慰吾懿主之悲也爾其歆承祗我休命尚
饗
祭潘太保文
惟靈資略沈毅為時虎臣久次環衛終始一節某頃與
公子嘗聯官局今邑境之内攢柩在焉敢緣子契以致
薄奠伏惟尚饗
祭青州劉元瑜待制文
學有淵源志存廖廓憲府横飛霜秋一鶚正論所擊姦
邪膽落其佐大農慮精器博金穀坐計毫釐較若屢典
劇州憲平俗樂聿來帥青自有方略勸其民人載勤耕
鑿束其吏兵無敢驕矍惟厥仕官淹速誰度始驟中緩
終止延閣用不及境舟藏夜壑青人哭之聲動城廓士
林之嗟才豐報約追惟昔游慈恩宴醵三紀於兹年契
所託迸淚朔風寄哀冥漠庶幾歆承亦有肴酌
祭左藏韓則順文
往來塞上協濟疆事暑行遇疾遂報不起子幼室遠孤
魂異地後事之責庶幾盡力瀝酒以告其無有憾尚饗
祭文學陸先生文
維年月日具官某謹以清酌庶羞之奠恭然于故杭州
文學陸先生之靈某辱先生諸孤命輒以不工之銘汙
先生墓石道盛德衆有所漏而不盡紀縱紀之又才弱
辭俚將不能暢其美于無窮而取貴于後世是未足為
先生報而適足負先生也某時以少年出窮巷鄉黨無
知而禮之者先生一見獨忘其齒之尊納以為上客日
規月誘其後意未有一日而不繼前事者既而某得薦
於鄉得第於廷州以掾於縣獄以令於民莫不去受先
生教而歸拜先生賜也前年來京師先生飲以别徹酒
把袂眷眷有不忍分之色今某官此而先生死且葬矣
不得泣送先生之柩見其入於土中某之恨何時可已
耶尚饗
祭致政薛郎中文
嗚呼德業涵演氣質渾厚百未一施竟虚其有眡如涕
涶省郎州守時弗我用矧曰冠綬褫之以歸日縱杯酒
人琴俱亡已則不朽君有仲氏毋䘏于後尚饗
代馮内翰祭田樞密文
天故生公其必為時道德之積仁義之持不暇公年乃
奪其施人事可悼天理可疑公未入官曠懷萬世孰成
於治孰敗於弊涵飬閎肆奚發科制人始知公志在康
濟帝嘉奏篇策公臨軒筆應大問江河倒源講始見本
擿弊至根人乂知公不獨有志而且有言華纓長裾陟
降清禁言必允蹈重亦自任正論所激諛口隨噤四海
之歉利津未浸乃使三司乃副樞使兵哺邦蓄既富不
匱民足戎贍仍縮不肆匪唯志言又驗行事行乘大均
峩冠中階以公取之如探諸懷寒暑之沴生理有乖霖
雨弗作樞躔竟埋人之悲公止以不相若某之悲夫豈
有量姻好之末矧託無状瀝酒叙哀庶公來饗
代王尚書祭賈魏公文
初公以教帥太學生其後以經術講禁中始知公道德
文學之藴充然其閎以茂也已而長臺府登皇僚秉鈞
制樞而百工以職四夷以寧又知公經濟輔弼之業自
任乎其重而有餘裕也公之去魏某實承其後聞三撫
魏人而一煦以恩魏人德公若赤子之愛慈父母訃至
之日塗驚巷嗟或老幼相持以類然後益知公恭已施
人其佐天下之大而臨夫千里之内其政之所施得民
心若此其固也嗚呼起儒服至台衮始終無一毫失道
公其賢矣乎出入將相餘二十年六換節旄而卒公享
大國勇骨強體幾以壽終公其具福而無憾矣乎其所
以南望而致哀一奠者徒以為國惜老成人而且慰魏
國之悲公爾尚饗
代祭范資政文
惟公先識遠業發於天資再命京寺言高位俾書抵相
府琅琅厥詞謂治先急育才練師位晩自得言十九施
飛緌諫聯鋤姦救疵作尹京邑權豪沮衰讒口狺狺構
成駭機公足一蹈顛䟦弗支朝為大尹暮從小麾旁顧
驚惋公甘若飴既黜而寤詔旨趣歸西戎寇邊兵要執
持朝廷議才曰公是宜敵聞公名膽縮魂飛相戒以退
無干公威凱歌言還參貳衮司欲主堯舜期身臯䕫功
業未竟太平始基(案此下原本闕)
代祭張密學文
嗚呼厥有木焉材堪棟梁而他室是用不克搆乎明堂
與夫賢人器也經綸而官止近侍不及秉乎大鈞可同
悲而共辛噫明堂之不搆豈木之陋實掄材之弗偶大
鈞之不秉豈賢之病實有生之弗慶惟公業履純正材
謀偉奇鼎司衮章陰實與公期宜而弗為其命也歟俛
惟孱弱姻婭是託泣遡西風飾疎酒薄聊一薦於由衷
慨哲人之不作尚饗
祭俞戶曹文
嗚呼愎姦顯榮而端善梗閼不仁永年而仁反夭奪嗟
嗟叔微而止於斯若壽與夭其偶然歟將籍已素定而
不一可移魂也莫詰孰平予悲頃愚與君同旅京國予
負宿狂奏書自直時久不報相視以惻既而洒然喜動
君色春風鮮鮮遊騎並鞭秋月娟娟飲帽對偏君朝顧
我我暮君邊一日少闊惄如經年富者遠貧奚啻避寇
君獨親我忘已之富寒餓水火將蹈而就繄君出力援
手以救始君調官版掾赤城君出銓門予賀以迎廣文
鄭虔有唐先生猶昔官此實為君榮未幾東下我送於
野餞壺欲傾别淚盈把躊躇道旁意不忍捨都門獨歸
凄然匹馬南望寫懷兩寓音書曾未我答君纏中虚賀
客旅踵弔賓在廬哀樂反覆止於月餘訃音初聞駭怛
幾絶厚德未酬胡然永訣殮不哭棺殯不臨穴一慟寝
門心焉寸折將盛以奠寄哀以辭嗚呼叔微知乎不知
尚饗
祭崔郎中文
嗚呼一府衣冠莫盛北門君實貳尹質厚氣渾羣處公
議言寡出口静固宜壽胡然獨否服金餌石結憤蓄懟
發而為疽往往在背云胡不然而有斯疾以迄不起終
莫之詰不鄙謂予可以託孤予受所託罔有弗孚瀝酒
叙哀魂知矣乎尚饗
祭齊郡君文
惟靈禀生德門静柔令慈作配君子母婦是師貴而從
夫顯封是宜象服魚軒庶永壺彛如何奄忽遂隕淑姿
樽酒肴蔌侑哀以辭魂克不昧其顧歆之尚饗
代開封府知府推判官等祭安國夫人文
嗚呼夫人之生慶門淑姿於赫元宰曰嬪其室婉婉其
從祗祗其慄為婦伊何祭職不失為母伊何德均以壹
爵德夫尊克成厥家大國斯封象服載華被躬者翟飾
首者珈間朝中宫前導後遮命婦孔羣班莫我差遘疾
素秋游神紫霞露濕銘旐風凄葬笳宗族號送爰百其
車奠筵相望道途咨嗟生榮沒盛魂其知耶伏惟尚饗
行狀
龍圖閣直學士朝散大夫給事中充同羣牧使兼
知審官東院權發遣開封府事上柱國隴西郡開
國侯食邑一千二百戶食實封四百戶賜紫金魚
袋李公行状
曾祖守澄皇任開封府襄邑縣尉祖珣皇贈殿中丞父
陟皇任尚書屯田員外郎累贈尚書尚書公諱中師字
君鍚姓李氏其先博平人從徙魏之内黃又徙京師今為
京師人公幼孤能自刻苦過成童已與鄉貢既冠中景
祐元年進士第類得補幕職便母夫人邊氏飬俛就廣
德軍廣德縣主簿為令者鄙一縣頼公以治居無何以
母喪去官服除用制置發運使舉以真州軍事判官監
蘄州蘄口鎮都鹽倉課上改大理寺丞知開封府鄢陵
縣會歲旱詔案苖免租其佐不問可否一切欲免公曰
被旱有淺深奈何一切免也止蠲其可免者民憤且率
衆訴府反劾公公鈎得倡者即致之罪由是民吏率服
而尹亦以此知公才也已而僻公管勾本府檢校庫宰
相薦公文章召試入等充集賢校理判太常院又判登
聞鼓院遷殿中丞提點府界諸縣鎮賜緋魚袋又遷太
常博士時屬邑多盗吏不時獲公為設方略躬自督捕
而盗悉就縳朝廷議加一官以賞公勞公辭曰此提點
職爾冐賞可耶遂已入三司為度支判官大享明堂恩
轉祠部員外郎淮南轉運使改刑部員外郎復為判官
度支遷兵部員外郎使契丹還授河東轉運使面賜三
品章服改工部郎中召拜三司度支副使遷刑部英宗
即位又遷兵部尋除天章閣待制陜西都轉運使改諫
議大夫始至兵部不卒歲公駭因籌所以轉給及去知
澶州陜部之蓄已足知數年矣澶當北使往來之道乃
城庫不壯公曰此不足自衛且無以夸鄰國遂增築侈
舊加甕城其上時出按役城成莫不如古制後北使過
果驚顧發問按伴以非在設備特體勢適然為對北使
亦稱善歲滿入判官部流内銓三班院又判太府寺今
上即位遷給事中京東歉往安撫一路使還留守西京
先是雒吏恬於慢令官逋省悵至有十數歲未追而不
發者公至即追而立發之無一敢緩者歲率三進牡丹
又府例以百花名會然花費一出民間每進花及會作
花價必翔貴民苦歲市公亟奏罷之會亦尋廢入判都
水監權發遣三司朝廷以公治雒有素且聞雒人之請
特除龍圖閣直學士復守西京初雒中旱開府日雨輒
大作都人喜目其雨曰隨車一日甘露降園亭取而食
之如蜜寮佐議以瑞聞公曰歲穰物和民不受敝乃瑞
也此何足道於是議者慙而止適辛亥役法下公善究
立法本意即推行之最為天下先而天下之行新法者
亦莫不以河南為準公前後守雒歲輒大稔或去或旱
暵風雹隨起為政務先惠愛故所至必治而其去必見
思也召歸充羣牧使兼知審官東院久之開封尹以事
出境上命公權領府事早作聽斷日過中已庭無留訟
未幾感疾疾且革猶條未决事以屬幕府翌日遂終羣
牧之正寢熙寧八年閏四月十四日也享年六十一公
屢試要劇無一不修舉大用謂在朝夕及其死也物論
尤為公惜公性仁氣温平居與人言唯恐忤物及當官
處事苟一决於心雖羣議旁撼不動也即有可聽隨改
不吝若勤職奉法不以一毫私已特出於天性爾初陳
丞相執中居守南都公年妙韻爽一見公於學即許以
遠到及讀公所業復以早成期公他日卒用丞相薦得
帖職後果至近侍丞相薨始不得美諡公力争於朝遂
改諡恭君子以丞相能知人公為能報知已也公博學
善屬文復喜言當世事仁宗朝嘗著十三策號曰禆治
以進天子以為善降璽書褒諭後朝廷有所更為往往
多如所論者長於歌詩頃使契丹往還得詩百篇當時
殆為絶唱凢著文集奏議五十卷藏於家未始輕出示
人故人亦罕有見者筆札尤妙得徐浩體濟以清勁遂
自成一家孝子之得銘先墓者獲公書石始以為慰幸
公累階朝散大夫上柱國開國隴西爵侯食邑一千二
百戶食實封四百戶初娶劉氏再娶吕氏封延安郡君
故相申文文靖公之孫翰林侍讀學士諱公綽之女相
成以法度蓋有内助焉生一男持正太常寺奉禮郎亡
女一尚幼餘皆嫁良士真州軍州推官羅浹殿中丞張
規同州朝邑縣令張宰大理寺丞晏元靖光禄寺丞吕
之問國子博士陳世脩其婿也卜以今年五月某日葬
公衛州新鄉縣貴德鄉戒海里合劉氏之穴某實佐公
羣牧因得狀公歷官行事以獻能文宗公求銘公墓云
謹狀
祠部集卷三十四
