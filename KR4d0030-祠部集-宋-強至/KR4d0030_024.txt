祠部集卷二十四宋強至撰
啟
宿州石學士啟
伏審進膺細劄出甸巨藩伏惟慶慰恭惟某官行潔文
純才宏業鉅亞鼎科之異選暉映熙辰刊石室之譌文
翺翔華貫固合發揮賢藴潤色辰猷厭直承明之廬樂
從外補卧理淮陽之郡暫領使麾然鈴閣班條豈容於
滿歲而鋒車祇召計在於匪朝
代答許發運啟
自阻嚴麾倏經累月一有司之賤動懼凟尊大漕使之
前罔敢奏記豈謂高明之造不遺么冗之姿特賜瑶函
親承教筆拜而伏讀藏以為榮兼承溽暑貫辰粹襟蹈
吉恭以某官業術精奥方格淳修性與道俱器隨用過
弗由左右之援自結聖神之知綢繆利權于兹數稔參
貳鈞柄決在匪朝願綏寢餗之和庸副幅員之望
又
近因還使常奉卑函荷教誨之洊臨悚焉下拜顧使令
之匪稱第以中藏仰惟領計之間增固毓神之勝恭以
某官際天藴識名世標才上知素明賢業彌劭羨中都
之經用未罄猷為躋億姓于厚生庶繄陶冶
代兩制并都水監啓
進冒嚴塗實憂公議之未允出司通漕曾乏使才之所
長併此叨恩靦然就職竊以陞黜屬官之狀要在聰明
轉輸本道之財莫非籌畫而又地惟朔野之廣歲有洪
流之虞北壓敵疆内儲兵食委之大計須曰周才如某
者學有媿于古人識不經於世務蚤尸憲職旋補諫工
因彈擊於當塗遂流離於遠郡生還闕下坐陟臺端略
未踰時亟陪主計贍邦家之億費何有微勞董金榖於
一方復更重計决非弱植自致榮階此盖伏遇某官密
借公言曲題人品繇褒華之溢美俾寵數之加優誓竭
愚衷少酬恩紀
代歐陽龍圖啓
就奉宸緡往司邦漕言念計臺之冗得參使旆之華獲
幸於天依仁有地伏惟餘寒貫序泰宇餐和恭以某官
術業該世亮節在廷刊藏室之譌文備紓素藴進諫囊
之密疏夙罄良規夷險洊更明哲一致寖結中宸之眷
遄陞内閣之華俄被詔函屈司宫鑰經綸之業尚卷而
未舒登用之音匪朝而伊夕
回鄭州祖龍圖啓
逖阻朝游罕馳書舍審于宣於屏翰比蒙福於京師秋
氣兆凉天和迪吉恭以某官學探聖閫名重士林獨蚤
掇於巍科最晩躋於顯服屯夷殊致明哲惟均淹徊延
閣之圖書偃息輔藩之印綬請麾東里繄雅俗之撫柔
趣召西廂即舊人之登用伏望為國自厚以時考祥
代薛師正問候陳州王密諫啓
久違盛德增跂下風適經煩使之謀旋抱仲兄之戚官
事勞止私懷惘然比朝京師甫邇藩翰既造門而弗及
復奏記以莫遑仰惟高明卒以涵貸伏惟坐班寬詔日
擁蕃禧恭以某官生德為時挺才不世危言有感於真
主大節無慙於古人臺綱懇辭朝議愈重股肱右郡暫
鬱士民之瞻羽翼東宫蚤知公輔之器謂在旦夕入調
隂陽發揮壯猷登翊元化矧叨同里之雅尤倍薦紳之
依瞻戀所縈文陳曷罄
賀回運使兵部啓
右某啓伏審某官露章辭劇剖竹為藩輟使務於冀方
殿鄉邦於江國主知素厚暫諧卧治之榮士論所歸行
聽節趨之寵眷言屬部悵失餘光方深去德之思忽枉
摛華之貺清函縟禮拜手迹以彌勤大旆嚴行望車塵
而益遠更祈良會少緩遐心
代曾文魯公回賀許舍人啓
竊審顯對制函榮躋詞掖允華拜選鈞穆朝言伏惟某
官出以瑞時居然名世智周事物之變識際天人之交
精學雅文蚤冠士科之高選傑才厚望旋追儒館之盛
游一登載筆之聯久直代言之地淵衷覈實寵命即真
誥令坦明行見同風于三代謀猷堅正續當宏化以貳
公適屬退居喜聞進拜敢圖惇篤弗簡衰遲首煩嚴馭
之臨申沐長牋之貺永銜謙眷奚諭感悰
代上問候安撫舍人啓
久去署居向董河役風霜暴露日為賤事之勞牋牒缺
疎第仰崇威之切伏惟臨撫列郡妥安粹襟恭以某官
學際淵源器函夷雅揚雄之論於聖人而不違劉向之
言皆當世之有助賢業彌劭主知最深輟諫署之凝嚴
夙將明命布詔書之寬大以慰羣元行聞麾旆之還亟
陟廟堂之祕
問侯提舉鹽税周郎中啓
竊審顯對恩函總提利柄伏惟歡慰恭以提舉郎中器
資閎敏術履淳深蚤效傑才累更煩使專在坰之牧政
頃嘗試於北方按煮海之算緡兹兩兼於劇路行疇最
課進被褒章稽布慶音首紆榮問仰御謙眷奚諭感悰
回監務司徒啓
比者冒被宸緍獲紆縣綬何闇愚之無狀遇明哲之為
僚未列音函首占誨筆仰帷謙厚第劇銘藏恭以監務
司徒蚤練善經久從美仕聊屈材於利局行增耀於勲
閎瞻奉有涯欣翹良極
代問侯澶州通判駕部啓
竊審甫被更書已諧交政方告成於善課行入對於清
光未列慶函首貽榮檢伏惟通判駕部郎垣厚望王國
偉才關掌教條久為一府之賴甄旌治狀即拜本朝之
恩感頌并深文陳非悉
代問侯王密學啓
向幸漕臺適居治府相從之日殊淺過愛之情特深方
喜附于末光會趣祗于明詔就除帥寄實踵賢規舊必
告新賴片言為矩矱小而任大得壹意以持循比緣懿
戚之行聊獲短書之奉苐論私悃莫具公函計未徹于
聽觀忽遠蒙于誨諭温言累幅之為貺厚誼謙懷之莫
量兹獲珍藏奚深戢感伏惟某官文章經世術業光朝
行高古人名動真主入陪朱邸巳龍德之天飛進直鴻
樞漸鵬圖于海運行布朝廷之新政坐躋鈞局之近司
豈惟輿言抑有故事
代回臨淮齊寺丞啓
右某比者竊冒恩章謬當獄寄方急道途之勤頓遽司
鞭朴之冗紛未暇馳音猥先流諭愧惶感戢并集卑悰
代回范仇香祕校啓
嚮客上京獲親聲采兹官下邑懬奉音題豈謂雅眷未
移珍函首及仰佩謙厚苐勤銘藏溽暑正繁清規尚邈
勉祈精毓前對華章
代回侯著作啓
適官下邑獲庇末暉方道路之息肩即簿書之關慮公
函講好第免後時官守相望末由前謁豈圖高誼嗣枉
珍題仰服謙勤倍深藏戢炎歊向盛晤語正遥覬保燕
興行服光寵
代回知邢州史大卿啓
别離恩館不知歲月之幾遷奔走冗塗阻叙寒暄而上
問比遇旌麾之北獲趨几席之前自損逹尊未移曩眷
數幸誨言之傾聽洊蒙嚴馭之屈臨去德尚新棲庇如
昨敢謂過存謙矩首賜教函捧讀載周銘藏兼劇恭惟
知府大卿偉才經世厚望端朝蚤躋九寺之榮班暫領
一州之重寄講圖大政行渴見於老成宣布寬條豈少
須於歲最霜稜正厲時祉載蕃上為邦家倍綏寢食
代回郭樞密太尉啓
近者伏審某官進秩廉車增光宥府輙具慶函之獻獲
塵台几之觀過沐謙尊繼頒教答仍以某比叨宸綍就
領帥符緣託庇於高明特過情而眷與占書記室均饌
兵厨副以餼牽極于禮意仰承重貺併戢丹悰恭以某
官偉蹟熙朝壯猷冠代方鬯謀於陪幄暫倚重於長城
大臣臨邊咸竦威聲之著小醜欵塞益昭勲烈之融即
還宅於樞嚴復坐毘於國論
代問侯柳龍圖啓
言念郡卑地要術短事繁阻奉音函遠頒教幅受而伏
讀藏以為榮仍審順履沍塞具膺祉福恭以某官早紓
賢業親遘聖辰挺忠諒之一心出誠明之正性厭居内
閣之侍樂駕兩轓之游圭衮儻来靡攖於素志江山有
助不廢於清吟諒五月之政成即三篇之冊拜
代回吕縉叔舍人啓
伏審制函疏渥詞掖陞華邦選既行朝言惟穆建國清
禁法天紫垣式是賢才之居麗於政事之府凡廷中詔
命之所出雖海外幽遐之必聞導宣上心粲如星斗之
揭鼓動羣聽嚴若雷霆之馳矧體要之特工宜訓辭之
所屬伏惟某官學優聖閫名重士林就青史一家之書
入鴻都三館之直會光朝之善述紀仁廟之洪休爰藉
該研遹參論次疇咨俊德被鳳尾之褒嘉密邇清光謹
螭頭之注錄給廟堂之試札上戶牖之奏篇獨副淵衷
曰欽大手演綸之筆繄潤色於宸猷拖紫於朝漸發揮
於賢藴追坦明于上世揜温厚於西京即自近班亟當
大用曾慶音之未講辱華牘之光臨祗佩謹勤第增銘
愧
代回河陽王宣徽啓
鼎食累年門弧始旦禮優賜予繆叨將相之兼榮恩重
生成莫報君親之厚德拜嘉甫訖集感方深豈圖徽省
之宗工特眷留符之繼守台光雖遠不忘載誕之期慶
問聿臨更發俾康之禱永言佩戢曷究敷論
代回元内翰啟
自忝玉麟之假守漫歷歲時逖仰金鑾之貴游居勞夢
想豈圖乘潤色之豐暇篤虛謙之雅懷發於書音備有
情好矧惟厚望簡在清衷朝夕論思禁職已尊於内相
左右登用政幾行與於中階感頌并深名言奚悉
代上答亳州宋侍讀啓
伏審茂對恩書出觀藩政側閒新命竊忭寸襟恭以某
官名世標才際天藴識早逢文雅之會優踐秀廉之科
華要洊揚聲光愈綽以至密陪衡石之覽自結纊旒之
知然翔步嚴途曷殫行事之效而班條治屏少見澤民
之為而况先一州乃大用之階為三公由此途而出靡
容秩滿行被詔還某黽勉外臺阻遥尊府未遑馳慶先
辱流音媿喜交懷名言非諭
代上都官答親家啟
自塵仕綴即奉朝游宦路孤飛漫踰於歲月朋簮一判
寖闊于晤言遽乘幸會之緣得預姻連之末豈圖愚息
獲事高閎内省悴宗曷勝厚幸此盖過敦撝抑弗簡單
微吏牒相紛曠馳于謝牘使郵趣戒亟捧于榮函屬冬
序之正嚴挹風猷而尚邈倍祈珍玉以迓寵章感誦并
深文陳非悉
問侯上交代學士啓
自遠德誼漫踰年序傾風引脰與日增企按章淮右忽
焉再歲泛舟走陸曾靡定所間獲署居又迫多事起居
之問職此而怠某術疎才短訖微善最止虞簡黜以警
無狀曲恩延擢移漕南服退自環省曷勝繁使尚賴踵
迹賢軌綱領素緝何所更為第守成效匪才之人得以
冒寵兼承祗奉詔召將朝京師矧文章器業久注上意
代言禁掖發揮辰猷萬口一辭僉曰宜職某已趣行李
自淮如閩瞻對伊邇預切欣幸外臺大方當俟必告伏
惟以時自壽前迓休命
代上職司啓
某啓某得為屬吏忽踰半歲向者某官行衙在泗日備
趨走承命鞠獄幸無敗事間有宵人抵罪搆虚自訴贓
狀甚白覆案仍舊皆指蹤之素及非下吏之獨能若乃
潔廉自持冰霜其操譬良民之不為盜此常分而安足
論間繇建白之隙嘗蒙一言之賜且曰知汝固厚論薦
必矣將倡諸聯事成汝孤跡某聞諭悚愕退竊感抃狂
愚之心不能無望今待命凡累月官滿過五旬清舉未
行憂疑翻集噫豈材疎迹賤不足汙薦書將謗言横議
隂有所嫌間徐而思之似不然也果疎賤不足薦耶則
誤知在前重言既發豈忍遽移哉果嫌謗所間耶則執
事明甚某無纖缺使嫌者之極不過曰是子嘗殺人亡
命使謗者之毒不過曰是掾嘗受賕賣獄此於人情豈
近哉夫疑似之謗能惑於庸人而不能為明者惑也是
二者皆不足疑則雖代者甫至解去有日而望舉之心
猶不絶如綫幸執事終特逹之遇續幾絶之望先諸公
與形薦牘俾恩德不出他門結草繄桑生死論報如或
不然則將求閒僻之邑避奔命之勞仰事偏親俯活妻
子簿書粗了圖史自娛不復動心于知已矣辭情僣迫
拱俟誅斥
代謝秀才投卷啓
右某啓累曰前伏蒙某人親屈臨門貺示編著辭高理
遠且仰且服竊以三代之盛養士于學文行道藝日較
月比孰材孰否自朝廷公卿大夫以至于鄉黨朋友舉
得而知後世學廢士不素養惟禮闈一開猝然羣萃材
與否者亡復自别矧朝廷鄉黨之人可知哉故連篇累
軸争贄于薦紳之門跡其來不過望甄别而博稱遇非
有名當時言足輕重烏足塞所來之望耶若某之愚徒
辱勤意吏職鞅掌阻叩謁舍
代賈内翰答蔡州錢龍圖啓(案此啓以下五首據宋文鑑增入)
審即便時已開尊府盖賢者以出處一致因請宣風天
子恐侍從久勞遂容均佚寵之士諫之優秩付以中京
之輔邦未列慶函首紆榮牘矧本朝之雋老實延閣之
真儒力通聖言俛華禁近蚤勸經帷之講日瞻法座之
光厭事朝游樂觀藩政然而公卿要明大誼自昔推崇
左右思得正人匪朝升用伏望為國自厚副時所傾
問侯王給事回陳待制啓
伏審茂對制恩榮躋法從側聞異數竊忭丹衷於皇聖
辰若攷古道繩累朝之遐武敞二閣以右文倬彼天漢
之昭回揭為寶宇之目坦然帝制之明白祕厥宸篇之
辭並延儒臣增重禁職居則備法座之清問出則扈德
車之順游惟待傑材乃稱華選伏惟某官氣涵渾厚道
際醇深蚤踐積星之垣久提太史之筆綴應劉之賓客
方司朱邸之裁牋聽禹啟之謳歌遽際洪圖之纉服首
擢東藩之舊進陞近侍之聯矧日月之親逢有風雲之
盛會弼謨新政惟故事之甚明舒鬯元猷抑輿情之所
跂未修慶問先貺珍函過枉巽辭益銘謙矩永言感懌
奚盡鋪論
代韓符到任制謝史館相公啟
易甚難之道任俾總外臺得嘗失之寵榮復聯内閣云
初視事已懼隳官於皇本朝分置諸道惟北土漕權之
劇蓋軍須自昔之尤煩由頻年水沴之餘顧民力至今
而未復加用度之百出無利源之一遺宜得衣冠之偉
能老於金榖之要術因才以授於職乃安如某者器無
所容技有俱短蚤知忠誼之自勉晩喜功名之可為大
河以東全陕之右計符連領固嘗歴董于輸將治狀絶
稱曾莫少成於績效既有所試是云不能矧控朔陲最
曰要部豈宜煩使乃屬寡才省其由來何所自得復此
假人之寵良繇造物之私此盖伏遇史館相公首贊萬
幾更新百度宰論可否朝倫慘舒以後效之足求靡尤
人於既往雖匪功而亦用庶勸士於將來遂俾拙疎訖
叨甄擢敢不圖講長利澄清屬封弗專聚歛之能兼拊
凋罷之俗罔有貳事少酬大鈞
代謝徐校勘啟
祗荷寵擢不任戰競竊以國家右文寖昌聚書增廣經
始靈蘭之祕發揮河洛之文表章著明淵源深厚然惟
道術分裂時師異言下逮九家猶瘉於野彼雖小道亦
有可觀故稗官以芻蕘而弗遺詞賦比博奕而蒙幸采
獲非一多愛益新名山之藏為空廣内之策加倍而後
實事求是聚精會神芟夷複重筆削譌謬是以圖書之
府貴比列星之居校讐之官寵甚治民之最自非精力
過絶篤志淵微言古而能驗今聞一足以知十則何以
辯雌蜺之為字信魯魚之失真子雲沉思僅能宿職安
世默識乃為得人伏念某生質晦冥天機黯淺染人偽
而逾久求俗學以復初顛冥失圖荏苒過壯性不傷物
慨嵇生之怨憎居甚畏言慕夷吾之老吃曩者拔自邊
邑擢處郊庠經汎為通非有專門之效器不周用動詒
方枘之譏先皇帝志在育材詔從試可白衣不召徒愴
恨於崔駰賜劍猶存尚孰何於衛綰逮禁林之給筆慙
髦士之比肩所貴莫邪干將為其立斷惟是朽株枯木
獨賴先容然而地寒者品常後人數竒者功不中率顧
惟瓠落甘觸報聞豈意寵恩横加弱植委蜕塵滓濯質
清流捫心自驚非有萬一之覬望屈指默計儻十失五
而在兹静言伏思實有幸會此盖伏遇某官彌綸帝載
斡施化鈞大受小知未始違於精鑒言揚事舉盖曲盡
於所長底事庸虛冒于甄錄謹當思浚明之成德勤窽
綮之淺聞砥節厲行以為修臨淵履冰而申誡桑榆之
景尚冀於晚收管蒯之微無忘於代匱上酬洪造次答
厚知
代與孫觀文啓
跼守陋邦坐賖賓館誰謂河廣曾微杭葦之艱畏此簡
書居積道躋之歎恭惟節宣時若啟處用康伏以某官
德崇國華智兼人傑幾深開物以成務倜儻扶義而濟
功内參帷幄之謀外膺方面之寄夫倚伏之效巧歷猶
知其必然隆汚之期賢者盖有以無悶是故稱子文之
美為其去令尹而弗憂言仲華之賢亦曰褫龍章而無
愠矧以全德邁衆逹生徇天宜其捐芥蔕而何疑寓逍
遥而自得推數循理已符傾否之占求舊記功方盡樂
終之義勉祈善毓以副禱詞
祠部集卷二十四
