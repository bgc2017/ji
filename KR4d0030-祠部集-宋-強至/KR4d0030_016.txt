祠部集卷十六宋強至撰
表
代魏公比京謝上表
獨當一道尚容觕竭於微才兼撫連城實恐難勝於重
任肇班寬詔深愧厚恩中謝伏念臣風力不強器能實
譾致身奚識於枉道接物惟存於至誠朝廷非繋于重
輕將相輒更於出入且所臨皆劇精神已耗于當年而
其得過多疾病遂乘於今日方戢倦飛之翼少安舊集
之林甫爾涉春遽然易地大稱全魏之部比控強敵之
疆比雖水旱之稍平兹尚民流之未復冀蘇疲俗爰屬
老臣顧無惠術以安人慮乏威聲之服敵始懇辭而弗
獲訖冒處以為慚此盖伏遇皇帝陛下政在圖新任先
求舊特自清衷之所簡不惟綿力之不堪敢不蒐講武
經道宣利澤殘軀黽勉倘偶立於事功睿旨丁寕庶弗
孤於器使
代謝遣使齎詔賜藥表
詔旨趣行方就所封之國聖心垂軫俯憐多病之軀爰
飭貴璫特頒珍劑捧受惟知於恩重報償愈覺於命輕
中謝伏念臣自效孤忠累更大任俱殫智力勇為不復
於當年兼撫兵民劇用尚蒙於今日靡容辭病豈敢圖
安勉去故鄉亟來會府䘏民寬詔奉行未及於彌旬將
命輕軺傳問已臨於所部賜細書之温厚加靈藥之光
輝此盖伏遇皇帝陛下愛篤老臣念深舊物以驅馳之
即舍俾服餌以扶衰仰戴睿慈曷勝愚抱
代魏公謝都知傳宣撫問並賜龍茶表
北門居守未宣駑力之寸勞南土貢珍遽鍚龍盤之上
品仍屈王人之長親傳天語之慈恩重難勝感深以惕
中謝伏念臣初無遠業訖至近司間緣疹疾之乘方避
寵榮之極勉來全魏且兼撫於兵民幸邇故鄉猶少安
于習俗一叨師領屡拜君言存問既勤匪頒尤渥矧靈
芽之異産豈俗肺之易嘗此盖伏遇皇帝陛下克念老
臣弗遺舊物垂睿音而下及加寵賚以俱霑載省衰疲
奚從報塞
代魏公謝賜生日禮物表
親生在旦方萃感於巳孤君賜維時遽拜嘉而至渥寵
榮所集震厲無從中謝伏念臣底滯天資迂疏時用特
緣一介之術業洊歴三朝之弼謨罄竭短才猶坐兼於
衮鉞徘徊重禄未歸就於田廬左弧第謹於私庭中詔
忽傳於子舍衣頒内府馬鍚天閑韉葉有輝器文加鏤
生而維翰實慙山甫之降神今也所蒙又異桓榮之稽
古此盖伏遇皇帝陛下愛深舊物禮厚孤臣垂記始生
猥加異數敢不益殫駑怯少荅龍光庶逃不稱之譏仍
謹且乘之戒上恩既重臣命逾輕
代謝歴日表
日月所纏天地之紀會成密課例被誕班中謝恭惟皇
帝陛下握斗宅尊撫辰凝命靈承乾縡首飭人時黼坐
儲精長茂在躬之數清臺攷法順稽合體之元臣適守
留符與觀明訓豈敢失墜唯謹奉行
代賀正表
伏以東國著經謹春秋之五始西京講物覽圖籍於三
朝於皇盛時尤重令節中賀恭惟皇帝陛下欽修人紀
茂憲天心七政之察璿璣四氣之和玉燭方對時而育
物屬獻歲之發春星拱臣鄰稱慶歲元之會日章聖德
同符歴紀之新臣適守别都正遥丹戺阻預夀杯之獻
不勝魏闕之情
賀同天節表
粤若首夏肇惟浹旬是生聖人克享天命傳祖宗相受
之業六五帝以御圖竭臣子仰祈之心億萬年而慶夀
中賀恭惟皇帝陛下聖躋維日德肖乎天發威斷之神
明藏政幾於鼓舞虹流電繞臨載誕之初辰日永風薰
亘無窮之協氣臣欣逢慶節阻望清光適縻北土之居
留徒罄南山之頌祝
代謝詔書撫問表
念臣衰之多病適履歊炎煩主聖之推慈有加軫䘏詔
音開諭使指親臨中謝伏念臣蚤備近司初無遠業猶
兼將相之過寵盡出聖神之誤知忠與生俱罄厥股肱
之效疾隨老至僅乎皮骨之存溽暑貫時淵衷閔舊因
曲頒於睿旨俾自補於殘軀此盖伏遇皇帝陛下盛德
海涵至仁天覆治恐傷於一物欲盡安全愛尤篤於四
鄰弗殊内外特垂清問爰及孤臣
代謝詔書賜湯藥撫問表
舊疴荏苒乃貽君父之深憂温詔丁寧更屬王人之曲
諭言頒靈劑俾輔殘軀中謝伏念臣學昧聖賢名兼將
相禄既浮而量溢福不勝以災生忠激一心雖曰股肱
之自力疾攻四體僅乎皮骨之獨存敢圖皇慈特遣使
指形十行細札之訓分五色一丸之輝豈云衰遲可稱
矜䘏此盖伏遇皇帝陛下愛偏舊物義篤老臣為憐犬
馬之嘗勞不輕螻蟻之至細始終乃眷遠近弗移儻積
疹有瘳喜敢言於勿藥顧大恩欲報命何啻於如毛
代魏公謝進仁宗實錄賜詔奬諭表
大典告成實虞漏略細書垂諭猥被褒嘉伏讀載周兢
榮失措中謝恭以仁宗皇帝稽古文思憲天聰明高拱
博臨享國既久至仁廣澤入人者深威惠之漸外夷命
令之孚羣聽忠賢哲輔之參用墜禮闊儀之並修可著
無窮悉歸所載編研之手固曰難才典領之司尤非易
處而臣叨榮有日逮事當時久居幾政之間親奉德音
之數雖見聞之靡惑終才識之非長妄董諸儒獲成信
史比塵聖覽方悸愚衷伏遇皇帝陛下祗服孫謀遹追
祖烈以天地之德難紀赦其摭實之非工以歲月之積
頗多因以念勞而加奬欽承寵賜唯謹榮藏
代謝生日禮物表
親生在旦方追顧復之恩君賜維時遽被寵榮之數拜
嘉既渥萃感兼深中謝伏念臣自任孤忠遂階顯服萬
錢之享十年已負於空餐六印之歸一道尚尸於重寄
適臨誕日垂記淵衷賜出帝庭命銜子舍織文鏤器以
光其玩繡韉良駟以飬其安蔀室增輝羸軀動色維周
之翰固慙山甫之生稽古所蒙何有桓榮之力此盖伏
遇皇帝陛下至仁天冒大度海涵曾舊物之弗遺省初
辰於載育遹頒多物併及孤臣敢不觕建事功盖循涯
分既謹且乘之戒仍逃不稱之譏庶荅洪私曷勝丹抱
代魏公謝歴日表
清臺密課綠檢細書既叨拜貺之榮又被勸民之訓中
謝竊以布治正月雖萬俗之具觀頒朔諸侯欲四方之
皆曉恭惟皇帝陛下乾綱總攬王事遹新戶牖儲精自
坐知於天道璣衡則象復敬授於人時臣適忝居留與
聞辰告當仰虔於詔意使畢懋於歲功
又
臣某言伏以西京講物萃圖籍於三朝東國尊王書春
秋之五始臣誠歡誠抃頓首稽首恭惟皇帝陛下至仁
天冒盛德日躋宴然享函夏之歸坐以湏大明之旦蒸
民觀象會歲歴之更端上帝降康宜春祺之備舍臣懷
章北道方階偃息之求稱夀南山阻與歡呼之列
賀同天節表
臣某言伏以日御盈旬風薰報夏高厚協贊聖神挺生
慶節誕臨歡聲四起中謝伏惟皇帝陛下纉烈淳曜宅
心太清濬堯思之欽明懋禹躬之勤儉清和首月震夙
丁時六五帝以御圖傳祖宗相授之業億萬年而享祚
對天地無疆之休臣適守宫符阻陪廷著第罄岡陵之
祝一均海㝢之情
代劉希道待制謝上表
獨當一道兼拊六城初見吏民敢言師帥第奉行夫寬
詔奚取稱于明恩中謝伏念臣比自孤生驟叨近侍進
不由於累日幸實出於遭時言責所司那避貴權之側
目計文云總初知功利之究心僅此再朞訖無寸效會
坤維之缺守荷乾造之曲成簡自淵衷畀之重寄食君
之禄義難取於便安以親為辭情盖緣於危迫露章既
上悸魄弗寧不能叱馭以為忠方爾闔門而待罪適逢
廣愛特緩嚴誅眷朔野之奥區號常山之劇鎮弗離舊
部就付要麾侍慈母板輿之來近踰十舍觀居民雲屋
之盛雄眡四封竊寵尤多載恩有所此盖伏遇皇帝陛
下至仁天冒大度海涵孝治之行不欲一夫之闕養睿
慈所及尚容千里之班條敢不圖講政經刺求民瘼庶
集涓埃之績少酬覆載之私
代謝賜生日禮物表
左弧之志四方日記親生之所始細書之行一札時蒙
君賜之云臨期服寵榮彌深震疊中謝伏念臣素無遠
業特恃孤忠夤緣誤恩塵玷重任出入將相萬錢久負
於空餐綏御兵民六印洊叨於兼綰適逢載毓之旦方
軫已孤之懷奉將温辭垂遺愚息衣出内府馬分上閑
帶飾光軀器文溢目降神之美維翰既慙山甫之生稽
古之誇所蒙又匪桓榮之力此盖伏遇皇帝陛下不遺
舊物曲示厚恩名器所司輒容於假寵服乘以拜唯有
於論酬誓訖餘生少償洪造
代魯公謝男授龍圖閣直學士表
臣某言伏奉聖恩除臣男某龍圖閣直學士者愚息進
秩就加舊閣之從聯老臣退居愈幸私門之榮觀仰承
乾造俯劇震驚中謝伏念臣歴事三朝蚤更二府遽至
禮經之七十未償恩紀之萬分印綬寵名悉上王朝之
久圖書寳構誤延子舍之微何意頽齡與逢顯渥此盖
伏遇皇帝陛下至仁天覆盛德海涵博延衆材畢取介
善不遺輔國之舊遂及趨庭之私敢不教忠俾盡馳駑
之薄效庶其論報弗辜舐犢之微情
代魏公賀明堂大禮畢表
臣某等言九月日明堂大禮畢者伏以聖人唯能於饗
帝並侑五精之神嚴父莫大於配天兼風億姓之孝合
宫已事罄宇蒙休臣某等誠歡誠忭頓首稽首伏惟皇
帝陛下詔浮燿之烈光享重熙之盛福九榖登富二儀
降康益謹靈心之承勿專聖德之有遂沿報本之故事
參講思文之曩篇既欵殊庭載假清廟爰及宗祀維時
總章百靈居歆六樂備奏廼薦鬯之夕昭格神光之靈
瘞幣之時歘蒙天表之應思共蕃祉隨宣湛恩協氣交
流一均雷兩之施歡心各得並浹人祗之和臣等適聽
休成倍深竊忭方祗留務異興歎於周南莫克駿奔第
馳誠於魏北臣某等無任慶幸忭蹈屏營之至謹差某
官齎表詣闕賀以聞
代謝加功臣食邑實封表
熙事遹成湛恩隨布載加寵號兼衍真封賦仍進於爰
田懼實深於維谷中謝伏念臣素慙遠業自信孤忠朝
廷非繫於重輕將相輙更於出入平生許國竭愚慮而
不無連歲撫民論治功而何有伏值寧朝展宷陽館奉
禋四海各來莫克陪祠於夙夜九州畢獻尚安助費於
毫釐逮推神貺之均首及宰司之舊蕃然異數萃此罔
功飭詞臣而賜書遣族孫而將命禮踰常矩恩激危衷
此盖伏遇皇帝陛下靈承天儀風示民孝雖鴻名弗受
自存聖德之全而丕祉所蒙嘉與臣鄰之共敢不勤宣
睿訓勉懋壯猷庶逃空食之羞兼塞假名之議
賀同天節表
臣某言伏以火德兆時協契景炎之運虹光薦瑞挺生
睿哲之姿慶節誕臨歡聲四起臣某誠歡誠忭頓首稽
首伏惟皇帝陛下德符乾健治對離明性循仁義之行
躬發神明之斷風薰報夏日御盈旬厥月清和維時震
夙觀文太史喜逢箕翼之明稱夀羣工願等岡陵之固
臣跡遥廷署守在宫符第虔就望之誠阻與歡呼之列
代百官謝御筵并傳宣表
順理大川實由王道之正推慈廣燕益盡臣心之忠馳
遣使人宣傳法語涵濡睿渥鼓舞輿情中謝恭惟皇帝
陛下總擥萬機畢張百度眷言二埽之决尤動數城之
憂塞故開新雖交陳於羣策取長舍短繄獨斷於淵衷
亟興厥工隂有所相如期底績飛奏告成盖建中克應
於天心故潤下不違於水性爰即會府以頒慶筵廣坐
多歡同聽鹿鳴之什寧朝信史復紀河平之年
代魏公納節表
躬荷兵民之重任既非有疾之能勝生蒙將相之兼榮
抑豈無功之可據比懇還於印節庶僻守於麾符盖高
未動於物情宣諭遽煩於使指洊敷危悃决俟俞音中
謝伏念臣四紀逢亨三朝竊寵良自寡能而厚禄遂罹
多病以久衰一辭東府之鈞衡再領北門之筦鑰莫非
強勉以濟劇繁心雖云勞力有不逮以至河齧舊防而
失備民逃常産而未歸職由冒居皆合引去然猶徘徊
歲月偃息朝昏庶幾小康翻覺筋骸之漸憊若曰微效
訖無毫髮之足甄於兹不能可以遂止苟尚貪於要地
將不保於餘生唯有至仁能全微欲伏望皇帝陛下俯
憐舊物特軫孤臣許上戎旃并收貂冕小邦簡静俾專
近於方書悴質支離免即填於溝壑瀝膽願回於天聽
沒身期報於君恩
第二表
由衷叩露納節矧緣於疾辭冀上哀憐改麾兼賜於可
報物情必至天意未回苟避雷霆之誅恐先溝壑之委
敢殫危懇决俟俞音中謝伏念臣生賦樸忠早塵顯服
不惟智力之可否但務私恩之報償甫及中年遂罹多
病自叨再任之後已是久衰之餘雖復親近簿書繕完
城府盖一日效昔人之必葺固非樂為且三載乏往典
之陟明自宜引去况兵民非卧疴而可治將相豈尸禄
而得居更勉強以貪榮將顛隮而速禍弗全殘喘有累
至仁伏望皇帝陛下日月照臨乾坤覆載任别圖於衆
哲志曲就於匹夫許上戎旃免司留鑰息肩閒郡俾士
意之稍完沒齒盛朝庶皇慈之可荅
第三表
罔功納節以疾請麾再嘗自陳一切未許行恐餘生之
不保敢千萬死以有聞中謝伏念臣中實枵然生而戇
甚寵榮欲報勇於遇事而輒為筋力既衰失在知難而
未止比救將顛之質疊傾必至之誠厚禄戒貪願上淮
南之旄鉞小藩乞守免當河朔之喉襟尚遲矜從尤激
危懼盖殘軀不息漸歸溝壑之為鄰空食寖深轉愧㳙
埃之無補伏望皇帝陛下特回天聽俯徇物宜不遺螻
蟻之微情各任鷦䳟之常分有民人足以為政畀支郡
足以養疴許將相之辭隆絶公朝之假寵既完素守仍
息久勞恩施難名報償何有
第四表
病難任劇職合辭隆開可不時顛隮無日危迫敢殫於
血懇哀憐願軫於皇情中謝伏念臣起自孤生初無遠
業禄常過量寵榮最早於他人福不勝灾疾疹遂纏於
今日所以懇還將相之印力避兵民之權庶就閒州少
舒瘁質私計已决愚誠不移雖委寄誤深不謂三年之
已久而衰疲待報翻嗟一日之為長矧是戎旃固非虛
器無功以領於義未安使老臣兩失於寸心豈人主相
優之本意伏望皇帝陛下特回天鑒曲盡物宜就更麾
符許上旄節馳驅駑足免令濱死於未休偃息殘骸或
冀餘生之可保大恩難状丹抱奚論
第五表
重負未釋日寖久而力窮疾呼欲聞天轉高而聽緩敢
罄論於懇追願畢賜於矜從中謝伏念臣自信直誠所
羞枉道寵利雖豐而宜取未始輒辭事為至劇而可當
曾何少避唯是戎旃兼一品之要留鑰守三年之餘得
既過多處亦云久且無功而享厚禄雖貪夫有所不為
多病而荷重權在老者尤難自強所以納節以逃空食
之恥乞守以息殘軀之勞凡經危悃之五陳未賜德音
之一可苟遂循於緘默是坐待以顛隮伏望皇帝陛下
曲貸餘生洞明孤抱知辭隆非出於飾偽念避劇實緣
於負疴就改麾符并收旄鉞親近醫藥免令溝壑之即
填養安形骸悉自乾坤之再造謀心巳决得請後休
代謝再任表
悃愊累陳從欲許還於新節衰疲自力竭能勉撫於舊
封委寄逾陳顛隮是懼中謝伏念臣本緣一介之曲學
歴被三朝之誤知自解宰鈞繼紆守紱早年遇事風霜
不計於殘軀晩歲纏疴藥餌乃同於常膳比引揣躬之
分數裁辭劇之章力丐閒州少安病質而恩生望外事
與願違俄更西雍之帥旄仍赴北門之留鑰所以極陳
去就仰凟聰明幸寵利非事君之宜必冀寝加恩之命
策疲駑雖老臣可強敢不拜再任之休訖奉諭音兩諧
愚懇此盖伏遇皇帝陛下至仁天冒盛德海㴠器使庶
工愛偏舊物雖俊傑甚衆並試有為之時而尫瘁之餘
惜投無用之地敢不勤宣條教兼拊兵民儻溝壑之未
填尚乾坤之可報
代張景元龍圖知成都府謝上表
優加職任特私名器之大公初見吏民即諭朝廷之廣
德才微責重寵至懼深中謝竊惟益郡之奥區兹實坤
維之劇鎮有江山之控帶兼民卒之撫綏從來守臣多
采宿望如臣甚陋自視無堪侍從最為晩躋技能奚適
時用更計籌于内外乏政績于毫分及此踰年遽云增
秩顧巨藩之所委非小器之可當而又煩使向臨于两
川先臣嘗列于近職領蜀門之印綬曾是昔游直廷閣
之圖書復叨世選何乃微躬之幸獲兹數事之兼此盖
伏遇皇帝陛下躬攬乾綱日新睿斷眷先朝之舊物記
通漕之孤臣躐等班行之間推恩屏翰之寄敢不博求
民隠祗訓戎韜坐布寬條底輿情于安集力圖靖治副
聖訓之丁寧
代人謝知成都府表
初見吏民即宣條教重任而力不逮寵過而心若驚中
謝伏念臣江海微生朝廷孤士當龍德離潜之始方參
貳于大農洎天心求治之間復總司于外計未嘗伸愚
瞽之慮得以補聖神之聰忽蒙誤恩起置華選矧頃馳
於單傳嘗歴使于兩川今兹守封實乃故地叱忠臣之
馭雖媿於古人剖刺史之符獲綏于舊俗倍為榮幸尤
荷生成此盖伏遇皇帝陛下躬攬權綱首敦勸嚮不責
已試之驗而觀其後效特屈非常之命而激其壮圖遂
俾短能亦叨劇委而且徑從便道祗領嚴程阻瞻前旒
弗克禀睿謨而後往務靖遠服庶幾虔詔旨以恭行
代謝進和御詩奬諭表(案此表以下俱據宋文鑑增入)
參羣篇而奏御𢋫載非工被優詔之發中褒嘉甚渥惕
然拜君父之賜藏以為子孫之榮伏惟書曰帝庸作歌
所以極道明良之意雅云臣能歸美所以上酬福禄之
辭惟千載一時之逢踰三王二帝之際乘太平之多暇
講稀闊之盛游歴寳宇以披祖宗相受之文御飛帚以
縱神聖有餘之學以至置酒别殿賦詩中宸于時從聯
咸續睿唱如臣者有朴愚而植性無文采以表身自陪
風憲之要司都廢微言之舊學妄抉鄙思綴成斐章大
樂在前發哇聲而接響太陽臨下衒爝火以交光既凟
䆳旒若臨深谷敢謂兼容之度例形過奬之辭游聖門
者謂之難言矧繼堯文之後踰華衮者重夫褒字况蒙
漢訓之加夫何孤臣叨此厚幸此盖伏遇尊號皇帝陛
下齊德乾覆育材士倫善雖小而弗遺力或矜其不逮
誓竭講劘之效庶酬勉勖之仁
代都運趙待制謝上表
小材而臨大計不知經畫之所從薄量以函厚恩唯有
思勤而可補竊以今之北道重曰外臺邊宿勁兵境控
疆敵歲支洪河之備而民力幾屈所以艱於賦輸地列
數鎮之師而吏負益繁所以要在刺舉宜擇精明疆濟
之器以付轉給澄清之權若臣空孱於事迂拙曏引兩
川之漕近貳大農之司率觕竭於愚衷訖罕通於利術
敢期煩使乃委孤臣此盖伏遇皇帝陛下廓天地之容
收涓埃之細特加不次之命而欲勸來者弗責已試之
效而俾懷後圖得不夙夜以思始終乃職豈敢專聚歛
之最以上累於君仁亦當拊凋殘之餘庶下蘇於民瘼
祠部集卷十六
