祠部集卷三十一宗強至撰
書
賀昭文相公書
竊審圖任真賢進陞上宰埏鎔所及慶慰維鈞伏惟某
官函德淳深秉彝淳大鬯元猷於台路懋偉績於王家
萬化經懷多識廟堂之故事羣生順理久躋區宇於大
安素望日充清衷愈簡首寧天縡就專尹氏之秉鈞永
翊帝圖當邁汾陽之書考格太平之極致殫康濟之初
心成命既行私誠竊忭
賀集賢相公書
竊審顯膺徽冊對掌洪鈞廊廟登賢寰區均慶伏惟某
官器函剛實識貫幾深才猷兼濟於百為智略可酬於
萬變制兵樞幄方運留侯之籌論道宰庭遽隨蕭相之
畫矧云賢業夙簡睿心君臣一德之所同古無與擬禮
樂百年而後作今也其時行鬯偉謨亟躋極治側聞新
命增忭丹悰
賀富相公判西京書
竊審屢抗囊封懇辭宰柄輟中階之論道委近輔以優
賢素志獨諧清風逾遠伏惟某官誠明正性忠亮一心
久於社稷之宣勞數以翰垣而均佚復歸冡席比符周
尹之具瞻曾未朞年連謝留候之多病上方急治倚以
鬯謀諒緣誠請之堅遂許老成之去鎮安雅俗暫兹為
福於一方寤寐宗工更覬蒙休於四海仰高第劇展慶
無從
劉待制問候書
近者使旆之東客亭云别冒風霜之初勁歷道路以載
勤甫稅征車諒完泰宇暌違未久企仰尤深宅兆奉安
良增於永慕朝廷倚任倍冀於自持瞻禱并懷名言非
喻
回提舉郎中書
竊審專倚周才共經外計就膺邦選出按邊儲㐲惟某
官學造聖源識通治體已試財闈之效屈從守紱之行
清議未安休聲愈劭賢業可兼於數器惟所設施兵須
肯責於一端别當簡擢冒霜稜之初厲擁時祉以載蕃
叙慶尚稽占書云及其為感忭奚究名言
回韓内翰書
審膺恩綍登踐禁扄内相得人衆賢胥賀某官性恬榮
利學造淵源曏羽翼於東朝旋表儀於近侍進以直玉
堂之祕足罄忠規繇此調金鼎之和始符公議聊藉演
綸之大手即攄澤物之初心未列慶函首紆榮牘永言
感忭曷盡名云
回邢州狄閤使書
審即便時已班寬詔宿官兹限馳慶無從伏惟某官偉
略沈雄傑才膚敏蚤膺世選寖服使名壯歲專城更邁
昔賢之盛事元功仗節行追先烈之英風即聽召還靡
需報政首紆誨牘仰佩謙懷某下情無任欣忭感銘之
至
回衛州周郎中書
審即便時肇班新治未逾朞月已浹歡謠伏惟某官望
厚周行才兼數器十年禁局備紓風力之強千里輔藩
聊布政條之裕行膺迅召亟陟要塗未列慶函首紆誨
牘永言感忭奚罄悃悰謹奉書陳賀兼謝
回提舉承旨端明王侍郎修實錄畢轉官書
竊審國史終篇春官進秩真儒之效多士所榮恭以某
官序冠禁塗職尊袐殿早以文章之大手簡於神聖之
淵衷會仁廟之一朝載信書於百世編年幾易實資才
識之長奏御甫成訖被龍光之懋稽修慶問首枉珍函
感忭并深名言非悉
回昭文相公賀冬至書
天陽云復已慶問之先馳台座且遙猶鄙誠之未徹敢
謂自存謙矩垂貺音函荷禮意之過隆寫感悰而增劇
伏惟某官山河間氣社稷宗工首陟宰塗力平王路代
天工而調化兹鬯辰猷對日景之履長茂膺純祉
回南京王宣徽書
自闊風徽忽驚歲晏雖政事已修之前跡無所更為而
音題或至於歷時缺然不講敢圖雅眷特枉珍函兼審
偃息别都撫柔媺俗神明所右福祚其蕃伏惟某官勲
濟王塗望尊台路政成五月猶司留鑰之嚴冊拜三篇
行秉宰鈞之要益綏寢餗少慰瞻祈
回成都府陸龍圖書
審即便時肇班寬詔治行千里歡浹兩川某官風績宏
長器資剛實歴紆賢業獨簡睿心識延閣之河圖殿會
藩於井絡撫柔遠俗行聞最狀之成延拜近司靡候更
書之滿尚稽修慶首辱占音感懌并懷文陳非諭
回昭文相公書
元朔更新嘗首馳於慶問上台存舊乃交貺於音函仰
謙矩之過隆寫感懷而增劇伏惟某官道光宰路勲濟
王塗極治是經元猷益壯首運化鈞之妙寅代天工遹
臨歲歷之端亶膺時祉
回趙参政書
泰通云始嘗先布於慶音謙德所存亦交垂於榮問載
欽禮意增戢感悰伏惟某官道具大醇氣函間傑參斷
萬幾之化措世既安遹臨三朔之辰對時協吉
回侍講呂惠卿學士書
審拜異恩兼陞美職經帷勸講書殿校文陳睿選於一
時壯儒林之偉觀某官傑才高爽明智該宏潜心自得
於聖微操術動居於物表雖文章已任已博極於羣書
而事業躬行當亟躋於顯用長牋垂貺丹慊增銘
回樞密侍郎書
久總帥符實託鴻樞之庇第瞻台坐良疎尺牘之音首
枉誨函自存謙矩兼審坐籌勝算舉集蕃禧伏惟某官
才貫幾深德含簡厚蚤重端朝之望向煩陪幄之謀兵
本已撡底方隅於無事帝心所注佇廊廟之有聲益護
燕興少符企頌
回陜西運使陳學士書
審對宸緡出持使節矧惟茂器蚤履清塗弗專事於空
言欲兼施於行事虚承明之直舍果被僉言領全陜之
計文暫圖碩畫勢非久次歸置近班遠枉書音增銘感
臆
回彭城知縣太博書
審對明恩亟遷美秩未修慶問先枉誨音伏惟某官雅
量淳夷傑才膚敏庇身大邑尚屈高賢之資掌故曲臺
有開榮路之漸永言感頌奚盡名言
亳州判府富相公問候書
頃聯政柄實依盛德之末光今闊台符尤切下情之勤
嚮貢音不數負愧兼深比惟偃息善藩綏將泰宇伏以
某官行參古烈道冠時宗挺然金石之純誠休有鼎鐘
之偉績脫宰鈞而弗顧自養崇高心王室以無忘孰為
内外矧屬寧期之急治行從元老以諮謀伏望益調燕
興仰副眷倚
回越州通判曾學士書
居留少睱衰病相仍缺馳書舍之音增企儒林之範遠
紆榮問備戢高情矧術業之表時號文章之貫古優游
法從潤色辰猷兹茂器之所宜非别車之可屈行祇嚴
召倍冀珍頤
回賀參政韓侍郎書
伏審輟貳神樞就聞幾政羣言久穆竊忭惟均伏惟某
官函德淳深秉彝惇大才兼文武之術識照安危之機
本五兵以鎮四夷比參陪幄之制勝財百工而調萬化
旋贊宰鈞之鬯謀世選有光睿心所頼曾慶函之未列
遽榮問之先臨欣感并懷名言非諭
回荆南知府元龍圖侍郎書
向圖綏御兼撫列城之師寖闊晤言永懷延閣之老過
形盛意遠貺珍函矧惟聳望端朝垂光近侍藩條坐布
議者謂先於一州國論入聞行矣當抵於二府益調燕
餗少副傾祈
賀副樞書
寵膺明制進貳鴻樞矧辱已知倍深距躍恭以某官誠
明正性忠亮一心早被華纓旋陞顯服久懋猷為之盛
洊揚事任之煩撫全蜀之提封遹綏遠俗司大農之經
費方瞻中都會宥省之虚員擢傑才而登選物論惟允
神機所參矧玉璜之慶宗有金鉉之舊物坐籌勝算佇
光賢業之施行副具瞻以踵相門之烈
賀吕副樞書
伏審顯承明制陞貳鴻樞伏惟慶慰恭以某官天資偉
謨世濟盛德蚤進更於膴仕旋登踐於皇僚歴宣外榮
休有茂績比領大農之計獨當真主之知會帷幄之虚
員慎樞機之制勝方權綱總擥之際親覈臣鄰正賢傑
彙征之期擢參宥密曾是相門之傑矧為國器之華佇
聞英衮之元猷以紹青氊之舊烈永言企忭奚盡指名
代回王尚書書
審即便時已班寬詔方依鄰庇增忭襟悰伏惟某官世
濟忠勤天資英果蚤陟廉車之貴旋增將鉞之雄奕葉
重侯茂華宗于隴右擁麾方伯襲勝氣於山西眷銅雀
之故封付玉麟之新命肇開尊府並建高牙緩帶輕裘
兹適偃藩之樂昔襦今袴行騰載路之謠佇報政成復
光册拜
答便糶句都官書
伏審大計倚才朔陲按糴適聞新命頗惬丹悰備形禮
意之勤首枉書辭之貺矧郎垣之間傑行被選求豈兵
食之常須可煩施設
代元給事回知兖州鞠學士書
總漕符之煩使寸慮日勞企書殿之清流尺緘坐曠敢
期謙矩首貺音函審素籥之貫辰保粹襟而廸吉伏惟
某官器函剛實識際機深久輟紬書之才累彰行事之
效守麾易地殿鄒魯之巨藩民頌載塗蹈龔黃之遐躅
行祗迅召歸映近班
答瀛州吳待制重書
素籥貫辰黃華應節阻奉登高之樂遽詒脩慶之音恭
以某官親會聖期早躋法從邊關倚重暫煩綏御之才
國典疇庸行罄弼謨之藴
回河陰提舉贊運王比部書
久去近班再司北漕唯是輸將之冗缺然音問之修首
枉書辭良欽禮意伏惟某官郎垣碩彥王國偉才督舟
運之萬艘方圖碩畫助邦須於一道行奉膚功霜氣比
嚴天和參嚮
回新知邢州成少卿書
伏審顯奉宸緡榮紆守紱前旌在道俯邇於治封兼幅
貽音過形於禮意良勤冒涉益固福綏伏惟某官當世
傑才為時儁老繇風力之強濟增治功之懋明九寺名
卿寖登於貴重萬家媺行頼於撫柔
回永興司馬端明書
審擇剛辰已開尊府兼百城之師帥撫一道之兵民恭
以某官名世真儒禁塗碩德不患寵榮之苟失一以愛
君自全忠誼之所存挺然許國眷咸秦之奥壤邇虢略
之故鄉方兹垂組以班春更過懷章之歸日封部安薦
飢之俗聊布上恩朝廷思直道之言即還大用首紆誨
牘增戢感悰
回濱州張郎中書
肅即剛辰肇臨雅俗環封千里歡頌一辭伏惟某官風
績宏長才猷膚敏奉行條教暫專瀕海之城趨走召音
行覲中天之闕未修慶問先枉誨函感忭并深名言奚
悉謹奉書陳賀兼謝
回青州趙資政書
移殿鉅邦肇開尊府提封所暨歡頌維均伏惟某官經
世元猷際天傑識孝悌甚高之美行早取重於朝廷忠
純不倚之亮誠比同寅於廊廟適遂偃藩之樂未容坐
席之安亟被宸緡旋更帥節東海賜履聊藉百城之表
儀南山具瞻行副萬㝢之傾屬尚稽慶問首枉誨音感
喜并懷名言非諭
回鄧州韓相公書
暫輟政鈞適臨治屏詔條云布福祚其蕃伏惟某官勲
濟王塗道包民極稟山河之間氣挺金石之純誠參斷
萬幾蚤仰追於先烈協恭一德旋昭冠於中階方注意
以綏邊實鞠躬以扞患未殫遠業俄屈更藩小醜尚存
實夙宵之所憤大忠自信奚出處之能移一方雖被於
仁風四海奈思於霖雨淑旂啟路聊煩觀政之行英衮
熙朝即復調元之舊羣心所企衆論維均暑氣尚煩台
光正阻伏望上為邦社精調寢興
再任謝史館諸公及樞密侍郎書
向沐朝恩初還鄉守適更清漳之卧理遽以韓魏之居
留事物之來實兼他郡之數倍精神欲耗勉及流年之
再周抗章願息於衰疲易地少圖於閒曠乃推異數殊
失初心西雍節旄幸獲辭於新命北門管鑰猶仍撫於
舊封愚分粗安厚恩有自此蓋某官力陳宰論密啟睿
衷誤寵不居俾自全於所守殘軀可退未即置於無庸
重寄復當餘生奚補
賀曾侍中判永興軍書
竊審進被明緡往開尊府抗使旌而就道露公冕以觀
風成命既行羣言胥穆伏惟某官鈞衡舊德金石純誠
才兼文武之資身繫安危之託留範廊廟書功旂常閒
館優游方養崇高之福屬城節制遹圖綏御之經撫鶉
首之巨封賴貂冠之元老雖曰長城之所倚豈容坐席
之少安列郡後迎行見晉公之再入中階登冠復歸周
尹之具瞻慶忭尤深名言非悉
回謝曾侍中賀加恩再任書
某稟生多病假守再朞庶少息於殘軀遂懇求於閒郡
乃蒙過寵殊戾本心亟更帥節之新不易留符之舊上
恩誠篤愚分未安數拜封章始許追還於優渥再司管
鑰訖令強策於衰疲敢圖兖路之並游首枉鈞函而垂
慶辱賁飾之相假識謙懷之所存待命累旬報書差晩
載惟弱植常懼疾顛全退處於無庸得自全於所守睿
心誤奬猶未棄於餘生宰論借優俾尚叨於重寄誓殫
緜力少答厚知
代上楚兵部書
就膺嚴詔趣覲清光屬部百城舉懷戀結學宮一介尤
失據依旋審簡圖碩畫之長登貳大農之劇涓辰視事
順序養和恭惟某官望重本朝才兼數器洊揚中外之
選並懋事功之成造膝危言曾無議論之阿世致身要
路獨有猷為之濟時比更西道之使符尋調北方之兵
食甫安坐席俄被温書造財省之浩煩諒非久次置禁
塗之清切行副輿言俛惟材器之疎晩陟門闌之峻一
見許與固已殊於衆人首垂薦論益難酬於厚德唯祈
大用訖託孤蹤伏望上為廟朝精調寢餗
回保州王騏驥書
㳙辰其吉布治云初千里環封一辭均慶伏惟某官才
兼文武學造聖賢繇甲科以踐郎垣遽投定遠之筆適
丁時而提將鉞佇拜淮陰之壇顧是一麾決非久次慶
函未列榮誨首詒感佩并懷文陳奚諭
回諸新恩學士書
竊審落筆禁扃紬書藏室英廟盛崇文之選詔近弼以
舉知聖朝謹先志之承從新書而試可某官學術該洽
材猷懋明隨問納忠策條當世之所急按題析理論發
諸儒之未明固非一日之空言要在異時之行事飛步
儒館垂光士林首貺長牋過形盛意永言感懌奚盡指
云
回瀛州安撫龍圖書
留都假守曾密接於風聲記室占書辱過形於禮意矧
惟厚望獨映近班要劇洊揚猷為益懋領帥符於一道
兼撫兵民對宸詔之十行佇陪丞弼炎威方熾時祉載
蕃企頌感銘并深悃臆
回渭州經略待制諫議書
一揆賢範俄洊歴於炎涼各領帥符遂相望於西北首
貽尺牘增戢寸襟矧德問之推高賴威聲而經遠閫外
之制已坐懾於戎心廷中之謨行入裨於王體益綏宴
起少副傾祈
回北京通判高駕部書
顯奉細書榮升别乘側聞成命竊忭丹衷伏惟通判駕
部經世偉才端朝碩望關決名都之治豈盡設施延登
要路之華乃云宜稱載惟厚幸將庇末光首枉音函備
形謙槩其為感慰奚究名云
賀宫使司空侍中書
伏審累抗奏封懇辭幾政遹增台序之峻茂對恩章之
隆禮冊誕敭朝紳胥忭伏惟某官格天偉業宰物元功
秉心不回應變無滯君陳之謀猷后德歴更三朝公旦
之勤勞王家遠過一紀忠至竭力功成退身何有鈞衡
遂還印綬進班宏父之位領使列真之居灑然清風惟
高懷之甫適仰止元老恐靜退之難常就慶莫遑馳情
第切
賀吳副樞書
竊審茂對上恩榮隮右府君子得行其道衆人相賀於
朝伏惟某官鉅業適時傑才周物蚤紓素藴寖服皇僚
主計大農方底京師之贍給代言中禁甫追典誥之坦
明更賴猷為旋升宥密五兵之本參運留侯之籌萬化
所調行隨蕭相之畫側聞顯命增忭鄙懷
回判銓記注陳述古學士書
謁告上前暫閣載言之筆問安親側適拜登慶之堂遐
冒霜稜載蕃時祉首紆榮檢備戢謙懷矧近侍之凝嚴
加中銓之要劇難遂晨昏之養即瞻咫尺之顏益冀自
持行膺大任
賀南京留守王宣徽生日書
良月甫周凝乾坤之正氣元精所萃毓社稷之宗工㐲
惟某官業履崇高智謀光大留符居守雖知出處之均
宰柄登庸實稽中外之望方冬云孟生德維時俾夀而
臧聊次詩人之頌式宴且喜阻持賀客之觴瞻禱并懷
名言奚悉
回新運使楚兵部書
審膺邦選就領漕符維外臺鈞號於劇煩而北道倍勞
於運給矧望著本朝之重以才兼數器之周霈心計之
有餘暫繄碩畫豫邊須於有備行底丕功首枉誨函過
刑謙槩愧慶音之未列戢感臆以逾深
回延州經略郭宣徽書
留符所守巳再見於歲陰治屏且遙第增思於台範特
紆榮牘備戢謙懷兼審静制一方翕臻百福伏惟某官
謀宏博識度沈雄蚤暢徽猷久宣遠略禦戎閫外繄
坐振於威聲制勝幄中即進司於宥密益綏燕起少副
瞻祈
陜西宣撫韓參政問侯書
宣𨗳詔音煩宗工之西撫發施廟算俾強敵之外攘遐
歴關河良勤車馬神明所祐福祚載蕃伏惟某官經世
元猷際天傑識方圖新於百度會有警於一方台席暫
虚往總裁於疆事寇巢即殄還登進於冢司伏冀上為
邦家益綏寢餗
回新鄆州邵資政書
守北門之留鑰洊歴暄凉企東里之治封曠諮燕起旋
聞易鎮仍缺馳書荷厚德之隆謙枉珍函而垂賁審丁
寒籥增廸粹襟伏惟某官才貫幾深器函簡厚曏貳樞
廷之密袐屢更督府之雄威兼撫兵民未睱溪堂之式
宴復參丞弼即符海㝢之俱瞻伏望上為邦家益調寝
餗
回郭宣徽書
竊審視公衮之絶班就膺異數仍帥符之重寄坐鎮雄
藩伏惟某官經遠偉謀濟時明略寬朝廷之西顧輟帷
幄之前籌疆事久勞繄外平於戎索詔音垂及行入總
於神機旋錄膚功亟加顯命末繇修慶首辱占書感愧
并懷名言非諭
回判大理寺崔司勲書
復來北道介立羣居拙直無機都與時情之異嚮據依
有地獨蒙賢者之重知旋闊高風遹經累月叙戀未伸
於尺紙馳誠常結於寸襟敢謂隆謙猥先賜教復此卧
疴之有日職兹修報之不時尚繄恩憐特以情恕伏惟
某官才兼數器望厚本朝陰德固多曷涯於顯用睿心
所簡益懋於華章順履春陽載蕃時祉更祈珍重少副
瞻依
代魏公回曾子宣學士書
竊審發藴治朝垂光書殿家聲繼美士論稱榮伏惟某
官偉業濟時醇文貫道疾陋儒之無補唯事空言會真
主之有為自圖實效讐譌文於簡冊講長利於家邦兼
屬周才良階顯用未諧修慶首辱占書愧忭并懷名言
非諭
回賢良吕屯田書
審策危言旋隮異等士林聳勸賢業增光伏惟某官方
格淳修器資夷遠知周事物之變學際天人之交落筆
大廷悉指時而無隱奏篇中扆皆措世於可行豈依褒
陟之恩能稱詳延之實即聞顯用少副輿言首貺長牋
深銘丹臆
回越州通判曾學士書
二氣交泰百家寖亨荗對歲端亶應時祉恭以某官學
探聖際文醇古初頡頏嚴塗久積士林之望徘徊别乘
尚深賢器之藏年籥更新召函垂至首紆慶問倍戢感
悰
代魏公集賢相公問侯書
向司留鑰獲庇宰鈞比緣輔弼之勞神遂至寒暄之違
俗慮煩省覽曠牋牒之問安旋稔善平與邦家而均慶
伏惟某官器函剛實道貫幾深昭安危之大方更文武
之二柄謀謨廊廟曾勿失於蕭規利澤幅員實具瞻於
尹石伏望倍綏燕餗仰副倚毗
回吕舍人書
審對制函榮陞詞掖矧惟鉅業獨映本朝凜然臺中之
風休有天下之望籠財北道頗違澤物之初心落筆西
垣遽屬演綸之大手追坦明於三代揜深厚於二京聊
鬯壮猷可量顯用永言媿忭奚盡文陳
回林學士書
審對恩函旋登書殿矧大猷之高世繇遠業之傳家是
正譌文甫訖羽陵之蠧簡校讐祕館兹云王氏之青氊
物論所榮霄程可測特存高誼垂貺長牋喜切感銘兼
深鄙抱
回賀省主吳内翰書
審膺制檢就陟禁扄曾未列於慶函遽首貽於珍牘矧
以傑才高世厚望端朝鬯儒學之淵源稱辰猷之潤色
元昆舊物繼書綸綍之温辭多士美談曾耀衣冠之盛
事況大農之要地實近輔之便塗行服荗恩進聞幾政
賀賈魏公還節罷侍中仍受舊左僕射加大觀文
書
伏審懇列封章蘄還節鉞俞恩易地徽冊造廷進陞秘
殿之華臨長中臺之劇伏惟慶慰恭以某官樞衡舊德
金石純誠才兼文武之資身繫安危之託留範廊廟書
功旂常比均北道之久勞得請陪京之舊治抗雙旌而
入勤方倚老成辭六纛之啟行遽刑露奏自養崇高之
福益敦恬尚之風左相絶班仍表儀於列辟文昌要地
便咨訪於元猷企忭并深敷論非悉
賀陳副樞書
入奉恩緡進陞陪幄伏惟慶慰恭以某官才包王佐勲
濟聖時蚤歴華塗旋躋顯服比讓鴻樞之亞出宣遠略
之勤二敵以寧鬯威聲於邊閫五兵所制著雅望於本
朝遽趣介圭之還復參宥省之舊行膺册拜乃副輿瞻
與機宜安厚卿著作書
就被辟書屈從幕府兵民一道聊煩樽俎之謀賓主相
歡應適詩書之願矧收名於異等即飛步於嚴塗得庇
末光尤深竊忭
代元給事答成都府趙龍圖書
籠財北道轉粟中都顧無煩使之長賴在高賢之後尚
容竊幸可踵成規甫舍征車未馳謝幅懽然禮意之相
厚首以誨音而遠貽用布寬條靖綏遐服神明所相福
祚其蕃恭以某官美行甚高至誠自信陞諫垣以開忠
亮之藴總漕節以見輸將之才直内閣之圖書帶西州
之印綬兵民兼制政任實繁坐鎮有餘惠浹兩川之舊
召還可待治幾五月之成柄任云歸輿言所協
答并州唐龍圖書
解麾南服總計北陲方休道路之勤即董舟車之運稽
郵音而講好煩記室之占書仰戢謙懷中藏感臆恭以
某官誠明正性忠亮一心蚤被華纓寖陞顯服擊邪扶
正自全國體之重輕執憲班條不計身謀之進退適繄
遠略云殿劇藩維薄伐之故區實勁兵之要處境控二
敵地緜百城暫煩細侯往護諸將矧威聲之素著加治
迹之頻優行奏膚功入敭休命
代魏公回曾舍人書
審對制函進陞禁掖訓辭鼓天下之聽詔命見聖人之
心維時代言僉曰宜職某官道結真主學通先王盛際
親逢於有為貴名自取於不次兼提數局奄有羣才之
所長屢抗至言力齊衆論之不一聊屬演綸之手未殫
澤物之心勢匪久居議當大用適叨封國之假守側聽
治朝之得賢未列慶音首紆榮誨永言感愧奚盡文陳
上杭州知府沈諫議書
頃者為令屬封託公餘庇一以恩私之煦曾何位貌之
論常獲坐隅之進趨不知縣道之疎冗幕府連從於西
北門闌夐阻於東南積是朝夕係仰之誠缺然寒暄起
居之問蓋術業不長於他政唯管記見役於上官欲為
一書翻苦少暇抑中年精力之有限非盛德須臾之敢
忘尚蘄高明或貸罪戾恭惟知府大諫道德之老朝野
所宗才究百為之長識通萬事之變洊揚中外並建事
功時論愈歸風績時懋二浙會府矧在歴居之已勞七
人近班不應補外之宜久行祗嚴詔入輔寧朝俛惟孤
生尤切勤禱雖躬被善化阻預鄉人之間而口頌壯猷
肯居國士之後風霜正凜旌棨方遥上為邦家倍綏寝
餗
代魏公回宋次道諫議書
宫符久領居常多病而少閒函訊每來滋用負暫而懷
感方歲律之遒盡惟生經之粹安某官才貫幾深德含
簡厚蚤進陞於法從比臨長於諫工博極羣書多識朝
廷之故事參聞大政行追家世之先芬益護燕興少符
傾祝
回新恩通判賀郎中書
竊審顯承宸恩榮貳尹政曾未單函之修慶遽先累幅
之惠音祗服謙懷增銘感臆伏惟通判郎中秉彝簡厚
操術精深淹回不歎於郎潜恬約自高於物論名都劇
治暫勞關決之才要路華章行懋延登之寵春期將半
時祉載蕃瞻頌感藏不勝下懇
回劉道叔祕校書
曾是晩生獲親盛德忘年相厚契緣出於士科聞道固
先禮止容於兄事違離幾月倏忽中春伏惟心游六經
躬享百禄未睱一書之叙戀遽煩累驛以寄聲方真主
之急賢矧宿儒之抱道行聞延訪起備諮詢瞻頌感藏
并深下悃
代魏公回發運羅少卿問侯書
留符所守使範且遥敢圖雅愛之存遽有珍題之貺兼
承近履參嚮蕃禧惟望重於本朝矧才周於數器久煩
碩畫總山海之輸將屢懋丕功贍邦家之供億行祗明
詔歸踐嚴塗感頌并深名言非悉
與二府書
向勞重任遂乞餘生得守故鄉甫安坐席一奪清漳之
卧治再叨全魏之居留矧惟北門實控朔野素號多事
罕常少休黽勉三年智與力而俱困支離四體疾乘衰
而屢攻苟復徘徊則將顛隕載念朝廷之極寵莫如將
相之兼榮曾是罔功久兹空食慮役坐戕於神觀量盈
陰懼於鬼誅所以洊露封章仰干旒扆懇還旄節願易
麾符愚衷雖堅睿聽猶隔自非四近之協助曷使兩端
之畢諧顯勞合被於褒嘉公累遂諧於湔滌未容贊善
先辱惠音行聞九寺之進丞續具一書而修慶永言感
忭曷盡名云
回磁州晁大卿書
不聞餘教苐驚日月之屢更常跂下風缺叙寒暄而上
達簡惰若是擯遺乃宜敢圖損卿老之達尊眷郎曹之
晩進首詒勤誨備戢謙懷仍審順履春和載蕃時祉伏
惟知郡大卿德函渾厚識貫幾深沛然風力之有餘底
厥事功之甚懋清門濟美矧追迹於先芬嚴詔趣歸行
垂光於近署
代魏公賀富相公致仕書
竊審顯冊造廷安車就第兼榮將相增快公卿素志一
時清風萬世伏惟某官德尊台路勛在王朝忠亮丹誠
屯夷共貫頻年辟位鬯謀未及於道行晩歲偃藩知止
漸圖於身退遽舍臯䕫之偉績遂諧箕潁之初心宏父
進班聖君優老動清洛之喜色追香山之舊游某早庇
末光比間成命激懦衷而竊慕愧勇退之云先企忭并
深名言非悉
代王龍圖賀郭宣撫書
伏審上注睿意出宣詔音惟時列城咸企前纛㐲惟慶
慰恭以某官傑才高世偉略絶人襲忠誼於世芬洞機
鈐於兵要比自廉車之貴亟躋宥府之嚴方繄壯猷曾
未累月會小戎之玩塞資厚望以臨藩繇密勿之廷中
往籌多算專慰安於閫外坐制一方佇銘鐘鼎之勲增
重邦家之望水行貫序時祉叢休
代王樂道龍圖回環慶副總管張團練書
伏審延奬膚功就膺寵命增使名之峻秩貳帥路之劇
權未列慶函首詒珍牘往乘邊障方倚於傑才出擁戎
旜即光於美拜永言忻感實倍常彝
上北京通判兩郎中書
向者備員屬邑託庇副車官書期會之間未嘗檢察公
事起居之際為霽威嚴訖由恩臨得以理去逮從事於
幕府益馳戀於門牆素籥兆涼粹襟廸吉恭惟通判郎
中才兼數器名重本朝貳尹治於别京巳登最狀擴賢
謨於要路行懋休功伏望上為邦家精調寝餗
代與蘄州吕兵部和州傅戸部書
向此為州遂有米鹽之細務居維企德實疎竿牘之常
儀自履冬嚴諒蕃時祉伏惟某官心惟忠誼學有本原
危言朝忤於九天清議夕傳於四海要官美職視如一
羽之輕大節高名坐若泰山之重暫分符於淮右行趣
召於朝端左右嘉謨旦夕顯用伏望為國自厚副時所
瞻
代張待制回鄭學士書
伏審上方給筆甫程試可之篇麗正讐書遽踐入優之
等鶱翔兹始欽忭逾深惟儒館之盛游實治朝之華選
豈特文章之諸彥於爾為羣由來公相之貴人此塗所
出某官學探聖閫名重士林鼓掞庭之雄辭中入彀之
上第綠髮方壯矧致身之自高青雲在前信舉足之可
到尚稽馳慶首辱詒書媿荷并懷文陳非諭
代王龍圖賀王待制書
竊審就奉制函總提使節伏惟慶慰恭以某官用兼數
器望重本朝才猷懋明風力強濟間引兩部之漕旋貳
大農之籌贍給中都翺翔内閣遹圖藩寄允穆朝言剖
北道之帥符甫温坐席餽西方之兵食遽趣行臺佇碩
畫之少施即膚功之茂建續須大用訖副輿言
上二相公書
某遠略本疎忝寄忽驚於彌歲舊疴間作貢書遂至於
曠時仰兼度之有容顧下誠之自愧伏惟謨明王體翼
戴帝圖一德同寅百祥胥祐恭以某官器包民極道濟
王塗挾重計以尊本朝履正德以儀庶位稷契諸已唐
虞吾君崇賢絀姦興利革弊謀猷為之未詔舉教化於
可行廟堂之間日修輔相之能事鐘鼎之上行紀太平
之極功聳動搢紳光華典冊凝嚴貫序燮理經懷倍保
崇高仰符眷倚
郭樞密遠迎書
伏審樞廷虚位陛墄違顏出宣布於上恩行節制於諸
將適臨寒籥遐履征塗陰有神明來相福祚恭惟某官
略包英遠氣挺沈雄襲祖烈於汾陽授兵符於圯上才
不世出名為主知方借前籌參制幄中之勝復資多算
聊為塞外之行諒敵冠之望風懾威聲而遁跡某適縻
州守佇展郊迎欣企并深文陳非悉
賀王觀察仲儀書
竊審易秘殿之禁聯就廉車之寵秩仍更劇鎮并服華
恩伏惟慶慰恭以某官經世壯猷端朝雋老揭聲光于
白日享富貴于青春大公相之高門蚤紓鉅業撫兵民
於西徼方懋膚功以文武之兼才遽班聯之易地解平
涼之舊紱換成德之新符佇繇蕃閫之雄歸秉鈞樞之
重永言欣頌曷盡名云
賀陳蔡二提刑書
伏審顯對恩函就更使部側聞成命竊忭丹悰伏惟某
官識際幾深量函夷雅擴長才于仕路藹偉望於郎垣
奉詔中宸體睿心之欽恤按章列郡多陰德之平反行
登踐於嚴塗寖發舒於遠業永言欣頌曷盡文陳
祠部集卷三十一
