祠部集卷三
宋強至撰
七言古詩
棲雲閣
越山東南號勝絶古寺巖洞窮高深山雲出為洞口雨
或時散作巖下隂不有神物此蟠據安得氣類長相尋
寺僧愛雲恐雲遠置閣雲上躡以臨豈惟憂懷獨舒悦
更許遊客開塵襟客來祗知寓暫賞不道歸去還塵侵
寧如僧住得安穏終日自共雲無心
陸君置酒為予唱陽關即席有作
陽關何處草烟平不識陽關空記名古人驅車欲西過
吟成繕寫離羣情天涯此去故人絶雖有樽酒同誰傾
古人幽怨幾時盡至今愁殺陽關聲陸君酒酣喜自唱
坐上客淚俄縱横杯盤咫尺意萬里忽若身在關山行
耳傍宛聞車馬動簾外已覺邊風生乃知樽酒須故舊
為君一飲無餘觥
結交行
貴友高車照簮組富友黃金輕糞土二友方論富貴交
以漆傾膠入心腑一朝金盡囊無餘門前不見簮組車
貴人今車底似昔早失黃金舊時客由來結交要勢均
一輕一重難為人滔滔世上耳餘輩寂寥管鮑今埃塵
交情以勢不以義今日雖同明日異君子結交自有持
賤貧富貴不我移
依韻和李評文思
我心烱烱君應識萬事都慵獨吟癖二年客眼看京華
可見無媒進無益勢門所喜在佞豪直語空拳無一懌
愛君挺拔生貴家不學庸兒醉朱碧兩提試筆賦翰林
落落金聲天上擲改丞殿省頭不回直把羣經重研摭
相逢憐我猶滯濡四十金閨未通籍勢門宜不容此身
頼有君家好投跡書齋延坐開新編光熖文章追祖白
更邀詩社同襟期脫略形骸一疏戚公侯必復君勿遲
志士由來輕尺璧
贈賈麟
賈君貌古文章老虬髯鋪胸犀插腦戲誇才力驚衆人
談笑千篇筆端掃酒酣座上披天真剗去厓岸露懷抱
今年禮部更新書續詔九州登俊造宿儒晚秀趨術茫
肝愁胃苦搜辭藻獨君所向異爾為長袖陂陀踏幽草
(君近遊徑山)行窮兩徑躋巖巔指點晴江辨秋㠀却騎匹馬
歸湖山古寺相逢情愈好空罇無物醉故人輙出囊錢
具梨棗更長坐久然青燈語雜譏諧欲顛倒我方正色
起問君何乃終年事枯槁齒牙未豁才有餘一賦從容
成腹藁琢磨高論馳古今足歴天衢騁王道駑羣沓沓
猶爭先驥騄胡然甘伏皂君徒俛首不我答我反慙顔
汗如澡丈夫貴富難近窺一第定非論晚早豈同祖誼
名漢朝位不公卿身已夭何時却掛吴淞帆霜蠏初肥
恰新稻
前日以詩贈賈麟進士繼蒙和答而楊蟠從事亦
隨次元韻鄙思不休輒復自和二篇
賈生俊辯凌諸老二十漢廷冠插腦魁竒遠裔空傳家
惨淡壮年翻却掃巧心用過金幾緡憤淚頃乾玉三抱
五湖夢數歸何時四海形单生不造鄉宴無心聽鹿鳴
時平有口歌魚藻每舒意氣拂劍光懶把窮通叩蓍草
江河飲肺吞阮劉風月吟腸笑郊島君才慎勿恃晚成
俗態由來尊少好衆人競進皆揠苗獨子甘貧猶嗜棗
囊装未抵一羽輕筆力堪支泰山倒閑身自放壠上耕
愁面誰憐澤邊稿幽尋騎馬衫覆韉冷臥乏氊床露藁
無勞兒女憫滯材豈竟乾坤厄吾道從前平步封公侯
亦有逢辰出輿皂光華聖旦髮可晞涵泳儒流身已澡
收還事業幸未遲揖取功名須及早不然一世成虚生
雖曰百年如實夭公朝富貴弗汝慳仕路高車似麻稻
其二
愛君氣榦霜松老一見相投許肝腦豈同世上秋葉交
不及歲寒如電掃有才無命三十強寂寞吟齋膝長抱
愁來徧踏公卿門綻褐不縫誰改造文章直吐元化胚
天樸豈須施斧藻長篇下筆縱立成一字未曾傷草草
辭源奔注吞衆人有似驚潮沒孤島善君取友論片能
不學常情求百好琢磨六藝相與游我愧性靈昏椹棗
平湖渌淨時招邀爛漫清尊為君倒客塗見月凡幾圓
勌馬聲飢奴色槁路傍甲第欺儒冠奴厭腥肥馬餘藁
我疑造物偏膏粱富貴何緣慳有道貫糜巨室君空囊
朱紫摩肩君衣皂大鵬寧合安尋常怒翼天池終刷澡
功名豈必收目前兩鬢未銀猶得早顔彭骨朽千萬年
漫與後人論夀夭君其努力攀青雲盛醉春風釀香稻
題惟晤師斑竹杖
蜀江濯錦含文漪竹生江岸初綠滋錦波一浸入竹肌
萬洗不落斑在皮又聞淚點灑舜妃遺跡漸染傳今時
搯不受爪滑可持隠起高節無屈欹江神雖寶莫自私
煙根忽逐霜刀離截而為杖得者誰龐眉大士今一枝
斒斕頗與壊衲宜朝躋山巔暮江湄山備兕虎江蛟螭
爾杖未折莫汝危足力自健無險巇安用童子兩肩為
當年常竹紋無竒猶託變化神葛陂况此已是斑龍兒
長恐一旦風雲隨復整頭角還天逵未必久為師有之
和禮之喜雪十二韻
水官司冬不舉職天地當凜氣輙温頑風伺隙倒天令
掃蕩不使繁雲屯隂崖邃谷殆窮臘空有雪意乘朝昏
宿荄老枿亦借便欲洩陽氣芽株根往往百怪竊窺視
思以沴疫傷羣元頼吾太守為民切百拜默與上帝言
臣因視民問農計亟雪猶可望有年知民所欲弗帝告
安用備位稱守藩至誠一發動天聽霄垠地堮俄瓊璠
混然上下共一色直疑元氣猶胚渾狂風埋藏反失勢
却授威柄還水官既去豐年在冬雪豫擬癡腹盈朝餐
送關景芬祕書赴山陽尉
峩冠初上童兒首君已老成予輙友肺肝相照二十年
今日不殊前日厚紛紛共笑薄媚徒對面論心回面否
吁君意氣非昔麤猶著青衫從吏部得官將尉古山陽
有藴無施州縣後山陽楚邑為最雄聒聒衆咻千萬口
階庭聽命趨上官守閣使臺鞾日走舟車冗客來百須
政逐從違成好醜君才遇事有卷舒公道當官膽如斗
或時畏縮類懦夫私請不容毫髮受往行素守禆長官
肯到縣廳同木偶頗聞彼俗殊東南例重市門輕隴畆
鹽商茗販白刃隨切與椎埋破淵藪能聲自可博已知
懶趁庸兒媒左右吴江日暮山川愁疎樹烟頭排敝帚
北帆欲掛傾别觴還有隂風吹散酒醒難為别醉幾何
人世無時好分手知君此去忘故園淮月楚雲惟我有
送吳判官
雨乾青活淮上山君領善課趨帝關春風滿路馬足健
翩然征轡不可攀吁君登科越一紀中又困躓罹苦艱
蒼虬垂髯猛虎臥青衫四十鬢欲斑我疑君胸典籍府
千軸萬卷羅其間聖經賢史及怪說叩之不已如循環
有時啓口論時病往往憤發涕欲澘位卑道屈志未就
姑以大筆誅雄姦就令君居太史局猶足上下馬與班
剛然古膽貫白日不為權貴柔正顔退之常患天地惠
偏向君子懷獨慳高冠大笏盡知已行矣得意東南還
贈徐君強
浦陽窮僻山縈迴徐子匹馬窮山來十年不見安否外
怪子面黝身紅埃自言壮圖醉無幾獨有古膽剛不摧
日于篇章遣孤憤袖出巨軸為我開密行細書幾千字
一一紙上皆瓊瑰渾然天成有警句直若未剖元氣胚
間工磨琢弄纖巧真宰手把天葩裁詩人古亦少達者
非特徐子如寒灰孟郊老獨張籍瞽李杜落魄皆何哉
剔抉幽祕奪造化雖甚寒餓天弗哀又疑才命不俱得
既奪之命止與才子今所往但逢蹇絆驥兩足猶駑駘
浦陽山深尚春淺桃李纔蘂花正梅子時過我值訟簡
花下一飲將百杯酒酣慷慨起勸子更厲頭角需風雷
縱令不偶竟窮死猶愈空腹冠崔嵬
邑舍東池近日荷花盛開輙書短篇奉邀宗哲純
甫二同寮
前時乘暇到池上荷花未開荷葉小彌旬風雨隔追賞
期會簿領復煩擾今朝始得臨舊隄花開已繁葉將老
古人最謂行樂急癡兒漫欲官事了錢楊與我近同趣
一樽今待共君倒聮鑣且來趁花飲莫待紅稀并綠槁
七夕
七月七日暑氣徂此夕何夕樂且娱世傳牽牛會織女
雨洗雲路迎霞車初因烏鵲致語錯經歲一會成闊疎
牛女怒鵲置諸罪拔毛髠腦如鉗奴星精會合不可詰
我疑此說終誕虚又言星能遺人巧羅列瓜果當庭除
綵絲貫針望星拜夜深乞巧勞僮愚吾聞樸散形器作
人奪天巧天無餘匠心女手劇淫巧工與造化分錙銖
薦紳大夫一巧宦坐取公相如指呼間乘巧言惑主聽
能改荼檗成甘腴纖辭麗曲騁文巧剜刻聖道無完塗
星如有巧更可乞益恐薄俗難持扶我願星精遺人拙
一變風化猶古初
題藴忠上人歙硯
山僧有硯名龍尾此石來從歙溪水通明直可照髮毛
瑩滑不容安手指案上長疑片月生匣中自有浮雲起
蒼然顔色涵秋波不學端州誇嫩紫溪匠琢為寒瓦形
如從銅雀初飄零只仍故状不復改獨有亂點生繁星
高閑上人妙書劄什襲藏來時一發拂開輕霧磨烟煤
揮灑霜毫冰紙滑咄嗟此硯何為哉世上别有潤色材
胡不往焉與徘徊日濡大筆把詔裁無久滯此空塵埃
通判國博中齋詩
天下以中為大本天地得中能自生古之聖賢一用中
政刑禮樂萬事平於戲後世中道喪政分寬猛刑重輕
禮非儉陋則奢僣樂不專一須鏘鏗其間萬事亦頗僻
或過不及誰與繩今公奮然力追救大署中字為齋名
謂中之迹不可見粲焉其道存六經尚書洪範有皇極
春秋王道為權衡在易之爻貴二五于詩無邪義甚明
子思著篇究根柢王通命說垂儀刑夜探羣書味中理
雞鳴而作還奉行出處語默皆時中措諸萬事無側傾
有時賓至相與樂詠歌亦作中和聲簷前竹樹有中色
四序不改長青青公今一州貳守政千里猶變中庸甿
異時朝廷贊天子擴之四海中道成至得攝齊升公齋
一聽中論退服膺
還府推楊學士無為編
蜀山秀色参天起子雲文章摩玉壘關右衣冠從古名
伯起光華擅楊氏後來氣象幾寂寥今日西州聞學士
吁雄述作擬聖人蹭蹬三朝官不徙震雖有時無雄文
而又晚齡纔得仕豈知學士丁妙年一日青雲趨萬里
高才大筆驅古今奄有震雄兼二美布衣平昔抱經綸
浩蕩著書窮日晷幽居獨占無為山因以名編仍號子
(學士既以無為名編復自號無為子)鑿開元氣爭化工剔出微情泣山鬼
先儒浮妄遭芟鋤直與六經相表裏青衫冗掾錯致身
四十摩肩雜胥史日趨官府舊學荒已分清流將絶齒
前時輒辱授此編如以咸韶震聾耳夜侵燈燭畫廢餐
若涉江河徐見涘乃知無為非不為道化自行而已矣
立朝本此足有施堯舜吾君那出是天球豈合藏窮家
再拜持編復齋几
謝通判國博惠建茶
建溪春早地未暖建俗巧計催春陽茶傍萬口噪地烈
驚破芽英不得藏猶嫌旂槍已老硬獨愛鳥嘴嫩未長
擷而焙之一朝就更範圭璧為圓方南州尚珍北固重
自非富貴寧預嘗浦陽賤官性怯酒素許茶味為最良
日分牒訴費齒舌口吻鎮燥喉無漿建溪竒品遠莫致
日夕夢想馳閩鄉塵埃填心渴欲死忽拜公賜喜可量
拆封碾破蒼玉片雲脚浮動甌生光愚知公賜豈徒爾
欲俾下吏蠲俗腸滌除詩冗起清思驅逐睡興窮縑緗
玉川不暇盡七椀已覺兩腋清風翔
予家畜貍花二猫一日貍者獲鼠未食而花者私
竊之以去家人不知以為鼠自花獲也因感而作
二猫詩
貍猫得鼠活未食戲局之地或前後猫欺鼠困縱不逐
豈防厥類怠其守花猫狡計伺貍怠帖耳偷銜背之走
家人莫究貍所得只見花銜鼠在口予因竊覘見本末
卻笑家人反能否主人養猫不知用謬薄貍能服花厚
花雖利鼠乃欺主竊貍之功亦花醜人間顛倒常大此
利害于猫復何有
純甫以予去歲九日赴東陽今年復趨府作菊花
問荅見遺因以戲荅
問籬菊何事秋香欠春馥淵明歲歲走征途冷落重陽
誰采劚
籬菊答自古人生有離合不得淵明泛玉觴還有子真
擕酒榼
附原唱
問籬菊誰遣金英秋始縟花枝依舊去年黃人髮不
如當日綠
籬菊答清香數日還飄䬃縱使人生鬢易華猶見黃
花開幾匝
泉上人畫牡丹
芳樹不合生深堂座上似已聞生香乃知丹青逼造化
獨有真假爭毫芒枝外霏微包雨露筆跡淋漓濕縑素
遊蜂蛺蝶頻往來今日經營知汝誤蜀川趙昌妙花樹
前後無人昌獨步師今合昌成一人畫手紛紛那敢措
上人筆下如有神一掃欲空西洛春姚黃魏紫色憔悴
自覺筆假勝天真天工栽花苦榮謝畫工運巧無冬夏
天工巧極誰論價輸帛傾金只酬畫將令世俗尊造化
呼僮捲障不復掛
和楼志國范君武讀胡尉臨安所獲顔魯公書斷
碑
書名唐世凡幾人魯公運筆獨有神當年一字百金直
異代儻獲宜爾珍公嘗道直不容内江湖出走刺史輪
東南揮翰落幾郡在處巨蹟刊堅垊石堅字巨未應泐
旋復五代遺荒屯州鎮尋兵寺觀火缺碑毁碣埋泥塵
乾坤豈亦愛字寶不使久屈卒不伸脗合隂假好事手
得此斷石溪山垠苔封土蝕初莫省一洗爛若開三辰
不由名氏驗體法氣質渾厚知顔筋點端屹如泰山立
畫勁森似長戟陳寧同棗木浪傳刻少陵尤惡肥失真
蒼茫疑聞地靈泣為失此石后土貧好事得之不自有
能廣墨本遺其倫始從君武惬傳玩大句感發驚儒紳
寫公勲德無一欠何必讀史勞吾唇青衫志國繼高唱
首論書法詞逾新末言公忠死賊刃不覺憤淚霑予巾
昔人謂書乃心畫浮沉直撓皆相循公心遠可此書鑒
體不姿媚一以淳嚴嚴古氣自盤薄宜汝希烈不得臣
雖云筆力奪元化濟以忠誼重萬鈞後來忠誼弗公學
磨鉛臨帖虚終身李斯篆隸豈不好彰彰姦迹流自秦
乃知一藝不獨善所貴名節堅松筠魯公之書以名貴
歴代共寶無沉堙
送裴光世赴舉
光世出門頭懶回身將西去犯斗魁風雲自繋鵬鵠健
里道正為驊騮開憶初鄉賦選主司數州側腦聽外臺
一朝吾鄉騰薦口姓名喜得丁與裴筆搖試席動千指
匠精反愧木盡材六人既拔里中傑黑白自可消怨猜
君名稍稍近人底豈是天意激後來主司南宫頃第一
又嘗禮部預揀才(裴如晦嘗充省闈點檢官)頗傷辭律變新進怪僻
一鼓波遂頽既而移書六人者歴數文弊有可哀且言
文章貴體要試格尤要合凖裁六人既拜主司教青雲
捷路知力推方今最曰場屋公實藝可進那用媒君胸
二紀富珍藴每向紙上揮瓊瑰掛名省壁定顯赫續取
科第仍崔嵬明年躍馬游街塵請君飲乾臨别杯
走筆送張伯起
男兒剛腸逾古鐡每到傷離猶暫折離緒不啻亂繭絲
纔攪衷腸便成結憶昨送子秋風前薄酒三行歌數闋
我歌多感酒易醺子車為我澁不發今來與子舉别觴
還是去年分臂日人生歲歲有離恨爭遣綠鬢不為雪
安得共子並翼飛四方上下無時别
臨洺驛雨中作
朔野無花春意薄斧聲惟見桑枝落北人是日競條桑
手執懿筐共操作客亭繫馬吟寒廳細雨纏愁牢似縳
多情北鷰能傍人如說春心繞疎箔故鄉桃李應滿園
爛漫香風隨處著十年游宦辭江湖塵土日侵雙鬢惡
天涯懷抱傾東南悶對青燈舉幽酌
丙午寒食厚卿置酒壓沙寺邀諸君觀梨花獨蘇
子由不至以詩來邀席客同作予走筆依韻和之
種梨易長地舊淤春風一掃無枯株沙頭古寺枕城角
楼殿自與人迹疎看花置酒三月破點檢座客惟欠蘇
酒酣花底不知處恍若身世游蘂珠銅臺割據古豪盛
樂事已去惟邱墟直須及時結勝賞莫局官事同轅駒
林僧迎我屢前揖野鳥避客遥相呼咸陽有花遠莫見
豈若此地來須臾風前嗅雪不宜緩春芳過眼猶奔車
繁枝向月合照映亂片落地無掃除罇邊酩酊不復計
馬上倒載聊拚扶子由閉戶自懶出花與雙眼知何辜
天姿必欲貴純白紅杏可婢桃可奴君詩險絶不容和
梁園騁思慙相如
寒食安厚卿具酒饌邀數君子遊壓沙寺觀梨花
獨蘇子由不至詩成命座客同賦予既次韻和之
明日上已安復置酒招予與蘇又明日請予屈二
君為射飲之會而蘇君仍用前韻作詩見及予亦
復和
花前爛醉如泥淤猶恐花過嗟空株壓沙梨開百頃雪
春晚未賞計已疎厚卿置酒趁寒食蜂喧蝶閙人意蘇
林間把盞誰我侑鳥歌聲滑如溜珠魏都風流重行樂
艷妆麗服明郊墟我初聞招便勇往悢不插翼附駿駒
峨眉夫子趣獨異靜坐幕府煩邀呼車公不到座寂寞
大句落紙來須臾樽邊弄筆輙強和布鼓乃敢當雷車
主人明朝復命客是日禊事修祓除日涵花氣暖不散
酒力易著起要扶清明予亦飲射圃罸觶屡困辭不辜
杯盤一飽藉脫粟那有白飯餘君奴(事見杜工部集)梨花好在
期共醉功名身外終何如
送川僧玘上人歸雪竇
釋子羣羣蹈一轍類能恐誘鼔師說彼上人者劒外來
獨許清吟調風月就我乞詩歸甬東三叩賓階通刺謁
何時腰下觧缾盂巖竇應逢先臘雪
小桃值風零落殆盡偶成鄙句奉呈諸君
小桃庭前祗一株無數花開艷新繡破蘂脉脉向人笑
閙枝酣酣索春鬭只見蜜蜂來往喧不道雙鷰共時候
醉吟繞花日幾遭坐卧欲來花下就東風昨夜忽顛狂
曉枝點檢不依舊惜無錦帳闊百步遮藏免被風力驟
小兒地上拾亂片猶愛殘香再三嗅桃兮開落奈汝何
却取餘杯醉春畫
近承楊子遣垂和池上短篇愛而有贈且攄予懷
楊子文格少已遒自關以西鮮此流逸興一發不言休
詩吟千篇酒百甌始謂富貴力可求行年四十差厥謀
相逢渭水初清秋氣俊秋隼辭長虯歡然一見分輙投
往來自爾月屡周忽聞屋角鳴春鳩感時出門寫我憂
載酒興慶荒池頭半酣繫馬聊登舟紛紛涉水驚眠鷗
晚陽欲落孤煙收開元盛事空林丘流年數百如回眸
陳迹隨感來吟搜偶作短句詒同遊楊子既見遽和酬
筆落紙上不暫留詩珍玉案書銀鈎詩人乃是天地讎
造化萬物遭剜鎪天公報之甚操矛少使稱遂多窮愁
子嘗兩舉試此州病坐試席出則瘳筆力健可掣十牛
及與命鬭力弗侔翻被命屈豈自由嗟予所學淺以浮
不與造化為怨仇胡然天公亦我尤剛腸勁貌寡媚柔
觸忤貴勢在轉喉蒼顔常調祗自羞使看平步趨公侯
子來我語徒啾啾天高聽卑誠謬悠不若且默真良籌
有酒一醉春風樓
送李去病楊元老
君王赫怒超前古威令風馳奮皇武將士咸懷敵愾心
桓桓孰可當貔虎岷峨横抹西南坤河池散關當北門
堅城高寨礙飛鳥天兵百萬方雲屯給軍自古資巴蜀
接軫連檣轉芻粟正須將漕得其人賦役平均軍食足
三分才具超常倫不獨摛藻追淵雲究宣德意可預見
抉剔姦蠧蘇疲民使星入蜀今重應芒寒色正相輝映
川合東西幾萬家佇瞻玉節交相慶行聞盡錄平戎功
給餉正與提兵同紫泥封詔看西去歸來聮騎朝王宫
賣松翁
窮山老松幹百尺縱有愛者勢難值小松聳擢未及文
何亦冷落守巖石由来世眼習繁侈競事妖紅與爛白
往往破産聚名卉未見有一號松癖城中有客賣桃李
美價高下隨意得咄嗟彼叟何為者浪負松本窮九陌
行求善價吻欲燥力弛還立朱門側過之千百絶一顧
寧復肯許一錢直音聲猶帶澗風澁顔色尚染嵐煙黑
松材雖良人未見其奈桃李有春色嗟哉子計信疎矣
豈宜肩入芳菲域速培舊土養松幹待棟明堂柱帝宅
予疑叟非鬻松者無乃矯世為所特衆趨時好逞穠艷
何獨孑孑衒皴碧羣雄馳騁尚譎詐軻以仁義游六國
時乎釋老肆分籍愈以原道破羣惑叟乎叟乎予爾知
獨行矯世難為力
與盛毅同賦暮角行
城頭滚滚寒烟起城裏無人冷如水一聲暮角聒地來
聲中宛轉含餘哀逡廵流入單于調耳邊似近單于臺
坐客未終聽對面淚雙迸郍復將軍絶塞眠朔風吹落
玉帳邊狼烟未盡不待曉恨不立起銘燕然何人始製
角中曲幽怨到今傳不足吁嗟畫角終無情百年日月
銷此聲
冬雪行
幼年壮氣寒逾熱更喜朱顔照飛雪門前地厚堆玉塵
屐齒千回狂走折今來過壮能幾秋眼未見雪心先愁
病膚隠粟出門懶敝袍盡日紅爐頭此身知更十年後
雪屋能如今坐否層衾没頷定晝眠那復吟邊開凍口
壯齡衮衮洪濤奔百年浩蕩未易論人間萬事亦顛倒
且對今雪空清樽
送盛君方
秋風木葉飛邊檄日暮銅臺别杯釂燕姬一曲聲未終
交臂方擕忽南棹相公鎮魏從辟書玉帳三年奉談笑
密謀直道禆主人飽食庸兒或隂誚君殊不顧但自若
烱烱誠心復誰照相公還朝數論薦援手無人在廊廟
薦章未報人事改魏國門前客相弔聖賢尚覬後世知
萬事那能目前料方今擢才不待次道路紛紛走嚴召
朝廷必欲收真才豈有如君使常調讀書適用非苟知
脫略空言直趨要有餘利刃未一施可惜青萍反居鞘
誰能出力終提擕會看驚人露芒耀君如弗偶好言命
予亦徐當卜耕釣
送知府吴龍圖
國初以來治蜀者處置盡自乖崖公當時奏使便宜敕
不與天下州府同行之已及八十載姦宄銷伏誰之功
因循至此漸抏敝有未曉者時相攻鞭笞小罪亦檢察
不許略出常科中下民知之頗不懼州縣往往藏羣兇
側身斂足未動者實以累朝恩澤隆公之初來蜀人喜
慈愛久著民情通衆心歡然恥犯法捄藥浮薄歸醇醲
盡將約束付僚吏興起學校還文翁二年美化極沾洽
遠近循服如偃風上將歸公問誰代當使間作如笙鏞
遂求元老得青社其人廊廟之宗工往年鎮撫有異績
大旆再來遣于東公今與之合符去到必奉詔参䕫龍
大資舊德固無慮剖判自出其心胸所憂厥後嗣之者
忠定良法還如空養頑活狡作淵藪不免剪殄煩興戎
蒙之憤懣久填臆言賤不得通九重頌公上殿起居罷
第一用此聞宸聰
京師逢徐良温叟明府
弱冠相逢今四十當年壮氣虬龍蟄交情獨在酒琖深
人事細論衣袖濕詩書誤身浪自憐公獨滿眼誰可揖
蒼顔已變長安風後會更應尤戢戢
小疾中元恕相别往長安信筆成篇奉送
一春三月少見晴濕雲不飛壓花老君來别我西出關
病裏傷離似翁媪和風吹面纔幾程即入風流洛陽道
司農水利無留行洛城花開為誰好漢唐陳跡到可尋
猶有山川豁懷抱憶昨行春從魏公興慶池邊玉樽倒
公今已為泉下游往事憑君問煙草官家諸路急使才
歸對明光切須早
題可久上人房素屏
雕軒畫室吴僧居花草禽魚屏面集豈如蕭爽大士堂
雪山數尺平頭立滿齋虚白已自生隔坐紛華不容入
霜毫一掃都無㾗獨有淋漓粉光濕好丹世上空紜紜
趣與師同百無十常時吟客惟我來共愛此屏微靜翕
日晴難駐手試捫指下瑠璃無寸澁願乘醉筆留幾行
為寫高僧白雲什
送王賓玉
相如昔乘使者車縣令負弩當前驅頗矜意氣誇里閭
檄詞爛漫肆欺誣歸來不說民飢臞餘佞更留封禪書
江山清絶冠天區豈甘久被斯人汙邇來炳靈軼古初
耆俊相繼馳亨衢堂堂御史今名儒志節慷慨忠義俱
才高識遠器有餘不似文園淺丈夫一朝持節歸成都
使星皎皎臨坤隅輟從憲府恩意殊霜威鶚擊正所須
姦胥所在察于荼交劵計斤良可吁鋤凶芟穢忌踟蹰
元惡須行七日誅惡除惠澤益霑濡頓使枯瘠都豐腴
坐茵未暖氊氍毹詔歸還直承明廬朝廷急賢恢遠圖
碧雞金馬不用渠以人報國功難踰諸生中有何武無
謝三門提舉輦運宋叔逹郎中寄古碑雜言
長安古名都漢唐以來帝王宅當時高冠大帶接跡公
卿間聲名大半文章伯能書萬變軼出意象外那跼體
法就常格傑詞精翰在處勒琬琰從此關西富碑石咸
陽原頭螭蟠龜負不知數風雨皴剥塵土蝕荒郊壊宇
大者臥榛莾小者老祠佛廟往往龕屋壁憶初來長安
于此心頗溺朝披夕購自忘倦一紙不吝百金易豈惟
讀辭玩點畫漢唐往事皆歴歴始者累一以至百今既
累百至千未免廣搜覓古人載書兼兩懼猜謗今我車
載不足更囊積中郎知我有碑癖封寄數本跨數驛中
郎中郎雖欲遂愚癖愚也字學不進文格不長翻愧嗜
此苦無益雖然古人亦或有所嗜又恐一朝捨此愚意
無以適碑乎誓將蓄汝永吾好不已聖猶賢博奕
祠部集卷三
