祠部集卷二十九宋強至撰
書
代魏公賀兩府書
斗揭寅柄帝乘震塗尊五始以書元風萬民而布治伏
以某官股肱王體陶冶化工輔累洽之休期躋太平之
極致維春期之所嚮與歲歷以咸新某方守北門正遥
東閣兹阻壽杯之奉第伸慶牘之虔
賀密院書
春秋一元本歲功之所起天地交泰驗卦氣之斯臨伏
以某官峻德謨明聖辰感會制樞廷之勝算懋彛鼎之
膚功三朔始和百祥備舍某適司宫鑰方遠門墉阻薦
壽祺第深誠禱
代趙待制賀張唐公侍讀書
伏審被綈檢之新渥陟金華之近班增峻官儀允諧物
論恭以某官職致夷遠材猷博通蔑視貴高之塗静持
恬尚之守向淹回於儒館旋感會於帝震詞掖代言鼓
動聖謨之奥經帷進讀發揮賢藴之光矧稽古之丁辰
方用文而輔治遹圖峻德滋耀禁聯某辱厚知側聞
成命永言欣躍倍集悃悰
賀樞密王侍郎書
伏審顯奉制函榮躋宥省邸音傳報輿論愈諧恭以某
官學造本元體凝簡厚有鎮浮之德以聳乎物望有經
遠之業以簡乎上心曏服憲綱言必關于國體比書内
命辭每鬯于辰猷會帷幄之虛員慎樞機之制勝方權
綱總擥之際睿選已明正才傑同升之期恩章不次亟
從内相遹近置司太平可需幸君子之得位中外相慶以
聖王之用人矧辱已知倍深距躍
答澶州學士書
自去思庥嘗論感槩曾牋牒之不繼唯簿書之是供跡
日以疎心固獨在頼高明之所照貸簡惰之可誅親占
教文過形體意不遺下邑之賤加惠上尊之餘惕然汗
顔俯以拜貺方春在序于氣尚寒仰維福綏益茂時祉
恭以某官班條盛府夷俟于終更改命外臺遹圖於碩
畫不次之用可立以須庶令孤生永有棲倚
代成都趙龍圖謝雜學士及内制以上書
擢始寒生寖階法從誤中宸之簡拔總北道之書將河
既安流歲復小稔第云煩使曾罔寸勞而一歲之間再
遷者禁職數月之内就領于帥藩竊惟近侍之中最在
羣公之末躐等以進度才安任顧叙讓之弗從信為容
之有自此蓋伏遇某官力開公論靡䘏人言遂使無庸
之姿遽當不次之任未攄感臆先墜慶音益知函貸之
深弗即簡疏之棄永言愧戢曷盡名云
謝待制以下及諸路帥府書
領使北陲備官數月曾乏事功之建第循餽輓之常蒙
以菲才擢於不次付蜀門之劇鎮加禁閣之崇聯遂列
榮階訖無庸服勉收愧汗冐對恩章方恐懼于煩言益
省循于愚分踰涯已甚取誚宜然敢謂愛私首詒慶問
溢美辭而滿幅永嘉好以兼懷戢感良深文陳豈悉
與交代韓端明書
比者就蒙渙渥移守坤維鎮劇地雄俗繁物夥有江山
之控帶兼民卒之撫綏唯是短能曷知遠略躐班行而
亟用瀝悃悰以自陳讓不獲從愧無以釋頼繼高賢之
後具存善政之宜舊必告新願備言于矩矱小而任大
庶盡力以自循已飭單車即登長道揖風期而不遠獲
天幸以何多恭以治功休成謠誦騰洽介圭入覲行對
巖廊之睟容英衮暢謀佇還家世之舊物倍調燕餗少
副欣祈
謝永興軍知府王龍圖書
幕府初開謂必收于豪俊辟書累上終無異于孱庸自
應所知之求莫如兹舉之確旋叨成命增悚懦衷竊以
陜服以西雍都為劇帥壓五路兵雄萬屯從來長人得
自選士雖指麾一定但專委于文書而綏御兩閒亦與
聞于論議參是機事要惟傑才若某甚愚無他可采驅
馳州縣唯簿書期會之是知生長江湖何車甲訓齊之
曾識乃冐從軍之選殊乖責實之宜非保任之使然曷
僥倖而及此斯蓋伏遇知府安撫龍圖誼無求備請在
必行存心奬提極力論置始奏已光于疎賤矧知再三
短能絶跂于高明寧禆萬一第堅素守益攷舊聞侍經
遠之談使少知于方略免陋儒之誚期自奮于功名庶
幾立身以報知已過此以往未知所栽
與永興機宜張寺丞書
向從冗役殊負宿心遽應辟書得赴知已始被命而唯
喜旋省才而輙憂第遄近聞安及遠略儻陪堂上之密
議何所建明猶頼幕中之並游久已詳達再慮及此中
懷釋然矧惟高明嘗辱雅素促裝待發將往庇于末光
税駕就安即前咨于餘論甫交春夏未適暄寒倍順節
宣少副依嚮
上前通判張郎中書
某效官小材為邑大府辱存鄉曲之愛視若子姓之親
吏事缺疎一切不問公庥掩覆二年于兹適蒙據依旋
值代去自嚴馭之還闕苦孤禽之失枝違離尚新感戀
如昨恭惟某官才猷膚敏方格淳修聖世淹回衆起潛
郎之歎士林企竦佇紓賢業之華
代元給事賀判都水監楊待制諫議書
伏審進承恩綍陞踐嚴途邸報初傳朝倫胥慶恭以某
官傑才經世精識際天名重本朝用兼數器出提漕節
總山海之輸將登貳財闈瞻京師之調度旋紓碩畫愈
動上知奉十行之詔除躋七諫之班列知謀通裕周水
利于庶邦法從凝嚴直雲章于内閣行光台序入鬯辰
猷方庇末暉側聞新命永言竦行曷盡文陳
代元給事回澶相瀛定等州禁煙問候書
右某啟葭律布和桐華發秀過形體意特損書音恭惟
某官經世偉才濟時鉅業出臨治屏聊布於寬條入覲
寧朝行膺于大任遹丁火禁益介春祺
代答澶州李待制書
伏念去德尚新瞻風方劇敢圖高誼特徇隆謙飭管記
以占音走兵弁而垂貺温辭溢幅厚荷兼懷恭惟某官
名重本朝才周數器蚤列諫垣之秘仍躋延閣之華出
殿兵藩繄治功之連最入衹嚴召行幾政之參聞上為
廟朝倍綏燕餗
答諸郡知州書
葭律布和桐華發秀敢圖厚意特枉珍題順履令辰具
綏景福行甄治狀入對恩章感頌所深文陳奚悉
回賀懷州王大卿書
伏審顯承恩數增峻官儀伏惟慶尉恭以某官當世傑
才為時俊老效治功于已試懋風力以逾強聽訟棠隂
載光循吏之目陞華棘位遹正名卿之(闕)
詒榮牘永言感忭曷究敷論
回蘇史館書
試篇甫上書殿旋登逖聽鶱翔倍增欽忭竊以六科延
持起之士能直言者在選最高三館育非常之才為太
史者得名尤美某官識際今古學該聖賢歷程有用之
資俱踐絶優之等英聲已滿于天下逸軌絶攀于士林
豈唯觀冊府之書以文章為已任必也濟治朝之美發
怵他人之我先曾叙慶之未能遽占書而首及永言感
愧曷究文陳
回孫侍講書
伏審拜命紫宸解經朱邸伏惟慶慰聖人方嚮于儒學
敦教天支賢者親承于詔書進官王府某官識探聖閫
名重士林遽被僉諧首當華選應劉接武方勸講于經
文蘇晉飛聲佇代言于制命猥遺榮牘良戢謙懷
回郝太尉書
自總計臺居有文移之冗莫馳書舍缺諮福履之安特
枉教音益銘謙德恭惟某官忠勞許國材武絶人久試
效于塞垣累收名于勲冊旋應褒律爰建將衙統禁旅
于殿巖方深帝眷本天兵于樞幄行穆朝言伏望上為
邦家精調寢餗
問候鄆州李太尉書
籠財北道第日總于計文引領東南遂坐疎于音尺伏
惟静班寬詔翕萃龐褫恭以某官偉略濟時純忠許國
挺生勲戚之胄傑出沉雄之才旋建將衙往臨帥閫溪
堂式燕時宣樽爼之謀海宇所瞻行付樞機之任伏望
上為邦任精調寢興
回永興王龍圖書
向從煩使久去珍羣方倚重于藩垣遽占書于館記美
辭賁飾之相假厚誼謙懷之兩存蔵以為榮歆然感戢
伏惟班條有餘介福其蕃恭以某官業履純明氣質方
勁蚤列諫垣之祕旋陞延閣之華撫一道之兵民暫勤
西略贊萬幾于神聖行鬯偉謨伏望順叙自持副時所
企
回史館蘇學士書
伏審給札禁扄飛綏祕館騫騰此始欽抃逾深竊以在
先皇之朝舉極諫而得中殊選者無幾直太史之筆用
試言而遂登此職者尤稀某官抱偉特之傑才蓄閎深
之精學高視當世前無古人奉對以條安危治亂之原
策名第一析理以論進退邪正之體占等最優既已佈
致身之功名行將觀報主之美政未容叙慶首辱詒書
感愧并懷名言非諭
與總管通判而下書
叨承辟命誤占恩章會大師之臨藩兼資綏御引短才
而入幕奚補聰明引江海之陋儒暗風雲之壯略第從
知已秪負慙顔頼盛府之多賢論兵有素容孤生之竊
幸備位其間已促輕裝有涯伏謁永言跂抃曷盡名云
與諸官書
濫膺辟書獲從幕府所愧枵然之質將追賢者之遊竊
天幸以良多接風期而甚邇永言欣企無諭悃誠
别少卿書
向者為邑河濱寄身節下伏蒙某寬部官之禮數厚國
士之恩憐唯時銘心何日忘德逮賤子從知于幕府會
明公被召于京師念失據依思論感戀門有迓吏勢不
得以久留路逄還騶業已圖于一見旋聞大水驟滀近
畿頗感道途之言遂從舟楫之便參差素願怏悵愚衷
惟萬事之博通固一時之傑出當朝廷之大用非公而
誰為邦國以自持兹某所禱
代趙待制謝延州程宣徽書
伏蒙某官特賜答教并以覽先祖廬江集尊篇垂示者
大雅與觀曷深作者之意遺編增耀足慰孝孫之心恭
惟某官社稷宗工山河間氣宣風外閫緜地數州乃乘
坐鎮之餘能適行吟之興暢彌高之嘉句發既往之幽
光以某先祖微命觕占當時弗偶卷生前之事業一肆
于詩借歿後之聲名特抒厥詠兼傳副本遠貺孤生猶
韓吏部之序楊公得匪貴人之存志元相國之遇嗣業
愛其大父之為文庶掦野史之前芳永與楹書而共秘
欽銘欣幸奚盡名言
賀唐密學授左誎議權御史中丞書
竊審就膺朝紱進領臺網伏惟慶慰恭以某官才貫幾
深噐函剛實性兼忠義之守學到聖賢之歸危言朝忤
于九天清議名喧于四海要官厚禄視如一羽之輕大
節高名坐若泰山之重屯夷殊致明哲惟均罷籠朔野
之財未煖河間之席亟召登于憲府仍臨長于諫垣臺
中之評行開英主之聽天下之望復聳諍臣之風矧玷
雅游倍欣成命
代馮當世定州王尚書問候書
阻庇末光逖瞻盛德以官能以疎短當尹治之浩穰舉
為寸慮之勞坐致尺書之廢伏惟樂班寬詔静鎮要邦
隂有神明來相禧福恭以某官識凝簡厚才貫幾深偉
業發揮于朝端高文鼓動于天下屯夷殊致明哲惟均
居峻官儀踐中臺之八座出宣帥略領全趙之十城行
奉召音進光冊拜伏望上為宗社精調燕興
代賈魏公賀中書書
一陽出地萬寶乘時漸萌發毓之仁宜展履長之慶伏
以某官位尊台路勲濟王塗對日月之休明爕隂陽而
順正適開令序誔擁蕃禧方守别州正疏翹館莫前為
壽第劇馳誠
代馮内韓答洋州蔡郎中書
伏審治功第最褒典陟明遽正積星之聯益光守土之
寄慶音未講誨牘兹先篤雅眷以逾勤戢丹悰而增劇
善邦敷化方撫于遐甿寒籥貫辰倍綏于妙履
與北京諸官書
某拙直少機闊疎為治越再期而遂去訖大庇之焉依
旋從辟于關中第馳誠于門下秋炎尚熾時祉載蕃仰
惟賢業之光已登最狀側聽上恩之懋亟服華章瞻頌
感銘并深下懇
答諸縣等賀到任書
某素昧戎機繆參帥畫纔備員于幕府稽論謝于牋函
首墜書辭過形禮意謙勤良甚愧荷并深
與王廷評太祝書
向者尚書開府小子字民會榮侍于親闈幸屢登于賓
閣歷觀子舍之賢哲罕出君家之弟昆從辟西來馳誠
北望秋炎尚熾時祉載蕃矧素藴之甚充計華塗之可
跂倍綏寢味少副瞻祈
代王樂道龍圖賀延州陸待制書
審即便時已開尊府伏惟慶慰恭以某官性惟忠亮學
有本元曏桂管之須才分竹符而領帥兼秘殿之論譔
重要藩之撫綏谿酋服馴嶺表寧戢旋進陞于延閣仍
出護于塞垣頼罇爼之前籌付之遠略寬朝廷之西顧
倚若長城教令肇宣兵民胥悦莫遑就慶第劇馳誠
代河北都運趙待制賀昭文僕射相公書
春秋之一為元肇謹歲端之起天地之交曰泰遹觀萬
物之通恭惟昭文僕射相公六德謨明千齡感會位劇
宰塗之冠禮隆尹石之勲勲力盛而弗居懇蘄身退詔
旨嚴而竟起愈使道光上日斯臨茂祥攸介吾心馳翹
館跡繫外臺邈無拜伏之階第切壽祺之禱
集賢相公書
恭惟集賢相公秉國大鈞代天元縡彌縫衮職之闕調
序鼎司之和堯舜吾君拱揖几筵之上伊周諸已儀刑
萬笏之前開祚膺期對時納祉某適期漕節阻薦壽觴
第瞻黃閣之嚴曷罄丹函之祝
參政歐陽侍郎書
恭惟參政侍郎學際聖賢量包公輔文章飾至治之體
忠諒簡方上之心百度咸新少見貳公之效萬幾參斷
尚掩真相之才維日三元具時百福某籠財北道望履
高門徒虔慶牘之馳尚阻壽杯之獻
參政趙侍郎書
恭惟參政侍郎朱絃純音清廟偉器蚤貳中階之論道
適毗上德之持盈坐底斯民游大庭赫胥之世力躋至
治復開元貞觀之風三朔始和百祥備舍某久棲台庇
方總利權就慶列以無從列頌言而第劇
兩制兩省及皇親節度防圓刺史書
比者得守故鄉冀安病質請從就道屢私悃之上陳訖
被温書許請光之入對適臨近甸首枉珍函親德範以
非遥懷感悰而兼劇
回省府館閣書
比者祗從召節遐飭朝鑾將入覲于朝廷適前臨于近
服敢圖臺閣之範遠枉牋函之音展晤有涯欣銘兹劇
回陳樞密書
伏審入對清朝還登陪幄載光睿選允穆朝言伏惟某
官莊重自持真清不倚蚤與神機之議屢從帥節之行
居然偉謀伏有勝算往綏一道雖所繫之非輕坐制五
兵在簽諧而尤重自聞新命適抱舊疴旋易地以云東
愧布書之獨後首紆誨翰增戢感悰
回滑州鈐轄王宫苑書
故鄉乞守方幸便安重客假塗比諧展覿旋成暌隔殊
極傾馳承已總于兵鈐遽首詒于函訊適臨窮臘益保
粹襟感祝并懷文陳非諭
回北京王宣徽書
故鄉得守方自適于初心全魏撫封忽相傳于輿議豈
伊綏御之要可屬衰疲之餘矧未奉于誤恩猶少安于
鄙抱慶音遽至已曲叙于交承禮意雖勤敢豫聞于惠
貺第深愧感奚盡名言
回青州歐陽觀文書
伏審就易東藩肇開尊府曾慶音之未講遽榮聞之先
臨祗服謙懷增銘感臆恭以某官際天藴識名世生才
學造聖賢之歸性兼忠義之守更謀謨于二府懇避政
幾之煩卷康濟于一時洊拜條詔之餘矧元猷之尚壯
宜舊德之是圖僅聞五月之政成行被三篇之冊拜
回蘇省副書
向遇北轅克襄大事函封叙慰醪醴致勤兹初變于常
儀辱繼形于榮誨兼審載馳歸鞅復蒞財闈順履春詔
益蕃時祉行膺大用倍冀精頤
回北京王宣徽書
比者叨被恩緡與司留鑰曾是久勞之後懼非劇任之
宜然善政有條敢蘄于必告而知才相繼靡俟于更為
伏惟某官道貫將明器函康濟早懋元猷之壯累煩遠
略之宣召節促歸矧上心之傾佇政鈞圖舊行王體之
謨明即遂瞻承倍深欣頌
回集賢相公書
自遠台符遹新年籥布書不敷慮浼于高明占教遽臨
過形于眷與兼審坐論大政舉集蕃禧伏惟某官一德
壯猷三朝元老才兼文武之術身繫安危之機伊尹倚
衡矧早謨于王體汾陽書考庶永慰于民瞻願如調護
之經以養崇高之福
代元厚之回賀趙團練書
竊審給札程文拜恩增秩天倫繼美朝論推榮伏惟某
官望厚宗藩學探聖閫弗流富貴之習自服詩書之勤
遽以名聞旋從試可即環伊之舊列加團練之要班經
藴既攄官榮此始比緣攷藝兹辱貽牋感慰并深敷云
匪悉
代魏公回陳龍圖問候書
比者總帥路以分符來臨本鎮會使車之隨詔歸赴近
班未索晤言遂成離别方企賢規之粹遽貽書舍之音
蚤羽翼于東朝行股肱于元后炎威云兆時祉載蕃益
護寢興少符瞻頌
問候昭文相公書
帥路獲兼實託大鈞之庇台躔在望阻瞻上衮之光溽
暑貫辰政幾宅慮神明所祐福祚其蕃伏惟某官道德
宗工儀型元老盟府早傳于偉蹟宰庭多守于前規比
深當宁之知還踐阿衡之舊首調萬化方繄商相之和
羹躬迓百祥更願留侯之彊飯上符帝倚下慰民瞻
回韓刑部書
比者外計擇使方來董于輸將小戎欵誠遽往煩于慰
納甫休行役良適燕興惟望重于本朝復才兼于數器
即膺顯用以紹先芬
回經略司勾當劉郎中書
比喜還轅方接幕中之教未温坐席遽從塞上之行清
範載遥珍函遠及益欽勤意良戢鄙懷
回慶州王給事書
自當帥領遽歷于炎涼遐企賢規弗忘于朝夕遠紆勤
問備戢高情惟近侍之垂光行嚴宸之促召益綏燕寢
茂對龍光
京西運司范司封問候書
比者外臺甚邇喜時奉于賢規中詔遹來遽就更于使
節自聞新命屬抱舊疴悵餞别之不遑積攀瞻而尤劇
倍綏寢味前對褒陞
回慶成知軍書
專介之來長牋為貺以軍榜之初廢謂使令之下遷利
疚備論感銘第劇適臨炎酷倍衛燕興
代回河中府蔡學士書
紬書懷槧竊幸後先之相望典禮班條旋成内外之禮
處兹劇賢規之企遽承誨牘之詒審履歊炎載蕃禧祉
伏惟某官學優聖閫名重士林才識兼長方提太史之
筆事功俱最聊剖諸侯之符行被詔音進光法從益綏
燕起少慰瞻馳
代魏公回北京王宣徽書
伏審介圭以覲方入見于清光留鑰所司仍重煩于舊
德承還大府以布寬條伏惟某官才貫幾深體凝簡重
粤從神聖之臨御未識公台之表儀暫被召歸數更進
對嗟相見之已晩美于壯猷知非常之賢行聞于大用
甫煖保釐之席即參造化之機首枉音題良深感臆
回河北都運陳龍圖書
竊審進加禁職出總漕符視事云初縢書首及矧惟厚
望獨映近班直内閣之圖書董外臺之經穀侃然賢者
之正論早嘗羽翼于東朝簡在聖人之淵衷行置股肱
之上笏豈伊轉給可盡猷為益護寢興少符欣頌
回鄭州龍圖李侍郎書
審即便時已開盛府首紆榮問備戢兼惟伏惟某官經
世壯猷端朝㒞老備紆業已益重主知直延閣之圖書
遹光禁職宣輔蕃之條教肇懋風聲倍冀自持行膺大
用
答趙州通判韓虞部書
賢範阻遥倏逾于半稔軍書鞅掌遂缺于單函何偉度
之崇謙枉盛辭而垂賁兼承妙履誕擁蕃禧伏惟通判
虞部器識純明材猷膚敏關決善藩之治已懋風聲延
登要路之游允光世德永言欣頌奚盡名言
回新梓路運使韓少卿書
審承恩詔出領計籌邦選既行朝言惟允矧兼才于數
器比贊畫于中畿績以凝時名逾列郡行引東川之漕
仰瞻大農之材佇經費之既充即褒章之增懋首紆榮
問良戢厚情
回邠州閻諫議書
叨榮累紀愧無遠業以濟時圖報一端竊效前人之引
類矧惟耆德嘗陟從聯淹徊守麾沉抑賢器加舊職之
未復輙露章而有聞何謙矩之自持枉誨函而多謝佇
膺大任倍冀珍頤感頌并深名言非悉
回韓刑部書
會遇關中曾晤言之未足淹回塞上已晦朔之載周夫
何雅意之存屢有珍函之及寇巢納欵行復命于本朝
使節增光亟躋榮于要路秋炎尚熾時祉其蕃益護燕
興少符傾頌
回判侍郭待制判銓孫待制書
總帥路之劇權倏更累月邈禁塗之碩德增跂高風何
雅意之迥存枉珍函而遠及矧惟賢業親會聖人陟降
近班聊承于顧問發揮深藴行與于謀謨素籥兆涼粹
襟迪吉
回本路監司書
多病之餘久叨塵于任重寬恩所加方偃息于故鄉遽
奉更書俾司留鑰懇辭雖確成命弗回矧惟守紱之紆
適在史臺之庇敢圖謙矩首枉慶函愧荷良深名言莫悉
回滑州蔡待制書
自館故鄉之風寖闊晤言每開順驛之筒必紆訊問何
雅懷之逾厚知高誼迥存審履春寒載蕃時祉矧惟帥
節久駐邊藩繄遠略之勤宣已豐功之茂建召音行被
大任攸歸益護寢興少符傾頌
到任謝集賢及樞相樞使書
向辭宰柄旋董戎㫋因累牘之自陳始懷章而得請仕
宦云歸于桑梓歲時獲展于松楸殊適初心尤為私幸
久勞之體如痛定而後思多病之軀合力窮而則止尚
期滿歲少息餘生遽移全魏之居留遂奪清漳之卧理
寬條所布僅能勉導于上恩遠累未明何以率先于帥
路胡然冐處抑有由來此蓋某官密啟睿心力陳宰論
以二邊之要固嘗備于使令而四履之封因許兼于綏
御庶殫薄效更頼偉謨
回都運使劉待制書
伏審顯對恩章榮躋法從計文兼總輿論僉諧某官方
格淳修才猷膚敏比陟諫垣之峻旋提漕節之雄内閣
登賢久穆端朝之選外臺倚重暫籠野野之財未列慶
音首紆珍牘其為感愧曷盡名言
代回新知府待制書
竊審顯承明詔就領便藩荷盛意之隆謙累勤辭而垂
貺某官氣函渾厚道具粹醇學該經緯之大原論極安
危之至要經緯勤講早垂近侍之光令閣班條尚屈真
儒之藴某比塵累牘得守故鄉雖居匪久安敢忘于必
葺而事有未盡當俟于略張
與王宣徽書
叨被制函俾司留鑰莫辭成命爰促輕裝征馭載馳祗
赴别都之極近郊甫次首蒙珍牘之詒荷禮意之尤厚
懷感悰而倍切
回恩州知州劉留後書
頃從諸生已服盛德聞道先後固爵齒之迥殊效官東
西曾聲顔之未接敢謂過存謙矩首枉誨音伏讀載周
中藏尤劇恭惟知府留後氣函剛實才貫幾深復辟危
言早建安危之策總戎遠略晩章文武之資矧久出于
廉車行進深于樞幄春和云半時祉載蕃伏望上為廟
朝倍綏燕餗
與益路提轉書
比者竊冐恩書亟遷禁職罷籠財于北道俾班詔于西
州惟是罔功併兹假寵引守章而自愧幸使範之焉依
己治輕裝將叱疾驅之馭有諧清晤庶降既見之心欣
企兼常名云非諭
代趙成都到任謝兩府書
分蜀門之印綬已玷恩章直延閣之圖書仍叨禁職據
非其地寵溢于涯竊惟天下之奥區無若坤維之劇部
兵民兼制政事倍繁遠略弗明重任安寄如某者跡起
寒士世無顯人敢為身謀以欺日月之照嘗有言責輙
犯雷霆之威繼被遇于兩朝亟陞華于近署諸公同列
最曰晩躋一歲再遷遂當顯用罷輸將于北道俾綏撫
于西州寸勞未收環視增愧都乏致身之術率繄造物
之仁此蓋伏遇某官助平王塗借重國論致淺疏之近
器領險阨之名藩敢不動宣詔條力究利病雅俗俾歸
于坐鎮少布上恩用人雖取于後來庶逃物論覬續中
和之詠兼酬鎔埴之仁
賈侍中書
爰初冗宦固嘗託于洪鈞訖至近聯曾未瞻于上衮比
司通漕久舍别都獲天幸以何多拜台儀而甚數廓至
誠而相接忘絶禮之自居移守蜀門去離材館飭嚴騶
而臨餞特借道路之光抒大句以寵行永為莢衍之秘
雜然感戀萃厥悃悰恭惟某官業履崇高智謀廣大更
文武之二柄洞安危之大機書功旂常留範廊廟適均
勞佚暫寄重于師垣久渴儀刑行召還于公位伏望上
為宗社精調燕興
代賈魏公移許州謝政府書
誕頒明制祗被茂恩付潩水之印章還魏都之筦鑰飭
躬趨而將命俾手舞以知榮某親會聖辰早塵台序旋
兼文武之二柄曷究安危之大機總一道之兵民第勤
遠略上三年之課最曾罔寸勞自視晩齡久當重鎮洊
披懇牘蘄守便藩獲遂請麾之誠良由造物之賜此蓋
伏遇某官鴻猷華國巨業代天因密啟于宸衷致俯從
于人欲埏鎔所及銘鏤無忘
回王尚書書
祗承俞詔獲改便藩乃屈高明繼掌離宫之鑰具存撝
抑首騰記室之牋政有俟于更張誼無煩于必告即馳
輕傳阻伺前旌企佩并深敷論罔既
回謝兩府親王使相遠迎書
詔移輔郡叨遂于私誠道出神都獲修于嚴覲特屈崇
高之體首紆勞來之音戢感良勤指言非悉
上知德州張仲巽屯田書
某少游諸公蚤服盛德自嗟仕路之晩輩未識儒林之
文人比沿臺牒之行與攷郡廉之藝去取有所未至曷
禆賢太守勸駕之勤進退於此不遑遽蒙下執事虚襟
之禮既飲食以將懽恩之厚又車馬以為惠顧之光已
而旋歸復爾臨餞賜善誨俾知守職之繩墨授雄文以
示立言之範模違離尚新感戀如昨霜稜逾厲氣宇增
秋恭以知郡屯田行高古人名重當世治狀第一矧風
績之其凝召音以三佇恩章之兹及伏望為國自壽副
時所瞻
代上王尚書書
某仙籍後陳名附青雲之久仕塗累紀顧垂素髮之多
引愚分以甚明冐人知而安可向當遠宦俛就冗司委
吏仲尼之所為詎輕倉庾之氏歸志孟軻之所有祗恐
田園之蕪未能決去以拂衣尚爾投閒而志食所繄官
局將庇台光比列奉于公函敢少論于私悃伏蒙損崇
高之位勢曲趣寒蹤厚媮薄之時風親占温教悚然伏
讀謹以行蔵恭惟某官粤學入聖賢之微貴名揭日月
之上華要之選翺翔欲周八座劇班聊掌别都之鑰三
篇休命行調真宰相鈞俛惟衰遲永有棲倚
上提刑王郎中書
伏審清衷簡在明旨召還謂使旆之節南躬當前賀致
公函之缺上顔有餘慙仰侍優容少寬誅斥恭惟權府
提刑郎中器資渾厚術業宏長粤學入聖賢之微清風
承公相之後官聲所至物論皆歸遹當睿哲之臨朝不
限才于累日按章朔野民適底于無寬參計甘泉財行
聞于有羡俛惟冗宦方備屬官雖欣君子之得時第恨
孤生之失庇
回鄆州郭宣徽書
近審懇避中樞往綏東土云初開府即辱詔書迨此發
函己聞易鎮遂稽布謝尤劇愧懷伏惟某官勲濟王家
序先台路傳汾陽之將略提汾上之帥符坐席未温遽
改邊藩之寄寇巢爰珍復歸陪幄之嚴銘頌并深諭言
奚悉
回諸道轉運及諸官賀判相州書
向辭宰柄旋領守符晝錦云歸幾遂鄉邦之樂夕烽有
警劇分疆埸之憂比獲慶音己當帥職佩詞情之兼厚
輸悃愊以稍稽感愧并深名言奚悉
回運使范司封書
審奉恩緡就更漕節未諧修慶猥辱騰書伏惟某官世
濟大忠氣函間傑適接刑章之重甫臨陜服之交調兵
食于四方遽圖碩畫改使權于中道靡聽固辭聊藉輸
將之才即登要劇之任
賀延州郭宣徽書
伏審初見吏民已班條教長城之倚衆議所均伏惟某
官偉略沉雄傑才英邁向輟神機之貳出當帥路之先
殆疆事之告成被詔音而入覲確然清郡奚堂之坐未
安復此臨邊海宇之情尚鬱行平小醜還奏丕功垂光
旂常制勝帷幄
回秦州馬給事書
西帥所總方圖綏御之宜重客初來未盡將迎之禮暌
違尚邇企仰殊深何過篤于謙懷仍曲存于雅意猶屬
道途之勞頓已形牋牘之勤惓展讀載周感慙兼劇佇
聞開府續獲馳書順履春寒益蕃時祉
回并州王端明問候書
自違風則遹更歲端方疆事之是經曾郵音之未至猥
先流間秪益愧懷惟文武之兼資本公台之餘慶勤宣
遠略屢易左符矧薄伐之故區實勁兵之要處境控三
敵地綿百城暫煩細侯往護諸將已聽威聲之著行甄
治迹之優倍綏燕興前服光寵
回賀提刑趙司封書
審膺中詔就領外臺伏惟慶慰某官術業淳深器資端
勁商于曲守益懋于風聲陜右按章未充于時望行圖
謇諤之舊亟還論思之班首枉書音尤增感臆
回閻待制賀轉給事書
祗奉綈函驟登瑣闥實罔功而被寵固匪服以抱慙曾
是短才訖無善状同時並進最曰晩躋一歲再遷不由
顯效此蓋伏遇某官褒華所借言味有加致此泛恩及
於孱品尚未敷于感臆乃前墜于慶音愧戢并深名言
非悉
代張景言回諸處賀書
自叨煩使汔此彌年在餽運之非常于事功而何有被
誤恩于乾造付劇鎮于坤維并假寵光仍遷禁職尋啟
還而弗聽曾論謝之未遑首墜慶音傋形體臆勤辭溢
幅厚餙過情感愧并深名言非悉
與交代趙龍圖書
就蒙中詔移領西州兩川之衢百賈所會中外所制兵
民實繁顧惟短才安有遠略頼同升之先識嘗並貳于
大農今兹守符復繼賢躅固論契之莫厚容乞靈之有
繇舊必告新覬詳聞于善術守而弗失當謹奉于前規
再被十行之書將驅九折之馭風期甚邇天幸何多恭
以遠撫甿黎休成治績高名大節早取重于端朝正論
元猷行入毗于新政倍綏燕起少副欣祈
回同州趙大監書
伏審進膺中詔出領左符條教初班吏民胥悦伏惟慶
慰恭以知郡大監端朝雋老經世緯才風績蔚昭乎吏
師時名早動于人主官儀兹峻兼治于尚方人瘼所求
遹臨于東郡靡胥報政行聽召還曾是單蹤方繄巨庇
未修慶問先枉誨音愧悚欣銘無諭卑悃
祠部集卷二十九
