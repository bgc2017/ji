祠部集卷五
宋強至撰
五言律詩
北都春日
日出車馬道風來城市塵關河應自昔花草不知春雲
靜鳥翻翼冰消魚動鱗太平無一事把酒勸耕民
出大名府北郭
驅車出近郭野色感年華河靜水猶凍地寒林未花細
風吹斷柳殘雪隠虛沙鄉思東南闊歸飛羡暮鴉
馬上口占
出郭塵埃少驅車節物便歸心忘澤國病眼豁霜天鳥
雀飛荒圃牛羊卧晩田吟邊搖落意疎木起孤烟
二月過半猶未見花昨日逢之珍云已有小桃因
成短句
不覺春過半開花始見桃年光雙鳥翼世事一鴻毛有
興撫清景將愁付濁醪家林應爛漫南望首空搔
偶書呈公勝
朔吹朝還暮繁雲凝復開不能成雪意只解作寒媒薄
宦家千里長吟酒一杯西鄰鄭夫子乘興幾時來
走筆送楊正臣先軰還吳
客衣沾魏土歸馬望吳雲一紀困游宦異鄉愁送君驊
騮行得路鴻鴈去成羣(歸省元昆)何日江天酒重論别後文
居魏歲餘未嘗見江鄉故人今無悔如䧺過此相
見甚喜席間率成短篇呈之
經年大河北終日故鄉心入耳欣吳語開懷慰越吟天
寒裘領薄日暮酒杯深早晩論邊策長纓試請擒
新秋夜月寄故人
客心宜靜夜月色澹新秋影落三湘水詩傳八詠樓何
窮對酒望幾處捲簾愁若問相思意隨君萬里遊
依韻和留臺崔庫部局中自遣
儒林文雅作蕭散欲揮金老去安時態秋來慰夙心誰
陪黃菊酒自喜白頭吟賓客霜臺少詩成每獨斟
自零口夜至渭南縣作
月黑征途暗羸駒傍險行村遥微認火縣近忽聞更落
寞殊鄉意喧啾小市聲故園流水在想像見冰清(婦翁嘗宰)
(此邑作渠引水以溉民田今享其利)
送長安僉判鮮于子駿還闕
相望蜀父老應嫌駟馬遲三冬辭幕府千里走京師富
貴那能滯文章自有知關山含雪意别酒對秦姬
長安春日
白入雙吟鬢衰侵一病身年光不貸老春色似欺人鳥
破日邊霧花飄風外塵還將感時淚對酒灑咸秦
題光和年西嶽碑
瘦硬光和字崔巍太華碑鐫模森骨立點畫宛鱗差内
有通神筆前無絶妙辭茅齋千載後玩古獨心知
唐賢嶽廟題名
華嶽金天廟唐賢石闕題姓名留篆刻冠劍落耕犂字
體諸家襍函封數驛齎幾行猶壮觀丞相討淮西(裴晉公征)
(淮西與將佐西下皆題名石上)
斷碑
何代經兵火終年委雪霜文章誰黑白首尾自參商琬
琰那淪翠塵沙漸變黃人生異堅石撫汝重蒼茫
依韻奉和經略司徒侍中上已會興慶池
千載蘭亭後風流宛目前竹昏煙冉冉花泣露漣漣筆
落詩推將杯行酒有仙水邊佳麗少春草謾芊綿(杜工部有)
(三月三日天氣新長安水邊多麗人之句)
小閣西山落日
天地垂垂暮殘陽似有情未催全嶺暗猶放半山明遠
樹微茫見孤煙慘澹生流年從此老對酒急須傾
翻經臺
失道從僧指窮高聽鳥呼千山四廻抱一徑百盤紆人
事空今昔臺基儻有無吟邊嵐氣夕落日伴猿狐
題華臧環峯閣
精藍已塵外飛閣更雲端只見蒼山合寧知紫宙寬客
游追汗漫詩思等㠝岏大士安禪後何人此倚欄
羽師院假山
累石作危峯軒然曲沼中山形在眉睫人意自衡嵩影
駭魚蝦避路疑猨鳥通宦途尤巧險匠手莫言工
京兆府初赴同天節宴詩
四月薰風轉三天瑞景舒歌從歸唘後夀起祝堯初詩
喜南山對身甘北闕疎九韶音未作朝野自懽如
五帝今云六君王合萬年日長遲漏水風細駐爐烟想
像聯朝珮歡呼捧御筵喜深恩更遠不竭似秦川
哭王仲密四首
相逢初北闕並試復南宮失意春風裏謀歸汴水東行
藏他日異笑語此生空不掛青雲籍聲名野史中
羣居三益友再拜十年兄一别長南北相逢遂死生淚
流添渭水心折注江城聞訃悲尤劇書成僕未行(予將遣僕)
(持親朋書南去而君書在焉忽聞其訃)
場屋行遲暮田廬卧寂寥壮圖藏翰墨高行落漁樵會
哭諸朋盛銜哀一奠遥繫舟江岸絶愁望定山潮
多金空舊産短褐盡平生蒿里閟春色桐江流哭聲人
憐天不與婦少子猶嬰如有山濤在應忘顧後情
依韻和酬鮮于子駿郎中見寄
昨在王公幕同時輙仰攀論情昆弟等知巳友朋間渭
北孤交臂淮陽慰客顔(王公今牧陳復留兄居治下)長卿看駟馬父
老望西還
趙龍圖自西川擕鹿兒至秦相惠
軟毛金縷暗細點雪花勻林下遠思母階前愁傍人澗
聲微可聽野性漸能馴公惠成愚好他年伴幅巾
長老鳳師新作四照亭以其環顧洞徹無纖翳礙
目故名云從予乞詩因即其說以寄題
大士安禪外孤亭曠望中物無形可遁心與境俱通日
月光應倍江山氣更雄寕須面壁坐到此即觀空
留題太平寺
鄉落少人煙精廬獨巋然香花真佛界棟宇始唐年鳥
啄齋餘食僧參夜半禪清凉數畝地巳是隔塵緣
留題東巖院
仁祠倚巖腹無處入囂氛古像棲深殿高僧傲白雲山
花暖自發谿溜遠猶聞我正為名縛翻羞猿鳥羣
數日前伏蒙吳先生留飲旋辱尊什喜某之來謹
依嚴韻奉獻
昔荷齒牙論今猶骨髓淪報知虧國士高第濫門人墻
仞欣重到眉頭為一伸却嗟夫子疾是日卧漳濱
依韻奉和司徒侍中仲春釋奠
先聖祠逾重尊儒世適丁上公儀最熟太學祭頻經曉
月衣冠净春風爼豆馨魏人休請頌在泮已言形
梨花
舊愛樂天句今逢帶雨春花中都讓潔月下倍生神翫
好張瑶席攀仍贈玉人莫開紅紫眼此外盡非真
雨夜舟中
岸鳴連夜雨舟繫數家村防盗頻敲柝愁吟早閉門呼
兒陳小酌憶弟動歸魂安得晴風起吹開波浪渾
御河舟中
浮舟不用力一水靜於山沙鳥晴相喚河雲晩更閑微
吟窮有象清思入無間河策誰云補從公漫往還
屐
好在登高屐東西類此身游頻齒幾折用久蠟還新晩
步憐今日幽尋憶古人莫隨珠履客且伴白綸巾
夜坐
城裏更籌急窗邊竹影微掩書雙淚迸撫事寸心違歲
月辜華紱風霜感彩衣陶潜空自賦何處有田歸
韓魏公生日
三秋開爽氣七月降元精致主鈞樞徧尊賢衮鉞輕顯
庸歸社稷隂相在神明漳水流無竭年年伴夀觥
九日
霜净乾坤闊登高極古臺秋聲楓幾落客眼菊三開短
髮頻看帽寒吟間引杯籬邊空意緒難得白衣來
庚戌歲除
薄宦三冬暮殊方一紀餘笑歌筋力倦勲業鬢毛疎道
路紛乘傳軒墀遝曳裾無庸看半百搔首歲云除
依韻和張文通中舍寄韓師元判官
從容須陛對蕭灑待家居近閣從戎筆閑裁寄舊書青
衫逾一紀黃卷尚三餘聞說山齋好何時遂曳裾
送譚供奉
丹山靈鳳質偶别帝梧飛忽憶華林好還收倦翼歸綠
深宮樹合紅薄苑花稀重到回翔地卑棲嘆昨非
次韻仁叟禁中清曉
禁廬休夜直瑞靄向朝敷華闕辨雲氣紫宸低斗樞帝
梧鳴彩鳳宮漏息銅烏日出將臨扆天光冒海隅
送陸覃校書赴選西上
朝飲送春酒暮吟傷别詩予愁鶯語亂君興馬蹄遲五
府何時辟三銓會早辭回鞭晉陽道不負細侯知
次韻盧六員外避暑
城市苦歊暑尋凉到水窮環林得高蔭解帶取微風渴
肺舉杯緩汗膚兼酒紅當年河朔會舊事豈全空
中秋京師對月
今夜皇州月秋光共幾分未全成皓魄猶勝隔浮雲白
髮愁偏照清樽喜獨醺遥憐江國弟北望首殷勤
悼承天月禪老
祖意生來達詩心老去專傳燈與誰子絶筆在何篇朝
客散談席野禽窺法筵唯應軒北石秋後自依然
送蹇磻翁都官赴倅梁門(予與磻翁同年進士南宮同舍復北都幕府交承)
共昔登龍客仍今同舍郎後先趨帥府南北重離觴塞
角催秋月邊烽落曉霜軍城看趣召能久賴王祥
久雨初霽對酒偶作
彌月窮山雨昏昏氣蔽天南榮初見日萬瓦已生煙節
物驚殘臘懽期减去年愁來搔短髮對酒且陶然
仲冬十六日祭馬步
提轡傍險徑喜隨雙炬紅薄雲籠淡月苦霧捲嚴風馬
害誰云屏神休覬所蒙晨門未開鑰殘夢續齋宮
齋宮獨酌待曉入城
青燈頻照面黃卷懶低頭危坐自醒醉孤斟誰獻酬簷
前落星宿城裏息更籌上馬即塵事欲歸欣少留
贈杜諮祕校
唐代詩人傑家居世杜陵祖風今不墜君學善相承氣
直横秋鶚文雄絶漢鵬風騷如命將壇復讓誰登
杜以詩和荅依元韻贈之
子美沒已久正風幾替陵上天憂道喪遠裔以詩承駑
足輒追駿鷃心聊慕鵬微之重堂奥努力願同登
送范令巽之赴陜縣
陜人西望眼唯認馬蹄東柳縣追陶令棠郊謁召公問
農游手勸聽訟下情通千載萊蕪後傳家有素風
送同年張正臣赴海陵幕
早年登甲選從事又東藩地與淮流絶城連海氣昏好
山供健筆暇日樂清樽多著太平策歸來奏帝閽
寒爐偶坐戲呈任道
人事車輪轉年光木葉摧交情論晩歲生意共寒灰未
足勝寬褐那能煖凍杯知君尋氣類不為附炎來
依韻和仲靈禪師喜賈丞相趙翰林見稱輔教編
之什
浩蕩藤州老雄文鼓大編聲名元自重述作許誰傳成
誦慙空久相逢偶未緣承明内外相交口譽師賢
送覺上人還霅
卞山風月古秀發在詩人之子含清骨禪師託後身千
篇收箧藁一夢繞鄉蘋知巳大丞相無勞揖縉紳
依韻和彭九及之歸飬之什
江南春自好蜀客亦思歸淚與花俱落心隨燕共飛露
章還子舍孝理副宸闈禁署風流後謀漁未有磯
送宣州太守沈司封
宣城從古勝謝守擅風流夫子名當世君王付此州訟
鈴閑郡閣吟筆動江樓莫憶窗中句能詩今隱侯
送王天常太祝詩
雨洗春枝冷鸎愁晩更啼感時雙淚落送客片帆西淮
隰逢鴒羽(令弟祕校先之儀真)京塵縱馬蹄有才無殿課安稳步
通閨
方殿省示惠遠祖先生詩集
先生名不死三百幾年間白首吟唐世清風起越山遺
編流自久異代許誰刪遠裔傳能事斯文氣欲還
屬疾
壯懷衰獨早樂事病全稀静聽聞花落欹眠見燕歸冠
裳成外累塵土汩真機強起親曹事遥慙舊隠扉
予累日卧病適張文通惠教亦云服藥漫成小詩
呈之
功名心寸折歲月鬢雙蓬病畏酒杯綠愁憐花蘂紅杖
藜成暇日行樂步春風唯有張公子翛然此意同
暮春被病感書
孤直難知巳才華反誤身流年銷壯節多病對殘春酒
到心如達花空眼亦貧賢愚通塞理誰與問洪鈞
聞升甫南池觀魚所獲無幾戲成小詩奉呈
巨鱗非尺澤多目漫汚池網漏從今日筌忘復幾時饔
人顏慘淡漁子興參差豈似任公捷羣鰲一釣絲
病起觀盆魚
戢戢駢頭戲悠悠掉尾行莫言盆盎窄猶勝網羅橫競
觸浮萍亂時吹細浪生嗟予遭病縛羡汝遂微情
送王明叟起秀州法掾
去去持丹筆當官議是非壮心低仕路戀涕濕親衣汲
浪檣烏急吳霜稻蟹肥論文杯酒後從此故人稀
行叟權秋掾比回正老以詩寄之因次韻奉和
郡獄乏掾屬君才盛府依犴牢煩暫掌鸞枳復卑飛盡
室輕装去新吟滿箧歸風流傷别處粉淚洒紅衣
送石亢之節推赴廬州幕府
執政昔曾祖滯才今令孫三遷纔大幕萬石已高門阮
瑀妙草檄毛公深誰言(度支毛伯鎮典合肥)相從賓主樂淮月共
清樽
送子立榮侍南歸
有客就征驂風前别酒酣慈顏依膝下歸意滿江南去
路草初歇到家梅正含短書無惜寄别後抵清談
上何太宰生日
斗杓西揭柄南呂巳飛灰芝室占熊夢蓬山挺梓材世
欣金鷟見人慶玉麟來天意非難料行看位上台
皇穹符寳運嵩嶽降真賢明月中秋後黃花九月前潭
潭新紫府疊疊舊青氊遐想靈椿慶春秋合幾年
漁者
身世扁舟裏飄颻可奈何萬生勞白日一笑屬滄波闊
網施能幾閑機用未多余顏自憔顇莫作楚臣歌
對雪六首
幾尺江東雪同時戶北風全家愁坐外寄命苦吟中已
分書帷冷偏憎酒盞空漫將豐歲兆去問白頭翁
草樹驚全失山河望轉非片時藏地險㡳處極天圍樓
半輕相逐簷前急自飛乘風還有意故去點人衣
飄洒三冬暮蒼茫一氣凝寒威斗自壯空色曉逾澄狂
走尋岡兔飢呼失樹鷹年來交態淺有興即誰乘
影亂侵書幌花輕輟酒杯襟懷同落寞氣象亦崔嵬屢
折參雲竹偏凌照水梅紅爐方爾附未可論寒灰
色浮千里白氣逼萬家寒獨鳥飢猶啄癡兒喜自團向
風初舞急入夜轉聲乾此味同誰冷吟窗映素冠
朔風吹不盡顥氣入無間市井人喧息江湖鳥翼頑酒
邊驚晩歲吟外失羣山温室便高卧明朝任塞關
次韻答承天月長老
方外得師晩相逢出古心交成真合水意在始知琴宦
路塵泥久禪扄歲月深清風貽絶唱一誦快煩襟
塗中書四十言奉寄武陵則師
師有知人術一言珍萬金聖門防取貌吾道素論心越
樹秋聲起武陵歸思深桃源千載事此說更難尋
書香嚴屋壁呈寺主隆師
莊嚴模淨域金碧照晴霓土木有時竭樓臺無日低林
泉藏好處巾屨得安棲我魂陶彭澤煩師數過溪
詩送長老芝公歸靈洞
昔以醫名著今兹祖意傳衆生如不病大士自安禪貎
等澗松古性同山月圓應防猿鳥憶却指舊林泉
贈净土嵩長老
林泉久安住心境兩無塵禪外牽餘想詩中老此身虛
懷延海衆雄辯服談賓偉特如師少相逢悟宿因
贈霞長老
大士本宿植妙年離世紛定心馴海鳥詩語淡秋雲與
物曾無着收聲恐有聞唯將諸祖意晩歲𨗳迷羣
酬齊上人
不見湯師久病眠時序深忽驚朱夏過真負碧雲吟他
日虎溪約同時鳳闕心未論應去住杖屨且相尋
景山無思二大師垂和鄙詩復依前韻奉荅
西北塵游倦東南野興深帳空慙鶴怨山暝憶猨吟大
士真交臂連篇契夙心會須携蠟屐雲嶠陟千尋
送臻上人還雲山
半歲風埃地終朝雲水情身兼飛錫徤眼向故山明不
改禪衣色從來野橐輕煩師伴猨鳥兩耳厭車聲
詩贈圓公大士
恐是逃名客因為出世流人間雲不定心外佛何求醉
喜形骸放詩嫌偶對囚我應遭竊笑聲利乃身讎
仲靈禪師以詩見邀輒走筆依韻附還使奉和
世好元難合便甘或棄辛喜師同肺腑偶爾異衣巾文
約牽常俗詩情遠過人相邀松下别山意入秋新
送李講主還維揚
定憶婆娑樹雙垂滿地隂(院有雙樹)春風吹社燕歸意逐淮
禽帆落橫江盡門開小院深先撾大法鼓續震海潮音
(師之來杭實幹法鼓)
仁宗皇帝挽歌辭四首
未乾宮硯墨猶暖御爐烟鷄唱空催曉龍飛忽上天攀
髯三月暮洒淚五雲邊盛德無容報塵埃萬壽篇
飛帚飄宸翰𢋫歌縱睿才歌懽三閤燕聲轉兩宮哀人
世金縢祕天門玉鏁開年年初夏月寂寞夀山杯
輕徭寬日力橫費惜秋毫臨諫天容晬尊賢聖體勞乾
坤收化育弓劔入悲號十月西陵伏愁雲隔赭袍
聖運一千載君臨四十春寳圖先與子妙斷獨如神瑞
表虛南極哀聲動北辰天鍾堯舜性廟號訖稱仁
石太保輓詞
許國三朝老傳家萬石君乞骸章未報没齒訃先聞挽
鐸搖秋露銘旌卷暮雲龍岡逢古壤馬鬛寄高墳
王廣淵郎中挽詞
一門新茹痛八座近云亡禍故近賢者風流失望郎葬
帷籠淡月挽鐸訴清霜祖烈繫誰紹三槐老北堂
王子直挽詞二首
流水身飄忽青雲意闊疎儒林看作傳使者合求書野
月隨丹旐山煙濕素車寝門今日淚一灑為無餘
王氏仍淮水賢人減潁川風流今盡矣天理舊茫然親
涕霑封箧交情動絶絃公卿誰不到偏夭賈生年
晉陽郡君輓詞(畢丞相之孫諫議宋大夫之妻)
法度居無失圖書動有稽不偕君子老空美大夫妻淡
月臨新兆清風在舊閨哭聲摧隴水山鳥學人啼
夫賢微子後身貴畢公孫獨棄斑衣飬空餘象服尊悲
風纏挽鐸苦霧濕銘旛誰謂靈香驗何曾見反魂
祠部集卷五
