祠部集卷九
宋強至撰
七言律詩
依韻和判府司徒侍中雪霽登休逸臺
環臺雪後從公登四顧乾坤表裏明粉水半消池日薄
玉枝相戛竹風清園林洒落人間世樽酒逍遙物外情
寫景不須搜畫筆詩參化匠自天成
依韻奉和判府司徒侍中壕林
星榆落種還生地營柳移根總傍壕夸父林稠宜較盛
太師垣峻敢争高歲科充蠧疲民産(公詩首句有鹿角科民歲甚勞之句)
城守勝提壯士旄長與萬家添外圉鄴人心結此思牢
留守司徒侍中寵示上巳屬疾鈞什謹依韻奉和
上巳曾陪宴後池風光一匝又花時當年簪履誰猶在
今日門牆獨未離步怯園林雖晩到恩深草木已先知
都人不省憂民病只訝行春繡旆遲
和登金銅門
高門締構自何年朱栱金鋪麗目前樓上台光臨暇日
座間凉氣失炎天草涵宿雨濃如染林曝晴曦燥欲然
早晩定歸黃閤去剰移夏榻就風眠
某伏覩判府司徒侍中置酒宴客即時雪作謹成
七言律詩一首上獻
相君東閣冒寒開朔雪貪隨樂事來臘信未通先漏洩
台光欲近却遲回勢輕漫擬凌歌袖片小纔能綴酒杯
寂寞相如孤客在定應授簡屬鄒枚
某不度輕僭始以鄙句塵獻判府安撫司徒侍中
特屈威尊過賜寵和伏讀榮荷謹成律詩一首代
啓上謝
司馬當年侍兔園只攄祕思奉清樽豈如下客吟飛雪
繼屈三公賜雅言句揣物形雖有迹筆鑱天巧獨無㾗
豈惟一府誇榮玩猶得他時耀子孫
依韻奉和判府司徒侍中望宸閣雪後
雪中氣象但漫漫雪後乾坤净好看零落瑶林晴照裏
參差銀闕暮雲端疑開粉墨圖新就猶洒樓臺筆未乾
萬井都人蒙煦育恩深不覺夜來寒
再和
公到層軒雪已殘蕭林素節曉相看山融愛日酥千點
地接頑雲縞萬端曾有金樽開兔苑况無鐡甲戌桑乾
清風落紙成佳句身世渾疑在廣寒
春日送王明遠
馬蹄乘興急離秦輕雪初消塞外塵談笑暫來趨幕府
文章猶記從車茵雍雍妙畫平邊徼衮衮清言服座人
詩句不須論别意臨岐探破故都春
依韻奉和司徒侍中春隂席上
未消殘雪在牆隂晝景昏昏似日沉土凍轉愁花信遠
天寒唯仗酒分深笑談四座相歡色富貴三朝不動心
詩句一傳人競寫也應潛購到雞林
别王彦祖宫贊
别襟曾判宋王臺魏北相逢一笑開帥府紅蓮曾入幕
公堂黃菊偶&KR1335;杯未應許國全無策秖恐趨時自有才
且置功名歸度外詩筒頻附塞鴻來
奉和龍興燈夕
結綵仙山對淨坊曳珠賓履捧台光燈搖夜月天形動
歌聒春風物態狂刻燭詩成傳魏國吐茵酒釅醉程鄉
今年始徹清宵禁倍覺都人樂意長(河朔上元久不放夜)
依韻奉和司徒侍中上元遇雨即席
金絡香軿匼匝來門闌徹禁夜無猜正憐舞曲隨風轉
驟覺燈花冒雨開屏翳呼雲何倏忽嫦娥收月漫徘徊
相君未放春宵醉倒盡宜城第幾罍
依韻奉和司徒侍中春雪
草木空催造化忙六花先出壓羣芳酒寒玉斝消春味
烟濕金爐減晝香地暖落霙堆旋失風和亂片舞初長
相公更好調元去已兆豐年在此鄉
送河北轉運燕刑部被命充三司副使
億萬供須仰縣官大農選造徧朝端外臺心計推公最
中詔恩除副帝難文石近班趨玉筍紫絲新帕覆銀鞍
行攄仁義裁經費天下征繇不日寬
晝眠
酣酣枕上息吾形日過南窗第幾櫺所得高眠容幕府
為無深責繫朝廷苦遭浮蟻催來熟忽被幽禽喚得醒
却整葛巾尋晩酌竹間呼客盡吾缻
留守安撫司徒侍中生辰
七月穹旻大火流元精信宿降伊周公師一品儀型重
將相三朝德業優桑梓鄉邦兼鎮撫苴茅封國正居留
人間盛事仍難老富貴功名未白頭
宰衡倚頼更三聖神器傳歸定兩朝幾御銅符雙在手
尊榮金印六垂腰流民相率歸仁政疲俗新蒙罷横徭
夀考轉隨隂德遠開倉累萬活黎苗
凛凛威名遠邇知去年談笑屈西陲平時旌節臨全魏
計日朝廷起一䕫狎賜綵衣今禮數待還繡衮舊麻詞
佇看來歲稱公夀荀令依前在鳳池
走筆謝司徒侍中惠柑
十年空憶滿林香今日堆盤得恣嘗摘處嫩苞金隐粟
剖來清液露盈嚢自堪珍玩誇羣目可惜餘甘落俗腸
拜賜愈知公意重不同設醴望元王
安正堂
居守園林氣象間堂成壯觀入躋攀三朝力輔乾坤倦
一國身偷歲月閒傾座語驚邪說破勒碑詩召正風還
險夷出處皆公跡不動公心似泰山
飛飛燕雀倦簷牙繡栱雲楣鬭彩霞樽爼燕閒歸相閤
鼎鍾勲業在王家直紋惜破牆隂竹巧笑嫌開席外花
今日正風傳魏國平居詩思亦無邪
酬楊立之進士見贈
詞場綠髮競才雄幕府朱衫覺道窮孤憤掃除詩句裏
壯圖流落酒杯中宦游已倦年將暮人事隨生日又東
珠玉滿篇勞寵贈建溪風格襲文公(立之實翰林文公族弟)
依韻和酬王明遠見寄
一日論交坐席間肯平壯氣就衰顔篇章漫欲窺滄海
道誼從來仰泰山白日聲名君籍籍青雲意緒我斑斑
元戎幕府那能久太學諸生已望還
送河北提刑王詹叔郎中被詔充開封府判官
人物神州雜五方平明京兆坐黃堂民投牒訟千狙詐
吏抱文書百鴈行幕府要人關聽斷朝廷自昔選才良
朔陲使者聲名久隨詔南轅佐趙張
次韻通判都官和諸公雪中席上之作
龍沙千里絶纖埃銀色渾疑王母臺宴席此時驚酒薄
曉枝無處認梅開騁辭梁苑客方至乘興越谿人自來
從古六花長一色化工應不費培栽
和判府司徒侍中喜雪
朔雪飛花趁歲隂喜看不覺酒杯深應時自合蒼生望
澤物真同上相心未怕春風融粉水恍疑江國見梅林
西山一夜千層白那復能留寸碧岑
送王敏夫判官赴舉京師(韓魏公壻)
㕁公門下識羲之風骨無塵聳秀姿壯氣海鯤翻碧浪
逸才天馬脫金羈旋憑辭律趨明試首聽文衡中有司
太學舊游應刮目青衫事業盛當時
伏覩留守安撫司徒侍中鎮魏三日遂獲甘雨吟
成律詩一章上薦
相衮前年撫雍民下車飛雪滿咸秦(陕右屢年不雪公視事長安之日時)
(雪大作)風行魏國纔三日雨作商巖恰半春(二月十五日兩)忠節
此生存社稷誠心是處感天人二方豈合偏蒙潤四海
思歸舊化鈞
即席依韻奉和司徒侍中上已會許公亭二首
禊事初脩樂未涯晴陽濃淡薄雲遮風光轉入庭前柳
春色隨來席上花千載風流追曲水萬人游豫揜長沙
(杜工部有着處繁華矜是日長少千人萬人出之句)相公今日携諸吏那比山公
醉習家
三春樂事揖蘭亭駐旆名園敞繡扃酒盞綠深須露白
花梢紅少已多青賓裾特盛人間會公衮能忘物外形
化筆暫歸詩句裏清風一誦醉還醒
上巳飲許公亭通判錢郎中以詩獻因依韻和呈
丞相開筵御水頭席間别乘擅詩流特誇元巳從公飲
不比常年結客遊淡色雲隂籠日薄暖香花氣傍人浮
篇章唱絶雖容和酒盞恩深豈敢酬
和推官壓沙寺惠詩
上相行春樂有餘繡旗朝共宿雲舒特教紅䄂停妍唱
為許朱衫託後車肯說大烹專鼎食旋容小摘薦園蔬
多才幕府論榮遇詩句飄飄動客裾
走筆依韻和楊進士倜登南樓之作
當年割據屬英雄樓觀誠奢物産窮藩鎮一歸平削後
關河盡入照臨中離宫此日號大壯織杼無人歌小東
全魏萬家今樂業衮衣惟恐迓周公
瓦亭偶書
城中塵土眯人眼隄上風煙醒客心沙擁河聲時斷續
雲含野色屢晴隂平蕪點白鷺雙起細柳弄青蝉一吟
魏北古來車馬地此亭偶爾得幽尋
送謝先生歸紫霄峯
不同賣藥入都市又異執帚見相君冠蓋臨門求上劑
公台解榻叩多聞應思夜鶴侣蕙帳却笑伯鸞家布裙
藜杖還尋紫霄頂無心出處似山雲
送傳宣李子範供奉歸闕
曾共征西幕府來相逄今日魏王臺喜情重把論交袂
感淚頻添話舊杯此别情懷無限惡他時談笑尚容陪
馬蹄歸趁春風急應有花先禁苑開
依韻奉和司徒侍中西園初暑之什
夏木參雲百尺長晝隂籠日一軒凉雜追楚榭迎風袂
冷笑淄川作雨滂歌扇參差立燕趙客裾容曳赴原嘗
坐來詩句清人骨勝抱冰壺飲玉漿
聞參政王侍郎令子著作登第復除崇文校書
宫壺移刻對延英文帝從容問賈生儒舘旋承恩詔入
士林尤說御批榮丹山鳳出寧無種滄海鵬摶遂有程
漸待青氊歸舊物區區羲獻漫家聲
依韻奉和司徒侍中苦熱未雨
乾坤五月氣炎歊丞相憂農心更焦思脱塵埃遺暑濕
擬排寥廓御風飈穴中戰蟻空知驗雲外晴虹尚肆祅
下土顒顒望霖雨好回天意慰黎苗
韓魏公生日
上公拜表請休官中使傳宣未聽聞雍府遥兼新節鎮
鄴城重領舊山川左弧共記生賢始右席誰居獻夀間
隂施在人天報遠蟠桃三熟鬢毛斑
依韻和趙晦夫書記將替寫懷
芙蓉幕裏住三年鸚鵡才高動四筵風月漫勞吟杜曲
文章自好紀燕然朋簪會合愁分手官簿縱横待息肩
直道先難終易偶近聞知已薦書全
代上余大宰生辰
瑞挺真儒翊聖時潙山秀氣育丰規慶符昌運千齡會
前應中秋十日期天上光連奎昴宿人間身占鳳凰池
枌榆暫領旬宣寄榮誕衣冠祝夀眉
送公度赴詔歸闕
兩京三仕並交遊有道從來慕太丘白日聲名隨詔召
青雲家世踵飈流數程去路朱蹄駿一曲離筵翠黛愁
材力如君當拔擢敢辭幕府獨淹留
依韻奉和司徒侍中庚戌秋分
金氣纔分向此朝天清林葉擬辭條三秋半去吟蛩逼
百感中來醖蟻消候早初逢旬甫浹月圓前距望非遥
(十日秋分)如今晝夜均長短占錄無勞史姓譙(晉天文志云蔡邕譙周各)
(有撰錄)
奉和司徒侍中中秋遇雨韻
要盡賓歡醉繡筵凖憑良月作夤緣孤光巳蔽浮雲外
衆目猶傾小雨前聲入鬢毛同颯颯潤生林葉自娟娟
宴杯纔撤寒蟾露疎影參差魄正圓
依韻奉和司徒侍中中秋筵散雨餘微見月色
待月開筵細雨侵月來賓去意空深未容午夜瞻全璧
先隔微雲漏碎金萬戶漸宜歸一望重樓恨不起千尋
應須潤澤周封内始放清輝出暝隂
依韻奉和司徒侍中重九會安正堂
茱萸綴席落新堂丞相詩鋒不可當九日繡筵吟節物
十年黃閤運隂陽酒邊和氣忘公衮風外清歌出女牆
賓去每來安正坐泰然德宇發天光
萸杯引滿宴公堂病客偏容泛淺觴為愛菊花驚晩節
不羞蓬鬢插秋香衆賓談笑誰傾座上相風騷獨擅場
來歲鳳池吟此日䕫龍高會耀辭鋩
和重九晩登騎山樓
登臨樓觀一重重下客追隨豈易逄九日燕私同愷樂
三台禮數極優容自酬佳節揮鴻筆誰詫元勲載景鐘
只恐斜陽催勝事時時回首望西峯
依韻和崔伯憲謝王正甫遺三靈丸蜀茶
一丸道士曾投藥七椀先生亦愛茶(事見玉川先生詩)服久有
時輕俗骨味新應早摘靈芽病軀自健遺藤杖睡眼全
醒耐燭花可是兼饒詩力壯芙蓉幕裏句堪嘉
依韻和伯憲九日感懷
隔霧南山愁漠漠破烟東日淡暉暉風欺白髮勤吹帽
酒妬黃花故點衣九日淚兼疎葉落幾時身逐短篷歸
青雲欲早秋先晩更惜登高樂事違
依韻奉和司徒侍中壓沙寺梨
誰將冰蜜共嚢封結實祇園顆顆同蔽芾舍傍思召伯
周流林下賦揚雄(長楊賦云周流棃栗之林)花經春月千層白頰傅
秋霜一抹紅江橘空甘得奴號果中清品合稱公
讀尹師魯集
章句横行古道堙先生筆力障頽津高文簡得春秋法
大體嚴如劍佩臣冰鐡剛顔低獄吏雲風壯略竦邊人
謫官竟死空名在一讀遺編淚滿巾
依韻奉和司徒侍中辛亥二月十五日
去去春光鳥翼過雲隂風惡更相和屢探花信猶全閟
擬借鶯聲肯暫那鈴吏事來湏緩報相公賓退正閑哦
九旬已是中分了詩酒尤宜併一科
和司徒侍中清明會壓沙寺詩
野寺尋芳二月殘弄晴幽鳥自關關堤沙壓雨迎金勒
旆繡翻風蔽玉顔(官妓隨車)翠幄飲張花雪底綵舟歸漾水
天間五年貪戀行春樂不覺移文笑北山
依韻奉和司徒侍中同賞梨花
千株綴雪紺園中數頃花開幾度逢體瑩直憂春欲妬
色孤猶喜月相容香浮翠蓋台光近瓣落清樽飲興濃
公恰徘徊吟妙句不須忙打寺樓鐘
送大名府簽幕吳都官幾復移倅安肅
相公樽爼納豪英使者封章薦姓名落日送愁離幕府
翔雲隨眼入邊城萬蹄宛馬休南牧一嘯燕姬慰北征
敵頸憤來還請繫雒陽前後有書生
送朱傳道推官赴刑部詳覆
文章自老齒獨壯富貴偶遲名最先冷落官曹按丹筆
風流幕府别紅蓮高談傾座迥無敵清骨照人長欲仙
好在胷中書萬卷校讎四庫續登賢
依韻奉和司徒侍中辛亥上巳會許公亭
許開壯觀舊平津今日還延相閣賓茅社一臨封國地
花亭三見禊杯春隨車和氣蒙魚鳥即席高吟動鬼神
西北連年參幕府東風長忝從遊人
依韻奉和司徒侍中同賞牡丹
按譜新求洛下栽朱欄圍土事深培半粧曉日争光照
一笑春風喜競開得地自依孫相閣飛香欲繞鄴王臺
繡簾對賞猶嫌遠翦上金盤近酒杯
依韻奉和留守尚書會六同年感舊詩
鼎科第一策名人金榜誰能躡後塵三紀鵬圖猶綠髮
累朝龍首最青春同懷談笑宜開口間代文章各致身
(古詩有惜無同懷客共登青雲梯句)醉倒不知歌舞罷杏園舊態恰如新
好傳此會詫時人歌揭青雲動暗塵霄漢得仙同白日
風騷寡和敵陽春笑談未减題名地富貴相高報主身
誰向衣冠增盛事龍頭結客事尤新
依韻奉和司徒侍中辛亥三月十八日遊御河
玉勒牙旌駐水湄萬人齊看柁開時此朝河伯想增氣
去歲國公還賦詩岸蝶偶然穿翠箔沙禽曾不避紅旗
旬餘即報行春足可厭歸軒暮雨隨
此日河生舊俗傳相公同衆樂沙堧迎舟戲羽來低岸
罥席游絲落半天佳句獨高珠履上貴名都忘玉樽前
明年盛會知難再行看還朝百辟先
游河遇雨
翠幄初防日影侵春雲送雨信無心莫愁客散妨車馬
且喜農安得砭針侍妓點衣重結束游人霑蓋尚追尋
臨歸未盡杯中興却放船頭醉裏吟
依韻奉和司徒侍中喜雨應禱
合書時雨奏銀臺潤澤從今徧九垓應禱豈惟三日後
為霖曾是十年來巳逃虐魃知何地自起乖龍不待雷
無數公堂森賀笏盡同秋種荷陶坯
依韻奉和司徒侍中辛亥七夕末伏
七夕三庚共此辰風迎西火轉南薰金盤瓜果隨時俗
玉盞笙歌勸相君月下巧心空自競天邊私語復誰聞
早歸肯效東方朔待看星橋夜度雲
依韻奉和司徒侍中元城埽行河
一鼓千夫下揵聲缺堤漏穴幾時平盤渦倒吸湍流住
巨浸疑浮厚地行舉鍤每年勞衆力治河無策貢愚誠
頼公自有安邦德何處風波敢更生
行河道中
風起秋河吹旆旌林梢初日露微明壤歌接野知堯力
水害横堤想禹平無數焚香迎使節不妨傍轡問農耕
江湖未敢生歸興為戀車茵每侍行
即席再賦
樂事遙追戲馬臺高吟節物縱天才三朝致主誠心竭
九日携賓笑口開白酒似隨秋露滴清歌疑喚曉雲迴
放懷不有公台貴慣得萸枝首賜來
祠部集卷九
