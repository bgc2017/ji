祠部集卷二
宋強至撰
五言古詩
賀陳右司生辰
悠悠大塊間萬類紛相敵偉哉拔俗人真宰豈無力六
經䧟邪說釋儒共一律天未喪斯文公生抱絶識著書
羅古今射策開胷臆前輩幾欲盡後來昧所適天將激
頽波公生秉孤直數諫難居中三已無愠色海宇屬無
虞天工或曠職天保祐皇帝公生藴竒德培擁棟梁姿
一旦壯王國禁網雖小寬疲俗未全逸惟天念我民公
生富才術發揚雲雨勢諸方待膏澤天既責公深眉壽
夫何惜行看佩相印不羨登仙籍南山雅望重北斗威
聲赫禀生固難朽吐納自不息惟昔軒冕徒尤喜山林
跡留侯追赤松志就亦何益傅說為列星但己脱寰域
孰如我公貴與國長無極
送張升甫三十韻
歲餘客秦雍處俗失大方眼前紛朋游外同異中腸最
得張子晚一見合柔剛拜我十年兄本非以其長直緣
父兄舊及此三紀強子之先大夫疇昔倅餘杭予時以
童子進謁升公堂仲兄齒予亞同學隸州庠行聯坐接
席無異彼雁行此時君尚孩縱記今亦忘去住忽南北
中間異行藏後予與君兄鄉貢入帝鄉見面初驚疑偕
問徐乃詳同年忝進士茲復同省郎伊予論契好始見
今髮蒼昨君解下邽東去隨薦章歸來婦翁家春風到
秋霜予居幸對舍有酒呼隔牆往還興頗熟間外絶毫
芒乘月步横橋觀漁立回塘詩句迭唱酬稍稍積巾箱
自許先功名知我尚激昂放言遺形骸不以我為狂古
稱管鮑交千載竊相望辭我復云東坐不安吾床汴水
日向落更久不可航甬東抛田園不治久欲荒急省江
南兄數事皆不遑慇懃挽征袖強留盡一觴何以將别
意時菊有清香
送吴令常甫之武平
朝廷重一邑悼昔容備員自嚴薦舉法頗號近得賢仕
者既擇地主恩那罄宣遐封暨惡壤十必九棄捐武平
杳何所閩裔天南偏林密毒虺藏吐瘴蟠長煙冬候氣
亦暖里俗衣不綿舊冬昨請代闕榜張三銓無人議一
往常甫獨不然丈夫志四海豈安廬室邊畏避屬衰怯
我今幸壯年所寄有民社勇去無山川吴天破新臘雪
片衝離筵闔坐勸别杯情厚禱亦虔藥餌慎勿疎善保
食與眠柂牙起驚濤餞車散江壖吏民前塗奔争迎上
瀧船到脩府中謁首低小侯前主人知才名應以塵土
憐下車轉春首訟未臨婚田遠人喜新君有訴恐不先
據案掃滯務一决如流泉呼兒伴兒戲邑事樂静便地
寬人物稀林實雜海鮮荔子委樹旁毛魚不論錢飲食
信云美那肯事宴筵政休寧閑齋空腸味陳編他人保
無過歲滿猶自遷矧君資性好進業補未全材長老松
榦氣強直弩弦坐養青雲資歸着要路鞭君家新蔡後
清節能世傳豈必因賞格薦狀期聯翩鄙人忝末契相
識由童顛憂懷自足感况復别緒纏君其慰我私北鴻
附新篇
曾元恕累日不相見以詩垂寄依韻和答
丈夫收功名要在少壯時今予四十強才短良時遺俯
首入掾曹所託真一枝動静繫他人何異馬受縻事業
乖聖賢饑寒愧妻兒浩歌望青雲致身分已遲江湖久
去眼終日懷釣絲元恕知我深愛惡非衆隨憐我事冗
宦役役猶兒嬉十日不一見敢以奔走辭與子結永好
交情保無移相從文酒歡晚歲滄洲期
走筆成一篇答徐君先輩見寄
定交初何年昔齒會稽學君壯我尚少道復先我覺子
時于衆人百鳥一鸑鷟學官程諸生題品或義卓衆方
縮手顧君筆已一捉落紙千餘言渾如金出璞辭場或
鼓行無敢犯鋒矟有時談遺經聖賢在口角憤疾異說
妄摘抉三傳駮語氣清不休旱天冽雷雹南北俄乖張
同時去師幄未幾會京國君羽正濯濯以文試有司好
古拙雕琢一失太常第聞子繼屯剥翠鎩累在毛龜剔
釁由殼古人亦憂患千載名愈卓予雖綴小官夙志負
山嶽簿領但戕性禄粟不周啄再命作陋邑舉動尤齷
齪旋巢子何所距我幸非邈寄詩冬為期當遂笑一握
待將得喪理同付尊酒濁
送元恕
我本生窮閻才命兩乖塞再試得一第失足落銓格去
年赴選集摩肩雜隸役吏口駢名呼摧沮氣填臆僦居
在閑坊門巷少人迹于時苦病吟誰肯顧越舄高冠縱
一臨車馬有屈色平生青雲志帖帖若墜翼羨君富詞
才時志復兩得解褐拜初命便綴審官籍秋高馬足徤
駕言往京國諸父列禁嚴南北羅第宅往來伯叔間此
行穩棲息君家世儒林圖史况山積燈火今可親幽探
勉餘力京都號紛華君志定非溺勿貽雙親念此外慎
眠食
早行澠池道中
二年别咸秦八月過崤澠碎石隱地起險塗抱山轉我
馬無完蹄我僕有重趼林紅烈炬暴澗白亂流淺夙駕
露濕衣夕休獨臨饌轍迹環九州孔子未能免咨予獨
何人安坐顔輒靦區區適其宜誓將策疲軟
乙已十月七日過黃河中流遇巨浪偶作
清旦絶大河拍隄滚黃沙巨舟忽搖簸心悸眼亦花咨
予豈輕生將身試魚蝦忠信固所憑此理懼或差定息
神魂寧歸心眇天涯故鄉念昔游湖面貼碧紗醉舫穿
芰荷坦腹如眠家天水自照映鷗鷺相交加雖無風波
憂齷齪未足誇豈如尋河源安穩浮靈槎脱略遺近觀
飄飄薄飛霞低頭顧濁流卑險吾汝嗟
過潼關
巨方信天開嵽嵲土山口豈惟控内外勢不漏飛走一
夫或當關可敵萬夫守山河此襟帶怙險聖所否明皇
晚倦勤意恃太平久絶艷荒真妃轉盻六宫醜禄山假
天性恩豢不知厚鐡騎長驅來哥舒苦徒手吾君暢道
德四海一父母人心自固結茲關復何有
苦雨
關輔連歲旱耕地千里赤官家放租税猶有道邊瘠羣
國乞膏雨童巫呌蜥蝪神聽久寂寞民意轉凄惻天公
忽瞑目一怒乖龍殛雨師偃其旁驚起振厥職不復計
多寡傾瀉信朝夕入地知幾犁(陜人以犁測雨之深淺)地上但盈
尺渹如三峽注那辨四簷滴落勢曾未停廬井反憂溺
始知天公難不易人願適舉頭告風伯速吹濕雲坼却
還秋日光迤邐照阡陌俾民布新種來歲飽麰麥
幕中偶書
劉侯驅車東幕府賓客稀凭几獨蕭然真與萬事違巢
燕無世情閑堂時一歸東風忽怒號輒來撼窗扉攪我
静中趣聒聒無停威塵沙亦侵人猶喜勢力微日暮風
稍息出戶聊振衣行吟視庭木枝空但花飛幽思感晚
春浩歌送斜暉翟公大書門怨激恐已非俗物喜去眼
杜子吾庶幾
徙居
人生如寄客况復真客宦南舟與北車來往若征雁殘
暑赴西雍冉冉忽秋宴三徙乃定居(始至寓法掾廳又徙倅廳又徙書記)
(廳遂安居)什物旋營辦騰移費負挈猶恐僕夫訕幕府文書
稀食息有餘間短才乏所補公給浪蒙豢懼辜主人恩
從事不敢慢南軒有佳趣流渠瀉幽澗潺潺無時休弄
水悦童丱關中氣候晚時菊始云綻亦有終南雲朝暮
生顧盼浩歌一樽酒常分任鵬鷃
幕中書懷
宦游老歲月春花漸空枝坐耗鏡中顔日饒鬢邊絲流
俗宜重輕青雲勢參差剛腸寡所合出門復何之趨向
於今乖考古聊自怡黃卷有聖賢目覽心與期君子顧
萬世小人較一時不見九原骨貴賤共狐狸惟有賢愚
名縱久亦兩岐退之賦二鳥無乃為物移信已一推天
孟子真吾師得喪付濁醪身外非所知
九日與諸君飲
寒暑當遞遷日月會陽九綠鬢驚秋風黃花泛樽酒行
樂重此辰登高命諸友古人感塵世宜開笑歌口
送粹中赴舉
朔風攪疎林短日寒無暉有客氣軒昂束書赴禮闈行
槖雖云輕滿抱藏珠璣出以售春官善價其可希骨肉
送出門稚子猶牽衣我為舉别觴一言庶不違京師足
紛華慎勿事輕肥白首有雙親待子得官歸
石亢之出銅雀臺硯相示信筆題其後
銅臺遺荒基寂寞千載下黃埃朽壤間所得或片瓦硯
材世共珍購金不論把浪好昧所别往往亂真假
聞毁
憶初向關中觸熱事西走淋漓汗征衣早夜犯星斗驩
然赴所知辛苦復何有主人喜賓至相見勞杯酒誓將
效毫髮聊以塞所厚遇事因輒言何嘗計從否平生性
坦率間或忤交友是非長安城側身避讒口彼姦乘其
前吾慮亦已後二叔誣周公三人惑曾母青蠅亂黑白
視潔以為垢聖賢且不免予免焉能苟浩歌動歸歟至
此信不偶春風憶東南巖花映溪柳南山有屋廬釀熟
喚鄰叟何時理扁舟舊物入吾手回頭謝狺狺投北汝
誰受
壬子歲旱
熙寧歲壬子春旱初可怪不雨訖夏尾天地一爐鞲赤
日裂厚土黃埃沒經界農夫望雲霓脰折意未懈侍中
守北門撫俗先罷瘵閔雨憂更深徧禱劇齋戒老宫與
佛廟三日一往拜冠者厭於呪褐者勞於唄雨應絶不
聞煩欝何由快憑誰訴天公請執乖龍械
予初春被病中夏少間勉入省局偶成二十二韻
東風吹春來移疾聊少休寒熱戰予軀漸如錯春秋侵
尋日以劇謁告牒屢投性命吾自安所負空食羞交親
每問訊愛者或見憂伏枕數晦朔忽忽月四周有叟肆
囁嚅咄哉我何尤騰口狀予疾張大實頗浮背憎詋休
咎唯恐予疾瘳寧獨冀術勝仍欲悦予仇叟乎汝何愚
天命非爾謀生死籍素定理莫移恩讎身世如寄客日
月速置郵引照盍自儆霜雪滿汝頭胡然不知止脅肩
謟貴游干進苟朝暮利吻銛戈矛予今偶不死官意滋
悠悠卻來坐省局心跡逾林丘北扉對新篁隂薄榦巳
脩薰風送瀟灑不博千戶侯富貴功名間有待終無求
鸞鳳志寥廓燕雀徒啾啾
某蒙君章兄寵示櫻桃佳篇輒依韻奉和
炎蒸有正色下與地氣關相結成含桃使冠百果班獨
憂赤日曝坐變紅成殷多應綘闕種(上聲)流落來塵寰金
盤瀉不定四走如循環睡龍失火齊頷空皆血澘以口
比樊素白傅誇嬌鬟卻嗟茘子陋遠在炎荒山每歲貢
天子險路勞緣扳豈如盛京洛地廣生不慳朝須暮可
進先御後匪頒離樹既不久弗改猶童顔嗟嗟唐中宗
游樂芳林閑(芳林園名)君臣失儀度口摘省手攀不聞薦先
廟書在史冊間愈藉爭詩豪勁句嘗往還予知青冥賜
難到山溪灣(韓退之和張水部敇賜櫻桃詩有傳賜出青冥之句)林園幸自有圓
顆赫不黫雖熱豈厭食縱密寧忍刪况此鮮嫩質非並
青梅頑
羣牧司雨中池上作
累朝困炎威一雨轉愁意偶看碧蘆叢宛在滄州地岸
草閑自滋庭葉紛以墜移床就幽窗簷溜聒清睡
送章傳道東歸三十八韻
一日或數篇數日哦一軸夫子之於詩夜補晝不足長
吟天地間萬象困題目天徒飽其才而特餒其腹聲名
三十載半百事場屋今年試春官淡榜輒不錄東風吹
殘花客淚迸京轂回頭謝青雲却抱來時玉河陽謁相
公每見輟飯沭贐金實空囊禮遇駭僮僕遂游西諸侯
騎馬度函谷長安尋素交零落半丘木惟有終南山相
看似舊綠東李雅好客既親意轉篤授館如投家晨杯
繼宵燭羸馬殘青芻饑僮厭餘肉予方坐幕府䧟嫉苦
流俗羣吠耳且盈介立趣頗獨得君倍歡然坦不置邊
幅論情雖云晚聞誼固已夙二章初交鋒懦氣令避縮
自笑不量力強和旋取衂從此遺形骸留饌或脱粟有
酒時招邀共醉小軒竹論議到聖賢道德富停蓄豈比
篇章流烟雲繞心曲飄颻走邊城新禁察儒服戎帥不
敢延進退勢俱觸六月汗霑衣幾作窮途哭回來卧旅
舍所得不充欲鄉思生秋蛩輕裝遽云促行當買淮田
晚歲謀退築予材覺無庸計慮亦既熟無資媚要權與
世背馳逐秪合從漁樵胡為苟寸禄淮吴幸相望有隣
可容卜浩歌老吾生争食任雞鶩薄宦猶縻人歸飛羡
黃鵠
予以病久不赴朝謁因灸三里穴罷信筆偶書
竊禄了無補卧疴慙有日空聽朝雞鳴阻挂朝衣出啓
處不自安灼艾加諸膝庶幾起沈苶犬馬委微質
立秋後病作此寫懷
卧病喜秋至昏煩庶以平清風不少濟宿疢仍相攖凉
葉猶未振隂蛩已先鳴四時順萬物奚獨戕吾生
入山謁怡然上人因成短篇皆書即時事
行穿六松隂鳥語逢人寂林僧洗山缽正了寒堂食揖
我喜滿顔吟窗半軒闢鳳凰(山名)不無情天外送佳色春
風動花雨枝上或涓滴羨師得安住我亦有閑適出門
懶鞍馬把袂步幽石石盡浮泥深恰恰露雙屐臨别心
徘徊野店更一息
僧副普濟過予詰其師名僧職之所自則曰嘗濟
活饑民百萬朝廷論酬以得之欽嘆不足繼以詩
云
佛子葦麻衆槩能蠶食人庸奴買師名納貲不計緡普
濟釋苑秀類同行佛均往歲東陽饑愁聲聒蒼旻天民
坐欲死誰肯發一囷師勇營饘糜全活百萬民外臺上
其事朝廷嘉師仁相府議優賞美號寵厥身汝往貳爾
正示勸出聖神今時士大夫體雖具纓紳十九飽妻孥
何暇及困貧視師固有激抑可警其倫
墨蟹
𤨏𤨏江湖中忽在幽人壁短螯利雙鉞長跪生六戟骨
眼驚自然熟視審精墨初疑蟺穴束猶帶浮泥黑横行
竟何從躁心固已息終朝牆壁間頗有肥霜色我來空
持杯左手莫汝食誰奪造化功生成歸筆力
祠部集卷二
