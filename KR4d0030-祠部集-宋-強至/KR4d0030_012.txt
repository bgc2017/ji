祠部集卷十二
宋強至撰
五言絶句
暮春伯憲留飲席上走筆戲成
春從花際來却向天邊去鶯蝶空徘徊尋春下知去
春去無多日勤來把酒巵殘花聊點綴猶勝對空枝
次韻和純甫游寳掌遇雨
游騎來逢雨寧全是折磨(純甫有天磨之句)山神應洗路恐惹
俗塵多
穴泉
冷冷西穴間終日滴甘乳道傍渴者多切莫飲豺虎
龜峯
一峯如龜横得自禪翁說衆山迤邐來宛然此前列
有待
來時簾捲晝坐久竹移隂有待無消息南忩睡興深
七言絶句
立春
待得春來觧病顔東風猶細北風頑未全青帝行新令
臘去元須浹日間
莱絲生葉落雕盤欲去春衣怯曉寒惟有多情雙彩鷰
不須風暖舞釵端
楊公濟以詩索粉紙依韻和荅
春雲落紙不歸天就把霜刀翦四邊欲送草堂還縮手
少陵慣見浣花牋
二月二十六日偶書
舊年把酒對花熲酒氣花香日傍人今歲酒疎花未見
惟將感淚濕青春
三月十日作
一病十日不出門坐銷芳意疎清樽今朝騎馬探花去
枝上十空無一存
暮春晦日
綠隂輕處記春蹤芳草雖殘飲興濃明日清和天更好
不須愁聽曉樓鐘
覩林夫詩編信筆
唐子能詩世一家不矜纖巧翦天葩直闚六義追風雅
世上騷人謾葦麻
書香山寺壁
精藍孤絶亂雲間雲外疑無路可還顧我塵喧非白傳
緣何今日到香山
張升甫惠新筍走筆代簡謝之
粉籜迎霜嫩更勻中厨未有許嘗新明朝便好供佳客
只恨杯羹欠紫蓴(翌月當屈升甫)
升甫旋和答復走筆酬之
嫩籜斑斑玳點勻圓膚細細玉條新渭川美實容先食
却向秋風懶憶尊
公度惠花走筆戲謝
二月都城未見花不知春色落誰家滿盤折惠情何重
略嗅生香思已嘉
送王審言供奉
飛花幾點送春餘執手春風意慘如一見相歡露肝膽
莫因别後却情疎
送石師正
馬蹄南出都門路行客少年春色暮花片空隨别琖飛
柳條難繫征鞍住
禽鳳二絶
繫搏微禽拙自防綱羅須觸是尋常不知利觜鷹揚處
却漫喧啾怨鳳凰
鳳凰只是瑞時鳴邂逅千年或一聲不比喧啾爭巧舌
微禽何苦蓄疑情
次韻酬禮之見贈
為吏淮壖歲歘周不如當日傲公候君今亦欲折腰去
遇好雲山且勝游
次韻游山雨中
飛飛烟雨惱春游幾許餘花水上流獨有佳人折殘豔
歸來滿插鳳釵頭
寄縣學方晦之
素志青雲已貼然風霜苦處涉層巔不如未第方夫子
獨抱遺經議聖賢
戱書保安院壁
僧言此寺從唐建冠盖無人一到來還似長官居僻邑
不逄使者枉行臺
辛卯七夕悼往
憶共佳人曝繡衣餘香如昨舊歡非鵲橋雖别年年在
猶勝嬌魂去不歸
聞馬公節裴光世别頭入試偶成
憶昔丁年力戰文旁呑強敵若無人鄊書果在諸生上
二子今誰躡後塵
偶書净信院壁
繫舟曾訪遠公廬游屐重來一紀餘惟有湖山如往日
懶將前事問禽魚
松江别吳伯強
底處與君長笑歌夜舟醉漾松江波君帆今夕不我住
其奈一江風月何
盧申之以惠山泉二斗為贈因憶南仲周友
舊年拂石坐松隂曾與周郎共訪尋淪落人間少知味
一逄瓶榼便傷心
文園病渴酒難澆望見南泉意已消買得茶來無銚煑
只將清冷送簞瓢
奉和堯夫
固窮終不悔沉淪滿腹深藏上古珍手寫新詩成幾卷
亦教餘事照千春
過伯樂廟
廟下孤墳償是非壊簷仄柱若凴依門前過馬空驤首
那得當年一顧歸
開元寺仁王院見叢竹偶書
一别琅玕數畝隂七年飛夢繞家林北僧好事猶能種
偶向塵埃洒寸心
太陽嶺
高侵寥廓勢盤紆倦足登時每一吁方寸人心猶有險
况教廣地盡平塗
苦旱
壠上痿人卧槁苗頻年郡國訴諸朝雨師不為蒼生起
只縱晴虹作旱妖
赤地關中帶幾州濁涇清渭㧾如溝野農不省天時晩
猶禱間神望有秋
承乏幕府晨出馬上書
五載青衫走两都(始作開封掾今為縣元城)北門官緒更區區馬鞍
出帶殘更夢却是雙飛鄴縣鳬
朱郎中以梅花衣香分惠諸君皆有詩謝依韻和
之
百和慇懃出省郎清真似有雪中香風流不在金爐煖
自轉餘薰到錦嚢
望思臺
一朝木偶發深宫父子恩隳晻曖中不見戾園埋恨處
至今草木有悲風
温泉
壮觀悲凉舊迹存蓮花泉暖至今温行人莫罪無情水
一笑華清是禍源
依韻和温泉
上公分陜半年餘駟馬東還不待驅肯獨澡身湯室裏
行推潤澤浹民膚
寇參軍九日惠詩以左馮翊趙監所遺玉液一壼
并詩荅之
久傍嚴公趨玉帳近蒙賀監解金龜一壼分助登高飲
客宦長安共此時
九月十日龍與寺飲餞蹇磻翁赴梁門酒半題名
南軒因偶書屋壁
昨日曾來把酒巵隔宵已過菊花期回頭一笑成陳迹
不獨秋香有盛衰(九月與府中諸君會此)
又自和
萬事人間若漏巵喜情常滿固難期却將昨日樽前菊
零落金鈿已覺衰
好把悲歡付一巵明朝北客有行期勸君莫聽驪駒曲
只恐催人两鬢衰
寇參軍以孤鴈一絶見貽因酬之
紫塞來時偶失羣追飛已隔萬重雲人情所喜惟朋附
耳聽孤鳴似不聞
依韻和裁花二闋
前後殷勤選衆芳名園移植總成行要須花笑春風裏
次第迎公入醉鄉
移花新了詔書來似負迎春著意裁桃李我公天下滿
不須偏待此中開
宋周士以新蕈為惠并示佳句依韻和荅
食蕈由來勝茹芝十年此味望晴霓雕盤細簇春雲朵
惠我殷勤助殺鷄
醉中劉道叔尹嗣復李子先垂和予乙已歲開元
寺仁王院詠竹二十八字復依元韻走筆荅之
憶弄吟毫倚翠隂也應新筍更成林感君瀟灑𢋫詩句
不負凌虛一寸心
韓及甫惠陜梨走筆書句謝之
霜後瓊漿味轉饒關山封寄路迢迢分甘珍重知君意
應為相如正病消
李景初許借翦綵花數軸一觀累日不至戱成二
絶督之
壼蜂蛺蝶日徘徊只欠生香去復來應是春風隨玉指
剪刀行處一花開
剪綵茸茸細逼真秋風堂上數枝春為偷造化防天覺
却擬深藏不借人
病中雪夜聞韓六秘校會諸君
玉色乾坤無一痕暮寒慘慘入千門自憐司馬方消渴
不得摛詞醉兔園
别都觀閣玉欄干尤稱褰簾把酒看唯有三冬多病客
擁衾時聽夜聲乾
庚戌仲春十二夜同無愧飲林夫西忩有感
憶聽西忩一曲歌金杯未盡轉横波酒徒依舊歌聲斷
今夜西忩奈我何
走筆依韻和酬王彦霖
幾度春風信陸沉曾題醉筆寫花隂詩情不復隨風亂
今日花前對展禽
感舊情懷日日深三春能幾半晴隂醉題難盡當時意
啼徹春風羡暮禽
夫子人間第一流清言暫隔已離愁今朝偶負尋春約
詩思勾牽未肯休
不住年光衮衮流鶯花漸老使人愁鶯猶可聽花猶在
再卜他時一醉休
和司徒侍中同賞梨花
暎花急把玉交杯風掃殘香已幾堆酷愛豈惟公假借
慣曾御苑見花來
聞無愧夜會二三君子戲呈二十八字
燭邊醉臉擬融酥盞畔歌喉欲貫珠應念東家多病叟
静披寬褐擁紅爐
坐客宋周士忽垂光和復用元韻荅之
魏臺營妓勝添酥一笑堪酬百琲珠只恐更深雲雨散
明朝共是守寒爐
風流雙腕轉凝酥舞徹伊州汗有珠探手始知簾外冷
照堂獸炭焰圍爐
誰云燕趙敵瓊酥何似君家一綠珠酒罷早歸香閣睡
也應蘭麝早添爐
謝和詩
忩外家僮遽疾呼開門滿幅把明珠驚回一覺無聊夢
猶有寒燈守藥爐
上詩惠酒有謝
登高無具結懽悰狂寫愁吟叩主翁遽荷兵厨均美釀
却將酩酊謝西風
暮角
畫角愔愔清且哀古今曉色此中催可堪絶塞風霜苦
還傍將軍玉帳來
和司徒侍中舟中再賦一闋
燕子迎船貼岸飛波光流色日暉暉都人倍戀行春樂
只恐恩容畫錦歸
河亭戲題
黃沙衮衮激洪流白舫人羣雜馬牛却憶春風湖上月
畫船載酒鑑中游
馬上見庭竹
玉圓碧瘦與誰期只待丹山綵鳳饑生傍短墻真失所
可憐直節衆人窺
席上戲成
玉溪一别十年餘北綰銅章西辟書寄語湖山好相待
蒼顔歸日駭禽魚
勾院偶書
一坐閒忩百慮清門前寵利自營營官書既少人諠息
唯有嚴風戛竹聲
謝元功惠茶
長卿病肺渴欲死宰予寢興晝復濃綠雲杯面呷未盡
已覺清液生心胸
謹和荅惠茶之什
綠雲浮面味回長每飲疑兼盛德香不獨蠲煩優下吏
更容歸遺細君嘗
九日有感(時属疾頗久)
每歲登高盡醉歸未曾輕負菊花期今年枕上酬佳節
感淚雙痕落似絲
憶昨方陪上相筵召書忽到菊杯前主人舉酒勤令飲
一醉秋風恰二年(壬子歲丞相登高進上予被堂劄召赴闕公勤勤飲云自此不比慕府一)
(得縱飲矣)
甲寅立春夜雪
迎得新年送臘回一朝生意動寒荄玉塵後夜籠金闕
元是春風帶雪來
謝春旛
曉策嬴驂趁謝恩君王昨夜賜春旛塗金翦綵雖云異
競戴還同拜禁門
張文通以詩覓小桃走筆依韻和答
名園聞說洛陽春金谷前無石季倫第一牡丹應慣見
憐君翻作覓花人
文通復用舊韻相示仍走筆和之
花前直判醉酬春飲量慙非劉伯倫折去也應顔色在
不知誰是戴花人
牧飬監閱馬
骨瘦誰知驥騄名駑羣平視圉夫輕夷塗好在重驤首
喜見今年春草生
陳伯成學士垂訪以病中新浴不克見走書二短
篇謝之
時情逐勢餌邊魚貧病由來俗易疎何事太丘直有道
炎天問病到貧居
病膚新浴覺神還散髮支頥一室間豈敢不冠延重客
空將感抱寄慙顔
别戶部勾院竹
一來省戶两春暉今日飄然襆被歸直節貞心惟我愛
此君相别似依依
泛湖有作
不比危湍急瀨船平湖慢漿恰相便蓬飄萍泛真吾事
舞䄂歌鬟付少年
贈芝公長老
我愛師開方便門聞人有疾足先奔何須端坐禪床上
始是如來不動尊
閒卿遽然云别因書二十八言奉送
禅翁為我出巖扉坐席纔温便拂衣又道孤雲無定所
如何却傍舊山歸
閒卿遽垂和荅復依元韻戱之
師怨白雲相望久(師有白雲教早歸之句)撇然便欲㰖征衣其如
飛雪能留客不放禅翁及早歸(師有飛雪滿衣之句)
詩餘
漁家傲(□影)
雪月照梅溪畔路幽姿背立無言語冷浸瘦枝清淺處
香暗度妝成處士横鈄句渾似玉人常淡竚菱花相
對盈清楚誰解小圖先畫取天欲曙恐隨月色雲間去
祠部集卷十二
