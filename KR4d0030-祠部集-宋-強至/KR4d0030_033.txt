祠部集卷三十三宋強至撰
雜著
夀聖節人使三幅書
右番大使
誕聖膺期方祝岡陵之夀協隣遣使遹觀原隰之華遐
冒冬嚴益番時祉
右番副使
流虹紀節會聖歷之開祥乘驛相儀亞使旜而修慶載
惟妙履茂擁龐休
右番大使
祥繞電樞紀書王之首月命虔星傳赴誕聖之先期載
惟跋履之勤益介綏將之祉
右番副使
國夀開先紀千齡之震夙使才登貳動六轡之輝華順
履隆寒亶膺多福
又
左番大使
比者電樞紀瑞行臨誕節之良星傳增華來奉慶儀之
好仰惟妙履參萃繁褫
左番副使
比者國夀有開鄰懽胥講適屆流虹之節遹勤飛驛之
行順履冬嚴載蕃時祉
右番大使
比者華渚發祥紀聖期之震夙寳鄰講好飭使傳以馳
驅遐冒隆寒倍綏吉履
右番副使
比者誕聖膺期睦鄰講好參使軺而戾止奉信節以勤
斯征轡甫休粹襟滋鬯
同天節國信三幅書
左番大使
虹渚發祥臨聖期之載誕星軺講好飭使傳以遐驅適
冒時暘愈完氣宇
左番副使
繞樞紀瑞符聖誕之初辰將幣相儀奉協鄰之雅好適
臨近服滋鬯粹襟
右番大使
千秋紀節適符祝嘏之期四牡戒行爰奉張旜之聘載
惟菲薄諒協釐祥
右番副使
乘離首月出震初辰肅將信幣之來參示使軺之寵載
勤長道聿集繁禧
與賀同天節人使三幅書
左番大使
里社發祥舉罄岡陵之祝軺車將命遹勤原隰之行適
冒時暘諒安福履
左番副使
國夀有開符聖期之載夙隣懽胥講持使節以偕來將
事云初綏祺無爽
右番大使
火行在候符誕聖之初辰星傳戒行奉睦隣之重好征
驂甫舍泰宇惟寧
右番副使
流虹紀節會聖歷之開祥乘驛戒行亞使旜而相禮適
臨近服滋鬯粹襟
代邵興中賀正旦人使三幅書
皇太后大使
某啓伏以歲時云始肆儀會於三朝原隰其華通懽恩
於二國載馳嚴馭甫戾近圻屬寒籥之貫辰諒粹襟之
廸吉
皇太后副使
玉琯肇和方慶歲功之起寳隣修睦乃勤使驛之來多
歷郵程比臨幾次神明所相福祚其蕃
皇帝大使
斡旋斗位會王歲之開端修講隣懽寵使華而將命冒
風霜之餘凛驅騑傳以少休增固生經茂迎時福
皇帝副使
五始遹臨百嘉滋鬯爰講邦家之好以均天下之休禮
意交伸使才登選征騑遐御良多跋履之勞寰服甫臨
益介綏將之祉
排食
遐冒霜稜肅馳星傳已次神畿之近竊循主道之常敢
羞庖餐以勞車從不腆之禮有慙在顔
攀違
奉幣成儀啓塗復命顧官居之有守躬祖席以無階少
駐行暉觕塵禮具
代留守侍中契丹賀正旦人使三幅書
左番大使
玉琯肇和謹王春之此始寳隣修睦嚴使節之斯來星
傳載驅天祺參嚮
左番副使
歲歷更端春祺備舍協隣講好交修禮意之勤將幣相
儀登貳使華之選沍寒云冒福祚其蕃
右番大使
比者邦家相慶甫王歲之闓端原隰其華繄使才而相
命載歷關河之邈豈無車馬之勤審次近圻亶膺多福
右番副使
天地發春邦家均慶榮命使旜之出肅將信幣之來矧
寒籥之貫辰諒粹襟之廸吉
代王尚書契丹賀正旦人使三幅書
左番大使
蒼震發春行講三朝之會皇華將命來通二國之歡甫
舍征驂益依泰宇
左番副使
遹新正歲開天地之大生登貳使才奉邦家之相慶適
臨寒籥兹鬯粹襟
右番大使
王春謹始仰新璿運之觀使節講和增固寳鄰之好隆
寒云冒純福其蕃
右番副使
華歲闓端具慶儀而有舊寳隣修睦簉使節以斯來六
轡載馳百祥備舍
代滕元發北使三幅書
皇太后大使
某啓伏以吹律宣和方謹歲時之始協隣講好思同天
地之休爰寵使華交伸禮意載歷關河之邈竊惟車騎
之勞順氣自持與時廸吉
皇太后副使
歲歷更端春祺備舍惟使車之修睦於鄰國以交懽星
傳載驅適持於信節霜稜尚厲益固於粹襟
皇帝大使
蒼震發春行講三朝之會皇華將命來通二國之懽冒
霜序以勤斯聽車音之戾止仰惟妙履參萃繁禧
皇帝副使
王春謹始遹新璿運之觀使驛講和益固寳隣之契適
增華於原隰行稱慶於軒墀霜氣餘嚴天和參嚮
代馮内翰北朝賀登寳位人使三幅書
皇太后大使
炎運紹休肇御天飛之極皇華奉慶遹虔星駕之行甫
次近畿亶膺多福
皇太后副使
伏審遠持信節恭致慶函驅星傳以少勤冒火旻之餘
熾燕興遂適福祚其蕃
皇帝大使
嗣聖膺圖中天即阼邦家相慶增修鄰好之深原隰其
華遠耀使才之美甫臻寰服兹鬯粹襟
皇帝副使
聖統纘寧使旜修慶載歷關河之邈深惟車馬之勞兼
冒秋炎諒雖時祉
看詳知開封府縣度支郎中王克臣所進熙寧通
議
臣看詳政簡厚則民說而不擾是以有樂生之意而富
夀臻矣三代所以得民心者也夫欲行王道而不先乎
此者戾也是以簡苛禁厚仁術戒吏察之為明而本乎
恕知民力之有限而用以節皆為政之所宜急者
臣看詳君子勸不待賞沮不待罰惟賞罰所以待衆人
然賞過乎輕不惟失勞而又沮為善之效罰過乎重不
唯失罪而又賊人恩之大兹二者實近世尤病願詔有
司審處之
臣看詳冗兵之可汰戍卒之可損固已汰其所可去而
損其所可留矣若方今未革之弊知理財之為急而不
知耗財之所漸者增置官局是也以其所得而不補所
失者數易利柄是也置苟不一則財不勝耗矣易苟不
已則失不勝計矣望員品之清府庫之實難矣
臣看詳有警則嚴兵備無事則惜邊費類皆能言之殊
不知費有不得已者而備不可一日弛也譬如巨藏之
家曰固吾堂室而藩墻不足守曾不知外圉既虚則固
於其内者將不能獨恃噫備之不可廢於邊也如此况
近年戍卒其分此近郡者不為不多矣若又損外而益
内安知契丹專利吾金繒而不窺邊備之虚實也
判官舉詞
本官行實利資為衆推與自主幕畫舉有所長觀其政
能無施不可
推官舉詞
本官精明謙廉敏於從事他日采用必有可觀
代王龍圖舉李國博詞
伏覩郡人國子博士李庠操守堅正博極墳史塵游不
雜風度自遠孝友行誼推高鄉黨屢辟藩臣幕府邊事
尤所通曉與之論議實有深識亦既倦仕方退里閈急
才之際庠不可失
盱眙周尉忻第二考詞
夫志大而位卑者謂小官不足效往往則從而弛前件
官位以文進道為時屈官修而職舉其志何患不伸哉
政成再幕直書無愧
招信馬主簿第一考詞
夫已嘗為之而使治其所嘗為者疾苦必知焉前件官
列於搢紳深悉民事故主簿於一邑而一邑之民頼焉
政雖朞月已足稱能吏
臨淮李縣尉第三考詞
官無巨細材患大塞職瀕河之地寇賊多有尉無他焉
捕寇其職前件官悉力乃事寇亦衰減三載書績於職
亡愧焉
王司戶第一考詞
戶掾之職甚卑而其事不得專視糾之與奪以為可否
雖有過不至大咎前件官欲善其職而小累焉勉哉自
力以圖後效其考可書中中
杜主簿第三考詞
前件官勾稽一邑告政三年成績可嘉直書無愧其考
可書中中
聶司法第一考詞
法之大原緣情而度中及弊者去之或刻而好深或寬
而務出前件官舉得中道可謂能吏效職一載無愧直
書其考可書中中
盱眙周縣令第一考詞
夫與民親而其責備者無若為邑積日累資之制行而
昏懦貪墨者得以進故民殃而政弛朝廷患其然間下
新格須舉乃用前件官由舉得邑悉力於政朞歲成效
其往孰量哉其考可書中中
馬主簿第三考詞
前件官佐令再歲情與民通冤枉疾苦必即而告其考
可書中中
招信馬主簿第三考詞
夫主簿之於邑唯才者能究政之是非與令議可否其
次不越勾稽簿書足以保無過前件官掾邑三載訖無
敗事秩滿而去弗媿直書其考可書中中
推官第一考詞
前件官操履純潔識度沈遠自賓幕席密有嘉畫不求
聞於人而薦者交許其材也歟政已及朞直書亡媿
盱眙周縣令第二考詞
百里之邑有民與社民之休戚繫令之才否前件官為
邑再歲究心乃事職修民豫無愧直書其考可書中中
賈繹充堂長牒詞
稽於衆求學行完懋而可以為諸生長者咸以前件人
為言迺詢羣議以補斯職其勉力以贊學事益副諸生
之所望
楊祖益充學錄牒詞
學錄於一學之事無不與凡齒于生員者又得以佐學
官而教諭之其責任重不可委非其人前件人經明學
充行信鄉里而諸生比名合議請補斯職爰稽衆言俾
錄學事
李常充學訃牒詞
學訃主出納用度其職近於有司雖然非得樸茂廉實
之士則職隳而弊生前件人性潔文敏衆謂可委他日
從政其肯忽有司之守乎
劉大雅充典客牒詞
前件人學術該敏儀矩修飭賓客之事可使主之噫赤
也立朝聖門所取雖在庠序其可忽諸
王新轉孔目官牒詞
前件人能法而吏庀司有年兹以序陞良允衆議勉翰
乃職以圖厥終
秦恭等補官牒詞
前件人廉以飭已勤以服事出入公府能底無過歲月
既久茲用序遷宜勉爾勞以國成效
代王龍圖祈雪文
歲云窮紀氣則長晹顧宿麥之待滋恐新年之作癘農
憂于野緣旱暵之相仍神食此方宜戚休之與共矧曰
聰明之德實參造化之權願乘臘天速降時雪啓田疇
之有望銷疫沴於將然豈專神休兼塞尹責尚饗
記惡
癸已歲予待次吳江親舍客有過邑下者動眉睫搖唇
舌其類則人也承臺省名朝籍其貴則士也即而見之
彼方鱠鮮鱗以恣大嚼頂烏紗而曳華袍極笑言以談
時事將枉道以興賈販徐而睨之獨布其帶若有喪者
叩其端而曰親柩在南今將往矣噫聞喪之禮見星則
奔乃往道以與賈販三年不見齒古之達禮乃笑言以
談時事衰裳厭冠孝子之服乃頂紗而曳袍三日水漿
不入於口乃鱠鱗而恣嚼嗚呼今蚩蠢之氓有一以非
孝抵罪為吏者必瞑目而怒抶之唯恐不加毒戮之唯
恐不加嚴若之何使斯人之徒坐廳事以風細民不敺
親而胥效幸矣尚安張國家孝治之本哉將置之以不
孝之刑乎則予非立朝者將讓之以名教之罪乎則禽
犢不知愧苐隂憤而默誅作記惡云
惜木
窮山之崖有木焉幹修而挺風剥雨蝕外無皴理樵豎
過之弗知其材棟梁也操斧熟睨隂有戕意苟材脆幹
弱早為㸑中灰矣頼其高累丈非一豎之力能制其圍
合抱非一斧之利能斷爾噫斯木也使幸而生匠石之
園匪梁則棟為明堂之用久矣不幸而託窮山掄材者
猶未遇為樵豎之所睥睨惜哉
祠部集卷三十三
