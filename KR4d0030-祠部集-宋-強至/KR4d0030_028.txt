祠部集卷二十八宋強至撰
書
代魏公賀昭文相公書
伏審進膺顯冊復秉洪鈞廊廟登賢寰區均慶伏惟某
官山河間氣社稷宗工挾重計以翊本朝履正德以儀
庶位措今師古早攄珍策於可行尊主澤民久鬯偉謨
於已試向辭幾政之要洊布教條之寬顧西土之具瞻
遹歸帥尹煩東山之強起實為蒼生行宣經濟之元猷
坐格太平之極致某側聞成命竊忭丹衷
賀王參政書
竊審茂對制恩參聞幾務君子得行其道衆賢相慶於
朝伏惟某官函德淳深秉彛惇大體温辭而書命三代
之風可還對清問以傳經一時之論無苟天下之望蚤
名未仕之臯䕫廷中之謨暫貳有聲之邴魏側聞睿簡
增忭鄙懷
上相州傅待制書
此参戎幕未逾匝月之期再頒軍書復應上臺之辟審
開尊府適在别都既不能備一日之使令得稱故吏於
門下又不獲釋累年之願望略聞餘論於坐隅遐企末
光增深愚抱伏惟某官量包公輔學際聖賢廣譽令名
仰若泰山之重危言珍策措諸四海之安蚤臨長於諫
垣旋出觀於治屏上心圖治矧聞獻納之前規中詔趨
歸當鬯經綸之偉業春韶過半時祉載蕃願為國家精
調寢餗
代魏公回劉郎中書
比總帥符益疏賢範宣本朝之利澤方究寸懷枉順驛
之飛文過形厚意矧惟鉅業夙簡淵衷佇馬政之有成
被龍光於不次餘惟輔衛少副願言
回趙參政書
比領守符兼提師路纔奉行於寬詔即論謝於單函國
論多餘郵音繼及過形賁飾增重常彛惟參斷於萬幾
諒翕膺乎百福伏惟某官端朝碩望經世元猷天下表
儀仰淵騫之德行廷中事業贊邴魏之謀謨益保粹襟
行膺徽冊
回王宣徽書
比緣病質丐領僻州帥路别都遽蒙於委寄守符留鑰
遂忝於交承頼善政之有條容鄙才之循跡尚期必告
得盡所聞
又
遄馳卓馬之朝入赴蒼龍之闕方懷盛德稽布尺書忽
前墜於誨音第中藏於感臆伏惟某官道包衆美氣禀
元精出入三朝備紓於賢業東西二府行慰於民瞻伏
望上為邦家益綏寢餗
代馮内翰回廣州余尚書書
伏審被明詔之温辭陟中臺之貴秩官儀益峻物論僉
榮敢圖自損逹尊首貽寵教仰服謙懷之厚苐藏感臆
之深恭惟某官道德宗工文章雋老才周數器名重本
朝危言早動於丹墀偉績近光於銅柱兼倚遠略暫提
南海之要封若咨升庸當簡曲江之舊德伏望上為邦
社精綏燕興
代王内翰上賈梁二相書
某擢始孤生躐躋近侍與材散木繄化匠之為容獲器
寒金繇宰鈞之所鑄旋冒複門之華選寢疏翹館之盛
游居企台儀間勞禁職曾缺音函之獻莫&KR1460;德宇之寧
伏惟静鎮會都樂班寬詔神明所右福祚其蕃恭以某
官識交天人誠貫日月帶上公之印綬擁方伯之旌旗
威行列城令肅外閫身任安危之重遠俗猶聞才通文
武之兼萬邦以憲雖衮衣願封於東邑欲留周公而舟
楫能濟於巨川當用商相行膺徽冊還秉元鈞
程宣徽書
阻拜台符屡環歲歷實首承於内命且兼領於他司間
裁詔誥之餘旋汩簿書之冗单函不講盛德焉依竊恃
誤知之深尚寬苛禮之廢伏惟坐觀藩政翕受天祺恭
以某官道具將明體凝簡厚抱廟堂之偉業挺金石之
純誠貳政鈞樞少見大人之能事班條屏翰未收真相
之極功矧徽省之臣區即宰塗之便道節趨非晩柄任
其時抃躍維深文陳曷罄
王定州君貺張南京安道錢泰州子飛書
逖阻珍羣屢遷華序思綸言之對掌深慕昔游玷詔旨
之首承實虧時望牽禁扄之職業事官府之文移寸慮
日勞天書坐應念惟妙履參嚮龐禠恭以某官忠諒一
心誠明正性高文典冊以甲乎科等危言至論以根夫
治經潤色辰猷蚤攄不世之藴謨明王體久具有生之
瞻旅析左符遹臨臣屏矧講求於新治方諮納於嘉謀
靡須五月之政成即被三篇之册拜
唐龍圖子方書
伏惟衆臨大計誕擁繁禧恭以某官名世標才際天藴
識蚤紓賢業自結主知開正論於煉垣竣榮班於延閣
時議加重風聲有休董北道之輸將暫煩碩畫贍中都
之供億佇報膚功行奉詔音驟歸柄任
吳仲庶孫次公王至之張文裕書
久闊朝游載瞻賢範禁塗視草適居侍從之勞訟舍坐
棠諒樂中和之職伏惟某官當世雋老為時聞人猷謀
可師德業甚懋總列城於一道節制攸歸嚴督府之萬
兵恩威並暢行祗迅台益衛粹襟
李西臺書
曏職禁扄久違德字伏惟踐文昌之貴秩樂素里之平
居益介康祺彌餘逸韻恭以某官得氣間傑為時老成
識逹聖賢之歸言該名理之要栢臺留務遂清尚以優
游李蹊慶宗襲餘芳之止足倍慎高言之飬行光大政
之諮
郝殿後問侯書
總師西來百為所繫懷賢東望千里而遥馳誠則深布
問差緩矧惟䧺略夙簡睿心節旄蚤進於榮班陛戟久
提於禁旅行膺徽册入贊鴻樞益護燕興庶符瞻頌
回懷州傅待制書
承臨便郡已布寬條高誼迥存珍函昔及矧惟厚望早
服近班筆下極言嘗論治亂之體禁中勸講久格聖人
之聰諒坐席之甫温即鋒車之趣召
渭州蔡待制問候書
帥符所守顧燕語之莫同使驛之來反凾封之繼相比
惟福履誕擁龐禠緩帶輕裘坐銷邊鄙之警長轡遠御
益重朝廷之威更冀珍頥别膺寵數
回新䕫州路提形李少卿書
竊審被命中宸按章左蜀首詔尺牘增戢寸襟矧厚望
之端朝加傑才之經世躋榮卿寺久懋於風聲擢職使
臺行光於時論
回吕省副書
審承召節進貳財闈解守紱以還朝抗使旌而就道嘉
謨造膝行入對於清光賢業致身期坐追於先烈沭音
凾之叙别企德範以馳誠益護寢興少符瞻頌
回諸處知州寒食問候書
木行貫序禁火丁辰首枉書辭備形禮意矧惟治績洽
著懽謠佳節遹臨蕃禧參嚮其為感頌曷盡名云
回楊四廂書
向承高誼遠枉盛牋論志意之欲為顧言辭之甚壯知
是仁者之有勇可使懦夫之聞風間又相規正如所願
其為欽感尤劇銘藏
回郭宣徽禁烟問候書
木行貫序火禁丁辰首枉誨音備形禮意伏惟某官位
光台路勲在王家龍虎兵韜自坐籌於方略貔貅將士
皆遠服於威名臨履春和益蕃時祉
回王介甫内翰書
入相三朝坐彌一紀以有限之才而應無窮之務豈惟
精力之已疲以嘗試之身而妨未用之賢抑亦寵榮之
太久懇陳軒陛得守鄉邦功名弗居雖暫往哲之趨進
退粗得偶合至賢之心喜素節之護全枉盛辭而溢美
適來總帥遂緩布書旋承違樂職之高懷屬演綸之大
手前席論議密簡聖人之衷本朝文章行追典誥之體
春暄未過福履自持卑情無任瞻戀依馳之至
回新知虢州田大卿書
比承高誼特貺辰牋攄經世之遠謀條御邊之上策析
文武為二道既破據儒之談講兵戎之大幾有禆陋識
之見不時布謝惟日懷慙春序過中坐經增裕更加精
嗇以對寵褒
賀提刑雷左藏書
審承恩詔出按刑章矧風績之久凝加時名之素著首
膺拜選允穆朝言佇聞庶獄之平反庸副上心之欽恤
下車視事列郡瞻風忺忻攸深敷云非悉
趙參政韓副樞卲副樞問候書
遹來總帥訖此踰時乏文武之兼資統兵民於諸道内
收已竭之慮外役久勞之軀殆無少間遂缺通問伏某
官德函惇大才貫幾深經世有為擴初心於康濟致君
以道鬯偉蹟於太平行膺徽冊之光以副薦紳之屬春
韶云暮時祉載蕃益保燕興少符瞻頌
賀北京王宣徽書
竊審誕膺制冊增竣台儀成命既行羣言允伏伏惟某
官器函惇大道貫惇深早更要路之遊徧歴禁塗之選
司别都之管鑰再倚保釐秉二府之鈞樞久稽登用聊
褒崇夫偉業繄宣鬯於徽猷行肆命於三篇以圖寧於
萬化永言忭頌曷究悃悰
荅賀慶陽李水部幾宜書
竊審遠赴辟書比臨戎幕高材所處大府之光伏惟機
議水部識度惇深性資夷曠屢違藩鎮之薦自樂丘園
之居宜難退身起為知巳兵民胥頼喜婉畫之必從賓
主相權計成功之可底行疇顯效進服華章依頌并深
名言非悉
回河隂提舉輦杜比尚書
伏審顯膺明命榮領劇司未列慶函首貽誨牘欣服謙
矩增銘感悰伏惟提舉比部風力素強時才兼懋董河
放於一道方頼底功按舟運之萬艘遽更重寄行旌顯
效進服華章欣頌并深文陳非悉
回賀吳舍人書
審被制函進陞詞掖矧惟厚望蚤映端朝重潤色於辰
猷首廷登於俊德文章獨擅榮司綸綍之言伯仲相望
增盛衣冠之事其為欣慰奚盡敷云
回相州謝秘監謝到任書
審即便時已班寬詔矧惟耆德早懋風猷望所舍之甘
棠阻觀新政喜故鄉之喬木亦被深仁首墜誨音增銘
感臆
回降州薛郎中謝到任書
竊審涓辰其吉布治云初曾慶問之未修遽榮緘之首
及矧惟風力卓建事功卷百城澄按之才就一郡撫柔
之寄寧久班於寬詔必當復於要權感頌并懷名言非
諭
回前知虢州李大卿謝得替書
辱紆累幅承觧左符行路遮留感惜仁候之去還朝進
對佇剔明主之休矧治最之告成即恩章之增寵勉加
導衛庸慰攀祈
河北運使張兵部問候書
帥府所總遂成訊問之疎使範且遥第悵燕言之隔惟
輸將於北道方贍給於中都心計坐經事功日懋甫交
春夏未適寒暄宜益護於寢興即前膺於進擢
回張度之書
比以強敵玩塞重師宿邊爰咨近臣俾護諸將方安陽
得守之後甫爾北歸以康定用兵之間嘗參西略命曰
俞往義何敢辭竊自視短疎之才阻相從論議之益或
上憑睿算粗寧疆堠之繹騷則再請鄉邦稍覬病軀之
休息辱書云及見意良勤懷戢欽銘兼深悃臆
回京西提刑徐郎中謝到任書
審即便時已臨重職遠紆珍牘備諗謙懷矧風力之素
強加時名之兼劭按章列郡獄將底於無冤翔步要塗
門佇符於必大
回提刑康左藏書
比審涓辰巳諧視事迥存勤意首枉珍題矧素著於能
聲復深懷於壯略參按刑章之劇佇登治狀之優欣佩
并深名言非悉
鄜州潘皇城鎮潼桑少卿問候書
向總帥符每懷賢範方悵晤言之&KR0008;遽欣音問之來春
夏甫交寢興良適矧久凝於風績行荗對於恩章益覬
珍調少符勤禱
回徐州趙觀文問候書
向處近司最叨至契青雲當日既得路以同升黃閣此
時復請麾而繼去春言暌隔積有寤思檄書頗多函訊
遂缺此惟妙履益介龐禠伏以某官勲懋三朝道光一
德懇辭要路暫收康濟之偉才樂就東藩自飬夀臧之
盛福未繇清晤曷罄丹衷
回徐州趙觀文書
竊審屢陳封奏始解政機爰均佚於善藩仍躋榮於祕
殿素懷兹適清議逾高伏惟某官道際醇全德涵渾厚
千載台路一心王家舉至治於可行避成功而不有宰
鈞咫尺弗須徽冊之登庸守紱優游自喜黃堂之卧理
未修慶禮先枉誨音感忭并懷名言非諭
回种作坊書
遠煩專介垂致長牋承謙短之持循列遜辭而刻責佇
觀後效庸紹先芬欽服尤深諭言非悉
回南京李太尉問候書
向總帥符益疏賢範比缺音函之奉仰諮德宇之安敢
謂隆謙遽先惠問肇臨夏籥增固生經伏惟某官偉略
冠時純忠許國慶傳相公之後望重親賢之間出布寬
條兼領别都之管籥行膺訊台對司有府之樞機更冀
珍頥少符虔頌
謝韓魏公書
今月五日伏奉敕命就充前件差遣者大丞相之尊矧
出專於遠略諸從事之後乃容有於孱生任非所長媿
不勝數如某者下科二紀孤宦四方未為造物之所知
已分委身於無用向參戒於一道甫備位於再期顧吏
課以曾無於軍書而何有忽聞邊釁之啟函頼廟謨之
平特煩上公並護諸將幕府諸彦各懷所有而從行江
鄉鯫儒合謝不能而引去弗為逐客已曰幸人况辱薦
章之留更形褒字之寵隨降俞旨實緣重言恭惟文武
之兼資當此兵民之大寄凢塞外地形之險易如探諸
懷每筆端疆事之指麾不勞餘力就有屬寮之一得曷
禆精慮之萬分夫何妄庸亦被收采此蓋伏遇判府經
略司徒侍中以陞絀天下士倫之手為進退幕中賓從
之心聰明所臨賢否俱判察介愚之有守發慰薦於無
疑敢不慷慨功名激昂志氣誓堅素節圖報厚恩舍此
以還未知所措
荅陜府知府秘堅書
跡繫關中心馳門下自嗟仕路之晩輩未識儒林之丈
人屢欲一書之上陳率因多事而中廢簡疎已甚罪戾
是期敢圖恩容迥出意料首頒温教垂領寒蹤捧讀以
還感慚尤劇仰惟舊德夙懋壯猷坐布寬條兹繼召公
之聽訟行追先烈豈專邢晏之多才伏望上為邦家精
調寢餗下情無任激切感頌之至
代魏公問候青州歐陽尚書書
並游台路繼領守符道誼之尊矧平生之所慕晤言之
隔因終日以載思順履煩炎誕膺茂祉伏惟某官乾坤
間氣社稷元勲力辭幾政之繁樂布教條之裕功成不
處一州暫卷於經綸治間多餘大筆時争於造化行謨
王體還慰民瞻益護粹襟前迎徽冊
回滋州晁大卿書
竊審最狀告成更書受代扶老携幼莫挽鄧候之來進
直納忠將前文帝之問伏惟知府大卿器涵渾厚才貫
幾深蚤收時名履想風蹟藩條宣布已副朝廷之長人
國論謨明佇還家世之舊物遽違芘藾方劇攀瞻首枉
誨音仰銜謙德益調寢餗前服寵休感頌傾祈不勝下
懇
回新提舉雜使司李郎中書
竊審祥琴甫御恩詔隨頒實藉周才復司重任行棲餘
批增抃丹衷伏惟提舉郎中望厚本朝用兼數器劇繁
之委中外以更富國強兵蚤講明於利術飛芻輓粟洊
董按於邊儲行底茂功函膺顕用尚稽修慶首辱賜書
感躍并懷名言非諭
河陽富相公書
出刺劇州遽彌於歲歴坐疏翹館增跂於台躔懼干上
衮之威遂缺單凾之獻伏惟布宣寬詔偃息重藩隂有
神明來相福祚恭惟某官樞衡舊德金石純誠才兼文
武之資身繫安危之託辭神機之制勝露公冕以觀風
太師維垣均佚河喬之鎮一相處外增勞巖石之瞻寒
籥貫辰生經廸吉上副眷倚益康夀祺
與順安知軍王太觀崇儀書
向吏别都獲依大幕披肺肝而相照均手足以逾親兹方
君侯改授於使名而蒙鄙繼從於帥辟朋簮一散官路
相望北塞西州邈焉異處前車後乘那得同游朔風巳
寒尊體無恙恭惟辭才該敏術業宏長勲代素高有光
華於國史軍城非久即振發於家聲功名在前富貴如
拾倍綏吉履少副愚誠
樞密司徒侍中書
董輸將之大計罔知輕畫之所繇復侍從之舊聯逾覺
寵榮之為重竊以四方置使三路難才每至才端之選
掄尤難河朔之付畀蓋強敵限北洪流貫中金繒之所
歲縻芟楗之所時賦連營數萬餘卒既廣軍須緜地三
十六城乃繁吏稍轉給中費澄清具員宜求兼能以委
重寄如某者受性固滯與時闊疎曾乏器資之長屢更
事任之劇財闈倅職頃嘗左右於大農漕節宣風比歷
東西之煩使了無金糓之要術絶底涓埃之細勞更容
短才當此一道靖言所自良有由來此蓋伏遇樞密司
徒侍中首贊神機恊宣宰論進人欲勸其後所以先錄
匪功與物不求其周所以兼收片善遂令駑猥訖冐龍
光敢不講圖利源區序官品岡有貳事少酬大鈞
代史舘王相公荅高麗王王徽書
使節度朝專逹鄉風之悃台使備位隨叨隆禮之辭祗
服謙懷逾深感抱伏惟某官器函剛實材挺沉雄弗蹈
近規自存遠識詩書襲治盛文雅於一方琛賮輸勤因
寵榮於百世春和所履時祉載蕃瞻企所縈敷陳匪悉
又代參政馮諫議荅高麗王書
斗隔天隅日傾風問遠沐音題之及仍頒珍貢之餘
禮好兼隆銘藏逾劇伏惟某官傑才不世精識絶人面
内本朝自出勤恭之禀身先一國蚤聞禮義之興倍順
節宣永綏福祚其為瞻頌奚盡名言
回知州州王夀朋職方書
右某嚮者清衷擇守自付劇州吉旦臨民久開尊府曾
是慶音之緩有如嚴譴之加伏惟知府職方名為主知
才與時偶歷荷寵寄率收治功甫息按章之車未温贊
計之席遽會朝廷之簡擢往綏淮海之流離曾未踰時
果聞速效班條之日巳布仁擴惠以徠之去貫之民俄
扶老携幼而至者行甄最状亟服異恩首枉誨函倍藏
感臆永言愧忭曷盡敷云
相州僉判韓都官書
比蒙俞詔得守故鄉方少慰于初心將前資于婉畫甫
懷章而就道遽改帥以出關事願兩違晤言載隔矧郎
垣之碩彦實王國之美才即聽褒陞倍祈輔毓
代韓玉汝到任謝兩禁而下書
任劇非長輙領漕臺之要部投閒未幾復躋延閣之近
班視職云初尸榮是懼竊惟朔野實控強隣軍須吏稍
之仍繁歲斂月支之僅足且地賦之登有限而河防之
費不貲所以此方尤先他路董是外計可容短才如某
者性迂以疎器淺而陋頃緣誤擢嘗左右於大農比復
冒居歷東西之煩使終無利術蔑建事功矧中年多難
之餘當一道要司之總愈云非據良自為容幸遇某官
曲掩孱虚隂加奬與助穆朝言之允俾塵邦選之優既
竊過恩兼還舊物誓圖薄效少荅厚知
問候新益州趙資政書
竊審就奉朝緡再臨井絡行前登於長道首入覲於明
廷適冐秋嚴載蕃時祉伏惟某官元猷經世精識際天
挺忠絶不倚之亮誠篤孝悌甚高之美行頃鎮全蜀坐
熙一方遽被丁寧之詔音竊比乖崖之治蹟維時華夏
兼懷復慰於遠人當代趙張專美不容於前史靡俟更
書之及即聞舊德之圖蓋飬天倪還謨王體
回謝北京判府司徒侍中書
久依門墻獨立幕府禆補奚云於萬一薦論以訖於再
三每蒙重言隨蓋衆觀父母能生而不能成就豈如盡
卵翼之始終王公或禮而莫或照知豈有洞肺肝之表
裏此有感臆之中出無復儷詞之外文直書悃悰具述
崖略既寬苛禮之不至又損逹尊而弗居飭管記以占
寵褒之過辭紆親翰以灑恩勤之别諭拜而伏讀出誇
僚友以傳觀藏以為榮期與子孫之相授恭惟判府司
徒侍中德包衆美澤在羣生鍾鼎不足鏤萬世之勲未
嘗挂口圭衮可以肆三台之體滋務抑躬矧朝廷之倚
方深而海宇之瞻有在行膺徽冊復鬯元猷
回淮南西路提刑潘華國都官書
右某爰初詔還本繼高賢之後曾未陞見已遷他局之
間不容復守於成規是亦參差於幸會汲水涶涸淮舟
亟行叙違不假於一言遂成輕别馳想忽經夫半歲中
抱沈疴向蒙惠誨之過勤職是報書之差緩春暄所履
時祉載蕃仰惟傑才休有令問能兼數器寧專刑獄之
重難勢匪久居别副朝廷之擢用兹衆人之望如此非
下交之心獨然願調燕興飲食之宜庸慰禱頌瞻依之
切
回紫微李舍人書
竊審恩賜函命詞掖登賢伏惟慶慰某官道貫醇深器
㴠渾厚比屬祥琴之御遹從召節之趨言動以書威顔
甚邇落黃堂之試筆豈特文章之工上法座之奏篇更
臻訓誥之體慶音未列榮問首臨媿抃交懷名言非諭
回蔡侍制書
伏審廣屯戍守始盛築於塞垣甫訖工徒爰垂褒於詔
檢建不拔之雄勢出無疑之偉謀丕績既成宜被歎嘉
之諭片言何補過形遜抑之辭行議顕庸益光大用
回徐州知府趙尚書書
疎缺郵音比若舊疴之作優游藩政第勤盛德之思順
履秋炎載蕃時祉伏惟某官壯猷經世偉業熙朝重德
以鎮世浮至誠以矯物偽宣風巳屏方尊外牧之權議
道中台行貳上公之舊倍綏燕起少副瞻祈
回慶州王給事晉州陸諫議成都府張龍圖書
責重力疲屬舊疴之間作情勤禮厚枉榮問之遐臨矧
惟近侍之先暫布要藩之治民風觀省已洽於頌聲王
體謨明佇膺於詔召益綏燕餗前對龍光
回兩府遠迎書
比者蘄解帥符獲紆卿紱嚢封瀝懇願從便道之行召
節垂音趨赴明廷之覲載軀征馭甫次近圻敢圖鼎席
之崇首枉鈞函之重恩勤既渥勞來仍周仰止台光喜
接辭之有日叢然愚悃苐戢感以無涯
賀杭州胡觀文書
伏審已即便時肇頒寬詔伏惟慶慰恭以某官量函惇
大道際醇深天下中庸遹追于先烈上前智略蚤鬯于
偉謀體貎兩朝股肱一德蘄解繁機之劇請從更鎮之
行重違左右之弼臣乃付東南之都府峻官儀于秘殿
兼領左魚大榮觀于故鄉迥踰駟馬靡俟政成于五月
行膺册拜之三篇
回昌州張都官書
向者某官擁麾劔外取道關中媿主禮之缺然嘉賢規
之覯止暌違既久瞻繫良深遽首枉于珍函審巳班于
寬詔勉綏福履行對恩章感頌并懷名言非諭
吳副樞問候書
伏念假守關中居有詔條之奉馳心門下坐疎竿牘之
修比蕃外除甫當入覲神明所右福祚甚蕃恭以某官
惇大有容直清不倚富賢人之德業貫夫子之文章奮
筆以對大廷早攄珍策飛緌而步青禁寖服皇僚方尹
治于神幾遽貳謀于樞幄股肱一德體貎兩朝銜䘏家
居矧祥琴之既御掦休陛見佇徽冊之所延翼載丕圖
緝熙盛化得伸素志允蹈昌言
回崔直講書
比審庠序師儒取德進以居其位廟堂公相推經明以
薦諸朝而某官學術精深履行純茂遹當盛選以式諸
生行將擴道誼之淵源極聖賢之旨趣惇成善教續履
華塗首貺長箋增名寸抱
賀郭副樞書
伏審肇開幕府總制邊藩條詔所班兵民胥悦伏惟慶
忭恭以某官傑才高世偉績熙朝擁都統之旌旗帶中
樞之印綬出護諸將暫煩樽俎之籌坐制小戎行紀於
常之烈某方縻守紱阻叩賓閎就慶烈以無從馳懽誠
而苐劇
回集賢相公書
始布詔條繼馳牋牘不謂郵程之緩未塵凢次之觀念
鼎席之久同枉均函而首及温辭賁飾之相假厚誼兼
懷之兩存仍審順履春寒首調天縡神明所祐福祚其
蕃伏惟某官社稷宗工廟堂元老得位行道擴經濟之
初心尊主庇民鬯泰年之偉績倍祈自夀永副具瞻
相州王秘監問候書
適提帥節益阻賢規眷言父母之邦幸被神明之化班
春伊始嚮福其蕃伏惟某官才貫幾深量函夷遠夙懋
元龜之德行聞大政之咨倍保夀康少符瞻禱
相州都監魏文思書
比蒙朝綍得守鄉邦望鄴下之多賢將親英槩總關西
之諸將遽失初心順履春寒益臻時祉更希精嗇以迓
褒章
回絳州薛司勲書
比聞移郡遽辱占書惟望重于外臺固才兼于數器竭
寵財餽食之效懋瞻國實邊之謀行之累年富有大計
忽假藩條之宣布就煩疆事之處裁然功名之間雖古
人而多忤而得喪之際惟賢者之能平舊績甚彰要塗
行復
回陜西都運孫待制書
審對恩函就更使節抗嚴旌而在道已久屬封枉珍牘
以飛文良銜重意伏惟某官才猷煥發業履精純物望
胥歸帝心特簡此暫煩于外計行歸涉于近司遐冐餘
寒倍綏妙履即諧晤揖尤據欣翹
回晉州陸待制書
比承墜翰審已班條矧惟厚望端才傑望高世入躋延
閣之要出帥邊藩之雄收經遠之壯猷以臨一郡報宜
民之善政豈俟三年行被詔音進參柄用
回北京王宫保書
始辭宰柄避當路之妨賢旋領守符許故鄉之均佚不
圖乘章之吏忽起開邊之師遂改帥于關中俾總戎于
閫外節制諸將撫綏此民苐巳布于寬條曾未周于遠
略敢謂保釐之多暇首煩管記之占書禮意過勤謙懷
滋厚不忘永好尤劇中藏
代王給事賀判府司徒侍中書
伏審懇避洪鈞榮歸素里剖麟符而作鎮露貂冕以觀
風適揆剛辰肇開尊府伏惟慶慰恭以某官誠明正性
忠亮一心揭日月之貴名恊風雲之盛會道光台路勲
濟王塗二府洊更巳畢大臣之能事三朝允頼弗居真
相之極功力抗奏封請還政柄許辭尊于廊廟聊均佚
于鄉邦駟馬云歸揜蜀人之偉覲百壺所餞小奕奕之
前詩寕久衮衣之留即聞綈檢之召復由外相入冠上
台某適守關中方遥門下阻陪慶列第劇懽誠
集賢僕射相公書
伏審具告治廷誕敡贊冊進陞揆路增耀宰司伏惟慶
慰恭以某官社稷宗工山河間氣久亞宰塗之序力躋
王路之平崇賢黜姦寬役均賦底休功于甚盛鬯偉績
以無前謨左右於廷中三朝所頼繫安危於天下一紀
于兹侔伊尹之保衡近汾陽之書考上台絶禮已殫體
貎之隆左相極班更益儀刑之重某身疎材館職繫州
麾趨慶莫遑馳誠第切
樞密太史侍中書
伏以西京講物允重三朝之辰東國著經實尊五始之
月恭以某官勲高盟府道濟治朝外鎮四夷峻具瞻之
尹石同寅二德永相比之星台上日始和繁禠備舍苐
切夀康之祝阻修拜伏之儀
二副密書
恭惟某官際天傑識經世元猷總制五兵參密謀於帷
幄發揮多算重強勢於朝廷順履王正永綏天禄某久
棲台庇適領守符就慶列以無從瀝頌言而苐劇
河陽判府相公書
恭以某官鈞衡舊德金石純誠太史維垣早調元於台
鼎一相處外聊觀政於輔蕃開祚膺期對時納祉某適
膺守紱阻奉夀杯苐瞻黃閤之嚴曷罄丹函之祝
三路帥書
恭惟某官任雄方面道秉上心兼制民兵矧恩威之並
著外攘敵寇固勲業之逾高順履一元載蕃百禄企賓
閎而且邈薦夀斝以無從
郭副樞書
恭惟某官傑才閎博偉略沉雄暫虚樞廷實賴經謀之
遠都統帥路行觀偉績之成上日斯臨荗祥攸介某把
麾兹土望履無階苐虔慶牘之馳莫遂夀杯之奉
回兩制以上賀書
領關中之通漕曾乏寸勞守劍外之劇州遽叨寵寄罔
功自訟匪報尤慙惟是短才屢更煩使諸公並進晩躋
侍從之班比歲再遷驟直圖書之閣復被蒙於渙渥俾
鎮撫於坤維陳避無從為容有自此蓋某官力開公論
坐政官榮遂使無庸之資亦當不次之任未攄感臆先
墜慶音愧戢并懷文陳非諭
代王龍圖上中丞書
向以詔條所布風力不強間抱舊疴有愧昔人之卧理
親占温教過煩長者之憂思積感殊深布書差緩恭以
某官氣資方勁業履淳修足臨長於諍臣爰疇咨於㑺
老毅然正論巳聳臺中之評沃乃清衷行收天下之望
西京韓龍圖書
爰初王府嘗備禄漕止同衆人粗了一職敢謂去離於
左右尚蒙記憶於姓名比從宦於關中復拜公於棨下
不遺故吏之賤俾厠大賓之筵拜嘉再三賜語良久聿
來帥幕亦有軍需論謝懇以稍稽銘感懷而獨在伏惟
保釐居暇福祚膺時恭以留守龍圖給事道德可師勲
業自任垂光近侍直延閣之圖書倚重老成掌别都之
管鑰行歸柄用即聽召還
回省副吳工部書
審承詔綍登賦財闈伏惟慶慰恭以某官識遠量宏文
醇行潔具青雲之賢器覘綠字於書林旋擁守麾比持
漕節眷大農之經費贍給拜家實外計之委輸淵源金
糓從來選造尤曰難才碩畫所圖僉言惟允即雍容於
法從亟潤色於辰猷未列慶函首台榮牘永言感忭曷
究文陳
九日與四路帥書
素籥貫辰黃華耀節阻奉登高之樂苐增懷遠之勞恭
惟某官經世偉才濟時距業出臨帥閫暫資綏御之方
入覲王朝行罄弼謨之藴霜稜倍厲時祉載蕃
祠部集卷二十八
