序吳騷初集
夫世間一切色相儔有能離情者乎顧情一耳
正用之爲忠憤爲激烈爲幽宛而抑之爲憂思
爲不平爲枯稿憔悴至於纚纚一腔難以自巳
遂暢之爲詩歌爲騷賦而風雅與三閭諸篇竝
重於世昔史遷之傳三閭也悲其值而大其志
謂足以兼國風小雅而班固氏亦美之日弘博
麗雅爲詞賦宗此皆窺見平情而深乎其味者
然情寧獨平哉佳人幽客好事多磨繾綣縈懷
撫時觸景聮牀同調兩地吊天我輩鍾情豈同
稿木故竅發於靈而響呈其籟代不乏矣漢以
歌唐以詩宋以詞迨勝國而宣於曲迄今盛焉
總之以風雅爲宗而憤激幽情錦心慧口相伯
仲也南國謳唫不減江臯諷咏三吳丰韻類延
晉代風流詞本於騷而地别于楚故因弁其騷
日吳嗟嗟今樂府濫觴極矣自有兹帙也洛陽
紙貴收盡陽春冰玉蛟螭刻成天巧豈非造物
之情至此而一暢耶世不乏有情人而知吳騷
之足尚也旹
萬曆甲寅秋日清懶居士書於尚白齋中
序吳騷二集
蓋自楚三閭大夫以騷著而楊子雲氏于是乃
爲作反騷嗟乎騷可廣卽廣矣可更廣反亾爲
也反反騷所爲作也何也夫人莫情眞情莫怨
眞而離騷其言哀其志切其托諷遠怨矣哉所
云情之所鍾政在我輩三閭大夫其人也大夫
其有情癡也哉太史公謂其作離騷蓋從怨生
也有味其言之也雖然大夫騷于楚楚有騷我
吳亦有騷也吳騷廣楚騷者也曩初集行巳紙
貴洛陽海内復渴想次集遂復輯次集以廣初
集夫兩集皆曲也曷爲而騷之日體異而情同
也情曷爲而同其摛詞不必盡怨矣他弗具論
間且歡日繇怨而歡歡復致怨者人間世聚散
之常也總之怨其情種也獨不日作者類不必
盡吳人乎曷爲而冠之吳也日地異而寄情于
響者大都屬吳音卽不盡吳音而按拍無如吳
人工也然則吳之騷曷爲而不騷其體顧曲也
日諸君子見當吾世而詞賦自命者示之騷定
眉酸于把卷卽開卷苦不得句也方將敝帚委
之寧冀有淮南王安通其義而劉向諸人出尊
其言爲經也則其文且湮没不傳而悠悠此情
終不獲表見于天下後世以故文生于情而情
恐不能以文訴人則變而衍爲曲庶幾考之樂
府亾慮知與不知并亾慮善按拍不善按拍而
情不自巳人人其式歌且舞也今日者卽起三
閭大夫泪羅中其能不以曲易之仍騷哉則吳
騷之集于初也洵足爲楚騷廣次以是集稱廣
廣騷夫誰日不可王孝伯有知當又以痛飲酒
熟讀前後兩吳騷爲快矣千載下應不乏賈長
沙有爲文吊諸君子耳爲子雲氏者其爲誰
花裀上人許當世題
序吳騷三集
懷沙寫志幽憂無巳蓋繼三百而作者自宋子
師之而漢賈生擬感鵩之論凡幽人志士不平
而喜爲古言辭者人非楚而楚其辭撡筆而從
子雲之後者不乏人也然賦體浮誇引用古字
稱長學士經生亦多未解世因變之爲詞曲語
近本色遂與里耳相通總之體異而志同也居
士號騷隱復集樂府而弁以騷良有深意乎今
好事者聞其名號便覺鬱沈之色都爲振起且
欲卽覩其全而未可得兹復手輯佳本授之剞
劂至再而三其韻嚴其響和其節舒其慷慨類
俠滑稽類誕怨思類憤悲歌惜若挾三閭大夫
而出佩蘭沈潭之貌吐其九歌天問哀郢之辭
也廼居士少孤食貧意氣違俗所如多不合宐
其沾沾以騷著耶是刻也長夏掩扉散髮痛飲
手拈數闋長謳再過實岑寂中知巳耳若九宫
之辯有譜法在何庸贅
半嶺主人題
填詞訓
古士大夫聽琴瑟之音弗離於前性情之通絃歌而
治吟詠可巳歟客日詞餘之興也多以情癖大抵皆
深閨永巷春傷秋怨之語豈鬚眉學士所宜有況文
辭之貴期於渾涵若夫雕心琢句柔脆纖巧披靡淫
蕩非鼓吹之盛事曲固可廢也騷隱生日嘻子陋矣
尼山說詩不廢鄭衛聖世采風必及下里古之亂天
下者必起於情種先壞而慘刻不衷之旤興使人而
有情則士愛其緣女守其介而天下治矣且子亦知
夫曲之道乎心之精微人不可知靈竅隱深忽忽欲
動名日心曲曲也者逹其心而爲言者也思致貴於
綿渺辭語貴於迫切長門之詠宜於官樣而帶岑寂
香閨之語宜于闇藏而饒綺麗倚門嚬笑之聲務求
纖媚而顧盻生姿學士騷人之賦須期慷慨而嘯歌
不俗故詠春花勿牽秋月吟朝雨莫溷夜潮瑤臺玉
砌要知雪部之套辭芳草輕烟總是郊原之泛句又
如命題雜詠而直道本色則何取于寓言觸物興懷
而雜景揣摹則安在其卽事甚且士女之吻無辨暌
合之意多乖文情斷續而忽入俚言筆致拗違而生
吞成語又曲之最病者也乃若傳竒之曲與散套異
傳竒有答白可以轉換而清曲則一線到底傳竒有
介頭可以變調而清曲則一韻到底人苐知傳竒中
有嬉笑怒罵而不知散曲中亦有離合悲歡古傷逝
惜别之詞一披咏之愀然欲淚者其情眞也故曲不
貴摭實而貴流麗不貴尖酸而貴博雅不貴剽襲而
貴冶剙不貴熟爛而貴新生不貴文餙而貴眞率肖
吻不貴平敷而貴選句走險有作者起必首肯吾言
矣客日子之爲辭未必其無弊也乃執月旦以平章
曲府司三寸管而低昂之得無過當乎居士日人之
妍&KR1126;人也不必其巳之妍也雙眸具在存其論而巳
矣今日者之評次雖謂作家之豸史亦誰日不可
作家偶評
騷賦者三百篇之變也騷賦難入樂而後有古樂府
古樂府不入俗而後以唐絕句爲樂府絕句少宛轉
而後有詞自金元入中國所用胡樂嘈襍緩急之間
詞不能按乃更爲新聲以媚之作家如貫酸齋馬東
籬輩咸富于學兼喜聲律擅一代之長昔稱宋詞元
曲非虚語也大江以北漸染胡語而東南之士稍稍
變體别爲南曲高則成氏赤幟一時以後南詞漸廣
二家鼎峙大抵北主勁切雄壯南主淸峭柔脆北字
多而調促促處見筋南字少而調緩緩處見眼各有
三昧難以淺窺譬之同一師承而頓漸分受不可同
日語也乃製曲者往往南襲北辭殊爲可笑今麗曲
之最勝者以王實甫西廂壓卷日華翻之爲南時論
頗弗取不知其翻變之巧頓能洗盡北習調恊自然
筆墨中之罏冶非人官所易及也國初作者王子一
輩十六人僅傳其名詞未及見後起如楊升菴頗有
才情所著有洞天玄記陶情樂府流膾人口但楊本
蜀人調不甚諧而摘句多佳楊夫人亦饒才學最佳
者如黃鶯兒積兩釀輕寒一曲字字絶佳楊别和三
詞俱不能勝固奇品也北人如王渼陂康&KR0863;山翩翩
隹致其後推山東李伯華伯華以傍粧臺百闋爲&KR0863;
山所欣賞今其詞尚在不足道所爲寶劒登壇記亦
是改其鄕先輩之作固自平平而自負不淺弇州嘗
譏其腔律未恊非苛求也大聲金陵將家子所爲散
套尚多借襲而才情亦淺然句字流麗可入絃索如
三弄梅花一闋頗稱作家固知好句不在多得王舜
耕西樓樂府較爲警徤題贈亦善調謔而少風人之
學士氣故伯起重之伯起之撰紅拂潔秀俊美但不
無輕弱之嫌陸南門散詞有一二可觀語亦雋爽先
輩如李空同王浚川諸公皆長于北聲不入南調大
扺曲之稱當行者首重譜韻次論詞章近日玉茗堂
杜麗娘劇非不極美但得吳中善按拍者調恊一番
乃可入耳惜乎摹畫精工而入㗋半拗深爲致慨若
士兹編殆陳子昂之五言古耶名家苦心作家頗難
得予後學何知漫舉而評隲之非有他也蓋謂曲學
深奥見從來作者之難若諸君聲價久巳實錄詞壇
不可冺滅余抑何敢以管窺之見漫爲低昂也耶
曲譜辯
心感物而成聲聲逐方而生變音之所以分南北也
君子審聲以知音而律呂辨矣古律數九九八十一
以爲宮三分而損益之以爲徵商羽角此律吕之大
較也復之一陽始生律應黃鐘逓而推之爲大呂太
簇夾鐘姑洗仲呂蕤賓林鐘夷則南呂無射應鐘凡
十有二律所謂氣始于長至周而復生聖人合符節
調鐘律造度數繇此其選也樂府之制字辨陰陽調
恊平亥然未有舍十二律而自爲神明者今按之曲
譜大抵譸張附會者什之八九夷攷其調僅有黃鐘
南吕二家諸如仙呂大石越調雙調之名不知從何
根據如謂舍十二律别有流暢則此黃鐘南吕猶然
十二律中之名義也而曲譜竟别剙爲仙呂諸調又
何說耶如仍出諸十二律則宫調之首當叙自黃鐘
始今南曲譜獨首仙呂又何說耶且也黃鐘爲官不
必更有正宮之名矣夾鐘姑洗無射應鐘爲羽不必
更有羽調之名矣夷則爲商不必更有商調之名矣
今譜之有宫商羽三調而又無角徵二聲獨何歟說
者日軒轅之法及今淼矣此流傳者之殘闕也但不
知仙呂大石越調雙調䆒竟自誰伊始余竊揣之意
者十二律之仲呂或因仲字與中字仙字相肖遂誤
傳爲中呂仙呂乎又或呂字與石字相似遂誤傳大
呂爲大石乎善讀書者盡信不如其無則九宫譜之
謂矣然則何以處曲乎日曲者末世之音也必執古
以泥今迂矣曲者俳優之事也因戲以爲戲得矣然
則譜可廢乎日因其道而治之適于自然亦巳無憾
何必不譜也蓋九九者天地自然之數也律吕因此
諧腔調繇此出譬如今日此曲之腔唱爲彼曲聽者
笑之謂其失於自然也然則按譜而作之亦按譜而
唱和之期暢血氣心知之性而發喜怒哀樂之常斯
巳矣況譜法之妙專在平亥間䆒心乃學之而陋焉
者僅如其字數逐句櫛比而所以平亥之故卒置弗
講似此者如土偶人止還其頭面手足而心靈變動
毫弗之有於譜奚當焉及學之而失焉者每一套中
以此調之過曲忽接他調譬諸冬行夏令南走北轅
卽名家大手&KR0616;&KR0616;有之於譜又奚禆焉昔人歌蕤賓
之聲而景風至震易水之響而白虹貫所云動巳而
天地應焉聲音之感豈其微哉古之譚曲者日曲如
折止如槀木曲之道思過半矣客日今子伯仲之選
本其于譜書固兢兢矣而重翻此義可謂世行世法
我行我法者夫余然其言遂併識之
情癡窹言
今之所稱多情皆其匿情而獵名者也悲憤調笑慰
勞寒喧若伶人之搬演落場卽巳掉臂去之轉眼秦
越聚散搏沙耳膠漆戈矛耳其爲辭也浮游不衷必
多雕琢虚僞之氣欲自掩餙之而不能心之與聲有
異致乎人之有生也眉宇現乎外血性注乎内情緣
煎其中豈惟兒女子雖彼豪傑通儒豁逹自負者無
所感則巳一涉此途行且靡心就其維繫誰能漠然
而遊於&KR1071;瀁之鄕哉說者日至人處靜不枮處動不
喧居塵出塵無縳無解而且柳生其肘右鳥巢其頂
門此亦冥忘汱寥之極矣今乃以萍蹤浪迹愁病銷
磨痴矣哉噫彼之忘情割河而斬筏者人而至焉者
也我非至人苐求其至於人夫人情種也人而無情
不至於人矣曷望其至人乎情之爲物也役耳目易
神理忘晦明廢饑寒窮九州越八荒穿金石動天地
率百物生可以生死可以死死可以生生可以死死
又可以不死生又可以忘生遠遠近近悠悠漾漾杳
弗知其所之而處此者之無聊也借詩書以閑攝之
筆墨磬瀉之歌詠條暢之按拍紆遲之律吕鎮定之
俾飄颻者返其居鬱沉者逹其志漸而濃郁者幾於
淡豈非宅神育性之術歟余于情識淡然矣挾一眞
率有情之侶與俱不勝其嚮往也間一拂情又不能
違心以就世法人亦多笑之弗顧也自率其情巳矣
世路之間有疑吾情者緣之艱也吾無庸疆其信斯
情者我輩亦能癡焉但問一腔熱血所當酬者幾人
耳信乎意氣之感也卒然中之形影皆憐靜焉思之
夢魂亦淚鐘情也夫傷心也夫此其所以癡也如是
以爲情而情止矣如是之情以爲歌詠聲音而歌詠
聲音止矣
凡例
一往時選刻吳騷苦無善本所行者惟南詞韻選
及遴奇振雅諸俗刻所載清曲大略雷同韻選
一書又爲金湯韻學而設僅惟小令散見而套
數則落落晨星余特蒐諸殘簡蠧餘零星舊本
及各家文集中積漸羅致雖巳刻者有三集而
所見之詞不啻廣矣其後坊刻效步似亦栢梁
餘材武昌剰竹耳終不能出其範圍也是集更
彙精美用公見聞
一是集耑錄麗情散曲惟幽期歡會惜别傷離之
詞得以與選其他雜詠佳篇俱俟續刻槩弗溷
收
一歌先審調不知何調則音律亂矣兹選照譜所
序宮調分列各宫正曲居先犯調列後而南北
調以及北調附列終篇俾知音者便於查覈
一詞場佳句多矣然於曲體及用韻溷亂者雖美
不貴日以彙帙未僃漫爲寬收者有之兹則逐
套研窮必求合譜依韻而越格者弗錄也其名
人好辭坊刻訛傳者悉照原本釐正有偶爲出
入而填詞佳麗不忍棄置者必謬爲斟酌琢瑕
留瑜爲宫商之全璧云
一曲中襯貼字眼須辨虛實非死煞也俗刻臆分
大小自稱當行徒貽識者之笑兹則細加理會
辨晰微渺殊費苦心
一字有鼻音唇音舌音喉音齒音及撮口開口閉
口等音不能盡標卽詞隱先生止圈閉口而閉
口侵尋監咸廉纖三韻亦明載中州韻書知音
者按之自能一一分辨兹帙止圈去上兩聲其
餘槩不蛇足
一是選但衡其曲不問其人間有姓氏相傳確乎
有據者則一一還其故物有託名誤刻而素無
可考者亦不敢妄爲翻案獲罪前人蓋移珠借
玉亦屬詞林常有之事如從此推敲必盡起地
下而問之矣奚其能況詞以人重人以詞重寧
任其咎以畱闕文之遺意可也若云杜撰則吾
豈敢
一好曲熟爛人吻儘有爲人唱壞者是編剗去汜
濫近補新聲名日合編雖依據舊本而仍寓增
删之法非依樣葫蘆巳也
一各調逐詞或有疑案或有原評附載編中以供
詞林鼓吹以佐譜書法輪
一清曲中圖像自吳騷始非悦俗也古云詩中畫
畫中詩開卷適情自饒逸趣是刻計出相若干
幅竒巧極工較原本各自剙畫以見心思之異
一坊選傳奇諸曲頗爲厭人嗣兹刻後當另出手
眼用公玄賞
一是選雖未空羣亦稱鴻覧其他名家著作雖多
一時不能悉購俟容廣蒐以成續刻倘得聞風
辱教猶拜明賜
白雪齋主人謹識
凡例終
魏良輔曲律
一擇具最難聲色豈能兼僃但得沙喉響潤發于
丹田者自能耐久若啓口拗劣尖麤沉鬱自非
質料勿枉費力
一初學先從引發其聲響次辨别其字面又次理
正其腔調不可混雜強記以亂規格如學集賢
賓只唱集賢賓學桂枝香只唱桂枝香久久成
熟移宫換吕自然貫串
一五音以四聲爲主四聲不得其宜則五音廢矣
平上去入逐一考䆒務得中正如或苟且舛誤
聲調自乖雖具繞梁終不足取其或上聲扭做
平聲去聲混作入聲交付不明皆做腔賣弄之
故知者辨之
一生曲貴虚心玩味如長腔要圓活流動不可太
長短腔要簡徑找絕不可太短至如過腔接字
乃關鎖之地有遲速不同要隱重嚴肅如見大
賓之狀
一拍廼曲之餘全在板眼分明如迎頭板隨字而
下徹板隨腔而下絕板腔盡而下有迎頭慣打
徹板絕板混連下一字迎頭者此皆不能調平
仄之故也
一曲須要唱出各樣曲名理趣宋元人自有體式
如玉芙蓉玉交枝玉山供不是路要馳驟針線
箱黃鶯兒江頭金桂要規矩二郞神集賢賓月
雲高念奴嬌序刷子序要抑揚撲燈蛾紅繡鞋
麻婆子雖疾而無腔然而板眼自在妙在下得
勻淨
一雙疊字上兩字接上腔下兩字稍離下腔如字
字錦思思想想心心念念又如素帶兒他生得
齊齊整整裊裊停停之類至單疊字比雙疊字
不同全在頓挫輕便如尾犯序一旦冷清清之
類要抑揚於此演繹方得意味
一清唱俗語謂之冷板凳不北戲場藉鑼鼓之勢
全要閒雅整肅清俊溫潤其有專于磨擬腔調
而不顧板眼又有專主板眼而不審腔調二者
病則一般惟腔與板兩工者乃爲上乘至如面
上發紅喉間筋露搖頭擺足起立不常此自關
人器品雖無與于曲之工拙然去此方爲盡善
一北曲以遒勁爲主南曲以宛轉爲主各有不同
至于北曲之絃索南曲之鼔板猶方圓之必資
於規矩其歸重一也故唱北曲而精于呆骨朵
村里迓鼓胡十八南曲而精于二郞神香徧滿
集賢賓鶯啼序如打破兩重禪關餘皆迎刃而
解矣
一北曲與南曲大相懸絕有磨調絃索調之分北
曲字多而調促促處見筋故詞情多而聲情少
南曲字少而調緩緩處見眼故詞情少而聲情
多北力在絃索宜和歌故氣易粗南力在磨調
宜獨奏故氣易弱近有絃索唱作磨調又有南
曲配入絃索誠爲方疷圓蓋亦坐中無周郞耳
一曲有三絕字清爲一絕腔純爲二絕板正爲三
絕
一曲有兩不雜南曲不可雜北腔北曲不可雜南
字
一曲有五不可不可高不可低不可重不可輕不
可自做主張
一曲有五難開口難出字難過腔難低難轉收入
鼻音難
一曲有兩不辨不知音者不可與之辨不好者不
可與之辨
一聽曲不可喧譁聽其吐字板眼過腔得宜方可
辨其工拙不可以喉音清亮便爲擊節稱賞大
抵矩度旣正巧繇熟生非假師傳寔關天授
一絲竹管絃與人聲本自諧合故其音律自有正
調簫管以尺工儷詞曲猶琴之勾剔以度詩歌
也今人不知探討其中義理強相應和以音之
高而凑曲之高以音之低而凑曲之低反足淆
亂正聲殊爲聒耳陳可琴云簫有九不吹不入
調非作家唱不定音不正常換調腔不滿字不
足成羣唱人不靜皆不可吹正有鍳於此也
曲律終
