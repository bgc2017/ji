跋
吳騷者何崑曲也曲何以言騷尊其體也是書爲武林張楚叔
旭初昆季所輯錄楚叔廣收共成三集旭初嚴覈合幷一編書
刻于崇禎十年丁丑分宮實詞體皆側豔又得項南洲爲之刊
圖精雅可翫余藏此書垂三十年始欲刊列曲叢而滬戰勃發
所儲存涵芬樓諸曲焚熸至二十八種此書幸免劫灰彌自珍
惜已固安劉伯峯先生新得此書屬刊入四部叢刊續編於是
海上同人命譔斯跋余謂散曲總集莫富于雍熙而莫精于南
詞韻選他如南北宮詞紀太霞新奏詞林逸響諸書不過承流
接武而已是編稍後出故崑山梁氏吳江沈氏吳縣龍氏山陰
王氏諸作采錄至多而嶺樵騷隱二家評語散見各詞後者又
皆有所依据如云詞隱新譜者爲沈伯明(自晉)之南九宮新譜
也云墨憨齋者爲馮子猶(猶龍)之南詞譜也云三籟者爲凌初
成(濛初)之南音三籟也諸書不盡傳得此略見一二不亦善乎
若夫分析正贈辨訂牌調正板式之&KR4186;譌考集曲之字句尤較
許宇陳所聞等爲詳是爲散曲中盡善之作韻選而外首屈一
指矣惟竊有未解者雍熙中南曲大抵皆古南詞爲詞家之瓌
寶書中徵引舊詞凡十五篇其出自雍熙者爲羅江怨二曲十
樣錦字字錦七賢過關各一曲餘皆采自他書此其故何也豈
別有深意耶海内賢達能解余之惑乎此又余所日夕企望者
矣甲戌七月長洲吳梅
