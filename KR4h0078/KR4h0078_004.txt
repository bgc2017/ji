圭塘欸乃集題詩
至正甲辰諸生書於大都南城之寓館
趙恒
細讀圭塘唱和詩流風餘韻想當時東山絲竹閒方得
北海樽罍老更宜亂後池臺渾索寞夢中松竹亦參差
椶輿不晚歸枌社願校園丁(闕)舊基
中書左丞安陽許公洎弟太常文章政事名滿天
下每嘗想慕風采至正甲辰愚叨掌故得親太常
公一日出示圭塘唱和詩集迺左丞致政太常以
南臺御史還家兄弟暇日讌集圭塘亭榭時所作
也一唱一和珠玉輝映奉讀之餘則賢人君子棣
華之樂可想也遂成俚語一章用贊萬一云
陸煥然
宰相歸來致政時圭塘唱和類壎篪好山好水天開畫
難弟難兄日賦詩酒斝每從花塢設釣舟時傍柳隂移
景因人勝千年下綠野香山未足竒
