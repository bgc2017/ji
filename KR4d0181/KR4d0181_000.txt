提要
崧庵集六卷别集類三(宋)
(臣)等謹案崧庵集六卷宋李處權撰處權宋
史無傳其集諸家亦不著錄惟方回瀛奎律
髓内錄所作送二十兄還鎮江詩一首而注
其後云處權字巽伯洛陽人邯鄲公淑之後
有崧庵集宣和間與陳叔易朱希真以詩名
南渡後嘗領三衢云云其履貫略可攷證而
亦不言其距李淑為幾世今其集傳本已絶
獨永樂大典中有之且尋檢各韻處權自序
及其從弟處全原序邵驥原䟦一一具在所
紀生平蹤跡差為詳備惟世系仍未明晰今
案建康志有李處全小傳稱處全淑之曾孫本
豐縣人後遷溧陽官至朝請大夫而王明清
揮麈餘話亦稱大理少卿李傳正為淑孫即
處全之父據此則處權實淑曾孫而家扵溧
陽瀛奎律髓所稱洛陽當是刻本傳訛以溧
為洛耳淑家富典籍其邯鄲圖書志晁公武
每引以為據又精研聲律所作詩苑類格今
尚散見諸書中處權承其世學更能標新領
異别出以清雋之思扵詩道頗為深造處全
序稱其齒益高心益苦句法益老與少作不
類是其覃思吟詠老而愈工雖原帙散佚東
京與南渡以後所作互相糅雜不復能以年
歲辨析而綜其大概五言清脫瀏亮略似張
耒七言爽健伉浪可擬陳與義在當時實一
作手久經湮沒幸而復存亦論宋詩者所宜
甄錄也謹採掇排比以體區别釐為六卷仍
以原序䟦分繫前後俾將來有以考見焉乾
隆四十六年六月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
原序
少陵句法出審言豫章句法出亞夫有唐若我宋詩人
莫可居二老先蓋其祖考源流所從来遠世父莱陽府君
少承家學尤刻苦於詩建中靖國間送張芸叟帥中
山三十韻有孝治追羊棗嘉言問凍棃之句浮休撫几
嗟賞以為發語渾厚託意微婉可為後學模範自是名
重京洛為郎拜州汩汩舊轍晚節益不偶至於廢放流
離度隴蜀入涪萬逮還故官北歸下瞿塘灔澦泛大江
泝淮汴多歷竒嶮益昌其詩崧庵兄世父仲子也人物
高秀山立玉舉世父愛之早付以衣鉢在政宣時與陳
叔易朱希真皆以詩名中更兵火奔迸遇物托興亦未
嘗一日廢紹興甲子而後齒益高家益貧用心益苦句
法益老始與少作不類然暮年頗艱出故不多見噫詩
果能窮人抑窮而後工耶審如是則詩固人所忌也紹
興己巳余與兄合并於武林者逾月將行飲餞浙江上
臨分哽愴不忍别且道家世斯文之屬後六年兄歿於
荆州蓋不獲冄見矣諸子流落湖外遺編斷藁多為喜
吟詠者持去心常慊焉陳君安民惠伯調官中都因過
余溧陽暇日語長沙佳士有劉氏伯仲廬陵人自其先
世喜與賢士大夫遊兄建炎末避地客其家其調護甚
至舊所藏詩文頗多或者久假而不歸每恨不獲鋟版
與吾人共之因裒輯少日所記與十數年来摭拾得之
於親舊間者四百餘篇寄惠伯使歸諸劉氏以滿其好
事樂善之意兄嘗自叙作詩本末獨幸偶存較之今所
亡則甚夥而先後亦失次矣異時復有得焉當為别集
處全行年五十而學益落雖嘔出肺肝望古人地位終
不能到一燈弗焰愧負識别慨然雪涕書所欲言不文
其辭也淳熙六年歲在己亥八月望日弟處全謹題
自序
處權未冠始學詩於先君一日謂處權曰三百篇詩之
祖也六義存焉至六月序篇卒之以小雅盡廢則四夷
交侵中國微矣詩之道豈小補哉小子識之處權再拜
服膺而退既冠歸洛則又學詩於鄉先生段處厚約亦
一日謂處權曰昌黎公作薦士詩序詩之高下得失至
矣盡矣不可以加矣學者當於此求外此非吾所知也
處權敬佩書紳于今不忘處權固陋既不敢墜先君之
訓又不敢負段丈之教雖羇旅鞍馬疾病呻吟拳拳之
思終在是也昔人所謂目瞑知深搜吻動覺苦思與夫
鈎章棘句月鍛季鍊者自謂有焉五十年間作古賦五
古詩三百律詩一千二百雜文二百長短句一百平生
之力盡於此矣不自知其不可也異時陽翟陳叔易恬
嘗語孫正夫端曰恬歸自岷峩行六千里復見中州知
舊其氣不衰文益進者李巽伯而已汪内相藻彦章程
紫微俱致道皆極力推稱口之不置故一時名流勝士
翕然相與衢守張巨山嵲嘗遺處權書云近朱希真報
巽伯寄示夢歸古賦文采不減兩漢字畫遠追晉宋當
今第一流也公有此客顧不佳哉處權繇是稍得自信
而其志益確不知老之已至身世皆寓於其中而未始
語人亦難與世俗道也暇日拾掇次第粗成編綴名之
曰崧庵集後日有能敦義愛半夜走緘書俾作者序而
傳之耶或謂玄尚白用覆醬瓿耶則不敢知也紹興二
十有四年歲在癸酉二月旦日崧庵惰夫李處權序
