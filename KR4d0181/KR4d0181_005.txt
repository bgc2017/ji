崧庵集卷五宋李處權撰
七言律詩
偉觀堂
孤煙落日對銜杯此觀人間亦偉哉樹色遠從江浦合
潮聲低咽海門廽衣冠喜有承平氣賓客慚無賦詠才
城闕欝葱人望幸五雲將擁翠華來
送楊充老
蚤接君家伯仲賢笑談吹斷各風烟人生俱是夢中事
歸計却須沙上田悔有論心三尺喙恨無糊口一囊錢
他時局罷樵柯爛小道誰知亦有仙
送李全甫
已斵長篇餞女生君猶從我覓詩行窮途白眼何須怪
亂世蒼顔不足驚南國旌旗猶滅沒中原豺虎正縱横
蘇湖亦産人頭豆為問扁舟底遠征
送景荀
丈人能事見斯文世業家風盡屬君自許旦評方藉藉
豈同時輩漫紛紛清於須水真堪挹秀自郎峯故不羣
五馬雙旌何足道便看平步到青雲
送石與德孺
坡老仇池安在哉佛家鷲嶺解飛來但令氣象侔衡霍
可要孤高切斗魁渦處正堪承雨露浪中莫使長莓苔
明窗淨几無塵入想對詩翁墨沼開
送表之
平生佳處在離騷怪我年來得此豪不信胷中横太華
試從筆下看驚濤門連止水心無競地接名山眼更高
要是一時廊廟噐莫將劉向比王褒
送徐漕
都門雪罷看楊柳濯濯風流已不羣千里澄清方有道
十年出處不忘君新詩舊自開錦段醉面向人生纈紋
我欲從公借餘地與傳名姓上青雲
送谹父
一見瓊林病眼開東南秀爽力能廽須知載腹五千卷
受我澆腸三百杯可但世官從鳳沼要看人物上雲臺
歌呼枉費談天口宜及中興國論陪
簡巽老
雨後綠隂無處著風前黃鳥為誰歌天為世亂相逢少
子以詩嗚不遇多行在故人能健否瘴江逐客柰愁何
典衣尚可供湯餅蚤作清凉肯重過
簡彦庸兄弟
五年蹤跡似浮萍豈料全家入畫屏春去水田方漫漫
曉來山霧却冥冥可憐北客鬢毛白尚喜主人眸子青
凖擬豐年多釀酒正宜長醉不宜醒
簡辨老
松杉高下韻笙簫谷口鐘聲梵海潮秋氣作隂連蟋蟀
夜寒隨雨上芭蕉身危甚幸依賢庇吏隠何須覓句招
直待它年見鳬舄始傳仙葉有王喬
簡立之
税駕居鄰古寺中高堂永日笑言同山雲濃淡未成雨
溪竹飄蕭先得風短髮只從今歲白衰顔無復少時紅
君家釀熟能分我一醉端令萬事空
簡劉致中兄弟
祖筆摩空有賦聲長揚羽獵舊齊名頗推門第多人物
故作樓居遠世情我輩一生悲短褐君家五字倚長城
武陵欲借漁舟便春水桃花不計程
簡潮公
茗椀紋楸晝不譁心如出水妙蓮華喜君活計唯三事
遇我人情似一家夜久竹聲聞雨過曉來山色看雲遮
此身去國已千里回首中原猶暮笳
簡致中温其
世情何怪白頭新豈料窮途復友仁一室他鄉春笑客
半年行路雨欺人輞川詩說王摩詰谷口名聞鄭子真
想是書機似圖畫雲峯矗矗水粼粼
簡蘇二文
丈人清德冠儒林三世文章照古今節比松筠元自直
氣含海嶽故能深篋中尚有為郎被堂上寧無化俗琴
賤子飄零無死所可憐羇旅費黃金
池上書所見留别益謙
池上風烟故可人倦游老眼厭紛紛晴雲出岫似知我
野鶴鳴臯疑是君可恨音書長契闊尚從杯酒見殷勤
新詩凖擬頻相寄獨學方當病寡聞
過德孺池上二首
樹色溪光五月寒幅巾藜杖接清懽吞聲鳥自屏中過
倒影山從鏡裏看佳處唯堪著胸次平生久已付毫端
向來未築沙堤路豈信東山有謝安
誰堪秋熱與春寒北客南州有底懽酒熟但招吾輩飲
詩成莫與俗人看眼明白鳥清溪上心折黃鸝碧樹端
口誦離騷手遮日夢魂不敢到長安
次韻德孺感懷
敝屣浮雲世所難誰堪走俗抗塵顔海鵬已激三千里
天馬終歸十二閑醉發杖藜雲逐逐香凝宴寝雨斑斑
林泉久假皆吾有何必捐金更買山
梅二首
歲晚怱怱日復夜老禪相對口慵開夢歸千里幾時到
香度一枝何處來世亂飄零少供給地寒潦倒無梯媒
可憐七尺髯如戟媿負妻孥空撥灰
可憐映竹深深見似為催詩特特開湖上林逋今老矣
揚州何遜未歸來前村欲雨鳩呼婦斷壠收晴雉應媒
幻境應當如是觀道人深悟劫池灰
温其示梅詩用韻為謝兼簡士特
可喜劉郎鬢未霜能容宋玉近東墻自知老眼無春事
誰意窮途得夜光前日桃園真有路何時蘭室可無香
便須一醉經千日免作人間寸寸腸
潦倒誰憐五十霜登門可媿及肩牆銀鈎已作驚人勢
玉唾何慳照眼光春醉燈前猶縱博夜闌帳底更添香
阮生正作窮途哭漫道江南刺史腸
席上賦梅
桃李何須續後開芝蘭勝韻許相陪先春莫道無深意
調鼎方知有大才南國正宜溪上路故園長夢竹間臺
騷人不為尋詩句自愛幽芳特特來
和如祖弟二首
老來風味淡於秋媿負平生馬少游但得山雲供晚眺
何須花雨作春愁新詩未省曾多見情話端知肯獨留
政渴一杯澆磊磈書生何用玉為舟
綠樹黃鸝隂復晴春風何處不堪行野煙著草綿綿色
江日浮花灔灔明故國音書添夢想異鄉節物減心情
逢人盡說兵戈事始覺如今去就輕
叔易席上
何處春光最可憐仙山亭上碧巖前窮來更覺詩堪畫
老去誰知酒可仙雲色弄晴花蘸水風光縱好柳拖煙
左思近有三都賦誰與吹噓送上天
和賞卿席上之韻
翠竹丹楓共一村詩家得句轉清新已憐楚地梅知臘
更想隋河柳欲春須信成名皆志士故應行樂屬吾人
請君淬礪斑斑刃始驗儒冠不誤身
席上次表臣韻以遺明之仍督其和章
一日復傾三百杯新年物色興悠哉應憐遠客此流落
故有幽人常往來楮刻三年殊未就詩成七步可須催
平生信筆多狂簡從此方知所以裁
復次韻呈諸友
梅樹飄香酒滿杯時危風景亦佳哉横笻有客挑錢去
重擔誰家送米來雲色可憐談次改年華不奈鬢邊催
蕭郎及我親書尺珍贈霜紈費剪裁
題畫卷
平生丘壑幾欲顛誰使老來逢鄭虔蒼須對我三千尺
黑頭聽渠十八年已有霜雪入晏座寧無風雷浮屋椽
箇中得句不敢吐可人何許心悠然
次韻呈德基兼呈王侍郎
書生卧病久無衣不意臨衰厭鼓鼙鄉信略無鴻鴈到
客愁惟有杜鵑啼誰憐弹鋏長依孟自不工竽漫說齊
我亦漂流費耘業看君文字照浯溪
臨川道中寄汪守
漸遠閩中地更平土風疎爽語言輕山濃不减嵩高翠
溪漲渾如洛浦聲忽見槐花思舉子欲求螢火遺書生
使君元是丈人行回首鈴齋空復情
奉懷養源士特似表
一坐關山百念灰德隣詩社許徘徊靜看林鳥銜花去
寒覺溪風送雨來小阮有懷應種竹步兵無事且傳杯
東牀坦腹真佳壻俗客多慙數月陪
懷清叙
夢想平生始此廽扁舟坐穏興悠哉隂隂樹底鶯聲切
漠漠田中雨氣來亂世等閒凋鬢髮故園何處問池臺
臨風不見高公子正渴論文共一杯
初至毗陵簡巽老時有所懷也
從來語默有千鈞亂後相逢氣益振好鳥開窗如應客
清風挽竹故留人更貧豈顧墦間祭已老猶堪席上珍
說到蒼梧淚横臆皇天萬一照酸辛
觀潮二首
雪屋銀山滿上頭年年偉觀近中秋只言滄海無廽浪
豈信長江有逆流一一檣帆如過鳥時時烟雨要沉牛
青衫白鬢功名晚何日翩然范蠡舟
海舶忽驚風打頭觀瀾又破一年秋若為盡作杯中物
安得飛來枕下流豈計雙鳬兼乘鴈誰分去馬與來牛
君王大業追神禹前日黃龍已負舟
送公卷赴金陵
惟曾家世頗堪論文采南豐實浚源德必有言人望重
義形於色主威尊隨珠未可輕弹雀腐鼠從教競嚇鵷
固是相門終出相魯公泉下有英魂
赴端禮之招道中偶成
月離于畢俾滂沱兆及豐年喜欲歌任有泥塗甘曳尾
更無波浪敢憑河老來酒量難酬酢閒裏詩情好琢磨
晏子方觀久而敬人間炙手又張羅
道中口占呈翁養源
山行密雨來紛紛過午人家猶掩門水寒鷗鳥亦亡頼
煙濕梅花如欲言頓忘客子懷抱惡可喜丈人顔色温
而今何計百年事乞與清詩當綠樽
呈九兄
我兄少有謫仙才襟抱於今得好開珠玉盡從談次落
溪山渾入句中來弦歌小邑徒勞爾松菊故園安在哉
有客漂流無税駕願將高義挽春回
送二十兄還鎮江
此行檢校幽棲事佳處知公故未忘新筍定應過母大
舊松想亦及人長老來對客須靈照貧後持家藉孟光
世亂身危何處是二年孤負北窗凉
僕入月山介卿有詩見懷次韻答之
鼠輩欺人可奈何我今行槖已無多醉魂尚愛黃華谷
歸夢長迷白石坡壮士陸沉無籍在道人香積有經過
行朝近報仍安穏想見沙堤蹀玉珂
放步登遊回謝表臣遺酒
每愛前山似畫圖興來蕭散豈能無幽人著屐全忘懶
野老關門不可呼夕照暉暉明遠水春風莽莽著平蕪
晴來已喜兒能賦軟脚仍煩送一壺
次韻民瞻端禮二首
枉報新詩錦不如句中風竹韻蕭疎頗分涇渭甘從子
不較窮通豈病予避地擬求千日酒誤身何用五車書
誰人與作任公釣要使東人厭若魚
春雨既過雲未歸春寒屋下人無衣林如膏沐鵓鳩語
草已怒生胡蝶飛中原格鬭幾時定北叟飄零何所歸
我今始悟蘧伯玉明明四十九年非
次韻明孺見遺之什
世家傳子又傳孫豈較前身與後身知足已如倉庾氏
忘懷真是葛天民騎鯨又見詩無敵射虎何須武絶倫
白屋朱門果非是萬錢日食是何人
次韻端禮見寄
自昔孤芳難寄林亂離漂泊却須禁春風不解廽雙鬢
夜雨何堪攪寸心薄日花光懷杜曲清流竹色夢山隂
從來玉石崑山火臭味多君肯嗣音
次韻樸姪見寄
鼙鼓聲中老戰塵故山歸夢月三更交情咄咄渾無寐
學古悠悠浪得名鼇禁未容追世職熊轓何足語官榮
阿咸自是吾家秀始覺前人畏後生
簡郭令
煌煌世譜未應微直道高懷古所稀義往誰能單騎見
幽尋坐想墊巾歸公庭此日棠堪憩仙路他年舄觧飛
顧我登門勤倒屣題詩媿匪謝玄暉
遊羅漢院因會張良輔大夫遂留於壁
寺古天寒杖屨清閒身合得此閒行破煙獨鳥驚人去
積雪羣峯照眼明坐久泉聲醒客耳談餘茗味發詩情
張公語壮髯如戟蚤晚掀濤看斬鯨
謝養源惠茶兼陪士特清啜
仰止先生道不窮愛茶直似玉川翁靈芽動是連城價
妙手纔爭一水功賤子詩書元未飽愁腸藜莧豈宜蒙
高齋罷酒陪清啜歸御泠然兩腋風
和九兄賀二十六兄除大諫
祖德當年吐握勤諫垣人物典刑存在隂鳴鶴和有子
産嶧孤桐枝見孫王室艱難欣得士世家矜伐敢援恩
清明謇諤平生事况乃中興闢四門
亨仲家兄擢居諫省詩以賀之
除書喜動薦紳顔穏上天池刷羽翰詩似少陵多教化
文從太史有波瀾王庭看折朱雲檻儒巷聞弹貢禹冠
兄弟相知夫豈敢會憐流落久江干
和表臣遺詩招歸仙隠
客裏栖栖嘆食艱桃源也復念人間九重鵷鷺思金屋
萬里烟塵痛玉關節物可憐梅競出浪萍長羡鳥知還
明朝䟦馬歸仙隠健筆清樽儘傲閒
桐廬道中九日逢子公
三年客裏重陽節故典征衣共一杯鴈下紫萸能自好
霜前黃菊為誰開中原豺虎定何許故國池臺安在哉
山水中逢張學士慢扶雙槳不須催
景荀築室偉甚詩以贊之
將老從君得所圖交情及我歲寒餘適聞蔣詡開三逕
且喜揚雄就一區盡取風煙多種竹雅為窗室便看書
無錢可買墻西地决眥雲峯正起予
中秋對月
露洗風吹未遽央登山臨水總心降明年此夕知何處
自古中秋不可雙尚倚人琴温似玉更能詩酒浩如江
披襟拄頰渾無寐斗轉参移莫下窗
次韻四首寄德基兼呈侍郎公
溪流暴雨漲江同咫尺西隣信不通衰朽怕看青鏡裏
笑談猶近翠屛中侍郎客到無苛禮教授詩来有古風
五載皇皇無稅駕我途正似阮生窮
蒙塵天子尚戎衣南國旌旗正伐鼙國士傷時多刺怨
王官失路有悲啼似聞叔向方圖晉亦報夷吾未去齊
易地皆然心寸折釣竿吾欲老磻溪
書文車軌幾時同諸道惟聞羽檄通豈較北南聊暫寓
若論賢聖且時中門前楊柳方垂雨溪上桃花尚舞風
誰見東山謝安石命賓擕妓興何窮
紫鳳天吳在短衣亂来無日不鳴鼙情随野鶴雲間舞
夢繞城烏月下啼但得交情如水淡何須婦饌與眉齊
抱琴載酒眀朝去相送無勞過虎溪
