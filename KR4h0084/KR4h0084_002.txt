古樂府卷二
元左克明撰
鼓吹曲歌辭
鼓吹曲一曰短簫鐃歌劉瓛定軍禮云鼓吹未
知其始或曰黃帝岐伯所作以建威揚德風勸
敵士蔡邕禮樂志曰漢樂四品其四曰短簫鐃
歌軍樂也建初伎錄云列于殿庭者名鼓吹按
孫權觀魏武帝軍作鼓吹而還此應是今之鼓
吹晉中興書曰漢武帝時南越加置七郡皆假
鼓吹班超拜長史假鼓吹麾幢則短簫鐃歌漢
時已名鼓吹不自魏晉始也西京雜記漢大駕
祠丼泉汾隂備千乘萬騎有黃門前後部鼓吹
則不獨列于殿庭者名鼓吹也古今註曰漢樂
有黃門鼓吹而短簫鐃歌鼓吹之一章爾然則
黃門鼓吹短簫鐃歌與横吹曲得通名鼓吹但
所用異爾漢有二十二曲列于鼓吹謂之鐃歌
而存者十八篇曰朱鷺思悲翁艾如張上之回
擁離戰城南巫山高上陵將進酒君馬黃芳樹
有所思雉子班聖人出上邪臨高臺遠如期石
流而務成玄雲黃雀釣竿四篇其辭已亡魏文
帝受命使繆襲改造十二曲曰楚之平戰滎陽
獲吕布克官渡舊邦定武功屠柳城平南荆平
關中應帝期邕熙大和吳亦令韋昭改製十二
曲曰炎精缺漢之季攄武師伐烏林秋風克皖
城關背德通荆門章洪德從歷數承天命玄化
而君馬黃雉子班聖人出臨高臺遠如期石流
務成玄雲黃雀釣竿十曲竝仍其舊名晉武帝
受禪命傳元製二十二曲曰靈之祥宣受命征
遼東宣輔政時運多難景龍飛平玉衡文皇統
百揆因時運惟庸蜀天序大晉承運期金靈運
於穆我皇仲春振旅夏苗田仲秋獮田順天道
唐堯玄雲伯益釣竿而玄雲釣竿名不改舊宋
何承天於義熙末年秋製十五篇皆擬漢舊名
大抵别增新意其義與古辭不合疑未嘗被於
歌聲也如齊王融謝朓梁昭明太子統范雲陳
蘇子卿等追擬古題立義不同今取其一二立
于篇次以便觀覽云
鐃歌
朱鷺漢古辭
(此蓋因飾鼓以鷺而名曲焉魏繆襲改朱鷺為楚之平吳韋昭改為炎精缺言漢室衰孫堅奮)
(迅猛志念在匡救王迹也晉傳玄改為靈之祥言宣皇帝之佐魏猶虞舜之事堯也既有石瑞)
(之徵又能用武以誅孟度之逆命也宋何承天朱鷺篇曰朱鷺揚和鸞翠蓋耀金華但稱路車)
(之美與漢曲異)
朱鷺魚以烏路訾邪鷺何食食茄下不之食不以吐將
以問誅(一作諫)者
楚之平(一作初之乎)魏繆襲
楚之平義兵征神武奮金鼓鳴邁武德揚洪名漢室
微社稷傾皇道失桓與靈閹官熾羣雄爭邊韓起亂
金城中國擾無紀經赫武皇起旗旌麾天下天下平
濟九州九州寧創武功武功成越五帝邈三王興禮
樂定紀綱普日月齊輝光
炎精缺吳韋昭
炎精缺漢道微皇綱弛政德違衆姦熾民罔依赫武
烈越龍飛陟天衢耀靈威鳴雷鼓抗電麾撫乾衡鎮
地機厲虎旅騁熊羆發神聽吐英竒張角破邊韓羈
宛潁平南土綏神武章渥澤施金聲震仁風馳顯高
門啟皇基統罔極垂將來
靈之祥晉傅玄
靈之祥石瑞章旌金德出西方天降命授宣皇應期
運時龍驤繼大舜佐陶唐讚文武建帝綱孟氏叛據
南疆追有扈亂五常吳寇勁蜀虜疆交誓盟連遐荒
宣赫怒奮鷹揚震乾威曜電光陵九天陷石城梟逆
命拯有生萬國安四海寧
朱路篇宋何承天
朱路揚和鸞翠蓋耀金華玄牡飾樊纓流旌拂飛霞
雄戟闢曠塗班劍翼高車三軍且莫喧聽我奏鐃歌
清鞞驚短簫朗鼓節鳴笳人心惟愷豫兹音亮且和
輕風起紅塵渟瀾發微波逸韻騰天路穨響結城阿
仁聲被八表威靈振九遐嗟嗟介胄士勖哉念皇家
思悲翁漢古辭
(此漢古辭魏改為戰滎陽言曹公也吳改為漢之季言孫堅悼歎漢之微痛董卓之亂興兵奮)
(擊功蓋海内也晉曰宣受命言宣皇帝禦諸葛亮養威重運神兵亮震怖死也宋何承天以為)
(思悲公篇)
思悲翁唐思奪我美人侵以遇悲翁也但我思蓬首(一作)
(蕞)狗逐狡兔食交君梟子五梟母六拉沓高飛暮安宿
戰滎陽魏繆襲
戰滎陽汴水陂戎士憤怒貫甲馳陣未成退徐滎二
萬騎塹壘平戎馬傷六軍驚勢不集衆幾傾白日没
時晦冥顧中牟心屏營同盟疑計無成頼我武皇萬
國寧
漢之季吳韋昭
漢之季董卓亂桓桓武烈應時運義兵興雲旗建厲
六師羅八陣飛鳴鏑接白刃輕騎發介士奮醜虜震
使衆散劫漢主遷西館雄豪怒元惡僨赫赫皇祖功
名聞
宣受命晉傳玄
宣受命應天機風雲時動神龍飛禦諸葛鎮雍梁邊
境定夷夏康務節事勤定傾攬英雄保持盈淵穆穆
赫明明沖而泰天之經養威重運神兵亮乃震斃(一作)
(死)天下寧
思悲公篇何承天
思悲公懷衮衣東國何悲公西歸公西歸流二叔幼
主既悟偃禾復偃禾復聖志申營都新邑從斯民從
斯民德惟明制禮作樂興頌聲興頌聲致嘉祥鳴鳳
爰集萬國康萬國康猶弗已握髮吐飡下羣士惟我
君繼伊周親覩盛世復何求
艾如張漢古辭
(古辭曰艾而張羅又曰雀以高飛奈雀何穀梁傳艾蘭以為防置旃以為轅門謂因蒐狩以習)
(武事也魏改為獲吕布言曹公東圍臨淮生擒吕布也吳曰攄武師言孫權卒父之業而征伐)
(也晉曰征遼東言宣皇帝臨大海之表討滅公孫淵而梟其首也蘇子卿云張機蓬艾側宋古)
(詞曰幾令吾呼歷舍俱失古題夲意)
(聲相傳訓詁不可復解但俱失古題本意)
艾而張羅夷於何行成之四時和山出黃雀亦有羅雀
以高飛奈雀何為此倚欲誰肯礞室
獲吕布魏繆襲
獲吕布戮陳宫芟夷鯨鯢驅騁羣雄囊括天下運掌
中
攄武師吳韋昭
攄武師斬黃祖㩋夷凶族革平西夏炎炎大烈震天
下
征遼東晉傅玄
征遼東敵失據威靈邁日域公孫既授首羣逆破膽
咸震怖朔北響應海表景附武功赫赫德雲布
擬題陳蘇子卿
誰在閒門外羅家諸少年張機蓬艾側結網槿籬邊
若能飛自免豈為繒所纏黃雀倘為誡朱絲猶可延
宋古辭
幾令吾呼歷舍居執來隨咄武子邪令烏銜針相風
其右其右(一解)幾令吾呼羣議破葫執來隨吾咄武子
邪令烏今烏今&KR2097;入海相風及後(二解)幾令吾呼無公
赫吾執來隨吾咄武子邪令烏無公赫吾婮立諸布
始布(三解)
上之回漢古辭
(漢武帝元封初因至雍遂通回中道後數遊幸焉其歌稱帝遊石關望諸國月支臣匃奴服皆)
(美當時事也魏改為克官渡言曹公與袁紹戰破之於官渡也吳曰伐烏林言魏武既破荆州)
(順流東下欲來爭鋒孫權命將周瑜逆擊之於烏林而走破也晉曰宣輔政言宣皇帝聖道深)
(遠撥亂反正網羅文武之才以定二儀之序也)
上之回所中益夏將至行將北以承甘泉宫寒暑德遊
石關望諸國月支臣匃奴服令從百官疾駈馳千秋萬
歲樂無極
克官渡魏繆襲
克紹官渡由白馬僵屍流血被原野賊衆如犬羊王
師尚寡沙塠傍風飛揚轉戰不利士卒傷今日不勝
後何望土山地道不可當卒勝大捷震冀方屠城破
邑神武遂章
伐烏林吳韋昭
曹操北伐拔柳城乘勝席捲遂南征劉氏不睦八郡
震驚衆既降操屠荆舟車十萬揚風聲議者狐疑慮
無成頼我大皇發聖明虎臣雄烈周與程破操烏林
顯章功名
宣輔政晉傅玄
宣皇輔政聖烈深撥亂反正從天心網羅文武才慎
厥所生所生賢遺教施安上治民化風移肇創帝基
洪業垂於鑠明明時赫戲功濟萬世定二儀雲澤雨
施海外風馳
翁離漢古辭
(一作雍離一作擁離魏改曰舊邦言曹公勝袁紹於官渡還譙收藏死亡士卒也吴曰秋風言)
(孫權悦以使民民忘其死也晉曰時運多難言宣皇致討吴方有征無戰也何承天云雍士離)
(心義稍異)
擁離趾中可築室何用葺之蕙用蘭擁離趾中
舊邦魏繆襲
舊邦蕭條心傷悲孤䰟翩翩當何依遊士戀故涕如
摧兵起事大令願違傳求親戚在者誰立廟置後䰟
來歸(一曰魂來求歸)
秋風吳韋昭
秋風揚沙塵寒露沾衣裳角弓持弦急鳩鳥化為應
邊垂飛羽檄寇賊侵界疆跨馬披甲冑慷慨懷悲傷
辭親向長路安知存與亡窮達固有分志士思立功
思立功邀之戰場身逸獲高賞身沒有遺封
時運多難晉傅玄
時運多難道教痡天地變化有盈虛蠢爾吴蠻虎視
江湖我皇赫斯致天誅有征無戰弭其圖天威横被
廓東隅
雍離篇何承天
雍士多離心荆民懷怨情二凶不量德搆難稱其兵
王人銜朝命正辭糾不庭上宰宣九伐萬里舉長旌
樓船掩江濆駟介飛重英歸德戒後夫賈勇尚先鳴
逆徒既不濟愚智亦相傾霜鋒未及染鄢郢忽已清
西川無潛鱗北渚有奔鯨凌威致天府一戰夷三城
江漢被美化宇宙歌太平惟我東郡民曾是深推誠
戰城南漢古辭
(其詞大略言戰城南死郭北野死不葬為烏鳥所食願為忠臣朝出攻戰而暮不得歸也魏改)
(為定武功言曹公初破鄴武功之定始乎此也吴曰克皖城言魏武志圖并兼而令朱光為廬)
(江太守孫權親征光破之於皖城也晉曰景龍飛言景帝克明威教賞從夷逆祚隆無疆崇此)
(洪基也宋何承天擬題以為士卒勇於赴敵而有成功也)
戰城南死郭北野死不葬烏可食為我謂烏且為客豪
野死諒不葬腐肉安能去子逃水深激激蒲葦冥冥梟
騎戰鬭死駑馬徘徊鳴梁築室何以南梁何北禾黍不
穫君何食願為忠臣安可得思子良臣良臣誠可思朝
行出攻暮不夜歸
定武功魏繆襲
定武功濟黃河河水湯湯旦暮有横流波袁氏欲衰
兄弟尋干戈決漳水水流滂沱嗟城中如流魚誰能
復顧室家計窮慮盡求來連和和不時心中憂戚賊
衆内潰君臣奔北拔鄴城奄有魏國王業艱難覽觀
古今可為長嘆
克皖城吴韋昭
克滅皖城遏寇賊惡此凶孽阻姦慝王師赫征衆傾
覆除穢去暴戢兵革民得就農邊境息誅君弔民昭
至德
景龍飛晉傅玄
景龍飛御天威聰鑒玄察動與神明協機從之者顯
逆之者滅夷文教敷武功巍普被四海萬邦望風莫
不來綏聖德潛斷先天弗違弗違祥享世永長猛以
致寬道化光赫明明祚隆無疆帝績惟期有命既集
崇此洪基
戰城南篇何承天
戰城南衝黃塵丹旌電烻鼔雷震勍敵猛戎馬殷横
陣亘野若屯雲仗大順應三靈義之所感士忘生長
劍擊繁弱鳴飛鏑炫晃亂奔星虎騎躍華眊旋朱火
延起騰飛烟驍雄斬高旗搴長角浮呌響清天夷羣
寇殪逆徒餘黎霑惠詠來蘇奏愷樂歸皇都班爵獻
俘邦國娱
巫山高漢古辭
(古詞大略言江淮水深無梁可度臨水遠望思歸而已魏改為屠柳城言曹公越北塞歷白檀)
(破三郡烏桓於柳城也吴曰關背德言蜀將關羽背棄吴德心懷不軌孫權引師浮江而擒之)
(也晉曰平玉衡言景帝一萬國之殊風齊四海之乖心禮賢養士而纂洪業也宋何承天以李)
(氏恃險為晉所滅也若齊王融想像巫山高梁范雲巫山高不極雜以陽臺神女之事無復遠)
(道望歸之思也)
巫山高高以大淮水深難以逝我欲東歸害梁不為我
集無高曳水何梁湯湯回回臨水遠望泣下沾衣遠道
之人心思歸謂之何
屠柳城魏繆襲
屠柳城功誠難越度隴塞路漫漫北踰岡平但聞悲
風正酸蹋頓授首遂登白狼山神武慹海外永無北
顧患
關背德吴韋昭
關背德作鴟張割我邑城圖不祥稱兵北伐圍樊襄
陽嗟臂大於股將受其殃巍巍夫聖主睿德與玄通
與玄通親任吕蒙泛舟洪汜池溯涉長江神武一何
桓桓聲烈正與風翔歷撫江安城大據郢邦虜羽授
首百蠻咸來同盛哉無比隆
平玉衡晉傅玄
平玉衡糺姦回萬國殊風四海乖禮賢養士羈御英
雄思心齊纂戎洪業崇皇階品物咸亨聖敬日躋聰
鑒盡下情明明綜天機
巫山高篇何承天
巫山高三峽峻青壁千尋深谷萬仞崇巖冠靈林冥
冥山禽夜響晨猿相和鳴洪波迅澓載逝載停悽悽
商旅之客懷苦情在昔陽九皇綱微李氏竊命宣武
耀靈威蠢爾逆縱復踐亂機王旅薄伐傅首來至京
師古之為國惟德是貴力戰而虐民鮮不顛墜矧乃
叛戾伊胡能遂咨爾巴子無放肆
王融
想像(一作髣髴)巫山高薄暮陽臺曲烟雲乍舒卷猨鳥時
斷續(一作烟華乍卷舒行芳時斷續)彼美如可期寤言紛在矚憮然
坐相望秋風下庭綠
范雲
巫山高不極白日隠光輝靄靄朝雲去溟溟暮雨歸
巖懸獸無跡林暗鳥疑飛枕席竟誰薦相望空依依
上陵漢古辭
(古今樂錄曰漢章帝元和中有宗廟食舉共六曲加重來上陵二曲為上陵食舉後漢書禮儀)
(志曰正月上丁祠南郊次北郊明堂高廟世祖廟謂之五供禮畢以次上陵西都舊有上陵東)
(都之儀太官上食太常樂奏食舉按古詞大略言神仙事不知與食舉曲同否魏改曰平南荆)
(言曹公南平荆州也吴曰通荆門言孫權與蜀交好齊盟中有關羽自失之愆戎蠻樂亂生變)
(作患蜀疑其眩吴惡其詐乃大治兵終復初好也晉曰文皇統百揆言文皇帝始統百揆用人)
(有序以敷太平之化也宋何承天曰上陵者相追攀但言升高望遠傷時怨歎而已)
上陵何美美下津風以寒問客從何來言從水中央桂
樹為君船青絲為君笮木蘭為君櫂黃金錯其間滄海
之雀赤翅鴻白雁隨山林乍開乍合曾不知日月明醴
泉之水光澤何蔚蔚芝為車龍為馬覽遨遊四海外甘
露初二年芝生銅池中仙人下來飲延夀千萬歲
平南荆魏繆襲
南荆何遼遼江漢濁不清菁茅久不貢王師赫南征
劉琮據襄陽賊備屯樊城六軍廬新野金鼓震天庭
劉子面縛至武皇許其成許其成撫其民陶陶江漢
間普為大魏臣大魏臣向風思自新思自新齊功古
人在昔虞與唐大魏得與均多選忠義士為喉脣天
下一定萬世無風塵
通荆門吴韋昭
荆門限巫山高峻與雲連蠻夷阻其險歷世懷不賓
漢王據蜀郡崇好結和親乖微中情疑讒夫亂其間
大皇赫斯怒虎臣勇氣震蕩滌幽藪討不恭觀兵揚
炎耀厲鋒整封疆整封疆闡揚威武容功赫戲洪烈
炳章邈矣帝皇世聖吴同厥風荒裔望清化化恢弘
煌煌大吴延祚永未央
文皇統百揆晉傅玄
文皇統百揆繼天理萬方武將鎮四隅英佐盈朝堂
謀言協秋蘭清風發其芳洪澤所漸潤礫石為珪璋
大道侔五帝盛德踰三王咸光大上參天與地至化
無内外無内外六合並康乂並康乂遘兹嘉會在昔
羲與農大晉德斯邁鎮征及諸州為蕃衛玄功濟四
海洪烈流萬世
上陵者篇何承天
上陵者相追攀被服纖麗振綺紈擕童幼升崇巒南
望城闕鬱盤桓王公第通衢端高甍華屋列朱軒臨
濬谷掇秋蘭士女悠奕映隰原指營丘感牛山爽鳩
既沒景君歎嗟歲聿逝不還志氣衰沮玄鬢斑野莽
宿墳土乾顧此纍纍中心酸生必死亦何怨取樂今
日展情懽
將進酒漢古辭
(古詞曰將進酒乘太白大略以飲酒放歌為言魏改為平關中言曹公征馬超定關中也吴曰)
(章洪德言孫權章其大德而遠方來附也晉曰因時運言文皇帝因時運變聖謀潛施解長蛇)
(之交離羣桀之黨以武濟文審其大計以邁其德也宋何承天曰將進酒慶三朝備繁禮薦嘉)
(肴則言朝會進酒且以濡首荒志為戒若梁昭明太子云洛陽輕薄子但敘遊樂飲酒而已)
將進酒乘太白辨佳哉詩審搏放故歌心所作同隂氣
詩悉索使禹良工觀者苦
平關中魏繆襲
平關中路向潼濟濁水立高墉鬭韓馬離羣凶選驍
騎縱兩翼虜崩潰級萬億
章洪德吴韋昭
章洪德邁威神感殊風懷遠鄰平南裔齊海濱越裳
貢扶南臣珍貨充庭所見日新
因時運晉傅玄
因時運聖策施長蛇交解羣桀離勢窮奔吴虎騎厲
惟武進審大計時邁其德清一世
將進酒篇何承天
將進酒慶三朝備繁禮薦嘉肴榮枯換霜霧交緩春
帶命朋僚車等旗馬齊鑣懷温克樂林濠士失志愠
情勞思旨酒寄遊遨敗德人甘醇醪耽長夜或淫妖
興屢舞厲哇謠形傞傞聲號呶首既濡志亦荒性命
夭國家亡嗟後生節酣觴匪酒辜孰為殃
梁昭明太子
洛陽輕薄子長安遊俠兒宜城溢渠椀中山浮羽巵
君馬黃漢古辭
(初言君馬黃臣馬蒼二馬同逐臣馬良終言美人歸以南歸以北駕車馳馬令我心傷而晉改)
(為金靈運則言聖皇踐祚致敬宗廟而孝行於天下也而宋何承天止言馬而已)
君馬黃臣馬蒼二馬同逐臣馬良易之有騩蔡有赭美
人歸以南駕車馳馬美人傷我心佳人歸以北駕車馳
馬佳人安終極
金靈運晉傅玄
金靈運天符發聖徵見參日月惟我皇體神聖受魏
禪應天命皇之興靈有徵登天麓御萬乘皇之輔若
闞虎爪牙奮莫之禦皇之佐讚清化百事理萬邦賀
神祗應嘉瑞章恭享禮薦先皇樂時奏磬管鏘鼓淵
淵鍾鍠鍠奠樽俎實玉觴神歆饗咸悦康宴孫子祐
無疆大孝烝烝德教被萬方
君馬篇何承天
君馬麗且閑揚鑣騰逸姿駿足躡流景高步追輕飛
冉冉六轡柔奕奕金華暉輕霄羽翼蓋長風靡淑旂
願為范氏驅雍容步中畿豈效詭遇子馳騁趣危機
鉛陵策良駟造父為之悲不怨吴坂峻但恨伯樂稀
赦彼岐山盜實濟韓原師奈何漢魏主縱情營所私
疲民甘藜藿廏馬患盈肥人畜眢厥養蒼生將焉歸
芳樹漢古辭
(古詞云妒人之子愁殺人君有他心樂不可禁魏改曰邕熙言魏氏臨其國君臣邕穆庶績咸)
(熙也吴曰承天命言上以聖德踐位道化至盛也晉曰天序言聖皇應歷受禪弘濟大化用人)
(各盡其才也何承天擬題止言芳樹而佳人之傷時而已若王融相思早春日謝朓早翫華池)
(隂但言時莫衆芳歇絶而已)
芳樹日月君亂如於風芳樹不上無心温而鵠三而為
行臨蘭池心中懷我悵心不可匡目不可顧妒人之子
愁殺人君有他心樂不可禁王將何侣如孫如魚乎悲
矣
邕熙魏繆襲
邕熙君臣念德天下治登帝道獲瑞寳頌聲並作洋
洋浩浩吉日臨高堂置酒列名倡歌聲一何紆餘雜
笙簧八音諧有紀綱子孫永建萬國夀考樂無央
承天命吴韋昭
承天命於昭聖德三精垂象符靈表德巨石立九穗
植龍金其鱗烏赤其色輿人歌億夫歎息超龍升襲
帝服窮淳懿體玄默夙興臨朝勞謙日昃易簡以崇
仁放遠讒與慝舉賢才親近有德均田疇茂稼穡審
法令定品式考功能用黜陟人思自盡唯心與力家
國治王道直思我帝皇夀萬億長保天禄祚無極
天序晉傅玄
天序歷應受禪承靈祜御羣龍勒螭虎弘濟大化英
儁作輔明明統萬機赫赫鎮四方咎繇稷契之疇協
蘭芳禮王臣覆兆民化之如天與地誰敢愛其身
芳樹篇何承天
芳樹生北庭豐隆正徘徊翠穎陵冬秀紅葩迎春開
佳人閒幽室惠心婉以諧蘭房掩綺幌綠草被長階
日夕遊雲際歸禽命同棲皓月盈素景涼風拂中閨
哀絃理虚堂要妙清且悽嘯歌流激楚傷此碩人懷
梁塵集丹帷微飇揚羅鞋豈怨嘉時暮徒惜良願乖
王融
相望早春日烟華雜如霧復此佳麗人含情結芳樹
綺羅已自憐萱風多有趣去來徘徊者佳人不可遇
謝朓
早翫華池隂復影滄洲枻旑旎芳若斯葳蕤紛可結
霜下桂枝鋪怨與飛蓬折不厠玉盤滋誰憐終委絶
有所思漢古辭
(其詞大略言有所思乃在大海南何用問遺君雙珠瑇瑁簪聞君有他心燒之當風揚其灰魏)
(改曰應帝期言文帝以聖德受命應運期也吴曰從歷數言孫權從圖籙之符而建大號晉曰)
(惟庸蜀言文皇帝既平萬乘之蜀封建萬國復五等之爵宋何承天惟言孝養若王融如何有)
(所思梁劉繪别離安可再但言離思而巳)
有所思乃在大海南何用問遺君雙珠瑇瑁簪用玉紹
繚之聞君有他心拉雜摧燒之摧燒之當風揚其灰從
今已往勿復相思相思與君絶雞鳴狗吠兄嫂當知之
妃呼豨秋風肅肅晨風颸東方須臾高知之
應帝期魏繆襲
應帝期於昭我文皇歷數承天序龍飛自許昌聰明
昭四表恩德動遐方星辰為垂耀日月為重光河洛
吐符瑞草木挺嘉祥麒麟步郊野黃龍遊津梁白虎
依山林鳳凰鳴高岡考圖定篇籍功配上古羲皇羲
皇無遺文仁聖相因循期運三千歲一生聖明君堯
授舜萬國萬國皆附親四門為穆穆教化常如神大
魏興盛與之為鄰
從歷數吴韋昭
從歷數於穆我皇帝聖哲受之天神明表竒異建號
創皇基聰睿協神思德澤浸及昆蟲浩蕩越前代三
光顯精耀隂陽稱至治肉角步郊畛鳳凰棲靈囿神
龜游沼池圖讖摹文字黃龍覿鱗符祥日月記覽往
以察今我皇多繪事上欽昊天象下副萬姓意光被
彌蒼生家戶蒙惠賚風教肅以平頌聲章嘉喜大吳
隆綽有餘裕
惟庸蜀晉傅玄
惟庸蜀僭號天一隅劉備逆帝命禪亮承其餘擁衆
數十萬闚隙乘我虚驛騎進羽檄天下不遑居姜維
屢寇邊隴上為荒蕪文皇愍斯民歷世受罪辜外謨藩
屏臣内謀衆士夫爪牙應指授腹心獻(一作同)良圖良
圖協成文大(一作乃)興百萬軍雷鼓震地起猛勢陵浮雲
逋虜畏天誅面縛造壘門萬里同風教逆命稱妾臣
光建五等紀綱天人
有所思篇宋何承天
有所思思昔人曾閔二子善養親和顔色奉晨昏至
誠烝烝通神明鄒孟軻為齊卿稱身受禄不貪榮道
不用獨擁楹三徙既誶禮義明飛鳥集猛獸附功成
事畢乃更娶哀我生遘凶旻幼罹荼酷備艱辛慈顏
絶見無因長懷永思託邱墳
王融
如何有所思而無相見時宿昔夢顏色階庭尋履綦
高張更何已引滿終自持欲知憂能老為視鏡中絲
劉繪
别離安可再而我更重之佳人不相見明月空在帷
共銜滿堂酌獨歛向隅眉中心亂如雪寧知有所思
雉子班漢古辭
(古詞云雉子高飛止黃鵠飛之以千里雄來飛從雌晉改曰於穆我皇言聖皇受命德合神明)
(也宋何承天曰雉子遊原澤篇則言避世之士抗志清霄其視卿相功名猶冰炭之不相入也)
雉子班如此之干雉梁無以吾翁孺雉子知得雉子高
飛止黃鵠飛之以千里王可思雄來飛從雌視子趨一
雉雉子車大駕馬滕被王送行所中堯羊蜚從王孫行
於穆我皇晉傅玄
於穆我皇盛德聖且明受禪君世光濟羣生普天率
土莫不來庭顒顒六合内望風仰泰清萬國雍雍興
頌聲大化洽地平而天成七政齊五衡惟平峨峨佐
命濟濟羣英夙夜乾乾萬幾是經雖治興匪荒寧謙
道光冲不盈天地合德日月同榮赫赫煌煌曜幽冥
三光克從於顯天垂景星龍鳳臻甘露宵零肅神祗
祇上靈萬物欣載自天效其成
雉子遊原澤篇何承天
雉子遊原澤幼懷耿介心飲啄雖勤苦不願棲園林
古有避世士抗志清霄岑浩然寄卜肆揮棹通川隂
逍遥風塵外散髮撫鳴琴卿相非所眄何况於千金
功名豈不美寵辱亦相尋冰炭結六府憂虞纏胸襟
當世須大度量巳不克任三復泉流誡自驚良已深
聖人出漢古辭
(漢古辭言聖人出隂陽和君之臣明護不道晉曰仲春振旅言大晉申文武之教畋獵以時也)
聖人出隂陽和美人出遊九河佳人來騑離哉何駕六
飛龍四時和君之臣明護不道美人哉宜天子免甘星
筮樂甫始美人子含四海
仲春振旅晉傅玄
(古聖人出行)
仲春振旅大致民武教於時日新師執提工執鼓坐
作從節有序盛矣允文允武蒐田表禡申法誓遂圍
禁獻社祭允以時明國制文武並用禮之經列車如
戰大教明古今誰能去兵大晉繼天濟羣生
上邪漢古辭
(邪一作雅)
上邪我欲與君相知長命無絶衰山無陵江水為竭冬
雷震震夏雨雪天地合乃敢與君絶
太和魏繆襲
(晉書樂志曰魏武帝使繆襲造鼔吹十二曲以代漢曲改漢上邪為太和言明帝繼體承統太)
(和改元德澤流布也)
惟太和元年皇帝踐阼聖且仁德澤為流布災蝗一
時為絶息上天時雨露五穀溢田疇四民相率遵軌
度事務徵清天下獄訟察以情元首明魏家如此那
得不太平
玄化吴韋昭
玄化象以天陛下聖真張皇綱率道以安民惠澤宣
流而雲布上下睦親君臣酣宴樂激發弦歌揚妙新
修文籌廟勝須時備駕巡洛津康哉泰四海歡忻越
與三五鄰
大晉承運期晉傅玄
大晉承運期德隆聖皇時清晏白日垂光應籙圖陟
帝位繼天正玉衡化行象神明至哉道隆虞與唐元
首敷洪化百寮股肱並忠良時太康隆隆赫赫福祚
盈無疆
上邪篇何承天
上邪下難正衆枉不可矯音和響必清端影緣直表
大化揚仁風齊人猶偃草聖王既已沒誰能弘至道
開春湛柔露代終肅嚴霜承平貴孔孟政弊侯申商
孝公明賞罸六世猶克昌李斯肆濫刑秦民所以亡
漢宣隆中興魏祖寧三方譬彼鍼與石效疾而稱良
行葦非不厚悠悠何詎央琴瑟時未調改弦當更張
矧乃治天下此要安可忘
臨高臺漢古辭
(漢古詞大略言臨高臺臺下水清且寒江有香草目以蘭黃鵠高飛離哉翻關弓射鵠令我主)
(萬年晉曰夏苗田言大晉畋狩順時為苗除害也何承天云飄然輕舉凌太虚言仙道也謝朓)
(云千里常思歸但言臨望傷懷與古詞意並不同)
臨高臺以軒下下有清水清且寒江有香草目以蘭黃
鵠高飛離哉翻關弓射鵠令我主夀萬年收中吾
夏苗田晉傅玄
夏苗田運將徂軍國異容文武殊乃命羣吏撰車徒
辨其號名讚契書王軍啓八門行同上帝居時路建
大麾雲旗翳紫虚百官象其事疾則疾徐則徐回衡
旋軫罷陳弊車獻禽享祠烝烝配有虞惟大晉德參
兩儀化雲敷
臨高臺篇何承天
臨高臺望天衢飄然輕舉陵太虚擕列子超帝鄉雲
衣雨帶乘風翔肅龍駕會瑤臺清暉浮景溢蓬萊濟
西海濯洧盤佇立雲岳結幽蘭馳迅風遊炎州願言
桑梓思舊遊傾霄蓋靡電旌降彼天塗頽窈冥辭僊
族歸人羣懷忠抱義奉明君任窮達隨所遭何為遠
想令心勞
謝朓
千里常思歸登臺臨綺翼纔見孤鳥還未辨連山極
四面動清風朝夜起寒色誰知倦遊者嗟此故鄉憶
遠如期漢古辭
(一曰遠期宋書樂志有晚芝曲古今樂錄曰漢太樂食舉曲有遠期至魏省之晉曰仲秋獮田)
(言大晉雖有文德不廢武事順時以殺伐也宋何承天云遠期千里客肅駕候良辰與古辭不)
(同矣)
遠如期益如夀處天左側大樂萬歲與天無極雅樂陳
佳哉紛單于自歸動如驚心虞心大佳萬人還來謁者
引鄉殿陳累世未嘗聞之增夀萬年亦誠哉
仲秋獮田晉傅玄
仲秋獮田金德常剛涼風清且厲凝露結為霜白藏
司辰蒼隼時鷹揚鷹揚猶尚父順天以殺伐春秋時
敘雷霆震威曜進退由鉦鼔致禽祀祊羽毛之用充
軍府赫赫大晉德芬烈陵三五敷化以文雖安不廢
武光宅四海永享天之祜
遠期篇何承天
遠期千里客肅駕候良辰近命城郭友具邇惟懿親
高門啓雙闈長筵列佳賓中堂舞六佾三廂羅樂人
簫管激悲音羽毛揚華文金石響高宇絃歌動梁塵
修標多巧捷九劍亦入神遷善自雅調成化由清均
主人垂隆慶羣士樂亡身願我聖明君邇期保萬春
石流漢古辭
(古辭不可讀晉曰順天道言仲冬大閱用武修文大晉之德配天也何承天云石上流水湔湔)
(其波又言子在川上有志不遂立義不同)
石流涼陽涼石水流為沙錫以微河為香向始&KR0008;冷將
風陽北逝肯無敢與于楊心邪懷蘭志金安薄北方開
留離藂蘭
順天道晉傅玄
順天道握神契三時示講武事冬大閱鳴鐲振鼓鐸
旌旗象虹霓文制其中武不窮武動軍誓衆禮成而
義舉三驅役崇仁進止不失其序兵卒練將如闞虎
惟闞虎氣凌青雲解圍三面殺不殄羣偃旌麾班六
軍獻享烝修典文嘉大晉德配天禄報功爵候賢饗
燕樂受兹百禄嘉萬年
石流篇何承天
石上流水湔湔其波發源幽岫永歸長河瞻彼逝者
歲月其偕子在川上惟以增懷嗟我隠憂載勞寤寐
遘此百罹有志不遂行年倏忽長勤是嬰永言沒世
悼兹無成幸遇開泰沐浴嘉運緩帶安寢亦又何愠
古之為仁自求諸巳虚情遙慕終於徒已
唐堯
(漢務成古詞已亡晉曰唐堯言聖皇陟帝立德化光四表也)
唐堯諮務成謙謙德所興積漸終光大履霜至堅冰
神明道自然河海猶可凝舜禹統百揆元凱以次升
禪讓應天歷睿聖世相承我皇陟帝位平衡正凖繩
德化飛四表祥氣見其徵興王坐俟旦亡主恬自矜
致遠由近始覆簣成山陵披圖按先籍有其證靈液
玄雲晉傅玄
(漢古辭亡晉依舊名言聖皇用人各盡其材也)
玄雲起丘山祥氣萬里會龍飛何蜿蜿鳳翔何翽翽
昔在唐虞朝時見青雲際今親遊萬國流光溢天外
鶴鳴在後園清音隨風邁成湯隆顯命伊摯來如飛
周文獵渭濱遂載吕望歸符合如影響先天天弗違
輟耕綜時綱解褐衿天維元功配二王芬&KR0034;世所稀
我皇敘羣才洪烈何巍巍桓桓征四表濟濟理萬機
神化感無方髦才盈帝畿丕顯惟昧旦日新孔所咨
茂哉聖明德日月同光輝
伯益晉傅玄
(漢黃爵古辭亡晉曰伯益言赤烏銜書有周以興今聖皇受命神雀來也)
伯益佐舜禹職掌山與川德侔十六相思心入無間
智理周萬物下如衆烏言黃雀應清化翔集何翩翩
和鳴棲庭樹徘徊雲日間夏桀為無道密網施山河
酷祝振纖網當奈黃雀何殷湯崇天德去其三面羅
逍遙羣飛來鳴聲乃復和朱雀作南宿鳳凰統羽羣
赤烏銜書至天命瑞周文神雀今來遊為我受命君
嘉祥致天和膏澤降青雲蘭風發芳氣闔世同其芬
釣竿歌魏文帝
(舊說有伯常子避仇河濱為漁者其妻思之而為釣竿歌每至河側輒歌之後司馬相如作釣)
(竿詩遂傳以為樂曲而漢古辭亡或云漢止廿一曲而無釣竿此篇魏文帝辭也晉仍舊名言)
(聖皇德配堯舜又有吕望之佐以濟大功致太平也若梁沈約桂舟既容與劉孝威釣舟畫彩)
(鷁但稱綸釣嬉遊而巳)
東越河濟水遙望大海涯釣竿何珊珊魚尾何簁簁
行路之好者芳餌欲何為
晉傅玄
釣竿何冉冉甘餌芳且鮮臨川運思心微綸沈九淵
太公寳此術乃在靈祕篇機變隨物移精妙貫未然
遊魚驚著釣潛龍飛戾天戾天安所至撫翼翔太清
太清一何異兩儀出渾成玉衡正三辰造化賦羣形
退願輔聖君與神合其靈我君弘遠略天人不足并
天人初并時昧昧何芒芒日月有徵兆文象興二皇
蚩尤亂生民黃帝用兵征萬方逮夏禹而德衰三代
不及虞與唐我皇聖德配堯舜受禪即祚享天祥率
土蒙祐靡不肅庶事康庶事康穆穆明明荷百禄保
無極永太平
梁沈約
桂舟既容與綠浦復回紆輕絲動弱芰微楫起單鳬
扣舷忘日莫卒歲以為娱
劉孝綽
釣舟畫彩鷁魚子服冰紈金轄茱萸網銀鈎翡翠竿
斂橈隨水脈急槳渡江湍湍長自不辭前蒲有佳期
船交棹影合浦深魚出遲荷根時觸餌菱芒乍罥絲
蓮渡江南手衣渝京兆眉垂竿自來樂誰能為太師
古樂府卷二
