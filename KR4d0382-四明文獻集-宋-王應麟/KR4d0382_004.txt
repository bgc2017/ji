四明文獻集卷四宋王應麟撰
制
昭慶軍承宣使左金吾衛大將軍荆湖北路安
橅使兼知鄂州授寧武軍節度使龍神衛四
廂都指揮使䕫路安撫使兼知䕫州兼提領
措置屯田兼控扼瀘叙昌合四州邊面加食
邑食實封制(詞科試中第一場首選)
門下建齋旄而啟鎮密聯廂部之班分閫帥以留田兼
飭邊城之備乃睠承流之雋夙参宅牧之權兵農方急
於坤維表裏載更於師律王言作命士聽無譁某官沉
毅而善謀忠純而知義臨機料敵明四種之兵書御衆
牧人備五材之將略率先爪士屢奏膚功有嘉衛社之
勤寢服執金之職貳荆州之方面江界肅清殿鄂渚之
雄藩民心靖謐治效已聞於南紀朕衷尤軫於西陲念
蜀道之孔艱恃䕫門之堅守遠連夷徼先江陽僰水之
捍防近護風寒謹昌元巴川之控禦欲整軍而經武必
徹土以偫粻惟爾之能敵王所愾是用易苕霅宣風之
秩新葭萌賜節之儀十乘以先啟行植中權之牙纛四
鄰若防制水壯列郡之喉襟繇副帥以褒升進上游而
綏撫畀端拱使名之寵總紹興穡事之綱敵可勝而奏
屯田亟上便宜之十二蠻来威而伐玁狁往陳師旅之
三千欽哉實畝以實墉于以維藩而維翰申陪采賦增
賁戎昭於戲按德裕南道之圖慨想籌邊習農之績覧
孔明平沙之陳毋忘渡瀘耕渭之規務本所以有轉輸
設險所以嚴保障祗若予訓式固爾猷可(云云)主者施
行
(按詞學指南云唐虞至周皆曰命秦改命為制漢因之下書有四而制書次焉其文曰制詔三公顔師古謂為)
(制度之命唐王言有七其二曰制書大除授用之學士初入院試制書共三篇此試制之始制用四方以便宣)
(讀宋制知誥中書舍人召試中書而後除不試號為異禮所以試者觀其敏也)
特進觀文殿大學士提舉臨安府洞霄宫授少
保寧武軍節度使荆湖廣南宣撫使判潭州
軍州荆湖南路安撫大使加食邑食實封制
門下位左棘以建旄兼總宣威之任殿南邦而分圉益
隆統牧之權疇咨祕殿之英越在羣公之表倚重臣而
彊本釋真館以圖庸参錫徽章載颺顯册某官某忱恂
而寬裕剛毅而沈潛緯武經文可大則賢人之業集思
廣益至公以天下為心亮采日嚴訏謨辰告久贊襄於
衮職遄燕佚於琳庭冠元豐寓禄之階羽儀賜位峻皇
祐崇儒之秩領裒延恩養恬雖適於雅懷應變未殫於
遠略睠武安之鉅鎮屹方面之要衝地控重湖内欲腹
心之先備疆連五嶺外如唇齒之相依銷患未形維人
無競廸思高廟有若臣綱繇舊㢸而命旬宣即中權而
領藩翰徒得君重載纘武功是用篆車升亞保之班茸
纛授益昌之節兵事不由中御合楚粤以撫師戎乘以
先啟行指衡湘而植屛數路聽和門之令十連尊元帥
之稱申衍圭畬陪輸幹食以新采薇治外之畫以謹徹
桑未雨之防於戲陶侃啟長沙之封嘗督軍於交廣方
叔振中鄉之旅佇執訊於蠻荆精神折衝則國勢張指
授當任則人心靖厥承猷訓懋建膚公可
寧江軍節度使左驍衛上將軍金州駐劄御前
諸軍都統制授武康軍節度使右金吾衛上
將軍興元府駐劄御前諸軍都統制加食邑
食實封制
門下錫齋旄而啟鎮載聯中尉之華總禁旅以修戎益
重西陲之寄乃睠蕃宣之偊夙殫守衛之厪䟽陟典以
褒勲更要衝而統戍明颺渙號敷告師虞具官某果毅
而樸忠沈䧺而肅哲營平守節深料敵之威謀驃騎抗
旌慓冠軍之猋勇列武威而拱極臨淯水以乘邊王旅
嘽嘽允壯金湯之勢戎容暨暨聿張箕翼之形廸簡予
衷茂嘉乃績念漢中之保障控益部之衿喉復險要於
舊圖于疆于里峙屯營於東道維屏維藩師徒甫集而
未龢陴壘方更而未固將飭不虞之備亡踰已試之良
是用新駱谷之建牙易䕫江之留務鶡冠魚服陞峻秩
於軌金犀甲熊旂侈多儀於授鉞如乾道顯忠之並命
若紹興楊政之進屯以嚴細柳堅壁之威以恢采薇治
外之略申加井賦增賁坤維於戲登拜將之壇决策盖
繇於南鄭上出師之表駐軍欲定於中原惟山川未改
於昔時則事業盍参於前哲典聽朕毖式固爾猷可
趙葵特授少傅依前觀文殿大學士充醴泉觀
使冀國公加食邑食實封仍令所司擇日備
禮册命制(咸淳元年二月三日)
門下朕祗遹燕謀丕承鴻業佑民作君而相上帝惟懷
永圖貳公宏化而㢸一人式序在位睠言碩望首錫茂
恩晉左棘之穹班渙大廷之顯册少保具官趙葵寬閑
而肅括俊偉而光明文武憲於萬邦有應變折衝之略
忱恂廸於九德有庇民尊主之心出則秉斧鉞以董師
入則踐樞衡而穆縡謙謙終吉蹇蹇匪躬願從赤松進
退合於禮義非謂喬木老成重於典刑肆予紹休若古
訪落追先帝之遇諒懷欲報之忠貽哲命之初靡忘用
德之訓誕敷霈澤可後耆英昔寧皇之登至尊命必大
而升亞傅有嘉雅操允蹈前聞夏篆通旜峻躋特揖祥
源使組仍冠延恩增多邑於采封衍真畬於圭食以篤
股肱之舊以昭體貎之隆於戲世服勞紀於大常夙懋
屛毗之績身雖外心在王室尚遵寅亮之謨永肩遠猷
益介純嘏可(淳祐三年葵除右丞相到京言者謂宰相須用讀書人葵知之徑出國門上表辭曰)
(霍光不學無術每思張詠之語以自慙臯陶所讀何書敢以趙抃之言而自觧)
程元鳳特授少保依前觀文殿大學士充醴泉
觀使新安郡開國公加食邑食實封仍令所
司擇日備禮册命制
門下仰惟前代訓官莫重貳公之任永言孝思嗣服聿
懷有佐之賢朕寅紹丕圖恪遵成憲仁霑恩洽用大賚
於善人謨明弼諧寔勱相於烈考晉班孤棘孚號明庭
特進某官程元鳳德厚而器閎學醇而識邃浩然養以
直盡責難陳善之恭休焉如有容得扶美效君之體輔
贊而藏諸用動靜不失其時藹聞藩翰之庸自適邱園
之佚訪予落止敷時繹思惟舊人知若勤所以報先帝
有嘉猷則入告罔不祗師言繄我碩儒可無異數昔孝
皇之盛際重亞保之殊榮臣浩以耆彦而叙升俊卿以
宿望而延拜兹率厥典載錫之光希冕篆車峻外朝之
特揖珍臺開館仍秘閣之隆名申陪采邑之封益衍圭
畬之寔匪惟霑渥式示褒章於戲罔以寵居成功久遂
伊尹告歸之志在厥初貽哲命無忘召公為保之規克
邁前修永綏多祉可
謝方叔特授特進依前觀文殿大學士惠國公
致仕加食邑食實封制
門下嗣德罔不在初惟忠厚為家法舊人丕克遠省惟
爵齒為逹尊顧予纘圖爰命施惠敬休億萬載燕及皇
天咨爾二三臣既右烈考乃睠垂車之佚誕朌錫位之
榮繹於師虞敭以渙號金紫光禄大夫具官謝方叔閎
深而肅乂忱裕而粹夷經德不回凛松栢後凋之操秉
心無競参珪璋特逹之純曩宅揆以奮庸善守文而持
正仲山之明且哲以保其身孟軻之致為臣皆有所式
行願素履之吉受祉黃髮之宜澹空谷之自持藐浮雲
之何慕惟今立政稽古尚賢未遑設几以須若仁祖遇
衍之禮必有進官之寵若哲廟待絳之彜聯華一品之
階冠序羣公之表遹觀故事實非上宰以不除用奬耆儒
庶幾清風之咸聳仍延恩之邃職增奉邑之新畬於戲
踐阼而問丹書朕既廸周王之訓箴國而作懿戒爾益
逾衛武之年俾夀而臧有猷則告可(方叔以琴一張丹藥一爐獻上盖以)
(舊學故也似道疑其有觀望再相意令全臺劾之以為不當誘人主為聲色之好欲謫遠郡賴吕文德以已官)
(贖丞相之罪遂得免論者曰專權忌能賈固不能以免若閑居貢獻謝亦有以取之)
嗣榮王某賜詔書不名依前皇叔太師武康寧
江軍節度使判大宗正事嗣榮王加食邑一
千戶寔封四百戶制
門下朕式叙周宗若稽漢典姬公叔父我國家禮亦宜
東平詔書兼親尊敬之至睠師垣之領使眡憲靖以䟽
恩紫微令之華屢陳冲避前寧人有訓别議優崇敷告
治朝申加異數皇叔具官某融明而廸德寬厚而履和
文章規諫自防粹然君子之美仁義忠信樂善不以人
爵為高一命衮而紹封大宗翰而植屛勲在王室如虢
叔天錫純嘏如魯邦惟孝友於兄久行葦之内睦因心
篤其慶愴棠棣之孔懷哀敬有餘禮儀既備對越清廟
在天之烈遹遵阜陵後土之彜長于西臺式是百辟專
席之拜巖巖維民具瞻閱理之深謙謙以卑自牧勉從
頻巽曷稱顯庸昔天聖初褒定王之碩望越元祐際展
徐邸之茂親凡賜絲綸植隆體貌有德爵齒之重錫山
土田之多祗率徽章丕昭殊渥於戲孔子稱逹孝之繼
志敬其所尊伊尹言諸父之不名是謂大順增光簡册
燕社盤維可(按嗣榮王賜詔不名制用說施事說施曰君之所不名者四諸父臣而不名諸兄臣)
(而不名先王之臣臣而不名盛德之士臣而不名是也又慶元中嗣秀王賜贊拜不名鄭溥之草制云天下之)
(逹尊三德兼爵齒以俱茂人臣之不名五老與親賢而比隆公羊傳註禮於君臣不名者五諸父兄不名上大)
(夫不名盛德之士不名老臣不名二說相須詞臣兼用之可謂博矣)
嗣榮王進封福王主榮王祀事加食邑一千戶
食寔封四百戶仍令所司擇日備禮册命制
門下朕紹天駿命若昔鴻猷建令德以屛周昭備物之
典策封近親而輔漢開大國之土疆惟時叔父之尊峻
極帝師之貴名位宜加於異數山川尤襲於舊邦長樂
慈謙謂褒崇之未稱先王篤愛豈冲𦕈之敢忘進爵分
圭涓辰渙綍皇叔太師與芮秉心寬裕廸性高明赤舄
之德碩膚樂善不倦綠竹之文瑟僩大盈若冲閱理義
以既多服儉恭而惟一羽翌聖考表儀天支韡韡棣華
之和振振麟趾之厚肆予承序立敬在初康叔之屬獨
尊助兹宅命東平之恩莫比詔以勿名載錫寵光未隆
體貌何以遹追於先志盖嘗参繹於前規仁祖優定邸
之賢更封於鎮哲廟殊曹國之睠賜履於荆皆由下武
之孝思推為行葦之内睦率循彜憲可後徽章是用瑑
金璽而胙真田燾赤社以介景福三山寰宇徽號肇新
雙節齋壇多儀維舊寅念寢園之奉具嚴烝祫之修盛
德百世祀虞丕衍統承之慶眉夀千歲保魯茂迎昌熾
之休仍董正於宗盟倂豐倍於采邑於戲九經尊位以
重禄必先諸父之親萬年惟王永民尚式庶邦之典與
宋無極純嘏是常可(榮王度宗生父理宗弟德祐元年議建藩屏以強王室闕紹興府淛)
(東安撫大使置長史司馬後從幼主入覲封平原郡公)
吕文德依前少保寧武保康軍節度使京湖安
撫制置大使屯田大使兼四川策應大使兼
荆鄂州軍州事兼管内勸農營田使兼侍衛
馬軍都指揮使霍丘郡開國公加食邑七百
戶食實封三百戶
門下朕祗承景命懋敬肇禋定郊祀而允集壇稽正月
於漢典見宗祖而躬執禮参元日於唐儀乾度昭清坤
儀肅穆聞金支羽林之樂時則興鼙鼓之思觀玉路宸
斿之容時則念旂常之績既輯欽柴之况趣申位棘之
褒揚於昕庭敷我餕澤具官某器資閎毅志槩忠純来
旬来宣而告成協濟攘夷之略有嚴有翼而共武屢書
敵愾之勲乃兼雙節之榮乃踐貳公之列討軍實而申
儆克壮其猷未隂雨而綢繆以固吾圉朕惟除戎斯致
孝享治外可告神明幸甘泉祖夕烽之虞而参旗馳月
捷之奏盖以本強於荆土用能表拓於蜀疆於敉圖功
其綏多福兹庸加勞而賜胙亦如相祀之執燔爰賦增
封真畬衍食於戲覲羣牧而班瑞朕率循肆類之初敏
戎公而錫田爾尚廸對揚之祉益恢茂烈永乂嘉師可
(文德帥蜀嘗復瀘州及在襄陽壊於玉帶利之害人如是哉)
楊淑妃制
門下朕祗率邦彜遹修内治周南之得淑女正王化而
厚人倫唐典之建列妃贊后職而論婦禮寅奉慈宸之
訓爰登世閥之華颺於昕朝示我德選美人楊氏凝姿
敏惠廸性柔嘉圖史有聞鍾襲紫傳龜之慶言容可度
蹈佩環鳴玉之和展如法相之良温其内則之媺惟朕
飭已以敬齊家在初睠葛覃樛木之詩本原既正凡茝
若蘭林之列位號靡充妙簡壼儀晉聯宫秩恪助思齊
之至養式孚長樂之徽言謂象著四星盍仰模於乾緯
而教行九御疇恊輔於坤闈載錫茂恩用光懿範名超
賢德榮参榆翟之衣品眡公台絢采金章之綬惟時異
數若昔令猷於戲王假有家天被爾禄朕怡愉而后佐
餕爾其承視膳之恭朕節約而后親蠶爾其戒曳衣之
侈朝夕有無私之志夙夜有相戒之心益衍祉於紫庭
永流芳於彤管可特進封淑妃(淑妃楊氏也二王益廣登極妃稱皇太后聽政)
(時庶事疎略楊氏與羣臣語猶自稱奴崖山既敗楊氏聞帝崩大慟曰我忍死艱關至此者正謂趙家一塊肉)
(耳今無望矣遂赴海死張世傑葬之海濱)
王爚依前少保特授平章軍國重事一月兩赴
經筵五日一朝仍赴都堂議事加食邑食實
封制
門下尊賢敬大臣莫重乎老成典刑之望治國平天下
莫先乎内外修攘之規睠予宅揆之英允有經邦之略
二人同心之助方共濟於多艱一日萬幾之繁不欲勞
以細務優加異數孚告明庭具官某清任而和剛大以
直守文持正至公以天下為心尊主庇民可久則賢人
之德行藏繫善類之消長出處關時運之盛衰惟上帝
賚予爰立作相惟舊人遠省惠然肯来定大計如砥柱
之不移折姦萌若元龜之先見改紀其政遹求厥寧道
德成乎安疆國勢復振將相和則豫附人心寖回以敉
圖功不應徯志蹇蹇匪躬之故允惟房杜之濟謀休休
其心有容乃效臯䕫之相遜朕若稽元祐圖任宿儒一
老時游廟堂咨以大政二相並秉鈞軸協於同寅祗率
彜章参建碩輔特崇耆艾之禮俾居勞佚之間舉其宏
綱維天保采薇之治詢兹黃髮有訪落小毖之謀入開
導於經闈間從容於朝著圭腴申錫體貌益隆於戲方
叔克壯其猷朕庶幾復古之績伊尹自任以重卿勿替
格天之忠夀俊在位則外患消訏謨定命則治本立懋
乃一德登於丕平可(爚既為平章以為二相宜一人督師臣雖無能為若效死封疆亦不)
(敢辭宜中事多專决不關白於爚及張世傑敗焦山爚謂國勢尚堪幾敗乞罷平章宜中徑去乃罷爚平章軍)
(國重事以少保觀文殿學士充醴泉觀使是歲卒爚清修剛正不阿累疏乞正賈罪國勢危亡不能恊謀以濟)
(大事士論惜之)
陳宜中特授右丞相依前兼樞密使都督諸路
軍馬加食邑食實封制
門下朕思濟多艱疇咨碩望惟尹躬有一德右厥辟而
宅師惟說命總百官置諸左而納誨嘉乃經綸之學弼
予寧敉之功無競維人倚同心之輔政式序在位恊鼎
足之承君延拜元台誕敷坦制某官德秉乎洪毅識造
乎高明知仁勇之資治國家而有裕剛大直之氣塞天
地以無疑簡在先王俾輔後嗣贊雷厲風飛之决宗廟
再安開否消泰長之機紀綱一正定衆志於綴斿之際
回治象於驚濤之衝精神強而英雋聚朝指揮當而將
士用命忠貫皦日未嘗言房杜之功計安生民將欲復
文武之治廼若休休有容之度藹然濟濟相率之風盖
開忱布公之心猶恐無助而應變守文之美其惟恊恭
若昔元祐之隆登庸成德之彦閔勞大事咨重事之謀
儀圖真儒冠上相之任祗遹先憲增光前聞六月薄伐
而飭戎車仍領督軍之寄千里决勝而運籌幄聿嚴基
命之謨以尊冡宰掌邦治之權以懋百揆熙帝載之績
申陪邑采丕聳巖瞻於戲四方既平時靡有爭朕正倚
修攘之略三后協心同底於道卿益恢康濟之猷惟時
惟幾以迓天休惟和惟一以凝國是保大定功而干戈
戢更化善治而福禄来義我受民欽若成烈可(似道出督以宜)
(中受卵翼之恩且柔順易制委以國賈敗宜中首劾賈罪以自觧)
留夢炎特授宣奉大夫右丞相兼樞密使都督
諸路軍馬加食邑食實封制
門下選衆而舉臯陶有虞所以凝庶績相右而命召奭
成周所以保受民廸思先皇敷遺哲輔運籌决勝惟簡
在上帝心宅揆奮庸其毖我成功所告爾多士揚於大
廷具官某學醇而識閎德厚而才裕尊王秉禮之大義
深於春秋救時行道之精忠貫乎日月以少䨇寡二之
望為特立獨行之儒精神折衝兼文武之略夙夜基宥
冠樞機之謀允具瞻之素孚謂誕登其已晚棟隆不撓
碩果猶存南國是式作爾庸懋乃攸績王事靡盬不遑
處扞我於艱欲經營四方以平夷用奬率三軍而興漢
維萬民徯司馬之入而上宰遜王曾之来豈煩勸誦於
經帷咸望恊熙於帝載矧今天變未弭國步未寧明黜
陟所以制治保邦修政事所以攘夷復竟爰立作相於
敉圖功元祐並命三賢若純仁之躋次輔紹興總提二
枋若臣浚之督成師陟序崇階衍賦多邑庶幾真儒無
敵之效丕展良弼輔德之謨於戲待裴度而開延英時
惟舊人圖任濟房喬而斷大事尚冀乃僚同心三后恊
可以澤生民衆正開可以杜羣枉指授當任則邊氛靜
處置得宜則國勢強式固爾猷克邁乃訓可(夢炎自狀元至宰相)
(在位不克振修攘之烈給舍言其舛今愎諫今之敗降者皆其任用之士遂棄去宋亡入見京師規求進用謝)
(昌之薦之降吏部尚書至翰林承旨世祖嘗曰夢炎位至宰相賈似道懷諂誤國不能救葉李布衣乃能伏闕)
(乞斬似道命趙孟頫為詩以譏之孟頫曰狀元曾受宋家恩國困臣強不盡言往事已非那可說且將忠赤報)
(皇元)
葉夢鼎特授充醴泉觀使兼侍讀依前少傅觀
文殿大學士信國公食邑食實封如故制
門下朕更張初政率籲宿儒詢黃髮則罔愆閔勞宅牧
之事學古訓乃有獲延登勸誦之聯惟尊德樂道以有
為庶遺大投艱其求濟勉從巽牘誕布渙綸具官某剛
大而粹明忱悃而閎裕海濱大老懔廉頑立懦之風天
下達尊懋輔世長民之德碩果表於羣彦靈光巋乎三
朝責難謂恭陳堯舜之正道不可則止恥由求之具臣
肆予改絃申命賜履望公如望歲久有甘棠之思治民
如治家丕徯黍苗之澤以楚丘之謀始壯而東山之志
不渝股肱力汝為不欲煩於方面耆夀俊在服其進疆
於本朝念冲人道問學之初維大臣傅德義之益紹興
舊弼冠延恩之職而敷經淳熙耆英領祥源之使而詔
讀若稽茂典載錫優章肯從我游克邁乃訓於戲問丹
書之敬義毋勤師尚父表海之行瞻綠竹之琢磨尚廸
衛武公箴國之戒有謀則就盍歸乎来可(賈似道專政夢鼎不得行)
(其志利州轉運使王玠子愬求遺澤夢鼎以為合與似道以恩不出已罷吏數人夢鼎曰我斷不為陳自強即)
(求去似道母責似道曰葉丞相安於家食汝強與之相印今乃牽制若此不從吾言吾不食矣似道曰為官不)
(得不如此乃使人謝夢鼎夢鼎乃已後奉祠家居)
夏貴特授兩淮宣撫大使知揚州依前開府儀
同三司寧武軍節度使左金吾衛上將軍樞
密副使兼侍衛馬軍都指揮使食邑食實封
如故制
門下聽鼓鼙思帥臣倚一賢而強本戒師旅率淮浦兼
兩路以宣威朕逢時隱憂注意宿望授西討之略方屢
奏於膚公先元戎之行趣往臨於鉅鹿王言作命士聽
無譁具官某良寔而忠純沈潛而果毅屬大事可當一
面雖草木莫不知名方略無踰老成樽爼足以却敵有
厭難折衝之壯志有憂國愛民之盛心慨王事之棘則
夜衣而行憤狄難之熾則纓冠而往風聲鶴唳策淝水
之竒勲士飽馬騰占郾城之勝氣貳樞列於西輔儀台
眎乎三公維元老之方叔以飭師干維黃髮之尚父以
秉旄鉞戎容暨暨趣咨籌幄之謀淮水湯湯尤重廣陵
之鎮念閫寄分任則氣勢弱必事權合一則臂指從欲
表裏撑拓之得宜庶首尾運掉之相應昔高廟之復古
命世忠而捍城兹宏建於使名俾菑攘於外侮陜東西
盡護於諸將江南北嚴守於要衝蔽遮甸畿控禦都會
式固吾圉亟為朕行於戲来旬来宣告成於王既任召
虎平夷之寄有嚴有翼共武之服益懋吉甫憲邦之功
威信孚可以輯人和號令明可以作士氣遹圖耆定汔
濟多艱可(此在陽羅堡喪師之後貴既失長江惟恐督府有戒罪無所逃又恐孫虎臣以後進為將)
(有功總統出已上日夜幸其敗督府既清貴歸廬州屢詔不出若罔聞知國亡乃以淮西聖竟歸附以為已功)
(世祖俾為平章後四年卒將葬僧祝之曰今年八十四何不七十九白骨葬青山萬古名不朽)
孫虎臣特授清遠軍節度使加食邑食實封制
門下朕注意戎昭疚懷邊瑣賜諸侯弓鉞用進律於有
功建大將鼓旗爰設壇而具禮告爾多士揚於明廷具
官某志槩忠純器資雄毅有禦侮折衝之略援桴鼓則
忘身有牧人禦衆之才執干戈而衛社式固吾圉屢奏
膚公擊節誓中原之清矯矯冠軍之勇鳴劔馳伊吾之
志洸洸敵愾之勲憤強敵之憑陵率熊羆而攘却表撑
裏拓嚴保障於海陵左弭右鞬憺威稜於江滸庶幾報
彭衙之役豈止復鴈門之踦淮浦修我戎倚招擕而討
叛師中承天寵豈懋賞以陟明膺將軍跪轂之榮錫融
水齋旄之命增封多衍食邑真畬以旌細柳堅壁之勤
以恢采薇治外之績於戲邊境功名在良將朕惟奬勵
於忠忱兵事節度皆付公爾亟肅清於氛祲祗若兹訓
扞我於艱可(此在燕湖敗師之後)
張世傑特授保康軍節度使左金吾衛上將軍
淛西制置副使兼知平江府仍舊帶行樞密
都承旨揚州駐劄御前諸軍都統行樞督府
總統一應軍馬加食邑食寔封制
門下千里之内曰畿莫重乎根本之地十里為連有帥
莫嚴乎弓鉞之權惟予冲人未堪多難出車王事棘矣
孰或遏於要衝跪轂將軍制之爰疇咨於宿望建淑旂
而分閫敷明綍以揚庭某官雄毅而沉潛忠良而篤實
帷幄决子房之勝方略運於&KR0008;鈐草木知萬福之名威
稜憺於邊境矯矯冠軍之勇惓惓衛上之忱修戈矛與
同仇志殄殱於強敵儆師徒討亂略躬奬率於顔行愾
綴斿之阽危首投袂而入援執訊獲醜采薇之捷屢書
披霧清氛前茅之氣大振再念吳門之危急嘗勞師律
之菑攘却敵賢於長城微卿民其左衽今堂奥之寇寢
廹而藩籬之重當嚴稽中興名將之成規膺右淛制垣
之重寄謹固保障則常潤可復迅掃妖祲則京師以寧
克壯其猷用錫爾祉齋壇授鉞領巨鎮於房陵吾臣司
金盛戎容於緹騎以危難之間受任以節度之事付公
兼昇牧守之榮益彊屏翰之勢衍其采邑明我茂恩於
戲地利不如人和朕遹求於多助武服以定王國爾趨
奏於膚公三軍同力以收復宇之勲衆心成城以集安
民之績俾金湯之不聳永帶礪之有光可(世傑信安歸正人時京我)
(内空賴一軍萬人自荆湖入衛二王航海也傑扈駕由定海趨三山唐王登極拜少保圍泉州峻都救兵至遂)
(觧圍去衛王即位拜太傅戰於崖山敗績奉楊太后以小舟奔取瓣香仰天呼曰我今為趙氏亦已至矣一君)
(亡復立一君今又亡我奉皇太后走者庶幾别立趙氏立之以存趙祀若天不欲之則大風覆我舟遂覆)
高達特授少保依前寧江軍節度使左金吾衛
上將軍荆湖北路制置副使兼安撫使馬步
軍都總管兼知江陵軍府事兼管内勸農營
田使節制本府屯戍軍馬固始郡開國公加
食邑食寔封制
門下朕倚重上游圖寧多難命率以衛中國佇聞執訊
之勲式公而弼一人允廸保邦之訓疇勞進律孚號揚
庭某雄深而尚謀福艾而持重廉頗為將豈憂匈奴哉
充國撫民無踰老臣矣名著硯山之草木計安鄂渚之
金湯慨彼相之忌功不能蚤服迨我圉之孔棘未嘗辭
難命以江滸告成於王鎮於荆州用武之國憤蟊賊摇
我疆之惨投鞭斷流恃熊羆不二心之忠若防制水元
戎十乘以禦侮於危急二矛重弓以恊力於旬宣維樞
臣趣勤王之行而閫寄專守圉之任東連吳西連蜀爾
為長城卯受詔辰出師爾紹前烈徯采薇三捷之奏隮
位棘亞保之班在昔世忠暨於張俊皆自儀同而序陟
用勸殊庸今以校聯而真除時維茂渥盖注意隆則恩
必厚錫寵優則功可期衍食真畬增光齊鉞於戲嘽嘽
戎車方叔率止朕有嘉克壯之猷烈烈征師召伯成之
爾尚集既平之績祗承異數懋建膚公可(達荆湖名將鄂州之圍高)
(達帥諸將力戰似道自漢陽至鄂督師達恃其武勇殊易似道每見其督戰即戲之曰巍中者何能為哉將戰)
(必須似道親勞士始出否則使軍士譁於門似道由是銜之許其建節而不予達怨望久矣及達制置江陵遂)
(以城降於元命朱禩孫檄京湖北路於是歸&KR0008;郢復鼎澧辰沅靖常德荆門相繼降禩孫至上都死今觀高達)
(擬制稱依前武康軍節度豈已嘗建節故耶或將建節以降故不克用耶中言慨彼相之忌功不能早用則賈)
(相忌功之罪不可掩矣)
祭文(内制)
九虞祭
第一虞(至六虞太常卿行禮)
相攸禹會穆卜漢陵弓劔既藏羹墻如見祭初易奠永
極哀號
第二虞
靡瞻匪父莫親栢隧之臨速反而虞無復菆輴之見妥
於仍几申以貳觴
第三虞
仙馭邈然如望弗至神旆歸止不顯亦臨罔極一哀有
嚴三祭
第四虞
虞几安行愴駒隂之信宿容衣如在杳龍駕之空濛薦
禮四陳哀悰九折
第五虞
濤江東邁永懷復土之哀翣衛西歸五展寧神之祭未
縣躬薦深切心摧
第六虞
穆陵告備想先烈之如存清廟揭虔佇靈斿之來祔將
親几奠永切弓號
第七虞(皇帝親行禮)
因山既備心如慕以如疑作主是依神来寕而来宴始
親薦奠罔極哀摧
第八虞(皇帝親行禮)
率時昭考尚思憑几之言瞻彼昊天如見虞觴之奉薦
儀將畢哀素無窮
第九虞(皇帝親行禮)
千秋永穆之陵廞儀已閟萬世理宗之廟祔禮將行奄
進終虞曷勝追慕
遣守臣奏告南嶽
巖巖喬嶽奠於南邦仁義所鍾佑民儲社醜虜不道逆
天犯順江漢之域荼毒横流爰及長沙氛祲益熾兵民
堅守保障不摇助順惟天降福惟神潔恍精祈庶克耆
定威靈有赫電掃凶醜師直為壯亟奏膚公萬里長江
咸復舊守湘水清謐用乂我民於萬斯年永錫純嘏
奏告滁州端命殿太祖皇帝神御
皇祖造邦以仁興武清流丕績駿命造基揚虔妥靈煇
赫萬世敵為蛇豕薦食無厭維此滁城式固封守威神
在上寔任綏之虜梗饟道疆圉孔棘分命籲告徼福祖
烈為民請命殄殱凶醜迅掃賊壘耆定武功江漢謐清
永乂區夏
祭濟王文
皇帝遣具位王應麟致祭於皇伯祖故少保保靜鎮潼
軍節度使濟王贈太師尚書令追封鎮昭肅王之墓唯
我理祖因心則友則友惟兄惟王令德孝恭為宋泰伯
權臣顓政追蹙王於淮南之冤九原鬱憤踰五十載理
宗篤叙天倫哀念不忘端平更化亟命復爵維繼絶崇
贈之典以待後人度考踐阼首攽追復之詔肆惟冲人
繼志存恪今強敵憑陵國步孔棘氛祲廹於霅川夙夜
兢兢思所以回上天悔禍之意用仰成祖宗厚睦之心
贈王師垣端揆進封大國錫以令諡命大宗正選宗屬
為王後賜田萬畝俾奉烝嘗仍戒有司修崇王墓英魂
如在歆我䘏章默相隂祐亟殄強敵扶持宗社保乂生
民祖宗在天寔寵嘉之王之春秋享祀亦永永無斁(王葬)
(湖州山水惡絶盖當時權臣為之昔朱全忠降昭宣帝為濟隂王濟邸之封取濟水獨絶之義又蕭衍簒齊降)
(和帝為巴陵王而齊王亦降封巴陵公用心如此亦可謂無忌憚矣夫巴陵之變踰五十年羣臣以濟邸為言)
(者皆斥去及大兵壓境繼絶崇祀之典始克為之踰年社稷為墟矣春秋祭祀之不享豈獨王哉袁文清公曰)
(吳夫人復封端平之初也復立濟祀德祐之末也馴至於此其可言哉)
祝詞(内制)
仲秋潮汛吳山忠清廟設醮祝詞
神甸襟江萃民居之浩穰潮靈從月應秋皇以奔騰
維金堤捷石之方增慮銀屋駕濤之莫禦匪依洪覆
曷即敉功袚飭真科吉主芳薦願賜穆清之鍳申敕
濛鴻之祇海不波揚誕登年而汔濟天無風烈究安
宅以咸寧
樂章
曾參孔伋配食大成樂章
酌獻曾參郕國公
心傳忠恕一以貫之爰述太學萬世訓彜惠我光明尊
聞行知繼聖廸後是饗是宜
酌獻孔伋沂國公
公傳自曾孟傳自公有的緒承允得真宗提綱開縕乃
作中庸佑於元聖億載是崇(宋咸淳三年度宗幸太學詔升曾参郕國公孔伋沂)
(國公配享先聖孔子廟廷昔厚齋公權直學士院樂章寔其撰著宋亡元世祖詔定先聖先師釋奠儀其郕沂)
(二國公遵而用之遍及天下迨將百年而莫有知出于公手云者固宜表而出之世祚既移郡邑庠序俎豆之)
(事為之暫輟後有舉而行者不知復能用公之文被之弦歌以昭格享之寔否乎觀於此者感慨係之矣)
咸淳元年正月臣應麟以著作佐郎暫攝閏五月
兼翰林權直二年正月為軍器少監陞學士院權
直三年三月以將作監陞權直學士院德祐元年
三月除中書舍人兼直學士院四月入院前後再
入北門凡四年咸淳元二間及德祐之元多獨直
云臣應麟謹識
制誥之来尚矣自晉開運元年詔翰林學士與
中書舍人分為兩制有唐號為全備至宋而猶
盛文章之士極天下之選然後用之任不亦重
乎故事翰林書詔付門下者為内制而以中書
行詞者為外制凡大册命鎖院則命内侍於學
士私第傳旨執仗者異常服呼嗒以俟勞以酒
饌然後上馬傳呼夾道行者辟易既至宦者迓
以入制成翌日黎明捧金盤進御以金刷印可
既宣讀乃謝恩受賜而歸吁其不榮矣乎哉故
翰林學士厚齋王公嘗三入北門咸淳德祐初
多獨直且兼掌西掖詞命一時宣鎖多屬之至
於奬予批答之辭詞疏册祝之禮紛紜雜遝晝
夜不停盖自有宋以来其敏捷如公者可數矣
今即其詞而觀之激厲奮發足以感泣三軍勤
拳諄複足以警惕百揆誠敬惻怛於以感格神
明淵深博洽於以包絡今古方且一詞之出士
大夫傳寫殆遍綸言以蘇軾比之孰謂宋祚將
亡而有斯人也耶書曰俾萬姓咸大王言其公
之謂乎後學滎陽生鄭真再拜謹識
四明文獻集卷四
