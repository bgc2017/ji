四明文獻集别集類三(宋)
提要
(臣)等謹按四明文獻集五卷宋王應麟撰應
麟有周易鄭氏注已著錄所著深寧集本一
百卷然宋志已不著錄焦竑國史經籍志亦
不載其名則散佚久矣此本乃明鄞縣鄭真
陳朝輔所輯四明文獻之一種故一人之作
冒總集之名也通一百七十餘篇制誥居十
之七蓋据拾殘賸已非其舊矣應麟以詞科
起家其玉海詞學指南諸書賸馥殘膏尚多
所沾溉故所自作無不典雅温麗有承平館
閣之遺且所載事迹多足與史傳相證如宋
史應麟本傳謂度宗即位應麟草百官表循
舊制請聽政四表已上一夕入臨宰臣諭旨
增撰三表考之是集則第一表至第二表乃
景定五年十月上第三表至第七表乃十一
月上與本傳互異又宋史度宗本紀載賈似
道罷都督予祠在德祐元年二月徙居婺州
又徙建寧俱在七月而由揚州責歸紹興實
在是年五月四日見于是集責賈似道歸里
制亦足以補本紀之闕則雖零章斷簡固亦
不以殘缺棄矣乾隆四十一年十月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
四明文獻集目錄别集類三(宋)
卷一
記
序
跋
卷二
赦文
詔
卷三
表
露布
檄文
卷四
制
祭文
樂章
卷五
誥
墓誌
贊
詩
