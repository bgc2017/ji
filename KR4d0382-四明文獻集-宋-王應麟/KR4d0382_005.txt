四明文獻集卷五宋王應麟撰
誥
翰林學士知制誥兼侍讀除同知樞密院事誥
(詞科所業後篇同)
勅股肱一體相成祗遹時幾之戒文武萬邦惟憲儀圖
翰墨之英朕廸前人光毖成功所在咸平有若臣旦在
嘉祐有若臣修擢繇禁林登貳樞府帷幄收頗牧之績樽
爼折葷允之謀無競維人式序在位翰林學士知制誥
兼侍讀某飬剛大之氣好深湛之思學道乎中庸總五
經之妙論文澤乎仁義信三代之餘風灼見俊心贊為
名命代言温雅發號施令罔不臧勸誦從容陳善閉邪
謂之敬屢訪河西之邊事咸聳山東之詔書嘉其知軍戎
之情進而與甲兵之問爾猷則告我武惟揚噫夙夜基
宥單厥心勿替協恭之助國家閒暇明其政具嚴思患
之防以乂受民俾紹先烈可授同知樞密院事
起居舍人兼侍講除中書舍人兼禮部尚書誥
勑周史之掌贊書列於禮典舜官之出帝命先以秩宗
朕登崇譽髦藻飾治具廸簡敷經之彦久儀簮筆之聯
錫我茂恩對時妙選起居舍人兼侍講某簡廉載采博
謇好脩砥行立名濟濟扶揚之禮弸中彪外裒裒樂安
之文仁義其言藹如直諒多聞益矣欽起居而在右君
舉必書考仁聖以陳前古訓有獲丕從朕志曰求厥章
昔元祐擢軾於螭塗晉司帝制紹興寘遵於鳳閣復貳
春卿惟文學咸精能俾播告不匿指咨爾兼組賁於演
綸為誥有古風罔俾仲舒之媺同日加兩命允謂知章
之榮予欲善辭令以華國汝為予欲觀會通以秩典汝
翼庶幾終譽式克欽承可授中書舍人兼禮部侍郎
(按詞學指南云誥告也其原起於湯誥周官太祝六辭三曰誥士師五戒二曰誥成王封康叔唐叔命以康誥)
(唐誥漢元狩六年立三子為王初作誥白居易集翰林曰制詔中書曰制誥盖内外命書之别邇來西掖初除)
(試誥而命題亦曰制)
章鑑特授端明殿學士同簽書樞密院事誥(外制)
(掖垣藁以下同咸淳八年)
勅祗勤外治劼毖中樞以敉寧武功倚羣賢之彊本惟
幾康弼直咨同德之合謀廸簡藎臣誕揚明命具官某
噐裕而守正識融而履純中和不倚不流得諸涵飬之
厚學問如磨如琢從我新益之游俊心灼知賢業可大
乃踐爭臣之列乃儀常伯之聯繩愆格其非出納惟允
陳善謂之敬就將有光察其忠嘉宜在宥密念采薇守
衛之策正徹桑綢繆之時風寒嚴護於江淮月捷冀清
於襄峴有常立武無競維人若頥浩繇天官而升若晏
殊以宫宷之舊俾陪借籌之畫式恊推車之忱班書殿
而總要經爵躬圭而增多邑其贊帷幄籌之運以成道
德威之強噫在元祐則岩叟讜言用君子而保國在中
興則臣鼎遠慮申軍律而治兵共濟眀謨克邁前哲可
(鑑仕至宰相聞元兵日廹托故徑去太皇太后遣使召還罷相予祠鑑居位多許可時目為滿朝歡)
李庭芝特授參知政事依舊淮東安撫制置大
使兼知揚州兼淮西策應大使誥(德祐元年)
勅祗遹先猷儀圖哲輔慶歷彦博之參國秉肅將河北
之征師紹興臣鼎之預政除擢繇江右之大閫乃睠幹
方之績延登鬷假之聯載錫褒綸率循茂典具官某洪
深而肅哲碩大而光眀曰閫外制之藴知國知兵之路
言長城遠矣兼允文允武之才属邊𤨏之孔艱嚴風寒
之謹護淮浦戒我師旅率勵勤王之忠執政猶吾股肱
灼知體國之志朕愾采薇治外之急思集蓼毖患之謀
勅命惟時惟幾盍惜隂而攘却繼今立政立事其揆策
以贊襄是用擢貳台衡仍分閫鉞以恊濟日萬幾之務以
耆定月三捷之勲旂壘如光弼之增眀廊廟有德裕而
益重衍其采邑壯乃威聲噫東方畢公率之雖身外而
心王室北伐張仲在矣共戎服以奏膚公無競維人往
敬用治可
李庭芝特授知樞密院事兼參知政事誥
勅思濟多艱疇咨碩輔文附衆武威敵懋時屏翰之勲
内脩政外攘夷簡在股肱之寄圖任亦惟求舊折衝何
必臨邊爰登一賢俾贊二枋具官某才鉅而識遠德粹
而量閎儒士知戎情挺挺崇詩書之望身外心王室惓
惓安社稷之忠金城淮浦之要衝砥柱廣陵之重鎮執
訊獲醜屢奏膚功恊恭和衷肆命予翼慨念勤勞於疆
圉莫如謀畫於廟堂第一星曰天樞晉陟籌帷之冠間
兩社為公輔復參台路之謨若王閵之在淳熙若昭先
之於嘉定廸惟注意允矣兼資趣介圭之來朝衍采邑
而孔厚噫率有指疆土朕思敉武以圖功其克詰戎兵
爾尚乂民而立政懋展真儒無敵之略遹恢中興復古
之規可(時阿术圍揚久庭芝守禦益力臨安既破阿术以太皇手詔諭降不從及帝次瓜洲太皇復賜)
(詔曰比詔卿納欵日久未報豈未悉吾意尚欲固圉耶今吾與嗣君既已臣服卿尚為誰守之庭芝不答謂其)
(客曰吾惟一死而已阿术復遣使持世皇詔招之庭芝斬使者焚詔書城上糧既盡令將校出粟雜牛皮曲蘖)
(以紿之民有自食其子者猶力戰不屈戰於丁村軍潰阿术請於世祖赦焚詔斬使之罪令早歸欵庭芝不納)
(後大戰揚子橋姜才將回回引刀向張弘範弘範迎刺之流矢中才肩才拔矢揮刀而前元師辟易不敢逼)
陳文龍特授中大夫同知樞密院事兼權參知
政事誥
勅祈永命開中興維哲輔同心之助詰戎兵揚大烈維
世臣繼美之能永懷孝祖之聖謨緬想乾道之賢佐正
色敢言之操知為忠臣贊元經遠之猷進貳宥府天宓
我成功所予廸惟前人光茲復見於魁儒其遹遵於陟
典具官某識眀而才裕學粹而器閎仁有勇德有言蹇
蹇救時之志和不流中不倚恢恢穆縡之謀繇首諫以
疇咨登中樞而共濟參翼天保采薇之治恊圖蒸民常
武之勲慨四郊多壘之未清懔一日萬幾之孔棘若汛
濤而求烝楫若支厦而萃良工趣躋淳化名臣之官峻
陞元封執政之秩乃兼鬷假用乂多艱進爵侯圭增封
邑采以隆股肱之睠以計社稷之安噫子房决勝而運
籌盍益恢於長策召公是似而錫祉尚念紹於令名朕
方篤繩武之思爾克邁象賢之訓可(文龍本名子龍狀元唱名度宗賜是)
(名德祐元年後棄位遁去益王立漳州亂以文龍為宣撫使討之復知興化軍元兵至城下通判曹澄孫開門)
(降執文龍欲降之文龍指其腹曰此皆節義文章也可相廹耶卒不屈械送杭州不食死)
劉黻特起復授端眀殿學士知慶元府沿海制
置使誥
勅朕慨思時艱申飭外治陟禹迹至海表其克詰於戎
兵命畢公釐東郊以謹固於封守睠論思之峻望懋牧
御之殊庸賜齊履以重臨墨晉絰而疆起具官某學茂
而識裕志剛而氣和議論通古今動衆心介然蹇諤之
操文武有威風知大體展也經綸之才以常伯簡知於
先朝惟連率著勲於鄞水黍苗之澤允洽甘棠之愛不
忘雖孝思(闕)騫之永懷而民望期霸伋之再至矧狼
心之匪茹嚴鯨沛之預防牖戶隂雨之備未脩戈船下
瀨之師多缺人惟求舊戎有良翰弓鉞之錫顓征趣為
朕往金革之事無辟難以蒙辭仁廟咨臣靖鎮桂林孝
祖詔臣介帥荆峴事維孔棘禮有從權是用躋峻職於
承眀聳雄稜於制閫即里門而眡印冀溟渤之澄波噫
精神彊本折衝既念移忠之義喉舌賦政於外益圖敉
武之功勿遲其行式克用乂可(益王登位以黻為參知政事赴召卒於羅浮)
常楙特授端眀殿學士提領戶部財用誥
勅八政食貨為先慨民生之寡遂九式制用有節念兵
費之孔殷欲斟酌於源流必培護於根本淳化命總計
之使建炎重提綱之權遹遵舊章簡畀碩彦具官某縝
密而栗從容以和善教得民有長者之風而不懦儒雅
飭事有能吏之才而不苛屢底績於价藩旋騫華於禁
路論思藹嚴徐之譽銓綜推裴馬之公惟錢榖之入幾
何懔興師之弗給而公私之積可痛嗟足食之尤艱顓
其任則可以通有無振其領則可以柅欺蠧陟承眀祕
殿之峻治版部邦計之繁眡昔三司冠儀八座噫國以
義為利朕方圖損上益下之規財者人之心爾勉行愛
民厚俗之政惟正是義其永有辭可(按楙嘗援晉太子申生事欲為濟王)
(立後德裕二年拜參政宣麻去慈元殿文班止六人繼而逃)
文天祥特授端眀殿學士依舊江西安撫使淛
西江東制置使兼知平江府誥
勅元戎十乘先行式倚真儒之望師中三命承寵遹隆
方面之權朕若稽先朝之舊章最重文眀之邃職内以
待畿廷之彦外亦褒帥閫之賢王素之牧平凉程戡之
涖益部皆膺茲選今得其人具官某實學濟時英猷緯
國文有武備義槩質於神眀儒知軍情忠忱貫乎霜日
傳檄召兵而志士奮纓冠赴難而國勢張不圖素定之
營允謂寡二之略予欲復江表之疆宇命爾攘除予欲
壯淛右之翰藩咨爾脩扞威稜聳前茅之令醜類憺破
竹之危惟(闕)位必崇惟名之重者功必集乃隮
班規殿之峻(闕)闑之嚴噫邦咸喜戎有良翰茂
對陟眀之渥身在外乃心王室趣成敵愾之勲可(按天祥自)
(贑州入衛上書宜分境内為四鎮責任攻取者以為迂詔知平江府)
翁合特授試尚書禮部侍郎誥(德祐元年)
勅朕慨四維之未張念多艱之求濟為國天地與並必
辨上下以定民典禮夙夜惟寅必進英雋以彊本乃睠
槖班之舊誕敷環召之榮具官某内美脩能瑰意琦行
韶鳴玉潔淵哉寔好斯文山立時行紛獨有此姱節羽
儀侍從之列斧藻副誥之華駒皎皎以莫維鳳縹縹其
高遰予未堪難疇咨百君子之謀爾有嘉猷申命小宗
伯之職肅治軍之儀汝翼蕆越紼之祭汝眀遹成樽爼
折衝之功匪曰籩豆司存之末相見何晚周五禮有待
而行今急而求魯兩生豈不能致式克用義惠然來思
可(按合閩人著古今絶唱嘗論賈似道以妬賢無比之林甫輙自托於伊周以不學無術之霍光敢效尤於)
(莽操總權罔上賣國召兵專利虐民滔天之罪乞遠投荒昧)
高斯得依前行起居舍人特授兼侍讀誥
勅具官某朕聞學於古訓乃有獲詢茲黃髮則罔愆在
天聖時臣奭以尚書勸講在元祐際臣維因寶訓進規
延登耆儒聿駿先烈爾履粹而飬以直學醇而資之深
惟耉成人肯來覧德曰太史友命爾紀言睠聚辨居行
之勤倚薰陶涵飬之益何相見之晚也試垂聽而問焉
百篇雅奥之文中興脩攘之治示我顯行率惟敉功清
閑之燕盡精思朕樂親於宿望温潤之氣可開道爾念
紹於前脩(斯得蜀人嘗論似道之罪與闕氏合族)
文天祥特授集英殿修撰樞密都承旨依舊江
西安撫副使誥
勅具官某多難維其棘矣有嘉衛上之忠來朝又何予
之載錫在師之寵脂車趣駕進律敷恩爾才裕經綸器
兼文武以臯伊冠倫之望有管樂濟時之猷糾合義師
欲以身任國家感憤外患不以賊遺君父憂分閫畀重
弓導旨預前籌之畫朕方旰食而慮爾盍夜衣而行知
當纓冠投袂之時正如奉罋沃釡之急用隮華於書殿
俾眡渥於從涂脩戈矛與同仇亟其入覲運帷幄而决
勝尚頼恊謀可(天下勤王詔至天祥捧之涕泣發郡中豪傑有衆萬人遂入衛其友止之天祥)
(曰國家飬育三百年一旦有急徵天下兵無一人一騎赴者吾欲以身殉之庶天下忠義將有聞風而起者義)
(勝者謀立人衆者功濟則社稷可保也天祥平生自奉甚厚痛自抑損盡以家貲為軍費其言曰樂人之樂者)
(憂人之憂食人之食者死人之事)
李芾特授祕閣脩撰樞密副都承旨依舊知潭
州兼湖南安撫湖北鎮撫使誥
勅具官某十國為連有帥莫重於艱難之日諸侯有功
進律莫先於守禦之勞爾忠義紹於儒先器能濟於世
媺中立不倚姦邪所忌連蹇駒谷壯氣不衰宅牧星沙
分閫鄉部護風寒奏月捷精神折衝使湘水無波嶽鎮
不摇朕嘉乃勤隮延閣紬書之職貳宥廷導旨之聯文
武二事兼之矣時幾孔棘狡謀匪茹惟事事備以清氛
祲集敉功用對揚我師中錫命之寵可(芾守潭州乘城死戰有招降者)
(斬殺以徇力不能支召帳下沈忠遺之金曰吾力竭分當死吾家人亦不可辱於俘取酒飲其家人盡醉乃徧)
(刃之芾亦引頸受死忠縱火焚其居還家殺其妻子復至火所大慟自刎幕僚陳億孫顔應焱皆死潭民多舉)
(家自盡城無虛井縊林木者相望)
謝枋得特授秘書省著作郎兼權司封郎誥
勅具官某春秋成而亂賊懼作執秩以正官用能一戰
策勲朕崇奬氣節之士兼史職郎選而命之庶有壓難
折衝之功爾以正直忤大姦義形於色為一鄉之望廣
信控風寒要衝惟季梁在隨楚不敢謀忠信行乎州里
隐然金湯之固是用進長承眀兼組主爵凡摶力之法
扞城之備暨守臣共圖之既克有定謂爾來矣可(枋得嘗以)
(發策迕似道見斥及聞沿江郡縣内附自以與吕師夔善乞朝廷使之行城又乞身至江州與吕文渙議事會)
(文渙北行不及而反俾知信州吕師䕫徇江東枋得迎戰敗績奔建寧山中世祖召至京師七日不食長書累)
(萬言貽留夢炎稱大宋遺臣大元遺民食棗子七枚以死有文章軌範行世)
姚訔特授帶行太府寺丞依舊知常州誥
勅具官某毘陵控風寒之衝淛河以西若防之制水恃
為屛翰狡焉侵軼亡謀壹大治之則可以固吾圉厭難
折衝惟良二千石是頼爾以世臣居是邦即家剖符義
槩奮發且戰且守服勞維多外府轉丞示我陟眀之典
益堅捍禦亟奏膚公朕將有懋賞可(按訔希得子劉師勇復常州訔知州)
(事力戰固守伯顔命降人王子良役城外居人運土為壘併人以築之又殺民婦取其乳煎膏作砲焚其牌祕)
(城破訔死之)
黃萬石依前資政殿學士特陞江西制置大使
兼江西轉運使誥(德祐元年)
勅宣力四方汝為既眡恩於政路右師三錫承寵盍增
重於閫權昔高廟之耆武功命臣綱而鎮江右宏開制
閫植畀大名祗率舊章誕敷褒律具官某經綸實學開
濟遠猷吉甫文武憲邦才周應變孔眀危難受任志切
救時纓冠往以扶王事之艱投袂起以赴鄉鄰之急四
郊若防制水恃乃扞城六師以脩我戎徯其衛社慨天
塹濤波之沸慨風寒根本之憂率四方諸侯賁機衡之
異渥謀中軍元帥峻弓鉞之顓征分陜之任益隆殄虜
之勲可冀兼華漕節植屏洪都噫元戎先十乘之行朕
欲壯中流之襟帶一賢制千里之難卿其恢外禦之規
摹精神折衝則氣勢強指授當任則將士勵既克有定
遹圖爾庸可(萬石在江西不能禦敵阿里海牙取隆興萬石自撫州奔建昌降大元首制三搭為)
(士大夫之倡其將米立不降萬石諭之曰吾在宋官銜一圓牌寫不盡尚降汝至小何不降米立大罵囓其舌)
(以血唾其面就死萬石以大元軍入邵武文天祥開府南劔經略江西遂復邵武萬石敗走)
趙孟傳特授華文閣直學士沿海制置使知慶
元府誥
勅朕申儆豫防疇咨良牧師保世祚表海聿懷宗老之
遺芳孝恭尹茲東郊廸簡庭聞之令望我有眀命賁於
价籓具官某質厚而器閎心醇而忱裕以仁者勇恊贊
去凶之謀為同姓卿獨堅守節之志若昔理祖眷爾前
人京兆懋彈壓之功司徒敷寬和之教繡游鄉國閫制
滄溟迨今甘棠之餘思復見裳華之趾媺尹神臯而曳
履既振家聲即里社以分弓俾踐先職隮舜閣之邃直
耀漢綬之榮觀軼兖州再世之光邁安陽奕葉之盛水
犀之師爾其練習佩犢之民爾其鎮綏元帥閱禮樂詩
書無忝象賢之助州里行忠信篤敬遹觀報政之成可
(元兵至眀孟傳迎降以酒飲䚟刺歹手震酒傾䚟刺歹曰吾豈非人耶何畏懼乃自引滿而飲之)
家鉉翁依前直華文閣樞密副都承旨特授知
臨安府淛西安撫使誥
勑具官某朕慨思時艱廸簡賢尹商邑為四方之極用
謹固於本根周官倡九牧之風乃力辭於將從有嘉廉
遜載錫寵褒爾粹學融眀素履脩潔和平之政如古循
吏所稱清直之名惟前文人是似世濟其媺人皆曰賢
肆予更政化之初命爾導宥密之命咨日畿浩穰之寄
陟地官論思之聯怡静之操不渝忠讜之風可挹予欲
成奠枕皇皇之績爾惟有游刃恢恢之才疆本折衝尤
難於歐蔡承眀之日流化自近匪但循趙張發摘之規
可(鉉翁位執政伯顔令程鵬飛取太后手詔諭州郡降附太后從之檄執政皆署鉉翁獨不從使者命縳之)
(鉉翁曰中書無縳執政之理乃止後為祈請使國亡官之不從後至河間講易歸臨安以死有春秋傳行世)
楊文仲特授集英殿脩撰知漳州誥
勅朕選渤海賢良之守用又嘉師厭承眀侍從之勞難
違雅意睠漳浦价藩之重有臣熹善政之餘今得其人
乃試以政具官某魯諸儒之學周吉士之風擇乎中庸
玉瓚黃流之器好是正直朱弦清廟之音出奏民庸入
儀禁路命時貳於起部職簡而清咨綰長於國庠士有
所式方羣彦聚朝而共濟慨一賢補郡之獨先惟朕勉
從俾爾謹牧越在外服曷思自葉以流根式是南邦必
圖厚下而立本勿謂閩土之遠亦若周畿之間佇聞政
聲勿替猷告可(文仲蜀人虞伯生外祖)
吕大圭特授秘閣脩撰知漳州誥
勅具官某朕擇選良吏而宅乃牧嘉(闕)成人而遂其志
體臣子民之仁一也爾學醇行粹為時宿儒訪予落止
入說邇英有㴠飬薰陶之益司宗惟亞典制典選意新
才壯何求退之果也漳浦价藩爾居相邇命爾懷二千
石綬以蓬閣論撰(闕)其歸身處江湖之遠名在奎璧之
躔詩云毋金玉爾音而有遐心可(大圭温陵人嘗為中書舍人有春秋五論)
(集傳或問行世)
文天祥依前權工部尚書都督府參贊軍事江
西安撫使特授淛西江東制置使兼知平江
府誥
勅謀元帥將中軍簡在說禮崇詩之彦分六卿倡九牧
時惟制治保邦之規朕疚懷艱危注意英雋有嘉衛社
之志誕畀制閫之權具官某碩大而光眀宏深而肅括
武文兼備有經營四方之才忠義自將有奬率三軍之
略惟碩望冠寵甲之選盖皇祖為燕翼之詒討亂略以
儆師人百其勇追殊遇而欲報朕知乃心咨胸中甲兵
之竒付閫外弓鉞之任若高皇命重臣宅牧合江淛以
顓征若孝廟詔常伯奪情念邊疆之孔棘摠中權於方
面殿巨屏於吳門内以護日畿之本根外以復天塹之
險阻規摹有素勲業可期噫元戎十乘先行共武服而
國定師中三錫承寵以衆正而民從遹成攘狄之功丕
闡用儒之效可(元兵破四安召天祥入衛天祥行平江無固志矣天祥拜右相至軍前慷慨不)
(屈伯顔拘之與祈請使偕行至鎮江逃去浮海如温州起兵江西志圖恢復空坑大敗就執入元都不屈南望)
(拜而死)
陸秀夫特授淮東提刑兼淮東制置使司參議
官誥
勅具官某古者兵刑一致猾夏姦宄皆士官所懲獻囚
皆魯泮之事爾以通材敏識久參閫重東淮祥刑使者
缺命爾愛我嘉師察獄以情斯可一戰乘軺飛檄爾實
兼之審讞洗冤籌邊决勝所以拯黎元之命者在此往
欽哉可(秀夫奉使伯顔軍前求稱伯姪不從後以兵會二王海上位至宰相儼然正笏如平時或在行)
(中悽然泣下以朝衣抆淚盡濕凡述作皆出其手雖在匆遽猶日書大學章句勸講崖山既敗乃仗劔驅其妻)
(子曰而去怕我不來乃詣帝舟啟帝曰少帝太后已辱陛下不可再辱抱帝赴水死)
昝萬壽特授復州團練使知嘉興府兼成都府
路安撫副使誥(咸淳七年)
勅具官某率寧人有指疆土尤重嘉川謹侯度脩爾戎
兵其惟良將懋簡折衝之績誕敷進律之褒爾挺志忠
純受才沉毅壯謀定金城之略雄稜憺玉門之關統戍
沔陽而威信孚宅牧瀘水而保障固肆疇咨於虓勇俾
易鎮於犍為正秩戎團仍貳帥閫惟嚴於備禦則江流
靖惟勤於撫綏則民心安往奏膚公祗若眀訓可(德祐元年)
(萬壽以嘉定及三龜九頂紫雲城降於大元自後兩川郡縣皆送欵獨張與固守重慶不下)
張起嵓依前武功大夫復州團練使特陞除帶
御器械知夔州兼夔路安撫副使誥
勅具官某朕睠蜀道以注懷屬䕫門之謀帥敉武功於
西土廸簡安邊之良得猛士守四方遹求固圉之績爾
謀老事壯知深勇沉宅牧犍為暨暨扞城之略參華方
面洸洸敵愾之忠疇咨折衝乃命改鎮肆頒進律之渥
眀陟扈帶之聯其覽平沙八陣之圖以護長江萬里之
險可
張世傑依前保康軍承宣使樞密副都承旨特
授沿江制置副使知江隂軍兼淛西策應使
詔(德祐元年)
勅閫外制將軍必有重弓之備師中承天寵趣頒三命
之榮朕植江表之籓籬圖浙河之屏翰乃授西討之略
以先元戎之行具官某志節忠純才猷眀果帷幄决子
房之勝屢敵愾以獻功草木知萬福之名獨觧紛而排
難義槩倡勤王之勇雄稜壯禦侮之威憤妖壘之未平
慮狡謀之匪茹烝楫電邁有捕鹿犄角之形虓旅颷馳
有擊蛇首尾之勢洊騰月捷大振天聲予欲嚴守禦於
澄江以捍蔽近甸予欲復疆理於京口以進取列城擢
貳方面之權兼綰郡符之寄合漢將籌策之用建唐使
應援之名運掉適宜士氣百倍竒正迭出虜祲一清豈
止日畿之安庶幾天塹之定若昔臣浚受任中興天惟
毖我民朕念紹於前烈師以順為武爾亟奏於膚公可
張世傑依前保康軍承宣使帶行樞密都承旨
特授龍神衛四廂都指揮使誥
勅脩甲兵與偕行旣懋幹方之略聽鼓鼙而思帥聿隆
進律之褒具官某果毅而尚謀忠純而好義勵擊楫清
中原之志首敵愾以獻功膺推轂遣將軍之權獨折衝
而制勝壯槩為勤王之倡雄稜期殄寇之勲朕方赫濯
威聲將攘除於戎醜爾奬率義旅庶清肅於江流載考
中興之名臣尤重廂部之陟典内以嚴鈎陳太微之衛
外以澄金陵北固之氛噫定王國奏膚公式倚良翰之
重在師中承天寵嗣攽懋賞之榮可
張起嵒特授寧遠軍承宣使龍神衛四廂都指
揮使依舊知䕫州兼䕫路安撫副使誥
勅艱危之際恃節義為金城忠良之臣植封疆為砥柱
孝寬之保玉壁真卿之守平原今見其人朕嘉乃績具
官某秉心純實立志雄剛草木知萬福之名帷幄决子
房之勝愾楚氛之甚惡歎蜀道之至難細柳堅壁之威
鎮安䕫路勁草疾風之操克復開江誅偽使而焚其書
挫醜虜而奪之氣奏封來上大節可嘉峻隮容管之承
流班亞齊越密聯廂部之分衛職近周廬式昭褒賞之
恩用為屏翰之勸噫當一面屬大事朕不忘固圉之勤
奬三軍定中原爾益勵折衝之略遹收雋捷嗣對寵光
可
許文德特授(闕)州觀察使依舊知淮安州淮東
安撫副使兼淮東策應副使誥
勅戒戎旅率淮浦遹成却敵之雋功承天寵在師中載
錫策勲之懋賞有嘉凱用勸戎昭具官某識眀而志忠
謀老而氣壯憺雄稜於閫外如虎在山殿重鎮於淮隂
若羆當道賢於長城矣豈憂匈奴哉愾狡童之亂常挾
叛臣而犯順犬羊驅十萬之衆螗蝟交四面之鋒維我
屏翰之良悉心戰守之略晝禦宵擊保固金湯之疆電
掃風除攘殄㫋裘之醜大奏采薇之捷優奬前茅之勞
正使領於廉車聳軍容於方面既酬茂績益勵英猷念
多壘之未清懔東陲之孔棘用師觀釁而動乘勝氣以
盪平擊敵以滅為期趣勁兵而應援式克耆定尚有殊
褒可
田謹賢特授親衛大夫福建觀察使依舊知恩
州兼御前諸軍都統制誥
勅國家多難正遠臣敵愾之秋節義天閑嘉良牧效忠
之志趣提師而入援爰進律以示褒具官某性行端純
器資果毅附衆威敵而兼文武如穰苴之善兵銜訓嗣
事以考度程若弘正之濟美奕世守封疆之固一心堅
忠孝之傳憤獫狁之肆凶率熊羆而奮勇朕方馳羽檄
以召勤王之士爾乃飛驛書而勵報國之忱擊楫誓清
纓冠往救平原為金城之倡恨未識真卿之賢河西布
璽書之眀爾用錫竇融之寵陟崇階於親衛隮峻秩於
廉車汝捍我於艱其援桴鼓而進功多有厚賞以湏賜
旄鉞之榮(田氏世襲思州與播州楊氏世姻宋亾入朝官榮禄大夫封義敏公)
楊邦憲特授親衛大夫利州觀察使依舊知播
州兼御前諸軍都統制誥
勅聽鼓鼙而思帥孰濟時艱脩戈矛與同仇載嘉義槩
爰趣援師之至誕錫褒律之榮具官某植志忠純秉心
洪毅臨機料敵識眀玉版之六弢御衆牧人威憺玉關
之萬里奕世固封疆之守一忱堅節義之閑憤蛇豕之
肆凶合熊羆而奮勇朕每飯不忘於鉅鹿爾惟志常馳於
伊吾奬率勁兵捍衛多難真卿未識獨倡平原之盟竇
融来朝宜錫河西之詔恩加增秩檄召勤王陟親衛之
崇階峻廉車之殊渥天助者順亟其戒戎乘之行師克
在和則有秉鉞之命可(邦憲世襲播州十八世宋内附遂請降世祖下璽書撫諭授龍)
(虎上將軍侍衛親軍都指揮使播州安撫使子孫相繼襲寵錫尤厚)
姜才依前右武大夫特授(闕)州防禦使依舊建
康府駐劄御前諸軍都統制誥
勅安邊竟在良將久宣敵愾之勞共武服奏膚公式厚
策勲之寵有嘉壯槩載錫褒章具官某栗銳而好謀忱
恂而尚義隐若敵國差強人意洸洸衛上之忠率彼淮
浦以脩我戎暨暨冠軍之勇狡焉醜類梗我要衝逞蛇
豕以薄城驅虎狼而犯順郊多壘辱也獨被髮以纓冠
鼓三軍進之乃雄心而鳴劔先鋒鏖戰入陣勦除亟拔
破竹之勲來獻采薇之捷威稜大振賞典趣攽陟使領
於捍防表戎昭之果毅有功見知則說用勸熊羆之臣
擊敵以滅為期盡清狐兔之穴勉建殊績嗣有茂恩可
(姜才在揚州屢捷益王登極李庭芝命朱渙守揚州而與姜才將兵七千趣泰州將東入海庭芝既行渙以城)
(降阿术圍泰州驅庭芝妻子至陴下招降姜才發九疽不能戰泰州守將孫貴降庭芝與才俱就執至揚州才)
(憤罵不已元帥不忍殺之朱渙曰揚自用兵以來積骸滿野皆庭芝與才所為不殺何俟乃皆殺之揚民莫不)
(泣下由是淮東州郡皆降)
陽立依前右武大夫特授(闕)州觀察使依舊知
涪州誥
勅聽鼓鼙思將臣欲濟艱危之會儆師徒討亂略盍優
奬擢之恩其錫眀綸以旌壯槩具官某忠誼根於天性
知略習於邊籌砥柱蜀道之衝賢長城遠矣湯池涪川
之險曰將軍制之獨堅細柳之屯屢奏采薇之捷士氣
大振敵膽為寒脩兵與偕行久徯勤王之旅出車維其
棘趣收盡敵之勲宣力既多陟眀可後武爵峻隮於左
廣使名超進於廉車賞不踰時益勵熊羆之勇師直為
壯遂清蛇豕之雄亟成雋功嗣對褒律可
苖再成特授拱衛大夫依前和州防禦使帶行
帶御器械知真州誥(德祐元年)
勅王事多難維其棘師克在和我武惟揚伐有辭功多
厚賞某鳴劔伊吾之壯志堅壁細柳之英標自守圉於
儀真克執醜於江滸率勁兵而勇往徑擣重巢燬列柵
以無餘連收雋捷忠忱足以振士氣義㮣足以懾戎心
賁褒律之殊榮晉横班之峻秩用錫爾祉益殫拱扈之
勤立定厥功嗣有寵褒之典可(阿术攻真州再成就庭芝節度日與之戰與趙)
(孟錦力戰於鸛觜敗績後謀奪駕不克元既破揚州攻真益急趙孟錦失足墜水中死苖再成身生被獲不屈)
(而死)
陽立特授翊衛大夫依前(闕)州觀察使陞帶行
帶御器械知涪州誥
勅多難維其棘緬思蜀道之艱十乘以先行式固涪江
之守慨蛇豕食上國之慘恃熊羆不二心之賢趣戒勤
王之師峻攽進律之寵具官某雄姿果毅義槩魁閎撫
鳴劔馳伊吾壯哉敵愾飭戎車伐獫狁偉矣折衝玉關
憺其威名金城倚以屏翰輯寧五郡保障一方天降割
於我家重以投鞭斷流之患心罔不在王室挺然纓冠
救鬭之懷遣將校而奏帛書陟險阻而承羽檄聞者興
起發於忠忱念江浦之巢窟未清而荆益之襟喉猶梗
欲霆擊而颷掃盍卯命而辰行是用升翊衛於横班隮
扈帶於邇列褒乃勁節亟其疾驅奬三軍攘姦凶以報
先帝辟四方徹疆土肇敏戎公投袂而來反席以俟可
劉師勇特授左武大夫依前濠州團練使帶御
器械平江府駐劄御前諸軍都統制誥
勅戰功日多莫難乎先鋒之勝賞國之典莫高乎横列
之階我有勁臣特颺茂渥具官某俶儻扶義雄烈逸羣
統率戈船既振威於海道訓齊武旅爰飬銳於毘陵趨
潛師而進吕城欲乘勢而復京口中權後勁冐矢石以
身先彼竭我盈讋㫋裘而膽落執訊獲醜敵愾獻功載
嘉後亭橋之竒勲峻隮東山閣之華秩佇奏肅清之捷
嗣膺褒擢之恩可(師勇復常州大出舟師與孫虎臣張世傑戰焦山大敗歸常州城破以八)
(騎突圍走平江後率所部入於海)
謝方叔特贈少師誥(咸淳八年)
勅舊人丕遠省甫攽休復之恩一老不憗遺亟鑑餘忠
之奏聿懷耆彦載錫愍章具官某秉心純眀制行果毅
振直聲於言路廸簡先帝之知聳雅望於政塗遂登上
相之任裕於進退介以壽臧致為臣而歸從容知止雖
爾身在外注想詢猷念未踰衛武之年曷弗瘉平津之
疾惟德爵齒昔所難兼若老成人今其餘幾九京不可
作己亞師於以贈之噫就珍從以乞言嗟清規之已遠
及生存而加綍慨榮命之不先禮貌具隆始終無愧可
(按宋封贈制皆中書舍人執筆惟紹定六年史彌遠贈中書令追封衛王令學士院降制學士言非典故詔特)
(與降制是可以見當時法制之定矣)
江萬里特贈太傅誥(德祐元年)
勅多難維其棘方加璧以趣來一老不愸遺愴懷沙而
永逝哀哉殄瘁聞者䀌傷慨歎精忠時颺愍冊具官某
文起八代之陋學貫六經之傳休休其心有容得宰相
體蹇蹇匪躬之故先天下憂九齡罹偃月之猪諸梁深
如歲之望若陟淵水求濟尚眀保予猷詢黃髮罔愆惟
克邁訓聿懷勸講之助駭聞遺扎之言寇至盍去諸弗
易子思之守人莫我知己寕從彭威之居凛一節之不
渝雖百身其莫贖賁以蘇軾之謚禭以謝安之官將興
百世而立懦夫用張四維而厲臣節噫仁必有勇嗟予
共納誨輔德之賢義重於生可以媿臨難苟免之士英
魂未昩茂渥其歆可
江萬里特贈太師誥
勅君子式黃髮莫崇乎齒德之尊聖人有金城莫難乎
節儀之守嗟予大老逢此鞠凶用震悼於朕心肆表章
其芳烈具官某浩氣剛直德性高眀孤忠自持屢墮林
甫偃月之計特立不倚靡附賈充夕陽之姦盍歸乎來
克邁乃訓若金用礪方咨汝說之賢懷瑾握瑜永慨靈
均之恨御事罔或耆壽昊天不弔愸遺哀哉殱良澘焉
出涕彼誤國不死適以遺臭萬年維殺身成仁凛乎生
氣千載禭師垣之極品賁哀斂之殊榮噫三公惟其人
悵失扶顛持危之助九原如可作尚興廉頑立懦之風
可(初萬里聞襄樊破鑿池芝山後圃名曰止水及兵將至隱草野間為游騎所執大詬欲自殺既而逸歸城)
(破謂門人陳偉曰大勢不可為今雖不在位當與國為存亡既而軍士執其弟萬頃索金銀不得支解之萬里)
(遂赴止水死左右及子鎬相繼投沼中積尸如疊翌日萬里尸獨浮止水上從者歛葬之)
印應雷特贈端眀殿學士誥
勅賜弓鉞以顓征夙懋建方之績聽鼓鼙而思帥載攽
追命之褒其敷言綸用勸臣節具官某宏材任重實學
濟時知仁勇之脩身文武為憲剛大直之飬氣精神折
衝戒我師以鋪淮濆雖在外而心王室有嚴有翼制勝
尊爼之間惟築惟征守圉金湯之固月捷方奏星隕遽
聞愴召樹之餘思想羊碑之下泣彼忌功而沮善茲更
化以懷賢念國步多艱朕安得頗牧而用若承眀邃職
爾未膺光鎮之榮植錫寵於密章俾眡恩於政路九原
可作千載如生噫劉毅不為三公每懷撫几之歎許穆
加贈二等尚歆禭衮之華奬其忠勞聞者興起可
唐震特贈華文閣待制詔
勅事君能致身封疆之寄為重自古皆有死忠義之名
長存朕慨國步之斯頻嗟臣節之未厲載嘉砥柱之操
三歎磬聲之思具官某剛毅近仁質直好義河北諸郡
獨有真卿睢陽一城莫救許遠孤壘危於朝露勁氣貫
乎秋霜壯矣結髮白刃可蹈也哀哉握節犀軒三禭之
乃次對乎松階俾廟食於欒社錫以令謚錄其遺孤(闕)
若中興之褒唐重九京可作尚百世以祀番君
諒爾英魂歆我愍典可(伯顔兵順流而東唐震度兵力不支死於州治之玉芝堂通判)
(萬道同以城降)
汪立信特贈正奉大夫誥
勅名臣文武略盡亦惟大艱良士旅力既愆不卬自䘏
駭聞遺扎愍錫禭章具官某謀猷川行知略輻凑賢長
城遠矣才兼牧御之能曰閫外制之身佩翰藩之寄慨
懷危難倚任攘除擊楫之志未醻聽鼙之思何及納書
裘邑隮三品之崇階鳴劔伊吾想九原之生氣可(立信以二)
(策上賈似道言不從請備銜璧輿櫬之禮似道罵曰瞎賊狂言敢爾及蕪湖出師相遇似道撫立信背曰不用)
(公言至此立信曰瞎賊更說一句不得今江南無一片亁净地某去尋趙家地上死也置酒召僚属手自為表)
(起居三宫與從子書屬以家事絶吭而死伯顔聞之曰宋有是人使果用之我安得至此)
趙與禟特贈朝請郎直華文閣誥(知寧國縣)
勅具官某王事多難孰非全軀避禍患之臣宗子維城
獨效捍敵死封疆之節聽磬聲而愾歎錫綸命以寵褒
爾振振周公族之英謇謇楚同姓之操志堅即墨之守
躬蹈井督之危方免胄以衛民竟結纓而徇義傷哉賢
令罹此鞠凶增十秩以追榮嗟百身之莫贖仍躋延閣
並錄孤兒俾廟食以旌忠尚毅魂之殄虜可(德祐元年大元取寧)
(國縣知縣趙與禟死之)
王栢特贈承事郎誥
勅某朕惟正學不眀士習頽靡人心䧟溺稔成艱危是
用崇奬宿儒使聞風興起爾祖為淳熙名流爾家世其
學文獻淵源博以諸老之琢磨飬粹德深卷道不試從
臣有請追賁京秩當孔棘之時所以張四維扶世教也
詔於幽扄服享殊渥可(栢大父師愈受學楊時父幹世游朱吕之門栢少號長嘯年三)
(十始知家學之源以長嘯非持敬之道更號魯齋聞何基得黃幹之傳遂往受業於朱熹著述致力以求其極)
(律身以敬治家以嚴動默皆可師也)
孫虎臣特贈太尉誥
勅國家多難既無死封疆之臣節義大閑是為衛社稷
之本嗟忠臣之玉折錫愍冊以衮褒具官某英槩雄深
壯懷卓犖威謀制勝蚤奏縛青宜結之功焱勇冠軍常
有封狼居胥之志敵方投鞭而闚我意欲折箠而笞之
江湯湯武洸洸屬以討叛之任陣堂堂旗正正誓以滅
敵為期乃俾守符乃授齊鉞關羽待卒伍之善尚忍負
之田布報君父之忠惟有死耳義重熊掌身輕鴻毛㫋
裘聞之寒心營壘莫不流涕朕撫几以歎聽鼙而思駭
聞遺扎之言愴失名將之雋密印紫綬追封尉府之崇
直盖犀軒納書廞襚之飾哀百身之莫贖懔千載之如
生噫存弗獲居綘侯勃之官殁尚享叚秀實之贈諒而
毅魄欽我恤章可(元兵入泰州虎臣自殺虎臣嘗以數騎生縛不花太子闕以為質後殺之)
夏松特贈保康軍節度使誥
勑事君能致身封疆之臣尤重自古皆有死忠義之譽
長存聿懷磬聲之思載錫斬禭之典具官某威名濟於
世媺兵略得於家傳裕父功惟我有臣如李愬之在唐
室若内舉皆堪為將如曹韋之在本朝慨強敵之窺江
統師干而揮寇搴旗者數矣勇不顧身纓冠而救之志
於徇國嗟將星之遽殞懔義氣之如生授齊鉞以飭爾
忠賜令謚以褒爾節噫加等而葬許穆重惻我心登壇
而拜淮隂莫追既往英魂未沫茂渥其歆可(松夏貴子力戰被殺)
(議者謂松尚在貴未必敗亦未必降)
尹玉特贈濠州團練使麻士龍特贈高州刺史
誥
勑具官某見危授命者義之先致果殺敵者忠之大邇
者熊羆之士進援毘陵鼓三軍倡勇敢爾玉以贛水之
師爾士龍以淮濆之旅擢鋒力戰隕於行陣而醜類之
殄殱甚衆爾身雖殁可以愧怯懦退却者是用贈玉戎
團之秩贈士龍刺史之綬英魄如生尚克厲此敵而剪
滅之仍錄羽林之孤俾忠義之臣咸勸可(二將戰闕常州玉戰五牧)
(士龍戰虞橋皆死)
資政殿大學士兩浙鎮撫使謝堂該眀堂恩封
贈曾祖深甫特贈太師進封魯王誥
勑肆祀有來雝雝裒對宗祈之嘏秉德其鄰翼翼肅將
使範之恭維賢相之流光施曾孫之濟美式敷餕澤申
賁密章具官某故曾祖某德載鼎彛功高廊廟鄧太傅
佐中天之業實鍾長樂之祥郭汾陽著貫日之功丕衍
具慶之祉衮繡焜煌於三葉旌繁炳燿於六符助我眀
禋錫以多祜師垣王社人爵之貴可加贈策絲言祖烈
之傳無斁可(深甫相寧宗)
祖渠伯特贈太師追封魏王
勑多士對越在天咨政塗而相祀烈祖有秩斯祜懷世
德以敷恩眷言棠笏之傳追賁松楹之享具官某祖父
裳華文獻喬木聲猷高密之仁至訓而報益大汾陽之
烈在曖而慶彌長維思齋之功有開必先維立政之輔
垂憲乃後約軾錯衡之來假和鈴鞗革之有光告於文
人仍繼師真王之秩介以繁祉緜重珪累衮之休可
父奕昌特贈太師追封魏王
勑我將式文王之典資時使領之賢崧高褒申伯之功
溥予祭餕之惠惟宗祀以教孝用篤親而興仁具官某
故父某大盈若冲甚德而度裳華有章矣尚長君退讓
之風緇衣之宜兮遵鄧侯法度之教象賢聫暉於政路
駿奔陪祀於合宫嘉乃義方錫之愍册更康叔國仍異
姓王之榮作畢萬封衍後嗣人之慶可
母吳氏特贈齊魏國夫人
勑崧高維翰之功推本生賢之慶召南積行之美端繇
正始之風朕命賢戚而鎮京師秩禋祀而敷餕澤異(闕)
密聫於政路徽章申賁於母儀具官某故母某氏文獻
名臣之家柔嘉女士之德禮共繁沼屛流水游龍之華
教淑芝庭衍襲紫傳龜之祉蟬嫣萬石之賫鴻漸兩社
之班綏輯王畿凝皇皇奠枕之績肅祗使領儼峨峨奉
璋之容睠義訓以有原諒孝思之追遠錦囊象軸大國
兼齊魏之封翟茀魚軒千載垂陶孟之範告之禰廟銘
之鼎彛可
知樞密院事兼參知政事李庭芝妻徐氏特封
水國夫人
勑朕稱宗祀遹求敉功常武之脩我戎式倚籌帷之彦
殷雷之勸以義載嘉壼範之賢其錫綸言用敷餕惠具
官某妻某氏廸内則之訓藹女士之芳鵲巢夫人起家
助召南分陜之化燕喜令妻受祉集魯邦膺狄之勲采
薇之捷既聞彤管之褒可後宜其家而有譽貴於室以
特封翟茀魚軒賜沭浯溪之國鸞書象軸增光衮路之
榮可
隆興府靖安縣管下利澤昭應普安王特封利
澤昭應普安清祐王(屈平)
勑古之烈士精忠貫乎日星没為眀神靈光射乎牛斗
維三閭之姱節懔千載其信芳於民有功以德詔爵某
神清白死直博謇好脩仍羽人於丹丘已曾舉太初之
表冠切雲之竒服猶不忘南國之思惠綏黎元銷禦菑
沴肆丕從於衆籲式敷賁於號榮藑茅兮吉占其歆兩
美蘭鞠兮終古以續九歌可
荆門軍玉泉寺壯穆義勇武安英濟王特封忠
壯義勇武安英烈王(關羽)
勑頗牧為將豈憂匃奴每懷雄俊廉藺雖死常有生氣
未沫英靈載錫之光亦克用勸某神才高三傑勇敵萬
人盖嘗乘漢水之溢而攻樊幾於震曹瞞之姦而徙許
功雖靡竟志則不磨其餘威猶足寒戎心非更封何以
慰荆旅用旌忠臣之節丕顯烈士之風二名孔嘉永賁
傳芭之祠楚九京可作尚能結草以抗秦
咸淳三年十一月臣應麟以起居舍人兼權書行
吏右禮工房七年七月自徽州召為秘書監兼權
十月供職書行吏右禮刑房十一月除起居郎兼
仍舊八年七月書行吏左戶房德祐元年三月真
除舍人四月供職書行吏左戶兵刑房七月除禮
部侍郎兼又書行吏右十一月除禮部尚書兼給
事中辭西省兼組凡三入掖垣徧行上下房辭命
臣應麟謹識
記曰王言如絲其出如綸然則誥命之體其可
不慎乎文章至宋季風頽波靡矣而王言終不
失體南渡以來龍溪汪公平園周公號為冠冕
若厚齋王公尤所謂傑然者也咸淳德祐間社
稷傾危近在朝夕而公四入中書遍行諸房詞
命方除目填委他舍人閣筆不下公獨從容授
之若行雲流水悠然泛然而莫知紀極者今讀
其辭盖會集羣言而以己意發之信所謂博極
羣書者也昔三槐王公序南豐文集以大手筆
目之且謂名與天壤相敝嗚呼豈獨南豐也哉
後學滎陽生鄭真再拜謹識
故觀文殿學士正奉大夫墓誌銘
詩書所稱世臣之美盛矣惟宋豐芑涵育之仁逾三百
年父子為相者三家鄞史氏與焉燕及後昆茀禄昌衍
蓋世德之積也厚而承德用譽亦在其子孫故觀文殿
學士正奉公其淳德有常者與越在内服靖共厥位越
在外服惠政施於民涉世變守素履耄耋弗更其操近
古所謂吉人長者公既葬前進士黃君翔龍纂次行事
子嘉卿等請著石章應麟嘗執事太史竊觀先朝盛際
上以禮義遇其臣下以忠厚世其家法宜書瞻彼喬木
巋然故國纂乃祖乃考銘於烝彛鼎其可使遺老無傳
茲後死者之責不敢辭公諱字之字子發世為眀之鄞
人高大父詔以八行舉於鄉贈太師越國公曾大父師
仲贈太師越國公大父浩相宋孝宗為太師保寧軍節
度使封越王謚忠定侑饗廟廷父彌遠相寧宗理宗為
太師保寧昭信軍節度使封衛王謚忠獻母番氏齊魯
國夫人公忠獻季子也粹温端愍忠獻以福艾期之謂
它日亢吾宗初命承事郎紹定五年中吏部銓自寶章
閣至右文殿脩撰奉佑神祠除將作少監賜同進士出
身遷樞密副都承旨忠獻薨服關除司農太府少卿集
英殿脩撰仍畀佑神祠即家授沿海制置司參議官進
寶章閣待制賜金帶陞華文閣知處嚴温三州皆力辭
理宗睠受遺定策之勲曰篤不忘公兄忠清公宅之既
踐剔中外入式樞機公怡默自將澹於榮進上欲試之
治民廼以敷文閣待制守婺時淳祐八年也婺比歲旱
飢出槖装糴淛右米三萬石往賑貸民罔捐濟易守處
州始至獄多淹繋閱實上部使者讞訣圜扉一清賦稅
三年民苦之公倚閣其一年版部期會苛廹以己俸代
民輸未幾督趣如故公以累年之逋一朝求足民必重
困奏以三十年最高者為數疲民感悅忠清之喪以在
原急難謁告奔赴得請遂行耋釋遮道攀留召為兵部
侍郎辭不拜進待制寶文閣提舉祐神觀擢工部侍郎
權尚書願就散秩陟寶章閣學士提舉萬壽觀奉朝請
寶祐二年召為兵部尚書以煥章閣學士知紹興府淛
東安撫使惟祖惟兄遺愛在越公來鎮棠隂耆老驩迎
念紹先哲壹以寬和撫柔此民初忠定作牧剏義田為
士大夫賢而貧者喪嫁之助歲久實惠不霑至是扼弊
櫛蠧始復舊規越為南陽鄉公寬而有制無所回撓郡
大閱一夫徑造聽事乃卒伍怙王邸勢者公曰犯階級
有常刑執而黥流之軍民慙服咸曰仁者之勇甫朞治
最轉聞璽書褒美陞徽猷閣學士因任尋除工部尚書
五年進長兵部兼工部宗祀眀堂為橋道頓遞使禮成
拜端眀殿學士時畀執政恩數懇避甫至斷章批畣曰
卿繼忠孝謹牧飬予維寵嘉之祖孫父子昆弟先後列
政余惟吕氏暨卿門式克欽承以為邦家光景定二年
進資政殿大學士知建寧府承葉公夢鼎陳公昉之後
廉明勤儉遵其成規南方多嵐霧日高乃視事公常夙
興見吏民不以素貴少懈夏潦崇安松溪水汎溢民懲
壬子菑扼携杖入郛公盛服露禱為民請命移時澂霽
橋梁岌焉幾墜民凛凛沈墊亟募舟栰拯之有阻渡剽
攘者罰無貸黎眀水退民以更生胥慶建俗禨鬼惡少
身殉淫祠愚甿神事之公捕為首者正其罪谿流湍悍
競渡鬭争多覆溺嚴為科禁俗遂革閱歲再召進觀文
殿學士提舉萬壽觀奉朝請居生母齊韓國夫人林氏
憂哀毁過禮咸淳二年終制以舊職知寧國府郡上供
米隸淮東西兩餉俾其屬受委輸淮西使者治建康地
近符尤峻或轉餽江北䟦涉耗失綱欠數十萬計而郡
官兵廪餼常不給公控籲於朝始得顓隸淮東郡以稍
紓眀年祈閑提舉洞霄宫優游里第垂十載自是閟光
&KR0802;華若未始有軒冕晩歲闔門飬疾一榻蕭然人希識
其面至元三十年病革卻藥遂不起春二月十三日也
年七十有九階自初命至正奉大夫爵自鄞縣開國至
奉化郡公食邑四千六百實封戶六百娶洪氏娶高平
郡主趙氏皆先卒子男五吉卿承議郎文府寺丞知武
岡軍先一年卒沂卿承事郎為兄待制後嘉卿彭卿並
承事郎韋卿女子六孫男六辰孫觀孫景孫慶孫增孫
滿孫女四曾孫男一公頥女二是年四月丁酉葬於鄞
縣陽堂鄉金嶴與高平令兆公性孝友敬保先緒匑匑
如弗勝諷訓言罔敢墜忠獻冡木已拱隧碑未立論撰
先德屬吳公淵狀其行進徹乙覧理宗用至道熙寧銘
兩忠獻故事親製文題其顔曰公忠翊運定策元勲之
碑奎藻漢章賁耀松檟孝子揚父之美公有焉别墅在
錢塘西湖密邇枋臣私第欲得之謀以榮利公以先人
舊業終不與姊適故戶部侍郎趙公汝楳蚤卒窆奉化
隣山有訟公割田易之争者遂息樂善不倦故家流風
猶存名譽以謙亦允蹈之處鄉黨恂恂似不能言與人
交臧否不出諸口而胸中有涇渭躬自菲薄服用如臞
儒治五郡護本根緩繭絲雖無赫赫名一念愛民隱然
膏澤之潤純終領聞集享備福克對前人光於戲賢哉
銘曰
史以官氏相肇於唐迨宋昌大台緄相望有若甘盤有
若伊陟奕葉鈞衡太常紀績象賢惟公胙乃舊勛用彰
厥善不專為恩佩玉徐趨翔於常伯處富無驕在豐能
約廸(闕)睠知職聯輔臣素有世舊豈伊異人公拜稽首
對揚眀命紹聞衣言秉心無競始政於婺終政於宣振
之平賦民瘼以蠲禹會价藩維祖賜履憩棠勿剪二季
涖止愛民厚俗漢吏之循安靜悃愊善不近名巖居川
觀殊庭燕佚仁者之壽秀眉華髮時行則止脫屣浮雲
一其初終駒皎鴻冥嗣守維艱前脩所歎允矣君子歸
飛無憾曰晉遺老曰殷故家胡不百年鄉關之嗟古楬
蒼蒼眎此銘誄忠定之孫忠獻之子
史鄂州墓誌銘
鄂州君史育之字子報贈少師彌鞏公之子補國學生
以父任知婺州該遇眀堂恩補通仕郎銓中授從事郎
峽州遠安縣尉仕至添差通判太平州改通州鄂州轉
朝散郎卒於官居官廉所至有遺愛乾淳初余始第進
士侍先君於吏部倅婺眀年少師來守郡君侍焉兩家
子弟相好也君二季皆余同年友耄矣懷舊重有感焉
銘曰一邑之政天下式澗瀍有訓為世則君才恢恢優
治劇佩玉長裾進匪棘井渫不食心靡惻殖豐履歉志
弗絀巖邑嘉庸得目擊我銘表善貽千億
越大夫贊
智哉大夫鵬搴海瀕淵謨石畫為越良臣處女脫兔神
機翕張澡會稽恥於禹有光吁嗟烏喙殱良忘功室既
顛薨梓匠弗庸彼脂韋者自詭眀哲謂不如蠡謀身之
拙工於謀國匪曰為身論士賢愚不以死生出者難將
處者易持卓矣黃公巖居茹芝犧樽溝中木雁兩失鄞
水泱泱我思竒傑
悼袁進士鏞詩
大柱不可折柱折勢莫撑九鼎不可覆鼎覆人莫扛袁
公烈丈夫獨立東南方欲以一已力代國相頡頏適遭
宋祚移恥為不義戕奮然扢志起誓欲掃欃槍拔劔宓
前麾手回日月光賊勢愈猖獗山摧失忠良嗚呼絶倫
志不得騁才長妻孥悉從溺枯骨誰克襄忠烈動天地
游魂為國殤山水倍堪悲抱恨徹穹蒼穹蒼率一息庶
幾紀星霜西風白楊路哀猿號崇岡解劔挂墓柏泣下
沾衣裳惜哉時不利抽毫述悲傷
四明文獻集卷五
王深寧文集䟦
王厚齋先生博學鴻才偉論卓識見諸立朝居官疏
議彪炳史册少從師授得吕成公真文忠之傳所著
書凡六百八十九卷古今撰述之盛前無如葛稚川
其次即先生稱極富矣通行天下者祗玉海困學紀
聞詩地理考紺珠詞學等書至手著序記表誥辭命
誌銘之類闕焉未傳誠為憾事歲癸未余屛跡家門
友人劉君讓以鈔書見售閱之乃四眀文獻也採輯
者乃榮陽外史鄭公真也曷勝狂喜不惜重貲以應
寒士之請把讀終卷間有未經詳眀者僣為補綴有
它處散見者輙為增益以成全集庶使文獻有徵不
致瑰竒冺没第愧弗能將付剞劂以廣其傳姑繕寫
襲藏俟之來哲云爾
同郡後學前柱下史陳朝輔燮五父謹識於雲在樓
