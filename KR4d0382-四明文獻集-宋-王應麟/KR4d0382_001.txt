四明文獻集卷一宋王應麟撰
記
周山川圖記(詞科第一場二月十二日)
相古先民有周德隆澤洽用造區夏章亥所步莫不砥
礪建櫜戢武斧藻王度四嶽河海咸秩無文名頌曰般
裒時之對鄭玄釋允猶翕河之語謂按山川圖次序祭
之孔氏正義謂共為一圖雖畿籍方志湮軼亡傳謹旉
繹舊聞而為記曰太極肇分有浮而清有治而奥卷石
之積結為巍巍雲蒸雨霈萬物育焉勺水之積融為浩
浩源迤流衍萬物潤焉聖人有作迺封迺濬迺刊迺滌
肇稱明祀為民祈褫若封禪于黃望秩于虞旅祭于禹
維見可觀然風后受圖九則始布山海有經為篇十三
圖牒猶未詳也蒼姬開統憲章稽古以地圖知山川之
數職于司書以地圖辨山川之名物職于大司徒以九
州圖知山川之阻職于司險天下之圖職方逌掌其山
鎮曰會稽衡華曰沂岱嶽及醫無閭霍常其大川曰三
江江漢曰滎雒淮泗曰河泲涇汭及漳虖池嘔夷又有
山師川師掌其名山虞川衡掌其守艮兼兑麗目擊掌
運抑猶以為略也卑高小大則其位殊次生屛攝則其
數異我是以有秩祭之圖河先海後辨源委也九河合
一同等列也嶽視三公瀆視諸侯禮文别也天子四望
諸侯三望名分嚴也按圖定序因序蕆事於是宗伯為
壇典瑞奉璋牧人毛牲校人飾駒乃奏蕤賓歌函鐘舞
大夏服毳冕而祀焉上下有章無越望之僭祝史薦信
無矯舉之愧山澤通氣歆馨降嘏百嘉鬯楙四極艾寧
盛哉鑠乎遹觀詩序祀於巡守時邁其邦爰及柴望意
者土訓夾車道圖詔事其在斯時與攷之傳記天下名
山五千三百七十名川三百支川三千周國其在雍州
而立華嶽為西嶽三代居河洛而四瀆咸在山東公羊
春秋謂天子有方望之事何休以為望祭凡三十六所
若義之修而禮之蕆獨於般詩見之夙夜毖祀作周恭
先丕天之大律也下逮穆王大朝黃山披圖視典殷武
疏述鄭玄之言亦參周漢之域騐山川之圖孔安國為
漢博士具見圖籍山川所在學者尚有稽焉春官掌三
辰之法猶神示之居注亦訓猶為圖仰觀俯察兩盡其
摯矣雖然德懋而山川寧道公而百川理懷柔河嶽厥
有本元無設官為極之意則經野之圖不足以致治無
敬德祈天之忱則卜洛之圖不足以永年是圖之陳左
右也顧岐陽豐水而念王業之孔艱瞻洞庭孟門而監
地險之難恃江漢想廣及之德南山思疆理之功清明
在躬與山川出雲同一運化然後能靈承于旅惟典神
天嶪峩濛鴻洋洋如在玉帛云乎哉兹圖外之眇指敢
正列其義以詔萬世謹記
(按辭學指南云記者紀事之文也西山先生曰禹貢武成金縢顧命記之屬似之文選止有奏記而無此體古)
(文苑載後漢樊毅修西嶽廟記其末有銘亦碑文之類至唐始盛獨孤及風后八陣圖記今之擬題倣此)
漢百官朝會殿記
皇漢稽古建官立三公應台鼎司徒為丞相之任贊元
穆縡位冠列辟中興二葉憲度鴻明號登承平越十五
載更作司徒府於開陽門内光觀壯麗萬國具瞻迪惟
詢謀僉同虞書垂訓謀及卿士禹範陳法時有大政政
有大疑必集羣臣議之咨二相決之迺於司徒府建朝
會之殿㠯繹師言審國是煥乎一代閎規也棟宇修廣
史策無述獨於周禮注漢官儀律歷百官志注概見顛
末庸識其事弓禪史闕太微中居列宿環拱聖王正表
著之位辨廉陛之等法虖天也蒼姬制禮天子三朝燕
朝列路寢之庭太僕掌之治朝居路門之外宰夫司士
職之惟時外朝眡内為重雉門外者小司寇以詢萬民
三公州長暨羣吏叙進臯門内者朝士掌建其法孤卿
大夫暨衆庶咸列蓋建朝於外則尊卑之分肅咨謀於
朝則上下之情孚公聽並觀訏謨定命聚精會神之地
其可忽諸漢監秦轍達聰垂明高皇肇基下詔長樂相
國建議寔始權輿或大議致中或會議温室朝堂百僚
之位有蕭曹魏邴之謀謨公卿以下朝會坐載於成紀
建始元年之注坐而論道流風猶存丞相府有四門隨
時聽事坐未央廷中單于拜謁體貌匪不嚴也然問望
之計策則遣中朝持單于之語則視中朝具復廟之文
則言中朝臣議王嘉之事則下將軍中朝者丞相以下
為外朝顧不與焉宫府體分與同異矣黃霸問郡國計
吏舉孝弟為一輩先上殿說者謂丞相所坐外朝之制
略而未詳東都重熙卬憲周典德陽朝羣后象魏旌舊
章上儀祲容焜燿千古睠詹公府輪奐未崇經之營之
遹彰廣殿彤庭殖殖左墄右平王侯更衣於殿之西位
宁森嚴規橅璉敞堯衢室舜總章何以侈兹國有大議
車駕親幸其殿則應劭之書可證百官會府公殿下則
蔡邕之言可稽續志通紀熹平四禩臣光臣晃傳奏歷
元乙夘詔書會司徒府議邕集所載在三月九日其位
校尉東面侍中中郎將大夫千石六百石南面議郎博
士北面戸曹令使西面中坐讀詔臣邕前坐侍中西北
近公卿與光問難朝章邦典賁然明著想夫三事在位
百辟在庭周爰咨諏知略輻凑帝聯下瞩稱制臨決衡
石公論蓍蔡羣疑匪同會同有繹而已故龍闕對峙榱
題翬飛人不以為華鈴鼓不設䨾闥洞闈人不以為簡
鳴玉峩冕翼翼翔翔吏治否臧民生休戚天聰四闢無
隠不敶受計則計吏數百人拜于庭中舉謠言則掾屬
令史會于殿上崇輔弼以尊國體意深遠哉若乃論于
白虎朝于雲臺見于宣明問于崇德隆寬盡下史不絶
書兼聽廣謀莫若斯殿康成釋禮兼述漢法於朝士曰
令司徒府有天子以下大會殿亦古外朝於藁人曰百
官朝會殿天子與丞相舊決大事是外朝之存者劉昭
謂干寶之說殆未深考小宗伯肆儀為位康成謂若今
肄司徒府又非止為大會殿矣蔡邕納書東觀立朝會
志未就詳莫得聞竊嘗考之周中朝聽治漢前殿也周
内朝圖嘉事漢宣室也東都前殿為路寢嘉德為燕息
見於張衡之賦而景秉傳云公卿會議當上殿訪邊事
若袁安班勇皆於朝堂上書會議又有召百官議朝堂
詔百官大會朝堂亦外朝遺意通典曰周有四朝而言
三朝者詢事非常朝也是殿其詢事之朝歟聘禮君與
卿圖事康成曰謀事者必因朝其位君南面卿西面大
夫北面士東面漢制蓋如此云謹記
唐七學記
有唐觀人文化天下高祖太宗戢兵耆武尊右儒術綴
禮正樂憲度著明庠聲序音鏘訇金石稽古建學厥制
維六玄宗纘緒復增其一課試有法訓迪有師德藝兼
該揔于胄監譽髦斯士雲合霧集豐規茂矩冠冕百王
宜祓厥文具詳登載謹參合百官選舉志儒學傳序六
典會要而記其略夫教亦多術矣開數路而翕受皇極
之化也萃羣材(闕)
上下夏氏設教序列東西左右郊宫
商學殊制作人造士匪一而足蒼姬之盛教典尤備國
學合子弟太學食老更四郊有庠門闈有學或讀邦法
或習書數達材成德道化渾融祭義攸述為學有四保
傅所紀為學有五學記之注曰内設師保外有庠序六
學之制於兹可考治古逾遠彛憲無傳漢立三雍晉興
兩學亢嘉四學之剏天監五館之開名實存亡駁虖亡
議惟唐文治炳蔚上軋成周鉏類夷荒鴻業甫定生員
之置肇于武德元年五月周孔之祠建于二年六月恢
儒鄉學敷遺後聖爰暨正觀駿惠前猷臨幸國庠延籲
儒彦肄業之舍廣為千二百區著錄之生益為三千二
百六十員施于六葉增闢學館襲舊為七若三品以上
子孫國子學教之五品以上子孫太學教之曰廣文以
領國子生之業進士者寔維天寶九載七月乙亥之制
曰四門以授七品之子及庶人之俊異者寔維元魏太
和二十年之制律學昉於晉梁復於正觀六年之二月
又復於龍朔二年之五月越明年以隸詳刑而律令格
式法例於是習焉書學昉於晉隋復於正觀二年之十
二月又復於龍朔二年之五月越明年以隸蘭臺而石
經說文字林於是習焉算學沿隋之舊置於正觀二年
復於顯慶元年越三年九月廢之以隸太史及龍朔二
年復之以隸秘書而九章五曹綴述緝古之屬於是習
焉訓導之職有祭酒司業博士助教直講孫其業也舉
選之科有秀才明經俊士進士明法明字明算興其能
也業成則丞莅試不率則簿舉法嚴其訓也國子有五
經博士廣文有知進士助教重其選也助教或十年使
遷博士或十九年不易顓其任也生徒之數國子二百
人太學五百人四門千三百人書律及算總百十人元
和六禩申命更定西京自八十至十人東都自十人至
二人而國子學有大成上元二年初置二十人開元二
十年復省其半若舍奠齒胄之儀皆行於國子學又本
末先後之序也想夫紆袂鼓笥來游來歌鴻生碩師論
難衎衎拱紱懷璽濡化染學玄武飛騎垂衿講習新羅
百濟挾策吟誦豐芑燕翼之澤棫樸追琢之章政媺俗
淳作周匹休猗歟懿哉鋪觀唐史立學闡教蓋非一端
左省弘文武德之制東宫崇文政觀之規並置生員是
為二館秘書小學以誨皇族内之學館以訓宫掖崇玄
有學以習老莊郡縣諸生差列二等若崇化厲賢之原
則自七學始以至龍朔改司成館垂拱更成均監司成
宣業官名屢易兹不備載按鄭虔傳廣文寓治國子館
李庾西都賦曰左立太學前到廣文選舉志止言六學
何蕃傳亦云六館意者二學合為一與韓愈上表有七
館之稱併書以識舊典謹記
慶元府學重建大成殿記
天子初郊見之歲法駕視學謁欵先聖隮曾子子思侑
饗建首善風四方罔不丕式彛訓越百歲吏部尚書洪
公以敷文閣學士來牧四明秋舍奠於學顧瞻禮殿梁
桷陊剥喟然曰大哉聖人之道於穆不已惠我無疆矧
東漸于海遠溯洙泗簮紱之盛儗鄒魯職在宣化弗惟
道原是崇曷克稱明詔若稽郡乘舊夫子廟肇自唐正
元四年至今四百八十餘歲矣元氣回復理若有待明
年寔咸淳紀號之六年迺鳩工飾材而鼎新之屬通判
府事陳君寀觀察推官汪君大有庀其事二月庚寅經
始七月庚戌告成穹棟碩楹奐奕嚴敞視昔有加焉已
未虔妥用幣衿佩雲會相與端拜而議曰吾邦自慶歷
諸老淑艾後進乾淳大儒闡繹正學孝弟修於家而仁
遜興德齒尚於鄉而風俗厚理義明於心而賢才盛善
信充於己而事業顯成我者夫子也聖天子立教於上
而夫子之道益尊賢師帥迪教於下而夫子之道益彰
夫道者治之本其功與天地並世之言治者謂古道不
可以御今先政刑後教化道寖微而俗滋薄獨我公眇
覿天衷民彛之統紀急衆人之所緩可謂知本矣昔魯
僖公能修泮宫威德所被至于海邦夫子刊其詩於頌
而先儒傳春秋則曰學校為國之先務雖用民力不可
廢也故不與新作南門槩書之策今公兹舉合詩春秋
之義蓋有魯侯文武之德而本之寬儉用能豐道扶教
作新數百年幾墜之緒盛德至善百世不忘也於是郡
博士沈君德初鄭君信甫請書成事於石應麟世家鄞
幸得從先生長者後升堂而聞金石之音入宫牆而見
宗廟之美惟遊於聖人之門難為言曷敢贊一辭竊惟
聞之論語始之以君子終之以君子學者所以學為君
子也凡我同志服膺聖訓陟降庭止昭格不違上以承
天子之休德下以篤師帥之善教罔俾克廣德心專美
魯之多士尚其懋哉公名(闕)於潛人端平文忠公之仲
子學問政事得於文獻之傳宅牧期年治理效彬彬可
紀特書其大者以詔無斁八月望日朝散郎秘閣同修
撰知徽州軍州兼管内勸農營田事節制軍馬王某撰
慶元路重建儒學記
四明自唐為州始有夫子廟宋始建學規模豐敞棟宇
穹窿庠聲序音冠於淛左英俊之域紱冕所興文獻蓋
彬彬矣至元十有九年春學燬於融風教授潘夢柱黃
裳吳宗彦歷載繕葺經始禮殿門廡齋舍寖以略具講
經有席養蒙有堂皆草剏未就二十八年冬肅政廉訪
副使陳公祥下車謂博士諸生曰化民成俗勸學為先
嘗聞疇昔輪奐之盛意不止是盍飭工掄材以復舊觀
顧儀門卑隘弗稱從祀容服弗嚴越明年夏鼎新高閎
賁飾貌象六旬而畢二堂亦告成又惟斯文與天地並
必華榱岑樓式毖厥藏因重建尊經閣五楹里士忻然
競助教授蘇君焱撙約學廩續其不給同知府事阮而
麟翁提其綱庶工丕作民不知勞模掾韓君居仁叶畫
展勤不愆于素秋九月閣成嶪峩壯偉衿佩聳瞻咸曰
六經如日月陟降庭止惠我光明扶人文以迪化原繼
使者之德且將以舊門及堂更立先賢祠正錄序繚以
垣墉制度于焉大備蘇君請識成事於石某耄不能文
惟諸侯之學載於禮詳矣在易臨之象曰君子以教思
無窮澤上有地猶君子之近民也近民則禮達而教行
建其牧立其監有師保之義凡以存天理淑人心而已
矧是邦為詩書之鄉逸民之黃純孝之董文士之仕自
漢以來為美談慶歷諸老模範後進淳熙大儒闡明正
學惟聖賢是式惟德性是尊小為洒掃應對大而格物
致知如耳濡目染充然有得每孟春衣冠濟濟齒位秩
秩司徒之教倫黨正之禮飲流風遺俗猶存未墜南豐
曾公忠肅陳公繼為守貳表率董陶東諸侯莫逮焉春
秋大復古學之復道之泰也夫不農不工何以謂之士
非老非釋何以謂之儒行已有恥尚志仁義士之實也
為君子儒夙夜彊學以待問儒之實也遊于斯肄于斯
蓋亦踐其實副其名乎郡國有學昉於漢二千石所察
惟曰好文學敬長上肅政教順鄉曲三代考行之意藹
如也升堂聞金石之音入牆見宗廟之美目作新之機
而日新其德業孝弟忠信為根本明誠敬義為準的始
於離經辨志成於知類通達用仰承菁莪樂育之仁不
在兹時歟昔魯僖公能修泮宫教澤浹于海邦其俗秉
周禮守經學一變至道聖人稱之誰謂魯遠道無古今
師友淵源緒接洙泗頌其詩尚論古之人罔俾克廣德
心專美魯之多士凡我同志懋敬哉歐陽子有言善教
者以不倦之意須遲久之功禮行俗純然後為學之成
迺紀其始成以詔永久俾無怠冬十月乙亥前進士王
某記
慈湖書院記
古者鄉有庠黨有序閭有塾里居有父師少師之教是
以道德一而理義明書院之設意猶近古睢陽白鹿為
稱首君周程朱吕治教之地文獻尤盛天典民彛之統
紀賴以不墜東海之濱有太傅曰慈湖先生文元楊公
立心以誠明篤敬為主立言以孝弟忠信為本躬行實
踐仁熟道凝清風肅然聞者興起可謂百世之師矣遺
老見而知之後進聞而知之春木之芚兮其人若存兮
此書院之所為作也古涪文公及翁紹其事不幸陷於
浮屠氏鞠為荒榛(闕)不㧻斯文繡衣使者侍其公行
部喟然歎息選一鄉宿望曹君漢炎為山長乃唱率善
士念力叶力舍舊而新是圖相攸先生舊宅熙光故址
爰契我龜鳩材庀工經之營之禮殿崇崇祠宇奕奕敷
經之席肄業之舍規模視昔不愆于素侁侁衿佩游於
斯習於斯如升闕里之堂聞金石絲竹之音莫不油然
而樂躍如而悟咸曰自堂徂基輪奐新矣陟降庭止惠
我光明盍亦勉新德而進新知於是曹君暨賓錄長諭
屬某著石章以永教思於無窮某耄且病辭弗獲敢誦
父師所聞切磋究之嘗謂儒以道得民師以賢得民師
言賢不言道身即道也萬古一道萬化一心仁人心也
人者天地之心也天有四時風雨霜露地載神氣風霆
流形無一物而非仁則清明虛静天地萬物為一體在
易為不遠復在書為精一在詩為無貳在大學為毋自
欺在中庸為至誠篤恭惟先生無意而自得之齋莊儼
恪非禮不動言性必曰堯舜論治必曰三代道學之將
廢也則正色讜言不回於羣枉道學之復行則見幾卷
懷不汩於勢榮耄期稱道若武公之作懿戒名滿天下
若君寔之在西洛本心明而外物輕行蔵語默參諸百
聖無不合於大易見先生潔静精微焉於廣居賦見先
生廣大高明焉於過庭訓之言學見先生自強不息焉
於講堂訓之言孝見先生一貫之道焉先生之文章皆
性與天道之形著俯川流而仰高山即心之精神昭乎
江漢秋陽之皜皜也居先生之居學先生之學則何以
哉由事親從兄而盡性至命由洒掃應對而精義入神
由内省不疚而極無聲無臭之妙下學上達不求人知
而求天知庶幾識其大者而無一言一行之有愧可以
欺其鄉不可以欺其家可以欺其家不可以欺其心無
體之禮此心之敬無聲之樂此心之和訓詁章句云乎
哉先生之學文安先生之學也文安講論語於白鹿先
辨其志聽者竦然動心收其放而存其良者在此朱文
公亦云陸子所言專於尊德性學者多持守可觀又謂
先生之學有為己之功合而觀之知入德之門矣有能
約之以省察克治深之以薰陶涵濡問津於辨志尋源
於尊德性以達聖人之海春融冰釋默契道體去先生
之世若此其未遠也得心學之傳必有人焉濟濟多士
克廣德心凡我同志懋敬哉
廣平書院記
乾道淳熙間正學大明朱子在建張子在潭吕子在婺
陸子在撫學者宗之如日月江漢光潤所被皆為名儒
於是明有四先生其一曰廣平先生文靖舒公先生之
學講於張而成於陸考德問業於朱吕融神會精知力
踐其躬行有尚絅之實其誨人有時雨之澤沈楊袁三
先生道同志合化東海之濱為洙泗位不配德而教行
於鄉聲聞於天下淳祐中賁以易名先生有孫泌明經
世其學與計偕上春官屢不耦日始對策集英典教象
山縣庠德祐初元請于郡太守謂年七十有一願挂衣
冠歸老故里留寘閫幕不就退而紬楹書啟迪後昆惟
昔先生嘗題戶丹曰廣平書塾游於斯講於斯羣叟聚
辯於斯先生没門人敬事不怠肖像祠於塾迺遹追先
志奐飾堂序帥子若孫暨宗族之秀朝益朝習春秋舍
菜先聖歲時朔望謁祠齒拜講說冠屨翼如誦弦藹如
某聞而歎曰古道庶幾復興乎古昔士有常心家無殊
俗八歲入小學十年就外傅二十五家為閭閭有左右
塾里中之老有道德者為左右師坐兩塾洒掃應對是
謹詩書禮樂是習孝弟忠信是修蒙養豫教薰陶涵濡
是以人有士君子之行士之子常為士漢唐之盛流風
猶存經生守家法世族重宗譜子弟彬彬多賢然金籯
之彦城南之勸識者謂誘以利禄非天爵之貴惟我國
朝師道之立上接鄒魯冢宰所降之德司徒所教之倫
父兄訓詔必是焉先其修於家者若睢陽戚氏子孫世
德之久南豐曾氏稱之若墨莊劉氏自太宗時至中興
忠厚雝睦之風不墜朱子纂次其家傳槩舉一二言之
可為士效法今文靖之孫亦服祖訓不違若稽家有塾
之誼紹衣德言弗佚前人光用淑艾於家庭我有喬木
殖德培之我有嘉苗種學楙之詵詵胄子在斯塾也于
牆于羹如見先哲昏定晨省入孝出恭無非教受業講
貫習復計過無非學張子序孟子說曰為己者無所為
而然也魯子講魯論義利之章曰學者當辨其志是訓
是行服膺勿失由二先生之言得文靖之心百年如一
日也國人稱曰文靖之後世世有人焉豈惟一家之光
一國仁遜將自一家始詩曰有斐君子終不可諼兮又
曰維其有章矣是以有慶矣文靖有焉子子孫孫勿替
引之後之人其懋哉遂書以為記是歲乙亥夏四月初
吉鄞後學王某記
先賢祠堂記
古之有道德者教於鄉里謂之鄉先生在鄉而祠於學
猶在國之祭於瞽宗也詩曰有斐君子終不可諼兮大
學以為盛德至善民之不能忘也秉彛好德之良心千
載一日况其邇者乎明自唐為州文風寥寥宋慶歷中
始詔州縣立學山林特起之士卓然為一鄉師表或授
業鄉校或講道閭塾本之以孝弟忠信維之以禮義廉
恥守古訓而不鑿脩天爵而無競養成英才純明篤厚
父兄師友詔教琢磨百年文獻益盛以大三先生之功
也淳熙大儒疏澗瀍之源而達之洙泗是邦諸老之學
始得江西之傳而考德問業於朱吕張子之門以尊德
求放心為根本以顔曾四勿三省為準的闡繹經訓躬
行踐履致嚴於進退行蔵之際致察於善利理欲之幾
明誠篤恭俯仰無所愧怍學者知操存持養以入聖賢
之域四先生之功也前後九賢教行於一時澤被於百
世郡學有祠久矣因鬱攸而廢至元甲午冬十一月洛
陽狄公桂持廉問之節行部至明既即庠序見諸生思
所以啟迪斯文俾多士知所矜式有言墜典之未舉公
喟然曰兹立教善俗之原其可緩乃屬郡博士戴君友
復舊毖祀十二月丙子朔公率守貳僚寀是妥是奉以
風厲士子丕遠耉老成人宅心知訓庶幾紹聞衣德言
人有士君子之行衿佩竦瞻莫不訢訢曰善教得民心
明使君有焉是祠之復其作新士習之機歟覺有先後
道無古今高山仰止景行行止匪徒慕之亦允蹈之將
有聞風興起者惟昔沛三輔有耆舊節士序魯廬江有
名德先賢贊誼采摭舊聞述為小傳事有據依辭無溢
美用諗鄉之善士尚式時先哲之猷訓無斁是月壬午
後學王某記
奉化社稷壇記
奉化社稷壇舊在縣南令秦辨之徙置西南二百步其
後圮而復修迨今百三十餘年垓壝弗飭鞠為荆榛邑
劇事繁自錢糓獄訟謂之不急舊儀空存嘉氣湮鬱旱
澇札瘥民罔克乂至元二十六年冬襄賁丁侯濟為尹
寅念民人社稷之寄自古逌重敢不祗肅稽經諏禮規
制一新社東稷西崇廣如式風雨雷師鼎列其次圭石
有嚴植木有儀奠瘞之位齋祓之廬毖祀揭虔勿替敬
典明年正月告成迺率寮寀潔牲醴為民迓續豐年之
貺雨暘時若穡人成功咸曰耿耿祉哉于是耋老畯民
屬應麟為記以識某耄矣無能然俎豆之事嘗聞之竊
惟祀典行乎郡縣惟先聖先師暨社稷達天下亘萬世
是尊是奉實為政教之本古循吏之先務而俗以為緩
夫天生時地生財莫大乎土穀而有神司之后土后稷
以妥以侑明斯禮以治國其如示諸掌乎風散雨潤箕
畢生焉周官之所槱燎也鼓以雷霆庶物生焉唐禮之
所以同壇也是皆天道之至教神氣之流形春秋祈報
曰民力之普存三時之不害亦惟德馨香祀清心正躬
對越無愧吉圭薦信洋洋如在儲休錫羨燕及黎庶非
知禮之原其能急流俗之所緩歟蓋庸敬在心斯須之
敬在祭本乎地者親下幽則有神令於民最親政有臧
否神異如響神之格思誠不可掩昔者古靈陳公宰百
里每過社稷孔子廟必下而趨化行習媺興於禮義今
丁侯治邑三年師法前猷庠聲序音弦誦詩書以淑艾
我士女又能務農重穀敬恭明神政教兼善藹然學道
之遺風可書也己乃書以遺邑人俾刻諸麗牲之石用
詔無怠
德潤齋記
史景純獨善先生之孫也謂某曰范卿之幼也大父命
名曰潤以德潤為小字衣言服訓不敢忘迺以德潤扁
讀書之室朝夕瞻省遹追祖武念德不忘庶無墜教成
之意願子為之記余謂獨善先生名其孫蓋取諸大學
詒燕後昆眎范喬之硯魏謩之笏未若斯言之寶也誠
意之義先儒闡繹既詳曷敢贊一辭昔嘗讀易大傳至
於三陳九卦首以德言之此涉難處變之法聖人所以
牖後覺也九卦之中履以澤為德之基井以水為德之
地基者德之積地者德之厚惟其積則吾身之涵養為
淵泉之溥惟其厚則吾身之和順為時雨之化世故緼
紛人以我為子綦之槁木吾方浩浩乎無悶末俗混濁
人以我為壺丘之波流吾獨皦皦乎自潔道腴可味不
以脂膏自潤仁宅可居不以富貴為潤得時則澤潤生
民卷懷則玉在山而木潤孰非是德之流行夫河潤九
里漸洳三百步溝澮之盈其涸可立待有本之與無源
也閎之於安潛之於侃身雖否而常華之是似彧之於
淑超之於鑒身雖泰而析薪之弗荷由今觀之孰榮孰
枯景純永惟承家之重嗣守之艱兢兢乎奉槃水而執
圭璧于羹于牆儼若著存步繩規矩率乃祖攸行豈惟
一身之潤而百世之澤有衍勿替詩曰有斐君子終不
可諼兮大學所謂盛德至善將於獨善之門見之顧名
思義景純其懋哉
序
天禧編御集序(詞科第三場首題)
宋受命於穆清五緯集奎觀人文化天下維三葉重光
真宗章聖皇帝濬喆欽明體堯蹈舜游意藝苑積思書
林睿藻天葩轇轕元化慶霄在上萬物五色宜刻玉版
蔵金匱垂訓悠遠以三二典七六經天禧之元月旅黃
鐘日躔庚子臣虛已裒次御集百二十卷爰即禁庭俯
示丞㢸明年孟春嚴儲於繼文殿四年季夏甲午列局
崇文分命注釋仲冬庚申出聖製七百二十二卷畀輔
臣五年季春庚子欽奉御集尊閣天章定著為三百卷
仲秋庚午蔵之名山以副墨頒焉赫乎盛哉集有序篇
實出御製五年正月癸夘借聖政紀序召邇列觀之臣
竢臯翰墨衣被昭回之光稽首書下方曰帝王之文即
天地自然之文仰而觀則七政三辰之炳燿俯而察則
山川卉木之彪列帝堯煥有文章文王經緯天地繇此
其選道心淵粹發為英華聖學精微寫為謨訓豈有意
於文哉昔黃帝丹書及銘傳至周漢聖文裒集其昉此
乎高文有傳著在七略武帝有集始析二卷正觀開元
成集並垂理媿於辭駁亡以議惟我藝祖紹天覺民贊
述孔顔道統復續太宗繼序緝熙光明皇文掞天簫勺
宇宙臣文仲編為三十卷臣彭年編為二百十四卷燕
謀詒翼用敷遺於章聖厥既北讋葷允西縻靈夏幅員
清謐威械戢蔵升中岱宗展采汾隂禮葉樂華葳蕤葱
蒨帝益思持盈制治啟迪化原乃增講員乃御延閣左
右圖籍鎔經鑄辭綠字瓊章壁明奎粲歌有念農閱兵
奉先為政豐年觀麥喜雨瑞雪之屬斯元首薰風之雅
詠也論有勤學崇儒祥瑞解疑思政敧器為君難寬財
利之屬斯畫卦重爻之邃學也龍閣有贊聖文有頌元
龜有序泰山有銘庇民有述修河有碑三記五箴之作
清景百篇之製經史徧詠明良載賡肆筆而成戛切韶
濩帝心謙鞏未議彙輯祥符四禩九月丙子臣敏中請
錄宸章襲蔵渠觀而文頌歌詩十五卷上於五年四月
癸夘號登天禧遂金聲玉振而集大成臣竊從太史氏
欽覿集目凡頌碑銘贊之卷二十六詩歌辭章樂府之
卷一百十四論述序箴條記文書其卷四十正說承華
要略静居玉宸法音集其卷四十有五春秋要言五卷
臚分試題表詞卷别七十芸籖鈿軸數盈三百視慈福
殿所觀為益備雲漢之章風行水上之文作者不可為
己鴻生鉅學屬辭摛藻有三代風非金玉追琢之功鳶
飛魚躍之化歟抑臣閱闚國史祥符丙辰之春開資善
訓元良箴規歌吟日賚用錫天禧四禩仲冬甲戌臣殊
編摹賜東宫御製成五十卷育蒙泉之德培豐水之仁
帝範金鏡訓戒等書方斯蔑矣文子文孫監先憲酌祖
道至于萬年永保民罔不自斯文始臣謹表而出之乾
興初元八月辛亥以是集錫該輔併識于篇以鋪揚我
宋重規叠矩之盛美臣謹序
詩考語略序
漢言詩者四家師異指殊賈逵撰齊魯韓與毛氏異同
梁崔靈恩采三家本為集註今惟毛傳鄭箋孤行韓僅
在外傳而齊魯詩亡久矣諸儒說詩一以毛鄭為宗未
有參考三家者獨朱文公集傳閎意眇指卓然千載之
上言關雎則取康衡栢舟婦人之詩則取劉向笙詩有
聲無詩則取儀禮上天甚神則取戰國策何以恤我則
取左氏傳抑戒自儆昊天有成命道成王之德則取國
語陟降庭止則取漢書註賓之初筵飲酒悔過則取韓
詩序不可休思是用不就彼岨者岐皆從韓詩禹敷下
土方又証諸楚辭一洗末師專已守殘之陋學者諷詠
涵濡而自得之躍如也文公語門人文選註多韓詩章
句嘗欲寫出應麟竊觀傳記所述三家緒言尚多有之
罔羅遺軼傅以說文爾雅諸書萃為一編以扶微學廣
異義亦文公之意云爾集傳者或有考於斯
跋
跋袁潔齋答舒和仲書
右潔齋袁先生答廣平舒先生和仲書擬其要切者如
昔子朱子有言子思教人之法以尊德性道問學兩事
為用力之要陸子静所言耑是尊德性潔齋先生之學
陸子之學也觀其尺牘皆勉學之要言蓋尊德性實根
本於學問未嘗失於一偏是亦朱子之意也所謂但慕
高遠不覽古今務為高論不在書策者箴末俗之膏肓
至深至切所謂古人多識前言往行日課一經一史斯
言也學者當書紳銘几晝誦夜思尊所聞行所知可不
勉歟至於因晚楊梅之餽推之於大才晚成此格物之
學一草一木之理必致其極節或虧於晚學或倦於耄
俛焉孳孳不知年數之不足尤當以是自儆書不云乎
汝丕惟商耉成人宅心知訓嗟爾後進惟憲法是式沈
潛乎經術貫穿乎史籍外以致用内以崇德費隠一原
敬義俱立應正學之不墜尚前修之可及王應麟識
四明文獻集卷一
