陶菴全集卷二十
明黃淳耀撰
陶菴自監錄二
雲棲蓮池大師記岳忠武降筆事有士人扶乩請仙忠
武至或問之曰將在外君命有所不受王當日何以不
矯命破金而後歸神以乩振几三下曰君輩真白面書
生耳吾不奉君命將士誰奉吾命乎今夕偶讀史至李
懷光養子事有感懷光與逆臣朱泚通謀其養子石演
芬告之懷光責演芬曰吾以爾為子奈何負我死甘心
乎演芬曰天子以太尉為股肱太尉以演芬為心腹太
尉既負天子演芬安得不負太尉乎此言足以証忠武
之言不謬矣忠孝一理也不忠之人為子者叛之微獨
養子而已李璀懷光真子也懷光欲反璀密言扵上懷
光敗璀亦自殺夫以璀之賢而不能全其孝扵叛君之
父何有扵將士乎即忠武矯命伐金雪不共戴天之恥
萬萬不可與懷光同日而語然挟其軍威以抗君命尚
得謂臣節乎忠武慷慨通大義平日在軍中必無日不
以忠孝勵其下君召不奉詔亦何以示下哉五百年来
說者紛紛非忠武自言之誰有見及此者文山云下則
為河嶽上則為日星忠武之靈固赫赫在人世也
朱子稱周子為政精密嚴恕此四字足盡政要精密嚴
所以行其恕也
未忙先做事至卻閒
所謂將在軍君命有所不受者閫外之事不從中制也
如穰苴之斬莊賈亞夫約軍中不得馳驅天子按轡徐
行是也若夫將之生殺進退則制扵君矣苟將之生殺
進退不制扵君是無君也嗚呼宋岳侯元托克托知大
義也夫
韓魏公遇事劄定脚做張太岳與人書云二十年前有
一宏願願以其身為蓐薦使人寢處其上溲溺之垢穢
之吾無間焉二公是何等骨力吾嘗謂太岳之才似魏
公但彼元氣多此霸氣多耳學行之高不如王荆公但
荆公執著為人所欺太岳卻欺他不得大抵任天下事
識以主之膽以輔之強力以濟之缺一不可也我朝方
正學是何等骨力何等學術真聖人之徒也惜應變之
才是其所少使其處平世遇中材以上之君定有可觀
建文時如何濟事因思程正叔朱元晦處建文時不過
如方正學耳
友人談趙玄錫被逮事云吾兩日多憂今思做秀才勝
做御史不憂矣余為一笑噫御史美官也一被逮而人
遂不願為之榮辱倚伏寧有定耶等而上之李斯相也
而至不得牽東門之犬陸機將也而至不得聞華亭之
鶴將相之為禍如此世人知將相之禍而不知遠禍扵
不為將相之先可謂愚之益愚矣
朱子曰學者視天下事以為己所當然而為之則雖甲
兵錢榖籩豆有司之事皆為已也以其可以求知扵世
而為之則雖割股廬墓敝車羸馬亦為人耳
楊椒山年十一歲即能代兄收糧收納記算夘酉點查
俱不錯誤我輩獨是何許人
苻堅之来其勢決不可當矣而孰知勝負不可料乎所
以謝太傅任之為高院判之至其禍決不可逃矣而孰
知倚伏不可必乎所以劉元城安之為得
古人膽力直是可畏如覆楚復楚椎秦等事何等堅猛
沉摯子胥包胥事皆即成子房事不成而佐漢亡秦則
亦終成以三子觀之荆卿不足道矣
能為流俗人所不敢為能不為流俗人所不敢不為纔
是豪傑
所謂豪傑者見得定後猛力做去更不顧人是非毁譽
韓魏公是也然須看是非我者為何等人王介甫不分
賢愚一以為流俗所以謂之執拗
陶菴全集卷二十
