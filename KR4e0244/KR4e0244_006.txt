陶菴全集卷六
明黃淳耀撰
祭文
祭龔默思先生文
惟昔先生掌教吾邑我方結童雁鶩是執有來鵠袍旅
進而揖先生試之有甲有乙顧此骩骳歎為竒逸曰汝
他年飛騰可必速令羇剪無使喫蹶我時受教汗出如
漿自慚薄劣斯豈敢當既退而思亦以自慶我非黃童
師實水鏡江右張公適為司李見余帖經首用嗟美先
生顧余言差騐矣是時衙齋清閟如水兩郎熊熊亦有
惲子蘭芽玉茁文藻紛跪遂蒙提攜言偕諸彦握槧懷
鉛含毫嘯硯穾奥開通精微貫串秋實互垂春霞争絢
是惟先生提策以然教誨飲食盖兩有焉泰山嶙嶙河
水瀰瀰我於先生以管窺之臨事能决守成不回棟梁
天骨英雄傑魁下及詩章與其翰墨元白笙簧蘇黃羽
翮鼎也柱車器博用淺别駕治中驥足詎展憶昔玄冬
江空日短一别舟中清塵遂斷側聞歸田辛壬之際又
幾何時奄忽即世隔越在遠日月不聞匍匐斯後我心
則慇嗚呼人無賢愚所重師友我雖不才知己敢負聞
訃之時方哭我母心死魂傷慶弔何有既當服闋又歴
春冬間關人事灑涕無從茲偕吾友駕言南騖道指西
州一哭而去明訓在耳明義在心服以悠久猶恐弗任
蕭蕭繐幃沉沉泉扄何以寫誠金石青熒嗚呼尚享
祭汪無際先生文(戊寅代)
嗚呼先生其有罪於天耶大圭不琢虚舟廓然惟忠與
孝道周性全吾知其無罪於天也其有罪於人耶目營
四海家乏一囷郎潛白首朝夕恪勤吾知其無罪於人
也然而天之於先生也予之以虚名縶之以散地既不
得迴翔於館閣之間又降之以大戾人之於先生也禄
之不盡其材使之不程其器一朝詿誤浸尋至於不諱
反覆思之宜若有罪也然吾觀今之君子處而得志於
鄉出而膴仕於朝乘堅齒肥紫綬垂腰名田廣千畝華
屋刺雲霄若而人者皆貪殘冐没左攫右剽息偃在牀
而以其官為傳舍善事左右而蔑國典如弁髦求之先
生無一於是焉則豈先生之高風偉節篤行貞操乃即
可指之為罪而其罪至於莫逃者哉吾聞天道有時而
不信人事有時而失常曾參無殺人之實而慈母以流
言下堂盗跖有人肝之樂而夷齊以窮餓死亡龔生歿
而老人失涕楊公逝而大鳥悲傷自古及今盖亦多矣
今天子本降生全之賜而先生自罹霜露之殃又何尤
乎衆口何憾乎蒼蒼嗚呼哀哉朝章國論誰與謀之老
成典型誰與留之鄉邦凋敝誰與憂之丹旐一行漆棺
萬里巫咸不存汗青莫紀彼其聞訃而驚撫柩而哭者
計必為胡越之人與狂易之子若某等通家世好重以
姻連則其深悲極痛又不盡於一哭而已嗚呼哀哉尚
享
祭張子宣文(己夘)
嗚呼惟天生民鼎鼎百年中道夭折有愚有賢以子之
賢家寳國琛與愚同盡孰不霑襟憶昨戊寅月惟春首
予將遠行子執我手送之吴山梅花盛開鬚眉冰雪巾
屨瓊瑰子具濟勝如貙斯勇挾我昇峰我倦而恐十日
之飲我舟遂西背春徂夏把劒歸兮君云二豎入我腸
胃酒湛空觴食不甘味我察子顔其瘦如琢心竊憂之
復恐子覺子有難弟向余亦云勉其服餌懇懇勤勤及
今首春子恙加劇我雖杜門遣訊絡繹疇昔之夜子入
我夢曰病已痊我喜色動既覺而疑厥祥何歟歘報子
訃夢乃反諸嗚呼哀哉昨歲此時子何壯也今甫一期
遂成亡者子之送余天涯不遠我今送子曷日而返念
子才氣百夫之雄廉悍銳發驚鶻試風思子肝膽立談
可竭疎明豁逹裂竹見節擾擾鬼錄登者苦多使此人
死天道云何伊余寡交去皮存真弱冠締結不過數人
數人之中已喪其五閔年倍余陶勇過我五人之中三
出君門曰衍曰容皆君弟昆衮衮十年匍匐不暇高才
淩替裋褐長夜子弟畜我我兄事子以弟哭兄有慟無
已魂兮歸來釂我一觴瀝以清淚繼此椒漿
祭周巢軒先生文
崇禎十七皇運中否巨盜一呼秦晉風靡京師淪䧟廟
社崩圮或臣僕生或纍囚死駘駘籍籍趨向一軌誰歟
殉節我師周公歸書片紙一何從容訣父與母引責在
躬訣其二弟維氣之同載訣嗣人貽孝與忠衎衎陽陽
雉經以終嗚呼哀哉公殁未幾天旋日揭龍興於南光
復舊物褒表忠節剗刮逆孽帝曰有臣汝忠汝烈贈官
易名顯融昭晰旅櫬之歸適自燕都僕守不去神護以
趨曲蓋犀軒樸馬素車觀者塞路感嘆欷歔淳也薄劣
出公門下知己感恩如生我者憶試南宫榜放之後奮
袖而譚公喜頷首課我詩章吟諷在口命我言志期樹
不朽剪拂陶埏如器在手我謝館試公容蹙然謂子歸
矣我亦將旋奉親板輿課子韋編深之密之水涘山巔
拜别金門冬春冉冉奉書不逹端君多感大變鼎來天
崩地撼龍髯莫攀紙鳶空颭反覆思公義必自裁剪紙
為位北向告哀居無幾何果得凶問我能信公如公自
信公之為人道絶淄磷崩山在前目不轉瞬觀公立朝
寧淡自將廿年清貫皎如冰霜觀公嗜學無間飲食抱
一無愧處三不惑孔孟有言成仁取義積厚養完非襲
所致進公鈞軸治世而平退公山林風高以清不究其
施不遂其情身是以亡忠是以成嗚呼哀哉下馬有陵
招魂無路匍匐後期我實淹卧萬憤填膺偶未僵仆庶
勖將來公步亦步西州何在會稽山陰山川紆委雲物
飛沉愴怳幽默想像形音為風為霆為露為霖元氣上
羾鈞天下臨滌除人疴迴幹氛䘲天下再平如公素心
然乎不然長慟江潯嗚呼哀哉尚享
祭朱敬翁處士文
於戲人有近古所罕聞而顧見之於末世行有學校所
難得而反遘之於市㕓此在浮薄之夫往往以耳食而
以皮相而惟通識之士則深服其處順之隤然是以當
其生也如清濟之辨於泥涇而流品有所不能混當其
没也如應龍之游於玄冥而響象有所不能傳盖油油
與偕而其人遠矣泯泯以盡則悲悼生焉如吾敬翁者
人貎天遊德周性全大圭不琢虚舟廓然其處於家也
秉孝友睦婣之行其偶於衆也無是非同異之愆輕千
金之投而所惜者妄語守一畝之宅而所耕者心田無
王彦方之高名而德有同於遺布無趙清獻之貴仕而
行則可以告天是以閭里歸誠市不二價子弟式化教
有三遷長君則敓聲踐實而庸德庸言無忝於古史之
所書獨行次君則積學工文而真材真品有過於今世
之所稱大賢若此者因翁遺訓之義方而可以卜諸子
之昌後因諸子色養之盡善而可以占翁之永年不謂
一病不瘥至於沉緜加翁之身者曾不及半通與一命
羞翁之前者曾不及五鼎與百籩雖道義相期者迥有
判於世俗而傷哉貧也能不為之留連某等情同世講
誼比忘年其聆翁之話言撰翁之杖屨雖或以交於次
君之故而景仰愛慕則固已在乎其先比者聞翁有疾
冀其能痊每因次君而刺探起居以為之加損一飯豈
知匍匐相救者雖百身以贖而莫能得其稍延惟是勉
翁之嗣人使克有立紀翁之遺事使或有傳一觴為訣
告此几筵嗚呼哀哉尚享
金母徐碩人哀辭
徐碩人者友人金孝章母也予讀孝章所撰家乘序其
童年疾病母氏推燥居濕長而讀書結友母為脱簪治
具輒掩卷不忍竟讀云若其居京師失火母倉卒自免
又能全其貲装比舍有仙媪事母能决其為妖孝章有
所交母能陰察其人之賢否此三事皆犖犖大者母之
仁智有餘矣母之歿也孝章尚未遊鄉校今猶以竒文
高行浮沉諸生間雖遇不遇無足道者而揆諸人子之
心則可悲也予與孝章交未及拜母知母之賢遂為詞
以申其哀焉辭曰維古賢母昭管彤兮才行高秀女憲
崇兮鹿車布裳能固窮兮剪髮還鮓名顯融兮激而為
竒曰禮宗兮有如宅平德則庸兮懿哉碩人蹈厥中兮
綦縞樂貧織絍工兮親執家苦必敬恭兮陽春玉冰林
下風兮知幽察明大義通兮洊雷忽震不失容兮曰有
賢子教必躬兮以慈佐嚴勖孝忠兮春暉西傾即幽宮
兮孝子枯居心&KR0885;&KR0885;兮渺予思之清淚從兮小人繄桑
古我同兮各敬爾儀勵筠松兮音容耿然豈其懵兮天
崩地拆此怨終兮
陶菴全集卷六
