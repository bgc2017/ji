陶菴全集别集類五(明)
提要
(臣)等謹案陶菴全集二十二卷明黃淳耀撰
淳耀初名金耀字藴生陶菴其號也嘉定人
崇禎癸未進士未授官歸福王立不赴選家
居講學乙酉南都破
大兵徇嘉定淳耀與其弟淵耀入僧舍自經死
乾隆四十一年
賜諡忠節事蹟具明史儒林傳淳耀湛深經術刻
意學古所作科舉之文精雅純粹一掃明季
剽摹譎怪之習天下皆傳誦之而平日講求
正道孳孳不倦尤能以躬行實踐為務毅然
不為榮利所撓奪如吾師自監諸錄皆其早
年所訂論學之語趨向極其醇正而平易可
近絶無黨同伐異之風足以見其所得之邃
文章和平温厚矩矱先民詩亦渾雅天成絶
無懦響於王李鍾譚餘派去之惟恐若凂其
立志之堅確如此卒之致命成仁垂芳百世
卓然不愧其生平可以知立言之有本矣集
為其門人陸元輔所裒輯見於明史者十五
卷今此本為文七卷文補遺一卷詩八卷詩
補遺一卷吾師錄一卷自監錄四卷共二十
二卷乃後人續加增輯以行者也乾隆四十
五年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
陶菴全集原序
黃陶菴先生死忠之五年其門人陸翼王收其遺文得
所論著百餘篇屬予爲之序嗚呼陶菴之文止於此而
已乎當其城陷引決投筆絶命搤吭而死翼王訪求搜
購於流離煨燼之中遺編斷爛什不一存此可爲流涕
歎息者也陶菴深沈好書於學無所不闚居常獨坐一
室不交當世遷固以下諸史朱黃鈎貫略皆上口其於
攷據得失訓詁異同在諸儒不能通其條要陶菴頓五
指而數之首尾通涉銖兩歴然雖起古人面與之讐問
莫能難也其爲人清剛簡貴言規行矩蚤有得於濂雒
之傳嘗謂人曰吾比來爲文初無所長然皆折衷大道
稱心而立言質之於古騐之於今其不合於理者亦已
少矣此其一生讀書之大略也當莊烈皇帝初年海内
方鄉古學一二通人儒者將以表章六經修明先王之
道爲務廼曲學詭行則又起而乘之依光揚聲互相題
拂剽取一切堅僻之辭以欺當時而誤流俗論者不察
乃比其始事者同類而訾之噫此亦不思之甚矣世之
降也先王之教化既熄法度既亡人奮其私智家尚其
私學紕繆雜糅蟠戾於天下雖有高世之君子欲整齊
而分别之其道無繇惟夫忠孝大節皆出於醇正博洽
之儒其似是而非者不一見焉然後天下後世瞭然知
異學之當誅而大雅之可尚以觀我陶菴非其人耶陶
菴爲諸生二十年與其弟偉恭其徒侯幾道雲俱其友
夏啟霖軰晝夜講性命之學晩而後遇不肯就官城破
之日師友兄弟同日併命今其書雖不全使讀之者愾
然想見其爲人益足以徵於今而信於後無疑矣翼王
以五年之力掇輯散亡其功於斯道不細固不專爲陶
菴已也吾故表而出之俾後之人知所習焉己丑秋九
月太倉社弟吳偉業題於梅村舊學菴
予自束髮受書即讀陶菴先生之文見其精深純粹高
者可以羽翼經傳下者可以淩轢韓歐心竊慕之以爲
是何如人而其文之超軼絶倫如此及聞先生從容就
義慨然太息謂先生於死生之際不苟如此志與日月
爭光而行與天地同久宜其發爲文章精純超絶協金
石而中宫商也既又思之自變故以來平日談忠孝講
仁義之徒臨利害而喪其所守者何可勝數而先生獨
毅然不變人之所隱忍徘徊而不能決者先生視之若
渴飲饑食之不容已夏葛冬裘之一定而不待擬議也
此豈可以強至而卒辦哉盖其所積者厚而所養者深
矣及待罪先生之鄉見其遺老訪問先生之平生則羣
以爲先生平日孝友忠信取與不苟泊然於富貴而發
憤於正學孜孜矻矻惟以聖賢爲己任而世俗之塵埃
不足以入之嗚呼此其所以能臨利害而不變也歟自
世教之衰士不知以廉隅自飭謂正學爲迂闊謂功利
爲不可已遇小利害則攘臂而起蠅聚蟻逐無所復顧
平日之志氣如此欲其臨大節而不可奪豈不難哉由
是發爲文章不入於卑陋則病於雜駁雖欲彌縫潤色
自附前賢如窶人之裝爲富貴非其所有張皇支吾百
病俱見無怪也故予以爲先生之文本乎行先生之行
所以能卓犖於臨變者本於平日之養士苟能以先生
之養爲養自然險夷如一履變則爲歲寒之松柏處盛
則爲高岡之鳴鳳皆是物也區區文章之焜耀何足道
耶不然雖文如先生猶不足貴也而况乎其必不能哉
因先生之門人裒集遺文以傳而爲之推論其本俾世
之學先生者知所取則焉當湖陸隴其撰
君子之學一於誠而已以之治心而心正以之決事而
事無可疑察乎幾微禍福之萌信諸進退出處死生之
際孔子曰篤信好學守死善道夫惟誠立乎中斯毅然
有不可奪之節蒙難不失其正順道而死盖雖圭璧析
於前而不顧刀鋸鼎鑊懲於後而視之若無物也齊之
虞人招以旌不往孔子取之孟氏以爲枉已未有能直
人者則聖人之所守可知己接淅而去齊不税冕而去
魯是豈肯應公山不狃佛肸之召者故曰可以止則止
可以處而處孔子也顧後世躁進若揚雄之徒每援聖
人以自文其過其進也不以禮其禄也非其道幾微禍
福之不明進退出處死生之未能信善道之謂何無他
誠未立於中宜所守之易奪矣嘉定黃先生諱淳耀字
藴生别字陶菴平居講聖賢之學躬行而不倦崇禎十
六年秋賜進士出身未授官歸越二年殉難以死同里
門人陸元輔輯其詩若干卷雕刻行之又搜其遺文僅
四十餘首藏之笥元輔請彝尊序受而讀之其言和以
舒其析理也審以辨其援据經史博而不誣所謂脩辭
立其誠者非與於是先生之歿三十年矣誦其文恍若
覿其容而聆其謦欬信夫有道之言之入人深也嗚呼
以先生大節如彼其學業文章又如此宜其於人少可
而多怪今觀集中論學書絶去儒者黨同伐異之習是
尤恒人之所難能也講學莫盛於宋然汴京臨安之陷
道學諸臣以身殉國者不數見至於明死節義則有若
方公孝孺死閹禍則有若高公攀龍而山隂劉公宗周
漳浦黃公道周與先生後先自靖咸以道學兼忠節即
宋儒有未逮焉而元輔以兵戈俶擾之餘能集其師之
遺文俾無失墜亦可謂篤信之君子已秀水朱彝尊錫
鬯譔
