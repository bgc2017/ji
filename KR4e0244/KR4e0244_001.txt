陶菴全集卷一
明黃淳耀撰
書啟
上座師王登水先生啟
伏念某海壖賤士林草鄙生抗高標於媚學之場彈古
調於無人之野書忘寢食思起班揚賈董而與遊學論
精微將求濓洛關閩所未發至若帖經墨義耻爲繪句
絺章風變永嘉力追正始功非武事高語廓清坐是浮
沉鄉校者廿年因之蹭蹬棘闈者五舉雖年未臻於強
仕人方濫數爲時髦顧名已宿於文場已亦自疑其晼
晚不謂雕蟲末技薦諸冰雪聰明叨居摸索之中得騁
風雲之氣兹盖恭遇老師臺下誠能體國公以生明龔
黃高漢吏之稱燕許擅玉堂之筆方且五雀六燕平操
人物之權衡遂令纖利小材盡入文章之淵府苶然骫
骳荷此甄收感乃銘心謝宜重繭然而齎糧千里方嗟
趙壹之空囊偕計公車復迫郄詵之獻賦是敢敬修牋
記參承之禮用以稍紓高山仰止之誠雖其跡涉踽凉
似永叔之不登階序或者心存永久如任安之獨在門
闌謹瀝下情以塵清覧有違此語是負師思
上座師王登水先生書
某蹇淺下材自十有七歲而入膠庠今二十有一年矣
生平厭薄陳言獨好泛觀古人之書盖嘗求義理於六
藝求事跡於二十一史求萬物之情狀於騷賦詩歌求
載道之噐於漢唐宋數十家之文章編剗規橅涵揉櫽
括放而之於詩若文之間有一言之合道一篇之追古
則欣然以喜至於忘食若今之制舉業固未嘗屑屑以
求工然亦以爲繹聖經尊王制無所苟而已矣近則深
惟臧氏三不朽之旨嘗謂古之立言傳世者非其有得
於心則莫能爲也夫既有得於心矣雖有言可也如遷
固荀揚韓歐之屬是也夫既有得於心而有言者矣雖
無言可也如鄙宗之叔度是也某之所見如此則視俗
學彌不足好比來敓華踐實玩思性理將求所以悟明
其心而剛大其氣以庶幾於古之因文見道者尋繹久
之亦復超然有見於文字語言之外始知近代河東餘
干新會姚江諸君子之理學門庭或殊而歸趨則一世
儒舍性命而談事功舍事功而談文章是以事功日陋
文章日卑而詖淫邪遁之害浸潯及於政事而不可救
盖天下之俇攘數十年於兹矣某也粗有識知上受罔
極之恩於孔孟其敢貿貿焉以文人自居以富貴利達
之學術自陷也哉重念有親在堂不敢絶意進取是以
前此雖經屢刖今年復隨衆入闈屬有天幸得出於執
事之門下恭惟執事慈祥温惠之風清剛廉潔之守仁
思義色洽被遠邇精鍳妙裁出於誠一闈中所得率多
竒傑卓詭之士而某也誤厠其間雖其才不及韓愈蘇
軾萬分之一而執事固今之陸宣公歐陽永叔也世有
出於宣公永叔之門而不竭蹙奔走叩首函丈者歟惟
是榜放後即入南都台旌已還青陽是時督學有親供
之召留江隂者旬日家間復苦京報人乞索無厭乃歸
家匄貸以遣之而某窶貧人也計偕在即束裝愈難因
思執事所以甄收某者固將望其有所樹立不必責以
區區之一見是以不揆狂斐輙敢自述其爲學爲文之
本末與其所以不得至前之故熏沐拜書仰塵清覧伏
惟執事憫其至誠也教且誨焉而不督其罪戾幸甚幸
甚
寄弟偉恭書(癸未)
日夜盼家信惟得七月中一書心懸旌如也知弟瘧疾
此不足爲苦想當旋復矣聞學臺歲試在九月中名次
前後不知何如然此直呼盧耳大得失不足介意况小
者乎吾廷試傳臚時見鼎甲三君先上不得與者皆嘖
嘖稱歎以爲登僊甚者至閉目摇頭不欲觀盖羡之之
極也吾此時嘆息無限昔人謂狀元三年一箇何足多
慕此至言也天地間自有數千年一箇者數百年一箇
者數十年一箇者今人必不肯爲數千年一箇的人而
必欲爲三年一箇的人已是可笑况數月一箇又何足
言乎我近來意味甚襍皆因終日塵中打滾自然多走
失處又胸中横著一箇矜字眼見他人品骨不如我議
論不如我意思識見皆不如我便不免有輕蔑時俗之
意坐此學力不進然在寵辱場中壁立如鐵則中庸所
謂爵禄可辭也白刃可蹈也吾自信無憾推而言之天
下國家可均也惟中庸不可能則過此以往并心一向
猶冀天不絶我聖人不棄我我終有一立腳去處不徒
然而已弟勿憂我爲俗人所牽俗念所染但我當自憂
處正多耳客中無可與語時時仰屋而嘆買得唐詩數
冊小鑑一部誦詩至精微入妙處讀史至得失分際處
窗虚月白風急天高自歎自嗟自解自會真恨千載上
人不從吾游也目前諸公赴館選如渴我掩門獨坐既
無得理而又懸念吾父吾弟且思昔人三喪在淺土便
汲汲求人以葬今吾家二喪未舉爲人子孫者亦安得
曠年於外乎兵寇交訌倏忽不常今趁道路略通時且
歸料理一番如可終不謁選竟作隱局否則打叠身子
乾淨然後入世鼠肝蟲臂隨所賦予可也不知此念是
否大約出月初十前後可以戒行至遲則臘月二十後
必到家矣半月中惟有召對一著爲意外羈留之計恐
亦未必然矣世間事真不可做十分勘破可做者只有
已分内事勉之勉之致意同好諸君厚積德而深養晦
乃今日事也
答歸元恭書
相隔經年實以人事牽率心跡乖互知有道者不我棄
也承示近著并見教以兩先達之言一宗秦漢一學太
僕且欲取决於耀耀於此事所謂力不足者雖其鑽窺
之久卜度之艱亦差自謂有見然方思取决於仁兄而
未得况敢决仁兄乎又况敢决兩先達之言乎唯下問
諄切不敢不有以置對夫謂文必宗漢學昌黎已非其
至者宋以下姑置之此說非也夫漢人文章如遷固之
史賈誼董仲舒劉向之奏疏七制之君之詔令其雄健飄
忽淳深温粹固已極語言之妙而宜爲學者之準則矣
然而近代空同大復歴下弇州之宗漢也得其皮毛唐
宋諸公之宗漢也得其神髓得皮毛者似之而不似也
優孟之學叔敖也得神髓者不必似之而似也九方皋
之相馬也試取遷固諸人文字讀之又從而深思其意
然後知昌黎所謂師其意不師其辭與所謂古人爲文
本自得者真超然獨見之言矣然後知昌黎以下諸公
之善於宗漢矣若夫何李諸公之宗漢徒摘其成文章
絺而句繪之天吳紫鳳顛倒裋褐而顧自詫其機杼之
工真不滿識者之一笑也今欲闢去昌黎及宋以下諸
公而直言宗漢其說不爲不高然不免隂翼空同大復
諸公而反操入室之戈以向漢人也且學漢人之文譬
如學孔子今生孔子之後而學孔子其能不由師傅一
蹴而徑至乎抑必如孟子之私淑諸人乎如不免私淑
諸人則昌黎以下諸公固吾所私淑之以學漢者矣又
有說焉以唐宋諸公爲學漢猶淺言之也漢人之文從
六藝出唐宋諸公之文亦從六藝出以唐宋爲學漢者
直謂得其氣脉以行文爾若其議論之高治擇之精庸
有遠出於漢人之上者漢人間或有疵如孔門之有樊
須宰我唐宋人間出於漢人之上如後世之有濓溪明
道使濓溪明道與樊須宰我之徒差肩而立不問知其
優劣所在矣夫漢人之文與唐宋之文既同出於六藝
則不學六藝又烏可以學漢哉此說既明則近學太僕
之言誠非卑論也盖太僕之學韓歐猶韓歐之學西漢
皆所謂師其意不師其辭者也皆所謂自得者也由漢
以後有唐宋諸公由唐宋以後有國初方宋諸公國初
諸公既沒當刪去何李王李之文而直接以荆川震川
諸公欲觀海者必泝江湖欲登岸者必由津筏此不易
之論也放言至此恐爲外人所訶怒幸仁兄一覧即焚
去之所示諸作筆高而味長尤善反覆婉折以極其論
真善學歐陽者謹據愚見以得失鐫注簡首以復承委
詩序因耀近日好靜坐深思不敢妄作欲姑徐之而後
發屬計偕忙迫未果然終不敢自外也又承許見贈小
序幸即爲之而於大鴻處見寄幸甚幸甚
答柴集勲書
大鴻處得長箋勖我望我比於九鼎大呂之賜然所謂
廬陵云云者弟何人斯而敢爲役抑可謂有其志矣唯
仁兄篤實輝光之學醇深雅健之才博取而精出厚積
而遲發其於古人固當掉鞅而出其前也弟耀學業蕪
淺不足爲知己道顧吾家涪翁有云治經欲鈎其深觀
史欲馳會其事理經史二物真學者之左右手也然不
治經而欲觀史譬之持無星之秤不足以衡物不養其
心氣以求合於道而欲治經譬藝無根之花生氣盡則
萎矣日來端居靜思以求所謂養心治經者而未有得
也仁兄其有以教我乎
答張子灦書
尊稿共選四十餘首可謂過刻然此事亦不容不刻也
所選皆的的清妙然弟意授梓且緩古人著述多至晚
年乃定盖中歲所爲或丰格未成波瀾欠老皆它日遺
恨弟望兄爲不朽之業遲之深之將來火候至足自當
泚筆慫惥今則姑徐徐云耳荆川集送到此老是歐曾
嫡𣲖集中諸傑作如讀春秋周襄敏公傳叙廣右戰功
不能指其何字何句是古而逼真古人惜其得意處流
入近時道學一路然談理亦多發明詩則必不可法文
可談理詩不專談理也弟亦未曾細看一過不過信手
所到標出數處亦見其意思所在而已俟他日覆觀之
或更有所窺也
答侯雲俱智含兄弟書
審知習靜鈴齋讀書學道之味與時俱深欣羡欣羡僕
一春多爲酬應所牽衮衮過日因而動靜兩橛亦多乖
張每思古人有不善未嘗不知知之未嘗復行譬諸農
皇之嘗藥一遇毒螫不復再嘗今則明知其爲腦子野
葛而姑致牙頰間者多矣豈不可嘆哉業已誓心刻骨
不徹不已其下手處全在刻刻照顧主人公而已不患
念起惟患覺遲此八字訣也若工夫未到自然漫云休
去歇去正是服食中之腦子野葛也何如何如五月中
與眉聲擕數十卷至陳園屏跡不與人接未幾聞八月
會試之旨未免隨衆一行此實萬萬非本懷而有不得
不往之勢陶公所云一形似有制素襟不可易者我之
謂矣僕嘗語人云身無濟世安民之才亦無全軀保妻
子之志世事如此當養晦十年至舍我其誰而後出此
宿志也今乃似馳馬入京應不求聞達科者心跡之間
大可憫笑也行期在月之九日爾後當有數月之隔音
郵諒不數數前承訊及詩劄已寫至鄭風大約漢宋兩
造而已意微加讞决焉今擕置行縢中有暇輒續之未
能寄往以雲俱智含精解懸悟不須以此對同也近者
翼王亦事此學視僕尤詳悉想所欲聞諸唯爲道自力
勉旃勉旃
答侯記原書
四方之事鄉邦之憂紛紛然莫知其竟大抵小急即以
爲極危小安即以爲無恙萬方聲一槩古今一丘貉耳
日欲隱遁而終苦無法前與德符言欲寄跡浮游盖無
聊之思究竟不是了局奈何奈何承吾賢至情今小得
擺撥便急急以來特未能約日也村居日長作何工夫
以消永晝出世經世能并敵一嚮否便中更寄一語爲
慰也
答金孝章書
胸中有孝章者十年而未得謀面忽於棘試中聞聲相
就作合甚竒此亦吾軰異日一段佳話也弟瓠落既久
不復嗟歎偉抱如吾孝章而猶然廻翮文章尚有價乎
鱗長來敝邑兩拜手翰初次以鱗長暫歸匆匆不及裁
報先後得讀包將軍傳及太夫人志略一表孤忠一揚聖
善此即孝章之出師表陳情疏也忠孝大節略見於此
矣如命僣爲太夫人哀辭及包將軍楚辭各一章書素
冊呈正意滿口重辭不得流惟執事教之亡友閔裴村
一生苦吟窮死草間良可哀痛聞其閫中素能攻苦食
淡一子亦漸長差可慰意也弟已收得其遺稿稍次第
之開歲即當授梓尚欲細商之於左右耳渠存日每道
孝章不去口實而孝章可謂古道復形矣鱗長旅况落
落幾成薦福碑弟與同人言及輒歎每舉青蓮詩中空
手無壯士窮居使人低二語不勝慷喟宋史一事大有
功於學者弟意更欲刪去其不必存之傳而於必存之
傳不妨字句稍詳昔人謂校書如落葉掃而愈有則知
勒成一書尤難尤難也
與去非禪師書
不肖以傷暑煩悶不便入舟恐復稍遲則瓢笠已去是
走急足相問并有所質不肖於先天一段深信其不容
擬議無可思爲要在當人直下認取棄邊見而證圓明
破頑空而趨正覺然而實無所趨也實無所證也以無
趨無證爲主宰此一病也以無趨無證爲妙詣則又一
病也二六時中動靜不分兩橛當其動時則即動以觀
靜當其靜時則即靜以涵動以本來無拂拭爲本體以
時時勤拂拭為工夫如此做去不知有少分相應否伏
乞一言教之太虚為室明月為伴開士與不肖未嘗少
别何有往來今日謂不肖與開士聚頭磕腦無不可也
(首尾節一百字)
陶菴全集卷一
