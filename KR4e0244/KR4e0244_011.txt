陶菴全集卷十一
明黃淳耀撰
五言古
詠史二十四首
鸞鷟常特棲騕褭辭服箱古來俊傑人不在亡主堂六
國昔崩分豈無賢與良青蠅飛竿旌讒妾踞瑶房屈原
既放逐楚事以俇攘信陵見猜疑蛙黽遊大梁悠悠狡
童心仁義愁我腸逝言空國都啖食恣虎狼往車有折
軸後駕宜周防願廻目睫智一為辨圓方
至治合柔德大淵何油油吾觀五千言精意良可求孝
文尚清淨我人以和休紱冕事上帝几杖懷諸侯輕税
道則貉偃兵世如周雲門雖未作函夏憺忘憂誰歟用
趙張網密仍吞舟
瓦注自然巧金注自然昏注者豈有異外重亡其存智
略逢世資利欲汨本原貧賤生富貴富貴入禍門君子
遠凶德小人惑讇言不見楚春申晩節困李園
氾水據帝圖功高意已怠患此爭功人而難盡葅醢草
草叔孫生彌縫雜鄙猥遂令鞅斯毒流漫亘千載漢在
井田亡漢亡族誅在卓哉魯兩生抱經竄山海
白起善合變首身乃分離蒙氏制險塞骨肉遭參夷李
斯非先王門誅矺其屍王翦滅六國三世禍隨之此人
徇功名快意無不為斫斬恬飴蜜頭顱積邱坻謂天如
覆奩天道竟有知宣尼戒餘殃曲逆悔六竒明明周與
召秉德千載師
章邯將烏合禽滅數諸侯蹉跎竟失計刎首於廢邱泣
河不溢水負薪無完裘韓白諒不支斯人復奚尤不見
陽和至蒼鷹自化鳩
皇漢傳八葉殃源始椒房五侯連甲宅旌節夜有光大
角纏逆氣三辰失天綱便便文墨士桀犬攻中央勢重
賢為佞權移陰脅陽史臣謹災異可以告明王
燕昭昔下士樂毅何賢哉雲龍歘然合豈必駿骨媒一
說連五國長驅盡東來殘兵哭濟西青社遂成灰戰伐
天未厭仁義我所裁明王忽不御貝錦入寧臺鴟夷待
國士駃騠賜庸才再拜黃鵠舉遺書使人哀
季子過洛陽買臣還會稽當時路人心盡如嫂與妻勢
利散淳源陰權生禍梯達心諒先見寡識至今迷上蔡
犬可牽牽之若龍驪華亭鶴可聽聽之若天雞
建光失神阿貂璫遂盤據根株入紫房日夜興黨錮慷
慨二三公奮髯欲收捕虹蜺揚其暉牢獄竟填聚殄瘁
憂邦國烽烟逼王輅小人亦剥廬曝骨紛無數清議死
不泯劇賊尚瞻顧浸潯娛九錫未敢移漢祚至今襄城
野突兀李膺墓憤景入空蒼蕭蕭殺狐兔
淮陰萬少年王孫獨鵲起貪狼絆京索批亢無堅壘燕
趙既探囊三齊復折箠假王化為真晝繡榮閭里煦嫗
命亭長為德何當爾再拜謝君王小人誠自恥豈知平
生言怲怲猶在耳窮鳥空入懷竟負鍾離子明朝走狗
烹公亦隨亡矣咄咄魯朱家匹夫猶隠死
閼與帳下卒泜水賁軍將立談獻竒策決勝良足尚外
黃一小兒燕壁一厮養全君與活國傑立萬夫上相馬
遺玄黃相士收倜儻十步有芳草斯言豈云妄
威獸未入漢郅支方挽強子公仗劍怒一戰殪其王捷
書纔視草劾奏已成章大臣衡與顯摇筆侍巖廊臂詘
妨射虎聲穨坐貪狼何人泣李廣永毒壯士腸
吾觀哀平間二士心相於一士耽荒宴一士敦詩書一
士醉投轄一士貧掩廬若云任運妙一士良恢疎若云
立德善一士守其初寧知天下亂性命咸﨑嶇虎咥不
擇人鷸饑不擇魚方信古人言亂邦難可居
猛虎踐機牙刲屠在鸞刀須臾決蹯去百夫不敢要伯
慎固名士義真亦人豪持節臨中州奮劍清黃妖仲穎
小䜿子殺之如燎毛時來生猶豫事往空鬱陶一變萬
歲塢再變當塗高
飾媵為嫁女飾櫝為賣珠女棄珠亦投我賤彼反須鄒
生述神怪本與仁義俱王侯駭談端擁篲爭先趨古道
委榛莽淫詞濫笙竽遂令燕齊士拭舌談怪迂鮑魚腥
沙邱巫蠱亂鼎湖哀哉一言失臚傳多賤儒
高岡至神鳳此跡曠千年明穆豈不會要非彼所賢伯
鸞初處室耕織詠遺編容裔來上京超遥觀八埏道消
謝尼父心結求魯連避地固知幾賃舂亦中權五噫滿
天地散入臯亭烟
雲屋豔神仙垂羅隔烟霧玉階夭桃花無情亦見妬婉
彼管與趙故年將薄姬逝存貫霜心恥鬭朝日姿雙飛
既連娟獨立猶低垂珠玉語塵沙餘光莫照之君前咥
咥笑此笑甚於悲蒙恩相顧問貴賤隨聲移感此一寸
心為誦王睢詩後世逞淫昏燕燕吁堪危
陶公經世士擁懷在田疇如彼江湖濱頻代濟者愁人
無訪諸葛我亦傲檀侯寄此醉醒間以聽時運流如何
噉名子捷徑横山邱
神龍非騰蛇伸屈繇我身天飛苟無時曠世藏其鱗龐
公生漢季道與唐虞鄰堂堂劉荆州可望不可親朅來
牀下客乃是隆中人嘆息三分畫而後知其因
五馬既南渡亂流何滂滂離石方虓闞鄴都復猘狂苻
開關陜境李割庸蜀疆魚羊歌慕容五將讖老羌時來
互驤首運去爭履腸南北斷如礪漂流逮隋唐彼以無
道得宜以無道亡生靈獨何罪天問莫能詳
葦籥本伊耆玉尺傳周鎬化與陰陽流樂由和平造鄭
女若飛鸞秦宫象蓬島此時聞正聲覺淡不覺好寳常
師古雅妙達逞妍巧同奏楊廣前何人蒙絶倒
槐柳羅甲第松柏蔭邱園邱園長寂寂飛蓋自過門朝
遊子威宅暮入聖卿里結托要路津自謂長如此繁華
如激箭禍患無停波衣裾一輕撇悔來當奈何始信蔣
詡逕求羊可以過
越王戰笠澤兩翼分精兵還憶會稽時此曹多未生丁
年懷大辱白首定雄名蚩蚩燕太子剋期遣荆卿
次韻和東坡岐亭詩五首(并引)
坡公岐亭詩五首其第二首為勸陳季常戒殺
而作近代和者頗多友兄張子灦語余曰子姑
現老齋公身而為說法余勉應其意如坡詩之
數
罟師貪得魚不惜魚化汁屠伯恬殺牛不見牛眼濕嗟
彼殺業多所以遭汝得彼債既已償汝憂差獨急微性
憐朱朱愚仁赦鴨鴨三品戒庖廚百籩謝巾羃獸炭與
松明入罏平等赤象髓與韮葅入喉平等白深坐不横
參大歡不洿幘敢邀天公憐庶免佛子泣靜念古賢人
飢驅食常缺今我餘草蔬猶堪饗嘉客推此告同心暴
殄非雅集
昔有愚小兒垂死思肉汁世人與彼同談食口常濕大
罰方後隨無肴汝猶得胡然一晌甘易此八難急列柵
囚雞豚排籖戮鵝鴨驅驅黑業中何由發其羃我喜周
生廚堆盤葵蓼赤我念隋帝庖剖蛤毫光白為生雖有
累如僧但加幘為帝苟推心何異下車泣所嗟願力微
不救世界缺鸞刀啟烝嘗折爼供賓客大哉食時觀觀
彼諸苦集
煉炭辟炊烟屑玉煮微汁此人快意時有如魚在濕苦
樂更共之麄糲安可得明者勇持戒不異救頭急憐魚
如金魚惜鴨比花鴨心心生慈雲大地為之羃念有天
地來川原屢殷赤人肉賤於狗斫斬無黑白及今全盛
時嬉遊多岸幘當思酒肉臭足感鬼神泣魯叟昔彌縫
瞿曇補其缺悲憫共因緣門庭相主客永然捨老饕來
同蓮社集
嘗酌醍醐漿不貪鮓甕汁嘗挹朝夕池不戀涔蹄濕五
戒空外空十善得無得放者尚云非殺者獨何急惜蟲
翻縛雞絞狸因飯鴨顛倒生愛憎何異蟹行羃今人遇
勞瞪目眩成紫赤及其視根還唯餘鼻端白悟兹空萬
緣如風墮輕幘無生自無殺無笑自無泣大明懸三光
下照諸陷缺殺心如一塵衆塵合為客暴然冰釋時酒
肆許汝集
張生靜者流初亦好米汁偶然逢嘉賓澆灌必取濕以
余淡蕩人開懷忘失得敲詩銅鉢殷談禪箭鋒急禪頌
舉斬猫詩歌追射鴨殺活不可拘俊氣固難羃近知鯨
飲非久厭鸞刀赤箴規同周何唱和謝元白願令禽集
掌無取獸抱幘緬然雪浪中悵矣楊朱泣誓將一指微
堙彼河江缺因舉岐亭詩恬吟諷豪客客勿笑其迂編
剗已成集
秋日過子灦再次岐亭詩韻
秋堂展舊題長嘯呼茗汁清吹高寥寥新桐翠猶濕幽
居嬾可恕萬事忘亦得看君掉塵鞅學道心最急高天
瞻龍鸞破竈遠鵝鴨留客酒滿盆蔬果不用羃坐久林
月生半酣雙腳赤微吟昔年句俯仰慙虚白似僧餘鬚
髯為儒負巾幘漫興無風雅取代四生泣蟲葉鐫忩隂
蝸涎篆牆缺念惟酬故人何當問辭客多謝張長公斯
文乃遥集(長公謂張元里)
再叠前韻寄張元里
新詩海上來拍案翻墨汁颼飀清風生泱漭元氣濕想
見含毫時妻孥笑相得龐公不解事度物何急急村社
散雞豚比鄰斷鵝鴨落筆無端倪追虚破蒙羃嗟余苦
吟多不見龜眼赤何當舉偏師背城搏韓白高談落麈
毛大笑墮巾幘一洗萬古懷不恤真宰泣秋風注糟牀
瓶罌幸無缺尚有無味禪差足飽嘉客心與德操期鹿
門斯可集
和坡公歲暮三詩
餽歲
秋禾頃不登糠覈忝為佐村中需半菽市上騰百貨風
俗有往來餽遺無小大衮衮迫歲除禮失安敢臥歎世
者賤儒憫默驚獨座民窮如抽裂官急甚舂磨憂汝雙
手空坐看佳節過蘇公在今日鄉風不忍和(蘇詩落句云亦欲舉)
(鄉風獨唱無人和)
别歲
酒人方卜夜顧景患其遲魯戈挽頹陽西逝不可追夙
余肆娛弄心情蕩無涯紛然憂患并歘爾移歲時攬鏡
瘦如鶴遥羨雞鶩肥霜日到簷宇攪我三春悲悲來未
能遣歲復與我辭念念不停住能無催早衰
守歲
春風破殘臘溪壑驚龍蛇有如胸中物芒角不可遮感
此芳歲遒健者夫如何煦嫗命兒童我靜汝勿譁椒酒
未盡傾街鼓已三撾微吟杜陵句可怕暮景斜(杜守歲詩四十)
(明朝過飛騰暮景斜余今年三十矣)勖哉今夕心十年豈蹉跎一笑問三
彭此語將無誇
書懷寄奉常張篤棐先生
昔公理我吳我首未弁冕雕蟲出試席公見為一莞謂
此龍之媒可使受羈剪我時先其儔色喜心内赧文章
足波瀾經史異關鍵脩途恐喫蹶欲到須重繭退復自
思維公言敢不勉况今科目文堂奥甚蹇淺丹雘變空
質青紫堪立搴蹉跎遂錯料捫足無可揃踏事防觸蠆
閉門學卷臠一鬼笑不休三年涕常泫念彼荷殳者丁
年備蒐獮致果敵王愾足使微分踐不然農鳸春竭力
事甽畎田毛供粢盛亦免顔狀靦嗟我敦詩書所得較
彼鮮邪徑羞偪側古道守&KR1132;嵼捧檄者何人心焉痛如
剸側聞公南來車牛已加&KR4097;終如被凍蠅奮翅隔門限
仰視滄浪天飛鴻落我眼再拜寄一言心勞未能展
陳烈婦詩九首
烈婦者吳江士人張士相妻夫死守志依中表
以居夫兄與市魁徐某善逼令易節不從徐乃
篡取至家欲汙之烈婦以死拒得免訟於邑令
章某某先受徐愬且有高下其手者遂誣烈婦
曰若適徐三日徐已定情矣今復欲背之耶婦
恚憤以語觸令令繫烈婦獄欲逼使歸徐度終
不可乃出之會御史路公振飛按吳烈婦偕其
父赴愬松江路仍欲下其牒吳江烈婦曰若然
者吾節不白不如死公前乃出白刃自剄路亟
命救之血已滂然流矣視其衣皆縫紉百結蓋
先為必死計也余聞而哀之為製陳烈婦詩
嚴雪秀松柏芳風扇桃李結根兩不移貞脆互相鄙婉
婉吳江婦束身事君子端音夙所尚淑貌豈敢毁永言
同二儀作配齊終始
歡來無遐期慼至乃兼常翩翩翰林鳥失一難為翔金
鏡掩虚室瓊琴謝高張抱命死有歸故雄安可忘六親
既單微匹婦易周章
釁生蕭墻邇義動金石固有狐來綏綏無梁速我渡頩
爾致素辭爾言何乃酗雨絶無還雲河流豈西注疾風
振微綃可裂不可汚
共姬方待火公孫強委禽篡取歸其家昏夜相陵臨抗
憤呼昊天天高鬱沈沈如葵終衛足匪石豈轉心欲揕
讐人胸而奈力不任
握蘭墜鮑肆懷芳復歸來摩娑金錯刀微命待汝裁所
未明貞堅默然良獨悲甘棠有陰訟鉤距聞良才匍匐
愬邑宰激涕成瓊瑰
節義喪世久羣醜憎孤妍曾史誣以盜蹻跖目以賢矧
兹幽闥中没齒誰相宣簡墨置我傍伍伯夾我前舉頭
竟戴盆欲雪何因緣
盛夏飛嚴霜清晝鳴鵂鶹夫家問新婦爾志可改不一
齊空有言二庭迺良謀答言微志存至死明薰蕕挾長
復持短餘哇通大幽
昧旦起徬徨徬徨復躊蹰煩撋及衣衫縫紉連裙襦側
聞繡衣使持斧來東吳薄言偕我親赴愬百里餘懷哉
報所天行矣畢賤軀
厲厲心如丹皚皚氣成雪峩峩堂上冠渫渫庭下血妾
身既分明一瞑從兹決貞風非外奬哀響繇中切聳此
道路觀媿彼萬夫傑
偕子宣子灦啓霖德符入西山看梅六首
漾舟清川涘山氣一以佳朝暾射谷口蕭蕭生烟華左
林積繁霜右渚揮白沙客心大無賴耳目生豪奢
躧步虎山橋平湖白浩浩霧斂遠峯出風輕片帆好感
彼鴟夷皮我生何草草濟勝亦不慙芒鞵足幽討
山徑&KR2050;蛇腹花深行每遲籬落互開遮松栝相蔽虧挺
挺大夫間秀此冰雪姿獨立信有鄰晩芳豈無時
日高飢鳥囀谷靜疎鐘度梵宇壓孱顔欲上仍倚樹山
僧拙逢迎惡草為客具佛日誠可貪奈為春色誤
班荆羅酒漿選石坐竒偶四顧萬瓊瑶一朝落我手山
農日住山真賞不能有輟耕觀狂夫彼此笑開口
巖洞有佳名躋攀生﨑嶇相顧儔侶間清冰戛眉鬚樂
憂未云遠歴險良已愚稽首告山英留我雲一區
望廬嶽
我生癖山水蠟屐饒幾兩十載思匡廬髣髴勞意匠揚
瀾左里間歸棹今始漾大澤收烟虹青天削屏障堂堂
韓白軍落落侯伯狀變化根虚無尊嚴合雄放朝昏無
端倪欲語但惆悵三日經潯陽一雨助清漲雨止生白
雲山山氣騰上劃然躋巖腰緜亘億千丈如彼萬國琛
明堂受無讓傍豁四五峯偃蹇失背向一峯獨中立肅
穆類圭瑒忽見白龍飛乃是巖瀑颺想像萬壑雷壯夫
色凋喪羈遲千里外心跡兩遰妨近愧猿鶴幽遠慙仙
釋曠名山如故人欲别手難抗夜夢騎茅龍陵歴頗奔
壯晨興獨長謠懷哉未能暢
泊舟行江北村落
确确田中牛飛飛田上鵲老農分稻針仰視雲影落荷
蕖引桔橰麥路通略彴鄰里更呌呼山歌應林薄客本
江南人厭聞江北惡牛犢化刀劒雞犬遭殺掠兹焉偶
褩礴幽意了可攫舉策數堤柳褰衣弄場藿佇鳴邱中
琴靜想林下酌始知干戈地别有耕稼樂居者焉得知
悠悠向寥廓
送友人會試三首
坐君新堂中餐君脱粟飯不語知將離浩思一以滿悠
悠西笑多渺渺朔塗遠櫪馬嘶有聲青陽近將暖丈夫
憂黎元攬轡安得緩悵望東山雲無心已過巘
燕雀從風飛劃見孤鳳凰竹實未肯食矧云謀稻粱空
名滿東海一金不盈囊魯肅既指囷鄭公方治装拔劍
為爾舞飢寒亦何傷高歌槐臺酒彎弧射天狼
交知滿我前有懷未敢吐與子平生言慺慺豈無故古
調辭巧彈直躬羞跼步惆悵梁父吟中宵各狂顧白日
曜陽林商颷吹海樹隔我雲與泥相思夢中路
再和坡公歲暮三詩
餽歲
呼僮賖歲酒酒至無可佐有客能分甘闖如到竒貨承
筐兔首尖挂壁猪肝大旋袪釡上塵聊免雪中臥自念
饑荒來怪事傳客座樹皮填腹腸人肉出舂磨安得中
山醪頽然千日過感歎故人情獨謠仍獨和
别歲
六驥馳九衢驥駛影反遲如何歲月徂有驥莫能追曰
余結髮來意廣心無涯下言砥媚學上言匡危時鼎鼎
三十年不慕輕與肥所以濩落久亦無老大悲我如主
人留歲如行客辭願同松柏堅庶免蒲柳衰
守歲
火辰曀明暉歲乃在龍蛇我持人子身聲影兩藏遮此
夕飲藍尾親歡復如何座隅有季弟覓棗聲喧譁一脚
跳虎子兩頭持鼔撾家督顧之笑起視斗柄斜幼者行
復長長者已蹉跎詩成中弟書聊與僮僕誇
釋褐後以詩代書寄舍弟偉恭
崇禎十六載南宫開選場當春寇未退計車頗徬徨詔
用秋八月廣額登俊良帝御皇極殿發策垂天章揆日
唱甲乙釋褐遵典常余忝平流進法得授曹郎休假未
獲請思親淚滂滂今晨南鴈飛數行寄汝旁念與汝别
時燂爍侵衣裳斯文蘇陳輩鶼蟨互擕將前登三詔巖
慕彼鴻鵠翔既讀客城詩永懷百鍊鋼帆力疾脱兔歘
忽過維揚淮水方暴漲訇哮雷聲長長年盡股栗前有
覆水航河伯匄我命奪食饑蛟腸亭堠孤屹屹河之水
湯湯上有團團天下有古戰場捩舵漕河口十里一澤
梁下流若地窖上流若天倉毫髮一失勢叩頭不可禳
漸近梁山濼饑民惡如狼進退正惶惑聞賊破武昌故
相伏劍死烝黎墮沸湯中夜仰天歎星月無晶光我行
將安之魚爛四海瘡稍前過任城濟陰遥在望水木類
江表幽探暫相羊傳聞寇搪突獨畏孔子堂想見絲竹
聲魯壁尚洋洋上嘉魯連子下思馬賓王一死誠倜儻
萬言亦琅琅陳迹鬱連連清源接幽滄大都焚蕩後物
色難具詳入都秋蕭騷疾風捲高岡挂壁略見蠍鳴籬
絶無螿余病嬾終試誰使強激昂友生劇天倫可惜遽
分張座主山陰公風神照巖廊清冰絶汁滓大珪不斲
方賞我金石韻協以宮與商知我負烈氣勉以桂與薑
顧余慙曩賢公乃韓歐陽伏覩天子聖自責如禹湯共
吺伏四罪熒惑移災祥臨軒徠茂異皇盼為悦康惕息
朝士内曷以贊虞唐眠食今粗安酒釂三四觴赤側漸
辭去借貸聊充囊最苦羸馬頭蹀蹀塵沙黃閉戶學罄
折出戸旋已忘顧惟倔強姿不恥溝壑僵安得棄生平
如彼轉糞蜣所以公卿門干謁竟未嘗餘外順坎流不
用強論量親前雖奉書苦語總遮藏汝為從容說慎勿
使憫傷時方掄史才儲國之梠梁爭門或迮指此態豈
可當我欲拂衣歸齎持一月糧舊路不可行匹馬從東
方吳雪雖苦寒不敵薊北霜預畜明燈檠照我髭鬢蒼
一言先語汝努力學佐王黥刖謀補息如我事已忙泚
筆再三歎霑襟涕淋浪
暑日見耕者歎之
我行適田野火雲何盤盤農夫荷鋤過揮汗流食簞側
身還讓畔敬我儒衣冠見此發深愧我何良自安憶昨
經高門涼風韻琅玕八珍將九醖暴殄非一端席間行
炙人也復沾盤飱豈知力耕者秋至有饑寒鞭扑晝夜
加骨肉晝夜剜驅驅六合内數步殊悲歡天豈賤稼穡
此人難復難誰為撫循吏偕之隴上看(右一首見公辛未自鍳錄)
陶菴全集卷十一
