陶菴全集卷十五
明黃淳耀撰
五言排律
歸自南都詠懷四十韻寄呈豫瞻銓部
壯齡疎世務早歲慕文章跌宕三冬久儃佪百畝荒燃
松明夜火斫屧拓晨窗未覩玄文就空令白業妨老親
憐疾病良夜念行藏勸勉趨場屋支持裹糗糧放船梅
雨綠問店麥秋黃陵寢瞻佳氣溪山醉雜光書時頻嘯
詠壓韻互雄強稍就秦淮月俄依漢署香羈愁渾撥棄
新語得商量炎厲何其甚微軀未覺良帖經殊漫漫對
策頗琅琅刺滅禰衡袖錢羞杜甫嚢梟盧隨六博聚散
各參商下瀨征帆峭徂秋客貌蒼避人行故里排草入
深堂已報劉蕡罷誰知趙壹傷同心贈丹棘閏歲厄黃
楊去去懷吾道寥寥恨未央秦中坑并沸塞上肉猶瘡
米賊終殃漢花門必禍唐民生半豺虎國論一蜩螗濟
物吾何有憂時意漸忘舊貧唯錦里新好亦柴桑易卦
編仍擿戎韜卷在牀調治(平聲)丹竈熟芟剪葛覃長飲用
恒常醉愁須澹泊湯更看時溷濁所恃鑑精詳求瘼聞
當宁知人總大綱妖氛應蕩滌雲漢佇光芒日者偕吾
友論文及令郎著鞭驚士雅閣筆歎元嘗星聚連三月
蓬飄遂一方慵魚腮既曝健鶻翅徒張遊想竹林興景
看萸菊芳劒鳴龍虎在風卷鶺鴒忙醉否登高日歸歟
舞綵將玄除霜欲落烏榜氣先凉惆悵觴難御裁詩報
夕陽
孫母沈宜人六十詩三十二韻
忠孝清門事悲歡壽母筵皇天心似鑑良史筆如椽夙
昔蘭閨内經承姆教先緹縈情最苦德曜志何堅箕箒
歸袁隗柴車挽鮑宣蘋蘩供婉嬺機杼出煩撋夫子方
憂國單車獨首燕箸籌南越系筆換祖生鞭躍馬金源
塞笞兵木葉川危城嬰雉堞飛礟貫狼烟此日聲名大
將差管葛肩身留天北角家在海東邊辛苦憑閨範艱
危寄俸錢桁懸新翟茀裝斥舊金鈿食淡踰甘蔗懷情
戒盜泉豈惟成閫外亦以奉堂前廟社雙鼂錯疆場一
李全毒摇齊魯境氛合(闕二字)天戰壘啼妖鵩忠魂泣杜
鵑竟聞歸樸馬不見賜犀軒青海銘誰勒蒼生涕盡漣
未亡那忍此地下欲從焉念有尊嫜在兼為子姓牽花
明長濺淚髮白不由年盥浣儀無闕丸熊教屢遷手封
三馬鬛家剰一青氊坎窞時還過松筠算合緜鞶絲開
甲子鸞鶴降神仙楚楚思前事踆踆看後賢白華方有
述銀管遂成編事久公評見誠存善慶延吾從事講末
長語謝雕鐫
壬午元日對雪二十韻
正旦存餘臘同雲比慶霄半明先應朔萬玉下崇朝入
戶方沾葦侵盤恰點椒輕輕仍作片密密故封條柳動
俄為絮梅新轉學嬌(秦韜玉雪詩縈叢自學小梅嬌)放鳩同豔曳映綵
各招摇客至還披氅罇開更索貂雞須銀畫帖燕合粉
圖綃漏泄春光甚勾留朔氣饒形鹽粧富貴市麫笑虚
囂比屋袁安卧彌天穆滿謠銜枚誰入蔡墮指獨思遼
占驗因三白憂愉判此宵追蝗過糞壤積榖賤瓊瑶有
喜祥風至(漢天文志東北風為止歲是日風從東北至)無心六律調披雲斜
景見吹面薄寒消漸放松枝直真如鶴毳飄青邊烟起
㸑潤處麥生苖呈瑞思玄造勤民荷帝堯賦詩慙郢唱
歲盞或堪陶
座上賦得石壓笋斜出二十四韻
山骨誰能斲龍孫氣力殊遮藏千仞厚迸坼一雷麄抵
隙争分寸乘時利走趨風吹難解籜雨溜易垂珠蔓草
低相掩垂藤誤見拘安排成列桷撠掖象交蘆角立牛
羊觝牙磨虎豹軀題書斜架筆飲羽倒抽砮踧踧高山
仰蕭蕭逐北徂循墻正考父棄甲銳司徒葭倚誠非伍
蓬生歎有扶冠峰皆秀出拔地獨﨑嶇因勢資奔峭潛
身避剔刳折来猶負直遜去或如愚月射雲根遠泉迴
洞府迂爬梳稚子拙揠進野人劬詎有驅山鐸難求叱
石符圓仍慈母並大與衞丘俱歷落尤多矣檀欒有是
夫變蛇終矯尾為馬定過都偃蓋古松敵當門香艸輸
高須名箘簵短亦異王芻物理存貞正人情積歎吁上
番来竹下睨視極形模
孫孝若招同諸人觀梅卧雪亭次翟給諫稼軒二
十韻
寂寞書空久經過唾地傭東臯移勝事北郭散幽蹤載
去扁舟好擕来百末重盍簮諧語笑傾盖忝游從初旭浮
波彩殘冰綴岸容白邊明一徑青處失羣峰入戶無留
屐巡簷乍倚笻房廊新蝶領茶鼎野猿供望遠能生思
收春併入胸折来知影瘦飄去使心忪搔首煩花匠埋
憂對酒龍人偕山崒嵂樹倚玉玲瓏坐媿琅玕贈談增
琥珀濃長城尊五字名飲敵千鍾披豁良朋意疎狂野
客悰再三惟譽樹百遍踏纖茸林表凝高晝庭隂報下
舂艇摇藤澗影風遞頂山鐘興異剡溪盡詩如㶚岸逢
相將留片月却挂草堂松
陶菴全集卷十五
