陶菴全集卷十四
明黃淳耀撰
七言律
早春柬友人
東風乾鵲噪簷牙步愛青天好日華心似早梅能不放
事如春水漫無涯文章漸老看飛動朋好相諳恕過差
欲共論詩無美酒聞君稚子最能賒
歲暮閒居十首
燕坐高齋也自聊長檠短晷兩蕭蕭簷梅背日遲開拆
窗竹含風細動摇事外琴書長有寄閒中苜蓿倍難消
丈夫豈忘流年歎欲向何門敝黑貂
朔風烏鳥噪江村裋褐看來衣線繁獻賦十年思捧檄
翳桑三日欲何言雪埋北戶驚萱艸春遠南陔續斷魂
中夜五情還剥裂可憐緜絮定竒温
攤書曝背小窗中間研冰開宿火融偶好器之真鐵漢
兼評龐統半英雄道存一室安能掃世亂歧途只益窮
棄置墻東君莫問年来筮易總成蒙
睡美茶甘合有魔蘇端酒好亦慵過世情久怕驚蝴蝶
病體難移疥駱駝夢少卻占心正定腹便惟為飯摩挲
書籖把出風簷讀野馬塵埃日日多
見說年豐百榖成四方窮苦更無名錢刀滿地騰魚米
銀海何時洗甲兵烽照劍門天下險地爭襄漢古今情
(聞賊有窺蜀之志又近宼鄖襄)東南王氣蟠龍虎金翅防江莫漫輕
風破林坰野望長故人小隱在寒塘貧来蹤跡如溪友
老去詩篇似漫郎大布每縫諸弟被天吳近坼小兒裳
何時買宅成鄰並十畝春隂共課桑
行過宿草也堪悲白水青松好為誰排難祗今無籍福
論交自昔長袁絲刺留懷底都忘滅膝炙車中不耐追
莫怪書生偏鈍直君房未易許相知
頭顱三十但離經多媿吾生見寧馨玄未就時堪笑白
藍當出處已為青三年鍊賦耽香草一畫忘言想負苓
安得百原山雪内破除聞見坐空冥
昨夢深山杖短笻羽人飛步亦相從峰巒拔地九千仞
雲霧攙天五鬛松覺後晨鐘餘几席起来啜粥數遊蹤
東南名勝何曾領布韈青鞵枉自縫
花外欣欣獨撚髭角巾行拂屋簷欹欲尋凍蕊驚先發
暫數飛鴻覺暗移藥裹茶巾隨臘換山樓水檻與春期
此心自信無拘束天命由来不我欺
贈徐將軍
竒材劍客古無儔晤語從容即道流塞外聲名傳卧虎
吳中結搆比蝸牛萬金良藥隨人乞一卷戎韜為國留
我亦生平懷片氣與君高處望神州
人日集沈彦深齋次韻
臘酒開嘗勝老春春盤縷切鬭鮮新已邀名飲娛佳日
旋詠清詩向醉人高院張燈延素月廣庭積雪禁微塵
翛然似泛虚舟去况對長魚憶釣緡
次韻詶别張子石
百丈牽江一線平勞君客裹念歸程即看去住誰能料
可是分離莫漫輕白鳥背飛星子驛朱旗遥颭石頭城
船窗日把詩篇坐香草含風處處生
遊石鐘山二首
步追飛鶻過山頭俯見青黃正合流(山下為湖江合處水分青黃二色)
崖劈十尋天色夜江含萬籟客心秋風清陡覺虞韶作
石怪頻疑禹貢收五百年来輕李渤只因蘇子夜深遊
(南音函胡北音清越渤言亦不可忽蓋石質如此故遇水則異聲也)
高皇親此將元戎百萬紅船落掌中(高皇帝征偽漢駐蹕此山時我用白)
(船偽漢用紅船)絶壁雲烟動奎藻大江波浪起天風英雄不復
歸三戶草木猶能助八公獨對洪流玩吞吐月明山響
怖漁翁
采石磯
采石磯邊飛艣下斜陽淡淡水粼粼山形怒處蟠龍虎
風力強時過鬼神天塹舊知南北限夕烽新動楚吳塵
一生心事中流楫媿與朝廷作外臣
遊甘露寺
老木隂森作夏寒岡巒深擁一鵰盤日邊帆去東流盡
天末雲移北望難三國旌旗連夕照六朝臺殿壓風瀾
英雄去後江山在輸與殘僧抱膝看
張貞白有離世之志作四别詩示余余反其意作
四留詩以尼之
瓜廬小結在塘㘭城市翛然即遠郊谷為愚公寧避辱
亭因揚子不辭嘲鳴螿秋盡猶緣砌舞鷰春深亦認巢
莫愛雲松棲絶壁山中依舊要誅茅(右代廬舍留)
曾因一擊悟香嚴翠竹黃花不受嫌空際繁華隨意掃
閒中色相逐時拈經春抱甕新條長隔日窺園惡木添
莫向狙公分橡栗尋常山果共酸甜(右代花木留)
雨雲翻覆世情新晚節松筠轉合親老語脱疎應恕醉
濁醪遷次不嫌真蔣生自是憐求仲支遁由来契許詢
莫入深山友麋鹿人非麋鹿恐傷神(右代友人留)
諸門可入是清凉有酒何須強𣪚場丈室已空華鬘影
蒜根難損麝臍香天親無著元相友靈照龐公各坐忘
莫視怨親成一槩西歸隻履太踉蹌(右代眷屬留)
送張子石再遊江右二首
章門憶我别君時歘見君歸又解維茅屋閉来春草合
鈴齋夢去子規知舟過曲瀨青山擁天近長湖白日遲
珍重南州懸一榻少留莫賦四愁詩
江介鸎花自接連峭帆何處認歸船瀧分上下元同歷
月照悲歡已再圓(時侯生文中新殁其尊人雍瞻將歸取道浙溪即子石往豫章路)孤
舫雨聲温昔夢高樓春思入新篇憑君莫憶離羣者慙
負匡廬又一年
正月三日飲爾宗齋留宿次韻
飲遍屠蘇歲尚新籃輿衝雨競良辰花香酒釅深更坐
弟勸兄酬古屋春閒覺篇章渾跌宕醉逢旗鼔益精神
夜闌猶對王戎語木榻翛然布被親
夏日與同人泛舟尚湖
永日扁舟在碧潯停舟往往得園林一川魚鳥如相識
百態湖山合賞心竹澗靜通碁局響荷花開笑酒杯深
紅燈白月城隅晚剰伴先生有醉吟
九日登虞山遇雨宿興福禪院二首
每到林巒覺眼明登高况是客中情山當木落先疑雨
院有僧期不願晴欹枕靜聽鐘鼓報推窗遥指澗泉生
可憐一夜清無寐心在前峰夢未成
潭影悠悠日夜空一宵雷雨氣鴻濛啜茶共說無生話
禮足還瞻盖世雄(僧出紫柏老人像)烏帽白衣真往事黃花翠
竹想遺風出門獨向秋山笑身在曹溪一滴中
送嚴式如遊武昌
楚中風物待清詩君去樊山問酒旗天外振衣黃鸖遠
水心題畫白鷗遲禰衡詞賦留殘照陶侃功名入斷碑
吟向郡西休感慨柳條不似折来時
次韻寄詶侯生雲俱見懷二首
英游絶境兩無窮南鄣烟雲左里風天際一帆如隔世
崖巔雙袖欲凌空漏巵飲處思曹植釵脚題来逼魯公
老我閉門仍距躍詞壇角逐羨羣雄
章門舊雨知余憶吳會浮雲見汝心愁裏側身堪涕淚
夢中識路暫登臨鴻當急景飛如昨草入離亭綠至今
擬代黃花與君約滿城風雨遲車音
新春喜葉石農至二首
冬杪相期及首春春風送到剡溪人門經積雪寒猶在
酒出貧家味較醇高士有懷觀物變賤儒何力救時屯
一樽坐對缸花落消盡胸中十載塵
鸎語知春劇可憐簷梅索笑亦幽妍客来扄戶如逃債
君至論詩似學僊大雅千秋幾寥闊故人今我兩周旋
醵金鑄得鍾期否商到遺文共惘然(時料㨂閔裴村遺稿)
春風
柳向西偏一線斜東風嫋嫋自天涯捲開白日初消凍
閣住輕隂為養花駘蕩祗堪嬉燕雀顛狂莫遣動泥沙
陌頭吹得韶光去獨有羅敷最歎嗟
春雨
幾日春光到眼明鳴鳩聒聒又嫌晴霏微自潤花間色
沾灑虚聞葉上聲蚯蚓上階如得意笋萌穿地欲妨行
底須把滑登山去小艇横波也有情
讀鄭思肖心史
一夕厓山卷陣雲百年吳會泣斯文人間再見陶徵士
地上元無滄海君心入漏泉終化鐵氣填溝壑亦成墳
千秋萬古靈均意只有西川杜宇聞
送張子石遊燕二首(時朝議嘉定復漕子石以伏闕入京)
紫芝一曲舊菰蘆又入燕京問狗屠卿相未堪呼作友
流民只欲繪為圖清談藝苑催黃鳥長策中原獵短狐
他日平臺訪遺逸應知市上有郇謨
荒城百里絶炊烟累繭煩君獨籲天轉漕(去聲)更無韓滉
米治裝惟醵沈郎錢空江蟹斷孤舟外長路魚星匹馬
前見說南司新抗䟽不須張目向時賢
過露筋祠口占
白鳥猶疑點露光青松長與作幃房玉埋地底終辭汚
菊死枝頭尚抱香虀臼有碑詞黯黯投金無瀨水茫茫
翠旗明滅知何處巾幗如林最可傷
京邸送龔智淵南歸二首(時智淵就選為秀水博士)
總是劉蕡迕選場也應庠序有輝光袖歸綾刺投官長
擊碎胡琴出帝鄉家似朗陵傳孝友學依安定舉條綱
昔賢晼晚猶卿相况爾虬鬚亦未蒼
書劍偕君客上京還憐客裏送君行梟盧得失元無據
雨雪雱凉共有情關出穆陵黃葉暗驛逢清口白波明
新詩好為題茅店我到應知隔幾程(時余將請假南歸)
喫黃芽菜作
留滯京華噉菜根調治火力似蒸豚芳鮮花乳堆磁碗
滑熟油酥沁瓦盆食罷總令腸胃寔味回無復笋蔬存
山中舊業曾為圃屬饜清風是國恩
南還至杜生村阻雪王孟衍見示所和坡公鹽字
韻詩次韻八首
車中集霰尚廉纖茅店俄驚朔氣嚴似兆豐年將比玉
如憂旅食故堆鹽林丘掩冉通孤寺燈火青熒隔小簷
却憶君家三泖上竹巾芒屨看峰尖
欲去仍迴舞態纖斷篷高卷助威嚴隨車剡剡鋪成席
捏虎晶晶變作鹽吹面未消欺薄酒壓巾能折凑卑簷
無人肯學袁安卧說向東風馬耳尖
簾幕爭投不厭纖閉門聊復阻深嚴解將燕市虚堆麫
未與吳蓴寔下鹽擁被陡驚寒折絮攬裘誤喜月生簷
明朝大地陽和動掃出坡陀放出尖(次日為長至)
闊劍長鎗勢不纖蛇蟠鸛舞陣方嚴黃池夜噪天如墨
白帝朝屯峽似鹽堕指竟須憂絶塞映書誰復耐風簷
天涯頼與王猷值收拾瓊琚付筆尖
亂散天花密且纖坐来塵界得莊嚴不留色相仍生豔
能䑛虚空盡是鹽寒氣帶暄回土室暮光連曉入冰簷
冷然萬玉吾肝肺鼻白何勞看一尖
融融皜皜月華纖禁斷微塵亦太嚴妙染誰能勝摩詰
妍辭終類刻無鹽棗林冰散花千樹檉柳風團絮一簷
天遣吳儂看朔雪等閒裁剪出新尖
謝庭高唱脱穠纖坡老還爭筆陣嚴愁至詠詩挑朔雪
興来酌水味吳鹽蕪城冰柱衝騾馬破驛風枝瀉屋簷
戲問屠沽能觧否百層錦繡裹山尖
郢唱非同下里纖吳歈也復亂清嚴詩工不值一杯水
人好應酬幾兩鹽君奮白鬚籌朔漠我歌黃竹盻窮簷
相期躍馬收淮蔡肻負風斤運鼻尖
孟衍有詩見和復叠前韻
牛腰雖怯管城纖綺語終輸白戰嚴若也浪題詩是錦
何殊誤指雪為鹽寒吹宿火燃衣帶靜寄歸心算屋簷
勞動灞橋驢背客批風抹月用毫尖
雪晴早發杜生村至李家口三首
指直難抽韈系纖僕夫湯沐已晨嚴冰生欲助鬚如蝟
氣出堪憎笑似鹽一徑鴉乂迷古埭萬條鵝管插荒簷
關河凍合酸風擊髣髴沙場射鏑尖
映日凝明魯縞纖兼霜的皪劍花嚴藍田烟去唯存玉
滄海潮枯盡煮鹽混合路歧埋棘刺分疎雞犬認茅簷
遠山誰是華不注我欲飛身石筍尖
一陽生處力猶纖隂氣憑陵忽解嚴高岸白消撞玉斗
凍河青出散形鹽喜尋黃獨愁無逕苦憶江梅笑滿簷
關塞漫漫誰奈汝聳肩不覺似山尖
臨朐道中微雪復疉前韻
晴林霏雪故纖纖粧點齊城氣色嚴已障高丘成白壤
將消皦日作紅鹽吟垂鼻涕冰衣袖睡放頭風宿帽簷
稍喜征車入圖畫穆陵關外數峰尖
遣興
萬里霜風笑凍蠅一嚢詩句類游僧新添袍笏兒童喜
漸忍饑寒僕隸憎車裏炙瘡狂趙壹樓頭湖海老陳登
自知合受東山誚便濯塵纓也未能
道傍見出獵者
楚製衣衫箇箇輕晴雷知是拓弓聲塵當駿馬来時住
風向豪鷹怒處生繞出林叢齊掩抑搜開原野各紛爭
雞棲車裏回頭望一道飛毛雪片明
觀逐兔作
黃蒿白葦遍齊東兔窟經營在此中野老側身来似鬼
韓盧點首去如風材高並騖難空返敵狡窮追易見功
立馬縱觀悲世事平陽血戰亦英雄
宿遷入舟作
笨車羸馬倦歸程乍入舟航似醉醒天落黃河無日住
雲浮吳會有時停馮夷縹緲親椒酒風伯招摇過塔鈴
目送波瀾成獨笑一杯吟與白鷗聽
瓜州阻風遇雪復叠鹽字韻
東風五兩白纖纖浪急沙鳴萬騎嚴訪泊正逢山似畫
計程爭奈食無鹽衡門翳翳陶潛酒江樹垂垂杜甫簷
不見古人惟見雪塔鈴遥語一峰尖
哭程孟陽先生次金爾宗韻
生死茫茫總别離魚書纔到訃音隨凋零耆舊今方盡
談話風流轉合思嬴博祗將魂氣接枌榆先與首丘期
大招何事偏稱宋唐景由来悵所師
西州陳迹黯悠悠淚滴遺文不自收譏評(去聲)小詩如法
律提擕晚進勝同游松圓閣在苔應滿花信樓空月自
流獨有禪心將得去幻形真作渡神舟(真誥形為渡神舟泊岸將辭去)
(先生晚年棲心禪那故云)
過魯獨遊沂水上慨然有作
清沂映雪晚無波閒詠思偕點也過落葉覆橋沙路細
夕陽平岸野烟和巢烏歷歷飛鴻盡獵馬蕭蕭脱兔多
水鏡似將行客笑兩行蓬葆一青騾
寄懷鄭同年
郭隗臺前客少雙雄談清夜接麾幢詩分稿草長留篋
酒挈缾罌屢過忩歸騎聯翩真似鴈春愁浩蕩有如江
因風為問山齋樹多少新隂覆石矼(余嘗和君憶櫞樹詩)
偶棲卓鍚菴次程偈菴壁間韻
松門荻岸老僧居到此心除境亦除塵夢已隨風籜遠
慧香長與日光初沿溪自試撑船手布席分看鬭草書
宛是林棲向居士東山何用再躊躇
長至日再叠前韻
舊貧長戀子雲居不與門庭共掃除風颭幃燈蕉破後
雨飛藥院草生初看多世變如春夢憶到詩篇似誤書
剰有清愁消未盡日長一線倍躊躇
甲申除夕感懷次廣成先生韻二首
風雨南轅憶去年河山北望淚如泉戈揮白日真無力
扇隔黃塵也自賢事業雲臺新宛洛畫圖督亢古幽燕
山中老宿閒談話擬續離騷一問天
廊廟江湖事百端侵尋已覺歲華殘長鯨自合翻溟渤
倦鳥何心刷羽翰家計總輸漁具穩侯封那敵醉鄉寬
海翁舊話君知否一與鷗盟更不寒
乙酉元旦次廣成先生韻兼呈雍瞻
薄隂微雪晚開天輭語深杯互接聯嬾嫚那能拘禮數
飛騰只合餞流年烟吹小墢梅香動露濕平臯蕙葉眠
獻歲有懷誰賦得謝家兄弟擅新篇
六日對雨再叠前韻
破屋朝来仰見天生憎雨脚太緜聯龍蛇脈脈知春氣
花柳遲遲識閏年閱盡後生相次老看多世事只思眠
從今會得逍遥義别著南華内外篇
眉聲座上見翼王和元旦詩復叠前韻二首
淮左軍書欲揭天江南風物尚蟬聯黃塵一涴燕山雪
絳幘重瞻建武年張鎬已甘窮谷老陳登肻作下牀眠
知君興寄椒花外大筆摩厓有頌篇
酒人跌宕欲忘天興至聊𢋫一兩聯潦倒未須憂白髮
亂離猶得見新年臨流白帽清堪畫帖地籃輿倦即眠
山鳥山花日堪惱春遊還有杜陵篇
新春喜陳嘉自婁東至三首
春江容易拔船頭小艇東来恰順流草色苔痕門徑淺
葱湯麥飯主賓幽清言斐亹晨將夕古意蕭條樂更愁
稇載卻看垂槖去停雲靄靄思悠悠
海上扁舟棹月還踏歌曾叩野僧關文章屢見知精進
歲月頻移覺等閒鶯喜新年聊出谷猿尋舊侶故依山
春風似識潛夫意點注簷花盡破顔
語及君臣涕淚俱上牀堅卧欲何須風塵澒洞驚幽獨
衿佩舂容礙走趨野飯雕胡收滿屋水田藷蔗種成區
山中鄭敬飄然往將子能從亦可娛
送陳元晉分教歙縣
澤國春生水接連鸎花相送上瀧船青山障日如過峽
黃海鋪雲欲亘天地襍騂剛從教速官饒紙墨著書便
綱常腐爛嗟今日經義還應倣昔賢
新晴訪桂
西顥晴迴積氣開江臯肅肅下疎槐共傷秋草迷天路
且折芳椒向水隈池面日翻寒影去園心風遞古香来
興闌歸掩空廬暮獨對烏皮一寸灰
訪隱者郊居
隔溪高士坐危亭客有棲尋戶不扄花似嬋娟邀俗賞
松因磊砢受天刑林間密果藏飛鳥窗外疎梅亂曙星
最是道心能及物庭隂病鸖長新翎(右二篇見菊隱陸氏手鈔)
張母七十夀詩
百年嘉慶及芳辰愛子持觴冡婦親董氏樵漁方飬志
茅容蔬果更留賓管彤自接青氊舊機杼常隨白髮新
萱草榴花相對發霓裳冉冉下飈輪(右一篇載清河家乘其墨蹟尚存)
壽陸春園六十
已去風塵未住山暮年幽事滿荆關家居萬戶侯封内
人在西京儒俠間青玉案邊椎髻古黃金花下舞衣斑
祗應便與林泉約賖盡清娛占盡閒(右一篇見陶圃陸氏家藏墨蹟)
贈時用咸入泮
國士門風邁等倫明經童子豔傍人文從試席看义手
書向前生憶等身出穴長離光照灼食牛乳虎膽輪囷
吾衰浪附通門雅恐與寧馨作後塵(右一篇書用咸便面尚存)
陶菴全集卷十四
