璇璣圖詩讀法别集類一(晉)
提要
(臣)等謹案璇璣圖詩讀法一卷明康萬民撰
萬民字無沴武功人海之孫也蘇蕙織錦回
文古今傳為佳話劉勰文心雕龍稱回文所
興道原為始則齊梁之際尚未見其圖此圖
及武曌序均莫知所從來考晉書列女傳載
符堅秦州刺史竇滔有罪徙流沙其妻蘇蕙
織錦為回文旋圖詩無滔鎮襄陽及趙陽臺
讒間事又考晉書孝武帝紀稱太元四年符
丕䧟襄陽苻堅載記稱以其中壘梁成為南
中郎將都督荆揚州諸軍事荆州刺史領護
南蠻校尉配兵一萬鎮襄陽亦不言竇滔與
序所言全然乖異序末稱如意元年五月一
日是時晉書久成不應矛盾至此又其文萎
弱亦不類初唐文體疑後人依託然晉書稱
其圖凡八百四十字縱横宛轉以讀之文多
不錄則唐初實有是圖又李善註江淹别賦
引織錦回文詩序竇滔秦州被徙沙漠其妻
蘇氏秦州臨去别蘇誓不再娶至沙漠便娶
婦蘇氏織錦端中作此回文詩以贈之苻國
時人也其說亦與晉書合益知詩真而序偽
考黃庭堅詩已用連波悔遏陽臺暮雨事其
偽當在宋以前也序稱其錦縱廣八寸題詩
二百餘首計八百餘言縱横反覆皆成章句
黃伯思東觀餘論謂其圖本五色相宣因以
别三五七言之異後人流傳不復施采故迷
其句讀又謂嘗于王晉玉家得唐申諴之釋
而後曉然今諴本已不傳僧起宗以意推求
得三四五六七言詩三千七百五十二首分
為七圖萬民更為尋繹又于第三圖内增立
一圖併增讀其詩至四千二百六首合起宗
所讀共成七千九百五十八首因合兩家之
圖輯為此編夫但求協韵成句而不問文義
之如何輾轉鉤連旁行斜上原可愈增愈多
然必以為若蘭本意如斯則未之能信存以
為藝林之玩可矣起宗不知何許人王士楨
居易錄載趙孟頫妻管道昇璇璣圖真蹟已
稱起宗道人云云則其人當在宋元間也乾
隆四十六年四月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
璇璣圖詩讀法記
前秦苻堅時秦州刺史扶風竇滔妻蘇氏陳留令武功
道質第三女也名蕙字若蘭識知精明儀容秀麗謙默
自守不求顯揚行年十六歸於竇氏滔甚敬之然蘇性
近於急頗傷姤嫉滔字連波右將軍真之孫朗之第二
子也風神秀偉該通經史允文允武時論高之苻堅委
以心膂之任備歴顯職皆有政聞遷秦州刺史以迕旨
謫戍燉煌會堅寇晉襄陽慮有危逼籍滔才略乃拜安
南將軍留鎮襄陽焉初滔有寵姬趙陽臺歌舞之妙無
出其右滔置之别所蘇氏知之求而獲焉苦加捶辱滔
深以為憾陽臺又專伺蘇氏之短謟毁交至滔益忿焉
蘇氏時年二十一及滔將鎮襄陽邀其同往蘇氏忿之不與
偕行滔遂攜陽臺之任斷其音問蘇氏悔恨自傷因織
錦回文五綵相宣瑩心耀目其錦縱廣八寸題詩二百
餘首計八百餘言縱横反覆皆成章句其文點畫無缺
才情之妙超今邁古名曰璇璣圖然讀者不能盡通蘇
氏笑而謂人曰徘徊宛轉自成文章非我佳人莫之能解
遂發蒼頭齎致襄陽焉滔省覽錦字感其妙絶因送陽
臺之關中而具車徒盛禮邀迎蘇氏歸於漢南恩好愈
重蘇氏著文詞五千餘言屬隋季喪亂文字散落追求
不獲而錦字回文盛見傳寫是近代閨怨之宗旨屬文
之士咸龜鏡焉朕聽政之暇留心墳典散帙之次偶見
斯圖因述若蘭之才復美連波之悔過遂製此記聊以
示將來也如意元年五月一日大周天冊金輪皇帝御
製
南阿山人康吕賜曰余錄先太史縣志真本悉依原編
獨蘇氏詩未錄非敢輕有變置故附數語錄本之末述
先太史之意冀來者之鑒余志也兹專錄其詩圖並校
諸讀法合為一編存之後有授梓者可於諸圖依增讀
原刻分别且俱如織錦采色顔之木以便觀覽則作者
讀者巧思悉傳而斯文乃犁然可以備吾邑文藝中之
一觀矣
凡例
康萬民曰蘇氏以深閨螺黛感悟其夫一旦精意所聚
於八百餘言中上陳天道下悉人情中稽物理旁引廣
譬具網兼羅文詞巨麗興寄超遠自是後才人韻士曾
未有方而效之者此幾非人爲所能與矣意者天欲發
此一段竒巧假若蘭於尺幅之間偶露機倪又假起宗
道人因其脉絡疏其神髓豈獨庸才未易以識即問之
蘇氏蘇氏且不可知又問之起宗及余之增讀是詩所
獲逾起宗又倍餘而尚或未能盡者復何所知哉姑以
其已見者臚列凡例如左
一是圖縱横八寸共計八百四十一言分朱墨青紫
黃五彩蘇氏以為表裏宛轉無非文章非我佳人
莫之能解佳人蓋謂其夫滔也當時讀法不傳自
唐武后下讀者十數家多不過數百首獨起宗道
人因彩分圖因圖分詩讀至三千七百五十二首
予縱觀數四似有未盡乃於諸圖中增讀得四千
二百六首合原讀共七千九百五十八首
一是圖合之為一分之為七若七政經天粲然明備
余於第三圖内增飾一圖共計八圖又若太極分
為八卦至六十四卦又可至四千九十六卦生生
不巳然余亦不敢羼(楚簡反)敘圖次紊亂舊章只附
於第三圖後曰附增第三圖
一余於起宗原讀外又增讀非好為駢指蛇足也如
第三圖内顛倒回文此收彼遺彼收此遺遂有脫落
第五圖内借字羅互分讀第四圖却又不然余據
此二端引伸觸類皆因其所本有者摉括之耳至
新增一圖則獨為管見云
一回文四句内有複韻者古詩不拘如小宛之詩我
心憂傷念昔先人明發不寐有懷二人爲可例圖
内複韻詩遺者甚多俱標出
一余增讀詩内多叶古韻起宗所遺或於韻學有未
盡諳乎此余用古韻而讀益多也
一界畫此圖多以五色繪地以墨書或先用墨書後
以五色旁畫余按五色即以五色書字俾蘇氏杼
柚本面一覽瞭然以供賞鑒家一快
