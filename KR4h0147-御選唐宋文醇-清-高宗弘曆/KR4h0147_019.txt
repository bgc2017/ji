御選唐宋文醇卷十九目錄
隴西李翺文一
賦雜著
幽懷賦
復性書上
復性書中
復性書下
陸歙州述
高愍女碑
楊烈婦傳
御選唐宋文醇卷十九
隴西李翺文一
幽懷賦
朋友有相歎者賦幽懷以答之其辭曰
衆囂囂而雜處兮咸嗟老而羞卑視予心之不然兮慮
行道之猶非儻中懷之自得兮終老死其何悲昔孔門
之多賢兮惟回也為庶幾超羣情以獨去兮指聖域而
高追固簞食與瓢飲兮寧服輕而駕肥望若人其何如
兮慙吾德之纖微躬不田而飽食兮妻不織而豐衣援
聖賢而比度兮何僥倖之能希念所懷之未展兮非悼
已而陳私自祿山之始兵兮歲周甲而未夷何神堯之
郡縣兮乃家傳而自持税生人而育卒兮列高城以相
維何兹世之可久兮宜永念而遐思有三苗之逆命兮
舞干羽以來之惟刑德之既修兮無遠邇而咸歸當高
祖之初起兮提一旅之羸師能順天而用衆兮竟掃寇
而戡隋況天子之神明兮有烈祖之前規剗弊政而還
本兮如反掌之易為苟廟堂之治得兮何下邑之能違
哀予生之賤遠兮包深懷而告誰嗟此誠之不達兮惜
此道而無遺獨中夜以潛歎兮匪吾憂之所宜
歐陽修曰予始讀翺復性書三篇曰此中庸之義疏
爾智者識其性當復中庸愚者雖讀此不曉也不作
可焉又讀與韓侍郎薦賢書以為翺特窮時憤世無
薦已者故丁寧如此使其得志亦未必然以翺為秦
漢間好俠行義之一豪雋亦善論人者也最後讀幽
懷賦然後置書而歎歎已復讀不自休恨翺不生於
今而得與之交又恨予不得生翺時與翺上下其論
也況迺翺一時人有道而能文者莫若韓愈愈嘗有
賦矣不過羨二鳥之光榮歎一飽之無時爾推是心
使光榮而飽則不復云矣若翺獨不然其賦曰衆囂
囂而雜處兮咸歎老而嗟卑視予心之不然兮慮行
道之猶非又怪神堯以一旅取天下後世子孫不能
以天下取河北以為憂嗚呼使當時君子皆易其歎
老嗟卑之心為翺所憂之心則唐之天下豈有亂與
亡哉然翺幸不生今時見今之事則其憂叉甚矣奈
何今之人不憂也余行天下見人多矣脱有一人能
如翺憂者又皆疏遠與翺無異其餘光榮而飽者一
聞憂世之言不以為狂人則以為病癡子不怒則笑
之矣嗚呼在位而不肯自憂又禁他人使皆不得憂
可歎也夫
復性書上
人之所以為聖人者性也人之所以惑其性者情也喜
怒哀懼愛惡欲七者皆情之所為也情既昏性斯匿矣
非性之過也七者循環而交來故性不能充也水之渾
也其流不清火之煙也其光不明非水火清明之過沙
不渾流斯清矣煙不鬱光斯明矣情不作性斯充矣性
與情不相先也雖然無性則情無所生矣是情由性而
生情不自情因性而情性不自性由情以明性者天之
命也聖人得之而不惑者也情者性之動也百姓溺之
而不能知其本者也聖人者豈其無情邪聖人者寂然
不動不往而到不言而神不耀而光制作參乎天地變
化合乎隂陽雖有情也未嘗有情也然則百姓者豈其
無性者邪百姓之性與聖人之性弗差也雖然情之所
昏交相攻伐未始有窮故雖終身而不自覩其性焉火
之潛於山石林木之中非不火也江河淮濟之未流而
潛於山非不泉也石不敲木不磨則不能燒其山林而
燥萬物泉之源弗疏則不能為江為河為淮為濟東滙
大壑浩浩蕩蕩為弗測之深情之動弗息則不能復其
性而燭天地為不極之明故聖人者人之先覺者也覺
則明否則惑惑則昏明與昏謂之不同明與昏性本無
有則同與不同二者離矣夫明者所以對昏昏既滅則
明亦不立矣是故誠者聖人性之也寂然不動廣大清
明照乎天地感而遂通天下之故行止語默無不處於
極也復其性者賢人循之而不已者也不已則能歸其
源矣易曰夫聖人者與天地合其德日月合其明四時
合其序鬼神合其吉凶先天而天不違後天而奉天時
天且弗違而況於人乎況於鬼神乎此非自外得者也
能盡其性而已矣子思曰唯天下至誠為能盡其性能
盡其性則能盡人之性能盡人之性則能盡物之性能
盡物之性則可以贊天地之化育可以贊天地之化育
則可以與天地參矣其次致曲曲能有誠誠則形形則
著著則明明則動動則變變則化唯天下至誠為能匕
聖人知人之性皆善可以循之不息而至於聖也故制
禮以節之作樂以和之安於和樂樂之本也動而中禮
禮之本也故在車則聞鸞和之聲行步則聞珮玉之音
無故不廢琴瑟視聽言行循禮而動所以教人忘嗜欲
而歸性命之道也道者至誠也誠而不息則虚虚而不
息則明明而不息則照天地而無遺非他也此盡性命
之道也哀哉人皆可以及乎此莫之止而不為也不亦
惑邪昔者聖人以之傳於顔子顔子得之拳拳不失不
遠而復其心三月不違仁子曰回也其庶乎屢空其所
以未到於聖人者一息耳非力不能也短命而死故也
其餘升堂者蓋皆傳也一氣之所養一雨之所膏而得
之者各有淺深不必均也子路之死也石乞盂黶以戈
擊之斷纓子路曰君子死冠不免結纓而死由也非好
勇而無懼也其心寂然不動故也曾子之死也曰吾何
求焉吾得正而斃焉斯已矣此正性命之言也子思仲
尼之孫得其祖之道述中庸四十七篇以傳於孟軻軻
曰我四十不動心軻之門人達者公孫丑萬章之徒蓋
傳之矣遭秦滅書中庸之不焚者一篇存焉於是此道
廢缺其教授者唯節文章句威儀擊劔之術相師焉性
命之源則吾弗能知其所傳矣道之極於剥也必復吾
豈復之時邪吾自六歲讀書但為詞句之學志於道者
四年矣與人言之未嘗有是我者也南觀濤江入於越
而吳郡陸傪存焉與之言之陸傪曰子之言尼父之心
也東方如有聖人焉不出乎此也南方如有聖人焉亦
不出乎此也惟子行之不息而已矣嗚呼性命之書雖
存學者莫能明是故皆入於莊列老釋不知者謂夫子
之徒不足以窮性命之道信之者皆是也有問於我我
以吾之所知而傳焉遂書於書以開誠明之源而缺絶
廢棄不揚之道幾可以傳於時命曰復性書以理其心
以傳乎其人烏戲夫子復生不廢吾言矣
復性書中
或問曰人之昏也久矣將復其性者必有漸也敢問其
方曰弗慮弗思情則不生情既不生乃為正思正思者
無慮無思也易曰天下何思何慮又曰閑邪存其誠詩
曰思無邪曰已矣乎曰未也此齋戒其心者也猶未離
於靜焉有靜必有動有動必有靜動靜不息是乃情也
易曰吉凶悔吝生於動者也焉能復其性邪曰如之何
曰方靜之時知心無思者是齋戒也知本無有思動靜
皆離寂然不動者是至誠也中庸曰誠則明矣易曰天
下之動貞夫一者也問曰不慮不思之時物格於外情
應於内如之何而可止也以情止情其可乎曰情者性
之邪也知其為邪邪本無有心寂不動邪思自息惟性
明照邪何所生如以情止情是乃大情也情互相止其
有已乎易曰顔氏之子有不善未嘗不知知之未嘗復
行也易曰不遠復無祗悔元吉問曰本無有思動靜皆
離然則聲之來也其不聞乎物之形也其不見乎曰不
覩不聞是非人也視聽昭昭而不起於見聞者斯可矣
無不知也無弗為也其心寂然光照天地是誠之明也
大學曰致知在格物易曰易無思也無為也寂然不動
感而遂通天下之故非天下之至神其孰能與於此曰
敢問致知在格物何謂也曰物者萬物也格者來也至
也物至之時其心昭昭然明辨焉而不應於物者是致
知也是知之至也知至故意誠意誠故心正心正故身
修身修而家齊家齊而國理國理而天下平此所以能
參天地者也易曰與天地相似故不違知周乎萬物而
道濟天下故不過旁行而不流樂天知命故不憂安土
敦乎仁故能愛範圍天地之化而不過曲成萬物而不
遺通乎晝夜之道而知故神無方而易無體一隂一陽
之謂道此之謂也曰生為我說中庸曰不出乎前矣曰
我未明也敢問何謂天命之謂性曰人生而靜天之性
也性者天之命也率性之謂道何謂也曰率循也循其
源而反其性者道也道也者至誠也至誠者天之道也
誠者定也不動也修道之謂教何謂也曰誠之者人之
道也誠之者擇善而固執之者也修是道而歸其本者
明也教也者則可以教天下矣顔子其人也道也者不
可須臾離也可離非道也說者曰其心不可須臾動焉
故也動則遠矣非道也變化無方未始離於不動故也
是故君子戒慎乎其所不覩恐懼乎其所不聞莫見乎
隠莫顯乎微故君子慎其獨也說者曰不覩之覩見莫
大焉不聞之聞聞莫甚焉其心一動是不覩之覩不聞
之聞也其復之也遠矣故君子慎其獨慎其獨者守其
中也問曰昔之註解中庸者與生之言皆不同何也曰
彼以事解者也我以心通者也曰彼亦通於心乎曰吾
不知也曰如生之言修之一日則可以至於聖人乎曰
十年擾之一日止之而求至焉是孟子所謂以杯水而
救一車薪之火也甚哉止而不息必誠誠而不息必明
明與誠終歲不違則能終身矣造次必於是顛沛必於
是則可以希於至矣故中庸曰至誠無息不息則久久
則徵徵則悠遠悠遠則博厚博厚則高明博厚所以載
物也高明所以覆物也悠久所以成物也博厚配地高
明配天悠久無疆如此者不見而章不動而變無為而
成天地之道可一言而盡也問曰凡人之性猶聖人之
性故曰桀紂之性猶堯舜之性也其所以不覩其性者
嗜欲好惡之所昏也非性之罪也曰為不善者非性邪
曰非也乃情所為也情有善有不善而性無不善焉孟
子曰人無有不善水無有不下夫水搏而躍之可使過
顙激而行之可使在山是豈水之性哉其所以導引之
者然也人之性皆善其不善亦猶是也問曰堯舜豈不
有情邪曰聖人至誠而已矣堯舜之舉十六相非喜也
流共工放驩兜殛鯀竄三苗非怒也中於節而已矣其
所以皆中節者設教於天下故也易曰知變化之道者
其知神之所為乎中庸曰喜怒哀樂之未發謂之中發
而皆中節謂之和中也者天下之大本也和也者天下
之達道也致中和天地位焉萬物育焉易曰唯深也故
能通天下之志唯幾也故能成天下之務唯神也故不
疾而速不行而至聖人之謂也問曰人之性猶聖人之
性嗜欲愛憎之心何因而生也曰情者妄也邪也邪與
妄則無所因矣妄情滅息本性清明周流六虚所以謂
之能復其性也易曰乾道變化各正性命論語曰朝聞
道夕死可矣能正性命故也問曰情之所昏性即滅矣
何以謂之猶聖人之性也曰水之性清澈其渾之者沙
泥也方其渾也性豈遂無有邪久而不動沙泥自沈清
明之性鑒於天地非自外來也故其渾也性本弗失及
其復也性亦不生人之性亦猶水也問曰人之性本皆
善而邪情昏焉敢問聖人之性將復為嗜欲所渾乎曰
不復渾矣情本邪也妄也邪妄無因人不能復聖人既
復其性矣知情之為邪邪既為明所覺矣覺則無邪邪
何由生也伊尹曰天之道以先知覺後知先覺覺後覺
者也予將以此道覺此民也非予覺之而誰也如將復
為嗜欲所渾是尚不自覺者也而況能覺後人乎曰敢
問死何所之邪曰聖人之所明書於策者也易曰原始
反終故知死生之說精氣為物游魂為變是故知鬼神
之情狀斯盡之矣子曰未知生焉知死然則原其始而
反其終則可以盡其生之道生之道既盡則死之說不
學而自通矣此非所急也子修之不息其自知之吾不
可以章章然言且書矣
復性書下
晝而作夕而休者凡人也作乎非作者也與物皆作休
乎非休者也與物皆休吾則不類於凡人晝無所作夕
無所休作非吾作也作有物休非吾休也休有物作邪
休耶二者離而不存予之所存者終不亡且離也人之
不力於道者昏不思也天地之間萬物生焉人之於萬
物一物也其所以異於禽獸蟲魚者豈非道德之性全
乎哉受一氣而成其形一為物而一為人得之甚難也
生乎世又非深長之年也以非深長之年行甚難得之
身而不專專於大道肆其心之所為則其所以自異於
禽獸蟲魚者亡幾矣昏而不思其昏也終不明矣吾之
生二十有九年矣思十九年時如朝日也思九年時亦
如朝日也人之受命其長者不過七十八十九十年百
年者則稀矣當百年之時而視乎九年時也與吾此日
之思於前也遠近其能大相懸耶其又能遠於朝日之
時耶然則人之生也雖享百年若雷電之驚相激也若
風之飄而旋也可知耳矣況千百人而無一及百年者
哉故吾之終日志於道德猶懼未及也彼肆其心之所
為者獨何人耶
世病李翺復性書雜於佛氏之言朱子門人所記平生
議論黃義剛則曰李翺有本領如復性書有許多思量
邵浩則曰李翺只是從佛中來滕璘則曰李翺滅情之
論乃釋老之言今去朱子千年所傳聞異辭者不可得
而折衷也雖然堯舜與人同耳人在則性在性在則李
翺所言之是非如取左手以例右手不必復問之人而
後知之已李翺之言謂之語焉而不詳可矣謂之擇焉
而不精烏乎可人病其言情邪也妄也謂與孟子戾然
而與孟子不戾也孟子因人之疑性善惡而舉情之善
者以言李翺則因人之日失其性而趨於惡故專舉其
不善者以言耳性陽也無不善也情隂也率性則善離
性則不善四方東南西獸皆一唯北方則龜蛇二故曰
北方有兩隂有兩此非人所為也天也情之有善有不
善亦天也孟子曰乃若其情則可以為善矣乃所謂善
也未嘗曰情無不善也且情之有不善奚待質疑問難
而後知之哉李翺舉情不善為言之頃未暇舉及於情
之善耳雖然李翺亦未嘗終不之舉也上篇曰無性則
情無所生矣是情由性生情不自情因性而情性不自
性由情以明此與程子所云性其情情其性者非一家
言哉程子言之則人尊之李翺言之則人忽之然則亦
未嘗知程子之言也知程子則知李翺矣唯中篇所論
格物則循舊解而失其義夫理憑於無事履其有其有
者非博學審問慎思明辨而唯以無思無慮之心物來
而應之縦在此未嘗有私欲之累而舉而措諸天下國
家一絲毫之差將致千里之謬況所差者未必果祇一
絲毫也以此為不思而得其烏乎可夫格物之說不明
則性終不可得而盡盡性云者豈曰我有性而我盡之
哉苟非盡人性盡物性以至盡天地之性則已之性終
未盡也是故孔子無我今執此無思無慮之心以為極
則而不知下學以盡萬物之變則此無思無慮者即成
一無思無慮之我耳我尚未除又何以盡人物之性以
及於天地是所謂語焉而不詳者也不寧惟是又復自
相矛盾其上篇言情專舉情之不善為言乃偏言之耳
偏言之者辭各有當無非也其中篇已明言情有善不
善而性無不善矣乃又曰情者邪也妄也者此則自相
矛盾而無怪乎後世之疑惑者也雖然自孟子之後至
於唐唯韓愈其言立而云性有三品則已擇焉不精矣
豈若翺之所言上承孟子下開程朱哉學者往往飲水
而譏源何耶
陸歙州述
吳郡陸傪公佐生於世五十有七年明於仁義之道可
以化人倫厚風俗者餘三十年連事觀察使觀察使不
能知退居於田者六七年由侍御史入為祠部員外郎
二年出刺歙州卒於道貞元十八年四月二十八日也
凡人之所不能窮者必推之於天天之注膏雨也人之
心以為生旱苗然也雨與苗運相違或雨於海或雨於
山旱苗不得仰其澤唯人也亦然天之生俊賢也人之
心以為拯顦顇之人然也賢者與顦顇之人時不合或
死於野或得其位而道不能行顦顇之人不得被其惠
膏雨之降也適然賢者之生於時也亦然運相合旱苗
仰其澤顦顇之人賴其力傅說甘盤尹吉甫管夷吾之
類也時弗合膏雨降雖終日賢哲生雖比肩旱苗之不
救百姓之弗賴顔子子思孟軻董仲舒之類也故賢哲
之生自有時百姓之賴其力天也不賴其力亦天也嗚
呼公佐之官雖升於朝雖刺於州其出入始二年道之
不行與居於田時弗差也公佐之賢雖曰聞已其德行
未必昭昭然聞於天子公佐是以不得其職出刺一州
又短命道病死天下之未蒙其德固宜矣然則天之生
君也授之以救人之道不授之以救人之位如膏雨之
或雨於海或雨於山旱苗之不沐其澤者均也故君子
不得其位以行其道者命也其亦有不足於心者邪得
其道者窮居於野非所謂屈冠冕而相天下非所謂伸
其何有不足於心者邪
雨者苗之膏賢者國之寶二者相須為用相得益彰也
易云雲行雨施品物流行詩云芃芃黍苗隂雨膏之書
云若歲大旱用汝作霖雨君子在位道濟天下仁施惠
洽猶植物之蒙澤而羣慶有秋也若俊民用微雖有盤
庚周宣之主而不得賢才以為佐則在屯九五之屯其
膏矣若吳人陸歙州者舉而不能蚤用而不能顯懷才
莫試寧非人主與宰相之過歟乃李翺一舉而歸諸天
實為之之適然立言有體哉且理固如是其高出於柳
州天說者萬萬也翺可為知天矣雖然用舍者時也顯
晦者遇也士誠抱道自立得志與民由之不得志獨行
其道所謂富貴不能淫貧賤不能移威武不能屈者是
也况乎道之所在匹夫為善一鄉化之一國化之孟子
云聞伯夷之風者頑夫廉懦夫有立志聞柳下惠之風
者薄夫敦鄙夫寬二人者豈必居高位而顯當世哉道
在故也故道得則山林有卿相之稱道失則維鵜有在
梁之誚
高愍女碑
愍女姓高妹妹名也生七歲當建中二年父彦昭以濮
陽歸天子前此逆賊質妹妹與其母兄而使彦昭守濮
陽及彦昭以城歸妹妹與其母兄皆死其母李氏也將
死憐妹妹之幼無辜請獨免其死而以為婢於官皆許
之妹妹不欲曰生而受辱不如死母兄且皆不免何獨
生為其母與兄將被刑咸拜於四方妹妹獨曰我家為
忠宗黨誅夷四方神祇尚何知問其父所在之方西嚮
哭再拜遂就死明年太常諡之曰愍當此之時天下之
為父母者聞之莫不欲愍女之為其子也天下之為夫
者聞之莫不欲愍女之為其室家也天下之為女與妻
者聞之莫不欲愍女之行在其身也昔者曹娥思盱自
沈於江獄吏嘑囚章女悲號思唁其兄作詩載馳緹縈
上書迺除肉刑彼四女者或孝或智或義或仁噫此愍
女厥生七年天生其知四女不倫向遂推而布之於天
下其誰不從而化焉雖有逆子必改行雖有悍妻必易
心賞一女而天下勸亦王化之大端也異哉愍女之行
而不家聞戶知也貞元十三年翺在汴州彦昭時為潁
州刺史昌黎韓愈始為予言之余既悲而嘉之於是作
高愍女碑
楊烈婦傳
建中四年李希烈陷汴州既又將盜陳州分其兵數千
人扺項城縣蓋將掠其玉帛俘纍其男女以會於陳州
縣令李侃不知所為其妻楊氏曰君縣令寇至當守力
不足死焉職也君如逃則誰守侃曰兵與財皆無將若
何楊氏曰如不守縣為賊所得矣倉廩皆其積也府庫
皆其財也百姓皆其戰士也國家何有奪賊之財而食
其食重賞以令死士其必濟於是召胥吏百姓於庭楊
氏言曰縣令誠主也雖然歲滿則罷去非若吏人百姓
然吏人百姓邑人也墳墓存焉宜相與致死以守其邑
忍失其身而為賊之人邪衆皆泣許之乃徇曰以瓦石
中賊者與之千錢以刀矢兵刃之物中賊者與之萬錢
得數百人侃率之以乘城楊氏親為之㸑以食之無長
少必周而均使侃與賊言曰項城父老義不為賊矣皆
悉力守死得吾城不足以威不如亟去徒失利無益也
賊皆笑有蜚箭集於侃之手侃傷而歸楊氏責之曰君
不在則人誰肯固矣與其死於城上不猶愈於家乎侃
遂忍之復登陴項城小邑也無長戟勁弩高城深溝之
固賊氣吞焉率其徒將超城而下有以弱弓射賊者中
其帥墜馬死其帥希烈之壻也賊失勢遂相與散走項
城之人無傷焉刺史上侃之功詔遷絳州太平縣令楊
氏至兹猶存婦人女子之德奉父母舅姑盡恭順和於
娣姒於卑幼有慈愛而能不失其貞者則賢矣辨行列
明攻守勇烈之道此公卿大臣之所難厥自兵興朝廷
寵旌守禦之臣憑堅城深池之險儲蓄山積貨財自若
冠胄服甲負弓矢而馳者不知幾人其勇不能戰其智
不能守其忠不能死棄其城而走者有矣彼何人哉楊
氏者婦人也孔子曰仁者必有勇楊氏當之矣
贊曰凡人之情皆謂後來者不及於古之人賢者古亦
稀獨後代耶及其有之與古人不殊也若高愍女楊烈
婦者雖古列女其何加焉予懼其行事湮滅而不傳故
皆叙之將告於史官
李翺與皇甫湜書云僕竊不自度無位於朝幸有餘暇
而詞句足以稱贊明盛紀一代功臣賢士灼然可傳於
後自以為能不滅者不敢為讓故欲筆削國史成不刊
之書用仲尼褒貶之心取天下公是公非為本羣黨之
所為是者僕未必以為是羣黨之所為非者僕未必以
為非使僕書而傳則富貴而功德不著者未必聲名於
後貧賤而道德全者未必不烜赫於無窮韓退之所謂
誅奸諛於既死發潛德之幽光是翺心也僕文采雖不
足以希左丘明司馬子長足下視僕叙高愍女楊烈婦
豈盡出班孟堅蔡伯喈之下耶翺之自言如此今讀之
真能使頑廉懦立薄敦鄙寬令人不知涕之無從者翺
誠非無實而夸者也翺云天下為父母者聞之莫不欲
愍女之為子為夫者莫不欲愍女之為其室家也為君
者讀翺斯文寧不欲如翺者之為其史臣哉
御選唐宋文醇卷十九
