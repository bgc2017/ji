御選唐宋文醇卷四十三目錄
眉山蘇軾文六
論
論養士
論魯隱公
論隱公里克李斯鄭小同王允之
論管仲
論周東遷
論商鞅
論始皇漢宣李斯
論項羽范增
御選唐宋文醇卷四十三
眉山蘇軾文六
論養士
春秋之末至於戰國諸侯卿相皆爭養士自謀夫說客
談天雕龍堅白同異之流下至擊劍扛鼎雞鳴狗盗之
徒莫不賓禮靡衣玉食以館於上者何可勝數越王勾
踐有君子六千人魏無忌齊田文趙勝黃歇吕不韋皆
有客三千人而田文招致任俠姦人六萬家於薛齊稷
下談者亦千人魏文侯燕昭王太子丹皆致客無數下
至秦漢之間張耳陳餘號多士賓客厮養皆天下豪俊
而田橫亦有士五百人其略見於傳記者如此度其餘
當倍官吏而半農夫也此皆姦民蠹國者民何以支而
國何以堪乎蘇子曰此先王之所不能免也國之有姦
猶鳥獸之有鷙猛昆蟲之有毒螫也區處條理使各安
其處則有之矣鋤而盡去之則無是道也吾考之世變
知六國之所以久存而秦之所以速亡者蓋出於此不
可以不察也夫智勇辯力此四者皆天民之秀傑也類
不能惡衣食以養人皆役人以自養者也故先王分天
下之富貴與此四者共之此四者不失職則民靖矣四
者雖異先王因俗設法使出於一三代以上出於學戰
國至秦出於客漢以後出於郡縣吏魏晉以來出於九
品中正隋唐至今出於科舉雖不盡然取其多者論之
六國之君虐用其民不減始皇二世然當是時百姓無
一人叛者以凡民之秀傑者皆以客養之不失職也其
力耕以奉上皆椎魯無能為者雖欲怨叛而莫為之先
此其所以少安而不即亡也始皇初欲逐客用李斯之
言而止旣并天下則以客為無用於是任法而不任人
謂民可以恃法而治謂吏不必才取能守吾法而己故
墮名城殺豪傑民之秀異者散而歸田畝向之食於四
公子吕不韋之徒者皆安歸哉不知其能槁項黃馘而
老死於布褐乎抑將輟耕太息以俟時也秦之亂成於
二世然使始皇知畏此四人者有以處之使不失職秦
之亡不至若此之速也縱百萬虎狼於山林而飢渴之
不知其將噬人世以始皇為智吾不信也楚漢之禍生
民盡矣豪傑宜無幾而代相陳豨從車千乘蕭曹為政
莫之禁也至文景武帝之世法令至密矣然吴王濞淮
南梁王魏其武安之流皆爭致賓客世主不問也豈懲
秦之禍以為爵禄不能盡縻天下之士故少寬之使得
或出於此也耶若夫先王之政則不然曰君子學道則
愛人小人學道則易使也嗚呼此豈秦漢之所及也哉
軾以智勇辯力比之虎狼疑若言之無擇者間嘗論之
物得氣質之偏人得氣質之全偏全之義非即善惡之
謂也偏善偏惡之謂偏全善全惡之謂全虎豹終日不
殺則跳踉大叫以洩其怒必撲殺一物乃己麒麟騶虞
不踐生草不履生蟲間世一出往往餓死两者決不可
以相假人則不然其善量可以彌天地則其惡量亦可
以彌天地如掌之正反然故憃愚冥頑者能小善而不
能大善則亦能小惡而不能大惡智勇辯力者其能為
善大則其能為惡亦大善可麒麟騶虞惡亦可虎狼也
是以為人上者凛乎若朽索之馭六馬
論魯隠公
魯隠公元年不書即位攝也公子翬請殺桓公公曰為
其少故也吾將授之矣使營菟裘吾將老焉翬懼反譖
公於桓而使賊弒公歐陽子曰隠公非攝也使隠而果
攝也則春秋不書為公春秋書為公則隠非攝無疑也
蘇子曰非也春秋魯之信史隠攝而桓弑著於史也詳
矣周公攝而克復子者也以周公薨故不稱王隠公攝
而不克復子者也以魯公薨故稱公史有諡國有廟春
秋獨得不稱公乎然則隠公之攝也禮歟曰禮也何自
聞之曰聞之孔子曾子問曰君薨而世子生如之何孔
子曰卿大夫士從攝主北面於西階南何謂攝主曰古
者天子諸侯卿大夫士之世子未生而死則其弟若兄
弟之子以當立者為攝主子生而女也則攝主立男也
則攝主退此之謂攝主古之人有為之者季康子是也
季桓子且死命其臣正常曰南孺子之子男也則以告
而立之女也則肥也可桓子卒康子即位既葬康子在
朝南氏生男正常載以如朝告曰夫子有遺言命其圉
臣曰南氏生男則以告於君與大夫而立之今生矣男
也敢告康子請退康子之謂攝主古之道也孔子行之
自秦漢以來不修是禮也而以母后攝孔子曰惟女子
與小人為難養也使與聞外事且不可曰牝雞之晨惟
家之索而况可使攝位而臨天下乎女子為政而國安
惟齊之君王后吾宋之曹高向也蓋亦千一矣自東漢
馬鄧不能無譏而漢吕后魏胡武靈唐武氏之流蓋不
勝其亂王莽楊堅遂因以易姓由是觀之豈若攝主之
庶幾乎使母后而可信也則攝主何為而不可信若均
之不可信則攝主取之猶吾先君之子孫也不猶愈於
異姓之取哉或曰君薨百官總己以聽於冢宰三年安
用攝主曰非此之謂也嗣天子長矣宅憂而未出令則
以禮從冢宰若太子未生生而弱未能君也則三代之
禮孔子之學決不以天下付異姓其付之攝主也夫豈
非禮而周公行之歟故隠公亦攝主也鄭玄儒之陋者
也其傳攝主也曰上卿代君聽政者也使子生而女則
上卿豈繼世者乎蘇子曰攝主先王之令典孔子之法
言也而世不知習見母后之攝也而以為當然故吾不
可不論以待後世之君子
秦燔詩書而先王之典章茫然不可考漢興未幾而吕
后遂以女子居攝幾移漢祚當日匈奴尚知其非而為
㛘嫚之語以相誚刺乃漢之公卿拱手以聽莫敢誰何
亦人倫之大變矣後遂以為典制至於唐武后後先相
望遺臭萬年宋制仍之雖屢得賢后遠邁漢唐然終不
可以訓也此程子傳易所以致意於坤六五之黃裳而
謂非常之變不可言也歟究其所以然實以古人居攝
之制廢而主少國疑國無與屬則以為莫如母后親而
不知悖隂陽之義即逆天地之性而必不可行也軾之
論千古不易矣
論隠公里克李斯鄭小同王允之
公子翬請殺桓公以求太宰隠公曰為其少故也吾將
授之矣使營菟裘吾將老焉翬懼反譖公於桓公而殺
之蘇子曰盗以兵擬人人必殺之夫豈獨其所擬塗之
人皆捕擊之矣塗之人與盗非仇也以為不擊則盗且
并殺已也隠公之智曾不若塗之人哀哉隠公惠公繼
室之子也其為非嫡與桓均耳而長於桓隠公追先君
之志而授國焉可不謂仁人乎惜乎其不敏於智也使
隠公誅翬而讓桓雖夷齊何以尚兹驪姬欲殺申生而
難里克則施優來之二世欲殺扶蘇而難李斯則趙高
來之此二人之智若出一人而受禍亦不少異里克不
免於惠公之誅李斯不免於二世之虐皆無足哀者吾
獨表而出之以為世戒君子之為仁義也非有計於利
害然君子所為義利常兼而小人反是李斯聽趙高之
謀非其本意獨畏蒙氏之奪其位故勉而聽高使斯聞
高之言即召百官陳六師而斬之其德於扶蘇豈有旣
乎何蒙氏之足憂釋此不為而具五刑於市非下愚而
何嗚呼亂臣賊子猶蝮蛇也其所螫草木猶足以殺人
况其所噬齧者歟鄭小同為高貴鄉公侍中嘗詣司馬
師師有密疏未屛也如厠還問小同見吾疏乎曰不見
師曰寧我負卿無卿負我遂酖之王允之從王敦夜飲
辭醉先寢敦與錢鳳謀逆允之己醒悉聞其言慮敦疑
已遂大吐衣面皆汚敦果照視之見允之卧吐中乃己
哀哉小同殆哉岌岌乎允之也孔子曰危邦不入亂邦
不居有以也夫吾讀史得魯隠公晉里克秦李斯鄭小
同王允之五人感其所遇禍福如此故特書其事後之
君子可以覽觀焉
軾謂亂臣賊子猶蝮蛇不殺之必被其毒洵矣然謂李
斯殺趙高可以捄死固不知死非可以殺人捄也况李
斯亦未始非蝮蛇以蝮蛇殺蝮蛇而可以捄死哉斯陳
六師以斬高扶蘇寧不德斯於一時然而扶蘇虎子蒙
氏虎臣安知他日不以别故具斯五刑哉孔子曰篤信
好學守死善道繼之曰危邦不入亂邦不居天下有道
則見無道則隐君子之篤信好學信何信乎信夫死生
禍福在天在人其於我無毫釐之損益惟現在所居之
位各有富然自然之則為我所必由之道則不可以或
過或不及也學何學乎學夫死生禍福之當前一不以
動我心而唯於我現在所居之位盡其當然自然之道
而毋或過毋或不及也是故天下有道則見見者道也
天下無道則隱隱者道也入危邦居亂邦必先有離經
叛道之心而後入且居之既入而居之安往而得死所
哉若夫龍逢比干之流則其現在所居之位即在危邦
亂邦之中其死也正所為守死善道而不可以同年語
也軾所論五人惟魯隱公不殺羽父則然矣若里克李
斯者何暇與議誅亂賊哉若夫鄭小同王允之一死一
不死皆無可哀蓋既置身於蝮蛇之側必非所為篤信
好學守死善道之人也善哉孟子之言曰夫人必自侮
然後人侮之
論管仲
鄭太子華言於齊桓公請去三族而以鄭為内臣公將
許之管仲不可公曰諸侯有討於鄭未捷苟有釁從之
不亦可乎管仲曰君若綏之以德加之以訓辭而率諸
侯以討鄭鄭將覆亡之不暇豈敢不懼若總其罪人以
臨之鄭有辭矣公辭子華鄭伯乃受盟蘇子曰大哉管
仲之相桓公也辭子華之請而不違曹沬之盟皆盛德
之事也齊可以王矣恨其不學道不自誠意正心以刑
其國使家有三歸之病而國有六嬖之禍故桓公不王
而孔子小之然其予之也亦至矣曰桓公九合諸侯不
以兵車管仲之力也如其仁曰仲尼之徒無道桓文之
事者孟子蓋過矣吾讀春秋以下史得七人焉皆盛德
之事可以為萬世法又得八人焉皆反是可以為萬世
戒故具論之太公之治齊也舉賢而尚功周公曰後世
必有簒弑之臣天下誦之齊其知之矣田敬仲之始生
也周史筮之其奔齊也齊懿氏卜之皆知其當有齊國
簒弑之疑蓋萃於敬仲矣然桓公管仲不以是廢之乃
欲以為卿非盛德能如此乎故吾以為楚成王知晉之
必霸而不殺重耳漢高祖知東南之必亂而不殺吳王
濞晉武帝聞齊王攸之言而不殺劉元海苻堅信王猛
而不殺慕容垂唐明皇用張九齡而不殺安祿山皆盛
德之事也而世之論者則以為此七人者皆失於不殺
以啓亂吾以為不然七人者皆自有以致敗亡非不殺
之過也齊景公不煩刑重賦雖有田氏齊不可取楚成
王不用子玉雖有晉文公兵不敗漢景帝不害吳太子
不用鼂錯雖有吳王濞無自發晉武帝不立孝惠雖有
劉元海不能亂苻堅不貪江左雖有慕容垂不敢叛明
皇不用李林甫楊國忠雖有安禄山亦何能為秦之由
余漢之金日磾唐之李光弼渾瑊之流皆蕃種也何負
於中國哉而獨殺元海祿山乎且夫自今而言之則元
海祿山死有餘罪自當時言之則不免為殺無罪豈有
天子殺無罪而不得罪於天下者上失其道塗之人皆
敵國也天下豪傑其可勝旣乎漢景帝以鞅鞅而殺周
亞夫曹操以名重而殺孔融晉文帝以卧龍而殺嵇康
晉景帝亦以名重而教夏侯玄宋明帝以族大而殺王
彧齊後主以謠言而殺斛律光唐太宗以䜟而殺李君
羡武后亦以謠言而殺裴炎世皆以為非也此八人者
當時之慮豈非憂國備亂與憂元海祿山者同乎久矣
世之以成敗為是非也故凡嗜殺人者必以鄧侯不殺
楚子為口實以鄧之微無故殺大國之君使楚人與國
而仇之其亡不愈速乎吾以為為天下如養生憂國備
亂如服藥養生者不過慎起居飲食節聲色而己節慎
在未病之前而服藥在已病之後今吾憂寒疾而先服
烏喙憂熱疾而先服甘遂則病未作而藥殺人矣彼八
人者皆未病而服藥者也
至言篤論可謂豈弟君子矣
論周東遷
太史公曰學者皆稱周伐紂居洛邑其實不然武王營
之成王使召公卜居九鼎焉而周復都豐鎬至犬戎敗
幽王周乃東徙於洛蘇子曰周之失計未有如東遷之
繆者也自平王至於亡非有大無道者也髭王之神靈
諸侯服享然終以不振則東遷之過也昔武王克商遷
九鼎於洛邑成王周公復增營之周公旣沒蓋君陳畢
公更居焉以重王室而己非有意於遷也周公欲葬成
周而成王葬之畢此豈有意於遷哉今夫富民之家所
以遺其子孫者田宅而己不幸而有敗至於乞假以生
可也然終不敢議田宅今平王舉文武成康之業而大
棄之此一敗而鬻田宅者也夏商之王皆五六百年其
先王之德無以過周而後王之敗亦不減周幽厲然至
於桀紂而後亡其未亡也天下宗之不如東周名存而
實亡也是何也則不鬻田宅之效也盤庚之遷也復殷
之舊也古公遷於岐方是時周人如狄人也逐水草而
居豈所難哉衛文公東徙渡河恃齊而存耳齊遷臨淄
晉遷於絳於新田皆其盛時非有所畏也其餘避寇而
遷都未有不亡雖不即亡未有能復振者也春秋之時
楚大饑羣蠻叛之申息之北門不啓楚人謀徙於阪高
蒍賈曰不可我能往寇亦能往於是乎以秦人巴人滅
庸而楚始大蘇峻之亂晉幾亡矣宗廟宫室盡為灰燼
温嶠欲遷都豫章三吴之豪欲遷會稽將從之矣獨王
導不可曰金陵王者之都也王者不以豐儉移都若弘
衛文大帛之冠何適而不可不然雖樂土為墟矣且北
宼方彊一旦示弱竄於蠻越望實皆喪矣乃不果遷而
晉復安賢哉導也可謂能定大事矣嗟夫平王之初周
雖不如楚之彊顧不愈於東晉之微乎使平王有一王
導定不遷之計收豐鎬之遺民而修文武成康之政以
形勢臨東諸侯齊晉雖彊未敢貳也而秦何自霸哉魏
惠王畏秦遷於大梁楚昭王畏吴遷於鄀頃襄王畏秦
遷於陳考烈王畏秦遷於壽春皆不復振有亡徵焉東
漢之末董卓劫帝遷於長安漢遂以亡近世李景遷於
豫章亦亡吾故曰周之失計未有如東遷之繆者也
儲欣曰并南宋百五十年小朝廷侮辱公亦若燭照
而數計也異哉或謂勢可以不遷而遷者周平也勢
不可不遷而遷者宋高也嗟乎使果不可不遷也當
日京師己破宗留守何累表而請還南陽議幸李相
國何慷慨而拜疏觀留守且死大呼渡河而宋非不
可不遷章章明矣史載高宗置先生文集於左右披
覽循環而於此論若未嘗寓目者又可慨也
論商鞅
商鞅用於秦變法定令行之十年秦民大悅道不拾遺
山無盗賊家給人足民勇於公戰怯於私鬭秦人富彊
天子致胙於孝公諸侯畢賀蘇子曰此皆戰國之游士
邪說詭論而司馬遷闇於大道取以為史吾嘗以為遷
有大罪二其先黃老後六經退處士進姦雄蓋其小小
者耳所謂大罪二則論商鞅桑弘羊之功也自漢以來
學者恥言商鞅弘羊而世主獨甘心焉皆陽諱其名而
隂用其實甚者則名實皆宗之庶幾其成功此司馬遷
之罪也秦固天下之彊國而孝公亦有志之君也修其
政刑十年不為聲色畋游之所敗雖微商鞅有不富彊
乎秦之所以富彊者孝公敦本力穡之效非鞅流血剝
骨之功也而秦之所以見疾於民如豺虎毒藥一夫作
難而子孫無遺種則鞅實使之至於桑弘羊斗筲之才
穿窬之智無足言者而遷之言曰不加賦而上用足善
乎司馬光之言也曰天下安有此理天地所生財貨百
物止有此數不在民則在官譬如雨澤夏澇則秋旱不
加賦而上用足不過設法陰奪民利其害甚於加賦也
二子之名在天下如蛆蠅糞穢也言之則汚口舌書之
則汙簡牘二子之術用於世者滅國殘民覆族亡軀者
相踵也而世主獨甘心焉何哉樂其言之便己也夫堯
舜禹湯世主之父師也諫臣弼士世主之藥石也恭敬
慈儉勤勞憂畏世主之繩約也今使世主日臨父師而
親藥石履繩約非有所樂也故為商鞅弘羊之術者必
先鄙堯笑舜而陋禹也曰所謂賢主者專以天下適己
而己此世主所以人人甘心而不悟也世有食鍾乳烏
喙而縱酒色以求長年者蓋始於何晏晏少而富貴故
服寒食散以濟其欲無足怪者彼之所為足以殺身滅
族者日相繼也得死於寒食散豈不幸哉而吾獨何為
效之世之服寒食散疽背嘔血者相踵也用商鞅桑弘
羊之術破國亡宗者皆是也然而終不悟者樂其言之
美便而忘其禍之慘烈也
周語曰君人者將導利而布之上下者也孔子曰有國
有家者不患寡而患不均不患貧而患不安惟其患不
均也故導而布之以使之均惟其患不安也故布而均
之以使之安司牧斯民者為國家理財為利民用厚民
生計耳豈計他哉古人有言食前方丈所嘗不過一臠
廣厦萬間所居不過尺地人君雖玉食萬方要豈有異
於人皇矣上帝肯使一人恣於民上以縱其滛而棄天
地之性若曰非以自奉吾以富國益所謂惑者矣夫人
各私一已故名己之肢體以為身私其眷屬故名眷屬
之所聚處者以為家推而及於天下則無所私無所私
而為天下所係屬之一人則名我民之所托足者以為
國國者非他人民而己今取人民之所以養生送死之
具頭會而箕斂之銖銖兩兩以成鉅萬而扄鐍於一處
曰吾以富國其民至於凍餒而莫之省憂是何異聚粟
帛而窖之使一家凍餒而曰吾以富家取金錢而握之
使一身凍餒而曰吾以富身哉亦可為愚矣漢文景之
世千里不持糧孝武用桑生而亭候蕭然矣宋真仁之
世雖未及文景而百年休養其民衣食滋殖神宗用安
石而戸口逃亡十室九空矣是謂之貧國則可耳號為
富國何富之有哉以莛為楹以厲為西施人之顛倒往
往如是禹訓曰内作色荒外作禽荒甘酒嗜音峻宇雕
墻有一於此未或不亡夫是數者之致亡也蓋必因是
而求桑王富國之術以遂其縱欲之樂也如其不然雖
亡其身未必能亡其國若夫直言桑王富國之術則亦
不必有是數者而不亡於其身必亡於其子孫矣豈特
能貧國已哉
論始皇漢宣李斯
秦始皇時趙高有罪蒙毅按之當死始皇赦而用之長
子扶蘇好直諫上怒使監蒙恬兵於上郡始皇東游會
稽並海走瑯琊少子胡亥李斯蒙毅趙高從道病使蒙
毅還禱山川未及還上崩李斯趙高矯詔立胡亥殺扶
蘇蒙恬蒙毅卒以亡秦蘇子曰始皇制天下輕重之勢
使内外相形以禁奸備亂可謂密矣蒙恬將三十萬人
威震北方扶蘇監其軍而蒙毅侍帷幄為謀臣雖有大
姦賊敢睥睨其間哉不幸道病禱祠山川尚有人也而
遣蒙毅故高斯得成其謀始皇之遣毅毅見始皇病太
子未立而去左右皆不可以言智然天之亡人國其禍
敗必出於智所不及聖人為天下不恃智以防亂恃吾
無致亂之道耳始皇致亂之道在用趙高夫閹尹之禍
如毒藥猛獸未有不裂肝碎首者也自書契以來惟東
漢吕彊後唐張承業二人號良善豈可望一二於千萬
以徼必亡之禍哉然世主皆甘心而不悔如漢桓靈唐
肅代猶不足深怪始皇漢宣皆英主亦湛於趙高恭顯
之禍彼自以為聰明人傑也奴僕薰腐之餘何能為及
其亡國亂朝乃與庸主不異吾故表而出之以戒後世
人主如始皇漢宣者或曰李斯佐始皇定天下不可謂
不智扶蘇親始皇子秦人戴之久矣陳勝假其名猶足
以亂天下而蒙恬持重兵在外使二人不即就誅而復
請之則斯高無遺類矣以斯之智而不慮此何哉蘇子
曰嗚呼秦之失道有自來矣豈獨始皇之罪自商鞅變
法以殊死為輕典以參夷為常法人臣狼顧脅息以得
死為幸何暇復請方其法之行也求無不獲禁無不止
鞅自以為軼堯舜而駕湯武矣及其出亡而無所舍然
後知為法之弊夫豈獨鞅悔之秦亦悔之矣荆軻之變
持兵者熟視始皇環柱而走莫之救者以秦法重故也
李斯之立胡亥不復忌二人者知法令之素行而臣子
之不敢復請也二人之不敢復請亦知始皇之鷙悍而
不可回也豈料其偽也哉周公曰平易近民民必歸之
孔子曰有一言而可以終身行之其恕矣乎夫以忠恕
為心而以平易為政則上易知而下易達雖有賣國之
奸無所投其隙倉卒之變無自發焉其令行禁止蓋有
不及商鞅者矣而聖人終不以彼易此鞅立信於徙木
立威於棄灰刑其親戚師傅積威信之極以至始皇秦
人視其君如雷電鬼神不可測也古者公族有罪三宥
然後寘刑今至使人矯殺其太子而不忌太子亦不敢
請則威信之過也故夫以法毒天下者未有不反中其
身及其子孫者也漢武始皇皆果於殺者也故其子如
扶蘇之仁則寧死而不請如戾太子之悍則寧反而不
訴知訴之必不察也戾太子豈欲反者哉計出於無聊
也故為二君之子者有死與反而己李斯之智蓋足以
知扶蘇之必不反也吾又表而出之以戒後世人主之
果於殺者
用宦寺任法律之禍毒痛四海而卒乃身受之孟子所
謂仁者以其愛及其所不愛不仁者以其不愛及其所
愛也此文與代張方平上書所論窮兵黷武之禍警後
世君臣最為深切著明軾之垂光百世宜矣
論項羽范增
漢用陳平計間疎楚君臣項羽疑范增與漢有私奪其
權增大怒曰天下事大定矣君王自為之願賜骸骨歸
卒伍未至彭城疽發背死蘇子曰增之去善矣不去羽
必殺增獨恨其不蚤耳然則當以何事去增勸羽殺沛
公羽不聽終以此失天下當於是去耶曰否增之欲殺
沛公人臣之分也羽之不殺猶有君人之度也增曷為
以此去哉易曰知幾其神乎詩曰相彼雨雪先集維霰
增之去當於羽殺卿子冠軍時也陳涉之得民也以項
燕扶蘇項氏之興也以立楚懷王孫心而諸侯叛之也
以弑義帝且義帝之立增為謀主矣義帝之存亡豈獨
為楚之盛衰亦增之所與同禍福也未有義帝亡而增
獨能久存者也羽之殺卿子冠軍也是弑義帝之兆也
其弑義帝則疑增之本也豈必待陳平哉物必先腐也
而後蟲生之人必先疑也而後讒入之陳平雖智安能
間無疑之主哉吾嘗論義帝天下之賢主也獨遣沛公
入關而不遣項羽識卿子冠軍於稠人之中而擢以為
上將不賢而能如是乎羽旣矯殺卿子冠軍義帝必不
能堪非羽弑帝則帝殺羽不待智者而後知也增始勸
項梁立義帝諸侯以此服從中道而弑之非增之意也
夫豈獨非其意將必力爭而不聽也不用其言而殺其
所立羽之疑增必自是始矣方羽殺卿子冠軍增與羽
比肩而事義帝君臣之分未定也為增計者力能誅羽
則誅之不能則去之豈不毅然大丈夫也哉增年己七
十合則留不合則去不以此時明去就之分而欲依羽
以成功陋矣雖然增高帝之所畏也增不去項羽不亡
嗚呼增亦人傑也哉
君臣之義非可偽為楚懷王之立羽與增臣分定矣項
羽矯殺卿子冠軍所為有無君之心而後動於殺增不
以此時去及弑義帝江南而增猶為羽謀如故則增之
死久矣奚待疽發背哉軾曰增高帝之所畏也增亦人
傑也哉夫虎狼之威漢高未必不畏漢高畏虎狼虎狼
亦俊傑耶
御選唐宋文醇卷四十三
