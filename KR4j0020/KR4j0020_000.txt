提要
石林詞詞曲類一(詞集之屬)
(臣)等謹案石林詞一卷宋葉夢得撰夢得有
春秋傳巳著錄是編乃其詞集陳振孫書錄
解題作一卷與今本同别本載關注序稱其
兄聖功元符中為鎮江掾夢得為丹徒尉得
其小詞為多味其詞婉麗有温李之風晚歲
落其華而實之能於簡淡中時出雄傑合處
不減靖節東坡云云考倚聲一道去古詩頗
遠集中亦惟念奴嬌故山漸近一首雜用陶
潛之語不得謂之似陶注所擬殊為不類至
於雲峰横起一首全仿蘇軾大江東去並即
參用其韻又鷓鴣天一曲青山後闋且直用
軾詩語足成是以舊刻頗有與東坡詞彼此
混入者則注謂夢得近於蘇軾其說不誣夢
得著石林詩話主持王安石之學而隂抑蘇
黃頗乖正論乃其為詞則又挹蘇軾之餘汲
所謂是非之心有終不可澌滅者耶卷首賀
新郎一首毛晉註或刻李玉考王楙野客叢
書曰章茂深嘗得其婦翁所書賀新郎詞首
曰睡起啼鶯語章疑其誤頗詰之石林曰老
夫常得之矣流鶯不解語啼鶯解語見禽經
云云則確為夢得之作晉蓋未核又野客叢
書所記正謂此句作啼鶯語故章冲疑啼字
語字相雜此本乃改為流鶯與王楙所記全
然抵格知毛晉疎於考證妄改古書者多矣
丹陽詞詞曲類一(詞集之屬)
(臣)等謹案丹陽詞一卷宋葛勝仲撰勝仲有
丹陽集八十卷傳本久佚今巳於永樂大典
中裒輯成帙其詞則馬氏經籍考别載一本
此為毛晉所刻蓋其單行之本也勝仲與葉
夢得酬唱頗多而品格亦復相埒惟葉詞中
有鷓鴣天次魯卿韻觀太湖一闋此卷内未
見原唱而此卷有定風波燕駱駝橋次少藴
韻二闋葉詞内亦未見非當時有所刊削即
傳寫佚脱至浣溪沙三首在夢得詞以為次
魯卿韻在此卷又以為和少藴韻則兩者必
有一訛不可得而復考矣其江城子後闋押
翁字韻亦可證葉詞復押宫字之誤瑞鷓鴣
生辰一詞獨用仄韻諸家皆無是體據調當
當改木蘭花至於字句訛缺凡永樂大典所
載者如鷓鴣天第一首後闋懽華本作懽娛
第二首後闋紅囊本作紅裳西江月第二首
後闋縈塗本作榮塗驀山溪第一首前闋裋
服本作袨服摸名本作摸石第二首後闋横
石本作摸石第三首前闋使登榮本作便登
榮隨柳岸本作隋岸柳西江月第三首後闋
鱸魚本作鱸蓴瑞鷓鴣後闋還過本作還遇
江城子第二首後闋歌鐘下本有捲簾風三
字蝶戀花後闋闕二字本係黃紙二字臨江
仙前闋儒仙本作臞仙第二首後闋闕十二
字本作憑誰都卷入芳樽賦歸歡靖節二句
醉花隂前闋凍拚萬林梅句本作凍枿萬株
梅浪淘沙第二首後闋關燕本作開燕皆可
證此本校讐之疎又永樂大典本尚有浣溪
沙小飲南鄉子九日虞美人題靈山廣瑞禪
院三詞為是刻所無則訛脱又不止字句矣
乾隆四十四年三月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
