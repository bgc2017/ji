繼志齋集卷二眀王紳撰
五言古體詩
夜坐呈正學方先生
(闕)
簷傍流水柳巷夾荒堤燈火川上眀日落行人稀勝遊
固足樂荒亡古所譏
題菜
紛紛桃與李默默自成蹊繁花一消歇寂寞無人知孰
若春園蔬生長在中畦至味存澹泊疎葉發華滋彼哉
膏粱子但慕羶與肥不得此中趣百事安能為
原希命飲分韻得園字
才庸困官職志僻厭煩喧今日適公暇遂爾叩衡門之
子喜我至日夕羅盤飱江鱗入初饌檐花照清尊酒酣
句益豪情投語自温顧此二三友夙昔道義存及此成
嘉會歡樂難具論眀河横碧落疎鐸響城垣長嘯靈籟
發皓月臨東園
留宋子夷夜飲分韻得重字
浮雲翳原隰朔風號仲冬故人百里來握手一笑同豈
惟會晤難感此契誼濃情真飲逾量不知尊缶空人生
在行樂無為苦匆匆眀日灌陽道雲山千萬重
送鄒公瑾赴京
滔滔大江水晝夜流無窮飄飄太空雲來往何定蹤雲
出須致雨水流擬朝宗雲水亦何心物理自爾同媺人
事真修業成譽彌隆譬彼瑚與璉合致清廟庸又若丹
穴雛飛鳴際時雍今晨錦江上征帆飽西風執手不忍
别離憂益忡忡陽回梅吐萼雪消山露峰盛年幸未艾
令德須更崇
養銳在西蜀發軔從古渝慷慨抱長策奮振登雲衢飽
學期致用負才任所需丈夫弧矢志毋為事區區冬深
江水落灔澦成坦途孤舟下如駛指日瞻皇都皇都英
彦藪列肆羅璠璵廟堂重稷契閭巷謌唐虞年來益求
賢行矣勿躊躇但當勵崇節善此千金軀
送史行可先生赴考
宦遊三十年卑顯遍敭歷起家自東南禄食諳西北豈
無桃與李繁華隨候易惟彼後凋姿不改歲寒色保身
匪無計存心任坦直儉約苦清修謹厚效玄默自我客
西川邂逅遂良覿歡然竟忘年傾倒譚在昔慨想冰雪
心浩懷風雨夕亦欲長相親栖栖縛形役朅来錦江上
重逢懷抱釋既續梁園賦每前賈生席啟沃協睿情諏
咨動移刻如何歲云暮束裝上京國贊畫謀猷多用夏
變夷貊政成與計偕奈此簡書逼雲横棧道高雪擁劒
門窄萬里足翶翔乘風搏巨翼
送胡仲長分韻得游字
當今逢掖徒正學稱冕旒及門二三子孰為夏與游英
英古榮彦文彩珊瑚鈎又若九苞雛不與雞鶩儔江城
歲華晏朔風襲重裘陟岵復陟屺凄然翻百憂扣門來
别我執袂不可留相送出崇墉攬轡心悠悠烏鳥啼遠
林白雲被荒丘物情固所感正學宜繼修
題周子良梅谷
季冬天氣肅百卉具巳腓靈根先太極侵寒自芳菲蹇
蹇鐵石操皎皎冰雪姿疎花散空谷歲晚疇能知幽人
謝紛華託以同襟期影斜蒼澗側香度黃昏時邈哉逋
仙子悵焉起遐思
同袁公弼飲吳邦輔家
初陽布輕燠羣卉擢新芳良辰属嘉會煩囂滌中腸慨
我二三友出處各異方遂合孰使然萃此君子堂珠璣
溢篇帙肴核間壺觴情真飲逾量話洽心兩忘東隣陳
綺筵珍羞燦輝光西舍列吳謳徽聲繞高梁豈知侈心
蕩歡樂殊易央何如文字飲澹泊趣味長
題畫菜
畦蔬有嘉種更藉雨露恩綠葉發華滋足可供盤飱伊
誰慕清修志欲茹其根於焉寫幽貞宛宛生意存
夏日懷敬直先生
天氣属清和幽齋淨於水端居仰聖眀俯探玄化理浮
雲馳遠郊重隂蔭書几好鳥弄佳音閑花發竒卉蕭散
有餘清煩襟蕩塵滓比隣有幽人相去不尺咫論心膠
在漆談道宫協徵信宿不相逢離憂騁如駛大音本希
聲高懷曠知已斯文幸可徵殷勤望之子
送虞升善回京
江梅遞清馨山雪照行色把酒錦江濆言送青雲客之
子名賢孫早登君子門淵源既有自德業難具論朅來
奉朝命萬里行西蜀簡閱歷邊城計偕厪案牘今晨來
告别握手不忍分匪為話别難亦欲致殷勤丈夫平生
學惟存忠與孝二者百行源芳名簡編照
夏夜同劉仲美讀正學方先生文
良宵塵事寂好月升前楹庭卉薦芳細松風入懷清故
人百里來一見雙眼眀呼童具雞黍濁醪聊對傾山南
文章伯雄論神鬼驚一自鈞天奏屏縮嘈唽鳴挑燈謾
披閱口誦兼手謄煩襟頓蠲滌鄙恡無由生信知斯文
妙能起薄俗情酒酣共忻賞疑義釋春冰
夜坐書懷簡仲美
弱齡志問學屏慮息衆營道遠力駑下潦倒終無成摛
辭希往哲談經對諸生谷空靈籟應候至悲蟲鳴感物
成内省俯仰慚愧并故人適遠至使我懷抱傾薰風起
脩竹微雨洒疎櫺悠然領斯趣新暑隨時清步屧頹簷
下笑談到深更豈徒今夕樂庶得千古情
贈夏醫士
灌陽有佳士迥與凡俗異擇術非自謀存心在濟利袖
攜長生訣日啟軒岐祕表裏察隂陽刀圭起痼滯采苓
岷山顛洗术灌水澨生理不妄營存畊有餘地橘井秋
香清杏林春色媚往軌倘可逐高風願君繼
懷鄭叔度二首
人生水上萍往來無定根會合既難常有懷嘗苦辛高
人美風裁毓質孝義門温温富文學籍籍佳弟昆摛辭
擷春葩抗志凌秋旻憶忝籍湜好切磋義彌惇夜踏麟
溪月曉卧蘿山雲年來事分攜欲見邈無因長風蕩天
末流水行遠津吳蜀隔萬里矯首嗟離羣
塵事汨清興擾擾無己時偶兹休沐日暢焉起遐思骨
肉日以遠故舊日己稀為學若望洋年華去如馳開歲
倏四十頗覺前事非玄髮己半改芳顔亦就頽歎此時
序邁青春不再來日夕秉眀燭酌我杯中醨呼兒具紙
筆細寫停雲詩
出郭言懷
經時不出郭出郭多佳趣按轡故徐行庶以滌吾慮農
唱發前村人家隠深樹溪流縈復折揭涉不辭屢忽驚
白鷺起遠向青山去人生貴佳適是非安足預即景動
遐思故山渺何處
讀李御史文藁
栝蒼鬱嵳峩上與浮雲齊秀氣之所鍾每生超卓姿媺
人抱奇才造就從碩師新詩追少陵雄文逐昌黎鳳鳥
鳴高岡祥物由来稀幸兹文眀世拭目一見之渴吻沃
瓊液虛腹餐虀芝豈惟過所望體腋生光輝蜀道走驄
馬夷民瞻繡衣邊情重當恤願言謹諏咨
病中述懷
抱疢頽檐下嗒然徒自傷飢或恣所食熱或解我裳但
適一時快豈顧今日殃至人謹天和動息皆有常保疾
如保嬰肯使邪沴戕嗟予昧所守從欲不知防淹淹百
病侵坐使鬚髮蒼一身自弗理欲恃藥石良苟居廟堂
上曷致斯民康
别成都諸友
竊禄居成都妨賢心獨恥徵書天上来詔許歸帝里倉
皇不俟駕惕惕戒行李雖無懷土情寧不念知巳雄藩
衆朋舊一一皆佳士出餞錦江湄芳情藹如醴話言始
云洽吾事適有指方舟解維去咫尺川原異雲山杳茫
茫契闊慨今始相期豈無言令德在惇美
送鄭叔貞從駕巡邊三首
時雨沐芳甸林木薦南薰賢王肅命駕廣道先清塵奔
走給衆役呵護勞百神山川本自嘉徼塞須遠巡前驅
盡褒鄂旁侍皆白申豈惟耀威武亦欲昭至仁馳驅匪
云邈属車無停輪遥遥盼紅雲擬候廣漢濱
鸞輿属巡幸奔走紛俊乂川光照征袍隰雲擁飛騎鄭
子山澤癯遠自東海至許令沐清光執筆同近侍原野
民物饒夷貊風俗異遊豫昭王度紀述擅才氣寸善且
不遺至德在詳記洗耳錦江濱好音為頻寄
子長好遠遊為文時出奇子美遍涉歷窮達皆寓詩斯
文千載事藉此清淑資羨子有深緣遭遇天人知薰陶
飫令德遊覽逢盛時坐使補衮手抽出獨繭絲蹇予類
斥鷃卑卑守茅茨安得凌風翼與之相追隨
初度
時序倏云邁隙駒快先馳四十在眼前回首百事非學
術無寸進宦業亦何卑齒牙半衰豁種髮或染絲長恐
成濩落老大無補裨朝夕惕以厲尚恨駑且疲晨興對
東旻再拜雙淚滋誓言毋愧怍樹德以為期
簡實即中法師
步屧西郭門炎埃集絺服夜投古招提共假禪房宿上
人海上来清姿揭梧竹玄通道眼眀悟徹機鋒速内典
既已充外學亦何足宗門二三老延頸深期属交誼薄
烟雲贈言藹珠玉一見雙眼青相知恨不夙問德識淵
源論文究衷曲燈花吐清輝庭草薦新馥未結三生緣
澹然念超俗
(闕題)
(以下原闕)
難常嘉會良足記
簡鄭叔貞
前年抵西川今年發東越萬里豈不遥﨑嶇勞跋涉關
河足游覽襟懷益軒豁雄文竟何如我目日以刮當宁
久虛懷求賢若飢渴蜀道諒已諳重来馬蹄滑壯游當
及時無為待華髮擬踏浣溪雲共看岷峨月
嘉猷以詩言志故亦本予志以答之
憶昔盍簮日念子思有為投筆長歎息慨然賦新詩鴻
鵠千里志浩浩不可羇況當盛眀世翺翔政其時自慙
鷦鷯質栖栖戀茅茨豈不欲高邁眀命那忍違錦江春
色暮和風入羅衣援瑟鼓復作尚嘆知音稀
送正學方先生
交久情自篤道同誼彌深豈曰足可取偶契賢哲心樗
樸産深谷莫為斤斧尋誤蒙匠石睨價比南州金鈞天
絶遺響竽籟競哇淫孰識爨下質乃是稀世音物理固
則然天命良足諶握手岐路側慨然發長唫
和鄒公瑾留别二首
新陽被芳甸輕暑却餘寒時序有代謝形役何足歎縱
浪比雲萍總囿大化間苟能篤情好意氣增巍山憶在
渝水側握手成交歡乍離忽復合嗜好同醎酸幾回憑
尺素寫此鐵石肝千里固匪遥心在會豈難
有美蓬萊侣玉質何温其瓊琚以為佩雲霞以為衣翩
然駕白鶴悵望將焉之岷山奇復高渝水清且漪相望
不咫尺何由共襟期佳音比金玉遺我可解頥
舟次瞿塘
江空風力遒秋氣日已肅扁舟事東邁夜泊瞿塘宿先
師太史公文章燦珠玉孤忠日月眀素行金石篤共談
遭逢盛詎云基謗讟豈特黔戎行終成沅湘逐孤墳寓
江濱培然欺豎牧宿草被荒阡寒烟迷拱木絮酒不忍
奠拈辭詎堪讀矯首睇太蒼何以盡衷曲吾皇天地仁
德澤沛膏沐朽骨倘蒙恩當期不遠復
入峽
世傳三峽險吾身適屢往蕩舟趨洄流驚濤漾輕槳㠝
峯開復合青天細如掌浪急先期程谷空荅漁響回顧
上瀨人吾行若平壤日夕下夷陵祝酒相忻賞
送鼎上人還鄉
青原有名緇戒行極嚴具一葦航大江飄飄隨所寓十
月天雨霜木落林姿露翩然逸興發長歌賦歸去杖錫
輕波濤袈裟入烟霧月照祇樹西相思渺何處
題終養堂
散步出平陸烏鳥啼北林矯首睇寥廓白雲飛遠岑感
物易傷懷惕惕孝子心嚴親不待養歲月何駸駸幸有
堂上母亦已桑榆侵奉觴介眉夀春酒隨候斟亦有忘
憂草樹之高堂隂謂山固非高謂海亦何深但願遂終
養仰止損與參
題去思亭卷
民情本無事帖然靜於水順性以道之自能臻至理縱
觀古循吏視民如赤子旣去人見思芳名藹青史籍籍
金郡侯存心多豈弟持節鎮全閩剖符當帝里旣敷延
夀化且洽信臣治仁政方下孚宿瘼已如洗胡為北堂
萱夜逐秋霜萎蓼莪遽興哀歸心疾於矢攀轅竟何為
卧轍諒難止載歌甘棠詩庶以著侯美
寄宗思睿朱子建
虛名被洪恩一官授國博才華非所任廩秩殊不薄抱
經適玄妙志道忘澹泊朝對鍾阜雲夜聽石城柝懷人
千里外惸然歎離索豈無停雲詩欲寫情思惡英英默
齋翁閎論抗寥廓矯矯丹溪英雄文擅述作參商忽三
載高誼諒如昨何時華川湄從容手重握
寄昂伏菴禪師
弱齡厭喧囂雅志尚玄默胡為中年來奔走倦形役一
自服官箴出入不遑息雞鳴走風雨旅食困朝夕山中
有高人端居縳禪寂冥觀萬物表幽情寓泉石道機既
云熟真源諒應滌不為塵鞅羈但恐坐詩癖話别華川
湄寒暑忽屢易觀想三生緣寧念紅塵客
送睢州陳知州之任
歲晏霜雪零揚帆入烟霧赤手綰銅章遠向睢州去赫
赫張許忠耿耿晏劉譽人遠跡可尋莫嘆來何暮
東郭草堂為姑蘇王仲遠賦
草堂三兩間去郭十里餘門栽陶令柳架插鄴侯書漁
樵足生計琹樽供晚娛未知杜陵宅風致更何如
稽古齋為晏彦文助教賦
麟原有幽齋蕭然僅環堵疇其托真栖於焉號稽古鴻
荒世已遠羲軒邈難覩至治論唐虞斯道集鄒魯人文
既已開脉脉垂微緒不有博洽功精妙何能舉若人元
獻裔家學紹伊祖搜羅極玄賾註述昭天序韋編窮歲
月青燈坐風雨但知卷中趣寧辭我心苦尚友惟聖賢
騁懷隘寰宇坐此固非癖靈臺澹容與
寄叔盛叔雍叔叙諸姪
余宗本名門歷年逾五百家世篤忠貞奕葉傳清白大
父常山公舉代稱儒宗厥生子三人衍慶流無窮伯也
實迺祖季也為叔父出處雖不齊辛勤植門戶仲即我
嚴君力學貫天人斯文紹前哲盛名天下聞余生蹇且
劣髫年失怙恃蓼莪重興哀風木感劬瘁間關四十載
無術周其身黽勉緝先業縷髮懸千鈞朅来被虛名萬
里宦川蜀一官未云滿又竊太學禄太學賢俊關衿珮
何珊珊李桓既雜遝陳杜相後先自從塵師席強顔僚
寀後但恐賢路妨虀鹽甘所受敝裘雪霜裏孤燈風雨
中芳顔日凋謝老醜形青銅故山渺東淛無由賦歸去
骨肉不在眼夢寐常相晤昨朝鄉人来語我消息真喜
汝兄及弟幸與詩書親富貴果何物有隆還有替譬若
風中花時去即憔悴惟有積善者不啻日晷長雖然猝
難見後嗣綿綿昌我願汝等賢背惡力趍善立德須象
先行道毋憚遠橋門適公退掩關綴新詩話言固覼縷
庶寫長相思
寄幻泊上人
束髮弄文翰鞠眀仍究曛汨此塵俗囂至道殊未聞凡
緣如蝟毛擾擾集幻身疇能超物表悠然樂清真夜對
靈谷月曉踏長干雲所思在咫尺可望不可親孤懷日
已委一見自足陳終當重相過共說無生因
簡無為張真人
昔在旃蒙歲曾作清都遊尋幽探祕窟采真訪仙儔徜
徉南華館宿留耆山陬話語幸相洽契誼殊已投既下
陳公榻又買潯陽舟别来忽三載萍跡等浮漚聖皇啟
文運萬國朝冕旒雙鳬忽来集劒影輝斗牛握手烏衣
巷騁目白鷺洲重逢動深慨情意何綢繆
題墨竹
娟娟盈尺素誰寫凌雲姿長梢拂霄漢羣鳳来參差坡
仙久已往湖州不復追高公有清致醉墨何淋漓
送匡廷憲僉事之任閩中
靈雨下神皋春意溢皇都有客獨持斧出莅閩粤區繡
衣炫晴旭驄馬馳遠途行矣勿遲留疲癃望來蘇
陪衍聖公宴集用鄭助教韻
名教心夙歆束髮知所宗鑚瞻慨才劣出處忻時雍載
惟素王道萬古天日崇欲語諒難名蕩蕩宇宙充睠兹
神眀胄執德全天衷由来服庭訓髣髴良且恭橋門多
士集華宴一笑同倡賡託神契酬酢熙春融願言極兹
樂嘉會難屢逢
送磐石張先生還蜀
身居學省中心馳千萬里存養豈無方所念在知已憶
與子托交情親若兄弟一旦成睽違此懷何日已浮雲
起半山隂停鳳臺趾於我豈無關見之良足喜山川極
悠邈日月迅流晷努力赴脩程去住各有指目送隔崇
墉攬涕不能止人生大化内離合固難擬雲萍會有期
皓首以為俟
送司業張先生代祀宣聖
聖皇嗣丕祚舉禮秩無文幽眀既肸蠁大小齊駿奔況
兹曲阜宅巍巍闕里尊神靈儼斯萃扵焉致眀禋肅將
豈無人顧属耆德臣精誠冀有托達此皇意惇軺車戒
遠道宴餞及良辰雲山渺東魯歸途春正殷
和高學士賀慶成詩二十韻
鳳歷啟文運天心眷皇眀聖人嗣宸極君子揚王庭深
仁被八埏至德浹羣生民情盡敷洽穹厚垂休徵稽文
舉殷禮遍秩及百靈胞翟且顒若小大懷至誠瑟彼瓉
實鬯苾矣黍在盛綴兆萬舞舉抑按簫韶鳴濛鴻感肸
蠁葳蕤絢光晶灌注既下格焄蒿隨上升維時夜初午
斗柄中天横令儀雝且肅睿情悦以寧孰謂神道遠孚
假如應聲雲軿倏回馭鑾輿亦旋旌駿奔百辟走慶成
列千卿祥烟擁仙仗天香靄餘馨侃侃玉堂仙當代稱
才能顯相秉眀德有事斯為榮倡酬紀盛典撝抑如不
勝蕪詞謾貂續願言祝皇齡
竹窗小隠為羽士孔德容賦
嘉種分淇澳靈根毓清都子孫既繁衍枝葉何紛敷羽
人抱高志淡泊宗玄虛開窗翠靄入展席晴雲舒晝閒
寂無事寶篆銷金爐手持長生訣心味靈筌書清風滿
廣座眀月来鳳雛何時解羈鞅一造雲巢居
春暉堂為吳興魏弁作
勾芒一司令旭日眀初陽沖融著大凷昭甦被羣芳仰
惟亭毒意化育固其常洪纖囿機巧厥德何洋洋東吳
有孝子慈親夀且康白髮被兩髩報荅慙無方喜懼激
衷懷春暉署高堂持此寸草心偃仰存羹牆
柏臺餘思為陸廣平御史作
柏臺有君子衷懷孰能知朝伸澄清志夕起追慕思所
思何以見感此柏上烏烏雛未能飛烏母每哺之一朝
雛遠舉返哺答母慈人生亦奚為成此長别離嚴親掩
重泉欲見杳無期尚幸有阿祖遠在天一涯得禄弗得
養痛此烏不如聞之重予感泫然雙淚垂作詩寫子悲
扵焉寄吾私
重慶堂為廖以成作
西川廖氏子樂育居成均口言重慶事積善由其門阿
翁已見曾其子亦抱孫一堂萃四老油然樂天倫白髮
照先後斑衣舞逡巡譬彼凌雲木厥盛由本根又若大
江水其流自淵源廖氏集繁祉積累既有因作詩紀斯
美庶勸薄俗敦
繼志齋集卷二
