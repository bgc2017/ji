繼志齋集卷四明王紳撰
七言律詩
調絃江上夜坐
冠盖相從覲九天扁舟孤下泊調絃月華散水金鎔冶
霧氣横江練鎻川東望金華家咫尺西瞻錦里路三千
此時無限相思意坐對江楓夜不眠
題延翠齋(陳畊樂上清道士)
十里煙蘿翠作堆道人家在石岩隈門涵碧落軒窗淨
席擁青冥圖畫開山雨欲来松竹潤嶺雲初去鶴猿猜
誰能分我數椽地一洗襟懷亦快哉
遊善法堂
我愛城南隱者家一泓流水碧桃花屋頭岩溜飛寒瀑
門外晴嵐接晚霞地僻四時無過客山暄二月摘新茶
嗟予擾擾勞行役直欲相從度歲華
贈進大道上人雲南
三年犇走厭紅塵偏愛山中道趣真月轉祗園天不夜
花生淨域地常春講經有理懷支遁問難無窮忝許詢
情事未伸天罔極幾思結杜扣良因
奉教和資中八景
重龍晴嵐
雨餘山水放清輝驚見輕嵐上翠微薄影漸因紅日淡
餘氛猶逐白雲遲如綃漠漠籠僧寺似雨霏霏護石池
底事往来岩壑上欲隨祥靄出明時
醮壇雲梯
仙家咫尺隔塵凡寂寞當年古石壇蒼蘚重封層磴足
白雲深鎻石梯端眼前日月彈丸急脚底煙霞圖畫閑
欲訪安期問真訣置身此地杳冥間
官渡春波
憶惜當年此問津渡頭青草滿堤生行人日暮呼舟急
稍子心諳蹴浪輕白石清泉明素志滄浪綠水濯塵纓
因兹郤動西陵興幾度思鄉夢不成
珠江夜月
華月初生古渡頭冰輪出水未曾收行看尚覺光微動
佇見方知影不流萬頃碧波眀午夜一泓清水占先秋
當時誰有坡仙趣釃酒臨江重倡酬
盤峯暮雨
薄暮蒼芒雨滿空開簾已失眼前峰歸鴉翅重飛還止
别墅雲迷淡又濃牧子荷蓑愁日暝羣蠻含帽不頭童
荒村燈火沈沈靜祇聽招提遞遠鐘
漁汀晚照
欸乃歌聲酒力微蘆花汀上見斜暉回光布彩隨流水
返照依霞散古磯隱約漁燈猶未起蒼茫釣艇已先歸
何當来作煙波侣共和漁汀晚照詩
靈岩泉韻
靈岩聳拔接孤岑中有幽泉冽且深崖嘑遠来稱石髓
(闕)
春滿川巴日正長龍橋麗色藹蒼茫江花擁雪舒晴白
堤柳拖金裊嫩黃漁浦水生横舴艋沙洲日暖睡鴛鴦
浩歌一曲無人和物候驚心謾慨慷
鴈塔秋聲
崚嶒鴈塔倚蒼空猶自支撑瓦礫叢前代人名摩滅盡
清秋天籟杳冥中芳聲寂寂消秋雨餘韻沈沈托候蟲
尚想慈恩舊遊處少陵遺興藹無窮
曲水流觴
輕寒輕暖日舒遲勝賞隨心是處宜澗水引来應自曲
羽觴流至不容辭山隂遺跡羲之往沂上風流點也知
不是君王文治洽誰將往事樂明時
鐵峯聳翠
安嶽名山號鐵峯層巒疊嶂聳重重雨過翠色排螺鈿
雪後清姿見柏松竒秀堪為佳阜儷孤高獨讓岱山宗
何時能著謝公屐来與山靈一笑逢
簡袁公弼
休政歸来席未温關中父老總能論鑑湖一曲終須賜
陶逕孤松喜尚存夜雨簡編窮歲月春風蘭蕙長兒孫
閉廬僵卧家聲遠坐對岷峨雪滿門
丁丑除夜夢母舅養素先生
歲華慘淡月朦朧夢入家中千萬重一世死生勞想像
五更長短見形容壑舟不繫應長往蕉鹿無憑莫再逢
回首渭陽何處是城頭寒鼓起&KR1379;鼕
挽安老先生二首
儒林祭酒魯靈光白首專門杜濫觴千古文章懸皎日
一生德業簡賢王玉樓作記神先往丹旐書名夜正長
喜有及門諸弟子肯令端木獨居場
又
晨星落落老儒宗佐政親藩道益崇車馬列陳稽古力
君臣遭遇贊襄功訃聞當宁興長悼魄入佳城保令終
莫嘆首邱歸未得二蘇遺塜汝城東
喜赦詩為憲臺諸公賦
丹鳳銜書下紫宸覃恩深喜及無垠肖翹共覩乾坤大
枯朽齊沾雨露均文景規模真足繼成康德業已堪論
烏臺諸相心如水日對岷峨道氣新
和吳原頥喜雪韻
天皇昨夜駕雲車上苑璚林總散花石獸荒涼俄擁腫
茅簷垂凍互聱牙欲尋東剡王公棹難覓西湖處士家
賴有蘇公作司業酒錢頻與不須賖
和晏助教賜茵褥詩
文茵新賜制平寬坐比臯比輭更安自是皇家崇聖教
故令洪澤及儒官陽回孔席春先暖雪積程門書(缺)
莫嘆廣文官獨冷當思機杼女工難
送周大慶歸省
三月金陵花欲燃胡為歸興忽翩翩年来鶴髮久違養
春滿雲衢未着鞭雨過匡廬千嶂淨風輕彭蠡片帆懸
清秋桂子飄香日稳步蟾宫待子先
送王俊用監丞
東海名邦應上台紛紛人物總賢才範模自足儀多士
姓字相傳遍八垓日麗赤城斑袂舞雲横蒼嶺錦衣回
兒童不識先生面爭道朝中使客来
送劉宗上舍省親
輕暖輕寒三月春鶯啼花發總精神獨憐太學青年客
能念高堂白髮親鍾阜山前揚去旆嚴陵灘上識歸津
此行取道桐君里不老仙方問異人
送王僉事復任之成都
日近瑶天雪乍融御溝冰解水溶溶豸冠久著風霜肅
烏府重承雨露濃舟上瞿塘看灔澦春生錦里種芙蓉
蜀中童白諳名姓竹馬相迎喜再逢
和無為張真人見寄韻
當年躡屩上清中指點虚無問道宗幾共五更聽夜雨
長懷一月坐春風身遊璧水功名薄目斷耆山譽望隆
千里椷詩勞問訊詞源决峽勢何窮
學道多年覺有情幾思發軔繼周程一經蚤授慚韋相
三策將陳愧董生暑雨論心龍虎地春風握手鳳凰城
何當解綬東歸去再向玄都問舊盟
送陳信歸省
三年遊學寓金陵夜雨青燈萬里情雲起岷峨親在望
雪消巴蜀水初生鳥啼花落俱成恨水遠山長莫計程
樂育君恩深似海促裝母待斷機聲
再和張真人見寄韻二首
坐看日月走壺中久識虚無是本宗瑶草香生璚署雨
巖花影動石壇風衣冠奕世名何遠印劍傳家譽自隆
長憶耆山舊遊日仙岩高處興無窮
世故悠悠不動情致身偶爾入雲程談玄每遇青牛客
進諫徒懷白馬生鳴佩趨朝鍾阜月登臺吊古石頭城
自知家學慙司馬空負山中歲晏盟
題徐子明雅淡軒
蕭然一室僅環堵柏子銷時日過午古琴撫罷風滿簾
深杯邀得月當戶往来問卜無白丁過從談論皆鴻生
俗態已忘世慮息雅淡中含太古情
題吳文質嵩陽雲樹
延平自昔佳山水聞說嵩陽景更竒溪樹蔵煙隂欲雨
嶺雲出岫霽無時輞川寂寞今誰在盤谷幽深隱者宜
一自承恩居帝里披圖猶起考磐思
七言絶句
題墨竹
湘江春暮雨霏霏舟泊黃陵酒力微夜半開篷羣玉響
天風吹下鳳凰飛
送稌東歸并示穆穰稔輩六首
象鼻原頭萬本松清隂周匝護新封也知世澤應鍾此
近歲多承雨露濃
青岩山下石溪頭草屋柴門事事幽但奉歡娛養慈母
榮名勢利不須求
百畝山田繞敝廬近年豐歉竟何如諸郎若肯勤畊種
甘旨時供定有餘
夜讀詩書朝出耕古人多此寄深情殷勤語汝諸兄弟
好盡彛倫學董生
五年滇蜀倦奔馳兩鬢蕭蕭齒亦稀宦業未成人漸老
始知三十九年非
湖海淹留歲月深蕭條苦乏滿籝金傳家幸有遺經在
遲汝重来共寸隂
題墨竹
瀟湘江上暮雲迷落日無人翠羽低&KR0712;棹黃陵廟前宿
一篷春雨鷓鴣啼
題小畫三首
青蘿山下松濤室幾度臨風憶舊遊今日畫圖看髣髴
淡雲疎木不勝秋
古樹森沈俯碧灣江花擁雪正澷澷海門潮落舟歸晚
鐵笛幾聲人倚闌
三月桃花浪蹴紅繫船晒網夕陽中賣魚買得潯陽酒
岩樹生隂坐晚風
龔給事家索菊
長安門外禁垣西公館幽深帶小蹊滿圃黃花誰占得
清香曾許我分携
題野航徐氏雙竹圖
翛然谷口碧琅玕影落澄波夜正寒獨倚野航人寂寂
月華浮水度雙鸞
送漢陽安知州之任
太平不釣渭溪璜白首之官上漢陽鸚鵡洲中舊風月
從今收拾到黃堂
題思萱堂
手種萱花近北堂慈親相對百憂忘年来太學遊歌久
一向春暉一斷腸
題畫梅
憶昔黃昏訪老逋小舟乘月渡西湖暗香浮動人聲寂
皓鶴飛来隻影孤
題墨竹三首
瀟湘江上暮春時舟泊黃陵思欲迷夜半忽驚風雨作
瀟瀟兩岸鷓鴣啼
子猷宅畔尋常見蔣詡門前次第栽山館日斜無俗客
清隂忽過短墻来
嘅我居官歲月多每於紫陌聽鳴珂天風忽起王猷宅
彷彿朝回闕下過
寄章同吉三絶句兼柬范叔彝
懷人萬里思悠悠清夢尋常到益州昨夜冥鴻將信至
開椷字字解予愁
五更踏月候朝鐘退食詞垣旭日紅金匱玉函披閱遍
從容無復舊時風
范郎辭翰儘堪誇五色卿雲簉彩霞不寄冷官王仲子
封題偏到繡衣家
題李白小像
一自騎鯨去不回風流千古數雄才至今采石江頭月
猶共長庚燭九垓
寄叔雍舍姪三首
百畝良田不間畦息耕亭畔曲江湄五年不踏江頭路
明月清風午夜思
長憶青岩舊草堂手栽松竹翠成行諸兒未了公私事
三逕年来想就荒
滿城風雨五更寒燈火趍朝夜未闌年少曾誇華冕貴
老来方覺布衣安
題夹梅竹
月白風清夜未央小窗人靜漏偏長翩翩翠鳥来何處
隻影飛隨白鳳凰
題雪棹圖
萬頃頑雲撥不開山河大地總皚皚懷人夜出山隂遠
興盡何妨半路迴
繼志齋集卷四
