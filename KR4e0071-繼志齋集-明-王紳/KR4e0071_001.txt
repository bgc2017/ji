繼志齋集卷一眀王紳撰
曲
擬大眀鐃歌鼓吹曲十二首
(闕)
誕敷物阜民康舉手加額以祝我王王不自居曰予臣
之良其臣伊誰聿有夀考為國元僚是曰安老惟安
老公王躬是保匪義不陳匪德不導王曰予學汝其
輔之王曰予政汝其助之公拜稽首對揚王休人亦有
言無德不酬治化攸敷厥既有徵寵利弗居天道惡
盈懇懇有詞請命大廷天子曰俞嘉爾老成式休爾
政仍優爾禄匪曰爾私敷錫汝福大哉綸言降于九重
王曰上命予敢弗從乃錫安車以奉其行乃錫華宴
以娛其情扶老歡迎出入其承為國之禎為士之榮
公曰是恩千載奇逢受寵若驚心益忡忡伊昔有聖志
在眀農予豈若儔適諧其衷岷山峨峨江水沉沉公
有嘉猷簡在王心公有善政播在德音我懷若人無古
無今右眀農九章章八句
五言古體詩
上巳日迎駕宿新都寶光寺
東風扇微和旭日絢陽春晨興秣我馬駕言出城闉矯
首京華道遥遥望清塵先驅曾未至盻睐徒勞神解鞍
憩古刹息慮澄吾真野人好辭色日夕羅盤飱佳節獲
良會慨羨誠難頻行當盡一醉鼓腹歌君恩
敬和中秋對月睿製
天高秋正中顥氣澄太虚素娥散清彩皎皎臨寰區惟
時明哲王恭默萬慮無異香浮寶鴨淨影印玉除心遠
景由寂神清情自娛至化基二南令譽騰九衢德尊意
彌下出入從師虞聖道本宏遠堯舜猶病諸願言思太
康益進無逸圖
過陸宣公墓
峩峩忠州山隠隠哲人墓寒烟鎖銘碑落日照封樹緬
惟貞元間唐室失其馭偪仄梁洋行間關奉天駐烝黎
紛播遷小大懷憂懼不有撥亂才蒼生孰依據維公王
佐資極力殫衷愫回天挽日月朵頤揮衆侮相業雖未
終功名亦朝露左遷固未辜兹焉豈其所至今讀遺事
令人淚如雨我行全蜀間舟經塚下路風順帆腹飽日
入川光暮扳躋不可得躑躅頻延佇艤棹山月生開篷
展中慕
謁余忠宣公廟
昔在元祚去四海遭亂離羣雄互驅逐戎馬縱横馳降
城販國者比比忘忸怩坐令疆宇蹙百二山河隳桓桓
忠宣公耿耿匡濟資蚤負經綸具晩鎮舒江湄七年握
兵符裒集多義師控禦旣云備撫輯亦己綏奈何荆楚
間(闕)
去住心忡仲江花擁層浪柳絮舞和風覩物易感傷未
别思重逢執手雙溪上相看澹無容願言善自愛冀爾
振吾宗
題杏林圖
東風扇微和萬木敷芳芬嘉林有名果不與凡植羣伊
花炫眀麗厥核存至仁惟昔有仙子志在甦罷民年深
功己著植之滿比鄰至今千載下藹藹垂令聞卓哉夀
昜彦文質何彬彬種德如種杏擇術非為貧存心惟愛
物托此康斯人不聞聖有訓作善福可臻願言勉自強
往軌良可遵
中秋夜坐留别鄒公瑾孟子彝
皎皎今夜月中天溜清光嬋娟絶纖翳彩魄仍飛揚憐
我二三友夙昔遥相望兹夕復何夕列坐開壺觴情真
任疎散醴薄味趣長朋簮喜己盍謂言樂未央奈此簡
書逼去住心惶惶浩歌成激烈仰視參與商會合自有
期毋為重悲傷雲山千萬重眀發遵周行迹遠心在邇
矯首何時忘
簡鄭叔貞四十二韻
結交匪無人知巳貴有適十年走東西浩懷久無得中
歲友鄭子誠哉我三益文采絢鸞鳳才華炫金璧譬若
雲臺將折衝懾強敵叱咤驚鬼神人馬皆辟易又若鄧
林材挺出樗與櫟蔚為棟樑望庸豎所共識器大不小
成材良遠繩墨物理古則然子實甘蓬蓽迢遞天台山
回首關河隔旅食困鹽虀久作山南客為言從師游擔
簦来卒業阿師正學公長才駕濂洛兒童推世賢朝野
稱文伯蹇予在弱冠共寓蘿山宅雖號同門生實藉師
資德叩道辱弦應問疑承縷析乍别書累篇同處日共
食契誼等弟昆交情固膠漆一自事分離十載關良覿
重逢錦水濱握手道夙昔雲萍摠心知顧我眼獨碧惟
子蚤及門器業尤英特鑚瞻久己悟升堂仍入室董薛
未足倫游夏庶其匹賢王雅樂道醴筵日宏設羨子富
文辭諏諮動移刻屢續梁園賦每前賈生席緇衣敝復
為白駒去還縶恩禮實己隆負荷成感激念我自遠歸
神疲肢體瘠慰藉盡衷曲周旋竟晨夕維時秋正高商
飇怯絺綌籬菊吐芳華鮮鮮鬭黃白呼兒具雞黍郫筒
篘釀秫情真味自長道合趣何極盍簮人所樂況爾同
師澤萬里獲良晤忻忭宜無斁聖轍豈難追行之在不
息但願長相親永言共鞭辟
題松雪軒
鬱鬱蒼虯形孤根盤厚土皎皎白羽姿遠自雲端下(叶音)
(戶)氣味本不侔忽爾相依附清白人共嘉會合天所與
伊誰搆軒居對之有佳趣風號龍虎吟歲晏珠玉聚願
言同此心貞素以相處
思親堂
烏鳥啼北林白雲度東嶺慨慷游子懷感物清夜永雙
親七十餘黃髮颯盈頂一從走東西三年暌定省纖纖
寸草心遥遥萬里迥宦游豈不嘉衷情安可屏陟屺復
陟岵跂足且延頸眄睐目生花淚下急如綆高堂扁思
親著此情耿耿何時奉周旋允言遂深幸
病中述懷十首
人身配兩儀至和乃無愆運行一差忒百疾從兹纏智
人善保養調攝歸本然曰予昧斯理情慾不自宣内感
仍外傷水火相凝煎形神幾巳離榮衛失其源匪藉湯
劑勲胡能苟偷安誓將更生日保身如臨淵上以奉遺
體下以全天年
負痾己逾月今晨覺少康稍興臨古鏡頹顔忽半蒼灼
彼東籬菊依依傲寒霜雖然質柔弱晚節猶含芳此身
胡不如撫己成慨慷人生匪金石盛衰固其常但得保
其真榮悴非所傷爐烟颺微熏簷花散餘馥身閒心自
清病可神始足矯首對金門怡情陶玉燭
至人澹無為懲忿仍窒慾斯民囿泰和熙熙臻百福微
臣負末藝浮辭厭人目每承恩寵加清光日回瞩蜂蟻
識天倫葵藿傾朝旭徒有眷眷心時效華封祝
端坐一室内默参玄化機玉宇正寥廓金飇亦淒其寒
暑互来&KR0616;晨興聿授衣人生百年中諒非金石姿乃欲
圖不朽弗修竟何為齊侯馬千駟顔子恒抱飢孰知千
載後嗷嗷紛是非
西風從何來遠遞庭葉至飄飄颯有聲來向書窗墜景
物易轉遷時序忽己異羈客念故鄉中夜不成寐仰睇
河漢明俯聞鴻鴈唳翩然逸興舉恨無凌風翅
去古日己遠淳風日以漓人情善誕幻去就浮雲馳彼
欲憸險子出没神鬼奇炎涼随勢附朱粉從心施一朝
冥機至反成拙與癡於皇賦眀命顧諟常在斯不聞聖
有訓居易以俟之慇懃謝天君為我慎操持
靈龜本多夀乃為人所戕蜉蝤最微弱朝夕寄存亡修
短歸大化疇其較彭殤君子貴修持夕惕以自強毋為
累形役擾擾徒敝傷金張極盛麗回首如爝光黃憲苦
清修人以亞聖方富貴果何物當圖身後芳
伊尹畊莘野志在康斯民孔眀卧隆中所懷務經綸玄
造生賢聖拯彼愚與昏觀其立勲業萬世光炳燉伊人
久己逝斯道幸未湮疇能繼其踵後來寂無聞但見夸
毗子恬然忘本真捷捷負才慧區區周自身要顯患得
失草莽憂賤貧胡不徇所務成功追古人
玄冥一司令萬植皆歸根惟彼籬下草荄葉自芸芸洪
造匪有私天意含至仁故兹肅殺日生意猶斯存達人
悟玄妙體物思脩身豈謂造次頃敢使德不純卓哉無
極翁襟懷盎陽春庭草故不除扵以觀天真
徜徉衡門裏積疢頗以安藥石有時親塵俗不我干雖
忻神慮得且畏時序遷扶憊挟黃卷幸見孔與顔沉吟
北窗下高睨太古前曠懷隘宇宙浩氣凌雲烟何以解
藴抱奈此酒量慳持觴縱不飲對之亦陶然
南行道中述懷二首
歲晏霜雪零驅車即長路雲山杳茫茫舉趾將焉赴迢
迢滇南道惻惻終身慕志在忘險夷情深略憂懼風號
林聲凄日落嵐光暮哀猿抱子啼慈烏返初哺物理古
則然我生亦何故撫景增愴悽仰天淚如注
滇雲接馬首僰道盤羊腸感慨情思惡登頓肢體傷平
生終天恨今日許予償但得情事申豈憚關山長豺獺
知報本春秋事烝嘗惟人有天性肻愧虎與狼哀哀王
裒氏久廢蓼莪章我生千載下衷情允相望
贈楊宗彝
出處非可謀道義貴有得疇能盡真修油油遂清適卓
哉銀塘翁飄然髮垂白禄食二十年中外遍敡歷宦遊
豈不嘉奈此崦嵫逼況有父子情久矣萬里隔陳辭解
官綬徜徉躡泉石遊魚思深囦倦鳥戢飛翼理得趣自
真俯仰契玄賾孰謂天杳冥惠迪終承吉
題坦然齋
去古日以遠機巧日以生紛紛任鈎鉅無復存至誠孰
知玄妙理所貴在坦平美人領斯趣百慮帖然凝閉門
謝往來絶口輕縱横但忻情意得不識辱與榮浮雲去
復還飄颻傍幽扃好月不待招清夜當戶眀幸有一尊
酒聊以娛吾情悠悠身外事居易復何營
魚梁坡
我登魚梁坡維時日初未陟降直雲端指顧彌空際嵐
光接杳冥林姿積蒼翠行行層復層己極巍峩勢恍疑
身近天未覺足行地俯見千仞溝惕惕增予悸僕夫相
告言力乏須少憩輟步心漸平徘徊得深意
夜郎驛
自行播州境人事覺稍優野闢停傳飾俗朴居民稠迢
迢夜郎道熙熙左衽儔鴃舌口中語咿嚘道邊謳下焉
樂眀守上焉洽皇猷詎云蠻貊陋直與華夏侔伊昔謫
仙子疋馬曾兹遊懷人劇感慨中夜翻百憂
象鼻嶺
晨興陟脩途危險誠己極舉步脛抵腦汚泥深没膝林
箐凝清寒䕫魅啼白曰夷獠恃阻艱狙伺伏深密鳥言
人弗諳毒矢應弦急聚散呼嘯間寇敓窮奸譎嗟我孱
弱資區區守蓬蓽胡為事遥邁形疲仍股慄蠻烟暗冥
冥瘴雨低濕濕劬勚心所甘情事何時畢
盤江
盤江瘴癘地氣候誠不平鄰壤盛雨雪秋冬劇嚴凝惟
兹十里内炎埃障脩程山川本不異咫尺殊隂晴戚戚
巡候吏奄奄謫戍兵飢虛迫憂患羸弱存敝形來者不
滿歲死者如傳更當今際隆盛治化稱休貞疇其任燮
理坐使同清眀
除夜
世俗重除節處處羅杯盤謂言歲作勞及兹聊與歡我
行蠻貊中其風亦復然俗樂競吹彈土缶陳腥羶歌呼
相聚會咿嚘劇喧闐見之感予懷中夜百憂煎豈不有
至親迢遞隔山川相思不相見離恨終長年撫時重歎
息掩袂嗟澘焉
遊大佛寺
舟行困局促登高肆舒敞極目縱遐觀騁心獲幽賞峩
峩金仙容屹立高千丈㠝岏自天成靈光騰漭瀁晨鐘
發幽籟毛骨生蕭爽黃花送晚芳翠竹侵寒幌坐探西
來意勞我重俯仰
種德堂為程克新作
於皇降眀德惟人共稟之培養弗自戕庶可全良彝瞻
彼黍與禾芃芃秀東菑苟非種藝力根本從何施美人
達玄妙立志亦己奇謂欲樹隂功衆技莫若醫軒岐幸
有法盧扁良可師持此濟吾術存心恒在兹駸駸歲月
邁浩浩隂陽移願言勿終怠勉哉圖務滋
贈皇甫斌
皎皎丹鳳雛羽翮初未長爛焉九苞文絢絢流晶光乘
風出丹穴意欲習翺翔斂威備容儀來憩渝山陽依棲
既得所修養惟有方但能忘青雲期爾鳴朝陽
題山水圖
澄江波粼粼弱柳枝裊裊結廬在繁隂隨時事漁釣紫
芝無續歌陽春有餘調縱浪烟波中清風滿孤棹
題翠微深處為傑斗南上人作
心閒境自清境清神愈適是以曠達姿遐蹤寄幽僻方
外有名區峯巒翠如積其中窅且冥遼遼塵俗隔高人
海上來閻浮遍遊歷蚤歲悟三空冥栖縛禪寂杖藜入
空青斗室生虛白人我久己忘門羅點頭石雨過寒襲
人雲收山在席孰謂西土遥扵焉真淨域
題於仲寬畊樂軒
道在情可娛業安心足適自昔超邁姿栖栖依稼穡伊
人負幽趣蚤歲任民職一朝解組綬萬里來蠻貊世慮
幸己忘躬畊期戮力謀生效子真遺安慕龐德寵辱了
不知寒暑任更易但願歲功熙永言遂怡懌
黑松林
曲靖有松林逶迤百餘里蒼蒼無異色鬱鬱有佳致靈
籟天上來怒濤樾間起赫日任行空凄飇常襲體慨彼
貞素姿一一皆有以大足任棟梁小可就規矩無能致
通都寂寞徒自棄邱壑多遺材達路少廢枳斯理諒(闕)
仙子栖冥寄邱壑其間窅且幽豈無托寥廓幾欲相追
尋又恐其蹤邈
龍頂先春
洪造本無私大鈞同一囿如何龍頂山節氣分先後崇
岡鸞鳳翔複嶺龍蛇走和叔之所鍾春陽每超湊疎疎
壠梅新纖纖澗草秀化工妙且神此理詎難究至和氣
自殷何必拘常候
東樓晚照
潼川之東山上有古書樓相傳唐趙蕤於中註春秋伊
人久己化其迹尚可求落日下平陸登眺光未收餘輝
射崇甍殘影下簷頭徙倚對西山爽氣顥若浮撫今重
懷古行歌且歸休
張把舞草
化工賦羣品動植各有彝苟為失其性猜詫人共疑古
潼有異草枝葉何葳蕤婥約解人意婉媚存妓姿無風
自傾舞俯仰如有知惜哉長路傍甘為牧竪欺我欲植
其根怪物世所蚩
北巖琴泉
北巖有寒泉其音寂且清譬如焦尾琴空中調徽聲入
耳自歷歷臨風常泠泠可以解愠抱可以娛心情蕭然
疏以越絶響聞青冥寥寥太古意誰復於斯徵幾欲策
藜杖臨之濯塵纓
涪江夜調
涪江勢若奔晝夜歸朝宗嶙峋灘上石屹立當其衝激
之成天籟清響振秋空午夜月華眀鸞鳳遥相逢毶毶
下和鳴徽音中商宫伯牙有餘思子期渺遺蹤疇能領
其趣此調高無窮
南山暮雨
薄暮嵐光浮林巒倏蒙翳日晷未下山雨脚己垂地沉
沉猿鶴吟勃勃蛟龍氣雷轟岩石裂瀑瀉銀河注四顧
毛髮張惕惕增予畏須臾天威收風月浩無際萬象儼
森羅太空本何意
鶴林春色
鶴林美風景凜凜歲寒色況兹陽和交蒼翠鬱如積鮮
鮮素羽禽皜皜雪霜翼逐時自生成熙熙性舒適勝地
布黃金奇葩攢白壁僧舍鎖烟霞梵宫炫黃碧回顧花
柳區徒能為形役
兜率烟霞
潼川古招提久矣擅名勝烟霞翠作堆直據烟霞頂蒼
蒼異人世漠漠通仙境下視閻浮間可與蔚藍並老僧
不出戸蒲團坐幽靜溟涬天地閑蒼茫歲月永禪悦不
知時賴有晨鐘省
五仙
趙蕤
高人抱沖志不與凡士同譬之凌霄鶴雞鶩安能從邈
哉趙大賓錦綉盤心胷百家盡研究探索歸會通業成
事肥遯不肯干王公竟作赤松遊千載存徽風
文塚
卓哉劉拾遺上書諫其君逆鱗固難批忠憤須具陳書
成君不聽從此終沉淪至今潼川境有塚瘞其文寒烟
被宿草西風送浮雲吁嗟身後名過者為酸辛
保和
唐有易玄子吏隠己多年由來積隂德竟爾成神仙蕭
(闕)
題思詒齋
温温經尺璧寶之無不至盈盈一杯水捧之惟恐墜人
生七尺軀負抱良己貴欲思淑厥身當須奉名義五陵
豪少年昂昂多意氣不圖顯揚謀聲譽只如寄栖栖陋
巷人簞瓢或弗繼動履不忘親令名日昭㫼置器且求
安保身豈無計載歌思詒詩令人發長喟
灌陽懷古
灌陽翳頹城清湍夾荒廛居民數十家烟火何蕭然停
驂問民俗共言苦輸邊捶扑無完膚逋租動累千憶昔
吾遠祖所至人共憐曾来守是邦煩苛隨時蠲既除威
茂運且息官貸錢惠愛民不忘姓字人能傳兹来訪遺
迹荏苒三百年仰探撫字心皓雪凝山顛
奉陪安老致政先生游南莊作
溪迴村落虛山迥川原曠草堂工苟完嘉疇君所貺是
時收穫初聯騎遥相訪東郊騁遐觀西隣薦新釀酬酢
衡門間徘徊土橋上風俗栗里侔景物輞川抗行辭玉
筍班來作山中相豈無戀闕心亦有眀農望進退荷恩
榮睠焉期夙尚
喜聞胡伯尚至而作
十年金石交千里雲山隔秋空鴈冥冥夜雨情脉脉平
生蓬蓽資區區二三策疇能了此心非子將誰白好音
從何來雲舉雙鳬翮眷言遂情素豁若千金獲
和嘉猷林先生韻
膏車届岐路控靷將何之周道固匪遥疇能適所思曠
懷隘千古滿腹撐羣疑多子藹高誼抗論豁我眉
沉唫北窗下不見知心人牆角有寒梅冰姿出塵氛對
之有佳趣侑以酒滿尊嘯傲萬物表皓月生嶙峋
我久客西川子来自東吳成此萬里會幸得一尺鱸苦
乏尊中物旋解腰間魚對面不為樂别後徒椷書
懷人夜無寐坐聽寒漏息斜月下梧桐餘輝欺曙色斯
文豈無屬遺緒會有適眷言重自珍相期固金石
昇仙橋别林嘉猷二首
端居闤闠中有耳若無聞匪曰病聾瞶至道莫予陳有
媺古君子来自東海濱丰姿挺梧竹卓見超嶙峋高論
兆眹究浩懷雲夢吞連床吐深情翦燭談斯文噲噲孤
鳳凰犖犖真麒麟可致不可羈我心尚伊人
身度昇仙橋言送凌雲客駿馬簇游龍華車集芳陌長
揖臨路岐相看情脉脉憶昔題柱人才華冨籌策風雲
相際會聲名隨烜赫顯揚丈夫事尚恨所志窄慨想有
深情非子吾誰白
别王仲修
(闕)
繼志齋集卷一
