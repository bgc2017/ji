







　　欽定四庫全書

　　近光集卷二

　　元　周伯琦　撰

　　賦得灤河送蘇伯脩參政赴任湖廣

　　清灤悠悠北斗北千折縈環䕶邦國直疑銀漢天上來
搖漾蓬萊雲五色蛟龍變化深莫測金蓮滿川凈如拭
鑾輿嵗嵗兩度臨雨露同流草蕃殖長亭短亭來往人
朝夕照影何嘗息相君親授臨軒勅紫騮嚼嚙黄金勒

却従江漢望龍岡三叠晴虹勞夢憶

　　水晶殿進講周易二首

　　水殿菲菲綠霧浮貂蟬濟濟講筵優影搖蠧簡三千字
光燭龍章十二旒瑣闢洞門天不夜珠簾澄徹氣長秋
寳箴擬獻狂心切氷柱何庸險語収

　　玉棟璇題聳閬風牙籖錦褾徹宸聰天臨寳鑑虚空上
人在氷壺皎潔中列聖皇眀齊日月百年文物爛雲虹
抱經莫訝儒冠冷映雪誰能禁籍通


　　古墨篇夀韓大雅參議(七月十九日)

　　蒼松千嵗姿靈根伏琥珀吐氣結晴雲化作古𤣥璧清
芬㜶芝蘭堅質等金石上進蓬萊宫遂冠龍賔伯磨研
發春英燦爛翻瓊液密傳鄒魯心仰冩羲周畫風雷興
禮樂日星燿方策豈惟儒者功實係斯文脉君子坐廟
堂羣臣賴滋澤良辰持此夀播譽永無斁

　　水晶殿進講魯論作

　　聖王曉御水晶宫香繞龍衣瑞氣融章句敢言禆海嶽

勲華蕩蕩與天崇

　　泠泠翠瑣度微風湛湛瓊漿注頰紅終日玉皇香案側
不知身在五雲中

　　天馬行應制作(有序)

　　至正二年嵗壬午七月十有八日西域佛郎國遣使
獻馬一匹髙八尺三寸修如其數而加半色漆黑後
二蹏白曲項昻首神俊超越視他西域馬可稱者皆
在髃下金轡重勒馭者其國人黄鬚碧眼服二色窄

衣言語不可通以意諭之凡七渡海洋始達中國是
日天朗氣清相臣奏進上御慈仁殿臨觀稱歎遂命
育于天閑飼以肉粟酒潼仍敕翰林學士承㫖臣巙
巙命工畫者圖之而直學士臣揭徯斯贊之蓋自有
國以來未嘗見也殆古所謂天馬者邪承詔賦詩題
所畫圖臣伯琦謹獻詩曰

　　飛龍在天今十祀重譯來庭無逺邇川珍嶽貢皆貞符
神駒躍出西洼水佛郎蕞爾不敢留使行四載數萬里

乗輿清暑灤河宫宰臣奏進閶闔裏昻昻八尺阜且偉
首揚渴烏竹批耳雙蹏縣雪墨漬毛疎騣擁霧風生尾
朱英翠組金盤陀方瞳夾鏡神光紫聳身直欲凌雲霄
盤辟丹墀却閑頠黄須圉人服厖詭嚲控如縈相諾唯
羣臣俯伏呼萬嵗初秋曉霽風日美九重洞啟臨軒觀
衮衣晃耀天顔喜畫師寫倣妙奪神拜進御床深稱㫖
牽來相向宛轉同一入天閑誰敢齒我朝幅貟古無比
朔方鉄騎紛如螘山無氛祲海無波有國百年今見此

崑崙八駿逰心侈茂陵大宛黷兵紀聖皇不却亦不求
垂拱無為靖邉鄙逺人慕化致壤奠地角已如天尺只
神州苜蓿西風肥収斂驕雄聴驅使屬車嵗嵗幸兩京
八鑾承御壯瞻視騶虞麟趾並樂歌越雉旅獒盡風靡
迺知感召由真龍房星孕秀非偶爾黄金不用築髙臺
髦俊聞風一時起願見斯世皥皥如羲皇按圖畫卦復
茲始

　　賦得鳳凰臺送馮公勵參政之任浙省


　　丹凰何年去崇臺對碧江奇毛雲影麗遺韻浪聲淙竹
粲琅玕實桐垂翡翠幢峭峯晴旭抱絶岸暮潮撞覽徳
時難再來儀瑞必雙升髙叢勝槩詢舊到耆龎吴楚形
無際廛闤語半哤岡鳴應詠召雛伏定推龎邈矣千年
蹟如聞九舞腔登臨瞻北斗歌頌藹南邦

　　雪巢詩為趙允升左司賦(京兆人)

　　巢居何所有積雪照昊穹玉井撫太華隂崖瞰九嵕户
牖皆天成鸞鵠相追従調息室生白吐辭夜紆虹凝沍

雖有時氷玉儲心胸坎象原氣和乾徳函年豐二實黙
循環生生妙無窮梁園哆文藻西嶺泥寂空孰如一枝
安中有澤物功憗哉清苦志宛矣前賢風

　　嵗癸未正月廿八日由授經郎陞除宣文閣鑒書
博士之作

　　千官鵠立紫宸居丞相傳宣出玉除授業虎門儕下考
陞班鳳閣侍中書瓊林春繞唐瀛島緗帙星羅漢石渠
拜服恩袍慚不稱願因筆諫罄愚疏


　　越三日謝恩于咸寧殿入直即事

　　九重僊殿擁春雲穆穆天威莅大昕華蓋風鳴蒼水佩
寳屏霧藹博山薰抱經重得承龍衮直閣惟知理蠧芸
俯僂循墻歌聖徳百年禮樂際同文

　　二月十九日承詔復兼經筵官是日進講咸寧殿
面賜巵酒作

　　隨班曉侍太微垣講席綸音忝特恩兼綰白麻垂澤渥
一巵雲液溥春温緝熈共仰參亭毒啟沃長思固本根

道統有傳民極建巍巍文徳照乾坤

　　同日承詔鑒品題識閣中書畫作

　　五色雲中白玉堂牙籖犀軸絢天光古今繢像丹青妙
賢聖傳心翰墨香游藝無為研閫奥列名第品媿蕪荒
宣文閣璽眀星日羲畫箕疇並久長

　　宣文下直四絶句

　　閬苑春深花半開泠泠金水㵼瑤臺非雲非霧天街繞
羣玉山頭駕鳳迴


　　亭亭翠柏倚朱欄雲母窓扉逼暮寒玉德殿前紅杏樹
數花猶作去年看

　　黄金鸑鷟碧琉璃華闕晴開翠鳯旗宿雨清塵催淑景
千門楊栁綠絲絲

　　千花張錦草飛香冠佩趨朝進早湯延閣風微清蹕近
中天奎壁吐光芒

　　夜坐偶成

　　清夜嚴城玉漏遲杏花疎影散書帷紅塵不到揚雄宅

石鼎焚香讀楚詞

　　三月廿二日侍従聖上汎舟玉泉西寺䕶國寺行
香作二首

　　西郊栁暗曉風和巖谷鸎花散綺羅雙鳳引簫來閬苑
六龍捧櫂泛銀河祠宫星列天香藹閣道雲深禁蹕過
九奏虞韶嘉瑞集眀朝齊唱上回歌

　　翠華逰豫暮春天花滿長隄草滿川漁艇凌波遙擲網
農廛趂候競犂田皇情嘉共民心樂御氣能増物色妍

析木津頭多雨露従今四海屢豐年

　　七月六日上京慈仁殿進講紀事

　　紫宸肅肅講帷開冠珮如雲接上台聖徳乾坤同覆載
陳言海岱益㳙涘凉風拂户鳴金鑰細雨侵簾潤寳臺
拜賜霞觴春浹髓衢尊願見被埏垓

　　題海棠鸚鵡圖

　　阿環睡起霧綃輕淡抹朱鉛襯宿酲誰遣綠衣來伴語
一春心事在清眀


　　還途居庸關中即事

　　飛泉噴雪濕征袍陟降馳驅不任勞石齧馬蹄山路澁
風摶鵰影午天髙農場納稼収成早僧舍懸崖構締牢
天府輿圖稱第一金湯更用數函褒

　　立秋日書事五首

　　今日新秋節年年客上京菊花方鬭艷蒲栁已無情空
舍瓶儲粟寒蔬釡瀹羮清貧儒者分嵗月任崢嶸

　　大駕留西内兹辰祀典揚龍衣遵質樸馬酒薦馨香望

祭園林邈追崇廟祏光艱難思創業萬葉祚無疆(國朝嵗以
七月七日或九日天子與后素服望祭北方陵園奠馬酒執事者皆世臣子弟是日擇日南行)

　　䥫刹標山影金鋪耀日華龍迴秋歇雨燕落晝翻沙苑
御調驍騎宫官葺&KR0955;車長楊誰共賦滿耳沸寒笳(上京西山
上樹鐵旛竿髙數十丈以其海中有龍用梵家説作此鎮之)

　　凉亭千里内相望列東西秋獮聲容備時巡典禮稽鴇
鳬隨矢落豭鹿應弦迷乾豆歸時薦康莊頌耄倪(上京之東
五十里有東凉亭西百五十里有西涼亭其地皆饒水草有禽魚山獸置離宫巡守至此嵗必獵較焉)


　　雲薄天澄霽風清晝益凉素商將奮振繁卉畏凋傷夢
入漁樵社身慙鵷鷺行歸裝知有日南國稻粱香

　　季長弟由國子生除侍儀舍人喜賦二首

　　成均髙選典宸儀便佩金魚服紫衣(舍人掌禮借紫衣金帶)自昔
朝廷崇禮樂従今門户益光輝肅班臚唱嚴丹陛列侍
官聫接紫微坐想慈闈占鵲喜遙瞻原上鶺令飛

　　先徳深培似大椿拂雲枝葉勢輪囷襲封鄉國湖山重
聫職清華雨露新書硯再傳垂百世箕裘一髮繫千鈞

鳯池春近恩波濶直泛星槎上漢津(是嵗先公贈官追封鄱陽縣子與先
祖封爵同故有襲封之句)

　　用前韻送季長南歸

　　新命天朝作羽儀暫還慈侍戲斑衣一巵春酒長生夀
三錫恩綸九族輝逺樹雲開山隠隠小橋風歇草微微
經帷未遂陳情願夢裏蓴鱸欲奮飛

　　梅花吐白綠團椿路近江南尚卜春乍别又疎文字樂
相思頓覺鬢毛新髙堂甘旨謀歸計平日行藏任化鈞

壯志莫辭來往逺潞河上𣲖貫天津

　　郊祀慶成紀事三十韻

　　聖皇嚴報本盛典謹升烟練吉三冬首凝衷半載前治
儀遵簡質變食致清蠲玉路依辰出帷宫宿次遷六龍
扶日御八駿轉星躔周陛觚符偶穹壇象體圜反初共
鑒燧視滌庀牲牷碧漢銀河麗清霄璧月妍大裘華衮
襲端冕藻旒延濟濟簪纓従將將佩綬聫虎賁環衞複
駒首薦壇先稾鞂重蒲越陶匏間豆籩崇牙鐘在簴列

璽案張氊髙燎馨香徹全烝體物䖍邸圭眀繅藉雅奏
動宫懸爵獻犧先湩尊澄酒尚𤣥英莖歌渢渢干羽舞
蹮蹮六變靈歆矣三登禮肅然升中誠意格昭配孝思
宣祝史恭承俎神人儼自天祥光通夕燭熙事告晨竣
漢畤真巫俗周官最史編天移金闕近雲擁翠華旋筦
籥晴雷殷旂常采鳳騫千官班拱北兆姓頌尊乾斂福
敷同宇流恩蕩八埏眀堂朝正盛寳鼎笑方緜天保賡
新雅思文詠舊篇靈祗訶社稷符瑞效山川景命齊天

運垂休億萬年

　　賦得蓮花漏送宗正多爾濟巴勒公惟中赴淮東監
憲任

　　漏壺皆古制此制獨精奇昔自逺公剏今傳燕地規範
金筩有量剡木箭相宜翠蓋旁承注芳心逓轉移潛機
分晝夜浮刻定干支頗憶仙人掌還疑太華池警更嚴
國典嘑旦肅官儀淮甸譙樓麗韓銘款識垂繡衣朝發
令編户業趨時祇恐徴書促聴籌覲玉墀


　　除夕偶成

　　十載清班客帝都濕烟破竈笑踈迂一寒范叔惟袍緼
四壁相如少酒壚雪滿虚檐雙柏秀氷堅逺海萬林枯
春風已到屠蘇畔眀日堯尊徧九衢

　　隨緣合蜡答年除桃板新書兩兩符久直承眀思保障
敢塵郎府列依烏椒盤遂有鄰人送尊酒還將祿米沽
白髮慈親應逺念庭前諸弟綵衣娯

　　嵗甲申三月陪平章喀喇公子山展墓作


　　東風拂面又清眀共揖西山曉出城楊栁數村烟外過
杏花十里雪中行鳯毛世表賢臣瑞馬踣人傳故相塋
展罷歸涂無限思一尊松下重班荆

　　送平章喀喇公子山之官浙省三首

　　宸心簡注久金甌分陜東南第一州夙望遂諧多士願
先聲已解逺人憂百年版籍承平久故國城池景物幽
周翰暫紆申甫步虞廷終待益臯謀

　　講帷啟沃寸心丹赤舄居東鼻吸酸家學于今揚世美

廟堂自昔歎才難湖山時雨沾封内錦繡春風散履端
知己三生唯晉國大書勲業肯慙韓

　　中庭玉樹戲斑衣紅藥階前對紫微鐵石廣平新賦就
風流太傅一枰圍六經議論回天地平日情懐在布韋
環召固知前席近髙名留共浙山巍

　　閏二月八日入直宣文閣上命陳閣中前代禮器
賜問制作之由具對稱㫖紀事二首

　　桃花開遍杏花開星仗侵晨幸閣來雲繞香猊騰綺井

春隨天步上瑤臺

　　堯日堂中詔小臣尊彛圭璧席前陳詔稽制度論三代
却笑當年問鬼神

　　興聖殿進講即事是日賜酒飲杏花下

　　穆穆西清講幄重黄封賜飲杏花中晴開步障衣籠錦
香沁流霞頰暈紅千載奇逢酣聖澤一時凡骨盡仙風
相看天上無它願與物為春四海同

　　西内進講即事


　　牡丹苞栗藥抽繭曲檻飛香綠漸多宿雨初収西掖靜
青琴共奏漢廷歌

　　游蜂趁煖雀相呼青杏縣珠碧草腴天上春風濃似酒
來禽花底倒宫壺

　　東便殿進講賜酒時牡丹盛開作

　　片雲飛雨曉濛濛髙下宫籹掩映中已染異香朝北極
更依芳影立東風

　　天顔每為講經怡錦繡叢中酒一巵因笑沉香亭畔客

清狂只解賦新詞

　　咏西内芍藥

　　芳心有待却含羞獨殿羣芳弄媚柔不是紅雲連閬苑
定應絳雪積崑丘

　　赭袍重擁翠雲裘尚有春風數日留天女移來天上種
従今更不數揚州

　　秋夜對月聞玉簪花香

　　虚館金猊歇晚薰碧紗如水透幽芬素娥緩步多羞澁

微露搔頭擁翠雲

　　送巴克實彦卿尚書監憲浙東

　　浙東使相舊天官繡斧風霜白晝寒山聳金華蟠野岸
星眀寳婺射秋湍江頭攬轡芙蓉艷洞口題詩柿葉丹
指日澄清歌載路斑衣趨召振臺端

　　河東憲司聘考試貢士過井陘闗二首

　　井陘如隧道平地立巑岏斗壁千尋峻羊腸百折盤泥
深崖石滑雨急野河湍猶有淮隂迹荒祠古樹寒


　　晉趙分形勝危闗獨聳然緣坡頻入谷越嶺復登天土
沃尤宜菜民勤盡力田居庸當北望緜亘共山川

　　河東試院即事三首

　　虚堂靜院晝垂簾朱墨分曹憲令嚴兵衞重行皆雨立
文塲何處覆星占豈無威鳯翔寥廓定有神蛟起蟄潛
自古河汾多俊乂㑹看異業佐軒炎

　　老槐儼立拂穹蒼庭户森然白晝長地繞汾流常沮洳
山違松漢半微茫西河舊是詩書里曲沃今為農圃塲

蟋蟀在堂秋欲暮絶憐儉俗尚陶唐

　　井陘西抵古并州千里迢迢亦壯遊出將承平㤀習氣
求賢尺一貴林丘披沙思見河東賦佩印空慙季子裘
文物低昻占世運誰能借箸為前籌

　　太原道中即事

　　表裏山河號盛强太平民力盡耕桑原田髙下魚鱗比
村舍横斜鳥翼張稚子負薪依曲徑老翁牧犢卧前岡
恍然風物皆吴楚只欠茅廬對夕陽


　　過太行山

　　太行蒼翠插秋旻叠嶺重關自昔聞戰國東西分晉趙
中原南北帶河汾帝王都邑青青草豪傑勲名㸃㸃墳
鳥道盤空頻立馬便従髙處望飛雲

　　次韻趙子期侍郎延春曉直作

　　天門金牓日華東百辟趨朝仰六龍玉食前羞常及旰
功裘列獻又迎冬雲深螭陛凝朱草露綴鸞旂滴翠松
直閣儒臣今稷契丹心炯炯皂囊封


　　送參議王君實之任燕南憲使

　　儒冠平步上青雲壯嵗遭逢世罕聞三輔共迎新刺史
六書元數右將軍滹沱雨後波無際恒嶽窓前草自薰
日報平反怡夀母廟堂虚席竚奇勲

　　題大别山禹柏圖

　　大别山前古柏寺神禹當年手自栽精靈上天宰溟漠
根荄得地形崔嵬蛟龍作枝辰角化金石為骨元氣胚
誰其配之魯庭檜空中雲霧時往來


　　嵗乙酉元旦早朝大眀宫

　　玉帛朝元萬國同衮旒南面對春風花眀殿榻窗含霧
香泛壺籌渚繞虹九奏雲門黄帝樂半空華蓋太微宫
青規播物金禳兆長戴堯天頌屢豐(御榻前列紅白山茶梅花迎春小桃
十餘盆又殿上懸香漏狀如毬燈中爇香篆旋繞以應十二時製極精下置銀盆温湯浴綠毛龜)

　　仲春入直四首

　　春雲淡淡雨霏霏翠柏蒼松十里圍曉漏催朝魚鑰啟
時看黄鳥隔簾飛


　　草芽未綠栁先黄曲檻重門輦路長氷雪初銷流禁禦
羊溝又見水湯湯

　　溶溶太液漲新波鸂□鳬鷖㸃嫩莎百尺飛虹通步輦
東西别館得春多

　　廣寒宫闕揷青冥一帶西山簇畫屏霽雪光風融上苑
滿城春意䕶龍庭

　　寄吕仲實侍御

　　冠山主講繡衣君里塾弦歌到處聞石室舊編應入夢

草堂新構更移文橋頭栁絮飄流水谷口榆錢綴白雲
千里相望春又暮坐懐書帶有清芬

　　五月八日上京慈仁宫進講紀事

　　黼扆臨西内文臣侍大廷曙光團露瓦暑氣散風櫺香
案陳羣玉彤惟對六經精微恭奏御淵黙靜垂聴共際
天顔懌因承聖徳馨瓊漿能洗髓霞醖可延齡臞體深
淪浹丹心欲鏤銘錦鋪川草碧龍繞甸山青芍藥搖樊
檻枌榆䕶迾軿巡方虞典禮講學漢宫庭道統齊天地

彛倫炳日星八荒暨聲教萬國永儀刑

　　六月七日慈仁宫進講

　　清都虎豹肅重關文石晨趨講席班傍闕雲容開寳靨
隔簾山影擁青鬟芸編緗帙分章進玉斚金罍特詔頒
聖學有傳光大業前星在侍舞斕斑

　　七月七日同宋顯夫學士暨經筵僚屬游上京西
山紀事二首

　　聫岡叠阜衞神都萬幕平沙八陣圖朝柱星垣周社稷

宗藩盤石漢規模官隄亘野豐青草禁禦深林暗碧榆
地闢天開到今日九重垂拱制寰區

　　盤盤絶頂撫崢嶸目盡天涯一掌平海氣騰空搖鐵刹
山風卷霧凈金城鞲鷹秋健諸酋帳苑馬宵肥七校營
相顧依然情未已攜壺眀日約同傾

　　眀日慈仁宫進講畢欽承特命改授崇文監丞參
檢校書籍事是日同僚邀復遊西山舉酒為夀賦
二首簡謝雅意


　　沙眀潦盡路縈廻僧舍埋雲石㸃苔山影四圍青欲合
草花五色錦成堆起瞻北闕天光近坐醉西風野興催
好是清歡醇是酒不須海上訪蓬萊

　　故人意氣厚難㤀況在皇州灤水陽管鮑于今無一二
臯䕫自昔比尋常馮髙喜隔塵囂逺拂坐時聞草樹香
便指南山同獻夀直傾北斗累千觴

　　越四日供職拜覲慈仁宫謝恩作

　　碧樹風微紫殿清衣冠鵠立侍前楹遺經畢講陳愚戇

特命中頒拜寵榮久汙清華多士駭獨憐駑怯聖君眀
同文昌運齊天夀誓益㳙埃罄此生

　　次韻宋顯夫學士馬上偶成

　　西望髙榆夾岸垂行人六月着緜衣苑沙飽雨晴含濕
露草迎陽曉散輝華闕中天當北極穹廬千帳列重圍
玉堂仙伯消長日佳句盈囊髪漸稀

　　題米元章畫青山白雲

　　南宫神邁將軍李冩丹青如潑墨水川雲江樹指顧間

只尺吴山數千里小樓接棟山之陽孤舟㰕櫂渡者將
桃源有路堪結隱欲排大粒觀圜方

　　七月廿日欽承特命以崇文丞兼經筵參贊官進
講慈仁宫謝恩作

　　五雲深䕶碧簾櫳面錫綸音簡帝衷兩被特恩旬浹内
三登講席五年中風光蕩蕩乾坤大寸草依依犬馬忠
既醉流霞春浹髓卷阿拭目鳳棲桐

　　越三日恩賜衣幣紀恩作


　　香羅叠膩織春雲色幣含光涌浪文扈從清華皆近侍
講筵榮寵異前聞恩頒在笥隆嚬笑學乏眀經守典墳
服拜深慙濡翼刺垂衣共仰紹華勛

　　寓舍紫菊

　　來時關北草初匀去日灤陽白露新窓下紫㽔顔色好
獨延清興欵詩人

　　十月廿八日己酉臺臣傳㫖拜廣東僉憲賜四品
服入覲謝恩作


　　侍經屢得被恩綸特命乗軺糾外臣敢用六條眀漢典
要令百粤沐堯仁繡衣春藹萱花茂金帶光浮荔子新
聖徳如天何以報願持寸念答嚴宸

　　皇華遣使見成周直指巡行漢禮優豈意非才登此選
共知淵慮徧南州嚴鄉公論應多忝烏鳥私情得少酬
萬里舉頭天只尺能㤀珥筆侍前旒

　　受除南行有日作

　　朝聴敕目夕治裝眼底斑衣拜北堂便養頗紆皇上念

叨榮亦列憲臣行深秋雁影湖邉月初臘梅花嶺上霜
平日虀鹽今日試羊城回首是眀光

　　題雲州老人劉夀雲詩卷

　　雲州州在萬山間萬騎年年來往喧獨向白雲深處住
不知人世有髙軒

　　東阡種粟西畦菜鑿石得泉如蜜甜土酥瀹羮可供客
繞膝孫曾挽白&KR1730;

　　題舒嚕存道元帥招安雲南徹里國部詩卷


　　文武全材信丈夫奇哉述律策勲殊銅標界海光東漢
卉服浮江格有虞日月照臨螻螘穴丹青㸃染犬羊圖
還朝自草平南表刻石燕然得比無

　　八月廿四日起行驛至通州作

　　聖恩優異許陳情苑駟南揚使者旌薄技豈堪陪侍從
乏才因得直承眀親庭遙憶經年别官驛初行第一程
禮樂光華今日盛長看海晏與河清

　　近光集卷二

