







　　欽定四庫全書

　　近光集卷一

　　元　周伯琦　撰

　　嵗庚辰四月廿七日車駕北巡次大口有㫖伯琦
由編修官陞除翰林修撰同知制誥兼國史院編
修官眀日署事扈從上京

　　乗輿清暑記初程詔選文臣扈從行三字氷銜儒服貴
千年汗簡史家名下掄葑菲慙庸學再上蓬瀛荷聖情

風動四方皆典訓馬班彜語更爭衡

　　過居庸關二首

　　崇關天險控幽燕萬叠青山百道泉絶壁雲霞龕佛像
連廛雞黍聚人烟炎凉頃刻成殊候華夏于今共一天
我欲登臨窮勝槩西風五月倍凄然

　　關南關北四十里玉壘珠閎限兩京列隊龍旂眀輦路
重屯虎衞肅天兵桑麻斾斾村無警榆栁青青塞有程
却笑燕然空勒石萬方今日盡昇平


　　龍門

　　兩山屹立地望尊天作上京之南門雷雨低垂銀漢近
蛟龍出没碧濤翻曽厓雲合泉聲冷隂壑氷森晝影昏
自是職方形勢大祝融太白播籬藩

　　次韻王師魯待制史院題壁二首

　　大安御閣埶岧亭華闕中天壯上京虹繞金隄晴浪細
龍蟠粉堞翠岡平衆星拱北乾坤大萬國朝元日月眀
分署玉堂清似水簫韶時聴鳳凰聲


　　宿有周廬候有亭興王規制陋西京日眀草色千川碧
雲接松林萬里平寳軫薰風閶闔肅清臺午漏泰階眀
小臣職在論思末日向庭前騐鵲聲

　　宫詞

　　畫閣香銷暮雨晴珠簾半捲逺山眀蒲萄初醒羅衣薄
枕上鵾絃撥不成

　　木難火齊當纒頭貼地金蓮步欲羞露濕銀床人語靜
蟾宫九夏是中秋


　　巫山隱約寳屏斜朝著重緜晝著紗徙倚牙床新睡足
一瓶芍藥當荷花

　　寳鑑當窓促曉粧金莖玉露奉君王菊花如錦秋風近
願似中間御愛黄

　　苑路東西草色遙闌干曲曲似飛橋水晶殿外檐鈴響
疑是鑾輿早散朝

　　上京雜詩十首

　　皇圖基正統朔易建神京地厚南坡煖天低北斗眀禁

垣金聳閣朝市石為城盛業超前古侯王作榦楨

　　省方繩祖武清暑順天時法從嚴番直周廬肅羽儀氍
毺駝背展匼匝馬頭垂惟有都人士長望雨露私

　　西内西城外周圍十里中草隂迷輦路山色䕶離宫翠
殿光凝霧璇題影曳虹鳴鑾時一幸草木盡祥風

　　百日開名宴崇班列上公馬鳴金騕褭冠耀玉玲瓏合
樂咸韶奏羣羞水陸豐林林應述職能繼古人風

　　官曹多合署賈肆不常居事簡惟供億秋歸幸羨餘有

人磨鐵硯何日佩金魚直欲排閶闔猶疑畏簡書

　　水味分鹹淡嵐氛集暮朝烹炊心每厭衝冒疾偏饒斥
鹵元因海塗泥半是潮萬形皆幻寓隨分得逍遙

　　卑濕如呉楚雄嚴軼漢唐土床長伏火板屋頗通凉菌
出沙中美椒昇地上香忘歸江漢客直欲比家鄉

　　水草饒芻牧生涯富逺氓旃簾連雪屋馬酒溢瓊罌爛
醉無懐氏狂歌太古聲後車傾國色艷服更珠纓

　　聞說開都日雙龍據海中良何方獻策精衞竟成功靈

去為雲雨皇居煥電虹黄圖三輔右載筆紀昭融

　　扈從多餘暇優游視草堂特書兼左右染翰侍眀光簡
峻程休父雄深馬子長微才無一技素食媿鵷行

　　次韻大學士喀喇子山公見寄二首

　　龍庭四面翠連峯碧草銀沙掩映中十二天街清似水
門前琪樹動秋風

　　瀛島髙飛孤鳳凰不知人世有炎凉獨憐短翮羇棲苦
五色文章照眼光


　　詐馬行(有序)

　　國家之制乗輿北幸上京嵗以六月吉日命宿衞大
臣及近侍服所賜濟遜珠翠金寳衣冠腰帶盛飾名
馬清晨自城外各持綵仗列隊馳入禁中于是上盛
服御殿臨觀乃大張宴為樂唯宗王戚里宿衞大臣
前列行酒餘各以所職敘坐合飲諸坊奏大樂陳百
戲如是者凡三日而罷其佩服日一易大官用羊二
千噭馬三匹它費稱是名之曰濟遜宴濟遜華言一

色衣也俗呼曰詐馬筵至元六年嵗庚辰忝職翰林
扈從至上京六月廿一日與國子助教羅君叔亨得
縱觀焉因賦詐馬行以記所見

　　華鞍縷玉連錢驄彩暈簇轡朱英重鈎膺障顱鞶鏡叢
星鈴綵校聲瓏瓏髙官艷服皆王公良辰盛㑹如雲從
眀珠絡翠光蘢蔥文繒縷金紆晴虹犀毗萬寳腰鞓紅
揚鑣迅策無留蹤一躍千里真游龍渥洼奇種皆避鋒
藹如飛仙集崆峒乗鸞跨鳳來曽空是時閶闔含薰風

上京六月如初冬金支滴露氷華濃水晶殿閣搖瀛蓬
扶桑海色朝曈曈天子方御龍光宫衮衣玉璪回重瞳
臨軒接下天威崇大宴三日酣羣悰萬羊臠炙萬甕醲
九州水陸千官供曼延角觝呈巧雄紫衣妙舞腰細蜂
鈞天合奏春融融獅獰虎嘯跳豹熊山呼鼇抃萬姓同
曲闌紅藥翻簾櫳栁枝飛蕩搖蒼松錦花瑤草烟茸茸
龍岡拱揖灤水潨當年定鼎成周隆宗藩磐石指顧中
興王彜典嵗一逢發揚祖德并宗功康衢擊壤登時雍

豈獨耀武彰聲容願今聖壽齊華嵩四門大啓達四聰
臣歌天保君彤弓更圖王㑹傳無窮

　　立秋日内廷視草

　　雞人應漏報新秋冠佩侵晨侍衮旒香案天光紆鳳尾
玉除雲影動螭頭花眀錦繡朱闌繞殿聳金銀寳氣浮
坐致雍熙宵旰切代言深媿古人優

　　七月十二日奉詔以香酒使曲阜代祀孔廟作

　　葱葱佳氣擁龍光尊湛流霞手炷香温詔面宣乗馹使

眀禋心報紱麟鄉金莖團露瑤臺潤紫菊含風翠瑣凉
再拜將誠思復命眼前彩鳳集朝陽

　　越五日别翰林諸友

　　分班扈蹕到灤京侍従官閑暑氣清聖主素知吾道重
頒香特遣孔林行中原廟貌山川古萬代綱常日月眀
䖍祀歸時迎大駕共承經術贊承平

　　上京兩月得従容視草堂前華影重黄閣宣麻書數紙
大官尚醖日千鍾題名已愧聫羣玉善頌惟知儗華封

王事期程行有日従今夜夜夢鼇峯

　　過鎗竿嶺二首

　　風雨過鎗竿升髙不憚難黑雲侵帽濕碧樹拂衣寒孤
廟依危壁飛泉走激湍茅簷夢初熟笑我據征鞍

　　髙嶺薄青天晨光晻藹間雲中數十里馬上萬重山金
井龍嘘霧青林豹隱斑西風征被冷俯視隘人寰

　　八月六日丁亥釋奠孔子廟三十韻

　　闕里宣尼宅儒林禮樂區右文昭代盛報徳聖恩殊天

語頒中禁星軺發上都内庭香繞案光祿酒浮壺持節
慙専對于原慎載驅秋陽稀稼穡官路足槐榆歴歴由
沂汶行行望泗洙岱宗標近甸魯殿没荒蕪不見三家
采唯餘五父衢祀嚴柔日逼林近絶晨趨廢堞依脩阜
危臺記舞雩廟宫叅象緯書閣壓城闍反宇周阿峻迴
廊百步紆蛟鱗蟠玉柱螭首響金鋪庭逈檜千尺壇虚
杏數株省牲新雨霽釋奠舊章敷闢户陳籩俎登歌應
瑟竽尊居𤣥聖儼侑食列賢俱興俯鏘珩珮周旋謹履

絇祼將宸意達祝告下誠孚眀燎輝雲陛祥熏集寳爐
共觀周典禮寕數漢規模似續于今盛欽崇自古無繚
垣隆象魏穹石峙龜趺孤閣青編貯雙亭翠竹扶山川
光拱揖泉井澤沾濡推本尊師道題名述廟謨佇㸔戔
束帛豈復歎乗桴制作先東魯朝廷用大儒愚生深有
幸歸上孔林圖

　　望泰山作

　　維東有神嶽巍巍薄青天連峯蔽日月峭巘埋雲烟金

銀峙宫闕琅玕種成田蛟龍蟠壑底鸞鵠巢層巔柴望
紀有虞封禪遂牽聫秩神匪有徼彛典自古先崇臺瞻
秀色魯國無山川何時登絶頂豁目窮垓埏

　　壽大學士喀喇公

　　台斗儲光靈為時産英賢世徳契真宰喬木隂森然瀛
洲置身早臺閣清名懸巖巖泰華尊肅肅珪璋堅師法
魏晉上國論臯䕫前儀刑瞻獨步寵渥方自天貂蟬鏘
玉佩直道鳴經筵金甌久有待勲業登凌烟軒冕雖衆

同詩書䏻自全斯文元氣在陽和小春天梅花兆鼎實
的皪芳信傳敬持一巵酒仰祝靈椿年

　　題李奉使詩卷(并序)

　　故通守滕李公嘗以工部郎中兩使安南招諭前使
時江南未附後使時至元二十年也其子仕至吉安
路通守其孫稷孟豳以進士為史官暇日出示國初
諸名公送行詩卷奉題二首

　　聖統開同軌儒臣使絶邉紫衣新命渥金節逺威宣驛

路梅花外蕃城海島前充庭来職貢風采到今傳

　　雕題承正朔口舌代干戈氣運于今盛人材比古多郎
君登膴仕孫子擢巍科文物聲鄒魯勲名少伏波

　　九月十七日承詔篆追號眀廟璽文錫宴中書有
衣幣之賜

　　隆號先朝並兩儀詔新璽紱似生時俯摹蒼頡星辰象
仰冩重華霜露思天𣲖千年皇統正卿雲五色采毫摛
金泥玉檢人文炳拜手惟歌湛露詩


　　十月四日今上親祀太廟前期偹法駕宿齋是日
漏下二鼓行禮天清星朗熈事告成伯琦忝下執
事謹賦七言八句以頌

　　曉嚴法駕藹雲従太室眀禋属孟冬圭衮龍章䖍酌獻
簫韶鳳舞盛儀容華星綴露壺聲永瑞靄騰空燎影重
大禮慶成宗社□坐看寰海頌時雍

　　十一月廿八日承詔篆題宣文閣牓作

　　詔題宫牓號宣文延閣山儲盡典墳自笑蟲魚箋爾雅

敢將蛇蚓儗凌雲眀經重席従今見妙選登瀛在昔聞
比屋可封知有日經天緯地是吾君

　　賦得伏神洞送舒嚕存道元帥赴雲南(洞在牂柯南産伏神
多竒狀飲其水者壽)

　　山洞生靈藥圖經紀令名牂柯春漲淼僰道暮烟眀沃
壤三巴徼奇形二氣精趾顱侔冈象翼啄儗飛鳴潭菊
増眉壽胡麻益體輕化工均異品傳舍識初程草煖蒸
袀服崖嵌偃使旌垂囊辭薏苡聞笛想英莖香透仇池

穴風清細栁營獻芹隨謝表偉績最南平

　　至正改元嵗辛巳正月廿八日由翰林修撰特拜
宣文閣授經郎兼經筵作

　　詞垣三組歎才難(翰林修撰同知制誥兼國史編修官故云三組)延閣横經益
汗顔子佩盡來宗胄貴儒官忝後相臣班(經筵以左右二丞相領之)
人文經緯星辰上聖道流行宇宙間只尺天光如下聴
芻蕘敢不竭愚頑

　　四月十二扈従乗輿汎舟西山玉泉次韻左丞許

公可用紀事廿韻

　　首夏清和候西郊山水鄉飛龍方利見鳴鳯盡髙翔逰
豫三農慰廵觀八駿驤采虹眀斗蓋文鷁緩風檣劒佩
鵷聨序貂璫鴇肅行珍羞移饔膳琛贄自梯航警蹕乾
坤廓旂旌日月揚五雲光郁郁九奏韻鏘鏘霧閣藏蓮
界霞杯湛桂漿洞岩晴拂黛草樹晝生香探妙由仁智
怡神在弛張紫鱗依密藻朱鷺戲回塘御榻瑤為陛離
宫錦冪廂詩人咏靈沼史氏紀昭陽(癸嵗名)立政登庸盛

賡歌輔弼良靈祇訶地勝畿甸拱天光熙洽當今日都
俞集一堂宅中應錫福治泰更包荒相業嵩衡峻詞源
江漢長餘波私幸及播頌殿西廊

　　欽承制書追封曽祖妣方夫人鄱陽縣君作

　　每慙不學忝曽孫幸拜貤恩及九原鄉國君封蘭檢絢
里閭母範柏舟存百年先志賫長夜今日天光照一門
南望故阡鄱水上白虹隠隠擁魚軒

　　三遷嚴訓劇辛勤菽水終身卓行聞特命盡沾新詔墨

遺芳緫出舊書芸鳯岡宰樹眀晴旭鶴表羨門藹宿雲
翠琰鑱銘昭不朽金鵝相望瑞絪緼

　　是年復科舉取士制承中書檄以八月十九日至
上京即國子監為試院考試鄉貢進士紀事

　　上國興王地神州避暑宫規模三代廓聲教萬方隆至
正儒科復留司造士充周南麟趾厚冀北馬羣空積雪
寒無夜清秋月正中氈闈環璧水彩筆扇祥風殿陳寜
韜劔先登不待弓豹斑開曉霧雉羽爛晴虹障候瞻鄒

魯都人相鎬豐簾分堂上下區列院西東副楮行鴉螘
緘名畫鳥蟲厲防周四署塗抹眩雙瞳理到無優劣修
詞有拙工神眀終日鑒造化四時公讎校稽魚豕詮題
辨鷃鴻固知骰繫博敢以瞶為聰天凈文星麗寒収士
氣叢臺萊浮渭洛杞梓出恒嵩偕計先章甫前驅軼小
戎有人爭覩鳯何處兆飛熊合志官聫樂連床語笑同
獸爐圍炭熾魚燭綴花紅雕豆羞肴炙金卮奉酪酮環
廬帷毳㓹侍史服貂鼨扄鐍䖍朝暮閽兵慎始終更移

壺滴瀝衙報鼔籠銅事憶歐蘇逺詞懐賈董雄驛程心
歴歴雅奏日渢渢聖統乾坤久人文日月崇灤河天上
出銀漢定相通

　　九月一日還自上京途中紀事十首

　　九月灤陽道寒烟暗逺坰有山皆積雪無水不成氷獵
犬髙於鹿鳴雅大似鷹欲為風土記問俗果誰憑

　　驛程無里數窪阜峻還低落日眀駝背晴沙響馬蹄草
枯人少聚地凍路無泥近市聞喧笑郵亭又旅棲


　　行宫臨白海金碧出微茫飼豹仍分署韝鷹亦有房射
熊名鄙漢祝網徳懐湯乾豆遵彛典人瞻日月光

　　牛羊羣螘聚車帳亂星移芻牧因澆沃遷留順嵗時宛
駒馳不乏蘆酒醉難支使客皆儒服寒風莫向吹

　　侵晨度偏嶺凛凛氣何偏獨石出平地青山半似燕近
郊初見樹夾道更流泉向午衣頻減羇懐始豁然

　　龍門天下壯只尺異寒暄雲氣東西接泉聲日夜喧栁
榆環岸塹𤓰瓞擁籬樊頗似燕南道農家各有村


　　髙嶺號槍竿危亭揭嶺顛四山皆培塿萬里盡平川草
樹秋猶秀氷霜石半堅全燕歸眼底佳氣鬱中天

　　洪贊地何髙居人汲井勞二錢博斗水百文曳修綯石
亂山餘骨沙深溪不毛豈知江海上終日厭波濤

　　懐來雖小縣城郭頗周嚴野寺嚴兵騎溪橋颺酒帘唐
碑文未冺漢候吏無覘山色青堪掇岡頭為少淹

　　北口七十二居庸第一關峭崖屏列翠急澗玉鳴環佛
閣騰雲霧人家結市闤馬前軍吏候使節幾時還


　　題李谷老觀音壁

　　青山如波濤洶湧無涯涘危標㑹其交拔地相對峙何
年鑿空翠瀟灑見佛寺雲烟䕶重闌蛟龍固靈址松風
振檐鈴栁露灑窓紙雨花古巖空潄石飛泉駛孰知居
庸關有境乃如此境幽物色奇心豁眼無滓俯視征途
中車馬塵靡靡陟髙重盤桓虚軒屢徙倚悠然悟真幻
上馬復少止

　　題畫楊妃調鸚鵡圖


　　朱顔嚲髩怯輕寒欲託奇毛吐肺肝想得劒關春日暮
夢中猶作海棠看

　　夀許左丞可用(九月六日)

　　相國簪紳表朝家寵錫専泰階耀箕尾北斗炳奎躔徳
望丘山重文章日月懸位隆持左轄機要職三銓山甫
心常敬阿衡任益堅蒼生歸化育士類荷陶甄史繼龍
門志經傳鳯穴賢紫微眀曉日黄菊爛秋天善治真儒
效斯文元氣全媿従門下後仰祝八千年


　　十月十二日奉詔以玉徳殿西室為宫學大宿衞
官等二十五人行弟子禮作

　　學校尊崇盛典揚詔遷玉徳殿西廊大官供帳調珍膳
内相傳宣飲御觴授業慙無師道立眀倫喜見國家昌
皇風即日還三代杞梓楩楠盡棟梁

　　十一月廿八日眀仁殿進講作

　　龍旂簇仗曙光融藻幄横經聖意隆上界星辰環北極
中天日月轉重瞳寳猊篆裊窓凝霧瑞獸爐眀殿繞虹

垂拱無為猶訪治萬方聲教一時同

　　伏承恩賜青貂裘作

　　貂衲古來稱貴服龍光此日被寒儒金閨通籍聨環衞
玉署傳經忝範模挾纊虚言良足鄙賜袍巧製未為殊
微軀長在春風裏願播陽和徧九區

　　明日承詔篆宣文閣寳作

　　閣璽新成敕摹篆昆吾試手盡豪茫六書㸃畫原河洛
八法鈎盤本籀倉媯汭膺符𢎞制作陶唐稽古煥文章

泰元神筴緜千葉微萟欣依日月光(春秋運斗樞曰舜為天子黄龍負圖
封兩端有璽文曰天皇之璽璽之作肇于此)

　　至正二年嵗壬午正月眀仁殿進講易恒卦賜金
織綠色對衣一襲作

　　匪頒異數待殊勲閣下鯫生亦與分壤奠色絲雲霧質
天機金縷鳯蛟文一時光彩生蓬蓽千載恩榮㜶典墳
佩服終身傳世世羮墻旦夕對吾君

　　進講紀事廿韻呈左丞許公可用


　　神聖躬皇極文眀際盛時九重森仗衞南面闢書帷翠
瑣光風暢彤廷淑景遲貂蟬前領袖章甫序纓緌左轄
心忠告横經㫖細推貫珠平日藴補衮百僚師黼扆頻
紆眷朝紳盡解頤講論卑馬褚謨弼儗臯䕫錫賚承恩
渥官聨被化私退班宫漏換布武殿隂移延閣因趨候
西清更重窺天章奎璧爛香案岱嵩奇寳繪名宗晉銀
鉤法最隋制精新琫珌瑑妙古罍彛羣玉三山埒同文
萬國馳兢兢雖色勃歴歴頗神怡軒柏屏排闥林花錦

繞墀不才陪啟沃多幸接追隨利見飛龍象慙無湛露
詩馬圖應再出垂拱仰皇羲

　　紀恩三十韻(有序)

　　嵗壬午四月三日上御宣文閣親試學宫弟子貟講
誦經史稱㫖賜臣伯琦中統鈔五千貫弟子貟繡衣
材各一謹賦長篇歌頌湛恩作

　　延閣曾霄上薰風九夏初北辰環象緯東壁爛宸居仙
藥雕闌絢香蒲翠瑣虚屏翔金鸑鷟研倚玉蟾蜍怪石

森峰巘飛鈴颯珮琚當陽咨岳牧稽古嗜詩書百揆敷
言既重帷進講餘虎門承制綍鳳闕集冠裾黄卷陳香
案青衿拜玉除唐虞彛訓闡周孔格言攄下濟天容懌
淵居睿思紓菁莪深樂育樸棫廣涵喣鴻典張黌舍龍
光照表櫫楮緡登上幣文綺出中儲聖徳天同大奇逢
古不如侍貂咸贊慶陛㦸緫誇譽開館卑瀛島榮儒陋
石渠淪肌懐曠蕩撫已媿庸疎視學瞻周禮圜門聴漢
臚智崇羣辟聳聰達四門袪師道尊無上賢關競樂胥

垂旒端建極錫服埶連茹瑞牒團雲露禎符驗器車朝
鳴阿閣鳯夕化北溟魚啟沃資巖築訏謨起渭漁傳經
後匡戴待詔劣應徐惟有呻佔畢何由効補苴文華歸
萟苑治業本經畬四姓魁宗籍三雍在直廬小詩先舞
抃佳氣正扶輿

　　三月七日廷試進士讀卷作

　　九重傳漏日方中書獻賢能列至公雞舌含香頒漢署
龍顔動色坐堯宫彩翬隱隱窗眀電玉鳳泠泠帷度風

近侍臯䕫多啟沃人才不減古時隆

　　越三日奏進士牓名作

　　太平天子策賢良詔問天人白玉堂校藝盡遵周典禮
策名寜數漢詞章風鳴松蓋宵成韻雨挹梨花雪有香
承乏幸陪諸老後凌晨金牓出眀光

　　是年五月扈從上京宫學紀事絶句二十首

　　東華西華南御天三門相望鳯池連煌煌大乙臨寰宇
殷亳周豐未敢先


　　曽甍複閣接青冥金色浮圖七寳楹當日熙春今避暑
灤河不比漢昆眀

　　五色靈芝寳鼎中珠幢翠蓋舞雙龍玉衣髙設皆神御
功德巍巍説祖宗

　　右二首詠大安閣故宋汴熙春閣也遷建上京

　　鏤花香案錯琳璆金甕蒲萄大白浮羣玉諸山環御榻
瑤池只在殿西頭

　　彤庭兩壁畫燕山絳闕金城晻靄間爭指乗輿來徃路

秋風計日遂南還

　　右二首詠洪禧殿

　　睿思閣下瑣窗幽百寳眀珠絡翠裘内署傳宣來準偹
大庭盛宴先初秋

　　玫瑰芍藥相間開寳闌十二擁瑤臺春風日日行天上
人道東皇六月來

　　數樹青榆延閣東雲窓霞户綺玲瓏上林文鹿髙于馬
時引黄麛碧草中


　　牓題仁夀睿思東星列鈎陳繡閣重中使三時羞玉食
地凉不用暑衣供

　　頗黎瓶中白馬酒酌以碧玉蓮花杯帝觴餘瀝得沾丐
洪禧殿上因裵回

　　氷華雪翼眩西東玉座生寒八面風巧思曽經修月手
通眀元在五雲中

　　右詠水晶殿

　　鷓斑百和作堅材翥鳯翔龍四壁開寳地曉張香積界

始知天子是如來

　　右詠香殿

　　幄殿重檐藻帟低花隂栁色御階迷氍毺鋪地香風度
碧鑑清氷白晝凄

　　延閣圖書取次陳講帷日日集儒臣墨池雲合天光絢
東壁由來近北辰

　　右詠宣文閣

　　黌舍重開大殿西牙符給事籍金閨吾伊日課繙青簡

揮染還看冩赫蹏

　　紫燕交飛夏日長虎門風動撼倉琅小侯飽泳詩書澤
共儗臯䕫佐廟堂

　　右二首詠宫學

　　金銀鑄佛坐琉璃玉樹珍筵供凈儀殿殿西僧鳴梵唄
福田億萬鞏皇基

　　寳花千樹影扶疎曲檻回垣碧草腴内豎飯牛開北苑
玉甌日日進醍醐


　　天閑八駿絡金羈仙仗排空立赤墀中有日磾勤剪剔
晝開翠幔障炎曦

　　北闕岧嶤號穆清北山迢逓繞金城四時物色圖丹壁
翠輦時臨喜太平

　　上幸西内望北方諸陵酹新馬酒彛典也樞密知
院奉旨課駒以數上因賦七言

　　皇輿吉日如西内馬酒新羞白玉漿遙酹諸陵申典禮
旋聞近侍宴眀光鼓車未數漢千里廏牧寧推唐八坊

天騎常隨龍上下眀朝樞密課駒良







　　近光集卷一

