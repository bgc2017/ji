







　　欽定四庫全書　　　　　集部五

　　近光集　　　　　　　　别集類四(元)

　　提要

　　(臣)等謹案近光集三卷扈從詩一卷元周伯
琦撰伯琦字伯温饒州人官至兵部侍郎所
著有六書正譌别著録順帝時伯琦以文章
受知遇出入禁廷因裒録所作為此二集近
光集起後至元八年庚辰由國史院編修擢

翰林修撰同知制誥至正元年辛巳為授經
郎經筵譯文官二年壬午為簾内官四年甲
申陞監書博士五年乙酉改崇文監丞迄于
出為海北廣東道肅政亷訪使凡五年之詩
扈從詩則至正十二年壬辰由翰林直學士
兵部侍郎拜監察御史扈從上京之作也讀
其詩者想見一時遇合之盛而朝廷掌故邊
塞風土紀載詳明尤足以資考證焉乾隆四

十一年七月恭校上

　　總纂官(臣)紀昀(臣)陸錫熊(臣)孫士毅

　　總　校　官　(臣)　陸　費　墀
















　　近光集原序

　　士君子生乎盛時有文學才藝以結知于眀主詞章洋
溢于館閣議論敷颺于朝廷所謂昭代偉人盛福全美
者也鳳凰鳴矣于彼髙岡梧桐生矣于彼朝陽菶菶萋
萋雝雝喈喈吾嘗于故老大臣卷阿之詩誦之噫古之
聖賢屯艱險難者多矣千載一時之遇所以為難得者
哉集在延祐間與故集賢學士鄱陽周公有同朝之好
道義相激昻忠厚相敦尚非一日之契也今觀其嗣子

伯温近光集備述至元至正所以蒙被恩遇之盛司憲
南海錄以為書萬里之外一食不敢忘君於戲盛哉惜
乎吾集賢公教忠之勤培德之逺而不得以喬年耆德
觀其碧梧翠竹之聳壑昻霄也雖然嵗時燕享俎豆彛
鼎神眀來歆則亦有以大慰其心者矣集踰七望八頽
然山林亦豈不欣言故人之有子而用世之有人也昔
集賢公執帝王遺書以奉仁皇帝之清燕不盡其用以
待其子發眀家學事聖孫彌文熙洽之朝蓋三十年于

兹矣風雲㑹合豈偶然哉烏乎世篤忠孝以承國家之
福澤於無疆此老叟所望于契家人門者也雍虞集伯
生甫書

　　今天子在位之八年當至元庚辰之嵗斥大姦進羣才
一新治化時伯琦繇國史院編修官選擢翰林修撰同
知制誥扈從大駕上京兩視草大廷遂以非才簡知主
上既而詔奉香酒以仲秋上丁代祀曲阜宣聖廟還上
命篆追上眀宗皇帝尊號玉寳書祝版陪禮太室三賜

衣幣是年十有一月三日建宣文閣又詔篆題閣牓及
閣寳眀年改元至正正月廿日特命為授經郎復置經
筵又命兼經筵譯文官先是授經郎學舍在宫門外隘
陋弗稱于是有㫖以玉德宫之西殿為學上親選宿衞
官及勲戚子弟年二十以下者三十人為弟子員受業
閣下大官具膳留守供帳皆出上命是年復科舉取士
制中書檄考試上都還進講賜金織對衣及青貂裘又
眀年廷試選為簾内官上御宣文閣試弟子員稱㫖面

賜中統鈔五千貫弟子員各繡衣材一襲入則通籍出
則給傳又二年陞監書博士仍兼經筵兩頒璽書以示
其異尋又命攝授經郎以教宫學是後日侍講讀嵗兩
有衣幣之賜今年秋七月八日進講洪範上御慈仁殿
特命改崇文監丞參檢校書籍事旬日又命兼經筵參
贊官賜巵酒兩頒璽書如前制中臺以憲府重選宜用
近臣迺奏拜廣東憲僉陛辭之日上猶眷眷大臣以便
養為言乃允官給上駟驛行而南中塗少暇遂及文墨

竊念先臣昔為仁英兩朝說書歴官清華嘗有撰著後
二十年而伯琦又幸際今上世守其職蓋叨祿于朝者
一紀而在館閣者十年侍内廷班講席者五閱寒暑自
惟積誠不至燭理不眀不能有所感動裨益然觀聖上
議禮考文任賢使能日偲偲然與堯舜同德湯武同心
職在論思千載一逢非假文辭何以示久故自入侍至
今凡拜恩寵陪典禮奉制勅承顧問侍游從則有紀述
歌詠所以揄揚上德抒達下情庶㡬詩人天保之意辭

體俚近取以適時固不敢儗于前代作者然當兹禮樂
大興之日躬侍九重挹清光其可以蕪鄙自少而使朝
廷之盛美有闕先臣之遺業無傳乎于是次其嵗月彚
為一編題之曰近光集置諸篋中時而觀之身雖江湖
舉頭見日天子之光咫尺也抑著出入之迹而犬馬之
情思有以自効云至正五年嵗乙酉九月廿四日朝散
大夫僉海北廣東道肅政㢘訪司事鄱陽周伯琦伯温
自序










