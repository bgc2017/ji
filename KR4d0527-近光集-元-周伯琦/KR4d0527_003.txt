







　　欽定四庫全書

　　近光集卷三

　　元　周伯琦　撰

　　嵗戊子五月將赴閩憲徵擢翰林待制兼國史院
編修官九月驛至京師送季長弟之任山南宣慰
照磨二首

　　間嵗淮南送北征今従燕北餞南行三年一㑹難為别
萬里相思可奈情候館霜晴荒草白官河風盡片帆輕

髙堂延佇斑衣切安得聫翩奉夀觥

　　荆南巨鎮雄全楚控帶中原自古然江漢東流横宇宙
岷峨西望接雲烟城環鶴澤流風在臺聳龍山盛事傳
已侍朝儀明大典要陳幕議繼前賢

　　送馮公勵大學士致政歸太原

　　中外揚名五十年安車一旦賦歸田徳星移次天光近
老圃宜秋晚節全滹沱氷堅橋路穩井陘雪霽驛程便
午莊未許裴公隱淇澳重歌衞武賢


　　送巴克實彦卿學士之任燕南憲使得雲字

　　風紀端治本宵旰期憂分甸畿嚴首選部封懾先聞桓
桓梁棟具煜煜黼黻文全才古云難顯用今所欣玩弛
日已甚櫛耨得辭勤淑邪自涇渭雅俗何蕕薰鳯鸞一
瑞世鴟鴞不能羣滹沱無驚波恒嶽常豐雲春風吹玉
節驄馬鑣朱幩倉庚集喬木草色迷川垠私懐惜暫别
衆願樹奇勲廟堂久虚席泚筆揚清芬

　　清明日同翰林逺至道待制顔元卿經歴危太樸

應奉鈒鳴謙編修游長春宫

　　休沐同真賞清明雪霽餘都城瞻壯麗仙閣挹髙虚亭
館烟霞合園林錦繡舒桃源歸路穩爛醉任狂疎

　　送侍御余廷心僉憲浙東三首

　　春雲隂似冪春雨細于絲史館承恩日都門祖道時星
軺行浙左采服照江湄忠孝應兼盡同深别後思

　　紬書功未竟持節命方隆已擅雄文譽還揚肅政風楊
花飛雪白芍藥舞雲紅咨度多餘力新詩寄便鴻


　　天台環海岸雁蕩插雲霄勝槩東南絶才人玉雪標訪
遊清暇足題咏逸懐超旅食京華客因君意也消

　　嵗己丑天夀節拜賜御酒作

　　前嵗堯尊被海隅今年親拜帝觴餘已將雨露蘇封部
復立雲霄直禁廬此日河清占混一萬方春育囿吹嘘
長歌既醉微生幸金鑑貞符更並書

　　送經歴巴延圖元卿僉憲河南

　　去年同赴金鑾召今日占君繡斧行治最呉公畱舊愛

名優朱博懾先聲梁園栁暗靈臺寂汲水荷香列館清
攬轡長途多逸興幸將秀句寄遐情

　　五月八日陞除崇文少監兼經筵官拜覲行殿二
首

　　詔移閩節入紬書凡例森嚴媿學疎執簡七旬陳薄技
循墻三命拜新除南薰歌藹無為治東壁光遙太乙居
身際承平恩遇渥敢將經術贊華胥

　　内閣重叨侍従班侵晨幄殿覲天顔絲綸垂問憐疎逺

樗櫟無遺激鈍頑華蓋雲容籠閣道居庸御氣繞燕山
都俞不減唐虞盛輿頌中原沸九闗

　　夏日閣中入直五首

　　金鋪蹲獸鑰銜魚碧樹沈沈白玉除留後命嚴番直肅
五雲深處掌圖書

　　氷盤堆果進流霞中秘繙餘夕景斜畫舫徑従圜殿過
鳯麟洲上數荷花

　　東西二闕赤霄間百尺金莖萬嵗山一道銀河天上出

遙分光潤散人寰

　　絳綃蹙蹙石榴眀層柏髙榆翠幄清延宇如天㤀伏暑
彩禽時作鳯凰鳴

　　流觴小殿曲欄縈波影簾櫳浸繡楹靜晝敲棊中貴語
君王避暑在開平

　　示兒宗仁還江右

　　鄱陽辭别一年多京國來逢奈喜何王事期程難久駐
宦途鬢髮已先皤祖宗門户嘗艱苦家世詩書在琢磨

言行樞機當慎密倚門送汝更無它

　　寄季長弟山南

　　喜聞令弟宦荆襄閒幕悠悠日正長澤國波寒蘭芷秀
渚宫風細芰荷香唐虞治世難遭際羊杜髙名要踵芳
留後石渠慚嬾拙脊令原上重相望

　　立秋雨中

　　新秋雨未解似厭伏暑毒霏微過前林淅瀝鳴幽屋枸
杞珠瓔明雙柏翠幢沃推蓬喜晝凉展卷理舊讀不才

逢休運文苑忝豐祿報効慙荒疎奉持慎微獨古道雖
荆榛人心炯眀燭唐虞豈難致稷契宜自朂側聞皂囊
進屢見新勅目折檻久不聞焚裘矯庸俗君子欣同心
芝蘭共芬馥孔融常不寐杞國憂頗蹙寒暑有代謝日
月有盈縮何以陶我懐尊中湛&KR0893;醁

　　觀杜德常尚書所藏王晉卿畫春山霽景

　　光風蕩野晴旭柔翠屏螺髻爛不收纎黄嬌綠迷逺近
翩翩好鳥如相求厓欹谷轉一逕幽石梁斜枕清溪流

輕裘緩帶何處客垂鞭妥轡情悠悠尋花問栁不計路
恍然身世同浮漚頗疑青蓮夢天姥白鹿騰空蹴𤣥圃
又疑華陽愒句曲清泉白石行處足熙寧駙馬思超逸
前身定是唐宗室豪端萬象窮微茫解衣槃礴非一日
尚書知畫猶知人三銓品第才必真每憐散客獨青眼
虚齋挂壁同娯神君不見謝家太傅心丘壑九逵軒冕
秋雲薄造裝東還竟後時至今猨隺俱寂寞鄴中林慮
插天外左轄雄文光燄倍角巾甲第良有待好對此山

看此畫(時左丞許公可用謝政居鄴)

　　初秋同賈子貞監丞過内苑四首

　　五色雲中聳翠巒千巖琪樹洞門寒金銀宫闕青冥上
白晝還疑長羽翰

　　層甍星拱埶翬飛乾象盤(闕)百寳圍黼扆中臨同北極
坐齊七政運璿璣

　　碧漪清淺繞蓬壺翠蓋紅衣戲彩鳬十頃頗黎香滿路
女牛渡口料應無


　　苔散青蚨石虎蹲榑桑若木擁端門綠楊影裏晴虹卧
恍似靈槎泝古源

　　仲秋休沐日同崇文僚佐汎舟遊西山即事二首

　　西郊爽氣薄西山山下平湖水接天十里香風荷蓋浪
一川霽景栁絲烟玉虹遙亘星河上翠閣雙懸日月前
壯觀神州今第一勝遊何啻儗飛仙

　　藕花深處汎樓船八面亭臺綺繡連晴鶩亂蒲迷弱纜
空蟬落葉和繁弦蟹螯入手殽烝最蓮實登筵果品先

共倒碧筩寧惜醉明時多幸侍甘泉

　　至正嵗己丑仲冬興聖西殿進講禹謨

　　疎直承眀已四年殊恩重侍五雲邊敢持槖筆依嚴陛
喜進詩書徹御筵雪濕龍樓延愛景春生麟罽囿祥烟
陳編何補唐虞治比屋風清沸誦弦

　　送鄒魯望赴北流令

　　經筵冠佩盡名流鄒子眀經衆所優出宰遐方非小絀
榮親晚節更何求雲眀五嶺千重驛風送三江一葉舟

元戴功名皆分内榕隂深處是容州

　　送應奉林希元赴上虞令二首

　　詞臣出宰選恩優不負初年萬里遊氷雪春消河水長
山川南去驛程脩近鄉不日臨花縣好事何人贈麥舟
身教坐看民德厚雉馴虎渡徹宸旒

　　先子登瀛記昔年京城邂逅各欣然每思推轂嗟前夢
頗喜同僚續舊縁野岸晴莎穿去鷁江亭雲樹忽啼鵑
曹娥祠在無人問為拓殘碑寄日邊


　　至正庚寅孟春代祀北岳等神簡同使劉學士

　　眀仁殿上承香出有事山川萬里行當宁致恭申望秩
代祠薦祝格神眀中原形勝州城古正月風光驛路晴
宣室歸釐堪計日聫鑣來往話平生

　　羑里

　　消息盈虚久已知三分天下肯輕為偶因彖易傳心學
千古清祠表永思

　　比干墓


　　殺身非為欲成仁忍見殷宗入鎬豳黼冔祼將憐大雅
墓田華表媿諛臣

　　山陽漢獻帝墓

　　山陽小邑漢遺城馬鬛荒蕪漢獻塋閏位餘分歸典午
鄴瞞空受不臣名

　　過懐慶(即懐孟改名)

　　千頃膏腴壤羣峯紫翠嵐人言大河北此是小江南竹
樹深亭館巖泉響澗潭客衣塵土滿晚路屢停驂


　　掘金仍表地哭弟尚名坊孝烈神眀感綱常日月懸閭
閻安俗樸城郭樂時康書塾尊先輩河汾未易㤀(其里有郭
巨得金之所表曰天賜孝子黄金之地又刺客聶政所居曰烈士坊)

　　濟瀆祠留題三首

　　覃懐西上溯清源叠嶂長岡繚翠垣膏沃連阡環樂土
淵泠一勺㵼髙原盧仝井在寒蕪合裴相庭空古樹繁
聞說天壇多異跡晝鳴笙磬夜啼猨

　　邃廊峻殿奉祠崇神物蜿蜒貝闕中甘㴻知時千里潤

祥雲幕曉百靈通林森叢竹黄兼綠花發辛夷白間紅
石徑蕭條盤谷近欲追隱躅恨怱怱

　　先公受詔沉龍簡刻石庭中四十年攀抱烏號俱已矣
瞻摩手澤尚依然眀禋世使承榮遇勝槩重盟締宿緣
千載山川人物在續書嘉應亦華顛(至大辛亥先君郡侯為集賢司直奉
詔代祀沉金龍玉簡時天旱有雷雨之應刻石記其事距今四十年矣今致祀畢亦有時雨之喜遂記于石並
列庭中)

　　孟州


　　河陽城下雨初収馬上逢春得自由直上北邙望呉越
料應寒食到蘇州

　　渡黄河作

　　中土多形勝山川獨厚深太行横地脊河水貫天心春
雨田疇墳晴雲野路隂客懐増浩蕩緩轡當幽尋

　　鞏縣

　　紅陳百萬積敖倉表裏山河號富强海漕于今歸上谷
蕭然小縣類山莊


　　北邙望洛中作

　　北邙障黄河隆然更迢逓曲如屏千疊逺若城萬雉河
水崑崙來奔猛沸鐵騎靡然循其隈豈敢逞囓噬嵩髙
倚天外緱嶺聳雲際虎牢相鉤連要束犬牙制温洛蕩
其膺造化清淑萃居然天地中大哉此形埶危級困登
躋僕痡馬欲斃曽巔更平陸桑粟富樹藝小屋間荒冢
纍纍不可計我來二月初一雨淨埃曀壯觀愜夙聞四
表得遙睇奠鼎老龜食金湯遺來世智識或霄壤捐大

得其細裴回千載思下山復小愒

　　宋陵

　　杏花堆白菜花黄蔓草平沙四野荒洛水無聲山日暮
石麟兩兩守空岡

　　奉先橋畔政和碑穜麥人家䕶棘籬絶勝望潮亭下路
浮圖積雪浙江湄

　　隔岸青山拱墓門鵑啼狐舞欲消魂鄰人時見長蛇䕶
千載山靈念舊恩


　　虎牢關

　　黄河南岸虎牢關百尺天梯跬步艱楚漢雌雄如反掌
舊聞歴歴鬢毛斑

　　鴻溝

　　鴻溝一線界滎陽京索相望古戰塲水德久歸三尺劒
子房未必解興王

　　汴中

　　城外官隄百里長嚴城萬雉固金湯昔時殿闕今藩省

塔影依然對上方

　　金眀四面漾清漪舞榭浮亭尚有基野蝶間鷗風日媚
百年禾黍自離離

　　湖石凌晨埶拂空鞭㾗未没九州窮如今散作人間玩
珠樹瑤華一夢中

　　徐州

　　杏花村裏喜新晴叢竹疎籬野雀鳴三岸黄河山似㦸
不知官路到彭城


　　寳應湖

　　寳應湖接髙郵雙城湖上起湖水四面流昔時雙城號
銅鐵今日承平盡隳撤銅鐵不可保天地同長久國家
徳澤長如水貫穿九州萬人喜直沽穩運蘇州糧京師
飽喫髙郵米

　　渡揚子江泊京口

　　長江天塹控南州呉越相望民物稠萬里風濤趨大海
兩山巖壑障中流魚龍噴薄瓜洲渡燕雀喧呼多景樓

舊壘更須誇鐵甕清時久不識兜鍪

　　二月廿六日到㑹稽

　　七十長亭到㑹稽危峯峭壁與雲齊麥畦飽雨農家急
松壑迴風野路迷禹穴神龍千載鎮越臺山鳥暮春啼
客衣塵土翛然淨更欲乗流訪剡溪

　　眀日代祀南鎮題飛流亭

　　㑹稽山水名天下南際滄溟北枕江碧嶂千重盤洞府
鑑湖一曲帶藩邦漢唐疆域今無外王謝風流世少雙

萬里越祠竣使事飛流亭上聴淙淙

　　游山隂蘭亭

　　承命祠越鎮已使窮勝槩積雨欣澄霽平湖遂紆邁風
林雜石泉雲山擬嵩岱虚亭敞舊址曲水漩輕瀨紫㽔
粲荆枝繁隂翳梅檜守佐多時英賓朋間方外秩筵尚
真率流觴劇娯愛雖非修禊遊適與暮春㑹晉賢邈霄
漢芳躅懐風裁感慨憐昔屯優游幸今泰返櫂首屢回
渴心塵欲溉一曲倘從請嘉興或期再


　　還至錢塘浙省開宴湖山堂泛湖而歸紀事三十
韻簡道同平章諸公

　　髙堂入佳境四坐來奇觀匳鑑開巨湖螺髻環羣巒茭
蒲翠光衍桃杏香風團樓臺森步障檣帆錯飛翰相國
秉周禮張宴欲罄歡款言勞行李逺自青雲端瓊漿湛
百壺珍膳羅千盤楚腰翻紫燕越蛾唳青鸞笙簫既逓
奏絲桐亦紛彈亂以大國歌雄渾天宇寛鶯雀啅簷櫳
魚龍振波瀾意深醉不辭儀具樂已殫主賦皇華詩諏

度道里難賓奉甘棠咏南國磐石安旅酬日將夕俎徹
興未闌移庖窮賞眺畫舫凌瀰漫碧隄長綬縈玉梁霽
虹蟠川霞斂餘景郊樹生空寒杳渺穿行李低回拂驚
湍歸途各充然别轡頻相看盛世不易逢迅晷如跳丸
况承輟鈞樞竟日偕盤桓稱觴企闕廷秩筵肅衣冠于
蕃倚柱石同氣凝芝蘭飲醇守規模攜妓躋巑岏由來
和不流乃見勲業完庸姿抱方策夙志甘瓢簞十年塵
禁從一朝攝祠官曠遇槖荷紫勵報心輸丹快情念所

素矢歌垂無刋

　　杭守寳惟賢邀遊水樂洞

　　輕舸平湖訪逺岑茂林脩竹路沉沉石巖古屋諸天相
海眼飛泉九奏音晴雨晝凉酣列坐夕陽山影款同襟
清歡竟日多賢守勝㑹何時約重尋

　　題孤山林和靖亭

　　孤山湖水上猶有隱君亭野鶴簫聲寂叢梅夏葉青薄
雲籠几杖微雨淨軒櫺坡老扁舟興髙風作港名(山下有學

士港東坡蘇公守杭時月夜訪和靖艤舟之所也故名)

　　遊金山寺

　　江心一簇翠夫容金碧晶熒殿閣重隱士有緣來化鶴
梵王無語坐降龍鐘聲兩岸占昬曉海眼中泠湛夏冬
八十髙僧供茗罷細談蘇米舊時蹤

　　遊焦山寺

　　涉江已閱裴公洞復訪焦先到此山險絶逺同巴蜀峽
巋然對峙海門闗神蛟戲浪時潛躍野鳥巢林自往還

建業青山廣陵樹開軒盡在酒壺間(裴公洞即金山寺蓋唐裴公所隱之
地石洞尚在焦山寺乃漢隱士焦先隱居之所也)

　　黄河舟中對月

　　汎舟遡長河河急月色眀南風導飛帆岸闊波濤平近
林鳥雀棲逺岫烟霞生兹行道里遙已見草木更初春
發燕轅首夏還江程祿班敢倭遲官守常屏營何時歸
計遂不為世塵嬰

　　哭憲使巴克實彦卿


　　清時多顯達名使忽淪亡氣槩萬夫特才華百代良燭
妖懸藻鑑剸兕厲干將搏擊風霜甚銓衡杗桷當山濤
公服衆張敞法威强持節巡行逺觀風號令揚埶摧狐
兔膽澤被蜑猺鄉課最超恩級遷喬贊廟堂登瀛非左
次移病輟髙翔畿憲重來肅民蟊自致戕埋輪聲震岳
戢羽謗盈囊遂有賀蘭役其如隴道長衆思還表著誰
料困膏肓霄漢無鵰鶻山川失棟梁朋知皆雪弟志士
總嗟傷昔别儒班日叨陪講席行音諧流水趣賞劇禊

亭觴已矣惟荒土悲哉對夕陽形骸雲霧杳名姓簡編
香幸有池中鳳奇毛續世祥

　　驛途還至通州二首

　　秩祀非同使碧雞出門苑馬踏春泥歸途泊處榴花發
千樹鳴蟬麥穗齊

　　潞河上水似登天破浪雲帆借我便宣室復祠仍漢畤
薰風入耳聴虞絃

　　詔篆西内宣文閣牓賜金織對衣二襲作


　　西清延閣冠雲穹金牓髙懸日月中殊寵何期沾舊侍
弱豪又幸徹重瞳堯仁天大文章煥周業龍興禮樂隆
金織章身筐篚厚石渠獻納愧疎侗

　　初秋同楊國賢太監耀珠巴戬少監子貞監丞暨
僚屬重汎湖遊西山

　　清商應候琯凉颸滌炎敲蘭臺多暇佚西郊共消搖凌
晨拂星露適興寧辭遙稼寳豐黄雲擊壤喧髦髫重巒
霏濕翠澄湖瑩氷綃朱華擁綠衣弄影酣且嬌菰蒲漾

藻景栁槐咽殘蜩樓船泛中流雅㑹崇風標華謳振逺
樹妙舞驚潛蛟霽虹駕文漪飛閣摩層霄登臨劇賞眺
沿洄屢停橈累觴互稱夀氣合笑語饒微雲起天際疎
雨鳴林梢異芳襲四坐霧裏羣仙遨回頭擾擾中何啻
萬仭超人生聚合難況際休眀朝同班侍璧府峩冠聴
雲韶兹遊豈偶爾三生舊相招宛然在瀛島孰謂非松
喬羊謝素曠達李郭真英翹懽悰各灑灑歸途盡陶陶
攬勝猶未徧尋盟更聯鑣


　　題右丞相親冩墨竹贈集賢大學士呉行可

　　相君手種雙琅玕靈根得地元氣蟠清風白晝掃隂曀
虚心勁節參雲端鳳池幽賞忽見此簫韶隱隱來鵷鸞
天真洒落運生意筆力浩瀚迴狂瀾伯夷高潔伊尹任
中立不倚世所難瀛洲老仙永為好直道相期保嵗寒

　　次韻成誼叔尚書(闕)　　田園作

　　憶昔同班逐隊羣鳳池坊近浸波濆署曹修史程功速
齋宿論文刻志勤長夏曉衝深巷雨髙秋暮抱逺山雲

笑談㑹數清茶款酬唱情濃薄酒醺膠漆當時朋義合
炎凉此日秩資分閉門慎守干人誡一曲陽春雪裏聞

　　嵗辛夘元旦朝賀作

　　玉衡應律東風細金闕朝元瑞氣多雪霽彤墀班隊肅
雲浮黄道樂聲和寳華照扆香騰繞翠葆凌霄影盪摩
既醉宫壺歌聖德聯歸天陌緩鳴珂

　　送崇文太監楊國賢使祠西岳江瀆

　　祠宫攝事輟綸經天上文星即使星花滿晴川三漢輔

鵑啼雲棧㡬江亭岷源廣澤尊羣瀆華岳崇標翕百靈
計日歸釐侍宣室倚門望切莫稽停

　　至正十一年嵗辛夘二月一日天下貢士及國子
生㑹試京師凡三百七十三人中書承詔校文取
合格者百人充廷對進士先二日鎖院凡三試每
試間一日十有二日揭牓時參政韓公伯髙知貢
舉尚書趙君伯器同知貢舉予與左司李君孟豳
考試博士楊君士傑修撰張君仲舉同考試収掌

試卷則典籍毛君文在也諸公皆翰苑舊遊誠盛
㑹也紀事四首奉呈

　　鳳皇銜詔下亨衢多士盈庭總八區北斗光芒眀策府
東風生意滿皇都墨池淨几環香鼎燭影疎簾聴漏壺
拭目慶雲華穀旦敢令滄海有遺珠

　　邃館髙居切赤霄蓬萊弱水隔塵囂棘圍重鑰兵行肅
筆陣三鏖士氣驕春夜沈沈微雪下晴光蕩蕩宿隂消
預知天祐斯文在只尺虞階奏九韶


　　朱卷如山品第公英髦脫穎策奇功一時龍虎風雲㑹
四海菁莪雨露同人物古今需世用文衡髙下與神通
官聫(闕)














　　近光集卷三


　　欽定四庫全書

　　扈從集

　　元　周伯琦　撰

　　前序

　　至正十二年嵗次壬辰四月予由翰林直學士兵部侍
郎拜監察御史視事之第三日實四月二十六日大駕
北巡上京例當扈從是日啓行至大口留信宿歴皇后
店皁角至龍虎臺皆巴納也國語曰巴納者猶漢言宿

頓所也龍虎臺在昌平縣境又名新店距京師僅百里
五月一日過居庸關而北遂自東路至瓮山眀日至雞
坊在縉山縣之東縉山軒轅縉雲氏山山下地沃衍宜
粟粒甚大嵗供内膳今名龍慶州者仁廟降誕其地故
也州前有澗名薌水風物可愛又明日入黑谷過色珍
嶺其山髙峻曲折而上凡十八盤而即平地遂歴龍門
及黑石頭過黄土嶺至程子頭又過穆爾嶺至頡家營
歴拜達勒至沙嶺自車坊黑谷至此凡三百一十里皆

山路﨑嶇兩岸懸崖陗壁深林複谷中則亂石犖确澗
水合流淙淙終日關有橋淺處馬涉頗囏人烟並村隖
僻處二三十家各成聚落種萟自養山路將盡兩山尤
竒聳髙出雲表如洞門然林木茂欝多巨材近沙嶺則
土山連亘堆阜連絡惟青草而已地皆白沙深没馬足
故嶺以是名過此則朔漠平川如掌天氣陡凉風物大
不同矣遂歴哈扎爾至什巴爾台其地多泥淖以國語
名又名牛羣頭其地有驛有郵亭有巡檢司闤闠甚盛

居者三千餘家驛路至此相合而北皆芻牧之地無樹
木徧生地椒野茴香葱韭芳氣襲人草多異花五色有
名金蓮者絶似荷花而黄尤異至察罕諾爾云然者猶
漢言白海也其地有水濼汪洋而深不可測下有靈物
氣皆白霧其地有行在宫曰亨嘉殿闕廷如上京而殺
焉置雲需總管府秩三品以掌之沙井水甚甘潔釀酒
以供上用居人可二百餘家又作土屋養鷹名鷹房雲
需府宫多鷹人也駐蹕于是秋必獵校焉此去巴納曰

鄭谷店曰眀安驛泥河兒曰李陵臺驛雙廟兒遂至桓
州曰六十里店桓州即烏丸地也前至南坡店去上京
止一舍耳以是月十九日抵上京歴巴納凡十有八為
里七百五十有竒為日二十四大抵兩都相望不滿千
里往來者有四道焉曰驛路曰中路二曰西路東路二
者一由黑谷一由古北口古北口路東道御史按行處
也予往年職館閣雖屢分署上京但由驛路而己黑谷
輦路未之前行也因忝法曹肅清轂下遂得乗驛行所

未行見所未見每嵗扈從皆國族大臣及環衞有執事
者若文臣仕至白首或終身不能至其地也實為曠遇
所至賦詩以紀風物得二十四首惜筆力拙弱不能盡
述也雖然觀此亦大畧可知矣鄱陽周伯琦自叙

　　紀行詩

　　乗輿繩祖武嵗嵗幸灤京夏至今年早山行久雨晴日
瞻黄道肅夜拱北辰眀隨步窺形勝周咨記里程

　　昌平古縣名諫議逺流芳石鬭清溪急林昏暮樹蒼市

闤雲聚散關嶺斗低昻輦路平如砥靈宫坌異香

　　居庸東北路草細一川平夾岸山屏轉穿沙水帶縈六
龍扶日御萬騎擁雲旌遊豫諸侯度懽歌兆姓迎

　　縉雲山獨秀沃壤嵗常豐玉食資原粟龍洲記渚虹荒
祠寒木下遺殿夕陽中誰信幽燕北翻如楚越東

　　右縉山縣(今名龍慶州)

　　車坊尚平地近嶺晝生寒拔地數千丈凌空十八盤飛
泉鳴亂石危磴䕶重關俯視人寰隘真疑長羽翰


　　右十八盤嶺

　　踰險夢頻悸循夷氣始愉千巖奇互獻萬壑勢爭趨峭
壁劍門壯重梁星渚紆凡鱗期變化雷雨在斯須

　　右龍門

　　嵐翠摩台斗林霏隱日車谷深幽境逈路轉列峯斜錦
石歌瑤草蒼叢綴白花柴門成聚落山崦盡人家

　　萬幕縣崖下髙低疎復稠罽墻聫虎衞幄殿接龍樓榆
栁清長晝槐松颯早秋威容隆古昔神武鎮中州


　　羣牧緣山放行營散野屯烟塵彌四望蜂螘混前邨武
警當虞偹邦謨要討論興王垂典則根本在元元

　　崇岡緜鐵壘叠巘匝金城地峻風烟冷人稀草樹榮萱
開當夏晝麥秀比秋成雞犬知歸路牛羊認暮荆

　　薪蒸因地利種萟徧山阿邨隖甿居朴谿橋客逕頗通
宵隂霧重盛夏北風多僻境輪蹄絶桃源未是過

　　岫分蒼筍特厓豁洞門髙丹壁張羅綺青林擁斾旄野
花金映轡沙韭翠侵袍苑馬驅馳慣長途步穩牢


　　山行三百里馬上不知疲谿澗淙淙急峰巒矗矗竒雲
寒蓬島曉雪霽㑹稽時風物無過此清緣有夙期

　　髙嶺横天出炎天氣候凉白沙深没馬碧草淺連岡晨
服增綿纊寒鄉供稻粱土風多國語閭井異尋常

　　晴川平似掌地勢與天寛烟草青無際雲岡影四團貔
貅環武陣鱗鳳擁和鑾髙獻南山夀同承湛露懽

　　右沙嶺二首是日上都守土官逺迎至此内廷
小宴


　　嶺西通驛傳山盡見郵亭萬竈閭閻聚千轅驃騎營市
橋風策策野堠霧冥冥雄畧卑秦隴孤兵笑廣青

　　右牛羣頭

　　凉亭臨白海行内壯黄圖貝闕眀清旭丹垣䕶碧榆龍
湫時霧雨鷹署世衡虞駐蹕光先範長楊只一隅

　　右察罕諾爾(猶漢言白海)

　　地曠居人少山低雲影微石墻蟲避燥土屋燕交飛沙
淨泉宜酒天凉秋合圍朔方戎馬最芻牧萬羣肥


　　右眀安驛

　　漢將荒臺下灤河水北流嵗時何衮衮風物尚悠悠川
草花芬郁沙禽語滑柔暮梁遺句在過客重綢繆

　　右李陵臺

　　桓州當孔道城築自唐時翊輔千年盛川原萬里夷草
滋新雨歇雲起逺山移迎送官僚習長懐被眷私

　　右桓州(古烏丸地也)

　　南坡延勝槩一舍抵開平地藴清凉界天開錦繡城雷

轟駝鼓振霞絢象輿行填道都人士瞻前戴聖眀

　　右南坡

　　龍虎蟠清淑金湯據上游洛都光有漢豐邑啟成周宫
鑰専留守邦符統牧侯丕基彌億載廟勝孰良籌

　　黄屋如天運紆徐再浹旬慶雲籠左纛甘雨淨前塵非
避炎曦烈將惇磐石親初筵均沛澤大訓共敷陳

　　巡守綏畿甸游從覽近風山川隨地異聲教此時同王
業艱難逺神都制作雄按行循故事不用避青驄


　　後序

　　車駕既幸上都以是年六月十四日大宴宗親世臣環
衞官于西内椶殿凡三日七月九日望祭園陵竣事屬
車轅皆南向彜典也遂以二十二日發上都而南是日
宿六十里店巴納眀日過桓州至李陵臺驛雙廟兒又
眀日至眀安驛泥河兒翼旦至察汗諾爾由此轉西至
輝圖諾爾猶漢言後海也曰平陀兒曰石頂河兒土人
名為鴛鴦濼其地南北皆水濼勢如湖海水禽集育其

中以其兩水故名曰鴛鴦或云水禽惟鴛鴦最多國語
名其地曰哲哷哈喇巴納猶漢言逺望則黑也兩水之
間壤土隆阜廣袤百餘里居者三百餘家區脱相比諸
部與漢人雜處頗類市井因商而致富者甚多有市酒
家貲至鉅萬而連姻貴戚者地氣厚完可見也俗亦飼
牛力穡粟麥不外求而贍凡一飼五牛名曰一日耕地
五六頃収粟可二百斛問其農事多少則曰牛幾具察
汗諾爾至此百餘里皆雲需府境也界是而西則屬興

和路矣巴納曰苦水河兒曰回回柴國語名和爾圖漢
言有水濼也隸属州保昌曰呼察圖猶漢言有山羊處
也地饒水草野兔最多鷹人善捕歳資為食又西二十
里則興和路者世皇所剏置也歳北巡東出西還故置
有司為供億之所城郭周完闤闠叢夥可三千家市中
佛閣頗雄偉蓋河東憲司所按部也西抵太原千餘里
郡多太原人郊圻地陂陀窊隰便種萟路置二監一守
餘同他上郡東界則宣德府境上都属郡也府之西南

名新城武宗築行宫其地故又名曰中都棟宇今多頽
圯蓋大駕久不臨矣由興和行三十里過野狐嶺嶺上
為巴納地甚髙風寒凛栗不可留山石犖确中央深澗
夏秋多水東南盤折而下平地則天氣即暄至此無不
減衣者前至得勝口宣徳宣平縣境也地宜樹木園林
連屬宛然燕南有御花園雜植諸果中置行宫果有名
平坡者似來禽而大紅如朱砂甘酸又有名呼喇巴者
比平坡又大味甘鬆相傳種自西域來故又名之曰回

回果皆殊品也得勝口南至宣平縣十四里小邑也去
邑三十里有山出瑪瑙石可器至沙嶺沙深車馬涉者
甚囏又五十里至順寧府本宣徳府也往年因地震改
今名原地沃衍多農民植宜藍澱草頗有業染者亦善
地也南過鄂勒嶺路多亂石下臨深澗險阻可畏澗黄
流浩汗東南數百里穿居庸關流至京城南盧溝合衆
水埶甚大名為渾河每嵗都水監專其事否則為患不
小嶺路參互四十里至雞鳴山疊嶂排空緜亘二十餘

里有小寺在山巔旁有榷木泉所經也望之如在半天
邊山隘廹尤甚又南二十里乃平地曰雷家驛之西北
十里巴納曰豐樂豐樂二十里阻車巴納又二十里至
統幕則與中路驛程相合而南歴狼居西山至懐來縣
縣唐所置也山水環抱流注市有長橋水名媯川郡有
碑可考縣南二里巴納也凡官署留京師者皆盛具牲
酒果核于此候迎大駕仍張大宴慶北還也南則榆林
驛即漢史衞青傳所謂榆谿舊塞者自懐來行五十五

里至媯頭又十里至居庸關關南至昌平龍虎臺又南
則皇后店皁角大口焉遂以八月十三日至京師凡歴
巴納二十有四為里一千九十又五此輦路西還之所
經也北自上都至白海南自居庸至大口已見前序故
得而畧獨詳其所未經者耳國制凡官署之幕職椽曹
當扈從者東西出還甲乙番次多不能兼惟監察御史
扈從與國人世臣環衞者同東西之行得兼歴而悉覽
焉昔司馬遷游齊魯吳越梁楚之間周徧山川遂奮發

于文章焜耀後世今予所歴又在上谷漁陽重關大漠
之北千餘里皆古時騎置之所不至轍迹之罕及者非
我元統一之大治平之久則吾黨逢掖章甫之流安得
傳軺建節擁侍乗輿優游上下于其間哉既賦五言古
詩十首以紀其實復為後序以著其槩不惟使觀者得
以擴聞見抑以志吾生之多幸也歟鄱陽周伯琦述

　　紀行詩

　　輝圖諾爾作(漢言後海也)


　　侵晨離白海輦路轉西邁野光散平蕪山容列修黛秋
風動地來曾波忽澎湃戎馬多驚嘶寒聲襲鞶帶踰岡
覽晴川夷曠襟抱快白花間紫蕤將將委珩珮幽興足
目前絶境擬方外旌麾匝雲屯輿帳擬行在法從各有
司諫垣敢荒怠邊報叢逺函蒼黄盡吁怪解鞍愒前村
伏枕念當代王綱未旒綴羣生半塵芥紆軫誰與言沈
思屢長嘅東南何時蘇吾欲問大塊(是日驛報杭省有警)

　　鴛鴦濼作


　　官路何逶迤里數不可度宿止有常程晚次鴛鴦濼山
低露草深天朗雲氣薄積雨風颼颼平波烟漠漠鳬鷖
雜翔集巨鱗倐潛躍居人嵗取給逺眺僅一勺原隰多
穜萟農奚犬牙錯滌塲盈粟麥力穡喜秋穫舒徐八駿
遊相羊瑤池樂山川豈不佳人事日蕭索芻牧紓邦供
征徭非昔昨都人望翠華朝朝候靈鵲

　　興和郡(屬河東憲司按部西抵太原千餘里)

　　我行日旬浹所歴皆朔漠興和號上郡陂陀具城郭濼

陽界東履汾晉直西畧提封廣以遐編氓半土著連甍
結賈區曾樓瞰寥廓要㑹稱雄麗勢壓諸部落興王逺
垂裕百載承制作北巡必西還逺儗東邑洛供億頗浩
繁撫循在恭恪四鄰慎偹虞三輔嚴寄託賢愚不同調
蟲沙與猨鶴長願四海清漢儀嵗輝爍

　　野狐嶺(嶺界南北甚寒南下平地則暄矣)

　　髙嶺出雲表白晝生虚寒氷霜四時凛星斗只尺攀其
隂控朔部其陽接燕關澗谷深叵測梯磴紆百盤坳垤

草披拂﨑嶇石巑岏輪蹄紛雜遝我馬習以安怳然九
天上熙熙俯人寰連岡束重隘拱揖猶城垣停鞭履平
地回首勢望尊緜衣遂頓減長途汙流韀亭栁䕃古道
園果登御筵境雖居庸北物色幽薊前始悟一嶺隔氣
候殊寒暄小邑名宣平相距兩舍間牛羊嵗蕃息土沃
農事專野人敬上官柴門暮款延休養嘉承平禹迹邁
古先漢唐所羈縻今則同中原大哉輿地圖垂創何其
囏張皇我六師金湯永深堅


　　自順寧府歴坳兒嶺臨渾河上源過鷄鳴山晚
宿雷家驛

　　郡治頗清曠民俗亦樸淳川原西成饒景物娯晨征登
頓未及晡修嶺忽前陳亂石森礧礧濁流奔沄沄斗崖
鳴澒洞險逕緣鄂齦園林暗回隄峯巘排秋旻海鵬奮
凌風江蛟歘垂雲雞鳴俗語傳世逺昧所因招提據危
巔畧物横天津睥睨窮豪芒翕忽叢鬼神六龍行中天
壯觀齊崑崙造設開闢先顯燿當兹辰垂髫耳已熟華

巔目方親甚欲恣冥搜赤日昬黄塵紀勝猶挂漏觀風
能宣旬

　　懐來縣

　　山風日多寒近燕苦秋陽懐來雖小縣肇置自李唐泉
甘沙井冽橋古川流長重岡相抱環逺山勢低昻鑾輿
嵗西還傾朝迎道傍蟠桃百寳盤敬上萬年觴三登調
玉燭羣黎樂康莊吾皇仁聖君動必循彝章宵旰貽近
憂苗頑尚跳梁所賴根本固忍此枝葉傷思見萬邦寧

野無遺賢良

　　榆林驛(漢史稱榆谿長塞即此也)

　　昔人多種榆今人惟種栁堅脆雖不同氣盡同一朽此
地名榆林自漢相傳舊但見栁青青夾路忘炎晝行旅
蘇汗暍車騎藉隂覆培植將百年柯葉日滋茂驛亭當
要衝人烟紛輻輳崇山峙東西步障眀錦繡輦路中平
平形勝信天授宛如道衡廬中流望雲岫初夏别都城
攀條集親友兹還秋將中凉飈滿衣袖物態有變容嵗

月如反手不問栁與榆生意要悠久

　　入居庸關

　　出關復入關五見月上弦草木雖未霜寒風已凄然厓
路何紆縈叠嶂横中天上有太古石下有無底泉幽致
良足嘉萬雷柰喧闐馴象寳轡鳴紫駝錦幪鮮鐵騎簇
雲隊黄屋循星躔時巡謐風俗執法恭後先達官國同
休拔宅如登仙細民終嵗勞輸轉日憂煎苦樂殊雲泥
使我中心悁偶經巖谷勝復憶江湖壖升髙望白雲楚

天浩無邊王師未休息敢賦歸來篇

　　龍虎臺(在昌平縣境北距居庸關卄五里)

　　巍巍百尺臺蕩蕩昌平原隆隆鎮天府奕奕環星垣居
庸亘北紀隩區斂全燕蒼龍在蟠拏白虎右踞蹲斯名
豈易得天以遺吾元眀眀傳正統聖子及神孫巡歸遂
駐蹕衣冠照乾坤山川皆改容草木亦被恩章華民力
竭柏梁侈心存豈若因自然張設一旦昏雄偉國勢重
簡儉邦本敦年年舉盛典宫中奏雲門


　　大口(其地有三大垤土人謂之三疙疸距都北門二十里)

　　三垤何崇崇遙直都門北天肅烟嵐青野迥露草白紫
氣千里臨蜺旌拂秋色文武迨耄倪抃舞拜路側萬羊
肉如陵萬甕酒如澤國家富四海于以著功徳詰朝御
大眀湛露春拍拍簫韶殷九天歡聲溢逵陌非才忝扈
從所職陳典則皇基奠泰山億兆究安宅

　　夫惟天子時巡治古之令典儒臣扈從彌文之盛觀是
故鹵有簿以紀侍衞之名路有史以載見聞之實其來

蓋已逺矣惟兹𤣥黓執徐之嵗朱眀仲吕之月當宁面
南南服闢四方之路以盡多士之才執法侍上上京持
數寸之筦以申三尺之令于時鄱陽周君伯温褎然炎
虚之秀膺是崇臺之除乗鸞羽之潔清從翠華之密勿
身歴乎山川之羙固目覩乎星月之推遷進而載馳載
驅退而爰咨爰度抒思輒形清詠回轅遂積多篇彚以示
余屬之叙引觀其憧憧行李之役汲汲傾葵之誠螭坳
舊傳載筆載筆其有述乎解廌必用識丁識丁况能賦者

率爾卷端之弁詒諸柱後之冠云翰林學士承旨光祿
大夫知制誥兼修國史冀郡歐陽𤣥書于視草堂

　　右扈從詩并前後序二通今左丞鄱陽周公為監察御
史時所作也國朝混一以來中臺南士之選惟公居首
公踐歴華要績孚名襮垂四十年深感遭際形之著述
一以贊規摹之大一以彰聲教之隆居安慮危見于言
外既而澄清蕃宣東南是賴短章大篇奚翅千百未遑
詮次預以是集鋟梓傳播以偹史氏纂一代之雅頌職

方為全書者有所稽焉門生鄉貢進士海昌賈祥麟謹
題






　　扈從集

