續詩話宋司馬光撰
詩話尚有遺者歐陽公文章名聲雖不可及然記
事一也故敢續書之
文德殿百官常朝之所也宰相奏事畢乃來押班常至
日旰守堂卒好以厚朴湯飲朝士朝士有久無差遣
厭苦常朝者戱爲詩曰立殘階下梧桐影喫盡街頭
厚朴湯亦朝中之實事也
惠崇詩有劍靜龍歸匣旗閑虎繞竿其尤自負者有河
分岡勢斷春入燒痕青時人或有譏其犯古者嘲之
河分岡勢司空曙春入燒痕劉長卿不是師兄多犯
古古人詩句犯師兄進士潘閬常謔之曰崇師爾當
憂獄事吾去夜夢爾拜我爾豈當歸俗耶惠崇曰此
乃秀才憂獄事爾惠崇沙門也惠崇拜沙門倒也秀
才得無詣沙門島耶
梅聖俞之卒也余與宋子才選韓欽聖宗彦沈文通遘
俱爲三司僚屬共痛惜之子才曰比見聖俞面光澤
特甚意爲充盛不知乃爲不祥也時欽聖面亦光澤
文通指之曰次至欽聖矣衆皆尤其暴謔不數日欽
聖抱疾而卒余謂文通曰君雖不爲呪詛亦戱殺耳
此雖無預時事然以其與聖俞同時事又相類故附
之
鄭工部詩有杜曲花香醲似酒㶚陵春色老於人亦爲
時人所傳誦誠難得之句也
科場程試詩國初以來難得佳者天聖中梓州進士楊
諤始以詩著其天聖八年省試蒲車詩云草不驚皇
轍山能護帝輿是歲以策用清問字下第景祐元年
省試宣室受釐詩云願前明主席一問洛陽人諤是
年及第未幾卒慶歷二年韓欽聖試勲門賜立戟詩
云凝峰畫旛轉交鍛彩支繁范景仁云曾見真本如
此傳欽聖作迎風畫旛轉映日彩支繁故兩存之蘇
州進士丁偃試邇英延講藝詩云白虎前芳掩金華
舊事輕天心非不寤垂意在蒼生有古詩諷諫之體
偃是歲奏名甚高御前下第自是二十年始及第尋
卒滕元發甫皇祐五年御試律聽軍聲詩云萬國休
兵外羣生奏凱中以是得第三人最爲場屋所稱
鮑當善爲詩景德二年進士及第爲河南府法曹薛尚
書映知府當失其意初甚怒之當獻孤雁詩云天寒
稻梁少萬里孤難進不惜充君庖爲帶邊城信薛大
嗟賞自是游宴無不預焉不復以掾屬待之時人謂
之鮑孤雁薛嘗暑月詣其廨舍當方露頂狼狽入易
服把板而出忘其幞頭薛嚴重左右莫敢言者坐久
之月上當顧見髮影大慙以公服袖掩頭而走
林逋處士錢塘人家於西湖之上有詩名人稱其梅花
詩云疎影横斜水清淺暗香浮動月黃昏曲盡梅之
體態
魏野處士陜人字仲先少時未知名嘗題河上寺柱云
數聲離岸櫓幾點别州山時有幕僚本江南文士也
見之大驚邀與相見贈詩曰怪得名稱野元來性不
羣借冠來謁我倒屣起迎君仍爲延譽由是人始重
之其詩效白樂天體真宗西祀聞其名遣中使召之
野閉戸踰垣而遁王太尉相旦從車駕過陜野貽詩
曰昔時宰相年年替君在中書十一秋西祀東封俱
已了如今好逐赤松遊王袖其詩以呈上累表請退
上不許野又嘗上寇萊公準詩云好去上天辭將相
却來平地作神僊又有啄木鳥詩云千林蠧如盡一
腹餧何妨又竹杯挍詩云吉凶終在我反覆謾勞君
有詩人規戒之風卒贈著作郎仍詔子孫租稅外其
餘科役皆無所預仲先詩有妻喜栽花活童誇鬭草
贏真得野人之趣以其皆非急務也仲先詩有燒葉
爐中無宿火讀書窗下有殘燈仲先既没集其詩者
嫌燒葉貧寒太甚故改葉爲藥不唯壞此一字乃并
一句亦無氣味所謂求益反損也仲先贈先公詩有
文雖如貎古道不似家貧先公監安豐酒稅赴官嘗
有行色詩云冷於陂水澹於秋遠陌初窮見渡頭猶
賴丹青無處畫畫成應遣一生愁豈非狀難寫之景
也
丁相謂善爲詩在珠崖猶有詩近百篇號知命集其警
句有草解忘憂憂底事花能含笑笑何人少時好蹴
踘長韻其二聯云鷹鶻騰䨇眼龍蛇繞四肢躡來行
數步蹺後立多時
寇萊公詩才思融遠年十九進士及第初知巴東縣有
詩云野水無人渡孤舟盡日横又嘗爲江南春云波
渺渺柳依依孤村芳草遠斜日杏花飛江南春盡離
腸斷蘋滿汀洲人未歸爲人膾炙
陳文惠公堯佐能爲詩世稱其吳江詩云平波渺渺煙
蒼蒼菰蒲纔熟楊柳黃扁舟繫岸不忍去秋風斜日
鱸魚香又嘗有詩云雨網蛛絲斷風枝鳥夢搖詩家
零落景采石合如樵
龐穎公籍喜爲詩雖臨邊典藩文案委積日不廢三兩
篇以此爲適及疾亟余時爲諫官以十餘篇相示手
批其後曰欲令吾弟知老夫病中嘗有此思耳字已
慘澹難識後數日而薨
韓退處士絳州人放誕不拘浪跡秦晉間以詩自名嘗
跨一白驢自有詩云山下跨雪精上便不論程嗅地
打不動笑天休始行爲人所稱好着寬袖鶴&KR1491;醉則
鶴舞石曼卿贈詩曰醉狂玄鶴舞閑卧白驢號
章獻大后上僊羣臣進挽歌數百首唯曼卿一聯首出曰
震出坤柔變乾成太極虛太后稱制日仁宗端拱至
是始親萬機曼卿詩切合時宜又不卑長樂也
李長吉歌天若有情天亦老人以爲竒絶無對曼卿對
月如無恨月長圓人以爲勍敵
詩云牂羊墳首三星在罶言不可久古人爲詩貴於意
在言外使人思而得之故言之者無罪聞之者足以
戒也近世詩人唯杜子美最得詩人之體如國破山
河在城春草木深感時花濺淚恨别鳥驚心山河在
明無餘物矣草木深明無人矣花鳥平時可娛之物
見之而泣聞之而悲則時可知矣他皆類此不可徧
舉
劉槩字孟節青州人喜爲詩慷慨有氣節舉進士及第
爲幕僚一任不得志棄官隱居野原山去人境四十
里好遊山常獨挈飯一甖窮探幽險無所不至夜則
宿於巖石之下或累日乃返不畏虎豹蛇虺富丞相
甚禮重之常在府舍西軒有詩云昔年曾作瀟湘客
憔悴東秦歸未得西軒忽見好溪山如何尚有楚鄉
憶讀書誤人四十年有時醉把闌干拍
唐之中葉文章特盛其姓名湮没不傳於世者甚衆如
河中府鸛省樓有王之美暢諸(一云暢當)二詩暢詩曰迥
臨飛鳥上高謝世人間天勢圍平野河流入斷山王
詩曰白日依山盡黃河入海流欲窮千里目更上一
層樓二人者皆當時賢士所不數如後人擅詩名者
豈能及之哉
陳亞郎中性滑稽嘗爲藥名詩百首其美者有風雨前
湖夜軒窗半夏涼不失詩家之體其鄙者有贈乞雨
自曝僧云不雨若令過半夏定應㬠作胡蘆巴又詠
上元夜游人云但看車前牛領上十家皮没五家皮
蔡君謨嘗嘲之曰陳亞有心終是惡亞應聲曰蔡襄
除口便成襄
楊朴字契玄鄭州人善爲詩不仕少時嘗與畢相同學
畢薦之太宗召見面賦蓑衣詩云狂脫酒家春醉後
亂堆漁舍晩晴時除官不受聽歸山以其子從政爲
長水尉朴嘗爲七夕詩云年年乞與人間巧不道人
間巧已多
劉子儀與夏英公同在翰林子儀素爲先逹章獻臨朝
時子儀主文在貢院聞英公爲樞密副使意頗不平
作堠子詩云空呈厚貎臨官道大有人從捷徑過先
朝春月多召兩府兩制三館於後苑賞花釣魚賦詩
自趙元昊背誕西郵用兵廢缺甚久嘉祐末仁宗始
復修故事羣臣和御製詩是日微隂寒韓魏公時爲
首相詩卒章云輕雲閣雨迎天仗寒色留春入夀杯
二十年前曾侍宴台司今日喜重陪時内侍都知任
守忠嘗以滑稽侍上從容言曰韓琦詩譏陛下上愕
然問其故守忠曰譏陛下遊宴太頻上爲之笑
熙寧初魏公罷相留守北京新進多陵慢之魏公鬱鬱
不得志嘗爲詩云花去曉叢蜂蝶亂雨勻春圃桔橰
閑時人稱其微婉
元豐初宦者王紳效王建作宫詞百首獻之頗有意思
其太皇太后生日詩云太皇生日最尊榮獻夀宫中
未五更天子捧觴仍再拜寶慈侍立到天明寶慈皇
太后宫名也太后幸景靈宫駕前露面䨇童女詩曰
平明彩仗幸琳宫紫府僊童下九重整頓瓏璁時駐
馬畫工闇地貌真容
歐陽公云九僧詩集已亡元豐元年秋余遊萬安山玉
泉寺于進士閔交如舍得之所謂九詩僧者劔南希
晝金華保暹南越文兆天台行肇沃州簡長貴城惟
鳳淮南惠崇江南宇昭峩眉懷古也直昭文館陳充
集而序之其美者亦止於世人所稱數聯耳交如好
治經所爲竒僻自謂得聖人微旨先儒所不能到貧
無妻兒不應舉常寄食僧舍僧亦不厭苦之始居龍
門山猶苦遊人往來多徙居萬安山屛絶人事專以
治經爲事凡數十年用心益苦而去人情益遠衆非
笑之交如不變益堅雖非中行其志亦可憐也
范景仁鎮喜爲詩年六十三致仕一朝思鄉里遂徑行
入蜀故人李才元大臨知梓州景仁枉道過之歸至
成都日與鄉人樂飲散財於親舊之貧者遂遊峨眉
青城山下巫峽出荆門凡朞歲乃還京師在道作詩
凡二百五篇其一聯云不學鄉人誇駟馬未饒吾祖
泛扁舟此二事他人所不能用也
嘉祐中有劉諷都官蕑州人亦年六十三致仕夫婦徙
居賴山景仁有詩送之云移家尚恐青山賤隱几惟
知白日長時有朱公綽送諷詩云疏草焚來應見史
槖金散盡只留書皆爲時人所傳誦
大名進士耿僊芝詩著其一聯云淺水短蕪調馬地澹
雲微雨養花天爲人所稱
唐明皇以諸王從學命集賢院學士徐堅等討集故事
兼前世文辭撰初學記劉中山子儀愛其書曰非止
初學可爲終身記
宗袞嘗曰殘人矜才逆詐恃明吾終身不爲也猶唐相
崔渙曰抑人以遠謗吾所不爲
杜甫終於耒陽藁葬之至元和中其孫始改葬於鞏縣
元微之爲誌而鄭刑部文寶謫官衡州有經耒陽子
美墓詩豈但爲誌而不克遷或已遷而故塜尚存耶
北都使宅舊有過馬廳按唐韓渥詩云外使進鷹初得
按中官過馬不教嘶注云乘馬必中官馭以進謂之
過馬既乘之然後蹀躞嘶鳴也蓋唐時方鎮亦俲之
因而名廳事也
續詩話
