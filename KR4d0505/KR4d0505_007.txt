柳待制文集卷之七
制代人作後誥亦同
趙王封贈三代制
丘鄰察贈靖忠保德和義功臣太傅開府儀
同三司上柱國駙馬都尉追封趙王謚康僖
制
先德後功周室所以開守文之治左宗右戚漢廷所
以推廣愛之仁粤我熙朝肆崇勲籍爰念副騑之盛
載頒贈襚之華具官某至大能剛誠善不伐雖生知
扵孝友亦世䔍扵忠貞配大姬車服之多而動無踰
節襲元戎旂物之貴而出則專征惜不百年成予一
障方懋式商之命用恢全趙之封死也如存極三公
而論爵沒則有謚合二美以易名以寧假廟之靈以
衍配天之澤扵戲昭昭在上尔毋忘&KR1406;降之恭赫赫
&KR0847;聲予亦有封建之福歆時竉渥光對前聞
木忽難鄃王贈亮節輯衆保義功臣太傳開
府儀同三司上柱國駙馬都尉追封趙王謚
惠襄制
元功次簿賢賢實著扵邦彛異姓真王貴貴無踰扵
戚畹爰舉追褒之典以隆勸厲之仁匪曰私親其惟
本始具官某大圭不瑑雅量有容愛士甚扵扶傷䘏
民幾如拯溺念烈祖首歸真主茂開社稷之勲肆累
朝淂尚元姬申侈車旂之錫每虛懷而挹損遄御氣
以遐征是用裒對寵光肇加美謚上公九錫既峻陟
扵維垣大國三軍亦&KR0556;更扵全趙扵以示旌勞之&KR0779;
豈徒為備物之彰扵戲扞城而失腹心巳予躬之不
閱䏈婣而託肺附頼尔後之多賢祗服異恩式承嘉
薦
术安趙王贈繼志樂善全節功臣太師開府
儀同三司上柱國駙馬都尉追封趙王謚簡
穆制
三恪封陳重是神明之胄外戚在漢豈皆恩澤之侯
睠𡭗勲賢維予肺附惕容儀其既遠侈命數以獨優
具官某晬若春温嶷然山立仁民䓁扵爱物飬性推
之事天稽首而称北藩祗服皇明之被奉珪而朝上
國式觀侯度之倄持一矢以招䰟指孤城而隕涕属
定鼎卜年之伊始宜出綸揚渙之有光國本王封遂
升庸扵元宰謚則周道爰誄行扵奉常極臣號以加
崇為壻車而增賁扵戲帝室之親曰甥舅巳莫資夾
輔之勤君子之澤在孫曾尚克相詒謀之永庶憑肸
蠁丕輅竉休
回紇追封趙王公主(皇祖姑)
王姬下嫁匪誇車服之儀戚里聮婣有煒旂常之績
属新鼎命用錫綸音某星婺騰輝天潢毓秀正家而
尊五典出言必盡扵箴規成化而本二南動作無踰
扵矩則嗟月輪之既缺睇風馭以奚攀大邦爰&KR2227;扵
封圻貴主肈隆扵位號式流終譽豈務私恩扵戲揄
狄禕衣䓁殺猶存扵后飾畫堂甲觀宴娭緬想扵神
遊咨尔營魂承予休寵
阿實忽都魯封趙王公主(皇姑)
周厚懿親服在宗盟之列漢尊大主具如藩國之儀
方胥樂扵燕詒宜亟申扵褒寵某天支秀曄坤德柔
嘉肅雍觀婦道之成庶倫以正順㢲淂家人之吉時
義有閑被象服以攸宜乘翟車而肆覲朕方惇叙九
族問及諸姑爰䟽封國之恩以楙保邦之慶扵戲&KR0686;
管有煒尚無忘女史之書大糦是承以克享夀眉之
分益昭殊眷丕格繁釐
阿㓨的納八㓨追封趙王公主(皇姉)
公主亦號帝姬周道實嚴扵貴貴侯王&KR0847;有國邑漢
儀兼示扵尊尊允懷同氣之親誕錫均釐之貺某懿
恭維則柔順可貞純化覃乎家邦美行應乎圖史昔
祖姑監國輔成定命之基今伯姉在天与享肈禋之
福號名既正本榦益隆庶&KR1522;顯&KR0690;之靈以䔍孝孫之
慶扵戲下王后猶一䓁豈車服之維多封異姓以七
斿曲旂章之未備舉兹常典慰𡭗營䰟
集賢侍讀學士中奉大夫李倜封贈三代制
祖懋故河東宣撫檢察使贈嘉議大夫吏部
尚書上輕車都尉追封冀寧郡侯謚丈惠
錄再世所以廣恩朕亦嚴扵馭貴活千人者必有後
𡭗惟䔍扵象賢睠時進讀之臣應我申褒之律其昭
先美以示隆私具官姓某祖具官某直飬以全剛静
脩而致遠方
聖武伐太原之日挈生靈歸中國之仁布衣而供前
籌幕府以為巨障宼恂還守河内上功正切扵轉輸
馬援去卧壷頭壮節自甘扵歛退迨今墓上征西之
字比之襄陽墮淚之碑燾後而德巳滋詔謀而報不
食爰舉易名之典肆加胙圡之華扵戲命數視其孫
惟母嫌扵少殺節惠壹扵行亶亦詫扵非常咨尔營
䰟歆予寵渥
父昱故成都路防城軍民総管贈中奉大夫
河東山西道宣慰使護軍追封冀寧郡公謚
忠敏
予爵而論其世王者推廣孝之仁積德不必其身大
夫有顯親之義若時令子維予近臣追榮式應扵邦
彛初命遂加扵公衮具官姓某父具官某卓尔能立
休焉有容參元戎閫外之謀淂君子師中之吉盖嘗
執箠而計兵食入關而課民庸孔明恢蜀道之啚非
蔣琬莫安留府杜預䘚荆州之伐而羊祜不見成功
勲名在二子之間報效稽十年之後流之長者必滎
洛苗之遂者維芭糜来宣庸畀扵高牙&KR0690;行仍申扵
美謚扵戲氣為物䰟為變尚炳然江漢之靈秋曰嘗
冬曰烝宜秩尔豆籩之薦死如可作竉至其承
祖母張氏追封冀寧郡夫人
尊祖必有所儷國家重賢賢之恩抱孫今見其成君
子謂善善之澤肆因眷奬併示追褒具官姓某祖母
某氏德順而莊教慈以肅公卿取為家法娣姒視若
母儀屬世嗣之升朝從良人而命爵小君所以序貴
式增䄖狄之華大夫則知承宗有煒形鹽之荐庶兹
幽穸服我寵章
祖母蒲察氏追封冀寧郡夫人
王父以孫為尸本支宜於百世婦人從夫之爵恩禮
視扵諸侯其廣朕私以洪爾慶具官姓某祖母其氏
柔儀範俗淑行正家早親筐筥之勤晚遂巵&KR1250;之養
及燕謀而始大侈象服以斯皇一命為榮尚不食生
賢之報九原可作庶其知稽古之蒙有奕寵休無間
溟漠
母仇氏追封冀寧郡夫人
朕大儆官聯咸有羔皮之德肆惟本始孰無烏哺之
恩寵親所以勵人臣錫命所以重國典具官姓某母
某氏出自仕族動爲女師采蘋恭其先在家循扵法
度殷靁勸以義從政閔其勤勞所嗟風木之悲不見
樹萱之色母貴今以其子婦爵則從其夫周制稱寡
小君爾尚服漏泉之澤冀部維方千里予敢愛大國
之封既極哀榮益隆備享
翰林承旨王約除兼太子詹事制
太子繫國本既茂建扵元良詹事猶古官兹重煩扵
耆艾爰當禁林之直乃陪儲幄之遊命出自中聽學
扵外某學知體要行應樞機深醇有儒者之風謙退
持廉士之節頃久勞扵民社遄峻陟扵詞垣乃先正
其心無若裴垍之敢諫顧可託以子何嫌周勃之少
文帷折旋規矩之必端資左右侍御之皆正此事要
關扵輔導若人無愧扵典刑班躋少端尹之聮省給
悉歸扵唐府位冠大長秋之上進趋壹用扵漢儀萃
茲眷禮之優示我責成之重扵戲以汝為商山之羽
翼是將觀德教扵初為予隆周室之本支以克緜燕
休扵後勉攄忠藎嗣有寵嘉
真大道教祖師無憂普濟真人劉德仁加封
真君制
盖聞大道常清净自化固盛治之攸資至人以澹泊
為宗矧前聞之足證庸加寵澤增賁玄門凝神若
虚應物無迹知性皆本有混同孔老之間然言不離
筌終始天人之際雖深蔵而弗售巳妙用之顯行今
熙朝充美扵象元肆
列聖重光扵巽命是用躋𡭗仙階之貴昭予帝祉之
隆以迓蕃釐以開来裔扵戲騎日月而遊四海想神
馭之如存官陰陽以遂群生尚物情之咸頼祗服茂
典益暢休風
東嶽泰山加封大生制
帝出平震始万物以司方嶽峻于天配二儀而作主
帷此云亭之祀具諸封禅之文肆&KR0690;彛章特崇徽号
仁存率育德載無疆出雲雨扵虚空割陰陽扵昏曉
中州扶輿之氣豈祝融獨淂其宗泰山維魯之瞻盖
龜蒙奄在其下廼欽柴而備禮洎平土以告功是為
王者受命之苻亦曰庶民錫福之地想廟容之如在
申帝号扵大生以薦明釐以昭靈貺扵戲金匱開而
玉策淂豈其為方士之虚談白麟至而朱鳳来&KR0847;亦
有聖人之能事歆予時渥惟乃之休
誥
江州路聖治大平宮九天採訪使應元保運
妙化助順真君加封誥詞
朕聞大道亦強而名固具肧腪之造至人以虚為用
實高監御之司睠茲衡嶽之佐神巍鎮匡廬之治所
式稽彛典申錫徽稱某氣孕亭毒之先功參化肓之
内崇巒穹谷亦閟景以揚靈法象真圖雖無形而有
物受任十華之使寓神八極之游盖衆靈竦聽其撝
訶而三界捴歸扵廵&KR1522;謂青城丈人各主分地&KR0847;有
貞苻廼未陵仙府别啓洞天合嚴明祀是則微顯闡
幽之故昭乎禍滛福善之機用加四字之真封對荅
萬年之光命扵戲六號之式頒邦國朕方称秩扵無
文八卦之德曰鬼神尔尚克昭扵丕應祗承茂渥益
暢玄風
興國路九宫山太平護國真牧妙應普興真
君加封誥詞(神張姓)
盖聞神仙能伏光匿景豈有迹之可稽山川亦舒翹
揚英知炳靈之攸在称秩式躋扵明祀出綸爰卑扵
真封某和以天倪動而淵默盖根諸性命之學至誠
灼見扵蓍龜故形為&KR0852;福之言妙用不離扵槖籥宋
代嘗禮之而賜號匡君乃邀尔以結鄰迨今羣帝之
追陪猶為九宫而来下扵戲茅初成駕龍而去長司
句曲之天許宣平騎鶴而歸不忘城陽之宅以時肹
蠁服我竉嘉
表
進南郊鹵簿圖表
陽郊展采冀天地之頋歆法駕示儀象星辰之次舍
茲命工人而加繪輙于&KR0591;御以上塺盖聞大事莫貴
郊禋盛禮必有撙節故鹵簿緫属車之次而公卿在
驂乘之間昉周制而已然稽唐儀而始備後先清道
單行宣六引之威左右畫衣雑采占五方之色此文
事必戒武衛凡樂聲實具禮容乃若古今輿輅之等
衰上下旗旍之度數非資圖寫曷究徽章雖成能無
与扵咨詢而曠典尤宜扵藻繢用旌微贄期𥙷明時
此盖欽遇(云云)熙冾宣光柔嘉作則戢干戈而肆夏
繼序斯皇欽曆象以授時和邦惟允方員丘之建祀
矧大盾之在廷彰彰物采之多表表聲明之盛臣致
君心切議禮才疎託以丹青紀太常十二斿之部傳
之琬琰揚
天子億萬年之休
國子監賀太室慶成表
廟祧序正示惟辟以奉天宗室崇成知敬親而尊祖
聿觀丕構益壮洪基盖聞昭穆配乎二儀禘祫䓁之
百世故王者有萃渙之義而天下形孝敬之風昔周
制都宫位皆東向及漢立原廟意在别祠使非楹桷
之穹崇曷称堂筵之脩廣聖作適逢扵今日孫謀直
薦扵前人欽惟(云云)圖大宅中本仁祖義念垂衣而
致治躬服采章忠乘輅以為邦首嚴仗衛企想月遊
之舊著為時祀之彝方啚上扵士功且備聞扵金奏
臣某西雍應職北闕趍班髦士攸宜參工歌於九夏
孝孫有慶格神保扵万年
大駕北還起居表
振蹕上京脩累朝之故實回輿北闕粛万乘之威儀
百辟承風群黎矯首盖聞周室嘗别營於西鎬漠皇
亦時幸扵東都捋令侯度之益恭以示王靈之咸稜
戒先驅而鞭日御甫瞻羽衛之隆淂壮士而挽天河
巳覺氛埃之净故所至則如甘雨之澤物仰之猶若
景緯之麗空兹一人㪯動之間惟万世治安攸繫欽
惟(云云)懋昭湯德丕顯文謨民恊于中雖明刑而不
犯皇建其極實歛福以用敷從官方遄候扵雞翹父
老宜竦聞扵鳳吹臣某躬塵噐使耳属鵉音行葦頌
功知明時之有道蟠桃献夀祝万歲之無彊
御史臺賀正表
帝王御曆方開有道之長春秋首時式正履端之始
乾旋坤轉雷動風行(中賀)盛德在躬深仁及物恩覃
肆宥歛五福以用敷治格重熙歌九功而惟叙穆穆
龍樓之養綿綿燕翼之祥元會充廷泰和成象臣沗
司邦憲粛奉朝儀升中呼嵩岳之三願符聖壽執法
近太徵之次誓竭臣忠
監修國史賀正表
天明即命紹開帝歴之隆王朔休元序正人時之始
大鈞坱圠和氣冲融(中賀)德恊重華道昭全美御端
門而肆赦万寓熙春坐宣室以受釐五辰順軌方九
賓之在列萃諸福以来臻臣沗冐師垣兼塵史觀獸
樽奉酒庸申效扵嵩呼鴻筆紀謨願同苻扵洛畫
宣徽院賀正表
寅正首月用泰始以授時申命自天体乾剛而出治
一元斯暢庶彙咸亨中賀祖義奉仁宅中居正民和
物遂方臻康乂之期文恬武熙迄底安強之效極怡
愉而致養罄溥率以耒臣廷列百僚嵩呼万歲臣幸
聮迩列粛奉上儀趍未央前殿之朝預觀啚籍捴宣
徽南院之務益謹饔羞
泰定甲子賀聖節表
六甲初元月次黃鍾之琯万年景運天開景運之祥
八表頌声兩間恊氣(中賀)体乾剛徤乘泰吉亨為國
家有九經人文丕顕建皇極歛五福帝訓于行廣聖
斈以緝熙啓神謀而繩武爰上玉杯之壽用祈宝命
之中臣職守宗祧躬趋班署日添綉線式觀龍德之
中春在彤庭茂衍龜疇之福
箋
宣政院賀千秋節箋
天臨朱邸肇迎仲月之陽電繞紫樞式應前星之瑞
宮闈同慶寰宇交欣(中賀)生禀㦤恭德全仁智承至
尊守重器親楤政機選端士聞正言益隆國夲方元
良之建位宜夀考以維祺(某)幸綴迩班載逢華旦宣
風西域既来九譯之環稽首東儲願上千秋之鑑
國子監賀受冊箋
皇儲正位肇新玉冊之須宗祀緜休丕衍瑤圖之慶
泰和斯暢震道乃行(中賀)藴德誠明問學光大教喻
成而三善淂帝訓時欽元良建而萬邦貞民情咸戴
方彤廷之備禮宜朱邸之迎祥某軄忝膝庠心馳鶴
禁日輪月暈願有繼扵雅歌乹符坤珍益懋開扵興
運
状
升祔禮成請推恩賞状
竊惟
帝王之興實由
祖功
宗德積累所致故制為廟祀以極崇報之禮配天同
大猗欤盛哉粤昔
世祖皇帝肈建
宗廟創修禮文
聖子
神孫繼紹纂承廼
英宗皇帝斷自睿謨載廣廟室至于
今上皇帝嗣服之初始克落成爰以泰定元年五月
十四日奉遷
祖宗神主妥靈新廟廿六日欽奉
顯宗皇帝
英宗皇帝神主升祔朝祭盛儀縟典照映古今凡諸
臣子獲与奔走實為非常万一之遇盖有殊特之礼
必有殊特之恩宋金以来每行大礼則必䓁苐頒賜
行事之臣以為非此則無以均釐錫福扵下世今
朝廷丕崇太室迁主礼成而
顯宗皇帝始由晉邸昭受大號与
英宗皇帝並祔于祖宗之次此皆曠世甚盛之
㪯謂宜參酌古今特推恩沛自獻官而下行事官
員䓁第當賜庶幾有以隆熙朝閟祀之貺而書之信
史亦將示法於將来
請添造单羅法服状
欽惟
世祖皇帝肇建
宗廟始定祭礼每歲孟冬卜日大饗命大臣攝行其
事以時方寒沍故自獻官下至与祭諸職合用法服
䓁皆以夾羅為之因襲巳久遂為故事至如
南郊
太祖雖別造登服亦止循用夾衣之制比年
英宗皇帝更定四孟時饗以来每遇孟夏孟秋行礼
之時被服夹衣升降拜跪往往暑氣蒸欎流汗沾濡
其扵肅將祀事之意式者不無乖戾今檢照到亡守
太常因革礼祭服條内該真宗大中祥符六年准詳
定所言月令孟夏初衣暑服孟冬始裘今尚衣庫衮
冕䓁盖每歲仲冬祀圜丘所服皆是夾衣宜依冕服
制度改用單羅則是古人制作衣裳唯欲適宜未嘗
以单夹為拘以此參詳若依太常因革禮所定典故
除
太廟
南郊太社見有法服外各處權宜添造單羅法服
全副二十身專充夏秋祭祀獻官近上職事行禮之
用庶幾馨香逹于
神明而扵毖祀之儀不為無𥙷
薦乞石烈希元状
竊惟用人當求實才薦賢務合公論其人賢矣則稱
其才而薦之非過舉也取其長而用之非市恩也方
今設科取士之外凡隠晦丘園才德彰著之士又令
所在以其名上聞
朝廷急扵得賢之意茲可見也比年以来若楊静起
於成都即除四川提舉史烵董士廉起扵燕南即除
翰林編修國子助教皆由布衣以薦入官今更數除
率能崇尚名節而有難進易退之風則薦非謬薦用
非濫用亦已明矣伏見都城處士乞石烈希元年踰
半百䔍志窮經尤扵易春秋二書精&KR0690;密察探賾鉤
玄不背先儒訓釋之旨自淂聖人制作之微安貧樂
道若將終身而孝友之行形扵家庭信義之實稱扵
朋友迩者翰林集賢諸老監察御史惜其老扵文學
累嘗交章論薦以謂京師首善之地有一安恬之士
獨能遺外聲利䔍學力行起而用之則可以表倡四
方興起風化非直為希元私也某猥以庸虛沗聀奉
常日虞曠敗獲戾官箴盖討論禮典稽&KR0690;儀文必得
通經學古之儒老成名德之士乃為稱選某熟知其
賢用敢舉以自代如蒙轉而上聞將乞石烈希元
擢充博士代替某名闕必能修舉聀業上副
朝廷優賢崇禮之仁
祝文
行祀嶽瀆祝文(代李學士作)
中嶽
維嵩作鎮奠于土中蟠地与&KR0779;配天比崇雄亘秀峙
二室西東亦有河洛融液宣通曰神鎮星實主實宗
為周生賢肇漢登封載其嘉應昭示無窮明德宜祀
爰有廟容扵皇
聖元越古同風祝號祭式与時並隆
皇帝曰嘻邦彛是庸汝維侍臣往即祠宫熏香奠幣
明薦余衷承
命載驅敢有弗恭練日既良卜牲斯豐神之格止有
懌無恫百祥耒集洽于時雍
天子萬夀維神之功
南嶽
列嶽在地實張四維神氣所載猶體有肢昔舜倄方
朢秩以祠虞德昭升五典克徽矧茲衡山屹鎮南離
七十二峯嶪岌峩巍朱陵之洞祝融之司泄雲吐霧
闔闢神機乹綱既正以奠民麗叙祭有章百王承規
皇元繼照文德敷施稽古作制毖祀維時牲號斯崇
神人具宜
天子在御宰臣&KR0690;儀廼下
玺書香弊載馳爰既涖止卜日諏龜嘉薦誠陳有飶
菲菲
宸心既將神亦宴娭昭茲靈貺報以蕃釐扵
萬斯年格于隆熙維嶽維固維
國之基
淮瀆
淮出胎簮其源甚長禹始導之乃自于唐有山桐柏
欎乎蒼蒼會泗而沂兹焉濫觴美德維神其靈孔揚
列在中祠視秩侯王
聖朝崇祀&KR0847;有彛章實篚斯幣實函斯香亦既涖止
練日維剛牢醴在莚式薦苾芳
皇明祁祁淮波泱泱
萬年有永神降之康
濟瀆
濟初維沇彂自垣曲孟陽二源始匯而畜是為龍淵
實制坤軸嘘呵雲霧變化忽倏貫河溢滎有顯有伏
及其注沂遂列四瀆爰始秩祠名在宗祝
皇元稽古大正疆服祀事孔時載祗載肅聿修歲彛
薦此芬郁昭其格思報以景福
天子萬年神有嘉榖
北海(朢祭于濟源)
天地之間環海爲區此有瀚海窮髮之隅粤初朢祀
亦聖所謨睠惟濟源茲神之廬有赫玄靈可&KR0690;不誣
並祠嶽鎮矧在輔都維
聖憲古載敡
命書廼馳香幣廼闖神居靈兮来下
皇情孔孚
祚㣧明昌
聖有貞符
策問
國學私試十一首
問井田癈而阡陌開鄕遂都鄙之制不可復矣厥後
名田之請限田之議均田之法作輟紛紜前以爲利
後以爲害識者有遺憾焉唐之計口授田有口分有
世業票稻曰租綾絹曰調与夫歲二十日人力之庸
其取之民者如是而巳可謂法之善者也亡幾而遂
癈不舉豈其制雖有所本而扵時或非其便欤抑人
多田少必不得已而後癈之欤井疆遠矣計口授田
之制今猶可踐而行之也碩与諸生訂其古法之可
以宜扵今者
問自秦滅經籍至漢興昜書詩禮春秋稍出而樂遂
亡矣或曰孔子之時摯于繚缺適齊適楚適蔡適秦
鼓人河鼗入漢少師磬㐮入于海而噐与人巳不復
傳非亡扵秦也盖雖制氏在漢世為其官頗能記其
鏗鏘鼔舞而不能言其義則河間所献又特雜采諸
子之言而巳宜後之論樂者紛紛而莫之底定也以
隋唐周宋諸儒之所更定而猶不無遺憾焉則待其
人而後行固自有時哉今
眀天子在上有意扵制禮&KR0690;文之事蒐攬癈墜討論
而興起之抑豈無其人乎則推其端而䆒其末引而
信之以俻六經未備之經而聳吾
元之德扵秦漢之上顧不甚盛甚韙也欤試相与誦
其所可取者焉
問凡祭祀必有樂學校之祭小則釋莱以食為主大
則釋奠以飲為主故舍菜合舞扵春頒學合聲扵秋
而記禮之書特以仲春上丁習舞釋菜命之樂正又
謂凡釋奠則必有合于時釋奠于先聖先師先老若
所謂樂祖者無專祀也其習舞与聲皆大合六代之
樂北齊嘗以太牢釋奠孔子配以顔回設軒縣之樂
六佾之舞至唐始以孔子為先聖顔回為先師兩京
用宫縣令三公攝事隆禮俻樂斯亦至矣然宋既加
王儀其樂苐用判縣施之堂上而又不設舞扵庭盖
宫縣判縣一豐一殺當時議禮之臣其所損益亦有
意欤抑有歌無舞又与古人習舞合聲之制有戾欤
今仲春上丁將舉祀禮則禮樂之事亦諸生所當講
切而䆒明之者碩紬繹其說
問自田不井疆民不什伍而分田令賦造噐制祿起
田役作軍旅凡先王所以維繫其民之意扵是微矣
秦開阡陌漢事兼并人忘重遷俗尚流寓至晉稍明
土斷之制逮齊復申黃籍之令故戸口漏扵國版而
夫家脫扵聮伍者皆受而注之其後百家有譜東南
别族僑舊錯處姦偽益滋寬鄕爲墟狹邑成聚雖以
闢田增戶列之五事責之守令而猶未之有止也今
欲上知寕人之方下知安土之利存亡更守出入相
司有無相貸疾病相救一道德而同風俗顧以何術
而濟登茲試&KR0690;覈古今之宜以詳著于萹
問下情之通塞治亂淂失之變係焉工箴瞽詩道謗
市議不以人癈言之意盖三代同之自是而降漢最
近古凡所論建必合其同或諸侯王之有詔或列侯
宗室之与議或違二府之僉謀或用諫大夫之决策
以博士議郎之小臣而猶得与丞相列侯二千石並
預諮訪亦幾乎公天下以爲心者矣然言路浸廣而
治道浸微豈苟同挾和之論徒爲希意順指之私耶
抑履霜堅冰之喻尚不足以𨳩自牖納約之眀耶其
不制爲一定之法者無亦示夫廣聽兼覽之公不于
其人而于其言耶今朝廷求言視漢而益切顧處
士横議与學校正論孰得孰失必有能辨之者矣
問三正之起尚矣說者謂夏正建寅爲人正商正建
丑爲地正周正建子爲天正夫子因魯史作春秋凡
國君即位必書元年春王正月夫春秋尊王之書以
正次王以王次春則正月者周天子所用之正也先
儒謂其以夏時冠月而以周正紀事正月非春時固
不易然書序一月戊子師渡&KR0576;津而經言十有三年
春大會于&KR0576;津則一月者周之一月亦遂以為歲首
矣不知春秋假之以立義者亦它有所&KR0690;据乎或者
又謂周人改月而兼存夏正其證已多見扵經傳所
載之文乃若周官既曰正月而又曰正歲豳詩既曰
七月九月而又曰一之日二之日左氏固已惑之而
孟子所記徒杠輿梁之成則一以當代正朔言也夫
子以四代禮樂荅顔子為邦之問首之曰行夏之時
此則聖人經世之法之所寓如是而猶有焚經以建
亥者矣不然則建辰建夘將何時而可定乎搖光昏
見于子而陽氣巳潜萌乎黃鍾之宫此天之所以為
春而萬物之所由生也治曆明時實為
王政之大端舍是而不之講則非當務之急矣
問六官之屬備扵周合而典則柄綂散而庖翟㫪藳
莫不有政有事今其書詳焉漢去古遠大扺多倣秦
舊而法制日密名數日滋以建武之减損猶不能革
元始之更置下逮宇文拓跋號名復古而建官之意
邈如宜其效之若彼也夫以六典之書為周公始致
太平之具柰何一用扵後世而遂啔變法更令之端
則周之制果不可行欤盖嘗以今而揆古則今之官
猶古之官名之存猶實之存也國計主扵大農而金
榖之虚贏豈不可孝公卿領扵尚書而庶官之殿最
豈不足覈居是官舉是軄而其道可以逹之天下國
風刺候人春秋譏世卿吁可畏哉孔子曰脩廢官而
四方之政行焉舉逸民而天下歸心焉今
聖賢相逢而天下猶有廢而不脩之官逸而未舉之
民此則明詔所為拳拳者也善乎先儒之言曰有關
睢麟趾之意而後可以行周官之法度然則今非其
時欤彼其藉以為變法更令之端者夫亦泥其迹而
不知其意欤諸生蒙被菁莪樂育之仁是皆有民物
之責于身試訂言之抑以觀所學
問古之王者立廟以萃人心之渙盖制為祀享而天
下不一之論定矣故上自商周有功之臣從扵大享
祭扵大烝而漢以降則惟烝嘗配食扵庭崇德明勲
之意示人心之有統而且以勸嗣臣也唐武德中嘗
論次太原功臣由裴劉而下捴四十三人貞觀所錄
亦五十三人長孫趙公實爲之首而房杜王魏無差
䓁焉他日配祀高祖之庭者殷開山劉政會淮安河
間二王而太宗之庭則房魏屈突通高士廉而巳裴
劉之勣固不多扵鄖渝二公靖元二王也邪梁鄭尚
矣乃若無忌如晦与珪之風節抑猶在蔣申之間也
耶凌烟之圖贊即麟閣雲臺之模寫彼一時之定次
果不足以朢十八侯之功籍也耶將不一之論苐能
定之扵一時而未能袪千載之惑也耶先儒以大烝
爲祫祭謂禘扵夏而祫扵冬耳其与周禮秋烝冬嘗
之制異矣然貞觀之議亦曰禘及時祀功臣皆不應
享則三年一祫五年一禘以其合扵天道之大小而
言之大則人臣不与而小則人臣可以兼及之欤崇
德明勲今猶古也其即夫天理人心之所安而稽之
往制之淂失以詳著于萹
問道馭天下之術既微而庠序學校之教以興聖人
之扵人有甚不得已焉者矣盖成周以三物四術舉
扵鄕升扵司徒意猶為近古至西都則孝悌有科孝
廉有舉命之九卿命之郡國而不舉孝為不奉詔不
察廉為不勝任失當者有罰紛紛若是其与鄕舉里
選之意果有同欤當時率以戶口多寡察人口二十
萬一人滿百二十萬六人限之以四科而博士御史
三輔縣今扵是乎取至博士弟子亦命二千石察其
好文學敬長上肅政教順鄕里者淂詣太常受業然
武帝初弟子員千餘人成帝末增至三千人豈計口
察人之路不廣而受業太常者特二千石之所羅致
也欤且善事父母為孝清㓗廉隅為廉而又博綜經
籍窮闡微奥其選艱矣今&KR0690;之扵史以廉舉者若趙
廣漢朱傳薛宣黃覇尹賞不數十人而以孝廉為郎
者自京房外亦不多見則計口以察大郡滿六人止
者抑豈過計欤大抵法之凉貪皆不能以無弊後之
議者或以新衣好車為不廉而蔵輿服絜壷飱者得
以盗名檢或以割股廬墓為非孝而揖諸生閉空舍
者得以著行義一是一非其間相去不能以寸公論
尚得而貸之欤盖漢承秦戰争之後借鋤取帚之俗
未革謂彼能孝親而弟長則知所以治身而推之可
以為吏矣此高祖轉移斯世之一機也是其同乎成
周者果可以其迹而論之欤今
朝廷設科取士先德而後文必孝悌称扵鄕信義服
扵友始得以名上有司固巳合成周先漢之制而一
之矣則郡縣之所舉館學之所升凡欲為天下得人
以推廣
皇上好德賢賢之仁心猗欤休㦲槗門多士方鼓勇
作氣以俟决戰則夫徵之古事而驗之時宜固辝鋒
茟陣之一助也其母以吾言為贅焉
問儒者之學要以明体而適用故飬之之至蓄之之
深則其奮彂為事業為文章必皆碩大光明可以貽
諸後世而無愧彼或以成敗利鈍論人者失之遠矣
季漢諸賢以名節高自標表至扵矯枉過直而諸葛
孔明躬耕南陽抱膝長吟自方管仲樂毅時其知者
不數人而不知者未必不以為是矜名飾譽者之為
耳及先主起蜀一聞徐庶之論三往乃見其畫為跨
荆益和西戎撫夷越之策善矣遂能挈成敗之機約
合孫權挾飛雲之衆圍取成都迨建興捴政一試于
南而資用以饒治戎講武從容北舉二䟽之陳開朗
激烈忠誠所攄豈徒文乎㦲乃若制木牛流馬之運
演兵法八陣之圖䧺㩀武功雜耕渭上深謀定慮有
足称矣使亮而未死則舉魏併吴興礼作樂漢之為
漢直反手耳論者乃謂其制戎為長竒謀為短是淂
為知孔明㦲伊周而下遭時之難而處英䧺之不幸
者孔明也挺身託孤不放不攝而人無間言權逼人
主不疑不忌而士知所勸所謂約官職從權制開誠
心布公道盖無非帝者之政也觀其規模宏遠真足
以鼓舞豪傑憑藉一世而身隕未幾炎祚遂熄使操
持妄議者猶得伸彼以抑此故其知孔明者不過以
為是特將略之䧺耳而不知儒者明体適用之學至
孔明無餘藴矣先儒曰孔明有王佐之心而道則未
盡又曰孔明庶幾禮樂夫亦安所指哉講肄之暇試
究評之
問舜始命官契為司徒亦既任之以敷教之事矣至
后䕫典樂則扵胄子之教尤特隆焉盖自天子之元
子衆子至于公卿大夫士之適子通謂之胄子是皆
與有天下國家之責使非有以涵飬其性端而和柔
其氣質則樂德樂教何以深入乎心而直者必失扵
温寬者必失扵栗刚必至虐蕳必至傲矣歷夏而商
而周若大司樂之建學政若師氏之三德三行保氏
之六藝六儀所以教養國子而進之扵道者非扵貴
遊子弟而有私焉故周召毛原劉尹榮单之族皆世
食其祿並儀朝著与周匹休直教使然耳盖天下者
天下之天下受之先王固將与夫勲庸之子姓共有
之周之法豈獨致隆扵公卿㦲以國子之繫國體其
重如此則教之之隆所以責之之至也漢世吏二千
石至六百石及關内侯五大夫皆淂任子若侍郎郎
中庶子洗馬乕賁郎將往往以父任為之成帝時伏
湛始由父任為博士弟子其顔色和順身体修治者
以為宗廟舞人而董仲舒謂子弟未必皆賢王吉謂
子弟率多驕驁或欲除去其令或欲稍减其員此徒
見任子之弊而不知救弊之源母怪其論議之紛紛
也今國之胄子有學有教固巳大倣虞周之制而出
扵父任又皆壹用漢法所謂樂德樂教乃未之聞焉
至扵舞宗廟之酎者世或非賤之矣孟子日仁之實
事親是也義之實從凡是也又曰樂之實樂斯二者
樂則生矣生則惡可巳也然則五典者仁義之實而
六樂豈自外至者欤彼六律六吕五聲八音之為用
又豈非三德三行六藝六儀之所彂施也欤抑樂之
為樂偶扵六藝之中其為教亦有輕而有重欤或曰
春秋譏世卿為尹氏也則雖周召毛原劉尹榮单之
族其必資教以成者庸可淂而後之欤雖然虞周之
教其致隆如此今亦豈遂不可得而復之欤虞之胄
子周之國子漢之任子其所以為法亦孰得而孰失
欤願悉相与商訂其說
御試一首(代趙承旨作)
朕觀帝王制治之道未嘗不承天以從事法祖以立
政然而仁義彰施恩德和冾則本之教化成之禮樂
其效固亦可睹巳孔子称舜無為而治觀其始扵修
巳而終扵共已勞扵求賢而逸扵得賢無刑而威扵
刑不賞而勸扵賞能大有為而後無所為舜果無為
者哉廼若克艱以圖入昭德以建中不遑暇食而即
大康功田功無作好惡而至扵會極歸極是昔有以
恊和天人之際而臻茲至治之休三代受命之符厥
有在矣朕惟我
國家基業之崇土宇之廣固巳掩跡虞周夐絶唐漢
而傳序在予式承
祖宗全付之重憂兢寅畏懔乎朽索之御而春冰之
履也頋詔書屢下而惠化未孚德澤屢降而隂陽未
應豈銓條有失於精覈而進賢之路或壅欤抑吏治
或過扵煩苛而致理之績有歉欤伊欲顕忠而遂良
㒷廉而𧺫孝通教化之原逹礼楽之用使世底隆平
民躋仁壽其以何方式済登兹子大夫斈究終始其
扵賢良三道之要春秋一統之指講之熟矣悉著于
篇朕將親覧
枊待制文集卷之七
