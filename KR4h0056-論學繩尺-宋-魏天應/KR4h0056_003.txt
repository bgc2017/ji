論學繩尺卷三
宋魏天應編選
林子長箋解
摘字貫題格此篇與太宗文武德功論同意
文帝道德仁義如何文及翁
出處(前漢東方朔傳臣近述孝文以道德為麗以仁義為凖天下望風成俗昭然化之)
立說(文帝本仁厚之君凡其清静化民之道恭儉自守之德剛决裁制之義皆自仁厚中)
(來是摘出題中仁字為主來貫道德義三者謂文帝之道德與義天理所由以充者)
(皆天資仁厚所致也)
批云(議論正當文字純粹初學可以為法)
論曰人主天資之厚者(指文帝之仁)天理之所由充也(指道德義皆)
(自仁中出)天下萬善(道德義)孰有出於人主天資之外者哉(文帝)
(之仁)自其天資之厚也(粘上天資字指仁)則見於躬行德形於日
用(道)寓於制事度宜之間(義)何莫非天理之流行(總道德義)
(說應前天理字)亦何莫非天資之發見(指仁應前天資字)一或反是(無仁)
則天理油然而生之機(道德義)必將錮於天資之薄(薄字反說)
(厚字言無)尚安有道德深長之味義理制裁之妙也哉(必無道德)
(義)夫仁也者(仁字是主意)曰道曰德曰義之所由充者也(道德)
(義皆自仁中來充應破題天理之所由也)世之人主惟患其天資之不本
於仁且厚也(應前天資之原字)夫苟一本於仁且厚(粘上句仁厚字)則
由是而之之謂道足已無待於外之謂德事合乎宜之
謂義(見得道德義皆出於仁之韓原道博愛之謂仁行而宜之之謂義由是而焉之謂道足乎已無待)
(於外之謂德)孰謂不自夫天資之仁厚者基之(繳歸主意仁字上)三
代而下論人主之天資極其仁厚者莫若文帝也(歸題)人
見其道全德備而義亦盡焉不知其天資仁厚盖有為
之本者(有仁則有道德義三者)然則帝之仁其道德與義之所由
充與(應破題意)文帝道德仁義如何東方朔舉此而告武帝
(本出處)愚請以仁而論文帝(主意)大哉乾元萬物資始(易乾)
(卦)元者何(喚下文)仁是也(應上文)極天下萬物之衆無以加
於乾(應上乾字)合天下萬善之粹無以加於元(應上元字大題下氣象)
故聖人於文言曰元者善之長(見乾卦)又曰君子體仁足
以長人(同上)乾惟有此仁以為之元(應元者善之長意)故變化之
道正中之德利物之義皆由是而生(謂乾有仁則有道德義易乾卦乾)
(道變化云云龍德而正中者也云云利物足以和義)君惟有仁以為之資(應天資之仁厚)
(意)故曰道而道曰德而德曰義而義皆由是而出(謂人君亦)
(有仁則有道德義)易言和順道德而理於義獨不言仁(見易)非不
言也(就仁字斡一轉)盖仁為四德之元萬善之長(上兩句用朱文公語)天
體物而不遺猶仁體事而無不在(上兩甸用張子正蒙語)合易繫
與文言而觀之(總原題上兩股文)則仁之為元可見矣(應前語)文
帝之所謂仁(引文帝之仁比乾之仁)固不敢以乾元之仁望之也
(下語有稱停)然甘受和白受采(言文帝天資近厚如甘味之受調和白色之受采畫)其
天資仁厚可與入道可與進德可與由義(應主意)三代而
下亦未易多見也(應冒頭三代而下論人主之天資極其仁厚者莫若文帝語)自居
代時其仁已聞於天下(先說文帝之仁於本紀大王賢聖仁孝聞天下)即位
以後今年賜田租(二年賜民田租之半十二年又賜田租之半十三年除田租税)明年
除肉刑(十三年除肉刑法)開妖言之禁(二年除誹謗妖言之罪)去收孥之
令(叙傳罪不收孥)至於春和議貸一詔(本紀元年三月詔曰方春和時草木羣生之物)
(皆有以自樂而吾百姓鰥寡孤獨窮困之人或阽於死亡而莫之省憂為民父母將何如其議所以賑貸之)
至今讀之如祥風和氣之襲人油雲膏雨之着物何其
仁且厚耶(以祥風和氣油雲膏雨比文帝之仁以下又變文)一露臺之作若未
害也帝則寧惜百金之費母寧使民之無廬以傷吾仁
(學章穎文見下註云云人本紀贊帝欲作露臺召匠計之直百金上曰百金中十家之産也吾奉先帝宫室)
(常恐羞之何以臺為)一服御之增若未過也帝則寧衣弋綈之衣
毋寧使民之無褐以病吾仁(同上身衣弋綈論學章穎孝文幾致刑措云云一)
(臺之作未害也而帝謂吾可無臺不可使民無廬一惟帳之文采未過也而帝謂吾可無文不可使民無褐)
君子長者之風慈祥惻怛之意其天資之仁厚如此(自原)
(題以下至此只是說文帝天資之仁厚)是以躬修玄嘿仁之静也(自此以下說文)
(帝有仁則有道德義嘿前刑法志文帝躬修玄)而清净之道由是而得(推此仁則)
(為道净樊凖傳文帝性好黃老清之化流景武之間)專務化民仁之實也(本贊專務)
(以德化民)而恭儉之德由是而著(推此仁則為德以景帝贊至于孝文加之恭儉)
薄昭之誅非忍也(十年薄昭殺漢使者帝不忍加誅令羣臣喪服往哭之乃自殺)斷以
義者所以濟吾仁之偏(推此仁則為義裁記義者天下之制注制者制於事)魏
尚之罰非苛也(馮唐傳魏尚為雲中守上功差級文吏以法繩之)裁以義者所
以輔吾仁之不及(推此仁則為義天朱文公云義者人心之裁制理之公也)使帝
之天資不本於仁厚(反說主意應前)則道其所道德其所德焉
知其不溺於黃老之虚無(無仁則無道德為黃帝老子以虚無清净道德)發
於義者又安保其不流於申韓之慘刻也哉(無仁則無義申商)
(韓非學刑名惨刻之學)是則道而非仁不足以為道(有仁則有道)德而
非仁不足以為德(有仁則有德)義而非仁不足以為義(有仁則有)
(義)散吾仁於道德與義之中(推此仁出去則為道德義即散之則彌滿六合意)
此一本之所以萬殊(見下註)斂道德與義於吾仁之内(斂道)
(德義入來則在吾仁中即斂之不盈一握之意)此萬殊之所以一本(用朱文公語)天
理之發達豈不自天資之仁厚者充之耶(謂道德與義皆自仁中朱)
(頭應冒話)故班孟堅稱其海内興義必贊之曰嗚呼仁哉
(本贊專務以德化民是以海内殷富興於禮義斷獄數百幾致刑措嗚呼仁哉)而誇大其詞美
之以道純德厚如鼂錯者(又變文道鼂錯傳大功數十純德厚)反不若
太史公必世後仁之論為知本也(史記律書道言文帝有仁方有德義)
雖然東方朔道德仁義之對盖舉文帝之家法為武帝
告也(出處本文)武帝天資亦可謂高矣美矣(且取武帝天資與文帝一)觀
其初年之策賢良未嘗不欲聞大道也而未之有聞(董仲)
(舒傳賢良策則曰欲聞大道之要)未嘗不欲承休德也而未始云獲(上文)
(朕獲承至尊之休德)道德淵源之妙終不若文帝之意味深遠者
則以徒慕仁義之虚名而不能充仁義於實踐也(貶武帝不)
(及文帝以其無仁義之故)土木之興(武帝千門萬戶之役)神仙之好(武帝好求神仙)其
誠不可揜也如此(武帝無仁義所以無道德)東方朔謂道德為麗仁
義為凖(本文)是僅足以規帝之失而未足以中帝之膏肓
(膏肓音荒言心也下左傳膏之上肓之)然則中帝之膏肓誰歟(喚下文)善乎
汲黯之言曰内多慾而外施仁義奈何欲效唐虞之治
乎(見汲黯傳云云帝曰甚矣黯之戇也)愚故曰黯之戇朔不如(有斷制)謹論
摘字貫題格此篇與文帝道德仁義論同意
太宗文武德功如何丁應奎
出處(唐陸贄奏議太宗有經緯天地之文有底定禍亂之武有躬行仁義之德有致治太)
(平之功可謂盛矣人到於今稱之則從諫改過為稱首)
立說(文致太平武定禍亂此太宗之功也然所以能致此大功者以其有仁義之德所以)
(有文武之功德盛則功著矣是摘出題中德字為主意)
批云(立說正大行文精神亦有法度)
論曰君心之天者定(指太宗之德)則所以運天下者隨用隨
著矣(文武之功用隨著謂文武之功自德而出)天者理也(又以理指德)舉而措之
者其事也(以事指文武之功)然事之形於外者易見(文武之功形於外)
理之本於心者難純(德本於心)心有一息之未定(心之德未定)則
天理之妙必不能實有諸已(則文武之功不能全)根之禀賦者弗
充驗之躬行者弗至(謂仁義之德)乃欲顯設以為文勘定以
為武吾知其事難而功邈矣(無仁義之德則無文武之功)抑豈知帝
王平治天下之功雖出於文武並行而不相悖(先說文武之功)
而德也者乃文武之所自出歟(發明主意在此一句)彼其一心之
中天理具足物慾不參(此是仁義之德)所以酬酢萬變者源源
也(發出則為文武之功)豈曰理與事判而為二乎(事根諸理謂文武之功出於德)
(安有二致應前理事二字)太宗之造唐始吾懼其天理人慾之雜也
(為後面張本)然帝之德終於仁義乎有取(主意)此其天之定也
(天之定是仁義之德應破題)宜乎可文可武卒有造唐之功(有仁義之德則)
(有文武之功)陸宣公舉四者錯言互見而論德於中(見本題詳註謂)
(陸贄以文武德功分而為四者)曰躬行仁義此其本也(主意指德字)惜乎太
宗所以為唐者猶未純乎天(應破題天字與後面相應)而德宗且不
太宗若也(為後面張本)太宗文武德功如何請廣其說昔
者嘗觀聖人之繫易也(孔子作易繫辭)曰富有之謂大業(以大業指)
(文武之功見繫辭)日新之謂盛德(以盛德指仁義之德出處同上)盖並言之
而不可離也(謂孔子以德業並言)夫闔闢變化輔相裁成(易繫辭一闔一)
(闢謂之變往來不窮謂之通又泰卦后以裁成天地之道輔相天地之宜)盈乎天地之間民
得其為民物得其為物斯可謂大業也已(此一截說大業)易之
為道也皆隂陽剛柔仁義之為也(繫辭立天之道曰隂與陽立地之道曰柔)
(與剛立人之道曰仁與義)其文明之懿而神武之妙也(易乾卦天下文明又内文)
(明而外柔順又繫辭聰明睿智神武而不殺)君人者有焉皆天德也(謂人君有此應)
(主意天字)聖人不名其所以為文武者而惟名之曰盛德焉
(此一截說盛德)然則吾身之德孰非天下之業(謂德中有文武之功)而天
下之業孰非吾身之德哉(謂文武之功皆出於德)帝之德惟其廣
運也是以乃武乃文而不可掩(書大禹謨帝德廣運乃聖乃神乃武乃文)蕩
蕩乎無能名也而巍巍乎其有成功焉(語八大哉堯之為君也蕩蕩乎)
(民無能名焉巍巍乎其有成功也)其所以為盛且大者若是(繳前盛大二字)後
之君不揣其本(無仁義之德)徒喜其功(徒求文武之功)不以表章六
經為文(漢武帝贊罷黜百家表章六經)則以窮兵稔禍為武(後荀悦漢紀論窮兵)
(極武百姓空竭)反求諸其身多慾之與仁義方交戰於中而靡
定也(應破題定字慾前汲黯傳黯曰陛下内多而外施仁義)噫亦可退而念德矣
(轉歸德字主意云見王徠春秋義云)秦漢以還若太宗之造唐其殆庶
幾乎(引入太宗)太宗之為德也純與駁與(先說太宗之德純是天理駁是人慾)
或者資禀雖高學問未至而血氣之私功利之習不能
不為之累也(應冒頭天理人慾之雜也)矧言刑言利之徒布列先後
(如封德彛則言刑權萬紀則言利以權萬紀傳言鑿山治銀歲數十萬帝責曰公利誘我)而誘之
以秦任法律漢雜霸道者接迹焉(魏徵傳封德&KR1065;曰秦任法律漢雜霸道徵)
(曰五帝三王不易民而教行帝道而帝行王道而王顧所行如何耳至是天下大治)理慾之境帝
將奚從(若從魏徵之言是天理若從封德彛權萬紀之言則是人慾)夫仁者心之德
愛之理義者心之制事之宜(說仁義二字用朱文公議論)此其全體
大用之不可易者(謂仁義之德如此)性之者固由之而行身之
者以之得天下(孟子堯舜性之也湯武身之也又舜由仁義行又三代得天下以仁)以之
制事盖亦綽綽乎有餘裕(謂以仁義之德而為文武之功書以義制事又孟子則)
(吾進退豈不綽綽然有餘裕哉)太宗本然之天亦豈與帝王異哉(應主意天)
(字亦應上堯舜湯武事)盖自魏徵仁義之一言有以迎其善端而
充廣之(見上魏徵傳云云帝謂羣臣曰此徵勸我行仁義既效矣)由是篤信力行四
年既效而天者定矣(應破題天者定字見上註)經營運量而時出
之(推此德則為文武之功應破題運天下隨用隨著意)豈特開儒館備樂舞以為
文(選舉志太宗崇儒術置弘文館又禮樂志帝曰朕雖以武功興終以文德綏海内乃更製歌舞名七德舞)
(九功舞)凡其致治之美庶幾成康乃其文之大也(本贊致治之美)
(庶幾成康)豈特御鞍馬兼將事以為武(太宗敗竇建德虜王世充凱旋太宗被金)
(甲陳鐵騎獻俘太廟又張行成傳朕為人主兼行將相事)凡其除隋之亂比迹湯武
乃其武之大也(本筫除隋之亂比迹湯武)二者隨著功在其中(應破題)
八代之後乃有貞觀(太宗年號貞觀四年天下太平)天地為之再造生
民復見隆平不其盛哉(此是太宗文武之功)事本於理(應冒頭事理二字)
德推於業(應原題德業字發明主意)陸宣公雖列四者言之(見本題註)味
其躬行仁義一語(同上)則自本自根之地在是矣(此一句是一篇)
(主意與冒頭躬行仁義此其本也相應)噫其亦幸而太宗之天終定也(掦之)
(三應天字原幸不幸字學韓道文)其亦不幸而太宗之天未純也(抑之)
(太自此以下應冒頭宗未純乎天語)慙德内多本原何在(通鑑父子兄弟之間慙德)
(多矣)一鑑既失初心且移(朕常保此三鑑云云嘆曰今魏徵逝一鑑亡矣此二句謂太)
(宗未純仁義之德)牽愛而復立浮屠文之隳也(本贊牽於多愛復立浮屠)好
大而勤兵於遠武之黷也(同上好大喜功勤兵於遠之此二句謂太宗未全文武)
(功)由是唐之功不能三代矣(責太宗)豈惟不三代哉(粘上文要)
(過德宗來)垂統如此繼體象之(謂太宗之垂統未善所以德宗之繼體不純朱文公感)
(興詩垂統己如此繼體宜昏風)一再傳而唐事愈異(過德宗)盖以太宗一
身所以詒厥孫謀者且若是(詩豐水有芑云云詒厥孫謀以燕翼子)於德
宗乎何有(應冒頭德宗且不太宗若也)陸贄之頌太宗也似溢美矣
(敘本文)而歸於從諫改過則有味之言也(見題註)夫知諫之
為善也而從焉知過之不善也而改焉(演上文)此君心之
天所由定也(應破題)其諸魏徵之力歟(應勸行仁義語)德宗天姿
不逮其祖遠甚(謂德宗不如太宗)而猜忌愎諫視仁義為何物
(陸贄奏議九弊不去姿強愎忌直言疎隔猜忌)前有徵約而為一言(見前註)後有
贄豐而為數百諫(陸贄論諫數百篇本於仁義之一言之大謂之約數百篇之多謂豐)
此其源委也(源委源流也)一悟一迷治亂判矣(太宗悟魏徵之勸所以有)
(貞觀之治德宗迷陸贄之諫所以有奉天之亂)固嘗謂使太宗能廣仁義之言
以學問充天資(應講題資稟之高學問未至語)自夜讀周禮之後(文中子錄)
(唐禮樂事上曰朕昨夜讀周禮真聖作也)益求關睢麟趾之意以行周官之
法度(程子遺書有關睢麟趾之意而後可以行周官之法度)則貞觀之治雖泰和
不是過也(謂太宗可以及三代周揚子泰和其在唐虞成乎)使德宗能從仁義
之諫(從陸贄之言)以禮義揉氣質(揉者矯揉其氣質之偏)動遵禮法一
如即位之初(如初年)則建中之政終始如一日何貞觀之
不可逮哉(謂德宗能行仁義亦可及太宗建中德宗年號貞觀太宗年號)噫太宗之
不能為成周是可憾也(見上泰和註)德宗之不能為太宗抑
其次耳(應上語)君子上下有唐一代之世變於魏徵仁義
之言陸贄仁義之諫每有感焉(取魏陸二公之言規諷今日意味深長)謹
論
前篇以文帝之道德義皆自仁中出此篇以太宗
之文武功皆自德中出調仗一同主意暗合
體用貫題格此篇與季應旂帝王文武德威論同字面
上聖道德仁義如何李雷奮
出處(前漢司馬相如傳時蜀父老多言通西南夷之不為用相如乃著書籍蜀父老為辭)
(而已詰難之以風天子且令百姓皆知天子之意云云况乎上聖又烏可已故云云)
(創道德之塗垂仁義之統將博恩廣施遠撫長駕云云以偃甲兵於此而息討伐於)
(彼遐邇一體中外禔福不亦康乎)
立說(道德體也仁義用也道德之體備於一身仁義之用見於天下有是體則有是用仁)
(義實不離乎道德也人君出而為天地民物之主豈曰能備道德以獨善其身而已)
(故將由體而用推吾之所有以副天地民物之望使天下無遠近無内外悉歸吾仁)
(義之中自非聖人之盛者孰能與於此相如以是而稱武帝或者將以藥其窮兵遠)
(夷之病如帝之不悟何)
批云(立說正大而不迂造辭紆徐而不迫蔚有南宫風度宜冠多士)
論曰備是理之體於一身(道德是體)而溥是理之用於天下
(仁義是用)非聖之盛者不能也(歸上聖上)大抵體用同一原(程子曰體)
(用一原顯微無間)而吾身之與天下初無二本(道德仁義一而已矣孟而夷)
(子二本故也)人君出而為天地人物之主(歸上聖身上)豈曰獨善
其身而已哉(非特有道德於已兼孟子窮則獨善其身達則善天下)固將達已之
所有以副天地人物之望(要將充道德之體而為仁義之用應上語)使無
遠邇無疎戚悉囿於道化之中者也(承題說得地位開闊氣象體面)夫
統攝萬善謂之道德(露出道德字)而曰仁與義則其著見於
事物者也(露出仁義字)體不博則用固不能周(道德之體不廣大則仁義)
(之用不周遍)而用有所未博則所謂體者亦虚而已矣(說仁義之)
(用未周則是道德之體未實)聖人豈若是哉(上聖則不如此)彼其一身之微
衆理俱備(聖人一身備道德之體)既無一毫之虧欠(無虧無欠用前軰語)而
覆載之間苟有一之不獲(應為天地人物之主語)則戚然憂怛然
念急起而拯之(此是仁義之用)以盡吾天地父母之責(應副天地人物)
(之望語)嗚呼此其體用之兼舉歟(合體用字)此所以為聖之盛
歟(總結上文)漢之武帝何如主也(含責武帝意)於是理之全體且
未能備於天下之大用又豈能充周而無所遺者哉(既無)
(道德之全體安有仁義之大用)相如以是稱之(入本文)或者將藥其窮兵
遠夷之病也(相如之見如此)如武帝之不悟何(惜帝不足以知此)上聖
道德仁義如何請申之愚嘗求仁義於楊墨矣(孟子滕文)
(公下楊氏為我是無君也墨氏兼愛是無父也)其弊也至於無父無君(同上文無父無)
(君是禽獸也)以其非道德之仁義也(同上是邪說誣民充塞仁義也)又嘗求
道德於佛老矣(韓文原道其言道德仁義者不入于老則入于佛)其弊也至於
清虚寂滅(同上今其法曰必棄而君臣去而父子禁而相生養之道以求所謂清静寂滅者)以
其非仁義之道德也(見上註反以上兩脚是證)嗚呼天下豈有外
道德而可以言仁義(此是楊墨)亦豈有棄仁義而可以為道
德也哉(此是佛老所謂楊墨之所謂仁義非道德之仁義佛老之謂道德非仁義之道德惟其不知)
(體用同原故其弊如此)昔之聖人(轉歸正說)本之於精神心術之微(道德)
(之體)達之於四方萬里之遠(仁義之用)吾見其體用一原也(用程)
(子語題應冒頭接語)物我一本也(孟子滕文公上且天之生物也使之一本)遐邇一
轍也(見本題註仁以上三句形容道德義一而已)勉強所以充此體(說道德中庸)
(知仁勇天下之達德也云云或勉強而行之)而思天下之溺者飢者則所以
達此用也(孟子離婁下禹思天下有溺者由己溺之也稷思天下有飢者由已飢之也)修身
所以立此體(說道德道中庸修身則立)而視民物之傷如已傷則
所以溥此用也(孟子離婁下文王視民如傷)曷嘗有二理耶(發明破題備是)
(理之體於一身而溥是理之用於天下意)况夫代天理物而曰君(前漢董仲舒策文王)
(順天理物)此三才之所賴也(天地人之所依)夷夏之所宗也(外夷中國之所)
(尊)遐陬僻壤之所仰而望也(指本出處通西南夷)吾有是道而不
能明通公溥(周子通書無欲則静虚動直静虛則明明則通動直則公公則溥明通公溥庶矣乎)
使舉天下皆游泳於仁義之中(無道則無仁義)是道其所道非
聖人所謂道也(韓原道道其所道非吾所謂道也)吾有是德而不能長
駕遠撫(見題詳註)使通内外皆休息於仁義之域(無德則無仁義)是
德其所德非聖人所謂德也(韓原道德其所德非吾所謂德也)天地人
物之望於我者果如是耶(反應冒頭語)嗚呼此論者所以有
恨於後世之人君也(此一句先藏不滿武帝意)且無方之謂道(易繋辭上)
(通乎晝夜之道而知故神無方而易無體)有諸已之謂德(韓原道足乎已無待於外謂之德又)
(孟子盡心下有諸己之謂信)實萬善之所宗而衆理之所會者也(道德)
(中自有仁義)見之愛物則為仁(孟子盡心上仁民而愛物)見之制事則為
義(書仲虺之誥以義制事)而仁義實不離乎道德也(發出主意)有是體
則有是用(有道德則有仁義)特在乎君人者充之而已矣(歸上聖上)
(應冒子統攝萬善謂之道德而曰仁與義則其著見於事物者也一段)何則天之生物一
本而已(孟子見前註)民吾同胞物吾與也(張横渠西銘全句)親者當
愛疎者獨不可愛乎(應冒頭無疎戚字)邇者當懷遠者獨不可
懷乎(應冒頭無遠邇字)在中國者當使之得所在異域者獨可
使之失所乎(應題下夷夏所宗遐陬僻壤所望等語)均此雲霓之望則必
均此甘雨之潤澤也(孟梁惠王上民望之若大旱之望雲霓也又前漢天地之間被潤澤)
(而大豐美)同此來蘇之徯則必同此恩波之漸被也(書仲虺之誥徯)
(予后后來其蘇又禹貢東漸于海西被于流沙)越南燕北一春風和氣(應遐邇一轍語)
日照月臨一家人父子(應物我一本語說得氣象廣大)盖至是而後可
以為仁之至可以為義之盡(記郊特牲仁之至義之盡也)可以為道
德之極(如是方是道德中之仁義)是故有苗弗率所宜征也(書大禹謨有苗)
(弗率汝徂征)而舞干兩階惟欲使之自格以苗民即吾民也
(同上帝乃誕敷文德舞干羽于兩階七旬有苗格)有崇叛命所宜伐也(左僖十九年文)
(王聞崇亂云云退修教而復伐之因壘而降)而退修文教惟欲俾之因壘而
降以崇人即吾人也(見上註唐苗民即吾民崇人即吾人是學文蔡人亦吾人句法)
後之言道德者予帝王而言仁義者亦予帝王(總結上舜文事)
非以其體博用周若此歟(以上二段應冒子此其體用之兼舉歟此其所以為聖之)
(盛歟)漢之武帝非不上嘉下樂也(本紀詔曰朕嘉唐虞而樂商周又仲舒傳制曰)
(朕今上嘉唐虞)非不欲聞大道之要也(董仲舒傳制曰欲聞大道之要至論之極)然
不能懲忿窒慾(易損卦君子以懲忿窒慾)而有好大喜功之累(此是武帝之病)北討
強胡南征勁越西通諸夷而内外為之騷動(題上下文故北出師以討強胡)
(南馳使以誚勁越餘見本題註)相如目睹一時之害(此相如所以言)於是因蜀
父老之辭而為文以諷之且深寓其意於道德仁義之
語(詳見本題註)相如若曰普天王土率土王臣(孟子萬章上普天之下莫)
(非王土率土之濱莫非王臣)邇者被吾仁而遠者不被吾仁是未為
道之極也(反應前遐邇一轍語為倒說仁不及遠則不足以道)中國歸吾義而
外域不歸吾義是未為德之盛也(反應前夷夏所宗語倒說義不服外域)
(則不足以為德)帝而幡然於此(幡然字見孟子)則必將偃甲兵息征伐
使遐邇一體中外褆福矣(詳見題註)又何至擾擾以貽後日
輪臺之悔哉(前漢渠犁傳下詔深陳既往之悔云云今請遠田輪臺是擾勞天下非所以優民也)
甚矣帝之不足與知道德而且不與言仁義也(結大講責武帝)
(亦是應冒子如武帝之不悟何一句)雖然相如之愛帝固厚矣而其言理
則未精也(結尾略責相如未知體用一原之說)夫道德仁義非二理而亦
無二用(本主意)今乃以創塗歸之道德(本題註創道德之塗)垂統歸
之仁義(垂仁義之統)則未免岐而為二物矣(如此則是道德自道德仁義自)
(仁義了)豈體用一原之論乎(責相如不知此意)善夫董子之言曰
道者適治之路也仁義禮樂皆其具也(董仲舒策云)吁此所
以為儒之醇(末取仲舒之論以彼形此見得相如所言未是)
體用貫題格此篇與季雷奮上聖道德仁義論同字面
帝王文武德威如何季應旂
出處(前漢刑法志文德者帝王之利器威武者文德之輔助夫文之所加者深則武之所)
(服者大德之所施者博則威之所制者廣三代之盛至於刑措兵寢者其本末有序)
(帝王之極功也)
立說(文與武所以治外德與威所以治内二者皆不可狃於一偏專於文者或不足於武)
(過於威者或不足於德漢之諸君皆坐此病班固之志刑法必以帝王之文武德威)
(兼舉而並言之且即其文之所加以觀其武之所服即其德之所施以驗其威之所)
(制是盖文之中有武德之中有威體立於此用行於彼兹盖古帝王所以治内外之)
(道固之所以為是說者其殆救時君一偏之病歟文德是體威武是用)
考官批云(立意正大行文通暢自是南宫體製)
舉古人所以治内外之道(文武治外德威治内)必析體用而言之
(文德是體武威是用)史臣之意微矣(藏班固救時君之偏意)盖治内外之道
至不可有一偏之病(若治外以文而不足於武治内以威而不足於德則是一偏矣)專
於安静者或無振厲之功(安静是文振厲是武)過於剛决者或乏
寬平之意(剛决是威寬平是德)斯二者皆狃於一偏(有文無武有威無德便是)
(一偏了)是未知體立用行之說也(見朱文公太極圖觧用所以行體所以立)思
古帝王所以治内外者(且正說)自有其道(四者兼全)遠人之未
格者吾以文綏之(即其文之所加)而服乎彼者自有不殺之武
(以觀其武之所服不易繫辭聰明睿智神武而殺者夫)民之梗吾化者吾以德懷
之(即其德之所施)而制乎彼者自有不怒之威(以驗其威之所制中庸不怒)
(而民威於鈇鉞)是盖柔之中有強(文中有武)寬之中有嚴(德中有威)體立
於此(文德是體)用行於彼(武威是用)兹帝王之所以為帝王也(結小)
(講意)漢興以來諸君皆不知出此(有文者不足於武有威者不足於德)班固
之志刑法必以帝王文武德威兼舉而並言之(引出處本文)
君子因其文之所加以觀其武之所服(文中有武)即其德之
所施以驗其威之所制(德中有威主此四句是二篇意)則班固本末
有序之說(見題註)是正析體用而言之(文德是體武威是用)固之意
其殆救時君一偏之弊而為是說歟(專於文者或不足於武過於威者或)
(不是於德皆是一偏應接題意)帝王文武德威如何請繹其意愚
嘗反覆刑法一志而觀之而得其說矣(便就本出處原起)漢興
以來(先說破漢諸君之病)如高祖則知以武定天下而不知有文
(偏於用武)文帝則知以文綏天下而不知有武(偏於用文)武帝則
知以兵服遠人而不知有威中之德(偏於用威)宣帝則知以
嚴御下而不知有德中之威(偏於用威)若元成則似文而非
文似德而非德其武與威又不足言矣(如元成二君四者咸無焉)何
以言之以馬上得天下者(此說高祖偏於用武註見下)固未遑詩書
之事(前漢陸賈傳賈時時前說稱詩書高帝罵之曰乃公居馬上得之安事詩書)玄默清静
者(此說文帝偏於用文傳文帝紀敘傳允恭玄默又後樊凖孝文好清静)竟不能洗侮嫚
之羞(匈奴傳冒頓為書遺高后曰兩主不樂無以自娛願以所有易其所無此嫚侮之羞也)窮征
沙漠勇矣(此說武帝偏於用威漠前匈奴傳掦雄曰云云孝武浮西河絶大窮極其地追奔逐北)
其如戶口虚耗何(昭帝贊承孝武師旅之後海内虚耗戶口减半)刑名繩下嚴
矣(此說宣帝偏於用威下元帝紀見宣帝以刑名繩云云)其如不能純任德教何
(同上元帝言陛下持刑太深宣帝作色曰漢家自有制度柰何純任德枚用周政乎)牽制文義優
游不斷(見元帝本紀贊)又不可與前數君並言(又不如高文武宣數君)而
不威不武此漢之所以東也(前面已先判斷了後用實事應之亦是應冒頭盖)
(治内外之道至不可有一偏之病一段)嗚呼人君之治内外盖自有道(應冒)
(頭接題)剛柔貴於迭施(應冒頭柔之中有剛語)寬嚴貴於相濟(應冒頭寬)
(之中有嚴意)其來久矣(自古如此)何嘗舉一而廢一哉(曷嘗舉文德而廢武)
(威哉)特先立乎其在我者(文德)而後在彼者從之(武威)是何也
(設問)體不立則用不行也(照主意體用字)帝王惟知其有文而已
而文之中未嘗無武(文中有武)惟知其有德而已而德之中
何嘗無威(德中有威曉說主意分)征苗之舉(書禹謨惟時有苗弗率汝徂征)人見
其舞羽兩階(同上帝乃誕敷文德舞干羽于兩階七旬有苗格)而不知誕敷文
德舜自有以服其心(註見上)而七旬來格皆此文之發見
(註見上)伐崇之事(左僖公文王聞崇德亂而伐之)人見其因壘而降(同上軍三)
(而不降退修文教而復伐之因壘而降)而不知退修文教文王先有以遏
其萌(見上註)而再駕之後皆此文之效驗(又襄三十年文王伐崇再駕而)
(降為臣中以上兩脚說文之未嘗無武)好生之德豈狃於姑息者(書禹謨好生之)
(德洽于民心兹用不犯于有司)而民用不犯有不法之法(見上註)德明惟
明豈好為哀矜者(書吕刑皇帝清問下民德威惟畏德明惟明)而德威惟畏
有不嚴之嚴(見上註未此兩脚說德之中嘗不威)自或者觀之帝王之
治内外若專主於文德而闊略於威武也(略設難)而不知
帝王之所謂專一者非後世之所謂一偏也(荅上文)何也
(又設問)武固不可廢而武特不可先於文(文之中有武)威固不
可弛而威特不可先於德(德之中有威曉撥剔主意分)文施於此而
武自行(文是體武是用)德用於此而威自著(德是體威是用)有此體則
有此用(發盡主意)本末先後自有次第(應冒子柔之中有強寬之中有嚴體立於)
(此用行於彼意)此固所以置文於武之上置威於德之下且曰
本末有序厥有意哉(見本題詳註)使漢君而果知帝王所以
治内外之道則不主於一偏而先立乎其大者矣(應冒頭班)
(固立言之意正以救時君一偏之弊意)抑又聞之治天下之道固不可不
知體用之說(全篇以體用為主意)亦不可不權理勢之宜(末又以理勢為)
(權宜)理之當然者吾固盡之(文德)勢之或然者吾必應之(武威)
文德者所以立其理之常威武者所以應其勢之變權
其時而用之又在人君善用而已(末意似歸重武威上)天以一元
運(譬喻)獨陽不能以成歲功(喻文德)而陰必時出以佐乎陽
(喻威武入前漢董仲舒傳天使陽出布施於上而主歲功使陰伏於下而時出佐陽陽不得陰之助而不能)
(獨成)帝王以天為心甚欲待天下以君子長者之道(尚文德乃)
(帝王之本心)而天下之民乃有出於文德之外者不得已而
從事於威武焉(至於用威武乃帝王之不得已)此豈聖人之本心哉(發明)
(帝王心事出)論至於此班固以文德為帝王之利器以威武
為文德之輔助其說信矣(見題註)帝遠矣後世有王者作
必以固之言為然漢之君烏足以語此(暗歸美今日)
此兩篇皆以體用字為字面貫題可以參觀
推明性理格以體效二字貫題意
知動仁静樂壽如何陳應靁
出處(語雍也知者樂水仁者樂山知者動仁者静知者樂仁者壽朱文公集註云知者)
(達於事理而周流無滯故動仁者安於義理而厚重不遷故静動静以體言樂壽以)
(效言動而不括故樂静而有常故壽)
立說(本朱子之說以體言動静以效言樂壽而謂仁知之理本於吾身之固有亦非容心)
(以求其樂壽之效也動静之中自有樂壽存焉惟純乎天而已矣)
批云(文字簡㓗無一冗辭最可為法)
論曰吾身有全理(知仁)體立而效存焉(體是動静效是樂壽)則亦性
之而已(主意乎性是純天)夫人有此生均有此理(知仁)本然之體
既具於是理之中(動静之體具於仁知之中)自然之效豈出於是理
之外(樂壽之效非出於仁知之外)言理而無所驗固不可(言知仁之動静而不)
(言樂壽之效驗固是不可)或有所利而為之亦非也(若有心求樂壽之效亦不可)
(此兩句已含動静以天樂壽亦以天意)夫知也仁也即吾一身之全理也
(應破題首句)知者周流泛應而其體動(本朱子之說)動則適於變
而自然之樂存焉(動中自有樂)仁者純固堅守而其體静(本朱)
(子之說)静則順其常而自然之壽存焉(静中自有壽)樂非專主
於動也(再斡一轉)因其動而見其天之樂(見自然意)壽非專主於
静也(意與上段同亦斡一轉)因其静而見其天之壽(見自然意若無此一轉則)
(文字枯淡了)動静以天樂壽亦以天(此兩句發明主意)非詣理之極
者孰知之(程子釋此章曰非體仁知之深者不能如此形容結語用其意)知動仁静樂
壽如何請因夫子之言而申之嘗聞動静一隂陽也
隂陽一太極也(用周子太極圖語太極動而生陽動極而静静而生隂静極復動一動一静互)
(為其根云云五行一隂陽也陰陽一太極也)方陽剛用事則流動發越而萬
物有熙熙之樂(謂陽動之中有樂存焉)迨陰柔布令則凝定正固
而萬物得性命之真(謂隂静之中有壽存焉)是動静之中未嘗無
樂壽之驗也(借陰陽動静之中有樂壽意以形容本題)然天地以其心普萬
物而無心者也(用程子語天地之常以其心普萬物而無心)效驗之應造化
何容心哉(應自然意)知造化之太極則知吾身之太極矣(鎻得)
(有力用朱子一物各具一太極語法原題只百餘字便結入講簡潔可)世固有攖拂其恬
怡之性泊亂其純一之天者(非自然之動静)棄知違仁(莊子絶聖棄知)
(又語三月不違仁)固無望其樂且壽也(固無自然之樂壽)乃若逐物之
變更以為樂遠物之累自以為壽(亦非自然之動静自然之樂壽)亦豈
至仁大知者之為哉(此段應冒頭或有所利而為之亦非也)盖仁知有本
然之體則亦有自然之效(應冒頭語)動静天也樂壽亦天也
(應冒頭動静以天樂壽亦以天)吾何容心之有(應破題性之而已此所謂體立而效隨非有所)
(利而為之者)是故酬酢夫上下四方之宇周流夫古往今來
之宙(淮南子上下四方曰宇往古來今曰宙)人見其為知之動吾初無心
於動也(應自然之動意)此性貫融自然天機之發天籟之應(事見)
(莊子)有不知其樂者矣(知者自然之樂如此)窮理而至盡性之境(易繋)
(辭窮理盡性以至於命)復禮而造至仁之地(克已復禮為仁)人見其為仁
之静吾亦無心於静也(應自然之静意)此性凝定自然安則久
久則天(事見荀子)有不知其壽者矣(仁者自然之夀如此)此非仁知之
外别有所謂動静亦非動静之外别有所謂樂壽也(此兩)
(句應冒頭因其動而見其天之樂因其静而見其天之夀意)微吾夫子見理之精造
理之極其孰能言之(應冒頭結處盡發程子之意)雖然聖人言此不
過形容道體云爾(餘意尤好)若夫會而觀之融而通之則知
仁本一理動静本一機(勉齋通釋此章曰人之生質有近於仁者有近於知者學焉而)
(即其所近或趨於仁或趨於知至其成就則好樂動静樂壽之分自應如是然仁則必知知則必仁不仁不足)
(以為知不知不足以為仁特其氣象有偏重耳)静之中未嘗無動者存動之中
未嘗無静者寓(此兩句舉周子通書動而無静静而無動物也動而無動静而無静神也動而)
(無動静而無静非不動不静也物則不通神妙萬物)故精義入神與利用安身非
二事(易繋辭精義入神以致用也利用安身以崇德也)成物之知與成已之仁
實一機(中庸成已仁也成物知也性之德也合内外之道也)動静互為其根(太極語)
樂壽交致其驗(應前驗字)兹其為無體之易歟(繋辭神無方而易無體)
兹其為不測之神歟(同上隂陽不測之謂神)故曰動静無端陰陽
無始愚於仁知亦云(程子曰動静無端隂陽無始非知道者孰能識之)謹論
立說貫題格以明誠二字貫題意
盡心知性存養如何毛登龍
出處(孟盡心上孟子曰盡其心者知其性也知性則知天矣存其心養其性所以事天也)
(朱子集注云人有是心莫非全體然不窮理則有所蔽而無以盡此心之量故能極)
(其心之全體而無不盡者必能窮夫理而無不知也以大學之序言之知性則物格)
(之謂盡心則知至之謂存謂操而不舍養謂順而無害)
立說(以明誠兩進為主意明謂盡心知性誠謂存養自明而誠則吾心性之天可以不失)
(矣)
批云(議論有據文字亦老時文中不多得)
明與誠兩進(明指盡知字誠指存養字進朱文公白鹿洞賦明誠其兩)君子所以
全其天也(天指心性言)天所命為性(中庸天命之謂性)性所具為心
(朱文公釋本文云性則心之所具之理今曰性所具為心少礙理)人有此生均有此天
(應天字指心性)昧乎天者非也(不能盡心知性)拂乎天者亦非也(不能存心)
(養性)君子天其天之學(天其天字用前軰語)亦曰明誠兩進而已矣
(應破題語)誠謂夫虚靈知覺者吾之心(程子云心虚靈知覺)純粹至善
者吾之性(周子通書純粹至善者也故曰云云繼之者善也成之者性也)究極之(盡心)領
悟之(知性)吾之明固足以為誠之之地矣(應前明誠字)然明之
至而誠未至焉(明之至則能盡心知性誠之未至則是未能存養)其把握也弗
力(不能存心)其保毓也不粹(不能養性)是非理欲或得以往來乎
其中(語老與接題相應)則明自明爾(徒能盡心知性)向之得諸天者未
必有諸已也如心與性何(不能存心養性天字應破題)是故(轉歸正)非
盡不足以存(明而誠)而存之所以究其盡(誠而明盡存心所以心)非
知不足以養(明而誠)而養之所以充其知(誠而明知養性所以性)明
而誠(盡心知性)誠而明(存心養性)其君子兩進之功歟(繳本意應破題)盡
心知性存養如何諸以申孟軻氏之旨嘗試論之天
命流行於事物之表氣以成形理亦賦焉(從天字說起朱子中庸)
(章句天命謂性注曰天以隂陽五行化生萬物氣以成形而理亦賦焉)合虚與氣有性之
名合性與知覺有心之名(從心性上說起之横渠張子曰由太虚有天名由氣化)
(有道之名云云兩句全文)是赤子不失之初(孟離婁大人者不失其赤子之心者也)是
牛山未牧之根(告子上牛山之木嘗美矣斧斤伐之云云牛羊又從而牧之)是乾道
各正性命之地(易乾卦彖曰乾道變化各正性命)心也性也一天也(應主)
(意天字之以上說心性字應虚靈知覺者吾心純粹至善者吾之性)人患不盡爾不知
爾(轉入盡知意)苟知且盡也(從盡知上轉入存養)則冲漠無朕萬象森
然(程子曰冲漠無朕萬象森然已具)徹上徹下火然泉達(程子曰徹上徹下不過如)
(此又孟子曰若火之始然泉之始達)存之云乎哉養之云乎哉(歸存養上來)然
天理人欲同行異情(應冒頭是非理欲或得以往來乎其中胡子知言云云)莫非
性也而氣質之性或得以蠱之(朱子曰有天地之性有氣質之性又張子曰形)
(而後有氣質之性)莫非心也而有外之心或得以障之(張子曰有外之)
(之心不足以合天心)初之昭然者將昏然初之純然者將雜然(以上)
(是反說不能盡不能知)天者人之尚安得以全其天哉(反應破題全其天字)
此誠明之學不容不於兩進之地而加之力焉(應破題首句)
且夫吾於知覺者而盡其心(應冒頭知覺字)固可以詣其安安
之地(書堯典安安允恭克讓)然出入無時則遷矣(不能存心時孟子出入無莫)
(知其鄕其心之謂歟)吾於純粹者而知其性(應冒頭純粹字)固可以全其
生生之妙(繫辭生生之謂易)然揠苗助長則斵矣(不能養性有孟子宋人)
(憫其苗之不長而揠之者芒芒然歸謂其人曰今日病矣予助苗長矣)又何以存之養之
哉(反說存養字)嗚呼明之未至固無以為誠之地(應冒頭非盡不足以)
(存非知不足以養意)而誠之未固亦不足以充其明之天(反應冒頭存之)
(所以究其盡養之所以充其知意)明則誠矣誠則明矣(用中庸句法應冒頭語)此
中庸之所以為教(見上文)亦吾孟氏盡知存養之論所從
出歟(引入講)今夫性天之命也而心則具之(中庸語)性天之
理也而心則主之(朱文公集註並見冒頭註)四端根焉(仁義禮智四孟子凡有)
(端於我者)萬善足焉(朱文公云萬善具足)有感有應者心之妙(程子曰有感必)
(有應)盡則可以斂宇宙於一握可以運六合於一思(程子曰斂)
(之不盈一握散之彌滿六合)心之盡則奚心之不可存(從盡心字過存心字)無
聲無臭者性之體(詩云上天之載無聲無臭)知則可以會萬殊於一
本可以融太極於一真(程子云一本所以萬殊萬殊所以一本又周子太極圖無極而)
(太極無極之真二五之精妙合而凝)性之知則性之養者易易爾(從知性字過養)
(性字)盡矣知矣洞洞屬屬無在無不在明之事也(皆用前軰語)
(應主意明字是說盡知字)然而明誠之學君子進進不自已之心(應明)
(誠兩進字誠是說存養字)不患其知之不至患其行之不力而無以
究其知(行之不力是不能存養中庸力行近乎仁)不患其知之不及患其
仁之不守而適以自鑿其知(仁之不守是不能存養適論語知及之仁不能守之)
况夫理與欲交攻公與私相勝是與非真與偽對立(應冒)
(頭是非理欲或得以往來乎其中語)一把握之不謹則心之難持甚於槃
水之難持奚其存(應冒頭把握弗力語而荀子解蔽篇人心譬如槃水正錯不動則湛濁)
(在下清明在上)一保護之不至則性之易流甚於湍水東西之
易流奚其養(應冒頭保毓弗粹語流孟告子上性猶湍水也决諸東方則東决諸西方則西流)
必有誠焉(應主意誠字)誠則真則實則無妄(誠則能存養真朱子云誠者)
(實無妄之謂)不誠則偽矣(不誠則不能存養)誠則静則定則能得(誠則)
(能存養安記大學定而后能静静而后能安而后能慮慮而后能得)不誠則膠膠擾擾
矣(不誠則不能存養荀子膠膠擾擾)無鴻鵠其移(孟告子云一心以為有鴻鵠將至)無
雞犬其放(同上人有雞犬放則知求之有放心而不知求)無槁木死灰其寂滅
(莊子齊物篇形固可使如槁木心固可使如死灰乎又老子絶滅禮學)無一息之不存(如此)
(則能存)存吾之心則心之盡者又盡也(應冒頭存之所以究其盡)不以
旦晝亡(孟告子上則其旦晝之所為有梏亡之矣)不以牛羊牧(同上牛羊又從而牧之)
不以杞柳桮棬戕賊(同上性猶杞柳也義猶桮棬也云云孟子曰子能順杞柳之性而以)
(為桮棬乎將戕賊杞柳而後以為桮棬也)無一瞬之不養(如此則能養)養吾之性
則性之知者真知也(應冒頭養之所以充其知)明以探索之誠以踐
履之(應主意)造其理而履其事(朱子注盡心知性而知天所以造其理存心養性以)
(事天所以履其事)君子兩進之功不至於兩盡不止也(繳歸本意)是
故中庸之不明乎善則無以為誠身之本(中庸不明乎善不誠乎身)
(矣)而誠其意者又大學致知之功(大學欲誠其意者先致其知又見本題集)
(注)孟子學孔子者也(引入本題出處)中庸大學吾孔子之遺書
所以揭後學心性之日月也(結中庸大學兩句)七篇之作往往
得之(謂孟子之言得之中庸大學)其曰操則存舍則亡其曰得其養
則長失其養則消(並見告子上云云)存養數語亹亹為學者言
之今而盡心一章言心之盡性之知(舉本文)不徒曰知與
盡而已而復繼之以存養之片辭(演上文)信乎知而存盡
而養誠明兩進之學君子之所以天其天者歟(應破題語繳盡)
(本意)雖然此復焉執焉之事也(周子通書云性焉之謂聖復焉執焉之謂賢又進)
(一步思索)由復而至於無妄(易序卦復則無妄矣)由固執而至於不勉
不思(中庸誠者不勉而中不思而得誠之者擇善而固執之也)則雲行雨施吾心觸
也天高地下吾性湛也(用劉屛山文)是孔子從心不踰之境
(語七十而從心所欲不踰矩)是文王性與天合之時(詩思齊雝雝在宫肅肅在廟注)
(言性與天合也)蕩蕩巍巍在吾方寸中矣(學劉屛山堯舜論蕩蕩巍巍復在吾目中)
(矣)故曰賢希聖聖希天(不走了天字聖周子通書士希賢賢希聖希天)
題外生意格此篇與陳子頥麒麟閣惟霍光不名論同格
中興輔佐孰優陶大章
出處(前漢蘇武傳甘露二年單于入朝上思股肱之美乃圖畫其人於麒麟閣法其形貎)
(書其官爵姓名云云明著中興輔佐凡十一人始霍光終蘇武又見後篇詳註)
立說(此題本因上文有單于入朝之說遂立意謂欲以聳四夷之觀聽故麒麟閣之繪畫)
(功臣以單于平日所畏慕如蘇武者而列羣臣之後使之一見此圖謂大節如蘇武)
(且居羣臣之後則凡列於武之前者果何如人哉益見中國人才之多也)
竹林陳一薦批(尋常人若如此立意必說倒了前十人皆不及蘇武此則又有)
(抑掦雖是取蘇武名節過人又回護前十人亦當在其前此最難斡旋盖說十人當)
(在前是與主意不相合了此獨兩不相礙可謂大有手段)
當遠人嚮慕之時(單于入朝)而論次羣臣之勲烈(麒麟閣中興輔佐凡)
(十一人始霍光終蘇武)此其微意之所寓未易以常情論也(含蓄本意)
(未發出)夫人才之衆多(總說十一人)固國勢盛強之本(皆可以為漢朝)
(輔佐)而名節之顯著(專指蘇武一人)尤遠人之所畏慕者也(漢武居匈)
(奴十九年誰不畏慕之)然名節之全者不常見於天下(名節之人難得)有
能堅此志於艱危怵迫之餘(始指蘇武在匈奴時)伸大義於人所
難居之地(居北海上牧羝)其風聲所存(名節)誠足以懾戎心而張
國體(應遠人向慕意)視夫從容輔治者(總說前十人)難易優劣盖不
待辨而明(不必辨其優劣狀孰優字)而英明之君(暗指宣帝)昭示夫輔治
之勲(中興輔佐十一人)顧取其表表尤著者(指蘇武一人)厠諸羣臣
之後(居十一人之後)豈無深意於此哉(亦未說出本意)盖秉節不移者
亦臣子當為之事(蘇武能守節)而屈一人以示大體(以武居羣臣之)
(後)正人主抑揚之微權也(此正宣帝本意所在)先之以輔治之臣
(前十人)終之以全節之士(蘇武居十一人之後)豈惟高下之序自有
不可紊者存(始霍光終蘇武)抑使外夷聞之有以知中國人才
之盛(使單于見之以武之名節如此且居其後足見吾國人才之多)而未易窺其淺深
也(發盡主意在此)漢宣帝因單于入朝而思股肱之美(出處本文)表
而揚之者凡十一人(自霍光至蘇武凡十一人)而蘇武特居其後(居十)
(一人之後)遡其論次之意有不難知者矣(應意字)中興輔佐孰
優請申之夫褒賢錄善(韓進學解占小善者率以錄)崇德報功(書武成崇)
(德報功垂拱而天下治)此有國之常典(此六典之常法也)而總八柄者不
可一日廢也(禮天官太宰以八柄詔王馭羣臣一曰爵以馭其貴)初豈視外夷之
觀聽為輕重哉(謂初不必因外夷來朝方論定功臣次序)然帝之論功適在
於單于入朝之始(出處本文應遠人向慕語)則其所以聳嚮慕明激
勸者實於此乎寓也(應微意所寓語)昔者帝舜之世有德者篤
之(書舜典惇德允元)元者信之(同上惇德允元注允信也)憸壬者則畏而遠
之(同上而難任人)於遠人乎何與(若與遠人不相關)而顧於蠻夷有率
服之理(同上蠻夷率服)豈非去取之意明輕重之理得(去小人取君子)
(輕小人重君子)有以深服其心乎(中國人才之重輕外夷所視以為敬侮)春秋以
來晉楚之争亦已久矣(晉楚争霸)一旦晉君類能而使(左襄九年)
(楚伐晉子囊曰晉君類能而使之舉不失選)韓范趙魏各當其才(同上韓厥老矣知罃)
(禀焉以為政范匄少於中行偃而上之使佐中軍韓起少於欒黶士魴上之使佐上軍魏綘多功以趙武為賢)
(而為之佐)楚之善覘人國者悉數而陳之(見上注)退焉而不敢
校(同上文晉不可敵事之而後可)信夫人才之為國輕重不可示人以
狹也(人才於中國豈無關係)漢廷公卿列侯曾不足以起人畏而
一大將軍猶足以為漢重(大將軍衛青)上書公車輒拜丞相
(車千秋傳太子為江充所譛敗久之千秋上急變訟太子冤上感悟立拜千秋為大鴻臚數日遂代屈氂為丞)
(相封富氏侯後漢使至匈奴單于問曰間漢新拜丞相何用得之使者口以上書言事故單于曰如此漢置丞)
(相非用賢也妄一男子上書即得之矣)而外夷遂得以竊笑之(見上注)况乎
覧元功之籍(過宣帝)章中興之懿(中興輔佐諸臣)以令衆庶以示
四夷(因單于入朝)宣帝得不劑量其輕重而示人以意乎(應意)
(字)是故形貎之擬(本出處法其形貎)官爵之書(同上書其官爵)麒麟之
載褒嘉之寵前此未始見也(上文上思股肱之美乃圖畫其人於麒麟閣)自
帝之論功而事昉乎此矣(昉者始也)然即帝之所謂輔佐而
觀之(且總說十一人)定策如博陸(博陸侯霍氏又光受遺詔輔少主又定萭世策)濟治
如丙魏(丙吉魏相同心輔政)靖邊如充國(趙充國保勝安邊)勲烈之優爵
禄之重(總說)寘之於前列夫誰曰不然(以此數人居於前列誰曰不可)安
世以謹厚聞(張安世忠厚謹信)延年以安和著(杜延年為人安和久典朝政)
蕭望之梁丘賀以儒學顯(蕭望之明經持重議論有餘梁丘賀從京房受易各見本)
(傳)其他如韓如劉(韓增劉德)要不過一藝一能之士未見其
有卓然可紀之功也(略抑之注詳見題)子卿仗節虜廷不撓不
屈(武使匈奴仗漢節牧羊臥起操持節旄盡落蘇武為主合敘得長)富貴利達之語舉
不足以動其心(本傳衞律說武曰蘇君律前負漢歸匈奴幸蒙大恩賜號稱王擁衆數萬馬畜)
(彌山冨貴如此蘇君今日降明日復然武不應又李陵謂武曰單于聞陵與子卿素厚故使陵來說足下虚心)
(欲相待終不得歸漢徒自苦無人之地信義安可見乎武曰王必欲降武請畢今日之驩效死於前)而大
節凛然真足以寒单于之膽而奪之氣(本傳揚名於匈奴功顯於漢室)
想夫單于之族翕然起敬知中國之有人(誰不畏慕其名節)渭
水之朝(匃奴呼韓邪來朝渭水上)深自屈服(且說蘇武之功)是雖匈奴衰微
之故(宣帝贊承武帝奮擊之威值匈奴百年之運)而子卿慷慨不回之節足
以壯漢家之勢多矣(蘇武之功不可揜)然則宣帝行報功之典
其可不知所論次乎(此宣帝所以論次之也)今也列羣臣於其前
(前十人)寘子卿於其後(居十人之後)先後次序帝意果何所寓
耶(設問)帝也亦思夫往者武帝復讎之役矣(且開展說將武帝時衞霍)
(來比並方見得蘇武有功)席富庶之後(食貨志武帝初七十年間國家亡事民給家足都鄙廩庾)
(盡滿而府庫餘財)乘累戰之威(同上干戈日滋)而又得衛霍之徒以為
之將(大將軍衛青驃騎將軍霍去病)雖所向輒克以少紓前日之恥(同上)
(衛霍同出兵追匈奴斬首萬餘級)而終不得其臣妾之心(武帝單于未來朝)今
也不煩兵革以臣所未臣而振吾中興之功(直至宣帝時單于方)
(來朝)此豈特在廷諸臣輔佐之力(不走了前十人)微子卿之節外
國遠人殆不知中國禮義之為可尊矣(若無蘇武一人則匈奴得以玩)
(中國矣)子卿之守節如彼其堅也起敬於單于如彼其久
也而序列如彼其卑也(是學孟子功烈如彼其卑也句法)帝豈無見於
此哉(又設問)盖麒麟之圖繪正遠人觀聽之所繫(本文因單于入)
(朝乃圖畫其人於麒麟閣)彼其平日所以畏慕者知有子卿而已(且說)
(單于所畏慕者惟武一人蘇武字子卿)一旦顧瞻傑閣(麒麟閣)歷數元勲(十一)
(人)而疇昔敬畏之人(指蘇武)乃眇眇然特居於輔佐諸臣
之後(武居十人之後)殆將相顧駭愕私相告語(形容當時畏慕氣象如親見之)
以中郎之大節如此(蘇武為中郎將)且居羣臣之下(居十人之後)則
凡偃然於其右者(前十人響下得偃字)其功德顧可量歟(人回護得)
(前十人俱好此是大手段)將益信中國人才之盛非吾之所能盡知
(匈奴所知名只是蘇武一人之名節以前十人未能盡知)而隠然有虎豹在山之勢
矣(虎豹在山藜霍為之不採)如是寕不足以示中國之大而杜外夷
窺伺之心耶(應上冐頭國勢盛強遠人向慕之意)漢末三國争衡(魏蜀吳)吳
之不競於魏盖明矣(魏強而吳弱)趙咨將命於魏乃能於雍
容立談之頃而折其輕視江東之意(用趙咨事為證)魏問咨以
吳如大夫者幾人盖美其專對之不屈也(詳見吳志其文甚明不待)
(注)咨寧自貶而不肯損國威重故託言聰明特達者八
九十人而自處於不可勝數之列(咨對曰聰明特達者八九十人如臣之輩)
(車載斗量)嗚呼吳之才惟不止若咨者而已此吳之所以強
大而魏之所以深憚也(以咨比蘇武)宣帝之用心咨誠得之
矣雖然中興之輔佐則盛矣抑當時在廷公卿之選皆
無愧於子卿者耶(說當時不獨蘇武有功然亦得在内大臣主張之力)曰是正不
當以内外為别也(内前十人外蘇武)盖内治之不舉則在外者
無以成其功(無大臣主於内則蘇武何以成其功)而居中之有人正守節
於外者之所恃以為無恐也(有大臣主於内則武有所恃而不屈)有如望
之梁丘賀以儒術自致於其君(見前注)雖未有傑然高世
之勲而開導扶掖之任亦誠不可闕者獨可以為文墨
議論而遽少之哉(以十人當在前)宣王之中興(毛詩烝民篇任賢使能周室中)
(興焉)其輔佐之臣自方叔召虎而下詩人序其功而歌之
(詩采芑方叔元老克壯其猶江漢命召公平淮夷云云王命召虎式辟四方)其高下大小誠
不可掩矣(末以宣王事為比)而六月卒章乃曰侯誰在矣張仲
孝友(見小雅六月詩云云以其居中之有人)嗚呼昔者中興之論功盖已
若此矣(回護前十人意好)
題外生意格此篇與陶大章中興輔佐孰優論同格
麒麟閣唯霍光不名陳子頥
出處(前漢蘇武傳甘露三年單于始入朝上思股肱之美乃圖畫其人於麒麟閣法其形)
(貎署其官爵姓名惟霍光不名曰大司馬大將軍傳陸侯霍氏衛將軍富平侯張安)
(世車騎將軍龍頟侯韓增後將軍營平侯趙充國丞相高平侯魏相丞相傳陽侯丙)
(吉御史大夫建平侯杜延年宗正陽城侯劉德少府梁丘賀太傳蕭望之典屬國蘇)
(武)
立說(霍光擁昭立宣有大功於漢室宣帝宜報之之厚而反有赤族之誅真少恩也彼時)
(單于方來朝萬一舉霍光以為問謂光之有功如此何故待之之薄宣帝恐無以揜)
(其過乃畫功臣於麒麟閣而以霍氏居第一且不書其名欲使單于知帝之待霍氏)
(未嘗不厚其所以誅之者乃其子孫之罪非帝少恩也猶冀可以釋單于之疑耳)
批云(說破宣帝待霍氏之心如親見之且是文勢有抑揚言語極痛快讀此一篇可以前)
(無古人矣可敬可服)
禮有不出於人主之誠心(謂宣帝本心不敬霍光)而過為是褒顯
人臣之舉者(過以不名之禮待之)此其意必有所為也(含蓄本意)夫人
主之於功臣優崇尊顯(正說)而不以臣禮待之者(不以臣禮待之)
(故不敢書其名)正以想其疇昔之功也(此正是待功臣之意)然而思其功
則必厚其報(且暗說思霍光之功當報其恩)愛之於其身則必酬之於
其後(愛霍光之身當酬其子孫)今也保全之意不堅於疑忌未露之
時(當時不能保全霍光且有滅族之惨)而褒崇之典乃驟用於裁抑太過
之後(既是裁抑之且於麒麟閣之畫乃以不名之禮待之豈褒崇之真心耶)君子固已知
其意之所主矣(亦未說出本意是祖前篇步武)麒麟閣之畫(見本文)圖形
者凡十有一人(始霍光終蘇武)而獨於霍光不名焉(博陸侯霍氏不書其)
(名)人固知宣帝之假寵於霍氏也(似若敬霍光)而不知帝之
意不在於光而在於單于之朝也(方露出本意)盖光之擁昭
立宣功在社稷(此是光之功不可揜)凢其所以為漢與夫漢之所
以待霍氏者(光之功如彼宣帝待之如此)不惟天下知之匈奴固已
知之熟矣(匈奴亦熟知霍光之功)使其來朝之始首舉是以為問
則帝之心寧不有愧乎(設使單于來朝之始問及霍光有功如此漢何故待之薄宣帝)
(何以對之能無愧心乎)是以列之於諸臣之先而待之以不名之
禮(所以麒麟之畫以霍氏居第一而不書其名)使其一見之頃必知漢之所
以待霍氏者非羣臣之所敢望(欲使單于不待問而知之謂諸臣皆書其名獨)
(霍氏不書其名者非敬霍氏之至耶)則夫前日之事非真漢之少恩也(前日)
(赤族之誅乃霍山霍禹之罪非宣帝少恩也)猶冀可以釋單于之疑乎(單于知此)
(意則謂漢未嘗不待霍光之至其所以招此誅者乃其子孫之罪可以曉然而無疑矣)麒麟閣唯
霍光不名請遡其意夫委質策名臣子大義(晉語委質為臣無有)
(二心云云又晉王導傳策名藩屛又見前百官公卿表云云)君前臣名禮之大經(記君)
(前臣名父前子名)古之大臣雖有大勲勞於天下其君盖未始
不名之(君之於臣當顯其名)如曰來禹(書大禹謨帝曰來禹)曰嗚呼說(說命王曰)
(嗚呼說)曰父義和(文侯之命王曰父義和)此皆功崇德厚而見名於
其君者也(舜之於禹高宗之於傳說平王之於義和未嘗不名之)獨成王之於周
公(詩閟宫王曰叔父建爾元子俾侯于魯)太甲之於伊尹(太甲上惟嗣王不惠于阿衡)
而特以叔父阿衡目之(見上)外是未多見也(除此二人之外亦皆名之)
今而宣帝之不名霍光豈非以伊周之禮待之耶(此是疑辭)
(綴上文伊周來)然而人君之於人臣不名之禮可以為一時非
常之恩(轉正意)至於垂之竹帛(後漢鄧禹傳垂功名於竹帛)勒之彛鼎
(王文憲集序功銘鼎彛)所以昭元勲而垂後裔者(人臣之名欲使萬世知之)正
不當以名之為嫌也(豈容不書其名)成王雖尊周公而書之於
史者未嘗不曰周公旦也(見周書)太甲雖重伊尹而記之
於書者未嘗不曰伊尹也(見商書伊訓)安有麟閣之圖(引本文)
遠將以威四裔久將以傳子孫乃遽沒光之名而不書
哉(若不書其名何以威四裔何以示子孫)是必有故也(故字是應冒頭其意必有為意)大
抵人之常情有所諱晦於中者必有所文飾於其外(有愧)
(於心者必欲文飾於外以掩其過)無故而加之非常之寵必非其中之
誠然者也(忽然待以過情之禮豈真心哉)且帝之所以待光者果厚耶
薄耶輕耶重耶(且將厚薄輕重字疑說)始元以後(昭帝年號)地節以前
(宣帝年號)漢幾岌岌矣(時昭帝崩迎昌邑王賀立後廢昌邑王復立宣帝)二十年間
其能挈卯金既搖之鼎(漢姓劉故云卯金)而措之泰山之安者
(前嚴助傳天下之安猶太山而四維之也)秋毫皆光力也(秋毫言纖細皆光之功非霍光擁昭)
(立宣則漢之為漢未可知也)此其鴻名偉績精忠峻節表表然彌滿
六合之間(光之功不可揜)雖在遠人亦知有所謂霍子孟之忠
矣(霍光字子孟)借使後嗣不競猶當蒙八議之貸(縱霍山霍禹不是猶)
(當恕之四禮秋官小司寇之職一曰議親二曰議故三曰議賢曰議能五曰議功六曰議貴七曰議勤八曰)
(議賓)帝也宅心不弘疑慮日積(從此責宣帝)芒刺在背固已不
能堪於驂乘之時(霍光傳宣帝始立謁見高廟光從驂乘上内嚴憚之若芒刺在背云云故)
(俗傳之曰霍氏之禍蒙於驂乘)而積薪不徙正所以養成直突之變(霍光)
(傳霍氏誅滅而告霍氏者皆封人為徐生上書曰云云曲突徙薪無恩渾焦頭爛額為上客耶云云今徐福數)
(上言霍氏而獨不蒙其功惟陛下察之)卒使副封朝去(魏相傳又故事諸上書者皆為二封)
(署其一曰副領尚書者先發副封所言不善屛去不奏相因許伯白去副封以防壅蔽帝善之)霍氏夕
誅(同上霍氏殺許后之謀始得上聞云云霍氏伏誅)功臣之肉未寒(言霍光薨未幾)而
子孫無噍類矣(赤族之誅霍雲霍山皆自殺禹腰斬顯及諸女昆弟皆棄市無噍類字出項)
(羽傳嘗攻襄城襄城無噍類言無一人也)則帝之所以待光者何其薄耶(應前)
(薄字)夫愛其人則必有以全其功(愛光之功則當保全之)尊顯其身
則必有以安榮其子孫(愛光之身則當酬其子孫應冒頭小講數語)豈有忍
於夷其宗覆其祀而不忍於書其名哉(說得痛快祀書覆宗絶)帝
之本心斷不然矣(帝之心盖他有所主也)盖是時呼韓邪單于方
入朝貢(出處本文)彼雖外夷豈不知中國有博陸侯乎(博陸侯霍)
(氏)赤族之慘(見前注)其心固疑帝以為忍矣(光有功如此而且有赤族)
(之誅非忍乎)是雖擢髮以數山禹之罪(霍禹山雲等日見侵削始有邪謀)而
中國明白正大之意恐未必能暴白於遠人也(語意分曉)夫
中國本以信義服遠人也(單于所服者信義而已)今使奉珍執幣
之始(單于奉珍朝貢)而首聞中國有薄於信義之名其不取輕
於單于乎(帝既誅霍氏是無信義何以服單于之心)於是寓其意於麟閣之
畫(本文)列功臣十有一人而冠霍光於其首(始霍光終蘇武詳見本題)
(注)且以不名尊之(博陸侯霍氏不書其名)使之過而觀焉見而思
焉(想像當時氣象)視其爵則皆爵也(十一人均書其爵)氏則皆氏也(十一)
(人均書其氏)名則皆名也(十一人皆書其名)而霍光獨以氏稱而諱
其名(但云霍氏不書其名)則將曰霍光有非常之功(光有擁昭立宣之功)而
漢天子有非常之報(宣帝未嘗不報之之厚)圖其形且不敢名况
親待其人乎(光既死之後且以不名待之則親待其人為可知矣)誅其子孫而尊
榮其身漢之法顧不甚公乎(誅霍山霍禹等而不書霍光之名)有見於
此則彼不待於言(使單于知此意則不必問)此不待於辯(宣帝亦不必答)而
其所疑者固已冰消風釋矣(應猶冀可以釋單于之疑一句)然則帝之
所以不名光者非為光諱也乃為已諱也(正是諱已之過)非諱
其名也諱霍氏之誅也(明知誅霍氏之過故以不名之禮待之而欲揜其過)使帝
而果以光為重則單于來朝之始獨不能發德音下明
詔以湔洗霍氏之辜乎(難宣帝無厚待霍氏之意)麟閣既畫之後又
不能捐一爵命一官以嗣續霍氏之祀乎(又難宣帝既不曾湔洗霍)
(氏之罪又不曾嗣續霍氏之祀徒以不名之虚禮何以盖其過乎)實惠不見於平時(如前)
(之說)虚禮驟加於一旦(麒麟閣之畫)帝之心吾知其非誠矣(應破)
(題數語發盡主意)抑嘗反覆麟閣圖畫之事而觀之盖無一而
不為單于設也(末就蘇武上說)始之以霍光帝之私也(光居第一)所
以釋單于之疑也(此見帝之私處)終之以蘇武帝之公也(蘇武居十)
(一)所以服單于之心也(此是帝之公處)牧羝之節十九年不屈
於匈奴(見前注仗漢節牧羝云云武留匈奴凡十九歲)一旦歸自朔庭(同上始以強壯)
(出及還鬚髮盡白)外國之人將謂漢廷以何職處之(官不過屬國)今
也官不過屬國而位列於十人之下(蘇武居十人之後)則所謂
十人者其光明俊偉又當何如耶(亦是祖前篇說話)折外侮於
方萌張大漢之威聲帝於是乎得之矣(應無一而不為單于設意)後
世論麟閣之畫第惟曰為褒功報德計(帝之意不在於褒功報德而在)
(於屈服單于)而不知帝之微意固如是其深也(又應冒頭意字)吾固
因霍氏之事復表而出之
前篇謂宣帝麟閣之畫以蘇武居末者欲使單于
知中國之有人此篇謂宣帝麟閣之畫以霍光居
首者欲使單于知中國待大臣之厚雖意各有所
指大抵皆歸於屈服單于上来機軸略同可以參
看
駁難本題格此篇與陳季南乾坤之藴論同意
動静見天地之心方監
出處(文中子天地篇子曰圓者動方者静其見天地之心乎)
立說(王通以圓者動方者静為可以見天地之心是執其迹之一偏者然天之迹雖動而)
(有静之理存地之迹雖静而有動之理寓動伏於静之中而静者又所以為動之地)
(一元之氣相為流通而無窮此則天地之心也殆不容以執一而議彼王通以方圓)
(而論動静是拘其迹耳又何足以知天地之心哉)
考官批云(辭旨精深學問淹貫關洛諸儒議論盡在是矣)
執其迹之一偏者(王通以圓者為動以方者為静是執其一偏之迹耳)而求以窺
造化之妙藴(見天地之心易藴字是用繫辭乾坤其之藴字)君子以為未也
(責王通不知天地之心)夫易道不明久矣(全篇純用易作議論承題便挈易来說)自
太極肇判(合從太極說来)禀其輕清者而形於上(列子天瑞篇清輕者上為)
(天濁重者下為地乂韓原人形於上者謂之天形於下者謂之地)得其重濁者而形於
下(注見上)是特其迹之粗焉耳(應破題執其迹語)或者徒見其穹
然隤然於俯仰之間(太玄元告篇天穹窿而周乎下易繫辭夫坤隤然示人簡矣隤音)
(頽釋文柔貎也)遂以為彼一於動此專於静(以天之圓為動地之方為静)而
外是則無餘藴(藴字是說心)抑不思夫一元之氣亭毒於不
言之表(此是天地之心蓄唐楊炯渾天賦生之育之長之之亭之毒之)其理本相為
流通而無窮(如太極圖所謂一動一静互為其根是其理相為流通者也)殆不容以
執一而議(說破王通不合執一偏之見)四時之運功成者退(動之中有静)
斂藏之後生意復還(静之中有動)動伏於静之中而静者又
所以為動之地(主意分曉)吁此易道也彼王通氏何足以知
之(責王通)觀其言曰圓者動方者静其見天地之心乎(引本)
(出處)以方圓而論動静異乎吾所聞矣(是特其迹之粗者)動静見
天地之心請申之昔者嘗於易而有攷焉(應冒頭承題易字)
夫乾之謂乾取其能變化者也(易乾卦乾道變化有動意)而初九
則曰潛龍勿用(同上初九潛龍勿用有静意)盖至於坤之柔順利貞
(易坤卦柔順利貞有静意)則又曰行地無疆(同上行地無疆有動意)夫硏深
索至宜莫易若也(易繫辭極深硏幾乂揚子聖人存神索至)今而於乾則言
潛(潛有静意)於坤則言行(行有動意)聖人果何見歟(難)吾知之矣
(解)天地本一理也動静非二機也(前&KR1200;說話)憧憧往來朋從
爾思(易咸卦九四貞吉悔亡云云)寂然不動感而遂通天下之故(易繋)
(辭全文)此心說也(此則為天地之心)自是說不明(牽上文來立說)於是乎
管窺錐測者(莊子秋水篇是直用𬋩窺天以錐指地)始曰天道止於左旋
(是天止於動耳見天文志)否則曰地積塊耳(是地止於静耳氣列子天瑞篇天積也)
(地積塊也)吁為此論者盖自列禦寇以来非一人也(列子名禦寇)
亦孰知其所言者僅止於迹歟(應破題迹字)寒来則暑往可
以言天之迹(以天為止於動)而不可以言心(動中有静方是天之心)山峙
而川流可以言地之迹(以地為止於静)而不可以言心(静中有動方是)
(地之心)夫即其動静之中(詳演動静二字)而求其所以不專動静
者(天非專於動地非專於静)尚未免泥於所見之粗(以不專於動静而言猶未見其)
(心)曾謂一方一圓可以論天地乎(况以方為静圓為動可以見天地之心乎)
草木吾知其春而生也龍蛇吾知其冬而蟄也(學史記老子傳)
(文法夫子稱老&KR1451;曰鳥吾知其能飛魚吾知其能遊獸吾知其能走云云)然陽生於黃鐘之
月(前漢律歷志黃鐘黃者中之色故陽氣施於下泉)向者不食之碩果(剥卦碩果不食)
生意已萌芽於歸根復命之中(應動伏於静之中意其老子夫物芸芸各歸)
(根歸根曰静是謂復命)而一隂為姤(姤卦五陽一隂)所謂摧枯剥落者雖
曰未見其形生氣化之象(朱文公太極圖解乾男坤女以氣化言也萬物化生以形)
(化言也)已不可以昔日之物論矣(應静者又所以為動之地)然榮枯生
悴者其迹也(應迹字)盈虚消息者其心也(應心字易詳見周)此其
周流一機盖精義入神(繫辭精義入神以致用也)有不容以俄測俄
度者焉(見)今夫鼓舞萬物者莫神乎雷(先說静而未動意欲援)
(復其見天地之心語故先把雷来說以雷在地中復故也)陰凝而莫散物蹙而莫遂
日之所不能燥雨之所不能濕風之所不能鼓雷一震
焉而凝者散蹙者遂其機亦神矣(全學蘇明允樂論雨吾見其所以濕萬物)
(也曰吾見其所以燥萬物也風吾見其所以動萬物也𨼆隠谹谹而謂之雷彼何物也陰凝而不散物蹙而不)
(遂雨之所不能濕曰之所不能燥風之所不能動雷一震焉而凝者散蹙者遂至此則静者動矣)及其
凄然而秋也(雷至秋則收聲)則退藏諸密(静)與夫舂撞呌號者
(動)俱蟄其聲於冥然漠然之表(動者復静)是果何為而然耶
(呌下文来)吁雷在地中復(見易復卦段有此一句故生一議論)震下坤上則
為復(見復卦)雷動物也不伏乎地之中(動不伏於静)坤静物也
而升乎震之上(静見於動)盖至是而天地之心可見矣(用此一句)
(甚切天易復卦復其見地之心乎)然則善論天地者將何如(演餘意)曰一
動之間規矩兩存焉(規動矩静)一息之頃智仁兩寓焉(知動仁静)
萬象紛錯有非有也(動之中有静)不産而化無非無也(静之中有)
(動)直專翕闢當如吾夫子之繫易斯可矣(易繋辭夫乾其静也專其)
(動也直夫坤其静也翕其動也闢)烏可岐其迹而論耶(應破題迹字)雖然離
一為二固非真見認無為有亦非深知造化者(就心上充廣去)
萬物有心於天地天地何容心於萬物(用關洛諸儒語)籟者自
鳴孰使之鳴也(莊子天籟自鳴)蠖者自屈孰使之屈也(易繋辭尺蠖之)
(屈以求伸也)時之至萬物不能却其来勢之極萬物不能強
其反(純用前軰議論)天地何與焉(謂天地何容心於萬物)且以咸之一卦
言天地之感也(見易咸卦)而聖人則不曰感而曰咸誠以有
心於感者天地之末而無心於感者乃天地之妙(伊川語)
夫論天地之感者盖如是則未感之初可知矣至哉夫
子之言曰易何思也何慮也又曰過此以往未之或知
也(並見繋辭)思曰何思慮曰何慮知曰未知皆未嘗以有心
而論天地也(謂天地何容心於物)惜夫無以此理語王通氏
駁難本題格此篇與方監動靜見天地之心論同意
乾坤之藴如何陳季南
出處(文中子立命篇薛收曰敢問三才之藴子曰天統元氣地統元形人統元識乾坤之)
(藴汝思之乎於是收退而學易)
立說(乾陽物也陽以健而運故動坤陰物也陰以順而承故静然陽不止於動動之前已)
(有静陰不止於静静之前已有動動静無端陰陽無始所謂乾坤之藴者如此今王)
(通乃以天統元氣地統元形為藴是乾坤細之妙果可以形氣盡乎此意本前篇議論)
(看自見之)
批云(論有根據文有起伏理學透徹皆從關洛乾淳諸老語錄中来真佳作也)
論曰動静無端道之妙也(動静指乾坤道妙指藴始伊川云動静無端陰陽無)
自太極判而隂陽分(合從太極原頭說来極周子太極圖陰陽一太也)惟一故
神惟兩故化(張子正蒙一故神兩故化)動静互根循環不已(周子太極一動)
(一静互為其根)而造化之妙莫窺焉(見動中有静静中有動意)夫穹然而居
乎上(太玄元吉篇天穹窿而周乎下)隤然而處乎下者(見繋辭詳見前篇注)天地
之形體也(程子云以形體而言則謂之天)健而動者陽之變(見周子太極圖)順
而静者陰之合(同上太極動而生陽云云静而生隂云云陽變陰合)乃其性情之
妙(同上乾者天之性情其張南軒曰陽主乎變陰主乎合性情然也)無動而不静無静
而不動(動中有静静中有動)推之於前不見其始(朱文公太極圖解文推之於前)
(不見其始之合)窮之於後不見其終(同上引之於後不見其終之離)非知道者
孰能識之(程子云云)昔者聖人泄造化之藴而作易(出處說學易故)
(如此援引)乾陽之始者氣之初坤陰之生者形之成(前軰議論)而
陰陽大化升降上下盈虚消息無有止息(見動之前有静静之前有)
(動意)大哉易也斯其至矣(見周子太極圖)王通因薛收三才之問
而及於乾坤之藴(見本題出處)此收之所以悟之而學易(同上)
(於是收退而學易)然藴之一辭(摘出藴字說)通雖言之(且揚)恐亦未能
真知之也(却抑)乾坤之藴如何請䆒言之夫一陰一陽
之謂道(就繫辭一句原起最有據)指陰陽而謂之道可乎(朱文公語)曰陰
陽非道也所以一陰一陽者道也(朱文公云形而上者謂之道形而下者謂)
(之器陰陽亦形而下者耳故陰陽非道也所以一陰一陽者道也)夫天地之間惟一陰
陽動静之理焉則所謂道也(見上文諸句句是關洛乾淳儒議論)太極
者本然之妙陰陽動静者所乘之機(見朱子太極圖解)謂其始
於動乎而動之先已有静謂其終於静乎而静之後復
有動(並見文公語錄)此紀綱造化流行古今不言之妙藴也而
畫前之易於是乎在矣(此段並照接題自太極判至造化之妙莫窮焉)故夫子
之繫易曰乾坤其易之藴耶(見繫辭證得藴字切)盖乾陽物也坤
陰物也(並見繋辭云云)乾坤二卦六陽六陰者乾坤之純也(乾一)
(卦六爻皆純陽坤一卦六爻皆純隂)散之於六十四卦三百八十四爻陽
者皆乾而陰者皆坤(凡属乾者皆陽凡属坤者皆陰)天地水火雷風山
澤(乾天坤地坎水離火震雷巽風艮山兌澤)同此一陰陽一乾坤也(見繋辭云云)
陰陽之機循環迭化聚散相因升降相求絪緼相揉相
兼相制欲一之不能(用前革諸儒緒論演一動一静互為其根之意)此其所以
為易之道所以為乾坤之藴歟(主司批此處云理透文老非淺學可到)不
然夫子何以繼之曰乾坤毁則無以見易易不可見則
乾坤或幾乎息矣(自題下至此凡四引繋辭中語節節足以發明)王通之言毋
乃得夫子之遺論歟(就夫子繋易過王通氏說易上來)今觀之易曰天
行健地勢坤矣(易乾卦天行健坤卦地勢坤)盖指乾坤之象而言而
非乾坤之藴也(以天地言乾坤則是象也非藴也)曰乾用九坤用六矣
(諸卦無用九用六字獨乾坤二卦有之)盖指乾坤之數言而非乾坤之藴
也(以九六言乾坤則是數也非藴也)闢戶謂之乾闔戶謂之坤(易繋辭云云)
闔而闢闢而闔變化往来而不窮者其藴為何如(同上一闔)
(一闢謂之變往来不窮謂之通中闔是静闢是動闔而闢則静中有動意闢而闔則動有静意此則為乾坤)
(之藴)乾知太始坤作成物(見繋辭)始者必成成者復始相摩
相盪而不已者其藴為何如(繋辭剛柔相摩八卦相盪始是動成是静始者必)
(成則動中有静意成者復始則静中有動意)乾為陽動而動直之中有静專
焉則陽含陰也(繋辭夫乾其静也專其動也直)坤為陰静而静翕之中
有動闢焉則陰含陽也(同上夫坤其静也翕其動也闢陽含陰陰含陽亦是朱文公)
(說話變化用於此最為活法)乾坤之藴寧不於是乎在(乾之動中有静坤之静中)
(有動此則為真藴)火陽根陰水陰根陽而陰陽之精互藏其宅
也(根陽根陰用周子太極圖語語陰陽之精互藏其宅用張横渠)動極而静静極而
動而動静之機互為其根也(並用周子太極圖語)推而至於乾降
坤升而為泰泰往而有必復之理(泰卦坤上乾下)乾上坤下而
為否否終而有必傾之道(否卦乾上坤下)剥盡而復反(五陰為剥一陽)
(為復剥繼以復)夬消而姤長(五陽為夬一陰為姤夬繼以姤)無非此理之藴也
(諸卦動中皆有静静中皆有動此則為乾坤之藴)人有人之乾坤(如乾男坤女之類則為人)
(之乾坤)物有物之乾坤(如乾龍坤馬之類則為物之乾坤並見語錄)其終其始
其進其退其榮悴其盛衰(理徹語老行文且有法度)而隂陽動静之
理無不有焉乾坤之藴無不在焉(分曉)此所謂乾坤成列
而易行乎其中者歟(又引繋辭結非有學問安能及此)王通答薛收之
問而欲其於乾坤之藴而致思焉其旨深矣(且說王通之言是)
然謂統元氣者為天之藴統元形者為地之藴(見題注)乾
坤之藴果可以形氣而盡乎(乾坤之藴不在形氣)陰陽無始動静
無端(應破題語全篇議論祖此兩句)循環不息立天地之大義者乾坤
精藴之所存(乾坤之藴在此)通或未能真知之也(責王通不知此意亦應冐)
(頭語)雖然收之所問者三才之藴通獨荅之以乾坤之藴
而人心之妙不及焉(又就出處設問作結尾)豈不以無極之真二
五之精妙合而為人者天地之藴盡在是矣(周子太極圖無極之)
(真二五之精妙合而凝乾道成男坤道成女)通何贅於言使人極不立則窮
而高汚而下者特塊乎之形體爾其精藴孰從而窺之
(無人極主宰於其中則天地之道不立矣)故辟上辟下而辟中有人焉(太玄經天)
(辟乎上地辟乎下人辟乎中)參天地贊化育(中庸惟天下至誠可以贊天地之化育與天地)
(參矣)彌綸而輔相之(易泰卦財成天地之道輔相天地之宜)而後乾坤有以
自立也(人極立則乾坤之道立)然則人者其天地之心(禮記人者天地之心)
(也)乾坤之藴歟愚故併論之
推原立意格此篇與黃九鼎定名虚位論同意
博愛之謂仁陳傳良
出處(韓愈原道博愛之謂仁行而宜之之謂義云云老子之小仁義非毁之也其見者小)
(也坐井而觀天曰天小者非天罪也彼以煦煦為仁孑孑為義其小之也則宜)
立說(仁道之大天下之公言也彼佛老之小吾仁一人之私言也韓愈慮天下之人不知)
(仁道之大於是始以博愛言仁曰博云者大之也此說只是推原韓退之本意)
考官批云(立意廣大行文圓活造語老蒼無一贅字真可為法)
道公於天下(仁道之公之夲出處下文云天下公言也)見之私者小之(佛老)
(私見小吾仁詳同上一人之私言也見下注)君子不大其說以辨焉(韓愈乃以博愛)
(言仁小大字形博字公私大四字是眼目)則昧者莫覺也(如愈不以大言之則時人昏昧)
(者不知此仁)甚矣小見之害道也(佛老小見害吾仁)夫心與道一(晦翁)
(云仁者心之德愛之理)道與仁一(道即是仁)仁與萬物一(仁者以天地萬物為一體)
自佛老離仁於道德之說(本題下文凡吾所謂道德云者合仁與義言之也天下之)
(公言也老子之所謂道德云者去仁與義言之也一人之私言也)而天下之言仁者始
小(不知博愛之理)嗟夫(轉歸正)彼其小也於仁固無加損(彼佛老之見小)
(吾仁)此其大也於仁亦豈加益(此以博愛言仁)君子必辨焉者(指韓)
(愈)聖人之道包容天下若是然也(歸主意道字)韓愈作原道
以闢佛老(原道為闢佛老而作)首之曰博愛之謂仁(引夲文)韓愈以
博言仁以佛老小吾仁者也(博字是大以我之大形彼之小)凡君子
之言道(挈道字說起)定以名之者(原道云仁與義為定名)非君子之意
也覺天下之不知者也(與後面相應)天下不知易仲尼是以
生生名易(易繫辭生生之謂易)天下不知中子思是以喜怒哀樂
名中(中庸喜怒哀樂未發謂之中)天下不知善孟子是以可欲名善
(孟可欲之謂善)理在天下自有定論(緫繳上文)而何假聖人之名言
者(設問)然則(荅上問)非君子意也覺天下之不知也(應原題下兩句)
仁之說具於易之元隠於洪範之極(且說仁道之大處易乾卦元者善)
(之長也君子體仁足以長人書洪範五皇極)散於中庸之誠(中庸仁者天下之達德也云云)
(誠者天之道也)詳著於論語之克已(語顔淵一日克已復禮天下歸仁焉此四句夲之)
(先儒議論)博愛之名未立也(六經中初無博愛之語)愈也以博愛言仁
(引夲文)定而名之(原道仁與義為定名)是豈為知仁者告也(且疑辭)母
亦以為佛老不知仁者設也(主意在此)陋矣夫佛老之不知
仁也(佛老之不知仁以見之小也)堯舜以仁官天下(前漢盖寬饒傳五帝官天下)
禹湯以仁家天下(見上三王家天下)伊周以仁相天下(伊尹相成湯周)
(公相成王)孔孟以仁師天下(孔子孟子為萬世師論此四句亦本之先儒議)孰非
此愛之加(見得仁道之大處)而佛老者曰仁小惠也(佛老小吾仁)吾
相㤀於道而已(原道道其所道非吾所謂道也)奚仁為(不知仁)嗟夫壁魚
見日於隙曰日之明咫尺也坎蛙見水於井曰水之深
尋丈也(前漢馬援傳援曰子陽井底蛙耳妄自尊大换即是原道坐井而觀天曰天小者之說奪胎)
(骨來)佛老見仁於小惠而曰仁之施區區也(以上二件此佛老之見小)
(吾仁)愈闢佛老者也(發明主意)不名言以大吾仁烏在其為闢
佛老者哉(不以博愛言仁不足以闢佛老之小見)昔者生民之初天下盖
不能自立也(推原古者)聖人者以其博愛之仁凡為天下利
悉為之備(叙仁之功用大處)其寒也衣(原道寒然後為之衣)其飢也食(同上)
(飢然後為之食)其居之陋也宫室之(同上木處而顛土處而病然後為之宫室)其涉
之危也舟楫之(易繫辭刳木為舟剡木為楫舟楫之利以濟不通)其羣之争也
書契之(同上上古結繩而治後世聖人易之以書契以上五句夲之繫辭參之仁道来說)是果
何心為之耶(設問)此以仁心為之也(荅上問見得仁道之大處)彼佛老
生死吾仁之中而懵然以為無頼於仁其亦不知夲也
甚矣(責佛老不知仁)嗚呼佛老之不知吾仁吾末如之何也已
矣(佛老不知仁其害小)而且以其說禍天下之知仁者(天下不知仁其害大)
(禍孟子率天下之仁而仁義者必子之言夫)世無韓愈吾見仁道其幾息也
(此韓愈所以以博愛而言仁)太史公(司馬遷)嘗言申韓之慘刻皆原道
德之說(史記韓非贊老子所貴道虚無因應變云云申子卑卑勉之於名實韓子引繩墨切事情明是)
(非其極慘礉少恩皆原於道德之意而老子深遠矣)夫道德者若非為慘刻之唱而
其流必至於此(句斡得精神)盖其同死生絶親戚置天下於
不愛之地者佛老基之也(佛老之見如此)故自佛老之說行天
下之愛始衰(佛老之害如此)愈也以博愛名仁(夲文)亦以還天下
君子長者之道(借用文中子之語不以君子長者之道治天下者終危邦也)而惟吾
仁焉是歸也(韓愈之見如此)故嘗為之說曰魯哀公小儒孔子
大之而儒始尊(記儒行魯哀公問孔子曰夫子之服其儒服歟孔子曰丘不知儒服敢問儒行)
(子曰儒有席上之珍以待聘夙夜強學以待問其自立有如此者)叔孫武叔毁聖人子
貢大之而聖人始尊(叔孫武叔毁仲尼子貢曰仲尼不可毁也他人之賢者丘陵也猶可)
(踰也仲尼日月也無得而踰焉)佛老小吾仁韓愈大之而仁始尊(以比面二)
(事為比甚精切)而好議論者又從而疵之曰(又據他人之說)愈之賢不
加於孟子(韓文釋老之害過於楊墨韓愈之賢不及孟子)孟子於兼愛之墨力
以不仁闢之(孟子曰墨氏兼愛是無父也無父無君是禽獸也云云是邪說誣民充塞仁義也)
而愈之所言不幾佐墨者(愈言博愛與墨子言兼愛略相似佐助之也)噫遜
美行也子噲之不取用之過也(史記燕噲立以國遜其相子之國事皆决於子)
(之又孟子子噲不得與人燕子之不得受燕於子噲)廉亦美行也仲子之不取亦
用之過也(孟滕文公下匡章曰陳仲子豈不誠廉士哉云云孟子曰仲子惡能廉充仲子之操蚓而)
(後可者也云云以母則不食以妻則食之以兄之室則弗居以於陵則居之)愛豈賊仁者而
墨子之非亦用之過也(孟子吾聞夷子墨者墨之治喪也以薄為其道也云云之則以)
(為愛無差等施由親始又賊仁者謂之賊又以上二事比墨子)學者烏可醇孟而疵
韓(借用韓文孟氏醇乎醇荀與楊也大醇而小疵)
推原立意格此篇與陳傳良博愛之謂仁論同格
定名虚位如何黃九鼎
出處(韓愈原道博愛之謂仁行而宜之之謂義由是而之焉之謂道足乎已無待於外之)
(謂德仁與義為定名道與德為虚位故道有君子有小人而德有凶有吉老子之小)
(仁義非毁之也其見小也云云凡吾所謂道德云者合仁與義言之也天下之公言)
(也老子之所謂道德云者去仁與義言之也一人之私言也)
立說(佛老以道德為虚無之物使韓愈力排之而固争之曰有則彼方梏於所見之偏誰)
(肯信吾道之不果無也於是屈吾道於虚位而實之以仁義之定名彼而有得於名)
(之定則位之虚者不果虚矣然則屈吾道者乃所以伸吾道也)
批云(發越透徹極其形容所謂命意如畫圖行文如走珠此篇是也)
屈吾道於無(道德虚位)而實吾道於有(仁義定名)君子之意微矣
(韓愈微意盖欲誘佛老之虚無而歸吾道之有也)夫道固不膠於有也(喝破有字)然
豈果無也哉(接上面有無字說非果無則是有仁義而已)世之惑於清净寂
滅之說者(原道今其法曰必棄而君臣去而父子云云以求所謂清净寂滅者)乃始認道
於無(佛老以道德為虚無)使君子於此而固争之曰有(暗指韓愈)則彼
方梏於所見不能自有(佛老之見徒知有道德之虚無)豈信夫是道之
不果無也(安知吾有仁義之實)其自是也必固其為惑也終不解矣
(用進學解語)故莫若婉其辭以誘其心(韓愈所以定名虚位之說)曰道誠
無也(道德虚位)而無之中有所謂有者焉(虚位之中有仁義之定名)彼方
喜吾之說有似於彼之說(彼佛老喜吾虚位之說似彼虚無之說)未必不
舍彼而唯吾之從矣(舍彼之虚無而從吾道之有)嗚呼此韓愈之於
佛老所以陽予而隂排之也(叙本文)彼以虚無為道德(佛老)
故愈也寧屈道德之虚位而實之以仁義之定名(虚位是無)
(定名是有)彼而有得於名之定則位之虚者不果虚矣(說出主意)
然則其屈吾道也乃所以伸吾道也(虚位者屈吾道曰定名者是伸吾道)
定名虚位如何請申之嘗謂屈吾道於一時者吾道之
不幸也(虚位之說)伸吾道於千萬世者吾道之幸也(定名之說就)
(入題處屈吾道伸吾道六字雙說起)嗟夫孰知屈者所以為伸不幸者所
以為幸耶(繳上文說夲意)世變既降(入戰國時)道術争鳴(異端之學)雖以
孟子之賢亦難於直致其說(借孟子以形韓愈)故一見而稍可
以語道(謂齊宣王)則以仁術告之(孟子齊宣王曰齊國雖褊小吾何愛一牛即不忍其)
(觳觫若無罪而就死地故以羊易之也云云曰無傷也是乃仁術也見牛未見羊也)夫仁非術也
(斡一轉以術而謂之仁猶以道德為虚位而有仁義之定名)然彼之所急者術(謂齊宣)
而吾強之以仁(謂孟子)其不為術之勝者幾希(若孟子只言仁而不)
(以術告之則與齊宣不相入矣)是以借其術而納之仁(正說孟子夲意)苟得於
仁雖屈而名之曰術無傷也(孟子言仁如韓愈之言定名孟子言術如韓愈之言)
(虚位處前軰謂善用證者將不切用得切方是妙處)故屈吾道於術而納之仁
者孟子也屈吾道於虚位而納之定名者韓愈也(以孟子之)
(言比韓愈之言繳結引入題)且愈亦嘗聞聖賢之言矣乎(引聖賢之言證愈之)
(說)曰事親仁之實從兄義之實(孟子仁之實事親是也義之實從兄是也)以
實言仁義則愈之所謂定名者其信然矣(謂韓愈定名之說是)志
於道據於德(語述而云云)則道與德非泛然無據之物也(反難)
(韓愈虚位之說似未是)愈何見而以虚位言耶(設問)豈固判仁義於
道德之外耶(疑辭)原道一篇(叙夲文)以愛為仁(博愛之謂仁)以宜
為義(行而宜之之謂義)由是而之足乎已者為道德(由是而之焉之謂道)
(足乎已無待於外之謂德)則愈非之也明矣(非判仁義道德為二物)其殆屈吾
道以排異端者歟(說出夲意)盖異端之讎吾道(異端指佛老)亦猶
吾道之讎異端也(吾道與佛老不相入)墨者孟勝死於荆其徒從
之者百餘人(見史記)異端之死守其說者若此乎其牢不
可破也(見佛氏之說難攻)況夫老於漢(曹参傳盖公善治黃老言使人厚幣請之又儒)
(林傳寶太后好黃老術又汲黯傳黯好黃老言)佛於晉宋齊梁魏隋之間(原道黃老)
(于漢佛于晉宋齊梁魏隋之間其言道德仁義者不入于楊則入于墨)蔓衍至于唐(至韓愈時)
行于世者不知其幾人矣(言學佛老之徒甚衆)以一旦之言而頓
釋其幾千百年之惑(以韓愈一旦之言而欲解自漢以至于唐之惑)執一人之
見而欲破千百人之說(以韓愈一人之見而欲破佛老千百人之說言佛老之難攻)
(如此)是何異於一齊衆楚而欲強其齊語哉(孟子謂戴不勝曰云云一)
(齊人傳之衆楚人咻之雖日撻而求其齊也不可得矣)故愈也將欲去之必固取
之將欲抑之必固揚之(抑其虚無之學而揚之以虚位之言學七書語將欲取之必)
(姑予之)彼方駕虚無之說(謂佛老)吾不惟不辨其虚無之非
(謂韓愈)方且托虚位之言以投其虚無之說(說出夲意極分曉)道
德之位雖虚必有居此位者也(此位非真虚)居此位者實此
名也(有仁義之定名則虛位之中皆實也非虚也)彼佛老者聞吾虚位之說
(道德虚位之語似佛老虚無之語)則將退而自喜曰(喜其無也)吾之所謂虚
者無以異於韓子之所謂虚矣(形容得透徹)聞吾定名之說
(仁義定名)則又將退而自悟曰(悟其有也)韓子之所謂虚得此名
而實(有仁義之定名)吾之所謂虚得無為清淨寂滅之歸乎(佛老)
(之學詳見其注)得無異於韓子之所謂虚者乎(佛老知吾虚位之中有定名之)
(實)始而喜終而悟(繳前喜悟二字)因吾之虚位得吾之定名(結盡)
(題字)則佛老其聖賢矣(佛老如知則與聖賢一矣)尚何俟乎昌言以排
之悉力以拒之耶(應冒頭陽與而隂排之意)是則愈之屈吾道政所
以伸吾道也(應冐頭語)雖然是非愈之臆說也(曰非愈已見之說欲引證)
(之)昔者聖賢之論大抵然矣(又引揚子為證)揚子之言仁義道
德有曰合則渾離則散(揚子問道篇道德仁義禮譬諸身乎夫道以導之德以得之仁)
(以人之義以宜之禮以體之天也合則渾離則散)彼豈不知老氏之去仁義談
道德為非耶(揚子亦知老子之意)然不敢盡舉而非之也(揚子不盡非老)
(子之意亦與韓子一般)方且取其言道德而獨於搥提仁義無取
焉(同上老子之言道德吾有取焉耳及搥提仁義絶滅禮學吾無取焉耳)夫取而不盡取
所以明老氏不知道之失(取其言道德而不取其言仁義)不盡取而取
所以誘老氏而為吾道之歸(不盡取其言仁義而取其言道德)苟能因
吾之言以求仁義(如愈定名之說)因仁義以求道德(如愈虚位之說)烏
知老氏之果無取哉(雄之意亦欲誘老子之歸吾道也)是又揚雄之屈
吾道以進老氏者然也(應冒頭屈吾道意)故曰屈吾道於一時
而伸吾道於千萬世者(應原題屈吾道伸吾道兩脚)軻意也(題下用孟軻事)
揚雄意也(此論尾用)韓愈意也(夲題收拾得盡首尾照應所謂如常山蛇勢是也)
前篇以佛老小吾仁故韓子以博言仁此篇以佛老
指道德為虚無故韓愈以道德虚位之說而誘之俾
之歸吾仁義定名之實兩篇皆以闢佛老為主意
以心會道格與君子之教如時雨論同格
夫子與點如何陳子直
出處(語先進子路曾晳冉有公西華侍坐子曰云云點爾何如鼓瑟希鏗爾舍瑟而作對)
(曰異乎三子者之撰子曰何傷乎亦各言其志也曰暮春者春服既成冠者五六人)
(童子六七人浴乎沂風乎舞雩詠而歸夫子喟然嘆曰吾與點也)
立說(孔門三子之言志各欲求用於當世惟曾點獨得浴沂風雩之趣而夫子與之盖以)
(其襟懷軒豁物我兩忘見高一世而樂與人同道超萬物而動與時偕其清足以潔)
(其大足以容其視三子者之撰大不侔矣夫子安得不與之)
批云(形狀曾點廣大氣象宛然如見想其胷中亦得浴沂所詠歸之趣者)
知聖人所與之意(謂夫子與點之意)則知賢者所得之樂(謂曾點所)
(得之樂)賢者之樂何樂也(虚設問)固非以得時行道之為樂
也(不是此一等樂)亦非以𦕈然絶俗離世自樂其樂之為樂也
(亦不是此一等樂)見高一世而樂與人同(暗說曾點不同三子之志而與冠者五六人童)
(子六七人同浴沂之樂)道超萬物而動與時偕(謂其道超出萬物之表而遊於暮春)
(之時)其清足以潔(形容浴沂)其大足以容(樂與人同)物我之兩忘(物我)
(猶人已也)而形體之順適(詠而歸)此則賢者之至樂(點之至樂在此)而
聖人之所深與也(夫子與之)方孔門三子言志之時(子路冉有公西)
(華)而曾點獨拳拳於浴沂風雩之趣(本題注)夫子與之(同上)
(吾與點也)昩者不察(他人不知夫子之意)遂謂聖人以潔身不仕為喜
(謂夫子喜其如此)嗚呼使聖人果以是為喜(粘上文辨難)則春秋之
世潔身不仕者多矣(如荷蕢而過者楚狂而歌者皆是㓗身不仕之人)何必點
乎(豈獨一曾點而反難至此)或者苟知浴沂之樂(正說本意)其廣大同物
之意與聖人同(以曾點廣大意思與夫子合)則可以識點之所存知
聖人之所與矣(繳盡主意亦應破題)夫子與點如何請申其意
士之出處不同而所樂不過三(其樂有三樣)食前方丈(孟子食前)
(方丈侍妾𢾗百人)潭潭其居(韓潭潭府中居)垂銀黃(銀魚金印)被黼繡(書黼黻絺)
(綉)此慕富貴者之所樂也(此是一等樂)彈鋏而長歌(孟嘗君傳馮驩)
(弹鋏而歌曰長鋏歸來乎食無魚)處嚢而脫穎(平原君傳平原君謂毛遂曰賢士之處世譬若)
(錐之處囊中其末立見云云遂曰使遂處囊中乃脫穎而出非特其末見而已)出其尺寸以垂
名於旂常竹帛之上(有功銘于太常注旂也又後漢鄧禹傳使禹得效其尺寸垂功名於)
(竹帛耳)此好功名者之所樂也(此又是一等樂道應冒頭固非以得時行之為樂)
然君子皆陋之不與也(陋者卑也不以上二者之樂足與)至於寬閒之
野寂寞之濱(用古文語)鼓琴行歌(如楚狂荷蕢之徒)邈然不以世之
休戚介念慮(自樂其樂)此避世隠逸之士所以自樂其樂(此又)
(是一等樂出應冒頭亦非以𦕈然絶俗離自樂其樂之為樂)而君子亦不與之(以上隠者)
(之樂亦不足與)惟顔子一簞自適浩然天遊(語雍也子曰賢哉回也一簞食一瓢)
(飲在陋卷人不堪其憂回也不改其樂又莊子心無天遊則六鑿相攘)出則四方羣士並
遊於聖門(從游者三千)入則陋巷塵囂卑湫之雜處(陋巷見上注湫)
(陋也)行藏用舍時有不然(語子謂顔淵曰用之則行舍之則藏惟我與爾有是夫)而
其樂卒不可改(見上回也不改其樂)故夫子曰惟我與爾有是夫
(見上注用得與字切)雖然顔子之樂天也聖人之事也人不可得
而同之也(要引曾晳入題故以天人聖人賢者字為眼目)曾晳之樂人也賢者
之事也人可得而同之也(人之樂則不如天之樂賢者之樂則不如聖人之樂曾晳)
(之樂則不如顔子牽上同字)人可以得而同之而同諸人(只就同字上纏過結)
(上生下)則其襟量軒豁物我兩㤀(暗說曾點氣象廣大處)其視孤介
獨立閉關絶物者不可同日語(與絶俗離世自樂其樂者不同)儕之顔
子固不可(儕等也謂曾點之樂固不同顔子)進之聖門亦在可與之列
也(過與字)浴沂魯之禊事也邦之舊俗也(本出處朱文公釋云浴盥濯也)
(今上已袚除是也沂水名在魯城南地志以為有温泉焉)時和氣清春服既備(叙本文暮)
(春者春服既成)環龜蒙鳬繹之郊者雜然而雲集(龜蒙鳬繹魯之地名)蓋
與陳之宛丘鄭之溱洧同俗也(宛丘陳國地名溱洧二水名鄭國當春時士女)
(往觀乎洧之外並見詩)彼逐豪華競鮮美之徒固隨物以蕩其志
(此一等遊冶之士固不識其樂)至於憤時嫉世之士必且翛然遠逝(此一)
(等隠逸之士亦不識其樂)恥以朝衣朝冠自齒於鄉人(孟公孫丑孟子曰伯夷非)
(其君不事非其友不友不立於惡人之朝不與惡人言立於惡人之朝與惡人言如以朝衣朝冠坐於塗炭也)
(云思與鄉人立其冠不正望望然去之)是亦隘矣(同上孟子曰伯夷隘隘㣣也)有如點
也之在聖門(入曾點)授業久而見道高(應見高一世道超萬物等語)固
不隨俗而俱化(不隨上面二等人俱化)冠者五六人童子六七人
(引本文)此特瑣瑣者而欲與之並游同樂(曾點與此類人者游)謂之
同流合汙亦可也(似隨俗俱化者)殆必有見矣(必有見道處)春秋之
世(說孔子時)賢不肖倒植(賈誼弔屈原賦聖賢逆曳兮方正倒植植音治去聲)以吾
夫子之才之美規天條地之規模(用周公之才之美字)往來諸侯
之邦(歷聘列國)席不暇煖而所就竟如此(韓諫臣論孔席不暇煖墨突不得黔)
區區如三子者(謂冉有子路公西華)而欲以瑣細自許求用安在
其不見哂也(出處上文子路率爾而對曰千乘之國攝乎大國之間加之以師旅因之以饑饉由)
(也為之比及三年可使有勇且知方也夫子哂之求爾何如對曰方六七十如五六十求也為之可使足民如)
(其禮樂以俟君子赤爾何如對曰非曰能之願學焉宗廟之事如會同端章甫願為小相焉)沂魯水
也(又說沂水)吾魯人也(曾點)上得聖人以為依歸(孔子)下與父母
之邦之民共桑梓之樂(與魯邦之人)澡吾冠濯吾纓(形容浴意)身
而華裾(春服既成)以徜徉于雩壇清曠之下(風乎舞雩)體舒氣適
然後歌詠聖人之道浩然而歸(詠而歸學晦庵集注云曾點之盖有以見夫)
(人欲净盡天理流行隨處充滿無少欠缺故其動静之際從容如此而其言志又不過即其所居之位樂其日)
(用之常初無舍已為人之意而其胷次悠然直與天地萬物上下同流各得其所之妙隠然自見於言外視三)
(子規規於事為之末者氣象不侔矣)盖與葛天無懷之民同一氣象(太古之時)
回視三子者之撰殆鵬鷃之不侔也(莊子逍遙遊篇有鳥其名曰鵬摶扶)
(搖羊角而上者九萬里絶雲氣負青天然後圖南且適南冥也斥鷃笑之曰彼且奚適也我騰躍而上不過數)
(仞而下翶翔蓬蒿之間此亦飛之至也而彼且奚適也此小大之辨也)彼三子者其志將
以求用也(子路冉有公西華見前注)用捨未可必則其視一世不如
意之事豈能不置欣戚於其懷(三子規規於事為之末)大厦將顛
非一繩所維(西漢郭林宗云云全句)正使獲用(謂三子)則區區一邦
一邑之民竟何濟焉(謂三子所見者小得晦庵集注云程子曰三子皆欲國而治之故)
(夫子不取)吾夫子之意盖亦與斯世共浴沂風雩之樂者而
局於時(晦庵集注程子曰曾點狂者也未必能為聖人之事而能知夫子之志故曰浴乎沂風乎舞雩)
(詠而歸言樂而得其所也孔子之志在扵老者安之朋友信之少者懷之使萬物莫不遂其性曾點知之故孔)
(子喟然嘆曰吾與點也)乘桴居夷既不可(論語子曰道不行乘桴浮于海又子欲居九夷)
轍環歷聘又不可(韓進學解轍環天下卒老于行又歷聘列國)慨然方有感
於行藏用舍之際(論語子曰用之則行舍之則藏)則一聆點也之言適
與意會故不自知其發嘆也(見上詳注程子云云)用舍有時遇不
遇在天(又叙孔子用舍行藏意也孟子吾之不遇魯侯天)而吾與物周旋之念
常使如一(見上注晦庵云點之胷次真與天地萬物上下同流各得其所之妙)同魯之人
樂魯之俗(沂魯水也吾魯人也)用而行也則推此樂以同天下(應用)
(之則行)不然卷而懷之(語邦無道卷而懷之)亦足與鄉閭之父兄子
弟共有此樂(應講中下與父母之邦之民共桑梓之樂語)不猶愈於楚狂荷
蕢之徒自㓗其身自樂其樂也(應冒頭亦非𦕈然絶俗離世自樂其樂語)夫
子之與正與此也(夫子與點之意如此)雖然有曾晳之見則可無
曾晳之見而效之則其蔽也狂(見上注又語陽貨好剛不好學其蔽也狂)莊
周列禦寇之倫(二子各著書皆周末人)其意趣頗類曾晳(如晳之狂)而
狎侮仁義糠粃世教(書狎侮五常又莊子道在糠粃)又不得聖人為之
裁制(不得孔子裁制之)故其狂益甚(不如曾晳)下至於劉伶阮籍之
徒(皆晉人)則蕩然不繫之舟矣(言其無檢束也)斯人也其可與哉
(言此等人不足與)然則學者其誰與(喚下文)曰漆雕開其實也(語子)
(使漆雕開仕對曰吾斯之未能信)曾子其精也(精愈於實)顔子其天也(天愈扵精)
(又應題晦庵集注程子曰曾點漆雕開已見大意)
同前格與夫子與點如何論同格
君子之教如時雨蔡德潤
出處(孟盡心上孟子曰君子之所以教者五有如時雨化之者朱文公集注云時雨者)
(及時之雨也草木之生播種封植人力已至而未能自化所少者雨露之滋耳及此)
(時而雨之則其化速矣教人之妙亦猶是也若孔子之於顔曾是已又南軒云言)
(如時雨之造化萬物也今夫物之萌者欲發甲者欲拆於是時而雨及之則皆可以)
(遂矣盖不先不後當其可而適與之曾無待於彼之求也君子之教人其察之精矣)
(於其時而告之得之者如物之被時雨焉其於欲達未達之間所被者深矣)
立說(祖朱張二先生之說謂物有機人亦有機機未發焉雖日沾溉之無益也機已發焉)
(雖日浸漬之亦無益也惟當其欲發之時而造化之則所被者深矣君子之授教扵)
(人者以時亦猶雨之授於物者以時也機字是一篇主意)
批云(立意妙造語新時文中之翹楚者)
聖賢之造化人才(君子之教雨造化字便有時意)惟迎其欲發之機
以覺之而已(欲發之時迎其機而能開覺之斯發矣)夫教莫難於一機之
轉移也(接上機字)物有機(雨之及物要及時)人亦有機(君子之教人亦要及時)
機未發焉(此是先時)雖日沾溉之無益也(沾溉字有雨意)機已發焉
(此是後時)雖日浸漬之亦無益也(浸漬字有雨意)是故自其欲發者
造化之(此乃是及時應破題字面)有所不潤潤斯溥矣(溥有雨意)有所不
及及則深矣(深有雨意)如是則雨之授於物者時矣(歸在時上)君
子之授教於人亦猶是也(又歸在君子之教人上猶用朱文公語教人之妙亦是)
(也)彼有受教於斯者(謂人受君子之教者)穎悟之天藏於一默(穎悟)
(猶發達也一默是欲發之時)是欲達未達之機也(此是欲發之時用南軒語)迎
其機而一覺之(應破題語)則向也凝然今也勃然(凝結也勃發也)何
異萬物受時雨於造化也哉(歸猶時雨意)君子之教猶時雨
孟子之論淵乎深矣(亦不苟)夫萬物一造化之造化也
(天之造化)學者一聖賢之造化也(人之造化)均是造化也(總上二句)受
則授(受者自受也授者與人也如人有受道之質方可以教授之)不受則不授(若無受道)
(之質則不可以教授之)斯二者有機焉吾無所容吾力也(應主意機字)
土膏未動(此是未春時)機藴於無雖霖潦有所不受(應冒頭機未發)
(焉雖日沾溉之無益也)萬寶告成(此是已秋時)機顯於有雖甘霖有所
不受(應冒頭機已發焉雖日浸漬之亦無益也)甲而欲茁拆而欲敷華而欲
實(此是欲發時軒應冒頭自其欲發者造化之用張南萌者欲發甲者欲拆語)此一機也
(歸機字)無者已露有者未達(欲發之時)造化溥一勺之甘(天溥一勺)
(之甘雨)則沛然矣(沛滂沛也)裕如矣(裕廣大也)芃芃然而穎且栗矣
(芃芃秀也成詩芃芃黍苗陰雨膏之栗穎重穎也栗就也詩生民實穎實)不授則已(應授)
(字)授則無不受也(及時而後有以授之彼無不受也以上只說時雨)其於教也
亦然(以下歸在教字上)蔽者扞於教(扞以手捍之也)耳提之戞戞然(教之)
(則不相合)鈍者鑛於教(鑛躍冶之金也)面命之藐藐然(教之則遠而不聽詩誨)
(爾諄諄聽我藐藐)塞者聵於教(聵耳不聞也)言傳之昧昧然(教之則昏而不)
(知)我自授之彼不我受(應前授受二字)亦徒倍費聖賢之造化
而已(應前造化字發以上應冒頭機已發未二截意)吁非其機也授之不受
也(以上言不及其時者)有悱之機而發之其發也疾(語述而不憤不唘不悱不)
(發而朱文公集注云悱者口欲言未能之貎發謂達其辭)有憤之機而啟之其啟
也速(見上得注云憤者心求通而未之意啟謂開其意)未悱而發於發何功未
憤而啟於啓何有(程子云不待憤悱而唘發之則知之不能堅固此未發之時)此君
子之教所以非其時不可也(要及時)吾何以知其然耶(引)
(事)顔之機隠於愚(語為政子曰吾與回言終日不違如愚)此覺之時也(顔子)
(及時可以教)夫子乘其時而以克復之訓覺之(語顔淵問仁子曰克已復)
(禮為仁一日克已復禮天下歸仁焉)則鼓元氣而雷域中(出唐文全句)而顔子
盎然皆仁矣(見上以如前軰云顔愚得之)若以此施之互鄉之童子
(語互鄉童子見門人惑此是未及時者)則機之懵者徒強聒耳(懵無知也強聒費力)
(也)不受也(無受道之資故不能受)參之機韜於魯(語參也魯)此覺之時
也(曾子及時可以教)夫子乘其時而以一貫之道覺之(語子曰參乎吾)
(道一以貫之)則騰百川而雨天下(唐文全句得此一句亦與上股移易未甚密但文)
(字精采讀之不覺耳)而曾子勃然皆忠恕矣(語同上下文門人曰何謂也曾子曰夫子)
(之道忠恕而已矣之前軰云參以魯得)若以此施之空空之鄙夫(語有鄙夫問於)
(我空空如也是未及時者)則機之蔽者徒扞格爾(扞格不相入也)不受也
(無受道之資故不能受孔以上二段用顔曾事盖祖朱文公注本文云若子之於顔曾是已之語)吁此
其時也(歸時字上)互鄉之不顔也(互鄉童子不如顔子)鄙夫之不曾也
(鄙夫不如曾子)我何以授彼亦何所受耶(謂童子鄙夫不及時應前授受字)若
顔曾則時矣(如此二人方是及時)一覺而充滿勃鬱(應破題迎其欲發之機以)
(覺之意)躍如之境生意周匝(狀發之一字)其發達於夫子造化
之天也奚禦焉(應前造化字)孟子續夫子者也(本出處)未始不
欲以夫子之造化顔曾者造化二三子也(二三子如告子公都子樂)
(正子之類)奈何告子之機未觸(其時未發)與之言性則杞柳之(孟告)
(子曰性猶杞柳也)公都子之機未觸(其時未發)與之言仁義則内外
之(孟公都子曰仁内也義外也)善信之克有其機矣(樂正子名克不盡心下浩生)
(害問曰樂正子何人也孟子曰善人也信人也如樂正子方及時如孔門之顔曾)授之則受矣
(應授受字)好善優於天下(孟子好善優於天下而况魯國乎)克亦游於孟氏
造化中矣(謂樂克得孟子時雨之教應破題造化字)雖然天何言哉(推廣題意)
(論語天何言哉四時行焉百物生焉)授者無授也(不必授之)百物生焉(見上)受之
者亦無受也(不必受於我)風止雨休品彙呈鮮問之萬物莫
窺其妙何者為雨(本朝魏公詩云湏臾一雨千山遍收斂神功寂似無)心領神悟
優入聖域問之學者談不容聲何者為教(如顔子之請事斯語如曾)
(子之曰唯心領神會皆不待教)吁化矣(至此地位大而化之之謂聖)不然(反結)有受之
者(彼有受道之資)無授之者(我無以授之)欲發之機渴於望霖(猶大旱之)
(望霖雨)于是之時以我視物猶夏畦也(孟脅肩諂笑病於夏畦)奚其
化(如是則不能化)
此篇與夫子與點同機軸彼以樂字形容聖賢之
心相契此以機字發明學者領悟之方可以參看
反題辨難格
君子絶德徐邦憲
出處(揚子淵騫篇君子絶德小人絶力或問絶德曰舜以孝禹以功臯陶以謨非絶德耶)
立說(揚䧺以舜之孝禹之功臯陶之謨為君子絶德此篇立說反駁謂之為君子之德則)
(可謂之絶德則是以天下後世不可復能也夫德者性分之所固有夫人而能之也)
(天下豈有不可能之德哉)
考官批云(自首至尾委曲詳盡使子雲復生亦不復辨且文字照應節節可觀)
論曰天下未嘗有不可能之事(謂之絶德故不可能也此反駁絶德之意)而
賢者亦未嘗沮人以不可能之說(責揚䧺謂古人無絶德之說)夫德
者性分之固有夫人而能之也(如孟子我固有之也)古之君子所
以形於孝(暗指舜)著於功(暗指禹)陳於謨(暗指臯陶)無非出於德
之所固有而人之所能為(應前面)初非絶人之事也(何嘗以此)
(為絶德)議者(暗指揚䧺)見其於難事之親而盡其孝(舜父頑母嚚而盡孝)
於難平之患而成其功(禹八年治水而有功)於巍巍極治無所容
言之時而矢其謨(臯陶處堯舜極盛而陳謨)於是歆艷侈大指為絶
德(且據䧺之說)殊不知時有難易而德無加損(時不同而德則一)以
謂為君子之德則可(以三人之孝功謨為德則可)謂之絶德則是以
天下後世不可復能也(應起語)噫天下豈有不可能之德
哉(折倒絶德之說)揚䧺以舜之孝禹之功臯陶之謨為君子絶
德愚未許為通論也(責䧺)䧺之說曰君子絶德小人絶
力(只說本文两句辨難謂䧺之說如此)愚則曰(自立說)天下有絶力無絶德
以力論之有一夫之力有十夫之力有百夫之力(力有高下)
(之不同)有一夫之力者舉十夫之任則不能勝矣(一夫之力不如)
(有十夫之力者)有十夫之力者舉百夫之任則不能勝矣(十夫之力)
(不如有百夫之力者)故烏獲任鄙古今謂之絶力者(此二人古之有力者)以
扛洪鼎揭華旗人所不能而烏獲任鄙獨能之(本文烏獲任鄙)
(扛鼎抃牛非絶力耶)若夫德則異於力矣(德非力之比)德出於性性出
於天(應冒頭承題性分固有之意)天之命是性也無私則其畀是德
也宜其無所私也(接承題夫人而能之也)舜禹臯陶古之所謂有
德者(舉本文三人来說)自䧺觀之則以為不可能也(䧺則為絶德)自
理觀之則未有不可能之德也(此主意則謂無絶德之理)夫世無虞
舜而天下未嘗無聞孝(舜孝之後亦有以孝聞者)世無夏禹而天下
未嘗無偉功(禹功之後亦有以功稱者)世無臯陶而天下未嘗無名
言(臯謨之後亦有以名言著者)且古今一時也聖愚一性也今以彼
為絶德而處天下於不可能之地(辨倒䧺之說)則是舜禹臯
陶之所為乃加於人一等之事未免為聖人所病(三人未嘗)
(以此為絶德)豈所謂天下之達德哉(中庸知仁勇天下之達德也)聞人皆
可以為舜矣(孟子舜何人也予何人也有為者亦若是)未聞以舜為絶德而
不可能也(辨舜孝未嘗為絶德)聞塗人皆可以為禹矣(荀性惡篇塗之人皆)
(可以為禹)未聞以禹為絶德而不可能也(辨禹功未嘗為絶德)聞淑問
如臯陶矣(詩淑問如臯陶)未聞以臯陶為絶德而不可能也(辨臯)
(謨未嘗為絶德)䧺之說奚自而發哉(設疑)為雄之說曰(且據他說)孝可
能也事頑嚚之親而能竭全廪浚井之事者舜之孝所
不可能也(書父頑母嚚象傲乂孟子萬章曰父母使舜完廩捐階瞽膄焚廩使浚井出徔而揜之)
功可能也拯昏墊之患而能致隨山濬川之利者禹之
功所不可能也(書益稷禹曰洪水滔天云云下民昏墊又禹貢隨山濬川)謨可能也
居雍熙垂拱之朝而能申知人安民之戒者臯陶之謨
所不可能也(臯陶謨臯陶曰都在知人在安民)是三者後世之無有此
所以為絶德也(謂䧺之見三人之孝功謨如此不可能故謂之絶德)嗟夫甚矣䧺
之不知德也(轉歸本意)德者本也孝也功也謨也皆德之所
寓而後見者也(三者皆德内之固有)使必有是孝有是功有是謨
然後可以希舜禹臯陶之德使舜不遇難事之親而顯
其孝則舜為無德可乎(舜之德不特見於事親)禹不遇洪水之患
而著其功則禹為無德可乎(禹之功不特見於平水)臯陶不遇明
良之朝而陳其謨則臯陶為無德可乎(臯陶之謨不特見於知人安民)
要之有德於中不必有全廪浚井之事然後可以為舜
之孝(應前面全廪浚井之孝)凡能盡子職之所當盡者皆可無愧
於舜矣(但能盡孝便如舜)不必有隨山濬川之利然後可以為
禹之功(應前面隨山濬川之功)凡能盡臣職之所當盡者皆可無
愧於禹矣(但能有功便如禹之德)不必有知人安民之仁然後可
以為臯陶之謨(應前面知人安民之謨)凡能盡言職之所當盡者
皆可無愧於臯陶矣(但能陳謨便如臯陶之德)略其迹之異而反其
性之同(應德者性分之固有)則舜禹臯陶其絶人乎其將比我而
同之乎(未當以為絶德去孟子比而同之比聲)逆䧺之意蓋不過欲人知
舜禹臯陶之德卓越超絶不可企及庶幾勉強力行以
奔走乎君子之域否則易忽而不為之也(謂䧺之意稱三人之絶德)
(欲人勉強學之)殊不知天下之事誘之以易猶憚其難約之以
同猶蔽於異(以易與同且不能勉之)况以難懼之而以異絶之(况於)
(難與異乎異應上難易同字)孤聖人之道沮學者之心則䧺之絶德
之言斯為過矣(用劉屏山文語全句責揚䧺)嗟夫君子之設心又奚
以絶人為事哉(君子之設心未嘗絶人)以絶人為事䧺之立論大
抵然也(見得揚䧺之所見如此)謂賢人必為人所不能則謂君子
為絶德蓋無足怪者(深責揚䧺為絶德之說)不幸而使斯言不顯
行於世(為底板張本)吾懼學者以喬桀相高以卓鷙相務(謂喬)
(桀卓鷙皆是為絶德欲過人一等者)不循天下常行之理而動欲為絶人
之事(若為絶德之事其弊必至此)孝不為舜而為申生(左傳閔二年晉侯使太子)
(申生伐東山臯落氏僖四年太子申生縊於新城)功不為禹而為白圭(孟白圭曰丹之)
(治水也愈扵禹孟子曰子過矣禹之治水水之道也是故禹以四海為壑今吾子以鄰國為壑)謨不為
臯陶而為公孫惠子其流弊有不可勝言者矣(孝如申生功如)
(白圭謨如公孫惠子皆德之弊)幸而䧺之言不顯行耳(應前面說)謹論
就題發明格
堯仁如天王質
出處(史記本紀其仁如天其智如神就之如日望之如雲)
立說(天下被聖人之仁而不知有聖人之仁故安者自安莫知其所以安養者自飬莫知)
(其所以養斯仁也天也蓋天以仁覆萬物而萬物未嘗以為天之功聖人以仁育天)
(下而天下未嘗以為聖人之惠功深而形不露惠博而體不顯於此見聖人之仁與)
(天為一)
徐進齋批(此等題目最難形容又難反抑深說又不是此篇只就眼前事上發明天)
(與堯氣象極為得體且是文字不麗不浮不蔓不枝真可法也)
論曰可使天下被聖人之仁(堯之仁)不可使天下知聖人
之仁(不知堯之仁便見如天意)被聖人之仁而知有聖人之仁仁之
小者也有方而可議也(被其仁而知之則其仁安能如天之大)被聖人之
仁而不知有聖人之仁仁之大者也無迹而可名也(被其)
(仁而不知之則其仁方見如天之大)惟其無迹之可名(粘一句正說)故安者自
安莫知其所以安養者自養莫知其所以養(莫知其所以然方見)
(如天之功)斯仁也天也(打合仁如天意)天以仁覆萬物而萬物未嘗
以為天之功(萬物不知天之功)聖人以仁育天下而天下未嘗
以為聖人之惠(天下不知聖人之惠)非天無功聖人無惠也(就功惠二)
(字斡一轉甚有力)功深而形不露(此是天之功大處)惠博而體不顯(此是)
(聖人之惠大處)是以蒙其功而不荷其功(功惟其大故物不知其功)受其惠
而不感其惠(惠惟其大故人不知其惠)於此見聖人之仁與天為一
(應斯仁也天也意)堯仁如天馬遷善論堯者也(司馬遷作史記)天下
之人有心者能識當使有心而無所措其識(形容不知意)有
目者能見當使有目而無所措其見(形容不知意)有口者能
議當使有口而無所措其議(亦形容不知意格以上三派遣文)世之人
君其中孜孜然其外戚戚然(仁之小者)惟恐天下之人心不
識目不見而口不議也(總上三派聖苟使之知則小了應冒頭被人之仁而知有聖)
(人之仁仁之小者也有方而可議也)諄諄而告曰(两股對說)吾施布帛振而之
寒彼將稱之曰仁也(應冒接題有方而可議也)然布帛窮而仁亦窮
(應仁之小者也)聖人之仁能使天下舉無寒而天下終不知其
為聖人之布帛(如此方是仁之大處)又諄諄而告曰(對上股)吾發榖
粟振而之飢彼將稱之曰仁也(應冒頭接題有方而可議也)然榖粟
窮而仁亦窮(應仁之小者也)聖人之仁能使天下舉無飢而天
下終不知其為聖人之榖粟(如此方是仁之大處)如是而後能無
所窮(鎻上兩股)故曰聖人之仁天之仁也(應冒頭斯仁也天也)今夫陽
一嘘而萬物生方其未生也有望乎陽也既生矣何有
於陽陰一吸而萬物成方其未成也有望乎陰也既成
矣何有於陰(應天以仁覆萬物而萬物未嘗以為天之功)聖人之仁一施而
天下得其安得其養(此如陽嘘陰吸而萬物生成)方其未安且養也
有望乎聖人之仁也(此如萬物未生成而望陰陽之時)既安且養矣何
有於聖人之仁(此如既生成之後何有於陰陽)夫惟萬物以為天何有
於我于以見天之仁為甚深(總上三𣲖文此一段應冒頭蒙其功而不荷其功)
天下以為聖人何有於我于以見聖人之仁為甚博(此一)
(段應冒頭受其惠而不感其惠)何者(虚設問)鳥棲於木何有於木鳥忘木
也魚遊於淵何有於淵魚㤀淵也萬物忘乎天天下忘
乎聖人(粘上忘字此與鳥忘木魚忘淵何異)帝堯在上(舉堯事)作者曰日出
而作息者曰日入而息彼以為已之力也(通歷帝堯之時有老人擊)
(壤於路曰吾日出而作日入而息)而不知所以作所以息者帝堯之仁
使之各得其職也(歸堯仁上)飲者曰鑿井而飲食者曰耕田
而食彼以為已之力也(同上鑿井而飲耕田而而食帝何力於我哉)不知所
以飲所以食者帝堯之仁使之各遂其欲也(歸堯仁上)不惟
當時之人莫之知後世之人亦莫之知也(形容主意不知二字)今
考之書禹一出而洪水乃平堯無力也(書舜典帝曰前咨禹汝平水土)
(又孟子禹抑洪水而天下平)仁果安在哉(見不知意)稷一出而百榖乃播
堯無力也(書益稷暨稷播奏庶鮮食又孟子后稷播時百榖)仁果安在哉(見不知意)
推之而莫能窮其端探之而莫能窮其狀(見不知意)抑非堯
之仁有似乎天也耶(打合本意)能言之類誰如於孔子至論
堯也不能言其名而以蕩蕩稱之蕩蕩者大而不可測
也(見仁之大而不知處民語大哉堯之為君也云云蕩蕩乎無能名焉)不能言其功而
以巍巍稱之巍巍者高而不可量也(見仁之大而不知處同上巍巍乎)
(其有成功也)惟其文章則可擬議故曰煥乎其有文章(同上全句)
文章堯之粗迹也故可以指名(此非堯之仁)蕩蕩巍巍堯之
至仁也雖孔子亦不可窺測(此堯仁之大處孔子且不知况於他人乎)蓋嘗
推孔子之論而至於大哉之言盖未嘗輕許也(又以孔子大哉)
(二字合乾卦大哉二字說大有方又不小了堯)於易則稱乾曰大哉乾元萬物
資始(見易乾卦)於語則稱堯曰大哉堯之為君也惟天為大
惟堯則之(見語子罕全句)坤不得以並乾故止曰至哉坤元(乾卦)
(大哉乾元坤卦至哉坤元)舜不得以並堯故止曰君哉舜也(以坤至哉匹舜)
(君哉以乾大哉匹堯大哉舜孟大哉堯之為君也云云君哉也)然則極萬有之大無
以加乎天極羣聖之大無以加乎堯(說天與堯氣象極大)天也堯
也其相配也固宜(應冒頭聖人之仁與天為一)司馬遷之說盖出乎
孔子之論而不善用之(引史記本文來說接上生下為底板張本)日愚知其
為日也雲愚知其為雲也至於天愚不知其所以為天
也(學家語文夫子稱老耼曰烏吾知其能飛魚吾能知其能遊獸吾知其能走云云至於龍吾不知其乘風)
(雲而上天吾今日見老子其猶龍耶)其仁如天是也(無迹之可名)就之如日則
有迹之可依矣望之如雲則有形之可覩矣(有方之可議)當
堯之時問之在朝在朝不知問之在野在野不知(形容不知)
(字好云列子仲尼堯治天下五十年不知天下治歟不治歟云頋問左右左右不知問外朝外朝不知問在)
(野在野不知云云)烏有如日之可就如雲之可望哉(如日如雲則是可得)
(而知矣)曰其仁如天大之也(取遷其仁如天之說)曰就之如日望之
如雲反所以小之也(責遷如日如雲之譬反小了堯)故曰馬遷得孔子
之論而不善用之也(應前面)謹論(元本於出處下并結語俱作望之如日就之如)
(雲似與史記不合今以其字與文僣改正之故記之于此)
論學繩尺卷三
