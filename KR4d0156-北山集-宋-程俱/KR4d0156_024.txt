北山小集卷第二十四
信安程俱
外制三
吏部員外郎胡世將校書郎劉一止除監
察御史(九月二十八日)
勑具官御史臺屬皆朕耳目之官也自元豐肇新官
制於是尚書諸曹分隷六察雖非言責之地然尚書
萬機本天下之事無不緫焉而御史得以紏六曹之
愆違則其任亦不輕矣以尔問學之美推於軰流才
術之敏見於已試召對便殿敷奏可觀維持朝綱肆
以命尔其祗厥職尚有寵嘉可(云云)推於軰流(已上詞同)
才術之施宜無不可選自讎校維持朝綱尚體懋恩
益祗厥職可
文林郎河南府孟汝唐州鎮撫使司幹辨
公事任直清與改合入官除直祕閣仍賜
緋章服(九月二十八日)
勑具官尔以諸生奮身戎幕百舍重趼入奏行朝賜
對從容有嘉忠恪官以寄禄實視京僚蓬萊道山以
儲英俊併用示寵錫以身章求之異時非聲譽在人
服勤之久保任應格功效卓然者未有一朝而兼得
者也朕之寵尔者厚矣尔亦思所以報之可
參知政事李回除資政殿學士江南西路
安撫大使令謝辭上殿(十月二日)
勑宣力四方必有股肱之頼折衝千里是資帷幄之
良朕念江西之上游有若豫章之巨鎮民亦勞止豈
無還定安集之思我儀圖之爰得禮樂詩書之帥具
官才足以經遠學足以贊猷蚤獻納於朝端亦緝熙
於王度靜而能應剛以有容迺者扈長樂之遐征緫
行臺之庶務曁還吳會陟副樞庭遂佐國均益資辰
告屬懇辤於機政方圖任於蕃宣用升秘殿之華仍
付中權之重惟廟堂之宿望固應深體於焦勞惟荆
楚之舊臨諒已周知於利病往蘇疲瘵式副倚毗行
尔所聞豈煩多訓可
武節大夫河南府孟汝唐州鎮撫使翟興
武功大夫遥郡防禦使
勑具官朕遭時艱虞東狩吳會顧瞻舊都永懷創
守未嘗不中夜以興當饋而歎也尔奮自校長不忘
國恩獨以貔虎之師屢挫奚虜之氣輯綏民旅祗奉
寢園遂定洛京益張武衛朕甚嘉之進階三等以旌
尔功仍陟兵防俾持使節是皆超躐宜體睠知尔其
益厲於忠勤朕亦無愛於爵禄騰聲懋績豈不韙
哉可
給事中洪擬除吏部尚書
勑天官掌六典以佐王是爲周制吏部建九品以取
士始大魏邦惟今古之異宜在倚毗而均重求諸近
列吾得其人具官學問之優見於從政靖兵之美儀
於本朝夙將使指於四方亦旣敷宣於德教周歴憲
臺之三院固多啓沃於聦謀比自司言進膺平奏属
銓量之虛位思振舉於頽綱念非老成莫克付授矧
自文籍散逸吏緣爲姦真僞混淆官益以冗至於法
出而詐起安得風流而令行惟通簡如裴王則足以
應無窮之緒惟清明如崔范則足以祛積敝之源諒
亦優爲佇觀成績可
汪藻龍圖閣直學士知湖州
勑淛河之西列郡惟八吴興當苕霅之會適繁簡之
中在於平時最爲樂土昨者虜寇大入跳梁郡疆縣
當厥衝鮮不震蕩然則備禦安集盖難其人具官輟
自禁苑則吾信臣况淹練古今於從政乎何有而敷
陳利病每誠心乎愛民諒堅及物之心益觀儒者之
效雖鞅掌諷議若中外之或殊然鍼石拊摩實乂安
之是頼休戚所繫往其欽哉可
黎確龍圖閣待制知漳州
勑七閩南粤之交有漳浦焉其地儉陋故其民窶以
嗇其爲郡僻左故吏至則鄙夷其人是以澤不下宣
而民益困非里社不遠因俗制宜鮮克稱治具官輟
自侍從則吾信臣(云云下詞同汪)
高衛龍圖閣待制知撫州
勑廼者虜騎大入蹂吾江西臨川之民蕩析厥居罔
或生聚朕思得敏惠之士往而勞來還定安集之庶
幾𥙷創痍之酷息愁歎之聲有以召和而弭乱也具
官輟自侍從則吾信臣况嘗將命於外臺固已淹通
於政事且復階榮於近著所宜深體於焦勞諒於綏
馭之間益展忠勤之效雖尔身在外若遠邇之或殊
然國步方艱亦承宣之是頼休戚所繫往其欽哉可
左司員外郎趙子晝太常少卿
勑具官太常禮樂之司自天下多故文籍散亡猝有
討論莫之折中儀曹博士口呿而不能對掌故客史
意行而無所稽朕甚閔焉以尔學問該通操履修潔
試之宰士禆益則多擢貳曲臺時惟高選夫裒文籍
於散亡之後明禮樂於缺壞之餘唯其勉哉時尔之
任可
刑部員外郎錢稔大理少卿
勑具官廷尉天下之平得其人則天下無冤民不得
其平則民將無所措手足然則爲之貳者其可不重
其任哉以尔比以才選爲郎尚書持節餉軍轉輸不
匱風力之敏於此可觀士制祥刑往爲之佐尚其忱
恪以荅寵休可
降授朝奉大夫姚舜明左司郎官吏部員
外郎仇悆右司員外郎
勑具官尚書萬幾本而聮治分職允釐於六官處中
經體則任之大臣舉綱引墨則責之宰士不有彌綸
之助孰承斟酌之宜以尔舜明中外荐更頗著風績
以尔悆比參銓叙克守厥官矧皆俊造之升是資儒
雅之飾尚其祗恪以副簡求可
潘良貴考功郎官樓炤兵部李易屯田張
礿刑部張匯比部郎官
勑具官六卿之属不同其於贊喉舌之司成攷會之
務者顧豈有異哉以尔良貴自信不回頃更言路以
尔炤綽有才辯慷慨事功以尔易發策行朝先鳴多
士以尔礿該通律令號爲詳明以尔匯爲吏有稱濟
以強敏或翺朔於已試或激昂於有爲俾列位於文
昌庶效能於司會時惟遴簡無曠厥官可
孟庾除參知政事
勑朕丕承基緒思濟艱難無競惟人方急賢能之舉
不懈于位寕忘豈弟之宜俾入贊於國均庶有孚於
輿望具官忱誠許國才業應辰宣力四方更外臺之
賦政元戎十乘司留鑰於陪京益旣乃心咸有成績
遂升華於延閣旋分職於司徒肆予肇祀之成繄尔
豐財之助陟明斯在方鳴玉以造庭經體是宜用出
綸而敷命方今國勢未振民力旣疲共惟置器之安
以佐涉川之濟唯德稱而乂厥辟母面從而有後言
卜式膺二府之求盖朴忠之是頼劉晏輔中興之業
亦食貨之周知尚奮尔庸以起予治可
中奉大夫龍圖閣待制知撫州高衛磨勘
轉中大夫
勑三載考績三考黜陟幽明故任土作貢之功必成
於四考之後而績用弗成之罰亦九載而後加焉此
唐虞黜陟之明驗也後世遷徙旣數考課之法不行
侍從之官率三載而進秩徒以夙夜之勞而已具官
宣力中外才猷旣孚方自銓曹出守大郡舉有司之
彛典加四品之崇資是亦新恩往其祗服可
直龍圖閣前知婺州傳崧卿除秘書少監
勑具官承平之初肇建三舘凡文學論思之選鮮不
出於其間官制旣行歸之祕省爲之貳者未嘗輕以
卑人以尔賓貢春闈蔚爲俊造之首周旋朝著雅有
端諒之稱進思多憂國之言出使有愛民之志召自
近郡對於宴間俾侍蘭臺益懋遠業時惟遴簡其往
欽哉可
吏部員外郎瘳剛起居舍人
勑具官自史官之職不修而言動之記隨以闊略仗
下之後吁俞謀議不得聞焉設官之意盖自唐室而
失之然非行藝有聞不以充選以尔操履端諒學問
優深有猷有爲名實旣加於士類矣簮筆殿陛亦吾
從臣罔非正人則有古訓承弼乃辟惟尔之休往其
欽哉祗我新命可
陸長民孫近吏部郎官王珩戶部郎官胡
蒙度支郎官
勑具官等中臺六官實緫天下之務而吏戸二曹最
爲浩繁得其人則銓叙平而財用理不得其人則事
不治而受其敝者衆故異時常以通簡敏逹之士爲
之属以尔長民儒雅潤飾見於踐揚以尔近詞學策
名嘗更治郡以尔珩政事不苟以尔蒙彊濟有聞或
繇俊造之升或著廉平之效文昌之選尤重於今惟
是名曹事任加劇時惟新命尚其懋哉可
龍圖閣學士朝議大夫致仕翟汝文翰林
學士
勑朕惟唐室中微出狩于外時則有帷幄之傑不二
心之臣如陸贄者通逹國經彌縫衮闕克乂厥辟迄
成恢復之功朕未嘗不想見其人也具官瑰瑋之文
藻飾王度邁往之氣高視士林出則藩宣之良入爲
侍從之長兹用舊物還之禁塗豈唯資潤色之工感
人心而孚朕意庶幾有論思之頼竭忠節以贊中興
其景行於昔賢以欽承於休命可
朝奉郎徽猷閣待制知婺州李光尚書吏
部侍郎主管右選
勑古者源清而官省故以尚書緫銓衡近世法具而
員多則分四選爲左右自兵車之爲衛廵方岳以在
行文牘寖亡防範隨缺思舉浩繁之治必資通簡之
才具官勁挺得於天姿學術明於治理抗憤世疾邪
之論有捐軀徇國之心久均逸以就間盍共思於丕
濟俾贊天官之職益觀邦治之成惟去敝戢姦若尔
之爲守令則政修事舉予不謬於簡知往其欽哉懋
乃攸績可
李彌大尚書吏部侍郎主管左選
勑(上詞同)具官問學該通器質渾厚自艱難而多故每
慷慨以奮忠均逸殊庭荐更歲律盍共思於丕濟庶
益展於嘉猷俾貳天官以贊邦治苟吏屬知戢姦而
遠罪則尔爲無負於簡求若官曹皆宣力而建功則
朕亦何憂於不理欽予時命尚其懋哉可
王氏封和義夫人
勑王氏朕方每食嘗膽未明求衣固無逸豫之思與
夫聲色之奉儻服勤於夙夜亦宜示於寵嘉以尔婉
嫕自持温恭是蹈屬備貫魚之列爰參祀燕之儀顧
小心而弗違疏大郡以加錫尚其祗恪以稱渥恩可
掌衣蘇氏典寶宋氏典綵
勑掌衣蘇氏等朕即位以來時廵方岳掖庭之屬屢
簡僅存其有躬夙夜之勞居掌事之列理宜加秩用
示寵陞以尔恪(御名)無違服勤寖久進之八品寶綵是
供時爲懋思益祗乃事可
河東轉運判官直祕閣王毖贈正議大夫
勑舉襃贈之典䘏死事之孤所以勸忠勞之臣而致
仁厚之意也具官頃以才選轉漕河東而奚虜之衆
長圍太原身與帥臣嬰城固守王略不澹卒爲賊圖
將軍生降方安右校之位少從前死不隨屬國之歸
而妻子自言流離之狀朕䀌然傷之進官七等視昔
貳卿且推恩其子孫抑加勸於遐邇服此嘉寵尚其
有知可
瑞昌縣玉仙鄉稅戸迪功郎周仁厚與改
承務郎
勑具官迺者淮右之寇跳梁江西命將臣俊以所部
致討焉汝能以私儲詣軍自獻食以不匱亦與有勞
寄禄初階是爲京秩益務報稱服我恩休可
王庶轉兩官除徽猷閣直學士
勑自奚虜大入暴師中原六年于兹矣而戡定之功
未云獲也其有分綏御之權制閫外之事而能所歴
有紀威聲隱然至於夷險不回績效尤著則陟明之
典其可後乎具官忠藎出於天姿才猷見於累試蚤
破器使投刃之下無全牛比屬時危疾風而後知勁
草爰更帥路屢奏膚公載撫興元有嘉豫備樞臣來
諗功狀卓然豈唯寬朕北顧之憂抑以張吾犄角之
勢延閣之邃學士之班是爲清華以旌功代仍進官
之二等亦示勸於一時益懋乃庸以稱休寵可
朝奉大夫直秘閣趙開除直顯謨閣
勑具官師行川陜于今三年矣所以禦敵者在兵而
所以聚兵者在食至於權貨殖以資軍實則又不可
以乏共者焉以尔奮自諸生果於立事付之財計才
效沛然樞臣奏功進官一等升華延閣倂示寵嘉尚
其勉之以暢榮問可
吳玠明州觀察使
勑朕以經理二陜付之樞臣奉將天威式遏亂略非
有熊羆之士不二心之臣相與勠力盡忠内撫外禦
則戡定之期未可以歲月冀也膚公來上懋賞是宜
具官才氣不羣忠勇自奮策足功名之會騰聲關隴
之間比者擢帥涇原盡護諸將岐下之戰尤爲雋功
獲其酋豪醜類折北是用疇其多捷陟以廉車夫雄
職美官朕所以待功能之士也益奮尔烈朕無愛焉
可
明州觀察使吳玠起復前件官職差遣
勑孝移於忠者聖人之格言國尔忘家者人臣之彛
憲而况分閫外之寄統諸路之師淬厲以湏枕戈待
旦而可以親喪廢乎具官比以功伐寖階顯榮却敵
有沉果之機馭軍適威愛之濟戰多中率懋賞旣行
遽深風木之悲方從金革之事矧臨敵忌於易將而
軍制容於奪情其安厥常母曠尔職苟能揚名於世
以顯其父母則忠孝之道兩得矣尔其懋哉可
胡唐老賜謚
勑母將陳定陶之議號稱安國之言丙吉饗博陽之
封兼收不伐之美其有一時造膝世莫得聞五載不
言死而後顯易名之典非朕尔私具官俊造策名儒
雅飾吏峩冠憲府居有匪躬之思剖符侯邦綽著干
城之節顧惟京口實控吴疆疇其已試之功付之連
帥之任俄屬隣邦失守大將移軍空城莫嬰散卒横
潰方身叩城壘示以招徠之不疑而盗憎主人何虞
禍變之忽起素志不遂朕甚傷之比因同産之抗章
具列靖康之關說節惠之請下之有司舉安民大慮
之言與在國逢難之故合是二法賁於九原庶英爽
之有知亦僉輿之無間可
德安府復州漢陽軍鎮撫使陳規除徽猷
閣待制
勑朕以安復漢陽三郡之衆設爲巨屏命守臣持節
鎮撫之所以保人民奮武衛也乃能内輯外禦軍聲
隱然懋賞之行理其可後具官才猷見於已試忠智
資於自然屢嬰賊鋒卒固城守勞來安集荆襄之民
實頼焉夫待制西清是爲法從肆以命尔以旌尔功
且身在侯藩職在延閣則朕腹心之臣也勉建功業
朕不汝忘可
德安府通判李忬直祕閣
勑具官圖書之府上應奎躔祖宗以來用儲英俊有
職於此率時聞人用以勸功則爲異數以尔能以才
力佐治一邦屢嬰賊鋒卒固城守清華之選以示寵
綏尚其欽哉益思報稱可
故中書侍郎贈開府儀同三司張慤謚忠
穆
勑士方逢時力或可致國有公是死而益明襃善貶
悪則存諸太史之書考行易名則付之禮官之議是
謂彛典誰其敢私具官以強濟之才持公忠之志蚤
更器使懋著廉平之稱晩事潜藩益展勤勞之節旋
登政地俾贊國均發言無華每懷盡瘁以紓患特立
不懼弗爲姑息以市恩人望頓隆朝僉惟允不淑之
歎遽没於元身無斁之思尚孚於輿議屬邇臣之有
請繄節惠以加襃惟慮國以忘家與布德而執義合
是二法賁於九原庶幾英爽之歆抑爲忠藎之勸可
謝文瓘贈徽猷閣待制與兩資恩澤
勑(上詞同楊康國)思有優恤具官熙寕之間以經術登上第靖
國之歲以學行備從官獻可稽疑議論持正遭罹讒
毀流落喪亡公論旣明寵嘉可後待制延閣時惟渥
恩且推澤於子孫庶少伸於抑厭可
吏部尚書洪擬除龍圖閣待制知温州
勑法從之臣(云云上詞同汪藻與郡)具官肅括而濟之以和明察
而行之以恕輟自常伯則吾信臣况淹練古今於從
政乎何有而講明治道每誠心乎愛民顧永嘉之保
疆實浙東之名郡惟西清之延閣有河圖之舊班雖
鞅掌諷議若中外之或殊然鍼石拊摩實乂安之是
頼尚體睠任益懋尔庸可
謝克家差知泉州
勑朕惟甌閩之區實居嶺海之會督府之外泉爲大
邦四方游寓之所棲百貨懋遷之自出頃者盗發旁
鄉士民震驚師出淹時調度繁廣顧艱危之未息豈
安集之可稽苟非重臣孰任憂寄具官文學政事儀
于朝端寬裕疏通逹於治體比擢參於大政方允頼
於嘉猷遽陳辤劇之章且申均逸之請重違雅志俾
侍殊庭屬深軫於遐方因即勤於卧治昔白傳退居
於西洛亦就拜於尹釐若畢公身在於東郊尚無忘
於入告朕命不易往其欽哉可
北山小集卷第二十四
