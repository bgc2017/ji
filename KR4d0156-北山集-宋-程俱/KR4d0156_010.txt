北山小集卷第十
律詩
酬穎昌葉内翰見招(丁酉)
觸熱西游泝濁波京華旅食謝經過年侵鏡裏今如
此歌缺壷邊可奈何賓閤遥知懸玉麈直廬應許到
金坡(唐孟浩然故事)湏公一節趨環召猶及昆明百步荷
旅舍寫懷
半世江湖寄此身冰墟何意及陽春離騷痛飲非名
士𣢾叚還鄕亦善人病木作花真強活長魚沈陸恐
摧鱗清時英俊如麻葦敢歎長年甑有塵
酬葉翰林喜某除官東觀(庚子)
冰谷難通杜曲天淺聞那識綘人年揮斤始免從輪
扁操牘寧堪佐史遷正恐商樊譏浪仕可令齊魯歎
無傳笭箵挂壁空回首林有孫枝竹長鞭
列宿羅胷妙𥙷天巨鼇峯頂号耆年致君舊擬唐虞
上去國徒驚歲月遷夢筆絲綸建瓴下憩棠膏澤置
郵傳平生傾倒燕臺意可使英豪慕執鞭
送葉善卷致仕歸吳(衛尉丞庚子葉勸)
衛尉新除蓋次公便抛簮紱向江東秋鱸正與蓴絲
美夜鶴休驚蕙帳空滿腹詩書元未試會心林壑與
誰同自憐華髮無歸處慚愧冥冥物外鴻
和同舍雪晴即事
雪消晴沼漲微波一局文楸比爛柯塵外清霄三島
近日邊春色五雲多不妨窈窕耽書癖時遣槍旗戰
睡魔洶湧詩情何所似九軍雷動伐靈鼉
和同舍上元迎駕起居(辛丑)
瓊(犯御名)浮空錦作山五門遥北望金鑾燭龍飛度崑
丘曉玉斧修成寶鑑寒便覺冰荷回暖律怳疑雲翼
傳靈丸都人喜色瞻鸞蓋更擬交光雪未殘
和同舍夏日四詩(辛丑)
寒暑不到處翛然天地中夏冰聊善幻性水自真空
松壑凝寒露荷燈障遠風峩峩欲千仞扇暍意無窮
(清冰)
曉來風破睡天外失參横雨作刻漏下人思江海傾
林塘回秀色㕓市亦驩聲漏屋吾無憾聊蘇秉耒氓
(暑雨)
夜氣接平旦微凉生太虛庭槐秋影動簷月曉光餘
執熱寧無閒探湯固有初斯湏銜燭轉汗漬羽陵書
(晨夜)
赤日不可度紅塵能許深糞除知有意垢淨亦唯心
葉落石門曉花殘桃徑吟安知煩溽地擁篲却流金
(掃地)
車駕幸祕書省口号(壬寅二首)
端門清蹕隱脩廊麟省新開接建章六玉虬飛黃道
穩五芝華聳赭袍光風生凡腋天顔近春入仙洲晝
漏長拭目訓詞成飽德共瞻雲日仰陶唐
清塵膏雨浹人寰金殿晴開瑞霧閒帝座騰暉臨璧
府飈輪䊸景按蓬山龍鸞初識昭回迹麋鹿驚隨侍
從班再拜逡廵戴君賜却迎天仗𣢾賢關
和田龍圖升之登秋宴口号(二首)
赭黃高拱王霄間金殿祥驎九色班湛露恩濃開鎬
宴大風歌奏仰龍顔自驚垂老抛農畒浪逐群仙𣢾
帝關銀甕白環方紀瑞汗青脩竹盡南山
矍鑠仍堪將帥閒壯猷聊與虎臣班(來詩云坐於諸軍團練使之後)公車
獻賦城南杜郎省興嗟比地顔合殿千官瞻黼扆中
天雙闕敞瓊關&KR0686;庭拜舞嵩三呼延閣千雲真道山
材德祖有詩寄光禄蔣卿夢錫瑎及送朱博
士駿發終篇皆見及次韻寄懷
閉門那復賦三都傳世何妨強著書東海遺榮行路
歎南山歸隱故人疎尚平㛰嫁無餘累摩詰身心即
淨居六十挂冠雖早計絶勝銜索泣枯魚(閒德祖兒近已娶婦故有)
(尚平之句)
金華玉府九天開夜誦何人薦逸才大學諸生終莫
挽長沙賢傳幾時來别離傳恨空魚素歲月如飛逐
管灰亦欲相追老湖海稽山肯放酒舡回(德祖旣休致不復作都城)
(書余獨時致書問訊故有空魚素之句)
和江子我端友(戊申)
雨脚初收曉霧開青鞵布韈好追陪幽人無事長相
見佳句有時還自來白業誰能超石壁朱顔亦任發
春醅憂來忽憶燕南信安得閿鄕老萬回
齒落
年運過半百齒搖先右車朝來忽自墮笑罷却成嗟
鶴髮情知𡭗牛呞老更加舌柔真足恃寂默寄生涯
種蓮
不向東林杜聊分玉井蓮淤泥超黑業定葉異青錢
八法郍能染三車固可捐從容共魚樂吾意已忘筌
别後有懷子我追用巾字韻作寄
漉酒空峩五柳巾一觴相屬念情親玉川奴婢今猶
昔錦里田園老更貧冰洞清泉誰共酌風篁幽徑好
尋春開年晴暖湏歸去還向江湖覓故人(子我東去云欲居無錫或過錢塘)
(故有冰洞風篁之句)
商浩廢處信安偶覽衢州圖經故居尚有
遺址有感予懷書四十字
中軍時所廢我廢坐衰殘軒冕儻來寄炎凉非意干
空凾嗟外重小品亦徒看異代均流落還來客信安
觀梅
江梅開過尚餘香半面殘粧對夕陽野草凡花正無
頼競將紅紫占春光
觀老杜久客一篇其言有感於吾心者因
爲八詠
羈旅知交態
故里翻爲客衰年亦倦遊犢禈慙北阮膰饋略東丘
門巷遊麋鹿閭閻風馬牛翟公良可笑大署欲何求
淹留見俗情
扶病來城郭棲遲又幾年炎凉驚節變榮悴與時遷
掉臂人趨市駢頭蟻慕羶回觀衰冷地古竈不生煙
衰顔聊自哂
秃髮無重綠疎髯已半凋識風摇老炷火宅竪衰標
往事那堪記幽懷不自聊餘年儻窮健猶及中興朝
小吏每相輕
鼠軰何知禮奴曹只世情鴟鴞嚇鸞鳳螻蟻困鯤鯨
舍者時爭席將軍莫夜行豈堪供一笑正自不湏驚
(子美詩又云何當官曹清尔軰堪一笑東坡詩云𡭗軰何曾堪一笑)
去國哀王粲
獻納無明略衰遲只故鄕養痾憑藥裹掃迹寄僧坊
不作荆州客空悲漢署郎(王粲少爲蔡中郎所禮)登樓那睱賦衰
鬢白蒼蒼
傷時哭賈生
僣逆真苕燕腥羶尚井蛙蒼生困徵歛黃屋久咨嗟
北狩终當返東廵亦未賖皇基甚宏逹四海會爲家
狐狸何足道
宿敝雖毛舉中原尚土隳時聞殱狗鼠未遂戮鯨鯢
冠蓋翔鴛鷺兵戈集虎貔埋輪豈無意攬轡欲誰期
犲虎正縱橫
黠虜頻窺塞潢池或弄兵未傳朱泚首時勞亞夫營
四海幾糜爛群凶會鼎烹皇威清海岱談笑掃攙搶
哭徐節之學士(御名)言
辯口懸河氣吐雲賢豪往往盡知聞論兵似欲無堅
敵攬轡常思去敗群正使流言成玉玷何妨浹骨自
蘭芬他年罷社悲閭里宿草猶應哭故墳(節之以社日不起疾故云)
又六言
臨汝音容近隔源明生死俄分可但一朝千古真成
聚沫浮雲
叔問錄示樂天篘字韻詩(余和以簡叔問)
槽滴真珠不用篘塵飛華棟發清謳時危尚想承平
態勝會那從戰闘求(戰闘求見世說栢南郡挾彈事)遺物方將期汗漫苦
心何必志窮愁憑君賸作消憂計痛飲狂歌爛漫遊
興龍節日有感二首
往歲興龍節寰區樂未央姜任垂德化䕫契拱巖廊
事逐流年往憂隨愛日長嘉時眞易失追想故難忘
往歲坤成節群生鼓舞中至公同造化和氣浹羌戎
佐佑三王治彌縫十亂功戎衣何日定無處問高穹
龍圖閣待制知亳州事傅公挽詞四首
北地休竒績東閩出雋儒文明知世異才德應時湏
臺閣咨純正朝延重楷模九原如可作素業上唐虞
置醴王門重和羹帝意深方酬稽古力未展濟時心
履道端由戸繩身異直尋如何天不憖注想動宸襟
龍駕初從代羊裘首訪齊但聞還舊物巳足慰群黎
綸綍王言大蓍龜國論稽空留吾黨恨桃李信成蹊
曳杖空成歎騎箕去莫追桑隂曾未改棠苃有餘悲
笳鼓千山路龜螭萬古碑登門慙憃陋何以報深知
黃修中大夫挽詩
少日無雙譽中年嘆數竒音徽叔度比治迹次公爲
羔鴈徒三至牛鷄不兩施空令吳楚地阡陌有餘思
曠度中無類懷才竟莫伸入朝誰不達出宰一何頻
吏隱琳宫冷郎潜素髮新話言猶可想攬紼涕霑巾
致政程承議挽歌詞(伯禹侍郎瑀之父)
手種庭槐擢幹長誰知種德久弥芳錦標荷橐看榮
養命服恩書被寵章合浦珠還增氣象延平劔合歛
光芒新阡鬱鬱車千兩慶善哀榮動故鄕
太守富樞密見示題趙叔問回光庵詩次
韻奉和因叙比蒙屈顧郊居愧謝之意
千騎雙旌閒綠沉草堂無逕辱幽尋應憐范叔窮愁
甚更覺文翁德化深泌飲衡門聊寄老高山流水舊
知心朝來拭目窺新句入木鏘金比道林
又和呈叔問
潮海當年共陸沉山林投老得追尋清溪宛轉千山
靜喬木隂森一徑深法界含容居士室庵基堅固祖
師心山王終恐歸廊廟回首清遊歎竹林
用韻述懷
故交離合異升沉狂直寧當問尺尋伏櫪疲驂千里
暮當關虓虎九門深炎凉殊態看浮俗衰病交侵失
壯心一壑一丘真自足野麋終是樂長林
送莊大夫綽赴鄂州守
白首同經本命年君臨方面我歸田應無衛尉一錢
直空羡&KR0238;園三十篇(季𥙿著本草蒙求三卷頗工)麟閣功名應未晚
羊腸𡵨路莫爭先西歸不待三年最肯訪柴門濲水邊
偶成四十字上呈彦章内翰叔問侍郎
頭童心亦盡老矣不中書頼有金閨彦時來冰氏墟
但令尊有酒安問出無車更得身強徤登臨縱所如
彦文見和謹用韻作二首
禪翁憐病士時枉數行書野寺尋荒逕煙林接遠墟
擬回逋客駕仍挽故人車會赴山林約無勞問久如(久與叔問約同訪彦&KR4168;居行當如約)
知公探理窟玉撿祕瓊書宴坐超三界靈光洞九墟
折腰憐五斗䑛痔笑多車定起時遊戲新詩錦不如
再作述懷
不作頭錢直徒看萬卷書秋螢羞赫日潢潦異歸墟
絕意高門地真乘下澤車終年日高卧豈問夜何如
再和寄彦文
踵息庵中老看書不蠹書青燈對編簡秋氣入郊墟
農圃從爭席笙歌載後車風流傾一座誰復似相如
某啓伏蒙宫使資政左丞以某末疾漸平
寵况新詩仰荷眷私欽誦不足謹依嚴韻
攀和四首少叙盛德仍述鄙懷伏惟采覽
某再拜
如公真似泰山雲敷寸崇朝四海聞出處要同周四
友聲名何减漢三君詞源笑唾三冬學妙旨深明六
藝文要是天孫機杼手莫將雲錦並纖紋
典訓文章見白麻經綸才術乂王家如何䄂手千巖
裏却旁臨溪一徑斜憂國丹心知益壯濟時素業復
誰加何當樂壽亭前路杖屨追游閱歲華
載酒何人過子雲閉關蘭若斷知聞分無秔秫資三
徑豈有篇章詠五君親故易成南浦别漁樵時寄北
山文懸知倚市傾城態應笑寒䆫刺繡紋
充庭英俊劇蓬麻迂惷無庸合卧家錦里煙塵終不
到玉川思慮本無斜山東何翅三年别霜鬢潜驚一
半加會見中興平四海要看元凱佐重華
叔問覽北山小集用葉左丞韻辱惠佳篇
推與過情良深愧戢謹次韻奉酬二首
過眼紛紛夢電雲羡君強識與多聞風流千載鑑湖
老博極群書都水君顧我衰懷無復理空餘宿習寄
微文深慙推借逾涯甚偶𡭗真同禦木紋
衡門相望接桑麻人識城南二士家老罷應難夸競
病詩狂時復賦車斜韋編閱世時時絕班劔看人歲
歲加徒把槧鉛消永日強分竒正與英華
鄭希尹大夫會吳中諸老唯方子通不至
余作詩呈希尹
黑頭新貴擁朱輪交會耆英久不聞博識猶多漢郎
吏敦詩仍有晉將軍(一作悃幅無華漢郎吏詩書執禮晉將軍)河流曲曲靈光
異芝盖莖莖瑞氣芬(是日九人)坐想城東隱君子無心閑似
嶺頭雲(張敏叔祠部章伯成戶部餘皆員郎故有郎吏之句張仲謨嘗帥熙何故有將軍之句)
避寇還舍一首(戊申)
亂定還三徑隂隂夏木初驚弦無固志巢幕且安居
宴坐心如地幽尋步當車經丘仍窈窕遶屋正扶疎
搏黍空懷友提壷或起予老來無住着聊復愛吾廬
得趙叔問衢婺道中書作寄(巳酉)
田中有秫醉淵明石上無禾養伯齡聳澗蒼根終鬱
鬱拂雲歸翼會冥冥避喧人境心隨遠入夢家山眼
共靑歲晚定知成二老深慙招隱苦丁寧
和荅江彦文送行長句(辛亥二首)
醉裏求名苦不情翛然誰信萬緣輕却觀塵境端如
夢更憙幽栖得此生游客乍歸寒雀噪山人還去曉
猿驚會當蠟屐同幽討無限靑山照眼明
贈行新句比陽春朝奏當年竦搢紳素業異時應有
待玄談高處亦無倫平生骯髒皆華首閱世﨑嶇信
損神只恐鶴書還赴隴未容公作獨醒人
會稽旅舍言懷
北山之北寄柴扉茅屋參差倚翠微老罷那知還作
客春來無奈苦思歸淹留恐復荒三徑潦倒寧堪扈
六飛乘鴈雙鳬成底事不應容易裂荷衣
次韻江子我見寄長句(余時初忝祕書少監)
泥行正作龜藏穴霧隱初微豹一斑豈有高標如冠
玉况無談舌解連環一登文石趨宣室三竊蟠桃向
道山早晚共尋鷄黍約林泉猶得半生閑
苦雨
積潦徹厚地油雲成漏天乘舟迷晚市懸金鬱晨煙
卉服幾三沐蘧蘆亦九遷何由開白日直恐墊黃泉
天道終持滿皇心劇捄然多應洗兵馬且復奠山川
浩浩收溟漲欀欀浹帝㕓爕調知弩力延頸待豐年
(里諺夏雨甲子乘舡入市今年三雨甲子有乘舟之句)
比閱藏經偶成短偈仍寄同志者
君看故教定何緣豈爲多聞與福田念念會融歸自
巳言言當處便忘筌無錢空數他人寶遮眼那令兕
革穿鳥度虚空風過穴不妨開卷亦安禪(華嚴經云譬如貧窮人日)
(夜數他寶自無半分錢懈怠者亦然)
丙辰八月六日作
負痾今日四周年藥裹關心雪滿㒹坐失分隂嗟倏
忽行扶跬步苦跰&KR1271;支離徒費三鍾粟潦倒仍依二
頃田身在山林名絳闕無功飽食愧前賢
戲呈叔問
野寺蕭條獨掩扉了無才術赴時危未成鴻鵠舉千
里且比鷦鷯足一枝短髮望秋如葉落壯懷因病與
年衰何時負郭通三徑鳩杖相將醉習池
彦章屢顧郊居作詩叙謝
骯髒衰頽歲月侵冰墟誰復顧山林閭閻揖讓潜夫
老車騎雍容重客臨表裏絲綸曾濫吹推揚巴俚久
知音時來解帶揮談麈正始微言得重尋(余在掖垣彦章在翰林故有表裏絲綸句)
鬱鬱澗底松(戲作省題)
鬱鬱千山麓常嗟澗底松老應從禹貢清不受秦封
偃蹇龍蛇蟄摧藏冰雪容地偏難聳壑根固獨凌冬
天近知材大辰來有棟隆山苗應見笑穴蟻莫相攻
與叔問預約繼九老之會
七老當年四美并韓温千載接儀刑世間天爵兼人
爵雲外台星聚德星白髮篸花看更好碧山環座眼
偏青相期勉継耆英會留與衢城作畫屏
日日(辛巳)
日日長川去行行萬化新回思幾年事巳似隔生人
章甫寧資越連城漫入秦應知衣内寶肯渾隙中塵
山近
山近雲多態身閑夢亦幽紙䆫先得曉布被最知秋
海眼來隂冷雲根逗暗流結茅容我卜投老爲君留
看鏡(辛巳)
看鏡怳如夢今余猶昔余身經幾墮甑迹寄一蘧廬
仙客有遐怨(昔人以鶴爲仙客鴨爲閑客)孔兄無近書塵纓與蕙帳兩
事欲何居
丁巳九日携酒要叔問登通道門樓而江
彦文寄玉友適至因用已未歲吳下九日
詩韻作
凉秋風物正清華極目高樓不見花老境固知無樂
事醉鄕聊欲寄生涯銀鉤遠寄清桐滑玉液親題赤
印斜笑引壷觴成一醉歌筵遥想鬢堆鵶(聞彦文是日有盛集)
戊午歲九日復與叔問登城樓再用前韻作
兀坐空哦服九華衰頽深覺負黃花但令無事長相
見敢歎百年生有涯雉堞曉登千嶂抱縠波秋淨一
溪斜歸來更展新詩卷醉墨淋漓似老鵶(盧仝有却來案上翻墨汁)
(塗抺詩書如老鵶之句)
靈山觀
入夢無黃石收身頼赤松濯冠臨皖水執簡叩灊峯
司命開琳闕明光下玉龍高靈心拱衛江海勢朝宗
清夜垂星斗空山荅鼓鍾雲車來綘節風馬上丹封
樓觀參差見巖崖轉仄容山川瞻勝異蘋藻薦嚴恭
凡骨應難換幽人豈易逢他年華山藕安用葛陂笻(是夕)
(設醮宿觀中謁崔道士值出明日出山遇諸道崔走避茅舍余下馬亟往見之與語不相酬荅頃之衆中目余䄂間出藕一節遺余且云勿覼縷因逸去)
題靈山息軒
擾擾塵勞客誰能一念休向炎皆渴鹿犯稼劇奔牛
舟壑雖無住江河竟不流超然隨萬境轉處實能幽
舟行過吳江有感
陳迹端如幻羈懷秖自驚十年窮不死四海寄餘生
蒲柳成衰質枌榆憶舊耕重吟五湖句慷慨動幽情
棲棘空廻首飛鳬竟折腰秖令隨泛宅敢復歎沉僚
行路終難拗迷魂不可招山川良是昔恍似鶴歸遼
葺蝸廬吳下用葉翰林見寄詩韻作
四海無廬置此翁故營松竹儘囊空明知計出柏馬
下正擬身全木鴈中東郭易成生草舍南村先怯卷
茅風向來豪氣今如此敢與元龍較長雄(張志和結廬東郭茨以生草余)
(結廬皆竹椽松柱故有松竹之句)
和白樂天二首寫懷仍效其體
莫把蓍龜更問天向來心事巳蕭然塵中惝怳常如
失夢裏呻吟半不眠三徑松筠終問舍五湖煙水不
湏錢艾耆相去能多少早擬懸車十五年
中臺退食每逡廵不向重華即淨因豈但語言都少
味亦知才術不如人五雲華闕通閨籍萬頃煙波擲
釣綸鳬鴈去來何足道從容居士宰官身
和趙子雍游石園
長嘯西風一散襟重隂疎影靜相臨水通笠澤秋容
淨竹種玄池野思深石磴掃雲留晩步松蹊隨鶴盡
幽尋舊游回首成春夢太息憑誰寫寸心
謁蔡開府延客周歴堂宇覽觀山林巖洞
之勝頓失袢暑退作律詩一首
蒼虬銜雨轉晴巒噴霧跳珠玉甃寒掩冉風林聽竿
籟蕭森煙籜種琅玕期僊磴屬三休逕羃翠庭臨八
節灘赫赫雲峯張火繖隂隂冰洞却霜紈山藏神府
新瓊簡壁挂磻谿舊釣竿怪底蕭條增秀發六龍曾
此駐和鑾
和王給事易簡殿試舉人五首
切雲冠弁拱長生匝地英髦集紫清共喜草茅承帝
問欲傾塵霧贊皇明飄飄六翮鳴臯意浩浩三眠食
葉聲正學儻言應不乏松筠寧爲四時更
古試進士
十上寧嗟老此生長年終得似河清良金熟練精英
在古劔磨光星斗明伏櫪向來猶壯志據鞍它日想
騰聲當時誰出菑川右充選何勞固請更
右試特奏名
射策兼收燕頷生不湏文檄似常清驚弦戎虜從容
下聚米山川指顧明豈但執戈堪武衛還應舞羽繼
仁聲汾陽千古知無匹怪底麾旌不浪更(郭子儀舉異等魔幟不更)
(事見李光弼傳)
右試武士
金闈人靜月華生玉宇風微曉露清深拱北辰三素
遠靜看東壁幾星明嬙嫫豈易欺軒鑑韶濩那容奏
鄭聲聞說壷天春日永怳疑鼇戴欲番更
右考校
萬里煙霄羽翼生肉飛安用漱華清緋頭黃尾何勞
記紫籍青書故自明香撲賜袍迷草色風傳宫漏出
花聲騏騮一一充閑廐千里那聞駕屢更(九章云勒騏騮而更駕兮造父爲我操之)
右唱名
和何文縝禮部種竹一首
筠節寧當混草萊寸根中有拂雲材清游未接諸賢
遠幽徑終因二仲開歲晩蒼隂元自茂實成丹鳳幾
時來何郎冰雪森相對默轉談鋒萬壑雷
某皇恐上啓伏承
太師均佚之睱修真養浩日與造物者游
謹成拙句上塵釣覽
碧海崑崙接綘臺故應春至自花開絲毫不立元非
靜䔧棗潜生豈用栽種種初無心外法綿綿時向定
中回却來重展調元手會見華胥遍九垓
北山小集卷第十
