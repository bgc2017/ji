北山小集卷第三十九
信安程俱
狀劄五
辭免召試中書舍人狀
右某准尚書省劄子(云云)聞命震惶不知所措伏念臣
才術不競性質惷愚加以積憂薰必志思凋耗問學
寖廢文字荒疎使勉就扵試言必難充扵盛選所有
召試恩命伏望聖慈特賜寢罷庶安愚分不致疾顚
無任(云云)
辭免除中書舍人狀
右臣今月十一日准尚書省劄子奉聖旨召試中書
舍人尋具奏辭免乞賜寢罷上件恩命十三日准尚
書省劄子奉聖旨程俱特免試除中書舍人日下供
職者臣仰戴誤恩益不遑處敢布誠悃上瀆睿聦竊
以西掖詞臣當世高選自非文學足以資潤色而備
顧問才識足以明治道而逹國體公望所屬豈敢冒
居而臣迂惷之質既無取材鄙陋之文又不足道年
齡迫扵耆艾心志耗扵隠憂苟貪寵榮不量稱否必
速官謗上負簡求而况班著之中俊彦甚衆以之充
選諒不乏才猥以命臣實深惶懼伏望聖慈察其懇
𣢾收還新命曲賜允俞螻蟻之私不勝幸願臣無任
舉自代狀(二十四日授告二十五日告謝賜章服二十七日正謝)
右臣伏覩朝請大夫行尚書駕部員外郎王禹得學
問淹通資性簡靜揚歴中外幾二十年老扵郎曹泊
無隕穫如蒙進擢以鎮躁浮舉以代臣實允公議
繳詞頭狀
今月二十七日准中書門下省刑房送到詞頭一道内
朝請郎耿延禧復龍圖閣學士令臣命行者右臣竊
以謂刑賞進退皆當覽天下之公議而行之則勸沮
明而天下服夫致天下之亂者蔡京王黼童貫及京
之子攸致京城之䧟者耿南仲及其子延禧者此天
下之公議也當靖康時南仲以官僚之舊雖避宰相
之位而實當宰相之權愛子延禧乃一時之宗主䧟
京城者非此而誰臣以謂南仲延禧之罪不在扵議
和而在扵沮天下之兵蓋兵威振而後和可成也以
古今之迹考之則可知巳其所謂沮天下巳到之兵
者前日臣寮言之備矣今二聖之北狩未還宗社之
艱危未濟上下岌岌宵旰靡寧南仲延禧不得不任
其責而乃起自廢放盡復舊職無乃廢天下之公議
乎所有延禧復龍圖閣學士詞頭臣未敢命行
繳李處勱再任詞頭奏狀
今月二十六日准中書門下省吏房送到錄黃一道
爲知衢州李處勱今任滿令再任事令臣書行者右
臣竊以方今國勢未安莫如固邦本而勞來撫綏使
百姓稍安廬里不轉而爲餓殍盗賊者守令之職也
李處勱久在衢州科率無度軍期之入收支不明妄
召使臣虚破請受具弊不一科率之令名色實繁朝
行夕改如以絹折米後復折錢應就縣納者忽令赴
州應納本色者又行折變人不堪命殆不聊生契勘
州郡用度縱令不足不免科敷亦當至誠惻但思戢
姦弊使出入分明民無横費則亦無復怨嗟處勱漫
不加察而州縣之吏與攬納人首尾相應務為侵擾
山鄕百姓擔擎送納動是數程非理退抑率意改
更令窮朴之民奔走轉換倍費不暇自然厭苦唯命
是從湏扵攬納人處倍價收買見抄方免追驅催迫
科敷略無休息處勱之政若此豈陛下固邦本安百
姓之意哉又處勱既逼替期巳謀寄居外縣扵是蓋
務苟媮委政佐幕勢湏姑息豪猾假借吏人若令再
任必有寄名買産屈法故縱收恩鬻獄之事亦非所
以全處勱也况為後來之代者又是其叔傳正雖強
有占市人誰敢言方陛下厲精求治之秋必不以一
州苟便處勱而使疲瘵之民重不幸也所有處勱再
任錄黃臣未敢書行貼黃契勘處勱見帶權發遣其
進奏院却供合稱知衢州軍州事致錄黃誤作知衢
州伏乞照會施行
繳宋㬇詞頭奏狀
准中書門下省刑房送到宋㬇復舊官宫觀差遣調
頭令臣命詞行下者右臣謹按宋㬇天資憸壬唯利
是嗜出守州郡以至備官寺監見内外貴倖利權所
在者無不以謟交貨取得其利而後巳至艱難之初
亟除待制出使六路忠勞蔑聞罪戾昭著昨言者論
之詳矣夫赦令之有叙復者常法也其予奪則當揆
之以天下之至理士夫之公議而行之今㬇自散官
用赦復舊官其為湛恩亦已足矣乃并以宫觀差遣
與之則它日復有赦恩將寖復待制之職矣如待制
者非宋㬇等輩之所得為者乃可以赦宥馴致而牽
復之乎如此則凡能趨利奪便由徑媚竈以取美官
高位者皆為得計而視英才恬默沉逸之士為無能
矣然則奔競安得息而風俗安得厚乎此臣之所以
不得不先事而論者也伏望聖慈特降指揮其宋㬇
依赦復官外宫觀差遣乞賜寢罷
轉對狀
右臣准御史臺牒十月一日輪當轉對者臣伏讀改
元德音宗祀赦令陛下所以勤恤人隠惻怛丁寧之
意可謂備矣豈非以謂人心者邦本之所以固耶自
天下兵動以來其横潰四方為生靈之禍國家之憂
者衆矣然有叛卒而無叛民今者江西福建湖廣之
民往往起而為盗此不可不思其故也傳曰應天以
實不以文動民以行不以言今仁愛之言聞扵天下
屢矣元元之民必將冀其實也且朝廷知民之所患
莫大扵科率之繁重故令提刑司覺察州縣科率者
以自盗贓論夫科率之繁重由府庫空竭横費日加也
不取之民將安出哉如此則雖以自盗定罪日殺一
人而不能禁其科率之為害又不如姦贓不才之吏
之為害深也所謂科率之錢官用一二私取八九者
是已監司不桉與之同罪所以禁切之亦至矣然贓
吏終不止者何也由不(御名)擇守令監司而未嘗正贓
吏之罪故也遠州僻縣未嘗聞使者之足音使傳忽
至非搜府庫竭膏血輟耕穫之夫以挽負扵道塗耗
糧儲以悅隨行之吏卒則親舊賓客請託為姦如是
而已民之疾苦不問也贓吏不桉也豈唯不桉又㒺
朝廷而薦之州有軍期之庫縣積軍期之錢如德音
所云者皆是也然且迭爲姦欺不相蒙則相持耳夫
監司郡守不(御名)擇贓吏不正典刑無額之斂無所稽
考告賞之科不嚴則雖日下一詔而姦贓之吏不悛
也如此則德音之欲去贓吏之弊者尚爲有實乎夫
科敷之害未能遽去也剥民之財破民之産常使其
入皆以資公上緩急之須則元元之民尚無憾也而
所謂官用一二私用八九者存焉此民之所以怨也
縣令不能徧知也則亦(御名)擇郡守監司而巳朝廷誠
恤窮民疾贓吏何不遣一忠信才能之使取一二州科
敷侵盗之尤廉核而考驗之若其匿文書庇胥吏俾
使者不得治者則其姦狀明矣罷之而對置又重告
賞之格以發其姦而贓吏得矣贓吏得付之定法而
必行之如祖宗之時或可以少警矣如此而後橫斂
之患稍息藉令不得巳而斂之悉以資公上之急而
不以肥贓吏之家矣庶幾民少安而無怨則聖主所
以發德音而下明詔者非空言也惟陛下留神裁斷
以安窮困之民則天下幸甚
辭免權侍講狀
右臣今月八日准尚書省劄子三省同奉聖旨差臣
兼權侍講者臣一介愚賤上蒙恩簡雖是暫權然臣
伏自惟念學術淺陋心力衰疲今此盡瘁絲綸尚恐
速荒疎誤忘之辠若侍經帷幄必將有鄙拙尸素之
譏聞命之初惶恐無喻伏望聖慈特降睿旨别選時
俊罷臣上件權侍講指揮俾安愚分不勝幸甚謹錄
奏聞伏候勑旨(十月十日奉聖旨不允)
十月十三日上殿
臣竊以謂制誥者人主所以號令天下而鼓動群物
之具也其可不(御名)其言哉臣觀前古訓誥之文其都
俞戒飭吁咈之詞未嘗過其實也唯其稱而巳矣昔
者有臣如臯陶者而舜稱其功止曰汝作士明于五
刑以弼五教期于予治四方風動惟乃之休而巳有
臣如周公者而成王稱之止曰惟公德明光于上下
勤施于四方而巳其稱畢公曰惟公懋德克勤小物
弼亮四世正色率下㒺不祇師言而巳其餘則皆相
與儆戒訓飭之言也後世儷辭絫句稱頌功德如啓
事之爲者恐非臣下所當得扵君上者也至如西漢
去古未遠故當時詔令號爲温厚其詞皆節緩而思
深扵進退黜陟之間不爲溢言以没其實夫號令之
出而使加膝墜淵之語日聞扵天下非所謂大哉王
言者巳臣愚不肖蒙陛下簡拔以當絲綸之任誠願
竭駑少倣古人之體以當今之宜以著陛下德意扵
訓詞而無使為天下後世之所嗤議亦報效之萬一
也取進止
貼黃昔唐之詞臣有為魚朝恩之誥而其
詞簡約者朝恩怒曰一字不可增耶由是
銜之而近世率以詞臣之情好厚薄愛憎
以觀時之用捨緩急而為訓詞之輕重蓋
不思其為人主之言而非詞臣之言也臣
竊非之
臣竊以方今強虜憑陵群盗充斥國之大事莫急扵
兵戎人之司命莫大扵將帥今舊勲宿將固巳選而
用之矣惟才之難不可不兼收而預擇也臣意文武
臣僚之中或有才略忠勇之人足以為將帥而未用
者儻俾二府與前執政扵文臣中管軍臣僚諸將節
度使以上扵武臣中各保舉一人簡而儲之以待將
帥之選亦漢之數路得人之意也右臣三月四日蒙
恩賜對進呈上件劄子未聞施行謹再錄上進更乞
聖裁取進止
繳詞頭奏狀
准中書門下省吏房送到詞頭三省同奉聖旨胡舜
陟特起復差知饒州填見闕不許辭免不候受告般
家限三日起發前去赴任令臣命詞行下者右臣竊
考祖宗故事臣僚起復皆緣兵革之事或見係將帥
及邊任寄委不可暫闕之人今舜陟身自在閭里而
饒州别無事冥兼舜陟近經起復方因罷退復令持
喪今而再被奪情在扵人子之心誠為至痛使舜陟
聞命而趨則是三年之喪乍持乍否在扵名教必不
自安所有上件除授臣未敢命詞行下謹錄奏聞伏
侯勑旨
貼黃臣契勘舜陟必湏辭免乞候奏到特
降允俞指揮庶幾授辭兩得其所臣職在
論思輒敢因事陳愚伏望聖慈采擇
繳宣州起復司戶參軍狀
准吏房將到錄黃為宣州奏司戶參軍馬允升乞令
起復奉聖旨特起復依舊在任令某書行者右某契
勘自來起復皆緣兵革之事或見任將帥或守職邊
防或寄委事任不可暫闕之人今來宣州司戶參軍
職事人人可為而乃煩紊朝廷為求起復徒令人子
不得自盡扵㒺極之情而扵事功初無所補所有錄
黃某未敢書行謹具申中書門下省謹狀
繳江東大使司辟持服人狀
准中書門下省吏房送到錄黃江東安撫大使司奏
乞依張縝奏辟持服高堯明起復知建康府溧水縣
例許辟持服人太平州繁昌知縣乞差持服人迪功
郎胡慤蕪湖知縣乞差持服人承直郎閻彦昭奉
聖旨持依奏者右某近緣宣州奏司戶參軍馬允升
丁憂乞令起復依舊在任奉聖旨依某遂具論列契
勘自來起復皆緣兵革之事或見任將帥或守職邊
防或寄委事任不可暫闕之人今來宣州司戶參軍
職事人人可為而乃煩紊朝廷為求起復徒令人子
不得自盡扵㒺極之情而扵事功初無所補已奉
聖旨上件指揮更不施行今來江東安撫大使司所
辟持服人胡慤閻彦昭雖是乞依張縝前例及朝廷
待遇大使與偏郡不同并繁昌蕪湖二縣正是㳂江
控扼去處又非司戶之比然胡慤閻彦昭身非在任
遭喪二縣見今闕官儘可選求能吏若皆用持服人
奪情起復終恐創巨痛深方寸既亂徒虧禮制不能
集事赴功欲乞收還前件指揮下江東安撫大使令
别辟官如蒙聽采其高堯明亦乞指揮罷官持服所
有錄黃某未敢書行隨狀繳納謹具申中書門下省
伏候鈞旨
劄子(十二月十一日上)
臣輒有愚悃上瀆聖聦臣仰蒙聖慈知遇獎拔每思
報效唯有寸心蓋筋力不足以備顔行才術不足以
當繁劇若扵籌思利害禆補闕遺又無以效區區之
忠則是頑無所知素餐而巳苟無人責必有天譴此
微臣所以常扵出納命令之際未嘗敢懷不盡之情
者也今月七日中書門下省送到錄黃奉聖旨福國
長公主臨月令戶部支錢三千貫文臣以堂判報行
必已支給事關賜與理無復追遂更不敢論繳上煩
聖聽然臣愚過計竊恐産乳或滿月之後儻援此為
常則為無藝若其他賜予之間每事如此浸恐傷財
害民以貽陛下它日宵旰之憂故敢妄陳瞽言伏惟
采擇自天下承平錢帛山積遂使禁庭宫邸與夫宗
戚貴近之家視數千百緡僅如糞土不思民力輕以
費用臣聞神宗皇帝時初欲更制俸禄遣中使咨問
李氏大長公主以先朝俸禄之數大長公主初不肯
言久之乃曰言之使人羞愧未下降時月俸五千臣
政和間守官京師則聞大長公主之女月俸并雜給
之物無慮數百千矣此國用安得不乏國用乏横斂
安得不厚横斂厚民安得不困窮也且三千緡在今
日亦中人之産也觀州縣催科之政關市之征大抵
農商貧下之民錙銖圭撮之所積鞭扑禁錮之所得
者豈非生民之膏血耶而取承平以來所謂中人百
金之産王姬數十年之俸者曾不滿冨貴之家一笑
之費一日之給此所以天惡人怨而馴致天下至扵
此極也近年禁庭宫邸與夫宗戚貴近之家具享冨
貴之奉極驕奢侈麗之欲皆自古所無有然其卒也
流離狼狽亦自古所無之苦此皆不知惜福畏罪仁
民愛物之道故其報如此其酷也然懷利封巳之人
習熟聞見至今猶以侈大爲當然以嗇儉爲削弱此
不可不變也以邇日昭慈菆宫與接伴麗使之事觀
之則知貪冒者之心未嘗少知戒懼也夫以昭慈之
喪菆宫非園寢之制近郊非洛邑之遠而臣竊聞之
費至三十萬緡接伴麗使初欲自明至京舊例之半
今館伴之使當在明州則接伴使罷之可也而置局
自如此何理也其肯爲陛下撙節財用不市私恩而
專恤國事者鮮矣今國用不足如此民力困極如此
養兵賞設官吏之俸不時之費如此然未至扵闕絶
者江浙之地尚可征江浙之民尚可斂而巳徒見其
未闕絶也因以謂天下之財無有窮盡可乎不知一
曰闕絶則禍變不可勝言矣豈可使至扵闕絶而後
急也此臣所以深憂而切歎者巳臣願陛下以祖宗
為法每扵賜予費給之間視金帛錢榖當以生民之
膏血國家之基本視之而無復以近年為比也夫三
百萬之錢賜骨肉之親而臣喋喋如此者艱危之時
匱乏之甚雖至微之物然積以致多亦當節以制度
而與天下共之所以惜生民之膏血而痛革近世侈
大之風貪饕之俗為國家計耳太宗皇帝固嘗曰朕
為天下守財安敢妄用推此心以制用則天下無憾
矣夫將以痛革侈木之風貪饕之俗非陛下以身率
之示之以儉約樸素之實恐難以法令操之也臣今
月二日因次進故事嘗以太宗真宗愛惜財用克勤
小物之事為陛下言之矣乞賜裁覽則天下幸甚臣
職在論思仰懷陛下厚恩不敢不盡愚僣易獻言無
任惶恐俟罪之至
應詔薦士狀
准尚書吏部牒准尚書省劄子備奉十一月十九日
手詔令侍從官舉三人已上同罪保舉臣今以所知
保舉如後朝奉郎權發遣巴州軍州事馮檝勁直敢
言通理性之學故臨天事而不懼嘗說二凶賊得其
要領其憂國捄時之志甚切若備臺諫之選必能知
無不言朝散郎主管江州太平觀許德之端靖有守宣
和初任太常少卿遽求外補則其恬退可知其性行
學問可備師儒議論之地朝散郎主管臨安府洞霄
宫許亢宗靜粹有立學問亦優靖康元年嘗任起居
郎朝散郎尚書考功員外郎潘良貴性質剛方輔以
學識投閑累歲涵養益深議論正平有志許國朝散
郎尚書司勲員外郎吳表臣學有師承性行純靜承
議郎權通判臨安府事鄭作肅嗜學知方思慮詳審
清修有立可任以事右謹件如前臣所舉馮檝等如
蒙擢用後不如所舉臣甘當同罪謹錄奏聞謹狀
十月三日納宰相劄子
竊以道揆之地政事浩繁廢日力者莫如冗長之文
書伏見祖宗以來應有升黜或與職名並湏便帶差
遣一就命詞行下歴觀典故及舊掌詞命臣僚文集
可考而知近歲以來凡罷在京差遣與除職名知州
及在外遷轉者皆先以所得指揮命詞及除某州則
又行錄黃命詞出告如邇日學士侍郎給舍除職與
郡及在外武臣轉官遥郡並是兩番行遣從官則兩
次命詞餘官雖降勑亦是兩次錄黃如此之類似亦
冗長欲望朝廷詳酌倣祖宗故事施行
二
今略行檢具中書省及後省除如後諸受内降若尚
書省送到取旨文書(門下者樞密院及諸處送到文字詞)不親發者每件各
降三名(諸房發錄黃畫黃并簽書呈納舍人文書封記不如法者准此)守闕守當官隔三試
三犯勒停諸點檢房點檢文書差失私令改正者許
人告取旨賞罰諸房玄關照應事如無施行止舍人
判知諸房承受到生事文書並本房舍人背書日諸
得旨及入進等文書本房錄事以下簽訖赴舍人廳
扵草背簽書押如事有未盡即禀本省官諸房簿曆
日以事目計緫數本房錄事以下次第簽書訖曆每
日簿月終並押舍人諸房應書押舍人文書令連簽
守當官以上齎赴諸房點簽到稽違差失應理功過
者巳改正施行訖(諸房即批認姓名)即半月具事因狀背次第
書職位姓名押字勘實(謂手分令同行人及職級其職級即本房)陳乞理為勞
績(經舍人書押者仍扵限内關送)諸錄事以下功過舍人廳注籍歲終
比較諸房功過等第並舍人廳依格書鑿格所不載
聽比附增損即難依常格與奪者取當筆官判諸房
點檢勲封賜有脫錯若輕重不同不因案驗而糺正
應理功加本格一等(餘條糺正准此)右謹具呈欲乞鈞旨下點
檢文字錄事等盡行檢舉合行勑令遵依施行取鈞旨
北山小集卷第三十九
