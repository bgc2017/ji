北山小集卷第三
信安程俱
古詩三
夜坐
飢烏夜啼棲復起仡栗飛光透䆫紙捲簾萬瓦白生
煙桂影扶疎淨如洗回腸正隨清漏轉葉下空庭亂
如霰青燈耿耿夜何其雲篆吐蘭初一線歲云暮矣
萬竅號霜天旅鴈求其曹月行虚空幾萬里群犬吠
光聲正豪蒲團瞑目空危坐逝者如斯白駒過悠悠
昨夢不可攀此身此心何日閑
春日寫懷
春風遍芳華一國盡狂醉窮閻獨不知但見長蒿薺
秋飈起蘋末一華初未墜幽懷獨先覺意象巳凄厲
故知春與秋物不爲我計危絃自應悲寒木終易脆
要之夢中夢憂樂同一寐翻然詠軒丘心量浩無際
豁然閣
雲霞墮西山飛帆拂天鏡誰開一䆫明納此千頃靜
寒蟾發澹白一雨破孤迥時邀竹林交或盡剡溪興
扁舟還北城隱隱聞鍾磬
二十八舍歌示錢定國顯道(吴江尉)
山川不捨騂與角亢鼻孤豚殊不惡安身投筆事氐
羌何異天球薦房闥人心如面各不同蛇頭蝎尾吾
安容脂韋肯效箕箒態拔劎撞斗眞才雄少年食牛
有餘氣大笑文章幾女工立談寧與子虚比危冠欲
入明光宫功成築室依故丘作書重壁垂千秋宸奎
一札呼不起閉門老死如黔婁爾來飬生如養胃未
羡昴精力筆吏疲神畢慮子所訶鳳觜鸞膠誰汝試
(觜以字同借用)曾參忘心身亦空身如丘井心如風君言作解
皆魔鬼蒲柳松筠同盡耳三星在霤能幾許張拳且
擊關南鼓遊龍作御雲生翼軫地盖天從莫逆
數詩述懷(庚辰)
一生共悠悠今者曷不樂二十起東山誤爲微官縳
三年瞬眸耳郵傳那久託四壁自蕭然青編束高閣
五更霜鍾動起視星錯落六律聿其周忽忽更歲籥
七哀我幽韻感念驚獨鶴八極豈不廣衰懷了無託
九原歎多賢死者那可作十里望煙村天隨去寥廊
讀陶靖節詩
吾觀靖節詩三歎有遺音卧看起詠之愔愔澹多心
(盧鴻草堂歌白玉徽兮流水音聽之愔愔澹多心)欲學靖節詩愼勿學其語心源
如古井衡氣光發宇言無出言意妙語自天與譬如
清泠淵月湛不可取嶔﨑阨驚湍乃若震雷鼓斯言
可深咏往往棄如土
八音歌贈别趙子雍䶵之二首
金鑛具竒質百鍊出其剛石中含結綠追彼蒲糓章
絲也談有餘於道乃易方竹林醉黃壚誕放非古狂
匏瓜固非倫順俗豈所望土門謝悪友要若拒獠羌
革枉表斯正渟滓水乃清木貴就繩矩願言贈子行
金張珥漢貂况乃出天派石渠重儒冠武弁聊復戴
絲麻宜自任麤使有管蒯竹簡書汗青高吟當人籟
匏雖貴中虚植固湏本大土耕戒莽鹵道耕悪疵纇
革帶勿佩韋贈子絃作佩木強雖過中寧師伯夷隘
寫懷
宇宙一火宅我身寓其間靈臺真逆旅憂喜更往還
其來不可却倏去不可攀宜然閉六鑿暫使逆旅閑
中虚本無住夜半移舟山身隨事物化鬢與寒暑班
祭此業累深始知定力慳况兹塵沬聚豈比金石頑
顧影忽自笑吾心定何顔
和楊秀才友䕫三首
天地有肅殺好生本無傷陽施待秋成相濟如宫商
芸芸共欣榮衆葉薿薿光回頭失故林蕭條弄微陽
獨有歲寒姿掀髯尚低昂流膏亦歸根晬如養中黃
大哉一氣中人心自炎凉安知晞春露不異腓草霜
(秋日)
誰謂方寸地并包無故新長宵不能寐萬緒愁攻人
展轉計後有攀緣及前身苦恨隙駒疾回嗟穢塗辛
被衣問何其夢覺兩不真白鳥固巳空青燈聊可親
念此紙上迹皆爲窖中塵投卷嘿忘我拪雞巳鳴晨
(秋夜)
三吴足秔稌狼戾及宋梁故爲胥門隱未辦耕南陽
豈無如雲稼竭澤歸富強收成一過眼腁胝念黔蒼
綿綿太平區阡陌盡八荒願從鼓腹游自放逍遥場
貴賤均飽煗藜羹等膏梁那令力田夫一飯不可望
(秋郊)
同餘杭尉江仲嘉襃道人陳祖德良孫遊
洞霄宫
太湖隱吏迂且頑手板柱頰看西山筆床茶竈向何
許往來洞庭林屋間舊聞西門徹懸霤故整煙艇尋
苕川却驚天柱矗雲表勢與太華爭擎天幅巾跨馬
及曉鼓逸思自覺奔春泉其誰從者二妙士金庭老
客南昌仙齊驅共語失長道但見平阪連桑田籃輿
後継獨不語鼻息栩栩山聳肩崗回澗曲若無路萬
疊老翠漫秋煙二山對起鎖詰屈僅容蹄轍通人寰
羊腸移險在平地九疑山色荒聮綿穿松酌水尋二
洞低隱巖腹高山巔山巔石室如列厦接肘可置千
賓筵最憐而洞隔凡處凝(去)乳絡壁留空圓我將拂
䄂去不返戲擊雷鼓揮神鞭三華寳衣立可致九赤
班符何足傳只將尻輿駕神馬豈顧家火燒凢鉛又
疑靈物之所宅邜孕變化蟠蜿蜒金龍玉簡投不滿
恐復下與東溟連我嗟何地非聖處火聚正坐青雲
軿目前閶闔晝自啓電頃巳超天地先正緣一念重
山嶽障硋何啻重城堅就令信脚到仙宇凡骨至死
包腥羶膠膠世網浪自纏會當去之如蛻蟬誰能白
衣傍金馬且復錦袍乘釣船金庭客南昌仙他年與
我乘八景舉手少别三千年
灌竹
戸樞不容蠧展轉夕與朝死水不赴壑俴於杯所膠
人生戒甚逸起我少自勞呼僮續長綆落落鳴桔橰
携瓢傍脩竹灌灑繞百遭念此十二君(竹十二竿手種)離群自
江臯移栽一年餘巳長數尺梢齋前雨霜叢歲久根
巳交交根纏籜龍卷葉不復摇聊蘇夏日畏未謝春
雨膏蕭蕭便生凉霍若雲霧消却坐井邊石清泉濯雙
骹宫閑但數數聽以老圃嘲豈敢運甓比漫欲滋枯焦
送江仲嘉褒東還家山方將從赤松子遊
爲作仙遊之詩以相步虚云
空山月出栖鳥驚濺濺暗溜山間鳴桂隂羃歴夜香
冷有人步虚聞紫清翩然騎麟下青冥君非遠遊定
方平雲軿冉冉風𬒮舉左右玉立花娉婷手摩我頂
一笑粲别來彈指三千齡至言不煩去畦町齒下端
有真長生忽然縱身浮太廷却笑煉砂飛八瓊採芝
方壷濯南溟秦姬吹蕭緱氏笙茫茫齊州九窖塵人
開可哀胡不聞(武夷君有人間可哀之曲)
到官兩旬四走山野作詩以自勞云
上山偃伸如望天下山傴仆如深泉胡爲持此不貲
寳來試萬丈懸崖巔前人見踵後見頂反足鳥道相
攀牽欻然置我章貢上水激石罅奔靁填荒塍曲澗
無遠近渺渺不見墟中煙土岡鑿路狹如隧蘇壁藤
薜蛟蛇纏寒風颼飀失白日上有萬木蒼隂玄航溪
之深揭其淺碎石齧足聲號川茗山發我一長喟彼
有吳市人中仙飛瓊練玉存故處秪有井竈無霜鉛
我今正坐五斗米悔不辟粒從期佺向來吳松厭羈
旅三歲半逐鴟夷船故教筦庫着疎孏坐守兀兀聊
窮年安知求逸得奔走豈異避挺蒙戈鋋咄嗟萬事
無必計努力唯有歸園田(按圖經茗山有梅福鍊丹竈故有飛瓊之句)
吳正仲提舉至游堂
妙喜寄鍼穎大空浮海漚翛然一環堵安住有至游
内觀如寒龜無縳浪自囚外遊如渴鹿逐𦦨無時休
安知至游處不止亦不流廣文來東南持節十四州
江海見函丈雲林入衣裘平生山水國不滿一轉眸
高堂坐隱几笑遣車下牛虚簷白日靜顧眄九極周
是中有至樂可以忘春秋却來觀世夢聊復憂人憂
和林德祖惠山詩一首
好山如幽士勝絶不可攀往者天姥夢長謠愁謫仙
兹山出平野秀特無株連招提倚雲錦森然見林巒
幽尋無十里正處閑忙澗入門心目靜世累若可捐
靈泉出土脉汨汨無流難茶神瀹浮乳方士沉餘丹
我生猿鶴姿頗有山水緣何時共清賞杖屨窮崖巔
用德祖韻送毛彦時二首(庚寅)
往者玉樓客棲遲感秋蓬龍鍾江海士屑屑悲窮冬
(孟郊有暮天寒風悲屑屑之句)今我亦羈旅號寒思祝融故鄕邈千里
胡馬長斯風平生飲最少亦復賢聖中其誰共談笑
無乃志所同伴宫備文質楩楠飾雕櫳毛子亦好古
摛辭麗春工飄然適我願一舸來自東明時獵英竒
備問羅臯忽逢辰若公等附鳳雲從龍遥知賦伐木
相望有梁鴻(梁鴻東遊思其友高恢作詩曰鳥嚶嚶兮友之期)
斷港冰末泮海風起蓬蓬君行亦良苦浮家秋復冬
故人一相遇醉覺心形融道舊有深樂班荆餘古風
可當度楊子起視東井中未應迫期會促步佐一同
况當萬燈燃流光煖䟽櫳胡爲即言别繫書憑鳥工
空令千里月團團出天東解舟動棲禽破曉啼怱怱
酒闌城西道巳失㘅燭龍振衣一回首瞥去如驚鴻
爲宜興鄭主簿賦寓軒一首
物生太空中巨細同一寓機緘固有待舟壑本無住
土儀立毫塵萬化失朝暮要之儻來寄正自墮形數
滔滔人間世俯仰若泡露浮遊皆適然蚊睫漫來去
着身方丈室聊作槁梧據了觀諸幻境内外絶欣悪
湏知五藴山今我聊託附回頭主人翁妙住了無處
君明出留題吳江詩次韻(辛邜)
包山水脈通西垠森然林屋開東晨飛仙下視三萬
頃豈異滴水陶家輪時時餘浸被吳楚赤子哀
漂淪松江一攴東入海海道今者皆楊塵遂令洪波
洄不吐禹跡莫辨僞與真滔滔利往橋下水省照黃
綬孤吟身月輪行空萬籟息尚記此境清無倫當時
苦恨無好句空負歲月臨江津得公新詩妙入埋羊
酪敢方千里蓴公言(御名)勿作境會取捨過咎由來均
題滕司戸虚舟庵和韻
萬族同一海至人乘桴浮狂風鼓溟壑安問指與鰌
擾擾墮濁水蚩蚩守藏舟其誰善游者動寂兩不侔
紛綸萬境前了了轉處幽愛君虚舟句勿逐虛舟求
倘佯曹掾中聊作虛舟留長維五藴山亦泳愛水流
飄搖度夷險不喜亦不憂我乃蹇淺人楄心屢招尤
君心果空曠永矣從君遊
同江趙潘集以鍾監博山爐黟硯石屏爲
題予得鍾監分韻得金字鍾監盖響板也
形製如鍾背作雲雷紋面可監我曹創爲
之銘曰癸巳作鍾監子子孫孫永保用張
有篆甚竒古
帝軒工鳬和九金童丁(犯御名)炎成婦壬戲驅豐隆發
凝隂雷轟列缺光下臨飛精入範天機深四規閼明
追蠡瘖厥聲鏗宏中黃林隱如霜降豐山岑豈惟正
衣冠佩簮對之烱烱生肅心應而不藏無古今監之
無窮叩逾音至人之心我所欽槃盂不湏銘且箴
再分題得易分韻得醉字一首
吾觀空刧初妙藴固無示誰令南北海七竅鑿元氣
靈龜出洪河六畫乃其寄庖犧覷天巧創物發竒祕
太虚本無邊小大隨汝視窮之得幾深見者自仁智
或從鍊丹砂或用資卜筮終然有神護回禄翻引避
絶編固冰釋覆瓿正心醉却懷投閣生寂寞發長喟
雨霽同仲嘉小酌久之雲開月出光照席
上頗發清興戲作此詩(癸巳)
初月脫氛翳微雲遞疎光徘徊照庭戶皎皎㴠清觴
牢愁不可排磊塊如高岡煩君着酒澆身世得暫忘
舉觴漱明月似覺幽桂香擬吹三江水浣此九轉腸
中霄起四顧何漢生微凉飄然想風馭夢寄無何鄕
過吳興城北超覽堂
佛子固多幼開軒納群山平疇展摩衲回塘縈玉環
新荷麗朝日一一發清妍引簟北䆫下雲嵐揖高寒
超然醉司馬寄傲羲皇前座有眇道士長謠九華丹
張翁老篆癖勢逼之罘鐫濡毫記姓名夭矯龍騰淵
日没群動息城隂静娟娟長林有歸翼吾駕亦言還
(眇道士謂劉貧子是日張有以篆字題名壁間)
奉陪知府内翰至卞山有詩五首(甲午)玉德泉
卞維吳興鎮傑出衆山外晴朝自生輝韞玉見竒態
新阡表南陽獨據山水會青松三萬本巳復出蓬艾
靈泉發道左天遣資灌漑初無一綫溜泛濫欲浮芥
披榛佇方空餘浸忽可澮清踰金沙泓甘比中泠派
朝㴠卞峯雲暮作霅溪瀨豈惟供百湏旱歲亦多頼
殷勤五大夫隨喜奉微蓋(有松出偃其上)嘗聞瑜瑾姿德與君
子配兹泉爲人出固是神所介當令玉德名相與流
千載
庵居
幽亭名思洛寒潭俯澄虛回頭三百年勝地成荒墟
公今草堂址無乃昔所居環之碧玉蜂帶以清泠渠
流泉響琴筑松竹皆簫竿妙哉無盡藏一一爲我娱
東岡作蘭若鍾𣑽鄰樵漁亦有桑柘村旁開𬞞菓區
何煩引三徑故自與世疎主人去霄漢夜直承明廬
斯遊入清夢儻寄空中書
朱氏山居
嶔﨑寳山麓亂石如闘獸雲根盡中空嘘吸弄昏晝
兹山頗似之無乃共靈(犯御名)如何在人境有此泉石囿
深巖隱薈翳竹樹兩森秀坡陁接煙磴足力恣所究
恍然天地開遠目千嶂驟中營五畝宅何必封石&KR1038;
(朱公死其妻與諸子守之)桑麻無外求茶果供日冨夭條列僮奴花
草更黼繡生生所應有取足謝奔走嗟余四方忠老
大無一就對此寸心驚無因託圭竇
西庵
是公固麟鳳入獸不亂群吴儂欲爭席但見一幅巾
藍輿從(去)逋客上下寂寞濱却行共談笑媿此禮意
親行行得西庵杉竹含清薰解衣靜盤礴虛䆫蕙煙
紛濡毫散珠璣咳唾不自珍曳屣轉山足長林蔽浮
雲旁連衆迤邐上有高嶙峋穹窿見深洞劃如敞重
闉往者王京子翔空駕飈輪于今蛻骨在堅重踰蒼
珉頗欲窮其源燃犀問蛇神鉤穿忽無間信有仙凡
分却尋招提路松風亦隨人潺潺石橋水洗盡荆吳
塵胡牀興不淺巳覺千山曛
夜歸
日入三籟息群山鬱蒼蒼巾裾濕煙霧宛轉度澗岡
㳙㳙暗泉鳴冉冉松筠香林梢吐纖月露葉瑣碎光
歸來叩禪扉幽燈對繩牀相羊有餘適笑詠白雪章
(翰林是日有詩數首)
同遊道場何山二首
道場山
何年窣堵波獨立妙峯頂憧憧五湖舟黑月仰光影
千章列雲(犯御名)靈液走甘令隆樓絶清空橫側見峯
嶺下窺三州聚塵末集毫穎振衣薄雲漢萬劫彈指
頃遼遼天宇大出没笑蛙井堂中老比丘奮迅頗精
猛擬分數椽地飽飰卧清境何必少陵翁聞鍾始深
省
何山
謝公滄海士眷眷在林壑飛輿丁層巒及此日未落
翩然何山麓古澗謝䟽鑿方橋跨清泠鬱密交翠幄
通幽更窮深木末見楹桷琅璫鳴老屋拉攞相倚薄
莊嚴布金地藤蔓土花剥當年軒裳客小隱事鉛削
能令此山名谷口振京洛如何給園居勝士久不作
豈唯雪山輕顧恐泉水濁周行一泛覽懷古嘆冥漠
安知千載人不作來遊鶴(化鶴來遊事見圖經)
同遊勝林亭次韻
會意不在遠巢枝良有餘居然勝林境魚鳥皆欣娱
危城俯回谿歸航數風蒲幽蹊接遐觀褰裳欲凌虛
却顧容膝地清隂繞扶疎念此晨日長言旋更踟蹰
翰林留新句體骨超黃初深藏恐飛去照夜空江湖
同葉翰林游虎丘分韻得丘字
四顧渺平野孤撑見林丘常疑湧地出儻復海所浮
上有千人臺靈蹤想前修無情肯深義頑石亦點頭
下有百尺淵神光千斗牛隂崖不見日草木皆先秋
兩晉多逹士東亭抑其流結廬遠車馬寄此山之幽
一朝施白足弃去如毛輶矧伊桑下宿肯作賈胡留
同葉内翰遊南峯竊觀壬辰舊題詩謹次
嚴韻
道林彌天辯妙譽傾斗南山隂有餘賞禹穴或巳探
晚歲折(舌)笻杖兹焉寄伽藍呼鷹閱神駿對客手自
談却顧夸奪子心兵戰方酣當時蹇驢軰蹴踏豈所
堪斯人不可見荒徑昔巳諳青鞵踏松月幽燈照禪
龕尔來十五年身世猶朝三羈游了無蔕飛蓬轉毗
嵐愧此石窟人堅持證那含(石庵間有道者坐禪)如公世所挽明
堂要樟柟徘徊弭玉節聊酌需泉甘老乃澗底松霜
枝鬱毿毿尚有蠧書癖囊中密如蠶中年痼泉石此
外無餘耽從公恣幽討形疲意猶貪安得五畝園旁
營二空庵心游萬物表曠苦巨海㴠恨無買山具撫
境思髯參(郗超每聞高隱者輙傾財資之)
葉翰林有徐熙桃竹方尺許索詩輒賦一首
寒禽抱幽叢意得窺綠淨夭華媚霜筠慘澹若春暝
胡僧手幻藥納此方池境重重玄涉入妙悟付毛穎
仲嘉錄示新齋聮句用韻書懷奉寄一首
我歌無庸歸禮意固有屬渠儂方不顧欲問何拘曲
乃知交際難不若逃空谷憂端浩無窮日飲思枕麴
文求世人笑字異山鬼哭龍鸞閱斯冰劔弩對繇鵠
鴈門旣呼卿司武或見梏閉關固自如青簡得三復
誰能足趑趄墯彼手翻覆汨泥無䊸轡絶迹慕前躅
故人有新詩遠寄資賸馥鳴嚶倡復和流徵齗還續
華如三女粲學陋一䕫足(謂䕫一足)吟餘寫幽懷蹇思慙
刻燭
夜寒大風洶洶不能寐用前韻作一首
朔風如長兵犀兕貫七屬寥寥挾霜露浩浩入空曲
羈禽無安巢凍獸吼冰谷枯摧邜壓山石走塵飛麴
終朝恣飄鼓衆竅似歌哭客懷正無聊默念歎鴻鵠
窮愁巧相尋夜氣將恐梏羲娥不我待始姤今巳復
黃昏歌苦寒逹旦幾翻復悲蛩尚啾喧餓鼠時躑躅
青編置床頭芸竹有餘馥枯腸浪自苦無食安能續
平生僅識字無地寄雙足呼僮屏書眠傳記眞舉燭
遷居城北蝸廬
有舍僅容膝有門不容車寰中孰非寄是豈眞吾廬
不作大耳兒閉關種園𬞞茅薝接環堵無地可灌鋤
不作下榻翁一室謝掃除平生四海志投老河魚枯
願從素心人不減南村居蕭然冰炭外傲睨萬物初
坐視蠻觸戰兼忘糟粕書聊呼赤松子伴我龜腸虚
北山小集卷第三
