北山小集卷第二十
信安程俱
表
禮部賀隂雲不見日蝕表
伐鼓用牲方致群隂之責敕躬正事實表衆陽之宗
屏翳呈祥曜靈安舍休嘉所頼霄堮均蒙(中賀)竊以
堪輿蓋體於隂陽而大道統隂陽之用躔次不離於
形數而聖人超形數之先雖酬酢於環中實彌綸於
繫表惟章蔀紀元之應必於日月所會之辰而疾徐
顯晦之微可見天人相與之際苟九芒之或眚繄六
職之加修古昔則然欽崇斯在曷若精神之運默通
賾隠之間凄祁之景載瞻淳丙之光自若日之夕矣
言莫喻於初餘人皆仰之壤無分於内外顧密庸之
至此豈瞽史之能知恭惟皇帝陛下輔相物宜嚴
恭自度固已斡旋於儀象豈唯昭格於神明二十四
氣之循環獨得帝鴻之紀三万六千之並照遠追龍
漢之圖眇焉珠璧之交故在挈維之内矧分同道而
至相過雖食非災惟雲膚寸而雨崇朝適符所望臣
等莫窺工宰咸席照臨周德如升請歌松栢之茂堯
仁斯就永同葵藿之傾
謝冬衣表
肅霜在候於是孟冬而始裘新律將更豈容卒歲而
無褐肆頒府幣徧曁朝紳惟物其時旣安且燠(中謝)
竊以德彰五服厥爲等殺之儀綦組九文盖匪曳婁
之急惟是纖良之賜實均飽燠之恩如古好賢有敝
又改爲之意及人以恕無服而不稱之嫌抑所謂寒
者衣之非直爲身之章也此盖伏遇皇帝陛下煥
文光被德度并包如絲如綸廣仁言於挾纊無小無
大昭厚意於承箱是雖典故之常盖有惠存之實臣
等久塵表著備服寵私麗密在躬肯比毳旃之陋委
蛇追食敢忘緫緎之思
賀甘露表
至神獨運道與時升叶氣横流瑞由天降浹靈滋於
生植藹歡頌於寰區無疆之休兆民所頼(中賀)竊以
崑崙旁礴體包一氣之元輔相裁成位貫三才之用
惟厥絪緼之化式由坱北之機結而爲麟鳳芝禾之
祥粲而爲日星雲物之象至載零於膏露盖咸本於
冲和顧兹儲祉之辰適及崇儒之舉天地相合莫之
令而自均上下同流亦豈云於小補浥軒丘之有湑
晞湯谷之載陽珠霏紫泰之嚴玉潤松筠之茂日當
元命知時万於斯年地表賡歌見咸熙於庶績理無
虚應事若可稽恭惟皇帝陛下秉籙御天垂衣執
契配皇等極豈唯能致之資合諜應圖具膺諸福之
物偉斯休證實載舊聞自非德及於清寕何以澤周
於霄壤臣等無禆神化咸泳聖時被之聲詩方廣嘉
虞之薦仁及草木益觀福禄之成
賀收復涿易二州表
皇猷默運與神爲謀王旅濯征從天而下遂舉平盧
之壤復還冠帶之區遠邇交欣威靈無外(中賀)竊以
四夷之爲漢患盖莫熾於匈奴九州之隔燕民本失
圖於襄晉徯我至化于兹有年仰惟列聖之燕詒盖
常北顧而深歎故時廵耀武壷簞迎興國之師而夕
惕賦詩府庫揭元豐之志逮兹神筭潜授將臣飭戎
車於六月之初見敵情於万里之外是絶是忽肆興
兼弱之兵如雷如霆継上膚公之奏此盖皇帝陛
下挈維二柄嘉靖多方式帝命於湯齊詰戎兵於禹
迹孝思維則允懷菑穫之功遹駿有聲不逾樽俎之
内是用一月而三捷豈非暫費而永寕周索載疆宗
祊見喜臣等猥當國秉徒仰聖謨截海外而躡龍庭
將日聞於吉語成王孚而受天祜當復播於雅言
賀直河引回河勢表
神畫授圖灼見乂安之理河宗率職嘿消平溢之虞
是謂先天而不違故兹無遠而弗届事超䆳古德被
凾靈(中賀)臣竊以底柱旣通世仰龍門之績宣防是
築古傳瓠子之歌然皆曠日以計功固巳厲民而告
病故櫛風沐雨曾席突之未安而菑揵隤林悼茭薪
之不屬未有獨見五明之上潜回四瀆之宗不踰指
顧之間&KR3457;合運量之素夫爲之於未有者上德之明
訓而行其所無事者神禹之大猷顧兹不恃以爲功
則亦孰窺於行迹以方前載益顯妙庸此盖皇帝
陛下德合二儀澤流諸夏王道大順合百川而東之
神化無方格九穹而上應儲精於内誠意已孚雖老
於河上之人皆聚觀而太息顧由此地中之勢盖莫
測於神休用成九折安流之功同符万世莫大之利
臣等無施㳙露獲覩祥釐負龍馬之圖將見帝鴻之
錄上詞人之頌更追天保之誠
賀管押常勝軍郭藥師進嘉禾表
豪酋内附下周索於戎疆嘉種效祥表同文於異畝
露章來獻案諜甚明是知坱圠之鈞無復華夷之間
(中賀)竊以越裳修白雉之貢九譯乃通唐叔歸同穎
之禾千里而近彼荒忽去來之服政不及焉若蕃維
禮義之邦理之常者未有舉幽燕之絶壤歸圖籍於
攸司風雷之号始行天地之和已應曾是方苞之美
蔚然寒露之區采芭新田當鞠旅涖師之際陳常時
夏無此疆尔界之殊瑞不徒然理將在是恭惟皇
帝陛下祉由神介道與天通故有開而必先盖徯志
而丕應信順兩得亦何爲而弗成威德四施實無思
於不服惟厥幽荒之野豈聞稼穡之饒慈仁一薰秀
襃交暢實邊積粟豐穰何待於湟中置吏除關聲教
方踰於漠北臣等無禆聖治屢覩蕃釐史不絶書將
汗南山之竹天之所覆皆爲壽域之萌
賀駕幸祕書省太學表
策府肇新帝下紫清之馭賢關再𣢾道光鄒魯之儒
君舉必書事超古諜化行自近風動海隅(中賀)竊以
外史掌帝皇之書抑以辨四方之志太學傳聖王之
業所由興三代之隆用建邦家之基厥惟政教之首
懷鉛抱槧俾之周見而洽聞句屨圜冠於焉攷德而
問業擢楩楠於拱把致珠玉於遐荒方當行堯行而
誦堯言識其大者所與治天事而食天禄不在兹乎
仰繄清宴之間灼知當務之急命乘輿而已駕及春
日之載陽考古驗今駐蹕右文之殿尊德樂義却輦
大成之門旣流觀於匱室之藏復垂聽於詩書之典
遠矣鎬京之嗣服陋哉天寶之元龜細札有孚群儒
知勸一游一豫式王度於有邦載笑載言邇天顔而
拜賜共識丕平之盛事益知幸會之非常恭惟
皇帝陛下允執道樞深明治本覆臨之大象日月而
配二儀風化之興先京師而後諸夏以聦明睿智之
姿而尊素王於千載之上以微妙元通之學而遊宸
心於六藝之間至於小大之臣咸蒙恩施之美乃若
雨師先灑迎颷歘之清塵雩舞届時詠羲和之舒日
事皆神介動與道侔於旣醉之盛時見弥文之畢舉
洋洋盈耳聿追周監之文蕩蕩難名莫盡漢臣之頌
謝賜御書御畫并宣召觀書畫表
臣某言今月二日車駕幸祕書省先奉聖旨以臣
兼修道史係提舉祕書省官屬合赴省起居是日旣
與舘閣官觀書賜茶謝恩畢退詔宣三公宰臣親王
使相執政侍從官别觀書畫臣特蒙聖恩俾預宣召
之數仍賜御筆行書草書二紙御畫雀竹一紙者齒
金蘭之衆俊已冒殊私踵筆橐之後塵更膺特召咫
尺圭璋之睟表從容翰墨之榮觀載窺天縱之能旋拜
奎文之賜禠心驚寵浹髓懷恩(中謝)伏念臣䟽遠下
僚頓頑末學敢意草茅之名姓誤叨旒扆之聞知惟
是群玉蓬萊之山實應列宿圖書之府六飛來止七
稔于兹雲(犯御名)百梁屹天衢之左界龍文八法揭帝
座之中居及斯輪奐之新下慰英髦之望爰申闊典
可謂難逢而臣濫吹朝紳雖玷南宫牋奏之末操觚
道史適由東觀著作之廷在於提振之司實與編摩
之屬荐迁嚴旨俾簉清班雲翼生身遽翺翔於帝所
驪珠眩目獲藏去於宸章事匪常均榮踰望外此盖
伏遇皇帝陛下爲仁由已以德分人游心萬物之
先高視百王之表譬若堪輿之大何所弗容故雖昭
倬之餘沛然成象發揮妙藴丕廣鴻休靈篆結空蓋
禀自然之兆神書出洛夐超副墨之初至肆筆於丹
青盖合符於造化豈伊么麽得被况臨敢不仰服睿
慈時瞻天藻冰霜是蹈庶無易葉之凋筋力雖微儻
類銜環之報
秀州謝上表
臣某言臣昨任禮部郎官自三月初即以病告卧家
乞外任或宫廟差遣間蒙除太常少卿臣三具狀申
都省辝不就職尋准勑除臣直祕閣權發遣秀州軍
州事臣已於今月十五日到任上訖初布條綱具宣
德意所憂綿薄莫副使令臣(中謝)伏念臣幼而竒孤
長益頑鈍上書論事空懷憂國之心竊禄代耕每盡
守官之義挂名邪籍爲世僇人晚陪英俊之躔浸冒
典章之選再遊東觀愧劉郎之復來三至南宫知馮
公之已老遭時之變振古未聞窮獨餘生憂憤不死
卧家請急投劾丐歸敢於臲&KR1142;不安之時而當綿蕞
草創之事旣遂顓愚之守復瞻天日之中喜不自勝
死無所恨顧惟敝邑實介大邦征賦之入有經而不
時之湏沓至盗賊之憂方熾而即戎之備未修念僨
驕凋敝之餘則莫若利其銜勒而匱竭瘡痍之後又
當事於撫摩靖言以思寕免於咎收此桑榆之景終
繄覆載之仁此蓋伏遇皇帝陛下嘗膽濟時厲精
圖治闢至公之路方因任於群材念無竸維人故兼
收於片善致兹疵賤亦不棄遺臣敢不行其所知施
於有政使公綽爲趙魏之老於用或優而陽城躬撫
字之勞自知甚拙唯當竭力少謝素飡臣無任瞻天
望聖激切屏營之至謹奉表稱謝以聞臣某誠惶誠
恐頓首頓首謹言
秀州賀天申節表
臣某言誕彌厥月允昭申命之休長發其祥共獻後
天之禱由中及外式舞且歌(中賀)恭惟
皇帝陛下撥亂挺生膺期紹緒體周行之乾徤廊繼
照之離明帝命弗違纉二百年之基業民心攸戴過
八千歲之春秋丕承赤伏之符適應朱明之候中興
有望率土惟均臣屬守偏州遠違行闕天保之詩小
雅方期如日之升華封之祝聖人徒有望雲之阻臣
無任
進新修紹興勑令格式表
臣聞政有忠質文之異尚所以捄時典有中輕重之
不同期於止辟顧因循之或敝繄損益之可知苟惟
膠枉而弗更則亦推車而或泥恭承睿旨欽(御名)祥刑
鉛槧非才簡書趣備臣某誠惶誠恐頓首頓首竊以
制而用之謂之法推而行之謂之通故上有道揆以
盡通變之宜下有司存以嚴法度之守至若畫衣冠
而不犯是謂帝王之極功垂象魏於始和式敷邦國
之常憲載在三尺行之万方儻非可大之規莫應無
窮之緒永惟嘉祐之盛實纉太平之基人咸阜安政
本忠厚罰疑從去恢然綱舉而網疎令出惟行捷若
置郵而傳命丕承有在洪烈備陳政和以來彌文具
緝寬恤之詔屢下竒它之目寖煩遹觀厥成亦克用
乂著爲律而䟽爲令旣積日以增多歲有會而日有
成又續書而不一逮此艱難之際收之煨燼之餘國
之將興理若有待恭惟皇帝陛下厲精求治嘗膽
濟時深惟溢水之防不忘朽索之馭省堯方於五載
豈惟禮物之修約漢法之三章益邁寬仁之德俾致
欽於明罰盖無事於滋彰庶幾合古以便今亦將易
避而難犯所慙鈞撫莫副哀矝臣等今將(云云)
中書舍人謝表
臣某言臣伏奉告命授臣試中書舍人仍賜紫章服
者冊府紬書誤玷英髦之首詞垣簮筆猥當潤色之
求敢意非才驟膺明命銜恩則厚揣已若驚臣某誠
惶誠恐頓首頓首臣竊以喉舌之司繄万幾之自出
絲綸之任實庶政之與聞不惟有取於爾雅深厚之
詞盖亦兼收於獻納論思之益豈非人才進退繫國
體之重輕政事弛張關天下之利害號令一出播敷
万邦挈維固在於股肱𥙷拾可無於諷議至於華國
之具亦責代言之工是以祖宗之來制勑必由於三
省侍從之選給舍每高於一時自非識足以見微才
足以經遠文知體要無慙蘇李之能學貫古今可備
崔高之問則何以仰當睿簡俯厭師言孚德意於四
方亦中興之一助如臣者少而孤陋壯益鈍頑述業
自知其不豐纉言未足以明道早歲棲遲於湖海盖
將終身中年出入於朝廷誠非素意何圖晚暮上被
奬知察之以日月之明施之以天地之造化者召自
廬里賜對宴間曾微塵露之禆收此桑榆之景麟臺
復建旣先諸子之鳴鳳閣方虚更濫群英之吹且於
廷謝錫以身章敢辤濡翼之譏秖重臨淵之懼此盖
伏遇皇帝陛下堯仁廣被湯德又新飭蠱壞於傾
否之時奮乾剛於撥亂之志宵衣旰食纉周室之丕
基藏疾納汗廓漢皇之大度故待人也輕以約亦嘉
善而矜不能致是逖䟽有斯遭遇臣敢不稍尋舊學
益慕前修披肝膽以獻誠或能千慮而有得竭鉛駑
以自效庶幾十駕而可希敢懷患失之心永矢捐軀之
報臣無任感天荷聖激切屏營之至謹奉表稱謝以
聞臣某誠惶誠恐頓首頓首謹言
提舉江州太平觀謝表
臣某言臣昨任中書舍人二月二十二日准尚書省
劄子奉聖旨罷中書舍人提舉江州太平觀任便居
住仍免謝辝臣於當日出門至本貫衢州開化縣尋
准告命已祗受訖者承乏冒榮久知非據辠深責薄
仰戴厚恩感極涕零捫心增懼臣某誠惶誠恐頓首
頓首伏念臣戇迂成性憂患俱生無乘機應變之才
有至愚極陋之累束髮從仕浪懷畎畒之忠詣闕上
書妄陳蠡管之見少不歴事愚無所知方權臣立黨
以錮人而以謂當兩忘元祐熙豐之别省檄講求於
遺利而以謂不若罷明金花石之綱雖云應詔以獻
言要爲越職而多事棲遲選調盖十六年出入效官
於今三紀晚逢聖主誤被睿知召從田廬亟寘詞掖
夫以權德輿之器業李衛公之才猷宋綬之該通韓
維之方格乃始不由科第自致清華又若楊大年之
一世英豪歐陽脩之諸儒領䄂安石之經術蘇軾之
文章故皆不待試言徑司辝命如臣何者濫繼前修
續貂之誚是慙窺豹之知曷有以兹感激誓竭鉛駑
念平生愛君憂國之誠儻庶幾千慮一得之效居懷
尸素之懼竊恃奬知之私每有陳論頗蒙采擇迄緣
蜚語暴著宿愆職在守符不能效死而弗去時方奮
武是宜明罰以示懲罪蘖久萌駭機當發尚霑微禄
卑侍殊庭復鴈門之踦雖非素望失常山之守仰繄
曲全此盖伏遇皇帝陛下稽古聦明遵王好惡每於
刑政之舉不忘忠厚之思致此懦庸終繄寬惠臣敢
不撫躬知感齚舌省愆年迫桑榆無復報恩之所身
依松檟長爲僥幸之人臣無任感天荷聖激切屏營
之至謹奉表稱謝以聞臣某誠惶誠恐頓首頓首謹
言
集英殿修撰謝表
臣某言今月十九日伏奉告命授臣依前左朝奉大
夫充集英殿修撰荖遣賜如故者負釁投閑居懷惴
惕均釐肆眚與被甄收承命若驚銜恩知感臣誠惶
誠恐頓首頓首伏念臣戇而自信愚不知機少也好
修弗踰繩墨之外壯而多事妄懷畎㽗之忠叩閽蚤
麗於丹書隨牒俄嗟於皓首及稍寬於黨禁遂浸列
於周行再遊東觀著作之廷三與南宫牋奏之末邅
廽久次黽勉一心辝職奉常獲守匹夫之志分憂擕
李敢言循吏之能屬當&KR2419;杌凋敝之餘而行還定安
輯之政軍旅誠非於素學撫綏方盡於夙心决知綿
薄之才難抗猖狂之虜利兵堅甲旣無吳會之師屯
高城深池又異江湖之天險度不能嬰城而死節固
不敢開門而請降蚤夜以思進退惟谷先奉宰臣之
委教且言朝命之已頒苟守禦之力旣窮則遷避而
行亦可方出城之次日適被召於行朝而宣撫使藏
怒久深幸災而發怵吏兵而誘亂揭捕賞以見要劾
以深文期於必死仰頼皇明之旁燭不俾怙威而肆
行趣至永嘉許歸故里恭惟拯溺捄焚之意可謂生
死肉骨之恩顧影捫心淪肌刻骨晚蒙睿獎擢寘從
班念小已之難勝繄厚恩之宜報事君盡禮敢萌貪
榮患失之思操心也危每有私憂過計之累宿愆難
赦孤迹易摇譴訶實出於自貽全貸終歸於天造旋
膺出綍誤俾分符復再致於煩言徒仰喧於聦聽兹
緣大享爰發渙恩敢圖雨露之霑俯曁朽枯之質稍
垂甄叙曲被記憐念疇昔以知非皆冥頑之所致此
盖伏遇皇帝陛下堯仁丕冒湯德又新日就月將
方緝熙於大學雲行雨施期潤澤於群生思以任賢
使能而致中興故雖片善寸長而不終棄頋惟竒賤
適有遭逢愚闇無知悔莫追於往咎衰屬待盡情猶
切於慕君寒灰無冀於復然病馬尚蘄於終惠誓當
糜隕少謝生成臣無任感天荷聖激切屏營之至謹
奉表稱謝以聞臣誠惶誠恐頓首頓首謹言
徽猷閣待制謝表
臣某言伏奉告命授臣依前左朝奉大夫充徽猷閣
待制差遣賜如故臣尋具奏辝免准尚書省劄子奉
聖旨不允臣已望闕祗受訖者竊禄眞祠久慙素食
升華延閣復玷清班仰戴聖恩俯慙非據臣誠惶誠
恐頓首頓首伏念臣才非強濟性實戇迂仕則慕君
不自量其愚賤學思爲已期無玷於操修不敢枉尺
以直尋率常進寸而退尺名書邪籍知芹獻之已疎
力盡陳編愧管窺之時見晚逢睿哲驟辱獎知拯之
水火之中召自漁樵之野冠蓬山之衆俊已媿無堪
陟鳳閣之華資深知不稱仍持末學入侍清光塵飛
何益於太山螢照難施於赫日曾微𥙷報自取譴訶
庇身俾託於殊庭就食即安於故里感恩念咎劫掃
杜門想魏闕以馳神卧漳濱而永歎何圖洪造曲記
孤蹤不遺簮履之餘復置論思之列懇辤不遂成命
莫回昔張敞以罪廢屏居卒見收於後效劉毅雖年
耆偏疾亦不弃於公朝顧臣何人有此厚幸此盖伏
遇皇帝陛下乾坤侔大日月並明沛然雨露之施
渙若風雷之發春生秋肅莫非成物之仁賞慶刑威
咸出至公之造求賢用吉士方遠迹於周王嘉善矜
不能每同符於古訓市骨冀來於駔駿采葑無間於
卑微有如愞愚弗忍遐弃臣敢不永思報稱仰服恩
榮顧雖顛沛之間無忘素守苟有捐糜之會敢愛餘
生臣無任感天荷聖激切屏營之至謹奉表稱謝以
聞臣某誠惶誠恐頓首頓首謹言
太上皇帝升遐慰表
臣某言承衢州告報准尚書省劄子太上皇帝升遐
者哀纏率土臣庶攸同臣某誠哀誠切頓首頓首恭
以太上皇帝天臨海㝢二紀有餘安享太平恩涵動
植變生意外北狩未還天下喁喁痛心引領何圖厭
世遄返帝鄕万里訃聞攀號何及伏惟皇帝陛下
孝思罔極聖情難居臣屬領宫祠遠居閭里不獲奔
詣行闕奉慰臣無任仰天望聖哀摧辟踊之至謹奉
表陳慰以聞臣某誠哀誠切頓首頓首謹言
寕德皇后上仙慰表
臣某言承衢州告報准尚書省劄子寕德皇后上僊
者哀動妃嬪悲深臣子臣誠哀誠切頓首頓首恭以
寕德皇后蚤以徽音進儀坤德爰從北狩未遂南歸
豈意災凶遽鍾茶蓼伏惟皇帝陛下孝思方切哀
慕兼深臣屬領宫祠遠居閭里不獲奔詣行闕奉慰
臣無任仰天望聖摧痛屏營之至謹奉表陳慰以聞
臣誠哀誠切頓首頓首謹言
衢州發賀天申節表
臣某言樞電告祥繄一人之有慶嵩呼效祉期万壽
之無疆率土歸心後天爲禱臣某誠懽誠抃頓首頓
首恭惟皇帝陛下體乾御極修已安民天誘其衷
將啓中興之運日新其德迄成無競之功八千歲之
春秋荐&KR0574;景貺万億年之基業永庇群生臣屏迹漳
濱馳心魏闕莫簉鴛鴻之列徒傾葵藿之誠臣無任(云云)
䟽
右伏以申命用休爰啓中興之運誕彌厥月属當長
養之時四海傾心三靈垂祉及此虹流之旦咸伸嵩
呼之誠恭集勝因仰資睿筭皇帝陛下伏願配天
其澤如日之升保大定功振無前之偉績興衰撥亂
固不拔之丕基多壽多男願效華封之祝如山如阜
請陳天保之詩臣無任瞻天祝聖激切屏營之至謹
錄投進以聞謹進
辭免開府儀同三司表(宣和年代作)
大号載揚隆恩下及理難虚授豈無千一之思天或
可回敢避再三之瀆仰伸虔懇終冀矜從伏以礼樂
具興固匪有司之事台衡是視兹豈賞勞之官敢持
窺管之勤冒據析圭之典矧力小任重之戒所懼疾
顛方循名責實之時寕當濫予伏望皇帝陛下俯
照誠悃曲賜全安將相兼資灼知其難強絲綸成命
特䆮於異恩誓守教忠少酬愛德臣無任
代宣和殿學士表
臣翛言伏蒙聖慈特除臣宣和殿學士者控辝莫逹
難回渙汗之私申命有嚴遂拜出綸之賜恩榮過厚
慙悸靡寕(中謝)切以殿閣昈分宣和爲清燕之首簮
紳森拱學士列内朝之班規模盖出於宸心選置必
由於睿鑒雖二府鈞衡之任造次莫前唯万幾聽断
之餘於焉居息靜則娛神而觀妙動則泛應以曲成
儲精溟涬之先游意古今之表司存於此世論甚榮
旣瞻道德於後前復偹聖神之顧問苟博洽瓌竒之
士使得親法座之顒卭其論思献納之官猶難望清
光之彷彿况如臣者自愧蔑然幼懷學礼之心偶叨
上第居守趍庭之訓僅比中人以無庸忠謹之資當
不世便蕃之寵第深虞於幽黜曾何𥙷於聖時積有
冒逾更塵超陟此盖皇帝陛下順帝之則如日之
升曲推善貸之仁下委容光之照不鄙行能之無取
灼知心腹之靡他肇祕殿之新名躐群髦而首用置
之左右益示眷知列戟相望父子逢辰於千載峩冠
入侍弟兄並直者四人實當世之莫儔豈素懷之敢
及誓殫夙夜少荅生成臣無任
北山小集卷第二十
