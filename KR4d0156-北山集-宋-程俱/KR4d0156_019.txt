北山小集卷第十九
信安程俱
碑記
常州州學奬諭勑碑
皇帝臨御之七年實大觀元年詔班學令于天下教
養之數勸沮之方有目有凡畢恊理義簡大如江漢
明信如四時灝灝恢恢咸出天翰於是郡縣百吏奔
走厥職宣逹聖志小大丕應荒陬絶徼一變鄒魯二
年辟廱會試郡國貢士無慮數千人其升諸司馬命
于天子者百四十人而常州得士之多為天下最皇
帝嘉之詔三省亟論功加賞焉十月制下知州事若
蒙進官朝請大夫州學教授虙以宣德郎充職如故
於是諸生侈上之賜相與言曰進賢之詔載在令甲
播之天下豈惟一邦寵休凡士與榮焉若具石表刻
明詔列詞其下祗頌上德之萬一與夫勸學報功之
意惟明有孚郡國諸侯徯承不怠師儒之官訓率有
叙惟允惟公迄有成績以飭稚昧於無窮豈不益顯
咸曰唯唯則系以詞曰
惟古有學惟治之原何以先之德教是宣泮水之詩
有據有游六藝具焉以文厥修秦漢以來倚吏爲治
本之不圖繩其已至天肇神考見道之賾斡神之機
鼓舞群物作我多士一開其天以澡以摩今三十年
於穆皇帝遹廣聖猷淵躍鮪魴山有𣏌樞聲教溥漸
窮日所照目睨指摽萬邦是俲惟邦有常士子之區
雷風所覃不約而趨都試辟雍俊造是羅論定而官
莫與常多皇帝曰都承宣有勞實惟師儒乂我俊髦
是逹是化以禮以文奉我新書以迄有成惟守曁師
旣受上賞天語有嘉四方是仰倬彼宸翰雖在四方
揭之龜趺俾人不忘士之不忘惟上之賜潭潭學區
大烹以飫豈惟飬之擇師以教車服稍徒以酬有造
豈惟官之子以旌之顯示萬邦以勸厥來上德之懷
惟稱厥求惟克有爲有守有猷多士之修有邦之休
洋洋德音萬世由之
晉故使持節侍中中書監大都督楊江司
豫徐兖青冀并幽梁益雍凉十五州諸軍
事衛將軍太保錄尚書楊州刺史建昌縣
公贈大傅追封廬陵郡公謚文靖謝公碑
太元八年秋秦苻堅舉國來寇衆號百萬八月度淮
十月䧟壽春又䧟項城聲摇京師甲子詔以征討都
督右冠軍將軍玄輔國將軍琰等帥師距之而衛將
軍征討大都督謝公實揔其事乙亥師及秦人戰于
肥水大破之堅脫身走十一月庚子詔公勞旋師于
金城車駕遂幸金城錫燕詔尚書亟論功封賞焉十
二月庚午大赦天下初堅之來寇也軍勢張甚上下
懔懔不自保大臣老於軍旅如宣穆桓太尉亦岌然
有左祍之憂方是時無疆艱恤實大投于公身而公
泊然泰定若無事時徐而内輯外禦蒐軍謀帥若畫
一二於是人始有固志盖倚之如太山用能以八萬
之師殄百萬之寇如石投(叚夘)寕近威遠繄公之休昔
祁奚内舉其子而不聞高世之勲蕭何舉宗從軍盖
以杜疑間之萌未有一舉三親而不自以爲嫌一門
三帥而人不忌其泰談笑之下變危即安者公之功
德莫大焉公諱安字安石某郡縣人曾祖諱某某官
祖諱某某官父諱裒故太常卿公生而穎異年四歲
時桓宣穆見而歎曰此兒風神秀徹後當不减王東
海揔角沈曠弘敏遂有當世重名全才毓德器益以
大時世道屯塞國家多故公樂道丘壑悠然有終焉
之志司徒府楊州刺史再辟朝廷以佐著作尚書郎
瑯琊王友吏部郎四徵皆不就士大夫歎曰安石不
起當如蒼生何久之幡然有經世意盖於是年餘四
十矣會大司馬桓温請爲司馬尋爲吳興太守靜一
無所事去而人思之徵拜侍中選吏部尚書咸安末
入受顧命遷尚書僕射領吏部加後將軍揔關中書
事又領楊州刺史詔以甲仗百人入殿上始親萬機
進中書監驃騎將軍錄尚書事辭驃騎將軍錄尚書
事頃之加司徒侍中都督楊豫徐兖青五州幽州之
燕國諸軍事假節拜衛將軍開府儀同三司封建昌
縣公苻堅敗進拜太保公遂欲平一華夏乃上䟽曰
自運遭陽九二帝北狩文華之區委於犲犬故宗廟
宫室丘墟百年前日苻堅送死邊陲狼狽奔越今兹
哀&KR1127;請命天其或者將以一天下降休于國家臣請
竭駑末帥師北征湏經置略定臣則乞骸還東誓畢
素志於是詔以公爲大都督楊州江荆司豫徐兖青
冀幽并梁益雍凉十五州諸軍事加黃鉞餘如故置
從事中郎二人公辭太保縣公詔不聽十年夏四月
公北征戊午上餞公于西池八月公遇疾手䟽請旋
師且以龍驤將軍朱序進據洛陽前鋒都督謝玄屯
彭沛伺間一舉詔遣侍中尉勞還公京師疾遂篤丁
酉公薨于位享年六十六訃聞上震悼臨于朝堂三
日賜東園秘噐朝服襲衣錢百萬布千匹贈太傅謚
曰文靖粤某甲子葬公于某郡縣某原制加殊禮又
錄肥水之勲更封廬陵郡公旣窆門生故吏若干人
相與泣而言曰公之名德垂天下後世如日星决不
没則是隧道之碑無刻可也然否則無以慰人思惟
公性體道奥不迎不隨故出處之際動與理會方其
棲遲東土未始出其緒餘而天下固已延首託命於
公及在朝廷獨以盛德遠度坐鎮危疑上以弼亮一
人下以咸和萬民惟深惟幾濟物成務王者之佐蔑
以加焉自海西公廢桓温逆節萌起及高平因山同
軌畢至温來赴葬大陳兵新亭以公與王文度朝之
大臣將殺二公遂遷龜鼎使召公等文度惶駭流汗
不知所出公旣見温神色不變從容就席徐語温曰
某聞諸侯有道守在四隣明公何湏壁後置人耶温
茫然不能測則大笑曰正自不得不爾耳不敢加害
王室以寕竊嘗議之夫氣足以眇天下然後可以任
天下氣足以眇一國然後足以任一國公起隠約一
旦處端揆身負大器而不爲重執天下安危之幾臨
死生禍福之變而不慄功全邦社而無喜色彼其氣
誠足以眇之道大故也其視舉天下措諸安何異有
力者之視一羽哉某旣掇公之大節叙次如此又系
之以銘云公夫人劉氏明識賢行爲世婦則有子曰
瑶官至瑯琊王友早卒曰琰爲征虜將軍望蔡公孫
若干人銘曰
皇有重器惟神惟幾有&KR2419;孰定有傾孰持必有元佐
力能負之其力維何非賁育獲包以洪度鎮以鴻德
手挈二枋在所措畫釋而置之泊若無適顯允謝公
實維其人天祚晉德錫之大臣公在東山世挽莫來
幡然赴之不迓不違因理王度不吾不尸有暴如温
有寇如堅處以談笑大沮以㒹覃覃鎬京延首思復
六合垂一斯人無禄公初北征鎮于新城釋權去位
盡室以行湏此略定逝言東山有巖東山斯人所瞻
西州之門有仡其墉斯人永懷有敉公功公功匪居
惟德之餘東山或夷德風不渝
江氏小山祖墓記
開化縣治開元鄕故常山縣地也縣宇之北有丘墟
隱然域以垣塹族葬其中望之松檟蔚然者江氏之
祖歲郳之墓也按江氏家譜系出濟陽統之八世孫
曰世源官信安留家不去實始爲信安人又五世孫
歲郳等五喪葬常山縣開化鄕之萬歲里小山村其
地四十畝則此墓是也繇始葬及今十六世子孫益
蕃属益遠又散處郊邑或仕或遊藉令歸且處歲時
祭掃上不過四世而已小山墓地旣廣近族之貧者
往往寓着其間歲且久因以爲已産稍斥賣之又四
域之外耕藝者相接歲攘日蹙莫之誰何大觀三年
鄉豪汪氏遂𣣔葬墓域中縣又取西北隅地(犯御名)丞
舍會諸孫之官學者皆在里中大駭且懼則相與愬
于縣未得直乃出康定皇祐二牒以爲證其一太常
少卿(鈞)任兩浙轉運使日具墓地界俾宗子迺等主
之歲一補治垣牆則宗司白宗長凡宗人共其事其
一尚書郎鉞以鄰人之侵其地也言於縣縣按所侵
地歸之俾宗人祐主之旣出二牒爭者語塞縣即日
徙丞舍凡違法之契盡毁之於是子孫乃始周域其
地爲垣墻稍樹松檟揭其阡曰江氏皇祖之墓然不
能四十畝矣余友仲嘉襃旣與其族父兄子弟事其
事它日一二語余且曰余懼來日之無窮也事寖遠
而寖忘則其不爲前日之戕敗者幾希余將列其事
於石揭之墓道然非文不傳也莫如子能余曰古人
以謂君子之澤不過五世先王制禮必以遠近戚䟽
爲之節凡祖子孫上下不能十世而服則五等而已
盖先王所以教天下之中其制不得不然也先王之
制則有節而人之恩性顧豈有量哉今而以世觀之
則雖近而已䟽即吾身以推之則雖遠而益恩是何
言也且吾之生者爲子子之孫爲曾孫曾孫之曾孫
則已不能名矣夫吾之委蛻適數世耳而遂至於不
知何人豈非雖近而已䟽乎夫安得不悲然今吾視
聽食息於是者父母之遺體也求生之所自生則由
祖而上百世可也使人而無祖則乃今安得視聽食
息於是者哉以是推之豈非雖遠而益恩乎夫安得
不思思且悲則其惙惙不忘於心者豈有窮耶然則
制雖有遠近戚䟽而恩性則有至於不能忘者何可
奪也且江氏小山之祖至太常府君十三世至仲嘉
又四世矣而其族父兄子弟不忍其墓地之不除而
途人皆得以攘蹙耡刈也相與出力而營之以爲庶
幾神靈之復安而後世知所本也豈非所謂中有不
能忘者故耶今子碣於是俾後之人過是者知敬戒
豈唯江氏之子孫人孰不生且死也思所以奉祖先
訓子孫保墳墓者人情均也繇是而思之則雖已暴
之骨無名之丘有不忍易而戕之者矣其爲利顧不
博哉然則余其敢愛荒陋之文而無以成子之善也
四年四月壬午北原程俱記
常州新修市易務壁記
熙寕中始置市易務於通邑要郡常州以編氓居十
數間粗更門戶墻壁榜爲市易務及今垂四十年不
知先爲編氓居又幾何年中間再廢益不治棟宇故
&KR3071;隘歲加摧腐每大風雨岌岌將遂㒹壓規製又甚
淺劣平旦側肩庭中無所旋足吏坐兩壁間與之爭
席按察時至門不容車盖率步以入余初至謀撤其
甚者而新之則會凡匠事之材用上郡爲錢十二萬
有畸凡再裁損乃上使者使檄下郡又再裁損亶爲
錢八萬六千時久闕常平使者又八月會提點刑獄
盛公兼行常平事則具狀走其府又以記道不可已
之故即日檄下予錢先是以書與所會之材抵張渚
鎮官田渚與江南接多山木大竹幸爲我期於市取
足焉錢至則取之又以告埏埴者畢具又移晉陵武
進鳩衆工盖檄下十日而庀工即事二十五日而完
木之工二百八十竹之工百有九瓴甓之工百三十
塗飾之工百五十凡爲工六百六十有九募於市者
十之一晉陵之所集者十之九其畚除運負之工又
四百五十有畸以負重出納食其力於務者七夫與
警守之卒供其事警守故十卒前十日兵馬司取其
三其所留大抵軍營小兒占尺籍而名廪帛耳其爲
力不足以半一夫是三十日間率寅入酉出公察其
勤惰時其難易而均督之暮休面賦其直不容吏下
隠刻故其赴功也力材審其良窳因其舊新而材用
之下至竹頭木附無棄物凡爲屋十五間堂三楹極
高故屋五尺挾以二舍引以二廡惟稱廡舍爲庫六
其題曰懋遷有無化居門高三仞庭倍前日其爲址
盡是無餘隙矣深不能八丈前官道後人居廣不能
十丈左右皆人居故技止於此它日使嘗見故區者
視之則固以爲廣厦爲難能矣如其不然以爲陋可
也昔叔孫婼羈於晉其所館雖一日必葺去之如始
至君子紀之况任其事食其禄而爲三年淹者其可
鄙其居而苟於事哉且乘田委吏聖人之所不忍余
何敢苟然余賤有司也出納貿遷之爲職若其市材
供事鳩工董役則故有任其事者非吾任也余不忍
坐視越尊俎而代庖是亦泰多事矣厥旣訖工則誌
本末刻諸石而材用工役之事加詳焉盖使來者知
余之勤且艱如此而其所建立止如此余不負市吏而市
吏負余亦足歎也大觀二年八月十五日信安程俱書
漫堂記
大觀中朝廷斥地益廣顧輿地圖有所未載而舊志
又或遺牾迺選士寓直三舘作書如九丘傅子冲益
在其間不數月以人言罷去又二年財得蘄縣令明
年春余西赴調道汴上迃行百里過冲益於蘄道舊
故樂也冲益故時嗜書好爲詞章喜談笑論議忼慨
羞薄俗吏事雅意甚高余至蘄觀冲益所設施大抵
合繩墨晨坐聽事與邑甿論決是非曲直無倦色日
未昃庭無留人冲益始至會臨渙令有辠郡檄兩易
之至是始還蘄臨渙人追之不釋蘄之人道擁其車
以歸余至都城數月冲益書來曰蕞尔邑令與人旣
相安矣日多暇焉前日所治舍將以爲燕息之地者
苟完矣因漫名之曰漫堂子爲我漫記之余惟天下
之事小足以觀大蘄臨渙雖不能萬戸而冲益爲之
其效已如彼冲益之爲吏不漫也夫禄足以仁其九
族問其位則世所謂君子者也然事至則漫不省曰
聊尔聊尔安用察察爲哉如是而爲漫可乎若曰外
物不可必力不勝命久矣古有窮機械蹈汙嶮汲汲
而圖之者吾於此漫焉於此漫焉則雖邑陋於蘄埶
卑於爲縣猶不慼也則其去道山入阡陌捨紬繹討
論之樂而勞神明於簡書榜楚之間無往而非漫者
又奚欣慼於其間哉冲益名諒友莆陽人襟度明曠
識趣不凡近亦以是數竒云
衢州開化縣新學記
開化縣學故在縣治之西其址不能五畝旁無壖地
右倚山足因高接廡以布講席大成之殿顧在平地
齋宇趣完未中程度自初(犯御名)迄今更十數令顧地
勢不可復廣莫能易而大之今縣令李侯旬視學區
退則大懼以謂自大觀學法行天下西被氐羌南踰䍧
牱嶺海萬里之外荒漠不毛之地皆爲郡縣置學
官師弟子絃誦之聲相聞三尺之童不談天人之道
詠頌功德以志榮名取顯仕者輿臺樵牧知笑之今
開化雖小邑僻在山谷間當句越之窮處然在輿圖
尚爲次近地奉詔令蒙教養猶轂下也縣之造士秀
人歲不絶於賢能之書又今天下賓興士群至于王
廷與備官使於中外者必自縣學始則學法之行繄
鄉縣爲根本顧不重哉而縣學舍乃不稱縣令安所
逃責則相方繩址得縣南臨溪爽塏之地而營之迺
狀其事請於郡郡言上使者得錢四十萬取人屋之
籍於官者十四間益以故學之材與亭觀之廢無用
者厥旣蕆事工徒赴功如治私舍邑豪里氓亦底其
力蓋不三旬而衆工釋用高門有嚴面埶端䆳廟象
宏顯巍然有臨命教之堂師長之舍周廬廣廡若承
若翼基堅材良皆倍於故士氣舒豫雝雝洋洋行道
之人過者祍軾於是李侯走書與圖至吳下以抵俱
曰開化子之鄕邑也新學成宜有文以記歲月固願
以請而衆亦以爲子宜俱生晚不及熙寕元豐之初
以與諸生齒今兹壯且老顧以飢寒走四方而學校
益隆又不得預養士數以相與燕間揖遜於其間今
得託詞新學以紀侯之績其又何辭若夫道學之序
飭勵之端所以開示於方來者則學法粲然皆
聖上所建立也又辟雍獎諭之書八行之碑與凡詔
札具在俱不敏勉記新學之成云李侯名光會稽人
好古強志起諸生爲吏而所立皆不苟奉法愛人文
檄不妄下廬里懷之新學之成實政和五年八月甲
子十月丁酉通直郎管勾岱岳觀程某記
京西北路提舉常平司新移公宇記
政和四年冬詔復置四輔郡穎昌府領南輔都緫管
於是京西北路常平使者言常平司故治穎昌今穎
昌隷畿内當徙治所部州惟蔡大州處一路中道理
徑易於督察報應便且近徙省勞費敢以請奏可時
朝奉郎信安余侯實提舉常平事明年奏下則於蔡
城東南隅得官地若干畝夏六月興土功冬十月畢
塗艧爲屋二百八十六間吏舍居十三又明年余侯
以書屬某記某惟余侯信厚敏明自試吏至爲御史
部使者其爲政循理而行奉法度惟謹不爲赫赫名
然所歴有實績可紀無事於斯記也辭不聽某惟古
建官列爲公卿大夫士其棟宇車服器用之文皆有
等衰存焉貴與賤亦各安其所當得而無怍怨於其
間故雖大啓尔宇山川土田而不爲泰一堂五畝還
廬以桑而不爲偪彼誠知建官所以侍天下之賢能
非以私天下之賢能也凡以爲國與人而已所謂公
卿大夫士其職非惠人則乂人其克有禄位非有功
於國則有勞於國者也其任大其享大亦宜惟外使者
常平專以惠人爲本人爲重使者因以重蓋常平之
職掌常平免役之政令謹視歲之早晚豐儉以頒斂
出納而賙萬人之囏阨周咨川原山澤之利害以阜
人財任土事通泉府之貨賄以平節賈禄庶人之在
官者以紓人力凡鰥寡孤獨廢疾之人受食焉共其
飬生送終之具其凡有二曰常平之法取於人者以
予人免役之法取於人者以治人是法也更元豐紹
聖至於今兹盖三聖人而後備一以惠人而已其維
持衍繹繄使者是頼其守金糓如制閫外其稱豐荒如
持權衡其急民隠如捄焚溺是能守我三聖人之良法
以宣上澤於一路則所謂惠乂人與勞於國者使者
有焉夫如是居則廣厦跨閭里出則車馬光原隰以
奔走八州五十縣之人盖亦未爲泰巳然則經度之
勤棟宇之壯無足爲余侯記而獨喜余侯之有以稱
也又安得不書政和六年夏四月甲子具位程俱記
寓齋記
客有至寓齋而歎曰夫以介然之形措之天地之間
不百年寓耳於一寓中而暫寓於東南西北之遊者
又幾何耶是齋之士其又寓暫寓於其間者乎程子
曰何特此耳天氣之積者地塊之積者寓於空而已
日月星辰山河草木又寓於二物而已請觀子之一
形寓視於目寓聽於耳寓聲於口寓神於此百骸五
藏之間是則子之所謂介然之形者盖有寓之者焉
不有寓之者是則糞壤濡沬而已矣子於此而求之
又有不寓者存而天地萬物之所以寓者也晉陵錢
定國顯道尉吳江予名其燕處曰寓齋定國盖嘗聞
道云建中靖國元年三月甲子信安程某記
衢州大中祥符寺大悲觀世音菩薩閣記
衢州大中祥符寺大悲觀世音菩薩閣故在寺之東
序自天聖以來再成再毁未有繼而興之者紹興二
年管内僧正妙空大師用良始募檀施益以私財作
菩薩像又作大閣覆之捨故址而建於大佛殿之後
用良淳質無玷誠諦不欺焚誦之餘刻意炎黃之書
盧倉張華之說施利之入僅支四事則舉以爲棟宇
像設莊嚴佛事之資言行旣孚有募必應像閣旣建
又作齋堂四楹左右昈分若承若翼蓋八年而後衆
工釋用厥旣塗艧大集四衆共作佛事以慶其成州
人士女奔走歸嚮禮拜旋遶歡喜讃歎無有窮盡時
北山居士養疾郡郊聞此勝會輿掖至前仰瞻聖像
如紫金聚周顧樓閣如化人宫竦踊欽歎說偈稱贊
於是用良請叙載歲月并刻之石則爲之記俾來者
有考焉庶幾有清淨四衆若族姓理家若栗呫婆若
摩納婆等覩相生善即色悟空了知大士無礙神通
不可思議與此比丘所成就事及一切衆生不思議
力無二無别性相等空則其爲利益又豈有量數哉
贊曰
稽首普門大名稱救護衆生苦厄者大悲願力深如
海無刹不現無邊身過去正法明如來菩提薩埵示
權化於一身心現千手隨緣赴感靡不周於一身心
現千眼光明普照河沙界如百千燈同一光互融涉
入不留礙亦如洪鐘與空谷呼之則應叩彌出洪纖
徐疾非思量而常在在實無在當知通身是手眼無
我無作無受者如是觀音妙智力衆生平等無差别
百千即一照常如一即百千用常寂爍迦羅心無動
轉母陁羅臂如虚空湛然寂處起慈悲繁興用處那
伽定觀身實相即菩提一一刹塵觀自在
北山小集卷第十九
