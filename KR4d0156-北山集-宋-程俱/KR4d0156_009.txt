北山小集卷第九
信安程俱
律詩
和虞長洲遊虎丘
尋壑復經丘人看李郭舟藤花多背日桐葉最知秋
虎去藜藿盡龍歸蛙黽愁振衣臨石壁未羡習池遊
移竹(庚辰)
寓目無清致興懷要此君影移千畒月枝散五湖雲
鳳實和筠得龍苞帶蘀分傷根同栢大剪葉異芝焚
拔篠衣霑粉連鞭蘚破紋虛心寧擇地直節任離群
但欲通三徑何湏比萬軍&KR1006;然眞玉立蔓草即堪耘
和友人陳博道師仲司錄遣興之作
急景去不返官遊心易闌死生交道絕冷暖世情看
適俗湏多可隨緣亦大難一年還欲盡三界直無安
沙塞松江(和韻)
三江旣入今安有萬化無端去莫留蟹蚌失波枯斥
岸蛟龍移窟見沙洲水窮范蠡扁舟返海變麻姑兩
鬢秋通塞正應天數在荷蓑持鍤直堪愁
曉起(回文)
霜林一望極空寒曉鼔催人覺夢殘黃霧帶晴江渺
渺勁風翻影露漙漙香飄引篆新添火髮密勝簮慢
整冠藏拙懶便惟少事興來閑借遠山看
餘杭法憙院荆文公書堂文公康定中讀
書於此(辛巳)
鍾山太傅起從龍鼓動風雷指顧中未見圖形求傅
野豈知徒步客新豐青鞵曾訪飡芝老(詩遠遊登嵓茹芝乃餘杭山中也)
白首唯餘擣藥童(寺僧言文公多養疾此堂當時給侍童子今八十餘歲矣)藏壁故應留
断簡至今山鬼慟悲風
送蔣主簿入都赴試一首(壬午)
東南貢吏紫髯郎一馬駸駸客路長䄂裏山林洗塵
霧腹中文字了縑箱流年過我長如許樂事知君詎
未央行恐飢來驅我去也遮西日上河梁(蔣有名畫小軸常置)
(懷袖名壺中圖)
罷吏客郡城巳數月滯留忽巳歲暮浩
然興歎作一首
一行作吏向吳城五見娵隅上薄冰魏覬三章堪自
約殷源百尺敢言登揶&KR2952;秪送人爲郡噎媚(墨音)初非
我負丞鞅掌棲遲俱害性不知鬚鬢欲侵凌
寒夜遣懷一首
強醉重雲欲散鹽三更飛霰忽驚簾大呼何與癡人
事此意多應俗士嫌出戸仰看天漫漫持杯愁作夜
厭厭消除心事都無處下盡中軍三百籖
高郵旅泊書懷寄淮東提舉蔡成甫觀兼
呈鄭使君弇三首(癸未)
久客頗自厭長歌胡不歸束書方有適捧檄定焉依
塵裏音容改山中信息稀十年長漫浪深覺負荷衣
命矣周南滯時哉冀北空居無刮目視動有轉喉窮
泛宅如蠻蜑淫書伴蠧蟲飄蓬故人念頼有繡衣公
長夏熱欲死迎秋氣巳清蚊蠅任來往螟螣尚縱横
行止猒人問棲遲真自驚使君高義在解榻見深情
喜雨呈鄭高郵
赤地無遺蘖懸知一歲空乖龍忽解事死虎亦爭功
(時高郵用猒勝法投虎骨龍潭中至是雨)土燥財霑塊人安未轉蓬翻思瀉東
海何計請天公田畒膏腴闊河流脉絡通邦人依豈
弟指日望登豐
人日書懷兼寄吳中三二友(甲申)
東西南北走紅塵又見江淮草木薰小謝篇章成畫
餅卧龍功略付浮雲(孔明爲孫權畫赤壁之策及謝惠連爲司徒府法曹時與予今年齒正同)棲遲
枳棘今如許嘯傲冰霜頼此吾(太湖多竹所居有脩篁千箇)俛仰折腰
成底事故交千里漫離群
許主簿見和過有推借再作奉呈
身謀自昔湏三窟世味端能敗一薰醉裏閑愁濃似
酒春來歸思亂於雲松㘽咫尺傳盧老棗實方將訪
許君(見許遠遊與王逸少書)却喜雲孫共來往扁舟時入白鷗群
用前韻作招許主簿
風騷無復見黃初尚想應劉載後車病骨不知緣底
瘦愁眉時得爲君舒動人春色來隨鷰入眼溪流靜
見魚秪有此中多好句可來茅閣試憑虚
謹追和諸父留題雲門聲闍梨經閣詩一首
傑閣護眞文金僊妙大雲風林終日說露柱一時聞
谷暧春先到山高日易曛經行復宴坐華雨任&KR0813;紛
適軒(庚寅歲郭求見邀同作)
厭苦常從樂未央不如要足兩俱忘當飢糲食遺三
鼎便(一平)體綈袍勝五章夜雪扁舟千嶂淨午風高枕一
䆫凉飄然自適非人適肯受轅駒六尺韁
謝江仲舉惠酒(乙酉)
山城無物可忘憂但有平原病督郵知我囊中無白
水煩君若下出青州芳甘未謝三年醖傲兀能消萬
古愁會待東郊春意動鳴鞭乘興草堂游
次韻張祠部見示(丙申)
大滌先生不諱貧鬢髯雖白臉長春三江魚美東曹
後二柳泉甘慧曉鄰(南史張融與陸慧曉並宅云云)懷組歸來無長物挂
冠誰復並清塵自怜出處俱違性旋結衡茅寄此身
章僕射山林
王子池臺迹巳荒年來華(犯御名)壓高岡長林不礙千
山月老榦猶含九夏霜便覺平泉冠東洛還依渌水
記南塘蝸廬却憙通幽徑岸幘時來一嘯長(此地本錢王諸子園亭)
次韻張祠部敏叔游滄浪蘇子美故園
醉倒春風載酒人蒼髯猶想見長身試尋遺址名空
在却嘆張羅事巳陳稍置曲欄穿徑竹别開高閣俯
汀蘋拏舟更欲陪清賞要看毫端藻繪春
次韻鄭大夫半隱亭
脫屣歸來稅兩轓信知塵世有蕭閑幽亭似近郎君
谷捷徑知非少室山歲月優游真得計風埃顦顇獨
何顔園林日涉仍多趣坐看雲飛鳥倦還
哦詩夜坐缾罍久空無以自勞寄吳興趙
司錄江兵曹
詩成不直一杯水年大常懷千歲憂何湏中令能強
記正要將軍爲破愁故人久負丘壑志公子欲尋梁
宋游相逢儻有蒲萄渌肯向西涼博一州
九日寫懷
節物驚心兩鬢華東籬空繞未開花百年將半仕三
巳五畒就荒天一涯豈有白衣來剥啄亦從烏帽自
欹斜眞成獨坐空搔首門柳蕭蕭噪暮鵶(高適九日詩縱)
(使登高秪断腸不如獨坐空搔首)
次韻葉翰林見寄(乙未)
雅望清班亦醉翁暫令槐閤曳鈴空更評它日歸賢
守畫諾何人稱治中(蔡州今爲汝南郡故得用汝南故事)便合追鋒來就日
巳知投刃有成風貽詩千里兼金意爼豆常憐斷尾雄
相望千古一涪翁還向江湖四壁空病木自甘桃
李後野麋難着鳳麟中未成下澤還鄕里且寄窮閻
蔽雨風舉世知音常契闊悲歌沉抑爲誰雄
傅國華從使遼東巳事還朝拙詩送别(二首)
夫君胷次有天游笑指滄溟寄一漚正使叩舷歌小
海不妨安席詠洪流翩翩聊試千金學刺刺應慙萬
里侯歸䄂飄然望華闕獨留珠玉照遐幽
向來南北歎流年十載相逢走道邊作佛頓慙靈運
後着鞭猶恐祖生先彈冠豈欲夸三組負耒還思受
一㕓默計此身端未了别懷撩亂故依然(國華造道益深而俱蹇淺)
(滋甚故有大游作佛之句)
窮居苦雨
慢膚便腹轉疎慵睡足茅簷目過鴻墨客縱令三尺
喙木奴何似十年功門前羅雀非吾病竈底生蛙不
世窮舊雨未乾新雨漲可憐愁絶力田翁
謝張敏叔餉陸子泉
接輿叩木狂歌處猶有清泉出翠微不學癡人供水
遞肯分餘潤及柴扉七甌巳辦煎茶厄三咽能忘啜
菽飢身寄吳門聲利窟更思冰洞濯塵衣
張敏叔得請謝事欽仰高躅謹成口號
冨貴紛紛有底難乘時如探槖中丸高人不啻曇華
見晚節誰爲趙璧完且憙芝蘭俱秀發不嫌松桂愈
清寒它年仄席思耆舊矍鑠猶能一據鞍
晚雨菊(次韻和張敏叔)
異質寧當雜衆芳故留寒穎度徵霜三鍰何必分靈
樹九畹那能擅國香不惜繁英供夕餌肯持佳色媚
朝陽徑湏移奉華堂燕路草多應愧久妨
葉内相赴淮西
向來英妙壓鼇頭去國三年白鬢秋蕭傅豈煩更吏
冶賈生元自贊皇猷高文巳得江山助遠業寧爲管
晏留聞說云亭巳除地正湏掾筆紀鴻休
江仲嘉仕吳興雅重道場山長老惠顔仲
嘉之柩以八月十五日至山下顔以是日
告寂
道人非復世閒情居士空留身後名共擬凌雲成一
笑不妨乘月話三生桐鄕定有蟬衣在葱嶺遥知虎
錫鳴耿耿幽懷無處寫眼中泉石記經行
觀王君玉侍郎集有酒明詩次韻
簿領青州掾風姿麴秀才長煩拍浮手持贈合歡杯
屢無回風急傳籌句羽催深慙偃師氏端爲破愁來
九日陪章湖州致平援登道場山汎舟溪上
九日登臨得翠微拂天松竹引丹梯神游八表層霄
近目盡千山落日低人散飛雲留畫棟舟回初月照
清溪故知王謝風流在吹帽何人醉似泥(謝傳王大令嘗爲吳興守)
次韻趙叔問對雪共酌有懷江仲嘉之作
怳然身寄一山川玉宇銀墻墯我前便欲乘風向寥
廓恨無新句落雲煙延枚座右頻虛席訪戴人遐歎
獨賢(余至湖江仲嘉適被檄之會稽二公皆幕客故以鄒枚爲况)遥想支頥對秦望朝來清
思浩無邊
癸巳歲除夜誦孟浩然歸终南舊隱詩有
感戲效沈休文八詠體作
北闕休上書
說將且不暇千時真自疎深慙叔孫子未辦茂陵書
正自飢欲死敢言忠有餘平生甽畒志本不羡嚴徐
南山歸敝廬
故廬今茂草新(犯御名)羡茅茨久負泉石約空令猿鶴悲
一㕓端可共三徑復誰期會結忘年友耕雲茹紫芝
不才明主弃
沃壤有多稼良工無廢材固知時不弃正坐老無媒
病驥终難駕寒花不易開古來天下士取次没蒿萊
多病故人疎
鴈足慵難寄鷄栖出厭頻路長時有夢人遠遽如新
膠&KR0238;唯窮士雲泥隔要津囂囂亦何病懶放任天真
白髮催年老
轉眼過三紀搔頭見二毛先秋同柳弱早白誤山高
種種從渠落青青竟莫逃形骸姑置此痛飲讀離騷
青陽逼歲除
顦顇身仍徤崢嶸歲又窮天寒春未應臘盡雪初融
萬化豈有極一生常轉蓬誰知元不動日月自西東
永懷愁不寐
腷膊南枝鵲鏗宏半夜鍾遼遼數寒漏唧唧類吟蛩
馬革思強仕牛衣慕老農此身何處是展轉聽朝舂
松月夜䆫虛
透隙風號屋翻簷雪灑䆫遥知迷九澤似欲卷三江
引睡繙書秩澆愁泥(去)酒缸無因踏松月癡坐對清釭
避寇村舍(戊申)
再脫兵戈裏全家走路塵百年同是客萬事不如人
幻境終歸盡生涯正要貧故人知在否魂斷楚江濱
(寇至之日江子支趙叔問適泊舟江口未知今在亡)
哭王元規
華㒹傾盖便忘年信有烏衣不乏賢膝上中郎名譽
早湖南司馬歲時迂去天尺五非無地擊水三千竟
莫前唇腐五車真底用人琴冥漠付重泉
和荅何蒙聖刪定
胷中林壑寄商顔門外紅塵了不關年去人猶昔人
耳身游才與不才間與君同覺夢中夢顧我長嗟山
復山何日方舟歸里社韋編應許試窺班(蒙正深於易學)
江仲嘉書稱去常山靈真洞半里許得林
壑殊勝予記昔過謝原道中亂峯峭壁間
竹樹薈蘙今仲嘉所稱得非此耶因寄百
二十字
聞說靈真路旁開小洞天蒼蠻閟清境陸地接飛仙
壁立驚猨挂松枯老蔓纏攅空永亭石漱壑定林泉
煙磴盤三徑玄牎屬五便武陵迷漢魏妙憙斷山川
勝絶端如此經營欲老焉烹魚幾折屐命駕擬加鞭
易秃三千丈寧辭四萬錢把茅應早計拱木歎流年
鴻鵠湏塵外鵷鸞自日邊人生各有在雅志共超然
鄒侍郎挽詞二首(辛卯)
蠻貃人無間鄕閭行益尊芝蘭有餘化桃李竟無言
遠日來千兩它年歎九原死生如可作安用百身存
夷跖雖殊趣彭殤共一歸投荒萬里再乘化百年非
細行皆無憾常言亦造微秪應存信史千古有沾衣
與蔣子有道丁丑相從吳下之適感而賦
詩(甲午)
三徑旁臨招隱谿子真池舘叩林扉拏舟夜雪多乘
興步屧春風每醉歸居舍相望一牛吼官塗常作二
鳬飛試尋邀月持杯地共覺勞生四十非
暴書會和陳正字磷觀御製書二首
龍檢金壷記子年寥陽宫殿玉虛前三元初識皇文
袐八法爭看御墨鮮叢簡舊藏丹蘂篋群仙疑近白
蛙泉隆樓縹緲侵雲漢神物撝呵衛九天
七聖雲章秘紫清睿謨神藻發長生六爻妙盡超龍
瑞千里真修叙廣成但覺煥文驚俗眼何勞掘筆避
書名法宫㴠演方無盡玉海濡毫卷四瀛(帝鴻氏有硯名土海)
送傅舍人國華使高麗二首
長嘯溟波又一游眼中壷嶠接滄洲紫微垣近三台
象銀漢槎回八月秋七制還湏𥙷天筆二帆聊展濟
川舟從容歸奏承清問膏澤東南四十州
翩翩渌水泛紅蓮一紀重來擁使旜雲外兩星明漢
節海東千里戴堯天奮聞箕子多遺俗會使匈奴失
左肩五十年來蒙惠渥故應微風莫深鐫
送朱職方希亮出使利州路二首
許下多名士朱公盛德人懷文深自匿謀道不求伸
雅望臺中妙宣恩劔外春聊憑巴漢水一洗九街塵
星使出文昌仍分古華陽過家真晝繡擁節異懷章
泛應超餘刃深心即道場前旒湏獻納早晚侍明光
和江仲嘉見寄(壬辰二首)
蓽門蓬舍不知春車似雞栖甑有塵千里傳情望雙
鯉一杯和影秖三人交親離合同巢燕身世羈危獨
繭綸四體不勤心擾擾擬將玄旨問吳筠(江修練故有此句)
寒谷應殊尺五天鹽車無復望騰騫至人未免填溝
壑大隱不如居市㕓長笑呼鷹思上蔡獨令留石在
平泉茅茨欲作終焉計未有滄浪四萬錢
何蒙聖挽詞二首
倦遊初返北山農一面忘年得此翁易學知公無復
過詩窮如我敢言工安知接迹金蘭直便作回頭夢
幻空本自無生今豈滅不應吾道有西東(乙酉歲歸里中始獲交蒙)
(聖蒙聖時年五十)
五籍紛綸并大春一言超詣阮參軍王門設醴重經
席藏室讎書老蠧芸問字毫釐分鳥迹論文領略到
皇墳他年宿草傷心地千里衢山隔暮雲(蒙聖深於易道於荆文公)
(字說發明指趣未見其比)
北山小集卷第九
