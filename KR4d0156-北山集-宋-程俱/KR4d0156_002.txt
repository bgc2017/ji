北山小集卷第二
信安程俱
古詩二
泊義興長橋
俠骨久巳朽南山長(上)於菟當時老蛟窟遺種今有
無我來適秋成場圃收刈初年豐似足樂薄酒儻可
酤田家復何事父老仍愁吁滔滔五濁海所向誰當
娱長年得強徤且食清溪魚
遊善權寺
放舟荆溪上溪水清且徐雲中離墨山慘淡初有無
捨舟並松麓下直浮屠居朅來東軒上爽氣巳有餘
飛來定何年無乃與此俱奔流潄庭下比竹梁寒渠
山深絶凢境物物清以臞蕭森倚巖秀夭矯懸崖枯
幽禽發寒唳響振高林疎我行亦良苦却步計巳迂
解衣卧清晝尉我十里劬(余自衢來姑蘇省女兄竟欲歸却行二百七十里訪江仲嘉於宜興故有却步之句)
善權洞
嘗聞包山境中有林屋夭旁通号地脉嶽瀆潜鈎連
兹山豈其類澒洞皆中穿二巖岌山足琤淙激奔泉
牛羊走大石吐受無窮年金堂下石液雪積如烹煎
從來米塩稱浪播俚俗傳一洞啓山腹穹窿亦聮綿
誰題九斗字大篆仍深鐫中藏文五石屹若龍騰淵
回頭問主人(謂仲嘉)我軰定不凢云何逐官牒常得我
所耽向來共幽討九鏁藏芝巖而我自林屋翩然游
皖灊洪崖儻可俯不在南山南
白馬洞
披榛不知疲詰屈巖下路俄然見深窽偊步入巖戸
一泓窈而澄百步清以騖人言紫髯仙白馬從此度
磷磷盡赤石丹竈遺滓汙收藏已兒啼效速勝麻護
囙知世肓聾荒怪雜疑誤虚空如許大長嘯可平步
胡爲萬山底躑躅向煙霧
神魚泓是日與諸公流杯水中如西丘故事
柳州固竒士戲好亦幽絶遠懷西丘飲千古清興發
徜佯恨無所盤爼對羈紲聊爲五里行邂逅一壷挈
神魚伏山根渟湛初一穴侵侵决寒溜沙石助清越
披莎得盤石離坐若天設實觴競乘流眩轉亦飄瞥
爭持或三釂遇坎時一蹶歡來朱碧亂笑罷巾帽脫
相望西丘游詎易議優劣
九斗壇(善權山中)
萬族同一垢齊州集微塵高靈不來下猒此濁悪薰
從來築壇處往往清無鄰腥羶遠人迹庶或來仙眞
兹壇峙幽絶尚有古制存龜圖布八隅彷彿數兊坤
黃冠道中寒寓址今祗園遊人躡其上未覺大象尊
空令恨𥅆史不使群聾奔盖公雖未見豈乏欒與垣
張公洞
昔年京江夜飛夢投雲山仍追謫仙老嘯詠層崖巔
左盻俯無地蒼巒生紫煙當時賦幽賞妙境竟莫宣
今我來自東扶橈漾荆川飽聞張公洞怪絶駭所傳
聊從二三子一結青山緣北靈敞竒觀下矚壷中天
怳然驚昨夢了了墮我前仄徑繚危棧重扄護靈淵
竒僵玄圾倚側洞時鈎穿初疑夭台聚納此一室間
夸娥運神化不隘亦不㒹又疑清都客翩然下雲軿
幢旄儼行立導從森蟬聮丹梯香霧濕玉室珠瓔懸
撑虚一柱屹戴重三能騫鉛竈久巳冷青騾那可鞭
香壇望八景東晨開五便坡陁忽度險宛轉漫無邊
或深如列厦或迮纔容肩高躋乍捫頂偊步欲墊泉
不知行遠近一步目九遷噫嘻此天設端在太古先
恨無少陵手寫之黃絹篇聊書夢中夢投筆一粲然
(公羊粲然皆笑)
借居毗陵東門四首
客去不能寐脩然清夜闌樓居俯長川仰視天宇寬
長川濯雲漢錯落星宿(秀)寒青燈故可親且還對塵
編其人骨已朽千載與我言掩卷三太息虚簷清露漙
急景不可挽吾生豈無涯吳中十年舊鬚鬢亦已華
嗟我壯且老方知失林鵶欲歸巷無廬欲駕塗無車
而子亦羈滯心事如蓬麻人生無巧拙命耳將如何
(吳中十年舊謂傅冲益)
猗猗隔河樹羃羃綠階草時當長養候顔色豈不好
萌芒忽柯葉茂大旋枯槁滔滔不自知但見壯而老
人生亦草木萬化迭侵擾朱顔日夜變素抱豈自保
借居臨官道堂隂俯長河前車接來軫後棹紛相摩
我獨居其間超然嘯而歌頗從故人語安用高軒過
旁有五畒園不知主誰何時能曳屐往豈異吾山阿
和柳子厚讀書(己丑)
事賤及多暇居卑適無虞人間不爭地聊此謝畏途
豈無營營子熟視付一吁㕓中亦何有坐聽日月逾
展卷閱千古置書忘萬殊不妨權子母亦復商有無
平生僅識字乃與憂患俱持此遊學海層臺漸積蘇
年來但遮眼頗覺心恬愉囊錢足自飽肯怖騶朱儒
起卧一塌間兀如橜株拘凉風北䆫下不減愚溪愚
誰能三萬卷懸頭苦劬劬小極正當寐睡魔不湏驅
虞君明謩和劉氏園居詩再用前韻作因
以叙出處之意
靖節眞有道高懷俯黃園翹足北䆫下超然詣羲軒
早悟俗中惡歸老三家村清詩有遺味誰知本無言
回觀一世間不辨艾與蓀青黃飾断木冠裳褁王孫
當時甚寒餓聲利終莫渾公今二千石此事安足論
入當陪雋賢峩冠宣與温出當仗漢節登車金馬門
豈爲尚平子但畢兒女昏我今乃窮士壯圖無一存
摧頽風埃下坐見歲月奔歸歟乃其分卜勝如浮㻻
他年有餘食會見脫世紛過我五湖上一區同子雲
陪君明華藏燕集復用前韻
華藏萬竿玉何殊辟彊園城中最佳處時復過高軒
危亭望北郭依依遠人村露葉有佳色桃蹊亦無言
纍纍古藤隂附石如菖蓀下有小衡霍㠝岏列兒孫
方池是魚樂水作千里渾座滿北海客文追謫仙論
襟期樗散鄭目擊忘言温斯湏接棋戰堅壁如轅門
不有覆舟慮寧爲注金昏越醫死更起齊霸亡爲存
日入萬籟息羈禽趣林奔林間屹層臺此豈蕭公墩
徜佯步松月香霧時披紛胡床興不淺點綴無微雲
初秋偶題
凉風入高梧冷翠滴幽露新娥欲西流綽約一回顧
中霄汲冰華爽氣拂庭戸蕭然視天宇目送流螢度
微雲澹河漢雲漢亦容與宜搜靜中境安得此佳句
和傅冲益冬夜獨酌用柳子厚飲酒詩韻
忽忽歲晼晚幽懷寄芳樽及兹寒夜永寫我憂思煩
放杯獨長謠翕如負晴暄那知曲身直但覺冰腸温
遥思石亭林玉雪今正繁安能松䆫下撚鬚哦五言
湏君尋昔遊攀梅擷蘭蓀勝事難重得悠然空默存
(頃與冲益遊義興諸山間甚適石亭有梅數百株勝絶)
秋日市區作
火壯亦已老朝昏發微凉高梧逼秋枕曉夢不得長
區中了無營起卧在一牀時時忽忘我徑至無何鄕
是身亦何爲萬化詎未央朅來蘭陵市三見草木黃
頗欲索其身窮年就庚桑臨淵故有羡說食誰能嘗
尚有平生懷&KR0706;﨑類癡狂佳時坐自失恐復墮渺茫
有生浪營營有志終遑遑胡爲自前却坐待兩鬚霜
客舍寫懷呈王八丈侍郎五首(辛邜)
君門如雲漢可望不可攀地上挾冰子肉身無羽翰
豈無國士知勢有不得言空懷激揚意歸坐自長歎
此意重千金寧論官九遷所媿誤賞音賞音從古難
長安窮居客一日一歲長况乃夏方半迢迢良未央
頳虬駕瓊車萬里飛炎光冰崖不可見仰視峯雲翔
蝸蟠兩壁間跋想深夜凉一暍非死所念之熱中腸
其誰卧清晝雲(犯御名)羅千章
束髮營五斗飄然落江湖當時尚癡絶秣驥初問途
去國十五年俯仰同朝晡心隨澤中雉官作竿上魚
及兹財一遷名實初未殊且當百里地磨研城旦書
一室不可掃隂晴兩非宜朝繩汗簡編暮蚊入裳衣
尔來三日雨門有一尺泥所喜庭戸間新凉洗餘曦
貧賤無造請閉關良不癡
白雲浮東南下有姑胥臺去家桃始花歘見温風來
久無萬金書一使羇懷開倚門有華髮扶床有提孩
雖無凍餒憂百慮不可排何當放雙槳黃流入清淮
秋將穫水行田中不復留因窽塍通溝引
水過堂下小兒以茫葦作車其上晝夜决决
不休戲書(壬辰)
水行山原漑平疇時當断壷穫且收功成則退逝不
留去彼甽遂來清溝測之深咫淺可抔循除㶁㶁環
一丘堆沙絫石隘厥流勢激灧澦吞黃牛誰持機緘
設中洲折芸断葦駕兩輈置之不汨亦不浮六輻眩
轉無時休推行作止莫可諏孰居無事供其求迫而
後動真無尤眩轉自彼非吾謀屈伸臂頃一萬周我
無欣猒何名憂孰能觀身與此侔衆假合集成堅柔
沈輕燥溼交相仇逝川洄洑更春秋滔滔南北東西
遊死生壯老休王囚形骸流運我則不物境萬變何
其幽
同江彦文緯江仲嘉襃度菱湖嶺游三衢
諸山道靈真出入巖谷勝絶可駭雜然有
卜築之意然此地寥閴人所不爭小隱不
難致顧吾曹出處何如耳二公皆修真養
氣精進不衰予晚聞此道又爲憂病頓挫
志倦體疲每思益友儻得靜舍安餘年資
二子以待老豈不樂哉作詩叙游且志本
末巖谷之勝實自仲嘉發之予嘗聞而賦
詩所謂武陵迷漢魏妙喜断山川者也(甲申)
我昔未省事倀倀如病狂仰規結繩初下歴漢魏唐
謂此紙中語卷舒在行藏功名戾契取有志要必償
趼足方不暇何由放洪荒行年冠而字世故頗已嘗
試窺竺乾書出入應帝王丘軻有妙藴合處如宫商
形骸乃塵洙笑唾却老方蹭蹬過二紀身如浮海航
風濤浩無際寄命蛟鼉鄕外爲萬緒嬰内以百慮戕
摧頽不一偶病骨無由強初心益乖迕始覺計未良
擬追赤松遊𥙷我黥劓創惟時子真子青衫尉南昌
亦有虬鬚翁種桃擷春芳不求飛霞珮肯受紫錦囊
至言無旁午照用寂以忘𡭗來又十年前却方彷徨
何殊一日暴正坐多岐亡虬鬚彼幽人物化不可量
子眞日千里似欲窮扶桑安知阡陌間共此暇日長
廣文今稚川腹有雲笈章黃金儻可成綠髮不復蒼
養生百千門一一登奥堂相從嵓壑間笑傲無羲皇
衢山甚竒峭不數三石梁嶔﨑盡中空玉室聮珠房
九日澬未落洪波怒懷襄洄流蕩沙壤靈(犯御名)忽以
彰至今衆玉聚山骨堆琳琅峩空怒猊踞出谷驚龍
翔委蛇青童轍散亂初平羊懸崖勢欲墜植筍森分
行晨光乍映發紫翠雲霞張攀蘿趙公巖九土何茫
茫豈無太平酒浣此膏榖腸側身棲眞洞跼蹐仍蹌
踉深行得穹窿陟降殊未央舉頭見空圓欻若來飛
光翠嵒衆山底怳蕩疑無旁故應却塵汚九壘蒼屏
障斯遊固足樂質象不可詳要之大洞中太山一毫
芒回鞭靈真路林磵森相望窮幽得巖谷高青對崢
嶸蛇行九鏁中宛轉流泉聲琤琮瀉哀湍力與亂石
爭懸瀑或尋丈勢洶洪河傾泠泠赴深竇或如環珮
鳴或於薈蘙中琴筑時丁丁或穿嵌嵓下洄洑儲深
清或如鐵堂硤絶壁飛猿驚龍蛇走根幹薜蔓懸珠
瓔或如鈷鉧西竹樹春冬榮低昂牛馬飲偃蹇熊羆
登或如袁家渴長隂晝冥冥草間蘭茞香石上梗楠
青或如灊谷中坡陁負崩騰或如三峽底仰見匹練
明聮綿道林麓左右臨洮城行行川谷開藹藹皐原
平冥搜已復失巧語未易名不意天壤間雲關敞金
庭向來保幽邃不挂世俗稱輪蹄固無迹樵牧或未
經吾屬豈神悟權輿摽地英昏嫁會當畢衡茅兹可
營二子早聞道勤行得貞寧要收十年功不止九府
卿二樹結佳實五腴練飛瓊處靜巳超靜留形要遺
形我懶百不堪寸田方力耕會從浮丘伯及此洪崖
生乘風御倒景出入撫八紘下窺冰炭士擾擾盤中
蠅三人笑相視事願良難并此志不可負無爲滯塵
纓清泉聞此言白石相與盟作詩紀勝絶亦用銘吾膺
戲呈虞君明察院謩(癸已)
三仕三已心如空一壑一丘吾固窮門施雀羅正可
樂車如雞栖良不悪胷中九華初欲成綵衣玉斧雙
鬟青世間何樂復過此不失清都左右卿
長安陸海知洪爐五金出入無精觕平生椎鈍堅重
質一往融液隨流珠請觀五石大瓠種正以濩落浮
江湖環中何者爲榮辱一鍾何如三釡粟坦途緩步
東方明大勝跨虎臨深谷
君明見和再作
十年接淅家屢空門無八關延五窮誰言浩浩有餘
樂世故撩人工作悪君不見韓非白首終無成至今
說難書汗青要之賦命默有制巧拙安知司馬卿
羡公腹有金丹爐凡泥六一何其觕棗梨扶䟽荆棘
盡夜半北海收明珠𡭗來問舍浙江曲正以畫笥觀
西湖我生抗髒今耐辱貧病欲貸監河粟他年公伴
赤松遊遺我刀圭固玄谷
出北關再以前韻作寄
從公十日羈愁空超然似欲忘途窮神遊八極共天
樂浮白不應嫌客悪(元次山以不飲者爲悪客)中年偃蹇百無成唯有
見賢雙眼青狂歌時有眇道士擬賦臞仙非長卿
平生清夢遊香爐雲嵓犖确衢山觕不應近捨武林
秀僧寶况多滄海珠勝遊屢約不成往白雨連日翻
平湖公如二䟽方不辱我亦三吳甘脫粟會當乘雪
叨公門正恐鳴騶還入谷
雨霽行西湖二首
晨輝麗春山雨過松竹香連峯翠欲滴動搖雲水光
長堤如卧虹草暗路巳荒菰蒲破綠淨老葑日以張
念昔緫角遊秪今二毛蒼物境旣非昨我身安得常
半生走三吳問舍如捕風敢辭百尺樓高卧媿元龍
向來江道人卜宅湖山中安知三十年忽如化人宫
蒼雲翳脩竹飛閣凌春空主人兩鬢霜驅車大河東
豈念五畝園方作萬里封而我志幽獨長年羡冥鴻
翻無容足地茅茨剪蒿蓬
哭阿申二首
我生百不諧進退得坎井二毛初抱子亦足慰衰冷
珠庭照見用眉目秀而烱人言驥墯地意作千里騁
居然萬金産每見百憂醒嗟哉時夜計便欲老箕穎
安知隨泡露變滅失俄頃悲來淚成河俯仰吊孤影
遺劔日以遠刻舟那可求滄溟一漚發散滅何當收
而我䑛犢悲中懷不能休推排更嵬磊棘刺生衿喉
夜夢多見之犀玉照兩眸沉憂信傷人曉覺雙鬢秋
深慙東門達恐效西河尤所念盛德後一身如綴旒
秋夜寫懷呈常所往來諸公兼寄吳興江
仲嘉八首
秋聲不關人倦客偏入耳蕭蕭舞黃葉策策振疎葦
明知壯則老搖落固其理如何石心人嘅歎中夜起
蓬藋没三徑藤虆上瓜廬時聞步&KR1231;聲欵關問何如
定坐無雜語文章較精麤馬融辭東觀抗髒與世疎
顧此窮巷士華㒹空著書(屬王元規防)
外監嗟巳遠吾猶識其孫森然見孤韻辯作懸河翻
低頭向螢䆫有類鶴在樊讎書五千卷字字窮根源
頗携未見書過我樵無煙(屬賀方回鑄)
向來霜秋句俯仰歲一終人間有寒暑方外無窮通
青青千丈松不改冰雪容坐閱蒲與柳飄蕭隨雨風
寒松老益高蒲柳老益衰流萍况無蔕復與飛蓬期
却掃計不早出門欲何之(屬方子通惟深余壬午歲常過子通賦詩有云是中有幽人厲志凌霜秋)
(又云會當從之子濯足萬里流俯仰十二年矣愧此高人)
剥啄驚牛枕軒昂見長身蒼髯如脩竹定非俯仰人
德公卧襄陽不踏官府塵此老頗似之酒酣見天真
結廬甚幽獨巳辦老圃隣披榛時一來數面久益親
(屬楊彛父懿孺)
二士出吳下諸生有楊王相從寂寞濱無乃計未良
縱撗三千字坐可致玉堂詞章乃穅秕不直粟一囊
我媿非子雲文書昧偏旁窮居似韓子草樹亦荒凉
時能出佳句尉我秋夜長(屬王楊二貢士)
物色一如此凄風薄人衣遥憐卞山客增歎雉朝飛
固知難爲懷舉飡念齊眉勿使梨棗間纏綿生繭絲
清霜掃蕃廡豈爲一草木方春萬物遂苑籞及冰谷
乹坤本平施憎愛豈有屬不應懷偏慳獨遇吾黨酷
竒窮坐迃疎此事計已熟如何半世間生理常刺促
(二篇屬江仲嘉仲嘉有氣節多難比有伉儷之戚故云)
與江仲嘉襃趙叔問子晝潘杲卿杲分題賦
詩以顔魯公裴晉公賀監陳希夷畫像爲題
以我思古人爲韻余得裴晉公我字韻一首
晉公護河東身退勢亦左憂心極飢渴讜議抗嵬瑣
居朝重九鼎下賊飛一笴淮西彈丸地孺子甚么麽
發兵本無難萬口無一可平淮取淄青如掇掌中果
折衝乃餘事世論豈知我天方厭唐德莫捄蕭墻禍
空餘丘禱詩千古幽淚墯
北山小集卷第二
