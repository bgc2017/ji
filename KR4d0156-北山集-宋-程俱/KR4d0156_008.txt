北山小集卷第八
信安程俱
古詩八
分題得舡子和尚一首(同宗正江少卿緯彦文周比部武仲憲之趙編)
(修子畫叔問)
洪波鼓𬈑壑浩浩包神姦安知五濁海平地即九淵
此老獨安住蕭然五湖天勿言一葉舟中有宇宙寬
我昔初吏隱掌中視包山垂絲月明夜獨立無往還
當年夾山人付此尺竿安知飜瀾口终日本無言
避寇村舍戲踏杷顛仆
試踏百齒杷怳如乘風航&KR1626;覷不自持尋文得仆僵
牛驚更疾走天全偶無傷代斵旣創手學製安可嘗
田翁一笑粲何日千斯倉
漸寒𥙷治籬壁防盗戲書
元龍湖海士豪氣老不除龐公解脫人法界一蘧廬
寶藏且不顧家資何足儲一朝四壁空聊與妻孥居
今我貧病老視身猶贅餘室中亦何有但有數篋書
飢寒士之常肯歎食無魚一官有微禄二頃亦可鉏
騰騰苟任運水到自成渠
叔問觀韋蘇州詩至蕭條竹林院風雨叢
蘭折幽鳥林上啼青苔人迹絶燕居日巳
久夏木紛成結几閣積群書時來北䆫閱
以爲適與景會寫以寄余因用韻書懷云
憂時鬢成絲念遠心欲折年芳豈不好花下輙愁絶
衰顔有時丹病指不能結來往但鄰翁竒書每同閱
傷前輩諸賢無存者復用前韻
峞峩玉山頽磊砢霜松折群同冀北空絃爲鍾期絶
鞭從晏嬰執襪慕王生結往躅那可追我躬方不閱
自寬吟戲效白樂天體
武陵讁九年下惠仕三巳或窘如拘囚或了無愠喜
吾生憂患餘年忽及耆指偏痱未全安抱病更五禩
進爲心巳灰弃置甘如薺坐狂合投閑佚老宜知止
向令身安徤不過如是耳每思古窮人我幸亦多矣
照隣嬰悪疾羈卧空山裏纏綿竟不堪抱恨赴潁水
文昌兩目盲無復見天地簡編旣長辭游覽永無冀
吾今雖抱病蹇曳非頓委時時扶杖行積步可數里
校之卧床席欲坐不能起雖扶不能行懸絶安可比
時從親故談亦不廢書史右臂故依然運筆亦持巳
籃輿時出遊初不廢牢體况無他證候色脉苦無異
詳觀動息間儻有全安理侍祠了無庸竊禄愧索米
借居浮屠宫非村亦非市廷堂甚爽塏高屋敞䆫几
郊林接溪水眼界頗清美嘗聞天地閒禍福更伏倚
藉令衰蹇身终老只如此何湏苦嗟咨未必非受祉
形如支離䟽飽食逸終世目肓如宋人全生免傜使
平生嘆遠遊今我在桑梓田園接家山區處及耘耔
平生困鞅掌今我恬無事寢興縱所如出處不違巳
病來益尊生對境空相似永無貪欲過稍習衛生旨
不爲六賊牽豈受三彭毁人言病壓身往往延壽紀
大鈞默乘除萬一理如是安全固自佳蹇廢亦可尔
死生猶窹寐况此一支體細思安否閒相去亦無幾
如何不釋然萬事付疑始
次韻和叔問古風送曾吉甫提刑
夢覺紙䆫白幽禽語匆匆傳呼動林野楚歌巳三终
(漢太守刺史所至歌者望見車嗷咷楚歌今傳呼類此)故人忽在眼四牡來城東閑門
雀可羅繞舍森蒿蓬如何不我遺臭味固所同昔别
全盛日華戎文軌通豈意喪亂後晤言復相從知君
飽新得敬(御名)過南容蕭然氣深穩隱如神藏鋒向來
夸奪境變滅毗嵐風訪舊半鬼錄榮衰等虛空顧我
老且病齒搖頭欲童念子方穎脫如錐出囊中會如
金僕姑犀兕貫七重光華得膚使周咨廣堯聦黠虜
將革面天方誘其衷皇明並日月塵霧不得蒙遄歸
侍幃幄海嶽增深崇儻因東飛翼一訪白髮翁時哉
不可失决去如驚鴻
贈别吴忱宣德(并序)
余客都城邂逅河南吴誠伯偕寓興國僧舍其爲人
樂善嗜學練熟世故徙居蘄春適再世耳而蘄春人
至都下者無賢不肖必來問訊其廬所傾下往往知
名士故舊有以急告隨所厚薄賙之誠伯自言尉光
山時捕得強盗十許人賞應第一等獄具部送府盗
親戚望哭道旁或扶老携幼號戀不忍聞誠伯顧盗
非素猾賊爲人害者一旦迫飢寒適爲盗乃䧟重辟
耳因以盗還送縣稍緩其獄久之皆得不死賞固不
論也凡此過世俗遠甚今兹同寓僧舍者至數十人
乃獨見親厚此又何也余調官東歸誠伯從余索詩
爲别匆匆不暇還家作此寄之
吴公河南守薦士得賈生偉兹天下士何止千人英
吴公失名字功業曖不明要非萬頃陂莫着横海鯨
當時好賢意豈愧勃與嬰蔽賢如面墻自使兩目盲
好賢如力穡穰穰嘉榖成至今餘慶在望著河南城
如君豈其裔樂善莫與京高門二千石世德故可評
平生周旋士往往凌青冥作吏今十年讀書不求名
向來光山政何異古所稱嗟哉士營巳寧使我負人
聊須借汝頭一用朱吾輪今君乃能𡭗所弃如毛塵
故知古賢世尚見風俗淳猗予一畸士落落良可憎
折腰務求合俗眼竟不青憧憧九衢内邂逅蓋一傾
何從乃知我頓有交舊情相隨若形影出語見肺膺
長安速化地頑鈍终無營中霄起歸忌樸被東南征
投林無擇巢促步無安行寧嫌蕞尔邑要是衆不爭
紛紛同舍客聚散兩不停毛子去山邑哦詩對崢嶸
想見薄領閒烱如九秋鷹(毛世高倜)深州戢脩翮題輿重廬
陵胷中若懸鑑圭角不自呈(上官閎中恢)石老故游倦飄蕭
數星星崇山古惡地無乃煩笞榜(音彭石興宗振有子&KR1026;有時名早死)程翁
頗專嘿兩版晝夜扄時時繋烏帽匹馬挾二黥安知
刹那閒一卧不復興(程興之)其餘復誰在誰與交忘形去
駕雖結轍來檣競揚舲懷君尚留寓京塵染裾纓其
誰念久要佐子飛且鳴况君緇衣後世故飽所更會
當力推挽橫絶非階升却顧五湖上有人方耦耕
焦秀才出舊作送李世弼佐古詩李侯奮
見知今亡矣覽之愴然爲和一首
李侯使東南談士不容口傾倉鮑元元倒屣先九九
虛懷無故新盡下商可否摛文真鸑鷟攷異自科斗
臨人武城宰薦士河南守當從古人求敢用時輩偶
如何二毛初蒿里澆絮酒悲歌不成章千古一揮手
酬焦秀才一首
焦生老儒冠耳目接前輩詞源如春水浩浩漲清渭
長篇極春容島可真瑣碎人生各有趣相笑等醒醉
胡爲嗜文章不作速化計明珠枉投贈懷䄂欲三歲
今晨雪寒門剥喙驚熟睡軒昂開劇談良足尉幽悴
送林德祖致仕東歸(并序)
壯而仕老而歸理也士溺於仕故困而知返病而能
休老而知止者世則猶然貴之若德祖於斯三者無
一焉然去官如脫屣是乃真可貴矣德祖方未仕以
學行有盛名四十起家至爲部刺史所歷皆儒官入
糾天府於今爲要地年始登六十茹𬞞飲水神幹儼
如也一朝浩然有歸志退自府舍不謀於朋友不告
於妻子夜半狀上府晨朝可命下斯亦竒矣余行道
南徐過故人蘇承祖出許振叔書道德祖掛冠勇決
之狀余時冒初暑向遠途忽忽煩憒聞之灑然如挹
寒流而濯清風也而或者疑焉余曰子無異也士溺
於仕久矣其視爵禄猶飢者之羡膏梁渴者之赴水
泉寒者之陽而暘者之隂也意若攀垂綆而上千仞
不可湏臾置也今乃有人負通博之才居軒冕之會
非有宜去之年不得巳之事也然且一朝云之彼以
夸&KR1313;之心計之是豈不可駭而疑哉且仕不仕何常
之有德相非爲亢者也非要利者也徒曰適吾之適
以遂吾之性而巳雖然自砥節礪行之詔屢下所以
愧責貪競者之辭實深聖主之所聖士夫之恥也今
觀德祖之去就重輕亦足以振士風矣夫仕者畢心
力以奉所職處者先廉退以風士類是皆有益於時
者也德祖豈不賢遠於人矣哉旣遇諸淮隂舟翩然
東使人有冥鴻之歎因爲詩以附諸公之末云
浩浩聲利閒靜躁同一區排肩曰中市有類逐獸趨
中朝尺寸地衆睇咸睢盱安知大雲客出與飛雲俱
翛然棄之去初不計卷舒紛紛軒裳士瞠目口爲呿
茫然更歎息不間賢與愚乃知楊少尹未足継兩疎
時當老而傳不失仕且居非同會稽史苦誓困簡書
不比狂季真索身憂病餘耆年了無事方當騁亨衢
投簮逸湖海沛若縱壑魚雖無揮金事日者誰公如
清風激多士故是明時湏恨無采詩氏儻有東歸圖
送太府宋少卿京赴邠州守一首
使君西南雋掞藻陽臺春聲稱動華省故是青雲人
時於鵷鷺行軒昂見長身向來清官曹往往席上珍
聊憑五經笥一校九府緍寧論尹卿筆有志不自伸
探懷出銀黃笑指&KR0238;水濱房公嘯諾地廐吏持朱輪
懸知涇渭閒廣畒連高囷洪河潤九里坐息西羌塵
長言継豳風耕稼可重陳會當采謠俗夜誦供華勛
(時寺監局務皆以中官緫領宋卿按行左藏庫杖胥徒一二人緫領梁平怒遂出守)
周太博携詩見投作詩酬之
在事常鬱鬱抛官意揚揚安能屈五斗秉耒庸何傷
往者永康令柴桑遠相望烹魚得頳尾縮手生背芒
投簮息吾駕刺口時談王坐見明月溪柔柯櫂長楊
願以三寸舌橫流制湯湯櫑具驚曼倩長裾識鄒陽
馮軾下賊壘頽雲如壞墻
少作
初秋
金天却炎威二氣始交戰雲竒未摧峯江淨欲呈練
曉風清蟬腹宿霧凝荷面凉氣忽侵衣庭花亂如霰
(處中紫薇甚嘉)
新凉發巾裾欣此清夜永寒蟲如泣恨啾唧不可省
急節度霜砧疎隂閟桐井林搖澹月碎葉颭幽露烱
坐久睇空簷流螢點秋影
秀峯遊戲效李長吉體
玉龍衝碧縈山脊蜿蜿踏龍上穹碧神竒鬼巧鑱高
青露壓春煙染山色舉頭便足千里遊太湖萬頃㴠
天白剪霞噀霧濕青紅錦楣花礎明清空松聲拂枕
破幽夢冰輪逗滑寒朣朧殿角聮珠挂星斗透冷飛
光射䟽牗古香飄桂夜隂隂雲樓報曉生銅吼摧頽
羈客青山人悠悠九土飛紅塵眼前歷歷千古意琴
臺不見吳宫春
過顔幾故居有感
幽蘭忌當門野馬難駕車顔生跅跎士一跌不可扶
少年豪於文自擬靈蛇珠生涯寄罇酒醉目隨飛鳬
興來不停筆似覺膽力麄開胷吐竒秀濆湧春雲疎
嶔﨑四五十不挂薦士書漫滅禰衡刺佯狂阮生途
拂衣苕溪上茅簷客東吳懸鶉冬不完脫粟牛未餔
醉中有天地别是仙翁壷惜哉不羇才白首甘窮閭
平時同袍客半在青雲衢音塵邈山河豈顧壯魚枯
羈棲風塵下日月雙馳駒誰知聚沬身倏去不可呼
死唯一函土生獨四壁居寄骸無尺地傳業無遺孤
詩人多命薄此語或不誣吴天千古月空昭酒家壚
登凌歊臺(本宋武帝凌歊臺)
凌歊正在塵歊外四起雲山翠欲浮丹檻昔時空勝
事錦袍何處想靈遊鼇分一島來平野鯨吸長江帶
兩州手决飛雲天作幕坐侵寒露月垂鈎向來時有
千巖夢對此渾銷萬古愁醉目歸鴻天際没地高空
闊更宜秋
同趙子雍過朱元益耜樂圃
秋風脫葉盡弱質例可憎樂圃森老木深蒼鬱奔騰
中有白眉子貌古心亦澄歲寒儷松筠豈直朱絲繩
籃輿一尋訪相携得良明促膝對軟語沉憂釋春冰
叢編出竒蹤璀璨獻與凝琱戈及篆鼎往往見未曾
慙君傾家釀幽亭暮方登但怪一林白孤蟾自東升
斯湏接詩戰掉鞅苦不勝羡子醉經史吾方着弓矰
白眼安取轉尊拳恐相仍見子意巳足何湏酒如澠
送朱伯原博士赴太學(癸酉)
朱公將赴成均時炎炎六月雲峯竒閶門鼓聲催畫
鷁陂塘&KR1341;蓞方華滋朝雲回首暮雲合汗青嵬磊扄
巖扉先生顧此重惜去片帆未肯乘風飛賤子乃前
致以詞誠知去魯心遲遲丈夫出處會有時從來猿
鶴焉能知醇儒况復生盛世終老巖穴將何爲公其
去矣莫回首君王仄席思賢久公懷慷慨善哉言挽
舟便出楓橋口
送朱伯脩延年入京秋試
朱生西遊不負書堆胷自有一千卷囊中亦不貯黃
金肯學癡兒事遊宴會稽要待買臣歸洛中湏使張
華見扁舟去日春正深嬌紅嫰白粉成林沙頭酒盡
一麾手黃鸝亦作離群音明年射策先髦傑晝繡還
鄕春事歇剩沽美酒膾鱸魚同醉垂虹亭上月
雪中口占二首
萬木號風雪未乾畫簷冰筯水精寒日高丈五猶慵
起夢到江湖理釣竿
一夜滿城三尺雪寒林枯木盡生春盆池水窄成冰
鑑庭竹枝低掃玉塵
北山小集卷第八
