滄螺集卷二明孫作撰
遊采石詩序
余掾姑孰文學之九月始讀太平圖經得覧所謂峨眉
牛渚之賦詠思欲一至其處會客有宋公子昭陳君宗
禮向君子南欣然與俱而采石逓運官李振文又以扁
舟來迓於是四人者循城而西道姑溪河不一舍至采
石時已昳午便艤舟水府祠下眺華光閣捫蘿而上俯
見灘石磊磊烟罾霧艇鷗翔鷺集宛如惠蒙所畫洞庭
小景上觀瀾登蛾眉勢益高而睹益遠大江蜿蜒出天
門山直走高下憤如萬馬西來以臨堅城迄至矢亡石
盡魂消氣沮不得已而東折然後滔滔汨汨以就安流
蓋韓南澗所謂倚天絶壁直下千尺即其地也天門即
東西梁山望之隱如修眉浮空故其高名曰蛾眉前有
洲亘四十里至蛾眉而東江復為一瀰茫浩渺過於天
門是日天微隂潮已落水自西激磯石出沒如古&KR0008;如
崇牙如伏鼉如暴黽其淺碎舟其深莫測世傳下有水
府晉溫嶠於此出其水怪理或然也觀瀾之下淺灘之
中復有響石說者謂水激石響鏗鍧清越如石鐘然亭
自兵燹無復遺址荆棘草莽蒼烟落日殆難為懷子昭
賦詩一首余既次韻復和南澗霜天曉角詞還宿李振
文家明日謁太白墓賦長句遂臨大江北望和城日高
午諸生張謹復以舟次岸延止蛾眉座客數人皆沽醉
賦詩余又為西江月二闋歌以侑觴湏臾返照入江水
波盡赤微風不興莫色黯然衆客始興盡而歸按采石
自古為要衝為重鎮為河山之險天下一則商帆賈舶
東西萬里貨財川集南北分則兵戈戰艦倚積如山而
肝腦塗地故其地之廢興率與天運相離合兵興二十
餘年民居蕩析而後及見四海一家蠻夷通道梯山航
海至無虚日民始稍稍如病而起如蟄而蘇雖江山之
勝自如然過者猶不無茫然而思慘然而悲憮然而興
懷也於是集諸士大夫之作并余所自為詩詞合為一
通以覧觀焉而又紀其一時所睹之跡序以冠之俾有
考於歲月之遷謝時洪武甲寅冬十月某日序
送童子陽序
婺人童子陽遊京師過江隂舍故人任子羽家正月二
日解后於君山之巔握手與語慷慨望大江論古今人
物明日見余舍中益相歡將行請序予辭君曰吾待子
以行予曰子不聞大海之壖乎有魚焉曰鱣有蟲焉曰
䖳䖳之目蝦為之鱣之在泥也見其沒水之疾疑其有
神焉號之曰子雖神不能挾我於東海之洋乎䖳笑曰
吾待物而神吾又焉能神余駑鄙自恣學不足以庇身
德不足以及人而君之求復有類乎鱣之神䖳也雖然
吾將語子於陽侯之神洗鱗鬛於沙泥躍然波濤之上
使鱣之疑我於神也子陽少負文學博通醫藥方伎隂
陽老佛之書其聲實足以自致不繫乎言之重輕也然
喜其能不自重而請於予姑從發之
送嘉興路緫管陳公序
三代之政不復見矣兩漢循吏庶幾可稱者猶有古為
治之意焉或者以傳無紀績少之此非知太史氏深微
之見與當時賢君相神明之政者也今吏曰循不曰能
曰廉何邪蓋能而不廉為酷吏廉而不能不過良吏而
已酷吏如漢郅都是也良吏如魯公綽是也以郅都之
能輔之以德公綽之廉益之以才循理而行不出於已
緣物而止不凝於事斯其稱循吏而當太史之筆與昔
何武為吏無赫赫之名而去後常見思張堪為郡民歌
曰桑無附枝麥秀兩岐張君為政樂不可支凡人無事
時不知樂之為樂至於罹變故當患難然後知向之恬
然於至順薰然於至和既不易得而愁憂悲辛之中一
旦息肩膂去勞勞就寢席甘夢寐雖處宫庭聞軒縣無
以喻其樂也彼二人之政亦何以異哉民或思於既往
或樂於當時固所遭不同而先後之變殊耳惟後世則
不然無赫赫之名者見謂無能桑附枝麥兩岐者謂何
補政事由是一切承風旨立崖岸急征斂察苛細而兩
漢忠厚之風斬然矣浚儀陳公守嘉禾移官江浙都府
在郡有麥秀之歌既去而民思之若渴夫民之歌或可
勉強去而思之不釋豈聲音笑貎之可為哉且昔之為
政者有其一而天下後世稱思至今况公兼有其二而
民不知惠士不知德於當世之日哉故採張之謠為韻
泄何之思為詩以樂人有忠厚之俗能不忘公之澤也
贈筆生張蒙序
昌黎韓子傳毛穎為中山人中山非晉乃唐宣州中山
也宣州自唐來多擅名筆而諸葛氏尤精諸葛嘗遣其
子授筆柳誠縣且語其子曰柳學士善書當留此筆不
爾即以常筆與之既而柳果以不入用别求他筆其子
不能知諸葛語之曰前所進者非二王不能用也柳為
一代法書而不知諸葛之用意諸葛之藝乃能過誠縣
之書信乎千里馬常有而伯樂不常有也國初此法流
吳興自馮應科陸穎軰首被趙文敏賞識而宣州之筆
始無聞焉余嘗以筆何勝於宣湖筆工有不能言此蓋
未見韋續論筆之過其法取崇山絶仞中兔毛八九月
收之毫長一寸管長五寸鋒齊腰強為善大抵巖石斗
絶其兔下上犇突舉身之力皆聚於毫至八九月霜降
草枯聳身曲脊以耐寒栗則其力愈勁宣湖又山郡兔
材易集故家有其業業有其人至於用意之妙鋒齊不
難而腰強為難鋒齊者類不能強腰強者有不能齊雖
趙文敏用馮陸筆亦僅得其齊而罕得其強余雖不善
書然私識其故而有以知韋說之不謬吳興陸用之精
於為筆不在馮穎之下徙居婁江授其甥顧秀巖秀巖
又授其甥張蒙世傳筆法如出一手自漳泉廣海賈舶
來吳艤舟岸下百金易之殆無虚歲雖淞之士大夫求
筆有不待遠走百里而取之几席之下矣生論筆之利
病辨析至到始余識之吳郡學宫數求余言時方次能
書未暇也後余還淞其請益堅故序以廣士君子之知
而嘆識者之稀也
卓錫泉詩序
余年十九從先君遊定山普照塔院會虎跑泉出遠近
趨慶觀者如堵時長老音公無聞為住持先君顧謂作
曰小子識之不十年復當有泉則出其傍作問何以知
曰夫育德者物必歸焉以吾觀之音公德人也殆將出
泉以相之歟至正己丑適十年而音公建方丈落成東
北牖下泉忽迸地汪洋甘潔日飲百人其瑩可以燭鬚
眉其潤可以及草木公乃引流而南注於方池題曰卓
錫先軰葛雲老徵序其事且裒詩以美之作起而嘆曰
先君十年之言驗矣生不獲斯言以沒沒而有知序何
敢辭謹按郡志暨陽山三十有四定山當其脊售覆其
背貪敔翼其脅高厚沈蓄勢力俱到泉出其胷若兩乳
然故虎跑一名玉乳自餘君黃由里號稱秀傑皆不出泉
而定山特有兩衇意泉之所以相有德者其在茲乎不
然其或不幸而出於荒山草棘之間辱於男女之浣濯
牛馬之飲沒農夫樵父之所穢滓而不能有者其孰從
而禁邪故天下之物必得其所而後久必託其人而後
傳牛山之木伐於牛羊非物之不美也櫟社樹潔之百
圍而人不敢窺非物性之獨異其居使之然也世有捐
所愛以與人非愛之不至也以天下之物無心於有而
後能有其有也託其有於空言非其有之不足傳必無
意於傳而後傳可遠也泉出於山雖泉不能有也而以
委道人方士往來共之則其有也無弊託於人無意於
傳也而以屬文人才士形於口詠於言則其傳也不朽
然則物猶不能自有而託於人又况持其所不能有以
自恃其遠耶記昔常行定山之隂泉流竹栢間從一二
僧憩飲其側今幾日耳而吾碌碌東西此樂渺不可得
他日肩輿入山問卓鍚泉復有僧指似否吾將以先君
之言告大衆刻諸山中且語泉曰吾先君待子久矣更
其名曰孫公泉
邯鄲枕序
棋博之戲曠日過時玩物喪志非士大夫幽閑之樂而
聖人不廢是物亦聊以寓意焉耳雖然古之作者豈徒
然哉率意苟為必歸於道知投壺之正已援琴之禁邪
歌以養性情舞以導血脉今人所謂嬉戲者古人所謂
妙道也方其沉潛委頓於仁義禮樂之中忽然馳騖於
快心適意之所隨其人之智否而各喻其道之淺深譬
之承蜩斵漫屠牛履狶技至於妙孰非道所存與余於
棋博無所諳悟至於成敗得喪之理進退存亡之道天
機滅沒而智巧所不能及切嘗欲微著其聲於燕咲之
間使人茫然而思憮然而驚以見其不可必者幸而得
之其决可必者每不能得則夫感於此而悟於彼者是
或知足知止之一助也故以游藝之餘燕私之暇玩心
河洛之文極言天地之奥即其自然之數創為角棋之
法角之言較也爭較勝負故名曰角又四角布四壘得
一角者勝故亦曰角夫事固不足以該理法固不足以
盡道然義之當行而必行命之不可為而不為則世之
徇欲躁進以幸其成貪得敗事而求不已者皆可鄙也
於是譜其法而名之曰邯鄲枕至正甲午二月日序
送淮南省掾梅擇之序
國家以楊州之域介江南北而以其南隸浙西其北隸
河南壤地千里魚塩稻米之利擅於東南為天下府庫
盖將百年矣方承平時自杭走汴水陸二千里如遊鄉
井如入堂奥如息卧内行者在室舍者在門囊無褁糧
之憂厖無夜吠之警雄藩大屏坐鎮雅俗而已掾雖庸
人冠弁之峩儀觀之美已足稱其為才暨倉猝實故郡
列一鎮州守一相才傑奔走賢智並用而掾之為職始
難其選淮南行省初置於廣陵所以備淮西之守再署
於吳下所以控淮東之藩掾坐府幕上則贊畫廟謨折
衝尊俎下則尺籍鞭算調發征輸填委充積日不暇給
瓌才瑋略僅乃勝之以故守相辟置率不以其員為多
寘而以其人為廢舉自兵興來由郡幕官取寄是任如
照磨梅君擇之者蓋一二人耳顧可以易言與又况掾
之能鄙非但為一鎮之通塞抑以開生民之利病何則
昔之賦於民也輕今之誅於民也重昔之役於民也簡
今之勞於民也繁昔之號令出於州司今之庶務决於
政府掾非其人則百司無以仰承百司無以仰承則生
民之害何以赴訴於上哉吾懼痞之中堅而以外壯為
無患也然嘉梅君之行由州縣而登省署自一郡而周
一國酬宰相之知悉疲民之瘵民困之甦捨今日將誰
望哉僚友徐子祥摭謌詩為一卷徵言以壯其行余故
道其前所憂者以為今喜云
滄螺集卷二
