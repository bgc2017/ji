艮齋詩集卷二
元侯克中撰
堯
文思欽明四美全龍飛九五應純乾民懷帝德終千古
聖筆虞書第一篇隨物生成惟體道與民休戚更同天
執中豈是丹朱任只許重華得正傳
舜
歴山雷澤復河濱非舜誰能處此身孝瞽慈均全父子
事堯讓禹盡君臣四門既闢羣兇去五教惟寬百姓親
莫怪古今疑未信聖人所以異常人
夏
君讓臣辭悉至公此身雖異此心同民憂洪水巢林表
天錫神龜自洛中但以啟賢承大統豈知桀虐廢前功
祖宗創業多艱苦未見兒孫克有終
商
成湯放桀尚包羞豈料商辛在後頭方訝雉飛升祭鼎
俄聞魚躍入王舟九重自謂為君長四海皆如疾寇讎
不是武王容不得三分天下二分周
周
鉅橋積粟鹿臺金散向人間德澤深倒載干戈銷耒耜
立收牛馬放山林範疇自合詢箕子禮樂何須賜伯禽
八百餘年文武業可憐終快虎狼心
秦
力掃羣雄廢赧王轉頭吕政代莊襄宫中自笑鹿為馬
天下誰憐狼牧羊方羨豐碑磨碣石不知劫火到阿房
百年枉作千年計萬世何期二世亡
漢
入關約法得人情素服興師欲正名代邸歸來生意溥
茂陵老去悔心萌中興事業推文叔末造艱難賴孔明
霸自有餘王不足區區魏晉敢争衡
魏
天運循環不可逃小人奸險亦徒勞金刀未許全歸魏
石馬先書大討曹羿莽罪盈滄海闊伊周名壓太山高
城狐社鼠休誇巧無限蒼鷹未解絛
晉
典午機深禍亦深馬頭牛尾日相尋託身建業雖天限
回首神州已陸沈元海不臣為亂首寄奴有國是甘心
建興已後皆非晉何事新亭泪滿襟
南北朝
宋興齊霸總權臣惆悵宣城又夕曛同泰舍身何可恃
後庭遺曲不堪聞掃除釋氏輸元魏摹倣周官笑宇文
始末不知誰授受欲書統緒竟無君
隋
江北江南總戰場一時民物萃開皇九重鳳闕秦關壯
萬里龍舟汴水長誰遣張衡留大寳天教化及隠蕭牆
憸人豈得專華夏除掃乾坤待有唐
唐
楊葉凋零李樹穠義旗一舉滅羣雄江河不洗滔天罪
海嶽難酬盖世功甘露怒流朝士血荔枝香染驛塵紅
晉陽智術臨湖勇女禍閹權即此風
五代
誰料朱三起禍端獨憐李二作伶官販夫亦得王藩鎮
中國何疑祖契丹守節惟聞貞婦死迎降反作重臣看
堂堂周末賢君相梟獍羣中見孔鸞
宋
五季惟周覺最賢陳橋一夕宋山川得從寡婦孤兒處
失向庸人孺子邊前後共成十六主東南分據百餘年
愛民養士雖堪尚畏敵親讐亦可憐
漢高祖
芟夷暴楚滅彊秦約法猶能暫假仁信越有功終見殺
綺園無自肯稱臣每因納諫稱明主幾為分羹作罪人
無黨無偏王者事只除湯武得丘民
武帝
不向江都起仲舒却從狗監召相如十洲三島非常道
萬戶千門豈廣居海上謾勞求馬使宫中徒隠飯牛書
老來肯下輪臺詔猶勝秦皇載鮑車
漢郊祀志
入海童男竟不還漢家宫殿盡齋壇帛書遽忍開牛腹
紫禁空傳食馬肝曉取露華和玉屑夜調火候養金丹
一從五利文成死漸覺求仙興味闌
光武
高皇大度可同符石勒何人敢並驅天命已知歸赤伏
世情猶怪慕金吾宫中嫡庶疑非道泉下忠良似不辜
咄咄子陵真有見富春耕釣豈狂奴
獻帝
命在權臣掌握間洛陽焚蕩又長安中材必得扶持易
貞疾情知救療難亂首自來譏董卓禍胎畢竟罪曹瞞
温公議論文公筆留與高明後世看
晉惠帝
四葉憸謀到永熙成難壊易亦堪悲椒房未免吞金屑
茅屋那能食肉麋牛禍已知興叛亂蛙聲何必限公私
秋風思子臺邊泪先帝曾言是汝兒
隋煬帝
張衡入侍帝升遐罪惡宣華過麗華三閣不容歌玉樹
六宫還許幸瓊花后妃共駭悲頭頸驍果同謀奮爪牙
天網似疎元至密禍機終自宇文家
唐臨淄王定韋氏亂
鳳閣鸞臺未正名斜封墨勅已公行腹心致疾由安樂
骨肉相殘自太平魑魅迭興天宇暗鯨鯢戮盡海濤清
時人莫訝三郎勇見說楊家女已生
玄宗
老盡開元柱石臣轉頭天寳一番新禄兒出入稱皇嗣
妃子歸來號太真芍藥勝開三月宴海棠獨得六宫春
馬蹄蹴踏殘紅盡此日君王不敢嗔
感玄宗夢玄元事
集賢宴罷氣如虹底事玄元遂感通天下未聞求傅說
枕中安得見周公乘輿道路連雲險禁苑繁華掃地空
祈福不應翻取禍寳山符瑞果何功
感唐史事
閹宦當朝百不堪彊藩在外恣饕貪一從羯鼓興河朔
幾度鸞輿幸劍南宰相未須譏鄭五帝王不久到朱三
雲翻雨覆成何事只與漁樵作笑談
玉清昭應宫災
琳宫一夕雨中災烈熖燒空走迅雷三月阿房猶見火
五更昭應已成灰范雍奏對言方切莊獻經營意始回
一自定陵深閉後更無符瑞自天來
宋高宗二首
樗櫟凡材作棟梁中興事勢已膏肓無厭割地盟雖定
不共戴天讎可忘版築已虚商說夢諒隂仍短漢文喪
榻前何止容人睡喪斧甘心巽下牀
龍樓久廢問寒暄罔極深恩未易諼四海一心伸大義
九重獨斷割中原夫差詎肯忘君辱嵇紹安能洗父冤
屈膝請和姦計就禮經從此是空言
艮齋詩集卷二
