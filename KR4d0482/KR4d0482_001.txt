艮齋詩集卷一
元侯克中撰
讀易
六子相交父母純精微絜静不沾塵經傳中古精含藴
畫出先天妙入神表表四千餘卦體融融三十六宫春
清溪滴露研朱客恐是尋行數墨人
讀書
汗簡烟銷費討尋漢家訓詁滿儒林豈期萬古千秋後
得見三王二帝心孔氏壁藏多傅會伏生口授太艱深
考亭去取無遺恨況復門人有蔡沈
讀詩
詩緯詩經各有三大音誰為發機緘聖功昭著終三頌
王化流行始二南毛鄭形容多草草吕蘇頭角頗嶄嶄
不圖刪定千年後玉振金聲滿晦菴
讀周禮
庶職班班總六卿聖人布置自天成一時美意行良法
千古遺書號太平可怪獻王增外記不堪新莽盜虚名
誰言制度傷纖悉宫府規模不厭精
讀禮記
劫火燔經亦有年曲臺彷彿記遺編誰將秦漢參周制
我喜曾思得孔傳法度幸然存一二威儀徒爾說三千
康成未解分經傳名物精詳亦自賢
讀春秋
西狩歸來泪滿襟麟經筆削示人深一言一字存褒貶
真是真非盡古今二百餘年天子事億千萬世聖人心
召陵城濮俱陳迹依舊乾坤一孔林
讀論語
聖學淵源豈易量一編魯語足輝光讀時似覺文詞易
積久潛知意味長上知下愚終莫變朝聞夕死儘無妨
大哉尼父參天地學者毋窺數仞牆
讀大學
赫然明命本諸天推已新民教乃宣心似鑑空方盡物
身如山立適行權紀綱條達該精藴節目分明有後先
賢傳聖經潛玩久迺知一貫不虚傳
讀中庸
人道須臾未可違聖賢微旨在操持不偏不倚存誠處
無過無虧應物時小惡遂成千里繆至公寧許一毫私
共知百世傳鄒孟一脈春風自子思
讀孟子
上下交征逐末流力陳仁義說諸侯衍儀巧搆當時禍
楊墨深貽後世憂養氣每云無助長放心惟恐不知求
吾儒尚有疑非論所見皆偏恐未周
易說
庖犧元不費搜尋竒自為陽耦自隂楚些吳儂皆已見
郢書燕說豈初心伊川筆底天人備康節圖中旨趣深
總被晦翁摸寫出朱絃三歎有遺音
易學啟蒙四首
大禹庖犧兩聖人所存所尚自超羣易傳龍馬圖中數
範則靈龜背上文實外虚中元有體耦偏竒正豈無君
非公善發堯夫藴千古何由得與聞
右本圖書
太極隂陽尚混淆一生為兩四還交象儀立後成三畫
貞悔明時備六爻須信有情皆一本斷知無物不同胞
等閒寫出先天妙恨不同時載酒肴
右原卦畫
大衍神蓍五十莖體惟虚一用斯行圓神方知總千變
分掛揲歸成四營錯綜統包天地數變通曲盡鬼神情
邇來兩背雙眉語未審何由得此名
右明蓍筴
讀易當明作易因玩占觀象果何人六爻進退時消長
一氣飛潛道屈伸上下無常惟視變隂陽不測豈非神
四千餘卦無窮事只有庖犧善寫真
右考變占
學易
庖犧作易果如何信手畫成非有他陽卦自竒隂卦耦
治時常少亂時多乾資剛健推元化坤以安貞保太和
不有邵圖程傳出聖人心鑑定誰磨
二氣周流貫六虚畫成竒耦法天樞百家技藝分全體
四聖精神萃一書剖析經文輸正叔發揮圖象讓堯夫
不知市隠成都客曾見山樵細問漁
答學者問易
索隠探微亘古今寥寥千載幾知音邵圖程傳從渠說
羲畫周經各自心時有張華方鑄劒世無鍾子莫彈琴
不從三聖源頭看枉向諸生筆底尋
金縢
百度惟貞罔不欽何憂羣叔自慆淫三壇面北求神切
二載居東慮患深上帝動威彰聖德嗣王親逆應人心
金縢未啟流言在禮樂安能到伯禽
爾雅
博士名官自漢初未應純是聖人書發揮五教雖無取
訓詁羣經若有餘郭氏盛誇通豹鼠韓公竊笑註蟲魚
九州作貢無遺憾四極為言恐涉虚
老子
一讀遺書了大綱好生毛羽惡生創華嵩不曰千陵主
江海徒云百谷王方訝儉慈求勇廣更堪柔弱勝剛彊
一編魯語無窮意誰謂宣尼尚伯陽
列子
舉口談天似不羣漠然五太若為分螟巢蚊睫傷浮誕
鯤化鵬摶駭見聞詞理遠超關尹說規模不出老耼文
人閒自此還多事千古誰能解此紛
莊子
理屈詞彊本不任鄭聲猶恐亂韶音雷同老列才雖贍
波及蘇張害更深敬長愛親咸有分絶仁棄義果何心
六經皎皎明於日安用斯言玷古今
莊生筆底似懸河詞愈誇張理愈譌作法必由名世者
亂倫無奈異端何大椿必欲齊朝菌尺水徒勞起丈波
一指苟存肩背失豈知方寸有中和
荀子
荀卿意欲祖宣尼立論胡為自背馳雜伯純王如有見
議兵彊國似無知當時言性非鄒孟繼世傳心是李斯
天理不明人事謬更將何處較醇疵
揚子
訓詁諸儒等蝟毛子雲一出破喧呶法言取次侔論語
玄贊分明體易爻獻技長楊嗟躁進失身天禄笑輕交
區區自取千年誚枉對時人彊解謿
文中子
朝有門生作大臣史無列傳等凡民不由正道干昏主
敢以微言比聖人萬世遺經那可續一時私謚恐非真
太平十二尊王策差勝揚雄獻美新
釋氏
禪分五派教三宗大道何嘗有異同男女悉歸三寳戒
乾坤不待百年空死生怖我誠堪笑因果迷人恐未公
梁武隕身還失國可憐虚費護持功
太玄
詞意艱深理亦精截然圖象似丁寧遠希經世雖霄壤
僅與潛虚作戶庭蹤跡本來宗禹範規模到底出羲經
以三為用終無體有影誰能不具形
七易
聖遠言湮失正傳老來多幸得蹄筌元嵩未必能知易
君實何須更擬玄體四豈惟元綂世數三不過地承天
紛紛衆說誰分别且讓文饒筆似椽
參同契
常笑楊朱為已忙六經今古日爭光氣為所役心為主
操則常存舍則亡八卦方能成大化五行安得作純陽
居仁由義平生了老盡天年亦不妨
八陣圖說
魚復圖成世絶倫設疑補闕在遊軍蛇從虎翼龍兼鳥
風次天衡地附雲述陣馬隆十七贊握竒風后一篇文
比來熟玩西山說千古英雄所未聞
地軸天衡各有衝前為虎翼後飛龍翺翔雲勢形如鳥
圍繞蛇蟠性似風孫武不謀符大易孔明有志躡高蹤
彌牟魚復成都市三者誰能較異同
艮齋詩集卷一
