艮齋詩集卷十三
元侯克中撰
别金臺諸友
蟋蟀悲唫動客愁書來催我復南州不才每荷親朋愛
多病難堪父母憂冉冉碧雲燕塞晚嗷嗷白鴈楚天秋
霜風不卷殘荷盡留與行人泛柏舟
汴梁即事
暮史朝經豈有程陽春白雪古難能好山自許幽人住
明鏡何妨醜婦憎大野縱騰千里火小齋嚴禁一龕燈
清涇濁渭誰分别浩浩黃流問不譍
牢落
牢落天涯鬢已&KR0093;亡羊岐路定何之平生泉石空成癖
滿腹詩書不療飢塵世虛名千古重草堂真樂幾人知
鵾鵬九萬扶搖遠應笑鷦鷯老一枝
秋旱
塵滿麻袍雪滿髯風吹病骨怯秋嚴糓苗不雨飢將至
梨葉經霜色重添牛喘一時懷丙吉菊荒三徑憶陶&KR0467;
日高衙散蜂兒閙採遍寒花意未厭
秋霽
雨沐秋容絶點埃一杯誰與共荒臺仰看白鴈銜書過
坐待青蚨致酒來高柳四圍雲幕展好山千里畫屏開
衡門盡日無人到黃雀從容啄綠苔
客中有感
北州才子又南州風裏孤蓬不自由楊子江頭秋渡馬
洞庭湖上夜行舟松楸未卜容癡坐藜藿雖貧敢妄求
可是謀生太迂闊一身長使衆人憂
西郊散步
杖策行唫不憚勞西園佳趣勝東郊人貧反比蝸無舍
鳩拙猶知鵲有巢酒後逢花從去住枕中得句自推敲
幾時獨對庭邊竹細聽春風碧玉梢
秋樓遣興
久客天涯興自闌可堪蹤跡寄臨安一天海氣侵肌冷
八月江潮破膽寒僻地幾時曾啓戸小樓終日厭憑闌
巨魚己落任公手誰為纖鱗下釣竿
久客
十年蹤跡逐浮萍四海交游隕曙星白璧自為希世寳
黃庭誰作換鵝經鏡中鬢影莖莖白樓外山光處處青
久客天涯歸未得杜鵑哀怨不堪聽
晚春
正喜羣芳壓樹稠忽驚紅紫一時休老來詩筆如神助
春去花枝似鬼偷千尺游&KR0093;縈暮景一巵芳酒浣離憂
杜鵑聲裏東風惡滿地楊花點點愁
自警
秦霸虞亡百里奚可能只博五羊皮楚人抱玉悲三獻
漢守辭金畏四知病後等閒為酒困老來依舊坐書癡
米如珠玉薪如桂猶欲兒孫食肉糜
戲題
歲月空催白髮新詩書只博老來貧一杯竹葉茅亭晚
三弄梅花紙帳春病怯朔風穿戸急愁聞飛雪打窗頻
萍虀豆粥晨飱了笑殺風流石季倫
公子行
畫戟朱門樂事多春風池館水明波兒嬉輕碎玉如意
客散不收金叵羅盡日優伶餘酒肉通宵鄰里厭笙歌
憑誰細問青雲客奈此人間凍餒何
感舊
穠李天桃次第新牡丹留得殿餘春石崇禍起珊瑚樹
馬援疑生薏苡仁今見槖駞來海角昔聞杜宇叫天津
相逢不&KR0184;西湖醉白首能存幾故人
和柯以善閒居感事詩韻
月入星河北斗寒聖賢際會古來難萬鍾不受齊宣祿
五斗何勞靖節官麟鳳自應逃禁網貂蟬未必到儒冠
一尊細讀離騷罷慷慨令人憶幼安
夜坐
憔悴梁鴻久賃舂漢家何事不相容壯懷老去如灰冷
歸興年來似酒濃千載風雲從鄧禹一時湖海自元龍
澷澷長夜無人語挑盡寒燈聽曉鐘
感時
百年日日是芳辰草木乘時次第新燕子不知江上晚
牡丹先占洛中春南荒莫道多蛇虺中國都能幾鳳麟
流水桃花千載後更誰曾見武陵人
自笑
論史談經夜不眠歸期未遂買山錢紅塵有恨江湖異
白髮無情歲月遷曉夢池塘春草地凍唫風雪早梅天
青蠅鑽紙成何事一笑蘇杭十二年
老懷
白髮書生老更慵北窗高枕自從容不憂米勝珍珠貴
且喜杯深琥珀濃柳絮飛殘方芍藥菊花開盡又芙蓉
争如空谷風烟好千仞懸崖百丈松
自適
布衾如鐵簟如冰多病筋骸老不勝故國關河秋過鴈
破窗風雨夜挑燈託身人海知今是掉臂王門記昔曾
斥鷃藩籬聊自適扶搖九萬任鵾鵬
羇懷
歲晚羇懷萃百憂飄蕭蓬鬢朁花羞琴書有分追陪老
風雨無情斷送秋賓鴈夜投江外浦旅人寒倚水西樓
關心多少天涯恨醉入無何事事休
中秋晚霽
秋空黯黯障陰霾老子南樓事不諧霜氣随風清海宇
月明如水浸天街儘傾旨酒酬佳興莫把新詩惱壯懷
試向姮娥問消息幾時歸棹過江淮
秋思
塵滿虛齋草滿庭研如廢沼筆如僧詩魂夜繞金莖露
酒病時呼玉井冰簾幕蕭條悲社燕杯盤狼藉厭秋蠅
陶然醉倒無人喚睡起東窗日己昇
錢唐即事
白髮蕭蕭滿鏡中客懷寥寞燕巢空鴈投絶域書難託
虎迫嚴城路不通二尺短檠挑夜雨一聲長笛怨秋風
西湖流盡繁華夢忍聽江潮打廢宫
閒居懷友
僻巷柴門夜不關一簮華髮照衰顔鑿開蒼蘚通流水
捲盡珠簾得好山三逕儘容歸去樂萬金難買老來閒
故人别後知何處應在神嵩泰華間
漫賦
澤畔青蕪沒紫蘭鏡中白髮代朱顔六龍矯矯當天運
九虎耽耽守帝關江月自圓仍自缺野雲飛去又飛還
争如醉跨黃牛背一笛天風滿意山
過友生新居
静看飛雲自往還了如名利不相關庭中綠樹窗前竹
門外滄波屋上山林鳥不驚行客少沙鷗常羨主人閒
西湖風月無邊景都在詩翁杖屨間
夜坐
花滿銅瓶酒滿尊旅懷寥寞過黃昏一樓明月開天宇
半夜驚潮出海門蝴蝶自疑莊叟夢杜鵑誰信蜀王魂
人間多少傷心事殘燭無聲瀉淚痕
惜春二首
青帝行權萬物春草芳木秀一番新人人儘欲趍時貴
燕燕何曾厭主貧小筍會看凌月露好花可惜委風塵
韶華豈欲輕歸去杜宇聲中字字真
睡起春寒酒力微杖藜徐步欵柴扉好風有意頻吹面
細雨無聲暗溼衣興似日長詩筆健歡隨春盡酒帘稀
東君與我同為客何事年年獨自歸
感春
岸花汀草不知名野杏山桃結成春去湖山應有恨
夜來風雨太無情酒家慣聽提壺語田舍初聞布榖聲
欲向東君問消息夕陽無語下西城
晚春述事
滿面塵埃兩髩霜不堪萍梗寄錢唐雷霆勢迫春潮怒
風雨聲連晝漏長旅舍經年人事少市河終日客舟忙
書窗未省韶華老俄聽樓前賣海棠
用前韵
旅食江南十二霜市樓寥莫對横塘賣花聲少韶華暮
垂柳陰多化日長燕子營巢徒自苦蜂兒釀蜜為誰忙
東風吹遍無名草那惜餘春到野棠
僻性
僻性常思拜杏壇病軀不識夢長安獨清有髩嗟霜白
尺素無材寫寸丹長塞霜風秋爛漫短檠燈火夜闌珊
時人只說梅花好誰為蒼松話歲寒
自適
睡起移牀趁綠陰異鄉風物動長唫松筠老負凌雲&KR0757;
葵藿生含向日心千里好山招我隱一巵芳酒約誰斟
妻孥莫厭家貧甚滿腹詩書抵萬金
感春
過隙光陰逐水流惱人風物更堪愁冥濛小雨寒無賴
狼藉落花春不收莫用新詩追暮景且斟濁酒浣離憂
怳然三月清明過一片繁華夢裏休
登臨
長日虚齋厭苦吟偶扶藜杖獨登臨無窮宇宙千年事
有限形骸一寸心水外輕鷗青漲遠雲間幽鳥翠微深
旅人不似歸鴉好夜夜相呼返故林
山居
竹滿空庭草滿階山居殊不費安排紅薑紫蠏撩清興
白酒黃雞愜素懷華嶽豈能留若水錦城只合着乖崖
野夫僻性無他好飽誦羲經老艮齋
即事
短髮刁蕭滿鏡&KR0093;河梁&KR0157;手暮何之共誇鮑叔分財日
獨念延陵掛劒時金馬未投鸚鵡賦玉人休唱鷓鴣詞
曉來欲問東君信春到梅花第幾枝
立春後書懷
昨夜東風底處過柳條依舊得春多百年湖海閒中老
萬里乾坤醉後歌雲盡好山青似染雨餘新水净無波
從知無忌凌烟閣不及堯夫安樂窩
登樓有感
造物冥冥若有知夔蚿隨分動天機百年傳舍隨流水
幾度憑闌送落暉秋色暗從孤鳥沒晚霞偶趁斷鴻飛
古今得失原如此莫與莊生較是非
懷古
莫謂龍韜勝犬韜恐因一割廢鉛刀渡河有筆書三豕
跨海無人斬六鼇齊士但能知管晏沛公不過用蕭曹
自從老却元龍後誰卧曾樓百尺高
錢唐客懷
亡羊岐路足風沙白首飄零未到家子美有詩哀杜宇
樂天無淚聽琵琶江紅方綠閩中果魏紫姚黃洛汭花
一片錢唐佳麗地不應自我作天涯
自釋二首
天涯歲月厭飄零畫虎屠龍兩不成梅雨關心唫思苦
竹風吹面醉魂清誰家楊柳黃鸝囀何日梧桐彩鳳鳴
羌管一聲樓外起旅人懷抱若為平
鑚紙癡蠅每自慙綠蓑定不換青衫頭雖似雪身猶健
心未成灰口已緘五柳永懷陶令趣二桃輕信晏嬰讒
長竿犢鼻譏當世千載令人愛阿咸
艮齋詩集卷十三
