艮齋詩集卷五
元侯克中撰
史丞相拜開府
貔虎軍中擁將壇鳳凰池上侍金鑾三分功業歸諸葛
兩晉風流属謝安開府威儀今日見凌烟圖畫後來看
從教桃李爭春色留著松筠傲歲寒
送河南崔宣慰赴軍前
膽略平兼將相權諫行言聽得君專寇恂只合留河内
黃霸終當起潁川天際夕陽明遠樹馬頭春意動歸鞭
此回宣慰江淮了四海蒼生望息肩
寄飛卿高參政
白璧輕投反見疑刻舟求劍一何癡垂垂素髮催人老
耿耿丹心敢自欺千古是非無處問六經模楷有餘師
巖巖節彼南山下應被高明笑此詩
病後汴梁寄湖南崔左丞
蹤跡蹉跎愧轉蓬生涯寥落業屠龍飄飄爭羨雲間鵠
鬱鬱誰憐澗底松兩地異鄉千里月五更殘夢一聲鐘
天明細問衡陽鴈相去關山又幾重
賈綂軍席間
燕趙春寒草未芽襄陽城下見桃花主人勤厚方投轄
遊子飄零久憶家千里歸心隨過鴈四更清夢入悲笳
溶溶二月澄江静好借春風送客槎
止崔左丞入廣
青雲人物氣横秋功業熏天正黑頭當路豺狼真可畏
螫人蜂蠆不須憂喬松傲雪三冬好蔓草經霜一夕休
此去相君當介意湖南得失在潭州
留别崔左丞
握手臨風話肺肝煦人春意不知寒處身似涉千尋浪
舉足如升百尺竿誰謂書生成事少自知花樣入時難
此來厚德無他報時遣飛鴻一問安
寄賈參政
我居汴水子江東子向荆湖我淛中千里謾傳魚鴈信
半生長恨馬牛風將來英物寧無種老去新詩愈有功
四月揚州紅藥好擬拚一醉與君同
寄飛卿高參政
自古人間行路難壽陵況復學邯鄲杏桃豔豔爭春色
松柏森森傲歲寒白髮等閒催我老朱絃疏越向誰彈
何時把臂傾尊酒燈火西忩語夜闌
送劉大使按察浙東時年七十
分寵南來按浙東幾人矍鑠得如公狗偷鼠竊林梢露
吏稱民安草上風少日未能酬壯志暮年正好立竒功
七旬便欲投閒去笑殺磻溪把釣翁
寄叔文崔中丞
盜賊常憎月有光從知艮賈必深藏傳聞市虎猶堪畏
察見淵魚恐不祥萬朵秋蓮空自老一枝寒菊為誰香
朝來點檢閒風景鶴在深林鶖在梁
許獻臣經歴拜監察御史
暮史朝經樂未厭居官行已足撝謙二龍題品千年監
四岳規模一行廉蓮幕風生方晝永柏臺霜落忽秋嚴
豺狼滿路君須問細務何煩較米鹽
寄王國用總管
十月收君六月書呼兒讀罷重踟蹰老懷久已塵生研
短髮新來雪滿梳四海幾人同鮑叔五湖千古一陶朱
故園晚景桑榆樂浙水吳山恐不如
雷苦齋致仕後以詩招之
好在江南第一州山川民物足風流故人湖上方停櫂
客子天涯正倚樓魯縞不穿彊弩末槀砧當賦大刀頭
知君平日多清興莫為梅花苦滯留
寄李敬甫總管
忽聞君至自惟揚立馬尋舟已去杭嗟我所行如是拙
惜君常帶許多忙竹西歌吹三春好湖上風烟六月涼
因便勿慳題數字故人誰最不相忘
寄賈參政
造物驅人豈自由肯容騎鶴上揚州心如梅子徒酸楚
身似楊花任去留愧我無家長作客羨君有嗣已封侯
佳辰不與瓊華宴高詠新詩獨倚樓
再招雷苦齋
吾子平生苦愛人令人頃刻未忘君鷓鴣既已為忠告
杜宇胡然不樂聞十載幾回能聚首一尊何日重論文
闌干倚遍殘陽下滿樹歸鴉呌暮雲
送冀正父
龐眉書客髩如絲邂逅吳門識紫芝規矩在心元不謬
權衡到手了無疑全牛正要庖丁解良馬仍煩伯樂推
松柏凜然霜雪操賞音何待歲寒知
寄王國用簽省
剥啄聲中夜未央起來顛倒失衣裳衡門愧我栖遲久
驛路憐君去住忙兩地異鄉容易感一燈情話最難忘
扁舟指日西湖上共醉秋蓮十里香
寄徐中丞子方二首
學海汪洋萃衆流早年名姓冠鼇頭星輝北極三台曉
霜落南臺萬象秋天上麒麟符治世人中騏驥眇齊州
何時卷却經綸手同向滄浪把釣鈎
五載分攜憶汴京慨然詩酒話平生蠧魚擬向書中老
威鳳俄聞海上鳴物有短長從尺度事無輕重任權衡
畏塗九折連雲險見說王尊掉臂行
白敬甫經歴有閩中之行
里巷親情未易疎豈期歲晚别中吳天衢自昔摶鵬翼
家道于今有鳳雛尊俎只宜終日戒詩書不可片時無
洪勲大業他年了重繪香山九老圖
予客姑蘇王御史持李鵬舉書至知檢討太常以
詩答之
故人北去寂無聞珍翰南來意甚勤貪慕癡蠅鑽故紙
不知老鵠上層雲魚鹽江浙君憐我仕宦京師我念君
歸計儻如前日約漢陽風月許平分
他日劉牧之回持李鵬舉書并所和詩見寄復用
前韻答之
心聲灑灑快吾聞手畢諄諄愧爾勤過隙白駒催短景
出門蒼狗變浮雲平生顧我多知己到處逢人只問君
一樣老懷難具述兩鄉明月解中分
胡紹闓提刑浙西以疾求去
良賈深藏實若虚埋輪清節勝登車九重夢寐思三老
四海衣冠仰二疏走狗儘追東郭兔剖蝸難釣北溟魚
知君此去無他志要讀山中滿架書
寄徐中丞子方
虚室寥寥紙帳深起來欹枕聽幽禽一杯謾記别時語
千里空嗟病後吟裊裊爐烟羇旅恨蕭蕭髩影故人心
春風何日梅花底細嚼幽香酒滿斟
寄劉牧之霍清甫二廉訪
邂逅三人若有期相親相愛豈相違夜深燈影聯鑣過
春滿湖光帶酒歸老驥謾懷千里志大鵬獨傍九霄飛
别來莫怪音書絶客舍蕭條鴈亦稀
三月三日對緋桃寄呈雪谿紫山二按察
春意闌珊雨意濃山隂脩竹怨東風莫辭芳酒盈尊綠
忍負夭桃滿樹紅曲水引詩思束晳洛濱合宴憶裴公
醉鄉深處無何有省與時人彊異同
王宣慰有廢棋讀書之志喜而為之賦
乾坤造化筆頭生絶勝閒窗辟剥聲夫子大成猶遠慮
奕秋小數欲常贏六經自合終身樂一著何須拚死爭
抛却異途由正道恰如離亂變升平
徐廉訪寄西湖雜詩因答之
江淮襟量雪霜姿曾折蟾宫第一枝北闕萬言金馬賦
西湖千首錦囊詩大奸猖熾從常憲細務紛紜付有司
暇日朋來還對酒此時不醉復何時
贈義總綂
内師尼父外如來不許庸人取次猜塵土掃清心地廣
葛藤斫盡性天開萬松有子皆堪種五柳惟君獨肯栽
竹破虚空無箇事月明依舊照靈臺
寄雷學士彦正
十年蹤跡寄江湖霜樹風枝半夜烏喪貝我非前日有
盍簪君念故人無市金白晝從渠攫櫝玉清時待價沽
百萬呼盧纔一擲此情當付牧猪奴
寄劉簽事牧之郭運副邦彦二首
樓上春寒暮靄深豈期佳客共相尋蒲鞭示辱文饒德
寳劒衝天元振心知已二賢雙白璧克家一子萬黃金
高山流水非難和明月清風是賞音
詩書滿架未為貧潤屋何如潤此身有命在天非在我
為仁由已豈由人籃輿擬賦陶元亮錦幛徒誇石季倫
漁父不知臺閣貴五湖佳處掌絲綸
史右丞退居吳山讀書
山瞰江湖市繞山相君高處宴衣冠驚濤洶湧風雷壯
怪石巉巗劒戟寒今古炎涼閒裏覺聖賢出處静中看
六經自有無窮樂絲竹何須凂謝安
寄賈參政
楚水吳山限大江不堪多病困南邦燭留夜色明空壁
雨送秋聲入破忩磊落似君今有幾飄零如我古無雙
暮年猶為兒孫計鴻鵠高林愧老龐
梁貢甫以天官再使交趾回題卷後
蘭省驅馳筆硯中已知不與衆人同累專名郡王陽政
兩使遐方陸賈功晚境日親萱草綠曉忩時夢木蓮紅
至今使者經行處猶問當時吏部公
寄京口卜彦才府判
家事匆匆官事繁詩書肯放片時閒當年嗟我髯方白
今日憐君鬢已斑千里好風來鐵甕一江明月浸金山
相看同是天涯客回首燕然似夢間
艮齋詩集卷五
