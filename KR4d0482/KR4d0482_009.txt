艮齋詩集卷九
元侯克中撰
春夜感興
乾坤何廣大海嶽亦洪厖剰把花簪帽長留酒滿缸論
友期管鮑任術笑孫龐萬里非難到千鈞未易扛酒添
詩興健茶壓睡魔降大厦凡材構鴻鐘寸草撞歸鴻投
遠塞行客避危邦夜雨愁喧枕春潮怒拍江羈懷嗟白
首孤影對青釭林暗栖鴉亂巢危睡燕雙奔騰哀瘦馬
勤苦歎羸厖獨坐便蕭散羣居厭亂哤豈無人佀玉安
有茟如杠謾賦寧拘韻高歌不問腔曉鸎嗁未竟紅日
滿東窗
宿酒成疾寄劉簽事
老懷嗟永夜瘦骨怯初寒衾薄抽添易樓高上下難酒
須因病戒劒不為貧彈患失仍多失求安未必安苟交
雖暫合彊飲不成歡聖教無窮趣吾儕莫厭看
秋夜旅興
烟盡香猶在更闌睡不成井梧留夜色窗竹起秋聲老
去悲長鋏愁來賦短檠恥隨蒼狗變甘與白鷗盟節義
千鈞重功名一羽輕江湖容我老蓑笠有誰争
首夏偶作
鄉關一萬里客路十三年綠樹清隂晚黃梅細雨天虚
堂巢舊燕古寺咽新蟬回首松楸夢憑闌一泫然
白首
白首天涯客飄零每自怜小窗千里夢高樹一聲蟬砌
筍將成竹池荷尚未蓮故人應念我日日望歸船
地僻
地僻多生竹樓高易得山水寒魚倦出日暮鳥知還歲
月琴書外乾坤杖屨間問君千載後如我幾人閒
獨酌
囊裏青蚨盡簪邊白髮多苦唫中有意痛飲外無它歲
月悲長鋏乾坤入浩歌醉鄉忘物我塵世任風波
一榻
一榻風如水南窗日又斜花香迷燕雀樹影動龍蛇土
與人情薄江連客夢賖行藏元有命志士莫吁嗟
秋興
少時無所求老去復何憂醉夢齊生死閒身任去留琴
書消永晝松竹慰窮秋最愛寒花好霜餘香更幽
秋日懷古
老樹多黃葉閒庭半綠苔鴈銜霜信過菊趁雨晴開句
踐仍無國姑蘇空有臺莫因前日錯復使後人哀
夜雨感懷
歲月人空老風雲興已闌心灰香燼冷夢短燭花殘未
悟謀身拙徒嗟涉世難五更風色惡一枕雨聲寒
雪
風吼千林怒雲垂四野低入簾花帶雨落地絮沾泥水
凍魚難釣山寒馬不嘶田翁方報我隴麥已生齊
春日即事
草木萌方動乾坤氣已和杯深浮臘螘波暖浴春鵝岸
口冰初泮山隂雪尚多古今因世革通塞奈時何
老懷
老懷多悵怏歸計日徘徊曉逐雞聲發春隨鴈影回朔
方猶見雪南國已無梅回首家千里傷心酒一杯
十四夜月
蓂莢生將滿桂花開未全常留千里色莫放十分圓海
角經年客壺中不夜天玄霜在何許擬問廣寒仙
讀復卦
七日始來復一陽消衆隂雷從泉下動春入草根深因
見鬼神跡廼知天地心發生容有漸消息又成臨
漫興
道德非虚位聲華恥過情林宗稱有道康節號無名自
分書為友何須禄代耕人間多劒戟林下獨升平
寄道者
樓外山如戟江南菊又花鳳鳴玄浦月人隔赤城霞别
後身雖健歸來鬢已華百年能幾日大半在天涯
老去
老去無佳興朝來得好音寒花因雨瘦秋草帶烟深斷
續風中笛蕭疎水外碪遥知今夜夢不負故人心
秋夜懷友
倦客傷秋晚疎砧搗夜闌星河千里淡霜樹五更寒鴻
鴈關山阻豺狼道路難故人雖念我冠破不堪彈
客懷
世無雷煥劒誰聽伯牙琴湖海千鍾酒關山萬里心義
當完趙璧禮不受齊金牢落天涯客寒窗半夜唫
獨樂
南畆春方動西山晚更竒江聲來斗帳天影落盆池不
厭花開早常嫌酒熟遲聖賢千載意今古幾人知
郊行
物逐年華變霜催鬢影皤向陽芳草盛瀕水落梅多塵
土埋長劒乾坤入浩歌沙鷗無一事江上自風波
春來
春來連日雨沙路净無泥地迥雞聲遠江空鴈影低麥
苗青出壠菜莢綠成畦物態參差甚莊生莫彊齊
荅白仁甫
别後人空老書來慰所思溪塘連轡日風雨對牀時我
愛香山曲君竒石鼎詩何當湖上路同賦鷓鴣詞
思歸
桑榆催晚景桃李又春風過眼千頭橘驚心兩鬢蓬每
憐南渡客深愧北歸鴻安得豺狼盡常令道路通
漫興
一尊陶令酒千首杜陵詩每到勞心處還思得意時自
榮還自辱誰黠復誰癡試向天公問天公未必知
把酒
把酒澆詩興烹茶遣睡魔春風欺鬢短晴雪上髯多雨
過山如染潮平水不波可人雙燕子時向草堂過
呼童
呼童邀好客擕酒上高臺傍路柳先發背隂花後開魚
因新水出燕為故巢來明日人重到殘紅滿綠苔
相逄
相逄連夜飲同賦送春詞月淡人歸後風香花落時青
山雲外髻白髮鏡中絲憔悴麻衣客天涯愧紫芝
歲首
歲首傷多雨朝來喜乍晴曉山青黛淺春水碧羅平鳩
拙行藏易鷗閒去住輕莫辭今日醉聊盡故人情
春興
斷續催花雨侵尋禁火天海棠猶半醉楊柳已三眠風
軟鸎啼後雲輕鴈去邊幾時人事了同結住山緣
途中遇雪
爛漫雲垂野須臾雪滿天寒多龜手拆吟苦鶴頭偏不
見戴安道還思孟浩然典衣&KR0184;一醉應向酒家眠
倚樓
老去時時病春來日日隂鏡中雙鬢影枕上四更心每
厭紅螺淺長令綠蟻深悠然清興動聊作倚樓唫
老懷
江湖空自老涇渭欲誰分萬事樓前水孤身海上雲雨
多徒有歎天遠寂無聞滿樹昏鴉閙鵷雛獨不羣
觀物
人世常多故天機不少停竹兼庭草綠山入市樓青才
見風中絮俄為水上萍螟蛉與蜾羸一笑付劉伶
夏至
鹿角乘時解蟬聲向曉新隂微猶可畏女壯豈宜親羸
豕將為祟包魚不利賓高明遠聲色謹此勝調神
秋感
鴈書千里至客櫂幾人還江窄風潮怒天高雨露慳每
嗟巢燕苦多愧海鷗閒莫謂林泉遠開簾盡好山
感物
南國秋將半西樓夜未央驚烏投遠樹飢鼠穴空牆綠
竹寒篩月黃花晚傲霜一聲隣笛起彷彿在山陽
初寒
盡日閒欹枕經年不捲簾詩懷因病減酒量為寒添市
近無人到牆空有鼠嫌北風應念我吹雪上茅簷
寒夜
囊罄書猶富途窮道自通高梧留海月老檜撼天風攪
睡茶無賴驅愁酒有功梅花消息好春到角聲中
艮齋詩集卷九
