離騷草木疏卷二
宋吳仁傑撰
荼
故荼薺不同畝兮王逸註荼薺不同畝而俱生以言忠
侫亦不同朝而俱用也爾雅荼苦菜邢昺疏菜味苦而
可食者也本草苦菜一名荼菜一名選一名游冬生益
州凌冬不死桐君錄云三月生扶疎六月花從葉出莖
真黃八月實黑實落根長生冬不枯陶隠居云今茗極
似此疑即是茗一名荼又令人不眠亦凌冬不彫而嫌
其止生益州益州乃有其菜正是苦&KR0034;耳又巴東間别
有真荼火煏作卷結亦令人不眠恐或是此又白英條
一名榖菜陶云益州有苦菜土人專食之皆壮健無病
疑或是此唐本註引詩云誰謂荼苦又堇荼如飴皆苦
菜異名也陶謂之茗茗乃木類殊非菜流爾雅釋草云
荼苦菜釋木云檟苦荼二物全别又顔氏家訓按易通卦
騐元圖曰苦菜生扵寒秋經冬歴春夏乃得成葉似苦
苜而細斷之有白汁花黃似菊此則與桐君略同所在
有之苦&KR0034;乃龍葵耳俗亦名苦菜非荼也蜀本圖經云
春花夏實至秋復生花而不實陳藏器云苦&KR0034;葉極似
龍葵但龍葵子無殼苦&KR0034;子有殼蘇云是龍葵其考據
誤也人亦呼為小苦㲨顔師古刊謬正俗云苦菜主療
諸病功力甚多茗草豈有此效桐君所說正得體状今
吳蜀謂苦菜者即爾雅所謂&KR0034;黃蒢耳仁傑按詩采苦
正義曰此荼也陸璣云苦菜生山田及澤中得霜味脆
而美所謂堇荼如飴者按此菜諸家之說不一謂味似
苦苣者是也陶所云苦&KR0034;盖苦參别名顔所云&KR0034;葉似
酸漿江東以作葅食者&KR0034;與堇不同又本草唐本别出
茗苦&KR0034;條爾雅荼檟二釋此以荼與薺合言之則荼
薺皆當為草東坡詩周詩記苦荼茗飲出近世似亦
誤指荼為苦荼耳夏小正四月取荼以為君薦盖荼薺
所以異者荼始苦而終甘薺則初食便甘又孟夏當陽
長陰消之極而是月苦菜秀薺麥枯則知荼陽物也薺
隂物也是又不同畝而俱生之義又爾雅委葉味辛且
苦亦謂之荼周頌以薅荼蓼荼蓼即委葉也蘇鶚演義
云紫葉者為香荼青葉者為青荼又茅蒐亦謂之荼詩
有女如荼國語望之如荼皆與此名同體殊也孫氏齊
民要術音義云苣今葉皺而圓者謂之苦&KR0034;葉長而光
者謂之生菜畦種之甘脆勝野生者
薜茘
薜茘柏兮蕙綢王逸註薜茘香草柏插壁也言已居家
以薜茘搏飾四壁以香潔自修飾也㒺薜茘兮為帷言
已為帷帳也貫薜茘之落蘂逸註貫累此香草執持忠
正也五臣云貫拾也仁傑按山海經小華之山其草萆
茘狀如烏韭而生石上亦緣木而生郭璞註萆茘香草
也蔽戾兩音本草有絡石嘉祐圖經云今在處有之僧
寺及人家亭圃山石間種以為飾葉圓細如橘正青冬
夏不彫其莖蔓延節青處即生根鬚包絡石上以此得
名花白子黑薜茘木蓮地錦石血皆其類也薜茘與此
極相類但莖葉麤大如藤狀木蓮更大如絡
蓮房地錦葉如鴨掌蔓著地上隨節有根石血極與絡
石相類但葉頭尖而色赤又藥性論云土鼓藤小兒取
扵地打作鼓聲李邕名為常春藤日華子云常春藤一
名龍鱗薜茘或以揚雄反騷言卷薜芷與若蕙漢書房
中歌言都茘遂芳疑薜與茘本二物故爾雅有薜山蘄
而山海經有萆茘萆字與薜音義不同按離騷云令薜
茘以為理兮憚舉趾而緣木則薜茘固一物耳廣雅以
山蘄為當歸非緣木而生者也
女蘿
被薜荔而帶女蘿王逸註女蘿菟絲也爾雅唐蒙女蘿女
蘿莵絲又蒙王女邢昺疏唐也蒙也女蘿也莵絲也玉女
也一物五名詩蔦與女蘿施于松栢毛傳云女蘿菟絲
松蘿也本草松蘿一名女蘿陶隠居云東山甚多生雜
木上而以松上者為真此外又出兔絲子條云一名兔
蘆一名唐蒙一名玉女一名赤網一名兔虆蔓延草木
上陶隠居云田野墟落中甚多皆浮生草苧麻蒿上舊
言下有茯苓上有兔絲今不必爾抱朴所云兔絲初生
根形如兔又云兔絲之草下有伏兔之根無此根則絲
不得生于上然實不屬也日華子云莵絲苗莖似黃麻
線多附田中草被纏死或生一叢如席草開花結子不
分明如碎黍米粘顔師古急就章註云黃而細者為兔
絲麤而色淺者為兔蘆仁傑按爾雅以女蘿為一物本
草以為二物古詩與君為新婚免絲附女蘿白居易詩
君為女蘿草妾作兔絲華二詩皆用本草之說秦少游
詩女蘿覆石蔓黃華按松蘿正青兔絲黃而有華則少
游即以兔絲為女蘿自用爾雅詩傳之說耳淮南子云
下有茯苓上有兔絲許氏註云茯苓千歲松脂也兔絲
生其上而無根一名女蘿陸璣云今兔絲蔓連草上生
黃赤如金今藥兔絲子是也非松蘿松蘿自蔓生松上
枝正青與兔絲殊異則許氏陸璣之說又相背馳按茯
苓兔絲皆出扵松則松蘿一名菟絲王逸之說為是若
藍苧麻蒿上所生疑自是一種如杜若與杜蘅也山海
經姑媱之山帝女化為莖草其葉胥成其華黃其實如
菟丘郭註菟丘菟絲也則菟絲又謂之菟丘矣
菌
雜申椒與菌桂王逸註菌蕙也葉曰蕙根曰薰洪慶善
曰博雅云菌薰也其葉謂之蕙則菌與蕙一種也下文
别言蕙茝又云矯菌桂以紉蕙則菌桂自是一物本草
有菌桂正圓如竹菌一作箘其字從竹仁傑按山海經
有桂山榣山郭璞註山多桂及榣木因名云爾又有衡
山菌山桂山郭云菌音芝菌之菌又云衡山有菌桂桂
圓似竹見本草按菌與桂為兩物如桂與榣也山海經
孟子之山其草多菌蒲盖桂之似竹者曰菌桂其字從
竹菌蒲之菌其字從草渠可強牽合而一哉陳藏器云
本草菌桂字本作筒故方有筒桂後人誤書為菌九歎
云菀蘼蕪與菌若九懷云菌閣兮蕙樓皆以菌蕙為一
物七諫云飲菌若之朝露兮結桂木而為室又以菌與
桂上下句分使逸以為薰草良是然不當以葉為蕙郭
璞註山海經蓇蓉葉如蕙云蕙香草蘭屬或以蕙為薰
葉失之盖謂是也山海經浮山有草曰薰草麻葉而方
莖赤華而黑實其臭如蘼蕪今按本草薰草一名蕙草
陶隠居云俗呼燕草狀如茅而香者為薰草陳藏器云
蕙即蕙根一名燕草又香蒲條陶隠居云是薰草又云
是燕麥然香蒲不作麻葉唐本云薰草不載為藥錄云
薰草葉如麻兩兩相對按本草别出零陵香條云生零
陵山谷葉如羅勒南越志名燕草又名薰草引山海經
薰草云即零陵香也圖經云生下濕地常以七月中旬
開花至香古方但用薰草而不用零陵香盖山海經所
謂菌與薰草離騷經所謂菌皆此物也雖一名蕙草諸
家或以根或以葉為之其實不然本草别有蕙實正如
杜若一名杜蘅而别有杜蘅不相似也本草當合薰草
零陵香為一條而蕙實自為一條可也沈存中云蕙即
零陵香蓋循陳藏器之誤耳王度記云諸侯鬯酒以薰
大夫以蘭芝則薰草之貴在蘭之上
茹
攬茹蕙以掩涕兮王逸註茹柔耎也五臣云茹臭也蕙
香草以喻忠正洪慶善云玉篇茹柔也一曰草茹五臣
以茹為香誤矣吕氏春秋曰以茹驅蠅蠅至而不可
驅則茹之又為臭販之名非香也周少隱云茹之為
食也詩曰柔則茹之崔駰達旨辭曰或木茹而長饑與
上古未有火化飲血茹毛則茹為食明矣此言茹蕙猶
言食秋菊耳蕙可茹蘭可食皆取其中心懷服忠正如
嗜草木之芳香也曰攬茹蕙以淹涕者言攬所茹之蕙
傷已中心嗜好惟盛德之馨香而不見知於時也仁傑
按茹香草名也本草名柴胡一名地薰一名山菜其葉
名芸蒿辛香可食吕氏春秋云菜之美者陽華之芸淮
南子云草可以死復生陶隱居云今出近道如前胡而
強倉頡解詁云芸蒿春秋有白蒻長四寸圖經云二月
生苗甚香莖青紫葉似竹葉稍紫亦有似邪蒿亦有似
麥門冬而短七月開黃花根赤色蘆頭有赤毛如鼠尾
月令仲冬之月芸始生皇氏云應陽氣而出雜禮圖云
芸蒿也葉似邪蒿夏小正十二月采芸為廟采也顔師古
急就章註云芸蒿生熟皆可啖沈存中云中人藏書用
芸今人謂之七里香者是也葉類豌豆作小叢生其葉
極芬香葉間微白如粉汚辟蠧殊驗南人採置席下能
去蚤蝨曾得數株于文潞公家移植秘閣按存中所云
與本草小異爾雅疏云權一名黃華郭註云今謂牛芸
草為黃華葉似苜蓿說文亦云芸草也似苜蓿然則牛
芸云者亦芸類郭以時驗而言之存中之言殆此類耳
紫
蓀壁兮紫壇王逸註紫貝為室壇仁傑按山海經闞澤
多茈羸註紫色螺也固可用紫貝解然與上下文所云
荷室椒堂桂棟蘭橑葯房蕙槾不類九歌魚鱗屋兮龍
堂紫貝闕兮珠宫扵此用紫貝則宜紫壇之紫盖紫草
也山海經勞山多茈草註云一名茈戾中染紫爾雅藐
一名茈草根可以染紫說文茈草也將此切本草紫草
條云一名紫丹一名紫芙苗似蘭香莖赤節青二月有
花紫白色秋實白生碭山及楚地紫石花條云紫一作
茈古紫茈通文苑作紫貝闕兮珠宫今本作朱王逸云
朱丹其宫恐當以珠字為正賈思勰云種紫宜軟良之
地沙地亦善性耐水必須高田三月種九月刈
華
華采兮若英仁傑按上下文浴蘭湯兮沐芳華采衣兮
若英蘭也芳也華也若也四者皆香草洪慶善以芳為
白芷固當至以華采為五色采則因王逸誤而莫之能
正山海經單狐之山多華草漨水出焉爾雅葭一名華
說文葭葦之未秀者詩葭菼揭揭正義引爾雅葭蘆菼
薍云大車傳以菼為蘆之初生則毛意以葭菼為一陸
璣云薍或謂之荻以今語驗之則蘆薍别草也蘆葦之
初生其名為葭稍大為蘆長成乃名葦耳本草蘆根條
其花名蓬嘉祐圖經云其狀似竹而葉抱莖生無枝花
白作穗若茅花根亦若竹根而節疏爾雅蘆為葭華郭
璞云蘆葦也謂葭為薕似萑而細高數尺江東人呼
為薕謂葭為薍似葦而小實中江東呼為烏蓲其華皆
名葭所謂蘆葦通一物也蒹今作薕者是也菼今以薪
㸑者是也今人罕能别蒹葭與蘆葦又北人以葦與蘆
為二物水傍下濕所生者皆為葦甚細而長指人家池
圃所植者為蘆其幹差大深碧色者謂之碧蘆亦難得
其笋味小苦堪食集韻采與彩通文色也詩蒹葭蒼蒼
言其色之青華為蘆之未秀盖尤青嫩之時西京雜記
太液池邊皆是彫胡紫蘀之類長安人謂葭蘆之未解
葉者為紫蘀云
苽
設苽梁只王逸註苽梁蔣實謂彫胡也言有苽梁之飯
芬香且柔滑也仁傑按本草菰根註云蔣草也江南人呼
為茭草蜀本圖經云生水中葉似蔗荻久根盤厚夏月
生菌堪噉名菰菜三年已上心中生臺如藕白軟中有
黑脉亦堪噉名菰梁也陳藏器云菰菜雜鯽魚為羹解
酒毒生江東地澤菰葑上吕氏春秋云菜之美者越路
之菌是也晉張翰見秋風起思之菰首生菰蔣草心至
秋如小兒臂更有一種小者擘肉如墨名烏鬱人亦食
之嘉祐圖經云葉如蒲葦軰春生筆謂之茭白歲久者
生臺如兒臂謂之菰手今云菰首非是爾雅出隧一名
蘧蔬郭璞云似土菌正謂此也南方人謂蘭為菰亦緣
此義其臺中黑者謂之茭鬱兩浙下澤處菰根結久
則并土浮於水上謂之菰葑刈去其葉便可耕蒔其苗
有莖梗者謂之菰蔣草至秋結實乃彫胡米也古人以
為美饌今饑歲人猶採以當粮西京雜記云太液池邊
皆是彫胡紫蘀綠節蒲叢之類菰之有米者長安人謂
之彫胡菰之有首者謂之綠節是也廣志云菰以作席
涅扵蒲賈思勰炊菰米法云菰榖盛葦囊中𢷬瓷器為
屑勿令作末納韋囊中令滿版土揉之取米一(闕)可用
升半炊如稻米按高誘註吕氏春秋云越簵之箘謂竹
筍也與陳藏噐所云意味頗差
蓴
膾苴蓴只王逸註苴蓴蘘荷也又九嘆蘘荷註蓴苴也
洪慶善曰蓴普各匹沃二切或作蓴非是仁傑按說文
蘘荷一名葍蒩博雅蓴苴蘘荷也集韻平聲蒓殊倫切
水葵也通作蓴又入聲蓴字二切如上蘘荷也劉氏漢
書刊誤論上林賦巴苴云苴蓴苴也此文云苴蓴者苴
謂葍苴蓴謂水葵盖二物也蘘荷自許叔重以前一名
葍蒩至齊梁間猶呼覆葅覆葍音同俚俗訛耳逸作楚
詞章句在說文後不知何緣以葍為蓴曹憲博雅乃在
隋世遵用逸說而已就逸說言之蘘荷一名蓴苴而此
以苴蓴為文蓴為水葵明矣本草蓴味甘三月至八月
名絲蓴霜降以後至十二月名瑰蓴味苦澁取以為羹
猶勝雜菜蜀本圖經云生水中葉似鳬葵浮水上採莖
堪噉花黃白子紫色莖細如釵賈思勰種蓴法云近陂
湖者可扵湖中種之近流水者可決水為池種之水深
則莖肥而葉少淺則葉多而莖瘦性易生不耐汚糞穢
入池即死又有石蓴生南海石上南越志云似紫菜色
青
蘋
白蘋兮騁望與佳期兮夕張五臣云以喻張設忠正以
待君命又烏萃乎蘋中仁傑按集韻薲或作蘋大荇也
山海經崑崙之丘有草曰薲其狀如葵其味如葱吕氏
春秋曰菜之美者崑崙之薲爾雅苹一名萍其大者蘋
注水中浮萍江東謂之薸本草水薸條陳藏器云水萍
有三種大者曰萍葉圓闊寸許葉下有一點如水沫一
名芣菜陸璣草木疏云其麤大者謂之蘋季春始生可
糝蒸為茹蘇恭云大曰蘋中曰荇菜即鳬葵也小者浮
萍生溝渠間丘光庭云湖州圖經謂為不滑蓴謬矣爾
雅蘋大萍左傳蘋蘩蕰藻之菜然則蘋為萍類根不植
泥生于水上今之呼為浮萍者是也此文今本作白蘋
者非是蘋蘩蕰藻之菜孔穎達云蕰藂也蕰藂生故謂
之聚藻按蕰音温自是一種水草今淛西之人謂之蕰
草取以糞田者是也集韻平聲蕰烏昆切蕰水草也宋
玉風賦起扵青萍之末此云白蘋者丘光庭謂入夏有
花其花正白故云或曰蘋花夏生而柳惲詩云汀洲採
白蘋日莫江南春何也曰以此花色白故花時亦可呼
為白蘋也
蒿
吴酸蒿蔞王逸註蒿蘩草也爾雅藩皤蒿邢昺疏云皤
猶白也詩于以采蘩于沼于沚孔穎達正義引孫炎曰
白蒿也然則非水菜言沼沚者謂于其傍采之也本草
唐本白蒿註云此蒿葉麤扵青蒿從初生至枯白于衆
蒿欲似艾者所在有之又云葉似艾上有白毛麤澁俗
蓬蒿掌禹錫云蓬蒿可以為葅故詩箋云以豆薦蘩葅
陸璣云凡艾白色為皤蒿今白蒿春始生及秋香美可
生食又可蒸一名(闕)胡北海人謂之旁勃故大戴禮夏
小正傳曰蘩游胡旁勃也孟詵云春初蒿最先諸草而
生
苴
膾苴蓴只王逸註蓴苴蘘荷也仁傑按說文蘘荷一名
葍蒩本草有白蘘荷陶隠居云今人呼赤者為蘘荷白
者為覆葅同一種耳藥用白者蠱中者服其汁并卧其
葉即呼蠱主姓名亦主諸溪毒沙蝨輩人家種白者亦
云辟蛇蜀本圖經云葉似初生甘蕉根似薑牙其葉冬
枯嘉祐圖經云今荆襄江淮間多有之春初生其根堪
為葅其性好陰在木下者尤美潘岳閒居賦云蘘荷依
隂時藿向陽是也史游急就篇云蘘荷冬日藏荆楚歲
時記亦云仲冬盖藏蘘以備冬儲干寳搜神記云蔣士
先中蠱家人密以蘘荷置席下忽笑曰蠱我者張小也
乃收小自此解蠱藥多用之周禮庶氏以嘉草除蠱宗
懔謂嘉草即蘘是也赤者堪噉及作梅果用之蘇鶚演
義云蘘荷似&KR0034;苴而白&KR0034;苴色紫花生根中花未散時
可食久置則銷爛不為實矣賈思勰曰蘘荷宜在樹隂
下二月種之一種永生不須鉏微加糞以土覆其上八
月初踏其苗令死不爾根不茂
蔞
吳酸蒿蔞王逸註蔞香草也爾雅購一名蔏蔞郭璞註
蔏蔞蔞蒿也生下田初生可啖江東用羹魚詩翹翹
錯薪言刈其蔞陸璣云其葉似艾白色長數寸好生水
邊及澤中正月根牙生旁莖正白食之香而脆美其葉
又可蒸為茹也
薠
薠蘅槁而節離王逸註薠草秋生今南方湖澤皆有之
洪慶善云薠音煩淮南子云路無莎薠註云薠狀似葴
上林賦薛莎青薠張楫曰青薠似莎生江湖雁所食南
都賦草則藨苧薠莞李善引郭璞山海註云薠青薠似
莎而大又七𤼵掩青蘋游清風盖引吕氏春秋崑崙之
蘋又引張楫子虛賦註曰青蘋似莎而大仁傑按山海
經隂山其草多茆蕃郭璞註蕃音煩青蕃似莎而大盖
蕃即薠也薠蘋字相近易亂故白蘋兮騁望一作薠此
薠蘅文亦或作蘋按莎草莖葉都似三稜生下田蘋葉
似荇菜生水中與莎不類似莎者薠也七發註引用良
誤鄭氏周禮巾車註棼蔽云棼讀為薠薠麻以為蔽則
薠又為麻類
胡
索胡繩之&KR0008;&KR0008;王逸註香草言紉索胡繩令澤好以善
自約世也仁傑按胡謂葷菜也爾雅蒚山蒜說文蒜葷
菜也一云菜之美者雲夢之葷菜生山中名蒚本草葫
味辛陶隠居云今人謂葫為大蒜謂蒜為小蒜以其氣
類相似唐本註云此物煮為羹臛極俊美圖經云今處
處有之人家園囿所蒔也每頭六七瓣初種一瓣當年
便成獨子葫至明年則復其本矣其花中有實亦葫瓣
狀而極小爾雅說文所謂蒜葷菜者乃今大蒜也蒚乃
小蒜也陸法言切韻曰張騫使西域得大蒜誤矣江南
有山蒜又有一種似大蒜而多瓣者有葷氣彼人謂之
&KR0034;子江北則無夏小正云十有二月納卵蒜也者本如
卵者也納者何納之君也蘇鶚演義云卵蒜俗謂之小
蒜有十許子共一株二籜幕裹之名胡蒜尤辛又呼大
蒜賈思勰云蒜宜良輭地九月初種五寸一株二年科皆
如拳蘇鶚云者二月揠之否則獨科而黃中旬鉏之三
遍無草亦鉏三遍盖古人虀臼用此洪慶善云胡繩謂
草有莖葉可作繩索者按離騷如以蕙為綢杜蘅為繚
皆借香草寓意云爾必曰莖葉可為繩索則其說拘矣
繩
索胡繩之纚纚王逸云繩香草而不能名其物仁傑按
繩者繩毒也爾雅盱一名虺床郭璞註蛇床一名馬床
廣雅云一名繩毒一名思益一名棗棘一名牆蘼本草
一名蛇粟陶隠居云蛇床子近道田野間甚多花葉正
似蘼蕪嘉祐圖經云似小葉芎藭花白子如黍粒黃白
色三月生苗高二三尺葉青碎作叢似蒿枝每枝上有
花頭百餘結同一窠似馬芹類四五月開花又似散水
芭
傳芭兮代舞王逸註芭香草名也洪慶善曰巴且草一
名芭蕉仁傑按集韻芭字云芭蕉草名本草有甘草蕉
陶隠居云本出廣州今東間並有根葉無異惟子不堪
食耳蜀本圖經云俗呼芭蕉名生江南葉長丈許闊二
尺餘莖虚軟嘉祐圖經云今出二廣閩中川蜀者有花
閩廣者實極美可噉他處雖多而作花者亦少近歲都
下往往種之甚盛皆芭蕉也蕉類亦多甘蕉乃是有子
者葉大抵與芭蕉相類但其卷心抽幹作花初生大萼
如倒垂菡萏有十數層層皆作瓣漸大則花出瓣中極
繁盛紅者如火炬謂之紅蕉白者如蠟色謂之水蕉其花
大類象牙故謂之牙蕉其實亦有青黃之别可曝乾寄
遠北土得之以為珍果閩人灰埋其皮令錫滑績以為
布
藑茅
索藑茅以筳篿王逸註藑茅靈也按爾雅釋草云葍藑
茅仁傑按說文藑字解云茅葍也一名舜又舜字解云
草也楚謂之葍秦謂之藑藑地連隂(闕)則藑茅又謂之
舜矣詩顔如舜華陸璣以為木槿者按說文舜字之外
别出蕣字解云木堇也古文省故詩即用舜為蕣木堇
之舜與夐茅之舜不同也賈思勰云葍一名蔓根幽冀
謂之燕葍正白可蒸以禦饑漢祭甘泉用之其華有兩
種一種莖葉細而香一種莖赤氣臭風土記曰葍蔓生
被樹而生味甘一名甘獲夏統别傳註云獲葍也郭璞
曰葍華有赤者為藑藑葍一種耳又註葍云大葉白華
根如芷正白可啖邢昺釋藑茅云華白者即名葍王彦
輔塵史云退之雪詩疑是屑瓊瑰瓊為赤玉此用之不
審又晏元獻有揚州后土廟玉蘂花詩序云此花因王
元之更名瓊花按李善文選注瓊赤玉也盖王之誤晏公
拒霜花詩用瓊房字紅蓼詩用瓊粒字正用此說仁傑
按瓊與璿同有葵營旬宣二切詩報之以瓊琚毛公註
云瓊玉之美者孔穎達曰瓊是玉之美名非玉名也書
在璿璣孔安國註璿美玉說文于璿字亦云美玉也至
瓊字乃云赤玉許叔重在毛公孔安國之後不知赤玉
之說何所本郭氏爾雅註以藑為赤華亦並緣瓊玉之
義耳按葍為白華其曰藑者秦楚方言之異非必赤華
為瓊也推此則后土祠花亦固可以名瓊晏公所據李
善文選盖本說文之解如此詩言采其葍云惡菜也此
云香草者始是賈思勰所分兩種白香而赤臭郭氏言
赤白花良是顧不當以赤為藑耳
揭車
畦留夷與揭車爾雅揭車䒗藇仁傑按山海經景山北
望少澤多萆藷藇郭璞註根似羊蹄可食今江南單呼
為藷音儲又劉氏漢書刊誤論上林論諸柘云諸山芋
字當作藷集韻藇香草䒗藇然則藷為山芋藇為揭車
本二物也本草拾遺云揭車味辛生彭城高數尺白花
留夷
畦留夷與揭車王逸註留夷香草也洪慶善曰上林賦
雜以留夷張楫曰留夷辛夷也顔師古曰留夷香草非
辛夷辛夷乃木耳一云留夷藥名
離騷草木疏卷二
