離騷草木疏卷一
宋吳仁傑撰
蓀荃
荃不察余之中情兮王逸註荃香草以喻君也惡數指
斥尊者人君被服芬香故以香草為喻洪慶善曰荃與
蓀同莊子得魚忘荃崔音孫云香草可以餌魚疏曰蓀
荃也九歌蓀橈蓀壁皆一作荃蓀不察余之中情蓀何
為兮愁苦數惟蓀之多怒蓀獨宜兮為民正蓀詳聾而
不聞願蓀美之可全皆以喻君也沈存中云香草之類
大率多異名所謂蘭蓀即今菖蒲是也東坡先生石菖
蒲贊引本草註云生下濕地大根者乃是昌陽不可服
韓退之云訾毉師以昌陽引年欲進其狶苓也不知退
之即以昌陽為菖蒲耶抑謂其似是而非不可以引年
也仁傑按本草菖蒲久服輕身不忘延年不老一名昌
陽謂石上菖蒲花也漢武帝内傳云九疑仙人聞中岳
有石上菖蒲食之長生故來採之抱朴子云韓藂服菖
蒲十三年身上生毛日視書萬言皆誦之冬袒不寒菖
蒲須得石上一寸九節紫花尤善故李衛公平泉草木
記有芳蓀詩自註云茅山溪中謂之溪蓀其花紫色又
寄茅山孫鍊師詩云石上溪蓀發紫茸陶隠居乃云樂
閒溪側有名溪蓀者根形氣色極似石上菖蒲而葉正
如蒲無脊俗人誤呼此為石菖蒲詩詠多云蘭蓀正謂
此也又云生下濕地大根者名昌陽陳藏器云水菖蒲
一名昌陽一名白昌即今之溪蓀也根色正白陶
以菖蒲昌陽溪蓀為三物陳别出菖蒲而以昌陽
溪蓀為一物皆誤也圖經云菖蒲葉一二尺長中心
有脊状如劔無花實此與抱朴子李衛公所云不同盖
石上菖蒲無劒脊而有紫花者為昌陽昌黎盖曰引年
當用溪蓀若進稀苓則謬矣本草别說云今陽羡山中
生水石間者其根上略無少泥土極緊細一寸不啻九
節二浙人家以瓦石器種之旦暮易水則茂近方多用
石菖蒲必此類也其池澤所生肥大節疎恐不可入藥
唯可作果盤蓋氣味不烈耳雷公云勿用泥菖夏菖二
件根如竹根鞭氣穢味腥又陳藏器云水菖生水畔與
石上菖蒲都别大而臭則知菖蒲種類甚多生下濕地
者曰泥菖夏菖生溪水中者曰水菖生石上者為石菖
蒲而石上者又自有三種焉經所載生蜀地葉作劒脊
而無花一也别說所載生陽羡山中不作劒脊有花而
黃二也衛公所載生茅山溪石上亦不作劒脊而花紫
三也抱朴子以紫花為尤善即所謂昌陽溪蓀者也如
溪蓀自是石菖蒲一類中尤穎耳藥有君臣佐使而此
為君離騷又以為君喻良有以也諸家以此種葉不作
劒脊遂謂非真其實不在此如泥菖雖復葉作劒脊亦
安所用耶大抵菖蒲生溪石上自然根硬節密暴乾堅
實而辛香與泥菖水菖不可同日而語也昌陽名謂彼
烏足以當之越繇王閩侯遺江都王荃葛服虔曰荃音
蓀細葛也臣瓉曰荃香草也顔思古謂字本作絟音千
全切又千劣切今筩布之屬服虔二說皆非此誤以絟
為荃耳
芙蓉
製芰荷以為衣兮雧芙蓉以為裳王逸註芙蓉蓮華也
言已進不見納裁芰荷合芙蓉為衣裳被服愈潔修善
益明爾雅荷芰蕖其莖茄其葉蕸其本蔤其華菡萏其
實蓮其根藕其中的的中薏郭璞註芙蕖别名芙蓉江
東名荷莖下白蒻在泥中者為蔤房為蓮邢昺云今江
東人呼荷華為芙蓉北方人便以藕為荷亦以蓮為荷
或用其母為華名或用根子為母葉號此皆名相錯習
俗傳誤也陸璣云蓮青皮裏白子為的的中有青為薏
味甚苦本草藕實一名水芝舟一名蓮圖經云葉名荷
圓徑尺餘其華未發為菡萏已𤼵為芙蓉其根藕幽州
人謂之光旁惟苦薏不可食葉中蒂謂之荷鼻其的至
秋表皮黑而沈水者為石蓮惟鹽鹵能浮之仁傑按蘇
鶚演義云芙蓉花之最秀異者一名水白一名水華色
有紅白青黃大者至百葉濂溪先生云陶淵明愛菊世
人愛牡丹予獨愛蓮之出淤泥而不染濯清漣而不夭
中通外直不蔓不枝香遠益清亭亭淨植可遠觀而不
可䙝翫焉菊花之隠逸者也牡丹花之富貴者也蓮花
之君子者也
菊
夕飡秋菊之落英又春蘭兮秋菊王逸註英華也言已
食菊之落英以香淨自潤澤也五臣云取其香㓗以合
已之德洪慶善引魏文帝云芳菊合乾坤之純和體芳
芬之淑氣故屈原悲冉冉之將老思飱秋菊之落英輔體
延年莫斯之貴仁傑按山海經女几之山其草多菊爾
雅蘜一名治蘠郭云今之秋華菊本草云菊一名日精
一名女節一名女華一名女莖一名更生一名周盈一
名延年一名隂威陶隠居云菊有兩種一種莖紫氣
香而味甘葉可作羹食一種青莖而大作蒿艾氣味不
堪食者名薏圖經云南陽亦有兩種白菊葉大似艾莖
青根細花白蕊黃其黃菊葉似桐蒿花蕊都黃然今服
餌家多用白者南京又有一種開小花花瓣下如小珠
子謂之珠子菊入藥亦佳正月採根三月採葉五月採
莖九月採花十一月採實潁川人呼白菊為回蜂菊汝
南名荼苦蒿上黨及建安順政郡並名羊歡河内名地
薇高齋詩話載東坡跋王荆公詩云秋英不比春英落
而荆公自謂取離騷經落英之意按落英固有意義然
以為飄零滿地金則過矣東坡詩又有謾遶東籬嗅落
英之句亦用騷經語者落之義非隕落之落爾雅釋詁
文俶落權輿始也郭璞引訪予落止為證盖成王訪羣
臣扵廟中謀始即政之事邢昺乃云落者木落隕墜之
始失義矣西溪叢語引宋書符瑞志沈約云落英也類
篇云英草榮而無實者此言食秋菊之葉耳其說恐亦
未然爾雅華荂榮也榮而不實者謂之英月令仲夏木
堇榮謂扵此時著花也菊葉固可食然按本草採葉在
三月今云秋菊則非食葉之時矣著花在八九月落英
云者謂始華之時故沈存中云採藥用花者取花初敷
時菊性喜寒惟寒則開早唐太宗詩云細葉抽輕翠
圓花簇嫩黃東坡亦云菊黃中之色香味和正花葉根
實皆長生藥也北方隨秋之早晩大約至菊有黃花乃
開獨嶺南不然至冬至乃盛𤼵嶺南地暖百卉造作無
時而菊獨後開考其理菊性介烈不與百卉盛衰須霜
降乃發而嶺海常以冬至微霜故也其天性高潔如此
宜其通仙靈也近世菊品最多有金鈴珠子桃花等種
類不同東坡取朱遜之之說云當以黃為正餘皆可鄙
盖本之月令也今服食家多用白菊然遜之之說亦自
有理抱朴子云南陽郦縣山中有甘谷谷上左右皆生
甘菊菊花墮其水中水為變居民食甘谷水無不夀考
故司空王暢太尉劉寬太傅袁(闕)為南陽太守縣月送
甘谷水四十斛西京雜記云九月九日飲菊花酒令人
延夀菊花舒時并采莖葉雜黍米釀之至來年九月始
熟就飲焉圖經云河内以八月合花收暴乾浸酒中服
之今諸州菊花酒其法得扵此
芝
采三秀兮扵山間王逸註三秀謂芝草也爾雅苬芝邢
昺曰瑞草名也一歲三華一名苬一名芝論衡云芝生
扵土土氣和故芝草生思玄賦冀一年之三秀近時王
令逢原作藏芝賦序云離騷九歌自詩人所紀之外地
所常産所同識之草盡矣而芝後獨遺說者遂以九歌
之三秀為芝予以其不明又其辭曰適山而采之芝非
獨山草盖未足據也洪慶善曰本芝引五芝經云皆以
五色生於五岳又淮南云紫芝生扵山而不能生於盤
石之上則芝正生於山間耳逢原之說豈然乎仁傑
按禮記芝栭庾蔚云無華葉而生者曰芝栭盧氏云芝
木也王肅云無華而實者名栭皆芝屬也庾又云芝栭
應是一物今春夏生於木可用為葅賀氏以為二物云
栭軟栗芝木椹也孔穎達以賀氏為非按爾雅栵一名
栭郭璞云子如細栗江東呼栭栗則芝自芝栭自栭也
本草五芝之外别出紫芝云唐本註云多黃白稀有黑
青者諸方所獻白芝未必華山黑芝又非常岳然紫芝
最多非五芝類陶隠居云芝皆似草俗所稀見其族種
甚多形色瓌異並載芝草圖中今狀所用紫芝是朽木
株上所生狀如木檽抱朴子云赤者如珊瑚白者如截
肪黑者如澤漆青者如翠羽黃者如紫金而皆光明洞
徹如堅冰也又云木芝者松栢脂淪地千歲化為茯苓
萬歲其上生小木狀如蓮花名曰木威喜芝夜視有光
持之甚滑爇之不焦本草赤芝生霍山陶隠居云南岳
本是衡山漢武帝始以小霍山代之非正也此則應生
衡山按尚書大傳爾雅諸書皆以霍為南岳仁傑嘗扵
兩漢刊誤辨正其事
蘭
紉秋蘭以為佩王逸註行清潔者佩芳言已修潔乃取
江離芷蘭以為被服博採衆善以自約束也又滋蘭之
九畹言行仁義勤身自勉猶蒔衆香也又蘭藉則以薦
肴蘭湯則以潔濯蘭旌蘭枻則以為居室器用之餙
皆以自喻也本草有蘭草澤蘭二物蘭草一名水香一
名水蘭澤蘭一名虎蘭一名龍棗一名虎蒲顔師古註
司馬相如賦云蘭即今澤蘭也陶隠居云蘭草都梁是
也水經云零陵郡都梁縣西小山有渟水其中悉生蘭
草綠葉紫莖盛洪之荆州記亦云都梁縣山下有水生
蘭草名為都梁因山為號也洪慶善云澤蘭如薄荷微
香荆湘嶺南人家多種之此與蘭草大抵相類但蘭草
生水傍葉光潤尖長有岐隂小紫花紅白而香五六月
盛而澤蘭生水澤中及下濕地苗高二三尺葉尖微有
毛不光潤方莖紫節七月八日開花帶紫白色此為異
耳詩方秉蕑兮陸璣蕑即蘭也其莖葉似藥草澤蘭廣
而長節中赤高四五寸漢諸池苑及許昌宫中皆種之
可著粉中藏衣著書中辟白魚文選云秋蘭被涯汪云
秋蘭香草秋時盛也近時劉次莊樂府集云離騷曰紉
秋蘭以為佩又曰秋蘭兮青青綠葉兮紫莖又曰春蘭
兮秋菊今沅澧所生花在春則黃在秋則紫然而春黃
不若秋紫之芬馥也由是知屈原真所謂多識鳥獸草
木而能盡究其所以情狀者歟三劉漢書刊誤云蘭今
管城多有之澤蘭自别一種草非蘭也蘭苗如麥門冬
而長大花黃紫兩色山谷云蘭生深山叢薄之中不為
無人而不芳含香體潔平居與蕭艾同生而不殊清風
過之其香藹然在室滿室在堂滿堂所謂含章以時發
者也然蘭蕙之才德不同蘭似君子蕙似士大槩山林
中十蕙而一蘭也離騷曰予既滋蘭之九畹又樹蕙之
百畝招魂風光轉蕙泛崇蘭以是知楚人賤蕙而貴蘭
矣又畦留夷與揭車兮雜杜蘅與芳芷仁傑按說文畹
三十畝也畦五十畝也如此則蘭為畝者二百七十蕙
百畝留夷以下五十畝盖蘭為上蕙次之留夷之屬為
下所貴者不厭其多而所賤者不必多山谷言賤蕙貴
蘭之意則是其所以為貴賤之意則失之矣蘭俗呼為
燕尾香煮水以浴療風故又名香水蘭夏小正五月蓄
蘭為沐浴也故曰浴蘭兮芳蘭固可用浴而不可食頃
聞蜀士云屢見人醉渴飲瓶中蘭花水吐利而醒者又
峽中儲毒以藥人蘭花為第一乃知甚美必有甚惡蘭
為國香人固服媚之又當愛而知其惡也離騷以蘭為
不可恃亦不為無說
石蘭
疏石蘭兮為芳被石蘭兮帶杜蘅折芳馥遺所思王逸
註所思謂清潔之士若屈原洪慶善曰蘭草生水旁澤
蘭草生水澤中山蘭生山側似劉寄奴葉無稏不對生
花心微黃赤楚有秋蘭春蘭石蘭王逸皆曰香草不分
别也仁傑按石蘭即山蘭也蘭生水旁及水澤中而此
生山側荀子所謂幽蘭花生扵深林者自應是一種故
離騷以石蘭别之又一種曰馬蘭生澤旁如澤蘭氣臭
本草註云楚詞以惡草喻惡人北人見其花呼為紫菊
以其花似菊而紫也按東方朔七諫云蓬艾親入御於床
笫兮馬蘭踸踔而日加本草註所引盖謂是也
蕙
豈惟紉夫蕙茝既替余蕙纕兮荷纕兮蕙帶凡此皆以
為服飾也薜茘栢兮蕙綢擗蕙櫋兮既張此則以為屋
飾也皆取香潔自修飾之意蕙肴蒸兮蘭藉則取其芬
芳以為俎羞也又植蕙之百畝則以喻賢人君子欲其
衆也洪慶善引本草云潔草一名蕙草山海經云薰草
麻葉而方莖陳藏器云此即是零陵香黃魯直說與此
異仁傑按山海經天帝之山下多菅蕙又升山其草多
藷藇蕙郭璞註蕙香草蘭屬或以蕙為薰葉失之則蕙
與薰葉本非一種廣雅云蕙草綠葉紫花今蘭葉與花
亦然故景純以為蘭屬如山谷謂蘭蕙叢出蒔以沙石
則茂沃以湯茗則芳是所同也至其𤼵花一幹一華而
香有餘者蘭也一幹五七華而香不足者蕙也蕙雖不
若蘭其視椒榝則遠矣然則蘭蕙盖略相似但以著花
多少為别耳本草扵薰香外别出蕙實云生魯平澤五
月花味辛香正應是蘭蕙之蕙此說是也
芷芳
扈江離與辟芷兮王逸註扈被也言已修潔乃取江離
辟芷以為衣被采衆善以自約也畦留夷與揭車兮雜
杜蘅與芳芷王逸註言雜植芳芷德行彌盛也芷葺兮
荷屋以芷覆屋也又浴蘭兮沐芳洪慶善曰白芷一名
芳香以此沐浴潔濯之謂也李白亦有此作曰沐芳莫
彈冠浴蘭莫振衣處世忌太潔至人貴藏暉與此意異
仁傑按本草白芷名芳香又名澤芬陶隠居云東閣甚
多道家以此香浴又用合香也嘉祐圖經云今所在多
有之吴地尤多根長尺餘白色枝幹去地五寸以上春
生枝葉婆娑紫色闊三指許花白微黃入伏後結子立
秋後苗枯按集韻芷渚市切香草也同音茝字草名蘼
蕪也今離騷茝多作芷盖茝有芷音讀者亂之茝音芷
者謂蘄茝也蘄茝又見本草
茝葯
豈惟紉夫蕙茝洪慶善曰茝白芷也又攬木根以結茝
慶善引荀子蘭槐之根為芷註謂苗名蘭槐根名芷然
則木根與苗皆喻本也又辛夷楣兮葯房王逸註葯白
芷也五臣云以馨香為房之飾善慶曰本草白芷楚人
謂之葯博雅曰芷其葉謂之葯又劉向九歎莞芎棄扵
澤洲王逸註莞苻蘺也慶善引本草白芷一名莞一名
苻蘺爾雅莞苻蘺註云蒲也仁傑曰芳草固多異名白
芷一物而離騷異其名者四曰芷曰芳曰茝曰葯按本
草朱字神農本經云白芷一名芳香此固不疑至黑字
云一名䖀一名苻蘺葉名蒚蔴乃諸毉以爾雅蒚而益
者也是豈足據哉郭璞註爾雅莞苻蘺其上蒚云今西
方人呼蒲為莞江東謂之苻蘺用之為席其上臺别名
蒚說文茝字解云䖀也䖀字解云楚謂之蘺晉謂之䖀
齊謂之茝又山海經號山草多葯䖀&KR3764;山草多葯郭璞
註葯即䖀盖謂之蘺者苻蘺也䖀茝特齊晉方言之異
而葯與蒻䖀文有詳略耳如苨一名茋苨苕一名陵苕
也則知離騷所謂茝葯者指莞蒲言之非白芷别名審
矣陸德明詩音義云莞草叢生水中本草註云白芷生
下濕地則茝葯與芷判然二物抑又可見諸家之說非
也顧野王蒿字解云蒲蒚今蒲頭有臺臺上有重臺中
出黃即蒲黃也本草有香蒲及蒲黃條即所謂莞苻蘺
茝葯者也香蒲一名睢一名醮唐本註云此則甘蒲作
薦者山南名此為香蒲而謂昌蒲為臭蒲也春嫩葉未
出水時紅白色茸茸然周禮以為葅生噉之甘脆至夏
抽梗扵叢葉中花抱梗端謂之蒲釐花中蘂屑細若金
粉謂之蒲黃篩其粉後有赤滓謂之蒲萼又敗蒲席條
陶隠居云人家所用席皆是莞草而薦多用蒲唐本註
云席薦一也晉齊間人謂蒲薦為蒲席亦曰蒲盖謂藁
作者為薦爾山南江右以機上織者為席席下重厚者
為薦仁傑按莞蒲有大小二種爾雅莞苻蘺之外又有
&KR2356;鼠莞註云亦莞屬繊細似龍鬚可以為席盖唐本草
所謂香蒲可為薦者莞苻蘺也機上織者鼠莞也鄭康
成詩箋下莞小蒲之席孔穎達詩疏謂康成云莞小蒲
也者以莞蒲一草之名而司几筵有筦筵蒲筵則有小
大之異為席有精麤故得為兩種席也設席麤者在下
美者在上諸侯祭祀之席以莞加蒲明莞細而用小蒲
也陸德明莞草江南以為席形似小蒲而實非盖以莞
加蒲者謂莞苻蘺為蒲謂&KR2356;鼠莞為莞也鼠莞小扵苻
蘺故别之曰小蒲下莞上簟者謂莞苻蘺為而不倫鼠
莞也德明謂莞莖圓即鼠莞耳又謂似小蒲而非何哉
山海經亦有大小蒲之别孟子之山其草多蒲又賈超
之山其中多龍修郭註龍鬚也似莞而細出山石穴中
莖倒垂可以為席是也又太行無逢之山祠用丹藻苗
瘞之郭註藻聚藻苗香草蘭之類以山海經他文推之
如曰祠用一璋玉或曰用一藻玉或曰用一璧或曰用
一璧一珪使藻苗為二物當如珪璧之文云用一藻一
苗可也又郭註藻玉云玉有符彩者或曰盛玉藻藉也
謂玉有藻彩良是如或人之說則藻藉與玉為二物矣
按泰冒之山浴水出焉其中多藻玉觀此則或人之說
不攻自破例以藻玉則藻苗當是一物郭說失之藻為
茝曰藻茝者以其生扵水中又爾雅有蘄茝故以别之
耳集韻茝字諸市切云草名蘼蕪也又昌玄切云草名
䖀茝音訓當如是别曹憲博雅以葯為芷葉按註南
唐書云舞者身如秋葯之被風則葯至秋猶茂今白芷
立秋後即枯故東方朔七諫云捐芷葯與杜蘅王褒九
懷云芷室兮葯房以芷葯齊稱而並舉之其為二物明
甚憲與逸其失同科
杜蘅
雜杜蘅與芳芷王逸註言已積累衆善以自飾復植杜
蘅雜以芳芷芬香益暢也又芷葺兮荷屋繚之兮杜蘅
謂以荷為屋以芷覆之又以杜蘅繚之也又被石蘭兮
帶杜蘅折芳馨兮遺所思五臣云所思謂君也喻已被
帶忠直又以嘉言而納扵君仁傑按山海經天帝之山
有草狀似葵臭如蘼蕪名曰杜蘅爾雅杜一名土鹵郭
璞云杜蘅也本草杜蘅香人衣體三月𤼵根陶隠居云
根葉都似細辛惟氣小異耳唐本註云葉似葵形如馬
蹄故俗云馬蹄香生山之隂水澤下濕地根似細辛白
芷等今俗以及已代之及已獨莖莖端四葉開白花殊
無芳氣有毒不可亂杜蘅也圖經云杜若一名杜蘅或
疑是杜若據郭註云似葵而香故知是此杜蘅也江淮
間皆有之今人用作浴湯及衣香甚佳根麤黃白色春
初于宿根上生苗蒿二三寸莖如麥藁粗細窠每上有
五七葉或八九葉别無枝蔓又如葉莖間罅内蘆頭上
貼地生紫花結實如豆大窠内有碎子苗葉俱青沈
存中云東方南方所用細辛皆杜蘅也黃白拳局而脆
乾則作團非細辛也細辛出華山極細而直深紫色味
極辛嚼之習習如椒其辛更甚扵椒本草云細辛水漬
令直是以杜蘅偽為之也
蘼蕪
秋蘭兮蘼蕪五臣云皆喻懷忠潔也洪慶善引爾雅蘄
茝蘼蕪郭璞云香葉小如萎蔫狀管子五沃之土生蘼
蕪仁傑按山海經洞庭之山其草多蘼蕪號山其草多
芎藭本草芎藭一名胡藭一名香果其葉名蘼蕪似蛇牀
而香騷人借以為譬又蘼蕪條云一名薇蕪一名江離
芎藭苗也陶隠居云今出歴陽節大莖細狀如馬銜謂
之馬銜芎蕪蜀中亦有而細苗名蘼蕪蜀本圖經云苗
似芹胡荽軰吳氏云葉香細青黑文赤如藁本冬夏叢
生五月華赤七月實黑莖短兩葉唐本註云此有二種
一如芹葉一如蛇床香氣相似嘉祐圖經云其苗四五
月間生其葉倍薌或蒔扵園庭則芬馨滿徑七八月開
白花關中出者俗呼為京芎惟形塊重實作雀腦狀者
佳謂之雀腦芎扈江離與辟芷王逸註江離香草名洪
慶善云司馬相如賦被以江離揉以蘼蕪乃二物也本
草蘼蕪一名江離江離非蘼蕪也猶杜蘅一名杜若也
杜蘅非杜若也顔師古註引郭璞云江離似水薺張勃
云江離出海水中正青似亂髮郭恭義云離赤葉未知
孰是今無識之者仁傑按說文江離蘼蕪也郭璞山海
經註芎藭一名江離則芎藭也江離也蘼蕪也三者異
名而同實慶善以相如賦疑之按淮南子云夫亂人者
若芎藭之與藁本蛇床之與蘼蕪亦以芎藭與蘼蕪
並稱相如賦又云芎藭昌蒲江離蘼蕪泥則此芎藭蘼
蕪亦不得為一物矣
杜若
采芳洲兮杜若將以遺兮下女王逸註女喻以已之儔
匹言已願往芬芳之洲取杜若以與忠正之人思與同
志也又搴汀洲取杜若將以遺夫遠者逸註遠者謂高
賢隠士言已猶求高賢之士以香草遺之與共修道德
也華采衣兮若英逸註若杜若也言衣此以自潔清洪
慶善云爾雅榮而不實者謂之英本草杜若一名杜蘅
一名杜連一名白連一名白苓一名若芝陶隠居云今
處處有之葉似薑而有文理根似高良薑而細味辛香
又絶似蔙蕧根殆欲相亂葉小異耳唐本註云苗似廉
薑生隂地根似高良薑全少辛味陶所註旋復根即真
杜若也蜀本圖經云苗似山薑花黃赤子赤色大如麻
子中似豆蔲嘉祐圖經云此草一名杜蘅而中品自有
杜蘅條杜蘅爾雅所謂土鹵者也杜若廣雅所謂楚蘅
者也其類自别然古人多相類引用九歌云采芳洲兮
杜若又離騷雜杜蘅與芳芷王逸軰皆不分别但云香
草也仁傑按華若香草名此言以華色之草為衣而以
杜若為飾耳也善以榮而不實為釋亦非是詩二毛重
英毛註英飾也集韻以羽飾矛曰英又詩朱英綠縢言
以朱為英飾羔裘晏兮三英粲兮此謂英為裘飾如上
文羔裘豹飾耳毛公以三英為三德其說恐誤歐陽公
曰三英當時述羔裘之美程氏曰三英若五紽之類自
是衣服禮儀制度鄭景望少卿謂英者出縫綫之飾云
芰
製芰荷以為衣王逸註芰菱也秦人曰薢若仁傑按爾
雅蓤一名蕨攗字林楚人名蓤曰芰可食國語屈到所
嗜俗云䔖角是也本草有芰實蜀本圖經云生水中葉
浮水上其花黃白色嘉祐圖經云花落而實生落向水
中乃熟一種四角一種兩角兩角中又一嫩皮而紫色
者謂之浮䔖王安貧武陵記兩角曰䔖三角四角曰芰
通謂之水栗杜牧之晩晴賦云復引舟扵深灣忽八九
之紅芰姹然如婦斂然如女今䔖花色黃白而葉綠故
反離騷云衿芰茄之綠衣又三都賦云綠芰泛濤而浸
淫牧之所云似誤以芰為芙蓉花也周官聚斂疏財鄭
康成云疏財百草根實可食賈公彦云百草或取根謂
若䔖芡之屬取實謂若榛栗之屬按芡實可食根亦可
作蔬茹吳中謂之離頭菜至䔖則可食者實耳非根也
蘦
微霜降而下淪矣悼芳草之先蘦王逸作零云古本作
蘦揚子雲反離騷云愍吾纍之衆芬兮颺燁燁之芳苓
遭季夏之凝霜兮慶夭顇而喪榮顔師古曰苓香草名
仁傑曰以反騷文意考之古本作蘦為是悼芳草之先
蘦言微霜之降未及惡草而芳草中先及蘦也反騷字
作苓者詩采苓毛公苓大苦也爾雅苓一名大苦郭璞
註作甘草也蔓延生葉似荷青黃莖赤有節節有枝相
當或云似地黃邢昺疏引詩云采苓采苓首陽之顛是
也蘦與苓字雖異而音義同本草有甘草條謂為國老
云一名蜜甘一名美草一名蜜草一名虂草生河西川
谷陶隠居云今出蜀漢諸夷中赤皮斷理看之堅實者
是又有紫甘草細而實國老即帝師之稱雖非君為君
所宗嘉祐圖經云春生青苗高一二尺葉如槐葉七月
開紫花似柰冬結實角子如蓽豆根長者三四尺麤
細不定榦下有横梁梁下皆細根也首陽山在河東蒲
坂縣乃今甘草所生處而先儒所說苗葉與今全别豈
種類有不同者乎沈存中云本草註引爾雅蘦大苦甘
草也蔓生葉似荷青赤此乃黃蘗也其味極苦故謂之
大苦非甘草也甘草枝葉悉如槐高五六尺但葉端微
大而糙澁似有白毛實如相思角四五角作一本生熟
則角拆子如小扁豆極堅齒嚼不破按本草黃蘗根味
苦藤生高三四尺根及莖似小桑存中意以大苦不應
味甘耳然先儒亦自有說爾雅齧一名苦堇邢昺疏曰
本草云味甘此云苦者古人語猶甘草謂之大苦也
離騷草木疏卷一
