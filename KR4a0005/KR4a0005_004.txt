離騷草木疏卷四
宋吳仁傑撰
薋
薋菉葹以盈室兮王逸註三者皆惡草以喻䜛佞盈滿
於側薋蒺藜也詩楚楚者薋洪慶善曰今詩薋作茨爾
雅亦作茨布地蔓生細葉子有三角薋音甆仁傑按陸
法言字書云薋蒺藜詩作茨說文又作薺本草蒺蔾條
云一名旁通一名屈人一名止行一名材羽一名升推
一名即梨一名茨陶隠居云多生道上子有刺狀如蓤
而小長安最饒人行多著木屐軍家鑄鐡作之以布散
路易云據于蒺蔾言其凶傷詩云牆有茨不可掃也以
刺梗穢集韻薋津私切引博雅云苙&KR0034;薋一曰菜生水
中按顧野王云薋菜生水中字從草從貲陸法言亦作
薋與集韻不同博雅謂苙為白芷按本草芷無名其葉
名蒿宜誤以蒿為苙耶
菉
菉王逸註菉王芻也爾雅菉一名王芻郭璞云菉蓐也
今呼鴟脚莎詩瞻彼淇澳菉竹猗猗仁傑按本草以為
藎草云葉似竹而細葉薄莖亦圓小俗名菉蓐草
葹
葹王逸註枲耳也按爾雅卷耳一名苓耳亦云胡枲江
東呼為常枲形似鼠耳叢生如盤陸璣詩疏云葉青白
色似胡荽白華細莖蔓生四月中生子如婦人耳璫幽州
人謂之爵耳本草枲耳一名葹一名地葵一名蒼耳一
名常思菜陶隠居云一名羊負來者中國無此從外國
羊毛中來圖經云其實多刺俗呼道人頭仁傑按沈約
郊居賦云陸卉則紫鼈綠葹是也永嘉志一名兼絲
艾
戶服艾以盈要兮謂幽蘭其不可佩王逸註艾白蒿也
言楚國戶服白蒿以為芬芳反謂幽蘭臭惡不可佩以
言君愛昵䜛佞憎遠忠直而不肯進也仁傑按王度記
大夫鬯酒以蘭芝庶人以艾則蘭艾之分尚矣爾雅艾
一名冰臺郭璞註即今蒿艾也逸以艾為白蒿按艾蒿
與白蒿不同白蒿詩所謂蘩也詩有采蘩有采艾本草
有白蒿條又别出艾葉條嘉祐圖經云艾初春布地生
苗莖類蒿而葉皆白又云白蒿葉上有白毛從初生至
枯白於衆蒿頗似細艾按蒿與白蒿相似耳便以艾為
白蒿則誤矣
茅
蘭芷變而不芳兮荃蕙化而為茅五臣云茅惡草以喻
䜛臣仁傑按說文茅菅也爾雅藗一名壮茅郭璞云白
茅屬邢昺云茅之不實者也本草茅根條云一名蘭根
一名茄根一名地菅一名地筋一名兼杜陶隠居云此
即今白茅詩云露彼菅茅其根如渣芹甜美嘉祐圖經
云春生芽布地如針俗間謂之茅針亦可噉夏生白花
茸茸然至秋而枯其根玉潔白又有菅亦茅類也陸璣
草木疏云菅似茅而滑無毛根下五寸中有白粉者柔
靭宜為索漚之尤善其未漚者名野菅詩白茅菅兮
蕭
何昔日之芳草兮今直為此蕭艾也洪慶善引顔師古
云齊書太祖曰詩人采蕭蕭即艾也蕭自是香蒿古祭
祀所用艾即今之灸病者名既不同本非一物詩云彼
采蕭兮彼采艾兮是也淮南(闕)膏夏紫芝與蕭艾俱死
蕭艾賤草以喻不肖仁傑按祭用鬯酒諸侯以薰大夫
以蘭芝士以蕭庶人以艾謂蕭艾為賤草固有自來詩
正義引爾雅蕭然李巡曰荻一名蕭陸璣云今人謂之
荻蒿或謂之牛尾蒿似白蒿白葉莖麤科生多者數十莖
可作燭有香氣故祭祀以脂爇之許叔重以為艾蒿非
也郊特牲云既奠然後爇蕭註以為取蕭祭脂是也
葛
石磊磊兮葛蔓蔓王逸註言已欲服芝草求之不得但
見葛草蔓蔓五臣云亦猶賢哲難逢諂諛者衆也仁傑
按爾雅葛亦名雞齊一名鹿藿一名黃斤唐本註云葛
根入土五六寸已上者名葛脰微有毒嘉祐圖經云春
生苗引藤蔓長一二丈紫色葉頗似楸葉而青七月著
花似豌豆花不結實根形如臂紫黑色下品有葛粉條
即此也又有野葛蔓生出丹州以南葉似柿葉人食之
即死嶺表錄異云野葛毒草也俗呼胡蔓草通名鈎吻
萹
解萹薄與雜菜兮洪慶善引爾雅曰竹萹蓄註云似小
梨赤莖節好生道傍本草云亦呼為萹竹萹薄謂萹蓄
之成聚者按萹蓄雜菜皆非芳草此言觧篇薄而備芳
亦猶宿莽以為交佩也仁傑按郭璞註爾雅菉王芻及
竹萹蓄皆引詩綠竹猗猗為證盖毛公以綠為王芻竹
為萹竹也陸璣草木疏云綠竹一草名其莖葉似竹青
綠色高數尺今淇澳傍生此人謂為綠竹孔穎達云此
說非也詩有終朝采綠則綠與竹别草故傳依爾雅以
王芻與萹竹異也按終朝采綠之綠固可指為王芻集
韻菉或作&KR0034;云王芻也詩用綠字古文從省耳至竹字
則有兩音萹竹之竹從勅六㔹冬生草之竹從張六切
字同音異不可紊也淮南云淇衛箘簵漢書下淇園之
竹故蘇黃門解綠竹詩云今淇上多竹王荆公詩義亦
云虛而節直而和皆不用毛氏故訓惟離騷菉與萹則
正爾用王芻萹竹二物也本草萹蓄條陶隠居云布地
上花節閒白葉細綠蜀本圖經云葉如竹莖細如釵股
嘉祜圖經云葉似瞿麥根如蒿根
薺
故荼薺不同畝兮王逸註言忠佞不同朝也洪慶善云
言荼苦薺甘故不同畝而生也爾雅蒫薺實也又菥蓂
大薺郭璞注云葉細俗呼為老薺本草薺條云味甘陶
隠居云薺類甚多此是今人可食者葉作菹羹亦佳陳
士良云實可呼菥蓂又䓆蓂條云味辛唐本註引爾雅
是大薺然驗其味甘而不辛也蜀本云似薺菜而葉細
俗呼為老薺陳藏器云大薺即葶藶非䓆蓂也仁傑按
爾雅蕇葶&KR1047;郭璞註實葉皆似芥廣雅云又云狗薺嘉
祐圖經云葶藶初春生苗高六七寸有似薺根白枝莖
青三月開花微黃結角子扁小如黍粒微長黃色此草
至夏則枯按月令孟夏之月靡草死鄭康成註云舊說
靡草薺葶藶之屬淮南書云薺冬生夏死董仲舒雨雹
對云建巳之月為純陽不容都無復隂也但陽氣之極
耳薺麥枯由隂殺也建亥之月為純隂不容都無復陽
也但隂氣之極耳薺麥始生由陽升也此說恐未然月
令仲冬芸始生荔挺出皇氏云以其俱香草故應陽氣
而出是月陽氣始萌故也若孟冬之月六隂用事薺特
乘隂氣之盛而生耳非由陽升耳至孟夏六陽用事而
薺枯焉是又陽極而然亦非隂殺之故若薺生於仲冬
而枯於仲夏乃當如前說耳
榝
榝又欲充夫佩幃王逸註榝茱萸也似椒而非椒喻似
賢而非賢也幃盛香之囊以喻親近洪慶善曰爾雅椒
榝醜菜註云榝似茱萸而小赤色仁傑按本草吳茱萸
一名藙陶隠居云禮記名藙而俗中呼為榝子當是不
識藙字而呼以榝耳唐本註云爾雅椒屬亦有榝名陶誤
也圖經云茱萸結實似椒子嫩時微黃至成熟則深紫
爾雅釋草云無荑一名蔱蘠本草作&KR0034;塘蘇恭云字之
誤也又釋木云無姑其實夷郭璞註無姑姑榆也取皮
漬之所謂無荑也圖經無荑大氣臭按無荑雖氣臭有
蔱名殊非椒類本草有蔓椒條一名豕椒一名豬椒一
名彘椒一名狗椒陶隠居云山野處處有俗呼為椒似
椒&KR0034;小不香爾一名柿椒按茱萸一名榝子蕪荑一名
榝蘠蔓椒一名&KR0034;榝三者皆有椒名集韻草名或從草
說文云似茱萸許叔重在王逸前故郭璞用許說為正
顔師古急就章註亦云茱萸似椒而大則榝但似茱萸
耳與茱萸非一物也蔓椒既有狶狗諸名又小不香為
此物無疑今吳中謂之臭椒又謂之野椒是也博雅云
柷榝欓越椒茱萸也合四物為茱萸尤非
篁
余處幽篁兮終不見天路險難兮獨後來五臣云篁竹
叢言己不得見君䜛邪蔽塞也洪慶善引漢書篁竹之
中註云竹叢也竹田曰篁西都賦云篠簜敷衍編町成
篁註篁竹墟名仁傑按爾雅竹有簜有莽有桃枝有鄰
有簢有篠有箭戴凱之竹譜有筀有棘有箘簵有籦籠
有&KR0034;&KR0034;有篃有雞脛廣志有攡竹&KR1217;竹&KR0034;竹雲母竹溪
竹利竹永嘉譜有慈竹石竹綿筀竹茅竹菡&KR2426;竹雙竹
亶竹慈孝竹粘翠竹苦油竹蘆栖竹大箴竹一曰月竹
公孫竹方竹紫竹江南竹斑竹湘江竹本草有䈽竹扁
竹苦竹甘竹而篁竹在衆竹中最其下故見斥於離騷
比之䜛邪正以其叢薄幽昧蔽塞而巳唐劉寬夫有
竹記其略曰有竹叢生日光不透隂氣來凝一庭常昏
㤀時失序病其蔽翳因命斤斧有質微而葉笨&KR0034;者芟
之聚而曲者去之其獨立自持者保之去其邪者存其
正者其說盖祖離騷之遺意云
離騷草木疏卷四
