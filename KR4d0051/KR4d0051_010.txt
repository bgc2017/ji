錢塘集卷十
宋韋驤撰
進興龍節功德疏
右臣伏以光華盛旦幸逢誕聖之辰精確虔誠仰
祝後天之算集緇黃於淨宇演道釋之秘文藉為
臣子之勤欽奉邦朝之慶恭惟皇帝陛下膺圖繼
統御世承平性均二帝之仁政邁三王之治祥推遶
斗適當千載之期節慶興龍咸讃萬年之夀憑真詮
之至妙介景福之無疆永助堯齡豈愧梯航之獻遥
瞻魏闕更希葵藿之傾臣無任瞻天祝聖激切屏營
之至
又
右伏以千齡景運欽逢誕聖之辰四海驩心競起祝堯
之敬精懇仰祈於萬夀真詮共演於三旬恭惟皇帝陛
下獨攬權綱紹隆統業默運至仁之化增高極治之風
昌期擁帝腃之休慶旦協歲成之候臣忝司遠部遥致嚴
宸憑梵衆之虔誠即金僊之淨宇宣揚秘典合集勝緣
縢寶軸以載馳望玉階而恭獻伏願鴻圖惟永勢等于
乾坤睿算無疆數均于箕翼臣無任祈天頌聖驩呼激
切之至謹具疏以聞謹疏
又
右臣伏以上主誕辰運協千齡之慶四方翹首懇祈萬
夀之隆敬宣秘典仰祝鴻休雖乾坤之賜欲報而無由
盖臣子之心有誠而必盡恭惟皇帝陛下仁如堯舜治
軼商周紹隆先烈之光增重太平之業清明華旦夙欽
電斗之祥向慕遠人悉奉梯航之獻臣忝司遐裔遥跂
中宸先期憑梵衆之勤彌月演真詮之妙伏願帝圖惟
永對北極以齊尊聖算無疆與南山而共久臣無任祈
天頌聖激切驩呼之至謹具疏以聞謹疏
坤成節功德疏
右臣伏以應千年之運慶辰密比于中元贊萬夀之祺
虔懇率同于下國彌月集緇黃之衆維時宣道釋之經
庶竭臣誠仰祈睿算恭惟太皇太后陛下德隆任姒仁
邁勛華固宗社于無疆納生靈于至治聖神誕節適當
坤德之成遐邇驩心共祝帝齡之久臣官居蜀部迹遠
嚴宸效傾藿以徒勤跂稱觴而莫及忻逢盛旦遥欽魏
闕之尊敬藉真詮竊慕華封之祝臣無任瞻天望聖激
切屏營之至
又
伏以玉律在申正協坤成之候素舒既望雅符聖誕之
期慶辰丕顯于明昌率土悉同于鼔舞演真詮于彌月
禱睿算于後天恭惟太皇太后陛下仁邁唐虞德隆任
姒納寰瀛于至治之極固龜鼎于無疆之休節繼中元
密契千齡之遇情均下國仰祈萬夀之延臣等恪守遠
官忻逢盛旦飭精虔于梵衆藉勝妙于貝文遥欽魏闕
之尊輒效華封之祝臣等無任瞻天望聖抃躍屏營之
至
又
右伏以聖神誕節盛當坤德之成臣子歡心仰贊帝齡
之永集緇黃于精舍演釋道之秘文彌月伸虔溥天一
致恭惟太皇太后陛下仁參覆載化被華夷保基業于
安強納生靈于富庶運符千載慶辰密亞于中元誠祝
萬年勤禱率同于下國臣等職拘閩部迹遠楓宸稱觴
莫繼于簪紳向日但希于葵藿藉真詮之有助祈睿算
于無疆臣等無任瞻天祝聖激切屏營之至謹疏
進興龍節功德疏
右臣伏以遇聖神之誕日曲盡虔誠演釋道之秘文仰
祈睿算雖乾坤之賜難報盖葵藿之心必傾恭惟皇帝
陛下繼統明昌持盈憲度光大祖宗之業均齊堯舜之
仁繞斗效祥昭契千齡之盛興龍慶節咸歌萬夀之祺
爰藉力于真詮永延洪于景祚拳拳馳敬遥欽魏闕之
尊懇懇獻言竊紹華封之祝臣無任瞻天祝聖激切屏
營之至
又
右臣伏以祥電繞斗雅符聖誕之辰飛龍在天盡冒君
臨之澤率土敬祈于萬夀真詮共演于三旬恭惟皇帝
陛下治越成康德侔舜禹納生靈于富庶保基業于隆
平昌期擁帝眷之休慶旦協歲成之候臣忝司閩部遥
跂楓宸憑梵衆之精虔就佛宫之嚴潔宣揚秘典成集
勝緣緘寶軸以遠馳望玉階而仰祝伏願鴻圖惟永齊
久于乾坤睿算無疆比隆于箕翼臣無任瞻天頌聖激
切懽呼之至謹具疏以聞謹疏
天寧節進功德疏
右伏以千齡慶節允符天德之寧萬國誠心共祝聖人
之夀集緇黃于寶刹演道釋之真詮敬修彌月之勝因
仰贊無疆之睿算恭惟皇帝陛下性仁御極稽古紹圖
守成光七聖之規發政出三王之表言納芻蕘而輿情
上達恩霑動植而和氣四充流渚繞樞幸遇誕辰之盛
望雲就日咸輸精禱之勤臣恪守州符遥欽魏闕藉虔
誠于淨侣宣秘典于累旬伏願龜鼎靈長佑明昌于億
世冕旒垂拱保安治于萬年臣無任瞻天頌聖驩呼激
切之至
又
右臣伏以造化元功方慶歲成之序聖神誕節允侔天
德之寕寰區欣千載之逢鐘梵祝萬年之算恭惟皇帝
陛下德參覆幬明合照臨建皇極以承天運陶鈞而御
史智執兩端而用中如舜仁不徧愛而急賢若堯熙熙
極治之時皥皥可封之俗光輝自昔咸欽繞斗之祥謳
頌于今競起望雲之禱臣恪司符竹遥仰闕廷集淨侣
以先期演真詮于彌月伏願皇圖鞏固益隆不拔之基
聖夀增榮永保無疆之福臣無任瞻天頌聖驩呼激切
之至
進興龍節銀表
進奉興龍節銀一千兩
右臣伏以明聖誕辰咸祝萬年之算方隅禮貢莫先九
牧之金前件銀山實效珍地非愛寶助盛旦充庭之末
輸遠臣任土之誠冒凟宸旒臣無任瞻天望聖激切屏
營之至謹附福州綱詣闕上進以聞謹進
同前
右臣伏以誕聖慶辰幸遘千齡之運望雲恭貢敢希九
牧之金前件銀任土效珍充庭致禮仰祝後天之算遥
傾向日之誠干凟宸旒臣無任瞻天望聖激切屏營之
至其銀謹附南劍州綱詣闕上進以聞謹進
同前
右臣伏以慶節光華咸祝萬年之算貢金明潔可參前
列之龜前件銀地不蔵珍禮由任土式助充庭之末敬
伸向日之誠臣無任瞻天望聖激切屏營之至
進奉坤成節銀狀
右臣伏以俔天誕聖協千載之慶辰列國望雲祝萬年
之睿算均驩心于無外致貢物而有常前件銀任土所
宜效珍于遠願充庭實之末庶竭葵傾之誠干冒宸慈
臣無任瞻天望聖激切屏營之至
進天寧節銀絹狀
銀五百兩絹五百疋
右臣伏以上主誕辰咸起後天之祝四方禮貢各修任
土之儀前件物山岳效珍蠶桑致用敢備充庭之末仰
祈萬夀之隆干冒宸旒臣無任瞻天望聖激切屏營之
至
又
右臣伏以君王誕節有生皆樂其聖時臣子勤誠任土
各修其方貢前件物精堅為品組織效能仰塵北闕之
嚴上祝南山之夀干凟旒扆臣無任瞻天望聖激切屏
營之至謹錄上進以聞謹進
代楊侍郎使北表奏書狀(賀十二月七日生辰)
白溝謝御筵奏狀
肅將信幣方趣赴于慶辰始及鄰疆遽遠頒于禮宴旋
省馳驅之迹仰銜犒勞之私感激良多敷陳曷諭
新城謝撫問表
叨被恩私曲加存撫(中謝)竊以睦鄰修好慶誕講儀擁節
光華將致國書之重傳辭温厚載懷郊勞之優榮感所
并情誠莫罄
燕京謝酒果奏狀
載馳驛騎方憩留都渥恩與厚禮兼隆嘉實共醇醪並
賜益滋銜荷難極叙陳
檀州謝賜湯藥表
馳慶寶鄰念修程之遄邁拜嘉珍劑荷殊惠之駢臻(中謝)
竊以聘節在途時寒應序曲被撫存之厚遠貽服餌之
良仰冒眷慈内深兢惕
副使奏狀
叨陪修聘方跋履于長途幸預拜恩獲緘藏于良劑仰
戴撫存之惠伏增感激之誠
中京謝皮褐衣物等表
荐辱寵私遠頒衣褐(中謝)竊以恭修國聘寅奉使華荷賜
有加曲降凝嚴之備撫躬知幸都㤀衝冒之勞惠雖被
于體膚感實深于悃愊
謝簽賜酒食奏狀
信睦顓修方此車徒之憩匪頒遽及沛然醪饌之均仰
味恩霑第增誠感
謝舘宴奏狀
乍息乘軺方勤授館遽承宴犒尤荷寵綏仰優渥之所
加叙懇悰而㒺既
謝合食酒果奏狀
觴豆曲頒仰銜醇厚之味果餚兼賚飫享甘鮮之珍叨
美貺以滋多揣愚衷而甚怍
謝生餼奏狀
兹展慶儀屢蒙禮賜既霑榮于宴勞復拜貺于餼牽感
與愧并情非言究
謝射弓御筵奏狀
義隆鄰好禮浹賓榮肆筵敦示惠之情講射尚和容之
節敢自矜于彀率徒有愧于堵觀荷遇從容省躬悚幸
謝春盤幡勝奏狀
春陽應候禮餽適時嘉蔬助旅食之甘綵勝增使華之
美累膺寵賚倍積感慚
謝餞筵奏狀
致幣奉觴既成儀于誕節還朝復命仍叩賜于祖筵即
就道以言旋唯銘心而倍荷
回燕京留守三幅
振轡使軺將講寶鄰之好假途留鑰幸瞻宗戚之風荷
華翰之首貽在鄙誠而倍感
副使
叨陪使驛幸過留都首蒙誨翰之華仰服謙沖之度竊
深榮荷曷罄敷陳
謝燕京留守請赴筵
持旄暫弭幸通謁于門闌飛翰見期重伸誠于觴豆仰
銜厚意尤激深情
副使
假道宗藩幸參使事貽書賓館特辱禮招荷睠勞之過
勤懷悸慙而彌甚
謝燕京留守餞筵
使畢南歸復閱别都之盛禮勤東道特伸祖席之華感
厚遇以不忘叙繁言而莫既
副使
復繼還軺荐經留鎮方在脂車之隙更叨餞席之榮荷
德彌深銘衷無已
回中京留守三幅
馳慶誕辰方恭修于國聘假途留鑰將仰覿于賢規敢
意謙沖先貽緘翰其為感怍何以諭陳
副使
參華持節取道别都敢圖厚德之沖先損緘題之况荷
慙無已敷叙奚殚
謝中京留守召赴筵
行方弭節幸少憩于留都待以肆筵固益欽于主禮仰
當寵召深愧勤誠
副使
忝陪銜命幸獲披風敢希留務之餘特有燕私之召愈
增感服難盡喻云
謝中京留守餞筵
禮成復命再出名都義重叙違更勤勝餞唯仰欽于顧
遇但併積于感銘
副使
畢聘言旋歸途載復何幸蕃宣之重過形餞送之勤拳
跂謙光鏤銘心曲
回中京留守攀迎狀
聘好已修方迴策馭道塗所歴復過封畿仰睠意之益
隆辱緘題之先貺感慚之甚悰悃不勝
副使
叨貳使車既成講好復經留甸載獲望風過蒙枉教之
光益甚厚顔之愧
回諸州攀迎
好通鄰域道出樂郊方叱馭以言還遽飛文之見及感
勤兹甚叙懇奚周
副使
出疆訖事還闕戒行忝參貳于傳車復經繇于樂土首
辱緘幐之貺竊深佩刻之悰
謝諸州請赴筵
趣還馳傳復道名疆遽沐榮緘曲形嘉召欽勤誠之相
厚寘鄙意以獨深
副使
幸陪歸使再歴要藩敢煩治具之延何意貺音之逮㥏
慚殊劇紓述奚窮
回諸州餞送
馭叱星軺心馳天闕更煩祖餞之禮尤助歸途之榮載
仰勤劬不勝銜感
副使
還貳輶軒復經名壌辱貽書而加禮煩供帳以餞行悚
荷兼常敷宣莫及
回諸州遠迎
恭持聘節幸出治封欽厚意之特勤枉柔緘而先辱即
諧展叙聊致款誠
代鴻臚陳卿使北表
謝白溝御筵奏狀
恭持信幣顓奉慶辰戒行將謹于出疆加禮首煩于命
介仍霑宴衎益佩恩榮感懌所深情誠莫既
新城謝撫問表
叨被睠私曲加撫問(中謝)竊以講睦鄰之好修慶誕之儀
寅奉使華將肅成于禮命仰膺郊勞巳懽服于德言旋
省愚衷第知厚幸
燕京謝酒果奏状
受辭文陛馳慶寶鄰方憩止于别都遽頒宣于嘉惠醇
醪溢榼美實盈籩仰味恩慈深銘肺腑
檀州謝湯藥表
仰奉臚傳曲頒藥餌(中謝)竊以睦鄰講信持節在途執獻
夀之清觴將陪盛禮錫尚毉之良劑首服除私拜命載
惟撫躬增感
謝賜毛褐衣物表
遠諭綸言榮頒毳褐(中謝)竊以恭修國聘夙駕使軺方趨
奉夀之辰先荷賜衣之禮服之以拜固知狐貉之非温
被而在躬孰謂雪霜之可畏刻肌彌感叙懇莫殚
謝舘宴奏狀
乍息乘軺遽蒙授舘將講鄰歡之信叨承宴犒之儀優
渥所霑悚惶彌劇
謝簽賜酒食狀
甫及誕辰將伸慶禮方車徒之就舍俄飲饌之霑恩仰
奉睠存但增銜感
謝合食酒果狀
致幣稱觴恭修鄰好投醪懷核屢浹賓榮仰厚遇之有
加俯卑悰而知愧
謝春盤幡勝狀
新春應序嘉貺適時俎有珍蔬助甘滋于旅食首加綵
勝增賁飾于使華第切忻銘不勝悃愊
謝生餼奏狀
恭修賀慶巳蒙宴犒之優曲被恩私更及餼牽之厚仰
懷遇待愈積悸慙
謝射弓御筵奏狀
寵厚肆筵禮優講射幸享娛賓之厚愧無中鵠之功聲
畫所窮悃誠莫究
謝餞筵奏狀
禮成誕節將復命于明廷義重鄰歡載承恩于勝餞行
矣言旋之迹悠然懷感之情
謝觀打毬表
駿馬争驅廣場增氣神珠應手衆目駭觀(中謝)竊以載舉
宴儀曲優賜節既豆觴之嘉惠復馳擊以侑歡臣等將
命兹時預觀為幸仰念寵嘉之厚益增愧荷之深
回燕京留守三幅書
講驩鄰域叨使指以載馳假道留都幸宗臣之相際首
辱緘幐之貺但深銘感之懷
回燕京留守請赴筵
乘軺假道方幸于晤言飛翰見招益欽于禮意其為欣
荷曷罄叙陳
謝燕王餞筵
兹幸使還復經留鑰曲蒙主禮更肆祖筵仰厚意之益
勤俯深誠而增愧
回中京留守三幅書
馳慶誕辰假途留鑰方幸披風之便首蒙枉翰之勤感
怍所深敷陳奚究
謝中京留守餞筵
還轅復命再出留都具禮餞行重勤祖席仰欽睠厚第
切感銘
回中京留守攀違
持節言旋既蒙厚禮飛文叙别益仰勤誠在愧感以難
名唯保調而是請
回諸州攀迎
幸成使事復過郡封荷雅睠之曲敦枉華緘而先及即
諧曕晤可罄欵誠
謝諸州請赴筵
還叱輕軺復繇樂土遽辱餞題之貺將伸觴豆之勤竊
荷嘉招但銘私悃
謝諸州餞送
使還假道既幸于晤瞻主禮致勤重煩于餞送情非言
喻感與愧并
代衛尉陳少卿使北表奏啟狀
白溝謝御筵狀
因時講好尤重春元銜命出疆首蒙恩渥仰荷宴慈之
及益增使事之光竊感固深繁言莫究
新城謝撫問表
叨承音旨曲被撫存(中謝)竊以改歲慶元睦鄰修好恭持
信幣道方肅于宵征遠冒德言禮有加于郊勞其為榮
感莫罄悃悰
燕京謝酒果奏狀
使軺遄邁方憩别都禮賜遠頒益欽異數既享醇醪之
味兼嘗美實之珍銜感無窮書言曷致
檀州謝湯藥表
交慶春朝將展寶鄰之聘拜嘉樂土遽蒙珍劑之頒(中謝)
竊以擁節馳驅際時凝凜曲軫修程之跡特推良餌之
恩祗受載維仰銜無已
副使奏狀
參陪使節馳騁鄰封荷軫䘏之異恩捧調和之良劑唯
珍服餌彌刻肺肝
中京謝皮褐衣物等表
星軺言邁天氣冽寒曲被恩慈遠加衣褐(中謝)竊以恭修
國聘肅奉使華衝冒遵途方有凝嚴之惮匪頒在笥遽
承温燠之私撫已增榮銘心知感
謝館宴奏狀
乘軺稅上拜賜稠重既蒙授舘之安復荷加籩之禮寵
綏所逮銘鏤奚殚
謝簽賜食奏狀
車徒方憩將展慶儀醪饌有加均霑寵數極情誠而增
感在筆舌以奚窮
謝合食酒果奏狀
樽罍曲賜醇美既霑餚核旅陳珍鮮並享仰冒眷慈之
重愈深銜感之誠
謝生餼奏狀
恭致國書屢承臺餽宴犒巳霑于優渥餼牽復繼于頒
宣感㥏不勝敷陳㒺既
謝射弓御筵奏狀
射惟觀德宴以示慈兹緣鄰好之修遂玷賓榮之貺能
非志彀徒有釂觴慙荷休恩充盈卑悃
謝春盤幡勝奏狀
律變時春恩加節物柔蔬薦味綵勝增華益欽禮餽之
優幸作使光之助
謝餞筵奏狀
禮成修聘將復命以言旋恩厚肆筵叨餞行而知愧皦
皦永懷于心曲慺慺難盡于筆端
回燕京留守三幅
講好鄰邦取途留府何幸藩宣之重先形翰墨之華感
怍兼深紓陳奚既
副使
叨貳使軒幸經留鑰敢圖謙德首辱榮緘荷禮遇之勤
劬在悃悰而悚息
謝燕京留守請赴筵
兹幸假途獲睹旌麾之盛特勤飛翰見期觴豆之延祗
服睠私彌深感愧
副使
弭節留都幸聆廣譽枉書候館曲被嘉招仰欽存勞之
私第積感慚之素
謝燕京留守餞筵
訖事旋歸道載經于留鑰伸誠將送禮尤厚于祖筵銜
荷不忘指陳莫極
副使
幸參華節再歴名都方重别于音徽更叨承于飲餞彌
深感仰曷罄敷宣
回京留守三幅
馳驛鄰邦方勤于修聘假途留鑰將幸于聞名敢意撝
謙先煩飛翰感慚滋甚敷諭奚周
副使
叨陪使節幸涉留都荷睠與之特勤枉緘封而先及其
為感㥏曷罄敷陳
謝中京留守召赴筵
暫憩星軺幸兹授舘遽承珍翰期以肆筵仰厚意之過
勤撫深悰而增愧
副使
參貳使華之行獲經美治敢希留務之隙時枉寵招悚
荷所深喻名奚究
謝中京留守餞筵
使軒云復幸再歴于名疆主禮尤勤重叨承于盛餞倍
銜厚遇第極鄙情
副使
參陪復命再假歸途方伸取别之情更辱餞行之禮感
衷彌甚溢幅奚殫
回中京留守攀迎
已畢聘儀復經留甸切荷謙沖之量先形緘翰之光悚
怍良多指陳莫喻
副使
忝貳使軒已恭修于聘好荐經留府將載邇于風猷荷
尺牘之先貽銘寸心而不泯
謝觀打毬表
騰踔廣場睹追風之駿足斡旋妙技駭應手之神珠(中謝)
竊以義重睦鄰禮優展慶申惠私而加宴肆馳擊以侑
觴臣等弭節兹時寓觀為幸激懦衷而愈感寫深悃以
難周
去日回諸州攀迎
修聘鄰封取途治府首煩華翰仰荷勤誠感戢所深布
宣莫逮
副使
幸叨乘遽獲涉治封敢意謙沖先貽緘翰俯慙無巳縷
述奚殚
去日回諸州請赴筵
暫休馳驛方幸假途特枉榮緘曲形嘉召彌荷勤劬之
睠尤增㥏恧之情
副使
叨陪星使方凟館人更辱緘題之榮曲垂觴豆之約感
慙益甚敷致何窮
回日謝諸州攀迎
兹叱還軺載經會府荷謙勤之見及損翰墨以先貽第
切悚銘莫殫剖述
副使
忝參復命載飭還轅先沐枉書尤欽厚意在深衷而彌
感非累幅之可陳
回日謝諸州請赴筵
趣還上國復過名城辱竿牘之見貽具壺觴而為召深
銜禮遇曷罄指陳
副使
幸參迴節荐歴名疆既蒙授館之勤仍沐壺觴之召不
勝愧荷無以喻云
進奉郊禋羅
右臣伏以聖神繼王重反始于祖宗禋祀肇修大推尊
于穹昊盛矣圜丘之事驩然萬國之心包茅並馳琛賮
交獻見夷夏懷仁之至誠邦朝濟治之隆臣忝守封疆
阻承鹵簿不獲駿奔于大禮第唯想望于清光貢物有
常敢踰任土之制充庭甚薄深懼黷君之誅前件羅差
教練使某乙管押上進臣無任瞻天望聖激切屏營之
至謹進
上廣西漕章少卿
右某言念自違恩庇日企德輝悵道里之甚遼拜旌麾
而莫及頃濫遷于省局嘗馳謝于郵筒竊惟懇款之深
仰被聰明之照恭以運使少卿量含宏厚識際淵源久
著正人之聲獨高舊德之萃搢紳慕其格度當扆噐其
材猷連捧芝圅之榮兩司桂管之重雖朝廷之意欲惠
于遠方然廊廟之資尚淹于大用佇聞不次之命以塞
至公之評某夙冒奬知尤增瞻頌伏望上為邦社精調
寢興無任激切依歸之至
上鄭内翰啓
右某伏審拜命上前擁麾方面中外之望猶為赫然東
南之情不勝幸甚仰惟鎮撫之始福禧以凝恭以某官
稟粹天元游心聖奥以伊臯任巳之重以堯舜致君之
明風迹高于本朝聲華映于近古潤色大業方繄鴻筆
之攄頒條巨邦俄便安輿之奉雖承宣遠副于當宁而
膏澤尚拘于一方未諧當軸之權終蔚薦紳之望顧惟
鄙樸尤頌高明附風雲之程嘗叨于曩日遠珪璧之度
已涉于積年欣聞桑梓之間獲被埏鎔之造第悵縻軀
于職局莫由齎謁于門闌拳拳有誠縷縷難罄伏望上
為倚注精調寢興
上章少卿罷廣西漕
右某伏審解印南方擁麾北闕暫休經畫之慮即戒川
途之程仰惟衝冒之間福休以相恭以某官秉心純正
涉道精深識通幾微政有根本材猷久服于羣口風迹
著聞于九重黽勉數年振嶺表列城之敝奔趨三節副
朝端前席之詢行膺不次之恩聊塞至公之論某夙叨
奬遇尤切瞻頌屬官局之有拘望車塵而莫及伏望上
為眷倚精調寢興
上河陽富相公(代浙漕段大卿)
某言念久違鈞庇日企台光悵外計之所拘拜高牙而
莫及伏惟鎮撫多暇福休荐臻恭以某官與國輝光為
時間傑心游仁義之粹學際天人之交發策決科經綸
夙著出疆專對荒獷久寕非堯舜不陳于君以稷契自
任于巳志巳充于功業望益重于老成勤勞邦家被三
朝之注意出入將相聳四海之具瞻握樞輟謀畫之煩
擁節遂優閒之請雖清衷加厚徇所欲于勳賢然輿論
難平願復還于鈞軸某素叨奬顧尤極頌言伏望上副
倚毗精調寢味
上集賢曾相公
右某言念牋封上凟愓愚慮以方深教訓下頒仰台光
而如近迹繫外臺之役心馳東閤之榮伏惟燮理多餘
神明來相恭以某官術高經濟道著將明柱石三朝蓍
龜萬化謀謨入告自比伊䕫之誠勳業大凝遠逾房杜
之噐贊盈成于無逸避譽聞于不居增重太平之風優
游賢相之體四方奠枕莫非偃草之從百辟具瞻悉荷
秉鈞之庇某衰遲晚節黽勉東州獲逃漕輓之愆盡出
埏鎔之賜在持身而愈篤于頌德以益深伏望上為邦
家精調寢餗
上省主韓端明狀
縻軀漕局曠迹計庭望德滋深與時浸永方貢成而未
幾遽拜教于不圖榮慰雖多跂瞻愈切伏惟經畫餘暇
福休迭來恭以某官識洞淵源噐函方格奮身胄族之
貴平步鼎科之雄公忠久荷于倚毗材術累更于踐歴
剸煩曩日肅天邑之浩穰任重此時贍邦財之用調未
遂鈞衡之用尚淹廊廟之資而某夙被奬知日蒙庇賴
既貫行于戒命且善頌于聰明願觀當軸之榮躋以快
輿情之竊議伏望上為邦社精調寢興
上兩省以上起居問候狀
職局轉輸奔馳列郡歲時遷變違遠高閎雖久曠于貢
音固不㤀于慕德伏惟氣體養正神明降休恭以某官
噐等珪璋量包淵藪秉赤心而内固歴華貫以荐更廊
廟未登尚抑謀猷之遠冕旒載眷佇聞委寄之優伏望
為國自將副人善禱
上知郡錢少卿
某不競舍田即學竊玷仕版既朴無他長每自顧以義
而不敢苟于進取故衮衮微宦勉力以資祿養者幾二
十年名聲不能動人氣力不足立事仰思古之豪偉魁
磊之士唯愧恨其不及而所不怍者所守未嘗違所學
耳曩者次補遠邑易地兹土既至之始乘圯敝紛揉之
餘鷄鳴而起孳孳從事日赴于庭者不啻蟻聚烏合之
衆而習俗輕悍人人爭勝相軋以錙銖毫髮為校而求
其所以平參以筦庫犇走簿書期會藂于蕞然雖極力
以為之常懼材智淺鈍不勝其任而絓吏議故僶勉區
處不遑少安惟是晨昏定省之外他皆所不暇也若其
江山清曠之興歲時遊從之樂不知為何等事官况至
此良為未愜乃所幸者冒執事照庇之賜異于等倫庶
幾猶可為也苟或不然則引去也久矣仰託恩力如是
其肯作慢以取威怒于不測乎雖牧兒蕘子之愚亦知
其不可為也且某獨何心而為之乎某前日以虧利之
咎輒勤有司此不職之所宜得在著令之文明如秋陽
而不可掩雖子弟不能覬幸于父兄之手也其名為罰
其理不足以辱則心無所動也以其不能覬幸則憾無
所從起也于無動無憾之間而返加横逆于承檄之人
是足為狂疾人也然則何歟盖若人舊役于縣累有宿
愆逋責久挂官籍慙于煩凂聽覽不敢數數申請乘其
來之便遂令了一名件此犯情尤不良亦祗略與訖竟
不圖興訴以干階屏今日捧受使檄乃知緣此追逮吏
輩震恐慙恧汗流及趾不肖之迹不能遠嫌于未然其
被罪也固不敢逃唯蘄高明委曲垂恕而亮其疎拙而
無他心不謂不知厚德之及而疎絶之則幸甚
上省判皮郎中
右某伏審光膺詔檢榮贊計庭伏惟慶慰恭以某官學
窮根本識照幾微聲華一時風采羣彦蚤更噐使之重
密簡上知之明北道宣勤贍兵儲于不日中朝遴選佐
國用于復來豈唯積勞竭慮而致財賦之饒將見高翔
闊步而攄醖藉之廣某嘗叨奬遇尤極頌瞻悵職局之
所縻走門闌而莫及下情無任欣抃之至謹具狀起居
陳賀
上翊善馮學士
右某言念自違恩閥日企德輝悵道里之阻長貢款誠
而稀闊伏惟道諭之暇神明其休恭以某官涉道粹深
處躬夷亮蓍龜萬變標矩一時智謀淵淵贊計庭之財
賦風迹凜凛肅天邑之典型雅協宸衷之至貴遷王府
之佐至誠以固居有可尊之名清議所歸佇膺不次之
用某夙叨奬遇尤極頌瞻聽諄誨而末涯馳鄙心而彌
切
上發運皮度支
右某伏以抱非常之略微劇任不足見其所施對有為
之時唯鉅賢乃可分其所寄材與世而相會義兼命以
不違亦振古之所難逢在吾儒而為盛事若簪紱傾風
之衆馳慶争先而門闌荷德之生致誠獨後豈自貽于
譴絶盖久困于拘攣少平恐懼之衷輒恃高明之度仰
惟經畫餘裕福休在躬恭以某官氣稟純和量函方厚
術學堅正智謀博通應事變以無窮適時宜而有要作
清平之重噐奮夷亮之大心未涉四鄰之榮暫顓六路
之計風力揚于朝右事權半于寰中無愧古人真得壯
行之志實繁輿議尚淹入告之猷某頃冒奬知復叨庇
育銘誨言而歴歴向恩義以拳拳何日望塵得伸却掃
之禮惟時欽頌固有戀軒之情伏望上副倚毗精調寢
膳
賀陳院鄧舍人
右某伏審光奉恩俞榮顓制命正人翔步多士驩心顧
惟門下之生少慰胷中之望恭以某官學行自信德性
素高以純誠結主上之知以博噐為衆賢之重勇當言
責每焚草以慎傳審治官聯惟擇材而密啟方藉英華
之氣獨承綸綍之裁然侍從雖優豈足盡遠之志儻疑
丞未拜烏能使輿論之安某竊玷奬知尤深忻頌悵海
壖之拘迹企台屏以馳情伏祈上為廟朝精調寢餗
賀判監侍講學士
右某伏審光膺詔檢入奉經筵聞風一時交語相慶恭
惟某官存誠務遠涉道資深術應變以無窮智運才而
莫敵獻言中禁早悟天心擁節東州力宣君澤重噐難
淹于外補封軺遽促于北歸秘殿論書必盡唐虞之道
上庠主教益敦鄒魯之風佇聞大任之榮以愜至公之
議某竊叨顧遇尤劇頌瞻悵跧縮于海瀕阻奔趨于門
下伏望上為邦社精調寢興
問候陳院鄧舍人
右某自違德庇日企台光悵拘迹于海壖曠馳誠于恩
閥伏惟草制餘裕對時納休恭以某官噐業宏深踐修
方正學際天人而守之以晦智通事物而應之以虚綽
有大儒之風儼為多士之望履亨翔步雖榮侍從之班
兼善存心猶欎將明之藴某竊叨顧遇尤劇頌瞻願觀
大任之陞蚤慰輿言之切伏祈上副睠倚精調寢興
問候江東運使職方
右某言念久遠恩閎日欽德表阻道途之綿邈貢音繹
以闊疎仰恃高明之有容庶幾愆責之可逭伏惟按歴
多暇福休並臻恭以某官噐業宏深材謀超邁累膺使
指之重夙被宸衷之知移節江東雖慰一方之望納忠
朝右尚稽三接之榮某素荷愛存倍深祝頌伏望上副
睠倚精調寢興
賀前淮漕俞學士移命
右某伏審光奉詔書榮趨魏闕屬拘官之有守望行旆
以無緣戀德益多馳誠莫究恭以某官材謀超遠噐業
宏深智應變以不窮學逢原而自得久聳仕途之望早
參公府之華上簡宸衷特預書林之選出膺使指暫分
淮甸之憂撫疲瘵以方寧廣咨詢而未足召節遽至輿
情若為然近用非宜固也速吁俞之命而對揚不晚庶
乎恢膏澤之資某竊荷奬知尤增瞻慕願為邦社善調
寢興
賀杭州知府待制沈興宗
右某伏審光膺飛詔雄領便藩豈唯耀閭里之觀誠足
慰東南之望一時清議交口均驩伏惟坐鎮雍容納休
駢萃恭以某官材猷超遠德誼高深學見于行智酬于
變奮迹忠嘉之道致身侍從之榮撫育全吳雖朝廷之
優寄贊承密席在噐業以尚淹某久遠輝光倍增瞻仰
悵縻軀于簿領阻伏謁于門闌日對訟棠益想端人之
表心馳恭梓聊輸不肖之誠伏望上副倚毗精調寢味
問候發運張職方
右某言念久遠輝光日增嚮仰再叨庇育中竊忻愉但
拘烟海之瀕難走旌麾之下在愚誠莫能少貢盖音驛
不敢僭馳豈自絶于賢門肯輒忘于禮遇仰祈明廓之
鑒委照蕞微之衷伏惟經畫多餘福休兼萃恭以某官
噐鍾間異材藴將明學逢自得之源智應無窮之變累
膺邦寄早結主知未涉四隣之榮暫顓六路之計風力
盛揚于朝右事權幾半于寰中何愧古人真得壯行之
志實繁輿議尚淹入告之猷某未遂望塵第深頌德謹
緣一介之便聊獻積年之情伏冀上副倚毗精調寢餗
謝前海門徐主簿
右某久闊緒言積瞻思而無算向緣同事忻際遇之有
涯旋審見星之行遂虚披霧之願弦朔易改音郵莫傳
幸单介之遽來荷尺書之遠及伏望俯就禮制載安寢
興宿學周才難久淹于栖隐修途清貫行仰聽于飛翔
會晤尚賖保調是請
賀冬
右某伏以剥往復來物心將泰隂消陽長賢履所宜恭
惟某官告德在躬純誠應物遘此令辰之會納諸繁祉
之休某跧縮窮深縈縻職守第望風而申禱圖拜夀以
無緣
滁倅到任謝監司
右某伏奉勑差前件差遣巳于今月十八日到任訖非
材佐郡方虔視事之初高位鈞仁固識托庥之幸恭惟
某官聰明坐照德誼内充表儀羣吏之端振舉百城之
治某乍顓職守仰奉聲煇未能聽教于門闌第用馳誠
于音驛
滁州陳内翰
比者濫膺宸紱叨贊郡條方依德之有涯竊省躬而自
慰恭惟知府内翰性鍾間異道涉淵源以嘉謨直節而
結上主之知以碩學鉅材而聳時賢之望踐玉堂之清
近更天府之浩穰偶鎮偏封坐極承宣之效佇迎大任
行攄經濟之猷某景嚮積年參陪有日預忻披霧將仰
于台光先謹發函輒塵于藻鑒伏望上為邦社精調寢
興
又
言念近貢牋函方悸慙于塵冒遽貽誨牘但感仰于謙
光伏承山國寒微鈴齋甚暇穆若神明之相晏然氣宇
之和式慰遠瞻且符善頌恭以知府内翰術撡經濟材
藴將明外夷險而以道自期㤀貴富而以德自任剖符
暫屈限膏澤于一方趨節佇聞聳儀刑于四海某即奔
官守漸邇台輝唯祈召拜之少延庶慰傾依之夙望伏
覬為時自夀副下所瞻
賀冬監司
伏以日在北陸陽萌黃宫歲功為布德之初人道重履
端之始惟時賀慶之禮莫盛賢明之歸恭惟某官噐業
高深忱誠渾厚對令序而順適納純修而獨多坐撫列
城均致福綏之及佇膺大任倍迎寵數之優某跧守備
員阻趨為夀遥企門闌之峻徒增祝頌之虔
賀運使韓司勳
伏審光膺詔檢榮領漕權凡冒德庥舉增誠悅恭以運
使司勳材猷高遠噐業宏深蔚有古人之風周知當世
之務霄岐翔步行膺三接之榮淮甸先聲立致百城之福
某縻軀職局企踵旌麾未修伏謁之勤姑獻頌瞻之懇
賀提倉李國博
伏審光膺宸詔出按淮邦惟時列城壹意相慶恭以某
官材深應變噐重適時要劇累更聲煇獨盛尚淹高躅
未慰愜于輿言暫屈遠謀為福休于一道某尸官山郡
引領車塵未伸一拜之勤聊謹寸誠之獻
上本路監司
比者叨被恩俞幸分郡寄將依德庇預慰誠心恭以某
官噐業宏深材猷高邁中外屢更于要職事功綽著于
昌辰持節東吳雖厚一方之福飛聲上國佇膺三節之
招某指日戒途之官瀕海望使臺而漸邇伏賓次而有
期敬遲參承併紓懇款謹先奉狀起居
賀豐待制
右某伏審光奉恩綸榮顓方面列城千里相慶一辭恭
以某官德望素高學行甚偉以忠讜蚤揚于諫列以剛
明久貳于卿曹暫離侍從之聯出展藩宣之效睢陽近
甸頃辭留鑰之崇浙右名邦來統兵鈐之重晝錦旁輝
于鄉國歌襦翕振于民聲某之官海濱假途節下修桑
梓之敬匪夕伊朝仰旌戟之嚴既欣且幸先馳緘慶曷
究款誠謹奉狀賀
賀謝蘇倅
右某伏審及瓜受代解印還臺竊惟慶慰恭以某官性
資沖厚術學精深藹然愷悌之聲美矣承宣之助宣勞
澤國惠民物而有終奏課宸庭被龍光于不日曾惟衰
拙遂失瞻依辱誨翰之先貽在悃誠而深愧即期邂逅
以罄叙陳謹奉狀賀兼謝
賀章倅學士
右某伏審涓辰已諧視事竊惟慶慰恭以某官學深造
道德粹秉彛冠多士于南宫耀英游于文舘露章請外
蚤攄及物之誠明詔發中佇聽急賢之召曾惟衰拙將
幸瞻依欣慰良深敷陳㒺既謹奉狀賀
到任謝監司
右某言念叨奉恩除誤膺郡寄涓辰惟謹始視事以厲
精冒庇云初竊撫躬而知幸兹焉依仰至矣情誠恭惟
某官德量淵宏材規高遠副九重之揀擢振二浙之風
聲持節此方其盡光華之實旌能不日佇躋清近之班
某尸職海瀕馳心節下未遂參承之願且通悃愊之勤
傾向攸深叙陳㒺既謹具狀謝謹狀
賀台州樓朝請
右某竊審涓辰巳諧視事伏惟慶慰恭以知郡朝請材
猷敏劭術學粹深禔身固久于中庸莅政獨多于愷悌
分符海角暫為福于斯民趨節日邊佇迓恩于伊夕曾
惟衰拙幸邇風聲念馳慶之未遑辱貺音之先及感慙
彌甚敷諭奚周謹奉狀賀兼謝謹狀
錢塘集卷十
