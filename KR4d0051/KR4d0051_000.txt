錢塘集别集類二(宋)
提要
(臣)等謹案錢塘集十四卷宋韋驤撰驤字子
駿錢塘人皇祐五年進士除知袁州萍鄉縣
歷福建轉運判官主官主中出為䕫路提刑
建中靖國初除知明州丐宮祠以左朝議大
夫提舉杭州洞霄宫卒其事蹟不見於宋史
而集中所載袁狀祭文諸篇署銜尚存可以
得其大概焉端臨經籍考有錢塘韋先生集
十八卷宋史藝文志卷數亦同是編原本十
六卷前有收藏家題識宋板韋驤集係明吳
寬家藏本原關第一第二卷實止十四卷檢
勘書中凡構字皆空闕而注其下云太上皇
帝御名當由孝宗時刊本抄傳特所闕兩卷
諸本皆同今已末由考補耳驤少以詞賦知
名王安石最稱其借箸賦而集中未見考宋
史藝文志驤别有賦二十卷當别在賦集之
内而今佚之矣其古體詩亦已不完而梗概
尚具觀其氣格大抵不屑屑于規橅唐人而
密詠恬吟頗有自然之趣雜文多安雅有法
而四六表啓為尤工其精麗流逸已闕南宋
一派雖未能接跡歐梅要亦一時才傑之士
也謹釐改目次即所存之本以第三卷為第
一定為一十四卷著之於錄屢經傳寫脱落
頗多世無别本其可知者隨文校正其不可
知者則姑從闕疑之義焉乾隆四十六年五月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
