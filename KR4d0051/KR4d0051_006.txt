錢塘集卷六
宋韋驤撰
京居
冷官仍白髮陋巷足青苔彌月不書刺經時長覆杯未
能依間壑空欲遠塵埃聊作支離况詩成祗自咍
送馮材叔宰蘄春
海角分擕僅十年鉅創鈞是偶生全相逢未暇聊持酒
就别還驚欲放船顧我滯蹤徒衮衮羡君歸翅自翩翩
蘄春豈足勞餘刃應有佳聲慰慊然
韓敏之學士貳少府往拜凡三而未覯因致以詩
一枝棲息又逢春何幸高賢晩獲親顧我畫墁慚所食
荷公傾盖異於新緒餘衮衮心尤慕盤辟區區禮未伸
三望膺門漫刺字且持累句愬因循
邃明生日
昴宿儲精嶽降神乾坤鍾異鉅賢身間生慶候年彌永
輔世休聲日又新台鼎梅調方夏實鳳池風好正南薰
因時願祝松椿壽長贊熙朝秉化鈞
致政孫大夫挽詞
榮養如公世所稀薤歌今日勿深悲生封郎位腰金貴
老向仙鄉擁節隨積德已酬高閈志遺蹤何愧北山移
義方有子聲華重千古靈丘起後思
同文館試上舍和同事孔彦常學士即事
筆陣收鋒考戰文喧喧車馬隔重門心矜力學求之密
目到雄辭氣不昏美寳辨來三獻惬雕蟲屏盡六經尊
囊封奏號須明發吉夢應先徹九閽
又和
強繼高吟豈足論聊持布鼓過雷門解頤傳咏知辭妙
落筆酬言怯思昏霜葉舞風鳴碧瓦寒雲漏月射清尊
好傳秀句頻驚座索馬行將戒守閽
又和前韻呈彦常明叔
軟語霏霏過夜分程文都已辨專門香焚龍腦神還徤
書檢蝇頭眼易昏騶從傳呼金闕曉星辰環拱紫垣尊
拆封御史何時到曳組相將謁禁閽
較試將畢呈彦衡察院(上官)
當年京口望清塵德論於今想記頻何幸上庠参較藝
又依高鍳免遺珍下帷晝寂霜威歛揮麈宵寒月色新
早晩奏名歸駛迅九衢多少避騘人
又和彦常試院即事
城壖候館勢宏開捧詔彤庭薄暮來庠序旁延優上舍
行能参考見高才糊名獨得珠無脛摭實更忻山有萊
賢傑聞風争入彀簞瓢何足樂顔回
天寒簾幕氣蕭騷終日披文不厭勞但有誠心禆藻鍳
敢矜明目察秋毫璵璠啓襲光難掩鵰鶚凌虚勢自高
號奏身閒無一事唱酬尤喜得詩豪
辨駿由來盡馬羣裁聲今已得龍孫不容一字虚褒貶
可見諸生究本源衡鍳有憑宜自信毫釐無益懶輕論
分携莫惜頻交語且盡樽前爉淚㾗
呈郭奉議明叔
嶠北分擕一紀逾浮梁唯奉數行書如何邂逅同縈絆
遂得從容接緒餘道舊良多動嚬笑忘形不覺度居諸
出門幸且時相顧更望新篇數起予
食蛤蜊二首
適口珍鮮品格高泥深海近不能逃若教畢卓曾知味
豈肯甘心把蟹螯
自衛區區亦甚勤刳腸剔柱奈何人若知射影能相懼
應學含沙得保身
謝鍾離中散公序惠草書
留心不減漢張芝體意俱完世學稀下筆欲為來者法
臨池時見古人非篇篇駭目神如電字字凌虚勢若飛
多謝公餘憐所好璨然累幅遺珠璣
呈戸部李尚書二首
八座輝光道德隆陋儒何幸奉從容聽言迥出羣賢表
顧已榮於萬戸封密啓更慙先薦鶚高門况是晩登龍
荷公恩意知難報勁節當先比澗松
三紀光隂疾若馳一身孤宦亦逶迤人疑碌碌非竒節
誰信囂囂足有為白髮精神憐晩景青雲志氣慊卑枝
門闌此日蒙優遇可是嚢中穎脱時
呈南鄰司門盛誨之同年
昔詠相過人不知於今想見少陵詩鄰居何幸偏依德
交語乘閒祗隔籬攀桂當年聯步武近蘭此日慰瞻思
冷官罷局方無頼但向清風且樂饑
過二里山
夜宿陳倉驛朝行三里山千峯排欎欝萬石激潺潺征
馭來何亟幽禽語自閒塵勞亦知幸勝景得躋攀
御愛山
五峯列翠儼如屏御愛知非浪得名行客勿輕加誚詠
播遷豈是不關情
鳳翔劉明復龍圖刊李茂正德政碑勒移維摩塑
像文求詩因寄
龜趺螭首勢嵬然輕重由來在所鐫名削姦臣磨偽說
像遷居士記真詮精文本自精誠出妙手幡因妙相傳
以善闢邪殊可敬為公嗟嘆作詩篇
和遂州太守李安上年兄見貽
擁麾遥想陟崔嵬驟喜清談復屢陪攀桂當年追遠趾
偃藩今日仰高才如公閎博難淹外顧我迂疎任儻來
相遇且宜忘倍道暫同持酒賦層臺
寄提刑岑岩起
兩世同年世亦稀同官同路復同詞登途先後無多日
聚論参差已過時劍外石梯方息鞅山南珍翰忽伸眉
情知邂逅當非晚聊寓長言寫所思
過朝天嶺
崔嵬陟盡復凌兢暫捨銀鞍杖策行棧閣架空霄路近
欄干護險曉雲平仰看翠壁層城峻下瞰長江一帶縈
自惜仙才難蜀道始知難此不虚名
三盤閣
江山千里勢雄豪終日緣崖未是勞欲識寒心騎馬處
三盤閣上看驚濤
玉枕驛
嵬然峭壁入青雲玉枕光輝絶世塵豈是羣仙露竒迹
故將珍玩惑途人
過故平
間關危棧過岧嶤忽見平原旅恨銷却被飛濤送鄉思
悠悠想見浙江潮
迴宿故縣驛
回首邊城暮靄輕亂山深處宿歸程流泉遶榻鳴寒夜
别是勞生一叚清
文劍道中
劍閣文臺相去遥朝行山頂暮行腰䨇眸視險睛常眩
兩髀乘鞍肉半消空有辛勤馳遠道愧無毫末補清朝
何時解組歸鄉國十里西湖弄短橈
登科
先世曾誇尺五天後來苖裔獨蕭然可憐三十三年内
科第唯吾父子傳
青雲意氣已参差白髮精神祇自嗤喜汝登科年尚少
好攄事業趁明時
黃石榴花
六月羣芳歇榴花拆淺黃色方金菊淡體異玉簮長觸
目猶能媚迎風不在香無勞問朱實秀發占中央
大行皇帝挽辭二首
聖文攄道妙神武拓邊封治迹超三代焦心厭九重方
儀韶樂鳳忽駕鼎湖龍遺烈傳千世鴻基固祖宗
檢玉將封岱遺弓已上僊新陵崇永裕舊節罷同天哀
仗愁雲外悲笳惨月邊攀髯臣子恨萬淚欲成川
再詠黃石榴花二首
花似新鵝色澤均萼如柘繭亂紛紛更臨返照遥凝目
翠幄無端惹瑞雲
佳人最愛石榴紅染作輕裙步履同唯有此花難入意
任教榮悴逐薰風
自劍還道中寄同事蘇進之
君寓姑蘇吾舍杭慣從雲水樂仙鄉相逢邂逅趨端禮
同職間關到益昌疲俗未肥心所病故園何在夢偏長
新陽欲動林泉好觴詠隨時且自強
宿上亭驛
按部嶔﨑向梓潼上亭孤驛倚寒空淋鈴盡想當時雨
吼地愁聞竟夕風衝冐狂飈憂病體驅除宿翳懶神功
吉朝攬轡逢清霽致敬宜將樵意同(謂唐孫樵也)
謁梓潼廟
英威凛凛𢥠西州血食潼江度幾秋曾運隂兵摧賊壘
每均甘澤惠農疇翠幃半捲香烟動金榜高題日影浮
暫止軺車聊一奠肯將曲禱累神休
題岑岩起劍門詩刻後
撲面塵埃二十年紗籠石刻頓光鮮廋辭不用題黃絹
自有驚人秀句傳
和岩起觀舊詩有感
棄繻東去有遺篇杖節西還今幾年莫向長岐悲齒髮
似君行學可怡然
又和十二月二十九日思封道中
巴山險阻偹嘗之笑讀豪篇似抵巇况是歲華垂盡日
却為賢者獨勞時寒多未放泉聲活春近先從柳眼知
早晩星軺趣回轡東園共醉小枝枝
和資守許澤翁見寄
十年為别只逡巡喜見來篇墨色新且解征鞍同一醉
異鄉難遇故鄉人
長柳館
地名長柳柳初長下馬臨泉却坐床客舸傍沙收百丈
野禽窺水競雙翔
筭錢鋪
里名勝母曾車止邑號朝歌墨馭還我領漕權來此坐
不唯自哂且頳顔
見性堂
由來迷悟盡真如見性名堂亦謾書萬變紛紛任交戰
一心了了即安居檻花夭秀烏能凂庭栢孤高自有餘
多謝前人為留意使予聊得寓清虚
都竹道中
隂平纔過萬山重路指江油棧閣通峯頂雲收餘夕雪
馬蹄塵少帶春風一溪水色瑠璃碧幾塢梅花錦繡紅
莫謂奔馳足勞苦目前佳趣亦無窮
過赤岸潭
輕軺曉過赤岸潭莫訝凝眸涉再三百丈澄瀾連底見
千尋翠壁與天參釣絲森蔚迷芳岸鵝管参差滴秀巖
勝槩心藏俟能畫肯教凡筆謾鐫鑱
過雪峯亭
二月春將半山高雪未消危亭在屏障萬水綴瓊瑶似
與塵寰隔安知雲路遥區區澄按外暫得駐輕軺
經望星山
緣崖陟磴勢凌兢偏坐銀鞍傍險行更向望星山上過
捫参方信不虚名
螗啼嶺
臲卼肩輿半側身嶔嶇石磴但無塵山行從隸難成列
路轉前驅却向人更瞰江潭尤覺險獨憐桃李解粧春
他時躍馬康莊稳莫忘欹危蹙頞頻
亭溪道曉行
白雲起處山櫻發綠柳垂邊水螘鳴唯有曉寒殊未減
重裘還似冐霜行
至白水驛輟趨文還益昌
輟程趨疾且歸來莫訝回船在不期恐失東園桃李色
一年深恨欲何追
和許冲元内翰易元日登塔之遊為再登
浮屠屹屹勢参天旌騎朝臨又一年一日再登清興足
舊遊新變異時傳嘉篇却寄踰千里遺愛相仍沸兩川
塵淟剽聞肝膽醒况陪勝覧即芳筵
又借前韻為攀别之作
紫詔催還二月天清臺頒歷涉三年高文昔冠羣儒首
異政今為兩蜀傳此日旌旄度危棧何時舟檝濟長川
笳鐃漸遠勞瞻望猶想飛花傍祖筵
和岑岩起見寄三絶
别來凡歴幾重山又報兼途策馬還而我病軀方覺徤
喜時觴酒助談閒
分擕斜日在青山不意黎明我遽還却向益昌迎馬首
由來無定是人閒
百丈江流萬仞山一車方往一車還若教說著邯鄲夢
都在胡盧掩口閒
謝岩起寄鳳團茶
北苑先春雲鳳團封題分寄墨初乾未甘金碾消磨了
且作瓊枝愛惜看水異康王烹莫稱才非盧子咏應難
強抽鄙句慚瑶報佳惠輕酬豈自安
至西縣走呈岩起
所部雖同邂逅稀今年差比去年遲蓼圖猶憶當時玩
菊酒還陪此日持衰髩已斑烏足嘆壯心徒在竟何施
相逢且盡從容興况是終更欲及期
再和岩起以詩答謝惠團茶之句
靈芽不減密雲團十襲清香翠若乾蕪句聊紓情内動
明珠更得掌中看輕投雅貺公為易併獲殊珍我自難
報德酬言古人重斐章不再豈遑安
城固道中先寄
睽違旬浃似朝晡勞想清冰映玉壺謾寄小詩馳鄙意
更能還貺雅篇無
稅鞅行郵日欲晡漢臯重得造仙壺不知揮麈交談外
還許攏絃入聽無
凌晨馬上得惠詩再次元韻
詩筒方訝惠音稀擊鉢來篇果不遲定欲擅場專獨勝
豈容遺幗久相持招邀近想融樽滿往返多慚孺榻施
况得鸞絃聲出幌肯教馬足自稽期
建芽精嫩鳳為團海錯珍鮮鰒作乾遠物方慙容易獻
來篇不似等閒看始忻報玖情何厚幡覺陽春和獨難
寫寄中州傳好事須教紙價踴長安
自今酬唱不宜稀所恨詩盟結已遲兩陣辭鋒謾交戰
一壇將鉞敢争持宦途何愧為難進老境寧當效力施
相遇相期情誼遠莫臨觴詠數瓜期
聞胡琴一首
園林雨過秋蕭索幅巾談笑情方樂歘然一抹四朱絃
續續清聲透簾幕輕攏慢撚手應心如出自然非以學
露蝉凄咽春鶯囀變化逡巡動寥廊審音度曲肅衆聽
歌舞滿堂生寂寞自嗟投老飲量衰一舉為空金鑿落
書西縣壁
判袂知非遠馳軺約屢經猶於暮雲底回首漢臯亭
聞巖起至以詩先寄
寳峯亭下菊鮮鮮嫵媚秋風似可憐欲摘一枝分玉盞
星軺莫惜屢揚鞭
公來税鞅且盤桓山國蕭條正早寒雖缺鸞絃飜妙曲
聊憑螘酒助清懽
和道中詠懷
酒軼劉伶頌茶高陸羽經庶幾延笑語何事駐長亭
和述志
振職提三尺潛心醉六經高材難淺度豈止獄平亭
和念祖
仰服籯金訓傳家在一經况當聲教遠夜柝静戎亭
和庭橘
常思洞庭橘美實冠南方雪蘤千林謝金衣萬頃黃輝
光依澤國髣髴在仙鄉沈詠滋迎露韋詩寄待霜遠邦
方渴想鄰圃得清香未用矜封戶何如助釂觴分甘音
尚阻抽思韻空長豈必三吴渚寧煩一葦航搘笻即可
到反掌便堪嘗慰我東南夢殷勤送斐章
又和告成寺
嘉陵江勢並山迴山寺䨇扉對水開鑿石千尋維佛屋
参天一舉類仙臺白雲有意頻舒卷幽鳥無情自往來
心境兩忘真未易登臨便謂出塵埃
送益鈴高宣事
王孫遠噐世功勲材略縱横舊出倫春事近違文陛側
鈴兵遥指錦江濱贈篇累什皆通貴去國賖程少故人
傾盖相懽一樽酒感君離思併如新
過青山
遲曉揚鑣陟峻岡馬蹄凌厲踏新霜崔嵬昨日参天碧
蕭索今朝滿目黃墮葉離披疑虎跡曲蹊盤屈類羊腸
按行若也多禆補敢憚﨑嶇道路長
至蒼溪
輶軒寒入蒼溪縣秀句遐追老杜詩送客泛舟空往事
過峯來摘似當時高材遺興千年在遠宦羈懷萬里隨
索筆謾題行館壁可能閒料後人思
自西水還少憩錦屏山廣壽院
按行迴轡閬城南登陟﨑嶇力不堪却坐錦屏休倦跡
暑天冰水沃醺酣
雲臺觀
緣崖涉澗上雲臺古觀稀逢車馬來翠栢逕深長蔽日
玉魚池淺僅勝杯取桃人去無遺跡鎻藥爐存絶舊灰
唯仰天師凛然像祗愁䨇劍起風雷
謝巖起惠支頤二首
几杖安身外於茲用智深見貽扶勌頷捧受識仁心本
異支離隐何妨彦祖欽唯愁說詩善笑解恐難任
引髭聊試頗安然正好憑依學坐禅兒女環觀齊指笑
朱顔猶未怯䨇蓮
和蘇進之見招兼簡岑巖起
夫君捧詔獨先來趨節還先數月回聯事已憂將判袂
列城况是未豐財翻蒙雅餞同膚使更枉清篇費美才
若得星軺留暫駐吐茵強酒不辭陪
和子方登朝京樓偶成
登樓為喜乍晴時欲倚欄杆日己微頭上雲生還作雨
座間風勁却添衣笑言且共須臾樂氣象休驚頃刻非
應是催詩念前况果然高唱屬先機
再和
樓號朝京人未歸浮雲蔽日雨霏微静論國手饒棋路
閒喜官身著道衣心慕孟軻潛養浩年過蘧瑗久知非
隨時觴詠聊同樂全勝區區競巧機
再用前韻奉簡
未能形德似支離行學由來恨力微罔利唯羞陟龍斷
可言寧念卧牛衣高材幸遇同憂樂公論相投壹是非
待向遊從廢棋局區區安用謾藏機
和答前福守林中散
使指頻將念匪宜閩山何敢憚馳驅薦賢銳意先推鶚
逐惡雄心肯問貍却愧裁篇為惠重况當卧轍欲留時
光芒照眼觀華藻遥想張芝墨滿池
福州古田天王院撤珠軒
過顙因人激躍成撤珠取類亦虚名偶觀却憶鍾離意
委地當時事獨清
謝公永惠荔枝
筠籠遠致色猶鮮咀嚼瓊英真味全多謝仁人憐病渴
故將靈腋爽心㾓
和子方夜過卧雲庵絶句
自愧銀魚久未成區區從政謾辛勤過庵佳句撩幽興
待買青山占白雲
曹子方静常庵
愛君新作静常庵况是佳名繼鄭南晝坐不知人擾擾
夜存長保氣酣酣寓言記述希莊叟復命棲時慕老聃
標榜粲然輝衆目幾何立懦與廉貪
答曹子方少年弄篇翰一首
虚堂隱几坐忽忽若假寐颯然清風來頓爾爽昏思新
詩執在手展讀過三四初言少年弄篇翰喜道白髮聊
自戲次驚老境今且廹豈甘物役汩其志輕視冨貴如
浮雲極論窮通鈞一意高談念平時徤句存遠記請老
愧襲常先期乃吾事君年纔知命耳順予闕二自此七
星霜投紱去朝市是時取高篇却託冥鴻寄公方處要
途利逹沛材智見詩當不嗔猶認舊書字其來不待索
應亦念衰瘁君年方如我今日那肯抽簪餌芝术庶幾
得以警幽情莫忘采真揮勁筆
遊武夷山二絶
泝溪遊覧絶塵紛看盡竒峯過所聞昔日幔亭何處是
寂寥空想武夷君
心愛仙山役世緣乘軺欲去謾留連更祈秋日停羲馭
莫遣回頭怨暝烟
寄陳安道同年
執别都門四見春悠悠吳越斷音塵爾來雖幸官居近
所得唯蒙手翰頻折桂交遊三紀外繫匏蹤跡兩溪濱
未能把酒論離闊聊寄篇章託去鱗
遊武夷山二首
一溪秋水碧溶溶逆掉扁舟遡晩風卧看峯巒聳竒勢
心疑造化衒殊功賓雲曲斷笙簫遠機石苔荒組織空
仙理冥冥難究詰抽簪歸隱羡劉公
融結山川鑿混元誰為窟宅遺神仙三千曾會幔亭客
十六仍標洞府天崖有珍苞不緣種棺遺清骨莫知年
披圖昔謂多增飾至此方知畫未全
遊武夷山寄曹子方
訪尋仙迹覧羣峯詰曲清溪兩槳通幡念不成秋後約
獨遊還與未來同
和蔣穎叔重山館留題
清詩題柱幾朝曛二十餘年伴嶺雲今夜泥輪猶宿此
隔溪依舊磬聲聞
江墩舖
郊原秋老湛無風孤坐危亭夕照中刈熟人歸荷肩重
嘻嘻笑語話年豐
宿泰寧縣驛
紞如五鼓響寒廳夜艾東窗未肯明一片灘聲聒幽枕
幾番歸夢不能成
離建寧
境窮昭武入長汀溪側山根指去程護險欄干紅繚繞
依稀如傍蜀江行
爛石
嵌巖爛石聳溪灣峻削陶人手不閒落在深郊猶及此
斧斤何必嘆牛山
宿寧化縣鷲峯寺
輕軺冐雨勢匆匆晩入幽溪宿鷲峯一夜泉聲繞清榻
夢回何待曉來鍾
留題龍地巖
應龍何日躍天衢不識還思舊隱無見說至今遺惠在
每興雲雨救焦枯
臨汀行館十月桃花盛開
十月臨汀氣候訛桃花零落發林阿也知欲趁春風媚
争奈窮州地暖何
宿寧化西隱院
郵亭地遠宿禪扃夜永時寒睡思輕簷溜不鳴知雨止
窗櫺半白悟天明更攅百點催兵從雞送三號起使程
自愧區區少禆補北山文在盍留情
過鱗原驛
晨餐纔了又遄征驛榜鱗原以地名山頂寒多雪花重
溪灣流淺玉沙明田疇有穫良農喜社鼓無聲暴客平
奉詔非材幸無事行中時得肆吟情
度爛溪
獨木為橋度爛溪溪傍山石爛如泥高低採削材如一
祗恐鈞陶意不齊
二月十二日早按行臨汀遇大雷電而雨
傳車十月到長汀欝奥猶如暑氣生經夕山川帶雲霧
凌晨雷雨動欄楹乍逢旅客殊多怪慣見邦人情不驚
聊作小詩傳所遇他年稳坐活平生
晩洲嶺
行行晩洲嶺高若離人寰肩輿薄層霄身在杳靄間朝
天及青泥誰謂蜀道難豈如茲峻陟不類羊腸盤斗上
五千尺步步須躋攀隆冬猶汗浃睥睨唯心寒旁霑宿
雲潤下視飛鳥閒恍如陶公夢插翼衝天關潛慕漢忠
臣叱馭毋盤桓古語固有之酖毒比宴安君恩思未報
何敢惮艱險臨風一長吟所嘆兩髩斑
師子峯
欲將師子號竒峯蹲踞如真倚碧空聞說近山無虎嘯
可非潛伏畏威風
䨇溪驛
按程頗自覺淹留朝夕經行處處幽忻逢古驛雙溪水
追憶東陽八詠樓
隂山館
圜峯聳於前鳴泉繞其後若使畫成圖誰云非傅會
遊寳盖巖
度溪履險得幽巖欲去徘徊意尚貪吏部祝融峯下句
未宜留此付鐫鑱
題館節堂
建陽溪水接仙流溪上新堂氣象幽弭節柅輪從便適
觀風問俗得優游凌虛岌岌圍千嶂據要衝衝控八州
白髮書生倦奔走每憐瀟洒為遲留
寄曹子方
度溪踰嶺一何勞霜髩鬅鬙首屢搔自愧晩年空碌碌
唯逢佳境且陶陶會仙古觀風流遠館節新堂氣象豪
不得與君同嘯傲強抽荒思引吟毫
再和
佳和殊堪渴想勞幅巾霜髩遂忘搔長言燦燦經三復
至樂融融共一陶遇事未能全吏隐解頥幸得接詩豪
願前瓜代頻酬唱任秃秋蟾玉兔毫
和曹子方
遶舍方憐喜鵲鳴臨風更聽振金聲戅兒遠宦趨庭過
善友新篇擊鉢成荒學謾傳烏足道嘉辭借譽一何榮
鳳毛池上他年貴謙晦終難掩道耕
和子方贈祖夷仲提刑
蓬莱為别幾秋風倅乘當年服徇公梁漢曾嗟失高躅
甌閩幸遲擴前功税車白髮相看喜把酒黃堂一笑同
行見刑清八州境里言應不詠垣東
冬至三日遊水南諸寺
曦輪飛上宿雲收晩出城南趣適幽六寺連延行複道
一溪縈繞瀉寒流世情共喜新陽復仙境聊成極目遊
不以篇章記登覧此時清興若為酬
和公舒太守長至遊水南僧寺
紛華盛麗已心灰䗶履尋山尚喜陪聊藉琴樽樂清景
全勝車馬冒黃埃年登况畢三時務陽復仍忻七日來
更愛起予傳秀句使君詩筆冨天才
送曹子方
判袂長亭歲律殘天寒雲靄惨溪山間關唯恐君兼道
寂寞仍愁我獨還秀句八州神物護輕軺千里老人攀
他時企想音書外佇聽休聲聳近班
護國院十詠
雷分石
聞說豐隆為剖開非關星隕自天來數齊元凱峥嶸勢
不是尋常作削材
香爐峯
由來元化作鈞陶賦象香爐峯勢高恰似羌廬山下見
不容太白獨抽毫
天然橋
欲渡銀潢上九霄回頭雲路正迢迢誰知略彴由天造
全勝間關履鵲橋
玉印峯
拂雲蒼翠勢嶔崟玉印分明帶秀林變化固非緣堕鵲
天將寳玩鎮幽深
石鑑峯
天悟迷人亦自然團團石鏡為高懸潛令演若狂心止
忘照回情學坐禪
蟄龍潭
蟄龍潭上木隂森百丈垂絲未度深蟠屈只應如傳說
俟時騰躍作商霖
放生池
看收數罟買鮮鱗縱在深池是亦仁但使校人誠子産
自然微物遂天真
鳳凰山
鳳凰山色似晴光半入青雲兩翅張誰謂太平寧有象
峯巒猶學瑞禽翔
鎻翠屏
屏名鎻翠勢彎環境勝全疑出世間枕石眠雲乃其地
誰能先向此中閒
仙茒峯
餌茒仙去絶遺蹤屹屹孤峯倚碧空空使時人想飈馭
寸心長惑有無中
次韻推官東庵
紫竹交隂處微行接小軒轆轤聲在井薜荔翠依垣自
有山林趣何妨鳥雀喧公餘聊宴坐方寸得澄源
步雲亭
官居瀟洒並城壖城上危亭勢屹然庨豁四簷通日月
回環千里見山川凌虛迥絶尋常地据要追吟尺五天
莫訝白雲隨步起望中祠宇指梅仙
又和李世美再題步雲亭
嶢嶢氣勢壓南閩髣髴鵬程近紫氛女堞却依丹檻底
翬簷迥與碧霄分融樽有地留清景阮屐無時蹴亂雲
引脰更勞西北望子牟馳戀繼朝曛
和世美久雨枕上偶成
釡中何慮致魚生庭下寧論輟運瓴夜厭繁聲驚夢枕
朝愁潤色浥書屏無聊搔首憐垂白遣興題詩寫殺青
此叚公居正岑寂還如舊隐掩柴扃
又和久雨
繼日霖霪勢不停淙淙高屋似翻瓴氣昏亭閣迷仙境
雲闇山川掩畫屏壠麥潛憂化蛾白溪荷遥想没錢青
占晴問蔡師前語罄折恭於奉鼎扃
晩晴
積雨鎻山城幡然喜晩晴園林變新綠溝澮有餘聲日
色間何闊雲隂否已傾無才希杜賦短句且紓情
紅蕉
紅蕉秀南土對植燕堂隂每為開青眼唯憐吐赤心華
丹天賦異凋瘁歲寒深擬奪蘭荃譽慇懃約共吟
和劉公舒題步雲亭
締搆岧嶤倚碧空建安氣象矚清雄自矜遠目窮天末
更喜新篇入彀中壇指昇仙歎梅福山連夢筆想文通
梯雲每到如平地養勇何須羡北宫
五月三日見萱草一枝
薄薄初陽曉霧披庭萱再見似相知月臨仲夏纔三日
風折今年第一枝蘤翦兼金黃灼爍幹瑳圓玉碧参差
好花來歲應如舊知在何州記此時
和世美吉祥為别
山驛迢迢畏景舒星軺不肯少躊躇先之古寺圖分袂
故約前騶幸柅車霧卷茗甌分啜罷風收談麈贈言餘
雖知暫别非踰月尚覬郵筒數惠書
又次韻慶除代
一封黃牒下雲頭受代需時若自謀雖幸有期趨北闕
自慚無術惠南州累年塵土甘祗役萬里烟霄想告猷
猶頼高材見禆助不教孤跡謾淹留
去冬留題管節堂世美朝請今夏按部過之為詩
見賁輙次韻奉和
拙句慚先刻佳章幸繼遊襃題踰八字傳詠入中州舍
館仍增麗時炎倏變秋悠悠想清思長似建溪流
世美朝請賢友近按昭武還寵示道中雜詩十三
首因成拙句奉呈
衝蒙盛暑歴山川膚使何嘗嘆獨賢星騎逡巡一千里
仙才灑落十三篇籠羅絶頂裁詩句攄發高情破萬緣
但恨陽春難繼和暗投終辨夜光圓
荔子
閩地高材最傑然結成丹荔冐炎天堆盤火齊光芒轉
溜齒瓊漿氣味全玉井蓮房空賦咏秀江萍實謾流傳
更咍蜀品煩馳傳闇向紅塵動笑妍
與世美奉詔旨分督决獄甲戌判袂之武陽壬午
還宿中興寺而得世美自延平所寄詩因次韻
盛暑宵憂動邃旒敕催諸道决纍囚承流宣澤彌兢愓
履險航湍敢滯留南北分馳纔數夕重輕釋繋已三州
高材想盡哀矜意美疢當從勿藥瘳
八月上澣登步雲亭
一日優閒九日忙步雲亭上共翺翔地高始覺秋風勁
事隙方知晝景長戲舉禪談一重案静看茶戰第三湯
吾民况有京坻望遠宦宜從嘯咏忘
中秋夜雨
秋色中分夜氣清月華今夕最澄明如何驟雨横來勢
不徇高樓倚望情桂子飄零無處覓燭花煇熖為時生
莫辭盡醉酬佳節猶覬餘光接暁晴
公舒朝請得福守所寄荔子佳品二而咏以二詩
乃以為示輙次韻奉和
鄰境緘馳荔子丹黃堂矜詫滿彫盤香收殘爇餘龍腦
牋寫新詩掩鳳團咀嚼定嫌瓊液薄形容更比水精寒
強抽滯思聊追和珍菓清吟兩可歡
佛宫竒品號磂黃黃縠籠珠徑寸光種異却輕萍有實
味甘全勝蔗為漿南人拭目驚稀見北客流涎試一嘗
翻笑洞庭霜後橘豈能當暑侑持觴
建安郡庠重彩記事
泮水秋深爽氣全簮紳戾止共拳拳丹青圖寫三千禮
藻繪形容七十賢如堵聿來觀盛集采芹應有賦新篇
諸生好進公卿業此日風流亦與傳
九日示夀隆
九日閩中氣尚暄扶持病體坐家筵喜看數朵黃金菊
強引三分白玉船浮世謾論軒冕貴佳辰難遇子孫圓
明年汝對陶公菊應念欣欣戲綵前
建安山水亦幾希九日登高著處宜秋杪風光自瀟洒
老來情味少歡怡舉杯喜見黃花泛落帽羞將白髮吹
佳節不能成酩酊浪吟小杜昔年詩
留題南劍州延平閣
危閣横空待勝遊登臨盡道冠南州面分列嶂環羣秀
坐看雙溪會一流斜納朝暉長易旦逆消暑氣每先秋
更傳寳劍深潭近半夜寒光射斗牛
冷風閣
勝槩天成所得偏一来登覧興飄然拂雲欄楯塵寰遠
隔水樓臺畫幅全隐隐歸舟搖落日悠悠飛鳥破孤烟
冷風可御非虛目况是層巒對演仙
題尤溪縣林平鋪壁
前歲方離蜀道難﨑嶇今日過黃山自嗟使事殊無補
祇向塵途歴險難
題黯淡灘
慎操舟檝度危灘脫險從安反掌間豈似俗流争利逹
難防笑貎伏波瀾
將到富沙寄世美同事
判袂于今涉五旬馳驅無復寓書頻險途頓失往還倦
高誼却忻朝夕親近事欲蘄祛蔽塞新吟應許和清純
富沙此去無多地先走詩筒致所陳
和劉公舒見示生日詩
衰遲何幸住佳章遠引吾宗及漢唐戶掛桑蓬當日喜
毫揮珠玉此時光欣臨愛景披辭藻怯向清飈動髩霜
松栢由來交茂悦願回善頌歲寒芳
和李世美見寄兼送推官宰彭澤
北風傳暁角宿霧鎻寒城秣馬登途早將雛振羽輕一
經承祖訓百里儆官箴多謝龍門秀貽詩壮去程
又和道中書事奉懷
同日分携去先期掉鞅迴馳情隨道遠殘歲怯春催客
舍驚新柳山城嘆落梅佳篇慰翹望還馭過王臺
和劉守正月十日新茶
乳霧浮浮啜新茗秪疑春自壑原來開筵人日踰三晝
試焙申年第一杯首面光肥香己透輔車津潤味全回
不須七盌清風至滿腋依稀在楚臺
和正月十七日擕具見約
遠宦隨時且自娱看看受代又脂車燃燈初過忘岑寂
極日相從接緒餘瘴霧催花錦零落春風吹髩雪稀疎
追懷古語成新詠萬事無非酒破除
又和
著處山川秀可娱何妨投隙數驅車韶華已過三分一
歲律纔經半月餘北海樽罍雖自滿東陽篇詠不宜疎
惟愁南國春多雨誰把繁隂為埽除
和世美以前韻惠詩
東亭清集幸相娱暮角聲休尚柅車冷淡蓮光燈夕後
微茫桂魄雨天餘交談自喜高情合投老還嗟樂事疎
况是離懷起朝夕好憑樽酒豫驅除
南園正月二十三日見牡丹因翦分送而公舒太
守以詩為報遂次來韻
上元八日冒輕寒翦送南園兩牡丹為我果然興絶唱
知君不作等閒看香餘琱檻春猶淺詠入華牋墨未乾
更說僧坊曾寄植縱觀須待觧征鞍
和世美行役不與貢第一茶
採鳳團龍貢紫宸今年斗柄僅離寅四千里望中天闕
第一番題北苑春拜表盡恭初遣使乘軺還念未歸人
太平歲集梯航獻山岳何如此效珍
又和督决囚
旰食憂民睿思焦默懷時雪滯層霄十行新下寬囚詔
諸道交馳奉使軺縲紲稀疎至恩浃旄倪歡感大鈞調
宣揚德澤慙綿弱但採堯民擊壤謠
和劉守以詩約賞南園牡丹
閒花浪蘂謾芬敷滿檻妖韶體自殊且看淡紅隨分有
須知絶品此中無剪愁魏國掺掺手辨怯齊門一一竽
已埽幽亭待清賞更煩佳句預相娱
别劉公舒
間關杖節使全閩何幸邦侯遇故人談笑一樽時得暇
謳歌千里政如春解擕白髮情非昔贈别清篇思入神
却想萍蹤流未遠會看飛詔趣朱輪
出閩境永豐道中
去暮愁行泗州嶺清晨喜見江東山二年巡按勞南走
盡室安全慶北還負弩兵廻喧渡口插秧人看立田間
却嗟奉使無禆補征返徒添兩髩斑
道中聞鶯
棲止垂楊最上枝綠絲深罩欝金衣也知行客留心聽
弄盡新聲始肯飛
水碓
杵臼功能自古施更堪引水代人為誰知滿溢傾欹處
却是臨機效力時
滕龍圖挽詞
踐歴清華四十年老成忽逐逝波遷鹽梅未展和羹效
裘帶終淹分閫權忠義長為古人比功名固有史臣傳
不材曾附風雷末遠寓哀辭倍泫然
送孫聖微同年赴浙漕
當時折桂共雲梯四十餘年跡久暌白首為郎方接武
繡衣出使又分携放船汴水寒猶淺䟦馬都門日欲低
遠想清風播仁聞融融先滿浙東西
雄勝東南越與吴光華使節暫馳驅比年郡邑多疲俗
今日朝廷用老儒固有風聲鎮媮薄何妨膏澤慰焦枯
公餘且盡登臨興嚴召終難緩走趨
張大資挽詞
峥嶸儀貎國輝光曾與明堂作棟樑顓面鉅藩方偃息
間生英氣忽飄揚文章絶筆星辰晦德業遺芳簡冊香
不以修齡畀賢傑傷嗟無處問蒼蒼
熙載功成髩未華蕃宣屢易見褒嘉鳳池舊别經年久
鶴馭新乘去路賖哀挽聲悽霜月冷銘旌影轉曉風斜
故山歸葬依先壠千古悠悠賢世家
送莫和中刑部致仕歸吳興
司刑華省徤精神容易飛章便乞身未老先休多有志
似君勇退幾何人安車漸遠京塵路歸棹仍追霅水春
而我區區尚持禄自慚鄉境謾為鄰
大行太皇太后挽詞
德業高千古憂勤盡九年捲簾將復辟弛衛忽登仙飲
泣均中外流恩在幅員春風低挽唱幽咽厚陵邊
臨朝扶聖治盛烈掩姜任壽享堯齡淺哀添舜慕深靈
衣粲翬翟謚冊刻球琳仰望軒星晦悽愁萬國心
和劉公儀郎中對雪
九陌塵埃變玉沙雲中雙闕陋仙家豐年欲啓三登兆
大巧先裁六出花高卧洛陽逢汲引雄文梁苑動吁嗟
郎闈自愧徒温飽坐擁炎爐歎歲華
和劉公儀省宿呈同舍
夜宿冰廳愁解衣南宫正是苦寒時窗含積雪猶明几
爐撥殘煤始捲帷無所忸怩當俯仰不須容易嘆衰遲
更為佳句貽同舍使我揮毫羨色絲
次夕宿省再用前韻呈同舍
凛烈寒威著寢衣中臺獨宿夜分時郎潛已嘆斑馮髩
幼學空思下董帷直舍孤燈生暈淺禁垣清漏送聲遲
何年追語今宵事笑向江湖理釣絲
再次韻和公儀所示
忩忩下馬脱朝衣夜直儀曹歲晏時香穗縈回清一榻
燭花明媚耀重帷詩成白雪音難和夢斷黃粱熟已遲
見說遲明還剡奏懇求宫鑰待言絲
和公儀索和詩
唱酧三峡浪飛花敏捷曾蒙秀句誇為感來篇驚歲暮
因成閣筆待春華見斑固已慙窺豹失酒當須鍳畫蛇
鄙思強抽追險韻還如策蹇度褒斜
又和憶小園梅花
為憶新梅發舊枝勇操吟筆對晴暉幽香不到青綾被
冷豔應迷白羽衣忽忽屢經春色改紛紛或傍笛聲飛
祗疑渴想高情劇頻向冰廳有夢歸
和喻明仲題純粹大師虚一軒詩
聞說琳公最佳處榜題虚一一軒清逍遥羽客真高隐
曠逹星郎肯謾名琴挂無絃藏至樂爐存微火鎻長生
未能投步資閒適聊和新詩託寄聲
和陳圖南見喜權金部
綠槐經午轉庭隂投隙相過省闥深且喜清談共揮麈
莫嗟白髮各盈簪鄰曹尙幸聮官樂兼局那辭冗事侵
更辱高吟叙情舊侑歡何必濁醪斟
又次韻
詩將争功定繹騷堂堂風格等劉曹高情迭唱通三歎
險語相先較一毫酷暑俄驚變瀟洒噪蟬何敢助雄豪
嗟予老拙慵牽強飬勇終憐不目逃
送孔彦常待制赴宣城
宣城從古號名城新拜除書擁旆旌剡奏屢傳求外補
偃藩暫得遂高情虎符南國先聲重鷁首秋江去意清
最好笳鐃將壓境敬亭山色遠相迎
又和義夫學士
開府南陵氣序秋翠屏千壘對岑樓力宣膏澤均千里
坐賞溪山冠十州小謝篇章耐吟諷謫仙蹤跡自風流
公餘好盡登臨興應誚區區宋玉愁
胡右丞挽辭
石轄辭榮重寄分却趨召節造天閽表儀八座方尊德
悃愊連章乞偃藩將見辨嚴離鳳闕忽傳感疾自鴒原
公薨不及期頤壽至理冥冥豈易論
鄧左丞開府挽辭
學術材猷間世資進登丞轄僅踰時夀非德稱天何恡
命與心違古所悲一品衰榮加贈典九重震悼輟班儀
靈輿還葬從先壠嗚咽秋風薤露辭
和盛中叔侍郎齋宿唱酬
誰謂南宫夜直頻宿齋清集迥難親翌朝唯幸窺新什
三紀尤欣叙古人共慶球琳已華國獨慙樗散謾先春
更將鄙句追詩戰益耻弢弓託負薪
嘗進酒
昔年北苑試龍茶似陟雲霄飲露華今日禮曹嘗御酒
又疑塵跡到仙家自知衮衮官身幸莫向區區俚耳誇
此叚出於尸禄外支離形德更何加
錢塘集卷六
