東雅堂昌黎集註卷三十五
碑誌
盧渾墓誌銘(渾河南法曹參軍第二子而公妻弟也然有銘無誌焉)
前汝父母右汝兄(兄上或有弟字或作後有汝兄渾於陵弟也兄弟惟二人)汝從之
居視汝如生遷汝居兮日月之良(遷汝或作汝遷于三字)汝居孔
固兮後無有殃如不信兮視此銘章(此或作於)
虢州司戶韓府君墓誌銘(韓氏自魏安定桓王茂五世孫為叡素嘗)
(為桂州刺史四子長仲卿為武昌令贈尚書右僕射次少卿太白云感槩重諾死於節義)
(次雲卿禮部侍郎公為科斗書後記云叔父當大歴世文詞獨行中朝即雲卿也季紳卿)
(涇陽令嘗為揚州錄事參軍太白謂工古文而能官者公與兄會介仲卿之子也俞弇雲)
(卿之子也岌紳卿之子也岌為虢州司戶故公誌云桂州君之孫司錄君之子其系明甚)
(李太白為武昌德政碑亦言桂州君四子名諱長少皆與此誌合惟唐史世系表乃以桂)
(州君為有七子無少卿而有晉卿季卿子卿升卿果何據而然未有公之家世而適誤漏)
(者也史至是何以取信後世哉)
安定桓王五世孫叡素為桂州長史化行南方(長或作刺考世)
(系表李太白去思頌公墓誌行狀皆作長史)有子四人最季曰紳卿文而能
官嘗為楊州錄事參軍事故宰相崔圓(或無參軍二字上元元年二月)
(以崔圓為揚州大都督府長史淮南節度使)圓狎愛州民丁某至顧省其家
家大衙會日司錄君趨以前大言曰請舉公過公與小
民狎至至其家害於政(或無複出至字)圓驚謝曰錄事言是圓
實過乃自署罰五十萬錢由是遷涇陽令破豪家水碾
利民田頃凡百萬君諱岌桂州君之孫司錄君之子亦
以能官名少而竒壯而強老而通(閣本無而強老三字方以為脱)以元
和元年六月十四日卒年五十七(元或作三)娶京兆田氏女
(或無女字)男曰家女曰門曰都皆幼(或無曰門二字)初君樂虢之土
田山水求掾其州去官猶家之既卒因以其年九月某
日葬州北十里崔長史墓西(葬下或有于字)銘曰
凡兆于茲唯其家之材(或作財當今按此句未詳有脱誤)蓋歸有時
四門博士周況妻韓氏墓誌銘(此誌及張徹墓誌皆以俞為開)
(封尉唐宰相表以俞為開封令亦誤矣)
四門博士周況妻韓氏諱好(或有複出好字)尚書禮部郎中諱
雲卿之孫開封尉諱俞之女開封娶趙氏生二女三男
(下開封字或作俞俞二女長嫁周況次嫁張徹三男無競啟餘州來)開封卓越豪縱不治
資業喜酒色狗馬趙氏卒十一年而開封亦卒開封從
父弟愈於時為博士(或無弟字舊本皆有卿今按公父仲卿與開封之父雲為兄弟則)
(公與開封固從父兄弟也)乞分教東都生以收其孥於開封界中教
畜之而歸其長女于周氏況(于一作於元和元年況中進士第是歲公以好好適)
(兄)況進士家世儒者(或無況字)曾祖諱延潭州長沙令祖諱
晦常州參軍父諱良甫左驍衛兵曹參軍況立名行人
士譽之韓氏嫁九年生一男一女年二十七以疾卒(疾或)
(作病)葬長安城南鳳栖原其從父愈於時為中書舍人(父下)
(方有弟字兄今按方本非是儀禮喪服篇有族曾祖父者曾祖之弟也其子為族祖父其孫為族父其曾孫)
(為族兄弟有從祖祖父者祖父之兄弟也其子為從祖父其孫為從祖兄弟有世父叔父者父之兄弟也其子)
(為從父兄弟今韓公於開封及虢州皆為從父弟矣於開封之女則公當為從祖父也此但云從父為脱一祖)
(字方作從父弟尤誤今無别本不敢輙增祖字且从諸本去弟字)為銘曰
夫失少婦(失或作喪)子失壯母歸咎無處
韓滂墓誌銘(公為袁州日二姪湘滂皆從之滂死於袁州故云權葬宜春郭南一)
(里宜春袁州也世系表老成二子湘大理丞滂寶雞丞接誌滂年十九死則未嘗仕也表)
(復誤矣)
滂韓氏子其先仕魏號安定桓王(王名茂滂九世祖也)滂父老成
厚謹以文為韓氏良子弟未仕而死有二子滂其季也
其祖韓介為人孝友一命率府軍佐以卒二子百川老
成老成為伯父起居舍人某後(或無複出老成字或無某字)起居有
德行言詞為世軌式滂既兄弟二人而率府長子百川
早死無嗣(或無早字)其叔祖愈命滂歸後其祖滂清明遜悌
以敏讀書倍文功力兼人(倍與背同倍文謂背本暗記也周禮注倍文曰諷韓語蓋)
(本此洪譜以為作文蓋不考此而誤改兼下文復有為文辭字亦不應重複如此也)為文詞一旦
竒偉驟長不類舊常吾曰爾得無假之人邪(或無得字無人字)
退大喜謂其兄湘曰某違翁且踰年懼無以為見今翁
言乃然可以為賀羣軰來見皆曰滂之大進不唯於文
詞為人亦然(或無文字詞下或有於字)既數月得疾以死年十九矣
(死或作卒滂貞元十八年生)吾與妻(公妻高平君盧氏)哭之傷心三日而斂
既斂七日權葬宜春郭南一里(或無一字)嗚呼其可惜也已
(也一作之)銘曰
天固生之邪偶自生邪(或無之字)天殺也邪其偶自死邪(或無)
(也字)莫不歸於死夀何少多(歸或作悲)銘以送汝其悲奈何
女拏壙銘(公元和十四年以刑部侍郎諫佛骨忤上意出為潮州女挐道死商南層)
(峰驛瘞之山下其年十一月二十四日移刺袁州明年九月召為國子祭酒過墓下題詩)
(驛梁至是發其喪歸葬于河南之河陽世墓之次云)
女拏(女加女書二切)韓愈退之第四女也惠而早死愈之為少
秋官(為少或作少為非是元和十二年十二月公為刑部侍郎)言佛夷鬼其法亂治
梁武事之卒有侯景之敗(或無武字)可一掃刮絶去不宜使
爛漫(刮或作削)天子謂其言不祥斥之潮州漢南海揭陽之
地(或無漢字音揭其逝切又竭)愈既行有司以罪人家不可留京師
迫遣之(或無可字)女拏年十二病在席(病或作疾或作在病無席字)既驚
痛與其父訣又輿致走道(又一作父)撼頓失食飲節死于商
南層峰驛(層峰或作密)即瘞道南山下五年愈為京兆(下或有尹)
(字)始令子弟與其姆易棺衾歸女挐之骨于河南之河
陽韓氏墓葬之(葬上或有而字)女挐死當元和十四年二月二
日(和下或有之字)其發而歸在長慶三年十月之四日其葬在
十一月之十一日銘曰
汝宗葬于是汝安歸之惟永寧
河南緱氏主簿唐充妻盧氏墓誌銘(公嘗誌盧君夫人苗)
(氏之墓今誌唐充妻盧氏即苗氏長女也充其長女壻公季女壻也)
夫人盧氏諱某蘭陵太守景柔八世孫父貽卒河南法
曹法曹娶上黨苗氏太師晉卿兄女生三女三男(考苗夫人)
(志當云二男)夫人最長法曹卒苗夫人嫁之唐氏充充明經
(或無複出充字)宰相休憬曾姪孫出郄氏(今按郄綺戟反俗郤字與郄字相亂今流)
(俗郗超字多作郄誤也)外王父昂中書舍人夫人年若干嫁唐氏
凡生男與女九人年四十二元和四年正月二十二日
卒其年四月十五日葬河南府河南縣之大石山下銘曰
夫人本宗世族之後率其先猷令德是茂爰歸得家九
子一母(得或作其)婉婉有儀柔静以和命不侔身茲其奈何
刻銘墓石以告觀者(觀或作親才者之戈切與何叶吳老讀如此)
乳母墓銘(舊本作河南縣令韓愈乳母李氏葬乳母且為之銘自公始)
乳母李徐州人(李下或有氏字)號正真入韓氏乳其兒愈(入或作為)
(下或有家字)愈生朱再周月孤失怙恃(大歴三年公生五歲而公父仲卿卒此云)
(未再周月孤失怙恃再詳退之祭嫂鄭夫人云我生不辰三歲而孤此言未周月孤失怙恃是雖入三歲而)
(未及兩周也)李憐不忍弃去(李下或有氏字)仇保益謹遂老韓氏及
見所乳兒愈舉進士第歴佐汴徐軍(見下或有其字徐下或有二州字)
入朝為御史國子博士尚書都官員外郎河南令娶婦
生二男五女(二或作三)時節慶賀輙率婦孫列拜進夀(節下或有)
(受字輙上或有愈字)年六十四元和六年三月十八日疾卒(疾或作病)
(或無疾字或作以疾卒)卒三日葬河南縣北十五里愈率婦孫視
窆封且刻其語于石納諸墓為銘(語或作誌)
東雅堂昌黎集註卷三十五
