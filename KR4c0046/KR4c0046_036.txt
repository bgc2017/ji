東雅堂昌黎集註卷三十六
雜文
瘞硯銘(銘或作文)
隴西李觀元賓始從進士貢在京師(公與元賓皆貞元八年進士也)或
貽之硯既四年悲歡窮泰未嘗廢其用凡與之試藝春
官實二年登上第行于襃谷(此下或有間字褒斜地名)役者劉胤誤
墜之地毁焉乃匣歸埋于京師里中昌黎韓愈其友人
也贊且識云
土乎質陶乎成器復其質非生死類全斯用毁不忍棄
(斯閣作期非是)埋而識之仁之義硯乎硯乎與瓦礫異
毛穎傳(公作此傳當時有非之者張籍書所謂戲謔之言謂亦指此舊史亦從而為之)
(言曰譏戲不近人情是豈有識者哉柳子厚豈下人者乃獨以為竒既書其後又答楊誨)
(之書云足下所持韓生毛穎傳來僕甚竒其書恐世人非之今作數百言知前聖不必罪)
(俳也云云則文章因自有知音者哉談李肇國史謂公此傳其文尤高不下遷史藪亦)
(謂此傳似太史公筆子厚有讀毛穎傳後題見柳集二十一卷)
毛穎者中山人也(中山國名今定州)其先明眎(禮記兔曰明眎)佐禹治
東方土(句)養萬物有功因封於夘地死為十二神(治方作理)
(土方作吐屬下句云孔氏周書注曰土能吐生百榖義取此今按東方夘位此正為下文封於夘地死為十)
(二神而言也然兔與夘皆不屬土與方所引孔說不合又不見其所吐何者可養萬物兼治東方為句語意亦)
(似未足唯參同契云兔者吐生光則免乃有吐義然似亦只與下文當吐而生之說相表裏止是自吐其子而)
(無吐養萬物之意未見其必可据也若作治東方土而目為一句但以平水土而言則於語勢無闕而下句養)
(萬物有功為奏庶鮮食之義意亦自明故今且从諸本其以十二物為十二神相承已久亦未見所從來幷闕)
(之以竢知者)嘗曰吾子孫神明之後不可與物同當吐而生
已而果然(當吐而生見本草)明眎八世孫䨲(蜀本音奴鈎切爾雅兔子嬎郭注云)
(俗呼曰&KR0146;䨲與&KR0146;同論衡曰兔舐毫而孕及其生子从口而出名曰嬎嬎芳萬切廣雅云䨲兔子)世傳
當殷時居中山得神仙之術能匿光使物竊姮娥(事見淮南)
(子)騎蟾蜍入月其後代遂隠不仕云居東郭者曰㕙(者下)
(或有號東郭三字或有號東郭㕙而無曰字說文狡兔㕙戰國策作逡音俊)狡而善走與韓
盧争能盧不及盧怒與宋鵲謀而殺之醢其家(鵲或作㹱廣雅)
(曰韓盧宋鵲犬屬字林㹱音鵲宋良犬也)秦始皇時蒙將軍恬(製筆自恬始)南伐
楚次中山將大獵以懼楚(中山在秦東北非伐楚所當次也此固寓言然亦不為無)
(失)召左右庶長與軍尉(或無右字非是)以連山筮之(周禮三易之法夏曰)
(連山)得天與人文之兆筮者賀曰今日之獲不角不牙衣
褐之徒缺口而長鬚八竅而趺居(趺音夫)獨取其髦簡牘
是資天下其同書秦其遂兼諸侯乎(筮詞皆用古韻詩祈父予王之爪牙)
(靡所止居古牙吾通髦與資亦然一云崔豹古今注蒙恬造筆以柘木為管鹿毛為柱羊毛為被非免毫也公)
(豈它有所自邪作今按髦資與居書叶今北人語猶謂毛為謨公董生詩咨與書漁叶皆可證也)遂獵
圍毛氏之族拔其豪(或作毫非是下之毫同)載穎而歸獻俘于章
臺宫聚其族而加束縳焉秦皇帝使恬賜之湯沐而封
諸管城號曰管城子(或無曰字)日見親寵任事穎為人強記
而便敏自結䋲之代以及秦事無不纂錄陰陽卜筮占
相醫方族氏山經地志字書圖畫九流百家天人之書
及至浮圖老子外國之說皆所詳悉又通於當代之務
官府簿書市井貨錢注記惟上所使自秦皇帝(皇上或有始字)
及太子扶蘇胡亥丞相斯(相下或有李字)中車府令高(趙高為中車府)
令下及國人無不愛重又善隨人音心正直邪曲巧拙一
隨其人雖見廢棄終默不洩(雖下或有後字)惟不喜武士然見
請亦時往累拜中書令與上益狎上嘗呼為中書君上
親決事以衡石自程(秦始皇紀天下之事無大小皆決於上上至以衡石量書日夜有程)
(不中程不得休息石百二十斤也)雖宫人不得立左右獨穎與執燭者
常侍上休方罷穎與絳人陳玄弘農陶泓及會稽禇先
生友善相推致其出處必偕上召潁三人者不待詔輙
俱往上未嘗怪焉後因進見上將有任使拂拭之因免
冠謝上見其髮秃又所摹畫不能稱上意(摹或作謩)上嘻笑
曰(嘻或作喜非是)中書君老而秃不任吾用吾嘗謂君中書君
今不中書邪(君今君或作而)對曰臣所謂盡心者因不復召歸
封邑終于管城其子孫甚多散處中國夷狄皆冒管城
惟居中山者能繼父祖業
太史公曰毛氏有兩族其一姬姓文王之子封於毛所
謂魯衛毛聃者也(左氏僖二十四年富辰之言)戰國時有毛公毛遂
(遂趙人平原君之客)獨中山之族不知其本所出子孫最為蕃昌
(或無為字)春秋之成見絶於孔子而非其罪及蒙將軍拔中
山之豪(或作毫非是)始皇封諸管城(諸或作之)世遂有名而姬姓
之毛無聞穎始以俘見卒見任使(見或作幸)秦之滅諸侯穎
與有功賞不酬勞以老見疎秦真少恩哉
下邳侯革華傳(方云閣本無此篇劉龍圖煜云或言此篇不類退之文及得本)
(校果無趙璘因話錄謂革華傳稱韓文公皆後人所誣是唐人已知其偽然杭本文粹皆)
(錄洪謂始錄於歐公非也今按此當全篇刪去)
遂窮文(予嘗見文宗備問云顓頊高辛時宫中生一子不着完衣宫中號為窮子其後)
(正月晦死宫中葬之相謂曰今日送却窮子自爾相承送之又唐四時寶鑑云高陽氏子)
(好衣弊食麋正月晦巷死世作麋棄破衣是日祝於巷曰除貧也小宋云退之送窮文進)
(學解毛穎傳等諸篇皆古人意思未到可以名家矣然送窮文與揚子雲逐貧賦大率相)
(類張文潛曰公送窮文蓋出子雲逐貧賦然文采過逐貧矣晁無咎取公此文於續楚詞)
(系之曰愈以屢窮不遭時若有物焉為之故託於鬼謼彼窮我者車船飲食謝而遠之而)
(窮不可去也則燒車與船延之上座亦卒歸於正之義焉)
元和六年正月乙丑晦主人使奴星(或有複出星字)結柳作車
縛草為船載糗輿粻(輿或作與糗爾雅云麥也周禮糗餌粉餈粻糧也糗去久丘救二)
(切粻之良切)牛繫軛下引帆上檣(選萬里連檣牛繫軛下軛乙革切檣音牆)三
揖窮鬼而告之曰聞子行有日矣(日下或無矣字)鄙人不敢問
所塗竊具船與車備載糗粻(竊或作躬)日吉時良利行四方
子飯一盂子啜一觴攜朋挈儔去故就新駕塵彍風(彍)
(音霍又廓郭二音)與電争先子無㡳滯之尤我有資送之恩子
等有意於行乎屛息潛聽如聞音聲若嘯若啼&KR1154;欻嚘
嚶(欻&KR1154;霍虢切許勿切)毛髮盡竪竦肩縮頸疑有而無久乃可
明若有言者曰吾與子居四十年餘子在孩提吾不子
愚子學子耕求官與名惟子是從不變于初門神戶靈
我叱我呵包羞詭隨志不在他子遷南荒熱爍濕蒸我
非其鄉百鬼欺陵太學四年朝韲暮鹽惟我保汝人皆
汝嫌自初及終未始背汝心無異謀口絶行語於何聽
聞云我當去是必夫子信讒有間於予也我鬼非人安
用車船鼻齅臭香救(齅許切)糗粻可捐單獨一身誰為朋
儔子苟備知可數已不(已與以同以又與與同)子能盡言可謂聖
智情狀既露敢不廻避(迴或作曲)主人應之曰子以吾為真
不知也邪子之朋儔非六非四(朋儔或作儔朋六或作三非是)在十去
五滿七除二各有主張私立名字捩手覆羹(結捩力切)轉
喉觸諱凡所以使吾面目可憎(目或作皃)語言無味者皆子
之志也其名曰智窮(名上或有一字)矯矯亢亢惡圓喜方羞為
姦欺不忍害傷其次名曰學窮傲數與名摘抉杳微(抉音)
(於決切)高挹羣言執神之機又其次曰文窮(曰文上或有名字)不
專一能怪怪竒竒不可時施秖以自嬉又其次曰命窮
影與形殊面醜心妍利居衆後責在人先又其次曰交
窮磨肌戛骨吐出心肝企足以待寘我讎冤凡此五鬼
為吾五患飢我寒我興訛造訕能使我迷人莫能間朝
悔其行暮已復然蝇營狗苟驅去復還言未畢五鬼相
與張眼吐舌跳踉偃仆扺掌頓脚失笑相顧徐謂主人
曰子知我名凡我所為驅我令去小黠大癡(淮南子人不小學不)
(大迷不小慧不大愚又抱朴子凡人多以小黯而大愚洪駒父曰小黠大癡三國志自有全文)人生一
世其久幾何吾立子名百世不磨小人君子其心不同
惟乖於時(惟或作雖非是)乃與天通攜持琬琰易一羊皮飫於
肥廿慕彼糠麋天下知子誰過於予雖遭斥逐不忍子
疎謂予不信請質詩書主人於是垂頭喪氣上手稱謝
燒車與船延之上座(之或作入公此篇終云延之上座於是叚成式作留窮詞近世唐子)
(西作留窮詩二者皆祖公之意而為之然成式後又作送窮辭焉)
鱷魚文(鱷或作鰐朱居靖公秀水間居錄云鱷魚之狀龍吻虎爪蟹目鼉鱗尾長數尺)
(末大如箕芒刺成鈎仍有膠粘多於水濱潛伏人畜近以尾擊取蓋猶象之任鼻也新舊)
(傳皆載公此文初公至潮問民疾苦皆曰惡谿有鱷魚食民産且盡數日公令其屬秦濟)
(以一羊一豚投谿水而祝之其夕有暴風震雷起湫水中數日水盡涸西徙六十里自是)
(潮州無鱷魚患潮州廟記所謂能馴鱷魚之暴者此也歐陽文忠作陳文惠公神道碑書)
(公通判潮州惡谿鱷魚不可近公命捕得鳴鼔于市告以文而戮之其患并息潮人歎曰)
(昔韓公諭鱷而聽今公戮鱷而懼所為雖異其使異物醜類革化而利人一也吾潮間三)
(百年而得二公幸矣)
維年月日(或作維元和十四年四月二十四日)潮州刺史韓愈使軍事衙
推秦濟以羊一豬一投惡谿之潭水以與鱷魚食而告
之曰昔先王既有天下列山澤罔䋲擉刃以除蟲蛇惡
物為民害者(列新書作迾方云音力制切遮道也罔或作網或作綱方云莊子擉鱉言刺也字从)
(手之外或無之字)驅而出之四海之外及後王德薄不能遠有
(或無後王二字)則江漢之間尚皆棄之以與蠻夷楚越(或無蠻字)況
潮嶺海之間去京師萬里或(潮或作湖而無海字或作嶺海而併無潮湖字今)
(按此言潮州乃嶺海之閒去京師遠也但公於潮州亦有祭太湖神文則只作湖嶺亦通更詳之)鱷魚
之涵淹卵育於此亦固其所今天子嗣唐位神聖慈武
(今字閣本在子下非是)四海之外六合之内皆撫而有之況禹跡
所揜揚州之近地刺史縣令之所治出貢賦以供天地
宗廟百神之祀之壤者哉鱷魚其不可與刺史雜處此
土也刺史受天子命守此土治此民而鱷魚睅然不安
谿潭(睅然方云左氏睅其目睅目出貎安上或有下字不或作而或無處字今按此恐有脱誤疑當云)
(睅然不去據溪潭食民畜云云乃是更詳之睅何版切)據處食民畜熊豕鹿麞以
肥其身以種其子孫與刺史亢拒争為長雄(亢拒或無亢字長雄)
(漢薛宣傳上黨少豪俊易長雄)刺史雖駑弱亦安肯為鱷魚低首下心
(或作身或作中云洪謂中身也禮曰文子其中退然國語余左執鬼中注身也今按二本皆通然意新史作)
(心為近故从之)伈伈睍睍(睍目出皃本或作睍睍息咨反視也方云或校作睆睆窮視皃莊子睆睆)
(然在徽纆之中枕今按恐當作睆為是伈悉切睍胡典切)為民吏羞以偷活於此
邪(或作也)且承天子命以來為吏固其勢不得不與鱷魚
辨鱷魚有知其聽刺史言(或無言字)潮之州大海在其南鯨
鵬之大蝦蟹之細無不容歸以生以食鱷魚朝發而夕
至也今與鱷魚約盡三日其率醜類南徙于海以避天
子之命吏三日不能至五日五日不能至七日七日不
能是終不肯徙也是不有刺史聽從其言也不然則是
鱷魚冥頑不靈刺史雖有言不聞不知也夫傲天子之
命吏不聽其言不徙以避之與冥頑不靈而為民物害
者皆可殺(與冥或無冥字而為或無而字)刺史則選材技吏民(或無吏字)操
強弓毒矢以與鱷魚從事必盡殺乃止其無悔
東雅堂昌黎集註卷三十六
