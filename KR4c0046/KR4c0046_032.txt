東雅堂昌黎集註卷三十二
碑誌
司徒兼侍中中書令贈太尉許國公神道碑銘
(韓弘新史有傳多取碑詞傳間有誤處當以碑為正蓋淮西之役弘為行營都統公為行)
(軍司馬其知弘非一日也)
韓姬姓以國氏(國下或有為字出今按以國氏春秋傳語唐韻云韓姓自唐叔虞之後曲沃)
(桓叔之子萬食邑於韓因以為氏)其先有自潁川徙陽夏者(音夏假)其地
於今為陳之太康(秦滅韓以其地為潁川郡陽夏隋改為太康)太康之韓(新舊)
(史皆言弘滑州匡城人)其稱蓋久然自公始大著公諱弘公之父
曰海為人魁偉沈塞以武勇游仕許汴之間寡言自可
不與人交衆推以為鉅人長者(交或作校以上文自可言之作不與人交為是)
(今以下文長者言之又似作不與人校為是更詳之鉅上或無為字或無以鉅人三字而為上有之字或併無)
(以為鉅人四字)官至游擊將軍贈太師娶鄉邑劉氏女生公是
為齊國太夫人夫人之兄曰司徒玄佐(複出夫人字或作齊國)有
功建中貞元之間(功下或有於字)為宣武軍帥有汴宋亳潁四
州之地兵士十萬人公少依舅氏讀書習騎射事親孝
謹偘偘自將(偘偘或作侃字侃與偘同)不縱為子弟華靡遨放事(縱或)
(作從)出入敬恭軍中皆目之嘗一抵京師就明經試退曰
此不足發名成業復去從舅氏學將兵數百人(兵下或有將字)
悉識其材鄙怯勇指付必堪其事司徒歎竒之士卒属
心(欲属之切)諸老將皆自以為不及(或無皆字)司徒卒(貞元八年二月)
(玄佐卒)去為宋南城將(玄佐卒年四月以其子士寧代為使九年十二月軍亂逐士寧以副)
(使李萬榮為使弘出為宋州南城將)比六七歲汴軍連亂不定貞元十五
年劉逸淮死(九月劉卒)軍中皆曰此軍司徒所樹必擇其骨
肉為士卒所慕頼者付之(肉下或有而字)今見在人莫如韓甥
且其功最大而材又俊即柄授之而請命於天子天子
以為然遂自大理評事拜工部尚書代逸淮為宣武軍
節度使(弘事逸淮為都知兵馬使逸淮死汴軍懷玄佐之惠以弘長厚共請為留後環監軍請表其事)
(朝廷許之自試大理評事檢校工部尚書充宜武軍節度副大使知節度事)悉有其舅司徒
之兵與地(其舅或作舅氏)當此時陳許帥曲環死而吳少誠反
(或無而字)自將圍許求援於逸淮㗖之以陳歸汴使數軰在
館公悉驅出斬之選卒三千人會諸軍擊少誠許下少
誠失勢以走河南無事公曰自吾舅殁五亂於汴者吾
苗薅而髮櫛之幾盡(苗薅而髮櫛之淮南子語薅呼豪切)然不一揃刈
不足令震駴(不下或無一字駴或作駭)命劉鍔以其卒三百人待命
于門數之以數與於亂(數上數上聲下入聲與音預)自以為功并斬
之以徇血流波道自是訖公之朝京師廿有一年莫敢
有讙呶呌號于城郭者(呶讙音歡尼交切)李師古作言起事(作或)
(作詐)屯兵于曹以嚇滑師且告假道公使謂曰汝能越吾
界而為盗邪(盗上或無為字)有以相待無為空言滑師告急(師或)
(作帥前滑帥字疑亦當作師急或作及)公使謂曰吾在此公無恐(無上或有安字)
或告曰翦棘夷道兵且至矣請備之公曰兵來不除道
也不為應(為下或有之字)師古詐窮變索遷延旋軍少誠以牛
皮鞵材遺師古師古以鹽資少誠潜過公界覺皆留輸
之庫曰此於法不得以私相餽田弘正之開魏博(元和七年)
(十月以田弘正為魏博節度使)李師道使來告曰(元和元年閠六月東平帥李師古卒其弟)
(師道代之)我代與田氏約相保援今弘正非其族(非其或作其非非是)
又首變两河事亦公之所惡我將以成德合軍討之敢
告公謂其使曰我不知利害知奉詔行事耳若兵北過
河我即東兵以取曹(兵以或作以兵非是)師道懼不敢動弘正以
濟誅吳元濟也命公都統諸軍(元和十年九月以弘充淮西行營都統使)曰
無自行以遏北寇公請使子公武以兵萬三千人會討
蔡下歸財與糧以濟諸軍卒擒蔡姦(三千淮西碑作二千)於是以
公為侍中而以公武為鄜坊丹延節度使(元和十二年十一月錄平)
(淮西功加弘檢校司徒兼侍中封許國公罷都統公武檢校左散騎常侍充節度使)師道之誅公
以兵東下進圍考城克之遂進廹曹曹寇乞降鄆部既
平公曰吾無事於此其朝京師天子曰大臣不可以暑
行其秋之待公曰君為仁臣為恭可矣遂行既至獻馬
三千匹絹五十萬匹(五十或作七十)他錦紈綺纈又三萬金銀
器千而汴之庫廐錢以貫數者尚餘百萬絹亦合百餘
萬匹馬七千糧三百萬斛兵械多至不可數初公有汴
(初公下或有之字)承五亂之後掠賞之餘且歛且給恒無宿儲
(無上或有恒字)至是公私充塞至於露積不垣冊拜司徒兼中
書令(弘三上章堅辭戎務願留京師奉朝請八月守司徒兼中書令)進見上殿拜跪給
扶贊元經體(元下或有老字非是)不治細微天子敬之元和十五
年今天子即位公為冢宰(元和十五年正月穆宗即位以弘攝冢宰)又除河
中節度使(元和十五年六月以本官為河中尹河中晉絳節度觀察等使)在鎮三年以
疾乞歸復拜司徒中書令(長慶三年請罷戎鎮三表從之十月依前守司徒兼中書)
(令)病不能朝以長慶二年十二月三日薨於永崇里第
年五十八天子為之罷朝三日(年五十八或作年八十考新舊史定从今本或)
(無天子為之四字)贈太尉賜布粟(或作布帛按舊史實賜米千石賜下或有之字)其葬
物有司官給之京兆尹監護明年七月某日葬于萬年
縣少陵原京城東南三十里楚國夫人翟氏祔子男二
人長曰肅元某官次曰公武某官肅元早死(或作殁)公之
將薨公武暴病先卒公哀傷之月餘遂薨無子以公武
子孫紹宗為主後汴之南則蔡北則鄆二寇患公居間
為已不利卑身佞辭(卑或作畢)求與公好薦女請昏使日月
至既不可得則飛謀釣謗以間染我公先事候情(至既或作)
(既至非是不可下或無得字釣或作鈎染或作諜先事候情或作先得事情侯或作後)壊其機牙
姦不得發王誅以成最功定次孰與高下公子公武與
公一時俱授弓鉞處藩為將疆土相望公武以母憂去
鎮公母弟充自金吾代將渭北(元和十二年十一月以公武為渭北鄜坊節度)
(使十四年十一月以母憂去官十五年正月以弘弟充代公武鎮渭北)公以司徒中書令
治蒲于時弟充自鄭滑節度平宣武之亂以司空居汴
(長慶二年七月汴州逐節度李愿立牙將李岕為留後充自義成節度徙鎮宣武八月汴州監軍斬岕降充入)
(汴州詔加充檢校司空)自唐以來莫與為比公之為治嚴不為煩
止除害本不多教條與人必信吏得其職賦入無所漏
失人安樂之在所以富公與人有畛域(畛或作軫非是)不為戲
狎人得一笑語重於金帛之賜其罪殺人不發聲色問
法何如不自為輕重(或無自為字非是)故無敢犯者其銘曰
在貞元世汴兵五猘(居例切狂犬也)將得其人衆乃一愒(愒息也與)
(憩同詩不尚愒焉愒丘例切)其人為誰韓姓許公磔其梟狼(格磔陟切)
養以雨風桑穀奮張厥壤大豐貞元元孫(貞元皇帝之孫憲宗)命
正我宇公為臣宗處得地所河流两壖(壖江河邊地前漢坐侵廟壖為)
(宫緣壖而切)盗連為群雄唱雌和首尾一身公居其間為帝
督姦察其嚬呻與其睨眴(淮南子視焉無眴邪視也睨音詣眴音荀)左顧
失視右顧而跽(巨几切)蔡先鄆鉏三年而墟槁乾四呼終
莫敢濡常山幽都(常山成德軍幽都幽州也)孰陪孰扶(陪或作悖或作倚)天
施不留其討不逋許公預焉其賚何如(賚或作賴)悠悠四方
既廣既長無有外事朝廷之治許公來朝車馬干戈相
乎將乎威儀之多將則是矣相則三公釋師十萬歸居
廟堂上之宅憂(上謂穆宗)公譲太宰養安蒲坂(元和十五年六月出鎮河)
(中)萬邦絶等有弟有子提兵守藩一時三侯人莫敢扳
(春秋傳扳引而立之與攀同又音班)生莫與榮殁莫與令刻文此碑以鴻
厥慶
柳子厚墓誌銘(此誌作於袁州公之誌子厚詳矣其祭文推許尤厚劉夢得序)
(子厚集曰子厚之喪昌黎韓退之誌其墓且以書來弔曰哀哉若人之不淑吾嘗評其文)
(雄深雅健似司馬子長崔蔡不足多也安定皇甫湜於文章少推許亦以退之之言為然)
子厚諱宗元七世祖慶為拓跋魏侍中(或無拓䟦二字)封濟隂
公(慶字更興河東觧人仕周為宜州刺史封平齊縣公)曾伯祖奭為唐宰相與禇
遂良韓瑗俱得罪武后死高宗朝(高或作中朝或作時)皇考諱鎮
以事母棄太常博士求為縣令江南其後以不能媚權
貴失御史(肅宗平賊鎮上書言事擢左衛率府兵曹佐郭子儀朔方府三遷殿中侍御史以事觸竇)
(參貶䕫州司馬)權貴人死乃復拜侍御史號為剛直所與游皆
當世名人(游上或無與字)子厚少精敏無不通逹逮其父時雖
少年已自成人能取進士第嶄然見頭角(又嶄士或切士減切)
衆謂柳氏有子矣其後以博學宏詞授集賢殿正字(或作)
(授校書郎柳集可考或本非是此下或有藍田尉三字今按三字下文已見不當重出)儁傑廉悍
議論證據今古(或作古今)出入經史百子踔厲風發(角踔勑切)
率常屈其座人名聲大振一時皆慕與之交諸公要人
爭欲令出我門下交口薦譽之貞元十九年由藍田尉
拜監察御史順宗即位拜禮部員外郎遇用事者得罪
例出為刺史(或作貞元十九年拜監察御史王叔文韋執誼用事拜尚書禮部員外郎且將大用)
(遇叔文等敗例出為御史書今按方本得婉微之體它本則幾乎罵矣疑初本直後乃更定也若从初本則)
(上文須補藍田尉三字)未至又例貶州司馬(州上或有永字永貞元年八月憲宗即位)
(貶叔文渝州司戶參軍九月宗元與同軰七人皆坐王叔文黨同貶宗元邵州刺史十一月道貶永州司馬)
居閑益自刻苦務記覧為詞章汎濫停蓄為深博無涯
涘而自肆於山水間(水下或有之字)元和中嘗例召至京師又
偕出為刺史而子厚得柳州(元和十年三月以永州司馬柳宗元為柳州刺史)
既至歎曰是豈不足為政邪因其土俗為設教禁州人
順頼其俗以男女質錢約不時贖子本相侔則没為奴
婢子厚與設方計悉令贖歸其尤貧力不能者令書其
傭足相當則使歸其質觀察使下其法於他州比一歲
免而歸者且千人衡湘以南為進士者皆以子厚為師
其經承子厚口講指畫為文詞者悉有法度可觀(東坡至廣)
(州寄二子詩云莫學柳儀曹詩書教蠻獠事本於此)其召至京師而復為刺史也
中山劉夢得禹鍚亦在遣中當詣播州子厚泣曰播州
非人所居而夢得親在堂吾不忍夢得之窮無辭以白
其大人且萬無母子俱往理請於朝將拜疏願以柳易
播雖重得罪死不恨遇有以夢得事白上者夢得於是
改刺連州(白上或作上白改下或無刺字)嗚呼士窮乃見節義今夫平
居里巷相慕悦酒食游戲相徵逐詡詡強笑語以相取
下握手出肺肝相示指天日涕泣誓生死不相背負真
若可信一旦臨小利害僅如毛髮比反眼若不相識落
陷穽不一引手救反擠之(救下或有而字)又下石焉者皆是也
此宜禽獸無知所不忍為而其人自視以為得計聞子
厚之風亦可以少媿矣(少上或無以字)子厚前時少年勇於為人
不自貴重顧藉謂功業可立就故坐廢退既退又無相
知有氣力得位者推挽故卒死於窮裔(死或作厄)材不為世
用道不行於時也(道上或有而字)使子厚在臺省時自持其身
已能如司馬刺史時亦自不斥斥時有人力能舉之且
必復用不窮(時有或作而有能或作觧或能下復出觧字皆非是)然子厚斥不久
窮不極雖有出於人其文學辭章必不能自力以致必
傳於後如今無疑也(力以或作以力或作以力而無致必二字皆非是)雖使子
厚得所願為將相於一時以彼易此孰得孰失必有能
辨之者子厚以元和十四年十一月八日卒年四十七
以十五年七月十日歸葬萬年先人墓側(十一月八日或作十月五)
(日七月上或有秋字或無十日字)子厚有子男二人長曰周六始四歲
季曰周七子厚卒乃生(咸通四年右常侍蕭倣知舉試謙光賦澄心如水詩中第者二)
(十五人柳告第三人韓綰第八人告即子厚之子字用益綰即退之之孫)女子二人皆幼其
得歸葬也費皆出觀察使河東裴君行立(費或作資)行立有
節槩立然諾(下立字或作重)與子厚結交子厚亦為之盡竟賴
其力葬子厚於萬年之墓者舅弟盧遵遵涿人(涿或作可或作)
(為)性謹慎學問不厭自子厚之斥遵從而家焉(或無焉字)逮
其死不去既往葬子厚又將經紀其家庶幾有始終者
銘曰
是惟子厚之室既固既安以利其嗣人(下既字或作且)
唐故昭武校尉守左金吾衛將軍李公墓誌銘
(李道古曹成王臯之子公嘗銘曹成王碑新史附臯傳後而載荐柳賁事少加詳焉)
公諱道古字某曹成王子(成王三子象古道古復古)其先王明以太
宗子王曹絶輙復封五世而至成王成王諱臯(王諱上或無成)
(字非是)有功建中貞元間以多才能能行賞誅為名至今
追數當時内外文武大臣成王必在其間(或無成王字數所矩切)
公以進士舉及第(貞元五年登第)獻文輿三十卷拜校書郎集
賢學士四遷至宗正丞憲宗即位選擢宗室遷尚書司
門員外郎以選為利隨唐睦州刺史遷少宗正元和九
年以御史中丞持節鎮黔中(貞元八年十月自宗正少卿出為黔中觀察使)十
一年來朝遷鎮鄂州(貞元十一年鄂岳觀察使柳公綽為飛譛上聞會道古自黔中来朝)
(即以為鄂岳沔蘄安黃團練觀察使代公綽)以鄂岳道兵會平淮西以功加
御史大夫十三年徵拜宗正轉左金吾上即位以先朝
時嘗信妄人柳泌能燒水銀為不死藥薦之(泌或作賁經云新舊史李)
(干墓志石本皆作泌)泌以故起閭閻氓為刺史不效貶循州司馬
其年九月三日(月下或有十字)以疾卒于貶所年五十三長慶
元年詔曰左降而死者還其官以葬遂以其年某月日
葬于東都某縣(其年或作某年月上無某字)公三娶元配韋氏諱脩
脩生子紘(脩或並作循)紘為進士學(或作舉)女貢嫁崔氏夫人
隋雍州牧鄖公(音鄖云)叔裕五世孫(叔裕字孝寬京兆杜陵人周大象二年十)
(一月卒贈雍州牧)父士佺(且緣切)蓬山令次配崔氏諱葯(白芷其葉謂之)
(葯又葯乙角切音約)生綽紹綰女會嫁鄭氏季毗夫人父昭嘗
為京兆尹(大歷三年五月昭自左散騎常侍為尹)今夫人韋氏無子父光
憲光禄卿其葬用古今禮以元配韋氏夫人祔而葬次
配崔氏夫人於其域異墓(或無用古今禮至而葬十四字非是)公宗室子
生而貴富(或無生字非是)能學問以中科取名善自傾下以交
豪傑身死賣宅以葬銘曰
太支於今其尚有封(太或作本非是太謂太宗也尚或作上)當公弟兄(或作)
(兄弟)未續又亡其遷于南年及始衰誰黜不復(誰或作雖)而以
喪歸海豐彌彌萬里于畿載其始終以哀表之
唐故朝散大夫尚書庫部郎中鄭君墓誌銘(公在)
(江陵與鄭羣同官詩有鄭羣贈簟即其人至是銘之)
君諱羣(君或作公)字弘之世為滎陽人其祖於元魏時有假
封襄城公者(鄭偉字子直西魏大統中封襄城郡公)子孫因稱以自别(此下)
(或有君其後也四字不今按下文有君其季也此有則應重出)曾祖匡時晉州霍邑
令祖千尋彭州九隴丞父廸鄂州唐年令娶河南獨孤
氏女生二子君其季也以進士選(以上或有君字)吏部考功所
試判為上等授正字自鄠縣尉拜監察御史佐鄂岳使
(鄠縣属京兆府)裴均之為江陵(貞元十九年五月均自荆南行軍司馬為本軍節度使均字君)
(齊河東開喜人)以殿中侍御史佐其軍均之徵也(之徵或作戶徵非是元和)
(三年四月召均為尚書左僕射)遷虞部員外郎均鎮襄陽(九月加均同平章事為山)
(南東道節度使)復以君為襄府左司馬刑部員外郎副其支度
使事均卒李夷簡代之(元和六年四月以夷簡代均鎮襄陽五月均卒)因以故
職留君歲餘拜復州刺史遷祠部郎中(遷上或有方字非是)會衢
州無刺史方選人君願行(或無會字或無方字君願行作行願者)宰相即
以君應詔治衢五年復入為庫部郎中行及揚州遇疾
居月餘(或無居字)以長慶元年八月二十四日卒春秋六十
即以其年十一月二十二日從葬於鄭州廣武原先人
之墓次君天性和樂居家事人與待交遊初持一心未
嘗變節有所緩急曲直薄厚疎數也(音數朔)不為翕翕熱
亦不為崖岸斬絶之行(熱或作然斬或作嶄)俸禄入門與其所過
逢吹笙彈筝飲酒舞歌詼調醉呼連日夜不厭費盡不
復顧問(或無此上六字)或分挈以去一無所愛惜不為後日毫
髮計留也遇其空無時客至清坐相看或竟日不能設
食(看或作對看下或無或字)客主各自引退亦不為辭謝與之遊者
自少及老未嘗見其言色有若憂歎者豈列禦寇莊周
等所謂近於道者邪其治官守身又極謹慎不挂於過
差去官而人民思之身死而親故無所怨議哭之皆哀
又可尚也初娶吏部侍郎京兆韋肈女(肈京兆人大歷中為中書舍人)
(累上疏言得失為元載所惡左遷京兆少尹載卒除吏部侍郎卒)生二女一男長女嫁
京兆韋詞次嫁蘭陵蕭儹(詞或作嗣宗儹或作讚)後娶河南少尹
趙郡李則女生一女二男其餘男二人女四人(四或作一)皆
幼嗣子退思韋氏生也銘曰
再鳴以文進塗闢(再鳴謂進士及書判拔萃也)佐三府治藹厥蹟(三府)
(謂鄂岳江陵襄府)郎官郡守愈著白(官或作中)洞然渾樸絶瑕謫(樸或)
(作璞)甲子一終反玄宅
唐故朝散大夫越州刺史薛公墓誌銘(薛戎元稹為神)
(道碑而公誌其墓公嘗為河南與薛為代故誌及之)
公諱戎字元夫(河中寳鼎人)其上祖懿為晉安西將軍實始
居河東公之四世祖嗣汾隂公諱德儒(汾隂河中縣也後名寳鼎)為
隋襄城郡書佐以卒(隋上或無為字)襄城有子二人皆貴(二人寳積)
(寳胤)其後皆蕃以大而其季尤盛官至邠州刺史邠州諱
寳胤有子九人(續純絢綰繪紘縉絳縑)皆有名位其最季諱縑為
河南令以卒(縑或作謙世系表作縑)河南有子四人其長諱同卒
官湖州長史贈刑部尚書尚書娶吳郡陸景融女有子
五人(人丹戎放朗)皆有名蹟其逹者四人(人温州刺史丹廬州刺史戎浙東觀)
(察使放江西觀察使)公於倫次為中子仁孝慈愛忠厚而好學不
應徵舉沈浮閭巷間不以事自累為貴(戎少有學術不求聞逹居於毗)
(陵之陽羡山年四十餘不易其操)常州刺史李衡遷江西觀察使曰(使下)
(或有日字無曰字)州客至多莫賢元夫吾得與之俱足矣即署
公府中職公不辭讓(李衡為常州刺史能以禮下戎貞元八年二月衡自湖南移鎮江西)
(辟為從事使者三返乃應)年四十餘始脱褐衣為吏衡遷給事中齊
映自桂州以故相代衡為江西公因留佐映治(貞元八年六月)
(以桂管觀察使故相齊映代衡鎮江西召衡為給事中映重戎留之桂或作睦考傳當作桂治或作始属下文)
(非是)映卒(貞元十一年七月映卒戎復歸陽羡)湖南使李巽福建使柳冕交
表奏公自佐詔以公與冕(貞元十一年三月以柳冕為福建觀察使表戎為判官)
在冕府累遷殿中侍御史冕使公攝泉州冕文書所條
下有不可者公輙正之冕惡其異於已懷之未發也遇
馬摠以鄭滑府佐忤中貴人貶為泉州别駕冕意欲除
摠附上意為事使公按置其罪公歎曰公乃以是待我
我始不願仕者正為此耳不許冕遂大怒囚公於浮圖
寺而致摠獄事聞遠近值冕亦病且死不得已俱釋之
冕死後使至奏公自副(冕卒閻濟美代冕使福建奏戎為團練副使)又副使
事於浙東府(濟美使浙東戎又副之)轉侍御史元和四年徵拜尚
書刑部員外郎(給事中穆質有直氣愛戎稱於朝因拜刑部員外郎)遷河南令歴
衢湖常三州刺史所至以廉貞寬大為稱朝廷嘉之某
年拜越州刺史兼御史中丞浙東觀察使(某年或作元和十二年正)
(月二十二日方云前已云元和四年此不當復出年號它銘亦無書除授月日者或本非是史下方無兼字)
至則悉除去煩弊儉出薄入以致和富部刺史得自為
治無所牽制四境之内竟歲無一事公篤於恩義盡用
其禄以周親舊之急有餘頒施之内外親無疎遠皆家
歸之疾病去官長慶元年九月庚申至於蘇州以卒春
秋七十五(卒上或有病字)奏至(或無此二字)天子為之罷朝贈左散
騎常侍使臨弔祭之士大夫多相弔者(大夫或作人)以其年
十一月庚申葬于河南偃師先人之兆次以韋氏夫人
袝(其或作明)公凡再娶先夫人京兆韋氏後夫人趙郡李氏
皆先卒子男二人曰沂(或作泝世系表作泝)曰洽長生九歲而幼
七歲矣女四人皆已嫁愈既與公諸昆弟善又嘗代公
令河南(公嘗令河南與薛為代)公之葬也故公弟集賢殿學士尚
書刑部侍郎放属余以銘(故字疑當在上文公之字上刑或作兵)其文曰
薛氏近世莫盛公門公倫五人咸有顯聞公之初志不
以事累(或作不累以事)僶俛以随亦貴於位無怨無惡中以自
寳(或作中人以自此文四句一韻古音寳與壽叶寳或作貴或作實)不能百年曷足謂
壽公宜有後有二稚子其祐成之公食廟祀
東雅堂昌黎集註卷三十二
