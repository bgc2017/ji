東雅堂昌黎集註卷十六
書
上宰相書(李肇國史補云進士得第謂之前進士公貞元八年登第後又試博學宏)
(辭於禮部又黜於中書此貞元十一年所以上宰相書求仕凡三上不報是年五月東歸)
正月二十七日前鄉貢進士韓愈謹伏光範門下再拜
獻書相公閣下(書下或有于字時宰相趙憬賈耽盧邁也)詩之序曰菁菁者
莪樂育材也君子能長育人材則天下喜樂之矣(或作也)
其詩曰菁菁者莪在彼中阿既見君子樂且有儀說者
曰菁菁者盛也莪微草也阿大陵也言君子之長育人
材若大陵之長育微草能使之菁菁然盛也既見君子
樂且有儀云者天下美之之辭也其三章曰既見君子
錫我百朋說者曰百朋多之之辭也言君子既長育人
材又當爵命之賜之厚禄以寵貴之云爾(賜之賜或作錫之或作以)
其卒章曰汎汎楊舟載沈載浮既見君子我心則休說
者曰載載也(載載也或作載者載也或作載者舟也或作載舟也)沈浮者物也言
君子之於人才無所不取若舟之於物浮沉皆載之云
爾既見君子我心則休云者言若此則天下之心美之
也(心上或無之字)君子之於人也既長育之又當爵命寵貴之
而於其才無所遺焉(邵氏聞見錄云退之於文不全用詩書之言如田弘正先廟碑曰魯)
(僖公能遵其祖伯禽之烈周天子實命其史臣克作為駧駜泮閟之詩使聲于廟其用詩之法如此上宰相書)
(解釋菁菁者莪二百餘字蓋少作也云云)孟子曰君子有三樂王天下不與
存焉其一曰樂得天下之英才而教育之此皆聖人賢
士之所極言至論古今之所宜法者也然則孰能長育
天下之人材將非吾君與吾相乎孰能教育天下之英
材將非吾君與吾相乎(然則下或無孰能至相乎十七字歐本云存此則與後相應然)
(亦無孰長人三字則非是)幸今天下無事小大之官各守其職(或作所)
錢穀甲兵之問不至於廟堂論道經邦之暇捨此宜無
大者焉今有人生二十八年矣(退之以天歷三年戊申生至貞元十一年乙亥)
(二十八年也)名不著於農工商賈之版其業則讀書著文歌
頌堯舜之道雞鳴而起孜孜焉亦不為利其所讀皆聖
人之書楊墨釋老之學無所入於其心其所著皆約六
經之旨而成文抑邪與正辨時俗之所惑(與或作興)居窮守
約(或無守字)亦時有感激怨懟奇怪之辭(懟音隊)以求知於天
下亦不悖於教化妖淫諛佞譸張之說(譸音輈)無所出於
其中四舉於禮部乃一得三選於吏部卒無成九品之
位其可望一畝之宫其可懷(宫或作宅方云一畝之宫本儒行語公苗蕃誌無宫)
(以歸今本亦誤專今按二字無大利害公用儒行語亦或有之然謂其用宫字而不得更用宅字則固矣)
遑遑乎四海無所歸恤恤乎飢不得食(恤恤乎左昭十二年之文恤恤)
(憂貌)寒不得衣濱於死而益固得其所者爭笑之忽將棄
其舊而新是圖求老農老圃而為師悼本志之變化中
夜涕泗交頤雖不足當詩人孟子之謂(子之下或有所字)抑長
育之使成材其亦可矣教育之使成才其亦可矣抑又
聞古之君子相其君也(之字或在君子下或子下别有之字)一夫不獲其
所若已推而内之溝中今有人生七年而學聖人之道
以修其身積二十年(十下或有一字)不得已一朝而毁之是亦
不獲其所矣伏念今有仁人在上位若不往告之而遂
行是果於自棄而不以古之君子之道待吾相也其可
乎寧往告焉若不得志則命也(志上或有其字今擬志字衍)其亦行
矣洪範曰凡厥庶民有猷有為有守汝則念之不恊于
極不罹于咎(二不字或並作弗)皇則受之而康而色曰予攸好
德汝則錫之福是皆與善之辭也抑又聞古之人有自
進者而君子不逆之矣(君上或無而字)曰予攸好德汝則錫之
福之謂也抑又聞上之設官制禄必求其人而授之者
非苟慕其才而富貴其身也(或無貴字)蓋將用其能理不能
用其明理不明者耳下之修巳立誠必求其位而居之
者非苟没於利而榮於名也(沒或作役國語重耳不沒於利注沒貪也)蓋將
推巳之所餘以濟其不足者耳然則上之於求人下之
於求位交相求而一其致焉耳(一其致或作其致一)苟以是而為
心則上之道不必難其下下之道不必難其上可舉而
舉焉不必讓其自舉也(讓下或有於字)可進而進焉不必廉於
自進也(於下或有其字)抑又聞上之化下(或無之字)得其道則勸賞
不必徧加乎天下而天下從焉(則或作其其疑當併有則字)因人之
所欲為而遂推之之謂也(或作矣)今天下不由吏部而仕
進者幾希矣主上感傷山林之士有逸遺者屢詔内外
之臣旁求于四海(求下或有儒雅字雅亦或作士)而其至者蓋闕焉豈
其無人乎哉亦見國家不以非常之道禮之而不求耳
(家下或有之字)彼之處隠就閒者亦人耳其耳目鼻口之所欲
其心之所樂其體之所安豈有異於人乎哉今所以惡
衣食窮體膚麋鹿之與處猿狖之與居(狖音柚)固自以其
身不能與時從順俯仰(從方作俗從今按後卷與馮宿書云委曲順向風承意則諸)
(本作從順者固韓公常用之語也方本語意拙澁非是)故甘心自絶而不悔焉而
方聞國家之仕進者(聞下或有今字)必舉於州縣然後升於禮
部吏部試之以繡繪雕琢之文考之以聲勢之逆順章
句之短長中其程式者然後得從下士之列雖有化俗
之方安邊之畫不繇是而稍進萬不有一得焉(進下或有者字)
彼惟恐入山之不深入林之不密(惟恐或作之恐或無此二字)其影
響昧昧惟恐聞於人也今若聞有以書進宰相而求仕
者而宰相不辱焉而薦之天子而爵命之而布其書於
四方(進或作止而宰而爵或並無而宰而複出天子二字或無於字)枯槁沈溺魁閎寬
通之士必且洋洋焉動其心峨峨焉纓其冠于于焉而
來矣此所謂勸賞不必徧加乎天下而天下從焉者也
因人之所欲為而遂推之之謂者也伏惟覽詩書孟子
之所指念育才錫福之所以考古之君子相其君之道
而忘自進自舉之罪思設官制禄之故以誘致山林逸
遺之士庶天下之行道者知所歸焉(歸上或有依字)小子不敢
自幸其嘗所著文輒採其可者若干首錄在異卷冀辱
賜觀焉(或無敢字或無冀字冀辱或作伏垂)干黷尊嚴伏地待罪愈再拜
後十九日復上書(張子韶曰退之平生本強人而為飢寒所迫累數千言求)
(官於宰相亦可怪也至第二書乃復自比為盜賊管庫且云大其聲而疾呼矣略不知恥)
(何哉豈作文者其文當如是其心未必然邪)
二月十六日前鄉貢進士韓愈謹再拜言相公閣下向
上書及所著文後待命凡十有九日不得命恐懼不敢
逃遁不知所為(或無逃字)乃復敢自納於不測之誅以求畢
其說而請命於左右愈聞之蹈水火者之求免於人也
不惟其父兄子弟之慈愛然後呼而望之也將有介於
其側者雖其所憎怨苟不至乎欲其死者則將大其聲
疾呼而望其仁之也(仁或作人而之下有救字或作人而下無之字今按此若作人之)
(救則正與下句全字為對而下文再舋其語亦以二字相對但覺其語差凡故今且从方本)彼介於
其側者聞其聲而見其事不惟其父兄子弟之慈愛然
後往而全之也雖有所憎怨苟不至乎欲其死者則將
狂奔盡氣濡手足焦火髮救之而不辭也若是者何哉
其勢誠急而其情誠可悲也愈之彊學力行有年矣愚
不惟道之險夷(愚上或有其字而愚下有也字也又或作甚或有其字而無也甚二字)行且
不息以蹈於窮餓之水火其既危且亟矣大其聲而疾
呼矣閣下其亦聞而見之矣(或作歟)其將往而全之歟抑
將安而不救歟(不下或有之字)有來言於閣下者曰有觀溺於
水而爇於火者有可救之道而終莫之救也閣下且以
為仁人乎哉不然若愈者亦君子之所宜動心者也或
謂愈(下或有曰字)子言則然矣宰相則知子矣如時不可何
愈竊謂之不知言者誠其材能不足當吾賢相之舉耳
(材或作才能不或作不能而無足字相上或無賢字)若所謂時者固在上位者之
為耳(或無之字又無也字或併無之耳非也四字之為耳三字或作為之耳皆非是)非天之所
為也前五六年時宰相薦聞尚有自布衣蒙抽擢者與
今豈異時哉且今節度觀察使及防禦營田諸小使等
尚得自舉判官無間於已仕未仕者(或無使及二字非是閒或作聞或作)
問况在宰相吾君所尊敬者而曰不可乎古之進人者
或取於盗(禮記雜記曰管仲遇盗取二人焉上以為公臣曰其所與遊辟也可人也)或舉於
管庫(禮記檀弓曰趙文子所舉於晉國管庫之士七十有餘家)今布衣雖賤猶足以
方於此情隘辭慼不知所裁亦惟少垂憐焉(憐下或有察字)愈
再拜
後廿九日復上書
三月十六日前鄉貢進士韓愈謹再拜言相公閣下愈
聞周公之為輔相其急於見賢也方一食三吐其哺方
一沐三捉其髮(事見史記輔相下或有也字其急或無其字捉或作握)當是時天
下之賢才皆已舉用姦邪讒佞欺負之徒皆已除去(姦下)
(或有人字無欺字非是)四海皆巳無虞九夷八蠻之在荒服之外
者皆已賓貢(之在或無之字)天災時變昆蟲草木之妖皆巳銷
息天下之所謂禮樂刑政教化之具皆巳修理風俗皆
已敦厚動植之物風雨霜露之所霑被者皆已得宜休
徵嘉瑞麟鳳龜龍之屬皆已備至而周公以聖人之才
憑叔父之親其所輔理承化之功又盡章章如是其所
求進見之士豈復有賢於周公者哉不惟不賢於周公
而巳豈復有賢於時百執事者哉豈復有所計議能補
於周公之化者哉然而周公求之如此其急惟恐耳目
有所不聞見思慮有所未及以負成王託周公之意不
得於天下之心(託周公疑此周公字當是國字意下或有以字)如周公之心設
使其時輔理承化之功未盡章章如是而非聖人之才
而無叔父之親則將不暇食與沐矣豈特吐哺捉髮為
勤而止哉維其如是故于今頌成王之德而稱周公之
功不衰今閣下為輔相亦近耳天下之賢才豈盡舉用
姦邪讒佞欺負之徒豈盡除去(或無佞欺字)四海豈盡無虞
九夷八蠻之在荒服之外者豈盡賓貢天災時變昆蟲
草木之妖豈盡銷息天下之所謂禮樂刑政教化之具
豈盡修理風俗豈盡敦厚動植之物風雨霜露之所霑
被者豈盡得宜休徵嘉瑞麟鳳龜龍之屬豈盡備至其
所求盡見之士雖不足以希望盛德至比於百執事(至比)
(或作如比)豈盡出其下哉其所稱說豈盡無所補哉今雖不
能如周公吐哺捉髮亦宜引而進之察其所以而去就
之不宜默默而已也愈之待命四十餘日矣(餘日或作日餘)書
再上而志不得通足三及門而閽人辭焉惟其昏愚不
知逃遁故復有周公之說焉閣下其亦察之(或無此六字)古
之士三月不仕則相弔故出彊必載質然所以重於自
進者以其於周不可則去之魯於魯不可則去之齊於
齊不可則去之宋之鄭之秦之楚也(之魯之齊之下或並有於字則去之)
(宋或無則字)今天下一君四海一國舍乎此則夷狄矣去父
母之邦矣故士之行道者(道下一有也字)不得於朝則山林而
已矣山林者山之所獨善自養而不憂天下者之所能
安也如有憂天下之心則不能矣故愈每自進而不知
愧焉書亟上足數及門而不知止焉(數音朔)寧獨如此而
已惴惴焉惟不得出大賢之門下是懼(不得上或有恐字)亦惟
少垂察焉瀆冒威尊惶恐無已(威尊或作尊威無巳或作無文非是)愈再
拜
答侯繼書(繼與公同貞元八年進士第公時以宏詞三試於吏部不售故云又為考)
(官所辱此貞元十一年年上宰相書之前也)
裴子自城來得足下一書明日又於崔大處(崔大名羣字敦詩)
得足下陜州所留書翫而複之不能自休尋知足下不
得留僕又為考官所辱(官一作功)欲致一書開足下(開或作聞)并
自舒其所懷含意連辭將發復已卒不能成就其說及
得足下二書凡僕之所欲進於左右者足下皆以自得
之(或無以字帖今按以巳通晉宋人書多用以字)僕雖欲重累其辭諒無居
足下之意外者故絶意不為(雖欲或作雖復或無之意二字)行自念方
當遠去潛深伏隩與時世不相聞(行或作亦當或作將隩或作奥或無世字)
(疑今按行當作復)雖足下之思我無所窺尋其聲光故不得不
有書為别非復有所感發也僕少好學問自五經之外
百氏之書未有聞而不求得而不觀者然其所志惟在
其意義所歸至於禮樂之名數隂陽土地星辰方藥之
書(或無方藥二字)未嘗一得其門戶雖今之仕進者不要此道
然古之人未有不通此而能為大賢君子者(子下或有事字者下)
(或有也字)僕雖庸愚每讀書輒用自愧今幸不為時所用無
朝夕役役之勞將試學焉力不足而後止猶將愈於汲
汲於時俗之所爭(一作事)既不得而怨天尤人者此吾今
之志也(此句或無今字)懼足下以吾退歸因謂我不復能自彊
不息(或無我字)故因書奉曉冀足下知吾之退未始不為進
而衆人之進未始不為退也(或無兩之字)既貨馬即求船東
下二事皆不過後月十日有相問者為我謝焉(月十日或只作)
(旬字或無我字此下或有愈再拜字)
答崔立之書(立之字斯立貞元四年進士唐進士禮部既登第後吏部試之中其)
(程度然後命之官公貞元八年第進士至是三試吏部不售斯立以書勉之而公以書答)
(之也)
斯立足下僕見險不能止動不得時顛頓狼狽失其所
操持困不知變以至辱於再三君子小人之所憫笑天
下之所背而馳者也(或無也字)足下猶復以為可教貶損道
德乃至手筆以問之扳援古昔(扳音攀援于元切)辭義高遠且
進且勸足下之於故舊之道得矣(之於上或無之字得下或有之字)雖
僕亦固望於吾子不敢望於他人者耳然尚有似不相
曉者非故欲發余乎不然何子之不以丈夫期我也(或無)
(之字)不能默默聊復自明(自明或作明白)僕始年十六七時未知
人事讀聖人之書以為人之仕者皆為人耳非有利乎
已也及年二十時苦家貧衣食不足謀於所親然後知
仕之不唯為人耳及來京師見有舉進士者人多貴之
僕誠樂之就求其術或出禮部所試賦詩策等以相示
(賦詩或作詩賦)僕以為可無學而能因詣州縣求舉有司者好
惡出於其心(司下或無者字)四舉而後有成亦未即得仕聞吏
部有以博學宏詞選者人尤謂之才且得美仕就求其
術或出所試文章亦禮部之類私怪其故然猶樂其名
因又詣州府求舉凡二試於吏部一既得之而又黜於
中書雖不得仕人或謂之能焉退自取所試讀之乃類
於俳優者之辭(退下或有因字類於或作類乎)顔忸怩而心不寧者數
月(忸音衂怩女夷切)既已為之則欲有所成就(所成或無此二字或無所字)
書所謂恥過作非者也因復求舉亦無幸焉乃復自疑
以為所試與得之者不同其程度及得觀之余亦無甚
愧焉夫所謂博學者豈今之所謂者乎夫所謂宏辭者
豈今之所謂者乎誠使古之豪傑之士若屈原孟軻司
馬遷相如揚雄之徒進于是選必知其懷慙乃不自進
而已耳(或無相如二字)設使與夫今之善進取者競於蒙昧之
中(或無進者二字)僕必知其辱焉然彼五子者且使生於今之
世(五或作數生或作出)其道雖不顯於天下其自負何如哉肯與
夫斗筲者决得失於一夫之目而為之憂樂哉故凡僕
之汲汲於進者其小得蓋欲以具裘葛養窮孤(具或作完窮孤)
(或作孤窮)其大得蓋欲以同吾之所樂於人耳其他可否自
計已熟誠不待人而後知今足下乃復比之獻玉者以
為必竢工人之剖(工人或作良工)然後見知於天下雖兩刖足
不為病(卞和獻玉刖足事是韓非子刖足下或有而字)且無使勍者再剋(或作刖下)
(同京勍渠切)誠足下相勉之意厚也然仕進者豈捨此而無
門哉足下謂我必待是而後進者尤非相悉之辭也(後進)
(或作後振尤非或作非尤非是)僕之玉固未嘗獻而足固未嘗刖足下
無為為我戚戚也(或無足下字或無複出為字或併無二為字非是)方今天下
風俗尚有未及於古者邊境尚有被申執兵者(境或作地或無)
(境字)主上不得怡而宰相以為憂僕雖不賢亦且潛究其
得失(或無其字)致之乎吾相薦之乎吾君上希卿大夫之位
下猶取一障而乘之(見西漢武帝時匈奴求和親博士狄山語)若都不可得
猶將耕於寬閒之野釣於寂寞之濱求國家之遺事考
賢人哲士之終始(終上或有所字)作唐之一經垂之於無窮誅
姦諛於既死發潛德之幽光二者將必有一可足下以
為僕之玉凡幾獻而足凡幾刖也又所謂勍者果誰哉
再剋之刑信如何也(刑或作形)士固信於知已微足下無以
發吾之狂言(信或作伸吾下或無之字)愈再拜
答李翊書(翊或作翺非也貞元十八年陸傪佐主司權德輿於禮部公以李翊薦於)
(傪用是其年登第此書其十七年所作歟吕居仁云退之此書最見其為文養氣妙處)
六月二十六日(或無此六字)愈白李生足下生之書辭甚高
而其問何下而恭也(而恭或作之恭非是)能如是誰不欲告生以
其道道德之歸也有日矣况其外之文乎(外或作餘非是)抑愈
所謂望孔子之門牆而不入于其宫者焉足以知是且
非邪(者下或有也字焉或作烏)雖然不可不為生言之生所謂立言
者是也(或無者字)生所為者與所期者甚似而幾矣抑不知
生之志蘄勝於人而取於人邪(取於人或無於字下一語同)將蘄至
於古之立言者邪蘄勝於人而取於人則固勝於人而
可取於人矣將蘄至於古之立言者(下或有邪字非是)則無望
其速成無誘於勢利養其根而竢其實加其膏而希其光
根之茂者其實遂膏之沃者其光曄仁義之人其言藹
如也抑又有難言者愈之所為不自知其至猶未也雖
然學之二十餘年矣(餘年或作年餘)始者非三代兩漢之書不
敢觀(兩或作秦)非聖人之志不敢存處若忘行若遺儼乎其
若思茫乎其若迷當其取於心而注於手也惟陳言之
務去戛戛乎其難哉其觀於人(下或有也字)不知其非笑之
為非笑也如是者亦有年猶不改然後識古書之正偽
與雖正而不至焉者昭昭然白黑分矣而務去之乃徐
有得也當其取於心而注於手也汩汩然來矣(汩音聿)其
觀於人也笑之則以為喜譽之則以為憂以其猶有人
之說者存也(二則字下或並有心字)如是者亦有年然後浩乎其
沛然矣吾又懼其雜也迎而距之平心而察之其皆醇
也然後肆焉(後或作后)雖然不可以不養也行之乎仁義之
途游之乎詩書之源無迷其途無絶其源(或作府無絶其源亦作無)
(虚其府)終吾身而已矣氣水也言浮物也水大而物之浮
者大小畢浮氣之與言猶是也氣盛則言之短長與聲
之高下者皆宜雖如是其敢自謂幾於成乎雖幾於成
其用於人也奚取焉雖然待用於人者其肖於器邪用
與舍屬諸人(或無邪字而有則時用焉四字或併有邪字)君子則不然處心
有道行已有方用則施諸人(施或作垂)舍則傳諸其徒垂諸
文而為後世法如是者其亦足樂乎其無足樂也(或作乎)
有志乎古者希矣(古下或有人字)志乎古必遺乎今吾誠樂而
悲之亟稱其人所以勸之非敢褒其可褒而貶其可貶
也問於愈者多矣念生之言不志乎利聊相為言之愈
白(樊汝霖云自三代以還陵夷至于江左斯文梫地唐興貞觀開元之盛終莫能起至貞元末而公出於是)
(以六經之文為諸儒唱其觀於人也笑之則心以為喜者大聲不入於里耳而不笑不足以為道此公所以喜)
(若人人皆見而說之而譽之斯亦淺矣此所以為憂李漢所謂時人始而驚中而笑且排先生益堅終而翕然)
(以定者其此之謂乎王荆公乃云力去陳言夸末俗可憐無補費精神好詆之過也汩汩然來矣浩乎其沛然)
(者皇甫持正諭業所云韓吏部之文如長江秋注千里一道老蘇上歐陽書亦云韓子之文如長江大河渾浩)
(流轉者是也)
重答翊書(答下或有李字)
愈白李生生之自道其志可也其所疑於我者非也人
之來者雖其心異於生其於我也皆有意焉君子之於
人無不欲其入於善(入杭本作人非是)寧有不可告而告之孰
有可進而不進也言辭之不酬禮貌之不答雖孔子不
得行於互鄉宜乎余之不為也(方从三本無於字非是余或作愈)苟來
者吾斯進之而已矣烏待其禮踰而情過乎雖然生之
志求知於我邪求益於我邪其思廣聖人之道邪其欲
善其身而使人不可及邪(其思上或有求字及邪或作及也)其何汲汲
於知而求待之殊也賢不肖固有分矣生其急乎其所
自立而無患乎人不已知未嘗聞有響大而聲微者也
况愈之於生懇懇邪屬有腹疾無聊不果自書(屬下或無有字)
(不下或無果字)愈白
代張籍與李浙東書(或作浙東觀察李中丞或注巽字元和五年八月以)
(巽兼御史中丞充浙東觀察使張籍時為太常寺太祝病眼京師公於是為之代書)
月日前某官某謹東向再拜寓書浙東觀察使中丞李
公閣下(寓或作獻或無使字)籍聞議論者皆云方今居古方伯連
帥之職坐一方得專制於其境内者(云上或無皆字云下或無方字又無)
(得字)惟閣下心事犖犖(犖吕角切)與俗輩不同籍固以藏之胷
中矣近者閣下從事李恊律翺到京師籍於李君友也
(友上或有朋字)不見六七年聞其至馳往省之問無恙外不暇
出一言且先賀其得賢主人李君曰子豈盡知之乎吾
將盡言之(言下無之字)數日籍益聞所不聞(不聞或作未嘗)籍私獨
喜常以為自今已後(巳或作以)不復有如古人者於今忽有
之退自悲不幸兩目不見物無用於天下(退下或有而字)胷中
雖有知識家無錢財寸步不能自致今去李中丞五千
里何由致其身於其人之側開口一吐出胷中之竒乎
因飲泣不能語(或無能字)既數日復自奮曰無所能人乃宜
以盲廢有所能人雖盲當廢於俗輩不當廢於行古人
之道者(所能或並無所字)浙水東七州戶不下數十萬(十或作百)不
盲者何限李中丞取人固當問其賢不賢不當計盲與
不盲也(計下或有其字)當今盲於心者皆是若籍自謂獨盲於
目爾其心則能别是非(别上或有計字是非或作非是)若賜之坐而問
之其口固能言也幸未死實欲一吐出心中平生所知
見(或無心中字或無見字)閤下能信而致之於門邪(致或作置)籍又善
於古詩(於或作為)使其心不以憂衣食亂閤下無事時一致
之座側使跪進其所有閤下憑几而聽之未必不如聽
吹竹殫絲敲金擊石也(方云校本一云敲當作㪣唐人多使敵字如盧全詩敵金摐玉)
(擊或作拊或無之當今按方說敵字甚怪所引盧仝詩亦是誤本耳)夫盲者業專於藝
必囗故樂工皆盲(諸本專字在必字下今从文苑但文苑必作也而下缺一字疑是精字更)
(詳之)籍儻可與此輩比並乎(或無籍字或無比乎二字今按並字疑衍)使籍
誠不以蓄妻子憂飢寒亂心有錢財以濟醫藥其盲未
甚庶幾其復見天地日月(幾下或無其字)因得不廢則自今至
死之年皆閤下之賜(下或有也字)閤下濟之以已絶之年賜
之以既盲之視其恩輕重大小籍宜如何報也閤下裁
之度之(裁下或無之字)籍慙靦再拜
答李秀才書(李下或有師錫字或注圖南字李觀卒於貞元十年此書云故友元)
(賓則當在十年後作)
愈白故友李觀元賓十年之前示愈别吳中故人詩六
章其首章則吾子也盛有所稱引元賓行峻潔清其中
狹隘不能苞容(苞或作包)於尋常人不肯苟有論說因究其
所以於是知吾子非庸衆人(或有複出庸字或作庸庸之衆)時吾子在
吳中其後愈出在外無因緣相見元賓既歿其文益可
貴重思元賓而不見見元賓之所與者則如元賓焉(杭本)
(無既沒以下八字非是與方作以諸今按方以以與可通用故从杭本作以然孰若从本之為正邪)今
者辱惠書及文章觀其姓名元賓之聲容怳若相接讀
其文辭(文辭閣杭本作命辭云元賓所命意於辭也也今按此文辭指李生所作耳非謂元賓之辭)
(正使實謂元賓之辭作命辭亦無理)見元賓之知人交道之不汚甚矣子
之心有似於吾元賓也(矣或作乎於或作乎)子之言以愈所為不
違孔子不以琢雕為工將相從於此愈敢自愛其道而
以辭讓為事乎然愈之所志於古者不惟其辭之好好
其道焉爾讀吾子之辭而得其所用心將復有深於是
者與吾子樂之况其外之文乎(與或作歟屬上句非是)愈頓首
答陳生書(生下或有商字或注師錫字陳生以書求速化之術於公公以待已以信)
(事親以誠而告之此與子張學干禄孔子告之以言寡尤行寡悔之說無異君子之言自)
(衆人視之雖若迂闊而其理實如此)
愈白陳生足下今之負名譽享顯榮者在上位幾人足
下求速化之術不於其人乃以訪愈是所謂借聽於聾
求道於盲雖其請之勤勤教之云云未有見其得者也
(或無有字句今按有字或當在此其字下)愈之志在古道又甚好其言辭
觀足下之書及十四篇之詩亦云有志於是矣而其所
問則名所慕則科故愈疑於其對焉雖然厚意不可虛
辱聊為足下誦其所聞蓋君子病乎在巳而順乎在天
待巳以信而事親以誠所謂病乎在已者仁義存乎内
彼聖賢者能推而廣之而我蠢焉為衆人(蠢焉或作蠢然)所謂
順乎在天者貴賤窮通之來平吾心而隨順之不以累
于其初所謂待已以信者巳果能之人曰不能勿信也
巳果不能人曰能之勿信也孰信哉信乎已而已矣(方从)
(閣杭本無果不至信也十字文錄并上已字亦無今按此閣杭本之謬全無文理而方信之誤矣)所謂
事親以誠者盡其心不夸於外先乎其質後乎其文者
也(後上或有而字)盡其心不夸於外者不以已之得於外者為
父母榮也名與位之謂也先乎其質者行也後乎其文
者飲食旨甘以其外物供養之道也(行上或有文字旨甘或作甘旨道下)
(或有者字非是)誠者不欺之名也待於外而後為養薄於質而
厚於文斯其不類於欺歟果若是子之汲汲於科名以
不得進為親之羞者惑也速化之術如是而已古之學
者惟義之問誠將學於太學愈猶守是說而竢見焉(猶或)
(作獨見下或有知字見胡甸切公時為博士也)愈白
與李翺書(與或作答)
使至辱足下書(或無足下字)歡愧來并不容于心嗟乎子之
言意皆是也僕雖巧說何能逃其責邪然皆子之愛我
多重我厚不酌時人待我之情而以子之待我之意使
望於時人也僕之家本窮空重遇攻劫(貞元十五年宣武軍亂)衣
服無所得養生之具無所有家累僅三十口攜此將安
所歸託乎捨之入京不可也挈之而行不可也足下將
安以我為謀哉(此句或無將安)此一事耳足下謂我入京城有
所益乎(謂上或有誠字城或作誠)僕之有子猶有不知者(之下或有所字)時
人能知我哉持僕所守驅而使奔走伺候公卿間開口
論議其安能有以合乎(驅或作執屬今按作驅即屬下句作執即上句詳下文亦有)
(復驅之使就其故地之文而持守執三守語太繁複故當以驅為正)僕在京城八九年(謂應)
(進士時)無所取資日求於人以度時月當時行之不覺也
今而思之如痛定之人思當痛之時不知何能自處也
今年加長矣(長下或有已字非是)復驅之使就其故地是亦難矣
所貴乎京師者不以明天子在上賢公卿在下布衣韋
帶之士談道義者多乎(不以上或有得字)以僕皇皇於其中能
上聞而下達乎其知我者固少(或無我字)知而相愛不相忌
者又加少内無所資外無所從終安所為乎嗟乎子之
責我誠是也愛我誠多也今天下之人有如子者乎(或無)
(今字)自堯舜以來士有不遇者乎無也子獨安能使我潔
清不洿而處其所可樂哉(或無安字)非不願為子之所云者
(為或作如)力不足勢不便故也僕於此豈以為大相知乎(此謂)
(張建封幕府謂在南陽公幕中也)累累隨行役役逐隊飢而食飽而嬉
者也(飽而嬉或作渴而飲杭本嬉作悲云悲者悲其不得所從故也皆非是)其所以止而
不去者以其心誠有愛於僕也然所愛於我者少不知
我者猶多吾豈樂於此乎哉將亦有所病而求息於此
也(所愛或作其愛少上或有尤字非是知下或有於字猶或作尤非是吾下或無豈字)嗟乎子誠
愛我矣子之所責於我者誠是矣然恐子有時不暇責
我而悲我不暇悲我而自責且自悲也及之而後知履
之而後難耳孔子稱顔回一簞食一瓢飲(孔子上或有昔者字瓢飲)
(下一有在陋巷字)人不堪其憂回也不改其樂彼人者有聖者
為之依歸(聖上或無有字依上或無之字)而又有簞食瓢飲足以不死
(食去聲)其不憂而樂也豈不易哉若僕無所依歸無簞食
無瓢飲無所取資則餓而死其不亦難乎子之聞我言
亦悲矣嗟乎子亦慎其所之哉離違久乍還侍左右當
日懽喜故專使馳此候足下意并以自解(此候杭本作候此今按)
(此與與孟東野書春已時盡相似說已見於彼矣)愈再拜
東雅堂昌黎集註卷十六
