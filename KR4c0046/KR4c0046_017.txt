東雅堂昌黎集註卷十七
書
上張僕射書(建封字本立兖州人貞元四年為徐州刺史徐泗濠節度使十二年)
(加檢校右僕射公以十五年二月脱汴州之亂依建封于徐秋建封辟為節度推官至是)
(供職書意以晨入夜歸為不可其不諂屈於富貴之人可知矣)
九月一日愈再拜受牒之明日在使院中有小吏持院
中故事節目十餘事來示愈其中不可者有自九月至
明年二月之終皆晨入夜歸非有疾病事故輙不許出
當時以初受命不敢言古人有言曰人各有能有不能
若此者非愈之所能也(愈下或無之字)抑而行之必發狂疾上
無以承事於公忘其將所以報德者(忘或作望非是)下無以自
立喪失其所以為心(喪或作哀或校作衷皆非是)夫如是則安得而
不言凡執事之擇於愈者非為其能晨入夜歸也必將
有以取之苟有以取之雖不晨入而夜歸其所取者猶
在也(或無將字與而字所取下亦無者字)下之事上不一其事上之使下
不一其事量力而任之度才而處之其所不能不彊使
為是故為下者不獲罪於上為上者不得怨於下矣(或作)
(也)孟子有云今之諸侯無大相過者以其皆好臣其所
教而不好臣其所受教(諸本皆如此閣本二教字並作命方从杭蜀苑教作受命所受)
(教作所以受命云考孟子上語當作受命而今按依孟子則上語不當有受字下語不當有以字二命字本)
(皆作教童而習者皆能知之不知方氏何據而云考孟子上語當作受命也)今之時與孟子
之時又加遠矣皆好其聞命而奔走者不好其直已而行
道者聞命而奔走者好利者也直巳而行道者好義者
也未有好利而愛其君者未有好義而忘其君者(文苑而愛)
(作而能愛而忘作而不愛二語並無者字)今之王公大人惟執事可以聞此
言惟愈於執事也可以此言進(此言進或作言此言或作言此事)愈蒙
幸於執事其所從舊矣若寬假之使不失其性加待之
使足以為名寅而入盡辰而退申而入終酉而退(終或作中)
率以為常亦不廢事天下之人聞執事之於愈如是也
(聞下或無執事之三字)必皆曰執事之好士也如此(好或作待杭蜀文苑只此)
(句有也字餘並無今从之)執事之待士以禮如此執事之使人不枉
其性而能有容如此執事之欲成人之名如此執事之
厚於故舊如此又將曰韓愈之識其所依歸也如此(閣本)
(惟此句有也字餘並無今从之)韓愈之不謟屈於富貴之人如此韓愈
之賢能使其主待之以禮如此(能上或無賢字)則死於執事之
門無悔也(則上或有苟如此三字)若使隨行而入逐隊而趨言不
敢盡其誠道有所屈於巳(或無所字)天下之人聞執事之於愈
如此皆曰執事之用韓愈哀其窮收之而巳耳韓愈之
事執事不以道利之而巳耳苟如是雖日受千金之賜
一歲九遷其官感恩則有之矣將以稱於天下曰知巳
知巳則未也(或無複出知巳二字)伏惟哀其所不足(哀下方有察字按下方合)
(有察字此不當有)矜其愚不錄其罪察其辭而垂仁採納焉愈
恐懼再拜
答胡生書(或作胡直均均或作鈞李肇國史補云文公引致後輩為求科第多有投)
(書請益者人謂韓門弟子云直均之求謁於公望其稱薦於公卿為科第計公答之以不)
(知者乃用是為謗信當時韓門弟子之衆也直均其後竟登貞元十九年第亦公稱道所)
(致耶)
愈頓首胡生秀才足下雨不止薪芻價益高生遠客懷
道守義非其人不交得無病乎斯須不展思想無已(斯須)
(或作頃渴或作傾渴皆非是)愈不善自謀口多而食寡然猶月有所
入以愈之不足知生之窮也至於是而不悔非信道篤
者其誰能之所示千百言略不及此而以不屢相見為
憂謝相知為急謀道不謀食樂以忘憂者生之謂也顧
無以當之如何(當或作答)夫别是非分賢與不肖公卿貴位
者之任也愈不敢有意於是如生之徒於我厚者知其
賢時或道之於生未有益也(未有下或有所字)不知者乃用是
為謗不敢自愛懼生之無益而有傷也如之何若曰彼
有所合吾不利其求則庶可矣(或無其字云今按後卷答陳商書文雖工不)
(利於求則此其字亦當作於)生又離鄉邑去親愛甘辛苦而不厭者
本非為是也如之何愈之於生既不變矣戒生無以示
愈者語於人(語或作謂)用息不知者之謗生慎從之講禮釋
友二篇比舊尤佳(或作嘉又作加)志深而喻切因事以陳辭古
之作者正如是爾愈頓首
與于襄陽書(與或作上于頔字允元貞元十四年九月以工部尚書為山南東道)
(節度使頔音廸)
七月三日(書稱守國子四門博士當在貞元十八年秋也)將仕郎守國子四門
博士韓愈謹奉書尚書閣下士之能享大名顯當世者
莫不有先達之士負天下之望者為之前焉(士之上或有夫字達)
(或作進)士之能垂休光照後世者亦莫不有後進之士負
天下之望者為之後焉莫為之前雖美而不彰莫為之
後雖盛而不傳是二人者未始不相須也然而千百載
乃一相遇焉豈上之人無可援下之人無可推歟何其
相須之殷而相遇之疎也其故在下之人負其能不肯
謟其上上之人負其位不肯顧其下故高材多戚戚之
窮盛位無赫赫之光是二人者之所為皆過也未嘗干
之不可謂上無其人未嘗求之不可謂下無其人愈之
誦此言久矣未嘗敢以聞於人(矣下或有而字)側聞閣下抱不
世之才(抱閣杭蜀本作苞文選包多作苞陳寔碑所謂苞靈曜之純是也蜀世下仍有出字文苑有出)
(人字語今按韓公未必固用選且从諸本作抱)特立而獨行道方而事實(立下)
(或無而字)卷舒不隨乎時文武唯其所用豈愈所謂其人哉
抑未聞後進之士有遇知於左右獲禮於門下者豈求
之而未得邪(或無而字)將志存乎立功而事專乎報主(將或作其)
雖遇其人未暇禮邪何其宜聞而久不聞也愈雖不材
其自處不敢後於恒人閣下將求之而未得歟古人有
言請自隗始(郭隗答燕昭王語事見史記戰國策言下或有曰字非是隗五賄切)愈今
者惟朝夕芻米僕賃之資是急不過費閣下一朝之享
而足也(享或作宴)如曰吾志存乎立功而事專乎報王(功下或無)
(而字)雖遇其人未暇禮焉(或作哉非是)則非愈之所敢知也世
之齪齪者既不足以語之(以一作與以與義通齪測角切)磊落竒偉
之人(磊魯猥切)又不能聽焉則信乎命之窮也謹獻舊所為
文一十八首如賜覽觀亦足知其志之所存愈恐懼再
拜
與崔羣書(羣字敦詩清河人貞元八年中進士第時為宣州判官而公為國子四門)
(博士)
自足下離東都(公時在徐州幕)凡兩度枉問尋承巳達宣州主
人仁賢同列皆君子(貞元十二年八月以崔衍為宣歙觀察使羣與李博俱在幕府公送)
(楊儀之序亦云當今藩翰之賓客惟宣州多賢與之遊者二人焉隴西李博清河崔羣)雖抱羈旅
之念亦且可以度日無入而不自得樂天知命者固前
修之所以禦外物者也况足下度越此等百千輩(或無百千)
(輩三字字今按諸本及詳文勢皆當有此三但不知指何人而言耳)豈以出處近遠累
其靈臺邪(靈臺字見莊子)宣州雖稱清凉高爽然皆大江之南
風土不並以北將息之道當先理其心心閒無事然後
外患不入(或無無事二字患或作達或無不入二字皆非是)風氣所宜可以審
備小小者亦當自不至矣足下之賢雖在窮約猶能不
改其樂况地至近官榮禄厚親愛盡在右左者邪所以
如此云云者以為足下賢者宜在上位託於幕府則不
為得其所是以及之乃相親重之道耳非所以待足下
者也(也上或無者字)僕自少至今從事於往還朋友閒一十七
年矣日月不為不久所與交往相識者千百人非不多
(或無所與二字)其相與如骨肉兄弟者亦且不少或以事同或
以藝取或慕其一善或以其久故或初不甚知而與之
已密其後無大惡因不復决捨或其人雖不皆入於善
而於巳已厚雖欲悔之不可(悔之下或有亦字不可或作可乎)凡諸淺
者固不足道深者止如此(諸或作此或無諸字)至於心所仰服考
之言行而無瑕尤(服或作伏言或作百又無尤字皆非是)窺之閫奥而不
見畛域明白淳粹輝光日新者惟吾崔君一人僕愚陋
無所知曉然聖人之書無所不讀其精麤巨細出入明
晦雖不盡識抑不可謂不涉其流者也以此而推之以
此而度之誠如足下出羣拔萃無謂僕何從而得之也
與足下情義寧須言而后自明邪(自明或作明白非是)所以言者
懼足下以為吾所與深者多不置白黑於胷中耳(為上或無)
(以字)既謂能粗知足下而復懼足下之不我知亦過也比
亦有人說足下誠盡善盡美抑猶有可疑者僕謂之曰
何疑疑者曰君子當有所好惡好惡不可不明(上好惡字或作)
(法非是然本字亦未安)如清河者人無賢愚無不說其善伏其為
人以是而疑之耳(伏或作服或無耳字)僕應之曰鳳皇芝草賢愚
皆以為美瑞青天白日奴隸亦知其清明譬之食物(食上)
(或有於字)至於遐方異味則有嗜者有不嗜者至於稻也粱
也膾也䏑也(䏑音蔗)豈聞有不嗜者哉疑者乃解解不解
於吾崔君無所損益也(於吾或作吾於非是或無所字)自古賢者少不
肖者多自省事已來又見賢者恒不遇不賢者比肩青
紫賢者恒無以自存不賢者志滿氣得賢者雖得卑位
則旋而死(旋或作旅非是)不賢者或至眉壽不知造物者意竟
如何(或無意字非是)無乃所好惡與人異心哉又不知無乃都
不省記任其死生壽夭邪未可知也人固有薄卿相之
官千乘之位而甘陋巷菜羹者同是人也猶有好惡如
此之異者况天之與人當必異其所好惡無疑也合於
天而乖於人何害况又時有兼得者邪崔君崔君無怠
無怠(或作崔君無怠崔君無怠)僕無以自全活者從一官於此轉困
窮甚思自放於伊潁之上當亦終得之(伊潁二水名潁之或作潁水)
近者尤衰憊(蒲拜切)左車第二牙無故動搖脱去(左氏僖公五年)
(輔車相依脣亡齒寒注云車謂車牙車尺奢切)目視昏花尋常閒便不分人
顔色兩鬢半白頭髮五分亦白其一鬚亦有一莖兩莖
白者(亦白或作已白其一或無一字鬢或作鬢)僕家不幸諸父諸兄皆康彊
早世如僕者又可以圖於久長哉以此忽忽思與足下
相見一道其懷小兒女滿前能不顧念(或無小字或無女字滿下或有)
(眼字能不或作不能非是)足下何由得歸北來僕不樂江南官滿便
終老嵩下足下可相就僕不可去矣珍重自愛慎飲食
少思慮惟此之望愈再拜
與陳給事書(京字慶復大歷元年中進士第貞元十九年將禘京奏禘祭必尊太)
(祖正昭穆帝嘉之自考功員外遷給事中公於十九年冬貶陽山此書當在京遷給事後)
(作)
愈再拜愈之獲見於閣下有年矣始者亦嘗辱一言之
譽貧賤也衣食於奔走不得朝夕繼見其後閣下位益
尊伺候於門牆者日益進(候下或無於字)夫位益尊則賤者日
隔(或無益字或無日字)伺候於門牆者日益進則愛慱而情不專
愈也道不加修而文日益有名夫道不加修則賢者不
與文日益有名則同進者忌始之以日隔之疏加之以
不專之望以不與者之心而聽忌者之說由是閣下之
庭無愈之跡矣(專上杭本有辱字忌者或作忌始生之跡上或有也字皆非是)去年春
亦嘗一進謁於左右矣温乎其容若加其新也(若上或有其字)
(也下或有矣字下句亦然皆非是或又疑加當作嘉乃與下文閔字為對)屬乎其言若閔其
窮也(屬或厲或从文苑云屬者猶附屬連屬之屬决非厲字也)退而喜也以告於人
其後如東京取妻子又不得朝夕繼見及其還也亦嘗
一進謁於左右矣邈乎其容若不察其愚也悄乎其言
若不接其情也(若上或並有其字愚或作言其情或作於情)退而懼也不敢
復進今則釋然悟翻然悔曰其邈也乃所以怒其來之
不繼也其悄也乃所以示其意也(示或作不盡)不敏之誅無
所逃避不敢遂進輙自疏其所以并獻近所為復志賦
已下十首為一卷卷有標軸(所為下或有文字下下或有賦字非是)送孟郊
序一首生紙寫(邵氏聞見錄云唐人有生紙有熟紙所謂妍妙輝光者其法不一生紙非有喪)
(故不用退之云送孟郊序用生紙急於自解不暇擇耳今人少有知者)不加裝飾皆有楷
字注字處(楷下或無字字)急於自解而謝不能竢更寫閤下取
其意而略其禮可也(意或作言)愈恐懼再拜
答馮宿書(宿字拱之婺州東陽人公同年進士分教東都時作)
垂示僕所闕非情之至僕安得聞此言(或無得字)朋友道缺
絶久(諸本久下有矣字方从閣杭本云漢武紀夷狄無義所從來久語自此也今按矣字有無無利害)
(姑从方本但未有以見其必用漢紀中語而决無此字耳)無有相箴規磨切之道僕
何幸乃得吾子僕常閔時俗人有耳不自聞其過懔懔
然惟恐已之不自聞也(懍音凜)而今而後有望於吾子矣
然足下與僕交久僕之所守足下之所熟知在京城時
囂囂之徒(囂音枵)相訾百倍(訾音紫)足下時與僕居(僕居或作並居)
(或無僕字或無居字)朝夕同出入起居亦見僕有不善乎然僕退
而思之雖無以獲罪於人亦有以獲罪於人者(思下或無之字)
(下獲字或作服理今按二句皆云獲罪於人恐有誤字作服亦無疑上句人字或是天字更詳之)僕在
京城一年不一至貴人之門人之所趨僕之所傲與巳
合者則從之遊不合者雖造吾廬未嘗與之坐(造或作居)此
豈徒足致謗而已不戮於人則幸也追思之可為戰慄
寒心故至此已來(已或作以)尅已自下雖不肖人至未嘗敢
以貎慢之况時所尚者邪以此自謂庶幾無時患不知
猶復云云也聞流言不信其行(禮記儒行久不相見聞流言不信其行行下)
(孟切)嗚呼不復有斯人也君子不為小人之恟恟而易其
行(或無而字恟許勇切)僕何能爾委曲從順向風承意(向或作望)汲汲
恐不得合猶且不免云云命也可如何(且下或有懼字或無可字)然
子路聞其過則喜禹聞昌言則下車拜(此本孟子之說車下或有而字)
古人有言曰告我以吾過者吾之師也(過上或無吾字)願足下
不憚煩苟有所聞必以相告吾亦有以報子不敢虛也
不敢忘也(下或有愈再拜字與衛中行書同或作頓首)
與衛中行書(中行字大受御史中丞晏之子貞元九年進士公始從董晉汴州張)
(建封徐州二公甫卒而軍皆亂大受喜公脱禍以書遺公公後寓東都作此書與之故言)
(其窮居之狀云)
大受足下辱書為賜甚大然所稱道過盛豈所謂誘之
而欲其至於是歟不敢當不敢當其中擇其一二近似
者而竊取之(一下或無二字)則於交友忠而不反於背面者少
似近焉亦其心之所好耳行之不倦則未敢自謂能爾
也不敢當不敢當(或無此六字)至於汲汲於富貴以救世為
事者皆聖賢之事葉知其智能謀力能任者也(謀上或無能字)
(謀下或有與字而屬下句)如愈者又焉能之始相識時方甚貧衣食
於人其後相見於汴徐二州僕皆為之從事日月有所
入比之前時豐約百倍足下視吾飲食衣服亦有異乎
然則僕之心或不為此汲汲也其所不忘於仕進者亦
將小行乎其志耳此未易遽言也凡禍福吉凶之來似
不在我惟君子得禍為不幸而小人得禍為恒君子得
福為恒而小人得福為幸(為幸或作為不幸非是)以其所為似有
以取之也必曰君子則吉小人則凶者不可也(吉下或有而字)
賢不肖存乎已貴與賤禍與福存乎天(石大任曰韓愈謂貴與賤禍與)
(福存乎天以予觀之貴與賤存乎天可也禍與福存乎天則不可也蓋禍與福在巳而已孟子曰禍福無不自)
(已求之者是禍與福皆存乎已歟)名聲之善惡存乎人存乎巳者吾將
勉之存乎天存乎人者吾將任彼而不用吾力焉其所
守者豈不約而易行哉足下曰命之窮通自我為之吾
恐未合於道足下徵前世而言之則知矣若曰以道德
為已任窮通之來不接吾心則可也窮居荒凉草樹茂
密出無驢馬因與人絶一室之内有以自娛足下喜吾
復脱禍亂不當安安而居遲遲而來也(而居或作於居非是)
上張僕射第二書(公此書諫張建封擊毬事第二書者或指前論晨入夜歸)
(為第一書也觀堂劉夷叔云退之諫張僕射擊毬書纔數百言使人意動神悚子厚勸李)
(睦州服氣書費千餘言乃反緩而不切人才相去不可及哉)
愈再拜以擊毬事諫執事者多矣(諫或作陳)諫者不休執事
不止此非為其樂不可捨其諫不足聽故哉(閣本蜀本如此而或)
(从諸本哉作也今以下兩句推之作哉近是蓋此非至故哉十五字當作一句讀之乃得其意或者又云哉字)
(恐是邪字聲訛為也今作邪字讀之文理尤順)諫不足聽者辭不足感心也(心上)
(或有人字)樂不可捨者患不能切身也(身上一有人字)今之言毬之
害者必曰有危墮之憂(墮或作墜下同)有激射之虞小者傷面
目大者殘形軀執事聞之若不聞者其意必曰進若習
熟則無危墮之憂避能便捷則免激射之虞小何傷於
面目大何累於形軀者哉愈今所言皆不在此其指要
非以他事外物牽引相比也特以擊毬之閒之事明之
耳(事上或無之字)馬之與人情性殊異至於筋骸之相束血氣
之相持安佚則適勞頓則疲者同也乘之有道步驟折
中少必無疾老必後衰及以之馳毬於場蕩搖其心腑
振撓其骨筋(或作筋骨)氣不及出入走不及廻旋遠者三四
年近者一二年無全馬矣然則毬之害於人也决矣(諸本)
(皆如此杭本决下無矣字只今按上句有矣字此句亦須有矣字語勢方殺杭本是偶然脱漏不謂後人信)
(之過甚而使韓公為是歇後不了之語也今當以諸本為正)凡五藏之繫絡甚微坐
立必懸垂於胷臆之閒(臆或作腹)而以之顛頓馳騁嗚呼其
危哉春秋傳曰夫有尤物足以移人苟非德義則必有
禍(左氏昭二十八年叔向之辭)雖豈弟君子神明所扶持然廣慮之
深思之亦養壽命之一端也(雖或作惟或無一字)愈恐懼再拜
與馮宿論文書(或無論文字公此書於汴州作)
辱示初筮賦(筮或作仕)實有意思但力為之古人不難到但
不知直似古人亦何得於今人也(何下或有有字或有有字而無得字)僕
為文久每自稱意中以為好則人必以為惡矣(則人或作即人必下)
(或無以字)小稱意人亦小怪之(亦上或有即字)大稱意即人必大怪
之也時時應事作俗下文字下筆令人慙及示人則人
以為好矣(俗下下或無文字二字而有者字則人或無則字)小慙者亦蒙謂之
小好大慙者即必以為大好矣不知古文直何用於今
世也然以竢知者知耳(直或作眞或無今字然以或作然而)昔揚子雲著
太玄人皆笑之子雲之言曰(或無之言二字)世不我知無害也
後世復有揚子雲必好之矣子雲死近千載竟未有揚
子雲可歎也其時桓譚亦以為雄書勝老子(或無為字)老子
未足道也子雲豈止與老子争彊而巳乎此未為知雄
者(未為或作不為)其弟子侯芭頗知之以為其師之書勝周易
(師上或無其字)然侯之他文不見於世不知其人果如何耳以
此而言作者不祈人之知也明矣直百世以竢聖人而
不惑質諸鬼神而不疑耳(或作矣)足下豈不謂然乎近李
翺從僕學文頗有所得然其人家貧多事未能卒其業
有張籍者年長於翺(長上或無年字)而亦學於僕其文與翺相
上下一二年業之庶幾乎至也(幾下或有至字)然閔其棄俗尚
而從於寂寞之道以之争名於時也(此下或有未知果能不叛去乎八字)
(乂或疑此句上有然字意無所承恐所增多八字當在然字之上未知是否)久不談聊感足
下能自進於此故復發憤一道(久下或有而字非是)愈再拜
與祠部陸員外書(外下或有薦士字貞元十八年中書舍人權德輿典貢舉)
(陸傪佐之公時為四門博士薦侯喜等十人于傪尉遲汾侯雲長沈杞李翊皆以其年登)
(科侯喜以十九年劉述古以二十一年李紳以元和元年張後余張苰以二年皆相繼登)
(科獨韋羣玉不見于記非公薦進之力歟宜當是時皆争為韓門弟子也)
執事好賢樂善孜孜以薦進良士明白是非為已任方
今天下一人而已愈之獲幸於左右其足跡接於門墻
之間(或無跡字)陞乎堂而望乎室者亦將一年于今矣念慮
所及輙欲不自疑外竭其愚而道其志况在執事之所
孜孜為巳任者得不少助而張之乎誠不自識其言之
可采與否其事則小人之事君子盡心之道也天下之
事(天下之事或作天下之士謂有待而為則事字為當)不可遽數又執事之志或
有待而為未敢一二言也今但言其最近而切者爾執
事之與司貢士者相知誠深矣(誠或作識)彼之所望於執事
執事之所以待乎彼者可謂至而無間疑矣(或無矣字)彼之
職在乎得人執事之志在乎進賢如得其人而授之所
謂兩得其求順乎其必從也執事之知人其亦博矣夫
子之言曰舉爾所知然則愈之知者亦可言矣(或作矣或作也)
文章之尤者有侯喜者(貞元十九年喜中進士第終國子主簿)侯雲長者
(貞元十八年雲長中進士第)喜之家在開元中衣冠而朝者兄弟五
六人及喜之父仕不達棄官而歸喜率兄弟操耒耜而
耕于野(或無于野字)地薄而賦多不足以養其親則以其耕
之暇(其耕之暇或作非耕之時或作其暇之時)讀書而為文以干於有位者
而取足焉喜之文章學西京而為也(京或作漢或作漢西京)舉進
士十五六年矣雲長之文執事所自知其為人淳重方
實可任以事其文與喜相上下有劉述古者(貞元二十一年述古)
(中進士弟)其文長於為詩文麗而思深當今舉於禮部者其
詩無與為比而又工於應主司之試其為人温良誠信
無邪佞詐妄之心(邪佞詐妄或作邪妄詐偽或作邪妄詐佞)彊志而婉容和
平而有立其趨事静以敏著美名而負屈稱者其日已
久矣(或無矣字或作為日久矣)有韋羣玉者(貞元十七年吏部侍郎韋夏卿為京兆尹公所)
(薦十人九弟獨羣玉不見于登科記豈有司遠嫌而黜之耶摭言云韋紓即羣玉也)京兆之從子
其文有可取者其進而未止者也其為人賢而有材(方作)
(行行今按賢即是有方語為贅)志剛而氣和樂於薦賢為善其在家
無子弟之過居京兆之側遇事輙争不從其令而從其
義求子弟之賢而能業其家者羣玉是也(能上或無而字)凡此
四子皆可以當執事首薦而極論者主司疑焉則以辨
之問焉則以告之未知焉則殷勤而語之(語或作論或無有字)期
乎有成而後止可也有沈杞者(貞元十八年杞中進士第)張苰者(元和)
(二年弘中進士第苰或作弘與登科記同)尉遲汾者(貞元十八年汾中進士第)李紳者(紳元)
(和元年進士第會昌中為相)張後餘者(元和三年後餘中進士第)李翊者(貞元十八年翊)
(中進士第)或文或行皆出羣之才也凡此數子與之足以收
人望得才實主司疑焉則與解之(與解或作以解)問焉則以對
之廣求焉則以告之可也往者陸相公司貢士(貞元八年陸贄)
(知舉賈稜等二十二人登第八與焉)考文章甚詳愈時亦幸在得中
(或無幸字)而未知陸之得人也其後一二年所與及第者皆
赫然有聲原其所以亦由梁補闕肅王郎中礎佐之(肅字)
(敬之礎大歷七年中第)梁舉八人無有失者(歐陽詹傳云詹與韓愈李觀李緯崔羣王)
(涯馮宿庾承宣聯第天下下選時稱龍虎榜梁舉八人疑此是也)其餘則王皆與謀焉
陸相之考文章甚詳也待梁與王如此不疑也梁與王
舉人如此之當也(人下或無如此字)至今以為美談自后主司
不能信人人亦無足信者故蔑蔑無聞(蔑蔑或作蔑然)今執事
之與司貢士者有相信之資謀行之道(謀上或有與字)惜乎其
不可失也方今在朝廷者多以遊讌娛樂為事獨執事
眇然高舉有深思長慮為國家樹根本之道宜乎小子
之以此言聞於左右也愈恐懼再拜
東雅堂昌黎集註卷十七
