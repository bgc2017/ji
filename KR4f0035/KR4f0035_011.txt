西陂類稿卷十一
吏部尚書宋犖撰
漫堂草
春日雨中用至韻
溟濛江上雨正是插秧時種樹催辛秀聯吟擬退之濤
應翻古井柳欲暗叢祠惆悵遨頭阻空餘弄酒卮
雨
去冬十日雪今春十日雨端居豐暇豫冲襟快容與霑
灑遍江界淒清逼廨宇懸麻急陣催驚湍空階聚雲濃
儼潑墨雷殷過撾鼓秧鍼戰遠塍浪花翻别浦巖崖遲
芳眺花藥探深塢翠憐椶扇欹紅訝櫻脣嫵照水聳海
鶴望晴叫鸚鵡廵簷腰髀便閉閣樽罍舉畫展江南春
思入古竹圃燒筍願莫酬束帶情何苦且好讀漢書因
之教兒炬
偶讀江湖長翁詩有西江米㯺絲作窩之句適午
飯有此欣然為長句用原韻
天隂對畫向霜壁嗒然移情忘午食西江米㯺絲作窩
妙句偶檢長翁册朅來廚娘適進此風味殊佳驚創得
我家西陂十頃麥芃芃每愛没牛膝餅盤麨碟飽農夫
至老不見長腰粒况此粉之復縷之蠒緒遜工玉遜德
芼以薑橙點醯醬放箸縈迴定千尺飯罷江樓望江甸
如毯新秧風策策
雨中示朱樸士時樸士將遊齊州
旗靜門閒戟自交雨中飢鶴上堂坳花枝檻列春秋桂
(山礬一名春桂)菜把園供大小巢雙屐輕抛苔欲涴三杯軟飽
句從敲暢遊擬共修之去免使山靈遠獻嘲
采芑作用陳簡齋村西買山藥韻
曉起向射廳偶試登山脚鶴邊送遙青紛披足花藥芑
從故鄉移生意恐小却孰知春風吹新苗映叢薄采采
念雅詩清露衣上落我今困塵鞅如鳥雙翅縳野飯偕
村農幾時踐夙約芳歲委江濤搔頭聽姑惡
起姪出守威寧將取道豫章詩以遲之三首
蠻烟瘴雨自遐陬年少何妨萬里遊此去當官須鄭重
道傍負弩是諸侯
過家上塚清明後取道西江慰老懷風雨連旬縱留滯
也應擁傳度臨淮
矯首江天耿寸心月明還惱蔽層隂鰣魚將到紅薔發
遲爾衙齋次第吟
咏庭前花木五首
誰傍疎籬種小桃亂藤惡竹苦相交年來手為芟除却
牆角椶櫚得並高
架上紅薔錦段張惱人顔色殢人香簿書叢裏抽身去
獨凭欄干到夕陽
叢桂連蜷色可餐凌晨清露更漙漙白頭翁亦知憐此
故把新巢葉底安
西江昨歲兼旬雪末利芳蘭晩吐芽一事最為殺風景
佛桑兩樹不開花
山櫻矯作盆中景輪囷離竒亦可觀不道如珠纔數子
朝來已被鳥銜殘
别院二首
别院如山靜旗門鼓不撾往來行樂地開遍蜀葵花
擣醬收梅子移欄避筍芽也知公事少清課近來加
朱悔人雨中見過留飲衙齋同吳志上兒至分賦
用湯西崖簡張弘蘧韻
潞沙一别五年強猶未抽身返芰梁何意宦途容建節
無多家法祇循牆故人偶過同聽雨好句分題各據牀
瑞酒依俙浭酒洌醉餘消受竹風凉(端酒出金陵味類豐潤浭酒)
(附)次前韻載震
風流不減昔年強五載相思月照梁久許心香師宋
豔誰搖健筆短曹牆操卮憶往東西路跋燭論文上
下牀最是戟門清似水幽花滿院雨蒼涼
次前韻吳允嘉
夜分索句興偏強爭似新泥落燕梁戶外雨聲多在
竹燈前花影自窺牆官宜老鶴同三徑客許清琴共
一牀嬴得宋家冰雪咏頓教五月座生凉
孔雀雛
炎方珍鳥得佳雛飲啄風前本自孤棲桀何妨從奮迹
吮毫肯為寫新圖(趙松雪有錦石雙雛圖)微聞格磔呼都護已訝
斑斕類鷓鴣待到屏開倍馴擾青蓮閒客頓教輸(白鷴號間)
(客太白有詩亦稱為鷄所伏)
辛未夏五月過北蘭寺時烟江疊嶂堂初成漫賦
五首
茅堂一到一番幽碧筍如簪傍檻抽得得山僧扶杖出
楮袍蒻笠總風流
楝花坪子最荒凉逕轉籬開石几張好處花時還記取
繽紛紫雪點衣裳
小閣秋屏竹樹團蕭森五月欲生寒推窗又改山川面
不與空亭一例看
烟江疊嶂堂中坐流覽烟江疊嶂圖莫把清光浪摹寫
且須長句誦髥蘇
斷雨殘雲止復行蒲颿十幅往來輕斜陽忽放山根出
江外重湖一線明
(附)次前韻載震
堂通野阜轉清幽壓戸藤梢帶葉抽最好江洲浮遠
綠孤懸塔影漾中流
領取空庭五月凉烟生粉壁畫高張(羅牧畫壁)何來萬箇
青鸞尾翠滴層欄欲染裳
歴落村坳碧幾團隔江遙睇動深寒雲嵐横側紛成
態載酒頻來不厭看
晴簷對景閒披卷松雪翁書文沈圖不是漫堂雅好
事阿誰舉似到王蘇(宋王晉卿烟江疊嶂圖東坡題詩真蹟今不可得公有趙承旨)
(書蘇詩沈啓南文衡山補圖卷是日攜至同觀)
短柵逶蛇曳履行晩颸搖颺葛衣輕老僧送客烟江
外一鳥啼殘落照明
(附)前題次韻至
北蘭曲逕入清幽蕉葉藤梢次第抽行至空亭一翹
首稻花雨足漲江流
波光㶑灩柳隂凉白版為牀小閣張長日聽鸝同老
衲浮嵐暖翠撲衣裳
棟影蕭疎竹影團山泉一酌訝清寒毗陵題後人爭
品未許參寥兩樣看(澹雪泉為卲子湘題)
眼底江山真是畫堂中水石有新圖(羅飯牛畫壁)分題爭
羨髥翁句風調居然似大蘇(謂悔人)
蹋遍平沙未肯行心隨鷗鷺泛波輕蕭閑更愛江天
寺一尺斜陽塔頂明
題祝京兆髮書二首
迸出驪珠濡墨時縱横真欲逼游絲香鬟䰀鬌盤鴉色
翦付枝山也不辭
小蘸烏雲向研池中書君老未應竒仁宗飛白看雲字
(為余家舊藏)三昧均將造化師
雨中用至韻
近得西陂信荒寒比舊加空亭浮積水茅屋映疎麻鄉
國愁何劇江城晩不譁射堂閒對酒冒雨摘新瓜
次韻答朱悔人四首
鬢上繁霜逐歲增風雲真自愧依乘姚江姓字瞻巖谷
(時得陽明廬山紀功碑)滕閣登臨感廢興小草也知人共薄高文
何綺老無能天涯喜接掀髥客梅雨庭蕉綠幾層
堆案文書撥不開敢言胸次絶纖埃事當鑿枘新愁結
詩别源流舊雨來江上鰣魚纔出網幕間乳燕乍翻雷
臨觴古跡無勞問已妥先賢闢草萊(新建理學忠節二祠)
河曲勾留憶潞沙鈴齋會合興還賖經旬眠食都添味
何處林巒不是家古寺扶笻行竹色方塘展席對薲花
匡廬傲我曾遊眺指點空亭帽影斜
䟦燭分題共策勲深衷湖海託鷗羣家人雜遝求書扇
裨將追隨解好文小别西江浮蔑舫言歸東浦卧溪雲
祇應歲晩寒梅發明月幽窗好遲君
漫興六首
稀疎梅子墮階黃雨過椶櫚葉有光末利蘭花相鬭發
高齋長日罷焚香
吳下楊梅未結緣嶺南茘子倩誰傳眼前一事差強意
頓頓鰣魚六十天
盆内荷花靜且妍愛他新葉更田田幽窗夢醒聞疎雨
只欠西陂打鴨船
曲逕斜陽豔草花幾枝紅蓼奪明霞蜂房偶過堪成笑
我放衙時爾報衙
連日北蘭閒看竹全抛俗韻得相羊依俙東圃笆籬下
二十年前一段香
庭敞簷虛對遠天桃笙烏几晩風前小兒下學來相揖
左氏喃喃誦一篇
送羅飯牛入廬山歌
子以牧為名我以牧為字二牧生平偶不同各於詩畫
有深寄我詩苦吟四十年得小三昧嗟華顛子亦行年
平七十一生供養惟雲烟昨於北蘭寺中烟江疊嶂堂
見子所作烟江疊嶂畫堊壁纔數尺意興何瀟灑一掩
一重出肺腑彴略茅亭總光怪猶云此水石規摹董巨
而為之更有粉本迥出董巨外匡廬五老崢嶸霄漢皆吾
師子攜畫筆往我寫詩篇送如澠之酒壯子行何惜傾
倒畢卓甕酒酣一櫂浮章江恰值梅雨初晴山鳥哢
題石田翁虎丘圖次原韻
櫂弭禪關路舊知可中亭畔步威遲誰憐奉使三春住
祇辦看花一首詩(余官平江時僅有虎丘看玉蘭一詩)塔影山光心獨繫
茶香歌韻老偏宜披圖愈切誅茅願惆悵爐烟裊細絲
浯溪磨崖碑
驪珠顆顆照荒厓元頌顔書一色佳大業當時勞紀述
後人持論苦擠排秦碑周鼓寧須詫雨點苔花詎可埋
墨本看來頻下拜浯溪還擬蹋青鞵
以方竹杖贈悔人作短歌
寧州方竹亦一竒截以為杖良所宜四稜獨異碧篠簜
七尺誰琢黃琉璃杖兮我把朱髥餉相扶直到廬山上
勸君慎勿規而圓本色一改不值錢
(附)前題允嘉
方竹杖子長七尺産於寧州積雪石觚稜節節削不
成竹色渾如一條碧朱髥性好名山遊贈之濟勝應
不惜聞君新製方山冠更著方袍躡方舄兹遊將訪廬
山松手扶此杖凝方瞳由來圭角世所妒須入白雲
峰外峰
答詩載震
明日别公廬山去贈我竹杖隨行縢體方節堅色滑
淨一條碧玉丰稜稜側聞分寧邃巖谷狼虎部曲蒙
茸藤截致頗難形甚古大樸不雕囊以繒世閒圓柔
易為好直方誰解堪依憑我老懶拙無一可舍藏信
宜行未能大布一領書一簏漫遊得此真良朋匡君
舊識不我棄招手高峰穿崚嶒扶攜萬仞觀天地大
笑齊物無鯤鵬拜公嘉錫感公意知已名言永服膺
何當杖頭書歲月幽尋衡岱嵩崋恒
北蘭僧房半閒余題詩處也悔人倣曹峨眉司成
為王阮亭司馬題漁洋詩屋例署為綿津詩屋繫
以斷句余愧不敢承漫為賦答
綿津三舍避漁洋詩屋新題詎敢當祇好罷官詩也戒
蒲團分據已公房
(附)原詩載震
茶罏筆格日横陳一榻蕭然對綠筠風味漁洋真可
比此中也合署綿津
白槿
舜華自昔豔新妝皎皎風姿獨擅場一樹籠烟閒倚檻
幾枝如雪澹窺牆唐昌品格從教異簷蔔霏微祇遜香
習靜朝來相對處分明姑射共徜徉
秋日示介維
扁舟羨爾全無繫倦鳥嗟予尚未還不少雙江風味在
兩翁相對聳吟肩
天都峰勢迥孱顔摹寫輸君倚杖閒今夜老夫有清夢
暫抛廬阜向黃山
曹(實菴)靳(熊封)年來共酬倡鹿窗句子訝偏清何妨鼓吹西
江派也學涪翁作主盟
送介維還歙兼寄靳熊封
楓葉飄蕭動夕吹送君南浦意凄其小留黃篾鷗邊舫
共吸清光月下卮求研那辭開古井(相傳歙硏出獄中古井者佳)擣
烟須為寄西陂(託介維製西陂墨)鴈堂令尹如相問報道殘年
祇辦詩
介維將解纜為風雨留一日再賦送
江上驚飇起征颿未許揚幽蘭留閉戶疎雨對持觴怊
悵秋屏閣逢迎問政堂(熊封堂名)月明修翫事千里望佳章
早秋雜興五首
豫章兵火苦侵尋何限
朝廷眷顧心三載蠲租三十萬江流難並
湛恩深
武陽陶瓦教當時碑版煌煌紀牧之報稱愧臣無一可
也從天上荷
殊知
劉楨禦變有遺篇此事當初亦偶然敢傚文成磨石壁
大書深刻向開先
讀法仙宫月吉趨先賢祠宇闢東湖千牛習氣都驅遣
甘作乾坤一腐儒
北蘭寺裏看山罷種菜亭邊校射歸一事夜來徵左氏
青熒燈火坐書幃
夢中得句醒而足成之
戶外青山扶杖得隴頭明月咤牛還(夢中得)何須此景親
消受夢裏題詩亦灑然
奉酬阮亭司馬見懷之作次原韻
清詩遠道寄南州正值天涯獨倚樓
聖代史才借司馬老夫心事付閒鷗雲烟鎮日分洪井
魚麥何年慰白頭欲答鐘鏞慚瓦缶坐看孤月下江洲
(附)原倡王士禎
中丞持節鎮洪州滕閣重開勝庾樓清簟疎簾過暮
雨隠囊紗帽對江鷗曾來弭櫂悲前劫未許題詩到
上頭安得乘風度彭蠡與君吹笛坐滄洲
又奉答題烟江疊嶂堂絶句二首次原韻
茅堂樹色隱重湖堪入營丘水墨圖編籬開逕年來事
却恨漁洋志裏無(司馬數年前使粤有南來志)
勾留初地對江湖功業韓(襄毅公雍)林(貞肅公俊)敢浪圖詩罷老
僧同啜茗風流龍井未全無
(附)原倡王士禎
東湖勝事擬西湖幻出烟江疊嶂圖也似坡公憩龍
井不知曾有辨才無
題友人寒林曳杖圖
孤岫聳天外寒林參路旁秋風寫平遠老筆追河陽懸
我漫堂壁當暑生風霜踽踽曳杖叟定向華子岡
空庭
空庭明月共徘徊偶試玻瓈海外杯石谷新圖阮亭句
恰從京國一時來
雨中同心壁上人集烟江疊嶂堂
雨過江干寺尊開樹下窗花香齊已共詩格阮亭降(時誦)
(阮亭司馬見贈詩)斜照山全出沿波鳥自雙清光費摹寫回首
暮鐘撞
羅浮仙蝶歌寄至兒
有客贈我羅浮繭狀如槲繭大二三甕形雖非扶桑敵
土色良與赤埴參筠笯遠致自海嶠依俙尚帶青羊嵐
南榮高縣清明候兒童周視恒眈眈恐遭隂翳傷獨蛹
默加愛護祈先蠶昨者蠕蠕忽蠢動化生彷彿縑箱蟫
輪囷翅展摺叠扇五色渲染畫史慙勻圓四點儼雲母
竒光異彩紛相涵文身祇宜花底活纖眉却令閨中耽
紅薔正吐摘蕊飼移置美蔭選石楠三日戢翼蟬抱葉
栩栩倏爾薄蔚藍恨不維縶作佳玩祕篋聊記資清譚
今夜月明晃流汞空庭佇立當微酣一蝶翩然拂檻落
絳霞幾縷從天南殊常綺麗奪人目風前略辨眉毿毿
或云其母實覓子藥畦苔逕恣幽探漆園偶夢情不極
滕閣欲搨誰能諳俄驚霄漢去無蹟神仙窟宅隨鸞驂
葛洪遺衣迥茫昧此理揣測余何堪夜闌高咏誠一快
千里屬和催中男
鄭谷口寄隸書韓詩喜而賦此
雲陽遺法邈難窺谷口農今擅此竒寄自臨池呼酒後
快同駐馬看碑時縱横似出崋山格排奡宜書韓愈詩
舞女插花人始愛那從老櫟覓鍾期(谷口與周元亮先生最善)
壬申四月十九夜夢阮亭司馬屬咏瀟湘鴈醒而
急錄之一字不遺
岸闊水無際月明春鴈翔徘徊念儔侣清影落瀟湘
暇日治圃志上以詩美之次韻奉酬
荷鍤腰鎌命老奴射堂種菜學髥蘇初心祇許親藜莧
勝事還教理竹梧雨後青蔥人罷灌畦邊吟嘯杖堪扶
多情上客來佳句石谷他年待補圖
(附)原倡允嘉
放衙無事課花奴翦竹移蕉土氣蘇清味盤供鶯宿
菜濃隂窗借鳳棲梧練帬亦可居官著藤杖何妨未
老扶安得虞山揮老筆為公寫作灌園圖
玉茗花
雙樹連蜷傍檻斜園丁喚作白山茶種疑后土廟中得
名自臨川堂畔嘉灌溉每同簷蔔惜隂森還借海榴遮
春前看取開如雪細咏西江第一花
題倪高士幽磵寒松小幅次畫上原韻
松色與磵幽依俙寒溪路珍圖傳江南三日留閉戶雲
煙拂几席流覽慰遲暮寥寥此筆墨深合荆關度俗韻
吾庶免永言高士晤(江南人家以有無倪畫分雅俗)
西城别墅詩為王清遠賦十二首
石帆亭
苦竹截為檻香茅縛作亭宛同一艑泛憶向雙江停不
掛五兩去聊愛羣峰青
樵唱軒
返照轉樹腰微風坐來歇是時開南軒可以望明月我
愛孟襄陽呼與掘詩窟
半偈閣
小閣不數級香鐙閣上俱亦有和松菴不去嗤我迂幾
時持半偈來共參文殊
大椿軒
鼠姑色太妍栗留聲太滑獨有薜茘裳風髥自摩戛何
如漆園椿曾閱千春八
雙松書塢
粲粲列宿迥謖謖輕濤生秋隂落滿地雞犬亦未驚但
聞深塢裏夜窗出書聲
小華子岡
柴門鏁松筠林麓何窈窕有時出西莊村火動林杪指
點華子岡比似輞川小
小善卷
藏書萬卷餘置身百尺樓不若緩步閒洞屋得清幽試
問高卧者樂亦有此不
春草池
何用遙相遺烟草不堪翦池塘佳句抽康樂夢徒褊别
後思青青帬腰更應展
三峰
三峰出羣早磊落秀削成寧使米顛拜我見亦乍驚下
有萬斛泉鳴玉長琮琤
嘯臺
長嘯臨高臺游目入歸翼安得塵鞅紓來此借肩息終
無綵筆干所恐萬象逼
石丈
嶔﨑故有意離立長如人環以羣木古况乃蘚繞身誰
謂石無語亦貴氣象伸
竹逕
夾逕千琅玕新詩上頭刻彈琴不見人衣染青蒼色豈
知王逸少亦向竹中匿
西陂類稿卷十一
