西陂類稿卷十四
吏部尚書宋犖撰
滄浪亭詩
滄浪亭
滄浪之水清且漣亭子結向滄浪邊滄浪之亭幾興廢
滄浪之水今依然蘇州南國最幽曠池館創自武肅年
厥後踵事非一姓轉眼變滅隨雲烟湖州長史昔貶謫
愛此卜築將終焉輕舟野服恣嘯傲援琴命酒樂靜便
長史作記歐公賦金鐘大鏞聲相宣斯亭遂與人不朽
買得只用四萬錢曰余嚮往自弱歲今宦於此嗟華顛
手捉孤篁徧探歴荒岡突兀臨長川方花古礎纏蔓草
幾株喬木仍參天都官園空接斷壠蘄王廟在餘數椽
老夫顧此願修復勝事肯令他人專伐石作亭懸舊額
(衡山書)爰餙祠宇肅豆籩蘄王英魂定來此會與長史相
周旋觀魚處敞儼對鏡自勝軒小疑乘船隔城山色落
衣袂步碕矯首聊遲延迴廊略彴紛點綴管領風月淩
平泉山僧野老共登眺央央旂旐却勿前官熱心冷每
自笑山林痼疾良難湔左司文章久避席白傅遊宴或
比肩綿津滄浪忽對舉西堂(尤悔菴)意厚語則偏吳人好
事更好我任教畫作屏風傳
臘月十六夜虎丘看月四絶句
放衙忽憶虎丘月來到空山月可中一叚新聞任傳說
愛閒無過使君公
鐘磬不聞僧閉關池光樹影共蕭閒掃盡笙歌與羅綺
而今真識虎丘山
千人石上一杯酒望古情深獨慨然滄浪亭子結纔就
又欲搜尋到五賢
剔蘚辨出題名字敲門買得水仙花歸來與兒作詩話
直到嚴城鼓四撾
早春送顧俠君應試入都兼寄阮亭侍郎慕廬閣
學二首
爾去賦長楊年纔二十彊聲名動京國特達自圭璋江
雨征颿溼梅花祖席香老夫惆悵處未與泛滄浪(時滄浪亭)
(初成)
正值芳春候長歌向國門元詩攜在篋(俠君有元詩選)易酒快
盈樽遊屐碧雲寺鄉心紅杏村故人樂弘奬遥想過高
軒
望九龍山積雪弔王孟端
每過九龍山竟日得怡悅况兹清景殊晴峰戴殘雪積
素嵌翠微圖畫造物設維舟獨延佇時時呌竒絶舍人
烟霞胸雲巢舊曾結妙筆黃王閒得力此巖穴遺蹤欲
相訪好待芳菲節
妙高臺拜東坡佛印銅像
誰鑄二銅像曰東坡佛印相對儼問答氣宇一何俊坡
翁長不死(東坡詩云請學長不死)望竝雲峰峻高興留玉帶永作
山門鎮印公霹靂舌觸處機鋒迅與髥相周旋其人已
千仞我來妙高臺天畔策一振肅然仰二公再拜瓣香
進捫壁讀劄子(壁勒東坡小札)江風吹短鬢黃昏月東升鐘鼓
蛟宫震
丙子正月丁卯日過丁卯橋
我讀丁卯集輒思丁卯橋佳話偶然耳流傳年代遥訪
古潤城南曲港通江潮夾岸幾家住烟火晨蕭條石梁
跨其上來往惟漁樵欹欄與壊柱風物仍前朝吟魂不
可接綠水空迢迢酹爾一杯酒為爾賦大招是日又丁
卯一笑羇愁消登舟對新月掉頭起長謠
舟夜風雨聞吳歌二絶句
望亭南下水迢迢孤舟風雨寒飄蕭攪人一夜不成寐
時有吳歌入耳遥
十三女兒雛鶯聲宛宛轉轉清復清楓橋燈火半明滅
羇人此際難為情
登華山絶頂望太湖歌
十年六作華山遊未暇一蹋華山巔石佛巖邊小探討
便同棲翼尋歸船今日風日大晴好遊興勃發勇無前
招提纔到不住脚搘笻負笠凌蒼烟寺東曲徑稍可辨
僧徒導我相夤緣礀脣延佇跂野鹿嶺脊騰上追飛鳶
松風送我到絶頂境忽&KR0642;坦堪受廛乾坤之勢盡在望
北固題句知良然(北固山有乾坤勢盡來題句)三萬六千頃震澤濤
山浪屋當空旋七十二峰互掩映晴雲破碎爭綿聯蜺
旌芝蓋紛來下毛公聖姑如覿焉俯視天池翳榛莽晶
瑩一勺餘寒泉崑山虞山兩螺耳岝㟧拾取湏米顛道
人(謂自求上人)繼至把杖揖相與長嘯驚高天峰西巨石半
僵立攢成蓮瓣磨星躔蹙踏犇峭氣屢鼓攀附藤葛手
欲腁漸下蓮華歷蓮子碨礧幾簇蒼苔纏聞古尊宿曾
住此吾擬結茅食且眠九年面壁或有待一官嚼蠟何
難捐入寺飯罷日垂没靈鼉催客聲鼘鼘登舟覓句却
鼓吹燈下獨聳彌明肩
題心壁師萬里一歸人卷
父母恩難報經云右肩負父左負母是知方袍秃頂身
未便二人等敝帚邇來靈巖繼老人禪室定省意獨厚
心師繼公之猶子家本滇池住廬阜經營開先自打柴
夢寐庭闈每頫首今秋瓢笠去飄然萬里歸人為親夀
緇侣贈詩山人圖(羅飯牛筆)兹事流傳堪不朽寄來卷軸到
吳江展閱數過卯及酉堂上有佛師徑尋卷尾無句余
良忸南陔白華亡其辭欲賦踟蹰難下手點蒼洱海渺
南天想見扶笻此中走
(附)和前韻(長洲)尤侗(悔菴)
我佛說盂蘭盆大目犍連為尋母云何末劫鴦崛
羅剖折骨肉掃如帚廬山道人出世間眷戀庭闈意
偏厚遥望點蒼多白雲拄杖飄然去香阜千佛名經
總不持獨寫維摩詩一首蓮華煮飯甘露漿萬里扶
攜為親夀始知四大等虛空惟有孝思堪不朽他日
歸期定浹辰此月行程方指酉回看大衆滿伽藍無
地報恩真怩忸綿津山人善護法新詩彈丸纔脫手
泥牛解吼木馬嘶我亦願隨牛馬走
題高謖園太常山水小幅
太常丰格儼神仙翰墨場中老鄭虔流傳片紙雲烟在
感舊題詩一惘然
春日雨中同靳熊封兒至過滄浪亭二首
客有來南國亭因問北碕三人同策杖一雨恰霑衣溪
水春全漲梅花溼不飛觀魚高韻在臨眺獨依依
尚有蘄王廟難尋梅氏園迴廊聊聽雨小院一開尊繡
嶺生遥慨(熊封來自秦中述驪山甚悉)滄浪且避喧胡為君又去愁
思滿川原
(附)步前韻至
客問滄浪勝相將過北碕林光初度雨水氣欲侵衣
失却青山色翛然白鷺飛最憐新插柳春淺早依依
步向亭南望人傳梅氏園風流總銷歇覽眺自琴尊
野寺昏鐘發清溪急雨喧願言停短櫂花事訪郊原
春晩過滄浪亭四絶句
遊魚雨後撇波聲宛轉溪橋拄杖行一叚斜陽明野岸
菜花時節正宜晴
荒岡野水無人境亭外閒花次第開却笑吳儂真好事
送春都向此中來
逶迤石磴坐清隂數罷魚兒聽鳥吟五年白首姑蘇客
一樣輕舟野服心
虎丘歌板中秋夜元墓梅花驚蟄時不似此亭多古意
到來先辦一篇詩
初冬過滄浪亭寄尢悔菴
滄浪亭畔刈稻了倚杖看山又此迴野水鴈飛荷葉爛
故鄉花送牡丹來經營是處宦情别歌板古人生面開
(時有滄浪亭傳竒)寄語西堂八十叟石欄點筆待追陪
遥題江隂顧山寺茶花三斷句
野寺山茶信一竒春風遲日動遐思幹蔽七樓紅十里
(傳聞如此)招提端合喚花之(青州有花之寺見周櫟園侍郎集)
老幹彫枯已百年孫枝合抱復嫣然笑他拙政園中樹
浪得梅村賦一篇(吳梅村祭酒有拙政圉山茶歌)
虎丘玉蘭不一賞滄浪桃花也欠詩山茶句子山僧乞
恰值新年發興時
(附)和前韻(高郵)李必恒(百藥)
顧山山寺寺清幽都勝花開照眼稠不是祗園清淨
地定應署作小紅樓(花色深者名都勝)
八寶珠光耀蚌胎鄂君繡被擁成堆忽然十里無顔
色袖裏中丞錦字來
題吳闡思畫四首
空山喧瀑布老樹隠柴門一徑青苔色幽人不出村
溪水自淙潺溪堂永日閒莊騷讀未了林際暮鴉還
山人寫夏山尺幅烟嵐起遠追鶴山樵近竝石谷子
波影遥空接雲光疊嶂含岡頭有茅屋知是米家菴(海嶽)
(菴也)
詠日本山茶二首
淺紅朵朵小盤盂顔色翻憐過寶珠欲把鵝溪圖異種
徐熙手筆此時無
海舶春風初到時空簾微雨挹芳姿從來邢尹多相妒
吩咐牡丹開小遲
雨後由滄浪亭過南禅寺慨然有作(寺為白樂天舊遊地曾貯)
(文集寺中刻碑紀事)
鳩鳴宿雨收日出輕烟泮寓公不暇嬾踏屐滄浪畔沿
波沙鳥明侵橋菜花亂遠岫列空亭濃翠撲人面境幽
環矚佳彷彿茱萸沜偶謝纓佩羈頓使腰脚便訪古過
南禪逕曲苔紋徧老屋但鐘魚危樓尚霄漢鉢插零落
桃龕舞呢喃燕往者香山翁招攜此遊宴風流不可及
玉局舊曾歎忽忽數百年不異卯酉換藏書委蔓草勝
事逐激電惟餘千个竹清隂滿别院繄余景前修坐迨
昏鴉返(叶)生平鹵莽性擬就初地繕栴檀熱惱除饘粥
殘僧伴還同老居士刻碑記發願
遊黃山
新安黃山不得遊姑蘇黃山聊一訪開門鼓罷命輕舠
㶑灧横塘水新漲夾岸菜花黃到天拔地雲峰碧如障
老夫癖好過康樂繫纜攀藤覺神王伐石野翁連袂迎
牧牛小兒折花餉稚松巨石相參錯鳥道紆廻頻倚杖
寶坊址在費追尋貴主墳空足悲愴(山中舊有法雲寺及陳國長公主墓)
(今俱無)有僧導我虎洞憩意頗慇懃語全妄顧兹巖壑了
無竒却有湖山得彌望洞庭波白衆山青應接不暇旅
懷暢相看伯仲是横山岝㟧一卷敢相抗歸舟摹寫掉
頭吟自笑今朝脫官樣
春日過訪葉星期二弃草堂不值二首
柴門寂歷豆花香(蠶豆)一曲清池對草堂常日觀魚人似
鵠也應唤作小滄浪(余署中有小滄浪)
别浦幽幽境愈竒春風籃轝爾何之小山&KR1244;桂清隂下
想見蒼茫獨立時(書室題蒼茫獨立處)
韋菴閒興示百藥兼寄子湘
聽罷旗門鼓二撾深沈庭院靜無譁鞾紋碧沼飛新燕
亞字朱欄護好花老興自憐追白傅驚才近喜得劉叉
韋菴聯句湏髥急悵望蓉湖日又斜(子湘家芙蓉湖)
題李工部竹村小照四首
窈窕溪山到眼清蕭疎無復世閒情阿誰踞石披襟坐
盡日松聲與澗聲
不事瞿曇不學僊臨流把卷意翛然溪雲過樹溪鳥寂
坐讀南華秋水篇
篔簹萬个蔭清淪冷豔秋花幾簇新解道忘機同海岸
飛來鸂鶒也依人
屏除騶從愛菰蘆風度何人貌得殊旦晩頭銜知又換
合將泉石讓狂夫
香嚴寺看菜花留贈紺池上人二首
為赴山僧約南村看菜花黃雲晴野布綠樹道場遮入
院惟聞磬隨緣且喫茶西堂誰貌取鶴骨聳烟霞(寺有尢悔)
(菴小照)
開軒仍在野讀畫却通禪(時攜畫卷共玩)偃仰香如此林丘靜
渺然竹鷄喧暝色江月破春烟詠罷淹歸騎從師促和
篇
池上作次樂天韻
韋菴之南竹森森深淨軒東波沈沈小滄浪只一勺耳
此閒跌蕩江湖心午衙放罷必周覽夜案了却或靜臨
洞庭三萬六千頃雲濤那用扁舟尋怪石欹柳得位置
階庭寥廓横古今鬭茶遠道致日鑄翫畫小幅縣雲林
棲遲已過五寒食手栽桐桂清隂深緯蕭目斷渦河渚
飯僧心切嵩山岑撥悶聊和池上作悠然手弄無絃琴
樂天是處有真樂何湏海岸方投簪
高江村詹事以龍井茶見餉賦此答謝
江南春半茶事動老夫幽夢挂碧巖虎丘舊種鏟已盡
陽羨佳品心所忺小峴春作梅花片(六安茶名小峴春近製梅花片最佳)
年來羅致余能兼榖雨已過山塢曉焙香幾處吹茅檐
江村詹事抱茶癖龍井手製馳郵籖銀絲冰芽竝珍重
白甀青篛勞封緘山瓢急取酌惠水折脚石鼎安風簾
松濤響罷注縹盞清芬拂拂浮晴嵐笑他七椀真水厄
小啜已令俗韻砭緬兹嘉木出勝地辨才玉局曾遙探
性芳味永正可錄中郎何事相譏讒(袁宏道評龍井茶作草氣)包裹
那許鑽權倖唐突未敢加薑鹽滄浪一杯澆子美酬和
七字促邵髥(子湘)從此漫堂開湯社舌本不強容高談
(附)和前韻邵長蘅
古人品茶例烝碾團龍矞雲誇芳甘縷金屑餅失本
性有如玉環脂粉嫌今人品茶重烘焙揀芽抽葉勞
摻摻土銼松薪夜火活三更烟白月挂檐焙成青篛
旋包裹韻香色味百不嗛滄浪寓公(先生自號)今詞伯琢
詩戰茗嗜頗兼棋盤北苑小峴春品題甲乙排幖籖
我來偶值榖雨過櫻桃映盌燕入簾邀我啜茗坐石
上渴羌鼓嚨驚胡貪公言此茗出龍井石乳雲液叢
幽嵒論文舊遊得高適武林遠寄分緗匳呼酪蒼頭
不肯受秃管城子聊戲拈公詩堅壘提一律草木臭
味供鐫劖野夫欲和愁險韻霜鬚斷莖口銜箝且放
退之教獨步何如玉川六椀七椀餘黑甜
和前韻必恒
龍井之泉出天目一泓石罅流瀐瀐禪老辨才劇風
雅汲泉湖上供子瞻何年産茗入包貢名與顧渚誇
東南江村先生好事者先春采擷窮林嵒揀製揉焙
出新意雀兒鬭語開萌尖鍼芒微粗麥顆小一兩直
可抵一縑商丘公雅同臭味遠道裹致題紅籖是時
愁霖罨春曉公憂無麥心如惔開椷破悶忽色喜石
鼎活火吹風檐惠山水遞况新到烹魚恰得熊蹯兼
湏臾浮碧官字盞色香味勝清而甘餘瀝分霑及賓
從未到口覺華池甜一椀兩椀唫興發青門逸叟來
掀髥競拈新句霏玉屑我詩蹇澀空詀諵忽憶武林
巖壑天下勝對此佳味心彌耽布韤青鞵他日到酌
泉煮茗尋僧龕
和前韻高士竒
雨中石花長雲竇春半明月生松巖(國史補石花明月皆茶名)浮
氲不入將軍腹潔色長得詩人忺吳中開府季卿匹
清事每許常陸兼(語林常伯熊因陸羽著茶論李季卿宣慰江南召伯熊又有薦羽者)
(兼召之)義興秋片六安蕊開籠老翠浮晴檐西湖佳種
數龍井火前鴉觜如排籖野夫摘香手自焙翦絹穿
篾親包緘青猿急遣致鈴閣花隂晝靜蝦鬚簾石銚
火活湯鼔浪竹廊風定烟凝嵐非獨雪煩且破睡嘔
酸滯冷何勞砭(東坡詩草茶無賴空有名性滯偏工嘔酸冷)座閒嘉客我
未與案頭險韻公先探解人自謂獨知味君子由來
不信讒(中丞詩云中郎何事相譏讒袁中郎言龍井茶時作草氣也)品題堪破毁
茶論音節如歌疎勒鹽何時紫甌得共坐紅蓮幕下
攜蒼髥(謂子湘)各搜文字五千卷(玉川詩云三椀搜枯腸惟有文字五千卷)
滄浪亭際資清談
步前韻至
經旬病酒苦肺熱頗思啜茗當山巖日鑄半甌聊止
渴隔年香味惜不兼昨者蠻牋來吳會字帶龍井之
烟嵐曰高江村饒茶癖筠籠小摘周林嵒雨前雨後
分甲乙旗槍烘焙矜親拈長於雀舌細於粒霏霏玉
屑何尖纖筍綳包束快持贈爰博酬倡詩篇三盤空
硬句得未有風韻與荈還相參遠道莫能惠煎瀹屬
和箭急催中男遙憶芳鮮餽春暮牡丹花正開韋菴
一吟一臭總清絶舉頭明月凝湘簾佳品固應供佳
客左攜短李右邵髥梁溪水遞不少缺膩白如乳盈
瓶甔蟹眼纔過松濤起瓦爐活火湏頻添六安梅片
豈娣姒敬亭綠雪同封緘却笑古人非知味或舂或
碾勞窮檐龍團鳳餅失本性况復猥𤨏加薑鹽我昔
秧鞵踏靈隠咫尺龍井未獲探坡老辨才化已久誰
識此種清而甘讀詩疑茶霑齒頰今宵幽夢縈江南
題王勤中柳塘聚禽圖
疎柳殘荷弄細颸野塘斜日聚禽時等閒寫出無人態
都是王維畫裏詩
戊寅七月一日夢入山亭看竹旁一人曰此堯峰
老人故居也愴然有作醒而僅記末句因足成之
堯峰遺老不可見夢入空山舊草亭風梢月影無人蹟
賸有秋隂一片青
黃海山花圖詠二十首(有序)
楚州雪莊悟公住黃山之皮篷性孤高有花癖尢
擅繪事時時含丹吮粉於幽厓邃壑中貌人間未
見花久之成帙新安吳生綺園箋其名寄余平江
官舍戊寅七夕攜過滄浪亭流覽一再過各即其
名狀而疏之竝繫以詩用補山志之未備其中數
種不可名亦不能詩姑闕之
金縷梅似蠟梅而瓣如縷春日開時翩翩欲
舞
春林發異香縷縷雕黃玉已將寫作圖還擬製為曲
撚蠟亦似蠟梅一包四五朵其開也以春杪
丰格儼蠟梅一苞四五葩月明林下時幽香應倍加
旌節花老藤上作花行行垂如旌節色淺碧
黎州漢源縣亦有之
老藤作碧花鬖髿如旌節歲歲春風時長聽花神挈
春桂似桂而五出三月開
連蜷淮南叢山礬應弟畜惟有七里香高韻同空谷(山礬)
(亦名春桂七里香江右最多)
海罽花生雲海春日徧厓谷紅色深淺相錯
至鋪海時爛然雲錦矣彷彿睡香而差大
海罽奪蜀錦爛漫雲海張大似廬山谷春深放睡香
瓔珞花色黃碧幽倩澹冶清香雋永有垂柳
之態
瓔珞何澹冶香在衆花右憐渠窈窕姿還過永豐柳
蕡桃與桃無異但花跌先實耳
蕡桃跌先實折來自樵叟借問武陵人舊曾見此不
山櫻木本竹葉初夏作花實如含桃
朱顆類含桃瑣瑣摘盈把趙昌化工筆好竝青梅寫(趙昌)
(有青梅含桃圖)
紫雲花花深紫曰光下燭皛然凝望
紫雲花即雲光彩不可狀想見白頭僧含毫向千嶂
木蓮花在慈光寺前高柯成圍蜜葉蔽日冬
不彫花肖白芙蕖惟房菂不類四五月開香聞
數里山中無二本
木蓮千載花香光照禪席記取謫仙詩五月雪中白
玉鈴花樹高大蘢蔥夏月碧隂中白花串串
有類雕刻香甚
長夏碧隂中白花綴串串分明追琢成縹緲沈水薦
香杜鵑杜鵑處處有之此則高幹濃香迥異
凡種
高幹盤雲上濃香浮谷來問他殷七七頃刻可能開
石蘭一莖一葉一花色紫生峭壁上
石蘭種大竒莖葉花皆一彤潁賦左思其為此物必
查葡花木有芒刺四月開小黃花如丁香其
結實也如丹砂
查葡丁香同實則丹砂似煌煌北征篇摩寫曾到此
覆杯花攢生葉底空中下垂似鏤竹髹朱而
成
覆杯花空中垂垂葉底積鏤竹而髹朱天公劇遊戲
仙都花生仙都峰下古幹屈曲花一苞七八
朵望之如芙蓉而特香綠心如拳三年一放放
則葉下披如相讓然
色借秋江遠林開仙境深老猿偏愛此三歲一來吟
傲雲花形色似木蓮自夏徂秋香不斷葉亦
微馨悟公雲舫四圍皆此樹
雲舫周遭樹依稀菡萏香暢師相對處晴雪落繩牀
鵝羣花藤屬葉似菰蔣秋日著花宛然鵝也
山花多竒狀尢竒此鵝羣誰向清秋日拆遺王右軍
疊雪花花如翦雪中含一壺盧九月開
霏霏疊雪花中有一壺韞巧疑滕六裁幻許長房隠
紫綺玉環草花也頗肖二物
草花殊狡獪刻畫閨幃閒既吐一片綺復配一䨇環
西陂類稿卷十四
