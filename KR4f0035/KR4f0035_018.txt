西陂類稿卷十八
吏部尚書宋犖撰
清德堂詩
秋杪奉
命行賑淮徐偶於村舍壁上見無名氏二絶佳甚次韻
漫和三首
每為行藏獨倚樓淮徐行賑又經秋驅車野店隨霜月
繫艇荒灘枕碧流
河流囓處大隄環鴻鴈哀鳴落照間記得江南當此日
梅花消息問查山(查山濱太湖梅花最盛)
月上茅簷欲二更天涯歲晩不勝情清詩誰寫黃泥壁
未許人間識姓名
(附)原詩
横篴何人夜倚樓小庭月色近中秋涼風吹墮雙梧
影滿地碧雲如水流
渺渺孤城白水環舳艫人語夕霏閒林梢一抺青如
畫應是淮流轉處山
行賑淮徐恭聞
上幸秦晉由中州
回鑾臣疏請迎
駕於大梁祇候旋奉
旨免迎返轡過里門信宿而行賦詩紀事時康熙癸未
仲冬十二日也
别家踰二紀魂夢西陂繞今春
上南巡周廬荷傳召問答及私情縣車曾面告屢陳未
俞允
天語加慰勞撫躬增怦怦高飛羨黃鷂秋月賑淮徐拯
救遍隈隩瘡痍雖未起庶幾安井竈恭聞
駕西幸秦晉仰離照
回鑾經中州瞻雲来僬僬迎
鑾臣奏請頫首劇騰踔叱馭過里門骨肉未遑造隋堤
走兼程夷門候七校東京繁華地興廢足憑弔艮嶽冠
亭榭繁臺儼雲嶠昔賢幾酬倡我復此臨眺上方雲外
塔色與古鐵肖吟鞭方在把
玉音倏馳到執殳免越境
天意憐誖毦節旄返故鄉此行匪意料踴躍扣垤澤倉
卒謁家廟上冢僅卮酒翦棘事灑掃乘夜會三黨積愫
詎能道疇昔總朱顔今歎鬢髮縞後堂小兒女相見辴
然笑問名祗悤悤榛栗未一犒羊棗三世樹婆娑附蘿
蔦先公手植松青蔥挺石竅對此忍遽别摩娑發清嘯
詰朝探西陂雲水領其妙枯荷數里香煙樹莽䆗窱天
涯遊子歸騁懷忽大叫田父喜我来殺雞設村䤖稚子
喜我来白魚迴溪罩即目得逍遙感舊動悲悼載酹老
妻墳淚下林烏噪指點結屋宇安排樂耕釣
宸翰慎寳藏牟麥謹糴糶牡丹為我培荇菜待我芼將
行重眷戀絮語涉聒譟歲暮嗟于役朔吹欲墮帽較量
出處閒沈吟首頻掉據鞍賦此詩心比風中纛
賦紅白洋茶
竒葩海外占春風乍挹嬌姿曲檻中澹掃蛾眉憐虢國
豔分鶴頂伴秦宫蠻烟瘴雨移来遠厚葉深花貌不工
想見高懷蘇玉局長明燈下賦芳叢
官居二首
那復似官居搘笻步廣除心空宜讀畫性癖愛鈔書欄
壓枇杷樹池翻玳瑁魚尋常来上客(謂山公荆山)清嘯此同
舒
竒福尚書羨(阮亭司寇聞余得名蹐祕書歎為竒福)閒情使相嘉(張洎谷中丞以)
(余閒情為不可及)鈴旂心不繋雲壑興還賒震澤阻遊屐滄浪
頻泛艖老懷方浩浩何用祝蒼華(蒼華髮神名元白有祝蒼華倡和詩)
題汪東山修撰秋颿圖
暫脱朝衫覓檝師吳江楓落卸颿時浣裙調饍融融樂
好補南陔逸去詩
一峰畫本對松關不少煙嵐几席閒風流欲竝盱眙尉
時捉吟笻入破山
墨品(余有雪堂墨品漫堂墨品漫堂續墨品)
文房上品推隃糜易水良工劇傳播魚胞犀角巧製作
烏玉清煙慎包裹隔囊揣測古有人入手歡呼世惟我
家藏墨品費搜尋斷璧零圭篋中鎖神物櫟園拜最久
軟劑藕灣(張長人)貽更夥雖無潘谷寳邵羅旗鼔方程但
瑣瑣鳳咮磨罷時小啜總拙臨池無不可三雅堪媲退
谷裝(孫退谷先生有三雅齋寳玉器)幾笏待壓西陂柁每逢好事共摩
挲豪奪巧偷近来頗人不磨墨墨磨人欲用幾番仍不
果仰天大笑癖難醫阮孚蠟屐征南左
題李蒼存雪江垂釣圖
疊疊寒雲四望同雪花如掌舞迴風一天詩色分明在
付與荒江把釣翁
雨罷
雨罷翛然候斜陽藥院中竛竮筍迸砌森挺桂抽叢詩
話兒孫在山居襟抱同最憐花事過留得杜鵑紅
得李梅崖中丞報書書尾附一絶奉酬六首
京華文酒劇周旋上谷重逢揖馬鞭别後真同少陵句
中閒消息兩茫然
扈從河隄葭葦中故人言笑暫時同不道行蹤類飛鴈
斷行南北又乘風
武昌楊柳自依依一片冰心物望歸載擁旌幢南浦去
頓教山水發清暉
追思滕閣十年餘此際高風愧不如一事後先堪比調
雙睛長自對匡廬
前月裁書遠寄將今朝錦字報吳閶書尾驪珠驚錯落
朗吟清夜向滄浪
舊遊落落已晨星蠶尾尚書尚典型振觸原鴒無限恨
如麻老淚一時零(梅崖官禮部時阮亭尚書及余與亡弟炘皆稱莫逆)
(附)原倡李基和
天際郇雲五朵開追尋去日等飛埃空吟滕閣風流
句誰識廬山面目来
牧仲中丞来詩感三十年前知交零落讀之黯
然再寄三首基和
記聽雙鬟楊柳詞春風幾度繫人思那堪幕府分麾
日重溯旗亭畫壁時(懷阮亭尚書)
傲骨昂藏祇自憐黑頭歸早臥林泉讀他如練澄江
句不見宣城又數年(謂謝方山郎中)
渺渺河山宛畫圖暮雲岑寂野烟孤同遊嵇阮歸何
處太息黃公舊酒罏(葉蒼巖田子綸兩侍郎曹實菴舍人白仲調評事顔修来宋子)
(昭兩郎中俱謝世)
題楊補之四梅圖卷四首
梅花格最高貌取固難肖况當未開時蓓蕾藏䆗窱南
宋草元裔實與梅同調妙筆寫横斜意興迥孤峭遙父
(馬遠)傷刻畫元章(王冕)涉狂躁何如此尺幅遺世獨窈窕流
觀儼林下拂衣起清嘯
右未開
看花趁欲開寫生亦其時獨將塵外筆奪取塵外姿東
風正料峭黃昏籬落吹薄寒喜將吐上春来未遲孤山
有遺老配女亦良宜何事起巡簷索笑向疎枝
右欲開
好花當盛開摹寫劇酣暢繁葩映晴昊新妝逞越樣層
疊冰綃圖宫闈有高唱(南宋楊姝子有題層疊冰綃圖詩)似此化工筆
瀟灑出其上所欠但香耳老農贊匪妄(海野老農題補之畫梅但欠香)
(耳)鄧尉我屢遊對畫神逾王茫茫香雪海待著屐幾緉
右盛開
畫手有三昧盛衰奚不可還從溪橋邊貌此飄殘朵高
低幾片飛一帶寒烟鎖恍如絶代人百尺樓頭墮零香
挹微茫遺恨屬婀娜題詞重眷戀胷與畫史左和歌得
丹邱(柯九思)勝事共傳播清閟富收藏較余未為夥
右將殘
(附)前題韋金
梅花盛江南銅阬頻放櫂每恨来時遲不識臘前妙
畫師畫未開翩翩冰雪貌或如椒實懸或與荷珠肖
紫蔕經霜寒白苞映日耀芳心休輕發須待東風到
右未開
東風一披拂冷蕊放疎枝清絶逃禪老此際傳芳姿
莫訝細細開恐負早春時佳人初睡起猶自歛蛾眉
含香如有待乍吐凝幽思不見桃與李飄零恐自悲
右欲開
從来寫生花盛開尤易狀長條雜繁葩維筆之所向
暗香若浮動梅格實無上孤山脚下逢大庾嶺頭放
璀璀復皚皚銀河翻白浪歲寒折一枝三友好酬唱
右盛開
花事有盛衰如人多轗軻高士感此意更貌彫零朵
偶来棐几右穿過風牀左還疑帶雨飛漫天雪片墮
盛開纔幾時忽忽自飄簸獨有柳梢青(補之題詞)至今尚
婀娜
右將殘
小圃
身雖塵坱興滄溟小圃柴扉盡日扃是處蕭閒堪獨往
朅来朱墨喜初停穿林曲折憑雙屐傍水傾敧有一亭
泉出池隅澄似練軒開松下泛如舲菁蔥北望分鄰樹
空闊東偏對射聽牆角樓桑紛羽葆風前逕竹列竛竮
疎梅叢桂柯交葉國色天香尹竝邢雜本四時移虎阜
名葩千里走園丁(牡丹来自故鄉)西羌
賜果虬盤架南海甘蕉鳳展翎上客勾吳數晨夕曠懷
彭澤仰儀型沈酣尚憶婪尾宴節序將看河鼓星已覺
佩纓無顧戀更饒酬唱是家庭昂藏高格偕孤鶴偃臥
清宵弄溼螢矢口吟成追白傅滄浪煙月上遙汀
送汪陛交入都兼寄阮亭尚書二首
節候猶殘暑胡為襆被行片颿帶疎雨遠道赴神京山
色過江改鄉心見月生回中知有遇大禮賦須成
白髮漁洋老風流衆所師好同天下士去和濟南詩霄
漢懸清夢雲山失舊期滄浪倘相問道我泛漣漪
余四十七年前與候官謝孝廉爾元(天樞)訂交輦下
後爾元自柳州司理歸余正判黃州盤桓數日而
别又二十餘年棄世今其子孝廉清裁令武進得
所著嶺外詩讀之感悼慢賦二首
杵臼交情記柳湖玉缾浭酒幾回沽花前坐具晨昏接
輦下吟鞭意氣殊健筆君元追子厚漫遊我自弔髯蘇
臨臯夜雨重逢日翦燭東齋興未孤
負笠搘笻躡九仙生天靈運遂多年清詩嶺外遺編在
明月樓頭舊夢牽(爾元於京師寓樓招妓宴客客贈詩有樓上来明月樽前出麗人句)繼
起兩家堪慰藉歸耕一老尚迍邅方塘斜日行吟處腸
斷西風墮白蓮
禱雨二首
三月四月雨不住六月七月點滴無元妙觀中正祈禱
報道陽山龍挂湖
滄浪水縮三尺強稻畦龜坼桔橰忙早晩甘澤一霑灑
迴隄解帶聞荷香
閒情
桂香堪領略薄暮一扶藤鶴病心常繫霜遲歲欲登碧
搖當檻水紅過隔牆燈拾得眼前景閒情誰箇能
(附)步前韻韋金
香風涼桂院殘雨落修籐節喜重陽近山將結伴登
看松乘曉露散帙對孤燈自爾閒情好和歌慚未能
示韋金孫兼送其省試八首
何必城南始讀書伊吾官舍十年餘而今頭角崢嶸甚
也解談詩一起予
百常名爾劇堪哀(范鎡遺腹子名百常韋金小名取此)失恃重嗟身尚孩
誰知若雨淒風後釀出蘭芽玉筍来
授研圖成鎮自隨驊騮遠道去騤騤徵君題字分明上
萬丈光芒為爾期(魏叔子銘亡兒著所用研曰女方其外而去其稜角因其自然而不琢其)
(璞斯文章所由作予授研韋金爰作圖名齋)
共憐二阮此追隨(大阮謂筠兒)刮垢磨光慶得師(吳荆山)幾番
衙鼓鼕鼕罷授研齋中獨辦詩
柯亭汝伯逐羣賢(謂至兒)汝叔秋風又著鞭(謂筠)我老自憐
當蔗境煙霄望爾去聯翩
嘉辰侍讌向高軒老輩親承笑語温無端拜倒緣何事
玄晏先生乞一言(謂朱竹垞)
童穉歸依屬阮亭未親杖履接談經停雲共我殷勤賦
蠶尾遥看一抺青
胥江風正片颿揚梅雨如絲競插秧橘綠橙黃好時節
待傳吉語醉滄浪
迎
鑾三集
康熙乙酉扈從恭紀七首
聖皇重民瘼匪以翫物遊淮黃慶底績利賴垂千秋清
口實要害善後須良謀有
詔二月吉南幸臨河洲山左薦饑民幾載厪
帝憂哀鴻雖漸集果遂安全不巡行載周覽德意劇
綢繆封圻臣忝竊星馳覲
龍斿仲淺(地名)欣就日當荷頒珍羞問年啓船&KR1084;
天語亦何優(上問臣年對以七十有二上笑云還健)野岸賡
睿藻(御製湖口閘喜雨詩命臣恭和)短櫂導
御舟(命臣於行御舟前)被寵忽小極伏枕惟吚嚘河隄
宸算罷浦漵
寳幄留凌晨望淮郡列鼎香烟浮(百姓列大鼎焚香迎駕數里不絶)引
纜寂無聲不驚沙際鷗
轉漕資重臣使院駐
天仗(駐蹕漕臣公署)進獻一不受市肆真無妨信宿經甓社牙
檣送春漲迎
鑾走旄倪竹西行在望綵棚飛翬同燈船遊龍狀稍探
初地勝(駕幸天寧寺)旋進閒園榜迢迢茱萸灣
離宫赫有伉高旻(寺名)鍾魚清别殿花木暢
皇情得愉悅
聖製寫幽曠露臺美漢文瓊花誚隋焬(御製詩中語)煌煌日
星垂允媲南薰唱宣示及從官恤民
帝所尚微臣病良已趨侍纔却杖爰代吳民請敬設虎
阜帳前路即金山澄江插碧嶂
動靜萬古字(前年御書)光燄騰嵯峨勝地洽
宸襟一櫂投山阿雲巖快探歴風榭聊婆娑明發渡京
口吳山儼娙娥滸墅簫鼔競金昌香花羅吳民結
聖緣眷注加撫摩
駐蹕仍公居點綴添庭柯既無供億繁亦無羽林訶流
虹屆
聖節羣進天保歌官寮肅展謁劔珮相戛磨願
天子萬年黃髮来番番願
天子萬壽兒童舞傞傞我
皇但垂拱大廷列象犧諸生獻詩賦卷比束筍多卞璞
雜燕石咸荷一笑瑳省耕及宥過具區流恩波顧瞻薄
海内熙熙遊太和
九峰三泖間疇昔荷
明問適以元侯請
詔許龍舸進玉峰臨眺餘軍容觀重鎮喧闐百戲陳壁
壘連營峻五茸海隅地
天顔何由近一旦仰勾陳萬姓耳目震
法駕臨世英(提臣堂名)供具昭敬慎燦爛洋茶花雅助簾櫳
韻挍射帳殿開環侍盡精悍
神箭激流星英風壓行陣
帝子侍朝夕控縱秉
聖訓洞目欣且駭衰病為一振休息兩奉
諭(上以臣衰病兩命退帳後少憩)慰留載叨眷(上閱黃浦江免臣扈從)送
駕幸武林守疆反吳苑(叶)
回鑾迓垂虹存問逮荒岸(上問臣病愈否全愈否頭不暈否)扶持
命臣僕
聖意更周徧(上見臣僕跪岸傍命起扶臣)前史覩未曾感極涕欲&KR1008;
吾
皇天縱
聖百事皆人師詠歌振大雅染翰留芳規
宸畫乞可得雲漢恒昭垂臣寶實最夥驪珠耀西陂忽
驚福壽字龍鸞下
丹墀跋云老臣犖年七十有竒步履尚強健特書以賜
之茅堂題魚麥(賜魚麥堂額)家廟表令儀(睗世有令儀額)楹帖勗出
處(賜地連江海屏藩重賦甲東南節鉞雄兒孫歌舞詩書内鄉黨優游禮讓中二聯分懸公署西陂)雙
箑光陸離(賜二扇)解推有後
命恩賚踰等夷(命臣與將軍總督同受賜)衣冠寵封疆(龍紋袍袿貂帽)飲食
憐衰遲(先後計賜二十二種)
御研(先重賜御用綠松花研一後睗大松花研一)上品藥(高麗土木人參各一觔)駢
攽及玻璃(計十八件)菽乳
天廚珍方法諭使知(遣用御廚官役授御豆腐袐方)禁籞動色告傳
寫遠道齎臣職未一效曷克承
恩私感泣但泥首披陳拙言辭耿耿此寸衷惟同傾日
葵
闢門有盛典多士此雲集江左十五子詩卷臣手輯獻
頌者五人文行素所習薦牘竝詩進須臾荷收入(犖有十五)
(子詩選在吳者吳士玉等五人犖奏薦竝進其詩)遣試就泮宫引見到
御榻七字得殊遇(應一制七律篇)京國去何捷清和趣回艫
好風上颿葉看山名園留(惠山秦園)試茗石泉挹是時雨澤
愆前路河流澀號屏忽效順甘澍来恰恰遍野罷桔橰
瞻
天著蓑笠
車駕發鐵甕抗旌過建業城闕六代遺煙雲三山匝夾
道管籥迎極望錦坊接田夫獻新麥停
輦聊一捻所貴農事成欣然
聖衷愜雨花臨高臺長干眺古塔猗歟
大聖人舉事千古壓每過酹明陵萬口傳喋喋闡幽署
書額(賜漢蔣子文宋程頤各祠額)風示意不乏歸途訪靈谷禪機叩
老衲
金山
帝所愛過輙凌其巔曠望極溟渤高歌薄星躔偶將張
祜句揮灑向梵筵江空有靈物十尺驚蜿蜒(上正書唐張祜龍出)
(曉堂雲句而龍忽見)神龍来謁
帝感召非徒然左右瞪目視遠近俄爭傳前期高旻寺
浮圖光燭天(舍利塔放光)朅來水精域法鼓聲鼘鼘中夜契
妙諦
天藻振大千(御製聞磬詩)青宫鐘鏞繼朱邸圭璧聯羣臣俾
賡和墨彩浮鸞牋斯盛幸目覩良亦有夙緣恭送越大
河常泊
龍舟前河隄訓誡畢官箴以次宣臣格(漕臣桑格)暨臣犖獨
荷
帝寵偏跪奏越境送少攄此拳拳
恩諭可即止佇立夕照邊方將伏道左
宸章下河壖(御製研說)鄭重畀臣犖
殊眷空後先自顧同老馬矢報無由焉夙夜愈砥礪庶
幾晩節全
賜物慎藏弆
御書敬雕鐫他時想西陂榮光映淪漣還吳奏謝已迎
鑾有三編(犖有迎鑾三紀)奕世奉家塾長使寶護虔
西陂類稿卷十八
