西陂類稿卷一
吏部尚書宋犖撰
古竹圃稿
齋居
窮秋風雨積茫茫失昏曉擁被卧匡牀簷前囀孤鳥披
衣啓蓬戶干林忽如掃黃葉滿階除菊華亦已槁紫蘭
落其英飛蘿尚嫋嫋顧此歲云晏抑鬱傷懷抱空簾閉
幽獨遺編恣探討今古兩難名寒窗盪叢篠
空城雀
空城雀聲啾啾羣飛往來求其儔蓬科有子壕有水朝
夕飲啄樂無已慎勿飛向人家裏少年挾彈子兒童把
黏竿人家待爾供盤餐嗟哉爾雀百憂攢
賜宴
執戟趨丹陛雲霄侍禁鑾仗前朝賜坐苑裏晝傳餐醽
醁黃金椀櫻桃赤玉盤承恩歌湛露獨有近臣歡
大獵
講武
天王事觀風
聖主心三驅寬肅殺八駿鄙荒淫龍幄留中野霓旌出
上林佽飛隨衛士夙昔荷恩深
古廟
崚嶒古廟坐荒岑神鬼森羅玉座深畫壁旌旗閒自動
雕簷松柏晝長隂行人十里聞鐘至怪鳥三更入戶吟
欲問何王香火地螭碑零落土華侵
天河
萬古秋霄上迢遙一水横光涵星宿小影帶月華清灝
氣通滄海餘波洗甲兵年年鵲橋渡牛女可憐情
送里人南歸
幾日烽煙息天涯君獨歸且消今夜酒去掩故園扉臺
圮黃河逼村荒紫蕨肥吟詩倍惆悵心逐片雲飛
戚家堰
遠樹重重雜暮烟荒灘流水自潺湲漫言此地行人少
解甲歸農始二年
東村刈麥
五月東村麥芃芃沒壠高因風翻廢圃過雨亂平臯官
帖儲胥急田歌銍艾勞永言勤力作庶此慰嗷嗷
過北莊四首
凌晨天氣佳策馬荒城下一徑度陂塘泉源自傾瀉菱
葉靜如拭荷花秀堪把迴溪鳥語多近岸人蹤寡縱目
碧煙深嘉禾盈四野
雨意有無間隨風倏以至喜兹土氣香何惜霑衣袂捎
捎林表疎灑灑田間細雲脚指頽岡雷聲出古寺白鷺
遠更明黃鸝溼欲墜道旁有孤槐枝葉相虧蔽下馬雜
地坐斑白與童穉話言固無倫樸直亦可對所願歲功
成一朝償積稅
雨後耳目清幾處鳴蟬聒逶迤到荒村田園慰饑渴我
屋八九間軒楹對空闊卧起遂移時憑几進粗糲俯仰
愜初懷吟咏得開豁朱槿綴籬邊青藤纏木末桃李何
離離瓜實亦堪掇地偏勝事收心遠塵緣割寄語市㕓
人樊籠自可脱
振衣陟林丘曲徑任吾取有廟峙其巔蕭然見環堵鳥
雀聚几筵牛羊散廊廡碑坼古篆文年代誰能數再拜
一眺望微陽正亭午豆葉碧連雲黍苗青映土農事信
可悦躬耕詎云苦攘攘走兒童前村喧社鼓
落花
昨日花簌簌今日落如掃反怨盛開時不及未開好
嘉禾堂稿
蚤過東村
凌晨發逸興策馬背荒城平原何膴膴秋色殊空明疎
雨夜來過林壑被餘清茅茨相因依薈蔚藏柴荆已喜
塵鞅隔況聞好鳥鳴披襟話野老愉悦盪心情攘攘市
廛内無乃喪吾生緬彼桃花源永言羡躬耕
曉起
曉起兀坐南軒前物華滿目相新鮮海棠斑斑紅點地
栝柏鬱鬱青參天屋上鳴鳩亦何意籬邊戲蝶真堪憐
十日五日望雨急喜爾雲氣來飄然
宿州道中(相傳州有盜蹠祠)
故國辭梁苑孤城問宿州驅車岐路遠到眼亂山稠塔
廢巢雙鸛渠荒下片鷗東陵香火在試問欲何求
過鳳陽
廢殿今猶在祠官久不供牧牛來竪子棲鳥失長松日
抱蒼崖遠雲流碧澗重
興朝忠厚意隧道有人封
夜發大山舖至關山作
夜發大山舖西南陟諸嶺崖谷將萬轉山木相與永殘
月在林端層層散清影漱流趣不稀躋險心猶逞白芷
映紅榴青蒲交翠荇行矣復停輿晨光忽耿耿何處子
規啼回頭得深省
瑯琊寺
數里環蒼翠山門轉折多佛樓横澗底講席峙巖阿細
雨斜侵竹長虹晩入河到來清興發絶頂自高歌
歸雲洞
不盡登臨興新晴肯遽還側身山谷裏捫葛洞門邊石
乳時時雨松隂處處煙黃昏仍倚杖片月向人懸
楚江曲
楚江來湯湯瞬息已千里明月在遥天清光散江水揚
舲鼓枻欲何之今夜鄕心只自知側身北望風吹袂江
水東流明月西
咏史二首
吾觀曹參相英偉有竒抱攻城與野戰氣象凌蒼昊一
聞蓋公言刻意遵黃老去齊語代者獄市并容好及其
登朝後酣飲忘昏早歌呼和羣吏中懷何浩浩守成無
異術清淨以為寶史遷贊匪誣極言能合道寄語功名
人鋒稜亟須掃
古之恭謹士乃推萬石君躬行感人主舉家盡欣欣惟
建稱克肖遇事展殷勤退朝入子舍手浣親中裙慶也
稍簡易數馬有令聞雖曰天姿厚亦惟和氣熏千秋讀
遺史藹然接清芬嗟哉世儒輩務華徒虛文
夏日同杜于皇康小范陳伯璣董文友倪闇公過
高座寺訪無可大師復至萬松菴訪張爾公吳漢
若即事有作
凌晨結伴出長干雲白山青野望寬花雨高臺聞遠磬
松隂曲徑覓幽蘭六朝興廢從誰問一代風流接席看
欲刻新篁留姓字茶烟輕裊夕陽殘
烏江
落日烏江繋小船拔山氣勢想當年一間古廟荒烟外
野鼠銜髭上几筵
題胡循蜚畫石
素壁隂森翠幾重卷然削出玉芙蓉知君不盡西湖興
特寫飛來第一峰
贈汪孟初山人
石耳山中七十翁往來梁苑鬢如蓬可憐大有吟詩癖
一日新篇滿一筒
武城道中
小邑名元著蕭條戰伐餘河流環廢堞茅屋枕荒墟日
午行人少天空過雁疎明農方下
詔誰為勸耕鋤
西風
一夜西風急閒門落葉稠青煙收曠野白日媚窮秋鴻
雁歸應盡芙蓉晩故留無端悲節序惆悵向林丘
寄胡循蜚
忽憶西湖客端居歲月淹波光連小苑山色滿虛檐鬭
箸蓴絲滑彈箏玉指纖何時能過訪賦筆許同拈
送胡去驕七十四韻
先子晉綸扉乃在丙戌歲賤子藉餘蔭觀光太學内時
維童子年碌碌隨流軰君家先學士適踐司成位師道
煥然明端居垂訓誨講學似昌黎斯文未終廢諸生荷
鈞陶賤子破愚昧正如草木生因人得灌溉持此感至
德終身矢不匱無何歲月遷彼此忽異地回首歎猶龍
中心徒憒憒辛卯夏五月先子遂勇退未成綠野遊已
見墓門閉歎我失怙兒常懷負笈志嗚呼壬辰冬師也
復長逝造物何冥冥吾道任凌替痛哭向昊天形容日
顦顇狂與阮籍同貧豈原憲愧去去向京華孤身歷幽
薊官闕鬱嵯峨遠近相虧蔽桂棟映蘭橑臨風何綺麗
奔走九陌中詞賦成嫚戲丁酉孟秋月與爾倏然值夙
昔未相逢一朝快把臂不遑問出處先自述家世四目
如湧波各灑終天淚泣罷乃還歌斗酒竟沉醉俯仰天
地間身名貴自致鸞鳳即雞鶩駑駘亦騏驥萬事無端
倪誰能辨軒輊所幸有吾徒先猷未失墜一嘯暫揮手
蹤跡兩捐棄西山新雨後何人挹蒼翠淹忽逾二年中
懷鬱以積梁苑有薄田日夕甘負耒善病類文園殷憂
恒惴惴每咏蒹葭篇秋水渺無際山寒桂花落幾日幽
盟遂徘徊歲云暮霜雪凋蘭蕙蓬蒿滿院宇直如張仲
蔚客自廣陵來停驂叩我第連宵夢見之失喜故人至
入戶坐我牀張燈解君佩酌酒話艱辛山厨薦霜菜酒
闌各就寢誰能便安寐更起坐月明蕭蕭朔風吹轉盼
和氣回春事自兹始平臺峙沃野晴雲浮靉霴登高望
四海樽酒尋常載黃河浩蕩流鄒枚竟安在懷古發竒
情高吟屏塵態鴻雁競嗷嗷飛鳴向邊塞城市隱鱗鱗
人煙何𤨏碎時從竹圃遊還向鶴洲憩平原十日飲盛
事應難再此日最風流前徽幸可逮論文宗馬遷咏詩
追曹植正聲變衰靡明堂尊鼎鼐敢言身後名且快吾
徒意門掩卷常披杯空酒更貰情親見肺肝意洽呼兄
弟舍弟炘與炌頗亦稱解事圍棋展戲謔染翰叨陪侍
徐子(恭士)與葉君(荃伯)十載甘蘿薜時來共盤桓妙論焉能
計君言親未葬此地敢留滯中夜忽徬徨淚下霑衣袂
將命邗江舟兼鼓洞庭枻言辭何凜凜所貴在大義青
眼更誰開白駒難爾繋且復立須臾顔色暫相對風前
遠樹齊雲外晴巒出顧景倍惆悵折柳起長喟再拜贈
芻蕘明德須砥礪
城西陂泛舟二首
萬頃琉璃外城樓似畫圖危橋憑浪遠野艇帶雲孤渚
淨花堪摘沙明鳥自呼歌頭傳水調高興滿江湖
柁響蛙聲歇舟停露氣微渚烟閒泛泛汀柳故依依白
破晴沙遠青抽亂葦肥羣鷗吾共汝莫漫拂波飛
牽牛織女
夜靜河漢明迢迢流中渚鼎足三星間盈盈者織女彷
彿是牽牛相對還自阻抱此萬古情悵望不能語惟有
左右旗每夜伴機杼
出郭
出郭行未遠林壑相因依散步發逸興茅茨帶斜暉牛
羊下前坡一一望柴扉徑轉桃李熟溪平魴鱮肥翠荇
牽且流小燕止復飛時見村中人持竿坐漁磯即此堪
怡悦攘攘竟安歸
秋日過秦虞桓草堂
借得山僧杖來尋處士家一丘森竹樹半畞足烟霞路
轉寒潭靜堂開斷嶺斜漁舟時復至溪上有桃花
杖策
杖策城西路涼風八月天林深喧老鸛澗窄湧清泉雨
氣秋原外人家夕照邊桃源真可覿吟眺未能還
登廢城
荒城亘數里形勢自森布秋草碧參差閒雲莽回互停
車陟其巔披榛得徐步白日忽西馳乾坤入薄暮行潦
接洪流歸人喧野渡遠村蚤稷收近岸寒鴉聚縱覽感
孤懷含悽倚獨樹往者全盛日兹城稱虎踞城中十萬
家歌舞不知數野騎來縱横蹂躪失險固燐火照郊原
通衢走狐兔遺鏃樵夫拾廢堡山僧住回頭市井間人
煙已非故淒涼二十年小康猶未賦暫此息鼓鼙遙天
看飛鶩
稍晴
久雨苦泥滓瘦日見亦稀稍晴氣象好繞屋鳥雀飛朱
杞搖壞壁翠竹倚頽扉岸幘步秋草雲影落人衣蕭散
有如此合取五絃揮
過盧溝橋
盧溝橋畔雪霜多今日衝寒又一過不道鄕心南去急
祇疑波浪似黃河
涿州道中
暫喜風霾息還愁道路長蚩尤傳戰鬭獨鹿見青蒼地
迥城依水天寒樹帶霜忽聞吹觱篥獵騎出長楊
宿金隄驛有感步申鳧盟壁上韻
晩飯依童僕燈前粗糲香窮途驚歲序好友惜淪亡(謂邢)
(臺黃更生臨洺李臺辰)月暗寒雲重風淒畫角長鄭虔雙白鬢何
異魯靈光(時丁野鶴為容城廣文)
清風店口號(店有西泠難女宋娟遺筆)
淒風苦雨不勝悲獨宿清風店裏時一夜幾番添蠟燭
牆頭細讀宋娟詩
邯鄲道上
邯鄲道上起秋聲古木荒祠野潦清多少往來名利客
滿身塵土拜盧生
山齋
庭隅危石競巉巉石上蒼松映碧杉登眺無煩尋五嶽
晨昏長此對千巖風前雲氣來書幌雨後苔痕照客衫
一卷南華堪累月滿階秋草不須芟
送李草樓太守之官黎平
五溪南下擁輕&KR0657;後夜思君倍寂寥定有功名酬虎竹
何妨詞賦繼龍標山盤銅鼓愁隂洞江遶牂牁指暮潮
回首中原飛鳥外嶺梅好寄一枝遙
沐浴子
澡身濁井泉沐髮渾水溝本欲求光澤翻貽七尺羞所
以濯足者須乘萬里流
飲酒
日暮山色紫池水深且清園花半欲落宿鳥向人鳴浩
歌酌春酒蕭然適此生明月如故友相對坐南榮
柳湖草
秋日柳湖僧舍二首
西風吹淡蕩秋色晝隂隂古寺塵喧隔空庭煙雨沉寒
蛩啼壞壁清磬落疎林獨坐披圖史悠哉愜素心
秋花開石砌散步挹清芬山色當門見鐘聲帶月聞短
衣添敗絮晩飯憶香芹何限京華客真同涇渭分
劉鴻臚歌
宣城劉公名光揚年過六十鬢髮蒼一身落拓僅三尺
雙瞳如水分毫芒十年海内盛翰墨短碣豐碑盡鐫刻
琅華館與快雪堂至今處處生顔色憶昔
先皇天縱才臨池學書何勤哉
宸翰精妙古無比上與雲漢同昭回猶云絶技必古人
窮搜墨寳前具陳真蹟雙鉤上文石揚也奉詔無逡巡
玄秘塔九成宫經年摹勒何其工縱横波磔無遺憾本
來面目將無同搨成匍匐瀛臺奏
至尊含笑當清晝賜金賜絹皆固辭賜官拜受誠希覯
官列鴻臚承
帝眷從兹出入文華殿退朝常得奉
宸遊日下人爭識君面無何龍馭忽升遐薄俸雖存罷
曉衙疲驢漫走長安道手持
御墨賣誰家歲云暮矣卧茅廬車馬蕭條故舊疎無限
傷心堪灑淚柴門猶自署鴻臚
過沈仁伯寓
同是他鄕客看君倍可憐柴門寒背日土竈靜無煙車
馬交遊少丹青歲月遷騎驢暫相訪談笑得悠然
長安曲二首
滿目飛沙十月天名王新唱凱歌旋燈前解却黃金甲
兩隊吳姬奏管絃
中和大樂類咸英九奏瀛臺悦
聖情昨日金鰲橋上過天風吹落鳳凰聲
和唐人姚倫感秋林作
霜滿空庭樹芳菲事已殊葉隨千陌迥影落四鄰孤蕭
摵來秋月槎枒集夜烏東皇消息近何必怨彫枯
雁
萬里憑雙翼三秋乍一聲影隨霜月落陣帶野雲横絶
塞眠孤戍深閨倚繡楹淒清偏入耳何限暮愁生
雨餘
雨餘片月上光彩晶然開青松蔭幽徑白露霑荒臺攬
衣恣閒步忽見飛鴻來浩歌感流景鬱思難為裁
題女郎畫梅
竹外香飄豔雪姿多情翠羽哢疎枝掃眉才子無雙筆
貌得羅浮夢醒時
聞砧
一片空中響閨人萬里情夜深時斷續聽久忽分明韻
起霜階冷風傳遠巷清搔頭添客恨不待峽猿聲
題雪景畫
層巖策杖立從容積素凝寒千萬峰老樹攲斜飛鳥絶
寺門深掩一聲鐘
道中遇雨
目斷鄉關杳隂雲萬里生春衣逢暮雨疲馬望孤城壠
麥參差秀村烟斷續明懸思歸舍日嫩竹滿前楹
荒村
霽色催征騎荒烟望戍樓斷雲寒遶樹殘雪曉盈疇菽
水經時缺風塵幾日休歸心同塞雁迢遞下河洲
將抵里門途中苦雨二首
咫尺淹歸騎荒村暮雨聲愁眠曹叔邑夢繞宋王城野
店牛羊聚虚簷鳥雀争出門泥滑滑翻羡雪中行
入夜響滂沱空房水氣多也知田父喜其奈客愁何紅
燭消殘夜清樽發浩歌横流前路滿聞說漲黃河
西陂類稿卷一
