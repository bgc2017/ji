西陂類稿卷十九
吏部尚書宋犖撰
藤陰酬倡集
藤花廳
長洲少宰(吴文定寬)令名垂手種藤花世共知一片清陰連
古木三春紫萼颺微颸儲才想見當年盛好事堪為我
輩師未答
君恩繩祖武閒廳惆悵每移時(先伯曾祖莊敏公萬歷朝為冢宰)
次前韻周起渭
竹埤槐院古藤垂閱世蒼茫不自知濃結繡幃遮曉日
亂牽珠琲颺春颸尚書屢葉經行地大雅新音舉世師
更上沙堤尋鳳閣紫薇花好似當時
吳陳琰
尚書廳事紫藤垂不改清陰鳥雀知曲幹恰宜搘老屋
繁英猶記墮輕颸摩挱生意懷詩叟傳寫風流付畫師
(禹鴻臚尚基作圖)競指柴車來往地詠花人似種花時
郭元釪
聞道華廳紫幄垂文昌春色外人知正看雲木懸高蔓
想見繁花動晩颸小鍤長鑱懷昔哲隐囊紗帽稱吾師
後園竹木東廂筆千古風流又一時(吴文定有吏部草木詩晩年抄書皆)
(自署曰吏部東廂書)
余與宋牧仲冢宰訂交最早頃不相値者二十餘
年去年扈從吳門得一相見今年春相聚於京師
三月二十八夜啓事苑中同宿郊館漫作奉贈
陳廷敬
黃散功名畫省詩卅年心事故人知迴驚海内交游少
却訝天涯聚散遲芳草長洲春去後落花高館夜深時
藤隂舊是栖栖地風月今宵有夢思(余曾官吏部)
别陳相國說巖三十年矣丙戌春啓事西苑共話
舊遊猥蒙贈詩依韻奉答兼寄阮亭司寇
英遊&KR0616;日共論詩寫意開心託素知一去江湖驚浩蕩
重來京國歎衰遲綠楊上苑聞鐘處紅藥香風入座時
贏得藤隂投贈句却教蠶尾寄遐思
五月三日夜重宿郊館疊前韻簡牧仲冢宰二首
陳廷敬
漫叟遺風寫興詩關西清德畏人知竹林啓事偏來早
蘭褉流觴不較遲秀句我應慙少俊名場公自擅當時
龍雲相逐還相見卅載能禁一昔思
同詠清暉謝客詩暮天雲樹杜陵知二泉水繞波來遠
(西山有二泉著名)新月山長影去遲麥熟鳩飛疎雨外柳眠人
過晩凉時相逢為道頻相憶綴璧聯珠繋我思
重宿郊館說巖相國疊前韻見示奉答二首
相將啓事即談詩投老心情明月知過雨青山争簇簇
點波白鷺任遲遲洪聲每駴鶢鶋聽故疾真逢鰕蟹時
野館一燈憑話舊風飄僧磬助清思
滄浪亭畔罷哦詩
恩許京華接故知回首煙波空在望題襟江漢未云遲
鳥銜櫻顆春殘後酒泛蒲香夜静時乞得西陂公識否
㡧中魚麥惹尋思
夏日邀諸同人寓齋小集晩過龍泉寺南風氏園
看古松限韻同賦
自我來京華公事困蠭午休澣値新晴看山笏一拄爰
招淡蕩人共揮談詩麈盆蘭初試花幽香散廊廡珍賜
及
宸章開圅驚創覩食單出上方飜匙啖菽乳遊興晩忽
發龍泉尋紺宇結構故相勞(宛平王文靖公)舊物餘巨鼔荒園
夙所諳逕曲披榛莽翛然野色中瞥見蒼虬舞盤拏去
復迥引步首頻俯耳邊響輕濤枝頭滴殘雨有客踞其
巔大呌舌為吐野老扶笻前更報鄰槐古相將入翠幕
凉颸沁肺腑此地足勾留無煩憶竹圃
和前韻王式丹
浹日垂雲隂霂霢細於縷高齋憺微霽戶外屨方聚客
袂香浮浮蘭氣撲檐宇山公興味佳談笑寫胸府
寳翰出䌌緹家珍粲可數良宴及蕭晨遠心眷埜圃出
門風吹衣入寺日過午林静或聞鐘粥罷方臥鼔委委
風氏園怪松森獨樹幽尋已夙識盤桓更摩撫裹葉鬱
細煙潤膚溜新雨偃伏久婆娑倔疆乍搘拄是時萬花
殘穠茵為臭腐卓哉蟠虬姿薈蔚不敢伍西鄰四古槐
架綠儼列柱相望各老蒼歲月一仰俯物態含風霜冷
眼閱今古莫歎衣上塵(山言詩三年衣上塵)兹游良有取野酌亦
已酣酬詩集賓主欲别猶低徊斜陽罥深塢
宫友鹿
弧矢出夏冰雩壇請甘雨既滋中田苗亦濯行人暑山
公啓事歸朝爽映廊廡折柬走鈴吏分日命儔侣連朝
食指動莫慰作勞苦趣聞長者召期集恰亭午相將飲
文字不事踏筵舞幽香撲簟扇清言拂巾麈解帶卸朝
衫重席共賓主既飫詩中腴亦飽盤中脯鏘器聲在廚
傳餐膾成縷方法出大官食經闕可補珍從亦古典
寵賜重璜琥開圅展緹襲晶光照簷宇迢遥子城南精
藍帶荒圃緬懷王相國施錢興百堵邇來曲池平遺跡
默可數無復魏綘鐘尚存密湏鼔風園何代松攫拏鬚
鬛古伸臂鄋瞞長縮脛僬僥僂幽燕氣雄决植物盡獰
武俯仰罄折門見公奭召虎西鄰槐垂垂修架自支拄
衡鹿守山林材大不容斧雜坐長松隂濤籟鳴徵羽送
酒煩馬軍浮白當杜舉接䍦倒著歸夕曛射林塢知公
數假借車茵未妨吐
郭元釪
勝地寵佳招于邁搴宿莽愛此名藍偏幽竒探廢圃稍
稍辨徑入驚見蒼龍舞怪松信獨絶遊歴曾未覩不知
歲月深但見蚪鱗古距地二尺強南横十數武兩頭屈
曲上門立若雙柱枝葉盡樛盤結翠疊檐廡微風起海
濤清寒落空宇疑是龍泉龍攫挐吼風雨愛客今山公
禮數寬賓主珍肴與上尊竒味出天府展席古松下暢
懷歌且鼓發興唱高吟勁骨翻媚嫵勢若與喬松元氣
共搘拄美比歲寒姿楓槐焉敢伍悠然耳目新心醉手
還撫醉後不忍歸臥看鸞鶴聚
劉巖
一雨洗千峰殘雲戀林莽淅淅清風吹天光碧於乳沙
路草蒙茙肩輿正亭午耽幽憩僧寮澄慮聽佛鼔一徑
入青蒼人家類村塢榛棘編籓籬薜荔纏門戶槎枒屋
角旁怪松目罕覩何年此癡龍一睡竟終古勢欲擘天
飛欠伸舒爪股牆外四小槐屹立儼如柱亭子縛其中
裊裊互撐拄自我居京華衣裳困塵土峩峩康樂公風
流邁儔伍而我從之遊灝氣灌肺腑平生宕往胸歎息
自摩撫買屐欲及千登嶽期至五佳境當眼前擲之毋
乃魯榖榖鳴鳲鳩交交呌桑扈徙倚夕陽外欲去翻悵
憮歸讀種樹書從今學為圃
陳鵬年
長安英遊場冠蓋日旁午緇塵翳紫陌西山笏誰拄吾
師論道餘炎歊散揮麈坐我蘭蕙叢清風在庭廡珍竒
出尚方仙翰開聽覩從容陪杖屨緒論融水乳南有
梵王宫蓮花淨襌宇佈金思故相飯僧擊雷鼔安知千
歲後百身同榛莽落落園中松自挾寒濤舞靈虬既盤
拏餧虎亦傴俯蒼茫閱人代剥蝕幾風雨我來坐松根
塵胃聊一吐旖旎花藥繁轇轕槐隂古攜觴更命酌冰
盤冷肺腑安得借繩牀十旬住場圃
吳士玉
林際暑欲無天街洗涷雨我公創彦會晏坐作詩主郊
島籍湜徒堂室或廊廡環侍聆清言幽蘭沁肺腑奇寳
瞻榮光珍味嘗内府飲酣遊興發出門日卓午城南風
園松盤攫歲月古撰杖試往觀小憩青蓮宇已聞驚濤
喧風過殷雷鼔荒寒得野趣細路披榛莽俄然蒼雲低
團團蓋廢圃僂身席其下翠幕容布武盤根擢老榦高
纔倍尺五臥柯三丈横厥勢猶奮怒樛枝迴屈鐵突兀
互撐拄蹌蹌躍鳳鸞矯矯拏螭虎呌絶浮深杯一杯還
一撫鄰槐亦助奇疑與精靈聚綠煙連暮色殘霞逗縷
縷怯膽震雄筆有句不敢吐
顧嗣立
丘壑道已忘風雅事如土京華誇燕會一日或四五賓
主率應酬羶葷何足取尚書文章伯詩教東海溥崇班
移日下選將整旗鼔良辰文字飲新舊客參伍湘簾花
豔豔庭磚影過午瓶荷折江臯盆蘭種澧浦果珍八逹
杏餐製尚方腐傳看鴨綠硏秀骨剷玉斧魚子塗硬黃
大字健如虎輕箑點雪山草木盡潑鹵明鏡頗黎瑩水
紋碧千縷四者見未曾
賜予出天府醉眼照陸離斜陽到堂廡趁凉過城南遊
興聊一賈車輕馬力驕雜遝各飛舞招提臨路隅蕭散
結村塢憑軒懷故相登壇禮佛祖遥望風氏園積翠浮
天宇籬落無人行矮屋牽蘿補入門寒颼颼青天落疎
雨平地起伏龍徑廣相撐拄圓頂擁高蓋曲枝彎強弩
霜皮裂寸理空心積餘怒勢欲凌蒼穹老猶臥荒圃宛
如隆中人抱膝吟梁甫簿書堆山丘行動束規矩苟非
心跡清誰來披榛莽公言昔漁洋休沐于焉撫風流寫
新篇韻事傳牧豎移席坐鄰槐行廚擘膾脯摩挲想陳
迹壯年樂堪數小子辱齒牙推奬到愚魯十年長史祠
賡唱滿簷柱窮途滯燕臺乃復接談麈依然籍湜輩清
嘯韓門聚塵懷頓消釋座暎鬚眉古授簡步芳躅胸臆
試一吐願公續長篇滄浪傲漁父
張大受
載榼尋清幽看松識奇古新城罷官歸復從詩老聚淺
酌各開顔晩凉過梵宇逶迤綠樹隂似經江南雨長條
斜蜿蜒密葉百幢豎未能閟窮崖稍待風掀舞遠林墮
微紅逸氣欲吞吐頗臥隆中人長懷詠梁父宋公愛士
切白髮運匠斧分題到裋褐肅肅此暫撫鄰槐暎亦佳
不厭多領取此時滄浪荷水香衝漁艣翻思陪舊遊客
蹤笑踽踽湘潭海内豪(陳滄洲)睢州見繩武(湯孟升)落落十
數士詞戰勇可賈公子翰林望授以白鷺麈所欠青溝
僧(謂盤山拙菴)入座恣仰俯名園四時花遠近出郊塢隨公
日眺賞羇旅未為苦醧舫(竹垞先生)書來招諸生散如羽南
還及丹楓醉檥吳江浦
楊開沅
東堂啓事餘觴咏闢庭戶招要及從游披襟散微暑啜
菽傳禁臠流匙滑石乳勝引愛良時杯行不待數仰曕
賜書麗摩挲法器古陶然曦景西公興逾健舉聯步城
南隅平蕪霽疎雨名園傍梵宫虬松勢掀舞角髯之而
鱗奮迅首長俯一見怵奇絶延佇莫敢撫徐探肘腋間
蒼蔭閟重宇鬱盤帟幕牽䆳密茵席伍洗盞酒再酌劇
談森玉麈濤聲沸盈耳謖謖如鐘鼔誰家絲竹音獨許
彭宣覩
繆沅
中夏苦炎灼十日九風雨桑乾高亢地卑溼過南土新
晴得佳招到門日未午南臺休沐暇雙藤倚庭宇口咏
青琅玕手揮白玉麈韓門舊生徒燦燦列廊廡一枝空
谷蘭綠香凉肺腑擘窠瞻
寳書龍鳳勢軒翥黎祁與牢丸珍異誇食譜從公領清
言妙諦吾有取
罷酒事登陟曲折過林莽渟泓鏡奩波娟娟照眉嫵遥
山映媌娥峰巒青可數蒼凉龍泉寺涓滴鵝玉乳緇徒
三五人鐘魚間粥鼓穿雲小略彴一徑翠蛟舞怪松如
草書盤攫軀幹古據地龍衙衙尻起首頻俯荒落葆性
靈遠身脱斤斧對此謝羈&KR0919;足悟飬生主鄰槐墮瓔珞
碧棚張小塢茶瓜復遲留拳石莽搘拄日暮嘯煙歸松
花落如雨
劉青藜
駃雨驅炎歊雲駮日吞吐微風吹九畹幽香散曠宇天
公真解事快此蘭臺聚滿堂盡豪俊碌碌何足數嘉筵
既忝預珍賜復幸覩餘興到龍泉怪松尋鄰圃盤拏低
俯地雲垂長虬舞洗盞坐其隂蒼翠清肺腑新詩出懷
袖健筆凌白甫伊昔山巨源風月時揮麈不聞啓事暇
更作竹林伍千秋留餘欠好待西陂補
李嶟瑞
治安邁軒虞職業勤臯禹公來領銓衡吏事紛如雨清
通閱時賢簡要超前古退朝惟杜門暇日還揮麈綘紗
依然設帳畔生徒聚譚芭侍樽罍彭戴環廊廡積陰氣
乍晴蔚藍見天宇虚室塵不生幽蘭香正吐公忽顧而
笑目有未嘗覩黃羅捧重重小胥勝海賈鏡明察秋毫
硯潤沾花雨戈法挺擘窠跳龍兼臥虎摩挲眼已飽况
復陳食譜珍異傳上方芳鮮出翠釜速未讓萍虀清應
敵鍾乳酒酣披衣起夕陽在南浦但愛覓林泉何辭陟
榛莽城隅有法宫道可迂廻取聽梵出幽廊望松入荒
圃髯翁鱗甲老風霜耐凌侮夭矯枝拏雲輪囷根離土
不汚秦人封却逢陶公撫荒凉幾百載品題纔得主聲
疑幽澗鳴勢訝瘦蛟舞隔溪立叢槐詎足稱儕伍徘徊
戀濃隂曲折行小塢我聞京輦間名勝未勝數康樂屐
懶移元規興稀鼔煙霞付渺茫水石歸童豎非公丘壑
懷看山笏誰拄
喬崇烈
我昔住京師緇衣困軟土寄寓必僧寮怕路如怕虎以
此七公車蹤跡常踽踽來暮去輒先晦朔不及五婆娑
風氏松廿年未再撫平生了無恨念兹每莫補山公雅好
事逸興為新雨忘年集小友清言述前古餘韻塵既浥
幽芬蘭亦吐昭回出
聖藻光焰被衡宇磊磊及餘物
君恩難悉數我從蓬蒿來一朝睹未睹是時雲漠漠漏
可屆未午挈榼城南遊招提拔灌莽故事說半甲(寺初建時)
(得一泉泉出大鱗一片識者以為龍所遺)法物列兩鼓(時有巨鼓二為故相王文靖公所置)驚
聞濤聲高左右欲挽弩始知十八公去此才數武躧履
亟相就不異故人聚浮雲幾蒼白散質謝斤斧别來看
更長(上聲)欲語畏羅縷已有鱗似龍寧無脂化琥鄰槐亦
已老翠棚愛撐拄歸意視夕陽歌音借蠻賈勿忘今日
樂塵埃暫弛組
吴陳琰
京雒好事稀一飯亦奇遇貴交堅閉門何暇問寒素賢
主有商丘佳客多依附長夏折簡招落落酒星聚我方
病蹣跚疲馬強犇赴初筵設腐羹郇廚承異數仙藻
更紛披五色慶雲護鏡可徹纖毫畫恐染寒具酒半話
舊遊欲往慰遲暮夙有山林心肯為宦海誤揚鞭各賈
勇花宫晩鐘度落日淡無痕選勝輒少駐疎竹繞翠幢
妙香生微悟南折風家園一松突當路横空逞拏攫將
墮仍撐拄癡龍睡不醒四百年如故(相傳松為宋元間物)覆以二
畞陰下有瑶席布攜尊洗醆酌復協醉翁趣忽焉吼風
濤蒼髯且無怒徑欲騎上天頃刻作霖雨兼約龍爪槐
披鱗軒乎舞蘊隆自兹銷一洗塵俗汚年年良會健請
君視此樹
嵇曾筠
綠樹蔭蒼苔輕風送疎雨東閣窈然深佳時逢夏五廣
平鐵石心獨擅梅花譜當暑愛冰清風雅頻揮麈高會
延四方舉觴勝飛羽菽腐出仙廚珍錯安足數榮光忽
燭天
睿筆蛟螭舞寵錫何便蕃房杜崇賢輔燦燦垂星辰淵
淵發鐘鼓逸興到精藍清陰過亭午名園百尺枝偃蓋
虬龍古下列水晶盤悠然坐瓊宇老榦薄丹霄青槐借
鄰圃即席出新詩煙雲落秋浦此道魯靈光俯視庾開
府文章經濟兼衮職憑山甫
汪泰來
高讌不卜夜旨酒設亭午清言滌暑氛况復對香祖昔
從四方士觴咏集幕府自公既歸朝諸生亦鱗聚舊德
冠清班眷注今房杜
奎章展籤軸仙藻襲繡黼琳瑯上方製乃得再披覩歲
月溯舊遊名蹟窮三輔座上抵掌談有若按圖譜指點
到城南風氏園松古漁洋品題後嘉名甲諸圃斜日晩
凉生請隨公步武經行憩寺寮野色對村塢地僻苔無
痕疎籬插榛莽槎枒形狀奇知自何年樹虬蟠故作勢
螭臥低可撫蒼翠欲溼衣横柯仰還俯曾聞慈仁松參
天撼風雨我來已彫落濤聲寂廊廡此中老榦在靈光
猶峙魯西鄰誰氏槐稠葉結綠宇敲門如看竹去來那
問主幽尋公不倦引勝客鼔舞斯游倘流傳習池未足
數
沈埁
曉來雲葉疎千峰卷殘雨藤陰納微凉荷花颭遠浦謝
公詩思發退食及亭午招攜舊生徒裙屐滿庭戶高論
洗蓬心妙香沁茶乳觥船一再廵精膳出翠釜大官授
方法未許傳食譜開圅誇
寳書天光駴未覩賜予都瓌奇商尊而周簠乘閒想幽
尋選地城南塢鐘梵隐林間共探清風宇山門草色青
小殿幡幢舞欄楯百个竹檀欒似南土更愛風氏園歲
久髯龍古一枝起攙天鬅鬙毛髮豎一枝横曲几跁跒
木撐拄儼若支離叟頭低身傴僂雜坐豁塵襟漈漈清
音吐自我客京華七度過摩撫每伴逐凉人太息埋榛
莽何幸丹青手朅來作松主借取有聲畫寫倣流樂府
牆西罥蟲槐柯老差足伍徙倚晩煙生殘陽穿鄰圃
成文昭
碌碌九逵塵淨浥連朝雨凌兢鞭瘦馬倒載腐儒腐曰
赴山公招名流集參伍竹林富清暇騷雅得宗主湘箔
啓虛堂幽蘭淡亭午珍饌自郇廚不羡麟作脯
御墨飛名箋驚眼龍騰舞觥船捩醉餘逸興晩還鼓城
南境靜佳曲曲疑韋杜丞相襌悦地莊嚴薙榛莽咫尺
步野園主人姓氏古何年老蒼虬蟄此學僂傴拏雲懶
掉頭攫人欲伸股振鬛寒潭翻清風洗天字意本釣詩
歌詎直逃斤斧我公陶謝手神巧發連弩萬物無遁形
沾灑醒聾瞽况復小坡從夙擅詩中虎但可風月談昔
言饒有取小子願勉旃日侍玉柄麈
至
三年衣上塵一洗徹宵雨曉來逕草豐盆蘭亦初吐
呼童理茶鐺濃香炷數縷招邀諸素心納凉及亭午
華文
君賜誇瑣細話鄰圃共愛龍泉幽風氏園尤古向夕次
第過虬松快再覩恍若揖故交蒼髯笑捋取盤拏短
垣邊枝迴而榦俯青翠適當頭濤聲時暗鼔下可坐
百人蘚花繡根土酒戶我曹強餘勇頗能賈落景透
殘紅欲去手重撫偃蓋得未曾捎雲那足數牆西四
老槐離奇與松伍
溽暑讀史蕉飲黃門使滇集題卷尾二絶句
湖海襟期冰雪姿風流共說使滇時今朝怪底炎歊退
案有黃門一卷詩
把讀行吟喜欲顚箇中三昧許誰傳若教比調漁洋集
神韻眞齊蜀道篇
奉答西陂先生見贈之作(公精鑒法書名畫側聞緒論故末章及之)
史申義
野鶴山鷄自弄姿忽逢香象渡河時淫哇鄭衛當删者
已被宣尼採作詩
行窮水涘與山巔王宋齊名萬口傳解向西陂求識字
略摹蠶尾不成篇
公望公才龍鳳姿明良一德慶今時鼎鐘竹帛名難朽
清廟明堂合有詩
盡掃倪迂及米顚區區六一若為傳推尋法物周秦上
博古應嗤石鼓篇
晩凉
晩凉疎雨罷風物屆新秋無數溼螢閃幾株鄰樹幽藤
方攀輦下蘚欲鏟犁頭(范石湖有歸鏟犁頭蘚句)未識家園裏葡萄
已實不(哈蜜異種)
次前韻陳廷敬
肅肅花影動檐風催早秋梁棲雙燕老簾度一螢幽書
欲親黃妳(六朝人以書為黃妳)人誰共白頭聞君感紈扇緩置篋
中不
史䕫
藤陰閒徙倚别署愛清秋吏散文書靜花香硯几幽夕
嵐供點筆啼鳥喚梳頭席帽紅塵客能來領略不
周起渭
火雲新濯露河漢已先秋螢小穿簾冷莎長覆逕幽棗
初繁樹底蟬欲老枝頭寂寞披襟坐纖塵倘到不
砌藤深貯雨庭樹老懸秋便作山林想仍兼洞壑幽隼
旟歸畫省烏尾下城頭興發成高唱誰能繼此不
史申義
螢飛月暗夕蟬噪雨凉秋一徑草花密東偏門巷幽苔
侵金屈膝香潤玉搔頭肘後楞伽在跏趺得諦不(公深於禪)
(悦)
王式丹
過雨初銷暑當風已覺秋晩開花朵淡夜語草蟲幽露
氣依青漢商聲感白頭横塘萬楊柳記得早春不
喬崇烈
凉風來木末蕭寺易臨秋葛草空箱及苔花寄徑幽家
書嫌紙尾舊學怯詞頭渺渺白雲下衰顔似昨不
恭次前韻簡荆山陛交峙公至
微雲送疎雨蕭瑟逼初秋籬落蛩聲動宵來聽處幽
清言思麈尾蒼鬢忝詞頭借問江鄉客鱸魚上釣不
秋日邀諸同人過聖安崇效二寺四首
柳湖古寺市南頭芳草閒房處處幽歲月已同遊伴改
依然文讌此中留
栴檀妙像拜餘芬往蹟消磨幾夕曛古槐自是金源物
不與長楸入舊聞(朱竹垞日下舊聞載長楸而遺古槐)
無塵别境許重尋(崇效寺有楊忠烈題無塵别境字)異代翻教託慨深
清詩滿壁迴環讀心折王劉兩翰林(方若大山)
藤花廳裏漫栖遲尋寺看山有素期多少閒官同返轡
一天秋月照哦詩
和前題王式丹
尚書清興屬蕭晨埜寺煙光洽主賓莫訝門前駐車馬
官場自有愛閒人
已公茆屋足茶瓜記得長安客裏家五十年來重俯仰
當檐一樹馬纓花
琳宫陽馬尚崔巍碑版苔花對夕暉多少停驂惆悵處
不湏重問李宸妃(宋顯夫詩停驂惆悵聖安寺後堂空祀李宸妃)
頭童楸樹草交加别院荒凉噪晩鴉尚有金源舊時物
牆根秋雨落槐花
撲棗僧寮隔市塵縱横墨蹟照秋旻孟津聲價當時重
未抵楊公千載人
東塗西抺為誰姸腸腑栖塵不可湔逢得山僧吟一語
便如花雨散諸天
曾趁春光碾小車松龕風葉又秋初莫言滿壁詩篇好
前度劉郎我不如
延清詩律壓羣賢覽勝尋題每拍肩媿比王筠詩十詠
麤知雌霓誦新篇
吴士玉
哦松朱夏涌秋濤蕭寺凉生興轉豪舊是城南聯句處
滿天詩色碧雲高
老槐陰合古楸長碑訪金源跡已荒一自宸妃香燼滅
蕭蕭僧影挂空堂
柳湖湖邊秋色賒柳湖西去飄棗花行來棗下歌纂纂
别境無塵噪晩鴉
誰道眞人異散仙公餘遊展徧蒼煙侯芭局冷追陪數
乞取飛霞試上天
繆沅
停雲回憶殿西頭種樹參天翠色幽五十年來一彈指
松風解帶復勾留
茶瓜鎮日挹清芬槐老楸荒又夕曛靈鷲飛來何處所
栴檀香已離知聞
湖煙柳翠杳難尋轉入前山路轉深小隊初過挑菜圃
緇徒迎出棗花林
讀畫看碑歸去遲冷雲殘照有前期上都韻事先傳播
爭搨山公五字詩
郭元釪
城南坊曲水雲虚秋樹如山繞佛居此地逹官嫌寂寞
小輿唯過宋尚書
牆上籠詩有碧紗十年芋火舊僧伽聖安寺是尚書寺
不讓佳名擅棗花(王阮亭先生改崇效寺為棗花寺)
半筵秋物有餘清茶屋香臺非世情昔日青樽無座客
重來白髮有門生
大雲春事法螺秋畫戟清香處處留多少江南舊煙雨
又隨佳句入紅樓
沈埁
花落高槐蟬亂鳴東湖野寺試閒行從公一晌僧窗話
指點詩情約略生
何年花手禁中飛(寺中栴檀佛相傳是飛來者今為大内供養)舊刻栴檀竟
不歸除却長楸諳往事誰將香火說宸妃
畫壁雲深殿影秋合昏花下重夷猶不知幾閱曼陀雨
還為尊前舊識留
小車又過柳村西繞寺秋風菜一畦看畫嘗茶幽興劇
棗林煙暝草萋萋
無多墨蹟掩蛛塵不與時賢巧鬭新為語山僧好珍重
名銜猶感去來人
石欄點筆月初生寒瘦何由許挂名一段韓門奇絶處
尚書首唱野人賡
至
柳湖湖上起秋風撰杖行來日已中草草茶瓜供老
衲清言不涉輭塵紅
蕭森畫壁閃靈旗佛拜栴檀立少時惆悵宸妃曾祀
處長楸樹下讀殘碑
棗花古寺近西偏棗子纍纍罥暮煙一種城南荒廢
地爭從四字識前賢
憶陪蠶尾老尚書棗剥空庭月上初草色依然僧磬
冷夢回忽復十年餘
過萬泉寺
我生好遊老愈猛馬上看山日引領忽聞勝友說萬泉
此心便已落幽境乘暇曉出右安門兒子門生轡同整
閒坊曲徑遠市聲堤柳溪花弄秋影訪舊折入祖氏園
小憩藤輪敲松癭一亭欹斜波上留香送殘荷四望迥
佳處漸涉溼餘水傳道清流八百頃禪扉寂寞枕彎環
沙㭰雙鳧睡交頸正逢野叟刈䆉稏只少吳歌摇舴艋
老僧踏藕作清供冰雪堆盤風味永名花爛漫憶豐臺
社鼓喧闐厭中頂長歌此地即滄浪莫問長洲舊煙景
歸途更就退院僧一飯野蔬與村䴵中秋看月訂怡園
無事諸君再三請
和前韻王式丹
小駟牽車踏秋影近郊已覺殊人境清興遄飛指萬泉
煙林夾路西南永雨零青隴菜分行雲罨黃塍稻垂穎
緣溪舊是祖家園板橋壓水人跡靜亭館蕭蕭浦漵荒
幾箇殘荷敧敗梗前途數折到寺門一派清池漾野景
池底泉源何處尋但見鳧雛散畦町招提金碧半凋零
古碑蔓草雙趺竝鵝鴨内官留姓名成化年時誰記省
僧寮繙卷說支那聊遣煩憂暫時屛門前報道山公來
當階一笑趣已領諸君聯步意翛翛俛仰林塘望中騁
牆根散屧上崇岡萬樹梢頭出西嶺野馬排空嵐翠飛
迴照波光一千頃花時咫尺記豐臺醉臥紅香夢已醒
薰風轉眼動凉颸吹徹商聲合溟涬坐來清話僧兩三
雪色藕絲一柈冷茶煙禪榻小徘徊白日西斜暮天迥
歸途古刹復經過槐火石泉飽蒸餠塵中曾得幾清遊
撰杖追陪數相訂長鬚騈疊投新篇快若轆轤汲修綆
深慙浹月和歌遲震耳鯨鏗手寸莛公餘興發更招邀
膏秣從公轡還整
吴士玉
戰詩興逐尋幽猛出郭一片秋光冷萬泉古寺東豐東
從公遊騎參差騁逶迤荒逕憩祖園亭倚衰荷頽不整
白楊幾樹生悲風颼颼凉雨灑人頂西路去覓舊草橋
溼餘之水瀠千頃老僧傍岸闢禪棲野鴨浮波嬉斷梗
採藕充盤香色鮮雪霜入口勝玉井誰家獲稻聲蕭瑟
碧畦水與天相永憑高更挹西山翠遥空飛墮修蛾影
清秋佳日足登臨何當踏遍雲中嶺
顧嗣立
秋光著人發興猛一抹西山誰管領出城風物便蕭疎
幽趣終湏踏禪境西陂先生愛佳日小隊穿花斜復整
老樹颼飀白晝風晴嵐烘染青天影祖家亭子水周遭
屈曲古藤怒垂癭消夏曾經一再過紅雲平鋪蘸孤迥
(祖氏莊荷花最勝今夏兩過之)枯荷折葦像家鄉思入太湖三萬頃老
僧揖客指殘碑瘦面長身聳鶴頸門前野水三四尺那
得咿啞泛舴艋盤切藕絲白勝雪細嚼牙根鮮味永拄
策高墩辨碧雲爽氣青蔥生絶頂歸輿緩緩望平疇夕
陽閒照田家景軟脚頻傾賢聖杯澆腸旋煮龍鳳䴵佳
節追陪多勝遊莫言王事有秋請
張大受
遊興晩兼詩力猛野色風香分管領右安門外屢停車
望絶埃塵歴清境人家梵宇畫參差綠柳斜行不湏整
堤邊流水繞名園孤亭銜日沉山影掃枯松葉入茗罏
甘泉可汲瓢生癭草橋一菴環柳村十里溪光與鷗迥
藕絲切出凉於冰似種具區碧千頃西横翠嶂仙人居
直儗身騎黃鵠頸吳儂薄醉雙眼花跨馬歸如乘舴艋
公意未闌從敢後唫聲要入秋蟬永早成篇什冠詞場
那許後來居絶頂綠波杏照明扶搖不忘西陂好煙景
龍光遠壓石湖字魚可為羹麥作䴵天留風雅付白頭
心愛家園未容請
繆沅
果下䟃𧽼曉來猛導我看山趣獨領西陂自是飛仙人
籋雲已過招提境支笻殿角神倍王握手山房冠不整
高低坡隴聞稻香曲折林巒送秋影老柳衰荷水面亭
大瓢小杓松間癭披榛斸莽尋萬泉山路崎嶇樂清迥
已無塵土三丈撲况有水雲一千頃高人從不受羈馽
野鶴尤能伸脰頸就中何可少禪悦此地端宜搖舴艋
藕香一瓣心骨清味似醍醐風韻永已見泉流白石根
還看月出孤松頂升高望遠腰脚健朵朵芙蓉臨倒景
香林解帶復勾留隨意村醪雜山䴵輞川後約和裴王
窺園不待鶯三請
沈埁
豆花雨過遙岑靚曉約看山出畫省爭從後乘到城南
天碧雲凉秋炯烔誰家亭子入波心冷翠遺香無管領
濠濮之間且小留會心不覺塵事屛蒼煙一簇祖莊西
遠水鱗鱗望眼醒籠鞭度彴轉蓮塘亂葉蘸波三十頃
參天老柳立汀沙無數水田界畦町稻穗垂垂没鷺鷗
野鴨咬咬唼藻荇蓼花小墢擺西風一塢紅雲颭水影
趙昌徐熙寫未能天然王儲好詩境老僧解事占萬泉
安坐蒲團樂閒冷禪房不見花木深雪藕堆盤當瓜茗
出門西望何鬱蔥千巖紅綠鬭情景人言風物似江南
我亦錢唐有林嶺如此家山久不歸徙倚竟忘煙水冥
擘牋拈韻第七成甘避諸君才氣猛(時七人繼和埁最後成)
至
秋染園林風漸猛蕭瑟稻穗搖波影祖氏莊西涌萬
泉方罫水田三十頃人家生計等江南數鵝放鴨提
笭箵寺門頽落枕溪漘簇簇蓼花斜復整出泥冰藕
薦僧盤齒頰未動驚香冷鎮日西山潑翠來荒寒詩
色誰知領回首夕陽剰淺紅一聲清磬發深省
題陳相國午亭山村圖四絶句
太行西望鬱迢遙泉石爭傳午壁饒好把東山行樂處
調煙殺粉寫生綃
古寺山城轉處幽園開林麓勝盤洲行人指點晴嵐外
此是仙人十二樓
水雲容裔匝山家尺幅纔披野興賒待到武公年九十
再來攜杖看桃花
身居十丈輭紅内心在千重積翠間我亦小山有叢桂
只憑歸夢一躋攀
西陂先生題陳相國午亭山村圖有小山叢桂歸
夢躋攀之句敬和四首宫友鹿
銓衡日署吏文書尚有閒心說遂初最憶西陂田一稜
連耞打麥綱收魚
埋盆作沼可淹留僦屋栽花事事幽朝市不曾妨作逹
買山何必定菟裘
茂苑山川宛畫圖十年遊舫徧三吳不湏更賦梁園雪
一曲居然賜鑑湖
南城移宅對西山排闥青來好破顔江左門生半京洛
籃輿扶引一躋攀
次西苑唱和韻寄西陂先生朱載震
經國勲庸雅頌詩公才公望
聖人知兩江持節恩原渥一德交孚遇豈遲繩武衮衣
過里日(公三世節鉞從曾祖莊敏公為天官尚書公由商丘入都)同朝啓事戴星時
遙從天末瞻台斗為寫蠻箋繫遠思
奉答
忽接䕫州以後詩老來宦况兩心知專銓
聖代余非望剖竹天涯爾遇遲麥瑞風謠傳此日(歲丙戌石)
(泉有麥秀十岐之瑞)藤陰酬倡定何時章江煙雨滄浪月往事徒
從待漏思
歲杪謝方山以杏村詩見寄即用集中喜阮亭攜
孫酇下榻西堂韻
雪滿長安畫掩廬故人馬頰(河名)羨幽居卅年契闊緣何
事十子風流每悵如(余昔與方山諸公稱長安十子)明月入懷驚好句
梅花繞座讀來書白頭自顧疎慵甚汀樹溪雲也待予
原倡謝重輝
瓦雀連朝聒敝廬故人小住慰窮居白頭兄弟身無恙
繞膝孫枝玉不如把酒倦談當世務挑燈喜勘已殘書
年來廢學唯疎放此日逢君重起予
西郊
向曉西郊路韶光入望幽日蒸沙氣動風遞水紋柔白
髮憐驅馬青春愛咤牛江湖波浩蕩無計逐輕鷗
和前韻王式丹
縱是喧車馬長懷人境幽盪胸平野闊吹面晩風柔市
樹多歸鳥投村有習牛陂塘饒暮景吾意在沙鷗
出郊春意早即目得清幽綠入楊枝淺青蘇菜甲柔迷
離誰覆鹿安穩是騎牛最愛忘機侣相將賦海鷗
宫友鹿
聞道西陂上春來竹樹幽明知宋云遠聊賦轡之柔(左傳)
(國子賦轡之柔矣遂歸衛侯注古逸詩名)宦路同驅馬詩編欲汗牛忘機心
自得隨處狎沙鷗
蔣仁錫
乘興來郊墅情恬景倍幽泥融莎徑軟風暖筍輿柔林
影晴飛鳥松陰午飯牛忘機隨所適便可狎沙鷗
夢舍弟之次日次前韻喬崇烈
池塘前夜夢酌酒共宣幽詩本勞相憶蔬盤更拾柔花
番樊圃樹人服許田牛為計梧岡鳳何如藻面鷗
春日有懷西陂次前韻至
春到西陂早連宵歸夢幽搖村楊葉嫩傍岸艫聲柔
水淥宜披網莎青足飯牛自憐京雒客不似點波鷗
夢西陂秋日
霜染丹林照綠波采菱歌繼采蓮歌可憐白首京華客
夢落西陂煙水多
和前韻王式丹
一夢秋陂記碧波低徊小拍石流歌南和莫便懷歸切
賦就梅花歲月多
清凝去冰壺更不波茶煙丈室自高歌辦將雙屐春風
裏野寺山亭花更多
喬崇烈
花落蒙籠溯洛波江邊黃竹子頻歌思鄉懷古年年事
不道今年白髮多
至
西陂西望足煙波聽徹漁家銅斗歌春夢秋歸偶題
句鶯花撩亂客思多(吉師老春夢秋歸故里詩驚起曉庭際鶯啼桃杏花)
西陂類稿卷十九
