西陂類稿卷二十四
吏部尚書宋犖撰
序
御製詩集後序
聖人之言大備於六經而溫柔敦厚易感人性情之深
者惟詩教為然粤自濬哲文明之聖在天子位又當中
天盛時帝庸作歌元首起而股肱喜詩教之興自此始
也欽惟我
皇上聖德神功登三咸五光天之下從欲以治乃以
天縱之聖稽古典學惟日孜孜
萬幾多暇
聖藻掞天每一篇成層霄絢采用以人文化成天下日
進百姓於昭明雖放勲之光被四表格于上下何以加
焉惟是皇極建而萬方平四十二年於兹矣迺
天章韜祕猶未布於天下四海黎獻引領觀光臣久有
懷未敢輕瀆今年春恭逢
六龍閱河南幸(臣)乃得於對揚之下奏請
聖製詩集鳩工梓行蒙
允(臣)請攽發
御製詩集十卷二集八卷又
命臣士竒齎到續集二卷共二十卷(臣)盥手跽誦如聞
鈞天廣樂猗與盛哉(臣)不揣愚陋管窺蠡測竊見
聖製往往與四始六義相為表裏集中煌煌大篇美難
遍舉試言其略如長至祀
天恭謁
孝陵告祭
福陵
昭陵則思文我將清廟之什也
巡幸諸詩則時邁其邦敷天裒對之篇也
慈寧問安南苑進果山中獲禽恭進諸作則南陔白華
之純孝也昇平嘉宴同羣臣賦詩及賜大將軍以下則
鹿鳴天保湛露彤弓之詠也春蒐大閱行圍閱馬及親
統六師徂征漠北則車攻吉日瞻彼洛矣之歌也收復
岳州及台灣平勦滅噶爾丹則江漢之雷霆飛翰殷武
之赫聲濯靈也其觀苗喜雨題耕織圖則豳風之七月
小雅之大田周頌之良耜也其夏旱夜坐蠲逋留漕見
泰安等處飢民亟命設法賑濟諸什則瞻雲問夜之憂
勤而鴻雁安宅之豈弟也閱馬牛羊羣及松花江網魚
最多則三百惟羣九十其犉而潛有多魚也所過松山
杏山大凌河皆
聖祖用武之地有述則皇矣上帝天作高山而燕天昌
後之貽謀也其懋勤殿讀書經筵講易静坐讀書自喻
諸篇則日就月將學有緝熙于光明也其他遊覽山川
留連景物雖短韻偶吟莫不本仁民愛物之天懷隨感
而輙寓其諸所謂
聖謨洋洋嘉言孔彰言而世為天下則者乎臣忝挍刊
事竣與有榮幸焉爰獻芻言敬書簡末巡撫江寧等處
地方都察院右副都御史(臣)宋犖拜手稽首謹序
重訂家乘序
先文康府君于順治戊子秋洊經兵火之後搜緝先世
嘉言懿行二卷以示子孫名商邱宋氏家乘未卒業也
越四年而府君捐館犖等讀禮之餘仰承先志更為裒
益之又十一年康熙甲辰犖以侍衛奉
簡書判黃退食無事重加釐訂焉梗概略具擬剞劂而
未果又十三年丁巳犖以内補得判藩院復乘公暇取
而編次之共成八卷適仲弟炘銜
命𣙜蕪關載與俱行因付之梓梓成乃再拜為之序曰
古者諸侯世國大夫世家故氏族遞傳子孫皆能知其
所自始後世譜牒散淆渙然靡所統紀而士大夫崇本
返始之心茫乎無所寄更三四世子孫不知書或至迷
其所出者有之抑又聞古聖王之治天下上治祖禰下
治子孫旁治昆弟合族而食序以昭穆以能長世而不
亂蓋親親故尊祖尊祖故敬宗敬宗故收族自王公以
逮士庶教化明而禮俗成非獨以其譜也至譜亦不存
又安知世裔族屬之所繫哉吾家自微子封於宋後遂
以國為氏而家乘不及者世遠年湮不敢苟為附會也
著其近者則自犖之從曾祖莊敏公始公修身制行衾
影必飭立朝大節經國弘猷載在史册天下後世蒙其
利焉爰及秋部計部二公皆以經術行誼振厥家聲犖
祖福山公澹泊寧靜垂裕後昆雖未竟厥施而厚集於
我文康公歴官中外以迄秉鈞㒺不兢兢翼翼移孝作
忠實繼述我祖之志事而善成之也至我王母丁太夫
人貞操淑德閱四十年如一日即古稱賢母何多譲焉
犖等不才謹守先人堂構惟是前規在望惴惴焉不克
負荷是懼尤恐愈遠愈忘不知水源木本所自因輯是
編而誌其慎重之意若此嗚呼後之人覽家乘者庶其
念祖宗積德之艱而不至荒墜厥緒乎
三訂家乘序
商邱宋氏家乘八卷犖判藩院時所重編也迄今幾三
十年子姓愈以繁衍又其中間叨遇
國恩天章寵錫有加於前乃隨時綴輯踵事增華凡遺
文軼事散見於學士大夫之記籍者旁搜博考靡不摭
錄又不揣固陋篹為家傳九篇外傳六篇至於發凡起
例向時多所未安則更易審定列為九條而排纘其文
為一十四卷書成重開雕於平江使院家乘于是乎彬
彬可觀矣犖惟司馬遷班固之作史也並終之序傳以
闡揚先烈文中子著書亦首紀銅川六世所述用昭先
人之成訓蓋犖聞之論譔其先祖之美者禮也先祖有
善而弗著著之而弗詳則皆禮之所非而仁人孝子所
隠痛於中也今夫身都貴富纓紱軒冕之胄世世弗絶
人情鮮不慕望以為榮然君子之所謂美者弗存焉昔
叔孫穆子謂保姓受氏以守宗祊祿之大者無世無之
惟功德與言久而不廢乃為不朽故曰魯有先大夫曰
臧文仲既沒其言立其是之謂乎然則論譔其先祖之
美者亦於是取之而已矣我莊敏公正色立朝以掌邦
治我文康公乘時奮庸熙
帝之載其豐功駿德嘉謀嘉猷固己各被於當時而表
於後世即樂菴公潛而未曜福山公施而未究或厪修
於一家或厪試於一邑然皆劬躬燾後有以大啓其子
孫乃若丁太夫人以巍巍孝節育其孤以成台輔而閨
門之内肅肅雝雝遞相師法亦近世稱壺德者所未嘗
有也夫君子樂道人之善苟遇一二事之可傳者雖得
之交遊之親見閭里之傳聞猶且流連太息筆之於書
以垂勸於来世况其為先世之盛美卓卓如是忍聽其
闕略而弗圖則無乃遏佚前光而滋之罪戾乎古人有
言曰挈瓶之智不失守器犖所為夙夜兢兢惟恐廢墜
自莅官以来四五十年常愧德薄能尟而一言一事必
謹守先祖之懿矩至於老而不懈蓋雖
玉音間答之時所以對揚
王休者胥此志也於戲凡我後人尚皆敬畏恪恭惟趾
美前人之是務此犖今日慎重排纘之意也夫若夫譜
牒所紀期無失乎先王尊祖敬宗收族之遺法而示後
人以崇本返始之心則曩者固言之已詳矣今可不復
贅云
江左十五子詩選序
周官太師之職教六詩必以六德為之本而王制天子
巡狩則命太師陳詩以觀民風故觀於詩而其人可知
也觀于詩不一人人不一家而民風亦可知也予不敏
建節撫吳且一紀休養以無事既久而民安樂之則日
以多暇乃得振興風雅後先賞識名人才士于大江南
北間凡十五子著于篇夫人三為衆至五其三而衆大
萃矣雖江左人文實繁然在吾左轄之内者其亦庶幾
無留良矣乎昔吳季札觀周樂工歌十五國風本無吳
非自孔子刪之蓋其時僻在荒服風氣未開漢魏以来
文人代興詩乃漸盛至于今而極豈非由
今天子濬哲文明言成雅頌久道化成于上而大江南
北丕然從風遂甲天下也與夫上古之九歌用以勞民
勸相而春秋君卿大夫燕饗答貺率歌詩以交鄰國
往往尚禮而息兵如鄭七子及六卿賦詩見志之類
以其有用故貴之也豈若後世月露風雲為無益之
藻繪也哉今十五子中有連茹而升巖廊者亦有翽
羽于將來者予咸望其載賡明良矢音卷阿作為雅
歌而追虞周之作者詎不偉與予嘗舉是集與老友
邵子湘氏共精選而存之得三之一授之梓詩無甲
乙以齒次第十五子者曰王方若曰吳山掄曰宫友
鹿曰徐大臨曰錢亮工曰張日容曰楊青村曰吳荆
山曰顧俠君曰李百藥曰蔣揚孫曰繆湘芷曰王麟
照曰徐學人曰郭于宫但著其地而不書其爵盖所
期者遠也噫人才之生日盛士本六德以陳詩于太
師者又豈十五子所能限乎行勉而竢之則吾猶有
望
西陂類稿卷二十四
