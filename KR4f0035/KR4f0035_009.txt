西陂類稿卷九
吏部尚書宋犖撰
漫堂草
何次德見過漫堂感賦
廚俊英游幸拍肩喉瀛鞭弭共周旋緇衣需次仍遺老
白首重逢話往年柳暗隋隄花是雪月明篴步酒如泉
雲煙過眼嗟三紀疎雨青燈一惘然(曩次德遊梁所主必舊家余同雪園)
(諸子賦詩送之後遇於金陵與周櫟園袁籜菴諸公讌集秦淮丁繼之水閣今屈指三十餘年矣)
題周鼐高秋翫月圖
高臺何突兀環以青梧桐遙天湧圓月煙景開朦朧片
雲掃無迹庶免滓太空誰其快登眺提攜兩詩翁琴樽
亦不設倚檻惟孤童顧此三尺練䬃䬃生秋風古來貌
夜山妙手推克恭卓哉秣陵叟走筆追前蹤衙齋掛晴
晝清輝照簾櫳掉頭抛俗韻置身丘壑中幽人不我棄
霞外偕支笻
秋日同蔣京少重遊河曲精舍用月泉吟社韻即
送京少還江南
幾度溪頭看藕花芰梁微雨坐浮瓜重遊忽聽潞沙鴈
初地同傾陽羨茶案展晴嵐消放梵(時觀石田畫卷)籬侵淥水
罷停車風前一曲送歸客怊悵煙江颿影斜
晩坐漫堂留京少小飲仍用前韻
漫堂三見放蘋花隨手年光已及瓜薄宦眞同秋社燕
奥香聊試武夷茶(武夷山小九曲有奥香茶)聯吟莎柵堪扛鼎送客
蒲颿可當車浭酒一杯君且住高槐突兀月攲斜
雞泉挍射歌上大中丞于公五首
旌旆悠悠映碧空秋原挍射快從公手柔弓燥雍容甚
不少襄陽太傅風
雞距清泉遶郭斜淙潺幽響雨餘加今朝小隊經行處
應號迴溪作浣花
桓桓使相坐平臯破的風前寄興豪夾道千人瞻畫戟
我公丰采太行高
褰衣彴略喚漁舟容與微波得勝遊鐃吹欲傳還小住
蒹葮深處有眠鷗
如笠孤亭俯磵光擬添欄檻種垂楊甘苦自來同將士
當筵斟酌散魚湯
上谷謁楊椒山先生祠次魏司寇環溪先生李僉
事梅崖壁間韻
椒山峻與太行同謇諤居然折檻風曲突豈惟彈馬市
傷心終使嫓龍逢清霜氣結臨刑句赤日光留未了忠
魂魄自來思故里渚蘋殷薦廢祠中
歴盡艱危謫遠方還將一死震巖廊批鱗目已無丞相
列俎人爭拜奉常夢裏笙鏞元有志街頭枷鎖任飄香
靈風蕭䬃䰅如戟庭舞神鴉老檜蒼
讀康對山武功志題卷尾二絶句
絶代風流康對山琵琶一擲老秦關千秋邑乘留殘帙
簡潔居然並馬班
有斄風物七篇中騷筆由來撰述工太息斯人甘廢棄
交情端祇篤崆峒
為陳藹公題傅青主徵君村居圖次青主原韻
水石明素練觸迕江湖心高士寫平遠妙蹟追雲林村
居寄寥廓一半煙靄沉朅來斗室内忽覿郎山岑幽人
時危坐耳畔流清音(藹公家上谷近郎山)
冬夜漫堂文宴同王令貽用章八元新安江行韻
舫齋依老樹有客共維梢笭箵懷漁具蒲團愧鳥巢(壁懸)
(石溪道人鳥巢圖)杯深孤月晃屛曲凍梅交一段婆娑興將無
候吏嘲
(附)奉和前韻王原
曲窗藏潞渚泛宅此維梢白墮釀三斛青緗棲一巢
霜凋帘燭瘦月盡盎花交不淺登樓興清狂任客嘲
太學石鼓歌用蘇子瞻原韻和王令貽張弘蘧
我髮未燥心好竒周宣獵碣詢遺叟執經曾為國子生
屢肅衣冠戟門走嶙峋驚覩石鼓文欲讀牴牾難上口
累朝考究窘鉅公矧我生當千載後樸質輪囷列仍十
古蹟剥蝕載維九臨池學書眇蟣蝨筯骨徒教誇顏柳
嗒然對此喪所懷昂首高天爛箕斗我車我馬辨不易
畫肚移時動右肘繽紛光景浮雲歊隸楷俗書掃稂莠
強尋邊旁鬱深衷乍測奥義呼良友臥度卯酉推索艱
如趙武靈探鷇穀憶昔中興蒐岐陽紀績銘功勒蝌蚪
歌辭烜赫躋雅頌從臣撰述定耆耉或云嬴氏或宇文
異議相沿誰所嗾天留重器登成均壓倒犧樽與鬯卣
趨蹌上舍勤俊髦想像歌工煩矇瞍金石刻畫蛟鼉盤
聖作巋然竝岣嶁朅來摩挱儼落星元氣淋漓蘚花厚
昌黎子瞻遞咏歎音訓豐碑表某某蹉跎三紀緬神物
光怪羅胸詫希有厭親簿領謝文翰忍見庭除設械杻
拓本寓目心一洗斯邈以還等瓦狗陳倉淪棄鳳翔遷
日炙火燒存亦偶流傳奕禩位置妥蹲鴟排比齊其首
臼窠曾憐任舂揄牧豎幾遭來擊掊縱經鄭重金玉鋄
播蕩戈鋋旋剔取嗟哉顯晦固有時至寶終難辱埃垢
出之泥草獻清廟祭酒先生昭世守江左兩生韓蘇才
鞭撻風騷若拉朽石鼓之歌欲和難應附此石千萬壽
(附)原倡原
我謁太學歲丙寅九秋既雨天氣新廟貌肅穆迥絶
塵右平左墄通堂陳戟門森立高嶙峋内塾十鼓棋
布勻周宣垂今二千春三代法物希世珍文謨武烈
墜復振烝民韓奕學士呻方叔召虎儕鳳麟尹氏仍
氏詞絶倫大小二正存其醇大蒐岐陽韎韐親乃命
譔列示無垠編詩不入昧所因翻幸虐燄逃暴秦陳
倉滅没同泗淪李唐獲九奇不純其一刳中投杵頻
皇祐得之田野民呵護浩劫宜鬼神鋄之黃金錯白
銀金源剔取馳北輪宣撫宅廢埋菅榛虞公請置功
可泯朅來摩挱餘百巡史籀不作難考詢手畫生胝
吟燥脣心重古器詞罔伸斑斑駁駁星向晨三百卄
五龍脫鱗九未全蝕亡一辛耳目荒忽雲雷屯鳥跡
蝌蚪辨莫真蛟蟠鸞翥勢未馴韓蘇鉅公生不辰強
尋難讀淚墮巾矧當愚蒙識如燐邈從天漢窺涯津
麋鹿速速驂騝駪維鱮維鯉以柳緡約略大義車攻
鄰難以意解取笑嗔我聞彝鼎銘至仁武功勒銘則
鼓錞合江鐘石紀禹禋厥制最古聖所循之罘詛楚
焉與鈞麗牲沿俗羞彬彬崇尺有咫徑度逡銳上廣
下妥帖蹲臼仰虚受鼓覆均圍圓質厚膚理皴緬懷
上世風何淳封山禪亭空積薪大書特書磨貞珉高
陵隓陊䆳谷堙其蹟盡逐雲煙湮惟聖有作無緇磷
縱亡其器辭在紳授受箋釋窮白申况傳此鼓士響
臻絶勝熹平觀經人恍與揚觶揖讓賓幾忘眇末蟣
蝨臣生逢敢冀充介僎潸然後百六紀身
原倡追和子瞻韻張尚瑗
嗚呼古來神物顯晦不可常軼事難從訊遺叟掩抑
千年忽昭揭蛟龍撝護五丁走魯宮魏冢竹素書祇
今一二誦人口煙銷煤燼行復著何疑獵碣初唐後
爾日陳倉披草看十亡其一惟存九剜刮土花拭苔
繡琅琅炳若天星柳遂令流傳徧好事周廟錞于甄
墓斗韓公蘇公詩繼作淋漓大筆字運肘聚觀日多
口日衆瘡痏彈射爭好莠由來名盛百毁生疑信喧
騰供惡友此鼓自唐流至今子復生孫雛哺㝅立乎
定哀指隱桓零編斷字皆蝌蚪就令餘慶偽手造已
堪閱世稱耆耉何况宇文與嬴政羣言狋吽一夫嗾
聖朝崇儒興禮樂峩峩泮璧新鬯卣虎觀還聞聚學
徒鹿鳴曾說歌矇瞍十碣依然盡無恙靈文翕赩齊
岣嶁圜橋受學肩相差古物摩挲手胝厚韋帶摳衣
階下誰江表鯫生名氏某觀碑亦厠羣英後俯仰從
前歎希有司空解辨桐山鼓中壘能知貳負杻搜求
茫昧須博物奚懼墳羊與土狗所嗟歴劫仍至此劉
蹶嬴顛視若偶丘墟已聽幾鵑聲輦載頻回萬牛首
向使仍前尚淪汨牧兒蹴蹋蕘童掊直置金鐘大呂
間陸離光彩人爭取自古成名在得地清水難同濁
泥垢要之至寶不終棄自分球圖堪世守琉璃質脆
櫧葉輕斯須悦目旋彫朽嗚呼君不見方召功勳樊
尹才文字糢糊石猶壽
余作石鼓詩蒙觀察牧仲先生用子瞻原韻賜
和因再用韻奉答竝寄檢討朱竹垞先生
原
史籀大篆聞周宣肇變蟲魚述遺叟嬴氏次仲造八
分斯邈隸書供下走蔡邕楷法張芝草柔媚悅俗炙
人口趨今昧古貿是非鮮解輊前但軒後寧曉古作
若溟渤奚啻雲夢吞八九撟舌安敢侈鍾王插脚何
由有顔柳石鼓巋然靈光存色正芒寒麗天斗元氣
磅礴一畫前難從波磔尋跟肘夾漈考證猶舛訛子
卿何人肆言莠禹鼎湯盤始與參嶧碑岱銘焉足友
好古上故慚商彭敏學下思追鬭㝅周文郁郁半磨
滅矧從倉頡辨蝌蚪韓韋蘇梅不復作欲問奇字乏
黃耉如冥擿埴失其持那瘈噬物信所嗾我昨摳衣
見斯鼓肅穆欽愛等彝卣蕪詞軋茁抒素懷曾堪登
歌習矇瞍祇歎身未丁厥時得窺宛委摩岣嶁宋公
屬和太崛奇春麗鯨鏗寫淳厚直看千載敵髥翁寧
許中間置誰某張生硬語壁壘堅(張弘蘧亦有作)蚓竅蠅聲
我何有公之為政美無度狴犴空虛庭廢杻公餘藝
苑恣跌宕畿輔月明無吠狗盤山山翠潞水煙渲染
大文世少偶目覽耳聽給環請對客擘牋詩幾首有
叩輒應縣洪鐘顧我寸莛怯撞棓泰嶽出雲海浴日
部婁細流罔擇取櫜鞬周旋避三舍竊欲從公剔瘢
垢魯輸巧攻當者靡亟將朱公助墨守願屈燕許為
此詞肯使公詩獨不朽附驥致遠古有云小年大年
均石壽
余和東坡石鼓詩觀察牧仲先生亦用其韻見
投再次奉贈兼柬令貽尚瑗
北宋以來古調稀倔奇獨數東坡叟攀韓提白追少
陵廬陵宛陵皆却走釋褐初年判鳳翔八觀佳句流
人口遂令學步似者難寶玉當前瓦礫後於今作手
推商丘雲夢羅胸吞八九切泥獨淬漢江流射札偏
穿董澤柳有如樊侯擁大盾嗔目斯須飲一斗紛紛
債帥何足當木絓兩驂戟鈎肘由來七字分藩籬無
異嘉禾别稂莠難將時代論後先文筆頡頏皆好友
公於眉山真嫡嗣威鳳將雛靈鵲㝅無端俗耳耽淫
哇兩部池塘聒蝌蚪鄭鼠櫝藏荆鳳貴流傳謬種愚
童耉依人作活終後人狂走躇階惟所嗾自悼菰蘆
識見陋目眩商彝與周卣淵海靈源浩莫探深池瞎
馬悲盲瞍企踵俊廚心所向蟻封無路登岣嶁忽辱
陽春和里辭殷勤拂拭情何厚難邀顧况一看人何
意孔融知有某長歌跌宕辭俶詭千彙萬狀無不有
句奇欲敵彌明鼎韻難屢叶雲棲杻軟紅十丈東華
塵車如雞棲馬如狗幾處揶揄逢路鬼窮年漂泊嗟
桃偶富兒肥馬意氣揚明月夜投空掉首誠知欲益
常反損但願無人來擊掊先生識趣與衆殊人棄何
妨我獨取此心便與坡公似湔祓偏多在泥垢不忝
遊蹤故故同鬱孤奉使黃州守作詩聊為志感激敢
附青雲名不朽好在蓮花幕下人靈光賦筆王延壽
西陂雜詠(有序)
余家西陂去宋城數里而近魚藕菱芡亘延於隋
堤南湖有江南之勝老屋數間麤庇風雨擬號所
居為淥波村為釣家而堂以緯蕭菴以和松名村
之外縳芰梁築放鴨亭蓋躊躇數年於兹矣顧宦
遊四方僅託諸夢想暇日為西陂雜詠屬和者纍
纍更乞虞山王翬寫為圖裝而藏之篋中俟異日
歸老補葺焉昔劉克莊欲搆後村精舍以周旋世
故終未能插一椽施一钁以為浩歎即陳北山所
書精舍字亦付之蛛網蟲蝕而已則余於今日豈
可僅託之圖與詩致令有後村之歎也康熙丙寅
仲冬卄有九日書於潞沙官舍之漫堂
淥波村
芳洲魚麥多全家就來久門巷渚花參眠食溪禽友泱
泱淨兼天色映五株柳
釣家
已作煙波徒占斷煙波境籬根一綸竿檐隙雙笭箵時
鼓鴨觜船長歌逐落景
緯蕭草堂
蟹舍秋風吹荻枝堅可截織薄衡茅間暫把魚經輟偃
仰幽事多好待鹿門說
和松菴
䫇翁蔭詩屋蕭瑟如空山長風拂虬枝天際來潺湲操
絃那能和此曲非人間
芰梁
水栗紛横塘遠接撈鰕步采采刺我衣平橋踏凉露竚
立聞荷香月挂迴堤樹
放鴨亭
鳧泛殊容與銜苔弄溪沙空亭鎮相向何須能言誇風
標兩公子伴爾棲蒹葭(杜牧之晩晴賦白鷺潛來兮邈風標之公子)
濟南雜詩九首
濟南城北兩峰殊積翠凌空過小孤怪道相看如故友
鵲華秋色舊披圖(曾見趙文敏鵲華秋色圖)
鵲華橋上每停車尤愛新晴返照餘城裏看山惟此地
真成手弄玉芙蕖
觱沸驚看趵突泉來從玉屋世爭傳署書留得
君王筆不數鷗波七字篇
濟南人說勝江南菱葉荷花戶牖參無數山光收不起
月明染得水拖藍
歴亭風物妙清秋湖水湖煙極望浮多少新詩容疥壁
杜陵碑版不曾留
真箇南山碧玉環我來半載阻躋攀留著勝遊他日裏
祇應詩讖是遺山(元遺山詩留著南山更一遊)
廳事前頭古柏多高槐幾樹更婆娑西風一陣吹黃葉
露出南山兩碧螺
風雅從來有廢興濟南當日氣憑陵誰知天畔峨眉雪
又作禪門退院僧
水門偶讀南豐記厄井頻過大舜祠故疾未逢鰕蟹發
齊州六月不題詩(余宦濟南半載瀕行始得此數詩)
峒峿
鴈影落霜蕪驚心歲欲徂長途驅款段斜日過峒峿蒼
莽江淮近消沈楚漢俱勞歌聞瓠子河上一踟躕
題王澹游歲寒三友卷
文牒紛座右埋頭困神明偶一對圖史頓令耳目清朝
來得寶軸古錦裝池精黃華老人子實維北地英三友
名頗襲逸筆殊縱横䫇翁聳而立龍鱗腹彭亨修篁帶
蒼煙數枝森相迎更貌江南花苞綻幽香縈瀟灑拔俗
懷誰能及此傖倪迂訝高脫王蒙說手生上智得神解
妙語非譏評摩挲廢眠食嗒然坐前楹收卷忽一笑學
道須忘情
早飯姊妹橋
霜橋踏去耐春寒&KR1735;裏人家作畫看索墅(地名)疎林參戶
外茅山空翠落簷端吟情不屬憐隨牒歸夢難成笑據
鞍此日朝衫真可脫頻將苦筍入盤餐(山谷贈東坡詩云君如端為苦)
(筍歸明日朝衫應可脫)
秣陵關避雨
奔濤側耳萬松間不覺穿林驀塢艱急雨遠來靈谷寺
行人小憩秣陵關琮潺流水頻驚馬斷續殘雲苦戀山
剰有城南聯句樂宦情鄉思頓教刪
虎丘山後僧舍看玉蘭用東坡遊道場山何山韻
扁舟曲港循山麓為覓芳春入空谷禪關寂歴小院幽
一樹繁葩看不足雪塔矗立白漫漫柔枝亦作蒼虬盤
清香縹緲徧法界餘英散落隨驚湍别院高樓花外出
倚欄相對容展席玲瓏映日訝神功輪囷臨風想初植
遙峰林隙聳翠鬟點綴總入圖畫間春光淡沲蜂作陣
騁懷豈必千重山吏事轇轕夜達旦忽復三春已過半
纔愜勝賞又言歸嚼蕊攀條起長歎
夏日同蔡九霞王勤中姜學在兒至遊支硎華山
用元遺山天涯山韻
昔我觀海行斥鹵更訪泰岱經鄒魯江南山水不得遊
日日相對惟阿堵瀕行始鼓一棹來首路楓橋名最古
支硎山色呈遙青一半朝陽一半雨竹輿嘔啞凌坡陀
栀子萱花相媚嫵支公亭廢尋馬櫪旋螺菴幽憩梅圃
提攜上容千載人翰墨之英文字府冲襟已將瀑布濯
短策還向華山舉泉噴鳥道怪石多象馬瞿塘何足數
影留丈室弔蘗菴僧話行縢歷天姥薄暮佛巖縱遐眺
萬樹青松不見土臨風長嘯谷響應定有清詩出歌舞
呼兒題名繼凡夫綿津山人牧仲甫
禦變詩(有序)
康熙二十七年夏六月余奉
皇帝命撫江西舟次蕪湖聞楚北兵譁江西震恐急鼔
櫂入南昌撫慰之莅事未十日於月晦突有奸徒
李美玉袁大相勾結楚逆以酉字帖潛授其黨多
人將於詰朝謀為不軌頼
聖天子威德偵知奸謀乘夜計擒二元惡旦即斬首懸
藁街餘黨盡鳥獸散亂遂以平其事詳劉榛周龍
藻記中暇日賦此用存崖略云
聖皇二十有七載臣犖承
命撫洪州爰從茂苑歷建業溯流直泛長江舟時丁盛
暑南風發江干晨夕阻石尢忽聞鄂渚兵脫籍倡亂一
旦據上游二十餘城倏陷賊烽傳浦漵驚眠鷗殘黎絡
繹蔽江下船如蟣蝨排荒洲我禱馬當得風助小孤彭
郎無停留莅事人心稍安戢詰戎籌餉綏四陬孰知十
日突生變貙羆遠結封狼謀實維六月之晦日螳臂擬
將大邦讎須臾風鶴徧城闕婦女奔竄聲咿呦厥黨無
算暗勾致洶洶之勢未易收夜以計擒二桀惡繫頸不
異當檻猴詰朝秉鉞正
國典碧油幢下懸其頭俄頃奸徒鳥獸散十三郡始安
鋤耰捷書一紙報
天子宵旰庶寬南顧憂故人千秋推作者濡筆紀事昌
黎儔新建英猷詎敢望銅梁取况增之羞(或以張肖甫定浙亂相况)
沃民勿緩正有事藥石語佩西園劉(附記二篇西山不戒於火鬱然而將)
(騰矣主人曰撲之火得撲而大熾桔橰不及施瓶罌未有備主人焚死井邑巖谷盡以燎四方來救者竭清漢)
(之波未濟也而東山之火復欲然苟其炎炎攸灼風牽勢引寧但續西山之焦枯哉主人乃聲色弗形沃甕漿)
(而無事西山亦以無所助而焦頭爛額者得以收其功然則東山之主人其所謂見幾之君子不俟終日者非)
(乎宋中丞牧仲先生實類是先是楚有去籍之卒踞山而要餉撫軍柯公永昇易之遣十餘騎往繫焉卒用以)
(叛公及參政葉公映榴同日死妖燄縱横連破二十餘城勢洶洶不可知而先生乃受巡撫江西之任密邇寇)
(氛人情蠢然先生飛櫓入境静以鎮其搖撼誠以收其心膂嚴以飭其戎行明以申其賞罰浹旬而秩然有備)
(矣六月之晦日垂没先生聞變有李美玉袁大相者裂紙書酉字為符勾結城内外三千人約詰旦礟舉而行)
(事先生輙乘昏誘二人密擒以來問則直道之不為諱文武諸僚屬惶懾無所措城中士女半已遁部下士甲)
(而坐不敢寐帷幄中客有危而去之省方伯王公業興一悸不十日死先生高眠徹曉從容起三攂三吹而升)
(堂一切如常朔儀畢再鞫二人無異辭命中軍遊擊詹英擐甲胄奉旗牌率兩力士緣帓首捉刀擁二人出西)
(轅門外立斬之即張信示曰倡亂者已誅餘不復問也其薰俟二人指揮如約日高不見俄開中丞門礟鳴而)
(二人之首已懸藁街矣衆乃疑神疑鬼不知發露之自而豕驚魚散四境帖然以寧設使是時需不先發怯不)
(早斷宼一舉而西連於楚聲勢五倚警及百粤將遺不測之憂不知如何矣而談笑定之楚亦以平伊誰之功)
(哉夫今之民惴惴於烈山之患而待先生沃之以甦者非一端矣意者身教於未形而法制於不敢肆庶其并)
(省挹注之勞而不負先幾之哲乎予親著遊屐於東山見主人禦變之方略而竒其孱孱書生輙能定大難而)
(暇豫有餘勇也故為紀之并以勉先生沃民而勿緩焉同里劉榛古大臣身經變亂非智不足謀非勇不足斷)
(而其要者尤在本之以誠忠君憂國之誠蓄積於内而後智勇輻凑能於指顧間殲魁桀以安反側如商丘宋)
(公江西定變之事是已初公奉巡撫江西之命也以康熙戊辰五月十九日發蘇州期至江寧疏請入陛見迨)
(舟泊龍江口語籍籍傳武昌兵叛幕客咸相謂曰請陛見疏上候報聞須一月可以從容俟楚事之定不必急)
(行與其難公獨毅然曰江西與湖廣壤相錯無巡撫鎮壓地方變將生况大江咽喉在潯陽必速發兵扼守庶)
(足資楚師之慮援我豈以畏避貽不測之憂哉立命放舟行抵天門山守弁出迎以皖撫所下檄視公知叛首)
(為裁兵夏逢龍且言蘄黃諸城俱陷賊矣當是旹上流避兵小船數千蔽江而下無一人敢西行者獨公乘兩)
(官舫遄發苦鬭風力牽挽日不能數十里六月初十日抵安慶府會巡撫揚公素藴亦以楚地悉陷勸公徐行)
(且招公飲公曰此非飲酒旹然寇起倉卒不可不示之以暇乃往赴三爵即啓行適遇天反風兩晝夜達湖口)
(縣關使某出迎極言九江多警勢恐不可支公笑曰吾在君無過憂故事巡撫履任關防與旗牌俱先賫至湖)
(口以待乃公至而吏卒闃然人疑省會且變公曰此必慮鄱陽湖險闊或有奸細窺伺其間故慎重不遠來耳)
(保無他俄而一吏至如公言分巡饒九南道僉事朱尚隆來迎公詰以九江事云省中遣遊擊陳化龍協同副)
(將王昶出師而藉口無餉逗留不發不能無憂公曰師行餉從此定理也彼以無餉不發苟予以餉當無辭立)
(檄取湖口庫銀一千兩俾尚隆速往諭之事乃濟旹舟阻石鐘山距省尚遠中隔大湖非便風不得行公禱於)
(神風立轉瞬息抵吳城接受關防旗牌以是月十九日入撫署江西俗素囂聞寇警紳士半出避且自汰兵之)
(役興撫鎮兩標不滿三千人又多分發州邑防守存者擇不及數百公受事首以兵為重與藩臬道府議招舊卒)
(其尤壯健省得五百人出已俸養之顧人尚恟恟多懼有以追還諸紳士及禁婦女出城告者公曰此不足以)
(靖變而益之變也浙人王某在公幕憂禍及求歸公曰此邦之人所恃者惟我在我署中之人先遁則舉城皆)
(鳥獸散矣汝出門一步我當以軍法斬汝副將阮述省舊駐黃州黃州陷避寇於蘄水忽來請餉衆謂楚卒餉)
(當索之楚非我事可無與公曰寇氛方張人情難測今楚省司餉者死且逃彼將安索若請於我我復不應彼)
(倘以無餉激其軍而叛奈何立發四百金予之旹公以鎮静安衆心而紀律嚴明每日暮命標弁赴軍門請號)
(徹夜徼巡不絶奸徒無所容有以李美玉袁大相不軌兵事來首者二兇俱閩人充督標卒被裁聞逢龍叛謀起)
(江西應之糾合黨與散酉字帖衣白衣為號將於七月朔舉事先一日店戶呂瑞伯因旗牌官羅魁以首公計)
(非密擒之不可遊擊趙永吉甫以丁憂去任然其人謀勇足仗召之來告以故且詢其用卒幾何永吉曰勢迫)
(不可用多人人多必泄願以家丁五人從足矣因命挾瑞伯乘夜往叩二兇寓以有急求見二兇不料事發露)
(啓門永吉即突入揮袖中鐵推斷其臂五人至遂擁以行其黨無知者公親鞫之二兇直承不諱乃召總兵陳)
(平布政使王業興按察使孫蘭督糧參政吳延貴督學僉事邵延齡都司俞承都南昌知府張士佺集撫署共)
(議旹平抱病噤不出一語葉興以下俱股栗無人色爭以二兇雖擒而黨與甚多恐一旦怨而思逞勸公緩其)
(誅公曰今四海無虞德布天下此小醜何足慮且彼黨雖多皆仰二兇為盟主二兇鋤將竄匿之不遑而敢更)
(求逞哉遂升堂中軍遊擊詹英繋二兇待命公再鞫之二兇俯首甘受死但指陳總兵親隨某亦我黨旹某方)
(侍總兵側手刀欲發公睨之佯笑曰此逆渠求緩須臾死姑妄板以待鞫彼乃總兵親隨人豈有是哉即立請)
(王命斬二兇轅門外懸其頭章江廣潤二門幷張信示曰倡亂者已誅餘竝不問是日其黨方羣伺二兇指揮)
(忽閒軍門礟鳴二兇頭已懸城上不知發露所自各驚駭而散江西自此帖然而楚賊亦以無援敗矣公誅二)
(兇後間語陳平杖死其卒并告以手刀故云嗚呼事會之乘亟矣江西當江湖之衝上承荆楚而下綰閩廣逢)
(龍一叛即陷没二十餘城若豫章復有變則東南半壁岌岌乎有不能保之勢故公之聞警也使不以公家之)
(事為已事濡遲道左彼九江戍卒尚無安輯之方况二兇伏在肘腋又孰為破其機緘而翦除之哉至二兇之)
(縛尢有三善焉徼巡不嚴則奸宄之跡不發即奸宄之發而圖之不密則不能就擒就擒矣而徬徨不决不下)
(令立誅之則其黨且破獄而劫之以叛釀禍可勝言歟惟公砥節首公不震不竦受事十日而大變立定豈獨)
(智與勇勝哉亦其至誠所蓄積有以孚人心而培記國命焉耳當公在江西劉文學榛親覩定變事曾為一)
(篇其文猶略而未備愚幸侍坐於公得悉事之始末用敢重加詮次且又聞先公巡撫江西者為王公騭適奉)
(命督浙閩軍務至汀州楚亂聞即留駐曰江西新撫未到恐有蠢動我將還定之其識力亦有過人者乃因記)
(公事而牽連書之無使其失傳焉吳江周龍藻)
(附)豫章行載震
江夏城中夜鳴礟譁卒倡亂横戈矛紀年戊辰月夏
六黑雲森慘烈日收撫軍自裁(楚撫柯公永昇)參政死(楚督糧葉)
(公映榴)震驚漢南延東陬浹旬妖氛徧三郡(漢陽德安黃州旬日)
(俱破)機宜一失夫何尤時維宜君鎮𤾂口(𤾂撫楊公素藴)典兵
擁節領上游豫章地勢接吳會交南百粤閩咽喉繄
誰受
命撫兹土用汝方伯臣商丘牽船行不五百里烽堠
羽檄紛江州天門山下風浩浩盡日不見來往舟摐
金打鼓祭風伯乞助一帆無停留大孤彭郎瞬息過
兼程單舸來洪州推誠布德戎行飭激忠賈勇廢墜
修蠢爾袁李連夏逆(湖廣賊首夏逢龍)忽忽乃敢恣異謀裂
紙三千書酉字要結游惰開釁讎聞者男女競奔竄
馭唯以静抒良籌曰予禦侮永吉往爰授秘略縛兩
囚詰旦曳斬軍麾左手提糢糊血髑髏餘悉縱遣雲
鳥散幸不蒙賞同焦頭楚賊援絶禽易耳飛章上緩
天子憂赦臣專殺鑒臣苦誠恐寡斷貽儒羞乃知詩
人其餘事扶顛大業管樂儔具書所見示來者傳信
庶無煩徵求
過北蘭寺四首
霽景開南浦秋郊訪北蘭沙隄延野色竹塢瞰江湍妙
相拈花示禪心即境安平生端有異興發是林巒
豆棚連曲牖竹徑轉虛堂圖史心無著茶瓜味總長觀
泉嗟面皺踏閣愛山蒼白袷憑欄處松風作意凉
山脊孤亭峙荒寒傍楝林苔文隨展席鳥語應調琴偃
仰消兵候低徊望
闕心劫灰僧話久磬響夕陽沈
别圃從容過迴岡更有亭沙痕浮日白山色印江青列
岫承餘韻(是地舊有列岫亭)支頤感客星無須催小隊漁唱暮
堪聽
丁景呂傅卣生見過席上有作用景呂韻三首
絶代佳人聯袂至周行示我正相須堪從仲舉殷勤問
穉外還能一客無
傅咸棄世元高躅丁密休官有令聞一樽齋閣修篁下
不少清風似此君
指揮定亂尋常事敢向文成步後塵剩喜素心相對處
焚香掃地作閒人
别張長人十九年矣遠道新篇見贈依韻奉答
蝶夢蘧蘧感歲年每逢秋雁望書傳梅川丰格誰堪擬
魯壁靈光世共憐品墨雪堂疎雨夜捫碑赤&KR2988;晩風前
詩來又得題襟樂依舊低頭願執鞭
秋日雜興疊北蘭寺韻寄示姪起四首
帶露收園橘臨風徙盎蘭庭空餘豆架籟遠殺江湍退
食初心在聞鐘噩夢安何當乘暇日取次問煙巒
鈴閣幽閒地依然號漫堂節旄肩不易饘粥味何長帖
訝漏痕古圖披松鬛蒼尋常分俸得宦况未蕭凉(偶得吳說)
(手簡王蒙畫)
鞭弭憐厮養風騷拜士林撫時思害馬行藥偶攜琴懷
古江濱閣餐英歲暮心浦鷗閒似我元不問升沈
昨日東湖曲行歌孺子亭汀煙涵月白梁芰入秋青輦
路疎書遞霜波照鬢星題詩寄小阮賓鴈幾迴聽
漫堂咏物
小靈璧研山
磬石黝以奇崒嵂傍硯匣髹几發翠嵐盈咫羅巫峽方
之小九華幽賞未云乏
宣銅鹿書鎮
小物鑪之餘厥質十二鍊攸伏貌來殊寶色朱櫻絢風
牀罷攤書應同辟邪薦
大食索耳茶杯
愛兹海國陶彷彿卵色天索耳樸愈妙官哥寧比肩奥
香泛永夜詩思來悠然(武夷有奥香茶)
小華道人一池春綠墨
隃麋媚分宜萬杵光奕奕春綠象曲池品欲加尺璧冰
壺秋月胸磨啜亦何惜
何雪漁凍章(鐫無非佛事字)
雪漁運鐵筆邈焉追嬴政片石栗以温摩挱得繕性玉
局昔有言玩之足去病(東坡與元章云臥閱四印竒古失病所在)
倭漆桃香盒
鵶翎騰鑑光匳具肖有蕡金泥映螺彩遙從海嶠分龍
涎宜爾貯果園奚足云
賦得江月滿江城
㶑灩雲間月凄其江上城清輝連極浦灝氣逼虚楹竹
露泫時滴林鳥棲復驚冲襟默相對申旦浩歌生
題陸包山梅鳩次原韻
好鳥坐春枝刷羽未成哢暗香襲襲來正結羅浮夢
題王勤中畫用兒至韻
堂上三尺練鞾紋漾晴波垂楊生新稊因風掃圓荷何
來兩黃鳥相喚如和歌彷彿放鴨亭欲佩笭箵過
(附)原詩至
老柳發金線絲絲掃晴波白小驚復定唼水藏圓荷
樹頭兩黃鳥相視調清歌隋家堤邊景納凉記曾過
題錢舜舉三蔬圖三首
幾年燕京擁地爐黃芽之羹薦中廚朅來南州食單減
大巢無味薯蕷麤披圖新翠嫩可摘為葅擬備三冬需
中夜酒罷相如渴先生端祇期冰壺
右白菜
古煙一抹春雨注嶰谷蟄龍想騰翥青苔迸地生竛竮
千尺琅玕錦綳護金鵶觜斸平臺東風味殊佳懷舊圃
好趁江國爛朱櫻上座聊參玉版去
右筍
詩人昔賦采葑菲土酥雖賤味則良囓根萬事皆可就
英雄種菜知何妨霅溪遺老寫生手紙上如拳淨堪剖
深衷抑鬱待爾舒一飽怡然更奚取
右蘿蔔
梅仙祠二首
梅尉棲眞處山坳半畞塘閒雲開鶴圃修竹護丹房籙
秘三天字花傳七里香(花名)到來心一洗琴韻滿廽廊
垂釣磯難問横橋水自流樓臺懸綘節林壑駐華輈地
近洪厓子居宜帛道猷高風聞賣藥吟望思悠悠
除夕次劉山蔚韻
朅來俗韻喜全抛鶴伴人閒似在郊吐纈分明花映燭
浮蛆㶑灩酒盈匏春迴霜鬢慚持節夢繞雲峰擬結巢
遠札殷勤傳泃水始知冰雪有深交(時接三河令彭無山書)
元曰疊前韻
鄉心昨夜醉能抛曉色雲山媚近郊幾載承明違伏謁
九天仙樂憶懸匏印生綠字閒鈴閣架引紅薔綴鳥巢
怪道輕裘還欲脫西江風物接南交
宣銅琴爐三十韻
焚香購雅製厥品貴而狹郜鼎貎太莊博山韻殊乏宣
廟冶最良文房用維甲質當百鍊精式與七絃合形縮
難動操工巧煩撥蠟欵識逼鍾王雕鐫勞目睫(叶)陋嗤
朝冠聳色允栗殼雜誚擁祥雲麤奚貝多葉壓遠矚體
匪佻近撫瓜欲掐中翠含瓜皮外斑點僧衲柔物
帝京紀贋器吳門法磨洗此僅免匳盂那容狎摩挱鑑
避光細膩肉偏洽潤媲端溪珍秀奪美人頰(叶)亡蓋爇
愈便疑杯酒將呷特薦選倭盤防觸慎火筴滃水沈若
嵐貯榾柮如匣寳惜元禁籞拂拭經繡袷雖下彼天球
詎儕乎睡鴨傍鐙氣熊熊竝硯位恰恰刻論尚愧乳别
種自登閤穎師緬抱攜荀令藏周匝削足樸有稜側耳
鑿以插微薰愛氤氲急響失鏜鞳炷幸謝閨闈供還遠
禪榻偶冷怕深宵常温宜殘臘聊取膝上横莫更櫝中
納賺或蘭亭同價終連城答吟興弄處增鼻觀悟來嗒
句擬石鼎聯盟共彌明歃
(附)前題用韻至
宣廟貴薰翫鎚鍊戒纖雜出冶擅奇珍制器邁古法
入目璧逢卞驚心兕離柙桐君號許分朝冠耳嗤插
足撐貎頗莊口方手僅匝百金價詎昂七絃蓋惜乏
夙癖愛收藏索看厭紛沓柴汝脆羞媲鼐鼒蠢媿狎
色冷埋土璞質膩醉姬頰(叶)薄紅卵膚天硬黃僧子
衲幽燄常藴腹堅彩時徹睫(叶)離陸靡定觀珊瑚攪
栀蠟撥灰爇龍涎調絲遜山峽巾頻就以烘經莫藉
此壓聲久騰
帝京寶喜歸余匣製未滿一斤中可容三合有字欵屬
鐫無酒脣欲呷倘遇蔡中郎焦否指應掐清誇傍文
史俗幸免閨閤鬭雞缸名齊沉泥硯品洽髹盤奉宜
倭錦囊裹用裌鼔鑄匪為遙鑑别此云甲淫雨勤自
拭活火促僮夾避塵須施籠位几恒防磕左輔漢玉
匙右配果園合諦眎訝爛光欣賞餞殘臘撫之不成
音鏗爾空希荅張燈刻畫吟拈韻次第押風簾靜垂
垂煙篆裊恰恰小物薦明禋升香足大祫
西陂類稿卷九
