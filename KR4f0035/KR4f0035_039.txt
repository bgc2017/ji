西陂類稿卷三十九
吏部尚書宋犖撰
公移二
請免淮徐二屬缺丁詳文
據淮安府詳轉據邳州詳稱邳州一邑濱黃運兩河自
康熙十七年花山口決人民死徙困苦顛連至十九年
決口雖堵而積水在田人民未能復業所有原報缺額
人丁九千二百八十九丁又缺額異戶客丁四百四十
七丁久已審勘逃亡無徵之項若不急請
題豁勢必責之現丁包賠愈致苦累相應據實詳請又
據桃源縣詳稱桃邑賦役全書刊載内有缺額人丁徭
銀六千三百七十三兩一錢六分九釐一絲七忽八微
一纖三沙五塵原於本縣實在田地内通融代徵俟下
屆清審報補奈自兼徵之後屢被災荒不能增補足額
久任攤賠故士民援宿邑生員陸爾謐奏准地代丁銀
豁免之例具控奉憲批行查議卑縣遵查前項地代丁
銀原與宿民同時受累災民久苦攤賠似當比例宿邑
一體請豁又據睢寧縣詳稱睢邑地處窪下土瘠民貧
廢地二千餘頃逃丁三千餘丁自康熙十三年以後及
康熙二十五年以前銀米麥石拖欠甚多歴來邑令催
科豈盡乏術實因各社地濱黃河坍塌失業逃亡日甚
即間有所存一社不過疲癃數人雖正項錢糧尚苦無
納何堪再加此項逃丁缺額銀兩責令包賠相應亟請
題豁随經該府看得江南地方災疲無過於淮屬而邳
桃睢又為淮屬之最苦者水旱頻仍災荒疊見民生昏
墊歴有年矣人丁逃竄既難責輸於鄰邑田地渰沒安
能問賦於水濱以致年年拖欠款款無完州縣各官雖
頻受罷斥究無禆於正供當此官民交困之際若再因
循不行亟賜
題蠲則無補
國課有害民生將来何所底止事關民瘼不得不據實
陳請又據徐州詳稱徐州地有八鄉分為一百三十里
一里十排各有原額丁地所謂逃亡人丁者緣明季流
寇殺傷災疫死亡有全里殺絶有一里僅存一二排一
排僅存一二人者人死丁存謂之亡丁向年恐丁銀失
額乃以一里逃亡責之現年里長一排逃亡責之輪管
十里始賣鬻而代賠繼無力以應比重困莫支現復成
逃人逃丁在謂之逃丁雖屢經編審有司奉為故事不
思力請除豁拯救民生反行加添新丁博增溢戶口之
名故徐民雖經我
朝培養數十年而民生未遂者皆逃亡之為害烈也康
熙二十年前任趙知州申詳督撫會
題請豁随經部覆因缺額過多飭行確查俟下屆清編
具
題到日再議在案今遇各憲厪念徐民異常疾苦請賑
請蠲殷救民瘼而此逃丁一案實為地方大害伏乞俯
電徐州逃丁一萬四千五百六十七丁該丁則銀三千
九百七十七兩七錢冊上派徵有名完納並無現戶邀
恩
題豁甦孑遺而培邦本其造福於徐民者感同天地不
朽等情到司據此該本使司看得江左地方頻經災祲
民貧賦逋困苦已極兹蒙
皇恩全蠲地糧閭閻大有起色本司承乏旬宣仰體
聖主德意凡民間利弊自受職以来廣咨博採力任興
除竊查淮徐各屬介在黃運河濱向罹水患田多渰沒
戶有流亡較諸别郡更為困苦如邳桃睢三州縣暨徐
州丁逃賦逋有司按額取盈不得不責諸現戶包賠煢
煢孑遺無力輸將勢必相繼逃亡何怪乎逋賦日多民
生日蹙也兹據淮安府呈詳邳州缺額人丁九千二百
八十九丁又缺異戶客丁四百四十七丁桃源縣原攤
帶缺額丁徭銀六千三百七十三兩一錢六分九釐零
睢寧縣缺額人丁三千餘丁又據徐州詳報缺額人丁
一萬四千五百六十七丁均屬無徵包賠實為地方大
害請照宿遷縣缺丁一例蠲豁等情前来查錢糧出於
地畝徭役辦自人丁似此盈萬累千之缺丁官既無力
包賠民亦何堪貽累不特既逃之民不能復返故土而
現存之戶亦且相率流亡官兹土者席未暇暖即掛彈
章究於逋賦毫無裨益事關
國計民生最為重大所當亟請憲臺早賜
題請照例豁免以廣一視之仁庶幾災黎獲免重累安
土重遷可以日見生聚而流離失所之民亦將漸次復
業矣
請豁版荒坍江田賦詳文
案蒙總督部院董憲行奉康熙二十六年五月初三日
恩詔内開直省地方有現行事例不便於民者各該督
撫詳察開列具題該部確議酌量更正等因欽此除已
刊刻謄黃頒布外為照本部院念切痌瘝心勤民隠下
車以来無日不以興利除弊為要但兩江地方遼闊誠
恐見聞難周該司職任承宣凡有利弊知之必悉仰司
即將所屬地方現行事例逐一確查如有不便於民之
處據實詳報以憑定奪又奉江撫都院田憲行同前事
該本使司於康熙二十六年十二月二十二日莅任後
檢查舊案於康熙二十五年八月初八日奉陞任江撫
都院趙批據句容縣民人胡貞等呈稱句邑因明季土
寇猖獗東南茅山一帶人戶逃亡遂致田地荒蕪
國課無出
興朝定鼎催科現在人戶包賠充額重累難支故居民
存者復散田地熟者更荒凡同里同甲一輪糧役無不
破家蕩産所有版荒田地八千三百餘畝叩恩勘明
題請蠲免蒙批仰布政司查報又於康熙二十六年十
月初六日奉江撫都院田批據句容縣詳稱句邑東南
沿山邊界自明末土寇竊發劫掠焚燒里民星散計有
版荒田地九千餘畝本戶逃亡俱係糧里官役那補賠
累緣由蒙批仰布政司查報又奉總督部院董批據該
縣詳同前由蒙批仰江蘇布政司查明通詳定奪繳又
奉總督部院董批據長洲縣呈稱長洲為蘇郡首邑獨
多版荒之苦地無可耕糧從何出康熙十五年奉
旨清田前令李敬修清出版荒田蕩七萬四千二百九
十畝二分五釐三毫時因先奉部文有無虧原額之行
是以概入版圖改徵折色查版荒田蕩為類不一内如水
區攤荒田形銷沒耒耜莫施既不能樹藝五穀又何從
徵其折色蓋本邑田地因以浮糧為累即熟産一畝其
價不過二三兩甚至一兩以内者若此積年版荒苟欲
挑填耕耨勢必廢腴田四五畝之價方克有濟貧固無
力富豈樂為而且追徵歴年逋欠又倍腴田價值之數
若今日招徕復業仍責其先完舊賦廢腴田數畝之價
以易此一畝磽瘠之産必不能矣宜乎田愈荒而戶愈
逃官愈參而課愈詘
恩詔所開現行事例不便於民者莫此若也除職二三
年来勸墾復熟田蕩共一十六頃四十餘畝報明司府
其外皆屬積荒業佃逃竄絶無可耕之地伏祈憲臺俯
念長洲版荒遐邇共悉因未
上聞終為民累敢請彙疏
題豁荒折銀兩及從前舊欠凡屬荒糧統祈蠲免自後
仍遵墾荒事例無論業佃諸人有願承管者聽其出本
開墾准於六年後起科全熟者即完熟糧半熟者折半
科則等情奉憲批仰江蘇布政司查議通詳定奪繳又
奉江撫都院田批據該縣詳同前由奉批仰布政司確
議通詳繳又於康熙二十五年八月内奉陞任撫院趙
批據靖江縣民褚如等呈稱靖邑沙土三面環江風濤
洶湧坍漲不常向年有平沙灘三則俱一處完糧遇漲
則陞科通縣均減坍則豁賦通縣均加不減通縣糧根
不虧
朝廷額賦此係歴來成例載在全書祗因灘田奉部改
為蘆課歸於工部平沙版籍屬於戶部錢糧各别以致
漲者紛紛告陞坍者不能豁除所有長安中洲永興等
四圖沿江坍沒田地幾及九千畝至今賠累糧差乞賜
行府飭縣丈明坍沒實數造冊詳報或賜豁糧或循全
書定例均攤通縣包補緣由奉批仰布政司查報又於
康熙二十五年五月初八日奉陞任江撫部院趙批據
鎮江府詳稱徒邑坍害歴有多年康熙十三年以前蒙
督撫部院具
題查勘確實欽奉
上諭事案内積欠錢糧盡行蠲豁奈自十四年起至今
連又坍沒不止現有張子巖等告報坍江沙田九十五
頃四十二畝五分五毫沙地七頃九十九畝九分四釐
四毫蘆地四十七畝七分一釐二毫泥灘三十九頃五
十畝每年該完銀一千三百一十六兩五錢三分零錢
六萬六千五百六十文零米一千五百七十五石三斗
六升零麥三十六石五斗五升六合零查坍民初告之
年雖屬無收比追之下尚可勉強支持再一年而加一
倍愈罹其重致坍戶無食無棲又兼催呼交迫老弱者
垂首待斃強壯者流離遠境蔓引株連及今十載重加
十倍若不急請會
題開豁則坍民沈淵愈墮上下考成繋累無休等情奉
批徒邑坍江田地屢勘屢增前院恐有乘機虚冒情弊
是以飭委江常鎮道弔取魚鱗圖冊親加丈勘迄今曾
否移司因何杳不轉詳仰布政司移催該道作速勘核
明確造具冊結送司通詳會奪繳又於康熙二十六年
十二月二十七日奉總督部院董批據金壇縣民朱公
臣等呈稱壇邑僻處彈丸民貧地瘠兵燹之餘繼以旱
潦疊仍民逃戶散田地抛荒數十年來有司按額追徵
百姓照田攤賠困苦流離遂成無可挽回之勢前任總
督部院郎
題蠲積荒田七萬三千餘畝民為一蘇頃因進𠞰吳逆
需餉浩繁奉
旨凡災荒免糧田地六年起科
欽限既滿前縣令民認墾仍復徵糧民困如故更遭康
熙十七十八兩年竒旱十九二十等年大潦萬民失食
道殣相望非惟遠歲積荒之土認墾者不能復墾並屢
年成熟之田多致抛荒非惟從前流散之民思歸者不
能復歸凡現被災傷之戶盡皆竄徙通查前後抛荒田
地共有九萬餘畝積年包賠錢糧官民交困等情奉批
仰江蘇布政司查報又奉江撫都院田批據金壇縣里
民呈同前事奉批仰布政司查報又於康熙二十三年
十二月内奉陞任江撫都院湯批據江都縣申詳里民
藍岳等呈稱坍江田畝共有五十九頃三畝六分五釐
八毫請以將來新漲之洲三分陞蘆七分補漕漸次抵
除以豁坍江之虛賦上全
國賦下甦民累等情經前司於康熙二十六年七月内
詳奉江撫都院田批坍江田地累民賠賦議將新漲之
洲三分陞蘆七分補漕其坍漲之田俱随大丈陞除但
漕田額賦不容懸缺新漲科則甚輕豈能一時補苴據
詳漸次扺除終非確議仰再從長定議妥協另文通詳
核奪繳各等因到司俱經前司署司任内轉行各府勘
報在案今該本使司查得江屬句容蘇屬長洲常屬靖
江鎮屬丹徒金壇揚屬江都等縣錢糧繁重歴來官受
參罰民困轉輸積累相沿已非一日其間復有坍荒額
賦未奉蠲除里民攤賠無力以致節年奏銷掛欠纍纍
今恭逢
皇恩蠲豁錢糧閭閻大有起色本司承乏旬宣仰體
聖主加惠元元各憲愛養撫綏之德意凡民間利弊自
受事以来廣咨博採急期轉達上請興除竊查句容縣
申覆胡貞等原控版荒履畝丈勘實有八千三百九十
三畝零又政仁八圖一併丈勘計有荒田一千二百四
十九畝據稱始自明末抛荒歴來錢糧因奏銷攸關往
往俱責糧里官役代賠為累日深亟應確勘詳報又查
長洲縣版荒原於康熙十五年奉文清丈案内見清出
田蕩七萬四千二百九十畝零彼時奉部文有不許虧
額之行未敢請豁仍循舊例徵輸折色以足額賦於康
熙二十六年八月該縣通詳各院批司查議行據蘇府
詳覆前来查版荒田内現有復熟田一千六百四十二
畝零在謹陳清理等事案内詳報此外荒折田畝應行
勘確分晰荒熟造冊詳奪又查靖江縣濱江之地坍漲
不常全書定例設有平沙灘三則遇漲則陞科通縣均
減坍則豁賦通縣均加總不失額徵之數後因蘆灘一
項改歸工部奏銷錢糧各分款目不能通融會算是以
蘆課雖有丈增而前項坍沒田地幾及九千畝之多至
今賠累糧差今據該邑民人褚如等呈請豁免應請飭
行該府丈勘坍缺確數造冊詳報又查金壇縣荒民朱
公臣等呈稱壇邑積荒田畝因軍興需餉奉文開墾起
科前縣令民認墾徵糧以致民困如故實共版荒九萬
餘畝現在人戶包賠官民交困等語亟應請飭該府確
勘詳報又查丹徒縣申詳坍江最為民困沿江田地盡
成一片汪洋而錢糧仍存戶内坍戶望水賠糧折骨難
完故有張子巖等曾以田坍成江等事疊控通詳又版
荒積累雖經委員勘明亦尚未
題蠲虚懸民累又查江都縣坍民孫繼登於康熙十四
年起至康熙二十年止共計坍沒田五十頃一十六畝
零又續報坍民張元長等於康熙二十一二十二年坍
沒田八頃八十六畝零二項共田五十九頃三畝零先
據里民藍岳等呈稱前項坍田俱係望水賠糧議以嗣
後新漲淤洲三分陞蘆七分補坍等情亟應飭府確勘
詳報以上句容等六邑坍荒田地除丹徒縣坍江已奉
陞任撫都院趙飭委江鎮道親加丈勘見在移行查造
冊結另詳核奪外所有句容長洲靖江金壇江都五縣
坍荒若不速行專員確勘詳報
題豁則各屬無田之糧災民包賠苦累日甚一日無所
底止相應詳明伏候憲臺俯念各屬坍荒困累實甚特
檄專委各該府正躬親查勘確實造具冊結詳報核
題蠲豁庶各屬災黎既受
皇恩從前通行蠲免復被憲德將来永絶賠累矣
請停銅觔採辦詳文
竊照
朝廷設官分職在因事以制宜臣子殫力奉公應審時
以處務蓋舊章不難於遵守而新令尚須夫變通兹有
勢出萬難如採辦銅觔一事幸逢
恩詔廣諮豈容緘默不言所當亟請更張以求毋悮公
務者也夫蘆課辦銅責成藩司以公帑之錢糧應公家
之急需自應竭蹷趨承獨是部價甚少市價甚昂採辦
運解賠累多端實非智所能謀力所能勝即略舉掣肘
之處其不便有四請為憲臺陳之查銅觔一項於康熙二
十三年七月内經戶工各部會覆錢法侍郎佛
題請議將蘆課并各關增添銅觔不令匠役出局每月
鑄錢二卯可杜盜鑄之弊令於江寧撫屬蘆課銀内動
支一萬一千五十兩辦銅十七萬觔安徽撫屬蘆課銀
内動支三千九百兩辦銅六萬觔湖廣省蘆課銀内動
支六百二十兩七錢五分辦銅九千五百五十觔在大
部理財經
國之道誠周且至矣第江南地方既非産銅之區又非
聚銅之處商販向屬稀少且經各關歲歲購辦搜刮殆
盡若在江蘇一處歲欲辦足十七萬觔為數甚多以極
多之銅採之不産之地何怪乎市價騰湧屢煩籌畫終
難集事也在章前司奉行之始曾照每年採買顔料布
疋之例詳請咨明内部飭行州縣分辦原冀衆擎易舉
近奉部文專責藩司一人按數取盈藩司事務冗繁承
奉
欽部憲案綜覈錢糧解給餉糈催徵提比日夕料理寢
食不遑何能採辦如許銅觔依限轉輸以接濟鼓鑄哉
如二十五年上半銅觔解部稍有遲違陞任章前司曾
奉
題參降罰年来採辦既慮銅觔無出更憂起解違期瞻
前顧後無可解免此辦銅掣肘之不便一也至蘆課銀
兩從前原屬蘆司管理今銅觔一項大部議於關稅銀
内增辦蘆課銀内派買蓋以昔日之蘆差比例今日之
關差是以一併及之殊不知蘆課自歸有司之後十數
年間每年照地丁一例刊布由單正額之外禁絶錙銖
耗羡非似關税按貨譏徵歲月盈餘堪以充用今部價
每觔六分五釐而各處市值則每觔一錢五六分及一
錢七八分不等彼此懸殊苟給銀不足孰肯輕售雖大
部可以責之藩司而藩司豈能強取之商賈計銅十七
萬觔照市價約算歲不敷銀幾二萬餘金且邇来關銅
業奉部
題定價一錢而蘆課比例
題請未邀部允此等銀兩天不能降地不能出養廉薄
俸即盡數全捐何補於事此部價不敷賠累之不便二
也再銅觔解部向雖詳明每擔動支蘆課水脚給銀六
分五釐此奉文之初從省酌用寧減毋浮試思鄉鎮市
廛肩挑小民負荷貨物一擔行不數里索銀二三分不
等自蘇抵京計程數千餘里豈此纖微水脚果能敷用
乎即如辦完發解則包索有費募夫挑送上船則脚價
有費雇船裝運則水脚有費押解員役則資斧有費銅
船到通盤剝交部車載夫搬則力役有費以及祭祝江
河犒勞水手與關津盤驗阻風守凍守候掣批躭延多
費若吝惜不給必滋貽悮何能無翼而飛不脛而走此
辦完解運之不便三也前司曾將辦解維艱價值過少
情由其詳荷蒙前撫都院湯會同總督部院王
題准部覆以安徽湖廣江西係藩司動支蘆課採買並
未請停增價為駁查安徽雖止辦銅六萬觔而採買運
解包賠多累同屬煩難前司曾准屢次咨移會詳停辦
因下江所請未邀部允未敢再請而賠累之苦未嘗不
言及也至湖廣止辦銅一萬觔江西止辦九千餘觔江
蘇計多一十六倍不啻天淵且湖廣乃出産之藪江西
為聚集之方所辦無多非可同日而語惟此下江之銅
四路分購艱於完辦此派買數多之不便四也有此不
便四端掣肘實甚本司竊思司庫有一項之收存即有
一項之解支並無閒款堪以通融此等價外盈千累萬
之金錢實係無米之炊巧婦所難前司欲令産蘆各屬
照額動辦而州縣各官俸微力薄焉能承應勢不得不
派諸洲民輸納蓋以蘆洲為佃民之恒産舍洲民外無
可誅求是從前辦解銅觔内部名雖責成藩司而究竟
賠累實係洲民其為不便於民之事無逾此者本使司
叨蒙
皇恩特簡惟有益勵素心潔已愛民方可報稱萬一斷
斷不敢仍蹈積習派洲民承辦以滋譴戾然令本使司
自行採辦計銅十七萬觔照市價一錢八分一觔積算
需銀三萬零六百兩除動支蘆課一萬一千零六十兩
止可買銅六萬一千餘觔外尚少銅十萬八千餘觔需
銀一萬九千五百五十兩解銅水脚之費尚不在内如
許金錢而責之數十年内飲冰茹蘗之窮員其將何以
賠辦哉揆情度勢必致貽悮與其被參於異日何如公
籲於斯時所當亟請本院俯鑒顛末會疏入
告將此項銅觔分派産銅省分採買供鑄庶價值稍賤
可以辦解無悮非惟江省洲民永免額外誅求而藩司
一官亦可無徒受參罰之患矣
江西曉諭軍民示
照得楚省譁兵屢據塘報奏捷時下大兵雲集指日即
可撲滅已經出示曉諭乃有奸徒李美玉袁大相妄布
訛言業經審明按軍法處斬訖原無黨羽並不株連一
人合行明白曉諭為此示仰兵民人等知悉奸徒犯法
罪由自取本都院莅任方新愛惜兵民視同一體一切
調度機宜業已綢繆未雨密為布置極其周詳爾等各
安本業毋聽訛傳煽惑自貽伊戚有負本都院惓惓告
誡至意
議復先賢祀典檄
照得祀國之大事也道統之似續功德之漸被名節大
義之昭垂皆足以興人心而扶世教不但慮神明之怨
恫也按南昌府志舊有先賢祠宇甚多或分祀或合祀
禮所謂有其舉之莫敢廢焉者也而今多已蕩為荒煙
野草將欲各踵其舊址而復之為費不資無所措給本
都院思建理學名賢為一祠忠節名賢為一祠萃其主
而合祀之其與典禮宜歟否歟夫澹臺子友教於此開
西江聞道之始其理學之冠乎繼此則濓溪先生也三
先生祠所謂南軒東萊象山也豫章二十四先生祠象
山外則五羅(從彦倫洪先欽順汝芳)二陸(九韶九齡)二李(燔材)二張(洽元禎)
二吴(澄與弼)二胡(居仁直)二鄧(以讃元錫)黃(灝)歐陽(德)鄒(守益)魏(良弼)
舒(芬)王(時槐)也豫章先賢祠其不重見者一胡(儼)二萬(廷言)
(思謙)也王文成公雖祠同仁疑不可不更享於此蓋亦原
有專祠也凡此其皆可合焉否歟澹臺子現有專祀亦
宜共享歟抑祭義有祭不欲數之說或嫌於瀆歟其中
諸儒已經前人定入祀典非大有可議固不宜祧然而
一二未甚著名者其果皆符於公論歟據南昌府學南
昌新建二縣學查稱饒雙峰陳雲柱章本清鄒南臯四
先生擬應增入祠内此邦名儒最多一開增入之例得
無議論滋擾歟一祠不能容多主如果止此四先生卓
卓出衆輿論僉同紳士呈明到案定奪此理學名賢所
宜慎重確議者也再如五賢祠所謂梅(福)徐(䙙)有清節
者也陳(蕃)范(寗)韋(丹)有忠功者也大忠祠岳(飛)文(天祥)謝
(枋得)三公忠臣廟趙(德勝)劉(齊)牛(海龍)李(繼先)等十四公同仁祠
孫(燧)胡(世寧)許(逵)王(守仁)伍(文定)唐(龍)六公旌忠廟孫許已見
之外别有周(憲)黃(宏)馬(思聰)宋(以方)四公大節祠黃(子澄)練(子寧)
以下十五公江丞相(萬里)黃司空(法氍)皆忠類也蘇雲卿亦
高節也其豫章三賢祠舒魏已見二十四先生中熊(浹)
於郡乘不稱為理學或宜附祀於此歟青雲譜原梅仙
祠也似宜易額而復其主陳仲舉易像以主去左右配
革天王之邪號孺子墓已立祠黃司空有廟存韋公仍
於石亭寺復其主蘇雲卿奉主於百花洲上之亭可歟
否歟是六公者或有專祠則不必合祀歟抑不妨兩祀
之歟江丞相或可於縣庠舊地小構數椽歟抑附祀於
此歟同仁諸公現有祠又復當合祀其人歟否歟據南
昌府學南昌新建二縣學查稱名宦韓(雍)林(俊)蔡(清)李
(夢陽)四公擬應增入祠内夫郡縣學已有名宦祠春秋血
食矣或猶不足以報其德澤之及人歟抑止應於原有
祠廟者補其闕廢而不必他及歟如果此四公者功烈
特異出衆議之同紳士呈明到案定奪按蔡有功聖經
賢傳亦在理學之列似不與韓林李三公為類者是歟
非歟凡已在祀典者前人必有定論而增損於其間則
其事鉅其關繋匪輕衆論難於合一將無築舍道旁歟
此又忠節名賢所宜慎重確議者也事關千秋大典為
此仰提學道即便會同布政司於牌内所列先賢祠祀
事理宜分宜合宜專宜附宜增宜否一一精酌詳議明
白申呈以便舉行
頒行學規檄
照得風俗之淳漓視乎人心士習之邪正本諸學術故
志必於道而教則有方本都院搜覽先儒語錄文集見
胡文敬公續白鹿洞學規簡易切當深有禆於人心學
術各屬諸生居文敬公之鄉世之相去未遠豈無私淑
之懷合亟抄發學規用作砥礪為此仰道官吏照牌事
理即將抄發續白鹿洞學規檄發各府轉行所屬刊榜
學宫并白鹿洞書院俾諸生咸知作聖之本入道之功
朝夕講究務期躬行實踐日久自臻賢路不可惑於異
說狃於習俗以致離道日遠自甘廢棄該學教官并白
鹿洞司教不時宣講勤加訓勉兼課經書策論題目辯
晰義旨無廢舉業庶幾德行文藝漸有進益大抵今日
講學務嚴絶利欲奔競與夫好高喜異之念而以聖賢
為必可為知行博約各循其序然後義理精明操行純
固發之文辭自無悖謬荒疎之患遵文敬以紹紫陽即
是宗濂洛以遡鄒魯希聖達天無俟他求矣諸生中有
能苦志勵行者該府縣不時申報以憑優奬毋得虚應
故事置諸高閣有負本都院期望士子苦心仍取各遵
依報查
咨河南撫院送文廟祭器文
為照文廟祭器載在典制必燦然美備始稱偉觀中
州兵燹之後祭器殘缺甚多本都院叨撫西江適見南
昌府文廟内陳設祭器用瓷燒造式樣精工宛如前
代法物随捐資照式燒造大小共計一百六十八件装
一十六筩敬送歸德府文廟陳設以仰佐貴都院振
興文教盛心相應咨會為此合咨貴都院請煩查照轉
行敬謹收貯以垂永遠施行
計開
第一筩象尊一件簋四件小燈臺四件爵四件
第二筩犧尊一件簋四件大燈臺二件小燈臺十
件爵四件
第三筩簋七件爵四件
第四筩簋八件爵九件
第五筩豋一件簠六件
第六筩簋一件簠五件鉶二件
第七筩簠六件鉶二件
第八筩簠六件鉶二件
第九筩太尊一件雲雷尊三件簠一件鉶一件
第十筩雲雷尊一件著尊一件壺尊二件鉶二件
第十一筩雲雷尊一件著尊二件壺尊一件鉶二
件
第十二筩太尊一件著尊一件壺尊一件鉶一件
香爐四件
第十三筩太尊一件著尊一件壺尊一件香爐七
件
第十四筩香爐十六件
第十五筩香爐十六件
第十六筩香爐七件
修澹臺子祠墓檄
照得崇功報德敷政所先敬道尊賢致治之本先賢澹
臺子南遊江楚終老豫章丘壟現存已歴二千餘載墓
旁有友教堂為宋淳熙中所建明正德萬歷間重加修
葺歲月既深漸至頽廢昔柳下之塋曾禁樵蘇於百步
信陵之塚亦置典守者五家矧澹臺子以聖門高弟
倡道西江而使松楸彫殘祠宇傾圮每當拜瞻彌深慨
歎夫興廢舉墜司風教者之責也合行查議為此仰司
官吏照牌事理即便會同提學道遴委能員親詣澹臺
墓清理界址將墓道祠宇作何修葺酌量估計約需工
料若干應動何項無礙官銀一併會議妥確造冊詳報
以憑批奪擇日興工表彰前哲在該司自有同心也佇
俟佇俟
議復鵝湖書院檄
照得崇敬先賢興起來學所以淑人心而隆治道關係
甚大查廣信府鉛山縣有鵝湖書院為宋大儒朱文公
吕成公陸文達文安諸公會講之地遺像在焉四先生
之靈爽實式憑之春秋修祀載在令甲自宋迄今屢經
興廢明景泰中撫軍韓襄毅公肇建祠宇正德中提學
副使李公崆峒拓地再遷迨我
朝順治甲午經前撫院蔡重修以來幾四十年値甲寅
兵燹之餘盡皆頽毁鞠為茂草凡来登降莫不憮然本
都院撫江四載已於省城創建理學忠節二祠合祀羣
哲於凡遠近書院將圖次第修舉兹膺
新命調撫江左獨於此舉尚未及行良用疚懷合行查
議為此牌仰該司照牌事理即便會同提學道遴委賢
員親詣相度應作何修葺務須不華不陋堅固可久確
估工料若干該司道酌動無礙官銀給發委官董理興
工逐一修整俟竣工之日仍繪圖具報本都院查考光
先賢之俎豆繼韓李之芳型本都院於該司道有厚望
焉佇俟佇俟
捐俸續置鹿洞學田檄
照得鹿洞書院昔號廬山國學為大儒講學之地四方
諸生肄業其中彬彬甚盛今幸逢右文之世蒙
皇上親灑宸翰頒賜懸額隆儒重道尤為亘古希覯本
都院東鉞西江仰體德意訪求名彦專司訓迪諸生負
笈來學無非王國之楨良可嘉尚惟是旅食艱難篝燈
乏費洞中雖有舊設田租恐不足用本都院心竊念之
今特捐薄俸少許續置洞田用佐肄業諸生燈火之資
少慰本都院振興文教之心合行檄發為此仰府官吏
照牌事理即將發去本都院俸金四十兩查收明白立
即置田收租為鹿洞諸生涓滴之助仍即具文報查毋
違速速
江蘇查名賢祠檄
照得推崇先哲宜彰俎豆之光仰企前徽用展式廬之
敬吴自至德開疆人文蔚起碩彦名卿後先接踵理學
經濟彪炳汗青其間或以忠節著或以文學稱或以功
業顯流風餘烈洵堪尸祝千秋本都院夙昔讀書懷古
即深尚友之思兹者移撫名邦正慰景行之願乃緣簿
書填委久欲瞻禮而未遑爰擬歲首親詣各賢相書院
特申崇禮之誠但必其人德業聞望卓越今古表表史
冊者庶稱本都院瞻仰至意其不甚彰著者寧慎毋濫
姑闕之可也合行查議為此仰府官吏照牌事理即便
飛飭府長吴三學教官徧訪蘇郡名宦鄉賢專祠書院
除泰伯三讓高風延陵致國守義自無庸置議外其餘
一切祠宇微論年世遠近後裔盛衰總以名實相孚事
蹟班班可紀者會議參酌考核論定造冊彙報毋濫舉
毋遺漏以憑察核施行事關大典匪可草率從事如或
所議未協惟該教官是問慎之慎之
飭查東林書院祀典檄
案據無錫縣呈報東林書院現在配祀木主銜諱等情
到院據此為照入祀諸儒共計七十餘位其中先後祔
祀某某奉何批行某某何時立主某某因何得以與列
自應細查明白逐一造報冊内未據開明又查書院諸
生錢肅潤編道南正學目錄四卷列從祀八十餘位與
該縣呈送書冊多有牴牾如目錄有曾櫻林宰左光斗
李應昇周順昌周宗建黃尊素姚希孟陳仁錫徐汧楊
廷樞十一位又末卷有胡時忠堵景濂錢爾登三人而
書冊並未開載據書冊有秦爾載陳正卿陳揆秦重泰
四人而目錄並無又據稱撤去刁包惲日初二位木主
亦未聲明是何緣故應否遽撤案查從祀如是之多中
間豈無冒濫除原配位羅胡喻尤李蔣及邵二泉七位
外又天啓間所定顧涇陽涇凡錢啓新薛元臺安我素
劉本儒六位又崇禎間所定高景逸葉閒適陳筠塘吴
素衣許静餘鄒經畬六位從祀已久俱無容輕議外其
餘自應一一確核為此仰府官吏查照来文即將道南
祠現在祔祀木主遵照檄内事理查明造具書冊該府
仍逐一親加確核或係理學先儒或係忠節名臣或應
照舊從祀或應議祧明白註冊詳送以憑酌奪東林祀
典關係理學薪傳非比汎常久知該府留心正學寧嚴
毋濫勿徇勿偏務愜公論仍飭該縣嗣後如有請祀務
須詳候批示可否毋得擅置木主私送入祠致干查究
未便書冊目錄二本并發
批允東林書院祀典檄
案據該府呈詳東林書院配祀木主等情到院據此為
照東林一席為龜山先生講學地從祀諸賢皆其薪傳
嫡派必淵源之有自斯俎豆之無慙當日顧高兩先生
所定慎重之意猶可想見不意邇来波流日頽冒濫漸
廣毋論私議擅增者固多阿徇即經前次更正者亦非
定評甚至以道南之瓣香為交遊之情面仰羞往喆俯
忝家聲嘻風斯下矣間復繹前院湯批詞有云啟禎諸
君子直節清修謂之東林黨人則可而於書院無與有
哉斯言又云為今日計當倣前人釐正忠定諸先生遺
意而為之嗟乎在今日若果加釐正議撤者恐不止刁
惲兩君矣本都院自愧中州樸學辭章小技於斯道未
嘗涉其藩籬是以不敢遽為軒輊據該府詳稱應倣
文廟位次斟酌等殺分别于堂廡之間祗慎重於將来
毋更張於已往所見甚正持論亦恕今擬於前十九位
外增進馬素修先生一人計共二十位倣十哲例配享
堂上其史玉池先生以下五十三位倣先儒例依時代
次序分别東西兩廡至於左周諸公大節已炳日星原
不藉東林重餘子僅僅稱鄉黨善士者又不足重東林
既未設有牌位不必更添蛇足自後毋得輕進一人以
干清議除詳批發并出示曉諭外合就飭行為此仰府
官吏文到轉行該縣遵照更定位次依序安設并將前
院湯批詞及本都院此檄楷書刻石置諸講堂壁間仍
即具文報查毋違
議災田溢完銀米通准流抵檄
據該司道會詳淮揚徐等屬上年災田溢完錢糧一概
不准流抵或另詳請咨聽部議奪緣由到院據此案查
先據該司會詳淮揚徐等屬上年災田溢完錢糧不准
流抵惟徐州於定例應蠲之内尚有溢完准其流抵等
情當批該司會同妥議畫一具詳去後今據議將徐州
溢完同各屬一概不准流抵但查淮揚徐各屬上年非
常水災民生困苦是以會疏
題請將應徵銀米破格全蠲因部覆未允又經會疏
題請將三十五年地丁漕項錢糧全蠲其三十四年未
完錢糧暫行停徵欽奉
特旨這三十五年一應錢糧俱著照所題盡行蠲免其
三十四年未完錢糧亦照所題停徵等因欽遵在案是
三十四年停徵者係就术完之數其三十五年全蠲者
係按額徵而言兩次原疏甚明非三十五年亦止請蠲
未完也今該司詳稱奉
旨將一應錢糧盡行蠲免似指災田未完錢糧而言既
屬臆度之詞亦非原題之意況定例内凡奉蠲錢糧有
已徵在官不准流抵次年錢糧者以違
旨侵欺從重議罪歴稽往牘凡有溢完俱與流抵並無
不准之案即康熙十九年淮揚重災亦曾全蠲溢完之
銀原准流抵今若將已完之銀不准流抵下年錢糧惟
將未完之項扣蠲則被災十分之區同係顆粒無收乃
拖欠者既荷
殊恩而急公者不蒙一例事屬不均況溢完錢糧若准
流抵在被災小民凡有完過三十五年銀米俱可照依
完納之數抵算三十六年應輸之項絲粟皆有著落設
有不肖官胥乘機欺隠小民自可執持印票為之清理
難容欺混則徵收在官錢糧不待上司清查自是盡數
報出倘不准其流抵小民遂謂完過錢糧業已不准抵
算下年之數毋容再問則州縣已徵災田錢糧或不行
解支官蠧得以通同侵蝕即使提弔徵收簿冊核算或
將災田所完之項指為熟田所輸或將熟田未完指為
災田拖欠那移掩蓋往来牽混任意侵漁種種弊端殊
難稽核是不准流抵侵隠弊生准其流抵民得實惠今
司詳所謂抵還徒滋官役混冒民無實惠之語似非確
論至於徐州照依定例應蠲三分之數計算内中尚有
溢完從前尋常災傷照例蠲免之時尚應流抵及今重
災破格全蠲之際反行不准尤屬未協且溢完流抵載
在
欽頒定例直隸各省無不遵行其来已久今不准流抵
之議創自江蘇始於今日如部覆允從恐將来竟為成
例殊非體恤災黎之意萬一内部執持已徵在官不准
流抵原有處分嚴例反行駁參誰任其咎目下奏期已
迫亟應議定以便查造蠲欵按數入奏難容延悮除咨
商漕督兩部院及安撫都院外合再飭行查議為此仰
司官吏查照来文事理即將淮揚徐等屬上年災田溢
完錢糧蔡照
欽頒定例及從前蠲免成案將應否流抵之處該司道
會同安藩司再加確議聯銜通詳定奪毋再混延致千
未便火速火速
西陂類稿卷三十九
