西陂類稿卷三十一
吏部尚書宋犖撰
行述墓誌祭文
亡室葉淑人行述
嗚呼余年來所遭不造骨肉摧喪屡離期功之戚干支
家言今歲將不利於内子余聞即心動正月三孫岐金
殤余意足以當之孰意命數有定余妻葉淑人竟溘然
長逝耶念結髮五十年自先王母丁太夫人至曾孫齊
萬已六世矣皆余與淑人所身歴今一旦舍余而去中
心慘割如何可言又念淑人生平嫻内則明大義其才
德有不可冺者爰抆淚質紀乞一二文章之士賜之一言
按淑人先世本江西泰和人七世祖諱受徙商丘之榖
熟集為商丘人祖諱呈春以貢授訓導父諱廷桂明天
啟壬戌進士歴官兵部左侍郎兼都察院右副都御史
總督沿邊軍務崇禎朝先文康官給事中司馬公官曹
郎情好最篤余始生司馬公飲先文康寓齋舉卮相向
曰我異日生女當與結姻明年淑人生遂訂盟焉淑人
嫡母李淑人生母帥孺人淑人生數日帥卽亡李淑人
撫之不異已出方數歲值甲申之變隨司馬公浮家江
浙音問杳然司馬公殁李淑人擕淑人歸里余時以門
廕入
朝侍衞丁太夫人謂先文康曰葉家女雖在弱齡可令
犖迎娶慰我七十老人意遲恐不能待也以是淑人年
十三卽歸余時余家鼎盛丁太夫人余母劉夫人生母
趙淑人庶母郝孺人皆在堂淑人曲盡孝謹處諸姑娣
姒無間言余家自莊敏公以來家法嚴整至丁太夫人
及余母愈加愼飭族黨推爲女師余母在日卽命淑人
代綜家政迨今五十年於姻戚里黨吉凶往來歲時祭
祀饋食及田園租稅之稽核衣服酒醯米鹽之瑣屑皆
井井有條理纖悉不苟其操作之勤自奉之儉有里中
婦所不能堪者淑人産五男六女男督之向學女教之治
家男學業進則辴然喜否則嚴責之不少假人咸曰淑
人善教子女適人皆勉以恪守女誡無攸遂惟酒食是
議每戒曰吾見人家女子歸寧多言姑之薄語絮絮不
休吾甚非之願汝曹毋復然不則吾不令汝歸也女唯
唯人咸曰淑人善訓女余官黃州時淑人奉趙淑人歸
里勸余納妾薛氏生子筠七日而薛亡淑人篤愛之每
摩其頂曰余諸子女皆婚嫁獨此子未婚是余所惓惓
耳余自官郎署卽不以家隨迨叨
聖天子非常知遇一歲三遷再膺旄節
國恩愈重家計愈疎二十年來無一衣一簪珥寄淑人
淑人從家郵中數數以廉謹相勖曰我家中黽勉耕紝
足爲兒孫計不願君寄一錢歸也噫室人交謫自古已
然余何以得此於淑人哉余年十七八卽抱清羸疾藥
餌終身淑人素健甚藥不入口三年前忽嬰血疾少間
余迎之來吳方謂高堂謝世手足彫傷獨白首夫婦天
涯相對庶幾少慰余懷不謂兩年聚首一旦摧折未免
有情何以堪此嗟哉嗟哉遺挂在壁清塵委牀此余所
以老淚涔涔嗚唈而不能自已也數日前家人來吳淑
人之娣寄語兒軰曰爾母曩衣一香色綾襖將十年矣
今在署中吾料必仍著此衣余聞之笑曰果然其儉朴
多類此淑人生於明崇禎乙亥四月十二日卒於康熙
丁丑四月初二日得年六十有三初封安人再封恭人
三封淑人子男子六基直隸保定府同知娶兵部車駕
司主事狄公宗哲女皆前卒至内子順天鄕試副榜娶
慈谿縣知縣劉公動女陸郡庠生前卒娶戶部主事崔
公掄竒女著邑庠生娶中書舍人李公芳廣女皆前卒
致貢生初娶安平縣知縣劉公士冠女繼娶滄州知州
王公羽女皆淑人出筠郡庠生聘武英殿大學士吏部
尚書李公天馥女薛氏出女子六一適貢生侯公忭子
理藩院知事方至一適江西提學道王公震生子元氏
縣知縣組一適貢生侯公懃子廩監生方履一適江南
提學道劉公士龍子南陽縣訓導聖學一適鎮守開歸
等處總兵官左都督高公第子世襲二等阿逹哈哈番
拱弼一適工部尚書湯公斌子貢生沆俱淑人出孫男
六基出者二如金候選中書初娶理藩院院判李公會
生女繼娶貢生侯公方揆女岐金郡庠生前卒至出者
一崋金聘翰林院檢討竇公克勤女陸出者一吉金臨
潁縣學教諭娶候選州同知李公倓生女著出者一韋
金邑庠生娶候選通判葉公增英女致出者一禹金未
聘孫女二一適監生劉公德載子錫嘏陸出一未字至
出曾孫一齊萬吉金出當基與狄氏相繼亡不忍聞之
淑人淑人病中夢見狄氏曰吾夫婦已死願姑無念我
不久當相見也嗚呼痛哉嗚呼痛哉
亡兒著壙誌
商丘宋犖牧仲曰兒著字錦含行四余妻葉安人出爲
邑諸生勤學工書法試輙高等以病痞夭憶兒數歲時
與諸兄以小過觸余怒將杖之先母趙宜人爲之言兒
慫慂諸兄長跪請杖曰杖則心安否是不受教也其幼
而明理如此後余以刑部員外郎𣙜關贑州欲革船稅
每年可省商人數千金吏胥多旁撓兒從傍曰吏不過
八人商則千萬人與其八人悅何若千萬人悅耶余是
其語毅然行之凡四方名流過贑輙令兒師事之嘗爲
兒銘一硯曰女方其外而去其稜角因其自然而不琢
其璞斯文章所由作知兒之奉教於棐几至矣歸途泛
大江和余詩云駘蕩輕風日欲斜雲烟縹緲接平沙舟
人指點江天外朵朵芙蓉是九華今刻之雙江唱和集
中王阮亭先生極稱之兒學詩纔數月所存祗此耳平
時寡言笑神氣淵涵不露余期之者甚至而竟夭於痞
是可痛也兒生於順治十七年三月十九日卒於康熙
十九年八月十一日年二十一娶候補中書舍人李公
芳廣女以是年九月十五日葬於先文康墓西南第三
兒陸冢傍抆淚誌其遺事命次兒至書石納諸壙中寫
余悲焉
著葬後八十一日余姪起夢著語之曰兄以著爲眞
死耶著不死矣明日而遺腹子生名韋金小字百常
蓋阮亭先生命之余所爲壙誌中未之及也其後十
二年韋金又喪母所遭不造乃至於斯孤童樹立在
乎自奮念韋金今年已十五將進成人之列余懼其
尚有童心也乃屬尹子山書書此册付之俾時時省
覽用自刻勵云
亡妾薛氏墓誌
康熙二十年正月二十九日辰時商丘宋犖牧仲之妾
薛氏殁於京邸殁後五十一日命姪墉載其柩南歸以
某月日葬於先文康府君
賜兆之西少南犖誌其墓曰氏之父虹駕母高氏本大
名人流寓揚州其生也爲順治十年十一月二十三日
幼而沉静常隨父母過鄰園獨向林中摘橘橘樹忽起
龍雷電交作父母以爲死矣氏故無恙自是心異之康
熙五年余佐郡黃州内子葉安人不及從勸余置妾遂
納焉時年十四瀕行其母泣語曰人家主母遇妾媵率
寡恩吾今送汝心搖搖爲汝愳也氏曰是無難主母母
也妾猶女第恐女事母不得當耳未聞母無故罪女者
復語其父曰爲人妾而父母數相往來非禮也願父母
勿復然至則欿然自下凡事一秉於禮加意女工酒食
無紛華之好葉安人見而喜先母趙宜人尤篤愛常親
爲沐髮望見余一手握其髮一手招余至告之曰此賢
女也吾老人所僅見汝其善遇之趙宜人卽世哭幾死
葉安人偶病晝夜侍左右至廢寢食復以余善病長齋
繡佛每晨起籲天祝無恙者十餘年余近歲始知也余
性好爲詩恆擁被吟哦偶燈下成一詩索筆硯不得氏
從容曰筆硯固在恐公苦吟致疾妾匿之笥中矣其用
心多此類隨余宦遊久一以廉潔寬大爲勸余近有蓴
鱸之興則從傍慫慂之尤閨幃所難云曩生一子而夭
辛酉正月二十二日生一子前夕見雙燈冉冉自天下
大司成王阮亭先生命名曰筠小字炬不謂氏於產後
病疹七日而亡蓋得年僅二十有九悲夫死之日余以
刑部員外郎奉
命舁請
仁孝
孝昭兩后梓宮悤悤就道棺衾不遑親經理回顧七日
嬰兒呱呱在側此余所以涕泗沾襟而不能自己也嗚
呼余三年中一哭兒陸再哭長女兒著今乂哭氏而爲
之誌其傷心爲何如哉其傷心爲何如哉
青門山人墓誌銘
靑門山人旣殁之明年厥孤士豫士京衰絰涕洟持狀
來乞銘曰先君葬有日矣抑此先君之命也憶余始識
山人於黃州嗣開府江右山人數過從比莅吳則延致
院署簿書之隟相與商㩁今古意見多合觴詠往復殆
將一紀今已矣微二子之請忍無一言志其幽竁以慰
亡友於地下乎按狀山人系出宋大儒康節先生後康
節六世孫依婦家來毘陵始爲常州人居武進縣之章
湟里十一傳有諱銑者山人祖也考諱文燦嘗以家貲
贍其鄕里邑中稱爲善人山人幼穎敏讀書目數行下
藉藉有神童之譽甫十歲卽隸籍學宮每試屈其曹耦
謂靑紫可戾契致及省試輙不售山人於是發憤謝去
舉子業益潛心六經三史及唐宋諸大家之文鑽穴寢
饋梳爬剔抉久之融釋貫串大放厥辭理足氣溢醇而
肆簡潔而渾雄蓋山人根柢槃深而又甚疾夫世之爲
古文者摽敓丐貸影響依附故其於文洮汰鍜鍊粹然
成一家之言今所刊行青門集若干卷是也往余序山
人之集謂
國朝布衣之以文鳴者落落不少概見即有一二傳者
惟山人寔拔萃而出然山人起孤生不藉家世黨援刻
苦踔厲與之後先揖讓於壇坫之上而詩又特工又能
及身親見其詩若文流布遠近爲當世所指名以不没
於身後較之侯魏力倍難而遇過之噫可謂盛矣世競
惜山人阨於一第㤞憏不得志以老若此者詎不謂之
厚幸歟山人内行淳備居親喪力行古禮又嘗獨力創
始祖康節先生祠所費不貲皆取諸子錢家蕆事族子
某有失身爲豪家奴者山人捐金拔之歸與人交煦然
以和中坦坦無城府意所不可即髯張面赤絶無淟涊
阿附之習嘗往來京師有顯貴物色之者山人自矜重
不先不往蓋其制行之卓卓者如此家故不貧有田一
區在蓉湖之濱歲有秔稻蔬蔌之奉居則有山池竹木
禽魚之翫其出而遊也特欲縱覽名山大川與一時偉
人巨子抵掌樹頦廣拓其見聞以銷其胸中結轖抑塞
之氣故宇内名勝之地足跡幾徧所交悉當代第一流
晩而倦遊詩文益恣肆瓌瑋令人&KR0787;眙震掉余方以此
卜其松喬之夀而山人遽不幸死矣豈不惜哉山人姓
邵氏諱長蘅一曰衡子湘字也享年六十有八殁於康
熙甲申年十一月二十二日配錢氏前卒側室高氏劉
氏子男子二長士豫郡庠生高出次士京太學生劉出
子女子二適管澄毛銳孫男女若干人墓在某鄕某里
之原窆以某月某日山人故嘗補博士弟子員已而入
太學試於吏部當得佐貳官絓名選人然非其所好稱
靑門山人從素志也噫世之稱山人者衆矣率弸其外
而枵其中若靑門者實乃不愧今新城王阮亭先生雅
知山人稱其文爲荆川後一人長洲汪鈍翁先生以爲
山人人品似陸魯望文章似柳子厚知言哉嗚呼是可
銘已銘曰旣畀矣孰閡之以弗昌於時有蔚不磨君𫉬
則多
資政大夫刑部尚書阮亭王公曁配張宜人墓誌
銘
新城大司寇王公以疾薨於家余旣爲位以哭越三月
孤子啟涑等以公與宜人合葬有日謂稔知公者莫余
若乃奉其行述來請銘余與公生同庚仕同時謬以文
章氣誼定交京師嗣是宦跡各天每歲郵筒往復商㩁
詩文都不及世俗事相好無間者數十年昔鍾子期死
伯牙不復鼓琴傷知音者希也余與公倡和久切劘攻
錯辱附賞音聞公凶問愴然有棄琴之感矧年廹桑榆
舊遊星散忍無一言報公九原而違諸孤之請耶按狀
公諱士禎字子真一字貽上號阮亭先世自諸城徙家
新城爲濟南望族代有隱德自潁川公以下三世皆以
太師公象乾貴累贈少師兼太子太師兵部尚書太師
公母弟方伯公諱象晉以公貴贈資政大夫經筵講官
刑部尚書季子明經公諱與敕以公貴累贈如其官生
子四公其季也公生有異稟初入家塾善屬對能五七
言詩不由師授出語往往驚其長老年十一應童子試
縣府道皆第一十八歲中順治辛卯鄕試闈中定元三
日旋改第六品格實駕元之上祖方伯公年九十一猶
及見以家藏邢太僕書白鸚鵡賦賜之乙未中會試公
欲專攻詩古文詞不與殿試明年省伯兄西樵公於東
萊學舍晨夕倡和有作成囊戊戍殿試二甲謁選得揚
州推官揚當孔道四方舟車畢集人苦應接不暇公以
遊刃行之與諸名士文讌無虚日嘗因公事往來白門
吳下詩日益工始自號漁洋山人漁洋太湖中山也庚
子秋充鄕試同考官名士多出其門讞海寇諸重案全
活無辜甚衆又設法募諸大僚及衆商代輸欽贓二萬
揚屬積逋一清癸卯冬充武闈同考官甲辰會元其首
卷也官揚五年内擢禮部主客司主事與同朝諸名公
爲詩會羣推執牛耳主壇坫時余自黃州通判入覲始
與公定交如平生歡已遷儀制司員外郎旋𣙜清江關
司船厰屏除陋規任滿遷戶部福建司郎中壬子秋典
四川鄉試歸途丁母艱服除補戶部四川司郎中時
上留意古學特召公懋勤殿試詩稱旨次日傳
諭王某詩文兼優著以翰林官用遂改侍講旋轉侍讀
本朝由部曹改詞臣自公始實異數也
上令入直南書房攽賜飲食文綺無筭尋充明史纂修
官已未冬典順天武闈會試先後三狀頭皆其門下人
豔稱之次年遷國子祭酒禁絶餽遺取士多高才生士
以不出大賢門下爲恥首奏請定孔廟祀典依成弘間
儀制又請正從祀諸賢位號及增從祀理學眞儒又請
修經史舊板雖部議未允行而有功正學良不愧人師
矣甲子冬遷詹事府少詹事兼翰林院侍講學士旋奉
命代把南海禮成歸次遊廬山謁闕里復
命後一日卽請假歸省俄聞贈公已先十日卒徒跣慟
哭作孺子啼蓋公生而孝友雖期功之喪亦必欷歔累
日輒廢寢饋至性不可及也葬畢赴補晉都察院左副
都御史尋遷兵部督捕右侍郎充經筵講官
三朝國史副總裁其在督捕三年酌定條例奏請准行
意在和平寬厚不輕提一人用杜州縣之擾軍民德之
辛未主試禮闈文風特盛壬申補戶部右侍郎兼轄京
省錢法甲戌轉左前後官戶部七年苞苴不入蕭然如
寒素尤爲人所難丙子春載
命代祀西嶽西鎮江瀆戊寅晉都察院左都御史正已
率屬務持大體仍
命直南書房編纂
御集會御史郭金城上疏靖裁冗員下九卿議遂有欲
裁御史數員者公力持不可曰
國初設都察院御史至六十員後减至四十員及停止
廵按之差所存僅二十四員每至廵城監禮侍班等差
往往乏人余方欲題增數員豈可裁耶如論有異同余
必上疏爭之同朝韙其言事乃已是冬晉刑部尚書遇
秋審朝審平反矜愼民賴以不冤蓋自理刑内擢以迄
副憲總憲會議多主寬和久有仁人之稱而司寇其尤
著者也辛巳春請假遷葬准尅期五月不必開缺
主眷之隆得未曾有行裝無長物載書數車以隨好事
者爲作圖畫還朝未久以申告冤抑一案失出罷官公
卽日就道送者填塞衢巷莫不攀轅泣下歸葺夫于亭
曰事著述不與聞門外事四方求詩文者接踵至公亦
灑然自得有請輒應人人厭其欲而去庚寅冬
上諭内閣詢順治年間進士在籍者已無多人念公老
成宿望以公事罣誤特命復職公聞
命涕零扶病北向拜又草疏命子啟汸詣
闕馳謝
皇上眷念舊臣始終以禮如此唐太宗賜蘇味道詩君
臣千載遇忠孝一生心公足以當之矣亡何病劇伏枕
猶爲揚州居烈婦立傳口授兒子書之蓋其居平不忘
宿諾大率類是公長身修髯無聲色博奕之好惟嗜讀
書公餘手不釋卷性好客坐上恆滿談言亹亹至夜分
不倦從不干人以私子弟應試雖門生故舊爲主司未
嘗以一言囑也又好汲引士類見人有一長稱之惟恐
不及以故遠近士大夫咸歸之嘗云余在九卿中薦舉
人才甚夥率不令其人知之他如老宿孤寒藉齒牙以
成名者不可縷指同年鈍翁汪公性嚴厲不輕許可人
多舍汪而就公謂如坐春風中也公元配夫人張氏鄒
平人都察院左都御史諡忠定諱延登孫女鎮江府推
官諱萬鍾女年十四歸公事舅姑以孝相夫以敬御下
以慈其周恤公之戚友族黨也有脫簪贈珮之風客至
必親治酒肴不以委臧獲不幸先殁年四十二十餘年
甘苦憂患與共公每出使必有詩寄之其卒也悲悼渝
至自賦輓詩數十首至生卒年月詳具鈍翁所作志銘
中生子四人長啓涑歲貢生原任荏平縣教諭候補知
縣次啓渾庠生蚤卒次啓汸歲貢生原任唐山縣知縣
候補知州次啓&KR0648;歲貢生候選教諭女四人一適庠生
張秉鎮一蚤卒未字一字張秉鑾一字畢世㴶孫五人
兆酇兆鄭俱貢監生次兆鄂兆鄄兆鄗孫女八人一適
庠生畢海瑄一適李可茂一適歲貢生韓澤吉一字朱
崇謙一字王惟治一字劉宗潞二未字曾孫祖導曾孫
女字高紘緒公生於明崇禎甲戍閏八月二十八日亥
時卒於康熙辛卯五月十一日酉時享年七十有八公
弱冠稱詩五十餘年海内學者宗仰如泰山北斗其爲
詩備諸體不名一家自漢魏以下兼綜而集其成而大
指以神韻爲宗文亦出入史漢八家間及六朝有帶經
堂全集三十餘種行世書法高秀似晉人雅不欲以此
自多人以絹素求書輒令弟子代惟二三同好問答書
必親作其手蹟多藏弆之余自乞歸後擬往來錦秋長
白間爲二老會而卒不可得悲夫今以某年某月某日
與宜人合葬於某阡銘曰一代風會必有總持兼三不
朽自昔難之翳惟新城盛時羽儀剔歴中外卓卓有爲
蚤主文壇建鼓樹旗特改禁林默契
主知累司文柄式靡起衰冰霜清操山嶽弗移洊登九
列右有左宜風采巋然雅量莫窺終始一節槖無餘貲
數命祭告以昌其詩等身譔述滄澥無涯百川浩浩於
焉匯歸雞林購紙蠻女織衣天假耄耋精力不弛
帝眷舊德詔下巖扉爲百僚法作多士師哲人忽萎典
型其誰魚子山岡卜兆有期賢耦合窆佳氣萃茲奕世
三公視此銘辭
祭唐六如解元
嗚呼先生間代文人蛾眉謠諑一跌不振翔鳳罥網叢
蕭鄣蘭詩酒放浪書畫絶倫佯狂箕踞逆藩不磷曾百
餘年馬鬛就湮蛇遊豕聚晝䲭宵燐犖仰止高風凭弔
愴神殘碑洗剔一抔僅存乃飭有司封樹表阡桃花流
水有亭翼然公神來遊駕虯翳雲髣髴文祝驂驔後先
翩其格思酹兹一尊尚饗
祭葉淑人文
嗚呼憶余與淑人結樆閱五十載而宦途之暌隔者蓋
及二十年歲之甲戌相見吳門笑言晏晏握手囅然謂
余髮之種種而君亦衰顏自今以往庶相莊於白首樂
骨肉之團圞而何意星霜三易忽焉弃捐余灑泣而述
君懿行將託之文章以永其傳嗚呼余口茹蘗余腸轉
輪撫棺一慟有淚如泉嗚呼哀哉尚饗
祭靑門山人文
嗚呼長嘯宇宙歎高才之陵替而歔欷况乎平昔交遊
之素一旦音容潛翳而不可追惟君以布衣之雄操數
寸管與鉅公名卿分席於詩古文詞掉鞅壇坫之閒拍
肩把袖竝道而爭馳余始識君於黃州官舍贈我以射
虎之詩江右相逢爲君論定名山之業洎懸榻於平江
使院與君交者前後四十餘年於茲君少負逸才長探
載藉沉浸釀郁乃大放瓊琚而惟所欲施懷寳被褐一
出而隱然名動乎京師諸公折節定交恐後忽神往於
蓬萊海市之竒恣情山水跡半天下以震發其胸中磊
落怪偉之英思度大庾陟匡頂泛洞庭溯桐江而徘徊
乎孤山之側者久之筆牀釣具浮家不果乃顧清秋之
幕府以來歸握手一笑曰小滄浪可以棲遲惟是論文
講藝戰詩鬭茗舍此而我勿與知樽開芍藥之圃月滿
芙蓉之池二三文士相與吟嘯而追隨君也掀髯高唱
酣嬉淋漓嗟肺氣之寢劇致腰脚之增衰草堂臥疴經
時閱月悵錦字之何稀分藥物於官閣推仙根於
帝賚願神明其爲我扶持創設籃輿從容輦致覽清德
之新搆啓
賜果之園扉而如行乎山之隩與水之湄憶去年之今
日張樂開宴演侯嬴之軼事會羣彥以行巵君於其中
巋然祭酒諸君子咸屬目而瞻依余方謂晨星落落幸
如君者猶庶幾靈光之不泯而碩果之長遺何圖季夏
之日一見於毘陵舟次遽此生覿面之無期嗚呼死生
夢覺君久已浩然觀化解脫而無疑緬五眞之幻影則
意者君之英魄靈氣不隨春風秋日耕煙釣月卽長在
乎蕉圃之三尺或向五嶽而遨嬉惟立言之不朽足以
穀其令子而亦又何悲余所以不能爲太上之忘情者
興哀於文人彫喪故交零落不禁臨風灑淚以凄其嗚
呼哀哉尚饗
西陂類稿卷三十一
