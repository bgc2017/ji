西陂類稿卷二十一
吏部尚書宋犖撰
樂春園詩
恭和
御製賜(臣)犖予告還里詩四首(有序)
(臣)犖樗櫟庸材謬膺
皇上特逹之知
隆恩渥典備極殊榮兹緣衰老乞身荷蒙
予告重以
聖製寵行嘉奬踰分曠古所無詭誦之餘益滋感愧不
揣愚昧依韻恭和四首俾世世子孫不忘報稱於
萬一云
先皇知遇早曾奉屬車塵久忝封疆寄今慚藻鑑真農
歌安晩節
聖製寵微臣魚鳥西陂在同遊浩蕩春
寳氣光騰篋龍媒步絶塵(賜砥石硯玻璃諸器御乘名馬烏獬豸)便蕃中
使畀眷顧
聖懷真遇已超前代
恩還感衆臣
玉音傳問答(宋胡宗簡有玉音問答)一日足千春
輕舟遊上苑過雨淨纖塵亭榭沿流啓林巒入畫真晝
長重
賜饌病差
敕扶臣明發清河送心依塞外春
煙水蒙
君賜綸竿謝世塵藤隂風月渺花嶼笑談真圖畫傳高
手(禹鴻臚之鼎作圖)耆英聚老臣(謂同郡李少司空元振)耄期乘獬豸載
祝萬年春(犖奏八皇上六十聖壽臣年十當来稱賀)
題史蕉飲黃門春泉洗藥圖
春風長藥苗乍喜新雨足青黃界小圃參苓雜杞菊詩
人每善病藥裏香可掬經卷伴繩牀爐煙霏疎竹因病
輙得閒清詩盈卷軸蕭晨入春山長鑱掘黃獨靈根出
紫泥和露半囊束歸来呼奚童澗泉一為沐髣髴天台
還回首迷巖谷高蹤寄霞表相看鬢長綠
寄竹垞檢討
淼淼鴛鴦湖中有陶朱里相傳此泛舟高風杳難擬勝
朝相國孫厥推朱翁子學贍不求名浮華視敝屣少壯
稱布衣居然天下士中歲應徵軺詞苑詔修史君才兼
三長大手罕其比供奉直
内廷文如繡鞶美如何掉首歸魏舒聘不起著書幾等
身今齊尚父齒定交憶京洛唱酬附賀李平江歡聚頻
燕寢香凝几一别来輭塵相思在中沚我亦甫抽簪西
陂耽煙水扁舟欲訪君登堂酌清醴二老亦風流耆英
會方始
題微峰姪滄浪挍書圖二首
御書藉爾挍讐精野水孤亭一卷横霜縑貌出翛然態
也似王維寫伏生
進書輦下便圖歸共我西陂訪舊磯清詩攜得牛腰卷
不許緇塵化素衣
初至西陂寄長安諸子用東坡松風亭韻
有脚不踏淥波村清境往往縈夢魂今年得請返舊隱
煙水頓洗雙眸昏堂開魚麥宛世外略彴近接樂春園
(御製詩有當樂故鄉春句敬以名園)穿花時見孤鶴舞倚石偶把殘書温
空亭林月散清影祇疑海上升朝暾孤篁行藥遵野岸
扁舟吹笛歸衡門故人天末幾悵望得句難共傖父言
滄浪琴僧(澄照)期過我西陂春(家釀名)熟開芳尊
冬秀堂偶述
我家微子裔宋中聚族處高曾並隱淪老屋庇風雨後
来遞修葺稍稍添廊廡先子致政歸人比謝公墅樓隂
側壘石巉巖起庭戶當年手植松根下無寸土盤孥逼
層霄點綴紅榴嫵迄今六十年見者舌為吐傍有曾祖
遺婆娑羊棗樹望去咫尺間似欲相爾汝近啓冬秀堂
陶公句有取峩峩午亭筆鳳鸞勢軒舞我老賦遂初偃
僂守舊矩
聖人賜西陂盛事高千古樂春過盤洲幽亭峙風渚實
以張
君賜匪敢越祖武幾日春風来杏花綻孤嶼九老緬高
會我將繼而舉
雪橋弔郢子道人
雪橋風物劇清幽四紀重来弔貫休䓿萏香消誰泛艇
櫻桃園廢自鳴鳩閒尋舊迹林間少追寫遺詩壁上留
垂白不堪斜照裏一聲鄰笛送悠悠
(附)步前韻韋金
西陂西去梵宫幽瓶拂曾經住惠休幾處霜風吟落
木無邊秋水泛王鳩橋頭茅屋誰重葺篋裏新詩我
獨留開士城南飛錫至依然鐘鼔聽悠悠(時約僧月溪住此)
早春喜滄浪僧澄照遠道見訪適鄉僧月溪亦至
口占以贈用孫韋金韻三首
玉蘭千樹雜紅梅領略春光第一迴牡丹曾約滄浪衲
不道先期得得来
曲徑深林取次探西陂也復似江南空亭怪底雲煙起
畫卷同披海嶽菴
大事恒從方外期高人接迹慰遐思清琴狂草移情處
正是朝衫乍脫時(澄照善琴月溪善草書)
(附)原詩韋金
連宵風雨綻寒梅索笑巡檐日幾迴正是春深花事
好柴門剝啄穎師来
曲崦幽溪且共探還招老衲宋城南(謂月溪)西陂韻事
由来勝舍外新添二妙菴
與爾茶瓜有舊期三年不見繋人思數聲秋嘯(琴名)重
彈罷夢到滄浪月上時
上已邀諸子遊樂春園
令節催遊興芳郊過雨辰千林花競發萬象氣皆新傍
水開園好歸田荷
寵頻
御書驚父老
賜果帶松筠豈獨安衰質還依聚故人風騷推作手(謂周)
(漢荀)甁拂接閒身(澄照月溪二上人)碧蘚欣迎步幽蘭許共紉清
隂牆柏送紅溼海棠勻梅落疑留雪芹香當煮蓴樹根
纔命酒河上又垂綸楊柳縈波面櫻桃點磵脣待摇烏
榜去長與白鷗親老境惟瀟灑高歌異隱淪載賡
聖人句真樂故鄉春
(附)前題次經一韻周龍藻
春遊剛過半令節又重三繞郭田凝綠當門水積藍
芳菲須遍采景物得深探花藥初分徑琴書合共龕
平疇欣四達孤嶼喜中含樹擁蒼髯立藤抽短髮鬖
晴煙渾似燒川氣忽如嵐淅淅聲藏塢霏霏影照潭
御風君正健坐雨我還諳好事傾江左名園勝洛南
賞竒開芰閣遇隙結茅菴每送閒鷗浴頻来小燕喃
清談方外洽逸興座閒耽叔夜居非鍛淵明轝是藍
解衣浮舴艋岸幘逐驔驂試待千林曉依然萬象涵
軒昂隨老鶴束縳解枯蠶喚起歌鶯脆扶行舞柳毿
遨頭猶可續婪尾肯辭酣只有新詩警牽吟轉自慙
前題同漢荀作(歸途遇雨)韋金
花事九分九令辰三月三隴田相錯綠天宇乍垂藍
古意追修禊芳園得共探踏莎循僻逕聞鶴坐幽龕
木筆芽初迸海棠蕊半含龍頭槐攫搏鳳尾竹䰐鬖
松老盤青蓋山低挹碧嵐展茵臨月榭浮斝對花潭
名畫騷人讀清琴衲子諳曲終過(平)舍北地勝媲江
南桃李開千樹汀洲峙一菴繞村鶯睍睆掠水燕呢
喃鰕菜從人覓漁樵素性耽麥荒翁荷插桑嫩婦攜
籃落日才搖艇言歸又駕驂歘然雲靉靅遙看雨泓
涵氣暗投林鳥聲清食葉蠶馬行泥活活烟罩柳毿
毿愁溼春衫冷衝風逸興酣高吟酬倡句屬和自懷
慙
邨居即事(時聞筠兒南宫捷音)
祓除纔過麥藏鵶投老邨居興倍加縛就小橋通竹圃
搭成高架待籐花疏籬偶趁飛飛蝶遠水時聞閣閣蛙
吉語忽從天上至正當倚杖路三义
(附)次前韻龍藻
淥波邨畔噪林鵶此日先生樂事加老去可容閒種
菜春来又報早看花翩翩舞對迎風燕唯唯聲催過
雨蛙傳示新詩教屬和不嫌才盡手空义
步前韻二首韋金
幾日孤邨噪乳鵶平林接葉暗交加清泉白石成幽
圃野杏山桃帶晩花竹塢隂深方聽雨漁歌聲斷更
聞蛙惜春無計春歸去徙倚空亭手八义
疎林落日亂棲鵶詩思閒憑景物加隴上新苗翻碧
葉籬根野菜綴黃花塵難到處聊馴鶴雨欲来時早
聽蛙舴艋輕搖垂柳岸一灣春水響魚义
折得西陂新發牡丹一枝付孫韋金戲成二絶句
異種天香出畫闌嘉名特賜紫羅幱(明進士初第服此)折来笑
向龍孫道好把花枝子細看
汝叔春風得意時人言瑞應此芳姿無多日月三年後
又見西陂挺一枝
(附)和前題龍藻
春到雕欄萬錦姸新看賜紫更超然亭亭秀骨鍾来
獨不是東皇雨露偏
盈庭根幹費栽培凝豔還應次第開却指一叢香雪
在白衣也傍紫衣来
步前韻韋金
帶露迎風壓曲闌紫英端不譲羅幱青衫未脫花饒
笑且向枝頭盡意看
淡白香紅各有時誰從空谷挹瑰姿須知此地滋培
久才逐春風放一枝
春杪苦雨憶長安故人二首
坐向雕欄畔天香衣袂侵千邨將刈麥三月忽愁霖邱
壑蒙
恩日晨昏望歲心且同方外客閉戶弄清琴
憶昔淹京國英遊載酒頻飛騰當
聖代(謂湘沚日容壇長禮執侯赤靜山諸子)遲暮有佳人(謂俠君寳崖于宫陛交峙公諸)
(子)贈别還留句相思又送春西陂煙水遍佇立向通津
雨中書事寄漢荀用東坡除夜贈段屯田韻
近郊千頃麥揚花迨將半老農顧之喜庶免去年歎說
餠行有日摘穗堪把玩何期連旬雨溼雲不肯散村居
似乘船朝夕鷗鳥伴移牀避屋漏自暮遂達旦殘書未
及整瓶花落滿案出門望四野芃芃盡凌亂欲向叢祠
禱試取清泉盥呼童疏積水操鍤戒勿緩衝泥釣叟来
柳枝將魚貫念我逼耄期頗自振慵懦蔬圃獨荷鋤竹
爐每熾炭(元惠山僧性海常製竹茶爐題咏最多)此日懷鬱鬱搔頭坐空
舘可憐婪尾花含愁待晴暖五字走筆成聊博詩翁粲
(附)次前韻龍藻
入夏甫十日愁霖驚過半階頭滴不休客子自生歎
青綠遍郊原秀色繁可玩歘遭狼藉餘低昂各分散
出門泥活活獨與形影伴頗如江鄉惡梅雨迷昏旦
擁書無好懷枯坐守几案街衢濁波連勢欲一葉亂
溼薪朝不燃頻就簷溜盥排悶強裁詩頿斷思苦索
朅来大篇寄纍纍珠在貫朗吟到百回頓覺起疲懦
隂陽一氣摶造化同爐炭盡埽障翳空旭日照亭館
豈惟麥浪輕倂遣花房煖喜晴句再賡笑語風前粲
喜晴步前韻韋金
千邨麥齊腰四月行將半積隂不放晴頻為苦雨歎
凌晨耳目清霽景真耐玩杲杲朝曦升霏霏宿霧散
攤書坐南軒論文欣有伴雅志薄高雲無勞悲獨旦
搖窗竹幾竿扶疏影傍案舞簷紫燕低穿叢黃蝶亂
新茶呼童焙苦筍手自盥殘雲歸去疾微風吹来緩
櫻顆熟堪摘荷珠擎可貫上客賦初成(謂漢荀先生)雄詞
振衰懦載聽穎師琴(謂澄照上人)置腸無冰炭還擬過西
陂綠野開池館晴煙汀樹明戲魚野岸暖天光入滄
浪長歌白石粲
喜晴用東坡安國寺尋春韻
送雨一月来東風大麥臥地小麥同西陂樹色抺濃綠
薄寒不放櫻桃紅春雨如油記農諺霪霖驚倒白髮翁
轉眼積隂忽一掃黃鸝曬翅斜陽中却向柴門望邨外
穗起依然似煙海芰梁新漲圓荷生想見風裳與水珮
何来盲婦劇可憐沿門唱曲横索錢但願一晴二十日
黃雲堆隴田歌發
(附)次前韻龍藻
竹雞啼雨兼啼風舍南舍北泥淖同小園獨坐情緒
惡架有肥綠無繁紅何况麥畦連穗倒飯羅愁絶嫗
與翁尚書精禱隂沴屏銅鉦正掛天當中便覺歡聲
充野外目送波光浮兩海(土人呼城壕為内外海子)么荷蓋小蒲
葉長折来不減湘靈珮書生習氣還堪憐賀晴快飲
傾囊錢酒半霏霏花弄日一叢香剩薔薇發
送澄照上人歸滄浪
雪壓梅花扣我扉風翻紅藥送將歸江天浩渺看飛錫
水竹蕭閒待步碕月下無弦憑撫弄秋来有約寄芳菲
(約送牡丹於滄浪亭)滄浪故老如相問放鴨西陂趣不稀
(附)次前韻龍藻
鄉語初聞喜款扉不堪襆被又言歸淹留西郭風搖
麥想像南園水沒碕太古音傳終漠漠將離花發正
菲菲與君同作遊梁客百日過從尚覺稀
步前韻韋金
避地西坡正掩扉高人何事忽懷歸筆牀料理兼茶
竈魚扈招尋又蟹碕来看梅林紛綽約去當婪尾鬭
芳菲凉秋景物還相報萬恨南翔鴈足稀
對月和孫韋金次王半山題白雪樓韻
聽風聽雨連三春見月恒同見日少海棠花下記持觴
曾覩娟娟一眉小閒園新霽月乍盈此際何分夜與曉
萬籟無聲惟蛙聲雖有此聲不覺擾欄花逕竹影婆娑
百尺髯翁獨矯矯二更欲盡三更来時見飛星驚宿鳥
美哉明月如佳人光彩四溢霄漢表步檐高詠老瞞詩
烏鵲南飛樹三繞
(附)原詩韋金
入夏幾曾值晴時愁霖日多見月少雨餘乍吐分外
明半規當空詎嫌小恍似千里故人来良宵坐對直
迨曉天色如水露華濃萬籟聲清絶撞擾龍鱗老松
聳榦高疏影落地驚夭矯凉波澹澹輕風生流光照
見安巢鳥可惜孤鶴不成眠身依藩籬心霞表引吭
忽逞聞天聲今夜月明無雲繞
樂春園看芍藥用孫韋金韻
一春花事繫清夢日日邀賓設飛鞚天香已過来狂香
繭栗幾枝芳意動漫將盛事說揚州溱洧已入詩人諷
鸎粟粗俗祇堪奴木香瑣細難為共騈紅儷白殿青陽
亞字欄邊任披弄憶昔六子啓吟社(雪園六子)竹圃叢深露
華重甁罌滿插蒸雲霞清嘯從人詫鸞鳳後来南國久
勾留闊絶花香及鳥哢玩芳偶讌小滄浪好事吳人傳
說衆豐臺前歲探繁葩頗與吾鄉相伯仲綵旄絳節晴
旭臨錦帳芳畦殊色送故相一亭號最幽(王文靖别業)解衣
槐下偕賓從樂春此日得遂初櫻笋經時足清供藉草
杯將花相酹(芍藥號花相)翻階句聽龍孫誦上客賦手嫓王
筠我老花前氣豪縱人言八十如四十懷抱翛然掃憁
恫前月花發紫羅幱(牡丹異種余為命名)既醉猶嫌飲未痛會看
婪尾作狡獪異種又出西陂宋
(附)次經一韻龍藻
春歸怕作繁華夢猶為尋花頻躡鞚高亭彌望萬枝
懸枝枝逞態疑飛動此花昔先牡丹出折贈曾聞鄭
風諷爾来變格日争新培壅須臾紅白共開遲不肯
嫁東君恰留婪尾滋嘲弄連朝積雨未飄零溼處微
看香霧重從頭一一譜佳名玉壺冰與丹山鳳紛綸
蜂蝶止還飛雜以黃鸝數聲哢天公歲歲蓄精英吐
遍竒蘤欲驚衆當初若並牡丹開三逕何妨呼二仲
却憂相妒到尹邢特教次第芳菲送其餘桃李盡凡
姿僅足先驅充侍從尋常園官致數叢膽瓶斜插成
清供憑欄反覆悟天機有似莊生輕洛誦肌膚冰雪
服綺羅眼光獨向花梢縱君詩首唱邀我吟轉因惡
韻懷憁恫和就甘受鄒陽罰一飲三升未嫌痛廣陵
東武故事存今段固宜高北宋
原詩韋金
喚起一聲破曉夢西郊看花爭飛鞚到門先聞撲鼻
香婪尾春好迎風動當階翻出元暉詩溱洧渙渙迴
環諷十畞灼爍高下分一叢低亞紅白共小如盤盂
大如斗逞竒鬭麗待玩弄夜来風狂折幾枝低頭不
起含露重翠葉參差紅蕊垂阿譙倒掛綠么鳳蜂鬚
蝶粉都有情燕翦鶯簧不停哢寒梅高調真賞稀濃
桃俗韻悦者衆按譜等量誰為儔牡丹丰姿宛伯仲
憶昔大父鎮吳閶數本遠從洛下送種向含清小亭
中開時雜遝攜賓從樹根展席看不足朱櫻紫筍行
廚供紀事各擬奏新篇好句至今能暗誦雲散風流
渺難期嗟余對花空陶縱狂香浩態又一時感昔撫
今意憁恫眼前且傾酒如渑文字之飲寧辭痛邀我
當歌濓溪生花邊醉倒呼小宋
賦芍藥罷再成三絶句
將離賦罷思如泉援筆還成七字篇髣髴放翁居蜀日
一春常發海棠顛(見放翁花時遊諸家園作)
豐臺春晩競繁華吟向芳叢興倍加漁洋句子吾能記
十里徐熙落墨花
東豐(豐臺有東西二處)前歲憶題詩寄語園丁歸有期今日共
知詩是讖戴花飲酒樂雍熙
(附)步前韻韋金
自憐結習在林泉量雨占晴賦幾篇此日將離花正
好何妨醉後語尤顛
膩白殷紅帶露華繞欄三匝興偏加己公南去應傳
遍乍見連雲芍藥花(時澄照將歸滄浪)
朝来續得鄭風詩獨對芳叢愜素期題就嘉名待圖
譜却無好手似徐熙
西陂詩四首
粤余仕
皇朝四紀霑
殊恩雲陛雖洊致心惟在衡門持節潞亭日常懷淥波
村西陂擬結構全家就潺湲繪圖邀客賦南望歸思繁
轉瞬三十載今始来邱園徜徉煙水中激流兼植援憶
昔金山寺遊眺侍
至尊西陂乞
御書龍鸞拜騰鶱嗣頒魚麥堂策勵及兒孫釣家易舊
額
宸畫懸朝暾堂開遂夙願愉悦送晨昏爰啓榮光樓照
燭遍中原唐宋兩賜湖(謂鑑湖石湖)盛事史册存優渥似此
無鏤刻詎能諼聊寫下里詞庶共農父言
逕轉地幽僻有堂曰緯蕭亢爽秀而野頗足安漁樵廊
虚備曲折山小具嶕嶢吟窩(齋名)美蔭周玉叢(萬玉叢軒名)清
響飄欄花紛點綴洋茶帶鐵蕉架上千卷書歲月藉以
消雲煙時過眼懷抱何翛翛琴僧授指法溪友共酒瓢
知交遍海内閭里乃寥寥南北兩詩老(竹垞阮亭)悵望不可
招兒孫半仕籍幼子亦扶搖書来擬歸養云已理征軺
家聲日以振所重非金貂且同遺腹孫酬倡得逍遥
聖製寵歸老
異數高千古篇中樂春字園名臣敬取一杖度溪橋十
畞入芳塢芒山積翠分喬木清隂聚羅羅馬纓花勢與
海棠伍節序屆南訛俯仰不知暑犖确行逕微叢薄香
氣吐和松菴夙構賜果亭近補婆娑引蔓長何日摘馬
乳練雀往来飛雌雄相媚嫵杏照(亭名)故人書(午亭公)老筆
劇掀舞天香護異種婪尾出新譜竹搖千尺煙松活三
月雨未同玉版參已快淵明撫平泉世所豔盤洲吾獨
許散髮步迴堤魚兒靜堪數惟有望
闕心不以雲山阻
梁苑三百里此亦苑中地勝蹟總消沉荒煙但委積幾
處流水存遥波盪晴吹浩浩清冷池咫尺西陂會想當
鄒枚後高李起而繼登臨藻思壯歌聲振湍瀨太白賦
鳴臯酒酣發長嘅風騷供鞭撻小儒三舍退其時三尺
雪盡入公胸次迄今明月洲斯人呼或出有梁(芰梁)跨岸
觜有亭(放鴨亭)矗波際荷花紅黏天長此送馣馤網魚鼔
輕船時向柳隂繋或乘烏獬豸沙路信所致非同廉將
軍尚懷復用意只待八十時攬轡去謁
帝
長安午日諸同人集兒至筠融舟寓齋用余邨居
卽事雪橋弔郢子二詩韻見寄仍依韻答之
經年不復聽宮鴉曉起南榮野趣加滿院苔痕行竹逕
繞邨香氣送荷花雲霄喜接篇篇玉鼔吹初停處處蛙
寢食少陵詩味裏無須冰柱說劉义
舊雨情深句最幽傳来遠道慰歸休共言老去清如鶴
自笑生平拙是鳩蒲酒未同林際飲驪珠長向篋中留
相思竚立荒陂上歲月空憐逝浸悠
(附)原詩沅
午簷晴霽散風鴉節近天中景物加半盞香醪沉艾
葉一株高柳當榴花軟塵怕逐天街馬幽夢時聽水
閣蛙此際西陂無那好只思踏浪舞魚义
樂春園後景清幽巖畔孫登嘯不休小圃偶尋風蛺
蝶空庭閒聽雨班鳩龍鱗肯向松閒老鴻爪曾看雪
上留(戊子夏留宿西陂三日)問訊前時烏獬廌青沙白水意悠
悠
陳琰
霽色微凉散曉鴉舫齋綠樹影交加故園新笋將成
竹此地戎葵小著花清濁祗應憑酌酒公私底用問鳴
蛙輞川正憶東菑樂恰好簾前拄畫义(時懸陸包山畫輞川積雨)
(詩小景)
西陂泉石夏来幽居士偏宜署四休訪道有時冠製
鶡看山随意杖扶鳩滄浪僧到琴重撫(先是公見寄喜滄浪僧過)
(訪詩卷)雪苑人過酒可留自倡水僊浮一葉荷香月白
夢悠悠
元釪
曉樹分飛紺色鴉小堂名飲興偏加杯浮平老三年
艾(党竹溪五日詩三歲已無平老艾一杯聊作辟兵符)座有科名一樹花(石榴一名)
(科名花謂蘭揮吉士)偶對午風思夢蝶漫隨秋水聽鳴蛙春帆
競渡江南岸紅斷溪西燕尾义
好在西陂杖履幽小亭初築號休休縹壺送喜風吹
鴈紗帽行田雨喚鳩霜鬢四方知未滿名僧萬里為
淹留中朝司馬歸田後多少人閒去事悠
至
鶯啼纔過噪雛鴉嫩綠當窗客興加視草今年聯棣
萼趨庭往事說藤花官閒大似三眠柳門静何須兩
部蛙蒲酒盈樽来舊雨新題&KR0848;罷手頻义
西陂烟月足清幽方外詩人到惠休(聞滄浪僧澄照過訪)十里
芰荷藏鬭鴨千章楊柳帶鳴鳩平頭拄杖穿花去短
後單衣冒雨留極目雪橋何處是鷗波無際夢悠悠
再疊前韻二首寄懷經一沅
清泠池上銷魂地追記前遊興倍加曉陌籠鞭過竹
塢水天沈醉宿荷花白沙翠沼村村柳菱蕩蔬塍處
處蛙正是謝公行樂處吟窩得句手頻义
封胡遏末人人勝小宋臨風憶未休下筆憐君如渴
驥營巢笑我作癡鳩才華冀北宜軒翥塗輙嵩南久
滯留且喜鯉趨文選熟側身懷古思悠悠
步前韻兼答湘芷先生韋金
正當撰杖數歸鴉重五詩来興更加諸父一時方視
草故人偶過共看花萱含曉露迴幽蝶柳暗遙汀噪
怒蛙未到融舟蕭散地倚欄欲賦手空义
清泠池畔景清幽仙侶同舟思未休染翰才高君附
鳳為巢性拙我如鳩半橋斜日行吟過一曲輕烟把
釣留記否去年相送處柴門月色望悠悠
秋晩漫興
漫道滄溟是我家西陂隨處足煙霞孤松濤起閒堪撫
野水波澄望更賒鼎鼎年光来鴈陣悠悠生計付魚义
回鑾方物時當獻自向園中摘木瓜
(附)步前韻二首韋金
閒閒十畞好移家竹裏烟光竹外霞疊石為山登欲
遍埋盆作沼興偏賒霜遲麥熟(蕎麥)方爭刈水落魚寒
漸可义莫道荒村經過少老僧来往共茶瓜
住近荒芹白鳥家關心端祇在煙霞聯吟花外幽期
好拖杖原頭野趣賒大谷棃成枝拂檻烏椑柿老影
攢义夕陽西下荆扉掩除架閒園自剝瓜
往歲暢春苑啓事常隨午亭先生出西便門公重
出此門感舊有作遠道見寄走筆奉答
少陵昔出金光門後来重過憂思繁東坡五字答公擇
彭門會合曾為言古人風義皆如此此道今人誰復敦
午亭先生行古道顧余情實逾弟晜别来一載念甚渴
彼此酬倡勞夢魂今晨西陂除架了忽枉雅調来荒邨
為言啓事便門過憶昔與我同短轅朅来載經增悵惘
風花輦路依然存清辭健筆遠相寄宛如握手笑語温
余正停雲欲有賦神契直竝居易稹清泠池水清見底
哀雁叫侶黃葉翻千迴孤詠勝服藥幽憂之疾一朝伸
菊英滿把霜月上何當此夕同傾樽
(附)原詩廷敬
音書迢遞雁飛翻往事誰堪與共論十里烟花隨
輦路五更燈火出重門東都祖帳何人在北海賓朋
舊日存再見渭城新柳色殘年銷得幾迴魂(時具摺子將請)
(告未果)
夢中賦白菊醒記首二句為續成之
晩花不設色寂歴綻荒園偶夢空亭外相看老樹根雪
花紛自照香氣澹能存味得陶公句無從著一言
送漢荀返吳江用阮亭雪後石帆亭懷賓公山中
韻
偃息煙水窟檢歷歲已窮西陂雪三尺林壑改舊容故
人返南國颿挂新霽風留别枉瑤草悵望阻江峰安得
身為雲長與龍相從月憐宋郊白梅憶昌亭紅中懷方
悽如雁響来霜空
夢賦海濱樓閣得起二句醒來續成一律
危樓縹緲俯歸墟碧瓦丹楹落照餘自是老懷無俗韻
偶從幽夢到仙居摩空激箭看飛鶻出水如山訝巨魚
記得秦皇高島畔酒酣作賦擬元虚(余有秦皇島望海歌)
致兒自閩海之任巴蜀便道抵舍留西陂一月適
至兒自都門寄致五絶句因走筆和之
幾載閩天入望遥又官巴蜀路迢迢小住西陂好風景
柳絲匝岸水平橋
櫻桃如火笋抽簪紅藥狂香度遠林一杖偶尋清淨退
兒孫詩話共松隂
江瑤柱喜行廚薦鳳尾蕉從海舶移稱觴一事猶懷歉
未得輕紅擘荔支
鵝兒似酒趁漁舟放鴨空亭取次留又送吟鞭過劔閣
月明無那鳥鈎輈
緯蕭授研傳詩𣲖可竹新篇亦起予多少阮亭舊題處
捫碑好為一停車
兒至奉
使黔陽計程當過鄭州遥望賦此
衝炎乘傳相驊騮天外黔陽路漫悠山水方滋新句得
文章有事素懷酬回瞻
北闕增惶恐近接西陂敢滯留好待秋深瓜果熟(今歲哈密)
(瓜蒙葡萄賜並御賜最盛)張筵四世聽吳謳
屈指
屈指將成八十翁扶持猶未謝雙童談禪社結烟波上
謁
帝心懸霄漢中遊屐擬追劉秘監(劉九遊嵩山凡七十四次)學書恒
愧杜祁公偶攜坐具空亭畔領略荷香月正東
紀夢
連宵有清夢今更入雲峰似此仙靈窟全開浩蕩胸盤
山杏花雪廬阜月明鐘彷彿曾遊處重来策短笻
王賓興方伯致政歸江南以小照索詩漫為賦此
遂初誰為寫羲之别業金沙一水湄歌頌兩河盈篋在
還將七字索西陂
看花
天與芳春樂看花日幾遭土牆行竹色茒屋落松濤作
社邨烟亂催耕鳥語勞提攜雙蠟屐還擬謁崧高
送眼聞禪師主古白雲法席
白雲蕭寺舊知名枮木堂前野草生何意西江禪叟到
頓教中土法輪明祗林風過飛花雨祖地春迴見象耕
欲問苾芻隨粥鼔金山公案許重評
歲暮夢遊西湖
遊興老不可遏詩瓢永夜凄清孤山疎梅幾樹冷泉明
月三更
西陂類稿卷二十一
