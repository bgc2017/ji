西陂類稿卷二十八
吏部尚書宋犖撰
題䟦
先文康白華堂詩跋
先文康詩才敏妙得於天授每酒酣落茟如風雨驟至
而法度一與古合世所稱刻意苦吟者恒未逮也明末
中原喪亂稿多散失僅存白華堂詩一卷鼎革後篇什
遂少康熙丁未犖曾合刻於黃州校讎未善剞劂亦惡
深以為憾今辛未秋於豫章官舍率兒至重加考訂梓
而藏諸家塾嗚呼犖年十二三即從先人學聲律今髮
白齒豁始獲與兒子收拾遺草奉揚清芬是則犖之罪
也為之泫然泣下
文康公十友圖跋
明天啓崇禎朝一時名士大夫往往寄情繪事縱六法
有未精而一種高懷别致盎溢筆墨間如倪文正黃文
烈諸公皆然得者無不珍惜先文康公繪事彷彿諸公此卷
本朝初年開府畿東時為屬吏蕭五雲氏作記犖
童子時於漁陽官舍見公醉後潑墨題為十友圖今五
十年後偶從吳門僧舍得之前題字已無拜閱一過淚
落紙上王于一題字佳絶後溧陽陳相國宛平劉司馬
膠州張銀臺諸跋皆有三昧語王陳文望最著劉為至
戚張亦公同朝精於鑒别愈當子孫永寳也
文康公畫冊跋
文康公雜畫一冊凡八頁山水三石一竹一寫生三前
題帶礪河山字為瀋陽范文肅公壽蓋文康公開府畿
東時也文肅公開國名相與文康公情好最篤文康公
薨文肅公賜犖書云尊公心事不佞能知之不佞心事
亦尊公能知之犖謹藏笥篋中十五年前犖宦京邸從
文肅公五子彥公學士乞得此冊憶文康公圖此時犖
纔十二今忽忽六十有三自文肅迄今宣化守時崇已
三世自文康迄犖曾孫已五世矣兩家子弟講通門之
好宛如當日此冊不獨子孫永寳兼足徵吾兩家之克
敦古處也文康公畫筆乘興點染爛然天真生平心折
陳淳徐渭二人此殆似之康熙丙子三月十日重加裝
池灑淚題此
西湄草堂詩跋
右西湄草堂詩一卷為季弟介山氏遺稿余攜之笥中
久矣今年冬潛江朱子悔人訪余南州官舍俾其刪正
付梓寄姪壆壔謹藏之介山詩才清絶初學劉文房錢
仲文逮奉教王阮亭先生欲肆力於唐宋諸大家所進
有未可量而介山年甫四十一死矣嗚呼同氣彫喪撫
兹遺篇淚如雨下介山品潔而氣和風流自喜書畫皆
可觀恒語人曰世間事無一可怒者此其所以合於三
百篇之旨歟
跋楊文恪手閱劉後村集
右劉後村詩文抄本五十卷為豐城楊宗伯文恪公廉
手閱康熙庚午三月得之豫章官舍後村集流傳頗少
文恪常薦李文正王文恪諸公太原王端毅被讒又力
為伸救其品最高手澤尤堪寳愛憶先文康語犖云先
莊敏以中丞家居所閱史記最精當字皆蠅頭楷惜於
崇禎壬午賊䧟郡城時失之今觀此知前輩讀書不苟
大略相同更慨然於圖史寳玩銷沈於兵火者不少也
跋曹實菴咏物詞
今人論詞動稱辛柳予觀稼軒詞以佛狸祠下一片神
鴉社鼓為最耆卿詞以關河冷落殘照當樓與楊柳岸
曉風殘月為佳它亦未盡稱是迨白石翁崛起南宋玉
田草窗諸公互相唱和如野雲孤鶴去留無跡此竹垞
論詞所以必推南宋也今讀實菴咏物十首彷彿樂府
補題諸作擬諸白石暗香疎影何多讓焉阮亭讀之拍
案稱善曰曹大乃爾奇絶予亦云
跋徐巨源友評
余到南州三載求徐巨源文翰甚渴自陳伯璣所刻榆
溪集外即片紙不可得今春羅飯牛誦巨源贈詩云雲
山已是無常主更寫雲山賣與誰又云記得扁舟初過
訪草堂門外水齊天令人諷歎不已兹又從朱子莊得
巨源友評一卷手書六百八十九字文既散朗冷雋字
復本色其引喻玲瓏超脱直是晉人風味米海岳云前
賢徵引迂遠如龍跳天門虎卧鳳闕是何等語吾所論
要在入人不為溢詞知此者可與讀巨源此卷
跋孤樹裒談
右孤樹裒談十八卷雜記明太祖迄武宗朝事最為纖
悉建寕李公古冲著公名默嘉靖間歴官冢宰康熙癸
酉九月三日周子雪客訪余吳門以是書見贈按王阮
亭侍郎皇華紀聞云廣州老城内督糧道署西圃有管
樹一甚奇古略如榕樹葉絶大其幹皆根枝樛結而成
李冢宰著裒談於此樹下有記刻石嵌樹間亂後兵婦
得之作擣衣砧一士人夜聞砧聲甚異贖取之今尚存
跋朱竹垞和論畫絶句
余暇日創為論畫絶句如干首理絶繩尺意在獨解陳
後山所云晩知詩畫真有得也竹垞先生見而好之走
筆屬和不摭拾畫苑剩語第吟賞生平所見而神理已
超超元箸近代數十年名手皆得附之以傳抑何幸耶
先生平日論詩頗不滿涪翁今諸什大叚學杜而高老
生硬之致正得涪翁三昧信大家無所不有
跋宋史續通鑑長編
宋李燾有通鑑長編百六十八卷續長編集要六十八
卷續宋編年十八卷今世藏書家往往求之甚渴此宋史
續通鑑長編三十六卷非燾本的是元刻卷首割去著
書人姓氏卷末割去大元字賈人狡獪乃爾按元胡宏
亦有通鑑長編續長編此其續編無疑前有燾進表一
通或當日與燾本並刻今所存者止此耳康熙丙子六
月從姑蘇書船上購得識而藏之
跋滏陽張氏兩世家訓
張氏為滏陽望族此兩世家訓為司馬公訓太史公太
史公訓閣學公者先文康舊與司馬公同官太史公實
先文康門下士今閣學公視學江南又與犖有同岑之
雅故知公家教最詳康熙丁丑歲杪閣學公玉峰校士
畢道經金閶飲余公居之小滄浪酒間手家訓示犖俾
為之跋犖敬讀一過大而立身從政小而起居飲食靡
不諄諄告誡有古箴銘之風至司馬公云外其官而官
存尤令人聞晨鐘焉閣學公似君又蚤成進士能世其
家滏陽之澤永永未艾蓋其得於庭訓遠矣余家疊遭
兵燹先莊敏福山諸公遺蹟久隨雲烟滅沒所存者獨
先文康數紙耳摩挱此冊不勝慨然
跋銓事記
右銓事記十篇明雲夢鄒大澤先生著先生名觀光字
孚如萬歷庚辰進士歴官太僕卿嘗講學東林學者稱
大澤先生當在銓曹與鄒南臯先生同事釐剔奸弊一
時有二鄒之目先曾伯祖莊敏公為太宰最相得詳記
之第三篇為犖家乘所不載康熙癸未春從錫山顧梁
汾舍人見之端文公手澤存焉犖採入家乘更錄一通
置家塾敬為之跋
跋文肅致入關諸王啟
右范文肅公建議入關致諸王啟一首副本在其先文
正祠内有徐韓二先生䟦後余得拜手讀之啟凡灑灑
數百言大旨以任賢撫衆為急務公在政府凡所厝注
不越斯語蓋見之實事不徒託之空言而已先文康由
畿撫
召入秉鈞公之薦也當
王師入關時先文康亦獻治平三策首議崇禎廟號次
則裁加派以蘇民困羅賢才以佐上理與公言如出一
轍豈非英雄所見略同固宜其有水乳之合也歟洎先
先文康殁公視予猶子嘗舉似予曰令先公之心獨我
知之其久要不忘如此文肅即世令嗣總制今尚書侍
郎諸公或以忠貞或以弼亮
天子倚毗為世臣貴顯累葉而予以任子際衰老之年
沐我
皇上優渥之賜蓋兩家之穀貽者遠矣雒誦之下追維
通門之好庸敢牽連書之明淵源之有自俾予小子竊
附以不朽至是啟言皆碩畫功在
廟社實維
國家永永無疆之休固已載之國史彪炳天壤抑徐韓
兩先生論之詳矣兹不復贅云
跋懷素小草千文
懷素絹本小草千文刻文氏停雲館帖中其書法高古
流傳有緒已悉衡山三橋二跋獨卷中相接及題款處
用漢軍司馬印殊不可解二文亦置而不論偶閱大唐
傳載摘勝云永州龍興寺乃吳軍司馬蒙之故宅素師
浚井得軍司馬印每作書用以為誌不勝快然漫書卷
末
跋范文正公書伯夷頌卷
余再宦遊吳獲謁范公祠屢矣每瞻拜文正忠宣遺像
令人肅然起敬今年春從公十九世孫主奉能濬得觀
祠中所藏墨跡九種其一乃文正公楷書伯夷頌貽京
西轉運使蘇公舜元者文正公為有宋第一流人固不
以書名而此書謹嚴有法度一筆不苟世之善書者或
莫及焉虞道園有云仰惟前賢爭光日月不敢妄有贊
述良然按跋中文富晏杜四名相俱與文正相伯仲忠
宣晜弟不忝象賢君謨才翁及元明諸鉅公一一具在
真巨觀也秦繆醜題句欲與韓范論心得毋顙有泚耶
此卷南渡後歸繆醜又歸賈似道宋亡流入北方元李
侯戡得之因來守吳舉而歸之范氏義莊明神宗時曾
入王弇州質庫後仍歸范氏不取直未久主奉者不戒
復失去為雲間貳守朱勲追得復歸祠中今巋然無恙
信有神物呵護其間也其餘八種一為唐懿宗賜文正
公四世祖柱國誥一為宋哲宗賜恭獻公拜給事中誥
恭獻公純禮也一為哲宗賜忠宣一公御書一為文正公
與尹師魯二帖一為文正公道服贊一為忠宣公劄子
一為忠烈傳芳卷忠烈徽宗賜文正祠額卷中載詩文
甚夥一為東溪書舍卷文正與尹師魯二帖道服贊皆
贗本東溪為唐以安氏讀書處唐正統間人因其地鄰
范祠卷不知何時歸祠中展閱諸卷定當以伯夷頌為
第一余承乏此地幸覩鴻寳敬綴不文之辭於卷末尚
有忠宣誥未及見在兩江制府蘇公先生處先生即忠
宣二十世孫也
跋朱文公書杜詩卷
右朱文公書少陵送路六侍御入朝詩後題仲春後三
日寓劒川書寄伯恭友丈朱某載拜前有黔寧王子子
孫孫永保之方印又錢氏素軒書畫之記花邊圓印錢
氏合縫鼎印後有素軒清玩珍寳花邊大方印又合縫
鼎印順治三年七月初二日
世廟以賜先文康
今上康熙三十四年六月犖重加裝潢此卷紙色蒼然
書朴老而勁的是真蹟嘗藏明沐昭靖嗣侯家後為武
宗朝錢寧所得寧敗沒入大内其源流歴歴可考或以
寧本佞倖其印記未免為文公玷余不謂然從来法書
名畫多辱於權門如蔡京賈似道嚴嵩諸人藏弆最富
覽者更以諸人題識印記辨别源流真贗翻益聲價今
寧印正為此卷添一考據庸何傷以是知自古小人亦
未嘗無益於君子也為之慨然
跋宋搨蘭亭三種
蘭亭拓本始自開皇唐文皇見拓本而求真蹟命廷臣
臨摹選偪真者得歐陽本刻寘禁中即宋世所謂定武
夲也自唐至南宋翻刻不下千種宋理宗内府所藏百
十七種賈秋壑所藏八百種此卷三種一為九江本簽
題辛之三後題右九江夲紹定壬辰歸涂所得與辛袠
第三本殊不同一為唐安本簽題壬之三郭明復於淳
熙間用貞觀舊本刻石自有跋後題右唐安本得之於
王同年震舉澤之一為家藏石本簽題癸之三後無題
字又有蔡君謨諸人跋范太師本簽題癸之六後無題
字蓋南宋丞相游似所藏百種之四也范本今失去僅
存跋國初
世廟以賜先文康又有定武一本今亦不存按胡菊潭
相國禊帖綜聞載游丞相蘭亭以天干編處自甲之一
至甲之十每本横表折摺作冊末題所自得自出乙癸
九干皆然鈐記凡五種或用名或用景仁其字或用克
齋其别號或用游氏圖書或用旌德堂章有單用者有
兼用者前後裝池用藍牋鈐前池有珍祕小章後池有
趙孟林印不知何許人明歸晉藩前後皆鈐記相傳宣
廟時進内府以鼎革散布人間菊潭所得十八冊同理
宗者僅定武闊行鼎州唐人雙鈎蜀劉涇四種今此三
種獨九江本與理宗所收者同以此類推宋世好事者
摹刻最多雖肥瘦不一皆有一種晉代風流耐人尋味
獨定武如明河珠斗耳宋豫章京堂云前賢筆蹟真者
當祖之臨者當孫之定武蘭亭去昭陵所得殆曾孫行
耶余謂蘭亭考紛紛聚訟要當以黃魯直存之以心會
其妙處為此中三昧語正不必過為辨别反墮雲霧也
九江本有喜聞過堂印唐安本有主忠信河東郡圖書
餘與菊潭所記同者不具錄又卞令之中丞書考載趙
孟林為游丞相裝潢人未識何所據附記以廣異聞
書半塘寺血書華嚴經後
維元至正間有比丘善繼精嚴持梵行妙契無上道願
寫華嚴經流布作佛事將爇松為煤擣和寫此經是具
黑暗相不可以為用或煆汞為丹硏露寫此經雖然頗
炫燿亦能盲人目或以金作泥及泥銀而寫縱寳實外
塵初非我所有惟此指端血為我所甚愛乃今發宏願
刺以寫此經百千微妙頌及十萬正文一一繕寫竟證
入華藏海無相宋居士(無相居士金華文憲别號也)未出母胎時母
夢一異僧手内持是經云吾乃永明假室終此卷母覺
居士生大有因緣在居士洪武初過吳半塘寺展閱悟
前因稽首而作贊是名三世經傳聞遍遠近我今得拜
觀心中大歡喜昔蘇子瞻氏四菩薩閣記舍人所難舍
用以作功德我思不忍舍孰過於此血見血不見經血
與經為二見經不見血血即是經故一身而三世彈指
之間耳滴血遍大千圓滿靡缺陷凡一切血屬盡得見
如来時西陂居士口說此偈已再拜還其經
跋宋刻淳化帖第九卷
宋郡南有幸山堂爲宋高宗駐蹕之所明崇禎中沈氏
濬池得石一片兩面刻字乃淳化帖九卷第一二兩版
王獻之書也旁有陳懷玉鐫四楷字董文敏見而愛之
後寇亂失去康熙丁丑余姪壔偶掘地復得搨以寄余
筆畫遒勁精采奕奕爲北宋刻無疑按閣帖祖本用棗
版而陳簡齋云太宗刻石寵錫下方則閣本固有石刻
也南渡後摹刻者紛紛曹士冕法帖譜系云襄州刻本
第九卷大令帖毁於王旻之變余曩撰筠廊偶筆即以
此石為襄州所失不知旻變在理宗端平三年以地以
時相去遠甚且既毁矣安得復出今為正之别刻一石
附帖後俾壔永寳焉
雙忠遺翰跋
明熹宗時逆璫魏忠賢竊弄威福其惡在王振劉瑾上
當時攖其凶鋒受禍慘毒如楊左諸公較之東漢黨人
不啻什百過之迨後甲申三月一時盡節諸臣半屬東
林君子雖曰三百年養士之報亦楊左諸公有以風勵
之也長垣王少司馬家楨爲楊忠烈同年生當忠烈被
逮兩致書於公公復札稿竝致崔冢宰景榮札稿又忠
烈獄中寄兒絶筆皆爲司馬公子武進令元烜輯而藏
之題曰雙忠遺翰康熙丙子六月余舟過毘陵從元烜
借觀忠烈札有死為厲鬼殺賊語絶筆有楊大洪為臣
死忠此心耿耿不愧天地鬼神語何其烈也書法秀整
胸次具見司馬公復札稿云大丈夫獨行其志但要拿得
定做得成利害禍福可置不問致崔札極為忠烈拯救
書亦蒼然有顔書爭坐位風骨均宜永寳忠烈死司馬
公與崔前後去位甲申之變司馬公亦以起義誅僞官
不勝死與忠烈先後一揆雖爭光日月可也嗟乎歲月
變易手澤依然如元烜者亦可謂賢子孫哉余幸覩名
蹟肅然起敬再拜題此
跋羅珂雪臨古帖
先文康評黃慎軒書出米而出乎米今觀珂雪所臨晉
唐宋明諸帖皆出晉唐宋明之外所謂作詩必此詩定
知非詩人也昔吾友曾有跋云珂雪勤勤於倪(鴻寳)楊(機部)
二文正當不獨以其書珂雪亦無以書不工為恨然則
珂雪固不獨以書重矣
跋九峰山人詩冊
九峰山人徐霖别號䫇仙金陵人能詩畫善書尤工樂
府受知於明武宗授以官不拜其篆法與李長沙相伯
仲真行皆入妙品康熙戊辰歲暮得此冊於南州
跋黃石齋先生楷書近體詩
明末倪鴻寳楊機部黃石齋諸先生詩文書法皆有一
種抑塞磊落之氣必傳無疑石齋先生楷法尤精余向
見先生請室中所書孝經直抉鍾太傅之祕心好之而
不可得此冊書萬籟此俱寂和韻詩十五首真所謂意
氣密麗如飛鴻舞鶴令人叫絶憶亡友柳愚谷堉常推
先生楷書與張瑞圖竝傳太傅衣鉢余急止之曰信如
子言蔡京當與蘇黃米三君子抗衡千古不必以君謨
易之矣愚谷爽然自失聊識此以博觀者一噱
跋侯氏家藏雜帖
右明人雜帖八冊自嘉隆以迨啟禎東南知名之士略
備同里侯君輔之於明末喪亂中以百錢買得之國初
輔之出以見示旋裝池付子方至方至余女夫也父子
相繼棄世久矣彌甥晸摩挱兩世手澤寳愛有加今丙
子夏六月攜過余吳門官舍披覽之次不勝今昔之感
題數語冊尾以志歲月内二冊有濟南邢氏及萬鍾題
字蓋曾藏子愿友石兩先生家云
題陳子文比部臨東坡寒食詩及山谷跋
東坡寒食詩及山谷跋皆偶然欲書遂入神品余觀察
畿東時從遷安劉魯一總憲借閱眞蹟一過二十年往
来懷抱不置今觀陳子文比部摹本神采煥發頓還舊
觀昔右軍蘭亭敘以醉中無意得之後屢書終不能逮
子文乃獨從臨摹中得兩公偶然欲書之妙那不令人
心折坡公題畫雁詩云君從何處看得此無人態詩文
書畫正可一齊參悟
題費氏所藏周鬲款識竝釋文
周鬲款識竝釋文費子葛陂定爲松雪翁手跡與中郎
辨柯亭篴材何異知賞鑒自有真也
跋王摩詰畫濟南伏生像
此王摩詰所寫濟南伏生像載宣和畫譜南渡後入思
陵甲庫題字竝乾卦印紹興小璽具存觀後吳傅朋題
名蓋不久歸開府郡王矣明李廷相黃琳皆賞鑒名家
曾經藏弆顧鄰初客座贅語云都玄敬從黃美之家見
摩詰伏生圖為之吐舌即此卷也不知何時取入大内
鼎革時散落人間爲孫侍郎退谷先生所得劉□五石
瓠孫氏藏畫目首列之先生殁轉歸梁相國棠村先生
今康熙庚辰十月余從相國孫右江僉事雍處見之疏
其流傳之緒以示將来摩詰畫為南宗第一人高出從
来畫史之上伏生授書又關經學非天王洛神諸圖可
比收藏珍重當何如也至畫入神品有目者皆見之無
庸贅
跋王晉卿漁邨小雪卷
昔人云書中唐模畫中北宋得之便足自豪駙馬都尉
王晉卿北宋中巨擘也其遺蹟最烜赫者爲烟江疊嶂
圖次之為瀛山圖陳眉公云烟江卷舊藏王元美家余
曾見於萬卷樓下後轉質虞山嚴氏遂如泥牛下海董
文敏云瀛山圖在嘉禾項氏惜不戒於火已歸天上余
二十年前於棠邨梁相國齋中見設色一幛相傳為晉
卿筆恐尚未確都尉風流殆隨雲烟滅沒盡矣漁村小雪
卷載宣和畫譜歴代藏弆御府鼎革時爲滄州戴侍郎
巖犖所得侍郎歿其後人求售輦下烏目山人王石谷
購作枕中祕康熙庚辰正月山人来吳出以相誇為之
叫絶按晉卿畫源本營丘此卷清蒼秀潤人物林木大
類摩詰尺幅中具有雅人深致非寬范醉許可比瘦金
題字宛然璽印累累誠希世之珍也夫漢碑在人間略
可指數曹全碑晩出頓煥人耳目此卷得毋類是
題東坡笠屐圖
予家藏絹本東坡先生笠屐圖當是元人筆其上題曰
東坡謁黎子雲途中値雨乃於農家假篛笠木屐戴履
而歸婦人小兒相隨爭笑邑犬爭吠東坡曰笑所怪也
吠所怪也覺坡仙瀟灑出塵之致六百餘年後猶可想
見會予訂補施註蘇詩成因橅其像於卷端以識嚮往
蓋康熙己夘六月二日也
跋李希古長夏江寺卷
南宋李希古長夏江寺余見凡三卷其一為遷安劉總
憲魯一所藏余曩曾購得筆墨渾厚神采奕奕上有高
宗題云李唐可比唐李思訓乃從来烜赫名蹟也旋為
有力者負之而趨迄今悵惘其一無高宗題殘缺已甚
余見於梁相國棠邨先生座上所謂素絲斷續不忍看
已作蝴蝶飛聯翩殊無可憶此卷雄峭幽邃寫出江山
之勝以泥金點苔尢爲奇創流傳有緒詳董文敏跋中
品在劉氏卷下梁氏卷上亦希世之珍也康熙甲申正
月余從嶺南得之足以豪矣裝池竟漫爲跋尾
跋仇十洲滄溪圖卷
義興吳克類儔世宗朝宗伯文肅公儼之弟以明經爲
武城令歸老滄浦因號滄溪與吳門文氏父子交最篤
此圖爲十洲名蹟追蹤二趙後題詩秀水仲春龍與謝
茂秦同爲趙康王上客詩字皆不俗亦可寳也
題外祖澇丘趙公像
此犖生母趙淑人之考澇丘公七十六歲像也公力田
抱朴爲德於鄉終身不失赤子之心犖周旋杖履恍如
對羲皇以上人康熙癸夘十月以微疾終享年八十有
六此幅爲會稽沈生明仁筆無毫髮遺憾每一展拜依
稀北莊花下分甘共嘗時也今丁丑小雪吳門重裝敬
題數語可勝追慕
題逆修生七往生淨土畫卷
右畫佛說閻羅王授記四衆逆修生七往生淨土經一
卷爲陳觀音慶婦人文殊男慶福造不著時代及著書
畫人姓名紙羅紋古色畫法詭異書亦具有氣格似是五
代北宋人蹟簽題閻立本地獄變相未足為據東坡云
佛滅度後閻浮提衆生剛狠自用莫肯信入故諸賢聖
皆隠不現獨以像設遺言提引未悟今觀此卷所以提
引衆生者至矣摩挲寳軸憬然如聞晨鐘余藏篋衍最
久會匡廬開先心壁師訪余吳門即舉以贈俾歸貯之
七佛樓仿東坡施四菩薩版例亦都安哉
跋燕叔高青溪釣翁圖卷
叔高畫最不易得余家
賜畫舊有叔高溪風圖絹本高頭長卷布景幽峭筆墨
精緻後有元馮子振奉皇姊大長公主命跋同時館閣
諸公題咏將二十人惜以氣色黯淡乙之後歸梁棠村
相國相國歿書畫多散去訪之遂不可得數年前從毘
陵莊氏得古岸遙山一幛北宋而開南宋之派亦以絹
太破碎未爲甲品康熙戊子正月兒致觀察閩海遣人
持此卷来壽初入目未見其妙展玩數四始得橄欖回
味因寄書致云此卷以樸淡寓古秀上承唐人墜緒下
啟元人正宗神韻超超在牝牡驪黃之外與棗子入口
便甜者㢠别洵叔高第一合作也後題諸公人品最高
語多三昧尢堪寳玩楊鐵崖狐狸聽冰之誚爾其免矣
余摩挱三十年仍當付爾寳藏座客聞之咸爲軒渠聊
記此以見老子興復不淺云是歲清明前七日重裝畢
西陂放鴨翁犖書時年七十有五
跋王文安公枯蘭復花卷
順治己丑夏五月先文康公京師别墅枯蘭復花集同
鄉諸先達暨子姓賞之時王文安公在座援筆畫蘭為
長卷竝圖萎後之一莖三萼而題跋於後予年十六侍
立旁觀屈指今年七十有五忽忽六十載矣予方重修
中州會館適攜是卷於篋衍曩時同席諸公子孫半在
京師而予子孫較諸家尤盛不禁撫今追昔之感焉予
忝秉銓衡頃以老疾乞身蒙
聖恩優奬予告瀕行為紀其事於末幅示予子孫勉旃
毋忘先公之遺澤及鄉先生之訓誨以副老人之望庶
可附斯卷以不朽云同觀畫者梁公眉居蘭陽少司農
諡康僖雲構也孫孝廉瑤海今除江西南豐令黃君于
石洛陽人東阿令甲第也張公坦公新鄉少司空縉彥
也張公玉調永寧少司馬鼎延也薛公行塢孟縣少宗
伯所藴也孫琳聲今官刑部郎中傅公夢禎登封少司
空景星也曾孫孝廉樹崇今候補京職劉公瀛洲祥符
大司寇諡勤僖昌也姪士聰今官内閣中書孫燦候補
知縣赤城余族姪諸生之城也王公覺斯孟津大宗伯
諡文安鐸也今公孫鵬貢生曾孫眉穀主事俱需次在
京外孫吕公履恒今官廣西道御史予字牧仲子至今
官翰林院編脩致福建按察使筠舉人姪起湖廣驛鹽
道副使孫如金候補主事吉金新除湖廣辰州府同知
康熙戊子閏三月卄五日商丘宋犖識
題吳遠度畫山水
遠度具妙筆居勝地江山吞吐人文切磨其以畫得名
非偶然也後游雪苑縱觀余家所藏
御賜舊蹟浸淫寢食其畫益進於古梁棠村先生以爲
摹倣元人而不自知其入於宋信夫
題吳遠度畫竹
文與可墨竹子瞻深得其蕭疎之韻元管夫人又以叢
篠見長遠度此卷瀟灑蒼鬱加以溪水綿邈境地幽勝
使人一往移情則又於古人中獨開生面不似息齋規
規與可也
題柳愚谷西陂第二圖
原圖疎秀類元人此更加以蒼莽浸浸乎入董巨之室
矣始知愚谷胸中筆下無所不有不似右軍禊帖再作
便不佳也
跋文休承雲林山色袖卷
休承此圖所謂山川浮紙煙雲滿前酷似小米青山白
雲䄂卷正如五代史無一字蹈襲龍門而深得龍門神
髓恐索解人亦未易得耳
題惲香山倣北苑夏山圖
香山畫有二種一氣厚力沈全學董源為早年筆一惜
墨如金翛然自遠意興在倪黃之間晩年筆也此幅倣
北苑夏山圖正其蚤年得意作題語亦頗自負乃家人
從朱生卧菴處得之疑爲贗本將覆瓿矣余取付裝褫
跋而藏之蓋亦中郎㸑下桐也
跋惠山聽松菴竹罏圖咏
明洪武朝高僧性海住惠山之聽松菴嘗命工編竹為
茶罏體製精雅王學士達善朱少卿逢吉王舍人孟端
各有詩文紀其事而舍人復為之圖永樂中性海示寂
罏亦淪失其徒韶石復以道行繼師席藏弆諸公翰墨
惟謹成化中邑人秦太守廷韶撰訪罏疏付韶石弟子
戒宏於城中楊氏求得之仍貯菴内邑人盛舜臣復倣
製二罏攜至京師一獻其伯冰壑侍郎一奉吳匏菴宗
伯自是題咏益富卷軸比牛腰矣
國初有竊舍人圖及李文正篆書題字鬻輦下者旋爲
邑人顧舍人梁汾購得曾出以示余康熙壬申秋余移
節吳閶道經泉上取竹罏煮茗慨然念高僧往哲之風
流從寺僧收拾斷紙殘墨竝求梁汾所藏王李遺蹟裝
池爲四卷付寺僧永寳之計文十三篇詩九十二首名
賢高逸見卷中者六十有七人麄官如余得附姓名以
不朽亦何幸也
跋吳門諸子遊上方石湖圖咏
右明憲宗朝吳門諸子遊上方石湖圖咏前有白谷題
清谿留墨字劉完菴沈貞吉恒吉釋碧虚圖咏各一楊
景章周廷禮沈石田圖各一金輅陳蒙張浩沈橒詩各
一馬愈詞一皆以贈東禪敬上人味卷中跋圖咏甚夥
今所存止此耳按完菴名珏長洲人官僉事畫有盛名
貞吉名貞號南齋恒吉名恒號同齋兄弟皆高隠恒吉
石田父也輅石田祖姑之夫蒙常熟人字允德别號東
家生有詩集石田誌其墓浩吳江貢士字文遠恒吉之
妻父石田外祖也橒字才叔石田從弟愈嘉定孝廉自
署癡愈餘未詳諸圖咏皆翛然拔俗碧虚詩亦可觀畫
類方方壺細玩似為石田捉刀康熙丁丑正月於吳門
官舍得之攜至滄浪亭覽諷一再過想見此中三百年
来高賢遺老徜徉於山水佳處日作詞章翰墨因緣令
人歎羨不置也
題韓幹放馬圖
韓馬余見二卷一為圉人呈馬圖一為馬性圖皆絹本
長不滿二尺唐人畫卷往往如此二卷筆墨高古望去
肥澤所謂肉騣碨礧連錢動彷彿似之此放馬圖長與
二卷等絹雖浥壊而三馬神采奕奕騰驤曠野天骨開
張大有蘭筋權竒走滅沒之勢宜不爲少陵所譏且牧
人奇古較前二卷似當出一頭地讀退谷先生跋流傳
有緒允屬妙蹟余更綴數語卷末聊於畫苑中留一段
公案耳
跋宋儒遺墨卷
右宋儒遺墨一卷卷首篆書四字大徑五寸爲明中憲
大夫致仕太僕少卿前直文淵閣經筵國史官陳綱題
綱成化朝進士篆法與程南雲相伯仲第一范文正公
與秀才仁弟札昔人評公書以爲得樂毅論筆意清勁
中有法度當時善書者如蘇才翁子美蔡君謨咸推重
之曩從吳門范公祠見公楷書伯夷頌誠烜赫名迹其
他多贗本此札正符清勁二字爲眞跡無疑第二司馬
温公啟太師劄子世傳公書若隸端正似其爲人此札
舊刻文氏停雲館帖中僅存騏驥之骨今觀眞迹楮香
墨彩浮動几案且文筆古致錯落尤堪寳翫後跋云范
文正司馬温公二帖林文安所藏傳少司馬儀部郎三
世什襲猶新熙燥髮知慕二賢今獲覩手墨如承顔色
後學四明豐熙謹識再為太師祁國正獻杜公致留守
龍圖札祁公暮年學書與壻蘇舜欽討論筆法遂有草
聖之目停雲所刻一札其墨迹今在予處粉牋剥落不
似此紙墨完好觸目皆琬琰光也又唐介啟侍講待制
晦叔一札介字子方江陵人擢第為殿中侍御史直聲
震天下後參知政事諡質肅其筆墨具勁直之氣令人
望而起敬韓絳字子華忠獻公億之子官司空檢校太尉
康國公諡獻肅弟維字持國官翰林承旨竝以豪翰名
此絳札致文通大尹維札啟平章太師一以蕭散勝一
以渾厚勝皆采賢劇蹟也後跋云杜唐張二韓書世罕見
匏翁博古稱藻鑑要為不誣數公非以書擅名今去之
五六百年而名家珍襲如此其可重固有在哉嘉靖庚
寅蜡月既望四明豐熙識張札不知爲誰吳文定當亦
有跋今竝逸去可惜按杜祁公書蘇黃諸公咸所心折
此云非以書名誤矣林文安瀚閩縣世族官南吏部尚
書子廷㭿工部尚書諡康懿廷機工部尚書諡文僖孫
燫禮部尚書諡文恪烴南工部尚書廷櫛子炫儀部郎
此卷為文安及廷㭿與炫三世祕藏豐跋稱廷㭿為少
司馬蓋未爲尚書時即寳此也熙鄞縣人弘治朝一甲
進士官翰林學士其子南禺坊尤擅翰墨之長足爲此
卷增重明末歸福清葉臺山相國相國裔孫貧不能守
爲男致購得康熙辛夘二月致遷蜀藩便道来省以此
卷爲子壽摩挱一再過願吾子孫亦如林氏累世寳弆
無爲大力者負之而趨幸矣是年七月七日西陂七十
八翁完菴犖誌
西陂類稿卷二十八
