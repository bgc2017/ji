西陂類稿卷八
吏部尚書宋犖撰
漫堂草
送李孝菴太守之官遵義二首
隨堞天涯去邊烽乍息時山川夜郎國風物竹王祠露
冕春行好銜杯别恨滋諸侯看負弩僰道擁旌旗
離席留殘雪驅車趁曉鶯少年為郡日遠道送君情蒟
醬憐行賈巴僮勸耦耕文翁遺範在早晩聽休聲
過河曲精舍同悔人分賦二首
長河環古堞别浦映疎林策杖迴隄去聞鐘初地深杉
爐燒鴨脚棐几玩來禽不淺滄洲趣閒房起越吟
春淺冰花結寒光滿竹扉一僧開逕老千嶂隔林微種
菜宜煙渚撈鰕羨草衣他時芰梁上好把碧筒揮
盤山拙公以野蔬見寄次韻答之(蔬名杏葉豆葉豆葉惟盤山與)
(匡廬有之)
柔條纖葉碧參黃春礀幽姿泫露光小摘雲林扶短杖
遠馳瑤草侑盈筐種疑上苑花時見菹憶廬山雨夜嘗
榆肉楮雞誰得似殷勤真費道人糧
(附)掇野蔬寄牧仲觀察智朴
冉冉輕煙閃閃黃飯餘嶺上弄春光豆苗競茁紅侵
步杏葉才開綠滿筐偶摘最憐人不見小鮮偏喜我
初嘗非君古道誰堪寄只許山家作道糧
春日憶淥波村用至兒韻
幾載春風憶敝廬黏天雲水望來虛何時放鴨亭邊去
紅藕花中罩白魚
(附)原詩至
楊柳參差恰覆廬淥波村裏綠陰疎輕舠小坐春風
暖好釣胎鰕孕子魚
春日書懷用竹垞檢討柳巷杏花歌韻
昔我遊雙江匡廬九疊往復經扁舟泛彭蠡如鳥張修
翎忽忽回頭已七載孤篷還憶泊落星朅來客通潞杖
不扶郊坰簿書攪晨夕安得愁懷醒春光九十隨手過
如酲桃萼嗟飄零婪尾行欲放送花想園丁漫堂天陰
對圖畫尺幅徒愛遥山青牆隅疎柳手所種稊生金線
紛婷婷參差石竹侵檻碧灌溉時自攜銅缾朝來鄉心
不可按側身南望放鴨亭荷錢鋪水葦抽筍雙槳正好
尋清泠冶遊豈必羨吳會竹輿嘔啞闐支硎江湖蓑笠
故無恙一聲漁笛何時聽寄書兒曹課種竹繞屋他日
看竛竮南榮鑷白亦良苦觀河吾自憎吾形隔城迴帆
聞撾鼓輕煙一抹連沙汀閉門科頭恣吟嘯氤氲香篆
留窗櫺盤空硬句寫胸臆吏人欲進仍須停黃昏微颸
響林末楊花如雪吹冥冥
(附)原倡(同嚴藕漁錢庸亭作)朱彝尊
頻年住
帝里一山一水何曾經有若蝸負殼又若鳥翦翎疾
風揚沙卷花去眼看春事如流星邇來罷官居肆意
尋郊坰朝從潞河還犯卯酒未醒(晨過漫堂留飲)雙橋東偏
柳巷北小寒食後微雨零偕行者二子各各駐輿丁
杏梢含苞猶未白柳條拂地今漸青晴絲冉冉香細
細卑枝嬝嬝高婷婷村童灌畦愛看客轆轤井架雙
銅缾種花此地已難得那不更縛香茅亭江鄉爾時
春益好西神山下泉泠泠閶門遊人連臂出筠車十
里闐支硎即如南湖亦不惡桑鳩穀犬聲可聽(穀犬蛙也)
紫荷花草雜坐臥燕來竹筍生竛竮人生還家貧亦
足何苦晨夕勞其形吾儕田廬况不遠峭帆柔櫓凌
回汀都籃兼攜茶酒具悶拓小眼紅窗櫺吳歈越吟
相繼和五日十日恣留停念此令人反惆悵夕陽四
顧塵冥冥
(附)前題次韻至
余也從識字終歲守一經偃蹇三十餘野鶴彫修翎
南下雙江北榆塞年華瞥過如飛星邇來客
帝里結伴尋林坰東風妙駘蕩吹我宿酒醒盤山雲
起横雨脚廉纖小雨向夕零畦蔬燦新綠翦掇煩園
丁威紆柳巷入佳勝小麥翻浪何青青杏萼初試雜
紅白已花未花渾娉婷道旁轆轤汲深井一木上下
懸雙缾辛勤灌溉走野老聊避風雨留茅亭賞心只
此不在遠慶豐牐水聞泠泠詩思忽動快迎刃庖丁
之刀新發硎風光到眼慊夙願布穀催種還堪聽路
上小兒競導客插花滿帽來竛竮嗟我骨相宜藪澤
胡乃奔走勞其形佇看鷗鳥殊溶漾朝飛暮宿依沙
汀淥波村遙空凝睇緯蕭却憶當窗櫺人生有志苦
難慰日居月諸無時停會須鼔櫂下梁苑藕花十里
煙冥冥
題商惟吉江山積雪小幅用松陵集寒夜聯句韻
(惟吉名喜明宣宗朝錦衣衛指揮常代御筆)
披圖忽江天城闉當山缺磯危勢巃嵸波冷色澄澈彷
彿九派游淒其三冬節風物暮景殊觸迕冲襟切營丘
貌寒林摩詰工積雪共爾天機精邈然人蹤滅破窗虛
白添素練靉霴結踽踽僧作蟻莽莽洲如玦愁深對宜
醒蹟妙心自折御牀曾捉刀畫苑位高設
賦得老樹空庭得
望去槎枒自作林輪囷偏耐雪霜侵閒階漫挺干雲勢
斜日常留滿院陰幹點莓苔宜聳鶴響傳竽籟應彈琴
幾番鎖印徘徊處聊愒空山一片心
過樓桑村謁漢昭烈廟
弓遺白帝志難償正統千秋自蜀疆古廟巋然當獨鹿
新枝沃若發樓桑雲旂羽箭關張侍乳燕鳴鳩禁籞荒
讀罷迎神碑上曲梓花開落又斜陽
郵亭
苦甚郵亭面壁時往來輿隷盡題詩今朝一語堪收拾
村尾濃陰綠樹披
夏日過礦山寺
松蔭接迴岡禪關隱夕陽杖尋樵子路衣解贊公房雲
壑當窗邃山泉貯鉢凉自憐同倦馬暫得謝羈韁
康熙乙丑五月
駕幸古北口避暑臣犖以通永僉事奉檄修治橋梁途
次恭紀
鑾輿避暑塞垣行谷鳥巖花喜氣生一路奇峰蓮萼聳
千迴流水縠紋明粗成彴略寬民力屢駐蓬茅悦
聖情臣職觀風當擁篲忽來靈雨麴塵清
石盆峪龍潭歌用歐陽公晉祠韻
石匣鎮南十里間石盆之峪流潺潺我來策馬亂石路
兩峰合處窮其源微颸披拂瀑花落玉潭如鏡籠山煙
岸旁遺廟有短碣南塘題句幾(平聲)百年(謂戚大將軍)僧言神
物此窟宅恒從萬丈驚盤旋少陵小蛇詫為雨靈異今
又聞塞垣坡陀趺坐面澄澈囂塵自訝彫朱顔時方苦
旱向龍禱願一欠伸滋枯田輕綃瞥見曳潭底雲雷恍
惚騰迴川擬歌迎神送神曲歲時伏臘被管絃言歸驛
路轂相擊那得耳聽噴薄泉黃昏野店聊竚立風林纖
月方娟娟
夏日雨中重過河曲精舍四首
微雨泛輕船城隅一水遙新荷侵壞道破網掛危橋精
舍花香入空林暑氣消茶瓜風味别齊已坐相邀
瓢笠追隨數菰蘆偃臥清雲威低柳徑燕語會松棚酒
許當牆過詩難擊鉢成淹留淳朴處真愒侶鷗情
雨急亂波光城闉入渺茫最憐鷗鷺喜倍覺芰荷香豆
莢分僧鉢菱歌度講堂緯蕭無限好惆悵水雲鄉(余家淥波)
(村有緯蕭草堂)
纂纂沿牆棗垂垂滿架瓜僧閒勤種植村小護雲沙舊
雨掀髯失(憶悔人)新愁對酒加衝泥歸路晩任笑接䍦斜
衙齋絶無蟋蟀命小童覓而放之籬下辴然有作
庭樹蕭條逕草豐如何秋至少鳴蟲古人觀蟻空階上
今我添蛩小院中似訴似啼當社日在牀在戶念豳風
放衙自笑真無賴分取秋聲到菊叢
重過遵化練泉恭步先文康韻(有序)
遵化城東北隅有泉澄澈流周於隍舊名烏龍先
文康開府畿東時易名曰練暇日築亭種樹與賓
客泛舟遊宴其間曾有泉上作後入相諸將士置
酒餞别公復留斷句一首刻石置泉上時為順治
二年犖方稚齡今康熙二十三年二月犖緣觀察
通永按部過遵尋訪舊跡而泉以地震涸久矣因
次斷句韻有方塘無復舊泉音之句又明年復過
其地泉忽湧出頓還舊觀邦人士亦驚喜共事修
葺犖留連久之爰次泉上作原韻勒諸貞珉以誌
今昔之感
先人漁陽擁節旄我今重來駐畿甸山城訪舊空亭留
不見清泉照人面古隍庚庚龜兆横千畞安能灌卮茜
獨倚怪石弔斜陽忍對長松自蔥蒨今年一事出意表
壞甃依然明匹練迴溪觱沸得舊觀幽響臨風傳别院
縛橋設檻走士人輿隷驚看亦云便昔如黃犢今霜頿
插脚誰知此開宴何戡歌發感客心况復林端山鷓囀
載尋邃洞翦煙蘿苔蘚封門青一片顧瞻先澤矢淵冰
求瘼敢言黔首賤摩挱斷碑景遺編口沬手胝咏百遍
回首霜月到方塘依俙諸將當年餞
(附)前題次韻王至
我家祖父宦遊奇先後接踵來畿甸潞沙之東古無
終五峰岝峉當北面有泉活活傍城隈紅霞射水水
如茜文康舊跡餘雙亭翳以蒼松何蔥蒨小子從觀
及暮春波光一望驚江練蘆荻風生客衣凉木魚粥
鼓聞禪院僧言是地盤烏龍蒲池(亦在遵化)涓涓未足善當
年詩版已無存殘碑猶勒中丞宴(泉上有宋中丞宴客處)微雲
澹沲起遙汀沙鳥迎人時一囀女牆高處紛野花迴
飇吹落還片片人生只此足幽棲鹿鹿徒使青山賤
吾欲掉頭謝塵寰布韤椶鞵從兹遍好懷應亦鑒清
流五嶽遊蹤豈待餞
寄楞嚴經與拙公
小卷楞嚴寶座隅看來宋槧未應殊微文大義無須問
寄與山僧覆醬瓿
西陂類稿卷八
