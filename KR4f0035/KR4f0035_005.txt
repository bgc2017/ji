西陂類稿卷五
吏部尚書宋犖撰
回中集
望居庸關
羣山迴合來遠向都城壓千峰直北竒儼如劒騰匣支
笻走山麓紫翠落衣袷巉巖居庸關虎踞不可狎似聞
瀑布喧何處彈琴峽顧此險要區疇昔屯兵甲祗今
帝德遙僻壤皆淪洽矧在郊圻間奚用旌旗插擊柝良
足為棄襦應未乏春風林際吹嬌鶯啼恰恰躋攀咫尺
艱心同兕閉柙長歌羡向平村醪且須呷
鞏華城候請
仁孝
孝昭兩皇后梓宫旋有事前驅聞同官謝方山將至留
此示之用東坡送陳睦知潭州韻
鞏華别殿雲浮棟北眺層巒如覆甕山陵巨典走千官
羽林雜踏聯飛鞚嗚呼
兩后德孔彰出祖靈輿
帝悲痛周廬迤邐枕長河水淺沙明宛流汞微雨灑道
鹵簿陳風卷旌旗閃雙鳳故人幾日阻同遊頓使中宵
託幽夢維余祇役效前驅回首春林暝煙重聞君肅肅
逐鵷班匍匐郊坰來哭送詩留店壁待和歌坐聽城樓
角聲動欲知何處最相思歸途明月盤山弄
仁孝皇后輓詩
曳綈傳大内駕鳳忽層霄天付
儲君重人思壼範遙霑襟勞
聖主執紼走官僚忍見芳春日陵花帶恨飄
孝昭皇后輓詩
淑德傳聞久
中宫繼位初未成編女則俄見舁靈輿旌旆行相引風
雲慘不舒小臣歌薤露隕涕望周廬
鞏華城北新得溫泉
上命濬源甃池聽人往浴賦詩恭紀
鞏華城北碧峯前新甃湯池勝地偏不比離宫開繡嶺
偶來駐蹕得甘泉氤氲氣接嵐光吐蕭瑟聲同珮響傳
從此祓除歌
帝德真成寒谷變溫年
孤山三首
突起孤峯曠野閒崚嶒亂石出榛菅
翠華縹緲曾經此好錫嘉名駐蹕山
前朝風物有花宫山脊紆廻窄徑通尋得石幢無一字
浮圖依舊冷煙中
巖畔褰衣落照明潞河兩岸見春耕遥思大小孤山在
觸迕江湖捩柁情
薊州崆峒山用放翁臨别成都帳飲萬里橋韻(山有)
(府君廟祀唐崔子玉相傳子玉乘白馬來此)
薊門以北遵溪橋青松夾道風蕭蕭亂石犖确草痕碧
霜蹄騰蹋我馬驕崆峒咫尺足遊眺壁立千仞真岧嶤
于役得從方外樂扶笻載酒非無聊是日乍霽陽氣盛
盤礴頓擬抛狐貂捫蘿攀葛穿磵壑健如牛犢陵山椒
黃帝問道或此地遺蹤莫辨千年遥府君舊騎白馬至
其神何處不可招
孝陵東望連碣海峰巒合沓干雲霄鬱蔥佳氣龍虎抱
晴霞一道儼絳綃行逐佽飛隨我
后匍匐遠向幽宫朝杯傾絶頂霑僕御斜陽回首横山
腰會當解綬窮五嶽青鞵布韈分漁樵如猿離檻魚脫
餌長歌起舞憂懷消
獨樂寺二首(寺有李太曰書觀音之閣四字及元蒙哥帝為賽典赤所立賢牧碑先公)
(開府漁陽日曾擕犖來遊今三十六年矣)
雙林尋獨樂攬轡薊門過殿閣諸天迥登臨往蹟多署
書傳太白遺碣有蒙哥坐聽晨鐘響將余念薜蘿
在昔趨庭至於今扈蹕遊感時同過鳥灑淚自登樓節
鉞風前邈雲山檻外收故人餘老衲相對雪盈頭
望
孝陵用少陵九成宮韻(其中主山原名豐臺今更名壽臺遵化城去此咫尺為先臣駐)
(節地)
夙聞華山巔清泉貯石臼未若橋陵竒一水龍門口壽臺
擁羣峯蒼崖儼戶牖禁籞環林巒神宫逼牛斗嗚呼
先皇帝至德及飛走執戟感疇昔灑淚來原藪開創仰
聖功天壤同不朽迄今二十年歌頌遍九有王氣信鬱
盤隧道熊羆守展謁阻末僚難附公卿後寢殿閟以寥
竚立徘徊久節鉞懷先臣臨風更翹首
石門望石將軍用放翁風雨中望峽口諸山韻(漢漁)
(陽太守張純叛靈帝遣中郎將孟溢率公孫純往伐之大破于石門即此地也)
石門之山幽薊雄兩崖對峙凌蒼穹石人屹立撫長劍
猛氣凛烈横秋容傳聞漢代伐叛守六師此地成竒功
其人已殁迹已泯此石恒矗煙嵐中昔我經過歎靈異
桓桓之勢來空濛重遊忽復三紀後形貌還與當年同
苔蝕兜鍪雨淋甲山隅蕭颯鳴悲風
馬上見新燕
山逕逶迤繡碧苔薊門煙樹望中開春風策馬桃花寺
乍見雙雙燕子來
盤山詩六首
冒雨訪名山既至雨忽霽巉巖盡刻露歸雲曉溶㵝五
峯互低昂青翠落幽薊初途得感化碑紀保大歲法象
最凄凉遺構荆榛翳旭日照山椒石磴盤天際嘉遊方
自兹小向精廬憩(自感化寺歷少林中盤古中盤諸勝)
發興窮林巒賴此孤笻拄威紆循澗濱曲折穿山塢礧
礧亂石堆遠近無纖土時見巖穴中幾點桃含雨路旁
晾甲石上有清泉吐遺跡恐荒唐姑聽樵夫語行經少
林寺宗風緬初祖咫尺望中盤對啓青蓮宇微聞仙梵
幽寂歴日亭午塔院近可尋池愛紅龍古誰從峭壁間
貌得錢塘怒想像香臺側震蕩風雷鼓淹留酌澄碧游
鯈粲可數當春雄雉鳴似應丁丁斧高矚凌晴空遥探
偕法侣舒嘯振叢薄寧畏豺與虎(晾甲石傳為唐太宗東征時遺跡)
兹山最佳處實維古中盤幽磴幾登頓怪石驚巑岏或
如屋宇疊或如象馬攢或拱如野叟或矯如翔鸞花宫
忽仰覿琅璫響雲端精舍連邃洞詰曲施朱欄突兀五
松樹正蔭說法壇長風一披拂白晝濤聲寒道人南國
秀十載此盤桓
至尊昔臨幸
宸翰留層巒昭回倬雲漢豐碑宜雕剜皇矣
聖人作欲和良獨難(寺僧佛藏維揚人)
萱芽芼作蔬松花采作餅一飽不願餘斜陽掛西嶺左
踏屋角梯萬松如列屏嵯峨紫蓋峰望去不見頂石窟
千年樹幹作三尺挺撫之詎忍去長歌扣其癭右尋談
經石陂陀更幽迴虬枝少拘束老此無人境有句不能
道嗟如喉有骾嚶嚶谷鳥鳴徘徊步清影天外九華高
直擬驂螭騁
空山正寂寥何處人語響遙見故人來臨風披鶴氅洪
厓許拍肩一笑穿雲上(王宫詹昊廬洪子昉思後至)聊啜僧厨粥旋
策山隅杖看松訝作龍拜石呼為丈願結煙霞隣拾此
栗與橡嗟余王事迫返駕意悵惘絶頂舍利塔崒嵂不
得往佛牙走樵牧聖燈驚魍魎勝蹟匪自今遠望但合
掌其餘棲隱地一一託遐想寄語青溝僧終期共幽賞
(舍利塔頂以地震墮内有小金棺貯定光佛牙及舍利子聖燈恒于除夕見之青溝僧拙菴也)
朝望白雲來暮移青松歸石逕屢延佇余情實依依返
景帶山杏夕磬響巖扉弄泉聊盥潄寒色上人衣道逄
八十翁談笑共忘機此中事事佳豈獨娛清暉退尋入
村舍燈下蝙蝠飛賦詩興不淺濁酒杯堪揮五更望殘
月流光破煙霏倚馬語僮僕我心仍翠微
將至都門寄阮亭祭酒
曠望長安道春風嘯咏還故人如問訊袖裏有盤山
扈送
梓宫瞻望
陵寢情易蒼凉遊賞之篇風尤遐散拔其五言雋永不
獨步武蘇陸即謝客之警句蘇州之逸響尚泠泠未
歇也牧仲官在法曹擅能政事而性癖苦吟雙江扇
美于和歌回中抒懷于登望鄴下梁園于兹復秀矣
宣城施閏章跋
西山倡和詩
將遊西山謝方山送酒
結伴看山待詰朝故人新釀寄來遥全椒道士眞輸我
不得蘇州酒一瓢
(附)前題至
春來花雨頻勞夢芒屩閒尋破旅愁却喜宣城眞好
事一缾羅酒餞山遊
由高梁橋往西山經眞覺萬壽諸寺用阮亭祭酒
西山道中韻
曉渡高梁橋迤邐遵晴波千峯來馬首寸心凌嵯峨深
林莽迴互路轉紛陂陀初地尋五塔方臺俯層阿番華
爛寶座儼從兜率過鄰寺饒古栢壞砌清隂羅巨鐘鑄
法藏字比春蠶多殘英作鞓紅故衣憐邢娥提擕一笻
杖此外遑恤他
(附)西山道中至
鶯花三月漾春暉杏子開殘桑葉肥廢寺尋來碑半
仆斷橋行處柳成圍抽芒小麥翻青浪掠水輕鷗鬭
素衣望裏諸峯圖畫好吟鞭早喜謝塵鞿
玉泉
清泉噴薄散驪珠咫尺流為裂帛湖常送寒淙穿大内
新開水殿倣三吳煙霞窟宅天留勝楊柳汀洲畫不殊
淼淼恩波閒極目願同黃鵠一霑濡
自玉泉至卧佛寺宿用東坡次正輔同遊白水山
韻
西山之麓湖之涯玉泉亭榭開
天家訪古已入華巖洞徘徊敢駐巾柴車耶律孤墳竟
何在荒煙一抹宫人斜樵夫導客遊卧佛蒼巖抱處雲
林嘉其旁咫尺維退谷其巔古寺有五華尋幽無事相
迫促入門且看山桃花桫欏夾殿作虯舞油油新葉濃
隂加披襟跂脚送落日斗大樹癭輿徒誇故人命酒余
戒飲清泉一勺煎三椏牆隅小丘啟紺宇盤桓直欲凌
丹霞微風不動萬籟靜何來聒耳紛鳴蛙方塘㶑灔鑿
山趾一泓不異樽罍窪黃昏待月坐精舍跏趺豈與維
摩差夜闌耿耿增感觸繕性未熟同蒸沙詩成題壁字
攲側懸知他日無籠紗錢翊屬和意良厚我詩尚望攻
其瑕參横月落重呼酒倦僕相顧生咨嗟空階倚杖望
碧漢迢遙不見纖雲遮明朝結伴窮礀壑山靈知我不
我遐晨鐘忽動掉頭去松梢肅肅盤飛鴉
(附)步前韻至
太行迢遞横天涯西山之麓堪為家良辰選勝欣就
道擔簦提榼隨牛車蒼崖邃洞恣搜剔裂帛湖水漾
日斜爾雅所載信非妄甘泉時降萬物嘉行行為詢
耶律墓竚聞野寺演法華大師之墳遶榛莽不封不
樹憐鶯花委蛇一徑達山腹森森竹栢相交加荒凉
古刹起何代桫欏樹老人驚誇山櫻欲熟鳥先啄新
葉蔭砌紛枝椏殿宇無人帚掛壁飛鼯棲竄屯煙霞
須叟暝色冠林薄草根時復鳴春蛙杯行到手一仰
眺跏趺恰喜當山窪老僧導予看卧佛諸天羅列肩
相差村煙鬼火兩明滅微聞巖溜濺溪沙雨牆題句
勞屬和迷離醉眼如籠紗四山明月静萬籟玉盤却
愛無纖瑕披襟殿角匝獨樹行吟聲苦同咨嗟五華
鐘磬下天際傾耳未許岡巒遮夜來塔燈光燄燄香
山可望知非遐明朝跨馬躡險去蒼松夾路喧啼鴉
遊退谷尋水盡頭次阮亭韻
如笠亭開退谷前四山積翠落層巔花圍曲檻宜呼酒
木架荒崖任引泉蹋石尋源聞淅瀝臨溪濯足愛淪漣
蘿隂窈窕苔磯靜坐聽樵歌勝賞偏
廣泉寺用阮亭題鈍菴洞庭詩卷韻
山椒旭日哢春禽破寺何妨振策尋荒逕有人挑筍蕨
殘碑無字紀遼金禪房疊石吳中手别院看花世外心
雅愛僧雛能解事硬黃一幅索清吟
和前韻栢齡
松逕斜穿逐野禽數椽新構足幽尋興來欲訪彌天釋
山好何須布地金樹外渾河能極目忩前花雨了無心
泉聲只在香臺畔傾耳閒庭起越吟
碧雲寺二首(寺後有魏忠賢墓)
放眼來青嶂齋心入碧雲樓臺當磵起鐘磬隔花聞初
地惟流水空山又夕曛寄言猿鶴侣何日許為羣
刑餘開黨禍國運遂迍邅何事窮竒骨仍埋大梵天林
烏催落日石馬卧荒煙一種松楸地應無牧豎憐
和前韻栢齡
一寺皆流水諸天迥碧雲到門森木合過磵遠鐘聞洞
壑留
宸藻樓臺麗夕曛貂璫丘壠在狐貉自為羣
宿香山來青軒懷愚山侍講阮亭祭酒即用愚山
蘇門山韻
碧雲赫弘敞我意不再踐兹山荒而幽林壑見亦鮮磴
道噴清泉松門積蒼蘚香臺花吐苞姚魏略可辨殿側
訪崇軒開襟興不淺宫闕迥明滅煙嵐互舒卷煌煌
宸翰留千秋重絶巘張燈聞放梵對酒思摘阮呼兒此
題名廿年懷抱展臨巖望故人春衣露華泫
(附)步前韻至
初地跨山腹細路羊牛踐門荒匝春流剝啄人來鮮
捫蘿快夕遊跏趺藉苔蘚土花蝕殘碣時代誰能辨
想像
翠華留揮毫興不淺僧徒止予宿風簾始一卷坐起
揖纖阿酹酒西山巘覽眺企向禽歌嘯緬嵇阮聊息
登頓疲漸覺懷抱展夜闌風景佳露下清泫泫
雨中由磴道上洪光寺二首
我遊得一竒維此招提徑紆迴十八盤老栢夾危磴霏
霏小雨來蕭晨作輕暝樹色雜煙嵐到眼殊幽勝衣袂
霑古香竚立發清興林隙望山門天風送孤磬
闢地自中使規模倣朝鮮毘盧繞千佛法像窮諸天旛
幢盡竒麗照耀蒼崖巔胡為名勝區僧徒散如煙影堂
弔山鬼松鼠竄几筵荒寒不可留亭午風淒然却顧階
除上遊蹤破苔錢
和前韻栢齡
未窮香山遊已穿洪光徑盤道何迂迴九折凌幽磴微
雨生遥空萬栢翠欲暝紺宫迥寂寥宛轉造其勝欲訪
支公禪不減康樂興春風吹我衣隔煙數聲磬
(附)步前韻至
朝來野日昏微雨灑幽徑穿藤溼芒鞵杖策破苔磴
松杉交上頭作意弄煙暝未窮佛閣竒已訝山路勝
小憩據石牀狂叫發清興遥聞山鳥呼依俙答僧磬
入門何闃寂樹古苔色鮮禮佛啟中殿屋老通青天
月鏡與雲旗羅照華座巔僧徒去已久竈冷無炊煙
飢烏下階砌鬭鼠登几筵回望香山閣栝栢鬱蒼然
稍恨春遊晩落盡榆莢錢
盧師山歌用東坡遊徑山韻
塵迹却掃尋名山渾如涸鲋投長川特訪盧師徑榛莽
欣從法界相周旋惟師初自江南至扁舟容與凌重淵
舟所止處便趺坐卓錫闢地兹山巔至今古洞留短柏
還看遶坐開青蓮左右二龍為弟子行雨想像騰蜿蜒
始知是物具佛性豈有達士譏恭禪孤亭俯磵樹森立
黃楝初發榆飄錢我來駐展一長嘯鋪茵愛聽松風眠
遠望麥畦作翠毯空天明滅飛烏鳶人生有涯樂且樂
奚取白髮恒憂煎况我少無適俗韻每於丘壑求安便
竟須誅茅隨衲子挹泉嚼蕊心陶然那能苦戀太倉米
跼蹐轅下嗟年年
和前韻柏齡
盧溝之北盧師山山勢迴合如輞川磵道屈曲不易到
一路行迹同螺旋巨石鎮壓是何物或言下乃蛟龍淵
吾聞師來自江介破船欲拂蓬山巔從風蕩漾任所止
一朝此地開青蓮師乎兀坐洞壑畔小青大青隨蜿蜒
毒龍一制了無事秘魔從此留安禪我來暮春春日霽
楊柳飛絮榆飛錢披襟策杖歴重險脫帽直向幽崖眠
仰天長嘯激清響白日欲下高飛鳶龍團一餠出行橐
林間石鼎手自煎恣意盤礴此亦得青松白日良靜便
洞門古栢不三尺遺跡一覩心茫然師乎掉船竟何處
滄桑倏忽驚千年
(附)步前韻至
盧師結宇環青山谷深崖迥如斜川微雨纔過景色
霽短笻與我相周旋桑乾故道蔽叢木下瞰不見蛟
龍淵羅雀童子來日暮收拾媒翳當層巔須臾顧兔
湧林樾照耀佛座開青蓮眼前洞壑盡詭異咫尺想
見騰蜿蜒繄余何事雜塵迹到來忽復思逃禪夜深
僧廚共麤飯芼以澗蔬蒸榆錢青松濤起聒兩耳高
枕直欲凌風眠幽鳥棲定人跡絶仰面驚墮雙飛鳶
新詩佶屈愧韓孟推敲字句心熬煎俯臨翠微不五
里此去沙路殊安便香臺坐久露華重停杯四望天
茫然吁嗟盧師歸何處手植短栢榮千年
秘魔崖晩坐
向夕蒼崖訪秘魔孤亭微雨對煙蘿長松自作驚濤響
不見扁舟泊磵阿
和前韻栢齡
逸事千秋說秘魔斷崖流水映松蘿春風小憩孤亭晩
山鬼依稀嘯磵阿
雨後過翠微寺
一徑穿林樾看山向翠微松門過宿雨塔院得清暉絶
壁蒼藤掛閒階碧篠圍老僧辦粗糲知我憺忘歸
和前韻栢齡
十里到松扉花宫隱翠微遠山澄宿霧小院澹春暉夭
矯蘿千尺扶疎樹幾圍未須窮絶頂只此足忘歸
皇姑寺
扣馬名高巾幗中斜陽幽寺帶芳叢黃沙翠輦當時恨
畫幔雲旗異代崇流水若教能納諫奪門奚事更論功
凄凉尼子迎神曲不少人間烈士風
同介維至兒豐臺看芍藥遲梁藥亭蔣京少不至
用東坡定惠院寓居月夜偶出韻
殿春花發作勝遊折簡邀賓自前夜微雨纔過曉風輕
一路看松馬頻下出城正値分秧天田類僧衣暗泉瀉
綠楊橋外小塢幽林隙遙憐一枝亞亭開爛漫雲錦堆
竹几繩牀許相借深杯㶑灩那忍辭到眼花開又花謝
蓬蒿二仲悵莫同錢起吟鞭來隔舍和詩髣髴雙江濱
但少黃柑與紅蔗盤空硬句擊鉢催櫜鞬周旋吁可怕
淋漓醉墨寫短牆野老來看任嘲罵
和前韻栢齡
看花有約去恐遲中宵攬衣起問夜平明連騎出城南
一逕斜穿柳隂下曲渚迴塘趁馬蹄紅魚撥剌驚湍瀉
花林漸入東豐臺欄紆萬字牆低亞司馬園林蘭若邊
閒亭喜得從容借開尊促坐香盈襟婪尾春光未彫謝
羲輪欲轉西山青倚醉尋芳過鄰舍吟鞭逼逐遊蜂狂
咀嚙英華如啗蔗撲面蘋風日夕高惜花還為花生怕
梁鴻蔣詡期不來勝事已偏從笑罵
(附)步前韻至
昨日慈仁買花歸插滿銅甁香徹夜今日豐臺賞花
來鋪茵更坐芳叢下漙漙朝露猶未晞東風吹過珠
還瀉珊瑚成堆玉作盤殷紅膩白紛低亞晴郊士女
如雲屯野老孤亭容我借南國美人悵望遙賦手空
懷鮑與謝適情無事張華筵白酒黃雞供村舍側帽
狂歌驚四鄰醉來欲啗崑崙蔗長安貴遊盡奢豪雜
沓讙呶猶夢怕只應此地任棲遲手斧腰鎌遠訕罵
宋比部牧仲招同蔣京少錢介維暨次公山言豐
臺看芍藥予與京少先至不得相値遂入中頂登
九蓮臺而還牧仲柬以詩依韻奉答其四章則專
贈京少也梁佩蘭
右安城頭霜照瓦官街鼓打憐長夜晨雞吚喔人始行
早出城門赴花下宋公有約胡不來獨遶紅泉竹根瀉
蔣侯騎馬忽相値高揖金鞭立林亞天生我輩長閒人
日車容易羲和借且就花前仰花色花神喜我我拜謝
白玉為盤列雉田紅雲如蓋銜僧舍飽看勝啗杏花粥
渴解無用江東蔗鳥雀窺人恣往還蝴蝶黏衫少驚怕
此中樂事難具陳霸陵醉尉那能罵
東豐西豐踏花路馬蹄自曉行入夜長安卿相空滿城
無有一人至其下先生好遊獨早出松風夾道驚濤瀉
邀予賓客蔣與錢有男好手推流亞珊瑚筆架翡翠牀
準擬分題不須借愛花我欲就花死摹花公等真陶謝
誰知花林竟相失執鞭我似避三舍自來大將張大旗
小技材官徒舞蔗側聞詩成呵寺壁風雨颯颯鬼神怕
取紅取白原女兒百遍桃花咒成罵
名花有似傾國人相對恨不連日夜繡袷初臨綺日前
寶鞍擬解華星下鉛華井汲者誰子琥珀轆轤隔花瀉
道花無語却有情扶鬚抱萼交頭亞春光九十逾八十
今日何惜一日借不見豔李與穠桃前蹊早已紛紛謝
花開香鬘散天女復湧金輪訝耶舍氣味眞成薝蔔林
根株好是瞿曇蔗潦倒花前我不辭斜風吹去當誰怕
翠袖紅筵舞鳳皇不値黃鸝數聲罵
君家愛花眞大雅相過花龕竟三夜花晴花雨總不言
秖布氍毹坐林下香氣空濛錦繖圍露華的歴金莖瀉
黃衫少年那比數紫玉佳人差同亞世人賞花秖任耳
君有兩目非人借牢籠花態寫入詩一字花翁一稱謝
九疊芙蓉眺玉臺一條冰㵎穿山舍猶自高吟不離口
滋味沙糖本霜蔗碧霞仙宫衆祇肅龍象蹴踏驢所怕
金犢車迴細馬來羅裙畏見春風罵
和前韻蔣景祁
人生行樂須及時秉燭看花每卜夜西郊十里爛如錦
我曾三日卧其下丹砂畫焰金鼎燒珠露朝擎玉盤瀉
文采風流宋大夫雛鳳聲清允堪亞折簡邀我為再遊
綵筆江淹許誰借揚鞭出門嗟路岐長吟無計追顏謝
巡畦穿逕各馬蹄茗椀爐煙不同舍先生險韻詩早成
諷之娓娓如啗蔗遙知揮灑方丈壁龍蛇淋漓燕雀怕
花穠酒香日已晡豎儒不前乃公罵
西陂類稿卷五
