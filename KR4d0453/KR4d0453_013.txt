魯齋遺書卷十三
附錄
元勑辭
上天眷命皇帝聖旨惟昔聖祖圖任相臣思與真儒共
成治效故資善大夫中書左丞集賢大學士兼國子祭
酒教領太史院事許衡以天民之先覺膺巖石之具瞻
聖學方湮惟洙泗之源是泝嘉謨入告非堯舜之道不
陳斥奸志靖於熙朝辭禄不忘於耕野迎推日策明歷
象以授人時樂育英才居成均而教胄子乃眷鈞樞之
列益昭模範之功允為裕考之賓師宜副慈皇之渥命
爰申䘏典用賁玄扄道德博洽斯謂文中立不倚斯謂
正既嘉名之載易仍公秩之榮頒上期有知服兹無斁
可贈榮禄大夫司徒謚文正公主者施竹大德元年十
月(缺)日
神道碑祭酒歐陽玄撰
洪惟聖元度越千古世祖皇帝以天縱之資得帝王不
傳之學上接伏羲神農黃帝堯舜禹湯文武以來數聖
人之道統而為不世出之君河内許先生以天挺之才
得聖賢不傳之學上接周公孔子曾思孟軻以來數君
子之道統而為不世出之臣君臣遇合之(缺)都俞
之言所以建皇極立民命繼絶學開太平者(缺)一
日也猗歟盛哉先生既沒之三十三年為皇慶二年仁
宗皇帝詔與宋九儒從祀宣聖廟庭明斯道之所自傳
矣又二十三年為元統三年今上皇帝勑制臣玄文其
神道之碑(缺)敬使刻之於是臣玄再拜(缺)
論世祖之為君而稱述許先生之為臣則
見(缺)朝廷之間有(缺)良之氣象論許先生之為
臣而推世祖之為君則見(缺)國家之初當真元會合
之氣運故善(缺)生必以道統為先而後及功業則上
可以稱塞聖天子命臣作碑之初意下可以厭服天下
後世學者景慕之盛心也臣謹按先生家乘及嘗私淑
於父師者序而銘之先生以金太和九年已巳九月丙
寅生於新鄭邑中幼有異質八歲入學從師問讀書欲
何為師曰應舉取第耳曰如是而已乎師大竒之謂其
識趣非常他日必有大過人者自顧章句儒非其師遂
辭去年十餘有道士過門見之驚曰骨清神完目光射
人苟非命世大賢即當神超八表人間富貴不足道也
稍長嗜學如饑渴而精彊絶人世亂家貧無從得書聞
有善本冐險數百里就而抄之讀之有疑即能有所折
衷歲壬辰天兵渡河為游騎所得其萬夫長酗酒殺人
為嬉先生從容曲譬卒革其暴久乃信其言如蓍龜人
賴全活者無筭萬夫長南征乃東去隱徂徠山遷泰安
之東館鎮尋遷大名扁其齋曰魯世因號曰魯齋先生
國家既有河朔遣官分道以試選士中者得占籍為儒
魏人力勸應試既中選留魏三年自挽鹿車載書還河
内魏人致僕馬不聽入洛求弟衎得之自洛適魏聞河
内政虐還自蘇門十餘年間雖顛沛流離行不愧影其
與人交中剛外和一芥取予必揆於義人與之居雖有
忮求馴致俱化所至學者翕然歸之察其誠至始留館
下既留誘掖忘倦身教屬屬言教循循於是師道日立
友道日親在魏友竇默蘇門友姚樞相與論辨探幽析
微詣者慴伏既得伊洛性理之書及程子易傳朱子論
孟集註中庸大學章句或問小學等書言與心會召向
所從游教以進德之基慨然思復三代庠序之法甲寅
世祖受地秦中聞先生名遣使者徵赴京兆教授先生
避之魏使者物色偕行廉布憲宣撫陜右傳教令授以
京兆提學卜居鴈塔之東與同志講井田之制買園為
義桑會得請還世祖即祚建元中統召先生於家既至
謁歸既歸復召至上京入見上問所學以學孔子對留
上所無幾以疾還燕明年自上京召數有敷對時相王
文統用事而先生及姚樞竇默日被顧問默在上前屢
斥其學術不正樞尢以才見嫉蓋竇言本出於先生文
統亦頗疑之乃奏姚為太子太師竇為太子太傅先生
為太子太保外示尊禮内欲擯使䟽遠姚竇拜命將入
謝先生獨毅然辭謂二公曰禮師傳見太子位東西向
師傳坐太子乃坐今能遽復此禮乎否則師道自我廢
也二公懷制闕下辭文統聞斯言遂寢其命改授先生
為國子祭酒竇為翰林侍讀學士姚為大司農先生亟
辭以疾久乃予告還河内既而上京使狎至應命至燕
病弗能往至元元年自燕復還先是有詔即家為校以
業來學乃躬耕里中未嘗以詔示人至是召入省議事
旋踵求云丞相安童來謁欲勉留之退謂人曰時流皆
欲軰行許先生吾見相去千百尋有詔趣赴省遂北行
見上檀州諭之曰安童少不更事卿無負所學悉以傳
之有嘉謀嘉猷語使入告對曰聖人道極高遠學者所
得有淺深然當罄所知如聖詔其所不知不敢強也安
童明敏有操守告以古人格言往往領悟第恐有間之
者則難行耳自是預國大議時至都堂扈行上京咨訪
日廣宿衛之士見先生入對舉手加額相慶曰是欲澤
被生民者上䟽陳五事曰立國規摹曰中書大要曰為
君難曰農桑學校曰慎微累數千百言讀奏未徹上久
聽微有倦色先生即歛卷求退上肅然正襟危坐先生
乃再讀讀訖上嘉納之其餘論諫多削其藳世罕得聞
有頃辭疾聽五日一詣省賜西域名藥善酒俄許其還
繼召與太保劉秉忠左丞張文謙議朝儀官制多所詳
定阿哈瑪特請建尚書省總六部與中書角立上特用先
生為中書左丞先生求面辭不得見者再越數日奏所
議事畢自陳曰臣有三宜辭一非勲舊二蔑才德三所
學迂恐於聖謨神算未能盡合上曰用卿出朕意無事
多讓先生辭不已上命從官掖之起有旨曰出既出及
閾還奏曰陛下令臣出省耶上改容曰出殿門耳明日
又辭遣近臣合刺合孫先諭止之強出視事至上京奏
讑阿哈瑪特罔上不道事不報因移疾謝機務丞相難之
御史中丞博囉為之請上惻然召子師可諭使舉代對
曰用人宜出上意臣下舉代恐開市恩覬覦之漸尋有
旨以國人世胄子弟就學遂篤意教事奏門生王梓劉
季偉韓思永耶律有尚呂端善姚燧高凝白棟蘇郁姚
燉孫安劉安中十二人為伴讀被旨咸驛致之以先生
為集賢大學士兼國子祭酒先生之為教精粗有序張
弛有宜而必本諸聖賢啟廸後學之方踰年諸生㴠養
薰陶周旋中禮講貫適用上喜其業成自成之越三歲
以改葬親喪謁歸属召赴行在遂請朝辭以行上命諸
老議其去留姚樞謂先生出處有關世運宜成其志更
命張文謙問所以告歸之意其對如初始元十四年召
議改歷法仍以集賢大學士兼國子祭酒教領太史院
事十七年授時歷成以疾屢告上禮貌隆至路朝賜杖
内殿賜(闕)在東宫聞之為言於上以驛送
還師可以河東按察副使改懷孟路總管以便養皆東
宫請也且使宫臣諭曰先生近醫藥自輔無以道不行
為憂十八年三月戊戌薨於私第之正寢易簀不變年
七十三是日大雷電風拔木城中無貴賤少長哭於門
商唁於塗農弔於野天下識與不識聞訃慨嘆四月乙
酉葬李封村先塋之南既葬四方學者來會為位哭墓
次而去先生真知力行實見允蹈齋居終日肅如神明
嘗遇迅霆起前泰宇凝定不喪執守其為學也以明體
達用為主其脩已也以存心養性為要其事君也以責
難陳善為務其教人也以洒掃應對進退為始精義入
神為終雖時尚枘鑿不少變其規矩也故君召輟往進
輙思退方世祖急於親賢而先生篤於信已以是終無
枉尺直尋之意及夫仕不受祿人以為高則喟然嘆曰
甚矣予之不幸而有是名也仕豈有不食君祿者哉食
求無忝而已伐宋之舉一時名公卿人售攻取之略先
生言惟當修德以致賓服若以力取必戕兩國之生靈
以决萬一之勝負及宋既平未嘗以失計為慊世祖亦
未嘗以是少之臣嘗觀三代而下漢唐君臣未聞以道
統繋之者當世儒宗或智足與知仁未足與居也宋濂
洛數公克緒斯道然未聞有得君者世祖龍潛諸儒請
上其號曰儒教大宗師嗚呼漢唐宋創業之主烏得而
有是號哉此天以道統屬之世祖也先生出際斯運一
時君臣心以堯舜為心學以孔孟為學中外如出一喙
號公魯齋先生嗚呼魯者曾子傳道之器歷代佐命之
臣雖欲為此號豈可得也非天以道統屬之先生乎先
生之謀國譬之工師受命作室既得大木不肯斵而小
之是以寧不受工師之命而必使學焉後臣之道無愧
於伊尹寧不預平宋之功而必使以德行仁之言無負
於孟軻故中統至元之治上有不世出之君能表章其
臣繼述往聖之志下有不世出之臣能贊襄其君憲章
往聖之心於是我元之宏規有非三代以下有國家者
之可及矣及夫元貞大德高第弟子彬彬輩出致位卿
相為代名臣皇慶延祐之設科子師敬參預大政以通
經學古之訓一洗隋唐以來聲律之陋致海内之士非
程朱子之書不讀又豈非其家學之效見諸已試者歟
先生平時頗病文籍之繁嘗曰聖人復出必大芟而治
之斯則周衰以來文勝之弊猶將有以正救於其間是
豈淺之為志者乎先生諱衡字仲平其先河内人父通
避地河南隱德弗耀今贈銀青榮禄大夫大司徒追封
魏國公謚惠和妣李氏追封魏國公夫人子男四師可
師遜師孚追封魏國公夫人敬氏子師敬封魏國公夫
人賀氏子先生閨門有禮中饋皆賢事公甚敬師可由
河東按察副使歷衛輝襄陽路總管終通議大夫廣平
路總管贈禮部尚書謚文簡志趣端正惜未究用有文
集遺後師遜師孚未仕卒師敬由監察御史踐敭中外
歷治書侍御史吏部尚書中書參知政事國子祭酒太
子詹事中書左右丞兩為翰林學士承旨知經筵事今
由西臺中丞拜御史中丞階光祿大夫明經務誠學上
節槩肖父風女三長適于章儒者餘早逝孫男六長從
憲以蔭累遷湖廣行省理問以歸德知府致仕次東孫
夭次從宸積官山南憲僉監察御史終河東憲副廼先
生之嫡宗孫也次從宜太史院經歷中書省照磨今翰
林國史院經歷次從宣太保府長史中書左三部照磨官
次從宗章珮監異珍庫提點孫女五長適廣東宣慰使
都元帥寗居仁封覃懷郡夫人次適太禧院管勾覃質
次適翰林應奉蕭璘次適寧陵簿張構次適阜城尉張
恕曾孫六長崇祖次紹祖秘書著作從宸之嫡子也次
書童文童禮童武童曾孫女四皆幼先生有魯齋集及
中庸語意門人記載語錄行於世昔王文忠公磐論先
生曰吾年八十閱人多矣平生力學不知聖道之所在
非(缺)幸幾失此人大德元年贈大司徒謚文正制詞
有曰聖學方湮惟洙泗之源是泝嘉謀入告非堯舜之
道不陳至大三年加贈太傅追封魏國公制詞有曰天
非繼聖學之墜緒則不生命世之大才國欲與王道以
比隆肆用為丞民之先覺姚文公燧作祠堂記則謂五
百年必有王者興其間必有名世者出惟公足以當之
蓋太祖皇帝建國丙寅而先生生於己已上距宋慶元
庚申朱子之卒纔十年當興王之會續傳道之業必有
數存焉世祖嘗稱其論事多與太祖之言合至取祖訓
示之玄生晚學陋何以知先生然嘗誦諸儒之說而想
望其餘光焉先生之於道統非徒托諸言語文字之間
而已也蓋自慎篤之功充而至於天德王道之藴故告
世祖治天下之要唯曰王道及問其功則曰三十年有
成是以啟沃之際務以堯舜其君堯舜其民為己任由
其真積力久至誠交孚言雖剴切終無以忤至於其身
之進退則凛然萬夫之勇何可以利禄誘而威武屈也
晚年義精仁熟躬偹四時之和道出萬物之表無事而
静則太空晴雲卷舒自如應物而動則雷雨滿盈草木
甲拆事至而不疑事過而無迹四方之人聞之而知敬
望之而知親近之而知愛遠之而知慕求其所以然則
惟見其胷中磅礴浩大人欲净盡天理流行動静語默
無往而非斯道之著行也又嘗竊論之先生天資之高
固得不傳之妙於聖賢之遺經然純篤似司馬君實剛
果似張子厚光霽似周茂叔英邁似邵堯夫窮理致知
擇善固執似程叔子朱元晦至於體用一原顯微無間
超然自得於不動而敬不言而信之域者又有濂洛數
君子所未發者焉宜夫抗萬鈞之勢而道不危擅四海
之名而行無毁近代元豐之異論淳熙之分爭先生處
之寧有是哉臣玄再拜稽首銘曰世降邃古大樸曰雕
天吏不作治教寂寥帝恫我民眷求有德世祖齊聖作
其建極臣有許公身任斯道為仁肫肫制行慥慥昔公
在野世難荐臻精義致用屈蠖之伸心樂則顔志任則
伊朝夕思惟天將啟之朋來遠方以辯以問會融一貫
冰釋理順世祖居潜時號儒宗多士既歸功德曰崇召
公起家斯世將泰灼知俊心天地正大既握乾符尊履
五位利見大人乃在九二覃懷之居軺車十來屢進亟
退求福不回論議上所德容休休獻可替否言直以遒
上曰仲平汝左朕丞其悉爾學資朕股肱惟誠惟一以
結主知惟明惟哲其止也時初問伐國對不以兵上遠
公猷不在宋平官盛既廩公耻素餐敬事後食匪為苟
難近臣貴胄世荷國寵我淑以道國收其用小學功隳
大學陵節我教多術循循無越惟聖有謨載範其驅以
步以趨疇敢侮予自古在昔氣化推移仁人之(缺)為世
盛衰凡今有生孰司榮悴惟道為大與天罔墜世祖繼
天惟天生賢道統有在民彛賴焉有德有言有子有孫
皇命作誄詒厥永存至元元年歲次乙亥冬十一月己
卯朔二十六日甲辰第四子光禄大夫御史中丞師敬
立於石
行實祭酒耶律公撰
公名衡字仲平懷慶河内人金太和已巳生於河南新
鄭寓舍壬辰北渡隱居大名遷居於衛甲寅京兆宣撫使
廉公奉潛藩命來徵乙卯授京兆提學辭不受中統元
年五月應召北上二年五月授太子太保力辭不受改
國子祭酒九月以疾辭歸三年九月應召北上至元元
年正月辭歸二年十月應召北上詔入省議事四年正
月辭歸十一月應召北上六年奉詔定官制七年正月
拜中書左丞力辭不允八年四月改集賢大學士兼國
子祭酒十年七月以遷葬辭歸十三年七月應召北上
脩授時歷十五年三月授集賢大學士兼教領太史院
事十七年春歷成八月辭歸十八年三月薨年七十三
皇慶二年詔與宋儒周程張邵司馬朱張吕九人從祀
夫子廟庭先生幼有異禀賦性端慤與羣兒嬉即盡坐
作進退周旋之節羣兒莫敢犯年七八歲後學於鄉師
時金末國家多事學校廢弛惟農隙之際下第老儒會
閭里正句讀以糊口耳先生凡三易師焉所授書輙
不忘嘗問其師曰誦書欲何為師曰應舉取第耳曰如
此而已乎師大竒之每從質句讀訓解必問其旨義師
辭於父母曰此兒穎悟非常他日必有大過人者流離
之際吾聊以遣日豈能為之師乎父母固請而師卒遁
去亂後先生知三師皆遇難而無後每歲時設位祭之
終身
元史
許衡字仲平懷之河内人也世為農父通避地河南以
泰和九年九月生於新鄭縣幼有異質七歲入學授章
句問其師曰讀書何為師曰取科第耳曰如斯而已乎
師大竒之每授書又能問其旨義久之師謂其父母曰
兒穎悟不凡他日必有大過人者吾非其師也遂辭去
父母強之而不能止如是者凡更三師稍長嗜學如饑
渴然遭世亂且貧無書嘗從日者家見書疏義因請寓
宿手抄歸既逃難徂徕山始得易王輔嗣說時兵亂中
衡夜思晝誦身體力踐之言動必揆諸義而後發嘗暑
中過河陽渴甚道有梨衆爭取啖之衡獨危坐樹下自
若或問之曰非其有而取之不可也人曰世亂此無主
曰梨無主吾心獨無主乎轉魯留魏人見其有德稍稍
從之居三年聞亂且定乃還懷往來河洛間從柳成姚
樞得伊洛程氏及新安朱氏書益大有得尋居蘇門與
樞及竇默相講習凡經傳子史禮樂名物星歷兵刑食
貨水利之類無所不講而慨然以道為己任嘗語人曰
綱常不可一日而亡於天下苟在上者無以任之則下
之任也凡喪祭娶嫁必徵於禮以倡其鄉人學者寖盛
家貧躬耕粟熟則食粟不熟則食糠覈菜茹處之泰然
謳誦之聲聞戶外如金石財有餘即以分諸族人及諸
生之貧者人有所遺一毫弗義弗受也樞嘗被召入京
師以其雪齋居衡命守者館之衡拒不受庭有果熟爛
堕地童子過之亦不睨視而去其家人化之如此甲寅
世祖出王秦中以姚樞為勸農使教民耕植又思所以
化秦人乃召衡為京兆提學秦人新脱於兵欲學無師
聞衡來人人莫不喜幸來學郡縣皆建學校民大化之
世祖南征乃還懷學者攀留之不得從送之臨潼而歸中
統元年世祖即皇帝位召之京師時王文統以言利進
為平章政事衡樞輩入侍言治亂休戚必以義為本文
統患之且竇默日於帝前排其學術疑衡與之為表裏
乃奏以樞為太子太師默為太子太傅衡為太子太保
陽為尊用之實不使數侍上也默以屢攻文統不中欲
因東宫以避禍與樞拜命將入謝衡曰此不安於義也
姑勿論禮師傅與太子位東西鄉師傅坐太子乃坐公
等度能復此乎不能則師道自我廢也樞以為然乃相
與懷制立殿下五辭乃免改命樞大司農默翰林侍講
學士衡國子祭酒未幾衡亦謝病歸至元二年帝以安
童為右丞相欲衡輔之復召至京師命議事中書省衡
乃上疏曰臣性識愚陋學術荒疎不意虚名偶塵聖聽
陛下好賢樂善舍短取長雖以臣之不才自甲寅至今
十有三年凡八被詔旨中懷自念何以報塞又日者面
奉德音叮嚀懇至中書大務容盡臣言臣雖昏愚荷陛
下知待如此其厚敢不罄竭所有裨益萬分孟子以責
難於君謂之恭陳善閉邪謂之敬孔子謂以道事君不
可則止臣之所守大意蓋如此也伏望陛下寬其不佞
察其至懷則區區之愚亦或有小補云乃陳立國規模
中書大要為君難及農桑學校等事詳見奏議帝深嘉
納之阿哈瑪特為中書平章政事領尚書省六部事因擅
權勢傾朝野一時大臣多阿之衡每與之議必正言不
少讓已而其子又有僉樞密之命衡獨執議曰國家事
權兵民財三者而已今其父典民與財子又典兵不可
帝曰卿慮其反耶衡對曰彼雖不反此反道也阿哈瑪特
由是銜之亟薦衡宜在中書欲因以事中之俄除左丞
衡屢入辭免帝命左右掖衡出衡出及閾還奏曰陛下
命臣出豈出省耶帝笑曰出殿門耳從幸上京乃論列
阿哈瑪特專權罔上蠧政害民若干事不報因謝病請解
機務帝惻然召其子師可入諭旨且命舉自代者衡奏
曰用人天子之大柄也臣下汎論其賢否則可若授之
以位則當斷自宸衷不可使臣下有市恩之漸也帝久
欲開太學會衡請罷益力乃從其請八年以為集賢大
學士兼國子祭酒親為擇蒙古弟子俾教之衡聞命喜
曰此吾事也國人子大朴未散視聽專一若置之善類
中涵養數年將必為國用乃請徵其弟子王梓劉季偉
韓思永耶律有尚吕端善姚燧高凝白棟蘇郁姚燉孫
安劉安中十二人為伴讀詔驛召之來京師分處各齊
以為齋長時所選弟子皆幼稚衡待之如成人愛之如
子出入進退其嚴若君臣其為教因覺以明善因明以
開蔽相其動静以為張弛課誦少暇即習禮或習書筭
少者則令習拜跪揖讓進退應對或射或投壺負者罰
讀書若干遍久之諸生人人自得尊師敬業下至童子
亦知三綱五常為生人之道十年權臣屢毁漢法諸生
廪食或不繼衡請還懷帝以問翰林學士王磐磐對曰
衡教人有法諸生行可從政此國之大體宜勿聽其去
帝命諸老臣議其去留竇默為衡懇請之乃聽衡還以
贊善王恂攝學士劉秉忠等奏乞以衡弟子耶律有尚
蘇郁白棟為助教以守衡規矩從之國家自得中原用
金大明歷自大定是正後六七十年氣朔加時漸差帝
以海宇混一宜協時正日十三年詔王恂定新歷以為
歷家知歷數而不知歷理宜得衡領之乃以集賢大學
士兼國子祭酒教領太史院事召至京衡以為冬至者
歷之本而求歷本者在騐氣今所用宋舊儀自汴還至
京師已自乖舛加之歲久規壊不叶乃與太史令郭守
敬等新製儀象圭表自丙子之冬日測晷景得丁丑戊
寅已夘三年冬至加時减大明歷十九刻二十分又增
損古歲餘歲差法上考春秋以來冬至無不盡合以月
食衝及金木二星距驗冬至日躔校舊歷退七十六分
以日轉遲疾中平行度驗月離宿度加舊歷三十刻以
綫代管闚測赤道宿度以四正定氣立損益限以定日之
盈縮分二十八限為三百三十六以定月之遲疾以赤
道變九道定月行以遲疾轉定度分定朔而不用平行
度以日月實合時刻定晦而不用虚進法以躔離朓朒
定交食其法視古皆密而又悉去諸歷積年月日法之
傅會者一本天道自然之數可以施之永久而無弊自
餘正訛完缺蓋非一事十七年歷成奏上之賜名曰授
時歷頒之天下六月以疾請還懷皇太子為請於帝以
子師可為懷孟路總管以養之且使東宫官來諭衡曰
公毋以道不行為憂也公安則道行有時矣其善藥自
愛十八年衡病革家人祠衡曰吾一日未死寧不有事
於祖考扶而起奠獻如儀既徹家人餕怡怡如也已而
卒年七十三是日大風拔木雷電懷人無貴賤少長皆
哭於門四方學士聞訃皆聚哭有數千里來祭哭墓下
者衡善教煦煦雖與童子語如恐傷之故所至無貴賤
賢不肖皆樂從之隨其才昏明大小皆有所得可以為
世用所去人皆哭泣不忍舍服念其教如金科玉條終
身不肯忘或未嘗及門傳其緒餘而折節力行為名士
者往往有之聽其言雖武夫俗士異端之徒無不感悟
者丞相安童一見衡語同列曰若輩自謂不相上下蓋
十百而千萬也翰林承旨王磐氣蓋一世少所與可獨
見衡曰先生神明也大德二年贈榮禄大夫司徒謚文
正至大二年加正學垂憲佐運功臣太傅開府儀同三
司封魏國公皇慶二年詔從祀孔子廟庭延祐初又詔
立書院京兆以祀衡給田奉祀事名魯齋書院衡居魏
時所署齋名也
通鑑
元以許衡為集賢大學士國子祭酒先是竇默言於世
祖曰三代所以歷數長久風俗純粹者皆自設學養士
所致方今宜建學立師博選貴族子弟教之以示風化
之本張文謙繼以為請至是命衡為之衡自設學家事
悉委其子師可凡賓客來學中者皆謝絶之嘗曰學中
若應接人事諸生學業必有所妨外人謗怨是自已事
諸生學業是上命也每謂蒙古生質朴未散視聽專一
苟置之好伍曹中涵養之數年將來必能為國家用乃
奏舊弟子散居四方如韓思永蘇郁耶律有尚孫安高
凝姚燧姚燉等皆驛致館下為伴讀欲其夾輔匡弼薰
陶浸潤而自得之也又欲令蒙古生習學筭術乃自唐
堯戊辰距至元壬申凡三千六百五年編其世代歷年
為一書令諸生誦其年數而加減之又教諸生習顔魯
公字復選蒙古生年長者習拜及受宣拜詔儀釋奠冠
禮小學生書倦則令習跪拜揖讓應對進退之節或投
壺習射負者罰讀書若干遍每說書不務多唯肯欵周
折若未甚領解則引證設譬必使通曉而後已嘗問諸
生此章書義若推之自身今日之事有可用否大凡欲
其踐行不貴徒說也每謂書中無疑者得有疑有疑却
看得無疑方是有功嘗曰敬敷五教在寬則是教者當
以寬容存心也今日學中大體雖要嚴密然就中節目
須且寬緩蓋人品不一有早成者有晚成者有可成其
大者有可成其小者且一事有所長必一事有所短千
萬不同遽難以強之也且教人不止各因其材又當隨
其學之所至而漸進之教人與用人正相反用人當用
其所長教人當於其所短故衡之教人也恩同父子義
若君臣因其所明開其所蔽而納諸善時其動息而弛
張之慎其萌蘖而防範之日漸月漬不自知其變也日
新月盛不自知其化也以是凡為弟子者皆能自立為
世用矣又言為學者治生最為先務苟生理不足則於
為學之道有所妨彼旁求妄進及作官嗜利者殆亦窘
於生理之所致也士君子當以務農為生商賈雖為逐
末亦有可為者果處之不失義理或以姑濟一時亦無
不可若以教學與作官規圖生計恐非古人之意也
元國子祭酒許衡乞罷許之陛辭而還至懷孟簡絶人
事常居山下課童僕事耕墾衡居家勤於自治公愛兼
盡不嚴而整閨門之内若朝廷嚴夫婦相待如賓凢喪
祭一遵古制不用佛老懷孟化之旁舍有僧德公者年
百餘年嘗謂其徒曰老僧苦行百年亦不能作佛徒為
不孝之人羞見祖宗於地下但願小僧輩還俗以夀汝
祖宗之嗣自是不復度弟子蓋化之也
中統書
已酉竇默與王鶚面論王文統不宜在相位薦許衡代
之帝不懌而罷
辛已詔許衡即其家教懷孟生徒
丙午以許衡為國子祭酒初以衡為太子太傳以不敢
當師傅禮辭不拜故有是命
戊寅詔竇默許衡乘驛至開平
至元書
戊子詔許衡於懷孟
戊申以許衡為國子祭酒
丙午以國子祭酒許衡為中書左丞
丙子帝御高果後行宫觀劉秉忠許衡等所起朝儀大
說舉酒賜之
乙酉許衡以老疾辭中書機務除集賢大學士國子祭
酒納還舊俸詔别以新俸給之
壬申將相大臣將以聲罪南發為請驛詔姚樞許衡徒
單公履等問計公履對曰乘破竹之勢席卷之號此其
時矣帝然之
丙戌劉秉忠等上言許衡疾歸若以太子贊善王恂主
國學庶幾衡之規模不敢廢墜從之
甲戌以大明歷浸差命王恂與江南日官置局更造新
歷以樞密副使張易董其事易恂奏今之歷家徒知歷
書罕明歷理宜得耆儒如許衡者商訂詔衡赴京師
世祖問竇默欲求如魏徵者默對曰犯顔諫諍剛毅不
屈則許衡其人也
燕王問王恂元以王恂為太子贊善燕王嘗從容語恂
以守心之道恂曰嘗聞許衡言人心猶印板然板本不
差雖摹千萬紙皆不差本既差矣摹之於紙無不差者
至元十五年壬午置太史院王恂掌院事集賢大學士
兼國子祭酒許衡領焉
庚辰以許衡言遣使至杭州等處取在官書籍板刻至
京太史令王恂等言建司天臺於大都像儀圭表皆銅
為之宜增銅表高至四十尺則景長而真又請上都洛
陽等五處分(缺)儀表各選建候官從之
十七年丁亥許衡致仕官其子師可為懷孟路總管以
便侍養
十八年三月戊戌許衡卒
考歲略
先生十餘歲時有道士謁其門謂父母曰此兒骨清而
神全目光射人當謹視之苟非名冠天下即當神遊八
表馳騁方外者也人間富貴不足道耳但兩額頗暗清
節有餘而安逸不足惜乎父母俱不得見之
時歲饑民食橡栗或易子而食先生聞人有書即往求
觀父母危之每與俱往人厭其迂
時民間徭戍繁迫舅氏適典縣史先生從授吏事參摭
名議考求立法用刑之原久之以應辦宣宗山陵州縣
追呼旁午代舅氏分辦因見執政方怒舅氏不敢見及
見先生應對則以温言撫慰及還嘆曰民不聊生而事
督責以自免吾不為也遂不復詣縣而决意求學
是時國日以蹙民皆轉徙無從師授亦無書籍父母知
世將亂因欲稍知占候之術以為避難計遂令與占者
游故於推步占候之家見書疏義皆散亂毁缺先生凡
三往就宿其家皆手錄之由是刻意墳典欲求古者為
治為學之序操心行已之方一言一行必質諸書故雖
亂離之際人亦稍稍從學焉
亂後先生隱居於魏時竇默子聲以針術得名累被朝
廷徵訪亦隱於魏最知敬先生每相遇危坐終日出入
經傳泛濫釋老下至醫藥卜筮諸子百家兵刑貨殖水
利算數之類靡不研精雪齋姚樞公茂方以道學自任
聞先生苦學力行因過魏相與聚居剖微窮深忘寝與
食
壬寅雪齋隱蘇門傳伊洛之學於南士趙仁甫先生即
詣蘇門訪求之得伊川易傳晦庵論孟集註中庸大學
章句或問小學等書讀之深有默契於中遂一一手寫
以還聚學者謂之曰昔者授受殊孟浪也今始聞進學
之序若必欲相從當悉棄前日所學章句之習從事於
小學洒掃應對以為進德之基不然當求他師衆皆曰
唯遂悉取向來簡帙焚之使無大小皆自小學入先生
亦旦夕講誦不輟篤志力行以身先之雖隆冬盛暑不
廢也諸生出入惴栗惟謹客至則歡然延接使之惻然
動念漸濡善意而後出已酉先生年四十一自得伊洛
之學冰釋理順美如芻豢嘗謂終夜以思不知手之舞
之足之蹈之是歲有讀易私言先生於書於易尢多致
力然每學者請問則必從事於小學卒未嘗以此語也
庚戌春先生力疾還鄉里過衛聞懷之政猶苛虐遂止
蘇門與雪齋相比以便講習且為還鄉之漸辛亥雪齋
赴徵先生獨處蘇門便有任道之意
甲寅王府徵教授京兆避於大名使者訪焉遂偕往乙
夘廉公希憲宣撫關中奏擬授先生京兆提學仍月俸
力辭不受往返凡六七不能強也
庚申上在正位宸極應詔北行至上都入見問所學曰
孔子問所長曰虛名無實誤達聖聽問所能曰勤力農
務教授童蒙問科舉何如曰不能上曰卿言務實科舉
虛誕朕所不取七月還燕
辛酉三月應召至上都時王文統秉政深忌雪齋諸公
先生素無因緣而無憚也及竇公力排其學術之非必
至誤國文統始疑先生唱和其說五月授雪齋太子太
師竇公太子太傅先生太子太保外佯尊之内實不欲
備顧問也竇公既以言文統不中欲依春宫以避禍先
生獨以為不可曰姑舍其不安於義者且以一事言之
如中古以來師傳與太子相見則就西位東向太子東
位西向公能為此事否不然是師道自我而廢也雪齋
亦贊其說相與懷麻力辭於闕下凡數日始從其請由
是改授雪齋大司農竇公翰林侍講學士先生國子祭
酒既拜命以疾辭九月得告南還仍奉旨教授懷孟路
子弟
壬戌九月召至大都先生居都下也假館於道庵中凡
權貴豪右延請皆不往惟姚竇二公時時相過始終如
一
中書左丞張公仲謙由大名宣撫復入中書好善最篤
自初見先生屢請執弟子禮先生拒之而止一時賢俊
多所薦拔凡中原士夫頗依賴之而公亦以復古進賢
為已任每先生進退之際必往返道逹上意挽之留之
冀有以不屑去也然性褊數忤倖臣故被譴責至是遣
人求言先生貽書曰弔者在門慶者在閭一倚一伏孰
知其初君子存誠克已就義始若甚難終知甚易可委
者命可憑者天人無率爾事有偶然舍苖不耘固為有
害助而揠之其害甚大既徵於色又發於聲天道無他
庸玉汝成
至元元年正月懇辭還懷州六月迅雷起中堂時卜築
於此而未遷也先生與一二從者視役其下雷雨驟至
火光滿室墁匠從者昏仆而先生弗動也
二年十月召至大都即陳雷震不宜入見上不許十二
月奉旨入省議事先生以疾辭丞相安童素聞先生名
心慕之乃就訪於行館及還心悅誠服念念不釋者累
日謂左右若輩自謂相去幾何蓋什百而千萬也是豈
繒繳之可及耶翼日先生與丞相答禮
三年春二月召至檀州後山面奉德音竇漢卿獨言王
以道當時汝何為不言豈孔子教法使汝若是耶汝不
遵孔子教法自若是耶往者不咎今後勿爾也是云是
非云非可者行不可者勿行我今召汝無他省中事前
雖命汝汝意猶未悉今面命汝人皆譽汝想有其實汝
之名分其斟酌在我國家所以無失百姓所以得安其
謀謨在汝謂汝年老未為老謂汝年小不為小正當黽
勉從事毋負汝平生所學安童尚幼若未更事汝謹輔
導汝有嘉謨先告安童以逹於我我將擇焉先生對曰
聖人之道至大至遠而學者所得有淺深臣平生雖讀
其書所得甚淺然既叨特命願罄所知者言之所不知
者亦不能強也安童聰明且有執持告以古人言語悉
能領解臣所知者盡告之但慮中有人間之則難行外
用勢力納人其間則難行臣入省之日淺淺見如此未
知是否
夏四月自分省召至上都屢蒙訪問遂奏陳時務五事
聖旨諭尢令善寫以進朕當詳之一曰立國規摹歷論
前代建國北方奄有中夏如魏如遼如金能用漢法故
享國長久今國家當行漢法事在不疑然萬世國俗累
朝勲貴一旦驅之從臣僕之謀改就亡國之俗其時勢
甚難非三十年不能成功齊一吾民使富實興學校練
甲兵隨時損益裁為定制如臣等輩皆足以任此在陛
下篤信而堅守之不雜小人不營小利不責近效不惑
浮言庶幾可以得天下之心成至治之效二曰中書大
要今仕者宜頒俸祿使可資以為養未仕者宜明立條
式俾就銓敘則失職之怨少紓矣外設監司糾察汚濫
内由吏部考訂資歷則踰分之求漸可息矣再任三任
抑高而舉下則人才爵祿可得而差次之矣至於貴家
世襲品官任子驅良戶口之制亦不可緩也若夫得行
與不得行在上之委任者何如而能行與不能行在執
政者得人耳其三曰為君難其目曰踐言曰防欺曰任
賢曰去邪曰得民心曰順天道六者乃為君難之目舉
其要則修德任賢愛民三者而已此謂治本治本則綱
紀可布法度可行治功可必矣其四曰農桑學校今國
家徒知斂財之巧不知生財之由不惟不知生財而斂財
之酷又害於生財矣徒知防人之欺不知養人之善欲
其不欺非衣食以養其生禮義以養其心不可也徒患
法令之不行不患法令無可行之地誠能優重農民勿
擾勿害盡毆游惰之民歸之南畝歲課種樹懇諭而篤
行之十年之後當倉盈府積非今日比矣自上都東都
下及司縣皆設學校使皇子以至庶人之子弟皆從事
於學日明父子君臣之大倫自洒掃應對至於平天下
之要道十年以後上知所以御下下知所以事上上和
下睦又非今日比矣其五曰慎微文多削藁先生每有
奏對或欲召見則上自擇善譯者然後見之或譯者言
不逮意上已領悟或語意不倫上亦覺其非而正之至
燕先生以疾不復入省因求還家養疾許之
四年十一月召至大都六年奉旨議官制先生與左丞
張公贊善王公同奏官制送入中書先生歷考古今設
官分職之本沿革之由與夫上下統屬之序其權攝增
置冗長倒置行之有弊者率皆不取自省部郡縣體統
之正左右臺院輔弼之制内外百司聯屬控制之差后
妃儲藩隆殺之防悉圖為定制以聞其所以取捨欲著
成書而未暇也七年正月拜中書左丞入見奏事畢辭
於上前不允大槩以為臣之所以不敢承受者有三一
則臣一介書生遽當大任非勲非舊不足以服内外之
人二則無德無才不能辦陛下責任之事三則臣之所
學迂遠於陛下聖謨神筭未盡脗合陛下知臣未盡信
臣未至直以虚名誤蒙採擢臣若不自度冒當聖眷其
旋至悔咎必矣上曰此事皆出朕意無復多讓先生再
三懇請上命左右掖出左右掖之曰有旨令先生出矣
將至門復還奏曰陛下令臣出當自出省去耶上曰出
殿門爾爾後連日求辭不免
夏五月先生隨省赴上都因具奏阿哈瑪特專權無上蠧
國害民等事渠由是銜之或曰先生夜寢疎闊無他防
備卒有横逆柰何先生曰主上在此何得敢爾脱或有
之亦命也人生不應有如許計較
阿合馬欲以其子典兵柄先生以為不可謂國家事權
兵民財三者而已父位尚書省典民與財而子又典兵
太重上曰卿慮阿哈瑪特反側耶先生曰此反側之道也
古者姦邪未有不由如此者上以此語語西相相詰先
生曰公何以言吾反先生曰吾言前世之反者皆由權
重君誠不反何為由其道相復之曰公實反耳人所嗜
好者勢力爵祿聲色公一切不好欲得人心非反而何
先生曰果以君言得罪亦無所辭
先生以病告辭丞相安圖不許臺官博囉奏聞聖意憫
惻召其子師可入見喻以舉官自代先生奏用人者天
子之柄臣下泛論其賢則可若授之以政則當斷自宸
衷不可使臣下有覬覦市恩之漸
先生之教人也恩同父子義若君臣因其所明開其所
蔽而納諸善時其動息而張弛之慎其萌藥而防範之
其日漸月漬不自知其變也日新月盛不自知其化也
其言談舉止望而知其為先生弟子卒皆為世用也
襄陽下上欲遂有江南先生以為不可其辭甚秘
十年諸生廪餼不繼稍稍引去又權臣屢毁漢法四月
召赴上都議事面請還鄉里上命衆議其去留雪齋云
先生出處關時世之汚隆我輩不可強之先生自處審
矣今日直當以聖賢待之遂令辭奏曰國學設立於今
三年教專嚴謹諸生學問進長許某所以告辭之意言
為年老殘疾上世有數喪未葬欲歸了此事其意甚哀
此係人子孝道之事宜賜允從由是得告南歸先生至
懷簡絶人事常居山下課僮僕事耕墾
十三年七月使者來召議改歷十七年二月測騐已周
歷事告成自先生入院恩眷愈(缺)必問先生
安否病則賜藥賜杖至是入見皆(缺)奏事上令先生起
賜坐勞問久之六月疾益進八月得遂還家就除師可
懷孟路總管以便供給
十八年春先生疾甚醫者診之曰偏隂偏陽謂之疾今六
脉皆平先生其少瘳乎先生曰久病而脉平者不治吾
殆將不起矣遂不服藥頃之稍得適仲春祭祀先生曰
吾一日未死可不有事於祖考乎遂力疾奠獻如禮既
徹家人餕怡如也遂曳杖於門曰予心怦怦然瞑目坐
久之曰死生何異人精神能有幾世事何時窮遂發嘆
歌子朱子睡起林風瑟瑟覺來山月團團身心無累久
輕安况有清凉池館句穏翻嫌白俗情高却笑郊寒蘭
膏元自少陵殘好處金章不換歌罷奄然而逝俄而雷
電晦冥大風拔木城中老幼往哭其門征商過客相唁
於途雖農夫里婦亦嘆息焉先生嘗與師可曰我平生
虚名所累竟不能辭官死後慎勿請諡立碑必不可也
但書許某之墓四字使子孫識其處足矣賢耶不賢耶
碑於人何有至是從其治命葬而無碑既葬四方學者
有不遠數千里而來哭於墓者蒲人王楫年踰六十衰
絰赴葬(缺)曰門人衰禮歟楫曰吾師也術藝之
師歟賓主之師歟吾猶懼乎報之無從吾將以愧夫王
通之門人耳先生去世朝野識與不識莫不哀傷以為
斯道斯民之不幸
先生居家勤儉強於自治公愛兼盡不嚴而整閨門之
内若朝廷然與夫人敬氏相待如賓而夫人謙順自牧
周旋道義先生亦賴其内助焉
先生天資宏毅卓然有守其恭儉正直出於天性雖艱
危窮阨之際所守益堅好學不倦聞一善言善行不啻
饑渴於名利紛華畏若探湯誠心自然天下信之建元
以來十被召旨未嘗不起然卒不肯枉尺直尋而去每
入奏對以格君心為已任氣質雍容誠敬交孚言雖切
直而無忤也衛士或舉手加額曰是欲澤被生民堯舜
其君者也至於進退出處之際勇於就義凛然不可以
勢利誘而威武屈也逮其晚年義精仁熟身被四時之
和道出羣物之表四方聞之知敬望之知畏親之知愛
遠之知慕蓋其胷中浩大無一毫人欲之私純乎天理
之正故其動静語默之際周旋出入之頃無往而非斯
道之流行矣
先生著述曰小學大義乃甲寅歲在京兆教學者小學
口授之語曰讀易私言是先生五十後所作曰孟子標
題嘗以教其子師可曰四箴說中庸說語錄等書乃雜
出於衆手非完書也
翰林承旨鹿庵王公磐襟宇蓋世少所許可獨敬禮先
生每相語則曰先生神明也磐老矣徒增愧縮爾及先
生訃音至則曰設若朝廷賜諡先生非文正不可後世
有知先生者不易磐之言矣
先生居鄉里凡喪葬亦遵古制不用二氏懷州士夫家
因以為俗二氏聞風亦有效之者每遇其徒未嘗面詆
其非但從容欵語其人已不覺内愧發赤或涕出悔其
䧟溺之深也近舍有德公者年百餘歲嘗謂先生曰老
僧苦行百年亦不能作佛徒為不孝之人羞見祖宗於
地下但願勸小僧輩曷若還俗以壽汝祖宗之嗣比化
不度一人
先生平生嗜朱子學不啻饑渴凡指示學者一以朱子
為主或質以他說則曰賢且專主一家則心不亂及江
左混一始得閱其文亦病其太多
國學事蹟
先生自得小學書則主於此書以開導學者嘗寄其子
書曰小學四書吾敬信如神明然能明此他書雖不治
可也八年授集賢大學士國子祭酒先生方居相府丞
相傳旨令教蒙古生四人後又奉旨教七人至是有旨
令四方及都下願受業者俱得預其列即今南城之舊
樞密院設學先生自開學家事悉委其子師可凡賓客
來學中者皆謝絶之先生嘗謂學中若應接人事諸生
學業必有所妨外人謗咎是我一已之事諸生學業乃
上命也日令家具早膳午膳以老疾日西不復食矣先
生時年六十有二以宿疾當忌塩肉食麵三年且以治
法不可以補而體力復不可於瀉故日節飲食未嘗敢
至於飽以為飽則必有補邪氣也然朝夕莅事略無老
人疲倦之意
先生欲以蒙古生習學筭術遂自唐堯戊辰距至元壬
申凡三千六百五年編其世代歷年為一書令諸生誦
其年數而加减之
先生教諸生習字必以顔魯公為法嘗曰古者民無所
知聖人御世有以教之然聖人不可久生於世故制為
文字以記其言文字之始義取記言而已後世習字書
者多少說話書固六藝之一程先生謂一向好著亦自
喪志然其作字時甚敬謂只此是學此為可法
諸生讀書之暇先生令蒙古生年長者習拜及受宣拜
詔儀釋奠冠禮時亦習之小學生有倦意令習跪拜揖
讓進退應對之節或投壺習射負者罰讀書若干遍
先生說書章數不務多唯懇欵周折若未甚領解則引
證設譬必使通曉而後已嘗問諸生此章書義若推之
自身今日之事有可用否大凡欲其踐行而不貴徒說
也先生嘗曰世謂能(缺)者可以驕人至於能讀書者
亦可以驕人諸生講書但使之省解可也何必要他會
說及見學者能有疑問先生喜氣溢於眉宇嘗謂書中
無疑看得有疑有疑却看得無疑方是有功
先生嘗曰敬敷五教在寬君子以教思無窮容保民無
疆則是為教者當以寬容存心也今日學中大體雖要
嚴密然就中節目須寬緩大槩人品不一有夙成者有
晚成者有可成其大者有可成其小者且一事有所長
必一事有所短千萬不同遽難以強之也學記自一年
離經辨志至九年知類通逹強立而不反其始終節次
幾多積累必不可以苟且致之故教人不止各因其材
又當隨其學之所至而漸進也蓋教人與用人正相反
用人當用其所長教人當教其所短
先生嘗謂蒙古生質朴未散視聽專一苟置之好伍曹
中涵養之數年將來必能為國家用乃奏召舊弟子散
居四方者王梓韓思永蘇郁耶律有尚孫安高凝姚燧
及其弟燉劉季偉吕端善劉安中白棟皆驛致館下為
伴讀欲其夾輔匡弼薰陶浸潤而自得之也或謂先生
何不博選時俊而獨用其門生曰我但教人而已非用
人也方以我之拙學教人他人從否未可知也
先生嘗言為學者治生最為先務苟生理不足則於為
學之道有所妨彼旁求妄進及作官嗜利者殆亦窘於
生理之所致也諸葛孔明身都將相死之日廪無餘粟
庫無餘財其廉所以能如此者以成都桑土子弟衣食
自有餘饒爾治生者農工商賈而已士子多以務農為
生商賈雖為逐末亦有可為者果處之不失義理或以
姑濟一時亦無不可若以教學與作官規圖生計恐非
古人之意也
歲時諸伴讀以酒禮至先生家先生辭曰所以奏取諸
生者蓋為國家為吾道為學校為後進非為供備我也
官守所當得者俸祿也俸祿之外復於諸生有取焉欲
師嚴道尊難矣
魯齋遺書卷十三
