魯齋遺書别集類四(元)
提要
(臣)等謹案魯齋遺書十四卷元許衡撰衡有讀
易私言已著錄初衡七世孫壻郝亞卿輯其
遺文未竟河内教諭宰廷俊繼成之嘉靖乙
酉山隂蕭鳴鳳校刊於汴後復有題識云鳴
鳳方校是書適應内翰元忠奉使過汴謂舊
本次第似有未當乃重編如左續得内法及
大學中庸直解俱以增入舊本名魯齋全書
竊謂先生之書尚多散佚未敢謂之全也故
更名遺書盖此本為應良所重編而鳴鳳更
名者也首二卷為語錄第三卷為小學大義
直說大學要略大學直解第四卷分上下上
為中庸直解下為讀易私言讀文獻公揲蓍
說及隂陽消長一篇第五卷為奏疏第六卷
亦分上下上為雜著下為書狀第七第八卷
為詩樂府附錄二卷則像贊誥勑之類及後
人題識之文其書為後人所裒輯無所别擇
如大學中庸直解皆課蒙之書詞求通俗無
所發明其編年歌括尤不宜列之集内一槩
刊行非衡本意然衡平生議論宗旨亦頗賴
此編以存棄其蕪雜取其精英在讀者别擇
之耳其文章無意修詞而自然明白醇正諸
體詩亦具有風格尤講學家所難得也乾隆
四十六年十二月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
