魯齋遺書卷十元許衡撰
編年歌括
總數
始自堯戊辰終於金癸已三千六百年内減三十四
唐虞
唐堯一百載虞舜五十年禪讓官天下有子不相傳
夏
姒夏繼有虞一十有七世得年通幾何四百三十二
商
有商子姓三十世千日為名無癸字六百二十有九年
天下歸周契不祀
周
姬周三十有七王歴年八百六十七西都三百五十二
武成康昭穆共懿孝夷之下厲宣幽十有二朝居鎬邑
東都二十五相傳五百一十五元日平桓莊釐惠與襄
項匡定簡靈景繼悼敬元貞并定哀思考威烈安夷烈
顯與慎靚及赧王厥後秦人併王室
秦
秦人滅周自昭襄孝文後曰莊襄王三傳九載嬴秦亡
吕政繼主號始皇胡亥子嬰俱不昌三世都經四十霜
西漢
西漢十有二帝二百一十四齡高惠傳家未久吕氏僣
起闈庭文景武昭而下宣元成哀平嬰
新室
王莽號新室竊據十四年誅夷漸臺後二載屬劉元
東漢
東漢十有二朝一百九十六筭光明章和殤安順冲質
桓靈獻
蜀
劉蜀炎漢裔二主據成都四十三年後山川入魏區
魏
曹魏合五主文明齊高章禍稔蕭墻内四十五年亡
吳
孫吳凡四傳權亮休與皓五十九年春青蓋洛陽道
西晉
西晉武惠懷愍四葉五十二年司馬乾綱解紐五胡割
據中原
東晉
東晉渡江十一帝元明成康穆哀廢簡文孝武安與恭
一百三十消正氣
宋
劉宋五十有九年高祖營文孝武廢明并後廢順承之
是為南朝凡八帝
齊
蕭齊二十有七年七葉相乘三見廢祖武鬱林并海陵
明與東昏共和帝
梁
蕭梁傳四主五十五番春武簡文元敬乾坤遂入陳
陳
陳氏合五朝三十二改歲高文廢與宣後主傾神器
後魏
後魏一十一帝一百四十九年道武明元太武文成獻
文相連世以拓拔為氏孝文改姓為元宣武孝明而下
孝莊節閔而旃廢帝孝武之後遂分東西魏焉
東西
西魏三主明廢恭二十二年國祚絶東魏孝静不再傳
一十七霜元氏滅
北齊
高齊五傳年得四七文宣昭成後幼失國
後周
五主宇文周歴年二十五孝閔明武宣静宋隋為主
隋
隋代通三世文皇煬與恭三十七年後楊氏數云終
唐
李氏建極臨九有紀年三百八十九神堯太高中睿玄
肅代德順承其後憲穆敬文并武宣懿僖昭哀皆繼守
總來二十一稱尊高後一朝為武后
五代
朱梁三主十六祀太祖友珪末帝是後唐四帝十三春
莊明閔末是為真石晉二世十一載高祖之下少帝代
劉漢四年凡再傳高祖隱帝同一源郭周九載傳三世
太祖世宗與恭帝五代五十有三年其間八姓逓推遷
後唐凡三周凡二餘者舉皆同氣嗣
大遼
九傳耶律之遼二百一十九數祖宗世穆景宗聖興及
夫道豫
前宋
前宋九朝都汴邑一百六十有九年祖宗真仁英神哲
傳到徽欽並北遷
祖宗真仁英神哲徽欽失汴高遷浙孝光寧理度及末
三百餘年宋道滅
大金
有金百一十九年復姓完顔凡九葉祖宗熙海世章東
下逮宣哀南渡滅
稽古千文
太極之前此道獨立道生太極凾三為一一氣既分天
地定位萬物之靈惟人為貴太古結繩民醇而愚茹毛
飲血穴處巢居伏羲畫卦始造書契神農黃帝三皇繼
治五帝少昊高陽高辛堯舜揖讓傳中以心歷數在禹
夏承虞襌謳歌婦子啓與扈戰太康遊畋羿距于河仲
康失權胤征羲和一成一旅少康中興桀虐百姓天道
禍淫應天順人殷湯革命咸有一德伊尹元聖太甲放
桐盤庚遷都武丁中興受終獨夫文王事殷明夷蒙難
武發開周首訪洪範成康持守周召夾輔穆王訓刑宣
王復古幽惑褒姒犬戎所弑平王東轍國風遂降虛器
尊周五伯馳騁孔聖春秋爰始魯隱七國争雄蘇張縱
横孟軻仁義卒老於行孝公彊秦鞅變井田赧朝昭襄
周祚以遷併吞六國始皇詐狙罷侯置守焚書坑儒阿
房長城賦後虐民二世子嬰陳吳亡秦項起西楚劉興
沛中項弑義帝劉從董公轉戰五年資謀三傑灌嬰垓
下始定漢業高帝忘功誅醢械擊嬖幸戚姬欲立如意
良招四皓幼惠遂定吕雉鳴晨房闥出政陸賈計行平
勃交驩禄産就誅劉氏乃安文帝恭儉詔半為農景帝
遵業醇厚民風武承富庶始建年號窮兵雪耻末年減
耗立昭繼武功歸霍光孝宣中興道雜霸王元成哀平
權移女黨張禹佞䛕黨比王莽十有四年亂生新室更
始劉盆王尋王邑光武中興羣盜乃滅寇鄧元勲耿賈
洪烈天下平定進尚文吏退全功臣封縣數四禮優嚴
陵占動太史二百年間名節奮起明帝苛察章帝寬厚
和誅竇憲殤終襁幼安雖享御權歸外戚北鄉弗永順
淪嬖習冲幼質聰弑於跋扈桓誅梁冀陳李黨錮靈委
宦孽黃巾嘯聚進召董卓獻終漢緒曹丕稱魏劉備興
蜀孫權號吳三國鼎足混於西晉都於洛陽武惠懷愍
劉聰所亡元帝南渡一馬化龍建康再振為晉之東明
成康穆哀廢簡帝武安偽楚恭遜劉裕原晉之弊起於
浮誇清談之極永嘉以後宋齊梁陳元魏東西南比瓜
分後周併齊隋文混一始盛開皇煬帝窮奢恭帝襌唐
唐高之興太宗之謀閨門慚德責以春秋田以租調兵
以府衛七百餘員首定官制貞觀仁義髣髴三代本根
不正隨亦闕壞再傳高宗已罹女禍李勣一言唐業幾
墮武后稱制欲立三思倘非仁傑孰引柬之中宗復辟
嗣與韋后睿遜玄宗以功授受開元太平天寶昏亂貴
妃内惑禄山外叛肅宗即位大分安在中興有頌功不
贖罪代宗中材德宗猜忌奉天所倚陸贄仁義順在東
宫陰賜天下憲任裴度平淮有雅惜其晚年禍生不測
穆敬昏庸不能討賊文宗銳意太和清明僅誅弘志莫
正典刑輕用訓註禍成甘露武用德裕遂平澤潞宣宗
寡恩唐治以衰懿僖昭哀遂不可支唐患非一朋黨閹
寺藩鎮強大宣武篡弑朱梁李唐至於石晉劉漢郭周
是為五閏錢馬高揚承襲割據李王孟劉各復僣偽兵
變陳橋宋祖即位尅平中夏以國傳弟九葉中衰江左
六裔遼金據華亦各九世天眷地顧篤興我元四海會
同本枝萬年稽古提綱維此千言
設器歌
奉禮郎各齋戒丑前五刻執事帥共設俎豆神位前史
祝祝史亦同在籍以席加中蓋自北而南分内外左十
籩右十豆二四四三居俎後東西相向南北行一四二
三分左右魚鹽棗&KR0034;實籩中菁葵笋芹對于次豆兔魚
並韭薤次籩桃榛及鹿脯栗芡□盛最外籩醓醢臡豚
儘西布羊俎東豕俎西熟載三端十一體正直横長代
短雙脇脊中肫胳底上端更有肩背臑此是十一羊如
豕豕前更有祝版案羊前爵坫東幣篚籩豆兩間何所
增毛血一豆南三登東西排實大羹登南更有三鉶鼎
和羹加柶東西等少南南北簠簋行簠二偏東實稻粱
簋二偏西置黍稷東西正與兩俎直簠簋之間或有爐
兩燭爼前安可無左右配位同前設更排籩豆在十哲
籩鹿栗豆臡菁俎左籩南肉二斤籩豆之間容簠簋簠
簋之間實黍米更加坫燭于俎南然後中間設酒醴北
向西上加□勺犧象齊盎及明水清玄設置二山罍六
尊有坫俱相尾配位樽罍酒醴同設位之時稍近東
魯齋遺書卷十
