倣體詩(夕堂戲墨卷六)船山遺書五十八
衡陽王夫之譔
倣昭代諸家體
居常謂與天同造者迎之不見其首隨之不見其
尾適融而流適結而止其唯三百篇乎過此以還
思必有津筆必有逕非獨至而不可至者也江醴
陵自李都尉至湯休上人得其思與筆所起止以
相迎隨遂爾神肖皆唯其津逕爾昭代三百年間
詩屢變矣要皆變其所變徙倚於銖寸之頃一羽
而知全鳳亦知全雞其爲翮本均也偶爲尋之得
三十八人人倣一章非必全乎形埓想其用筆時
適如此耳淺者循其一跡以自樹於宗風一噱而
已風可帆使也雨可蜥蜴致也日而後不可追也
孰其爲日乎吾不敢爲夸父之逐矣
劉護軍基(秋興)
括蒼雲繞縉雲都萬簇芙蓉翠色鋪紅雨溼飛烏桕薄碧
波晴點鷺痕孤登樓有賦依州牧長揖無門傲酒徒不識
故園他日淚蘋花還送暗香無
楊提舉維楨(嬉春)
選勝明朝陌上花狂夫已宿黃公家連錢夜洗香泥點團
扇新描輭縠紗燕尾掠人霑綠酒鶯歌隨處呪蘭芽片雲
南浦不成雨油幕高搴看晚霞
倪處士瓚(園居)
長夏新桐洗綠莖乳鶯歷亂啄朱櫻不知微雨遮靑嶂卽
次流珠濺紫萍閒整丹經香篆歇小臨鶴逕碧苔生碁枰
已斂湘簾捲稍覺銀鈎挂嶺橫
貝助教瓊(感亂)
正作越來溪上㝱潮聲夜打淛東城春花春柳皆他日羽
檄羽書悲此生戍火搖烟低片月歸鴻掠浦警三更堂堂
歲月相欺得明鏡新添雪幾莖
袁御史凱(白燕)
烏衣莫與怨斜陽雪色新裁素練裳隋苑柳疎長帶月河
陽花满不驚霜瓊窗瞥眼窺銀字玉鏡偸臨鬭靚粧似妬
蘋花秋色好不畱淸影照寒塘
高太史啟(梅花)
稍覺逢春客思催江春無奈促花開一枝橫水寒潭月幾
點回風雪砌苔啼鳥易驚歸客㝱隴雲空寄故園哀東風
已遣芳心盡誰與垂楊衒楚臺
劉典籤炳(早朝)
暄風綠草鳳臺新金爵浮光射寶輪雲斂三山澄海氣日
華雙闕起江春衣裳初識龍文闊導唱遙欣黼座親還使
故園歸興盡鳴珂長日惜芳塵
孫典籍蕡(客思)
扁舟下嶠識春寒五兩隨風度幾灘古渡鐃吹侵月奏孤
城樓堞帶雲看故園荔酒經春熟過嶺梅花度雪殘一曲
滄浪牽客淚羊城珠斗冷仙壇
高禮曹棅(酬答)
彈鋏新從上國行遙瞻山斗識才名漢廷屬望賢良策魯
殿初傳絲竹聲柳色上衣春日酒梅花吹笛歲寒情殷勤
莫負乘槎約拂劒欣看碧漢淸
李少師東陽(感春)
小園花發鎮簾垂春草臨階未覺滋香尾困風穿溼幕墨
膠凝水帶冰澌病中藥裹煩南客㝱裏蘭芳記楚辭猶有
湘干田二頃君恩不許趁耕時
陳簡討獻章(晚酌)
日㬉風微柳帀溪分明莎逕未須迷鶯聲過澗還如近蝶
翅因花亦屢低心迹同原聊共賞乾坤雙歇恰單提芒鞵
是處尋春好不揀蒼苔與沁泥
祝京兆允明(悲秋)
獨坐不知秋日短行年唯有鬢霜新病過柳市愁京兆㝱
記番禺狎海人泡影勳名消易得牢騷日月閱來親烏藤
拄杖明朝事怕見丹楓映水濱
唐解元寅(落花)
啼鶯流水怨匆匆萬頃春華一㝱中芳韻悠悠隨畫角閒
愁點點到簾櫳回風無望依瑤草韶月難期映晚紅回首
繁華能幾日碧條簇簇惹薰風
李副使夢陽(懷古)
百尺麗譙俯暮原黃河捲雪擁蛟門朱仙祠廟靑松冷艮
嶽風霾白日昏華表定畱千載恨靈旗難返九招魂寒鴉
斜照蒼茫外酹酒長懷國士恩
何副使景明(遊歷)
軺車明發啟秦關縹渺河山紫氣殷淸渭波縈勞悵望蓮
峰雲杳阻躋攀鴻門霸氣蒼烟合漢寢遺封翠柏閒萬里
蕭條隨薄宦不知明鏡改朱顏
文待詔徵明(齋宿)
星華淺映御池冰栖鵲寒喧樹影層獨對畫垣圍藻井遙
知香霧達觚稜鐘人屢扣流霜杵羽騎長依帶月燈應有
五雲迎鳳葆曉風已覺透靑綾
鄭稽勳善夫(送客)
相送今朝倒客杯風高木落試登臺乾坤帶甲無終日草
澤紆籌幾駿才南去祇悲湘水鴈北書唯寄隴頭梅栖遲
迢遞雙極目大旆孤城畫角哀
楊殿撰愼(塞垣)
碎葉孤城朔鴈飛安西都護候騎歸漢旌已覺交龍捲虜
酒初驕撞馬肥桃葉楊花江上㝱敲冰燧火北庭圍伏波
未洗明珠恨莫詫中朝有建威
李廉訪攀龍(登眺)
絕巘岧嶤接太淸登臨極目羽翰輕靑徐海色侵牛斗河
朔雲山擁鳳城漢樹龍鱗秋色爽秦碑屭贔暮烟橫探崖
欲問長生訣咫尺蓬壺萬里情
王司寇世貞(投贈)
白雪仙郎雅奏偏秋曹雲冷綵毫傳迢遙星棹依元禮蕭
瑟高樓憶仲宣采藥三山迷蜃氣長歌萬里看龍淵東方
千騎空籌策媿爾酬恩紫禁邊
高廉訪叔嗣(宦況)
三晉雲山西爽開猶憑呼吸近燕臺時依朱邸陪仙仗喜
際靑陽進壽杯鈴閣雪消春草長牙旌風急暮笳哀葵心
欲逐桑乾水縈遶金河輦道苔
梁秋官有譽(弔古)
陸沈不擬盡天涯回憶西湖怨㝱華萬古神州消白浪中
流尺土捲黃沙雲蒸海氣栖檣燕樹隱龍宮急暮鴉遙想
講筵當日語唯畱碧血洒魚鰕
屠大儀隆(送別)
高樓淸瑟送離羣欲逐楊花怨夕曛繡袷春寒三月雨牙
檣風急一江雲狂歌戲馬臺前客回首鍾山移後文浩蕩
長淮分咫尺揚州紅藥屬夫君
朱九江曰藩(閨怨)
章臺垂柳葉凋秋孤怨孤栖蕩婦樓六朝香粉丁都護萬
里戎弢霍小侯明月機中雙紐縷黃雲城上千金鈎此生
不擬長相憶猶㝱落花逐上流
王上舍穉登(月遊)
秋滿吳淞江外江棠橈波斂夜推窗月華始出照五兩白
鳥飛來恰一雙客散歌聲猶有恨霜寒酒力未全降西歸
更送山陽笛寫人落梅別調腔
于閣學愼行(紀賜)
龍胎密孕御園春蔬署尋芳剝錦鱗天詔正如裁玉版臣
心未敢擬霜筠中宵酒醒香生頰緩火羹淸玉點脣肉食
承恩霑鳳實秋風忍憶故鄕蓴
徐秀才渭(懷古)
湖光千頃敞祠宮雪捲長堤綴蓼紅血蹟㝱殘凋燕壘靈
旗雲閃起蛟風局爭成敗天難主情到華夷感亦同古鼎
香烟飄碧篆絲絲飛繞六陵東
湯遂昌顯祖(寄懷)
星漢當簷挂素秋元禽欲去復緘愁江花笑拂荷衫袖縠
水回迎竹葉舟行藥定逢菖九節憶梅遙愛月三洲垂楊
色色縈歌扇未遣新箏怨鴈樓
袁吏部宏道(放言)
乾坤非短㝱非長花落聊紓粉蝶忙莫遣酒星囚北海偶
逢伏日飽東方蠅窗乍裂雙眸闊狐帽隨拈徹骨香唯有
昭文琴外譜不從䕫曠問宮商
王太史衡(春賞)
幾日新陰輭碧莎羽笙日日入鶯歌花如靜女添春繡月
許遊人畫淺蛾病減恰逢垂柳瘦詩成長在野亭多銀箋
欲寄催花句卻爲情深未訂訛
陳徵君繼儒(閒居)
衡門過雪草心蠲玉茗胎紅透始暄乍響靑松烹紫笋閒
移斑几就黃綿茅山書至兼酬藥上海鶴歸未買田熟煮
淸酤添箬裹爲移春閏入新年
鍾少參惺(淮泛)
書史笙歌儘未殊林光江氣各淸迂深知帝里春偏靜小
愛閒官韻不拘水有性情鷗鷺得月函虛皛藻蘋孤回舟
羣動皆空謐隔岸籠燈半有無
譚解元元春(嶽遊)
不知猿鳥至何方葉葉晴容發靜光潭黑龍能深定力苔
新雲亦戀幽香泉於草樹情偏摯日以森寒影倍長始覺
向來湘艇上孤危錯擬露鋒鋩
王僉事思任(登岱)
何須大叫帝閽聞肸蠁通天黍米分吳練淒迷虧老壽漢
封細碎到亭云欲收元氣無堅影自笑頑軀亦片雲帝鬼
癡靈皆一蟻強將齋沐溷元君
曹蘭臺學佺(感時)
杉關關外幾分春已報江干惹戰塵臨水自澆三日洒看
花無那百年人仙函難訪龍韜祕瑤草誰於御輦親暫與
風光相藴藉巡池𣏌柳亦芳辰
倪司徒元璐(抒憤)
狂歌不審定因何夾臆紅潮湃萬波怖鬼已勤懸紫蟹沖
天無望錮蒼鵝妬津日日添風雨疑網重重長薜蘿爲愛
信陵多縱酒糟邱無奈醖情魔
陳黃門子龍(贈戍)
江潭瑤草不須生自折疎麻送遠行九廟威靈元白日四
愁風雨有孤榮靑編白簡星光迥大纛高牙落照傾極目
蒼生悲海色唯餘三學傲公卿
顧秀才開雍(慟哭)
饞蛟風激怒濤腥逝水東傾夜不扃無望金山邀北岸恰
逢潮水落臯亭烏衣夜色空迷燕碧血中宵欲化螢回首
五雲蟠御寢斷腸鵑哭向冬靑
倣體詩終
薑齋文集卷六船山遺書四十六
衡陽王夫之譔
九礪(闕)
