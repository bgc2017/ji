洞庭秋詩(夕堂戲墨卷四)船山遺書五十六
衡陽王夫之譔
洞庭秋三十首(遙和補山堂作)
落帆笙竹來垂二十七年湖量未忘者記持耳昔
人評騭畫水獨以活水爲至到記持中何從有活
水乎是以捃湖采邈秋容一聽之諸公而僕詩最
晚出抑不能爲馴雅之音但思拂得活水一兩波
幾不遠作者未審閒能勿疑殆己酉杪秋記
瀟湘北下巴江東上蟠下際摶靑空天地忘憂消偪側淒
淸作意撩鴻濛䕫子孤城懸太白三苗餘壘挂殘虹古今
無那此俄頃欹危歘爾生蘋風
月似蘆花烟似水似如不似勞形容歕雪凝寒猶淸適涵
暉冷燄飛輕鬆星漢相看交不昧心魂欲之亦奚從但覺
晃煟透圓碧不辨愁來忽已逢
大儀懸張覆釡幢誰其至者弗心降長天纖忽隨泯泯商
飊騷㞕入淙淙浩瀚無餘一絲挂淸微欲將九鼎扛安得
沐日仍浴月東赬西皎晶熒雙
洞䆗虛無淨一規驚濤相卽不相疑精金大冶鍊幽蠁俊
鶻老鼉愁傾危炎心已改何洗滌高旻受盪還淸嬉妙香
浮動非蘋芷水霧上攝開輕吹
乾坤倦遊行將歸損山容益水光肥片雲帆側不能影木
葉天際知己飛游子去妻百交感戰伐漁樵雙息機驅除
姝暖返肅爽禁愁爲惜素心違
羈心劈破芥浮居色色消沈遠近如險目不平夾韻度凉
魂小住姑安舒孫劉戰爭問漚沫懷葛徂伏畱蕭疎情知
涕泗無棲泊放浪磊砢任太虛
翛然容與淸泠都何求不得須黃壚函蓋雙樞合駘宕明
暗半絲分有無潛蛟旅鴈忘興廢疎雲片月矜昭蘇縮爲
椰子沁心腎幻計無忝移山愚
空有無垠剷徑蹊分明至極翻淒迷遠視不正非野馬客
心已窘聊木雞帆蝶賣眼驚天末&KR2499;烏亡賴啼日西陰光
夕灼動綠氣&KR0719;然鬼臂相牽攜
碧落無疑鵬背揩入寥天一絶安排邂逅不停增蹇産虛
空未破猶沈埋略遣水光存芥蔕想知天骨正厓柴鯨鯉
可騎終未稱吾生箬笠雙靑鞵
回頭搖落悲羣動廣大昌明亦自猜無觸之聲消夢晷不
寒而慄貯騷才藏舟後夜同歸壑張楚初心冀緩哀馳騖
淸狂何所吝寒潭降潦畏相催
瀰瀰盈盈不借春千蕭萬瑟屯嶙峋水力未至溢浩淼雄
心僅可吞淸貧張樂鼓瑟憑慰藉巫娥湘后惘逡巡自然
難釋虛無恨斜月流霜非有因
目窮差別耳非聞逼塞諸根但有云觸法大都無軟美寬
饒何處着殷勤如浮今古誰爲紐儘費烟霄不受熏一笑
中流誇定力那知悽惻破三分
西淸啟寒亦有門扃魂不扃金水魂方諸津潤遂昌大靑
女娥㜲失恭温孤雲峯勢向凌替海天精彩捐煩冤空洞
雖非萬法侣臨之未易相貪吞
隨處波心着戲竿剛森簇簇護輕安充形暄氣存黍米大
冶昭質任烹爨根株吾豈依墳埴鬚髮何庸非羽翰霏蒼
颺碧自生意行與渾儀謀團欒
遠行之感劇登山壑斷湍哀夢亦慳戍火祠烟盪精切長
天白雨怙癡頑天涯交臂早無紹去景凝眸暫不閒難與
此懷覓止竟征鴻一縷空飛還
塞臆英多杜口宣淸歌難唤奈何天古人不見閒邀月置
我無從小學仙鐵脊未妨聊旖旎金輪猶恐不剛堅餘霞
落日關何事帶影微茫起識田
法界孤微此泬寥鯤遊亦竦等鷦鷯環區不鯁魚頭乙泓
水方凝雀目椒濃露可憐添浥潤片雲何恃得逍遙窮塗
收拾千年恨鰕國遊誰出斗跳
欱然斂精歸元包勻凝活汞停煎炮穹窿舍此復何有沆
瀣相干故不交稍覺絲緡牽靜謐非分玉笛喧淫咬神光
四映飛芒角詎倚星月相雜殽
弱骨凌乘一綫操未憑長目送雄豪通身冰血爭融結伸
臂烟霄試抑搔豈必人生方幻寄足知厚載不功高金風
但鼓嚢中籥大費尖酸徒爾勞
晶輝蝡影縈一窩澄之蕩之夫如何容裔積已成堅冽鏦
錚喧外絶煩苛綠非荇藻發誰浦光帶露霜自昨波驚鴻
亦知無聞見抱意長鳴凌嵯峨
大圓不息翻河車閃爍萬頃吹銀芽化汁一色混瀟皛靑
氣雙合通荒遐無質可摶猶沐浴有見不盈奚開遮何得
喪耦此孤坐誰邀明月覓蘆花
三秋三楚填淫荒誰能不斷憂思腸遥遙極浦浮雲樹渺
渺生洲迷荻蔣馬殷南國飛星白陸遜西壘落日涼咫尺
千波杳向往孰爲大壑恣埋藏
浮槎無繫巴邱城縹渺之樓空若驚微霜覆蓑失&KR0714;夢遠
火照帆悲他情乘乘宇内旣淸澈&KR0899;脈空際或經營小范
於此言憂樂胸中無故橫甲兵
微風軟縠退以聽濯濯平遠拔昭靈吝儉物情不獲巳險
阻大造故須經餘霞半壁從明滅征鴈萬雙亦伶俜居然
幻泡警凉魄無數浮心一日扃
崚嶒何來凜氣增舍此空輪無與勝吳天海色遥迎送楚
霜蜀凍交消凝蕩滌赤日曳素練消息銀漢絡珠繩從知
白帝威權甚萬象瀉影涵傾崩
鷓鴣聲斷西日浮君山未愁黃陵愁白浪幾何傾楚塞金
風旣展訖神州蕭颯萬个撼斑管迢遞千古疑膠舟賈至
張說爾何物落拓欲牽萬里憂
但哀無端眇淫淫長嘯不展狂歌瘖欲與招魂迷南北橫
令此愁亘古今蟄雷殘雨無所藉金樞玉露亦難諶日暮
息棹殊未巳寒波倒射冄楓林
玻瓈帝網兩鏡參元中之元淸靈酣露泡影相合不二水
月空觀誰爲三中流兩岸四無定鳥道一碧微自諳軍持
滿汲寒沁骨容受無多祇大慙
靑幕白地淸涎黏濃淡分界唯微纖未審天容虧半壁定
疑水氣消餘炎披襟不讓雲將御理楫略挂羚羊尖鏖空
白戰九十日吸月餐風亦損廉
玉液統此微霄函俯仰不知靈與凡旭霧平收兜羅捲陰
彩夕湧牟尼嵌肉翅欲愁千里倦韻目難厭一晌饞蒼螺
半點點霜色謫仙何情強欲芟
洞庭秋終
薑齋文集卷四船山遺書四十六
衡陽王夫之譔
啟一首
六十初度答徐蔚子啟
生無益於人子羽之頭空白老自安其命趙孟之晷將斜
脛宜孔杖之施教無失故肘有原襟之露友且憐貧伏惟
執事道不遺遐心惟求舊刀兵劫改僅存鵠渚之弟兄生
死夢中還記虎塘之歡笑人閒甲子已如鹿在蕉中世外
春秋不謂鴈來天際指靑松以似我五大夫閱世空悲進
赤舄以邀僊幾䩫屨今生更著靑袍無煩嚴武用支肺病
之寒湘箑不拂元規持卻熱中之暑匪尋常縞紵之交實
早歲笠車之約拜登不言顏甲念雉壇之存者幾人晉祝
將俟先庚記鶴羽之歸來隔歲聊陳謝悃肅寄遐思
尺牘十首(闕)
薑齋文集卷四終
