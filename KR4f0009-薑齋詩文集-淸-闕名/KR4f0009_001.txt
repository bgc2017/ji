薑齋文集卷一船山遺書四十六
衡陽王夫之譔
論三首
知性論
言性者皆曰吾知性也折之曰性弗然也猶將曰性胡不
然也故必正告之曰爾所言性者非性也今吾勿問其性
且問其知知實而不知名知名而不知實皆不知也言性
者於此而必窮目擊而遇之有其成象而不能爲之名如
是者於體非芒然也而不給於用無以名之斯無以用之
也習聞而識之謂有名之必有實而究不能得其實如是
者執名以起用而芒然於其體雖有用固異體之用非其
用也夫二者則有辨矣知實而不知名弗求名焉則用將
終絀問以審之學以證之思以反求之則實在而終得乎
名體定而終伸其用此夫婦之知能所以可成乎忠孝也
知名而不知實以爲旣知之矣則終始於名而惝怳以測
其影斯問而益疑學而益僻思而益甚其狂惑以其名加
諸迥異之體枝辭日興愈離其本此異同之辨說所以成
乎淫邪也夫言性者則皆有名之可執有用之可見而終
不知何者之爲性蓋不知何如之爲知而以知名當之名
則奚不可施哉謂山雞爲鳳山雞不能辭鳳不能競也謂
死鼠爲璞死鼠不知卻玉不能爭也故浮屠老子莊周列
禦寇告不害荀卿楊雄荀悅韓愈王守仁各取一物以爲
性而自詫曰知彼亦有所挾者存也苟懸其名惟人之置
之矣名之所加亦必有實矣山雞非鳳而非無山雞死鼠
非璞而非無死鼠以作用爲性夫人之因應非無作用也
以杳冥之精爲性人之於杳冥非無精也以未始有有無
爲性無有無無之始非無化機也以惡爲性人固非無惡
惡固非無自生也以善惡混爲性歘然而動非無混者也
以三品爲性要其終而言之三品者非無所自成也以無
善無惡爲性人之昭昭靈靈者非無此不屬善不屬惡者
也情有之才有之氣有之質有之心有之孰得謂其皆誣
然而皆非性也故其不知性也非見有性而不知何以名
之也惟與性形影絕夢想不至但聞其名隨取一物而當
之也於是浮屠之遁詞曰有三性苟隨取一物以當性之
名豈徒三哉世萬其人人萬其心皆可指射以當性之名
不同之極致算數之所窮而皆性矣故可直折之曰其所
云性者非性其所自謂知者非知猶之乎謂雲爲天聞筍
葅而煮簀以食也
老莊申韓論
建之爲道術推之爲治法內以求心勿損其心出以安天
下勿賊天下古之聖人仁及萬世儒者修明之而見諸行
事唯此而已求合於此而不能因流於詖者老莊也損其
心以任氣賊天下以立權明與聖人之道背馳而毒及萬
世者申韓也與聖人之道背馳則峻拒之者儒者之責勿
容辭也拒其說必力絕其所爲絶其所爲必厚戒於其心
而後許之爲君子儒言治道者吾惑焉於老莊則遠之惟
恐不夙於申韓則暗襲其所爲而陰挾其心吾是以惑而
甚惑其惑之甚也夫師老莊以應天下吾聞之漢文景矣
其終遠於聖人之治而不能合者老莊亂之也然而心猶
人之心天下則已異乎食荼臥棘之天下矣下此則何晏
王戎以弛天下而使亂然其所爲求之聖人之道而不得
求之老莊而亦不得虚與誕聖人之所弗尙躁與貪亦老
莊之所弗尙則遠之必夙者正也老莊之所弗尙則不得
舉何晏王戎之罪罪老莊也夫申韓而豈但此哉韓愈氏
曰仁義之言藹如也聖人之欲正天下也亟其論治也詳
今讀其書繹其言蔑不藹如也其言藹如也其政油如也
患天下之相賊而不以賊懲賊懲天下之賊規乎其大凡
而止雖有刀鋸而不損其不忍人之心略其毫毛揜其幽
隱以使容於覆載之閒而民氣以靜是故匹夫之蹶然以
惡怒非可逆也匹夫之蹶然以愉快非不可獲譽也然而
聖人不忍徇之以致善治之名有人於此匹夫蹶然而怒
其可殺邪從而殺之匹夫蹶然而喜喜怒如匹夫之心則
明斷之譽蹶然而興而氣茀然而權赫然靜反諸心而心
固怵然起視天下而天下紜然爲君子儒者以此爲愉快
則抑不得爲聖人之徒矣聞之曰惡不仁者不使不仁加
於其身未聞惡不仁者不使不仁者之畱遺種於天下也
悲夫自宋以來爲君子儒者言則聖人而行則申韓也抑
以聖人之言文申韓而爲言也曹操之雄也申韓術行而
敺天下以思媚於司馬氏不勞而奪諸几席諸葛孔明之
貞也扶劉氏之裔以申大義申韓術行而不能再世申韓
之效亦昭然矣宋之儒者胡㦧莫懲而潛用之以徇匹夫
一往之情吾聞以閨房醉飽之過掠治婦人以徵士大夫
之罪矣吾聞其聞有赦而急取罪人屠割之矣非申韓孰
與任此而爲君子儒者以爲愉快復何望夫袴褶之夫刀
筆之吏乎是其爲術也三代以上無尙之者也仲尼之徒
無道之者也三苗之所以分北也鄧析之所以服刑也自
申韓起而言治者一不審而卽趨於其塗申韓以矯老莊
而拒老莊者揖進之夫老莊則固衋然傷心於此矣老莊
非也其衋然傷心於此者未嘗非也仲尼不以徇魯衞而
老於下位文王不以徇商紂而囚於羑里我知其衋然傷
心者倍甚於老莊則已知老莊之賤名法以蘄安天下未
能合聖人之道而固不敢背以馳也愈於申韓遠矣畫之
以一定之法申之以繁重之科臨之以憤盈之氣出之以
戍削之詞督之以違心之奔走迫之以畏死之憂患如是
以使之仁不忘親義不背長不率則毅然以委之霜刃之
鋒曰吾以使人履仁而戴義也夫申韓固亦曰吾以使人
履仁而戴義也何患乎無名而要豈有不忍人之心者所
幸有其名以彈壓羣論乎易動而難戢者氣也往而不易
反者惡怒之情也羣起而熒人以逞者匹夫蹶然之恩怨
也是以君子貴知擇焉弗擇而聖人之道且以文邪慝而
有餘以文老莊而有老莊之儒以文浮屠而有浮屠之儒
以文申韓而有申韓之儒下至於申韓之儒而賊天下以
賊其心者甚矣後世之天下死於申韓者積焉爲君子儒
者潛移其心於彼者實致之也
君相可以造命論
聖人贊天地之化則可以造萬物之命而不能自造其命
能自造其命則堯舜能得之於子堯舜能得之於子則仲
尼能得之於君然而不能也故無有能自造其命者也造
萬物之命者非必如萬物之意欲也天之造之聖人爲君
相而造之皆規乎其大凡而止雨以潤之而有所湮日以
暄之而有所槁謳歌者七怨咨者三毅然造之而無所疑
聖人以此可繼天而爲萬物之司命安之危之存之亡之
燕越不同地老稚不同時剛柔不同性規乎其大凡而危
者以安亡者以存若夫物有因以危亡者固不恤也乃若
欲自造其命則必其安而百不一危也存而百不一亡也
榮而百不一辱也利而百不一鈍也各自有其意欲以期
乎命之大順則惡乎其可也故黃帝則有蚩尤舜禹則有
三苗夏則有有扈周則有商奄仲尼則有匡有宋有陳蔡
弗能造也然則唐之有郭子儀卽有安史有李晟卽有朱
泚姚令言源休有陸贄卽有盧𣏌裴延齡弗能造忠賢而
使有弗能造姦慝而使無弗能造也受之而已受之以道
則雖危而安雖亡而存而君相之道得矣李泌曰君相可
以造命一偏之說足以警庸愚要非知命之言也至大而
無區畛至簡而無委曲至常而無推移者命也而人惡乎
與之天之命草木而爲堇毒自有必不可無堇毒者存而
吾惡乎知之天之命蟲魚而爲蛇鱷自有必不可無蛇鱷
者存而吾惡乎知之弗能知之則亦惡乎與之天之所有
非物之所欲物之所有非己之所欲久矣唯聖人爲能達
無窮之化天之通之非以通己也天之塞之非以塞己也
通有塞塞有通命圓而不滯以聽人之自盡皆順受也明
君以盡其仁無往而不得仁哲相以盡其忠無往而不得
忠天無窮聖人不自窮則與天而無窮天不測聖人無所
測則物莫能測外不待無彊敵內不待無盜賊廷不待無
頑讒野不待無姦宄歲不待無水旱國不待無貧寡身不
待無疢疾不造有而使無不造無而使有無者自無而吾
自有有者自有而吾自無於物無所覬於天無所求無所
覬者無所撓無所求者無所逆是以危而安亡而存危不
造安故不危亡不造存故不亡皆順受也奚造哉造者以
遂己之意欲也安而不危存而不亡皆意欲之私也而猜
忌紛更之事起矣臣以意欲造君命者干君之亂臣子以
意欲造父命者脅父之逆子至於天而徒懷干脅之情猶
以羽扣鐘以指移山求其濟也必不可得已天命之爲君
天命之爲相俾造民物之命己之命己之意欲奚其得與
哉
倣符命(闕)
連珠二十八首
連珠
蓋聞銅山雖應瓦釜不鳴嶰竹非均葭灰何感蟻駒善達
難通窒曲之珠雛鶴能鳴猶選在陰之和是以龔生亢志
莫諧楚老之心惠子狂言顧愜濠梁之賞
蓋聞嘉穟盈車非擅萬斯之利名駒千里猶邀一顧之榮
材有讓乎猶龍道有超乎維寶是以功加眉睫大匡之器
猶微風起丹靑百世之聞不鮮
蓋聞泠風和而響逸天鈞逾乎女絲甘雨降而流長物潤
深乎抱甕百昌有所自興八音有所自兆是以傅說符星
先遜心於河上董生致雨夙屏迹于園中
蓋聞附形者影形卽蔭而已藏動草者風草入飊而不遠
知合離之異致斯文質之同宣是以專己保殘莫喩斲輪
之巧道存目擊方收伐輻之功
蓋聞勁草不倚于疾風零霜則變靑葵善迎于白日宇曖
斯迷故天籟無假于宮商貞筠不爭于柯葉是以壽者之
恭火滅而矜其鞶帨幽人之坦途歧而範我馳驅
蓋聞矜容者有經日之芳工歌者有彌旬之韻質已逝而
風畱絪緼自合聲已希而氣動繚繞尤長是以虞夏之心
益焜煌於北海丹墳之業不隕穫于嬴秦
蓋聞盤盂之水能涵萬仞之山膚寸之雲遂洒三途之軌
下知上者維澄而遠高臨卑者以妙而均是以至人懸今
以待後挹取聽之物求哲士類古于方今感觸如其面覿
蓋聞金注移情猗卓之容不徙寶劒奪目晉鄭之鬒巳凋
故博有祗以禦窮而非任難于自保是以卮言日出徒銷
堅白之鋒守口如瓶別有通微之致
連珠有贈
蓋聞晴徹微霄密警應龍之雲想寒凝沍宇已生靑皥之
春情八表待一人之幾萬古集斯須之念是以先天無惕
氣有動而必開首物不驚時當機而必協
蓋聞物生於氣韶風唯昌緩之宜位定於天崇嶽示防閑
之則先聲不爽於玉衡蟲魚且應大矩不迷于璇表星日
咸安是以洪流未乂后夔不以虚器而不咨風雨方搖史
佚不以浮文而弗御
蓋聞元霄欲授榑桑之耀景初收甘雨將來鳴葉之孔威
必振勢極重者反不得輕天化無因循之待情已圅者應
無俟定羣心在俄頃之閒是以陸子昌言必矯先秦之滅
裂魏公辰告力爭五葉之遷流
蓋聞小者大之具體九州一亞旋之情輕者重之本根三
代止晨夕之事導千縷以持經緯焉皆就積羣柯以蔭本
枝乃彌昌是以薪樗僃理豳吹叶婦子之歡牡蘜分官周
廟奏肅雝之頌
蓋聞民生於勤勤至則大勞自息禮成於儉儉行而至美
宜章翕終年於一日可以千秋析百物於微端遂諧萬事
是以閔鴻鴈之悲歌必覃思於究宅奠竹松之燕寢遂永
奠於攸芋
蓋聞隴登黃茂商飊先剛銑之淸柯熟朱櫻梅雨益蕭寒
之滌蒿艾盛則損芳荃相凌以氣鶠皇至而賓鷽相長
以權是以炎火在原不傷慈於田祖霜鈇普震實敷惠於
嘉師
蓋聞心量無垠筵九埏而郭萬國仁威不試伏五服而釐
羣黎氣不知其自消繁雲無期而斂機忽忘其所用曾冰
有候而暄是以謙書南誥海人謝黃屋之狂巽命東馳傲
帥失紅陳之富
蓋聞操萬斛之舟者獨運恆安乎晏坐伐千章之木者揮
斤不藉乎羣呼轂轉無畱機憑軾之軸自止羽飛有迅理
擎跗之指不行是以成都桑畝龍以臥而成雲柱下春臺
鮮不撓而薦鼎
蓋聞圜丘九變密移在縱斂之閒宣榭千尋圅受但合離
之際燕居淸迥雲雷之動恆盈朽馭飄搖冰鏡之涵自定
是以鷹揚百戰陳書但義敬之微言龍馬多占觀變一貞
明之靜理
蓋聞鬱資百築黃流非芳草之能璧藉羣文虹氣在組紃
之上天欲治而生治人人尤待治士隨時而乘時化化必
需時是以鼓鐘改韻於豐宮瑟柱之調必夙圖笈載陳於
東觀芸香之辟尤嚴
蓋聞無情者不可使有氣待黃鳥而鳴春無氣者不可使
有情期蒼蜦而召雨勸威作氣勸威盡而勇無餘祿賞移
情祿賞窮而仁不繼是以等威天險積培塿而泰岱干霄
于喁人和應宮商而韶音合漠
蓋聞咸若之理原安原而隰安隰不言之化動應動而虚
應虚縱游鯈于淺渚神龍自至其淵養散木於遙岑社樹
必豐其報是以商宮之㝱不數用其㫄求富渚之綸遂永
扶於風教
連珠
蓋聞勢之所拒非無利用之資情之所攖自有獲心之樂
達士因撓以成功庸人喜同而失順是以魚衝波而上不
損其鱗鳥遡風而翔全用其羽
蓋聞魚目未欺詎識隨珠之寶龍淵在握無傷蛟室之遊
審畏途者乃遵周道之安歷朔風者益就春陽之曝是以
命適周之駕始知柱下之非龍下過楚之車不鄙接輿之
歌鳳
蓋聞名言所絕理卽具於名中意量所圅變可通於意外
膏非燄而燄待膏明鏡無形而形生鏡內是以經綸草昧
太虚不貸於雲雷麗澤講習君子必恆其教事
蓋聞歲差以漸歷虚斗而在南箕河徙無恆合濟漯而奪
淮水害已成而不可挽挽則橫流道已變而不可拘拘斯
失算是以阡陌旣裂商鞅暴而法傳笞杖從輕漢文仁而
澤遠
蓋聞修竹產於懸岑時憂冰折幽蘭藏於密箐不受霜欺
犀惟沐月乃辟遊塵蟈厭喧春必焚牡蘜是以歡諧啜菽
恥經勝母之鄕化被鳴琴愼簡父兄之事
蓋聞雲有合離無礙靑旻之迥辰分昏旦難畱之餘
故是以達人貞觀唯
修撥亂之書君子固窮自之世
蓋聞死生一則神龍等視於蝘蜓耳目淫則山雞幾驚爲
威鳳然而拚蜂有戒必謹尊生抑且鳴鶴在林無嫌好爵
是以愼冰淵之手足乃可雄入于九軍懷霜雪之姱修非
以好名于千乘
蓋聞業有待於傳人無殊衒玉道有需於倣古終哂效顰
前百世而後千春誰爲知者抱孤心而臨五夜自用怊然
是以花無異采非仍用其落英水有同歸不豫期於後浪
薑齋文集卷一終
