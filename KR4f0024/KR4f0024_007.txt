松桂堂全集卷七(辛丑)
吏部侍郎彭孫遹撰
正月九日小舟入村有作
三日春猶淺餘寒陡未消澤蘭縈雪蔓河柳試風條偃
樹微通棹迴帆不碍橋村農晴卜歲笑語互相邀
曉發長水小舟阻風不得前同崔大子玉徐六
琯朗夜投壽生禪院宿
風急天昏下夕曛上方一宿未離羣窗虛遠受鸚湖月
閣迥長含雁蕩雲暝際漁燈摇滉瀁定中罏氣遍氤氲
松陵明發應回首烟樹微茫杳不分(院西有巨浸名雁蕩東去鸚脰湖不)
(及三十里)
松陵阻雪借宿村舍題壁
小艇迎風似葉飄山家聊得駐鳴橈孤篷一夜吳江雪
白遍垂虹十里橋
大風雪泊松陵城下
江天千里白迢迢急雪迥風晩更驕地枕虹梁偏帶雨
水通笠澤暗添潮孤城芳草空如積小塢繁花己自凋
此日吳娃愁欲絶春波望斷木蘭橈
孤舟漂泊五湖東客子行歌雨雪中春水年年浮遠棹
南雲日日送歸鴻漁榔夜宿潭烟紫驛騎西來&KR1380;火紅
吟罷吳趨還自和令人長憶陸龜蒙
雪後登虎邱山
雪後擕笻上翠微參差林木映清暉雲岩曉樹鴉初起
鶴澗空波鳥自飛春草依然侵履跡寒山終日擁僧扉
道人對客忘言久閒向松陰補衲衣
山塘
春水雙篙滑横塘七里遙晴憐山色好暖覺鳥音調絲
管縈朱舫烟波鎻畫橋旗亭松釀熟日暮更相邀
吳門舟次送别侯筠庵夫子北行
春風搖蕩春江曲櫂歌咿啞聲相續松陵渡口雪初消
閶闔城邊草正綠此時送别欲銷魂况受當年國士恩
暫得分襟南浦上何當負笈大梁門大梁門外官河柳
到日青青拂人首憑弔重經廣武岡登臨一醉繁臺酒
酒酣慷慨重相思應念江關祖帳時先生北發我南下
征橈容與車逶遲夜半金觴寒不御白雲遙帶揚旌處
歸帆不渡越來溪腸斷仙舟從此去
花朝日送别達之兄歸譙城贈歌
家兄不遠千里至過我海上之敝廬淹留未竟二十日
趣裝早發還里閭擊鮮取酒勸君飲君其為我盡餘瀋
酒行前席徐致辭四座勿喧君自審憶昔驅車遠相看
小弟之年方弱冠彈棋六博樂未央深杯百酌歡無算
是時君向八閩迴曾上無諸萬仞臺為說戰場多白骨
悲歌起舞聲如雷須臾酒盡燈花落相送仙舟浮遠郭
一别離鴻遂渺然十㩦社肉猶如昨今年重汎下江舡
來值春風燕子前青帝芳菲花下騎鮫人樓閣雨餘天
人生哀樂更相受安得為歡長聚首年亞潘郎見二毛
身慚陶令甘升斗與君後會杳難期東西南北知何有
君莫辭杯中酒不見灞橋車馬日紛紜折盡青青送人
柳
寄懷培元族叔
褰帷露冕向南州建節鳴笳控上游人惜中山三歲牘
天容少伯五湖舟新開石室藏書穴别起神峰寶繪樓
大阮風流應不減何時追侍竹林遊
寄懷位中族叔
吾叔天下士英譽馳金石蒿目當世艱栖栖無煗席淮
南幕府開三上安時策壯志鬱未伸脱屣金閨籍言
垂江上綸歸卜譙城宅縹笈富藏書黃金多結客嗟予
生不辰髫齔遭竒厄流離嬰白刃門戶誰能惜大江千
里外一姓吾宗祏生死不見聞豈若東西陌本是分形
人反作參商隔今春得好音迢遙相慰藉停雲暢遠情
尺素傳芳澤因思兵燹仍轉覺乾坤窄漲海滿風塵羽
書紛絡繹朱方長荷戈南詔悲行役索居同羈旅世路
安從適敦族貴具邇傳聞自夙昔願言長比居式好永
晨夕
寒食賁潮掃墓感賦
兹辰方熟食理檝赴寒流魚菽春供祭松楸暮起愁丁
年多折蕙丙舍半荒邱誓墓知何日江湖愧魏牟
清明日病中作
初除禁火入清明榆柳新烟次第生多病未能工服食
避人應得罷將迎柔荑細蔓青堪襭豔蕊繁花錦作城
彈指春風三月暮幽居何必羡朝榮
上己日過漢蜚一徑園飲
積雨園林禊事遲孟公投轄屬芳時舊傳觴政依金谷
新起山堂似習池磵戶泉聲寒戞玉藥欄花影細分枝
尊前莫惜如泥醉勝會明年未可期
春夜夢貽上
王生不見久寂寞風塵裏再改白榆烟一剖江心鯉春
城伏枕餘夜雨摧桃李夢中頻見君粲花啟玉齒折腰
非素懷浮湛聊復爾相贈廣陵濤沉綿為君起
春隂黯長夜雨葉無留響燈燭炤空堂餘光揚素幌故
人入我夢披對青雲上長安霜月夕氣色颯蕭爽高枕
忘晨昏微吟互忻賞離憂結窈渺千里通來往胡為冰
玉姿俛首羈塵鞅籌筆困斯人因風發遐想
問鑑公疾
春氣連陰滿綠蕪山鳩日日引鳴雛殷勤問取維摩疾
丈室繩床好在無
鑑公蘭若小池濱曲徑疎籬頗率真開遍櫻桃千萬樹
竹爐榆火送殘春
三月十五夜月自正月來無日不雨是夜始見
月色賦十韻
元夕張燈罷春朝盡日陰鳴禽猶格軋芳樹尚蕭森碧
草長堪結濃花冷不禁鄰杯傾黯淡山屐廢登臨竟夜
空階雨繁憂伏枕吟金波宵乍湧朱戶影相侵暈氣浮
輪滿寒光入照深風飄初濯練天挂欲横參和旭晨難
定多時陸向沉梯雲尋秘術挹取貯衫襟
遣小僮問元景侄病
汝病今何似春郊檢藥方休吟白團扇莫帶紫羅囊竹
蟻芳林宴花枰小墅香慎㫋他日事垂老慰高堂
苦雨歎
入春常苦潦破塊亘千里中更兩月餘浸滛不知止稍
稍浴咸池少焉旋復已女桑菀且枯人柳僵難起萬木
徒向榮無論桃與李陽氣惡沈鬱積陰乖物理昨聞殷
其雷乃在南山趾傾崖驟雨集江湖流瀰瀰田家為余
占乘船行入市土膏己覛發東作今方始二糓苦不登
三農飢欲死陵襄豈病堯天漏同憂杞安得鞭羲和一
照生忻喜玉燭四時調泰階平若砥
春日病起有懷金子旭曙曹子飛雝
金生吾臭味託契八年餘入抱荆山玉懷人薊北書青
雲行自致白首分非疎寂寞文園裏飛鳴一起予
石友時相念京華久未迴秋槎揚子渡春酒杏花杯異
骨千金駿雄文八斗才十年兄事汝風雨憶追陪
立夏前一日與客晝飲得飛雍南宫揵音因念
亡友綗闇
殘鶯新絮暮春天忽憶京華客未旋草閣清酣傾碧釀
蘂宫芳信見紅箋同心爾結王陽綬先路吾慚祖逖鞭
若念竹林遊宴日君應揮涕仲容賢
喜飛雍登第因追憶湄棫嶽一二徐子
清和風氣近朱明晞髮松陰弄晩晴北極飛龍新射策
東阿繡虎久知名遭逢應有彈冠慕思舊還多宿草情
屈指同遊今更幾待君高視慰生平
五日即事
張具高堂試酒鎗新松新桂午隂清迹隣海鳥應無忌
身著荷衣亦自輕家計僅存三徑菊山肴不羡五侯鯖
驚心吾土多烽火那得靈符與辟兵
寄錢子青時客雷明府署中
蕭寺論詩坐夜闌故人南北寄書難暮雲春樹頻回首
草暖鶯飛幾倚欄清蔭分忩虚幌閉暗塵生榻畫梁寒
知君抱得豊城寶仙令還能拂拭看
席間見歌者識其面乃亡友徐五湄棫舊時青
衣也感賦二絶
寂寞黃壚事已非梁雲裊裊月輝輝春風羡殺紅襟燕
長傍烏衣巷口飛
雕梁畫棟暗生塵誰向堂前問主人清夜西園懷舊侣
斷腸聲裡月如銀
夏日雜詩倣晩唐體
澆花
閑庭清曉静無譁鴟吻西南見月華汲得杜陵溪上水澆
來彭澤徑中花方池欲涸逢山雨小幔偏深護日車留
待重陽霜落後東籬岸幘醉流霞
曬書
南窗辟蠧爇芳芸錦軸牙籖卷細分自有青箱傳舊業
不須金匱發遺文藏書柱下雲長護散帙松間日未曛
少作雕虫應已悔令人深媿郝參軍
苦熱
炎雲張盖曠無端暑暍侵人氣欲乾河朔舊遊思縱飲
山陰幽興憶清寒宫冰玉井知誰賜仙露金莖豈易餐
此日折腰驅作吏未行已覺宦情闌
憂旱
年來臯壤寄行蹤生計關心在老農不見零陵翻石燕
空傳闕里祀泥龍賁湖春漲環如帶赭嶺炎雲幻作峰
為問漢廷賢長吏可曾省豁向提封
夏日雜興
禺午垂簾夏日長幽居雅稱芰荷裳濃陰倚幔侵人綠
晩籟鳴松拂簟凉無奈休文成委頓亦知中散本疎狂
避喧且作深山臥醉倒牀頭竹葉香
紅塵何地著清凉閉戶依然冰雪鄉新種菊苗盈尺翠
舊栽松樹過頭長人間豈有安期侣枕内應無苑秘方
大藥黃金君莫問且憑白墮送流光
七夕
一葉階除下井桐晩凉被酒倚微風明河清淺月輪上
高樹扶疎雲影空家似茂陵常謝客年齊潘令早成翁
佳辰屈指經多少不在他鄉即病中
螺浮給諫以遼參見贈病中伏枕賦謝
内經夙擅參苓品本草還傳服食功忽枉瑤函來石友
頓令病骨起秋風閉門白日供高枕極目層霄送冥鴻
深謝衰慵無以報一生長處藥籠中
鍚山道中與陳泰和别
風定夜寒增河流一夕冰晨星棲岸艸曉月掛漁罾慧
水沽新釀梁谿得舊朋客程應計日前路入蘭陵
登梅花樓晩眺
梅花不見小樓空樓外羣山窈窕通薄暮人烟浮竹翠
隔溪僧唄逐松風清雕對擊寒原上白月高升落照中
欲向楹間留姓字舊題埋没草成叢
丹陽道上
高岸登躋苦流澌利涉艱寒霞環映水落日半啣山霜
雁隨陽至風禽薄暮還誰能長作客漂泊損朱顔
道經維揚晤王十一司理留贈之作
長安雪後悵離羣此日開樽對夕曛篋裡齊紈經歲字
夢中春樹隔江雲蕪城日色寒逾淡隋苑鐘聲晩更聞
與爾交情真不淺相逢寧復惜沉醺
春來風雨夜窗虛臥病何人問索居薊北三年鴻雁影
江天八月鯉魚書西亭葉落離筵晩東閣花殘宦興疎
明日秦郵回首處寒波渺渺重愁予
京口
由來京口地四會古今同方鎮南徐重營屯北府雄清
江天塹設白骨戰場空幾灑河山淚西風落照中
渡江
不辨水雲色浩然天地空漁舟紛擊檝鳥道疾排風歲
月淹行李江湖任轉蓬南方今正苦矯首歎飛鴻
雨中宿寶應城外
白馬湖邊雪浪奔高厓古木欲平吞天臨澤國常多雨
邑少人家只似村宿草幾迷公路塜憑軒一弔孔璋魂
風塵滿目無知已羡爾當年國士恩
過邵伯湖
斜曛低驛路馬首悵何依晩渡潮爭上寒塘人獨歸溪
魚時自擲水鳥慣卑飛願逐垂綸者長歌入釣磯
高郵州
葉路離亭樹殘碑古驛程寒聲風截雨暈氣水圍城閭
左多懸磬江南未寢兵甓湖千百頃潮落種香秔
淮角樓
歲暮辭家作遠遊長途霜雪敝征裘那堪密雨斜風裡
獨傍淮南古戍樓
貧婦歎
姑蘇城外清濠上大者官船小客舫鱗集雲屯晩未休
風鬟霧鬢來相傍向船長跽淚四垂手㩦弱女懷抱兒
行人問婦何所苦歛衣起立徐致辭家住毘陵北山裡
良人本是千金子自有田廬樂歲時還餘僮僕供驅使
一朝不幸值踐更縣符府檄何縱横官家税一吏税五
里胥溪壑猶難盈忽聞征南大兵至趣令軍需倉卒備
催符如雨絡繹來此時漫說新安吏二月新絲三月穀
賣田不給還賣屋僮僕逃亡家計無良人淚盡雙眼枯
遮莫無顔棲故里朅來乞食走吳趨吳趨客店聊饘粥
計食千錢過一宿兩兒三女年比肩饑來只觧牽衣哭
七口艱難仰一人他鄉况是婦人身已知旦夕填溝壑
尚忍須臾訴苦辛語畢還聞嗚咽久逡巡似愧紅顔厚
哭聲錯雜未分明說苦終時不去口可憐天地未休兵
江南往往多横征道傍觀者聽婦歎愴然終日皆心驚
我聞王師渡閩海夏門舟山次第平安能刻日銷金甲
處處春風鼓腹聲
韓侯釣臺
王孫垂釣楚江隈此地猶存百尺臺臺上不堪回首處
秋風長樂土花開
漂母祠
一飯千金迹已陳祠堂猶與釣臺隣滕公蕭相空知己
物色還輸第一人
逆旅
野色憑軒晩河流入望空一星霞外爛孤雁日邊紅逆
旅人爭席虚襟自御風嗣宗稱曠達何必泣途窮
薄醉
車馬頻南北川塗自古今悠然風日暮冉冉歲華侵杯
落驚弓影鄉遙喜足音客情聊薄醉倚膝起吳吟
越溪行
越來溪公莫渡行人隔水呼喚頻舟子掉頭不肻顧波
平如掌帆不前碧湖澄静生寒烟縣官封船供應急經
今一月還復然公家用物有定數民間那得知其故日
日官船進女城依然船數不加盈昨聞大師至已泊南
濠隈太守親自出平明騎馬來官來猶自可兵來烈如
火弓刀裝小舠人馬乘大舸越來溪公莫渡捉船未已
還捉人勸君漫出城西路
老翁歎
曉發秦郵驛晩投界首村炊烟寒未起十室九閉門道
傍老翁長歎息此地由來稱樂國大兵頃者一經過頓
令閭里無顔色持刀投石碎門戶百物縱横恣所取擊
豕刲羊事酒筵趨迎猶恐逢其怒此恨吞聲何足道妻
子堪憐不自保今年猶有兩三家明年飄泊成荒草我
聞此言悽惻久自發吳閶經界首但逢逆旅多致辭處
處煩冤如一口老翁此語最酸辛可知艱苦皆身受誰
言横海建竒勲用兵不戢徒自焚江南巨麗佳氣色須
臾蕭索生愁雲稻梁鳬雁一朝盡健兒躍馬猶紛紜當
年空笑魚將軍
青駝市
烟火隔岡生青駝小市名冰髯吹自結沙眼射難明溷
跡人爭賤衝寒命亦輕扶桑何處景驢背曝朝晴
同子玉琯朗璧人家渭臣子服兩兄登可中亭
望月
山徑夜色深行久乃見月竹樹吐幽輝清寒沁肌骨寒
射山下泉清數石上髮氣色浮孤高琳宮何突兀上方
人語静一燈影林樾取路登虛亭置身轉飄忽同遊五
六人浩歌悄然發坐久月始中星盡長河没苦節届秋
冬羈魂滯吳越萬感中夕生頓令清興竭
秋日重遊虎邱題壁
曾㩦春酒上春山醉後題詩滿壁間回首山川千古恨
側身天地幾人閒白楊樹老陰初合紅蓼花殘色漸殷
向夕西風動林樾斜陽影裡一僧還
憶著春衣買墅遊重來嵐氣肅高秋山川依舊分吳勝
風景還能泣楚囚青女有時回素律白蘋何處訴離憂
遂初賦在尋應好擬築茅堂傍虎邱
重陽後一日登等慈閣眺望
客裡登高九日過諸天樓閣出藤蘿石林暝色浮秋爽
浦溆風帆入望多搖落情懷枯柳賦羈遊蹤跡五噫歌
冥鴻向夕南飛盡無限寒雲鎖雉羅
長至日登超果寺樓眺望
上方樓閣迥百里見秋毫墜葉清霜重翻雲白雁高寒
灰吹欲動暖律問誰操早晩年華改安仁有二毛
蒼蒼天際色山水鬱相盤久客衣裳薄横空霜露寒人
烟浮遠郭鳥路拂危欄不盡登樓興驚心節序闌
晩泊
孤舟棲泊晩霜霰滿亭臯日暮水雲合天寒星月高浮
名輕去里苦調怯揮毫賴有賢賓從開樽勸濁醪
舟夜
薄酒難禁夜輕舠僅著身荒鷄鳴戒旦寒犬吠隨人鄉
夢追思苦吳歈迭唱新故園儔侣在臥起見情親
夜宿客樓口占
雲嵓一片月猶近故鄉明丙夜清霜集丁年白髮生姜
肱寒擁被伍舉戀班荆遠道應回首高樓此夕情
北行留别同寓親友
驅車指薊北此去路漫漫愁欲凋雙髩貧猶戀一官行
侵晨月白坐對朔風寒珍重樽前意高歌夜未闌
醉後題道院壁
歲宴猶為客朱顔鏡裡殘栖遲真欲老寥落孰為歡小
徑松烟暝空壇竹露寒越吟良自苦何必戴南冠
平原客店
平原一片月寒影淨如霜驛路人千里家書雁幾行羈
愁空白墮節候又青陽應有江南夢先春到故鄉
渡沂水
沂水清堪浴緇塵爾若何天低平楚盡野曠夕陽多世
路空搔首乾坤尚荷戈故園春事近歸計莫蹉跎
魚溝逢子吉南來因于馬上問訊時與其令兄
嵋初仝行
忽覩雲端雁影過聯翩今日渡黃河蓴鱸江上秋風起
兄弟天涯謫宦多滯跡南冠初報罷獻書
北闕竟如何金魚一擲便歸去花滿春江綠始波
蒙陰
羣山爭一徑城郭枕平岡郭外少烟火城中多夕陽
淮陰舟次
春回江上歲將終早發扁舟水浸空淮浦清翻濛汜日
射陂低渡石尤風倦遊暫得辭羈旅泛宅猶然逐轉蓬
北去南來無限事冥冥誰得似飛鴻
月夜宿長清旅店感賦
亦知冬夜永客裡更如年皓魄仍同照愁人祗獨眠峭
寒加酒後歸夢及春先何日鉤簾坐相㩦看月圓
維揚訪王十一司理留醉
故人風雨憶周旋問訊江關日暮天且自相逢傾五斗
須知不見已三年林中素豔披香雪亭畔輕隂泛碧鮮
客裡如歸忘歲月何妨一艤竹西船
竹亭
盖竹成孤亭蕭疎見高寄泠泠風露深日夕生寒吹中
有微吟人披襟落空翠
鶴柴
築柴養雙鶴蕭然物外味夜深清唳集颯沓高秋氣但
有凌霄姿何必乘軒貴
讀貽上詩
王郎滿篋驚人句㩦向歸囊墨尚濃明日凌風渡江去
高吟江上最高峰
酬貽上見懷之作
不見王司李清江空芷蘭寒潮三百里風雨上淮安虎
豹天門閉龍蛇夜壑寒漂零人共惜情至似君難
維揚贈李蠖庵司理
濟寧名勝干年在百尺君家太白樓酒市金魚長寂寞
杏林人物見風流甑山横矗孤高色河水憑陵萬頃秋
今日龍門還御李竹西亭畔古揚州
維揚舟次晤畢淄湄司理有贈
旅食維揚歲欲終遲君小艇夕陽中高文一卷濯冰魄
清夢多年繞雪宫吏部清狂真不減禁庭頗牧若為同
蘭陵莫自傷淹滯長嘯五湖烟月空
䢴溝除夕
南浦維舟日欲沉䢴溝東下大江深烟波一望愁無極
家在秦山谷水隂
秦皇山下暮潮新高士湖頭水氣春此夜孤舟千里客
經年書札隔江人
除夜䢴江舟次賦别貽上
桁上寒流湧碧莎城頭冬日照嵯峨水鄉作暖如新夏
雨氣徐生點素波訪戴興隨殘臘盡渡江春在故園多
平山尺素如相寄他日秦溪問荷蓑
松桂堂全集卷七
