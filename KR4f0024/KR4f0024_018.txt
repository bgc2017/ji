松桂堂全集卷十八
吏部侍郎彭孫遹撰
己未元旦限韻四首
八風吹律正調元瑞色蘢葱散曉暾紀歴草生金鳳闕
迎春花發玉津園星雲萬象開芳甸雨露千家待紺轅
試向靈臺占物候絪緼淑氣在郊原
矯首丹宸又紀元火城初散九衢喧曉鐘仙仗開長樂
春水靈池擬定昆鷺羽銷兵同赤縣蘿圖賜策受黃軒
祈年更上甘泉頌朱草繽紛詎有根
喜見貞符再起元氣迴陽律稍生暄授時已覺三微屆
講德還看四子存山色雲光當晝爽花林柳市入春繁
素心不與韶華競大拙何須乞帝孫
九天劒佩集含元有客高歌獨掩門丹笈終朝依净侣
清齋永日罷芳樽故人幸接芝蘭室舊隠還思薜荔村
歸及江南春社後擷蔬薦黍亦
君恩
再用前韻
寶歴初成未改元九天曙色麗朝暾摻音乍入陽春調
遣興聊栖竹素園竽竊當年羞北郭雞栖此日欲南轅
人間不少龍頭在那得交章問邴原
當今
聖德美乾元祝華呼嵩萬口喧側少刑餘如藉孺朝多
長者似劉昆短轅只合棲牛皂凡鳥寧堪寵鶴軒試看
堯天稱夀日幾行鵷鷺侍金根
昇平寰海度開元野客還思獻負暄洱海長鯨終自剪
湖湘餘孽爾猶存三江鵝鸛戈船集萬騎貔貅羽檄繁
須向澠池争奮翼雲臺早晩待公孫
少日孤生似偉元祗慚名籍玷金門一枝本自非冥翮
五石何曾是大樽雨笠烟簔隣海市漁莊蟹舍在江邨
栖栖自笑何為者曾受蘭陽國士恩
人日限韻
夢破大槐安身如陸静觀吟詩唯自和懷刺欲誰干宦
興同魚竹生涯問鶡冠今朝風日美瓊笈恣相看
七日是芳春幽居四五人情還同蕙&KR0581;居不論參辰蒿
目憂王室葵心向紫宸致身誠未易曳組漫拖紳
春朝即事呈諸同好
昨宵旌節下星壇字字皆成絳雪丹賜出瓊漿猶臘味
傳來青鳥是仙翰幽期誤我梅花帳霽色迎人露掌盤
莫訝今年春氣早五雲瑞日是長安
玉宸親降羽人壇綠簡新傳紫府丹為語瑤臺留舊籍
好從珠樹刷凡翰清言遣日松枝麈净饌行春薺菜盤
冰雪心期長自許不教塵夢到槐安
玉皇降辰恭紀一律
五色鑾車七寶壇紫薇遙貢寸心丹分明天上琉璃界
來往雲中翡翠翰玉檢金繩朝拜疏緗黃紺實晩行盤
天恩深重真難報不向滄波弔子安
元夕即事限韻
一㕓借得廨堂東良友追歡此夜同砌竹寒生栖葉露
爐香輕浥落梅風酒人擊筑仍燕市貴客傳柑自漢宫
何似清言遲玉漏茶烟影裏䗶燈紅
誰撡春雪郢中歌天際停雲拂絳河最喜清才同庾鮑
可能屬興比羊何風從蕙轉泠泠影月似珠明灧灧波
漫向滄溟掇鱗爪夜來綃客探驪過
何處寒林夕籟鳴金波偏似故鄉明鴻歸北地書初到
鵲繞南枝夜自驚含凍花因吹笛發閣陰天為試燈晴
他年良會重追憶鷗鷺心期是夙盟
曾笑深源有誤函朝衣不擬換春衫竹宫舊重三元節
蘭籍新披五色緘夢去欲隨仙蝶舞書來還倩彩鸞銜
長安亦有幽棲地卜築何須傍石岩
正月十六夜
蕙幌風輕扄不開清宵猶得共徘徊一分乍減銀蟾影
半粟將殘碧麝煤玉局仙人欣下降桂宫侍史喜頻來
人間不少文園渴為乞金莖露一杯
碧漢寒凝玉瀣杯神光頻下集靈臺氣占關尹青牛過
波静琴高赤鯉來一葉吹蓂初欲墮片雲籠月未全開
凍蠅詩思今偏澁隔院休教擊鉢催
早春飲曉岳寓中
詩囊棋局總荒蕪欲問荆高舊酒壚恰喜故人頻折簡
不須野鳥更提壺平林雪盡餘寒淺近郭山晴落照孤
信美何妨同一醉風光端自故鄉無
再次前韻
竹林舊墅久榛蕪重問河間姹女壚虎子宦情清似水
䲭夷飲量大如壺鄉關縱遠春無恙親串頻來興不孤
薄俸已知營酒債春衣還肯貰錢無
三次前韻
青帘翠幕映平蕪欲喚三騶共此壚令節蹉跎成柳市
舊遊彷彿憶蓬壺芳蘭味重交偏厚淥水聲高調轉孤
我自吳吟撡土思不知堪作和人無
四次前韻
春色江南滿綠蕪犢車歸去傍黃壚也知五字凌三謝
未必千金扺一壺君自名流青瑣重我應夢逐白雲孤
憑教寄訊山中客夜鶴晨猿好在無
五次前韻
朝騎款段踏春蕪興盡猶沽柳外壚小鳳銜杯池是酒
清蠡轉滴玉為壺歌殘幸舍魚飱薄夢泠空江雁字孤
試看疎狂如我輩可堪重作掾曹無
咏乩沙
雁磧春寒雪捲蓬上林消息若為通金仙法喻恒河數
黃石緘留博浪中囊去暗藏魚浦陣書來頻落楚江鴻
坐飛欲向青雲附好築新堤待相公
寄懷溧陽裴令
大坏山色碧嶙峋千里湖中錦帶&KR1052;林木舊傳金瀨景
風流今見玉山人停車柳外吹靈雨行仗花間屬暮春
遙想絃歌多暇日懸魚不厭俸錢貧
送人頒詔粤西
博望仙槎萬里途南來清海接蒼梧蘭臺乍遣中天詔
桂嶺仍通使者符寶劒新裝看諭越錦衣故事待還吳
此行好為宣恩澤亂後瘡痍久未蘇
長安旅夜聞春雁聲
歸計偏輸旅雁先南來猶及早春天數行向夕流清響
幾點横空帶暝烟書札侵尋寒嶺外鄉心搖曳暮雲邊
上林何處傳消息坐聽殘更思渺然
憶江南早梅次展成韻
鄧尉峯頭萬樹梅南枝應為早春催當年臥雪人何在
此日臨風獨自開姑射神仙冰作骨玉山亭子璧為臺
長安今夜遙相憶月落參横有夢迴
千里停雲暮色催春光應已到林梅數聲横笛臨風弄
幾樹深山冒雪開夜擁香篝魂自泠月明翠羽夢初迴
隴頭空有花如霰不見江南驛使來
望西山雪景
春陰遠抱玉泉西雪映層巒水繞隄詩思欲隨黃竹泠
岩扉空憶白雲栖寒凝山黛青初斂暝入林暉綠未齊
好待朝來看爽氣灞橋何事更留題
寄上侯筠菴夫子三首
扶風帳裏執經人拚向滄江老釣緡潦倒重為遊宦侣
亂離留得報恩身鷗波幾繞天涯夢雲海頻移别後春
寸草心長雙髩短此中耿耿未成塵
汴樹嵩雲縹緲懸春來雨滴綠蘿烟山中宰相陶弘景
洛下耆英白樂天把盞吟詩人健在聽松看竹思悠然
奮身便欲隨巾屨轉憶西樵立雪年
一掇瑤華眼倍明寸心已向大梁城西崑片玉多清潤
丹穴三雛盡長成静侣松喬顔未老閒餐冰雪體還輕
南雲千里情無限目送歸鴻好寄聲
已未花朝諸名士讌集曹玉淵宅分韻賦詩予
方卧疴不至詩亦後成即此簡曹併諸子
長安亦是可憐春二月垂楊糝麯塵幾葉鶯聲晴乍囀
一川蘭色暖初勻看花客到非前度藉草情深有故人
不對杯鎗心欲醉寂寥祗是負佳辰
酒釅花濃月滿林刻殘華燭費春陰同心如結芳蘭佩
撡曲彌高綠水音信美無妨耽賞洽倦遊直自嬾招尋
詩成最後君休訝不是吳吟亦越吟
夀制臺李鄴園
千里雄藩控吳越緹幢羽葆森戈鋋一身能造萬家命
隻手獨擎半壁天南樓月色夜皎好西山霜氣秋澄鮮
無以公歸庶留此年年朋酒公堂前
題龔節孫種橘園
寒林葉葉點霜氛小結茅亭卧白雲不羨江陵千戶貴
新來賜爵洞庭君
嘉樹新分玉一叢滿林霜色&KR1062;吳楓秋來最有江東思
白露青菰客夢中
和其年清明日遊萬柳堂憶故園風景
雨織烟搓綠滿條似回青眼向人邀蘭辰藉草春相命
竹溜穿花晩自澆地有平泉疏草木心同南郭聽竽簫
荆溪不少佳風物桂樹山幽未可招
蘋波一曲柳千條寒食風光坐可邀槐火輕烟吹夢泠
梨花春雨帶愁澆孤栖幸舍仍長鋏諸道鐃歌又短簫
平世定容初服遂故山松桂早相招
沂州寄王宜兄
北風棲以怨辛苦獨南征遠樹如人立寒沙似水明歲
闌催短景山盡得孤城憶爾不能見因之百感生
答朱西野見懷之作
清霜撲面雪蒙頭一錯那能鑄六州寒谷何曾回暖律
秋心最易着羇愁臨風忽憶山中客抱耒居然隠者儔
短轂輕便黃犢健歸來相逐鄠田遊
初夏言懷
名字曾經點蕊宫十年蹤跡任飄蓬平臺授簡初無意
北郭吹竽總未工歸思祗憐芳草碧宦情虛擲軟塵紅
櫻桃開後酴醿落一枕江南曉夢中
一葉漁舟二頃田生涯合在水雲邊馬肝不食寧知味
猿臂難封莫問天大漠雲寒陽鳥逝上林春暖早鶯遷
沙鷗只是閑情性長占溪沙自在眠
初夏山堂夕景清竹梢藤蔓翠縈盈酒醒孤館燈初灺
雨歇空階月轉明好夢如塵吹易散閒情似草剗還生
無端歸計蹉跎甚辛苦機中錦字成
羇愁兀兀類沈冥坐對西山眼暫青朝露幾看棲弱草
夕陽頻見下疎櫺名同鄭璞空相賞病有吳吟詎可聽
飛絮殘鶯惆悵絶故人南去又揚舲
讀羅揚庭先生遺事十則各系一絶句
誰擅編摩石室中只今獨有一羅公一生不作吾&KR0588;恨
千古長留布被風
藜火曾從五夜燃一時撰屨盡名賢遺編窗下依然在
想見河汾教授年
卜居只合傍濓溪索食惟應謝鎮西何事草堂貲不到
生嗔杜老太癡迷
雨花臺下舊登臨風土清淳迥自今見說幼安遺蹟在
揮鋤當日却遺金
誰道先生素業貧偏從涸轍起枯鱗五侯湯沐知多少
不見當年市義人
列鼎重裀未足多畢生風木恨如何清涼山館尋遺事
曾此門人廢蓼莪
春浮有樹非凡種優鉢無根是異葩解道文人多慧業
不妨長者號蓮花
乞得麻姑藥一丸朝來玉節下仙壇何須遠覓三青鳥
紫府分明是大丹
綵筆由來思入神流傳千載尚如新休誇默識張安世
不擬紛綸井大春
身似壺丘見濕灰倏然一去離塵埃海山兜率無分别
風馬雲衣自往來
夏夜
暝色垂林際棲烏下夕陽流光催髩短遲日較年長向
夕吳吟起當風楚製涼薄醪堪慰藉一醉即吾鄉
送蘧非南歸
來是朱炎候歸仍溽暑時也知心匪石那不髩成絲去
路歧南北羇栖感别離故山應自好莫負再來期
斜日猶林際征驂已路隅未能長繾綣且為立斯須惜
别翻成恨論交轉自孤車輪心其轉一併向前塗
索居千里外親串幾人存最是他鄉别能消獨客魂暮
雲歸遠岫暝翼渡孤村徙倚斜陽裏無聊獨掩門
本是孤生社今為斷梗蓬謀身真草草分手太匆匆往
事淒堪絶清歡孰與同愍思有遺賦併入别離中
贈孫惟一學士
禁院清嚴曉直時罘罳花影晝遲遲九重春色深如海
不是詞臣摠不知
紫殿重來鬢未蒼春暉端與
聖恩長朝來縹碧親宣賜好為先生進一觴
紅藥春妍碧樹秋玉堂長得擅風流誰從淮海矜豪氣
别有人間百尺樓
六月十五日作
嚼得蓬山一片冰此心終不染炎蒸寓形逆旅端如客
斷酒長年略似僧徙倚閒吟蘿逕月跏趺静對竹窗燈
早年計失由婚宦布襪青鞋悔未能
隔院蒲桃引夕陰幽棲終日有吳吟索居只是違朋好
薄宦何曾損道心蕉鹿功名悲老大隙駒歲月苦侵尋
玉堂未是歸根處蹤跡從君笑陸沈
操牘金門亦偶然蹉跎心跡總堪憐一經未究平陳學
五字曾無庾鮑篇舊墅松蘿牽遠夢小山梧竹鎖寒烟
自從輕作秦谿别澗愧林慙又一年
寄寓庸
憔悴中年别蹉跎大隠身閒曹堪寄傲薄禄足忘貧雲
出仍歸岫花飛偶拂茵較然冰雪在終不愧松筠
寄陸話山
虞魏當年浪有聲即今物望屬先生千秋風雅推師匠
四海交遊借姓名栗里早成松菊隠東山不負薜蘿情
白沙居處原相近欲鼔蘭橈問夙盟
懸輿此日髮猶玄誰道岩居已十年通德名高冠蓋里
少微星照女牛躔解蘭昔見花成市藝玉今知璧是田
選勝秋來情不淺東湖烟月正清妍
立秋雨中分韻
疎&KR0905;急雨一聲秋迸作階前百道流瞥爾尋聲還有相
邈然顧影總無儔行稀蘭徑清陰合夢遶松窗小篆幽
即此便為安穏法未容頭上更安頭
一編聊復遣春秋朝是三墳暮九丘師匠定從言外得
筌蹄偶向世間留妙心自合捐糟粕真諦何曾有獻酬
此意憑君須領取空中轉轂陸行舟
熱是炎天涼是秋浮漚一點是齊州強名仙佛人皆幻
任運行藏我自休暮雨連陰蟲切切寒林送響鳥啾啾
静觀物理俱無礙逐色徵聲盡妄求
雨叢風蔓一庭秋懶慢心情物外遊但覺吟情清似水
不知生計拙如鳩海枯只為填精衛石爛多因觸不周
别有成虧多不到此中何處著閑愁
涼雨連朝又及秋踆烏南轉火西流巾瓶自證無生話
朝市何煩大隠儔白鳥數聲人悄悄清都一别思悠悠
須知不見還相見風月分明現指頭
人間幾度說陽秋今古依然貉一丘黃葉啼聲驚未止
白駒鞭影悵難留竹爐石鼎堪晨夕酒盞詩籖足勸酬
蹤跡浮沈君莫笑蓬池亦自有虛舟
送襄雷之蓋平次曉岳韻
深柳清槐蔭廣溝只今遼左是神州去時已見鳬為舄
到日還知劍作牛元覺真空邀月泠紅螺山遠磧雲秋
豪吟意氣偏悲壯不羨人間萬里侯
秋霽喜凝祉以新詩見示
松風半榻夢迴初乍喜君來問索居詩有變聲多慷壯
人兼秋意儘蕭疎典衣也應沽村醪僦舍何由擷野蔬
冷淡心情頻不厭跫然蓬藋一逃虛
三日秋霖一日晴纖絺偏趁午風清松坪暮靄吟青案
石瀑秋深夢赤城梧館乍涼殘葉下竹爐初爇暗泉鳴
坐深日夕忘歸去相送柴門片月生
七夕分韻
蕭齋能遠俗長日客來稀向夕秋如水開軒月在衣荷
香清入觀人意憺忘歸坐久同天籟翏翏静者機
送李欲仙之蘄水
南楚山川麗君行愜勝情簟秋歌竹冷山曉視泉清問
俗今三戶論詩舊百城蘇公遺蹟在得句好相賡
秋至難為别西山正夕曛交情憐舊雨客思悵停雲鄂
被中流擁荀香入座聞懸知聲迹好高第獨推君
祝聸淇
白首移家託隠淪長從綺甪作比鄰詩情逸似劉公幹
經術紛如井大春杖㡳青山朝拄頰門前秋水晩垂綸
梅花溪上書連屋誰道先生素業貧
送葉慕蘆歸黃州即用夏日閒居元韻
三載京華客相依作比鄰交情方自昔别緒又從新賜
爵徒輸粟憂時欲徙薪艱難思共濟望爾直廬頻
題既庭松風圖兼送南還
此去江東託隠淪不堪送别又蕭辰他年相訪寒山路
笑指青松是故人
寄襄五兄時宰虹邑
一為濠上客三載政初成民已如魚樂官應似水清早
騰花縣蹟新起鳳池名何日來京輦相依慰旅情
寄静含
南郭分擕後相思日九迴一年秋又盡十月雁初來宦
薄知吾拙詩成媿爾才何由移玉樹更向上林栽
題茂倫雪灘釣叟圖
故人蹤跡近何如擬向江干問隠居真樂宛從濠上得
子應知我我知魚
送陳子闕之黎城
故人西上悵分擕楊柳津亭綠未齊一路春山相向碧
銅鞮宫外草萋萋
送錢五表丈南歸
江南今二月正是冶遊時東崦梅初雪新波柳欲絲我
留頻見夢君去已嫌遲到及清和後鶯殘綠滿枝
送古燈上人還檇李
吾衰才日退薄宦興蕭然似鷁還飛宋為函亦在燕人
間無樂地教外有真傳便欲同公去雙峯蘭若邊
閒雲亦何意去住摠翛然意盡便歸越興來還到燕玄
機千里秘秀句萬人傳若向天台路留題八桂邊
題畫竹
誰斫清光染竹枝春來最易攪鄉思江南社日鶯花候
正是家家筍蕨時
冬日寄懷退兄
汝南名士盡賢豪聲價平輿本自高月旦評來今更好
使君原是舊銓曹
我歌昔日吳趨曲君話當時蜀道難憶得蟬聯清夜話
兩心爾我不相謾
小草何心轉自哀灌園終老楚江隈曾聞固始鵝兒美
留待於陵仲子來
重到長安悄自悲故人不見悵何之薄寒淺醉禁秋夜
記得西窗聽雨時
嘹嚦殘鴻十月天舊遊蹤跡尚依然斜街宅裏銷魂别
零雨飄風又一年
烽火西川迥未銷秋風羇宦髩蕭蕭不知放仗門扄後
誰與衙齋話寂寥
緘情也欲折瓊枝惆悵南鴻去較遲料我題紈相寄日
是君把盞見懷時
汝南觀察太疎顛隱几焚香卧閣前終日齋廚清似水
無心屑受一文錢
阿兄薄宦俸錢貧小弟長饑索米頻千里開緘俱絶倒
一家那有兩般人
紛紛博學與鴻詞班馬文章李杜詩縱使阿婆塗抹遍
也非三五少年時
寒月疎簾夢未成重思往事最分明去年此日西窗下
樺燭光中葉子聲
閉門種菜是英雄拙宦何當老圃同解道四時身已備
晩菘早韭滿胸中
和臣颺除夕見懷四首
殘歴侵尋是小除臨風搔首一踟蹰空江極目魚書冷
永夜懷人蕙幌虛薄宦三年慙素食同心千里感離居
也應貪食神仙字辛苦生涯老蠧魚
金臺賓客盡時名鄒衍狂言傲大瀛老去自憐成小草
書來還喜掇朝英我如楚橘踰淮化爾似隋珠照乘明
何日偕遊京輦上大官法酒細同傾
海外徒聞更九州黃泉碧落恨悠悠鳳鸞巢坼孤鶵死
兒女情多老淚流枯眼當春三月夢斷腸宿草五經秋
汝才自好應須達不及朱軒翠幰遊
暮年姊弟隔辰星千里吳天眼乍停孟曜晨炊椎髻白
徐吾夜績壁燈青匏瓜似我偏長繫蒲柳如今又早零
不及南州高士好紅顔白髮頌黃庭
松桂堂全集卷十八
