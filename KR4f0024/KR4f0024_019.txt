松桂堂全集卷十九
吏部侍郎彭孫遹撰
上巳日
禁城寒食近三月採蘭辰宫柳新分火林梅淺著春流
波生翠縠輕吹散青蘋百囀鶯何巧翩然出谷頻
送丁雁水之贑州
豫章南上是虔州旄節從來擁上游百丈戍邊通兩粤
十州城外滙雙流石蘭水竹參差長嵐氣波光日夕浮
此去登臨逢宋玉一臺二妙喜同遊
作家信畢寄懷徐姊一律
南鴻好為報平安三載相思欲見難柳絮篇章才漸減
槐隂車馬夢將闌可憐駑馬戀棧豆不抵鮎魚上竹竿
早晩抽簮向林下同修净業老蒲團
春日憶山中故居
柳葉梅叢感歲華薄遊何事滯天涯三年不到香陘舍
芳樹無人自作花
秦逕山光翠黛愁永安湖上白蘋秋也應山水長無恙
只恐歸來人白頭
松吹蘿烟細細披静君閣子晩偏宜春來風月無常主
撩亂清光知為誰
曲榭才通小院西海棠三月已開齊落花滿地無人掃
春雨春風糝作泥
竹秋天氣晩風和膩粉鮮香日漸多十畝清隂萬條玉
半成鼠壤半蟲窩
樾館春來綠萬叢三年前此種梧桐新隂定向牆頭過
亂灑桐花隔院中
岫幌高褰最上頭雲林雪海望悠悠遠山依舊青如髻
向夕何人更倚樓
石蘭羅砌幾叢開魚鑰雙扉網碧苔獨有暗香闌不住
時時度出短牆來
紅葉娟娟絶可憐木蘭一樹玉如烟生憎草木無情思
今歲花開勝往年
風物清恬又一時廻廊春静日遲遲小山不擬重招隠
最好淹留桂樹枝
悼亡詩為王顓士賦
吳客新為楚些吟縈絃哀柳罷瑤琴寒蘿秋槿知無限
惻惻偏傷作賦心
菊悴蘭枯又一時屏帷彷彿為誰施秋來一片空梁月
頻遣休文帶孔移
翡翠簾空綴網絲人亡物換不勝悲劉郎莫自窺遺澤
腸斷嬌兒丐沐時
纓佩棽離二十年鳴雞往事重凄然金釵綉襖都傾庋
銷得營齋百萬錢
健松齋為方渭仁賦
石英山外玉璘珣三戟朱門十畫輪丞相平泉餘草木
徵君栗里舊松筠數行奪得徂徠色千載留將偃蓋身
風起時時停鳳吹雨來往往掣龍鱗冰霜歴落心期古
歲月侵尋手澤新一自江干戈未息幾從澗底斲為薪
摧藏兵燹仍無恙護惜柯條若有神月榭雲房猶駐賞
珠圅金檢未成塵寒姿不改因疎夏華色長妍轉茂春
但使貞萋終自保與君歲晏結比鄰
得姊氏三月十三日書有吳門夜泊即送予婦
北行詩二首讀之數過使暮年姊弟别離久遠
之懷凄然倍昔因依韻成章信還輙以相寄不
更作家問矣
新詩百字百珠明讀罷能無感慨生媿汝女公為送婦
令予姊弟倍關情駸駸可歎年將暮踽踽應憐我獨行
曉起吟成惆悵絶紙忩秋雨急盆傾
珠苞玉幹照春晴朗潤雖殊一樣清崔郾弟兄皆俊士
劉班月旦並賢聲當年預卜高門慶衆木能支大厦傾
會見聯翩起鵰鶚練裳韋笥也怡情
静含有初夏過香陘山舍見懷詩依韻答之
憶汝攤書日掩扉竹林别室送春暉文章有價時人賤
珠玉無容識者稀視馬從來失之瘦相人今盡舉其肥
丈夫三九猶雌㐲坐看蓬蒿斥鷃飛
利涉還須捩柂神羨魚不若具絲綸但令匹錦才華在
一任籯金世態新木必豐尋稱國器玉因待價作儒珍
汝今味道方腴美酪出醍醐豉下蓴
山忩秋色最清幽風雨當年得勝流阮氏道南都講席
徐公城北讀書樓不求温飽明微尚莫羨堅肥詫壯遊
齊易魯詩卿相業區區博士肯輕酬
南龍山海鬱蒼蒼通德鳴珂舊此鄉喬木自然垂蔭遠
洪源那不濬流長珪璋爾豈須承藉糠粃余方媿簸揚
更語庭階羣玉樹盛年努力占春芳
臣颺有閶門夜泊見懷詩四首依韻答之
我如馬客老幽燕汝向吳江獨汎船一别暗驚青髩影
三春又改白榆烟身同車鐸郎當甚心比簾旌上下懸
一一情懷難盡說魚書雁帛也空傳
落英飛絮暮紛紛芳信江南到十分正好送春傷遠日
能無别客愴離羣難撈水底唯明月易散天邊是彩雲
付與達人長作達柳吟花卧酒微醺
汝未成名我未歸相思豈必久相違良駒歴國終千里
大鳥冲天祗一飛孺子身名長隠約中丞門祚久衰微
明年佇爾充廉孝來向京華解褐衣
秋士由來最易悲索居況是攪離思子歌我和遙相答
露白風凄又一時向夕有人連布被迨冰不遠綴紅絲
從今且作開顔笑領取樽前百歲期
又依韻答臣颺
宦興何如歸興濃近來朝謁亦多慵春花秋月長相憶
越水吳山不可從燥吻苦無黃柏酒饞涎想殺紫駝峰
唯應日日支頥坐飽看西山翠萬重
中元後三日送寓庸南還
食之本無味棄之猶可惜一官亦何似誠哉似雞肋客
有為余言君胡不自力丞相東閣開將軍有揖客願君
少降階定當借顔色我聞因大笑笑已重歎息感客意
良厚敢不吐胷臆僕本疎脱人習嬾乃成癖背痒倩人
爬髮垢不知櫛黃金隨手盡銖兩曾不識幸有婦差健
米鹽耐纖悉不憂凍與餒唯仗畊且織去年應制科尚
需給紙筆孤賤孰為容自分必見斥
天子親品題賜我名第一官我以翰林信史倚編輯始
知天下事不可預期必事乃誠在天營營復何益一從
拜官後嬾更逾疇昔一月半請假十朝九不入朝參尚
如此況乃交遊迹南橘解化枳素絲能染黑我亦怪我
愚不移誠下質以兹與世競高資并顯秩非直魚上竿
詎止蝸緣壁除是馬角生否則烏頭白所慮
主恩深無以仰報國逡巡不敢去圖一稍稱塞今年因
作計移家到薊北其當有深意客殆未之測五十止一
兒兒年一十七阿母太嬌憐將無荒學殖失學猶自可
恐墮綺紈習前月方到此旅愁陡然釋一喜不足云百
憂遽來集全家三十口男女紛絡繹跼身一鳥籠張口
如蠺食仰屋始竊悔此計洵當失吾姪遠相攜千里頗
勞劇暫留甫五旬别我向鄉邑官貧無解贈使我媿無
極道路戒風波眠餐慎朝夕相贈惟片言以當千金值
一語更叮嚀望蜀由隴得薄田仰饘粥敝廬亦先澤努
力了官租追呼頗促廹畊穫貴及時僮僕頻戒勅舍西
數間屋舊吾所容膝海棠木芍藥蘭桂松竹栢我昔在
家時一一皆手植時須一灌漑蕪穢必芟滌汝今佐大
州需次尚有日及此未銓除家居儘安適汝才良已優
汝婦我自出内政故修辦可以相我室轉盼二三年汗
青當已畢報主倘有時故山行可即室廬已整㓗田園
復開闢生平重微子羣從邀難及況我生來歸殊勝謝
僕射於時樂不支縱飲恣歡噱我將老邱園汝應執羈
靮送汝事四方三刀恊初吉
和悔菴柯亭劉井韻
白石清泉萬古寒誰留勝蹟在長安謬司芸帙頻趨院
追想風流一凭欄水出仙瀛真自冽源通天漢幾曾乾
銀床素綆如相引霖雨無憂潤物難
貞柯幾歴歲寒來上有虛楹面面開不少才賢登館閣
獨留姓氏冠亭臺百年代起風雲會寸木慚非把梓材
歎息西涯遺句在重尋往蹟一低徊
嬾朝和悔菴
朝謁今來迹漸稀性情真與世相違久躭物外烟霞疾
苦憶山中薜茘衣君自名高應晩達我因才拙合先歸
日高睡起鐘時飯人世焉知是與非
閏中秋
羲轡迂遲素節凉斗車又見運中央天心也愛清秋節
故與人間駐景光
北扉晩直桐隂密南苑秋臨桂路香莫按霓裳舊時曲
翰林子墨在長楊
送辛齋南還用耑木韻
怪底魂銷又骨驚故人别我去燕京十年以長曾兄事
千里相依仗友生文集初成囊底重詔書不就體中輕
紫微山下吾廬在短轂長鑱晩計成
羈栖無那客愁何憭慄西風墜葉多坐見桑田長變眩
咲看銅狄幾摩挱支硎山迥堪調鶴曇&KR1619;村深可鬭鵝
最好江南風物在青鞵應得數經過
又反前意為辛齋留行即用留别四絶句韻
悠悠俗眼謾相驚白社無人識董京石竹一床詩一卷
九州何地着狂生
何事蘭成恨未平江南哀怨若為輕如今只有河難塞
大藥黃金亦易成
吟成五字壓隂何調絶何須和者多片石西山差可語
不妨一日十摩挱
欲訪天台奈遠何明河百尺見金鵝與君宿有名山約
振策他年共一過
和院長葉夫子題翰林院璧用東坡清虚堂韻
東漸文教西流沙紫宸立仗開正衙猶然勤政討典籍
宫燈燒盡金蓮花先生稽古被深眷公爾國爾忘私家
曉趨仙禁露方湛晩出往往棲昏鴉賦詩觀志志彌下
採此秋實捐春葩諸生繼之我獨後如澄沙礫須剔爬
可憐遲暮意自失不知為茗將為茶巴人妄擬刻羽奏
布鼓豈識廻颿撾庶將時雨化枯槁譬諸舞者聲呼嗟
曠然發我矇與瞶濯以沆瀣晞朝霞
重九後一日集訒葊新居分得偏字
避世最宜官冗散移居仍喜地幽偏盡忘賓主交情好
小具桮盤節物妍黃菊依然嬌昨日紫茱卜取健明年
夜深更探驪龍窟遣與龍山事並傳
前題和蛟門韻
疎忩曲檻一重重不碍招尋膝可容交態只如叢菊淡
秋光却似潑醅濃詩壇槃敦推先歃理窟金湯怯仰攻
自笑年來才頓盡冶亭曾見郭弘農
宫鴉和武承
寒影紛紛曉映虹烟鳴霧噪出離宫一枝自幸棲蘭薄
全樹誰當借桂叢跱似相風頻紫禁翔因近日必蒼穹
連翩亦有搶榆侣託體高低訝不同
松桂堂全集卷十九
