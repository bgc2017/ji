松桂堂全集卷二十
吏部侍郎彭孫遹撰
立春日和悔庵
早見青陽入舊年玉堂仙籟已泠然天家故事金花勝
月令新題錦帶篇苑樹籠葱迎雨露江春縹緲隔風烟
待沽吳酎邀君醉一曲前溪舞袖顛
上元日和思繩韻
九陌風和軌道平華燈綺月炤人行家家春煖爭浮蟻
樹樹花明欲囀鶯澣沐新恩傳盛事徼循舊業弛嚴城
君臣欲罷魚龍戲擊壤歌聲在樂棚
時和歲有屬休明火樹銀花滿畫檠三日賜酺懸令甲
千家祭未及先庚金甌不缺中天月玉琯初調大蔟笙
聽取陽春最高曲握蘭香裏衆芳生
題李晉陽柳林别業
居士當年寄託深手栽楊柳已成隂數枝摇蕩仙飈裏
風樹偏傷此日心
盡日長條踠地垂緣堤拂水綠參差攀枝最有無涯戚
春露秋霜各一時
贈王貞元大參
旌棨屏藩重山川景氣明冰壺清自映鈴閣静無聲來
獻千秋鏡歸當萬里城台司虚左在直接泰階平
三月長安道蘭辰接勝遊清隂分樾下芳吹納風流鶴
蓋辭雙闕熊幡引八騶
聖朝勤袞職早晩待樊侯
和秋岳韻贈高念祖
休從泉客市珊瑚霧雨瀰漫海是圖游處不妨依白社
羈栖無復夢清都風前芳草吹將歇天際浮雲澹欲無
轉憶故山春事近一鋤烟雨餉田夫
咫尺鈞天入夢遙春來客思轉飄蕭判將書卷娱幽獨
賸有詩情破泬寥白苧村莊花外路翠屏山市柳邊橋
解巾與爾同歸去塵外分明有玉霄
寄壽栢鄉相國
黃扉當日領崇銜調露賡歌一德咸黼黻天章施繢繡
鹽梅鼎味别酸鹹匡扶詎數從繩木納約仍同取水監
材大會應稱國器功高曾不戀朝衫赤松事業遙相望
綠野心期迥不凢掃軌可能忘魏闕著書長自卧雲巖
譚經遠欲探濂洛辨性精如剖瑌瑊汛涉諸家資采獲
窮搜萬象恣鐫劖瀠洄詩思清於水倚待文心疾似颿
盡屏滛哇刪鄭衛重新壁壘壯殽圅松筠老去姿逾勁
花木疏來手自芟絲竹東山偏寂寂笙竽南郭自渢渢
樽前嶽色流襟袖檻外秋隂落檜杉歎息猶龍人獨遠
蹉跎執雉意徒嗛江湖浩渺空凝睇縱有瑤華思莫緘
送愚山典試中州
三載客長安索居謝賓友惟君數往還君前我居後僦
屋得比鄰相去無半畆登牆時一望離離見戶牖步屧
可相從詎須車馬否時或叩君門解衣醉君酒清談彌
日夕每至横參斗酣洽不知疲乖離未應有行色何匆
匆僕夫駕四牡謂銜王命行意氣凌儕偶我聞河洛間
圖書之淵藪梁園盛文翰荆山富瓊玖天網行一張採
拾不容手持之報
聖明誠哉義無負使畢還過家道里近可取弭節敬亭
前桂帆宛溪口繡衣方晝行山川況稱首而我一送君
離思日紛糾出門安所之雞栖馬如狗晤言無與酬蓄
疑共誰剖屈指後會時春風入楊柳盛游豈不樂行役
無淹久
柬蔣莘田侍御
階前一月雨積水深至骭佳卉俱已腓縱横滿葵莧頗
憶杜陵生多時阻青盼前月索我詩謂我苦吟慣庸知
麄笨人安絃未操縵方同被凍蠅豈若能鳴雁朝來霽
色佳睡起日未晏閉門鮮剥啄邈如在山澗題牋一以
寓慰此久疎間念欲數相從心跡仍懶慢年志日就衰
時復涉憂患飦粥恒不充秋衣行復綻循牆屢歎息陳
力媿未辦栖栖者何為駑馬猶戀棧君才十倍我相視
等鵬鷃十年處臺院赫然名敢諫努力慎自愛久當見
真贗汲孺不見留千載稱拙宦咄哉司馬安至今餘謗
訕
徐賢媛貞義詩
海水深可竭山石堅可移惟有一寸心耿耿長若斯以
身託君子旦誓非一詞所重在恩義不在兒女私古人
於死者没齒以殉之貞疾況不死而忍相弃遺畢此妍
華節要以同穴期人生天地間三綱相維持明信苟不
存相鼠亦有皮疇為臣若子乃慚女子為作詩陳古則
庶以示將來
簡澹人
與君共鄉曲衡宇近可即抗手事四方並作京華客蹉
跎竹馬游忝竊金蘭籍同官乃為僚託分況疇昔如何
咫尺間經年斷蹤跡古今重心知明誼存金石寸心苟
相同形骸詎能隔所期在歲寒豈必相晨夕
奉柬張敦復學士
涉海渺江湖登山小陵阜一升君子堂高深亦何有負
牆思請業寸心緘已久遲鈍良足矜有懷徒呐口豈期
辱降階為容及枯朽猥以生平歡加之賤私某而我亟
習儀局促失所守及門忘請退拾級昧趨走未解奉雉
腒遑知澤劒首俯慚禮數疎仰愧交知厚所冀寬其誅
包荒庶有取大匠將枉材納汙在川藪俾得竭區區終
以事左右叢尤髮可擢省諐顔有忸
立齋先生以閣學陟左都御史因有此贈
立國在紀綱南臺舊所統檢齊霜憲清振挈風規重自
古稱峻秩非賢不登用惟
帝知其難久之持印弄明公早升華十年官侍從典兹
機莞煩蔚然號時棟延英每罷對臨軒目為送簡注良
在心詢謀詎由衆遂為臺大夫蒼佩還初控新樹喜集
烏舊池非奪鳳當今國是淆羣言聚如訟未盡民隠除
方虞吏道壅
皇心猶&KR0832;然職憂誼當共公乎領臺察朝野咸色動前
囊引青儀後乘陪金㚇一以答
主知下令德邁種抗辭偹法巽平刑審操縱坐見大猷
升介邱可登封伊予託契深有懷執鞭鞚雖乏子淵才
濡毫尚能頌
松桂堂全集卷二十
