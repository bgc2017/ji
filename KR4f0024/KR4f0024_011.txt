松桂堂全集卷十一
吏部侍郎彭孫遹撰
七夕立秋次飛瓊姊韻
露掌高寒爽氣浮曝衣閣上待新秋池頭過雨涼初集
風裏開襟暑未收拙甚河東誰畀巧情深楚客易生愁
晩来罷酌成高臥清籟無聲月滿樓
秋夜送客
客散高堂醉似泥清宵欹枕月初西當窗病葉先秋墜
隔樹寒禽未曙啼
秋夜聞梵
黃花翠竹隠禪扉仙梵泠泠静者機餘響互分清磬永
曼音輕繞定香微心棲止水初光發聽入秋空萬籟稀
已覺浮名真我累十年出處兩無依
中秋風雨用七夕立秋韻
風雨山堂恣拍浮樽前節物及中秋佳人似月邀難見
綺思如雲鬱未收江燕巢空垂别恨井梧葉落滿庭愁
胡床雅興今衰減懶上元規舊日樓
重陽無菊漫題次仲兄韻
涼雨迎佳序高風下夕陽籬花遲吐菊林葉緩飛霜獨
抱三閭怨孤眠五柳堂碧雲開晩岫秋水落空塘對此
情何極懷人月滿梁清吟生楚澤藻思發文房得句慙
諸從消愁有索郎擕琴待林壑明發一相將
再叠前韻
去日悲何速無因返魯陽登臨懷往昔人事隔星霜姸
唱傳花萼新聲出草堂風琴鳴澗壑天籟發林塘此曲
難追和餘音正繞梁憐余棲草澤久病藉茱房才弱題
糕客名卑執戟郎祗應游汗漫雀躍傲雲將
三叠前韻
五言多秀出昔見孟襄陽絶調今無敵枯吟夜有霜泉
明棲栗里康樂在西堂勝日時同眺平波綠到塘風高
迴雁影雲霽落虹梁惜别紅蘭路懷人白葯房夕英思
楚客秋泛憶康郎欲賦離居恨江籬或可將
秋日過博陸侯祠
尋菊無前約荒祠晩眺生疎簾邀海色虚牖落松聲鄰
犬迎門臥山僧乞食行淒涼窗下竹漫没舊題名
東臯秋望美笻竹舊經過欵樹雙扉在題詩十載多同
遊俱老大漲海尚風波晩計菰蘆穩滄洲一釣簔
九日憶羅浮
曾隨猿鶴上羅浮雲壑蕭條又暮秋落木風高清籟發
抱琴人遠碧雲收璇房一閉難尋約雁字無憑但寫愁
且對黃花傾竹葉醉邀飛夢到神樓
贈湯明府
曲江當日出高車院裏留題籠碧紗别去久無彭蠡雁
今來新種洛陽花芳郊雪盡春行仗高閣香清晩放衙
解道文房詩思好鶯聲柳色報年華
九日雨中遲客二首
小樓九日怨離羣徙倚花前獨待君金粟香殘秋漸老
玉山人醉夜初分空江旅雁何時到細雨清砧竟夕聞
莫寄哀吟向山木此生摇落復何云
蒼葭玉露亂紛紜秋水迢遥思正殷戲馬臺空傷霸跡
登龍人往感遺文山河久罷黃壚興湖海偏遲白雁羣
日暮所思愁不見萬重烟樹一川雲
暮秋登虎邱山讀王六考功題壁詩
偶擕笻竹上丹梯紅葉清霜氣未齊蕭日易生秋士感
脩廊重見故人題嶺雲迢遞情無頼池草生疎夢欲迷
聞在淮南愁病極行吟烟月冷淒淒
秋日過無為從叔園亭小飲次仲兄韻
何事窮登陟園亭盡日宜好山全入望紅葉半辭枝海
氣生寒早林隂欲暝遲移床就秋色珍簟坐彈棋
細雨壺觴節新霜稻蟹天但傾花下酒莫羨府中蓮弱
水垂綸外神山隱几前東溟清可挹醉即枕流眠
薄曲成吾室蕭然坐擁書新泥分幕燕真樂問溪魚地
僻便農事家貧足野蔬牆頭過升斗不惜醉淳于
秋潦空波迥寒塘野水平沙鷗眠几石山蝶舞簾旌二
屨分成侶終年嬾入城兹因麋鹿性彌欲謝簪纓
寄吳爾世
煙花三月悵離羣每到蘭時轉憶君彭蠡秋風無過雁
蕪城春樹有停雲寒砧獨客心如擣遠水雙魚手自分
慚愧故人深慰藉瑤華千里挹清芬
三秋客思繞天涯一掇瓊英感歲華慈母依然顔似玉
佳兒應已筆生花重陽定載平山酒八月誰同曲水槎
欲溯春波馳桂柁碧桃開日醉君家
贈李將軍
少年意氣總如雲儒將風流獨有君越石登樓堪坐嘯
脩期下馬更能文清秋橫海戈鋋壯落日轅門組練分
見說
聖明思鉅鹿論功誰似李將軍
寄懷孫無言山人
三年嶺外未歸人每念黃山處士貧驛路梅花千里使
江城柳色幾回春曾從南國通蘭訊近向西湖理釣緡
千載逋仙風味在與君端合作比鄰
故人淮海一漁蓑家住平山枕薜蘿秋嶠孤笻凌灝氣
春潮一葉剪迴波貧能結客知交滿老漸工詩好句多
却訝劉邕過耽癖巴詞輕授雪兒歌
秋日舟行集字
微霜幾點醉楓林小泛寒流霽色深薄靄輕霞分隠几
虚舟淺瀨趁鳴禽濃醅試酌情還勝巧句難裁思欲沉
願結天隨栖菊徑可勝寥落怨梧琴
雁陣停暉晩漸欹鋤茅插棗護疎籬萬家稻黍償田事
永晝醺眠瀉羽巵漫逐朝華矜窈窕徒勞金屋致毛施
竹齋蕙館多堪共掃榻仍容數後期
洞門烟月掩清塵寂寂松蘿隔問津宿草成隂摇夜景
殘香吹夢冷秋辰行吟正擬依僧社遊處差應傍酒人
聞道雲扉近靈境扶笻不惜往來頻
初地偏餘去日悲亭臯露滿摘江蘺重登梵閣歸鴉集
愁對河橋野照移臥客三湘頻話别開襟孤嶼強題詩
魚書淚盡雙文約積雨空階有鬢絲
晴收若木挂峯巔短艇回波柳榭前且向巾裾消綺思
更教花鳥寄瑤篇萍風擁砌飄亭樹蓮漏和冰滴澗泉
倘許無生酧至理同君長禮静中禪
吳下答仲兄來韻
正有羈栖怨翻令别恨兼江風吹暮鷁壁月冷秋蟾南
土初弛擔東方未解嚴在原千里隔去國幾時淹蕭候
全吳館征衣暗露霑霸圖餘蔓草俠客老寒閻撫事留
深嘅驅車訊吉占浮沉傷出處闊絶阻堂簾久抱孤生
戚仍虚寸秩沾知交星落落仕路日炎炎諧俗無長策
傳家有錦籖一官刀筆賤三世寢邱廉鵠性非關浴烏
形豈待黔余情諳寂寞天道判盈謙不假靈氛告寕煩
衆論僉行辭朱戸跡坐擁白雲匳謠訳分金屋詩書讓
玉鈐狂歌將擬楚垂釣合依詹世共探龍頷人猶捋虎
髯攀援乘鼎呂呼噏耀旌幨聫步多鵷鷺登朝盡杞柟
劇秦徒尚白慕藺恥從閹纓紼形皆累山林夢亦甜吾
兄耽大隠筮易得初潛守節甘辭粟憂時託病痁居能
將菽水游或雜魚鹽孰可臣何點還能傲摯瞻滋蘭香
入佩種竹粉垂檐柏葉澆新釀槐淘飽細餤榮名藏腊
毒高位見顛阽遠性霞爭舉枯吟筆退尖冥鴻離繳弋
文豹謝刀鉗尚友惟巢許誅茅只洞巗比來鄉思切朅
去旅愁添柳陌鶯三弄花村雨一帘早尋歸隠計春酒
話雙柑
吳中送徐六琯朗同家兄子服歸海鹽
松陵江水去悠悠何事東還不暫留驛路數行平望樹
西風斜日繫歸舟
訒庵久遊虞山不歸寄訊
昔賢採藥處聞在最高峰靈草年年長雲深不可從
吳江寄顧茂倫
十里松陵路烟波共渺然伊人秋水外詩思落楓前池
鴨能呼字溪魚不問錢幽居憐歲晩瑤草日芊綿
丙午除夕即事
去年此夕南中客白鶴峰前獨賦詩鄉夢侵尋歸雁後
春愁撩亂落花時故山無恙貧皆好晩計初成隠未遲
共向東頭守殘歲夜闌兄弟說相思
松桂堂全集卷十一
