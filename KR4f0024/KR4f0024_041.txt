松桂堂全集卷四十一
吏部侍郎彭孫遹撰
南&KR1081;集一
癸卯歲除感事
青鬢空嗟去日頻年来萬事總傷神庭前人去虛題絮
天上書沈老負薪柏葉暫娛分歲客梅花猶隔渡江春
南枝已是垂垂發偏覺東皇雨露新
送尹司理罷官歸樂安
遷客東還不可留一官清苦志難酬十年勞吏雙蓬髩
千里歸人一葉舟津柳若為攀去袂檣雲已自亂春流
亦知齊瑟非時好淥水朱絃黯自愁
立春日
十年猶著薜蘿衣矯首風塵與願違海外戈船孤戍絶
望中湘楚一烽微經春弱柳堪頻折度磧征鴻更獨飛
人事飄蓬今已極祗應沈醉答芳菲
將赴長安留别上官僉事
芳草江南路辭家屬暮春頻年多作客八口欲依人去
棹經長水離心寄白蘋凄其違故里行矣戀清塵河鳳
聲名舊原鴒意氣真觀風人自理問俗化如神北望君
門遠南瞻使節新恩波殊浩蕩待起轍中鱗
南園二首
三月南園雨復晴輕衣初試踏青行碧桃水暖通人境
綠柳陰濃覆女城春草欲將幽佩結夕陽多傍畫橈明
閒中易有芳時恨花落空林已暗驚
聞唱吳歈早倦聽南園猶作片時停集賢舊苑春將暮
相國東門草自青(南園廣陵王錢元璙池館宋集賢校理蘇舜欽買居之作滄浪亭其上在)
(吳東門)芳樹斜陽成晼晩孤帆細雨極飄零朝来觸目多
惆悵榆荚花殘已滿庭
春暮遊虞山
春山百叠倚晴空應接峯巒路不窮僧舍半開紅雨外
女墻長在翠微中全吳地盡雲依水平楚天低草颭風
暫得登臨當暇日勝游知復幾時同
送孫介夫歸越州
蘇臺朝極目芳草徧郊原猶作吳宫色能銷越客魂鶯
聲移雜樹花氣滿離樽去逐春江水随潮到里門
雨中春興
風堕薔薇入畫檐一時吹作雨纖纖菜花水淺纔通棹
燕子泥香正捲簾陌上有人尋翠羽愁中何處問青帘
離居轉覺春陰促晝漏頻移又幾籖
暮春同蘧非孔卓勤止登文星閣遠眺時與勤
止共習參同之學
憑欄忽與白雲齊吳楚青蒼望不迷春去空洲花隠隠
人来故苑草萋萋風濤獨墅聲皆應雷雨諸天勢盡低
早晩遊仙成大藥若為霄路共攀躋(獨墅湖名)
吳下寄百旃
金亭薄暮暫維舟春草茫茫識舊遊廢苑啼烏終古恨
寒春落日滿城愁疏華不見書南至桃梗還随水北流
却憶故人猶寂寞琅玕何處一相酬
送陳陶菴民部歸蘭陽
白首東吳客經年始北歸門生開館舍公子戀庭幃雨
急河聲轉川長草色微汴宫春已盡到日亂鶯飛
姑蘇竹枝詞
榆花開盡柳綿飛紅雨初收碧浪肥伍相山前連袂去
二郎祠下弄舟歸
弓腰帖地曲彎彎水鬢拖雲雀色斑翻盡從前巾舞曲
新来齊唱娜如山
畫眉顔色染鮮新畫眉衫子糝麯塵吳兒絶愛畫眉鳥
吳娃偏喜畫眉人
紅鴨橋邊鬭鴨城黃鶯坊裏早鶯聲寧馨兒是誰家子
薄相由来過一生
千人石上紫雲簫一曲清歌魂欲銷勝會中秋纔罷却
便須串月小長橋
空傳崖蜜滑如飴浪說宫中進荔枝光福楊梅洞庭橘
吳王當日餉西施
天平翠色列如屏元墓丹梯萬叠青兩處山情無限好
遊人只是愛支硎
紅橋書巷至今存四合紅塵晝欲昏試聽吳歈君莫訝
此聲元自起閶門
一斗霜鱗一尺形釣車窄似小蜻蜓櫓聲一歇鼓聲起
滿市齊聞水氣腥
洞庭山下太湖平郎住湖中妾住城不畏石尤高萬丈
郎船日日借風行
贈袁重其
爾名推獨行今日喜相過委巷留車轍閑庭長薜蘿白
華親膳潔黃鳥友聲多坐覺春陰暮論交奈晩何
三泉亭
山塘花柳試春遲吳客停驂正此時多向三泉亭上飲
無人重理壁間詩
寄題毛華伯西爽齋
空翠結庭戶秋陰生女蘿自饒遺俗韻不媿伐檀歌綠
樹當軒合青山隱几多寄聲三徑客羊仲許相過
題悔菴弔琵琶樂府
一去紅顔帝子家至今哀怨寫琵琶龍沙二月多風雪
吹作明妃塜上花
清詞一奏和人稀冉冉春雲凝不飛紅粉青娥齊掩泣
情知不獨為明妃
和吳梅村詠物詩八首
蓮蓬人
西嶽真人太乙翁靈綃十丈傲秋風敬容荷鏡持堪照
正則蓉裳製未工翠袖寒生黃裏怨綠衣人老碧房空
等閒憐子成抛捨露冷香銷八月中
桃核船
度索春秋記未明至今山下一舟横問津舊覓秦人種
採實新疑漢使行内殿貯来杯競渡御筵懷得葉同輕
東園桃梗猶漂泊並載中流有棹聲
橘燈
社橘江邊不可尋湘人膏火自煎心仙枰照去紋為玉
寢帳吹来色似金珠裹香殘光隱隱瓊苞霜冷夜沈沈
蓬莱九日新傳賜蓮炬分明出禁林
蘆筆
筆塜猶堪手自耕文通五色浪知名芟松漸覺身將隱
畫荻空慙學未成錦字裁来葭露冷玉關銜去雁書横
蘆中人已江潭老封邑寧須羡管城
繭虎
佳辰又見海榴開剪艾懸符出異材疑有山君乘候變
巧從園客化身来蛾眉已老三眠月虎氣還騰萬仞臺
聞說繭絲今日盡使君遮莫是牛哀
茄牛
園中爛漫雨初收刻畫居然繭角牛渤海風清堪作佩
吳山月滿漫成愁當前定啓巴人路為後應遺霸主羞
柯古徒能搜僻事不知横笛夕陽秋
鮝鶴
羽客曾留相鶴書元裳縞袂未全如素翎似待凌霄日
清唳疑聞滳露餘自是神仙原有骨安知莊惠定非魚
文軒好託琴高乘王母筵頭飽玉蔬
蟬猴
山林不記住何方衣剪蟬綃綴幾行齊女緌垂供奉服
楚人冠插侍中粧如從三峡愁巴客似舞雙丸向越王
度嶺身輕同委蛻野賓應識舊王郎
别貽上
漁洋山人王十一高卧攤書弄白日朝来送我粤東行
衍波麗句新翻出孤舟此去觸炎蒸天北天南思不勝
長干萬里雪千尺日日風濤下廣陵
題孫豹人小影
落日蕭蕭松樹林寒崖幽瀑百重深抱琴獨向此中老
不復人間覓賞心
夏至日小山堂聽歌
細雨連朝散麯塵小車閒訪宋家鄰日初北至花陰暖
風自南来竹吹新曲句輕清牙作字玉山窈窕璧為人
客中怕聽傷心調莫更低徊蹙錦茵
廣陵曉發别孫無言吳爾世六淨上人
煙波七十里江靜畫帆閑埜岸生秋水風吹泊樹灣故
人一以别遊子幾時還向夕勞回首蕪城落照間
林外烟生處人家望欲迷青蘋縈棹轉白鳥傍舟低獨
樹風鳴葉空江水拍堤孤帆前路去秋草正萋萋
遠道勞相送清樽暫得同孤帆秋嶺外片雨夕陽中細
蕊寒花豔繁枝晩荔紅天南猶萬里何處託征鴻
維揚客舍送雲客兄北上予時亦有南越之行
湖水平堤炎雨歇風吹楊柳櫂歌發居人情重遠相送
君向長安我遊越鼓枻中流自此行方舟並渡江浪平
驛燈夜泊雲陽郭戍火朝明鐵甕城廣陵到日停舟處
南北迢遥各異路代馬還嘶塞北烟越禽自託天南樹
只今已見鯨鯢戮薄海銷兵佩黃犢時清豈合樂邱園
親老還須營斗祿日下翺翔多故人紛紛先據要路津
致身遲速各有會莫以外吏傷沉淪酌君巵酒君努力
前路悠悠漫成憶庾勝山頭少雁飛燕昭臺上空秋色
驪駒催發不可留後會須經春復秋兄弟相思五千里
江湖此去一孤舟
鑾江舟中再别孫無言吳爾世
真州城南八槳船船中酌酒更擊鮮夜闌酒盡慘不樂
江水無聲江月圓故交念我遠遊苦執手蟬聯語無數
五更月落星漸稀舟人四起撾津鼓嶺南嶺北天一涯
鳴橈欲發猶遲遲川塗萬里别經歲縱有相思那得知
送翟靜生之任汝南
看君此去佐名藩法吏于今世所尊路轉雲林飛翠幰
山連秋樹引朱轓訟庭人靜閒花落官閣詩成小篆温
見說汝南名士在不知曾滿翟公門
登燕子磯
危磯獨立思蒼茫紅蓼洲前草自芳雲臥岩扉初月上
烟生江浦一川長新亭高晏風流盡舊内清秋水調凉
莫問南朝惆悵事江潮東下石城荒
發真州
星盡夜色蒼清波浩無底北風生早凉孤帆向南指川
明戍火微舟觸漁罾起前路及清秋離情滿江渚葉落
猶在林萍生不離水胡為遠遊人戚戚去鄉里
公子洲
萬里依人嶺外遊布帆今日發真州江南江北相思處
公子洲前碧杜秋
金陵懷古
舊苑無人草樹秋六朝遺蹟已荒邱地連東楚山無際
城對清淮水自流幾見急裝邀隊主時開霸府領揚州
彦回少日仍名士千載猶然怨石頭
繁華空說帝王家輦路今来急暮笳淚盡金城前度柳
歌殘玉樹後庭花新林浦口秋移艇石子岡頭晩噪鴉
風景依然堪記憶承平猶數舊元嘉
日下何人肯息機輕塵曉露事全非苑墻雪暗鐘初斷
山舘秋凉葉盡飛江上青龍千騎擁桁邊朱雀八騶歸
可憐年少青雲器不及丹徒老布衣
當時五馬渡江遊妙選良家入帝州夜月幾經芳樂苑
曉鐘長罷景陽樓新宫已見營諸鬼内殿惟聞賽蒋侯
咫尺維揚方鎮重使人千載惜袁劉
杜宇聲殘百感生西風建業舊神京詩成狎客遺簪會
酒泛諸郎按曲聲江外羽書空絡繹禁中刀㩽正縱横
大官别有長生藥不假天台刺史行
萬里山陵萬古愁南司北部正悠悠屠沽自立宫中市
竈飬争除關内侯肯向人間求故劍誰從闕下問全鳩
姑谿幕府空貔虎一夕龍車不可留
針魚村
&KR1608;渚前途近魚村早市空南来經幾日愁絶石尤風
送吳爾世奉母歸新安次孫山人韻
溪南幽絶地君奉板輿行已自甘偕隱能無念友生江
芳清可採山翠近如迎想到稱觴候千花照酒明
烏江渡
艤舟近沙岸西風吹野戍傳是舊烏江項王曾此駐夜
驚垓下歌曉失陰陵路氣盡耻見憐臨江不肯渡誠哉
烈丈夫天亡乃非誤荒祠降神鴉濁浪吞津樹至今二
千年江流有餘怒
夜泊采石
滄洲夜色碧泠泠楚火依微落遠汀江艇秋生名士詠
寒山月滿謫仙亭長留勝跡来憑弔忽有幽思動杳冥
吟望翠屏空不見渚蘋何處酹芳馨
梁山
理檝方西上秋風柰爾何江隣牛渚近山入故鄣多村
徑依沙轉漁榔絶水過行持三尺艇歸去狎滄波
板子磯
荒磯相對出盡日有風波綠水流年促青山舊壘多故
侯誰復問行客幾經過何事臨江戍東南久荷戈
蕪湖曉發
清江新霽後一棹去夷猶雲木蕪湖曉風帆荻港秋舟
輕爭過鳥山狭束懸流閑對同行客相依說舊遊
江月
川上浩烟波風前起棹歌暮潮初落處江靜月明多凉
氣生秋露殘星堕曉河故園當此夕相憶復如何
池口别友人
暝色垂垂合殘霞水上明帆低秋浦口人别暮江情半
夜潮初上千峯雨欲生客愁緣更極百感迥難平
潯陽江口作
鱘魚村對潯江下伐荻為門竹為瓦清江無主終古流
處處江魚随意打賣魚歸去日未中呼兒作黍餉阿翁
江鄉六月薦新穀破釜炊出桃花紅
陶涇
日暮帆初落孤村且自依歸人乘月渡夜火隔江微獨
鳥暝投樹寒漁水滿磯經秋猶幾日槲葉已紛飛
小孤山
孤峯立水中迢迢四無際樹色碧如簮山形小于髻上
有靈祠鏁綠蘿美人獨坐掩修蛾不知為雨定何處烟
滿空江水始波
早秋即事
蒹葭初滿岸遠水沒空洲白日頻西下滄江自北流炎
雲不作雨楚樹易為秋時見行人影青青古渡頭
登湖口縣城
一望烟波萬頃明女垣高與石根平湖光盡日依樓堞
山色終朝滿縣城寒嶺無人孤鳥下秋林欲雨數蟬鳴
何當便作移家計終臥滄洲寄此生
江上寄友
凉氣生蘋芷夕陽波上遲水中漁結屋樹杪葉辭枝失
路驚搖落當秋怨别離歸程君莫問迢遞隔年期
石鐘山
日落湖陰三百里天低秋色萬千峯輕舟好下宫亭口
夜臥深潭聽石鐘
湖口
倚棹愁看日又曛罏峯天外落氤氲江連九𣲖潮争上
地接三湘路始分水色平侵岩際樹石龕高對嶺頭雲
孤舟莫近楓根泊木葉聲多不可聞
南康夜泊
塔影掛星渚寥寥烟外鐘驟凉知夜雨繁響入秋蛩霜
露行將及關河悵所從謝公精舍近相隔幾雲峯
進彭蠡口見鄰舟挂帆入楚
淪落天涯可柰何又看清露滿林柯書裁繡段愁難寄
地險横池喜乍過皖口西来江路盡湓城南上楚程多
因風想到懷沙處秋水瀟湘已自波
彭蠡湖中望匡廬山
秋色晩澄鮮湖中水初漲流波夕吹生落日孤帆漾面
面見匡廬亭亭霄漢上風泉暗崖谷紫翠羅屏障雲雨
生其中吞吐勢俱壯聞有神仙宅靈閟世無兩水簾秋
自捲花梵寒逾放瑶草閱千春琪枝非一狀往往逃名
人于茲謝塵鞅谷飲含清腴林琴發幽暢夙耽世外期
泉石存微尚烟蘿不可攀相望增惆悵
秋日登滕王閣
客路逢秋思易傷江天烟景正蒼凉依然極浦生秋水
終古寒潮送夕陽高士幾回亭草綠梅仙一去水雲荒
臨風不見南来雁書札何由達豫章
南昌晤熊雪堂侍郎詢及先叔父太僕公遺事
感賦
蓼花洲畔解征輪班草相看意倍真隔水秋陰遥入座
連江暮雨欲沾巾故人猶抱西州痛舊業誰憐北叟貧
海内幾人邀顧盼餘波應為及枯鱗
峽江道上七夕
十年蹤跡總茫茫每到佳辰憶故鄉玉峽晴帆低驛路
白沙秋水漫寒塘清川已自迷歸棹錦杼何由得報章
此夜閨中多罷織定陳瓜果祝蕭郎
估客曲
何處千金賈方舟共水津傍橈莫相問俱是未歸人
花石潭
孤月在林杪哀蟬猶亂鳴暮雲澹無色依約一川平尋
烟遠自泊汲石秋逾清徙倚江潭上行吟空復情
雨泊章江門外與蘧非對飲
何事相看各黯然故鄕一别動經年章江門外聽殘漏
寒雨孤舟客未眠
吉州秋感
短棹沿洄上水遲螺川亭下草離離灘聲傍枕寒逾急
漁火依沙遠更移秋雨凉生將盡夜暝鐘愁聽欲殘時
居人歎息徵遺事淚滿當年峴首碑
建牙吹角贑江濱二十年来迹未湮父老猶然思往事
聲名已自媿先人孤篷寒雨鳴林葉極浦秋陰散渚蘋
此日經過無限恨臨風空有淚盈巾
中元日
日夕雲洲上溪聲入聽遥異鄊頻過節秋雨每連朝江
轉楓杉暗山寒草樹凋愁心南望切嶺路尚迢迢
藍村遲尹孝廉船不至
秋水何清駛潮生八月中江檣全臥雨石浪不因風之
子空相待心期孰與同暮天遥極目杳杳沒南鴻
西江道中雜詠
凉雨過天末蘋風嫋嫋生行人乘月色相向浴江清石
古猶含態山多不記名空濛雲水外時有棹歌聲
山驛荒無次清鉦響易終聲殘人更起寒雨夜推篷暗
燭孤花冷新凉一幌通羈心已摇落况是急秋蟲
倚楫中流望千山擁一溪幾家茅屋在同住石橋西子
夜江潮長孤峯樹影低昨来行徑没何處辨樵蹊
何事南安路﨑嶇不可從披榛迷故道伐木失前峯谷
暗聞猿嘯林幽避虎蹤東風一相借目斷嶺雲封
野泊萬山裏荒荒不記程片雲當夜捲孤月映沙明早
稻初堪飯秋瓜已可羹他時深記取辛苦越中行
逍遥章水上極望楚山頭落葉孤楓樹西風一釣舟還
思富春渚島嶼正清秋枉棹何時過重尋謝客遊
沓嶂生迴溜驚湍瀉白波水如三峡出灘入五雲多急
浪緣崖轉危檣戴石過臨深曾有誡寧必涉江河
野色寒彌曠林光遠自微潭烟迴合處江菼住人稀返
景連波翠秋帆帶雨飛沙禽知客意相對亦忘機
艤舟吉安城下聽父老說金王之亂感賦此詩
寄胡三山司理
鷓鴣峯下暫停船父老凄凉話昔年征税多時空澤國
亂離幾處有人煙江城日暮吹燐火贑水秋来沒渚田
休息于今猶未起深知公府借才賢
潭口
萬里虔州路南来又幾重夜寒殘夢覺隔水聽晨鐘
虔州僧院逢姚江故人邵貞木
旅泊江城信所如禪扉虚掩夕陽餘故人幾日虔州住
漫爾相逢静者居合院松陰秋磬歇隔林樟葉午風疎
君歸定取由拳道為致天南一紙書
泊小溪驛前
桂楫此江濱千山暮色新飛泉臨澗道行徑入荆榛沙
月虚生白溪魚清畏人煩襟聊一濯已覺淡無塵
夜宿上猶江口
洲渚增波夕吹生寒光上水漾虚明夢中秦逕家何處
枕底章江夜有聲流火將殘秋在樹曉河欲堕月當城
最憐客髩如蒲柳清露枝頭已自盈
次芙蓉渡
東風不為送灘舟百里川塗信宿留臨水早驚千葉下
隔河時見數星流清江渺渺芙蓉渡白露泠泠桂子秋
夜擁吳綿聽寒溜不知身已近炎州
見涉江者
秋匏映微明川光遠相接林靜不聞聲歸人踏落葉渡
口立踟蹰水寒不可涉
入虔南界次瓦角潭
當暑辭家萬里征扁舟兩見月華生客程已去吳中遠
秋氣多從雨後清曉露欲沈星歷歷明河相望水盈盈
家人豈謂猶飄泊只說南行到粤城
南安送程五舍人入都兼寄王十一司理
詞客趨朝萬里途夕陽行色亂平蕪近南已覺猿聲苦
向北初看雁影孤落葉秋燈明驛舍片帆寒雨下江湖
竹西傲吏猶高臥君到應知病欲蘇
飛来寺
秋雲川上暝峡樹雨中微莫聽清猿呌行人淚滿衣
大庾嶺上寄周量
秋嶺岧嶤天一隅南来鳥道極荒蕪稻花再熟香初遍
竹箭叢生翠不枯自有關門通越徼依然風土入吳都
憑高北望扁舟客此日輕帆下鬱孤
游篁村入芥菴謁昰禪師
欲買深山計未能虚名十載總無憑入林且訪經行室
浪跡真如自恣僧花院風微生夕磬雲峯葉落見秋燈
此身但得辭塵累洗鉢焚香亦自應
九日寳安江上同尹考功兄弟泛舟賞菊即席
留别
九日移舟傍水涯烏衣白帢向風斜江雲一碧波同色
籬樹初黃菊有花彭硐晴陰邀夕照石橋秋漲汎明霞
歸橈正值寒潮落新月依稀印晩沙
席上花枝壓帽簷林中霜氣正清嚴一行綠樹催移棹
四座青山入捲簾盡瀉金樽狂畢卓平霑玉柱惱江淹
追遊縱有他時約未必風流此會兼
泛舟歸與諸子亭中玩月再叠前韻
逸興清秋未有涯倚闌相對月初斜樽前競秀三珠樹
筆底紛飛五色花滿箧高文翻白雪千山爽氣合青霞
明朝可惜江亭别細雨平颿下淺沙
空庭燈火逗虚簷鈴柝聲寒入夜嚴星轉明河低照戶
月移秋樹暗窺簾朱華泣露芳初歇綠蕙披池水半淹
欲託清歌思無極應劉才調好誰兼
再遊芥菴
蘭若蕭條絶四鄰乘閒且復往還頻林光盡日能娱客
山徑重来不問人翠竹黃花含妙偈閑雲流水悟前塵
宿緣彷彿堪追憶三十年前未了因
宿芥菴呈昰禪師
雲山偶作南中客杖笠初尋物外遊滿院寒香仙桂發
一林疎雨玉梧秋已知世味同芻狗便息機心近海鷗
願乞巾缾為弟子他年追侍碧峯頭
雲水襟情久自同䋲牀玉麈見宗風秋生夕籟高林外
人在山堂細雨中心境自憐空未得思惟已覺路將窮
重来證取無生意相約明年荔子紅
奉酬昰禪師見貽之作
竹院無人諸境寂翛然已自出塵遊瘴雲近海孤村暮
寒雨生潮片葉秋信宿微言還得象行吟心事欲盟鷗
春前趁取芒鞵健直向羅浮最上頭
何肉周妻累不同幾時林下暢元風諸天說法花時現
片語當機日可中白社但能傳慧業青衫誰復怨文窮
塵緣未了空歸去惆悵篁溪夕照紅
送王震生之惠州
江亭微雨過木葉淨高枝秋入重陽後人當欲别時波
光天外動峯影棹中移歎息南飛雁冥冥不可期
張穆水墨翎毛歌
小鳥天生好毛羽翩翾長傍庭中樹只應終日搶榆枋
何得翻然上豪素畫家名手不易逢著筆用意各不同
寫生貴有生動趣比似山水尤難工張穆晩年最入妙
點染翎毛皆逼肖風吹倦翼矯欲鳴日射高枝猶振掉
春陽遲遲花氣新黃鸝翠鵲飛向人清秋堂上圖一展
霜眸下瞰低晴旻昔有林良與吕紀擅此巧藝稱絶神
墨描彩繪俱有態後来居上更軼倫山人家在東山下
六十無兒一茅舍片石當庭香草繁白頭意思亦瀟洒
貧難得食且莫憂孤高自合相知寡此藝足成身後名
傲殺悠悠肉食者
酬周蕡九日登梅山見貽
重陽無雨試登山把酒論詩盡日閒一水直通清淺外
三山長在有無間疎林霜蕊當秋發遠浦風帆趁月還
興至便携笻竹去夜深猶得欵松關
九月桃花
穠豔惟應占早春一枝偏發授衣辰誰傾籬下忘憂物
恰遇源中避世人繁塢秋深吹絳雪寒林霜冷坼紅鱗
欲攀芳樹愁摇落憔悴劉郎舊日身
題周蕡墨竹
故園新種千竿竹秋雨應添綠萬叢昨夜山樓寒夢覺
依稀身在碧鮮中
尹孝廉席上贈伎
月落參斜酒半醺夜来何處賦行雲東鄰才子前身玉
北里姬人小字文翡翠鬟低無片語麝蘭烟盡有餘熏
閒情近已銷如水深媿花前簇蝶裙
贈夏繼先
五載相思意渺然嶺雲江樹隔山川鸘裘憶醉燕臺酒
鵲印看清瘴海烟萬里同時依絳帳一官幾日領樓船
五仙城下秋風裏再得班荆說往年
别尹二孝廉
園林清絶敞高秋樽酒時時話昔遊楚澤花殘留雜佩
越江波暖有歸舟故人東道情何厚遠客南金意未酬
日暮不堪津渡急碧雲紅樹迥生愁
鄕人王謝從粤西過羊城述彼中風土甚悉因
作此寄吳念克吳時在桂林
有客遠自粤西来形容枯槁面深黑入門問客何所苦
客言粤西居不得迴溪複嶺千萬重瘴癘時時見侵逼
五日一作墟與市十日一得酒與食硐人蜑子錯雜遊
欲說中懷少知識桂林司理近何似手板事人仰鼻息
一從蠻府賦娵隅終歲南方飽蜜唧食蛙休復問官私
服薏猶能美顔色二始困頓顔延之三年勞苦吳念克
文情遼落棋思枯為爾相思更相憶安能白首久遐荒
早向青冥排羽翼
秋夜醉尹考功宅戲贈歌童燕郎
九月芳柑血色紅臨筵一擲意先通蓬莱殿裏依稀是
玉盌親傳女侍中
銀粉金柈清絶塵手分朱實色鮮新儂心已自懵騰久
何必㯽榔始醉人
半幅紅箋裹束新合歡仙果嶺頭春木桃不是尋常物
那得瓊瑶報美人
小史風流獨擅場珠兒真覺勝珠娘甕頭吏部疎狂甚
不管人間有斷腸
浴日亭
翠壁黃灣曙色浮若華已自涌驚流誰能不憶錢塘路
萬頃銀濤一派秋(東坡詩坐看暘谷浮金暈遥想錢塘涌雪山)
移寓新街宅簡東鄰胡先輩
吾愛東鄰老家貧好著書望衡知比舍卜宅更移居賭
墅春澆酒論丈夜剪蔬襟期殊不俗来往莫教疏
送馬秀才遊梧州
桂水深深渡客遲蒼梧西去欲何之不知懷刺依人日
得似垂簾讀易時
松桂堂全集卷四十一
