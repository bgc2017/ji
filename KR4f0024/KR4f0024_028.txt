松桂堂全集卷二十八(戊辰以後)
吏部侍郎彭孫遹撰
戊辰元夕次汪東川韻
芸廬儤直散縚繩黯淡春衣縷八升皛皛金波飄素練
沉沉珠漏咽寒冰清齋不飽長鎗米白首相依短檠燈
與爾分曹嗟未得同題詩句碧山層
送周雅楫視學浙江便道歸毘陵省覲之作
曾登吳觀發吳吟恰擁仙軺越水潯瓊苑名高丹詔麗
玉堂人坐絳帷深當官久切春暉戀過里曾無晝錦心
漫說南陔蘭可採新栽桃李已成陰
大行太皇太后輓詞六首和健菴總憲韻
仙禁宵嚴後東朝曉仗齊桂軿虚紫罽椒殿閟丹泥舊
宅橋山外新攢潞水西敷天均一慟隠隠綠槐隄
容車初展駕祖餞出雕檣林葉晞春露城烏咽曉霜蘭
茵紛委地柳翣儼成行萬口齊哀挽人誰八米即
徽稱隆禮備玉食大庖豐釦器皆民力繒衣惜婦功惠
風流禁掖慈㴻溢圻同令問終無歇彤毫在六宫
大孝終身慕因心豈為名鏡奩猶髣髴茗粣自生平總
未成三偯何嘗御六清攀車親步送斷靷見
宸情
羽衛停綃幕廬宫却組帷冰霜悽結響雲物迥含悲長
樂添新注南陵赴夙期
皇心愴風樹淚灑萬年枝
升禋鴻號永卜兆鮒隅同即事心何恝終天恨不窮倚
廬瞻
聖德載筆罄愚衷介福承王母登歌薦寢宫
題周廣菴漁隠圖
江鄉風物自清娛莫向長安憶舊吳若使季鷹當盛世
秋來未必念蓴鱸
初夏同真定梁相國遊豐臺觀芍藥率爾有作
四月郊原卉物新麥黃雨細浥芳塵調元正際
昇平日選勝方當澣沐辰花蕾半開偏嫵媚鶯簧初熟
倍輕勻省中别有翻階藥披拂東風萬斛春
翠樾清泉一徑分到來已自隔塵氛謝公山墅饒春色
荀令香燼貯夕熏風際槐隂深峭蒨雨餘花氣濕氤氲
興酣未覺歸途晩沙路依微見落曛
夏日宛平王相國園亭讌集即事成詠
山墅從遊愜勝情高槐疎柳翠縈盈偶依深樾能忘暑
忽有鮮飈為析酲淥水聲中清籟合明鐙影裏素蟾生
何妨陶寫憑絲竹黃閣謀謨正太平
蘭有鮮香玉有温新凉一點湛芳樽初拈白紵排么鳳
更撥朱絃試舞鵾閣雨天猶能解意遏雲人那不銷魂
祗憐醉後多疎放待拂車茵認酒痕
真定相國以詩見寄依韻奉答
偶移步屧點蒼苔早有提壺柳外催心跡久同神虎幘
身名且付季鷹杯青蘋風細泠泠至紅藥香濃嫋嫋來
莫道韶光不相待名花好是殿春開
藉草何須命藻筵右安門外是花田柳隂十里堆香絮
杏火千家潑翠烟物態最憐新雨後人情偏愛晩晴天
重遊凖擬明年在更與春風訂後緣
晩秋雜感
三徑荒蕪碧樹殘故山迢遞莫凭闌秋心併入吳吟苦
霜色平侵楚製寒砌菊叢叢攢露蕊庭槐隠隠落風湍
直廬晩出惟高枕衰白還應媿素餐
落葉空階摵摵聲秋來惆悵不勝情官如遼豕頭皆白
身似河魴尾欲頳殘帙未妨耽寂寞索居偏喜罷將迎
夕陽有意娛幽獨故就西忩弄晩晴
題沈客子春山絲竹圖
春女如花春物妍東山風調故依然一絲一竹渾間事
曾誤蒼生四十年
移寓米市喜與阮亭比鄰即用阮亭來韻
薄遊十載同羇旅懶慢心情似暮雲已遣移牀遠賓客
故教徙宅傍夫君停車每每披藜藿步屧時時破蘚文
趁取涼秋理殘檠夜忩燈火得相分
三月十九日高梁橋眺望
淺碧輕紅劇可憐風光娓娓浴蘭天一春最是銷魂日
寒食方過穀雨前
三月晦日
小忩斜日捲簾時百感蒼茫髩欲絲惆悵一年春又盡
花風剛到海棠枝
題祝矜刪南村獨酌圖
吳客春來有夢思鮮香膩粉一枝枝不知東郭行吟日
可似南村獨酌時
題王清遠桐陰試茶圖
幽人偶此坐林樾滄滄竹樹清且寒一匙綠雪灑蘭吹
邈然高詠青琅玕
松桂堂全集卷二十八
