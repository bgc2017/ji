月泉吟社詩總集類
提要
臣等謹案月泉吟社詩一卷宋吳渭編渭字
清翁號潛齋浦江人嘗官義烏令入元後退
居吳溪立月泉吟社至元丙戌丁亥間徵賦
春日田園襍興詩限五七言律體以歲前十
月分題次歲上元收卷凡收二千七百三十
五卷延致方鳳謝翺吳思齊評其甲乙凡選
二百八十人以三月三日揭榜此本僅載前
六十人共詩七十四首又附錄句圖三十二
聯而第十八聯佚其名盖後人節錄之本非
完書也其人皆用寓名而别註本名於其下
如第一名連文鳳改稱羅公福之類未詳其
意豈鳳等校閱之時欲示公論以此代糊名
耶首載社約題意誓文詩評次列六十人之
詩各有評論次為摘句次為賞格及送賞啟
次為諸人覆啟亦皆節文其人大抵宋之遺
老故多寓遯世之意及聽杜鵑餐薇蕨語王
士禎池北偶談稱其清新尖刻别自一家而
怪所品高下未當為移第六名子進為第一
第十三名魏子大為第二第九名全泉翁為
第三第五名山南隠逸為第四第十五名躡
雲為第五第四名仙村人為第六第十一名
方賞為第七第三名高寧為第八第四十二
名俞自得為第九第二十五名槐空居士為
第十第四十三名東湖散人為十一第三十
七名徐端甫為十二第四十四名仇近村為
十三第三十一名陳希邵為十四第五十三
名子直為十五第二名司馬澄翁為十六第
四十五名陳緯孫為十七第五十一名聞人
仲伯為十八第五十九名君瑞為十九第十
七名田起東為二十第一名羅公福為二十
一然諸詩風格相近無大優劣士禎所移與
鳳等所定均各隨一時之興未見此之必是
彼之必非也李東陽懷麓堂詩話曰元季國
初東南人士重詩社每一有力者為主聘詩
人為考官隔歲封題於諸郡之能詩者期以
明春集卷私試開榜次名仍刻其優者略如
科舉之法今世所傳惟浦江吳氏月泉吟社
取羅公福為首其所刻詩以和平温厚為主
無甚警拔而卷中亦無能過之者云云則鳳
等所定東陽固以為允矣乾隆四十六年九
月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
月泉吟社詩原序
月泉吟社者浦江吳子之所作也吳子名渭字清翁其
號潛齋按重本有邑人黃灝首序序渭故宋時嘗為義
烏令元初退食于吳溪延致鄉遺老方韶父與閩謝臯
羽括吳思齊主于家始作月泉吟社四方吟士從之三
子者乃為其評較揭賞云據錄有刻本迨從于集賢學
士直方并其子貞文公萊及諸孫元帥輩相嗣傳焉中
更兵燹是本泯没其裔孫克文會金華錢世淵獲舊所
刻本復重刻焉蓋正統十年春月之日也有長史義門
鄭楷教諭文江張用並叙諸末云石洲王子攜至江右
間以授予其詩多律五七言四韻近體其詞婉微其氣
平澹其音清翕雖不逮唐制若曰元初
