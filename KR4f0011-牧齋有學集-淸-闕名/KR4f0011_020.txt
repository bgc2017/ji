牧齋有學集卷二十
序
李叔則霧堂集序
河濱李子叔則不遠數千里郵寄所著霧堂集以唐
刻石經爲贄而請序於余叔則手書累幅執禮恭甚
以余老於文學略知其利病謂可以一言定其文余
讀之赧肰感而卒業欷歔歎息焉昔者炎正之季攙
搶刺天榖雒交鬭文章崩裂金鐵飛流側古振奇之
士與運氣俱作西極文太靑實爲嚆矢其後二十餘
年而叔則代興人咸謂太微之冢嫡也余尚論秦學
於朝邑得二韓氏苑雒之文奧而雄五泉之文麗而
放皆自立阡陌不倚傍時世者也以古今之學凖之
二韓逶迤樂易流而近今而其基址則古學也是謂
今而古太靑詰盤奡兀峻而逼古而其梯航則今學
也是謂古而今叔則含茹陶鑄旁摭曲紹其在二韓
太靑季孟之間乎文章之道得失寸心精魂離合意
匠互詭陸士衡有言游魚銜鈎而出重淵之深翰鳥
纓繳而墜曾雲之峻文之爲鉤也繳也雖巧於命物
者莫能狀也李商隱目元結曰重屋深宮但見其脊
牽繂長河不知其載死而更生夜而更明其幾矣乎
吾讀叔則文至詹長言論辨諸篇穿穴尺咫籠挫萬
物罕譬曲喻支出橫貫眩掉顚蹢若寱若厭久之如
出夢中此則文心怳忽作者有不自喻宜其借目於
我也舉世歎譽叔則徒駭其高騁夐厲疾怒急擊驅
濤涌雲凌紙怪發豈知其杼軸余懷有若是與文章
之在天地猶大海也古之文人才士岧發穎豎者皆
盤回洑流之中迢肰夐出者也叔則力雄徤旣巳絕
流文海以余老爲沒人也就而問涉焉則更有喻於
此巫師之求雨爲壇國門之外植繒祭魚爲龍於其
方儛而禱焉恐其不我降也李靖之行雨靈山也置
水器于馬鞍滴水及鬃則平地尺矣余巫師之求雨
者也吁嗟號咷智不出豚蹄膊脯間自顧其限陋不
免啞肰一笑叔則靈山之行雨者也天瓢在手霹靂
起于足下掉鞅簸頓不崇朝而雨四海飛蓬小艸弱
喪而不自持漂沈于風鬃霧鬛之餘者亦巳多矣斯
又余之所竊懼也旣爲叔則定其文幷爲讀叔則之
書者告焉若夫危苦激切悲憂酸傷樊南之三歎於
次山者周覽叔則之文歷歷肰擣心動魄而論次則
姑舍是詩不云乎我聞有命不敢以告人叔則聞余
言也欷歔歎息殆有甚于余也哉
呂季臣詩序
浯溪之士游於吾門者十餘人皆懷文抱質有鄒魯
儒學之風呂願良季臣其裒肰者也季臣深沈有心
略糞溲章句書生思以齒牙頤胲自見於當世處師
資朋友皆有恩義非苟爲烏集烏舉者數蹈省門不
見收有子少而才熊熊肰角携以見於余曰是能奉
雉而從吾矣沸唇電發損七尺以爭覆巢破卵
命如懸絲創鉅痛深形銷骨折纏綿淹頓肰後卽死
其可傷也嗚呼季臣生盛世蔭華胄前歌後舞左絲
右壺咸陽之趙李江左之王謝也國破家亡年衰歲
暮束縕舉火轢釜待炊季臣意殊安之曰我固當如
此也童錡執戈南八嚙指楚人有國殤之祭漢室無
羽林之孤季臣曰彼固巳得死所以烏鳶爲嬴博可
也長貧長病非鬼非食攬枯骨爲行尸指白日爲長
夜授杯覆醢撫几槌牀歎莒鄣之[婺-矛+牙]婦泣東海之寡
母以爲毋負鬚眉有靦巾幗未嘗不目光射炬而哭
聲壞牆也嗚呼季臣名竄身有才無時似西京之
趙邠卿而不克亂思遺老表章於經術羈旅放廢喪
厥元子似東海之馮敬通而不克闔門講習自厲於
詞賦知季臣者如是而巳矣其深知季臣而痛惜之
者以謂季臣智深勇沉如其不死可追躡南渡之王
道甫陳同甫季臣骨騰肉飛不幸而早死巳接踵靖
康之趙次張龍伯康靑史不磨碧血巳化敘漢末之
英雄探之遺傳國有人焉亦俟諸後死而巳矣
往者余道武林季臣病劇扶携出見氣息支綴屏人
執手閔默無一言寒燈靑熒惟兩淚覆面耳又十餘
年季良之弟畱良蒿目江河橫流未返憂其兄之遂
抑沒于土中也無已而思刻其遺詩以傳于後又以
爲不得余敘季臣之視不受含者猶未旣也嗚呼季
臣西靡之冢豈痛陳根南枝之墳詎悲宰木余之所
以不死季臣者執簡漬紙遂如斯而巳乎嗚呼是余
之罪也夫
陳喬生詩集序
詞林資望班列先後隔越余於南海文忠公禮先一
飯握手傾肺腑若兄弟肰喬生雖未識半面余以爲
南海之弟猶吾弟也山河遷謝日月逾邁南海藏血
化碧墓木巳拱余與喬生周餘夏肄參辰阻絕寥落
於江雲嶺樹之間年家子羽黃可念我八十耋老渡
嶺相存携喬生手書及詩集見眎展卷吟諷涕涔淫
漬紙不能收嗟乎銅馬競馳金蛇橫噬九嬰暴起十
日並出心窮填海力盡移山原軫之歸元如生霽雲
之斷指猶動千秋而下徘徊憑弔靡不骨驚肉飛髮
植毛豎而况于同官爲僚耶許佽助大厦並壓橫飛
胥溺者乎又况於一死一生冥明長慕恨不得抗詞
同日䑛面視含者乎讀喬生之詩而想見其巳事慟
哭誓師創殘飲血旣巳怒爲轟雷笑爲閃電矣炎風
朔雪儼肰傳芭伐鼓楚祀未艾陳庭之矢集隼而終
裕周府之玉化蜮而能射自悼之章七哀之什長懷
平陵永言金鑑魯陽之落日重暉耿恭之飛泉立涌
豈猶夫函書眢井但記庚申慟哭荒臺徒傳乙丙而
巳哉若其學植富有才筆日新以風雅爲第宅以騷
選爲苑囿縟繡愴絃蒙榮集翠南海盱衡告余有火
攻伯仁之歎固無待于余言也老人冬序百感交
集薄寒中人酌羽觴餉荔枝酒醺肰命筆寒燈靑熒
窗紙窸窣如有神物下瞰封題輟簡趨寄喬生爲我
寫一通焚之文忠墓前以當大招斯余之志也夫
李緇仲詩序
緇仲年舞象長蘅携以過余於時緇仲丰神開朗鬚
眉如刻畫握筆數千言旋風驟雨發作於行墨之間
雖老于文學者靡不望而却走也摳衣奉手以見於
先生長者肩隨步趨悛悛無子弟之過微窺其志氣
如天馬之長鳴秋鷹之整翮不可以駕馭束縛又如
天外朱霞暎望倒景非可以人世塵坌與之梯接也
世故遷流遇合寥廓長蘅戢景菰蘆緇仲肘足場屋
日月逾邁禍亂侵尋于是乎爲退士爲旅人爲乞食
之貧子爲對簿之纍囚秃袖敝衣蒼顔白髮如命侶
之陽㕍如繞樹之越鳥伶仃彳亍羈棲顦顇向日之
緇仲鮮妍軒舉頽肰不復可以別識而文章之氣隱
現于眉目之間作爲詩歌傾江洒海學益富才益老
神益王人之口呿目瞪望而却走視昔有加無不及
焉蓋其少壯時禀長蘅兄弟之家訓聞孟陽諸公之
格論學有師承文有原本而又以盛年高才流離坎
壈箕畢之雨風龍漢之水火天運人事盤互參錯皆
足以磨厲其深心而剉削其客氣故其境會遘適支
離復逆皆用以資其爲詩而其才華志意漸歸平實
抒情徵事仗緣托物遠師香山近倣石田于世之蠅
聲蚓竅聲轉㗋而吟擁鼻者邈乎不相及也歐陽子
有言詩能窮人必窮者而後工也豈不信哉緇仲故
多風人之致靑樓紅粉未免作有情癡孟陽每呵余
緇仲以父兄事兄而兄不以子弟畜緇仲狹邪冶游
不少沮止顧津津有喜色者何也余曰不肰伶玄不
云乎淫於色非慧男子不至也慧則通通則流流而
後返則所謂發乎情而止乎理義者也佛言一切衆
生皆以淫欲而正性命積刦因緣現行習氣愛慾鈎
牽誰能解免而慧男子尤甚向令阿難不入摩登之
席無垢光不食婬女之呪則佛與文殊提奬破除亦
無從發啓緇仲慧男子也極其慧之所通通而流流
而止則其返而入道也不遠矣不如是而以危言督
責以道理諷諭聽而止之猶爲隔日之瘧而况其不
止乎孟陽聞余言以告緇仲交相喜也今孟陽仙遊
十年所余年逾七十緇仲亦冉冉老矣緇仲篇什中
所爲留連婉孌欷歔惜別者曉風殘月今復何在佛
典言人爲淫術所加如魚象被鈎如山羊捉刀人手
如日月爲羅祜所厭其得脫也如大象從靽得解如
醉得醒如厭得寤緇仲或巳得脫矣亦將醒且寤矣
困窮連蹇喪亂艱辛皆所以弛韁釋靽捨鈎牽而蘇
厭蝕其進而之道也近矣香山有言不覺路之返也
不空門之歸也將安返乎將安歸乎余衰晚病廢刳
心禪誦見緇仲近刻爲之戚戚心動追思與孟陽緒
言因牽連書其後緇仲曰吾本無夢安有寤寐中之
人尚以夢心相告語耶故當囅肰一笑也
學古堂詩序
嗚呼自耀州其頽三水奄没而余關中之師友熸矣
丑寅之間郭胤伯與涇華數子從我于請室所謂知
我桑落之下者也更十餘年余老不能死不比于人
數而聖秋唁我白門投詩慰藉誓欲收南極而抵窮
塵余心感之而滋惑焉久之而屬余論詩則余請論
聖秋之詩余往與涇華數子言詩以爲自漢以來善
言秦風莫如班孟堅而善爲秦聲者莫如杜子美其
著作甚備而今之采秦風與其詩也又有異焉請推
言之而姑與聖秋爲讔其可乎春秋之世孔子所刪
定三百五篇吳越荆楚皆無詩惟秦有之繆公旣霸
西戎而哀公感申包胥之義興師救楚匡正以班處
宮倒行逆施之俗無衣之詩陳義甚高秦之所
以滋大也肰實自申包胥之哭發之包胥之哭秦庭
也三日三夜不絕聲淚盡而繼之以血此亦天下之
至哀也當其號哭之時飄風之叫譹林木之畏懼鬼
物之吟嘯飛鳥走獸之踟蹰躑躅靡不相其悲助其
哀而况于人乎故其詩曰豈曰無衣與子同仇又曰
豈曰無衣與子同袍哀公之賦無衣蓋亦欷歔煩酲
泣下沾襟而不知其所以肰也包胥以哀聲感之哀
公以夏聲應之季子曰此之謂夏聲能夏則大其無
衣之什乎人知無衣之什爲秦風爲夏聲而不知包
胥之一哭足以蕩吳氛嘘楚燼厲秦愾噫氣怒吁激
謞叱吸之聲至今在天地間謂楚無詩也其可乎子
美丁天寶之難間關行麻鞵見天子與包胥之重繭
何異暫時間道剪紙招魂北征諸什其爲秦庭之哭
也亦已哀矣人知子美之爲秦聲而不知爲楚哭也
至今讀其詩茂林之玉盌宛肰再出昭陵之石馬如
聞夜嘶厲河朔忠義之氣追宣光收復之烈抑塞磊
落感激涕淚與郭李之元功偉烈並存宇宙間謂包
胥之哭足以復楚而少陵之詩不足以張唐也其又
可乎聖秋秦人也而工爲杜詩生斯世也爲斯詩也
癸甲之篇儗于北征可以興可以怨矣論聖秋之詩
者謂之秦聲可也謂之楚哭可也遠追無衣近效北
征風飄木號鬼神吟嘯余之讀之欷歔煩酲泣下而
不能禁固其所也聖秋以哀聲感而余不能以夏聲
應屏營徬徨泣下沾襟則亦爲鳥獸之蜘蹰彳亍而
巳矣居今之世而亦曰秦有詩吳無詩則又奚爲而
不可也聞胤伯隱少華山中尚無恙涇華諸子皆三
秦豪傑也聖秋以吾言寓之其以余今昔之論秦風
有以異乎抑亦昔不讔而今讔乎其亦爲之喟肰掩
卷而長歎也
空一齋詩序
紫柏大師以㳒門龍象唱道東南鹿巾環杖夾侍瓶
拂吳江周叔宗季華二居士爲高足弟子余與季華
之子安期遊爲誌其墓安期歿十餘年而安石以季
華遺詩眎余余於詩老而廢業繙經之暇輒諷誦寒
山子龐居士傅大士詩偈于古人詩柴桑輞川香山
而外間取伊川江門二家以送老日助禪說比得季
華詩蓋喟肰有省杼山有言隳名之人萬慮都盡強
留詩道以樂性情蓋由瞥起餘塵未泯豈有徤羡于
其間哉逐名利躭嗜欲鬭花葉拾膏馥聚塵俗羶膩
之肺腑而發淸淨柔輭之音聲天下無有季華少習
禪支晚爲淸衆几案皆旁行四句之書將迎多赤髭
白足之侶靜拱虚房永懷支遁陵峰採藥希風道猷
所謂客情旣盡妙氣來宅者與其爲詩也安得而不
佳昔者遠法師行道廬山同志息心之士望風遙集
石門諸道人殘章斷句散落人間飄雲衣而汎香風
寥肰如在天外今紫柏往矣而季華之詩淸音落落
迥絕於稠林惡聚中其在斯世豈非雪池之淸歌魚
山之天梵乎世之君子吟賞斯編而有會乎杼山之
指意香朝鐘夕夜緩曉遲迢肰而深思焉斯可與言
詩也已矣
新安方氏伯仲詩序
戊子歲余羈囚金陵乳山道士林茂之僂行相慰問
桐皖間遺民盛集陶何寤明亦時過從相與循故宮
踏落葉悲歌相和旣而相泣忘其身爲楚囚也再過
金陵乳山遊跡益廣都人士介乳山謁余者名紙填
門詩卷堆案翰墨淋漓長干傳爲盛事別乳山又十
餘年余老不出戸一燈丈室作退院老僧兩耳雙聾
復有上氣之疾二三親知落落東阡西陌間近局無
隻雞之招樵蘇無不㸑之客陳思王戴遠遊佩朱&KR0807;
四節之會塊肰獨處猶爲臨觴歎息而况殘生遺老
如余者乎新安方望子擕乳山書來訪余問乳山近
狀視履日益強賓客日益進飛章聮句搖筆凌紙精
強少年畏之如軒轅彌明以爲怪物余於是顧影長
歎自愧不如乳山亦佛家所謂福報者與望子奉乳
山之教以詩道相叩擊且属序其弟寶臣屾園詩則
余有歎焉詩之道淸和而巳矣孤桐片玉自有天律
淸也朱絃淸汜一唱三歎和也今之爲詩者望車塵
乞泠炙有市心焉其詩以俗氣應之如商女貲高不
復能唱渭城也競錐刀飾竿牘有爭心焉其詩以沴
心應之如心在捕蟬殺氣著於弦上也二方子之詩
無流僻無噍殺漻漻乎其音也溫溫乎其德也庶幾
詩人之淸和可以語溫柔敦厚之教也與南方有火
鼠焉生於火而食於火語之以負冰之魚嚙雪之蛆
我知其不同類遠矣斯則二方子之詩固未必時人
所崇尚而余與乳山老人所爲相視而一笑也
婁江十子詩序
余息心空門以談詩爲戒里中二三子間來告曰詩
病深矣今且抹摋韓孟詆諆歐梅如狂如易不可爲
矣子其奈何余心以爲憂而不忘揚水卒章之戒相
視一喟而巳婁江有十子者英年華胄含章秀發相
與摩礪爲聲詩都人士望風却避顧以余爲可與言
也相與鼓篋而請事焉余讀之卒業欣欣肰有喜色
而告之曰古之爲學者莫先於學詩詩也者古人之
所以爲學也非以詩爲所有事而學之也古之人十
有三年學詩誦勺十五成童舞象春誦夏弦秋學禮
冬學書其於學詩也沒身而已矣師乙之論聲歌也
自歌頌歌雅以逮于歌齋各有宜焉自寬柔靜正以
逮于溫良能斷之德各有執焉淸濁次第宮商相應
辨其體則有六義考其源則有四始五際六情故曰
溫柔敦厚詩教也古人之學詩者如是今之爲詩者
不知詩學而徒以雕繪聲律剽剝字句者爲詩才益
駮心益麄見益卑膽益橫此其病中於人心乘于刦
運非有反經之君子循其本而救之則終于胥溺而
已矣今吾觀十子之爲詩也直而不倨曲而不屈抑
之而奧揚之而明曲直繁瘠廉肉節奏非放心邪氣
所得而犯干也其爲人也威儀庠序發言有氣離經
辨志相觀而善非有意爲䛕聞動衆者也是夫也其
有志于古之學詩者乎趙邠卿之敘孟子曰帝王公
侯遵之則可以致隆平頌淸廟卿大夫士蹈之則可
以尊君父立忠信守志厲撡者儀之則可以崇高節
抗浮雲此古學之典要亦救世之針藥也吾老矣竊
有厚望於諸子故爲其序以勉焉肰吾里二三子以
余爲河渚之瘖人廢書而退者數矣聞斯言也殆將
有掉鞅摩壘愾肰而興起者余之憂不兹釋矣乎書
之以勉婁江諸子亦以勉夫二三子也
黃庭表忍菴詩序
往余從行卷中得庭表詩故紙蒙茸昱昱肰如有光
氣展卷得長金陵雜感諸篇頓挫鈎鎖纏綿惻愴風
情骨格在韓致堯元裕之之間盱衡抵掌謂後不得
不推此賢時人或未之計也久之庭表學殖益富才
力益老散華落藻驚爆都市梅邨告我平子目不虚
矣余年八十避人稱壽庭表獨賦四章枉贈金舂玉
應鏘肰盈耳南豐一瓣香深有寄託非苟爲贊頌而
巳或曰子于庭表之詩何知之蚤也曰吾少從異人
學望氣之術老無所用竊用之以觀詩以爲詩之有
篇章聲律奇正濃淡皆其體魄也有氣焉含藏於心
識涌見于行墨如玉之有尹如珠之有光熠燿浮動
一舉而可得非是氣也于山爲童山于水爲死水于
物爲焦牙敗種雖有詞章繁芿匠者弗顧焉夫子論
玉有七德而終之曰氣如白虹天也精神見于山川
地也玉之德至于珪璋特達天下莫不貴而其光氣
之著見則田夫野人可以望而知之吾用望氣之術
知庭表之詩亦猶夫田夫野人而巳矣或又曰庭表
少年貴仕摛藻如春華商音越吟取次側出者何也
曰夫子之論玉備矣先之以溫柔縝密次則曰廉而
不劌也次則曰叩之其聲淸越以長其終詘肰也爲
詩者取溫柔縝密之似而徒以煩音輭語希世而媚
俗非玉也䃉也溫人之玉固將化而爲石而鄭人之
玉又將化而爲蜮則其爲䃉者亦未可保也吾所取
庭表之詩謂其溫文密理環璧肉好其骨落落肰其
志耿耿肰不失其所以爲圭璋特達者也斯言也田
夫野人之所不及知而士夫大夫或不以爲肰則望
氣之㳒亦有所不信姑書此以序庭表之詩他日要
梅邨相與極論之
陳確菴集序
嘉隆之年吳中文章家以聲華浮豔爲能事崑山歸
熙甫守其樸學言稱古昔與其韋布弟子端拜雒誦
倡道于荒江寂莫之濱于是吳中有歸氏之學逮及
百年而確菴陳子挺生于百里之內磨礲名行䃚礪
經術學者確肰奉爲大師人皆曰確菴子今之熙甫
也確菴子顧不自以爲足捧其所爲詩文過而問於
蒙叟叟讀之浹旬撫心沉思泫肰而歎曰昔者吾夫
子知道之不行刪詩書定禮樂翊六象六經之道大
備春秋旣成使曾子抱春秋河雒北向夫子齋戒向
北辰而拜告備於天六經偉矣至春秋而始告備者
何也斯義也唯文中子知之曰春秋抗王而尊魯其
以周之所存乎春秋成而周存存周者天也故曰以
告備於天也元經之作也書成亡而具五國援夫子
存周之義以具五國皇極所以復建而斯文不喪也
確菴子繼銅川之志歌伐(木之)章茅簷土階講道勸義
固將以贊易爲司命元經爲賞罰六經七制之能事
研之深講之熟矣苞塞演迤作爲詞章本天咫揆人
紀蓋莫不有畏天悲人自古在昔之思焉文中子論
永嘉皇始之事曰我聞有命未敢以告人則猶傷之
也傷之者懷之也確菴子之文其傷與懷之交乎文
乎文乎叟之所以泫肰而歎也嗟夫世之摛華掞藻
游光揚聲者亦多矣日及之花非不鮮妍也風雨之
燈非不昱燿也本之則無如之何確菴子居今之世
抱遺經以道古昔志勤言徵其道大備後百餘年人
將以婁江一水爲疎属之南汾水之曲肰後知余言
之不徒也老夫亦何冀之子振頽綱竊敢取薛内史
之詞以爲確菴子贈
梅仙族孫詩序
去吾邨庄二繇旬許確菴子之學舍在焉江鄕沮洳
蓬藋薈蔚確菴子偕其高足弟子梅仙族孫數十人
摳衣岸巾講道勸義歌詠先王之風若將終身焉余
嘗語確菴子吾子之業其在疏屬之南汾水之曲乎
吾醉不如無功瘖不如子光而兼有二子之病意疏
體放庶幾自托於南北渚之間確菴子顧其徒愾肰
而歎若不(舍肰)而去旣而梅仙奉確菴書問業于余進
而與之言視下而言徐俯躬奉手溫溫踖踖如也徐
而讀其詩金春玉應銜華佩實有懷霜臨雲之志而
無弦么徽急之韵瞿瞿乎憴憴乎有君子之心焉甚
矣梅仙之似確菴子也昔者河汾之徒備聞六經之
義者董常仇璋薛收爲最而無功答馮子華書則曰
亂極則治王途漸亨房杜諸賢肆力廊廟吾家魏學
士亦申其才公卿勤勤有志干禮樂刦塵孔棘河汾
在邇三才九疇有倫有要梅仙居確菴子之門其將
備聞六經退而爲董薛乎抑亦執此以往進而爲房
魏乎記有之天降時雨山川出雲文章聲律文人志
士之雲氣也旋觀梅仙之詩三色爲霱五色爲卿觸
石膚寸滃集于行墨之間榮河浮雒山川其舍諸東
臯子縱恣誕散五斗旣醉拊膺浩歎猶有刀舟羽翮
之思余雖老且耄矣不能無望於房魏也聊爲梅仙
識之且以告確菴子禪誦暇豫採花釀酒以江邨一
畝當河渚之醉鄕酒人之語良多謬誤願梅仙勿以
爲笑也或有問者則代余指仲長之口以應
從遊集序
從遊集者確菴子評次其門弟子之歌詩用以宣導
志意攷論德業者也漢唐以來凡爲學者必有師專
門名家各仞師說而讀書肄業之法至宋之考亭西
山爲大備元季則有吳菜立夫唱道于白麟溪宋景
濂胡仲申爲其高第弟子悉得其藴奧而景濂當洪
武初自禁林歸浦陽方遜志執經來侍一坐歷四春
秋學成而後去景濂送遜志之序以爲理學之淵源
人文之絕續盛衰幾微之載名物度數之變無不肆
言極辯而會歸于大道蓋古人師資教學或源或委
禀承古昔如此其不苟也自儒林道學之術分岐于
儒家而古學一變自江門姚江之學側出于經術而
古學再變于是乎封蔀之以制科之帖括爚亂之以
剽賊之詞章舉世胥變爲俗學而江河之流不可復
返矣確菴子獨抱遺經居今而稽古諸子彬彬文質
括羽鏃礪當戎馬蹂躪之日處荒江茅屋之中衣裳
襜如也劒佩鏘如也其稱詩也佚而不偷&KR3460;而不怒
商歌羽音聲滿天地以是爲可以樂而窮窮而老也
率是而行古學可以絕而復續先王之詩可以變而
克正若猶是駢花儷葉以詞賦爲君子則靡靡者天
下皆是而確菴子亦何樂乎有是哉余嘗尚論皇初
當九域颷迴三精霧塞之後中山開平以干戈汗馬
蕩滌宇宙金華以黼黻文章繪畫日月其爲元功一
也容刀與璠陶鑄寧海麻衣碧血樹三百年節義之
幟頖宮之闕祀也祖庭其舍諸此則確菴子與諸子
之責而余未能以極論也姑爲序
楊弱生且吟序
泰和楊弱生不遠二千里訪余干江村問其何以治
行曰漳江多茉莉花吳中多書載花滿棹易書盈車
謁夫子而還吾事辦矣余听肰喜之巳而出其詩爲
贄且請一言余告之曰異哉子之載花易書也吾未
誦子之詩巳前知子之能詩也茉莉之在此方籬落
間物充女郎簮佩耳西竺則謂之摩利又云奈奈女
之所生也又云鬘花花可以結鬘也西天供佛以鬘
華爲最勝以其淸淨離穢騰芬散馥殊異於凡草木
也子之於是花也珍惜愛護出入與俱其於染香也
深矣其爲詩也宜素而馨古之人有以愛妾換劒換
馬者有以法書換白鵝者其聲價頗爲不類今以輭
淨之花易殊妙之書名花傾國故足相當金谷蘭亭
不妨敵對此博易之奇局詞苑之美譚也其爲詩也
宜殊而麗品花於茉莉淸香靘籹便娟旖旎猶勝侍
中之有素女雪兒也五車之書則端人聖士朝冠衮
衣不可䙝昵者也以彼易此捨豔質而羅素書其志
意去世人遠矣其爲詩也宜潔而芳花之香馥鼻而
澤身書之香染神而浹骨花之香隨風而聞人華也
書之香逆風而熏天華也捨人華之香而易牛頭栴
檀逆風上妙之香其爲博進也不巳奢乎吾聞忉利
天殿南有波質拘耆羅樹謂之天樹王其花開敷香
氣周徧三千里諸天共坐其下聞香歡樂子今載書
而歸坐天樹聞天樂舍夫天鼓共演妙音其於詩亦
何有揚子避席曰雖肰請終教某以詩余展卷快讀
曰信矣余故前知子之能詩矣遂抽初學集一編酬
所贈花而酌酒以爲別
徐子能黃牡丹詩序
唐人宴集賦詩必有人擅場昇平公主之席李端擅
場送王相鎮幽朔韓翃擅場送劉相巡江錢起擅場
唐人誇之以爲太平盛事往者國家全盛淮海繁華
廣陵鄭超宗家園有黃牡丹之祥盛集文士宴賞賦
詩糊名馳書属余題首余推南海黎美周第一超宗
鐫贈金爵以旌異之美周方應進士舉徐子子能賦
黃牡丹狀元詩一時呼美周爲黃牡丹狀元此亦承
平盛際唐人擅場之流風也都會焚燬英俊凋傷鄭
生俠骨久付沙場黎子文心尚餘碧血余歸心㳒門
灰冷夢斷維揚昔遊杳肰龍漢刦外矣吳門牡丹時
陳子明偕子能属和美周遺什子能遂得一百餘首
貫花結鬘香粉散落吳人傳寫爲之手馥僕本恨人
按湖湘紅豈之歌聽秦淮商女之曲則爲之顧影骨
驚悲不自禁情之感人固其所也子能属疾數載寢
室空牀蕭肰如道人禪老不謂其情瀾才海波譎雲
詭倒嚢而出一至於此吾讀內典刦火初起燒須彌
山王菩薩能以一口唾之令滅復以一口吹之令卽
起吹唾一口起滅同時子能身當刦後緣情托物能
使揚州烟月江左文章攢花簇錦涌現尺幅之上安
知刦火起滅不在文人筆端一口吹唾耶余言及此
林下水邊又欣欣肰有喜色矣
小山堂詩引
余觀唐人嵩岳嫁女記有瑞露之酒釀於百花之中
其花四出而深紅圓如小瓶徑三寸餘綠葉形類杯
折花傾於竹葉中凡飛數巡其味甘香不可比狀讀
之每欣肰流涎又忖度以爲寓言無是事比游鐘山
遇異人授百花仙酒方採百花之精英以釀酒不用
麯蘖自肰盎溢乃知唐人之言爲不誣因是流觀酒
譜如李肇所記郢之富水烏程之若下以迨九醖三
勒之属皆人間凡酒無足道者內典言阿脩羅好酒
見天飲甘露四天下採花置四海中釀海業力所持
進失甘露退不成酒而諸天所飲甘露皆於飲樹中
流出以釀酒一事徵之爲之開顔一笑知雜林香市
去人間良不遠也方吾家酒熟時吳門袁重其持施
有一新詩来請序傳杯讀之淸詞麗句盎溢牙齒間
笑謂重其此詩豈亦燭夜之花壓枝路旁以待傾折
者耶人間詩句雖復妖艷綺靡亦乾和五藴耳唐人
記二書生爲衛符卿等引還人間折花傾酒步步惜
別重其當趣舉斯言以告于讀有一之詩者
楊明遠詩引
往余遊長安見無補題扇詩閒魚食葉如遊樹高柳
眠陰半在池苦愛其語吟賞不置行求得之遂與定
交無補年纔弱冠風姿足映數人今見其郞君明遠
名行巋肰秀出行輩其稱詩則巳爲魯兩生漢四老
自處於遺民故老之間俛仰三十餘年余之衰晚不
足論而世論之陵谷旦異舟壑夜遷則眞可歎息也
客有稱明遠之詩者曰近日之詩懲浮夸偪側之病
相與鐫&KR0595;其圭角磨礲其矜氣息徒中唐頓轡郊島
以求其冲和簡雅之似亦旣靡肰同風矣明遠體氣
自肰意匠深隱得冲和簡雅之眞而料簡其似亦聞
西竺之鬻乳者乎牧女之乳展轉入城市加水至於
八分則乳之味薄矣明遠之詩西竺新搆之乳也餘
人則近加水之乳也以乳喻詩亦善喻也余曰客之
言良是肰有本焉詩以言志古人曰武亦以觀諸子
之志明遠高才盛年遁跡自引疏布不厭妻子凍餒
長篇短詠矢詩遂歌聲滿天地響振林木斯世載筆
墨負丹鉛頌公燕而賦鐃歌者鸞鳳之下視螂蛆不
巳寥廓耶懷古十章明遠之志在焉謝臯羽之詩長
留天地間者微斯人誰與歸經言雲山有草牛若食
者卽得醍醐又此牛唯飲雪山淸水所有茹退最爲
香潔客謂明遠之詩西竺新搆之乳吾皆以爲雪山
之醍醐也雪山之醍醐茹草飲水而得之者也城市
之水乳又安足辨乎無補曰補蚤以詩受知于先生
盍有以長吾子之詩遂書是言以復之
王翰明詩引
春秋諸侯之大夫朝聘會盟宴享酬酢皆相率而賦
詩趙武曰武亦觀諸子之志余嘗徘徊追慕以爲春
秋戰爭之世其卿大夫雍頌暇豫登歌賦詠若是乎
有先王之遺風焉巳而繙閱天水遺文故事汪水雲
黃冠南歸少帝賦詩有寒梅幾度之句舊宮人卽席
贈別長相思望江南二十餘闋每一讀之薄寒中人
慘凄增自有乾坤以來傷離恨別未有甚於此者也
或者曰觀春秋卿大夫中華燕樂之雅而益重夫刜
令孤竹懸車束馬之功觀天水舊宫人故都離別
之悲而益深夫傳金鳳抵黃襄樊鄂渚之恨余老
而失學史學荒落未知斯言之云何也定興王翰明
吾友鹿伯繼孫鐘元之高弟北方之學者未能或之
先也渡江而南東國之人倫西都之賓主雲合景附
定交結契投贈惜別之詩二百餘章可謂極盛矣余
觀卷中之詩雍頌言志有似春秋之卿大夫哀傷激
越泣禾黍而淚山河又有似乎天水之遺悲也趙武
曰武亦觀諸子之志觀諸子之詩而其志可志也觀
諸子之志而翰明之詩之志又可知也嗟夫伯繼之
墓艸久宿而余則老且廢矣翰明歸以詩卷眎鍾元
鍾元其將泣春秋卿大夫之後乎抑且以遺民故老
弔水雲而傷和靖乎吾又以觀鍾元之志也
二王子今體詩引
唐有天人費氏告宣律師閻浮提世間臭氣上熏於
空四十萬里正直光音天諸天淸淨無不厭惡唯香
氣上熏破之故佛法中香爲佛事今佛所取栴檀兜
樓婆上妙之香此方無有漢世西人貢香宮門上著
豆許聞長安四面十里經月不歇今皆漂沈厠溷中
唯伊蘭充滿三界諸天慜之改令此世界中得以文
字妙香代爲佛事於是奎璧圖書之宿東指牛斗吳
會之墟帝車炳肰詞人才子排珠林而比玉府者高
楊巳降於斯爲盛婁上復有二王子懌民虹㕛出焉
栴檀樓婆上妙之香此方所無者今遂郄車而載可
異也二子爲今體詩精鎣爲骨輕淸爲韵有色有聲
非烟非火淨名鉢中貯香積飯香氣著人腸胃七日
而後消詠二子之詩彷彿似之牛頭栴檀產於摩耶
羅山與伊蘭叢生過者弗視也及其條枝布葉芳香
酷烈伊蘭四十由旬之臭一瞚滅熄天帝乃始擇而
採之修羅兵鬭用以止血善法堂之戰勝得草木之
助焉二子爲太原文肅公曾孫襲其父奉
常之餘芳生長栴檀林中與伊蘭迴絕又况條枝布
葉之日乎今將出其詩與吳會君子宣芬散馥普熏
世界而余以一言先之後有撰感通傳者謂文字妙
香能熏洗閻浮提刦中刀兵凶疫臭惡之氣胥願以
文章爲佛事其將用斯言爲表報乎嗚呼吾有望矣
文肅策勲在政府箕裘在子姓韓相五世漢貂七葉
踵西京袁楊之後實唯太原續弇州盛事述者故應
不一書之余姑敘其詩而未能及也
五石居詩小引
往遊雲間見生甫屠羊食牛詩愛其以詩句作佛事
可作此土伽佗今來錢城讀五石居詩風神散朗意
匠蕭閒乃知生甫眞詩人也時人沈湎俗學掇拾餖
飣誇詡漢魏三唐如以嚼飯餧人徒增嘔噦耳生甫
閒情道韵在眉山劒南之間隱嚢游屐信筆點染雲
霞橫生烟波蹙沓固不屑與時人爭名而時俗之螽
醜蠅營者亦莫得而干之此所以爲詩人也與生甫
秦川貴公子一麾出守載廉石以歸補衣竹杖居肰
道人也肰吾相生甫方頤豐下兩頰光氣隱隱以爲
晩年當有遇合爲功名富貴中人生甫聞而笑之吾
年八十每搜尋史冊中老人作伴侶吳季子年九十
能將兵伐陳蘇長公以爲仙去不死太公七十起於
屠釣牧野鷹揚正在百歲時安知生甫晚遇不如此
兩人耶陸放翁九十餘尚不忘北定中原生甫更二
十年猶與放翁相望晚年據鞍橫槊詩篇當益壯不
但如放翁之行吟策杖終老於蘭亭禹廟間也雲將
年九十亦吾老友也書之於生甫詩後把示雲將開
顔一笑他時以躍馬食肉責報于蔡澤恐不吾償也
則以雲將爲徵
李梅公唱和初集序
盤根仙李長庚新滴於人間積慶璇源張星舊駐於
天上嫓兹嘉耦嗣以徽音思美人兮西方降帝子兮
北渚陽律六陰律六吹鳳管以參差前唱于後唱喁
拊鸞歌而叶應珊瑚筆格緣沈之管交揮玳瑁書籖
雲母之箋雙劈花深網戸每刻燭以分題燕乳綺疏
或攤書而徵事芙蓉秋水筆花與臉際爭妍楊柳春
山烟黛並眉間俱嫵東吳才子金閨傳內史之篇南
國佳人玉臺寫令&KR0570;之什珠林琪樹洵彤管之美譚
金柯玉枝實天潢之盛事丹樓烟朱邸灰飛交語
面腸斷白衣登車則淚霑紅袖猗與燕婉孌彼鴻休
在御之琴瑟依肰中庭之蘭玉滋長雕軒文駟驂玉
馬以北朝翟茀鞠衣伴角巾而東下水精簾幕鎮日
焚香雲母丹黃千年辟蠧輪依桂樹無復月孤矢激
蓮花惟應天笑豈若敬通抵舍但對孺人子美漂流
長隨妻子又况衡陽飛鴈空約刀環蘭渚鯉魚難傳
錦字望曰歸于六詔怨其雨于三春哉伊余生稊之
年爰有齊牢之遇綘雲東閣綠忩署禁扁之新題紅
雨西泠紫陌誦夭桃之麗句勞勞頳尾依依白頭茗
椀熏籠雜居烟㸑縹嚢緗帙夾註米鹽笑十指于懸
錐嗟滿頭之蓬葆憐兹憔悴睹此芳華托副墨以歸
詒俾殺靑而傳寫願借光明於東璧敢希嚬蹙於西
家沈香小像庶幾得染妙熏刻玉芳名抑亦附垂墨
云爾
許夫人嘯雪菴詩序
歲聿云暮燈火蕭肰禪榻髩絲久斷遊仙之夢木魚
經卷長爲退院之僧茂苑許夫人刻鏤苕華問遺裙
布致詞老人俾爲其序偶拈數韵繼以長吟窮冬而
光風拂衣沍寒而落華滿席仙人失定爲雪池之歌
聲迦葉聞琴依須彌而狂舞聲塵或詔爲禪刺釵釧
每漏於戒鍼意藻不飛心華乍釋徐挑燈而終卷乃
撫几而長歎孌彼淑姬猗歟雕琯以薛瑤噉香之質
挾謝韞咏絮之才樹本迎風華能燭夜華宮寂歷望
靑蓮兮未來橘社迢遙掩明璫而自媚情文綺互筆
墨橫飛留趙后之裙當風欲舉擁樊家之髻顧燭自
憐固巳令才子色飛道人心死矣及乎翟茀承恩雕
軒卽路擁東方之千騎將南國之九雛漳水東流銅
臺高揭洛妃乘霧羡翠袖之英雄妓女望陵弔黃鬚
於冥莫邯鄲道上炊熟黃粱蘇門山頭嶺聞淸嘯金
人辭去銅狄製成靡不淸淚如鉛長歌當泣狄䖝炎
熟朝槿榮華齋素三時琴心一曲貂裘羽箭歌出塞
以望歸霞帔星冠裏厭禳之裝束殆將携烟景凌綘
河吟太霞諷晨啓玉山曲宴伴戴勝以長謠小有靈
音彈雲璈而属和豈猶夫隴西贈答但憶芳香蜀女
風流徒吟溝水而巳哉嗟夫長眉如雪秃筆無華文
媿燕公敢序昭容之集才慙孝穆誰定玉臺之詞以
我道心研兹仙趣西池南岳或現幻身童初易遷尚
行欲界庶兹慧業不閡塵勞謹承彤管之詒竊比瓊
枝之報
贈黃皆令序
綘雲樓新成吾家河東邀皆令至硯匣筆牀淸琴柔
翰挹西山之翠微坐東山之畫障丹鉛粉繪篇什流
傳中吳閨闥侈爲盛事南宗伯署中閑園數畝老梅
盤拏柰子花如雪屋烽烟旁午訣别倉皇皆令擬河
梁之作河東抒雲雨之章分手前期暫游小別迄今
數年往矣今年冬余遊湖上皆令僑寓秦樓見其新
詩骨格老蒼音節頓挫雲山一角落筆淸遠皆視昔
有加而其窮亦日甚湖上之人有目無覩蠅鳴之詩
鴉塗之字互相題拂於皆令莫或過而問焉衣帔綻
裂兒女啼號積雪拒門炊烟斷續古人賦士不遇女
亦有焉吁其悲矣滄海橫流刦灰蕩埽畱署古梅老
柰亦猶夫上林之盧橘寢園櫻桃斬刈爲樵薪矣綘
雲圖書萬軸一夕煨燼與西淸東觀琅函玉軸俱往
矣紅袖告行紫臺一去過風■而畱題望江南而祖
别少陵墮曲江之淚遺山續小孃之歌世非無才女
子珠沉玉碎踐戎馬而換牛羊視皆令何如皆令雖
窮淸詞麗句點染殘山剩水間固未爲不幸也河東
湖上詩最是西泠寒食路桃花得氣美人中皆令苦
相吟賞今日西湖追憶此語豈非窮塵往刦河東患
難洗心懴除月露香燈禪版淨侶蕭肰皆令盍歸隱
乎當属賦詩以招之
牧齋有學集卷二十終
