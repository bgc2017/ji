牧齋有學集卷二十五
序
白法長老八十壽序
昔者紫柏可大師以刻藏因緣付嘱大弟子密藏開
公復長水楞嚴寺爲藏弆流通之所二公淪逝大業
中圯長老信州白法琮公仗緣藏事行密而智圓理
通而事固以精勤昭格人天以精嚴軌範僧徒以慈
悲平等攝受四衆所主雲興泉涌如幻建立爲法爲
經遺身耆事不惜頭目腦髓五十年如一日也酉戌
之交刦火焚如經坊淨場弓刀擊戞公曰吾以身殉
寺以寺殉經以經殉佛如火于稻葦不相捨離焚則
俱燼耳淨掃佛殿洞開經厨寶相琅函光影見昱擎
爐炷香佛聲浩浩游騎隳突者靡不瞪瞢&KR0787;眙回翔
引去經像保全退居紫柏院今年乙未公世壽八十
矣蓋自大㳒垂秋魔強㳒弱邪師橫民拈錐付拂抹
殺教典胥天下浸淫風靡而吳越間爲甚彼固曰上
上根人不應看教也脩法華法三昧證旋陀羅尼者
非南岳天台乎弘法界觀者非文殊化身疏雜華者
非華嚴菩薩乎龍樹授如來記破有無宗何以身入
龍宮廣造諸論乎慈氏上昇之後何以徇無着之請
授八十行偈誦十七地經乎狂象相尋聾瞽交煽大
鑒亦用外道譏訶紫柏遂以無師遣斥陵&KR0595;梟亂至
此極矣佛滅後諸天自大迦葉佛法船欲破法燈欲
滅從法人欲去行道人漸少惡人力轉盛當以大慈
建立佛法紫柏師弟龍象蹴踏惟以流通正法爲能
事灼知末法人根入邪見網無智盲冥應有今日也
公于斯時遙承法藏之託悲愍淪墜心沒憂悔不得
巳而以慈心熏之以密德鎮之不立壇墠不集朋徒
不延師匠人知公耆年宿德漚和柔輭結粥飯侶修
嬰兒行而不知其守法城續慧命以番肰一老當須
彌寸絲之任是爲荷擔如來重擔豈但紫柏之功臣
開公之善友哉昔洪覺範譏寧公僧史以永明爲
興福巖頭爲施身以覺範之賢豈猶以興福施身爲
下于習禪乎吾謂永明一心爲鏡萬善同歸此興福
之大者雖不言習禪可也今但以營福歸公斯不知
佛法巳矣末法轉微惡人力盛將恐世界如墨穴而
晝夜大冥經法滅熄不待月光出世之後公幸少迴
願力多住世間如寶掌和上豈非末刦衆生之大幸
諸佛爲作七勸撝者乎余敬從四衆之後發誠實言
代諸天之啓請公應爲取相衆生熙怡一笑也
石林長老七十序
虞山踰繕那地伽藍相望中有眞淸淨僧好學多聞
習禪明律執白牙扇搖松枝柄爲我方外友者長老
石林源公一人而巳大論言有四種僧有羞僧無羞
僧啞羊僧實僧今之僧皆第二第三種也身口不淨
不別好醜則無羞僧爲多舍利弗言僧有四不淨食
不口食仰口食方口食四維口食今僧食皆四不淨
也曲媚收勢通使四方巧言多求不淨活命則方口
食爲多公被服儒雅兼綜油素不畜盈長不招徒侶
雀喧鳩聚之衆非屏之也香嚴水觀湛如而巳蠅營
蟻羶之席非割之也菜食淸齋泊如而巳開堂付拂
近在鄰並朋徒歙集刑飬衒曜一燈暗晦阡陌迢肰
如觀劇戲如見博奕有諮問者破顔微笑而巳歲在
乙未世壽七十古者德長年老謂之長老律中有二
十夏至四十夏爲上座五十夏巳上一切沙門所尊
敬爲耆宿如是者非公不足以當之而余竊于公有
請也今世間人七十曰耆亦自稱爲老大以千歲寶
掌視之則亦驅烏之歲耳古之名僧大士耆年宿德
表著四依者多矣趙州年一百二十八十方行脚則
七十巳後正其整理腰包辦草鞋錢之日也西域戒
賢年一百有六始爲瑜伽等論授支那三藏則七十
上下正其遠承彌勒立法相大乘之日也李長者報
齡九十六著華嚴論終辭衆示寂則七八十之交正
其挂囊土龕造論釋經之日也若其軌範&KR0595;易信而
可遵者有二人焉晉之遠公梯航淨土年在桑榆執
經諷誦我吳越之偁公揭厲戒律冥齋行持鬼神隨
侍以世壽計之皆七十餘年易曰君子進德修業欲
及時也將使公爭強摘力爲塵勞拏攫之事乎則公
爲巳老將使公護法利生爲莊嚴淨福之事乎則公
爲方壯肰則世固不應老而公亦不應以自老也我
聞一切衆生皆念生地佛以報生地恩故多住舍婆
提偁公吾常熟人也于夲生地講導同好律風孔扇
號毘尼窟宅公繼偁而起報恩所生其以此土爲舍
婆提也幸哉吾有望矣吾讀宋高僧傳敘偁公救虎
之地曰海隅巫咸氏之遺壤招眞治之舊墟古寺周
圍不全垝垣而巳間嘗與公撫陳迹之荒涼歎寧公
之筆妙俛俯人代流連太息居今之世道法熹微鏃
虎之毒箭滋湥覆肩之條衣永墮耆年宿德人天所
仰撈晏濟非公而誰公可以幡肰而起矣余犬馬之
齒長公四年公蓋爲偁之後身余忝昔之同好故于
其降誕之祝率此土衆生共啓請焉抑又聞之佛法
五百年而一興法運將隆宗鏡再闡漢東粟散之邦
涌現爲蓮華佛國余固尚父之耳孫也願與公炷香
佛前翹勤以俟以斯文爲告報焉其可也
壽量頌爲退和尚稱壽
歲在甲辰靈巖退翁和尚俗歲六十其誕辰爲二月
初八日緇白四衆胥炷香稱壽致千歲寶掌之祝東
澗居士錢謙益合十而言曰生辰爲壽俗禮也如來
用二諦說法不捨俗諦和尚旣示現有身示現壽相
今兹四衆如竹麻稻葦歡喜贊歎異口同音以佛眼
觀之皆與實相不相違背是諸人等應以壽者身得
度者卽現壽者身而爲說㳒何爲而不可我觀和尚
是身如鏡中像見坐道場如水中月寒灰稿木不起
于坐而法音如雷如霆慧辯如雲如雨固非名句文
身可得而模畫也我佛世尊演大華嚴至第七會說
如來壽量品娑婆世界佛刹一刦乃至最後世界各
以前位一刦爲後會一晝夜意明佛地實報稱性之
壽無盡無邊但于刹那時內安立第三周圓彰法界
總不出此一刹那際法界之果以是證知和尚晏坐
法堂現長壽相受人天供緇白四衆頂禮膜拜東澗
老人哆哆和和隨喜稱贊皆在華嚴法界普光明殿
根本智中于此薦得當有不離名句文身迢肰得度
者乃依若般四句及西方三啓之制炳香佛前焚香
作禮而祝頌曰
東震旦國中有大比丘僧六座大道場手提正法印
聲聞過十方厥有多名號晩坐靈巖山其號曰退翁
翁生族姓家宿具大根器器宇儼如王如龍復如象
三界大牢獄名利作韁鎖如獐能獨跳擺脫不回頭
大法垂像末師絃久絕響一器貯蚊蚋鳴嘬聲啾啾
獨于諸方中最所不肯者決擇而委身不傍他門戸
辟如大火聚其中有刀山投身入其中淸淨得三昧
又如百尺樓一躍至地底氊褥重鋪舒軟煖獲自在
以此勇猛力沒海求寶珠口吞三世佛豈但過于師
從上諸佛祖放身失命處解衣自盤礴從容而笑語
或穿糞垢衣岩居不見佛或受鍵椎擯處處皆文殊
或罵恒河神懴謝呼小婢或聞天浴樂起舞如狂醉
或拈一瓣香依位而禮拜或于推車次碾損阿師脚
或說木义戒岳神來皈依或掉一葉船翻身入水去
或握水中蛇道是曹家女或弄村師子眉眼一齊動
擎扠復打鼓種種諸幻事石人生男女偃師招手戲
衲僧鼻頭長古佛舌頭短只將一莖毛橫豎都穿却
一千七百則爛如內通串三玄三要門况是掌中果
高踞曲盝牀千偈及半偈如激水成浪如搖箑得風
又如䖝食木屈曲成文句如阿羅脩瑟妙音自肰作
座下獅子兒落地氣食牛多聞富楦釀綺辨翻布穀
箭鋒一撑柱鞭影俄入心靡不拽禪牀分身䜿拂子
亦有靈利漢貶眼却知有過江見德山卽便橫趨去
宗風旣乍振末法魔熾肰天以惡濁刦歷試發眞者
七日並時出毗藍風復吹猛燄燒梵天山王皆拍碎
三災少滅息禪魔取次興榮名兼利養鈎牽爲霜砲
泥金倒薤書煇煌蔽山谷伽陀騰沸唇軍持換服匿
雙林一畝宮拉邏旋欲倒魔外盡拊手此中獨晏如
束肚三條篾隨手七條衣𣏌天自崩隤坦腹有我在
天高明星出夜緩鐘漏轉香消燭揜時魔嬈復安在
八部長冥護四流咸歸仰晚坐靈巖山巋肰犬導師
六十始稱壽世界爲小年卽現壽者身而爲說妙㳒
我觀翁誕辰驚爆人天衆世出世間㳒此事甚希有
右面張天覺左面裴公美夾立稱弟兄屹如兩金剛
繞座克家子穿破鎖口關藏頭及海頭諸方敢狐假
坐斷石頭路莫笑老古推是諸人眉眼各有退翕在
旋觀士大夫在家出家衆乃至負販人兒童翁婦孺
蠭涌祈長年請翁長駐世刳心嘔肺肝各以有所祝
或以文字祝結習綺麗句筆雲吐光明各各一退翁
或以口語祝梵音楚夏聲音音叶海潮各各一退翁
或以焚香祝妙香&KR0778;八分香雲覆寶網各各一退翁
一人百千人一多各變現一一身雲中各有退翁在
而彼退翁者晏坐方丈中燕寢凝淸香但有出入息
老人在衆中瞪目視退翁亦復隨大衆懽喜共讃歎
回旋觀海衆退翁無不在耳目旋瞀亂口呿不能合
我繙華嚴經具知佛壽量以一日爲日最後不可說
而皆于㳒界刹那中安立以故第七會演說壽量品
仍在根本智普光明殿裏心王爲說主心智自在故
今欲談壽量壽量不可說欲知智境界彌勒樓閣是
試問此樓閣若是彌勒住如何善才見却從別山來
若云此樓閣卽非彌勒住如何一彈指樓閣門盡開
樓閣從何來亦復何處去此一位問答迄今義未了
饒他幻龍雨展轉諸法喻還請明眼人再拈一活句
今此靈巖山樓閣具莊嚴退翁住其中大衆共圍繞
若言樓閣中畢竟有彌勒安知有彌勒不從別山來
應知此世界總在蓮花藏佛身佛刦土重重相包褁
此山重遮掩涌現好樓閣林木奏梵音宣說第一義
退翁與多人一身一多身居肰唱十方重重見主伴
龍華莊嚴時人壽八萬歲于此道場中不出刹那頂
是爲眞壽量是爲眞法界心王菩薩說我說亦如是
我若雙拳葉墜落八難輪忽肰心花開援筆作是頌
法筵諸淸衆齊聲歎奇哉聾啞會說法是事亦希有
響屐廊下跡香風吹雲衣齋厨壽麫熟且留飽噉去
梁母吳太夫人壽序
梁母吳太夫人者太子太保吏部尙書贈少保眞定
梁公之子婦今備兵使者愼可之母而少宰司馬之
祖母從祖母也少保爲隆萬宗臣勛勒&KR0595;鼎流光積
慶詒厥後昆太夫人令妻壽母事育數世子姓羣從
携嬰坐膝者巳皆擁節旄紆靑紫金魚玉佩扶持左
右瑤環瑜珥茁長階除太夫人踰九望百副褘而臨
之文駟彫軒往來有秩虎齒戴勝曄如眞仙盛矣哉
吉祥善事頌圖所希覯也唐李肇記近代衣冠婦人
之貴無如苗夫人父太師也舅張河東也夫延賞子
弘靖也子壻韋太尉也太夫人庶幾近之而孫枝秀
發壽考方至則又未易更僕數也丁亥之歲余坐飲
章急徵婦河東氏匍匐從行獄急寄孥于梁氏太夫
人命愼可卜彫陵庄以居愼可杜夫人酒脯粔籹勞
問繹絡太夫人戒車出饗先期使姆致命請以姑姊
妹之禮見賓三辭不得命翼日太夫人盛服將事正
席執爵再拜杜夫人以下皆拜賓答拜踐席杜夫人
以下以次拜太夫人介婦以降復以次拜乃就位凡
進食進餚太夫人親饋賓執食興辭肰後坐沃洗卒
觶禮如初太夫人八十高矣自初筵逮執燭強力無
怠容少宰諸夫人踧踖相杜夫人執事無儳言無偕
立貫魚舒雁肅拜而後退余聞婦言奉手拱立未得
身爲煇胞于是乎觀禮焉又十年丁酉太夫人壽九
十設帨之辰鋪几筵考鐘鼓庭實玉帛儀物當應古
太饗肰其獻酬酳酢三終百拜禮成樂備于往者之
賓筵固可槪見也夫以祖功宗德歷祀三百蓼蕭行
葦周道四達而後扶風馮翊之間乃有梁氏以孝慈
仁正師範六宮關雎鵲巢釐爾士女而後珩璜琚瑀
之德鍾美于太夫人詩云肅雝和鳴先祖是聽今兹
燕喜陳薦俎豆序禮樂肅雝敬和順氣成象其在宗
廟之中閨門之內乎昔者孟子序殷德必舉故家遺
俗班氏賦漢京必先舊德高曾今吾觀梁氏于喬木
見百年之澤焉于豐芭見百世之仁焉于褕狄鞠裳
魚軒重錦見三代之服物焉其不徒以荷天休受介
福顯榮光寵如李肇所云也垣雲吳水相去三千里
江村夫婦挈瓦盆酌新酒扶抱携嬰望拜遙祝稱太
夫人福履萬年而侑之以介壽之辭其大指則用以
述家慶本國祥庶幾採諸聲詩昭于彤管不敢以文
是爲序
聞母鄒太君七十序
聞元亮之母鄒太君者吾友子將之配孟陽之妺也
余往游武林游于兩君聞太君風範甚備元亮長與
案等耳今年再過湖上太君壽逾七十矣子將孟陽
墓將久宿元亮頎肰玉立疆學勵志巳爲老成人世
界滄桑湖山間舊游往跡邈肰如威音龍漢在窮塵
歷刦之間而聞氏母子猶得以高堂暇豫稱觴燕喜
衰老殘生俛仰今昔未嘗不爲忻肰以喜愾肰以悲
也元亮自愧身爲書生居隱畏約不能拾取富貴顯
榮其母再拜乞言于余有不能舍肰者余告之曰子
之求悅乎親內顧而不舍肰其于中必有所不足而
其于外不能無所待夫其所謂不足者何也貧也賤
也布素而菽水也其所謂有待者何也富貴也功名
也鼎養而鍾食也子不見世之炎炎者乎赫赫者乎
高臺傾矣曲池平矣華堂便房牛溲馬矢平填其中
而高墳大闕摸金發丘交臂其間矣子有環堵之宮
蓬蒿之室奉先人之春秋供慈母之伏臘惟貧故得
以長安惟賤故得以相守也子之有不足者何也子
不見今之炎炎者乎赫赫者乎朝而射策矣夕而拜
官矣馳驅戎馬之場牽率炎瘁之區北山之憂無從
著之詠歌而北堂之思不敢形諸夢寐子有膝下之
樂尸饔之養望不及于倚閭思不事于搤臂富貴所
不能假功名所不與易也子之有待者何也子奉鄒
魯之訓爲南陔之孝子異粻宿肉潔晨飡而豐夕膳
太君修竺乾之法爲西土之善女香燈禪版撫兒女
而樂團圞仁風藹肰善氣郁肰一以爲德門一以爲
樂國吾不憂子今日之事親有替于他日而惟恐子
他日之奉親有加于今日也在吾子勉之而巳矣昔
者穎封人之有母遺也介子推之以母隱也君子皆
稱之伐許之役封人以先登招子都之射其爲母遺
也己愼矣綿上之事子推以誰懟介山之焚其爲偕
隱也巳苦矣功名富貴前驅後阱古之才人志士不
克解免有遺憾于母子之間者亦多矣而吾豈爲子
願之乎元亮拜而起曰善哉談也願終身守此言也
謹書之以爲序時上章困敦十一月初五日東風初
動梅蕊未開巳有香氣東澗老人錢謙益試雞毛筆
題
遠山夫人四十初度頌并序
重光赤奮若之歲文水梅公李公之佳耦遠山夫人
四十初度端陽前二日其誕辰也縉紳學士從梅公
游者相率謀舉觴稱壽旅進致辭者三夫人三辭焉
其初致辭者曰夫人發祥天族毓秀金枝教本公宮
占應歸妺國家關雎麟趾分條布葉鍾美於玆詩曰
曷不肅雍王姬之車請歌之以爲壽夫人曰噫紫宮
烈焰朱邸沉灰紅袖登車靑門爲庶徼福假靈免擠
溝壑懼猶不足而又何樂乎敢固辭其再致辭者曰
夫人韶情絕世言成文章風雲起于行間珠玉生于
字裏旣云禮宗亦稱文府詩曰彤管有煒悅懌女美
請歌之以爲壽夫人曰噫無非無儀內言不出書樓
之歌曰不服大夫勝婦人非窈窕之則也靜女之褒
未敢聞命其三致詞者曰夫人四行能備五福渾圓
有舉案齊眉之恭有引繩束髮之節和鳴百世翟茀
兩朝詩曰魯矦燕喜令妻壽母請歌之以爲壽夫人
曰噫漆室歎魯嫠緯恤周吾亦聞于女史矣縞衣綦
巾聊樂我員蓬髮歷齒何慚兒子吾志在下泉之四
章矣鵲巢之起家駉頌之受祉竊以爲肄業及之也
致頌者皆不得命遷延負牆而退梅公扁舟來訪江
村以其言告蒙叟叟曰吾聞江西故多女仙顔魯公
謂麻姑發跡仙壇花姑表異井山非地氣殊異山川
炳靈則曷由徽懿流光若此之盛而不言得通之所
以及觀墉城集仙錄則知孝道明王以眞訣授諶母
諶母以授吳猛許遜淨明忠孝之宗實禀承于此而
豫章之旴母則又得度于許者也眞誥記易遷館含
貞臺二宮皆女子之宮此女子皆世有仁行令聞巳
得道者隷太元東宮中肰則女仙得道非由山川地
氣亦可知矣夫人有季女淑愼其身雞鳴儆戒&KR0595;險
不二豈非孝道之法豫章人世世行之者今將嘿授
于夫人與爲吳許之師則諶母也爲吳許之徒則旴
母也爲易遷含眞之侶則仁行令聞之女子也于日
中爲仙王于月中爲明王于斗中爲孝弟王此孝道
之宗天眞所盟授者也以此稱壽壽孰如之彼三人
者之致詞也雖極其靑黃黼黻不過朝華日及耳靈
妃顧我笑燦肰啓玉齒寧可幾哉夫人聞而喜曰樵
陽石函之籍虞山學士有顯記焉我不敢希諶母請
效旴母採花擷草以奉夫子于是梅金之從子石臺
使君命余次其語爲夫人獻一觴而系以頌曰
彼美淑姬璿源自天駐近銀河鍾山玉田仙李盤根
棗脩告虔團扇短什上計斯篇婦人居二男子孰先
金鑠不銷玉焚彌堅蘭閨如故鞠衣儼肰魚軒燦爛
鳳毛蹁躚乃届令節乃列長筵殽有折俎樂有宮懸
蒙叟獻壽度彼羣賢巍巍揚許領袖高玄玄枵星紀
分領山川孝道眞宗諶母所傳豫章奕葉旴母蟬連
廟柏拂地龍沙蜿蜒靜女其孌上應星躔麻姑連袂
花姑比肩望林濯景含眞易遷象服凝塵鸞紙聚羶
雕軒文駟歘如雲烟夫人頷頣斯言不愆叟亦斟雉
以嗣老籛油囊之酒燭夜相延滿引稱觴一笑百年
華母龔夫人八十壽序
古無生辰爲壽之文而近世滋甚凡壽考燕喜之家
親知故舊相與考德頌美列名徵詞無慮數十人詩
文之傳遽而至者無慮數百篇旣而請者與作者各
不相仞不復知爲誰某此流俗之最可笑者也壬寅
正月華渚方雷之母龔夫人春秋八十吳趨士大夫
徵予爲稱壽之文者凡十人皆當世雄駿君子非猶
夫世之牽聮尺幅者也其言曰某等文質無底不敢
以質惇史惟是夫人甲午六十奉觴授簡載在家乘
者其文與其人班班可攷也敢藉手以告彤管余蹙
肰受命合而徵之夫人之事父也扶老分甘使其父
無淳于公無男之歎爲孝女夫人之相夫也闔門以
安遠游織絍以庀婚嫁使其夫食貧屏貴老不降志
爲令妻夫人之育子也警之以機緣勉之以樞軸鏃
礪之以引袵攘捲俾諸兒纘言居業蔚爲聞儒爲賢
母凡此皆頌圖之美談淸喬之芳躅也而余之區明
風烈以爲信而有徵者則亦唯甲午稱壽之諸君子
其人與其文在夫所謂諸君子非淸江新安練川雲
間與吳門之孝秀板蕩之秋橫身而并命者乎當先
帝之末年諸君子游光揚聲在玉衡金鐘之間權門
要津熏天炙手者曾不能捨其咳唾顧納履于華氏
之門舒雁行列稱通家子弟捧手曲跪洗爵致詞靑
裙白髮之老母䦱門而踐襴衫席帽之書生離立
而獻酧非夫人母子何以致是哉三辰爲位九嬰並
作諸君者旣巳剖心納肝藏血化碧追龍胡而沉魚
腹矣于是華子以白華潔白之身偕今日遺臣故老
爲夫人稱八十觴夫人張燈顧燭追思諸君子綘衣
法冠雁行稱壽鬚眉形影顯顯肰在杯&KR1356;間停觴輟
樂黯肰欲涕者久之于是與于華氏之燕卒事而退
者靡不有忠孝惻怛回翔躑躅之思焉嗟夫母子之
道交相成也潘安仁之飬母有輊軒板輿之奉而授
分白首母訓無聞焉則母未必能成其子穎考叔之
母遺有錫類施及之名而蝥弧先登其身不免焉則
子亦不能無憂于其母華子有良才郡守議修郡志
人謂華子是誠在子華子不言而有憂色夫人語之
曰我聞有命不敢以告人汝之業其在楊之水之篇
乎華子于是欣肰受命囊書櫝筆鍵戸而不出母子
之相成如是此則余之所知而樂爲道之者也
吳門袁母吳氏旌節頌十章并序
有明萬曆四十二年甲寅吳縣民袁應詔物故妻袁
氏年二十九歲生二男子駿三歲驌一歲母家欲奪
其志尅面𠢐耳與孤存亡駿稍長傭書以飬母人稱
袁孝子今歲癸卯吳年八十駿徧走學士大夫請乞
詩文煌煌乎盈門塞屋俛仰周覽喟肰歎息往余待
罪國史巡按御史巡方竟條列所部旌表孝義節婦
若于人上史館史官藏弆編諸寔錄比于天潢玉牒
其崇重如此二祖開天孝慈仁孝茂著陰教神廟以
孝治天下仁聖慈聖兩宮叶德當此之時爲臣忠爲
子孝爲婦貞反是則爲怪民惡物光天之下不得見
形影焉袁母生神廟初服守節在其末年涵養太和
依倚名教柳子銘安豐孝門所謂孝理神化陰中其
心而克致斯事者袁母當之矣昔者二南之化遠被
江漢之役兔罝美賢才之衆多麟趾言公子之信厚
騶虞歎國君之仁心而詩人詠歌風始舉歸于文王
后妃今于袁母盛稱其艱貞荼苦抗跡圖史而不復
歸美于國家豈知本者哉旌門之制昉于三代而大
備于唐世道交喪匹庶賤陋感慨立節者不得以與
被斯典文人惇史能以尺蹏寸管與朝廷表敡風厲
之權爭其久近劉氏列女傳畫古佩服而顯頌于像
側者其人與靑簡俱在也敢竊取斯義作爲頌詩其
大指則主于宣聖化裨國典匪袁母一門是爲世有
歐陽公者出傳王凝妻李氏于五代喪亂之際將以
余言爲徵頌曰
維皇建極天保定爾升中告成垂三百祀六宮肅雝
三光順軌普天率土漢廣江汜地名甄冑城曰闔
廬郊原絃歌闤闠詩書哀哀寡婦孤窮拮据誰謂天
高荼苦獨余髲髢截靑箕笑政素以我糟糠充彼
乳哺流潼皆血飲泣斯饇長夜不哭淸晨如暮饑
寒煎偪喪亂洊臻綿邈歲時如歷刦塵温温凱風長
養棘薪搤臂不呼飛乳猶新乃躋耄年乃錫眉壽
靑衫縞裳鮮眸皓首金章玉軸錯列戸牖夢夢斯世
咸曰希有母拜稽首天咫非遙一寡婦人介恃聖
朝陽春嫗育寸草惟夭敢云蓬臬不鏤而彫人言
是母韋哉有子腁手秃毫以供箸庀母曰子予聖世
齔齒永言函載視汝十指崇臺雙闕自古在昔樹
之風聲表厥里宅惟此宇宙風聲所積節孝不存乹
坤乃坼於皇盛世祟奬節孝蕉園是徵漆書有詔
露屋草茅濡染德教榰柱桑海砥礪蓬藋舊史作
頌源大流長嫓周太師頌美文王史失求野誰嗣歐
陽咨爾臣庶勿惛勿忘
