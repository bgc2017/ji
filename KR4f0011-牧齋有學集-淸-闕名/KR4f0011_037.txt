牧齋有學集卷三十七
傳
吳金吾小傳
金吾姓吳氏名國輔期生其字東淛山隂之州山村
其邑里也少&KR0854;兵部尙書總督薊遼諱兌者其曾大
父也錦衣衞都指揮使掌衞事晉秩一品名孟淵者
其父也崇禎庚午以覃恩授錦衣衛鎮撫事上耕籍
田以正千戶充廵綽官東宮出講以指揮僉事充侍
直厥後所司以賑荒薦由指揮使加三級兵部以浙
直募練荐升南鎮撫司僉事甲戍春用定南撫民監
軍都督同知洊加太子太&KR0854;左都督其所歷官也入
膠庠能出其輩流游學嶺南試武闈趣舉第一揮使
任俠好士所交結多海內鉅公名士折節追陪盡傾
其父客守環衞能其官緹騎惡子俯首斂跡使歸賑
饑贍災全活數十萬人制詔風厲其素所監立也東
中之未定也將驕卒悍要求百出赤丸白羽盤互繹
騷出死力以捍父捐貲財以全家鳩徒完守以衞鄕
井國人皆曰吳有收子亦日于我有德也司馬公先
大父同年進士揮使余兄弟也期生來告我曰吾父
今年八十國輔六十矣國輔之生平微伯父誰知之
者忍使其艸亡木卒及身而巳乎余日諾作吳金吾
小傳據事屬詞不敢以文舊史氏曰天啓元二東事
方殷搢紳韎韋雲集闕下獵纓側弁而談兵事詞垣
則徐子先顧九疇卿寺則董見龍劉夢胥何天玉臺
諫則游省生部郞則王季木曹元甫貴介則顧所建
茅止生劉晉仲翁孝先布衣則孟羽尼張任甫金大
初胡敬仲靡不骨騰肉飛腸肥腦滿購解飛之人募
鑿空之使逝將繩度黑山弓彎綠水期生少年金吾
子飛揚徵逐家世將壇諳曉表餌方略矢口奮臂獵
獵然風生燄發何其壯哉迄今四十年所星移物改
疇昔高談闊步請纓說劒之流皆巳化爲碧玉漫爲
土堆晉仲不知其存否敬仲巳作盲老公余與揮使
公皤然篤老期生亦髮種種矣奄忽百年丹靑彫換
諸人之姓氏將與雒陽之銅狄燕市之酒壚澌然同
盡長夜窮塵誰聞有訪問嗟咨興悲而憑弔者期生
愾然太息思托余言以有傳也有旨哉期生後與商
丘段增輝善段生卽俠士也用賢良辟召寇陷商丘
力戰死之段嘗挾期生訪余虞山臨行執余手曰增
輝誓必死國能與增輝同志者期生也蓋期生之生
平能見信于賢豪間如此
金文學小傳
文學名元復吳縣下&KR0854;人也家故右族其父老困諸
生君年十四學賈逐什一息賈不成返閭左爲富人
掌記巳又棄去爲童子師不十年三徙其業爲養父
計也中表有仕楚者邀君與俱君之楚擁臯比抗顏
爲人師漢陽書生鼓篋來游君指目蕭生良有秦生
聚奎是二子皆速飛蕭具六翮矣越數年萬曆庚辰
蕭舉南宮第一楚人嘆君知文弟子日益進所得束
脩羊益豐則遣使迎養其父三年而後歸自吳適楚
泝大江二千里樓船往返若經郵傳人不知爲塾師
父也年三十歸於吳始娶婦婚諸弟吳人慶其父日
幸哉有子又十年始補博士弟子員君面滿于盤身
肥于匏鬚髯戟張意氣豪甚羣少年目睨之輒戟手
叱曰小子輩吚吾燈窗爛讀蕭會元文字亦知出老
手指授耶羣少年稍稍引去又十年而楚書生中所
謂秦生聚奎者亦舉進士授吳江令遣使來延請君
笑謂家人吾將以老秀才謁縣令耶抑以老塾師謁
門弟子耶謝弗往也君以萬曆戊午年八月卒年六
十有四子瑞華才七歲長負奇儁爲諸生有聲乙酉
歲焚儒衣冠削跡不再出人以爲有父風舊史氏曰
余讀束氏補亡詩以爲與同業疇人肄修鄕飲之禮
所詠之詩或有義無詞于是補著其文以綴舊制有
旨哉其言之也古者鄕飲酒禮先歌南陔白華之詩
南陔孝子相戒以飬也白華孝子之潔白也然後繼
之以華黍由庚崇丘由儀時和歲豐萬物得所小雅
之詩作而中國強盛四境不交侵胥由于此文學之
飬其父夫非南陔白華戒養潔白之孝子與于稽其
世在萬曆中葉孝治昭明之時小雅之作信而有徵
矣語曰三王之民比屋可封以文學之孝不及與烏
頭綽楔六闕表門之典司世教者以是爲聖朝庶士
之常德不能重舉也余故特著之無使其無傳焉
蓮蕊居士傳
蓮蕊居士者太倉黃翼聖子羽也子羽少從其父監
司公宦學長應辟召服官州邑晩而削迹息心築蓮
蕊樓精修香光之業遂自號蓮蕊居士云子羽娟美
靜好眉目如刻畫舉止聲欬秀出人表屬文摛詞散
華落藻娶太原文肅公孫女稱詩說禮和鳴共命咸
指目神仙中人也弱冠遊虞山以陸孟鳬何季穆爲
師友孟鳬温良易直溫然恭人季穆譚兵略負幹濟
糞溲章句小儒子羽游于其間擩染鏃厲久之遂兼
其所長也巳而從余游熟聞金華震川之緒論從事
于論世經國之學迥异乎世之窃脂剖葦游光揚聲
者也崇禎中年先皇帝行辟召法用奉常師薦授成
都府新都知縣新都屢中宼城惡雉堞半圯門闔如
懸薄賊氣吞焉俄傳賊大至民挈妻子負釜甑走匿
山穴中子羽召父老子弟涕泣告曰若等皆鳥獸竄
去縣令獨無兩脚耶所以效死弗去者爲新都人守
鄕里墳墓&KR0854;全性命也縣令願爲若死若等安得舍
去皆伏地泣應曰諾又曰賊亦人耳非有八臂九頭
也強者以兵巧者以弓矢推魯者以瓦石渠荅爭先
效命賊如我何庫藏有千錢萬錢不敢愛以待勞者
縣令身編行伍冒鋒鏑縣令妻手自庀酒脯給饘粥
事之不捷積薪拒縣門縣令閤家自焚以謝若輩皆
搏顙痛哭據地距踊曰請爲公決一死庚辰冬十二
月賊繇資簡東下破瀘州徇仁壽十七日焚我近郊
子羽率衆登陴遥見火光中絳衣黃纛瓦礫詬誶譁
笑之聲殷動樓櫓賊不能測繞城馳射將引去城頭
矢石齊發賊洛馬死者六人獲騍馬二十餘匹賊遂
走漢州破德陽殺署篆汪應星而去自賊躪楚蜀名
城大都望風奔潰而新都蕞爾無恙由是川峽郡縣
始知有城可憑有民可使相與繕守却敵而都會恃
以無恐事之殷也太原君慷慨誓死爲子羽畫死守
計如唐楊烈婦所以教李侃守項城者乘城之日親
爲㸑以食數百人蒼頭乳媼周呼勅勵民心是以益
強蜀人劉普嘆曰子羽文弱如婦人好女顧乃矯厲
奮發爲卓犖奇男子又曰子羽固奇男子其妻亦未
可謂婦人也事聞銓部漫弗訾省隨牒升安吉州知
州子羽不顧恤淹久厚自濯勵乙酉之亂桂陽相挾
掖廷南奔屬車從騎所在繹騷子羽集士民正告曰
邦家不造長秋播越臣子當奔問官守扞禦牧圉唯
是資粮扉屨弗克供給以干譴怒何辭之與有敬與
父老約次舍之不僦餥餱之不時以爲臣子羞罪在
父老省視之不先干掫之不戒以貽父老憂罪在太
守于是協心併力夙夜治辦再宿而六師至帷宮帳
殿所至如歸掾人廬兒飽食甘寢周廬宿衞午夜廵
檄鎗梧矗立炬火炤耀黔兵萬騎竟夕無譁釦聲桂
陽亦嘆賞執手鄭重而去浙西失守與遺民哭别皆
失聲不忍去歸臥沙頭之印溪榰柱所謂蓮蕊棲者
營齋奉佛太原君没于蜀有女若子損衣加食間點
染爲山花艸蟲生色浮動子羽手書欵識以相娛悅
子孫駿發能讀其書子羽益專脩淨土日持名數萬
聲不少間士大夫希風誦慕咸以爲國之遺老邦之
端士世之幸人天之君子也子羽行安節和不徵逐
交遊與人交咸有终始孟鳬沒無子經紀後事有矦
芭負土之風讀書采掇菁英不以祭獺食跖爲能爲
詩如么絃哀士自有天韻從周安期徐元歎游句法
益進渝城度歲詩江明無月夜猿喚不眠人余賞爲
文外獨絶入都應召蜀中宼警諸什愛身名閔喪亂
思深哉勞人志士之悲歌也子羽蕭閒絕俗所至輒
搜討名勝嘗攜太原君登莫釐峯遊天台度石橋巾
車道裝晤歌山水間吴中流聞以爲勝事性好古銅
磁器及宋雕古書搜訪把玩如美人好友屬有檀度
事輒緣手散去其在蜀觀彌牟鎮八陣遺跡拜杜少
陵艸堂修楊文忠公墓道過郪縣榻王稚子石闕碑
數紙歸而摩挲移日曰嘉魚官錦盡在此矣漚和御
物不爲崖岸斬絶逐囂揎嚷油油然與居不厭薰蕕
皂白胸臆井井雖同人善友不苟爲異同也余評詩
論禪多所訶罵子羽好與其徒游每欲爲調人語薄
㗋吻輒止余心知之而弗欲竟也今老耄爲詩文衝
口信筆槎牙漫漶子羽伸紙疾讀輒了其意手自繕
寫藏弆篋衍不以示人其愛人以德護短匿瑕皆此
類也子羽今年六十有四臥疾浹月書尺蹏訣别屬
其子以生誌爲請嗟夫世人舂粮行百里刺刺與妻
子語不忍發子羽病未沉篤飾巾待期自製终令非
其淸明在躬淨信得力逝將長揖三界而能如是乎
余與子羽師資啐啄垂四十年姑以世諦文字敘次
其生平作蓮蕊居士傳以慰其請焉蒙叟曰余崇禎
丁丑被徵下吏海內孝秀若華州郭宗昌胤伯商城
段增輝含素凡十餘曹從余于請室效古人獄中受
經皆珪璋持達雄駿君子與子羽偕應辟召者也胤
伯守華扞賊含素歸商殉節子羽歷官蜀淛全城其
事皆鑿鑿副名寔竭頂踵報人主辟召何負于國家
哉先皇帝厭薄科目號咷博求誰能秉國成大命以
傾而議者詆讕薦舉以土龍求雨爲譏則巳誖矣人
亦有言舊國舊都望之暢然子羽棲神蓮花國土廵
廻藏識殆未能舍然于此余爲斯傳循念崇禎故事
若夫鳥獸之號鳴燕雀之啁噍而不能自巳也其亦
子羽之志也夫
嘉興高氏家傳
弘光元年四月工部虞衡司主事高承埏爲其父原
任工部屯田司郞中道素伏闕訟冤天子愍之詔吏
部覆議准復原職復拜疏爲九世祖故太常寺少卿
高㢲志請得如革除諸臣補祠定謚章下所司未逾
月而國難作而高氏一門死忠勤事昭綸綍而垂史
冊後千斯年固與天壤同敝矣越十有四年戊戌虞
衡子佑釲以余舊待罪太史氏乞爲家傳以徵野史
乃按而次之曰太常諱㢲志字士敏徐州之蕭縣人
元季僑居嘉興從鄭元祐高啓諸人游爲世儒宗年
二十五爲鄮山書院長洪武二年以續修元史徵入
翰林爲編修累遷侍講學士建文朝兼太常少卿庚
戌會試副禮部右侍郎董倫主考取胡廣吳溥楊子
榮楊溥胡濚等爲名公卿成祖入靖內難或云遯去
不知所终或云盛庸兵敗自縊死以衣冠歸葬嘉興
常豐里文忠之謚載嘉靖嘉興續志或云建文時特
謚或曰景泰時禮部胡濙請之寔錄無徵野史錯迕
莫可考据其以不屈節而死與諸忠臣接踵爭烈則
無異辭也屯田君者太常八世孫也諱斗光字明水
改名道素字玄期祖交州知州文登父抃舉萬曆巳
未進士天啓元年除工部虞衡司主事調營繕司奉
勅偕內臣黃用督造桂王府第于衡州七年秋兩殿
落成崇禎元年六月還朝序勞遷屯田司郞中二年
三月初三日雷風示變桂府寢殿傾圯先帝敦重親
親逮繫下吏初訊援造作不如法律擬配再訊擬戍
上怒未解屢讞屢駁是年九月畢命東市嗚呼昊天
疾威龍蛇起陸朱邸漂流瓊臺焚蕩此固劫灰龍火
懷襄崩裂之徵兆也蔽罪小臣以塞天譴何庸之與
有以職掌言之君分督正殿以外用分督寢殿以内
正殿建君不度用敘功寢殿圯君代用抵罪李代桃
僵開口捕舌或有鬼神搆鬭其間而非先帝之夲意
也承埏字寓公舉崇禎庚辰進士知遷安寶坻涇三
縣有異政寶坻乘城却敵功尤偉弘光初量移工部
虞衡司主事瀝血上書爲父白見冤狀移病請假國
亡後自屛草野行吟坐泣呼憤祈死越三載以病殁
人謂高有三忠焉太常忠而死者也屯田死而忠者
也虞衡以孝始以忠终者也國家重熙累洽士服舊
德箕裘相望若高氏累世忠孝靑簡輝眏垂三百年
斯則宇宙之間氣琰琬所希有也舊史氏曰弘光皇
帝南渡初謁孝陵告奠甫畢卽顧問懿文太子寢園
享祀云何都人傳其語以相訝及其卽位命脩舉革
除典祀追尊上祀悉予遜國諸臣謚優恤備至北轅
不歸父老言之皆&KR1008;然出涕或嘆曰孝惠帝再來也
由此觀之太常得援羣忠例議䘏施及雲孫沉冤昭
雪因緣遘會豈偶然哉桑海遷移掌故湮没繼述盛
典昭回日月焉可誣也余作高氏家傳表而著之後
之惇史無以痛恨權奸之故抑沒主德則蒙有厚望
焉
沈節婦傳
節婦姓蘇氏華亭蘇侍御一齋之女庠生沈胤嘉之
室也胤嘉少有聖童之目侍御奇而妻之節婦與胤
嘉齊年二十一生子承歆補庠生娶婦始一下樓家
人得見其面承歆殁又撫其諸孫爲庠生者二人孀
居五十五年卒年八十一郡邑皆式閭㙭楔承歆次
子球球子麟讀書隱居咸有卓行人謂節婦有後也
舊史氏曰余考松江府志國朝節婦表厥宅里者十
有四人其節行茂著未及表閭者七十有二人而蘇
氏與焉舉一郡則天下可知也舉平世則喪亂之際
觸冒白刃墜谷沉淵者又可知也於乎何其盛也春
秋之世婦人之見經傳者衞莊姜宗伯姬之流寥寥
如鳳毛麟角而魯之文哀穆三姜史不絕書左丘明
于周郊之婦如臯之妻皆牽連得書豈其慗遺高行
以周家有道之長卜世三十卜年八百而閨門風烈
未及昭代之百一我二祖列宗之遺澤與𡵨周豐鎬
孰遠孰長後世固可以按籍而考也余遊雲間遇節
婦曾孫麟訪問遺事以次考求節烈姓氏見于志乘
者歷三百年珩璜琚瑀之化邑屋可封故論著之如
此語曰是非瞽史安知天道余之傳節婦也豈徒以
尺一之牘補烏頭雙闕之遺而巳哉
石林長老小傳
石林長老名道源婁江許氏九歲禮智林明公爲師
十八薙染二十二受具古心律師二十三聽楞嚴法
華惟識起信于巢松法師四十喪母始出居吳之北
禪虞之東塔破山今年六十八矣師儀範淸古風骨
稜稜禪誦之隙喜涉外典焚膏宿火食跖祭獺箋注
繕寫盈囊溢篋刳心拂迹棲神教觀以文字三昧回
向般若其心地瑩如其神明湛如也度身量腹典衣
减食用以庋經籍庀丹鉛居無常住遊每信宿不慕
貴遊不招徒衆視一切榮名利養如窗塵陽燄一瞚
而巳常箋解李義山詩及類纂所讀書如古人薈蕞
之例垂成輒置之曰此非衲衣下事也盲禪魔民招
搖塞路攅眉畫腹都無酧對人有問之指南堂一爐
香忻然解頣而巳昔法安禪師常訶秀鐵面吾始見
秀有英氣謂可語今而知其癡也比丘法當一鉢行
四方秀不能爾于八達衢頭大屋從人乞飯飬數百
閒漢豈非癡人尙可與語乎余每與師漫語及之輒
相視而笑悠悠未法古德迢然迨亦惟師可與一笑
也矣師居北禪慈月夫人降乩爲師畫像點染才數
筆落落然望而知爲師也喜而爲之贊
贊曰水觀寂寂山骨層層天女點筆素練風稜雲床
雪被切玉琢冰蒙叟作贊眞淸淨僧
祭文
祭蕭伯玉文(有序)
歲在丁酉吾友泰和蕭兄伯玉順世而去者七年干
此矣其猶子孟昉遣力詒書以遺文來請序友人虞
山錢謙益發函哭之過時而悲序旣削草以其間漬
淚執筆爲文攄哀俾孟昉讀而焚之以告諸宿草之
墓其文曰
嗚呼我交伯玉忘分忘年召雲命律非有使然昔在
公車秋牘郵傳我爲題目比諸臨川闕下定交如杵
曰間我膠我漆汝韋汝弦長安如海朝市喧闐惟兄
好我寂寞留連紙窗宿火雪屋寒氊寥寥一騎繫汝
門前㧻人窃柄羣飛刺天我如危林一葉未鐫兄與
梅公屏跡周旋噤而告我何以自全君胡不胄國人
望焉陽甲乍坼冰腹彌堅使節兄瓆閣訟我牽促數
呌閽號咷槖饘鉤黨批格飲章蔓延以我標榜累爾
迍邅兄曰無畏公其晏眠勿以縣車忘彼控弦相思
命駕訪我歸田耦耕老友明發新阡梅白巾車桃紅
放船班荆語數作黍就便相望衡宇共此華顚曾不
五稔南北播遷生死訣别沉灰颺烟石濤僧來袖遺
短箋風拍七金火爛初禪惟我佛地不崩不騫云何
末了大事因緣身車織牛靖策後鞭我奉明誨荅曰
唯然河沙海墨誓願勉旃報章在塗奄及下泉夕隂
觀河夜壑逝川天醉未省帝筮有愆榮名安之前塵
各還孤情絶照託寄一編嗚呼哀哉我與伯玉宿世
善友瓦師緣熟空王願久兄于般若植因濃厚漉囊
挂門貝多栖手慧解鈎攝萬行抖擻如染香人香生
其口我迷隔生覽鏡狂走流浪多年腕晩知咎覺友
趣發夢心旋剖加醉薄醒始惡咯嘔伯玉巳矣是誠
在某敢執擔麻自棄誦帚多心妙觀歸宗賢首金剛
誦論見史攝受佛頂昔義多岐雜揉引繩長水薙彼
稂莠性相分河台賢隔牗譬如兩耳區别左右非云
和會况乃擊掊皮筆紙骨盡此年壽代兄肩荷庶不
相負常寂光中爲點頭否陳根載宿靈心不朽鑒我
誠言聊貰絮酒嗚呼哀哉
祭虞來初文
嗚呼丁喪亂之方膴嗟吾生之不淑兄旣解其簪纓
余亦免于桎梏指蒼鄉之莽蒼喜音問之促數日謦
咳以相聞月素書其一束粤今歲之獻春曁蕭辰之
改燠胡郵筒之杳然閟爾音于金玉將靈脩之有他
豈鴆鳥之不告俄有夫焉玄巾發金沙兮再宿趣問
兄之起居卒然應以不祿意道路之傳譌抑老耳之
聽繆杵當胸而擊撞車廻腸以轣轆徐掩抑以問故
乃噭然其一哭又踰月而聞訃報窀穸巳穆卜惟虞
主之用栗須吾筆以書木告僕夫以戒行及祖行之
未速駕白馬以素車庀椒漿與明燭歘玄冥之疾威
驚坤輿之翻覆風拍山其欲碎水滴地而成軸廻孤
舟于毒浪收窮命之一粟列冰車之峩峩抗雪柱之
矗矗聽堯年之鶴語察周郊之牛目悲蟲老而蟄藏
同馬牛之蝟縮將余心之遙遙命下走之鹿鹿抒寸
管以告哀絮一斝以遙祝臨朔風而霑灑徒老淚之
盈掬嗚呼哀哉昔丙午之嘉會陟仕途以登頓如汲
井之兩輪紛負塗之鬼豕成金虎于宮隣旣斗南而
箕北亦薺甘而蓼辛智不詡乎集菀愚不惎乎積薪
慶彈冠而相賀閔失路而交呻伊鶴表之歸舊見銅
人之泣薪我疎放以無紀兄拮据而長勤齊婉晩其
一致夐空有而彌親遡生平之游跡每絶倒于時人
雜莊語以嬉笑繼諧謔以怒嗔書發函而噴飯語失
笑而墊巾角短長于匙箸鬭哀哉于眉顰鄙驕人之
好好嗤老成之諄諄吁嗟兄其往矣吾何托乎笑嚬
憶張燈之高會在戊子之好春張水嬉而卜夜奮絲
肉以雜陳移璧月以入座浸繁星于水濱然火城而
不夜爛花樹其如銀遲質明而畢宴感榮落于玆晨
執兄手而三嘆信爽鳩之樂頻覩參橫兮月落識廻
向于空門兄知我之托寄頩微笑而弗瞋曾百年之
未滿遽告歸于大均兄淵敏以絶世禀夙昔之靈根
口決河其如霤腸熱火而輪囷脫身世以長往閔積
劫之沉淪知空生于一漚蕩諸有于吹塵撫昔夢而
一笑曾何有于云云陳余辭之覼&KR4299;譬風發于靑蘋
鳴呼哀哉尙饗
哀詞
徐巨源哀詞
昔韓退之哀獨孤申叔曰衆萬之生孰非天耶將下
民之好惡蒼茫無端而暫寓于其間耶柳
子厚哭張俊餘謂激者日天之殺恒在善人而佑不
肖是二者其論皆不及孟子孟子論天下無道有道
德力相役而蔽之曰是二者天也順天者存逆天者
亡有道無道皆天豈暫寓耶順存而逆亡豈但殺善
耶孟子之論則通矣以吾友巨源徵之則有未盡焉
巨源姓徐氏吾師季良先生第三子也余鄕舉出師
門巨源二兄皆師事余吾師自邑令入西臺受黨人
排笮二子伯學仙仲學劒皆無所成巨源髫年雄駿
吾師自幸有子吾師沒洊經喪亂文章意氣未嘗少
衰戊戌歲詒書數萬言以斯文見推約扁舟東下請
事函丈未及行而死于盗嗟夫巨源居今之世生今
之時讀書好古嶄然有以自見不可謂之非逆天也
天之全巨源也掠地免圍城免急獄亦免固非有意
殺巨源也然卒不免于盗手者何也豈天之殺善人
固其本意而假手于羣盜歟將亦事天夢夢所謂蒼
茫無端者聽盜之以巨源爲朝脯懵而不能禁歟抑
以今之盜皆天吏&KR1486;斯世有逆天而未亡者以是暴
天之短而信其屠戮歟巨源訃至余哭之而哀旣而
曰吾敢乎哉是忽忘孟氏之明戒而重天之怒也姑
爲詞以舒余哀書一通以遺其子俾讀而焚諸殯宮
且鑱之墓上巨源諱世溥江西新建人殁時年五十
一其詞曰
大江告其西逝兮燦牛斗之晶光延津兩龍耿其未
沬兮乘帝車而下降散芒翼爲文章兮作人中之于
將嗟龍身之摧殘兮仍獄底之餘殃胡天公之懵懵
兮恣盗賊之昌昌維吾子之駿發兮熊頭角而先登
羅經史之義府兮陷文字之堅城衆皆望塵而却避
兮羌獨告余以未央期褁粮而造余兮請示我以周
行子以吾爲識道之老馬兮敢自愛其瞽聾天之將
喪斯文兮盗亦恣其斧槍吾方恃子以自厲兮若將
援而喪厥肱翳撐犂及統格兮蒼蒼不獲&KR0854;其嘉名
誠知皇天無老眼兮吾又何諈諉夫巫陽惟吾師之
德烈兮孰竹帛其無稱逝將論次以報若子兮指九
天以爲正苟素車之可要兮補三哭于友朋橫江流
而陳詞兮吾得濟其有命
嚴宜人文氏哀辭(并序)
宜人姓文氏東閣大學士謚文肅諱震孟之長女兵
部主事嚴栻少&KR0854;謚文靖諱訥之孫也文肅忠果正
直耿然如秋霜夏日愛其女以爲類巳文肅參大政
百日而罷歸里踰年而卒宜人從夫官信陽哭其父
過時而毀忽忽如不欲生越九年而卒崇禎甲申之
十一月也年四十有六日月有時卜葬于虞山祖塋
之側哀子熊屬其舅氏秉撰述行狀來請爲誌伏地
哭不能起余爲感而泣下往文肅輟講筵歸改葬陸
夫人以丘嫂之誼謁余爲銘今老居此世忍復執筆
而銘其女乎宮隣金虎感倚伏于前左帶沸唇悼橫
流于後絃么徵急墀歎壑盈俯仰三世于余心有戚
戚焉彈毫綴思百端交集聊爲哀辭一通以寫余懷
曾子固有言墓銘埋之墓中而哀辭刻之塜上以辭
代銘亦可以慰人子之思于沒世其辭日
唯川澤之鍾美兮產珠圓而玉方猗彼美之含章兮
粲宵明與燭光刻名字于苕華兮叶圖頌于珩璜屏
丹華于盥洗兮約顧步于明璫奉嚴君爲&KR0854;傳兮肅
鏡鑑于公宮結嘉姻而旣饋兮揚袿徽其滿堂被阿
錫以恤削兮躡鳴玉之鏗鏘判獨介而離立兮御荆
布以自將辨貞素爲鞶帶兮被禮義之繡裳雲衣飄
而欲舉兮香風汎而彌芳敬般中于諸母兮戒陜輸
于七章脫鷄鳴之環珥兮峙燕游之糗粻儲宿肉于
旨畜兮挫糟凍于羽觴呼梟而移日兮歌慕棗而
隕霜臂奇毛于下韝兮沬絶景于康莊陌上草薰而
花暖兮閨中燭㩉而漏長丈人宣麻而登進兮郞君
射策而肆翔易縞綦爲翟茀兮御雕軒而服箱佽戴
星于鈴索兮晞浴日于垣墻胡昊天之不弔兮奄頽
岳而壞梁慶雲黯其光覆兮擢靈匿而西藏嚴霜零
于朱夏兮凉颷起于洞房泝濤江之沉瓜兮繫犍爲
之珠囊吾將從二女而浮江兮行不濟其有命甘首
疾而如疢兮歌芣苢而悲凉寧溘死以長寢兮逝將
見先君于顥蒼嘆漆室而恤[婺-矛+牙]緯兮嗟執手而涕滂
天門開其跌蕩兮穆將朝兮上皇瞻玉衣于帝后兮
錫石窌而惻愴相斗柄其猶未沫兮故知其含涕而
下帝閶夫人自有美子兮極勞心兮樂康卜佳城于
錦峯兮注玉膏兮銀潢植琬琰于鍾山兮宜鬼神之
服饗覽便房而來御兮撫庭砌之琳琅捐余玦而遺
佩兮反交風于流湘哀孝子之念母兮浪漬血而浪
浪感余懷之悱惻兮泉赴釡而沸湯寫啁噍于斯詞
兮祝背行以彷徨巫咸告余以夕降兮又何用筮予
于巫陽
