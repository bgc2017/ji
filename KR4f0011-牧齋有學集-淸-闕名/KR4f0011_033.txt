牧齋有學集卷三十三
墓誌銘
誥封安人熊母皮夫人墓誌銘
夫人姓皮氏諱靜封承德郞熊公之配今少宰雪堂
公之母也夫人少而慧長而順老而共事其舅少檀
翁如父事其姑甘孺人始母異粻宿肉蚤夜毖愼營
兆域庀葬事衰麻哀泣感動行路此夫人之爲婦也
承德公老于場屋不事生產朝虀暮塩黽勉有無白
首相莊有雞鳴饁耕之德此夫人之爲妻也教少宰
兄弟援引圖史鏃勵文行少宰令而貧曰吾願爲陶
母少宰仕而直曰吾願爲范母憂具官望倚門匕箸
申儆老而不替此夫人之爲母也戒陜輸以教莊斥
丹華以教靜旨畜以教勤害澣以教儉峙餱糧以待
舉火度口腹以收道殣閨門覩記里閈歸仁此夫人
之爲大母爲母師也服慈氏之慈具德女之德皈依
三寶禮誦六時卒之日神觀澄寂親見華旛寶蓋冉
冉下也余觀于夫人課誦則金剛法華熏脩則稱名
持號以慈心度幽冥以淨心求正受固無事薙髮條
衣作阿梨之形相亦未嘗揚眉瞬目效婆子之機緣
示現閨範閟脩梵行考終由是往生亦由是用以儀
承德公老于場屋不事生產朝虀暮塩黽勉有無白
首相莊有雞鳴饁耕之德此夫人之爲妻也教少宰
兄弟援引圖史鏃勵文行少宰令而貧曰吾願爲陶
母少宰仕而直曰吾願爲范母憂具官望倚門匕箸
申儆老而不替此夫人之爲母也戒陜輸以教莊斥
丹華以教靜旨畜以教勤害澣以教儉峙餱糧以待
舉火度口腹以收道殣閨門覩記里閈歸仁此夫人
之爲大母爲母師也服慈氏之慈具德女之德皈依
三寶禮誦六時卒之日神觀澄寂親見華旛寶蓋冉
冉下也口持佛號吉祥而逝人皆曰夫人不但壽考
令終且而歸樂邦矣余承乏國史詮次內行魚軒象
服雕軒有煒者什之六珩璜琚瑀管彤有聞者什之
四至于歸心佛乘正定往生則所謂優曇鉢花不一
再見者也像末陵遲邪外熾盛盲禪魔民掠機鋒逞
棒喝者侵尋及于笄幃摩鄧之女說法而登壇賓蓮
之尼拈錐而樹拂憂世者惻護㳒者慜未有甚于此
時也以余觀于夫人課誦刖金剛法華熏脩則稱名
持號以慈心度幽冥以淨心求正受固無事薙髮條
衣作阿梨之形相亦未嘗揚眉瞬目效婆子之機緣
示現閨範閟脩梵行考終由是往生亦由是用以儀
表女宗金湯末法顧不韙歟余故志夫人墓表而出
之使笄幃者流慕往生者以夫人爲導師慕夫人之
往生者以其爲妻爲婦爲母爲左劵不壞世間不背
實相季緒四依庶其在是以予言爲指歸可矣夫人
生萬曆丙子九月十六日卒戊子十二月初一日享
年七十有三子三人文登由貢生官教諭次文舉卽
少宰崇禎辛未進士由合肥令擢吏部司勲郞中今
吏部左侍郞次文升國學生孫女一人適輔國中尉
綂孫男女若干人葬某地之某阡銘曰
棗脩肅穆闕狄光華現女人身命婦大家白毫注目
靑蓮啓口現善女人身法妻智母箴管內則衿纓閫
儀規重矩疊嫓彼毘尼姱脩外芬淨行內發如吠琉
璃中舍寶月頌圖孔昭援記有徵世出世間請觀斯
銘
佟母封孺人贈淑人陳氏墓誌銘
淑人姓陳氏父諱其志母湯氏故山東按察司僉事
登萊監軍佟府君諱卜年之妻今御史中丞國器之
母也先用府君河間令最封孺人今用中丞覃恩贈
淑人佟與陳皆遼陽上族淑人以明惠擇壻府君以
岐嶷求耦圭判璋合二姓克諧生柔笄禮旣饋交賀
淑人承上字下婦德用光親井舂具膏火機絲夙夜
相府君于讀甘虀鹽警鈴索盥潄雞鳴相府君于官
府君擢上第宰京邑冊府錫命天書煌煌閨閫榮焉
天啓初府君受命東略監軍登萊鈎黨牽連蜚語逮
繫淑人奉二尊人曁諸姑子姪扶携顚頓徙家于鄂
乙丑九月府君奉矯詔自裁太公哀慟死客舍淑人
泣血襄事奉太夫人渡漢遷黃陂又三年仍遷江夏
夏奏寇躪楚太夫人殁而渴葬中丞補弟子員奉淑
人卜居金陵祟禎甲申避兵遷甬東中丞受新命以
兵憲治嘉興淑人版輿就飬丙戌九月十九日卒于
官舍年五十有八嗚呼孰不爲婦孰不爲母如淑人
之爲婦母極難耳自丑迄戌天地翻覆以二十年閱
公羊之三世則難自鄂之吳室家播蕩以弱女子定
盤庚之五遷則難雷風交加參彛呼吸上慰掩袂之
尊章下挈琢釘之童稚毁室取子覆巢完卵無天可
呼有地必蹐以隻身獨手枝撑佟氏之一門百口則
難當府君檻車急徵淑人牽衣訣别以忠臣殉國孝
婦殉家相勸勉迄于今家門巋肰窀穸相望𣢾𣢾下
泉執手慰勞淑人之報稱府君亦巳足矣生前之荼
苦甘之若飴身後之血淚藏而猶碧菀枯陵谷世人
所咨嗟歎息者豈足爲淑人道哉淑人旣殁中丞扶
柩歸金陵卜葬于山之陽子一人卽中丞公國器
女適李寧遠曾孫延祖以死事贈冋卿中丞妻贈淑
人蕭氏繼室封淑人錢氏孫三人世韓世南世傑舊
史氏曰予讀史至王章妻事未嘗不撫卷流涕方其
臥牛衣涕泣謂朝廷尊貴無愈仲卿責其不自激昂
何其壯也及被收繫小女聞呼因聲號哭知我君先
死何其傷也由淑人觀之忠臣妻女遭逢患難其情
事俛仰有足悲者旣而昊天巳威刦運促數章妻得
還合浦夫人重御雕軒平陂往復約略相似觀世者
於是乎有深懼焉余旣徇忠臣之請銘府君之墓在
鄂渚淑人未之從法當别有銘銘曰
生遼陽死檇李鄂之越五遷徙金陵山兆靈趾靈之
車反于此魂迢迢渡漢水泣丹書訊靑史夫人兮有
美子讚銘辭詔天咫
故誥封李宜人張氏墓誌銘
宜人姓張氏故通政使司右通政寶應李公諱茂英
之室也李公卽世九年而有甲申之難季子藻先奉
母適吳以其年八月十二日卒于邸舍年十有
遺命反葬祔通政之兆又十二年乙未余之淮過寶
應藻先拜而請銘李公余同年長兄宜人丘嫂也藻
先父事余二十年益恭知宜人內行者莫余爲詳其
忍不銘銘曰
萬曆庚戌余舉南宮淮海聮蹁聿有李公展允李公
長德端人玉衡懸秋木神發春釐爾女士玉質金相
旣饋交賀德友相莊出宰百里入官爽鳩雞鳴戒勤
秉燭泣囚晉秩納言迴翔靈鏁黨論披猖㭬人簸騀
金甌四維微風搖搖携手言歸曾不崇朝公賦遂初
如旅得歸陰林席箭散髮振衣宜人刦刦綜理外內
田園區塍囊篋細碎僮奴指使牛蹄角千目覽手畫
部居井肰公曰休哉坦其皤腹我酒爾旨我肉爾宿
是生三子季也收子教以織績游必就士公旣卽世
家門肅穆蘭錡崔嵬戸屨促數白毛匝地黑眚横天
長淮南北骸山血川申命季子御以如吳陳衣考終
如在室家帷裳而歛以逮反葬牆翣不驚窀穸無恙
陵谷遷貿又一星終風塵傾洞我來自東白楊蕭蕭
短髮薿薿停舟問舊&KR0787;眙驚喜我造其第堂宇沉沉
几筵肆設簾幕靚深季子曰咨闔廬蓬翟夙夜洒掃
惟母之教我饗其饌茶香酒醑脯醢錯列間以粔籹
季子曰咨粗糲匪恪五飯酒漿猶母餘閭軒車蹐門
靑簡棲帷市勒懸書壁鑱贈詩季子曰咨予庶予跂
引衽攘捲德音在耳獻酬卒爵見其諸孫舒雁行列
玉雪蘭蓀我思古人頌圖雍肅咏歌葛藟逮彼樛木
而况宜人女宗母師珩璜琚瑀我親見之在昔范氏
隆道弘風中興以後形我管彤鴻朗不遐淸喬斯纂
我作斯銘敬告史館甓湖湯湯八寶告祥理詞幽竁
尚有耿光
林淑人太君墓誌銘
太君姓陳氏贈護軍林君子惠之室也生二子國棟
廷棟一女適錢氏歲壬辰七月考終內寢年六十有
二八月葬武林北關吉祥之阡護軍早世太君方盛
年女提子抱朝其家人而申儆之曰爾無死吾先君
無寡寡婦無藐藐諸孤爾饔爾飱爾𧖟爾織爾庀洒
掃出入雜肰應曰敢不如命又合其宗黨而告之曰
有未亡人在有先世敝廬薄田在于我婚于我葬于
我歲時伏臘其何忍死我先君闕遺我諸父昆弟雜
肰應曰諾更十年所女笄而字男丱而學扁鐍蕭肰
鈴索肅肰機絲雒誦聲續續肰行其庭窺其堂不知
護軍在否咸曰有婦又更十年所國棟起家韎韋腰
刀袴褶拜跪起居餘皇文駟交織道路雕軒在門翟
茀有煒閭里聚觀咸曰有母太君于是居積不替名
行滋彰僮奴食指日繁宗黨待舉火歲益成輿梁掩
骴骼新支提飯除饉四方之人咸曰是婦是母男子
無如也晩而遭逢世故鄕井繹騷歌哭錯互太君蘭
錡巋肰鼎食如故兒孫繞膝吉祥令終斯世希有也
舊史氏曰余往與陳總戎東溟劇談當世奇偉卓詭
之事盱衡告余公知天下有奇女子若武林林太君
者乎太君一寡婦存亡死生千金一諾南冠越吟之
客翳桑廣柳之徒後車却載幸舍如歸台溫諸郡漕
艘運弁帆檣蔽虧奸黨囊槖太君片言傳敕千里郵
置駢頭捧手莫敢顧唾此豈有徵發期會用兵法部
勒者乎昔太史公傳貨殖列巴寡婦淸而范史傳列
女失東海呂母公裁國史當置何等余異而心識之
比遊武林觀太君之葬喪亂之後托妻孥保家室者
擁匶巷哭蜾臝之子削杖執喪虞用粟焉總戎之言
猶信嗟乎古奇女子如譙國洗氏紹定間晏氏比能
絜智何以賢于太君徵諸近事銀夏之登埤誓師榆
關之乘城返旆翠帷砥室呼吸定變嚄唶宿將其顙
有泚惜乎太君之所用者小也于是廷棟來謁銘余
曰諾是應銘法銘曰
碣石鐫靈掌徙天夢夢俗靡靡鬚眉怍巾幗恥匪激
贊訓夫子
長沙趙夫人張氏墓碑
長沙趙夫人姓張氏今御史大夫趙公開心之室內
閣中書舍人而汴之母享年六十有九龍集己&KR1344;正
月■■日考終官舍之內寢而汴扶柩北平返葬南
國毛裏創鉅桮棬痛深食頃啁噍踰時蹢䠱袛奉嚴
君之命來請大家之銘余交在紀羣慕深鍾郝猥承
載筆敢忘彤管用假嚴牲之石敘而銘焉敘曰夫人
生柔笄禮肅容裕仁媒肰卜祥旣饋交賀董茶攻苦
音蓄御窮饘酏芼羹以佐敬養篝燈宿肉以相誦讀
寒窗佔嗶則織火分光午夜伊吾則機絲雜響宵晨
儆戒有雞鳴風雨之思窮困激昂無牛衣涕泣之狀
斯則歸妹所以幾望鵲巢所以起家者也君爲觀國
之賓妾作當家之婦白髮在堂黃口在抱滑甘梨栗
取辦食指子媳保姆交萃一身家門多釁繼纏哀酷
醫巫藥膳傾倒&KR0869;囊置翣飾牆罄盡衣珥俾老人卽
安下地庶游子無憾終天俄而兵燹突焚關河阻絶
襆被挈筐負稚携嬰雨血風毛之死自誓戒徒命侶
如堂適庭徤婦良勝于丈夫夜行何畏乎多露斯則
自竇啓夏負屛伯越秉心塞淵無成代終者也惟趙
公標榜惽俗摩厲兩朝木高風搖表長影廣叶玆琴
瑟戒彼韋絃周南之哲婦勖如燬于魴魚陶邑之令
妻喻自處于玄豹佩觽能解發硎善藏臺柏之獨坐
巋肰卿月之迴翔滋久有子式穀作我鳳毛夫人舉
案益莊循牆多畏傳敕邸舍庀治寢門鈴索無間于
晨昏管鑰不離于手掌隔柳家之幔才使聞歌下謝
公之帷僅能見舞行成琚瑀言著縑緗巳乃脫落塵
容津梁白業伽㑲半偈多羅數行現身散華無復女
身之相取泡作髻深知泡影之因斯所以收華委蛻
高朗令終者歟嗚呼天地震蕩士女仳離江淹歎紫
臺之稍遠杜陵悲紅袖之登車夫人佽助陳謨勸勉
明哲于是梓材用晉白馬朝周潼酒駝羹每拜上方
之賜鞠衣翟茀彌深再命之榮生以名窌疏封殁則
甘泉圖像令妻壽母罕有其比旣而勝鬘末利迴念
多生陽燄乾城追惟昔夢珠服玉饌謝彼繁華寶地
金牀欣玆勝妙視世界如房櫳等兒孫于幻化顯融
壽考人間五福方蔑如也昔者劉子政之述作臚列
仁智房玄齡之序傳標舉淸喬竊比古人詢於舊史
敬爲論次徵諸頌圖乃作銘曰
趙璧連城張星近河珪判璋分鳳舞鸞歌天作嘉耦
宜爾室家茹茶攻蓼亦旣勞止相夫如賓代夫爲子
弓強于韌衣強于裏乃遭鼎革乃服裸將參語更衣
決策𧖟桑携手刦灰晞髮靑陽父執法兮&KR2204;中子彯
纓兮日東猗紫書兮有燿儼象服兮被躬歌迴波兮
窈窕御雕軒兮肅雍嗟塵壒兮沈湎閱海水兮淸且
淺著銖兩兮衣輕踏琬璃兮地輭山川兮間之將二
妃兮復來從二妃兮澧浦望蒼梧兮參差宛故國兮
松椒倚門閭兮何求坐祝背行兮我心悠悠沅湘無
波兮江水安流
李緝夫室瞿孺人墓誌銘
吾先君宮保公有執友曰李丈伯樗伯樗之子胤熙
字緝夫長千余三年余契家兄也緝夫娶瞿氏宋太
史傳孝子嗣興之後共儉有婦德每生子女湯餅之
會必首召余余事孺人猶丘嫂也先君卽世幼弟二
酉不一齡余奉諱歸摳衣肅拜定婚于緝夫之女以
爲李氏兩世素交先君之神所式憑也踰年二酉殤
孺人哭吾壻過時而悲余每爲揮涕久之緝夫困諸
生而余浮沉仕途進寸退尺緝夫與孺人燕語呴濕
濡沫未嘗不相向歎咨也祟禎改元緝夫病不祿子
象璧漸長授經於其婦翁陸兄孟亮崇禎巳卯舉鄕
試孺人年六十賀客驩呼踵門未幾象璧沒喪亂薦
臻歲祲產削孺人依次子系坤及象璧子錄銘以居
及見其次女甥翁與之鄕舉而卒癸卯歲六月十五
日也享年八十有四于是子孫食貧渴葬卜日先
人之兆而泣血來請銘孺人之歸李也十四而爲婦
三十而爲母六十而爲大母家門儒素裙布操作口
不知肥濃身不識紈綺拮据將荼勞夢徹旦晝八十
年一日也譬之耕肰火種而不收子穫而弗食鹿鳴
燕喜開口一笑日未陰而失之攢眉如能漬淚洗面
八十年一日也上下三世艱危積刦孫枝不替祭祀
孔時厥惟艱哉卒之日訣别子孫曰八十年李氏老
婦可以死葬之日下見所天曰八十年李氏老婦可
以從君于此嗚呼臣子之于君國也猶婦人之于室
家也身世牽率死生偭背讀丘遲之書覽庾信之賦
如孺人靑裙白髮八十年爲李氏老婦豈非天之相
之也哉生宜李氏之室死復李氏之土殁食李氏之
粟自施衿以逮陳衣爪髮依肰話言如昨爲孺人者
良可以無憾而余陳人宿老俛仰今昔能無載筆而
流涕乎銘曰
昔者漢孝元皇后移國旋易身爲新室文母猶自命
漢家老寡婦黑貂奉正臘史家悲其倒置元后之年
亦八十四視孺人白首蓋棺長爲李家婦我知其有
餘媿也嗚呼叔姬歸&KR0566;春秋所義豈無冠纓羡彼䯸
髲涕盈其銘終古同喟
旌表節婦從祖母徐氏墓誌銘
祟禎六年歲在癸酉詔旌常熟縣故生員錢世顯妻
徐氏表其門曰貞節之母工部尚書栻之從孫女我
從祖祖父副使府君諱順德之介婦從祖父諱世顯
之妻從祖弟論貞之母也年十六歸于我二十四所
天見背矢節四十二年膺旌門之典後十一年爲崇
禎之甲申節婦年七十有二越二年丙戌論貞殁又
三年巳丑七月始考終于內寢壽七十有八次年庚
寅月冢孫孫保卜葬于長興之新阡啓厥祖墅橋
之竁改而合焉哭而告于謙益俾誌其墓於乎謙益
不忠不孝慙負天地其敢靦肰執筆貽羞简牘若節
婦之爲妻爲婦爲母盡瘁于我錢氏不忍以弗之志
也節婦之寡也論貞僅免襁褓未幾府君卽世幼孺
眇藐委縗就位無儉禮無違言漂搖耆定甹蜂寢息
人言曰能爲妻君舅旣殁三姑皆篤老供養扶持送
往事居啜泣莅事莫有愆素人咸曰能爲婦溓貞起
孤僮長而有見視保告誡如未免于水火也織紝辟
績朝虀暮塩不以溫厚少自假易也老而哭子支形
立氣持門戸彌自力孫保頭角嶄肰奉侍唯謹陳衣
之夕顧視釋肰肰後爲母之道終焉衰門多釁哀酷
䋌纏節婦哭夫之後哭尊嫜者四哭婦者一哭孫及
孫女者再三死數矣而不死殘年餘息垂死而又哭
二子而猶不死天以節婦卑我錢氏爲徤婦爲勞人
備嘗其閔凶而慗遺其血胤苟不至于終天窮塵畢
命盡氣猶未獲弛擔息勞安寢于巨室也節婦之爲
節也亦苦矣哉萬曆初吾家全盛叔爲秦川貴公子
婦方盛年容華謙益稚齒嬉戲長與案等耳從祖父
縣雉于庭木舍矢命中顧盻自喜節婦鼓琴于房桐
絃鏗肰聲滿忩戸迄于今話言色笑宛宛肰如信宿
也而吾亦七十老矣節婦亡且葬而錢氏之老人于
是盡矣家憂國恤創巨痛深回環循省若轆轤之轉
腸腹雖欲不泫肰也其可得乎嗚呼女婦之殉夫臣
子之殉國其于生死之難也一而巳矣傳不云乎召
忽之死也賢其生也管仲之生也賢其死也靡之不
死相也嬰之不死朔也與夫人之不死何異靡祀夏
嬰立趙死者復生生者不慙而後乃知其賢于死也
節婦之于錢夏之靡趙之嬰也其不死也以有爲也
以有待也其視夫引刀雉經以一死爲能事者孰難
孰易亦顧所自矢者而巳矣雖肰必如節婦而後可
以不死必如節婦之不死而後可以有辭于死者國
家大書深刻旌門表閭所以教世之爲人臣子者至
矣吾于是而知風德之遠也銘曰
節婦之天出後小宗徐母高行棹楔熊熊元兄不弔
自誓有王一門三闕漆書相望于鑠明祟奬節孝
光天厚地有風有教舊史裁筆埋辭墓門鴻祝徵此
刻文
錢令人趙氏墓誌銘
我曾祖王父歷贈刑部郞中太子太保諱體仁生五
子長爲我王父嘉靖巳未進士歷贈太子太保諱順
時仲爲從祖祖父山東按察司副使諱順德副使仲
子世顯娶旌表節婦徐氏生謙貞貞生孫保孫保娶
趙禮部尚書謚文毅諱用賢之曾孫女敘州太守隆
美之孫女太子中允士春之女也孫保旣葬其王父
母父母於我曾祖長興阡之支隴兩阡間有地婉而
中隆宮之以葬其妻而率其子興祖請爲壙銘銘曰
維我曾祖有四世孫條葉被澤卜妻亭門錦城漢東
仙源天水故國舊家河魴宋子之子于歸王母在堂
鞠衣楚楚烏頭將將網戸砥室板輿輕軒銀燭合歡
金尊祝延般申旣饋異粻事酒相夫爲子代姑爲婦
菽水旦旦膏火昔昔毋傷牛衣而去駒隙內外官閥
委佩乘魚于今爲庶可不免諸機絲研削雞鳴風雨
亦旣抱子誰謂荼苦申酉之交大厦再傾漂搖一室
梁壞榱崩尊章酷纏王母奄及無呼非天有啜必泣
捲衣雜投絞紟頻製工祝背行巫匠更次哀哀百身
惙惙千指佽助棘人克庀大事爵踊觸地殷田壞牆
擊胸傷心命以不長戎馬乍寧室賓帖妥一星未周
逝將去女歲在甲午年三十二陳衣蕭肰顧燭永訣
庚子十月龍尾伏辰白楊悲風埋此勞人長興高墳
三台熊熊支龍蜿蜒防密新宮宗老斲石納銘敦丘
地卜唯食天咫不謬三子四女子亦有子俾爾昌熾
庶蕪在此
贈孺人張氏墓誌銘
孺人張氏建寧府君之後爲邑巨室父諸生芳潤母
王氏年十七歸于錢爲今江南道御史延宅之妻卒
于乙酉九月八日年二十有一後七年延宅舉進士
自行人擢臺班再命皆贈孺人癸卯歲請假葬母十
地殿橋新阡營孺人之兆域于其旁于是孺人殁十
九年時子世嚴才三歲今成立爲諸生矣延宅之
念母也勤悲其妻早世生不得事其母而死得從先
姑于九京也序次酸楚使人讀不忍竟涕泣再拜以
墓石爲請余曰諾乃敘而銘焉銘曰
建寧之後婉婉女工來嬪彭城和鳴肅雍靑暢轂
門閥邐迤風雨雀鼠中葉如燬我有聞孫茹荼攻苦
靑燈一編白日千古彼美婉嫟夙夜勉黽視無陜輸
笑不見矧士也挾筴摩厲選場居庀膏火行槖餱糧
資盡裝送脫解簪珥補綻洗拆取辦十指煑字吞紙
突烟蕭條舉案進食中園有桃相顧而笑勿歎一飽
無以食李嗤彼剝棗乙酉重圍日蝕麟鬭屋瓦星流
礟車雷吼扶創褁兒挨枕崩奔羸軀弱命爭睹城闉
路饑如鬼胸碓自捧荑手瘒瘃弓足臃尰驚魂乍返
嚴霜載零哀哀父母膏刃血阬陷胸擗地聲殷壞牆
腸腑迸裂浹月而亡餘閣闕奠屋衣誰復哀動鄰叟
假以美木兵塵荒郊日莫鬼語誰與此叟天用錫汝
黑月孤櫬凍雨一丘星紀推移天回日周法冠霈恩
簜節還鄕錦韜象軸再命煌煌吁嗟孺人穠若春華
靑陽失令冰霰交加譬彼役夢昔昔不蘇六載點
啽囈呻呼昔夢未憖俄而長寢布幃瓦燈營魄凄凚
堂堂白日悉照下泉鏡奩重開鞠衣再鮮人生一夢
百年鼎鼎哿以孺人噩夢斯醒挺挺新城萬木如茨
往從先姑爰契我龜生不受祉殁有餘慶閭里歎息
天眼則長宗老髦荒職司譜牒搜次內言敬告奕葉
牧齋有學集卷三十三終
