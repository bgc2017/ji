牧齋有學集卷三
庚寅夏五集
歲庚寅之五月訪伏波將軍於婺州以初一日渡
羅刹江自睦之婺憩於杭往返將匝月漫興口占
得七言長句三十餘首題之曰夏五集春秋書夏
五傳疑也疑之而曰夏五不成乎其爲月也不成
乎其爲月則亦不成乎其爲詩繫詩於夏五所以
成乎其爲疑也易曰或之者疑之也作詩者其有
憂患乎
早發七里灘
曈曈初旭麗江干淰淰浮烟羃瀨灘此地無風才七
里(諺云無風七里有風七十里)吾廬有日正三竿釣壇不爲沉灰
改丁水猶餘折戟寒欲哭西臺還未淂唳空朱噣響
雲端
五日釣臺舟中
緯繣江山氣未開扁舟天地獨㳂洄空哀故鬼投湘
水誰伴新魂哭釣臺五日纏絲仍漢縷三年灼艾有
秦灰吳昌此際癡兒女競渡讙呶盡室迴
五日泊睦州
客子那禁節物催孤篷欲發轉徘徊晨裝警罷誰驅
去暮角飄殘自悔來千里江山殊故國一抔天地在
西臺遙憐弱女香閨裏解潑蒲觴祝我迴
婺州懷古
礟車猶並日車紅當道空傳一老熊(謂故開府朱公)野鳥
凄凉啼廢壘纖兒啁晰笑行宮(開府謀改宋公署爲行宮未就而罷人多)
(笑之)中天赤字開明祖(明祖開省于婺黃旗榜署有山河日月之聮)午夜朱
旗閃越公(見宋公胡越公新廟碑)獨有鸕鷀如夙昔雙溪省識
釣魚翁
歸舟過嚴先生祠下留别
雙臺離立釣魚壇香火空江五月寒林木猶傳唐慟
哭(臯羽記云故人唐開府讔宋爲唐也故從之)溪雲常護漢衣冠蒼厓辣
闒春山老白鳥䙰褷夏雨殘有約重來薦蘋藻謹將
心跡愬魚竿
桐廬道中
空山雲霧眇天涯信宿迴舟興巳賒作客有詩頻削
草涉江無事但尋花(蘭溪載花盈舟越人笑之)蘭舟是處皆湘水
釣渚於今屬漢家寄謝桐君莫相笑因君轉自愛蒹
葭
畱題湖舫(舫名不繫園)
園以舟爲世所稀舟名不繫了無依諸天宮殿隨身
是大地烟波瞥眼非淨掃波心邀月駕平鋪水面展
雲衣主人欲悟虚舟理只在紅籹與翠微
湖上堤邊&KR0712;櫂時菱花鏡裏去遲遲分將小艇迎桃
葉徧采新歌譜竹枝楊柳風流烟草在杜鵑春恨夕
陽知憑闌莫漫多回首水色山光自古悲
西湖雜感
浪迹山東繫舟湖上漏天半雨夏月如秋登登版
築地斷吳根攘攘烟塵天分越角岳于雙表綠字
猶存南北兩峰靑霞如削想湖山之繁華數都會
之佳麗舊夢依肰新吾安往况復彼都人士感絕
黍禾今此下民情深桑海侮食相矜方言若性何
以謂之嘻其甚矣昔日南渡行都慗遺南市西湖
隱跡追抗西山嗟地是而人非忍憑今而弔古叢
殘長句凄絕短章酒闌燈灺隔江唱越女之歌風
急雨淋度峽下巴人之淚敬告同人勿遺下體敢
附采風聊資剪燭云爾庚寅夏五憩湖舫凡六日
得詩二十首是月晦日記於塘梄道中
版蕩凄凉忍再聞烟巒如赭水如焚白沙堤下唐時
草鄂國墳邊宋代雲樹上黃鸝今作友枝頭杜宇昔
爲君昆明刦後鐘聲在依戀湖山報夕曛
㶑灔西湖水一方吳根越角兩茫茫孤山鶴去花如
雪葛嶺鵑啼月似霜油壁輕車來北里梨園小部奏
西廂而今縱會空王㳒知是前塵也斷腸
楊柳桃花應刦灰殘鷗剩鴨觸舷迴鷹毛占斷聽鶯
樹馬矢平填放鶴臺北岸奔騰潮又到南枝零落鬼
空哀爭憐柳市高樓上銀燭金盤博局開
先王祠廟枕湖濆墮淚爭看忠孝文垂乳尚傳天目
䜟射潮無望水犀軍千年蠁響傳陰火盡日靈旗捲
暮雲雙淚何辭濕階墄羅平怪鳥正紛紜
宰樹豐碑一水湄金牌終古事參差(于公被禍亦有金牌迎立事)
&KR1148;宮麥飯無寒食賜墓椒漿有歲時歌舞夢華前代
恨英雄復楚後人思興亡今古如償博可惜冬靑綠
滿枝
昔叩于公拜綠章擬徵楛矢靜諸方鴟夷靈爽眞如
在銅狄災氛寔告祥地戞龍吟翻水窟天迴電笑閃
湖光殘燈彷彿朱衣語夢斷潮聲夜殷牀(萬曆巳未歲余肅謁)
(于廟有祭廟文)
佛燈官燭古珠宮二十年前兩寓公(謂程孟陽李長蘅)畫筆
空濛山過雨詩情淡蕩水微風斷橋春早波吹綠靈
隱秋深葉染紅白鶴卽看城郭是歸來華表莫匆匆
西泠雲樹六橋東月姊曾聞下碧空楊柳長條人綽
約桃花得氣句玲瓏(桃花得氣美人中西泠佳句爲孟陽所吟賞)筆牀研
匣芳華裏翠袖香車麗日中今日一燈方丈室散花
長侍淨名翁
堤走沙崩小刦移桃花𠢐面柳攅眉靑山無復呼猿
洞綠水都爲飲馬池善舞獼猴徒跳盪能言鸚鵡亦
支離袛應鷲嶺峰頭石却悔飛來竺國時
方袍瀟灑角巾偏纔上紅樓又畫船脩竹便娟調鶴
地春風藴藉養花天蝶過柳苑迎丹粉鶯坐桃堤候
管絃可是承平好時節湖山容易著神仙
匼匝湖山錦繡窠血風殺氣入偏多夢兒亭裏屯戈
甲教妓樓前掣駱駝粉蝶作灰猶似舞黃鶯避彈不
成歌嘶風渡馬中流飲顧影趦趄怕綠波
豈獨湖山笑突如珠林寶網亦丘墟消沉泡幻看金
鯽(六和塔池金鯽魚滄浪東坡詩所寄也池久涸不復存)警策浮生聽木魚藕
孔刀兵三刦熾(今說禪者皆波旬說刀兵刦所種也)蓮花刻漏六時疎
於今頂禮雲栖老擁衛人天五百餘(宗鏡開堂余以彌陀疏鈔一部)
(爲施此詩申言之)
天地爲籠信可哀南屏舊隱謫仙才遺廬尚有孤花
在弔客徒聞獨鶴迴漬酒靑鞵褰宿莽題詩紅袖拂
荒苔(草衣道人有詩弔太初爲人所傳)太平宰相曾招隱矯首雲霞
海上來(記費鉛山南屏訪太初事)
東海桑田事豈誣藏舟夜壑本良圖摸金山欲移三
竺蒸土陂應決兩湖(西湖有裏外湖得云兩湖)地媪荒凉憂竭澤
波神刺促怨投珠不知繫纜江頭石曾見秦人築塞
無
冷泉淨寺可憐生雨血風毛作隊行羅刹江邊人飼
虎女兒山下鬼啼鶯漏穿夕塔烟烽影飄瞥晨鐘鼓
角聲夜雨滴殘舟淅瀝不須噩夢也心驚
建業餘杭古帝丘六朝南渡盡風流白公妓可如安
石蘇小湖應並莫愁戎馬南來皆故國江山北望總
神州行都宮闕荒烟裏禾黍叢殘似石頭(有人問建業云吳宮)
(晉殿亦是宋行都矣感此而賦)
珠衣寶髻燕湖濱翟茀貂蟬一樣新南國元戎皆使
相上廳行首作夫人紅燈玉殿催旌節畫鼓金山壓
戰塵粉黛至今驚夜帳可知豪傑不謀身(見周公謹羅大經諸)
(書亦南渡西湖盛事)
冬靑樹老六陵秋慟哭遺民總白頭南渡衣冠非故
國西湖烟水是淸流早時朔漠翎彈怨它日居庸宇
喚休(白翎杜宇事具元史及草木子諸書)苦恨嬉春鐵崖叟錦兜詩報
百年愁(鐵崖嬉春詩用錦兜押韵)
茫茫禹跡有風塵最喜杭州土俗淳閉戸儒生推玉
曆開堂禪子祝金輪靑衣苦效侏離語紅粉欣看回
鶻人底事兩朝崇少保高墳棹楔尚嶙岣
罨畫西湖面目非峰巒側墮水爭飛雲莊歷亂荷花
盡月地傾頽桂子稀鶯斷麯裳思舊樹鶴髠丹頂悔
初衣今愁古恨誰消得只合騰騰放棹歸
東歸漫興六首
經旬悔别綘雲樓衣帶眞成日緩憂入夢數驚嬌女
大看嚢長替老妻愁碧香茗葉靑磁碗紅爛楊梅白
定甌此福天公知吝與綠章陳乞莫悠悠
警枕殘燈對小舟闇將心曲語江流昔遊歷歷歸靑
史老眼明明貰白頭鳩聚鵲喧憑博局龍拏虎擲倚
神謀長年似與更籌約啼絕荒雞發櫂謳
棨戟森嚴禮數寬轅門風靜鼓聲寒據鞍老將三遺
矢分閫元戎一彈丸戲海魚龍呈變怪登山烟火報
平安腐儒篋有英雄傳細雨孤舟永夜看
林木池魚灰燼寒鴛湖恨水去漫漫西華葛帔仍梁
代(南史任昉子西華流離不能自振冬月着葛帔練裙)東市朝衣尚漢官白鶴
遄歸無石表金雞旋放少綸竿舊棋解覆惟王粲東
閣西園一罫看(過南湖望勺園悼延陵君而竹其子貧薄故有任西華之歎)
水跡雲蹤少滯留拖烟抹雨一歸舟雖無桃葉迎雙
槳(婦属買婢不得)恰有蘭花載兩頭古錦褁將唐百衲(買得張老)
(頌琴蓋唐斵也)行宮拾得宋羅㬋(宋景靈宮以七夕設摩羅㬋今市上猶鬻之)孺
人稚子相勞苦一握歡聲萬事休
不因落薄滯江干那得歸來盡室歡巷口家人呼解
帶牆頭鄰姥問加飡候門栗里天將晚秉燭羌村夜
向闌簷鵲噪乾燈穗結笑憑兒女話團圞
感歎勺園再作
曲池高館望中賖燈火迎門笑語譁今舊人情都論
雨暮朝天意總如霞園荒金谷花無主巷改烏衣燕
少家惆悵&KR0595;門老賓客停舟應不是天涯
婺歸以酒炙餉韓兄古洲口占爲侑
好事何人問子雲一甘逸少與誰分酒甜未許輸香
蜜炙美眞堪遺細君大嚼可須回白首淺斟猶憶醉
紅裙(兄高年好談風懷舊事)暗忩飯罷摩雙眼硬紙黃庭向夕
曛(兄家藏楊許黃庭楷書日撫數紙)
書夏五集後示河東君
帽簷欹側漉嚢新乞食吹簫笑此身南國今年仍甲
子西臺昔日亦庚寅(臯羽西臺慟哭亦庚寅歲也)聞雞伴侶知誰
是畫虎英雄恐未眞詩卷叢殘芒角在綠窗剪燭與
君論
牧齋有學集卷三終
