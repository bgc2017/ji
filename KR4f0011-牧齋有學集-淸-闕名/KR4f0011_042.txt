牧齋有學集卷四十二
贊
觀世音菩薩像贊
我聞大士昔因地從聞思修入三昧佛■文殊爲證
明選擇圓通爲第一揀却人天二乘機唯取佛音而
設應音聞教體在此方以是隨機普攝受衆生往昔
聞妙法今現聲名文句身隨順世間屈曲聲種種音
塵起分別而今妙音了不聞如耳聾人聽伎樂無聞
無慧人中牛誦帚多生鈍根在稽首妙音觀世音早
以聞熏加被我令我通達淸淨教還于文句而悟入
一音普稱周法界聞修羅琴得解脫二十五輪竝圓
通單複綺互無差別譬藥樹王愈偏病如意珠玉隨
意與瑜珈相應十七地聞思修地具三乘僧伽夜升
覩史天親聞慈氏如是說攝我妙入圓通海了逹殊
勝三摩地毘盧樓閣一時啓稽首觀音觀自在
關聖帝君像贊
絶倫逸羣鬚髯奮張虎臣赳赳國士堂堂勒蜀山之
鐵銘兮昭回漢鼎誓長沙之銅柱兮離立扶桑胡刀
投而江沸嗟璽出兮山芒吁嗟乎威震華夏義薄吳
蒼人心天日遺訓煌煌受佛付囑屹爲金湯肩護法
之韋將踵衞世之四王人之欽公者以謂老瞞裭魄
蚩尤遯藏龍華冥錫爲帝爲王不知夫玉泉老衲片
語擊傷雲中授記刀下承當夫是以斷修羅趣歸選
佛場千秋萬劫常依如來座下領八部而齊三光
紀鄣[婺-矛+牙]婦贊
左傳載莒有[婺-矛+牙]婦莒子殺其夫老託紀鄣紡焉以度
而去之齊師至則投諸外齊人夜縋而登莒共公懼
啓西門而出齊師遂入莒考杜注紡以度城者因紡
纑連所紡以度城而藏之以待外攻也古者謂去爲
藏去卽藏也壯哉斯[婺-矛+牙]以一老婦人敵怨國君紡纑
投繩報讐所天豈非節俠偉丈夫哉莒[婺-矛+牙]去華周𣏌
植妻未遠班固古今人表載二婦而遺莒[婺-矛+牙]劉子政
列女傳下及于弓人之妻周郊之婦而莒婦無聞焉
摩挲頌圖名氏翳然秋窗落葉颯然感懷作紀鄣[婺-矛+牙]
婦贊贊曰
莒[婺-矛+牙]老婦規報國君連紡縋敵莒子夜奔女娃湮海
自悼其溺豈若此[婺-矛+牙]殉夫讎國孟堅失表子政闕記
自非丘明孰炳靑史茫茫宇宙繫此長繩忠臣壯夫
盍縋而登
漢新城三老董公贊
孔子成春秋後二百六十四年項羽使九江王布殺
義帝于郴漢王兵至洛陽新城三老董公遮說漢王
王曰善非夫子無所聞於是爲義帝發喪祖而大哭
哀臨三日發使告諸侯願從諸侯王擊楚之殺義帝
者董公之言出春秋大義昭揭于天下而羽之爲亂
臣賊子定而天下之君臣父子定百千萬世之君臣
父子亦定禮曰臣弑君凡在官者殺無赦子弑父凡
在宫者殺無赦殺其人壊其室洿其宮而豬焉公羊
傳曰春秋君弑賊不討不書葬以爲無臣子也君弑
臣不討賊非臣也子不復讎非子也君弑賊不討不
書葬以爲不繫乎臣子也春秋之大法記于禮傳于
傳沈晦于戰國亡秦而楚漢之際乃擘坼于董公彼
董公者扶天樞立地極整人紀其諸尼丘之耳孫與
其諸左丘明卜子夏之宗子歟漢祖之夫子之宜也
生乎百世之下遘君父之難不討賊不復讎而復不
忍自絕于臣子雖董公若之何盍亦祖而哭諸謹作
贊曰
仁獸西至彗星東布春秋告成亂賊斯懼魯壁自
秦灰方然度周至漢竹帛未宣三分地坼九江天高
羽殺義帝如燎一毛董公昌言名其爲賊重瞳喪明
暗啞禠魄縞素發喪天人震驚軋乾撼坤肇造漢京
北軍滅呂漸臺僇莽炎精不沫四七重朗陋哉小儒
矯誣錄圖水精赤帝指應漢符堂堂正正一言興邦
爲漢制法實維董公端門之命豈不在兹尼山縹筆
寶式憑之偉矣斯人儒者之雄繁露後賢敬孫瞽宗
春秋不亡宇宙不圯君君臣臣父父子子
報慈圖序贊
壬寅冬余八十餘生中寒病足繙弘明集遠公與桓
靈寶往復書問至沙門晝敬論末簡覆卷嗚咽旣而
思陶淵明不應徵命作天子諸侯卿大夫士庶人五
孝傳實唯其時遠公以忠淵明以孝悠悠千載孰有
知兩人心事比而同之者耶靈嚴退翁和尙旣爲其
父母立傳香晨燈夕有懷不忘小師越祖請畫工爲
輪珠小影曰報慈圖而退翁復爲之序傳稱孝敏先
生竒偉節烈男子每觀楊忠愍傳竒罷酒語子弟以
忠臣孝子相勸勵乙丑八月病臥江村蚤夜呼憤而
卒廬山之嘆贅旒潯陽之悲重萃斯人也殆有曠世
而相感者矣退翁旣而截斷衆流長揖三界而報慈
拳拳奉忠孝爲正令豈非以忠孝種性卽佛種性悲
慜斯世多小忠不孝作最後無佛種人不惜號呼告
報與我聞天帝與修羅戰觀察閻浮提人忠孝臣子
爲益多者卽天侶增威而喜否則天衆减少而懼吾
夫子著孝經成曾子抱河洛書夫子簪縹筆衣絳單
衣罄折向北辰告備於天天帝受佛付囑祐助忠孝
唯吾夫子知之故告備焉告備於天卽告備於佛也
世之儒者徒謂孝經爲開宗明義之書吾夫子告備
之深意懵焉不察崇佛乘者推公執諍抗禮樹法
門之城塹不復悉其大弘誓願所以扶皇極而整人
紀者余覽報慈圖序奕奕心動推其本而論之大慧
有言吾雖學佛出家忠君憂國鬱然與忠義士大夫
等凡我圓冠方屨之徒可以少知愧矣謹作贊一章
不徒以訊僧史贊曰
流俗靡靡如火消膏忘君背親禆敗相效揭揭斯人
挺挺蓬荻天骨峻擢荷擔忠孝誕生開士出㕓矢報
傳寫其眞圖寫其貌廣場劇戲杯酒諠閙尙方天高
西市鬼嘯覆杯擊案泣涕如瀑病亟搥床以死自要
豈無孤生亦有九廟肅肅素練整整皂帽如聞話言
如領談笑風生眉間芒吐毛竅靈巖法幢寶網羅幬
千燈交光十日竝照標榜忠孝以願以詔不斷佛種
如來所報洙泗樓頌竺墳魯誥日月耳環嗤彼兀奡
勖哉儒門逖無聲教參商二星終古長曜
遠法師書論序贊
東晉末遠法師在廬山與桓玄書論往復具在弘明
集暇日披尋慨然見遠公心事于千載之上乃撰次
而序之曰嗚呼晉室凌遲兇渠煽虐擁重兵而脅孤
主藐然視天下無人顧獨嚴憚遠公屹如元戎沙汰
僧徒則曰廬山道理所居不在搜簡之例沙門盡敬
詰難入座始而遺書諮決未敢輒行旣而首出僞詔
盡寝前議其爲禮于遠公也至矣公前後抗辭一無
所鯁避訶其罷道則曰迷而不返將非波旬試嬈之
言酧其間抗禮則曰南北不雜恐有異類相涉之象
危言激詞耿耿如秋霜烈日玄終莫敢誰何公羊子
曰孔文正色而立于朝則人莫敢過而致難于其君
者其遠法師之謂乎作沙門不敬王者論五篇序曰
咸康中車騎將軍庾冰詳議沙門盡禮至元興中太
尉桓公亦同此義論末書云晉元興三年歲次閼逢
于時天子蒙塵人百其憂凡吾同志僉懷贅旒之嘆
故因述斯論云元興三年桓玄之永始二年也踰年
之間奄有晉祚尋陽降處比跡陳留乃大書特書曰
天子蒙塵人百其憂唱義軍之先聲望乘輿之反正
何其義之壯詞之直也書太尉桓公表晉官削僞號
也書晉兀興三年黜永始并黜太亨也此十字書法
也孟子曰孔子成春秋而亂臣賊子懼千秋而下習
樓煩之春秋有不骨寒而魄禠者鮮矣吾惜夫後之
作僧史者徒知執諍抗禮潟撐柱法門盛事而其深
心弘願整皇綱扶人極者未有聞焉斯可謂痛哭者
也論始于明報應終于形滅神不滅者何也古今之
亂臣賊子肆無忌憚者必先有無君父之心而後動
于惡其敢于無君父者何也以其無報應也其所以
無報應者何也以形滅而神滅也神滅則無報應矣
是故神滅之論古今亂臣賊子護身之符印而無父
無君釁鼓之毒藥也玄子問遣撥應其篡弑之根
芽乎遠公之荅區明罪福其伐炙之株穴乎兇德不
改罪德貫盈于是乎奮筆作論以形滅神不滅者終
篇用以著兇逆之萌條影響之報以正告於萬世嗚
呼公之心亦良苦矣哉今年壬寅余年八十有一實
元興三年甲辰後之千二百五十九年也回環展讀
涕泗横流謹再拜而作贊詞曰
吾聞遠公講喪服于雷次宗授詩義于周續之攷斯
論筆削在兹誅僭逆以大義彰報應于微詞蓋經來
以後竺墳魯誥典要咸總萃于斯吾將祀諸瞽宗奉
爲儒林之大師不亦宜乎
寒松齋詞翰卷贊
寒松齋詞翰一卷嘉靖中薛君采陳魯南蔣子雲諸
公爲顧英玉先生作也先生自河南副使中䜛歸秦
准居舊廬之東偏沿街小樓廣不踰丈坐臥其中訓
蒙童數人以餬口客至從鄰家乞火煑茶有相好者
沽酒對酌缾罄輒罷去嘗絶糧東橋公餽斗粟不肯
受以寒松名其齋乞人爲詩文而自敘之曰寒松齋
者自礪之名也生平鯁介頗能自信年踰四十溝壑
見逼恐不能自堅流爲小人之歸故自礪曰今日寒
矣天地凍塞汝當爲寒松之榮母爲靡草之死晩年
窮益甚好痛飲以病酒死先生殁後百有餘年余過
其曾孫夢游循覽斯卷先軰風流婉約如在旣而讀
自礪之辭爲之目張骨悚蕭然摳衣起立而乃再拜
而爲之贊贊曰
人生百年駒隙迢迢桑榆失得曾不崇朝方其矜飾
媛妹修容春風在面近前發紅及乎潦倒躑躅觸藩
搔頭齲齒垂白倚門所以志士高舉自礪亭亭孤松
落落天際凄神淸骨琢冰積雪鞭我衰晚保此明哲
壯謝鴻逵老師兔園比玉名&KR1671;知松在寒士各有志
吾自樂此如其苟生寧以醉死撫卷振衣淸塵晻靄
松風謖謖其人斯在
王侍御遺詩贊
先儒有言詩人所陳者皆亂狀淫形時政之疾病也
所言者皆忠規切諫救世之針藥也文仲子評六代
之詩立纖夸鄙誕之目爲狂爲狷有君子之心者數
人而已今天下之詩盛矣聯翩麗藻皆歸于駢花鬭
艸留連景光而詩人之針藥無聞焉新城王侍御諱
與胤字百斯故大司馬象乾之從子方伯象晉之次
子也中崇禎元年進士選翰林院庶吉士出爲御史
抗疏忤時相閉門飬父淸齋禮佛禪觀如道人甲申
三月涕泣不食再拜與父訣篝燈拒戸與其妻■孺
人子士和皆自縊死從子士祺刻其遺詩二十餘卷
皆奉使關隴之作其詞約以則其志哀以思悲民窮
悼國蹙愀愀乎如不終日何其憂也巢車躍馬搗闐
顔踏賀蘭又何壯也嗚呼侍御心孝偪塞誓報國恩
不肯借踰河蹈海之名少自解免此鄙夫亂世忘君
背國者之針藥也攅眉搤臂憂天憫人肝鬲輪囷聲
淚咽塞其爲詩則夸人纖兒浮漂嘈噆者之針藥也
忠臣志士聲烈蔽天壤片言隻字流落人間人咸以
爲弘演之肝萇弘之血有不肅然改容泫然零涕者
乎季札見歌鄭曰美哉其細巳甚是其先亡乎解者
曰美者美詩人之情也先亡者見其匡諫意微而知
其國也余讀侍御遺詩感詩人之意惻惻然擣余心
焉遂捧筆爲之贊贊曰
豐山九鐘是知霜鳴匪鐘則鳴惟霜之淸公心憂國
冽如秋霜隴首殷憂先幾告祥銅山旣崩子母徵應
明燈整冠湛然致命遺言危昔孤桐玉律吟龍戞石
梵猿噭月浩歌悲笑雷風交加蟲豸不蟄象華其牙
榛楛塞路何■不作敬採斯文以識針藥
小周郞畫像贊
碧綃蒙頭兮白羽插腰雄姿英發兮指囷論交銅雀
春深兮赤壁烟消誰哉紫髯兮分汝小喬
雪夜訪趙普圖贊
六花蔽天六飛擁戶君臣主賓夫婦酒脯杯盤江山
七箸疆宇命將出軍削平下土鼻鼾旋息帝羓巳腐
蠢爾契丹誰予敢侮雪霽日出萬國有主偉矣書生
韓王趙普
閣學文文肅公畫像贊
麒麟一角蔚爲嘉祥狀元宰相峨峨鍠鍠德隅義質
冬日春陽正色讜言栗玉嚴霜怪鴟䜛虎畏憚角芒
坐不煖席中書之堂天不慗遺人之云亡星紀洊更
天地滄桑跂潞公惜不逮元祐之休盛比信國幸不
覩德佑之䀌傷公神上昇將仍抱端門之書執簡以
侍帝側抑亦流星旄馺雷車屬招搖勾陳而方攘於
乎願瞻畫像神彩揚揚長身山立修眉劒張手疑動
而拱揖口欲吐其鏗鏘嗟彼世界覿此冠裳霑衣舉
衽不昌知其淚之浪浪也
大司成開之馮先生畫像贊
神淨而妙貌古而澤蕭閒自在虛室生白子鎦子所
謂客氣旣盡妙氣來宅者耶尋香欲闌弄筆告寂曳
杖敞神放箸遺跡是芙蓉城是蓮華國公已游戲一
如而我猶比量離卽是以拜瞻遺像徬徨太息典型
依然杖函胡隔如無色界天之淚細如天雨忽不自
知其霑臆也
閻寧前畫像贊(許世科淮安人)
幅巾褒衣步雅視祥夷考其垂魚委珮濟濟蹌蹌斯
公之雅頌廟廊厲坊表函文章佩韋絃而修珩璜者
耶披襟奮袂立栗趨翔旋觀其法冠豸服顒顒昂昂
斯公之僇力邊疆教背嵬環武剛犁肅愼而埽扶桑
者耶全遼金甌渝關金湯誰隳戎索誰壞堵墻急杵
擣胸危柱促腸身巳閒而憂惄口巳含而視長瞻公
遺像整容肅揖不自知其淸淚之漬裳也
王烟客奉常像贊
穆穆文肅配食淸廟衮衣介圭卽圖周召英英太史
鰲禁繼出麻紙方新巾香猶鬱奉常世美有光厥緒
天球河圖恒在東序惟明有臣惟王有子奉璋峩峩
是茂是似武頌豐芭成誥梓材高曾喬木有人矣哉
銖衣拂石沉灰填海幅巾道衣一床未改西莊輞川
芍圃蘭亭人之視之右軍右丞秋槐吟孤誓墓心苦
顧瞻周道泣涕如雨澄懷觀水熏心染香不起于座
刀齊尺梁我懷斯人菰烟霞露穆如淸風拂此毫素
吴節母王孺人贊
孺人王氏世虞山右族嫁吴文恪公十世孫士傑崇
禎初士傑&KR1966;漕殁于燕母年二十有三撫三子皆成
立今年六十有六官長咸旌其門少子歷能詩有聞
請余爲贊贊曰
蚩蚩生民裸蟲之豕惟節與義爲綱爲紀五季之亂
有王凝妻能斷一臂以捍四維虞山之王吳寡高行
殉夫截髮育子併命雨血赭地風毛白天海水横飛
冰玉凛然横目咸嗟反臂斯喟拂廬之長望塵膜拜
鳥給戴勝鸞歌女牀扶木之交十日煌煌菜畦晨汲
蘭陔夕采玄芝曄曄朱萼藹藹綽楔翼如天咫匪遥
舊史作贊敬告淸喬
陳昌箕畫像贊
余未識昌箕也而疇昔之夜忽夢見之豐頰渥顔高
顴秀眉席帽欹斜短褐䙰褷相與握手道故酌酒賦
詩云自北而返棹嗟逝者之如斯樊樓之燈火如夢
曲江之蒲柳無遺旣班荆而慷慨復攀樹而迷離俄
而朱旗殷大白羽紛馳慨然投筆揮手告辭據馬鞍
而艸檄磨盾鼻以橫飛當斯時也眉目雹閃耳後風
披飛揚蹈厲非復媛姝秀嬴之文儒也夢將覺有人
告曰雞鳴喈喈風雨如晦吁嗟乎昌箕未見君子云
胡弗思越一日昌箕書來以畫像索贊余旣于夢中
識昌箕遂援筆而書之
周安期畫像贊
嗚呼此吾友安期之遺照也神情蕭爽筆力兀奡才
兼數器中懷孤調或就肆而閱書或危讀而持釣或
摳衣而徐談或擲帽而大呌伸紙奮筆颯颯如春蚕
之食葉得意高吟落落如梵猿之夜啸惜哉斯人終
老蓬藋廻心淨域西向而笑般若因依薰香染妙毒
鼓必發灰豆終燋依紫柏以南詢訪之東廟斯
人斯願我知其塵塵劫劫不與刦石而俱燒也耶
周安石畫像贊
鏤塵吹光說有談空如焰奔馬如槖聚風多聞勤學
精明博討如足步目如食說飽吳江居士安石永肩
瓣香紫相一燈迢然不以乾慧拂彼義海海寶千般
如意必採我搜法藏以女爲資如採龍宮而得海師
毛子晉像贊
菑畬油素枕籍縑緗考六經爲鐘鼓奏四部爲笙簧
蠧飽羽陵獺祭幾將逐康成之車後呼子愼于道旁
重之以貫花妙典寫葉秘章抑揚夏楚讎勘梵唐梨
棗叠架貝多滿堂慜墨穴之昏黑備石室之弆藏斯
人巳矣誓願不亡河沙重重海墨茫茫固將聽犍椎
聲分瓶水于喜海抑亦持丹漆器理科斗于廣桑
袁叔言小影贊
袁孔彰字孔昭更字叔言故儀部補之之曾孫也年
十五有塵外之思學沈石翁文待詔畫妙得意象衡
門蔬食以雲山一角自娛素交過從樵採不㸑稱道
何總戎畫像贊
予少讀太史公書敘大將軍出塞薄其會有天幸不
至乏絶而深嘆李將軍之自引以爲一軍之士皆爲
流涕每廢書撫几留連不能已登朝未幾戎馬生郊
韎韋跗注之君子未嘗不傾身結納冀爲國家效橫
草之用今余歸老空門頽然殘僧破衲向日論兵擊
劒骨騰肉飛者亦皆創殘負墻爲東郊之老馬間一
會面迢然有我非昔人之嘆如總戎何君是也君以
良家子約髮從戎諳曉韜略閱歷南北于行間爲宿
將輕生重氣片言一諾于海内爲國士居恒念掛弓
鳴劒未報國恩歲時野哭典衣烹雌澆麥飯之一盂
指冬靑而望拜于斯世爲遺民義人今年六十命畫
工圖小像自傷髀肉不消裹革無日屬余點筆爲留
生面于油素間余方罨故江邨挑燈丈室禪定乍出
獵心有喜車苑天人未整修羅之陣漆園老叟猶騰
說劒之篇慨然援毫聊爲激贊不但揮戈西日無蹇
淹留抑亦策足東隅共扶晼晩云爾總戎名大字
愚公淛之寧波人贊曰
赭日暉面曙星閃眸髮植如竿髯奮爲矛吹鼻息可
以結猛虎彈指甲可以奔火牛胡爲乎鳶肩自廢猿
臂不侯矍鑠是翁勖哉老謀帶礪依然丹靑悠悠故
當健飯被甲追廉頗于馬上勿以鼓噪曳足哀馬援
之壺頭
姚將軍採藥圖贊
子欲採藥當于石窗之畔華頂之巔褰芝三秀斫籐
萬年胡爲乎角逐于戎㫋幕府望車塵而坐馬韉書
劒落落裘馬翩翩仰視霄漢俛啄腐羶我將拂拭老
眼觀子騰騫如奇鷹之擊地而飛鳶之呌天
顧子東畫像贊
碑刻自鐫唐有北海法帖手背宋有南宮其鄭重何
如也而世顧以裝池爲賤工辨書法之肥瘦識色像
之染烘眼有明鏡室無靑銅手能切玉口如提風秦
淮旅居誅茅轉蓬徒執手以三嘆不能縛船載糗而
返子之窮吁嗟乎子東
戲作朱逃禪小影贊
器資明秀風神灑落遼遼雲中之鴻昂昂鷄羣之鶴
胡爲乎鋪眉苫眼裝聾做痴朝扶鸞夕降乩煑沙作
飯騰空學飛勸君莫騎張果驢勸君莫誦干吉經請
君踢倒長房壺請君推破冷謙瓶耕心田養神谷黃
犢勸農靑編課讀獨酒數甌淸琴一曲攬明鏡而一
笑者箇是朱五哥本來面目
