牧齋有學集卷四十一
疏
大報恩寺修補南藏法寶募緣疏
粤自恒星西鑒圓音雷布於中天慧日東臨遺教雲
垂於震旦傳譯一千四百餘部因果括囊尊奉一千
二百餘年人天光被運開鴻朗會顯龍華皇覺現身
御金輪而說法蔣山廣薦捨寳筏以渡生欽註楞伽
精研初祖之心法隂翊皇度特標柳子之微言法界
弘開義天宣朗日本命金襴之使則草鬯風從雪山
搜玉庫之經而多羅雲集紫金山卽耆闍崛雲鷲飛
騫秦准水作阿耨池天龍窟宅龍光象馬佛光紹隆
玉鏡珠囊法輪助轉線花貝葉慈光翔涌于朔庭須
曼燕支慾網銷降于忍土五花貢牧宛馬齊來千里
市場陽關不閉昭神武于不殺遐暢皇風攝異類以
逆行冥資佛力承平暇豫衆生之業果弘多正法凌
彛邪外之侵氛交作原其來漸厥有二端一者靑色
邪師黃頭外道建瞿利爲天主抹殺覺皇誣彌庚爲
大西混淆器界一者五魔末品四衆下流假棒喝爲
排場聚聾導瞽掃經律爲戲論狂走迷頭怪鬼縱横
魔民鼓煽植邪因于像末譬諸蠧蝕而蟻緣啓殺運
于劫初遂致木穿而屋覆用是三精霧塞九塞飇廻
百丈瓊臺漂零驟雨千尋華觀掃蕩沉灰悲哉佛日
之中淪洵矣法雲之有待歲丁單閼運屬蕭辰旅洎
長干抱鹿苑垂成之後頂禮大藏佇鷄鳴問夜之期
爰有友蒼庭公應囑累而至止旻昭侍御矢金湯以
護持相與次第經函㨂料藏板逝將整齊漫漶拾補
闕遺結搆藏弆之房分濟流通之法務俾三乘四教
再燿摩尼五部千函重羅寶網事方經始願屬弘深
授簡虞蒙申言唱導嗚呼昔者雙林示滅三藏未興
諸天唱言共求法寳以謂法船欲破法城欲頽法海
欲竭法幢欲倒法燈欲滅今兹正法凌彛非其時歟
又謂象王旣逝象子亦去行道人漸少惡人力轉盛
今兹邪外交作非其䜟歟以諸天之愁悶啓迦葉禮
足之因以迦葉之犍槌成王舍結集之果思諸天心
沒憂海不减阿難我輩漏染衆生當復如何悲愍念
迦葉淸淨選除維艱建立我等現前承用當復何如
奉持我佛得法僧祗演音妙界大悲愍物方便利凡
若復逆佛本懷不思顯發是爲滅法豈獨辜恩護法
以破邪爲宗破邪以顯正爲本如上所說總屬謬因
一則罪重撥無一則病深狂易從地倒者還從地起
生滅不壊一心用藥毒者還用藥銷對治必資三寳
惟兹法鏡有照卽空斯彼邪壇不摧自倒譬摩祗之
片藥力治蟲豸而饑蛇之毒螫頓除若栴檀之一枝
香徧由旬則猗蘭之熏臭都屏注赤帝以點香海思
汚尾閭持螢火以照須彌謀燒頂踵豈徒制其邪繆
還當渡彼痴冥斯今日標本之要機故當年總持之
宗鏡矣謙益多生敗種宿世鈍根幸逢勝因頓增往
願心力俱直敢力折闡提之幢知見未開誓先遣阿
嘔之種更祈同志竝發深心佛法僧寳寳皈依經律
論燈燈繼續少金剛吞少府藏定透肌膚一滴水入
于天池齊無終始身經塵刹偏爲床座三千心學多
聞誓願總持十二庶可獲衆生之最勝終當請諸佛
之加承謹疏
募刻大藏方冊圓滿疏
大藏之改梵夾爲方冊自紫柏尊者上首弟子密藏
開公始也海内鉅公長者主議倡導者則有若陸莊
簡公光祖陳莊靖公瓉東溟先生管公志道祭酒馮
公夢禎紫栢法眷誓願佽助者嘗熟繆布衣希雍金
壇于比部玉立曁丹陽賀氏吳江周氏沈氏刻場初
卜淸凉後移雙經旣而恢復化城訂約化城貯板楞
嚴發經者中丞用先也藏師遁跡紫柏示化六十年
來物變錯愕而經藏一燈相傳未熄庚子歲壽光上
人以律行推擇住持寂炤嘉郡諸善信翕然傾化謀
襄盛舉于是四方經版若寒山趙氏平湖馬氏金沙
于氏咸輦輸輻輳歸于化城壽光剖心佛前誓捐軀
盡年爲可開二大士了此弘願海印弟子錢謙益乃
拜手稽首而颺言曰於乎是舉也有四善焉一曰報
佛恩二曰拯末法三曰挽劫運四曰知時節洪惟明
二祖開天四輪御世藉鴻庥于三寳頒龍藏于兩都
結蔓之文重來竺國灌頂之侶叠至月邦海宇乂安
人天祐助時當萬曆運在日中婦守職貢于燕支
烽銷馬市長乞靈文于貝葉箭折氊裘自此鷄彛
象尊皆歸佛土遂使金隣玉嶺共暢皇風凡我今日
之臣民誰非神祖之佛子維兹藏莢肇刻萬曆之中
年奉此經函卽同祖宗之慧命文身無量佛日常新
欲報荅慈父之慈宜宣布法王之法所謂報佛恩者
此也昔苦法弱而魔強今苦宗強而教弱魔強法弱
魔在法外宗強教弱魔在法中棒喝交加豁達莽蕩
是爲惡醉而洪飲誰能引鏡而識頭誠使性相二宗
燈燈齊焰經律三藏鏡鏡交羅般若影現于河沙金
剛穿透于骨髓則慧炬不揭而自耀邪雲不撥而自
開矣昔者楞伽佛語之宗唯識轉智之旨闡自風幡
巳後蔚爲義解之師固巳鏡懸方來預鉗狂僞今于
斯世布此遺經&KR1102;復飢虛飽以梁黍寒風凛冽禦彼
復陶固諸佛所證明亦諸祖所印讃所謂拯末法者
此也吾讀張魏公虎丘經藏記曰兵革鬭亂起于無
明淸淨回心殺氣自息以現前山河大地本依無明
不覺而生則一切殺劫苦緣皆從煩惱增上而結人
我相重恩仇海深但謂此人殺彼人不知自心殺自
心劫末之後怨對相尋拈艸樹爲刀兵指骨肉爲仇
敵蟲以二口自囓鳥以兩首相殘我佛同體大悲視
如一子應機說法爲彼衆生今乍免劒林鐵鐝之災
猶未脫血路刀塗之債亟宜猛省回向佛乘三細六
粗旋滅五陰之重擔六爻十習長超三毒之深坑福
以智名土由心淨化毒霧爲寳雨轉殺氣爲祥雲所
謂挽劫運者此也若乃時節因緣有其多說一者末
流法寶忽玩易生以是故先甲後庚紆歲月以課其
成要一者此土衆生剛強難化以是故先號後笑資
喪亂以創其回心又則執悋多端欲貪爲種銅山錢
埒留待模金之中郞白鏹朱提總付借財之車子睹
兹覆轍破我慳囊但捨貧女之一錢卽破微塵之千
卷又則劫運促迫陵谷遷移當藏師壬午發願之年
正賤子庚寅吾降之候歲更八十運已千年龍象銷
沉鳳麟遐舉經厰之琅函重閉長干之蠧簡猶新惟
此一絲獨懸九鼎倘不及時整理抑或任運凋殘惜
矣劫灰哀哉墨穴慢舟先滅良無待于月光般若重
興恐難期于南岳又况經本五千餘卷似闕二百有
零刻資三萬餘金今估二千以上功惟一簣事在合
尖共種善根無忘嘉會藏藏師未了之一願則四願
齊圓轉紫柏無盡之一輪則三輪具足挽法運卽以
挽世運報佛恩亦以報國恩行矣上人勖哉夫子聽
兹苦語勿厭繁文
武林湖南淨慈寺募建禪堂齋室延請禪師住
持宗鏡唱導文疏
淨慈無生願公法筵之偉器也悼法祖之凌夷悲山
門之頽圯誓衆告佛以興復爲己任敘述唐宋以來
興替故事與發願經營緣起走其徒數百里告聚沙
居士曰兹山實永明智覺禪師結集宗鏡之地現國
王身爲大護法者吳越文穆忠獻二王也居士爲佛
法金湯爲吳越苗裔願於楮墨間放大光明不獨唱
導四衆實天人眼目所馮依也居士炷香佛前合掌
讃歎曰善哉善哉五濁世中三災劫後上人乃思扶
衰起廢樹大法幢豈非甚難希有者耶我聞佛法不
違時節因緣䜟尙父于戍卒爲佛法作主者法濟也
䜟永明於天柱與元帥有緣者韶國師也於時禪學
大興定慧延人王宮受戒義解明律龍象歙集或分
席說法或神通應現漢南小小國土華嚴法界湧現
恒沙蓋其君臣主伴皆乘願輪受佛教者與今日時
節因緣當復云何石鑑錦樓誰堪囑累赤髭白足誰
司記莂上人之言曰滄桑密移民不識兵革是壽師
無緣大慈所攝受壽師常寂光中未知作何證明東
山肉身雨淚開寶智覺爾時爲當破顔微笑爲復悲
愍雨淚上人具有天眼更當再一勘辨也宗鏡一席
談何容易漢南奉制稱其居吾國土代佛宣教心闊
太虛體包羣動人天善友非師而誰洪覺範以謂味
其生平如千江之月研其說法如禹之治水孔子之
聞韶法鏡巋然一燈如綫荷擔何人補處何據年來
魔外交作盲禪熾盛吾嘗作武林報國院記聞谷塔
銘憨大師眞贊不惜張拳努目饒舌發揮憨大師往
蒞三峯勘別學人親侍巾缾備聞箴砭今年七十老
矣雖復齒豁頭童故自眼光如漆豈肯沓口岐舌隨
流唱嘆上堂示衆不異登場豎拂拈錐渾如演戲居
然纂承佛印弘紹祖庭智覺於常寂光中爲破顔爲
雨淚應亦如前所云云也上人勉之哉悲願堅固機
緣勃興飛樓湧閣故當一彈指頃移兜率于人世智
覺諸老亦必乘願再來爲不請友爲大導師有爲因
緣如浮漚起滅何足道哉居士身爲窮子財施法施
一切無有庋冊有蓮池大師彌陀疏鈔一部謹函致
土人作宗鏡開堂資本仍遥寄一語普告四衆蒼天
居士唱導竟護法竟也
永定寺興造募緣疏
吴城永定寺者經始于顧太守之捨宅得名于韋刺
史之題詩至正重新永昌傳九臯之法席永樂鼎建
備著衍少師之刻文法無汙隆運有興替胡天水改
作書院豈非闡提江桃源復此招提又遭壊劫乃者
惟密法師貫花飛錫插草唱緣畫㲲聚沙假形像而
說法冰床雪被罄衣鉢以命工誅鋤艸茅糞除瓦礫
樹寶殿于棟折榱崩之後似湧靈山煥金谷于風饕
雪虐之餘如來兜率辛勤畚築次第經營行將復五
賢之俎豆炳煥丹靑闡海印之法堂牢籠緇素功有
同于累土事必待于布金淸信士三山鄭君等以是
因緣屬余唱導余惟此郡舊本吳都三都九逵伽藍
櫛比長街夾巷蘭若駢羅道俗接居營建接踵遡其
利益蓋可指陳一者通邑大都紅塵四合摩肩擊轂
白汗交流族類煩滋則貪嗔易種風俗侈泰則淫殺
難除斯菴藹之奥區卽業殃之淵藪於是精廬布列
𣑽宇參差刹竿法幢夾旗亭而拂路咏歌唄讃流闤
闠以飛聲歷落鐘魚煇煌經像庶使鳴鐘鼎食發深
省于朝歌魁劊市屠廻慈心于夜夢邇者滄桑變革
運起市朝兵燹侵凌阨先都會數當陽九劫抵災三
鬼爛神焦出出每鳴于宋室往歌來哭跦跦有騐于
魯巢欲挽劫波須資佛力惟諸佛菩薩湧現之地爲
天龍神鬼擁護之區風旱可以祓禳刀兵易於消弭
今殿宇重新之日値介馬甫息之秋碧血靑燐乍妆
餘燼朱門白屋旋復舊觀金鋪綉柱甲乙更西第之
堂垣木帷門庚癸聚東方之壁壘茂苑之城如畫
閶門之帆欲流凡兹佛力之普存豈非人天之加被
仗護世四洲光明之福德允叶天休考形家五緯生
尅之機祥亦云无咎願我善友同耕福田發歡喜心
施財施法生不動國供佛供僧花鬘雲徧覆四郊共
依寳地甘露幢高臨三界永謝刀塗福不唐捐語無
虚誑
普德寺募修禪堂疏
西蜀勖伊法師問公駐金陵城南普德寺儀範霜肅
辨才雲湧講法華楞嚴楞伽諸經唯識諸論如水瀉
缾如肉貫串黑白四衆圍繞傾聽心開首肯嘆未曾
有將開演華嚴宗旨大轉法輪寺當頽圯後禪堂數
椽上漏旁穿軍持漉囊靡所栖止
心法藏始篤信華嚴一經經中之王賢首一宗教中
之海南之天台北之慈恩少林之心法南山之律部
者昔康藏初宣
無不
白光涌蓋淸凉繼演景雲停空圭峯再講新疏泰
恭小師斷臂聽法今于後後五百年說此大經交暎
千門融冶萬有豈非乘大願轉作如來使帝心以下
諸祖從毘盧華藏中分身冥加助佛宣化者與如上
功德海墨難書舉要言之略有其二一則曰以挽末
法也二則曰以救末劫也云何爲挽末法大法垂秋
狂瞽交熾盲禪魔民彌天障日不待月光出世此世
界幾成墨穴矣演若多晨朝覧鏡迷頭狂走欲令知
本頭不失非仍以明鏡指之不可今于中風狂易之
時演說圖頌法門三法界十玄門大圓鏡智朗然中
天彼迷頭狂走之人終不能出大圓鏡中將爽然自
失矣彼如劒葉林下卽傷人我如舍支鼓慈愍說法
藥王儲上藥以療病海師具慈航以拯溺佛種不斷
非小因緣故曰挽末法也云何爲救末劫五濁衆生
業用深重墮地獄苦歷刀兵劫馬頭火狗籠身而耕
舌封狐乳虎噉血而膾肝四山來合八苦交煎歷劫
燒然物銷報盡惟此華嚴蠲除宿業一偈能排地獄
之苦而况于人世間杻械枷鎖有不應聲解散者乎
升天能止修羅之障而况于小劫中礟車熱鐵有不
觸手銷滅者乎寧風旱彌兵火廻血塗撈毒海家持
夜摩之偈人唱善財之歌斯世之灰場鬼國胥涌現
爲華嚴樓閣恒沙法施莫大乎是故曰救末劫也當
知此世界無盡衆生無盡法師演華嚴法界自度度
人功德無盡四衆聽者一字染神歷劫不失功德亦
無盡有人能施法財莊嚴法筵供養淸衆是功德與
講者聽者永不唐捐等同無盡居士炷香禮佛說誠
實言人天八部所其證明有如不信當拔吾舌
乾元道人祠屋疏
於乎天傾西北地圻東南捐採芝服术之身抱寢苫
臥薪之痛嗟南風之不競無救陸沉抱明月而長終
居然水解文履善黃冠柴市了宿願于他生陸君實
紫服珠崖現幻身于異代騎鯨一往猶祈帝命于寥
陽跨鶴重來忍睹人間之雜沓次上公之班列終比
玉晨播十賚之寵章尙紆金薤修三間之老屋懸一
領之道衣採此山薇嫓積金澗之蒼术酌兹春酒侑
華陽洞之白雲望美人兮溯洄思夫君兮太息
爲柳敬亭募葬地疏
太史公滑稽傳曰優孟搖頭而歌負薪者以封吾勸
漢人孫叔敖碑文言楚王置酒召客優孟前舉酒爲
壽卽爲孫叔敖衣冠抵掌談笑于其中楚王欲立爲
相歸而謀之其妻爲言廉吏不可爲孫叔敖之子貧
賤負薪爲之歌詞以感動楚王復封其子此蓋優孟
登場扮演自笑自說如金元院本今人殫詞之類耳
而太史公敘述則如眞有其事不露首尾使後世縱
觀而自得之此亦太史公之滑稽也嗟乎孫叔敖相
楚之烈自若敖蚡冒蓽路藍縷之後于荆無兩一旦
身死其子貧賤負薪楚之列卿大夫無一人爲楚王
言者而寢丘之封乃出于一人之口則卿大夫之不
足恃賴而優孟之不當鄙夷也自古巳然矣雖然孫
叔敖之身後而優孟可以屬其子假令優孟而窮且
無後也楚國之人豈復有一優孟爲之搖頭而歌者
乎士大夫恬不知愧顧用是訾謷優孟以爲莫巳若
也斯可以一喟已矣柳生敬亭今之優孟也長身疎
髯談笑風生臿齒牙樹頥頰奮袂以登王侯卿相之
座往往于刀山血路骨撐肉薄之時一言導窽片語
解頤爲人排難解紛生死肉骨今老且髦矣猶然掉
三寸舌餬口四方負薪之子溘死逆旅旅櫬蕭然不
能返葬傷哉貧也優孟之後更無優孟敬亭之後寧
有敬亭此吾所以深爲天下士大夫愧也三山居士
吳門之异人也獨引爲已責謀卜地以葬其子并爲
敬亭營兆域焉延陵嬴博之義伯鸞高俠之風庶幾
兼之余謂梁氏生賃伯通之廡死傍要離之墓今謀
其死而不謀其生可乎平陵七尺玉川數間故當竝
營不應偏舉敬亭曰此非三山隻手所能辦也士大
夫之賢者吾侍焉游焉章甫韎韋之有聞者吾交焉
友焉閭巷之輕俠裘馬之少年輕死重義骨騰肉飛
者吾兄事焉吾弟畜焉生數椽而死一坏終不令敬
亭烏鵲無依而烏鳶得食也某不願開口向人惟明
公以一言先之余笑曰太史公記孟嘗君客鷄鳴狗
盜信陵君從屠狗賣漿博徒游生之所稱引者冶游
則六博蹴鞠之流豪放則椎埋臂鷹之侶富厚則駔
&KR3895;洗削之類其人多重然諾好施與豈齷齪闒茸兩
手據一錢惟恐失者要離專諸春秋時吳門市兒也
豈可與裒衣博帶大冠如箕者比長而較短哉子姑
以吾言號于吳市吳市之人有能投袂奮臂感慨而
相命者吾知其人可以愧天下士大夫者也子當次
第記之他日吾將按籍而稽焉
