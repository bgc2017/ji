中原音韻卷下
元周德清撰
中原音韻正語作詞起例
一音韻不能盡收廣韻如崆峒之崆覂駕之覂倥偬
之倥鵓鴿之鵓字之類皆不可施於詞之韻脚毋譏
其不偹
一龐涓呼為龐堅泉堅堅而始流可乎陶淵明呼為
陶烟明魚躍於烟可乎一堆兒為一醉(平聲)兒捲起
千醉(平聲)雪可乎羊尾子為羊椅子吴頭楚椅可乎
来也未為来也異辰已午異可乎此類未能從命
以待士夫之辨
一余與清原曾玄隐言世之有呼屈原之屈為屈伸
之屈字同音非也因注其韻玄隐曰嘗聞前軰有
一對句可正之投水屈原終是屈殺人曾子又何
曾明矣
一平上去入四聲音韻無入聲𣲖入平上去三聲前
輩佳作中間偹載明白但未有以集之者今撮其
同聲或有未當於我同志改而正諸
一入聲𣲖入平上去三聲者以廣其押韻為作詞而
設耳然呼吸言語之間還有入聲之别
一入聲𣲖入平上去三聲如碑字次本韻後使黑白
分明以别本聲外来庶使學者有才者本韻自足
矣
一平聲如尤侯韻浮字否字阜字等類亦如鞞字收
入各韻平上去字下以别本聲外来更不别立名
頭
一中原音韻的本内平聲隂如此字陽如此字蕭存
存欲鋟梓以啟後學值其早逝泰定甲子以後嘗
寫數十本散之江湖其韻内平聲隂如此字陽如
此字隂陽如此字夫一字不屬隂則屬陽不屬陽
則屬隂豈有一字而屬隂又屬陽也哉此蓋傳寫
之謬今既的本刊行或有得余墨本者幸毋譏其前
後不一
一分别隂陽二義熟看諸序
一東鐘韻三聲内轟字許與庚青韻出入通押
一音韻内每空是一音以易識字為頭止依頭一字
呼吸更不别立切脚
一漢書東方朔滑稽滑字讀為骨金日磾日字讀為
密諸韻皆不載亦不敢擅收况不可押於韻脚姑
錄以辨字音耳
一漢書曹大家之家字讀為姑可押然諸韻不載亦
不敢擅收附此以偹採取
一廣韻入聲緝至乏中原音韻無合口𣲖入三聲亦
然切不可開口同押陽春白雪集水仙子夀陽宮
額得魁名南浦西湖分外清横斜疎影窗間印惹
詩人說到今萬花中先綻瓊英自古詩人愛騎驢
踏雪尋凍在前村開合同押用了三韻大可笑焉
詞之法度全不知妄亂編集板行其不耻者如是
作者緊戒
一逐一字解註中原音韻見行刊雕
一齊微韻璽字前軰剮王莽傳竒與支思韻通押
一有客謂世有稱往為網桂為寄美為選到為豆叢
為從此乃與陶淵明之淵字為烟字之所同也
一亳州友人孫德卿長扵隐語謂中原音韻三聲乃
四海所同者不獨正語作詞夫曹娥義社天下一
家雖有謎韻學者反被其誤半是南方之音不能
施於四方非一家之義今之所編四海同音何所
往而不可也詩禪得之字字皆可為法余曰嘗有
此恨竊謂言語既正謎字亦正矣從葺音韻以来
每與同志包猜用此為則平上去本聲則可但入
聲作三聲如平聲伏與扶上聲拂與斧去聲屋與
誤字之類俱同聲則不可何也入聲作三聲者廣
其押韻為作詞而設耳毋以此為比當以呼吸言
語還有入聲之别而辨之可也德卿曰然
一歡娱之娱(廣韻音愚)四海之人皆讀為吴提撕之撕(廣韻)
(音西)四海之人皆讀為斯有誚之者謂讀别字依其
邊傍字音也犂牛之子騂且角之騂字(廣韻息營切音星)
而讀為辛却依其邊傍字音誚之者而不誚之蓋
知其彼之誤而不知此之謬前軰編字有云日月
象形江河諧聲止戈為武如此取義娱撕二字依
傍有吴斯讀之又何害於義理豈不長於傍是辛
而讀為星字之音乎
一余嘗於天下都會之所聞人間通濟之言世之泥
古非今不達時變者衆呼吸之間動引廣韻為證
寧甘受鴂舌之誚而不悔亦不思混一日久四海
同音上自縉紳講論治道及國語翻譯國學教授
言語下至訟庭理民莫非中原之音不爾止依廣
韻呼吸上去入聲姑置未暇殫述略舉平聲如靴
(許戈切)在戈韻車邪遮嗟却在麻韻靴不恊車車却
恊麻元暄鴛言褰焉俱不恊先却與魂㾗同押煩
翻不恊寒山亦與魂痕同押靴與戈車與麻元與
煩煩與魂其音何以相著佳街同音與皆同押不
恊咍咍却與灰同押灰不恊揮杯不恊碑梅不恊
麋雷不恊羸必呼梅為埋雷為来方與咍恊如此
呼吸非鴂舌而何不獨中原盡使天下之人俱為
閩海之音可乎切聞大學中庸乃禮記中語程子
取為二經定其闕疑如在親民之親字當作新字
之類是也聖經尚然况於韻乎合於四海同音分
豁而歸併之與堅守廣韻方語之徒轉其喉舌換
其齒牙使執而不變迂闊庸腐之儒皆為通儒道
聽塗說輕浮市㕓之子悉為才子矣余曰若非諸
賢公論如此區區獨力何以争之
一依後項呼吸之法庶無之知不辨王楊不分及諸
方語之病矣
東鍾
宗有蹤松有鬆龍有籠濃有膿隴有櫳送
有訟從有綜
江陽
缸有釭桑有雙倉有窗糠有腔贓有粧楊
有王杭有降強有狂藏有床磉有爽網有
往讓有釀葬有狀唱有丈胖有傍
支思
絲有師死有史
齊微
知有之癡有眵恥有齒世有市智有志(以上三聲)
(係與支思分别)篦有杯紕有䋔迷有梅脾有裴米
有美妣有彼謎有媚閉有避(以上三聲本聲自相分别)
魚模
蘇有疎粗有初吳有胡殂有雛祖有阻櫓
有弩素有數措有助
皆來
猜有差災有齋才有柴孩有鞋海有駭採
有揣凱有楷太有大捱有艾賽有曬
真文(與庚青分别)
真有貞因有英申有升嗔有稱欣有興新
有星賓有冰君有扃榛有箏莘有生薰有
兄鯤有觥温有泓奔有崩巾有驚親有青
恩有甖噴有烹哏有亨津有精昏有轟
隣有靈貧有平民有明仁有仍裙有瓊勤
有擎門有萌銀有嬴盆有棚塵有成秦有
情雲有榮神有繩痕有莖紉有寧魂有横
緊有景引有影衮有礦窘有炯軫有整
閔有茗儘有井允有永敬有近印有暎訓
有迥鎮有正運有詠鬢有病吝有另慎有
聖信有性盡有淨釁有興趁有稱逩有迸
悶有孟混有横襯有撐
寒山
珊有山殘有潺䟎有盞散有疝
桓歡
完有岏官有關慢有幔患有緩慣有貫
先天
年有妍碾有輦羨有旋
蕭豪
包有褒飽有保爆有抱造有造(上音皂下音操)
歌戈
鵝有訛和有何過有箇薄有箔
家麻
查有咱馬有麽罷有怕
車遮
爺有衙也有雅夜有亞
庚青(與真文分别)
尤侯
溲有搜走有&KR3576;叟有搜嗽有瘦奏有皺
侵尋
針有真金有斤侵有親深有申森有莘琛
有嗔音有因心有辛歆有欣林有隣壬有
人尋有信吟有寅琴有勤沈有陳忱有神
稔有忍審有哂錦有緊枕有瑱飲有引
朕有鎮甚有腎任有認禁有近蔭有印沁
有信浸有進
監咸
菴有安擔有單監有間三有珊貪有灘酣
有邯南有難咸有閑藍有闌談有壇岩有
顏感有捍覽有懶膽有癉毯有坦減有簡
坎有侃斬有盞勘有看淦有幹憾有漢
淡有旦陷有限濫有爛賺有綻鑑有間暗
有按探有炭
廉纖
詹有氊兼有堅淹有烟纖有先僉有千忺
有掀尖有煎掂有顛謙有牽添有天樳有
涎鉗有虔簾有連粘有年甜有田髯有然
蟾有纏鹽有延潛有前嫌有賢臉有輦
染有㒄掩有偃檢有蹇險有顯颭有展閃
有僐忝有腆點有典諂有闡艷有硯欠有
撁店有鈿念有年(去聲)劍有見僭有箭塹有倩
占有戰
看岳王傳
披文握武建中興廟宇載青史圖書功臣却被權臣妬
正落奸謀閃殺人望旌節中原士夫誤殺人棄丘陵南
渡鑾輿錢塘路愁風怨雨長是洒西湖
韓世忠
安危屬君立勤王志節比翊漢功勲臨機料敵存威信
際會風雲似恁地盡忠勇匡君報本也消得坐都堂秉
笏垂紳閒評論中興宰臣萬古揖清芬
誤國賊秦檜
官居極品欺天誤主賊土輕民把一場和議為公論妬
害功臣通敵國懷奸誑君那些兒立朝堂仗義依仁英
雄恨使飛雲幸存那裏有南北二朝分
張浚
謀淵略廣論兵用武立國安邦佐中興一代賢明將怎
生来險幸如狼蓄禍心奸私放黨附權臣構陷忠良朝
堂上把一箇精忠岳王屈死葬錢塘
一泰定甲子秋復聞前章餘論四海之人皆稱父(去聲)
毋(為姥音)廣韻父(扶雨切上聲)母(在有韻)婦(亦在有韻)卦(古賣切)與怪
通副富(敷救切在有韻)道士呼為討死之類猶平聲之所論
也入聲以平聲次第調之互有可調之音且以開口
陌以唐内盲至德以登五韻閉口緝以侵至乏以凡九
韻逐一字調平上去入必須極力念之悉如今之搬
演南宋戲文唱念聲腔考自漢魏無製韻者按南北
朝史南朝吴晉宋齊梁陳建都金陵齊史沈約字休
文吴興人將平上去入製韻仕齊為太子中令梁武
時為尚書僕射詳約製韻之意寧忍弱其本朝而以
敵國中原之音為正耶不取所都之内通言却以所
生吴興之音蓋其地隣東南海角閩浙之音無疑故
有前病且六朝所都江淮之間緝至乏俱無閉口獨
浙有也以此論之止可施於約之鄉里矣又以史言
之約才如此齊為史職梁為大臣孰不行其聲韻也
歴陳陳亡流入中原自隋至宋國有中原才爵如約
者何限惜無有以辨約之韻乃閩浙之音而製
中原之韻者嗚呼年年依樣畫葫蘆耳南宋都
杭吳興與切隣故其戲文如樂昌分鏡等類唱
念呼吸皆如約韻昔陳之後庭花曲未必無此
聲也總亡國之音奚足為盛世法惟我聖朝興
興自北方五十餘年言語之間必以中原之音
為正鼓舞歌頌治世之音始自太保劉公牧菴姚公
疎齋盧公軰自成一家今之所編得非其意乎彼之
沈約不忍弱者私意也且一方之語雖渠之南朝亦
不可行况四海乎子生當混一之盛時耻為亡國搬
戲之呼吸以中原為則而又取四海同音而編之實
天下之公論也余曰晦菴有云世無魯連子千載徒
悲傷信矣
一辨明古字略
東鍾
菄(東)□(冬)营(芎)仝(同)&KR1967;(戎)&KR0977;(螽)崈(崇)崧(嵩)𩮰(騣)㮤(松)
䢉辳□(並農)&KR0034;(庸)&KR0034;(封)㷭(烽)&KR0034;(丰)飌(風)&KR1223;(凶)揔(總)&KR0034;(擁)
囟(兄)恿(勇)&KR0034;(恐)&KR0978;(動)□(鳳)㝱(夢)
江陽
光(光)匨(臧)&KR0034;(邦)缻(缸)&KR0008;(腔)&KR2145;(場)□(羌)䕬(薑)畕(疆)&KR0034;(瀼)
創(瘡)□(喪)&KR0008;(剛)䄃(殃)啺&KR0008;(並唐)□(兩)亯(享)鷩(氅)网(網)
&KR0034;(誷)朖誏(並朗)痮(脹)㢓(障)&KR0008;□(並醬)爌(曠)
支思
㞢(之)峕(時)恖(思)眎視(並視)敊(䜴)秲(蒔)竢(俟)孠(嗣)□亖
(並四)&KR2180;(翅)
齊微
䄬(移)摩(麾)□(垂)闚(窺)&KR0034;(羆)&KR0034;㝖(並宜)荾䒘(並荽)□(龜)
&KR1330;(儀)□(䕫)眉(眉)&KR0008;(湄)㔻(丕)㩺(紕)稘(期)嗁(啼)&KR1234;(西)雷(雷)
穨(頽)㠯(以)䭬(稽)磥(磊)骽(腿)辠(罪)竩(誼)&KR0008;(智)鬽(魅)籥(吹)
&KR2292;(穗)嘳(喟)□埊(並地)&KR1710;(驥)閇(閑)炁(氣)暜(替)&KR0034;(羿)&KR0034;(世)
□退(並退)袠(帙)弋(一)□㮚(並栗)䉕(音)烾(赤)㡿(斥)㭊(折)
篴(笛)&KR1821;(寂)&KR0034;(剔)&KR0034;&KR1786;(並翼)&KR0146;(閾)&KR0767;□(並則)□(及)逷(逖)
□(埴)
漁模
伃(妤)鼄(蛛)&KR0008;(扶)㚢(奴)&KR0034;(乎)&KR0146;(徒)&KR0034;(與)鬻(煑)畮(畝)鬴(釡)
&KR0008;(覷)庽(寓)豎(竪)妒(妬)䘱(裕)遡(泝)悑(怖)屋(屋)秃(秃)&KR4000;(豚)
遬&KR2684;(並速)&KR0008;(服)□(築)□□(並夙)瞨(僕)㮚(粟)
皆来
薶(埋)□(乖)菭(苔)烖&KR0008;(並灾)孡(胎)捭(擺)匃(丐)□&KR0034;(並拜)
□(憊)黱(黛)瑇(玳)帒(袋)敀(廹)㡯(宅)&KR0008;(脉)&KR0034;(冊)戹(厄)
真文
鞇(茵)□(親)&KR0008;(呻)&KR0034;(賓)㷠(憐)麐(麟)□(陳)&KR0008;(津)薲(蘋)麇(麏)
&KR0034;(貧)&KR0146;(竣)&KR0146;(旬)&KR0034;(榛)&KR0008;(聞)蟁(蚊)矤(矧)筍(笋)□(蠢)眘(慎)
□(燼)䑞(舜)
寒山
□(看)□(韓)鶾(翰)□(難)囏(艱)笴(簳)繖(傘)䋎(綻)&KR0008;(散)
桓歡
&KR0008;(&KR0008;)槃柈(並盤)园(刓)䝜(狻)&KR2058;(短)&KR0008;(疃)㬉(煖)毌(貫)&KR0008;(逭)
牉(判)
先天
&KR1337;䒶(並天)□(前)㮍(箋)&KR0034;(烟)&KR0908;(畎)□(展)硏(硯)綫(線)□(箭)
蕭豪
&KR1007;(晁)□(朝)&KR0034;(焦)袌(袍)&KR1311;(曹)□(擾)□(表)鬻(炒)衟(道)&KR1127;(呌)
□(爵)腳(脚)
歌戈
&KR0008;(梭)譌(誤)驘(騾)龢(和)&KR0008;(播)䃺(磨)堊(坐)盇(鉢)敓(奪)㵣(渴)
家麻
誇(譁)&KR1431;(茶)簻&KR2426;(並撾)&KR0146;(瘂)冎(剮)搚(拉)灋(法)疀(鍤)
車遮
哀(斜)&KR0034;(嗟)壄(野)銕(鐵)飻(餮)&KR0844;(列)悊喆嚞(並哲)雪(雪)氒(厥)
叶(恊)蝶(蝶)
庚青
鬻(羹)稉(粳)硎阬(並坑)觵(觥)□(盟)鎗(鐺)麠(麖)狌(猩)䵞(黥)
剠(黥)銵(鏗)甿(氓)嵤(嶸)輷(轟)&KR1648;(鯖)璚(瓊)&KR0146;(征)曐(星)鮏(鯹)
霛□(並靈)䓑(萍)冋(坰)澂(澄)腃(凌)悔(恒)䔖(菱)乘□(並乘)
儆(警)&KR1133;(鑛)頔(頃)頂(頂)&KR0034;(幸)鞕(硬)㵾(淨)殸(磬)䰝鬻(並甑)
尢侯
㳅(流)&KR0146;(遊)&KR0008;(抽)丠(丘)&KR0034;(求)&KR0146;(侯)鋀(鍮)杽(杻)首(首)丣(夘)
美(誘)蕅(藕)叜(叟)呴吽(並吼)垕(厚)&KR0034;(胄)匶(柩)鬭(闘)槈鎒
(並耨)□(復)&KR0034;(岫)逡(後)
侵尋
沈(沉)㩒捦(並擒)䪩(吟)䘳(襟)曑(參)薓(人參)㱃(飲)㐭(廩)&KR0008;(朕)
䅧(蔭)
監咸
枏(楠)諵(喃)弎(三)&KR0008;(鵮)□□(並敢)擥(㰖)暫(暫)
廉纖
黏(粘)箝(鉗)猒(饜)讇(諂)豔(艷)爓(焰)
一略舉釋疑字樣
閼氏(音烟支)可汗(音克寒)冐頓(音墨特)
魯般(下音班)樊於期(於音烏)嫪毐(音澇靄)
角里先生(角音鹿)酈食其(音異飢)寧馨兒(寧去聲)
万俟卨(音木竒屑)僕射(下音夜)姑射(下音益)
無射(下音益)龜兹(音丘慈國名)番愚(音潘愚縣名)
牂牁(音臧歌郡名)滹沱(音烏䭾河名)疆埸(下音益)
盟津(上音孟)國土(下音度)陶甄(音堅又音真)
矰繳(下音勺)枹鼓(上音敷)琅邪(下音耶郡名)
邪谷(上音耶)綸巾(綸關二音皆可)犧樽(上音梭)
率更(上音律)盤飱(下音孫熟食也)矛盾(食蠢切)
黃能(奴来切三足鼈)委蛇(音威移)彳亍(音躑躅小步也)
朝請(去聲漢官名春曰朝秋曰請)於戲(音嗚呼嘆辭)
尸解(下音斝)欸乃(音襖靄漁歌)宿留(音秀溜)
般若(音鉢惹釋經)衆生(上音中釋經)句讀(下音豆)
落魄(下音託)隠几(隠去聲)野燒(燒去聲)
閤閣(上音割黃閤東閤之類下音各天祿石渠諸閣之類)雨水冰(雨去聲)
俊(與雋通)遠(去聲遠害全身遠市朝)涯(音牙詞押音移崖詩押)
些(息个切楚辭)祅(音軒湖神)造(二音造作之造造次之造)
扁(音貶牌額也)殷(鳥關切赤黑色)溺(奴料切尿也沛公溺儒冠)
聞(去聲聞於天)臨(去聲哭也)蠡(單于傳有谷蠡音离又音螺瓠瓢也)
臉(桃腮杏臉則呼為撿若呼為美撿兒當呼為斂字音)大(大都大路不可同語)
樂府共三百三十五章(自軒轅制律一十七宫調今之所傳者一十有二)
黃鍾二十四章
醉花隂喜遷鶯出隊子
刮地風四門子水仙子
寨兒令神仗兒(亦作煞)節節高
者剌古願成雙賀聖朝
紅錦袍(即紅衲袄)晝夜樂人月圓
綵樓春(即抛毬樂)侍香金童降黃龍衮
雙鳳翹(即女冠子)傾杯序文如錦
九條龍興隆引尾聲
正宫二十五章
端正好衮繡毬(亦作子母調)倘秀才(亦作子母調)
靈夀杖(即呆骨朵)叨叨令塞鴻秋
脫布衫小梁州醉太平
伴讀書(即村裏秀才)笑和尚白鶴子
雙鴛鴦貨郎兒(入南宮轉調)蠻姑兒
窮河西芙蓉花菩薩蠻
黑漆弩(即學士吟鸚鵡曲)月照庭六么遍(即柳梢青)
甘草子三煞啄木兒煞(亦入中吕)
煞尾
大石調二十一章
六國朝歸塞北(即望江南)卜金錢(即初問卜)
怨别離雁過南樓催花樂(即擂鼓體)
淨瓶兒念奴嬌喜秋風
好觀音(亦作煞)青杏子蒙童兒(即憨郭郎)
還京樂荼䕷香催拍子
陽關三疊驀山溪初生月兒
百字令玉翼蟬煞隨煞
小石調五章
青杏兒(即青杏子亦入大石調)天上謠
惱煞人伊州遍尾聲
仙吕四十二章
端正好(楔兒)賞花時八聲甘州
點絳唇混江龍油葫蘆
天下樂那吒令鵲踏枝
寄生草六么序醉中天
金盞兒(即醉金錢)醉扶歸憶王孫
一半兒瑞鶴仙憶帝京
村裏迓古元和令上馬嬌
遊四門勝葫蘆後庭花(亦作煞)
柳葉兒青哥兒翠裙腰
六么令上京馬袄神急
大安樂綠窗愁穿窗月
四季花雁兒落玉花秋
三番玉樓人(亦入越調)錦橙梅
雙雁子太常引柳外樓
賺煞尾
中吕三十二章
粉蝶兒呌聲醉春風
迎仙客紅繡鞋(即朱履曲)普天樂
醉高歌喜春来(即陽春曲)石榴花
鬭鵪鶉上小樓滿庭芳
十二月堯民歌快活三
鮑老兒古鮑老紅芍藥
剔銀燈蔓菁菜柳青娘
道和朝天子(即謁金門)四邊静
齊天樂紅衫兒蘇武持節(即山坡羊)
賣花聲(即昇平樂亦作煞)四換頭
攤破喜春来喬捉蛇煞尾
南吕二十一章
一枝花(即占春魁)梁州第七隔尾
牧羊關菩薩梁州玄鶴鳴(即哭皇天)
烏夜啼罵玉郎感皇恩
採茶歌(即楚江秋)賀新郎梧桐樹
紅芍藥四塊玉草池春(即鬭蝦䗫)
鵪鶉兒閱金經(即金字經)翠盤秋(亦入中吕即乾荷葉)
玉交枝煞黃鍾尾
雙調一百章
新水令駐馬聽喬牌兒
沉醉東風步步嬌(即潘妃曲)夜行船
銀漢浮槎(即喬木查)慶宣和五供養
月上海棠慶東原撥不斷(即續斷絃)
攪筝琶落梅風(即夀陽曲)風入松
萬花方三臺雁兒落(即平沙落雁)德勝令(即陣陣贏凱歌回)
水仙子(即凌波仙湘妃怨馮夷曲)大德歌
鎮江回殿前歡(即小婦孩兒鳳將雛)
滴滴金(即甜水令)折桂令(即秋風第一枝天香引蟾宫曲步蟾宫)
清江引春閨怨牡丹春
漢江秋(即荆襄怨)小將軍慶豐年
太清歌小陽關搗練子(即胡搗練)
秋蓮曲掛玉鈎序荆山玉(即側磚兒)
竹枝歌沽美酒(即瓊林宴)太平令
快活年亂柳葉豆葉黃
川撥棹七弟兄梅花酒
收江南掛玉鈎(即掛搭活)早鄉詞
石竹子山石榴醉娘子(即醉也摩挲)
駙馬還朝(即相公愛)胡十八一錠銀
阿納忽小拜門(即不拜門)慢金盞(即金盞兒)
大拜門也不羅(即野落索)小喜人心
風流體古都白唐元夕
河西水仙子華嚴讃行香子
錦上花碧玉簫祅神急
驟雨打新荷駐馬聽金娥神曲
神曲纏德勝樂大德樂
楚天遥天仙令新時令
阿忽令山丹花十棒鼓
殿前喜播海令大喜人心
醉春風間金四塊玉减字木蘭兒
高過金盞兒對玉環青玉案
魚遊春水秋江送枳郎兒
河西六娘子皂旗兒本調煞
鴛鴦煞離亭宴帶歇指煞
收尾離亭宴煞
越調三十五章
鬭鵪鶉紫花兒序金蕉葉
小桃紅踏陣馬天净紗
調笑令(即含笑花)秃厮兒(即小沙門)聖藥王
麻郎兒東原樂絡絲娘
送遠行棉褡絮拙魯速
雪裏梅古竹馬鄆州春
眉兒彎酒旗兒青山口
塞兒令(即柳營曲)黃薔薇慶元貞
三臺印(即鬼三台)凭欄人耍三台
梅花引看花回南鄉子
糖多令雪中梅小絡絲娘
煞尾聲
商調十六章
集賢賓逍遥樂上京馬
梧葉兒(即知秋令)金菊香醋葫蘆
掛金索浪来裏(亦作煞)雙雁兒
望遠行鳳鸞吟玉抱肚(亦入雙調)
秦樓月桃花浪高平煞
尾聲
商角調六章
黃鶯兒踏莎行蓋天旗
垂絲釣應天長尾聲
般涉調八章
咱遍臉兒紅(即麻婆子)墻頭花
瑶臺月急曲子(即促拍令)耍孩兒(即魔合羅)
煞尾聲(與中吕煞尾同)
名同音律不同者一十六章
黃鍾(水仙子)雙調(水仙子)黃鍾(塞兒令)
越調(塞兒令)仙吕(端正好)正宫(端正好)
仙吕(祅神急)雙調(祅神急)仙吕(上京馬)
商調(上京馬)中吕(鬭鵪鶉)越調(鬭鵪鶉)
中吕(紅芍藥)南吕(紅芍藥)中吕(醉春風)
雙調(醉春風)
句字不拘可以增損者一十四章
正宫
端正好貨郎兒煞尾
仙吕
混江龍後庭花青哥兒
南吕
草池春鵪鶉兒黃鍾尾
中吕
道和
雙調
新水令折桂令梅花酒
尾聲
大凡聲音各應扵律吕分於六宫十一調共計十七
宫調
仙吕調清新綿邈南吕宫感嘆悲傷
中吕宫高下閃賺黃鍾宫富貴纏綿
正宫惆悵雄壯道宫飄逸清幽
大石風流醖藉小石旖旎嫵媚
高平條拘滉漾般涉拾掇坑塹
歇指急併虚歇商角悲傷宛轉
雙調健捷激裊商調悽愴怨慕
角調嗚咽悠揚宫調典雅沉重
越調陶寫冷笑
有子母調有字多聲少有聲多字少所謂一串驪珠
也
凡作樂府古人云有文章者謂之樂府如無文飾者
謂之俚歌不可與樂府共論也又云作樂府切忌
有傷於音律且如女真風流體等樂章皆以女真
人音聲歌之雖字有舛訛不傷於音律者不為害
也大抵先要明腔後要識譜審其音而作之庶無
劣調之失而知韻造語用事用字之法名人詞調
可為式者并列於後
一作詞十法
知韻(無入聲止有平上去三聲)
平聲(有隂有陽入聲作平聲俱属陽)
上聲(無陽無隂入聲作上聲亦然)
去聲(無陽無隂入聲作去聲亦然)
造語
可作
樂府語經史語天下通語
未造其語先立其意語意俱高為上短章辭既簡意
欲盡長篇要腰腹飽滿首尾相救造語必俊用字必
熟太文則迂不文則俗文而不文俗而不俗要聳觀
又聳聽格調高音律好襯字無平仄穏
不可作
俗語蠻語謔語
嗑語市語方語(各鄉談也)
書生語(書之紙上詳解方曉歌則莫知所云)
譏諷語(諷刺古有之不可直述或託一景託一物可也)全句語
短章樂府務頭上不可多用全句還是自立一家言
語為上全句語者惟傳竒中務頭上用此法耳
抅肆語
不必要上紙但只要好聽俗語謔語市語皆可前軰
云街市小令唱出新茜意成文章曰樂府是也樂府
小令兩途樂府語可入小令小令語不可入樂府
張打油語
吉安龍泉縣水渰米倉有于志能號無心者欲縣官
利塞其口作水仙子示人自謂得意末句云早難道
水米無交觀其全集自名之曰樂府悉皆類此士大
夫評之曰此乃張打油乞化出門語也敢曰樂府作
者當以為戒
雙聲疊韻語
如故國觀光君未歸是也夫樂府貴在音律瀏亮何
乃反入艱難之鄉此體不可無亦不可專意作而歌
之但可抅肆中白念耳
六字三韻語
前軰周公攝政傳竒太平令云口来豁開兩腮西廂
記麻郎么云忽聽一聲猛驚本宫始終不同韻脚俱
用平聲若雜一上聲便屬第二著皆於務頭上使近
有折桂令皆二字一韻不分務頭亦不能喝采全淳
則已若不淳則句句急口令矣所謂畫虎不成反類
犬也殊不知前軰止於全篇中務頭上使以别精粗
如衆星中顯一月之孤明也可與識者道
語病
如達不著主母機有荅之曰燒公鴨亦可似此之類
切忌
語澁
句生硬而平仄不好
語粗
無細膩俊美之言
語嫩
謂其言太弱既庸且腐又不切當鄙猥小家而無大
氣象也
用事
明事隠使隠事明使
用字
切不可用
生硬字太文字太俗字
襯㼭字套數中可摘為樂府者能幾每調多則無十
二三句每句七字而止却用襯字加倍則刺眼矣倘
有人作出恊音俊語無此等病我不及矣緊戒勿言
妄亂板行塞鴻秋末句本七字有云今日箇病懨懨
剛寫下兩箇相思字却十四字矣此何等句法而又
託名於時賢沒興遭此誚謗無為雪冤者已辨於序
入聲作平聲(施於句中不可不謹皆不能正其音)
澤國江山入戰圖(第一澤字無害)
紅白花開煙雨中第白(二字)
瘦馬獨行真可哀(第三獨字若施于仄仄平平仄仄平平之句則可施於他調皆不可)
人生七十古来稀(第四十字)
點溪荷葉叠青錢(第五叠字)
劉項原来不讀書(第六讀字)
鳳凰不共雞争食(第七食字)
隂陽
用隂字法
點絳唇首句韻脚必用隂字試以天地玄黃為句歌之
則歌黃字為荒字非也若以宇宙洪荒為句恊矣蓋荒
字屬隂黃字屬陽也
用陽字法
寄生草末句七字内第五字必用陽字以歸来飽飯黃
昏後為句歌之恊矣若以昏黃後歌之則歌昏字為渾
字非也蓋黃字屬陽昏字屬隂也
務頭
要知某調某句某字是務頭可施俊語於其上後註扵
定格各調内
對耦
逢雙必對自然之理人皆知之
扇面對
調笑令(第四句對第六句第五句對第七句)
駐馬聽(起四句是也)
重叠對
鬼三臺(第一句對第二句第四句對第五句第一第二第三句却對第四第五第六句)
救尾對
紅繡鞋(第四句第五句第六句為三對)
二調若是末句稍弱即以此法救之
末句
詩頭曲尾是也如得好句其句意盡可為末句前軰已
有某調末句是平煞某調末句是上煞某調末句是去
煞照依後項用之夫平仄者平者平聲仄者上去聲也
後云上者必要上去者必要去上去者必要上去去上
上者必要去上仄仄者上去去上皆可上上去去若得
廻避尤妙若是造句且熟亦無害
去上(去平屬第二著切不可上平)
慶宣和
仄平平
雁兒落漢東山
平去平(平去上屬第三著)
山坡羊四塊玉
仄仄平平
折桂令水仙子殿前歡
喬木查普天樂
平平去上
醉太平
仄仄仄平平
金盞兒賀新郎喜春来
滿庭芳小桃紅寨兒令
小梁州賞花時
平平上去平仄平平去平(亦可)
呆古朵牧羊關德勝令
仄平平去平
喬牌兒
上平平去平
凭欄人
仄平平去上
紅繡鞋黃鍾尾
仄仄平平去(上聲第二著)
醉扶歸迎仙客朝天子
快活三四換頭慶東原
笑和尚白鶴子堯民歌
碧玉簫端正好步步嬌
仄仄仄平平
新水令胡十八
平平去平上
越調尾離亭宴(歇指鴛鴦煞)
平平仄仄平平
天淨沙醉中天調笑令
風入松祅神急
仄平平仄平平去
落梅風上小樓夜行船
撥不斷賣花聲
平仄仄平平平去
太平令
平仄仄平平去上(去平屬第二著)
村裏迓歌醉高歌梧葉兒
沉醉東風願成雙金蕉葉
平平仄仄仄平平
賺煞尾聲採茶歌
平平仄平平去平
攪筝琶
平去仄平平去上
江兒水
平平仄仄平平去(上聲屬第二著)
寄生草塞秋鴻駐馬聽
仄仄平平去平上
正宮中呂雙調尾聲
定格
仙呂
寄生草(飲)
長醉後方何礙不醉時有甚思糟醃兩箇功名字醅渰
千古興亡事麯埋萬丈虹蜺志不達時皆笑屈原非但
知音盡說陶潜是
評曰命意造語下字俱好最是陶字屬陽恊音若以
淵明字則淵字唱作元字蓋淵字屬隂有甚二字上
去聲盡說二字去上聲更妙虹蜺志陶潜是務頭也
醉中天
疑是楊妃在怎脫馬嵬災曾與明皇捧硯来美臉風流
殺叵耐揮毫李白覷著嬌態洒松烟點破桃腮
評曰體詠最難音律調暢捧硯點破俱是上去聲妙
第四句末句是務頭
醉扶歸(秃指甲)
十指如枯筍和袖捧金樽搊殺銀筝字不真揉癢天生
鈍縱有相思淚痕索把拳頭揾
評曰筍字若得去聲字好字不二字去上聲便不及
前詞音律餘無玼第四句末句是務頭
雁兒
你有出世超凡神仙分一抹絛九陽巾君做箇真人
評曰此調極罕伯牙琴也妙在君字屬隂
一半兒(春粧)
自將楊柳品題人笑撚花枝比較春輸與海棠三四分
再偷勻一半兒胭脂一半兒粉
評曰一樣八首臨川陳克明所作俊詞也此調作者
雖衆音律獨先
金盞兒(岳陽樓)
據胡床對瀟湘黃鶴送酒仙人唱主人無量醉何妨若
捲簾邀皓月勝開宴出紅粧但一樽留墨客是兩處夢
黃粮
評曰此是岳陽樓頭摺中詞也妙在七字黃鶴送酒
仙人唱俊語也況酒字上聲以轉其音務頭在其上也
有不識文義以送為齎送之義言黃鶴豈能送酒乎
改為對舞殊不知黃鶴事仙人用榴皮畫鶴一隻以
報酒家客飲撫掌則所畫黃鶴舞以送酒初無雙鶴
豈能對舞且失飲酒之意送者如吳姬壓酒之謂甚
矣俗士不可醫也
中呂
迎仙客(登樓)
雕簷紅日低畫棟綵雲飛十二玉闌天外倚望中原思
故國感慨傷悲一片鄉心碎
評曰妙在倚字上聲起音一篇之中唱此一字况務
頭在其上原思字屬隂感慨上去尤妙迎仙客累百
無此調也美哉德輝之才名不虛傳
朝天子(廬山)
早霞晩霞粧點廬山畫仙翁何處鍊丹砂一縷白雲下
客去齋餘人来茶罷嘆浮生指落花楚家漢家做了漁
樵話
紅繡鞋(隐士)
歎孔子嘗聞俎豆羨嚴陵不事王侯百尺雲帆洞庭秋
醉呼元亮酒懶上仲宣樓功名不掛口
評曰二詞對偶音律語句平仄俱好前詞務頭在人
字後詞妙在口字上聲務頭在其上知音傑作也
普天樂(别友)
浙江秋吴山夜愁隨潮去恨與山叠鴻雁来芙蓉謝冷
雨青燈讀書舍怕離别又早離别今宵醉也明朝去也
留戀些些
評曰妙在芙字屬陽取務頭造語音律對偶平仄皆
好看用叠字與别字俱是入聲作平聲字下得妥貼
可敬冷雨二字去上為上平上上上上去次之去去
屬下著讀書舍方是别友也又第八句是務頭也字
上聲妙
喜春来(春思)
閒花醖釀蜂兒蜜細雨調和燕子泥綠窗蝶夢覺来遅
誰喚起簾外曉鶯啼
評曰調字遲字俱屬陽妙蜜字去聲好切不可上聲
但要喚字去聲起字平上皆可
滿庭芳(春晚)
知音到此舞雩點也修禊羲之海棠春已無多事雨洗
胭脂誰感慨蘭亭古紙自沉吟桃扇新詞急管催銀字
哀絃玉指忙過了賞花時
評曰此一詞但取其平仄庶幾若此字是平聲屬第二
著喜羲字屬隂妙可惜第四第五句上下失粘妙在
紙字上聲起音扇字去聲取務頭若是紙字平聲
屬第二著扇字上聲止可作折桂令中一對多了急
管二字不成調得一意結之方好吁今之樂府難而
又難為格之詞不多見也
十二月堯民歌(别情)
自别後遥山隐隐更那堪遠水粼粼見楊柳飛綿滚滚
對桃花醉臉醺醺透内閣香風陣陣掩重門暮雨紛紛
怕黃昏不覺又黃昏不銷魂怎地不銷魂新啼痕壓舊
啼痕斷腸人憶斷腸人今春香肌瘦幾分縷帶寬三寸
評曰對偶音律平仄語句皆妙務頭在後詞起句
四邊净(西廂)
今宵歡慶軟弱鶯鶯可曾慣經款款輕輕燈下交鴛頸
端詳著可憎好殺無乾净
評曰務頭在第二句及尾可憎俊語也
醉高歌(感懷)
十年燕市歌聲幾點吴霜髩影西風吹老鱸魚興晩節
桑榆暮景
評曰妙在點節二字上聲起音務頭在第二句及尾
南呂
四瑰玉
買笑金纏頭錦得遇知音可人心怕逢狂客天生沁紐
死鶴劈碎琴不害磣
評曰纏字屬陽妙對偶音調俱好詞也可宗務頭在
第二句及尾
罵玉郎感皇恩採茶歌(得書)
長江有盡思無盡空目斷楚天雲人来得紙真實信親
手開在意讀從頭認
織錦回文帶草連真意誠實心想念話慇懃佳期未准
愁黛長顰怨青春捱白晝怕黃昏
叙寒温問緣因斷腸人憶斷腸人錦字香粘新淚粉彩
箋紅漬舊啼痕
評曰音律對偶平仄俱好妙在長字屬陽紙字上聲
起音務頭在上及感皇恩起句至斷腸句上
正宮
醉太平(感懷)
人皆嫌命窘誰不見錢親水晶丸入&KR1287;糊盆纔粘拈便
衮文章糊了盛錢囤門庭改做迷魂陣清廉貶入睡餛
飩葫蘆提倒稳
評曰窘字若平屬第二著平仄好務頭在三對末句
收之
塞鴻秋(春怨)
腕冰消鬆却黃金釧粉脂殘淡了芙蓉面紫霜毫蘸濕
端溪硯斷腸詞寫在桃花扇風輕柳絮天月冷梨花院
恨鴛鴦不鎖黃金殿
評曰音律瀏亮貴在却濕二字上聲音從上轉取務
頭也韻脚若用上聲屬下著切不可以傳竒中全句
比之若得天字屬陽更妙在字上聲尤佳
商調
山坡羊(春睡)
雲鬆螺髻香温鴛被掩春閨一覺傷春睡柳花飛小瓊
姬一片聲雪下呈祥瑞把團圓夢兒生喚起誰不做美
呸却是你
評曰意度平仄俱好止欠對耳務頭在第七句至尾
梧葉兒(别情)
别離易相見難何處鎖雕鞍春將去人未還這其間殃
及殺愁眉淚眼
評曰如此方是樂府音如破竹語盡意盡冠絶諸詞
妙在這其間三字承上接下了無瑕玼殃及殺三字
俊哉語也有言六句俱對非調也殊不知第六句止
用三字歌至此音促急欲過聲以聽末句不可加也
兼三字是務頭字有顯對展才之調眼字上聲尤妙
平聲屬第二著
越調
天净沙(秋思)
枯籐老樹昏鴉小橋流水人家古道西風瘦馬夕陽西
下斷腸人在天涯
評曰前三對更瘦馬二字去上極妙秋思之祖也
小桃紅(情)
斷腸人寄斷腸詞詞寫心間事事到頭来不由自自尋
思思量往日真誠志志誠是有有情誰似似俺那人兒
評曰頂真妙且音律諧和
凭闌人(章臺行)
花陣贏輪隨鏝生桃扇炎凉逐世情雙郎空藏瓶小卿
一塊冰
評曰陣有贏輸扇有炎凉俊語也妙在小字上聲務
頭在上鏝世二字去聲皆妙
寨兒令(漁夫)
烟艇閒雨簔乾漁翁醉醒江上還啼鳥關關流水潺潺
樂似富春山數聲柔櫓江灣一鈎香餌波寒回頭觀兔
魄失憶放魚竿看流下蓼花灘
評曰緊要在兔魄二字去上取音且看字屬隂妙還
字平聲好若上聲紐屬下下著
雙調
沉醉東風(漁夫)
黃蘆岸白蘋渡口綠楊堤紅蓼灘頭雖無刎頸交却有
忘機友點秋江白鷺沙鷗傲殺人間萬戶侯不識字烟
波釣叟
評曰妙在楊字屬陽以起其音取務頭殺字上聲以
轉其音至下戶字去聲以承其音緊在此一句承上
接下末句收之刎頸二字若得上去聲尤妙萬字若
得上聲更好
落梅風(切鱠)
金刀利錦鯉肥更那堪玉葱纖細若得醋来風韻美試
嘗著這生滋味
評曰第三句承上二句第四句承上三句生末句緊
要美字上聲為妙以起其音切不可平聲錦鯉二字
若得上去聲尤妙
撥不斷(隐居)
利名竭是非絶紅塵不向門前惹綠樹偏宜屋角遮青
山正補墻頭缺竹籬茅舍
評曰務頭在三對急以尾收之
水仙子(夜雨)
一聲梧葉一聲秋一點芭蕉一點愁三更歸夢三更後
落燈花棋未收嘆新豐逆旅淹留枕上十年事江南二
老憂都在心頭
評曰賦者甚多但第二句第五字第六字及棋未二
字并二老二字但得上去為上平去次之平上下下
著惜哉此詞語好而平仄不稱也
慶東原(竒遇)
參旗動斗柄挪為多情攬下風流禍眉攢翠蛾裙拖絳
羅襪冷凌波耽驚怕萬千般得受用些兒箇
評曰冷字上聲妙務頭在上轉急以對收斗柄二字
上去妙落梅風得此起二句平仄尤妙
雁兒落德勝令(指甲摘)
宜將鬭草尋宜把花枝浸宜將綉線勻宜把金針絍
宜操七絃琴宜結兩同心宜託腮邊玉宜圈鞋上金難
禁得一掐通身沁知音治相思十箇針
評曰俊詞也平仄對偶音律皆妙務頭在德勝令起
句頭字要屬陽及在中一對後必要扇面對方好
殿前歡(醉歸来)
醉歸来入門下馬笑盈腮笙歌接至珠簾外夜宴重開
十年前一秀才黃虀菜打熬做文章伯江湖氣慨風月
情懷
評曰妙在馬字上聲笑字去聲一字上聲秀字去聲
歌至才字音促黃字急接且要陽字好氣慨二字若
得去上尤妙三對者非也自有三對之調伯字若得
去聲尤妙
慶宣和(五柳庄)
五柳庄前陶令宅大似彭澤無限黃花有誰戴去来去
来
評曰妙在彭字屬陽僅二十二字愈字少愈難作五
字絶句法也佳詞與雁兒同意
賣花聲(香茶)
細研片腦梅花粉新剥珍珠豆蔻仁依方修合鳳團春
醉魂清爽舌尖香嫩這孩兒那些風韻
評曰俊詞也務頭在對起及尾
清江引(九日)
蕭蕭五株門外柳屈指重陽又霜清紫蠏肥露冷黃花
瘦白衣不来琴當酒
評曰柳酒二字上聲極是切不可作平聲曾有人用
拍拍滿懷都是春語固俊矣然歌為都是蠢甚遭譏
誚若用之於攪筝琶以四字承之有何不可第三句
切不可作仄仄平平屬下著
折桂令(金山寺)
長江浩浩西来水面雲山山上樓臺山水相連樓臺上
下天地安排詩句就雲山失色酒杯寬天地㤀懷醉眼
睁開回首蓬萊一半雲遮一半烟埋
評曰此詞稱賞者衆妙在色字上聲以起其意平聲
便屬第二著平聲若是陽字僅可若是隂字愈無用
矣歌者每歌天地安排為天巧安排失色字為用色
取其便於音而好唱也改此平仄極是然前引雲山
天地後說雲山失色天地忘懷若此則損其意失其
對矣安排上天地二字若得去上為上上去次之餘
無用矣蓋務頭在上失色字若得去上為上餘者風
斯下矣若全句是平平上上歌者不能改矣嗚呼前
軰尚有此失後學可不究乎
套數
雙調(秋思)
夜行船
百歲光隂如夢蝶重回首往事堪嗟昨日春来今朝花
謝急罰盞夜闌燈滅
喬木查
秦宫漢闕都做了衰草牛羊野不恁漁樵無話說縱荒
墳横斷碑不辨龍蛇
慶宣和
投至狐蹤與兔穴多少豪傑鼎足三分半腰折魏耶晉
耶
落梅風
天教富莫太奢無多時好天良夜看錢奴硬將心似鐵
空辜負錦堂風月
風入松
眼前紅日又西斜疾似下坡車曉来清鏡添白雪上床
和鞋履相别莫笑鳩巢計拙葫蘆提一恁粧呆
撥不斷
利名竭是非絶紅塵不向門前惹綠樹偏宜屋角遮青
山正補墻頭缺竹籬茅舍
離亭宴歇(指雙鴛鴦煞尾聲)
蛩吟一覺纔寧貼雞鳴萬事無休歇争名利何年是徹
密匝匝蟻排兵亂紛紛蜂釀蜜閙穰穰蠅爭血裴公綠
野堂陶令白蓮社愛秋来那些和露摘黃花帶霜烹紫
蠏煮酒燒紅葉人生有限杯幾箇登高節囑付俺頑童
記者便北海探吾来道東籬醉了也
評曰此詞乃東籬馬致遠先生所作也此方是樂府
不重韻無襯字韻險語俊諺曰百中無一余曰萬中
無一看他用蝶穴傑别竭絶字是入聲作平聲闕說
鐵雪拙缺貼歇徹血節字是入聲作上聲滅月葉是入
聲作去聲無一字不妥後軰學法
中原音韻卷下
