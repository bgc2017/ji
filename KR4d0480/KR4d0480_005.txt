續軒渠集卷五
元洪希文撰
七言律詩上
題學士趙子昂近帖
天馬騰驤金褭蹏(漢書禮樂志有天馬下漢武帝鑄金作馬蹏狀謂之金褭)赤刀揮
霍玉如泥詞頭已逼蘇内翰紙背欠題王會稽(康定間富韓公)
(為知制誥封還詞頭繳詞頭富公始軍柳子厚集有殷賢寄劉連州二首其下註云家有右書每紙背庾翼)
(題云王會稽六帖)墨帖楷書卑石鶴錦囊珍玩甚珠犀嗟予舊
好應成癖過眼空憐五色迷(唐李程試日五色賦先榜已落矣初出試場楊於陵)
(遇程詢其所試程示之破題云德動天鑒祥開日華於陵覽之謂程曰公今日須作狀元)
書吕洞賓畫像
劒飛岳鄂過蒼梧風骨昂藏美丈夫閑揖九陽供吐納
飽餐六氣事嘘呼(莊子刻意吹呴呼吸吐故納新熊經鳥伸此道引之士養形之人彭祖夀)
(考之所好春食朝霞日始出赤黃氣夏食正陽南方日中氣秋食淪隂日沒後赤黃氣冬食沆瀣北方夜半氣)
(并天地玄黃是為六氣見揚子明經)當年得遂金閨籍(謝眺出尚書省既通金閨籍金馬門)
(也)今日誰看野服圖笑引天風毛髮動可能隨我朗吟
無(於揚州石塔自畫像吹之毛髮盡動)
春夜對花月
璧月瓊枝鬭好懷(陳后主與諸貴人同狎客賦詩其略云璧月夜夜滿瓊枝朝朝新互相誇)
(張貴嬪容色之麗云爾)攀花邀月下瑤臺娟娟夜色穿簾入冉冉
天香撲袖来(李正封牡丹國色朝酣酒天香夜染衣之句)細酌微吟身自在
行歌起舞影裵徊幸然等是無情物若是多情便可猜
惜花
陽艷亭臺手自栽精神擡舉待春回朝来不忍獨倚樹
雨過那堪都委苔時不貸人如轉燭事多敗意且啣杯
從来四美難并具雲合佳人殊未来(江淹雜擬三十首有湯休上人詩云)
(西北秋風至楚客思悠哉日暮碧雲合佳人殊未来)
東窗小酌
烏馭西沈兔魄升泰山失勢已如冰百年略似夢長短
一醉誰知時廢興與俗不諧塵世狹出門大笑暮江横
從前壯氣銷磨盡浩浩凌雲賦尚能(司馬相如奏大人賦武帝大悅飄飄)
(然有凌雲氣遊天地之間又登高能賦)
觀夏耘偶成
苗穉纔聞鵶舅呼(古詩五月聞鵶舅苗穉憂草茂)東阡南畝盡農夫非
其種者鋤而去毋使蔓焉難以圖(劉章忿劉氏不得職常入侍高后燕筵進)
(歌舞曰請為太后耕田太后曰若生而為王子安知田乎章曰深耕穊種立苗欲疎非其種者鋤而去之太后)
(為之默然君左傳蔓草猶不可除况之寵弟乎)滴滴盡沾禾下土(古詩鋤禾當日午汗)
(滴禾下土安知盤中飱粒粒皆辛苦)穰穰行載斛中珠作勞歸舍呼閭里
(晉書載石勒在田中每聞鞞鐸之聲歸告其母曰作勞耳鳴非不祥徵也)共坐牛衣酒一壺
(前漢王章字仲卿疾病卧無被在牛衣之中與妻訣泣妻呵怒之云云後為京兆尹欲上封事妻止之云卿獨)
(不念牛衣中泣乎)
客中遇寒食(三首)
極目雲飛落照邊北邙松栢久無煙麥餳偶爾思遺俗
菽水時来記往年(禮記啜菽飲水盡其歡斯之謂孝)宿業正愁&KR0008;帶鳥
歸心生怕血啼鵑伯倫曠達稱賢士身後何曾到九泉
長到清明寒食時客懷如夢復如癡庭空月淡梨花少
爨冷煙寒麥飯遲阻隔家山常入夢挨排節物可無詩
暮年自是難為别非為棲身近子規
桑柘村村已禁煙(周宫司烜氏仲春以大鐸巡火禁于國中為季春將出火也後以介子推)
(焚死至時一月不爨東漢周舉為太原守乃始變其俗三日而止)蕭條井邑傍山前了
無詩酒空三月如此時光又一年對景鶯花如寄耳見
人兒女倍澘然業儒不及為農好麥已登場蠶又眠
予株守書室不覺有連日隂雨之悶一日移坐
晴簷聞行者有快哉晴之語追味其言作詩誌
之
一雨多時氣積嵐今朝紅日照酣酣鎌腰四野農登麥
盆手千家女煑蠶流水繞村澄似練遠山排闥碧於藍
此生漫不知蠶織坐竊陳編得少慚
僧房借榻
方外来參兜率天掃除習氣道心堅任渠浮世千年兆
(史人無百年期強作千年兆鑄鐵作門限鬼見拍掌笑)借我空門一榻眼未晤至
人存法樂且容高士着幽禪吟成一笑客歸去又結浮
生半日緣
老境
五十光隂疾轉車秋風落木客思家皮皴腰痛脚無力
齒豁頭童眼有花樗木散材多夀考寸田尺宅足生涯
老彭八百成何事謾跨商周閱歲華(黃庭經寸田尺宅可理生蓋道家以)
(丹田為寸田面為尺宅臍下三寸為丹田樗散無用之木故得終其天年世本云彭祖在商為守藏史在周為)
(柱下史年八百歲)
書家藏蘭譜後
華不紛披葉不塵幽貞閒淡出天成似凡非俗同標致
入品分流别姓名南欲迎薰西避照晚常溉膩蚤澆清
傳君祕訣君牢記更取吾言質屈平
夀峯翫月
素娥准𠡠六丁擎(丁夘神司馬卿丁丑神趙子玉丁亥神張文通丁酉神臧文公丁未神石)
(叔通丁已神崔石卿是之謂六丁者)下照塵寰似水晶河漢無雲天萬里
溪山不夜月三更(齊地記曰齊有不夜城蓋古者有日夜中照於東境故菜子立此城以不)
(夜為名蓋杜詩無風雲出塞不夜月臨關不夜者月明如晝也)蓬莱弱水何曾隔(蓬莱)
(有弱水之隔一羽亦沈惟飛可到)玉宇瓊樓無此明今夜夀峯峯絶頂
與君端坐細推評
夜月有客送酒
馬軍持送走還僵(杜甫謝嚴中丞送乳酒詩云鳴鞭走送煩漁父洗琖開嘗對馬軍)剥
琢先聞麯米香遮莫清風乾石髓(嵇康遇王烈共入山烈嘗石髓如飴即自)
(服半餘半與嵇康凝而為石烈歎曰叔夜志趣非常而不遇命也)為招明月酌瓊漿故
人懽伯情千里玉女天公笑幾場歌罷短衣仍獨速(道家)
(有言散花玉女侍香金童短神異傳玉女投壺天為之笑則電故謂之笑電李白歌行天公見玉女大笑億)
(千場是孟郊送淡公詩其一曰銅斗飲江酒手拍銅斗歌儂拍浪兒飲則拜浪婆脚踏水船頭獨速舞短簔)
(笑伊漁陽撡空持文章多閒倚青竹竿白日柰我何)三人對影未渠央
立春偶成(戊午)
玉燭光輝萬象豪寬征幸不及吾曾鬢邊綵燕人情熟
眼底土牛年紀高軟餅繭衣行白麥(杜詩涼州多白麥注自河渭以西白)
(麥麫涼春種夏收閱二時之氣故也)生絲縹線飣青蒿明年對此仍強健莫
向樽前歎二毛(左傳不擒二毛謂黑白相半潘安仁秋興賦予年四十始見二毛)
雨不絶
四月黃梅正熟時霏霏江雨密如絲空階如語互相答
倦枕有聞寧不思家樂咸韶真送奏渚涯牛馬竟誰知
凄涼情况如何度擁被微吟工部詩(杜有雨不絶之作)
七夕
天上佳期樂未央河東帝子嫓牛郎登車閃爍雲旗動
開帳熒煌玉燭光此夜金針穿巧線明朝玉珮促行裝
經星不動誰當辨或脫朦朧恐未詳
秋聲
悚聽西南底不平觸於金石碎鏦錚氣回海島波濤勢
令壓邊庭人馬聲膽薄生憎窗紙擘夢迴錯被枕稜驚
壯懷何事銷磨盡宋玉中年白髮生
糓城余航邊老人有能詩聲於僕初未有平生
之懽客嘗於予誦其一聯半句膾炙人口客又
誦僕近作以示余余遂賞音為忘年交
怪怪竒竒誦數聯問誰所作是航邊世無賀監誰知白
後有揚雄必愛元(揚雄注太元曰後五百年有子雲出必愛吾太元矣)雪犬倉皇
從末俗雲龍追逐付前緣(韓詩我願身為雲東野身為龍四方上下逐東野雖有離)
(别無由逢豈韓文越犬吠雲蜀犬吠日雲日有過哉顧吠者犬耳)老天若借推敲便(賈島)
(初應舉在京師驢上得句云鳥宿池中樹僧敲月下門始欲作推字又欲作敲字鍊之未定吟哦引手作推敲)
(勢愈時權京兆島衝出左右擁至島具對所得句韓立馬良久曰敲字佳遂並轡而歸後不第為僧居法乾寺)
(號無本載劉禹錫嘉話云)細叩吾翁肘後傳(葛洪手抄金匱藥方百卷肘後要急方四卷)
長明燈(傳燈佛以一傳為一燈喻法如燈燈相續也燈謂能破暗)
沈沈古殿寂無聞破暗長明伴世尊日月猶知分晝夜
雨風終不廢晨昏傳從佛國初来祖照見人生幾世孫
底似靈臺光一點千灰萬劫鎮長存(黃庭章云靈臺盤固永不衰心為靈)
(臺有神靈居之)
水車
機事能移造化權車聲軋軋響前川捲空龍骨層層浪
活盡龜紋處處田塹板擿泥秪自苦桔橰縋石笑空懸
青裾想是阿香女直欲乘之飛上天
書齋獨坐
起看庭槐影屢移攤書獨坐已移時文章起伏香分篆
議論和同酒一巵貫蝨工深知學進屠龍技巧與心期
千流萬派徒紛爾喫緊源頭要自知
蒲萄
走架龍鬚弱不支炎天待月立多時醍醐縱美輸清滑
瓔珞雖圓讓陸離珍異曾誇太冲賦纍垂已入退之詩
當年若得傳方法博取涼州亦一竒(前漢大宛以蒲萄為酒富人藏酒至)
(萬餘石又唐書破高昌取蒲萄實於園中種之并得其酒法上自損益凡有八色孟佗字伯郎中常侍張讓)
(專權用事佗以蒲萄酒一㪷遺讓為涼州刺史)
野花
浩蕩韶光沒坱垠不曾培植自敷榮青春綽約誰為主
紅粉娉婷不識名(張易之出塞行腰褭青絲騎娉婷紅粉粧)麗質似嫌鵶髻
汚暗香空使蝶魂驚君看傾國傾城者豈盡名門閥閱
生
櫻桃
止渴青梅酸齒頬帶香盧橘剥皮膚鮮明綴樹漙甘露
的皪傾盤瀉寳珠穉子輕拈愁欲碎佳人未嚼已先無
情知苦笋非佳伴𠡠斷庖人莫入厨(唐三月宰相有櫻笋厨)
贈畫史林心鑒寫照
龍章鳳姿下雲霠纖鱗弱羽驚飛沈神之所至妙為物
面有不同宜鑒心世固期君於絶品誰當借我以全林
明春閱歷還添閏整理行囊剰着金(李詠詩上林如許樹不借一枝棲答)
(云朕當以全林付卿)
張翰
昨夜西風忽憶吳郵亭長短想歸途倦遊戢翼先翔鴈
歸興駕言非為鱸時有未然當勇退形焉何苦為名拘
(陶靖節詩誰謂形跡拘)故園且慰平生意更盡生前未盡壺
仙邑館所歸溪行書觸目
杏花深處酒堪賖来訪漁翁溪友家短塹插籬防鹿豕
小舟牽網截魚蝦鄉村畜牧連荒野(漢光帝元光二年匈奴將十萬騎入)
(武州塞見畜布野而無人牧者怪之乃引兵而退)墟落人煙閣淺沙自是昇平
生聚久女郎共唱後庭花(後庭花陳後主所作女學士袁大捨等與後主賓客貴妃)
(遊賞賦詩其曲有玉樹後庭花臨春樂等章其略云璧月夜夜滿瓊枝朝朝新之句)
讀秦隠士黃石公素書有原始正道求人之志
本德宗道遵義安禮六篇有秘戒不傳於不道
不神不聖不賢之人大抵不離於七國縱横餘
習非得於聖賢修齊治平之學(辛未館仙邑傳家作)
識者當觀取履初此翁知過萬人餘英雄自合傳青史
經濟非由授素書大道聖賢無隠爾七篇仁義果何如
坑焚若為防遺患可笑秦王計也疎(晉亂盗發子房墓於玉枕中得之凡)
(一千三百三十六言有隂計外泄者敗小怨不赦大怨必生決策於不仁者險設變致權所以解結吉莫吉於)
(知足絶嗜禁欲所以除累與覆車同軌者傾奥亡國同事者滅等語要之不失為說客之雄特所遇之時然耳)
傅氏招入館既至翼早於窗壁間覩宋咸淳丁
卯榜帖兩翁芳躅煥然如目前事追慕久之因
漫書四韻(辛未歲)
挾冊升沈五十春及門雖晚此情親韓歐榜帖家聲舊
(唐歐陽詹莆義井人字行周舉進士與韓愈李絳崔羣王淮馮宿庾承宣聯第時稱龍虎榜云)孔孟詩
書教思新筆硯不靈慚末學箕裘克紹異凡人兩翁地
下英靈在尚爾流芳壁上塵
春半採花
芳菲着雨便成苔問訊東君幾日回閏月不曾花下去
今朝偶到樹邊来幾何間闊鶯偏老如此生疎蝶也猜
流水時光容易過舉頭枝上已青梅
海棠(沈立海棠記嘉州海棠有色而香)
花品從来說海棠風流格調賽群芳淵材有恨空沙魘
(淵材僧名有五恨曾子固不能詩鵝無四掌鱉不重裙海棠無香鰣魚多骨)子美無言為發
揚(杜詩無海棠或云杜母幼名海棠諱之)雨透臙脂添薄媚風搖銀燭减
輝光妙年若許寒梅聘世上應誇兩洞房(洪适盤洲海棠詩云自憐)
(生較晚不得聘寒梅)
教小兒書
懶誦吾伊教小童之無百指奈無功(白居易生七月每教以之無字百試)
(不錯)晴蛙閤閤鳴枯澤春鳥啞啞囀碧叢杕杜荒疎誠可
笑(唐李林甫傳林甫不識杕杜字謂韋涉曰此云杕杜何也涉俛首不敢言)楞嚴艱澁幾時
通安知来者非今日刮眼毋輕吳下蒙(吳吕蒙孫權謂蒙學問以自開)
(益後魯肅過蒙拊蒙背云吾謂大弟但有武略耳今學識英博非復吳下阿蒙曰士别三日當刮目相待)
題仙遊縣酒家樓
當時曾醉美人家簾幕春風響琵琶(洪容齋隨筆載白樂天以琵琶作入)
(聲四絃不似琵琶聲亂寫真珠細撼鈴琶朱裦有絶句云昨日施僧裙帶上斷腸猶帶琵絃是也)東野
已仙閒日月(唐絶句云孟郊死葬北邙山日月星辰頓覺間)子陵高卧困龍蛇
狂歌莫管唾壺缺(世說王敦每醉後以鐵如意敲唾壺歌曰老驥伏櫪志在千里烈士暮年)
(壯心不已歌闋而唾壺半缺矣)草檄從教楯墨斜短箭南山曾射鹿可
憐鬢髮已鬖髿
風流想像太和樓雄跨依稀第一州鳳去不来梧竹老
芝焚未改澗潭秋(抱朴子曰慮巫山之失火恐芝艾之併焚柳子厚獻宏農楊憑詩木刻)
(終難對芝焚未改芳)曾驚飯顆少陵瘦豈為周南太史留(唐杜甫傳李白)
(於甫有飯山之嘲白集有戲杜甫詩飯顆山頭逢杜甫頭戴笠子日卓午借問緣何太瘦生只為年来作詩苦)
(而司馬遷傳言武帝建漢家之封太史留滯周南不得與從事)出晝居夷從来有後
人何用蹈軻丘
傳西疇謁學稼乃翁墳招預席(學稼與先君同鄉舉丁夘歲榜)
(首王衡字正平)
平生欠識魯山元(元德秀字紫芝為魯山令蘇源明謂人曰吾不幸生衰俗所不耻者識元)
(紫芝坡詩恨君不識顔平原恨我不識元魯山)幸及蟆陵與執膰(西京記膠西相董仲舒墳)
(在長安人為致敬過者必下馬後人記訛為蝦蟆陵非是左傳成公十三年劉子曰祀有執膰戎有受脤)崇
土豈能埋此老餘波尚可及諸孫(左傳其波及晉國者皆君之餘也)薛
任安敢同爵齒(左傳薛不與諸任齒)管鮑從知宿好存(管仲鮑叔牙二人為)
(友)此飲與君須盡器可人春夢了無痕(何諷渴賦飲不盡器)
菜羹
雨後過畦嫩甲長士夫此味未能忘筠籠采擷朝脯供
土銼烹熬雨露香鹽豉勻調仍點酪香粳細搗旋加薑
老饕賦好人争誦喚醒歐生為洗狂
朱陳村嫁娶圖
舊藏朱陳嫁娶二圖絹素甚古上世寳之或以
為近世名史所摹亦未可必近為有力者所取
不能自保因以韓退之畫記所云自釋故併錄
之
終老鄉關鬢似銀賢哉惟有古豐民一時桃李隨煙滅
千載丹青絶世珍餞席樽罍風近古俟庭冠蓋禮如新
雖然未得韓公記已學唐人帶入閩
古誼于今尚有無摩挲老眼重嗟吁千年顧陸丹青手
兩姓朱陳嫁娶圖要使丁壬傳水火(丁火也離為火為中女坎為水為中)
(男丁火也壬水也言女之丁者為婦於壬猶今之隂陽家云丁與壬合之說)不將門戶嫁崔
盧料應合卺皆瓜葛抵掌樽前笑老奴(禮婚義壻揖婦入共牢而食合)
(卺而酳所以合體同尊卑以親之也音閤謹按世說晉温嶠姑有女覓壻嶠自有婚意答曰佳壻難得如嶠如何)
(姑曰何敢希汝比也後日報姑云已得婿矣門地婿身不減嶠因下玉鏡臺一枚姑大喜既交婚禮畢姑女搖)
(紗扇抵掌大笑曰我固疑為老奴今果如此卜)
山行傷足(館夀峯方氏作)
尼父奔車豈復升(劉向說苑奔車之上無仲尼覆舟之下無伯夷)長裾佩玉想
儀刑封侯縱不能三甲(背無三甲不能封侯)載道如何可半丁(符堅)
(陷襄陽聞習鑿齒釋道安名輿而致之習鑿齒以蹇疾與諸鎮書曰昔晉氏平吳所利在於二陸今漢獲士才)
(一人有半耳)跛鱉行行遭笑侮鳴禽句句欠叮嚀敺之罟&KR0008;
不知避蠢蠢胡為萬物靈(行不得哥哥)
題靈巖廣化寺(始則鄭氏書室後創寺)
招客東西窣堵波出城五里鬱峩峩遊人争逐蟻九曲
衲子分屯蜂一窠佳句不隨飛鳥盡名山可想屬僧多
前修舊日讀書地肯着吟翁坐具麽(小說九曲寳珠穿之不得問之孔子)
(孔子教以脂塗於線使蟻通焉)
廢宅有感
炎隆滅絶理之常(解嘲炎炎者滅隆隆者絶)對此毋庸重感傷亦有
高明瞰其室(高明之家鬼瞰其室)似無形氣嘯於梁(韓原鬼)一朝富
貴浮雲散千載英雄宰木蒼(公羊傳秦伯怒蹇叔曰若爾之年宰上之木拱矣注)
(宰塜也)後世何曾聚廬處(賈山至言使其後世曾不得聚廬而托處焉)阿房五
里麗咸陽(史記秦始皇營朝宫渭南上林苑中先作前殿阿房東西五百步南北五十丈上可坐萬)
(人下可建五丈旗以其作宫阿房故名)
守歲一首(後至元)
掃退隂凝萬瓦霜儒家守歲但如常沈香已帶寅前氣
臘酒初聞子後香(白樂天詩誰道使君不解歌唱徹黃雞與白日黃雞催曉丑時鳴白日催)
(年酉時沒亦祖韓退之和席八庭變寒前草天銷雪後塵之句意亦自佳)凍雪驚春先爆竹
祥雲夾日上扶桑熙熙民物皆生意天建皇疇福萬方
題清潭酒家樓
平生汗漫子長遊天地無私亦白頭出曠劫来皆有數
明真性外始無愁山川竟掩百年夢烏兔何曾兩處囚
信美終然匪吾土寒鵶飛去水悠悠(王粲登樓賦雖信美而非吾土兮何)
(足以銷憂)
水漲
溪流㶑㶑碧粼粼失却孤舟野渡横萬頃銀山崖谷裂
千堆雪屋路橋平盳眻不辨墨塵馬(莊子秋水兩涘渚崖之間不辨牛馬)
(望洋向若而歎)跋扈争看赤尾鯨彩羽鴛鴦亦零落風流莫靠
浪頭清(孟郊詩射鴨復射鴨鴨驚菰蒲頭鴛鴦亦零落彩色難相求儂是清浪兒每踏清浪遊笑伊鄉)
(貢郎踏土稱風流如何角丱翁至死不裹頭)
霉雨
匝地莓苔色轉蒼空階半月耳浪浪墨膠古瓦添新水
衣醭熏爐換好香芳草蛙聲喧處處黃梅雨脚漏牀牀
新晴野水兼天闊無數輕橈倚岸傍
水僊花(俗名金盞銀臺)
薤葉蔥珩短短枝香清韻絶水為肌月明夜色玉連鎖
露冷秋莖金屈巵感托洛神曾有賦(漢武命作承露臺立金莖銅柱作仙)
(人掌以承露和玉屑飲之為伏羲氏女溺洛水為神曹植因有感而賦焉後監國謁者灌均所奏)品題
湘女可無詩商量恰好海棠聘月老無人為主持
夏政齋權府再舉留莆郡鎮守小詩誌喜
果然弓劒許留莆誰遣將軍酷好儒作賦重遊前赤壁
題詩一笑再元都躬親矢石勞王事手捧銅盤是丈夫
(毛遂手捧銅盤招十九人曰卿等碌碌因人成事)坐講唐虞成底事相看摩捋
白髭鬚
雪後小窗書事
一室凌虚離世塵小窗風月足吟情空庭梅竹元冬縞
大地山河白晝明火活泉清雲乳亂灰深煙冷水沈清
投閒置散應成癖分外吾儂斷不營
蒲萄
性愛蒲萄蔭夏涼自扶短架接鄰牆金珠瓔珞星辰爛
碧樹珊瑚雨露光如琢如磨添滑膩不甘不酢帶清香
細吟馬瑙龍鬚句多謝昌黎為發揚
予暇日遊城西天泉岩遂並山而西至石室戱
作八句
石室城西五里餘石頭路滑步﨑嶇世人自為濁惡染
(佛書五濁惡世)佛性何曾南北居邑屋鱗鱗多布縷(阿房賦瓦縫參差多)
(於週身之布縷)僧寮落落半樵蘇暮年自會安心法克伐都忘
怨欲無
食㯶笋主人請賦
緣木求魚無後灾黃虀未了已安排雖非龍種胚腪出
猶得鵝黃醖藉来(漢書薛廣德雅有醖藉)味勝羶葷忘禁臠氣含
風露奪珠胎供僧留取歸香積齋鉢終然勝芥臺(佛書維摩)
(遣八菩薩往衆香國言願得世尊所食之餘欲於娑婆世界施作佛事香積如来以衆香鉢盛飯與之)
山家饌客富盤飱菜把終叨地主恩(杜清晨蒙菜把常荷地主恩)且
賞珍竒類魚子莫將同異别龍孫羶腥幸免黃金錯酩
酊終同老瓦盆(杜詩有老瓦盆)勿向朱門詫風味萬錢一任飽
雞豚
養拙戲作
閑身長向拙中養養到白頭寧不癡時好懶义西洛手
事非謾撚晚唐髭痛渠因弄巧成此老我要將勤補之
(莊子云聞道雖晚而以勤補拙也)反閉柴門徑投枕世間了事付羣兒
次黃畊叟詩倡韻簡族姪秀岩居士
泉上伊誰作此亭詩成客散寂岩扄日經蒙悉山腰紫
(淮南子曰日經于泉隅是謂高舂頓于連石是謂下舂言將欲暝下蒙悉舂故曰下舂)黛點波斯
佛眼青淨業從渠華地種高吟喚我俗緣醒即今想像
高堂賦何日連牀欵夜欞(僧粲傳法於惠可云華種曾因地從渠種華生若無人下)
(種華亦不能生)
頌抛龐老淨名佳塵俗元無更出家青色何曾了齊魯
高標直欲接裦斜(班固左界裦斜秦谷口也註云南則日裦北則日斜)壺中更有
神仙藥盆底從開頃刻花好是紅崖標格在不妨留與
世人誇
春晚郊行書所見
柳下經行不礙些莎平草軟綠陂斜雨餘溪澗淺深岸
門外野棠紅白花隔水明邊知晚照倚山盡處是誰家
隨他亭舘春皆好擬看東鄰菓下車(後漢濊貊獻菓下馬高三尺乘之可)
(於菓樹下行)
詩寄三山諤勒哲圖萬戶逹嚕噶齊公
疊序軒渠墨尚新每因見墨即懷人裹瘡四戰朝無暮
脫體全歸秋復春歲月蹉跎嗟我老斗牛隠晦為誰神
篇詩少寓嗣音意布鼓雷門喜有因
呈孫僉事漳州撫諭回司
繡衣斧鉞掃欃槍(杜幾時回節鉞戮力掃欃槍)崆峒腰䥥麥正黃瘴
地溪山初見晛花時草木尚經霜氛祅竄伏無奸猾風
憲操持有紀綱鈍筆不堪模寫力欲呈帳下倍慚惶(典略)
(劉荆州曰予嘗作書欲與孫策伯符禰衡正平誚之曰言如是為但令孫郎帳下兒讀之乎將使張子布見之)
(耶)
觀薛公鶴
逸氣昂藏迥出塵薛公畫鶴儼如生(杜薛公十有一鶴低昂各有態磊落)
(如長人)已拚勾漏丹塗頂(晉葛洪字稚川以年老欲煉丹祈遐夀聞交趾出丹求為勾漏)
(令帝以洪資高不許洪曰非欲求榮以有丹耳帝隨之)更費波斯黛點睛乍可使
之侍軒几不堪騎去訪蓬瀛清風動我小窗竹幾誤聽
渠戞戞鳴
斷碑
何代殘碑仆地横難哉嗣守愧神靈莓苔剥落埋龜石
日月侵尋瘞鶴銘千古英雄雲影滅百年興廢草頭青
襄陽耆舊毋庸歎荆棘銅駝喚不醒(索靖知天下將亂指洛陽宫門銅駝)
(曰會見汝在荆棘中)
莆田楊宰追理暢山祭田租粒奉謝
三洪舊德幾猶存(與冀音義同)興歎俄驚及雍門(雍門周以琴見孟嘗)
(君)豈謂大田猶有稼可堪東郭已無墦斯文幸有千門
庇古誼難忘一飯恩(韓信寄食漂母後封楚王都下邳召母賜金百斤史記范睢傳一飯)
(之德必償也)多謝彦倫知已厚(周介福其鄉人也)吹嘘直欲送天閽
(杜贈起居使獻納田舍人揚雄更有河東賦惟待吹嘘送上天)
種竹
移得霜根趁雨栽牆隂踏破一方苔甫能引汝清風到
未暇招渠俗子来猿訝便當書案立鶴知早避釣船回
不妨更了歲寒計早晚栽松兼種梅
夏畦
自鋤荒穢種山西豈落為萁草欲迷六月驕陽焚赤地
一生精力悴荒畦杞苗䔫甲黃而隕麥蒔麻蒸翠未齊
自笑艱難生理窄何由得酒醉如泥(晉通侯楊惲以罪廢家居治産孫會)
(宗以書誡之答以詩曰田彼南山蕪穢不治種荳一頃落而為萁人生行樂耳須富貴何時)
山中逢元夕(初入方氏館)
雪後連朝快放晴料應燈火壓城闉銀花火樹不知夜
繡轂香輪欲奪春閴若無聞清管寂居然相對短檠新
今年不帶元宵分月色深山不負人
首夏偶成
春光恰好便分違一眺園林綠正肥幽草蚤關牌印出
浮花遠卸轡啣歸蛙王踞坐楚歌發蝶使行成漢騎圍
快入時粧挑闥子已將絺綌換春衣(項羽聞漢軍四面皆楚歌驚曰漢皆)
(已得楚乎)
雪髭
計較營為百念輕獨於此事未忘情功名不建頭顱老
日月如馳髀肉生(蜀志劉備在荆州牧劉表座上起至厠慨然流涕還坐表怪問之曰平常)
(身不離鞍髀肉皆消今不復騎髀裏生肉日月如馳老將至矣而功名不建是增吾悲耳)齒儘摧殘
猶解嘯(晉書謝鯤鄰家卨氏女有美色鯤嘗挑之女投梭折其兩齒時人為之語曰任達不已幼輿折)
(齒鯤聞之傲然長嘯曰猶不廢我嘯歌)身無寵辱又何驚幸然見道存真
性却笑恒河數改更
啖杞菊(本草枸杞冬採根春夏採葉秋採莖實久服輕身不老一名仙人杖千歲其根)
(如犬)
雷聲殷殷草頭青又見春風拂翠屏夜吠精神存下體
日餐功效益頽齡雪𦵔細芼茶初熟鹽䜴輕調酒半醒
蚤辦葛巾與芒屩明春要採首陽苓(白樂天詩不知靈藥根成狗怪得時)
(聞夜吠聲以陸機嘗詣王濟濟指羊酪謂機曰卿吳中何敵此答曰千里蓴羹未下鹽豉)
傅西疇惠詩次韻
自從時世好新粧閤閤群蛙亂草堂(昔人有時世粧詩云時世粧時世粧)
(城中出来傳四方)謾道衡湘師柳子(韓文衡湘以南皆以子厚為師)不聞江夏
有黃香(黃香後漢人博學能文當時語曰天下無雙江夏黃童)叵堪我老無儒術
猶幸家傳有義方未必便皆為駕說(法言學行仲尼駕說也不在兹儒乎)
(如將復駕其說則莫若使諸儒金口而木舌傅氏師于柳)諸生好聽鐸聲揚
香篆(婆律出波斯國膏香在木心中酉陽雜爼一木五香根旃檀節沈香花雞舌葉藿膠)
(薰陸又龍腦香出婆利國有婆律樹高八九尺瘦者出龍腦香肥者出婆律香與龍腦同)
(生一樹)
塵霏婆律屑旃檀四勿?銷宇泰寬(莊子庚桑楚南榮趎至老子之所願)
(聞衛生之術老子云身若槁木之枝而心若死灰若是者禍亦不至福亦不来福禍無有烏有人灾也字泰定)
(者發乎天光)晝几回文榮錦字(晉書列女傳符堅時竇滔為秦州刺史被徙流沙妻蘇氏)
(織錦為回文凡八百四十字以贈滔云)夜爐養火伏金丹(古嵩子丹砂行伏丹訣丹砂五)
(兩結永為砂子養火七日為玉笋屑之為銀)啜空茗椀雲初動坐厭蒲團夜
向闌(韓詩坐厭親刑柄)俗慮湛然如止水試將心向此中安(傳燈)
(錄惠可謂達摩曰我心不安乞師與安師曰將心来與安曰覓心了不可得師曰與汝安心竟黃山谷詩云)
(險心游萬仞躁欲生萬兵隠几香一炷靈臺湛空明意思自佳)
醒酒石(廬山記陶淵明居東里有大石嘗眠其上人謂醒酒石唐李德裕平泉别墅有)
(醒酒石)
園林遊翫足怡神木石平泉輦怪珍(李德裕平泉庄鉛松怪石悉收致於)
(其中)狎弄杯觴輕一石(沈光太白酒樓記狎弄杯觴沈溺麯蘖史記滑稽傳齊威王置酒後)
(宫召淳于髠賜之酒問曰先生能飲幾何而醉對曰臣飲一斗亦醉一石亦醉賜酒大王之前執法在旁御史)
(在後髠懼俯伏而飲不過一斗即徑醉矣至若杯盤狼藉堂上燭滅主人留髠而送客當此之時髠心最歡能)
(飲一石)招徕湖海重千鈞(白樂天太湖石記或淪海隅或淪湖底高者僅數仞重者殆至)
(千鈞)齁齁鼻息終頽玉颯颯天風為拂巾三萬六千沈醉
後未知轉徙付何人
謝林教授良佐寄油煙墨
長跪看君遺鯉書感君嘉惠甚勤渠香煤幾夜燈花落
翠色一池雲影舒詩病銷磨遇蝦蟹(能起宿疾)書訛編剗困
蟲魚吟成裁答無牋翰凖擬揮題染素裾(張伯英善草書家之衣帛)
(必書而後染之)
續軒渠集卷五
