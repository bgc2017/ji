樂圃餘藁卷三宋朱長文撰
律詩
蒙使君召預池光之會
韋公池閣尚依然賓主于今不乏賢郡内欣逢兩耆俊
樽前喜會四同年清談自可成珠玉真賞何須聽管絃
燕罷旌旗搖暮靄蔡經寂寞别羣仙
遊虎邱借前韻
一邱雖小勢巉然自古登臨歴幾賢門惹白雲常盡日
地藏靈劒不知年清歡相與隨雙旆幽趣誰能解七絃
每月來遊存故事郡中依舊有詩仙
次韻蒲左丞宗孟遊虎邱二首
命相將乘傅說舟愛山尋遍樂天遊先聲汶北安千里
選勝吳西賁一邱静見隴雲生峭壁寒知海氣入危樓
鏘然佳句留蕭寺剡紙朝來貴此州
蓬島竒峯水四環何年涌出向人間清池不測通滄海
寶玉長存潤碧山曾致神仙留歎咏可憐軒冕樂蕭閒
謝公方為蒼生起戀戀煙蘿日暮還
次韻朱牧樂圃宴有感
竊禄都無簿領迷得錢邀客手頻携春來佳景廻三徑
雪後晴波滿一溪歲月昜凋青髩色塵埃難上白雲梯
煩君枉駕慙荒索空種梧桐待鳳棲
次韻彦舒席上之作
蒼煙寒水滿方塘插架排籖典籍場喜對七賢閑把手
希逢四皓醉飛觴林深迥出千齡幹(圃中有千齡檜)詩就俄成
萬丈光逸興欲尋丁氏宅雲間老鶴共昂昂
奉謝司封使君晏公臨顧園居
閑卧林泉與世疎使君三度枉旌旟未陪徐孺升賓榻
敢屈文侯式敝閭暫擲魚竿絲半卷旋開松徑艸新鋤
愧無美酒拈巾漉難得金波欵緒餘
未入柴扉即下車茅齋揮麈緩綸書不知銅虎威權重
豈責荷衣禮貌疎此日狂歌希魯望昔年能賦擬相如
篋中殘藁如傳後雖枉朱轓亦不虛
甘盤德業滿天區博學承家行有餘鳳翥頻觀先帝詔
牙籖新補相君書晨羊不飲康衢静夜犬無聲獄犴虛
風績已應推第一鼇峰深處列仙居
次韻虎邱祖印秋日懷寄
不愛紛華愛寂寥松風竹月共蕭蕭因隨野鶴過三徑
每對江鷗洗一瓢無復塵埃沾短褐尚思煙水泛歸橈
道人肻與羲之友飛錫重來莫待招
重九同子通遊虎邱與祖印三首
絶境良辰少兩全榰笻莫倦到山巔清談已可忘樽俎
真樂何勞聽管絃才子就題黃絹語高僧多誦碧雲篇
孤舟欲去更回首天畔樓臺生晩煙
秋山寥曠景無涯執手凭欄到日斜地竦一邱容澗谷
天低四面納雲霞凌風劇飲從吹帽多病忘情懶插花
深美二難兄弟好共將嵓壑占為家
浮世誰知金石堅吟鬚俄頃見皤然登山未免懷千古
汎菊相期保百年方外逸民猶有傳人間高爵豈如仙
良辰盛燕多遺迹何似江南五柳賢
彦和善談性理子文繼成偈句見要屬和謹次
韻
萬法都明一瞬中可憐情膜久相蒙浮雲映月元非暗
病眼生花本是空斷想求真猶未悟將心覓學轉相攻
誰能汲盡曹溪水莫負當年祖道東
彦和與子文相期卜隣子文作詩以遺謹次韻
仙才宜在道家山却學幽人欲閉關清燕曾陪明主問
羣言以助相君刪談圍莫敵書盈腹詩社相過酒滿顔
聞道卜隣同喜慰亦開荒徑待餘閑
次韻子文抱病幽居之作二首
幾年彩筆擅辭場髩髮相饒色更蒼千里舊聞稱驥騄
九霄安得接鸞凰醉凭淨几抛烏帽閑捲新詩置錦囊
治世莫將公幹比松陵風物勝清漳
好閑不復愛輕肥病起神清與道宜藥竈夜寒新焰歇
書窗晝寂竹陰移坦懷莫學窮途哭行已應無屋漏欺
里巷遊從須勉強相逢猶記是童兒
佳雪應時呈司封使君三首
蘇臺風雨久如期太守精神不待祈萬廩更為來歲計
六花故就臘晨飛静装松桂仙枝老深壅芝蘭土脉肥
衡泌棲遲牆仞遠為公何日賦緇衣
炫晃天花著物新壺中萬景淨無塵光輝只欲饒寒士
清潔尤宜比古人韋白吟詩飄入硯鄒枚燕處舞廻茵
明年霄漢横飛去應踏繁霙拜玉宸
千里江山入郡樓凭欄乍喜密雲浮冷光交映天峯色
餘潤遥隨笠澤流民叠袴襦看不厭客叢簮履賞應留
野人乘興狂吟外引鶴披蓑上釣舟
次韻司封使君新歲喜雪
玉燭均調應改元賢侯喜雪望堯天(太守詩云王正首此書佳瑞三見元)
(豊大有年)暗聲撒竹高齋夜瑞彩連雲畫戟前千里湖山成
洞府萬家觴咏展賓筵應憐陋巷袁安卧擁褐孤吟又
過年
次韻司封使君立春紀事
碧瓦猶藏臘雪寒東杓初向斗旁觀雪随華旦天京遠
雉舞條風野老歡(月令立春日條風至雉雊)官柳嫩黃迎皂蓋園蔬
新綠委金盤詩才例作姑蘇守一曲陽春喜歲端
次梅評事韻
滿目紅塵泪沒深誰能世事總無心買松野老栽成徑
覓竹山僧種滿林薄酒時斟資道氣好詩頻諷滌煩襟
鳳雛先顯門庭喜應笑陶潛責子吟
梅公書齋挂蓑笠釣綸船檝四物形於詩句余
為和之
快檝輕輪笠與衣閑將四物挂柴扉江頭夜雪好披去
湖上春光宜棹歸静處無憂嫌印綬貧中有味勝輕肥
興來願借君毋恡渺渺煙波一葉飛
次韻公權子通唱酬四首
春晩遣懷
春華急似曉天星誰得年年髩髮青露濯淺深枝上錦
風吹離合水中萍吟餘金谷香隨步書罷蘭亭酒欲醒
擬把冽泉同一酌為君林下洗寒瓶
吳門懷古
九曲湮淪茂苑荒吳人誰復怨吳王莫言故國千秋遠
知是仙家幾日長湖上只誇浮海相里中休笑傚顰娘
舊時幽徑今猶在但屬漁樵自採香
春日旅懷
身在塵勞未免憂傷春佇立碧江頭回腸只殢千鍾飲
方寸那容萬斛愁懶看錦袍凌巨浪好乘黃犢傍高邱
池塘得句頻相示直把珠璣為暗投
牡丹
竒姿須待接花工未必妖華限洛中應是春皇偏與色
却教仙女愧乘風朱欄共約他年賞翠幄休嗟數日空
誰就東吳為品第清晨子細閱芳叢
奉和司封使君春日回文之作
佳景更同民共樂俊髦皆集盛飛觴花隨客醉還成句
桺贈人行欲斷腸斜月上時霞散錦暖風來處寝凝香
華年惜過須心賞富貴叢身逼髩霜
次韻司封使君程給事
通波隄上幾鞦韆花接遥山水接天故里松楸霑雨露
神都池苑隔雲煙耕桑交勸紅塵外羅綺紛遊畫舫邊
暫歇丼棠隨衆望不禁野岸更聞鵑(司封盛篇甚有歸思輒寫公意以賦)
(是詩)
次韻司封使君和給事寒食城外感事
花如步障草如茵萬景繁華在此旬金印誰來誇故里
密章燔了賁慈親莫看白髮興千感好共朱轓醉一春
俱是詩人兼富貴只疑元白是前身
吳門比月不雨司封使君深閔而精祈俄有佳
應謹吟成七言二首聊代謁賀
賢守憂勞髩欲霜通宵霡霂滿吳疆五湖水闊魚龍喜
九曲塵清檜栢香(九曲路自胥門外至姑蘇臺)更入高鄉多䆉稏雖
當淺處泛艅艎為霖事業傳家世澤潤應難限一方
一雨歡心幾萬家預期舂稻博流霞低侵滬瀆田交岸
(今歲低田畢種松江瀉海曰滬瀆也)高傍支山水滿車葉幄謾霑桃李實
隄奩暗長芰荷花豐年闔境渾無事閑把詩毫放兩衙
樂圃餘藁卷三
