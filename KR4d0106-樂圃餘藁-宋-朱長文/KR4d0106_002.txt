樂圃餘藁卷二宋朱長文撰
律詩
雪夕林亭小酌因成拙詩四十韻以貽坐客昔
歐陽公與人詠雪先戒勿用梨梅練絮白舞鵝
鶴等字今篇中輒守此戒但愧不工伏惟采覽
極望鋪千頃平觀徹九霄縱横隨物象合散委天飆洒
竹聲微動粧松勢不搖庭空飛鳥影窗失遠山椒釣罷
盈孤嶼行稀覆小橋爭先籠碧瓦騁巧綴柔條片片誰
裁製團團似琢琱邱陵平坎險草木起枯焦皎潔那容
染輕清秪自飄匊來便幼穉披去羨漁樵篷冷孤舟泊
蹄輕逸驥驕危樓明皓皓虚室静蕭蕭餘霰霏殘夜層
冰結霽朝界疑華藏見境入洞天遥嚮晦終難掩居高
却晩銷潤滋甘井脉寒減暮江潮思婦啼紅袖征夫擁
皂貂履穿愁踐足心悟任齊腰就映猶開卷頻餐愈病
痟袁公當獨卧謝女尚能謠旋取茶鐺汎多收藥七調
任令埋蠟屐直欲鼓蘭撓埽處迷三徑吟餘凍一瓢因
思良友至急走牧童邀池館增蕭洒杯盤奈寂寥壼中
聞笑語物外覩風標真樂非絃管竒辭脱篆雕紅塵蕩
滌盡夙酒等閒消燭映凝膏淺香清切柏燒談圍終昜
解詩將可稱驍聞道羣賢集方從五馬招黃堂催盛燕
緹幕會英僚海氣連平野巖光滿麗譙繽紛霑壽斝炫
晃照華鑣劉白才名重枚鄒筆力超袴襦歌美政牟麥
慶新苗畎畝深盈尺風雲會再(缺)賀聲周四境瑞奏達
中朝郡國仁風遠乾坤協氣饒年年書大有擊壤望唐
堯
仲春上丁知府金部躬率僚宷釋奠于先聖既
而升公堂命學官講書竊惟中庸之篇自安定
先生常以是誨人閱歲既久嗣音者希某孤陋
無似竊慕前哲其啓講也今龍閣黃公嘗臨之
其終講也金部使君又臨之羣儒在列咸與榮
觀輒成五言律詩二十韻叙謝
天意紹斯文成書在聖孫一篇窮妙理萬古誦微言美
行敷華葉精誠固本根並明參日月幽贊極乾坤奥義
誰鑚仰真儒善討論(謂安定先生也)披雲觀泰華行水自崑崙
庠序非才處詩書素志敦崇朝羞倚席暇日廢窺園辨
惑開羣聽潛心到本原意將追往哲學豈為專門盛府
連稱治耆英繼典藩始終臨講席前後枉高軒全帳羅
金鼎盈庭倒玉樽旌旗來有慶衿佩寂無喧士識師資
貴民知道義尊僖公史官頌鄭校相君存芹藻歡欣意
陵阿長育恩中材多杞梓寳噐列瑶琨五紀登朝盛羣
英蓍籍繁美哉文正學遺澤洽元元
奉送中散使君提舉崇禧觀
方面威名久朝端聞望隆需章祈玉陛寶詔與琳宫睿
將均勞逸高情保始終他年黃髮老清世紫芝翁迹放
風波外心安夢幻中身輕隨壽鶴目極遠冥鴻祖帳羣
公集啼嬰萬俗同何緣留召父無路達堯聰誇里金龜
重榮先密印崇高堂羅俎豆幽徑剗蒿蓬趁健歌歸去
因閑味道冲謝庭常有慶越槖任令空醉帽欹華月吟
髭動好風翠虬喬木老錦帳海棠紅平昔高軒過深嗟
陋巷窮嘘枯言不絶推轂賜嘗蒙載酒邀彭澤名鄉表
鄭公量才如斷木荷德重維崧耆俊方圖任明廷正納
忠劇藩如擇將猶恐起宗工
光禄生日
卿寺方生棘侯邦屢建旂才鋒周物理智燭見神機壽
遠眉毛秀身康髩雪稀翠筠高挺節古柏暗增圍雲陛
朝升對銅符夕佩歸灌苗潛致茂針瘼坐令肥召杜名
方重松喬志所希非才學詩禮多幸奉庭闈葉載神龜
隱雛随彩鳳飛晨昏趨膝下永着老萊衣
次韻司封使君和練推官春望之什
目極江湖近心存象魏遥未調金鼎餗新泛玉觴椒賦
為凭欄得憂從散帙消高才方謝守輕舉羨王喬桃結
千年蕊松抽百尺條天涯舟一葉風送逸漁樵
送知府滕光禄
牓登龍虎亞掄魁一紀横飛長憲臺謨議軒昂開日月
辭章雄偉鼓風雷朝端已慶明良會廟論咸推將相才
一跌雲衢成老大幾遷方面歎邅廻致君事業看霜髩
經國風猷付玉杯驅弩屢驚園令出引章還喜買臣來
展墳乍覺青松長視學追懷絳帳開榮滿江山增氣象
仁霑里閈舞兒鮐齊雲晚詠難留白(白傅將去蘇有齊雲樓晩望之作)
綠野新居欲繼裴淮海巨藩雖重寄傅巖須起作鹽梅
喜雪上太守
築壇精禱意通神零雨先期澤此民驟作六花猶及臘
更遲一日即回春斜飄燕寝初驚密平壓高樓漸喜勻
千里山河忘險穢十門坊墅絶埃塵謝庭賀燕凌晨集
郢曲歌聲遇景新細入吟窗粘凍筆輕隨舞袖落花茵
膠舟漸進危檣遠汲井彌甘短綆伸遍擁枯根蘇杞柳
巧粧寒葉活松筠終朝訟息延佳客幾度年豐達紫宸
力可回天消旱暵為霖豈獨傅巖人
上運使陳兵部
屈指西州當世英我公傑出久知名自從揚馬竒才後
又得岷峨靈氣清剛者近仁今始見惠而能政古難并
胸羅萬象縱横壮目悦羣情黑白明已借牙籌安右輔
尚留金節壓東瀛片章馳上雲霄動一檄飛前草木驚
斷割劇繁如簡昜鍼砭瘦瘠使豐盈此時阜俗資良策
匪夕疇庸在老成竊愧衰姿毗太府幸逢雅量庇寒生
欲祈陰施增仙筭幾見蟠桃結子榮
蘇學十題(并序)
蘇學昔有十題曰泮池玲瓏石百幹黃楊公堂槐辛
夷石楠龍頭檜蘸水檜鼎足松雙桐是也或云蘇子
美命名然篇詠莫傳殆有其名而無其辭也余頃至
學中訪所謂十題者其存有六而龍頭檜蘸水檜鼎
足松䨇桐亡矣蘇學故南園之地南園者錢元璙之
所作也錢侯好治園林築山浚池植異花木充其中
未久歸于國朝百年承平之間萬物茂遂得桓其生
厥後割南園之巽隅以為學舍遺址餘木迄今有存
者而建學之後繼有培植然間有為風霆之所偃拔
卒隸之所摧毁甚可太息夫亡則已矣其存者當為
之珍惜因取六物又益之以多幹柏並秀檜新杉泮
山復為十題題各有詩以傳來者庶幾觀是詩而愛
其物勿翦勿伐則騶虞之仁行葦之厚見于學校之
間矣豈止孔明廟柏攄少陵之幽憤太清仙檜發曼
卿之竒藻好事博雅為之嗣音元祐壬申正月十有
四日許州司戶參軍充蘇州州學教授朱長文
泮池
怪石鋪幽麓芳塘倚茂林冷光開玉鏡清影滌人心芹
藻無傷性龜魚各就深泉源應不涸何必傅巖霖
玲瓏石
巨浪洗蒼玉一峯飛我前鑿開混沌竅窺見滄浪天洞
敞延華月巖虛生翠煙幽軒相對久古意日翛然
百幹黃楊
寳幹多材美孤根一氣同春餘花淡薄雪裏葉青葱蕃
衍非人力堅剛稟化工寸枝裁玉軫可助舜南風
公堂槐
五紀栽培後三春長育中靈根蟠故國密葉蔭儒宫患
與般斤遠歌宜魯藻同先儒垂意遠期此出三公
辛夷
楚客曾留詠吳都獨擅竒風霆存老幹桃李避芳時名
入文房梦(一名木筆花)功資妙手醫紫微顔色好先占鳳凰
池
石楠
昔年曾賞玩移自碧山遥古幹磨文石寒枝慰翠綃雖
殊楩梓用終免雪霜凋來者宜珍護毋令困採樵
多幹柏
古柏列重門連枝若弟昆參天分直幹得地共靈根月
照龍蛇影風摧鐵石痕鸞凰期可宿香葉向春繁
並秀檜
槃根幾百齡合幹倚冥冥偃蹇䨇虬聳聯翩兩蓋青紫
鱗霜外躍紺葉雨餘馨左紐憑仙宇何如供泮亭
新杉
弱植還生意凌冬見後凋尚低霑雨露更長拂雲霄庭
月搖疎影簷風舞細條他年逢匠石寶搆壮天朝
泮山
山形拱泮宫林壑意無窮自得千巖秀無虧九仞功光
延東嶺月清轉碧潭風官冷真相稱婆娑一釣翁
送曹縣丞入京
忠義家聲久夫君更美才吏民愁旣去交友約重來(君有)
(居吳之意)别岫浮雲遠征帆曉月開棣華同郡府眷戀共銜
杯
次韻司封使君和推官早梅山茶二首
嫩跗黏絳蠟輕朵插珠鈿雪裏心偏苦花中達最先玉
階香馥郁煙野蕊聯娟託植雖然别黃金子並圓
柏葉元同翠桃顔未比紅留芳占春月弄蕊耐秋風自
稱階庭翫休煩帟幕籠佳篇補韋白流品重吳中
梅評事携詩過訪欲求屬和因次其韻
築室尋幽處唯求水竹隣心安何必貴累少莫如貧石
裏求竒古花中悟道新不須多轍迹猿鶴自為賓
次韻司封使君和練推官再咏山茶
珍木何年種繁英滿舊枝開從殘雪裏盛過牡丹時對
日心全展凌風幹不欹藥階如賦詠欠此尚相思
次韻練定公權垂訪樂圃之什
隱圃甚蕭條驅車豈憚勞境從前代勝岡對遠山高林
曉猿抽臂池秋鶴浴毛興來頻就醉竒句僕離騷
賀林承務還吳門
朱顔充賦早蒼髩拜恩歸煙水鶺鴒聚霜穹鴻雁飛傳
經金耻富下筆玉藏輝貴仕毋嫌晩天門受賜衣
寄和晏守
二年懷郡印八度到柴扉曾未陪朱履頻煩友布衣水
邊孤鶴睡天際片雲飛拜德知何日煙霞戀翠微
和公權秋暑奉懷
誰謂雲中句能移江上峯清颷隨玉楮爽氣襲塵容劇
暑嬰多病嘉招恨未從眷言相與意深荷故情濃
再和
鄉校叨微禄家林傍舊峰散人那適用逋客拙為容良
友幸不棄華軒時肯從早秋須命駕荷葉露華濃
光禄生日
舜庭新遣牧漢寺舊名卿致主丹心在憂民素髮生鷲
峯仙桂老猿澗古松清金簡傳真理期頥體更輕
樂圃餘藁卷二
