樂圃餘藁卷五宋朱長文撰
絶句
次韻蒲左丞遊虎邱十首
玉堂紫閣冠英游身作三公未白頭須向鳳凰池上浴
豈容蕭散詠林邱
埽石捫蘿向上行門前坐見白雲生應思夢得多佳趣
獨宿樓中待月明(劉夢得登虎邱望海樓詩云野僧已閉戶山月方出嶺)
地近峰低俗慣遊不知絶景冠吳州從今合與名山等
左轄題詩翠嶺頭
羣山處處盡凌空未若竒峯隱寺中一夜便知名不棄
為傳佳句滿江東
萬丈澄潭挾兩崖削成竒壁自天開龍泉一淬名因得
不待秦王發塜來(劍池得名盖古人淬劍之地謂秦王求劍裂為池恐非也)
層巒稍稍暮雲歸喬木森森衆鳥依再踏石花尋去路
畫船一隻帶斜暉
邱如蹲虎占吳西應得佳名故國時未必金精能變化
空傳怪說使人疑
海湧當年有舊山吳王侈葬倚層巒誰知國破邱陵在
兄弟幽居屬二難(乃王珣王珉舊宅)
西溪風月宜真賞東嶺煙霞稱苦吟他日黃扉勤論道
秋風一夢到山林
雲霞咫尺壓吳郊乘興斯須棹小舠欲往結廬嗟未得
羡他吳氏有三高(南史何求兄弟三人皆隱世號三高嘗居虎邱)
秋月乘興遊松江至垂虹亭登長橋夜泊南岸
旦遊寧境院因成十絶呈君勉且寄子通
綵衣幾度醉江濱今日重來淚滿巾惟有舊詩存屋壁
豈知投老負垂綸
前哲臨流猛拂衣身違憂患是先機非才自合居閑曠
不泛五湖何處歸
雲動鑑中雙槳飛天圍林外片帆歸欄杆倚遍日云暮
坐看丹霞生翠微
人爭軒冕安在哉我愛煙霞歸去來魯望有靈還見笑
更回城郭戀塵埃
兩山映日磨蒼玉萬頃涵虛皺碧羅不會樂天猶近俗
謾將絃管雜煙波(樂天嘗携樂遊松江)
長虹穩臥碧江心夢寐頻游覺莫尋懽友相逢清絶處
酣歌一曲抵千金
漠漠秋煙羃故園沉沉暮色瞑漁船月華未出詩翁遠
樂事人間少十全(詩翁懷子通也)
銀潢倒瀉入滄溟身近魚龍夜不驚鳴艣空飛孤雁過
漁燈照浦一星明
茅舍蕭疎竹葦間開軒處處面雲山詩家不及漁家樂
坐卧湖光百慮閑
江裏鱸魚味不羶江頭酒美滑如泉長橋為席雲為幕
秪欠洪崖笑拍肩
華亭吳江道中偶作十絶
人間出鶴只雲間相合仙經得亦難塵外應多隨羽客
未教流俗等閑看
舟去舟來閱古今夢中憂樂累人深憑將一匊松江水
未洗塵纓且洗心
白日歸來皆有意平生事了最為難可憐萬頃煙波色
只屬天隨醉眼看
千古鴟夷節獨高脱遺富貴一鴻毛館娃宫女曾亡國
豈獨相携泛海濤
妖華傾國豈無情忍復顰眉見越兵若使將軍猶好色
安能三徙更成名
賢哲多為貴勢拘人人空道愛江湖誰將五鼎盈前食
肻換秋風一箸鱸
煙暝重湖日欲明輕篷遥逓浦前聲良魚好入深淵去
不為鳴榔取次驚
川上飛橋處處横幾回經此閱平生碧蘆蕭瑟風前韻
一似家林霰雪聲
吹散青雲見好峯家林秪在此山東寄聲猿鶴休悲怨
蕙帳今宵遂不空
獨當家責性難堪五女同孤已嫁三更待人間了塵事
别尋雲外結茅菴
求笻杖
霜筠來自蜀山遥天骨輕清素節高我若得之如佩玉
君應輟此似秋毫
求虎邱竹
勁節難同衆草看根深更入白雲蟠園廬種此多餘地
為向西南斸數竿(舊說種竹須取西南引嫩根不然不生也)
歸隱橋新成偶題三絶句書呈同志(樂圃記改名招隱)
幽居處處映煙蘿歸隱橋邊月色多蟾桂有情憐病叟
清光終夕照酣歌
挂却簪纓裹幅巾清流遶舍斷紅塵小橋何用通來往
猶為凝冬病涉人
逢人尚欲開松徑送客應休過筆溪(此橋下臨筆溪)林下有誰
頻肻顧春深好聽子規啼
詠齋三絶
泰伯祠邊舊圃開半栽蔬果半池臺閑門不放紅塵入
門裏清流自在來
塵冠寂寞更休彈車轍荒蕪晝掩關一片清暉長在眼
多情惟有四飛山
非山非市且優游尚有塵緣未自由巖下結廬應更好
石門西去近松楸
次梅評事韻
瓶盂蕭洒似村家任有籯金豈足誇自入醉鄉頭不白
新詩何用祝蒼華
施柏花開招子通
桃李芳時不肻來俄隨風雨落莓苔齋前施柏花如錦
猶待詩仙醉眼開
青龍江上偶書兩絶呈無逸監鎮
潮滿溝塍稻滿田暑天不雨自豐年海商有貨官無擾
遊子爭來就一㕓
卷碇初來海客船脱身鯨浪見吳天千帆總約秋風至
應助關征額外錢
海賈
千艘萬貨集江邊爭較錐刀逐利遷生理幸逃魚腹餒
夢魂猶怕蜃樓煙
陸寶山
陸家山色隱平蕪文彩如虹照碧虛痛爾臨刑思鶴唳
輸他謝病食江鱸
江浦
一川吐納五湖深海裏三山何處尋料得鴟夷從此去
古來煙水祗如今
次韻司封使君和程給事
勝地寬閑舊卜隣耆年得意闢高門中吳晝錦如公少
好作坊名賁故園(程公以其地右兩寺左南園置為宅基久矣近歲始成而未閒有坊名)
次韻司封使君和程給事越來溪三章
溪色如藍照舳艫越王金碧獻姑蘇舘娃宫裏長高枕
不覺舟師到國都
萬舸連雲載水犀旌旗倒影蔽長隄誰知數歲干戈後
不是吳溪是越溪
忠䰟自逐滄波去往恨空隨茂苑春若使吳王思後患
屬鏤只合賜讒人
輓詩
英宗皇帝輓詞五首
仁廟規模遠慈闈教愛隆承平萬世策臨御五年功玉
鎖開天上金縢納匱中乘雲那復見陵柏起悲風
英斷能承祖慈祥善繼仁詩書教宗室禮貎待元臣損
已遲徽冊恭天徹步茵昔年平水患盡力在斯民
代邸推賢久甘盤授學精持盈周鼎重立長禹謨明仙
館靈芝秀嚴祠宿潦平歴觀唐漢盛未若廟稱英
鳳翼行將遠龍髯斷莫尋白雲留穆御黃屋豈堯心雖
享天齡淺終成睿筭深垂鴻須萬祀累葉奉姜任
有德三宗後無憂累聖間鳳當金粟翥龍隔鼎湖攀玉
几言猶在霓旌去不還園林饒瑞氣東接永昭山
邵湘母
華屋辭榮養佳城合舊封浮生無定相衆善有遺蹤家
盛金籯在山長玉案重浮圖傳勝事寳殿壮天峯
張虞卿
一臥東吳七十春區區南北笑鄉人盛開黌舍招英俊
敞闢華堂待縉紳婉婉重孫勝綵服煌煌兩壻擁朱輪
銘旌已去空回首通德門前舊是隣
林少卿
壽考安榮遇聖朝搆成門戶自勤勞閨中萊婦皆華髮
膝下荀龍盡綠袍堂有金籝身更約案披玉簡道尤高
人間厚福終歸盡漲海難停一夜濤
黃朝散
持心平厚勝澆浮仕路徊翔四十秋政事每於談笑辦
交親多向急難收命由真宰隨窮達身在勞生任去留
舊治昔年應畫像龐眉聞訃淚先流
江湖嘗佩左符歸一臥漳濱素願違平日華旌過里巷
此時丹旐下巖扉羣峯拱揖開新穴萬木森羅長舊圍
佇看于門驅駟馬想應邱隴亦光輝
樂圃餘藁卷五
