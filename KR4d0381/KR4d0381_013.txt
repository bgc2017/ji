碧梧玩芳集卷十三宋馬廷鸞撰
題跋
恭題祖宗御容及從祀功臣下方
臣謹按國朝故事内中天章閣有神御畫像太常寺明
勲崇德之閣有從祀圖形尊奉表章朝有令典然自昔
三皇五帝焜燿蜀室禮樂羣英彪炳晉祠又皆列在偏
方下國仰惟帝興王成登三咸五其功德如日在天容
光必照明良胥會山川出雲其精神如水在地鑿井必
泉臣是用稽考典故摹成四軸安奉于拱極堂每以歲
之開基節恭行朝拜禮臣某拜手謹書
恭題董氏所藏仁宗御書刑政二字下方
臣讀彭城陳師道文能言神文聖武仁孝皇帝在位四
十餘年獨留神翰墨乃帝王之懿範来世之偉文當時二
府百吏内外宗姻下逮近習莫不好書以為盛事今觀
宸翰所賜刑政二字則一肆筆而不忘國家要務匪直
侈竒觀示雅玩而已然則師道淺之乎知聖人矣臣謹
按國史帝在御之三十一年為皇祐五年癸巳三月親
試舉人蓋是歲始改四歲一舉為間歲周王夀考遐不
作人嗚呼盛哉若刑政國家之要務則又每見於聖人
之書其年八月詔舉賢良制策曰朕纘承越二紀未嘗
私一喜怒以䙝刑賞又曰王政之急在知人齊俗務本
阜財子大夫詳著之然則刑政二字或以之策賢良或
以之賜臣下良有以見聖心拳拳不少置四十年太平
之盛有自来矣其明年改元至和臣五世祖先臣遵以
言事官入對極言唐天寳治亂事迹帝為嘉納對近臣
亟稱之實同一時云董氏五世孫觀既建閣寳藏七世
孫更生以經術擢高科改秩調縣宰以歸處之泰然殊
有祖風年月臣某書
恭題從官宅進思堂宸翰
恭惟國家駐蹕吳會東南旗蓋應運中興太紫圓方侔
天作制承平百年官府寺第固已粲乎隠隠各得其所
矣爰自紹興給降御前錢造府以居執政乾道闢懷遠
驛基以處臺諫而從臣官舍未有攸居國史無述焉景
定四年秋從官宅始成其明年夏權禮部尚書臣某言
臣待罪春官幸得與諸臣割宅而居則又為之規隙地
築室三楹欲於自公退食之際修進思盡忠之事臣敢
昧死請進思堂三大字示臣子竚瞻秉心宣猷永照無
極奏函朝入天筆夕頒奎章聖藻日月並明璇榜雲楣
丹雘無色諸臣拜手稽首仰瞻神文相與言曰思之義
大矣哉臯陶禹之在虞廷也其贊贊日思其孜孜日思
周公兼三王施四事孟子兩以思言之荀林父覇國之
臣也其進思盡忠則仲尼取而列之經以為萬世臣子
事君之大訓凡士自一命以上莫不職思其憂而侍從
者論思獻納之臣也先正司馬温國文正公光因辭副
樞論國事而曰臣於未受命則猶從臣也於事無所不
可言者古之為從臣蓋如此彼有便文自營而謂君子
思不出位者偷也玩歲愒時而謂天下何思何慮者妄
也若夫憧憧往来朋從爾思而所營不過乎患得患失
之間則其於為人賢不肖何如哉詩曰倬彼雲漢為章
于天淵哉堯文丕天之大律也又曰上帝臨汝無貳爾
心論思之臣其勉之臣等謹奉宸翰刻之琬琰因併著
其語于下方以風示同列云
家藏御製御書詩恭䟦
臣景定壬戌以國子司業兼翰林權直明年癸亥以中
書舍人陞兼直學士院故事經筵侍從官詞臣遞宿玉
堂其後浸弛臣僚寓宿輒稱疾不入臣之為詞臣也恪
遵舊制又明年甲子朝廷亦申嚴國典夏六月丙辰臣
入直申時中官李忠輔傳旨錫臣金香酒肆瓶新荔枝
五百顆蓋異恩也臣即援詞苑舊比具短表奏謝翼日
遂有宸章之賜自是七月而星文示變玉色弗怡十月
而先帝棄羣臣矣是詩也聖作之絶筆也嗚呼痛哉臣
衰老病卧山中感世運之變遷悼斯文之湮晦顧瞻玉
堂如在天上而遯身逃難之餘河漢天章六丁護持紙
敝墨渝金聲玉振臣輙裝褫寳藏臣家崇奎之閣因恭
誦宸篇詩賜易簡之句而重有感焉本朝三百餘年崇
儒右文寵嘉詞臣賜以聖製始于熙陵賜學士蘇易簡
而臣被遇穆陵實終之天將喪斯文也遺音絶響殆止
于斯天之未喪斯文也回瀾啟秀尚未可期臣之子孫
其為臣寳之癸未八月中秋後四日庚子孤臣某百拜
恭書
書程剛愍節惠錄後
死節豈易言耶余生晚不及從鄉先生講聞剛愍程公
之烈矣雖然國史所書焉可誣也謹按國史欽宗皇帝
實錄靖康二年二月乙酉大風折木金人以金銀不足
遣人来取提舉官以下八人受約束戶部尚書梅執禮
侍郎陳知賢刑部侍郎程振給事中安扶同見金帥金
帥責以金銀不足曰胡不取之于民四人同辭對曰今
國破主辱臣民皆願前死雖肝膽不計也于金繒何有
哉顧誠無以塞責金人大怒問官長安在欲加罪振恐
梅執禮坐之遽前曰皆官長也金人不勝忿以次殺之
又按國史四朝列傳陳亨伯梅執禮程振以下六人同
傳而史臣繫之曰斯四人者所遭不同至于不求生以
害仁而殺身以成仁則同也建炎中興褒表崇贈暴其
忠于天壌宜哉嗚呼死節豈易言耶國史所書焉可誣
也剛愍之孫及拳拳以發揚先烈為志余為史官嘗盡
窺金匱石室所藏因為表而出之
跋蓮城扞寇始未
余讀蓮城扞寇錄撫卷而歎曰米侯之為烈也小邑寡
民財殫力痡内之為赤子外之為龍蛇顧方﨑嶇寄百
里之命於其間賊佹得之矣修我戈矛與子同仇萬金
良藥扶傷補敗朝歌之攘却中牟之拊循二者兼之余
意其人必魁梧竒偉及監州池陽余從箳篂間見之儒
者也盖孔子曰儒有忠信以為甲胄禮義以為干櫓者
吾于米侯亦云
題洪厚齋行狀後
余家與洪氏有連從曾伯祖老山翁客惠敏二文公門
晚歲與文敏公相與尤厚以故二公文字余家藏略備
厚齋又余所舊識其殁也能中以鄉貢進士李君之狀
扳余一言余病眊不能言竊嘗讀野處之誌景韋也首
以重厚目之而銘之曰犖犖其質肫肫其仁橓也修飾
保家之珍景韋者郢倅君名述而橓者景韋之子也然
則厚齋之為厚也久矣誠能增而高浚而深犖犖肫肫
者累世如一日則厚齋已無愧於景韋而能中可以為
橓矣洪氏之澤未艾也文敏豈欺我哉
題西磜祝君墓誌後
西磜之曾祖姑實為韋齋朱公之夫人配德娠賢是生
文公為千載儒宗然公之所以叙母德者四仁厚端淑
而已然則端淑固祝氏世德也其有後也宜哉吾友曹
清父此文辭直而事整余亦識西磜者故書其後云
題徐雲翔先述後
余自咸淳壬申謝病奉祠歸故廬川冥谷湮蘭沉蕙死
里中隠君子往往遷謝而雍容篤厚號稱鄉丈人者率
多摧殞余為驚呼絶嘆故親友徐君之子雲翔載其先
德若將望余詞而託焉以永君于無窮君祖擢儒科世
學有傳子冠里選義方有教其家則源遠流長其人則
金渾玉璞雲翔之述無曼言侈辭父詔其子兄語其弟
藏之深固之密叙世家者不假外言書實錄者無取浮
說彪之傳不必引重於父黨揚子雲鎮之碑不必勒銘
於先友袁高諸公也雖然君山林士予與有連雲翔所
為請歟問其葬曰未也有一日而訊青烏吾之葬易耳
無一言以信黃壌我且先葬而客或謂予周益公晚居
平園杜門掃軌題序滿卷軸其鄉人有黃柟者歐陽彛
者曾昌詩者咸以先誌乞言於公於其所知蓋不屑屑
辭也尚憶淳祐經界時余猶及識君於鄉大夫之席所
謂雍容篤厚為鄉丈人者非耶昔之言傑顛遜綿之理
者歸德於徐由雲翔之述觀之君亦遜矣徐其綿乎詩
曰夙興夜寐無沗爾所生雲翔勉之書曰雖無老成人
尚有典刑余無所得於斯文也姑就其如周公者
書張氏祠記後
張應文應斗應瑞兄弟建祠於鄉之通元觀以祀其先
人居士公先友愚齋胡公記之援据精詳詞義嚴正可
以垂不朽矣張氏兄弟復扳予一言余讀歐公集古錄
唐總章中絳州龍興宫有碧落尊像篆文刻其背世傳
以為碧落碑唐孝子李訓誼譔訓誼為親造石像者也
碑文成未刻有二道士請刻之刻成化為二白鴿飛去
世咨嗟其孝感以為美談自今觀之通元觀一龍興宫
乎居士祠一碧落碑乎龍虎雲雷之迹其鴿飛之祥乎
然則張氏兄弟可以匹休李氏矣恨予非歐公耳盖應
文兄弟孝慈友恭粹然可挹於建祠也其弟斗若瑞則
曰吾兄之謀也吾敢不從於施田也則曰吾兄之業也
吾敢不紀居士恂恂德人也有子如此可嘉也世無歐
陽公孰能補史官之缺而幸有愚齋之記在
跋蔡以仁經世歷
鄉友蔡兄宿悟神解於康節&KR0851;書翻覆研精以己所到
為是槖其書將入閩訪之西山後人求其遺編參合考
訂以行於世索書題辭或問季通歴法於文公公曰這
都未理會得如今須是也會布筭也學似他了把去推
測方見得他是與不是而今某自不曾理會如何說得
自古以来無一箇人考得到這處然也只在史記漢書
上自是人不曾去攷司馬遷班固劉向父子杜佑說都
一同不解都不是然則皇極經世蓋合遷固劉向杜佑
之說為一書豈獨自空中樓閣出耶蔡氏多異人異書
中郎入吳得論衡每私翫以為談助君豈其苗裔耶然
客有嫌之者搜求其帳中隠處得之抱數卷持去丁寧
之曰惟我與爾共勿廣也吁何淺哉惟君獨不然此書
果遂行於世當語刊書家合二蔡成編用周禮司農康
成注例而别之曰先後蔡云
跋舅氏南溪翁漁唱集後
舅氏南溪翁蚤歲以文雄稱州里半世挟册走場屋梁
鴻之噫唐衢之哭兼有之矣匪直郊寒島瘦而己前輩
云詩非能窮人人窮詩乃工殆謂是歟雖然五言如閑
煩惱云儲嗣知何日銷兵在幾時秋甲子云事雖關造
化責在理隂陽七言如憶襄陽云方城徒峻如平地漢
水雖深不是池警催科吏云五月己傷糶新榖三春何
忍督新苗此其詩似凛凛乎工部北征道州舂陵之上
矣布衣懷當世之憂草茅關天下之責舅氏豈以其身
之窮為窮哉寳祐丙辰秋某自冊府罷歸始從南溪得
所謂漁唱者讀之因思古之名人才士類得外家文字
之秀願深探錦嚢稍竊其流轉圓美之緒餘以不悖乎
興觀羣怨之旨庶他日有為𣲖家如吕紫微者推舅氏
於豫章公而自附於徐師川洪龜父之流亦一竒事
題茂林野叟鳴蛙集後
有以茂林野叟鳴蛙集示余者客或見之曰是其鳴也
為公乎為私乎余曰止止勿說此吾州鄉書首選也憶
昨戊午歲余弟拔鄉薦君為之首考官括蒼趙和仲也
已而皆不奏第余早與和仲同舍晚同堂每聚集間相
與道舊問及戊午試闈事必鄭重謝之且以春官失士
為不滿和仲曰君知博乎博懸於投初不在得士之進
取類如是耳余兄弟衰老不能以文字行世而蛙鳴集
舂容大篇齒宿而意新王君年八十所為文無老人衰
憊氣七葉貂蟬人人有集自是王家故事而年不及耳
余願君築室綠苔碧草清泉白石間裝褫此集置之堂
上使孔德璋諸人見之必曰我以此當兩部鼓吹
題汪心齋讀史雜詠後
先友林竹溪詠史百篇應葺芷先生袖達安晚丞相丞
相大稱賞即以上聞遂簡帝心早典内制晚位九卿聲
華赫然聖傳百篇不愧林作議論堅正往往過之余欲
取林詩相與參訂適為友人趙禹明攜去雖然聖傳是
編自可孤行于世否則韞櫝而藏以俟知者雖不必典
制為卿可也
題樵歌後
樵歌者其隠者之趣乎陸龜蒙歌於笠澤而與其童樵
史虛白歌於廬山而與其子樵其為歌也或感情而樂
江湖之高或幽憂而哀風雨之危豈纍纍而貫珠乃烏
烏而拊缶其要在於不失其隠趣而已此編辭氣筆力
昔者魁人鉅儒嘗敬畏之矣摘句之首聫云寧為蘇門
嘯莫作華林悔超然有追晉仙而謝吳客之意非龜蒙
虛白之流乎抑吾又聞古今善歌者窮隂陽造化之幽
微皇王帝伯之顯設是伊川樵者之歌也後之樵者尚
倚歌而和之
