碧梧玩芳集卷二十宋馬廷鸞撰
雜著
祭胡平心先生文
惟公經為人師遲登館殿才周世用睨視公卿屬以顓
蒙獲親鴻碩嘗聆父訓欽感公知鄉老貢英超蒙送拔
春官擢士過擬飛鳴雖衡鑑之無私亦甄陶之有自屡
薦不入官一麾乃出守竟何補於始平世雖嫡孫行名
在惡子中徒遠瞻于六一今者考終八袠遄返九京白
髮門生寝車長卧青衿學子絮酒代忱地老天荒蘭沉
蕙死窮通榮悴之感離合存殁之悲皆成虛空何足傷
歎唐人之誄今日亦云
祭咸寧郡太夫人文
嗚呼諸孤失母亦既踰年母棺在堂如聞其聲母像在
几如見其容孰知日月有期體魄則降母之聲容將去
此而何之乎年開八袠而半世婺居禄集暮齡而一生
淡泊藐是諸孤其何以報吾母乎疇昔京師戲綵成圖
母謂諸孫吾不復此樂矣異時見我其徵諸畫工孰知
此語之竟為不祥乎浙江潮平理棹將發呼母而别淚
涕長潸孰知此生之不可再見乎金鵝之阡相其隂陽
慈母之德孝娥相望山聯丑艮面直未坤以妥尊靈以
庇來雲穆卜良辰輀車既啓血淚徹泉終天而止嗚呼
痛哉
祭叔父南塘運幹文
嗚呼盤山巍巍詩書之門公為之孫潜溪堂堂英傑之
士公為之子弱齡幾何&KR0561;&KR0561;以泣公自植立素業幾何
僅僅以給公自營葺而肥其家而亢其身秋菊寒泉籩
豆薦馨風朝月夕壺觴話情有人事之綢繆無世故之
拂嬰於細務以必謹而大體之尤眀某蚤罹羈孤公恩
甚勤晚冐顯融公懷甚欣宫保七孫幸公獨存公今長
往典刑併淪嗚呼九品之官甚微百年之身已耄偉景
定之褒綸錫淳熙之遺老曰通經博古而科目見遺曰
隱居求志而行義可取帝制坦然公則何憾父黨盡矣
我獨長潸
祭先姑孺人文
嗚呼自我先和公以修身謹行訓其子孫不惟諸父克
守先訓言忠信行篤敬隱德于丘園而未嘗過求忍貧
如鐵石而未嘗苟得雖諸姑之適人與其所以持家者
亦皆勤儉致贏絲枲自潤而已若先姑尤為嚴毅剛烈
有黔婁之妻公父文伯之母之節焉以故享高年集晚
福大耋考終無一可憾萬石君孝謹之風兩家子弟果
能服膺而勿失否乎可不懼哉日月有時將葬矣不肖
姪自哭先皇帝以來疾病幽憂死亡無日方仍大滌之
祠遙灑灞陵之血欲一送姑之喪而莫之能前也嗚呼
哀哉
祭先兄提幹文
嗚呼吾兄而止是耶五十年兄弟之親依十五年伯仲
之出處而止是耶兄今亡矣其存者豈不可得而言耶
吾嘗評兄山林而懷天下之事畎畆而深當世之憂簞
瓢捽茹而有愛人及物之志使其官高則首公盡瘁不
為勞使其家肥則解衣推食不為吝使其遭時致身則
捐軀蹈患不為難而位不足以滿其德勢不足以行其
志年不足以盡其材而止是耶吾兄弟幼孤二父遷謝
時兄纔九齡率諸弟以學雞初鳴琅琅誦書史白首不
衰家故窮空以開門授徒為業昧爽危坐閱文卷商題
評寒暑不輟暮年課子亦如之意者劬書醉經足以累
兄壽乎兄為布衣嘗竊有杜陵吾廬獨破之懷又有昌
黎平生悲詫之興晚歲值其不才弟為盲宰相金書扺
京師輙一喜而一懼喜也以平安之來懼也以責善之
故家事不言言國事身事不言言他人事朝廷罷行而
議論不齊曰汝弗知歟州縣官才不才而升沉或異曰
汝弗詳歟冗僚卑官材諝困滯曰汝司人物而弗能稍
稍振拔之歟弟既還山兄之此言不復聞此書不復出
而此志亦不復伸矣意者憤世疾邪足以累兄壽乎兄
有場屋之夙負而本無進取之心有科第之壯圖而本
無官職之念草袍槐簡義檄迫之月柝燈碁儉幕招之
登極推恩普天轉秩兄無所陳初官小剡章交公車兄
無所願再調月餘京剡再至兄無所求他日馳書其弟
曰吾姑以課子平糴為事是亦為政矣今年弟得危疾
抱兄而泣曰脱不濟門戶衰矣萬石廢安石得無仕進
志乎兄聞而悲之乃肯就泉幕不三月而疾不起意者
任職居官又大累兄之夀乎弟以大暑大寒之月投床
卧痾兄呻不寧六月來京喪其長女纔兩日兄不顧而
來十一月來京攜眷官下又纔兩日兄又不顧而來暴
衣露冠風羈雨紲惟恐一日其弟之旅死也而豈料其
身之不免乎蒼蒼者無信乎茫茫者無神乎病者痊而
壯者殁乎垂亡者僅存而無病者長往乎庸庸者達官
而皎皎者下僚乎嗚呼痛哉兄於為善如水之必寒火
之必熱然而直心無他腸中産無贏餘亦戛戛乎其難
矣鄉閭紛争兄調護之士夫請託兄巽謝之僕厮傲慢
兄箝制之儒生窶貧兄梯級之饑羸待哺兄平頒之宜
其身殁之後聞者垂涕哭者失聲何以得此於人乎人
誰不死搢紳死權死於官負販死財死於塗介胄死勇
死於敵兄平生孝養一日還任必欲扶憊祭母墓而後
行醫師勉以疾不宜拜必拜而伏枕不能興竟啓手足
於凱風寒泉之廬良得死所矣然則兄魂何之乎將蕩
為太空與化俱逝乎抑從先夫人若平生歡乎兄則無
憾弟將疇依弟年踰五十官歴二府何所求於世亦不
敢復為世用矣一身失左臂而欲為人可不可歟今而
後惟偕季弟奉孀嫂撫孤雛若哺若寄者以至成人然
後他日有以見兄於地下耳子由東府之詩盤洲鐺脚
之賦可覆思乎一哭而涕零再哭而魂驚三哭而聲咽
四哭而腸絶嗚呼痛哉尚饗
祖祭先兄提幹文
嗚呼阿兄亡矣憶五十年間始而褰衣遜棗推梨中而
摶空後雁前鴻終而號旻摘蒂枯荆曾聚散之幾時而
悲歡之百緒也日邁月征音容隔矣山長谷穹草木澤
矣殯于位祖于庭食褁其餘俎歸于館兄弟而賓客之
矣中年别兄臨别輙悲孰知此别没世為期晝思冥茫
夜夢見之瓊瑰盈懷枕簟潸頥嗚呼比年此時浙江之
濆輕舟迎我呼我中流今年此時豐塘之阡靈車送兄
葬已高丘孰寒暑之一瞬而俯仰之千秋戢恨飲泣勒
文藏幽何生年之卒卒而修夜之悠悠朔吹為我悲凍
雪為我愁眀發遂行單杯永訣逝者魂歸存者肝裂嗚
呼哀哉
祭亡弟總幹文
嗚呼紹定之元先人即世兄纔九齡弟甫四歲我生七
年亦未毁齒母抱羣雛家徒四壁畫荻而教採梠而食
食我猶艱教我誰即維方氏姑欲抱汝去曰勁齋翁實
能訓汝取諸其懷涕零而與獨余從兄詩書相和帶經
而鉏飯牛而歌每嗟予季謀習若何更六寒暑微一音
郵母懷弗康命我往求川谷之長林澗之幽行即其家
忽遇諸塗魯髽齊屨樵牧與俱翁耄而荒子娱以嬉我
心不决告母還諸又閱三霜始勇一行泥塗濺濺雨雪
彭彭遂挾子歸俾學我傍束書授徒負篋從兄簡編之
樂絃誦之聲或雞三號或夜參半忘食已晡燃薪欲旦
我擢儒科棄此兔園子自衿奮魚躍于淵我官江圻去
此東岡子自婚媾鳳求其凰戊午初薦我留家巷姦回
曰丁以癡物相合者冥升背者遠放其人虎視其黨睢
盱嘖有煩言懾處愁居子於此時而奉鄉書辛酉再薦
我列朝紳便嬖曰林以吠犬狺請誅履齋欲媒其身我
對延和細為上陳本朝家法不殺大臣無滑此手以傷
吾仁一言蹇蹇萬目睽睽愛我者我竒怒我者我麾子
於此時而薦胄闈謂為獲伸再進再躓謂為不逢孰憑
孰翼以賢能獻書以門品授秩嗚呼哀哉命鄉論秀一
第﨑嶇惟有司不眀國舍虞比一官拓落而天下無邦
既中年之鬱欝又晚歲之皇皇伊寒門之撐拄與濁世
而低昂姑忍尤而攘垢孰投簮而搴裳忽號山窮乃熟
黃粱臨絶之音一何琅琅曰懷抱其靡終以妻子為余
累念子平生諸緣略備婚嫁畢圖兒孫孔峙先人之緒
業未荒姑氏之蒸嘗有繼倘頽齡之關天可含笑而入
地維昔之時老不哭少何今之衰兄哭其弟昔兄之亡
三人行而損一人於易為損今弟之殁二惠競而弱一
个於傳為危有文以觴無淚可揮如身無臂如車無軏
孤鴻失侣獨啼雲長庚孤眀不陪月嗚呼哀哉尚饗
九日祭亡弟總幹文
維著雍困敦之歲無射之月亡弟總幹止堂君三年制
終將以良月祓除其兄某乃以萸菊之辰奉糕酒之奠
别靈筵而告之曰嗚呼古人有言閒居愛重九之名今
我不樂獨立無同氣之親嗟余季之冥升閱黃花之三
零始而枕棺外舍中而設几中庭終而隙駒迅馳祥琴
成聲吾寡兄弟而弗忍也孰敢違先王之禮經然則酒
能澆胷中之磊塊菊能制短世之頽齡乎感物思人兮
涕泗横慨今懷昔兮寝夢驚吾嘗與君奉母齊山江涵
秋影欣然適攜壺之趣又嘗與君從兄東府風吹松竹
惻然感對床之情或霜螯左持或雲液細傾今辰何辰
酌此醁醽故吾今吾視此伶俜矧終年之大病將鬼趣
而人形腹彭亨而不能納羶馨足擁腫而不能踰柴荆
嗟若君存能不我矜余又安能登高望遠臨流歎逝睇
汝君山之陽而視汝白雲之京也靈兮何之魂兮何營
將為浮漚為飛塵棄我捐我即九原之昏昏抑為祥雲
為慶星福我壽我驅二豎於冥冥乎嗚呼明年縱健人應
老昨日追歡意已遲非東坡九日懷子由之賦乎鴻鴈池
邊照雙影鶺鴒原上憶三人非涪翁九日懷知命之句
乎彼懷兮一時吾懷兮千古綴辭寫哀有淚如雨嗚呼
哀哉尚饗
