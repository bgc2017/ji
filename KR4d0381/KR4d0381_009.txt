碧梧玩芳集卷九宋馬廷鸞撰
制
陳塏除資政殿學士致仕制
朕餕惠先猷尊寵耆德昔孝宗淳熙之世有劉章胡銓
其臣繇從班而陟殿帷初示優賢之禮自延康而拜資
政用為告老之榮雖保身喜明哲之獨全亦謀國惜典
刑之得謝其頒坦制以奬高風具官某受材恢宏制行
清謹嶧陽之桐泗濱之磬何風韻之獨高新甫之栢徂
徠之松有歲寒而不變自簉搢紳之列徧儀藩從之華
蚤著廉能今為宿齒平生冰蘖有一琴一鶴之風晚歲
山林適某水某丘之趣比疏異渥以寵耆英欲遵漢世
訪伏生之規亦念吳人稱尚父之語從以孫子固將下
萬石之里門其在朝廷猶可授三老之几杖屢抗章而
有請期納禄以自怡惟尊賢固人主之明而從欲亦聖
人之恕峻升祕渥渙發恩綸家既有於安車門遂施於
行馬以昭體貌以欵燕閒噫九秩而膳飲從遊式遵禮
典百年而威儀自警尚聽詩箴諒惟存闕之忠無廢告
猷之益有謀則就俾壽而臧可
劉克莊特授煥章閣學士致仕制
朕優禮舊儒愍煩官職請麾以出冀聞善養老而來拜
疏不休迄欲致為臣而去喜爾得全於明哲悵予未厭
於典刑式奬高風爰頒坦制具官某詞章遠輩於修軾
學問上接於乾淳仰之彌高山斗一時之望行而必遠
江河萬古之流予解絃而更張爾覽輝而來下還居兩
制其代王言擢長六官蓋先民譽進退有裕表裏無瑕
擅名筆於本朝他學士閣不得下瞻耆英於下國一靈
光巋然獨存乃復抗章力祈謝事雅志深嘉於疏傅渙
恩峻陟於堯章增西清荷橐之榮示東路角巾之寵鄉
里蒙三老之教子孫下萬石之門噫巨源出京師之初
供帳孰多於祖送居易辭同州之後掛冠未羨於保釐
尚猷詢兹遐不謂矣可
翰林學士知制誥兼給事中兼修史牟子才特
授端明殿學士與宮觀制
朕惟哲宗元祐之初嘉范鎮老成之望陟延康之祕殿
錫以恩華賦崇福之真祠遂其安逸用頒漢制併奬蜀
珍具官某人有典刑學深源委頃從劒棧來瑞朝廷忠
言嘉謨偉論豈殊于軾轍精筆妙墨英詞未遜於淵雲
被遇先皇久登法從比纘鴻圖之始實傾黃髮之詢肆
疇學士之真孰若禁林之老以疾來諗拜疏不休勞侍
從而厭承明具殫懇切專精神而輔醫藥宜聽優游超
畀渙綸式稽故典入關而性多病已遂留侯之高風在
畝而忠不忘毋替更生之直節可
牟子才特授資政殿學士致仕制
朝廷尚德方峻陟於延康君子遺榮忽聽違於神武欲
全雅志乃進穹班具官某秀稟蜀珍蚤推國器嘘海岱
而出雲雨忠言若炳於丹青濯江漢而暴秋陽大節靡
渝於華皓朕之初政朝有老臣甫傾蕭艾之周詢獨味
山林之長往何恙不已式遄其歸顧令自適於養恬忽
復力祈於謝事念文獻之無幾慨典刑之有存用升規
殿之榮名以侈耆儒之晚遇噫召彼故老嗟何及於咨
詢賢哉大夫庶自全於止足勉而嘉遯服我寵章可
周坦特授中奉大夫守寶章閣直學士致仕制
持江海之麾會且歸矣上星辰之履止或尼之方深側
席之思遽覽懸車之奏具官某學全素履躬擅大名琅
琅天人之奏篇蚤魁多士炳炳仁義之論諫獨冠七人
台斗之望浸高山林之日滋久比更大化念爾宿儒嘗
令佩印綬以為邦不復隨弓旌而造闕俄上遺榮之請
為頒增秩之恩噫進退豈不裕餘尚服孟軻之訓止足
可以長久庶幾老氏之風茂對寵光益綏壽嘏可
中奉大夫方來特授太中大夫守寶章閣待制
致仕制
朕瞻言耆舊候對嚴凝惟適之安方挹浮丘之袂何恙
不已欲掛神武之冠特出明緡以華晚節具官某英姿
山立奥學淵涵正色而言早登諫苑嘉謀則告繼上禁
塗去佩郡章并流民譽雖仲舒厭事每不樂於京師而
靈光獨存猶足鎮於下國遺榮荷槖亟請懸車可無褒
升以嘉止足噫超遷賈誼嗟何及於少年即拜申公悵
莫迎於故老可
謝堂特授華文閣待制提舉佑神觀免奉朝請
制
十連為帥方預謀專閫之英三命益共竟莫遏循牆之
請巍閣特陞于候對珍臺仍領於内祠謙柄有光渙敡
示寵具官某風猷明浚材術疏通生重侯累將之門豈
軒冕之為貴得經生學士之趣有詩書以自娛察其理
人御衆之長付以開府作牧之事南閩之寄甚重豈漫
遷掄東山之志不渝疊形冲遜吾汗為反汝志良嘉得
非高牙大纛之榮不易綵服斑衣之樂松階峻陟仰瞻
虞帝之華蕊館自怡獨挹浮丘之袂併蠲朝請庸表寵
嘉噫共理而無愁恨之民朕方課漢循吏之績遜職而
有慇懃之疏爾乃希晉賢戚之風益勉令猷嗣膺殊渥
可
王堅致仕加恩制
門下朕念邊陲控帶之邦倚勲傑扞城之力老當益壯
方圖將軍之功歸不待年忽致大夫之仕甫賴整師於
淮浦詎期謝病於頻陽莫遏雅懷其敷異數具官某性
根忠義資禀沈雄結髮而戰匈奴彯纓而號飛將念昔
銅梁之績重清玉壘之昏衝梯舞雲莫奪墨家之守枯
泉飛液咸敬漢德之神西師歌心膽之寒北道裹餱糧
而去徑登齋鉞來護周廬乃睠歷陽實維鉅鎮外峙邊
頭之保障内增江面之藩籬宜宣老熊當道之威遽覽
神虎掛冠之奏昔盱眙奮劒力全臧質之城今南郡賜
金孰愈吕蒙之疾何恙不已鮮我方將儀辨三孤乃參
華於亞傅爵冠五等仍進列於羣公併衍圭租俾安藥
石於戲聽磬思封疆之烈靡忘著令以稱忠懸車傳子
孫之榮猶可闔門而養重尚其冲嗇對此褒庸可
口宣
有勅卿有負薪之疾莫得而留職參位棘之班以華其
老祗承恩寵茂介壽祺
勅
賜兩鎮勅
朕承太母之徽音遵先皇之治命時維叔父翕頌宗賢
德言盛禮言恭謙光愈渥聖盡倫王盡制渙號宜加悵
先志之未酬俾冲人而申錫仍洋川之舊組增夔國之
新麾時庸展親諭遠民而胥契丕應徯志聞成命以咸
欣
賜吕文德銀合臘藥勅書
凝沍屇時嘉平紀節念上流之巨屏倚大將如長城嘗
遣雪裘式昭眷注載頒臘劑往輔冲和軍懷挾纊之温
士有同袍之喜祗承朕命勤撫爾師
賜李庭芝銀合臘藥勅書
淮冰未合漢臘初臨睠予兩道連帥之臣獨任三邊風
寒之寄寶奩頒劑璽詔封泥助養冲和益優撫恤
賜汪立信銀合臘藥勅書
冬日烈烈三戍屇期江流滔滔十連倚重眷言副閫密
接上游常懷隂雨之防益謹風寒之護式資寶嗇爰錫
珍良壯爾精神固予保障
賜劉雄飛銀合臘藥勅書
卿銳却北氛遠寬西顧三戍既屇乃漢家用臘之辰六
甲重開又皇朝下蜀之歲兹頒寶劑往助珍調壯爾精
神拓予疆理
賜都統孫虎臣等銀合臘藥勅書
朕身居九重念關四塞霜露所墜皆予經理之區雨雪
載塗感爾征戍之苦兹頒臘劑爰謹歲常益增衛生之
經厚撫將屯之衆
賜諸閫銀合臘藥勅書
朔風凛冽江國嚴凝睠想大僚服勤專閫藥囊珍賚驗
鴻寶之祕方璽檢細書飭嘉平之故事挾纊已孚於仁
氣看題用佐於生經
又
朔方氣勁當冰鬚雪脛之時南紀地雄有金城鐵壁之
勢藉風寒之衛護先隂雨以綢繆眷我寶臣賜之珍劑
用致熙和之助益宣扞禦之忠
又
雨雪三冬况鄰朔塞風寒兩道盡護全淮錫以璽書將
之珍劑看題檢藥尚遵寶苑之方挾纊撫軍益壯金城
之衛
賜李庭芝銀合臘藥勅書
三冬戌臘兩道風寒眷吾從臣兼籌戍事輕裘制閫而
髦頭之色寖清挾纊撫軍而龜手之方不試式資寧輔
是有頒彝
賜江萬里銀合臘藥勅書
有懷二府之重臣分牧七閩之鉅鎮地雖燠若時屬寒
凝其頒彝賜之珍良往助和倪之寶嗇茂承主眷厚撫
民瘝
賜史宇之銀合臘藥勅書
卿以三槐之舊德鎮九曲之名邦斗柄北指而天下皆
冬仁風南馳而閩地猶燠其頒上劑往助生經尚資肘
後之良立起溝中之瘠
賜吕文德銀合臘藥勅書
朕念關漢塞之風寒恩重唐朝之臘賜眷吾勲傑正倚
旬宣鎮國上流迫隆冬至其頒寶劑往助珍調壯靈旗
武帳之精神掃雪脛冰鬚之妖祲
賜汪立信銀合臘藥勅書
維大江西迫隆冬至眷言外閫服乃中權隂雨綢繆備
殫勞勩風寒擁護誕錫珍良善撫民痒厚固吾圉
賜安南國王陳威晃勅書
精禋陽館錫祉南鄉駿奔執籩雖侍祠之莫預象來致
福實共祭之是資載考慶條誕敷惠術肆增封而衍食
仍加號以表功祗服邦榮恪遵侯度
批答
文武百寮賈似道等上表奏請皇帝聽政不允
批答
朕初服斬衰躬承靈几晬顔永閟淚血長潸有父親有
君尊天罔極而德欲報其創鉅其痛甚日雖久而愈自
遲苟達此情何陳是牘匪惟成渙之難反抑亦彝典之
有稽批諭已勤陳請未止雖張良雅志但願足於留侯
然疏廣清風豈終辭於漢傅毋煩屢避宜即欽承所辭
宜不允不得更有陳請
賜文武百僚三上表請皇帝聖節名批答
朕觀唐世以暨本朝有王者興必建誕彌之節今冲子
嗣嘗思繼序之難惟列聖之彝章煩羣公之固請敢因
凉德而咈輿情執三年之喪方此遵行于達孝上千歲
之壽詎容遽正于隆名當畢鉅憂徐議嘉禮故兹諭答
宜體至懷
賜太傅右丞相兼樞密使魏國公賈似道上表
辭免以理宗皇帝祔廟已畢照典故轉官恩命
不允批答
顧惟眇躬倚賴上宰靡瞻匪父白雲之馭寖遐所存者
神清廟之靈方妥允資輔相克就儀文兹陟褒綸蓋遵
彝典胡洊煩於撝疏致屢控於忱詞豈同寅協恭近輔
且悉頒於成渥而鞠躬盡瘁上公乃獨闕於湛恩每覽
遜章殊乖冲顧朕未有艾方將垂拱仰成公勿替刑何
以他辭無受所辭宜不允
賜太傅右丞相兼樞密使魏國公賈似道三上
表辭免以理宗皇帝祔廟推恩不允批答仍斷
來章
比殫諭答仍斷來章祔廟推恩先王未之有改維垣正
席庶民將具爾瞻義不當辭禮無庸過加勞賜而止一
級固匪殊榮迪有禄而惟四人曷嘗專美高風足仰舊
典難違正考父之益共于三未已范宣子之終遜其下
若何申勸已勤奏陳宜止所辭宜不允仍斷來章
李庭芝乞歸田里不允批答
卿自膺推轂之求蚤奮折衝之略一節匪懈累年于兹
王事不遑起居念南仲朔方之役我行固已永久懷吉
甫太原之歸兹覽封章遂祈解組朕思皇祖烈敉寧武
功關南之任漢超山西之留郭進美成在久無競維人
矧吾全淮今委儒帥滅烽卧鼓期永底於肅清緩帶輕
裘尚益資於鎮撫祗若予訓無棄爾成所辭宜不允
