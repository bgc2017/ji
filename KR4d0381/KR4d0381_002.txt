碧梧玩芳集卷二宋馬廷鸞撰
詔
招諭雲南土官等詔
朕誕膺景命君臨萬邦聲教所通無間遠邇睠此西南
之地實我祖宗之民叛賊死可伐敢冒刑章作為弗靖
侵掠境土戕害生人憫其狂愚累加招諭本賊執迷負
固罔有悛心爰命將而出師以恭行乎天討指其巢穴
取彼渠魁尚慮諸路甸寨土官軍民人等或受制於凶
徒相搧搖而搆亂原其初志匪出同謀既處危疑遂懷
反側庸申訓告俾亟來歸詔書到日除死可伐不赦外
應有被死可伐脅從詿誤之人納欵出降者並免本罪
各安家業原有官者悉復其官能生擒死可伐及殺獲
其首級者具以名聞優加賞賚陞擢其死可伐族屬能
生擒殺獲本賊者命為本路土官該載不盡事理令總
兵官擬議申聞施行於戲咸與惟新式布寬條而示信
自求多福勉思後效以圖功咨爾遠人體兹至意
景定五年十月丁夘詔
朕嗣守基圖君臨區㝢歷四十一年内揆菲凉罔敢暇
逸荷高穹之眷命蒙列聖之遺休洪濟艱難圖惟康乂
歲事荐登而民生底定沴氣即弭而邊塵寖清朕方益
勉修攘居懷儆戒積勤爽豫有加無瘳乃至大漸恐不
得負扆見羣臣皇太子温文夙著仁孝有聞升儲副者
五年久參裁於庶務宜自春宫而嗣服允符至道之舊
章可於柩前即皇帝位皇后佐佑朕躬章明坤載可尊
為皇太后應軍國事務並聽皇帝處分爾其式遵成憲
誕受多方益奉母儀恪遵慈訓皇帝成服三日聽政喪
紀以日易月羣臣共為寬釋勿過摧傷百官入臨並隨
地之宜諸道州府長吏以下三日釋服在京禁音樂百
日在外一月無禁祀祠嫁娶緣邊不用舉哀山陵制度
務從儉約應中外諸軍支賜及其他不在詔中者並聽
皇帝處分於戲人羨久生奈盈虛之有數天惟純佑繄
付託之得人更賴股肱之元臣文武列辟交修不逮協
贊丕平咨爾羣倫體予至意
求言詔
朕荷列聖之儲休膺先皇之傳祚顧惟菲質獲纘丕圖
燭理昧而何以周知羣情更事淺而何以裁成庶務繼
猶判渙其如多難之未堪不遑康寧永惟萬事之有闕
肆初臨聽合廣咨詢天難忱斯孰為迓續之本民亦勞
止孰為綏靖之方上而朕躬之愆違次而朝政之得失
外則邊陲之利害下而田里之戚休惟言路之宏開為
新政之急務用求忠讜期底敉寧若昔大猷盖有闢門
之典閔予小子敢忘謀廟之詩言而可行則匪徒容納
試之既效則宜示寵嘉悉意以陳爾無悼於後害虛心
而聽朕方佇於嘉謨咨爾多方體予至意
賜侍讀侍講說書官詔
朕以菲質夙承義方先皇帝貽厥孫謀莫詳資善之一
記予小子兹迪彛教俾親博雅之羣儒勉奉遺謨初承
大統感疇昔之問安視膳予惟見於墻見於羹矧今日
之發政施仁且欲觀其志觀其行儻非講學何以紹圖
王人求多聞必精研於古訓天下治在道宜深究於理
源惟對賢士大夫之時常多則於古先帝王之道有得
由堯舜禹湯而汲汲猶恐失之論唐虞仁聖以訢訢我
自樂此肆因初服首闢經帷既登進於舊游且旁延於
時望惟端平親政讀衍義之成書惟景祐盛時陳正說
之丕訓稽累朝謨烈之懿暨七篇仁義之陳六經之道
與同歸百世俟聖而不惑自求自趣開予以厭飫優柔
所知所行迪我於高明光大銳期磋切周廣緝熙庶君
德之日強則治功之益進予其自勉爾尚交修
賜先朝故老大臣詔
朕纂承先帝之丕圖注想朝廷之故老天下大器念付
託之惟艱舊德元龜方咨諏之是急睠言勛輔式燕殊
庭曩屬時艱屢膺事柄入則謀謨廊廟出則控馭邊陲
中國四夷每想聞其風采元侯宿將嘗禀聽其指呼豈
惟朝廷之周知蓋亦帷籌之熟講凡修攘之大政有老
成之遠謀惟天全付予有家欲恢先緒乃心罔不在王
室宜罄忠猷
奬諭李庭芝詔
王公設險以守封疆哲夫成城是資智策睠言淮左有
若滁陽自五代之際迄百年以來雖人民城郭之或非
尚陵阿泉池之不改藝祖肇基王迹所紀戎功先皇敷
遺後人欲固吾國有嘉閫制能體廟謨百堵皆興不愆
于素五月而畢迄潰于成比峻壑之憑陵望崇墉而却
走周平玁狁必先朔方之城唐備西陲允藉臨涇之築
本元戎之碩畫暨羣下以同心伻圖具諗於成勞亟詔
用申於奬歎昔先王受命既復宏規于前人圖功益恢
遠略
奬諭御前諸軍都統制利州路安撫使知興元
府吳拱詔
省四川宣撫司奏卿發卒助修興元府渠堰宣力最多
歲有豐凶在天時而難必地無肥瘠顧人力之何如惟
水利之能修則金穰之可望乃眷西南之境昔稱下上
之田繄爾先臣暨而叔父皆以繼武整軍之暇不忘務
農重穀之心卿既踐世官仍遵家法率萬兵而省徭役
繕六堰而固隄防穿鄭白之渠在今奚愧通褒斜之漕
異彼徒勞閱奏載嘉注懷彌厚
奬諭安南國太國王陳日煚詔
國永存而及裔嘗申帶礪之盟父教忠以事君益謹梯
航之貢睠言外屏夙奉中朝伯成之辭諸侯視如脱屣
龍頟之隨父爵荷乃析薪有嘉高蹈之風爰錫褒崇之
典無替厥服荐覽囊封不懈益虔復來琛獻盖修方之
再至知慕義之一忱予懷慎德之規不寳遠物爾有成
享之節敬識多儀兹下璽書特頒金幣永惟恭順益用
嘆嗟
又奬諭安南國太國王陳日煚詔
藩服輸忱家庭授政言惟作命嘗進爵以示褒史不絶
書乃修方之彌謹用循賜式以示恩徽
奬諭安南國王陳威晃詔
朕修和有夏惠顧南邦開國承家美肯播肯堂之績尊
君親上嘉來王來享之儀比錫命於節旄俾紹封於茅
土邈是鯨波之迥隔曷為象譯之再勤式彰拱極之忱
誕致充庭之貢載循恭順良用歎嘉惟時成周蓋未遑
於饗質迪我高后亦酌取於獻程頒金幣以言還錫璽
書而用勸柔遠能邇朕益廣於綏懷資父事君爾彌堅
於忠孝
賜皇叔太師武康軍節度使判大宗正事嗣榮
王辭免以充山陵禮儀使照典故兼中書令加
食封恩命不允詔
丕惟叔父祗事先皇卜遠有期慎終為大追念同生之
愛恪奉欽儀協酬罔極之恩用端使範宣勤備至已事
而竣爰議疏榮可輕論報虔致東朝之命進兼中令之
尊蓋國朝登拜於親賢在今日講行於典故阜陵秀邸
之後未舉彛章祥符天禧以前率多故事顧如謙志乃
控撝詞父黨無容敢仰勤於冲遜母命惟謹願俯鑒於
懇忱所辭宜不允
賜太傅右丞相兼樞密使魏國公賈似道辭免
以理宗皇帝祔廟已畢照典故轉官恩命不允
詔
祗奉真游妥靈清廟神鴹安坐對越在天孝思永言涕
零如雨昔勤辦護今相肅雝維昭考不顯亦臨在冲人
無德不報渙汗其號方隆維石之瞻謙尊而光洊覽循
墻之疏曷煩重請祇恨難酬所辭宜不允
賜賈似道辭免兼監修國史日歷提舉編修玉
牒提舉國史實錄院提舉編修經武要略不允
詔
位冢宰正百官載圖宅揆總羣書奏七略乃属提綱無
廢前勞迄成鉅典矧予初服祗遹先皇食見於羹坐見
於墻盡循堯道大書之策小書之簡丕顯文謨必有房
喬領史務以監修必有魏相奉故事而條奏于以舉宏
綱而撮機要于以揚鴻烈而章緝熙作唐一經第付諸
儒之潤色建周六典備煩上相之持衡亟賴綜裁毋勤
謙遜所辭宜不允
葉夢鼎辭免簽書樞密院事不允詔
明堂宣皇風曷底受釐之盛斗樞經天縡允由基命之
嚴爰自僉同俾專贊貳卿謀猶廊廟密勿樞機綏我思
成極天地神明之察相予肆祀殫臣鄰陪輔之勤遹觀
厥成乃進厥位是特唯阿之相告亦何辭受之足云民
宇攸寧邊兵尚宿既盡我將之饗益恢常武之規其蠲
撝章以承眷意所辭宜不允
賜銀青光禄大夫葉夢鼎辭免除資政殿學士
知慶元府沿海制置使恩命不允詔
初就穆陵促還近輔昔者辭以疾不能造朝今予祗命
公爰分居里睠言古鄮實邇天台有雞犬之聞地無改
闢靡鯨鯢之戮海不揚波公輔偃藩京師蒙福何其濡
滯方復懇辭殊咈眷懷未悉雅志會且歸矣無牽松菊
之猶存卧而治之迄鎮滄波之浩蕩式遵眷意用展明
謨所辭宜不允
賜銀青光禄大夫參知政事葉夢鼎上劄子乞
朝假訪醫不允詔
園陵祗役政地宣勤執鍤九颺既畢送終之事迴車再
宿遽騰引疾之章得非犯畢陌之埃塵抑或冐征途之
風露會言近止庶可序情閔勞企予望之猶冀陳力就
列如云與告則匪欲聞寅奉皇輿將反虞而祔於廟載
瞻行闕必無歸而造於朝所請宜不允
謝方叔辭職不允詔
朕嗣先人宅丕后兹廟謨之云初惟大臣慮四方在里
居而何間睠言舊弼光輔慈皇歷算周思嘗贊萬幾之
務超覽淵識洞明庶事之源昉此聽臨用申咨憲安石
之志雖不渝於東山子牟之心豈遽忘於魏闕毋云謝
事不我告猷所辭宜不允
楊棟辭免同知樞密院事兼權參知政事不允
詔
朕迪遵彛典寅祀總章天日清明豈朕德致感通之效
夙夜宥密伊臣鄰殫寅亮之功晉翊鴻樞仍參大政匪
直酬庸於使範蓋將加重於本兵安事撝章歷陳歸志
履信思順朕方克享於帝心惡滿好謙卿乃欲循於天
道豈熙事之告備忘遠猷之是經文武兼資式徯萬邦
之憲君臣相勑盍圖千載之安所辭宜不允
楊棟辭免進書轉官不允詔
朕臨政願治惟日有萬幾而必勤立武足兵豈天生五
材而能去是以信史有表年之記善經存輯略之文詒
厥子孫布在方策以卿耆彦為朕提綱雖資儒館之編
摩實賴政塗之舉要作今上本紀固將藏名山而副京
師佐周室中興良已嘉車攻而采吉日遂差穀旦迄奏
華編使範肅而儀罔愆鉅典成而文足證稽唐虞盛際
無慙上古之書得齊魯大臣有異叔孫之禮其膺顯秩
靡事撝章所辭宜不允
洪勲辭免權兵部尚書恩命不允詔
朕念爾先人助予初政贄陳兵事老謀若蓍龜之明軾
長禁林英詞如河漢之麗人鑑之亡遠矣家笏之在依
然惟我有臣克庸濟美卿懿文承考風烈踐猷升堂而
聞正音獲聆雅頌入國而望喬木尚有典刑比自閩陬
再還禁路荐班掌武仍直摛文久此佩囊晉之曳履周
官大司馬之政無競維人端平小元祐之風不顯亦世
益肩遠略奚事撝章所請宜不允
洪勲乞祠不允詔
朕惟端平親政之初庶幾元祐得人之盛繄爾顯考日
陳嘉謨嘗嘆魏徵之遽亡殊喜臧孫之有後於是卿以
淵源之學仍擢科級以典麗之筆嗣掌絲綸豈惟克家
端且華國而况入從出藩而踐敡久表夷裏粹而望實
孚星履納言厦氈勸誦甫藉多聞之益曷興厭直之思
遽覽來章未悉雅志爾念先人之緒業既踐世官朕於
更化之忠賢每懷舊德勉安厥位益告爾猷所請宜不
允
包恢免除權刑部尚書恩命不允詔
朕元旦視朝思皇多士發德音下明詔方於俊乂以旁
招無老成有典刑何况耆英之在服卿侍言帝幕帥属
春官雖屢請致為臣而歸每申以不得謝之詔載稽仁
祖之世有若臣拯其人絶故人干請之書見稱峭直杖
京府受賕之吏猶謂平寬卿之云為豈其苗裔淵源所
漸遠矣風采殆且過之昔貳儀曹儒者守禮今長憲部
哲人惟刑臯陶克明孰謂理官非三后之列蘇公式敬
能使周家綿八百之基往布好生之仁體吾春朝之命
尚何以遜為所辭宜不允
賜少保觀文殿大學士充醴泉觀使冀國公趙
葵上表辭免乞致仕不允詔
朕惟繼體守文之君必詢黃髮而咨故實年耆德明之
佐雖無壯事而有老謀卿出入三朝儀刑列辟師尚父
九十而秉鉞張昭所以見屈於吳人衛武公百年而作
箴申公所以受責于楚相方將任事未始引年矧今極
衣繡之榮奚必羡懸車之樂若不得謝具在禮經克壯
其猷無慚詩雅宜蠲撝疏式體眷懷所請宜不允
賜少傅觀文殿大學士充醴泉觀使冀國公趙
葵乞守本官致仕不允詔
卿早擅威名晚推肅乂年耆德卲方升亞傅之聯名遂
功成欲致大夫之事載披來疏具諗高風顧方雍容燕
居自樂午橋之鍾鼓何必慷慨陳誼欲挂神武之衣冠
咨憲方勤懇情難徇所請宜不允
牟子才辭免兼給事中不允詔
朕顧瞻獻納之臣綽著老成之望學士大手筆甫用舊
人儒者給事中復出新命以卿蚤持剛直夙鬯忠嘉平
居恂恂在嚴徐之列臨事蹇蹇有袁李之風紀綱之司
封駁攸賴予違汝弼宜無憚於塗歸朕心乃知蓋樂聞
於糾正奚遜厥職尚勉乃猷所辭宜不允
牟子才辭免除禮部尚書不允詔
祀明堂宣皇風属嚴大禮刺六經作王制允属耆儒時
命有申乃進其等卿以華皓再儀禁塗措之乎嚴徐侍
從之間魁然有齊魯大臣之望齊明盛服正立執綏卿
無媿供王祈永命之忱朕庶幾籲俊尊上帝之意然則
太常伯之陟何事正考父之共往哉汝諧朕命不易所
辭宜不允
王爚辭免召赴不允詔
朕當元日會漢京之朝感昔人發晉樽之意興懷碩望
近隔濤江爰出特招起之泉石正徯賈生之前席忽聞
考父之循墻王言出如綸令弗惟反君命不俟駕禮有
宜然盍歸乎來遐不謂矣所辭宜不允
吕文德辭免寧武保康軍節度使仍舊職恩命
不允詔
惟我國家之典最崇將帥之勲出爵酬勞無越六旄之
貴有功進律尤隆雙節之榮肆考紹興厥有成憲歲序
再遷勤勞備至光世所以被優恩連摧巨敵繼上殊勲
吳玠所以承異寵卿以古名將之略為吾良邊陲之臣
荆楚為西門式倚金城之固岷峨横太白重清玉壘之
昏懋爾多庸華之兼鎮兹為曠典宜體至懷暨覽奏陳
尚形遜避上書不自伐卿誠高漢將之風出令必惟行
朕則有周官之制所乞宜不允
朱熠乞歸田里不允詔
朕調牧守將令潤九里以及京師卿為邇臣盖嘗間兩
社而輔公室維今吳郡視古右扶起為股肱之良任我
蕃宣之寄昔羣鴻集澤未免由已之饑今九扈登場可
以與民同樂得非政平訟理所以時和歲豐不絿不競
而宜人則予以懌何嫌何疑而謝病匪我攸聞為民少
留姑徇潁川願借之志勿藥有喜無起彭澤賦歸之懷
有不如章難乎從欲所請宜不允
江萬里再辭免除資政不允詔
朕畀矜閩部適困民囏申錫重臣俾仍牧守豈直少旌
於治理蓋將嗣課於康功荐覽來章力辭成渙大夫求
牧何乃欲反諸人歟赤子阻饑忍不得乳其母也宜承
初詔毋事再陳
林存辭免知潭州湖南安撫使恩命不允詔
南楚上游星沙重地一襦五袴所貴選侯大纛高牙尤
嚴置帥以卿詞華哲匠政路舊人粤予觧瑟而更張屢
俾剖符而出守紆東嘉之紱既留召舍之詠思辭建安
之麾難凂魏藩之息偃起之衡泌鎮我湖湘雖園林勝
事鐘鼓清時爾何心於岳牧然庭戶令行湖山民樂吾
重倚於翰維宜蠲撝章亟承眷意所辭宜不允
李庭芝乞亟俾追服不允詔
中國之勢無競維人人臣之義無以有已念卿往年之
受任蓋沿古誼以奪情護兩道之風寒底四郊之日靖
蕃宣是力眷倚方深夫既以義斷恩則必謹終如始政
使冠衣畢制曷紓三年過隙之餘哀寧如樽俎折衝可
立千古不磨之偉績勉就明揚之孝將酬敵愾之庸所
請宜不允
姚希得乞歸不允詔
卿二年制閫一意公家知無不為迨天之未隂雨事乃
有備如人之護風寒式資允文允武之才兼任足食足
兵之寄師屯聯絡天塹尊安有穡人之成功無疆吏之
來告眷懷績用良所歎嘉胡為抗章遽欲觧組念河冰
之未合正吾先時預防之秋俾江水兮安流豈卿計考
求去之日無怠爾事勉為朕留所請宜不允
馬光祖辭免除沿江制置大使兼江東安撫知
建康府行宫留守不允詔
惟今江閫内護留都每輟將相大臣往任保釐重寄卿
碩膚厚德典刑宿儒其威名荐著於鎮臨其惠澤素覃
於牧守兹謀元帥無踰老臣昔黃覇潁川前後八年而
愈治郭伋并部兒童數百以來迎成命既頒俾民大悦
人惟求舊初何疑於重臨事不辭難亦胡為而多遜所
請宜不允
高達乞祠不允詔
朕思固封陲責成帥守重湖之北正倚中權夷陵以西
復資遠略是乃安邊立功名之地未當闔門養威重之
時遽諗祈閒詎容從請太白出高敢戰者吉况属盛秋
匈奴未滅何以家為益肩壯志
賜皇太子生日詔
陽居大夏允属嘉辰震為長男欣逢初度承邦家之積
慶綿宗社之丕基日就月將温文以懌星暉海潤純嘏
爾常兹爰舉於彛章乃誕頒於賜式祗膺茲眷用届壽
祺
賜皇弟生日詔
少皥帝之仲秋時登穡寳孟侯弟之初度慶輯杕華位
極師垣勢隆宗翰式相好矣肆頒臺餽之彛禮亦宜之
用致門弧之喜永綏壽嘏庸對眷懷
賜葉夢鼎生日詔
月維建戌時属生申弧矢以射四方有華在戶帷幄之
策千里密借前籌往續修齡是頒彛式體貌有加於近
輔載錫之光精神宜折於遐衝俾耆而艾
又賜葉夢鼎生日詔
月紀肅霜近金行之弭節星垂大昴参玉鉉以贊元慶
属門弧寵加臺餽式燕且喜其茂對於眷懷俾夀而昌
以共扶於昌運
