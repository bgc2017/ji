碧梧玩芳集卷七宋馬廷鸞撰
制
葉夢鼎該遇明堂大禮加恩制
朕涓選吉辛肇修宗祀旂常婀娜盛供帳之皇儀羽衛
周張肅鹵簿之使領孰膺隆委我有近臣蓋乾德之命
張昭實癸亥親郊之始皇祐之詔龐籍亦庚寅大饗之
初既慶熙成咸被慈告具官某佐王事業經國謀猷選
自三雍海流道德之富間于兩社山立廊廟之才既殫
基命之勤斯懋格天之績相予肆祀賚我思成法駕安
行先三日而雨卷霧霽明庭對越秩九筵而月穆日華
神來宴娭祭則受福敢朕躬之專嚮于政路以均釐多
井倍加真腴申衍噫吉蠲而誦天保甫膺如川方至之
休旅命而作嘉禾已有異畝同穎之瑞惟上下之勤恤
庶天人之充和可
洪勲該遇明堂大禮加恩制
朕恪修宗祀屢奏孝熙明堂在國陽欵殊庭而日華月
穆司馬掌邦政備法駕而星陳天行有嘉宣勞宜均拜
胙具官某家擅文章之錄人推典刑之宗東馬齊飛視
草世絲綸之美夔龍接武納言超筆槖之英予卜秋辛
以蕆上儀汝掌夏官而司内制太宰之贊王命卿士民
庶肅然有聞祝史之奉正辭天地祖宗臨之在上十二
駕龍之整雅三千組練之訓齊迄底熙成實多顯相宜
頒惠澤申衍新畬噫戴經之敘十倫必施爵賞周官之
命諸子爰啓封疆祗服寵靈益殫獻納可
洪勲洪燾父諡忠文已贈特進咨夔贈少保制
朕嚴恭帝祖均惠臣鄰五室九筵稱秩元祀一翁二季
尚有典刑昭予祭澤之敷慰爾孝思之切具官某故父
具官某崇論谹議欲起端拱咸平之治功全節高風不
愧慶歷元祐之君子集兹嘉慶是啟象賢兄為元方弟
為季方並登禁路子執穀璧男執蒲璧咸侈國風因竣
事於合宫併追榮於禰廟噫亮天地而貳公弘化雖僅
見於愍書顯父母以立身揚名猶足昭於義訓可
母吳郡夫人阮氏贈吉國夫人制
餕君之餘必有露蕭之澤無母何恃以紓風木之悲具
官某故母具封某氏德合箴圖行隆閨閫于彼行潦生
而躬藻澗之勤爰有寒泉殁益重棘心之感二惠競爽
九原有光已賁魚軒嘗以郡封而賜沐兹申鸞誥肆由
國壤以疏綸尚其淑靈克歆愍典可
牟子才父已贈太中大夫桂特贈通議大夫制
賢者在朝美政既陟崇階君子篤親興仁宜加愍冊肆
俾從班之老特追禰廟之榮具官某故父具官某仙井
鍾奇儒科擢秀文聲藉甚江漢炳靈世載其英誼槩卓
然松栢後凋不改其操如用之賢長城遠矣乃不及取
一障乘之畸於人而侔於天非其身而在其子崇論谹
議忠言嘉謨擢登星履之華式霈露蕭之澤宜加一秩
以賁九原噫子牟存闕之心凜其未泯狐突教忠之報
於此有光可
妻恭人喻氏贈令人制
夫尊於朝莫峻陟明之典婦歎於室靡諧偕老之期乃
以徽章布諸沈施具官某故妻某氏柔嘉宅志專靜處
躬青衫陋公卿猶勉以正象服宜君子不逮於存用錫
美稱以華幽壤庶吾八座之老毋重五噫之懷忘泣牛
衣中耶既莫同於通顯有若馬鬛者矣其尚格於杳冥
可
姚希得該遇明堂大禮加恩制
從昆侖而拜祀既峻事于圜宫横大江兮揚靈肆均釐
於制閫迺推餕惠式茂徽章具官某蜀珍顒卬和璧瓌
偉有貫穿古今之學有酬酢事物之才十國為連莫重
高牙之寄兩都相望實兼留鑰之雄馬騰于槽民狎其
野黃旗紫蓋厚培王氣之休嘉玉瓚黃流交鬯景光之
震澹其均拜胙庸示疏綸辨等以正儀加地而進律噫王
入太室既殫我將我享之忱伯執躬圭爰錫爾公爾侯
之祉裒時之對克壯其猷可
李庭芝該遇明堂大禮加恩制
汶上明堂之圖式謹圜宫之祀淮浦王師之所有嘉專
閫之英其敷寵章以昭餕澤具官某山嶽渟峙圭璋粹
温晏嬰仁人坐制兩楹之勝柳渾儒者足知萬里之情
以高牙大纛而鎮全淮如緩帶輕裘之臨古峴十乘之
行先啟允賴壯猷九筵之祀丕崇迄成熙事倘匪□亭
之虛候曷由太室之精禋觀載馳驅猶駿奔走有隆賜
胙式表均釐噫帝臨中壇光十一月而拜祀男執蒲璧
邑三百戶以疏恩祗膺啟宇之恩益茂幹方之略可
李庭芝父唐臣贈朝奉大夫制
明堂九筵甫畢合宫之祀元戎十乘眷懷專閫之臣宜
以徽章賁其禰廟具官某故父具官某處躬素履玩心
黃中盤谷林泉自適丈夫之進退出處漢東典籍鍾為
元帥之禮樂詩書乃其嗣人為國良翰屬告成於禋祀
方飲福於臣鄰能仕而父教忠既足當於一面欲養而
親不待其加寵於九原服我茂恩以華幽壤可
母張氏贈碩人制
國家嚴父之禮克配彼天臣子念親之懷靡依匪母寵
予方閫賁厥妣筵具官某故母具位某氏迪德温恭宅
心慈恕相其夫子不辭井臼之勤裕乃後人克任藩垣
之寄兹因餕惠復峻徽章淮海維揚州式資良翰寒泉
在浚下尚慰孝思可
妻宜人徐氏特贈碩人制
在國之陽屬舉精禋之典配天其澤肆頒惠術之彝時
維方閫之英蓋有中閨之助兹因祭餕申錫恩言具官
某妻具封某氏有壼彝之清規為禁從之良配敬而宗
祀勤南澗祭祀之供助我元戎任東閫藩宣之寄適均
釐於宣室爰錫祉於庶邦碩人其頎無愧錦衣之賦君
子偕老有華象服之宜祗佩徽章益昭淑範可
吕文德依前官職加恩制
門下朕恪修宗祀涓選吉辛崇明堂而度九筵丕視郊
丘之盛禮屬大事而當一面興懷疆埸之元勲况撫師
承德以良勤豈受脤執膰而有異其敷祭澤式奬戎昭
具官某智勇冠時忠忱許國如飛如翰如江如漢豈惟
收淮浦之功非龍非彲非虎非羆蓋屢奮磻溪之略萬
人吾往四方既平剪叛而帥三軍有崇文克蜀江之險
堅邊而築百堵用李勣賢朔方之城比稽上古之彝儀
爰謹季秋之大報滅風卧鼓喜虛候於戎亭奉幣執珪
獲嚴禋於太室戰則克而祭受福外無患而内以寧紛
旂常之拱北辰獨節鉞之鎮南紀師象山則每嘉將良
兵利之奇臚驩天歌亦念士飽馬騰之盛既成熙事斯
錫神釐是豐多井之輸仍衍真腴之入於戱聖人之祭
見爵賞矧酬衛社之勞天下之將通神明益懋幹方之
烈必君仁而臣敬斯天祐以人從永肩一心思皇多祜
可
口宣
有勅宗祀明堂既受帝祉大賚四海肇敏戎公申衍豐
租式均惠餕益侈在師之錫無忘拜胙之恭
江萬里該遇明堂大禮加恩制
朕獲執珪幣恪恭神人明堂秩九筵昭予肆祀公輔間
兩社懷我邇聮用頒餕澤之新以寵樞庭之舊矧嘉良
翰誕錫明緡具官某斯文羽儀學者師表色正芒寒之
始鴻名已塞堪輿根茂實遂之餘大論可著廊廟乃眷
七閩之鉅鎮特煩二府之元臣其自時配天屬舉路庭
之禮雖爾身在外宜均宣室之釐申衍爰田用昭惠術
噫先王望祀為百姓朕敢懷專嚮之私天子嘉禮在大
臣爾尚體同福之意祗膺帝貺益告辰猷可
江萬里曾祖瑛贈太子太保制
朕登延舊弼翊贊鴻樞我儀圖之既進賢於密勿德積
載也乃原始於高曾具官某故曾祖具官某抱節陸沈
懷材蠖屈渾金璞玉鄉里稱為善人枕石漱流山林遂
其隠操一門所積三世其昌宜爾子孫為予碩輔陟儲
宫之上保載錫之光賁私廟之愍章乃終有慶可
曾祖母齊郡夫人沈氏贈清源郡夫人制
位陟副樞之列本我五兵恩疏刻密之章及其三世念
兹重祖之配可後九原之榮具官某故祖母具位某氏
淑慎為儀令柔作則傳稱成德敬冀缺以如賓史著芳
名與梁鴻而俱隠慶鍾未艾善積有餘宜爾聞孫為予
碩輔學士尊祖况追賁於曾門夫人起家用申榮於泉
戶懿靈如在茂渥其承可
曾祖母恩平郡夫人葉氏贈安定郡夫人制
位陟副樞之列本我五兵恩疏刻密之章及其三世念
兹重祖之繼室可後九原之愍書具官某故曾祖母具
位某氏禀性惠和修身淑謹同夫偕隠何愧褐裘與佛
有緣自翻貝葉慶鍾未艾善積有餘宜爾文孫為予碩
輔學士尊祖况追賁於曾門夫人起家用申榮於泉戶
懿靈如在茂渥其承可
祖璘贈太子太傅制
后德惟臣况延登於樞輔人本乎祖宜申錫於愍書具
官某故祖具官某學本師心跡同辟世濯滄浪之水足
以潔身居畏壘之山從而厲俗對聖賢而自樂知爵禄
之可辭善則有餘慶宜未艾兹予近輔乃爾聞孫太傅
在前遂陟儲宫之貴秩賢者有後斯為奕禩之寵光精
爽如存歆承不昧可
祖母信安郡夫人巢氏贈安康郡夫人制
體貌大臣追榮私廟烝畀祖妣申錫泉扃是加刻密之
章以達含飴之報具官某故祖母具位某氏宅心淵靜
植德温柔節嫓鴻妻隠深山之裘褐慈如陶母饌前榮
之賓親流慶甚長有孫而顯再陟紫樞之峻申加綵誥
之華起家而稱夫人用易新封之湯沐逮事而諱王母
增光故壤之松楸可
父華贈太子太師制
門令容蓋古人固有隂功庭自植槐近世以為佳話必
若盡在三之義其惟教不貳之忠我有近臣追榮穀誨
具官某故父具官某學深源委性質直方仕而輕結綬
之榮柔不茹剛不吐居則謹佩韋之戒語有法默有思
蹈前修之典刑揭後學之師表位不滿德實浮於名宜
吾廊廟之英出爾階庭之彥噫兩社為公輔載揚家訓
之遺芳九原從大夫宜對宫師之殊寵可
母普寧郡夫人陳氏贈永寧郡夫人制
惟我有臣既薦登於兩地靡依匪母宜重感於九原推
其至情錫之愍典具官某故母具位某氏令儀可則柔
範有聞内睦外婣蚤著閨闈之肅穆夫榮子貴晚觀門
地之顯融既纏風木之深悲莫覿斗樞之盛事采蘋有
報易湯沐之新封吹棘是懷賁松楸之故壤可
妻通義郡夫人黃氏贈南康郡夫人制
臣事君以忠入躋樞筦婦從夫之爵下及閨門雖不幸
而悼亡亦必申之愍錫厚之至也榮孰大焉具官某故
妻具位某氏賦性柔明持身專靜勉其君子蚤輸謇諤
之忱宜厥家人允極睦婣之美迹此延登之貴追懷内
助之賢已錫魚軒申加鸞誥義莫崇於伉儷恩寧間於
幽明惟其有之斯致鵲巢之應如可作也尚榮馬鬛之
封可
史宇之該遇明堂大禮加恩制
朕合宫致饗宣室受釐禮重九筵既迪熙成之盛典恩
均二府有懷勲烈之嗣人宜布新榮以旌夙望具官某
處躬篤厚履行粹夷永言宣孟之忠為善有後能復周
公之宇其德克明出殿藩維入儀公輔不顯亦世是謂
喬木之臣所去見思綽有甘棠之政慈養優游於里第
穹班峻陟於殿庭兹衍賦畬以昭祭澤噫書于旂常彝
鼎朕靡忘先正之勲錫之山川土田爾益懋象賢之業
可
李曾伯該遇明堂大禮加恩制
朕合宫致饗宣室受釐禮重九筵既迪熙成之典恩均
二府有懷壽俊之臣宜布新榮以旌夙望具官某賦資
凝重植量恢洪十乘元戎嘗倚幹方而佐辟四郊多壘
輒勤敵愾以折衝壯懷蚤際於風雲暮齒自安於泉石
瞻言耆德簡在深衷其自時配天式展親祠之敬雖爾
身在外共霑拜胙之華用錫渙綸申加井賦噫四海來
格靈禠已霈於蓼蕭三壽作朋文獻尚存於喬木茂膺
帝賚益告辰猷可
馬光祖該遇明堂大禮加恩制
朕獲執珪幣恪恭神人明堂秩九筵昭予肆祀公輔間
兩社懷我近臣用頒餕澤之新以寵樞庭之舊式彰褒
律誕錫明緡具官某肅括而洪深精明而果毅高牙大
纛出而成方召之勲玄圭衮裳入則簉夔龍之列偉績
兩都之尹正至忱四輔之寅恭其自時配天屬舉路庭
之禮雖爾身在外宜均宣室之釐申衍爰田用昭惠術
噫先王望祀為百姓朕敢懷專嚮之私天子加禮在大
臣爾尚體同福之意祗膺帝貺益告辰猷可
徐復該遇明堂大禮加恩制
堂崇九筵聖惟能饗網去三面民不自冤顧如司刑之
臣可後均釐之典其敷祭澤以寵禁塗具官某悃愊無
華靖恭有守篤厚知大體有漢庭長者之風老成重典
刑蓋周家獻臣之望玉乘鸞輅金揭雞竿既相祀於甘
泉復奉書於丹鳳式敬爾獄俾裕我民錫以渙綸加之
井賦噫合宫之聽總章之訪朕式體於前猷太末之里
姑蔑之墟爾復開於故國可
