碧梧玩芳集卷十七宋馬廷鸞撰
記
益國趙公生祠記
樂平唐舊邑入本朝為望縣紹熙中慈湖楊先生之為
宰也士肅肅民熙熙鰥寡孤獨得職而衣冠禮樂之羣
日與縣大夫揖遜堂上時時歌豈弟宜民之詩以相命
是一邑之三代也歲陽一周而風聽大異何也徒聞聲
謷尻高塗膏釁血者催科之呻吟也杜門塞竇十室九
空者比屋之流亡也搜原剔藪虎鳴熊至者符移之駿
奔也若夫漿酒藿肉美宅腴田狎憲府如家庭倚大姓
為窟穴指十有一鄉四十有四都之百姓為食邑戶者
則羣不逞之吏而已如是稱於州曰樂平之民邑之號
端使然哉宋之得天下也以仁十四聖一心三百年一
日自姦貪柄國嘯凶裒頑仇我赤子其敝至於塹山橋
江内參外訌皇上赫然改紀制詔少保益國趙公旬宣
大江問民疾苦諸所罷行不從中覆公將王命自東遡
西十乘啟行風餐雨宿師之所過率以私錢給他費其
仰縣官者無幾復命餉所趣還厥輸公私晏如也而吾
邑獨秉急令出暴政頭會箕斂家至戶到販夫販婦不能
免焉公至之日馳令軍中征夫少休爰救民瘼於是三
台武帳牒愬如雲公則率籲衆慼以詔書從事移縣大
夫去之俄而劾罪如章執吏于獄誅其尤無良者然後
呻吟者息流亡者歸駿奔者鼠遯自屏而吾民始克相
持以生相彌以寧如熱濯冰如蟄震霆盖天地之為恩
而日月之為明也亦既㩦老扶幼載纛抗旗拜舞公賜
于元戎之馬前則又退而謀曰吾何以永報公之德於
無窮也無亦繪而祠之晨香夕燈祝公千歲而後盡於
吾心邑士倡之通邑之旄倪一辭和之黃冠師且願留
公像於祥雲觀又以某為邑人授簡記其成某諗於衆
曰公元勲盛德也樂平蕞爾邑非公素所拊循之民也
如天之福公來自東笑談指麾而去其疾此在公勲德
中何啻泰山一毫芒公於邑人纔一二日之留而邑人
於公已有千萬年之思且使為令者而有三年之愛於
其民民何日忘之詩曰民之秉彛好是懿德固民心之
天也然則誰非三代之民誰非慈湖之所以教而忍虐
用之也彼崇山幽都投畀不受寧不永愧而後之有志
於中牟單父之事者亦可以少思矣因系之以詩曰
康山之崇兮公惠不窮兮洎水之陽兮公惠寖長兮山
浮清兮水涵暉公有惠澤兮民有秉彛堅珉深刻兮來
者永思
梓潼帝君祠記
梓潼當兩蜀之衝帝君故蜀神也五季不綱神弗受職
宋興乾德三年平蜀眀年丁卯五星聚奎文眀之祥芳
郁萬世君之靈響暴震西土久矣而尤為文士所宗今
世所傳化書吾不能知其說惟石林葉公燕語稱凡蜀
之士以貢入京師者必禱於祠下以問得失無一不驗
者自吾有敵難岷峨悽愴君之靈與江俱東今東南叢
祠所在崇建自行朝之祠於吳山者天華龍燭晝夜嚴供
四方士子並走乞靈亦宜也弋陽楓林方氏為衣冠大
門儒士若束筍登薦書者相踵余之友方君某將試太
常偕其弟某相與祠帝君於里中為之築宫塑像揭虔
妥靈震耀而鼓舞之盖將惠徼靈響為進取資徵言於
余余嘗感今懷古恭惟藝祖皇帝玉斧畫河全付所覆
聖子神孫睿謨英略未嘗一日不在殿西頭也今奎運
重開天子明年龍飛策士君盍降靈於東南之士使之
舒翹揚英畫良吐竒濟時纉武俾關河秦隴盡歸職方
然後飈車羽輪𨗳靈斿而還故宫不亦盛乎有開必先
宜自方氏始乃書其麗牲之石而系之詩曰
梁山劒閣横岷嶓梓潼七曲高嵯峨真人初基斧畫河
靈君受職山之阿丹碧岌嶪龍虎呵拄天功業石可磨
江流滔滔東逝波靈之來兮自江沱結屋兮奉祠釀桂
兮羞芝神格思兮士曰時躍淵兮天飛冠若箕兮劒拄
頥長策用兮竒謀施敵北遁兮靈西歸錦幡兮寳盖𨗳
霓旌兮駕玉螭吾言非誇兮神之聽之
綠山勝槩記
婺源斗入萬山間山之鄰吾境者聮嵐含暉夸竒競秀
予外兄張君輙得其勝處居之園于居之傍曰綠山勝
槩而命記于余觀其池亭潔修林壑美秀則不必叢花
茂木之蔭也直欄横檻煙霞澄鮮則不必重閎邃宇之
居也曉忩夜檠詩書娱樂則不必絲竹管絃之奏也園
之勝固已各陳矣今夫士生天地間其攀名梯奔利航
而竭蹷不休者欲暫而有此勝不可得也厥有拄笏西
山寄徑終南而居心不静者又安能長有此勝乎君胷
中洞然表獨立于羣懽輩囂之上方且餐松風飲菊露
製芰荷之衣紉芷蘭之佩山凡水俗變為清輝積李崇
桃坐覽葩麗柳河東嘗言地雖勝得人焉居之則有增
而高有闢而廣有不待飾而已奐者盖惟勝流足以受
勝槩歟憶予前年冬直玉堂君授簡而余以文書謝不
暇居二年併掌外制予方如沐漆求解而君數數迫之
不置也方連上祠請倘幸蒙恩還里則將挾溪童畦丁
㩦茶鼎筆床從君綠山間可以翛然而賦矣
可隠齋記
了忩先生之從子鍾叔華少習舉子業後因足病疾微
瘳灰心進取居西偏闢小室了翁為題曰可隠徜徉其
間讀書作文尤工於吟詠日與朋友以酬唱為樂他日
以可隠之名問記於予予獨謂叔華非隠者也古之人
在市朝為大隠在林藪為小隠往而不返則有石隠之
譏挽之使來則有招隠之操若其眩世盗名則為充隠
君子鄙之叔華獨以可隠稱可者未可之對也今夫士
生斯世固將以為斯世也豪傑之士志氣方剛耳後生
風鼻端出火視功業可彈指取而山哀浦思林慚澗愧於
我何有臺上之笑有時而弱千乘之君車中之謀有時
而蹶大國之將斯人倘終隠則何以誇當年而耀後世
哉余固曰叔華非隠者也於是為記
李氏儒富莊記
叔翔既築儒富莊余往過焉縹囊緗素魚魚雅雅其崇
如墉叔翔曰有文字來其篇籍姓氏列于史館定為著
錄者西京三萬三千餘卷元和已六萬四千餘卷隋嘉
則殿書以萬計者四十有七而唐之四部十二庫又不
知其幾也况中朝文眀之盛乎吾以是稱富何哉若是
而可為富則嵩華之卷石滄溟之浮漚也若是而不可
為富則索之常足味之無窮吾庸多矣子為我計之尚
斯文之未墜而吾莊之不荒也余曰嘻聚書難讀書尤
難昔金華潘公作磨鏡帖朱文公亟稱之其說曰僕自
喻為昏鏡喻書為磨鏡藥當用此藥揩磨塵垢使通眀
瑩徹而後已此名言也世解讀書者幾人焦爛於物欲
之場没溺乎宴安之中蕭繹宋遵貴之徒皆是也厄吾
書者豈必郢城之煙底柱之水哉叔翔有大雅資冥搜
而力討飫覽而厚藏虛心涵泳切已體察其必有以知
之者矣李文正家藏書甚富有不待見主人下馬直入
讀書者余討論山中覓書不可得嘗願徜徉小谿盡發
一莊引卷徐玩叔翔當不吾厭也庶幾文正之遺風歟
因奉所假歸之輙以所聞讀書之說次第其語為記
池州貴池縣尉廳記
出秀山門可二百步所得古闉闍之故址隆然如伏龜
有官府翼乎其上者貴池新尉廨也尉秦官也由漢以
來凡掌武事者皆得稱焉太尉至與丞相等尊中尉巡
徼京師司隸督大姦猾以至郡也縣也莫不有尉尉於
縣為最卑官雖卑其尊名自若也今之仕者顧不然貴
池附於諸侯尉出掾曹參軍下旦朝束帶持手版趨尹
請諸所移檄事暮走田廬間逐逐無停輪而桴鼓之警
發召之役不與焉又俗吏尸厥官伏如處女苟幸終更
逝如脫兔固無暇營所謂傳舍者以諉長官長官諱錢
怖粟亦視陋忽傾而已先時舊治臺府度為齊山書堂
前尉徙治其旁軍地蘧篨一厦不潰于成寄跡僧廬三
徙而得今治旁挹湖山蒼翠欲滴下瞰閭閻錯繡如畫
其規模促狹而負踞高爽猶之以卑官受尊名者也營
之者少仙楊君賦之緡錢斛米木章竹箇者眀府鄭君
也楊君謂吾幸滿三歲且去去而以遺所不知何人若
非斵山骨書片辭無以識永久且望來者之苟能充之也
子為我書所以余羞非文章家獨憶李太白贈秋浦柳
少府之句一日乘小車訪君梅市邊誦以美君稍櫽括
而為之歌曰美輪奐兮翬飛嗟不日兮成之舊蕭索兮
忽芳菲望白雲兮當翠微閭閻静兮人吏稀弓刀閑閑
兮犬雞護籬少仙之去兮萬里清輝歌曲正酣君詣大
府受約束余亦上馬去君名穎字茂實武夷文公之幾
世孫
淨土院舍田記
院更唐宋且將五百年前人之述備矣盖嘗以檀法度
人施者無翼而翔不踵而至當乾道辛卯有初施田者
僧真悟大師道崇匄文于吾伯祖潛溪翁為說偈言云
信心生供養念起即無窮我田無窮年我福亦無盡自
後迨今百有十六年由朱君純仁而降長者李公以建
殿及諸佛菩薩像施毛君自任以建三門創彌陀殿施
王君曰平夫曰立夫以金剛像施曰宰曰彬之曰立夫
又皆以田施而余兄弟暨昭文文忠南康公又皆以題
扁施凡施之事田為大院之僧如本宏普順普潤者皆
肅肅然奉其教無敢越規矩準繩且將修彼之禮以耕
之陳彼之義以種之講彼之學以耨之于是又介吾猶
子奉潛溪翁遺文謁余而請記余觀多田翁盡東其畝
祖也傳之孫三世希不失矣父也傳之子再世希不失
矣孰能更千百年不壊不滅如浮屠氏之為乎潛溪翁
之言騐于是矣雖然謂僧而可無田乎則彼之人固自
為大言曰我師之教盡虛空遍法界皆吾福田耳釋迦
云與大比丘千二百五十人俱乞食王舍城中王舍城
即吾田也國一師領徑山千餘衆寺無常産庖廩不繼
山之神龍實助緣化山龍即吾田也吾之田若恒河沙
數歷僧祇劫是可限以頃畝裁以歲月乎謂僧而可有
田乎則吾之人又律以正論曰梵居者僧野耕者民必
也復而室家還而冠巾而後畀而田疇室家之不復冠
巾之不還而田疇是畀僧而民乎民而僧乎雖然姑舍
是僧之祈余曰吾因檀施助緣建彌陀誕節修西方淨
土勝緣其田得米三十斛有竒是所為謁記者也夫隨
其心淨則佛土淨此淨土說也我無穢行之稊稗人獲
無量之果報此福田說也施福田修淨土庸何譏焉彼
將慊于不耕而食也于是取檀施之田自耕而食之以
逃吾人之譏可也古德云諸方說禪渾渾何似我怕饑
種田此語真實有味或問莘郊樂堯舜之道于某禪師
荅曰江上一犁春雨良以耕食鑿飲道在其中于吾儒
之說未大戾也姑以是文之可乎後之觀文者將無謂
其附會空王之談乎抑亦不乖聖人之道乎是未可知
也安得起潛溪翁于九原再拜而質之
廬山白鹿洞書院興復記
謹按國史淳熙八年十一月辛丑禮部言知南康軍朱
熹奏廬山白鹿洞書院在本軍星子縣界恭聞先朝嘗
賜之國子監九經又嘗勅有司重加修繕考此山佛老
之祠以百數兵亂之餘次第興葺而先王禮樂之宫所
以為化民成俗之本者乃反寂寥臣蒙恩假守始即其
故基度為小屋教養生徒欲望繼述兩朝神聖遺意特
降勅命仍舊以白鹿書院為額詔國子監仰摹御書石
經印造九經注疏論孟等書給賜事下國子監勘當監
上禮部奏聞從之於是東萊吕成公為之記後三十有
八年南康守臣重修而勉齋黃公記之又後十有六年
江東憲臣重修而蒙齋先生袁公記之後五十有四年
齋藏不戒于火百年儒宫一夕湮滅斯文之厄極矣於
是領生徒尸講席者䀌然動心任藩侯為師帥者慨然
出力披荒撥燼度材鳩工爰畀之人徒焉賦之財粟焉
舊日規制廼大興復入其境則山葱蘢水汩㶁者文公
之舊也登其門則夏屋渠渠章甫峩峩者文公之舊也
且於微闡顯幽之餘更有飾回增美之觀斯亦竒矣山
長某姓等寫圖纂事授簡於鄱陽後學馬某而俾記其
成焉某避席曰嗚呼大川為陵平陸成江師亡友散法
爛道窮文公之學有如弁髦而因以敝之矣談何容易
昔公之託記於東萊氏也言言而商訂句句而裁量惟
恐一語之差將變秀才為學究而隨緣說法應病與藥
者之無以傳無窮也於是成公之告學者則欲挹先儒
淳固質實之餘風服大學離經辨志之始教于以尋關
洛之緒言而懲荆舒之陋習焉已而勉齋之記壹是皆
以治心修身為本蒙齋之記三致意於正誼眀道之言
是皆大儒先生之格言大訓後學無復措一辭矣今姑
述興復之本末而已抑諸君游文公之學登其堂伏其
几襲其裳亦嘗讀其書而誦其賦乎賦之末言公喫緊
為人處也曰誠眀其兩進抑敬義其偕立允莘摯之所
懷謹顔巷之攸執誦斯言者不過曰志伊學顔而已愚
以為未盡也摯之懷亦曰莘郊樂堯舜耳不必幡然而
改也顔之執亦曰陋巷甘簞瓢耳不必用之則行也誠
能懷於斯執於斯抱堅白如玉雪抗青紫於浮雲由是
藏焉修焉游焉息焉宇宙一忩聖賢千載或凄涼經醉
石之傍或慷慨感卧龍之節當其撫以深懷得無有招余
新好者乎宜謝之曰吾之業在洞賦之終篇矣倘幸以
為可則願刻諸石若曰辭列三先生之次有榮耀焉則
某何敢僭
