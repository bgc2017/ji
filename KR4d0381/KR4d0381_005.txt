碧梧玩芳集卷五宋馬廷鸞撰
制
顯謨閣待制兩浙路轉運趙與訔特授尚書戶
部侍郎兼知臨安府制
唐戸部之用李回取其治辦漢京兆之命劉德多所平
反嗟古人各擅於一長匪宗雋孰兼於二任具官某材
猷膚敏智略通明象賢為秀邸之英大雅軼河間之譽
豈無他人不如同姓見謂親賢用於昔日稱之曰能簡
知先帝治常賦者民部建首善者京師命以真除皆其
素歴朕式敷德惠善繼先猷以庶邦惟正之供悉却奉
宸之獻則百姓孰與不足冀寬天下之民非屬宗英疇
知予意噫嗣王求助莫先論思獻納之聫宗子維城首
課蕃宣屏翰之續欽承明訓益勵嘉庸可
觀文殿學士提舉臨安府洞霄宫馬光祖依前
職特授沿江制置大使兼知建康府兼江東安
撫大使兼行宫留守制
朕簡求近弼重鎮陪京念昔全江淮以濟中興允資碩
望矧今崇詩書而謀元帥詎舍舊人起之燕閒付以居
守爰疏茂渥申錫贊書具官某器偉量閎資凝猷遠炳
蓍龜之先見凛松柏之後凋方叔元老克壯其猷歷蕃
宣於四國君陳嘉謀入告爾后嘗唯諾於一堂頃以藎
臣荐分江閫投鞭欲渡有飇回霧塞之顯憂杖鉞以先
助霆擊電掃之勝勢威名猶在義槩可嘉朕慨念留都
控扼天塹雖千羣奚用已屹立金湯之形然一物不牢
敢少怠衣袽之戒孰寬憂顧無若老成兵將素服其撫
循民吏夙安其條教龍蟠虎踞山川不易於鎮臨魚鑰
麟符麾幟一新於號令以壯外攘敵人之略以恢北定
中原之規噫抃以清脩固再臨於益部琦以勛輔尚三
典於相臺勉企前脩益光賢業可
朝請大夫試兵部侍郎兩淮制置使兼知揚州
李庭芝除寳章閣直學士依舊任制
元帥崇詩書久幹方而佐辟學士備顧問爰進律以褒
功迪惟英儒允稱茂渥具官某經綸學富綏御謀長材
能空冀北之良人物挺漢東之秀正封從軍之句蚤欲
驅海若而逐天狼德裕籌邊之圖可以扼吐蕃而控南
詔五年制閫兩道撫師齊人章章而歸魯疆申伯亹亹
而維周翰率彼淮浦賢於長城春爾條桑秋爾滌場坐
喜邊民之復業文能附衆武能威敵疇非帥閫之成勞
伊功伐之可稱屬倚毗之方厚登華邃閣增重禁塗仍
資固圉之謀嗣奮折衝之略噫寧人有指疆土永言寳
宇之儲賢者能立邦家在固金甌之業式寬憂顧益懋
綏懷可
兩淮安撫制置使兼知揚州李庭芝特授寳章
閣學士依舊任制
朕祗膺遺訓嗣守丕圖見堯於牆敢忘繼承之志維周
之翰肆酬藩屏之庸嘉乃殊勞畀予新渥具官某忠忱
一節文武兼資被遇先皇久臨制閫王師截淮浦所期
徐土之清諸將收山東坐使齊疆之復狼烽灰冷木柝
聲沈我陵我阿有藝祖興王之境實庸實壑拓中興用
武之區越自紹統之初式倚幹方之績兹崇褒律以起
駿功煥乎文章固己陟穹班於寳庋戒我師旅其惟固
全業於金甌可
汪立信除秘閣修撰樞密副都承旨依舊沿江
制置副使江西安撫使制
長江為天限久分塹於中流北斗斡神樞俾親承於密
旨嘉乃幹方之烈昭予進律之恩必也正名為之申命
具官某賦資平實受材恢宏九流之學圓機千人之英
脱穎有慷慨大志匪章句儒以文武威風當方面寄睠
言外屏允藉通材鎮臨莫重於潯陽備禦遠周於淮浦
中權後&KR3684;輯萬竈之雲屯上遡下沿撫千艘之水擊豈
投鞭之可逞縦呼檄以不来爰奬茂庸肆頒殊渥峻道
山之論撰贊宥府之訏謨兼正使名增崇閫制吁爾不
可厭也所宜謹護於風寒吾有以待之靡俟綢繆於隂
雨欽予辰告賴爾秋防可
汪立信除集英殿修撰依舊樞密副都承旨沿
江制置副使知江州江西安撫使制
朕祇膺遺訓嗣守丕圖見堯於牆敢怠繼承之志維周
之翰肆酬藩屏之庸嘉乃殊勞畀予新渥爾忠忱一節
文武兼資被遇先皇久臨江閫勢連全楚控荆鄂之上
流境接長淮固蘄黃之外屏塞烽息警邊柝沈聲粤惟
紹統之初實倚幹方之績兹崇褒律以起駿功十三等
殿閣之班官分冷熱數千里江防之寄職護風寒勉建
嘉猷答揚休命可
集英殿修撰江東運副兼淮西總領陸景思特
授權戶部侍郎淮東總領制
朕嘉與儒臣精求國計周官以小司徒掌教惟人民土
地之稽本朝以四總領供軍有錢穀甲兵之問孰膺隆
委允屬通材具官某學該體用之源家擅文章之錄夙
繇駿望早上通塗四禁代言允兹潤色十連為帥式倚
蕃宣察其器能政理之長不在語言文字之末雖精筆
妙墨揚雄最其善鳴然畫笏算邊劉晏夲於道御既勤
轉漕併總賦輿惟六官服采而版部最勞四鄙宿兵而
大農益耗量入為出計臣所以阜邦財自西徂東王人
均於領餉事其升從槖仍駕使軺諒無乏興庶幾宿飽
噫振甘泉之珮既高獻納之邇聫濟京口之航宜贊誓
清之遠略可
陳宗禮除直龍圖閣淮西轉運使制
朕解瑟而更招弓四出卷阿言求士每懷朝陽高岡之
鳴宣室不見生未奉夜半前席之問特峻淵圖之直俾
華冰漕之行爾行已無磷緇立朝有本末榮進素定固
知要路之在前介特自持詎忍撓節而速化悼邪朋之
欺蔽嘉正論之指陳起之山林畀以原隰中遭煩嘖久
已照知念爾滯留再膺臨遣噫轉關中之漕莫如淮浦
之事優督渭上之耕宜使邊庭之略足勉將明指豈汝
遐遺可
中大夫吳堅特授華文閣待制福建路計度轉
運使制
朕治本愛民仁宜舉遠睠七閩之奥壤孰任澄清咨兩
禁之近臣式勤諏度起之家食送以皇華具官某博識
通材清文贍學從塗筆槖先朝峻列於嚴徐儲寀衣冠
東禁嘗參於黃綺王乃初服爾惟舊人兹振迹於丘園
俾馳聲於原隰既輸爾載靡彈晉監之藏用告乃猷仍
俟漢松之對倘宣使指斯究民瘝刺史問事有六條允
資按察建州去京八千里尚克將明務綏遠民以稱茂簡
可
史䋲祖陞直煥章閣江東提舉制
朕詢求民隠臨遣儒英乃積乃倉無復西江之轍涸爰
咨爰度尚虞東國之杼空以爾人有典刑學探淵緼繙
十二經以說仰屋著書以六百石之官乘軺刺部重㢲
申命自西徂東焕乎有文章仍直寳儲之峻節之以禮
樂彌增英簜之華噫考常平置使之規騐熙寧設官之
意六條之察國家之成憲不踰一分之寬儒先之格言
有味維予雋老奚待訓詞可
朱應元直徽猷閣浙東提刑兼提舉制
朕視東浙如古左馮乃積乃倉常憂百姓之不足宜岸
宜獄尤期一道之無冤盖儒者惟知厚民而仁人可以
聽訟就以雙節畀之能臣爾寬閎而疏通詳練而平實
湖湘使還之日嘗登汝以九列矣浙河擇使復俾乘軺
庾政汝優為之而七郡嘉師獄法繁夥惟明慎者盡心
焉峻之貼職以華其行往欽哉使倉廩盈而囹圄空雖
古膚使其猶劣諸四牡勞来宜有顯擢可
季鏞除右文殿修撰依舊知紹興府制
會稽太守古尤重於价藩南陽帝鄕今特雄於輔郡既
得惟良而作牧毋庸數易以病民爾從容以和縝密以
栗飲冰食蘖夙持潔已之聲求牧與芻無負宅生之寄
克施有政甚宜其民浙水東七州有嘉治理殿閣十三
等莫重集仙肆升論撰之華以奬中和之效鎮臨惟舊
寵渥又新懷印綬歸吏免迎買臣之役以春秋對朕無
詰嚴助之書祗服訓詞勉建多績可
季鏞依舊秘閣修撰知紹興府浙東安撫使制
合兩道而建臺已課輸將之績分十連而置帥尤資牧
御之材爰屬帝鄉密藩行闕况重臨於并部宜愈治於
潁川爾温雅而精明端亮而篤實久宣勞於中外亦寖
歴於清華千里曰王畿既任輓粟飛芻之事六廉察吏
治殊高飲冰食蘖之風朕道本愛民任先宅牧爾以脂膏
之身而不潤吾於股肱之郡以得人欲慰豐枌之民式
廣召棠之政仍聫中秘府之論撰以示東諸侯之表儀
噫非有所聞豈屢試蕭生於馮翊與我共理庶幾贊漢
業之中興可
觀文殿學士提舉臨安府洞霄宫李曾伯依舊
職知慶元府沿海制置使制
朕以槃澗碩人盖久安於閒燕海濱赤子兹選畀於賢
良睠言外執政之舊臣宜付東諸侯之重寄有光作屏
特侈揚綸具官某精敏而疏通寬閎而沈毅允文允武
克壯其猷自東自西不遑寧處早已奮幹方之略中嘗
收敵愾之勳惟受任於時艱則利鈍豈能逆覩匪觀人
於歲晏則是非豈易遽齊居閒久之志念深矣爰下青
冥之斧鉞起從綠野之園林朕思根本當培固莫如於
甸服爾幸精神未減猶足偃於魏藩仍職延恩往臨古
鄮惟良牧為能厚下惟老成可以折衝苛征一洗於繭
絲威望坐開於鯨浸内綏百粤外控三韓噫率漢千艘
尚想伏波之壯意盡齊四履茂揚表海之高風可
資政殿大學士知慶元府沿海制置使馬天驥
除觀文殿學士依舊任制
朕視邦東表之雄選侯右府之舊連帥長十國莫如古
鄮之名藩學士象四時尤峻延恩之邃殿既騰治最爰
錫璽封具官某識敏而深學閎以博擢高科登顯仕早
冠伊臯之徒騰茂實蜚英聲中接䕫龍之武予其懋簡
爾尚交脩借箸以籌用斡神兵之柄褰裳而去坐逢鬼
質之謀屬化瑟之久更即建牙而起隠閩嶺多推於善
政鄞江易鎮於大城郭伋并州再臨恩信素著翁歸東
海大治姦猾為清三農之穡事告豐萬里之鯨波息警
王省惟歲民功曰庸予懷紫樞之近臣克勤綏撫時則
清規之峻職庸示褒嘉有赫寵名增崇事任噫維今嵎
夷暘谷之境視昔扶風馮翊之間我澤如春常思篤近
而舉遠爾身不外其惟固本以寧邦祇服絲綸益圖保
障可
馬天驥依前觀文殿學士通奉大夫知慶元府
沿海制置使制
朕簡畀大僚蕃宣東表政方成而欲待以久莫如因任
之宜吏數易則不安者多孰慰借留之望無煩易轍其就
敷綸具官某識慮精明器資宏遠入則間兩社輔公室
盖嘗造辟而言出則倡九牧阜兆民庶幾與我共理自
閩山而易鎮於鄞水以殿邦廣中國之至仁海波息警
去帝城而不遠河潤蒙休比念右扶更求賢牧惟王者
視邦選侯之計豈憚改為然長吏迎新送故之間實惟
滋弊徒得君重毋俾民勞噫召奭之典南邦不改棠隂
之蔽芾郭伋之臨并部寧須竹騎之歡迎益懋撫綏嗣
膺寵渥可
銀青光禄大夫參知政事葉夢鼎特授資政殿
學士知慶元軍府事兼沿海制置使制
朕臨御初元優禮近弼間兩社而輔公室不果為王留
行倡九牧以阜兆民庶幾與我共理用敷渙號允穆師
虞具官某厚德鎮浮明謨經遠被遇昭考登進大僚瞻
帝鄉之雲愴陳末命升暘谷之日協贊重明卜遠攸先
送終為大躬復土之役甫告因山之成陳負薪之憂忽
勇急流之退遐不謂矣乃從維之朕念大臣為股肱之
良人主有體貌之敬訪予落止不能造朝卧而治之猶
可任郡睠言瀛海實邇天台姑令近甸之建牙何異故
鄉之衣錦升班邃殿申衍租畬噫儒以道得民往布維
新之澤王任人共政敢忘求舊之圖倘海表之懷仁則
京師之蒙福可
陳夢斗依舊右文殿脩撰知鎮江府制
吳楚之南大江為之外屏晉宋而下京口實其要衝分
國顧憂屬時耆舊苟得良牧賢於長城爾恢宏而寬通
廉平而篤實早勝繁使見謂長材徊翔守刺之間更迭
中外之久出膺閫制入贊帷籌慷慨時艱無盤根錯節
典刑歲晚不易葉改柯兹仍邃殿之清班爰付价藩之
舊鎮蔚棠隂其未改讙竹騎以来迎封植閭閻輯和壁
壘本根用壯其惟強北府之兵機會可圖必有叩中流
之楫祗膺妙簡亟懋嘉庸可
右文殿修撰知鎮江府陳夢斗特授集英殿修
撰依舊任制
朕視邦建侯莫難擇牧得人因任何必改絃維吾耆舊
之良允穆軍民之寄晉升熱撰申錫温綸具官某人有
典刑國之耆艾飲冰食蘖早已炳於廉聲援鉞典藩晚
不移其素守維今京口實重江防以平易近民諒無猛
政以寬靖鎮物足暢威靈乃陟穹班仍臨舊治慨祖逖
中原之志對此山川堅尹鐸晉陽之規厚其保障可
洪勛特授華文閣學士知寧國府制
雙溪疊嶂之清古多賢守一札十行之寵今用詞人睠
予太常伯之尊列在東諸侯之上假侍從清華之職為
近臣出處之光具官某行有典刑文諧律吕家學克承
於堂播父教之忠詞垣繼掌於絲綸世濟其美踐敡既
久聲實俱孚每嘉簮槖之論思有味厦氈之啟沃屢勇
辭於豹尾俄深逝於弋鴻諒其進退之宜畀以蕃宣之
寄噫聽尚書履暫違嚴徐近侍之班懷太守章往續眺
白詩人之賦歌襦孔邇召屨斯還可
朝議大夫寳章閣待制江西運使知隆興府洪
燾磨勘轉中奉大夫制
國家品式備具莫嚴八柄之權侍從獻納論思亦考三
年之會肆陞卿秩以寵禁塗具官某風猷敏明材業雋
茂一翁二季相承文字之傳三江五湖尤稔政聲之美
若稽積閥爰進穹階於簮筆持槖以有華與增秩賜金
而何異噫授官而累日月有愧待賢聞問而對春秋式
觀奉最可
朝散大夫曹孝慶特授集英殿脩撰知隆興府
兼江西轉運使制
襟江帶湖之府重於洪都飛芻輓粟之權付之大漕孰
堪守刺之隆委我有侍從之舊臣具官某賦質温醇受
材明敏翺翔班路盖嘗攬轡登車慷慨言坡以至簮筆
持槖進退有裕寵辱不驚兹予纉服之初畀汝起家之
命睠言統府夙重潜藩大纛高牙控上流而鎮守木牛
流馬護江右之轉輸匪藉通材曷共二任其升華於熱
撰爰申錫於温綸遷表公卿朕欲稽漢循吏之故事令
脩庭戸爾其遵唐觀察之宏規可
湯漢依舊祕閣修撰改知隆興府制
十國為連既勇辭於閩府一麾出守兹改畀於洪都仍
其論撰之名付以蕃宣之事爾志尚潔雅理趣深微嚅
道真泳聖涯淵源所漸者遠抗浮雲崇高蹈爵祿可得
而辭司禮樂於容臺偉衣冠於儲寀陳情自列拜疏不
休式綏牙纛之行莫奪林泉之興睠言南浦夙號价藩
為爾擇地則為鄰邦為吾選侯則得賢牧無以易此其
往欽哉登樓讀韓愈之雄詞民樂湖山之外掃榻延徐
穉之清節士知廉恥之維以此為邦斯能報國可
趙日起除右文殿修撰沿江制置副使兼知江
州江南西路安撫使制
北斗之斡神樞帷幄方禆於廟算長江之限天塹藩垣
莫重於中流兹輟儒英式分閫寄其敷詔綍以重帥牙
具官某趣操端方風猷敏劭吾珍莊也夙見取於蜀材
獨何蕃與早有聞於唐館自收儒級浸熟兵籌治法征
謀雍容幕府藩條使節敭歷邊關俾掾宥庭晉承密旨
睠潯陽之鎮守兼淮浦以扞防上遡下沿撫千艘之水
擊中權後勁輯萬竈之雲屯民庸茂課於州麾朝序增
崇於書殿噫訪予落止朕方謹於繼猶幹不庭方爾宜
思於佐辟可
