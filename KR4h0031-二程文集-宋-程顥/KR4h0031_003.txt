二程文集卷三
明道文集三宋程顥撰
書
答横渠先生定性書
承教諭以定性未能不動猶累於外物此賢者慮之熟
矣尚何俟小子之言然嘗思之矣敢貢其說於左右所
謂定者動亦定静亦定無將迎無内外苟以外物為外
牽已而從之是以已性為有内外也且以性為隨物於
外則當其在外時何者為在内是有意於絶外誘而不
知性之無内外也既以内外為二本則又烏可遽語定
哉夫天地之常以其心普萬物而無心聖人之常以其
情順萬事而無情故君子之學莫若廓然而大公物來
而順應易曰貞吉悔亡憧憧往來朋從爾思苟規規於
外誘之除將見滅於東而生於西也非惟曰之不足顧
其端無窮不可得而窮也人之情各有所蔽故不能適
道大率患在於自私而用智自私則不能以有為為應
迹(一作物)用智則不能以明覺為自然今以惡外物之心
而求照無物之地是反鑑而索照也易曰艮其背不獲
其身行其庭不見其人孟氏亦曰所惡於智者為其鑿
也與其非外而是内不若内外之兩忘也兩忘則澄然
無事矣無事則定定則明明則尚何應物之為累哉聖
人之喜以物之當喜聖人之怒以物之當怒是聖人之
喜怒不繫於心而繫於物也是則聖人豈不應於物哉
烏得以從外者為非而更求在内者為是也今以自私
用智之喜怒而視聖人喜怒之正為如何哉夫人之情
易發而難制者惟怒為甚第能扵怒時遽忘其怒而觀
理之是非亦可見外誘之不足惡而於道亦思過半矣
心之精微口不能宣加之素拙於文辭又吏事匆匆未
能精慮當否佇報然舉大要亦當近之矣道近求遠古
人所非惟聰明裁之
記
晉城縣令書名記
古者諸侯之國各有史記(一無記字)故其善惡皆見於後世
自秦罷侯置守令則史亦從而廢矣其後自非傑然有
功德者或記之循吏與夫凶忍殘殺之極者以酷見傳
其餘則泯然無聞矣如漢唐之有天下皆數百年其間
郡縣之政可書者宜亦多矣然其見書者率纔數十人
使賢者之政不幸而無傳其不肖者復幸而得蓋其惡
斯(一作其)與古史之意(一作事)異矣夫圖治於長久者雖聖
知為之且不能倉卒苟簡而就蓋必本之人情而為之
法度然後可使去惡而從善則其紀綱條教必審定而
後下其民之服循漸漬亦必待久乃淳固而不變今之
為吏三歲而代者固已遲之矣使皆知禮義者能自始
至即皇皇然圖所施設亦教令未熟民情未孚而更書
已至矣儻後之人所志不同復有甚者欲新已之政則
盡其法而去之其迹固無餘矣而况因循不職者乎噫
以易息之政而復無以託其傳則宜其去皆未幾而善
惡無聞焉故欲聞古史之善而不可得則因謂今有題
前政之名氏以為記者尚為近古而斯邑無之乃考之
案牒訪之吏民纔得自李君而降二十一人第其歲月
之先後而記之俾民觀其名而不忘其政後之人得從
而質其是非以為師戒云耳來者請嗣書其次
祭文
祭富鄭公文
維元豐六年歲次癸亥十一月壬寅朔十九日庚申奉
議郎監汝州鹽酒税輕車都尉賜緋魚袋程顥謹遣外
甥張敷以清酌庶羞之奠敢昭告於太尉文忠公之靈
嗚呼粤稽古昔得全實難惟䕫契出乎唐虞之際而姬
吕位乎文武之間其餘雖有鉅賢碩輔僅或濟一時之
險艱真儒大聖多處非其位而孤騫孰如我公道行乎
重熙累洽之運而身享乎尊富安榮之完事繫天下之
重位極人臣之班生逢四世皆上聖之主時歷七紀膺
太平之安勲業揭乎日月聞望塞乎天淵優游里第者
猶十有三年於人之職可謂無負在天之理亦為曲全
然而捐館之日遠近聞之孰不齎咨而涕尚以公之沒
也為有憾焉嗚呼世之常態苟於自便終始之節艱於
永肩屏伏者以憂責不及而怠懈休老者以血氣既衰
而志遷惟公年彌高而志愈厲身久退而誠益堅惟是
愛君憂國之道極晝夜之拳拳迨乎瞑目之旦屬纊之
前萬物已莫累乎心胸而朝廷之念獨有進乎昔日
之當權宜乎易名之謚典號為摭實祭冊之聖詔極於
哀憐則士大夫以公之没為憾者蓋非偶然顥愚不肖
辱公禮遇顧相期於義理非見私於趨附公薨於洛賤
居在汝官守有制欲往無路歛不望棺葬不臨墓引領
西風悲慟何數誠寓鄙文禮陳菲具恭祭道周後期無
所嗚呼哀哉伏惟尚饗
祭彭侍郎文
悠悠彼蒼顧佑有常如何不淑殱時之良胡不憗遺以
慰士大夫之望嗚呼哀哉昔我穉齒為公所器教之誨
之實妻以子二姓之歡疇可倫擬逾二十年顧愛終始
我謫河北公薨建康義不得往神魂飛翔望南浦之蕭
條想丹旐之悠揚淚如流水不到公之堂號聲動天不
徹公之喪惟公德尊本朝行高當世為四國之矜式被
三朝之注倚風誼傳於後人事業存乎國史磊落明白
掀揭天地縱綿百世之長公為不亡雖竭無能之鄙辭
何足以增盛德之輝光惟寓愚之誠兮因遠致乎肴觴
公其來饗兮慰余之悲傷長言恩禮之厚兮知何時之
可忘嗚呼哀哉伏惟尚饗
故戶部侍郎致仕彭公行狀
公諱思永字季長其先京兆人唐之中世有為吉州刺
史者因家焉今為廬陵人尚書治經術以能詩名於世
慷慨有大節仕不得志未老以東宫官退居臨湘公其
次子也公性淳粹明重材質瑰秀孩提時即異於常兒
未嘗為戱弄之事數歲已自知為學尚書每撫其背曰
興吾家者必是兒也未冠居尚書喪以孝聞家貧無以
葬晝夜號泣營治歲終卒能襄事扶喪數千里歸廬陵
知者無不咨歎終喪益自奮勵力學有文稱天聖五年
舉進士擢第授南康軍判官計臣言其材遂監泰州角
斜鹽場當路益知其賢交薦之秩滿遷大理寺丞監洪
州鹽務移知廣州南海縣以母喪去職服除知洪州分
寧縣二邑素號難治前令比以罪去民化公之誠相戒
以毋犯法至於無訟既又通判睦州會海水大上夜敗
台州城郡人多死詔監司擇良吏往撫之公遂行將至
吏民皆號訴於道公悉心救養不憚勞苦至忘寢食盡
葬溺死者為文以祭之問疾苦賑饑乏去盗賊撫羸弱
其始至也城無完舍公周行相視為之規畫朝夕暴露
未嘗憩息民貧不能營葺者命工伐木以助之數月而
公私之舍畢復人安其居公視故城庳壞僅有髣髴思
為遠圖召僚屬而謂之曰郡瀕海而無城此水所以為
害也當與諸君圖之程役勸功民忘其勞城成遂為永
利天子嘉之錫書奬異後去台還睦二州之民喜躍啼
戀者交於道未幾就移知潮州潮民歲苦修堤之役吏
緣為奸貧者尤被其害公為之法役均而費省民大悅
代還知常州時為都官員外郎尋召為侍御史極論内
降授官賞之弊以謂斜封非公朝之事仁宗深然之皇
祐祀明堂前一曰有傳赦語百官皆得遷秩者公方從
駕宿景靈宫亟上言不宜濫恩以益僥倖既肆赦果然
時張堯佐以妃族進王守忠以親侍帷幄被寵參知政
事闕員堯佐朝暮待命守忠亦求為節度使物議讙動
公帥同列言之皆曰宜待命行公曰宜以先事得罪命
出而不可救則為朝廷失矣遂獨抗疏極言至曰陛下
行此覃恩無意孤寒獨為堯佐守忠故取悦衆人耳且
言妃族秉政内臣用事皆非國家之福疏入仁宗震怒
人皆為公危之公曰苟二人之命不行雖赴鼎鑊無恨
於是御史中丞郭勸諫官吳奎皆為上言其忠當蒙聽
納不宜加罪仁宗怒解而堯佐守忠之望遂格公猶以
汎恩罷臺職以司封員外郎出守宣州前守以贓敗郡
政隳弛歲復大歉公至修紀綱撫凋瘵奏發官庾以活
饑莩卒無流亡體量安撫使上公治狀為諸將(一作州)之
最儂智高連䧟州郡嶺表用兵餉饋仰於荆湖除北
路轉運使至部奏黜守令之殘暴疲懦者各一人而八
州知勸丁溪蠻酋彭仕羲恃險而驕將帥羣蠻為亂先
移文罵辰州守將將不能制請公誅之公行部至辰仕羲
畏公即遣親信持書迎謁禮甚謹公推誠待之諭以禍
福皆悚懼感服請自悛革邊患遂息時大農以利誘諸
路使以羡餘為獻公曰裒民取賞吾不忍為遂無所獻
南寇平公以勞進工部郎中召為度支判官升刑部歲
餘出為益州路轉運使始直史館賜三品服入辭仁宗
諭之曰益部遠方以卿安撫吾無憂矣至蜀會城都闕
守詔公權領府事前政多務姑息寖失法度至有吏盗
官錢千緡付獄已三歲猶縱其出入自若者公命窮治
之一曰而獄具蜀人以交子貿易皆藏於腰間盗善以
小刃取之於稠人中如己物民病苦之公得其狀即捕
獲一人使疏其黨類得十餘輩悉黥隸諸軍盗者遂絶
二罪而人知畏法蜀乃大治歲有中貴人祠峨嵋常留
成都中數十日誅取珍貨竒玩例至數百萬錢一出於
民間公命三省其二使者恨怒而去公不之顧任中遷
兵部郎中召還為戶部副使歲餘以天章閣待制充陜
西都轉運使河朔謀帥以公鎮高陽仍進秩諫議大夫
英宗嗣位恩升給事中時狃於承平治兵者鮮明紀律
而三關為甚公為帥方重嚴正犯者頗以軍法從事驕
兵大戢河北舊以桑麻為産籍之高下民懼不敢藝植
故益貧公奏更其法自是絲績之利歲歲增益在鎮二
年邊圉帖寧人民浹和公惡邊臣之邀功啟事者屢加
裁正遂與大臣持議不合由是以病請解兵任求為江
南官徙知江寧府潮與江寧舊多火災迄公去未嘗作
人以為德政之感留金陵歲餘復召權御史中丞時追
崇濮王大號復有稱親之議諫官御史以典禮未正相
繼論列者六七人皆以罪去公始拜中司力陳其不可
且請召還言事者上未之察更為疏極論其事言益切
至英宗深加聽納事幾施行而大臣持之甚力故不果
公因求解憲職以章言者五進見而面陳者多至不記
會英宗不豫公方憂懼不復自言今天子踐阼真拜御
史中丞請裁損出入用度務從儉約以稱先志上嘉納
之會御史蔣之竒奏發大臣隂事其說蓋盛於都下而
之竒欲扳公為助乃曰公嘗言之公亦謂帷箔之私非
外人所知誠難究詰然亦有以取之故謗言一興而人
以為信且其首為濮園議違典禮以犯衆怒不宜更在
政府而執政以之竒所論冥昧不可質廹公言其所從
來三問而公奏益急且曰風聞者以廣聰明也今必問
其所從來因而罪之則後無聞矣寧甘重謫不敢廢國
家開言路之法因極陳大臣朋黨專恣非朝廷計翌日
降授給事中知黃州道徙太平州郊祀推恩復工部侍
郎知毫州未滿歲移揚州熙寧三年上書告老遷戸部
侍郎致仕朝廷憐之故詔辭甚美所以寵耀其終始焉
公晩樂歷陽風土遂徙居之將歸十一月過金陵二十
六日以疾終享年七十有一金陵之人奔走供事往來
哭於道路其得人心如此公任官四十五年累階至某
勲某爵某食邑若干公精慎長於政事遇繁劇他人若
不可堪而公處之裕然故世稱有大體精吏治者必歸
之公其事業磊落見於時者為不少矣然其德性之美
心術之醇世尤尊之蓋資禀有過於人者也故其仁厚
誠恕出於自然年八九歲時尚書為岳州從事公晨起
將就學舍得金釵於門外公默坐其處以伺訪者有一
吏徘徊久之問故果墜釵者也公詰其状驗之信則出
付之吏謝以數百金公笑不受曰我若欲之取釵不過
於數百金邪吏歎駭而去始就舉時貧無餘貲惟持金
釧數隻棲於旅舍同舉者過之衆請出釧為翫客有墜
其一於袖間者公視之不言衆莫知也皆驚求之公曰
數止此耳非有失也將去袖釧者揖而舉手釧墜於地
衆服公之量撫宗族有恩意外甥孤女收視之如已子
為擇善士而嫁之守常一不妄遷習與朋友交盡信義
始卒無移改廉潔純儉本之天性居母喪貧甚鄉人爭
饋之皆謝去風俗為之化後居顯仕自奉養不改其素
平生無聲色竒巧之翫其氣宇高爽議論清澹而端莊
恭謹動必由禮未嘗有惰慢之色戲侮之言見者皆知
畏重然襟度夷曠不可澄撓與人處雖終歲莫見其喜
怒之變遇事明白不事襮飾接人無貴賤高下一以忠
信動無疑忌即之温然有大雅之德為政本仁惠吏民
愛之如父母惟不喜矯情悦衆揚已取譽常曰牢籠之
事吾所不為居憲府多所論奏未嘗以語人或疵其少
言惟謝之終不自辨每謂人曰吾不為他學但幼即學
平心以待物耳又嘗教其子弟曰吾數歲時冬處被中
則知思天下之寒者矣蓋源流如此宜其仁恕之善見
於天下自朝廷至於士人推其誠長者至其持守剛勁
不可毫髮遷奪喜善嫉惡勇於斷決不為勢利誘不以
威武移潮州州宅舊傳多怪前後守臣無寧處者公迄
去未嘗問其有無其達理守正若此凛乎其丈夫也故
歷事三朝人主信之公娶晏氏故相元憲公之姪而刑
部侍郎諱容之子也封延安郡君有賢行為宗黨所尊
二男長曰衛前趙州軍事判官孝謹和厚以親老不忍
去左右解官歸侍者十年矣次曰衍俊敏有高才方舉
進士而卒五女子長適知鄂州嘉魚縣胡從次適宜春
李伯英次即顥之室又次適太常博士田祐次適著作
佐郎齊域而歸李氏齊氏者皆早世孫四人曰該曰諮
並試將作監主簿詢訢尚幼孫女五人俱未嫁公終之
明年嗣子將以某月某日奉公之喪葬於和州歷陽縣
某鄉某里某地前期得公之官次行事於其家若公之
道德則顥所親炙而知者謹加編錄請求誌於盛德君
子以圖不朽謹狀
二程文集卷三
