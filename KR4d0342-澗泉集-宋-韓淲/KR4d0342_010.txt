澗泉集卷十宋韓淲撰
七言律詩
西山道院立春日
春風吹我上箯輿山路梅花已雪如道院閑尋舊題句
故人不寄一行書物華滿眼知春至世事裝懷逼歲除
猶喜重来有佳伴何妨相送入樵漁
晩春
幽砌疎畦送晩春水流山静見閑身行吟散去風光好
熟睡醒来雨氣新木筆豈非濃意態石楠終是淡精神
鶯聲圓處鵑聲急景物要之不負人
春日
紛如殘雪墮梅梢門外春光入柳條歲事肯隨人意改
時情空使客魂銷山圍古屋地還僻水拍孤城灘復高
鷗汎鳥鳴聲自好一巾華髮任蕭蕭
惜春
惜春惟付酒杯深不特年齡老鬢侵花柳共隨人酩酊
軒裳秪覺我崎嶔數家突兀迷深谷一澗連横出茂林
行遍東鄰與西舍弄雲初日見啼禽
八月
山林風雨便清涼待把鄰家社甕嘗到手自應無美惡
回頭誰解别斟量深居但覺秋聲起&KR0836;睡焉知夜漏長
未老得閑今又老牀頭書册漸相忘
人日
人日春来又兩宵梅花開盡已飄搖愛閑多病有誰問
偶景獨遊無自焦門外溪山猶淺淺床頭書册謾昭昭
細看榮辱雲翻雨未抵幽棲水一瓢
熟食日
清明寒食牡丹紅江右無人記洛中隨分曲欄皆一種
任他荒徑亦成叢百年流落推遷景一代興隆造化功
誰識名花有姚魏數枝單葉倚晴風
二十九日寒食(案詩四首□一首見五古二首見七絶)
曉色濛濛淡淡烟花間行過小溪邊人家寒食當晴日
野老春遊近午天吹盡海棠無步障開来山柳有堆綿
呼兒覓友尋鄰伴即看村農又下田
清明
欲賦春華狀不成微風微雨又清明殘花滿地偏饒笑
高柳插天如有情百歲光隂誠鼎鼎一生懷抱強營營
相思真隠山前路寒食酒杯終日晴
小院春隂滿檻花淡紅微綠自芳華簷前落日蜂兒聚
簾外東風燕子斜修褉人尋詩事業清明天與醉生涯
一樽莫負流觴意夢到蘭亭興亦嘉
重午乏酒戲成
小樓清坐意何如休沐雖閑歎索居解粽未忘良夜飲
研朱猶作午時書風生暝色天横幕雲捲晴光月吐梳
朗誦離騷撫空案獨醒笑殺楚三閭
重午
年年重午泛菖蒲兒女搔頭亦篆符忍復研朱如羽客
懶能切玉醉狂夫長歌楚些冤何有却憶山人諷已無
田里蕭蕭方渴雨小軒清望老懷孤
七夕次韻仲至
鈎月迷雲殢柳梢雷聲收雨轉晴宵從教冠盖填京國
得似兒童遶市橋玉漏沈沈傳底恨銀河耿耿瀉無聊
政須百巧從天乞嬾和閑吟聽夜潮
七夕
今年七夕最淒涼謾埽天階試炷香猶使兒童覓瓜果
懶隨風俗曬衣裳緱山何在歸寥廓河鼓傳聞墮渺茫
百拙已成那得巧年豐只欲更時康
九日
老眼當今萬景隨登臺殢酒不關詩從教四野風烟合
未必荒園草木知玉岫插天開岳頂水波流月照江湄
一巾華髮吾何醉故舊攜壺汎菊時
又
酒不沾唇菊又華荒苔何處落烏紗微官汩沒其誰問
多病尫羸只自嗟山遶層城明落木江連孤嶼漲平沙
空餘能賦登高意一笑西窗日未斜
九日列岫
試傾濁酒汎黃華節物於人自可嘉一上荒臺供遠目
更邀閑客墮烏紗蕭蕭霜樹明晴晝𨼆𨼆烟汀入暮霞
醉裏只多今古意要知秋色在山家
九日不飲
風光流轉又重陽午夢初回意愈傷時序肯隨人境異
江山空對晩天長年華冉冉秋將老物色班班菊自香
雖少一觴還一咏恍然身世立蒼茫
日破曉攜兒姪上前山佇立佳甚
懷玉鏡臺開遠晴靈溪葛水去無聲園荒不礙憑高立
徑側何須委曲行露氣已濃清可掬日華初上畫難成
閑居九日依辰至舉俗胡為亦愛名
㳄韻昌甫九日
薄寒中人秋氣清山能高絶水能平獨憐佳節迫吹帽
誰可東籬嗅落英盡道詩家有昌甫每逢勝處說淵明
鬢毛垂領蕭蕭白應任雨風隂復晴
除夕呈仲至
小至才看語夜深歲除寒雪復關心交遊每歎難同話
親舊相逢且自尋爆竹儘教鄰巷響屠酥先付小兒斟
崇朝又是春風起急景何由不緩吟
正月初六日
開年逐夜聞山雨陣陣聲催一樣春孤枕自聽元不惡
虛簷誰謂便能新門前有客尤全美園裏無梅益固珍
水活正添幽澗渌草生纖嫩亦初勻
正月十三日
南山春雪未全消路並浮梁步石橋深綠漸歸高柳葉
淺紅初上小梅梢峭寒寺院鐘聲起昏暮人家燭影搖
一夜東風吹酒醒夢回花月是元宵
十五日晴窗
絳霄誰復記宣和燈市錢塘未覺多香動軟紅迷錦繡
醉扶嬌翠入笙歌南來漸向百年久北望其如前日何
門外兒童正呼笑小窗晴色且吟哦
二月一日
一山春雪見梅花渌漲溝流浸草芽縱著峭寒雖較冷
不禁暄日便争華遊蜂未放迷深樹回雁初歸泊淺沙
步轉横橋已孤絶奈吹香處隔鄰家
二十二日
年過半百身何用猶有春來不世情夾岸桃紅仍柳綠
漫山月白與風清狂朋怪侣難收拾騃女癡兒易長成
老把一杯生日酒待呼沮溺耦而耕
二十六日
雨雪綿綿春欲深鵝湖石井舊登臨經行為我躊躇立
俛仰知誰放曠吟高爽山川無起滅卑喧人物有升沈
青鞵布襪茅柴酒花柳中邊惜此心
三月初二日
楊柳隂隂上小樓窗中遠岫夕陽浮棋聲競處偏饒笑
酒味醺時未肯休多病故應驚獨老一閒消得許多愁
清和莫放春歸去好事人須惜此遊
三月四日
三年寒食在山中柳自青青花自紅寓意本期詩得策
推愁殊覺酒無功消磨故態全然别冷落新交轉不同
原上子推將隠矣且呼餳粥對春風
初八日
轉覺春風滿鬢華冷烟寒食動梨花年年縱有心情在
處處寧無語笑譁澗水細翻晴浪急園林微轉午隂斜
數聲紫燕芹泥濕又入前村八九家
十八日
一年難得是芳時花柳暄明易滿枝人處其間無不有
事思以往摠何宜清和天氣雨頻斂冷澹風光日緩移
交道從前要申固惜春固可共尋詩
十一日
八年山澗送春歸流轉風光欲告誰草野其間無别種
芳華之外有殘枝燕鶯蜂蝶偏他好雞犬牛羊不自持
溪北溪南交舊在輕雷吹動雨成絲
七月旦
才鼓南薰又得秋中林清雨洗還幽舊交到了終餘味
新話從來不奈愁末利潔香花未減芙蕖酣豔葉方浮
棋盤酒斝從容地風物滿軒能會不
晚來
晩來無處不西風散入千巖萬壑中叢桂香邊烟羃□
疎桐影裏月朦朣等閒散步情何限隨分微吟苦未工
秋色秋聲已如許更憑高處目飛鴻
天乃揫歛作深秋斷港回溪水亦收明月已圓雲淡薄
西風初老雨霏浮青鞵布襪隨宜過白酒黃雞有底愁
北客登臨多話舊只今楚尾是吳頭
二十九日
中秋過了重陽近不是騷人愛楚詞鐘鼎山林元自若
精神心術復誰知長江湛湛吹楓葉三徑皇皇把菊枝
宋玉謾悲陶令醉我何杯酒嘯歌時
閏九月旦(按題云九月詩曰春山疑九字有訛誤)
春山無伴怨傷神故作幽期一兩人花外水田看白鷺
松根高冢問麒麟初非此叟其遊淡終是諸賢所趣真
雨氣忽生歸去晚新詩改罷滿壺春
十二月六日
小園梅樹已吹花山映疎林水映沙風信不禁時動蕩
雨絲維見日交加雖無清影為吟筆猶有繁香在物華
我老一杯隨意飲數聲歸雁落天涯
十六日
雪飛三日暗烟霧雪住三日埋冰霜盡道春來湏觧凍
不疑臘盡未回陽樓臺矚望猶如積城市驅馳殆欲僵
辛苦農家應擊壌遺蝗入地麥青長
連日暖甚(按此詩五首其四首見六言)
日暖既愁添疾病霜寒將恐壞收成石田未必倉箱足
人境還湏氣體平薄晚閉窗危膝坐崇朝開戶放身行
一冬飢飽渾閒事安得淮南草木生
晴景
曉烟初净雨晴時膩日偎風不自持温厚便饒多著蘂
輕肥全藉略開枝其間小院桃遮戶此外孤村柳隔籬
香撲酒旗吟莫盡艷明歌管醉方知
十四日竹居翫月
柳垂田水浸籬橋月上蒼茫影動摇秋不為他人事改
時間徒自客魂銷歌聲感耳如何夕酒力熏心匪一朝
推枕覺來風四起凉侵雙鬢髮蕭蕭
同鄭一過方齊又往山堂初夜微風雨作步至城外
得雨逢秋一醉同老身隨處為從容笑花齋外言談久
桂樹門邊步武通漫挾兩兒常兀兀既來三友莫怱怱
夜凉共踏朦朧月贏取歸橋滿袖風
經月少雨無雷連日方聞之
雨隂經月未聞雷風駕濃雲電倏開天盡熒熒横屋去
地高殷殷下簷來浪明潮海瓊瑶碎聲撼山林翠碧堆
暑氣便回梅氣潤老農無復慮田萊
喜雨呈三衢蘇大使君
震雷飛電起雲霓想見鈴齋閔雨時十里頌聲傳道路
萬家和氣舞童兒眷隆芝檢聞歸詔恩浹棠隂有去思
行客為公停桂棹坐看豐稔喜成詩
黃門事業到公傳待月軒中世有賢剖竹少勞麾戟外
持荷今在冕旒前文華自足窮三古政力誰知即九遷
潁上通家今幾許喚回舊觀属蘇僊
苦雨
隂隂天氣恰如秋雨密還稀不斷頭積土縱横聚蚯蚓
敗牆零落上蝸牛支頤習静猶成趣搔首尋思只伴愁
安得雄風埽雌霓滿湖晴日弄扁舟
留連三宿將出山社雨甚至二十一日
社甕同傾酒易深留連風雨為沈吟興言大扺多懷舊
何事如斯直至今下榻新窗還扺掌扶輿舊𨼆只關心
歸尋來路村村柳餘靄春空日半隂
十六日終夜雨
雨簷經月不通流一夜垂垂得滿溝塵斂小園應菜甲
地甦長畝見禾頭暑消未足添吾詠歲熟當能解國憂
少待甘霖遍江海老夫亦欲具扁舟
初十夜雨十一日大雨呈趙守
醮事初嚴雨已傾神車西上百川盈坐令田里三農喜
身見邦侯一念誠歡動追鋒歸禁近福迴眉夀奉親榮
鬱攸洗淨餘氛後開士畫傳禪月清(聞摹禪月所作應真)
夜坐雨聲
山静蕭蕭吹雨聲葉爐無火有燈檠潛神試數出入息
專氣不聞長短更坐定布衾疑地煖起遲紙帳失天明
年來白髮身為老齊物篇成亦強名
夜半聞雨聲清甚
雨聲催我夢華胥清氣於人便有餘惟適之安非素隠
不容何病是閒居茶烟未了歸真覺香霧初横切太虛
却憶華山陳處士惘然推枕聽階除
雨思
寂寂無人倍覺秋雨聲風色驟還收高林背日孤城脚
細草堆烟古渡頭中夜荒雞劉石舞上林飛雁子卿愁
相看籬菊嵓花後華髮清尊可罷休
閏月八日雨
一雨山林方始秋世間休待我回頭心雖未老何須壯
身自長貧不用愁滿地烟雲終淡淡數家雞犬也悠悠
木犀開後菊花𤼵隨分杖藜尋酒篘
二十七日雨意如秋
一雨山林又近秋亂鵶鳴處已飂飂聲連簷溜更初滴
氣撲庭隂曉未收爍石炎威真可畏著人涼意却生愁
西疇想見芃芃矣且問今年早熟不
立秋後一日聞雨
秋來便覺雨蕭蕭涼入西風百慮銷夜静竹窗聲自起
晝閒松院影長搖苦無車馬能來往却有樵漁破寂寥
澗水已添流漸遠市塵渾不過浮橋
連日大雨秋已如許
連朝秋雨起秋風夢覺吳山第一峯離合亂雲思過雁
去來斜月聽吟蛩寂寥髣髴天容澹搖落相看野色濃
寄語騷人模寫取登臨佳處更從容
二十六夜大雨達旦
熟睡俄驚簟未收披衣側坐且搔頭颼飂隔屋聽吹瓦
滂沛連牀定滿溝曉起見山全帶霧午晴㳂澗尚周流
新涼秔稻農歌處共喜開禧第一秋
十八日小暑大雨
申禱山川便作霖耘苗時候想田深且欣小暑能如此
更願新秋得似今早稻欲花將就實晩禾成葉未抽心
天應不忍焦勞意直自初栽已望隂
苦旱
望雲渴雨驗朝霞不但田家更國家兵食固難資寶貨
民飢豈為用泥沙一邱一壑自棲遯百巧百窮誰富奢
水旱是天祈是我山川靈響本無差
林熱江渾其奈何冷菰寒玉漫詩歌南遊禹穴古能幾
北望神州兵又多畎畝乏財愁折帛倉場儲粟仰秋禾
幽泉坎井徒争汲盡日驕陽過碧蘿
孤坐焦心氣不甦炎風畏景逼頭顱澗流已斷無萍實
園圃俱荒失芋區絺綌縱施衣復汗簡編雖近墨難濡
人嘲褦襶交遊絶頭白昏昏髮懶梳
歲晩霜天雪夜時地爐無火亦頻吹如今旱殺熱難過
以昔窮忙寒不知歲月只隨時變換乾坤徒使氣推移
馮生衆庶真何謂翻手為雲雨亦竒
去年水溢愁無地今歲旱乾唯告天潤澤且為南畝計
清涼終作北窗眠師興而雨春秋傳星有好風洪範篇
上郭橋頭看競禱大霞宫頂記曾遷
正月十日雪
雪花飛我讀書林松葉梅梢自賞音莫問侵尋春事近
肯教容易歲寒駸擁裘鶴帳眠方熟抱膝雞窗興愈深
更唘柴門喚鄰曲伴題冰柱共清斟
雪氣
連山烟霧起層隂混混沄沄雪氣深直面樓臺開遠寺
驚心人物話平林花街車馬何曾少茅屋塵埃轉不侵
吠怪從渠走羣犬鴻冥初不礙遺音
探雪
芟削蒿萊見綠苔扶疎竹影待梅開風生野色蒼蒼合
日轉寒光冉冉來高步芒鞵時躑躅横拖藜杖且徘徊
斷鴻飛過霜禽下清絶山根與澗隈
和仲達雪詩
屋上未融寒尚力山頭微積凍難開照窗渾似月侵夜
落酒只疑酥滿杯蓛蓛剡溪粘短棹重重庾嶺壓疎梅
新詩韻度慰岑寂仰歎吾人殊有才
下簾兀坐詠雪
紙簾垂下竹爐深火白燈青窗氣侵但可吟哦經我手
不須斟酌問它心天寒頻歲無飛雪地煖連朝有積隂
萬逕千山蹤跡外躊躇足力詠投簪
雪
常時小至多無雪今歲纔先七日飛不待禱祠知帝力
要為豐稔𤼵天機包羅草樹孤城近彈壓谿山小市稀
本自倦吟仍止酒漁樵何事破寒歸
雪作㳄邱簿韻
萬里江天雪意濃艤篷覓句愧諸公相逢不數山隂夜
酬唱難追正始風一飯已形雲子白舉杯更瀉真珠紅
片帆西上君須記興在遠村丹樹楓
㳄韻仲至雪
寒力嘘雲積漸生倚梅偎柳大多情望迷鳷鵲光先起
戲就狻猊勢亦獰字字添酥驚怕晩絲絲弄粉惡羞明
謫仙簷下人誰畫更著飛花舞落英
雪天
雲意昏明欲雪天冷風吹葉滿流泉短簷半影荒荒日
曲逕微籠冉冉烟山色不嫌靈運屐溪光先上子猷船
林邊喜有春消息梅點長梢已粲然
喜雪上丁使君
臘前三白數年無田里歡呼聽我徒顧歎閒身何用矣
瞻言老手盍知乎茅柴縱熱慵杯煖鉛槧雖荒忍硯枯
袁巷㶚橋空廣譬只宜煎水對茶爐
㳄韻教授喜雪
臘前郊後豐年瑞和氣祥風帝所祈吹作六花殊未已
釀成三白更何思列城黎庶窮無告幽谷畸人飽可期
眼底玉谿真樂土坐銷愁歎合吟詩
在昔君家信不癡剡中高興尚何之一時雪月寧須我
萬古溪山更屬誰歡動梁園雖共樂困安袁巷本相宜
衝寒應見前村笑冷蘂疎梅又幾枝
雪消
雪晴如雨滴茅簷近濺横飛遠復霑風定漸和歸几研
日斜微透入書籖也知坐久須還起便覺爐深不用添
麥隴高低應更潤青青整整動纖纖
日雪
閉門忍作袁安卧一笑山隂訪戴行溪汎小舟吾亦懶
履穿東郭孰忘情飯炊因酒矒騰去睡覺思詩宛轉成
莫道農田喜三白皚皚何地不争明
雪晴可喜
雪後春生日氣晴梅根蘭葉喜駸駸亟圖賸賞那無興
轉覺倦遊非有心高卧袁安嗟往事生擒元濟報佳音
明年脱綬乘潮去舟過釣臺尤要吟
