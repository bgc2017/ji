澗泉集卷一宋韓淲撰
五言古詩
春晝
青春白晝永一日如兩日平心得淑景佳思入詩律湖
山氣姿媚海汐聲蕩潏迴旋且迴旋楊花滿書室
春隂
春雨𤼵山溜花事回綠隂東家舉杯酒為我成芳斟蝶
遶鶯流音輕雲晩沉沉揮手惜素心入林驚未深
苦隂
梅熟麥秀時濃隂多轉晴礎潤雷掣電溝壑須臾平清
風四起處鬱蒸或不輕今茲冷氣深經旬壓簷聲
正月二十七日
晨興啟蓬門綠樹有啼鶯山風遠遠來墟煙低低横水
寫蔽芾影岸束湍瀨聲春事曾幾何孤花尚含情
春晚
餘靄淨麥岐流暉轉蘭臯燕壘落梁塵漁舠激碕濤芳
斟競飛斝綺思歸搖毫良燕氣清和物色如春韶
春分前一日
沉沉聽雨坐瓶花養香梅鼻觀得此供息定本氣回春
陽已大壯隂雲尚難開小忩千葉黃眼塵一清哉
青青葉中蘭庭幽有餘芳新葩明輕莖知我春晝長安
得滋九畹命騷與争光風泛不須紉深林宜永藏
細雨桃樹枝依流欲舒紅水深相𤼵揮倍覺多春工從
渠武陵源不與人跡通馮生天地間我汝俱樊籠
柳已綠可愛溪風更搖之人居春氣中安知物熙熙常
年二三月醉眼不自持摩挲此瞢騰老去今其時
草色老春薺氣數戚已分流光生鬢絲日暮江東雲故
交本不多零落那忍聞墻隂雨凄凄夕陽何時熏
避暑
亭午暑未凉竹隂訪泉石泉源徹底清石色半痕碧幽
處鳥聲流閑中人意適風微一幅巾林深轉虛寂
秋意
秋意不堪老宦情惟自悲蕭蕭風雨中吟哦漫尋詩古
來騷雅士常恐歸計遲此事不難辦無語王謝兒
二十九日寒食(按詩四首其一首見七律二首見七絶)
花間雨未亁強飲食猶寒山澗得名流豈曰俗相看晉
文綿上田往事今鼻酸江南好風景且取文酒懽
清明
既喜寒食晴復值清明雨山空洗雨花零落蔽泥土脩
林𤼵新葉青綠粲莫數雖云風日異景物俱可覩犂鉏
動遠村愈覺愛農圃形跡欣得閑持醪醉為主
上饒禊飲
流芳報花信暢叙記東晉何知胸崔嵬未覺景急峻泛
觴河陽春庶且雅俗鎮
九日錢塘江
九日風凄緊扁舟𤼵龕山龕山正自佳況復江水間吳
歌動兩漿泝洄過滄灣雖無菊可把矯首雲斑斑
九日次前韻答賦德久
客裏素秋節誰復同襟期黃花雖滿眼何意采摘之古
今曠達人把此顔為怡謂可制頽齡屬興深于茲淵明
南山下放浪東籬枝白衣縱莫至自惜草木姿斯辰天
隂隂雲深翳晴曦更想杜陵老抱病登臺時我欲事嘯
歌舒憂以娛悲悠悠時序心搖毫漫致詞
九日次陶韻
草木易黃落倏然時序交豈無素心人松栢不改凋今
日我重九惘然風度高起尋得良覿南鴈將横霄誇毗
信誰子短世亦已勞旱暵乃天運惔焚禾榖焦一歌百
世蘇重歌千載陶唱予而和汝其雨復崇朝
九日
悠悠兩高峯眇眇見落木病餘老身倦登樓謾伸蹜茲
晨有何味酒面欲汎菊常年得重九高興必徵逐誰知
嬾出門搔髮鬢已秃子雲雖識字君平唯賣卜坐久風
頗怒新霜夜來肅
野色荒荒白嵐光𨼆𨼆青家鄉未千里客路復長亭絶
景詩難狀多愁酒易醒西風攪黃葉興寄託鴻冥
除夕前兩日示秉
雪風吹溪雲晝刻催歲律歡傳頌椒花餞歲欲何出舉
頭荒山廬冰澗溜凄瑟兩鬢已顛童種種不滿櫛題輿
得斯文愛士欲黼黻團呼一樽酒清言了人物四座各
盡情燭䟦屢剪拂如愚於席間踸踔倍勃窣授簡而供
令古興亦豈不
二十五日
焚香得深居清風養幽抱杜鵑來何遲鴻鴈去常早微
瀾響溝流積潤滑磴道綿綿百草長春風雨中老
三月八日
晝閑春婉婉草樹轉花事人誰用吾情我自順吾意江
山不徒吟城郭亦可醉隂隂起晴風相賞豈云易方齋
既虛清山堂亦深翠來燕翩翩歸啼鵑𦕈𦕈至時物付
芳華所惜者風誼
春濃自徘徊我歌亦其事峥嶸眼中人磊磈言外意何
哉非達也拂石醒小醉棋枰隨圓方目擊勝敗易冷齋
芹泮地坐久濕空翠了無官曹塵所以野老至汎乎不
繫舟未數長沙誼
所貴知者希初不與人事飄風擊墜瓦彼豈有本意百
爾我所思豈必待熟醉烈士徒殉名歸潔似圖易鱣鯨
困螻螘蘭苕巢翡翠廣心之昭融巽語之極至何若於
燕閒相與談仁誼
初九日
山空草木長明日欲立夏俄頃一蟬鳴節物便相亞平
心閱四時益覺運而化殘杯了清晝新香度深夜風雨
隂陽間悠悠嬾悲咤
十月初十日
南忩午逾暖日氣烘人衣徒有蒼蠅聲甚無鴻雁飛老
身漫自伸老眼其疇依摩挲根塵間瓦溝霜已晞
晦日即事示同遊
閒居誰與娛寂歴滿黃葉冬晴日氣午乘暖得步屧兒
僕為鉏園俛仰纔自愜親朋忽過我少坐情意浹烹茶
味既爽穿林景逾接縱遊星居寺僧房頗稠疊隨流覺
路熟更見沙觜涉道院出香鼎春山弄書篋留連一兩
杯設飯羹用筴亭虛列峯巒溪淨映城堞躋攀重閣晚
覽句費目睫歸歟語河梁分手興未帖吾衰子俱壯歲
莫何術業從來評道德亦必在耕獵好惡空紛拏利害
漫懾怯郡國有惠養朝家有調燮孫臏為斷足范睢至
折脅尚能變軒昂未信秪萎苶莊知冥靈春佛說惡濁
劫無視霧氣蒸飛鳶墮跕跕
十二月二十八日
寂寂園中林脉脉林下泉蕭閑歲云暮老身欲何言不
畏日月駛但笑霜雪繁人生本非惡往往迷宿愆昏明
夜復旦寒雲滿空山瓶儲粟粒罄交舊無往還塵埃豈
不知冠緌易牽纏五鼎食與烹寸景能幾年心境互生
滅雅俗相移遷危坐明檠燈爐香更清然
日長
日長林影聚早暮氣彌清既自罕人跡而猶聞市聲物
生各有態境異俱忘情門前酒誰來吾其撞餘醒
落日
落日青松間疎明山翠寒誰於元氣中弄此赤玉丸我
心本清陽隂濁不可干虞淵下可取快飲杯勿乾
喜晴
積日困秋雨曉起天開明披軒納晴光樹影當階横遙
聞玄蟬急忽見翠羽輕整衣聚足坐似覺天籟清身形
百年爾衣食苦強營運化有理道超然得此生
晚晴
兩年元日隂今年元日晴微霜起清寒人物多歡聲行
都占江海魚鹽易經營何時復三京萬世開太平
掩關月色滿窗宴坐久之
雲窗月當午小醉人未眠兒童鼻鼾雷聽息方綿綿萬
籟一以虛性地開其天入林山自深金澗通瑤泉
對月
璇霄蕩凉颸静夜却團扇幽人醉未醒月色窗戶轉起
舞步高寒借我蟾宫便
十六夜看月
夜久羣動息廵簷尚何觀庭空葉忽墜琤若摧琅玕芒
寒星彩動霜氣尤瀰漫誰知太虛中運此寶月團須臾
一雁叫飛下溪流灘
月過林端清甚
月出雙樹間營魄何流光初弦還當午净極涵莽蒼溪
虛響城角露重天欲霜送客出籬門共立古道長
玉溪樓看月
山晴夜自明草樹遙可矚樓頭春已非尚有月如玉胡
為乎來哉可謂萬事足溝流雜蛙黽信閱人代速
夏夜翫月
夜氣生微凉山空步明月飛光入人家流影到林樾零
零白露滴冉冉清思𤼵乘雲度罡風天上有宫闕
方齋啓窗見月
我豈不解飲風軒乘月開細細春酌動徐徐秋興來俄
而弄清影自爾却氛埃誰信城市居野老為裴回
中夜危坐雨聲清甚
倦卧一塌上展轉不能寐更聽蟋蟀吟時時風雨至披
衣起趺坐數息存妙寄其生何用觀夜氣吾已志
八月初七日終夜大雷震雨如傾注風敗吾藩
籬拔吾庭樹
晴明天氣佳草木浮光煇珍禽各翔語羣花競芳菲人
情春和時怡遊𩔖忘歸常陽一以亢旱甚翻歔欷赤地
至千里焉有不年饑家家望雲霓想像隂雨霏狂飈震
雷吼連夕恐非機溪漲橋已解拍岸欲平磯所幸蛙黽
爾跳噪皆輕肥居民其奈何泥淖生理微意欲問彼蒼
何日生清暉由來此隂陽歲事中和希今年積秋熱焦
熬在郊圻既雨復苦風拔樹敗墻圍后土無乾處眇予
將疇依
雨後驟冷凄然
天高氣蕭瑟薄薄寒中人登山兮臨水貧士志不平惆
悵徒自憐羈旅誰友生申旦耿不寐淹留可無成
梅雨
山溪遶寒城林園眇荒隅南枝小春梅意似醉眼舒
雲隂冒霏霏欲步雨如塗人閒壓芳槽洗酌留我娛
易齋誦銘語耆英幾年無吾儕老孫子交契歲月徂
速飲付丘壑微吟對江湖何當暗香底花影相持
扶
微雨
雲間度微雨霑灑草木淨披衣未盥櫛失却體中病屋
角鳩鳴隂是亦彼情性今我睡既醒豈不有孤詠
夜雨
卧聽空山雨愁人春夜長田蛙與水鳴聒聒來耳旁緬
懷千載遙賢達多遯藏豈無命世才所抱或沮傷離家
脱塵役且憩雲水鄉時運不我留老去空彷徨但恐壯
志銷放浪宜自彊
午窗驟雨
日暖石礎潤雷雨響空山草木盡披霏雲氣滿窗間我
方岸幘坐與客談笑間會當乘少霽午隂聽潺湲
急雨
滛滛夏暑雨小民惟曰怨連朝浸田塍一夜倒河堰尋
常已食麥積久況少飯錢幣易低昂亦合利商販
阻雨
獨坐空堂上憂來與誰語出門欲遠遊泥雨復艱阻不
見一人來那逢會心侣前除一幽禽四壁響飢鼠無以
滌睡昏春茶尚可煮
自清明後十日雨
得雨宜秧田久雨損麥隴日暖可成實天寒妨出種米
麫世所資敢為一身奉望眼冀晴色深為農夫恐長林
風颼颼狹港水洶洶閑謠不能歡名與食孰重
雨中作
閔雨澗將涸為霖流復湍聲來白浩浩氣起清漫漫隨
山問本源踏地觀狂瀾隔水城市塵了然不相干
初三日雨
一林梅花雨香濕煙冥濛水流澗底清聲落前溪中鳥
飛既整暇人意亦冲融今歲春來早新萱已滿叢
雨中
山林得凉雨倍覺十分秋衡門籬落間木槿上牽牛霏
微弄空明炊煙澹飛浮有酒不肯飲南冠真楚囚
夏雨
已忻五月凉連得六月雨泉石養芝术甽澮長禾黍病
雖未能飲起亦尚可句凌晨百鳥啼静夜百蟲語寺外
鐘磬音樵歌自來去
隂雨
變風忽交作雨脚窗紙鳴隘巷掩關坐爐深沸瓶笙豈
不念故山斗升聊自營米貴薪炭少天亦放我晴
夜霜窗戶肅然嚴冷
行都鎮東南衣冠萃軒盖文書漫穰穰人物當藹藹癡
或不知止隘即莫可奈江山何清空天地本正大四更
霜氣重肅若起深籟乃信埃壒中此景終不害
雨後
夜煖雨驟至溝流起微湍一秋多苦晴魚鰕生意艱朝
來清蛙鳴便覺斗水寬豈不念其涸跳梁聊自歡
凉雨
凉雨濯袢暑中林動清觴一日亦易與千古不可忘人
物信消長治運空微昌我有插架書醉甚無慨慷
社雨
空山水流澗社雨掩籬門雲隂起微寒藥爐自常温老
懶一欠伸開卷窗明昏屋邊桃李蹊飛飛亦無言
開簾卷書坐燕聲煙雨中時物依辰至春社古所同豈
不知其然歲月何匆匆擁襟一閑謠林花落簷風
梅雪
殘冬且論詩豈待梅與雪雪固以水清梅自惟花潔玄
機未易窺聖解不難說棄置便掃除俗者慮上拙
松雪
松雪照殘臘溝流起輕冰倦身固蹣跚睡眼猶瞢騰塵
埃與野馬何急來相仍東隣可以飲一舉宜數升
雪
我枕麴藉糟女為彼玉雪驚心京索舊流徙此越絶霏
霏醉飛花堂上燭勿滅
積雪
積雪有何好照我窗牖明窗明不能寐披衣數寒更帶
雨豈滅蹤無風如有聲荒荒山野人渺渺江海情
坐想孤山雪竹壓籬礙過之勝
詩亦常語爾細思有何情瞀瞀青眼收種種白髮生不
如緘口住時復信脚行折竹松邊路孤山籬雪清
回路雪作野酤
適俗心不夷索𨼆山不深駕言出春浦回車已留隂雪
飛催我句村酤且重斟此致天所資優哉有遺音
雪中
雪映山窗白竹爐殘葉灰寒垂紙帳低起坐百念催推
枕理吾夢栩栩鼻如雷覺來神氣中平旦陽明開
淨業與穢業交戰則我微未能滌玄覽前識相依違玄
冬霜後雪磵谷慵啓扉天耶其人耶咸言上上機
今年已有雪今年亦有梅梅花與雪片日夕相徘徊失
喜固莫爾亡憂尚何哉不與萬法侣孔跖俱塵埃
涇渭本一水濁清我何尤白雪固為潔老興開兩眸須
臾冥心坐薪火時添抽咄哉皆前塵秃髮不滿頭
鳥聲已鳴春磵廬雪色深紛綸五經笥古人云鉥心心
本理和順萬緣常逼侵莫作斷滅相明明去來今
趙十有詩及高泉之行因思往年同遊青巖
秋花滿青巖禪榻如昨日舉眼曾幾何歲月流電疾君
其壯藻思我已老蓬蓽誰云彼高泉春晩又能出寺底
讀葉碑祠前看周筆夷猶慨以慷緬邈咤而叱思君弟
行役應惜良會失朋從滛液之於我豈固必旁觀徵逐
間往往誚遊逸相望一樽酒朱絃理青瑟墜緒或可尋
陳迹安可詰澒洞塵眯人榮名真蟣蝨
八月二十五日過南豅
凉雨忽不止秋隂無奈何山根瀉新漲小立玩流波會
逢其適爾紫芝有竒歌惜此未深密時見人跡過
巖桂苦未花尋香上扁舟溯洄得蹊間微步理舊遊鮮
鮮見新枝幽芳浩難收回首城市塵所憩因少留
撫枕知夜永淅淅過山雨淨聽秋氣還清吟可無侣年
來幽興熟心口自相語我其内熱歟何其未能處
題南豅
南豅山下路一眼煙雨昏松篁葉滿地楊柳條映門此
興非所難吾道何由尊鏗爾舍瑟希帶濕藏春痕
遊南高峯下
濛鴻山氣潤噴薄澗水急殘花護新枝春晩綠隂集杖
策一俛仰挈榼共行立路轉南高峯窣堵正嶪岌勝跡
古今同軒裳孰羈縶
譚守約陳漕林宰同遊南巖得問字
高情動巖壑幽討忘遠近追隨得秋日挈榼多美醖悠
悠遠朝市寂寂委時運雨集星散間他年或相問
霞山
避喧甘猛虎杜語誠有味況此古城遊儘迥儘無畏捫
蘿魚貫登&KR0008;确入荒蔚俄而得峻極天闕逼象緯春風
猶未旬芳事已髣髴憑虛了不寒清淑滿腸胃眼高物
破碎意廣身良貴隘彼微塵歊邑郭亦何謂同來三二
友斯道久涇渭偶然一尊携物笑我頻喟焉知酒行多
但覺飲之既煙巒屏障環秀潤仍蔽芾更對西日紅輪
囷纏海氣
中平峯下巖可坐百客絶頂尤竒
臨水既凝竚望崖試徘徊榜舟一以渡露晞嵐影開矯
首與人居直上無飛埃峭壁過鳥道老樹相縈迴下訪
𨼆者廬敗堵留巖隈亂草蔽嵌空停泉照崔嵬因知勝
絶地使我心悠哉誓當如龐老舉家為此來
齋居湖寺晚對南屏疎鐘茂林霧氣蓊然
南山起寒霧雨氣蓊林木但覺白漫漫不見山下屋須
臾逼昏黑疎鐘度幽谷寺冷西湖秋齋房媚幽獨
步澗壑上山𨼆
秋山響松竹漠漠起雲隂褰裳過石瀨望崖荒草深誰
家窗戶開少寄閒澹心茗醑無不可所畏塵霧侵
道場山山上有伏虎師宴坐嵓寺中方池清深
可愛
翠麓轉危徑清漣媚方池鐘魚鳴寶坊窣堵高不危憑
軒眼力盡晴色烟凄迷秋原禾黍登佳處端在兹齋餘
作茗事晝寂香篆遲當年伏虎師此地嘗嵓棲高風動
寥邈勝跡窮險巇回橈日已暮悵望空自知
茶山
人日遊茶山點檢山下泉載惟兩賢祠緬邈桑苧仙豈
無高潔懷何有香火緣雨晴動春事草樹含芳妍獨來
宴坐久湛然還惘然扶輿度歸路尋友了閒篇
又
南風滿脩竹兩賢凜如生殘僧具湯餅茗椀寒泉清歸
來涉城市貨殖何縱横溪明漾長橋履此復暢情喧寂
等一境人世不足驚北窗卧微凉神思纔清平
同尹一遊茶山齊賢繼來
蒸雨隘閭巷茶山午風清同吟方齋人禪老相送迎隔
城帶湖光更約暢叙情輕雲轉雷晚静定天宇明
東南一峯松雪明朗舍前甚可眺
夜嚴風色冽開門恍竒絶誰將連日雨幻此瓊玉屑林
深竹初折澗淺冰復結望久忽烟銷山明見松雪(弋陽縣山)
(色竒秀有一峯屹立于衆峯之間意頗異之邑人云山有三十六峯此一峯石間有如龜山明之陳丞相家祖)
(塋在焉)
四月十一日靈巖
陟逕得遐矚濯泉愜幽尋禪窗坐來久聊以娛客心平
田綠未整湖色收晚隂回橈繾綣餘翔禽亦遺音
午日趙鈐轄同坐溪旁望靈山雲氣次韻
塵俗自塵俗幽竒自幽竒競渡殊汚人正爾無所之城
隅白雲堆涌出靈山詩不可磨滅者天欲鑄偉辭是大
有佳趣豈問庾元規舉扇勿障風吾與子同歸
雪觀
絶壑過蘭若炷熏擁寒爐稍收神觀明時翻經與書忘
言忽自笑得興將誰拘雪雲起冰霜是事俱澹如
雪觀
暮鼓朝鐘外鼻端消息真靈山高溪南而有彼上人祝
髮豈滅性趺坐宜忘身咄哉露地牛染淨俱一塵當年
少林立話頭猶許新北風吹雨花繽紛皓如銀我來試
標榜此境何了因無相亦無證顰伸氣方勻
秋日郊行題崇福寺大井
秋暑未退舍獨遊亭午時籃輿汗翻漿陟覺回凉颸青
春十載前此地嘗娛嬉只今髮種種蹉跎尚何之懸崖
多紫花遶夜垂青枝殘蟬猶爾噪新鴈乃許遲允矣原
憲貧異哉宋玉悲酌泉揖老僧清坐生佳思
靈井(九峯庵前涉澗入崦間泉𤼵嵌空日夜流不竭鄉老傳嘗有龍見光怪吾翁名之靈)
(井)
靈井復何許薰風度前林一卭為蕭散涉流殊匪深山
空人跡少無言見鳴禽嵌嵓適所會潺然送清音宜我
濯塵土陶寫此胸襟冨貴本天命得閑且幽尋
天竺靈𨼆觀鴻漸寺記白香山泉碑
靈𨼆天竺山清流潄竒石草木鬱青葱巖洞耀丹碧有
時閑聯騎盡日為散策蕭條懷古心髣髴問遺跡勝士
多去來流年幾今昔寺記喜逢陸泉碑尚餘白因知幽
絶處得之乃無斁所以千載後山名轉輝赫二子有逸
韻煙霞本其癖想當落筆時無地著清適嗟我復何人
長歌想英魄
參寥泉
湖光佛寺古山色泉水清蘇仙則已遠名字空含情西
風動林松琴瑟有餘聲我來揖而酌一飲百慮輕朗吟
兩石碣脊記眼為明當年彼比邱亦足得此生
六一泉
不見六一翁但見六一泉得泉以思翁昔僧何其賢旨
哉山中樂合與蒼崖鐫後來坡仙銘空以文字傳山林
已禁苑復與道院連蘭若縱莫存此水尤泠然歲月誠
易與陵谷終變遷薰風拂湖水晚日明湖煙回頭呌林
逋醉倒孤山前
