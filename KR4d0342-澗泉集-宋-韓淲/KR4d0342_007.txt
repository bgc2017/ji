澗泉集卷七宋韓淲撰
五言律詩
慈福太后生辰聖駕同中宫過北内上夀至暁
鑾仗方回觀者無不仰贊慶禮四朝之尊也(案此)
(詩二首其一見七絶)
盛典行長樂秋光溢夀樽后儀崇太姒帝服見曾孫遥
想重闈集咸推六殿恩歡聲開九秩誕節照乾坤
春日
院落無人到遊絲自短長細風添霽色斜日轉流光柳
入鶯邊嫩花飛燕外香一杯春晝永試與問年芳
次韻元夕
煙月收微靄春歸柳色深落梅還滿眼啼鳥獨驚心醉
熟醒何益愁多夢亦侵銀花元夜句猶記昔人吟
輦路元宵盛樓臺煙火深異鄊今日意樂事去年心溪
闊斜陽下林空細雨侵扶輿且蕭散尋勝一閒吟
人日
去年苦無雪今雨又多風人日平頭過元宵轉眼中野
梅香更白文杏色微紅籬落春隂外樓臺暁霧空
正月十一日
春前三日雪今則倏霜晴澗谷冰凘滿溪山風物清梅
梢已飄灑蘭穗始敷榮宿約多神賽君來酒重傾
三月一日
海棠花上雪憔悴却如人曉覺春光淡時占天氣新燕
脂纔糁糁翡翠正勻勻睡足寒猶力宜多酒入唇
雨中上已
風作連宵雨山寒復晝冥酴醿花白白楊柳葉青青令
節空輕過芳時惜易經清真王逸少修禊寫蘭亭
次韻昌甫寒食
南北已分壠後來那得知侵尋空歲月流落漫歌詩宿
草露殊濕白楊風更悲江村暗寒食老大故園思
十四日
淡淡春晴晚忩前燕子飛酒杯誰共飲詩茟自孤揮上
冢家山遠下湖仙苑稀空多冶遊者扶醉趕門歸
風花郭店路靈井隔雲溪渡水魚争出隨山鶯亂啼只
疑身未老不信夢還迷今日逢寒食西湖春草萋
二十五日
山徑瀕溪轉林亭亞谷斜老詩無住著徤酒有湏賖急
雨催楊柳微隂養杏花重簾新燕子隨處覓生涯
晚春
細雨收微暖輕雲起薄隂舟横蓮葉淺人度柳花深佛
屋多支徑旂亭亦遠林一春思放浪盡日喜登臨
初七日
晚來臺上坐猶自說春歸可惜園林裏都無花片飛榜
人勞載酒鷗鳥定忘機笑摘青梅子停杯看雨肥
七月
水石雲山裏歸來已九秋隔城如淺近鄰寺始深幽慧
遠逢修静文淵說少游徑荒殊不掃風葉上牽牛
九日
客裏逢重九路經鵝嶺頭物華元自好意緒不禁愁霜
重曉猶積烟低寒不收營營本何事吹笛下滄洲
趙運幹秩滿經由寄懷任舍人直院九日
季月黃花酒今還過玉溪野僧談衆妙林叟祗孤暌滕
閣有前境胥山無别蹊會湏直學士霄漢記閒栖
十一月晦
沙鴈徒高下荒雞任喔咿連山雲日過夾澗雪霜吹葉
逕濕仍滑柴扉久易欹不知詩在否詩亦費心思
十二月旦
雪後寒簷滴青燈夜看詩人情雖已甚物色又何其永
永孤城漏垂垂老境時瑠璃剪木葉今歲是冰枝
歲晚
歲晩家何在冰溪懷玉山雪梅香汎汎霜樹色斑斑村
酒相招喚田歌自往還白頭掻更懶今識市朝間
十六日
不恨常疎隔何疑欠討論同心惟設飰盡興亦空罇日
與樵争席時看子候門山場風莽廣溪港雨沉昏
寒水浮沙急昏煙擁樹深茅茨得幽隱藜杖失荒尋地
暖疎梅𤼵籬虛敗葉侵終風驚達夜未雪苦多隂
忩日
飯已南窗暖依違睡思生息虛神即固氣定體殊輕霜
熟日初上簷疎紙透明欠伸詢早暮一唱午雞聲
乍暖
乍暖人多困晝長春已深殘花紅糝糝新葉綠隂隂山
寺依巖曲湖船過水心鈎簾醒午睡閒覺去來吟
晚晴
雨闊雲難斂高樓忽晚晴地卑雖帶潤天近自增明蚊
動初成勢鴉翻過宿聲牆根有孤樹清坐見凉生
乍冷洒然
不可更禁當伏隂多夏凉體中時作惡鼻觀日焚香照
眼驚雙鬢支頥待一觴詩來相勞苦邊事敢籌量
初十日
沉沉三日雨衮衮四山風潢潦從浮汎羣隂漫長雄深
居何藉屐矮屋且遮篷急歛身心住徐看鼻息通
二十一日
向來愁見客今去莫吟詩自是才情減何勞朋舊為一
身元屬我百事總因誰溪路多鰕菜呼童問早炊
曉冷
暁霧知猶冷初陽覺更和午風吹不斷夜氣暑還多簾
檻翻黃蝶燈窗撲白蛾晚春初夏際蠶麥復如何
風落
風落摇窗牖煙垂暗屋簷漫空時衮衮灑迥復纖纖着
柳真堪折迷花自可粘春前一尺雪農事不須占
明月
明月度窗櫺荷香逼酒醒水聲鳴澗壑風影散林坰暑
雨收微眇晴雲動杳冥小軒清坐久高下數飛螢
夜月
月近中秋好人寕不用情那知雲欲暮遽作雨連明圓
缺閒皆見隂晴老自驚夜凉山葉響燈火短長檠
聞雨凉意可掬
秋聲連夜起雨過雨來時睡覺風生屋凉知水到池交
游稀自好出入嬾方宜只被章泉誤書題又寄詩
雨多極凉冷
焉知三伏雨已作九秋風木葉凉應脱禾苖潤必豐地
偏山吐月橋斷水浮空雞犬鄰家外魚蝦小市中
晚雨可愛
燈火凉秋夜空山雨到簷吹聲初甚少落勢近頻添籬
菊叢叢潤畦蔬種種霑沈思仍静聽香鼎伴書籖
初三日急雨湖山雲氣初霽樓居佳甚
雨後見雲山家林恨未還人生何自苦身老定誰閒溶
洩平輸處縱横羅列間幽幽清潤氣樓迥自怡顔
夜坐聞雨
夜静時聞雨山深遠聽更疎林聲轉永孤戍景何清方
册舒還卷殘紅暗復明脱巾掻首坐曳履欠身行
又
寒夜空山雨聲從遠樹來老懷渾木塞癡坐只灰堆抖
擻閒題句團欒試把杯崢嶸歲云暮春在臘前梅
雨處
雨處茫茫白晴邊隱隱青林間田舍屋水際酒家亭野
迥驚初見村深惜未經隂沉思得月歴落喜瞻星
煙雨
汀洲生玉水煙雨對靈山翠碧迷千嶂清泠瀉一灣尋
春因共載落日不知還便是名人畫無能寫此閒
煖雨
土煖鳴嘘蚓山昏聚宿鴉㳂流多佛屋隔縣少詩家怕
醉休温酒狂吟待飲茶花天晴自喜麥地雨誰家
雨中
幽林遠朝市太息古來今四月麥秋後江南梅雨臨庭
前三徑在路口一溪深車馬有時到定多閒淡心
花浥垂垂細林摇點點稀綠繁枝困裊紅淡蘂鮮肥高
下海棠起淺深山柳圍雲梳煙未止風急雨争飛
雨葉凄凄晚風花肅肅春乍看渾入意久坐恐傷神城
郭三家市山林一病身幽偏無客到疎嬾寄吾真
雨後
魚沼成吹沫蛛簷落斷絲盆花半開合階草盡離披風
靜凉猶在雲低暁更遲懶能尋枕簟好去把鉏犂
二十二日雨
整衾和枕簟振席見燈檠欲讀書休讀難成夢也成四
山連屋靜一葉隔窗鳴總不關吾事無非是物情
澗水應添潤山雲定不虛夜光離復合朝氣慘而舒履
𤱔禾須穫窺園菜可鉏稀疎遍籬落微密上階除
四月二十三日渴雨
霧下疑成雨簷低暗復明田家思一稔王國慮多晴天
豈預人事世應容我耕憑軒歸計定只得待雷聲
丁寺丞靈山閣同國正小集是日得雨次韻仁
甫五字
野寺乘凉雨宜從志喜論橋分一水隔城列萬家屯樂
寓東山妓賢歸北海樽年登農滿望客醉我忘言
五六日大雨
海角地蒸雨江南天要梅晚春知望久中夏得愁開鬱
鬱隂隂過綿綿浩浩來已傳增米價只道損苗栽
夏雨
轉輸三伏雨探借九秋風沾灑蓮猶碧飄摇葉未紅荒
凉甘退縮清潤擬從容在野農人喜仍年禾黍豐
東流值雨
客恨何時了蕭蕭雨未晴異鄉無伴處荒縣少人行樹
色巡簷碧江聲遶枕清且憑閒景物陶寫小詩成
雪後微雨
烟重雨尤寒風銷日未乾江湖浮綠淨巖岫列青攅嬾
出空穿履宜歸且釣竿凄凉兩都舊洛下卧袁安
苦雨
開歲晴非少經旬雨是多澗寒人跡斷山暖鳥聲和試
手應如畫回身易擲梭無聊宜已矣有興竟云何
五月八日喜雨
洒洒如人意明明助歲功夜闌愁有月暁起喜無風坡
老記為美宣王詩最工朝家一祈禱田里得和豐
十一日同處晦蒼筤喜雨
清坐看凉雨山林静有聲交遊因共話衰老欲何營風
急初疑斂雲低又苦傾爽然神觀定籬逕不知塵
凉雨
默坐看凉雨山林有正聲冥濛元廣大點滴半虛明雲
葉才羣起風枝又一傾信知塵易遣徒亂雅難平
陂池浮月影橋閘瀉風聲遠雨收還施行雲翳忽明襟
期看我醉譚笑待君傾凉夜玉溪曲行歌詠太平
雨凉
暑雨常憂缺秋霖莫厭多夜雷聲復厲朝霧氣方和積
潤花嵓桂横流穗畆禾酒閒吟解穢茶熟困驅魔
雪
山外黃雲晚溪頭白雪深不知嵐氣重但覺水痕侵老
眼轉愁坐孤懷聊醉吟樵聲隨遠近釣影任浮沉
雪後霜結未釋
苦雨翻明雪酸風結暗霜晚煙留積冷暁日度微陽茶
竈薪難拾詩箋筆易僵麄官對窮臘何事不謀長
春雪再作凍甚
春雪不可賞草樹方萌芽從渠滅萬徑徒自負千花兀
坐地爐側困眠山枕斜渾忘瓶粟盡吟復厭浮誇
雪後如春
雪消春意動樓外已東風蘭珮新輸綠梅瓶久薦紅人
生雖向老歲事豈終窮青瑣黃扉地西湖一望中
對雪
有霧光殊慘無風勢轉豪形欹天已近氣積地還高上
下何其别周迴任所遭虛緣詩悄悄幻滅酒陶陶
雪望
山黯荒荒霧溪凝惻惻風乍明收髣髴欲暮起曚曨岸
窄叢梅發樓高老樹空歸來煖杯酒爐火夜深紅
風雪見山林佳絶
煙濃山漸白風急樹還青鶻落飛鳶逕鷗浮宿鴈汀周
遮迷疊嶂疾瀉快中泠敝褐輿籃兀村醪飲易醒
雨雪
雨雪春將半山寒澗溢時誰題五字句我得一篇詩淡
泊情何遠綢繆味愈遲閒中且陶寫治國有安危
雪天
寒色摇窗紙瓶梅靜吐香小樓深坐穩矮屋欠伸長雪
意垂垂白雲容淡淡黃西湖林處士侑食水仙王
春分後一日雪
尚覺梅花發元知柳絮飛舞迴風蕩激灑急雨霏微解
凍羣芳盛餘寒百卉稀小窗還附火買酒典春衣
初八日雪
江國春來淺新年雪未闌雨霏初急急霰集復漫漫固
喜成三白寧憂已十寒微吟窗色晚清聽落聲乾
連日大雪
年後猶仍臘時閒即便春飛花殊惱我惹絮却隨人天
地多竒觀江湖獨老身瓦溝填已遍彈壓萬紅塵
雪作
臘裏春前雪江南瘴癘清隔林應得趣一壑豈忘情已
喜疎梅發遥知細麥生易疎何易密積厚轉無聲
開明三景淨幻化十方清此日扁舟景古人高卧情不
知朝氣重但覺夜寒生漫漫疑無色綿綿如有聲
東山
指點東山路松林一望中芙蓉争弄日楊柳半凋風我
到吟何比人閒興偶同只宜携妓飲名宦付諸公
黃巡檢攝官八房埸聞西巖有龍湫光怪
秋好西巖勝閒身惜未遊桂花香亂石楓葉暗長流蠟
屐輸君適錦囊牽我愁定知風雨夕龍電震深湫
鷺鷥林
一叚寒煙上雲行斷復低明中山映樹暗處水平溪村
落籬門短人家草屋齊風回聽幽絶鳴午有荒鷄
坎石渡
春風送春雨細細濕輿籃過水航寒渌横山觸暁嵐草
芽時簇簇梅片未毿毿問友於何處田礲坎石南
灘頭
溪頭灘背狹高下兩三家風葉山䘖日煙莎路濕沙傍
船初落鴈隔屋已棲鴉何處吹崖蜜滿園蕎麥花
月巖
本意遊雲洞因行過月巖西風低細竹初日上長杉塵
外多僊隱人間易謗䜛逍遥且黃帽憔悴付青衫
桐影澗流
籬落梧桐月情人語夜深露華垂近葉煙翳失前林茶
果隨宜設琴尊不用尋山虛鳴絡緯幽澗亦流音
禪月臺
渺渺凉風起木犀相次開舉家空自住過客有誰來已
是冰溪棹更尋禪月臺欝乎湖海氣鷗鳥莫驚猜
又
僧清知野逸禪月有高臺自是登山去誰非入寺來孤
花明密葉落絮起荒苔香篆茶甌久昏鐘我未回
桃花臺(案詩二首其一見七言律)
聳壑連天碧危臺照水紅何年仙子宅今日梵王宫勾
漏人雖遠凌雲話亦空徘徊羡真隱吟寫分詩窮
趙排官求久齋詩項平甫有句
萬好庵中主今誰記此人久齋詩固在晏叟意尤新已
逸决科步要持為學身尚賢而尚德餘事了通津
次韻斯遠過風月齋
老去親朋少相過夜達晨百年俱逆旅千載欠閒人經
隔情雖舊綢繆意轉新板橋籬竹淨不着世紅塵
地偏心愈遠彼自物争妍屋宇山圍匝池塘水接連持
醪留野飯推食有溪鮮風月齋曾宿施村阿那邊
趙主簿闢書室因喜三世兩中科舉
喜闢書忩好高垂鴈塔名孫謀端有自祖業信能宏山
木鬱争秀簷花香最清太霞仙袂遠老眼為雙明
山林堂
山林堂揔好六十有餘年轉變人常爾興亡事亦然僧
廬雖一坐道院尚相連彈指三家住蒼茫起白煙
山林君已得邱壑我猶居地在名徒換年深景自如舍
人詩可玩丞相事堪書領略無輕負交遊本未疎
芙蓉堂和嚴丈韻
綠遍小池頭胡牀一日幽乍晴人意愜欲暮鳥聲流只
道躭閒趣那知接勝游紅塵飛不到城府亦山丘
西山嶽祠
西山橋外路傍水去穿林石柱岧嶤起溪流宛轉深清
音成小立爽氣入孤斟晻靄叢祠處歸塗月已侵
淨居院
薄晚經禪悅深更宿淨居急灘鳴斷岸絶磴下荒墟茗
椀僧同把詩篇我謾書快歟聞梵唄解榻見鐘魚
花庵次君實韻
居山仍在澗生事本無多老圃初收芋窮檐待補蘿逃
虛惟獨往入俗也相過語默行藏外衰榮奈汝何
崇福庵
蓊鬱千山曲周遊一徑斜老身多歲月閑地少風沙度
密來尤迥憑高望更賖小庵含法界不待野僧茶
白蓮庵分韻
好客不常遭登臨眼自高湖山起煙霧江海暗風濤酒
美情尤暢詩清氣本豪相從真可樂左手記持螯
大明寺
小泊大明寺傷懷復歎誰黃花風未折赤葉露空垂已
往更何說相望只有詩城南人亦客數日夢行期
尹山寺
風淨綠隂合山明清晝長鉢單浮野潤龕座閟幽香鳥
哢集初夏鶴飛迎夕陽離人何用飲有客又成章
朱卿約余倅澗上招昌甫次䪨昌甫
春雨得晴明山扉澗道清朋來何以報雅集偶然成柳
暗枝枝重花疎片片輕經年不相見好事滿壺傾
市遠
市遠塵埃少村虛煙雨多極知九日近無奈一秋何掃
徑尋僧話關門待友過巖香送籬艷儘可伴婆娑
稻田
秋深耕稼熟綠浪起黃雲縱却牛羊踐難驅鵝鴨羣斷
乾根易撥催壓穟頻分烟露未全冷村村晴氣曛
颺糠
颺糠新出米打榖旋推禾健婦行茶椀癡兒守飯籮一
秋能飽未終歲得閒麽農事無終極人生可奈何
種樹
種樹擁牆隙伐茅開地偏老衰常問禄貧窘失求田晴
熱山前日隂凉澗底泉賢哉陶五柳只愛北窗眠
和韻紫芝留句寄之
一柱觀能好臞仙須討尋從渠有丘壑何處没山林乍
惜靈舒試或矜莊可吟颯然秋氣冷清夢水之心
蘇堤芙蓉(案此詩二首其一見五古)
爛漫芙蓉𤼵霜前城北花因君話書室使我出山家風
雨三杯後烟雲一望賒石丁餘興在相與醉生涯
觀柳見桃
柳已看看暖桃仍恰恰開葉間驚甚雨花外合輕雷不
分青春半其如素髮催官閒惟可句心醉也尋杯
竹外荷花
雨竹翻山翠風荷漾水香我行三步遠人飲一杯長不
以扶頭去其如掃迹蔵柳花纔露白梅子又傳黃
次韻昌父梅花
山水孤根畔行吟不盡情花為天下白人比聖之清冬
日真無對春風合主盟可憐香浩蕩歲歲落還生
梅
霜風小摇落梅已到南枝要識人間事須從物理推虛
緣看影動昭徹待香吹此後唯愁酒從來未欠詩
野趣軒見梅花
相逢暗香底又見一年梅枝既爾許瘦花猶如此開橋
横紅葉逕山晚白雲堆凍雨時吹灑人閒寒事催
梅逕
掃葉去宿草園空起碧苔晚烟收未了初日又還來老
樹幸無恙新花應有開年年到寒月全望數枝梅
西軒
聞道西軒整登臨識自今溪山雖郭外樓殿接池隂舊
觀趙岐發新詩尹喜深水南如此勝吾老復關心
題水鵲
水鵲衝衝過山鴉撲撲飛澗深應得趣樹密自能歸古
路人行少家寒客到稀世途多轗軻隣里且相依
山鳥
春晚雨時晴隔簷山鳥鳴留連因共話拓落又閒行不
選呢喃語從教格磔聲酒來誰可飲吾亦小詩成
鴈度
鴈度南樓雪寒聲裂紙窗身雖回五嶺影亦落千江抱
膝吟諸葛全家隱老龐冥冥避矰繳一往信難雙
高鴈
高鴈承雲薄參差去復齊水村連落岸山寺迫浮溪風
定轉宜遠日斜元未棲一聲歸兩眼不負拄枯藜
