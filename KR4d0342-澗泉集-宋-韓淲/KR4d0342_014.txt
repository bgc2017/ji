澗泉集卷十四宋韓淲撰
七言律詩
至日夜坐懷伯臯
故人何在在乾封想見書燈焰吐虹節物正隨雲物轉
君心應與我心同梅花未有水邊蘃楓葉已無山外叢
何日持杯相勞苦夜長霜重聽鳴鴻
有懷尹賢良玉山舊居
方齋元在玉山深六月都無暑氣侵一縣閒人都不見
四方賢者始來尋煙嵐處處多真意鐘磬時時起梵音
既出城南過朝露雲仍留得是書琴
有懷昌甫兄弟
籬雨簷風落井梧山幽時復見樵蘇近秋依約能鳴鴈
長夏無過暫止烏新麪已多猶可餅舊醅將少欲何酤
章泉二老瑞峯遠悵仰空成耳熱呼
因趙十有懷正字兄弟
餘杭嶽麓春還夏只這心情各自知衮衮官居隨俗日
遥遥田里獨醒時州麾事業終何說使節光華任有為
我老玉溪溪上住醉迷風絮一吟之
有懷
相從樵𨼆對秋風雲氣遥連滄海東浮世從前多去馬
空山依舊少來鴻水生處處雨初足稻熟家家飯不窮
我亦醉翁門下士閒中惟覺句難工
感興
天時人事兩相催雨浥薰風上綠槐憂樂易從忙裏過
榮枯空自老邊來尋枝帶葉終無得放浪隨波豈有才
信道吾廬吾亦愛溪山繚繞照崔嵬
秋日感興
江湖吹鴈一聲秋便合如人酒拍浮南渡百年無舊事
中原積代有前修競傳家國恢疆土必定公卿運策謀
野處何嘗知理亂談邊遮莫話邊愁
歲晩感興
歲晩天寒山水鄉團蒲曲几在書房竹爐旋撥松花火
石鼎閒拈栢子香吟就有時聞夜雪睡餘乘早負朝陽
呼兒瓶粟今多少且典青衫沽酒漿
危坐
行藏何事老相侵流水高山自古今強把詩書連夜讀
喚回燈火十年心人間富貴非難有聖處工夫索愈深
不覺雨聲吹入耳秋風窗下一沉吟
偶興(案詩四首其二首見五言古一首見五律)
綠樹啼鶯春已闌杜鵑聲裏最綿蠻繁陰有路歸幽處
長日無人到俗間茶信為僧時過水詩魔因客又登山
薄衣輕體風吹面神觀初明氣自還
述意
不學神仙不問禪此心收處亦安然春風桃李閒行樂
夜月林泉常未眠有客杯盤猶草草無人杖履更翩翩
門前地僻紅塵遠贏得虛閒近簡編
斥歸
一斥歸來上野航老無羈絆試斟量詩囊縱在那能賦
酒盞何嫌且細嘗點檢丘園理花草咨詢里社見蠶桑
玉為山底冰溪水魚鳥飛潛意更長
雨中睡起稍晏
睡貪凉雨失窗明坐起蕭然笑我生故舊幾何論歲晩
僮奴只待得秋晴蹊間井臼草多没岸底溝池水易盈
閒不厭多寕厭病卧時誰復更關情
春思(案此詩六首其五首見七言絶)
春向深時花未多柳濃桃淡欲如何籬根山雪風猶力
屋角林霜日欠和徒有愛閑常自惜豈無好事略相過
得朋便若開心眼芳綠韶紅兩蕩摩
春懷
寂寂春風送落花芉綿芳草徧天涯數聲飛鳥閒亭館
幾箇輕鷗泊浪沙望斷小谿流不盡步尋幽谷路還賖
一巾華髮吾何賦肯與浮榮定等差
秋懷
漠漠輕隂樓上頭老來心緒不關秋相看鴻影簷前過
轉覺蛩吟砌下幽儘以詩囊供寫興少將酒盞與澆愁
急風又墮蕭蕭葉天淡水雲無數浮
偶成
老身何計可飛騰收歛精神過此生耿耿自温誠自遣
栖栖無乃類無成湖山放浪慙真𨼆朝市低回亦強榮
隨分官曹了飢渴小樓聽雨晩風清
勿向
勿向閒中懶却身自家志意要精明書來眼下休麄看
事過手時多錯行血氣易令人喜懼功名徒使我衰榮
青山綠水雖瀟洒莫被清虛誤一生
雜詩
富貴榮華總未經此身雖老意何驚日梳白髮憑軒笑
時照蒼顔傍水行局束一家兒女態凋零四海友朋情
燭搖醉眼梅花白香動夜窗吹雨聲
孫期牧豕
祝雞牧豕其非誤逐鹿屠龍也是閒用破心時無活路
得全身處有名山洪纖高下皆徼幸終始乘除每好還
一任鳳歌仍豹隠多應蟻夢與蝸蠻
趙推寄朱氏楚辭
迴鴈峯前寄楚辭古時人語已如斯少翔幕下寕天定
近入臺中信己知連帥朱今當共學故侯劉昔尚誰思
春來草滿南池水何日薰兮又屈巵
坡翁
鷄豚社酒屬東坡秋到黃州奈若何主聖自應無所損
時清到了不能磨後來海上歸猶在今則文忠謚孰過
三嘆志林真不朽兒童楚語任吳歌
讀徐湖雪句
坐看何如更步行草低葉滑小橋平沾泥不作凡心濁
積水渾疑仙骨輕雲逼曉園幾欲雨煙開晩寺却嫌晴
一溪遶我山前去未信溪山有我情
今年數日雪連年所少也
兩年無雪今年雪山積溪浮壠復横消盡塵埃猶畏俗
釀成雅潔僅能清煙綿細麥添生意風颭枯梅更有情
蔌蔌聲中見疏密近多昏暗遠如明
劉克莊潜夫詩編
等閑温李相游戱有底應劉獨怒嗔雅調縱教勝俗調
古人疑不似今人時閒作吏元非逹官滿歸鄉必是貧
既往巖居惟野處由来澤畔則江濱
宋提刑少卿詩藁喜自其曾孫傳寫
分明山隠是詩家零落殘編久易賖忽見子孫能繕錄
敢言人士得誰誇衣冠祖業多流品文雅儒風有等差
細讀一篇尋一句餘芳寧不擅詞華
周子静示詩卷
湖山風雨煙霏處蓮葉翻翻百頃寬我己塵埃無可寫
誰將詩卷對之看蓬萊地近初摶翮閶闔門開更整冠
此段情懷久寥闊沉吟猶為洗悲酸
陸羽泉頭忻考德林逋湖面得敦詩交情未覺非前日
雅道那知乂一時逼塞古今空上下凄凉人物易推移
申言保社吾何敢但惜中含屈宋姿
趙推官詩卷昌甫數稱許之
句句芳華字字香章泉巨擘意深長為渠力挽抉雲漢
與衆争光掃粃糠每以成章能膾炙孰於行卷敢權量
南池自是風流地波撼水村荷氣凉
題橋南書院圖卷
幾年來往柯山下合到橋南書院中邂逅立談知地勝
從容抵掌見詩窮心情信自一㕓足眼力從他萬馬空
煑茗燒香了吾事試聽灘瀨落秋鴻
楊袐監江東集
江東集裏好清詩未看争知看便知句句多般都有格
篇篇出衆不趨時包藏許大冰霜骨撘帶些兒錦繡皮
却被鐡錢趕歸去誠齋老子也便宜
題昌甫所得陸待制手書次韻昌甫之題句
放翁遺墨幾何年雲遶秋山月滿川摸索空驚久零落
追思猶恨少留連貞元人事誠如夢正始文風信若仙
江海凄凉易陳迹山隂茅宇賀家船
題魚計編後
積水閒題魚計名一亭元自野而清幾年來往疑無謂
舉世行蔵定不驚鄭圃賦留南渡久瓢泉曲到老來平
詩編多少臨淵興徒得旁觀句眼明
昔先公欲刊白蘋集今教授刊之
吳興好在白蘋洲先友云亡不那愁空對遺編想容止
休論往事記從遊吾翁甚欲流傳遠賤子常疑埋沒休
贏得虛名付殘斷風流終古藉西疇
來子儀監廟見假詩藁
伏波老氣肯消除磊塊撑腸萬卷書憤世疾邪吟諷裏
傷心思古笑談餘一軒漫占琳宫静四壁空懸客舍虛
𨼆𨼆龍光射牛斗東湖煙浪遶吾廬
從王仲可求近詩
推門喜見王摩詰種樹栽花興寄中一旦青衫遽如許
幾年黃卷亦書功人間文物驚無有天與詩名定不同
乞取成編山裏去坐堆殘葉讀清風
永嘉林氏集雲庵索詩
太半交清曾著句獨餘師道更銘碑海山磅礴知何處
人物聯翩信一時以似詩書端可尚允懷今古不堪悲
百年所種皆先德宰木雲庵過者思
豔歌行
翠幕朱簾蘇小家濃熏蘭麝競奢華繁絃度曲柱爭雁
媚臉持杯眉拂鴉錦帳春餘情未極寶釵分處夢無涯
紅樓何在香塵合恨不都將命乞花
昌甫寄近詩一卷
詩情閒雅筆舒明吟到平時字亦成老不厭山懷玉秀
静宜流水章泉聲殷勤題寄情何過展轉看來眼自驚
一任人間無此作近聞鞏至得同盟
詩逢
詩逢惡境無一字酒為可人須百杯醉眼却愁天地窄
頽齡肯受歲華催秋生遠樹吹紅葉雨過空庭滿綠苔
飲罷從教黃鵠舉吟邊宜看白鷗來
玉成叟書來索詩
贑上書來寄近詩經行已得蔡邕碑老年文力能如此
壯日交遊定可知賈馬以前須有作應劉而下復推誰
冰霜滿眼梅開未想見翛然句益奇
風雨中誦潘邠老詩
滿城風雨近重陽獨上吳山看大江老眼昏花忘遠近
壯心軒豁任行藏從來野色供吟興是處秋光合斷腸
今古騷人乃如許暮潮聲捲入蒼茫
江湖集錢塘刊近人詩
才華未若一杯酒行業尚貪千首詩今貴幾何名得志
古貧最底謂知時雕殘沈謝陶居首披剥韋陳杜不卑
誰把中興後收拾自應江左久參差
黃子功示近詩一卷因思昔年湖上同林德久
訪銛朴翁之適石城明月鴈聲中劉武子詩也
子功詩有和武子句
西湖南畔訪詩僧小艇浮遊酒屢傾猶是三人同眷眷
豈知一别各營營有懷舊約空如夢忽見新編復暢情
依約小山醻唱處石城明月鴈聲清
伯臯丈届七十寄詩慶之
老來誰不惜光隂世態消磨鶴髮深化道喜經蘧瑗歲
遇文應動太公心極思吟嘯知如舊且願豐登得似今
聞道田園足強徤雲山深處好書琴
上饒登科八人所識者四
鄉邦為作四賢詩所識還知盛一時高質静專還朴厚
熙心堅正却平夷新尤膽略無回曲适且才華不詭時
他日要當為國器喜看虎榜大名垂
昌甫生日
南枝今己十分開天夀高人玉雪梅不問冰霜驚歲晩
要看風月喚春來鎮常兄弟遊山杖間或交親奉酒杯
忽到窗前花更好暗香吹夢竹軒苔
趙十將入山避生日(先約之煑餅)
己御祥琴又一年忍因初度醉賓筵為君煑餅邀朋舊
容我尋詩話古先信義自應如皎日功名誰不上凌煙
宗盟祖業非他比長夏相期玉水邊
看士人應舉
六年不到秋場屋懶散低回強自寬本謂有緣居上第
可令無分作觕官小來勇往癡心在老去羞將冷眼看
笑殺杜陵紈袴句只知多誤是儒冠
訪耿運幹不值
束結新樓挾帶湖月臺凌厲雪晴初主人不見望猶美
客子空歸興亦舒支徑草黃飛野鳥露洲莎綠下舂鉏
梅梢過臘花争𤼵城裏分明物外居
二十一日治園成季過
滿地霜風吹曉色荒寒猶有菊枝香不知籬外輿籃入
正爾亭前掃葉忙急取繩牀坐夫密旋尋酒琖引而長
老懷老眼老誰語閒處閒人閒自傷
昌甫約過施仲益
章泉常為誦清詩今日山行又見之新闢軒窗知雅玩
更拈書帖𤼵佳思杯深旨酒留連夜爐撥寒灰領略時
信道人間好甥舅不妨酷似有襟期
鞏仲至到浙江急往見之繼而以詩來乞次韻
相從我自慰無聊物換星回又斗杓近市少霜梅欲動
長溝無雨水全消幾年冠蓋東南會逐日舟帆上下潮
見說公來便尋覓老懷何更得詩邀
過常山魏寺丞
瀟灑薰風佚老堂溪山圍遶水雲鄉高懷不與凡情雜
勝槩全無時世忙須信貞元朝士在應憐元祐故家荒
餘生來往奉談麈商略吟邊飲最長
燈夕頗盛郡中相招不能往也
滿城歌舞事元宵溪外蒼山雪乍銷紅日漸遲花信動
銀蟾初上燭光搖幽人自笑居空谷遊子從教往麗譙
一盞青燈對編簡舊歡如夢壯心凋
過傅驥院竹間
竹深留客南山下只許幽閒話晚凉酒盡更須拚酩酊
詩來猶可共徜徉無端薄俗從它轉有㡳浮華不自忙
意氣如君天地在牀頭書大且韜藏
欲過履道庵不果因以詩送餅餌
乘晴欲過雨巖去草木空疎霜後寒老苦瘡瘍行又止
閒將餅餌問平安夜爐挾册應三復曉徑舂禾可一餐
蕙帳藜牀同夢寐試回頭作去年看
十九日過耿運幹
春風池館水溶溶杏淺梅深柳意濃拄杖横臯穿麥壠
傾壺中沚見雲峰有來好事能同適儘把閒吟不自供
莫道澗湖相去遠要驚心賞每難逢
寄耿運幹
霍廟湖深淛水邊雪村來往定翛然薰風六月上塘路
得雨九秋東壩田酒政應緣因禄仕詩家拔俗在吟篇
翩翩銀筆經年别巖壑風流想後先
送耿運幹當湖酒所
一自西風散芰荷殷勤風雪更婆娑經年誰謂酒邊少
此日我云林下多才俊榮親當折桂時清禄仕且嘉禾
論交論契無餘語收入離筵入短歌
聞孟使君到子顔𨼆廬次韻余安叔所賦
祝家山映一荒途霜滿晴空樹色虛太守去尋高士宅
比隣只道野人居朱輪不礙簷前橘白屋惟堆案上書
想見猿驚鶴飛走袁安卧雪畫堪如
王寺簿過山園
小園纔放一枝梅便有傳呼别駕來領略風光歸草木
經行野路踏莓苔人間襟韻須吟筆花底風流入酒杯
公亦暫時相賞識詔回天上肯重陪
昌甫約諸人茶山病不能往次韻其所賦
幽人何許不懷賢忍把清詩與世傳可惜吕曾祠宇地
獨留香火寺僧緣入林去踏山頭月裹茗來烹井㡳泉
病著偶辜城北約尚吟餘意得同焉
山中上巳宋六成甫見過留飲
風光流轉景常新且樂林泉自在身曲水流觴知上已
落花啼鳥近殘春快傾座上一壺酒莫染人間半點塵
兀兀籃輿好歸去路平微雨草如茵
鉛山徐子融茅齋留飲次其韻
茅山從此占西湖須信高人德不孤臨水未能忘汝潁
愛山還肯羡匡廬眼前孤勁竹尊者世上浮名松大夫
浩氣己充真樂地寧論實相與虛無
尹一留飲次其韻
冬來何意酒杯寬舊話新愁轉轉難落葉滿城吹薄暮
浮波夾岸𧺫清寒方齋留客情無己上郭歸人興若闌
天地之間是襟誼淋浪贏得洗悲酸
曾廣漕見過
舟車亦過水村來猿鳥無驚自不猜化雨江西貴先覺
宣風廣右屬行臺詩書𤼵冢人千里桃李成蹊酒一杯
雪岸艤蓬春動處尋詩野老亦清哉
次韻仲至至日相過
微官誰復肯來過名勝凋零己不多忍為故人疎酒盞
漫將佳節付詩歌閑情只道山林好老態其如歲月何
静夜小樓相對久盈編新語但摩挲
譚南恩見過
正在山前看木犀兒童驚報故人來急扶藜杖過橋去
喜見朱轓作牧回嶺外山川多瘴癘江南朝市有塵埃
經行又泥冰溪水且折清香荐一杯
斯遠入吳就春官試因相過偶成
春風閒日小樓居門外歡迎長者車道舊秪如前日事
别來不覺近年餘烟花帝里宜同醉杖屨湖山可自如
趁取好懷尋好句人生何必愛吾廬
八月六日伯臯見過
華髮秋來忽滿梳故人相見意何如強親杯酒歡無幾
尚覺篇章興有餘世事紛然隨野馬吾生老矣信籧廬
林間己下蕭蕭葉雨過空山木影疎
昌甫攜渭南詩見過
長笛殘星趙倚樓吟邊供斷一生愁渭南作尉誠微宦
江上逢人憶遠遊風景不因今古異琴樽寧與是非休
章泉傳到澗泉上凉意滿天河影秋
張以道見過
霜簷明日曉晴天忽有騷人到眼邊煑餅漫留尋舊話
烹茶還得寫新篇旅懷但且官天地世道全憑酒聖賢
回首山鳴鐘暮起水浮橋外耿墟烟
十二月初九日雪尹子潜來
九峯庵上雪中眠夜半寒枝落枕前虛曠益知身老大
静深惟覺夢清圓山圍漠漠無通路田缺幽幽有暗泉
雅志能來得同榻雨嵓人必為吟傳
弋陽徐宰見過
幽深終日冷清清誰肯乘春過水行雜踏軒車雖逹宦
從容杯酒信豪英静看聲利身何絆閒惜芳華意轉傾
相對弦歌有餘咏苦遭風雨也宜晴
送趙餘干宰允中
夢寐湖山同雅集溪篷還送宰餘干蒼忙寫句求詩律
邂逅持醪得笑歡花事纖濃春又過麥天清淡雨初乾
琵琶洲畔絃歌地一上乘風眼更寬
潘德久置酒柳洲小樓
幾年九日西湖酒此際從公把菊花酬唱不知留客舍
登臨無奈得詩家水舟又掠空潭浪山屐經行兩岸沙
白髮清尊乃如許數株楊柳傍樓斜
初六日民瞻古梅下留飲
眼到梅花便有詩園居支逕入疎籬崔嵬自與人高古
爛漫誰知我笑嬉煙濕遠荒吟不盡雨收幽𨼆醉為宜
新年陡覺新愁少坐對南枝更北枝
過楊解元看古梅
春風晴日草玄家城北坡陁一徑斜遠以雲山供境界
静惟書籍是生涯敲門忽有醉吟客隔屋初無桃李花
天矯龍蛇饒古意孤芳真足對年華
亨中送梨棗
年年梨棗寄西風近喜豅嵓一笑同坐石弄笻泉汩沒
望雲搜句月朦朧經時話著猶疑畫盡日來思又若空
珍重交情兩相望鹿門深處見龐公
雪後昌甫將歸章泉斯遠諸兄偕來留飲因詠
林逋詩約同賦
風煙溪觜轉山腰起覺清寒坐擁貂林薄曉光吹蔌蔌
水流暮色下瀟瀟相期勝士來推戶更想歸人遠度橋
會取試尋詩句寫還鳴高樹許由瓢
年來閒得傲山林肯怪連天雪作陰蘇武不眠身自健
袁安高卧興何深嬾穿東郭先生履細和西湖處士吟
無限目前今古意歲華如許老駸駸
竹邊松外最清新煙斂風迴净辟塵江闊遠分垂釣叟
山空時過採樵人摩挲望眼尋幽徑抖擻閑身訪近隣
三白會須能一飽茗盂聊且寄吾真
詩謝文顯兄弟載酒并簡子暢二首
幾椽牢落依僧住二妙慇勤載酒來名節似君真有道
交游著我定憐才譚高屢激清風起歸近何嫌落日催
苦憶平生溧陽尉驅車政爾犯黃埃(子暢出迓客)
柱杖敲門借竹看步隨紓曲轉林端架邊綠蔓陰成幄
橋下清流春有湍君作屋廬嫌近俗我因巖谷遂深盤
儻思出郭少塵事或命巾車初不難(文顯頗樂山居之勝故云)
余計院父子以我乏酒連以一壺為餉
冷坐樓窗欲雪天空掻華髮泥塵編不嫌酒盡西湖上
安得詩如南澗邊剥啄故人還餉我開嘗餘味信能賢
公家父子何多事今日碧香猶卓然
酒盡
連宵風月頗堪看酒盡端憐賞詠難豈但街頭沽苦貴
更緣秫早釀多酸蕭蕭陶徑柳將落渺渺吳江楓欲丹
安得酒船數百斛拍浮長遣一生歡
訪吳推官津亭因喚船小酌而歸
㳂洄艤泊更躋攀好事來尋小艇閒却憶武昌遊赤壁
可憐姑熟醉青山岸凉崦靄知空谷水遠汀沙見淺灣
惜别且同幽興熟鱣魚潑潑鳥關關
昌甫分寄瓢泉繼而辛卿遺一壺來以詩為謝
章泉分餉瓢泉酒己洗牢愁萬馬空重拜書題如夏日
便開甕盎瀉春風時聞水石雲山主世數文章翰墨功
且道歲寒梅雪好僧窗閒有幾人同
飲横碧軒
僧舍頽簷屋一間呂曾南渡此看山風光流轉人雖遠
詩句磨鐫景自閒好事肯同携酒至青春又見隔年還
坐中野老醺然醉指點梅花亦可攀
謝戶曹載酒見訪
閉閤燒香正寂寥忽看結客過衡茅溪山有味真㻣樂
松竹無心肯絶交老樹枕流傾社甕凉風吹月上山殽
浮梁飲散各歸去夜静水明搖柳梢
喻伯經推官約施翔甫父子載酒澗上
麗澤同窗不一人是時文物動簮紳年來此話誰能問
老去知君我獨親天下傳聞難見道世間來往易知津
持醪野路江梅底後會相逢意轉真(贈喻)
歲晩尋梅又一年南山巖下澗溪邊雪殘古路初何似
詩到前村更𨼆然邂逅襟期元拔俗從容宦逹自登僊
奉親携幼人之樂贏得朋來棹酒船(贈施)
留客煑餅因過山寺煎茶
旋掃荒凉喜客來胡牀隨處坐徘徊野亭湯餅談方透
山寺茶香望轉開風近凜秋多落葉雨收殘照少飛埃
大都識賞非難事莫被旁人富貴催
方齋子潜留瀹茗(案此詩四首其一見五言古其一見七言絶句)
東吳南楚江湖外城郭方齋尚得朋意象古人無索寞
譚鋒爾汝有憑陵花開簷蔔疑非俗林擁旃檀祗欠僧
梅雨未收吾欲醉山橋歸路髮鬅鬙
蕙畝分青長復低菊梅連綠密仍稀牆陰未午風聲急
窗外從朝雨力微坐待酒杯來肅肅案翻書册净暉暉
幾年來往徒多感今是那知較昨非
葉侍郎寄烏石茶昌甫詩謝之次韻同賦
瓶茶遠自水心寄緘詩又謝章泉分揀芽為贈信靈物
回味有功非世勲降伏睡魔庶永日不居酒聖須乘雲
何時幽討共仰止烏石岡頭煮此云
奕棋
水竹光中戲奕棋棋中妙處有誰知對人不到一盤滿
信手拈來幾著奇活法要須能自悟危機何用苦尋思
此心虛静元無物莫使顛冥勝負時
新火
香浮椽燭散新煙閶闔沉沉輦路邊寶蠟分擎初拜賜
錦衣飛步競傳宣柳陰未曉明粧鏡花氣籠晴趁卷簾
莫怪荒凉問榆火午炊猶待死灰然
蕨菜
春華滿眼倦尋詩蕨菜纔來又賦之雷雨動山應偪塞
風雲垂地正奔馳僧盤何苦分葷素鼎食那能問瘠肥
珍重方齋家送似為加餐飯亦何其
謝人遺藷
風起爐寒鬻未成兒驚門底有人聲乃㩦藷藥來相饋
尚帶泥沙便可烹夷以采薇清易足屈於飱菊恨難平
老身得此渾無事捧腹摩挲且莫鳴
喜見蓴絲
一杯濁酒下蓴絲不負東吳薄宦期安得林逋同𨼆約
尚憑張翰寫心思人間美惡吾能會物外清閒世莫知
更待西風小搖落鱸美鹽豉轉相宜
送爆竹潘舍人
使者歸來守歲除嘉殽應笑去年無錦嚢自是詩無敵
寶帶還看騎甚都想見頌花方列炬故將爆竹伴屠蘇
祝公茂介春祺去明日朝元拱御爐
潘舍人重打帶
使回揮槖試從容詩在腰圍瘦减中金重内分知帶赤
花明殿後映鞓紅聞呼巧匠重陶寫好稱朝章荅化工
更待&KR0008;韀印如斗轉庵元是有家風
吳澧州兵部挽詩
桂籍傳芳兩弟兄才華奕奕盡專城獨躋郎省享高夀
復處祠庭全令名遺愛梁山初趣召承恩澧浦晩增榮
如今仁義鄉前路忍送靈車薤露聲
黃壺𨼆挽詩
國朝人物盛江西歐晏曾王世所知䞉喜年來說壺隱
還看身後紀豐碑路遥莫致生芻奠心折聊成薤露詞
高蹈如斯天必假彬彬子舍見孫枝
周南仲正字挽詩
姑蘇臺下同杯酒一旦相從情轉親才屈自應無近用
時升誰不有通津避名苦節乾坤大務道圓機歲月新
我亦推藏山澗曲細思餘論忍沾巾
葉和劑挽詩
守道安恬譽翕然晩登朝路合騰鶱身勞援溺嘗貽疾
夢兆囹空信不冤傾盖方欣同藥藏挂冠謂可樂丘園
愁聞薤露閩山遠餘慶他年屬後昆
挽余伯玉藥局詩
抵掌從容慨且悲晩年風度喜論詩賢關鼓篋文尤擅
德里垂車志豈違築室高門如昨日開筵投轄已前時
夀登八秩流芳裔松栢佳城畫翣吹
黃靖州挽詩
兩把州符身已老壯年崛起計偕時藏書漫與詩千首
種秫閒尋酒一巵北客到今真可數南人視彼尚何知
鶴山父子成丘隴泪灑谿風讀壙碑
黃子耕監丞挽詩
籍籍夷陵郭白雲紫陽猶足重斯文當年臭味傳天壤
絶代聲華隔世氛邂逅月邊蘭槳駐從容日下竹符分
傷哉逝矣空遺藁雙井風高信不羣
哭徐子融
膽氣麤而硬脊梁茅齋寂寞未云荒自知友道無同異
共仰師門有在亡遣世尚能生卜地安時應許老耕桑
一琴一劒山楓外雲影吹空白月光
哭徐大彦章
翻閱前言力著書暮年尤惜日之餘倦從科第於榮宦
靜養聲明只燕居落落谿山空爾許悠悠天地復何如
傷嗟平昔琴尊地常似親承教載初
