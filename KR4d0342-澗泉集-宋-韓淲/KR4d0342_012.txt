澗泉集卷十二宋韓淲撰
七言律詩
寄趙農丞
祝融紫盖瀟湘水已是離騷更著秋仕宦有時還潦倒
人生何地不周游久持庾節身長徤纔乏奚囊意必遒
我老重加交舊少望餘風葉冷啾啾
趙簿留飲望城裏海棠因思履道且寄民瞻
相望海棠思故人最高臺是北城闉看來先自花饒笑
興到從他酒入唇語燕既歸驚作社盟鷗何在且行春
妙年秀發如君少桃李紛紛只世塵
再寄吴推官
中秋天氣桂花𤼵正爾商量一首詩忽喜得書開復看
相思如夢見還疑偶然寫句封題去何用成篇和答為
佳處因君又重賦月明葉落滿庭垂
寄彦升九日前一日飲其家
稻田陂水菊花天新築軒窗醉酒邊情味故人如昨日
襟期閒客又今年沉思節序俱同夢賸賞風光甚欲仙
屋上青山展圖畫鴈翻秋影下平川
趙履常湖北倉經過因話昔惘然久之
俛仰之間又一年舊遊新話兩茫然驚心會聚初何所
滿意飛騰不在邊眇眇桃宫聊記取峩峩芸閣久迴旋
歲寒玉雪清冰地纔著纖塵是市㕓
寄周正字
長洲茂苑關門睡忘却蓬山夢裏遊爾雅一生無濁見
離騷千古有清愁澇田檢放難終歲寒事經營易得秋
欲寄潛鱗尋過翼望窮雲海復悠悠
時子其泊城外姚寺因問訊之
隔河城裏撲京塵占得僧窗景自新酒泛椒花知逼歲
瓶簪梅蘂欲爭春乾坤可是無閒客湖海元非有旅人
老去壯心空不已雪花垂地雨尤真
寄張饒縣
漣漪清浸碧崔嵬玉水靈山夕照開陶令風流非偶爾
孟嘉嘲笑亦何哉偶因别乘閑吹帽想復同僚正舉杯
去歲相從最為樂黃花明日又徘徊
二十三日宿舒料院家因以寄料院
書林猿鶴依然好風月飛翔正嘯啼下榻留連又家塾
輿籃來往幾芳蹊但知舊隠依清樾想見新班照紫泥
小醉微吟因一寄斯民夀域待公躋
寄林祕書
甕篘初熟二螯肥空水生寒脫葉稀北闕既嘗縻爵服
西疇但且理牛衣由來意氣多㤀老到底功名却欠歸
冰玉故人真耐久湖山相望翠烟霏
駿仲小三哥調選言還併寄巽伯上舍
麗澤之風又一傳可堪諸老久沉泉逢人盡道能尊事
逐物那知不變遷邦邑祠堂應自若朝家䘏典為誰然
相思相見還相别難弟難兄更着鞭
次韻仲至雪句兼寄樸翁
長安一片雪冬深勝士騷人只苦吟可是頓㤀它日志
也非深惜此時心細看北闕吴山下暗想西湖葛嶺隂
搜到詩家難到處掉頭應不管寒侵
寄趙十監試(案此詩二首其一見五律)
夜凉月裏話東征傾耳呼猿洞水聲玉室金堂元避世
鱸魚蓴莱豈懲羹舉闈箇箇三年試雲路家家萬里程
在我能為古之制裕陵圖治重宗盟
寄趙成父鄱陽就飬
薦福碑前水滿湖芝山携酒看來無老閒就飬身湏逸
歲晩逢時興不辜岸幘以來誰在座課經而后自開爐
春稍迤邐梅湏好安得相從一笑呼
寄趙正字秀倅員外置
僅得相從又隔州梅邊花信尚悠悠蒼茫有句雖能寄
黯淡無觴可奈搜湏信山林愁不密豈云江海要潢流
邴丹仕宦應聊爾歲月空催人白頭
寄劉小山武子老丈
秦淮東畔得詩人踏盡前朝陌上塵寺外殘陽見光宅
苑迷芳草憶臨春空餘王氣金陵古猶帶歌聲玉樹新
羸馬倦童應獨往舊時明月恐傷神
翠微秋影浪吟時一片才情杜牧之不望上天容此老
只憂無地着群兒歲華荏苒疎音信人事凄凉有别離
日暮江東雲合處小山叢桂是吾師
寄鞏仲至
清言猶可誦君詩落在人間一任之霜後錢塘寒自覺
臘前閩粤煖還宜坐掻秃髮甦殘困俯援長毫寫舊思
二雅以還情義短隴梅欲寄未開枝
寄斯遠
夜深踏月過章邱樹影吹凉滿地流不覺身從城市到
以為人共廣寒遊數家小屋全然静一點浮雲也自收
天下中秋誰有比歸來清夢尚悠悠
寄永嘉葉丈以昌甫韻
誰云遣興莫過詩詩到清愁只自知老去山林能幾許
近來香火復奚為隨身作務何湏較脱手成文不費辭
宿覺庵高飛夢到一春花柳更無私
次韻趙路分寄昌甫
金仙寺下章泉水幽討荒尋夢亦清半世奉祠非禄隐
窮年稽古只書生深居肯以它人重嬾出應於外物輕
好是二徐來問學更欣同姓得詩聲
寄昌甫斯遠
重陽未見黃花發滿眼青山如故人且把長言索佳句
應掻短髮任閒身籬邊千載陶元亮谷口今時鄭子真
屈指交遊久零落勿云情異與心親
寄李半村商叟老丈
不到前村五六年春帆便合上溪船桃花浪暖魚初出
燕子風輕柳欲眠海内知名今有幾古來是事總如然
茶山衣鉢分明在相望閒吟寄謫仙
寄王幹
閩粤榕青蕉子紅年光當付酒杯中推愁顧此歡無策
作興從渠醉有功犴獄贊臺居上幕藩方連帥近元戎
雨嵓風雪應回首我老窮山更憶公
數年不與李商叟書忽書來一詩寄之
正始之風固寂寥茶山猶有半村高静觀世變慵招隐
閑賦詩章定廣騷深信老懷能自適遙知好事不常遭
秋來醉擁殘書卧鼻鼾吹紅氣轉豪
寄昌甫
章丘死矣章泉老經月何為不寄詩世事易教閑裏過
古心難以衆人知莫因開徑思來往只合深居歎别離
矗矗靈山終不變蕪城吹角暮雲垂
寄謝耕道
白蓮庵下犁春屋正是吴山大隐坊一任車塵飛不到
半生詩卷獨難㤀眼明貴近清樽富心折交遊秃鬢凉
十里芰荷湖水外海濤秋浪更茫洋
寄錢丈季卿
儘有溪山儘可閒竹符英節幾年間竟歸問舍應游泳
將老擇鄉誰往還獨笑闊疎誠易久皆云高遠愈難攀
東風又綠天涯草百事何勞一破顔
寄葉正則丈
宿覺庵高何處山松風江月幾人閒可曾着眼力耕外
也且游心研滴間春冷種花開較少年饑求飽食猶艱
淛東渾是江南爾一崦一重還一灣
寄昌甫
梅花開盡冬亦盡雪後春來猶苦寒年事其誰無老境
時情徒自有儒冠林虛磴道歸深谷塘決溝流起素湍
鷹掠晩風鴉泊霧一軒苔竹且加餐
初二日寄昌甫
病餘無緒可從容健羡人能下上同秋冷芙蓉才弄日
晴烘嵓桂又吹風枯榮車馬留還去喧寂壺觴散復空
老意苦心徒漫興玉溪雲薄有來鴻
寄趙帳官
滿架葡萄遶屋蓮久齋深静想依然地無鷄犬身逾逸
池有龜魚意自便客不來時風雨過我無營處水浮煙
短籬之外皆城市那許飛塵到簡編
寄廣南敖運管
且把閒詩寄故人嶺梅冬近一枝新望窮海外應身健
心折江東入夢頻我道詞章非醉墨誰思勲業是知津
因風遠訊弦歌客好對孤芳說隐淪
向親回自宣城出示十二姪送行詩次韻寄之
歸來誰作送行詩山疊昭亭水宛溪蠟屐定湏同探賞
錦嚢贏得是提携索居野外薰風起回望天涯落日低
往事舊遊空太息老身今巳分扶犁
寄丁䕫州
䕫子遙遙古信州向來懷玉得賢侯江湖烟樹開方面
巴峽樓臺占上頭掌握機權因世故心思隐膜為民憂
儒家共仰丁寬易老手官還侍冕旒
寄耕道謝犁春
宦塵偷眼望孤山幾箇吟人得往還德久堯章前次是
晉仙銛樸後來間大都夀夭元無定只這衰榮甚等閒
說與一犁春雨謝離憂江上巳蒼顔
寄徐丈和卿
逍遙閣上老彌明不染京華只自清脚底湖山難間隔
眼前朝市易紛争巽巖耆舊交遊契麗澤淵源正大情
白髮長身無恙不冷泉天竺聽秋聲
贈任行甫
一自春風龍井遊遁庵僧寺最清幽山行步穏同飛盖
水際望窮時渡舟但覺眼前多逸興豈知别後有深愁
霜天邂逅武夷路黃葉滿川空白頭
贈葉監元密
兒時聞說卞山翁宗主文章翰墨功今日園林應自好
當年冠盖定誰同獨驚再世登門舊共喜重孫有祖風
收拾世科歸相業老懷何幸復相從
贈劉信卿
從來人物數江西地占廬陵盛一時細說交游皆我敬
豈期邂逅得君知金堂玉室欣同集鴈塔龍頭合共期
文采珊瑚才器遠老懷風味為哦詩
二月二日贈杜晦之
雨收晴色弄雲隂昨日鵝湖山下行四世交游嗟舊好
兩人相與締新盟閒身終歲悠悠過華髮經春種種生
矯首武夷山六曲安仁有酒定同傾
贈鄭處晦
人間臭味易相尋誰復詩騷着意深自古高吟唯洛下
一時勝事說山隂閒看禪月臺前水笑倚靈山閣外林
安得朱絃與䟽越與君三歎有遺音
贈季倫伯臯叔姪
兩龔二阮古來希古月之家喜得之邂逅數年成契闊
因仍幾日復追隨有詩有酒湏人勝無命無才亦我宜
華髮蒼顔勝強徤霜清山影鴈參差
贈孫叔晦解元澈
春風花下一杯酒瀟灑玉溪溪上頭醉裏只知傾意氣
别來誰識訴憂愁覇王城畔看遺跡歸鴈亭邊憶勝遊
他日相逢更何許夜深燈火記綢繆
贈蔡八
休論南渡恐傷神歲月推遷少此人已觧捐軀言國事
可能㤀命掃邊塵賈生痛哭初何意壯士長歌豈隐淪
我在玉溪徒自老杜門今度幾秋春
十一日再贈器之
浮家泛宅玉溪邊小泊茶樓又過年山郡野花共酒盞
天街官柳望吟篇平吞餘子價何待傾倒諸公譽正延
日復故疆湏老手步歸青鎖伴金蟬
戲贈成季(案此詩二首其一見六言絶句)
尋常盡月無人問邂逅今朝有客留酒到醉深纔得味
詩因吟好却生愁夕陽倒射亂雲合淺水未乾飄葉浮
揮手薰風只如此角聲孤起在城樓
贈鄭尉
玉溪夜飲十年時月底群山翠作圍盡吸煙霞歸酒盞
但知風露着人衣飄零如我空攀桂邂逅從公合采薇
南北兩峯元自好長安城裏暗塵飛
贈晁大令尹
少回餘刃到琴歌便覺民生政以和撫字自然成訟簡
豐登元不為苖多溪山有暇乘軒出僚友常時載酒過
我亦久為疎散客與君吟嘯欲如何
贈王理曹
行遍山巔與水涯南遊何地說中華故人又見君三世
薄宦休論我一家邂逅薰香因把酒從容附火試煎茶
典刑文顯誰能信掻首疎梅看雪花
贈俞司戶
春風苑路百花枝猶記青袍上第時喜事為君嘗把酒
交情雖我亦哦詩傳礲梅畔看新築鷲嶺松間覓舊題
别後相逢乃如此人生難得是襟期
送孫司戸
再世論交意已親會逢還在葛谿濱同流要是涇隨渭
絶俗何殊玉與珉落珮倒冠誰避地垂紳搢笏自知津
下言只有長相憶乳燕鳴鳩又晩春
柬鄭一
夕陽門外是南齋望斷山顛與水涯曉去挾書雖雅放
晏歸不飲也談諧新池喜種蓮當戸舊逕慵鋤草没階
約綽郊居遂初賦只消黃帽與青鞵
柬周次公
風花煙草滿春山五載相望各掩關奮迅詞場君未艾
棲遲田里我長閒升沉交舊今多少中外親知昔往還
隨俗何如絶流俗幾回吟醉睡其間
呈李權郡
澗谷春前巳見梅愛閑能有幾人來香收冷蘂依篁竹
影落孤根瑣翠苔吟動敢因呈和句酒闌猶記得隣杯
謫仙今在黃堂裏還許尋芳使醉陪
薛農寺連月不相見雪中思其所居對湖山之
勝一詩呈之
窗外湘山雪正竒不知曾費幾篇詩我窮正墮京城日
公逹宜居臺省時春近定湏歸柳葉臘殘應弗問梅枝
他年拂袖岷峨去好話江東有客思
朱卿入雨嵓本約同遊一詩呈之
雨嵓只在博山隈往往能令俗駕回挈杖失從賢者去
住庵應喜謫仙來中林卧壑先藏野盤石鳴泉上有梅
蚤夕金華鹿田寺斯遊重省又遐哉
丁使君和昌父詩朱卿亦有句次韻呈之
節物推遷還獻歲紛紛如看霧中花春盤又見莱纖手
臘酒巳傾餳膠牙山野寄吟寧漫興禁林有和實驚嗟
韋蘇州集多酬唱亦有州民釣客家
呈趙清江
曾得清詩和吾句江山吴楚每相望垂頭白髮蕭蕭短
到眼青春苒苒長萬里御風游汗漫一歌此日對滄浪
不湏更把論文酒今是前非枉斷腸
呈仲至
雪片纔飛冬巳深詩家何在索沉吟軒裳縱好從他意
筆硯雖荒尚此心細撥爐灰空自處緩㢠溪棹合相尋
臘前年後梅多少愁絶孤山處士林(三年之詩強半山中之詩也處朝市)
(而作此言謂之不安可乎要是詩非可以強吟者也老矣尚有擇哉謾記)
呈王十二丈
三畏堂中一老人青編黃卷飬精神孜孜為善學時習
兀兀窮年德日新常以路遙難請益且於坐下得親仁
淵哉和靖相傳處多少聲名聳搢紳
呈昌甫
白髮垂垂訪故人從渠今昔話頭新留連樽酒空掻首
點定書文且放身見說得泉尋窈窕每經來路喜嶙峋
誰知赤葉青林外又見梅花是小春
呈晁元默
九年不見新詩句聞過名山得勝遊步轉高寒灊岳聳
眼明横絶大江流留連朔雪僧窗夜邂逅西風客舍秋
當使胷襟更陶寫乘時談笑上瀛洲
呈朱卿
謫仙曾昔冠詞場一笑巖花滿意芳月裏直攀蟾桂種
風前常惹御爐香從他凢艷傾城色本自高名觀國光
少為清秋試題品五雲歸路鶴天長
弭節高溪又一年功名終古畫凌煙經筵星拱雲霄上
言路風行雨露邊早逹未應真勇退晩成當不負臚傳
叢生桂處秋光好磅礴閒心且醉眠
又
乘流遇坎過饒陽不見長安且惜芳酒到此時瓶欲罄
詩來明月韻偏彊無端醉裏乾坤大有底吟邊歲月忙
一笑漁樵與争席春風何事不彷徉
三衢史教授留館
一再相逢把酒杯老年懷抱為君開溪山有味還飛雪
草木何心欲放梅共喜醉言方繾綣又愁别後巳徘徊
且論訪戴成竒事莫失扁舟我往來
簡施教授
梅花時節大關情可若山村水舘生取樂未應湏酒飲
㤀言終不欠詩成合汚尺寸多翻覆廢道毫芒即重輕
季攷月書開榜後思君官滿又將行
王禹偁贈吕通祕楚州監倉
聞君公事苦喧卑紅粟堆邊獨斂眉已有朝行翻掌庾
未知畿尉且吟詩(君前仕畿縣)堰頭笑傲同張祐市裏優游
比路隨唯有才名藏不得山陽留滯肯多時
王教授
赤城霞抱玉麒麟祖業傳芳信有人占得倫魁到名第
會將經濟取通津我歸邂逅情如舊君去相思話更新
燕麥風搖梅熟雨為吟初度紀佳辰
徐倅(稚山侍郎之子)
二年清節照冰溪一笑屏星興懶題五月誕辰宜熟醉
九關雲路豈難躋家傳學行元無恙世濟聲華信可稽
邂逅從容何以祝寸田尺宅理刀圭
示大兒峽州簽書判官
看兒遙宦離吾身吏在廉平穏問津積世衣冠當報國
隨時祿秩莫憂貧周旋同列防猜忌出入其間節怒嗔
滿眼江湖是三峽堂堂祖業有偏親
贈日者入浙
信城居士揚今古老大馳聲更不群只是隂陽與流轉
便能貴賤合知聞功名要以時難得賢哲惟夫命亦分
好事勞君過山澤因行為我看風雲
贈南屏潜講主
小樓經卷雜琴書落架蒲桃影碧疎施主去來多佛事
堂僧分散各清居戲臨米帖行吟后困理茶鐺出觀初
門外滿堤沽酒市誰看金鯽舊池魚
茶山贈遠老
一榻雲居十七年茶山香火了閑緣隨身竿木初無地
到手鈐槌亦信天唤起兩賢誰種竹來尋北郭我烹泉
塵塵刹刹衆生濁消得禪宗建法筵
寄淮聖僧元肇
風霜江浙又窮冬瓶錫飄然寺寺鐘爵服豈能三事衲
軒車多欠一枝笻君先靈運當成佛我比樊遲願學農
想得禪家人不到山門惟有白雲封
送趙戶部迎侍回朝
朝回日日曉鶯邊寶帶春風蹙繡韀過眼任題紅葉句
放懷應點白雲篇沉香亭北寧無地群玉山頭别有天
更向紫微垣内去衣冠文物是真仙
幾年高隠占南池得路榮觀此一時持節把麾今已了
握蘭簮筆未為遲暫來舊里歡迎侍便立新班好論思
莫論山人在空谷為公猿鶴伴參差
送戴少望知軍入朝
二年人說戴江隂五馬常存萬古心肯以清朝為得路
豈開黃卷始知音見聞雜陋由來久音旨親承請自今
時世適然多出處逹觀鐘鼎等山林
送許鼓院入朝
九華風物想依然一隔星霜近十年方喜因依二天庇
又看歸覲五雲邊蹌蹌朝士推賢業穆穆虛皇待奏篇
收取功名上臺閣人間誰不羡登仙
送潘舍人護客
往來試與護氈裘淮水湯湯江水流霜雪馬頭應北望
風烟舟尾且南遊皇華使節名方起天寵廉車爵更優
翰墨場中真矍鑠壯懷能賦亦封侯
重送潘舍人
雪裏春風使者舟萬釘横帶紫綺裘王人自占諸侯上
漢使何妨絶塞遊鐵甕城頭過京口金山江外是揚州
宫桃御柳開時候黃道歸來拜冕旒
送富陽曾丞
冨春山下好哦詩訪古懷賢亦自竒孫祖墓荒猶巃嵸
嚴陵臺在更淪漪鯉庭徯次真為樂鳳闕趨朝信有期
一棹潮風觧袢暑石橋秋近足歸思
送施寺丞筠州
江西道院少廻旋蚤晩依然省部遷教子既同分竹虎
傳家元自冠金蟬向來朝闕看飛珮此去名藩好着鞭
八百洞開應一笑遊閒更與問黃僊(李八百洞黃仙觀皆在城市)
送何學諭赴江西陳漕之招
籬邊無菊可清尊又見行人别我門隨意一杯非暢飲
徒知九日欲何言寒煙淮塞干戈滿野路江村鳥雀喧
滕閣迥臨雲雨上好依英簜說丘園
子夀從金陵之招
白下長干亦舊遊十年重到喜依劉幕中籌策無非事
江左衣冠有勝流滿路梅花春信動一篙波影頌聲浮
從來知巳何難易贏得榮名尚黑頭
送推官攝邑鉛山
凖擬新凉共酒巵溪山到處少清詩何年結社得如此
比日登樓已可知製邑且分蓮幕去鳴琴應負錦囊隨
鵝湖石井青楓峽又近淵明把菊時
吴推官權永豐
乾封搖落西風起忽憶故人何處詩白髮居頭空自笑
青山到眼望都疑尋常蓮幕知難近邂逅絃歌豈易為
若見趙舒煩問訊晩禾方得雨垂垂
徐和卿潘文叔溪樓夜飲因送之永豐
良天佳月共中秋綠水青山一倚樓今古情懷只如此
幾多杯酒可銷愁得隨撰杖平生願又向乾封數日留
湖海交遊難定凖眼明烟鳥下滄州
送八姪赴調借仲和兄所贈詩韻
莫㤀前人食息間好將祿養奉親歡愧予行淺無堪法
幸子時亨能效官經緯家聲元自好棟梁門戸各相看
西風喜送吴中去年少加鞭信不難
送伯輝之官德興
愛惜吾民為國憂錙銖尺寸本征求勿輕朱墨勾稽日
當重金繒講解秋奮起儒科多意氣飬成人物轉風流
竹林回首琴書地猿嘯鶴鳴山翠浮
送吴主簿之官
上饒有路逹松陽江淛隣封只異鄉幾載玉峯超霧重
一朝蒼嶺惠雲長决科意氣能相過隨世功名合自彊
高士不為何太甚且稽絲粟恐民傷
送孟元立之官行都酒所
行色西風入帝城新凉吹稲雨開晴月明茅店五更夢
潮上溪船千里程老覺依依人去住閑思一一我經行
功名意氣雲霄路冠劍鏘然佩玉聲
送成季(案此詩五首其三首見七言絶句)
經月紅塵共小樓西風吹夢遶湖流文場兩地還趨走
客路他鄉有去留壯日功名看輦路老年心緒喜滄州
北關門外一杯酒潮水廟山灘上舟
秋日烘林嵓桂花笋輿應過野人家青山路口望烏石
綠水渡頭行白沙里社遊從情最樂弟兄團聚興無涯
重陽天氣君歸去賸醉芳尊詠物華
送莊賢良自鍾山歸鏡山
邂逅薰風醉酒壺秋聲俄巳到菰蒲扁舟西笑遊鍾阜
&KR0008;載東還入鏡湖尚友更思狂客不愛閑時過放翁無
壯心老矣詩情在滿眼雲山道轉孤
送曾鴻甫著作還朝
進退非關我重輕鄉來何屢乞青城西風又上蓬山去
指日須為政地行衛霍功名思滅敵成康時世欲持平
西湖之上煙波闊回首能令眼倍明
送耿宰屬浙漕秋試
傾壺玉澗金波委天地中間惜九秋跬步往來空躑躅
何心出處試綢繆柯山風葉無樵斧湍石煙簔有釣舟
鴻鴈初飛吴越冷震風堆雪卷潮頭
送仲至罷歸
纔得公來又見歸淛江瀰眇越山微岸花汀草依然是
官柳宫槐頓爾非朝路往還從舊少詩家識賞至今稀
西興渡口斜暉裏儘好風帆漿棹飛
送温尉赴調
冨春山下賞花時夜半潮生醉不知人事變遷驚易老
歲華荏苒歎多竒風聲野樹吹殘葉雪意江梅𤼵好枝
且喜彈冠天上去舊登臨處為題詩
送章撫幹兼寄皇甫襄陽
薰風幕府上隆中想見旌旗照日烽絶塞江山元自若
故都京洛豈難通古今只有時艱阻賢否寧無志不同
羊陸規模亦深遠因言為我寄元戎
折南豅早梅送周國正
送客逢花小棹飛折來誰與歲寒期老身不忍看千樹
明眼湏容薦一枝意象春融知玩索咏歌物妙想舒遲
孤高比玉人之德公豈尋香逐色思
送伯臯入書院
江湖契闊四年别澗谷經行五日留撲撲落梅啼鳥換
離離荒草昔人愁餘寒漫自青山老稍霽當同綠水遊
不羡章泉能薦禰却忻半隠得依劉
送施知院洪帥
便好槐庭聽報麻少遲江右建高牙使華仕路應爭羡
晝繡鄉閭合共誇別院笙歌開祖席滿城桃李正飛花
不知誰下陳蕃榻且看兒童竹馬遮
送辛帥三山
暫着鵷行却建牙此身何地不為家閩山又作年時夢
吴會分明眼底花舒卷壯懷公自笑往來行李士爭誇
棠隂應有邦人望笳鼔西風擁帥華
送余解元再往吴中
西湖浙右多佳士為我春風各寄聲睡閣有閒當領略
癯庵因過試經行終年離索非人事它日相思不世情
更是吴王舊池館桃紅李白草初生
送陳同甫丈赴省(癸丑正月十六日)
平生四海幾過從晩向閩山訪海翁又見稼軒趨召節
却隨舉子赴南宫風雲變態高情表歲月侵尋醉眼中
可是龍川便真隐乘時勲業尚須公
送徐仙遊赴省
得雋春風有世科西湖花柳奈君何會逢舊治經行久
相與陳人笑語多快睹揮毫明禮樂不湏製錦更弦歌
開禧正以才經濟臺閣中間要講磨
送耿師幹得閤門
羽儀上閤拱清班天近紅雲咫尺間禮集會朝馳北闕
祥開夀節頌南山龍鸞鞭扇隨分合鵷鷺衣冠得往還
休沐定從湖寺去人生誰不有忙閒
送余運管入浙
日邊護漕建臺深榮路長才入壯心正是規恢要多士
湏知汲引有知音向來除夜嘗同賦此别何時復盍簮
好上鴛行參劍佩為言風雪老山林
送上饒韓宰官滿歸東陽
三年製錦見能賢秩滿歸來寶婺邊族闊是非無不爾
位高翻覆有如然莫因别派妨隨牒且念前聞稳着鞭
北客相家今幾許堂堂忠獻自凌煙
光庭得節同彦章置酒江亭作别
青山吴越晩潮天領客登臨合醉眠且抱風流尋酒盞
更移襟度入詩編鴈行未許歸舟速鳳闕猶看使節旋
處士一星人物表往來書劍本超然
送沅陵宋令之官
雪殘沙軟草芽肥梅萼翻簷柳拂堤山色翠連盤瓠石
水聲清接武陵溪要看撫字歸談笑且與經行試品題
我亦錢塘江上去書林猿鶴共凄凄
送䨇井三哥
清暑錢塘舶趠風潮隨帆影度空濛不妨放浪江山外
應笑驅馳朝市中年少綠衣宜飬志時平黃卷合書功
南來桐樹彫零甚喜子清揚趣不同
送趙清江
少勞吟筆賦催科撫字心存政自和莫道折楊無俗韻
要思于蒍有竒歌時秋凉冷遽如許客子宦遊將奈何
看即䨇鳬候飛舄清江江上一婆娑
送孟五六哥
惜别經年事巳非悔於塗炭坐朝衣放身滄海未為失
滿目青山胡不歸零落交遊難聚集凄凉族緒易因依
有來少住為佳爾老我逃虛甘息機
送芮玉山
苕溪秋碧卞峰濃蓴莱鱸魚興味中製錦歸來應自適
角巾行往與誰同才華便合為時用士論湏知得譽隆
留取棠隂在嵓邑為公頻到詠仁風
送王寺簿倅秩滿回蘄
澗頭連雨水還平岸草縱横日日生過眼空林惟鳥影
驚心匝地轉蛙聲病多止酒慵尋句老矣焚香喜誦經
見說玉溪王别駕二年官滿又將行
百年駐蹕在東南薄宦浮生士所諳進退何心空自了
别離滿眼我難堪救時事業終湏做隨世功名亦喜談
命也奈何天咫尺鸞臺鳳閣本潭潭
淮山何處是蘄春想見家林猿鶴新合上烟霄輸壯志
却分風月又閑身極知歸去無多日細數交游有幾人
江左夷吾誰得似急乘温詔起經綸
盖稀之作烏程縣
十年重入長安市常把西林倒載人少為弦歌看撫字
莫湏杯酒話酸辛三賢久覺兩無有千首何如一已真
秃髮顧予皆老矣朝家更化孰知津(巳未秋潘德久盖希之姜堯章同往)
(西林看木犀潘姜巳下世三年矣)
鄭中卿池陽倅貳
九華秀出明秋浦暑雨吹凉樹色新彈壓江山非俗軰
平分風月有詩人經行古寺心情别放步空村語笑親
安得酒邊看近作白頭青眼話鱸蓴
錢宗卿得當塗守
垂上甘泉玉笋班又看均逸賀朱幡當塗自是號名郡
近北還知出異恩西望雪堂應坐嘯東連鍾阜要蕃宣
名卿所至人皆仰青鏡從渠霜鬢繁
朱敬之監簿求泉南添差倅去泊靈芝
經筵雖舊事猶新似續中朝入薦紳便賦泉山六百石
重光唐石八千春從來力量非他意到了工夫只此身
六月靈芝湖上寺風凉相與洗車塵
何學諭隨黃守靖州
雨凉吹動木犀天莫遣清愁棹酒船獨擁琴書去何處
又隨符竹到窮邊區區事業皆身外往往情懷只眼前
指點瀟湘在圖畫有詩無負好風煙
成外歸秣陵
看了三山白鷺洲歸來難老更何愁弟兄舊隠家風在
子侄世科官業脩魚計亭深雲塢口青氊堂迥水塘頭
何時容我陪情話華髮清樽事事幽
趙七哥歸併呈乃翁
前時秋熟不能留愧此常生間闊愁見說長翁游隔郡
欣從重客到吾州阿咸唁戚因迂步諸友適來如合謀
居士聞斯須大笑閒中離合等浮漚
石尉歸杭
吴越青山日日潮魚龍出没浪花驕乾坤莽蕩盤今古
賢否交馳廹市朝我有詩書心自得人無風月意難消
三年尉滿歸天路柳色争春梅未飄
孤山梅與玉溪梅溪上山根歲歲開歸到鄉關湏領略
相逢官路且裴□無非共醉窮冬景其奈他吟處士來
籬落園林浮動處定應回首我塵埃
文叔解官東歸
一帆風雨轉吴頭家在稽山事事幽小試鳴琴還滿去
等閑結綬亦何求政聲贏得多推美學力湏知轉好脩
我與君心似相密别離無計可消愁
送鍾親昆仲回四明
一棹拖篷過甬東潮平波面夕陽紅極知我軰焚舟舉
更喜君家製錦功楓葉未殘秋淡蕩桂花猶共月朦朧
相逢莫恨相離别連璧應摶九萬風
浮生車馬易西東邂逅相看醉頰紅失喜却愁詩作祟
推愁猶喜酒書功秋老水風吹浩蕩夜深山月照朦朧
年來墨客驚無幾四座當回正始風
文叔赴部班引復回建康
俯循常調到行都薄宦猶煩五薦書久歷男邦雖不較
更臨郡縣待何如春風吹鬢秦淮老夏日移家越嶺居
且以酒澆君磊塊相逢誰道故人疎
劉簿&KR0702;自安仁回泊天寧
王石村前捧&KR0702;來冰溪蘭若小徘徊因僧定可了禪悦
與俗何能辜雅懷秋到山林風未脱凉生絺綌雨湏催
遙知有句曾吟不想象章泉更樂哉
二十六日昌甫歸章泉水
城郭山林每相望獨醒那忍共春酲眼前人事忙如戲
脚底花時過若驚從宦索居良易與新知故態豈難評
朅來數日還歸去隠地應多怨鶴迎
仲至除帑轄後移居
駸駸得路又遷居廣厦夷塗不奈渠賈島并州雖客舍
陶潜栗里祗吾廬推敲終久誠無恙㨂擇湏臾便有餘
但願朝回飽喫飯時能唐突過黃初
送合州青陽道人
靈元一點結胎胞識取隂陽氣象交具體無過乾六畫
施功全自震初爻玉池金室歸真境紫府丹臺近樂郊
更有些兒玄牝物青城山頂約誅茅
同遊山前道院訪晉陵道士
閒思羽客約詩人覓徧幽窗到竹隂天近地嚴扄寶笈
道通僊隐得清琴因成行去凴虛望不見歸來何許尋
珍重同遊先寫句薰風城市有山林
别靈耀寺同舍
分明共學要工夫欲話離情一句無肯把閑愁消日月
從教身世老江湖晴雲野岫明霜樹寒日平川濕露蕪
去去杜門思益友只今掻首更踟蹰
别子似
眼底年華此一時相逢意氣得追隨清風朗月閒傾酒
流水高山漫賦詩我巳衰遲君莫問君宜光大我深知
人間萬事邯鄲夢海内交遊不記誰
别許叔開胡彦道併呈曾正中
連天風雪滯行舟更為親朋一日留搜索新詩供大笑
旋沽濁酒洗離愁江横水館漁村靜山鎻僧房茅舍幽
抖擻三年塵土夢片帆西上玉溪頭
伯臯過筠陽甚惜其行
知君又爾去筠陽山路窮冬正雪霜華髮相看俱老大
清言誰復共平章梅花破暖開何處楓葉凋寒落異鄉
雁影翩翩鷗烱烱惜無餘地問行藏
