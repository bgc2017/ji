澗泉集卷八宋韓㴲撰
五言律詩
仲至看杜詩分古語妙語老語甚精微
刺骨分三語刳心就一編古來雖簡短妙處實綿延飛
動徐陳外淋漓劉柳邊泉溪有底急老乃更精研
和張祐孤山寺詩
嵐光湧翠岑寺影照波心風月明春曉雲霞起夕隂兩
山幽草合中道綠楊深誰與尋詩句空懷處士林
綠筠軒觀坡翁詩刻
野寺餘詩石誰移榜縣齋閒來得尋句小立為興懷人
俗真難療言高不可埋忩前有疎竹大嚼對吾儕
讀魏仲先處士詩有感偶成二首
顧影自婆娑食貧如我何不嫌知已少常畏識人多過
澗耿獨立看山行自歌衡茅濕餘雪風葉亂煙波
澗泉韓仲止生計聊復爾無錢向誰嗟有酒徒自喜盡
日覽形容流年驚髮齒夜夜猶早眠寒來更慵起
晁家觀葉少蘊朱希真詩帖尹家諸賢書尺
摩挱石林帖太息巖壑詩竹院茶話久方齋酒行遲南
遊耆舊盡北客子孫知聚集麥秋日飄流槐夏時
昌甫以平生詩藁俾趙家淨錄因見題後
藁不隨時廢詩須以藁傳老身猶在澗舊話只章泉籜
笋看成竹藕荷將出蓮居然閒摸索久矣奉周旋
閒居圖
閒居本在我山林皆畫圖百世有新舊一朝非卷舒薰
風入窗牖晚雨過庭除小醉同杯者幽偏得自如
䕫一翁靈溪古松
邂逅靈溪水東風二月辰其誰留象駕為我出龍鱗等
是人間幻聊分物外真知心莫彈指笑殺箇中人
金焦二山雪望圖
京口酒可飲江山開畫圖幻成清落索要識雪糢糊不
用袁安臥只消漁父居幾回煙浪遠落木墮寒蘆
題江南
邂逅江南景蕭蕭小桂叢不知春已過常得晚能同冉
冉塵寰偪勞勞色界空飛潛與幽顯同是一樊籠
次韻胡教授送行詩
小作高溪泛灘光又滿眸新春纔兩日殘歲忽扁舟契
闊思良覿吟哦合共遊掀蓬聞送句一片雨初收
上饒送番江酒次韻謝之
薦福湖邊酒能來為一中傃庵知祖道鄱郡見家風治
縣聊綏撫詩壇更長雄名章敢醻唱雨後夕陽紅
送黃寺丞商伯浙倉罷歸南康
邂逅登臨勝從容杯酒閒脱身方甫里滿眼已廬山此
道天能會端人世所慳丹心空磊磊綠鬢只斑斑
問學無窮事功名有定期古今誠可見治否老尤知袖
手尋幽𨼆存心付嶮巇一時還别去何日更追隨
八月四日仁甫行
投老不堪别莫云師友情當時建陽聚何日上饒行舊
事消除盡新愁積漸生酒杯無浪與醉醒是秋聲
施教授考校他州
陶冶于文舉才賢定靡遺三年欽掌教一旦慶衡持過
慮同官雜焉知監試誰無為我先達不念士人時
鄭一浙運使
好在春秋學宜乘筆力初邦畿緣伯討王道付儒書超
乘亦人爾焚舟其我歟兩年嘉尚意東上赴傳臚
黃靖州子孫江西漕試
淬礪酬先志家傳合奏功子孫當決勝詞賦况同風南
浦聯名處西江一戰中鄕閭飛榜到丹桂滿芳叢
送趙五哥秋試
才俊毋輕敵精神急護持寓鄕能取友官路必修為胄
監秋高日禮闈春盛時龍蛇飛健步好好對丹墀
送葉卿湖南轉運判官
野路荷花發薰風使者車老懷諳萬事雅俗問三閭嶽
麓只如此湘江應可居時平閒護漕歷覽且舒徐
自恨登門久飄零歲月深近知無復舊後定不如今聲
迹嗟貧病形容入醉吟經行纔頃刻何日奉書琴
送顧丞㳂檄徽饒
柳暗煙霏綠花殘雨潤紅夢思今夜遠别恨一枝同杖
舄經行處江山興寄中紛紛鶯蝶閙得意正東風
送顧丞赴張軍師辟書
細雨春帆外江波漫漫流人情雖忍别風景可言愁時
命豈大繆功名寧罷休倚天長劍在談笑即公侯
送俞司戶
喜見魁鄕士薰風唱第歸豈惟榮里社亦足慶庭闈仕
路當亨奮儒家要發揮一杯餞行色靈鷲想煙霏
送施仲益何文蔚余子任及蔣吳二友赴省
會適章丘役寒梅滿路生逢花百餘韻顧我不勝情相
送尋言句相期豈利營南宮三數子能賦復經明
送履常中州買漁艇歸半溪二三友放溜來迎
送客中州外乘流只自看日斜孤棹晚月上一溪寒離
合原非易行蔵似不難歸來理幽伴莫負酒杯寬
送榘恭回貴池
乃祖朱轓地銅章又若翁江山應似舊郡邑本來同浙
右還圍棘湖邊又艤篷思常游宦處為子送秋風
十五日玉山道中見文蔚買酒送之
雪嶺吹寒霧行田過遠村班荆得佳士促席置清尊官
業從兹始離懷不用論洋洋晁董對指日上金門
錢塘送元立
鳳闕追隨外龍山判别中怒濤翻夕照遠樹起秋風我
亦情何限君應興與同舉杯淩浩渺挂席看空濛
别德久丈
四海轉庵老清詩晚更傳幾回看點筆頃刻誦成篇顧
我直瞠若别公還惘然放懷琴酒地不覺已三年
别陳平甫
清暑蓮堂上何心詠别詩敢云歸計早常恨結交遲林
舘主人勝江山客子宜相看在霄漢折取桂高枝
别鄭盱眙
谷口從遊久流光恰六年湖山常盡日樽酒或談天世
豈無他士公應自昔賢有閒應念我歸去白雲邊
别希之
雪裏江亭醉何時復賦詩豈無閒地飲那有主人竒忍
别君言論徒勞我夢思尺書頻寄取莫負此襟期
子功過别
細酌林亭久風煙起近鐘蒼蒼雖暮色淅淅是秋容老
眼渾相對幽懷不易逢人生幾兩屐小榼尚能供
客樓南窗晴日中與坐客論别
樓舘南窗暖追隨欲别時青衫空自老白髮未相知研
墨因成事爐煙静入詩家山有泉澗休問我歸遲
寄章泉
苔竹軒前笋薰風已布隂清詩誰可和白酒自成斟顧
我塵埃迹思君泉石心一貧驅就禄不覺二毛侵
寄斯遠
不識後田路林廬近石阿卜居誰晤語屏跡自婆娑木
落靈山出風凉玉水波明年當共醉盡日為長哦
寄周景瑜
春山風物美秋半復如何巖桂香仍發芙蓉花更多績
文應委曲獵德且婆娑間僻離羣久新凉入短歌
寄章丘
揚雄一區宅今乃在章丘老樹葉叢茂小溪灘亂流雞
豚為歲計穀米望秋收曉暮襟懷裏攜琴得句不
寄楊伯升
趁虛雞犬雜清有草玄家支逕開山觜長橋過水涯歲
寒梅弄蘂春到柳舒芽城裏歸時晚年華與物華
寄亨中
冬至後踰月風霜欠雪霏團源新市井高𨼆舊書幃薪
水誰為給山園自不歸歲前春事動佚老是忘機
鞏仲至和張少卿韻約同寄一首
歎息南湖老詩禪只自深雨花歸宴坐風葉對孤斟城
郭舟車會齋房翰墨林遥知定中起吟嘯也如瘖
次韻王教授同寄昌甫器遠無為臨漳
長哦招𨼆句待月坐黃曛望望前村雨行行别渚雲敢
期千里共常恨一橋分鬢影吹凉處樓高孰與論
月到章泉白冥濛入杳茫四邊山影亂一路水聲長促
織吟方動流螢起復蔵夢思飛羽翼已墮晏齋傍
清時朝蹟後休道不知津城市誰多客山林自少人儘
常開老眼應甚惜閒身愛月聞吳詠無嫌更薦紳
濡須誰築塢玉兔正迷離兩歲能為守五言應報詩息
峯延月夜稔稻得秋時湖海驚零落無癡了事兒
甌閩何處是絶嶺更危谿乘障消蠻虺望洋蒐水犀庾
公情不淺朱老世思齊乘月胡牀坐角巾隨意低
昌甫回自大明見過别後二詩寄之
褏遺大明菓編因徐照題騷吟歸是正香味得非迷鄰
邑十方轉到城還重攜新霜林路滑山遠羡高棲
早鬻翁歸去窗寒自撥灰算程明日到失記去年來雨
葉頻仍墮雪梅相次開吾生亦華髮易怕惹塵埃
寄鄭一
禪月臺高冷溪虛城背山人烟知井絡鳥雀見灣澴竹
裏繁霜後梅邊欲雪間讀書有幽子歲晚更怡顔
寄履道
宰上廬深迥將書定苦心夜聲寒栢慘晴色古苔侵徑
側牛羊履山空鴈鶩臨明燈撥殘火幽夢理寒衾
寄尹一
尋丈方齋地移居城市東燈窗唯刻苦編集入磨礲北
客家能爾南遊事不同常思文獻大祖道古人風
寄王二萬頃
一曲清江上君能静結廬年豐時釀黍身老更收書家
世遺風在閭閻是事疎只宜沮溺地著我伴耕鋤
二十九日歸寄鄭一
野外青嵓寺城邊禪月臺收功行藥後排悶坐輿來宿
雨苖當熟新凉桂已開誰知老丘壑自不奈塵埃
浙運寄聲子任子恕
淛水文場好成才屬少年龍遊看過鎖漁浦發潮船才
地當強仕朝廷正選賢會逢余與趙為報各揚鞭
寄敖器之
絶代敖夫子春來定若何新豐逆旅市叩角飯牛歌漢
相延東閣成周在泰和彙征調玉燭小用亦金坡
寄仁(原本缺)
分外僧家好如今更住山都無城市閙只有水雲閒打
供隨緣後罷參開淨間紛紛底榮宦何事復相關
趙寺丞之子來代書寄
只有心情在都無言語吟子官忻見面翁節苦為心霜
雪歲云暮風雷冬已深老身相望處徒益鬢華侵
柬周五哥
我欲春山去呼兒取杖藜弄晴方見日吹雨又生泥悵
望還歸舍懷思未隔溪會當舒此興花草步芳蹊
寄趙十監試(案此詩二首其一見七律)
先朝重詞賦人道小賢良善記推才博雕章騐識長宗
英龍首盛名字鴈行香王舍城中試月華仙桂芳
贈趙十
泉石何關爾多應潔我塵試揩雙泪眼徒惜一吟身選
甚年年别須當物物親相遭雖澹泊秋得雨方新
薄夢驚秋曉窮原喜夕隂只知閒迤邐不覺老侵尋鳥
翼應知倦蟬聲亦和吟酒闌詩更逸巖寺記同臨
贈成季子任
心跡能閒淡何勞數面親沙坑元似故坎石更常新陶
寫非流俗尋思隔幾塵清溪舟楫句乃復在兹辰
贈懃老
客路何曾好禪林一味清鐘聲回短夢梵唄入幽情綺
語多生債塵勞宿念輕詩邊懷抱嬾聊復為君傾
贈趙成父
教得兒登第儒科一素風故家欣未艾吾黨不應窮拭
目行都裏興懷寓里中如君老兄弟好去一尊同
贈子任
每恨沙坑遠十年纔兩過閒人身則爾君子意如何古
井無驚浪喬林不改柯留連因繾綣躑躅為婆娑
贈曾承務
紹興人物志贑上盛諸曾積厚培應固流長續更興四
明愁獨散二浙喜相承再緝文盟日吾儕豈面朋
初六日呈仲至兄聞告假欲還婺
已是多疎隔更言當暫歸歲新雲未觧風轉雪還飛曉
岸蒼山古春江白浪肥過家無宿留急此醉芳菲
呈坐客
酒在詩情外詩成酒量中氣清吟奥妙神受醉朦朧到
手千鍾在回身一笑空故家人有幾我輩興無窮
愛客
婆餅焦何急飛鳴小竹間雨多溪漲水雲厚日蔵山景
物固無恙人情終等閒老來惟愛客茶果或相關(山中九年)
(矣見於詩者如此欣戚亦人之常也集而錄之可警可省)
王有道詩刊成謝林教授
七卷靈溪集有誰能為傳既勞親校勘便得與雕鐫從
昔詩雖在因兹名可全摩挲新叙引羡爾廣文賢
十月十九日頭昏痛忽教授過别
臥病空山裏公來忽語離風行殘葉日霜淨早梅時湖
上探龍井天邊入鳳池西疇富魚蟹能復寄清詩
次韻胡教授
猶記到階除虛懷不自居從容姑借酒厭飫愜於書物
物徒娛客人人足勝予年來數相過此道定誰如
用處晦韻送蘄州趙教授有懷寺簿王聖
俞丈
得官居上第掌教喜青春斆學須相長仁賢必可親舉
文元不易斯道本常親若理中州話應逢舊德人
和孟五十六韻
沙淨水争流輿籃呼渡幽酒行因繾綣詩到得夷猶盛
日騰高步飛雲裂醉眸江山無盡蔵楚尾又吳頭
和昌甫夢中見寄
高人山枕曉何必問鈞天自覺無他夢誰言有此篇交
遊疑是熟時序亦非便寒食蘧蘧裏清江憶釣鯿
昌甫題徐仙民詩集因和韻兩篇
斷自晚唐後人人盡做詩生前由我集名後得誰碑眇
眇三靈見蕭蕭一葉知(三靈靈芝靈淵靈舒一葉水心也)塔山林覆土
若奠替芳巵
東南蟠海嶠天也斵閒民歲月高儕侶江湖競比倫楊
劉萬代手溫李再生身雪跨水懸處遊魂不見人
和子仁
古達多從𨼆巢由復卞隨既拚身似葉何藉命如絲世
道無庸憾人生有不為深山窮谷裏莫負酒盈巵
周七有詩續至和韻
淨坊成野約樂地可清論士以世何貴佛於人轉尊茫
茫空遠志歷歷任驚魂連日巖花發佳哉月下門
和履道出會宗伯回訪趙晏叟
山行仍野次零落數家村積雨浮秧把隨風護笋根去
來應自喜將送與誰論寢飯朝昏處翛然付五言
江山迎世父芒種夏將深家道修遺事人生懷好音衰
榮元自古雅俗况居今歸興尋幽隱柴門月色侵
昌甫有詩和韻
寒食家家酒誰人不賦詩久隂忻霽日餘潤入花時此
老非三略今朝欲四維落紅供醉臥松底著殘棋
昌甫入城席上和韻
因人雖暫賞分韻偶然成不道觥慵舉那知僕屢更老
成關世道交舊豈時情簷雨林逾静橋風境過清
二十四日回泊東阜和舊題醻唱十九年矣
海棠枝上日依舊照窗明文會驚猶在重來詠轉清林
廬記經始花逕已栽成良友仙山去空留百世名
初六日過尹家再和西軒韻贈子文
制宅思前緒軒名到處幽不須論夢蝶只是合盟鷗北
望劉琨嘯南遊庾信愁百年五字在吾豈為詩謀
家學流風懿成才世自豪出羣能秀發何獨𩔖賢髦紬
繹遺編富規模古訓高青青秋桂子餘事等毫毛
鄭一病中見寄和韻答之
愛酒阮宣杖倦行陶令輿閒投本無意垂老亦何居萬
事付杯水一貧唯飯蔬秋懷苦相望幽寺挾殘書
元立復和伯臯送行詩次韻併答之
倒載臨離日搜吟出餞時老身猶藉酒親意不徒詩山
水東西去園池上下隨凝香兵衛戟應復野人思
半隠平生句年來果謂何軻雄墻已及李杜壘終摩籍
籍須傳遠紛紛何足多斯文千古事自笑得如麽
次韻所東因有感答之
籌邊須善策是古肯非今名士自江左丈人誰漢隂敝
廬清晝永幽磴白雲深可在唱酬句豈多陶寫心
和卿贈别次韻答之
兩岸春風暖山花水噴泉歸期雖較晚行樂肯輸先來
燕知猶未賓鴻信欲遄故人詩送我吟思滿江天
次韻趙理丞
相去如霄壤寒吟只短歌春前知歲早臘裏見時和待
把閒情賦空將老眼摩年年願強健江海有披蓑
次韻昌甫九峯留詩
遠峙山常峻幽泉水自泠幾回靈井曲如入九峯屏雅
以平生舊空懷萬古靈詩成霜露濕原上草青青
每恨居山淺扶輿過九峯幾年無恃怙常此痛音容風
雨寒垂點雲煙晚復重市㕓多汩沒忽爾脱塵蹤
每恨居山淺扶輿過九峯溪清通亂石路暗失長松鬚
鬢時時換身心事事慵雨寒樵牧斷朝暮聽鳴鐘
每恨居山淺扶輿過九峯塵銷草色淡嵐染木隂濃瓢
飲真堪羡盤飱粗得供一庵飢渴外何事入心胷
次韻吳推官
楚雨黃梅熟卑枝易積隂山園三逕少澗水一溝深蕭
颯寒猶起低回老亦侵尋詩為君和絶唱有遺音
次韻趙景伯南巖
披藿南巖寺無僧林蕩虛崖懸徒可望泉滴又何居時
世悠悠轉心情落落疎山行有吟嘯佳處莫躊躇
昌甫自衢送客入城得其詩次韻呈之
霜風散焦暵霧日照寒凉影迹連山白聲華落木黃俗
情難以澹幽事不關忙我覺年逾邁君吟詩益昌
三見木樨開香傳好客來龐公𨼆能出杜老句欣陪市
近心終遠交親語易諧柯山玉溪水人道謂何哉
蓬戶為君開荒園少舊栽猶存小籬落不比一軒苔前
月訪彼矣今朝同此哉人間花草地終古歲寒梅
次韻昌甫見寄
相逢雖數數共話祇匆匆不覺中秋過還當九日中登
臺嗟往事覓句憶高風人物方彫謝吾儕孰與同
次韻昌甫見詒
屏跡丘園矣秋來事亦忙開林朝斧鈍鑽紙夜燈煌一
潦屋殊損屢空饑易忘俄而對時菊種種髮能長
次韻昌甫歸後所寄
祇怪深居簡徒希逸駕攀風清玉田路雲白瑞峯山心
事吟章外情文作帖間相望初若遠一出本非艱
二十日入章泉次韻昌甫所贈
老夢困其獨微吟愜所同閒中徒著句高處盡歸翁一
代文章志諸方風俗通息交惟士賤尚友則師隆
次韻昌甫别後所寄
居山更入山百事不相關只有猿狙外更無鷄犬間淵
泉得㳂濯巖岫要躋攀最是高人語時容見一斑
徐仁甫建陽一别忽已二十五六年見過惘然
次韻道院池上所作
逃暑身何寄池荷竹院間交朋如玉潔名字飲冰閒吹
雨餘毫髮鳴泉落珮環長年葑村路往日考亭山
次韻成季病中見寄
閒意忽不愜秋聲隔市門千林空白晝一葉下黃昏歸
馬正修睦捕蝗俄討論願豐穰慮歉相望數家村
次韻仲至
能道意中事詩來看復嗟春風殊作惡春雪固能佳引
玉下梅萼輸金上柳芽睡翁山水縣隔竹定敲茶
次韻黃崇道
長夏得閒趣無過里社中往來三逕日舒寫一襟風幸
與陶潛醉從渠阮籍窮人家鶯燕裏猶記淡烟籠
馬莊甫經過畱五字次韻
老却溪山眼荒寒不見人草深多爛舊梅淺易尖新歲
事誰嗟晚年齡自惜春相逢既相識聊借酒精神
盧教授約周縣丞來訪次周丞韻
今古山隂道誰吟雪下船久將隨俗好便擬作春妍朝
市無閒日山林有瀑泉薰風吹兩鬢蠶事欲三眠
次韻仲至
臘向殘年去春從元日迴急搔雙鬢髮渾染幾塵埃詩
話驚頻改杯停喜更催椒盤隨綵勝金柳帶瓊梅
次韻趙將
箯輿來澗谷話久不知還自是無人到誰能有我閒綠
隂晴樹外清馥野花間客去鷄鳴午呼兒又掩關
次韻德久
澄淨清秋夜詩成兩眼明佳人千古意濁酒一杯情湖
水魚龍舞天風鴻鴈鳴菊花九日近便合上峥嶸
次韻劉召虎
論交貴知已相與可忘年久旱為霖日餘凉畏暑天浮
沉非識治用舍不因賢只有青山好分明阿那邊
昌甫念某生朝寄詩來次韻謝之
俾壽情何重醻吟報恐遲拜嘉誠自喜友誼尚誰為醑
我遥相命思翁不獨詩晚生頭已秃敬長眼空窺
次韻昌甫
相知新固樂人物易如林遊愛郭同許衰思范與吟放
歌能共和會約待重斟還我晏齋隠何嘗枉尺尋
相送思前日同吟憶此時情親五字句意妙一篇詩長
夏看榴火薰風入鬢絲西湖渺何許終愧北山移
古道定誰成莊周與淨名勞哉秦外趣甚矣潁陽清並
舍披衣去行橋拄杖聲遥知園列樹新好看初榮
别後忽逢雪歲寒殊惘然自憐疎酒盞誰識寄詩編老
矣思離闊遐哉漫屬聯金仙玉田路來往記今年
章泉泉上屋茅補定牽蘿意象時間少心思古處多暑
風今夏矣凉雨奈秋何顧我顛毛白門閒亦養疴
老嘆交情少閒知友道難何堪武夷曲更近子陵灘絶
口談龍肉從渠食馬肝敢云棲擇木隨世一枝安
秋風過秋雨眇眇正愁予望斷嗟何寄吟成懶自書齒
摇誠有數鬢秃恐無餘幾載章泉水山深只晏如
次韻景瑜
盡道今年煖冬來十月中更無霜共雪時有雨隨風薄
宦其如拙浮生乃奈窮衰顔負清鏡猶借酒能紅
同周次公步尋起雲舊基次韻
起雲亭不見立盡水邊人滿眼高情少驚心得句頻龜
毛真兔角鳳翼漫龍鱗山澤行吟久淵明漉酒巾
次韻見詒
倦作京華夢秋霖失旱乾故人相見後不覺話悲酸酒
琖還更酌詩盟復肇端如翁真老大莫數鄭都官
次韻蓋友
林外山平遠衰顔落筆難風聲催日晚雲物轉霜寒京
邑九衢盛江湖千里寬交遊盡詩社名譽得蘇端
次韻潘文
小試登山屐因閒見野僧談禪還静憩望遠得虛憑分
韻吟心適歸來醉夢騰酒醒深夜起推枕只寒燈
次韻伯臯
易别難相聚傾懷語未終敝廬纔郭外高隠遠鄕中天
地常年在溪山觸處同營營非我事有句欲乘風
次韻斯遠見贈
剥啄君家去同為兩縣來趙施元保社徐鄭亦尊罍便
做壯心已須饒老眼開交遊容易别十日重徘徊
次韻希之
山遠飛晴靄春江景有餘推窗風浩蕩憑几日徐舒何
計用休沐忘懷得燕居從容話千載隨飯只盤蔬
次韻石魯瞻
髣髴徂徠老因詩只遡風胡為猶爾健應怪懶能工此
道今皆棄高情自不同和成千里夢題寄欲歸鴻
次韻昌甫鐫歙硯
圓澤三生石陳登百尺樓硯因銘共永詩與字俱鎪此
老非徒耳閒人更點頭魏銅那敢擬朱錫盍為侔
次韻叔向
君在南湖住我同東郭遊陳蕃無下榻王粲有登樓吟
苦詩陶寫酣沉酒拍浮德輝天外鳳機静水邊鷗
次韻趙清江
煙禁憑誰會杯寒只自斟幾多原上恨猶記少年心領
略因初見經行或重臨攀花問楊柳絲竹也清音
次韻上饒
有句閒中得應知百慮休麥天連澗冷梅月夾山稠喚
起陶潛醉能消庾信秋朝端富鵷鷺邊瑣少貔貅
官事人人衮誰憐寂寞鄉卑高多貴賤寒暑易炎凉歎
息絃歌美殷勤篇翰長閒民為興起交道得其詳
次韻成季
短短長長柳紅紅白白梅溪浮何處棹山對别時杯春
事還應爾人情有是哉却因嘉樹底渾見好花開
畎畝秋來雨村村不厭多暑應無熱惱凉可起沉疴花
動門中桂葉浮池上荷南豅詩到手想像與同哦
次韻周五哥
莫道春猶遠連隂初未曦振衣行復阻岸幘坐成癡芳
事誠須酒交情豈為詩清明翻手是常記舊相隨
次韻子任
城郭秋風晚人來自遠山荒荒行硌确淺淺渡潺湲虎
尾休論履龍鱗且願攀過從因煑餅惜取片時閒
小酌餘耿幹運趙推官分韻復和韻(時坐人以葉潤林塘)
(密為韻分賦皆次其韻案此詩五首其三首見五言古)
潛魚空浪藻倦翼漫風林邂逅留連飲從容取次吟名
言驚思苦離話惜情深昔爾那知此他還未必今
雨歇收朝潤風迴起夕凉君今過澧浦客有到錢塘落
澗高槐影浮簷細竹光尋思須浪賦雜伯更談王
二十四日昌甫斯遠子功集雪觀次韻斯遠
閒將詩句和凉自雨中來可是不相聚那能得此回香
爐連筆格茶椀更山罍一架蒲隂綠殘陽晚又開
示棐榘茶
乃祖文名在羣兒好讀書愁深我將去恨不汝同居風
俗隨時薄人情莫自疎傳家詩禮學勤若要三餘
亨中之孫求詩
團源古君子老去孰追隨𨼆約孫能奉高深我却知家
傳無自畫鄕薦有誰為成立須勤苦清哉是祖師
柬乙翁上人
草樹隨時長城春雨易蒸閒人來入市官舍却逢僧覿
面非竿木何心是葛藤喫茶看洗鉢忘却老昏瞢
山玉冰溪地常年衲子過杖挑明月重笠戴白雲多洞
遠今無鷲湖高舊見鵝與君三歎息佛法付天魔
九月四日黃子功林德久自柳州共汎訪銛師
閒得琴尊勝尋詩約俊遊欲窮山下寺旋買水邊舟誰
悟牽黃犬自應盟白鷗野晴秋意思渾付碧雲休
寄乙上人
盂蘭盆會日元自目犍連攝化應無量追修亦有緣荒
荒誰正令的的漫單傳業報衆生苦三塗對四禪
