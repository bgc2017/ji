澗泉集卷六宋韓淲撰
七言古詩
元默書來作溪翁亭成且索詩因寄四章
潛山之水兮流幽幽溪翁何在兮流不休昔之隱於此
地兮將何求後世之人兮因築亭以遨遊
潛山之水兮聲潺潺溪翁何在兮聲可觀昔之隱於此
地兮應甚安後世之人兮因名亭以考槃
潛山之水兮波渙渙溪翁何在兮波可玩昔之隱於此
地兮信無患後世之人兮因登亭以蕭散
潛山之水兮源遠遠溪翁何在兮源不見昔之隱於此
地兮自無怨後世之人兮因兹亭以繾綣
春風歌
歌春風柳條微綠杏花紅小園曲逕草茸茸蝴蝶高下
飛遊蜂澗邊流水鳴琤琮斜日正在林影中遊人醉倒
歡意融夢魂飛入東華宫
太白襄陽歌圖
謫仙非詩畫非畫山簡襄陽别有話空令江左作圖看
竹院留藏我悲咤傳聞邊頭腥甲兵峴首依前漢水清
隻輪不返邊塵掃莫負當年力士鐺
詠陶宏景詩
山中宰相陶隱居所注本草將何如更題真誥作神遇
佳夢是實寧非虛人生形神為幹軀心欲造設氣乘除
瞬息變幻爭奪途入山何難可躊躇玉波流煙照林廬
嵐影爽氣歸衣袪晏起早卧食息餘三景九道回八區
一再傳其坐忘歟俛仰今昔多憂虞榮名中人天機淺
言與不言養恬愉
昌甫題西洛遺民詩卷并所書杜句
東里感興西洛詩其年憂國初南來後人玩之可忘疲
甚矣世變非吾衰長言短句筆墨古顛倒妙處誰能窺
雨涼梅熟樽酒地舊人家藏欣見之其間亦錄杜陵老
牋闊軸大何爾為要知真識未易見我乃徵逐於兹時
瀟湘莫結遺民悲信誠空歎晏叟癡
書姜白石昔遊詩後
平生未踏洞庭野亦不曾登南嶽峯因君談舊遊恍如
常相從江淮歷㦄轉湘浦裘馬意氣傳邊烽吾嘗汎大
江秖見匡廬松乘風醉卧帆影底高浪直濺嵐光濃日
暮泊船時是時方嚴冬雪花壓船船背重纜摇舵鼓聲
如鐘當年意淺語不到無句可寫波濤舂君詩乃如許
景物不易供盡歸一毫端狀出三飛龍(其詩言山陽人見三龍)人
間勝處貴着眼雖有此興無由逢錢唐山水亦自好奈
何薄宦難從容南高北高一千丈潮頭日夜鳴靈蹤應
有隱者為識賞青鞵布韈扶杖笻君無詫彼我愧此急
還詩卷心徒忪
陸丈劍南詩斯遠約各賦一首
鏡湖湖上涼風起楓葉蘆花照窗几筆牀茶竈連酒壺
烱然目光動秋水平生北固與西江贏得蚍蜉事訾毁
青城山觜散關頭豈是甘心放豪侈歸來玉階僅方寸
兩路又出將使指幾回詔節去徘徊愠色何曾為三已
桐廬瀟灑非小壘更向南宫擅詞美軒渠肯受塵鞅羈
漢庭公卿未知已我閒訪友於溪居三嘆共讀公之書
清詩句句律有餘愛而不見今何如
趙將示及吳推官詩
玉溪蓮幕哦詩聲聲和水南松竹清眼中孰不有言句
句到極則何能聽衡茅吹寒日惆悵倚樓公子猶相訪
袖裏新篇乃若人春風翡翠蘭苕上
元夕夜坐觀黃庭經
虛簷湧月垂小窗屋外有山流澗江夜氣少定百念降
膝席引手挑油缸静取黃庭誦琅琅爐煙噴結栢子香
上元仙官朝紫皇九關洞開鳳鸞翔清輝影導胎禽雙
前昂後低幡節幢塵間如帑正紛厖𦕈然駢羅萬家邦
形軀已經幾星霜回思淡薄天人糧卻滅百邪致欣昌
收聲蔵神味差長
上饒出示仲至遺畫
我識睡翁尤更早翁今死矣我已老寥寥故家鄆東平
麗澤淵源有深抱睡翁又號曰粟齋餘事書帖亦可懷
摩挲展轉心眼開此道於人何有哉
張果老小刻
張果老驢兒開元天寳時三郎非仙才此老戲之如小
兒異代想像空好竒莫解莫說且莫知
寫捕魚雪圖軸
前村後村雪糢糊漁家敗屋臨江湖綸收網結閉門坐
樹籬草岸炊煙孤波停水凍魚不食平者為沙高者石
可惜都無一句吟筆幻生綃定誰識
馬圖云韓幹筆
韓幹畫肉不畫骨騣尾蕭騷倏超忽世間凡馬徒區區
筆底丹青色尤勃風塵澒洞心力短世代推遷辭氣訥
鷹鶩相呼可奈何金粟堆前龍蕩窟
成趣園
徐子筆端竗天下成趣園成記如畫丹青寫就未必工
裝點鋪模誠可詫試問園中今幾春主人種花花正新
高帝子孫氣象偉等閒卜築冰溪濱道南推託借誰住
只為記中多好句幾回相與酒杯空梅月柳風吹杏雨
淵明此趣非偶然請君醉中知其天我閑杖屨猶翩翩
莫教俗事來眼前
二日陳主簿山園
芳尋梅山上春浦夾道繁花何用許晴風暮日藹微宇
佳處留連因語語夫君易學誠可數盤折崛峍非媚嫵
呌閽歸來心獨苦酒飲我時無道古
松棚
去年一旱暍欲死猶幸春來能忍飢長夏因仍作涼計
中庭始架青松枝門前催租急非緩國中遺誥安若危
貧無輸官尚自可忠欲輸君今已遲風來蕭蕭悲益甚
日遠茫茫愁不知誰謂身閒得放逸家國一體人弗思
雲開空山久闕雨蟬噪古木還迎㬢松枝松枝綠差差
吾忍坐卧來樂斯
登曬簔臺
半村臺上看曬簔風日清美奈翁何山空無雲江不波
老來漁釣閒婆娑門前車馬誰經過取濁酒飲健句哦
我雖不言興已多卻因此翁思老坡
題潘舍人小月巖
山石漠漠明寒煙望中一見心凄然平生玉斧修未圓
幾年只在靈溪邊長安人家雜塵土驚怪轉庵能斷取
知君詩眼留萬古不待四更看月吐
寒綠張堯臣以道之居
雪窗有第名寒綠墜緒旁搜善能續人間此味甘如飴
采擷行吟應自足肯羡西湖多厦屋只為南湖生把菊
春風閒煑折脚鐺不信從前秪蘇陸
伯皋索題真益齋語蓋以後山詩為名
彭城居士意甚遠彼自丹青金石苑平生心力漫收斂
眼所到處聊排遣伯臯伯皋真有益此語令我長太息
南渡草草今百年笑倒米家書畫船
銅官富覽亭
暮天不盡山明滅文物從容兩竒絶射江返照魚舸輕
隔岸人家炊煙𤼵依依柳色草青青一曲風前韻清越
醉歸飛夢遶庭臯樂處十年待君說
山翁亭
東山高處山翁亭羣峰巉絶環障屏遠者紫翠近者青
天淡淡兮風泠泠人間紛如凡骨腥我欲飛仙跨雲軿
問翁何在遊帝庭寒氣倏然驚酒醒
走筆戲詠散庵
結庵名散將何為心散意散空自知等閒收拾到窗戶
草木亦覺風披披浮世徒爾相拘束達人大觀歲月速
有時散蕩吟一詩詩與此庵無盡期
題野翁亭
岝㠋峰前野翁亭溪聲常在山常清我來尚想坡仙靈
刁令遺事猶芳馨寒煙濃淡晩雨零主人醉客客未醒
他時此地誰重經俛仰今昔俱忘形
招真嵓
蒼崖松聲風泠泠心高太虛望青冥幽尋王君集山靈
古井方池誰招真金沙嶺頭淨無塵呼吸風光聚精神
開合隂陽三尸驚逍遥吟哦黃庭經青蕊琳琅潛玄英
扶摇三光駕雲駢羽衣翩蹮上圓清我輩豈是區中人
草堂
杜陵柟樹草堂前至今物色歸吟邊玉溪清泚太霞仙
我亦見之誰謂然書窗明明有公子坐對新詩𤼵瓊蘂
春雲靄空風過耳為作匾名識其美
赭亭山白雲寺(案詩二首其一見七言絶句)
風霜高潔天意寒捫蘿石壁不作難躋攀古寺地陡寬
中有定僧𤨏玄關静聽鳥聲人意閑六塵掃除法觀還
驀地整履還下山世緣禪機無兩般
海南思南豅正花欲過趙閣亦倦
春遊花時海棠醉夾道排空轉佳麗燕支豐頰嬌未醒
翡翠輕鬟愁欲墜牡丹風裏晩煙明薔薇露邊初日媚
山豅深靜自成家池閣幽閑誰近市是中人物多情致
賸擬芳尋為出計路塵獨怯過城闍遠水孤舟那得至
芳菲易歇興終闌識賞難同吟且寄蹊間桃李豈無言
草木何知吾亦戲
魚莊午睡
魚莊借榻眠春風湖吹晩煙波拍空是中祗可飲醇酎
摩挲醉眼花能紅兩峯高高浴鳬亂杜若汀前楊柳岸
相逢君嬾我更閑不用長歌白石爛
歸舟過東流丘簿清足軒
倚船江頭看修竹誰家有軒號清足敲門應喜故人來
一飯從容可無肉春風桃李徒紛紛獨抱勁節惟此君
自公退食且嘯咏他日得時能拂雲
曉步
家在溪南山下住清曉西風生杖屨鄰翁相見笑相呼
春雪滿甌香似霧屋頭種竹池養蓮林深古井多寒泉
坐談不覺天已暮秋入斷霞孤鶩邊
曉起
煙雲未收天未明眼頭依依帶疎星行人道路貪起程
戍樓&KR1379;&KR1379;殺五更青山漸出一溪綠溪面横舟山有屋
紅光扶日升暘谷且聽吾歌紫芝曲
北窗夜卧納涼
暮煙和角帶疎鐘修竹軒窗一枕風月淡天高雲弄影
紗㡡如水半曛中夜深便覺涼無暑庭戶惟聞草蟲語
參横斗轉已三更露氣襲人欲輕舉
同周兄南仲遊滄浪
滄浪之居蘇子美滄浪之水僅清泚闔廬城中今何年
宛轉依稀無乃是石鑿鑿兮岸靡靡紫荇浮煙復雲委林
空鳴禽時感耳我亦為渠聊步屣千古萬古一長史非
網打盡那得爾清風明月誰匪閑同遊之者子周子青
春已深炫桃李寒食清明數日裏滄浪之水不可比滄
浪之歌不可擬(滄浪後為章子厚家又為韓世忠靳王家水皆填而為園亭矣十餘三四耳)
文叔折柬誇其夜宿湖心午登南屏石洞納涼
落殘明月照湖心小艇揚波荷氣深誰能一枕華胥夢
占得其清無暑侵長飈撼石應真洞淨慈高絶南山隂
齋盂茗椀復宴坐了義不必開禪林老身執熱困塵屋
偪塞嘈雜蹏足音櫟庵受用乃如此斫額望之聊自吟
趙十同飲
君家兄弟非他人與爾同寓冰溪濱醉吟浪宕只這是
天地混沌疑非真琢得一句兩句出未必魂魄無精神
知我罪我春秋經王覇隆替俱埃塵
昨日過沈兄無隱(鑑)邂逅楊溥子(孟博)亦來溥子
攜酒就無隱飲余酒行頗虐病不勝焉席間先
逸作詩道謝意
落葉紛委山路榛飯餘試作捫腹行人家有竹不可欵
負郭乃得席作門座中邂逅執戟孫攜尊更約重論文
青橙紫蠏亦俱設愧謝子意因余勤諸公飲量江海吞
我病忽苦頭岑岑不如淵明醉遣客乃效灌夫觴貴人
懸知事急起排闥君更追路仍挽襟吾曹相從貴真率
如此可畏還可欽扶牀走筆道不敏祗恐匹馬來三軍
入城晁尹二家少留
我扶敗輿過溪北城郭雖喧有書屋霜雲忽暗疑雪天
坐穩瓶梅蠟香撲何許心情說餞歲漫寫詩吟驚易俗
百年王謝幾人家目斷蒼茫聽爆竹
春浦門外看梅因飲宋氏小軒
春晴晩步春浦門小飲醉入梅花村繁香吹雪數十樹
青山遠近疎籬園誰家水竹明窗軒老我清坐俱忘言
須臾煙月光吐吞歸哉樓角横黃昏
山間南圃海棠花開
舍前舍後海棠紅碧軒宛宛連霞宫浮光弄景雖帶雨
睡思醉貌空臨風雷輕霧暗時過前無處告訴杜老顛
溪山深密春晝寂花撲一澗飛來泉
梅枝
今年未見梅花好竹外溪頭春自早滿瓶夭嬌送香來
照坐淋漓拚醉倒瓊林飛出蒼精龍朔雪未下風滿空
笑指蓬萊清淺水連雲𤨏斷最高峯
謝昌甫茶且囑同往來諸友飲之
山翁包題抵書信盥掌剥封乃茶茗更看健句團筆陣
得之足以忘食寢清風兩腋何敢辜常日諸人當聚飲
陸子泉頭活火煎一啜湏令各蘇醒
昌甫寄酒蛤辣螺新蠏皆山味所久無
蛤蜊因酒得天全踞無龜殼吾非仙六跪二螯猶回旋
左手急持思拍船螺之辣者真海鮮每或酌侑能醒然
竹隱君其詩中權知我托落醉欲眠走送三物寸簡傳
青燈山牖瓶梅邊食之既矣吟一篇比耶興耶今何年
昌甫寄栗
整整斜斜一書尺磊磊落落滿包栗霜風朝來吹我急
且向葉爐煨煑喫高人知我老無力跧伏寒溪少出入
慇勤題裹墨猶濕兩峯高哉翠雲滴
謝黃子耕惠紙被時在錢塘乍冷無衾窘甚
西江寒籐濯清冰擣成楮衾起霜稜朱門鼎食笑弗顧
只有蕙帳眠山僧精緻不數氊毯厚潔淨未必綾錦能
禦冬氣清神煜煜煖老體輕夢騰騰幽人玩之喜欲舞
可與飲水同曲肱江夏無雙知此意又見寒來祇布被
吳山客舍久窮愁帝城貴家誰顧視急呼大兒開篋箱
取以贈吾真雅遺拂拭牀間時自思展轉枕邊誠有愧
當如此衾堅且白身外輕肥皆棄置
尹子潛送蕨
老來為腹不為目薄飯盤蔬亦云足成年凖擬薇蕨甜
那計人間有粱肉二月三月春已深靈山土肥皆去尋
長莖短束挂蘿檐出市不直三數金随流揚波淨挼洗
芼以薑鹽付鐺耳生柴帶葉旋抽添糟莩曠沈時染指
晨光破甑炊浮浮稻香菜軟吾何憂人可以食鮮知味
請聽以氣專致柔
送十瓜十梅易十竹於鄭一
十瓜十梅得十竹君應笑我喜可掬芳華春育豈凡同
苦節冬藏惟勁獨取才要記自高臺著實能忘本深谷
寄謝悠悠莫驚嗤草木無情山澗綠
昌甫送松溪茶蓋云得之晁丈
章泉寄我松溪茶北苑雙井未足誇蓋以人勝茶亦勝
况復二老文章家松溪主人未識面每鄉往之而咨嗟
想見讀書坐清晝薰風兩鬢生霜華趙晁婣睦久同志
近知往詣情愈嘉慇懃包褁得此茗歸來奚忍自啜耶
憐我於晁頗臭味一旦拜此忻無涯亟呼童奴取活水
烹煎試起瓊玉花不但愛此瓊玉花茶因人勝無以加
人身
人身一飽百不憂行住坐卧本何求冷煖大冬與大夏
盛衰三春及三秋蒼蒼雲山緩曳杖茫茫煙水輕拏舟
喜怒哀樂在中節生兮若浮死若休
初九日夜坐
去冬十月已飛雪於潛滿縣層冰結空齋老樹號朔風
客枕欲僵衾楮裂主人猶有酒澆愁旦起相呼相煖熱
坐中劉郎氣最高抵掌歌詩雜言說流光不覺小至近
澗路摧頽門半閉兩年心事夜如何窗撼山林聲又别
牀頭兒啼衣尚單竈下婢苦柴未爇麤官寸禄闕既遠
故舊尺書音更絶薄田舂米雨不來欲釀一杯無麯糵
蕭然默數長短更惟恐寒氣吹燈滅明當一水瀉清泠
會見四山高嵽嵲重隂定自六出花悵望同雲記捫舌
重午
鬢花臂絲盤艾虎佳人競云作重午菖蒲細縷來泛巵
快意酒行何用數忽憶當年楚三閭他愁我樂意何如
不識好惡類如此世間俗物爭奈渠
五日
去年沙坑作重午城下今年着船鼓過溪㳂澗逢交遊
挈榼留杯失賓主宣和曾帶御書符荆楚誰言長命縷
老因唐律為沉吟山隱輕雷催晩雨
十二月十二日雪
欲雪既雪復未雪短衣數挽從百結横溪過澗起輕冰
舉首長歌時呌絶莽莽歲寒殘臘月梅花前村後村𤼵
橋頭獨釣任漁翁千山萬徑不可滅
二十九日大雨
錢塘禱雨上天竺大士往來燒寳香支郡神祠亦照答
自鳴山出氣蒼茫風投襟袖帶衣寬短髮重掻為整冠
待得成霖三日後出門㳂澗看清湍
風雨
風雨如晦雞既鳴茅茨疎濕迷山楹披衣不知所如往
爐存宿煴猶熒熒水流花謝青春深前村解橋隔孤城
庾郎鮭菜當用情瓶粟更付折脚鐺
十九日
吹鼓打笛農禱雨都道小禾遲者乾高邙之田已如此
低窪晩稻難更看官司只怕放苖頭田里豈但餬口憂
政在飬民舜之政損下益上非所求
霜寒
沍寒日日霜如雪地土縮高磚石裂板橋積厚滑難乾
林葉有同裝玉屑朝來負暄殊不暖過午欲晡冰更結
無風亦覺氣酸然只是水邊梅影别一冬既雷仍既雨
僅可得晴霜未絶家貧無人去拾柴白屋何由生煖熱
且擁敗絮莫出門欲賦江梅詩轉拙細思雨霜豈常霜
湏見陽和變時節待他春色到人間定自忘之都弗說
七日大雪浙江亭訪希之
江波沄沄山雪盛寒霧不收潮風勁詩人與我把一杯
信道東南此為勝隔望遥知是剡中坐看飄洒歸空濛
回首紛華車馬外西湖雖好此無雄
十五日夜月蝕聞差中舍正言監測清臺
慶元三年中元日是夜更餘驚月蝕須知穢巷亦喧呼
見說清臺正推測昏昏已作赤朱紅閃閃猶成墨漆黑
磨刀急斬蝦蟇精天眼光明無變色
月溪清汎
不奈江渾復林熱長夏逃虛徒散髮扁舟何許可追涼
安得佳人弄明月尋常浪飲苦匆匆邂逅一遊多汩汩
日復日矣心轉癡牽強而來終勃窣琴堂有仙真好竒
簿書堆裏清興發我雖老倦亦軒然相與聽歌忘病暍
中流滉瀁已蒼茫下瀨回㳂應蕩淈山高影翻棲鶻巢
潭澄光射鳴鼉窟須臾斗柄插銀潢常娥俯濯淩波襪
快呼天風駕雲濤弱水三萬倏超忽
和壁間林文節公韻
浴溪橋上山岝㠋直下流波寒未涸只宜墨客寄幽閒
不許行人動離索草木黃落已變衰晩風吹霜白雲歸
清暉如斯耿獨立何處翩翩鷗鷺飛
和周次公
坐卧一榻殊執熱到手清言解煩結是誰所作疑彈丸
定自不凡如玉潔昨夕之夕飲固多今日之日調則别
山園空𤨏楚臺風水路猶思剡溪雪須知野老本憂深
何事騷人更愁絶題輿倒載真世賢伯仁可與智者說
二十一日同昌甫鎮頭和森桂時齋之句
齋樓之名散菴立時哉時哉貴翔集訓行處仁要領會
德成勝非由所習眼高四海遠者遠知效一官急者急
工夫當思寸隂競淵源不可短綆汲
昌甫以詩謝履常見過因和韻
萬事新傳燈落燼底許深長并淺近山空歲暮風雪振
縱得過從渾莫省符銅節蕩元整整東上西來晨復暝
章泉之居儘虛静世既相忘心孰競失喜故人來問訊
且擁寒爐話吾勝留連雞黍夜初定清旦重言意無盡
意無盡矣我何知歎者歎而哂者哂
王幹以詩寄和答
福唐荔子冬生花青榕深深多釋家海山會府亦繁富
官自貨鹽常造茶民以不冤刑獄折無歲無人無一節
同僚鬭牛應暖熱中酒過廳不可說
次韻徐斯遠曉梁看日出
曉山亂眼青如濕夜氣猶存煙四羃不知炎熱着何許
但起隂風催日出含暉倒影殊蒼涼翻手塵埃復俱失
高丘望女歌正長展轉歌之肯倉卒
次韻昌甫仲春讀謫仙詩
淵明太事多汲汲泥詩酒子雲良自苦載醪竟何有芭
尊太玄八十一統集飲酒二十首我貴知我希卻掃且
緘口
次韻
不須酒畔狂吟裏夢破寒亭自驚起一梢孤月帶霜華
靈山漫澈冰溪水塵勞空度幾星霜畫手猶能眼界香
午夜城頭吹畫角綠毛么鳳墮其旁不怕花前不我知
只愁花後少人思如今紙上閒言語未抵依稀落墨時
趙履道同宿南豅梅大放次其韻
老身居山復入山随山夾路溪彌漫南豅深處作幽夢
我輩白鷗盟勿寒梅花乘春既宜飲綠毛么鳳非人寰
坐中長少偶然集白雲清氣生簷間醉酣低摘仍高攀
興來物會殊未闌悠悠不但惜此爾要留佳話他年看
次韻希之
滄溟吐吞江水地風塵萬里一危亭自憐雪裏心眼在
憑軒盡日空詩成波流不鳴雲不斷冷氣暗逼黃熒熒
銷凝還如未開鑿渾沌無際天難名相從共飲豈易適
太息歲晩初何營尺梭已覺魚尾健數字更喜鴻翼輕
吾儕天窮且天放酒肆人間誰長卿
次韻建倅德久林秘書寄貢餘
鐵獅峰前鳳山陽泉甘土肥靈草香丁蔡好事作土貢
到今題褁歸朝綱密雲夀圭脫寳胯鎻鑰銀白羅帕黃
春風玉食睿思殿歲歲屬望天一方恩沾臣鄰講讀處
賜啜更覺昭回光龍鳳大團小團耳且如頭茶安得嘗
餘珍踵例及守漕屬幕亦得酬官忙平分風月石渠老
分餉乃欲顛倒搜我腸
㳂檄澗上將回呈元立
一夜西風入南澗便作秋聲無畔岸蕭蕭涼氣夢初回
不奈離愁送遊宦人生義命當樂天倒睨鍾鼎初悠然
明𤼵分手莫惆悵他年看我棲林泉
次韻昌甫斯遠落花行
風力作狂無所止花片摇空當未已諦視深尋孰與比
梅葉梨梢孕青子春紅正復可憐爾三分前塵一分水
相將柔桑著筐篚寒食北邙泣新鬼繁隂匝地人醉起
哀江南兮臨結綺底用留情來賦此夏衣飄飄欲輕體
斯遠作冷語甚佳以其富貴神仙中致非畸人
山澤所宜戲次韻柬之
飛流作枕山作屏采薇散髮神氣寧巖扉無人晝長扄
幾回午夢驚獨醒水邊石上草自馨嵐光近散遠以凝
長颷撼樹時靜聽灑然塵銷天籟清幽禽刷羽飛來輕
泉源舞荇聲泠泠殷雷收暑甘雨零碧落乍空鸛且鳴
閑身無用心太平試琢新語朱絃聲世俗所為吾不應
因君詩來如飲冰
次韻斯遠月夜
懷哉望望山囿中月來老樹高玲瓏起行久之坐嘆息
祗合輕舉隨飛龍露華滴葉相下上河影摇空更清亮
長庚如晝夜何其寒氣襲人不可向
寄葉解元
醉中曾寫雪色壁非此主人無此客夜寒煙雨池閣深
秉燭看梅忘墮幘春來相望鵝湖邊桃花滿地松拂天
抱琴挾書過飄泉想君風度尤翩翩
贈劉解元
潮落潮生一水通崑山縣前桃花紅劉改之者忽相逢
桃花正在煙雨中面須如戟頭已童君雖不言我亦窮
一杯竟醉立下風江西人物舊所宗
溪路邂逅傅騏驥之在所沽酒話别(案詩四首其三首見七絶)
涼風吹溪雨吹蓬故人意氣俄相逢停驂為我一小飲
西湖東望兩高峯人間萬事俱華髮雨歇風清有佳月
不須千里苦相思得酒陶然已兀兀
送吳判官
儒家辰告當訏謨紛紛莫厭形勢塗甲兵調度應敵爾
君行鄱水聊載驅有文與詩錦機織夾道雲山正堆積
癡兒固有了官事歸日奚嚢觀筆力别酒無用鯨吸川
芝山杖藜湖接天使君自是江海客有來矍鑠當歡然
如今百事皆撑柱寬得一分猶復古蕭條野老為賡吟
此話不同知底數
二十六日贈鄭一有懷趙十閩嶠之役
遊者未回居者藏老我去各天一方目前聚集自落拓
背後往還誰論量連連冰雪葉已脱皎皎風霜梅更芳
燭明照坐更漏長高溪里社靈山陽
戲柬胡教授
去冬曾與十客遊今夏還約幾人至橋南花處數枝梅
青子林園尚堪醉行者居者復不來相賞相違何有哉
古栝蒼山照流水我亦僅能知此爾
寄昌甫
深林蟬聲咽殘雨又爾微炎起亭午章泉幽流雨風寒
安得從之臂不羽江南田薄多旱苦冥鴻孤高畏羅罟
洪河東傾一砥柱雲霏霏兮澹承宇
懷昌甫
君頭短髮種種長營營寒事驚流光手翻手覆謂可常
幽意祇覺來無方今冬風雪多冰霜靜夜不寐猶吟螿
竹隱我獨矯首望詩寄尚喜筆健彊
趙十生日作醮事
清颷吹塵玉溪煙龍舟未收菖蒲天城東寳香祈永年
振振公子陳醮筵雨零霞外來羣仙德我夀我明自然
宣簡流芳正綿延華裾織翠金丹圓
次韻耿運幹
青鞵黃帽非左計消得水涯與山顛吟邊憂世聽者哂
只宜尋醉陶陶然貴人責重閒人輕春風日高放脚眠
帶湖拂波綠楊柳吾儕靜勝可忘年
聞民瞻久歸一詩寄之
我居溪南望城北最高園臺竹樹碧眼前帶湖歌舞空
耳畔茶山陸子宅知君纔自天竺歸那得緇塵染客衣
日攜研席過阿連怡神散髮思采薇
聞趙十有詩上饒生朝後兩日次韻寄之
文章精金真美玉交往徒勞分雅俗偶然邂逅一言詩
清秋付與陶潛菊弦歌之聲譽甚休田里民其無歎愁
誰將茗酒夀弧矢長篇短句相唱酬是中佳處有深趣
如龍翔雲豹起霧力探樂取到古人天地江山供指顧
從他駒隙歲月馳我自舒徐蕭散之罏香莫着鼻觀淨
喚醒伯牙鍾子期
昌甫有詩學長句次韻以柬處晦且當應舉
章泉老子之詩學筆自崢嶸心自泊暮春靜把一杯看
縱有世情無處著三傳且莫束高閣待子龍津名一躍
收回舊話再商量沈謝應劉都掃卻蠶葉人家採摘忙
麥將秋矣水浮秧平田冷漠吹朝雨側徑深微過夕陽
殘酒餘香愁夢枕斷篇遺簡苦吟嚢鶯啼燕語春歸也
不道高齋口自芳
斯遠訪昌甫同作音字詩因又一首
故人湖海誰知音章泉病翁卧山林我思不見夜長寂
君往與同秋正隂修筠亂石一徑靜風雨滿窗清且深
安得相從日上下騷雅共傾陶寫心
次韻吳推官二首
紫菊紅萸仍酒美萬里秋雲接天水登高能賦我何堪
會逢其適聊爾耳蒼山小亭看奕碁不有此客無此詩
古往今來吹破帽河梁歸路月明知
坡云今日我重九自古騷人無此手一從陶令歸去來
誰有閒中能漉酒籬邊采采黃花歌不盈襟袖還幾多
滿城風雨固應爾欲制頽齡如老何怪來清氣侵毛髮
忽得新篇有風骨溪亭應記見南山玉水波寒步微月
讀東溪可正平詩
冰霜落澗歲云暮寂寂遠岫松風回村深古寺作鐘磬
車馬路斷樵者來參差一抹起宿雁清淺數枝横小梅
日昃翠寒雲屋迥竹爐煨火盡餘杯
陳君舉舍人集新刊三山因讀其詩有感
陳止齋詩不草草約貌前頭諸舊老大章短句可思議
妙意餘情愁絶倒生薑門有水心道赤水亭占龍窟好
伯牙無絃驥伏皂摹搨賸殘人或葆
吳判官野閣詩述先公甚勤次韻謝之
我登野閣思過庭吻角欲語徒悲鳴麗譙西池水木秀
當年手種年年生五六十春幾交印幕畫英遊應接軔
由來感舊誰𤼵揮龍光斗牛知令問詩來喚醒醉夢中
一日好事傳江東吳公治行天下美隱然蓋本西漢風
大抵軒窗數間屋雅俗升沈堪躑躅光前絶後得名章
便覺流芳爭誦讀夕陽淡月色朦朧想公退食書自工
黃卷之間欠伸處催煎茶椀呼家童妙聲直啟重玄鑰
惠徼先君寧苟作其孤衰微但下拜猶向霜天辱杯酌
錄王昌齡詩
千古萬古琉璃堂中有一人萬丈光長篇短篇任摸索
小句大句宜忖量風花雪月初非遠城郭山林各是忙
惆悵無因見范蠡空留佳話說南唐
題紫溪春晚圖畫
東風滿地吹瑶草水煖雙流山四抱參差樓觀倚晴空
林靄乍收初日杲杏桃婀娜開花早蝶遶鶯遷魚在藻
人家籬落動耕桑溪女往來翁喚媪務頭臘酒賤仍好
麥熟官清農晏保岝㠋峰高多醉遊天目潭深無旱禱
誰把丹青能一掃點綴毫芒殊可攷分明融蕩紫溪春
路入煙霞是仙島
偶成
蠻歌俚耳吾不愁江南五月疑涼秋漸離荆卿易水流
圖窮匕首非覇謀吳頭楚尾龍虎幽擊筑乃爾聽市謳
調苦節促如遠遊安得酒船同拍浮衮衮切切終悠悠
雜賦二首
今年臘盡春風起凌曉撑船度溪水去年九日菊花開
相與周遊二三子山深泉井一鄉村地僻章丘數家市
酒飲詩成可奈何坐想斯人消吝鄙
贈天台鄭道士
霞杯為奏阮咸曲悵望十年湖水煙聞過東嘉看雁蕩
野雲留宿話翛然譚詩忽見蔣雲出今去洞庭衡岳前
能說鍊師神不老識全元是赤城仙
