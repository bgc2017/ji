澗泉集卷十六宋韓淲撰
七言絶句
正月初三日
新年喜共閒僧語薄暮明燈下紙簾活火慢煎茶漸熟
呼童時把炭來添
人日
滿地茸茸百草茅青青知巳到山家東風一夜吹窗雨
又得紅梅兩樹花
十四日
梅花如雪滿春山元夕都來一日間天以客尋詩句好
香隨人與酒杯慳
正月十七日
春風吹我到雲林不為梅花著意深歲晩老身無著處
暗香隨日動嵐隂
正月二十七日
去年除夜吹山雨濕盡梅花冷打門朝市如今小樓屋
只揩睡眼望前村
正月二十八日二首
春寒不敢出籬門且撥深爐煖酒樽見說梅花風打盡
冷清清地月黃昏
隨地挑成薺菜羹只和淡水入瓶罌春風不負閑人腹
贏得勾勾飽後行
十七日
猶存人物作中興世道休貪我獨能不覺百年消折盡
嵇康宜早愧孫登
世界無人作不成幾多姦宄暗經營寒來暑往癡迷過
消長盈虛理亂生
二月晦日
春風猶自雨能寒破褐纔除又覺單眼暗頭昏書懶讀
一庭幽草静相看
晩色吹雲樹外明數枝遥見綠槐生誰人知我山中住
三月春隂澗水横
不恨花隂日影遲只愁風横雨狂時梅梢葉底著青子
却憶繁香如故知
遶屋青青緫是山每吟山色句還慳乘閒著眼烟林外
物色分明見一斑
燕子飛飛山鳥鳴小軒癡坐倦能行推書試數平常事
亦向人間得此生
海棠初葉牡丹花轉覺衰顔一倍加徙倚闌干問芳信
姚黃魏紫已萌芽
槿籬欹倒費撑支沙岸常為野水欺幽事相關乃如此
幾回虛過欲吟詩
次韻吳推官寒食
今年風雨暗寒食一夜垂垂直到明原上子推將𨼆矣
從來此路少人行
萬花初過綠園林燕子人家巷陌深餳粥故應隨節序
不甘華髮是春心
人間風物年年在酒後心情事事休珍重清新得吾意
賸拚憔悴為伊愁
二十九日寒食(案此詩四首其一見五古一見七律)
去年寒食姑蘇館吟到吳歌子夜聲猶記春城芳草渡
一簾花雨畫船行
冷烟漠漠茅簷淺依舊山南澗水流坐穏亦知時物換
燕飛低處鳥鳴幽
清明
楊柳青烟榆火新人家巷陌唱歌聲重簾未捲薄梳洗
簷外微寒纔曉晴
三月初三日
瓶裏桃花點點紅水南依舊笑春風尋僧共看山中友
識賞何如付苦空
晚春即事
路轉疎籬過小橋隂隂新綠滿林梢人家一雨軒窗淨
時有飛來語燕巢
山氣蒼茫𤨏寂寥弄雲吹雨半瀟瀟澗聲不斷波流急
更聽風前婆餅焦
芒種
田家一雨插秧時成把擔禾水拍泥分段排行到畦岸
背篷渾不管歸遲
栽勻明日問青黃惜水脩堘意更忙少候根中新葉出
又看晴雨驗朝陽
三年不見種田農驀隴跳溝過屋東齊唱歌聲相勞苦
濛濛烟裏一簔風
愧我麄官耗太倉及瓜而代合耕桑蠶筐閣了修秧馬
老稚時時饁酒漿
三月五日
澗流清轉佛仙家雨歇春風水浪沙得酒有詩人共逸
山腰初見折桐花
十九日
瀰漫隂雲黑且白今日望下還又晴憒憒一霎蒸熱氣
願聽垂霤打簷聲
九月二十日
淵明笑殺惠遠酒已公消得杜老詩詩酒於人亦何事
夜霜吹冷水南枝
十六日
紙上閑看舊談語尊前試舉近歌詞夜冷小窗欣我獨
歲殘深谷待他誰
梅花不怕風霜雪儘遠儘荒山儘寒時有幽人為酬酢
片香吹動忽漫漫
蘂瘦枝冰亦自花出林欹岸轉清華蕭蕭宿草堆黃葉
瀝瀝幽泉洗白沙
近行遠立忽低攀不覺繁香入䄂間既是孤高還潔雅
凡情於汝信何顔
山愈高時氣愈深水多流處影多侵翠禽急羽知人意
時啄殘英落粉心
元日寅正二刻太陽交食守局
元正但覺暁光遲風雨霖霖笑語稀見說朝家推日食
百司守局午方歸
終朝寒慘氣昏昏雲翳風霾𨼆若存天運有常交有數
陽光初不礙高奔(高奔乃黃庭經中語也)
十六夜月
去年倦卧關門睡前歲扁舟爛漫遊莫道迎簷一杯酒
婆娑孤影也扶頭
秋暑過施寺少憩至夜半山月朗然
松梢片月見流行夜半青山白露横不是閒人愛幽處
秋來紛擾飽曾更
喜晴
喜晴方且啟柴門忽有人來倒一樽只道久閒常蕩蕩
不知小醉已昏昏
二十三日
水遶寒城渚外山淡烟吹暮畫應難漁舟舉網無人會
我老吟詩把眼看
喜雨
風伯駕雲滿四野雷公行雨從空下農家起舞田有年
競養雞豚作秋社
雨中
雨收炎暑入山雲滴砌淋簷潤色分更以微風吹草樹
鳥飛啼過亦欣欣
又
茫茫野水浸籬根無數青山接遠村三月懶遊花下路
一家深閉雨中門
又
虛簷疎雨夜深深清徹寒窗夢不成却憶擁蓑篷底宿
静聽千點落江聲
抵掌揮觥不待詩共看泥土蚓鳴時晚來吹徹垂垂雨
未必騷人緫得知
觀蓮見雨
竹送荷擎雨脚斜凉軒初試一杯茶逄人莫道溪南好
暑月能清只數家
次韻景瑜雨中絶句
人家蠶麥祈晴日城郭山川斷渡時𨼆几正看千佛偈
敲門誰送兩篇詩
門居地僻無來轍新綠新荷新笋時珍重情懷尚能賦
為搜言句和成詩
初三日冬至雨中
今年雲物風吹雨山澗關門亦可書焼葉爐中煖紅酒
静聽簷溜落階除
六月二日大雨如注山澗水溢
午夜風生雨瀉簷紗㡡竹簟夢鈞天暁來拍岸波聲急
六月如秋意颯然
草樹離離半拂烟雨滋芳潤轉青妍山人整屐山邊去
黃鵠白鷗時導前
甕頭白酒香初釀憑藉一杯歸太和本自無愁更何喜
暑風池上看圓荷
高車駟馬斷經過只見春農說早禾得雨又還傷穀賤
不知誰與緩催科
二十九日大雨
簷宇隂隂聽雨眠推窗清潤滿平川舊低竹葉新槐卷
當見横流入稻田
香凝藤枕簟如冰飛掠縱横雨點聲雲脚明開時暗合
坐尋餘菌取茶烹
炎蒸經月掩荆扉城市紅塵十丈飛井水欲乾猶可忍
空山不旱已常饑
夜雨
樓高簷近瓦溝鳴自遠相傳到耳聲客枕未安詩又作
隔河風定又疎更
悠悠秋思不禁詩只有街前過雨知一犬自鳴人静後
與君同邸夕於斯
雨驟聲空谷竒甚
只道天河洗甲兵一軒飛雨走風霆客來睡覺煎茶飲
不特山前草木醒
西疇寄月露
泉香月露墮吾前夢遶西疇覓醉仙凉入荷風吹柳雨
罷琴尋句聽鳴蟬
暑中
山深常抱白雲眠離遠塵囂恰十年投老吳山小樓底
一簪華髮暑風前
晚雲藏日下山腰海氣吹涼片月高夢覺小樓人不寐
五更風送浙江濤
方池小檻養盆花結子抽枝亦卷牙暮色無塵閑灌沃
童心雖在鬢先華
暄風
暄風移日過庭臯倦撥殘書首重掻門外不知山遠近
短墻横浸綠週遭
赭亭山白雲寺(案此詩二首其一見七古)
扶輿窈窕入山家一道溪流淺見沙春色不因寒意少
冷烟和雨澹梅花
霜寒
霜風一夜入樓寒擁被微吟亦自寬年事漸多秋又老
誤身初不為儒冠
早霧
霧氣渾渾曉未收不知苑外與山頭瓶花忽見花梢濕
畫出春風一叚愁
松雪
洞霄雙徑傍何村松菊歸來想自存官牒推移應一笑
桃花源上且尋論
窮臘荒荒渺林蕩幾回落舊又生新寒催雪與梅爭白
空有故山誰故人
雪晴歸自湖團
雪後溪山分外清東風日麗轉新晴水波𨼆𨼆遊魚影
木葉叢叢啼鳥聲
瓦溝殘雪滴春風賸水殘山淡藹中禽鳥不知人意老
數聲啼落野梅紅
雪後
澗谷冰霜踏雪行不逄荷篠即僧清世間只觧銷金帳
羔酒無疑茗椀亨
高卧從他有㶚橋荒塗横古樹蕭蕭冰溪一曲靈山底
密灑之間復亂飄
農卜豐登士苦題無聞近見定還迷子猷一棹歸何處
拍手山公醉似泥
曉看夜聽落寒聲帶雨隨風若霧横平地尺為天下瑞
日光玉潔更多情
片月窺簷水浸冰松梢梅影共崚嶒數聲猿嘯呦呦鹿
撥盡隂河掛壁燈
春思(案此詩六首其一見七言律)
報答春愁有醉鄉老懷那復得剛腸門前一澗桃爭發
不分天紅膩水光
今年能得幾朝晴風雨消磨一半春野路溪亭却自好
惜芳定可屬詞人
李已青白桃正紅幽人貧病憔悴容曳履過澗試蕭散
不知燕麥摇春風
平湖波暖花宜晴故園夢斷蝴蝶輕小樓行藏一徙倚
詩與此春俱眼明
惱我繁華滿眼時燕子初來雁初歸浮名自絆此身爾
數日晴色花欲飛
惜春
莫把裴&KR0966;惜春意強尋杯酒度芳時留連鄰曲多交舊
悵望他鄉有所思
躑躅辛夷非有謂薔薇芍藥欲奚為楊花側畔樓臺少
一水聯橋映短籬
春吟
葉葉枝頭綠未深孤花猶自間園林醺酣要是都非飲
興寄元非不是吟
花影欹燈上小窗夢回香篆有殘缸當年何事成諸葛
萬物無情繚老龐
歲歲逄春不自持詩成酒去必歸遲而今嬾向花邊醉
只拾荆薪撰早炊
野菜誰將滿把歸水蓊鬚長把苖肥任他比竝膏粱味
直底西山怨采薇
菜傳新綠𤼵生時花簇輕黃碎小枝日下時看粉蝴蝶
背人驚鬭忽參差
三月下旬藥局書
一官受代始知閒常恨家林未得還自是懶為温飽計
清時誰不點朝班
一官受代始知閑盡日高眠醉夢間試買扁舟歸便得
湖横吳越有青山
閉門
閉門終日不常開山雪林霜已自來收斂身心過殘歲
紙窗深處坐灰堆
傍簷禽鳥莫驚猜飛去多時忽不來只恐他人相彈射
我無機械合徘徊
鴟張何用嚇鵷雛此態人間未必無綀實梧桐非腐鼠
莊生惠子豈其徒
感興十首
迎時上下本謀身身老難禁物態新到得朱金為我樂
却嫌人笑我知津
其誰不欲上雲霄晚節當(原缺)事事高贏得書多垂後學
歸來賫志亦徒勞
我本何為也自休靠他寧不略廻頭徒誇扇枕黃香好
肯道悲秋宋玉愁
社鼠城狐何代無乘時應也用工夫而今又有依憑者
辛苦從前作世儒
一生精力盡於詩詩到成時不自持脱著衣冠對神武
婆娑空復羡諸兒
肝膽輪囷本致君衡山一片尚愁雲可備卹典埋歸骨
好爵翻令及後昆
百尺竿頭寸步難從前血指漫旁觀收來放去由誰做
底事隨人百樣般
壯志情知已不多便鷹揚去盍如何凄凉兩眼西風裏
猶爾留連作好歌
得寵常疑失寵虧𫝑成難復念前時螳蜋鳴蛭爭先後
何意蒙莊亦論之
赤縣神州久陸沈宣和遺恨莫追尋饒渠熟客資談柄
須有夫差報越心
雜興
常苦靈山暑氣昏澹雲疎雨洗乾坤溪南只許閑人看
紫障青崖静吐吞
書帙侵窗竹數竿晚留晴影上青攢不禁滴盡瀟瀟葉
時拂疎風雨未乾
潤色初分嵐影飄細看莽莽近迢迢山楹川觀誰能到
禽鳥飛鳴亦自驕
經雨高林月出雲一天涼淨白紛紛道人打疊身心處
泥飲行吟不亂羣
大笑花開只自藏垂頭葉㡳自芬芳天生楊震今清白
常具人間一種香
簷蔔生成淨潔花愈幽深處愈多葩肯教肉眼凡夫見
寧可移栽釋老家
晚興(案詩二首其一首見五古)
誰為喧卑莫賦詩幾年山澗久安之區區守禄才餬口
儘覺肥甘盛一時
偶成
春風時弄閒花草滿面紆餘氣自和行過小亭因坐久
却驚啼鳥一聲多
連隂却喜社能晴雨淡桃花滿澗生幾樹正依流水上
曉風吹動日華明
山上行還山下行草隨幽逕不知名青春自是多情思
梅葉隂隂已半成
又
世間榮辱最愁人荏苒年光老逼身莫笑區區有仙佛
識心見性養精神
招之不來麾不去不動聲色泰山措拙於用大無所容
枵然魏王五石瓠
梅黃雨細柳花風渾在鶯啼燕語中流水高山元不惡
短籬破屋為無窮
孤坐幽窗静炷香却疑身與世相忘紅深一樹榴花𤼵
綠嫩數枝支子芳
舒嘯閑平理亂心古來賢逹幾升沉只宜一唱紫芝曲
不用三思梁甫吟
病餘倦甚唯思睡醉裏歡來擬欲顛飲罷空山身老矣
夢回清暑意翛然
又
非閑静不可作詩非老懶焉能讀書開卷空山照華髮
吟編荒徑入吾廬
明日再題
周游於世不關渠合把塵勞日以疎半夜雨聲驚客枕
一身禪榻夢蘧蘧
戱書
亂拖游士伴噇酒硬捉閑僧聽做詩後句不來瓶已罄
月凉山静角巾欹
午坐
晴初小院窗半開階下草色侵莓苔清風徐徐木隂寂
禽鳥自鳴時自來
家家蠶事採桑歸蠒箔才收又整機辛苦一春成絹後
村農誰是著新衣
偶興
往來鄰並歲年深老稚空忙慶弔心美惡衰榮消長事
又須著眼一沉吟
膠膠擾擾復悠悠多少迷情不掉頭利者笑名名笑利
日前身後欲何謀
東南吳蜀大江横西北關河幾戰爭智者不愚愚者智
到頭分合世難平
深谷荒虛人迹稀無風黃落自横飛敗籬東畔板橋斷
時有鄰家負水歸
雜題
屋前巷北苦稚子木斗煮熟撮數賣腐儒食飽可奈何
寒夜擁爐亦可嘬
黑豆硬炒不貴發敗紙裹之良自多紙窗坐睡時欠伸
冷手觧包慢挼挲
瓶粟欲罄敗絮少三嚥玉池吾養玄是中止可浣便腹
世運密移空推遷
四明所修傳燈錄誰以印將塞吾目凌晨萬境不到處
佛見法見空逐逐
人之二帝三王道加之孔孟雜佛老存心養性以事天
五伯秦漢誠草草
著書談玄俱一偏柳和伊任孔大全禹稷顔回乃同道
出處得喪醒醉眠
雪窗兀坐
霜收餘藹瀝簷水雪屋雲窗日氣升旋撥地爐看宿火
軟蒲團坐几深凭
雨中山臺夜坐
桃李春風又一年老來何事不陶然晚簷莫聽垂垂雨
斷送流芳到酒邊
月夜樓居
瀰漫寒氣月微明近覺風聲遠市聲不恨浮沉人海底
樓居閒自得心清
二十九日早步
行行行過水東頭路窄因而緩慢遊草木華滋翻宿雨
山凉尤覺是新秋
午步
養花天氣半隂晴啼鳥水邊三四聲遊人往來莫漫賞
多少古今風物情
晚步
槐葉已飛無夏綠桃花新種待春紅千山僅遶千家聚
一水全依一逕通
舟中曉詠
薰風猶見杜鵑啼淛水東遊復自西澗上有泉泉上竹
玉為山底是冰溪
桂棹蒲帆日未西鵲聲鶯語鵓鳩啼滿溪綠水岸邊急
一片白雲山半齊
過玉山同昌甫宿歲寒軒感愴不已
鷺鷥林到歲寒軒屈指如今十六年當日玉虹橋未有
山川祗是舊山川
小憩成季書室
已喜青山在眼前午隂佳樹更清圓枕書閒與尋幽夢
洗盡京塵意灑然
徐子融送至石井因宿竹溪
山行明月步霜華半醉微吟意更嘉記取鵝湖山下路
夜深投宿野人家
病
病無情緒惰吟詩筆硯空存興已非滿眼綠隂春樹老
小窗初日動晴暉
僧忩
露寒風歛山餘靄虛淨曲通僧一窗我不占閒誰避俗
菊花時候有楓江
午忩
午窗寒日聽松風散髮梳頭睡眼中情話堂深書帙滿
老身何地不從容
夜長
夜長殘雪小樓中擁被閑思又一冬燈影易昏爐漸冷
只消斜月五更鐘
書燈
書燈霜夜冷清清不信觕官傍帝廷老把身心欲何用
山居此味飽曾經
午睡期思書堂
所謂伊人天一方園枝新好寄東窗八表濛濛忽時雨
不知平陸已成江
讀書
窗明晴日小樓居静坐閒翻案上書理路漸通文向熟
試將回向此心初
冷尋
冷尋杯酒滌書癡半盞微醺又到詩門外屢成三尺雪
茫茫眇眇欲何之
晚唐體
一撮新愁懶放眉小庭疎樹晩凉低牽牛織女明河外
縱有詩成無處題
灌園
搰搰誰知舊漢隂桔橰何待此機心溪南上郭邱園地
應笑蒙莊著語深
十二日灌園
桑蔭未移山照晩曲塘横岸小軒窗不知秋思今多少
嵓桂芙蓉開酒缸
秋高山静一簷月只許清光醉老身蓬藋之間見花竹
灌園休說漢隂人
修園
旋買荆條護短籬更般沙土補長堤閒來也有無窮事
且看青山横杖藜
書懷
老身閒淡復何求常喜禪門舉話頭試問紅塵未歸客
渭清涇濁肯同流
閒詠
閒詠遺言理素琴晚風吹樹雨愔愔山空斷岸無來轍
未必沙鷗識此心
影瘦
秋凉於人事何悲可憐宋玉在其時登山臨水西風急
贏得新凉入我詩
懷人
北客如今可奈何更看清奏入雲和東平東里應無恙
吳楚年深白髮多
人難
人難會合易暌離更把言談著在詩君去南豐我南澗
其間不待兩相知
五更
五更人物遽喧呼不信清湖逆旅居齒髮如斯吾老矣
一身蝴蝶夢蘧蘧
五更朝謁之聲盈耳
十載山居夜寂寥蓬門雨打雪蕭蕭何曾聽得人&KR3599;喝
急走齊趨鬭逞僥
