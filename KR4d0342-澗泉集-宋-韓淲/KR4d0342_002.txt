澗泉集卷二宋韓淲撰
五言古詩
松竹堂次蕭宰相韻
鳴琴意自永小築松竹林公餘一委蛇廵簷見遥岑冰
雪凛節操晝寂綠隂隂何事智與名蕭散徵在今當
年山水間讀書情致深儀鳳覽德輝終古存知音
棲閑堂
能棲不能閑其心未可知能閑不能棲其迹無已時棲
閑一以名二者兼得之昔春升其堂尊酒飲于斯昆山
日夕佳陂池清渺瀰手植花柳間田園粗充饑潔哉兩
龔家異代猶許竒夫豈忘治功而故與世違漢朝有蒲
輪用舍端不欺三江五湖口君子謹其儀何以寫我歌
遥遥記所思
寄題壽樂亭
蘭江生縠波金華欝嵯峨是中鶴髮親贏得歲月多
時時着萊衣兒嬉為婆娑撫掌問妻子我意今如何祥
風動簷花美日行庭柯更覺山水外一曲欸乃歌
過新安月夜步浮丘亭分韻賦詩得弄字
平生風月懷醉語或驚衆休傾袁紹杯且卧畢卓甕使
君良不凢客子恍如夢對影將奈何暁角梅花弄
同譚守登跨鶴臺
昔守王道甫作此跨鶴臺金行露氣高嘗同斸蒿萊九
日長沙歸晦翁命予杯至今清夢長寂寂令心哀君侯
我輩人能賦有餘才復兹菊花秋登臨為徘徊子美高
李句萬里風雲來世道古猶今興也何悠哉
浙江亭
海風吹潮聲過我欄檻外不知地𫝑險但覺天宇大何
時一壺酒挂席上嚴瀨班班雲壽隂越山遠如帶
訪南岩一滴泉
僧逃寺已摧唯餘舊堂殿顛倒但土木彷彿昔所見山
寒少陽燄崖冷盡冰線曾無五六年驟覺荒凉變遺基
尚可登一滴泉自濺憶昨淳熙秋諸老所閑燕晦庵持
節歸行李自畿甸來訪吾翁廬翁出成飲餞因約徐衡
仲西風過遊衍辛師倏然至載酒具殽饍四人語笑處
識者知歎羡摩挲題字在苔蘚忽侵徧壬寅到庚申風
景過如箭驚心半存没歴覽步徐轉回思勸耕地嘗着
郡侯宴今亦不能來草木漫葱蒨人間之廢壊物力費
營繕不如姑付之猿鳥自啼囀
尋梅至梅嶺因遊紅羊石青楓峽
衝寒步晴光霜重積如雪尋梅渡長溪犖确路曲折回
風送灘聲靜聽鳴復咽當知我輩遊名與山不滅
題姜堯章白石洞
詩眼玩塵世漫作威鳳鳴經行苕溪水乃見白石清拂衣
鑑須眉喚起仙骨驚胡為隨人間歎息百慮縈洞中應
笑我何不高舉輕明時樂未正尚欲追英莖它年淳氣
合肯有爵服情癡人莫說夢烈士徒殉名轉庵偶饒舌
已足壓旦評古來曠逹者談笑得此生臨流賦招隱一
奏朱絃聲
寄雪觀
秋暑睡不美但想雪觀居焚香貝葉動洗鉢伊蒲餘應
身了諸幻起性包太虛蓬蒿一水隔吾豈愛吾廬
寄題熊氏得要亭
未踏得要亭先寫得要詩識賞無遠近渺然西江涯薰
風入山水佳趣罔不宜想見昏且候雲鳥日参差主人
應飄灑何時同酒巵三歎玉局仙為我先及兹
夜過潘樓
雨多晴氣新星彩動凉夜因人閑出門尋詩稅吾駕一
杯小樓風圖畫寄清暇
聚遠臺
遥遥聚遠臺是豈俗所要只宜我行適信得山水妙地
高出林表眇邈有殊調主人運心匠擇勝出素料陂陁
闡微逕俯視溪可照匪云賦新詩聊爾索言笑三月青
春深風林杜鵑呌
亭臯
亭臯新雨沐物物秋氣深着蕊木芙蓉桂樹尤蕭森豈
伊酒可嘗而我詩未吟朅來六七輩領會宜素衿塵眯
共一掃風乎出雲岑
會心堂
胷中有天遊寓外皆所嬉勝士固可逢俗物亦可偕杯
酒得流行放意而伸眉兹辰我陽春溪水多清姿岸柳
已青青山花更暉暉當筵主與賓談妙尤克諧雷聲忽
送雨雲風動情思由來理性真肯計志願違松柏獨也
正造物付之誰歡笑酬座人長言其勿噫
題三茅堂讀放翁碑易道士設茗
寳山最佳處突兀三茅堂幽襟翫岩穴散脚登崇岡
梅亭雖未花自覺草樹香午陰布修幹禽鳥時來翔
下視江海波風煙渺茫茫貞石披妙詞摩挲有餘光
吾身已塵土乃得閒相羊羽人復能吟煎茗邀山房
意勝神頓適俗遠慮兼忘乃知軒裳縶自苦升㪷藏
飢餓非難忍歲月空帝鄉揮手下山去餘情滿秋
陽
溪山堂曾宏甫作徐師川吕居仁曾吉甫王元
渤鄭顧道晁恭道王起巖吳傳朋徐明叔遊
咏之地
當年二三老曾醉溪山堂至今月露底草木有餘香興
言我良友六月此追凉還同章泉叟訪之以相羊夜久
清輝寒水際如雪光誰知幽絶處懷賢正難忘
拂松閣
太白孰可作五松自青山關關鳥飛集冉冉雲往還時
世有今古客意徒悲歡我來見令君絃歌遊其間醉䄂
舞回時俗眼應不看人韻乃如許結閣横朱欄
伯輝竹林書院
竹林彼一時仲容乃此遊寥寥千載後忍曰為良謀古
人心匪遐用舍多風流身容縱未老歲月去不留結茅
我山椒詩書尚何求固將淑諸人猶能誦軻邱朅來南
風薰見子忘百憂阮盖青雲器濤戎信其儔取酒且勿
飲聽作商聲謳
逍遥閣
翁家爛柯橋遊戱錢塘歟昔賢有樂地天與此屋廬依
依巷陌間將鶴倒騎驢流傳得佳聲是時當國初四方
次第平降王亦誅鉏朝野多豪英仲先頗知渠相邀一
夜話華山圖匪虛此州真可人林逋復來居一湖浸孤
山相望誠有餘人生百年爾貴賤空乘除尚友千載上
是心良晏如有手可持酒有眼可誦書結閣老樹高扁
榜聊自舒方今開禧年吳越都乘輿我遯楚溪口因名
倍躊躇既同逍遥吟又且思莊樗
王右司家池閣
寒日照竹色老槐摇池光凭欄俯虛簷忽此陶一觴主
人與客笑萬事俱茫茫回首十年夢吹霜晩雲黃
守軒
孟以身為大曾惟貴夫約况欲行之家盖亦念前作誠
齋彼何人老筆乃揮霍勿忘勿助長世世可如昨
寄軒(按詩意用陶潛歸去來辭倚南忩以寄傲句疑作寄傲軒)
陶潛彭澤歸豈敢傲一世聊從戶牖間作計等蟬蛻君
乎得此心名字置所憩俛仰旦復昏淺揭深則厲
恕齋
公心不兩照私意必四出涖官行法間要以身為律物
物或藩籬事事祇刀筆由來貴仁賢存之在勿失美哉
一言富乃榜此書室因利得行義徇名豈忘實君兮詩
中仙我語非秘密三歎蓮幕地退食有學術
昌甫竹𨼆
竹𨼆高深處江南懷玉村此老已華顛清門非市閽緩
步泉周遭放眼雲吐吞野馬閱衆甫冥鴻本孤鶱經年
未能往夢思疲我魂是中夫如何不以俗諦論時來五
七字慘慘感慨存想其樹扶疎遶屋夏籜翻
田間
烏麥相看種黃秈已皆熟坳塘無賸水古徑墮枯木貧
多收刈遲勤有翻耕速整履步大田扶藜問幽谷
餘干黃師求北窗詩
陶令一北窗今古自無對折腰豈為米歸來本非退平
生羲皇心肯與時嚮背當年五柳傳誰云閉關輩子能
知其然此意要常在淵明不吾欺是中誠可愛
李禮侍石林
磊磈著胷次婆娑寄嶙峋客來亦置酒相與悦老身晴
風吹岷峨浩蕩無邊春巴江下吳波軟紅生帽塵回頭
山房染石也誠可人不知幾千人造化此一真只恐斷
取去補天費精神
官閑
官閑讀書餘倚杖看綠隂黃鳥時飛來臨風流好音我
亦為之喜夷猶情味深世間事乃爾回首生夕曛
休日靜居
寒餓迫我出忽忽兒女大原思樂商頌宋玉悲楚些吹
面薰風來刮眼春風過飛鳴鵲遶樹徵逐蟻旋磨瀹茗
銷夢事凝香理經課休澣得暫閑棲深淨趺座
叢薄
叢薄欲微雨絶壑留餘寒隴麥已黃熟園梅尚青攅宛
宛路轉坡激激流起湍卧瓶擲酒椀開奩理香槃
十月旦日過雲林
雲林起清霜山寒紅日吹城郭催租日田家穫稻時仲
尼雖少賤李廣漫多竒好事能相覓茅簷曝晴曦
雲庵
雲兮所怡悅遂以庵我名時時簷下來日日山畔生和
煙不知處致雨非有情龍鶴亦物耳依乘定飛鳴
次韻伯臯真𨼆道院
幽討過真𨼆同抱白雲眠夜呼醉道士取琴咏琅然松
鳴簷外山水落橋下淵推窗挂星斗清神浩無邊是中
宜共如此外憑誰傳孫登蘇門嘯子猷剡溪船古來賢
逹士往往如春煙浮名竟何益畢世空林泉蹤觀彼斗
筲畏塗競爭先輿馬能幾時鼎鑊已在前
楚黃相廟
開禧二年春寂寂楚相廟上書能說秦將兵亦救趙太
子質不歸變衣何其妙因城吳故墟宫室本照耀寵辱
一以驚失計易貽笑帳座神所嚴香火忍興弔但想荀
蘭陵朱英或同調
夏日集報恩僧寺同莊賢良諸公分韻得餅字
尋僧坐清晝會友踐佳境興寄徒自深遊觀轉便靜荷
翻一水香柳散滿階影相從觧巾屦愛此夏日永熏罏
鼻觀通汲井齒頰冷勞公具酒炙餉我作湯餅同時得
二士俊發錐露穎高步不可攀竒語尚堪省徐郎招不
來悵望終耿耿生平厭塵煩老去合幽屏豈無親朋樂
所慮乏規警長歌及黃農妙處亦深領
寂照寺
江西得名士與我同山行老釋能追隨醉眼增雙明經
時客吳會雜遝塵務嬰偶然汎孤舟故人百里情既已
酒屢飲亦復詩自成盡日空翠間冥鴻杳飛鳴
祖印寺俗云嚴光寺攷治平堂牒乃光嚴也又
言有子陵墓因往弔之
長溝流水急荒塗少人跡扶輿問遺蹤晶晶度秋日子
陵誰復知墓古莾榛棘傳聞雖未真此意自無極
月林
秋池浸秋月梅影摇清流數枝雖未花横斜已幽幽白
酒孰飲我同來亦良謀杯行景自佳風葉何颼飀
林德九國錄作冰玉寮來索賦因寄五字
仇池蘇僊語發揮我孤山孤山有何佳林逋廬其間風
高氣化遠庸販亦班班是榮人爵歟百世不可攀沉冥
愜幽性道勝無戚顔至今西湖西眇彌尚滄灣誰夫仕
吳京斂焉心肯閒吟諷彼一詩靜視觸與蠻齋房如僧
寮熱客自塵寰出處貴君子安時諒非艱
周質夫山楹
山楹非市㕓懸解於其表灌木固蔽虧閑雲定旋繞廣
厦千萬間一架亦已了坐起共炎冷眠食易昏暁偶然
屋打頭所處實在小鷄鳴近相聞鷗下復遠矯尤當沃
巵酒忘却吟思悄
補籬
補籬去惡竹修逕護幽草微風入庭榭秋雨汎池沼荷
香浸狂瀾林影動深窈寬平日月閑湫隘天地小
過永豐題
落日洲渚明水石鳴灘聲臨眺一何樂共此人境清游
子未忘情亦復小詩成東風波𥻘𥻘為我吹酒醒
夜過博山
山行迫昏黑乞火野人家隂風振林壑水激溝港斜扶
輿聽鳴鐘尚覺塗路賖叩門得蘭若僮僕欣不差老僧
為作茗趺坐談無涯子夜各休去幻境良可嗟
衝雨小舟上南港
拖舟上寒瀨冥冥吹雨來連綿岸草合斷落山林開鴈
鶩杳滅沒鳬鷗正㳂洄&KR0712;舟見修竹題句復尋杯
過吳淞(案此詩二首其一見五律)
家住楚溪口幾年卧雲峯春風此行邁煙樹五湖東無
因見范蠡危亭只垂虹逃名匪難事浪曰陶朱公倉皇
誠自汚商賈聊長雄庶幾收伯圖不見前日功欲富果
本心是豈計未終我疑滑稽甚視彼如兒童西子有底
好尚有歡笑同扁舟汎長波自足成老翁
山口
山口復谿口飛花閑度柳不喜梅雨晴清和猶在候一
日是一日青鬢對皓首朋來方齋家杯行莫停手
德源道中
數鴨汎寒塘前後相参差不知已嚴冬但謂水自如貪
生處塵世大抵多𩔖斯木葉風下來紅綠雜萍蕪
靈鷲道中(案此詩二首其一見五言律)
霜林落衰草遊子歎道途豈不念急景冉冉塵務俱閑
寫僧寺幽髣髴摩詰圖風前鴻鴈來日下鶬鴰呼
樓窗靜對頗快
奔忙九衢裏無處着兩眼樓高試推窗可以得笑莞東
方接瀰茫西地列&KR1132;嵼心中與之然不記倒手板
晩訪斯遠村塢
㳂流出山來度橋向城去晃朗雨復晴崢嶸歲云暮閑
常稱心言孰是得力句塢静見高明林深認幽趣
地偏
地偏塵自銷風扉亦常關不知芳草多但與落花閑紅
日到碧澗白雲在青山懷人長言之老子何癡頑
大滌翠蛟寺
山以水而勝水以人而清人水亦何事乾坤無限情酒
好滿杯飲詩到一篇成杜鵑風外啼青林開晩晴
對雪思山居之時
煙迷南屏山凍壓竹落磵幽人紙被軟卧起日已晏藩
籬鳥雀噪亦復斷藜莧慘淡詩未成詩成復何患
散步
世道日狹隘無地可自容豈不有崖壑樂此林下風乘
晴氣清和試聽飛流淙憑軒得名酒老我時一中
秋興家山之咏
塵埃困小官忍窮未為長勿苦問窮逹當與貧相忘幽
棲吳山底偶占大隠坊晨興到藥局夜坐唯書房俯仰
亦已安怳然如山莊巷僻遠市語窗明摇燈光不覺西
風起鴈飛草木黃澗下有敝廬懷哉付飢腸
招隠
浩歌以求志徜徉山水幽松栢蒼蒼山水石泠泠流山
深集飛鳥水淺下輕鷗好花不多聞長煙渾未收往來
有樵釣俛仰徂春秋我輩滿宇宙其能知此不
閑泊東窗為靜寄
吾愛陶詩中靜寄東軒語試取作佳名朝夕相與處薰
風一榻閑轉覺遠煩暑試問軒外人紛華今幾許
雨乍霽散步村野山谷間
幽居喜乍晴閑步轉山麓塘坳過兩家山觜見一屋坡
陀上平崗窈窕入深谷時時看採桑往往值播穀鷄飛
田婦呼牛走牧兒逐路平豁呈露地僻杳藏伏風物晩
春時但見青草木無為扣角歌但賦采薇曲
水村
露荷煙柳外月上山翠寒水際一斷橋籬落小欄干剥
啄喚我友共此懷抱寬興盡出城去兩耳清流灘
十五日齋素
清晨却葷茹茗事煎胡麻豈無素心人潔齋避風沙月
已秋氣中能來我山家涼襟何待吹宴坐且勿譁
午步
氣晴天惟澄春物自朝暮㳂流陟危磴絶壑理幽步雲
根見泉脉僧房杳回互豈無我同心杯來飲為度
雪觀晩步
山梅占殘雪晩色轉幽徑塵銷水石潤所至集虛聽僧
窗話未圓茗椀味初定澹泊歲寒心浮空殷鐘磬
晚步
萬木山彩翠一水澗淪漪放步且曳杖有懷還賦詩我
之所安適人以為娛嬉南風送晚雨何處不相宜
放步
家家芙蓉開步步木犀香流黃朝絳節空碧按霓裳急
景奚足競良辰不可㤀玉階明露盤珠宫結雲房
晩興(案詩二首其一見七言絶句)
林蟬動微暑風影摇東軒山近欝巃嵸澗長瀉潺湲閉
關誦古書時時一逢原撫卷得閑樂老境俱忘言
夜坐
經年仕吳會風埃滿書劍迢迢秋夜長靜坐生百念浮
榮本何益微禄已屬饜露氣入窗寒青燈散餘㷔
又
吳山歲夜雨巷深雜泥土白髮倚高樓長吟自懷古人
人尋酒杯處處亦歌舞萬事付燈檠寒爐聽更鼓
又
夜時對青燈朝晨向紅日渴飲一杯湯飢餐兩器食榮
衰受榮衰得失順得失一事到眼前一事與擘畫不到
眼前者空思亂胷臆非惟昏人神且是長戚戚吾今知
此愆念之戒勿失
題錢塘三賢堂
暑雨過林壑青青發幽香徘徊湖水邊路轉山横崗朱
門嚴古寺中有水仙王配食者誰子三賢坐高堂當年
處士廬鬱然眇相望故侯白與蘇龍章照錢塘人生死
即已姓字何芬芳修名貴自立𨼆德千古光文章發政
事百世胡能忘因看游魚潛更想冥鴻翔微官得休沐
况復五月凉兹遊獲勝踐不覺歌聲長
清桐
清桐發初葉朝景散輝蔭幽人獨步久興寄頗自任薰
兮一以風山鳥孰知禁平流走亂石可潄尤可枕
田里間見荷花
避暑暑復至乘凉凉未來平生欲快意命也何疑哉駕
言田里間薰風動蒿萊小池其誰家亦有荷花開
芍藥
庭中鮮香起猶覺春有餘豈謂衆芳歇而乃自發舒温
風拂波軟朗日明林虛盤盂作態度翡翠為襟裾一枝
已惱我滿欄無奈渠偶爾着醉目何礙幽人居
露菊
英英輝叢菊重露滋其花移來秋已深不飲亦已嘉小
檻憑虛&KR0585;山迥無風沙霽色寒未生此地玉溪家
塹花香盛
不奈蒸溽氣試度清微風浮梁水南北天以語句同塹
花吹郁郁岸柳垂濛濛扺手今何夕酒過面亦紅
瓶中花
枝持三數花已著風露香而復滿把來汲瓶置書房身
心我身心染淨皆秋光今夜月圓明更妙非紅黃
周景瑜置酒東園看海棠分韻得上字
春光作花事領略過溪上寒凄風雨餘草樹亦舒放紅
深海棠徑蜀錦開步障得酒一以醉幽情為之暢主人
良好事舉白欣相向坐間多豪英笑倒語彌壯歸塗踏
微潦滿目列青嶂顧予何為者追隨生悵望
蘇堤芙蓉(案詩二首其一見五言律)
西湖八九月蘇堤賞芙蓉艷艷風日美鮮鮮霜露濃今
年開最繁映水自為容十里爛成錦紅綠花重重錢塘
盛吳會昭代多鼎鍾遊人醉不歸車馬如游龍里巷逹
廊廟歌酒日相從千鍾不憚費一笑無留蹤勝踐窮耳
目樂事開心胷東遊將百年兵農晏提封四境復豐穰
物色近初冬作詩代華黍皇風正時雍
墻外芙蓉初過其一尚可玩
日晩山氣寒芙蓉表孤花亭亭萬綠中紅鮮照萎葩不
與時物遷肯以顔色誇立而望之偏落葉徒泥沙
池上菊爛然
彼美黃金花為我遶池游十月無清霜尚作重陽秋胡
廣潭何為陶潛籬何求人物偶相值終古評不休興愜
景勿違語到氣自遒小摘問頽齡記取南山幽
九日無菊月半後始有市者
前年重陽時黃華正紛披去年近九日已有菊盈枝誰
知今年晩節後纔見之高低燦羣葩可受霜風吹淵明
心事老借此吟吾詩彭澤賦歸來草木應差差人苦不
解事謂渠愛東籬芳草喜尚濃色澤愁漸萎欲醉可不
飲泛酒因兒嬉
對菊讀韋蘇州詩
結綬二十載屢為塵事攖蹉跎入兩鬢霜雪亦漸盈曠
然仕京國頗以歲序驚寂寞起凉颸時菊忽已榮依叢
思濁醪餘馥襟神清樂幽愜理性貧蹇安物情休沐得
殊賞感兹寵辱輕
十二月旦禪月臺問梅
山臺見疎梅野氣挾寒力春從花際來晃漾水南北吟
邊人已深妙處我已得鴈裂一聲中蒼然起暮色
東山看梅
臘近山放梅霜餘竹支逕坡陀斜日晩葱蒨孤煙暝人
行興將闌鳥語棲未定更踏野橋歸風回滿清聽
梅花一一可愛
點點草際梅横斜風弄影秋老揫斂時而復有此景天
地欲回春不礙霜露冷林逋亦癡人有句不堪省
蠟梅
家山蠟梅開歴歴水邊樹故園不可見胡能寫吟句隨
風惜其姿破霧得其趣淋漓銜一杯錯莫展數步不道
緇塵中惱我尚沉痼瓶簮良自佳但恐失平素香傳疑
麝煤體弱豈金鑄我居小窗横幽懷眇回互
買梅花木犀海棠橘栽置庫中
護此數寸根待彼數枝花何時春風來老眼易横斜桃
紅與李白長安事芳華買栽恐無地識者能幾家家山
對石澗冬日百樹梅梅花已一開無時不持杯客至雖
留連客去轉徘徊今棲省戸間一株手親培
同鄭子華棋局作梔子詩
郊居多幽香衣被風雨之樵青採掇歸清氣尤華滋枰
棋了勝敗蠻觸彼一時鮮鮮何滿叢瑶葩賦山梔
梔子戎葵
芬香得薝蔔色澤有蜀葵雨露既濡矣風日還過之紙
窗無畏景石檻發凉思艷艷紅花蘂幽幽青碧枝
初七夜半月色皎然忽聞吳山上鶴鳴
雨止結霜華片月載寒魄光芒星自稀氣宇天更碧何
處孤鶴鳴聲落吳山側坐久神觀清樓高夜方閴
鷹盤風
寂寂鷹盤風擾擾燕衝雨空梁如有言廣野亦疑舞豈
不營窠巢何嘗畏羅罟仰視復行看衡門室環堵
聞啼鳥
禽啼聲嚶嚶泉流音琤琤微風摇青林何其煙輕明尋
芳渾無花春深尚含情浮生無浪悲誰知山中清
午坐聞鵝鳴
深居耳識迥斂此神氣精窗簷隔林塘杳杳鵝鸛鳴數
聲徹我聽益養閑適情更覺瓶中梅於人有餘馨
飬魚莊呈余馮二友
湖山晴已佳交遊老逾永以兹登臨心相彼昏旦景風
前午方睡雪後晩猶冷徘徊既良久放浪亦俄頃花林
想鶯聲水葉亂魚影酒到俱勿辭詩成獨重省
南屏山看金鯽魚思東坡
南屏金鯽魚蘇仙昔嘗觀後來臨池人誰能散餘餐西
湖多勝處見此心獨寬乃知賢逹遊百世留清歡我來
秋初晴凉風動澄瀾洋洋復潑潑兩兩時單單相彼纖
介爾賞音猶獨難士生天地間寂寞何足嘆
