澗泉集卷十三宋韓淲撰
七言律詩
趙太社出示夕月齋宫所作次韻報之
年時過我澗之南寂寞寬閒所共堪此道吾儕非自苦
人情物態是誰諳灰心縱惜形容變餬口猶圖齒頰甘
且和湖邊夕月句老生無奈只常談
次韻宋倅
見說空堂舍蓋公秋深得雨慶時豐喚回舊觀十年外
聚集清流一座中臺映玉峯歸獨鶴城依冰水下孤鴻
只消滿把籬邊菊賓主風流意已通
海内交游不數公又吟名勝句何豐錦囊忽到溪山下
綉段争看澗谷中落拓自驚隨野馬凄涼何止聽賓鴻
高齋容我陪珠履不信窮途有路通
次韻元要陪倉使張園
春閒有客伴遨頭應喜園亭處處幽晴日暖風花影外
清歌妙舞酒船浮牢籠好景開詩膽愛惜流光入醉眸
珍重蘇門兩君子至今人物尚同遊
㳄韻昌甫所寄
别後連綿好句來朗哦深視百千迴窮通身外庸何恨
生死人間信可哀公既愛閒常隠几我方瘡楚未持杯
澗梅點點從教白春到章泉花自催
飛舞醯鷄只甕天何知老壯與窮堅于今之世宜咸若
從古之賢定復然荷盡菊殘非一日草深地僻幾多年
吟忩明暗霜須雪苟亦無言豈舍旃
催景隂陽長短宵天回星紀又玄枵霜寒草野真無惡
雨濕禾場正不聊薄晚固宜山色遠經冬猶未水痕銷
私家一飽官何恤寂寂閒中歲月飄
次韻昌甫
香來桂樹叢生處招𨼆其如懷玉東白髮滿頭唯我獨
清詩脱手幾人同影搖明淨雲間月聲滴幽微雨後風
秋以此花相勞苦世塗誰拙又誰工
故人北客今多少但願上下常相隨比時一出得聚首
此曰獨居還和詩我家父祖不相見君家兄弟誠所思
玉溪屈指已三世霜風落葉吹疎籬
既貧且病是今年容貌音聲亦變遷縱起步趨終倦矣
訥於言語每頽然秋涼頗似如人意月好翻能攪我眠
試把閑情和佳句瑞峯何處入章泉
秋來風葉巳紛披景到懷人意可知時泰果能同道泰
行危何必更身危獨憐水後渾休說相與山間是寄詩
空眄庭柯又如許彼陶終是得顔怡
我圃雖荒亦有梅云何也會待春回尋香逐色從頭數
弄蘂攀條着眼催老境隙光真野馬新年律琯已飛灰
一枝千樹俱能爾莫負尊前得句來
我圃雖荒亦有梅相隨酬唱謂何哉須知流水孤村外
儘有清風明月來幽艷肯因人意𤼵好花元是化工栽
幾番立盡空行去猶記西湖挈杖回
交遊零落舊同盟望望章泉共此情病後如斯猶得句
老來應不要知名久於朝市閙中住便合山林静處行
今歲雪多梅更好巡簷宜與細逢迎
看梅動是隔年期僧寺逢花正此時火撥白灰相對榻
酒傾清醥亦盈巵幽幽寒事空如夢歴歴閒情獨寄詩
憐我倦遊還薄宦南枝和雪又紛披
何處逢人可共杯老來空覺歲時催門前塗路無芳草
山裏林園欲放梅殘雪未消經小至繁霜猶凍待春回
好詩寄自章泉水起我寒心一寸灰
老覺浮生空地隔時來猶幸得書題夢思百里身長遯
語别經年意轉凄槐葉易風驚熱惱蓮根少水厭塗泥
何當整履蒼苔滑嘯竹高涼手重攜
歎息彌襟強拄撑人間閒處且閒行風光漫與酬詩債
歲月何堪說宦情近脱市朝誰信我久居荒野孰如兄
青青又滿新成竹相望章泉夜月明
盡道龐公遺以安笋林上番又成竿幾年手種要誰問
常日身閒只自看墨妙席間殊不惡茶甘林下莫留殘
荒尋幽討真空舉今世孤風世所難
僅得從容亦素期意消心愜恨來遲相將里舍歡言酒
珍重家庭聽說詩落珮倒冠非所籍毁車殺馬尚何思
從來鵬鷃䕫蚿耳不怨人之有佚遺
次韻昌甫見寄
薄宦歸來盍罷休閒心終是愛吾州高名又喜為澄觀
素𨼆何妨得臥遊四海九州彫落盡東鄰西舍往來不
秋風山裏相尋處莫問人間有比周
次韻昌甫聞予過仲益見寄
離羣常恨不能佳桂到秋深處處花幽討既尋泉水矣
傍搜豈忘月軒耶翁留觴酌時煨栗友為爐熏更作茶
不是襟期安得此世間餘事我何加
次韻昌甫别後所寄
多病登臺畏獨醒荒園蘂菊尚青青山中我友還新别
門外巾車亦始停老去年年無以醉詩來字字信斯馨
遙知隠地秋風急坐對松寒數鶴翎
二十五日次韻昌甫別後所寄
九十里山寬兩程白雲隨步不辜行石嵌塘水觀魚躍
土曠田塍放鶴鳴兄弟留連因共集兒孫問勞笑相迎
歸家轉覺深居簡強把柴門更拄撑
山淨泉甘草樹香書楹茶具酒壺觴故家南渡衣冠少
前輩中原文獻長朝野從先終較别衰榮到底未須忙
高風且作閑言會時寄連篇復斷章
昌甫寄所和朴翁詩因亦次韻
長日懷賢只坐馳炎凉誰與世推移貧生夢枕槐柯蟻
笑殺仙巢蓮葉龜蕭瑟兩峯吟和處辛勤千里寄來時
風流是我身名事付與劉郎歌竹枝
次韻徐子顔丈
老覺年光秋更好人間從昔易紛紜漫將詩酒供閒客
常喜山林對𨼆君話到忘言清似水思之何事嬾於雲
相逢得醉茱萸盞一段高風信不羣
次韻耿運幹
如君便合上鵷行却愛湖邊梅蘂香盡把珠璣為妙手
誰疑鐵石作剛腸文園病減初何苦金谷春歸有底忙
我亦被花惱不徹又因鼎臠得珍嘗
次韻民瞻
獨酌梅花醉似泥市塵何敢近園扉孤香藉雨知幽眇
冷艷排風與世違燈火麗譙新氣象琴尊高𨼆久光輝
隔江相望空華髮燕子將來鴈欲歸
次韻余季倫
興寄寥寥豈尚同詩歌往往嬾求工從他漢魏曹劉上
盡爾齊梁沈謝中百巧百窮無似我一觴一咏有如公
今來古往能言者多少焦琴㸑下桐
次韻鞏仲至
青青客舍付離騷歲月峥嶸又一朝不奈驅馳墮烟海
少遲盤礴對風潮彈冠自笑平生拙落茟誰容萬景驕
秋入壯懷探禹穴吴天回首越山遙
次韻周景瑜
日日鉏園淨掃門待尋幽草藝芳蓀秋花又滿庭前樹
濁酒閒開座上尊新事任從千百變舊交纔得兩三番
淒涼北客溪南住有句長吟莫厭繁
二十三日次韻斯遠
閒身襟抱為君開山巳高深水漫洄趁得春時花下飲
猶思秋夜月中來留連自覺太多事潦倒相從更幾回
詩到唱醻成宛轉悠悠今古復關懷
吴子似以長句為贈次韻
玉石村船子欲歸相逢只合醉如泥平生學識知何患
隨世功名信不迷浪飲未應愁劑量放言寧復究端倪
象山經得堂之記出處升沈惜此題
次韻王教授
春殘物物尚堪書捉筆尋詩獨遶廬不特唱酬渾老也
未知交往盡歡歟怕將笑口荒忙合欲待愁眉欵曲舒
忽爾流風萍是絮宜乎化氣鼠為鴽
次韻同訪潘丈
風流儒雅古難幷自昔從公意氣傾已覺好詩銷永夜
正宜小閣快新晴推琴置酒情何適取帖披圖論更精
當代如斯真可數一潮烟棹我將行
次韻抱樸君問病求閒(臥病兩月丐祠未許)
清都誰不願居官且是西湖最好山此地固難常養病
他鄉只可便求閒苦無筋力追王貢那有心機衒孔顔
秋入兩峯明碧落幾多鵷鷺簇天關
次韻孫叔晦
春隂漠漠晚來寒欲寫相思一字難古錦詩囊無我佩
暗塵絃索尚誰彈閒乘野逸神尤旺静少牢愁夢亦安
好爵浮名能有幾人間翻覆自悲歡
正旦次韻敖器之所寄
笑倒興公賦遂初便尋前話豈無餘春秋列國乘軒鶴
耆舊襄陽縮項魚臘日未除曾舉酒春正還始尚堪書
嶺頭梅萼歸來晚湖海誰人更得如
次韻
孤山夏木已蒼蒼更著嵐光與水光擇勝軒窗尤有味
懷賢姓字轉生香湖隂漲霧歸雲静海氣吹風卷雨忙
恨不相從飫蔬食細吟醻唱亦清涼
周景瑜同楊伯升見過次景瑜所贈伯升韻
風流二士真連璧乃爾行春到澗濱小坐縱談前後事
推賢因數古今人却思尊酒青燈夕殊覺頭顱白髮新
得醉有閒誠可味此情終不負吾身
世昌攜項平甫所和詩來歎其已逝次韻一首
只宜鄉黨與州閭天下英名不可居奮迅臨邊雖似壯
差池退𨼆實非疎紛紛雖滿庸人見歴歴難逃識者書
晚對匡山應自笑却將心事賦兵車
次韻德脩
巳接湖頭笑語香雨餘又得句生凉分明天意如人意
占盡山光與水光朝市虛囂還隔遠軒亭閑雅信深長
輸君少袖弦歌手此樂吾儕亦未央
九月二十五日仲至攜酒與客相過因為作生
日次韻春時所贈
名勝相從餐菊英楚騷情味是三生會逢其適論竒字
進退之間付濯纓覽德鳳凰非苟集俟秋蟋蟀也須鳴
誕彌俾爾耆而艾况復村酤煮芋羹
次韻上饒
一抹紅橋卧水雲雨收風葉尚沾巾開門覓句無餘日
曲水流杯又浹旬春事匆匆容易老人情往往總輸真
河陽縣裏花千樹猶記溪南寂寞濱
次韻余伯臯
蕭然一葉下庭空便覺風凉入袖中餬口可能盂飯白
放身那羨帶鞓紅江湖水滿悲遊子城闕秋生醉秃翁
且剥鴻頭對杯酌翻雲覆雨久來同
與君莫放酒杯空是事無過一笑中衮衮細看誰眼白
休休贏得自顔紅世間爵服無歸客天下漁簔有釣翁
飲罷不知今古異酣然而睡且相同
視民如傷書呈上饒因其詩次韻
此話休嘲道學殘憂時當復寸心丹扶溝在昔多遺緒
西伯於前實肇端縣邑豈皆椎剝甚民農惟獨撫摩寬
因公善治重拈起侑坐誰圖作美觀
上饒新刊鞏宋齊六言寄趙晏叟者次韻上饒
凋零我亦鬢星星舊墨新刊百念輕詩案自應留筆硏
書忩誰不對梅瓶趙岐交契身俱老李漢親傳眼獨明
贏得泉溪春草綠離離煙水照墳清
聞張饒縣有詩次韻
絶俗尋幽豈好竒章泉不信更何之仁賢固曰能親炙
交伴要之豈詭隨去泊玉田雖宿雨回程冷水喜晴颸
那知更著張饒縣風雅還吟五字詩
次韻校官
要底勞生醉即休從他勢利有包羞秋高野外空環堵
月滿城時定倚樓平揖山光明絶巘淨摇谿影轉滄洲
可憐兒輩知陶寫絲竹何如且茗甌
次韻趙路分
落盡籬前一樹梅海棠禁冷未全開待晴自歴郊原去
苦雨誰從澗壑來近喜交遊能好句即須解后與深杯
佳人望斷碧雲合九十日春餘幾哉
次韻次公
漲雲吹雨轉輕雷香草沿階芍藥開正好青春乃奔走
只宜白日且徘徊離懷未說人千里撫事渾如水一杯
酒到多時詩定少渭城絶唱復誰哉
山人常抱白雲眠夢想雲林竹樹邊恨不一杯同卜夜
情知七字獨吟天由來里社無非舊細數交遊有是賢
茗事肯隨人共煮樵漁真足豁憂煎
次韻
西風吹雨動雲車野水浮花遶屋除得興無過尋舊約
稱心尤覺是閒居市塵不到秋聲早樹色初分夜氣餘
架上古書吾輩事一襟清暑為躊躇
次韻昌甫
竹忩寒夜雪宜聽澗道柴荆曉更扃那得擁爐傾白墮
且為數息問黃寧輿籃興可知人勝落紙詩尤見德馨
臘日尋常豈能爾梅兄於我眼終青
次仲至
望斷湖山湖水西君來我亦醉如泥只宜吏𨼆歌仍嘯
莫問兒饑號與啼巷仄人家隨地轉庭空花草傍簷齊
樓高又倚秋風老待把君詩處處題
冷烟無計了愁端花滿湖隂百頃寬渺邈家山身獨老
周迴園館眼長寒吹餳近市徒誇賣上冢何人不鮮歡
空對海棠春睡足數枝紅濕露漙漙
仲至舉似項平甫所贈宦漢陽教官時也次韻
文獻相傳有父兄山堂留得是詩情果回富豔歸清遠
盡掃虛驕入正平保社祗今難可繼贈言如昔信堪驚
漢陽歴歴晴川樹鸚鵡洲前黃鶴鳴
次韻亨中見寄
團源深處有幽期誰見壺林杜德機曳履信知貧不病
采薇空論怨還非前時解榻臨風處半夜呼杯踏月歸
吟到菊花須再會落霞孤鶩巳秋飛
次韻潘德久見寄
歎息騷人不我違常同醉酒把花枝如今但得流傳賦
已久都無唱和詩甌粤州閭臨去日永嘉鄉井入朝時
相思屈指秋鴻近空使揮絃目送知
次韻陳膚仲又過鉛山見寄兼懷真卿丈
海内師門復幾人書來善誘意循循休論用舍與斯世
試較仙凡隔彼塵是道淵淵書自若相傳本本話常新
三山想像陳黃學五馬歸來各素貧
借章泉翁韻回齋
狂瀾正倒築新齋回我家聲屬雅懷想到淵源深徹底
窺從涯涘溜浮階舜文正道須身見佛老他岐定力排
今古沈浮幾多少滔滔應不與之偕
次韻次公
梅花臘後與春前爆竹聲中更恍然來往南山驚漸老
唱酬東郭信能賢風流往事高情外雅淡新知醉眼邊
盡日論文君慷慨因時寫物我纏緜
趙倅再賦又次韻荅
閒却身心墮一偏從渠佳月更凉天每思君子宜看竹
設道宜男誰戴萱寂寂故鄉通德里悠悠往行孝廉船
江南過夏多梅雨賦就郊居空放言
次公和韻再賦答之
雨煙埋却面前山悵望高吟祗自看既以酒壺相煖熱
更因墨帖破荒寒誰家籬落梅千點到處園林竹數竿
不是故人心事在也隨塵慮失幽歡
荅行甫
檢點歸裝有句無一樓晴日照階除提瓶洗盞猶堪醉
破硏摇毫亦可書江水東流挾湖海家山西上接匡廬
軒然握手春風裡刎頸從來笑耳餘
次韻蔣縣尉
霜風歲暮正深幽喜見才華譽甚休古者重交多管鮑
今之能賦少應劉枯榮到底俱塵網起滅由來付海漚
撥盡寒爐既相覓恨無肥馬共輕裘
次韻鞏帑轄
省事遙知多杜門擁爐尋睡定温温年來尚喜常同賦
日近還當不復言略去便回須管學可行時止是丘園
雪寒江淺潮頭小舟到泉溪春巳暄
次韻伯臯至日
眼中林密更山深昧昩從前直至今且與兒童誇好節
豈無交友話閒心繁霜似雪空疑畫盡日移時肯廢吟
歡喜有詩余半隠遍遊朝市却山林
昌甫詩叙同僚以皆為南岳監也昌甫秩滿又
重請於廟堂矣次韻少篤仕契
詩寄同僚意有餘清朝猶有此差除悠悠道室仍祠廟
衮衮金坡盡石渠會弁假饒方寸地折鐺消得斗升儲
要之因任榮堂帖員外空餐獨愧予
又次趙倅五日即事韻
水斷浮梁地愈偏山人不記艾花天深林礙屋猶多竹
積翠滿庭無復萱蒸溽既難尋筆硯荒凉豈易飲&KR1553;船
不因别乘離騷句那得斯時有是言
次韻貴池兄見寄
違離伯氏五年矣又得春風一紙書老去光隂非舊比
閒中滋味是真如鳴琴且喜身無恙著句遙知興有餘
夢遶齊山堤上路萬花飛樹綠扶疎
赴貴池臨别呈景清兄
試吏齊山敢作難相看風雪去途殫客情巳覺自無緒
子職不知誰問安親老豈禁成遠别我思只合且團欒
三年願得各強健贏得歸來滿室歡
歲暮和韻甚思昌甫兄
風雨空山可奈何門前寒港水增波君多親戚定歡宴
我乏從游徒浩歌歲晚一身知又老年來三友僅相過
章泉超在百里外應自打乖安樂&KR0810;
次韻伯臯見别
半世交遊獨有君春風桃李滿溪濆數杯别酒同舟去
一種離情兩路分從昔早衰陶靖節只今多病沈休文
浮名絆此身何用醉眼晴空靄靄雲
次韻晁元默和李季章參政長句因寄呈李參
雅懷何地不為春弭節臨川亦載欣萬事悠悠俱昨夢
一身落落掩前聞山焚玉石何難辨水雜淄澠未易分
喜見故家新築就試看靈谷賦煙雲(元默新築李參過之甚款)
髣髴風流轉小車洛中情味尚誰家江湖水滿無飛鴈
城郭春深有亂鵶且自山間更林下從渠地角是天涯
不因勝事那能此一色紅紅白白花
昌甫有詩琴士云得之黃子厚蓋考亭坐中客
也因入章泉同出城解后和韻
青春深處見揮絃吟到情時恨更牽舊話相逢真夢爾
故人獨覺倍依然糓城大雅空三嘆雲谷斯文已百年
珍重散庵因一笑鬢絲禪榻羨同眠
昌甫謝徐倅行縣因到山中次韻呈徐
章水泉頭春雨晴尋幽都騎眼須明固知地勝因人重
要是村深少客行飲散軒忩雖寂寞歸餘草樹亦敷榮
清風洗盡塵間俗忻慕誰云只晏嬰
元日次韻紹之
相從湖海逢元日且與清吟作好春病起喜能閒散步
客中翻得静怡神寒侵是處梅枝晚雪洗四邊山色真
信道吾生有餘味一瓢歸去久甘貧
次韻昌甫寒食
歲歲春深上冢時擔頭挑酒紙錢垂橫鋪嫩草松間出
亂點繁花水面吹扶幼不知今潦倒悼亡應嘆昔追隨
夕陽雨後歸來路杜宇聲頻落燕泥
三年寒食在天涯老覺心情不為花細雨隨風初語燕
亂雲藏日欲歸鴉無才聖世空狂望有命王城莫苦嗟
南北兩山青草徧故園疑並野人家
寒食同為異鄉客欲尋杯酒話花時豈無它可傾三盞
那有閒能把一枝衮衮市朝徒勢隔荒荒湖海付心知
牡丹天氣金箋在華髮居頭且送詩
次韻上饒見懷蒼筤
風流天上張公子又得清樽聚一堂眇眇高人懷栗里
悠悠佳夢付巫陽休論明月黃花曲共約春時曲水觴
小醉醒來我何有荒亭秋竹漫蒼筤
比年秩滿言歸以四季木犀瑞香二花贈徐和
卿再來調官和卿有作因次韻
年時我亦治行裝曾寄閒葩兩種香一别人猶得相見
再來花更不能忘春風披拂依依紫秋露凄迷冉冉黃
深巷逍遙昔居此騷吟先後味何長
次韻子似同過九峯因遊中團
君遊城市却山林與我秋晴一日行來坐村庵天欲暮
歸從野寺月還明時尋小榼傾殘酒更覓寒花嗅落英
此意相從信無幾絶憐風度各詩成
趙倅同守作太乙醮禱雨次其韻
雲車在望已多隂想見東皇識此心城闕步虛環珮冷
田廬望歲桔橰深天高地下羣龍起雷動風行萬馬駸
午夜寶章昭格處願言三日便為霖
初十日婺源得雨呈鄭宰
蠶麥登時天氣晴農田水利復關情纔看令尹靈祠禱
喜見閭閻甘雨傾宣境飛蝗猶猛虎淮壖小醜致饑氓
經從治國吾何幸一枕新涼更解酲
次韻犁春
世間何處不埃塵百巧争如付一真固蒂深根元屬我
隨波逐浪也由人狂風驟雨時常有野草閑花日逐新
安得雪堂老居士同歌江上一犁春
舒彦升寄東阜詩次韻
朔風吹起雪成團東阜知誰可歲寒飯了行吟應杖屨
客來因酒置杯盤彈冠結綬人皆易問舍求田我亦難
安得相從話疇昔但尋幽事博輕安
趙履道有詩因和韻
惜此郊原一日春高山山下葛溪濱聲傳遠樹知樵斧
影落橫波識釣輪步稳折花空到眼興闌啼鳥更藏身
與君扶路乘殘酒清夜醒來夢亦新
和昌甫寄衡州趙推官韻
遙遙石鼓是衡陽想見山長水更長世道只知天廣大
文章徒與日争光飄零交友難重數偪塞閒愁嬾寄將
誰復汎蓮依簜節好扶時運際明昌
和校官韻
登山臨水本何為又近橙黃橘綠時固是秋來多興爾
豈非月上一中之卧碑野處臺前字斷壁山民閣上詩
今古風流要人物可容吟嘯不伸眉
尹諫議秋懷昌甫以其韻賦之因亦和焉
秋風還起白雲吹草木悲哉亦變衰但覺乾坤閒外闊
未應日月閙中遲豐凶處處思逢歲窮達人人欲偶時
何似村居詩遣興柴門野老岸前籬
吾廬秋樹正蕭疎且爾依山帶郭居愁與世違空泥飲
苦無詩和也抄書意行謾曳雙穿履身懶常搖一敗輿
此外並皆閒骨董幾曾妄想待何如
争名争利路應填幽步須容我折旋一種空門心了義
八般竒語坐忘篇秋來野菊開金餅春去閒花落翠鈿
掃盡喧卑稀客到只聞猿鶴地尤偏
往來西舍復東鄰風約微嵐雨歛塵盡說世間多顯者
豈知山裏少閒人路逢僧道非無累家近漁樵定可親
貧賤難居貴難守任其商利與言緡
儒人從昔價連城籍籍紛紛可浪評力政既經秦六國
陳言多笑魯諸生怨纏楚些情何極秋絶商歌意未明
村晚忽驚黃葉墜又當尋取白鷗盟
牽牛花壓小垣牆落水澄江更草堂北客任天為世界
南遊何地不家鄉一官漫有蕭朱綬百計渾無陸賈裝
案上堆書真可老細哦清白洗肝腸
壯心空使鬢先華寂寂霜前水見沙功盡醉鄉元命世
名書文府且成家越裳未可輕秦缶羌笛何知咽塞笳
老覺悲秋甚無謂是非愚智不須嗟
冷淡秋光畫不成閑身贏得醉而醒水聲自與月俱白
山勢常知雲更青廣大高明人孰辯艱難險阻世曾經
著書固以窮愁後陶冶多應出性靈
和民瞻所寄
老覺從遊易寂寥夢思江海耿寒宵元來冉冉乾坤裏
大抵悠悠歲月飄南北一峯高可仰東西二館𨼆誰招
園居好在帶湖水冰雪春須積漸消
昌甫同過竹院和其韻
北客相從能幾家故廬誰復話京華君因父母思仍賦
我亦婣㜕悵不譁竹院風煙元有地玉溪人物豈無涯
同來大半多先契凍雨吹寒濕岸沙
和昌甫韻
雲松雪竹野梅南敢謂歲寒之友三難弟難兄更佳句
閒人閒客漫游談朅來城郭如緣會依舊山林屬飽參
我已行纏打包笠故家文物待重探
和昌甫見寄
歲晚溪南見舊遊歸輿常恨莫能留不堪别去人還遠
猶幸詩來路匪修野外梅生花氣動門前冰拆水聲流
相思清夢章泉上盡道才名光更優
和周次公韻
籍籍春山德養尊風行水上自成文飽諳世故時高枕
強對交情日置樽健句如君寧有謂和篇於我愧無聞
敢言暑退秋生後静夜來敲月下門
和韻
老懷相别易依依世變紛然是與非縱得斗升聊復爾
便能尺寸竟何歸澗橫流水桃花過路遶他山柳絮飛
莫嘆征車我奔走京塵應不到幽扉
次韻昌甫送周正子入太學(九月十一日)
西風邂逅清揚婉三歎章泉滿紙詩取友此時宜自信
决科他日未為遲賢關禮樂當深考世路風波不用知
我亦飄零玉溪住鄉評相與見於斯
和荅施教授
冷齋著我巽庵主惜取禪心與法身贏得閒官弄文字
豈容餘事亂吾真永嘉見說多前輩歸去要知必有鄰
野客靈山相邂逅他年拈起話還新
周六春伯教授四明
簿正麻姑已十年四明分教合騰騫如其推轂須臾爾
便以乘軒豈偶然金馬玉堂非一士蓬萊蔵室盡羣仙
儒人本是經綸學少試羲皇所畫編(周六以易𤼵科)
廿二日施教授父生朝又有子入佛
賢關有子上雲梯更著談空說妙兒竇十郎於今可慶
龐居士在古為竒雙全福夀人皆仰三昧薰脩我獨知
春日千花記初度玉溪閒客為聲詩
次韻推官東樓見懷
誰把新詩滿紙來登臨於我謂何哉地偏亦有閒情在
人老寧無笑口開溪山興寄留詩眼賓主風流落酒杯
昨夜秋聲巳搖蕩月明中夜只徘徊
次韻昌甫九峯庵所寄
庵院誰人車馬來草生泥路石生苔塚邊只有千章木
山外寧無一點埃先友到時多感慨孤兒知後轉悲摧
讀詩何忍賡酬去夜月吹涼曲岸隈
和黃靖州適軒韻
山中軒檻幾經秋誰得如公肯自由既把旌旄開兩鎮
且因香火奉真遊消磨景色棋成趣排遣功名醉不憂
此話儘教兒輩覺人生凡事豈難求
次韻德久懷玉山詩友
浙東山水幾多山公在家山定自閑白髮肯抛詩卷外
清愁須著酒杯間豈無興寄窮登覽猶有心情記往還
此道今人棄如土翻疑逸駕未容扳
和韻沙坑
交遊閒處可忘年寒日江村西稻田城郭喜離墟市外
人家猶在石巖邊詩翁言句非嗟若墨客心情豈舍旃
我亦沙坑舊酬唱掩關空抱白雲眠
次韻鞏仲至登樓見懷
東望悠悠我所思老當益壯尚知期極知後會相思日
應話前因欲别時往事是誰人去住浮榮徒自位高卑
仲宣樓上春風裏只好疎簾看奕棋
