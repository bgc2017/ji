澗泉集卷三宋韓淲撰
五言古詩
送潭帥朱晦翁先生赴經筵
度江今幾時恐同元祐初中間一報復河洛已丘墟先
生講金華此意將何如君子與小人似難動誅鋤要使
各當位正論常有餘幸哉邊陲靜羣蠻亦安居大是民
力窮郡邑困軍儲又且士氣弱虛言多闊疎先生其扶
持行顧平日書西風動召節帥閫來徐徐經行得古臺
逸攬志愈攄孺子守窮巷敢負師訓歟殷勤拜席間别
語不暇舒斐然忽成章先生其念諸
送周次公入浙
衝風霜雪繁澗路少行迹相望一山爾那知有行役人
常畏違離我懷復難釋歲晚欲晤言門前尚誰客臨安
至山隂玉室多仙宅酒船尋賀老才大今詩伯(陸放翁)東
方諸侯上千騎森華戟(錢越州)村館足竒士龍門可奪席
(李参預)優遊何當還梅花正云白無令詩囊空但恐酒杯
窄斯時定何時臘月哉生魄
送錢清遠
出宰清遠縣且燒清遠香斂收平生心豈謂蠻瘴妨拖
舟過高溪話舊持酒觴雁翔白雲飛秋思不可忘
送仲至長樂帥幕
文筆擅名第當置臺館中不合大雅尚天怒令詩窮昔
年弄水亭一見知不同繼而靈山陽示我所作工豈期
江海上浩然復相從小篇清且麗大篇疏而通尚友梅
都官不但揚陸翁和平事淡泊志意驚盲聾時時寫幾
句豈只凡馬空又喜富收拾錦繡紛青紅决定得名世挽
回正始風岑岑閩嶺山連帥鼓角雄幕府少為貧因與
了事功地煖罕霜雪榕隂荔枝叢不妨資食啖閒遊佛
老宫萬一遇真隠識賞無匆匆
送余子夀暫回上饒
尋常五六月弄泉南澗幽微步匝山影餘凉撫茶甌低
回金輦塵固為升斗謀雖無啼饑阻捫腹已白頭汗漿
走弊輿漫刺何所求看君已通籍合上東觀游弦歌指
秣陵䄂手遠急流又乘舶䑲風嚴灘理還舟寄謝我猿
鶴行藏儘悠悠
送趙推官衡州
著眼塵網外納身詩社中樂哉萬好庵劉驥尊酒同此
事非外假千載揚清風冰溪瑞峯高更是章泉翁永貞
志獨礪探賾雅用充不知羣兒愚一洗凡馬空祝融石
鼓江舊觀多巨公興懷南渡初此地驚盲聾只今兩英
蕩遊宦未易逄所惜一未面舊好本家通盡其我職學
公車自旌弓煌煌太宗業樹立甚宏雄更願常用賢更
願常和戎官閒莫興寄因來莫匆匆
送四叔辰州推官
離别不作惡豈是人真情作惡既已久此情何由平昔
我少年時與居多戱爭雖曰諸父行同隊猶弟兄先公
最憐君訓告尤丁寧豈知十載後星散各經營往年招
真嵓君嘗送我行夜飲不計酒曉騎馳霜明今我髮漸
白煢然對空觥君乃辰州去迢迢湘水清一官會自奮
唾手收功名如何還送君溪頭舟已横
成季小泊南池將往建昌
相望南池上悠悠我所思凌晨理短髮青鏡滿鬢絲間
闊將一年欣喜纔見之春風旬日爾又去不在兹人生
易為别心事多参差有才豈能閒君逹信無疑為我謝
知舊所困非衰遲尚于吟諷間暢叙一伸眉若懷平昔
交同里今是誰立丘眇何地章泉遠莫追山風吹雪雲
歲月密推移
送吳推官
執友曹噐遠高才步瑶京許予非詞伯隻字罔敢輕因
君官玉溪乃曰能詩聲夢寐於蘇黃處家義利明尺書既
宛轉滿紙仍丁寧自是得往還吟邊亦飛觥苦值公事
勞無暇詳考評但知醉言舞談諧到忘形忽焉秩滿歸
歲月流電經懷抱信舒卷物態何枯榮新凉起風檣石
淺灘瀨清推蓬試躊躇正爾候蟲鳴行行錢塘湖悠哉
故人情噐遠如相忘為說華髮生君之趙子野惜未同
鷗盟所賦定益竒南北兩山横
送王景育弋陽尉官滿入吳
天下之好事不我則彼為何必獨我出然後為得時但
恐才學短講論日以卑豈止身非賢君民何所宜我雖
無用處連蹇於茅茨所幸眼未昏英妙見于斯君學既
不噐君才復不羈一尉已三年東上不可遲國家仁德
深丕冐及四夷中間臺閣尊政事多臯䕫拔茅果彙征
四夷易鞭笞薰兮方南風聽我歌此詩
送子夀入吳改秩
昔也夀皇時蓋以戰而守強敵難得志和書驛使走持
循四十年罔敢為戎首世道倏升降甲兵忽在手輕舉
將略疎彼彊反歸咎遂令北伐篇小大皆滅口不惮累
金繒祗願和好久廟算屬仁賢尊事貴黃耇祖宗締創
深施澤等高厚朝班上青𤨏憂國合細剖行行遠家林
寒露濕蕪柳無惡夸毗兒無哂拓落叟何須莫吟詩何
須力飲酒
送舒同安監暫回上饒
秋入玉山靜羡君乘歸軒曉凉紅蓼渡晚晴黃葉村兒
女羅酒漿歡呼爭候門家人有真情巷黨無雜言豈不
念别久三年在真源幸從帝里回有命須騰騫嬉遊且
卒歲餘事不足論予方仰寸禄日日思故園西湖雖云
樂而多車馬喧
送昭武蔡倅
春隂生曉寒澗空雨冥冥草迷側徑滑車馬誰肯經敲
門有嘉客故家駕屏星道舊相(原缺)百年之典刑昔我伯
祖翁忠惠與齊齡契不減歐陽驟語人觧聽昭武六百
石便當歸明廷至今弦歌地玉水流餘馨君侯真不凡
山峙而淵渟盤盤龜曳尾昂昂鶴梳翎東風吹眼明倏
然如酒醒
送八哥歸寓里
我覺日已老夢寐思故山故山修竹多春流正潺湲喜
汝調官歸尚得年歲閒為我守墳墓經理田舍間四時
温飽外尋幽可怡顔出入更擇友𫝑利常懷姦因風頻
寄書慰此雙鬢斑潮横漁浦渡水滿龍山灣離眼望征
棹形滯心已還誰憐輦轂吏青衫褁癡頑
送黃監税之官沙縣
國家右文時子可謂不遇相從今幾年猶記弄章句神
州久陸沉赤子欲誰訴隆興淳熙初幾載駕戎輅主聖
難其臣後來忽多故方今恢天運子復策仕路惜乎視
征𣙜韜略未闊步男子志四方周王亦一怒惨别無它
言閩山眇回互
送致道
君家兄弟賢四海得師友卜居赤城霞山水照戶牖宗
盟懶致身時務能䄂手紛綸五經笥聖處端不朽每切
鄉往之喜從仲氏後青春錢塘湖僅爾一杯酒微吟已
相和要論合深扣調官復東還知我離索否
送行甫
師門講絶學淡泊易荆榛錙銖利害牽不暇能親仁君
侯志意高面無三斗塵越從武夷來邂逅京華春抵掌
顧我談文彩天麒麟歸㦲吳閶門太湖漾無垠修名恐
不立何必問屈伸
送曾甥八三哥
文家渺江海事物隘天地不患寡所識要在索其至聖
賢力已到螟蜾世名利堂堂一唯翁守約妙洙泗眷言
汝少年趣向己知意相從匝寒暑愧我有事累歸舟江
風急惜别重增喟約已能自修它年幸相記
送敬之
一笑招真嵓屈指如昨日梅雨打溪船回路頓蕭瑟豈
知數載後相逄仕塗出復是暮春時薰風轉吕律武夷
山甚高千丈聳&KR0886;嵂昧者信誰知見者多自失名父難
為子世論莫深詰要使學力徤用則定爵秩我亦理征
帆相將坐林密先乃送君歸斑衣入堂室從容奉親歡
豈但文度膝
送子應丈兼懷元默兄
去年風雪夜高樓醉題詩今年風露秋把酒看木犀懷
人在何許分教大江西掩關正愁予公來殊好竒故交
非不多那有此襟期徘徊僅三日歸舟又前溪凄凄木
葉飛荒山夜猿啼公住無庸歸人生休别離
送周叔謹
學行世所稀到眼𤼵孤咏聞君欲高卧當不與物競師
從既名德朋友且多令堂堂麗澤公沉潜率理性武夷
老仙伯辯析至於命願言融液之此意千載盛相逄復
相别一進當一慶波流易蕩委山立要持正剡中山水
窟眼界可便靜因風時寄音各各藥其病
送王安行
西湖非不佳草木已變衰芙蓉花雖紅奈逼清霜時昔
見决科日春酣桃杏枝今從秣陵來我乃官于兹紛紛
許史家悠悠王謝兒吾儕撫書劔百事胡能知蕪湖連
大江風煙蕩灣碕子歸但飲酒可逭寒與饑
送魏兄
霜空愛日起林葉翻階鳴藹藹故人意依依遊子情臨
離一杯酒遠作數宿程聞詩佚老堂寄言寸心傾
重送仲至聞得祠
殘春呌鶗鴂百草為不芳錢塘江漲沙往往變田桑一
風或十雨冷煖殊未嘗起視天宇高俛知人世長俄而
登大樓老面各已蒼慨予復何言忘却離思傷振衣問
荒野税駕辭康莊細收篋裏詩盡秘囊中方山堂有故
園絶出名利場頥神以養夀更炷琳宫香
王教授將考試它州偶得五字送之
常年寡游從所值必名勝歴談或忘言分袂每敗興旁
觀固多賢此唱彼不應十手競譏笑薰蕕亦其稱豈謂
落市朝失馬同墮甑棲遲理舊廬竹几得深凭君侯意
有餘能來步幽磴譬如須陀洹果位當自證可無一言
要開我所愚懜相看檄司文何由駐征鐙無酒信云乏
有酒又若剰積雨凉氣新老病眼空瞪
載酒送昌甫至十許里分韻得送字
翁歸章泉山我以一尊送荒流忽逄梅孤峭費嘲弄情
親闊别去旋即墮幽夢風生千樹春寒入萬木凍杯行
二三子醉語或驚衆歲晩夫如何塵外無倥偬
送彭世昌回自武夷
愚聞象山翁雄辯欲明道君嘗升其堂叩擊務深造晚
開山水窟謂此可忘老從容能幾何翁已終夀考遺文
力披尋古制資探討想君念師門沒世耿懷抱近從武
夷伯舊話益可考豈惟翁所親蓋自世之寳歸來過玉
溪惜别為傾倒樂地無古今春風動花草
送十哥歸宣城
送子歸何許家在宛水邊相看敬亭在鳳凰應相連松
楸鬱已拱我老心凄然乃祖儒業盛爾父還能賢汝復
舉進士筆𫝑方翩翩六年北闕場一笑兩周旋道舊感
存沒離懷偶成篇功名有康莊少壮宜加鞭
送胡教授秩滿東歸
煙塵暗江淮風雪到溪澗交遊人復去荏苒歲云晏山
空歸飛鴉洲靜起宿鴈浮生貴壮圖流俗厭末宦相期
豈輕肥自笑秪藜莧三年疏數中一旦遠近間老身要
長健他事誠易辦升沉由遇合出處付譏訕
送鄭元老教授衡州
三代之學廢專門競成家經隔千百年孔廟徒奢誇我
朝跨兩漢斯文惟有涯天下書院中賜書幾五車石鼓
亦佳處湘流帶長沙衡山為其衝南國無以加猗與慶
歴盛風化浹邇遐州縣俱養士開設始足嘉或困舉子
習沉思實堪嗟公卿比塗出歆艷孰敢譁淳熙二三賢
使節連帥牙葺彼舊遺事丘記鎮滛哇青春復來守講
道方萌芽古意忽不嗣政治由隆汙只今數間屋定知
未傾斜如君肯交我分教且及瓜杳渺上重湖霜風動
梅花它鄉莫廽首空使望眼賖歲月信逾速人事紛攫
拏勉勉儷前修無繆毫釐差
送臨江時教授秩滿還婺兼寄鞏戴
豈無戴在伯亦有鞏仲至兩賢夙所尚離懷想憔悴吁
嗟同窗錄英彦非一二或富於詞章或窮於道義因君
肯相過重之寫吾記浮楊清江柁乃泊高溪地停橈倚
薰風班荆坐蕭寺匆匆復何言但念宿昔事金華紫崔
嵬少小得嬉戱星回三十載前哲日凋墜傳聞築新祠
翻覆堪涕泗只今臺閣尊源流庶可嗣君之内婣親伯長
最風誼還鄉一杯酒多謝熟致意朝廷已更化賢者必
征彙速下七里灘得時須得位
送余制幹赴四明
鯨波環甬東生犀駕鰍船戈旗耀玄甲聲震登萊邊運
柁指河洛連檣擣幽燕中堅有宗臣重望推世賢神機
贊廟謀天授黃石編青春策名勲幕府當慨然英英臺
閣姿秉羽寧拘攣賈勇出緒餘一舉四海全雲帆萬里
風枤杜歌勞還
初八日送章丘赴省
國家翰墨場用是得多士公卿才大夫大抵每藉此其
如老伏波非但一第爾衆俊路方闢天地亦清美洋洋
乃大對聞者為興起冠冕鳴佩玉鋒鏑櫜弓矢成康庶
幾及武宣不必擬目今有輿言萬古有載史我來見君
行榮名可以喜闊步隨春風東華軟紅裏
送徐斯遠從施樞帥隆興
暮春雨乍歇新晴綠隂生啼鳥集幽聽殘花愜閒情惻
愴百慮感良友倏告行牽衣坐己久欲語聲不鳴東湖
波浩蕩孺子名與清今古信同調下榻人自驚公貧良
可療我志還當平臨觴母重辭公亦為我傾
趙履常入建陽
文行士所貴世或鮮知道道通天地人斯足為我寳文
高多外馳行實徒自保意誠而動化豈不在深造其間
有徑庭一一宜探討探討自得之樂哉可忘老
俗眼無特見多以形似非波流一蕩靡莽然渾無依豈
不有天才又思衆所譏蹉跎度歲月竟作淺陋歸隨世
得富貴事業徒纖微偉哉六經書聖賢所𤼵揮
留永豐數日告歸偶成五字别文叔
金飈肅商聲皓魄麗清景思子淚成河觸目意莫騁故
人有嘉招庸敢惮造請行行涉大川往往度崇嶺一登
君子堂彌旬獲規儆小飲興頗濃共學議尤炳章泉來
詩翁此話亦雋永人生長暌疎聚集每俄頃興言故山
歸旱暵憂復耿此處雖未同可昧寸心冏世塗紛愛憎
吾儒挈裘領
别斯遠
卜居得幽曠崇山倚長松夜窗風雨來歲事忽已冬人
或知子歟我身為從容此閒豈有待彼忙竟何逄徒以
蝸角微展轉纏心胷栽田藝禾黍伏臘可粗供功名不
難辦肉食皆鼎鍾
别元默
初不畏離别亦不愛過從周遊老江浙風雪還窮冬君
侯故家秀雅步非凡蹤鳴絃寄真尚萬古開心胷胡為
憐我懶縱論容愚憃留連一再旬欲去寒意濃當知思
齊賢出處誠難逄草木凍欲折冬嶺惟孤松
行甫載酒為别
霜天出晴日山外看煙霏長松覆蘭若酌我何當歸人
情令飄灑世路徒依違景曠詩自成一觴還屢揮
余子任訪章泉
章泉天下翁之子能幽尋謀道不謀利耿耿秉此心薰
風四月凉苔竹芾而森恨我不嗣往空多華髮侵年來
翁示疾豈在藥石針衆生煩惱盡病苦當不深慨焉紹
興初上饒聚纓簮東莱曾空青至今朱絃琴零落一丘
壠佳話轉平沉翁實獨遠紹文獻所酌斟詩乃其緒餘
歛收日行吟子歸趣益勝復逼我家林清隂佇延賞抵
掌横素襟渺渺兮予懷慎旃宜重欽
送僧上懷玉
渺渺楓樹秋送僧上懷玉白雲度絶巘清寒滿深谷杖
頭掛蘿薜笠外見鴻鵠却笑懶殘隘隨緣受榮辱
文叔為糧料不月日求去作真州守
杜老有新語人生五馬貴儀真亦不惡温飽可自慰名
宦百年爾漸覺誠鮮味才歸鵷鷺行勇去復何謂豈念
師旅餘淮民短生氣瘡痍嘗撫摩坐視或嘘欷挺身收
左符於此見洪毅我為一長吟雅志其髣髴
宋倅告老得請而歸
挂冠歸海嶠樟坡可高亭無愧邴曼容如疏傳漢廷廣
平心鐵石大雅非蠅營靈山玉溪波二年驚屏星澹然
每無競舉足皆典刑宦情隨牒移蜀莊以沉冥從他俗
態度衆醉惟獨醒黃鍾鳴瓦釡螭龍為蝘蜓衰容固兒
戱白眼孰肯青吾儕安處順抵掌即忘形幽絶有烟霞
荒野多林坰春澤可巾車秋水可揚舲耳畔震風雨澒
洞飛雷霆黜陟既不聞奚暇分渭涇咄哉市朝子車馬
弗肯停翻覆五鼎亨葅醢而膻腥斂收四方志保息存
黃庭鷦鷯棲枝足鵬運空南溟我家澗谷底公常念伶
俜祖帳為長歌乾坤本清寧
贈劉叔驥縣尉苕溪家也
西風苕水清春日卞山横莫問桃花紅但說蓴菜生騷
人居是間俛仰得其情公家文章家三世蜚英聲為予
父子交豈特青眼明凄凉四十年道舊誰復聽只今冰
溪水流波照空城公來坐澗谷忍聞千載名世道日澆
偽出語皆可驚東望章泉山尚足堅此盟
趙十讀通鑑有詩和韻贈之
胷蟠萬卷富莫受半點塵治道雜朱紫聖塗纏荆榛誰
將十七史一筆能具陳論說兼軻雄紀載由周秦首明
禮與分世變損益因裕陵錫序尊惟恐書易淪後學今
如何識治宜蔚彬區區李唐臣魏陸猶言仁南北固分
合夷夏寧屈伸往哉涑水翁元祐第一人帝謂勝荀悦
我生豈不辰
呈周南仲推官併呈滕計度賢良
老身泛吳淞但覺靈岩高東風吹桃花水流亦滔滔豈
不可揚舲豈不可受篙閒情未舒適世慮非煎熬竒哉
又虎丘眄焉首重掻所愧塵埃人周遊鮮此遭景勝當
領會識淺泛鬱陶只有歌永言聊以相作勞
贈潘德久舍人
閒常喜哦詩逄君了無句豈不有所思蓋噤莫敢吐朅
來吳山頭汩沒時日度悠悠衆交情往往半親故積隂
盛暑寒棲遲一筦庫君侯謫僊人邂逅辱雅顧杯行閱
新編指點盡韶濩不謂正始餘得此諸老趣慇懃復招
喚傾倒所藏聚法書多海岳掛壁徧毫素中間出娉婷
清聲彩雲駐倒指不數人百年幾相遇昨朝高軒過隘
巷亦驚謼甆甌茗葉煎石鼎栢子炷幽窗坐談久不覺
晩横霧感君厚意長因之寫欣慕工夫未平夷漫以懷
抱賦轉庵法眼正逄場到朝路終當入林密共結茅屋
住安心参活法一滌塵土汚
贈孫尉
人生貴相親風味入杯酒不在識面早嘯歌而握手樂
㦲唱酬富且復知取友茫茫江湖道屈指誰耐久吾行
古贊州溪山照窗牖是中得雅士意氣何深厚便合置
青𤨏誰云尚墨綬隠吏有子真相望千載後凍雨古道
長微茫濕枯柳
贈趙景伯
蜀道一琴鶴高齋二百年中原之文物諫疏慶歴傳政
塗竟以歸虛白更安禅嗚呼清風長不與時俗遷每行
大夫墟躊躇倍依然或逄其耳孫此意庶可宣敢論家
世舊豈但婣戚聯只今我衰微青衫空裹纏憂家復憂
國和戰何其偏世臣匪喬木休戚實共焉君從鄭莊來
邂逅驚四筵到我南溪上訪我南澗邊飲我一兩杯和
我三四篇扶摇手中筆湛如朱絲絃公侯必復始愛直
爾青氊要知先賢後瓜瓞自緜緜子産晉叔向信矣仇
池僊
贈斯遠
一自離城府經年欲從遊豈日秋氣高粲然在林丘酒
熟未易飲詩好未易酬幽窗展席地宛轉十日留才如
不羈馬胷次貫九流籋雲有霄漢跼蹐不足憂駕言驪
駒歌散處非阻修鴻鴈天南飛時當寄綢繆
贈李孟逹審計
敬亭不可見得見敬亭人寂寂紅塵裏長安風日春人
生易為感華髮倏已新從容一撫几圖書正横陳臭味
有美惡風俗多澆淳飄然湖海身欲去還逡廵
贈孔唐叟
雲璈飲霞醖時乘震初爻潜天與孔聖靜俟乾坤交誰
云星壇虛可以共默朝我爾一片合雅俗非淳澆御氣
凌㓻風月暈意已消
柬仲至帑轄蹈中理丞
三吳一都會駕言舒我憂洞門儼彫戟通術交華輈清
晨皇居開五雲更飛浮陽光從東升星月爛欲收垂紳
奉明主靡爵班徹侯上擬成康隆下則臯䕫儔弓矢既
載櫜禮樂次第修子惠四海民庶幾瘡痍瘳眇歟蟣虱
臣守藏獨夷猶交舊未忍遺乘軒為綢繆適歌慨以慷
魯酒獻且酬徂年倏己冬秃髮不滿頭如知山澤臞昧
昧徒好修
施教授到官兩載
雖為三年淹已有兩載速良晤不易逄幽魂恐難續青
山照孤城流水在空谷忘機在白鷗勿笑牽黃犢
青青水中芹泮渙而樂羣亦豈無他人亦豈不在君海
嶠富術業江湖稀見聞其間名世者餘子信紛紛
贈趙十有懷其兄
伯氏心軒渠其跡則隠耀仲氏跡廽翔其心則顯道心
跡亘乾坤學力貴閫奥吾非六十化事物豈至到宿簡
流緒長家國治誰告
呈昌甫斯遠
二力扶輿去荒尋何所之章丘菊已花章泉梅欲枝孰
不有先友我乃得舊知塵鞅懶復整且分魚計詩
寄胡桐廬
西望子陵瀨東下是漁浦明明弦歌人儒心正勞撫豈
無讀書林松竹護庭宇蓬萊歸路近此去天尺五不妨
興寄深霞佩整紳組雪滿桐君山桐仙照千古
寄斯遠
春風滿村塢想見高人廬示疾喜復愈燕處當晏如曉
窗咏羲皇午枕夢華胥神彩一返元意氣還凌虛吾方
入深山囂塵厭城居飛鳴侣禽鳥上下看猿狙澗飲無
不足木食還有餘未得相勞苦題詩寄勸渠
傚王靈溪詩寄文叔(聞入上饒境訪王十二文過玉山境見趙四兄)
春風入湖團暑雨來章泉如何越境出俗吏定不然見
賢思樂地談道明性天遺民忽聞之喜極為詩傳
斯遠云閒睡醉天下之至樂也約各賦一首寄
昌甫
卧聽青松吟起看白雲生身心兩無累所至輙暢情豈
特夸毗子往往皆強營淄澠雖異塗匪利即徇名誰云
衡茅下可以知枯榮縱復逼饑寒兒僕自春耕
神既不外騖氣亦當自和松牀薦石枕偃仰得已多鼻
息出入通呼吸相蕩摩陽光塞天宇一定消百魔是事
非所難彼愚分奔波曉夕無停晷耗散歸蹉跎
陶陶兀兀裏渾涵忘所知恍如天地初清濁未剖時人
苦前識爾觸物勞心思棄置便棄置况此有酒巵一酌
入醺酣重觴到淋漓勿苦事邊幅醒將何所為
寄秋塘
寄語秋塘翁謝借淵明詩俄而兩三年未嘗不誦之翁
昔遊錢湖日日載酒嬉我方坐筦庫逐𫝑利奔馳惟恐
塵埃多忘却山水竒所以從翁借欲公知我為秋塘夫
如何蒲荷淨漣漪塘上客誰來寧作宋玉悲胷蟠夜光
寒徤筆愈陸離西風一吟諷萬事都若遺應笑我投閒
猶能詠於斯淵明閉關軰翁亦老苦錐悵然復歸翁起
我百世思
孟守寄詩卷於斯遠
人言詔節忙我覺詩卷暇寄之章丘深何其相慰藉使
君真不凡往往凌鮑謝傳觀俗眼驚幽懷語寒夜
舟至南豅且寄玉山聘君寺丞二徐文
宿雨起微潦輕風生早凉葉葉一飄蓬溯浪開晴光㳂
洄幾年汎眼熟雲水鄉常苦乏佳伴無人與成章望望
指栢閣遥遥近溪堂南豅在中沚停篙且翺翔進棹君
未已為我逹衷腸萬事本如昨此適不可忘
寄宋君輔
仕則有用舍學則有舒卷但願培之深名宦恐不免范
歐久逾新黃俞近莫辨後先行與靜信各萬人選自是
有犂鉏自是有軒冕如聞復授徒鄉里足稱善青青謹
對矣話柄由我轉杳邈天外心其奈知德鮮興言相逄
時一再僅游衍夜來定何杯午後亦何臠逹生恨弗果
情深話猶淺東家山水窟氣岸必洪展綠草三逕春幽
光徧苔蘚
寄林教授
題詩寄春風問訊雲間翁一月不相見飄忽花事中棲
棲我山林望望君頖宫斆學游息外還許知近功
聞仲至雪峯有行記有詩擬歐陽體寄之
百粤多名山磅礴甚雄偉城邑所聚落人物反無幾吾
嘗思其然未嘗不憤悱秀氣鍾洩處名德當燁煒乃為
仙佛廬土木儼神鬼其教又皆幻其徒且不韙無非索
民財聚食𩔖螻螘蓋本僣竊者盗名恣蛇虺徒欲覬冥
福締建罄箱篚柰何習俗慣後世尤亹亹君登雪峯寺
逸覧應一唏水石固清激草木必芳菲豈不念古道胷
次增礧磈聞有記與詩寄與定瑰瑋
四月八日病中寄昌甫
我毒𤼵於腰君瘡作於背君痛那可忍我痛或可退清
和清潤時晴雨在戶外安得如前年名勝一談會
寄文叔合肥令
桓伊三弄笛猶足戰肥水談笑麾秦兵所向皆披靡追
擊至青岡堅亦中流矢不經事少年其壮乃如是宜乎
謝東山喜甚折屐齒只今所城邑歴代幾遷徙君懷覇
王略宰邑當念此南北雖堅明風塵未遽起士豈無竒
氣叱咤有摩壘一從辛已年海陵擾北鄙因循再結好
寧不有所俟又三十八載恐漸忘昔耻吁嗟靖康變北
客思故里君今臨淮垣訪古欲何似長嘯朔風寒晉人
亦人耳
寄趙十履道
養疴倦還往南山卧荒廬風簷洒雲雨急景歲序徂曠
焉親知樂睇望東城隅即事聊自吟爰寂守玄虛
寄王成叟
復從章貢回滿謂可邂逅偶從青嵓遊失此一知舊摩
挲所留字和韻若金奏至今殷遺音寤寐錯昏晝人生
竟何為妙處匪聲臭空餘丘壑心流枕而石潄經年強
飯否安得日相就市㕓多犬雞墟落易豺獸源深則溪
清林迥山必秀緘辭寄春風思君令人瘦
寄朴翁
柳下葛徵君受用得自在宴坐孤山南湖山自澎湃不
受爵服吞蒙莊大塊噫三年遥相望妙寄入天籟塵塵
與刹刹超出淨名外
寄和卿丈
去年中秋時同上東大樓長風吹綠尊溪光與雲浮已
而適異縣弔古尋隠幽豈伊邂逅懽亦足寫我憂嚴霜
沍冬日再會尤綢繆平生無是夢一旦眼底收祗今孤
山下交遊如故不蕭蕭丹葉飛憑高眇離愁諸老日凋
謝疇知敬前修夫君從李吕此意千載休(巽巖麗澤)
寄潘文叔
楊子江心水可以共煑茶鶴林招隠詩不必問僧家治
中今如何紬被聽報衙去年崑山陽春岸醉桃花今年
玉溪上蚤忙看繅車相思無賸語作字只欹斜暑雨障
炎日薰風散餘霞君顔想渥丹我髮亦巳華因詩一嘯
吟塵間事如麻
慶元已未二月戊子寄皖山隠翁史虎囊
塵世離闊苦一别易寒暑弹指十五年翁今定何許聞
在潜山頭僧寺有誰語方瞳狎鷗鳥秃髮照獐鼠蹣跚
狹虎囊借醉忘爾汝平生心所尊安得伴遊舉我友余
伯臯遠遊復羇旅當為翁慨然斗酒氣相與旦夕廣文
來雅趣非凡侣豈不能趨風擊鮮宰肥羜獨恨海潮邊
戀禄贍兒女悵望春色深風花暗吳楚
懷斯遠
晴光雜空雲青春轉寒谷𦕈𦕈兮章丘所見惟我獨灑
然天地間豈為萬事足曉風吹詩來梅枝粲羣玉
與春伯雩仲道舊
八年閒放身猶許時到門潺然一梅陂湛寂非獨渾坐
客與我言月色雲吐吞是中只可醉五經無紛綸
簡趙十諸友
摇摇山上風落落谷中雨廽谿少鷗鷺曠野分豺虎荒
寒不可聞惨淡不可睹偪塞案上書饑來尚堪撫
門外長安道轂擊人肩摩今時不云少舊年不云多市
朝愚智爾家國隆替何組綬固若若冠弁亦峩峩
臭味薰與蕕意氣金與石惟可以忘年庶可以忘夕投
非膠漆堅抱有冰炭厄深憐眼終青未厭髮已白
乙翁來其父兄家行一年矣甚念之二首(案今止一首)
環中人所隘方外我所敬世道無它塗禅林有幽徑煙
崖寒自高霜港晚逾靜投我可忘言乘閒了深定
喜成季登科
一門三昆季六載兩科名士無速化塗唱第聊代耕或
里選舉首或賢關馳聲落筆便離倫鼓篋皆中程煌煌
藝祖業中興費經營東南將百年雜遝幾公卿事業固
輝赫議論時縱横如君英妙姿文采玉溪生膴仕既得
路壺酒為我傾春晴飛殘花綠葉隨樹成豈無好風景
黃鳥枝上鳴唫亦不必和醉亦不必醒宿雨喜新漲浮
雲卷虛明
有懷昌甫
三家我故舊一士我久要新冬過溪澗山寒風葉飄老
眼為之開聊以永今朝浮華眩鐘鼎灑落忘簞瓢古誼
不勝俗歲寒松後凋共話詩翁歸章泉如雲霄
喜趙昌甫姪三哥登科
我祖紹聖初蓋亦登名第君家龍圖公實托同年契豈
知渡江久遊宦各零替低頭藉世禄悵望月中桂宜為
俗軰嗤敢作臺閣計子方英妙時文已合斯世煌煌慶
元春南省果高綴相看慈恩塔益振子苖裔如鳳千仞
翔如鶴九臯唳從兹恢遠業其肯負六藝志尚昔之賢
仕明古之制清明到華要慶會屏氛翳歎我正浮沉期
子轉磨礪載詠章泉詩詞林信根柢
往年就禄南局謂違考亭得兩語感懷愴恨
依世則廢道違俗則多忤先賢有遺訓服之美無度當
年官藥曹急景誠可怖明明百世師僊山武夷路
