澗泉集卷五宋韓淲撰
五言古詩
玉山村民斵石為硯仲至以詩來索次韻
誰歟賦竒詩索我玉山研産石斵未久所落荒野縣如
公筆陣高豈足供法戰聊堪用鷄毛滴水共貧賤市價
亦不争百錢可營繕包提偶到吳取誚畏俗諺胡為而
好此感歎殊戀戀徒咏絶妙詞舊事記黃絹
次韻喻學士
世味日以陋莫能商古今伐異或黨同嘈襍非正音我
生逄百罹倍覺空苦心堂堂玉泉家源委非蹄涔君尤
挺特操氣宇清且深相逄清河橋萬感成清斟𤼵揮所
興寄傾倒所譯尋誰謂南渡久而聞正始吟黃華明露
高風迴雨垂隂白髮生巳多只合同投簪
次韻斯遠雨中
尋幽我良久步步生白雲㳂潭轉長畆剥啄楓下門人
勝地逾佳語到聲成文紛乎彼城市有耳胡用聞夜雨
𤼵竒觀簷溜迷幽芬我爾本何事今昔奚所分擁爐挹
名酒撫几矚偉文耿耿歲欲晩姑從野梅論
次韻鄭御帶苦熱
家山玉谿頭薰風水流烟小亭午夢餘清耳晩樹蟬本
擬老林下蕭散無窮年豈知一左計薄宦能幾錢塵埃
京載底僦舍萬井連值此長夏熱愈覺歸為賢故人忽
念我樂共湖山緣昨夜復大雨乘凉吟欲顛
次韻昌甫
人物本如雲八俊更三君山風吹夏籜蒼雪落紛紛專
壑紫苔古掩關青竹深據高梧而瞑新蟬助長吟斸土
燒萌茁懲羹且一餐竹新明眼句持荅愧琅玕千歲支
牀龜團蒲紙帳為髮梳晨粥後梅有隔窗枝未臘靈山
白溪南只獨看章泉兩峰雪應更地爐寒
次韻昌甫
澗冷浮冰澌深居坐堆灰紛然自積雪懷哉復懷哉(澌音)
斯兒女強觧事走蹈風雪裏那知病骨酸常日懶起止
幽憂底窮盡抖擻時一撥鴻飛聲冥冥本是淡生活山
深已辟塵雪中清人心飛鳥絶尚可空花翳隂隂寒更
數歴然其如雪夜何長言與短調瑞峰清氣多
十日上饒次韻
菊開即重陽蝶愁何必論今朝縣齋冷松竹照清樽雅
致信無極世俗慚不根為醻夜來吟請從陶令言
次韻斯遠見懷
一樹梅花𤼵窗前耿寒宵我舞影零亂哦詩江動摇田
收粗可飯歲暮豈無謠山中烟霧合水闊雪霜消
次韻施仲益
飯了尋茗事一啜興未闌更作建焙春湯熟沉燎間僧
窗對詩人與我溪澗閒要是有餘味雲輕鳥飛還
次韻
交道棄如土利害俱成風士夫無宿業反不𩔖賤工平
陸渺成江千載生傑雄阮籍未云逹黔婁安知窮
十五日將入章泉上饒有句次韻
上郭綿綿山夾路悠悠水尋春問詩翁興寄豈有已持
觴得茂宰抵掌笑行止坐中呼烏烏酒酣徒熱耳
次韻景瑜
巳是山中人只問山中友水仙官梅花霜濃盛開否靈
山閣之前溪山堂之後竹裏春山亭冬深幾詩酒
從昔秋風起騷人感興同霞收滕閣外雲落楚臺中寂
寂無言說紛紛有事功漂流水南住相望屋西東
十三日次韻春伯
忍浣城郭塵來訪南豅友留連既聽雨放浪亦市酒誰
知桂滿門自覺香在手秋思今如何閑吟為之久
施教授以詩送藥餌次韻謝之
窮居寡所諧懶顧形與影誰歟藥石我冉冉驚老景開
奩𤼵珍劑更以珠玉並三歎得效方因之倍脩省
次韻昌甫所寄因荅施仲益且寄斯遠
平生所交友豈曰不數人但恐莫我知可疎不可親人
如李仲元人如鄭子真相望無百里猶得奉清塵
三子者之撰孰辯主與賓富貴非所惡古道多賤貧要
是一世士必有千載人淵乎章泉水高會聚荀陳
嘗看晉宋語無忌酷似舅焉如施與徐共學乃師友固
應在同聲亦何苦遺臭我獨乏雅正蓬心亂苖莠
次韻
人梅兩相得雪雲隂復開此時對自足朝夕為誰催逄
花既攀折尋香試徘徊山意動詩興優哉而悠哉
次韻
留詩鍊字穏讀者無此識共看庭前桂不改舊時碧洗
盞取酒來飲盡莫留滴醉後氣易平長哦對泉石
次韻成季道中
蒼然山抱溪遊子意何主雪殘崖下日風落泉上雨嚴
陵固莫及玄英亦堪數嵐静白雲深扁舟過汀渚
乘流下東吳耳目眩灘水篷欹舟蕩兀柁正䌫迤邐曉
離林薄傍晚着沙石裏縮頭鵝鴈眠時時忽驚起
二十七日置酒餞昌甫雪作次張上饒韻
朅來固意愜倏去誠願違敢云一語是未省百事非春
雪遽落落春花亦菲菲舉手酬座人酒美翁不歸
次韻吳推官獨遊南巖寺
獨遊有妙理拓落空自知丘壑始晴日澗溪輕暑時胡
牀看題字佛屋思詠詩宜非車馬喧得以同襟期
叢深集幽鳥荒翳無來人崖上滴乳泉崖外棲緇塵在
此本如舊相彼徒争新應當學金僊永斷貪癡嗔
辛卿有言雨則清潤晴則清和昌甫因為五字
次韻呈之
雅俗豈殊調今古信一時晴雨草木長摸索皆我詩善
來子趙子身世忽若遺顧瞻絶代人乘閑有幽期和潤
見名理處處清氣随坐卧泉亂鳴孟夏凉侵肌睡餘供
茗事禪榻鬢成絲進退出處間何心玩易羲
再賦呈斯遠
鵬鷃各相命誰非逍遥遊何足控摶處馮生一虛舟老
身縛微官是氣空横秋歲月如斯夫對君那得愁嘯歌
遡流光更上大堤頭好風從東來孤懷𦕈難收
伯臯自永豐見過次韻
薰風入家林共坐滿窗綠交遊情致深景物歲月速傷
哉利名者冰炭恣寒燠既已随頹波一失不可復較其
心迹微能異幾禽犢吾儕事幽討得興萬慮足相羊山
水間處處堪悅目君來叩蓬戶離羣久居獨道故驚變
遷憂時見翻覆且聽歌聲長前村正樵牧
次韻斯遠夜歸
看梅集池舘風雨中夜歸當君扶輿際是我尋夢時山
氣既巃嵸晨光且熹微倏來五字工亟讀起披衣
劉簿之壻游以詩來見且持昌甫書和韻荅之
空山落黃葉天寒鴻雁鳴敲門袖詩來一見喜且驚清
揚固不凡雅意方流行如天兩曜奔如水百瀆傾是中
有妙寄冰翁必能名
次昌甫韻
人物曾幾何歲月良不待秋深動金石夜久生竽籟凉
知神觀回静勝語嘿對悠悠苔竹軒語短莫能載
次韻林教授見別(二月二十一日𤼵家山)
老我成漫仕世事馬牛風投身逐毫末益愧多田翁乘
春欲東遊肯問行李窮溪干富桃李花光眩晴空停橈
一舉首壮氣猶如虹靈山正崔嵬半在返照中行藏豈
人定忠誠本天通但顧行未實奚論報必豐君詩多雋
永三年幾相從山亭酌别酒舟車復西東餘情尚酬句
歲月雙鬢蓬黃髮愛玉體書來置郵筒
次韻林教授
終朝雨清潤坐嘯青林中戍樓千鼓傳殷殷聞鼕鼕敢
為城市遠猶喜聲迹通詩成賦幽憤志豈終困窮興言
古逹者鹿門有龐翁此話世莫知因公悅心胸
次韻昌甫仲春讀謫仙詩
年年最佳處韶豔三春光顧我憔悴人豈不能自強拂
拭整春服行歌𤼵清商山頭山花開花底還舉觴歡來
為之醉身世忽若忘笑指深林中崇蘭有國香
花嫩得雨開花老得雨落開落須臾期人生任相謔紅
花春融融白花春漠漠春色正可娛逄花快杯酌
苔竹雨浪浪章泉水涓涓是中春晴時瑞峰生紫烟幽
人更真率語客醉欲眠既已外此身庸知有愚賢
正月五日讀東坡和斜川詩於霞山
有酒勿憚飲觸事醉則休風物既閑美何為不來遊斜
川𦕈千載淵明豈常流疏年記時日依湍對魴鷗偶然
值隣曲﨑嶇想經丘吾生亦老矣懷古誰與儔但笑勿
悲鳴百句無一酬兹辰過霞山又可絶口不却怪和陶
者儋崖聖同憂遥遥二子心妙處未易求
邵司法索詩
榜巷曰陋巷作齋為茅齋何愧安樂窩其志安在哉有
子醉六經有眼照九垓應羡常山水長從城下來
偶成
閑多乏交遊生晚欠知友棲遲強逄迎汩沒憚趍走幾
年荒野外已覺安井臼一旦朝市間時亦泥杯酒紛紛
夸毗兒落落窮獨叟由來事簞瓢豈是厭升斗湖波風
泛蓮野岸日移柳為問吳山頭何如楚溪口
昌甫寄苦錐次韻
回味有苦益充腸宜苦錐其實雖地出其雅則天資因
思夏畦𤼵又見霜林吹頼彼庶可食此外何所為羶薌
易爽口鼎豆徒觧頥朝市安能羡山林端足師悠然自
公詠殷勤還我貽咀嚼豈不樂吟哦信非癡
次韻趙監倉
是中能娛人豈為杯酒留不知我何求當復醉扶頭翩
翩佳公子臨風仲宣樓月滿乃如此對君可言愁
鄒道鄕送糿安赴澶倉
人生本逆旅行止良悠悠試看康莊上轍跡多成溝公
子分閉戸時來亦何由載書曉遄邁春令方如秋河濱
古城府税鞅聊優游青雲捷徑在坻庾非君優臧孫故
有後嶄嶄承風流胡為重作惡日暮猶登樓
次韻王教授
悠悠城下水又與日平西漫移脚步高忘却所歴低奔
忙小聚邑乃有一大溪欄干莫浪拍事物久難齊望舒
生絶巘我醉馬未嘶停驂且莫上狹路多塗泥
月夜小集次韻鄭教授
溪山有佳月可以永今夕驚心總悠悠過眼紛籍籍何
為秋向深甚是老已逼長謠陶一觴懷抱所共席披衣
步良夜奈此佳月何太虛澹以闊青景轉覺多風微泛
家山露湛明庭樹烏鵲無停棲稀星片雲度光冷秋氣
肅感時唯自驚徘徊亦已久不知更漏深嫦娥在高高
傳聞殊恍惚雙鶴快飛來駕我探月窟
有懷斯遠及施仲益次章丘韻
後湖有徐舅永豐有施甥英英懷玉山方來孰争衡世
豈無甥舅人豈無友生二士真可人得之於我榮跖夀
回也短司命如不平已乎係時數感焉涕泗并
次韻載叔
南風吹歸船便欲老林下塵埃坐吳會衮衮失晝夜因
行山寺高忽見此粲者長夏得襟期樓居静如畫他年
共回首一叚好佳話誰知予懷深萬事口不掛
次韻成季
凉天有佳月何須問盈虧彼美黃金花亦自滿東籬我
歸南山秋從此當樂之開園整舊蹊世事真若遺迤邐
得閑趣欵曲知情怡鷗鷺或時下可使機心疑向來宦
江海自縳曾誰鞿客來相勞苦一觴聊共持休去便當
已宜佩淵明詩
挈枤過前麓凉風動吾巾指點昔所翫示我同心人徘
徊路將夕猶能望城闉平沙映廻岸黃葉迷青蘋石逕
亦可上老眼俱為新危亭望更遠左右還多筠不覺夜
氣合沾灑雨脚勻興盡篝火歸𨼆約溪𥻘𥻘是中着佳
士與俗隔幾塵
次韻嚴丈併呈孟使君
山城芳樹深明月啼杜宇客懷為摇蕩詩語亦覼縷朅
來新安江頗覺民物古故人作太守善政尤可數塵榻
為我下更復多軟語飄零曾幾何乃此一杯醑坐中嚴
夫子意氣欲掀舞晤對心事閒信矣良工苦
次韻抱朴君同紫芝見過
春來得新語勝食齋房芝舌本久已強便覺此意随三
嚥元和津髣髴疑管窺是事夫如何今古誠一時起掻
種種髮抖擻酬酢之樓西萬山横其中真吾詩試斷取
一二慘慘天四垂誰云泌之水而可以樂饑但願且喫
飯底用談所知彼哉長物爾徒敗人佳思
嚴丈泰伯見貽古句次韻為荅
意行無東西偶成一段竒尋山得幽伴遂爾相娛嬉水
涉漁梁窄山循鳥道危每慙衣上塵素染巳如淄新安
山水邦寺屋多斷碑摩挲青莓苔往往識歲時所貴眼
界闊豈畏足力疲榜舟或扶輿上下適其宜弔古踐陳迹
懷賢理前規吕侯讀書堂(水西寺乃化光之父侍郎所居)遺祀留丰姿
恨生異代深遐躅無由随寂寥付短篇酩酊持屈巵是
日頗欵曲有時還切偲雖云各笑語卒復度禮儀英英
釣瀨仙其學夙素知譬彼巨淵藪蟠伏豹與螭一旦奮
迅去誰復維縶之觀乎律調雅益悼餘子卑示我千百
年匪特用自怡傳玩入鈴齋使君亦伸眉由來絶俗士
定有驚人詩激烈薄層穹豁逹開晴曦况同陟山顛又
已還水涯物色既甚富身世真若遺昨非興寄清曷浣
窮陋悲白雪本寡和載𢋫思尤遲(渭為中書舍人禮部侍郎生四子温恭儉)
(譲)
次韻趙十
風誼益零落烏能論前修百年之江南聲利日夜流履
道兄弟賢幾時已交遊東里大父行宿昔契分投偉乎
竹𨼆高俗但言句求可不拜其廬何以記綢繆我衰尚
三歎微吟如殷憂傳聞擔簦趨梅黃雨初收一襟清微
風步步紫翠浮輿籃試息肩茅店板橋頭村酒勿浪醉
回驂當熟籌所觀書研真所奉窗几幽豈比城府間語
嘿勞應酬肥遯理事長故家文獻優林密山更深尋壑
好經丘履道果再來胥會誠良謀
俞伯輝主簿同徐必大判院見過澗上納涼約
鮑南仲教授小酌次韻南仲所賦兼懷林德久
國錄陳敬甫學士
嘉禾古名郡機雲信竒士流風千載下誰復數餘子近
年西疇仙(德久)游戱在朝市文章陳仲弓合著蓬萊裏俱
嘗白鷗盟恨别隔秋水君侯乃其朋訪我靈山底一見
欲傾盖青眼照窗几大抵交情深不待早知己學殖豈
枝葉詞林務根柢堂堂郡賓客千里為之喜顧言老場
屋眄焉每甚愧衡門度長夏風日忽清美懷賢思晤言
泉石滿幽耳固多長者轍愛閑諒無幾傳豅金閨路(伯輝)
剥啄快人意雙谿南宫秀(必大)留連今何似要是同襟期
此道亦難爾歡然君肯來棋酒不能已詰朝得新篇誦
歎有真味載念平生親髣髴夢中記
次韻昌甫同酌宋知軍家釀
雅俗豈殊調城郭山林分知君心事寬一笑鷄鶴羣邂
逅多(原本缺)客酒亦為之醺庾信哀江南李白日暮雲白
頭幾青眼吾人尚可云夜闌擁鼻吟天香桂紛紛
次韻斯遠弄琴
開門有詩來殷若金石聲虛堂坐以咏澹與秋氣清豈
無如此句豈有如此情懷哉我所尚求田乃歸耕時乎
𤼵鳴彈浩浩非營營大音知者希既和應且平楓林月
在戶寒影膝上横想當三歎後却手復起行華髮老相
看百事皆已經
次韻信卿
伊人學有源疏汝𨗳瀍澗相羊辟雍水他年定名宦談
高如已仙筆妙疑善幻池龍駕車輦天馬脱鞍襻平生
諸公間抵掌肯譏訕顧我方卑飛藩籬趁尺鷃相逢山
水縣不覺逼歲晏時評道精麄萬折歸一貫更及羲文
易後世明憂患行藏思鼎鐘舒卷付藜莧飄零朋舊交
俛仰親故昐因知昔能賢此趣亦俱慣茫茫造化廣局
局天壌間溪山偶登臨古寺履危棧老來身本閒懶去
情轉慢詞場足金章决科信須綰霜天忍分手惻愴涕
空澘夜坐把離杯寒聲度鴻鴈
雨中次韻黃守見貽
新語忽堕前曠然銷我憂引紙為荅賦摇毫與冥搜貧
病雨未止荒凉水常流鼓琴誰裹飯能記子桑不
春伯邸樓次韻十哥所題
樓隂入清湖南風渡歌鼓旅夢不自持悠揚定何許醒
來疎雨過兩目隘泥土慮澹地亦偏桐花映窗戸
德久寄所與文叔酬唱因次韻
紅雲島上茶一葉開槍旗到今清夢飛正焙水芽時世
無桑苧翁泉井空日滋當年游其間停鞭嘗午炊想像
修貢珍清風可忘饑故人持英蕩豈不一賦之應笑拾
澗薪白石煑作糜臺高有揖客更和别駕詩
致道注船場闕有詩次韻
思老問形影憂饑累身口人生誠可嗟所食能幾糗不
過一飽爾自苦較先後争馳分寸地旁觀真欲嘔如君
賦觧嘲里耳果聽否吾方卧窮巷静對小窗牖應笑我
所無請視渠所有
次韻斯遠併柬成季
茫茫大塊中返照孰真實閑乘此老身到處輒止息餘
凉披拂間露重葉已赤人其謂我何嗜彼烟火食蓬萊
幾清淺底用弱水力排雲斥剛風塵世便可出
午夜露氣冷明月忽已低推窗此何時蛩螀互悲凄乃
知南豅山更有南豅溪樵歌起老叟牧笛吹童兒百年
漫戚欣千載勞是非口心忽相語不閑尚奚為磊磊千
枝松洋洋萬頃陂偃蹇衡茅下匪懼寒與饑
次韻昌甫
論交與誰語勿厭來者衆山林恨不深萬事祗一閧秋
風吹衣裳憀慄薄寒中幽憂誦離騷此意千載共世豈
無升沉人自有輕重匪惟物所移即以𫝑之動吁嗟奈
若何得句且吟諷吾儕聚集地絶倒頗閑縱雖作三日
留尚覺歸倥偬長歌固云哀慟哭未為痛遷書並屈賈
班史傳王貢甚矣孔仲尼不復周公夢
次韻吳推官
水南見靈山但可著兩眸孰知九州外自有大九州放
浪此身心是事同浮漚樂哉我重九風雨簷溜收
次韻
宴坐寂不動筆硯亦當屏空虛四壁懸况此夏方永世
塗緣業多荆棘萬蓬梗痛掃終未除中抱絶清冏老身
伸縮餘妙處頗能領時舒腰脚頑那復弔形影日長掩
關卧睡熟呼弗醒客來曾幾何間亦乏酒茗富貴今金
張功名更鄧耿有味是桑麻肥遯義尤迥朋從趙與尹
堂齊偶鄰並歡言修敏家俱可話閑静此趣人勿驚吾
詩聊自省
分韻得晚字
三年西湖邊薄宦良衮衮春風我欲歸龍井不憚遠結
客試幽尋山深恨來晚
初五日孔野雲同酌樓下取琴作白雲曲因和
周倅所贈韻
野雲彈白雲聲寄徽外微胎仙舞三疊生飛上華池徽
弄瞬息間是豈筝阮資孤桐本貞高緩節調勿催天心
古樂見畫出彌明師志士不可聽俗士不可窺落佩倒
冠者因之得希夷靈仙福地南春風百草齊
莊賢良有園在境上作詩相示因和韻
賀家池上園自足了一世是中風味佳恨我未能至縱
横十畆寬想見去荒穢葯苖與菜本歲久必多置人生
閑最樂奚苦事名第軒裳果可得不過多僕婢争如老
山林庶足遠朝市能吟無自悲逄酒便須醉因公𤼵長
謠休去轉覺易
小酌餞耿運幹趙推官分韻復和韻(時坐人以葉潤林塘)
(密為韻分賦皆次其韻案此詩五首其二首見五律)
山林閑放身幽意苦不愜因來我壺觴且送爾官牒池
蓮紅未葩園笋綠已葉去住豈願違人寰付塵劫
痼疾已烟霞藥石從美疢誰憐名宦遲我覺幻化迅興
與山孤高語帶澗深潤去去上下塘應勞青眼瞬
勿云杯酒闌且認語笑密婆娑真一老跌宕忻六逸交
遊貴忘年志意當惜日舒而有鼎彛卷而有篇帙
半塘寺法華童子塔和石刻韻
生公曾坐講童子本來明寂寂春光晚半塘流水清身
心為淨土千古話風鈴禮塔四方静巡簷一片聲
太守茶山周治中作大字分韻
漫興詩酒裏茶山復何為使君領客來逹尊亦嘻嘻别
駕真不凡咳唾墨淋漓中間章泉叟勝事徒自知寄語
桑苧茶今是春早時
九日周國正席間分韻
我家南山陲九日空自知抱病起登臺茱菊随所宜主
稱時序嘉領客相娛嬉烟雲開遠村城郭横近溪當年
漉巾陶何事獨遶籬醒醉一笑爾千古無庸悲秋風緩
摇落揮杯且題詩
夜醉處晦山臺明日和韻
高臺梅先開老意為興起何知寒事營櫪驥志不已下
視城郭居萊蕪欠耘鋤嘈雜復嘈雜百年狐兔墟惄焉
如調飢山阿休采薇怨耶其非邪且問竹外枝仲尼杖
何感能叩原壌脛今我其息黥舉身都是病方來二三
友少敢話肝腸縱云千日花難著一夜霜南渡誠草草
流落那忍道吾人能幾家向來有諸老
和韻趙十
能為博山遊想度丁公嶺風乎兩嵓幽泉石景逾静人
誰無雅識每每痼俗境書傳所興起更復史集訂於其
遊息間趣味必雋永如君英妙年宦逹在俄頃因問知
好修何事不加省里居得往還時亦具菓茗詩來予和
女老意轉甦醒
和韻
一笑過浮梁留連度隙光君當思大耐我已老蒼筤只
恐心情短須教興寄長酒從詩自好分韻記禪房
酒亦關何事片片流仙霞用之滌肺肝相與成詩家一
酌且濡唇再酌深到花持杯兩相笑吟哦入幽遐筆落
豈知醉何者是生涯
人生本無情掩苒受風竹徒親筆硯勞造作漫盈軸賓
親偶成集禪榻不待速清歡雖與同極則豈見獨坐中
憎點頭任彼屐滿屋
和净字
悠悠俱幻境起滅要人認相從一轉語老嬾且求静禽
鳥亦何情草木有本性底用詩自鳴幽禪了真净
和宇字
人家翠微深林空響機杼烟收片月出霜氣襲衡宇追
随頼陶寫領略道情素尋我澗谷中更入春山去
和天字
歲晩營寒事峥嶸窮臘前雲山一敗裘百種不敢先遊
於物之初更尚我所賢彼哉野馬塵從渠舞甕天
和清字
心親相往來豈計酒濁清水南有茅屋橋北是山城煙
霜忽雨晴雲風催雪明撫觥既已醉回薄萬古情
和仲至贈蹈中韻
人非不知我知之欲何求錢塘一都會江湖水悠悠豈
無美少年亦有杖白頭吾儕出入地汎乎不繫舟急謀
斗升爾顔面那用羞憶昔南渡來衣冠幾春秋世道逓
升降人物稀復稠紆朱懷金者信足樂輩儔細思黏魚
竿家山本田疇朔風吹眼眵觸事風馬牛且如詩中仙
可以追逐不
和昌甫
相望隔異縣但願加餐飯悠悠雞唱晨寂寂鐘鳴晚是
中或欣佳聊以寄頹嬾有時得片言經旬荅寸簡會當
固窮齋汲井為洗琖
和校官
識賞調固佳詠嘆心愈轉載吟復載嘯我亦為之衍至
味寄和平浮辭謝雕篆因思交斷金是必德勝璉方來
二三友往往錢萬選主人好事者託興每不淺坐令浣
花翁索酒望雲巘淋漓顛倒間感舊或未免薰風吹壺
觴落日照盤饌溝流水聲遠慮淡物自遣
和伯輝去歲所寄兼懷曾君錫左司
山扄竹林居神情為之凝泉仙墨妙揮特令人眼明是
豈有心哉亦匪不平鳴其仙今如何帝所振金聲枕麯
劉伯倫潄石孫子荆既言委陸沉頗謂乃峥嶸放身嘗
一遊面𫝑既經營極知天下士不但同年生襟期兩嘉
尚歲月有餘情我亦老賓客祗欲身中清槁項秃髮矣
空吟澤畔行
和元立使君起字
敢為蚍蜉憾謾作蒹葭倚荒唐北溟魚怪誕南柯蟻朗
吟韻已分更酌盞可洗揮手問黃山夜半笙鶴起
和尹一韻
何處尋吾詩梅横修竹色掻頭入混茫揮手謝偪側陶
然漫飲趣卓矣要筆力冰溪最高地不可不造極
古鬲次韻成季
俗物敗人意淺陋欲曷澣吾行半天下綿邈歲月嬾空
空持一身貿貿着兩眼心知瑚璉珍黃流在中瓚良玉
豈易逄金鑄得亦罕孰謂山之幽因仍對茶盌彼鬲乃
爾竒奚待識者斷蕩掃盆盎空儼雅古風滿文篆異代
遠姑以耳目限天大寰海波窺測笑蠡管傳觀用燎沉
留連為之欵
子任處晦子潜各分韻於杰上人房
雲房見山僧心中與之然朋來二三子亦與同醉眠是
事夫如何未許醒者傳
休上人寄鮑侍郎誦之因借其韻
傳芭兮擷英隕葉兮槁莖美人天一方失𫝑名不榮暑
風自南至凉月向西生良圖彌用勵意氣人命傾
為寺僧分韻得禪字
車馬何方來花溪響林泉晏叟送遺民自然吟其天顧
我粥飯僧豈了文字禪且為作餅供晴軒少回旋
正月廿七日和林祕書賀雪日所賦
麤官居隘巷聽雪補蒲團坐久吻悲鳴俄而想天關其
誰劍佩履正爾於清班飄飄蓬萊仙地位尤高寒表瑞
祈豐登盖為稼穡艱步趋䕫龍後心寄陶柳間塵凡如
我儂尚許窺一斑人和則氣和穹昊初匪慳
分韻得屏字
雨聲心自醒山色眼中青雌霓殷殘照雄風寫疎星捉
筆賦磊磈行杯笑零丁坐久屢更僕一任僵觸屏
同昌甫坐雪觀看權巽中詩因和其雪句
雪中來雪觀談妙非波旬山僧亦攝衣兩手揖座人似
以眼諭心謂言在兹辰况復章泉翁蒼華岸烏巾知我
所居近喜我與寺隣共翻瘦權詩一條綺麗塵是事夫
如何歲寒梅自春
趙倅古勻見寄和荅
出門非有礙何地着老身幸哉倚樓仙乃不嫌我真時
時寫興來憂道不憂貧較彼肉食鄙未知隔幾塵浩蕩
如白鷗信矣誰能馴餘干相國家世代常有人上饒監
郡尊尚許閒者親更語春山君扶藜整紗巾詩情復如
何柰此寂寞濱
微禄弟有微禄養閒静之嘲因足成篇
微禄養閒静冉冉驚老境誰知歲月速復此霜露冷齒
髮堕江湖家世本箕穎無效彭澤翁茫然弔形影
和江文通擬休上人詩韻
日夕北風起叩角何悲哉所思不可見只有飛雪來林
聲方凄冽溪光正徘徊短衣挽莫前匣鏡那忍開空對
翠屏晩寒雲遶南臺茶竈煴宿火禪龕拂新埃江東憶
李白今古同此懷
乙上人郡請住鵝湖不往
為人不為人衆聖已推出稻麻竹葦蔗處處祗教律偉
哉棒喝邊密中之秘密拈花既成菓如雲而見日鵝湖
大義禪法身尚嵓室喚回鐘鼓醒都在一楖栗我今非
勸請亦豈弄吟筆稽首大德尊身口意無逸
净慈西堂簡敬叟
西菩無道潜西林無義銛兩山錢塘湖魚鳥空毫纖咄
哉簡敬叟老醜復何有火燄裏翻身冷地裏合口誰謂
天地大而今歲月淹冬寒倍冽冽夏暑常炎炎衆生難
化度少病少魔否引領而望汝平荷蔭堤柳
諸葛解元家分韻
溪横葛陂水上有稚川宅歡言一壺酒未覺千歲隔詩
經茱菊節人語風雨夕雅俗調本殊奚止相什百
有懷連長老和韻劉推官
周賓既已往舊話三十年清哉卓庵地龕燈照雲泉故
友獨此翁老大窮當堅一身鹿覆蕉百計蟻磨旋詩來
起我思山澤龐眉僊
