澗泉集卷四宋韓淲撰
五言古詩
夜過斯遠聽琴
琴聲類筝笛俗手多一律伊嚘悅兒女焦急涴桐漆予
嘗為作評當是養心術大絃寬而和小絃精且密製作
務高雅資材在清實既鼓復以歌其氣可平壹昨從東
海君置酒風月室歡然十指間揮弄俄頃畢灑落冰雪
容輝潤金玉質人品既如許古樂復在膝顧予面生塵
見之頗自失急歸卧南山十日不敢出
過履道
麥天氣清潤磵道開午晴箯輿度浮梁我興隨所吟書
軒簷葡風笑語亦揮觥主人謂客何歸路付醉醒
過履道山堂及子潜家方齋
盡日苦久旱凌朝得微凉悠悠我所思𦕈𦕈天一方掻
首亟盥沐籃轝上河梁城闍士如林進取自行藏孰甘
尺蠖屈孰羡鳴鳳翔分寸絲忽間膠擾互奔忙唶嗟尚
何詣交誼或難忘山堂兮方齋城樹欝葱蒼豈無塵搨
地茗瀹容細嘗放身易云晩屋角下殘陽虛明見雲風
從君以徜徉須臾夜色起片月翻流光影静理無違語
惬情不傷相將得歲寒留目禾黍場可以飽喫飯餘事
掃粃糠
喜趙十訪昌甫
君再到章泉我愧未能往玉田金仙路薰風滿林蕩殷
勤好寄聲不必論識賞藥餌何關心茶瓜姑抵掌村虛
曉霧昏山危夜泉響翁弟亦皤然梅天苖更長
夜訪王丞
吳會浩繁地霜夜欲何之白髮湖海氣良朋試尋詩爾
可收拾取我亦爛漫題只今歲闌時孤山有梅枝
文叔見過山居斯遠亦來有懷昌甫
薰風拂眼過不知夏將深起視樹扶疎聊以舒嘯吟故
人忽相過我取酒同斟凉夜月未落相與試論心溪淵
有潛魚山谷多翔禽升沉本何意能言不如瘖斯遠居
近市昌甫棲遠岑文叔宰百里一一皆可欽二子則良
晤一子當荒尋詩罷予忽醉掩關眠楮衾
管解元欲見巽伯
春秋經世志問取大愚家盤折入舉文唾手為國華從
容試講評三傳寧浮誇南渡今百年中外義非賖
吳推官十五見過
君來已三年凡幾過澗上杯酒逭我饑言笑亦舒暢同
遊多時髦意岸雜謔浪倡優𤼵俚曲皃態或動盪君今
欲行矣家山信無恙人情久則疏是乃流俗狀吾儕遠
逾密此當足嘉尚蕭條麥秋寒烟雨寫青嶂江空一水
橋城郭兩相望他時延陵西彼此記閒放夜來夫如何
不和可無唱
文叔入城夜半同斯遠見過蚤作聞而賦之
西風勝士集敲我月下門醉語驚童稚今晨能具言未
知何許人步武皆騰軒顧非有逸韻疇肯臨丘園時予
亦被酒正爾飛夢魂栩栩妙理熟布衾清而温了不聞
其然醒來復何論竒事既已失躊躇黃葉村
三十日邂逅柯錄同集希之月臺
夜凉河漢迥高風散梧桐危臺出塵埃相與天壤中把
酒自蕭散有句同從容記取長安城人海如魚龍
同醉僧夜坐鄭一書房
空山帶荒溪小牎語寒燈寂歴歲云徂醒眼猶拊膺訪
友得幽伴無人醉閒僧地爐火深紅瓶梅影鬅鬙
過成季
歲寒日之夕疎籬梅放花池塘霜氣淨柳帶吐芳芽山
根擁殘雪亂石逕横斜片帆下晴吹行吟過君家
薄暮一二隣友見過
燃燭熾爐炭小雪冬巳深朋從把薄醪不受寒暑侵山
空風夜號落葉鵂鶹音揮手語坐人盡醉惜此心
雪後過雨巖訪履道
讀書了科詔公子顯揚謀歲寒松栢堅高冢蔚而幽書櫺
耿冰硯日屋嵐未收上焉國脉夀下焉民瘼瘳父母凛
遺體操持夢前修四載得重来長言非燕遊樵蘇行跡
稀雨巖丁嶺頭共飯少徘徊我志君勿求
二十八日過器遠是日生朝且有淮總之辟
驅車吳山道西指咸陽橋南風吹酒醒何以永今朝主
人千歲期䨇鬢綠不凋良集紀初度鵬翼當扶摇京城
峙三都欝乎何岧嶤勉賦從軍詩鐡馬鳴蕭蕭
約元立致道遊龍井各以事辭
平生荒野處謂可開笑口笻杖蘭槳外忍復歎藜糗春
深西湖山已落衆人後尋幽欲吟搜載酒拚醉嘔今晨
思一行約友意復否融融月穿樓澹澹風動牖放浪嵇
阮流不應獨古有
二十五日文蔚携酒餌夜同訪鄭教授
携酒問吾黨有詩當歲窮城頭數疎更窗外飛過鴻悠
悠澹澹裏忽忽茫茫空我爾且一杯古今多三公
訪履常於斯遠所館書樓
樓居兩仙人冰雪玉鍊顔整整羽袂飄意象高且閑塵
眼一見之竟日幾忘還歸来山空寒明月流松關
過釣瀨望方干故居
今年第一詩白雲詠玄英應知避人爾老去何心情烝
哉文皇家身世徒自驚結廬釣臺下偶然留姓名蒼蒼
雲山高雪後江水清崇朝起春寒遥林舞風聲扁舟轉
晴午餘思柔櫓輕閒僧奉香火客来亦逢迎笑指嚴與
方可以觀我生彼此各有時三吳是神明
二十七日同鄭一尹一上高泉夜醉而作
生死本一致賢愚同一科高泉寺前水春風静流波曳
杖揖殘僧奈此世諦何棲賢堂外祠莫待叩角歌
醉書
槌碎黃鶴樓吸盡西江水索酒可以起吹燈照無睡夾
城溪湯湯負郭山靡靡逄花其命乞蓬心我蓬累
次韻斯遠同僧尋泉眼二首
幽尋誰與娛巃嵸而&KR1132;嵼斸泉蒼蘚石亦足理心眼荒
鋤本何好所適謂可欵林叟忽相值言笑不知返
上人何方来解包與深遊翩然松下吟意行崖壑幽淵
淵水色古疑卧蛟龍虬雷雨當滿盈奮動無此留
餘杭拉趙履常昆弟同曾甥守約遊巽亭
平湖溜清漲亂石夾遠流洗盞與客言展席惬我遊人
生貴自適世道將焉求晚峯忽前列鳥鳴来白鷗
初九日上南豅二十日同成季訪俞伯輝
二士我所尚得閒遂幽尋盤桓南豅中迤邐梅嵓深長
日藴輕暑宿雨收積隂飄飄吹薄衣遥遥豁煩襟綢&KR1230;
敦宿好留連匪他心泉石縱惟宜爵服豈不任天運每
如此歡言理清斟
次公留飲
清霜水南夜海運一杯酒不知千古人而得二三友君
未可青眼我只是白首吟哦醉夢間共賦無何有
鄰並閒飲
春泉滿山澗春風到山家蘭英已披逕芹枝亦浮沙我
乘晴影步所至憐物華幽處有真意避塵塵轉賖
孫行之國錄相過同飲傳庵水閣因與王校棋
春餘却掃坐衡門車馬音青雲有達士意行来澗隂言
詩取酒飲命友以棋吟老懷為相羊無悶良在今
尹一家同孔道士飲鄭一繼至
歲暮出門去玉溪城郭深故家誠可數高士亦過臨坐
久狂客来身老皤鬢侵咄咄酒未醉諧笑方侵尋
同趙判院桂秀才過太霞廣信看雪因飲澗梅
山色富昏曉澗痕餘濁清惟詩是我興不飲非人情思
仙窮有頂入寺說無生冷蘂疏枝底夜歸虛籟聲
教授同太守過横碧因留教授一飲
班坐横碧軒便足了吾事水南凍雨中歲晚欲何為人
生衰榮爾翻覆當有自使君真不凡賓從隨聽視偶然
理窗楹豈曰登臨地吕曾骨已朽方来重增喟蕭閑著
我老婆娑恐容易惜乎一杯酒未敢駐千騎梅花山翠
寒孤香𤼵清吹
昌甫再集横碧
幽幽溪南山古寺占巖曲昔人不可見佳處欲何屬素
秋集今雨清晝話前躅因君重徘徊煮餅飲醽醁
青山如佳人不暇相應接風軒一開明烟巒幾重叠云
乎具尊酒乃爾隨步屧寺古天薄寒窗前墮紅葉
士悲此凛秋而且復季月撫世徒紛華徂年信飄忽經
行見登臨道舊嘆存沒不知其何心予懷到明𤼵
方齋子潜留瀹茗(案詩四首其二首見七律其一見七絶)
地瘴山氣昏中夜雨忽作霏霏曉猶濃午后漸收脚雲
光散微日風動葉初落老身閒窗坐觸事何厚薄旨蓄
思禦冬爰寂復爰寞鳥噪雞亂啼爐湯茗徐瀹
六月周次公俞伯輝余子夀共飲
煮餅了長夏飽外非所憂既和以滑甘亦用冷煖投芼
之蔬茹嘉一筯真良謀風軒置盆水簾虛漾林幽更催
石鼎煎瀹此茗雪甌且足為口腹庶得少遲留山房無
六月微凉已颼颼庚伏始云中不日天下秋善來二三
友閒身宜自由步可著兩履汎可掉扁舟破壁委窮巷
孤城帶芳洲初傳多黍稌忽詔捕螟蟊但畏妨我詩恒
饑思難抽
謝章令率同官載酒
宿麥雨可種野梅凍欲坼令君領賓從假日訪幽僻陽
升正初辰道泰知有日觴行既頻屢談至或憤激眷言
數君才何乃辱此邑大夫如豫章建厦固所急簿公名
家駒薦士宜首及尉曹學省彦求盗豈其職征官偉丈
夫名宦終見廹顧我獨亡賴甘作山林役定遷且半載
未有如(原缺二字)溪山為欣豫閭里争誦說意同邀陶潜事異
過執戟人事果好乖推遷已疇昔
邂逅一施二徐留飯
深山固凉冷荒塗秋尚炎誰歟約僧窗里彦長少兼夜
飯頻忘疲片月忽滿簷友賢吾敢棄他事皆毫纖
對酒
馬周新豐酌誰能復悠然孟公投轄飲有客亦可憐君當
恕醉人淵明真欲眠速相就一斗杜老青銅錢何如山
牖秋指點鄰甕邊
趙將招飲南池
暮春南池上遊朋一追隨豈不能把酒亦復多成詩主
人歌聲長塵務誰思惟握手到爾汝却恨杯行遲是身
既長閒便覺處處宜秉燭夜向深明月忽如斯勿使兒
軰覺甚矣吾獨衰
宿九峯次早黃八哥載酒来
鷓鴣鳴山翠松日行曉光一庵遠市㕓自惜宜自藏瑟
瑟聞人迹熙熙見壺觴老境為獻酬筆到詩成章
九峯晨興
方池貯新泉高松𤼵清吹晨光散朝雲日影倏然至翔
禽去復集春聲競姿媚宴坐香燧飄是身吾所寄
小酌山囿
朔風起山霧四望多浮隂人情逼歲除梅花照高林興
言一樽酒豈顧杯淺深可醉便須醉丘中有鳴琴
徐斯遠山囿
誰歟步高丘雲山以為囿荒寒繞蒼碧蓊密得深秀清
猿嘯後嶺白鳥度前岫是中可忘言煎茶了閒晝
吳推官同昌甫諸人飲澗上
世味嚼蠟爾臨風強吟哦故人今誰來門前車馬多招邀忽
聚集欵曲成婆娑齒髮我已老歲月如擲梭有酒不為飲奈
此好事何分題詠清趣但恐俗所呵吳侯金閨彦公餘乃相
過歡笑酬座人時春復清和濯我澗上泉因之而嘯歌
同景瑜諸人飲于横碧
老我強言笑因人閒往還凄風落寒雨野寺藏空山寄
懷文字中放手杯酒間衰草翳石梯長杉映柴關
夜色起佛屋遥遥一鐘鳴年運今何時共此觴咏情竹
爐熅深煖紙窗留微明舉手揖坐客為善無近名
殘僧項黃稿兀兀度朝昏摩指因睡眼苦寒常閉門爐
熏柏子香客來忘所言試與之飲酒亦盡一瓦盆
歲月不待人初寒迫深冬慨予歌聲長天地亦改容歌
罷擲酒盞忽然動昏鐘風餘雪霏霏鴉棲鴈雝雝
次公書室小飲
南屏有幽窗焚香讀道書林聲起肅霜寒事亦淡如安
時可娛老静契心地初誰歟主與賓酒酌方舒徐
月夜散步浮橋因取酒與諸友小飲
出谷秋水上夜橋風月凉斗柄插斜河露氣垂雲光取
酒為更酌四顧一笑長歸徑黃葉乾雁鴻正高翔
午窗羽客相訪
客從赤城來氣貌霜髮古破裘傲寒色忍與世仰俯時
能茹芝术謂可生毛羽物外有高風相期到瑶圃
舟中道士鄭谷耕摘阮咸清甚而雅放
天台坐忘真為我洗俚耳浮舟作阮咸坐客亦興起此
聲從何來湖隂正清泚孟公苦好客下榻更竒士盧遨
踞龜殼萬事俱不理夏衣始輕體蓮錢復靡靡重酌黃冠
師依風且流徵
二十七日同伯臯宿真隐二十八日寒食觀昌
甫詩恭叔所題字觀中兩樹辛夷花甚大道士
撫琴試新茗
風日明寒食古觀辛夷花冉冉山勢轉寂寂溪流斜摩
挲舊題字故人天之涯尚餘子臯子與我同咨嗟素抱
安用攄清彈啜新茶
中秋羽客相遇坐浮梁四鼔
千古中秋月夜深橋上看玉溪湛無波山静天宇寬同
來得羽人趺坐白雲寒自謂脫塵鞅誰知尚微官𨼆𨼆
見孤城潺潺聞遠灘是身吾所寄僊去亦不難光芒星
斗稀雲氣時瀰漫歸來卧柴扄形神轉清安
酒熟
意緒忽不整甕頭新酒香雨細起瞑色天低漏寒光殘
花菊枝短老葉楓樹長取醉乃吾事山空欲清霜
庵鄰王家兩送酒來
渴飲對空觴俛仰自長喟賴有田中鄰時時遣酒至歡
言斟酌之感彼勤重意漂母哀王孫從古多此類澤畔
且行吟春風尚堪醉
謝友人惠筍
知我出山久忘却山中味持贈忽滿奩不憚少破費抽
萌有生意抱節無嫩氣祗恐人已俗食之又何謂
鄰僧晚磬
回風薄棲鴉寒色倏巳瞑禾收正行田木落應掩徑市
聲頻年稀人迹中夜定心嬾隣更閑僧窗有幽磬
趙主簿以許旌陽李八百像刻來因得二首
眇眇西山路誰知許旌陽餘事斷蛟爾劔氣聊自藏羣
隂養魑魅往往常披猖安得從其游像刻不可忘君能
一弔古摹遺勞持將定非凢子須相與彌慨慷
蕭蕭八百洞高安尚流傳謂李脱亦可貌出真神僊洗
我短世悲遐哉謂之玄安得從其遊棄置塵垢羶君能
一弔古摹歸遺何偏澗頭霜葉寒相與知其賢
海運
春山非隐淪乃作養生計豈無軒裳心盖欲了千歲當
其禀賦初冲氣甚微細誰知憂患多坐使百脉滯海仙
用竒語安眠可元契因之地爐煖綿綿見根蒂乾坤一
交泰日月去昏翳萬事俱若遺一身且康濟
祝融吟
紹熙三年冬二十有五日良月信城西一火近千室其
間邸店多吾亦僅六七暮收五百錢旦為十口實兹乃
例遭焚𨼆忍不敢詰閒常巷黨人意謂頗豐逸高者即
見鄙下者但相疾終歲縱栖栖疇肯顧蓬蓽生産今泯
焉諸賢必能悉祝融疑相吾參元可同律(柳河東與王參元書)
溪汛浮橋屢解
潢潦漲梅潤五月三觧橋浸滛人尚可恐汎新插苖傳
聞錢塘湖閔雨宸慮焦玉帛走羣望虎頭潭蕩摇如何
千里間隂陽猶未調干戈或底定豐穰蘇瘵凋郊居茅
茨濕不過日寂寥饑寒自常事鷄鳴復蕭蕭
示兒
士固貴誦說人亦要力行氣質到深厚心術尤分明貴
賤易遷變是非多戰争直宜剛且正無復弱而平
示子文
悌弟其誰家懽然友于兄飲我一杯酒北客交舊情凉
雨清晚雲庭柯澹隂隂席間長少集文獻各凖䋲是豈
小故哉宜醉亦宜醒
叔逢尊兄同二猶子季夏奉先翁南山先生初
忌祠事宿安固山房長姪賦詩和章盈握余時
客峩下莫與省掃東望悲哽入秋廼能賡載隨
韻寫情不敢自以為詩也
詩筒南山来緘題手親揭三年蓼莪廢楚愴不堪說向
來志顯揚豈不願華燁自量分予薄斂退畏官熱所冀
短日延得奉蘭羞潔物聚斯有散中豈長盍盍(以合為義與噬)
(嗑之嗑同)吾翁燭此理至言不苟𤼵謂宜𤼵老更前後祝哽
噎洞天俄趣還玉鎻一笑掣百年會歸盡九原疑可作
傷心北岡松長掛東嶺月遥聞朱煒末省掃爼豆列我
獨滯三峩轉燭半年别一生未禪悅静慮已朝徹眷此
顧復恩追遠倍悽切阿兄抱淵静諸阮更姱節無忘溪
翁銘念念攸好德靈源濬演迆可使中遏絶我雖懦不
武憤世能激烈庶無忝所生願賦濓溪拙
晴忩
晴窗巳晨炊趺坐焚清香泥爐擁瓦缶熟此蟹眼湯茶
甘泛松實舌本味亦長温乎氣忽平兀然夢相忘
壯志
壯志老不巳撫劍斥宇宙日月倏過眼孰得百歲夀只
今忍困苦不必羡貴富盖代事業在唾手可以就
二十六夜坐
初霜滌餘暖山氣何其明水痕亦漸收澗淺流不聲翔
空有鳴鴈肅肅已南征人閒易為老物引誠可驚憑窗
既危坐出門復安行夜晚村微火得酒承滿觥且了讀
殘書理惬意逾平
身老
酬應扵外久身老氣亦餒混淪一區宇涵澄即淵海雅
俗詩書遷炎冷歲節改運轉大化間夀者亦何待
老面
老面見達官強附終不近人之所以然盖我無令聞安
富是其時尊榮本其分只合坐茅廬灰堆埋牛糞
袖手
袖手坐春晝淵淵古井水倦漉淵明巾姑隠子綦几沉
冥極顛末昭徹貴表裏裕矣得失心隘哉洗其耳
枕上
收息卧曉枕鴉聲報天明一簷隔市塵便有嘈雜聲今
晨雪如何云何蝗不生且願蝗不生明年榖價平
清坐四鼓
僧窗耿清燈秋蟲入虛聽風收松聲廽夜息人籟定清
明養我神湛寂見我性萬有雖自然唯樂獨也正
危坐
寒燈夢初覺危坐收此心心亦合自收無念即清深舉
足塵埃起盈顛霜雪侵枯禪縳意馬練養無胎禽
偶興(案此詩四首其一見五律一見七律)
少小住京邑不識世寒煖歡來上高樓但愛湖水滿所
歴輙忘歸其交亦常欵豈伊歲齒深遂與境事斷蕭蕭
宋(原缺)宅赫赫金張館(原缺)堅多侠遊隠約出幽伴胡為乎
山中長歌至於懶
輕風度林杪亂山啼子規流水去無迹茅簷雨霏微乍
暖復薄寒時時整巾衣炊烟晚色起呼童掩柴扉
十四日推枕引酒信筆書此
空云春晝長明晦苦參錯連朝服衾枕疲苶不可作豈
唯慮歸舟去沒逢蛟鰐卧聞耕桑家種敗蠶栖箔憂來
故耿耿政爾湏杯勺酸甜無正味聊以慰寂寞譬如無
絃琴亦寓山水樂
偶成
南風吹時雨襟抱忽然開憑軒一長謠清句亦滿懷當
年沮溺心自覺未為乖桑麻澗上泉何不返故棲帝城
塵埃中隘巷多塗泥擺落更奚道強顔終莫諧規規二
十載今日始知迷仰視天宇高歸雲去難回
又
滛滛梅子雨靡靡上郭山山既遶籬外雨復濕窗間林
深葉葱蒨地偏水潺湲鵲噪雞鳴午風定白雲還
逸此一寸心養此七尺軀寒往則暑來日居而月諸萬
古固寥遠百年乃湏臾儀秦徒縱横唐虞秪都俞
重午是一節芒種又一氣何因至怡悅底事苦&KR1187;欷園
林無俗情琴書有真味貧者自為貧貴者自為貴
偶感
用物多則強境熟氣易定壯膽騁寡見迷情忽羣聽茫
茫可與否沓沓賢且佞名利纏古今孰不堕此徑驅馳
每衝曉展轉直至瞑固肥爾室家端繫我朝廷身無百
歲長事有一日罄留侯李鄴侯大似醉者醒歴久只兩
人吾常喜深訂
夏日思家林
籬門綠隂合澗水通流泉日影過屋外風聲落山前好
客時時來琴尊詠殘編餘凉醒午醉鳥語更清圓
林下
林下寂無事坐對春風晚杜鵑啼一聲花落水流遠琴
書送日月胡能計行遯自是得棲遲奚敢事偃蹇
雜興
清風穆然至林影何其明不知春巳夏池荷亦敷榮展
簟理竹榻幽夢時自醒起行散腰脚氣適無留情
翾翾蝶粉白氣化隨所之人生事物間自役應自知賞
心有餘樂即目無足悲天運非偶然神釋形已疲
雲雷布凉雨早稻葉翻翻携鋤走畦町惜水不厭渾吾
方卧澗壑人奚識丘園望歲可以飽高歌誦虞軒
長溝護流沫沙石擁聲處溯洄一鏡净更覺雲影住不
辭數魚蝦甚欲下鷗鷺夏氣忻已深今古本如故
獨立看流水草樹相因依清回灘聲長碧下波影遲人
生老當斂心口常自違啼禽忽飛来夏氣今如兹
春日雜興
人多愁不逹達則定無愁不知所愁何大半為身謀爵
服縱可貴事業終悠悠以兹旦暮心且從山水遊
以我視彼心當思我如彼未必有所益徒更紛紜爾世
道升降間古今只一理昩不知其然如是而巳矣
當其未生時孰知我能老既老復須死何其置懷抱談
空與說妙終古吻不燥此身無厭生得酒醉亦好
儒者求專門是豈為我儒鄕原復不佳必竟將何如未
有孔孟前堯舜非著書觀書亦不惡塗轍亦差殊
四時景自足何必寫以詩詩成句讀間不過我自知但
恐兩眼昏心識如亂絲血氣一耗散逐物之所之
種田圖得米終歲亦勤勞當春把鉏犁和風滿東臯豈
忘水旱憂流離至逋逃未必可就食往來徒嗷嗷
士以科舉計本避農與商謀利則皆然役役真可傷周
之士也貴里選而論鄕上人能用之身尊道彌昌
戎馬紛羣寇殘害吾赤子被之以禮樂庶使保生齒如
火熱水深亦運之而已治少亂則多堯舜惟孝悌
幽草清更佳被花多白紅烏啼蝴蝶亂村村是春風人
無杯酒飲不得此意融春過夏將至迤邐成秋冬
佛老多惰民其書不如此儒者讀儒書飲酒食肉耳古
人之糟粕不過一片紙不讀亦自佳徒以資口耳
古人善為治焉得常繼之施為須臾間亂之以參差請
觀一歲年隂晴每如兹大抵正自難君子易憂思
茫茫天地寬山水多回礴一山復一水又爾為聚落聚
落成城郭貴賤分憂樂豈不知其然何苦生厭薄
秋日雜興
園荒無與鉏草樹暗如織披榛理幽步野氣頗有力坐
令世網心不動自然息更見吾潩泉無波瑩巖色
木槿亞紅淡牽牛蔓青滋露晞凉風入陡覺居處宜巖
桂中秋蘂籬菊重陽枝何必春始榮物物有其時
開軒散幽帙今昔隨所詣何如徹名色庶不涴聲𫝑撫
几聊自怡髮牙易凋弊安得同心人相忘可忘世
亭亭雞冠花散出非所蒔色與秋日明葉與秋庭媚山
閒人自稀鴻鴈幾時至境象吾素知茅茨下清吹
雨中雜興
獨吟不知秋獨坐不知晩坐久頗撘陁吟深或偃蹇棲
棲與世疎默默去道遠澄淵無起波長谷有絶巘
凉風固不惡凉雨誠可佳庭空鳥雀至籬破藤蔓斜倦
體得支吾睡眼失昏花門前客能來我亦留茶瓜
蛩吟四壁立月過一窗閒光明動音聞此是我家山才
短仕固艱氣餒髮亦斑人物與天運初不苦相關
客來難共語客去寧自孤未能高遠引非斯其誰徒寥
寥同心人一逝不可呼淵明醉即眠所以愛吾廬
枯禪未離喧隨俗或安雅翻覆大化中誰是長年者同
光須臾期塵埃野馬也風亭木葉下村村又秋社
春懷
蝴蝶為莊周黃梁熟邯鄲蘧然一夢覺茫茫天壤間相
推明日月來往成暑寒山林與鐘鼎胷中了不干
東風已飛花綠葉生晝隂呼童整春服清溪一嘯吟時
序遽如許不知情淺深夕陽忽在山輕烟起沉沉
單舸下長川相與兩文士歡然叩舷歌激激響風水山
頭秀松杉城隂富桃李周流至橋邊興極笑而起
澆淳固一致大抵務歸厚百年草棲塵孔孟已無有書
不求甚觧又不喜飲酒宦情隨牒移庸能累身口
潺潺澗聲清杳杳一徑静晴鳩喚雨鳩屋角自相應佳
處無時無領略在吾興萬理鍾自然名物可争競
萬言一杯水馳辯漫摛藻飾智以驚愚去盗亦有道吾
衰夢周公青春鏡中老富貴親戚畏位高金多好
秋懷
人生一世間百年幾晴隂貴賤無定在歲月徒自深世
路有夷險宦業多升沉未能率此性于何不動心在彼
猶在己視古猶視今不須問行藏且圖豁胷襟鄰翁有
酒不對我成清斟
小雨不肯晴烟中猶霡霂出門泥未乾枯柳弄微綠皇
皇欲何之君子貴謹獨屋上幸有山屋邊亦種木西風
遶東籬秋來更多菊采擷升中堂悠然興自足斷絃尚
何問鸞膠有誰續居今實思古孜孜慕前躅
虛堂倚修竹冷冷自蒼翠東軒亦不惡小山𤼵叢桂殘
蟬猶啾啁新鴈已嘹唳撫几憐歲華何用苦文字顔子
曲肱眠陶令日日醉鄙哉乘時者急急死名利百年歸
山丘等無身口累
我愛淵明詩超出俗調度執卷良自羞在手不忍去有
時成誦之行歌倚松樹好風從西來瀟然尚何慮三歎
或已暮不知衣上露俗物忽敗人蒼茫認歸路
秋月從天来照人光清寒起舞或四顧夜色明飛欄舉
杯與之笑不知頽玉山醉倒復自起揮手捫天關衡門
終局促空戴頭上冠焉得萬里沙校獵馳雕鞍
讀書求甚解汲汲何時已紛然四海間臭味少相似人
誰識致知人誰務窮理不專尚空言但秪事苛禮曾莫
如老莊猶解䆒生死斯文今淪亡吁嗟乎餘子
壯士不逢時失身雜蓬蒿出門仰天笑入門復悲號驥
騄無時無誰為九方臯兩鬢空未白脫落巳蕭騷博文
事華藻馳辨如波濤持此可求進義命畏所操雖於交
遊間好客時一遭握手或對榻氣岸兩相高奈此窮困
何耕鑿敢辭勞從渠肉食者厭薄一世豪富哉漢公鄕
朝夕醉醇醪
天命有生死人事有盛衰亘古每如此一致該百為墨
翟非逹道徒爾悲練絲寥寥千載間聖賢眼中稀悠悠
水東逝忽忽日西馳為學苟未至扵人猶可思𤼵言一
不善雖馬亦難追修身撰良辰浩然排憂悲
出門溪上行山蒼波渺渺漁子隠岸隈樵者來木杪時
當宿雨霽露滴秋風曉晨光明朝暾佳處殊不少逹觀
宇宙間城邑何褊小
憶昔武夷君邀我相翺翔舟遊九曲溪授以却老方豈
知一别後蹉跎客他鄉空餘清夜夢幔亭𤼵林芳會須
尋舊遊仙家日月長棄置烟火食岩前有囷倉
秋來事幽討𤼵興不能休此身幸未老焉能營菟裘西
山𤼵秀色南澗渟清流山水無盡藏似足供我謀天然
有竒妙不待人力修光景逐昏旦節物因春秋吏事非
吾樂世態非吾憂耕鑿圖飲食蠶繰作衾裯更願長豐
登庶幾足所求
妾薄命
朝隨䨇鴛鴦暮為孤鳳凰春風顧盻間羅帳生輝光金
盤薦玉食王母持雕觴能得幾時好頃刻成參商夜月
滿空階餘香在衣裳人生喜懽樂失計易沮傷本謂榮
九族旦夕如金張一身乃命薄粉泪空徬徨應羨里閭
間百歲同糟糠悔不秪從媒隨分作妻房
東山吟
謝安久不作東山尚誰論當年擁鼻吟幾為妻子昏撫
筝挽其鬚慷慨徒爾言諸兒淝水功折屐心巳煩後來
名字傳江左猶知尊李白王介甫二詩至今存吾行樟
丘野迤邐懷德村有客理花草開徑於樊園云是愛閒
者衣冠安石孫一見邀我留取酒置盤飱世有斯人歟
豈受車馬喧悠哉扁榜佳碑板見淵源因之重歎息老
語不敢吞相與保初志春秋燕鷄豚
效齊梁體
徘徊碧山崦想像碧山人落日寒未昏飛鴻過之頻自
視悖俗姿忍與衆小鄰一朝入聖門畢世遺清塵只今
崖邊松可以經千春
讀鮑謝詩
山水能娛人清氣溢方州曳杖僧坊側積潦看横流風
光草際變雲物天中浮士豈悉慕藺吾其不夢周緬邈
五柳陶歸來事西疇
晝日夏方永逝波川上驚摇毫抒情思莫知蛙黽鳴老
身偃仰間遐心尚何征顧步得所逢揮手疑過清黃流
潏斷港青柳散前榮夫我自蓽門伊人滿蕪城景急語
勿緩混茫風雅生
讀淵明飲酒詩
山水幽絶處吾亦難為情此道世莫講肯計身後名徇
名與逃名俱若可憐生百年能幾何大半寵辱驚醒醉
一昭徹本來孰虧成
次韻斯遠和答昌甫讀謫仙詩
琴樽𤼵清謠老眼度閒日君侯句愈竒天然去雕織得
詩喜欲舞此意越今昔一從陶謝遠誰復見真跡直疑
天地來不在口耳覓扶摇九萬鵬天池可同息章泉泉
水清為我洗胷臆綠葉青春深夜月夢遥夕
酴醿落香雪楊柳生野煙東風過寒食物色誰能憐清
晨沐蘭芳夷心玉景篇萬象春和中霞珮璆鏘然
矯首靈山南遠目水溪東溪山春正濃勝事還當窮佳
人天一方欲見無由逢倚樓與下榻二士騰高風安得
兩鳬舄或杖一枝笻遊戲相徵逐老我百歲中
讀韋蘇州詩呈申之兼示八姪直之
結髮遊上國煌煌開吳京州檄易湖海所至塵慮嬰焉
知二十載潦倒還重經親黨勞行役朋來展交情登臨
共翔集離闊獨怔營暑氣曉猶斂堤水散新萍得理景
無違安時事逾輕
五思
我思列岫亭秋光滿靈山地高出林蕩下視城邑間有
時坐終日鄰僧亦往還屋頭木蓊蓊砌下菊斑斑放此
麋鹿心鍊彼冰雪顔今日復何日驅馳未能閑
我思南澗水秋雨漲白蘋但見禽鳥啼少值城市人倚
杖獨照影幽懷寄閑身潺潺瀉塵舊汩汩來清新濯纓
江濱漁洗耳穎陽真長安多飛埃乃復在兹辰
我思靈井幽山圍路高遠青山四面合風聲自廽返時
携一尊酒坐石至昏晚嵐光𤼵深竇翠色明絶巘荒寒
集鷴鷓淵澄見鱨鰋年來事寸禄捫心愧嵇阮
我思玉溪流松山日涵碧舟人相上下檣竿倚沙石出
門無百步飯飽時散策波寒逼衣屨空翠潤巾幗道上
逢漁樵庵前唯道釋此趣久己成何因甘役役
我思鶴山路田間望青蒼忽到絶壁下春風散林芳氣
煖石色潤崖穴如蜂房想像仙人来宜有隐者藏泉鳴
萬丈淵雲遶千仞崗老矣當結茅無為戀周行
滕黃梅遺鮑參軍集
商秋散驚飈嘉客木蘭舟停橈以遵渚意邈語綢繆遺
我鮑照詩遐歎睇前修徂年易為急憫默涇渭流
閑借雲笈七籖
一從寇謙之祖尚張道陵湮蕪五千言莊列亦不明荒
哉神仙家方伎劉向評存想與爐竈後世徒營營吾從
雲笈書七籖豈其情山閒焚妙香君房天禧經叩齒理
玉池天風韻流鈴玉歷眇延康塵劫無足驚
自庫中歸翻書有感
身形厭老大急以書自娛經史隨手翻於我皆不虛彼
人骨巳朽今人復何如百年皆強營聖賢豈非疎
章撫幹詩編
詩道古所重詩篇今不難寂寥建安来尚有李杜壇齊
梁小兒體往往不足觀君侯賢關秀磊落夜光寒簸弄
豪俠窟洗滌儒腐酸連編忽墮前惘然失悲歡金華三
洞高東流五百灘乃能收拾之盡歸一毫端惜我保
社人未同把檀欒揮絃送飛鴻悠悠𤼵清弹
書林
盧仝五千卷鄴侯三萬軸二人書雖多顛倒俱在腹吾
當思其然豈肯汎然讀李侯真名家玉川惟破屋至今
數唐賢未易可追逐誰謂柯山西魏氏追望族衣冠照
樓觀再世新卜築中有簡編地仍復種修竹斯遠吾所
敬作記不碌碌𤼵揮書林趣足以濯心目偉哉父子間
抱負如韞櫝要當大所施致主錫民福想見翻經時一
下十行速先得我心同聞韶心忘肉
黃子功云入吳曬書因以詒之
吾人聚集地常刺俗子眼過豈彼之是亦乃此之簡君
行往西湖曬書理碑版必入鵷鷺羣百事當一莞所抱
才志高天衢復何赧勿謂舍瑟希異乎三子撰清風炫
崇桃遽爾疎酒盞其與物為春至道嫌擇揀
夜過霞山看趙百醉詩刻及諸名勝䟦語
撫我百醉詩把此一杯酒水南撼霜飈山月復在牖禪
家話三三伯主約九九得友良獨難呻吟倍掻首
鐘聲殷空山燈影照隻字區中無妙心天外有能事消
長以隆替昏旦而寤寐白夫阮籍眼擁矣謝安鼻
題趙四行卷
淡泊梅都官苦硬孟東野韓歐舒而明徐吕平而雅健
闊到應劉高深望屈賈章泉有斯人身寄玉山下
近從校書得太玄今又得蜀本歐陽文
本朝二百年古文盛歐陽平生幾討論皓首誦山房誰
知落宦網不暇相携將旦旦藥市遊夜夜隘巷藏黃沙
撲几席細塵汚衣裳欲從人乞之囁嚅但徬徨珍重李
校書愛我窮詞章假借復取贈轉覺厚意長聊窮述作
心軻愈參翺翔向來太玄經遺我喜若狂晝夜測中養
至今迷三方二書或有盡盛德胡能忘
僧窗觀斯遠諸公詩
春風起春雪山路寒隂隂梅花豈不開立行尋我吟同
來者誰歟林泉潔煩襟摩挲僧窗題悠悠故人心
題梅溪橘閣詞
霜葉柳塘風烟蘂梅溪渡茅店問村醪未許空歸去倚
杖小裴回寫我吟邊句醉眼復何之落日孤鴻處
晁十哥出舊藏書畫
因過竹院酒共看竹院書坐中半北客南渡百年餘葉
大梔子肥橘樹正扶疎雲雷送風雨微凉入衣裾談諧
各鋒起才氣色敷腴道古不如今抱德或若愚洗琖勿
促廹開襟且須臾達人要領會興逸奚可辜
題趙希遠小景
春風吹綠樹占斷江頭路水煖浴鴛鴦汀沙澹吞吐斷
取置轉庵又作筆下句長安紅塵中相對得幽趣
紀夢
秋深夜自清揚揚夢初成短衣山麓間羽客争將迎同
行得佳伴意氣還相傾或有設食者窗几皆虛明恍然
忽已覺此身微官縈只今閒且散心胡為未平尚復帶
孥累徒羡高舉輕方外多高人簞瓢思遠征
懷古
近城人語雜深山人語少重露滴烟嵐野水見魚鳥稻
粱豐稔外耕鑿願温飽所以桃源人不與外人道
少壯既奚為老矣復難強紫芝未必仙采之亦可餉耆
耄八九十道可無俯仰所以商山人辭漢寧獨往(案戴復古)
(哭澗泉詩云雅志不同俗休官二十年隠居溪上宅清酌闊中泉慷慨商時事凄涼絶筆篇三篇遺藁在當並)
(史書傳自注□時事驚心得疾而死作所以桃源人所以商山人所以鹿門人三詩盖絶筆也今所存止二首)
(其所以鹿門人一首已佚)
