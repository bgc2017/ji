澗泉集卷十七宋韓淲撰
七言絶句
慈福太后生辰聖駕同中宮過北内上壽至晚
鑾仗方回觀者無不仰贊慶禮四朝之尊也(按此)
(詩二首其一見五律)
南渡衣冠近百年四朝安穩在吳天斯民何幸歸仁壽
咸戴慈儀五福全
次趙將春日韻
立盡花隂把一枝風流元自不如癡錦箋欲寫相思字
誰記傷春病酒時
樓倚斜陽十二欄重重煙水更關山舊家心事渾如夢
千尺遊絲燕外閑
楊柳溪頭綠萬條碧雲相對是衡皐春風但欲隨波面
檜楫松舟不用篙
淺白殷紅發嫩葩一年春事一番花幾回帶露和煙看
不信詩情未有涯
和周次公韻
老於流俗尚何顔歡喜新凉得此閒政自可人詩更好
每逢觴酌不知還
武夷仙客話尊前轉覺相忘失醉眠詩眼文心既如許
古今才調豈徒然
和黃子功壁間伯皐次公韻
天地一息大鵬風未信逍遙尺鷃同彼此衰榮無定在
人生元自不匆匆
轉覺心情事事疎題詩常是懶能書相將又見西風起
尚喜攜琴到處居
和趙路分
雪雲寒事正多風詩與山隂興頗同萬境縱陳渾不理
老身只是願時豐
又和趙路分韻
萱芽争出柳眉舒積雪霜凝未盡除一陣暖風殊著莫
傍人啼鳥亦忻如
小橋晴步正徐徐誰把詩箋滿意書且讀且思歸且歎
山林邱壑我隣居
昌甫寄二絶和韻答之
只宜樹蕙與滋蘭二月顚風作社寒岸柳豈無舒葉者
山梅空有落花看
雨絶遙遙何許吟一封得得乃斯尋直教宛轉生新意
徒益凄凉老舊心
和韻
珍重騷人和言句玉缸眞若映瓷甖海棠紅點春風裏
更約相從酒數行
春來常苦少晴陽縱有幽花未肯芳不是騷人催喚醒
煖風遲日也無香
和昌甫
水南上郭荒凉甚猶有西軒兩首詩沙草犢鷗眠動處
當時識賞孰能追(草黃眠失犢石白動知鷗尹大諫西軒詩)
澗曲山隈借竹軒軒雖非舊有前言斷碑零落猶能打
此意微茫僅復存(尹諫議有借竹軒記)
人言君方君但方呂詩尤足照僧房只今尹記疇能問
我輩懷賢未可忘(呂居仁舍人為尹諫議作方齋詩尹自為記)
才見雲游人打包何時月下把門敲相思白髮空千丈
坐對煙林滴露梢
行欲方而智欲圓河東車說已居前先方之喻斯為美
只恐圓成又不便(先方之喻尹記方齋語也)
魯解元以坡語空山無人水流花開為詩和韻
溪山淡淡復溶溶老覺身閒百念空誰把清詩相觸撥
又隨吟嘯醉春風
人之老去須甘老天以閒來莫厭閒滿樹梅開和玉雪
門前流水響空山
横斜清淺暗香動時把心情百樣摹忽憶西湖林處士
此風應笑古來無
車塵不到世氛遠野水閒花景最新汎汎空明知我獨
故將流影巧隨人
不須更著前村裏且傍衡門看流水無人塗路横古今
吹盡梅花又梅子
閒收神觀與天游坐斷空山百不留只許梅花恣開落
春歸幽澗水風流
水流活活水橋斜清浸梅梢岸底花自與空門了孤絶
肯隨游冶入芳華
歲寒草木競黃落春到空山梅自開一任門無車馬到
香飛流水澗中來
和昌甫
行盡田家與酒家書窗薝蔔見新花風流一老來何處
不許閒人作話夸
雲遶蹊間水滿豅豅中來往少能同溪頭繫得扁舟在
更約乘流載短篷
和昌甫竹句
竹隱泠泠屋數椽做成清尚得如然山村底處無叢薄
我獨因人以賦焉
章泉兄弟舊新廬子舍高低不遠歟籬槿池蓮映林竹
欵門猶是可容余
城郭雖多總不如瑞峰山淨竹應舒紛挐肉食紅塵熱
緩步那言可當車
僧寺本來能脫俗水南逼市漫成竿臺喧地汚要除掃
禪月當年眞可安
絶岸㳂流翠碧洲煙枝露葉落還抽輸他荒闊無人管
擬待煩君一筆收
山囿遙遙合世官事嗟成往尚何觀新知益比故知少
縱有竹林無復歡
蒼筤亭種千竿竹三十年前此地家野水縱横舊時澗
客來猶得共瓜茶
次韻繆教授
山花忍作壽陽粧且著臙脂入艷陽細雨春風誰會得
溪橋空自落幽香
若無交友可忘年餽歲何由得酒泉不是騷人太多事
定無家釀與吟篇
和教授詩
邊韶經笥任嘲眠底用回瀾障百川繫馬堂階官獨冷
秋來應喜雨公田
暑天常欲踏層冰未雨低垂氣不勝田里三農那可旱
閭閻萬竈信如烹
詩筒剝啄入幽扉到手令人喜欲飛多謝清騷滌塵慮
不惟高澤救時饑
三曾三孔久凄凉百世空聞書傳香人物江西初未遠
定尋墜緒接茫茫
學海波翻筆底寬逢辰當不負巍冠只今得句因時雨
才思何妨若湧湍
示可然叟
水聲流出白雲洞正是楚天秋雨時應過嚴陵灘下去
清風波面一絲知
往來常愛白龍洞困借僧窗竹榻眠幾許客塵煩惱病
為渠泉石弄風煙
和韻
不是傷春著句遲似醒猶困欲晴時從他野草閒花見
已自雄蜂雌蝶知
酴醿一架煖争開投老看花得幾回興以芳時尋醉去
詩從永日送香來
昌甫詩以楊朴契玄斷送頭皮語說病亦昌甫
鄭州鄉里人也次韻朴自號東里遺民
契玄東里一遺民落拓顚狂混俗人自是本朝全盛際
至今拈起話常新
示疾炎凉合問之頭皮老去記誰詩楊妻有句留千古
笑倒黃州舉此時
昌甫以詩送香任尚書任和答且辱見及次韻
昌甫不必寄尚書也
夏衣輕體凉絺綌忘却禦冬尋敝襦且玩章泉香與句
閒來服用更何須
交情到老終難已此味平生畢竟濃遠近行藏兩相望
湖山應自白雲封
次韻潘德久舍人七月廿一夜喜雨五絶
錢湖苦熱人不眠下塘水澁流㳙㳙雲奔雨驟忽到曉
便有小舟來閘邊
雨雲低水夜微明隱隱臨平山上青荷花菱葉不自已
搖動濕風時亂螢
客中倚樓秋思覺人靜石罅促織鳴未知我詩能吟否
三更起坐牀不平
補陁淨聖有許事用作霖雨談笑中天竺山高湖水滿
去來何地不圓通
轉庵老子又多能意氣少年誇五陵自到玉皇香案側
退朝猶不廢吟燈
贈余之任
記得青巖載酒時僧窗吹雨夜簷低如今共踏南豅路
却說青巖看木犀
贈杰宿之
山林春雪未花開生日何情近酒杯似醉似醒方鶻突
上人剝啄帶茶來
贈向親
大耐人家舊相門共嗟北路尚堪論載披留别知已叙
此意寥寥屬耳孫(文簡公有留别知已叙)
次韻子功贈王玉山
要知爵服人人别不信弦歌箇箇同指點苕溪歸棹遠
西風吹夢藕花中
翻雲覆雨功名事到底誰稱一世雄邂逅酒杯還小醉
強酬詩句苦難工
贈吳子似
喜君常誦介庵詩此老流風百世知摸索期思長短句
象山如在更沙隨
漸老方知欠往還等閒蕭寺得同盤呂曾舊事今如夢
且上南山横碧看
除夕次韻鄭司理
飛騰暮景惜流光至後年前日漸長遶屋雨聲無藉在
海山尤帶北風凉
家林何在夢魂飛閉閣焚香醉似泥火冷燈青推枕坐
幽懷無處覓詩題
年年以酒澆殘臘日日為詩作好春澗水漸生梅正發
鳥啼人語亦清新
里巷歡呼争爆竹田廬圍坐亦然萁寒更不覺雞三唱
可惜心情不賦詩
流傳風俗豈無因栢葉椒花意已馴騃女痴兒何所試
牽衣踏地只争春
夜窗松月舊家風宦海飄流鞅掌中但覺年年添一歲
不知齒豁與頭童
次韻山水便面紹之所作
春風綠徧林間木想見晴嵐撲閒屋山人琴劍未歸來
知誰把我殘書讀
次韻成季道中
遠如無際近紛然一棹吳波入楚天水面如塵開又合
晩來寒日見山煙
九日次韻次公
水南著我登高處風急山籬帶薄雲從昔騷人愛重九
冥鴻天際有遺音
紛紛下視三家市人物悲歡逐年歲吾儕秃髮帽簷斜
不見黃花也須醉
昌甫詩來言九日是悼亡之日因答和及紫芝
是日過城下
玉山何許兩峰高不特雲藏霧亦韜可惜敝廬城郭淺
心蓬徒使目還蒿
紫芝九日上杭都溪館經從說大蘇摇落風霜為搔首
病餘眞是我非夫
佳辰人物本難俱事事雖非景不殊君既悼亡應感舊
細看那復嗅茱萸
黃落山川亦變衰平生高李吹臺詩秋來季月谿南路
獨往空歌宋玉悲
九日范伯升惠詩連伯玉丈有和句皆道先公
平昔登高事感而次韻
詩來增我思親念愁對秋山氣象高糝糝黃花驚節物
東籬徒有鬢蕭騷
塵土裝懷不可論傷心夏清與冬溫西風南澗蕭蕭竹
猶有范翁時到門
次韻昌甫所賦癩可瘦權且言去歲到白鹿洞
踏雪尋僧已是詩更將書冊試同披名高直隱江西社
五字非君孰和斯
當年權可氣横秋此日匡山亦雪不莫恨禪牀人寂寂
可論書院鹿呦呦
李季章參政寄近作絶句次韻答之
誰家綠展窗前葉何物清成池上花嘆息陶斯為模寫
要須隨興寄無涯
華髮差差從滿顚形神纔釋自蹁躚角巾東路渾常事
便駕柴車亦可憐
秋深剰有十分凉好理平生書傳香見說江西多勝士
吟成風雨近重陽
得將膠擾一身藏吳是他鄉蜀故鄉從昔衰榮無定在
山林鐘鼎兩俱長
襌門底用金仙偈道室空多玉笈書知我者希斯我貴
身心如此可踟躇
家食何如祿萬鍾夢回珂轡響玲瓏書生習氣初無恙
只怕勲名不貸公
次韻張令郊行
連朝晴日破層隂下澤翩翩興愈深水際風翻沽酒旆
靜看飛鳥過平林
不須萬里羨侯封且把千詩一撫松野步何人知此意
仙家寒露濕芙蓉
尋詩得酒坐閒亭秋到騷人獨用情猶有黃花看著眼
悠然風味憶淵明
鬢絲禪榻紙窗西栢子煙中落景遲莫問少年塗抹事
病餘那復解題詩
薄寒侵曉露華明不信人間有許清行遍西郊草堂外
老懷渾不負秋晴
元立留詩二首因次韻
少下歸帆上石梯高風雖在後人迷倦懷冷坐客星閣
煙雨漫山覓舊題
孟郊有句散愁端墨妙猶能待我看試問新秋能幾日
欄干一葉已吹寒
文叔樓居次韻戲之
行藏知在倚樓間雨際煙巒接九關著脚既高心自遠
問言何似嶽前山(文叔嘗隱衡岳)
樓外新綠成隂片月已上
隔簾花過葉初青一段清和倚畫屏已是春風生晝寂
小樓新月更亭亭
次韻郭中
常恐塵埃滿面顔水邊門戸喜常關蒼筤亭上南屏下
天遣幽人入座前
次韻
菊花開處即重陽常憶蘇仙共酒觴霜後擷香尤可玩
喚回佳致有篇章
次韻
秋到黃花強自寬琴堂猶得往來閒世情原與詩情背
只許閒人老眼看
道愛堂深風滿林一由華髮半欺簪主人記取從容意
三客無他只苦吟
次韻周次公五日
溪頭拍浪鼓喧天驚動山翁一覺眠且喜和番征戰息
兒郎贏得鬭龍船
次韻周次公
高隱春山意頗濃眼明四海有無中憑誰喚取為時用
横帶東華醉軟紅
自覺頽然已白頭塵塵何地不周流從渠膠擾蝸牛角
連雨清寒正麥秋
次韻
山田喜雨厭晴霞想見汙邪欲滿車客裏從今無貴米
飰餘贏得去煎茶
十日山頭有雨雲小樓凉意滿紗巾清湖一帶水常綠
空映往來行路人
青山常對我軒窗更有澄江作小堂今日塵埃無自奈
且乘凉雨卧行牀
次韻昌甫
雲白天青懷玉山森如束筍杳難攀章泉章丘不百里
是二士者居其間
雲白天青懷玉山應眞留影與僧閒安得務農息戰鬭
老身長子從鬢斑
二十二日次韻徐子融所寄
近年交友已相安只要山林保歲寒珍重茅齋徐處士
有詩猶許寄來看
次韻劉解元
天寒歲晩山黃落只擬西湖可探梅霜重雪深渾不管
一枝青淺為誰開
和推官
雨餘千里得安眠凉翼條苗綠滿川郡幕有賢時自熟
不勞水利問農田
文字工夫勝鏤冰眼邊猶信耳邊聲暗中摸索曹劉在
嘗鼎酸鹹不待烹
乘凉一雨過城扉促膝應看玉屑飛名下無虛眞雅士
清談可飽弗憂饑
雲連山色晚青蒼雨激平疇土氣香清入斷畦纔汩没
黃流别港又瀰茫
得詩得雨百憂寬散髮林間久不冠讀盡名章轉搔首
靜看簷溜落驚湍
次韻吳推官
樟下臨岐樹色分風沙吹日暗車塵尋思何地無幽興
不在山林只在人
投老寬閒寂寞濱將身隱兮又何文暫時相商相徵逐
留與江東日暮雲
一片溪流一片山世氛元自不相關松溪直上山頭洞
僧亦何能識我閒
因酒從容意已仙白沙翠竹記同船停杯更在斜陽外
此話他年儘可傳
十日之間我欲回仍於眞隱一尊開東游西泛多情致
應喜其間得句來
次韻昌甫併帖斯遠五首
一亭寒美老彌明閒裏經春自喜晴拄杖披衣隨處歇
有時應覺意和平
求田問舍可成家擁鼻東山又有涯今古經營幾人物
輞川圖畫玉川茶
經年歸住水南山滿眼高林猿鳥攀盡日無人開竹牗
有時呼僕掃松關
遯於荒野乃閒人膠擾其誰不染塵乘興相過事幽討
從來高會祗荀陳
煖翠浮嵐不可摹畫師徒自費區區吟邊若解收拾得
始信丹青一筆無
次韻蹈中見寄
山中石澗正冰冷愁絶江梅滿樹花王節隨晴尚能句
幽懷無復怨年華
次韻施仲益
風月齋前嵓桂開細吹流影兩優哉主人定自相料理
那有工夫問客來
盡以清才一筆收是中宜夏復宜秋章泉水老唱和汝
長望我心生許愁
空齋秋淨尚何須夢草池塘句欲敷風雨對牀元不惡
更看春霽畫江圖
次韻仲至
怕向帝城尋子公官餘且自策閒功若論杜集黃陳事
我愛東平鞏睡翁
仲至早入局有詩次韻因亦自述併謝外日留
酌
馳道人行響動雷五更推枕重徘徊歸家細咏朝陽句
不記曾經省宿來
持蟹重傾酒一杯晩鐘寒色共徘徊近年得此於人少
公不招呼我亦來
次韻管尉見贈
相逢一笑淛江濱朝市誰云喜脫身指點鄉關有滋味
詩來尤足洗緇塵
次韻
詩可尋時酒可呼幽閒何事却關渠更煩一枕邯鄲夢
若輩營營未必如
幽討荒尋本不艱強生支節在其間請君認取朋從意
風雨何如做澁慳
次韻斯遠五首
人生煙滅等飛灰滿眼吹香總是梅不道詩來能解此
得徘徊處且徘徊
遥遥山囿井泉傍花氣蜂翻蝶作狂一陣晩風相著莫
剰題幽句未全亡
老梅如對古衣冠一點浮華了不干横隔片煙宜畫取
蕭蕭休待雨聲寒
澗邊亦有樹空明盡日吟哦狀不成忽得好詩天外至
扶摇如跨九霄程
開恍如斯落更新尋香逐色轉精神直須一夜風吹盡
到底孤標不負人
十五日將入章泉上饒有句次韻
諸賢送我入章泉問訊泉頭不老仙更把一杯同醉倒
閒忙出處本忻然
次韻昌甫達夫斯遠子功
日月推遷事轉新百年同盡草棲塵紛紛遮莫相欺得
一首閒詩且送春
青山好處杜鵑知芳草離離正綠滋我已顚狂無藉在
又隨名勝學題詩
南池風物儘可翫常記春時踏雨行一自花飛柳葉暗
不知貼貼蓮荷生
次韻
常笑空山草木繁蕭蕭栢偃與松蟠有來領略東風裏
便覺鷗盟轉不寒
自是伊人得寶書興酣聊顧我閒軀世間臭味初何似
玉雪胸懷咳唾珠
東望水心生海雲誰云孔氏是知津其為名世元多少
到處非干欠士民
小軒何物伴吾幽老眼粗官畏得秋片段白雲吹作雨
又看新葉上牽牛
次韻昌甫所寄
南礲山裏寄梅詩誰信寒花野外遲幽處折來我無愛
春風已是隔年期
經行宛轉動吟腸想見箯輿自擷芳芳亦於斯知句好
人應藉彼發花香
奴人滿把和詩到城市林園未放時分餉治中君得句
載酬泉上我非詩
次韻孫耿詩三絶併寄謝
錢塘都會正明春和氣祥風動八垠當殿牙牌報班到
玉階方寸引賢人
江浙都來得幾程風潮聲裏是樟亭春膏又動一犂雨
華髮相看眼自青
雞籠隱隱富春山猶有孫郎作許閒失喜流傳和三絶
暗中摸索得窺斑
十二日次韻昌甫
苦覺今春雨易晴蠶忙頗早麥垂成周遭兩縣相望地
不但歸田望歲情
紛紛寺觀占溪南不是瞿曇即老𣆀何有閒人更周孔
况兼巷語鬭街談
次韻潘德久
晩風湖面看漁鈎盡日相歡得勝遊題罷新詩倚蘭棹
一天斜照總宜樓
次韻董景先
冰玉胷懷隔幾塵下帷猶復擅詩聲人間是處堪娛意
南北兩山湖水清
漠漠春從沙際歸野梅官柳杜陵知風和弄影生香處
常記幽閒小醉時
心情雖在語皆非強寫春風不似詩一雨小樓煙淡淡
滿山斜日樹離離
次韻周次公
老懷風雪往來時山與溪皆合賦詩又是梅花苦無緒
喜聞七字滿篇竒
次韻景瑜
春山歲晚成良集不但杯中酒聖賢一局棋聲轉歌扇
醉和歸夢入梅邊
放身滄海畏人知除却梅花未欠詩醉固渾涵醒更爽
我生何特不兒嬉
幽深挈杖信偏宜更酌新詞翡翠巵帶郭路隨寒水斷
雪松雲竹見藩籬
次韻
風竹雪花建簷瓴只道愁霖耳畔鳴破曉起來林影動
一山禽鳥已春聲
紙窗平旦欲熹微數挽顚之任短衣只恐有詩無落句
雪車冰柱古來稀
北邙新舊只纍纍何惜心懷不醉歸是處人家作寒食
海棠初發杏花飛
破曉鳴鉦催彩舫近昏吹笛認旗亭詩人也作聯翩去
只此遊人眼覺醒
太湖渺渺浸蘇臺雲白天青萬里開莫道吳中非樂土
南人多是北人來
次韻仲至臘梅水仙
吾家同出鄆州梁冷落江南各一房梅下水仙京洛種
吟成應話故園香(元唱謂水仙種於梅下乃京洛舊根)
次韻紹之
風送潮回沙地乾船頭山色自相看鳳城回首三年夢
一笑新秋轉薄寒
次韻彦章三首
三篇懷友賦新詩渾是經書有德辭須信胷中本涇渭
交遊不為俗推移
展轉尋思讀此詩情文俱盡見於辭為公行坐沈吟久
不覺牀間日影移
恨無佳句答情詩搔首如何措一辭知道春風動歸思
籃輿山路想頻移
次韻昌父十首
休論玉蘂發唐昌入眼何能易比量曉露未收寒露下
無風亦自有幽香
風前月底儘幽通影落香濡杖履中幾度吟來吟不盡
但知老樹更穹窿
未開宜雨落宜煙只占山巖已自賢白石中間寫泉水
何須物外覓花仙
能與幽芳作主人西風吹淨世間塵接䍦欹倒尋詩處
應在章泉泉水濱
城中有客占林園應據枯桐入夢魂秋日肯忘東里趙
年時曾醉永嘉潘
彫零四海幾人存一一皆為我所尊物色依然賦叢桂
誰知潘鬢老兒孫
山迴溪淨氣尤清落水聲中反獨榮日照月移俱可翫
株株根畔古苔生
去歲西林湖寺中野僧曾與咏晴風一時潘蓋姜同飲
今日相望我秃翁
吟盡清詩花自開中秋宜共月徘徊京塵抖擻嵐生潤
忘却年光過眼催
待以繁英薦夕餐分明書室是芝蘭從來正色黃尤羨
俗眼從他強愛丹
次韻伯皐
流轉風光恨不遲傷風病酒只花知海棠紅外梨稍白
人倚欄干憶舊期
著意酬春得句遲閒愁未必故人知五更滿院吹風雨
急起成章與子期
次韻成季
夜如荒遠吠何頻不覺京華旅食貧試擁殘書對燈火
門前應有往來人
短橋平水樹清深樹外雲生漠漠隂衣帶冠緌半塵土
少憑書几到詩情
有懷斯遠及施仲益次章丘韻
其後凄然忍寄詩寄之誰復讀於斯章丘木落風月冷
手澤應須留與兒(斯遠號章丘子仲益有風月軒)
次韻二首
從前常怪復然灰入手清詩且剪裁擬待高樓同問月
一關新禁莫能來
有懷佳伴每忻然歲晩相看不待言應笑老身山澗曲
年年炙背只晴暄
次韻昌甫
未成雪片漁簔句空對梅花鐵石腸窮巷蕭條人獨卧
暮雲零落鴈分行
二十五日昌甫齋中徐倅送酒因次韻共答
山中正苦風雨夕送酒白衣何處來洗盞開嘗醒復醉
翠微堂上若人哉
東遊西汎秋凉後深密正尋苔竹家一段風流誰遠餉
詩清應為煮芽茶
次韻
指點蒼茫句欲成山中滋味水邊情須臾數點黃昏雨
更看弄雲微月生
晴靄分明是畫成淡容輕態最關情鳥聲不盡蟬聲起
花影纔收竹影生
雨熟西疇萬寶成新凉歌吹見人情田家老瓦盆應在
打榖歸來酒興生
青入靈山玉削成羣峰羅列有心情眼明忽卷孤城雨
風定白雲濃淡生
桂樹團團翠簇成凉天佳月九秋情根濡宿雨枝頭潤
細蘂傳芳分外生
正月十八日雲林用舊韻
竹枝梅蘂映松林不是年年著意深君有清尊可無醉
春晴贏得看花隂
次韻醮筵所書
造物於人大有功昭昭在上是玄穹洞章定奏長生籙
勿藥誠從一念通
徐和卿小樓
滿窗風葉送新凉人在紅塵巷裏藏午坐岸巾初睡足
更呼茶椀淨燒香
次韻昌甫論菊之結盤者無眞意
叢生閑得把檀欒豈待修治結束看笑倒街頭誇賣者
陶家眞意已摧殘
秋來何物伴吾眞藥菊甘香最可珍見說繚潭人不老
肯隨雜色鬭時新
題丁使君浮香亭嘗招飲繼有三絶次韻謝之
報政冰溪歲晩時清心餘韻忽横枝仙壇觀上陵陽子
化鶴千年華表詞
雪後園林春已來亭前花為醉翁開暗香一陣知多少
徐步凌風索笑杯
名高二相雖陳迹猶是官梅玉雪風吟到金華侍臣語
不妨包括錦囊中
次韻王寺簿所和昌甫句
常恨春濃不賦詩詩成却怪得春遲春風漫躡登山屐
興入青春若素期
君侯錦繡作肝腸句到江梅韻更芳自要逢花試陶寫
從教弄影與吹香
雅志東山事事宜愛閒幽討過橋時世間兒女那能識
一段風流總是詩
次韻宋倅所和
經年來往誦公詩眼底虛名莫問遲既見梅開且哦句
歲寒風度與心期
清愁花惱苦無觴澗谷空吟野樹芳不分水流煙濕處
臘前年後撲人香
雨收風外起晴絲滿地飄零積雪時知道傳呼有旌旆
行春無處著清詩
蕙斛贈趙倅次韻謝其所賦
層華旖旎正關春正苦無詩與寫眞持送平分風月手
果題香草屬幽人
光風轉處影摇春寂寂茅簷自養眞痛飲讀騷纕且紉
應言憔悴昔何人
趙倅又和一絶許予過當再以前韻呈之
健筆幽葩總是春非公高韻孰全眞要知草野多凡卉
不過桐門無此人
和李倅
菊花雖已過重陽猶有餘英可薦觴黃白淺深知幾種
要聞高論試平章
將到章泉水趙成甫寄三絶來
共宿施村一夜霜曉扶輿去路猶長如今又到章泉水
凖擬詩家舊債償
襄陽耆舊今誰記秖有龐公在鹿門白髮江南兩兄弟
瑞峰山翠鎖深村
新居曾寫碑千字更覺閒情入老嚴珍重主人留食炙
摩挲貞石我何廉
戲柬德久
天與詩人月一輪樓高偏照鏡中塵夜凉翠袖翩翩處
應問行藏獨倚身
余伯皐過南劍兼寄鄭伯明
南劍溪頭黯淡灘山城五月水聲寒凝香應更解懸榻
席上鄭虔同此懽
往來塗路武夷邊無復人尋九曲船我老君回向何許
故情前夢只依然
器遠寄近詩季章兄弟唱和蟇頥江梅術皆其
所也因題二絶寄答蓋曹李同榜
蟇頥江水小羅浮梅術花時踏雪游五字七吟天一角
東南何處是皇州
三人唱第記曾看往事流雲話亦難蜀道有詩猶寄我
才情何不溺儒冠
用昌甫寄晁於潛詩韻寄之
相望於潛信宿中為吟趙句憶坡翁如今文物依然在
賸欲褰裳一笑同
麈尾緣塵已一年北關門外夜行船蕭蕭秃髮深秋影
心往形留只慨然
新凉吹到數行書香入巖花麝不如知我京華老無力
滿壺清酒載勤渠
寄文叔
繁隂清影下黃鸝想見虛堂晝寂時試撥吏文危膝坐
篆香無與細風吹
新闢書幃定自如眼前紛列不關渠陶公楮大從容處
酒薄囊慳還飯蔬
雨散風生澗水鳴倦扶藜杖看山行故人正在乾封邑
何日喚之來耦耕
二十二日東阜寄南團聞待兩夕而回
南團知道過乾封得得村來語笑同急雨顚風慚宿約
能留兩夕見清風
相望春時又兩年深居山舍想幽便故人生死驚零落
排遣尋歌付酒邊(臨歸從邑借妓一飯而行)
寄吳子似
雲錦溪頭玉石村白蘋風起浪花痕何時載酒尋詩去
醉弄扁舟倚樹根
書寄牛孫
含笑花開寄一枝要來山裏伴清詩兒曹識取香濃處
全似人家酒熟時
寄抱樸君
曾約西林看木犀望窮雲外只空歸十年又見秋風好
未覺幽芳一夢非
姜蓋潘同看木犀故交零落竟何之如今花滿西林樹
猶有無懷可寄詩(堯章希之德久)
歷歷西林舊木犀何如萍際素秋時小樓曲角瓶簪處
花惱香魂只自知
珪山主送蘭笋尋十年前舊詩韻用以寄之
幽蘭新笋為誰來想見山居一一栽春日遲遲風淡淡
幾番成竹幾枝開
十年作别信多時失喜尋思得舊詩和韻且尋人寄與
不同香味兩相知
二月十七日寄樸翁
葛嶺人家抱樸翁鶯啼燕語正東風帝城只在湖邊畔
都付傷春病酒中
南屏山下小園東便做遷居也不同昨日晴和今日雨
幽懷何地不春風
走筆答上饒
閒花羞對去年叢君正青春我秃翁夜來一陣催花雨
二十四番花信風
答賦趙路分
麥氣初生露氣清晩風吹得杜鵑聲山深儘自可蕭散
道是無情如有情
昌甫夢中有句和韻答寄
靈府清寒夢境開渾涵萬狀入詩來章泉此老閒拈出
忽到窗前疑是梅
人是梅花梅是人似談如見景常新花香直入人肌骨
寤寐成香孰比倫
次韻留飲翼日詩來因次韻為答
熟醉春山許著身夜何其後轉逡巡縱翻舊話拈新話
未歎今人笑古人
姊丈攜諸甥送至十里寺戲題壁間
薰風小寺駐征鞍不問人間行路難酒力漸添詩力徤
芙蓉空自疊高寒
送客
吟到西湖詩更清路經嚴瀨想舟行春風細雨潮回處
好泊徐村入帝城
榮宦重來十數年管絃深處百花天雲飛咫尺璇霄去
給札西清聽奏篇
延陵有客正同僚千里相望意已消功業文章付杯酒
孤山東畔問漁樵
送昌甫蓋前晩獨立澗上看桃花初開意思正
適時見昌甫來也
澗頭薄暮看桃花忽見高人來過家一酌扶藜村塢去
夜清燈火思無涯
恨不追隨到玉山笋輿吚軋可怡顔詩情酒興復幾許
春在花光草色間
春來閒談竟誰同啼鳥漫山弄暖風章泉水生野花發
老眼古意唯此翁
送耿宣贊
西湖水月兩峰高吳會東臨日夜潮鳷鵲未央仙仗裏
眼明入閣上雲霄
數年來往於南鹿酒到詩成情轉親鵬翼喜君才得路
春風更不話離情
停舟步月訪春伯
一溪明月汎清深醉泊灘頭篠徑隂靜夜蛙聲鳴又歇
砌蛩秋近已微吟
二十九日過樸翁
蘇堤東畔南屏北忽有詩人横小樓楊柳已疎蒲稗晚
旋酤尋蟹洗牢愁
過王伯是乃岐公孫也
小窗聽雨看梅花人在江南舊相家不是歲闌情味别
舊回歸路板橋斜
過鄰家
飯餘來訪水東家竹樹蕭森蓼著花絶口不談閒俗事
只尋棋具看煎茶
過野趣
晚窗持酒對梅花山色吹寒入歲華冰水溪南南澗曲
行吟閒過兩三家
過余學正家
綠葉扶疎雨未花芙蓉窗院晚山斜清秋東郭門前路
可醉可吟能幾家
見成季昆仲
歲前三日到君家溪霧連山雨兩涯香汎茶甘擁爐坐
紙窗瓶水浸梅花
道中訪何貢士
野路尋詩立馬時騷人閑淡少人知霜華滿地吹黃葉
應有早梅開一枝
十九日回塗與鄭一矯首不能去
叢祠寒靄舞神鵶歸路禾場日未斜回望幽人在深隱
山明紅葉水明沙
離城過縣訪深幽不許凡人識路頭暫得相看易相遠
煙横雲遶謂何求
行吟應更笑劉伶醉裏雲山傳逸心華髮蕭蕭天廣大
歲寒碧色是松林
鄭一送其母舅就祿臨江因往長沙
玉笥仙壇葛稚川古人何在豈徒然君行但作遊山想
不就丹砂也自賢
道林四絶初無恙何必騷詞抵死吟我識輶車曾著記
瀟湘流盡碧波心
送成季(案此詩五首其二見七言律)
纔見西來又見歸子陵臺下水煙霏停橈應為一回首
笑殺京塵滿客衣
開歲春風我亦歸雪雲猶帶雨霏霏不須别酒添鄉思
待上靈山同振衣
想見庭闈日望歸好催帆影度山霏團欒共頌椒花處
眞樂人間是綵衣
聞少衛有行役
見說扁舟下彭蠡九江日落照廬山弟兄情話對牀夜
應笑冰谿人更閒
官梅何似野梅好一任有詩能細論牧笛樵歌茶竈外
幾多北海只空樽
溪路邂逅傅騏驥之在所沽酒話别(案詩四首其一見七言古)
濯錦江頭山四圍遊人愛山自忘歸山光不為人轉改
冉冉綠霧黃葉飛
濯錦江頭織錦家幾多花草鬭矜夸無人識得他機杼
佇立視之徒嘆嗟
濯錦江頭冬日晴水光山色傍人清我身偶閒來散步
適有溪山能動情
勞去姬
香溫寶鴨枕痕收眉黛空攅一點愁春盡絮飛留不住
樂天猶自說風流
送野雲孔鍊師回永嘉
野雲飛過玉溪雲枉把清氛入世氛五十三參善知識
偉哉猶說象山君
開元觀近水心寺丹嶠濛鴻第幾峰夜半醮壇星月冷
珠藏學海睡驪龍
大滌洞贈朱道士(十八日)
玉室金堂世有人龍眠龜息鶴精神暑風吹起塵三丈
城市出來閒采眞
贈楊相士
賢愚貴賤不相關風鑒如何著眼看三百年來舊宗社
公卿將相滿朝端
錢相士邂逅靈山閣
玉溪深處靈山閣一片孤雲飛野鶴從人索相問窮通
照破髑髏錯不錯
古來雲海本茫茫見素譚玄總自藏揮手出門何處去
華陽且道是仙鄉
訪杰師不値
老于交往喜尋僧磵道微寒水未冰盡日應身何處供
夜鐘誰上佛前燈
雨晴過杰上人
閑身初不管隂晴雨即關門聽瓦聲今日溪邊山霧捲
僧坊贏得放身行
九日湖上寄銛師
湖上游船撥不開芙蓉十里錦新裁夜深風露非塵世
惆悵無人月下來
寄杰上人
葡萄架葉雨蒼涼經卷禪牀自一窗便做山僧休歇去
也聞簷溜響淙淙
琴僧見過
孤山從昔有琴聰不但尋聲指甲中一似少游聞復語
幾曾著眼送飛鴻
澗上秋深黃葉多素琴終日奏雲和上人過我還休去
一段風光可奈何
五月二十二日尋僧
踏熱歸來睡澗泉更尋雪觀碧雲篇崎嶇小徑通僧路
不管田乾五月天
行徧靈巖與虎丘洞霄雙徑也閑遊錢塘潮送釣臺上
投老心情却自由
旋汲清泠注石盆葡萄隂落砌苔痕道人坐久茶尤好
香净不繁縈小軒
次韻銛師壁間句四首
老僧有句逼隂何一字流傳興已多秋日湖山載尊酒
試邀我輩與相過
簷外扶疎秋竹竿冷清清地碧團團四人話到離騷地
却怪從前有箇般
繫船湖畔作山行物是人非幾變更川畔何須問圓澤
世間禪指即三生
禪家法眼本高寒不用機緣出世間一首清詩一盂飯
靜看南北兩雲山
