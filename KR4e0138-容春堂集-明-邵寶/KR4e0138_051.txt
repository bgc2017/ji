容春堂續集卷十五明邵寳撰
墓誌銘(一十九首)
墓誌銘
江西按察司僉事萬君墓誌銘
江西按察僉事萬君世和致仕歸藤之十有三年年六
十九正德丙子十二月二十三日疾病卒既殯之數日
其壻喻行人漢以公便歸治墓縣南之南山越明年丁
丑某月某日乃葬前室蘇孺人遷而祔焉禮也又明年
己夘漢北上以狀來請銘予在江西與君為僚友漢甥
於君有子道焉君嘗命從予受業漢之請蓋君之志也
君之歸於是予方視學白鹿洞餞故弗及蓋至于今以
為闕如也而復忍不銘君哉君諱祥姓萬氏世和字也
自號致齋其先江西新喻人勝國時有仕廣西全州者
去官家藤遂為藤人曾祖宗銘不仕祖伯齡舉茂才官
南城典史坐累適役上林苑當適時其少室李方娠歸
其家邵武生君父贈監察御史子信後南城與李繼卒
各殯其地子信圖歸之不克比卒以屬其子子五人出
三室君再繼陳出其季也年二十領成化戊子鄉貢會
試屢屈間關北南求二殯所在辛丑歸南城之柩甲辰
歸李之柩皆易棺以葬如父之志時人賢之謂之孝孫
丁未擢進士第授南京陜西道監察御史論事無所避
三年考績得贈封典母陳太孺人就養而卒君歸其喪
以葬終喪除浙江道益著氣略君博學急當世於嶺南
事尤悉嘗畫一陳奏都御史鄧公廷瓉鎮兩廣上君可
領戎節不報尋以勑清理江南屯田力求其弊去之已
未詔兩京部院舉方岳才君在薦中而江西命下矣江
西號多訟而屯田事尤賾君先弊後規罷行惟時譽言
日聞時亦起忌最後以廵撫檄治盜于瑞力辨非辜同
事蓄憾有間於廵按者署考無稱語會乙丑覲畢又以
他怨致謗劾于言官遂有致仕之命先數月撫廵議薦
君南贑兵備副使至是胥嘆而止去之日至粥什器為
道費歸無田宅再易寓而后至藤備極艱困今内閣大
學士蔣公某君同年進士也嘗貽之詩述君志操知者
謂之實錄上登極詔進階朝列大夫居數年改葬前母
及兄以下六人娶諸子婦一人諸孫婦二人皆勉力為
之其歸外舅唐貢士之喪在居官時事尤著詳見予所
為誌君再娶初娶即蘇孺人後娶唐孺人皆無子蘇有
女一人妻化州同知富川何鯤唐女二人一妻漢一妻
工部侍郎全州陳仲廉子庠生邦佑漢以省解第一擢
甲戌進士庶幾知恩義不負君者銘曰維南有人髯而
長身如河朔間(叶)出入兩臺抗論不回譽成謗來才臣
憲憲少也孝孫其歸斯原
鄒君孚伯墓誌銘
泰伯鄒氏有碩望之士曰林泉翁顯之有丈夫子五人
各有所肖其仲孚伯則得其風度焉孚伯少有智略甫
弱冠以父命治田千餘畝傭者百餘人孚伯高笠短褐
日行田間手漆如意指揮作止加之號令翕然響應人
見其儀貌端偉而意氣傾動謂即授之數千夫當無不
就矩或士服入郡邑見諸縉紳先生亦皆起敬陳方伯
晉菴曰林泉老矣吾見此子猶見林泉也王文肅陸宫
詹二公皆曰夫夫而不仕誰當仕者指之仕途不對而
退事事如故既而掌鄉賦里甲數千人聽命於孚伯如
其治田藍田榮公實為邑大夫以威嚴繩下見孚伯獨
謂之敏嗣是諸大夫皆然泰和曾實夫守郡時以儀門
之圮謀於孚伯孚伯一言承之一錢一夫不煩公私三
月而畢蓋孚伯布衣以幹濟獲上事多類此林泉翁老
有不入公府之稱皆其力也比卒殮葬稱治致客逾千
人先廬火孚伯懼傷母心别構東崦與故居夾溪而峙
加巨麗焉母心乃適於是以例授七品服出入輿從鄉
人觀之居然仕者矣論者謂孚伯家政如官而孝弟信
義日脩不怠是亦從仕也已田租歲多貸人外有負者
亦不甚較坐是業稍退孚伯怡然不以為意惟延師授
二子經儀物雖共腆而有事勿助得優柔之意暇則手
一編不置非左氏史漢則輿地志以是備知天下形勝
及古今人物之略嘗以秦漢間事叩其子子對則問難
繼之不對則為之盡間與客語亦不為窘人自宜興來
談搏虎者先致其怒伺其馳而憊也乃追而斃之孚伯
曰此曹劌所為三鼓氣竭者乎其弟和仲聞之謂孚伯
讀書能得其意孚伯美髭髯忽而斑白如六七十者其
尚義而濟人稱長者於是乎稱正德庚辰孚伯年五十
三以訟入城爲攝者匍匐乘舟晩歸得中風疾抵家而
卒閠八月朔也孚伯諱觀别號顒齊孚伯其字於宋忠
公浩為十幾世孫前母錢氏母惠氏娶鵝湖華氏子男
二人長承府學生次式庶出女一人嫁義官吳縣徐謐
孫男一人女二人予始聞孚伯及其昆弟於其母舅錢
靖伯先生繼而周仲章施克和道孚伯尤悉和仲晩從
予游習古文辭承治春秋亦以其疑往往來質孚伯之
卒也承問復讐義予謂既告之有司則復道盡矣其在
人者於汝何有未幾承以和仲狀來請銘墓新卜於某
地葬以某月某日銘曰有士有士其冠峩其才則多壯
而思強而皤五十而死命也奈何
明故山西布政司右參政華君暨配錢恭人合
葬銘
正德己夘六月某日山西布政司右參政華君以疾卒
於官瘁也越一月其季子鎏奔走數千里奉其喪歸以
十一月某日至殯于堂越明年庚辰十月二十八日其
配錢恭人亦以疾卒毁也又明年辛巳某月某日其子
鎣等奉二柩合葬于秦塘涇之新阡而請銘于君昔同
鼓篋之友冉涇邵某某乃按其姻友都運張先生狀叙
而銘之其叙曰君諱津字濟之别號謇齋姓華氏世為
無錫人其先在齊有孝子寳在宋有榮者以仕徙居于
汴至原泉避亂復來居隆亭族始蕃衍又五世至友直
元常州路總管總管子㻑嘗以處士舉於集賢院號曰
清逸其子希顔以文行為鄉望所著有東湖集君五世
祖也傳汝立諒至君祖俊字景榮出贅&KR1432;山錢氏因家
秦塘涇之上辭分業而自立遂成厥家有子三人其長
為君之父瑄字伯和配蔡氏生君兄弟五人君行居三
敏而知學弱冠游邑庠二十六領成化癸夘鄉薦越三
年丁未登進士第授湖廣松滋縣知縣操勵自躬庶致
斬斬時有奸人挾王府勢強取於民君執而法之江溢
壞民廬君為之防民賴以安滿三年撫按旌異政遂以
風憲召聞母疾取道歸省比至陞刑部主事以松滋之
旌封伯和文林郎松滋縣知縣母蔡為孺人君在刑部
遇疑獄反覆參鞠盡求生之道决囚淮揚諸郡平反為
多屬有疾請告歸遭文林公喪煢煢在次不越戸限起
復改戸部主事出納惟謹嘗監通州倉有怙中監勢請
事者君拒之固中監銜之尚書顧公虞其中傷君也亟
調監七馬房倉其嚴猶通州三年署員外郎奉勑勘田
湖廣常德時宄瑾扇虐既行而有後命遣人追與之牒
至則君由水道還矣其人既還報而君始至衆為君危
之瑾見於左順門顧而謂曰華先生汝來何遲也盍亟
往事事乎竟無他言未幾署郎中二年陞湖廣辰州知
府遭蔡孺人喪起復補直隸廣平府時當兵荒君畢精
經畫凡無益之費不急之務悉罷之又請蠲常賦外民
不能共者數事惟學校所須不以乏省太僕丞有欲收
養馬民免地稅錢十之五者君曰民累於馬甚矣以若
所免猶不紓困如征其半民何以堪遂以其事白廵撫
都御史轉聞于朝悉復其故屬邑邯鄲城每山水秋至
輙為之壞民病脩築君曰山水挾西河横流舍河而他
圖雖勞無庸乃改河上流北注之漳水勢既分城乃無
墊事見李文正公所為記貴戚并民田於清河征歛太
横民訴於朝事下之日君削其數什九民歸君德議立
生祠君止之三年以異政被旌誥進階中憲大夫贈封
其父母妻皆如典尋陞今官分守河東道搜剔利弊罷
行惟允發私賄以正官邪禁戢豪強視廣平尤力居二
年上疏乞休不許會車駕西幸凡境内供億之事夙夜
調度者三月繼聞再幸之報廵撫都御史偕君至代殫
力繕備又越二月疾作返臥司𪠘月餘遂卒年六十一
君子謂君簡而惠共而介有君子之道配錢恭人男四
人長即鎣次鑒次鋆次即鎏次鉦出繼錢氏姑女二人
長適長洲王典次適鄒曾孫男九人女八人又叙曰恭
人諱淑姓錢氏吳越武肅王鏐之後父玘母胡氏温雅
淑慎出於天性年若干歸君君歷仕中外恭人什五家
居躬績以率其衆凡再當大喪四婚二嫁力治而襄君
以是無内顧卒年五十九君子謂恭人孝慈儉勤於君
無違德其銘曰華著于錫世有冠纓甲科之盛莫如我
明君起丁未歷官凡六總總刑章𤨏𤨏金穀惟愼惟清
厥問孔淑孰不佐藩君獨盡瘁令乎守乎前庸既最子
往問疾而以喪來恭人繼歿無乃病哀伉儷皆藏是曰
禮葬彼屹者碑千載之望
承事郎顧君墓誌銘
君諱榮章字時顯姓顧氏别號筠軒居士嘗入貲授承
事郎世為無錫膠山鄉人其父誠軒翁信娶朱氏生君
兄弟三人君幼從二兄習舉業久之皆以幹蠱棄去逮
各有子畢力延師教以經學朝夕親程之邑之材人無
弗賓禮也客以文籍至無重弗售弘治乙丑正德戊辰
甲戌繼成進士者三人伯之子浙江參議可學仲之子
刑部郎中可適各以初官推封其父君之子可立既積
學未第可久為行人改國子學正例未得推封故論者
繩近世科第之盛莫不歸顧氏於是又為君未滿焉而
君且卒矣先是一年可久與同官數人上疏言事君初
聞之躍然喜曰義也繼聞上震怒則悚然懼久乃聞改
官之命又感且幸謂聖恩洪大無可報稱卒之日猶惓
惓以為言盖君素涉史傳於古人忠孝事多經論議故
逹於大義如此君事父謹甚凡厥攸嗜雖遠且艱必力
致之母生之歲在丒君不忍食牛者終其身母老日屏
居誦佛君恐其傷氣也百方勸釋母感而從之居二喪
哀而稱治終慕之悲形於忌祭伯仲依依舉必退讓若
猶在父母左右初同居以生息日衍始孫而别築有庶
妹早孤子鞠而長之歸惟其宜人以急告起而應之不
敢以緩弗能喪者輒給之棺陳某者先有服於君其老
也獨生於君養死於君殯吾友春官進士浦君文玉其
子之師也其狀實云君卒正德庚辰四月二十七日距
其生天順庚辰十一月一日年六十有一配同邑李氏
子男二人長即可立縣學生次即可久女一人適蒼梧
知縣尤遂良子革孫男四人起敬起孝起予起家女四
人皆許嫁士族其壻長過某次葛某次茹某次鄒某君
喪之三月可久兼程犯炎暑至自京師哭踊即次可立
乃協謀卜地於璨山之原以明年辛巳某月某日舉君
柩葬先是介參議君來請銘予昔在吾師蒿翁之門知
君兄弟最故諸子於今視予加推孫焉况文玉言可徵
於是乎銘伯名懋章其封承德郎工部主事仲名盛章
其封徵仕郎中書舍人銘曰業懋自躬(叶)教子以正(叶)
如農克昏秋罔不成徵休數物亦曰有命(叶)肆國子與
廷諍而封典未及其父承事參家訓而夀考不如其兄
烏乎天道爽與不爽來吾可聞無惑其往
故盛君時敬妻馮令人墓誌銘
少司寇盛公之從弟時敬既卒之十有五年其配馮令
人卒越三年其子太學生武臣宣卿啟君兆於慧山新
阡而合葬焉先二月介其姻友張元充來請銘福建少
參茹君世和爲之狀狀稱馮氏世為無錫善族與盛伯
仲本成翁娶于邵而生令人秀慧凝重少不喜飾雖閨
中人罕聞其言笑也父母相謂是女也淑盍擇佳壻歸
之於是司寇公之仲弟時正娶于馮於令人為從姊故
時敬之父安仁翁聞而為時敬聘焉比其歸也年才若
干班於群從娣姒巽而修謹自奉舅姑供祭祀至于延
師燕客及他内外事皆能左右時敬備儀與物無媿卿
族勤儉之德恒力行以率諸媵口授諸女諸孫女以女
誡諸書於諸子亦以義方贊時敬無怠舅姑病醫焉禱
焉其喪也歛焉葬焉時敬或未之悉令人相之唯謹時
敬沒令人奉家規以周旋如時敬之存也年七十八忽
嬰寢疾越四年而劇遂不起病之初劇也或請召巫令
人謝焉曰吾年至此尚奚求哉使巫能生人則誰歟死
者卒之日為正德己邜四月五日距其生正綂已未五
月十一日享春秋八十有一子男三人長稷娶華氏蚤
卒次奭即武臣娶張氏次尹即宣卿娶厲氏繼宜興陳
氏女三人長適侯芹次適秦鉞次適江陰徐稷孫男一
人鐸聘曹氏女孫五人長適邑庠生秦濂次適宜興徐
文煒次聘于華某次聘于顧起經次聘于華某盖所與
為婚姻皆公卿大夫士族不能悉著其葬以嘉靖元年
月曰丁夘日曰壬寅時敬諱頊别號冰崖鄉人稱之曰
六丈安仁翁諱曰立字文璧司宼之父贈都憲公之介
弟也銘曰在成化中盛多文物外有軒裳内有翟茀婉
婉令人歸維其時德配夫子群從孔宜比稱未亡教子
不怠嘉耦令終祉其斯在乎
封安人叚母王氏墓誌銘
嘉靖元年三月晦叚戸部金不遠百里來告其母王安
人之喪且告葬請銘予色然駭曰日吾聞安人之病何
遽卒也抑何以遽葬金以墓地與歲月之宜告予重悲
之遂為之銘按其表兄陳禮部子引狀王世家維揚元
季遷武進入國朝延平同知友諒始登仕籍其子兵部
主事某繼之而大盛於其孫文肅公㒜公以進士及第
入翰林累官南京翰林學士國子祭酒至吏部尚書進
階榮禄大夫致仕卒贈太子太保安人公季女也其母
為公繼室孫夫人安人幼貞静簡默内惠終溫公及夫
人皆鍾愛之年若干歸公友同邑叚參政伯誠之介子
汝信於是參政既致仕家居甚約文肅公在南京謂汝
信以安人來寧舘焉而就學者久之安人謂汝信曰家
有父母懷安而失養子弗子婦弗婦如吾心何乃以情
告文肅公公許之歸致養唯謹參政公暨其配劉宜人
釋嚴為歡比歿治喪中禮時汝信游庠校安人治内不
煩其心客以講學至安人供具必周至其自奉豐儉唯
宜且親紡績以率諸媵婢人不知出於貴族也汝信有
兩兄蚤卒二寡嫂暨諸孤弱安人勤恤之終其身晩雖
異居如同居時諸子者至于今德之金以正德戊辰進
士始為主事南京以兩宫徽號恩封汝信如其官安人
今號金以公幹過浙因省安人申圖報之戒語甚悉未
幾汝信以暴疾卒安人治歛及葬葬已綱紀其家婚嫁
唯時惠及側室戴並勖先思愛敬之化浹于中閨論者
謂稱文肅之女卒以是月二十日年五十七先是十六
日為安人生辰金率諸弟妹稱夀畢忽遘疾至是不起
子二人長即金娶國子生無錫吳稶女次銜娶嚴州府
推官同邑趙昌齡女女五人適國子生江陰徐治引禮
舍人無錫楊董同邑蔣泓三人皆安人出戴出二人壻
曰高淳夏應鵬曰同邑楊鍵女孫二人葬以卒之明月
望日辛夘墓在九里之原與汝信合兆汝信諱瑞參政
諱寔參政之父民以永樂甲申進士入翰林為庶吉士
授刑部主事嘗預修五經四書性理大全書官至南京
戸部侍郎銘曰懿哉安人太宰維考大參其舅有器有
名亞卿之舊號以子封命服在躬德則多有葛覃之風
五十七年封君其從銘者秩宗
蔡母陳令人墓碣銘
陳無錫世族元大德初恂隱于鴻山山間有橋名朱舍
稱朱舍陳氏令人之曾大父曰至大父德威父仲嘉母
曰長洲惠氏令人性静專中閨無汎愛於是有曾大父
之婢寡而有節令人重之與之處者若干年比歸蔡氏
為仁裕翁配姑浦蚤世繼包再繼鄒凡事三人皆謂曰
共仁裕異母兄弟姊妹十二人令人見其婚嫁及壮且
老無不得其情者仁裕倜儻宏闊其所御侍女若干人
令人弗之制也至於他過往往補焉然亦諷而不諫仁
裕卒令人方少諸孤殊弱舅喪繼之有挾權豪以侮其
孤者惴之曰吾已告諸法吏矣行將執汝以訊既而攝
者至諸孤&KR0719;不敢往令人泣且嘆曰未亡人可出門戸
乎雖然諸孤不忍棄也乃墨布為筓携其孤以出比歸
謂其孤曰是筓也吾死必以為徇以見吾夫於是家業
向圮晨夕召諸孤以訓之于先德之不可隳田廬之不
易守誓之曰所不輔爾等以底成立者有如日鄒姑歸
蔡也晩未閑於蔡之故令人左右唯謹家政畫一論者
謂仁裕在或未之逮也越十有五年長女始有歸又幾
年長子始婦未幾婦卒又幾年仲子亦婦未幾婦亦卒
繼而孤孫踵亡令人有不堪其憂者或勸以求福於佛
老輒峻拒之其婦夏為之齋素以祈者二年不敢以聞
其嚴正如此及二子能立令人謂之曰吾昔汝以今唯
汝從固吾事也令人年七十曾玄滿前而家不異財令
人之教也正德丙子令人忽遘疾亟集子孫而諭之曰
汝軰能如此吾死可瞑矣啟小櫝出二酒器曰此得之
吾父吾父得之外祖外祖得之先世繼自今其傳之長
以志吾守又出笥中布帛若干束曰此吾未衰時手製
其各衣之以志吾勤是唯其年三月六日距其生正綂
三年三月三日享夀八十有六越七年嘉靖改元八月
八日乃葬先是族葬多非其次孚會族人改圖焉而后
從事非敢緩也子二人長孚入貲補蘇州衞指揮娶惠
氏繼即夏氏次濟娶華氏繼顧氏再繼朱氏女一人適
周瓊孫男七人振入貲為諸郎娶范氏操娶錢氏授娶
鄒氏抑娶華氏邑庠生掄娶鄒氏揆聘華氏幼未名者
一人女七人長適錢仁静次華夀次徐徵次錢讓次太
學生華銘次錢諒次聘于邑庠生華宸曾孫男以下凡二
十有一人具其姻福建布政使江陰夏公如山誌銘兹
不詳叙墓在某原其孫授以孚意請銘于碣予謝以無
庸則介吾姻友南沙莫君來再告遂書之銘曰貞婦有
旌必徵之年匪生弗得著令則然易曰艱貞令人有焉
孰謂未旌遂弗傳邪
復軒潘君墓誌銘
君今浙江平陽縣知縣相之父也姓潘氏諱績字繼善
復軒其所自號也其先在宋南渡時徽猷閣待制性欽
始居無錫其子襄以儒醫名三傳至元江浙醫學提舉
傳之又二傳至國朝無錫州醫學教授仁仲仁仲之子
太醫院醫士克誠克誠之子韞輝娶俞尚書溥之女生
二子其長曰時助君父也時助三子君為季疎爽共約
布衣而能談世務有望於鄉初遊邑庠既乃治其世業
所謂傷寒醫者於是生二十年矣間執往役之義於公
府皆謂之才四十而里人多質平焉大族遇難事往往
問計五十而相且長教之經學六十稱耆宿優游里閈
間七十一而相有官其兄梅邊翁年九十從弟玉林甫
年七十婆娑嬉遊稱三夀焉吾嘗為之歌錫之人皆和
之七十五之平陽居數月而歸歸二年病癰乃卒論者
謂君可以無憾矣而人猶惜之者謂其不卒享子之禄
且未及封典之故初君之在庠也稱勤敏會人有誣其
父遠戍者久而未白君奮然輟學以白之弱冠遭父喪
治之如禮母疾求醫走雪中顚仆傷足或謂君行何遽
也君曰吾惟母病之急不覺至此既而母愈人有陰持
刃以報仇者誤斫君耳隕越幾絶其族叔退庵藥而愈
之退庵素善是藥而重於製製初成而應用蓋若有神
以先之者見者歸命於德然君自是知晦益簡與接怨
亦用希間有所論當者心服或辨焉折以一言而已及
母之喪於治益勤伯兄鰥居卞急猶禀命不敢遂仲兄
贅錢亦鰥無子養於君者終其身嫁其遺女先世多圖
書器玩至是有失者君與其伯兄力求復之聚於新樓
日以相娛樂樓前蠟梅一株提舉公手植也枯而復茂
詩人比之田荆相始習舉子業猶兼讀醫書君懼其雜
也以情問焉相曰吾將謝夫醫者君曰然相師李四順
君曰得師友龔行儉陸節之君曰得友相舉甲子鄉試
下第禮部君曰南雍士半天下祭酒章公今之名儒也
師友於是乎在其亟往乎君至平陽喜相之得民而潜
補其缺平陽之人見君歸若有所失情在贈行詩文歸
一年相以覲過家時政在行在相久於京師及歸君已
病癰矣相留于家侍湯藥者四十餘日君將瘥力遣之
乃行行十日而卒君少其伯兄若干年其卒也後若干
月若干日年七十有七娶趙氏宋晉王之裔孫曰讃之
女子男二長即相次樞為伯兄後女二長適吳世臣次
適秦文卿孫男六人相出者二應辰應霖樞出者四應
嘉應占應貞應春女孫五人長適成傚次適朱楷餘皆
幼曾孫女一受華氏聘相奔歸之又明年十二月二十
四日葬君於龍山祖塋之次先是相率樞從玉林甫暨
吾姨弟楊元平元正來請銘予自童子時識君矣銘之
固宜玉林名緒字繼芳君叔時覲之子也梅邊諱讃字
繼賢銘曰醫以承世而才以名行在家無競在邦無競
有子為令在家無競子不云乎是亦為政奚其為為政
麗水知縣浦君文玉墓誌銘
吾友浦君文玉之知麗水也三日而病三月而卒於是
君之政雖未施其所規畫皆放於古良吏有端緒矣士
民聞之無問見未見皆曰是將教養我者而遽死是天
奪我師與保母也無不慟哭走弔其子應麒聞訃奔往
奉其喪歸越明年某月某日乃即璨山先塋之次葬焉
而問銘於予泣而言曰知吾父者莫如先生非先生銘
其何以葬嗚呼文玉始吾之期於君者何如而乃有此
哉吾何忍焉其銘之也君幼有才名大為陳方伯晉庵
所賞予初舉進士蓋聞之既而予為許州為戸部郎凡
十五年以提學之命還則君文思逸發不假梯級綽有
造詣王提學明仲特重品鑒廵撫都御史彭公尤殊遇
之至以君貌瘠腴軫念錢太史與謙游于錫君師焉與
謙曰吾友也語必傾倒魁觧之望籍籍郡邑間比予按
察兩浙君果舉應天然尚未滿衆望也又三年予以都
御史還自漕臺君在太學其古文詞與程文並駕於是
今大學士熊峰石公為祭酒每堂課必以君與舒狀元
國裳梅進士幼和相甲乙大魁之望又籍籍兩都矣甲
戌下第歸予病中常過君君學殊進浸淫于諸子百氏
追古之作者凡所評隲實多益予庚辰登第辛巳對大
廷名在三甲衆猶以美除為望乃領麗水以去君行别
予且諮焉惓惓民事予謂利器非試不成君他日大用
其兆於斯其兆於斯而今則已矣官爵不必論年亦不
可少延乎吾昔取靳裁之氏之意作品士亭於許昌於
豫章而僣有所方論頗為先師文正公先生所許今則
謂君何哉雖然銘不可以已也則徵君行之隱者於應
麒參諸吾所知叙而銘之君諱瑾字文玉别號桂巖世
為無錫人明興以來仁官鴻臚伯啟為博羅令皆出其
族君祖士林好義能詩畫父怡静翁宗盛尤稱長者嘗
入貲受郎官服怡静娶某氏生君少持重不可犯弱冠
游邑庠謹飭自好有鄰女欲私焉君正色拒之不為亂
事父母孝志色體三養無弗用情者繼遭二喪哀毁且
治柩在殯而隣火風熖將及君與諸兄弟號泣呼天舁
而出之於是有欲間君兄弟者君舍已從兄當析産皆
推兄先間不果行家庭嗃如而睦閨門穆如而共至其
誨後軰又善接引故殊材而多成其登進士舉鄉貢遊
於庠序升於大學有聲稱者若干人自負孤介不與公
府相涉侯世卿為令時有所質必就君弗致蓋應麒所
疏如此君卒於嘉靖元年五月十一日距其生成化壬
辰六月二十九日年五十有一配黃氏子男四人長即
應麒縣學生次應元次應辰應登女一人許嫁興道華
信夫子士旂女孫三人應元侍君麗水君疾請告未得
鬱而病亟應元左右無方君卒之日死而從焉處守黃
于道曰篤孝哉是子可無旌乎遂上之銘曰嗚呼文玉
誰之不如五十始官古琴在御方調以彈而遽蓋棺人
亦有言朱絃三嘆吁嗟乎知音之難
承事郎華君墓誌銘
君諱泰字亨夫别號思檜華其姓承事其例受官階也
世為無錫人其先本春秋宋卿族後散處四方其在錫
則望於南齊有若孝子寳在宋若原泉於隆亭在國朝
若德昌於墓塘皆始遷而望於鄉者也德昌之曾孫楚
英及其子循重鄉望繼起循重娶鄒生君十四年而孤
悲泣之餘惟世業之墜是懼乃棄其所業舉子者極力
幹蠱而事請于母志色之養與口體兼致祖父母繼喪
以冢孫任襄事為諸父先母念嫁妹甚迎居别墅以慰
其心處宗姻率從厚告急必應即有缺亦他貸而給之
雖負弗改於是家益饒裕鄉里有質曲直者忿而來釋
而去什常六七然不為武斷惟理惟情諭之而已既奉
詔輸粟受冠服凡義舉有不告告無不從曰吾方愧吾
名不敢不勉於是屬長鄉賦人謂之平至其田租遇饑
多弛之憾是用鮮訟牘無君名閭右走勢途日不遑暇
君事家事外鮮入城府識者謂本富者固如此以故都
憲武進白公輔之方伯江陰夏公如山及潘平陽之逹
楊東莞宗源秦舉人國選皆與為婚姻君子以是觀君
年五十二正德辛巳正月二十八日病卒其未卒也鄉
人聚禱凡若干人其既卒也會哭者如之其臨終以母
養弗終囑其子者再三蓋於是有遺憾焉配楊氏繼胡
氏子男七人長子仁次子信次子儀次子俊次子仕次
子位仕後其從弟濟君遺命也仁俊倫胡出餘皆别出
女五人長楊出適王文肅之孫太學生文炳次適徐綸
次聘於秦瀛餘未聘君葬於卒之明年嘉靖改元十二
月二十四日墓在萬安鄉祖壠與楊胡二配合兆先期
二月其從弟中孚及潘平陽以其子某某來乞銘狀君
者君姨弟禮部司務武進陳子引初君與吾友張臨湘
世安友最密弘治間臨湘會試京師謂予曰華亨夫於
我既忠且惠吾德之子畀我文一篇吾將藉手以謝焉
會别遽未果今臨湘沒且久矣孰意吾執筆銘君哉銘
曰臨湘稱君交而能久於鄉於邦善亦多有家孰不世
而君克守人亦有言人觀其友我託之銘為君不朽
監察御史唐君墓誌銘
正德辛巳春正月監察御史唐君丁母憂服闋以疾卒
於家二月十九日權厝于萬卷塢之陽明年十月其仲
兄浙江憲使君某入覲過無錫持其弟鄉進士仕狀請
予銘將以年月日禮葬君而納諸墓時與方伯張君元
錫偕來元錫謂君名御史銘不可靳先是二年君嘗過
予論學及政予心重之而恨未相洽也孰意其遽死哉
君諱濂字景之别號松坡世為歙之槐塘人其先為唐
德宗後避亂居婺源之嚴田宋季曰虞者以元兵下江
南議殱五姓而李與焉遂襲其故國號為唐居歙之聊
山虞之後至君父復庵公凡八世中以學行稱先生於
鄉郡者曰梅臞曰筠軒曰三峰凡三人三峯名仲寔在
高廟朝以耆儒召見有不嗜殺人之對者也其子子儀
知興國有惠政文廟簡為趙王講官於君為高祖曾祖
允祖邦皆能世其德復庵益敦信義約而能裕始以憲
使貴封中憲大夫福建按察副使其配封恭人洪氏有
子三人君其季也幼聰穎強記出語驚人時憲使與其
從弟太史守之偕遊邑庠君請業其間憲使登進士知
平鄉君從之學歸入郡庠文譽大起既登進士觀政兵
部憲使為刑部郎中日退自公於當代典章及天下要
務多所究習授南京太常博士君惟國大事在茲稽肄
惟謹簡庖役嚴壇禁牲滌必預協贊諸郎臨之以分不
少假京府臣弗躬陵祀君嚴檄之繼是勿敢弗躬南城
太和二羅公繼蒞太常皆謂君能重其官三年考績試
廣東道監察御史廵視西城不縱不激惟法無勢有内
侍家人市馳馬傷人君執而法之内侍不敢怨臺幕岌
挾權奸為横家人馳馬與醉人争道執送君欲誣以劫
馬法君笑曰醉人耳杖而遣之君以守令數易惠鮮及
民而吏緣為奸憲臣行部下上交謟庶事日廢大傷治
體上疏論之尋差刷卷湖廣僅一月而宿蠧盡滌以災
虞召還君列羣吏臧否狀請行黜陟又建白息民計歲
備武靖邊等數事詔議行之於是江西廵按當代宸濠
反機露矣有欲禍君者計以其差歸君君行毅然無難
色道聞洪恭人病馳歸十日而恭人卒君遂病毁既而
江西變起君以郡當兵衝凡守禦之策力起贊畫焉事
平後民兵太横君言於郡减之廵撫欲借徵白糧於徽
君以喪例至闕言於司徒請别議之曰民之情國計也
吾不敢以郡嫌忘國卒如君言歸四月君疾復作遂不
起前數日兄侃視君猶談辨如常時君與人交無䛕無
隱天下名士以名節與君相激昂者凡若干人為博士
時諸生從而學者若干人其在家進諸弟姪而課之業
輅敏而窘君尤資之養中憲以志不以時好伯兄某好
詩有所倡君必和憲使君兄而師者也禮以師不以兄
殺修先墓在藤源葛塘者復其堂若田為石坊大書仲
寔對高廟語其上以彰殊遇又請諸郡梓梅臞以下三
先生集其諸所欲為義舉尚多而未之逮也且君子望
君於國於天下者尤重是以重惜之君所為文流麗警
拔議論疊出詩清新雅淡不為俗語有松坡藁藏于家
君年三十六配吳氏封孺人子一人世槐女一人聘於
國子生洪仁範之子誨銘曰前為博士肄禮嗃嗃後為
御史執法諤諤險危不驚在疚猶作孰墓不銘終古茲
石
明故程番府推官王君墓誌銘
君南京吏部尚書贈太子太保諡文肅王公之從子也
弱冠以禮經遊郡庠九應鄉舉弗利而名益起君之志
亦愈勵文肅公一日見君所業於齋中覽之良久嘆曰
是子於是學可謂盡心焉耳矣而弗利如是命可知矣
吾其如之何於是公為戸部侍郎當廕乃以君名上之
君不知也命下而愧慊並作然既不可辭遂入太學友
天下士所造益精博銓考優等乃有是選居官若干年
歸歸若干年卒君子謂君無負文肅之舉君性孝友有
識量為文軒鬯典雅如其為人侍母楊孺人疾無愧古
孝子事文肅第隘君以所居讓之撫弟浩有父道張希
堯者其同經友也周䘏之至衣裘共敝其於宗族鄉人
應需已責尤多在官常誦程子存心愛物之言有獄至
必重訊决期於無冤廵撫錢公才之命署州安順及督
湖襄軍餉皆有濟未幾請老蕭然家居如未嘗仕者於
是鄉大夫士有清平逸老之會君實倡焉非公事不至
公府淵默嚴正老而不變其姻有官外郡而年力當休
者君勸之不從尋歿京邸人高君之識其他事多類是
君子謂君無負文肅之教君既卒且葬其仲女壻光禄
寺丞前中書舍人胡世徵以其子來乞銘其妻之從子
監察御史龔士謙為之狀者如此吾以所聞徵之信然
君諱澄字希范别號耐庵其父修孝處士諱俊為文肅
母兄其世具文肅之碑其生以正綂癸亥三月四日其
卒以正德庚辰十一月八日其夀七十有八其配龔氏
為士謙伯父竹庵之女其子男適出一人曰昆出側室
吳者一人曰晏出側室劉者一人曰易其女三人其長
適楊墀其次即世徵妻皆適出其次適郡庠生陸憲章
與晏同母其次與易同母未行其孫男一人幼其女孫
七人其長者適趙惠其葬以卒之明年士午十一月十
有八日其墓在其邑定安西鄉裴巷村祖塋之次予少
辱文肅公知既獲交與其子都憲公希曾昭勇君希程
及其孫中書舍人某於君之銘若有弗能已者銘曰科
第兮曷重世禄兮曷輕君何為兮恒情維忠敬之在我
雖蠻貊兮可行老州里兮社清平學兮仕兮誰謂君兮
未成九原有知兮君衷我銘
福州府知府張公配王氏宜人墓誌銘
福州公始為諸生娶于邵七年而邵卒繼室以王宜人
於是公既舉于鄉矣既而授官歷同安知縣福寧知州
丁母憂起復補涿州宜人誥封今號公擢今官二十五
年以卒卒二十七年宜人卒於是夀八十有三矣先是
三年哭其長子珤而慟乃始遘疾其卒也其仲子琇率
其孫立等殮且葬焉以其從舅王僉憲獻夫狀請銘於
某某於邵宜人為族諸孫故以祖姑視宜人銘故不能
辭也王之先為揚之太興人元宣慰副使端翰林學士
璽其遠祖也元季徙無錫再徙鄒岐三徙江陰東常里
今居之曰迪曰汝振曰宗奭曰致遠者宜人之高曾祖
考也致遠娶于吳而生宜人幼有女德年二十一歸無
錫張氏雍肅有度事舅贈知州愼庵翁及姑錢太宜人
得婦道甚接諸姒以惠佐公以禮公初之同安太宜人
以衰年辭不就養宜人留侍焉居數年宜人侍公於福
寧嘗退自錄囚不樂久之宜人曰吾嘗聞先生誦虞書
之言曰與其殺不辜寧失不經何不樂之有公朝正京
師宜人過家太宜人年八十餘矣病痢幾危宜人侍之
加謹越數年乃卒公在福寧宜人偕歸謂公曰今姑之
喪非昔舅之喪之時也雖厚不謂之踰公從之公在涿
州從者以服食異宜為宜人憂宜人固淡如也公以異
政當受誥宜人曰邵也没無子先生其忘諸乎公曰賢
哉汝之言之也有國典在汝且不忘吾惡能忘之吳母
無依宜人養之終身卒葬錫山遷致遠翁而合之又數
年公自福州朝正京師還卒於家宜人以其子珤等葬
之於惠山新阡正德己夘珤赴臺試暴疾卒宜人為之
服三年曰吾聞吾仲子琇稱禮之言云弘治正德間再
遇太皇太后之喪持服如制人異之宜人曰吾矯也與
哉而吾異也宜人天性勤儉從公歷三官四地皆宜之
蚤作晏息無寒暑一致或勸之少逸辭以非好耋老猶
矍鑠論者歸其淑静之故内自媵婢外至族姻鄰里為
惠不同同歸於感卒之日呼琇而語之學戒之疎逸且
謂汝學禮喪宜從禮汝長姊之夫周於世故亦宜參之
言已遂瞑是為嘉靖元年三月四日子男二人長即珤
邑庠生娶陳氏次即琇邑庠生娶過氏女三人長壻為
太學生華麟祥即宜人囑琇者其次為太學生盛武臣
其次為庠生談一駿孫男七人立冠帶從事錦衣娶成
氏繼陸氏仲貞娶江氏叔宣娶王氏季師聘某氏芳譽
聘李氏芳問聘惠氏芳名尚幼女孫四人長適邑庠生
施顯卿次適華渠次適孫良次受倪柏聘葬以其年十
一月晦壬申合福州公兆福州公諱遜字時敏别號鈍
軒宜人以福州異政將受四品封公卒而命不果下故
稱從前封云銘曰二女同居志恒相戾至於繼室亦前
之忌封不忘前維王之賢德則多有我銘是先
慕稼朱君墓誌銘
君諱振字從德朱其氏慕稼其别號也其先在東晉繇
吳徙越宋内殿崇班閣門祗候明知邕州卒贈刑部尚
書自四明復歸于吳其子公綽登天聖進士官至光禄
卿知舒州卒贈少師孫長文嘉祐進士官至秘書省正
字兼樞密院編脩官程伊川蘇眉山皆嘗薦之者也歷
若干世成忠避亂光福巽為吳縣尉徙東墅宗式居通
安橋皆不出吳中其子桎始自通安遷無錫之新安君
高祖也能㧨業如土著曾祖矩又西徙前漳祖仲南承
世業而益裕之加以問學嘗代父為椽有隂德活若干
人家望遂振父轅號稼軒初娶浦繼室姚氏生君少讀
書善記稼軒懲仕而罹法者不俾卒學君長修孝弟惟
日不足父夜吟而慮其忘也嘗命筆於君君徙臥寢側
先吟而聽不待呼命無寒暑間養其伯祖軒又為伯祖
輅之縣尹訟田而歸之為叔祖軌之子昇置田與宅鄉
有梁杠之缺率佐有司以治皆父志也伯兄拱蚤世撫
其子舄如子治其家事如室力白其誣舄死保其孤至
于遺孫翼哺周至教其仲兄擇之子鈇鉞不能就傅者
季弟搢搆禍於人日夕叵測君禦之智力兼竭施及群
從皆然君與人交以信臨難尤能執義其友有陸大本
者縛於豪強高惟清者人閉其子室中君率衆解且出
之平居循循里閈間非遇事不知其若是奮激也父殁
當析産人虞君之争不虞其讓讓行而虞者媿歲饑令
賤糶糶者顧得利君糶如數乃止曰因災為利吾耻之
謝勸者不聽凡助喪葬不顧其力然能周旋其間寡則
以已多則以人必求有濟義田義塾力不逮志語及輙
嘆之再長鄉稅徵輸大議必與聞焉供足而民無怨聲
暇日手古人詩一冊吟哦終日若不嬰於公私者教子
甚篤而尤注意於衮鈔書至數百卷延師無遠近惟其
人御史絃其諸子也推官恩其諸孫也科第相後先衮
舉于太學文學尤有名皆教之力面折人過而樂於受
人人始或忤而卒服之老而謝事極樹藝遊觀之樂興
至吟詩藳藏于家凡四三帙自謂不知其衰俄病中乾
數月而卒卒之日為正德己夘六月某甲子蓋前二日
猶能手書云夀八十二娶華氏繼杜氏先卒子男八人
長珮次瑾次即衮次瓛次熊君命後舅氏次扆次褒次
褎女七人丁舜年秦坤華球尤晉魏寅蔣曄其壻也其
一人先卒孫男十人士冕士允士元士充士覺士觀士
覲士先女九人適過詔浦應熊鄒契談愷鄒壬餘幼曾
孫男十人女七人葬以卒之三年嘉靖改元壬午十二
月十二日墓在開化鄉閣照山之東麓與二配合兆先
是一年衮問銘於予至是以兄珮來請銘曰朱繇吴遷
越望自宋世以官重邕州舒州樞府編修世業作求巽
尉吳邦家于東墅門戸乃樹通安再徙至於前漳前聞
以光君政于家承其祖德有子觀國閣照之下四尺者
墳我銘以文
明奉政大夫修正庶尹工部郎中進階朝列大
夫李公墓誌銘
公諱珵字汝璧姓李氏别號東山其上祖賡始自邵武
徙居無錫宋元豐間䕫舉進士歷官右文殿修撰賜爵
隴西縣男卒葬邑西湛峴山其子忠定公綱請膠山寺
奉其祀子孫蓋世守之自宋末至國初三徙之黃塘之
始居者公高祖士忠也曾祖惟先祖時皆隠跡民間父
泰字允通以公貴贈奉直大夫刑部員外郎母華氏贈
宜人公以布衣舉成化乙酉鄉貢五試禮部至甲辰歲
始以吏部考第一授大理寺司務三載受勑進階登仕
佐郎以端介稱九載考最陞刑部浙江司員外郎以詳
愼稱尋丁内外艱終喪補工部虞衡司會重建清寧宫
公閱木桑乾河有敏幹稱未幾進郎中奉勑提督遵化
鐵冶有嚴明稱於是群奸搆毁左遷福建市舶提舉公
過家遇疾上登極詔復其官如故公遂請老正德改元
以上兩宫徽號恩進階朝列大夫越十有二年以疾卒
公初在大理以父母違養嘗迎致京師數年歸歸數年
復請歸省賜道里費以行中朝諸大老皆有贈言鄉人
榮之繼遭兩喪卜新阡龍山事以時襄觀者稱治誨諸
弟各事事復罄舊業遜焉無吝色有義之者公曰吾以
是慰吾先人惟恐不足何義之敢言哉公居官二十年
共儉和惠自僚友至胥史輿皂無不感服既解官歸里
居翛然非山水之遊不出嘗感司空圖所謂三休孫昉
所謂四休者以其說榜于小齋朝夕吟哦其間家忘其
貧身忘其老最晩復徙厥居人不堪其勞而公漠如也
所著有東山白冶前陽龍山諸藁總若干卷大理評事
嘉魚李茂卿嘗評之公卒正德某年某月某日距其生
宣德乙卯某月某日春秋八十有三配過氏封宜人宋
徐王郡馬孟玉裔孫瑗之女也先六年卒子男三人長
曾次高次雍女三人長適江陰任守誠先卒次適蔡元
載次適鄒天與孫男六人文聲文鳳邑庠生文著文衞
文龍文麟女孫四人長適華貢次適華珂次適江陰庠
生徐綱其季也幼曾孫女一公葬以卒之某年某月某
日兆於刑部公之側與過宜人合屬有遽令墓缺志石
雍也以請吾母太淑人於宜人為族姪予舉進士觀大
理政實以友義尋姻好于今四十年矣銘其奚辭銘曰
梁溪之李繇宋相綱公明俊造乃耀前光司寇司空自
廷尉擢四任三階執事有恪公年未老而賦歸來詔若
為公載進厥階燕歌嘉賓夀稱大耊曷維其藏西巖有
節
古行翁墓誌銘
翁姓王氏諱竒字世英其號古行者蓋士大夫稱之云
爾非翁自謂也翁初為諸生穎敏絶人治尚書兼通易
詩二經凡數十萬言翁皆成誦且兼通天文卜筮星數
之學或曰有異傳焉然自得為多提學張先生和試其
文而竒之再舉不利以友冤白有司至于訐且抗提學
張先生悦謂非規也黜之同事數人皆力訴以復翁獨
落落鄉里者數年成化壬辰其友潘提學禎以進士起
復上京師謂翁曰子盍遠遊乎天下之大豈無知子者
哉翁至京師董司寇昱館翁於漷縣里第為從子師久
之欲妻以姪翁曰非吾耦也辭焉有薦為恭順侯教讀
者或毁之冢宰尹公翁見公言無卑辭公色於堂翁悵
然而歸遂漫遊金陵三原公在兵部方為權貴所尼屬
翁筮之翁曰公歸矣越三載其起當銓衡乎已而果然
時翁在京師或勸謁之翁曰今吾不可謁矣乃復之金
陵既而又之京師居數年之江西之河南之山西之兩
淮晩而東歸徘徊吳越之間者凡十年翁雖以術遊然
惟神而明之之義不敢自怠於修凡語人又必附子服
惠伯之說故縉紳先生猶以儒者待之翁亦以自待嘗
謂人曰吾平生所敬者三人謂謝新建胡淳安及予予
媿乎其言予侍養歸之二年翁自其家以其子宗元來
訪翁病温將死宗元請徙館予不可既愈乃歸越三年
庚辰訪其舊令楊通判修于温歸三日病卒八月閏十
二日也年八十七於是宗元校書于我二泉書院子嘗
許為翁傳其卒也宗元以請遂為之銘翁在金陵吏部
官欲黜二御史而問其命翁曰命豈宜問於公哉進退
人才固有不在命者不對而出刑部逸重囚主者屬翁
筮之遇恒之大過翁曰五為囹圄賊入矣其焉逃之計
其獲日與時皆不爽聞者皆色然駭陳指揮妻死將歛
其女病問命於翁翁曰女固無恙其母亦且未死後當
生二子即欲歛其必越午午時妻復生後果生子二人
王郎中應奎問命翁曰是火氣太盛若官之南所至必
有火災後守台州既上三月郡中大災十室九燼王以
疾去翁在淮安屈總漕直問張冢宰綵之命俾為書寄
之翁曰是固大顯然今將敗矣吾不敢為書也是歲秋
游歡谷山中仰見玄象嘆曰客星主急變奈何越三日
復觀焉則喜曰無事矣未幾逆瑾敗此數事其尤異者
其他事尚多不書翁孝友天至有所得歸付其弟世善
以養其母母年九十餘翁為兒態悅之有嘉果必䄂以
奉然介甚苟非義雖千金不顧即受於知已亦惟足用
而已京館人被誣繫獄翁為直之其妻邀夜飲翁閉門
不納明日徙去聞人之善亟稱於人其有不善面詈之
至不能容陳知縣衮舉鄉飲大賓再拜門請翁辭之曰
無暇者可以與此吾豈不自知哉此皆人所謂古行者
翁之先在宋有諱實夫者始自杭州徙居天台又三世
至翁之曾祖貴亨永樂初以人才舉官至光禄丞祖伯
玉甫成室與産父仁禮教授鄉里門多顯人母楊氏翁
自知數竒不受室以宗元為之後其弟世德之子也娶
戎氏有子二人曰蒙曰需女一人宗元先是為制栢棺
茲歸治葬以明年辛巳六月丙申襄事墓在後洋之原
從先兆也銘曰可貧可賤不能為䛕虚中季主託焉以
逃(卟)斯人也湖海之游(卟)歟山澤之臞歟人曰古行墓
吾將書之
華碩人張氏壙誌銘
碩人故福州知府鈍軒張公之女待選國子生華君時
禎之妻國子生雲之母也其卒也今致政太子太保刑
部尚書莆田林公既為之銘雲學于予以予知其家世
復以壙誌屬焉張華皆無錫人張自福州公以上皆世
隱德其父文簡贈涿州知州者尤稱里望福州以鄉貢
進士歷縣令州守至今官於其族祖義士飛卿暨其子
尚書惟中世望不落莫士夫談之華之先出春秋宋戴
公在齊有孝子寳居慧山之華坡寳之後以仕居中州
者蓋若干世宋處士原泉始復來居梅里之隆亭五傳
至處州錄判某稱惠而文又再傳至元太尉府知印山
心精於史學有所著述其子開二入國朝以耆年不仕
又再傳至康伯益尚隱節其文雅稱於三吳者與王孟
端俞朝宗吕志學陳子莊及其族人東湖竝又歷荃本
盛二世至時禎之父坦庵諱棟字良用蚤游邑庠晩亦
遂隱初碩人之配時禎也以贅福州謂坦庵世誼謂時
禎也材故碩人既成室則念曰吾父之為此舉也為吾
弟幼而祠墓無所託也為吾母王宜人之母吳無所歸
也乃謂時禎曰吾女子也不能幹蠱子其代我時禎克
事事而加之以敏故福州官廉而不甚貧凡所屬者皆
濟既而坦庵業中衰而義不就迎養碩人曰舅姑如此
子婦何以為心哉乃勸時禎請于福州脫簮珥築室於
石羊涇奉坦庵及其配吳居焉石羊去張居一里而近
凡朝夕省問雖不能日不失旬朔久之弟珤長能勉於
家而二老漸衰碩人又請從之以養於是家道日富凡
省問于張者旬朔必躬朝夕必使視昔于石羊加勤福
州以是無家慮碩人在張嘗與逆珤之婦陳及歸妹盛
氏珤也侈能約之為謹其在華又能調劑其伯叔氏及
其娣姒反戾為和時禎亦以是無室怨其居舅姑二喪
後先豐儉惟稱於時禎有相焉福州之卒以在室之服
服之曰吾固與嫁者異王宜人哭珤而病問無虛時其
喪也哭不絶聲蓋三日亦病此葬不廢哭逾年而痢乘
毁以卒臨終囑其子雲甚詳語皆合於忠孝誠敬是為
癸未八月二十一日春秋六十子一人即雲娶楊氏女
四人長受鄒一䕫聘與其次俱殤次適秦濙次别出適
吳性孫男三人長復初聘莫氏次復禮聘史氏次復誠
聘曹氏女孫三人長聘於秦采次安如石次俞寀跡其
父若祖則楊為温州府通判致仁秦為撫州府通判國
重故方伯中齋公之從子今司徒鳳山公之族兄莫為
鄉貢進士僉吉史溧陽人為光禄少卿遜仲曹為吏科
給事中于德秦為鄉貢進士國和於國重為從弟俞為
山東左參政國昌皆名宦也鄒居泰伯吳居閭江安居
膠山皆望族也雲敏而好古久淹科目當碩人病醫禱
甚劬喪能讀禮事必稱父命蓋碩人素作其志且相之
勤及得不得又稱命以慰之若嘗聞古賢母之故者雲
於是所得多矣初喪時雲既請於南沙莫君銘其旌曰
碩人又自叙事行凡若干言請於企齋張公為狀碩人
之前母吾族祖姑也知碩人久今參諸張狀為序及銘
福州諱遜字時敏時禎名麟祥墓在邑南九里涇之原
從坦庵兆葬之日以卒之又明年某月某日銘曰始事
在室以厥良人為父母效力卒事于家舅姑焉依而父
母不遐彼婦從人如匏斯繫若而人者從從皆義君子
曰孝蓋其在斯而致毁以病且死于嗟乎其尤可悲也
夫
秦冢婦毛氏墓碣銘
毛氏今南京太僕卿礪庵公珵之仲女歸秦氏為太學
生國英君配國英名銳江西右布政使中齋公䕫之冡
子也毛之初歸及事其祖舅封知府修敬公蓋為婦二
十有四年以卒卒之三年國英以其子濂等葬焉太僕
公既銘其幽復以墳前之石屬予國英之子汶為予季
女壻嘗述其母之賢於予曰吾母出吾外祖母韓孺人
克遵其教柔嘉淑明女紅外能誦書作字年十九歸吾
父事吾祖母沈恭人孝於是有吾曾祖之喪吾祖病風
未幾亦卒祖母不勝哀母代以事事不離左右喪甫襄
祖母以二少姑未嫁為憂母請出裝奩以助父乃遂歸
妹既而祖母遘危疾母日夕侍者數月比愈而吾錢氏
姑久病卒祖母䀌傷成疾亦卒父哀毁不能起母躬相
殯殮過氏姑有幼女育於祖母母遂撫之如祖母在初
外祖母疾母聞之泣而往少間亟還曰吾不敢以母事
廢姑事也比祖母卒猶然母雖生豐盛寸絲粒粟未嘗
妄費凡服飾器用自嫁時所有外不逐時好更製一物
祖母衣或敝則手自補綴父見之曰無媵婢乎其然也
母曰此吾母所以事吾祖母者吾敢不以事吾姑父以
淹䘏場屋為歎母曰命也君子行業不有大於此者乎
外侮至勸之勿校母凡七姙存者三人吾兄甫成童即
速父延經師教之母體弱過勞則病病惟飲藥不事鬼
與常情異甚母疾亟猶屬外祖母為父置一妾曰此須
及吾未死吾死或未忍也凡内事如我後何蓋越一月
而母卒矣烏乎痛哉汶之言多不悉記記其大者如此
比讀國英所為狀亦如汶之言乃叙而為銘毛為長洲
名族如秦之在無錫而太僕公望特顯毛諱某字某年
四十二卒以正德丁丑八月二十七日先是數月毛病
初起歸省韓孺人子漢從之一夕暴死毛極驚慟疾復
作遂劇子三人長即濂娶太學生盛武臣女次即汶皆
邑庠生又次則漢嘗聘熊布政良佐孫女孫男女各一
墓在惠山聽松菴右沈恭人之兆之側葬之日已夘十
有二月甲申銘曰維訓之能其難資富丈夫則然矧維
女婦毛嬪于秦曰若令人厥德奚在葛覃有陳孰婦無
姑而鮮克孝卒歸之名以申壼教
方母王安人墓誌銘
安人王氏方撫州學之母也撫州為刑部主事時封今
號與其配封刑部主事府君並命越若干年以夀卒先
府君之卒一年先是撫州以覲畢便道夀安人于家安
人執其手曰吾衰矣安得汝常左右我乎撫州泣不能
别至撫上疏乞歸至再安人使人止之曰汝固有職前
言吾情耳比卒撫州以不及歛追恨罔極將葬詣予請
銘因述焉予聞而重傷之按樂戸部鳴殷狀王之先無
錫人後徙常熟之楊溪元季有號鐡菴者為鄉聞人徐
御史士衡為傳稱其簡重沉毅周僉憲士倫誌之尤悉
安人高祖也曾祖崙鄉貢進士祖鎮父孟清介朴多聞
識安人之歸府君孟清實擇之及歸皆曰嘉耦安人事
舅姑如父母而加愼姑老至九十餘尤極順適凡烹調
非出其手不敢以進於是産殖廢於外侮府君力穡自
樹安人輔以蚕織家乃再起有四子且長安人贊于府
君謂學也弱而敏讀書其成名乎蓋自里塾至入邑庠
夜歸必問所業督之溫習比領鄉舉試禮部再不利督
之如初既登第官刑部歷主事員外郎郎中每戒往視
者曰吾不知書吾聞刑官往往以喜怒輕重人罪至有
䧟之死地者人禍天刑其能免乎汝見學謂吾言云及
在撫則又戒往視者曰天下之守一也吾郡有守民或
父母之或仇讐之此無他仁不仁廉不廉耳治官如家
不可一日忘也吾言云汝見學亦云其娶婦嫁女服飾
器用惟質素是尚為子孫作式其訓言諄切不啻謂撫
州者安人卒以丁丑九月十五日享年九十子四人長
庠娶陳氏次序娶陳氏次塾娶楊氏其季即學娶鄒氏
封安人女一人適顧公式孫男七人鵬龍鳳鸞鷺顯穎
女孫七人曾孫男六人震霑皆龍出霽鸞出承祖承裕
皆顯出登鳳出女四人墓在香涇之西原與府君合兆
葬以卒之又明年已夘某月丁丑某日甲申府君諱碣
字廷立晩號松鶴無錫泰伯里人其家世在其譜銘曰
四命之養一命之封維國既庸之九齡乃考良人是從
維天既終之德則多有我銘其徵之
容春堂續集卷十五
