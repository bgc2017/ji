容春堂别集卷八明卲寳撰
墓表(六首)碣銘(二首)傳(三首)行狀(一首)
明封太淑人張氏墓表
太淑人張氏故贈都察院右副都御史前常德府學訓
導致仕菊庄先生縉雲周公某之配後公卒若干年以
弘治乙丑某月某日終于家先是厥子南以右副都御
史奉勑廵撫大同今上登極上兩宫尊號太淑人進今
封至是都憲得訃東歸疏以例請得諭祭及葬葬有期
謂某昔同官江西嘗獲拜太淑人乃屬文以表墓道寳
辭不獲則受其狀而讀之按狀太淑人諱某字某其先
湖廣江陵人其父曰楚正統間主縉雲縣簿時菊庄公
方弱冠力學有俊聲縣簿公遂以太淑人歸之太淑人
儀質端重德性純美孝敬忱肅慈惠懇洽事菊庄公自
諸生至于有官及見都憲之成壽高禄厚禮秩有加而
厥德益懋於周氏世望為稱君子論女則者必以太淑
人先焉今茲墓道之書所以風示夫人不宜縷舉寳特
論次其一二大者初太淑人之歸菊庄公也遭家中微
敝廬薄田衣食僅充衆謂必不能堪太淑人入門即與
妯娌同勞逸無幾微驕態烏乎貧者士之常當今之時
蓋知者鮮矣若太淑人厥惟賢哉菊庄公性剛毅處族
姻寮友有過輙面折不少貸太淑人每温言釋之甚則
極陳禍敗事以相戒必已乃止烏乎忍濟容大非君子
不及此若太淑人厥惟賢哉浙東民俗競崇奩貲養女
至二三輙不舉呱呱泣盆盎中有不忍言者太淑人相
菊庄公生女六人一無遺棄諸子婦守為家法烏乎習
俗移人賢者不免天性之親忍自戕賊雖為人實獸不
若亦獨何心若太淑人厥惟賢哉諸子既長菊庄公教
之極嚴或至傷恩太淑人曰吾觀兒軰異日各有成就
第從容誘掖當無不化何苦乃爾烏乎父子不責善夫
人知之而弗能自克若太淑人厥惟賢哉太淑人既受
封家亦漸裕内媵外僕足備百役而祠堂時祭及寢墓
祭牲酒脯饌必手脩製極于潔腆不以委人自奉約薄
無改于素其暇日織絍補綴每一燈至夜分以為常烏
乎貴而能勤富而能儉古詩人猶稱美之若太淑人厥
惟賢哉凡此數者非獨天質若有學力焉故有一已足
書矧多有之而他行又有不勝書者書其大則小者可
知也烏乎德一也而在女婦成之為難蓋姆教既廢脩
飭由已非若男子之有師友相切磨也然德成而無賢
夫子雖有令淑之實密于閨門弗克彰顯以樹風聲為
世教重始之難其難在已終之難其難在人惟太淑人
始終一節人已克恊以迓承天寵生殁榮哀無愧於君
子之論某不佞願以是為天下道之太淑人壽七十九
有男子四人長魯次即都憲次邦次易易邑庠生蚤卒
都憲由進士知六合縣擢監察御史按察副使按察使
右布政使召為今官有學有政風裁自持偉然天下之
望太淑人始封孺人今為再命云女六人者陳槐朱鎜
丁淳李暹羊覃洪奎為其壻孫男曰某某某凡十六人
烏乎盛矣是宜附書若夫塋兆方向及葬之月日有少
傅姚江謝公誌銘在茲可略也
陳母王氏太宜人墓表
正德元年丙寅八月十五日戸部郎中陳嘉言之母贈
太宜人王氏以疾卒于家先是九年弘治戊午郎中以
主事考績太宜人受勑封太安人又六年甲子又以員
外郎考績太宜人乃受誥進今號某嘗觀在勑有端莊
謹飭之褒在誥有禮義儉勤之譽大哉皇言足以彰太
宜人之德矣宸章煥爛被之穹碑昭揭墓道將永世無
極郎中謂某昔同官相知又以表墓見屬謹按太宜人
姓王氏父曰某母某氏世為無錫人幼聰惠嘗從父舟
行遇盜坦無驚色盜果不犯而去識者已知非庸流凡
女紅不煩母訓皆合尺度及笄歸于陳為贈奉直大夫
戶部員外郎野葵府君配既入門執婦道事舅姑得其
懽心於府君或規之或相之皆歸于正族黨姻友能言
其事府君卒家道中替太宜人躬舂㸑以撫諸孤夜則
絍綴率至四鼓乃罷子若干郎中為長命就學資給之
需悉自已出不知其措之難也既而郎中學有成鄉人
子弟請業者衆脩贄歲益而力勤弗怠及郎中舉進士
授戸部主事屢迎養京師不從至分俸歸則曰我何以
叨是賜哉每受必拜郎中三使過家皆旬日促行不使
久滯乙丑三邊之使訛言有警頗憂之及歸曰幸矣促
行益切但以明年七十期再見為言郎中不忍離也遂
留其内子范宜人侍焉越四月疾不起烏乎吾聞仲尼
以先事後得為崇德然非知道君子未有不昧者故在
當時猶難其人而况後世乃有女婦如太宜人者哉初
太宜人訓其子之學也蓋知夫人必如是而後為人不
知榮禄之在後也及夫封之旣加養之旣備則又競競
畏抑惟舉臣職為其子勉而不敢自以為功前日之心
於是益著由是天鑒厥德以成郎中郎中文行政績焯
焯于時崇階厚禄生養沒祭華顯盛大有不期而至者
君子考其平生允如勑誥之所嘉奬其為表也孰大於
是而尚假於寳之言哉某不佞因郎中之懇特原太宜
人所以立心者敬文于碑為鄉人告府君諱璲字德潤
野葵其别號孝友直諒孚于邑里愛讀魯齋大學要略
及諸史略微醺命兒軰歌詩擊節慨慷有古烈士風濟
貧恤喪能悉其力教子極嚴至引髮繫楹以警睡太宜
人壽六十九葬以卒之某月某日墓在某地子三人長
即郎中名策次某次某孫男女凡若干人是為表
南京鴻臚寺鳴贊月溪王君墓表
君諱顥字希程王其氏月溪其别號也世爲無錫人居
邑西甘泉里高祖貴一曾祖仲圭祖伯啟父原敬號樂
善娶于張生君君幼有志於學治詩經為進士業樂善
翁喜而進之翁卒君葬之以禮邑宰河間賴文玉聞其
賢也聘為師以教其子君出入縣廨言動不妄頼宰益
重之繼補庠生與陳戶部惺泉及張太守元之吴侍御
遜之三公為友既而各登第君略不為動鄉邦多之若
過太僕九臯軰出門下者數人雖貴猶執禮如故後公
援例應貢適有教職之選君辭以母老卒業南雍時太
宰晉陵王公宗伯華容黎公司成金谿徐公咸稱重之
比歸母益老君事之益謹母卒弟兄繼之君備物以葬
念所居鄰邑治先祠逼狹弗得展敬乃遷城東新居為
終焉之計於是年幾七十邑宰姜士元勸之就選故有
茲命既抵任孫卿一見之以得人為僚友賀未幾乞致
仕歸杜門非公事不出君善治產晩益饒裕作書屋于
所居之右疊山引水雜植花竹堂曰成趣亭曰醉吟有
餘情焉仍集歌童數軰日與陳方伯晉庵諸公極過從
之樂雖性不喜飲每會輙欣然忘倦賦古律詩往往有
得意句其曰吾心拱北時時事願繼三王作四王尤為
人所傳誦故題其堂曰拱辰云君平生視人猶已過輙
攻之善輙譽之有疑必商確求是莊重典雅出言有章
尤篤於教子嘗謂曰六經惟易理最奥不可不學乃遣
其子卿從華少參靜庵公游君親課督不少休暇卿應
例入南雍君忽遘疾卿會得依親例歸君喜病為少差
卿侍湯藥數月卒實戊辰六月二十六日享春秋七十
有六配李氏繼鄧氏子男一即卿女三長適義官張瓉
次邑庠生莫愈次周普孫男三東秉采孫女一卿以明
年某月某日葬君于惠山河滸之原旣得銘于張黎平
而墓前之石乃以屬予遜之吴侍御實狀其行予嘗謂
士大夫之於仕也知進非難知退為難知退而能樂之
又難之尤者也若君者懷抱利器累舉累屈由例以進
庶一盡吾衷於國旣而辭冗居散辭近居遠始上而遽
歸自適於湖山之間優游康適以至於老所謂退而能
樂者非君謂邪予於是重之予在邑庠辱君忘年之雅
寢門之哭旣舉于聞訃時矣兹因卿之請復為之表以
詔其後人俾有考焉
勑封承德郎戸部主事劉君墓表
戸部劉主事鵬監船税于蘇也厥父封君實來就養未
幾以疾卒于官舍人或為戸部憾焉君子曰生養于子
也沒殮于子也歸且葬于子也子之幸也何憾之有或
以慰戸部戸部哭而興曰幸則幸矣某敢自逭吾罪然
有不朽可圖敢不勉於終於是旣請銘于少傅守溪先
生王公復自為狀介吾邑侯馮應奎以墓表見屬予嘗
聞戸部之善於大司徒劉公今讀其狀知君有大節者
二劉世居京師數世至君早失怙恃乃能自力於農每
誦古人言則思企焉及戸部生曰此宜業士遂習舉業
嘗誨之曰讀古人書當效古人言行用以此不用以此
舍此倖進其能為人乎戸部用是砥礪經學舉順天鄉
薦登乙丑進士今為戸部有聲人以君為能父君事繼
母李氏敬而忠終身不衰李亦感而加慈嘗曰何以報
吾兒君垂泣謝曰吾父蚤世今見母如見吾父吾方懼
事之弗周而敢望報乎人以君為能子吾嘗見世之人
慈溺於愛孝衰於遠而君之為父子如此足以表矣乃
若居喪也哀奉祭也豐撫姪也恩睦族也惠處朋友也
義鄉之人稱之無間於家又皆有可書者吾特取其大
節先焉以為後之人詔君諱華字世美其先山西太原
石州人國朝洪武初隸神策衛籍實居今南京永樂初
分調今京師歴四世至君祖福源父聚母趙氏繼董氏
李氏君生正統已已二月十有一日卒正德庚午七月
十有二日壽六十有二配王氏封安人子男一人即鵬
孫女一墓在順天東安嚮口村之原其葬年月日則具
諸誌云
明故封文林郎松滋縣知縣華公墓表
公既葬十又幾年其子辰州知府前戸部郎中津始立
石表于其墓衰絰詣予請詞焉公受國封典厥有美褒
而群行焯焯具銘諸幽為宸章輔某又何以表之惟公
世出南齊孝子寳其來也遠生禀孝友之性於父母命
無小大有劄記之敬母卒有毁形之哀父疾有由衷之
憂妹與其夫殁有躬視之愛殁有殮殯營葬之勤此其
行之大者或遇横逆有自反不校之恕偕遣二子從明
師補邑庠弟子有為國之忠津舉進士筮仕松滋有勤
勞之勉及進刑部有欽恤之屬掊尅苞苴鍛鍊羅織之
戒晚歲居鄉請浚秦塘有惠民之利及享分俸之養有
知足之感終日尋繹漢史故事有慕古之念杖屨逍遥
與鄉老觴酌有忘世之度又皆人所難吾書而詔夫鄉
人蓋無媿辭焉烏乎天下之理感應盡之矣華氏若公
以上世有隱德不圖其家之蕃也及公之父景榮翁贅
堠山錢氏盡辭婦財而竭力營立亦不圖後之顯也今
公旣封而其配同之子凡五人其一為名進士為賢縣
令為材部郎為良郡守其名位且未艾孫男十四人繼
出仕途又未可量感應之不可誣固如此夫客有謁公
墓而讀斯文者其亦有所感興也哉公諱暄字伯和壽
七十有三其生也宣德已酉其卒也弘治辛酉葬為明
年壬戌某月四日墓秦塘北原蓋從父兆公子五人者
曰某某某某某孫十四人
錢鴻臚妻惠氏孺人合葬表
是為鴻臚寺序班錢君世端之墓君葬後二十二年其
妻孺人惠氏卒其子仁復仁術等啟而合葬焉禮也先
事具狀稽顙拜請予文其石表三而益勤予惟鴻臚之
父贈奉直大夫工部郎中南邱公忘予年而辱與之游
及其子戸部君益以道義相友至復術昆弟蓋三世矣
知孺人之行有可訓於其後者其請也吾其能虚也哉
按狀惠氏為長洲世族其先在宋有曰吉甫者由汴徙
吴興其子天成再徙蘇之陽山稱陽山惠氏國朝天順
間曰宗本者生以範娶錫之鵝湖華思源女實生孺人
孺人二歲喪母鞠于繼母練氏又二歲練亡思源翁以
歸鞠焉孺人弱而能勤翁每稱說古義烈以警動之卒
成女德長歸鴻臚鴻臚母華宜人與孺人之母再從姊
妹也奉直公知孺人於是乎姻初孺人甫笄以範翁遘
疾且殆孺人日夜侍湯藥不交睫者二旬比翁愈寐三
日乃寤聞者異之及歸于錢姑華宜人先卒若干年矣
奉直公家法嚴甚孺人冡婦也為衆所屬乃從容禮法
以奉繼姑王宜人宗族以為能婦奉直公嘗以堪輿家
言欲徙所居向西百步曰是為嗣續計顧力未及耳孺
人既脱簮珥以鴻臚佐其成然平居恂恂聲不出閫外
奉直公益重之王宜人尤加敬愛蓋凡祠堂薦饋悉委
焉後數年鴻臚游京師以範翁病亟時暑且疫家衆相
戒莫敢近孺人聞訃號咷馳歸躬視二殮或謂盍少避
孺人曰此而可避將焉為人終以過哀成疾數月乃已
方其疾也家人北上者密戒勿言曰恐以累大人越幾
年鴻臚得予告歸又幾年奉直公卒孺人相以襄事自
是生業日艱外侮乘之則减節諸費一以延師教子為
務又幾年鴻臚卒哀疚中率諸孤於禮常曰業不患隳
患隳汝學行耳汝父垂絶言不出此諸子聽惟謹用克
底于成又幾年年六十諸子將設燕為壽孺人曰父志
未成兒何用為是翰林學士荆溪吴公聞而韙之紀之
以文又八年卒烏乎婦人之行莫大於孝孝盡於父母
舅姑故夫說其順也子樂其慈也而衆德成焉然所害
於孝者非利則害於斯不惑可謂難矣孺人天性令淑
而孤苦荐歴所謂困心衡慮者蓋多有之宜其能然况
旣老矣而猶共抑以終其身謂可以訓於其後者莫此
為大它若處閨門族䣊雖盛節抑恒事耳且有墓銘在
皆可略也孺人子男三人其伯仲即仁復仁術皆縣學
生季為仁衍女二人長適華升次適鄒瑚孫男六人去
非去疾去偽去慾去回去怠女三人慶延受鄒聘壽延
受華聘福延受惠聘曾孫男一逢吉女二慈秀受華聘
慈愛尚幼孺人卒以正德壬申九月三日葬以十一月
十四日墓在邑西開化鄉軍將山蓋諸錢同原異兆云
未軒吴府君妻龔孺人合葬碣銘
未軒吴府君既葬於湖濱第二灣之十二年正德丙寅
正月七日其室孺人龔氏以疾卒其子文等以其年十
月某日啟未軒兆合葬焉惟墳前之石不刻無以示久
遂奉其塾賓錢君孝所為狀來請未軒之姑予從伯祖
母也故予幼辱與未軒遊今其孫汝憲又甥於予其能
辭諸未軒諱榖字民育未軒别號也其先居延陵六世
祖均聘始徙無錫之閭江子伯成仕元為青山鎮廵檢
其弟仲實國子學錄廵檢三傳至義官克勤克勤生承
事郎良素承事娶于俞是生未軒未軒幼禀穎秀壯志
脩警孝弟孚于家恭謹達于鄉而博以書史潤以詞翰
邦人之譽無間於其師友漢世所謂賢良有行義者未
軒蓋近之觀未軒之行而孺人可知已然其事亦有當
特書者孺人姓龔世為武進人祖孟本父濟洪皆隱於
耕母王氏孺人生而慧淑言行往往合古義比歸未軒
逮事舅姑孝敬兼盡於是祖母鄧碩人期壽在堂孺人
能曲致其愛吴既望族而未軒又賢者喪祭婚姻之儀
師資賓客之費賦税力役之供孺人相之井如也孺人
分為冢婦其族有諸祖姑行姑行姊妹行者各若干人
無不謂孺人有禮至于妾媵僕從及里媪鄰姬皆有恩
意尤嚴内外之辨三尺童子不踰屏閾諸婦守以為法
凡為夀六十有四在吴者若干年蓋持德如一日云子
男三皆邑庠生文娶同邑楊氏早卒繼鄒氏衮娶武進
楊氏音娶武進趙氏女一適楊文煦孫男五愚聘朱氏
汝憲即予甥忞聘王氏愈聘陸氏息聘某氏孫女六長
許嫁秦某次予弟國政子勲次華某餘幼惟孺人葬既
成禮君子謂稱乎其德未軒之行於是為光且遠矣刻
銘于表義也其詞曰循循未軒有政于家孰謂未達在
邇可遐承乃祖父資乃師友有相者誰曰維賢婦易象
相愛以助以刑若網在綱卒也相成古訓有之嘉耦曰
配璧合以藏義取正位我銘石表望于湖濱凡厥伉儷
有懷二人
華母鄒氏墓碣銘
有葬其母三十有六年而請銘其墓者曰華氏子謹其
容戚然若有終身之喪其言曰吾母鄒年二十歸吾先
君四年而没時某方三歲不自知其悲也長聞傅母言
吾母天性温淑蚤習見家法且聞曲禮内則梗槩事父
母能曲順旨父母特愛之有孝女之稱吾祖素負德望
故為吾父求配而獲諾焉比歸為冢婦莊肅安詳春秋
祠祀視滌視烹炙唯謹尤閑於儀當饋食時旋折中度
舅姑愛之如其父母孺人益虔親供膳事朝夕弗怠歲
時父母有所遺必手調製乃進以為不爾非敬也雖處
豐裕中蠺績剪製視中家加勤椇榛之贄不越戚吾父
方勵精家政而好施予勤燕欵吾母有將順之美自兄
弟婚姻以至里䣊稱吾父者必及吾母然以遠父母故
孝思日切顧舅姑家法不敢數歸寧吾外祖母卒哀傷
成疾臨終時猶顧謹泣託鞠于傅母者甚悉某旣有知
念無以表吾母者乃以告吾從叔父韶州先生凡韶州
所狀皆不出吾所聞唯公圖之按狀母諱某姓鄒氏家
泰伯鄉寔宋忠公浩弟泂之裔父曰良節例授七品階
母惠氏其歸于華為文煥配舅曰守吉姑某氏母卒于
成化乙未九月十九日距其生景泰壬申十二月二日
年二十有四子一即謹由諸生卒業太學孫二長宇娶
錢氏次察聘錢氏先是葬于椿桂山祖塋之次弘治十
一年十二月壬寅文煥遷葬于艮山新阡謹用祖命遷
母合焉銘曰有子而夭謂壽亦宜遷而從夫備物與儀
子壯而思礱石刻辭以慰厥慈烏乎悲哉
錢世節傳
錢槩字世節無錫人其先出吴越忠獻王三傳至進由
嘉禾徙錫之湖頭又四傳至正三以行義稱又四傳至
公達號梅堂徙磚橋今所居是也梅堂生閱耕諱正德
閱耕生南邱諱溥豪邁有才識以其子今工部郎中榮
貴贈禮部主事進工部署郎中世節南邱第四子也始
南邱教之業儒沈默善悟以家故不卒業既而伯兄楷
為鴻臚序班于京師家政及焉世節殫力酬應南邱無
内顧憂比析産以成室遜諸兄自闢草萊以居南邱卒
襄事畢力立門戶愈勵勤儉於是工部擢甲科或以韋
布為世節歉之世節曰分也苟無媿於禮義良農與貴
仕等耳一意稼穡益求樹藝之灋豐收歉貸雖歉弗歉
賦于公每先期退而靜處怡然自堪立小宗祠堂薦祭
告謁禮不違義賓客之過從者簡餽而豐儀知者予之
子仁衡游邑庠求師擇友皆惟其人嘗植梅後圃花時
步翫其下自謂知梅因號味梅其於世蓋泊如也年四
十八卒配華氏子一即仁衡以學稱論曰吾聞諸工部
世節貌偉而心下性樸而才密行儉而義周無武斷而
鄉曲平無文飾而姻友篤中蓋有確然不拔者知弟莫
如兄信斯言也如世節者可多得哉予於錢氏世戚徵
諸其内外無間工部之言孟子所謂一鄉之善士吾於
世節見之矣
福州知府張公傳
公諱遜字時敏姓張氏自號鈍軒累官至福州知府世
為無錫人曾祖均佑元萬戶祖定父文簡以公貴贈涿
州知州奉直大夫恊正庶尹母錢氏贈太宜人公幼有
敏識十四歲充縣學生二十四舉應天鄕試明年會試
歸益力學越再試乃入太學卒業文譽日起遭父喪服
闋又再試乃嘆曰命可知矣且仕以行義又何必進士
之科之求也遂就選授福建同安知縣時同安缺官六
年帑有隸銀若干兩或謂公悉取之公計日而取以其
餘充備荒糴本民稱其廉期年而政成縣東海上有五
戍戍長擾民且弗受禁公至而止内侍某族大而驕人
告侵其園田公立疆之一時荒政公為稱首公曰此何
足稱荒在備耳乃即縣治及鄉建倉勸分以廣其儲擇
耆老有行者司之至今不廢民葉宗發以豪干法走避
嶺下族人往往負税有死於獄者公簿其丁升分勺别
日即税完尋以治邑高第擢福寧知州福寧亦濱海多
盜公選能者責捕之軍豪張某素負力撓法至是斂跡
餘悉帖服乃定役法民七軍三井井不紊未數月以内
難奔歸服闋改涿州涿在京師西南為天下極衝使者
絡繹應接不暇而地多宦者家尤號難制前守率以是
廢政公處劇以預處勢以直不激不促久而安之凡守
之務次第脩舉郡如僻焉安州監生張錦以人命誣其
守宋某逮者三百人數年未決撫按以勘檄公公至安
數語而服任邱謝令某徑捕張指揮某下獄某訟之且
欲搏之死撫按曰此事須張某又檄公勘亦數語而服
公暇脩郡志質於宫詹陸公公歎其敏既而有福州之
擢民老幼遮留不得則脱履以識思焉至福三月理舊
務未完者干餘事發解戸以官物私販者五百餘事舊
收十邑餘錢助附郭軍需公即革去更定驛逓夫以逸
補勞民大稱便福在閩為會府鎮廵諸司交牒互判公
晨起左右酬應無遺務夜燭治官書恒至漏下二十刻
始罷城中外多火公每躬救之或日夜不再食始覺有
疾輿而述職過涿之野民識公者奔走相告咸出拜曰
今何意復見吾父母比至城官屬以下郊迎館公公堂
信宿而去還抵家疾漸亟乃諭其子曰吾受國恩不能
報汝曹宜力為吾補之言訖而逝年六十四公歴三官
四旌異政清勤公敏具在疏詞民為立碑者三曰愛民
曰郤金曰德政作者皆鉅人嘗陪祀南郊與慶成燕論
者以為盛配邵氏吾族尊姑繼王氏贈封皆宜人子二
人曰珤曰琇俱縣學生所著有鈍軒藁贊曰人有恒言
吏莫難於三知謂府也州也縣也而公皆歴之人唯見
其易不見其難也且南閩北燕風土殊異而在在宜公
公豈有異道哉書載簡廉詩咏豈弟公咸有焉某嘗過
涿知公所以為州者觀于州而府縣可推也使少假之
年厥績之懋當不止是是可惜也吾故詳著之
行恕丈人傳
丈人姓張氏字惟弟居有行恕齋故人以為稱錫之泰
伯里人父以上世為士丈人幼喪母適遭歲艱二兄各
以業養其父而丈人獨無以供子弟職於是始學為醫
師事同里黃叔洪叔洪之學朱丹溪再傳也丈人日質
所疑夜歸誦讀無憚寒暑如是者數年而學有成辨證
切脉悉合理道其變通之術暨炮製和劑之宜一時諸
醫皆莫之及叔洪沒復兄事張用謙用謙亦出入黃氏
而高明有獨見丈人與之講論以相資益故學愈精施
之人多竒驗父兄資焉自是求者彌衆丈人日不暇給
凡疑疾則歴檢方書必得其說乃用藥曰人命不可試
也每活一人則大喜曰此方驗矣雖甚富者不責其報
貧者雖有報必却不受其友朱文立嘗疾丈人治之愈
使家童數人負米以報先曾祖存一府君度丈人不受
從旁竊觀丈人遇其人為之陳友義卒却之所居狹陋
扁曰斗室或勸之廣之丈人不應蓋終身安焉年八十
而精神不衰赴人之求雖數十里外亦徒行不索輿馬
聞世事得失常為之喜戚觀其為人蓋非直精於醫者
子一人景昭冠而死贊曰古人有言人定者勝天天定
亦能勝人信斯言也丈人平生為善有隂德焉宜其子
孫衆盛且顯以收厚報而竟絶其後今雖未死然老且
耋矣將猶待天定邪
林泉鄒處士狀
君諱忠字顯之姓鄒氏糸出宋忠公之弟進士泂泂之
子樸遷無錫華莊五傳至仁榮又遷龍涇生德載德載
生師道師道生莊英果負材局在國初始大龍涇之業
莊生洪昭嚴毅爽達度量絶人人服其義洪昭生元字
以善輸粟受散官克守考訓配華氏君性行夙成髫齓
時事父母能迎意承色長益慎密每旦必省退而治事
冠裳終日夜漏下十刻始入私室貨無私蓄食無私奉
為粮長無乾沒計凡親治綜幹務當其意或有外事寒
暑雨雪出復如期弱冠再遭喪哀慟幾隕宿食喪次者
終三年年踰五十當忌祭墓祭猶號擗不已迄六十未
嘗置酒為壽常以仲兄久病長姊季弟早夭為恨與伯
兄處時節燕聚必盡其懽宗族環聽議論鑿鑿里閭傳
誦為法伯兄卒君在病哭之甚哀平居禮度矜肅閨門
嗃嗃非甚病不内處語孩提以正延師交友久無遷心
殺禮賻喪尤腆見鄉人取租量不以槩而貸息倍於法
豐貸凶糶視利為計心獨病之乃一切除去歲捐租什
一以為常稍饑則捐什二其出貸也遇饑减息如其取
租其他如賙貧濟急濬渠建橋之屬義舉尤多府縣征
役應之而已屢有勸分之令懇辭冠帶而發粟如數最
後不得辭乃命二子受之君初受產單瘠又以昆季處
故居移息東偏兢惕從事幾年有妻之喪又二十年有
塘莊之遷蓋追承考志為之而儉約自持久而后成屋
有扁扁有義外曰正德内曰崇禮此其大者餘具少宰
王公記中君子謂君善居室類其為人婚嫁既畢因授
事諸子微總綱要而春秋浸高又雅好煉養之術因自
號林泉蕭散自適如神仙中人杜門靜坐不御爐扇中
夜弗倦逮疾甚猶自盥櫛端坐而逝諸子殮以角巾布
氅遵素命也君生正統丙辰十一月四日卒於弘治庚
申六月二日年六十五娶錢氏繼惠氏子男五謙觀俱
義官豫晉升女七長適禮部員外郎錢榮次適郭悦生
員吴文華錡義官華寅過楠浦會孫男七承祖紹祖學
祖式祖述祖纉祖胤祖女九長適華世禎次許嫁楊耒
華淨徐謐華琨錢永年華榖餘未受聘君卒之明年十
二月十七日謙等葬於寧山先塋從其父兆乃具事行
請為狀將乞銘焉寳嘗聞君氣雄度遠公懷直道表裏
無間雖處田里而憂時憫俗恒若疾疢慕善嫉惡崇義
後利喜與士君子語欵洽慨慷聽者起敬其論天下事
悉中機宜至於封域道里歴如指掌朝廷典故亦往往
能道其槩幼不及學壯歲熟讀學庸論語及獵涉通鑑
綱目尤好誦老杜詩時有賦詠忠憤激烈要亦近之晚
嗜周易昧爽起秉燭坐誦久而有得卦賦一詩櫽括大
旨書法兩沈搨夲數十皆莊重縝楷寳家食時即知重
君近嘗為君記務本之堂謂君可比漢之孝弟力田有
行義者而文雅過之今君已矣能不一執筆以慰其子
哉謹狀
容春堂别集卷八
