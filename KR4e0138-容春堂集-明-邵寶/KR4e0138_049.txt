容春堂續集卷十三明邵寶撰
墓表(九首)
墓表
明故山西布政司左參議王公墓表
王公廷瑞葬泰州某原之若干年其子揚州府庠生延
祀始克表于其阡渡江東來請予爲文其季女壻某官
某爲之狀公予同年友予爲戶部郎中時又嘗同官公
之墓固予所當表也况延祀再請益勤予其何辭按狀
公姓王氏諱璠廷瑞其字也陜西鞏昌府寧遠縣人國
初有以人才官其縣者後遂居之高祖謙曾祖仲榮祖
興咸隠弗仕公之父永昇舉景泰癸酉鄉貢授河間府
知事以公貴累贈奉議大夫戶部郎中母賈氏贈太宜
人河間四子公其季也少穎敏不凢河間竒之遣與其
俊彦者游公弱冠河間當考最嘆曰吾觀吾子惟璠也
偉其將以材顯乎吾髮種種尚可僕僕人下乎遂辭職
去歸其鄉命公入邑庠戴恭簡公以按察副使督學見
而器之會同舍生侵學傍隙地衆愬于官以齒推公爲
先公素伉直頷之事閣不行衆更詭爲文投之縣代署
公名非公意也尋覺發于巡按視原文有公名例出爲
掾戴公聞之曰吾識王生豈爲是者哉然莫能救也是
歲癸卯當鄉試戴公乃牒縣以掾入試遂得舉自逮事
至是凡八閱月耳明年甲辰登進士第河間疾且革聞
報喜曰吾願畢矣尋卒公聞訃奔歸伏地大慟以禄甫
及而親不待有終天之恨焉築廬墓傍手植松楸置祀
田百畆服闋奉繼母徐氏之京授戶部主事監督臨清
水次倉同事中貴剥尅萬狀酷流諸郡公力與之諍朞
月間縛奸胥輩二十餘人皆寘於法時有真部使之稱
進員外郎丁内艱服闋進郎中奉敕總理遼東糧儲兼
管屯種於是邊費每告乏公杜請託謹權量尺布斗粟
必親稽焉閱實使至得羡米若干萬數考以稱最奸商
射利不遂者朋誣于廷公䟽上其狀下御史臺治而法
之凡百十餘人故事征商額外有楮價充公用公悉罷
之既還朝補貴州司奉敕儧運漕河時值某藩之國河
道壅滯公夙夜乘小舟巡視衣不解帶者四十餘日上
便宜數事詔皆行之人以爲便尋擢山西布政司左參
議分守冀北道冀北古雲中地敵兵出没不時戍卒餽
餉恒虞不繼公多方調畫邊鎮倚爲重壬戌朝正考覈
群吏鈞陽馬公在銓部方以公爲材而濠梁顧公以都
御史參會竟以臺評罷公馬公爭之不能屢稱于人先
是山東參議某者以分守在遼東與公不相能其兄
司徒公每平之公之被黜人謂某有力焉公初被黜上
䟽自叙其課績所得詞語大意謂外銓籍而信流言蒙
名士以重謗請下臺司根究屬藩府暨鎮撫臣亦有上
䟽留公者詔命之辨公再䟽摭臺評之失云云且謂臣
猶出婦借得復歸亦無顔與娣姒相見請雪其冤而許
之退事下臬司公三䟽請稽報不時上之故語益峻切
會孝廟崩事遂寢逆瑾竊柄時有勸公赴愬者公笑謝
焉曰吾以吾行之不白故忿而有言今就傍途吾之心
事誰歟白者言者愧而去公在京師久之南游至江淮
愛揚爲文獻地又以女歸兵部儲郎中洵可依以家也
遂卜今居未幾以疾卒年五十三論者謂公天性亢爽
痛厭世之齷齪忍垢者事多直遂名以是得而謗亦隨
之然夙負幹局尤習吏事使究其用當必有所樹立而
僅止乎是知者惜之烏乎孔子曰人之過也各於其黨
觀過斯知仁矣吾於公有感焉公自爲諸生伉直自許
羣議攻人輕於一諾遂蒙不韙至落士籍及居官奉使
知有國法不恤毁譽當商利交征之時獨搜刮弊端以
賈羣怨察入淵魚亦或有焉而心則共且勤矣論者媒
孽而指擿之公抗章自辯至于再三詞氣俱壯逮權奸
當路一言投隙立可甘心於人乃退然止縮雖或勸之
不爲動也公於是時寧忍一時之憤而不欲傷朝廷之
大體寧受終身之玷而不欲壊士夫之大節此其心爲
何如而凡前日所謂過者可一言以釋之矣然則所謂
觀過知仁者吾不於公有感乎今公已矣墓之草不知
凡幾宿矣公之心固有不待白而自白者予昔與公並
署頗號知公惜公之心於他人殆倍焉因延祀之請於
是乎表公長子某夭延祀生時公年已若干矣女若干
人壻爲某某洵其季也爲吏侍文懿公從子云
明故四川按察司提學副使盧君墓表
監察御史盧君師邵既擢四川按察副使奉璽書提督
學政取道省其父封御史某庵公於吳將行暴疾而卒
又明年癸未封君以其子應圻葬之於西横山之原某
官某既爲之銘又明年甲申其弟兵部主事師陳以使
事歸乃立石墓上以其所自爲狀請予表之予昔請養
歸之三年屢得先師文正公手書稱君之賢時君方爲
御史公致政家居數相從論議比公薨而君以四川巡
按過錫予始得相見師陳繼脩君好及提學再見方約
會于山中乃愆期數日而訃至矣予方恨一弔之缺今
見師陳如見君也其能已於表乎予嘗聞今之君子之
論君也由其言於上者謂之貞臣由其行於下者謂之
才臣由其潤於身而表章乎古人者謂之文學之臣吾
徵之狀君初登進士而觀政都察院也於羣衆中獨留
心吏事凡章程法比皆習而通之時都御史三山王公
見其所擬吏牘驚曰此法家言老吏所不及因薦試河
南道御史巡西直門繼巡東城於是武宗方銳意北狩
督宣府建行宫急而都御史某附麗承望其勢張甚君
上䟽請罷行宫之役而斥某邪穢庸劣不宜任用言極
激切廷中聳然比既實授清戎至東光見長寧伯某侵
奪民田横歛子粒往往逮繫死詔獄君上䟽極論請釋
無辜而還其侵地皆從之或言長寧貴戚權倖君清戎
有職何得出位君曰風聞言事御史職也况目擊其事
何可忍也巡按初至四川首劾巡撫都御史某某隂附
當路黷貨殃民莫敢指斥後雖坐他事逮黜亦以君言
故由是一方肅然人謂得巡按大體是故謂之貞先是
巡城者務繁科條以鈎摭爲能所關决多家人細事君
曰御史所治止是邪悉縱不問所治惟宿奸巨蠧要束
詳明發擿敏利譽籍籍起河間旱奏請免賦減科讁盡
出所儲藏鏹貸民全活甚衆四川地遠懼獄之久淹也
檄所司月報而時遣發之朝使方取材西南又邪人迎
佛亦道境内屬歲飢民不堪供輸君材擇周慎而晝夜
拊循之民得不擾妖人甲善幻術能刳腹出腸胃惴人
徼利又能吐火燒民廬室民益驚畏求罔不獲或捕之
輙說校以逸殆不可方物君密飭各郡同日邏捕術窮
皆伏其辜某郡人乙慓悍強禦椎埋自恣君虞其隂賊
多黨援急或生變乃先揚好言卒以計擒殺之犍爲之
蟇頥灘温江之三渡皆湍急善溺舟君擇材幹吏委以
鑿治人知其去險即安而不知勞費是故謂之才君天
資有大過人者性尤嗜學平居手不釋卷程文若擬古
詩詞清潤圓融不事刻削而新意層出少受知於太保
吳文定公太傅王文恪公都御史&KR1000;涇徐公入朝尤爲
太師李文正公所喜有相見之晚之嘆所著有方舟聮
舫二集及奏䟽詩文總若干卷藏于家按治所至以餘
力建學申教大興文治薦起賢士大夫不可起者必造
其廬禮焉死者弔祭其墓尤樂表章先賢嘗建董子毛
公二祠及浣花三陳東坡遺直四書院家居時請立石
湖書院祀宋范文穆公又求其遺像及所書田園雜興
手摹勒石其中以文穆故居湖上君與鄰焉用是致景
行意遇古蹟及山水竒勝處多所題詠是故謂之文學
夫三者有一已爲人望而况兼而有之乎且貞而不迂
濟之以敏才而不浮持之以重文學而卒歸於雅將之
以德蓋不惟成章而已殆知所以裁之者故雖未見其
止即其所至亦可以稱於天下矣君諱雍字師邵某甲
子舉於鄉登辛未進士凡在官若干年卒是爲正德辛
巳九月九日年四十有八娶薛氏贈孺人繼張氏封如
之子一人即應圻女一人適陸希奭盧氏系出范陽世
居蘇之崑山五世祖吉仕皇朝爲青州通判自崑徙吳
縣越來溪上歷四世至士誠士誠子即封君諱綱有學
行爲士夫君子所重師陳於君有師友之義故爲之圖
不朽者甚勤吾於是乎感焉因并書之
明孝子秦公墓表
養恬秦公永孚孝行既著成化間有司上於朝而旌之
越十有一年弘治改元孝宗皇帝詔加冠帶又三十有
四年嘉靖改元公年八十七矣今上皇帝詔賜粟帛諸
物明年癸未公以疾卒又明年乙酉其子鏜葬公龍山
第五峯下從其父封武昌知府脩敬公之兆又明年丙
戌其配張孺人卒又明年丁亥鏜也祔葬如禮而請予
表其墓上之石公之葬也予既爲之銘表不已複乎予
是以辭鏜稱韓子於太原王氏事固以請予乃爲之表
曰烏乎此明孝子秦公之墓也其妻張氏孺人祔焉於
乎天下之言德者莫大於孝也尚矣家得夫人則家重
父若母莫不願以爲子也邑得夫人則邑重郡得夫人
則郡重守若令莫不願以爲士爲氓也國得夫人則國
重君若相莫不願郡邑之有是且日以衆多也願之故
重之重之故表之所謂樹之風聲者今之道猶古之道
也嗟夫刺血刲肉閭巷匹婦往往能爲之公之事蓋類
焉然非其人也公生長世族有盛宋文儒淮海先生爲
之遠祖有鄉稱鉅人長德封郡太守脩敬先生爲之考
有名藩方伯文章政行稱重一時中齋公爲之兄公讀
書游藝名自己致秉節醇謹好行義事由壯至于老勿
替益隆稱賢士夫而孝行大矣方公之未旌也鄉上於
邑邑上於郡郡上於朝固其所也脩敬素稱退讓君子
於此亦聽焉至於張孺人則固與於行孝之事者也孝
也者人之同心也於是乎可見矣故孝行成而衆美歸
焉百福萃焉不惟人旌之而天亦申佑之公與其配皆
登大耊昔也同室今也同穴可謂有終鏜爲之子有學
有行以舉于鄉望于太學將薦于春官奉對大廷服列
官序孫四人淮漳瀚涵者並游庠序文學之聲相埒也
可謂有後論福者皆歸公之德蓋榮終其身而猶未艾
也不亦可爲人人之勸爲聖朝清化之助哉嗟乎孝表
於宅里有誥旨在無庸贊矣其諸福德不表則人莫之
知也予是以特書之秦之世在脩敬公中齋公碑表詳
矣公諱旦永孚其字養恬其别號其行若生卒歲月在
予所爲志張之世爲江隂流璜望族孺人之考則封東
平知州養浩先生廷美弟則今致政福建都運使企齋
公元之其詳在企齋所爲志其稱貞静純懿者與予稱
養恬公沈静醇朴者嫓德君子曰嘉耦允哉
明故福建布政司左參議節庵茹公墓表
吾姻友節庵公既卒且葬張都運企齋爲之銘其子䨤
等復以墓上之石請予表之予與公爲相知者四十餘
年於今矣公之葬予既以太淑人初喪弗克與於銘今
於䨤之請也能無言乎公以布衣舉應天成化庚子鄉
貢弘治庚戌登進士第授唐縣知縣擢寧波府通判再
擢江西饒州府同知推遷福建按察僉事尋遷今官遭
其父新寧公喪歸服闋遂倦勤不起蓋在官凡若干年
又若干年乃卒公爲進士觀兵部政以使便省新寧公
於家鄉人榮之比官唐縣遂迎養焉縣有牧馬孳息爲
難富人避牝牝歸於貧至鬻子女不能償公一反之民
納薪于易若運載價重公既爲減五之一復四其限置
集於軍城以便貿易時皆稱便雖邑多中貴家不敢以
勢撓法既去而人思之寧波專司賦公至條約既具首
革西軍儲積弊老奸避服出納清允乃以餘力修諸邑
閘百七十所民免水患中有以公姓名之者修鄞寧二
邑之學歲歉以廵守檄賑飢全活甚衆又奉朝使檄清
屯田于昌國諸衛武臣皆弗敢異同伍都憲朝信時爲
郡守事必咨公公亦贊之以誠比至饒州郡守方缺公
攝其事抑強扶弱惟當而清戎一事專於公者尤稱督
造瓷器内臣在饒境欲以非禮屈公公從容拒之勢爲
之歛饒民頼焉士以愷悌君子民之父民八字爲韻賦
詩頌之在福建奉敕整飭兵備兼理屯政分巡漳南公
持憲體惟肅惟慎漳有巨奸將圖巡捕爲利者公發其
奸而寘之法武平有免死戍邊輾轉規避者公立遣之
汀漳地介江廣羣寇負險往往發作正德己巳尤猖獗
公合三省軍民兵禦且勦之擒其渠魁數人斬若干人
馘若干人仍單騎造其穴開誠諭之盗皆感服上功於
朝將有顯擢又奉巡視海道兼督之敕公爲參議仍守
其地會布政使缺巡按檄公署其事而新寧公之訃至
矣君子曰詩有之靖共爾位若公者可不謂其人乎而
謙以持之諒以本之温敏以出之上官以爲才且賢固
其所也顧以不能追逐時好雖遷叙如常弗克大展比
進臬藩又未見其止謂之何哉然所至有善政溢於人
口迄于今不衰老歸其鄉優游康適孝友恭慎之德益
著夀考令終詒謀燕翼以啟後人綽有家政若是而稱
名進士爲鄉邦賢士夫於奕世衣冠有光耀焉公亦何
負於平生哉公姓茹氏諱某字世和初號熙齋晚更節
庵其先蓋中州人宋南渡時始居無錫元有諱元字良
夫者執義不仕其所生子三人循仁處仁居仁循仁生
文逹文逹生洪以書畫重一時永樂中被徵至京師與
大典事授山東夀光丞卒其妻陸氏以守節旌其子即
新寧公由國子生爲令尹晚以公貴敕褒之加文林郎
新寧配安人金氏生公謂之南宗循仁生文中文中生
敬以醫從太宗至北京從事太醫院因籍焉文中從之
英廟復辟初文中以夀百有四歲召見文華殿賜冠帶
袍靴宴于順天府仍命諸卿賀于其家今其孫鄉貢進
士仕者一人曰均州知州鳴玉以進士仕者二人曰光
禄寺丞鳴鳳曰某官鳴金謂之北宗蓋文獻之盛如此
公娶顧氏先卒贈孺人其繼楊氏封孺人爲都憲宜閒
公之從孫有子三人䨤霓霦霓爲公弟世資後女若干
人歸某某卒以嘉靖壬午八月五日葬以卒之又明年
三月某日墓在某之原䨤先請狀於廣東按察僉事馮
君廷伯公門人也故知之詳予於是乎采之其世系則
又予聞之䨤䨤聞之公云
封刑部主事前建安訓導徐先生墓表
是惟建安訓導封刑部主事方竹徐先生之墓先生殁
後若干年其配封安人陶氏卒其子臨江府知府問啓
而祔焉禮也既而請表於予按狀先生姓徐氏諱玉字
德卿方竹其别號也世爲鳳陽臨淮人宋南渡時徙常
之武進至先生之大父承生二子伯湖州府推官敬其
仲毅先生父也隠居讀書鄉稱孝友旁通醫方兼善占
候嘗刲股以療父疾先生幼而好學稍長以禮經游邑
庠臺試優等遂廩焉七舉應天不利而聲聞日起惲副
使巍孫御史方鄒郎中輗軰數十人皆從之請業素以
剛直自許郡守某性卞急多所凌傲先生於衆中獨以
正言格之守亦爲之少抑由是人加敬畏久之以貢授
訓導於建安分教有方弟子請業者與之講說無異在
郡庠時嘗以清苦養心行義濟世爲吾儒分内事者諭
諸門人監司至者應對侃侃務盡事理不爲勢分少貶
故往往有忤者且建當路衝多迎送先生弗任勞也將
告歸或止之先生曰官以達志非是將焉用之人各有
能有不能戾吾性以安斗粟非吾所能也遂棄官歸於
是問舉進士由廣平推官擢刑部主事三載考績先生
受封如其官階承德郎居三載問稱疾請告歸省久之
將遂不起先生力勸之出曰汝年尚少退其可輕言哉
復以所嘗教人者數言懇切語之問佩服惟謹其文學
政行重於縉紳論者歸先生之教云先生奉親以順志
爲事兄卒後撫孤姪綬如己出季弟既析産而貧復挈
之同居謝官後即所居種竹成圃作一室徜徉其間故
舊過從周旋宴如若不知有家事者問以時事不對居
若干年乃卒夀六十八陶安人武進人也其父武岡州
學正永通經博學爲後進師以貢入官安人生於武岡
笄而歸先生凡若干年其封今號也與先生並命又若
干年年六十九卒自初歸至從官建安儉勤自持與先
生無違德且有相之道焉其出奩物以助不足者不論
也先生之忤上官也安人屢勸之遜及不變則又勸之
亟歸無及於禍曰吾能甘淡薄無以無禄爲慮也先生
之卒既襄事問起復由刑部調兵部擢知登州府繼調
臨江安人皆不就迎養蓋以幼時備歷江湖風濤之險
之故問屢䟽乞歸安人辭焉而疾不起矣予與先生同
郡而未之識間識問以道誼爲知己既又聞先生於徐
司訓東之謂其能以一節自守真有可以警流俗者使
其得一郡一邑而爲之將必有以自見而民受其惠乃
遲廻庠序僅領儒官以去又以直道不久於職雖有淑
人之具諸生者不多被焉其所未竟將在其子乎雖然
先生之志高矣而陶安人又能安貧樂退以成之論先
生者曰直而介論安人者曰順而約蓋有合於易交相
愛之義予表先生能獨遺安人乎先生卒以正德乙亥
八月十四日葬以丙子某月某日安人之卒則嘉靖癸
未十一月二十八日也葬爲某年某月某日子男四人
長學後先生若干年卒次即問次思郡庠生次辨例授
冠帶女二人孫男四人女孫九人
范君民澤墓表
范君民澤鄉貢進士來賢之父諱霖民澤字也其先蘇
郡人系出宋文正公之裔先若干世自郡城徙居常熟
之福山高祖叔輝贅吕庄王氏是爲吕庄之宗曾祖文
伯祖端本父崇望皆入貲受服崇望號思養尤有令聞
于鄉邑娶陳氏生子六人君其仲也資貌秀碩性復警
悟讀書知大義范故有物産崇望又振起之晚歲倦勤
君輟學承家弱冠如老成人凡公私應有餘力思養忘
家慮焉性篤孝以母不逮養語及輙嗚咽嘗誦孟東野
寸草春暉之句惻然感之故自號草心友愛兄弟寢處
一室非有故不離規過勖善公於財帛來賢思養冢孫
也思養瀕終嘗命以百金資其學費君竟均之其喪思
養人謂之治徵文於名卿以表其墓且裒其遺稿而梓
行之費自己出不以煩諸昆季會葬者千人君性誠直
見于色辭冠服雅素舉動有儀人望之若儒者襟度坦
厚其於人成美掩過解紛平怨一以平心處之卒不爲
累雅好義族屬貧病姑姊妹失所割産出資賙䘏之無
吝無倦至於食流莩收棄孩埋遺骼凡目所見而力能
及者亦往往有之若蠲租已責則常事不論也來賢以
俊異遊邑庠繼入太學尋領壬午順天鄉薦公遺書勉
以遠大所居當山水勝處偕一二勝友出入觴詠有脱
俗之興自三吳至于錢塘乘舟出遊徘徊弔古歸方將
爲莵裘之營以自老焉無何以痰疾不起嘉靖乙酉四
月二十九日也來賢卜以卒之又明年十二月三十日
葬君于虞山南麓先期奉其師表叔前浙江道御史陳
君狀來請表其墓上之石吾聞諸孟子君子之澤五世
而斬此泛爲君子言之若夫大君子則異於是蓋文正
公至于今凡若干世矣而其旁支遺裔異邑别宗亦往
往有賢者出焉如民澤者况尤克念先德躬脩孝弟以
自樹立於鄉里哉又况來賢方出賢科將遠大是圖其
進未艾哉銘其幽不足而大書以表之爲他日地固亦
宜之其諸事行具誌銘者不書
曹母王孺人墓表
婦人之墓無特表者曹母表焉賢而悼之也且梅隠之
阡始葬者母不表則惡乎志然則何賢乎母賢其善教
子也初母之夫今饒平知縣邦彦君領弘治戊午應天
鄉薦於是其子今戶科給事中懷年纔六歲饒平三上
春官及再入太學母居家躬督績學朝夕無間不知饒
平之在外也比給事領癸酉鄉薦上春官歸母督之益
力及登丁丑進士改翰林庶吉士讀中秘書母聞之曰
是可以大成吾子之學矣既贊饒平君貽書策勵即遣
其婦往共内事且戒之曰朝廷於諸吉士饔飱膏燭㒺
不有給欲其專於學也而可溷以家事乎况今在旅汝
往惟共無俾懷也有内顧憂且北門之王與東門之曹
世望相埒吾之歸曹曹業方落而装出於王者先燬於
火吾不敢怨躬井臼以與汝舅周旋至于今日而弗聞
乎母於是蓋有餘教焉郡邑中稱善教者宜莫如母抑
何悼乎給事方授官有禄饒平亦自新喻教諭擢今職
母從而南朞月遇疾不起給事既未遂養又弗躬含歛
其情有不勝悼者故人亦爲之悼之也給事歸以先塋
地狹乃卜吉於惠山寺西梅隠後岡之原營而葬焉先
是嘗請銘於今太宰藁城石公爲銘比葬復立石墓前
介吾姻友秦君國英請表于予予交曹氏父子間久不
能辭也母姓王氏邑之江隂里人父某敦樸有行義母
朱氏亦善教子母之弟惠以癸酉鄉薦今官廣西桂林
通判母之善教蓋亦有所自云母生成化乙未九月二
十五日十七歸饒平又二十八年庚辰七月二十三日
卒年纔四十有六而已子五人長即給事懷娶徐氏其
次者夭又次性娶惠氏情聘鄒氏悰聘王氏女五人其
壻曰許某侯某葉某張某盛某孫男一人柯聘葛泉州
女女孫四人聘于王卿氏華麟祥氏鄒炫氏鄒諲氏給
事奉母之喪以某年某月歸自饒平以卒之又明年壬
午十月二十四日襄事太宰公誌列母内行如太史陳
先生魯南狀尚多予以表事體大故特舉其善教所以
稱母者爲後人告
談太恭人錢氏墓表
太恭人錢氏萊州府知府秋雲談公諱綱字憲章之配
也萊州公以進士爲南京刑部主事員外郎郎中太恭
人先封安人繼封宜人公擢廣信知府更萊州乃老後
太恭人以子貴加封如公秩禮也公卒之十八年恭人
卒其子一麟一鳳以卒之明年十二月某日葬於游來
塢之原從公兆也浙江提學按察副使盛先生既銘其
幽復樹石墓上奉建寧知府羅君狀請予表之予室顧
淑人談出也且辱萊州公知久於太恭人能無言乎按
狀錢氏裔出吳越武肅王之後諱進字寬甫者自嘉禾
徙無錫世居湖頭餘百年矣國初有子正子義仲益並
以詩鳴蔚爲族望子正之曾孫叔簡娶張氏生太恭人
幼稟聰慧父母愛之適萊州公喪其配贈宜人朱氏其
父封奉政大夫南京刑部郎中采芝公謀於其配茹宜
人遂聘焉厥既來歸及見叔舅僉事公泰公兄主事公
經外内上下交賀得婦未幾二公繼没門戶漸衰萊州
公方爲諸生恭人相之績學益力天順壬午舉于鄉明
年會試遇貢院災阽危而免恭人聞之憂以致疾且齋
而祈焉甚懇公既第進士恭人之京弟坦送之歸而道
卒恭人曰弟由我死盍於我殯於我葬既而䘏其寡妻
至於成節被旌凡若干年不衰當公以進士使山東勞
瘁成疾而幾危也泣歎而告恭人曰吾與主事兄以吾
親之教皆獲登第封典未及而親年已老吾死不足惜
如不瞑何既而聞有輸粟例恭人即脱簮珥勸公爲奉
政公先受服焉公疾瘳授主事南京再進至郎中恭人
皆奉茹宜人以養及携主事公之子一誠延師教之與
其子等奉政公卒萊州公與仲兄成章庶弟絅及一誠
四分其産既而恭人告公曰一誠也貧柰何乃悉推其
分與之姒氏喪一誠繼之其殯葬皆於恭人乎具公之
廣信恭人迎茹宜人養如南京比更萊州茹宜人已踰
耊道路且遠公欲請終養恭人曰吾聞之人臣不以家
事辭王事禮也吾以婦奉姑而子代父養將不可乎公
獨行之任恭人家居養事修備宜人安之越二年公歸
宜人年益高恭人從公同侍朝夕四年年九十有一乃
終先是伯子一麟例貢需次家居其仲一鳳以鄉舉署
桐廬訓導恭人謂公曰二子既登仕途君亦老矣不及
時自娛將何待乎凡家事一自任之不以煩公公得逍
遙林下專心著述焉凡數年卒時一麟候選都下一鳳
轉教諭桂林恭人躬治喪事兼綜内外無拂禮俗比一
麟等奔歸則喪具備矣服闋一麟授南京東城兵馬副
指揮一鳳改進賢教諭二子交使迎養恭人曰此固吾
從子時也從必於長遂之南京暇日謂其官涉刑獄因
舉常勸萊州公者戒之且終以歐陽崇公求生不得死
者無恨之說蓋隂有祈嗣之意焉一麟泣受唯謹明年
三姙皆男人謂恭人言不誣會一鳳遷應山知縣而歸
恭人與二子各膝置其子以相娛頃之以萊州公不及
見又相對泣歎臨行一鳳跪請教恭人曰公勤廉慎缺
一不可吾無多言既而一麟進中兵馬指揮於是恭人
有加封之典一鳳由應山調平江改四川大邑蒞任三
月思恭人老謝病歸見之甚歡尋以徽號恩詔賜粟帛
諸物恭人猶躬拜之一日夕食畢濯而就寢無疾而逝
人謂太恭人殆神仙家所謂尸解骨蜕者蓋其輕財好
施天惟昭鑒之而彰其報者於是乎在此其說固未足
信若夫天意則有之矣洪範五福其卒曰考終命命有
定數順受而無虧斯其正矣然或臻乎其數而身罹疾
疢不暴顛蹶則積痿痺痛苦百出至于不可勝而斃焉
者雖上夀其得謂之考終乎由是知太恭人之得報于
天者之至也是故君子必爲之表焉不然則不務德而
惟神仙方外之術之求者有之甚則流於符籙之說皆
指太恭人以取信豈不爲女德之累也乎太恭人卒以
嘉靖癸未正月二十五日距其生正統戊午二月二十
七日享夀八十有六子男二人長即一麟娶華氏贈孺
人繼蔡氏封孺人次即一鳳娶吳氏女四人長適楊頥
次適光禄典簿華亢次適華球次適義官華爵孫男六
人愷邑庠生娶朱貢士廷補女悌聘秦貢士國和女愉
聘華國子文成女忱聘華指揮騰霄女慎聘華國子國
儀女其少者曰恒孫女七人長適吕國子亨夫次適茹
國子釗次適華乾次聘于浦義官君萬子稱次聘于羅
建寧文徽子汝推次聘于鄒指揮邦翰子應參次聘于
殷司訓時衡子旦談氏自始祖夀齋由汴扈宋南渡遂
家無錫數傳至封監察御史公禮禮以上世以醫名禮
之子若孫始用儒顯萊州公其最盛者也文學淵邃其
著述多行於世云
明故耕雲處士董君配江浦太君杜氏合葬表
耕雲處士董君克振之配江浦太君杜氏年九十五以
終其葬也其子江浦知縣遵之友四川按察僉事姜君
仁夫爲之銘其曰太君而繫以江浦者仁夫因江浦士
夫君子之稱稱之也而遵以善政得於其人以成太君
之教者蓋不待終誦而知之矣且其銘之稱有曰爲婦
則婦崔氏之唐爲母則母尹氏之陳允哉言乎吾因遵
而知母姜君云吾亦云再考其叙之稱其儉節共惠於
太君皆常事不舉其曰耕雲没遵治喪用禮修殮法屏
佛事宗戚病之太君不爲撓又曰大姑黃老而病瘡家
衆疑癩不敢近太君羞饋候寢抑搔癢痾如他日姑陳
病風手足攣卷太君任盥櫛跪榻前飼飲食煑藥爲湯
抱之坐盆上熏且浴三年如一日烏乎太君之孝其他
可能也其事二姑於疾如此非其心之純篤雖一時不
能勉而况於久乎其喪處士能聽其子之用禮不以宗
戚言動尤有古賢母風致四十而寡望百而終子遵入
官歷教與政由南昌訓導溧陽教諭乃至江浦前稱賢
師後稱賢牧東西迎養太君志體兼豫凡若干年會以
時艱辭政就教䟽上忤當道顧得瓊州感恩之調間關
海道有不遑將之嘆未幾乞終養歸相見驩甚不啻融
洩焉者又凡若干年乃卒中經今上嘉靖改元與於追
尊詔恩高年粟帛之賜歲時坐慈夀堂上遵率諸孫捧
觴上夀邑大夫躬來加禮談者榮之夫以太君之貞心
苦節限於年令而不得與旌典命也遵學成行修屢試
於有司而不得策名薦書以階顯仕貽太君封亦命也
雖然由君子觀之今之所謂榮殆無異於旌與封者况
天與之夀既若是其高且獲康寧以享之子亦老矣侍
而待瞑葬銘出於知者不朽之托於是乎在近與南昌
張東白先生所爲堂記遠與處士之銘於開化吾先生
表於楓山章先生者存没輝映其榮多矣而其事尤難
遵吾斯文知己也昔在江西有官屬師友之分既葬太
君乃用書及誌刻遣其子汝俛來請表予謂處士既有
表太君祔焉表則爲複然前後葬日有不可不書者第
愧吾之言不足爲太君重耳其表曰明嘉靖五年十有
二月二十有四日壬申江浦知縣蘭溪董遵葬其母江
浦太君杜氏於東湖之墓距其父耕雲處士君葬於成
化甲午十有二月庚寅凡五十三年啓而合焉禮也杜
亦蘭溪人其先爲五高先生之裔其父曰景福母張氏
其詳在姜誌
馮氏青山阡表
正德辛巳二月丙申廣東按察僉事馮廷伯遷其考贈
承德郎刑部主事觀省公暨其配封太安人秦氏之柩
于龍山之墓廼即青山新阡而葬焉先是弘治乙夘刑
部公卒丙辰以葬己未秦安人卒庚申以葬既封既樹
於今二十有三年或有以下濕為言者廷伯旁視而信
惟是焉懼往來山之前後相求吉壤久而後得於斯後
負龍山第三峯惠山左峙璨山右掖前抱梁溪襟以重
湖湖外諸山隠隠可望堪輿家曰善卜筮恊從迺勤坦
墉迺肇塋域將改圖焉於是廷伯生母李安人以庚辰
六月四日卒遂卜襄事左公右安人易地而兆如故李
母右而稍後禮也君子謂古之人通乎幽明之故專精
廟享而不修墓况於遷乎墓之遷也仁人孝子必有甚
不安焉者矣凡葬言水深土厚土之不厚則水或浸淫
越棺若褊祔以侵於膚勢宜有之春秋譏世室屋壊為
久不修也墓藏體魄獨可若是恝乎此廷伯所以歴詢
葬師披榛涉莽䟦履嵓嶔而夙夜不遑者也馮氏世為
錫望自宋信州知州夢得十一傳而至刑部公之考望
江教諭戒軒先生起家布衣斆學著述彬彬成章為賢
師儒公承其緒由賢科再擢而典教陽榖善誨之聲於
戒軒有光晚得廷伯為名進士歴工刑戶三部官至憲
臺秦安人實相公教昔者二銘皆予執筆蓋叙之者悉
矣今兹之遷廷伯又屬予言予故約書之以告夫過而
謁焉者烏乎刑部公才浮其位秦安人德稱其配而丕
顯於廷伯文學政事懋著中外君子猶以為未究其用
焉馮之後其將益昌乎帝錫之章賁及林麓予何敢贊
一辭哉觀省刑部公之别號鄉大夫士稱之廷伯名䕫
秦太安人吾邵氏之甥也李安人於令當有封而命不
時受廷伯言輙悲之
容春堂續集卷十三
