容春堂前集卷一明邵寶撰
辭賦(十首)
毁龍骨辭
弘治癸丑夏五月鄭州某鎮地陷若干丈水暴出民
以為有神物焉遠近爭赴祈禱巫獲厚利六月許州
小趙鎮有巫言龍骨出土中縱口道禍福以誑愚俗
將如鄭州之為者知州邵寶恐其久而惑衆也乃取
所謂龍骨者毁之於庭杖巫而遣之復作此辭以貽
州人俾勿惑辭曰
變化風雨兮上下于天古人有言兮維龍則然龍曷能
然兮乘氣與時斯以體乾尺窟兮非淵勺水兮非川彼
朽骨兮幾何歲年擊鼓兮田田巫舞兮翩翩士女會兮
如㕓龍無靈兮胡托彼傳龍有靈兮彼胡制旃骨則何
罪兮巫之愆逐彼巫兮毁斯骨為吾民兮辟妖物
荆蠻操
彼有物兮不可以取我有心兮不可以語不可以語兮
安可以處荆蠻渺兮何許逝將徂兮終我攸宇吁嗟乎
苟獲我心兮孰非我所
哀秦封君辭
弘治乙夘春修敬先生秦公卒越二月訃聞於京師
寶既有詩以哀之及讀其墓碑感鄉人私謚之公也
復為之辭以洩予情公寶大父行能忘年而與之進
所以規誨寶者多矣辭曰
違先生蓋數載兮忽南向以興嗟望碧山而不可往兮
渺愁雲於天涯問九原之安在兮慨德音之永遐維先
生之明哲兮固神啟而天賦筮遇履而之無妄兮曰坦
坦其幽素服蘭菊而佩蘅兮步前修以為度春與秋其
汲汲兮恐歲年之遲暮惟至美不能以終秘兮於燦發
於文章窺門牆乎漢魏兮諧律吕於中唐揮賈涕於太
息兮舒孫嘯於獨傷知先生謂為逸民兮不知者曰其
忘世言博利以為仁兮守善藏以為智維厥子之登庸
兮亦詎非先生之所施繄太邱之率物兮樹東京之高
風越弘景之退處兮乃託迹於神農衆剪剪於尋丈兮
亦孰能知夫所從苟此志之不愆兮又何分乎達與窮
始趨塗之各異兮終要歸以皆同徵孟生之為貞兮附
陶氏之為靖曰輿情其既公兮信棺蓋而後定彼曷其
獨不死兮顧偷生之為幸嗚呼先生兮庶其得正悵余
懷之無聊兮掩遺編以長謠極四方與上下兮肆遠索
而旁招典刑遼闊兮里社蕭條彼水之澨兮山之椒先
生不歸兮使我心勞
思胡公賦
弘治丙辰春三月蒿菴俞先生將赴長興教諭謂其
門人邵寶曰此安定先生之舊遊也吾何以哉寶謹
述其意作思胡公賦賦曰
凌具區之驚濤兮越苕溪而又南惟湖之為郡兮留海
陵之餘馣余束書以廷斆兮瞻前脩而增慚高余冠之
峩峩兮儼翼翼乎余席紛左右其來趨兮曰將考於古
昔彼負姱而無成兮孰云非余之攸責嘅夫人其既遠
兮或庶幾焉見之鼂登堂而夕下兮顧庭草之陸離地
猶故而人則非兮余曷云其弗思豈話言之不可傳兮
將遺則之難服寧産材之固殊兮何千古而公獨體與
用其並修兮文與行其兼篤念余方慊於斯兮亦曷為
而能淑指湖波以矢言兮情糾結乎余腸采溪毛以為
俎兮酌山泉以為觴率青衿以將薦兮跽陳詞而願享
(平聲)靈洋洋以若臨兮清風颯其吹衱羌愈思其奈之何
兮退將修乎余業疏淳源而導之兮芟末習於枝葉庶
冰藍其有望兮允余懷之能愜噫嘻休乎猗哉湖山共
兮盤紆湖水滙兮涵濡湖人秀兮繁且都湖之師兮公
何可無公既逝兮吾道則孤孰起公兮予將與之為徒
歸雲賦
賦曰歸雲寶竊擬以為少師謙齋先生徐公贈也公
道德文章勲庸惠澤著於三朝大被四海太史書之
太常紀之有非小子所敢與聞者獨其歸也悟易象
之消息隨時事而卷舒蓋於天道有得焉爰託諸雲
致詞於祖膚寸之言敢謂知先生哉其辭曰
海江之間荆溪之濆元氣之會蒸而為雲始觸合以成
象忽變化而生雯爾乃辭巖謝谷逾林邁陸或當陽以
晞或臨泉以沐迤邐上征若有推轂挽之弗遲從之弗
速已而攀日月參星辰弭東井濟西津望華蓋出軒轅
歘儵布展紛郁輪囷瞻望為慶經綸以屯其出也無心
其化也有神蓋妙乎其未易陳也若歲大旱苗則槁矣
雲於是時從龍而起請命帝閽以為張弛帝曰雲哉汝
其翼予乃自帝庭騰鼓蹈厲顧視六合一息萬里召江
靈於南津麾河伯於北渚飛廉前導豐隆後從揮霍左
右頃刻異同晻靄泱鬱滿盈太空微而為□驟而為涷
沛而為霖無遠弗遍無隠弗窮百榖薿薿庶草芃芃郊
原生色山川發容解暵紓虐轉沴召豐或曰風伯惟汝
之績伯曰雲哉於我何力或曰雷師維汝之威師曰雲
哉於我何為雲曰否否維帝之命飛龍在天實操其柄
貪天為功人將予病爰返初服爰指舊林恬愉玄默用
全吾眞追山人之駕依野客之巾霞與為侶岫與為賓
泯若弗跡蕩乎無垠蓋將以無窮為門太初為鄰而東
山之望猶有繫於天下之人也乃有歌者曰雲之游兮
山之幽兮雲之凝兮山之㵾兮維雲在阿適且有儀旋
兮盤兮委兮蛇兮雲兮雲兮奈爾何兮
觀泉賦
維暮春者邵子步自廬麓觀於龍池既觀而憩於是賦
之夫龍池之上中峰凌霄雙泉下垂名曰瀑布若颺若
飈若奔若馳浸星綴漢破雲截霓孰從而速孰阻而遲
此天下之至竒也及其中也迴澗轉谷放乎至足強弩
釋機輕車旋轂鯨舞於潮龍戰於陸千雷萬霆神藏鬼
伏蓋吾聞諸古人至是而得寓目焉又其下也石壁四
立淵淵其潭其廣可度而深不可探納之滙之其量有
涵濯之而清酌之而甘清不可䙝甘不可婪乃溢而流
紆徐百折隂洞之竇陽崖之缺潺潺湲湲滔滔決決吾
嘗見其行也而未見其輟也乃若日星開朗動盪元精
玉作之色金作之聲載歌滄浪以舒幽情厥或霧霾晦
蒙呼吸變化既鬱而洩呌號怒罵大資經綸小入圖畫
一日之内四時之中北南西東隨觀異容發太極祕妙
地天通詰之莫辨測之莫窮非川上翁其將焉從邪山
僧執筆請書於石予何言哉一笑而擲
毁淫祠頌
中丞林公巡視江西之一月檄毁諸寺觀神廟弗在
典與志者有司聞公風義奉行唯謹時寶舟由臨江
入袁河見土木像浮水而下後先沓至乃嘆曰自狄
梁公後不見此舉幾百年矣而公毅然行之不俟終
日非信道篤而自知明者其孰能之公昔在朝嘗止
建寺語忤權要得禍幾斃後在雲南又嘗毁諸佛像
蓋其闢邪崇正之念平生所存如此而非出於一時
之感也夫安得不力哉頌曰
卓哉林公心與道謀是衞是距以邪為仇昔在先朝有
寺將建孰不惜之而莫敢諫公書千言佛骨之遺曰有
殃咎臣身不辭赦公復公惟明天子僉曰異哉一生九
死公節滇南其氣益昌曰毁斯毁神伏鬼藏公來江西
諏民之瘼飲之食之培善剗惡公曰汝吏民愚罔覺舍
人求神日谷以壑粤若帝舜絶地天通降禮折刑民協
於衷我非為異期古是同國憲斯在汝罔弗共吏奉公
檄夙夜惟力靡遠弗臨靡深弗即曰火而焚曰水而流
美石良材學宫是修唐有狄公嘗事斯舉太史書之君
子所予公心正直與神明居凡此邪慝弗怒而除除其
邪慝一崇我正曰士曰民肅肅於政民耕於郊士誦於
庠雖賞不竊維禎維祥天子曰某汝入予輔士民曰嗟
奪我父母奪我父母而弗敢留公在帝傍天下之休
弔趙烈婦賦
烈婦事予聞之志傳舊矣兹讀請祀疏而有感焉乃
為賦以弔之賦曰
慨孤城之無守兮忽井里之繹騷虎豹肆而逐人兮衆
有家其焉逃孰不有夫兮為妻有舅姑兮為婦幸瞬息
之苟生兮寧節義之是顧相宫牆之深邃兮或彼寇之
弗求抱厥嬰以相從兮亦詎謂夫善謀彼碩人其曷見
兮譚猶存予何敢死禍既殱於一家兮尚安之予舍此
矧淫言之屢加兮初奚有於冶容惟一死之莫得兮恐
予貞之弗終幸白刃之倏及兮免奔走之顛沛也矢九
原以自歸兮見死者之無愧也惟日月之下照兮心耿
耿其自明縱血流之弗跡兮將天光而並熒嗟女婦之
在家兮猶臣子之在國彼朝梁而暮燕兮吾綱常其安
屬惟此志之靡定兮謂夫(音無)夫而非夫或為雄兮投閣
或為陵兮荅書蹈水火而必死兮雖愚者之能覩彼待
姆與候符兮何為心之獨苦嗟罹盜其猶水火兮曠然
感於今古嗚呼噫嘻魂兮曷歸入有懿親兮出將從夫
古姬天冥冥兮魂不迷忽反顧於新宫兮增千載之涕
洟
樛木頌
太恭人范氏今太常少卿兼翰林侍讀靳先生充道
之母也太恭人歸贈太常公累娠不育公以為憂時
太恭人方壯憂之甚屢請貳室而公弗從不期年太
恭人有娠而太常生嗚呼婦之從人其重在嗣嗣之
弗立祀將焉依故樛木之仁國風載焉太恭人之葬
太常遠以墓銘見貽寶不佞考論其德竊最是事乃
為樛木頌曰
婉婉恭人維古淑媛慈惠貞良以從所天我嗣恐遲我
心孔悲烝然夙夜念茲在茲我室于人嗣實由我我嗣
未成非貳其可我卜我貳如弗獲已知嗣之重孰人孰
已娶有不告我卜曷謀我貳既諧唯子之求母心何心
心乎靳宗一念格天鬼神其從唯母是心吾道所向善
養可王休容可相為家有子為國生賢匪庶而嫡孰知
其然子賢維何克俊有德維邦之楨海内維則源源祿
養夀母於堂良人乃瞑昭哉寵光
咎三凶詞
贈行人司副偶軒黃公某以行人奉使海外至羊嶼
孤山大風激水石觸舟壞公乃溺死事在成化某甲
子至於今談者哀之近讀司寇彭公所為誌銘予重
悲焉凡中朝有事外國者必妙選超卓之士蓋孔門
專對之許漢廷絶域之徵自昔則然矣行人公在莆
若子賤在魯稱君子者無間言乃遭竒禍嗚呼悲哉
予也鄙無能為公不朽竊怪風與水與石三者相值
致茲慘烈肆斥為三凶詞以咎之詞曰
嘻其甚哉風兮何烈水兮何激石何崛頑與風水擊三
凶相朋賊我國士俾有一良酷不若是先生維善人維
國紀綱虎符龍節王命是將而汝海弗航嘻其甚哉任
載者水司動者風底柱頽波石哉爾功汝各有神曷其
冥曚水不可回風不可捕惟石可求而險不可渡乾坤
茫茫孰知其故人亦有言泰山鴻毛殤子彭鏗孰公短
長孰公重輕彼風水石有情無情曾何足徵我作咎詞
以洩不平嗚呼先生
容春堂前集卷一
