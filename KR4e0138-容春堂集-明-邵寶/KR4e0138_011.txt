容春堂前集卷十一明邵寶撰
記(一十八篇)
漢御史大夫鼂公碑隂記
予既封漢御史大夫鼂公之墓而或者以公在當時以
言賈禍身被顯戮非君子之所嘉予而不滿予此舉予
觀漢史公始事文帝屢上書言邊事及賢良對策皆切
中事機蓋謀臣之雄者迨事景帝首建削弱諸侯之議
以為不如此則天子不尊宗廟不安遽以袁盎之間竟
未及施以死蓋公之為謀雖能料天下之變然傷於急
銳而不量君志之信否其為心雖出於愛君憂國敢發
天下大難之端然未聞聖賢之道而無善處之術蓋為
忠而過者則殺身之禍亦其有以取之歟夫忠而至於
過過而至於殺身此人臣之不幸而重予之哀者也安
得謂非君子之所嘉予而遂巳於斯邱之封也哉况君
子之忠尤有大且純於此者則斯邱之封夫人可以興
矣此又我政人之體也既以對問者遂書諸碑陰
石固石梁記
有義舉焉其費千金其役千夫使一人為之可乎曰有
其貲而為義無不可矣然有有其貲而不能為者曰其
心不好義也有其貲矣其心好義矣又有不能為者曰
其識不足不知義之所在也然則千金之費千夫之役
可以一人為之而常難乎其人也許州西北有鎮曰石
固聚居貿易既繁且豐不啻一大縣然西通密縣諸山
山出泉流為河經其地而東春夏之交水勢衝漫不可
渡秋冬亦病涉焉有議為石梁者計其費曰必千金計
其役曰非千夫不可皆相顧變色莫敢先倡義官吳芳
見而心動焉曰此義舉也吾一人足以為之矣乃召匠
氏伐石于山採木于林鑄鐵于冶度為梁一高若干長
若干闊若干凡費白金千兩日役若干夫積若干日為
夫若干一不煩他人人或助之輒謝不受經始于成化
丁酉之春訖工於弘治已酉之秋完固壯偉四方之人
車而載者馬而驅者徒而負且携者皆若坦途焉知水
之無害而不知梁之為利也所謂千金之費千夫之役
芳一人為之不亦難哉芳有其貲而心且好義二者於
芳皆不為難獨其識足以知世俗所尚浮屠老子無益
之施不若斯梁之能濟人又足以知斯梁之濟也大非
區區小惠比者義之所在知而必舉不疑不沮竟底于
成斯其為難乎始芳為是舉適予來領郡召而奬之至
是以成事告予又加奬焉民之知芳者請為記梁之興
造以張芳之義舉於不朽予嘗至石固登崇岡而四望
西則韓東則許北則鄭之故墟也昔者子產乘輿濟人
之地依然如故而世變益遠遺風舊俗無一可問者芳
也有其貲而心且好義猶若被子產之化而其識又偶
有以補其所不足吾於是益嘆夫斯人之難而所謂千
金之費千夫之役一人而為之者蓋不足言也使其當
子產之時殆必有以旌芳而處之矣予為政六年無惠
於民甚愧子產顧何以處芳哉聊以是旌芳焉
裴晉公祠記
郾城西北五十里有鎮曰裴城唐丞相晉國公討淮西
時嘗視師於此後人因以公姓命其城又以命其鎮鎮
之中故有晉公祠不知其所創始蓋民之私祀祈豐禳
沴往往即焉然非典也吏㒺攸司葺不葺惟民歲久且
敝比寶來守許行縣道祠下慨然感之乃勸其鎮之民
某稍為完修建額于門設主于堂舊者以新陋者以雅
有所瞻焉又請于巡撫都御史徐公暨藩臬諸公歲役
一人俾繼守勿壞且為定私祀期式主以鄉民耆老有
行義者而記其事于石某按韓碑元和十二年八月丞
相某至師十月丞相某入蔡然則公駐兹地僅兩月耳
非有居守撫治之勤而民之敬愛一至於是豈公求民
民有私於公哉誠于國故在在而感仁於人故在在而
孚其車服所臨節鉞所指當有不言而喻者矣然方是
時獻俘于朝立石記功卒為忌者所巾至有斵碑之舉
抑不知碑可斵而其感孚於人者不可忘也不然一戾
止之間而城曰裴鎮亦曰裴且祠焉至于今者亦獨何
哉由此觀之則是非之在民者公於在國其在後世者
公於在當時此理之固然無足怪也寶獨念公之在師
與賊壘相距曾不數舍而從容暇豫若無事焉一時諸
從事方且談笑為樂至形之詩咏則公素定之志夙成
之謀優為之才大受之量皆於是乎見之夫惟素也故
不可動惟夙也故不可撓惟優也故不可克惟大也故
不可測是其克成厥功蓋有不偶然者故凡有志經世
之士莫不以公為望烏乎民懷其恩士服其德立於百
世之上而百世之下身其地者如見其人焉寶知是祠
之不朽也寶知是祠之不朽也於是乎記而復系之以
迎送神辭使歌于享辭曰
公將降兮兹城橫風雲兮揚靈繁歌舞兮在庭去千秋
兮公如有情蠲我俎兮旨我觥
公奄去兮何鄉焱遠駕兮八荒佇城臯兮徬徨裴之城
兮召之棠後千秋兮不忘
省齋記
王君廷貴既作齋於所居之左乃問名於嵩菴俞先生
先生謂君涉世也久命之曰省君謹承之他日至京師
謂寶宜為之記夫省之義大矣寶方愧此夫何言哉君
居瀕太湖請以湖喻太湖者跨常蘇湖三州方數百里
禹貢書之曰震澤蓋水之險江南未之有加也君嘗觀
其噴薄雲霧吐吞日月而舟焉出没於其間者乎方其
出没也身與舟俱舟與水俱雖有懼心不知其為險也
及夫在岸而觀焉則見夫舟之在水者俯如偃如突如
躍如摧如仆如懸如落如而凡險之狀無不畢具於是
自顧其身必謂永矢弗冒焉而或者往往又出於不知
其險之地此則忽於省之之過也故夫人之所為有不
類是者鮮矣可不省與雖然大川之涉夫人之所不免
也理義所在豈當逆料其險而不為之中孚彖曰豚魚
吉利涉大川利貞蓋信而至於感豚魚信之至也而又
守之以正吉與利也孰禦焉而何險之有然則君子之
道固有在此而不在彼者矣君更以是省之君出望族
幼嘗被仲父萬松先生之教故行年五十而不忘求益
云
學古齋記
人有恒言皆曰古今異宜蓋古之道不能行於今猶今
之道不能行於古也罍爵難以常飲籩豆難以常食弁
冕難以常服書模篆籕則難於識文擬盤誥則難於喻
故居今反古君子有戒焉此之謂也今有人焉能以古
之道自居則人皆目之曰此君子也學古者也抑又何
邪古今所異者世所同者道道之不同非道之失也人
失之耳懲其所失返其所同此天地之義而吾人之彝
訓也然自衆人視之則曰古之道如此哉雖口稱之貌
敬之而實惡其弗巳同也一齊衆楚其將若之何於是
有以古始以今終者其亦難矣雖然古之道有本有末
同其本不同其末無害於古苟惟末之同而本則舍焉
此羣議之所由起而古道之所以不復也故善學者得
飲之正雖不罍爵未害乎古之飲也得食之正雖不籩
豆未害乎古之食也得衣之正雖不弁冕不害乎古之
服也得書與文之正雖不篆籕盤誥不害乎古之書與
文也此善學古者也壯以是始老以是終孰其議之哉
馮君忠卿以學古名齋請記于寶寶觀君之為諸生為
國子為邑博士循循然無忤於俗而處巳誨人皆無戾
於道今之道由古之道也其於名齋之義可以無媿矣
於是乎記
涿州重建戶部分司記
涿有戶部分司舊矣今曷為而重建之也主事陸君士
弘圖其便焉而重建之也蓋京師西南畿内數百里為
都司者一為衛者十為所者二皆今所謂重鎮防秋之
戌歲一集集六月而罷者又以千計軍餉民輸出納之
政甚夥於是乎戶部專官以分司之凡郡邑在其地者
二十有四其廪禄之類皆受計焉歲更一人率以為常
歴數十年上下稱便獨其居在京師而亟出亟返勢不
能巳故巡歴有期弗時則怠是謂遙制稽報有籍弗親
則弛是謂虚文二者相仍弊日益滋於是乎有稱不便
者陸君既大剗其弊思惟久遠則莫若我居其會由兹
以巡則辰發酉至可以定期會由兹以考則甲參乙驗
可以詰蔽欺輸受于民而民便之餉給于軍而軍便之
老奸宿蠧將無以容其計者惟涿北去良鄉為里七十
南去保定為里二百西去易州為里百又西去紫荆視
易差遠西南去唐視保定差遠去倒馬視唐又差遠所
謂會者莫便於此矧其分司傍近有地可闢欲廣焉以
居為力頗易於是始有重建之議乃告我太子少保尚
書周公侍郎許公二公曰然君乃謂郝知州某出葦稭
餘錢若干以供兹役前為門中為廳左右為序序之西
闢門再營一如前制為寢凡益地若干丈屋若干楹不
費于公不歛于私不兩月而告成事使來請記寶嘗觀
善為政者勤以圖功不知其勞簡以御事不知其逸要
於盡職以便上下而已故當其為之不為暫輟不為遐
遺怨有弗恤譽有弗嫌若恫在躬若蠱在家必竭吾心
而後巳焉此古之道也陸君當積弊之后綜核經理不
遺餘力而才以濟之故雖一歲之近而必慮乎百年之
遠一舉而軍民兩便其於政也可謂知慕古矣是故修
建常事不書兹役也政有所關故書志事變之端故書
將告夫後君子俾勿壞也故書
領菴記
領菴者吾友長沙李君徵伯名其齋者也齋以藏脩而
名以自勵焉徵伯之志也若夫領之為義則吾師涯翁
先生庭訓在焉徵伯奉以周旋而猶恐其或忘乃謹屬
記于寶寶嘗聞之君子之為學不難於傳而難于領領
也者心有所得之謂是有機焉不可以力而強也今夫
學必有所從受所從受者吾之師也師之所授者有經
有傳皆古聖賢之遺聖賢者亦吾之師也吾受所授於
師徒誦者謂之口學徒聽者謂之耳學徒講而且鳴焉
者謂之膚學皆有所領而無得於心心之不得雖領猶
無領也夫領亦豈外是數者而超然獨詣哉不外乎是
而有得于心由體以措諸用無所往而不得君子之學
畢矣領之義其大矣哉然曾之唯與顏之請事同一領
也而所以為領者異顔以明健曾以沈潛及其成功則
一也故超詣之機出於力而亦不專乎力悠悠焉則荒
矻矻焉則苦泛泛焉則浮拘拘焉則固顧瞻喻倚衡運
用比斵輪優游涵泳積之平生而一旦得之者蓋亦存
乎其人焉爾徵伯天資英邁讀書為儒上師聖賢雖從
事科舉而志不為奪駸駸乎大有所造况先生之庭訓
寓於名齋者又如此哉先生道德文章為世所宗蓋不
立門戶而聖賢之學實隱然在於其躬天下後世之人
皆當師之而况其子哉寶不敏既以請諸先生遂為之
記蓋菴無所事記者記領之說菴在其中矣
無錫修縣治記
無錫古望縣也嘗為州今為畿縣治居縣西偏高爽整
嚴稱其為望自有縣以來徵諸志凡幾修矣乃弘治丁
巳進賢姜侯文魁以進士來知縣事師古循吏施于有
政越明年戊午侯以政暇觀于治考敝議修曰聽事有
堂既修于前人無庸予力惟堂左右有房前有儀門門
之側有獄敝而宜修者三爰謀諸僚延問于師生至于
民耆皆曰惟侯所為侯上其事于府于巡撫于巡按既
得請於是節經發羨勸義于富量費計工擇日興事先
門次房次獄拓地而廣之房加靚深門加軒宏既各就
緒復因餘力濬二井於門屋而覆之以待役且訟者終
事于戒石申明旌善三亭其未宜修者仍之始于巳未
某月再以農輟迄今年秋乃大告成時寶有江西之命
便道謁侯相與達觀之侯指戒石曰訓銘于斯及房曰
吏于斯及獄曰囚于斯及門曰出入于斯斯吾修之寶
曰然出入于斯者是惟民瞻其儀不可不肅也囚于斯
者是惟民命其繫不可不愼也吏于斯者是惟民計其
防不可不密也訓銘于斯者是惟民明畏其顧諟不可
不敬也敬民以從訓銘不忽所狎不虐所忘而飾于所
由君子觀厥修可以知政矣若夫井以濟暍屋以廣蔭
申明以令旌善以風政之不可廢也而皆修之政其可
知哉寶以是賀侯侯遜弗居縣之人請書于碑乃作頌
曰
天不遠民有戒斯石維石嶷嶷維亭翼翼我侯閱之靡
朝靡夕左右維史有邃其房有籍以載有牘以藏不愆
不忘民之紀綱矧兹庶獄或怙或眚漢令戒瘐周刑就
屏求死於生敢弗重省斯井斯屋非僑乘輿我飲我庇
甘棠之餘樹聲我榜宣令我鐸我新斯亭非自我作作
非自我自我振之禁以吾斷撫以吾慈政吾汝令教吾
汝師朝躋于堂夕降于庭協恭于民惟史簿丞惟我斯
所如新我德惟盤銘是則其則維何自新新民刻碑于
門頌者邦人
長興縣儒學重修記
弘治巳未貴溪徐侯浤以進士來令長興明年庚申以
學之敝請于提學按察副使趙公寬既得報乃修大成
殿及戟門及靈星門新其兩廡修明倫堂新其兩齋又
新會饌堂及射圃及庫廪庖湢凡有制于學者又明年
辛酉落成先是我俞先生鎧自丙辰歲蒞兹學事嘗有
意焉以力未果今是役也侯與其寮協謹畢力工不踰
年費不竭公勞不厲農式克就緒凡入學者瞻對聖靈
退而摳趨以至藏脩游息皆有其地諸生某等嘉侯之
功有以成先生之志寓書屬寶載之于碑寶嘗論三代
之學備矣周衰學廢至秦而極漢唐以來學由人興文
翁韓愈時則以吏陽城胡瑗時則以師皆惟其人然地
以方殊時以代異故其興也不勝其廢宋慶歷間詔天
下立學於是其制博且久矣而任人之意又不勝法故
吏與師者因之以泛繼之以玩名興實廢在在有之今
學遍天下皇祖有詔象懸籍載萬世允式百年以來所
任吏師或得不得學之興廢亦惟是焉繫孔子曰為政
在人學政之大也非人其可哉觀侯與先生之於長興
其不誣也巳使天下之為吏為師者皆如是學何患不
古若哉雖然人才風俗天下之元氣也而學也者實培
植之地故今之學以孔子為師六經為業漸磨仁義陶
鎔禮樂流而為化成而為噐莫不益我元氣實而崇之
是之謂興文而應之或并棄之是之為廢而宫廬塗雘
之類不與焉子夏曰百工居肆以成其事然則宫廬塗
雘固亦不可廢也侯與先生其不負於今之學矣先生
已酉鄉進士寶嘗受業焉而僣書其名竊附臨文之義
為天下告爾司訓某某實佐先生故亦書之
愼齋記
台郡多君子吾得與之遊者數人今江西僉憲王君景
昭則以同官故加稔焉因君而得聞其父封監察御史
愼齋先生有欲見未能之慊今年冬君以先生壽七十
與其兄若弟以書相謀謂先生素厭燕樂歌頌之事乃
舉愼齋名屬某記之將寓歸獻用承志焉是亦所以為
壽也寶不敏嚮往先生久請因以質之可乎某昔嘗聞
學於君子曰敬敬云足矣而又曰愼何居君子之論敬
有曰一者愼其一乎非一而求所以為一也有曰貞者
愼其貞乎非貞而求所以為貞也有曰莊者愼其莊乎
非莊而求所以為莊也夫莊也貞也一也舉其一未足
以盡敬而愼也兼之懼其有不敬也而加之愼則是愼
也其與夫敬也同實而異名者也故知愼則知敬矣君
子之學其何以加諸雖然愼有二有愼於事者有愼於
心者愼獨云者愼於心之謂也愼於心則一而不滯貞
而不諒莊而不矜有不言言則天下聽之有不行行則
天下信之舍此而徒愼於事抑其次焉者矣先生何居
先生之父存學公昔與姚文敏公並名有傳在學者嘗
登正統壬戌進士未授官而卒時先生在襁褓母夫人
教之既長又稟學於舅氏累試有司時名方隆輒心厭
聲病棄去不事而躬行以教夫三子者惓惓惟聖惟賢
是師吾是以知先生之能愼也景昭歴官内外臺卓有
風裁且極力古義日可推之天下皆先生之功也而愼
之為效亦著矣先生朝夕顧諟老而不倦有衛武抑戒
之遺意焉淺陋之詞雖未足發抑豈不可竊附於日誦
之義也哉是為記
張中丞廟記
張中丞何神也唐睢陽守張公巡也公當天寶亂城守
以死且曰當為厲殺賊史稱其有保障江淮之功宋南
渡後民結社備兵火者在在作公祠以倡忠義祠必厲
狀謂之公志錫山之祠豈亦創于其時邪說者謂宋異
人盧至柔者於此得泉井而施民以療疾疫遂祠公泉
上俾汲必告以鎮民譁然以泉故禱者日衆其祠視他
郡特盛蓋自始祠迄皇明景泰凡若干年矣而耆老有
行義者議曰祠必有祀祀弗在典猶弗祀也乃以上請
得春秋祭著為令若干年成化某甲子議者又曰祀有
典矣而祠以厲附他廟弗經弗專乃卜其東為今廟君
子曰是近於義廟成貌公于堂以人易厲衣冠惟時主
書其官祝如之榜亦如之君子曰是近於禮夫民祠公
有報有祈而禦灾捍患無一日不望於公初何假夫泉
哉然泉之利甚博收而幕則滯勿幕則泛勢必有主者
而惟公是歸則公之得於人者亦於是乎徵觀一邑而
江淮之南皆可知也氓之無知誣公以厲誠誕且怪然
厲乎由民弗厲由民民求公殊而公之為民佑者譬之
兹泉或泥或甃而水固無不在也黜乎厲以從其初如
是為義如是為禮如泉之渫則源源而來以是求公公
必享之故泉不必廢也廟與貌不可不正也吾於斯舉
有取焉昔狄梁公毁淫祠於南方所存者四其一伍員
公之忠於員遠矣而祀由禮義其將與兹泉始終乎是
為記
陳氏兩阡記
陳氏兩阡今致政福建左布政使晉菴公賓之所營也
公祖墓在惠山葬凡若干世至公父母之喪以隘而卜
去二里所曰錫山得吉為阡南鄉合葬如禮至公配之
喪又以隘而卜去錫一里去惠三里所得吉為阡東鄉
葬左而虚其右公亦將斯樂焉公之父為南靖知縣贈
吏部員外郎某府君其葬在成化甲子文思彭公表之
公之母封太宜人某氏其葬後府君若干年甲子文肅
王公表之公之配為封宜人吳氏其葬後太宜人若干
年甲子某公表之皆碑于墓其在南阡有永慰之堂有
慶源之橋有福地之門其在東阡有冲和之橋有佳安
之門有榮恩孝思之堂當其中也題曰夀域蓋尊制詞
彰寵數反求德善以識久遠之意皆於是寓焉其他規
搆尚多而斯數者大矣先是永慰堂成文懿楊公為記
凡南阡之制略具而東阡未有記者公比以屬某俾并
書之寶嘗觀吾邑西諸山惠為最鉅其形衍迤東出稍
伏而起者為錫錫惠之支峰也其秀鍾焉故其為泉源
于惠者必經于錫然後會溪入湖而歸于海其發也遠
其畜也深而其匯也旋委有截觀于泉而地之脉蓋可
知巳公世墓于惠再卜而錫之南三卜而錫之東其世
序之相承猶其地之脉也公之先以醇厚立家自府君
始顯而大發于公文學政行淵博脩潔望在朝著績在
銓衡惠在藩省未老而請在天下有遺用焉其世德之
漸底于盛亦猶其地之脉也此豈偶然也哉公之卜地
惟近之相而吉焉是從未嘗謀諸葬師以要後利而垣
域從衛封樹表識儀以飾觀度以節力君子謂稱乎其
德况三地相屬岡連嶺望歲時展掃不出午旦而彼此
可徧親親尊祖於是為備君子又謂稱乎其序序以經
之德以本之發乎仁裁乎義而成之乎禮一事而衆美
畢具焉由是觀之則徵於前者將益宏於後其眞可謂
不偶然也巳孔子曰墟墓之間未施哀於民而民哀蓋
言感也公之為阡訓在其子孫而感在邑里夫復何庸
於寶之言哉獨念兩阡并書公之意將以示後有不可
已者於是乎記
戶部舘題名記
通州倉戶部歲委員外郎一人主事四人或七人或九
人監出納之政蓋分理以共成而有紀綱焉者也其所
居公舘中為團亭有事議焉有客燕焉皆於斯弘治間
有為題名之榜揭於亭楣者始自壬子迄于巳未凡六
十有八人其字與貫具在可覽也由庚申以來以榜盈
故莫之嗣書今員外郎祁君某主事成君某李君某馮
君某向君某謂是缺典相與徵諸故籍得人視前榜員
外郎多若干人主事少若干人其幾人凡再至總幾十
有幾於是予以督漕至通諸君請書歲月因念昔承乏
司徒屬於二榜所書舊寮居多昌黎所謂烏得無情者
予實有之惟古人一登臨游燕必題其名雖寂寥數字
而千載一日不惟其官惟其人耳况諸君賢勞於國更
必以歲情孚誼處禮將道益非尋常簪盍之比揆以古
義欲巳於書其將能乎雖然是非不敏所能與也第感
諸君意勤不可無復請舉司馬公記諫院語再三誦之
尚德書院祠李忠定公記
慧於錫為名山山之重在泉而幽邃如聽松菴者次之
菴之左有茂林脩竹觀者謂為一山之勝吾世墓邇其
地舊矣弘治間購于僧而得焉時方考聞宋丞相李忠
定公居錫之故而恨其未之祠也蓋有意於斯者凡十
餘年至是幸獲休退而始為堂于竹間以為公祠間嘗
登而四顧左右前後無非竹者乃顔其門曰尚德書院
若謂竹有君子之德凡觀物者尚之云爾然豈徒以物
為哉思古之君子而不可見將誦其詩讀其書以論其
世蓋狂斐之志如此粤稽三代以來君子之在錫者以
至德則泰伯之祠尚矣儒學如龜山諸賢亦故有祠于
學凡我後進皆得拜而瞻之公自其祖由邵武來居生
長宦學於斯至以梁溪自號則固諸賢之儔也况嘗廬
墓兹山義起之禮顧當後舉哉此吾堂之所以作也今
夫祠擬諸祭菜則事合稱諸鄉先生則名正肖諸家廟
舊本則像眞寶與子弟諸生歲時率以從事庶幾一陟
降間如與君子周旋交懋厥修以階聖賢之域蓋不知
道有隆汚而時有古今也抑亦自尚吾志而已矣公之
學吾未知其所從受觀其父母葬銘皆出龜山當亦與
聞程氏之道者故其建明經畫大抵篤君臣尚氣節逹
經權審進退以身任重而不自失焉其忠義激烈千載
而下猶能使人興起史稱公有諸葛武侯之心而考亭
朱子序其奏議至以天生弭亂許之即是而觀謂公古
之君子其不然哉昔朱子以匡廬卧龍菴之名取諸潭
石遂緣其義為畫武侯于堂君子謂其有異世之感若
公於此精爽伊邇風聲所及學者有師揆之匡廬蓋為
感雖同而事則切矣乃若以竹興思寶不敏於龍菴之
說竊自附焉天下之君子當有能知吾過者是舉也吾
甥華珉實任其勞始於正德庚午七夕成於中秋奉安
於重九皆不愆其素奠畢小燕客賦淇澳而退
雲田記
雲田者雲南提學按察副使彭公性仁讀書處也弘治
間公由武選副郎出守汝州予時承許州乏間因胥會
得聞所謂雲田者蓋公世第清江上又十里為别業背
連羣峰下面江流而中為平野凡若干畝山水之氣日
夕生焉動盪滿盈恍有景象可望可即此其所由名也
客有賦者曰東原有田中維雲雲濛濛兮田畇畇或卜
其上兮讀且耘一經治兮五榖分江清清兮懷夫君有
和以興者曰雲之興矣于我塍矣我息我游樂且令矣
雲之收矣于我疇矣我游我息樂且休矣疇兮塍兮雲
泱泱兮君子于田樂未央兮又有以比和者曰田兮澤
澤以稼以穡雲兮駸駸以雨以霖人有道兮天無心儗
物類兮徵德音田漠漠兮雲深深予聞而感之亦欲和
焉然無以加也蓋心藏者二十年矣乃者再擢至今官
致其事而歸適予以貴州節過公郡公遂請記因書為
復公博雅能文而詩逼唐法其居官屢有績效無愧于
比者之言今其歸也更尋於賦且興者將不知老之將
至也是為記
仕學齋記
仕而優則學古之道也今之仕而優者亦孰不以學為
事哉學焉而不如古則亦徒學而巳古之學者為已此
學之道也昔有寒而求衣者二人同適於市一人取布
帛焉曰此足以温吾體矣其一人陋其朴也則取錦繡
而製之他日風雨繼以冰雪錦繡者凍布帛者適不知
為巳之病也蓋凡為學者皆當戒之而况仕者乎漳浦
林魁廷元以進士歷官戶部郎中簿書之餘不廢誦讀
人謂仕而知學廷元遂以名齋而請予言為勖予嘉其
志作記且銘曰
必有事焉惟仕之謂思不出位我躬之微實參三材何
理不該游心千里寓言一室萬物職職此有敏者鬭靡
誇多如身心何敬哉義哉是之謂學先民有作
曹州新作教場記
曹州教場在城西二里原野之間有阜突成名鳳皇嘴
者其故形也環闢其周為畝三百容若干人凡閱陳士
卒於斯進退於斯分合於斯因阜而高之堂其上曰全
勝翼以兩序帥者臨焉而出號令於斯前于堂為階階
前若干步凡稟進止受賞罰於斯降阜而南三百步門
焉曰演武阜之東若干步為臺樹旗於斯盡疆而垣焉
夾垣内外樹柳焉周完嚴整而場之為制於是乎備蓋
正德壬申春三月實始基之越某月落成經畫而圖功
者今山東按察使無錫吳公也先是辛未春霸州盜起
縱橫四出攻劫城邑勢日猖獗廷議以曹古劇鎮其在
今日齒牙北畿喉襟南服而肘腋河南山東之境實惟
中原重地宜得文武才略之臣以憲節往鎮之會公以
監察御史再起在臺天官卿曰是惟其人乃請命為按
察副使奉璽書整飭兵備作鎮于曹直隸暨河南諸郡
邑在數百里内者皆受約束公至曹首簡士卒而躬閱
焉既崇其墉既深其池倡厥勇敢為禦守計甚備顧舊
有教場在城東以習民壯而狹隘弗稱乃于是焉卜之
曠然可馳隆然可望畫然而不可犯蓋一舉目而有折
衝千里之勢縱橫竒正參伍實虚棋布筭列如在指掌
公臨其堂諭厥吏士從容指揮以伺警報而地之為用
亦大矣厥既落成知州某以公命用書及圖來請記今
天下承平久矣武衛惟籍民兵惟名彼盜悍猾敢蔑我
師實是之故公之蒞斯凡閱數月賊不敢邇且屢遺我
禽焉蓋公有不可勝者乃不自恃而閱習日勤其慮遠
矣推公之意必使凡士卒者惟吾法是懼而不知敵寧
賊同死而無同生然後為能師也嗚乎其可謂敏且共
矣雖然會而習之存乎地簡而閱之存乎法鼓而作之
存乎氣率而示之存乎義勸而休之存乎賞戒而警之
存乎罰帥而從之存乎人人重則舉人輕則廢蓋凡事
皆然而况教民戰乎予比督運北河及兹省母南還道
出濟上凡公舉措予審聞之於是賊三至公命騎士邀
擊斬若干人俘若干人馘若干人有籍紀焉惟人之重
允與地稱故能有兹成功知州某奉公命唯謹於是舉
有勞焉是為記
東湖書院記
東湖書院者廣東按察僉事梧州吳公廷舉之所建也
院在州東門外南臨潯灕二江北負大雲山山之下公
三代先塋在焉有水出山半左右夾流至院之前匯而
為池池方四畝曰小東湖者公名之也公之先為湖廣
嘉魚人嘉魚有東湖既取以名又以扁夫院者蓋示不
忘其先也抑有尚友之道焉昔宋周元公茂叔嘗濯纓
江州廬山蓮花峯下樂其水之清也遂寓以濂溪之號
濂溪出道州去江州幾千餘里蓮峯之水非濂溪之水
也然自道眼觀之則孔子之所謂逝者如斯孟子之所
謂有本者如是者固未嘗異也故觀道有術莫切於水
得於水而不泥於水此有道者之大觀也吾於元公見
之大雲之於東湖其亦類是矣夫公之學道從可知巳
然遠而望其故鄉則得水木之義近而邇其先塋則廣
風木之思傍以招引後學而退將自養焉一舉數得是
皆道中之事也矧院之為勝負山嚮水草木魚鳥之觀
日陳于前登堂矌如入室奥如經書圖史取諸左右無
不應手而摳趨其間皆鄉里秀敏之士士之不遠千里
束負而至者又時有之以是尚友古人夫豈僣且誇哉
公博學好古有猷有為由邑而郡夙著名績予蓋聞之
久矣頃者以貳守北上道出江右始因吾寅萬公世和
得傾蓋焉比任雲間遂命伻來請記時弘治甲子也越
六年正德已巳乃克執筆蓋院之詳公自有記予特論
公之志以告學者云
湖廣提學分司題名記
我皇明建學於國初為制最廣且備其設官奉勑以專
提調自正統戊午始在諸省官列按察初無别署既乃
有分司之建湖廣之為分司自成化巳亥始當是時山
陰薛公綱以副使來任實割府學廟東地為門為中門
各三間為堂五間為序左右三間為寢如堂而籍藏記
室附焉後若干年弘治乙丑今僉事廬陵陳君文鳴乃
闢寢後地五尺疏以受明東于寢為亭以備游詠又因
中門為貳以節升降以辯出入自正德戊辰始於是公
歴考前政氏名自劉公虬而下得十有三人疏其歴履
刻于石且虚左以伺將來而分司之制於是乎成則已
已始始君以進士高第入翰林為庶吉士讀中秘書既
廼官刑部累員外郎被簡為今官士論稱允至則風厲
施為惟明詔是訓惟正學是崇正道是迪而前乎是者
之所樹立近著顯效遠流餘風君以是學是道律之則
固若尺度權衡然有不可掩者夫何待於指其名而議
焉也哉雖然師擇三人尚友千古古之人用之君亦用
之君子謂君於是乎博夫正道隱而道其所道正學絶
而學其所學由衰周至宋枝分派别不啻數百家要皆
實徵於名其從與否存乎其人典學者不於是立辯焉
則何以崇以迪以奉詔旨然非明諸心體諸身稽古以
驗諸今雖欲辯之而其惑滋甚是故學不易崇道不易
迪非正之難知似正而非者之難辯也是故得是者賢
勉是者次之凡師弟子者之趨嚮往往係焉而其究也
將被諸海内歴數十世而未巳然則提學者之賢否其
於天下國家也大矣若謂直回忠詐指議於前而勸懲
於後則固事理之必然而君之意豈止是哉寶昔嘗承
乏江右蓋誠有媿於斯者兹至湖南而君辱以記屬既
書其事復以鄙見為君誦之觀名者請以是先焉
容春堂前集卷十一
