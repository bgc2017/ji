容春堂續集卷八明邵寶撰
雜著(九十三首)
雜著
坤遯明夷旅雜說
王晦叔曰以坤遯明夷旅四卦皆不為君位以予觀之
坤分也遯明夷旅義也分以常居義由變出遯之為變
太伯之至德伯夷叔齊之仁尚矣旅之變則何之哉雖
然周襄魯昭辱止其身尚可言也明夷之變危闇傷人
紂之惡不可言也坤之分抑尤有可言者臣疑於君而
黃裳元吉此伊周所以攝君而終成其臣也或以羿奡
媧武當之是與簒弑造端也豈其然哉然則坤之君安
在曰乾君道也坤臣道也君君臣臣分也
春秋諸賢臣論十一首
周臣
論曰烏乎周之德於是乎衰矣人才不復振矣雖然立
隗則諫屬克則諗問鼎則對請隧則辭國無人焉誰與
圖之詩曰雖無老成人尚有典刑惟此時為然又曰蔽
芾甘棠勿剪勿伐召伯所茇雖欲勿思其將能乎
魯臣
論曰子謂子賤魯無君子者斯焉取斯魯之有君子尚
矣聖人吾不敢論其高第弟子亦不可勝述也述其大
夫之賢者則有孟子所謂聖者在焉其他君違德諫若
忠於公室者蓋多有之乃若死而可愍隠而可尚去而可
則雖一節能使之逸乎
齊臣
論曰齊與魯比齊之疆非魯之所及也至於人才則魯
過之公孫丑曰管仲以其君霸晏子以其君顯魯有之
乎惟其無之是以過之蓋聖人之化深矣論語曰齊一
變至于魯魯一變至於道吾於人才亦云
晉臣
論曰孟子曰所謂故國者非謂有喬木之謂也有世臣
之謂也吾觀春秋國之世臣莫有盛於晉者狐先欒郤
范魏韓荀羊舌樂祁此其大者也之數族者世有其人
與國終始蓋他國未之有也人之言曰維楚有才晉實
用之其然豈其然乎
鄭臣
論曰鄭介晉楚之間艱而能國亦惟諸臣是賴故伸尼
善其為命亟稱子産子産而下其為才殊矣吾於七子
之賦得其槩焉安得起叔譽而通論之
衞臣
論曰吾讀論語夫子稱賢大夫蓋多衞臣云而季子適
衞亦多有所說者越自康叔武公以來培養之者久矣
宋臣
論曰宋文獻不足孔子蓋嘗嘆之然委質就列往往有
人焉惟危也可以觀節惟遽也可以觀才孰能丕遠惟
商耇成人宅心知訓者乎宜宋之不遂霸也
秦臣
論曰左氏稱秦穆公之用人周矣一矣夷考其人蓋寥
寥焉抑又何也穆公思休容惡媢嫉而學著及其卒也
取其良以殉風聲所及有所徠亦有所距吾於繞朝之
言而深感之
吳臣
論曰吳之才何其鮮哉季札尚矣退耕延陵之野且出
而歴聘于魯于齊于鄭于衞于晉其於國事蓋無與焉
然則國之與立者誰歟子胥忠矣抑自楚往者也傳曰
不有君子其能國乎吳之為吳久矣夫才蓋有之矣吾未
之見也其殆通於上國也晩故其官守紀載或缺焉爾乎
楚臣
論曰夫人之才何國蔑有亦焉不學而孟子獨稱陳良
者為其悦周公仲尼之道也苟悦周公仲尼之道則固
天下之才也何楚産之有故吾論人於楚必以不得罪
於春秋者先焉春秋之道周公仲尼之志也
陳蔡曹虞臣
論曰一國以一人重以一人輕是故蔡有季而國知謚
曹有欣時而國知節陳有冶虞有之奇而國知諫不然
雖多奚為
讀春秋雜說八首
西狩
西狩孰狩哉國狩也公與乎公命而不與與則書公矣
不書公知其不與也獲麟而賜虞人孰賜之也獻於公
而公賜之故仲尼得觀焉獲麟於是乎書
六羽
八佾用於宗廟久矣而不自知其僣也至於考仲子之
宮而始用六羽春秋書之幸之也而有遺憾焉諸侯之
妾之用六羽猶諸侯之用八也
陽生
赴以卒則卒赴以弑則弑弑而赴以卒其弑也傳聞云
爾也傳聞不勝簡書是以書卒以待察也比之疑獄
翟泉
天王何以居于翟泉哉何以入于成周哉蓋必有以之
者矣而春秋不書天王天之子也天之子非天其誰與
立之蓋正者如此不正者則否突然見於策若自天降
然者聖筆亦神矣哉
璵璠
昭公既出意如在國何如政自之出久矣公在則祭在
公公出則祭在意如服改乎仲梁懷曰改步改玉玉改
則服改矣攝祭而不改服禮也改服而祭非禮也雖然季
氏以逐君成名尚何責哉
季姒
昭公之出岌岌乎魯將亡矣而始於季姒之一言誣起
於彼不虞其厲之階於此也况公有童心而羣邪從之
雖有推之挽之如叔孫昭子子家昭伯者復之難也不
亦宜乎
陳公子昭
放驩兜於崇山此天子之所得行於天下也陳之昭楚
何以得放之於越哉欒盈奔晉會諸侯而錮之欲其不
納也昭之放安知其不他適越安得而留之楚又安得
而制之子囊曰赫赫楚國撫有蠻夷奄征南海以屬諸
夏蓋共王時已然矣
行人
春秋之時行人無定官唯其使焉而已非其官而稱行
人重使也然其初使也未之稱也至於執之殺之乃始
稱焉以著其罪也執有叔孫婼殺有干徵師
季札論(予前有論今復補其所未足者)
季札讓國而安於為臣故居則居出則出一毫無容心
焉一毫無容心焉者臣道也春秋於其出也使則使名
則名一毫無加禮焉一毫無加禮焉者所以成其臣道
也成其臣道也者所以著其讓國之節也季子之讓始
於壽夢之欲立而終於光之致國致國而辤於亂可能
也欲立而辤於治不可能也如以讓責季札則莫如討
賊討於僚乎於光乎僚則死矣光則簒矣天子方伯則
無可告矣若擅興兵是以光治光也不然則札之所守
固無責焉耳矣或謂使而亡焉是所以為身者重而所
以為人民社稷者輕亂不我弭則自我生矣以是責焉
札亦何辭之有
又
季子凡四讓壽夢賢之欲立以為嗣札辭不可一也諸
樊既除喪致國焉札又辭而去之二也夷末卒札使而
亡焉三也光刺僚而致國札不受去之延陵終身不入
吴國四也四者之中始之辤父禮也泰伯之道也繼之
辤兄義也叔齊之道也終之不與為簒法也叔肸之道
也託使以逃逃僚也是何義哉三宜讓一不宜讓即欲
讓焉必以國老自處明嫡長之義使國有所歸而已無
與焉可也今也不然春秋之書其正謂此也夫
讀禮雜說九首
其一
公儀仲子舍孫立子而檀弓弔之以免司寇惠子舍嫡
立庶而子游弔之以麻衰禮歟非禮也然則二子之服
之也何居將以明禮也將以明禮而自蹈於非禮可乎
昔者孟子嘗以仁術為言假非禮以起問者而率人於
禮近於術矣何不可之有
其二
帷殯非古也然則何以帷堂夫帷堂在小歛之前於死
者有避惡之道焉於生者有别嫌之道焉既殯則二者
皆無之矣是以帷堂而不帷殯也乃若既葬反哭雖有
几筵何帷之有故曰無柩者不帷
其三
子為母服禮也夫為妻服亦禮也謂五服外何居母庶
母也庶母於君為妾妻庶子之妻也於君為庶婦君服
妻不服妾服冡婦不服庶婦君之所不服而制服焉權
也故曰五服之外然則孰為在内凡君之所服者皆是
也聖人於恩之中而不能無義於義之中而不能無恩
五服之内外非天下之至權其孰能與於此
其四
喪三年不祭古之道也今之為烝嘗禘何以入於廟或
謂今之居喪與古人異卒哭之後略倣杜氏之說于主
以衰于廟則墨其亦可也噫是何言歟今之居喪與古
異者人自棄之非有所禁而不為也不求勉於此而徒
欲并廢於彼如之何其可也且晉於殽之役子墨衰絰
遂墨以葬文公得罪於萬世大矣况墨以廟祭乎然則
何為而可功衰祭於主深衣薦於廟
其五
五月之間而易衰者三昭公之童心不度無足論者然
由今觀之喪自成服至小祥而練歲則朞矣衰能無易
乎今有百日而練者有六旬而練者與其蚤練不如易
也易一也或易以狂或易以禮同行異情同物異道惟
君子能行之
其六
喪有常服而所遭不能無變變之所值服之為難故服
有成有受有練有除有&KR0941;其常也有易有包有特有重
有兼其變也三日歛而成服朞小祥而練除首之絰受
以功衰又朞而大祥中月而禫當其時服其服所謂常
也如此是固無庸於論者惟夫斬衰之喪既虞卒哭而
遭齊喪則男子有易要絰婦人有易首絰所謂包者男
子有仍首絰婦人有仍要絰所謂特者斬喪既練遭大
功之喪有男婦首要皆麻所謂重麻者有男婦首要皆
葛所謂重葛者齊喪虞卒遭大功之喪男以功麻易齊
帶之葛而首猶齊葛婦以功麻易齊首之葛而要猶齊
葛所謂兼服者有斬葛齊麻以至功葛緦麻前喪既葬
後喪初歛男要婦首易而兼服者彼一時也此一時也
物以時變新故重輕參伍伸屈而無失乎恩義之中所
謂變也又如此夫是之謂難苟類而推之則一人之身
周旋五服之内雖日有變不虞也而况其常乎
其七
吾讀既夕禮而知古君子喪事縱縱而不凌節也蓋先
三日則鼎鼎先一日則騷騷故酌以先二日既夕哭之
後啓而朝祖飾棺屬引而後祖奠盡日從事所謂猶猶
爾者其謂此乎
其八
昔予讀顔丁居喪之說而未得其情某孤也幼固然莫
之省也乃今當太淑人之喪日夕殯宮忽忽默體始克
知之烏乎母兮母兮不可作矣壽也燕慶榮也贊賀既
皆不可得矣雖病而承候視醫言善惡方欣遄戚尚可
得乎此猶常也雖筮而得離之頥錯愕隕越色於客而
客懼尚可得乎此猶生也雖死而號慟含歛僕僕拜賓
虞病疑死尚可得乎蓋不惟生之日不可再得而死之
日亦不可再得矣大哉天地間日復一日予安所求哉
烏乎生之不再得人能言之死之不再得予亦不知其
何心不知其何以為言也記曰始死皇皇焉安得起顔
丁而與之誦匪母何恃之詩哉
其九
成化庚子冬予為丁壽夫墓記有薄棺無槨淺土不墳
之語意以壽夫既冠且應舉矣不當以殤禮葬之時秦
東邱作書貽予以予言為非又謂如予言必引魯汪踦
事為據予時未有以答也今讀喪服小記丈夫冠而不
為殤之文乃知昔之為記有暗合焉者若以此答東邱
一言足矣亦何必引汪踦哉人未多讀書而輕下筆為
文難乎免於東邱之議矣越四十四年讀禮苫次追念
疇昔於是乎書
讀周子書雜解十二首
太極二字起於孔子繫易皇極二字起於大禹第疇二
極意同而指異周子曰無極而太極愚則曰有極而皇
極
五性感動而善惡分須以通書所論剛柔善惡中處參
之
立人極焉即太極之在心者
讀混兮闢兮其無窮兮之言可以知先天之前後天之
後矣
太極是混沌氣中指出理說非混沌之外先有一太極
也虚者理之原非虚無動也故曰無極而言動先於靜
理必動而後見未動則未可以言理故不曰理而曰太
極
無極之真理也即太極也真即誠也曷不曰誠而曰真
此處殆非言所能盡也
孟子程叔子以命言性性之原也孔子程伯子以性言
性性之實也荀揚韓諸子以氣言性性之末流也而荀
子甚矣
周子作太極圖如畫工畫日月日月體圓畫者只作匾
體不得已也必欲盡其妙必以圓木為之推之可轉而
後太極之妙著矣
嘗恨格物格字解不切偶讀醫書切脉切字謂求其脉
理也以切解格庶得之矣
理之在天氣不得與焉及夫各正性命而寂然不動氣
亦不得而與焉至於感動而發則有與於氣者矣有與
於氣而氣得參焉故有善有惡
瑩光也靈心之靈也理得心而能光所謂厥彰厥微匪
靈弗瑩者如此彰者益彰微者亦彰是之謂瑩五性感
動而善惡分此即人心道心危微之幾也毫釐有差天
壤易位其在斯乎
喜怒哀樂之未發謂之中中之上不加一言純粹至善
無容贊矣發而皆中節謂之和和之上則先之曰皆中
節曰皆中節則有不中節者矣中節者理之所發也不
中節者氣之所發也人心道心於是乎觀此所謂五性
感動而善惡分者也
論性雜說
性之理一而所以為性者五一氣而五行故也性之異
其在五者之偏勝乎勝之至者熾一而滅一熾於義者
滅仁其所謂義非義也刻也忍也暴也熾於智者滅禮
其所謂智非智也詐也譎也奸也此所謂下愚也少勝
而能反者為中人故曰中人以上可以語上也中人以
下不可以語上也一偏勝之間而性之品存焉是故兼
五而論氣而後氣之說全不兼五而論性可以為性乎
既兼五矣雖謂不雜五氣吾不信也雖然原諸其初猶
愈於覩諸其末者也覩諸其末而論性非論性也是故
論性者孔子至矣孟子深矣韓子其庶幾乎
善真誠辯
善繼之者善之善真無極之真之真誠誠者聖人之
本之誠
理一也至純無惡之謂善至一無貳之謂真至實無妄
之謂誠善當陽動之初真當生物之始誠又陽動生物
之總稱也其理一而已矣分而言之在氣運則為善善
者未成於性之稱也在妙合則為真真者未合於精之
名也誠則又為二者之總稱在天地以是在聖人亦以
是合而言之善之所以善真之所以真誠之所以誠其
實一太極而已矣程子曰體用一原顯微無間其斯之
謂歟
對問性者
性猶水也水未出山為雲出山而成形始命曰水論水
者其於是斯得水之實矣前乎是者是以雲論水也後
乎是者是以澗溪江河海論水也澗溪江河海獨非水
乎雜於泥沙而非水之本也以雲論水則迂以澗溪江
河海論水則陋由君子觀之寧迂無陋知此可以論性
矣
鄒氏貞節門銘(有序)
正德某年庚辰某月某日無錫縣令某侯某奉詔樹
貞節之門於鄒氏旌鄒母華氏也先是幾年某甲子
令侯侯位以母貞節狀上于朝詔下大宗伯移御史
大夫下分廵御史既詢諸邑士夫君子及鄉三老力
田有行義者乃奏令位言不誣宗伯以請上命旌其
門如令至是門成其子申以予嘗與聞司徒敷典之
政來請銘按華氏為文潤之女年十八歸鄒為魯之
妻越十年魯病卒於是華年二十有九遺孤申二歲
華既葬且除乃謝華飾自誓必成其孤而俟死以從
焉越二十有五年年五十三歲視其志如魯之初喪
也自族黨至於姻友皆謂曰貞吾聞華起春秋至於
今代有顯者晉孝子寶族於南齊者則在錫尤著於
文潤為若干世祖鄒在宋忠公志完以諫為天下重
魯之父佑之父蓋其弟進士泂若干世孫也文潤諱
德佑之諱賢皆有鄉望貞哉厥亦有自哉銘曰
維華若鄒望於吾錫粤有鉅人自古在昔孝子以孝忠
公以忠越千百年尚有餘風豈惟丈夫亦有女子天不
可移有矢之死有孤呱呱抱以見姑所不能育曰豈如
夫二十五年如朝與暮孑也有成維母貞故夫之初喪
或虞其終資富能衞維懷清是從節不在艱亦不在裕
維禮維法有素無遽國有著令表厥宅里后土皇天弗
愧吾履維忠有墓維孝有祠我銘兹門古人我思
寵壽堂銘(有序)
寵壽堂者均州守茹鳴玉氏世居之堂也其名起天
順初至今嘉靖改元凡六十餘年矣嘗請於太師李
文正公書之頃屬其從姪福建少參世和請銘茹無
錫世族自永樂初寓京師至鳴玉昆弟始以文科顯
鳴玉乙卯鄉舉為今官其仲鳴鳳戊辰進士為光祿
丞其季鳴金丙子鄉舉經元堂事在銘銘曰
昔英皇復辟詔尊高年京邑有老數莫與肩帝曰若人
克保乃仁既袍既履以華厥身曰朕是嘉思古從珍乃
命京尹筵几於府有鼓有鐘有鼎有爼既宴召見問其
年幾曰臣既期又四星紀帝謂冢宰卿偕諸卿往即其
家曰賀爾榮惟憲乞言越有惇史用古凖今制自天子
僉曰兹堂盍名寵壽孰其書之元老篆籀惟明天子邁
五登三大哉壽域天地與參惟皇建極嚮用五福某銘
玆堂為天下告
點易臺銘(有序)
邵子讀易九龍山中作臺而時登焉手一卷坐以終
日於是正德庚辰邵子六十有一矣先是張侍御汝
立歸二象筆辭曰點易邵子謂若有以起我者故名
其臺云臺在慧泉西北其向以艮東野諸山可坐而
見也銘曰
易以象示再變乃辭辭不能讀何以象為點易有臺晩
予始學敢曰盡言窺古述作俯察仰觀地厚天寬神哉
不測我方盤桓我筆懸如終日弗句躍如在前求我點
所
銀壺銘
臣有病母再辤召起詔問自天曰禮之以禮有白金成
此酒尊酌以壽母涓滴維恩恩深且久尊維周卣臣刻
銘詩臣拜稽首
燕居銘
如齋如尸天鑒在兹靈臺湛若吾得吾師勿忘勿助何
慮何思彼憧與儳無或有之小子不敏請事於斯
新泉石盆銘
是泉浚始庚辰冬越辛巳歲尚未通壬午竹引自一童
其秋竅石渠而東涓涓不絶將無窮其月己酉日癸巳
誰其銘者泉上翁
杖銘
不折不撓惟汝予介不顛不危惟予汝賴汝功不誣予
德不孤惟無疆是圖
四杖銘
昔以照夜今杖以遊我思古人三千秋兮
右藜杖
中虛外方汝為蒼筤於吾有光
右方竹杖
天台山高石橋絶有物蔓生歴太古雪錯節奇崛不屈
不折
右萬年藤杖
汝居孔林直哉汝膚同德異物周陵之模
右楷木杖
慧山寺鐘銘
慧山寺鐘自景泰迄于今凡三鑄始用玄金若干斤
於是僧圓金初為住持實屬僧明杲明曜為之按厥
故而議且畫焉者則前住持僧圓顯也銘曰
維金在鎔載革載從厥聲益宏允稱哉兹山之宮維良
冶之功朝之聲兮群動躍若夕之聲兮群籟斁若四方
下上罔不格若
李文正公小像贊
先是正德丙子冬某得先師文正公先生小像於吾
友崔世興軸而懸諸松風之閣以便時省戊寅世興
復寄大像至軸而藏諸庚辰春小像為人竊去乃臨
諸大像敬贊數語屬僧圓金懸奉如故烏乎公之德
天下之所同慕也彼竊者獨無此心哉而况他人乎
尚相與守之勿為風雨虫鼠之所傷也
以神童始以元老終師保兩朝進退從容紓紛納汚辯
幾信誼力贊化原民受其賜學無標榜而有典刑四海
之内濟濟門生歐未秉鈞韓不入相惟公文章千載下
上
贊郭詡所寫小像
見素先生嘗稱泰和郭詡寫照入妙品予慕之未見
也一日見於南昌東湖之上予揖之數語而退予去
江西之八年諸生思予乃屬仁弘想像而筆焉寄予
京師見者皆曰不類予愛其有有道之容未忍棄也
贊而藏之
諸生予懷郭史予寫貎豈予如如古儒者敬共朝夕維
予夙心畫哉畫哉以為予箴
見素先生小像贊
江湖地遠山林日長雲霄儀羽海嶽文章危言於始勇
退於中亟起遄歸晩節維共古人我思君子能國千仞
丹厓一星南極
錢希翁小像贊
山屐登登海槎浮浮卉衣草笠焉用莵裘陋彼月旦執
我春秋翁今已矣予將焉求
都太僕元敬小像贊
儒哉山澤吏矣滄洲吾志在史野適焉謀蓋嘗慕山谷
之退效子長之遊履坦坦乎萬里筆齗齗乎千秋孰能
起古博謇好修者乎君其將與之作求也
吴未軒像贊
以言乎執禮可以為小相以言乎賦詩可以為大夫此
士君子之論於君者焉可誣也然而有山以廬復陶潜
之三逕有水以泛即龜蒙之五湖烏乎斯人既不可作
矣今見其子若孫猶宛乎家庭之規模也矧嘗觀顔色
而接風度者夫奚有於畫圖邪
鍾馗畫贊(二首)
睢陽報國之心誓而為厲終南愛君之志夢而為儺厲
出一時之憤儺成千古之訛是故一言而亂賊懼厲之
為功多矣鬼兮鬼兮儺其如之何哉
對揚之才負于爾生辟除之力效于爾没萬古乾坤何
方有物白日青天如聞咄咄
抱拙秦先生像贊
文儒之裔大魁之鄉偉哉碩彥於前有光德義淵純文
章典則濟濟諸生罔不是式帛冠布衣卅載大賓曾孫
邁訓為國名臣烏乎休哉
方伯澤西杭公像贊
猗歟杭公於考功見知人之藻鑒於典學見養士之脩
能於藩參見旬宣之惠政於方伯見綜理之宏才
遠而望之則風采之山峙近而即之則襟度之汪開久
而聽其論議諷其詠歌又牢籠造化無一物而不該壯
登廟廊正色揚休表表乎群士之望晩歸林壑厖眉鶴
髮落落乎一方之依(叶)乃若好學不倦執德不回超今
人而不顧將卒造乎古君子之歸(叶)則予於内交之初不
惟敬之而又畏(叶)之者也繼自今其將往來澤之東西
各躋上壽數操杖几而與之徘徊公乎其許我哉
白樓吳公像贊
猗歟休哉冕而衣裳佩玉鏘鏘從容廟堂偉哉吳公其
邦家之光歟昔在史局書則春秋君子謂可以見公才
之優昔在經幄言稱唐虞君子謂可以見公之謨訏今
在内制手抉天章金追玉琢君子謂可以見公大雅之
制作公所藴蓄有大於斯論道弘化公卿傅師夙夜密
勿默贊萬幾君子謂必如是而後盡公之素可以副海
内之所期猗歟休哉惟昔知公鄉有徐卿朝有文正國
士之遇在古有之於今為盛四十餘年不負知己我思
古人晏起范興蘇繼歐起某也不敏亦夙知公病違十
載再見江東鶴袍犀帶公有嘉容公畫我贊以寫公衷
猗歟休哉
遂安令尤翁贊
於傳有之喜怒不形物我無間昔楚之上卿嘗以是見
稱於仲尼而謂之忠矣大宗伯番陽先生何乃以是稱
吾遂安令尤公邪由今觀之公少舉於庠學懋而望隆
壯宰於邑政通而譽豐老杖於鄉德昌而益共壽考令
終况也賢子接武登庸君子曰美哉輿論攸同吾弱冠
一拜於里第晩而考德吾非宗伯之從而又將焉取衷
哉
靜學孫翁贊
樂田園而博山林之趣愛烟霞而恣湖海之遊十年自
省一齋獨修喪親茹素如僧之持戒教子極力如農之
待收斯人也蓋將葛巾野服享壽考於百年而推恩封
錫有隕自天其諸異乎他人之求者邪
小像自贊
幼孤而怠厥修於我乎有怍晩病而省厥愆於我乎有
覺易曰旡咎者善補過也吾為我誦之庶心逸而日樂
也
陳慎菴像贊
章逢絃誦萃於一門翁生其間學成行尊抗顔南面師
道以敦烏乎慎菴宋忠臣肖梅公之遺裔國初郡博休
休居士之來孫也詩曰有斐君子終不可喧吾於此亦
云
趙學海像贊
有學海之心而限於年有朝宗之心而拘於地詎遄歸
乎聖賢之仁抑夙聞乎君臣之義燁乎其章充乎其氣
藹乎詩書之流蔚乎簮纓之裔吾將見其成焉蓋今之
所謂偉器也夫
董孝廉畫贊
志之勵也友佩弦之安于心之潜也師下帷之仲舒豈
姓氏之則然亦惟仁之攸居是故教郡不以士貴治邑
不以民愚為親請養長揖歸歟蓋有先予稱之為孝廉
者君子曰允哉非譽吾將質諸風山公其以為何如也
殷東原像贊
以世論族公在甲乙以士論行公在叔仲濟濟冠裳渢
渢弦誦以言乎居雖闤闠分一畝之宮以言乎養則田
里足終歲之用蓋耊老當社飲之尊而月旦起鄉評之
重者也君子謂公於前無媿者方伯大父行既由隋唐
之科於後無媿者乃弟令陽山猶出周漢之貢斯像也
自今至於來孫其永為影堂之瞻奉也哉
節菴茹公像贊
孝友之行孚於家而達於鄉共惠之政兆於邑而成於
省鉅人長德既為衆之所推要地高官乃在醜而無競
穎先脱於文獻之宗屣晩棄乎功名之境以言乎家則
留福孔多以言乎官則去思尤永君子觀節菴之號亦
可以得公之槩梗矣彼畫史者雖逼真於想像之餘固
亦堂中之影也夫
草亭成翁像贊
有巾有巾擬宋歐陽有詞有翰出入晉唐有誦有說極
於虞黃貢於王庭循周室之制分為師儒鄰蘇湖之疆
興至而溢為圖畫又無愧於倪王之鄉斯人也望之者
以為具神仙之骨相評之者以為稱文獻之門牆抑孰
知晩膺封典冕而衣裳為山林之光也邪
魁星贊(二首)
維北有斗紀綱三辰孰主張是惟爾有神神兮無方匡
域有象昭我文昌虞周之上
帝車中運四國攸繫人亦有言斟酌元氣旦建東北惟
爾有神開陽發祥回天下春
王母獻桃圖贊
粲然於西池之上者秉太隂之精纍然於東海之中者
含初陽之氣二物合并恍忽有無如降自天如出從地
可以望之而不可致乃有至人參乎兩間感之以神契
之以意蓋將開壽域於乾坤合萬物於一視超運世而
上之不論乎千二百歲者也彼周穆之荒遊漢朔之劇
戲又奚足計邪
二泉第一流贊
晦翁之詩有之碧澗日千里其在斯乎吾泉之委亦多
矣此其第一流也觀水者舍是何之焉由是于溪以從
川行由是于田以補雨施流哉流哉孰謂其微哉
吳文定公像贊
施生持公畫像來以公從子嗣業言請贊烏乎公不
可復見矣得其遺像能忘言哉焚香敬瞻為之贊曰
文章深厚可以參遷固於漢室德氣溫純可以追顔閔
於孔庭大拜虚群望而不見其歉大魁協素論而不見
其盈大雅君子老成典刑
中齋秦公畫贊
此畫史追寫中齋秦公之真也是雖得其巉巖磊落之
像而未盡其英邁超逸之神即或近之而其方寸之地
所以發為葩藻運為經綸者固不若聽其言觀其行者
之為親也烏乎安得九原起斯人哉
秋澗韋翁像贊
惟翁為江左甲族系出吳高陵亭侯昭之後扈宋裕
陵南遷自雲陽徙居無錫西谿里至元溪山徵士尤
博達無方交與一時名鉅入國朝至翁益好古讀書
勵行與厲雪菴陳玉溪諸老俱有古人風格隱然為
東南一古君子無媿世家而高山渺絶于今不可見
矣翁殁之若干年其從孫尚志以予知翁之詳持像
徵言為贊俯仰今昔而感慨係之其能無言乎哉
昔見翁之起居也嘗援琴而挾書今睹翁之遺像也儼
高冠而長裾抗顔為師足以範模弟子飭身率物足以
表正鄉閭鄉舉大賓邑稱鉅儒蓋自雪菴云亡而典刑
遠玉溪沉響而製作虚秋林長逝而書畫絶以及翁之
觀化而清節靡餘烏乎老成凋喪孰為起予秋高澗枯
我懷其初
畫龍贊
奮如其髯如瞪如其目如崝如其角(叶)如畫者未能見
見者未能知知嘘為雲知騰為雨而乾無端而坤無倪
而莫知其所之謂予不信盍徵諸仲尼乎
光祿丞天台王公像贊
方嚴守正不謟不驕布衣被薦卿寺遷喬觀其所事則
文皇在御觀其所友則文肅同朝烏乎斯人世則遥矣
吾嘗聞於其曾玄安得不臨風再肅而仰止於台山之
高邪
余墨溪贊
崛彊之節著于江漢之南子惠之政敷於䫈海之外此
君子之居官所以稱乎民之師帥者也晩歸林泉棋局
詩篇巧還造化而與物周旋君子以是而知乎其前謂
之曰賢不其然哉不其然哉
鄒秋泉像贊
翁之壯也家有幹蠱之子翁之老也族有折衷之人忠
信之行終於動物孝悌之德始於潤身近之可以稱道
鄉之良系遠之可以稱讓里之逸民誰為畫者于初度
辰我作贊詞祈千百春
談梧月像贊
薄於利也貢可譲厚於義也獄可承親允賴於養志子
並傳於明經風月湛滄浪之水江湖隠少微之星朝為
溪泛晩作山行吏情懶而幘岸野興逸而舟横若使高
而當焉用之相卑而守不負之丞揆諸今也果孰為重
孰為輕也邪
文傑筆贊
叙曰韓傳毛穎託言於秦既錄其功而可不知其人
乎作吳興宋文傑贊
諸姬之郡諸子之宗崛起湖澨為世效庸而文明之逢
尔澤尔貎尔端尔衷無露尔鋒善始令終聿有嘉問附
諸鉅工與國運而無窮汝遜不居文房有史贊者泉子
蔡君習之像贊
過静之以其岳翁蔡習之道服小像求予題其上乃
漫書歸焉習之號如竹故末語云
蚤作克家之子晩為在野之臣公府瞿瞿鄉黨恂恂衆
義名而吏服獨藜杖而葛巾屐鴻阜而眺晩舫鵝津而
尋春外潤以直中虚且真君自謂人之似竹或乃謂竹
之似人非有識乎君子亦惡能傳其真邪
從舅南湖翁像贊
出青於藍蚤歲之材守黑於白晩年之識力田無求於
漢科安土有聞於周易天錫壽康人稱易直噫我知其
心不于其迹也彼蛇而足如虎而翼亦何為而自取夫
戚戚邪
容春堂續集卷八
