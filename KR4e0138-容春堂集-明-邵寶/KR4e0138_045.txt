容春堂續集卷九明邵寶撰
雜著(四十三首)
雜著
題丁戶部舉墜錄
始元德以督漕出予聞其在儀真也喜曰儀眞江船入
漕之始也有事於是宜哉旣兩月曰何久也未幾元德
書來道復廢牐之故如所著客對者甚詳予乃嘆曰甚
哉元德之勤於事也劉晏所謂一水不通思荷鍤先往
者元德有之夫水不利而後有牐牐不利而後有堰牐
焉不如勿牐堰焉不如勿堰固夫人之情也吾嘗見夫
牐堰並建其人必至於廢牐而任堰堰之利歸於群小
違則口騰騰則人聽惑焉故也惑莫大於水之洩苟圖
復焉非心目兩至議未有能定者然而處乎牐者不悉
則此之舉顧若為彼之地舉置之不常厥亦有由也哉
元德於是乎蓋得之他日至清江浦視其堰與牐於儀
真同歟異歟必有所以辨而處之者病夫亦願聞焉
題故人書劄卷
丙戌歲五月酷熱再越旬未已某居侍養堂西偏靜坐
對水石簋不敢有所事事偶檢舊篋得數十年以來所
蒙于士夫君子簡劄凡數百通遂命表貼于壁周旋觀
覽疇昔之誼惻然感之凡所規戒不敢不承所奬與者
愧莫能當也旣而命工裝束成卷分為四類凡若干軸
蓋師尊官長為前輩行者若干人同年同官同事為輩
行者若干人門生故吏為後輩行者若干人通家子弟
鄉里晩進又若干人各以爵號字行標於卷首他日每
至山中精舍則擕三數卷與鄰僧野老共觀之庶幾故
人猶在目中無存亡離合今昔遠邇之間也不亦一快
矣哉
䟦陸放翁詩卷
予讀放翁晨起詩至餘年亦自惜未忍付酒杯之句心
蓋戚戚焉烏乎年不我與久矣有我與者尤當為年惜
之不然惜年何為他日讀放翁傳亦云是卷為徐陶陸
氏家藏今收者光遠
䟦先師西涯公石刻華山圖歌卷
吾友夏如山旣刻我文正公先生所書華山圖歌于石
復自湖南以墨本來屬某志之未及志而其人持去江
行遇盗失焉如山惜之甚則以石本來屬志如初始吾
事先生見先生握管而運肘以揮也以為與知其妙也
退見墨本輙易視之况石本乎今先生不可作矣墨本
在天地間又亡其一矣於是乎始知石本之重也傳曰
雖無老成人猶有典刑又曰禮失而求之野野而可求
安得典刑如此歌之有石本乎某是以重歎之
䟦沈大理草書
汝明吾祖母贈淑人楊氏之父尚樸公字也公嫡出惟
吾祖母一人故擇而歸吾祖贈都御史三益府君其嫡
出亦惟吾父贈都御史純和府君一人吾祖旣卒吾父
繼之越八年淑人亦棄孤孫追惟外氏之德世不能忘
常以公之手澤無所於覩為恨近過公諸孫蒙乃得見
沈雲間草書有稱公字者某烏得無情哉乞而藏諸時
展焉以永吾思固亦吾之分也
䟦顔魯公帖
此帖其魯公真蹟乎吾嘗見坐位帖石本其筆勢與此
正類而起筆收筆處尤非超妙入神者不能到然宋以
後名書家亦往往能搨之袁文清謂米海岳臨坐位帖
猛厲奇偉不能無失於魯公此帖於魯公乃加圓活清
潤焉文清可起不知以為何如也吾友文蔚遠寄來觀
焚香再拜連臨數紙書而歸之如其題首以俟君子
䟦尤氏世譜後
吾嘗入五賢祠見遂初先生尤公之主為之起敬及觀
邑志見游來山有遂初之墓為之興歎今俸也持其世
譜來謁得一讀之為之生感於乎族以譜傳世以人守
尤之後能無意乎
䟦岳峰卷
觀藩省之岳峯者當觀諸諫垣觀諫垣之岳峯者當觀
諸野寺野寺尚其志諫垣尚其言藩省尚其政政止於
斯而已乎吾將通觀之
䟦潘氏所藏倪雲林畫
潘松泉愈倪雲林之子之疾雲林寫梧竹草亭圖并題
詩以贈之越四十年王中書友石見而賞焉謂其運意
入妙品題識之餘追想不已前輩風流固如此哉繼芳
松泉之玄孫也請志於予繼芳徒知松泉之名以雲林
之圖而重雲林之圖以友石之賞而重而不知予之言
未足為諸公輕重也汲汲於志無乃惑歟松泉妙於醫
雲林高於隠友石賢於介其所以為重者固於是乎在
䟦碧山吟社詩卷
碧山吟社吾邑之盛事也其地在慧山之麓若冰洞之
前黃公澗之上陸子泉之右謂之名勝其時在成化之
末弘治之初謂之全盛謂之承平其人皆一時隠君子
為修敬秦翁景暘為竹石陸翁懋成為梅庵高翁惟清
為遜庵陳翁天澤為杏軒黃翁公禄為聽玉楊翁叔理
為絅庵李翁舜明為玉溪陳翁行之為北野施翁彥清
為玉林潘翁繼芳謂之文雅謂之耆俊而秋林陳公進
之歸自工部冰壑盛公時望歸自都臺中齋秦公廷韶
歸自江藩亦時時一至不在常數其會則惟論詩詩成
有燕肴核數盤飯一盂酒八九行而已於是三原王端
毅公方在撫院亦聞風而願見焉其重如此蓋如是者
若干年而修敬卒諸老相繼淪謝今存者惟繼芳一人
能談其事聞者猶歆慕之欲繼之而莫能繼也蓋是時
修敬素有鄉望且其為約甚嚴十人之外不參以俗客
雖盛暑祁寒必各以其服至不䙝不散一會一詩必命
題必具藁若為課然者夫是以能久而繼之難也今考
其年絅庵八十有六修敬八十有五遜庵八十有三竹
石八十有二梅庵七十有九杏軒七十有三聽玉七十
有二玉溪六十有九北野六十有一皆可謂夀矣而玉
林今年八十有二康強如六十七十者其壽尚未可量
也此卷為繼芳所藏中亦有社外作者某於諸老皆及
見之比方仕於朝未能操几杖以從焉所謂歆慕之者
蓋甚於人人辛巳歲大司徒秦公被召過家訪我二泉
書院嘗同至吟社徘徊久之今見此卷吾且老矣烏能
無情哉於是乎識
五賢遺像木刻䟦
正德辛巳某旣刻先師文正公手書五賢事略於石其
真蹟襲藏如故每一展閱輙嘆石刻之不能得其妙也
越五年丙戌吾堂寢火真蹟遂毁幸存石刻不啻真蹟
乃奉以藏諸家廟仍翻刻於木以便摸搨某病且衰矣
追念舊德能無重感乎是歲日長至門人邵某焚香三
肅識於容春精舍
為劉鴻臚䟦湛司成文卷
甘泉先生以道德為師其在南雍謝絶應酬文字某衰
病閒居見亦罕矣今於毅齋公處乃見所為家藏集序
者從容乎大篇磊落乎大書毅齋何以得此於甘泉哉
甘泉謂致多之難予謂致多非難也致其所難致者是
謂難耳其甘泉之文之謂乎三復起敬識而歸之
恭書誥命碑隂
國朝推恩之典所以體孝而旌賢勸功也一品上及曾
祖二品三品及祖四品至七品及於父母雖著令攸存
皆惟其人乃稱不然則歉不然則負有人心者宜於此
焉自知之臣寶庸陋初以成化甲辰進士承乏許州知
州越八年凡舉於撫按者十有一章始擢戶部員外郞
視古循良邈不可望乃被誥贈我先臣溥為許州知州
封臣母過氏為太宜人拜命以来周旋部署歴踐藩臬
又越十有六年承乏都臺之佐總漕中邦方勉圖報稱
未及數月内忤宄瑾久羈荐罰卒遣致仕家居瑾誅後
起廢巡撫貴州尋遷戶部侍郞又以詔恩贈我祖考臣
鎬為右副都御史祖妣楊氏為淑人先臣加贈如祖而
臣母加封太淑人於是臣以母病請終養旣蒙皇上俞
允且詔有司以禮存問會上三宫尊號進臣母太夫人
服色顧臣之否德罔庸何以當此仰惟祖宗典法之隆
孝廟恩禮之厚毅皇帝覃布之勤皇上眷顧之重臣以
病子侍衰母旣缺寸補復荷曲成履地戴天措躬無所
孔子曰君使臣以禮臣事君以忠忠則未效而叨冒上
施至于再三雖深媿懼如報稱何兹營太淑人壽藏成
謹以再蒙誥詞刻之豐碑樹于神道與兹山永永無極
臣不佞敢拜手稽首識于下方
書張山先塋碣後
自我七世祖容春府君之葬於張山也于今幾二百年
矣天順以前我曾祖存一府君實任守視之責府君没
時寶生甫三歲又數年始聞於諸祖諸父一造而識焉
比為諸生舉鄕試歲乃一省及登進士歴官中外曠不
省者十餘年舊木伐於族人殆盡至領臬藩歸謁而傷之
乃補植如故烏乎容春之澤遠矣冉涇之第旣失而復
張山之墓亦旣荒而修寶雖不肖不敢不勉然已晩矣
上視存一之志得無重媿乎歲己卯冬立石墓下以表
神道追念先德泫然流涕於是乎書張山惠山之支峯
也其勢南出至是而旋焉墓當旋處葬者凡六人為容
春府君其妣錢氏為六世祖谷祥府君其妣張氏為六
世叔祖谷禎府君為五世祖仲容府君蓋鄭太常雍言
撰惠山阡記云
書太淑人墓碣左方
先都憲府君以士禮葬聽松北原之六十年嘉靖壬午
冬十二月二日先母太淑人卒越明年癸未冬十月十
日葬繡嶺之原去北原二百十有六步而間二垣先是
三年卜壽藏於斯也實惟府君兆偪於鄰之故或議遷
合以體魄旣安弗敢從也爰遵太淑人治命以大夫禮
棺而衣冠卜日告府君於北原奉迎以如繡嶺比葬合
焉嶺首上右傳曰魂氣無不之也於彼乎祖於此乎配
密邇周旋將自今乎神道之門題以府君而碣之題亦
先焉逹太淑人之志也烏乎寶不孝豈得已哉知禮君
子有罪我者其敢辭諸
書陳靜齋新定周易古文音義後
易有聖人之道四焉辭其一也而所以為辭者三曰文
也音也義也義之不明而能談易者寡矣文而或誤則
弗便於覽觀音而或訛則弗便於誦習覽觀誦習之弗
便亦講義之累也静齋先生讀易而有自得之妙是以
參伍考訂旁求諸家而定於獨見於文於音於義刊正
近本一復於古非稽古精深大有造詣其何以與於此
哉雖然有古人之目而后能知古之文有古人之耳而
后能知古之音有古人之心而后能知古之義先生所
望於今之學者至矣愚不敏雖老矣尚有假年之心焉
敬覩新編能無躍然者乎
書宛丘陳氏譜
族之有譜猶國之有史郡邑之有志國有人焉而史重
郡邑有人焉而志重族無人焉譜雖不作可也卽作之
亦奚以為重哉吾錫陳氏世儒也系出陳之宛丘居吾
常者若干世矣在宋有寶章公炤以死節稱在勝國有
國史公顯曾以文學稱或以稱其孝皆天下士也入國
朝以來若休休居士伯雨若靜庵尚簡遜庵天澤皆不
求聞逹而教授鄕里蓋國士也下是群從皆敦詩習禮
不失為鄕士以言乎族可以稱有人焉譜烏乎不作哉
作之者誰曰伯雨旣而續之者訓也予愛其儒之克世
足以為族重也讀其譜為書其端而歸之
請太淑人貞節碑文於少傅守溪王公状
封太淑人吾母過氏無錫黃藻里人宋宗室徐王郡馬
孟玉若干世孫隠德相承至於我外祖時明翁娶於周
涇周氏而生吾母於女行為季慈惠温良共儉詳雅年
十九歸我先考贈奉直大夫許州知州加通議大夫都
察院右副都御史純和府君諱溥字惟淵明年生寶又
三年先君不幸病卒時吾母年二十二寶方三歲母保
護惟謹旣除喪諸父有利吾產者百方震凌將奪之節
母不為變旣而分產爭取金帛竒玩母獨取先曾祖存
一府君手校先世遺書千餘卷昌言曰吾冢婦也此書
當與吾兒讀之襲而庋之牀頂於是寶六歲母告吾祖
母楊淑人禮聘吾妻今淑人顧然以愛故尚未令就外
傅寶九歲始延里師七十三翁王先生俾授句讀繼遣
從陳俞二先生受經學尋游邑庠比寶二十一中應天鄕
試試春官不利卒業太學凡數年間母鬻舊產曁諸服
飾共給殆盡寶二十五得進士明年授許州知州迎母就
養封太宜人歴陞戶部員外郞郞中江西提學按察副
使浙江按察使右布政使湖廣左布政使都察院右副
都御史總督漕運領鎮淮安母自四十六至七十凡二
十五年皆就養時寶以逆瑾屬劾平江不聽矯詔勒致
仕家居越數月起廵撫貴州勉奉母以行至長沙有戶
部侍郞之召而還於是母年七十一病衰不能就養矣
再䟽請終養未許寶至京師數月又再請終養詔許省
視抵家三月又請詔許侍養於是以詔例誥進今號又
八年寶進南京禮部尚書䟽辤逾年未報吏部以請得
先帝俞旨越三月今上即祚復詔起用䟽辤許之且命
有司以禮存問於是母年八十有一惟吾母太淑人貞
心保孤壯老安節如一日例以先封未被旌典先是封
太淑人之誥有矧予風紀之臣上有貞節之母之語大
哉皇言所以旌吾母宜無大於是者蓋嘗作奉詔侍養
之堂於家稱誥詞而記之兹者仰荷殊典榮寵至極於
誥詞有光焉擬請於有道君子作貞節母之碑刻之貞
珉奉揚我聖天子之德意於家於邦永永無疆惟先生
鄕邦先逹道德文章海内宗師如斯碑者不于公請而
于誰哉某也朝夕母側不敢遠離而病艱起居只尺之
書不腆之幣謹屬諸姻友華邦特詣山中舊第私於下
執事者寶不敏誤辱執事與進久矣於是請也或者其
無距乎敢布腹心謹狀不宣
再請先考贈都御史府君神道碑銘於少師石
齋楊公事状
先考諱溥字惟淵吾先祖三益府君之冢子也於吾曾
祖存一府君為冢孫母楊氏生二十年而娶吾母今封
太淑人過氏越三年以疾卒年二十三而已先君孝友
謙慎從里師誦習孝經小學論孟諸書皆能通其大意
以父祖在凡百家事未敢自遂觀其志者知為端人也
其卒也鄉先生李舜明題其銘旌曰純和生今祠堂主
用之時寶纔三歲越十八年成化庚子寶舉于鄕又越
三年甲辰寶得進士官許州知州先君誥贈如寶官階
奉直大夫旣寶累擢戶部員外郞郞中江西提學按察
副使浙江按察使右布政使湖廣左布政使都察院右
副都御史總督漕運致仕再起為戶部侍郞先君以詔
恩贈右副都御史階通議大夫及寶進今官旣病而愈
始得焚黃于廟惟生我之德昊天罔極童子無知音容
笑語雖得之老母亦不能詳且切矣嗚呼痛哉昔在壬
申某請養東歸嘗具事行以墓表之文請於下執事比
蒙不棄賜之允諾繼以國事方殷不敢私瀆近託秦亞
卿乘間申請承猶記憶用是敢致下忱倘蒙終念惠以
神道碑銘永為泉壤之光不勝感幸之至其家世大略
具太師李文正公容春精舍記及今大學士熊峰石公
所撰先祖碑文今節錄别楮惟并覽而少采焉存一府
君嘗受學於周正言士衡先生得春秋之指諸經子史
多所淹貫稱鄕先生故特舉之臨書無任悚息謹状
叙廬山景畫
予八九歲時從諸伯叔父謁墓聽松庵輙訪王中書所
寓别室見所謂廬山畫壁者習聞歎羡之言而未見其
妙比弱冠領鄕薦始知賞識而壁燬於火矣會試東歸
有莫能再見之恨越二十年提學江西往來廬山下追
憶畫壁如在夢中益重疇昔之感又十年以戶侍請
告歸臥病冉涇客以是圖見貽予披玩之畫壁宛然不
忍釋手烏乎中書之筆不可復見矣得見是圖亦可矣
抑是圖作者不知何人意其在中書之前乎中書畫品
妙一時見而愛之且欲求勝焉興致所到經營摸擬有
不能己者耳不然何其峰巒林麓亭臺人物洪纖曲折
無一不似也昔之人作事必有所本觀乎小可以知其
大矣予於是重有感焉遂志於下方或曰此盛子昭氏
筆也
叙竹茶罏
洪武壬午春友石公以病目寓惠山聽松庵目愈圖廬
山於秋濤軒壁其友潘克誠氏往觀之於是有竹工自
湖州至庵僧性海與友石以古制命為茶罏友石有詩
咏之一時諸名公繼作成卷永樂初性海住虎丘留以
為克誠别蓋在潘氏者六十餘年成化間楊謨孟賢見
而愛之撫玩不已潘之孫某者慨然曰此豈珍於昌黎
之畫而吾獨不能歸諸好者乎乃以畀孟賢孟賢卒之
三年秦方伯廷韶以郡守報政還自武昌遂為僧撰䟽
語白諸孟賢之兄孟敬取而歸焉吾聞諸吾母姨之夫
東畊翁云
形叙
是山也為九龍第三峯昔人謂之繡嶺其發原蓋遠就
其近而觀之首垂玄武而委脉於坤是謂金水行龍聳
如流如凡三數起伏迤邐至丁北轉下行又三數起伏
乃穴是謂丁山癸向左盻龍翔右顧虎伏兩峯夾澗流
界左右然以金微且淺法宜即窩之弦而兆焉其堂則
䄄敷席展衆山斯止諸水來會蓄瀦廻抱其案則數峯
麗秀若拱若獻近遠前列是非所謂内閉五行外藏八
風者乎於斯焉兆唯世德君子乎宜山人熊鰲云
筮述
正德辛巳月建己酉日在癸亥某以王山長宗元筮太
夫人壽藏於繡嶺之岡於是諸山人雜相者一年矣中
岡有梔一樹爰以為凖筮其右若干步所遇旣濟宗元
曰不吉某曰墓欲久遠而以亂終可乎筮其左若干步
所遇觀宗元曰是差勝某曰四隂逼陽幾於剥矣其愈
幾何筮其左若干步所遇睽宗元曰睽離不可用也某
曰此大事小事之吉其何可當之乃筮其右稍下若干
步所遇需其辭曰有孚光亨貞吉利涉大川某曰止兆
其在斯乎此吾先世之祉也太夫人之德也吾舍是何
之焉且四占皆靜合於坤德需有俟之道焉於壽藏為
稱神告我矣宗元曰然某遂再拜以奉筮辭
叙筮
己卯六月江西變起警及于江之南史以周易筮之遇
觀之坤曰无咎客詰之對曰風行地上虚而有聲或將
靡焉然巽木也坤土也時云秋矣木克於金實落材亡
同復於土且有黃裳之象焉雖野戰皆血而土無分裂
觀之坤亦坤之觀五君位也君位在德德曰好生一念
動天而况於人乎故曰君子旡咎君子有不在位者上
是也事無與焉咎將焉生故又曰君子旡咎
叙萱萎事
予得告而歸植萱於容春軒前歲輙滋長至百餘本五
六月間其花最盛觀者稱焉癸未春予居太淑人憂見
萱之初茁也戚然有人亡之嘆欲拔去之未果至四月
之閠則枯死過半其未死者亦萎黃憔瘁不莖不蕊烏
乎異哉其知予心哉或曰久亢故耳數年間亢亦屢矣
而未嘗死也且並植者不止此此以亢死他卉則謂之
何有知無知重傷予心欲歌而不能成音故筆之簡
叙陳長史事
天台陳完以鄕舉任涇縣教諭嘗與同寮及諸生分膳
夫銀内一人多銀一錢已去矣旣而少者來告完曰多
在此遂封一錢與之其人曰多者在某人皆知之先生
本不多今以與某某安敢受完曰吾實偶多汝若不受
盍棄諸水乎遂棄諸涇縣官送百金來修學完詢其所
由來知為賍罰遂却之其辭曰吾聖人有靈决不欲以
此物修其宫况廟學亦不大壞不修可也卒返之於時
士論咸服凡諸生家有訟不之有司但至明倫堂一白
得完一言皆服而退後以風憲召擢國子博士終河南
某府長史
叙内承運庫進銀事
弘治己未予為戶部廣西司郎中尚書太原周文端公
以内庫缺珍珠請行廣東鎮廵官采取免差内臣仍擬
於太倉庫進銀二十萬備買辦上從之予以初主是議
率主事六人送入左順門内庫人設木闌秤閱太監龍
壽視庫人從事焉事畢庫人出皆搜檢於欄口壽出亦
如之至予等六人出則不搜檢予問諸庫人對曰此舊
制也凡文官不搜檢予退而語諸同官曰朝廷待文官
至矣我輩而誣上行私黷於貨利者不亦自負以負朝
廷哉
帝王官家天下論
古也有志二帝官天下三王家天下曷為謂之官也傳
諸賢而不傳諸子也曷為謂之家也傳諸子而不傳諸
賢也曷不謂之子天下乎有子則世焉無子則及焉要
之不出乎家而已矣不必必歸諸子故也官天下者公
於一世而不必於一家家天下者公於一家而不必於
一身此二帝三王之道所以為盛也父没子繼親受之
命此事之常無庸論者乃若兄終弟及以兄道命之乎
以君道命之也君道即父道也以君道命之則弟以臣
道承之以父道命之則弟以子道承之而弟道固在其
中矣以一身具三道焉曷為為之後而不遂為之子也
昭昭穆穆有定分焉故也况為之後而子焉者為其嗣
之絶也今也有萬世之廟則有萬世之祀其宗也固時
享之其祧也亦歲祫之其為有後孰大於是而必為之
子乎且君之及也必以嫡宗之繼也必以支以支而及
非及也以嫡而繼非繼也是以宗法自諸侯别子始有
之然則禮傳所謂諸侯及其太祖天子及其始祖之所
自出者何也明其統之尊也故宗雖不及於天子諸侯
而統不能不系之也夫是謂之正統夫旣後正統矣則
於所生何以不得顧也夫旣後正統矣則正統在我以
正綂而復承小宗可乎然則名何為而不可易也孔子
曰必也正名乎名不正則言不順言不順則事不成事
不成則禮樂不興禮樂不興則民無所措手足是故名
雖不可易而正綂之尊固不可干也是故正綂之祭之
廟不敢與也正綂之薦之祠不敢入也無已而為之别
室側焉而不敢並也孟子曰諸侯之禮吾未學也况天
子之禮乎是故名當稱則稱之道當隆則隆之分當嚴
則嚴之禮也然則名之當稱固知之矣所謂道當隆則
隆之者何居以伯父而有祖之道者也所謂分當嚴則
嚴之者何居以伯父而有君之道者也然則何以隆之
何以嚴之亦曰别嫌明微於廟庭饗祀之時敦孝起敬
於宫闈省謁之際無所不用其誠而已矣
論古今書劄
古人書劄必自手出今之世始有代寫者非官冗則病
不能執筆耳然因此二者遂因循以為常蓋惡勞好逸
人之大情不甚相遠故也僕自為藩臬入臺省東歸而
病不親翰墨者餘十年或以為俗或以為簡皆未得吾
情獨以為懶者得之若吾同年徐興之每作一柬必用
官印連作三數紙擇一紙用之計人得之必装潢為卷
為冊以傳不朽此其意與吾意又大相反吾老矣俗與
簡豈可令人常加我哉喪畢之日亦將親弄筆墨如古
人故事但荒詞拙翰重識者之笑是又不能不自顧也
溽暑坐齋中聊試此與知己商之
珠璣兩弟字說
珠照十二乘者魏人誇之君子以為弗四臣若也臣以
亮治珠可無臣不可無謂臣為珠其天下之真珠矣是
故珠字曰臣唐虞設璣以象天天之有政與人無異而
恒垂以示人觀璣以恊天璣之所在政之所在也是故
璣字曰政於乎充為臣之節以叙群倫是亦為臣端為
政之本以酬庶物是亦為政是故臣曰國臣政曰國政
夫豈遠哉
樂易說
夫易何為者也夫易以言乎地則險之對也出乎易則
入於險矣以言乎事則難之反也出乎易則入乎難矣
吾聞君子務遠且大者而先難後獲夫易則何樂之有
易曰乾以易知易知則可久可久則賢人之德中庸尚
居易俟命孟子惡在易求難舍易不居而惟難之求吾
恐日行乎險途非順受之正矣進退狼狽天下之遠且
大者將曷從而求之哉况一意先難探賾從危用力于
不可為之地而無從容自得之益如後獲何是故夫易
君子居之然非知之則莫之能焉知而不樂猶未知也
是故夫易君子樂之故曰知之者不如好之者好之者
不如樂之者惟其樂之至是以居之安惟其居之安是
以有所不存存之必專有所不行行之必果故曰親其
親長其長而天下平此所謂遠且大者也所謂後獲者
也吾姻弟秦君國和自號樂易其知此道矣或謂國和
之先大父誥封武昌公自號修敬君子稱其得持身之
道其先君詔旌孝子公自號養恬君子稱其得治心之
道國和乃不是之務乎國和通經學古旣有所得矣其
於儒先所謂入道莫如敬養心莫善於寡欲者亦旣聞
且佩之矣其意必以為易雖非敬而易者敬之基易雖
非恬而易者恬之地苟舍此不務而入乎險難則憧憧
往來儳焉如不終日夫敬也雖欲修之烏得而脩之左
右維谷冰履淵涉憂虞且至夫恬也雖欲養之烏得而
養之惟易也故靜靜則敬可脩惟易也故安安則恬可
養以是持身以是治心聖賢之典祖父之訓於是乎在
是樂也以國和觀之蓋天下之至樂也故擇不處仁君
子以為不智不居易者其謂之何或謂國和舉于鄕歌
鹿鳴而貢于天子會天下士試于春官將登廷而奉大
對以其所學被諸四海一舉不利至于再禮也再舉不
利至于三禮也三舉不利至于不一舉而期必得焉亦
禮也今自丁丑越庚辰癸未至今丙戌皆辤勸駕而不
行何居前是問之則稱曰吾父耋矣今也問之則稱曰
吾母之年猶吾父也而病且久矣彼天下之就試者夫
獨無親乎故有謂之固者亦有謂之異者樂易者固如
是乎雖然予於是乎知國和之真能樂夫易矣夫有親
而受子之養天下之逹道也矧乎耋老衰病如國和之
父母者而可遠遊乎國和一身致用雖急而于親也朝
不虞夕固不能須臾離也若是而違衆獨留于家其跡
似矯其行似勉而其道則出于易矣不然忍心強出萬
冀一得而以榮親為辤縱得之冒險犯難不亦甚乎而
况未必得乎而孰謂夫樂易者為之哉蓋予嘗論國和
者如此而未以語人今歲在乙酉國和初生丙戌之辰
屇矣其子四人曰淮曰漳曰瀚曰涵者並遊庠序而學
有聲焉者也兹欲稱觴以慶焉而問辭于予予謂之曰
辭莫大於頌頌莫大於德德莫大於實實莫大於義義
莫大乎辨請以吾所論者致之何如四子者再拜曰先
生之言足以壽吾親矣又再拜奉簡請書以歸
二雨辯(邵子閔雨齋居偶聞王生言嘆知之晩也作二雨辯)
雲興於山勃然滿盈旣藴而隆以雨者山雲之雨也謂
之河雨雲興於海倏然彌漫旣翕而盛以雨者海雲之
雨也謂之潮雨海雲之雨乘風以行雷鳴則止山雲之
雨挾雷以動風吹則散此其大凡也海雨夏少而秋多
山雨夏多而秋少亦各宜之易是為變而無雷大矣天
台王子春云
避客對
正德己卯寶幸及始生甲子有慶客至將避之客曰何
哉子所以避者寶拜手曰寶所以避者有三太淑人在
堂寶不敢言老不敢言老則不敢言慶一也凡慶始於
子孫寶未有子太淑人方憂之舉觴之際能無動心乎
且夫客皆愛寶者也慶畢而出必繼之以嘆嘆以終慶
則如勿慶二也禮尚往來寶病軀不能與慶吊者七年
矣受而不答可乎三也子以為何如客曰然客退遂書
之簡以告他客
對問建塔者
錫山建塔或問邵子曰建塔可乎曰可或曰不建塔可
乎曰可或曰子邑之望也塔建不建子皆曰可何居曰
今之為建塔之說者曰大拜也曰大魁也以大拜則吾
官近焉吾而曰建人將謂吾有大拜之望爾也以大魁
則吾無子焉吾而曰不建人將謂吾無大魁之望吾是
以皆無與焉或曰昔范文正公舍其南園以益學宫曰
說者謂兹地當世出宰相與其私於一家不若公於一
郡子獨無是心乎何見之小也曰范公何人也其心胸
德量何如也其言固由衷也吾視范公殆不能為之執
鞭獨於建塔則曰吾效范公得無自欺而欺人乎是以
不敢也問者退遂書於冊
對客語
某居太淑人之喪有勸乞葬或乞祭不自乞請于郡縣
撫廵可也者對曰何敢某居官無状不必言言勞則副
都御史左右侍郞兩任三品僅十有七月耳不應著令
非令而乞若吾親何且某病不能起拜計闋服後即有
任使必辤今歲乞恩明歲辭官在朋友且不可况君上
乎此某所以不敢也勸者退輙書之
對客閒談
汴城相國寺宋故刹也今巋然靈光者惟佛殿九間甚
鉅且工有無木不雕無石不刻之稱故老傳聞宋以京
師無他形勝特為此以觀遠人僧每對客輙言之予在
許時三有事於場屋皆寓寺中嘗戲謂同年許昌言曰
此寺寂寥久矣惟以一殿驕人耳昌言笑謂此語甚奇
又轉語客以資談謔吾惠山之泉本以清冽名天下今
或欲邀貴客輙以飲泉為辭留連終日以長聲勢如謂
吾邑徒以一泉媚人不亦可乎予語山僧屢矣惜不能
如昌言之領解耳雖然亦無使佳客聞之以重吾泉之
累也
對唁者
某衰病且老矣而乃罹此災變是天以警我抑以進吾
德也德莫大於義利之辨辨莫先於辤受之際苟辭受
以義而不以利視平生無改焉則吾德之進於是乎在
若曰吾無室矣無衣服矣無器用矣不問可否至則受
之不亦愧吾平生乎是天以成吾而吾自敗之也某雖
衰病且老矣敢不自勵哉敢不自勵哉三月前吾無上
事因暇而叙吾平生辤受之節作辤饋志是殆若有讖
焉其藁尚存今錄於左與愛我君子者觀之
慕闕里言
嗟乎闕里之不得謁也豈非平生之缺典哉初會試再
北上以力弗贍固不必論抑有他日之望焉及舉進士
領許州東歸省太淑人急未能往也比自戶部出提學
江西奉太淑人同行至濟上水溢壞舟又未能往及為
都御史督漕朝京師當逆瑾用事時致仕東歸又未能
往再起請歸養寇滿齊魯之間又未能往瞻望蒙嶧萬
古之思於是乎切至今數年夢寐猶不忘也偶見黃巖
鍾生言近與陳中丞文鳴謁闕里而還有餘感焉然老
矣雖甚慊其可追乎
觀泉雜言
予初得泉於海天亭後石壁之下略加浚焉視其窪日
長一寸予喜焉為長渠深池復竅其坎湍以節宣之意
其源源不已也不知寸寸積之數日而滿滿而瀉之數
刻遂盡渠絶池涸無所於繼旣乃即其窪之上石稍平
處鑿為圓穴徑三寸圍九寸深五寸於是其穴常盈如
水精之在盤也烏乎昔之規近乎大受今之規近乎小
知小而局則漏大而虚則荒舍小而圖大未有能副者
也雖然盍亦求其源乎故曰涓涓不絶將成江河懲漏
而戒荒吾於一物得二義焉
擬命使存問儀注
先期二日戒洒掃薰薌告於家廟戒司賓(以寶一人祗承君命敬不)
(在賓恐有疎慢故)先期一日設香案于侍養之堂中設臣寶候
立位於東階下拜位於中庭聽存問位於香案前設燕
命使席於容春精舍本日早臣寶公服執笏候於門外
命使將至出迓於里門東臣寶隨命物入敬視陳設畢
退立於階位西向引贊導使者入從中階升堂立於香
案東北西南向贊者從之通贊唱行存問禮引贊唱詣
拜位導臣寶至通贊唱四拜引贊唱詣聽存問位導臣
寶升自東階至引贊唱跪使者致詞曰聖天子以太淑
人病體未安先生累乞終養孝誠懇切有詔着有司以
禮存問某等敬致兹休命臣寶敬對曰臣母老病臣乞
終養何敢希天之寵今者欽蒙聖恩詔賜禮問臣母子
不勝感戴之至引贊唱叩頭三叩頭畢引贊唱復位導
臣寶自西階降至引贊唱詣拜位通贊唱四拜唱禮畢
引贊導使者出臣寶隨送至門外拜叩頭使者不顧司
賓邀入精舍臣寶入敬收禮物告於太淑人畢乃至精
舍陪燕越明日熟其腥薦於家廟辛巳十一月二十日
知府臣王教來致命用之二十一日知縣臣暢華來致
命同
三世傅母塜碣
三世傅母孰謂謂先祖妣贈淑人楊氏之媵俞也何以
稱乎三世也楊淑人旣生吾先考贈都憲府君吾祖考
贈都憲府君乃命俞傅之及先考娶吾先妣過太淑人
寶生三年而孤太淑人請於楊淑人又以傅命俞及某
冠有室顧淑人生二男三女以傅請於太淑人太淑人
屬俞如楊淑人之故二男不幸繼殤三女有家皆方懋
婦事俞蓋有功焉凡歴三世壽八十有四貞肅慈良一
德終始無媿古所謂傅母者云是之稱爾母病於淮安
漕府比某致仕奉而東歸卒於小寢踰月以葬於斯適
當今卜太淑人壽藏隧道之左位置惟允俞葬正德庚
午四月十二日某為之志越十有四年太淑人葬於是
乎碣凡志所書者不書
五世守僧廬碑
永樂初我高伯祖伯完曁我高祖叔安二府君卜葬我
五世祖試知州府君配馬宜人於惠山聽松庵之北原
也庵僧普真及其徒懷祖實以地歸之旣葬遂屬之守
高祖而下昭穆叙葬至于今凡四世百三十餘年矣乃
今卜我先妣太淑人之兆於庵益邇僧宗燁惠燈惠文
歸地且守如先世故事惟昔以士今以大夫式廓益增
歲事益殷乃以賻布之餘買田十畆歸之申勸勤事三
人者於性海為七傳繼之者圓金方益圓覺其徒也田
為直白金三十兩契皆有副與僧自今至於世世我後
人無敢言取僧亦無敢言鬻其胥顧兹碑
䟦雲山别意圖卷
右吾邑諸先軰為郡推姚景衡初貢時贈也蓋一時名
勝皆在焉其諸孫希遠偶因莫如山言得於吳鷹揚所
遂装飾如故而請觀於予時如山與潘繼芳皆在坐繼
芳人言其字若别號以及履歴蓋不知者無幾相與仰
嘆者久之烏乎一鄕之士作於先者盛矣其間有天下
士乎是在尚論者寶晩進也仰止之餘輙書其末
容春堂續集卷九
