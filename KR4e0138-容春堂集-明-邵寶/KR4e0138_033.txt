容春堂後集卷十二明邵寶撰
七言律(一百三十首)
白石草堂奉次涯翁先生(二首)
(涯翁先生為林鎮江廷元題白石草堂詩䟦肓將至江南二泉見之其能黜焉之語輙用)
(韻以歸廷元情見乎辭)
北望長安近日邊春風函丈憶當年新題歲月經綸外
晩節乾坤杖几前詩卷有情多汲引門牆何日更延緣
朝來忽對林京口却道西堂别是天
草堂回首海雲邊舊路依稀幾隔年白石峯高幽興裏
滄江水闊大方前閒來月櫂頻乘夢老去雲巢再結緣
領得涯翁新墨去文星長照斗南天
又用前韻寄林鎮江
詩興時來案牘邊故山風物自年年淥分一水橋南北
青擁群峯屋後前明月半窗空有夢清風兩腋竟何緣
秪應獨上金山寺吟倚滄江萬里天
雨坐用舊韻
簷溜聲聞隱几邊去年多雨復今年林臯綠樹層城外
江浦黃梅五月前夜榻長懸須雅客晝簾深下謝塵緣
西山雲氣東山月他日容春亦此天
靜中寫懷用前韻
策杖山邊復水邊病餘翻喜得長年風光共逐初晴後
春色還憐未雨前何處乾坤堪一嘯平生泉石本多緣
閒來獨上西樓望古華峰高正倚天
寄崔工侍民瞻用前韻
郴州南望楚雲邊顔色長懷别我年嶺北春從梅折後
衡陽書在鴈歸前雪淹夜榻無佳興(己巳冬在東朝房)月照秋
槎有勝緣(乙丑秋在江西滕王閣)病起萊衣方再舞晩風吹雨過
梅天
荅朱雲厓何梅壑復用前韻
腹笥便便不姓邊暮年詩興似青年一春風雨題緘外
萬古江山放筆前壑倚梅花真入畫雲生厓石自成緣
晩凉相過須乘興酒在清罇月在天
又荅林鎮江
麻姑山下石磯邊艤櫂逢君是此年落月夢長千里外
歸雲心遠九峯前東曹吏牘忙中事南國詩筒病後緣
公暇漫從江郭眺滄浪歌起白鷗天
壽涯翁老師用癸酉守歲韻
濯纓歌罷水無塵靜裏乾坤太古春藜杖有情隨興遠
綵毫無象與時新星辰又值初生日山斗同瞻未老身
白髮門生江海上捧觴真羡在庭人
閒居用舊韻
短牆隔斷市橋塵地為容春早得春春雨却扶嘉樹老
草堂方舞綵衣新經綸不入間邊夢筆硯長隨病後身
剛愛綠隂簾閣坐抱琴驚見扣門人
書院新成再用前韻(二首)
小堂開向綠隂邊故老相過問往年水接少陵新檻外
草生茂叔舊庭前山從西望城纔隔溪自東行路亦緣
微醉獨歌人莫訝春衣初試晩晴天
書策重繙架上塵兩年多負病中春手將筆試初知徤
心與盤銘幾見新方得養親真愛日未成報國敢輕身
冉涇門巷深如許擊節高歌不和人
秋夜與東泉瀾庵坐月
病起尋詩此夜多隔簾月竹弄婆娑燈光相對知人否
酒戒未開如夜何它日更期天淡蕩去年猶憶雨滂沱
西風吹綻東籬菊湏向花前一浩歌
病起山行
半年病足懶登山咫尺烟霞夢寐間再到欲題新歲月
相逢爭識舊容顔流過亂石清泉靜飛盡浮雲翠壁間
漫道坐來多渴思一茶還待老僧還
寒日懷卧雲上人用昌黎韻
病餘情緒還無頼久擬臨泉洗宿埃載酒定須三宿返
送茶時復一僧來身從白日風時避眼到青山雪處廻
為問西齋懸榻地荒雲和葉幾堆堆
甲戌正月三日山行次史敏甫
萬壑春姿一夜還畫船載酒共看山泉經古寺自雙澗
亭倚危峯還幾間真樂竟須同客醉浮生何必羡僧閒
南巖更得和風早笑索梅花不作慳
徐用中寓松風閣詩以為問
舞雩何處問高壇松閣春風晩帶寒病起不須操几杖
詩成剛在凭闌干榻緣徐孺初教下罏為王郎試索看
我欲坐君聽古調隔牆還有玉千竿
雨中漫成
陽春門外水田田野老歌聲遠近連雨應雪來曾計日
月從星在故占天漫看東渚横孤艇久擬南風振五絃
更愛亭前新種竹一番沾灑一森然
寄許東廬
老去詩篇興若何一春城郭少經過隂憐綠樹風偏好
濕怪黃梅雨太多靜力更憑閒打整狂心都逐病消磨
勞君問訊無堪報微醉亭前獨放歌(微醉亭在容春精舍取康節詩意)
荅桂子朴
南行將母㡳須悲浙水灘高恐到遲秋月春花皆我夢
海風江雨此何時孟郊心苦吟遊子韓老情多賦别知
儘把新懷對難弟玉峯回首思冥迷
聞李四順訃
百年家學有箕裘晩擢高科仕亦優北斗望中心鳳闕
西山歸處首狐丘一封誥尚虛新墓萬卷書還滿舊樓
最是渠南亭子在黃梅細雨不勝秋
次楊淡成
去年鴈早曾聞賦今賦還聞鴈晩來信入上林雲有路
居空彭蠡水無陔獨看黃菊疑秦令未獵長楊媿漢才
莫道喘牛非我問飯牛歌罷自生哀
贈邊伯山教授
看盡長安一日花還從八月返星槎儒官故冷師模重
宦路雖迂國體華地接蘇湖風有自天空蓬閬海無涯
棟梁榱桷皆時用歌向先生不是誇
送費鵝湖先生歸鉛山
歸興乘秋度玉山始知佳境在人間雲鴻影外江湖遠
臯鶴聲中日月間秘閣文章天下手都門圖畫老臣顔
感公相問無能荅病客江南正掩關
壽賈封君
上壽人膺太史封白頭林下慶遭逢清時恩典隆冠冕
令子文章重鼎鐘鳩杖晩扶閒處立兕觥春映醉時容
仁源不在南陽水莫問今生菊幾叢(正德甲戌秋賈翰長鳴和書來言其)
(尊甫封君壽九十請詩慶之封君予在許時所敬愛者詩之慶其能已諸時予病新起有詩而未克書越二年)
(丙子秋七月望始克書以歸)
屋舟為京口錢宗玉賦
風波懶逐世浮沈小閣憑虛敞素襟采藥每牽浮海夢
乘槎聊遣濟川心水能載覆旁觀久天與周旋獨坐深
聞道江南船似屋中泠何地覓帆隂
幽居四詠(涯翁老師近寄至園亭四詩正與幽居景物相合依韻寫意聊以自適他)
(日有便將呈焉請教)
樹色
乍濃還淡弄朝暉樹色依稀定是非樓上望回川歷歷
城隂遮斷路微微曉雲有影團傾蓋春水無波淥染衣
獨坐懷人心正遠天空渭北鴈初歸
花香
花氣絪緼共煖風誰從起處問西東偶來似與游絲下
却散還隨夢蝶空曲檻有時應獨駐幽居何地不相通
等閒擬得涯翁句已落人間色相中
鳥聲
一鳥不鳴山可憐更憐鳴鳥過簷前友聲信有如鸎語
喜報曾聞是鵲傳南國音成非别調北窗夢醒正閒眠
近來習靜心初定獨把無聲寄五絃
鶴舞
誤向丹邱共羽流多情今得此亭幽長鳴似與高人語
屢舞誰於醉客求風羽九逵能抗晩野心萬里欲橫秋
試將衣袖閒招引轉盡花隂意未休
自和幽居四詠(昨和四詩以專詠物而略於所見兹復用韻如左)
晩晴無物不含暉此樹天將悅我非一碧故㴠秋水淨
半黃初着曉霜微吟隨望遠長憑几情憶隂多坐解衣
莫道寂寥誰與共天風時引白雲歸
忽有幽香共午風小春庭院菊籬東一絲何處來應遠
百和無端界本空漫道芝蘭隨物化真聞黍稷與神通
麓堂地隔四千里三嘆餘情數紙中
綠樹春聲正自憐秋深幽鳥復庭前谷中音似聞人語
池上書應為客傳短調自須風静聽多情誰起日高眠
閒來漫擬成新曲長嘯臨流付一絃
饒州遣鶴剰風流小圃新開竹徑幽見影淺將於水監
聞聲高欲自天求圖中恨識青田晩夢裏疑看赤壁秋
莫向主人撩醉眼病餘如我且須休
寄吳憲使
濂涇草堂清可憐幽期已在立秋前社中詩自無新什
方外書應有别傳野曠正堪乘月步日高猶為避風眠
伯牙山水鍾期耳萬古知音不在絃
壽涯翁老師(甲戌有詩酒託黎判簿轉上秋九月始達故詩中首謝之)
緘詩到已過弧辰十月書回墨尚新獨樂園成身未老
靜觀心在物皆春千鈞筆試三杯酒數仞牆趨四海人
古華山泉深更遠年年持此慶生申
壽吳憲使(憲使吳海洲開六十之燕某初勿藥未能往稱觴謹奉春酒一尊侑之以)
(詩)
東藩回首興飄然須信吾儒有列仙湖海正當初返地
星辰還值始生年南山靜對陶潜菊春酒香分陸羽泉
笑問丹丘何處是為君重賦遠遊篇
觀紅梅次玉林韻(予庭舊有梅一株故有觀梅之約客復以二株至遂以起)
(興)
兩樹新從浙上來一株先向檻前開春回老榦經三月
酒人酡顔定幾杯畫筆詞鋒爭勝負花情人意兩徘徊
玉林高唱南沙和月上東山客始回
清興逢春似水來紅梅花下小筵開儘將顔色降詩律
獨引風情入酒杯積雪不知香逗遛落霞還與影徘徊
海棠更有西軒在賞事真須第二回
雪中紅梅
紅入梅花淡更妍一株曾向麓堂前為春獨步還今日
與雪相違又幾年素質已參丹鼎客朱顔應作羽衣仙
憑誰喚醒羅浮夢不信瑤池别有天
得莫如山浦文玉和章復用韻一首禁體物語
初陽一點便成妍占斷容春小閣前犀浦有招須避地
海棠相見定忘年姿容漫倚雲邊客香影空傳海上仙
寄語詩人休物色已知描畫不如天
送梅
吹殘玉笛有餘妍愁向東風問雨前共矢心情如白日
長留顔色似青年看過春陌且從客飡盡朝霞還訪仙
何處江臯可遺玦羅浮回首海南天
再詠紅梅(梅禁太嚴濟之以寬猶琴之有汎聲也為知音者報)
江頭兩株來越人却依舊樹爭鮮新竹松相與可偕老
桃杏不知應妬春特書方將補月令殊色乃復煩花神
倚闌獨對東風語萬古清香真絶塵
送秦中丞國聲之湖南兼呈東山先生
中丞旌節自東來黃鶴樓高倚憲臺江漢朝宗千古地
風霆鼓舞一時才洞庭水闊春初渡衡嶽雲深晩正開
老矣東山煩問訊蒼生回首柰何哉
送華大參文光(春寒且風深坐東堂玉林翁至特索梅心送行之作即請限韻)
(成二首兼簡劉提學)
老鶴風清蜀道寒使君直節動朝端峨眉月小天非遠
灔澦春深水正寬今雨客懷還對榻平生交誼自勝冠
益州畫像聞猶在石本憑君一寄看
兵戈銷盡蜀江深甘雨和風使者臨寬得一分非小惠
遠從三殿是佳音他年鳴鳳曾為瑞何處甘棠不作隂
提學分司如我問古梅花下憶論心
雨坐
桃花水來花正飛鳴雨既過還烟霏道人多情自晩閣
童子好事空春衣溪上芳洲白鷗劇城邊野塘青草肥
山園竹萌未盈尺有僕修籬乘櫂歸
陳嘉言送䨇鶴以詩遣之次韻為謝
病後身輕欲御風羽人誰遣過牆東乾坤有地雲隨馭
日月多情鳥出籠詩社幾人時野服使君五馬古侯封
天機動我鳴還舞更愛新巢在老松
餽笋於侯明府明府有詩用韻荅之
玉在山中敢自珍令君詩到便成春坡翁他日言何劇
石老此庵看已真(吾尚德書院乃九龍山人隠地山人畫竹妙今古人謂得之此中友石山)
(人别號也)巢鳳欲來先振羽籜龍方卧漸生鱗筠籠落落慙
為政只餽清饞不餽貧
以梅實櫻桃贈文玉文玉索詩用前餽笋韻
人有相知果有珍盤中朱綠眼中春休論金鼎調還未
且道筠籠贈是真試熟漫憑犀浦鳥薦新兼侑錦江鱗
無端生意詩囊在報盡璚瑤正不貧
得乾笋法於文玉用前韻為謝
待聘多君久席珍等閒熏炙亦成春相知豈謂新時好
不厭曾聞淡裏真煮石每教尋活火屠龍誰解斸生鱗
庭前更有䨇梅實古鼎無勞笑我貧
再荅文玉用前韻
市橋櫻笋競相珍四月風光未盡春病欲自醫須此靜
才難時用是吾真南山地近無叢桂滄海波深有一鱗
(文玉號桂巖久屈禮部)數畒小園千挺竹野人家事不曾貧
三荅文玉(二首)
十載胷藏萬古珍揮毫應待殿前春群龍變化知非幻
二鳥遭逢恐未真獨夜坐醒雲鶴夢長風歌動石鯨鱗
古人青眼如猶在肥馬寧教笑士貧
蕨芽未許殿山珍孤竹根回地底春歌菉千年風故好
聞韶三月味應真滄江雷雨龍無種深谷霞烟玉有鱗
漫詠杜詩還自笑數株桃樹濟誰貧
追輓莊定山(江浦莊生會索其先大夫定山公輓詩於予因緘見素林公詩來蓋)
(於今十五年矣雨中無事檢而得之追感夙誼用韻成章)
尺疏曾聞奏玉皇上元燈火謝詞章百年不起燕臺馬
萬古猶存魯廟羊劒委烟霞還嶽氣筆參星斗動江光
長歌滴盡東堂雨祗缺青山一瓣香
次浦文玉夏日遣懷
午風清愛葛為袍銷盡爐薰政寂寥愁裏得詩如客到
(詩到時予晝寝方起)夢中觀物笑僧驕(適夢入古寺僧有以智永帖出觀者予曰於公書何)
(如僧曰頡頏予大笑而寤)三年病合投閒計十里遊辭避暑招(吳海洲屢)
(約出遊皆謝之)有曲和君還自已古琴疎越未堪調
待曙樓為俞司諫國昌賦次涯翁老師韻
高棟層軒帶宿霏明星耿耿見依稀天廻北斗還何指
地向東方漸有暉寺下雲林僧未出城邊野水鳥初飛
主人聽徹金門漏五鳳樓前候衮衣
熱中和杜自遣
時行風咳十人九而我欲逃還不能漫扣蘇槃弄白石
且誦歐賦憎蒼蝇萬里樓臺正隱隱三年几格何仍仍
所思宛宛隔秋水墨汁飛來字字冰
次侯明府登濕雲亭
兩載憂民太瘦生偶乘秋興試山晴路過野寺雲初濕
人在危厓鶴共清有石儘堪他日頌此泉真與我心盟
大夫能事登高賦莫訝天風起旆旌
次侯明府九日遊惠泉
病不登高數負秋却憐令尹此閒遊清知流水山中出
遠見雲飛海上浮僧具袈裟惟茗供客過方丈有詩留
秪應稼穡關心在莫話忘機欲對鷗
十四夜小酌
將圓未圓天上月似老非老人間人醉時歌調幾年復
病起酒杯今夜新多情不啻共千里何地更堪容一塵
明日南樓獨清詠風吹星漢欲粼粼
送戴仲鶡謫嶺南和侯明府
清江浦口馳詞地左順門前待報時遠道謫官何日到
小臣憂國有天知鏡看白髮朝還掩櫂指青山晩更移
老我間居復多病秋來愁和送君詩
秋日侯明府見過
病中三度見秋風車騎時時枉縣公野服豈堪迎上客
清談真可慰深衷地從泰伯風流在人與中牟惠愛同
簾閣不知移日影薰爐茗盌有䨇童
送趙立之應貢
君門北望政如天有志元從鼓篋年歲賦遠追三代典
命題親御九重筵詩成行卷如携嶽酒盡離觴更酌泉
莫向秋風逐車騎新春須上渡江船
西郊觀稼奉次涯翁先生
詔許明農值此年西郊垂稼正田田一時偶出遊還賦
四海方詢食與眠溪水多魚供有饌野人皆酒饗無筵
壽村風景誰堪擬韋杜同歸尺五天
謝侯明府遣醫視老母用壬申歲聞侍飬命韻
偶於文檄見都俞多少憂懷為掃除父母歌傳千載上
(用召杜事頌明府)君臣藥在一言餘三春寸草慈親德片紙千
金令尹書醫國有人吾豈敢秪從花徑導潘輿
丙子元日試筆
栽得野松蒼色多隔牆菉竹亦猗猗焚香掃地自我是
投刺到門如客何亭上高登移晩岫溪邊徐步起新波
去年今日曾題句和者盈屏皆可歌
十四日觀燈
前日方愁月負燈夜來燈月興還增橋通碧水灣灣路
街覆青松處處棚海上不知蓬島隔春來漫擬廣寒登
少年樂事今如夢駐馬長安幾度曾
十九日漫述用元夕韻柬坐客(是日京師稱燕九吳文定嘗有)
(詩紀事)
滿城風雨夜收燈草色階前看漸增三載病軀纔入市
一時詩興敢題棚遶門水可容舟泊負郭山須借屐登
燕九有名何必問匏翁詩向薊門曾
春日寄玉林
春日題詩問玉林山中春色淺還深初鳴谷鳥乘風煖
半吐巖花坐野隂畫舫壺觴遊客興竹罏泉水老僧心
憑君為約新晴後繡嶺堂前共一吟
次韻荅如山
讀書曾共借東林竹上題詩歲月深千仞羽儀看晩霽
幾番花信作春隂而今諸老多明眼自古良工獨苦心
我有一杯非浪致為君先唱鹿鳴吟
沈方伯良臣雨中見訪以歸田數詩索和和其
一以荅之
歸計休論負郭田險途曾訝璧能全故人今雨非他客
吾道滄洲共此年秋興䞉添三徑菊春潮不到五湖船
憑君再擬相尋地數點閒鷗野水邊
哭喻子乾
數口西悲蜀道難一驄五馬舊相看風傳天上春光近
月墮雲間海氣寒事志已脩千里郡功名俄蓋百年棺
惟餘南省相知意獨取焦桐忍淚弹
上巳之明日登錫山頂一首(壬申歲九日嘗一登病後不意復可)
(登也)
閒上東峰望五湖舊時亭榭半荒蕪山中石刻曾傳漢
水上䲭夷獨弔吳南澗袈裟僧迓客西巖尊榼僕爭途
五年再起登高興問道山花識我無
用登山韻送尹吉士舜弼
幾年蹤跡隔江湖冉冉春愁寄綠蕪北望京華常傍斗
東來舟楫又經吳鵝湖鹿洞今何夢瀛水蓬山舊有途
我憶麓堂心更切臨書翻愧一言無
舜弼去張提學汝立至復用韻一首
舊遊回首幾鄱湖白鹿堂壇半欲蕪周氏圖書元自孔
楚邦風壤尚連吳壯觀獨泛三江水正學先驅萬里途
聞道春來多雨露山城桃李已開無
春日訪莫如山不遇
南郭沙邊一繫舟山亭步轉更登樓僕知舊事問能荅
客有餘情行復留背谷且看花獨放隔林曾聽鳥相求
主人試屐今何處應在龍峰最上頭
華藏寺和玉林
湧金亭倚水雲高三月餘寒尚綺袍古寺客來敲柳癭
老僧門外掃松毛天風欲定還舟楫春色無端漫酒醪
獨立蒼茫思何限吳山烟樹越江濤
送潘侍御起溟
柱史新從兩浙還清風隨鷁過吳山南方郡國廵行後
北極朝廷仰望間八月秋濤虛谷震六橋春雨落花斑
朝來暫艤蓉湖棹却愛沙鷗水際閒
吹笛
吹笛禪堂夏日長月明還憶玉河觴弟兄於我交能世
山水而今會在鄉興逐微波生綠酒夢將幻景出黃粱
清秋更擬酬君地高閣松風坐夕陽(四月十七日呂太僕仲仁暨諸昆季)
(酌我于惠山禪悦院返櫂有述昔在京師嘗以中秋夜令伶人吹笛侑酒于今十有七年矣松風閣在聽松去)
(禪悦二里)
午熱書事用西涯公韻公用杜韻(二首)
矮矮牀如席地然十分晝漏七分眠銅槃水石自手弄
山閣風松猶夢牽故人饋酒江浙上童子誦書秦漢邊
東街鈴聲冰水過時向慈闈須買錢
古澗泉如為我然松隂有石更堪眠仰高長對山靈在
習靜將勝塵務牽大孤小孤匯澤畔南高北高潮海邊
人間山水卽風月清興到時那用錢
喜得精舍地有作用杜韻
寺門東北徑悠然小洞隂多鹿慣眠出地泉聲無石礙
倚天松骨有蘿牽病餘杖几三年後夢裏堂壇五老邊
蓮社在隣吾不入門人今助買山錢
苦熱用虞邵庵韻
酷暑凌人未肯休深居謝客汗還流月星影照此堂夜
風雨夢回何處秋吾道江湖應久病誰歌雲漢不深憂
長松古澗新精舍願與諸君裹茗遊
雪洲追吊夏叔度亦用涯翁尊師韻
月寒沙白水如烟興在中洲望宛然豈有機心將避世
不如醫道已通仙孤舟自繫須人渡一鶴時飛為客傳
雨露春來江岸闊吊君何處放湖船
怡閒翁七十壽詩(怡閒翁今年壽七十其子太學生昌言等以翁意請為詩)
(予問開燕之期昌言曰翁不欲不敢以燕然則詩何為曰翁固欲之予異焉賦此以復翁)
(吾邵出也自其先君景婁公甥于吾邵者迄今百年而往來視他姻獨久以篤予惡能無)
(情哉翁之欲予詩其亦此意也夫)
不須開燕却須詩七十年來兩好兒晨策杖時無地礙
夜焚香處有天知中書宅畔雲連合羅漢祠前水滿池
莫向人間問蓬島人間人以百為期(中書為王友石其故宅在怡閒宅西)
(怡閒後圃有管羅漢祠相傳管産其地)
正月三日小餞施克和於惠山酒間克和誦劉
後村元日詩為令因用其韻再致别意是日予
奉老母觀新精舍故别設于知微山房云
精舍初成近惠泉幾回辰至起僧眠新正屈指今三日
舊約驚心又一年慈母板輿應偶爾佳賓草飯乃居然
憑君莫問山中事萬里青雲彩鷁前
精舍成荅徐侍御侍御擬復命還日來觀故結
語云
憲臺檄至築書臺野寺東頭闢草萊新水檻前看正脉
古松壇下賞遺材詩傳涯老能千紙酒酹山靈又一杯
剛道暮春吾興在繡衣天上亦朝回
春日懷僧知微
今雨山中未煑茶僧房岑寂閉梅花雲心逐我俱無跡
草色逢春漸有涯林徑幾時松葉滿洞門何處竹枝斜
(古洞穿斜竹唐人詩也說者誤指其地故云)野人持贈青藜杖欲向吟詩社
裏誇
寄題宜興李宗源䨇桐用吳寗庵韻
䨇桐自比䨇南金地得寬閒謝斧尋吳老詩題從始植
文郎圖畫已成隂霜黃碧葉秋將及月白青枝夜不禁
吾樹在庭須客賦為君還作短長吟
秦氏山莊用慰國英韻
五峯東下見平林中老當年卜隱心龍尾白雲看不遠
水心明月坐曾深誰家桃李春無色此地松筠晩有隂
欲過荒亭橋板斷幾時香茗更相尋
和荅喬司馬
參贊堂高倚碧天舊章新賀又今年野情不問山深淺
春色争看雨後前梅柳雲霞俱物候江湖廊廟各詩篇
江南二月多遊興獨放清溪愛我船
觀梅
病起逢春意漸寬梅花又向檻前看色如桃李無塵俗
心與冰霜共歲寒素後也知施采易黃時纔覺作酸難
東風吹雨花朝近對酒題詩政未闌
寄復張提學用舊韻
兩月東廵歷四州幾多詩景待君收節從海上應遄返
題為泉頭合再留湖上晩風雲未定山中春水鳥相求
濯纓别有滄浪調何處蘭亭水曲流
荅南沙用前韻
紅梅又發舊年枝多事相尋酒與詩草木欲蕃先喜色
冰霜雖老獨貞姿君歌已到能言地我賞偏於半醉時
誰道忘憂但萱草北堂移此亦應宜
次韻荅見素先生(二首)
一别金谿十載餘(癸亥秋)郊齋猶憶識荆初(丙辰春)吟詩壇
遠旗頻偃執法臺高席屢虛閩嶠衣冠千里夢蜀川兵
革幾封書花籬竹徑尋常地慙愧先生問卜居
寄夏德樹用素翁見寄韻
赤城别我十年餘(赤城德樹别號)猶憶麻城語我初(麻城謂李天瑞予知)
(德樹以天瑞言故)夜月江南鴻鴈少春風海上翠屏虛佳人空
谷長勞夢遠道平生未盡書聞道草玄多暇日杖藜時
過野翁居
聞龐方伯元化訃
激昂意氣欲凌雲他日同朝僅見君國論是非誰史筆
諫垣輕重幾彈文山連吳楚三台近(元化天台人)水出江河
兩紀分(公嘗為河南廣西二藩)信宿信州成永訣舊詩凄楚不堪
聞
山中訪王校書
閒看書法到山中騎從多煩兩縣公茶鼎潤生移竹雨
墨池清起落梅風閉門謝客精廬右掃榻勞僧丈室東
只恐春深遊客到青松林外萬花紅
連隂曉為北風開春入山中第一回亭上遠天須捲幔
檻前新水欲浮杯校書客避參軍辟問字人傳别駕來
明日更邀朱趣玉黃公澗畔踏蒼苔
紅梅一首用涯翁壬申歲韻
紅梅闌畔興無涯頗覺詩從去歲賖貞白心腸元絶物
尋常顔色自成家品題合著孤山月行軰休論二月花
剰取餘情與來歲只今誰遜復誰誇
上巳日私試諸生于二泉精舍
一從脩禊起流觴千載高風尚未忘此日閒來非此客
吾山佳處復吾堂卧龍庵外尋黃石活水源頭見紫陽
沂上是非人莫問草亭真對海天長
觀錫山塔基寄顧少參與成
東峯石塔對西峯雲去雲來俯仰中萬古不磨銘地語
百年誰試補天功雷將化雨春回蟄斗避文星夜起虹
何日落成須我報望湖亭上一罇同
夜坐復用韻寄與成
夜聞雷雨過前峯忽見浮圖在眼中最喜江城增勝槩
却愁山鬼妬成功白雲影護無聲瀑碧海光搖不霽虹
東望怡亭西劍井路人傳䜟定應同
龔守誠為山于水北莊詩以訊之用玉林韻
却對真山作假山白雲來往隔松關屐從一徑委蛇處
亭在䨇峯掩映間地僻有人能散逸時清何物不幽閒
二泉精舍長隣近日見林翁杖屨還
連日在聽松冗未有詩雨中補之
誰將第一扁西神竹徑新開及晩春劫火不燒無屋地
海鷗如避有機人池邊水脉通時活閣上松聲聽後真
聞道觀音經卷在欲從老衲話來因(經為王中舍筆先高祖伯完公有名)
(在卷尾)
再用前韻(一首)
休將冥漠問山神繡嶺花開别樣春竹少千竿分兩徑
松高百尺抱三人茶罏欲試新泉在畫壁曾看老衲眞
内翰中書前軰行閒來衰劣愧相因
又用前韻專詠松風
高閣松風似有神驟如秋雨細如春病餘每愛同遊客
靜裏偏宜獨聽人已向陶廬誇地遠更於莊籟認天真
眼前一片虛空界童子何知問起因
雨中和荅浦文玉
五月江寒晝閣清雨中草色喚愁生繫舟未問水深淺
策杖還看雲重輕客去不知談未盡詩來剛及夢初醒
百年吾道今如此何處滄浪共濯纓
雨中次文玉
庭下䨇松相對清東風吹花松子生四簷飛雨葛衣薄
一徑帶雲藜杖輕課詩未足銷多暇戒酒非關愛獨醒
何處滄洲堪一眺已知吾道負冠纓
送潘平陽
東歸匝月復南遊百里封疆舊是州鴈蕩峰高連兩越
錢塘潮長及中秋琴横晝日隨鳴鶴冕露春風起卧牛
更喜老親迎養便馮公輿接少微舟(馮公嶺少微山皆途中所經舟輿相)
(接舟十九輿十一之達有迎養之志因以勸之予在浙嘗有事於處故知温之道)
登華甥西樓用唐人韻
滿天風雨獨登樓林杪清烟淡欲收雲重不知今日午
月明還憶去年秋道經南郭蒲帆近望入東廬草徑幽
何處新晴堪試屐溪橋北去有高邱
雨中在堠陽聞徐東之訃垂涕對客情見乎辭
老來方恨少知音忽報斯人又陸沈萬里枯槎空一水
百年敝帚獨千金唐衢淚盡江湖遠李渤盟寒歲月深
(此句指白鹿舊遊)頭白門生君自道(君嘗寄予詩有頭白門生之句)晉陵回首
重傷心
雨中自堠陽還冉涇
雨齋正喜故人來興盡將歸雨又催溪上船如春水坐
雲中帆似楚江回傍沙白鳥時䨇下隔浦紅蕖已半開
回首東廬休惜别月明曾約共登臺
一室
鬱蒸今兩異他年一室焚香坐且眠門外刺常愁客入
社中詩却喜人傳古盤水石堪時弄高閣風松亦夢牽
短壑層冰何處所杜陵歌罷興悠然
兩精舍(一在冉涇之上予日居之一在惠山泉左旬月一至焉)
兩精舍共二泉名惠麓清風似冉涇松倚一峰元有徑
草迷七曲已無亭(倪雲林為先世題畫有七曲灣邵家亭子面西山之句)渠通活
水門前碧嶺出浮雲屋上青剛道病餘多謝客小舟時
復過西汀
松風閣追次前人韻
秦中齋一(首)
一木還將古殿支真公五葉又逢師閒雲錫遠心初定
淨水瓶深手自持南澗浚泉尋石竇西林望月倚松枝
舊庵更有新樓閣淮海先生為作碑
莫東川(二首)
倚天松不受風搖白鶴廻翔似有招何處客來忘此閣
故人詩在憶同朝采苓每帶雲䨇屐供石時添水一瓢
莫道山中無語者老僧送罷又逢樵
石畔青梧正有華白雲深處問僧家壁葭夢遠猶疑畫
罏竹盟寒不為茶繡嶺峯回松起籟黃梅時盡雨如花
流泉東入蓉湖去遙聽灘聲走碧沙
松風閣坐圓金方益二僧和莫東川詩來呈用
韻賞之
母怪侏&KR0867;語雜華靜中禪却自成家石庵故有詩題竹
雪老曾聞榜說茶三日天能留閣雨一杯吾亦對山花
秪應便放中秋棹黃阜墩邊倚月沙
寄周都憲文化
病餘思見故人難東浙山川入畫看風雨百年多幻景
江湖萬里幾驚湍尊前每進新鳩杖篋裏還看舊豸冠
尚憶虔州同駐節鬱孤臺上望長安
送朱推官
曾從天際望蒼梧西向潯州莫問途獄訟豈應輕郡國
經綸未必負江湖文書散後詩還有車服臨時牒倂無
指日聽宣風憲召鬱林船石又東吳
侯職方書問我冉涇聽松二精舍詩以為荅
遠問容春及九峯北湖於我意偏濃幽懷自許長如石
晩歲相看有此松(石冉涇物松聽松物)江上書回鄉國騎山中夢
醒縣樓鐘何時更是思君地活水源頭一短笻
再荅王郡公
太守詩來老衲收清風長滿聽松樓為山坐雨誰三日
嗟我懷人又一秋對酒且須諸客賦省耕還及早春遊
最憐多稼亭前月夜夜光明照遠洲
九日與諸生適南野
重陽無雨慰農家我亦閒行野水涯高嶺未登心獨往
美人不見眼誰遮雲隨風散千林淨溪抱村流一道斜
有酒莫教都飲盡明朝還約看黃花
過舍弟小庄復用前韻
溪深竹密兩三家樹柳為牆近北涯淺水漸容新渚出
疎林猶作遠山遮路廻賈客帆初轉風急行人帽欲斜
日暮相看興無盡漫從舟畔采蘋花
送葛泉州
老稱漢吏尚青年路指南閩上越船何郡獨非盤錯地
吾山元有洌寒泉田田麻麥東風雨夜夜星辰北極天
行過莆陽煩問訊素翁莊在野雲邊
觀馮廷伯園池湖石
石丈新從湖上來君家方築水中臺百年風力誰能挽
萬古雲根我更培袍笏有時真合取斧尋何處尚須裁
題名未敢輕拈筆恐露精光逼斗台
得羅建寧和篇復用韻(一首)
君向江郎看石來馮家池上復登臺竒蹤漫謂星辰隕
秀色還從雨露培杖者几須梧竹製仙家衣是薜蘿裁
若教移置鐘山下何處金聲更賦台
精舍奉安忠定祠
七載蘋蘩也自脩聽松庵外竹林幽高山仰止今祠宇
舊事荒凉某水邱諸葛表中空漢賊考亭筆下有春秋
共看簫鼓迎神地一道清泉萬古流
容春堂後集卷十二
