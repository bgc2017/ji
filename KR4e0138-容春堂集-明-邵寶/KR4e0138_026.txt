容春堂後集卷五明邵寳撰
墓誌銘(十四首)
華室鄒氏墓誌銘
鄒華皆錫鉅族相婚姻久矣鄒出宋道鄕忠公華之望
則有若晉孝子寳者鄒於忠公十有一世矣在國朝有
曰璋字伯惟以力田孝弟聞者鄒之大父也父普字洪
道母周氏鄒生有淑質三歲喪母鞠於祖母孫以謹承
愛繼母鍾愛之如孫於是洪道與諸兄同居諸子女日
習華侈鄒獨不屑效年十八歸鵝湖華封君守莊之子
文耀封君性凝重嫡姑楊氏佐以肅鄒事之得婦道甚
時封君自鵝湖遷今塗林田廬草創而内外交侮文耀
侍封君應役於公鄒侍楊紡績於家計其功如古所謂
月得四十有五日者少暇則說小學故事以代談笑祖
姑鄒居故宅鄒侍楊偕省㒺寒暑間鄒稱其孝封君晩
委家事於文耀鄒實專内事黜華勵勤業日以裕凡時
祀治具必躬或勸屬諸媵婢鄒曰非敬也凡延師教子
其所稱贄必以手治縑布或曰物乏歟奚用是為鄒曰
不然將吾誠耳其知義如此每義舉必稟楊命楊意所
欲輙先加惠其所不欲必婉勸以致焉嘗念洪道翁晩
居蠡湖别墅雖自以為適而遠於家人力勸以返比卒
得正寢之道鄒之力也鍾母病疽卒當暑穢甚鄒親飯
含不厭君子稱鄒善事舅姑必及是謂之有本娣從參
政於官鄒獨事封君暨楊久於壽康有與焉楊病勞於
侍楊没封君繼之子婦錢又繼之文耀又繼之不勝哀
而病未幾卒卒之日為正德甲戌正月己巳後文耀四
越月距其生正統己巳十月五日年六十有六子男四
人長球先卒娶談氏繼朱氏次琳亦先卒娶梅氏次瓉
娶鄒氏繼錢氏俱先卒今聘王氏次瑫庶出孫男三人
長磐聘鄒氏次礎次確女一人許嫁鄒崇慶華自孝子
二十七傳為諱璞者在元授晉冀屯田總管不就其子
子舉任功德司都事子舉生彦清别號栖碧彦清生公
愷别號貞固皆處士於文耀為高曾祖公愷子仲諄孫
思濟世有惠德封君思濟第五子也以子參政貴封戶
科給事中配楊氏封孺人參政名㫤文耀母弟在諫垣
有直聲謂鄒孝書來自蜀屬余銘瓉卜卒之明年十二
月二十有一日葬鄒於塗林西原之祖塋合文耀兆銘
曰瞿瞿封君其子克肖若人維婦亦克遵教於宗乎有
耀
華冢婦鄒氏墓誌銘
錫之鄒皆系於宋忠公浩之弟洞自洞至國朝餘杭知
縣可逹凡五世可逹子景懋娶武進李氏生二女鄒其
長也長歸於華為文吉甫配華之望以晉孝子寳舊矣
其在近世以肥遯稱者則有若貞固處士某貞固之玄
孫守正號能亢宗文吉名佑為守正冢子鄒甫十七來
歸族之人皆謂閑於禮儀時守正翁強且習事見祠堂
祭薦曰豐且潔矣維冢婦故見賓客供具曰隆且飾矣
維冢婦故及視其物曰魚肉爾曰棗栗爾無珍異者及
其衣服皆然他器具無不然則又喜曰何此婦能遵我
貞固家教哉於是景懋衰矣其仲女適文吉從弟文高
者聚而謀曰弱弟侍鰥翁某等遠莫能朝夕柰何乃各
告其夫稟命尊長築室黃塘西以居景懋贍以田若干
畝日饋月省凡若干年而其弟某長還翁於家以卒鄕
人謂是舉也義且有禮焉先是鄒育而不再以嗣為憂
告文吉曰盍圖諸文吉未應守正翁曰婦言是也故海
虞曹氏貳室於文吉連得子女鄒愛如已出鄒病嘗劇
議散其貲賄文吉意鄒私其女也勸勿他及鄒曰承宗
者子顧可輕乎遂均與之先子後女鄒在華凡若干年
中歲有族訟文吉父子兄弟奔走在外不遑内顧鄒以
其姑吕力持其家比訟畢守正翁曰吾可以逸矣鄒相
文吉力家政為翁圖逸者無不至晩當舅姑及夫凡三
喪繼舉咸襄既而事歸其子蓋凡若干年至正德癸酉
夏五月十一日以疾卒壽七十有七男女四人鄒出者
為一女適鄒炯曹出者為二男曰鯨娶鄒氏曰崇聖先
夭為一女適錢仁術孫男七延壽延禧延齡延慶延祚
延福延禄女孫五俱幼鯨以卒之又明年十二月二十
日葬於椿楓山之原合文吉兆鄕葬之一月介吾門人
錢諷以銘請為之狀者李虞衡汝璧予最其事為銘銘
曰養不以父加諸翁惠不以女加諸子君子謂夫鄒也
士而不婦蓋徵諸此
喻君惟敏墓誌銘
正德十年十有二月二十有一日喻戶部義葬其父惟
敏君於錫麓之先塋先是君以四月十有七日卒越三
月義聞報歸自京師至是襄事而請銘於予義始魁鄉
試有文譽既舉進士授今官端慎加焉其在苫次銜哀
讀禮予重嘉之於是乎銘君諱銳别號鶴隱惟敏其字
喻其氏也其先祥符人宋工部員外郎玉泉先生樗自
桐廬徙居無錫十二世至君君高祖中曾祖昇祖綸父
山母陳氏君生秀偉沈毅童如成人祖嬰末疾扶而后
能起哺而后能食君侍之者十寒暑而終人謂慈孫既
有室暨厥兄弟各事事以孝養厥父母長姊嫁賀賀有
急君極力周濟姊卒於家歸其喪於賀葬之父病君親
嘗湯藥侍食與衣唯謹比卒君方卜葬地其季弟鎮以
誣繋郡獄君力為訟雪而内持其家葬以故緩及弟釋
歸父夢君曰錫山下有地南某北某東西某可以厝我
越明日君往訪得之母異焉曰我義同穴即當從之君
力解乃止越數月母無疾卒合葬之日會者以為談既
而謀諸兄曰先玉泉為宋名臣傳在國史祠在鄉賢嗣
德在我後人義資可教教而成吾望塞矣兄笑曰人言
弟癯如鶴冲霄之翼不以自試而望而子乎由是以經
學課義晨夜無遺力間語之曰恕人量廣審事蠱成將
而勿亂見而勿貪我深念此而未能有得爾其識之數
歲義學進試得魁選人方賀君君曰未也揚休樹烈不
有先逹者乎比得進士人又賀君君曰未也秉德守道
不有古君子者乎先玉泉遺榘其易武諸其易武諸於
是君遘痰鬱之疾力貽義書固以玉泉為勖邑大夫以
登科報至君猶北向就榻叩首曰君恩渥矣何以當之
蓋去卒七日耳其知禮如此先卒一日揖其配吳與訣
曰語大兒無忘初心復謂諸子曰善事女母事咨女兄
無遠邇小大君壽六十有三子男五長即義戶部主事
次禮次遜次信皆吳出次敬别出女二適張貴馮鵬亦
吳出孫女一受楊涇聘凡君之行予得之鄉貢進士楊
君致時狀者與所聞皆合銘曰粤若玉泉流衍於錫既
久而弘將川將澤維源之長亦導者之力我銘識哉尚
觀其極
明封徵仕郎府軍衛經歴李君墓誌銘
君諱玉字韞之李其氏也以子蓁貴封府軍衛經歴階
徵仕郎其先居武進馬跡山七世祖得十在宋慶歴間
稱有行義者四傳至肅君之大父也當元季盜起山人
負湖險尤縱劫掠有以所得遺肅肅輙麾叱之曰吾即
餓死不願受此且復諭以利害蓋什有一二改焉或犯
而匿官謂其籍附肅下乃於肅之子徵之肅大呼於山
曰若為不義罪不自承而以累人乎其人聞而嘆曰是
固嘗諭我善言者吾忍負諸乃出就死其感人如此肅
生名名娶某氏生君既長以馬跡居湖中地不勝民且
出入風濤非便逾湖而西為宜興地山深水清中多腴
田盍往居焉遂卜城南為今居力穡起家加以儉勤漸
致饒裕既乃命其伯子共役於官其季輔之而以仲為
諸生或游於庠或耕於野初有中人産晩年乃累鉅萬
然觀其室廬則朴而固其衣服則素而雅其飲食則約
而恒其童僕皆恂恂如也論者謂之本富擬諸漢力田
云既而諸孫漸長禮延塾師以經學教之每鄉人燕集
輒相與談故事以自鑒戒復命諸子孫出聽或侮之則
以理自遣始雖不平終則若㒺聞者每有令輸粟自旌
門至冠帶皆辭之或問其故曰吾樂吾耕他非所望也
於是蓁例入太學為京朝官耕樂之名遂傳於人名卿
大夫為之賦詩者若干人今大學士丹徒靳公為記蓋
蓁志也而君之所存彰矣君卒以正德甲戌四月二十
有二日距其生正統丁巳十二月二十有六日為春秋
七十有八配徐氏封孺人有子男三人長華義官次即
蓁歴官府軍衛經歴終寧海州同知次萃例授鎮江衛
千戶先二年卒女子一人適吳輝孫男八人鑰鈇鉞欽
鎬鈞鑑鉉鑰鎬皆太學生女四人長適談蓁次黃元次
邑庠生黃廷璿次吳士曾孫男四人女二人君卒之明
年乙亥三月十有六日葬龍潭嚴墓之陽蓁以華言來
乞銘予昔為戶部今少宗伯寗庵吳公在翰林予燕飲
其第嘗見蓁焉今不見者十有六年矣予病餘有感於
斯而鎬也又吾門人華從龍友也為之申懇不已乃按
庠生卜某狀而為銘銘曰始家具區載卜陽羡去險即
夷厥心乃見山邪水邪我耕其中終焉一邱繼我其封
之
鍾恭人墓誌銘
恭人鍾氏都察院右副都御史致仕魏公士華之配也
初公以進士為太常博士恭人始封孺人既而為御史
為湖廣按察副使按察使江西雲南布政使至今官副
使一考有異政恭人受誥得今號恭人出慈溪名族大
父曰霈父曰綸皆鄉望也母章氏恭人生有淑質幼能
誦詩書笄而歸以孝稱於舅姑以肅睦稱於娣姒宗婣
於是公在庠校未幾登進士第歴官中外凡三十五年
自臬以前恭人皆從藩以後則留於家其從也公有内
助其留也公無内顧君子謂是封也稱公嘗夜讀恭人
侍無怠適至鷄鳴詩公笑曰爾若而人哉恭人曰何敢
然敢不勉比在官恭人嘗謂公曰禄當求稱若食浮於
人君媿之吾亦媿之公頷謝焉公二兄一弟先後暨其
室早世遺孤女四人男一人恭人母之婚嫁惟時不惟
其儀惟其教人謂其儀可能也其教不可能也恭人既
封猶績或曰何自苦如此則舉古人鴆毒之言為謝非
令節望祝不御命服燕服雅而必飭急於周乏自族姻
至於隣黨蓋多感其惠者公屢為予言今讀楊方伯名
父所為狀無間於公恭人卒於正德辛未十有二月一
日距其生天順辛巳十有一月九日年纔五十有一子
男二人長光嗣太學生娶周氏次充嗣娶余氏女二人
長歸名父之子孫斯次聘於禮部郎中向中美之子璲
孫男幾人恭人之卒公廵撫貴州越二年癸酉十二月
二十日公歸而葬之至是公命光嗣請銘予在湖廣與
公為東西寮政暇胥會嘗辱有有道之褒因公以及其
室固亦不能靳也銘曰妻道配地成以代終魏宗有慶
賢哉伯鍾孰謂無儀嘉號載封孺人維孺恭人維恭有
考德音吾銘是徵
西園毛府君墓誌銘
西園毛府君英懋者故翰林脩撰一峰羅先生之故人
也其卒之三十有七年其子聮珮始謀銘於一峰之介
子今江隂學諭榦榦吾門人也頃以狀來再拜請曰先
生惠念先君宜無靳此予惟一峰不可見矣見其子且
聞其所與者之詳如見一峰於今也予烏能無情哉初
一峰謝病歸卜隱於金牛之洞金牛去邑百里而遠英
懋方遜地以居趨而往見一峰一峰曰若人知我乎英
懋曰何敢公天下士也公在斯敢不朝夕几杖一峰與
之言久而遂契如友既而弟子自遠至者日衆英懋曰
盍我乎舘既而裹粮有乏者英懋曰盍我乎饔飱每一
峰講授必侍如弟子弟子固曰吾師之執也其所居室
有扁西園清隱者一峰嘗為之記云府君諱徹毛其姓
英懋其字西園其别號吉之永豐人自宋以來代有令
人其幾世祖某與信國文公同時且獲交焉其書劄有
存者英懋生六年而父某没母某氏繼之又五年而有
祖之喪且夭其兄祖母劉躬撫以長讀書好義為鄉善
人事劉以孝聞既而喪焉以慎聞祀焉以敬聞於是歲
積有餘以惠聞宗黨皆德之有圖其地而欲傷之者多
遜弗免西園於是乎遷又有以稅役累者英懋出粟五
百為償其逋天順壬午饑病瘴者十無一生英懋周旋
其間藥而起者棺而掩者凡若干人歲憫道暍屋於衝
濟以茶粥有道出寧都嶺谷峻深虎出不測英懋闢而
甓之凡里五十饑則發大饑大發荐饑荐發蓋英懋之
平生如此晩見一峰識進而行益力焉嘗於金牛洞建
春臺書院贍以茅坪之田比没且屬其子聮珮勿壊君
子聞而稱之聮珮嘗於空坑建相石亭表信國遺蹟亦
英懋遺訓也英懋配彭氏先卒繼而室者五蕭程王劉
蘧子男六人珮琦輯璋玻璦女一人適程昭竒孫男十
人女四人曾孫十二人卒以成化某甲子年五十有九
越明年某甲子某月某日葬陂頭山之原從先兆也銘
曰金牛閴而一峰壁而將若人覿而逖而逖而我心惄
而
退庵張君墓誌銘
君先予受書於蒿庵俞先生比予及門先生猶稱其勤
予初還自許州君在庠有聲邑大姓延為經師見予喜
道俞門事予再還自京師則君已謝進取不事予問焉
君曰吾年且艾恥與後㒞争名矣居數年其子賢舉鄉
試予聞之嘆曰君不自顯能使子無顯乎未幾予侍養
還則君受命服矣予問焉曰此賑饑令也予有少積方
圖散焉馮令知我以義言激之予不敢辭既而辭服令
謂我矯是以不卒辭也又若干年而君卒先卒之二年
予卧病聞君月與姻友為奕之會每集道觀奕且酒以
為樂或登臺倚樓聽羽人奏遊仙之曲終日忘返予謂
君蓋能忘所謂世情者君廣顙隆凖髫年如老成人日
誦數百言尋以家故輟學後復自奮以成從君遊者多
有聞君事父母繼母孝與兄及諸季友有析産後資其
殮葬者或召還鞠之各置之所君疾亟勉起坐與家人
訣戒諸子孫如平生又曰人之將死多談鬼魅予嘗謂
之誣今信誣矣君諱仲方張其氏式之其字退庵其别
號也君高祖茂茂生友新友新生道叙道叙生孟庸是
為君父孟庸娶崔氏有子五人君其二也君生景泰癸
酉六月二十七日卒正德丙子正月十四日年六十四
配惠氏子男三長即賢娶陳次德娶于次忠娶袁女亦
三長適唐珤次適苖龍其幼者庶出受鄒某聘孫男七
承禄聘趙承福聘許承祥聘浦承爵聘尤承壽聘俞承
祚承寵未聘女四長受邑庠生尤魯聘次受談有倫聘
餘幼君卒之明年丁丑某月某日賢等葬君惠山祖塋
之次先期介吾門人鄉進士丁仁夫來以銘請予乃摭
喻主事宜之狀叙而為之銘銘曰于嗟君兮經以師子
子方進旃而君則止君兮君兮瞑以此兮
故上高訓導徐君東之墓誌銘
君長於予予夙知君至江西而深予去江西之明年君
以母病乞致仕巡按御史某重其去遲留未决君一日
入告曰某也才地無復用理公乃過為計乎惟速之一
日則惟吾母一日之幸御史感焉遂允之過浙臬語予
甚詳越七年予以侍養歸尋疾君來問歲至再今年忽
得君訃予哭之以詩亟遣人弔其孤越數月君弟鴻以
其孤本及壻潘溱來告葬且出叚主事子辛狀請銘烏
乎君嘗以吏為屬謂予知已而稱門生銘其能辭君諱
淮字東之别號静軒徐其氏也系出漢南州高士穉元
有諱爗者仕為常州路織染局提領因籍武進於君為
高祖曾祖用國朝以明醫徵祖遂醫學正科父鎔母黃
氏君幼警敏成童能屬文弱冠為郡庠諸生有才望於
是君之世父文式以進士及第為翰林編脩没未久而
君繼起嘗居學舍隣鷄入焉君為文逐之名之曰鷄斷
人有傳者君尤究心世務識出流輩不啻倍蓰上官問
焉則對疑焉則釋侃侃必盡君凡八舉不利始應弘治
戊午歲貢以母老請就禄得訓導江西上高居八年母
病失明遂有致仕之請君為教務盡道理歲時贄物一
無所問貧者顧有資焉凡君所指授多就矩度予嘗上
君狀於巡撫都憲林張二公林公三檄君署縣皆辭張
公至首旌勞之進必與坐語退送之門蓋前此未之有
也按治諸御史暨藩臬長貳皆然事在瑞州府志君初
無子有女許嫁潘溱溱孤君挈之上高躬督教之既而
子本生若干年而君歸歸數年得軟足疾又六年丁母
之喪喪畢而足亦少愈然卒不良於行鄉大夫為逸老
會強致君偕君不至雖飲不樂也今郡守宜賓王侯高
君之節以俸米檄縣即君家為問君子謂王侯知人君
詩長於選澹而有思文亦典則所著有静軒稿藏於家
君生景泰丙子八月三十日卒於正德丁丑五月二十
七日得年六十有二配楊氏子男一即本側室陸氏出
娶庠生袁儒女儒袁州府通判前太常典簿嵩子也女
一即溱婦墓在某之原從先兆也葬以卒之年某月某
日銘曰以官為師道固在我彼徒利云我則不可位卑
言昌其譽孔揚歸病且愈而弗卒杖於鄉云胡不傷
梅坡張君配郭氏墓誌銘
張太學生輜以其父梅坡君意來請銘其母郭之墓手
自為狀亦父命也郭為吾里先輩諸城公之女子幼嘗
及見公公沒久矣其女且老而予銘焉能無感乎抑張
氏父子之屬之懇尤不能辭也蓋狀之稱曰吾母氏郭
吾外祖父諸城知縣炅以鄉貢士初官黃巖訓導外祖
母彭實生母於黃巖母幼穎惠貞静未幾彭亡事繼母
錢如母年十七歸吾父時吾祖父怡庵府君已沒母恨
弗及事常自嘆曰傷哉命也女吾無母婦吾無舅傷哉
命也繼之以泣春秋享祀供饋必親婢請代不可曰此
不用吾誠孰用吾誠者奉吾祖母鄧躬紉裳衣食飲嘗
而後進祖母多疾信禱而畏藥母順其志蓋三十餘年
如一日卒而殮葬祭皆相父以禮初吾父生十三年而
孤家盡於火母甫歸即脫簮珥以佐日用比業稍復父
好居室且多致賓客或曰費盍止諸母曰止而弗聽如
婦順何吾固重吾言也何氏姊死有孤在抱母曰盍我
為養既長曰盍我為娶成氏姊死有遺孤三母曰盍我
為教遷而隣焉舅氏昆季雖異出皆助其嫁娶至於延
師集友自吾屢試屢黜至卒業太學贄幣館糓歲勤無
倦母以哭妹致疾疾革矚輜曰汝知諺所謂將軍柱者
乎汝是已蓋不肖得於見於聞者如此吾母生正統己
巳三月三日卒於正德乙亥三月二十八日壽七十子
一即不肖輜吾婦章布政參議常熟某字公女女五長
適義民過錫次適成浩次適何滋次適太學生王舉先
卒其次側室出適義民朱珣孫男一曰㦢娶義興堵指
揮邦寧孫女女一適同里楊著都憲宜閒公諸孫也墓
在長腰山東灣新阡葬以卒之又明年十二月十一日
蓋狀之稱如此梅坡君名某字某云銘曰知母者子孝
子不誣維其不誣是以為遠圖兮
錢伯子墓誌銘
華蓋出宋戴公宋子氏也今其族在天下無錫為蕃且
盛近齋君文遠華之良也鄉有南北錢族望與華埒而
世相婚姻近齋娶於北錢而與南錢味泉翁孟濬雅相
重故子氏歸翁之介子世喬越若干年年三十四以疾
卒於是近齋病初愈聞之哀甚圖所以銘其葬者乃命
子之弟鄉進士企說為狀來請子貞慎儉勤織絍縫澣
合古女則近齋之父聽竹公嘗謂諸子曰之子有家其
宜哉及歸事味泉翁暨嫡姑楊氏及姑馬氏皆稱之如
聽竹言世喬兄世徵長且倍或疑其難為弟也子曰何
虞第盡弟耳屢以無相猶為世喬勸卒稱弟弟世徵没
有孤女子携以歸育之與已女等於是子有子矣世喬
在太學庶子詢者方娠其母以舉不舉請于子子曰此
莫非吾嗣若之何不舉既生育之與已子等母錢早世
每歸寧則依依祖母之側而致愛敬於近齋若在室然
候問之嫗日屬於途少聞不安節則戚戚不寧其垂絶
也戒家人曰吾父病聞吾死能無重傷其心乎報之毋
遽烏乎子誠賢哉子有二子曰訪聘鄒邦美女其次即
詢聘華企益女女一受華騰霄子甚聘子卒以正德乙
亥十月六日越二年丁丑閏十二月十四日世喬以葬
於舅姑之墓之側鄉曰垂慶原曰某原世喬名榞太學
生其請銘也吾友浦君文玉實以企尹來予辭焉文玉
曰子也少敢勤公筆公儻念其賢而夭無亦賜一言以
慰其父兄夫子乎予感焉乃叙吾昔聞於世喬之從兄
戶部君與今狀所稱尤賢者一二事而繋之以銘銘曰
吁嗟子兮死懼傷親生如之何生亦無幾而淑也則多
吁嗟子兮
鄒君肅端暨妻錢氏合葬銘(有序)
正德丙子冬十月二十二日泰伯里鄒君肅端卒是夕
其妻錢氏亦卒明年丁丑冬某月某日其子契葬君於
寧山祖塋之次錢氏合焉禮也鄉葬之一日契從其妻
之父鄉進士朱君廷補來請銘其族叔祖南豐訓導惠
之為之狀君諱弁姓鄒氏肅端字也晩授承事郎其曾
祖洪昭其祖以善其父德字輔之其母周氏其兄弟三
人君為之長錢與君生同年月歸若干年年皆六十有
一子一即契孫男三某某某女一君幼警敏讀書能強
記稍長習於儀弱冠家事及焉於是輔之嬰心疾久矣
居常忽忽非人情不可測君入承顔色出應門戶調劑
&KR0008;縫歸於成務人殆不知輔之之為病者蓋如是若干
年而周卒又若干年輔之卒先是母念弟貧君生為館
之死為之葬念妹寡養之終身及其女不衰故周卒無
遺憾者兩弟請異室君以田園室廬圖書服器僕從舟
輿馬牛物而三之以弟悅為悅曰此吾母之命也吾父
雖病志亦宜然吾何敢不承弘治中饑君入粟當受服
辭不可則請以族老之有行義者一人受之正德初勸
分令再下君乃受服君年三十餘錢與諸媵皆無子乃
議所後昭穆叙矣或以親疎為言君曰行之弗可瀆也
為父子也無瀆於行而以嗣雖疎不猶愈於需乎於是
君從弟勲之子契方在襁君卜日告族人抱而見於祠
堂擇傅而育之既而朝有建議著之令者與君志合君
曰吾固謂當有是論者謂君前善處父後善處子錢有
相之道婦德於是為大鄒宋忠公浩之弟洞之後錢祖
吳越武肅王鏐錢之父曰惟實圓通之望也母華氏南
齊孝子某之裔蓋無錫稱三舊族者銘曰道在邇兮變
則難人不於斯兮又將奚觀維處之善兮維質之美亦
維心之安孰爾淺兮肅端
明故山東冠縣知縣楊君墓誌銘
君諱溢字宗謙姓楊氏别號晉齋世為武進前黃里人
曾祖名之祖仲文父厚自號卷石母錢氏君生十九年
遊郡庠累應鄉試以廩膳生應例入太學弘治己酉舉
於應天丙辰舉進士觀都察院政尋選浙江會稽知縣
癸亥當入覲上官有擬調君者會稽故難治君亦厭之
遂自陳吏部冠縣於是乎調居幾年丁母憂歸會逆瑾
用事凡官嘗調者悉罷之吏部請凡出甲科優於學者
改遷教授凡若干人君與焉於是君服闋未起明年瑾
敗還君故職召檄至君力辤致其事郡縣不能強也初
卷石翁病疽時天大寒醫難為治君日夕侍手拭弗替
至以口吮旬月乃愈翁謂君孝楊故大族君以上同居
者五世君鄉舉後從兄弟十有二人物故者六七君恐
食指日繁規業或弛為前人累乃用古異室禮謀析焉
公平周悉退無後言論者謂君知義會試得報賀者在
門君獨憑闌流涕或問之君曰吾先人教子望在今日
而弗之及也奈何弗悲母喪屏浮屠不用惟墓事是隆
郡守連世昌稱重之遠適野送其葬君在會稽有積逋
當追君寧受殿考弗為加亟在冠縣專任德教興學勸
農竊攘屏却民皆感悅比君歸遮道留弗得追送百餘
里君宦情素薄聞罷且調夷然不少為意晩幸得謝治
後圃為池臺客至則相與哦燕終日客去蕭然獨坐書
策筆硯不去左右自謂老生故態所著有災祥便覽晉
齋藁藏於家君卒正德丙子四月十七日距其生景泰
庚午九月二十四日得年六十七配錢氏初無子以從
弟愷之子城嗣繼而側室潘生子墉與城為二城娶朱
南康啓東女墉娶唐給事用思女女三皆錢出長適陳
僉憲某字孫邑庠生誠次適王都憲希曾子中書舍人
昪次適孔少參宏章子密孫男六銑聘太學生夏元吉
女銳聘太學生賀汝勉女錡鎜某某未聘女孫四長受
白康敏公孫誨聘次受蔣侍御元貞子瑫聘次受太學
生王文貞子某聘餘幼君葬以卒之明年丁丑十二月
二日墓在原塘新阡君所自卜也君舉進士之歲予同
考會試蓋識君久矣至是城墉以周僉憲仲鳴狀來乞
銘吾甥吳汝憲君從甥孫也實相城墉以請銘曰前稽
後冠孰易孰難無於地觀當於民觀或仕或已何愠何
喜觀無於人無亦於己延陵之野井彼有疇或勤敷菑
而什乃五收伊嗣歲之秋
明故中憲大夫浙江按察司副使高君墓誌銘
正德辛未予在戶部奉命兼僉都御史視漕舟於北河
時曾唯高君以郎中從明年壬申君擢浙江按察副使
又五年丙子君考績京師歸道得疾六月一日至丹陽
南數里卒其兄江西按察僉事舜穆逆其喪歸越三年
戊寅三月三日葬於黃山先塋之次舜穆手為狀來以
銘請烏乎予知君者予不銘而誰哉君諱貫曾唯其字
别號恕齋系出齊公子高後世居濟南之歴城初祖宋
銀青光禄大夫逸民扈蹕而南至江隂留籍焉七傳至
江隂州教授雲卿支屬寖衍鄉稱其居曰高巷又三傳
入國朝曰升之者當兵亂後再立門戶於君為高祖曾
祖彦恒祖鵬運有孝行父某號希庵績學未舉以君貴
累贈戶部員外郎母邵氏累封太宜人君生符夢祥色
氣英偉與羣兒嬉獨被繡襦為統領之狀見者異之弱
冠入縣庠與舜穆並有文名偕舉乙卯鄉試已未得進
士尋以省母告歸辛酉授工部都水主事分治三沽諸
牐多所興革其大者釐正蕭碭豐沛滕五邑歲役夫脩
昭陽湖隄滙泉以濟漕涸又脩沽頭南北隄為横流蔽
民田獲利流移復歸事具所著黃河圖纂往來怙勢者
聞風歛戢隱然為河渠重者三年乙丑改刑部廣東司
實分治禁衛君取舍重輕惟法民用不冤丙寅奉命錄
囚江北諸郡進署員外郎六品再考實授員外郎戊辰
進署郎中時宄瑾熖方熾君矢共職不阿有百戶張福
者訟而抗往愬之瑾瑾下君詔獄既而邀重賄將復之
君謝不應遂謫知遼州君因俗為政歸之禮法若脩復
廢墜往往有出常格者庚午瑾誅遷戶部廣西司員外
郎民攀泣留履以詔恩加贈封典辛未進浙江司署郎
中是秋劉賊焚掠運舟君時從予以敏習為諸同事所
推事在部牘君之遷副使也劉賊方南擾江隂而江西
賊且奔突浙境君過家即之官會巡視都御史陶公初
至君巡衢嚴道首劾參將李某失機按察使缺君署篆
數月憲度貞肅同官有以門禁故至大詬者君不為變
既而其人以他事逮下詔獄詞濫及君卒不果逮中監
某在市舶雅敬重君比遷鎮守意屬心膂而君顧疎之
於是請託之弊不戒而息舉廉黜貪各得其情御史上
君狀既考最進階日且超擢而君不可起矣君英敏方
毅孝友夙成臨利害不惑敏遜好學仕而益勤在沽頭
遼州日有程課且進諸生而講業之其在戶部為尚書
孫公侍郎喬公所知凡大題奏必屬君以藁君欲置義
田顧力不足乃始以百畝而自為計大略謂斗石之粟
十之助可十人猶愈求豐而竢也痛希庵不逮養焚黃
之日伏塚悲慟久之事邵太宜人昕夕以懽舜穆官江
西嘗以法忤勢家時其入覲圖搆黜之或告君使為行
賂祈遷君不聽見執政力辨不辟會舜穆以靖寇進右
參議致仕君喜曰事白矣比還浙遇所搆者峻絶之曰
吾不能匿兄怨與見也弟贄以鄉貢知崇安而卒長其
孤女而嫁之妹適邵孔述為之資送二女許嫁固違富
室之請皆歸之士人君生成化丙戌十二月八日年五
十有一娶陳氏德稱其配累封宜人嗣子季生於屬為
再從子聘陳氏女三人長歸吳淳次許薛文治而夭其
一方在抱側室某出也所著有恕齋藁藏於家銘曰爰
有利器若古干將既貞且剛于盤于錯亦既屢嘗盍歸
上方以辟無良天也胡然而中道戕厥則何病器之者
之傷
明贈承德郎刑部主事李君暨三配合葬銘(有序)
正德丙子夏六月某日吾郡守李侯廷重之繼母張氏
以疾卒於官舍秋七月廷重以其喪還開州於是其父
贈承德郎刑部主事以誠君葬州南慶祖鎮之東原若
干年矣初君配吳氏先葬於斯繼室贈安人孫氏亦從
焉張氏其再繼也歸若干年而君卒至是又若干年乃
合葬禮也廷重孫出也張實育之幼忘其孤長能力於
學比舉進士知蘇之長洲縣張就之養相廉勸慎嚴若
父師居二年當逆瑾用事濫逮廷重下詔獄邑民憐其
貧也斂白金若干將遺張往賂求免張聞之曰吾兒無
罪今欲加焉若權奸何進退有命賂焉用之如以賂滋
益罪也謝不許既而釋未幾用部使者薦召為刑部主
事尋署員外郎郎中擢知東昌府以才調常州張訓之
如長洲君樸諒疎豁性喜飲酒不可羈以事或勸殖産
不聽獨知教子廷重生六年入鄉校至君卒凡十年課
督歲加臨終猶以屬張張謹志之不忘故今稱廷重賢
者必及張謂之能母君姓李氏諱成以誠字也世為大
名之開州人歴宋元至今鄉稱巨族祖寬有士行父敬
尤好義母賀氏君生正統辛酉十一月十一日卒弘治
乙卯正月三十日年五十五三配皆開州人吳蚤世孫
慈惠宜家卒時年三十八後以廷重貴偕君受贈張生
景泰乙亥六月二十日年六十二子男一人即廷重名
珏娶秦氏封安人孫男二昜旭女二皆幼君與吳孫葬
各以時今啟而合在丙子某月某日廷重將行乃為狀
屬李訓導時鳳來以墓銘請予知廷重久矣而能勿重
其所生也哉且合葬重事也銘惡乎辭銘曰顓頊之墟
泉流沄沄民重矜節太史實云我思古人而銘李君君
墓巋而三耦從之永世以不墮
容春堂後集卷五
