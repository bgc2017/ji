容春堂前集卷十五明邵寶撰
表傳(七首)
明故文林郎陽山縣知縣殷君墓表
君初赴陽山道出江西會予於按察分司三日而別予
舉仲尼忠信篤敬之訓為君誦之君志素定聞予言益
自信不疑君平生有天下之慮每論治必曰嚴明其諸
區畫無巨細一於整肅見寬弛之俗痛叱之不容口君
自十二入邑庠受經于其姑之夫都御史冰壑盛公退
與其外兄江西布政使中齋秦公訂質疑義學日有進
然累困場屋至四十二始膺貢卒業大學其為文雖時
體必參古法曰不如是不能過人評品精覈不隨人高
下此皆予所知及是為政往往相類獨其識大進無苛
察之弊與昔頓異陽山隸廣之連州古所謂天下窮處
君能不鄙夷其民始至即為講律令俾知趨避又大書
為善最樂四字印給之有兄弟爭田者倣蘇清河故事
反覆開諭皆感泣去凡死囚必求生道不得已焚香告
天而後成獄獄中置一響板約曰冤未達者擊之有所
召集書片紙于門皆如期至數月間恩信旁達遠近胥
嚮而君以勞感瘴竟不起君病時吏民禱無虛日又走
百里求醫連州及其没也市巷哭達于野君處事接物
行以理遂止以理屈是非可否無少隱假與君游者始
若難合終則浹洽至數十年弗替君諱貴字南金別號
惺齋世為無鍚人永樂間有以進士累官至雲南布政
使諱序者君之伯祖也君父縉母某氏君其仲子配莫
氏先卒繼鮑氏有子二人曰聘臣莫出其別出曰夢臣
女若干孫男女若干所著有惺齋集藏于家君生某年
某月某日卒某年某月某日年六十一葬以卒之又明
年某月某日墓在某地從先兆也君之喪過杭予哭之
慟聘臣等以墓表請遂為之其行之詳在其内弟莫如
山誌銘者可互見也予嘗觀君論政似崔寔憂時似賈
誼勤小物似江禄惇夫婦之愛似白居易篤朋友之義
如李若谷落落儕輩中謂之迂者什人而九蓋至於陽
山而後信焉士之於世修之已難孚之人尤難固如是
哉後之欲知君者請徵於是是為表
明故朝列大夫湖廣布政司右參議華君墓表
君諱山字仁甫別號靜菴華其氏也華自春秋來代有
顯人至晉以孝稱者曰寶鍚諸華宗之入國朝以進士
起家者若干人實自君始君年二十一舉于鄉三試禮
部登成化乙未高第釋褐知許州以父喪去服除遷南
京兵部武選員外郎再遷職方郎中以繼母喪去服除
改刑部擢湖廣右參議奉勅提督太和山諸宫觀兼撫
民分守居二年乃自請致仕以歸是為正德丁卯又五
年壬申以疾卒年六十有六子男三人伯頥季賁皆庠
生其仲觀義官女一人歸庠生錢萃孫男女六人父季
芳甫贈奉直大夫南京兵部員外郎母夏氏贈宜人繼
母婁氏封太宜人室王氏贈宜人繼室施氏封宜人君
子謂君以榮始終其葬也既有銘者其子頥等復立石
墓前因其舅施君克和持莫君如山狀請予表之鄉士
大夫類知君忠朴謙厚然君固亦有激發抗直者初君
在許有王僉事塤之子某者司馬馬公壻也犯法當死
董僉事齡欲曲全之君入分司庭辯至免冠籲天頓首
不已董媿謝卒抵于法鈞鄰于許徽藩國焉許有奸民
兩以地往獻凡若干頃君執不予董長史彛見許濠有
荷華之觀肆言欲請之君曰是不可以言爭即日令决
其水荷乃不華民免於擾臨潁民史經左誘其尹指盜
誣人尹故為執政者友監司庇焉因减史罪君請附誣
告致死人律上下稱允其在兵部先為武選後武選缺官
君以職方郎中攝其事稽世閱人遷代紀襲惟覈惟法
不少徇其在刑部能以安静息請託在湖廣尤著介特
襄陽民馮成以罪减死當戍邊久訟避遣君立遣之蔓
逮者始獲安業道士有怙勢冐領度牒踰禮部數者君
置之法鄖陽飢廩無以賑君為發襄陽粟或以擅告不
聽房山為流民藪新作縣治而未城君曰非備也亟請
城之其他事類是者尚多若愷弟近民者則固君所長
弗論也君文學雅醇舉以易經而旁熟蔡氏書傳許政
暇時為諸生講說無倦季芳甫夙以慤稱母初生君其
父夏翁素知星術謂此子後當貴稍長學于魏茂之氏
有勤敏稱其族之望曰時濟者於君為伯父行遂携以
歸與其子珵珏同師講授後珵以貢官光禄署丞珏以
進士累官南京吏部郎中而君為先登㮄于里門鄉人
為時濟翁侈談之季芳沒于許須材弗得民吳茂者年
七十餘矣有蜀材將為身圖乃以歸君季芳於是乎殮
論者謂可以觀君惠焉君之請致仕也或曰有進階例
少事竈媚可得之君曰此固以待恬退者兹欲附焉而
乃用媚乎故歸以舊官其善退如此烏乎今之君子以
成進士為榮君出而守郡入而分曹再出佐藩皆可以
行志之地故不惟鄉人榮之而邦家咸榮之至於未老
而請優游以終又古今之所謂榮者雖然榮而苟得之
君子不貴也若君者庶幾無媿於榮焉爾矣吾故知君
特為書其大者俾刻于石有過君墓而欲知其人者請
於斯觀之
李天瑞傳
天瑞諱文祥姓李氏天瑞字也世為湖廣麻城人祖某
正統壬戌進士累官山西布政使父某成化己丑進士
歴陜西參政參政公配趙氏生天瑞五六歲即露頭角
及就傅授以書多誦強記應口屬對輒能驚人十三能
文十五學春秋書其簡曰學不到聖賢終為人下二十
中鄉試高第卒業南雍愈力於學登丁未進士以風義
自持一時名士多與友善見沉浮世事者輒叱詈之上
即阼上新政疏要在一權立法進賢黜奸廣言納諫語
過切直疏入數日召詣左順門中人傳詰疏中中興再
造等語以為不祥天瑞從容對命既而得旨俾佐劇縣
遂補咸寧丞至謁上官有欲門見之者天瑞郤立不進
曰庭參有禮此非其所上官改容禮之廵撫欲調守城
卒從廵而民壯代守天瑞悉放民壯卒不果出凡居數
月民吏畏服或言天瑞不宜外補上意解時三原王公
再起掌銓因奏召還關中父老擁道號泣監司有所餽
者悉謝不受人以孟子宋薛兼金為言天瑞曰孟子大
賢必有所處吾寧過中不敢假以自欺也既至授職方
主事居十八日中書舍人吉人以言下詔獄乃有媒蘖
天瑞妄議朝政者於是被逮成狀下法司擬罪主者承
望比附加重天瑞曰天下後世公義固在復何恨哉誣
伏不辭中外冤之既而有欲指媒蘖者以訟其人懼乃
密解從輕降興隆衞經歴興隆處苗夷間為雲貴要衝
途有給遞疆有竊攘上慢下抗名分蕩然天瑞立法均
差復招致寨長申斷場禁雖異種部落亦凜然知畏相
戒無犯提學吳副使檄兼學事天瑞首新文廟簿正祭
品置田以供博選俊秀分齋肄業親為講說鄰境士聞
風來遊者若干人俗尚邪術病必禱鬼喪必奉佛天瑞
集僧巫火其書器遣就常業或以歲旱請召方士天瑞
曰毋吾自禱之卜日齋戒將有事於群望是夜雨厥明
徒跣走龍洞大雨及還乃止都御史鄧公廷瓉奉命征
苗咨訪兵略大竒其才以憲職薦天瑞曰昔以言出今
以軍功進不可固辭不得乃請賫表京師因圖告歸疏
兩上不許即日南還大雪中行數百里至商城曲河冰
陷隕焉有司出諸冰中殯之弟文禎奔赴以其喪歸葬
于蔡家園之原天瑞少有大志讀書積學晝夜不息其
在家敦行孝友施及宗姻至於義所未安輒侃侃正論
辭受取予一審於義好分別是非寡合少容人頗稱傲
亦不之恤及更事久深自抑損每以浮名為慮凡有議
論原古證今具有條緒於文亦然詩尚精婉所著有檢
齋稿若干卷生男一曰京元夭死女二年三十論曰古
有磊落竒偉之士天瑞殆其人哉方天瑞弱冠時精神
氣槩殆將傲睨一世及遲回顛頓曾不少變而持之益
堅其執禮似簡盡職似矯守法似刻非君子鮮能知之
若夫歛華就實每恐規模太廣而才力弗逮不以自沮
而必求往進咸寧之振奮興隆之綜理亦可觀矣充是
心也何所不至而遽至於是豈非天哉先是天瑞雪中
過予於許留三日而別論講經史旁及時事以至詞章
翰墨無不品評自謂慕古用心極苦恐不能夀已而果
然豈非天哉烏乎天之於才生之固難而卒自戕之果
何為哉果何為哉
史直菴傳
直菴諱塤字元諧以子貴累封奉議大夫戶部郎中姓
史氏世為溧陽人係出周太史佚漢有諱恭者用外戚
恩得矦其三子季元封平臺傳三世曰崇光武初遷青
冀刺史以軍功改溧陽矦遂居溧陽終漢世世爵有功
德其地因廟食焉今謂之祖矦吳晉之際嵩爽等列爵
數人唐宋以來代有顯者元教諭大用為直菴五世祖
生教授和卿和卿生彦剛彦剛生舜安舜安生仲和號
東莊東莊娶于周生直菴五歲而孤甫弱冠即有樹立
之志每以不逮養父歲時祭祀流涕不已卒與弟某勤
儉自勵復還故業既而祖矦廟田侵于鄉人訟而取之
又念從兄源有戰没之忠從父辰有刲股之孝祖姑貞
有沈淵之烈創祠於祖矦廟傍曰三節時矦族繁衍滿
鄉邑居湖埭者且百餘家直菴行尊行稱朝夕省閱善
者有勸不善者有戒戒之不從會衆撻之以是湖埭之
史鮮犯法者平生剛直好義有巨室匿群盜直菴面叱
之巨室嗾盜刺焉盜至不忍害而去景泰天順間連三
歲歉直菴悉發貸里人後不能償不少校遇乏者輒周
之雖妻子僅足而恒以為急故無疏戚近遠皆以長者
稱之其家法暗合古人為君子所取者尤多年七十一
以弘治丁未四月某日卒子三人學孳孚學舉進士今
官郎中以治行稱孫三人論曰予與郎中君為同官嘗
聞其道溧陽矦譜系甚悉又嘗聞其三節祠之故各為
詩紀之及觀吳太史述直菴翁事行乃知世德之後猶
有人焉經著象賢傳論復始不可誣也使翁不自立以
懷先古則所謂祖矦廟者且將廢墜況三節乎由是觀
之翁惟無所遇故止於是苟有所遇其可書當有尤大
者矣雖然翁不自見以歸其子孫豈有量哉豈有量哉
厲青田傳
青田諱昇字文振別號雪菴無錫人由縣學諸生升太
學選青田知縣居若干年致其事歸鄉士大夫稱之曰
青田君自為諸生耿介不妄言笑於辭受雖小不苟論
事是非人賢否執所見不少徇人故或迂之或固之而
識者謂其有古人風青田居萬山中與福建接壤間更
葉宼民貧以猾號稱難治君治若甚易蓋得昔人羣吏
奴㒒百姓妻子之意君初至民有周姓者與盤石衛軍
某訟五年矣君聽之數語遂服出而哭曰厲公早至豈
有是久獄哉邑八都地報銀礦發監司臨焉議歲以貢
有術者謂山木潤秀所産必廣公直前曰吾聞金能尅
木信若人言金氣盛矣木何得秀潤如此監司猶未信
同官勤君從之君曰如吾民何申辯數四必寢乃已鎮
守中貴歲以礦一至其邑所費不貲君於饋不缺禮而
已至其他費歲率省昔之半由是民安其業君乃勸學
興賢旌舉節孝禮文亦彬彬焉先是知縣金川謝某有
善政民嘗以君並論君屢請老輒留于民適朝京師故
得遂請民聞之欲追留之而君至家矣於是既為立碑
復建祠祠之及没衆設祭哭於祠所著有雪菴集子一
人曰得秀二泉卲寶氏曰仲尼告子張忠信篤敬雖蠻
貃之邦行矣青田為浙東岩邑而厲君為之遺愛在民
去而思之沒而弔之若不能解于心庶幾得乎是者不
然此豈聲音笑貎所能為哉君歸未及年人尤嘉其恬
退於是青田之名益著予按察兩浙適青田諸生以史
事見詢君遺蹟蓋無間吾鄉評云
張氏女傳
張氏女秀汝寧西平人父文嘗為慈利主簿女年十七
許嫁同邑尹氏子琳越明年琳病死女聞訃易服悲哀
若已嫁者葬之日請于父母往送焉臨穴憑棺痛哭幾
絶及反復請即尹當喪父母許之疏食麤衣日夕侍靈
几左右未嘗離一步舅姑不忍也微勸以他適女曰是何
言歟誓死為謝一日聞嫡母宋疾甚亟歸問焉宋思鹿
羹女知不可求乃潛刲股肉作羹以進宋疾遂愈女復
至尹氏所居守如故又五年以疾卒年二十六先是廵
撫都御史無錫楊叔璣廵按御史武進薛志淵皆嘗遣
使存問且令有司月給米一石既而有司請旌表事下
禮部以不應例罷及其卒也遠近見聞莫不悼惜二族
長老暨鄉人耆碩合議葬之從琳兆謂之女志廵撫復
為文遣官祭其墓越十有三年予來守許許於西平比
境前吏目薛悅之以告予為之傳云論曰盧予家有言
女之情以接見而恩生成婦而義重乃若張女秀蓋所
謂生有未見之悲死有非婦之痛者而恩義如此其加
于人豈啻一等哉昔衞女嫁齊太子中道太子死問傅
母曰且往當喪喪畢女不肯歸終之以死此與張女事
若相類然張女未至中道且不問於傅母其天資又當
過之况專於夫或衰於親出於庶或忽於嫡人情皆然
而女也獨能不偏重焉使其被以關雎之化而得薰陶
之素則其進而之於中行也殆不難哉
東山公前傳
東山公姓劉氏名某字時雍岳之華容人其先自宋都
統寶從岳武穆平湖南武穆死棄官居華容十一傳至
松巖公某歴官按察副使實生公公幼時楊文定公見
而器之為定今名稍長學于黎文僖公領湖廣鄉薦第
一登甲申進士改翰林庶吉士與今大學士西涯李公
輩十八人同時有文學名授職方主事進車駕郎中嘗
奉使山東河南上救荒事宜若干條皆切時務未幾尚
書項公忠以職方事劇乃請調公職方公按章酬應動
中事會時有中官用事獻取交南策以中旨索永樂中
調軍數急公故匿其籍使者旁午吏數被捶若弗聞者
獨徐以利害告尚書余公子俊力言沮之事遂寢朝鮮
使者為隣境所邀劫請改貢道中官有朝鮮人為之地
事下兵部議將從之公曰朝鮮貢自鴉骨關由遼陽經
廣寧過前屯而後入山海迂回四三大鎮此祖宗微意今
若自鴨綠江抵前屯山海路太徑恐貽他日憂卒不從
敵數入雲中邊帥失律中外震驚調發戰守日無虛時
每一報至尚書必曰劉郎中云何所言輙行行輙獲效
時右侍郎缺中官有欲薦公者遣人言于尚書冀一往
見公巽辭謝之然猶迫趣不已乃自求外尋出為福建
參政奉勅廵海海道兵久弛而倉儲既于勢盜卒難就
理公曰在得人耳謀於鎮廵首選衞所軍政官而擇其
尤者總諸水寨兵造戰哨船各若干艘緩急異用葺倉
計儲立收支法寨設一舘而親督察之不半年海道肅
然琉球商舶遭風漂至平海守者私于閫帥以犯邊報
欲勦之而取其財兵且集矣公廉得其情遣數人乘小
艇招其首領厚恤而遣之衆始譁然後竟信服陞廣東
右布政使適黃賊初靖財匱費繁有司城從化縣累年
不就民尤患之公究事體節費便民擇人授之逾月而
城成先是廣西泗城州官族弄兵方命兵部議撫諭之
不服則繼以兵謂是行非公不可公承檄即往反覆曉
譬先恩信次福禍詞懇意至數月間叛者大悟胥戕以
滅兵竟不用既還廣東後山宼作督府檄公率兵平之
公恐延及脅從乃下生擒之令有所獲則集土人審實
乃斬因而得生者過半嘗過崖山弔大忠祠念宋慈元
后陵寢無主輒泫然曰后與陸張二臣同死國今大忠
有祠而慈元不祀忽諸於義弗稱謀於白沙陳公甫為
之立廟人感其義不日而就轉浙江左布政使在浙甫
八月吏蠧漸革而用法優裕犯者不怨於是河決張秋
擢公右副都御史治焉公既至乃集山東河南二省守
臣議以事關運道莫敢適主公曰河性猛悍張秋乃下
流喉襟未可輒治治於上流分導南行復築長堤以禦
横波且防大名山東之患候其循軌而後決可塞也遂
疏孫家渡河三十里四府營河十里築長堤起河南胙
城盡徐州經滑長垣東明曹單諸縣長三百六十里量
能任功敷和宣勤五旬而事竣會上命内外臣來乃於
張秋口南開河三里通運舟及冬水涸而塞之已而決
塞悉如公初議有勅就勞且召之還加賜羊酒金綺公
曰兹惟天意某敢貧以為功聞者益重之論功進左副
都御史佐院事公疏辭不許轉戶部右侍郎再轉左侍
郎又兩疏乞歸不許越一年敵逼雲中上谷上命兼左
僉都御史往理兵餉公以内地芻糧不能出關出關者
率以銀易之利歸勢家乃擬奏减價寬民別設倉於近
地募商給軍率以時直由是宿弊潛去什九有三便焉
及條上他便宜皆從之未幾還朝居數月移疾乞歸疏
再上不許而同朝亦多願留者公堅卧三請僅得予告
因自為夀藏記叙其平生履歴歲月刻石以歸曰恐後
人溢美我重地下累耳君子謂公不伐之心遠及身後
况其生乎其可謂忠且朴矣公釋褐迄請老凡三十五
年所至士服民懷有所為皆願盡力至於權貴強悍號
稱難處者公夷然與之無不得其愛慕至有終身焉者
接引士類寸善片長每自以為不及憂時憫俗形於色
辭事關國家利病斷斷不易而周旋其間必求濟而后
已嘗以先世二宗屬族疏散墓幾弗可識作敦本堂歲
舉二祭祭畢有燕以合族人且為家規誦燕所教子讀
書兼力農務常命督耕雨中曰習勤忘勞習逸成惰吾
困之將以益之也或勸公為子乞恩公曰此固國典然
以待賢有功者某何敢哉公為詩文有自得之趣敷奏
覆議操筆立就而明白切要轉折流通足以動人有東
山集若干卷公二子長曰祖生次曰祖修贊曰寳幼聞
公名而未獲識及至京師則聞西涯李公謂公乃昔人
所謂與物無競臨事有為者退竊自嘆安得一接風采
以慰平生而今乃得朝夕承候參之所聞信不誣也公
敭歴中外八遷厥官靖宼者三行邊者二治水者一皆
天下之所謂難事而從容暇豫以能有成功其所不為
又皆夫人所未及見且不敢執者由是觀之則其所養
亦足暴於天下矣乃若壯而奮庸老而委順而皆不失
已焉非盛德其能與於斯詩稱明哲書敘孝恭公有之
而或乃謂古今人不相及豈其然哉豈其然哉
容春堂前集卷十五
