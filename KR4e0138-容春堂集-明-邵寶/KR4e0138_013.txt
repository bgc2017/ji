容春堂前集卷十三明邵寶撰
序(二十三首)
許州志序
許州志志許州也凡州之事循名考寔原始要終遠以
鍳古近以驗今無不備焉是故謂之志志也者史家之
一體耳今疆域之類則兼乎圖建置之類則兼乎表人
物之類則兼乎傳文辭之類則兼乎集攷異之類則兼
乎論辨似不純於一體者然而恐失於略故求其詳恐
失於浮故求其覈要於備焉而已此亦志之變也郡邑
之有志尚矣是志之作蓋有繫乎一州而不專於一人
之蹟將以傳於久遠而非獨為目前之談玩也寶嘗觀
於其大有志封守者欲其慎固有志創建者欲其修繼
有志沿習者欲其興革有志幽潜者欲其表章有志淑
慝者欲其懲勸我所能為我則為之我所未能以俟君
子是志之所以作也烏乎有天下之動而文籍生焉其
初蓋醇如也逮乎紀載日繁於是淳風漸衰而世變以
降故天下之事亦為之而已矣奚有於志然名實之所
以不紊終始之所以不爽往往於此焉賴是雖一家不
可無乘況一州乎天下之大諸州之積也諸州之志備
則天下無闕事矣況許自春秋分國以迄於今中間或
為雄都或為望郡其事之所當志蓋有倍蓰於他州者
我朝經理海内而許之為州寔處兩畿之間德澤在民
物教化在人才制度在有司者萬世一日以今視昔地
若增而重焉則夫紀述治功贊揚盛美乃守臣奉職之
一端也是以不敢不作作焉不敢不詳不敢不覈豈得
已哉志凡若干卷始寶承乏至州即有意於是既而政
務紛冗方負尸素之愧故因循七年始克成編舊志出
於前知州五羊陳公今多因之其分類立例則寶竊用
已意云
太康郭節婦詩序
節婦詩一冊若干首蓋太康郭氏之書也而君子取之
以為可傳於天下者詩為節婦作也節婦為前刑部郎
中王公傑之女公為鳳翔推官時郭君浩者亦從父宦
咸陽公舘甥焉三年而沒節婦寡居内外無敓其志者
或謂是足矣節婦獨曰未也盍歸于郭教吾子納吾子
之室越若干年其子天子之室繼之或謂節婦盍歸於
王節婦又曰未也有吾孫在教且室焉吾事也卒行其
願以老烏乎一身撫兩世之遺孤歷四十餘年而終始
不易節婦之所處豈惟能自盡而已哉婦以不二夫為
節節盡而能處其子若孫節之大者也故春秋於紀叔
姬歸&KR0566;特筆書之蓋其識知存宗祀是所謂有其節而
能處者當是時使不歸於&KR0566;而歸魯夫亦何損於節雖
然豈叔姬之所以自處而春秋所以賢之者哉節婦之
於郭猶叔姬之於紀其節同其處之也同君子通於春
秋之義其不能無取於節婦也審矣然則是冊也雖郭
氏之書苟傳於天下使夫虧於節與有其節而不能處
者聞之一則以愧一則以興豈不大有補於風化哉節
婦卒於成化壬辰先卒之數月有詔旌表其門後十年
辛丑其孫緒舉進士歷官戶部郎中論者以是為節婦
之報寶比守許去太康纔百里高節婦之風嘗欲有所
紀述而未能也今與郎中君同官乃僣為之序節婦母
矣而猶曰婦云蓋為天下舉重者言之而不欲視為郭
氏之書也某非敢當君子亦竊取君子之意耳
翠筠軒詩序
節枝莖葉皆竹之有也而筠之在竹見稱獨多或遂以
名竹蓋竹以筠為體凡節枝莖葉之間通謂之筠至其
用也則席於宗廟筐篚於朝廷簡牘於天下後世又皆
筠寔為之而節枝莖葉不能加焉故傳曰如竹之有筠
也此之謂歟然筠之為色唯翠者為多自籜解後更歷
萬變翠未嘗易易則變變則雖有節枝莖葉摧敗繼之
而竹之用於是乎窮故論竹者率以筠稱筠者率以翠
此又物理然也吳君斯敏歙故家子游江湖間而以翠
筠名軒其知竹者乎竹之為德多矣而君獨有取於是
者蓋即一以求其全則凡截然為節翹然為枝挺然斐
然為莖葉各色其色而竹之全德不外是矣況其為席
為筐篚為簡牘又未可量哉詩凡若干首作者皆時之
君子而寶為之序
少傅徐公夀詩序
弘治丁巳之歲今少傅謙齋先生徐公夀七十秋七月
二十有一日為生之日時同郡大夫士之在朝者合若
干人議觴以夀公公以上方軫念北邊有司修戒我其
與憂固辭不受衆不敢彊越二月疆埸事少緩衆復因
重陽節以請公辭如前衆乃言曰公盛德抑畏何乃至
此抑公此意政某等所以夀公者也公以先朝舊學之
臣入掌中秘再陟孤卿相事今上凡若干年心孚德咸
寵倚兼至公亦毅然任重竭其忠貞以持國是雖羣務
交集參紏緣延未易卒定公茹以宏量鎮以雅重從容
决之中外允服而民隂受其賜公乃不以為功每退食
私第輙推至誠延訪俊乂及事利病視四海之内如視
其家欣戚係之得一人惟恐不用用之惟恐不亟在易
泰之九二所謂包荒得尚於中行者公之謂矣至與一
二元老出入僉謀可可否否惟天惟民惟君惟國惟善
所在不必在人不必在己此其休休有容於秦誓所稱
亦罔譲焉是以數十年間百僚庶工胥師胥遜無復嫌
忌之習說者皆謂俗尚丕變而不知公之風采有以表
儀於上也由是論之則公之身繫天下者甚重而憂形
話言至忘其年之為慶公之心天實鑒之書曰天夀平
格保乂有殷繼自今公夀未艾而勲業日以益盛豈非
天貽我聖眀為夀天下之地哉某等所以夀公者蓋其
在此而公何乃固辭之雖然以地以事公天子相以位
以道公天子傅夀公之心誰其無之而分乃未敢今日
之舉夀以天下禮則鄉人不亦可乎於是公不能止衆
遂相率成禮而退退各為詩一章用紀盛事寶不佞辱
公愛厚僣為之序
重陽會詩序
重陽會詩者吾鄉諸公官於東署者作也繼是將不一
作焉故詩以節名夫詩以節名者會以節舉也劑暄凉
之候酌疏數之宜莫大乎節天時且然況於人乎故今
為會始元夕次上已次清明次端午次七夕次中秋次
重陽次長至循還終始擬諸天時以寓無窮之意而我
同鄉在朝者雖有二十餘人然署各疏隔不能時時相
與也惟世卿在稽勲世恩在主客廷伯在都水文光在
翰林而予與文美士弘嘉言國聲五人者在戶部署既
相近出入起居朝夕無間於是而節舉一會以要鄉盟
此亦人事之不可已者也其所以必有詩者蓋吾人之
為會非為飲食言笑以流連光景之云也考德將於是
焉觀學將於是焉使不假夫古者陳采出納之遺而覘
之其何以資麗澤之益而自别於羣居終日者哉由是
觀之則所以為詩者固非誇多騁速搜異衒新屑屑工
拙間以啟輕忌之端者矣戊午重陽寔惟初會而予不
敏敢僣為約曰凡會人為詩一章章書一簡者九主蔵
其一賓分其八積之一歲為簡八十有一各成巨帙彼
此相通随在具備不亦可常矣乎而命題限韻之類則
會之日定焉諸公曰然遂如約所賦之詩題用古句庶
幾古詩吾詩古人吾人也其目具左
水利事宜序
弘治丙辰都水主事姚君秀夫奉璽書治江南水利之
政明年疏濬築捍漸底于績三吴數千里民懷其惠士
服其識又明年水利之書出焉蓋集前輩論水之有關
於吴郡者而為之也都水之用心一至於是其績之用
成也夫固在此乎惟都水具有本之學久矣而於此尤
致謹者蓋賑備之策莫先水利水利之於民甚大於政
甚難利之弗圖顧足為害故雖以順為道以鑿為戒聖
功賢訓具在方策而時代異宜土方異勢溝防異制阞
理異用奠淵異度分合異軌昔之人專官以司窮年以
肄尚懼弗習其或敢以害易利妨吾人大計哉此都水
所以求之今不足又求之古而至於為書焉者也寶承
乏中州嘗從中丞徐公考觀汴堤及漢魏以来諸渠之
故又嘗侍於少司徒劉公聞其所以治河者乃今得都
水之書而閱之則南北之水亦略可見矣使凡行水者
皆都水其人水惡有不為利而為害也哉況水之在天
下五行六職纔居其一又安得夫人之於事皆如都水
之於水也寶於是重有所感作詩寄之以賀其成而都
水得告西歸矣吾郡通判傅侯檜乃以都水所行事宜
集為一編將與夫前所謂書者並刻以行其間相時因
俗益損興補不必皆出於書而書之為效亦於是乎少
著矣是編凡四類曰敷奏曰榜諭曰辯論曰詩文總若
干篇都水名文灝信之貴溪人先由刑部主事出判吾
郡以擢今職儒者之政所至有之不特水也通守亦職
於水奉以周旋都水蓋亟稱之云
河山勝覽詩引
河山勝覽詩若干首吾黨諸君子贈史戶部文鑑監兊
而作也戶部之行凡河南山東皆歷焉故題云爾夫兹
河山覧則勝矣惟兹行也地方數千里軍民吏士從事
者不下以數千計勞者欲息困者欲蘇訟者欲平是亦
一劇任也戶部何暇於此哉雖然夫人之為一人則煩
二人則紓三人則逸四人則無事矣戶部之才不啻兼
數人而已者也用其三四以治其事而其所未用者以
之覽勝尚有餘力孰謂無暇之有今夫黃河天下之大
川也太行恒岱天下之高山也嘗聞君子如高山大川
信斯言也宜莫如戶部者德好相協自古已然戶部其
無躍然者哉夫是之謂勝覽而臨眺遊娱苟自别於俗
吏者不足言矣
重刊橫渠經學理窟序
横渠先生之學始乎泛求中反之正終歸於知要而精
思妙契之功實貫乎其間故其為書有西銘有正蒙有
理窟而西銘粹矣正蒙次之理窟又次之然理窟所載
要皆出於自得則所以為西銘之粹者茲其地哉今西
銘正蒙已列學官而理窟獨鮮傳焉間得舊本遂刻而
廣之以備張氏之書君子之志於學者其必有取云
王升之遺稿序
丙辰南宫之試榜出而詢焉得士之最少者四三人南
昌王升之其一也升之年十五舉鄉試已稱俊才至是
再捷文譽益起越眀年例授安陸知州有惠民之政又
明年以事去官家居或將理焉而升之病且死矣予知
升之聞而悲之於是視學其地既弔其父國賓公而其
兄鄉進士元卿時與其弟彦卿尚卿和卿皆為諸生亟
見亟問知升之者視昔為詳今元卿錄其遺文一編請
予序之余以是而徵諸其為州者誠不負乎其文也昔
人論士之致遠先器識而後文藝古今以為名言若升
之者方懋厥修致遠之道可謂兼之而僅止乎是抑又
何哉是編於升之之文十纔一二其才固未盡也然即
是而究其所必至亦當以大家視之矣況由是以起問
者而表乎其所自立所謂致遠者顧不在斯與雖然才
而夭者唐有李長吉宋有邢居實二子之在當時觀其
文者往往疑於其夀升之之文氣昌詞雅曾無可疑而
卒與李邢同歸此又余之所未喻也升之名朝卿世為
臨海人其居南昌自國賓公始
撫州府志序
古之為國者各有史官掌記時事今之郡古大國也顧
無所謂掌記之職者是以文獻罕徵焉雖然有志志非
史也或能修之以時無廢前傳無絶後載則文獻之徵
於天下後世者是亦史爾抑何必如古之云哉撫為江西
大郡其地西南負山至郡治而平衍曠然數百里下控
江湖視他郡為庶為富為多才俊其事之宜志者繁矣
宋景定中家坤翁氏嘗一脩之君子謂之有體迄於今
若干年尚無續焉斯可為文獻之一嘅也弘治庚申胡
知府孝暨同知趙瑞始圖再脩乃得里居之賢前行人
姚君復亨知府徐君用濟以主其局而布衣黎喆實與
編纂之任今呂知府傑繼而成之刻梓以傳凡若干卷
其例一承家氏之舊而少加損益蓋無媿乎志云者雖
謂一郡之史可也夫國史列是非備得失而不敢純用
春秋之法史固異乎經也志之於史名異而實同故亦
得用史法法有不錄錄必實有不書書必直二者或缺
史且不能信於天下後世而況志乎然直存乎人實存
乎事事有稽古傳聞之異是以紀錄失真君子患之而
墓碑家乘之類往往出於其時尤難盡信故直可必也
實未可必也吾於其所未可必者而心誠求之欲必得
焉以成吾直則是是非非得得失失公論在人亦莫之
掩矣由是政有所資俗有所考以為因革之地他日采
於國史傳之天下後世天下後世之徵文獻者亦將不
外於是孰謂志之非史哉書成之月予適視學至撫知
府傑請序遂論以歸之俟知言者評焉
譚烈婦祠祀錄後序
右錄一編為奏疏祭文碑記傳序各一詩諸體總若干
皆為永新譚烈婦作也烈婦宋宗室女遭元兵破城從
其家匿縣學孔廟禮殿中既而兵至戕其舅姑暨夫節
婦被執義不受汚及其兒死焉血漬於塼宛然其人形
歴久不滅若有鬼物呵護之者故天下之言婦節者尤
以為烈而祠在學傍歲有私祀行於丁祭之後肇自知
縣烏斯道至今廵撫都憲錢唐張公守吉安時始建議
上請詔列於典而烈婦之名於是益章矣方元兵之南
偪也其勢甚迫時士大夫死命死制者後先相望而吉
郡尤以忠義稱焉其邑里之間固宜有如節婦者然一
死以全其身而使夫有貞妻舅姑有孝婦是豈獨為女
中之賢也哉昔漢宣帝詔褒黃潁川首以孝子弟弟貞
婦順孫日以衆多為詞而辦集期會世恒以稱吏者顧
不一及則守之為職亦可知矣公在郡若干年治行於
天下為最扶植振舉不遺餘力而尤汲汲於此非學通
古今而知所輕重者其能然哉歐陽子作五代史死事
傳序引王凝妻李氏斷臂事謂忍恥偷生之徒宜聞風
知媿論者謂歐公此史以治法繩亂觀其所叙而閔世
之志見矣公之於政猶歐公之於史也是舉也豈為婦
節勸哉臣死忠子死孝激勵於素而冀其成焉由一郡
以及天下崇德尚賢培養元氣舉斯心加諸彼而已矣
集之成也公既序之兹復以末簡授寶寶不佞謹書祠
祀之故為政人告而死事始末顧若略焉蓋有諸作者
在也
漕政舉要錄序
昔者聖人繫易蓋嘗曰聚人曰財財莫大於榖粟榖粟
之在天下必厚儲於京師京師人之大聚也儲不厚則
人心離故京儲天下之命有國者重焉然其初在民非
耕也不穫非歛也不積穫且積矣非運也不至昔者秦
人以陸元人以海皆運也然其為事既勞且險君子病
之故言運者以漕為貴漕之法有轉輸有直達其論尚
矣今之為漕者寓倉而支取諸轉輸比舟而兊幾於直
達自罷海運以来至是法凡幾變變屢則務繁務繁則
因革損益之故歲積月累不可勝窮而斟酌擬議具足
以為變通之地凡有志經世之士皆宜究心焉而況以
是為職者哉寶為諸生時嘗讀三原王端毅公漕河通
志竊知其槩比舉進士由許州入戶部適有會典之纂
與今少司徒太原王公德華同以郎中檢詳漕法始末
且得其在都水時所為圖志者觀之於是凡政之關於
漕者粗若有見焉既而歷諸藩臬養士治民政以職異
置是不講者餘數十年矣乃者仰奉明命承乏漕司視
事之餘遂本二志所載徵諸戶部副牘又參以席主事
書船志張主事文淵泉圖次苐手錄藏之卷笥以輔記
憶之劣端居靜思宜民裕國之道往往若有會於心者
譬之為學有温故知新之義雖不敢以勤自慰而亦不
敢不以逸自懲也書重典章易尚通變並行不悖則存乎
乎人焉爾矣寶不敏行將與聞廷議當從諸君子講而
求之以為上獻錄凡若干卷曰舉要者未及詳也欲詳
者盍於諸圖志求之
湖南道學淵源錄序
湖南道學淵源者錄宋大儒五君子之蹟也五君子者
為濓溪周子為明道伊川二程子為晦菴朱子而南軒
張氏附焉蓋濓溪世家道州明道伊川生於黃陂而晦
菴則與南軒屢為南岳之會是以統曰湖南而並錄之
所錄者有詩有文為體不一而五君子之蹟在湖南者
於是備矣初提學陳先生文鳴之為斯錄也蓋將以興
起湖南之學者也而或者未得其意予嘗思昔孟子稱
陳良楚産悅周公仲尼之道北學於中國夫周公仲尼
之道天下之達道也然不遊中國則不可得而學焉由
是觀之道學之傳雖係於人亦係於地在理若有固然
者湖南古楚地也由周而来二千餘歲矣乃有五君子
者生長遊寓其間所講服者皆周公仲尼之道至於今
流風遺澤往往未泯故凡學者之求之也蓋有不必出
其鄉而自得焉者地同時異而學之難易係之提學君
之意蓋出諸此或者又以濓溪道人卒葬九江程子洛
人朱子閩人張氏則廣漢人也矧其平生所過殆遍天
下彼凡一言一行莫不以鄉以寓各有錄焉湖南一方
夫焉得而專之夫道至周公仲尼天下所同尊也而稱
其化之盛必曰東魯為天下望國豈有它哉近而已矣
予嘗譬五君子之道猶水也謂水之流行遍於四澤而
此謂淵源將不可乎繼自今有志於學者始於一鄉終
於天下又尚論古之人不惟其蹟而惟其心五君子之
道得則周公仲尼之道於是乎在方今聖化流洽與海
遠邇道德風俗軌轍惟一湖南東魯此固提學君奉詔
之志而其所望天下者抑豈敢後哉君醇學雅行正已
作人惟五君子是式其為道興建甚多兹特其一耳觀
學者盍通求之錄凡若干卷
酆都志序
古者國有史史必世官惟世故專專則實而審公而斷
傳之天下後世而不誣若董狐在晉太史在齊倚相在
楚是也今之郡縣蓋古列國之變然不得為史不得為
史而志出焉志無世官則於誰作而可無世官而有世
族世族者文獻之所在也族有人焉以學以政於時稱
才志之作舍是人將焉歸哉酆都為縣國朝以進士舉
者惟僉憲某菴先生而温甫繼之所謂文獻世族者莫
有盛於楊氏矣故論者謂温甫宜為志固若職分然而
温甫亦以是自任采擇以求實去取以求公如不得已
焉凡十有五年始克成編烏乎志之病也久矣而非獨
才之罪也蓋附望以為雄其病也誇逞浮以為富其病
也俗崇異以為竒其病也詭三者有一焉皆足以壞志
之體況兼有之乎此無他執是筆者非宦焉之吏則游
焉之客所謂實且公者無怪其慊焉而未足也況才之
在人又有稱不稱哉今觀斯志簡而不誇質而不浮正
而不詭學以基之政以參之而文獻之不可誣者於斯
焉在君子謂斯志也其史乎古之為史者觀其所書而
知其所不書故左氏釋春秋每致意於不書之故以求
聖人之情其義精矣今天下言酆都者多神怪之說而
温甫顧略焉不書則其所書者其實而審哉其公而斷
哉書曰絶地天通此天下之大義也以一邑之志而大
義存焉使其當國史之任又將何如邪温甫有史才無
所發而寓於此君子蓋深惜之其請序於予久矣至是
乃克以復其亦以是也夫
重刊孔子家語序
孔子家語若干卷王肅序以為皆當時公卿大夫士及
諸弟子相對問之言其正實而切事者既集為論語餘
遂别出為此書相傳至荀卿送入秦府故不以焚滅然
博士孔衍則言漢武帝世孔安國因魯壁書撰次以成
戴氏集曲禮乃取而禆益焉厥既入禮遂除家語本篇
其說與肅稍異大抵旨則夫子記則門人蔵以地異出
以時殊其未列於經無足怪者朱子嘗謂家語是當時
書然而不純烏乎得之矣寶讀春秋三傳及莊列諸子
史漢諸書其間引孔子語或真或偽多可議者嘗欲手
錄其詞竊加辨論以與天下學者商確焉顧識與力未
之能也況家語乃古成書君子讀而思之因而辯論其
純也准諸經其未純也亦准諸經以求合乎聖人中正
之則此亦格致之大端也或謂記者留此為病豈其然
哉監察御史黃君希武視學南畿博求遺書此其一也
頃以刊成屬其門生喻貢士義請紀歲月寶不敏謹述
所聞為序
中和堂錄序
中和堂錄者吾友施君克和錄其先君子北野公所得
詩文於人者也中和為公堂之名以之名錄尊其父也
錄既成編克和授簡於寶寶因得讀之率一時名碩之
筆雖隠顯不同而時稱作者則一也可謂盛矣公以儒
醫名吳中凡三至京師公卿以下皆禮為客及謝事歸
縉紳東西行者多造其廬蓋公慕賢愛士老幼一節是
以能致多如此不然則亦何有於是哉且中和云者斯
道之大宗也吾儒以理而醫者以氣皆不外此觀公所
以名堂則其平生從事可知矣是錄所集比興備於吟
咏事理具於序論蓋不必登其堂而公之風采可以盡
得之譬之丹青其可謂極似者歟況窮觀所交遠觀所
主古之道也非鄉士則不能友於一鄉非國士則不能
友於一國君子於公可以觀德焉古之孝子思其親者
於凡居處笑語無所不用其誠克和以是誦之以傳之
人人則公之心術精神將終身一日矣豈直居處笑語
之間而已哉君子於克和又可以觀孝焉克和才瞻學
充其進未艾所以為公顯揚尚有大於此者寶不敏當
為續書之
林氏家譜序
凡譜為家作也其要在辯族姓序昭穆明冢介嫡庶而
家政行焉故天下之家各譜其譜而王道成譜之於世
其亦可謂重矣然譜以脩理亦以脩壞壞之端有三冐
望則壞養子則壞贅壻則壞故譜不可不慎也蓋嘗論
是三壞者曰養曰贅多知戒之而望焉是冐雖士大夫
亦或不免況庸人乎閩之林其族最繁其所宗也最遠
道逢其人問之則曰吾某宗也今某公卿為伯仲行觀
其譜而信之天下無異議焉今戶部主事魁廷元者之
為譜也則異於是蓋諸林滿郡邑獨據所知以為始祖
而族姓辯代為圖系兼取歐蘇上承下繼而昭穆序人
各著其所出而冢介嫡庶明所謂三壞者皆無之君子
以為善譜廷元初以進士有事江西予方承乏視學一
見為相知今予領督漕命道出臨清廷元適監倉政奉
斯譜告予曰願有序也廷元之先自隠菴府君以下世
以敦朴愷弟相承至於今韋布而詩書者甚多廷元博
雅有志好學不倦其所樹立將未可涯觀其所為譜而
世德於是乎徵矣因書而歸之
送方伯徐公赴湖藩序
寶為童子時聞先生長者論鄉邦人物慨然慕葉文莊
公之為人謂其廉介不羣名重當世稍長得其文辭而
讀之又聞其立朝議論與其所以施於外藩者乃知文
莊之學問政事足以追古人而上下之非直一節而已
也自是每見其門生故吏輒詳詢焉有謂寶者曰文莊
前堂内寢各置文正范公圖像退朝政暇拱手默對良
久乃去夫其若是也豈徒然哉蓋心孚神會前奮後興
不啻親炙焉者是宜其所造之至爾也惜夫威儀日遐
有不得拜階下以望見之恨及来河南進謁於大參徐
公公以鄉晩命進之坐而論政首舉文莊所以待士者
詔之又以文莊所謂水東日記者示寶寶退而考吾徐
公之所行一本其所學不少移易其風采足以消邪心
其操守足以愧貪俗蓋後文莊而興起者其言必稱文
莊也亦豈徒哉寶嘗以為文莊不可得而見乃今得見
徐公焉夫范公與文莊皆吳産其出入將相大率皆同
而所建立亦各彰彰於天下徐公敡歴中外茂著成績
今又奉命布政湖藩其入以輔理蓋有日矣由文莊而
希范公孰得而禦之吾見鄉邦人物之評又不落莫矣
寶忝從屬吏之後方以慕文莊者事公而不獲終領其
教狂斐之志竟何如哉故於公之行敢有言於執事謂
後進之於先達道盛德而贊休聲以播於人人寶之心
也若以當贈言之列則寶豈敢
送施别駕序
今天子改元之春首詔史臣修先皇帝實錄禮部請遣
進士若干人分詣各省采集事之當錄者以備參閱于
時吾貳守施君以河南省檄有事編纂將行寶與僚屬
具酒殽餞於北門外酒半寶起言曰世之人有忠直而
不信者潜德而不彰者憸邪姦宄而不露者事有是而
或錯者非而或舉者一時之論晦而無徵則曰後世有
公論焉後世之公論奚憑憑乎今之紀錄而已矣昔人
謂左氏傳失之誣胡丈定之說春秋也乃多取之不得
已也今夫理官之聽民訟成案既具雖有大吏者徵詞
而閱實因而决斷者什九從而平反者什一何則彼其
始定之辭則然也史也者天下之大案也總裁也者天
下之大吏也君之為編纂也聽乎詞以定案者也大吏
將於是而徵焉書曰察辭于差差不差出於民之口察
不察係乎吏之聽史之成與獄之成孰輕重乎君其辨
之矣勿以一方為小勿以一人為寡勿以一事為微勿
以一時為近天下一方之會也衆人一人之聚也萬事
一事之集也萬世一時之積也君其慎之君學問博洽
壯既困於禮部晩復屈於有司其更事且多今其行也
豈患其不慎哉惟古人贈言之意不敢不告耳君起謝
請書為序
送石汜水赴召序
環府州而列者皆縣也此得一人焉以為令則其民欣
欣然有生意彼不得者反是一人之後復得一人焉繼
之則所謂生意者不冺而愈滋是其民之幸也苟今日
得一人矣而繼此或不得吾見生意轉為戚容地若易
而異者夫一縣之休戚係一人一人亦易得爾然方千
里或七八百里而為府四五百里或二三百里而為州
府州之所統不下數縣不得其人民有戚容者什八九
而欣欣然有生意蒙得人之幸者纔一二而已甚者咸
無焉此豈激勸之典有未至哉今之制縣令有治行者
率内遷數十年来聞某縣起一人為御史矣曰此廉而
材者也又聞某縣起一人為御史矣曰此勤而能者也
人人而詢事事而核歲歲而計起一人必拔其尤激勸
之典如是其至而得人之效又何其難也盖激勸之典
懸於上出于一時而士之所學所養則藴蓄於中而定
於平生平生有是學有是養則固是人也彼懸於上而
出於一時者得之固可無加榮焉不得亦可無加辱焉
自一命以至卿相皆然而況一縣乎藁城石君邦秀以
進士来令汜水至是六年矣其所行寬而有節簡而無
缺汜水之民所謂欣欣然有生意者與疆域廣狭施及
隣境亦質平焉故鄭一州縣凡四開封一府縣凡三十
六得一人如君者一汜水而已豈惟一府一州哉雖一
省之内縣加數倍得一人如君者亦不數也可謂難矣
君藁城望家世以經學相傳蓋有所藴蓄而定焉正吾
所謂其人者其有聲於一縣固其素也使天下之為縣
者皆如君則得人之效又何患乎其難之有寶與君以
場屋事嘗再聚於汴遂為相知蓋望其為御史久矣今
茲之召方將走書為賀而其縣文學孔君乃以祖道之
序見屬寶故道君之為縣而能幸其民者以為贈蓋為
君言之而非敢妄論夫天下之事也若夫君它日之政
之大者寶不佞請于汜水觀之
送楊戶部使甘肅序
弘治甲寅冬甘肅有邊警守將以聞詔司馬治兵司徒
會餉大為戎備越眀年乙夘春復有言者詔廷臣議可
否僉謂兵宜振不宜輒興而所謂餉者則當預為之處
大司徒乃請勑其屬才且綀者一人往蒞焉於是陕西
司郎中壺關楊君以選當行凡我僚友無不壯君者或
為歌詩以贈而謂寶宜序寶謂楊君領天子命而督運
於西陲其事甚大在它人或難而君為之甚稱大司徒
其知人哉楊君讀古書見古人處邊事成敗利鈍之迹
蓋嘗一一熟籌之矣自君為主事時嘗領命稽閱居庸
等鎮倉儲其為員外郎也又嘗領命贊漕事於東南及
為郎中實司陕西諸邊諸邊奏請歲無虚月君按章覆
議例比義斷左酬右應動中機會所謂出納舒縮進止
速緩蓋其素具也今飛輓者告勞屯戍者告病庾廩告
虛士卒告乏兵非有加食乃不足此其故何也君行矣
將有新政邪將舉舊政而復之邪夫亦去其害政者而
已雖然去細害易去鉅害難此知務者之所留意而深
察也夫國家之患在戎夷而疆場之守在兵食食既足
有自奮之兵兵雖精無自足之食食之所繫亦大矣哉
詩曰載馳載驅周爰諮&KR1258;君奉勅外幸畫一敬獻天子
施行焉此亦使臣職也寶不敏何敢序諸公之作哉聊
以是為楊君告
送李大參赴廣西序
人之言仕者皆曰儒吏異途又曰内外不同體其果然
哉夫吏固不能為儒儒而吏也簿書之中有義焉於從
政乎何有然吏於内者親上典法為密吏於外者親下
事情為滋密者所以處其滋必盡其滋而後可以言密
由是觀之則内外不害其為同而儒之與吏又安在其
異也哉南海李君元善始事白沙陳先生得静虛之趣
繼而北遊京師聞見日博而學問文章益贍以雅蓋所
謂儒者也及登進士累官戶部雲南司郎中兼京兆及
東南漕事京兆多豪猾往往欲有所撓而漕事之宜又
歲更月異君一斷以義理不亟不徐卒底於成在位若
干年奏凡數百上上輒得允今年春吏部舉最當遷上
擢君廣西左參政命下之日君語諸僚曰吾久服在内
行之外也將若之何夫君之為斯言固周於慮者然内
外之不同者體耳體不同而理同舉以措之宜無弗逹
矣蓋政莫大於典法天下烏有廢典法而可行者哉故
以典法而驗諸事情則非具文以事情而稽諸典法則
非臆見内惟是外亦惟是而後謂之良吏它日以牧伯
最君者當猶今也而奚慮焉勞於外而復陟於内為天
子之大吏以收儒者之成功其尚有望於君矣君行同
朝大夫士與君遊者皆有詩為贈而以序屬寶寶不佞
竊謂詩可不序也儒吏内外之異同則不可不論也於
是乎言
送僧會定忞序
忞兩住惠山凡二十年今年乃用薦者為縣僧會夏六
月來京師得選而去去之日予因而想九峯於煙雲千
里之外有餘情焉忞為僧將以遺脱世累為其道顧舍
其山中之樂而役役於一官何哉或謂忞於其道也淺
於是乎官烏乎君臣之義不可解於心天地之間雖欲
逃之焉往而逃之忞也井而飲田而食桑麻而衣裳安
居無患於草木泉石之間其亦知所自矣縱不即我攸
居而其不能解與其無所逃者固未嘗不存焉況敢自
外於有司之薦乎蓋吾猶恨其下山之晩也忞歸哉祝
釐之餘尚以是告其徒
容春堂前集卷十三
