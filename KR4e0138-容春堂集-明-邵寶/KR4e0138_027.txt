容春堂後集卷六明邵寶撰
碣(一首)石表(記一首銘一首)俟歸銘(一首)塔銘(一首)墓碣銘(二首)
李府君碣
正德丙寅予自江西提學按察兩浙前蘭溪教諭武緣
李璧以父憂服闋復除仁和持東山公手書見予里第
予進與坐語璧起再拜泣出所為父誌銘以墓表請予
感而諾之今八年矣至是璧同考應天還道錫山乃申
請焉時予得請侍飬有疾初愈例謝文字獨念璧敏而
好古常病鄉射儀節未備又以詩有燕饗通用之樂而
無其聲譜爰自考定皆成書可誦此非俗學之士所肯
為者卓哉乎璧之志也有子如此而可不知其父哉乃
為叙論俾歸篆於碣其文曰府君諱芳字廷澤姓李氏
世為廣西南寧武緣人曾祖回住祖慶祥父貴榮皆不
仕貴榮有士行晦跡民間邑令祁陽竇道源用古力田
有行義者禮禮之訪以民事府君生有美質嘗受經於
外舅曾氏年四十而力窘於贍始應都司辟為承差成
化末授潮陽北山驛丞七年以疾告歸歸九年卒年六
十一子二人長瓘次即璧以進士乙榜授今官其葬也
在邑東五鳳村讓田嶺之原廷澤性孝嘗自遠歸見父
有病容牽衣為孺子泣不止見者色動及翁卒哀毁逾
禮邑俗尚火葬薄棺無槨比屋皆然或謂廷澤盍從俗
乎廷澤哭而作曰吾忍哉吾焚吾親也吾無室廬耶吾
葬吾親忍不以槨也豈不量力固當勉之耳於是為棺
若干寸又為之槨躬輦石負炭卜地營壙以襄事焉平
居謹言慎行嚴於齋疾遇諸天變必焚香坐省良久乃
復當少壯時尚論古人見非力不食者慕之爰即隙地
數畆為圃雜植果茗旦暮躬治焉倦則休於松下哦古
人詩取酒獨酌微醉則已論者謂有古人風致云於乎
武緣尚火葬其來久矣廷澤生長於斯獨變而之禮蓋
資富者猶難之而況空乏者乎事出於識成於志識及
而志從之俗固不能勝焉若廷澤者使其長一郡邑其
於民俗當有所補而僅止乎是是固可恨論人者往往
惟位之高下將可乎哉
鄒室成氏墳前石表記
徐塘鄒君漢陽葬其室成氏於唐墓祖塋之次戶部郎
中錢君世恩既為之銘復謂墳前有表而缺焉無文無
以彰其賢也乃屬其從子諫為狀以其孤某來請成之
先本淮陽人宋南渡時來居無錫開化鄉自是數世鄉
稱善族國朝正統間有曰元中者生子曰秩字景高自
邑庠貢而升諸太學官永康縣丞其子曰珏字世美為
邑諸生娶吳太僕永貞之女久未有子有女子子一人
成是也成生四歲而吳沒七歲而世美沒祖母應閔其
孤也擇而得漢陽遂許妻焉年十六舘之於室居無何
成顧漢陽曰子事父母婦事舅姑人之恒道也易是為
異然而有不得已者吾姑家居於鄉伯氏諸姒事之舅
役於公城居為多汝以子職侍吾將佐焉而亦弗失吾
祖母之依君以為何如漢陽曰然乃脫簮珥助漢陽作
室自舘徙居之其於姑錢日饋以僕旬問以媵時省以
躬久之諸子且長成乃復佐漢陽治鄉第以歸或請其
故曰市習成靡鄉習成朴吾斯為吾子計耳姑没後數
年舅亦没成兩佐治喪皆謹於是應在饋問省如于其
姑既葬則别室祠之父母與焉曰吾祖母所以舘甥我
者為吾親之不食也吾父母不于吾祠將誰祠諸烏乎
推父母之愛於舅姑則邇室以養反舅姑之愛於父母
則别祠以薦出於情而權於義得禮之變焉此其天資
固有過於尋常者哉鄒為錫望族其先出宋忠公浩之
弟泂蓋十有三世而至用章長子曰鵬字圖南嘗任臨
江推官其季即漢陽其名鵾稱克家子例授蘇州衛指
揮僉事鄉之人謂成不媿鄒氏之婦吾觀諸其大而知
輿言之允也於是乎書他若稱慈稱惠於族姻者多矣
以有誌銘故不書諫漢陽仲兄某之子其行已慎而義
其為狀蓋不誣云
故楊秋林配陳氏墓前石表銘(有序)
秋林楊君卒葬龍山石埠之原越若干年正德丁卯某
月某日其配陳卒又七年其從子蒙以其嗣孫冲葬焉
於是秋林墓地病於水乃卜遷而南凡百步許合葬如
禮題名之碣不書孺人禮也蒙恐貞德弗昭復樹石表
墓前奉陳從弟用濟狀介秋林友玉林潘君來請銘之
某祖母贈淑人秋林從女兄也秋林資富而務學居囂
而習隱既冠有室猶劬書無倦充其志蓋將以詩自名
時諸閭右方孜孜營利奢麗同流君獨退然布素惟博
購古書史圖畫庋閣一堂日坐其中披誦如諸生時從
鄉先生長者請益焉諸老顧曰君吾友也皆忘其年而
與之交暇則古衣冠登山飲泉高歌李杜諸作聲振林
壑望之如神仙中人蓋其風度曠逸如此比卒年財二
十有八而已陳歸秋林若干年産一男越歲而殤父母
舅姑及内外姻戚皆憐之既除喪誓死守節處一室三
十餘年紀綱諸僕各有分業用禮自衛嚴莫可犯卒年
五十九初以舅姑命立從子乾之子浚奉秋林祀後浚
兄渭死則俾浚歸後乾而立蒙子洵陳卒後三年洵又
死乃立冲冲洵弟也秋林諱謨字孟賢楊其氏世為無
錫望族父素庵諱霆母魏氏其卒為成化乙未陳居邇
楊氏而族望相埒世有詩書故工部員外郎葵庵先生
以詞翰圖繪妙一時者其伯父也父公益母許氏陳初
寡時年二十七越五十不改節於制當旌有司將有事
焉以死而止亦制也烏乎其命也夫雖然他日志郡邑
者將收之其亦有不朽者在則非制所拘也秋林詩長
於律絅庵李先生評其得意處上逼大歴才子惜其遺
藁今不復存而單章片詞流落社中者後之人或能收
拾而傳之乎葬之年為正德癸酉其月甲子其日甲申
銘曰烏乎秋林才而弗年昌其詩而未傳婦節孔堅如
璧斯全後死及泉無媿厥天斯合斯遷有邱隆然石表
在前吊者視旃
梅邊潘翁俟歸銘(有序)
俟歸銘者二泉居士邵某為梅邊潘翁作也於是翁年
九十矣而精力倍壯夫時徒步入九龍山中飲泉采藥
見者異之初翁以醫鳴於邑既乃謝去不事葛巾布衣
遊縉紳間晩以高年應詔受冠帶中庭有蠟梅一樹相
傳為其高祖手植迄今百數十年而歲華不衰翁愛而
培之予初舉進士還因以梅邊號翁且為之記故人遂
以稱翁焉翁兄弟三人其仲繼德先卒翁獨與其季繼
善居歲時奉先祀唯謹先世書畫器玩必珍藏其先有
失去者力求復之世交之家歲時過從久而不渝論者
謂有國初敦朴風成化丙午一疾幾殆既起為詩自慰
卞郎中華伯陳方伯朝用諸公聞而和之自是以家事
屬繼善日習靜自頥故其壽如此配王氏無出年三十
九以成化乙酉先卒越五年己丑葬開原鄉祖塋之次
翁歸將合焉翁名繼賢字俊卿潘其氏也潘自宋以來
為錫族望高祖仁仲元無錫州醫學教授曾祖克誠太
醫院醫士永樂中嘗從文廟北巡至其祖韞輝醫術益
精父時助世其業翁之望蓋稱其父云翁一日走告予
曰古人謂死歸脩身以俟之吾媿於是而竊慕焉子以
吾銘翁生洪熙乙巳閏七月十三日其歸之年月日虚
其左方將書之銘曰老為逸民以年受服貞馨者梅比
我墻屋不厭爾生亦胡諱死升邱擬歸銘者泉史
惠山釋知微子塔銘
惠山釋圓顯初號卧雲晩歲予以吾儒言字之曰知微
子姓陳氏世居富安鄉負表橋父淑母顧氏知微為其
次子幼有慧性每言欲為釋有星士過之言如其志與
羣兒處見有捕鳥雀踐蟲蟻者輙蹙然曰微物亦命何
忍傷之父母異焉年若干遣入惠山寺南隱房禮虚庵
之徒元為弟子越四年成化丙戌上祠部給牒祝髮歸
遍究釋典朝誦暮繹以虚庵為師時瑨覺義楚石方住
惠山高簡自負諸僧鮮當其意一見知微輙以法器期
之虚庵因遣學於秦行義高梅庵二先生講聞論孟大
義兼事吟咏於是虚庵年高倦勤事歸知微以才僧稱
弘治丁巳寺住持缺衆舉知微知微曰此雖小事進必
以正故事有僧錄檄無檄非正也遂走京師領檄而歸
既五載復念曰士君子以知止為高況吾僧乎即謝事
歸南隱既而以山志缺手搜諸舊蹟質諸潘玉林莫南
沙二先生為書一編予為定著刊布所謂惠山記者是
也又為惠山集若干卷知微歸以(闕)
距其生正統己巳七月十八日為壽若干其從釋在
天順癸未至是凡若干年知微徒一人曰眀睿眀睿徒
性純性純徒海深海深徒中定中定徒大會蓋五傳皆
經知微指教予世墓山之聽松庵往來山中因與知微
遊及作精舍則更密邇而過從益數聞劉宋時有開山
僧名顯者居華山精舍即南隱舊址今知微復之而名
適與同以彼法觀豈所謂前後身者邪虚庵名覺性字
海中後楚石住山大夫士多與之遊虚庵塔在南隱西
南白石塢之原知微塔又南若干步銘曰知微曷氏負
耒橋陳自宋迄今代有令人子慧自童薄商鄙農乃謝
父母釋氏是從釋氏言心亦復言性子樂聞之養慧於
静名山名泉有師有友入侍出游望起於久言以吾書
能自求益知進知退壯勞老逸釋墓為塔銘乃屬吾吾
非退之子文暢徒吾弗能圖
承事郎浦君墓碣銘
正德丙子三月十有五日浦君均萬忽病中風以卒於
是季子禾試於察院提學張侍御方稱於衆禾以君病
告歸走五十里至家猶及未瞑然不能言矣君篤於教
子先一日得禾所試文喜而誦焉而遽至此予聞而傷
之至是將葬其子榖等既得誌於都太僕元敬復以碣
之石未有文也禾乃自述狀及都誌來請先六年庚午
予以都御史致仕還自漕臺實始識君時予倡浚泉之
議方與諸士族籍而計貲君首以白金若干歸董役者
既予再歸而病聞君以重役將訟焉予語人曰無庸將
自濟君聞之輙受役去君殆強於好義者哉誌稱君好
赴人之急嘗繫獄獄有商誣於盜無以自白將自盡君
止之出為言於官商既釋欲以女歸君君正色曰汝何
見吾淺邪蘇郡有掾死獄喪不能歸其妻泣行於道君
見之罄所持錢數千畀焉鄰家傭病死或將誣焉以要
重賄君曰是不可使逞力為辯之事遂寢歲饑勸分里
胥受賂濫及中人之家比至君鄉君捽其首數之以其
賄而擾民詞色俱厲里胥謝之道見暴屍君收而瘞諸
石窒山下遂治為義塚云凡是予皆無間玄敬抑有予
所見而誌未及載者特著之論者稱君俠然君生治世
俠之跡不多見無亦有其心乎君諱億號成齋浦其姓
均萬其字嘗以賑饑令受承事郎階世為無錫人初居
延祥鄉再徙前澗今稱前澗浦氏高祖賢曾祖祺祖㴵
皆以朴稱於鄉父瓛博涉書史母顧氏繼華氏君初配
錢氏繼室以陳氏子五人長即榖待引禮舍人次&KR0008;國
子生次穉次即禾縣學生次稱女子二人壻為錢粲華
有臨孫五人遺珠貫珠明珠還珠貢珠孫女七人長許
嫁錢某次錢某餘幼君之卒距其生景泰甲戌二月十
五日為年六十有三葬以今年戊寅三月三日石窒山
之西原其墓也兆與錢合銘曰於斯乎有山磊磊維石
其横庚庚鋌鋌其直君産其傍好義以彊言磬辨若厥
聲載揚而復是焉藏不遐有尚
尤君文卿墓碣銘
予病起之歲里有宋禮部尚書遂初先生之後曰尤君
文卿者介馬大常來請雪篷詩於予予問之文卿對曰
昔之日吾嘗乘扁舟出姑蘇西南盡吳之境觀潮於錢
塘又西歴富春艤釣臺下吊子陵之祠遡蘭谿而上至
三衢乃沿而東於是歲寒雨雪孤篷蕭然自謂兹遊之
勝也因名吾居以志不忘吳寗庵張企齋二先生皆嘗
賦之矣予竒焉亦賦之以歸越明年乙亥君卒又三年
戊寅乃葬其子基介其妻之父瘦竹陸翁來請銘予念
夫君市居而趣江湖且荒寒搖落中獨若有得是可知
其人矣按顧行人與新狀君於遂初為十三世孫在國
朝曰舜仲斯道大年者君曾祖祖父也母為鄧氏君幼
秀敏稍長遊鄉校壯有幹蠱稱初與弟同産比分率讓
以取中歲以經學教基基業日進君則自慰遂優游以
老君諱煥文卿其字世為無錫人配盧氏後君一年卒
子男三長堂次即基縣學生次坦女一適高遜孫男五
愚魯蒙訥魯訥俱學生其季幼未名女六長適王琨次
適李賓餘在室曾孫男女各一葬之日為三月甲寅邑
開原鄉游來塢君祖塋在焉今葬其側與盧氏合兆盧
稱君之配其族於君里亦相望銘曰繄若祖兮遂初尤
箕兮裘兮幾百秋嗟夫君兮好脩碣吾銘兮兹邱
尹府君墓碣銘
永新尹府君嘉言既卒之十有二年其配孺人高氏以
疾卒於其子建陽知縣衮之官舍衮以喪歸暨其弟翰
林庶吉士襄啓府君兆合葬焉碣於墳前題之曰尹府
君之墓孺人不書禮也初府君墓未有銘襄嘗自為狀
請追銘於予至是終制北上又以為請按狀府君諱謨
别號松隂尹其氏嘉言其字世居永新國初有羅命者
生溟生溟生時裕娶於彭實生府君府君少好學通經
史大義賦近體詩往往有竒句執筆作字必法於古在
鄉曲中居然儒生既而時裕當督鄉稅府君曰父勤于
役而子弗能代讀書奚為遂棄其學而從之蓋不勝其
瘁而識者知其中固耿耿無所累也數年行益檢飭稱
端雅士家故凉府君初無意營治久之益落遂挾貲遊
江淮間弛本收息息固微復有貧而負者府君嘆曰是
固吾所欲周也而忍廹之乎即探囊中劵焚焉南之襄
漢禱於太和山而歸於是二子衮襄皆知學府君曰是
固吾事擇良師友從之講業悉商貲為共費躬校諸書
訛闕句讀之鈎提之以授二子曰是宜熟記是宜深思
日以為常常焚香危坐與二子俱誦曰此收心法吾故
身率之晩年以家事屬其弟諒日惟觀書有會於心輙
書座右蓋忠惠直諒知德者有公論焉高亦永新善族
孺人柔静端確得訓于其父某母歐陽氏年十八歸府
君事舅姑者若干年敬共以順又若干年而府君卒平
生寡言絶遊聞古貞孝遺事輙稱以詔卑幼其教子如
府君之志没身不衰衮領乙卯鄉觧甲子襄發觧第一
當偕試禮部襄以孺人獨居請留侍焉人謂襄才而氣
銳有連捷之勢皆勸之行襄曰兄長宜先仕襄固當留
孺人曰然比就衮養始至官舍蕭然視之莫異也因以
苦節勵衮其知義如此府君卒弘治某甲子某月某日
年五十有六孺人卒正德壬申十一月二十七日年六
十有五子男二人長即衮今為䕫州府通判次即襄進
士改翰林庶吉士女一人適吕珊孫男四人祖愛祖憲
祖慶祖懋墓以府君治命卜所居東若干步廟山嶺之
原其葬也府君以癸亥十二月二十七日孺人以癸酉
十二月二十日銘曰幼不卒學壯不卒遊嗟若人兮好
脩人莫我知我無尤有子可教歸而求後死十年銘此
邱嗟若人兮鄉誰儔
容春堂後集卷六
