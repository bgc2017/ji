容春堂續集卷七明邵寶撰
奏疏(七首)
奏疏
乞終養疏
都察院右副都御史致仕臣邵謹奏為陳情乞
恩終養事臣以庸陋仰荷朝廷作養由進士歷
任許州知州戶部員外郎郎中江西按察司副
使浙江按察使右布政使湖廣左布政使正德
四年正月内蒙陞都察院右副都御史總督漕
運本年十月内總兵官平江伯陳熊為事以臣
不曾糾舉得回原籍致仕感激聖恩無由報答
今者朝廷誅殲兇奸維新庶政收遺起廢猥及
臣寶命廵撫貴州地方臣雖駑鈍當即驅馳以
效犬馬之用但臣有廹切至情輙敢冐昧陳乞
先臣溥生臣三歲不幸早世臣母過氏教育臣
至今日母年七十歲臣年五十一歲無弟無子
歴任中外二十餘年臣母一向隨任先因孤苦
成病寒暑悲憂隨感即發向在江西因臣視學
遠離蚤夜思念一病幾殆比時具本乞終養間
適有浙江之命僉謂去家不遠不可輕辭於是
勉強奉母赴任繼至湖廣則催科政急繼至淮
安則轉輸事殷不敢言私去年秋冬臣自淮安
赴京議事臣母思念臣切舊疾加增痰氣攻心
眩暈顛越日夜呻吟幸得醫官人等百方救治
比臣南還尚在床褥轎臥登舟抵家數月病凡
五發發即增重臣侍奉湯藥朝不保暮當此之
時臣若遠離萬一不諱其將誰歸臣嘗念天下
事有相濟理有曲全故雖難處而無害於義向
使臣或有弟承歡或有子代養臣縱遠離猶可
恃此無恐今臣兩世一身母子為命離别之際
暌違之餘有不忍言者臣以一心公私兩用懷
親廢事是謂不忠不忠敗政忘親從事是謂不
孝不孝傷化其名不同為罪則一聖明之朝何
取於臣而俾厠羣寮之末哉伏惟新政之初正
申明忠孝以勵人心之日臣之區區必在諒察
顧嚴命下臨恐蹈避難之罪左慮右顧不能自
處勉強奉母扶輿登舟前去行事但高山峻嶺
日久路長母病且老不知何以為計惟君父為
臣子之天窮則號籲固不能自己也如蒙俯察
微忱乞勑吏部容臣照舊致仕另選賢能以任
巡撫則臣母衰弱餘年不至失所臣感激聖恩
而圖報於他日者當有在矣乃若臣才疎行劣
叨竊禄位養士治民功效罔著正宜投閒置散
而今年六月以來兩足風濕行履不便事上接
下俱有妨礙理當自陳特以母身為重未敢先
言臣不勝迫切祈懇之至為此具本令義男邵
吉親賫謹具奏聞伏候勑旨
正德五年十二月十一日通政司官奏奉聖旨
吏部知道欽此
第二疏
欽差巡撫貴州地方兼理軍務都察院右副都
御史臣邵謹奏為陳情乞恩養病侍親事臣自
前歲蒙恩致仕回家左足感患風濕不便行履
者數月仰荷聖明起廢畀以巡撫之任比因母
老有疾疏乞終養兼列臣病之狀既而勑符繼
至不敢寧居十二月内力疾奉母南行間關水
陸隨路醫治稍愈復進今年二月間行至中途
忽聞有戶部侍郎提督倉場之命臣感激之餘
追念兹行臣母病體衰弱不勝勞頓計無可全
之理幸賴聖明在上體悉隱微再造厥命恩德
深厚莫知所報但臣母舊患痰氣等證因勞屢
發發輙增劇臣患風濕亦復時發未能趨事臣
雖至愚仰思俯念亦知君親上下之分家國重
輕之義前日之請非不得已豈敢上凟今地非
前比而母子私情與前無異感恩圖報固切素
懷量力就列尤深愚慮惟義所安則臣之分竊
以官員養病舊行有例人子侍親新頒有詔臣
於二者倘荷聖恩得處其一庶幾以公遂私情
法兩全天地曲成之望實在於此如蒙特勑吏
部檢臣前奏早見施行則母全一日之生子免
終身之悔皆皇上所賜區區犬馬之力臣於他
日不敢不勉臣不勝廹切懇欵之至為此具本
令義男邵旺親齎謹具奏聞伏候勅旨
正德六年四月二十二日通政司官奏奉聖旨
邵寶已有成命了着上緊前來供職不允所請
吏部知道欽此
第三疏
戶部左侍郎臣邵謹奏為陳情乞恩致仕終養
事臣由進士歴任都察院右副都御史總督漕
運因事致仕正德五年九月内欽蒙起用巡撫
貴州地方兼理軍務比念臣母過氏年踰七十
衰病侵尋難以就養方圖陳請間勑符繼至不
敢寧居勉強前去地方行事一面具本令人奏
乞終養奉聖旨吏部知道欽此節該吏部查看
得臣所奏與諸司職掌面奏事例不合行臣照
舊管事如果母老不能遠離戶内再無以次人
丁侍養遇有公務赴京自陳照例施行臣至湖
廣長沙府醴陵縣忽聞欽陞本部右侍郎提督
倉場還至江西南昌府具本令人再以終養為
請節奉聖旨不允所請吏部知道欽此備行到
臣時臣母病在身只得留養於家臣乃單身北
上不意臣母自臣别後思臣傷感舊病舉發服
藥調理日復一日未見輕減實是不能遠離臣
節次得書憂念無己竊見在朝大小諸臣或父
在或母在或父母俱在者各有子孫在家奉養
獨臣母生臣甫及三歲父即棄背臣今無兄無
弟無子兩世一身形單影隻實是再無以次人
丁侍養且臣母所患心氣病證或一月一發或
兩月一發呻吟呌號連日累夜聲徹隣室當此
之時倘有不虞將誰付託是以臣於朝署公事
之餘退處孤館泣對僮僕方寸煩亂至忘寢食
近日以來舊患怔忡翻嘔腿足麻痛等證不時
發作雖欲勉效勤勞而情緒荒忽事多曠廢子
道既虧臣職尤闕書稱用咎臣之謂矣如蒙聖
慈念臣孤苦無與為比特勑吏部查照臣累次
所陳情悃放臣致仕回還原籍侍養老母以終
餘年臣不勝感戴天恩之至為此具本親齎謹
具奏聞伏候勑旨
正德七年三月十九日通政司奏奉聖旨邵寶
為母乞歸情詞懇切但係用人之際着照舊用
心辦事不允所辭吏部知道欽此
第四疏
戶部左侍郎臣邵謹奏為懇乞天恩致仕終養
事臣近以母老有疾别無以次人丁侍養具本
陳情懇乞終養欽奉聖旨邵寶為母乞歸情詞
懇切但係用人之際着照舊用心辦事不允所
辭吏部知道欽此欽遵臣聞命感激繼以悚懼
竊念人子有親而仕常變不同若一身之外有
兄弟子孫以及羣從居可依棲行可仗託此其
常也數者咸無焉是之謂變臣寶不幸罹是仰
惟皇上垂慈下照至形情詞懇切之語則所以
體悉臣者至矣盡矣臣復何言惟臣父棄世時
臣在孩提不知執喪迄今思之恍如夢寐悔恨
無極今幸有母竊禄為養而晩節不終孟子所
謂不可以為人者臣之謂也聖明在上用人雖
切亦何以臣為哉方今羣賢滿朝如臣不肖焉
能有無其在臣家母無二子所係甚重伏惟皇
上建極作人大以成大既屬諸經濟之才小以
成小亦遂其俯仰之分天地曲成之心於是為
至臣故不能自己竊有望焉載念昔在江西母
病嘗殆臣時視學出外得報回司備聞母呌號
顛頓之狀憂悔並切具本令人奏乞終養巡撫
都御史張本謂皇上初政不宜以私上凟既差
人阻回於途仍留久任提學奏下吏部尚可查
檢比來又經數年臣母老病比前增倍臣之嗣
續望而未得臣母之憂復有出於疾病之外者
是以臣於正德五年一請終養六年再請及今
三請不敢以悚懼中止况臣積憂成病如前本
所陳皆非藥石可療昨於四月初四日得三月
初七日家書云臣母於二月初十日被跌傷重
至今臥床不能行履臣當此時何以堪處如蒙
聖慈念臣事因切己情本由衷特勑吏部放臣
回還終養臣母俾兩地之憂病釋於相見之間
一家之命脉全於幾危之際皆皇上曲成之恩
也臣無任迫切俟命之至為此具本親齎謹具
奏聞伏候勑旨
正德七年五月初八日通政司官奏次日奉聖
旨邵寶以母老有疾懇乞歸養有旨慰留了今
又再申前請准暫回省視着上緊前來供職吏
部知道欽此
第五疏
戶部左侍郎臣邵寶謹奏為母老有疾無人侍
養乞允前請致仕終養事臣以母過氏年逾七
十久患病證止臣一子臣又無子無所依託節
於正德五六年備列情狀乞致仕終養累蒙溫
詔慰留供職今年五月内復具疏懇請伏蒙聖
慈垂鑒暫准省視仍着上緊前來供職臣聞命
感激當即起程還家與母相見咸謂此行實出
殊典恩之所及雖止一身一家而天下之為母
子者莫不感悦顧臣庸愚陋劣何以當此初意
省視之餘即趨供職不意臣未到家之時寇警
流傳在在震悚臣母衰弱餘生先是被跌傷重
伏枕數月至是憂懼内傷藥不能愈况舉目四
顧臥榻之外惟臣孤身無兄無弟無子固猶前
日也欲起同行則病不能強欲留獨處則憂何
以堪憂病相仍必至危殆臣將何以自處哉仰
惟皇上以仁體物以義制事方臣待罪部署既
荷俯察以遂其私則臣今與母生離之苦豈以
遐遠不加體念哉臣竊觀聖朝凡諸臣乞終養
者查與例合無不俞允其在大臣亦有終養如
都御史高明者臣之不肖雖非明比而母子為
命之情比明具慶者尤切况臣新患風濕兩足
麻痛難於行履當此之時正宜推賢讓能仰承
宵旰用人之意如蒙皇上鑒臣苦情特勑吏部
容臣致仕終養臣母另選賢能以充厥任庶幾
立愛惟親推恩自近將見天地之間無物不得
其所非特臣一身一家之幸也臣不勝披瀝祈
幸之至為此具本令義男邵旺親齎謹具奏聞
伏候勑旨
正德七年九月初八日通政司官奏次日奉聖
旨邵寶既奏稱母老有疾情詞懇切准他侍養
他母病痊之日有司奏來起用吏部知道欽此
第六疏
欽准侍養原任戸部左侍郎臣邵謹奏為陳情
乞恩辭免重任仍容侍養事臣係直隸常州府
無錫縣人由進士歴任戸部左侍郎正德七年
九月乞恩奏蒙欽准侍養正德十四年九月初
十日准吏部咨節該本部題奉聖旨邵寶陞南
京禮部尚書欽此欽遵備咨到臣臣聞命感激
繼以兢惕除即日扶疾叩頭外臣惟宗伯任隆
司存三禮留都地重職備六卿顧臣才德既非
其人而臣之情事又有必不能舍者臣之軀力
又有實不能勝者天寵雖臨敢輙叨冒外干輿
論下貽後艱竊念臣三歲而孤賴母過氏教育
以至今日先因臣母年踰七十疾病交攻臣惟
一身無弟無子臣累具疏乞歸照例終養比蒙
聖慈憫臣孤苦至情特廣殊恩准臣侍養是惟
大造之仁使臣母子各遂其所凡臣母得以苟
延數年之命者皆皇上之賜也今臣母年至八
十神志耄昏體力頽弱病在床褥每發輙危久
近之期有不忍言者臣於此時可一日而離側
乎若奉以就禄則自臣家抵部水陸計四百里
顧臣母病勢如此道途困頓必不能堪儻由此
以致不起則是養事靡終顧速其壽以負我皇
上前日曲成之恩臣之不孝莫大於此尚何能
強顔就列與聞邦禮乎况臣自正德八年正月
十八日得患中風病證左手足痿痺醫治數月
稍得輕減而筋骨之間外強中滯迄今數年歲
時家禮拜起艱難湏藉扶掖若不自知止勉造
班行行禮之際一時隕越勢必有之臣不足論
實恐重負聖明拔擢之意臣誠愚昧進思退省
慙懼交并敢不吐露以祈寬假伏望皇上俯察
臣前所陳之情特賜收回成命仍勑吏部容臣
照舊侍養臣母别選賢能以補前缺萬一犬馬
餘年稍後臣母當從諸臣少策駑鈍以圖涓埃
之報臣不勝祈懇迫切之至為此具本令義男
邵壽親賫謹具奏聞伏候勑旨
正德十六年五月十五日奉聖旨卿才行老成
特兹簡任先朝已有成命不允所辭着上緊到
任管事吏部知道欽此
第七疏
南京禮部尚書臣邵謹奏為仰承恩命俯切母
私陳情懇乞終養以圖後效事正德十六年七
月初一日准本部咨准南京吏部咨准吏部咨
先該臣奏欽奉聖旨卿才行老成特兹簡任先
朝已有成命不允所辭着上緊到任管事吏部
知道欽此欽遵備咨到臣臣叩頭伏讀之餘不
勝感激之至不勝惶愧之至不勝憂懼之至恭
惟皇上聖德龍飛代天理物總攬乾綱聰明四
逹旬月之間庶政一新海内風動乃者起廢振
遐猥及臣寶閭里懽呼士夫贊慶皆謂千載難
逢之嘉會臣之感激孰大於此臣以諸生進身
歴官中外三十餘年碌碌班序少壯之時尚不
如人今年逾六十衰病侵凌其何以充任使從
諸大夫後乎臣之惶愧孰大於此臣於此時分
當踊躍奔走勉策駑鈍少竭涓埃之報顧臣三
歲而孤臣母過氏撫養臣至今日臣母六十衰
病七十加病時逆瑾初敗起臣於休致由副都
御史再遷戶部左侍郎臣念無弟無子養無所
託臣於正德五六年是以有終養之請比蒙先
朝念臣累疏懇切准令照例侍養臣歸之八年
南京禮部尚書員缺吏部查照前巡按監察御
史唐鳳儀葉忠節上便養薦章會官推舉起臣
前職時臣母年八十病體如舊臣是以陳情辭
免再申終養之請去年正月臣母加患中風病
證卧起便旋不離床褥今年二月側聞吏部題
奉先帝有終養之命方切欣幸近於四月中旬
前病加重勺糜匕藥不能入口屢絶屢甦舉家
號泣誠不自意數日之後略進食飲幸存殘喘
即今氣息奄奄朝不保暮臣方寸迷亂欲舍而
獨行則既難於訣別若奉以偕往則又難於動
移况臣先於侍養還家之明年輒病中風雖幸
苟全而左髀右足外攣中滯拜起艱難禮先謁
陵以病足必不能堪五里之步趨禮重進表以
病髀必不能堪十里之騎導他如此類尚多強
而行之倘臨事隕越得罪滋大再惟邦禮攸司
實關神人上下夙夜寅清臣方有愧於斯而内
危病母外怯病軀二念交縈實有不能單心從
事仰禆新政之萬一者臣之憂懼孰大於此若
慮冐瀆宸嚴不於此時再申情悃是臣不誠於
君上也臣誠至愚何以自處伏望皇上鑒臣感
激思奮之深衷察臣惶愧圖報之誠意矜臣憂
懼不能自處之苦情特賜收回成命別授賢能
容臣照舊侍養終母餘年臣若未死或承乏一
官犬馬之力不敢不勉報劉日短臣不敢言然
聖明在上體物不遺臣亦何忍不言以負吾親
哉惟皇上哀矜而曲成之則生死肉骨皆天地
之賜也臣不勝激切披瀝之至為此具本令義
男邵夀親賫謹具奏聞伏候勅旨
正德十六年八月初日通政司官奏本月十
二日奉聖旨朕以卿才行老成新政之初特兹
起用既累乞終養孝誠懇切勉從所請着有司
以禮存問待親終之日來說吏部知道欽此
容春堂續集卷七
