容春堂前集卷二十明邵寶撰
祭文(二十八篇)
祭黃丞相文
維年月日某官某等謹以牲醴敬告于漢丞相諡定候
黃公之神曰嗚呼世稱循吏以公為先考厥遺跡在兹
潁川世遠千年改名易治吏不知師民不知事某也不
肖嘗竊慕公寧使來官祠享弗崇乃廢尼居乃葺乃理
作主栖神人具瞻止兹陳薄奠用告厥成公勿我棄鑒
我衷誠尚饗
祭李司徒文
士患無才患無其時遭時而才沛乎厥施匪時曷乘匪
才曷稱才不可強時不可幸開闔變通今孰如公公不
自有濟以清忠侍御廉訪中丞方伯司馬司徒以佐邦
國四朝三紀簡在聖心歴階而升眷注日深肅肅在臺
温溫在省在漕無譁在邊無警其在卿位不諂以驕民
我為憂國我為勞公惟弗為為㒺弗果公惟弗謀謀罔
弗可人方不足公才有餘時克用公公克副之天胡不
弔疾起倉卒惟君惟臣有始有卒生歸有詔死葬有恩
孰謂公亾不亾者存寶也小子領公鄉郡見公愛公公
言是訓昔公在朝期待實隆解帶為贈曰汝我同公喪
北來望塵慟哭匪直我私悲民無禄今日何日再登公
堂我酹一巵以告哀傷
祭惺泉先生文
維年月日門生具官某謹具果脯之奠南望百拜哭祭
于故奉訓大夫戶部員外郎惺泉先生陳公之靈曰嗚
乎先生何遽止於斯乎先生有表俗之規而不當師帥
之任有理人之才而不當剸斷之司雖通融變化少著
於會計之地而其經國之略惠民之術固未嘗得以大
施也嗚乎先生何遽止於斯乎雖然先生忠信在鄉閭
文雅在朝宁聲名在甲科政蹟在郎署奉使北南所至
獲譽使天少假之年則今名臣之錄先生亦可與矣而
况所謂金紫者又何足語邪寶也不敏蚤歲執經游于
門下雖業在程文然誨廸之餘則惓惓以為已相期而
進取利鈍之言不惟不屑亦所不暇朝漸暮摩日積月
化寶雖未足稱於胡公弟子而昔人所謂抗顔為師者
先生真能方駕矣既而鄉廷二試皆獲同登朝燕出入
無往不承中間領郡於外睽間幾何而書使遠通聲音
顔色蓋嘗著於牆而參於衡也比獲同官戶曹自以再
侍為悦而先生又使于越矣憶當別時登高臨水跽進
一觴二三賓僚實鑒在傍躍馬追送南望徬徨曷其奈
何遽異存亡嗚乎哀哉寶始聞訃為位以哭革帶布袍
踰月乃復惟心之喪恒抱於獨嗚乎哀哉葬不臨穴殮
不憑棺乾坤茫茫道路漫漫我懷先生心焉悲酸傳家
有經繼體有子人云先生死猶不死先生有靈尚慰於
此嗚乎尚饗
祭成國公文(為戶部諸司同官作)
惟公元勲之族舊國之封歴事三朝世濟貞忠亹亹其
勤翼翼其恭罔富在家罔貴在躬昔我先帝知公自衷
乃謂金陵今之鎬豐命公留後詢謀僉同漢隆太傅周
重元戎公拜稽首渡江而東祗謁祖陵退修治功我潢
我圻我兵我農有法以制有量以容武是用戢文是用
崇越我耆耇越我兒童曷德不頌曷令不從愛曰慈父
敬曰宗工天子萬夀惟公有終東郊之政南國之風三
十餘年勿替益隆時勅歲賜申命以庸天明我眀天聰
我聰人方庇依天乃隕公公計北來震動九重臨朝慨
然輟其鼓鐘爰議嘉諡爰營幽宮公則無憾斯人之窮
某等情違臨穴神懷折衝薄奠一觴為國興恫
祭張中丞邦鎮文
嗚乎鞠躬盡瘁死而後已古人之言公無愧矣方公東
行疋馬單旌疆埸千里倚公為城公竭心精不少暇逸
衆興則興衆息則息公治于垣圖惟久安垣未克就公
乃蓋棺公有經綸公有節槩公論攸同國史當載唯我
數人辱公相知哀不及文述此哭辭嗚乎尚饗
祭工侍楊公文
維弘治十有三年七月七日江西按察司副使無錫邵
寶領勅督學東過淮上奉謁故嘉議大夫工部右侍郎
楊公墓下謹用隻雞斗酒再拜而奠之曰嗚乎我之別
公十有一年公沒公葬我非恝然我懷公德有如長淮
滔滔其流日往日來公實知我我奚報公一拜公墓我
懷無窮嗚乎尚饗
祭太師謙齋徐公文
維年月日中憲大夫江西等處提刑按察司副使門生
邵寶謹以牲醴庶羞之奠敢敬祭于少師兼太子太師
吏部尚書華蓋殿大學士贈太師左柱國諡文靖謙齋
先生徐公之靈曰嗚乎公在館閣四十餘年居台輔者
為四之一宅端揆者又十之五其於天下不動聲色而
潛回默運大有所補也蓋吾嘗迹公平生而求之往古
矣魏公明習房相善謀歐陽好士文正先憂具是數德
而持之以坦坦而終之以休休用能上謹其謀猷之入
下善其播告之修故寬而有制天下皆知公之德犯而
不校天下皆知公之心至於從容啓迪澤被天下者天
下之人未必無知而知之或未能深也寶生也晩幸及
見公禮部之舉公實為宗引掖奬誨無所不至而猶自
謂有愧於王文端之風此寶所以愛公敬公而終古無
窮者也公之南還寶實送之歲月幾何而公至於斯矣
嗚乎哀哉别公有賦哭公有詩登堂酹公侑之以辭伏
惟尚饗
祭一峰羅先生文
維弘治十六年歲次癸亥十二月庚午朔越十五日甲
申江西提學按察副使常郡邵寶謹具果脯之奠遣永
豐縣學教諭某致祭于一峰先生羅公曰我懷一峰三
代遺材範我馳驅百僨不回公之議論風飛雷厲公之
文章川流岳峙公心何如白日青天綱常一疏君子予
焉公高者懷公竒者迹卧雲飡霞漱泉憩石廷儀為鳳
郊踣為麟我願執鞭莫起其人凡我敬公實自童子再
拜公堂有淚如水尚饗
謁周朱二先生文
維弘治十有四年六月丁丑朔越二十五日辛丑廵視
學校江西按察司副使後學常郡邵寶至白鹿書院敢
昭告于道國元公濂溪周先生徽國文公晦庵朱先生
道喪千載孰起以承元公其元文公其貞二公之學世
方師之迹其講寓實久於斯人以類聚理以言章肆寶
忘陋與衆升堂讀公之書尚求公心兹山實高兹水實
深公如有靈睠兹舊遊惠我光明以永公休謹告
宗儒祠始祔諸儒告周朱二先生文
惟二先生繼起於宋再闡斯文惟兹洞境皆嘗過化學
者宗之百世允式祠曰二賢詞若流寓甚非吾人崇重
之意再考文公之時實多高第弟子相從於是而祠無
祔位亦為缺典今擬更祠額為宗儒祠仍設蔡沈以下
十四人神位祔于二先生之堂敢用告知然後行事謹
告
祔祠祭文
惟諸儒事我文公遠宗我元公嘗至斯院摳趨堂壇義
得祔祠今奉主就列謹陳釋菜之儀告于二先生以及
勉齋黃先生九峰蔡先生三山陳先生三山林先生洞
長張先生宏齋李先生西坡黃先生厚齋馮先生梅坡
彭先生桐源胡先生強齋彭先生義卿呂先生月坡呂
先生洞正周先生伏惟尚饗
改白鹿先生祠額文
維兹洞之創實維李公洞有公祠報本反始合於禮經
顧泛而弗專義則未當某也視學至此敢憚兹一舉哉
爰即舊祠祠公于中其諸嘗從事是洞者以代列焉謹
告
長至日南安道源書院釋菜周程三先生文
維弘治十有六年歲次癸亥十一月甲子朔越二十五
日戊子按察副使後學無錫邵寶敢昭告于濂溪先生
周公明道先生程公伊川先生程公惟我周先生衡人
也兩程先生洛人也地之相去數千餘里而乃授受於
此天作之會中興斯文夫豈偶然之故哉嗚呼仲尼之
道天地也否孰泰之仲尼之道日月也晦孰明之三先
生之功於是為大矣故凡過化之地莫不慕而祠之况
授受伊始如南安者而可後乎某也愚陋幼學壯仕夙
仰止焉今者承乏視學再至兹郡適當陽復之候謹率
諸生祭菜祠下嗚呼獨復之難久矣惟三先生尚矜其
志而惠相之謹告
寧州謁周濂溪先生祠文
惟公繼絶往聖登我後學為世宗師凡公過化神靈攸
睠惟我章逢嘉樹之思寓於庭草實惟秉彛無間遠邇
肆某不敏承乏學事行視郡邑謂南安為公傳道之始
也於是有書院之葺謂九江為公終焉且葬也於是有
祠墓之治有祀守之圖謂南康袁州為公所嘗宦遊也
於是有白鹿之奠有宜春之謁仰止高山作我同志非
敢為諂兹至寧州覩公遺化如坐光霽焉謹率諸生酌
水薦毛竊附古人祭菜之義惟公不鄙其昭臨之謹告
祭傅文穆公文
維年月日具官某謹具果脯之奠遣臨江府教授某敬
祭于大宗伯體齋先生傅公之靈維公立朝餘三十年
鉅人長德時無間然博推詞林精著史局公稱禮闈忠
效經幄既陟宗伯復領宮端元良之輔其慎其難大宗
載遷僉曰惟允曾未再期而公遽殞嗚呼哀哉寶初登
廷公在執事於文字間與我國士公生我知公沒我悲
非我私公天下咸思之尚饗
祭丁提學玉夫文
維弘治十有六年歲次癸亥十月某朔十七日某甲子
江西按察副使友生無錫邵寶謹遣南昌府學訓導董
遵以醴脯之奠致祭于故廣東按察副使吾友補齋丁
先生玉夫之靈而哭且言曰嗚呼溺者古之所不弔也
玉夫乃死於溺溺其身甚矣舉家溺焉而僅遺其一子
水哉水哉何太濫於玉夫也哉吾嘗觀玉夫之平生譬
之於水其瀕於溺者蓋屢矣吾略言之而玉夫聽焉昔
在成化乙已玉夫以進士官中書嘗因星變疏陳十事
先是見素林公以論建寺張後府兼素以救見素先後
下獄玉夫危言繼之衆謂或有濡首之凶賴先帝明聖
玉夫得無罪此其瀕溺而免者一也玉夫謫普安不便
其水土衆謂玉夫濡尾之虞縱不在近亦必在久既而
今上即阼移判廣信此其瀕溺而免者二也玉夫在廣
信若干年轉知興國又若干年方其勞於州郡吏陵民
梗中遭兩喪貧病憂辱百患備極衣袽之戒蓋兢兢焉
而玉夫無恙此其瀕溺而免者三也及今一歲兩轉視
學嶺南蓋出險脱危而超於困君子曰三年大國之賞
庶其在是而乃真死於溺嗚呼哀哉向也玉夫溺於世
途則王三原援之倪文毅援之非為玉夫為天下也今
溺於水亡其身以及其家乃無一援之者或謂世途險
於山川豈其然哉雖然玉夫之心固不溺也耿耿者存
將託神江湖以指天下之迷乎將假澤星漢以潤天下
之枯乎抑將樹靈砥柱以鎮天下之流乎玉夫有知當
感於吾言矣西望長江東臨太湖天下之水一也壇位
其間玉夫其不夷猶中洲揚靈來即邪彭蠡清波吾聊
挹之敬酹玉夫於途耳惠泉一勺傾我心曲尚伺他日
也嗚呼哀哉尚饗
祭錢希翁文
惟君之學始于庭訓中乃自力闔開橫從至晩而極事
識其大趣適其真鶴在青田一鳴驚人無懷其心周孔
其夢桓文之事時亦口誦品藻折衷與衆異同侃侃皇
皇有國士風野服山巾肆玩寄傲富不可求從吾所好
厥或用之備顧參謀當有微言明哲所收書變于顔詩
變于李楚人之騷亦自成體寶之在校資君實多所不
知君人謂我何渙然之亭月來旬往鄙懷區區為君而
廣萬卷一堂清晝綠隂君之望我實遠實深表俗經世
先義後利手書勤惓心以為識新安之別十有五年僅
能再會而君不可延矣嗚呼哀哉凡我欲言筆未能盡
千古之期於我傳信廬山之陽有堂有壇遲君不來江
濤夜寒君墳于何湖濱軍帳遠寄一觴酹之黃壤
祭蒿菴俞先生文
維年月日門生江西提學按察副使邵寶謹以牲醴之
奠遣從弟珠昭告于故長興教諭蒿菴先生之靈曰嗚
呼先生已矣寶不肖摳趨先生之門于今三十年先生
教寶精深之義而寶以粗淺負之先生期寶遠大之業
而寶以近小負之先生猶不我棄故自諸生至于有禄
未嘗一日不欲激昂而使之前也先生之於寶可謂至
焉爾矣惟成化癸卯至弘治壬子十五年間寶於先生
三別三見當其見也則不勝喜及其別也又不勝悲情
以恩深義以道重無足怪者庚申冬寶領江西之命道
經吾鄉而先生在長興不得一見比南行至平望遂日
夜兼程走三百里往謁先生先生飲我食我教我如昔
至夜分始寐越明日晩乃拜別去執手溪滸各泣不已
嗚呼孰謂此別遂為千古之永訣邪自時厥後先生屢
有書示輒以請老為言寶謂長興去錫不遠先生教化
方行不宜遽去屢書沮之今年夏聞先生歸自長興賀
啓始發繼聞先生疾病方將遣人候問而訃音至矣嗚
呼孰謂千古之訣乃在長興之溪滸邪聞訃之日寶視
學吉郡有璽書在弗敢位哭悵罔數日哀至淚流幾廢
人事聞葬期且廹不得奔走執役謹承治命述事作銘
今用附上謹此告哀伏惟先生鑒之尚饗
祭匏菴吳先生文
嗚呼公在天下為文章伯為道義宗冠冕立朝而凡號
為士者莫不想慕其風如是者餘三十年而吾人之望
猶未窮也嗚呼哀哉寶嘗觀夫世之士其詞其行華常
有餘而實則未足流之成風習之成俗膚末紛紛病我
耳目不有君子大雅誰屬此寶於公匪直慟吾之私而
實為天下哭也論公之大功在史局忠在經筵儲以貞
傅制以典傳曰德曰言温乎粹然宋歐陽修漢司馬遷
秘閣之上朝夕周旋潛消默助厥功懋焉蓋不必秉鈞
宅揆而後為專也然聖心眷注終焉罔替既進崇秩復
錫嘉諡世禄載頒爰及厥季相古名臣公亦可謂之遭
際爾矣寶也甲辰門生也放榜之日公在南宫特舉姓
名惟兹一言終身是銘二十餘年幾登公庭與其進也
且要其成以淵以裕以介以貞公教厚矣而寶也劣則
罔克承海月之菴玉延之亭宛然在望而莫覩儀刑矣
此則所謂吾私者而亦天下之情也嗚呼哀哉
祭陳方伯晉菴文
嗚呼公在考功最殿明允雖居郎署衆惟公凖公歸省
覲玉珮璚琚接其德容儼乎煦如公於典章有意明習
亹亹緒言當務之急公參閩省遄執其衡可可否否列
郡仰成公時未老請致其政再而許之公拜休命公在
林下十有五年公德如石公心如泉與公寅寮多躋臺
閣日夕嘯歌孰與公樂公夀望八有子成童後事既託
正寢而終寶之知公實自早歲期我者深我是之佩别
公赴浙歲月未多訃音忽至傷如之何襄事何時遠莫
能與我懷悠悠如水東注嗚呼哀哉
祭談萊州文
嗚呼秋雲公已矣我實銘公而未盡公公之政行有儒
者之風奈何乎施而未終吾斯為斯民恫也乾坤茫茫
其奚窮邪公之學老而不已豈惟今之人難之屈指古
人如公者幾載觀古人或經以師或史以吏或詞以俳
其究也藝孰能窮原貫我道器公則亡矣此吾所以悼
焉而至於洟涕也公之德雲我銘斯云誦以奠公九原
其有聞乎嗚呼
謁于肅愍墓文
寶嘗論名臣於正統景泰間劉忠愍惇君臣之大義章
恭毅明國家之大紀于肅愍建社稷之大功皆所謂願
為執鞭而不可得者今也守官浙藩實維肅愍公鄉邦
謹用酒脯奠于墓下惟公鑒之
祭彭少參文
嗚呼君來幾時而遽去邪君之來也湖南之民謂君必
以敬獄之心為惠民之舉如七八月之間大旱而雨今
也不然君之䰟氣果何許邪君才則敏君德則清温温
其恭乃君之情君位于朝下大夫列奉使南畿其聲烈
烈君止於斯孰其為之我輩知君曷勝其悲丹旐翩翩
南指閩海我酹一觴申以永嘅
忠定祠奉安告文
維年月日後學都御史邵寶用古祭菜禮敬告于宋丞
相特進觀文殿大學士贈太師諡忠定梁溪先生李公
曰維公閩宗錫産受靈兹泉歌哭釣遊與山周旋我讀
公書尚論其世文獻猶存傳狀誌銘君子謂公諸葛其
心忠貞宏毅超逸古今維鄉先生沒祭于社我獨懷公
作我精舍瞻彼菉竹如將見公秋水春芹有來清風尚
饗
祭許兩峰文
嗚呼兩峰其果無聞邪兩峰之間有白者雲飛為君車
止為君墳孰得而分所可分者其翰與文其在君也其
餘芬邪昔與君別潮江之濆我心如水日維東奔夫何
數月乃遽弔君君歸何時我招君䰟䰟來孤山清酒在
尊
告宋尚書文
維年月日具官某謹遣署郎中崔旻以特羊之儀祭告
于前工部尚書宋公之神惟公建議於永樂間堨汶入
濟分流北南以成漕渠前後累年乃克有濟功在國家
歴代既久傳聞寂寥識者恨之今朝廷用言者專祠殷
祀肇舉于兹寶以運舟阻厄承命是圖惟兹南旺淺涸
人力孔艱惟公惠顧我漕尚默相之俾無膠滯我責既
逭公亦有永譽哉謹告
代太淑人祭姊文
維正德七年歲次壬申九月壬申朔越二十九日庚子
歸邵氏妹封太淑人過氏某謹以柔毛剛鬛之奠遣男
戶部左侍郎寶婦封淑人顧氏哭祭于我大姊楊孺人
之靈曰嗚呼我姊之夀踰七望八不為少矣然鄉閭親
黨尚有期耊而未艾者姊獨何為不彼如邪昔我孤孀
恃姊如母痛定以思我心惘焉若有所失今吾老矣偕
我子婦歸自宦途而姊乃舍我以去不得朝夕相聚樂
此餘年嗚呼痛哉維我先父母生我男若女兄弟五人
一姊二弟亡歿已久獨與姊垂白在世而居又相邇乃
弗克相與以終嗚呼痛哉惟姊篤念母家壯老一致顧
諸姪未見成立以吾心之戚戚知姊之不瞑也嗚呼痛
哉雖然姊有一女已成貞節二子克家一孫應舉而一
孫將繼之餘皆有歸姊亦可以無憾矣千古永訣在此
旬日臨柩悲咽不知所云尚饗
奉安十賢祠祭文
維正德七年歲次壬申十二月某朔越二日某甲子具
官某謹以羞醴之奠敢告于劉宋司徒長史湛公(挺)唐
尚書左㒒射趙郡李文肅公(紳)唐隱士陸公(羽)宋國史
編修秦公(觀)宋御史裏行錢公(顗)宋無錫縣令焦公(千之)
宋禮部尚書尤文簡公(袤)元逸士倪公(瓉)國朝義士張
公(翼)國朝中書舍人王公(紱)曰維諸賢於兹山或沒而
葬或生而遊隱顯異迹後先繼休惟昔有祠寂寥未續
今求其人載秩號祝我山既高我泉亦深嗟我懷人如
玉如金春采藻蘋秋薦黍稷其始自今惠我無極尚饗
祭陳平江文
維正德七年歲次壬申二月丙子朔越十有七日癸亥
戶部左侍郎前總督漕運都御史常郡邵寶謹以果脯
之儀致祭于故平江伯陳公之靈曰歲己巳予攝漕兮
公總戎而與俱念轉輸之多艱兮胥夙夜以馳驅時姦
宄方搆虐兮遂誣公而及予公遠謫於嶺海兮予退即
夫里居居數月維暮春兮公舟道於吾錫舉一觴以相
唁兮釋驚悲於疇昔豈後命之弗虞兮猶縱觀於泉石
相公度之安暇兮謂成公其在兹徵環賜於筮占兮指
虔州以為期越辛未予南征兮復解后於南浦何信宿
之淹留兮各傷神於談虎朝京師既戾止兮嘆天涯之
修阻纔晤言之一二兮胡遽聞夫訃音衆皆惜夫干城
兮矧余情之尤深維公祖之為勲兮夙稱秩於元祀失
不遠而亟復兮公方圖報於嘉賜嗟此志之不可酬兮
邈乾坤之無窮天有意其謂何兮予欲叩而無從臨繐
帷以一弔兮寄長慟於悲風嗚呼哀哉尚饗
容春堂前集卷二十
