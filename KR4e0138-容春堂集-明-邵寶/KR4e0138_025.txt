容春堂後集卷四明卲寳撰
墓誌銘(十四首)
明故通奉大夫河南左布政使楊君墓誌銘
正德癸酉冬十二月三日河南左布政使楊君名父以
入覲北行卒於衞輝之驛舍汝府陳長史某以其介子
孫辰殮其冢子國子生孫元自京師奔至奉其喪歸奉
京兆楊公方震狀來請銘予知君久比又得君之詳於
其姻友都御史魏公士華近聞君調江西說者謂將遂
以君撫廵予日計君南來而不意其至是也烏乎惜哉
君諱子器名父其字别號柳塘世爲慈溪人唐宋來代
有顯者至君高祖彦良曾祖斗瞻祖佶皆隱以終父禄
字履翁號石田以儒醫名累贈吏部員外郎母張氏累
封太宜人君舉浙省成化丙午經魁明年丁未登進士
除知崑山縣以石田憂去弘治甲寅起復知山西之高
平二年調常熟又二年考最進階文林郎受贈封典尋
以風憲召補考功主事正德丙寅轉驗封員外郎以詔
加贈封之恩尋陞郎中又四年遷湖廣右參議尋轉福
建提學按察副使一年轉河南右參政尋進右布政使
是歲以湖廣郴桂功受白金文綺之賜尋轉今官以卒
歴中外若干年年五十六君生有異質志高而銳於學
初入邑庠都御史白洲李公以按察副使提學兩浙見
君諸生中曰天下士也既而高第主司猶以未首薦爲
慊在崑山常熟延禮文儒討論羣籍以資博洽高平則
專以經義教諸生旁及隣邑在吏部時嘗倡爲五經會
非甚病雖冗不輟披覧同考會試以得士稱提學尤稱
精鍳所著凡若干卷其篤學如此每談治體自六部逹
諸鎮能歴道其故及當變通之宜北敵犯邊嘗陳邊務
數十事馬鈞陽劉華容二公皆重嘆許其才略如此弘
治末多所建白至孝廟山陵方起君聞有水石爲病上
疏言之至下君詔獄執不變未幾還君於職君子謂君
言於君無隱情而山陵之議大矣君旣葬石田公廬墓
陽嘉山中至功衰猶戚事張太宜人不有私篋其忠孝
大節如此君歴三縣因時立政畫然歸於禮法極力乃
已毁諸滛祠而以其材充廟學公署之用常熟稅入常
後期君令先輸者無耗計日逓加旣乃以多益寡耗足
轉輸而民無敢後者東南諸水由常熟白茅塘入海工
侍淳安徐公嘗合四郡力疏之會有漲沙當海口潮汐
增淤水患如故君相許浦塘便率民開之比歲衝流日
深水不爲患汴城苦遠汲君井城中數十處皆得美泉
又作屋以居織染貧匠其惠利如此君爲考功郎中逆
瑾勢方熾君惟共職不敢以媚會有擬薦某爲某官某
爲某官而擬君翰林者君聞之亟爲書辭於内閣事爲
之寢當是時辭難處辭尤難識者以是韙君其自守如
此初至湖廣分守辰常道會郴桂賊起遂請改道自效
冐暑提兵追賊平之在福建以進表至京師會轉河南
時方以郴桂積勞成疾而東賊方渡河天又寒甚有勸
緩行者君亟輿而往卽至嵩縣居守賊方走湖廣君曰
賊逼土兵必復向汝州洛陽藩籬備不可缺乃自嵩馳
赴之賊至君輟食登城晝夜調度手書示城中人曰不
上城及上而輙下者皆斬既而有將下從賊者即斬以
徇城守益堅賊遂引去其臨事應遽如此山陵之獄以
救君為言者兩京科道及庶吉士進士凡若干人君性
介直濟以和易與人交能以量容以情恕不能以詞色
假故人於君無喜怒而有感愧其意氣傾動如此性惡
華侈位至方伯服食如諸生時有餽貽於故舊儀而不
貨其儉約如此吾嘗論君學政兼資惟古之師氣以輔
志久而益篤使遂大用當有以副人望者惜也階已及
而命沮之然其所建立亦足暴於天下矣君三娶初沈
氏累贈宜人生子某女嫁某繼邵氏封孺人贈宜人生
子某女嫁某繼應氏孫男一世憲女一君墓在某縣某
原其葬在卒之明年某月某日銘曰烏乎名父乃躬自
厚曰古之人人則謂何三代斯民古亦有言任重道遠
中行尚矣孰我狂狷君歴内外邑省藩臺生無遺力死
有餘才終焉道路吁其可哀惟才之難匪今自古我作
銘詞烏乎名父
明故鎮國將軍浙江都指揮同知白君墓誌銘
君姓白氏諱宏字宗大别號松庵其先出元部落有巴
爾斯台者以功受王封國初有士頎者始受籍民於永平
之昌黎君曾祖也君祖誠從文皇靖難之師有功後再
以克敵功累陞永平衛指揮使君父廷玉襲嘗推總三
千營事今俱贈如君官母蘇氏封太夫人初蘇氏娠君
有夢祥旣而君生器宇果異六歲讀書日記數百言與
羣兒嬉有一誤墮溝中衆駭奔去公獨垂繩援焉十三
能屬文選補武學生從翰林劉先生戩受易學三應科
舉更習書經司馬余公子俊保國朱公永臨試弓馬策
略屢優奬之時京營候參帥者若干人君為之首弘治
戊申始開武舉君舉第二陞署都指揮同知贊畫方略
於大總兵所加俸三石未幾實授癸丑冬有舉君久諳
戎務者以前官總理神機營事司馬馬公文升一見稱
材且以久滯為惜尋銓今官理軍政兼屯田清軍馬政
諸務庚申歲總漕都憲張公敷華以君廉勇協望舉總
浙漕君疏八事上備朝議多見施行居二年鎮巡會推
邊帥疏上君名奉勑總督海道今都憲洪公遠時以憲
副與君同事葺城於圯浚壕於淤抑強警惰以御守卒
先是有屋於海島者往往招釁而私鹽竈燒疑於烽火
君悉去之他所施罷皆當利弊又以餘力設師塾以訓
武胄居歲餘海道寧肅正德改元以上登極恩使來致
白金及金獅緋衣之賜明年兵部以荆楚地重乃移君
掌湖廣都司事君鎮以簡靜南人懷之巡按御史李君
天賦嘗以堪大將舉是歲三法司奉勑蒞獄於藩有議
死而稱冤者君得其情正色言之不少畏却蓋得釋者
二百餘人又明年君以疾請於巡撫都御史陳公鎬乃
檄還君於浙越三年江西盜侵衢州鎮巡謂公練逹委
以疆事君極力備禦未幾輿疾還卒是為癸酉六月四日
享年六十有五配韓氏封夫人五軍營總領都指揮瑛之
女男一人曰文杭州右衛指揮同知女一人孫男一人女二人
君雅好吟咏與客倡和動成卷帙有松庵集藏於家予在
浙及湖再與君同官盖知君久兹其子文以參政鄒君某狀
来請銘尚寳卿劉君克柔復書為申之君墓錢塘下竺桂峰
之陽其葬在卒之明年某月某日銘曰有美白君用夏以繼用
武以承而文焉以濟是謂功名之際才觀於漕政觀於海君歸
自南寮遷歲改我銘於何輿言是采嗟我懷君申之以慨
明故太平府同知進階朝列大夫屠君暨配陸
宜人墓誌銘
正德甲戌二月一日太平府同知平湖屠君以疾卒於
家先是歲癸酉十有一月十有九日其配陸宜人卒其
冢子江西布政司參議奎季子南京某道監察御史垚
先後奔歸自官適及君病且喪越某月某甲子葬君於
某山之原而宜人合焉禮也御史垚以參議奎書来請
銘江西憲副沈君剛夫實為之狀御史先官吾郡簡召
入某道以君及宜人老疏請便飬改今官予時與聞之
今二老繼没而銘焉是屬其焉能辭君諱熙字元明號
三一居士世居嘉興海鹽縣西莊里今其地析隸平湖
其遠祖有舉觧元者曰曾一至君曾祖澤民蓋數世矣
祖湘以君從弟太子太保刑部尚書公某貴累贈資政
大夫刑部尚書父楨號西谿以君貴贈文林郎武昌府
推官母龐氏封太孺人君生而敦敏九歲游縣學十五
以書經補學生既而習禮經時陳郎中清陳僉事謨諸
知府觀以經學聞西谿公延以師君君學能自得三君
者大期之都御史澤州楊公繼宗時為嘉興剛直少許
可或問士必先舉君君喪西溪公哀而得禮事龐太孺
人謹龐始就君兄養君晨省必躬有美飲食必饋成化
甲午君發解浙省少傅木齋謝公時為解首實知君深
君累屈禮部公嘆遺才焉初選得武昌推官武昌會府
事劇君敏而勤居數月獄無滯囚有盜繫十八年弗決
者中一人年三十一一人年二十九君曰信如是二人
為盜時尚在童稚豈以弱自誣伏乎即辨出之興國民
吳榮謀殺徽商張姓者久未成獄君廉得榮焚屍藏陶
穴中竟致於法其他理淹察隱者多類是都御史林公
俊時為按察使尤雅重君君當考績林公曰君子之心
公而恕屠某不有是耶考以是書巡撫都御史沈公暉
巡按御史曾君昂王君恩軰各疏君治狀請旌異勑進
君階及封贈父母妻如制尋擢建昌同知於是藩府貴
近有隂籍富民抑配子錢將取其産者民不敢言時知
府入覲君諭而裁之歲旱苗稿君禱輙雨凡三禱三雨
未幾以母喪歸服闋改直隸太平府治如建昌周方伯
紹立時為守以得賢佐自慶巡撫都御史艾公璞巡按
御史陳君世良以公勤奬之居無何君以久宦自厭遂
疏請老吏部稽叙賢勞用恬退例為之請詔進從四品
階蓋家居者凡若干年君性介直而惡惡恒過故於衆
寡合歴官所至惟一蒼頭自隨廨宇蕭然人弗堪其約
而君固自安也君歸未幾太保公亦得請致仕二第相
去一舍所恒放舟相過召諸昆季為雅燕友恭之篤鄕
人談之府縣非公事不至或以私請輙加叱絶二子繼
登甲科君每貽書申以官戒其於家稍治田疇取自足
而已其晩節如此宜人亦邑鉅族曾祖叔某祖謙例授
承事郎父鴻號怡菊以詩禮稱廣德知州鳳其伯父也
母唐氏宜人詳慧淑慎通孝經列女傳諸書能誦古文
長篇女工織絍精粗兼勤怡菊翁擇配歸君為西溪翁
冢婦時贈尚書竹軒公總家政與西溪翁皆重之初君
以禮斆學杭紹間及入太學積數歲不歸宜人躬理家
事尤急子之教養龐太孺人得婦道甚君官武昌欲迎
焉宜人曰姑老矣吾任其養江路險遠迎惡乎宜太孺
人卒宜人大慟幾絶歛殯具物比君歸無遺憾及佐襄
事無違始以君武昌旌例封孺人及參議考工部績當
封例從君官再進今號君卒距其生某年某月某日壽
若干宜人卒距其生某年某月某日壽六十九子男三
長即奎其科進士娶沈氏繼倪氏女五長壻馮鏜次馬
鍾次王金次嘉邑諸生楊伯雍次太學生張鎣孫男四
永錫銳銑鉟女一銘曰兩官三郡自老以歸詔進厥階
燁如金緋有子於省有子於臺維政有聞於時稱才才
以自效人曰公教賀者方來乃繼以弔婉婉宜人厥德
同之繼卒偕葬其終與從之
明故光禄寺署丞進階文林郎華君墓誌銘
光禄華君之病而將卒也命其子鉦徵銘於予越九月
鉦以太僕少卿吕君仲仁狀介吾姻友秦君國英以君
言來請昔君在光禄見内庭供億之繁而有司者弗能
繼也有隱憂焉每見予部署輙形於言今君已矣銘焉
能無感乎君諱珵字汝德别號夢萱華其氏也華自春
秋來為著姓晉有孝子旌於南齊者曰寳錫諸華實宗
之在宋有族望曰原泉者傳八世至伯初君高祖也是
為錫隆亭之宗伯初子彦威彦威子惟正咸以隱終至
君父時濟翁始應助賑例授宣義郎後以君暨其弟南
京吏部郎中珏貴先贈如君官尋加贈戶部主事母徐
氏累贈安人君幼有鉅人儀度讀書早悟而能勤甫成
童與吏部同學時其族弟湖廣參議仁甫亦在舘更切
劘以業君游邑庠廩於公者若干年文學日進凡七試
應天始以貢升太學於是二弟者後先登第君弗愠弗
沮益友天下士士之負時望者極意結納有多聞之益
既而選於吏部授光禄寺大官署署丞光禄劇地而大
官為最中貴人宣索日數至聲張勢附殊難酬應獨見
君正色温言顧加體貎君夙夜恪居三載考稱受勑推
贈如制尋以勞遘疾得告南歸時弘治已未也越若干
年病已例起君不行乃用詔進階致仕君始家居事親
以承懽為說親有疾必躬進藥繼以躬禱喪葬祭皆勉
自躬壯歲以父命自隆亭居闞莊闞莊業未治或為君
少之君曰分也數年而田野益闢食指至千餘則規而
率之日脩禮於祠堂退而事事内外小大無敢喧閧自
族姻黨里至於疏逖皆被其惠君時未有子擇諸從得
吏部季子鉦鉦已聘夏遂子而室之君平生好品論古
圖書器玩以賞監自負或持至君所真贋立辨所御几
杖盤盂之類皆倣諸古居官時公退輙自玩及歸而益
遂焉更自號曰尚古君既有樓閣園亭之勝而古物充
貯其間所過賓客又多清人逸士君古衣冠從容日夕
城府俗事不惟不屑亦不暇論者謂尚古之號於是為
稱君老多疾日焚香靜坐間以製藥治書自適藥非嘗
驗不製中湏遠方珍品雖重賈必致之故病人有不之
醫肆而之君者書倣宋人活字板加以精密愛放翁諸
集多印以歸士夫士夫以他書鈔本至不數日以印本
出尤以是稱快其手校而梓行者若揚子方言百川學
海東書堂帖又凡數十種歲衣寒者食餓者殮葬死無
歸者不下若干人正旦扶携來拜稱謝者盈庭君無德
色庶子鑄晩生年及就傅君以教屬鉦曰吾老矣汝尚
終之先卒之數月嘗泛舟西觀於大江登金山絶頂東
望海嶼有超世之想焉歸而疾病病間為二子處後事
甚悉蓋三越月而君卒矣君雅能忍或負君君率弗校
晩有搆大禍以誣君者負君為尤衆皆危君君曰命也
吾焉咎之未幾誣者自敗坐遠戍戌還詣君謝君勞苦
之如平生蓋君之閱世於是久矣論者多之君卒於正
德甲戌正月十有六日距其生正統戊午某月某日壽
七十有七配胡氏贈孺人繼張氏封如之子男二人鉦
為長太學生其次即鑄其所生母葛氏女四長庶出適
錢詔次適陳鳳徐某周某俱側室陳出孫男五女一君
葬於闞莊新阡蓋去所居二里而近胡孺人先葬某原
鉦嘗請遷袝君曰非古也且體魄安矣其勿輕動鉦從
之葬之日為卒之明年正月庚申銘曰華君好古詩書
是珍謂其人遠兹惟其神有官卿屬厥亦有禄有感於
衷不敢上告敢憂於獨謂彼蹐跼退我巖谷有林叢叢
有泉潨潨有子克述既傳而終我思古人九原其從
明故徵仕郎工科右給事中葛君墓誌銘
正德丁卯春廷臣同日以勅致仕者三十七人工科右
給事中吾錫葛君嵩與焉君子愛而不唁君歸四年庚
午宄瑾既誅有疏起君者又三年癸酉君卒君子有遺
望焉先是君之子泰死君哭之慟既力疾治葬已乃用
書謀於其從子刑部主事恒以其弟豫為後至是豫將
葬君以君治命奉刑部狀及書來以銘請余與君同門
既而同朝相知蓋嘗嘉其節概有可書者銘能無諾乎
君諱嵩字鍾甫葛其氏支庵其所自號世為錫人曾祖
仲良祖文晟父浩由太學生歴知興國永寧二縣終湖
廣按察司經歴以君貴贈文林郎禮科給事中母沈氏
贈孺人繼母田氏封太孺人君幼聰慧好學成童從故
學諭蒿庵俞先生受尚書為經義成章可觀長老見而
稱焉君曰某未讀書何敢言文蓋閉戶誦習者三年同
進讓之十九補郡學生提學御史戴婁二先生皆加器
重凡七試至成化丙午始領鄉薦又五試禮部登弘治
已未進士庚申授行人有事周遼二藩禮成加敏嘗再
疏言事擢禮科給事中先皇帝在位勵精求言君既就
列即感激論事應天尹某不共於職君劾罷之魏國家
衆訟田於民事久且濫君請專官往覈是歲當閱實邊
儲君之薊州諸倉多所釐革還上四事曰謹收納曰禁
饋送曰抑權貴曰清屯種皆切務也未幾命點團營軍
士於是貨免於私役者衆伍恒半虛其弊蓋久而莫敢
昌言之者君倡同事以狀聞兵部尚書華容劉公方圖
覈正得君奏重為稱歎三載考最勑贈封父母妻如制
未幾遷工科右給事中上初改元君上法祖任相納諫
務學四事是冬南京科道官以言事逮至君偕同官論
救甚力既而諸大臣進諫科道繼之蓋忤瑾者以是君
既致仕歸作三宜亭於後圃日手一卷燕坐其中客至
則出然惟詩人徵和經生質疑則喜應之或問國事不
答問郡邑事不答及廷議起廢巡按御史上君名日且
有超擢有勸行者君曰吾言不利於奸得退為幸行焉
用之雖然命下而辭則無及也乃手為請老疏緘寓刑
部曰即有命當以是上未幾病瘧且痞數月而殆是為
癸酉四月二十四日距其生正統戊辰十二月乙丑為
壽六十有六配孺人郁氏子男一人即泰邑庠生女一
人適江隂杜恂孫女二人長適江隂徐毅夫次受同邑
施巽聘豫有女一人受武進黃氏聘君性謹飭瞿瞿蹈
履於流俗中多所自毖待人無少長皆厚以周或不答
不校也居父母喪哀而得禮事繼母如母與弟大梁居
無間言教其弟之子如子恒舉進士今在刑部有官譽
自謂得君教為多兄亡姊寡撫其子各置之所所著詩
文有筠軒錄君墓在龍山㠏&KR2278;之原其葬之日為卒之
明年甲戌十一月二十六日豫邑庠生銘曰官有言路
人有諫姿官哉人哉兹惟其時彼為厲階戾我鑿枘人
哉官哉往蹇來遂禄不可榮乃榮其退人壽幾何言則
不朽視物考年孰與君久斯麓斯干君墓斯安過者式
觀曰惟其人不惟其官
明故中順大夫建昌府知府蘇君墓誌銘
正德甲戌春三月辛卯建昌府知府蘇君介福以疾卒
於官其冢子承芳吾常郡守李侯惟岳長女壻也以其
年秋九月奉君喪歸道京口用書告侯請銘於予予嘗
聞君於君之姻御史中丞王公朝言先是五年君以監
察御史奉勅總督江南粮儲予歸自漕臺一再見君越
三年君得郡南來訪予病中别未久而訃至何忍言銘
然侯之意不可虛也按侯所為狀君諱錫蘇其氏介福
其字别號槐軒世為山東濱州人曾大父某大父某皆
以隱終父瑁膺貢入太學授獲嘉縣學訓導以君貴封
監察御史母鄭氏封孺人君幼穎敏甫十歲見古人詩
詞豪壯者一二讀輙成誦對客歌之有激昂振迅之意
既而侍監察公於獲嘉時吳御史天宏為邑每課試諸
生必召君偕見君所作嘆賞不置成化丙午君與其兄
銓歸補州學生銓有疾君日夕侍湯藥以進伺意所嚮
而寬慰之疾且殆致書獲嘉猶為婉詞曰不如是則重
親驚銓没君哀痛幾絶具物成歛於是嫂田氏少二孤
方襁褓君撫之慈田忘其寡焉居數年監察公休官家
居謂銓既夭尤以高門屬君君求靜地卒業居宿於州
東秦臺者若干年弘治乙卯以書經領鄕薦已未登進
士第授直隸太湖知縣太湖政積弛君初至振以嚴肅
朞而濟以裕再朞而濟以寬其自勵清勤始卒不變居
四年巡按上君治狀召拜山西道監察御史奉命按視
山海等邊關倉儲廐馬稽閱惟謹蓋所至著風裁焉正
德己巳有議革巡撫官者於是君方以才力稱於臺乃
有江南之命蓋其權實視巡撫君毅然當之惟民惟國
不顧權勢厥既廵行蘇松諸郡見其賦繁而弊滋也乃
立調區之法嚴加耗之令宿奸震懾人困稍蘇或以弊
告君曰矯枉必過直吾嘗聞諸古人凡吾所舉蓋以濟
時也他日將不更有濟之者乎聞者說服未幾以母憂
歸既終喪復任擢知建昌府君素著剛明聲民望而畏
之君曰守令同體建昌之民即太湖之民也至郡詢諸
民曰利施之曰害罷之不疑不沮事用和輯郡中民居
櫛比先是屢火君求古人火政為備甚悉其他備預事
多類是撫巡藩臬稱良守焉在官九閱月而病又三月
卒年四十六配譚氏封孺人子男五人長承芳次承學
皆州學生次承訓承志承恩女二長適王恩溥次許聘
王同量君喪至濱以明年乙亥六月某日葬於某山之
原從監察公兆銘曰民有師帥國有紀綱或志其事而
地焉未當當焉而兼其氣孔揚匪力則裕政焉用成烏
乎蘇君以令以守以撫以巡中外閱歴允為才臣地以
成志非君而疇其人胡不永年烏乎蘇君
明故承事郎鄒君墓誌銘
君姓鄒氏諱柷字永章别號松石宋忠公浩九世後有
號南山而鄉稱先生者又若干世有諱暐者號友竹於
君為祖君父曰濂號凝碧母華氏南齊孝子寳之裔友
竹翁嘗七刲股以愈母疾事見王文靖公某所為傳故
君家世稱孝友君生而豐偉有器量甫弱冠凝碧翁以
家事付之遂納交於錫於吳中諸先生長者請聞禮義
之方歸以飭於家政諸先生長者皆樂與之君性好樹
藝故有腴地方數十里君以堤以塹以瀦以溝松杉桑
梓菱芡茭蕖蒔植随地罔有間隙見者謂有古井田遺
意雅愛竒石與松中庭並植焉沈石田氏見之謂曰此
如其人為圖與詩贈之繼而徵賦於雲間錢文通張東
海長洲吳文定暨武進陸宫詹諸公凡得詩若干首故
人稱松石君君故居沈瀆之南塘今徙蠡溪人以君故
稱蠡溪為南塘君事父母孝其喪葬雖細故必檢朱子
家禮而後從事歲時祠及墓祭饋奠畢繼以流涕忠公
墓在武進百里外天順間巡按御史暨郡守繼修之君
皆佐以財力曰此固為後者事也矧有官令敢不是共
先世圖書器物或遺落於人雖重價必求復焉曰是忍
棄之將無不忍者鄒族既蕃有年甚少而為君父祖行
者君執禮必謹家自叔祖母吳以下守節者數人而華
氏惠氏未及旌而死君嘆曰是有國制既不可追矣不
有文章可以圖不朽乎乃請於文定吳公以下諸名能
文者各為立傳謂之四貞一烈與配華居嚴而有禮嘗
得子而夭君年四十三子炫始生華子之君勞以成愛
深得教法外氏中衰君既養舅姑終其身復為封樹以
葬内弟伯仲繼亡遺女四人少曰於我育及長曰於我
嫁嫁皆得其人其最得者為都運張君元之其惠於鄉
貧者病者死者皆被之又嘗取古孝者二十四人贊并
五倫箴刊授蒙士俾之誦習兩承勸分令出粟如數而
辭不受服年逾六十復値有令乃受承事之命有司以
為賢歲鄉飲用書請焉卒辭不赴君忠厚謙遜而勤終
其身手鈔名人詩文雖隆冬不輟其先世及君所自得
者刻而藏焉各若干卷化及童僕亦知退讓近數十里
遇諸塗而却立致恭者必君家人也晩謝家事始就逸
暇所居西為蓉溪東為蠡溪各選勝為亭舘時與賓客
遊之有懷故舊無遠近必貽問焉其巾服履舄不以時
易製當其老也時製復如其少君曰吾固謂當爾其有
恒如此君卒正德九年七月九日距其生宣德壬子九
月五日壽八十有三配華氏母同族也子男一即炫太
學生孫男三俱夭女五長受華某聘其二蔡某其四華
某其季王某君墓鳳凰浜之新阡以卒之年某月某日
葬先期炫奉都運君狀來請銘銘曰古有本富曰惟力
田廸乃孝弟漢科是先偉焉南山出道鄕族後二百年
君繼其躅東陌西塘有蒲有桑或入君里如古井疆惟
君有子出友國士慶澤方將孰謂君死
陸光遠妻成氏墓誌銘
近世士庶人之妻之卒多以孺人稱於銘誌而江之南
尤盛國典命婦封號自一品夫人至孺人凡七稱孺人
者蓋取初命之虚名以崇死者然僣矣知禮者耻之光
遠之世自其始祖宋朝散大夫棠為無錫徐陶望族成
化間䕫州府同知源潔者光遠父也以鄕貢起家綽有
宦績光遠蓋知禮者故稱其妻不曰孺人曰成氏禮
也按狀成諱妙清其族出武進稱夾山成氏祖程父諫
母馮氏年十七歸光遠逮事其太姑及繼姑既而有娣
有子婦皆宜之䕫州君之之官也以蜀道險不以家從
太姑亦與留焉成相光遠以養如䕫州之在侍也久之
聞䕫州疾謂光遠曰盍亟行視乎緩將遺恨焉光遠遂
行比至數日䕫州卒光遠以喪歸成相襄事䕫州有遺
貲光遠當受分成諷之讓叔氏於是始有産平生儉勤
出於天性日鷄鳴起即事紡績及布帛成衣麄鬻精以
為常衣至數澣猶御器非敝不可御弗棄也推其志即
一錢且重費之或謂之吝不辭至於周貧恤喪教子燕
客雖偶乏必勉而共比疾劇呼其子婦若孫訓如其素
卒為正德癸酉十二月二日距其生正統戊辰四月十
日年六十有六子男二長萬安配王氏為廣州府通判
懋之孫萬全配張氏為福建運使元之之姪孫男三九
州聘李&KR0008;女九江聘胡宏女九川聘鄕進士吳鐩女孫
女一聘于封戶部主事成天章子壕光遠卜丙子某月
某日以萬安等葬成於某山之陽光遠善姑布子卿之
術嘗以形論心於予為相知先葬請銘曰吾妻不足以
辱子吾先世多銘於名公卿文在譜者凡若干篇銘吾
妻吾將藉不朽焉予讀錢常山憲狀遂序而銘之常山
其妺之子也銘曰夾山之成徐陶之陸耦嘉維族亦維
德之淑既蕃乃育森其蘭玉乃偕老違夙夫命則然其
疇曰不禄
徐母楊氏墓誌銘
徐母楊氏前鄉貢進士直夫之配也其二子治洽皆太
學生楊教之得母道故以母稱楊無錫望族都憲公叔
璣以文與政望天下母其孫女也其父為太學生士書
娶於王而生母年若干歸直夫直夫江隂梧塍望族名
經其父為中書舍人惟正君之子尚賢成化庚子舉應
天鄕試第三直夫世其文母之始歸也尚賢君已没而
直夫方勤於學家衆至數千指姑薛總内外政母日惟
饋祀是勤侍者曰日有某事聞諸乎母曰有姑在吾何
敢聞姑之與聞也亦以子學故非得已也我於何有直
夫劬於書則慰之少怠又勤之弘治乙卯直夫舉於鄕
為之喜焉勸之進學明年丙辰會試下第為之慰焉勸
之進學及已未罹變為之唁焉勸之進德於是姑薛没
矣母相直夫襄事於禮直夫遘疾卒母哭泣以毁家政
將及焉或以故事告母謝不能惟以成畫授紀綱之僕
而内外肅如也而家業日裕於是二子皆就傅矣母有
戒言必稱直夫稍長俾游邑庠會有例入監並登焉或
曰少未可母曰吾聞太學萃天下士師焉友焉皆於是
乎在雖少可不力乎初徐氏自尚賢之叔荆門知州君
泰舉順天鄕試第一而羣從日趨於文既而尚賢父子
繼舉而夭於科第有缺望焉母出宦族謂士不成名不
啻農失田工商失藝與貲是以若是勤也母蓋婦人之
知義者正德甲戌十一月十一日以疾卒距其生成化
癸巳十一月八日年四十二子男三長即治娶武進叚
氏次即洽娶無錫華氏次沾聘同邑夏氏女二長適趙
鏊次受夏文敬子某聘治與其弟洽等卜卒之又明年
十一月二十五日葬母於砂山之麓合直夫兆先期以
江西參議高君舜穆狀來請銘予與尚賢君同鄕舉故
直夫父執予今見治洽如見其祖與父也於是乎銘銘
曰閨中人兮貞如玉羞饋祀兮共以穆事良人兮不終
身未死兮心從心從兮柰何井寒泉兮無波子成兮乃
死死不媿兮夫子
趙梁伯妻錢氏墓誌銘
正德乙亥四月二十有四日鎮江衛指揮同知趙君梁
伯妻錢氏以疾卒明年丙子十有二月二十有六日梁
伯以其喪葬諸嵩山祖塋之次鄕葬之數日持喻主事
宜之狀介薛襄甫來請銘梁伯過甥也其母於吾母太
淑人為再從姊予知其家之故為詳喻狀出梁伯言不
誣其妻乃叙而銘之錢氏諱貞字貞季其族居湖頭於
無錫為望國初徙圓通然號於人猶曰湖頭惟實者圓
通之望也娶於華而生貞季其行在四長歸梁伯梁伯
名柟其宗出宋盛國公叔黔其族望蓋與錢埒初貞季
入門逮事舅廣洋翁姑過氏稱得婦道凡若干年舅卒
又若干年姑卒貞季喪之皆如禮於是惟實翁卒母華
寡而貧貞季曰盍於我飬謀諸梁伯梁伯從之及卒曰
盍於我葬謀諸梁伯梁伯從之其兄有孤女擇壻以歸
梁伯入貲助賑得今銜里媪或賀貞季貞季曰何故曰
婦以夫貴曷為不賀貞季曰貴不期驕吾是之懼胡賀
之敢當哉既乃勸梁伯益持謙共加之勤儉梁伯罹訟
客於外貞季攝家事者十餘年而田無蕪穢僮僕肅如
也惠施於姻戚隣里君子謂貞季有士之德既子爖夭
家且多故梁伯以為憂貞季曰賦時厥共則無公責産
平厥償則無私怨梁伯方嘉納焉而貞季卒矣貞季生
天順壬午十有一月十有三日享春秋五十有四子男
一人即爖邑庠生娶江隂周氏女三人長適郡庠生錢
世爵次受華某聘次受顧某聘孫男三坤聘常熟錢氏
圻未聘垔聘同邑殷氏孫女一銘曰家有中衰婦無外
事維志之貞乃罔終墜人亦有言懷安敗名我告夫子
永觀厥成家復於故我脩吾婦我母我姑厥有恒度有
年弗延有子弗年我銘以傳貞季氏錢
方母太安人朱氏墓誌銘
太安人朱氏今南京刑部福建司郎中鵬浙江道監察
御史鳳之母也其配為贈禮部主事節庵府君諱麟字
某禮部卒時母年已七十矣於是鵬在禮部鳳為行人
將有臺擢皆以母老乞便養為今官南京遂奉母以居
母體康志適起居甚度見者稱壽居一年得脾疾少間
思家復奉以歸又一年疾病卒卒之明年正德丙子二
月二十有六日鵬等奉以葬合禮部兆頃自為狀介成
主事汝從來請銘按狀母諱清蘇之長洲人其父曰德
明母某氏初母無昆弟父母將擇壻贅焉久之得禮部
禮部崑山人也其父槐庭翁方以學行稱而禮部又英
敏可任事是以與於擇厥既就館母日侍父母月問舅
姑實兼内外之養禮部方從事於仕以例授某州吏目
尋致其事與母歸依槐庭翁母年纔三十亟屏諸飾相
禮部力田治生躬井臼以饁夜事麻枲無間寒暑家於
是乎始樹及子稍長當教母謀諸禮部謂某盍師焉某
盍友焉用嚴勝慈不掩小過禮部嘗謂母曰鵬吾使入
官鳳吾使處家鵬治經鳳不必治經母曰何哉君所謂
經者經以明理家何異於官而可不以理為也鳳既通
經而後治家何不可之有禮部矍然從之命鵬以經授
鳳受習唯謹既而皆知名弘治戊午辛酉繼領鄕薦於
應天正德戊辰同得甲榜人謂方翁知家方母知子母
在家有外姻請見雖甚戚必審乃出凡飲食必祝人謂
母有女德平居恭慎靜密思而後言慮而後動人謂母
有士行方二子偕計而北卒業而南或以勞為母慰母
曰分也不以是戚及並位於朝出入臺省或以榮為母
賀母曰分也不以是忻母當禮部喪蓋衰服三年未嘗
去身鵬以盛暑請少釋母泣曰吾亦知無益死者但盡
吾心耳時以覃恩封今號僉謂命下不可久虚請具嘉
服以拜母泣曰吾忍乎哉吾何急焉而輙釋此也他日
母欲從俗以僧道送禮部葬鵬以禮告諸姑姊解之母
曰兒處我以禮不從何為其從善如此母卒正德丙子
六月三日距其生正統壬戌二月十日壽七十有五子
男二長即鵬娶高氏封安人次即鳳娶范氏女二適張
珮龔天禎孫男二策築俱太學生策娶周氏鄕貢進士
在之女築娶黃氏京衛經歴京之女女四長適庠生梁
金泉州府同知紈之孫次適庠生王同祖石門縣教諭
曰仁之孫次適太學生朱希顔沂州判官彬之子次適
陸九鼎鄕貢進士表之子曾孫男二曰田曰井井聘朱
氏蘇州衛指揮僉事質之孫女女四長許嫁葉廷植文
莊公曾孫也餘尚幼墓在邑馬鞍山馬路口之原銘曰
始舘以義卒嬪以禮子教必經如弗獲已伯出仲處母
心則然聮登並顯吾敢要天釋服拜嘉雖暫不可葬故
從違有子無我稱母以銘斯其稱情後有傳者於是乎
徵
徐永州妻吳孺人墓誌銘
孺人吳氏無錫新塘人大父諒父約皆鄕望母胡氏孺
人生及笄歸永州永州名鼎字惟器江隂梧塍徐氏之
望景高翁長子也孺人歸未幾翁卒獨事姑包氏凡姑
命承之唯謹翁既葬諸子分異永州獨以翁命補諸生
邑庠孺人乃勸永州擇城中僻地為舘延師而學焉孺
人代理庶務小則遂大則咨皆有條叙永州舉於鄕於
是三子者長皆授之經延師益選而厚越數年子圭宏
道同鄕舉越數年子愷援例入監永州屢屈禮部就選
得推官永州孺人居家率諸子事事唯謹越二年孺人
以姑老用書速永州歸養永州曰吾志也而吾妻能先
之所以相吾者於是大矣歸八年姑卒又八年孺人疾
又五年卒是為正德丙子十二月某日距其生某年某
月某日壽七十一子三人長即圭娶斥岸蔣氏蚤世次
即愷娶傘墩陳氏繼無錫楊氏次即宏道娶石橋趙氏
女一人適縣學生王輅孫男六人中孚娶石橋趙氏鑰
聘黃墅夏氏鑄聘古塘王氏夢熊聘同邑湯氏浙江右
布政使新之之孫也夢熊夢麟幼未聘孫女七人一適
國子生同邑趙鈴一適武進學生楊鈞一適無錫吳汝
思一適中書舍人常熟李而遇宗伯石城公子也一適
武進學生鄭軒一許聘同邑夏勲孺人既卒之明年丁
丑十二月十九日永州以子愷等葬繆市東之新阡永
州醇謹有士行予故知也狀來乞銘銘曰敢知家而不
敢與知官家知内而不敢與知外曾謂若人而不如鴱
我思古人不敢階厲兹惟其藏兮無使樵若牧也壊
戶部員外郎陳公配過安人墓誌銘
安人過氏戶部員外郎惺泉陳公配也後公若干年卒
卒之明年正德丁丑某月某日其子表葬焉先期自為
狀介莫如山請銘某與如山皆公門人也如山言如狀
狀於某亦奚以為過為吾母太淑人之族其先淮之和
陽人宋徐王郡馬孟玉自汴都來居世稱黃藻岸過氏
安人祖曰懷玉父曰永母錢氏安人生若干年歸公於
是舅裕軒早世姑錢亦弗及侍侍祖舅耕樂翁及祖姑
姚起居食飲得扶衰之道公為諸生凡若干年始舉於
鄕連捷會試遇疾歸越三年登進士第歴官戶部主事
員外郎凡十年安人皆從之居約克儉稍裕進以禮凡
寓舘必謹内外於舟於輿皆然居京邸鷄鳴戒朝午饋
饌惟謹公考最安人封今號於是公再考陞員外郎參
閱章奏會浙江多逋尚書請命有幹局屬官一人督之
遂以屬公公道得疾比歸疾甚安人率諸子露香夜禱
甚懇數月公卒安人慟且病病已以諸子葬葬已力教
如公在時公弟某先卒遺子若女無所依安人為婚嫁
之或嘆其難安人曰此君子意也吾方媿弗克稱何難
之敢任一僮為商舶觸死有司者將論以故殺商人懼
願以百金為請安人辭焉曰僮死實誤故論過矣言於
有司釋之其知義如此安人卒以正德丙子二月十五
日壽七十有四子男三人長即表娶賈氏次言娶茹氏
次文娶徐氏言文俱早世二婦繼之女四人長適武進
張廷玠次適宜興徐文靖公從子元枤次適同邑張都
運企齋子瑭次適太學生江隂徐紳孫男三仁庠生娶
武進莊氏義娶江隂徐氏孝亦庠生聘武進白氏康敏
公族孫也孫女一許嫁太學生江隂張某曾孫男一才
良女一墓在邑西惠山聽松庵之右合公兆公諱及字
及卒葬年月具前志兹不書銘曰族之貴兮宋戚里受
命服兮從夫子壯且老兮稱有禮于嗟若人士兮士兮
明故劉母張氏墓誌銘
正德乙亥八月十有八日丞無錫縣劉繼仁之母張氏
以疾卒於官舍先是歲二月繼仁督民輸京師其妻董
與其子秉公侍母以居比母卒貧弗克殮令君侯世卿
助以俸錢若干乃克殮越二月繼仁還至淮始聞報哀
慟隕越奔歸即次將以明年丙子正月舟其喪以歸乃
介吾姻前涿守之子張元玉來請銘侯君為之狀初繼
仁考選得山東蒲臺知縣居一年疏論鎮守官奸利事
被逮下詔獄既而事直猶左遷今官繼仁簡質君子也
嘗言某在獄母憂而不怨及出喜而無沮予聞而賢之
乃迎養未幾而遂不禄以死侯君悲之予亦悲之按張
氏涿州胡寧里人年若干歸繼仁父府君鑑為繼室繼
仁府君元配張氏出也時甫四歲母時其食衣無寒無
饑與母在等八歲就外傅朝送之門暮望之閭十八入
州學資之加勤凡若干年至弘治辛酉繼仁舉順天鄕
貢尋遭父喪喪畢卒業太學旬月供饋弗須而備皆自
母紡績以出又八年正德壬申之官蒲臺於是流賊方
擾山東母留於家分俸為養及遷無錫便道省母母命
亟行乃泣請奉以來甫至二月上官以蒲臺聲交檄委
重什八在外母廨居疏食菜羹不知肉味論者謂侯君
以方嚴為政繼仁稱其佐張母繼仁亦惟稱哉母壽六
十有一有男三人繼智繼美繼志與繼仁而四孫男七
人秉公秉彛秉倫秉正秉直秉剛秉純葬以喪歸之年
四月十九日墓在岐溝之原去涿城西南三十五里銘
曰昔令今丞險夷殊方或留或從母㒺不寧母若有言
汝滂我滂曷養弗終而歸其喪于嗟乎張
容春堂後集卷四
