容春堂前集卷十八明邵寳撰
誌銘(十三首)
明故亞中大夫四川布政司右參政加俸一級
郭君墓碣銘
君諱緒字繼業姓郭氏開封之太康人其先蓋出周虢
叔遠莫可考已其居太康則元季時開封通判佑之子
二翁始二翁子曾國初為御史臺治書子在豐行苑馬
寺監正子浩娶王氏生子果六歲而浩卒王刑部郎中
傑女也寡居守節育果以長歴六十餘年以貞節旌果
娶楊氏有子三人君其季也君生七年父母繼沒祖母
王復撫教之君幼端簡沉默提學憲副劉先生昌見而
竒之進為邑庠生君遂勤苦自勵閉戶不出遇歲歉嘗
以所得廩米分給族人與人接莊不可犯成化庚子舉
于鄉明年辛丑連得進士觀工部政有事楚府能禮却
物饋楚王賢之既而授戶部湖廣司主事嘗督運銀二
十萬兩于陜西既給軍而主者以羨告君曰羨以正支
法也歸之藩司弘治戊申陞署員外郎蓋於是監水次
倉者再監馬坊倉者一皆有善聞癸丑實授員外郎時
宣府缺總儲郎中尚書山陽葉公言于吏部疏君名請
陞署郎中奉璽書以往宣府諸鎮歲用粮草不下數百
餘萬每招商則奸豪風聚時有持都臺某書謁者君叱
不得售甲寅實授郎中歸蒞江西司戊午陞雲南布政
司左參議雲南去京師萬餘里君中州人僉謂非宜君
曰分也過家置妻子獨行抵任日事事不弛鶴慶地山
水暴發漂流廬寨君見途號者哺之野暴者瘞之民謂
君仁大理蒙化諸土官侵賦銀數萬蓋久且隱君訪而
追之其分守所至克殄久叛巨盜楊才軰數十人民謂
君義且勇先是迤西有夷曰思六越金沙江界據地若
干里積二十年拒不受撫至辛酉歲勢益猖獗鎮廵合
議以勦請事下公卿議撫之便孝廟重用兵從之有詔
簡藩臬貞毅臣以往乃以君與按察曹副使玉同行旬
餘抵金齒於是盧參將和統軍距所據地二程許而次
遣官持檄往者皆被留不報盧還軍至千崖遇君語其
故且戒勿迫君曰吾受國恩報稱正在此如公言若臣
節何昔蘇武入匈奴十九年尚得生還况此夷非匈奴
比萬一不還亦分内事也或謂君曰蘇君以黑髮去髮
白而還君今白矣將以黑還乎君正色不答是日曹有
疾君單騎從數人行旬日至南甸巖突不可騎乃斬荆
徒步繩挽以登又旬日至一大澤戞都土官以象輿來
君乘之上霧下沙晦淖迷躓而君行愈力又旬日至孟
賴去金沙江僅二舍君茇以次手為檄遣官持過江諭
以朝廷招&KR1880;之意夷人相顧驚曰中國官今亦至此乎
即發夷兵率象馬數萬夜過江抵君所持長槊勁弩露
機刀環之數重有譯者泣走報曰賊刻日且焚殺柰何
久此君曰爾譯雖微者亦世受國恩不以死報乃為間
邪因拔所佩劒指示曰明日我渡江敢復言者斬衆皆
股慄君因賦詩見志思六既見檄諭禍福明甚又聞君
志決即遣其酋長數軰來請聽令及餽土物供具君悉
却去乃奉宣勅榜且與語云云大略先叙其勞次伸其
冤然後責其叛罪思六等聞之皆俯伏泣下請歸侵地
君曰此固我聖天子意也宣言許之皆稽首稱萬歲歡
聲動地因詰盧參將先所使人出以歸君盧曹得君報
馳至則已撤兵歸地受緬書矣是夏五月君歸至會城
鎮廵以下皆極稱與或謂君曰君豈令公後邪何深入
夷中而簡易如此鎮廵以狀聞詔予奏事者官一級餘
功伺覈以錄僉謂君且有殊擢越三年君考六年績道
陞四川督儲參政蜀財賦弊最天下君至甫一歲漸克
濟用松建為蜀極邊内地轉輸勞苦備至率數石而致
一石君建議歲賫米價銀往令以半糴而存其半貴則
米賤則銀惟時酌給省費而便行之果然又一年正德
丙寅始以雲南功加君俸一級丁卯君進萬夀表至京
師因請致仕歸明年戊辰六月十有八日以疾卒距其
生正統乙丑六月七日年六十有四配彭氏湖廣布政
司都事頥之女累封宜人子四人長存心義官先卒次
存恕邑庠生次存志次存性女一適士人耿希龍孫男
二承仕承美女三君所為詩有學吟稿撫夷錄藏於家
君忠確簡儉孚於家達於政予以同官故知之久矣而
臨事不避意氣壯偉復有如金沙之行者古稱士者使
不辱命非君謂邪存恕手錄所聞於君者為狀躬至京
師請予銘及予南歸屢以書速焉予故最君行為銘而
序以先之俾歸刻諸碣君葬太康城西北壩王臺之陽
去祖塋一里而近存志廬其側者三年哭泣之哀聞者
感動銘曰侃侃郭君允維國士自司徒屬遠佐藩使天
子聖眀夷乃爾負(叶)恃其險頑越我江涘維君承詔往
問疆事(叶)君拜稽首有死無貳(叶)君行孔艱(叶)澤左茅
前(叶)胡逆不順彼夷亦人朝聞君言暮歸我地後不今
如無能此濟大哉天威敢貪以功君歸自南兩卒一乘
(叶)稍遷而西亟歸以東老請未幾遽告寢終廬焉銘焉
維君有子廬卧三年銘走千里孝以顯忠子子臣臣我
詞于碣以慰九原(叶)
秦恭人沈氏墓誌銘
秦恭人沈氏故江西右布政使中齋公之配初封安人
再封至今號後中齋公卒若干年其子銳以卒之又明
年某月某日啓公兆合葬焉乃述其行請予銘按沈之
先出烏程至宋逸士遇始徙無錫代有顯人恭人之父
曰澤號順菴娶宋後諸趙氏實生恭人長而歸公公之
先自其父封中憲大夫武昌知府修敬公上至宋少游
先生凡若干世中憲公以文行望州里與順菴世契故
知恭人而聘焉恭人事公由邑庠生領畿薦登進士第
歴官南京兵部主事員外郎郎中武昌建昌知府福建
參政終今官凡若干年蓋勤儉敬慎如一日在南京嘗
請于公迎其舅中憲公暨姑殷安人養于官愛敬兼致
比守武昌以江湖險遠遂辭公而自奉以歸率二娣盡
婦事時公踰四十未有子恭人置妾數人俾侍公公朝
覲還恭人乃育殷恭人疾恭人憂形於色其喪也戚甚
至毁既葬而公之建昌恭人謂建昌山水郡適協中憲
公雅好乃復迎養如南京凡百供具恭人實承之公至
福建十八日而疾作尋遷江西奉萬夀表于途疾復作
遂歸於是中憲公老而康公與二弟日侍側以文字侑
觴豆恭人在中饋猶新婦時也既而中憲公卒公繼之
恭人以其子行事無違禮中憲公葬龍山地狹乃卜惠
山聽松為新阡今墓是也恭人義以處恩親親疎疎各
當其則順菴無後歲春秋墓祭後必及焉其教諸女得
古女則每舉賢孝事諭而歆之居常以朴素自將非大
節令不敢御命服敝衣必綴羡饌必藏恬愉靜重譬之
丈夫類有德君子其諸家政綜理周密又類有材局者
越七十而齒髮如壯至是一疾不起夀七十有四子男
一人即銳邑庠生娶山東參政吳郡毛貞甫女女五人
壻錢稷陸含章過轅楊金華胡端含章故詹事冶齋公簡
子金進士伯和子孫男三濂聘盛武臣女汶聘予女漢
聘四川布政使熊良佐孫女宣聖裔孫孔氏出也銘曰
婦以夫貴賢不以夫賢以夫顯爰有令圖令圖如何為
家作式天夀嘉貞允也弗斁方伯軒軒恭人閑閑與與
翼翼庭無譁言維山有松風遠孔肅我銘恭人告我邦
族
處士西園公墓誌銘
處士西園公於寳為從叔父日寶從仕中外公家居實
長族人邑大夫聞有負公租者欲為督之公辭以義比
歲荒當免稅命多其數公辭以法鄉飲酒禮請賓焉公
辭以德上官至謝不敢見有強之見者曰珍重父老有
何云則對曰某老矣幸有從子為國驅馳某與子若孫
采山釣水歌誦詩書不啻足矣何云之有曰是囂囂者
無乃為矯歟曰某野人不知矯亦不能也其人敬謝鄉
人愈益重公寳方恃公以免家慮而公忽不起矣蓋正
德四年十一月五日也於是寳方休致歸訃聞于途慟
哭之餘既以不與歛為恨而猶幸葬之及會也昔寶幼
學時公嘗慷慨執寳手曰吾祖積德久而今得汝汝將
何以副之寳謹謝不敏退而感奮蓋為教甚厚今且老
矣而猶夫人也每以是媿公公之葬也非寳為銘而誰
為之邪公幼穎敏依其舅氏於閭江從李絅菴先生學
博洽書史能為啓劄詩詞既而補邑庠生終歲謝去而
讀誦如故對賓客道古今事亹亹不已至究其悉皆出
諸胸中未嘗剿一語於人性尚簡朴偉貎長軀巾葛衣
布乘小舟過山郭瓢飲缶歌或笑其陋公若弗聞也間
當輸料京師或欲代行將不利於公公毅然挾一童竟
往往數月畢事還因得歴覽國都形勝及山川險阻乃
益好隱日行田間與野老相周旋居常不飲飲不醉不
止當其興發高歌杜子數詩擊節自賞導客和之音調
悲壯聞者知其為公也錢希翁先生懷抱古學落落鄉
里中公常延致君子樓愛敬數年如一日嘗謂其子珠
璣曰師非但理會文史凡一言行皆學也汝於希翁當
知所事矣其教子業進士先珠次璣皆以事奪乃教其
孫烈烈夭始及勳勲静重有受公深屬焉君子謂公之
教猶古人之學得勿忘勿助之義云公之高祖仲容府
君寳五世祖也國初以試知州歴刑曹事曾祖伯完祖
公禮父廷章三府君皆有隱行廷章號静菴未老而病
公為幹蠱以振其家卒而禮葬事母吳安人能忠養母
年七十公盛燕畢數日而卒葬之如其父至是公病遣
命儉葬無事佛且申古人家于喪之戒蓋素志也公諱
濂字惟澄晩號西園逸民夀六十七配過氏宋徐王郡
馬孟玉後子二人即珠璣孫四人烈蚤世勲熊熙卒之
明年庚午十二月某日珠璣穆卜吉葬公聽松先塋從
靜菴公兆塾賓周君仲章既狀其事寶乃參考而為銘
曰壺觴在右琴瑟在左嘐嘐古人何有於我晩學為圃
手不釋書登高放歌微醉之餘丘園是甘不至偃室身
無事勞心有德逸生曰逸民沒書于碑凡百鄉人敬而
觀之
故東畊翁配過孺人墓誌銘
孺人姓過氏吾母太淑人長姊也過在宋有徐王郡馬
曰孟玉者自汴來居于錫歴元至國朝為鄉巨族我外
祖時明府君尤稱樸厚配周孺人生孺人笄而歸楊氏
為東畊翁配東畊諱旻字日初輸粟受仕服先孺人三
年卒其葬也寳實為誌孺人之行蓋附今將啟而合葬
其子槩等復以誌屬寶孺人於寳為從母幼撫長訓有
母德焉悲慟之餘謹掇前誌所未及者序而刻之初孺
人在室端慧恭謹識字知道理爲父母鍾愛歸楊時資
裝之盛甲它族孺人不以驕於是楊方中衰孺人實相
東畊克復故業東畊好賓客孺人曲承之曰茗則茗曰
饌則饌曰醴則醴甚至先意從事蓋數十年如一日比
其子知學朋游日廣孺人舘而禮焉如初子長有孫其
為禮也不衰周孺人老而好談孺人每迎養于家輙致
里媪日與周旋蓋其性篤於孝如此女適成氏者寡而
無居孺人曰盍我焉歸既而曰盍鄰於我遂遷而鄰焉
識者謂之知義其恒事不書亦不勝書也孺人卒於正
德辛未四月二十有五日距其生宣德乙卯七月二日
為夀七十有七子男二人長即槩義官娶過氏繼趙氏
次楷娶殷氏女一適成瓉孫男二淮邑庠生娶高氏汴
聘過氏女四人長歸邑庠生莫同次歸陸術次聘于張
琳次聘于朱遷墓在龍山河滸之原以壬申十月四日
葬銘曰夫幹父蠱婦作家貞施于孫子永享厥成後有
顯者於是乎徵之
明故戶部郎中致仕進階中議大夫郝君墓誌
銘
成化丁未予在河南始識郝君世瞻因得其歴履繼讀
其所謂流芳集者於其世系蓋盡得之及入戶部追檢
故籍又得君治行之略於是自徵前聞不誣幸君未老
尚可起而凶問至矣予方悼君而其子文寀奉翰林典
籍夏君狀來以銘請予不得辭也君諱冕字世瞻舉天
順庚辰進士授南京戶部主事丁内艱服闋改戶部進
員外郎郎中前後若干年以父工部公老移疾歸養又
五年遂乞致仕用詔恩進階中議大夫初君既分俸以
有弟例不得終養故用疾告及致仕年纔四十有七人
皆風君再出而君固泊然終身嘗曰吾家自校書府君
學于元中丞馬公得其指授儒業相承至于令舊矣其
忍弗繼乃修治先塋申祠堂禮式又編刻遺文為流芳
集以傳一時諸子感發向學者軰出君力行仁厚撫二
幼弟成長讓以故業且悉所有周其姻族凡值大饑者
一中饑者三皆免於病人謂君有餘政焉嘗為集賢廳
以延賓客燕坐終日而無怠容或選勝登臨壺觴自隨
風致散逸若不知有家累者予昔所得悉與夏狀合君
在戶部稽閱精勤經畫通敏三考三最成化間嘗奉勅
督漕北河及省賑畿内諸郡所至有聲最後督運遼東
軍儲尤著風力其所建白論救荒論流民論邊備疏凡
五上事凡若干條皆切時宜多見施行君治行夏狀所
列在故籍可考也君為汝寧光州望族系出元文忠公
經傳三世有諱興者元樞密院檢書郎為君曾祖祖仲
賢贈兵部右侍郎父璜以進士累官南京工部左侍郎
母某氏累封淑人君配張氏福建參議雄之女累封宜
人予男三長文宇義授承事郎次即文寀州學生次文
容光山縣學生女九嫁者六壻為州學生舒敏德史臣
盧鳳羽林衞指揮使高澤安陸州吏目徐渭義官胡士
竒未嫁者三張芳熊美陳某其壻也孫男五鑄鏡鏞鈞
銑女二君夀六十有二卒於弘治戊午十二月五日明
年三月某日葬州城東謝靈橋西先塋之次君嘗至工
部公墓下拜且哭已謂文寀曰它日植松柏當如此明
日君卒夏狀云銘曰不終于官終養于親孰謂能子而
不能臣觀仕于初可以要久用養效勞寧不兼有浮光
之墟從先大夫所未畢者貽厥後圖沒而有知公其慰
夫
大明唐府蓬萊郡主墓碣銘
予昔為許嘗聞唐府蓬萊郡主儀賓莊君之賢于豫山
先生張君文粹時君方為裕州諸生厥既成禮而賢益
彰於予有文字之交焉頃以主卒且葬請表于予予讀
今南京戶部左侍郎前國子祭酒王公某之銘及君所
自為蓋文而重歎夫主之賢也顧病餘荒落未能執筆
以書而君請益勤乃最王誌之所書者而詩之俾篆于
碣其詩曰古有女則方策以陳隳自貴富不自賤貧惟
古之志婉婉令人婉婉令人唐王之女帝有殊恩錫郡
作主有養克孝有祀克撫有瑟有琴關雎之風亦有書
數以佐女紅歲朝月謁誕慶忌哭王曰賢哉維古貞淑
二十九年抱疾以終國賓哀慟上感睿衷厥葬疇銘國
子祭酒載徵表詞我則何有墓前有石嘉號以題終古
是圖刻我銘詩
仲父怡閒府君墓誌銘
怡閒府君先考贈奉直大夫許州知州純和公之弟其
母為吾祖母楊孺人其所生母曰許侍吾祖考三益公
生府君九年而公卒又八年娶于朱朱吾曾祖母族也
於是寳既孤學且仕凡二十餘年府君亦四遷厥居乃
復于故中以朱喪再娶方氏年五十九卒正德改元正
月七日也寳以浙憲之命得過家視含焉朱兆侵於鄰
故終喪而未克葬今寶還自京師侵地復歸乃與其子
賓卜今年八月一日厝於先塋穆位禮也惟府君承世
德後性坦逸不事事家雖屢空惟用酒自慰然習見内
外家法恒自矜重小弗如意輙發激昂語竟亦無他故
鄉之君子為之號曰怡閒云府君諱潤其字惟澤子一
人即賓一女許嫁談某俱方出吾卲世系具世諜兹不
叙銘曰泝而上世盛德盛有衰此其極過知仁詘乃信
慶惡在後之人
成世華妻楊氏墓誌銘
楊氏年二十三歸永康丞成君之仲子世華為繼室十
有八年而寡又十有八年以疾卒年五十八世華前室
之子二伯瀚仲浩浩後其伯父世榮世榮世華繼亡而
家衰二子各依其婦黨以居楊一子不育有一女幼既
除喪或謂楊盍就子居乎楊曰子可從也婦之黨不可
依也然則莫若從父曰父可從也夫之宗不可廢也廼
僦其父之鄰之屋獨與一老嫗居歲時設世華主奠酒
饌哭盡哀召姻戚餕以為常有訪舊者必之楊榛椇之
問不缺女長贅孟氏子侃為壻乃益修整為内外規而
今已矣楊具四德而德容雅著初寡時有欲奪其志者
用間探其意知不可乃已久之貞聞益起君子謂貞而
存宗於女節為難世華屬纊未諒楊之終僅以田百畆
贍焉今用以葬葬之日為卒之又明年十有一月甲申
墓在龍山之原從世華兆楊父東畊翁諱旻字日初母
過氏宋徐王郡馬孟玉後予母太淑人姊也銘曰慎厥
從以存厥宗維貞始終吁嗟楊乎其起於紀叔姬之風
乎
卲烈壙誌銘
烈吾從父西園翁之孫翁二子伯曰珠字國臣仲曰璣
字國政國臣娶于王四十未有予國政娶過氏乃生烈
翁命後之烈丰姿秀爽而性尤沉静年十二入邑庠為
附學生越七年既加冠益知向學游于南沙莫君之館
師其族叔祖平野君日課有進不數月忽暴病以歿正
德丙寅六月廿二日也年止十九論者謂巫誣醫誤雖
然亦其命也夫烈冠時予為制字曰以楊聘今黎平太
守企齋張公之女將歸焉而不及遂烏乎悲哉西園翁
卜地南塘九里鋪北以卒之年十月十六日以長殤葬
禮也予在浙始聞烈病亟使人問焉至則屬纊矣既得
訃予哭之慟今其葬也為銘俾刻之銘曰世德之家宜
蕃厥孫烈乃殤矣異于前聞匪聞則謬數也莫究巫邪
醫邪予誰咎邪
萊陽于婦高氏貞烈碑銘(并序)
辛未之盜起自覇州奔突于近藩歲十一月東至萊陽
大肆焚戮于婦高氏以不受汚及其幼兒皆被殺當是
時吏以威屈士民以脅從婦若女以偪辱者往往是也
雖然吏以守死士民以敵死婦若女以拒死者亦時有
之高氏其一也於是予兼憲節視漕師河上每得之傳
報則嘆以為三綱為國之本今當倉卒流離而其不可
解於人心者乃如此盜其不足平也矣盜其不足平也
矣既而盜平御史具死者名以聞禮官請上命吏有贈
有蔭士民有䘏有復婦若女有旌有祠具著之令比予
南歸見吾邑丞于世用與之道其故則知高為世用之
妻蓋其所以刑之者素矣既而世用以祠成請文于碑
乃為叙次其事繫之以詩詩曰高哉于門為貞烈作帝
渙大號顧是旡怍貞烈謂誰于矦之婦保身如玉乃罹
刀斧刀斧可加身不可辱呱呱者兒臨刃以哭賊有甘
言繼以甚威我心匪石百折不墮賊也我仇死實吾所
須臾苟生義則不可御史上疏貞烈是嘉百寮傾聽帝
曰咨嗟國有舊章司存宗伯厥典弗殊曷揚以白既作
之門復建之祠往來聚觀以歲以峕妻道如臣夫道如
父鼎立三綱匪今自古新門在閭新祠在里我銘在碑
傳者國史
明贈承德郎南京戶部主事陳君墓碣銘
贈承德郎南京戶部主事陳君以弘治辛亥卒其明年
壬子葬其配葉氏祔越十有七年乙丑其子墀舉進士
又七年正德辛未墀歴東筦知縣遷南京戶部主事以
詔恩贈君如其官階葉氏贈安人墀始請于南京國子
祭酒王先生思獻誌而納諸墓焉至是以題名之碣未
有所刻則來請文按王誌君諱爟字文政別號果菴陳
其氏福之閩人世以文學顯祖週以某子貴封監察御
史父叔剛以御史與修宣廟實錄陞翰林侍讀其伯子
煒累官浙江左布政使其季君也侍讀公卒時君方三
歲嫡母林氏暨生母林氏鞠育以長從長樂陳思懋氏
受春秋為舉子業於是布政君方仕于朝君獨侍母居
業以弗卒君内承母歡外理家事歲時祭祀外慶弔往
復周致而裕且能推所有以周姻族之貧者母病肺喘
君躬進湯藥惟謹比卒哀以襄事時布政君以江西按
察使奔喪歸里有産奪于閭右者將謀以歸之君曰彼
力奪而産吾乘而利焉其與幾何吾不是義吾兄其受
諸尋復諭閭右俾還所奪有行戍者暴死於逆旅其黨
誣其主人無以自白君曰冤哉冤哉吾目擊焉而不為
之白誰為之白者乃以其情告諸部使者不卒誣而去
君素温厚端慤見者知為德人而義激於衷是非明斷
乃有如此者家故以貲長賦其里里中十年更籍君以
某官令與焉戸而平之衆謂之允晩以家指日蕃布政
君命之析君從之謂兄廉於官弟敢以分弗讓讓而后
取率損其分焉篤教于墀墀舉于鄉而屢不利禮部君
曰學也何尤比成名而君卒知者惜之君為別墅於義
江之滸時與諸能詩者觴咏其中今其鄉傳野航漁唱
集者其詩也君夀五十四有子一人即墀今為南京戶
部署郎中女子二人長歸林錠次林廷植孫男二朝銓
朝錧女二曾孫男一邦源君墓閩藍利石人山之原葉
安人祔而碣不書禮也安人與君同邑其祖某嘗為南
海簿父某母某氏其歸陳逮事二姑及佐君襄其大事
其卒先君六年年五十詳具内翰董君文玉所為誌銘
曰卒以士葬以士銘以贈官維君有子子有令圖上施
不孤其始自今贈以大夫表以大夫君有恒德我銘不
誣
明故奉政大夫贑州府同知張君墓誌銘
君諱瓛字孔圭自號慎菴姓張氏其先河北人在中唐
有曰文昭者徙中州至宋南渡時有諱晟者以直秘書
扈從遂家建安之南村晟以上世有顯仕元末有諱信
者以避寇遷浦城縣南既而卜築回龍山陽今所居是
也信子子榮生永永沉邃偉特博通書史國初有司兩
以隱逸應詔皆不就其卒也楊文敏公銘焉子四人長
善舉永樂辛丑進士歴官監察御史其季冕娶于某生
君君幼警敏隱逸公命監察公教之十有一年游邑庠
即問聖賢行已之要于師師異而禮之弱冠應鄉試年
二十七貢而升諸禮部卒業南雍成化庚子舉應天高
第又屢不利禮部丁未試吏部簡授江西贑州府推官
時汀韶寇大侵贑境因以饑疫民死徙殆盡君持檄走
諸邑治其溝城存徠周䘏以全其人瑞金石城二縣故
無城城自君始當是時君力為規勸且屢請發帑於上
語甚切至蓋活者數萬人既又重逃復之典權婚嫁之
宜申掩埋之令稽古荒政而加敏惠焉其治刑尤加意
疑獄他郡獄未具者亦多移蒞於君有俠民金伸誣告
死罪轉引二十餘人獄死者過半君得其情亟白于錄
囚使者釋其未死者七人君在官前後平反死刑四十
餘人雪流以下者不可勝紀九載秩滿會贑缺同知遂
以擢君君職清戎清戎某御史方以苛察繩下虐及無
辜君抗言無隱情屢見牴弗顧既而嘆曰吾不能殃民
以奉人而靦顔於位退不猶愈乎即移疾請致其事疏
發三日遂行於是君苦煩熱舟行至廬陵病病七日不
起弘治己未七月十有六日也君性孝友以禄不逮父
養養母曾氏甚謹與諸兄處愛不忘規自奉約而急於
周人外重内剛不以佞奪而理棼修墜衆以為難君裕
如也嘗集古格言為世訓一卷所著詩文有慎菴小稿
六卷錦江雜咏四卷藏于家君生正統丙寅正月三日
卒時年五十四娶蘇氏繼彭氏子男六人長桂次槐次
鳳次鵾次鵬次鶴鵬辛未進士今為戶部主事君墓在
邑城西綿溪之原葬以卒之明年壬戌四月二日于今
十有四年矣而銘石尚虚鵬以予與君同應天舉手錄
君行泣拜以請予已酉歲視學至贑贑之人尚有道君
遺事者於鵬所述蓋符焉銘曰南閩之彦舉于南畿有
官佐郡嶺北是治九載當最即遷乃倅曾幾何時一辭
以退用未盡君君志則遂其所未遂有子以承廷揚署
列嘉績用成君有遺德於是乎徵我刻兹銘
蒿菴俞先生壙銘
孝大志養先生以之曾閔遐矣先生我師彼士衣冠謂
義而利先生介如進德有地豈不願忠吾養未終再輟
仕籍式歸于東昔在陽城用孝為教微城猶興學古之
效古有謨訓曰書春秋孰弗章句鮮為道謀經序蒸乂
傳稱錫類先生終身聖賢與對生事既畢歸全是圖從
親九原庶幾慰夫士舉師司義歸禮葬是謂歸全請以
銘壙
容春堂前集卷十八
