容春堂後集卷八明邵寳撰
祝文(二首)祭文(四首)
建家廟告文
孝玄孫寳敢告寳勉建家廟于正寝東南謹卜八月二
十八日上梁是日以新贈官階易書我祖考考二府君
神主伺新室奉安敢用告知謹告
家廟成遷主奉安告文
維正德十年歲次乙亥十月甲申朔越二日己酉孝玄
孫通議大夫戶部左侍郎寳謹以特羊庶羞之儀敢昭
告于顯高祖考叔安處士府君顯高祖妣孫氏安人顯
曾祖考存一處士府君顯曾祖妣朱氏安人顯祖考贈
通議大夫都察院右副都御史三益府君顯祖妣贈淑
人楊氏顯考贈許州知州加通議大夫都察院右副都
御史純和府君曰某徼福于我祖考致位内外二品頃
因遷徙不常祠祀之禮缺然未舉今旣定居冉涇舊第
乃於正寝東南建家廟四楹如皇朝之典中祀我高曾
祖考四代如小宗之制其間序次儀章參酌古今歸于
禮義卽日新宫考成謹奉神主各安厥位繼自今歲時
月朔以享以薦祖考其時歆之尚饗
祭陸士弘文
某辱君友三十餘年自鄉達於朝易地而無胥斁自壮
至於艾易時而無胥愆蓋君之精確有以起吾之惰而
吾之朴直亦有以濟君之偏白鹿之期旣不可副南康
之銜乃執筆以表乎青山之阡烏乎傷哉某也歸養以
來病起居間絃歌朝夕與物周旋凡吾志之未畢于天
下者思古人而我獲憑文章以自宣追念疇昔時用慨
然聞君之葬不能往會薄奠告哀有淚如泉尚饗
祭先師文正公文
正德丙子七月己亥少師兼太子太師吏部尚書華蓋
殿大學士致仕西涯先生李公薨於京第越三十有九
日八月戊寅晦門生邵寳聞訃於汪司業器之旣為位
寝哭三日又十三日九月甲午謹具瓣香束帛遣家人
寧奔奠于几筵之下力疾陳詞跽授寧以致之烏乎哀
哉先生已矣今歲何歲惟先生壽七十寳嘗為辭祝之
願其耋且期以至無疆而不意遽至此也今日何日旦
夕企望復書且至而不意其遽聞此也烏乎哀哉昔在
壬申寳初請養先生難之寳曰寳之情先生所知也古
人以知已進今非知已不能退先生其謂寳何不荅未
幾再請得省視歸先生謂曰汝年尚強或可再至吾老
矣恐不及見耳寳時雖聞此言然自度再見無期悲慘
而别旣歸復請得侍養之命先生致政後貽寳書曰鄉
見孫九峰言國賢行時不欲顯言别去此情此誼亦可
與知者道也寳之心先生固知之今果然矣烏乎哀哉
先生於天下有默旋弘濟之功有允孚中立之德有大
雅振古之言古稱三不朽者先生兼之先生我師而能
成我所以生處我所以為食蓋有罔極之恩焉昌黎所
謂傳道授業解惑三者先生皆有意於不肖或遠或近
或合或離無非教者而寳未之能承也蓋至于今慚負
方切而先生已矣𦕈哉我躬旣病而衰未耆而老及之
誠有如今日者烏乎哀哉昔蘇子瞻祭歐陽子其言曰
上為天下慟下以哭吾私寳於先生亦云雖然寳愚且
逖敢慟而不敢陳重華之詞敢哭而不敢擬尼父之誄
北向長號有淚如水惟先生鍳之
祭司馬東山公文
維正德十一年歲次丙子十月己酉朔越七日乙邜戶
部左侍郎侍養前戶部郎中無錫邵某謹寓香帛果脯
之奠哭祭于故兵部尚書前戶部左侍郎東山先生劉
公曰烏乎哀哉今年之秋月仲二十一日聞公訃于黎
典寳越八日聞涯翁訃于汪司成涯翁吾師也公於吾
亦有師道焉今皆已矣烏乎哀哉某戊辰别公於湖南
於今九年壬申别涯翁於京師於今五年公老不起某
母老亦不能起於公於涯翁計皆無可見之日然每一
念慮舉措未嘗不馳意於京師於湖南以為公聞之此
必我然也此必我異也或以心興或以心戒而今已矣
烏乎哀哉公生八十年仕者四十餘年始自湖南發解
第一登進士改庶吉士讀中秘書久之慨然欲以事功
自見請就部選居本兵地者十餘年時權貴者薦公為
亞卿公力辭忤其意禍且不測遂自請補外以去遲廻
閩廣浙三藩又數年以治河召為御史中丞為同事者
所忌功成僅轉戶部亞卿又數年請老得予告以去未
幾起鎮兩廣召入為大司馬先帝聖明獨知公於諸卿
間委以腹心將圖更化明良相遇可謂千載一時而宮
車晏駕公請明農歸無幾時内宄外奸合謀搆公逮公
於家下之詔獄將置死地甘肅之戍亦阽危矣旣還數
年乃卒惟天惟祖宗所以佑忠賢以存國紀者於是乎
在數年以來凡朝廷有大任使大議論輿論必歸於公
公今已矣烏乎哀哉某識公最晩吾師涯翁公友也某
嘗問公於涯翁翁曰與物無競臨事敢為東山有之及
某侍公謀議而觀其施行大抵務在曲成而不失其正
惓惓接引於某亹亹不倦此吾所謂有師道者今則已
矣烏乎哀哉公昔被逮寳以周易筮之遇晉曰康侯用
錫馬蕃庶書日三接當是時蓋未知其占所告也由今
觀之公受知先帝禮遇隆矣雖權奸害之而公之所得
者固無損也免戍復官考終正寝此其兆乎論者曰然
其然乎其不然乎不必論也洞庭漫漫南極蒼梧一雲
萬里公之未卒蓋有懷而不敢言者久矣某東海病人
也西望東山莫知所在寓詞一奠竊附絮酒之義惟公
鍳之尚饗
祭徐東之文
維正德十有二年歲次丁丑六月乙巳朔越十有三日
丁巳戶部左侍郎侍養無錫邵某謹具時羞之奠遣家
人壽致祭于故上高訓導吾友徐君東之之靈曰烏乎
嗟我與君早則相聞晩乃相與義形於詞有贈有處久
要不忘平生之語宦學游從君知己者比病閒居君數
慰予時往歲來五閱寒暑手書繼言今纔月許夫何訃
音遽至吾所江湖淼茫時方暑雨我酌我泉先我芳醑
弔君未能徘徊溪渚尚饗
容春堂後集卷八
