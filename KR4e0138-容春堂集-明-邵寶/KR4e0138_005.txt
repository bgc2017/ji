容春堂前集卷五明邵寶撰
五言絶句(三十七首)
匏翁東莊雜咏
東城
有圃城東偏石梁度幽徑隠然見東城不見東山勝
竹田
楚雲夢瀟湘衞水歌淇澳吳城有竹田亦有人如玉
南港
南渡通西湖晩多漁艇宿人家深樹中青煙起茅屋
桑洲
汲溪灌桑樹葉多蠶亦稠衣被盡天下美哉真此洲
全真館
何處適餘興尋師談道經隔橋雲滿屋鐘磬晩泠泠
耕息軒
隴上閱耕罷北牎清臥風豳詩讀未了夢已見周公
鶴洞
老鶴愛雲栖石洞自天鑿秋風時一聲飛雲散寥廓
朱櫻徑
葉間綴朱實實落綠成隂一步還一摘不知苔徑深
曲池
曲池如曲江水清花可憐池上木芙蓉紅映池中蓮
題畫
日暮風雨惡咫尺不可去危橋下馬過猶勝無橋處
湖上口占二首
不到西湖上于今二十年相逢多白髮山色只如前
又
畫船入西湖風光正春暮指點兩峰雲先尋岳王墓
松下作二首
泉流古松下松影流不去時方望雲霓誰留卧龍住
又
孤笛横秋江一聲山月白蘆花起天風蕭瑟溪南北
題畫二首
銀河天上來不復上天去千載乘槎人應迷問津處
又
偶來坐松下愛此流泉聲雲山隔遙浦悠然空復情
春江曲
春色將歸去江南草正新南風亦何意偏腦欲歸人
有待
芳洲草青青雲水半吞吐前船已過湖還聽後船櫓
寄吳嗣業
茶香鄰酒國知味各稱仙何日攜茶具雲山共我泉
題文徵明畫
于畫見書法蕭然無滯情君看片石畔叢竹忽生生
雨過獨坐
暑雨過不盡斜陽穿濕雲雷聲近還遠隠隠隔江聞
為錢忠言題畫
偶艤北來櫂淮隂聽晩鐘明朝渡江去秋浦采芙蓉
和溪為程進士賦
家住萬山中雲峰翠幾重東山朝日出望見海霞紅
集句
不寐
清風何飄颻左盻澄江湘天高萬物肅松柏鬱芒芒通
波激柱渚大道夷且長願為雙鳴鶴施翮起高翔
遇王參政汝言
蘭澤多芳草引領遙相晞河漢清且淺愁思當告誰我
有一尊酒客從遠方來臨河濯長纓樂飲不知疲努力
崇明德餘光照我衣
述懷
東園桃與李白日忽蹉跎左右珮雙璜徙倚引芳柯寒
衣欲誰待春風扇微和齊心同所願結根太山阿
有所思
蘭榮一何晩向風長嘆息褰裳欲從之磷磷水中石西
遊咸陽中入道逢深識駕鴻乘紫煙高舉振六翮
聞時事有感集李四首
松柏本孤直翠綠如芙蓉獨立自蕭飋楚山邈千重安
知天漢上乘雲駕輕鴻沈嘆終永夕世無洗耳翁
又
吾衰竟誰陳焉得偶君子倚樓青雲端千春隔江水大
雅思文王行行未能已鸑鷟有時鳴雄斷自天啟
又
長鯨正崔嵬世路有屈曲自挾兩青龍揮手折若木沿
芳劇春洲鳳饑不啄粟樓船幾時迴秋露白如玉
又
明月出海底迴風送天聲寶劒雙蛟龍虚步躡太清雲
卧遊八極三公運權衡努力保霜雪羣才屬休明
舟中懷李方伯惟誠集杜二絶
老去才難盡秋天憶射雕白鷗波浩蕩寒水不成潮
又
海内知名士如公復幾人千秋一拭淚鼓柂視青旻
容春堂前集卷五
