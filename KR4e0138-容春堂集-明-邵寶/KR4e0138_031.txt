容春堂後集卷十明邵寶撰
五言絶(十九首)五言律(七十八首)五言排律(一首)
容春軒六詠
瞻尼壇(精舍東有亭奉先聖孔子畫像前植杏樹為壇其下)
畫裏瞻尼父庭前卽杏壇春風吹綠樹真作泗濱看
擬渠井(壇之西有地一方畫為井田之形藝蘭蕙諸香草)
橫渠復古心紙上聊云爾我畫我中庭亦復横渠紙
先春臺(浙人貽紅梅一株與故有白梅對植庭下臺以數石)
兩樹分紅白同然見復心開花還結子吾道古猶今
晩秋圃(精舍西樊地種菊)
秋菊有黃花有朱亦有素靖節醉東籬為識花心故
黿峯庭(黿山石一樹精舍前竒而不怪通而不巧)
萬古水中山一峯山下石古貎獨蒼然不受風濤蝕
鐘石沼(二石自湖口上鐘山携歸置之盆池其一㠝屼其一穹窿)
石鐘以聲名無聲安取此風水月明中我憶東坡子
題扇贈趙宅之
苦熱思高眺王孫勝有樓城隂連塔影山月入溪流
顯上人送茶題扇荅之
祛暑方靜坐茶來清我心銅槃小泉石綠樹一堂深
聞歌(二首)
久不聞山歌南風五月多牧童呼伴侣吹笛下西坡
久不聞水歌溪上夜如何一聲長復短隱隠度烟波
書國臣扇
有物能生風如雲起太空颯然凉似水人在玉堂中
題國英扇
看竹不問主聽松還對僧山中春欲暮此興復誰曾
得月為星士作
與客講虛中明月照我懷懷中亦有月元從天上來
題琴泉
手弄朱絲絃音從太古傳山中無和者幽澗落寒泉
伯川以生日詩來口占代柬
謝客不謝詩謝詩應太俗笑舞老萊衣高歌對慈竹
中秋日許東廬過我至晩乃固辭去口占一絶
君因賞月來賞心不賞月一夜冉涇船千古王猷雪
為張雲邱題畫用其韻
夢裏詩情遠閒中筆力長雲邱本孤絶更愛竹風凉
知微病口占問之
秋雨山僧病經旬我不來夜來來老圃報我桂花開
贈吳鷹揚
湖上初逢地城中再會年白頭今老矣青眼故依然
寒日齋居次見素公韻
供茶須地栗(卽野茡薺北方有之)和藥謝天麻山鳥投風樹江鷗
避雪沙近招醪飲薄遠劄絹封斜深巷臨涇曲絃歌自
一家
送李白夫(白夫還自應天同考訪予草堂詩以贈之東山謂司馬劉公公嘗有書附)
(白夫見貽故云)
他日蘭溪上相知尚未深東山千里夢南國兩年心長
路看孤劒高枝待上林朱絃寥落久三嘆對希音
祠山廟火詩以吊之兼慰孔道士
古廟前朝建咸淳紀在碑千金未足惜一火竟堪悲回
禄增隣戒嘉平罷里祠羽人愁且病風雨夜何其
送浦文玉會試
雪色照行李江帆影碧空壮懷離别外長策對揚中風
轉扶搖上星廻斗柄東濟時公等在吾道付冥鴻
送劉介夫四川提學
蜀道兵戈後君行為作人冬深方度臘江遠故從岷鐘
鼓堂壇曙旌旗道路春錦川明似鏡天與照風神
慈夀為林鎮江賦
名郡臨江表思歸未得歸遙持揚子水劇舞老萊衣秋
壁寒逾峻春陽遠更暉徵黃仍漢典重誥到慈闈
元日試筆荅浦文玉
輕著風吹柳深將雨裛花詩筒春有草硯滴海無涯歷
紀還元日車書正一家晴洲堪共眺新水荻生芽
明日疊前韻
秀句傳新歲應知筆夢花昏初廻斗柄春已遍天涯有
客真徐孺多書豈鄴家朝來看草色隱隱在根芽
東廬見過
客從寒日至下榻對梅花它夜月千里伊人水一涯病
懷違酒社老興託詩家再過須為約春茶漸有芽
又用韻柬南沙
有風門獨掩寒徑久無花客舫維城角吾廬傍水涯閒
將尋奕者靜復謝禪家茗碗何堪供山童掘笋芽
送陳嚴州嘉言
舊守持新節江邊問睦州春星觀雨駕秋水濟川舟風
瀨迎騶騎雲山帶驛樓范公公所慕到處得追遊(嘉言前守)
(饒州)
贈余鴻賓
晩領儒官檄真成闕里遊諸生今復魯吾道故從周凍
雨隨春作凉雲接海浮古松看挺拔應待棟梁求
文玉送雙蓮有詩將之次韻為荅(二首)
水國秋風早雙蓮若為携對時占舉首觀物興思齊茹
苦辭熊膽行空信馬蹄相看清露溢仙掌不湏梯
投我清心物筠籠故故携如聞歌和越真解味忘齊甘
露分松頂香風逐駿蹄高登飡沆瀣從此是階梯
秋蓮走筆荅文玉
秋蓮如晩子應有物持携雙玉價難並群珠數已齊色
鮮浮露羽香遠逐風蹄太液九天上朝來何處梯
謝生荔次友人
有客傳閩荔懷君我更携時和成地勝物論待人齊蜜
薦連龍眼塵封謝馬蹄因思南極貢航海復山梯
聞東所訃
東所不可作其如海月何百年清靜坐一日激昂歌夜
雨梅山道春風贑水波白沙遺像在老淚欲滂沱
南軒為陳廷儀賦
南軒何處是負郭小橋東客復來今雨山如對此翁有
懷將獻曝無慍亦歌風期日往稱壽老人星正中
贈周育齋
風雨秋堂冷公來便作春雅情長共物妙語不驚人池
養寒泉靜園收碩果仁飄然還畫舫湖海自知津
送李司訓
九載成賢日超遷在此行飛龍重覩象鳴鹿屢聞聲雨
露春方早江湖晩更晴東山讀書處回首有餘情(東山書院)
(在餘干李餘干人也)
菊花莊一首寄吳憲使
東籬千古意今在野橋東乘興者何客忘機有此翁關
河雄鎮後風雨醉吟中我亦開吾徑秋來得幾叢
述事用澹成韻
世事絃歌外吾廬揖讓中竹深雲冉冉苔滑徑重重我
獨觀生理人徒問坐功秋深苦多雨真欲訟雲龍
再用韻荅文玉兼賞佳句(二首)
秋月將弦夜林居自老身社無邀酒地里有和詩人照
隱看懸鑑窮玄擬駕輪一明千里共愛子筆如神
詔侍寧親日絃歌報主身靜中真樂地病後有閒人月
水雙涵鏡風天一轉輪達觀無不可碌碌恐勞神
見新月用前韻
獨恨中秋月年年照病身星邊槎有客江上笛何人兔
影還雙杵蟾光欲半輪萬峯天柱頂愁坐正馳神
遣夜用前韻
吟遣初長夜愁將久病身地寬吾愛我天遠此懷人北
共星從極西生月在輪披衣還起坐無汨是存神
漸霽
漸霽驅愁思無風稻正花徑來今雨客烟起野人家晩
榻將新月秋溪有淨沙東鄰知我興多事報山華
荅文玉
詩到謠還步秋庭落細花百年雙老眼一代幾名家烟
徑兼疎雨風溪帶淺沙不知城郭外何處更清華
再荅文玉
有客題新句吳箋動墨花市橋南北巷鄰屋兩三家江
水初辭峽溪金故出沙病夫饒古意極力謝浮華
分胙饋東廬
病起乾坤大秋分日夜中山花還我徑露草更天風膰
爼分清廟詩筒寄野翁南樓明月夕誰與一罇同
贈鍼醫羅某
百年江海興南粤又東吳陳榻還曾否騫槎信有無神
功人擲杖隱計市懸壷歸到仙巖下重看五嶽圖
次韻荅顧與成
寺憶重遊處僧房古澗隂詩壇曾有意禪榻本無心未
敢忘周夢焉能和越吟思君時極目湖上兩雲岑
次楊支硎題惠山泉韻
公來多逸興勝賞獨於斯水德元無滓山靈故有知泠
深方汲綆瀑遠自降旗古調誰能和風湍下石池
以雲南芥菜送文玉文玉有詩用韻荅之
病起親畦菜常懷飯我恩有方能入藥無和未成飱跡
比䲭蹲野心忘鷃適樊慈闈亦知味吾不愧曾元
再荅文玉
殊方傳美種雨露共天恩葅已供時薦羹還勸客飱夢
基君亦蔡學圃我應樊莫道冰霜地微陽復起元
夜宿華甥夕話齋與許東廬叙舊
坐共青燈榻真成夕話哉暄凉纔問昨晴雨未知來臘
放詩人筆春分野老杯梅花應識我相對一徘徊
送徐提學
兩浙多才地三年化雨深何人悲櫪馬有客賦鎔金歌
向胥潮聽書從禹穴尋舊遊吾所愧棠樹未成隂
題扇贈侯刑部用姚少師泉上韻
三日金陵道江船趁曉開泉甘容我住山重為公來石
愧元章拜桑憐著作栽冬深初雨雪春色已盈杯
泉上次姚少師
江左此亭古原泉若為開龍嘘山雨動魚躍水風來菉
竹曾聞賦金蓮不見栽晉人如可作此地復流杯
寗庵少宗伯見過
病後相逢處猶疑十載前君行當要路吾道在寒泉軒
坐風初靜城居地偶偏麻姑壇可到誰共賦遊仙
送謝景州(侯起家鄉貢歷官太學數年而總賦吾郡清德表表可頌御史謂州守正)
(官也於是乎舉侯之初至嘗謂予曰廉吾分也不敢自言去之日當知之今侯去矣於是)
(乎言)
財賦南畿郡文章太學官清為輿論重老覺仕途難台
斗天何近滄瀛地本寬董祠千載後再拜肅衣冠
元夕過南沙南沙有詩用韻奉荅
月比昨宵昏階墀尚有痕主人將就榻童子正敲門市
上燈初靜齋中席舊溫阿咸能從我病力獨乘軒
以泉寄寗庵將之以詩
星漢孤槎畔風濤二月前不來今雨客聊寄此山泉使
出鄉關便家從驛道偏曾聞路人語塵世有登僊
薏苡粥次涯翁韻荅張提學
舊是南方物新從北塞傳兩封何鄭重萬顆自勻圓入
劑堪充使加飡漫擬仙無心成故事涯老賦詩年
雨中懷侯世卿
半月黃梅雨懷人意獨深吟長唐省漏夢遠宓堂琴活
水通涇曲甘棠散野隂泉亭千古勝留眼共登臨
疊前韻
不枉河陽駕東亭草徑深雨餘方策杖風至自鳴琴病
榻忘周夢郎曹惜禹隂未須嗟室遠時有簡書臨
次浦文玉對池荷(二首)
超然不見埃池上見花開華嶽詩中望廬峯夢裏廻江
湖吾道在壇席若人來逸調難為和天工自剪裁
朝露洒炎埃紅渠相映開色深從水出香遠遂風廻華
國將移去懷人幸折來江南多舊曲知是女郎裁
讀陸民望墓銘
愛君不能薦深負百年知吳越觀風地秦淮步月時清
脩堪立傳敦厚稱為詩讀罷南沙誄悽然淚欲垂
壽徐封官
老拜封官命歸來髮未皤巷深塵事少園小野情多久
視天終定初生日又過壽君無長語擊節遠游歌
夜坐懷東廬子
有客經梅里東廬興若何萬尋青壁遠一徑綠隂多白
日羲皇夢滄浪孺子歌新凉且明月下榻候相過(錢忠言言)
(每過梅里東廬子必門坐而吟哦聲聞于舟)
文玉詠吾石次韻荅之
有物元如此無材柰爾何雲高千仞小山静一卷多新
刻磨崖字遺聲擊磬歌不須袍與笏意到卽相過
春日懷史敏甫
燈夕何須卜隂晴月在天懷君將縮地别我又經年涇
上晩獨立梅花春可憐惠然如在卽重詠惠山泉
慰秦國英哭子
哭子情無極慰君傷我心幽魂青嶂遠老淚碧潭深麟
趾空占夢椿庭正惜隂荒亭重延佇天道竟難尋
宿知微山房
一宿山中寺王郎兩月情榻雲春坐煖窗月夜看晴茗
供新分水鐘聲遠隔城知微請題畫政及我詩成
發文正公吊書後有作
子在心常北吾歸道未南書從春後絶慟豈病餘堪詩
興江山老憂懷歲月酣百年函杖地猶許夢中參
平生一瓣香今日託人將鴻雁南來少風塵北望長(時聞)
(有北邊之警)回天曾有筆濟海竟無航留得遺文在星辰夜
夜光
漫識金山酒公因賞識人(己巳春寶以總漕至瓜州䆳翁飲予金山寳曰異哉此酒)
(寶不飲十年矣蓋意公所饋内法酒也翁曰此揚州所釀耳是冬入朝具以告公公曰吾未嘗饋希大在坐曰)
(某實饋之公曰知味哉若人可知不錯了江西秀才)憂為天下地笑返雪中春(是歲)
(逆瑾將置寳戍至閣下議石齋先生曰邵某云云李老先生知之於是乃得致仕云)山色言增重
泉評意出新(公寄題惠山泉詩有曰地官侍郎心似水平生品泉如品士似云江水不同清此山)
(自得青金精)北行人漸遠愁見水粼粼(時寶親送寧兒至河濱)
有句傳江左長教和且歌(公近為江南人題詩書其尾曰二泉為我和之又有曰二)
(泉見之其能默焉而已乎)未應知己少自是愛人多雲野秋無雨風
江晩更波傷心門下士鬢髮漸成皤
盧侍御師邵言文正公除夕之夢
夢裏題詩處悠悠萬古心鳳衰吳嶽遠竹老楚江深南
極星方照西涯月竟沈繡衣能語我歌苦不成音(師邵云乙)
(亥除夕夢有人持畫竹求公題詩成止記二句曰如聞鳳鳥今哀矣欲采琅玕柰遠何)
聞錢伯川訃
伯川俄大病哀甚哭無辭未畢慈親養空勤聖主期湖
山春正爾風雨夜何其更憶新亭上高文記兩知
雨中寫野景
雪應初春少龍分昨夜靈瀑長疑落漢槎遠欲浮星沙
鳥兼雲白風萍泊岸青漁船投酒市吹笛過前汀
雨霽和文玉(三首)
雨霽詩初至朝來鵲有靈老農頻望歲野史亦占星風
水縈新碧雲天露少青五湖堪一望高閣瞰鷗汀
霽景還天道吾詩亦性靈檻浮少陵水堂倚太邱星城
日低仍白村烟遠更青客愁殊未已雲隱隔溪汀
連日愁多雨還誰歌雨靈已看船入市安用駕衝星葵
掩庭中赤蒲添石上青何時步新月策杖過沙汀
送王同知之處州
伊昔曾遊地今還送故人舟横吳浦晩駕轉麗陽春山
靜南無粤星明北有辰不須論展驥天子重臣鄰
送楊學正之安陸
老臆吞雲夢于今在眼中楚材元有望湖教故多功山
色連平野江流入半空誰為三鱣頌夫子又關東
送伍御史汝真之廣東
煌煌嶺南節迤邐過江東歲月馳驅裏山川感慨中有
天還北斗何草不秋風如見王宜學相思道病翁
與王子春夜坐
君來下我榻大熱得清風夜色高低樹秋聲遠近蛩詩
曾驚鶴老數已動楓翁萬卷吾堂在煩君校異同
湛空為僧作
京塵如海水明眼本來空折葦流沙北扶桑斷石東百
年無夢後萬象不言中瓜步還西上廬山問遠公
夜坐有懷浦文玉
哭子身仍病懷君我亦傷江湖秋欲老風雨夜初長鶴
夢蕪汀遠蛩聲草砌凉兼葭空獨賦愁寂不成章
寄薛石泉
此叟何如者山中有石泉潤生晴谷雨光動夜潭天鑑
影空坡老題名重羽仙歲寒吾道在須記定交年
九月一日同諸友行山中(二首)
晩秋逢霽景山寺恣幽尋霜樹丹猶淺寒潭碧正深竹
罏鴻漸茗松榻穎師琴亭上還高眺悠然萬古心
龍阜秋雲外微茫徑可尋鷗情滄渚遠松影白雲深風
逼重陽帽泉流太古琴草亭春色遠猶是浴沂心
為潘復軒題畫
兩山藏古寺一道瀉清泉老衲偏知路高松不計年橋
通采蘋澗林起煑茶烟更愛王中舍長謠廬嶽篇
海洲菊花莊小燕
黃花方對酒有客復鳴琴此老歸來興今吾病起心落
英曾物色疏越自聲音久熟江頭路橋東更可尋(涯翁寄寳)
(詩有江頭路熟家家到之句)
汪司成器之燕二泉精舍器之為予作精舍記
先是三日寄至
一杯山舘酒十載歲寒心病起懷君切文成望我深江
湖方遠歷邱壑且幽尋已辦題名石公來始自今
除夕感懷
病後逢除夕燈前感壮心梅花萬古色雲樹一庭隂客
去仍懸榻歌成復聽琴蘧瑗思寡過千載有知音
送秦國瞻赴應天判
(國瞻佐京府告别于予書此贈之予於國瞻有一日之長故多規焉京尹白公輔之子同)
(年友也見國瞻如見予聞予言將無為國瞻規益者乎)
南國今豐鎬東郊舊畢陳保釐資一德相恊頼諸臣城
險瞻維石江深渡有津謁陵真對越適野極咨詢漢史
聞書鳳周風想賦麟轉輸民力竭湔滌聖恩新牧苑曾
歸地乘輿亦濟人羽儀看筮漸棠憩聽歌豳日月光偏
近山川氣孔神吾賢應妙簡尹伯况同寅此日栖鸞地
他年燕鹿賓省臺虛席在珍重報君身
容春堂後集卷十
