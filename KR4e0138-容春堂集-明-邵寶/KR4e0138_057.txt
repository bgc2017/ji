容春堂别集卷二明邵寳撰
古詩(十四首)
贈劉用熙次白巖(三首)
友道久寥落每嘆知音希伐木歌故在山蹊草離離吾
昔游京國數公幸相依惠我以明德不啻食與衣尚論
古之人未敢輕生譏劉公湖南彦元思更洞微瑤琴出
故匣朱絃映星徽一唱僅三歎誰歟領其幾君志在纂
述不見朱與緋紛紛競前進江湖固君宜彼庸不知君
愛惜徒爾爲君行視郡符謝病勤公移猶舉一二政闔
郡懷威慈尺䟽告天子揚帆指雲磯譬如善御者君其
範我馳予言指江水欺君有如斯
我昔在東省君來語時時遠窮姚姒上微言折羣辭黃
卷獨與對執筆分從違季通難書易夙爲晦翁知豈知
世途内嫫母憎西施君行督淮賦琴鶴相追随著書數
萬言鳶魚見潜飛别去願努力名山以爲期他日唐一
經作者非君誰
江水日夜流春來两涯滿君家釣磯邊直鈎自昏旦爭
席者何人忘機不知譴登高望中原周道元坦坦啟蓍
得明占山水互成蹇八音正諧和還愛磬立辨商歌盡
離騷反和誰子善虞陛垂衣裳孔庭進瑚璉青雲乃君
宜野處無乃舛知音滿乾坤有力競推挽傷哉附勢繁
尚矣言利罕衡門閉青春矻矻事脩纂回思白巖詩同
心利金斷我懷如白巖聞詩色堪赧我昨造君廬食飲
方衎衎階除鳥雀鳴鹿也遊町疃天籟時一聲泠風動
羣窽昔聞卧龍翁長嘯比樂管尚論三代下斯人實冠
冕客從隆中來遺我書一卷與君共展之疾讀不可緩
春氣日以深江漢日以遠贈處古有規勿憚吾侃侃笑
指東山巔松枝正堪晩
欵鶴
鶴如避世人與世眞落落道人如鶴心肯以鶴待鶴鶴
賓我爲主珍重一飲啄有粟唯恐麄有水唯恐濁吾吟
鶴亦鳴吾舞鶴亦躍雖無語言交臆對知鶴樂不然徒
粟水鶴兮在寥廓
送張東白先生赴南京太常(歲癸亥學士張車白先生既終制于)
(家有命即拜南京太常卿五月某日將浮大江而東某從藩臬諸君設祖江上賦詩爲别)
(其詩曰)
張公經綸資海内望所屬如雲夙從龍退復卧巖谷尋
常都市中人擬丹崖玉靜觀極幽深渾噩書數屋清風
動冠紳門生滿南服兩朝三大制承命入天禄椽筆追
典謨名冠作者錄三年未嘗淹一官不啻足先憂激深
衷時騁江湖目琴高獨聽音棋老傍觀局翻然讀禮餘
有命領宗祝南都今鎬豐陵廟故祗肅公心對神明行
哉副宸曯恭惟聖祖靈陟降在於穆百年禮與樂舊典
行可復皇思任老成至治期從欲論道贊鴻猷舍公又
焉卜
寄黃肇慶
長歌杜甫詩懷人渺雲樹悠哉两地心乃不阻途路我
於黃民曹深識離别趣民曹去多年江湖各烟霧憂懷
對高旻實以天下故一官分計司未足云遭遇堂堂司
徒堂建明蓋嘗屢觀其章奏間時出艱險句極力排權
豪傾衷寫貞素濟時挾經綸談笑亦兹寓别來勞我心
如水日東注昨聞祥琴調雲衢復將騖信州吳越衝我
駕久停步所冀承清言慰我夙瞻顧汛掃玉山亭擬坐
今宿度奈何消息稀令人益生慕我往君乃來一會眞
有數三復鵝湖書恨倚前軒柱邇得肇慶除報書道應
誤勸君行勿遲南海方勤戍
送李惟正
秋氣驅炎歊長途向清凉有客别我去千里東南行(叶)
客也試臺吏經綸乃中藏詔歸荷君賜慈母方在堂囊
空無長物雜遝羅羣芳腰懸古時劒一拂萬丈光登山
桂作屩涉水蘭爲槳瞻依略東岱靡靡逾河梁挽之竟
莫留欣然倒壷觴問客不我荅興歌漫成章激昂露衷
曲古意何悠揚餘音未斷絶起視高雲翔雲翔不能定
目極秋天長我聞壯其意欲贈何所將珍重復珍重此
意願勿忘
都昌阻風用陳后山韻與諸生
北風朝將東濛濛復江雨雲谷淡還濃匡廬渺何許水
神本無心似爲行人怒望望落星灣只尺不可渡左蠡
懸孤厓古號險阻所猛夫縱當前焉用力扼虎憶當嵐
光開詩景恣探取風雩寄晴峰點也吾與汝晦明固有
時今昔異聞覩布泉水雙紳爐峰烟一縷船窗坐無聊
令人邈懷古悠悠黃鶴樓遠思孰能禦寧辭酒杯寬更
愛詩律冨江氛有恒占倚津問行賈冥冥白映空洞庭
浸全楚南風一轉移至日堪指數諸生故多情侍我同
笑語大哉天地間茫茫分散聚題詩記淹留知者書付
與
望廬山
昔年登少室我眼凌北州邇來十年餘復作匡廬遊匡
廬表南服盤據長江流望之百里外勢與雲俱浮五老
未能辨懷仙入冥搜明朝杖碧玉飛上高峰頭
止酒和䆳庵先生
戒酒如障川豈不立可止但恐矯杜心變在太過裏無
量垂明文萬古師孔子不可善學可聞詩爲公喜維時
月在寅歲事從兹起誰云小大殊謹始同一理我方醉
公醇乃辱謂知己來者公得之往者吾過矣在德不在
酒公量日無涘荅公述周書尚克羞饋祀
用韻再答
我方困於酒因君亦思止公心周誥前興在陶詩裏嘗
觀復初爻端拜顏氏子所貴進我德寧顧俗憎喜但恐
言語多口過從兹起聖賢本在人濁醪空妙理麴生雖
可交終然不如已公能透此關不止自止矣如操有舵
舟何患江無涘願勿逾此心恒若承大祀
聞錢希翁訃
海鶴奄以逝海天邈難招高鳴尚我耳尋聲竟寥寥伊
昔來鳴初居然破羣囂中鳴發天妙寡和多見嘲老心
在萬里有林不成巢彩鳳雲冥冥青田草蕭蕭哀音天
弗聞引吭徒爲勞乃今蛻世紛復得返逍遥仙骨當不
朽我銘瘞江臯
奉寄東山先生
一杖两童子朝出及暮歸野服取自適不須製荷衣放
鶴湖上山釣魚水中磯花開復鳴鳥相對各忘機
衛河舟中
河水日以縮河柳日以黃凛風吹杲日草上餘殘霜漕
舟返從北牽挽何匆忙相逢問前路羣盗勢且張山東
數千里何人不奔亡我師一當百直氣浮劍鋩萬全待
時至左次非翺翔我筮遇坤乾方長欣初陽剥極行見
復彼哉孰能當所嗟六合中眞元化痍瘡欲哭復吞聲
短歌不成章
容春堂别集卷二
