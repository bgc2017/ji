皇元風雅卷之一
旴江梅谷傅習說卿采集
儒學學正孫存吾如山編類
奎章學士虞集伯生校選
〇劉静脩先生名因字夢吉保定人
𥙿宗皇帝在青宫聞其賢以贊善大夫召至京師未幾
以親老求歸養居數歲
朝廷尊仰德義拜集賢學士又以疾辭踰年遂不起
年纔四十有五縉紳惜之
黃金臺
燕山不改色易水無新聲誰知數尺臺中有萬古情區
區後世人猶愛黃金名黃金亦何物能爲賢重輕德輝
照九仞鳳鳥纔一鳴伊誰腐鼠棄坐見飢鳶爭周道日
東漸二老皆西行養民以致賢王業自此成黃金與山
平不救兵縱横落日下荒臺山水有餘清
翟節婦
兵塵浩無際烈士難自全婦人無九首志欲不二天燕
山翟氏女旣嫁夫防邊一朝聞死事徤婦增慨然生有
如此夫早寡非所憐求尸白刃中負土家山前事去哀
益深義盡身可捐無兒欲何爲所依推黃泉鄕鄰救引
訣烈日丹衷懸誰辨節孝翁重賦睢陽賢我昨過其鄕
山水猶清妍聞風髮如竹飄䔥動疎煙千年吟詩臺峩
峩大寕巔爲招馮大師和我節婦篇
有大如天地
有大如天地日夜長乾乾有小如蝼蟻營營誰使然我
亦形蹟中豈得獨安間萬物相爲用錯綜盈两間如身
百骸具少一爲不完有形無虚生豈予獨贅偏森然氣
分内旣有不可鎸蝮蛇誰宥之生生亦能延安有人道
尊堙滅獨不傳乾乾以爲師餘者一聽天
燕平斈仙臺
碣石來海際西南奄全燕中有斈仙臺燕平欲昇天燕
平骨巳朽遺臺猶相傳雖復生青松歲久摧爲煙極目
望海波不見三山巔三山巨鰲簮山人蟣蝨然使無不
足論信有亦可憐大塊如洪罏金石能久堅天地會有
盡何物爲神仙空山無笙鶴落日下飢鳶今古非一臺
浩歎秋風前
登武陽
朝遊樊子舘晚上武陽城潮接滄溟近山從碣石生断
虹雲淡白返照雨疎明日暮悲吟發樵歌巳慘情
易臺
望中孤鳥入銷沉雲帶離愁結暮隂萬國河山有燕趙
百年風氣尚遼金物華暗與秋光老杯酒不隨人意深
無限霜松動岩壑天教摇落助秋吟
山家
馬蹄踏水亂明霞醉䄂迎風受落花怪見溪童出門望
鵲声先我到山家
〇伯顔丞相
度梅關
馬首經從庾嶺歸王師到處悉平夷擔頭不帶江南物
只插梅花一两枝
鞭
一節高兮一節低幾回敲鐙月中歸雖然三尺無鋒刃
百万雄師属指揮
〇郝天挺
麻姑山
路入尋幽景便嘉石田瑶草帶煙霞注經洞古亡遺檢
養薬炉存失舊砂青鳥空傳王母信綵鵉應到玉皇家
岩扉不掩春長在老却碧桃无數花
史紫微
江南曲
風凄露冷江南岸瑟瑟寒波秋練練採蓮歌断紅雲空
蘋葉芦花結新怨鴛鴦鸂䳵俱可怜相呼相倚沙觜眠
白頭漁子搖蒼烟一双飛上枯樹巔
荒塜謠
荒岡断壠誰家墳經年无主蒿草繁土崩棺蝕漆灯滅
狐狸作巢生子孫牧童燒火山葉赤花磚迸裂松行根
牯牛作群來砺角折碑尽是淚土痕夕陽未下燐火出
隂風刺刺雲昏昏精靈月下相往来嚘嚶&KR1154;歘如人言
君不言昨日城中車馬客又来尋地為真宅
〇盧疎齋
題太白墓
大雅清風久不聞一㭗聊為洗荒墳朱絃三嘆無今古
說与江東日暮雲
婺源縣齋書事
竹樹映清曉坐聞山鳥鳴瓶花香病骨簷雨挾詩声客
亦非餘予春無負此生明朝予問俗吟罷却湏睛
書梓山堂經室
問俗來山郭携春到竹溪花香破禅寂林樾受鶯啼欲
和觀音偈聊乘醉墨題閑雲若留客不肯為余西
題子陵釣臺
雲山蒼蒼兮煙木稠石灘潺潺兮江水流故人兮冕旒
先生兮羊裘使人皆先生兮誰其伊周使人不先生兮
誰其巢由可仕止久速兮舍聖人將焉求清風一絲兮
豈爲名鈎焦黃荔丹兮香火千秋岸下幾篙兮榮辱之
舟先生一笑兮白雲收
貫酸齋
白兆山桃花岩
美人一别三千年思美人兮在我前桃花染雨入白兆
信知塵世逃神仙空山亭亭伴朝暮老樹悲啼發紅霧
爲誰化作神仙區十丈風烟隔淮浦暖翠流香春自活
手撚殘霞皆細末幾回雲外落清嘨美人天上騎丹鶴
神遊八極栖此山流水杳然心自閑觧劒長歌一壷外
知有洞府无人間酒酣仰天呼太白眼空四海无纖物
明月滿山招断魂春風何處求顔色
美人篇
任風彫雪玲瓏温吳姬剪月纖纖昏行雲𥙷髻翠光滑
鳳凰呌落空山月手摘閑愁八字分青山恨重昼不伸
肌膿汗膩朱粉勻背人揮淚粧无痕霜刀自製石榴裙
閉門不識諸王孫綠烟薰煖藍田玉羅帶隨風換粧束
飛鳥㗸怨過長門芳菲不忍韶華屋連環步窄玉佩響
霓裳䄂闊東風長釧鬆腕瘦斍多情㪯指搔天天亦癢
枕杳帳冷蘭灯沉落花不入芙蓉衾三山路杳銀河深
彩鵉高訴愁人心天与美人傾國色不知更与美人節
夢裏梅花夢我身万古千年一明月
君山行
北溟魚背幾千里負我大薨遊弱水蓬萊隔眼不盈拳
碧落香銷吹不起茜裙女兒懷遠遊遠人不歸明月羞
宝釵綰髻翠欲流風鬟十二照暮秋女媧鍊石𥙷天手
手拙石開露天醜瓊楼玉宇亦人間直指示君君見否
斯須魚去夢亦还白雲与我遊君山
畫龍歌
老墨糊天霹靂死手擘明珠換䏬子一潜渊澤久不躍
泥汚風鬚色深紫虬髯老子家燕城怒吹九龍无餘灯
手提百尺隂山冰連雲塗作蒼龍形槎牙瓜角隨風升
逆鱗射月于戈声人間仰視翫且听参辰散落天人驚
瀟湘浮黛娥眉輕太行不譲蓬萊青烈風倒雪銀河傾
珊瑚盞闊斟不平吸來噴出東風迎春色万国生龍庭
七年旱絶堯生靈九年澇漲舜不耕𡭗來化作爲霖福
爲吾
大元山海足
觀日行
丁巳春三月余之所謂宝陀山顛有石曰
盤陀可觀之初疑其大不可量旣歸宿作
方夜半之餘詩僧魯山同賦
六龍受鞭海水热夜半金烏變顔色天河蘸電断鰲膞
刀擊珊瑚碎流雪朔方野客隨雲閑乘風來遊海上山
飛驤拖空渡香水地澼中原雜聖几壯鰲九尺觧霜鼔
瘦紋巨犬自掀舞驚看月下墨花鮮欲作新詩受龍女
人生行此丈夫國天吳立濤欺地窄乾坤空際落春帆
身在東南憶西北
采石歌
采石山頭日頽色采石山下江流雪行客不過水无跡
難以断魂柖太白我亦不留白玉堂京華酒淺湘雲長
新亭風雨夜來夢千載相思各断腸
别離情
吁别离之苦兮蒼梧之野春草青黃陵廟前春水生日
暮湘帬動輕翠脩竹亭亭染紅淚又聞垓下虞姬泣斗
帳初驚楚歌畢佳人閣淚棄英雄劒血不銷原草碧何
物謂之別离情䏏腸剥剥如銅声不如斫其竹前其草
免使人生爲情老
題庐山太平宫
山上清風山下塵碧沙流水淺如春不知松外誰敲月
驚動南華夢裏人
芦花被
僕過梁山泊有漁父以芦花爲被僕尚其
清欲易之以紬者漁父曰君尚其清願以
詩輸之
採得芦花不涴塵綠莎聊復籍爲䄄西風刮夢秋无際
夜月生香雪滿身毛骨巳隨天地老声名不譲古今貧
青綾莫爲鴛鴦妬欸乃声中別有春
題陳此山扇五首
秋鳴无數醉秦娥却把輕風惹扇羅明月碧澄天似水
此山雲氣動纖波
紅旭如鉛海上來蒼蒼煙霧小蓬萊東風昨夜醇如酒
吹得桃花滿樹開
翠幕低垂護午隂碧瓶裏面水痕深東風截断人間热
勾引清凉養道心
一簾明月倚闌千宇宙尤宜就夜看飛上仙槎河漢近
手招沆瀣海銅盤
功成不用服丹砂笑指雲霞揔是家清曉山中三尺雪
道人神氣似梅花
〇許魯齋
趙氏南莊
曉起北窗涼清談戢羽觴入簾花氣重落紙燕泥香夢
裏青山好吟迯白日長秋風載書籍相對築茅堂
和先生姚公
去去迷途莫問津問來还恐不知真因時用舍固有命
與道卷舒还在人百尺竿頭愁據險一庵林下楽為鄰
孰輕孰重何須問夢想故園桑柘春
贈竇先生行二首
西山山下覓幽村水竹隣居擬卜君豈意天書下白屋
便收行李入青雲功名准自英雄立得失防因去就分
万里風沙渺南北請歸消息幾時聞
莫謝風沙老不禁斯民久巳渴商霖願推往古明倫斈
用沃吾君濟世心甫治看將變長治呻吟亦復化謳吟
千年際會真難得好要先生着意深
偶成
万物備吾身身貧道未貧觀时見物理主敬得天真心
爽星辰夜情新草木春自憐斵喪後能作太平民
病起
花透香風入短櫺草抽新綠倚柴荆正憂多病作身累
且喜幽居見物情花爲可觀遭夭折草因无用得欣榮
世間巧拙都相半不許區區智力争
謝梁安抚惠田
晚來幽㒷入幽居擬即君侯置一區令德久思親慷慨
佳田今許乞膏腴太行西對千峰玉淇水東窺万斛珠
幸着此身於此老願從楽正五人俱
〇張仲疇
送許魯齋歸山
諸相纍纍入省闈先生何事独西歸心隨道隱貧非病
老得身閑古亦稀行色一杯燕市酒春風二月楚山薇
到家巳及蚕生日布谷催耕隴麥肥
〇李道復
偶成
日午山中道停骖進步難鹻侵苔逕滑風入毳袍寒在
國終无𥙷全身尚未安一樽茅店酒強飲不成歡
喜雨
誰調元氣入淋漓枯槁回生只片時依舊野雲无着莫
高天闊地任風吹
寄東宫二首
艱苦勤扈從俯仰尽周旋小試屠龍技翻成抱虎眠脫
鈎魚從壑漏網鳥冲天万事從今始灰心未死前
十年陪顧問一旦决安危自合成功去應慙識事遲長
城徒自壞孤注莫相疑辟糓求仙者高名百世師
初科知貢㪯
百年埸屋事初行一夕文星聚帝京豹管敢窺天下士
龍顔誰占日邊名寬容極口論時事衣被終身荷聖情
願得真儒佐明主白頭應不負平生
金陵懷古
西風聒耳過黃芦万水東流草樹枯蟾窟一年秋色近
鵲橋万里客心孤青山故國新豐樹芳草王孫舊酒垆
壯志未磨天地闊劒光夜夜照江湖
虞伯生
和李平章秋谷小車詩
雪餘宫草隱晴沙相國朝春試帝車班馬昼移温室樹
鳴鵉晨度掖垣花搴帷每命賢俱載趣駕頻煩使至家
此日龍門誰执御擁經正復侍金華
和周待制朝回即事
三十六竿吹鳳凰九重春色絢天光卿雲微動旌旗煖
湛露初琋草木香貝葉神師東渡嶺金輿馴象北浮洋
小臣聀在歌功德拜手陳詩對日長
岡子原呈王斈士
岡子原頭春色濃小車晨出看西風雨餘林潤人烏好
日煖沙平我馬同西引峯峦來座上東觀楼觀起天中
詠歸莫作匆匆晚倘觧相逢擊壌翁
奎章閤讀進中卷
玉堂策士詔儒臣
御筆親題墨色新省樹坐移簷底日宫壷馳賜殿頭春
虞廷制作䕫龍盛漢代文章賈董醇書閣暮年偏感遇
但歌天宝播
皇仁
与趙子期趍閣雜賦
日出風生太液波昼橋影裏彩船過橋頭柳色深如許
應是偏承雨露多
雨浥輕塵道未乾朝回隨処借花看墻東千樹垂楊柳
飛絮來時近馬鞍
春雲冉冉度宫城楼雪初融水未生行過御溝戍久立
起頭枝上有啼鸎
屏風韋坐鬢毵毿絳蠟搖光照暮酣京國多年情尽改
忽听春雨億江南
待漏宫門听鑰開䄂中進卷揔賢才奏名殿裏千花合
傳詔階前好雨來
千花拂槛柳垂絲昼刻傳呼淑景遟
聖主自看新進策侍臣簮筆立多時
文章光𦦨過長虹來者无窮往者空頭白眼昏心力尽
高堂深夜燭摇紅
送伯長待制扈駕之上都
日色蒼凉映赭袍时廵无乃
聖躬劳天連閣道晨留輦星散周廬夜属櫜白馬錦韀
來騕褭紫駞銀甕出蒲萄徙宫車騎多如雨只有楊雄
賦最高
寄池州司直同知
使過池陽聞上日好懷浩蕩為君開江千維楫車馬集
亭上持杯風雨來中夜魚龍听語競明年鴛鷺候朝回
九華山色翠可食爲問謫仙安在哉
寄張伯雨
隱居聞道无人識麋鹿来依積海深每從雲氣得芝术
莫怪丹光穿樹林茅君自騎一虎下木客或与群猿吟
知子此时正相憶遟余躡屩度千岑
送朱仁卿歸旰江
羡子南歸旴水上過從為我問臨川幾家橘柚霜垂屋
何処蒹葭月滿船應有交游怜遠道好從父老說豊年
寒機早晚成春服一一平安报日邊
興聖宫朝退次韻袁伯長見貽
尊號於是日加上礼成告謝宗廟余東出赴齋宫
翠盖重重宝扇斜從官穿柳散慈鴉過宫路遠紆天步
上夀杯深閣雨花玉貫两虹通象錦衣成五綵鍊雲霞
奉伺東出蓬萊道春水鳬鷖踏漢槎
別成都
我到成都纔九日駟馬橋下春水生渡江相送謝主意
過鄕不留非我情鸕鷀輕筏下溪足鸚鵡小䆫知客名
幸得郫筒酒易醉夜深衝雨漢州城
卄五日即事呈閣老諸斈士
松隂鵠立候宫車風送宫花着白鬚水影漸移廉側畔
鶯声只在殿東隅近床擬進新琴操載笔難題古畫圖
太液雨餘波浪動龍舟初試散魚鳬
贈星上人
潭北湘南无影樹一花吹渡海門潮天香滿室定初起
雲氣上衣身欲飄宝月夜寒龍在鉢銀河秋近鵲來橋
豈无一箇卭州竹與𡭗孤松伴寂寥
送可無上人
五公昔講時听者不起坐虚空悉銷殞何由見人我名
字誰與安說義話巳墮尚自无亦无更問可不可不見
天雨華誰能拾餘朵
賦凝雲石
海石不盈握隤然如委雲危岑集遠思虚竇栖微薰天
高大華断日落香炉分几硯永清潤文章互氤氲潜雷
起神谷震驚天上聞亟視恐無及化爲九龍文
送兄德脩南還
老兄五月來作客八年不見頭揔白五人兄弟四人在
忽憶中郎淚沾臆我家蜀西忠孝門无田无宅惟書存
兄雖筦庫实父蔭弟竊餘澤承
君恩文章不如仲氏好叔氏最少今亦老五郎十歲未
知斈嗟我胡爲長遠道諸兒讀書俱不多又不力耕知
奈何憂來每得二三友看花把酒臨風哦蜀山嵯峨歸
未得盤盤仙壠臨川側碧梧翠竹手所移應與青松各
千尺南風吹雪河始冰兄歸烏帽何煢煢明年乞身向
天子共讀父書歌大平
澧州謝家通濟橋
澧有蘭兮沅有芷相望㳙㳙隔秋水蛟龍廻夜隱波深
虹霓乘晨駕空起千年石尉何西東天下有道津梁通
朝祠東皇蒼雲中行人无忘懷謝公
題南野亭
門外輕塵接市扄坐中春色自幽亭雲横北極知天近
日轉東華斍地靈前澗魚游留客釣上林鶯囀把杯傾
莫誇韋曲花无頼獨擅東南雨後青
題九歌圖
太乙神君號東皇玉質要妙含和陽生生&KR0587;始通微茫
綿綿蒸空神中央浮英上羅文天章覆冒下滿谷与阬
旁塞无間灵无方灵來乘柔往乘剛湘君夫人鎮相望
清温静好非滛傷司命元老元氣昌手執藜杖色老蒼
歴劫壽命不可量少君之壽同其長离无異体合有常
出入万化終不望晶明發晨上摶桑海天赫赫真金芒
質鍊不滅長垂光河源混混流湯湯伯也坐視无迎將
千古万古何堂堂彼幽為厉為強梁朝狸暮豹方鴟張
精魂熠耀志意荒招之不反巫元良屈生作歌沉九湘
世人傳声罕尋詳祝融仙子調玄黃九神出圖百怪藏
不信請視虞公章
題趙子昂馬圖
憶昔從公侍書殿天閑過目如飛電池邊侭有吮豪人
神駿誰能誇独善今公騎鯨隘九州人間空復看驊騮
惟應御氣何相逐黃竹雪深千万秋
張野夫
壽李秋谷
璿階曾共近清輝一旦雲鵬九万飛再入中書今亦有
两封上國古全稀霜侵吟䄂趍朝去香惹宫袍侍講歸
同使斯文躋壽域且休回首北山薇
元明善
寄翰苑諸公
蒼烟綠樹蒲汀沙負手行吟日又斜江水有时穷地脉
海雲何処是天涯生前幾醉樽中酒夢裏曾來海上槎
惆悵懷人重回首晚風吹尽紫薇花
送湖南李直夫憲使
君去湖南我上京思君欲見又羌城滄波留月能歸海
江鴈拖雲不到衡一代豪華誰遠識百年驚畏護灵名
好來不作男兒事有水可漁山可耕
送董慎齋左丞討賊
負劒光驅意氣閑也勝局蹐首儒冠古來每說從軍楽
此去不辭行路難使節再临民志定兵鋒一㪯賊心寒
書生奮力效馳逐要寫功名久遠看
題天冠山
仙翁昔往天冠山夜呵鬼神衛炉丹丹成飛去杳不还
薬池丹井猶山間翩翩斈子風佩環華欀鉅欐青雲端
思玄尋躅果安訪鶴歸月落前溪湾
䟦南嶽壽寕觀碑後
朱陵灵臺天柱巍太虚宝洞綠煙扉上舘赤帝朱鳥飛
祝融宅南參爲旗羲娥两&KR0751;愁蔽虧象緯冷逼嗟位迷
四觀燕吳与秦斉恒嵩泰華孰崇卑五氣順布百志熙
流祥阜物宣后祇雨風露雷豈其私惠𡭗下土尸者誰
中有異人餐赤芝夜眠秋霞昼天倪衣以青雲裳白霓
風車八極驂两螭七十二峰足幽棲琳宫貝闕輝陸离
潜光煉魄如嬰兒大丹入咽无渴飢誰其思之吳宗師
神變倏忽万張施冷然御風渺何之太君歲晏嘉予期
千秋万歲受鴻釐
皇圖景運永以丕手持芙容朝紫薇旋飈天闔此來歸
彰灵荅貺逹𡭗垂磨崖䥴我瑶華辭
鮮于伯機
望嶧山
東方巨鎮宗岱宗群仙列侍臣妾同西南崛起一萬仞
却立不屈如争雄何年天星下天宫墜地化作青芙容
外如刻削中空同閬風玄圃遥相通我昔東遊訪青童
群仙招我遊中峰悔不絶粒巣雲松失身誤落塵網中
如今可望不可到艤舟空羨冥飛鴻神仙可斈事亦脱
安用屑屑悲秋蓬吾聞嶧陽有孤桐鳳皇鳴処朝陽紅
安得斵為宝琴獻
天子為民觧愠歌南風
〇趙子昂
送吳汀洲
七閩南去路﨑嶇五馬承恩出帝都地氣喜聞今有雪
民生寕似昔无𥜗山城酒美傾鵎鵡旅舘春深所鷓鴣
他日相思應恨恨離筵不思賦&KR0784;駒
采石
天門日湧大江來牛渚風生万壑哀青眼故人携酒共
双眉今日為君開蒼崖直下蛟龍吼白浪横空鶴鵲回
南眺青山懷李田沙頭官渡苦相催
過岳武穆王墓
鄂王墳上草離離秋色荒凉石獸危南渡君臣輕社稷
中原父老望旌旗英雄巳死嗟何及天下中分遂不支
莫向西湖歌此曲水光山色不勝悲
即㒷
春隂柳絮不能飛雨足蒲牙綠更肥政恐前呵驚白鷺
独騎欵叚遶湖歸
絶句三首
庭槐風靜綠隂多睡起茶餘日影過自笑老來无復夢
閑看行蟻上南柯
橘子花開香四隣綠隂如染淨无塵幽齋独坐鳥声楽
万累不于心地春
自有天地有此溪泓澄百折淨无泥我家溪上无人到
只疑身在青玻瓈
漫興四首
竹色雨餘碧蝉声風際清方池貪綠水中有纖鱗行浮
沉各異態亦足悅吾情坐久不成起待得月華明
露生夜將半澹然无所為草根虫鳴歇松梢螢度遟城
市多塵雜令人心不怡兹丘亦可老巳与白雲期
春晴浩元端野望忺有瞩山花眩桃李澗影瀉松竹鳴
鶴聞九臯白駒在空谷好鳥何処来啼破林煙綠
楊舲清河流開蓬素秋暁斕班被岩花委蛇順流藻天
晴去鴈高野闊行人小故園歸有期客愁淨如掃
和子俊感秋
秋至忽十日天宇豁然清凉颷旦夕至林木發商声良
夜不我与慨然心自驚古人久巳逝念之動中情苦心
嬰世患只博身後名今我將无同聊復得此生
東郊
晨㒷理孤榜薄言東郊遊清風吹我衣入袂凉颼二幽
花媚时節弱藻依塞流山高碧雲歛日出白煙收曠野
得我懷欣然消我憂中流望城郭怱怱佳氣浮人生亦
巳繁惠養要湏周約身不願餘尚恐乏所求且當置勿
念變化終歸休
奉隆福召命赴都過德清别業
驟暄氣侯變幽園卉物凄山雲石上起春鳥雨中啼牽
衣憐穉子㪯愧山妻苦被虚名累未得遂高栖
雪石同子俊遊何山次韻
同是清閑客俱為放浪遊晴山依雪壮野水帶冰流風
急松杉乱年登萕麥收生涯湏未老吾欲覓莵裘
送耶律伯強得請歸東平侍父
麟鳳出瑞世不受虞衡拘郊薮亦可遊豈必在軒除明
时靡遺才治世容隱居振衣斉魯間脫屣風露衢衆進
我独退卓然君子儒西漢有芳躅東門祖两疎路人亦
嗟&KR0579;哀哉二大夫伊余独何幸乃得尾送車恨不生羽
翰与子東南俱臨分无以贈善保千金躯
贈别夾谷公二首
驅馬原隰間經时不遑休昔来日在斗今去麥巳秋王
事有禆益宴安非所求翩翩晨風翼一㪯逝莫留誰令
麭瓜繫自懷离别憂
青青蕙蘭花含英在中林春風一披拂胡能見幽心相
去千餘里會合大江潯促席談今古知我亦何深此别
雖非遠离思渺難任公其爱体素尚无金玉音
春隂
日出晨景淡散髮步中庭仰見濯濯柳春風暢人情兹
晨豈不佳誰能念隂晴人生亦良晚疲勞竟何營万事
可撥置舍道焉求成
出都
都邑何雄䴡車馬日夕喧雞鳴趍蘭省日夕不遑眠兹
晨奉明詔馳驛東西奔雪積原野白路脩烟塵昏馬鳴
朔風起吏士慘无声还顧望帝鄕更斍勞心䰟我今无
家客断蓬离本根願為双飛鶴奮飛入青雲
張詹事遂初亭
青山遶神京佳氣溢芳間林亭去天尺万狀争自献年
多嘉谷合春脕花自殿雕闌晉戲蝶昼梁語嬌燕退食
鳴玉珂友于此終宴鍾鼔楽清时衣冠集群彦朝市塵
易侵啚書味方遠紛華雖在眼道勝安用戰初心良巳
遂雅志由此見何事江湖人山林未成願
送夾谷分省陜西
憶昔長楊獵于時始識公堂堂九尺幹落落萬夫雄𥙷
衮弥縫密能書點畫工劳謙延士類豈弟到兒童黃閤
歸人望青雲有父風驅馳常扈從奏對每留中暫輟尚
書履荣分陜右弓秦山依畫錦燕雪感飛蓬粉署趍承
旧瀛洲沗竊同因公動鄉思飛夢到江東
題商德府所畫桃源春曉啚
宿雲初散青山濕落紅&KR0813;紛溪水急桃花原裏得春多
洞口輕烟摇綠蘿蘿蘿摇烟掛絶壁飛流直下三千尺
瑶草离离蒲澗阿長松落落凌空碧雞鳴犬吠自成村
居人至老不相識瀛洲仙客知仙路點染丹青寄輕素
何処有山如此圖移家欲向山中住
題二喬啚
長江東去水滔滔誰謂河廣不容刀中有喬家女兒淚
何意師昏隨二豪龍虎相争欲相啖鵉鳳鎩翮將安逃
不見當时老諸葛独聘醜婦何其高
書事四首贈孫思順
溪上東風吹柳花溪頭春色淨无沙白鷗有信忘機事
玄鳥猶知有歲華錦䌫牙檣非昨夢鳳笙龍𬋩是誰家
令人長憶東陵子擬問田園斈種瓜
天涯相遇兩相知對榻清談玉屑霏芳草謾隨愁共長
青春不与客同歸薰風池舘蛙声老落日簾櫳燕子飛
南浦它年重到日胡山應識謝玄暉
露下碧捂秋滿天砧声不断思綿綿北来風俗猶存古
南渡衣冠不及前首蓿緫肥宛騕䮍枇杷曾泣漢婵娟
人間俛仰成今古何待他年始惘然
層顛官閣幾時脩槛外長江空自流白露巳零秋草綠
斜陽雖好莫雲稠平南籌策張華得治内又才葛亮優
景物未窮登覧㒷角声孤起甕城秋
感㒷
三月江南鶯乱啼百花爛漫柳依依殘紅無數迷歌扇
嫩綠多情妬舞衣宝鴨焚香川上瞑昼舡檛鼓月中歸
只今零落秋風裏把酒无言對落腪
題山堂
手種青松一万栽山堂留得翠屏隈推䆫綠樹排檐入
臨水紅桃對鏡開山雉雊迎朝日去瞑禽啼傍夕陽來
山妻亦有幽棲志數日遟留不肯回
過故廢苑
一片中原地紛紛幾戰争至今將不去留与後人耕
題秋胡戲妻圖
相逢桑下說黃金料得秋胡用計深不是別来渾未識
黃金聊試別來心
丙吉問牛
博陽隂德澤堂廊民物周流鬢髮蒼尚爲吳犍駐車問
諸公伹飽大官羊
題陶母待賓手卷
范逵誠孝廉陶侃固英特英特未可知門有孝廉客傷
哉陶母貧剪髮易酒食此意固自佳此髮足可惜此髮
足可惜兒心將奈何丈夫淡相與豈以酒食多平生郭
林宗何如茅季偉
〇程雪楼
寄牧庵參政
黃雀山頭楚觀鍾喚醒塵夢欠從容歸來坐听春林雨
还憶簾前翠万重
〇閻静軒
梅杖
㨂遍西湖万玉珂春風入手重摩娑闘青竜竹能香不
較品鳩藤奈俗何声破夢寒霜滿戸影隨詩瘦月横波
只知功到調羹尽不道扶持力更多
皇元風雅卷之一
皇元風雅卷之一
儒學斈正孫存吾如山編類
奎章斈士虞集伯生校選
鄧善之
贈墨士吳雪堂
永寕賜筆世安有易水良工今不傳了知膠漆用相得
亦悟膏火明自煎昔從蒙莊觀副墨老歸芸閣窮太玄
與子欲擬毛穎傳待我暇矣磨硯磗
盧彦威
送鄧善之提斈江浙
北門古深嚴論思寄籌度自非鴻才世訓誥何猶作夫
君出巴蜀文采動京洛十年掌絲綸摛藻揚景鑠荆璞
抱瑾瑜龍渊淬鋒鍔肯獻上林賦寕居天禄閣即今觀
浙江眷恋晞金雀黃圖欎紫氛絳節生碧落依然難為
情清霜養飛藿
春秋嚴筆削凛若執玄鉞君獨抱遺經結髮飽剞劂明
剖是非心微探義理窟下視群兒愚争端王正月朅来
奮直筆浩然心思竭王功与帝德昭昭日月揭胡爲厭
詞林擬欲觀𬈑渤榮華若浮煙汗簡青不滅
詞林冨声華幾人得精悍悠悠三百年篇翰孰氶纉夫
君清廟器祼薦盛圭瓉五就惜繁緩九游載雲罕依依
風向翔忽忽月新滿冷然时雨情短章不可断
風雨妬芳華稂莠深嘉谷天地豈不仁盛德禀命独明
廷萃群英四門延穆穆既卜渭水釣又起傳岩築声華
何岌嶪衆輻輳一轂銮坡&KR0770;清韻碩人歌在軸願言往
從之星駕命宜夙豈知彼玄鳥戢翼辭雲屋幸无素絲
悲庶免窮途哭
離離天星高皓皓雲月光候鴈過楚澤蟋蟀鳴中堂天
時諒難測徒然多感傷念子去意遠沉爱結衷腸憶昔
初奉歡露白春蘭芳清樽罷新製妙趣深濠梁飛景急
西匿川流浩蕩蕩玄髮凄歲晩木脫天雨霜蔓草豈容
惜松栢在高岡
翰林子元子武庫森戈矛英声迈千古逸韻撗九州与
君契金蘭投分何綢繆清和謝夷惠典刑追韓歐坐令
人文煥允塞昭王猷念君獨遠邁寥落行人愁木瘦楚
山曉風净寒江流何當駕飛車都宴崑崙丘塵埃滿腥
腐朝莫同蝣蜉
暘谷上寒日影射扶桑枝瞬息及中天流光迅難持人
生百年内昂昂何所施孤鴻東南征浮雲西北驰可怜
万感身會合須臾期安得弄明月皎皎遠愛疑折花芙
蓉浦蕩槳江漢涯優游以卒歲身名良不墮
游雲蒼鱗穹閶闔不可呌徒令虎豹閑日月近輝耀濛
濛八表塵隱隱万彙竅泯然一歸途伊誰執其要栖栖
聖者徒礼楽懷窈眇閉門忍朝飢風雨深蓬蓼今年江
海去光景短萤爝禾黍滿故墟閭巷餘返照揮絃送飛
鴻今古入長嘨
昔我適吳會日夕承歡顔高堂楽起舞綵服何斒斕東
潮洶波濤西湖翠煙鬟北歸餘十年謬跡通朝班家禍
一朝集音容何可攀悲號蒼穹迥往亊思日艱命窮时
亦迫志弱体自孱安得騰化術從君超人寰執手不忍
訣臨風涕空潸
我晉君勿思君歸我當憶十年膠在漆一且各異城吳
江激微波震澤起瞑色鵾鵬隔天地鴈鶩雜南北念我
平生友愴恨摧胸臆獨看燕山雲歲暮日初昃永言長
風翔情寄南風翼
九月十日接
駕回因遊香山寺飲于西厓之上酒酣呈主人
迎鵉北去迷風沙看山西來足煙霞蒼山朝含太古色
長松百尺凌雲斜傑觀重楼炫金碧笑拍闌干倚天立
出門却得望東山紅樹青杯乱秋色痛飲崩厓吸鯨川
徑欲醉倒秋風前伹恨浮雲閉白日使我不得瞻青天
忽忽今年負重九樹老山空復何有莫將身世愧渊明
縱有黃花無此酒
奉和李秋谷平章宿西郊
春生騎吏飛塵外便斍高情遠世紛酒泛泉香清易列
夢侵仙骨冷難曛珠生滄海还驚月鶴舞層霄不見雲
无象太平今有象共欣良相遇明君
王継斈(參政東平人)
送華山隱歸西湖
方士求仙入滄海十二城楼定何在金銅移盤露滿天
琪樹離離人不采軒轅高拱聖明居群仙真人左右趍
青牛谷口迎紫氣白鶴洞中傳素書珊珊鳴珮星辰遠
寂寂珠庭雲霧虚脩髯如漆古仙子玉林芙蓉染衣水
九關高塞不可留歸去江湖種蘭芷山頭宫殿風玲瓏
玄猱飛来千尺松間房誦經鍾磬響石壁題詩苔蘚封
欲向君王乞祠禄安排杖屦来相從
和馬伯庸見寄
待臣催講玉階西雲净觚稜曉色低天闢神州卑两漢
地連竭石轉三齊含香晝永閑靑瑣視草堂深&KR0668;紫泥
最憶東山老松樹秋風應有鶴来棲
長堤芳草遍滦河誰買扁舟繫樹槎金悵薰風生殿角
昼楼晴霧宿詹阿万年枝上烏啼早九奏階前鳳舞多
供奉老来文采尽詩壇昨夜又投戈
送朱本初住五隆
官河新柳雪初融仙客歸舟背楚鴻鉄杖昼間山似玉
石搂人静水如空煑茶榻畔延徐孺燒薬炉邊覓葛洪
天上雲多白鶴去子規何亊怨東風
王儀伯
和馬伯庸韻
金馬門東畫省西千官花覆曙光低九莖芝盖雲衣合
百石銅盤露顆齊鹿柵巳營脩竹塢燕巢還𥙷落花泥
上林伏日金桃熟鸚鵡來時不敢棲
馬昂夫(逹魯花赤)
送僧
遊遍國廬紫翠峰片雲吹影浙江東曇華貝葉春三月
布襪青鞋山萬重禅性若灰終有味機鋒掣電本來空
問師此别知何處笑指天邊月正中
曹子貞(礼部尚書東平人)
和趙子昂韻
滦水橋邊御道西酒旗閒掛夕陽低春從綠樹隂中老
雲𥙷蒼山缺處斉畫戟遥臨青瑣闥紫騮觧惜錦障泥
鵉皇自爲明時出宜傍上林高處栖
柳簇金溝蘸碧波雲深貝聞瞰重坡鳳凰曲奏鈞天樂
烏鵲橋通織女河萬井閭閻春浩蕩六街車馬曉坡陀
山人素有林泉興奈此看明侍從何
叚惟德(參政河東人)
登岳陽楼
群江西來与天乎天壤巨浸開洞庭雄吞三湘隘七澤
中蟠萬古君山青我行持節按廣海驛騎暫駐巴陵城
巴陵城楼冠天下風軒月戶雲霧屏平生夢想今始到
危欄乍倚心魂驚初疑太極渾未判日月往復凌空明
又疑此世墮物外弱水萬里環蓬瀛湖山得意有如此
况乃佳客聮簮纓金杯浮動玉色酒滿懷清思春雲生
魚龍掀舞怒濤起眼花落日搖青冥軒皇廣楽渺遺響
芳洲宝瑟愁湘靈丹丘謫仙竟何許幾欲八表追遐齡
孤心未了忠孝願敗念綠髮潜凋零聖神一視無遠迩
恩風化雨浹四溟尋常嘨聚大豕𡭗瘴烟一洗霜天清
歸鞭咫尺覲慈母細語八千山水程孰能閑置若新婦
正要磊落肝膽傾飲酣拂䄂下楼去忽听過鴈雲邊声
李齊賢(青州人)
鳳不來韶州九成臺作
鳳不來遼東海高臺巳荒天未改當時别舜返崐丘如
何一去三千載人間豈無青琅玕孤栖未必天霜寒致
君堯舜我有術來儀好向宫庭間鳳兮鳳兮今當還
張冰溪(揔𬋩)
贈醫士
秘方肘後愈沉痾診脉端能継叔和更效叔微積隂德
不湏種否滿林多
錢雪界(萬戸)
寄隱空兼東詹景仁
山間初别記詩清笑我何癡老客情杜宇声中思去就
蝸牛角上計輸嬴久知世慮非常道每愧丹經未贖盟
容我岩前助薪水也將琴劒掛神京
叚天祐(沐人)
餞祝直清
慷慨豪談髮指冠讀書不作腐儒酸類宫文斈多高第
祖道詞章盡逹官者述正宜登玉署敷陳長擬對金銮
朔雲燕樹三千里淸夜思君嶺月團
李兩山(礼部侍郎番昜人)
鬻孫謠
白頣老翁髮垂領牽孫與客摩孫頂翁年八十死無恤
怜汝孩童困飢饉去年雖旱猶未熱今年飛霜先殺菽
去年飢饉猶一粥今年飢饉無餘粟客謝老翁將孫去
淚下如絲不能語零丁老病惟一身獨卧茅簷夜深雨
夢回猶自誤呼孫縣吏催租正打門
元日
笋班玉立五雲階曾醉天家舞馬杯坐困庾楼分月久
明從堯殿帶春來洪鈞暖入官橋柳金鼎香傳驛使梅
爆竹一声春夢曉沉香亭畔牡丹開
上雷御史
臺上棲烏鸇曉寒朱簾雲静楚天寬星芒搖動龍阿劒
霜氣横陳豸角冠苦透柏心風力勁清臨梅影雪痕乾
渾源聞有傳家譜夜露心香借易看
妙高亭
危亭新構客持觴雨浥闌千面面凉煙外好山供水墨
風前老樹奏笙簧接天净綠秋江白着地&KR0686;雲晚稻黃
騕褭絲鞭歸興逸水晶宫殿桂花香
次韻單徒提夆
百蛮冠帶悉來庭九虎臨關萬雉城漢殿風馳十行詔
唐藩雷動衆軍声海涵春育民膏澤雨施雲行天性情
听得老癃扶杖語紫微垣畔泰階平
吳養浩(儒斈提㪯饒州人)
象山山長岳仲遠美任
象山天下秀中有陸公祠聖道開千載皇天粲二儀垣
墻空草樹礼貌見尊彝雅有岳山長三年今在兹
祝直清(儒斈教授上饒人)
和貫斈士月氐王頭飲器歌
單于宝力寒映雪月氐髑髅飲冤血泥丸真人辝絳宫
麯生時能醉其骨閼氐夜悵浦萄香拍拍春霞灔秋月
賢王起舞谷蠡歌傳動歡呼两耳熱燈前人影半闌殘
燈後有燐巳明滅持杯本爲澆嶙峋胡爲對此傷精魂
弓蛇猶能致惑疾智瑶豈是無心人頭顱如許當速朽
生擒誤入仇家手忍將鳴鏑射頭曼吁嗟降王𡭗何有
後來漢使諾水東猶待留犁撓盟酒(漢時冐頓造響箭)
(弑父頭曼又伐月氐王以頭骨爲飲器漢宣帝遣使以)
(留犂撓酒与胡王盟於諾水之東谷鹿蠡平)
二畫
断岸蒼煙喬木小橋野店村春一曲晚風樵唱翛然林
下相逢
曡嶂半空懸瀑平林隔岸層臺風雨一川煙浪扁舟何
処歸來
上官伯圭(安仁人)
上秦王伯顔太師右丞相
今代麒麟苐一功勲王師相錫秦封作為霖雨三農望
旋轉乾坤万國宗龍虎臺前春盎盎鳳皇池上日溶溶
曳裾舊是王門客又侍金銮入九重
祝元美(上饒人)
贄王從義御史
志士身未逹端居若无為一朝立清要掃决浮雲披王
君北方彦絢練丹鳳姿經綸有術業大節能素持青騘
入南臺白東晨霜飛惟時揔六聀百聀不敢堕鷹鸇擊
霄漢鴞獍安得窺苦心在庠序勉励廉有遺春秋嚴大
祀礼數摧毫厘温然載言笑匪怒伊教之青青歌子衿
荒穢久不洽明公欲振廢恩乂當兼施吾儒貴𥙷报豈
直分寸禆胡爲往庶役猥吏令得欺以兹失生遂衣冠
困塗泥何當復其徭庶使廻澆漓神駒一超越駑馬思
驅馳芻蕘倘可問風俗期當移我生万山中耕鑿甘自
恰奈何苦墮突雞犬不得栖遂令布衣士何由食山薇
弹冠出岩壑逝拯斯民疲浩歌視行雲白日廻精輝明
公一攬轡慷慨投兹詩
周鈞山
訪劉須溪
西山一簾雨相對在雲邊取履今何代回頭恐是仙半
生空四海一句可千年歸去龍須下桃花屋角煙
李仲公(安仁人)
送洪教授
忠宣盛澤餘孫子分教如今住柳州此心仞不異孔孟
何俗莫可回商周玉堂金馬自兹始九疑三湘因得遊
蛮客舟車過如織安書時遣到蠙洲
題吳間二齊老堂
斉老斉老人斉老多少世人斉不老史家父母昔斉老
吳家父母今斉老當年落筆山岳光三百餘年歸此堂
秋塵如煙隔精彩白髮眼明猶再拜
梁彦中(儒斈提夆)
公餘
山郭䔥疎似野居公餘經史足相娛雨声喧寂雲來往
嵐色淺深煙有无畏酒久閑頭上帽苦吟頻鑷鏡中鬚
茅亭閑掩無人到卧听風簷鳥雀呼
春晝
溪水搖光動粉墻雲山倒影蘸吟觴一庭芳樹清隂薄
千尺遊絲白日長風細柳塘鶯語滑泥融花逕燕飛忙
乾坤俯仰窺難盡花柳無情種種香
龍門
天險難非禹鑿功坤靈闢此一何雄翠鋒傍矗双棖峻
白浪中穿一國通方馬奔崩路南北两鰲緾繞日西東
神扄求壯三都勢迥壓崤亟百二重
旅懷䢶孟昌道韻
幽䔵凝露泫如啼獨爱寒香滿竹扉信口詩成寕見悮
怏心事過漸知非故山路遠音書少小院荅深好客稀
誰慰荒寒一尊酒滿城風雨送春歸
夏誠中(安仁人)
元日
天門啓曙翠煙寒遥想新年聖体安蛮貊來朝修貢職
臣僚入覲集衣冠香浮蓂砌風初静仗對薇垣露欲乾
獻賦何年趍近密金閨通藉未應難
王秋江上饒人
次韻周君和
贔負終風拂老懷陽春那得一枝來雎鳩不見周南化
豺虎徒興王粲哀背冷極思簷外日耳聋難听地中雷
翻思飛雪清冷處二十年前共㪯杯
秃筆
被褐深居未出林摧殘豈信有如今拔毛本欲利天下
秃鬢方知負此心老死不歸刀吏守平生當得近臣簮
斯文功在終難泯月裏東君有好吟
王虚白上饒人
贈人
邵武玉佩傳光甫之未有子也病疫將死
妻何嚙指瀝血請身代夫死以延其嗣翌
日何卒而光甫活今六十年其子好舌遵
治命迁何柩合葬
淋漓血指疾呼天一篆才通淚徹泉厲鬼有靈當兩活
史書無愧可千年龍津沈水劒重合頭破秦庭璧自全
勿謂彼蒼无老眼書香一脉一氶傳
贈地理人
知君再世挾囊青我亦能知造化倩好在主人方寸地
渠家代代有公卿
蔡九思上饒人
訪太玄天師
飛車擁盖下三神曠視斉州九點塵黃石谷城千載意
翠壷蓬岳四時春嵩高海阔丹書遠地闢天開紫氣新
見說桃花紅万樹扁舟來问武陵津
雜興
欎欎桑与柘環圃俱凄凄采之楽蚕飢復見靑滿枝廣
疇稻苗多種之恐遟遟蚕婦与老農何嘗一觧眉芳春
各載酒競覩羣葩竒錦衣与稻粱辛苦元不知
鵉鵬与騏驥迹遠識者稀&KR1295;鶴与鷦鷯或亦摩天飛和
鳴相上下惜无養由基閉門思古人玩物真何爲聖賢
不我欺千載還相期
張伯遠
餞祝直清
朝餐狙林橡夕飲虎窟泉幽棲豈不逸於道為未全是
以少微星含輝麗中天雲蘿謝招隱冠帶趍興䝨魯生
贊制作商老安疑然董子述徵験賈誼明經權盛德有
遭逢志士元棄捐長貧若忘世一出垂千年折枚楚山
阿賦詩江水邊寂寞思古人中懷為君宣
象山山長岳仲遠美任歸浙
石泉笙磬静微聞百尺蒼松立在門道斈宗風陸夫子
故家遺澤岳王孫忠臣有後天心定治世无爲聖教尊
官序改迁從此上記曾師友涉渊源
龔楚清
送孟和卿平陽尋母
杜羔念母心最苦豈意一朝逢澤潞母驚兒貌似乃翁
兒抱母啼淚如雨五十孺慕朱夀昌刺血寫經毛髮蒼
間關同州晚相見迎侍親興歸故鄕人生百年一弹指
母恩未報情曷已團栾樽前舞綵衣大勝世間朱与紫
子行万里涉風沙誓不見母不還家兒今髮葉母應老
道傍觀者還咨嗟臨川孟氏號雍睦家世來此澶渊族
婆娑老暮紫荆花料想春風依舊綠
黃伯玉(上饒人)
贈相字
倉頡紛紜巧思傳多君巧外更玄玄萬形一理推无尽
試究庖義未畫前
白仁壽(上饒人)
書亊
大羹元无味大章夲希音音繁入人耳味美適人心是
以保身難揣揣如臨深百戰苟一失勇氣未足欽今若
不斈古後何法于今
王子東(上饒人)
採桑歌
翻雲烏鴉影鬖髿颭風白燕双傞傞横波凝流歛螓蛾
吳蚕飼餧飢則那十纖挽柔剪綠柯六幅暗露侵𥜗䋪
饔飱驀誤晷隙過蚕飢葉稀寕不瘥千頭万緒豈敢吪
終以暖亊期絲紽錦帷繍幌相婆娑人情好耕不厭多
倚門刺紋來听歌載青載黃胡側頗樹間耳語慎勿哦
万一出口他人訶纂纂桑葚如鳩何
新春新月
㪯頭見新月低頭過新年新年幾回新新月幾度員鍊
石屑宝功難全娥能竊薬終孤眠夢中蝴蝶飛翩翩花
草何意争春妍憂杞之憂逐夸顛无情有情怜不怜長
星不飲酒宰牛不服田東風觧織千機錦要我來看在
雨前
張洪崖神遊圖
洪崖即果老唐玄宗以玉真妃故洪崖去
之往來長安騎白騾名白雲携五童以酒
瓢詩卷書囊随之
開元天子舊相知一笑曾緣降玉妃囊括無言玄自得
瓢虚有酒醉同歸曉山殘夢清塵遠春圃靈苗白雪肥
回首長安西日外神遊何處片雲飛
和胡梅復白鷴
若爲見月倍思家偶意名禽起句華拂羽增明聮縞袂
綴冠合粲蹙嬌花朝尋暖草雲連谷夜擁寒坡雪載沙
尺与鶴琴清作伴可能无夢繞烟霞
中秋
青天化作白玉盤棒出七宝玻瓈觴姮娥起舞太白醉
如此風流何可忘北斗酌取瓊河漿秋風製就芙蓉裳
龍吟泓下虎嘨壑誰能着耳听嗁螿
吳遜齋(文譲龍溪縣尹)
戊寅雪後和謝提斈韻
鏞城正月雪初霽賸得官閑吟嘨中萬國山河開夀域
九霄風月播春融竹依柏樹增新翠梅與桃花间小紅
王化盡无偏黨處故教冷暖揔相同
新創暖閣謝小山韻
未斈渊明去惟賢康節多人生貴眞正物育在中和待
阙聽常選隨流創小窩静心无箇亊得趣付賡歌
蔡舜謨
呈鄧善之廵遊江東道
白日千年天有定青冥萬里月无声相期遠大崇明德
力贊雍熙荅聖明
荅方漢杰
雲舒黃道日光輝遺逸山林固未宜每嘆劉蕡文字美
獨怜徐楽䀻書遟艱難適足成吾亊叢挫何能喪自期
北極去天无咫尺滄溟到海有枝岐
康秋山
留别
撥灰好共話冬闌莫歎无魚鋏便弹更爲梅花留半日
勝如别後寄來看
吳宜甫文誼内齋一所顔曰養正翰林
斈士虞邵庵先生作記賦詩一首且夕自警
養正深期德日新詩書万卷友前人自脩巳是工程定
熟讀方知意味真豹尚隠時文欲澤蠖於屈處義求伸
龜山屼屼千年在道脉綿綿一氣春
外齋一所顔曰斈思思斈進士張在中州判
依記賦詩一首旦夕自警
五典三綱與四維鳶飛魚躍貴真知霜前㰖实甘回味
雪裏梅花不受緇家在先儒文獻里生逢
天子聖明時惕然起立晴䆫下題作斈思思斈詩
方寒巖
别館
别館數孤路無聊謾坐窮長年人亊外求夕客懷中无
酒睡難着有書貧不同衾寒起附火挑撥幾星紅
楊原巖
九日過大勝關宿黃陂小飲
瘦藤高樹欎荒寒细路懸崖重險艱征戰幾何餘白骨
鄕關如此隔青山驛亭帶暝人争聚澤國經秋鴈自还
滿月黃花一杯洒人生何地不開顔
姚江村
大愚寺即亊
雷公逐龍度松丫急雨横穿日脚斜開戸不知渠水滿
一時浸倒玉簮花
方景山
雜詠十首
反哺烏曰慈食母桑名惡如烏莫如桑人心當自斍
馬舞睨禄山猴朝識朱温人豈不若獸變故輒負恩
鵾鵬奮雲霄尺鷃棲野草物各適其夭夫豈論大小
蜂房開戶牖蟻穴有官守究竟物皆然夢幻君知否
小哉蛮觸戰鄙甚蛙龜怒逹人能大觀夲以和平故
瑞世鳳鳴陽司晨雞鳴丑呶呶取人憎亂蝉合緘口
蚕蠒每利人蛛網偏害物利害夐不同其間僅絲忽
猿啼不窺䆫牛馴常露地伏虎与降尨此理元无二
觧牛中肯綮相馬外&KR0784;黃從知得三昧意到形自忘
蟻封罅隙地蛙井咫尺天那能致廣大此道誰為傳
皇元風雅卷之一
