皇元風雅卷之五
高若鳳
題朱進士
御賜詩
憶昔霓裳清夢遊廣寒宫殿欎㠝屼神龍久矣乘雲去
猶有&KR0784;珠落世間
遊白鹿洞書院
碧瓦参差儼否壇白雲深鎻洞門閑不宗朱氏元非斈
看到匡庐方是山十里松風潮洶洶一溪泉雨珮珊珊
便當卜築書臺近五老峯前任往還
送謝有源閩中醫官
出山只爲有源長散作人間六月凉從此不憂丹荔渴
宝塘一派冷於霜
斑資高下不須論一步青雲亦上恩小試参差醫國手
有人稱是野航孫
贈相士張月梅
清光萬里飛銀闕歲晏天寒桂香歇舍章殿是廣寒宮
月似梅花梅似月世間有梅有開落天上有月有圓缺
乾坤清氣鍾於人千古不摩方寸鉄月耶梅耶杳莫辨
淨色寒香两竒絶西山有雨南浦雲反覆紛紛異凉熱
槎仙老眼閱人多獨獨來尋㶚橋雪月梅巳寒雪更寒
窮年三友長相看論詩論相神自完出門一笑天地寬
張叔暘
送滕玉霄
我恨江上水不能洗離愁又恨江上水不能爲我留日
黯黯雲悠悠胡不推出黃金毬照我一笑送沙鷗爼豆
萬古相賡酬風流此老黑貂裘飲乾海水蛟龍憂人間
奴鬢秋筆底巫峽流傲睨幾何同一漚識我不識吾何
求安得從此長嬉遊昔日閬風今瀛洲江水洗得離愁
不爲我留住江上頭三百尺酒楼五百斛酒舟
〇許献臣
次韻蒲平章致仕
君恩許老重增秩相印封回不再關石以𥙷天還䄂手
雲能成雨便歸山力將冨貴推身外倒卷乾坤入酒間
綠野堂前看絲竹古今誰得似君閑
題賓月堂
人生自是人間客月亦天邊寄此身彼此虚空無着處
誰欤是主復誰賓
〇趙蒙齋
題釣臺
君因卿相隱我爲利名來羞見先生面黃昏過釣臺
倪中豈
贈張原性金華尉
天風吹鴈秋影寒客子晨出燕城關青龍斯煙雜錫銮
腰蝺割玉羅翠乾金花出匣双蚪蟠盪射婺女光闌干
春萱花煖荆樹合酒光入鬢顔渥丹風雲落筆神鬼泣
眼見老鉄生詰盤朝栖崑崙圃夕飲砥柱湍但恨雲路
無停翰東海百尺青琅玕
〇倪若水
過揚州
雉堞平來塹擁沙綠蕪深処見人家山河舊影藏秋月
關塞新声起暮笳王蕊巳為庭下草蒺梨不是眼中花
當年鳳舸經行処枯柳無枝寄宿鴉
范德機
過西芹
路隱岩崖迥橋通屋舍重鳥啼黃葉寺泉注白雲峰市
販賖柑柿畬耕間竹松行人報山郡失喜問萍踀
延平江閣
山势包重險津流合衆源詎知從事劒不類大夫魂光
彩潜猶見精忠死尚存幽靈如可問吾意豈忘言
奉同廉訪使君洎寮友遊愛同寺
閩粤古城東千岩半𣑽宫冐寒尋水石尽日倚虚空鍾
鼓何須急壷觴亦有終翩翩北海寺碑版翠無窮
寄武夷杜徵君
洞居清隠士时接武夷君旆影岩前見山香石上聞不
爲珪組累焉有市朝分暫得同麋鹿終朝試與群
謝張伯雨題東坊藁次勻
騷靈逝矣不堪呼幾欲南遊信楚巫城郭煙濤乘白帝
星河風露浥黃姑幽人昔恨九關豹佳士今猶千里駒
冬客資君相慰藉可能無意謝飛鳬
送王中庸歸唫
法楽洞前曾一遊君家聞処洞西頭石潭正照猿猱月
山薬曾經虎豹秋豈意吳城祠下路共尋揚子岸頭舟
胸中富有天官斈莫為周南久滯留
蓮房
憶得花神一笑&KR0794;六郎家住小江千佳人怨等秋風近
稚子眠听浦雨寒強為折耒開戶牗誰將鎔出擬杯盤
少年太守思兄弟戢戢青頭莫謾看
桂子
盡輸金粟三千斛換得瓊枝數點秋定是月中嘉種失
却從世上異香浮石岩夜見呼猿摘薬臼晴敲伴兔收
十日天台誰得見西風吹夢落山頭
送夏蘭同知會昌
承聞吉日上江船佐命分符落鴈邊野舘溪頭三晉雪
山城留下七閩煙庭春花氣迷銅墨市瞑溪声斈管絃
何日周廬尋夜直倍知报政九重天
瀉露亭
初秋白露降爽氣逼虚愇薄林方泥泥洒漠復霏霏暗
襲玉堂悄斜飄金掌微鶴眠寒屡警螢火&KR0668;猶飛葉垂
知月朗花豔怯朝晞蘭飲畏朝墜草霑傷夕歸為霜當
夙戒去日漫增欷俜停吳宫女三月採薔薇挹彼枝上
香散入舞裳衣千歲亦不滅但恐願相違君子保世澤
在久愈光輝
題廣居家藏東坡竹
古藤尺五霜烟交不見長身見墨梢千載高風猶一日
莫妨儋耳住無茅
贈廣居查尊師遠遊
查君斈道恋名山庐結東南紫翠間更憶皇州春色好
却辝仙舘曙光閑千年城郭逐人去八月星河奉使还
莫爲崑崙無覓処早將詩賦動江關
奉寄翰林鄧侍講
曩承持節江之東騎鯨再上蓬萊宮蓬莱仙人歌白鶴
声落五湖烟雨中世間爵禄不易致何獨去就如飄風
朝廷礼楽須制作六經隠義資發蒙論思廟堂集耆碩
啓口寕譲前諸公閉門讀書古都市四軰冠盖方隆隆
我生生長在窮谷那有文字争人雄謬蒙引喻百僚上
負禄府署慚無功一别十年还又五昔者少壯今成翁
誰知復客七閩下隔二千里来詩筒嬴躯頓醒瘴疠悪
頼以慰此心忡忡粤王城南浪自日粤王城西花正紅
經石門旗
摇落石門秋水清殘僧楼字映沙明買船欲上旴江去
路轉峰南聞鴈声
泰定二年秋蒙
恩供奉翰林未行改閩幕自豊城便道取疾
繇撫過旴与那守薩侯會約尋麻源不果翌
日到旴
暫遠雲霞觀却希山水音珠星聮社下璧月動江潯始
集宝氣亭復趣金精岑輟棹更垂釣推書時弄琴石門
生夕景麻源籠曉陰是邦遇賢守佳致契幽尋樽爼迫
清好絃歌彰古心郡中宜鳳集泓下或龍吟頗愧塵務
通还為旅宿侵一行混吏執千載負啚琛即往亊莫究
于兹念方深姑山如有意遂許一登臨
順昌道中
冉冉秋序高勞勞客程促如何霜霰文不見原野粛顛
崖絢夕紅古澗漾寒綠非惟藤蔓敷亦復芳氣馥物生
固有常氣候殊過續以兹羸集身動往居瘴毒念彼閩
村人田稀口如粟耕種上青雲妻孥力凉燠吁嗟公私
弊群需待其熟安得廉恥吏俾之食常足上以承
恩光下以厚風俗丹心映皓首我何自拘束
玉臺
曉出玉臺道山川稍夷曠只愁灘石際磊落更万狀市
楼倚崖岸山頂列石障是中更有人隱約葱倩上我願
從之遊長風涉玄閬还歸保精路高視神目王空濛飛
鳥過慘淡回波放由來心力疲會意乃益壯
十月十八日至懷安縣是夕入福州
山城列障駐餘霞水与長空遠映沙芍薬省中人望華
荔枝林外客思家遥遥徐市三神櫂渺渺張騫八月槎
蚤歲斈遊今白髮不應猶恋棗如瓜
望潮曲
潮來直上青崖住潮住却尋滄海去烏石山頭望故鄕
故鄕更在雲深處我生不如橋下水消息春秋任流止
又不如如水上船去去來來年復年負禄羈孤二千里
上念慈親下妻子子生未觧别爺啼睡恋阿婆懷抱裏
烏鴉日日傍人飛喜鵲時時噪郡西更有平安書字到
金壷約伴玉人携
平臺晚懷
落日微風生晚凉平臺西上万山蒼佳人獨不生同世
楽土那知是異方海岳雲霞千古意鄕關道路九回腸
丹青不寫歸田賦猶以虚名累霍光
寄李秘書洞
秘書出是蓬萊苑流落東吳又一春見月定還騎鶴侣
開秋宜讓鱠鱸人吾曹事業徒温飽子等居諸異隱淪
海表何時携手載相怜同是老詞臣
送别周儀之推官赴錢塘井簡李四秘書
武帝龍飛第一春京華相送各沾巾詎知邂逅文身地
緫是棲遟皓首人山驛蛟眠星滿洞水鄕鴈起月迷津
若逢李洞南天竺謂是前書感謝頻
懷京中親友
海上經年思殺人絶憐京國旧交親過江唯有傳柑使
寄得書回是暮雲
絶句
日淨芙蓉遠春明芍薬長誰怜玉蝴蝶正似錦鴜鴦
東署
習静天常見居深路近通隂階垂葉露空院長春風
春日西郊
春風千里福州城綠水青山老送迎惟有垂楊偏待客
數株殘雨帶流鶯
佳人不譲海棠嬌喜見天睛挹露饒若使有詩寕費日
便今無酒亦終朝
江上登臺望眼迷西禅更在石岩西尋常楚嶠看花日
此処新苗綠巳齊
南澗清晨不易得有無更似此時春朱桃皓李都隨世
紫蝶玄蜂故趁人
題先天觀圖
斈仙之人与仙爲徒住在匡庐之奥湖江之區張公煉
丹作龍虎丹城御氣遊六虚後來出者絶代無何不斈
仙住玄都玄都之壇角井孤上摩萬里之黃鵠下伏千
尺之飢鼯隂森檜筠自太古斬種力與開闢俱扶桑朝
日掛絶壁坐見楼觀青糢糊擘崖控石瀉哀湍春秋雲
露芝田腴我亦人間山澤灌偶陪䕫龍賓唐虞有時一
醉黃公壚振風三日撼不蘇折花不得度弱水渾手始
識仙凡殊玉堂斈士范与吳遺我兹山之畫圖尋䆫數
戶久嘆息無因置我双樗蒲独行幽人不受呼掃葉青
澗听啼鳥日暮羅徑相縈紆相縈紆向何處明朝爲借
麻姑鵬我亦騎之上天去鄧文原貢奎元明善同觀此
詩於玉堂爲之嘆賞故書
〇孫存吾
餞虞伯生歸隠
天地毓精英文章䊮德星虞廷春色滿翰苑月華明歸
隱琴青楽朝回軒冕輕凡才倩俱蓄薬龍備參苓
春日遊黃鶴楼
插天棟宇接雲霞八面玲瓏望眼賖寒谷春回江夏柳
晴川日映漢陽花珠簾半捲琉璃滑宮扇初開翡翠斜
日近天人聆笑語廣寒宫殿隱仙家
秋思
鴈落西風字字沉嫩凉偷入藕花心眼前多少關心事
付与寒蛩徹夜吟
〇張息堂
題衡陽刊匠曾子謙字說手卷
陽冰謙卦妙入神當時鐫刻知何人至今宝玩逾琬琰
字体清勁無失真謙謙于謙能辨此手揮鉄豪出文字
功成何止地中山鑿破乾坤六十四
甘東溪
夜坐
林風自䔥蕭山雨時洒洒丈夫七尺軀地炉使吾矮
早睡
病來貪睡早推月出山前月色不相捨小窗还自妍
酒醒
酒醒桂花發彺歌對花前林家大罵我夜半驚人眠
書生
踉蹡趣講席讀誦闘高声我亦曾如此而今白髮生
歸舟
片帆懸空秋滿腹凉月淡淡天無波平生湖海元龍意
早入西風漁棹歌
天壌豈無蘇季子恨我不識韓荆州遥山蒼蒼暮雲碧
何許一笛芦花秋
下豫州
壯懷忍共白雲閑孤負僧房屋半間賣却牢愁三萬斛
載將明月入西山
託意
舊時灯火不知年託意篇草未世傳胸次只今無此事
听風听雨過殘年
新春
花紅柳綠也逢時潤色青春有小詩人世若無吾軰在
東風寥落亦堪悲
看梅
独坐匆匆不自適出門偶見梅花開自從開闢到今日
此是東風第幾回
暫憩
平生湖海遊南北東西路幾度夢殘時雲深不知處
過南湖小酌
忽有一事碍胸次擺脫不得呼酒來𬈑溟濛濛混沌在
坥坦蕩蕩虚空開精神半生留筆墨形骸昨夜爲樽罍
年年看梅今白髮晴日江路行莓苔
薩天錫
采石驛
客路青山外鄕心落照邊潤清浮野樹凉雨過淮天水
調誰家笛江帆何處舡蛾眉亭上月今夜照孤眠
采石懷李白
夢断金雞萬里天醉揮秃筆掃蛮牋錦袍日進酒一斗
采石江空月滿船金馬重門天似海青山荒塜夜如年
秪應風骨蛾眉雪不作天仙作地仙
過石子岡
霞光日落紅穿樹山色雨餘青近人便好拂衣入山去
觧鞍辝却馬頭塵
次王叔能侍御史
龍蛇偃蹇出墻隂五色春雲態度深臺閤文章散清氣
月明山舘夜䔥森
次繁昌邑宰梅双溪韻
矍鑠繁昌宰曾充觀國賓儒冠猶破帽礼服尚垂紳澹
泊心无愧清癯自有神老膺朱紱貴驚見白頭新撫字
三年政歌謠百里民
〇林彦&KR1643;
元會習儀和鄭子完
西山晴雪照階墀法曲天香會合時在野只知堯帝力
進朝方識漢官儀日明黃道瞻丹扆春滿青都擁翠旗
冠佩又承新雨露太平報效有深期
〇李源道
次韻送虞伯生使蜀降香
城南尺五去天低廻首彤楼十二梯六月岷山猶有雪
三春雲栈迥無泥浣花溪上看秧馬芳草渡頭聞竹雞
見說草堂遺&KR0799;在公餘須到錦城西
喬木千年劫火催峩眉峰頂自崔嵬岷江東去人西上
驛馬南嘶鴈北来蜀國山川明似畫文公風化冷於灰
太常直筆今詞伯旣倒狂瀾頼挽回
皇華驛使氣凌秋風槩沉雄隘九州金節暫辝金殿去
錦衣还作錦城遊文高方朔三千牘刀善庖丁十二牛
好向名山瞻勝境瓣香遥捧祝宸旒
〇夏果齋
和山間秋日見寄
門前絶愛竹成坡室迩其如人遠何亦曉不如歸去楽
真成無可奈何歌詩翁自此工難少俗子於人一揖多
何日同君秋月下桂花影裏舞婆娑
過洞庭
萬里玻瓈一掌平倚蓬人去似騎鯨掃隂雲霧天無影
弹壓波濤夜不声一劒秋横神鬼泣片帆風勁死生輕
詩成不用漢人語怕有蛟龍听得驚
上國簽亊時作教諭巳四年
早年化筆妙衡銓棫樸書莪意藹然名節綉衣雷漢上
精神玉樹晚風前古人針芥纔三語今得虀塩巳四年
昨夜書幃光彩動使星烱烱斗牛躔
過岳縣
水紋如席浪花收謝遣湘中鹿角舟白露巳過秋日淡
青山未了曙光浮諸賢豹變雲生足老子龍鍾雪上頭
可惜隔江灯數點匆匆過却岳陽楼
送王副使美觧
瓜戌無情逼歲年歸期行色占春先南商北賈多遺爱
剰水殘山有宿緣青柳一枝江上酒碧波千里月明舡
衣冠文物傳江左好在家声續晉賢
〇胡斗南
悼文山
烈指西風感别離乾坤人物太竒竒生為孝子忠臣勸
死有皇天后土知万折江流魚腹石千年人立首陽碑
一門史氏春秋筆愁把湖光入昼時
陳中山
餞理伯容調江西憲掾
五阨春官第重登憲府新人皆形跡避君獨肺肝真日
飲瓢惟水風行篲掃迎明朝江右客秋色滿湖濱
奉題丁氏竹堂并寄庭玉嚮仰之意
慈州二判經年别黃鶴山前見阿咸聞築新堂臨水勝
剰栽脩竹与雲參午風窗戸清含雪晴日琴書翠滴嵐
欲拉王猷時共造幅巾揮塵縱清談
餞郭端友赴椽巴陵并寄希仁兄問訊之敬
送客巴陵目遠鴻英年嘉樹玉青葱門趍昼戟諸侯貴
地閱輿圖七澤雄極浦揚舲清漲闊亭獨迂轡碧霄通
别来安穩懷鄉否煩問同年鞠贊公
題甘文卿杏隠卷
祢子洲前万杏花一壷仙隱客成家抄書詹下分香露
洗薬溪邊踏錦沙布素屡煩卿相揖劒芒終拂斗牛斜
曲江又廢明年會㘽樹何由見倚霞
餞姜華甫調武陵掾
府史才猷俊沿書調武陵秦袍懷舊澤肱被割秋綾茗
椀茱萸苦艚舡杜若馨滄浪濯緩処搔首憶吾曾
〇宋梅洞
挽胡軍慰
搏虎鬼猶泣屠龙地亦沉无兄寕有昔有弟必无今鍾
鼎他人手舟車過客心不堪回首処殘月堕花陰
哭岳王
天意只如此將軍重可傷忠无身報主冤有骨封王苔
雨楼檣暗花風庿路香沉思百年事揮淚對斜陽
〇龔子敬
送楊志行
纓冠楚楚濯滄浪彼美人兮淇水陽大府久須唐令錄
中州正用漢文章只今滿眼真能幾遟莫相看耿不忘
至治朝廷天咫尺載哥丞相㪯䝨良
送秦𥙿之𥙷南臺掾
南臺礼意特相招送客溪亭自寂寥夜雨灯前春幾許
清風扇底暑全消中司執法分曹掾掌政名臣佐使軺
捧檄還應為親喜宦途䓁是上雲霄
題張氏所藏石經
洛溢河清世之季鈎黨諸䝨死无避橋門冠帶此何时
詔与群經正文字議郎郎將將穎書觀者繽紛門外車
似憂方冊重灰烬且可䥴摹辨魯魚南臺四部存幾磧
誰見世間完六藉漠傳區區掇拾方到今不是糊塗墨
述懷柬張仲实教授
霜清起病骨卧久忘蘧蒢殘息不煖衣短髮漸入梳
涉世何用早意適事不如旣知非所能裁足不願餘薬
苦尚可飲家貧難可居秋来窘繁隂百畒沉嘉𬞞滯穗
尚采掇吾生愧耕鋤南䆫美朝陽昔賢遺古書風竹如
應門一室自掃除西庠張公子為我日回車言笑適相
娛綢繆焉得䟽
掘山薬哥
綠薜紫藤緗色子種玉綿延香透髄晴虹歲晚香不起
托命長鑱山谷裏小隠墻来塹薬㯗&KR3555;玉政得才槃槃
服食相傳養生訣茂陵刘郎和露啜
病起試筆十韻
積雨迷空闊翩翩多去舟將家值卑&KR0668;无事淂清幽安
石非高卧義圓巳倦遊壯心適如意短髮寄搔頭病約
山容瘦閑窺鴈影浮双扉寒自語一榻淡相留香篆縈
紆晚畫屏潇洒秋黃花荒古道白日起滄洲不死千金
薬平生百尺楼暫分仙枕夢遥訪羽人丘
謝陳壷天惠蟹
寒蒲縳來腸巳無枯骨褁肉肉自腴爲君喚醒江湖夢
孤蓬细雨声相濡貧家不辨滿眼酤槽頭酒滴红真珠
起來獨坐秋風裏一徑晴寒菊數株
〇梁隆吉
題葉東叔賓月堂
人生自是人間客月亦天邊寄此身彼此虚空無着處
誰欤是主復誰賓
〇李古淡
題子卿牧羊圖
自是天工肯放回二頭羞殺望鄕臺漢風㰝散羝羊隊
却入麒麟隊裏來
〇李誠泉
寓洪中秋翫月
金水鎔成一樣秋三千世界雪光浮城中見月能多少
擬借仙人十二楼
〇彭容庵
贈彭鉄面相士
只戴黃冠不象冠双眸窈碧兒蒼寒江南多少秋風客
蘚若山人一笑難
〇仇仁近
潮
一痕初見海門生頃刻長驅作怒声萬馬突圍天鼓碎
六鰲翷背雪山傾遠潮魏闕心猶在直上嚴灘勢始平
寄語吳兒休踏浪天吳象罔正縱横
吳漢儀
贈楚山樂路教之金陵謁御史
官滿豐城車載膏遠從建鄴覓同袍雨香芹泮春風轉
霜重柏室秋氣高青眼故人加顧盻丹心即日表英豪
金陵山水多佳麗伴客登臨莫惮勞
吹簫歌贈金精山人陳天佑
金精之山何岧嶤夜深明月凉蕭簫中有可人好絲竹
抱明月兮吹洞簫簫声鳴鳴響空碧潜蛟起舞山魈泣
含宫嚼羽妙入神月落參横朔風急曲中却憶秦樓女
秦樓縹緲知何許鳴鳳双飛竟不還至今遺事傳千古
君留吳中猶未發我亦知君調殊絶明朝却賦歸去來
吹簫還弄金精月
皇元風雅卷之五前集
皇元風雅卷之五
孛术魯翀(翰林斈士色目人)
題周益公墨跡
今觀益公帖老氣粛鋒鋩孫氏青氊永宜開宝墨堂
題周益公荅孫履斎帖
丞相裁書荅布衣慇懃辝翰緫珠璣秋風吹落蒼松樹
二百年來此道非
孫義方壽慶堂
誰似孫家鶴髮親昇平重見至元春生兒不必公侯貴
日聚詩書福縉紳
理伯容(江西憲椽)
餞陳中山
沙羡一樽酒别我同年兄同清更同苦春曉都門行南
楼又相識即别難爲情浩浩長江流忍听陽關声
甘恪
餞理伯容赴江西憲椽
朝辝江漢水暮宿匡庐山番易匡庐下中有蛟龍關龍
君閱世久風飄司往還理子賢良資神鬼敢有奸逍遥
十二仙遟(去声)子湖之顔高高粛政臺去去登清班坐
觀黃鵠起邈焉不可拔端逢縻處士攵酒楽餘間
陳是若
餞伯容
南浦秋高蒲葉黃騘馬行行之豫章渥洼神骨特竒俊
龍沙勁氣故蒼茫貂蝉八直月未曉獬豸當途劒倍光
人材巳是科名得送君猶自望文昌
劉孟曅
餞伯容
沿撽東行玉節光匡庐双劒照寒芒文星移次傍南斗
楚水餘波及豫章白簡明分千里月清標氣粛九秋霜
斯文幸託蘇天庇伴水春融芹藻香
劉夢羲
餞伯容
白髮重遊漢水濱㸑桐幸遇按絃人詩書潜翫簞瓢楽
山水清幽戲筆新天霽蟾宮高獨步霜寒栢府寂無塵
一樽好共南楼月别掉西江浩蕩春
張小山(四明人)
次韻酸斎君山行
蜀江湘流合千里中有蒼崖壓秋水仙人金冠坐鉄船
反披紫裘初醉起小龍二女相從遊眉山低壓青黛羞
寄書不通双淚流三十六宮明月秋花边間䄂玉堂手
老來頓斍嫦娥醜岳陽楼下喚開門神仙幾年曾醉否
抉雲老鶴去不還青青一點天涯山
天劒歌
將軍躍馬來南荒腰間古劒白練光鸊鵜塗香魑魅泣
寒芒熠熠勾陳蒼龍髯高釘珠堂月玉華曾拂楼䔵雪
爲君尽斬奸臣頭天狗三更下䑛血
章伯亮雲南人
次韻唐佐自京庠歸覲
天邊清湛如璜水筆底生春多秀士摩空三百六十字
凖擬明年献
天子西江千樹梅正花家人祝鵲催还家愧我汗青頭
欲白夢到雲南与天北
行路難
奉君七宝鳳凰之綉柱五色騏麟之錦裳王母九霞觴
中之酒秦女万縷炉中之香去年紅花今年開昨日紅
顔今日老一生三万六千日歡日願多愁日少對吳歌
看楚舞歌舞匆匆變今古歸去来莫行路
拜帖穆爾(唐兀氏)
溪山春晚
㒷来無事上幽亭雨過郊園一片春路失前山雲氣重
帆收遠浦客舟停笛笙野舘二三曲灯烛林坰四五星
坐久不堪聞杜宇東風吹我酒初醒
趙由儕
述祖詩
悠悠我祖始于軒丘旣歴高陽秩秩大猷爰自伯益舜
錫旱斿中衍亊商造父御周征彼徐方熊熊有功邑于
趙城大河之東建氏晉國耿先其封成宣喻日長夏爱
冬岸賈作難嬰臼立孤㐮子始大常山得符於赫烈矦
懋建丕圖粛矣武靈兆配有虞西漢子都生長河間曁
于唐末今族居燕小迁大梁世系緜緜厚德豊功宜永
其傳中罹多難南歴江沱眷焉吾宗豊水居多百川有
源衆條有柯庸修家牒克俾無訛顧予伯仲一爱患多更
瞻嘆古烈自怜其生其生豈偶三辰垂精德業未進敢
不戰兢我心伊何常念厥初感彼霜露愴然躊躇奉先
如在宗戚相於亦有諼草高堂可娛惟忠惟孝立身有
本嗟𡭗後進勖哉自勉万有能銷斯道無泯温恭朝夕
云胡不謹顯親揚名俾昌俾熾善保家声期于勿替尚
念前人留心譜系受天之慶遠及苗裔
臨川吳先生讀之而嘆曰純粹忠厚自德性流出油
然冲和之意真古人之詩也盖其有本是以若此又
曰中山年少於吾吾不敢以友命之也泰定甲子十
月十九日國子司業蜀郡虞集書
思親詩
予讀魯斎許文正公七月望日思親詩因
見其天理沛然自胸襟流出永感者聞之
必增其悲具慶偏侍者繇此寕不加敬自
思兄弟往年當喪乱之餘不幸失怙藉慈
母教養成人真昊天罔拯之恩也輒推廣
其意而𫐠五言古詩一篇五十二句以紀
平居之懷納之書藏將示後人俾知所自
云𡭗庚戌歲二月望日中山居士趙由儕
識
一自先君逝行將四十春音容尋舊夢感慨試詳陳巳
歎生緣淺還思故國屯吴江悲血戰粤嶠困車轔共吒
艱危甚尤驚賦㰸頻朔風吹廣野赤日照流塵旣洒呼
天淚方為辟地民抚时非往昔感憤竟湮淪翕霍傳梅
外倉皇問水濱諸孤隨弱母大慟向秋旻越歲寕戈甲
歸鄕辨穸窀酹觴號雪夜扶柩復霜晨家緒中微甚人
間亊一新孩提慙不肖操守頼慈親絡緯灯前教䄡䄖
膝下馴田庐勤保任門戶幾憂辛文献由先德扶持荷
化鈞萱華明晚景荆樹際芳辰眉壽斟瓊蚁春暉奉綉
茵雖非登執要自不厭清貧弩力尊天爵勤心報大倫
歸全期不忝化俗異還淳信墨存家乘傳芳待後人年
年思雨露歲歲省松筠至念通天地長歌感鬼神珍藏
歸韞匵大孝慕終身
南豊趙母立夫人曠志云歲下丑佇禹公殁子㑪六
歲份四歲耳夫人出万死一生親葬公而教養其子
以成其家㑪旣尊德楽道价又勤生致養能如㑪之
志其女適危氏者孝敬亦不移夫人身安心和享孝
養者三十餘年而後終君子曰此非宜報其勤苦也
盖其積德之盛所以感畜冲和者有非偶然矣集与
㑪有千載世外之交信其内行淳備故知其所以亊
親者非止甘旨之奉温清之宜宴閑之楽而巳夫人
讀書習礼亦未易以世人之斈悅之也臨川吳先生
讀其述祖思親之詩而嘆曰真哉所發哀而不傷此
古之作者非常人所及也集竊感吳先生之知言故
書而識之俾示其子孫泰定元年歲在甲子十一月
巳酉國子司業蜀郡虞集書
郭君彦(真定人)
海東青
海東俊鳥異鵰鶚金晴玉爪不凡材八月風高度海来
剱翮怒斫雲陣開虞人設網心独苦獲之不敢觸毛羽
爲言此鳥献
天子年年進入明光裏驛使長懷万里憂傷者還同殺
人罪君不見唐太宗魏公入奏久未去不知鉄鷂死䄂
中小臣伹願
聖皇脩德放此鳥自有鳳凰遠㗸瑞圖飛下五雲表
入京五首
虎踞龍蟠十二門王侯第宅若雲屯百蛮入貢天威遠
四海朝元國势尊曉日旌旗明禁路春風䔥鼓沸名園
唐堯虞舜
今皇是未必江潭老屈原
蓬萊御氣挹晨嘏萬國河山擁帝家金殿势吞滄海日
王楼光映赤城霞巨鰲偃蹇乘丹闕舞鳳飄颻翼翠華
遥望
至尊遊幸處六龍高駕五雲車
鳳凰城闕壓金湯龍虎旌旗護未央方國衣冠朝五座
百蛮歌舞進瑶觴花迎宫扇紅雲曉日照天袍翠霧光
江海小臣無以報空將詩句美成康
大明宫闕势岧嶤方歲声高山動摇金殿九重明日月
玉楼十二插雲霄青絲馬上玉孫貴舟轂車中趙女嬌
自是鳳城春色好肯將心事許漁樵
翠輦氊車往復廻風暗九陌障黃埃鎌袍公子呼鷹出
茜帽僧宫躍馬來雲外笙歌声宛轉水邊楼閣势崔嵬
少年自有看花興欲賦觀光愧不才
野寺晚景
寺對清溪水遶關泠然鍾鼓翠微間楼臺無影日沉海
松檜有声風滿山猿嘨石亭遊客散龍歸雲洞老僧閑
詩成一笑歸來晚獨棹扁舟泛月還
送泗洲同知偰世南赴仕
夢喜三刀驗之官正少年龍纏倚天劒虹繞載春船淮
泗名先振湘潭政可傳門閑多喜氣屡見出英賢
錦衣臨泗水仙境足吟哦煙樹連淮遠雲山入楚多済
川功不小經世意如何會見沙堤上春風響玉珂
西山道院
幽居絶瀟洒深院鹿成群山色開䆫得泉声隔竹聞猿
啼臨水樹風送渡溪雲客至渾無亊談詩到夜分
宫詞
宮娃辮髮綰垂鬟嬌面團如白玉盤出入紅門能走馬
綉衣縹緲似乘鵉
年少宫官着綉衣麒麟宝帶束腰圍日斜醉出金門裏
騎得龍閑白馬歸
閑居春晚
深巷絶行人一鳥鳴高樹不知春色深花落夜來雨
早春湖上
柳芽黃淺不勝春沙煖泥香草色新鸂鶒双飛湖水闊
相思愁殺倚闌人
秋郊
路穿黃葉林馬嘶秋色裏白鳥何処來飛下野塘水
張鳴善(平陽人)
李陵臺晚眺次吳真人韻
雲黃沙白繞平原獨立崇臺思黯然地僻尚知秦遠塞
草青不是漢新年非慚步武賢王後反欲捐生太史前
誰謂茂陵明似日重光惟照漠南天
秋興亭欠韻
巫峽秋濤万里長荻花楓葉乱蒼茫青山礙目無閑地
白鴈牽愁有夕陽神禹栢殘扶大氣長庚星堕静南荒
巳將今古同行客何必登臨憶侍郎
題史橘斎山水手卷
神仙中人丞相子五色玉立瑶池芝謝傳風流歌舞處
羊公慷慨登臨時㒷來醉泗雪煙繞身後名隨日月遟
安得飊車從上下蓬萊指點青参差
見釣者
宇宙俱為客江湖独釣翁笛声吹海月竿影倚秋風天
定行藏拙時清礼法通古今惟范䗍落落幾人同
送人游庐山
曾到國庐境巉峰際碧空方松無路入一水与天通白
鹿眠晴晝清猿肅晚風洪厓如可約吾亦訪雲中
次庐参書御溝水韻二首
華清波色漢楊溝不似𥻘𥻘煖綠柔飄尽上林紅萬點
又從天上送春愁
堤頭春漲碧琉璃堤外春隂海子時同是玉泉山下水
可怜波浪大参差
員怡然(關中人)
送陳文理還京師
十年不見老元龍髯鬢䔥蕭帶朔風万里關河秋月白
九重宮闕曉雲紅功名有分皆身外聚散無憑似夢中
問我能來定何日移家今在五門東
訪原頭范君才
長憶原頭范隱君我來蹤跡不相聞林鳩屋角啼淸晝
山犬籬邊卧白雲薬右猶能資疾疾丹青元不畫功勲
藻陂家主應逢念一路秋陽草樹熏
修琴
桐梓年深半裂開嶧陽道士独憐材細磨蛇腹秋風起
輕鑿龍池夜雨來此日銘邊重注字當年焚下欲成灰
何時試鼓陽春曲預坲空山小石臺
月中桂
雪風吹老樹婆娑輪滿旁枝長漸多方古秋香懸宇宙
一株晴影照山河雲間㗸子無黃鵠天上看花有素娥
折向人間應不識九重清露&KR0668;鳴珂
宝應寺塔
五色雲中現七層不知何代法門㒷歸來遠客長迎望
老去閑僧已倦登金鐸無声風不起宝瓶有影日初升
時聞𣑽唄盤空下知是檀那夜施燈
楊信可(臨江人)
和揭曼碩兼懷武昌名勝
親友日以䟽江漢日以深孤雲懷海嶠倦翮思長林終
然念所知沿流動悲吟豈無後日期邈若隔千岑安得
好風來冷然入中襟日与親友會微言自規箴
和盧子儀寄懷盧粛政上巴陵王侯
人生有知遇永懷不可忘俯視萬丈渊仰睇千仞岡青
山何其高江水空自長忽憶石潨叟别我半載強昨者
從湘中歲曼歸朔方孤舟渡淮水遺歌滿滄浪迢迢天
際雲青青陌上桑
次韻酬吕文斈
後會未可必前路轉多山鷄鳴發孤舘蒼凉雲樹間俯
視清溪流仰睇高鳥還念此别離情南山正孱頑
鹿角站阻風
風送洞庭沙維舟隱荻花水枯魚上罶秋老燕移家日
㫷長河急天寒去路賖故鄕三十驛歸夢遶天涯
奉别存初郎中臨湘月下汎舟
西風吹老白蘋洲天上郎星月下遊過鴈影沉湘水碧
断猿声入楚山秋歌翻白紵猗䔵泣夢落黃陵帝子愁
夜半鍾声天曉角猶疑身在鳳池頭
望池州作
黃芦瑟瑟草油油楼閣参差瞰碧流萬里長江秋色遠
一帆斜日過池州
鄧德良(南昌人)
涉圃
林塘草樹接江干一日三回涉圃看白鴈不來緣地煖
黃花微瘦斍秋乾隔溪烟火人家静傍水樵蘇野氣寒
柴戶反關生亊了晚菘種罷雨漫漫
晚眺
晚步從容出薜蘿吟詩聊當竹枝歌寒流漸縮溪船少
臘雪不成山霧多官賦人歸荒嶺路野燒烟起夕陽坡
江鄕盡處閩鄕近老盡塘蒲無鴈過
送陳杏林赴潮州醫斈教授
三千驛路上灘船九品醫官半百年薬市得錢添月俸
杏林收谷當公田北書漸斍江鴻少南食初嘗海鱷鮮
不用越巫驅瘴疠家家傳取衛生篇
寓舍春晚
柘隂初合豆初畦門掩春寒落絮遲薄暮一樽還獨酌
坐看微雨&KR0668;荼䕷
中秋憶家
千里星河一鏡圓杜陵兒女隔秋烟遥怜此夕柴門裏
相對清樽說去年
早冬過聶氏西岡别墅
紅葉青山載酒行山人新結野菴成西&KR0585;一樹梧桐好
他日重來听雨声
清景亭邊秀作堆竹声松影共徘徊野藤繞屋多秋实
時見山禽引子來
李宗冽(旴江人)
題嶽谿禅林精舍
朝遊適嘉霽遂暢尋山願厓日破曾隂晨經罷幽殿年
深樹益繁像古閣重建夜來天地霜松色了无變宛然
巉崪間庐岳復兹見山僧四五人屡訪期識面
和傳作永月夜泛舟
夕霏巳掃林綠波際遥天浮雲蕩倒影相与渡清川爱
此山水趣聞歌心益便沿洄隨意遠落月照歸船
古隴頭吟
天寒壠水鳴嗚咽夜領銳兵從此發海風吹人眼欲枯
上壠猶看嶺西月悲笳萧蕭霜滿天十里一堠烽火連
去年初度弹筝鋏今年復引月支泉從軍辛苦事征討
將軍功大殘兵老
秋夕江上
水舘螢飛入沉沉夜未眠衆星搖雨後孤月轉河邊章
木寕悲候江山不記年忽聞吹急管况有估人船
代項氏怨(并序)
燕山項氏其夫江南人行賈燕蘇間聘項与居未幾
夫死項时年二十奉柩回江南誓以夫餘貲養姑以
自終比至姑改適項励志子居以守夫祀余憫其事
而賦之
少无依倚老何堪白髮婆娑乱不簮夢裏尚思江北好
悔捋夫骨葬江南
䁬深上人
處處隨緣到經年此託蹤不言卿國遠惟指對門峰
王尚志(臨川人)
暹國廻使歌(并序)
暹赤眉遺種天曆初嘗遣使入貢今
天子嗣位継進金字表章九尾龜一象孔雀鸚鵡各二
朝廷以馬十疋賜其國主授使者武略將軍順昌州
知州使者錢塘人江東羅儆作歌僕遂和之
江東先生遠扣門口誦暹國廻使歌高秋夜静客不寐
歌辝激烈声滂沱東南島夷三百六大者只數暹与倭
暹人云是赤眉種自昔奔竄來海阿
先皇在位歴五載風清孤屿无揚波方今
聖人霑德化継逞壤貢朝鵉和紫金爲泥寫鳳表灵
龜馴象懸鳴珂&KR0686;庭懷遠何所賜黃驪白駱兼青驒
卉裳玉者錢塘客能以朔譯通南訛遥授將軍領州牧
拜舞两頰生微渦楼船歸指西洋路向國夜夜瞻星河
金雞啁哳火龍出三山宮闕光嵯峩鄱陽驛吏親為說
今年廻使重經過先生作歌旣有以却念黎䝤頻驚吪
田横乘傳嗟已矣徐福永仙胡𡭗詑豈如暹國效忠義
勲名万世同不磨(音渦音訓欺)
同鎮陽李先軰登臨川擬峴臺
楚塞䔥條客復耒已无秋渚藕花開西風曠野孤城出
落日西江白浪廻山似襄陽非故國地連吳會有高臺
南歸万里頻回首㴎倒徒傷賈傳才
季冬初三夜見月
向晚西簷月令人生夜思山川徂杪歲雲漢負秋期素
魄窺恒滿良宵惜屡移清輝可攬結脉脉寸心知
送孔椽之鰲谿
古縣青山裏溪橋春水流沙明殘雪在市散夕嵐收𪠘
宇鄰仙洞更声雜戍楼怜君趍幕舍微禄暫淹留
登冷仙岩
仙岩酌酒杏花紅滿地金濤日上東洞底香風散靈氣
遊人都在紫雲中
舒州張萬戶征西賊馬被箭數十猶載其王
以馳每寒氣襲之則輒朴而能終惠飬之
舒州營裏將軍馬曾向西征破賊來伏攊金創秋氣重
断腸當日戰初廻
南園
蒼苔翠竹轉林暉野菊花開過客稀樹底秋虫作寒繭
雨晴黃蝶滿園飛
徐天逸(臨川人)
擬古
皎皎機上絲織爲遊子衣遊子蕩風塵素衣化成緇風
塵不可避四顧將何之豈不念潔白徒重翟子悲勖哉
加澣濯河水清且漪
娉婷閨中女天質知自爱空懷蘋藻心日月苦行邁家
脩意良勤遟遟如有待未嫁庸何傷失身將重悔
婉娩自結髮伉&KR1275;情義深夫征日易久魚鴈成銷沈自
怜鏡中貌衰白將駸駸有衣爲誰熏有花爲誰簮顧影
雖無儔秉心猶断金青天懸明月照影不照心
君馬黃
君馬黃我馬白青絲聮絡黃金勒長安紫陌争馳驅一
日秋風各南北酌君酒君莫辝与君更作汗漫期神龍
不可豢天駿不可羈乾坤浩蕩信所之人生行志當及
時雨情繾綣將何爲丈夫不作兒女悲
田家詞
犁田無牛秧易老飬蚕未蠒桑巳空二月新絲五月榖
如何觧折今年窮
秋風詞
秋風一舸歸晚泊芙蓉渚折房遺所思的的中心苦
清明有感
菽水歡娛淺松楸感慨長西家白頭嫗門外倚斜陽
山中初霽
久雨客不來燕坐了晨夕今日出東郊門外草三尺
施性初(臨川人)
古井
地脉深三丈寒甘潄石甖最宜探月色獨坐聽泉声旱
許隣人汲廢餘秋草生元非投轄處水不近交情
秋日田家
高高青櫟樹忽有鵓鴣鳴雨後晚田熟門前秋水生鄰
家賽社去野犬吠人行泥潦相淹久眀朝歸討成
郊園宴集得荷字
脫帽長松下探幽到薜蘿翠禽翻岸篠紫芡刺池荷人
影追凉散蝉声入暮多當携謝公妓載酒重經過
萬年平坐雨
復此留三日秋隂未肯睛雨懸沙樹白坡落石泉清未
可言羈寓聊堪遣性情草蛩籬落下時作不平鳴
喜涂宗道自金陵歸
雲樹相思久年年賦式徵淮南芳草歇江上故人歸日
夕開新酒天凉換裌衣從容亦自好墨綬與心違
李道傳留九江以詩見寄
水鄕城郭晚煙稠遥想思歸上庾楼潮落湓城魚作浪
雨餘淮甸麥先秋一樽濁酒懷親友數首新詩歎客愁
我正山中招隱者秋風應棹木蘭舟
雨中同從弟宿田舍
鶺鴒相逐暮天隂破帽長江覓短吟十頃水田春布糓
一天風雨夜同衾草腥宿鴈投湖水煙暝歸牛入桕林
明日東隣赴雞黍汝還不飲我孤斟
傳謙則(斈正)
東山有鴟梟
金衣菊裳海頭鶻胡不啄此鴟梟目劒翎鈎瓜韝上鷹
胡不食此䲭桑肉東飛西飛正頡頏開口呀呀無飽足
天何生此不祥鳥白日妖呼鬼夜哭羽毛似可美外飾
腸膽豈知懷内酷月明風淡霜氣寒三繞高枝鵲驚宿
綢繆牖戶固根本一斗一鳴千百毒將軍只逐天邊鹿
誰敢挾弹滄江曲(僞鈔爲弊善良破家故賦此)
皇元風雅卷之五
