芻蕘集卷一
明周是修撰
五言古詩
述懷五十三首
登高望八表世道何悠悠衰榮無定極往復更相酬誰
為陽和春及此肅殺秋人生忽如寓百歲苦不周鶴髮
每先待朱顔難久留彭殤均絶逝何庸咨短脩惟當飲
美酒樂從天者游
吳水秋浩浩楚山晴蒼蒼美人在南國節操凌冰霜隔
此萬里遠夢寐時彷徨西風吹鴻鴈音耗不得將行行
江臯路采采夫容芳愁去吳水闊愁来楚山長無能共
清渚飛作雙鴛鴦
東汎玄冥海西登太華峰豈不念遐征塵土將安從仙
人韓湘子千載顔如童飄飄紫雲上羽輪翳回風大笑
揖王喬長歌隨赤松嗟彼世間人生死無終窮
晝有千種慮夜無一枕眠所以思者何美人邈遠天秋
風入庭樹慘慘號寒蟬飄飄雲想衣灼灼花想鈿玉顔
不可見空記平生言秦吳非易越悵望寒鴻前
幽冀車可驅洞庭舟可浮何能離塵鞅超然賦遠游遠
游無有期徒此坐悲秋帝子滯香魄萬古湘水頭蒼梧
咫尺距不見重瞳丘何以托遺恨野竹淚痕留
相如未得意偶然遇文君何因即同載萬里瀼西行婦
德固已失竊貲名亦成匪為足素願聊以慰羇情古禮
重親迎終始猶難憑所以既榮貴一朝聘茂陵
韓信本忠臣一心佐漢主指揮百萬師竭力定疆宇大
義重如山王封就荆楚来朝忽被縛無乃大荼苦淮陰
雖可侯終愧虎變鼠功成不退身無恨蕭與吕
屈指古石隠吾愛黃綺公潜身遠世禍落落商山中學
仙非有意採芝寧固窮為國遂一起反正如旋蓬功成
仍蹈海羽儀穹飛鴻徒令厲操者萬古歌清風
鳳飛九霄上五章翳朝霞乃集大皇野保珍遠物華竹
實以為食梧桐以為家聖世既休明四海靜無瑕感治
遂来儀和鳴獻仙葩復憂樊籠累竟去不可遮何能隨
燕雀枳棘爭喧譁
白璧生崑崙輪致乃人間韞匵以待價不與時往還衒
售非所欲棄擲非所患借令横道側終自遠險艱千金
謝雕琢寧為瑱與環五瑞出皎潔願隨羣后班明王重
朝會萬古光聖顔
我有兩龍劒閱世三千秋堅鋼出百鍊苔色古且幽異
哉歐冶子功與造化侔劃水蛟鱷斷指空鬼神愁精光
不可掩夜夜衝斗牛所恨際休明鋒芒久潜收願持獻
天子為斬佞臣頭
桂樹生高崖春風吹拂之崖桂自不芳春風本無私非
疾桃李豔由来各有時暖雨都城陌晴日倡家蹊雕鞍
逐繡轂行樂競繁滋翫賞朝不食歌舞夜忘疲秋霜搖
落盡芳芬誰復知
誰種岩上竹如斯茂且長誰植畹中蘭如彼幽且芳猗
猗浥朝露灑灑凌秋霜亦不羨新綠亦不咲芸黃但愛
貞自保歲時永相望竹以中簫韶蘭以紉佩纕美人如
既遇遂爾遠翺翔
朝游芳菲園望望桃李花匪不愛其豔榮衰終奈何長
安貴游子走馬事豪奢年垂二十餘意氣横天涯晝食
信陵門夜宿嬌嬈家青陽有徂邁白日有西斜歸来覽
明鏡徒感雙髩華
涉江采芙渠秋水湛虚碧停橈向中渚浩歌感疇昔世
人恣險巧奔走竟朝夕攘穰豺與狼小大相啖食願言
擴風清一覩羲農日皇王直垂拱四海仰至德孰知太
古初混沌無一物
蜂蟻有君臣蚑蚑岩穴間肝心事其上時往時乃還一
以勤致遠一以固守關誓不圖苟活使君罹險囏微物
尚如此人胡獨弗然嗟彼趙高徒擅國恣兇奸下視蜂
蟻性何能無厚顔
走馬百萬里言志天一方北風振大漠白日慘精光前
有桑乾原傳是古戰場狐號雜鬼哭死骨如高岡寒雲
塞關隴沙草萋已黃云昔霍嫖姚兵氣横秋霜長驅無
敢敵親手斬戎王功成畫麟閣龍沙空莽蒼
去日既已矣来日復如何百年寓天宇曾無瞬息過少
壯不為樂老大空情多東風入都國萬物感陽和葡萄
熟千斛日縱金叵羅結交貴公子劍佩聲相磨高歌引
雄辨取醉無其它寧為小兒女白首歎蹉跎
岱山東峨峨上與雲霧連距天不咫尺星宿羅其巔德
位並羣岳崇祀每當先君哉有虞氏因時惕乾乾重瞳
燭萬里體用何兼全五載春仲月龍駕来翩翩玉帛耀
精靈禮樂感神天以不讓土壤故乃大若然
黃河發西昊下决崑崙峰奔流幾萬里上與滄溟通混
混越千載載清明聖逢念哉昔多士禍已投其中精魂
竟何訴事業一朝空君子貴知命胡為罹此凶坑儒剪
嬴裔用傑興炎宗所以血未化唐祚亦隨終
大化每不息滚滚東逝波少壯能幾時其如老大何盛
極衰已至樂盡哀還多白日無復返青陽寧再過昨為
綺羅園今成衰草坡昨為紅顔子今成髩皤皤云胡有
美酒日夕不高歌
至理無定在一物一有之達士每豹變愚夫獨狐疑死
生事所常輪遞何休時衰榮分所固来往可前期不見
東園花灼灼方滿枝轉眼逐風散零落已塗泥借問路
行人陸陸爾何為
朝出都城門遥望都城道道上誰家兒駿馬嘶煙草玉
帶宫錦袍意氣凌穹昊斜過寳釵樓樓前春正早樓頭
美人咲咲臉逾花好下馬醉紅粧芳情兩傾倒明日復
明年相看不知老
十載長安路始出咸陽關倦行弔今古落日北邙山山
上何所有萬塚榛蕪間強半金井塌朽骨露斑斑人語
狐兔走煙景莽愁顔多少英雄人棄世不復還貴賤共
無主歎息未應閒
昨日還今日韶光易云徂今年復明年萬物逓榮枮人
徒為物靈而於物不如貴賤共奔走攘攘混塵途不見
南山松青青千歲餘不見蓬海鶴翩翩長與俱念哉此
人世幾許竟成虛
昔人多愛酒為會酒之真不飲愁萬結飲之愁自伸醉
醒醒復醉恍然忘此身八仙本高士七賢豈衆倫囊括
經濟術觴咏日逡巡窮通付天命富貴等浮雲九原今
可作願爾與為羣
籬落秋蟲鳴煙火四鄰息匡坐不笑語悠然念羣物春
風昨相過天地皆顔色從誰降嚴霜一朝盡摧絶壯士
起北邊美人怨南國光陰無少留胡為久離别老大空
歸来相看兩華髮
賤貧衆所惡而乃士之常束書返故園結屋瞰清江稍
種門前柳亦種墻下桑深居觀元運外物徒擾攘達人
無不可用行舍則蔵固哉亞父輩赤心龍戰場劍術豈
不精奈何天命王
日入機暫息日出還復萌世俗恣貪翫晝夜亦無分不
自揣已量碌碌空勞生智哉龐德公移家歸鹿門山月
長對眠隴雲時伴耕身潜名益遠心斂道彌宏惟存一
清約持之遺子孫
屏跡衡門下久於世物違君子抱大道動靜貴知機躬
畊足我食婦蠶充我衣萬事付不理雲林日因依湘水
有懷石首山有采薇大節固莫奪天命亦何非子真千
古士願與爾同歸
人道寧有異天命亦何窮禮始經夫婦由為萬世宗荒
哉楚襄王浪跡陽臺中神姝那可御夢寐空情濃海水
三千丈巫山十二重朝雲何處在暮雨莫相從
萍根無所著蕩漾江漢間與浪共浮没隨風相往還乾
坤同大塊日月比循環人生少百歲能得幾時閒物情
常横擾世事苦相關鼎湖龍既遠胡髯那可攀居然就
衰暮歎息此容顔
朔風號海甸十月雪漫漫畫戟攅雲暗鐵馬蹴冰寒但
顧主恩重寧論北伐難漢宫抵疎勒敵騎淨臯蘭孤軍
勢逾險百戰陣仍完殺氣無時合兵符隠夜看功名何
足貴所願致君安
漢國千年固遥天萬里平那堪風雨夜夢不到咸秦漠
漠雲山白悠悠雲雁聲令嚴鐵衣冷雄劍動光精男兒
生盛世有身當奉君但謂竒兵出邊塵日可清何知沙
漠迥白首未成名
丈夫英烈志充塞天地中言行務挺拔羞與世雷同用
則行吾道不用歸固窮寧為祝鮀佞以自屈其躬依山
結草屋畊釣學三農野水魚蝦盛石田禾黍豐高歌養
時晦不愧古人風
窮達付天命胡宜心苦憂玄穹馳兩曜羣動不能休風
霜逼歲杪感化生遲留汲汲者誰子走馬出南州路逢
徒步友相喚不回頭意氣可時羨功名那未收古来豪
俠地惟見水東流
朝看上林花夕飲長安酒酒酣發浩思舉觴復停手萬
化出堪輿禍利何紛蹂達人會元命進退惟貞守云胡
儀秦輩危邦日奔走大道既不行取遇資辨口地下會
相逢寧無慚泄柳
西行一萬里郡國何遥遥馬鳴寒日暮始至咸陽橋渭
水自縈帶函關空寂寥秦家故宫闕離離惟黍苗漢陵
松與柏枝幹半成樵草間兩翁仲似欲語前朝廢興雖
定理遺跡幾時消
中古漢而下為國少足珍唐宋肇大業所貴亦以仁魏
晉更竊取禮樂俱無倫我皇撫大運有位以得民龍飛
應九五天地感陽春德化慕初古風俗盡還醇終當億
萬世軌範希聖神
孤鳳日空谷羣龍已滿朝濟濟論大道何君不舜堯九
衢凌禁籞萬井寂春宵旗旌隠閶闔鐘鼔轉招搖雞鳴
長樂曙珂珮響雲霄披誠謁明主天鑒亦非遥願言光
聖化亘古聽箾韶
大賢始未達藴德恒若愚一朝離草野虎變驚寰區禄
位極卿相勛業應都俞云何渭川叟獲載周王車云何
陽武士得贊漢皇圖當其囊括時舉於衆不如飛騰在
頃刻四海謾嗟吁
浮雲蔽天日游子何時歸關隴無窮極北風始寒威荒
城饒古木落葉隨人飛昔别期半載三秋音信稀何如
比翼鳥何如連理枝同生亦同死終始得相依感之益
惆悵涕淚滿裳衣
人生如夢泡憂樂無定端歸休常未久别去每漫漫雲
平雨雪暗陰盛北風寒君今在萬里言念衣裳單光景
亦何速曾不比奔湍安貞信為吉古道良獨難幽憤積
中曲無言坐長歎
萋萋南澗草灼灼東園花豈不念容色獨奈景光何昨
日日苦短今日日復斜青陽坐遲暮為樂何蹉跎李膺
匪名士石崇豈豪家得失更相酧盛衰逓来過寧不知
至理悲悔徒自多
前有三十年強半向蒙童後有三十年強半已老翁少
壯幾何時榮辱在其中苟於志弗立徒爾榮厥躬世治
貴行道世亂尚高風顔子在陋巷一瓢常固窮而不改
其樂賢哉疇與同
出門省時物薄言向東郊秋風入灌木百鳥為悲號復
見孤飛鶴唳繞長林梢傳書亘遼海羽翮無乃勞於焉
思一息而奈失其曹鴟梟上翔集狼虎下咆哮飄然載
高舉人間那可巢
悠悠世間事得失何定期貴富信匪榮祗自取驅馳苟
違取舍機幾不取傾危君看石崇宅金璧爛光輝始謂
可千歲禍乃不移時慢藏祗誨盜聖言豈我欺咽絶無
復續雖悔其何追
去日復来日光陰苦相催千里復萬里世道何悠哉古
人已不復今人徒自哀甲第變畊隴荒墟且崇臺興廢
在眼前惻然感我懷干名羞苟進著業乏長材惟酒可
托興焉得日銜杯
昨日見君情不殊弟與兄今日見君情不殊岐路人其
故為何歟無乃有衰榮蘇秦未得志妻嫂亦相輕買臣
既貴遇愚婦悔何勝交態亦如此翟公昔署門邈哉管
鮑道千古疇能并
遲遲三春日照耀綺羅園園中松柏姿何如桃李妍惟
見東家婦采花時笑喧妾非以離恨稟性惡其然但願
君早歸白首共周旋桃李任衰榮松柏且孤堅
海水浚不測關山高不逾君去日已遠妾在當何如風
煙眇吳越徒此長嗟吁所願山可摧復願海可枯山摧
為平地海枯成坦途萬里無寸險一日可回車
登山采靈艸悠悠念長生長生不可念且遂探芳行曠
哉秦臺子雙聲調玉笙清商汎穹昊鸞鳳感和鳴倏爾
凌空去眇若秋雲輕徒令企望者蒼然熱五情世間榮
辱夢終古未應醒
違世慕真境洗心謁名山數峰稍前入斗已失人間珠
泉激瓊磵碧殿照瑶關松桂更無古鸞鶴不勝閒仙人
長笑出握手話金丹谷神期不死鉛汞任循環願言就
兹隠千載駐紅顔
寓言
陰陽分晝夜輪運浩無窮時物更代謝孰知玄化工人
生如夢寐即寤永成空幽觀衰榮联往復邁旋蓬鄙夫
昧達識眇然隨所終賢豪關世運用舍合中庸進由吾
大道退厲吾清風載歌紫芝曲不愧商山公
結交
撡交若松柏嚴霜無改顔良交尚胥益薰襲逾芝蘭時
交桃李容朝結暮摧殘又如淵澤靜一激興波瀾交情
貴有常固結豈誠難道同心亦合弗在多誓言苟非盛
德士反側須臾間
感遇三首
吟詩愛千章靡益于世道是則徒爾為雖多胡足寳譬
入東風林炫目多花草容媚可人怡飢至莫余飽曷若
事西疇省彼粱與稻實為卒歲憑永焉天命保
登山慮其高涉水憂其深獨於處世人而弗度其心其
心一弗度言貌終難諶反是曷謂智徒多咨陸沈盍聞
方寸同厥利猶斷金此正彼無邪讒毁孰余侵
服牛待余耕乘馬待余行蚩蚩乘且服驅策不少仁安
知有血氣何獨能無情所以異貴賤由人為物靈資用
竭其力可不見推恩嗟彼殘忍徒戕之如折莖
詠林居散生
隠山不在深情高喧自寂交友不在和誼合疎自密世
人多巧智動靜恒匪然末榮本不滋曷免終摧顛惟君
拔俗流於余寔同調惟余好斯人於君亦知要白雲蔭
松石寒泉潄庭除匡坐論太古方寸擬堪輿萬里出從
中舒卷俱自得山重非可移淵浚宜莫測清風千萬古濁
酒三五杯彈詠續歡洽浮名何有哉琴以揚徽音詩以
發素抱願言永陶陶窮通付穹昊
憶王兄韶
菀菀庭際陰煒煒松下花松姿固自持花豔終可嗟徒
令益幽思於是感年華年華從何逝長見白日斜君子
抱古道屏居河水涯累月莫予遘人生終幾何脂彼檀
木車秣此黎眉騧所願憂懷寫無論途路賖
憶贈遊子哲
晨興振煩襟悵言臨清河俯視河水流去去無回波人
生如夢寐得失常苦多潜鱗思漼淵翔鳥戀故柯維物
知所止獨奈世人何君為巢由隠洗耳矢靡他養道日
游詠考槃云在阿白雲長共棲紫芝時復歌願言往從
君吁嗟乎蹉跎
夏夜有懷王兄學
明月何燭燭良夜亦悠悠攬衣歷前除閒詠以銷憂俯
褰幽蘭芳仰視天漢流鶉火司夏令玉衡指炎州感兹
氣象易念彼平生儔山高而水深于焉成阻脩嘉會邈
難即何以結綢繆陰陽無停機榮枯逓相酧百年苦短
短况若參辰游美酒聊足揮丹經安可求願君固貞節
歲寒保康休終朝拾瑶草三山尋十洲
秋夜有懷武陵舊友
片雲停西南下與山翠接寤言同心人於此三歲别道
路阻且長何時見顔色我有枯桐琴朱絃久徒設欲為
孤鸞操中内增永結思將持贈君千里非易越悠哉清
秋夕不忍對明月
枕上憶禮用黃文學
旅枕春夜長雨聲繞松屋窗虛羅幌寂輕飈動餘燭展
轉寐不成幽思溢中曲嗟彼同心人言貌温且淑别兹
良已久懽晤靡可復迢迢雲山青沈沈江水綠握手當
何時還来盡忠告
田家秋日
衡門逼幽蹊曲巷通極浦十家兩三姓世世相托處舉
目皆累姻出入無齟齬男為東舍郎女作西鄰婦寒風
及秋社豚酒酬田祖老巫燒紙錢稺子喧銅鼓漠漠柘
園煙紛紛芋田雨歸来肆筵席半醉相爾汝王租既蠲免
官事亦有數且願日昇平皡皡如太古
己未九月余新歸灉江度構茅居甫成姻兄王氏
效先有詩見美倚歌和之以酧其深意云
周孔既已矣哲人將疇歸萬物自榮謝蒼蒼含朝暉結
廬還故里忍使初心違為山期九仞覆簣功寧虧載歌
太古音泠泠空自知
又
聖人百世上我乃百世下攘攘塵途間未有忘情者淫
詞尚新聲薄俗輕大雅明珠混魚目疇能别真假結廬
隠其身翛然傍林野
城南小隠
萬冗作由心心遠喧竟寂孰云事真隠而必離㕓邑惟
兹方寸中渾然有太極衆人固蚩蚩悟之在達識卓彼
高世士抱道慕閒逸舊宅城南隅處甚岩岫僻曠哉煙
霞想變化隨所即礪齒何不堅循璧亦有石洗耳何不
清負郭亦有澤寤言宇宙間焉往不自適溯觀巢許流
千載猶一日
古松吟
道周古松樹半榮半已枯長絲歛柯葉流膏出皮膚旁
見斤斧㾗文理爛交敷歷歲豈不深養質心匪虛孰俾
夜焚之光輝發烜如致民思利用斬鑿及根株薿薿中
澤棘菀菀高林樗非材衆所棄生意廼有餘反嗤爾為
松憔悴獨何歟
感懷三首
芳桃笑春風穠李耀晴日偶蒙化工榮光彩不可敵盛
時能幾許零落各相失詎知寒松心凌霜如鐵石
周旦匡王室而罹管蔡謗不資穹鑒明聖德幾淪喪二
年罪斯得雷風感天象懷哉時世遠光澤不可望
皇天泬以穹后土漠以廣善惡雖萬殊報施終不爽大
人知至道日鑒于既往嗟彼盲瞶徒逐物空鞅掌
靜夜思
天地同逆旅春秋比流波昨昔樂苦少今兹憂復多&KR0839;
人而離居其如良夜何良夜殊未央悵言臨中堂叢蘭
泫零露初月揚清光我有枯桐琴爰以托遠心哀絃徒
激烈愁絶無知音太行豈不高黃河豈不深夢魂終不
隔萬里還相尋
懷遠有作
流離悲夜闌月隕山正黑幽閨破殘夢欹枕益悽惻同
心與我違九載燕趙客大車即長道利往不改轍人世
如蜉蝣變化曾倏忽何有龜鶴齡而耐此遐别願言勿
復思思之淚成血
春日言志
晴光灌榮樹好鳥鳴其間幽人啓前戶盼之以怡顔樹
色正蔥蘢鳥聲何綿蠻物情本自適於時亦相關乾坤
同大塊寒暑交循環變化豈終極枯榮倏往還云胡百
年内不有一日閒智哉張子房功成遠所患寒流松石
上辟榖聽潺湲
種樹詩
生有種樹癖性稟由孩提五歲藝菽麥幪幪輒成畦七
歲讀書暇封植靡他為九歲已悟達益諳相土宜百穀
暨蔬果根荄日敷移行年十三四把筆耽文詞朝誦槖
駝傳夕歌生民詩始祖出姜嫄艱食肇播施奄然即邰
室德教萬古垂嗟哉丁末裔心好同規規欣逢堯舜君
委身常恐遲中原遇龔遂與爾爭先馳
華蓋山(廬陵)
東風吹大河河水為上湧緬思華蓋君巢雲絶塵冗唫
時月滿軒耕處雲生隴何當命巾車相從服鉛汞
黃麻峽(安城)
遠聞黃麻峽自夘行及酉溪聲咽復喧山勢回不走居
民實醇朴安用巡徼守男耕而女織帝力亦何有
梅花源(廬陵)
山行五六里峰勢忽亂&KR1128;前有梅花源人煙帶丘隴天
寒雲木交晝晦風水湧近聞豺虎多深入能勿恐
夏莊里(龍泉)
山行巇險極言至夏莊里俯視見人煙直下在地底結
屋自為鄰開門齊向水嘗披桃源圖何有踰乎此
花陵渡(泰和)
路窮春江長江上花陵渡東風桃李花多少隨流去野
航容數客来往衝紅雨日夕望煙波武陵更何處
武婆岡(泰和)
處女桃花顔自幼謝塵匹飄然入兹山燒丹學仙術乘
雲以何代留名至今日徒令凡世人千秋指遺跡
大平洲(泰和)
一水分復合是有中流渚溯洄從其人道阻心良苦其
人美如玉遠世甘獨處秋風把釣歸遶屋松蘿雨
黃衣岩(泰和)
崇峰出百里岩壁亦何峭神功擘元氣中有太古竅青
雲從下起白日當前照仙鶴不重来年年野花笑
尖心峰(泰和)
東郡富原田西顧曠平永青峰特中起卓立勢拔笋造
化固根荄陰陽定標準何當躡層雲臨覽至絶頂
大石門(泰和)
兩山夾長溪石壁忽觝截一竅正中開㠝岏象棖闑不
假造化功世人焉得設萬古祗如斯消磨幾行客
釣魚臺(廬陵)
仙人何代飛空有垂綸所危磯枕中澤形勝猶太古奔
流怒出峽衆巘欣承宇悵望嚴子陵山秋紫蘿雨
鸕鷀港(廬陵)
十家同一姓浮處依巨港取魚以為活鸕鷀代罟網田
園世外疎兒孫眼前長何當命輕舠煙波共長往
白水湖(廬陵)
平湖淨如練光氣日舒卷秋水荷花鮮西風棹歌遠美
人居上頭游子無時返行見紫鴛鴦惆悵天涯晚
白下縣(泰和縣古名)
大河東遥遥孤城忽如塊臨流起層閣危軒俯長瀨西
山當倚晴宛若蛾眉對日夕望闉都車馬空横潰
送胡生歸秦川
别我胡草草送君良遲遲車膏馬既秣不得留金羈楚
水涉今日秦川到何時天涯欲相見惟有夢魂来
送吳撝遠游
南州有一士高視絶今古被服千金裘驍騰五花馬方
當客吳越復欲游梁楚天地入浩歌安知行路苦
夏夜詠懷
蘿月白於練松風涼於水幽人感芳序攬衣中夜起天
河向西注斗柄當南指流螢輕入幔啼螿亂喧耳寂寂
愜深情悠悠思至理兩儀立四極萬物逓終始金石有
銷鑠人夀安足恃動靜榮辱隨存亡哀樂繼所以達識
人用舍由行止居偏俗事稀魚肥新酒美酒酣發浩歌
響徹青雲裡正命托堪輿何樂可代此
過友人墓
天地育羣物衰榮迭新故苟非金石資疇能保晨暮水
逝不復西葉凋長辭樹昨日眼中人今朝隴頭墓永寐
長夜臺無時見明曙感此心悲傷彷徨以懷顧彭殤均
朽化何術可獨固吾將營姹女九轉童顔駐鼎湖有飛
龍乘之上升去願從軒轅游復與王喬遇呼吸元和精
服餌玄牝素萬期為須臾八荒等庭戶俯視閭門間茫
茫日塵霧
贈王兄學
人意自南北豈在山與水苟非道誼合對面若萬里媺
人賦考槃于彼河之涘作疎動旬朔音問苦不至白露
結為霜百草中夜死楚郊鳴寒鴈蕭蕭無停翅日月忽居
諸人生倏如寄感兹氣候易耿耿懷宿契荒哉雞壇盟
反顧惟隕泪輕薄寒路衢奔驅競微利變態須臾間禽
獸安所異君子德義敦中路忍忽廢願言最始終相善
以没世毋為投井心下石速其斃載歌伐木篇書以謝
知已
幽居對雨獨酌
幽居一日雨高坐不出門江風逾箭疾隴雲仍墨屯驚
魚晚時躍棲鳥寒不喧發我葑菲苗滋我松竹根靜言
觀物理生意何其繁家人慰沈默洗杓開小樽斟酌勸
飲之兀然醉乾坤塵土彼塵土得失焉足論
清夜思
迢迢清秋夕悠悠千里思媺人一為别邂逅窅難期月
滿寒露零驚烏號南枝空庭耿無寐輕飈入羅幃感兹
益惆悵人生能幾時離多而會少胡然心不悲安得臨
風翼歘忽相追隨
芻蕘集卷一
