碧鷄漫志宋王灼撰
或問歌曲所起曰天地始著人生焉人莫不有心此歌
曲所以起也舜典曰詩言志歌永言聲依咏律和聲詩
序曰在心為志發言為詩情動於中而形於言言之不
足故嗟嘆之嗟嘆之不足故咏歌之咏歌之不足不知
手之舞之足之蹈之樂記曰詩言其志歌咏其聲舞動
其容三者本於心然後樂器從之故有心則有詩有詩
則有歌有歌則有聲律有聲律則有樂歌永言即詩也
非于詩外求歌也今先定音節乃製詞從之倒置矣而
士大夫又分詩與樂府作兩科古詩或名曰樂府謂詩
之可歌也故樂府中有歌有謠有吟有引有行有曲今
人于古樂府特指為詩之流而詞就音始名樂府非古
也舜命䕫教胄子詩歌聲律率有次第又語禹曰予欲
聞六律五聲八音在治忽以出納五言其君臣賡歌九
功南風卿雲之歌必聲律隨古者采詩命太師為樂章
祭祀宴射鄉飲皆用之故曰正得失動天地感鬼神莫
近於詩先王以是經夫婦成孝敬厚人倫美教化移風
俗詩至於動天地感鬼神移風俗何也正謂播諸樂歌
有此效耳然中世亦有因管絃金石造歌以被之若漢
文帝使慎夫人鼓瑟自倚瑟而歌漢魏作三調歌辭終
非古法
古人初不定聲律因所感發為歌而聲律從之唐虞禪
代以來是也餘波至西漢末始絶西漢特今之所謂古
樂府者漸興晉魏為盛隋氏取漢以來樂器歌章古調
併入清樂餘波至李唐始絶唐中葉雖有古樂府而播
在聲律則尠矣士大夫作者不過以詩一體自名耳蓋
隋以來今之所謂曲子者漸興至唐稍盛今則繁聲淫
奏殆不可數古歌變為古樂府古樂府變今曲子其本
一也後世風俗益不及古故相懸耳而世之士大夫亦
多不知歌詞之變
子語魯太師樂知樂深矣魯太師亦可語此耶古者歌
工樂工皆非庸人故摰適齊干適楚繚適蔡缺適秦方
入河武入漢襄陽入海孔子錄之八人中其一人見於
家語孔子學琴于師襄子襄子曰吾雖以擊磬為官然
能於琴今子於琴巳習是也子貢問師乙賜宜何歌答
曰愛者宜歌商溫良而能斷者宜歌齊寬而靜柔而正
者宜歌頌廣大而靜疏達而信者宜歌大雅恭敬儉而
好禮者宜歌小雅正道而靜廉而謹者宜歌風師乙賤
工也學識乃至此又曰歌者上如抗下如墜曲如折止
如槁木倨中矩勾中鈎累乎端如貫珠歌之妙不越此
矣今有過鈞容班教坊者問曰某宜何歌必曰汝宜唱
由中行曹元寵小令
漢時雅鄭參用而鄭為多魏平荆州獲漢雅樂古曲音
調存者四曰鹿鳴騶虞伐檀文王而李延年之徒以歌
被寵復改易音辭止存鹿鳴一曲晉初亦除之又漢代
短簫鐃歌樂曲三國特存者有朱鷺艾如張上之回戰
城南巫山高將進酒之類凡二十二曲魏吳稱號始各
改其十二曲晉興又盡改之獨元雲釣卒二曲名存而
巳漢代鼙舞三國能存者有殿前生桂樹五曲其辭則
亡漢代胡角摩訶兜勒一曲張騫得自西域李延年因
之更造新聲二十八解魏晉時亦亡晉以來新曲頗衆
隋初盡歸清樂至唐武后時舊曲存者如白雪公莫巴
渝白苧子夜團扇懊儂石城莫愁揚叛兒烏夜啼玉樹
後庭花等六十三曲唐中葉聲辭有者又止三十七有
聲無詞者七今不復見唐歌曲比前世蓋多聲行於今
辭見於今者皆十二三四代差近爾大抵先世樂府有
其名者尚多其義存者十之三其始辭存者十不得一
略其音將無傳勢使然也
石崇以明君曲教其妾綠珠曰我本漢家子將適單于
庭昔為匣中玉今為糞土英綠珠亦自懊恨歌曰絲布
濕難縫元伊侍孝武飲讌撫絃而歌怨詩曰為君既不
易為臣良獨難忠信事不顯乃有見疑患周旦佐文武
金縢功不刊推心輔王政二叔乃流言熊甫見王敦委
任錢鳳將有異圖進說不納因告歸臨與敦别歌曰徂
風飈起蓋山陵氛霧蔽日玉石焚往事既去有長嘆念
别惆悵會復難陳安死隴上歌之曰隴上壯士有陳安
軀幹雖小腹中寬愛養將士同心肝䯀驄文馬鐵鍜鞍
七尺大刀奮無端丈八蛇矛左右盤十盪十決無當前
戰始三交失蛇矛棄我䯀驄竄巖幽為我外援而懸頭
西流之水東流河一去不還復奈何劉曜聞而嘉傷命
樂府歌之晉以來歌曲見於史者蓋如是耳
劉項皆善作歌西漢諸帝如武宣類能之趙王幽死諸
王負死罪臨絶之際曲折深迫廣川王通經好文辭為
諸姬作歌尤竒古而高祖戚夫人燕王旦之容華夫人
所歌又不在諸王下蓋漢初古俗猶在也東京以來非
無作者大概文采有餘情性不足高歡王壁之役士卒
死者七萬人慚憤發疾歸使斛律金作勑勒歌其辭略
曰山蒼蒼天茫茫風吹草低見牛羊歡自和之哀感流
涕金不知書能發揮自然之妙如此當時徐庾輩不能
也吾謂西漢後獨勑勒歌暨韓退之古琴操近古
唐時古意亦未全喪竹枝浪淘沙抛毬樂楊柳枝乃詩
中絶句而定為歌曲故李太白清平調詞三章皆絶句
元白諸詩亦為知音者恊律作歌白樂天守杭元微之
贈云休遣玲瓏唱我詩我詩多是别君辭自注云樂人
高玲瓏能歌歌余數十詩樂天亦醉戲諸妓云席上爭
飛使君酒歌中多唱舍人詩又曲歌妓唱前郡守嚴郎
中詩云巳畱舊政布中和又付新詩與艷歌元微之見
人詠韓舍人新律詩戲贈云輕新便妓唱凝妙入僧禪
沈亞之送人序云故友李賀善撰南北朝樂府古辭其
所賦尤多怨鬱悽艷之句誠以蓋古排今使為詞者莫
能偶矣惜乎其終亦不備聲絃唱然唐史稱李賀樂府
數十篇雲韶諸工皆合之絃管又稱李益詩名與賀相
埒每一篇成樂工爭以賂來取之被聲歌供奉天子又
稱元微之詩往往播樂府舊史亦稱武元衡工五言詩
好事者傳之往往被於管絃又舊說開元中詩人王昌
齡高適王渙之詣旗亭飲梨園伶官亦招妓聚燕三人
私約曰我輩擅詩名未第甲乙試觀諸伶謳詩分優劣
一伶唱昌齡二絶句一伶唱適絶句渙之曰佳妓所唱
如非我詩終身不敢與子爭衡不然子等列拜床下須
臾妓唱渙之詩渙之揶揄二子曰田舍奴我豈妄哉以
此知唐伶妓當時名士詩句入歌曲蓋常事也蜀王衍
召嘉王宗壽飲宣華苑命宫人李玉簫歌衍所撰宫詞
五代猶有此風今亡矣近世有取陶淵明歸去來李白
把酒問月李長吉將進酒大蘇公赤壁前後賦恊入聲
律此暗合孫吳耳
凉州曲唐史及傳載稱天寶樂曲皆以邊地為名若凉
州甘州之類曲遍聲絲名入破又詔道調法曲與胡部
深聲合作明年安禄山反凉伊甘皆䧟吐蕃史及開元
傳信記亦云西凉州歌此曲寧王憲曰音始於宮散於
商成於角徵羽斯曲也宮離而不屬商亂而加暴君卑
逼下臣僣犯上臣恐一日有播遷之禍及安史之亂世
頗思憲審音而楊妃外傳乃謂上皇居南内夜與妃侍
者紅桃歌妃所製凉州詞上因廣其曲今流傳者益加
明皇雜錄亦云上初自巴蜀回夜來乘月登樓命妃侍
者紅桃歌凉州即妃所製上親御玉笛為倚樓曲曲罷
無不感泣因廣其曲傳於人間予謂皆非也凉州在天
寶時巳盛行上皇巴蜀回居南内乃謂肅宗那得始廣
此曲或曰因妃所製詞而廣其曲者亦詞也則流傳者
益加豈亦詞乎舊史及諸家小說謂妃善歌舞邃曉音
律不稱善製詞今妃外傳及明皇雜錄夸誕無實獨帝
御玉笛為倚樓曲因廣之傳流人間似可信但非凉州
耳唐妃又云其聲本宮調今凉州見於世者凡七宮曲
黃鍾宮道調宮無射宮中呂宮南呂宮仙呂宮高宮不
知西凉所獻何宮也然七曲宮知其三是唐曲黃鍾道
調高宮者是也脞說云西凉州本在正宮正元初康崑
崙翻入琵琶玉宸宮調初進在玉宸殿故以名命合衆
樂即黃鍾也予謂黃鍾即俗呼正宮崑崙豈能捨正宮
外别製黃鍾凉州乎因玉宸殿奏琵琶就易美名此樂
工夸大之常態而脞記便謂翻入琵琶玉宸宮調新史
雖取其說止云康崑崙寓其聲於琵琶奏於玉宸殿因
號玉宸宮調合諸樂則用黃鍾宮得之矣張祐詩云春
風南内百花時道調凉州急遍吹揭手便拈金椀舞上
皇驚笑悖拏兒又幽閒鼓吹云元載子伯和勢傾中外
福州觀察使寄樂妓數十人使者半歲不得通窺伺門
下有琵琶康崑崙出入乃厚遺求通伯和一試盡付崑
崙段和上者自製道調凉州崑崙求譜不許以樂之半
為贈乃傳據張祐詩上皇巳有此曲而幽閒鼓吹謂段
師自製未知孰是白樂天秋夜調聽高調凉州詩云樓
上金風聲漸緊月中銀字韻初調促張絃柱吹高管一
曲凉州入泬寥大呂宮俗呼高宮其商為高大石其羽
為高般涉所謂高調乃高宫也史及脞說又凉州有大
遍小遍非也凡大曲有數散序靸排遍攧正攧入破虚
摧實摧滚拍遍歇殺滚始成一曲此謂大遍而凉州排
遍予曾見一本有二十四叚後世就大曲製詞者類從
簡省而管絃家有不肯從首至尾吹彈甚者學不能盡
元微之詩云逡巡大遍梁州徹又云梁大遍最豪嘈史
及脞說謂有大遍小遍其悞職此乎
伊州見於世者凡七商曲大石調高大石調雙調小石
調歇拍調林鍾商越調苐不知天寶所製七商中何調
耳王建宮詞云側商調裏唱伊州林鍾商今夷則商也
管色譜以凡字殺若側商則借尺數字殺
霓裳羽衣曲說者多異予斷之曰西凉創作明皇潤色
又為易美名其他飾以神怪者皆不足信也唐史云河
西節度使楊敬述獻凡十二遍白樂天和元微之霓裳
羽衣曲歌云由來能事各有主楊氏創聲君造譜自注
云開元中西凉節度使楊敬述造鄭愚津陽門詩注亦
稱西凉府都督楊敬述進予又考唐史突厥傳楊敬述
白衣檢校凉州事鄭愚之說是也劉夢得詩云開元天
子萬事足惟惜當年光景促三卿陌上望仙山歸作霓
裳羽衣曲季肱霓裳羽衣曲詩云開元太平時萬國賀
豐歲梨園進舊曲玉座流新製鳳管迭參差霞裳競搖
曳元微之法曲詩云明皇度曲多新態宛轉浸淫易沈
著赤白桃李取花名霓裳羽衣號天樂夫西凉既獻此
曲而三人者又謂明皇製作予以為西凉創作明皇潤
色也杜佑理道要訣云天寶十三載七月改諸無名中
使輔璆琳宣進止令于太常寺刊石内黃鍾商婆羅門
曲改為霓裳羽衣曲津陽詩注葉法善引明皇入月宮
聞樂歸留寫其半會西凉都督楊敬述進婆羅門聲調
脗合遂以月中所聞為散序敬述所進為其腔製霓裳
羽衣月宮事荒誕惟西凉進婆羅門曲明皇潤色又為
易美名最明白無疑杜牧之華清宮詩月間仙曲調霓
裳作舞衣詩家搜竒入詞非决然信之也又有甚者開
元傳信記云帝夢游月宮聞樂記其曲名紫雲回楊妃
外傳云上夢仙子十餘輩各執樂器御雲而下一人曰
此曲神仙紫雲回今授陛下明皇雜錄及仙傳拾遺云
明皇用葉法善術上元夜自上陽宮往西凉州觀燈以
鐵如意質酒而還遣使取之不誣幽怪錄云開元正月
望帝欲與葉天師觀廣陵俄虹橋起殿前師奏請行但
無回顧帝步上高力士樂官數十從頃之到廣陵士女
仰望曰仙人現師請令樂官奏霓裳羽衣曲乃回後廣
陵奏上元夜仙人乘雲西來臨孝盛寺奏霓裳曲而去
上大悅唐人喜言開元天寶事而荒誕相陵奪如此將
使誰信之予以是知其他飾以神怪者皆不足信也王
建詩云弟子歌中留一色聽風聽水作霓裳歐陽永叔
詩話以不曉聽風聽水為恨蔡絛詩話云出唐人西域
記龜兹國王與臣庶知樂者于大山間聽風水聲均節
成音後翻入中國如伊州甘州凉州皆自龜兹致此說
近之但不及霓裳予謂凉州定從西凉來若伊與甘自
龜兹聽風水造諸曲皆未可知王建金章餘亦見但弟
子歌中留一色恐是指梨園弟子則何與於龜兹置之
勿論可也按唐史諸家小說楊太真進見之日奏此曲
導之妃亦善此舞帝嘗以趙飛燕身輕成帝為置七寶
避風臺偶戲曰爾則任吹多少妃曰霓裳一曲足掩前
古而宮妓佩七寶瓔珞舞此曲曲終珠翠可掃故詩人
云貴妃宛轉侍君側體弱不勝珠翠繁冬雪飄飄錦袍
暖春風蕩漾霓裳翻又云朱閣沈沈夜未央碧雲仙曲
舞霓裳一聲玉笛向空盡月滿驪山宮漏長又云霓裳
一曲千峰上舞破中原始下來又云漁陽鼙鼓動地來
驚破霓裳羽衣曲又云世人莫重霓裳曲曾致干戈是
此中又云雲雨馬嵬飛散後驪宮無復聽霓裳又云霓
裳滿天月粉骨幾春風帝為太上皇就養南宮遷于西
宮梨園弟子玉琯發音聞此曲一聲則天顔不怡左右
歔欷其後憲宗時每大宴時作舞文宗時詔太常卿馮
定采開元雅樂製雲韶雅樂及霓裳舞衣曲是時四方
大都邑及士大夫家巳多按習而文宗乃令馮定製舞
曲者疑曲存而舞節非舊故就加整頓焉李後主作昭
惠后誄云霓裳羽衣曲經兹喪亂世罕聞者獲其舊譜
殘缺頗甚暇日與后詳定去彼淫繁定其缺墜蓋唐末殆
不全蜀檮杌稱三月上巳王衍宴怡神亭衍自執版唱
霓裳羽衣後庭花思越人曲決非開元金章洞微志述
五代時任六郎事亦未足信按明皇改婆羅門為霓裳
羽衣屬黃鍾商云時號越調即今之越調是也白樂天
嵩陽觀夜奏霓裳詩云開元遺曲自凄凉况近秋天調
是商又知其為黃鍾商無疑歐陽永叔云人間有瀛府
獻仙音二曲此其遺聲瀛府屬黃鍾宮獻仙音小石調
了不相干永叔知霓裳羽衣為法曲而瀛府獻仙音為
法曲中遺聲今合兩個宮調為霓裳羽衣一曲遺聲亦
太疏矣筆談云莆中逍遥樓楣上有唐人横書類梵字
相傳是霓裳譜字訓不通莫知非是或謂今燕部有獻
仙音曲乃其遺聲然霓裳本謂之道調曲獻仙音乃小
調爾又嘉祐雜志云同州樂工翻河中黃幡綽霓裳譜
鈞容樂工士守程以為非是則依法曲造成教坊伶人
花日新見之題後云法曲雖精莫近望瀛予謂筆談知
獻仙音非是乃指為道調法曲則無所著見獨理道要
訣所載係當時朝旨可信不誣雜志謂同州樂工翻河
中黃幡綽譜雖不載何宫調安知非逍遥樓楣上横書
耶今并士守程譜皆不傳樂天和元微之霓裳羽衣曲
歌云磬簫箏笛逓相横擊擫吹彈聲迤邐注云凡法曲
之初衆樂不齊惟金石絲竹次第發聲霓裳序初亦復
如此又云散序六奏未動衣陽臺宿雲慵不飛中序璧
騞初八拍秋竹吹裂春冰拆注云散序六遍無拍故不
舞中序始有拍亦名拍序又云繁音急節十二遍跳珠
撼玉何鏗錚翔鸞舞了却收翅唳鶴曲終長引聲注云
霓裳十二遍而曲終凡曲將終皆聲拍促速惟霓裳之
末長引一聲筆談云霓裳曲凡十二疊前六疊無拍至
第七疊方謂之疊遍自此始有拍而舞筆談沈存中撰
沈指霓裳羽衣為道調法曲則是未嘗見舊譜今所云
豈亦得之樂天乎世有般涉調抑霓裳曲因石曼卿所
作傳摭述開元天寶舊事曼卿云本是月宮之音翻作
人間之曲近䕫帥曾端伯增損其辭為勾遣隊口號亦
云開寶遺音蓋二公不知此曲自屬黃鍾商而抑霓裳
則般涉調也宣和初普州守山東人王平詞學華贍自
言得夷則商霓裳羽衣譜取陳鴻白樂天長恨歌傳并
樂天寄元微之霓裳羽衣曲歌又雜取唐人小詩長句
及明皇太真事終以微之連昌宮詞補綴成曲刻板流
傳曲十二叚起第四遍第五遍第六遍攧入破虚催衮
實催衮歇拍殺衮音律節奏與白氏歌注大異則知唐
曲今世決不復見亦可恨也又唐史稱客有以按樂圖
示王維者無題識維徐曰此霓裳第三疊最初拍也客
未然引工按曲乃信予嘗笑之霓裳第一至第六疊無
拍者皆散序故也類音家所行大品安得有拍樂圖必
作舞女而霓裳散序亦疊以舞拍故不舞又畫師于器
上或吹或彈止能畫一個字諸曲皆有此一字豈獨霓
裳唐孔緯拜官教坊優伶求刻市律呼使前索其笛指
竅問曰何者是浣溪沙孔籠子諸伶大笑此與畫圖上
定曲名何異
甘州世不見今仙呂調有曲破有八聲漫有令而中呂
調有蒙甘州八聲他宮調不見也凡大曲就本宮調轉
引序慢近今蓋度曲者歛態若蒙甘州八聲即是用其
法于中呂調此例甚廣偽蜀毛文錫有甘州遍顧瓊李
珣有倒排甘州顧瓊又有甘州子皆不著宮調
胡渭州明皇雜錄云開元中樂工李龜年兄弟三人皆
有才學盛名彭年善舞鶴年龜年能歌製渭州曲特承
顧遇唐史吐蕃傳亦云奏凉州胡渭錄要雜曲今小石
調胡渭州是也然世所行伊州胡渭州六么皆非大遍
全曲
六么一名綠腰一名樂世一名錄要元微之琵琶歌云
綠腰散序多攏撚又云管兒還為彈綠腰綠腰依舊聲
迢迢又云逡巡彈得六么徹霜刀破竹無殘節沈亞之
歌者葉記云合韻奏綠腰又志盧金蘭墓云為綠腰玉
樹之舞唐史吐蕃傳云奏凉州胡渭錄要雜曲段安節
琵琶錄云綠腰本錄要也樂工進曲上令錄其要者白
樂天楊柳枝詞云六么水調家家唱白雪梅花處處吹
又聽歌六絶句内樂一篇云管急絃繁拍漸稠綠腰宛
轉曲終頭試知樂世聲聲樂老病殘軀未免愁注云樂
世一名六么王建宮詞云琵琶先排六么頭故知唐人
以腰作么惟樂天與王建耳或云此曲拍無過六字者
故曰六么至樂天獨謂之樂世他書不見也青箱雜記
云曲有綠腰者錄霓裳羽衣曲之要拍霓裳羽衣曲乃
宫調與此曲了不相關士大夫論議常患講之未詳率
然而發事與理交違幸有證之者不過如聚訟耳若無
人攻擊後世隨此憒憒或遺禍于天下樂曲不足道也
琵琶錄又云正元中康崑崙琵琶第一手兩市折鬭聲
樂崑崙登東綵樓彈新翻羽調綠腰必謂無敵曲罷市
西樓上出一女郎抱樂器云我亦彈此曲無移在楓香
調中下撥聲如雷絶妙入神崑崙拜女為女師郎更衣
出乃僧善本俗姓段今六么行於世者曰黃鍾羽即俗
呼般涉調曰夾鍾羽即俗呼中呂調曰林鍾羽即俗呼
高平調曰夷則羽即俗呼仙呂調皆羽調也崑崙所謂
新翻今四曲中一數乎或他羽調乎是未可知也段師
所謂楓香調無所著見今四曲中一𢾗乎或他調乎亦
未可知也歐陽永叔云貪看六么花十八此曲内一疊
名花十八前後十八曲又四花拍共二十二拍樂家者
流所謂花拍蓋非正也曲節楊柳可喜舞亦隨之而舞
築毬六么至花十八益竒
西河長命女崔元範自越州幕府拜侍御史李訥尚書
餞於鑑湖命盛小叢歌坐客各賦詩送之又云為公唱
作西湖調日莫偏傷去住人理道要訣長命女在林鍾
羽時號平調今俗呼高平調也脞說云張紅紅者大歷
初隨父丐食過將軍韋青所居青納為姬自傳其藝穎
悟絶倫有樂工取西湖長命女加減節奏頗有新聲未
進間先歌於青青令紅紅潛聽以小豆合數記其拍紿
云女弟子久歌此非新曲也隔屏奏之一聲不失樂工
大驚青與相見嘆伏不巳兼云有一聲不穩今巳正矣
尋逹上聽召入宜春院寵澤隆異宮中號記曲小娘子
尋為才人按此曲起開元以前大歷間樂工加減節奏
紅紅又正一聲而巳花間集和凝有長命女曲偽蜀李
珣顧瓊集亦有之句讀各異然皆今曲子不知孰為古
製林鍾羽併大歷加減者近世有長命女令前七拍後
九拍屬仙呂調宮調句讀並非舊曲又别出大石調西
河漫聲犯正平極竒蓋西湖長命女本林鍾羽而近世
所分二曲在仙呂正平兩調亦羽調也
楊柳枝鑑戒錄柳枝歌亡隋之曲也前輩詩云萬里長
江一帶開岸邊楊柳幾千栽錦帆未落干戈起惆悵龍
舟去不回又云行樂隋隄事巳空萬條猶舞舊春風皆
指汴渠事而張祐折楊柳枝云莫折宮前楊柳枝當時
曾向笛中吹則知隋有此曲傳至開元樂府雜錄云白
傅作楊柳枝予考樂天晚年與劉夢得唱和此詞白云
古歌舊曲君休問聽取新翻楊柳枝又作楊柳枝二十
韻云樂童翻怨調才子弄妍詞注云洛下新聲也劉夢
得云請君莫奏前朝曲聽唱新翻楊柳枝蓋後来始變
新聲而所謂樂天作楊柳枝者稱其别創詞也今黃鍾
商有楊柳枝曲仍是七字四句詩與劉白及五代諸子
所製並同但每句下各增三字一句此乃唐時和聲如
竹枝漁父今皆有和聲也舊詞多側字起頭第三句亦
復側字起聲度差穩耳
喝䭾子洞微志云屯田員外郎馮敢景德三年為開封府
丞檢澇戶田宿史胡店日落忽見三婦人過店前入西畔
古佛堂敢料其鬼也携僕王侃詣之延坐飲酒稱二十六
舅母者請王侃歌送酒三女側聽十四姨曰何名也侃對
曰喝䭾子十四姨曰非也此曲單州營妓教頭葛大姐所撰
新聲梁祖作四鎮時駐兵魚臺值十月二十一日生日大姐
獻之梁祖令李振填詞付後騎唱之以押馬隊因謂之葛
大姐及戰得勝因始流傳河北軍中競唱以押馬隊故訛
曰喝䭾子莊皇入洛亦歌此曲謂左右曰此亦古曲葛氏
但更五七聲耳李珣顧瓊樂有鳳臺曲注云俗謂之喝䭾子
不載何宫調今世道調宮有慢句讀與古不類耳
蘭陵王北齊史及隋唐嘉話稱齊文襄之長子宮封蘭
陵王與周師戰嘗著陣圖對敵擊周師金墉城下勇冠
三軍武士共歌謠之曰蘭陵王入陳曲今越調蘭陵王
凡三段二十四拍或曰遺聲也此曲聲犯正宮管色用
大凡字大一字勾字故亦名大犯又有大石調蘭陵王
慢殊非舊曲周齊之際未有前後十六拍慢曲子耳虞
美人脞說稱起於項籍虞兮之歌予謂後世以此命名
可也曲起於當時非也曾宣子夫人魏氏作虞美人草
行有云三軍散盡旌旂倒玉帳佳人坐中老香䰟夜逐
劍光飛青血化為原上草芳䰟寂寞寄寒枝舊曲聞來
似斂眉又云當時遺事久成空慷慨尊前為誰舞亦有
就曲誌其事者世以為工其詞云帳前(闕)軍情變月
下旌旂亂裭衣推枕愴離情遠風吹下楚歌聲正三更
撫騅欲上重相顧艷態花無主手中蓮鍔凛秋霜九泉
歸去是仙鄉恨茫茫黃載萬追和之壓倒前輩矣其詞
云世間離恨何時了不為英雄少楚歌聲起霸圖休一
似水東流蔓葛荒葵城隴暮玉貌知何處至今芳草解
婆娑只有當時䰟魄未消磨按益州草木記雅州名山
縣出虞美人草如鷄冠花葉兩相對為唱虞美人曲應
拍而舞他曲則否賈氏談錄褒斜山谷中有虞美人草
狀如鷄冠大葉相對歌唱虞美人則兩葉如人拊掌之
狀頗中節酉陽雜俎云舞草出三雅獨莖三葉葉如決
明一葉在莖之端兩葉居莖之半相對人或近之歌及
抵掌謳曲葉動如舞益州方物圖贊改虞作娛云今世
所傳虞美人曲下音俚調非楚虞姬作意其草纖柔為
歌氣所動故其莖至小者或若動搖美人以為妙耳筆
談云高郵桑景舒性知音舊聞虞美人草逢人作虞美
人曲枝葉皆動他曲不然試之如所傳詳其曲皆吳音
也他日取琴試用吳音製一曲對草鼓之枝葉皆動乃
因曰虞美人操其聲調與舊曲始末不相近而草輙應
之者律法同管也今盛行江湖間人亦莫知其如何為
真吳東齋記事云虞美人草唱他曲亦動傳者過矣予
攷六家記各有異聞方物圖贊最穿鑿無所稽據舊曲
固非虞姬作若謂下音俚調嘻其甚矣亦聞蜀中數處
有此草予皆未之見恐種類雜則所感歌亦異然舊曲
三其一屬中呂調其一中呂宮近世轉入黃鍾宮此草
應拍而舞應舊曲乎新曲乎桑氏吳音合舊曲乎新曲
乎恨無可問者又不知吳草與蜀產有異同否耶
安公子通典及樂府雜錄稱煬帝將幸江都樂工王令
言者妙逹音律其子彈胡琵琶作安公子曲令言驚問
那得此對曰宮中新翻令言流涕曰慎毋從行宮君也
宮聲往而不返大駕不復回矣據理道要訣唐時安公
子在太簇角今巳不傳其見於世者中呂調有近般涉
調有令言尾聲皆無所歸宿亦異矣
水調歌理道要訣所載唐樂曲南吕商時號水調予數見唐
人說水調各有不同予因疑水調非曲名乃俗呼音調之異
名按隋唐嘉話煬帝鑿汴河自制水調歌非水調中制歌
也世以今水調歌為煬帝自製今曲乃中呂調而唐所調
南吕商則今俗呼中管林鍾商也脞說云水調河傳煬帝
將幸江都時所製聲韻悲切帝樂之水調河傳但有去聲
此說與安公子事相類蓋水調中河傳也明皇雜錄云禄
山犯闕議欲遷幸帝置酒樓上命作樂有進水調歌者曰
山川滿目淚沾衣富貴榮華能幾時不見只今汾水上惟
有年年秋鴈飛上問誰為此曲曰李嶠上曰真才子不終
飲而罷此水調中一句七字曲也白樂天聽水調詩云五
言一遍最殷勤調少情多但有因不會當時翻曲意此聲
腸斷為何人脞說亦云水調第五遍五言調聲最愁苦此
水調中一句五字曲又有多遍似是大曲也樂天詩又云
時唱一聲新水調旁人謾道採菱歌此水調中新腔也南
唐近事云元宗留心内寵宴私擊鞠無虚日嘗命樂工楊
花飛奏水調詞進酒花飛惟唱南朝天子好風流一句如
是數四上悟覆桮賜金帛此又一句七字然既曰命奏水
調詞則是今楊花飛水調撰詞也外史檮杌云王衍泛
舟廵閬中舟子皆衣錦偶自製水調銀漢曲此水調中
製銀漢曲也今世所唱中呂調水調歌乃造以俗呼音
調異名者曲雖有尾亦各有五言兩句决非樂天所聞
之曲河傳漢詞存者二其一蜀南呂宮凡前段平韻後
仄韻其一乃今怨王孫曲屬無射宮以此知煬帝所製
河傳不傳巳久然歐陽永叔詞内河傳附越調亦然王
孫曲今世河傳乃仙呂調皆非也
萬歲樂唐史云明皇分樂為二部堂下立奏謂之立部
伎堂上坐奏謂之坐部伎六曲而鳥歌萬歲樂居其四
鳥歌者皆武后也有鳥能言萬歲因以製樂通典云鳥
歌萬歲樂武后所造時宮中養鳥能人言嘗稱萬歲為
樂以象之舞三人衣緋大袖並畫鴝鵒冠作鳥象又云
嶺南有鳥似鴝鵒能言名吉了(音料)異哉武后凶忍之極
至聞鳥歌萬歲乃欲集慶厥躬在衆人則欲速死在巳
則欲久長世無是理也按理道要訣唐時太簇商樂曲
有萬歲樂或曰即鳥歌萬歲樂也又舊唐史元和八年
十月汴州劉弘撰聖朝萬歲樂譜三百首以進今黃鍾
宮亦有萬歲樂不知起前曲或後曲
夜半樂唐史云明皇自潞州還京師夜半舉兵誅韋皇
后製夜半樂還京樂二曲樂府雜錄云明皇自潞州入
平内難半夜斬長樂門關領兵入宮後撰夜半樂曲今
黃鍾宮有三臺夜半樂中呂調有慢有近拍有序不知
何者為正
何滿子白樂天詩云世傳滿子是人名臨就刑時曲始
成一曲四詞歌八疊從頭便是斷腸聲自注云開元中
滄州歌者姓名臨刑進此曲以贖死上竟不免元微之
何滿子歌云何滿能歌能宛轉天寶年中攖刑繫在囹
圄間下調哀音歌憤懣梨園弟子奏玄宗一唱承恩
羈紲緩便將何滿為曲名御府新題樂府纂甚矣帝王
不可妄有所好也明皇奏音律而罪人遂欲進曲贖死
然元白平生交友聞見記問獨紀此事少異盧氏雜說
云甘露事後文宗便殿觀牡丹誦舒元輿牡丹賦嘆息
泣下命樂適情宮人沈翹翹舞何滿子詞云浮雲蔽白
日上曰汝知書邪乃賜金臂環又薛逢何滿子詞云繫
馬宮槐老持桮店菊黃故交今不見流恨滿川光立成
四句樂天所謂一曲四詞庶幾是也歌八疊疑有和聲
如漁父小秦王之類今詞屬雙調兩段各六句内五句
各六字一句七字五代時尹鶚李詢亦同此其他諸公
所作往往只一段而六句各六字皆無復有五字者句
字既異即知非舊曲樂府雜錄云靈武刺史李靈曜置
酒坐客姓駱唱何滿子皆稱妙絶白秀才者曰家有聲
奴歌此曲音調不同召至令歌發聲清越殆非常音駱
遽問曰莫是宮中胡二字否妓熟視曰君豈梨園駱供
奉邪相對泣下皆明皇時人也張祐作孟才人嘆云偶
因歌態詠嬌嚬傳唱宮中十二春却為一聲何滿子下
泉須弔孟才人其序稱武宗疾篤孟才人以笙歌獲寵
者密侍左右上目之曰吾當不諱爾何為哉指笙囊泣
曰請以此就縊上憫然復曰竊嘗藝歌願對上歌一曲
以泄憤許之乃歌一聲何滿子氣亟立殞上令醫候之
曰肌尚温而腸巳絶上崩將徙柩舉之愈重議者曰非
候才人乎命其襯至乃舉祐有宮詞云故國三千里深
宮二十年一聲何滿子雙淚落君前其詳不可得而聞
也
凌波神開元天寶遺事云帝在東都夢一女子高髻廣
裳拜而言曰妾凌波池中龍女久護宮苑陛下知音乞
賜一曲帝為作凌波曲奏之池上神出波間楊妃外傳
云上夢豔女梳交心髻大袖寬衣曰妾是陛下凌波池
中龍女衛宮護駕實有功陛下洞曉鈞天之音乞賜一
曲夢中為鼓胡琴作凌波曲後於凌波池奏新曲池中
波濤湧起有神女出池心乃夢中所見女子因立廟池
上歲祀之明皇雜錄云女伶謝阿蠻善舞凌波曲出入
宮中及諸姨宅妃子待之甚厚賜金粟粧臂環按理道
耍訣天寶諸樂曲多有凌波神二曲其一在林鍾宫云
時號道調宮然今之林鍾宮即時號南呂宮而道調宮
即古之仲呂宮也其一在南呂商云時號水調今南宮
商則俗呼中管林鍾商也皆不傳問諸樂工云舊見凌
波曲譜不記何宮調也世傳用之歌吹能招來鬼神因
是久廢豈以龍女見形之故相承為能招來鬼神乎
荔枝香唐史禮樂志云帝幸驪山楊貴妃生日命小部
張樂長生殿奏新曲未有名會南方進荔枝因名曰荔
枝香脞說云太真妃好食荔枝每歲忠州置急逓上進
五日至都天寶四年夏荔枝滋甚比開籠時香滿一室
供奉李龜年撰此曲進之宣賜甚厚楊妃外傳云明皇
在驪山命小部音樂于長生殿奏新曲未有名會南海
進荔枝因名荔枝香三說雖小異要是明皇時曲然史
及楊妃外傳皆謂帝在驪山故杜牧之華清絶句云長
安回望綉成堆山頂千門次第開一騎紅塵妃子笑無
人知道荔枝來遯齋閑覽非之曰明皇每歲十月幸驪
山至春乃還未嘗用六月詞意雖好而失事實今歇拍
大石調皆有近拍不知何者為本曲
河濫堆中朝故事云驪山多飛禽名河濫堆明皇御玉
笛採其聲翻為曲子名左右皆傳唱之播於遠近人競
以笛效吹故張祐詩云紅樹蕭蕭閣半開玉皇曾幸此
宮來至今風俗驪山下村笛猶吹河濫堆賀方回朝天
子曲云待月山潮平波艷艷塞管孤吹新河濫即謂河
濫堆江湖尚有此聲予未之聞也嘗以問老樂工云屬
夾鍾商按理道要訣天寶諸樂名堆作&KR0008;屬黃鍾羽夾
鍾商呼雙調而黃鍾羽則俗呼般涉調然理道要訣稱
黃鍾羽時號黃鍾商調皆不可曉也
念奴嬌元微之連昌宮詞云力士傳呼覓念奴念奴潛
伴諸郎宿自注云念奴天寶中名倡善歌每歲樓下酺
宴萬衆喧溢嚴安之韋黃裳輩闢易不能禁中樂為之罷
奏上遣高力士大呼樓上曰欲遣念奴唱歌使二十
五郎吹小管逐看能聽否皆悄然奉詔歲幸温湯時巡
東洛有司潛遣從行而巳天寶遺事云念奴有色善歌
宮妓中第一帝嘗曰此女眼色媚人又云念奴每執板
當席聲出朝霞之上今大石調念奴嬌世以為天寶間
所製曲予固疑之然唐中葉漸有今體慢曲子而近世
有填連昌辭入此曲者後復轉此曲入道調宮又轉入
高宮大石調
清平樂松窗錄云開元中禁中初重木芍藥得四本紅
紫淺紅通白繁開上乘照夜白太真妃以步輦從李龜
年手捧檀板押衆樂前將歌之上曰焉用舊詞為命龜
年宣翰林學士李白立進清平調詞三章上命梨園弟
子約格調撫絲竹促龜年歌太真笑領歌意甚厚張君
房脞說指此清平樂曲按明皇宣白進清平調乃是令
白於清平調中製詞蓋古樂取聲律高下合為三曰清
調平調側調此謂三調明皇止令就擇上兩調偶不樂
側調故也况白詞七字絶句與今曲不類而尊前集亦
載此三絶句止目曰清平調然唐人不深攷妄指此三
絶句耳此曲在越調唐至今盛行今世又有黃鍾宮黃
鍾商兩音者歐陽烱稱白有應制清平樂四首往往是
也
雨淋鈴明皇雜錄及楊妃外傳云帝幸蜀初入斜谷霖
雨彌日棧道中聞鈴聲帝方悼念貴妃采其聲為雨淋
鈴曲以寄恨時梨園弟子惟張野狐一人善篳篥因吹
之遂傳乎世予攷史及諸家說明皇自陳倉入散關出
河池初不由斜谷路今劍州梓潼縣地名上亭有古今
詩刻記明皇聞鈴之地庶幾是也羅隱詩云細雨霏微
宿上亭雨中因感雨淋鈴貴為天子猶䰟斷窮者荷衣
好涕零劍水多端何處去巴損無賴不堪聽少年辛苦
今飄蕩深媿先生教聚螢世傳明皇宿上亭雨中聞牛
鐸聲悵然而起問黃幡綽作何語曰謂陛下特郎當特
郎當俗稱不整治也明皇一笑遂作此曲楊妃外傳又
載上皇還京後復幸華清侍宮嬪御多非舊于望京樓
下命張野狐奏雨淋鈴曲上回顧悽然自是聖懷耿耿
但吟刻木牽絲作老翁鷄皮鶴髮與奚同須臾弄罷寂
無事還似人生一世中杜牧之詩云行雲不下朝元閣
一曲淋鈴泪數行張祐詩云雨淋鈴夜却歸秦猶是張
徽一曲新長說上皇和泪教月明南内更無人張徽即
張野狐也或謂祐詩曰上皇出蜀時曲與明皇雜錄楊
妃外傳不同祐意明皇入蜀時作此曲至雨淋鈴夜却
又歸秦猶是張野狐向來新曲非異說也元微之琵琶
歌云淚垂捍撥朱顔濕水泉鳴咽流鸎澁因兹倚作雨
淋鈴風雨蕭條鬼神泣雙調雨淋鈴慢頗極哀怨其本
曲遺聲春光好羯鼓錄云明皇尤愛羯鼓玉笛云八音
之領袖時春雨始晴景色明麗帝曰對此豈可不為判
斷命取羯鼓臨軒縱擊曲名春光好回頭柳杏皆巳微
折上曰此一事不喚我作天工乎今夹鍾宫春光好唐
以來多有此曲或曰夾鍾宮屬二月之律明皇依月用
律故能判斷如神予曰二月柳杏折久矣此必正月用
二月律催之也春光好近世或易名愁倚闌
菩薩蠻南部新書及杜陽編云大中初女蠻國入貢危
髻金冠纓絡被體號菩薩蠻隊遂製此曲當時倡優李
可及作菩薩隊舞文士亦往往聲其詞大中乃宣宗紀
號也北夢瑣言云宣宗愛唱菩薩蠻詞令狐相國假溫
飛卿新撰密進之戒以勿泄而遽言於人由是䟱之溫
詞十四首載花間集今曲是也李可及所製蓋止此則
其舞隊不過如近世博踏之類耳
望江南樂府雜錄云李衛公為亡妓謝秋娘撰望江南
亦云夢江南白樂天作憶江南三首第一江南好第二
第三江南憶自注云此曲亦名謝秋娘每首五句予考
此曲自唐至今皆南宮字句亦同止是今曲兩叚蓋近
世曲子無单遍者然衛公為秋娘作此曲巳出兩名樂
天又名以憶江南又名以謝秋娘近世又取樂天首句
名以江南好
麥秀兩岐文酒清話云唐封舜臣性輕佻德宗時使湖
南道經全州守張樂燕之執杯索麥秀兩岐曲樂工不
能封謂樂工曰汝山民亦合聞大朝音律守為杖樂工
復行酒封又索此曲樂工前乞侍郎舉一遍封為唱徹
發巳盡記于是終席動此曲封既行守密寫曲譜言封
燕席事郵筒中送與潭州牧封至潭牧亦張樂燕之倡
優作襤褸數婦人抱男女筐筥歌麥秀兩岐之詞叙其
拾麥勤苦之由封面如死灰歸過全州不復言矣今世
傳麥秀兩岐今在黃鍾宮唐尊前集載和凝一曲與今
曲不同
文溆子盧氏雜記云文宗善吹小管僧文溆為入内大
德得罪流之弟子收入院中藏入家具猶作師講聲上
采其聲製曲曰文溆子予考資治通鑑敬宗寶歷二年
六月已夘幸於福興寺觀沙門文溆俗講敬文相繼年
祀極近豈有二文溆哉至所謂俗講則不曉其意此僧
以俗談侮聖言誘聚羣小至使人主臨觀為一笑之樂
死尚晚也今黃鍾宮大石調林鍾商歇拍調皆有十拍
今未知孰是而溆字或悞作序緒
後庭花南史云陳後主每引賓客對張貴妃等游宴使
諸貴人及女學士與狎客共賦新詞相贈答采其猶豔
麗者為曲調其曲有玉樹後庭花通典云玉樹後庭花
堂堂黃鸝留金釵兩臂垂並陳後主造恒與宫女學士
及朝臣相倡和為詩時太宗令何胥採其尤輕豔者為
此曲予因知後主詩皆以配聲律遂取一句為曲名故
前輩詩云玉樹歌殘王氣終景陽鐘動曉樓空又云後
庭花一曲幽怨不堪聽又云萬戶千門成野草只緣一
曲後庭花又云綵牋曾襞欺江總綺閣塵銷玉樹空商
女不知亡國恨隔江猶唱後庭花又云玉樹歌闌海雲
黑花庭忽作青蕪國又云後庭餘唱落船窗又云後庭
新聲笑樵牧又云不知即入宫前井猶自聽吹玉樹花
吳蜀雞冠花有一種小者高不過五六寸或紅或淺紅
或白或淺白目曰後庭花又按國史纂異雲陽縣多漢
離宫故地有樹似槐而葉細土人謂之玉樹揚䧺甘泉
賦玉樹青蔥左思以為假稱珍怪者實非也似之而巳
予謂雲陽既有玉樹即甘泉賦中未必假稱陳后主玉
樹後庭花或者以是兩曲為詩家或稱玉樹或稱後庭
花少有連稱者偽蜀時孫光憲毛熙震李珣有後庭花
曲皆賦后主故事不著宮調兩段各四句似令也今曲
在兩段各六句亦令也
鹽角兒嘉祐雜志云梅聖俞說始教坊家人市鹽於紙
角中得一曲譜翻之遂以名令雙調鹽角兒令是也歐
陽永叔常製詞
此卷考核援引最詳雅可與段安節樂府雜錄並傳
為詞林佳話
碧鷄漫志
