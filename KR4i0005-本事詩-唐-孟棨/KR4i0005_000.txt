本事詩詩文評類
提要
(臣)等謹案本事詩一卷唐孟棨撰棨字初中
爵里未詳王定保摭言稱孟棨年長于小魏
公放榜日棨出行曲謝則棨於崔沆下及第
書中韓翃條内稱開成中余罷梧州亦不知
為梧州何官新唐書藝文志載此書題曰孟
綮毛晉津逮秘書因之然諸家稱引並作棨
字疑唐志誤也是書皆采歷代詞人緣情之
作叙其本事分情感事感高逸怨憤徵異徵
咎嘲戲七類所記惟樂昌公主宋武帝二條
為六朝事餘皆唐人其中士人代妻答詩一
首韋縠才調集作葛鵶兒二人相去不遠盖
傳聞異詞薔薇花落一詩乃賈島刺裴度作
棨所記不載緣起疑傳寫脱誤其李白飯顆
山頭一詩論者頗以為失實然唐代詩人軼
事頗賴以存亦談萟者所不廢也晁公武讀
書志載五代有處常子者嘗續棨書為二卷
仍依棨例分為七章皆唐人之詩今佚不傳
惟棨書僅存云乾隆四十六年十二月恭校
上
總纂官(臣)紀昀(臣)陸錫熊(臣)孫士毅
總校官(臣)陸費墀
