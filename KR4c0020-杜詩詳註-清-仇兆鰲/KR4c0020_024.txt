杜詩詳註卷二十四
翰林院編修仇兆鰲撰
進三大禮賦表(朱注唐祀南郊即祠太清宫太廟謂之三大禮舊書文苑本傳天)
(寶末獻三大禮賦廟新唐書本傳天寶十三載玄宗朝獻太清宫饗及郊甫奏賦三篇魯訔曰)
(公奏三大禮賦史集皆云十三載獻黃鶴曰舊書玄宗紀十載正月乙酉朔壬辰朝太清宫癸已)
(朝享太廟甲午有事於南郊朝享太廟賦曰壬辰既格於道祖乘輿即以是日致齋於九室有事於)
(南郊賦曰二之日朝廟之禮既畢與舊書甲子俱合則為十載獻賦明矣趙子櫟年譜考明皇紀)
(十三載二月癸酉朝獻太清宫甲戌親享太廟未嘗有事南郊當以舊書為正鰲按丘濬謂古者)
(有事於郊必先告祖廟以配天享侑之意盖行告祭之禮非大享也唐時太清太廟南郊三大禮並)
(行盖非古矣)
臣甫言臣生長(子兩切)陛下淳樸之俗行四十載(上聲)矣(公生)
(於先天元年至天寶十載為四十歲)與麋鹿同羣而處(上聲)浪跡於(從吴本别本無)
(於字)陛下豐草長林實自弱冠(去聲)之年矣(開元十年公方二十歲是年北)
(遊晉地南遊吴越故曰浪跡)豈九州牧伯不歲貢豪俊於外(唐選舉志每歲)
(仲冬州縣館監舉其成者貢之尚書省)豈陛下明詔不仄席思賢於中哉
(天寶六年詔天下有一藝詣輦下講德論屢下明詔舉賢良後漢逸民傳光武側席幽人求之若不及)臣
之愚頑靜無所取以此知分(音問)沉埋盛時不敢依違不
敢激訐(一作訴)默(一無默字)以漁樵之樂(音洛)自遣而已頃者賣
藥都市寄食友朋(從吳本韓天寶中公旅食於京華口神仙傳康伯体賣藥洛陽市中)
(不貳價敏孔叢子臣學行不寄食於趙)竊慕堯翁擊壤之謳適遇國家郊
廟之禮不覺手足蹈舞形於篇章潄吮甘液游泳和氣
聲韻寖廣卷軸斯存抑亦古詩之流(西都賦序今之賦者古詩之流)希
乎述者之意(禮記樂記述者之謂明)然詞理野質終不足以拂天
聽之崇高配史籍以永久恐倏先狗馬遺恨九原(列女傳梁)
(寡高行曰妾夫早死先犬馬填溝壑)臣謹稽首投延恩匭獻納上(上聲)表(舊書)
(則天臨朝欲收人望垂拱初令鎔銅為匭四面置門各依方色共為一室東面名曰延恩匭上賦頌及許求官)
(爵者封表投之)進明主朝(音潮)獻太清宫朝享太廟有事於南郊
等三賦以聞臣甫誠惶誠恐頓首頓首謹言
朝獻太清宫賦(太眞經三清之間各有正位聖登玉清真登上清仙登太清太清有)
(太清宫殿極唐會要太清宮薦享聖祖玄元皇帝奏混成紫之樂通鑑天寶八載五月太白山)
(人李渾等上言見神人言金仙洞有玉板石記聖主福壽之徵命御史王珙入仙遊谷求而獲之九)
(月謁太清宮九載十月太白山人王玄翼上言見玄元皇帝言寶仙洞有妙寶真符命刑部尚書張)
(均等往求得之時上崇道教慕長生故所在爭言符瑞羣臣表賀無虛日十載春正月壬辰上朝獻)
(太清宫癸已朝享太廟甲午合祭天地於南郊)
冬十有(去聲)一月天子既納處(上聲)士之議承漢繼周革弊
用古勒崇揚休明年孟陬將攄大禮以相籍(當作藉)越彝
倫而莫儔歴良辰而戒吉分祀事而孔修營室主夫(音扶)
(下同)宗廟乘(去聲)輿備乎冕裘甲子王以昧爽春寒薄而清
浮虚閶闔逗蚩尤張猛馬出騰虬捎熒惑墮旄頭風伯
扶道雷公挾輈通天台之雙闕警溟漲之十洲浩刦礨
砢萬仙颼飀歘臻於長樂(音洛)之舍嵬入乎崑崙之丘(此叙)
(往朝獻時路次儀衛之盛古先述舊冬事乃追原肇祀之由革弊罷周隋之後用訪周漢之裔閶闔殿門也)
(蚩尤旗幟也猛馬後騎也騰虬御馬也梢熒惑向南行墮旄頭肅前驅扶道挾輈扈蹕多人雙闕十洲遥望廟)
(景浩刦謂階級萬仙指從官長樂崑崙比太清宫也崔東方朔設難今之處士通鑑天寶九載八月處士)
(昌上言國家宜承周漢以土代火周隋皆閏位不當以其子孫為二王後事下公卿集議集賢殿學士衛包言)
(集議之夜四星聚於尾天意昭然上乃命求殷周漢後為三恪廢韓介酅公注韓元魏後介周後酅隋後論)
(語其或繼周者鴻嵇紹疏革往弊者則政不爽要相如河東賦勒崇垂詩對揚王林梁元帝纂正月)
(為孟陬記月今注孟春者日月會於陬訾斗建寅之辰攄舒也記大禮與天地同節藉乃蹈藉之藉)
(書彛倫攸叙此謂親行祭禮也斯禮最大故曰莫儔定楚辭吉日兮良辰詩祀事孔明爾雅營室謂之)
(詩箋定昏中而正於是可以營建宫室故謂之營室定昏中而正謂小雪時史天官書營室謂清廟歲星蔡)
(邕獨斷天子至尊不敢褻瀆言之故託於乘輿也東都賦損乘輿之服御周禮王祀昊天上帝則服大裘而)
(冕謝朓詩裘冕類禋郊琳書甲子昧爽抱漢成帝紀陽朔元年二月春寒陳書凌厲清浮朴子清玄剖)
(而上浮車楚辭倚閶闔而望余注天門也尤韓非子黃帝駕象異方並轂蚩尤居前羽獵賦蚩並轂按星)
(有蚩尤旗故借用之而劉義恭白馬賦氣猛聲烈熒曹毗馬射賦状若騰虬登紫霄春秋緯文耀鈎惑)
(位南方禮失則罰出羽獵賦熒惑司命天弧發射街晉天文志昴七星天之耳也又為旄頭昴畢間為天天)
(子出旄頭䍐罼前驅此其義也道韓非子黃帝合鬼神於太山之上風伯進掃雨師灑楚辭注飛廉風伯也)
(穎吳越春秋歐冶子作劍雷公擊槖蛟龍捧爐雲左傳考叔挾輈以走注輈車轅也天台賦雙闕竦以)
(夾路三謝靈運詩溟漲無端倪洲隋虞茂和詩十洲雲霧起山波浪高東方朔有十記度人經惟有元)
(始浩刦之家部制我界廣韻浩刦宫殿大階級也杜田云俗謂墖級為劫說文礨砢衆石貌上林賦水玉磊)
(砢集韻磊或作礌又作礨颼酉陽雜俎仙官二萬四千吳都賦與風䬙颺䬀瀏飀歘忽也漢武故事)
(上起建章未央長樂三宮皆輦道相屬懸棟飛閣不由徑賂穆天子傳天子升於崑崙之丘以觀黃帝之宫)
太一奉引庖犧在(從文粹一作左)右堯步舜趨禹馳湯驟鬱閟
宫之嵂(音律)崒(音萃)拆(一作坼)元氣以經構斷紫雲而竦牆撫
流沙而承霤紛隳珠而陷碧(恐當作璧)㸌(音酷)波錦而浪繡森
青冥而欲雨赩(興逆切)光炯而初晝(此記將朝獻時入廟肅雍之象太乙導)
(車者庖犧視牲也步趨馳驟升降合節閟宫經構廟制尊嚴也紫雲流沙想聖祖遺跡珠碧錦繡見陳設輝煌)
(青冥言宫庭深䆳光炯言廟宇軒昂巡漢郊祀志天神貴者曰太一太一佐曰五帝崔駰東賦駕太一之象)
(車引前漢郊祀志禮月之夕奉引復迷章昭注奉引前導車漢官儀大駕則公卿奉引注奉引謂引道者)
(律歷志庖犠氏繼天而王為百王先首德始於木故為帝太昊作網罟以田漁取犧牲故天下號曰庖犠氏)
(後漢書三五步驟優劣殊軌注引緯書云三皇步五帝驟三王馳五霸蹶七雄僵詩閟官有侐相如子虚)
(賦隆崇嵂崒關魯靈光殿賦含元氣之烟煴宣史記老子出函谷關令尹喜望有紫氣漢武故事帝祠甘)
(泉紫雲從西北來散於殿前通鑑天寶十三載正月太清宫奏學士李琪見玄元皇帝乘紫雲告以國祚延昌)
(本後漢李固傳舜食則見堯於羹坐則見堯於墻竦牆此列仙傳老子為關今尹喜著書與俱之流沙之)
(西珠說文霤屋水流也若束晳集語採素壁於層山探圓於重泉西都賦摛錦而布繡青冥見楚辭)
(也景福殿賦菡蓞赩翕注赩大赤色江淹神女賦日炯炯而舒光)於是翠蕤俄的藻
藉舒就祝融擲火以焚香溪女捧盤而盥潄羣有司之
望幸辯名物之難䆒瓊漿自閒(去聲)於粢盛(平聲)羽客先來
於介胄(此記在廟時執事備物之虔初臨祝融以下官司夙給也)(翠蕤二句天子南都賦望翠華)
(兮葳蕤大說文的明也徐鍇曰其光的然也注周禮典瑞王搢圭執鎮圭繅藉五采五就以朝日繅有五)
(采文所以藉玉繅讀為藻率之藻五就五匝也一匝為一就記雜義藻三采六等注薦玉者以朱白蒼畫之再)
(行左傳注藻率以韋為之所以藉玉注左傳顓頊氏有子曰犁為祝融注犁明貌火正也吕祝融社稷五祀)
(之官二李賀綠章封事溪女浣花乘白雲馮班曰道書有十溪女即十二隂神朱注道教靈驗記陵州天師)
(井有十二玉女乃地下隂神豈玉女即溪女耶今按吳均續齊諧記有青溪神女事記雞初鳴咸盥潄史)
(記觀名山神祠所以望幸也女周禮小宗伯毛六牲辯其名物而頒之於五官神賦難以測䆒楚辭革)
(酌既陳有瓊漿些羽左傳潔粢豐盛乍羽客即楚辭羽人齊袁彖遊仙詩客宴瑤宫旌蓋舒設曲禮介)
(胄有不可犯之色)爍聖祖之儲祉敬雲孫而及此詔軒轅使合
符敕王喬以視履積昭感於嗣續棐(一作匪)正辭於祝史
若肸蠁而有憑肅風飈而乍起揚流蘇於浮柱金英霏
而波靡擬雜珮於曾(音層)巔芝(文粹作芝一作孔)蓋欹以颯纚(音史)
中漎漎以回復外蕭蕭而未已(此乃顒望神靈有洋洋如在之意合符視履)
(盻其至也昭感正辭達帝誠也肸蠁以下求諸上下前後冀神之我享也用一若字作如許摩擬不盡之詞)
(吕注唐玄宗紀天寶二年加號玄元皇帝曰大聖祖改西京玄元宫曰太清宫八載朝謁太清宫加玄元皇帝)
(號曰聖祖大道玄元皇帝恩後漢邊讓章華賦承聖祖之洪澤封禪文上帝垂儲社將以慶成爾雅玄)
(孫之子為來孫來孫之子為晜孫晜孫之子為仍孫仍孫之子為雲孫敬雲孫言雲孫致敬也帝王世紀黃)
(帝姓公孫名軒轅北逐葷粥合符釡山而邑於涿鹿之阿王喬飛舄以朝尚方診視其履見詩注後漢梁)
(皇后詔深思嗣續之福舄書天棐忱辭左傳祝史正辭信也子虛賦肸蠁布蜀都賦景福肸蠁之興作注)
(肸蠁濕生蟲蚊類言大福之興如此蟲羣飛而多也英北征賦風飈發以漂遥兮楚辭衝飈起兮水揚波孫)
(曰迴風自下而上曰猋餙東京賦飛流蘇之騷殺注流蘇五綵毛雜之以為馬而垂之續漢書駙馬赤珥流)
(蘇摯虞決疑要注凡下垂為蘇海錄流蘇即盤線繪繡之毬又析羽為蘇甘泉賦抗浮柱之飛榱抱朴子)
(咀吸金英學道錄夏禹撰眞靈之玄要集天官之寶書封以金英之函檢以玉都之印南都賦風靡雲披上)
(林賦應風披靡驪詩雜珮以贈之葩謝靈運詩築觀基曾巔西京賦駕四鹿芝蓋九註以芝為蓋也阮)
(籍清思賦折丹木以蔽陽竦芝蓋之三重楚辭孔蓋兮翠旌注司命以孔雀之翅為車蓋翡翠之羽為旌旗西)
(都賦奮長袖之颯纚正字通颯纚言舞袖輕颺也漢甘泉賦風漎漎而扶轄兮西京賦乃返旆而回復樂)
(歌玄精之氣回復此都玩别賦風蕭蕭而異響嘯賦遺餘而未巳)上穆然注道為(去聲)
身覺天傾耳陳僭號於五代復戰國於千祀曰嗚呼昔
蒼生纏孟德之禍為仲逹所愚鑿齒其俗窫窳其孤赤
烏高飛不肯止其屋黃龍哮吼不肯負其圖伊神器臬
兀而小人呴喻(雲俱切)歷紀大破創痍未蘇尚攫挐(乃遐切)
於吳蜀又顛躓(陟利切一作蹶)於羯胡縱羣雄之發憤(一作&KR0008;)誰
一統於亨衢在拓拔與宇文豈風塵之不殊(一作雜)比(必意)
(切)聰廆及堅特渾貔豹而齊驅愁隂鬼嘯落日梟呼各
擁兵甲俱稱國都且耕且戰何有何無(此下兩叚代為玄宗陳意蓋據祝辭)
(而敷暢之也此言列朝之亂禍極生民見望治之已久五代謂宋齊梁陳隋戰國比南北朝侵伐自魏晉以)
(詐力取國故吳蜀方平五胡兢起十六國紛爭而四百餘年之殺運熾矣甘泉賦天子穆然記傾耳而聽)
(之子漢書揚雄傳贊春秋吳楚之君僭號稱王詩孔叢子魚生於戰國之世長於兵戎之間謝瞻惠心)
(奮千祀豕孟德曹操字仲達司馬懿字與長楊賦昔有李善強秦封其土窫窳其民鑿齒之徒相磨牙而爭之)
(曰淮南子注堯之時窫窳封豕鑿齒皆為人害窫窳類貙虎爪食人鑿齒齒長五尺似鑿亦食人史周紀武)
(王渡河有火自上復於下至於王屋流為烏其色赤其聲魄云注王屋王所居屋流行也烏有孝名武王卒父)
(大業故烏瑞臻赤者周之正色以孫氏瑞應圖黃帝廵省過洛河龍負圖出赤文綠字授帝帝堯即位坐河)
(渚之濱神龍赤色負而至神歸藏黃帝作棡鼓之曲八曰熊羆哮吼老子天下器不可為也易困於葛)
(藟於臲卼兒王褒頌是以呴喻受之應劭曰呴喻和悦貌前漢寬傳歷紀壊廢季布傳創痍未瘳揚)
(雄解嘲攫挐者亡默默者存魯靈光殿賦奔虎攫挐以梁倚李注攫挐相搏持也干寶晉紀論夷吳蜀之壘)
(垣種抱朴子慮中道之顛躓霽國策顛蹶之請蜂石勒東羯并氐羌匈奴卑鮮為五胡辯亡論羣雄駭)
(都賦赫然發憤統漢武帝詔令中外一統公羊傳何言乎王正月大一也易何天之衢亨北史後魏拓)
(跋氏祚傳十六主分而為東西魏後周宇文氏祚傳五主禪位於隋答賓戲彼皆躡風塵之會履顛沛之勢)
(慕晉載記劉聰字元明以永嘉四年僭即皇帝位前燕容廆封燕王在位四十九年及&KR1471;僭號偽諡武宣皇)
(帝前秦苻堅字永固以升平元年僭稱大秦天王蜀李特字元休起流人據蜀其子雄僭位追諡景皇帝上)
(林賦生貔豹搏豺狼木魅山鬼風號雨嘯)(盧羲詩瀚海愁隂生忌蕪城賦抱朴子狐鳴梟呼世其多)
(前漢楊僕傳將軍擁精兵稱洛陽伽藍記隱士趙逸云自永嘉以來二百年建國王者十有六君皆遊其都)
(邑目擊其事杜預疏空其國都田吳越春秋外修耕戰之備魏正始四年鄧艾令屯淮南淮北且田且守)
(有詩何何無)唯累(上聲)聖之徽典恭淑慎以允緝兹火土之相
生非符讖之備及煬帝終暴叔寶初襲編簡尚新義旗
爰入既清國難(去聲)方覩家給竊以為數子自誣敢正(一作)
(貞一作負)乎五行攸執而觀者潛晤(晤與悟通)或喜至於泣(文粹有矧)
(字)鱗介以之鳴虡昆蚑(音岐)以之振蟄感而遂通罔不具
集仡神光而&KR1766;(音酣)閜(許下切)羅詭異以戢孴(音習)地軸傾而
融洩(一作曳)洞宫儼以嶷(音逆)岌(音及)九天之雲下垂四海之
水皆立鳳凰威遲而不去鯨魚屈矯以相吸掃太始之
含靈卷殊形而可挹(此言唐興致治畢集禎符見神靈之宜降徽典謂開創美政允緝)
(謂繼起諸君唐以土德繼火取其相生不取相勝此符讖家所未及言者乃陳隋以淫暴而亡唐能以仁義而)
(興彼符讖又安足信乎自鄒衍倡始終五德之說厥後張蒼賈誼劉向諸子各執五行同異以自誣今一旦起)
(而矯正之如修大衍歷定開元禮而觀者喜見太平矣且又制為雅樂象鱗介於鐘簴效雷奮以振蟄一時和)
(氣所感神光見象而異物頻生推之天地山川飛潛靈異無不昭應凢向之含靈未洩者至此則殊形已叠見)
(也其北魏段承根詩累聖叠曜德書慎徽五典王詩淑慎儀歴代紀運圖隋以火王唐以土德後)
(漢光武紀帝以赤伏符即位由是信用讖文曹魏李伏上表當合符讖以應天人之位陳後主名叔寶襲位)
(未久而隋文伐之斯時編簡尚新乃煬帝暴虐唐高又起而伐之矣光武紀注策書編簡也稱皇帝以命諸)
(侯王王公劉峻書青簡尚新檄唐本紀高祖起兵太原傳檄諸郡號為義兵駱賓王文爰舉義旗國難指)
(建成元吉之事忠經忠而能勇則國難清下前漢禮樂志四夷賓服百姓家給唐太宗嘗曰使天乂安家給)
(人足寬前漢書贊張蒼據水德公孫臣賈誼更以為土德兒司馬遷從之謂五德之傳從所不勝秦水德故)
(漢據土而克之劉向父子謂以母傳子終而復始自神農黃帝下歴唐虞三代而漢得火焉按此可證數子自)
(誣之說有五行)(左傳魏獻子曰五行之官史記天有五星地記鱗介之屬說文虡鐘鼓之拊飾為猛獸)
(亦作簴考工記羸者羽者鱗者以為笱簴蚑說文蚑無足蟲也史匃奴傳蚑行喙息張載七命昆感惠記)
(仲春之月蟄蟲咸動三朱注周禮凡六樂者一變而致羽物再變而致羸物變而致鱗物四變而致毛物五)
(變而致介物六變而致象物此故云鳴簴振蟄也不易大傳寂然不動感而遂通天下之故東都賦罔具)
(集閕漢宣帝紀薦鬯之夕神光交錯賦上林賦&KR1766;呀豁閕與閜同廣韻閜大裂也西京閈庭詭異繁欽)
(牋僉曰詭異注詭變也貌魯靈光殿賦芝栭攢羅以戢孴善曰蒼頡篇戢孴衆韻會詩螽斯羽揖揖兮增韻)
(或作孴義與集同泄江賦地軸挺拔以爭迴景福殿賦緜蠻黮䨴隨雲融薛綜曰融泄動貌泄洩通真誥厚)
(載之中有洞天三十六所八海中諸山亦有洞宫或方千里五百里五岳名山皆有洞宫或三十里並三千里)
(高魯靈光殿賦岺崟崰嶷西京賦狀魏峩以岌嶪嶷岌峻貌楚辭指九天以為正注八方中央為九天)
(莊子其大若垂天之雲立水立謂潮水拱向班固終南山賦立泉落落此言水更竒顔延之詩行路正威)
(遲毛萇詩傳倭遲歴遠貌此處言鳳威遲乃從容迴翔之意異物志鯨魚大者數十里小者數十丈雄曰鯨)
(䧳曰鯢而更之)(河東賦萬騎屈矯顔注屈矯壯健貌含記埽列子太始者形之始春秋元命苞靈壯)
(盛頭陀寺碑含靈萬族異班固西都賦殊形詭制每各觀)則有虹蜺為鈎帶者入
自於東揭莽蒼履崆峒素髮漠漠至精濃濃條弛張於
巨細覬披寫於心胸蓋修竿無隙而仄席已容裂手中
之黑簿睨堂下之金鐘得非擬斯人於夀域明返樸於
玄蹤忽翳日而翻萬象郤浮雲(文粹作空)而留六龍咸讋跖
而壯兹應終蒼黃而昧所從上猶色若不足處(上聲)之彌
恭(此言神祖來格有愾聞僾見之狀界蜺帶駕蜺而來自東初春之令莽蒼天上崆峒仙漠漠神容濃濃)
(神意張弛陳治道披寫傳心法修竿神乘氣仄席神依位裂簿思度人睨鐘將警世夀域玄蹤見聖心仁愛翳)
(日郤雲言仙跡卷舒讋跖蒼黃從官惕息容色彌恭天子致敬也羽獵賦虹蜺為環鈎帶圓曲之狀阮籍)
(詩子母相鈎帶聞詩我來自東崆莊子適莽蒼者三䬸而反又黃帝廣成子在於峒之上薛道衡老)
(氏碑龍德在躬鶴髮垂首潘岳秋興賦素髮颯以垂領謝朓詩漠漠輕雲晚道德經窈兮冥兮其中有精)
(莊子至精無形都詩零露濃濃巨記一張一弛文武之道也左思吳賦共世而論細桓玄書披寫事)
(實竿天台賦疏煩想於心胸竿相如大人賦建格澤之修兮張楫曰建此氣為長也詳見西岳賦吳越)
(春秋側席而坐安心無容君酉陽雜俎罪簿有黑綠白簿赤丹編簡真仙通鑑老授張道陵以玉函素書三)
(卷題曰三八謝罪滅黑簿超度玄祖章眞人再拜受之葛仙公傳有七品齋法一曰八節齋謝玄祖及已身之)
(罪滅黑簿之法也下張衡西京賦遷延邪睨董書下管鼗鼔笙鏞以間注堂下之樂鏞大鐘也仲舒策)
(敺一世之民躋之仁夀之域蹤淮南子既雕既琢還返於樸天台賦躡二老之玄王粲浮淮賦旌麾翳)
(日嵇天台賦渾萬象以冥觀雄息夫躬詞浮雲為我隂康詩乘雲駕六龍揚河東賦秦神下讋跖魂)
(負沴師古曰跖蹈也沴渚也言此神怖讋下入水中自蹈其魂而負沴渚戚懼之甚也前漢郊祀志或如虹)
(氣蒼黃帝莊子盛德若不足漢獻詔守之以彌恭)天師張道陵等洎左玄君
者前千二百官吏謁而進曰今王巨唐帝之苗裔坤之
紀綱土(一作上)配君服宫尊臣商起數(一作數起)得統特立中
央且大樂在懸黃鐘冠(去聲)八音之首太昊斯啟青陸獻
千春之祥曠哉勤力耳目宜乎大帶斧裳故風后孔甲
充其佐山稽岐伯翼其旁至於易制取法足以朝登五
帝夕宿三皇信周武之多幸存漢祖之自強且近朝(音潮)
之濫吹仍改卜乎祠堂初降(未音戸郎切吕音綘)素車終勤恤其
後有客白馬固漂淪不忘伊庶人得議實邦家之光臣
道陵等試本之於青簡探之於縹囊列聖有差(音雌)夫子
聞斯於老氏好(去聲)問自久宰我同科於季康取(一作敢)撥
亂反正乃此其所長(此設為道官答頌之辭嘉帝能釐正祀典也天師玄君指法官道)
(士大樂感以聲太昊祭以時曠哉四句言與祭諸臣不愧古人周漢以下言二王之後得來助祭夫子聞老氏)
(見聖祖當尊宰我問帝德見歴代宜辯撥亂反正指祭祝之禮言即所云易制取法也真誥張陵字輔漢沛)
(國豐人學長生之道得九鼎丹經聞蜀中多名山乃入鳴鵠山著道書二十篇仙去正一經陵學道於鶴鳴山)
(感太上老君降授正一明威法始分人鬼置二十四治有戒鬼壇見在雲笈七籖朝真儀左玄真人在左右)
(玄真人在右王海賦昔在帝媯巨唐之代子帝指玄元皇帝班彪命論帝堯之苗裔淮南紀綱八極)
(商漢律歴志黃者中之色君之服也歴史樂書宫為君為臣角為民徵為事羽為物律志數從統首日)
(起算又以閏法乘日法得統法四魯靈光殿賦屹然特立律歷志中央者隂陽之内方之中記大樂與)
(天地同和首史歷書黃鐘長八寸十分一宫索隱曰黃鐘為歷之宫為五音之長十一月以黃鐘為宫則聲)
(得其正律歷志十一月乾之初九陽伏地故黃鐘為天統前漢魏相傳太昊乘震執規司春張協雜詩太昊)
(啟東節朓律歷志日行東陸謂之春春為青陽故曰青陸謝酬德賦度千春之可並江淹詩曠哉宇宙)
(惠士史記勞勤心力耳目以周禮疏大帶大夫以上用素用練即紳也革帶所佩玉帶劍左傳注鞶紳帶)
(也一曰大帶其書顧命王麻冕黼裳注古黼斧通斧裳裳繡斧形取斷吕注逸史風后孔甲充其位山稽)
(岐伯翼其傍抱朴子黃帝精推步則訪山稽力牧講占候則詢風后著體診則受岐雷帝王世紀力牧常先封)
(胡孔甲等或以為師或以為將七略盥盂書者其傳言孔甲為之孔甲黃帝之史也淮南子黃帝治天下力牧)
(太山稽輔之世紀黃帝命雷公歧伯論經脉為難經教制九針羽獵賦歴五帝之寥廓涉三皇之登閎唐)
(書玄宗下詔以唐承漢黜隋以前帝王廢介酅公尊周漢二王後京城起周武王漢光武廟左傳民之多幸)
(非西征賦觀夫漢祖之興也又云勖自強而不息對韓子韓昭侯曰吹竽者衆吾無以知其善者田嚴曰)
(一一聽之乃知濫也江淹詩濫吹乖名實祠左傳改卜牛前漢循吏傳文翁終於蜀吏民為立堂歲時祭)
(祀不絶交初降四句吕注引郊特牲素車之乘尊其樸也所以於神明也又引周頌有客有客亦白其馬序)
(以為微子來見祖廟之詩朱注引秦本紀子嬰白馬素車降軹道旁隋恭帝傳位於唐故用子嬰事今按初降)
(素車用子嬰降漢以比隋後有客白馬用微子入周以比周漢之後如此方與上文改卜祠堂意相合通鑑)
(天寶十二載夏五月復以魏周隋後為三恪精國語祭公謀父曰勤恤民隱而除其患也阮籍詩魂自漂)
(淪子庶人得議謂處士崔昌論語庶人不議書詩樂只君邦家之光後漢吳祐傳殺青簡以寫昭明)
(太子序詞人才子名溢於縹囊問魏都賦列聖之遺塵越絶書大小有差記曾子孔子曰祫祭於祖則)
(祝迎四廟之主主出廟入廟必蹕吾聞諸老聃云子歸田賦感老氏之遺誠書好問則裕史仲尼弟列)
(傳宰我問五帝之德子曰子非其人也實家語季康子問於孔子曰舊聞五帝之名而不知其請問何謂五)
(帝正漢成帝詔令與兄弟同科謂公羊傳撥亂世反諸莫近於春秋國策子思衛侯曰取其所長)萬
神開八駿回旗掩月車奮雷鶱七曜燭九垓能事穎脱
清光大來或曰今太平之人莫不優游以自得况是蹴
魏踏晉批(音披)周抶(朱作抶恥栗切一作抉)隋之後與夫(一作乎)更(音庚)
始者哉(末言唐之世德流慶弘長不必求之遠代也另神散鑾回祭祀已畢神其降祥矣或曰以下)
(作轉語言當此太平之世民皆食福況乎開創繼起賢聖代興則吉祥亦人主所自致耳非關神降也穎脱)
(謂精誠上通大來謂嘉祥洊至蹴魏句高祖太宗之功更始句帝平韋后之亂玩後字與字便見分别成公綏)
(天地賦奉萬神於五帝於八駿周穆王所乘馬如釋名九旗日月為常畫日月其端天子所建相長門)
(賦雷隱隱而響起兮象君之車音歲易雷出地奮太何承天集有既往七曜歴通志日月星熒惑填星白)
(辰星也畢春宫)(爾雅九天之外次曰九垓囊劉孝威詩能事史記毛遂曰使遂得早處中直脱穎而出)
(耳策海賦三光既清天地融朗福易吉大來也游董仲舒此太平之致也何晏景殿賦莫不優以自)
(得府蹴足蹙物也記以足蹴路馬芻有誅遇踏踐也古樂有踏歌行批手擊物也左傳宋萬仇牧於門)
(批而殺之抶埤蒼柣笞擊也左傳一抶女庸何傷羽獵賦神電擊史記武王修周政與天下更始)
(鰲按當時尊奉道祖帝號崇祀本屬不經此賦前言戡亂致治而不及神仙沓冥之事後言釐正祀典而)
(不及符應報錫之文末復推美於更始見帝能上承祖德是則慶祥皆其自致也諷論隱然蓋賦體之有)
(典則者杜嚴有翼藝苑雌黃云秦少游嘗言人才各有分限子美詩冠古今而無韻者殆不可讀曾子)
(固以文名天下而有韻者輙不工此未易以理推也余比觀西清詩話乃不然其說杜少陵文自古奥所)
(舉數語出朝享太清宫賦誠磊落驚人此不謂之有韻之作可乎竊意少游所謂無韻不可讀者不過伐)
(木詩序之類而已風洪邁容齋隨筆曰東坡有美堂會客詩云天外黑吹海立浙東飛雨過江來讀者)
(疑海不能立黃魯直曰此本老杜朝享太清宫賦九天之雲下垂四海之水皆立二者皆句語雄峻前無)
(古人坡又和陶停雲詩有雲屯九河雲立三江之句亦用此也)
朝享太廟賦
初高祖太宗之櫛風沐雨勞身焦思(去聲)用黃鉞白旗(文粹)
(作旄)者五年而天下始一(叶固利切)歴三朝(音潮)而戮力今庶績
之大備上方采厖俗之謠稽正統之類蓋王者盛事臣
聞之於里曰昔武德已前黔黎蕭條無復(扶又切)生意遭
鯨鯢之蕩汩(音聿水傍從曰與汨不同汨從日音骨)荒歲月而沸渭衮服
紛紛朝廷多閏者仍亘乎晉魏臣竊以自赤精之衰歇
曠千歲而無眞人及黃圖之經綸息五行而歸厚地則
知至數不可以久缺凡材不可以長寄故高下相形而
尊卑各(一作必)異惟神斷(丁亂切)繫之於是本先帝取之以
義(首叙祖功宗德為朝享之本取魏晉以來國皆閏位惟唐繼漢得統斯正神斷義指伐隋之舉淮南)
(子禹沐淫雨櫛疾風右吳越春秋禹勞心焦思以行白書牧誓王左杖黃鉞秉白旄以麾史記武王持太)
(旗以麾諸侯睿前漢異姓王表五載而成帝業又三朝指高宗中宗宗書聿求元聖與之戮力庶績)
(其凝正統)(左傳民生敦厖厖厚也事班固典引&KR0574;當天之魏文帝典論不朽之盛武德唐高祖年號)
(賦西征賦願黔黎其誰聽明西都賦原野蕭條鯢枯樹生意盡矣左傳古者王伐不敬取其鯨而封)
(之以為大戮注鯨鯢大魚名以喻不義之人吞食小國陳子昂詩海雲終蕩潏與蕩汩同義長楊賦乃命)
(衛騎汾沄沸渭莽東都賦修衮龍之法服之王莾傳贊餘分閏位注云不得正王之位如歲月餘分為閏)
(也紹王命論唐據火德而漢紹之故曰赤精魯靈光殿賦伊唐之炎精南都賦真人革命之秋注真人光)
(武也光武紀王莽惡劉氏以錢文有金刀改為貨泉或以貨泉字文為白水真人江總賦覧黃圖之棟宇)
(易君子以經綸歸書洪範初一曰五行息生息也非唐以土德王故云厚地詩謂地蓋厚東方朔傳至)
(數也干世說桓温曰萬石撓弱几才滅曹植表高下相懸寶晉論神略獨斷昔澹臺明渡江投璧曰)
(君子可以義取)壬辰既格於道祖乘(去聲)輿即以是日致齋於九
室所以昭逹孝之誠所以明繼天之質具禮有素六官
咸秩大輅每出或黎元不知豐年則多而筐筥甚實既
而太尉參乘司僕扈蹕望重(平聲)闉以肅恭順法駕之徐
疾公卿淳古士卒精一黕(耽上聲黑貌)宗廟之愈深抵職司
之所密宿翠華於外戸曙黃屋於通術氣凄凄於前旒
光靡靡於嘉栗階有賓阼帳有甲乙升降之際見玉柱
生芝擊拊之初覺鈞天合律(此言鑾輿初出虔宿齋宫也逹孝繼天享親享帝)
(一理也太尉指丞相司僕主車駕者公卿士卒文武從官即下文玄甲鳴佩者廟深殿宇森嚴職密執事誠恪)
(儀仗外停徐步而入也氣凄光靡望之如在也玉柱生芝前此昭感鈞天合律聲樂始奏也唐祖玄元黃帝)
(故稱道祖又稱玄祖八記致齋於内中大載禮盛德篇明堂九靈室有四戸窗逹孝見庸穀梁傳繼)
(天者君也文漢哀帝詔禮官具禮儀輅周禮有六官也書咸秩無王肅曰秩序也記大者天子之車)
(漢書顔注太輅五輅之車知前漢谷永疏每奉其禮助者歡悦大路所歴黎元不詩豐年多黍多稌又)
(筐之筥之紀前漢百官表太尉秦官金印紫綬掌武事漢文帝令宋昌驂乘顔注乘車之法尊者居左御)
(者居中又有一人處車之右以備傾側驂者三也蓋取三人為名義耳上官儀詩扈蹕頌王遊說文闉城)
(闕重門也楊炯渾天賦啟閶闔之重闉祀周書肅恭神人漢舊儀祀天地於甘泉宫備大駕天法駕祀地)
(五郊明堂宗廟小駕小學紺珠漢大駕八十一乘法駕三十六乘小駕十二乘上林賦襲朝服乘法駕東都)
(賦匪疾匪徐以魏文帝愁霖賦玄雲黕其四塞潘岳籍田賦翠幕黕雲布傅亮表職司既備上林賦建)
(翠華之旗輿記外戸而不閉所漢高帝紀乘王車黃屋左纛後漢服志黃屋大纛以輔其德李斐漢書音)
(義黃屋之蓋天子之儀以黃為裏術記審端經術注經音徑術音遂周禮徑上有遂說文邑中道湛方生)
(詩風凄凄兮薄暮嘉家語天子冕而前旒熟虞騫詩靡靡露方垂左傳栗旨酒服虔曰榖初為栗周)
(書大輅在賓階面綴輅在阼階面賦漢西域贊武帝作通天之臺與造甲乙之帳籍田挈壺掌升降之節)
(連漢書武帝大興祠祀元封六年甘泉宫中産芝九莖葉作芝房之歌舊唐書天寶七載三月大同殿柱産)
(玉芝八載六月又産玉芝所書擊石拊石遊史記趙簡子寤語諸大夫曰我之帝甚樂與百神於鈞天廣)
(樂九奏萬舞不類三代之樂其聲感人心荀勖議樂奏講肄彈擊必合律吕)簨簴(音巨)仡(魚乞切)
以碣磍(音轄)干戚宛而婆娑鞉鼓塤篪為之主鐘磬竽瑟
以之和雲門咸池取之至空桑孤竹貴之多八音循(一作)
(修非)通既比乎旭日升而氛埃滅萬舞凌亂又似乎春風
壯而江海波鳥不敢飛而玄甲&KR1895;(呼交切)嵺(音聊)以岳峙象
不敢去而鳴佩剡(以冉切)爚(音藥)以星羅(此言奏假廟中薦樂殷盛也簨簴)
(張樂器干戚陳樂舞鞉鼓以下見衆音並宣八音以下見聲容大備岳峙星羅言扈從班聯整肅不懈記明)
(堂位夏后氏之龍簨注横曰簨直曰簴所以懸鐘磬者甘泉賦金人仡其承鐘簴兮濟曰仡壯勇貌羽獵)
(賦建碣磍之簴孟康注碣磍之簴刻猛獸為之故其形碣磍而盛怒也樂記朱干玉戚注戚斧也詩市也)
(婆娑注婆娑舞貌後記聖人作為鞉鼓椌楬壎篪此六者德音之音也然鐘磬竽瑟以和之干戚旄翟以舞)
(之此所以祭先王之廟也注六者皆質素之聲故云德音既用質素為本然後用鐘磬竽瑟四者華美之音以)
(贊其和雲周禮大司樂以六舞大合樂以致鬼神示注黃帝曰門堯曰咸池舜曰大韶禹曰大夏湯曰大濩)
(武王曰大武多又大司樂孤竹之管空桑之琴瑟傳記禮器禮有以為貴者書八音克諧尚書大八)
(風循通照詩旭日始旦凌馬融傳清氛埃春詩公庭萬舞鮑舞鶴賦輕迹亂顔延之詩江壯風濤)
(高唐賦長風至而波起過班固燕山銘玄甲曜日無羽獵賦鳥不及飛獸不及&KR1895;嵺當即硣磟今字書&KR1895;)
(嵺二字正字通硣磟本作宯寥潘岳虎牢賦幽谷豁以宯寥注開明貌何遜詩硣磟上爭險岞崿下相崩晉)
(書隱逸傳玉輝冰潔川渟嶽峙記晉諸公贊晉時南越致馴象帝行則以象車導引君子行則鳴佩玉)
(剡爚光耀貌楚辭皇剡剡其揚靈西都賦震震爚爚雷奔電激西都賦星羅雲布)已而上(上聲)乾
(音干)豆以登歌美休成之既享璧玉儲精以稠叠門闌洞
豁而森爽黑帝歸寒而激昂蒼靈戒曉而來往熙事莽
而充塞(先則切)羣心噳(音語一作麌)以振蕩(上聲)桐花未吐孫枝
之鸞鳳相鮮雲氣何多宫井之蛟龍亂上(上聲以此言備物享兼)
(寫廟中時景熙冬令退而猶寒故曰激昂春令新而主事故曰來往事充塞百司趨蹌羣心振蕩千官悚惕)
(孫枝鸞鳳謂竹樹交映官井蛟龍謂井轤高峙猶漢禮樂志乾豆上奏登歌獨上歌不以筦絃亂人聲古清)
(廟之歌也登歌再終下奏休成之樂美神明既饗也注乾豆脯羞之屬休成叔孫通所奏樂通鑑太清宫太)
(廟上所用牲璧皆侔天地漢樂歌璧玉精垂華光巖甘泉賦惟天所以澄心清魄儲精垂思謝靈運詩峭)
(嶺稠叠中續漢志門闌部署衙里走卒各有程品其西征賦胸豁其洞開月令孟冬之月其帝顓頊神)
(玄冥注此黑精之君水官之臣又孟春之月其帝太皥其神勾芒注此蒼精之君木官之臣黑帝謂顓頊蒼)
(靈謂太皥事前漢王章傳不自激昂車顔延之曲水詩序春宕聯蒼靈奉塗陳琳武庫賦啟明戒旦)
(漢書房中歌熙事備成不詩麀鹿噳噳注噳噳口相聚也洛神賦心振蕩而怡沈約桐賦喧密葉於鳳)
(晨宿高枝於鸞暮薛道衡詩集鳳桐花散孫孫枝本言竹張衡應問曰可剖其孫枝鄭玄周禮注竹枝根之)
(未生者白玉蟾詩山後山前鳩喚婦舍南舍北竹生孫皆言竹也獨嵇康琴賦云乃斵孫枝准量所任則桐亦)
(可稱孫枝矣延郭璞詩容色更相鮮有大人賦載雲氣而上浮戴之西征記太極殿前金井欄金博山)
(金轆轤蛟龍負山於井上)若夫(音扶)生弘佐命之道死配貴神之列則
殷劉房魏之勲是可以中摩伊吕上冠(去聲)䕫卨(契同)代天
之工為人之傑丹青滿地松竹高節自唐興以來若此
時哲皆朝有數四名垂卓絶向不遇反正撥亂之主君
臣父子之别(音必)奕葉文武之雄注意生靈之切雖前輩
之温良寬大豪傑果決曾(音層)何(朱本有足字)以措其筋力與
韜鈐載其刀筆與喉舌使祭則與(去聲)食則血若斯之盛
而已(此言配享功臣見崇報之遠佐主不遇以下言君能任人)(卓絶以上言臣能佐命輔真主貴神)
(為列星戡禍亂比伊吕興文治比䕫卨丹青謂凌烟圖畫松竹指閣前景物撥亂反正言濟世之才君臣父子)
(言皇綱之振奕葉文武兩朝開創之勞注意生靈伐暴救民之志前輩即指殷劉房魏李陵答蘇武書佐命)
(立功之士後漢書論稱為佐命亦各志能之士也泰家語生為上公死為貴神漢郊祀志天神貴者泰一一)
(佐曰五帝勲周禮司勲凡有功者銘書於王之太常祭於太蒸司詔之丘濬曰生則書於王旌死則祭於王)
(烝廷)(唐書殷開山劉文靜房玄齡魏徵皆配享大宗廟齊王儉詩稷契匡虞夏伊吕翼商周書天工人)
(其代之所漢書高帝曰三者皆人傑吾能用之收蘇武傳竹帛載丹青所畫袁閎三國名臣贊競把梓)
(爭採松竹二吳都賦高節之所興哲後漢十八將論數四所加)(鮑照詩巋然覯時班固典引冠德卓)
(絶者莫崇於陶唐固漢書高祖撥亂世反之正婦記領君臣父子之節班東都賦建武之元更造夫肇有)
(父子君臣初建人倫實始奕葉佐時書允文允武)(曹植誄王粲文伊昔顯考漢書陸賈曰天下安注意)
(相天下危注意將漢晉衛瓘疏肇自生靈則有后辟劉頌疏毒流生靈書兒寬為人温良宣帝詔公卿)
(大夫務行寬大曹漢高帝詔豪傑有功者以西征賦健子嬰之果決植詩思一效筋力糜軀報國張)
(說詩禮樂逢明主韜鈐用老臣注太公兵法有玄女六韜及玉鈐篇前漢書贊蕭何曹參皆起刀筆吏詩)
(出納王命王之喉舌注史記封禪書后稷之祠至今血食天下漢書顔祭者尚血腥故曰血食)爾乃
直於主索(音色)於祊警幽全之物散純道之精蓋我后常
用惟時克貞䁝以蕭合酌以茅明嘏以慈告祝以孝成
故天意張皇不敢殄其瑞神姦妥帖不敢秘其情(舊作精)
(韻重)而撫(一作無)絶軌享鴻名者矣(此言祭極其誠致神靈咸格上文乾豆璧玉)
(已叙進獻之儀此則備舉其始終祗事也不殄瑞叠見嘉祥不秘情無所變幻矣記郊特牲直祭祝於主索)
(祭祝於祊注直正也謂薦熟之時也以熟為正索求神也祭於廟門曰祊又毛血告幽全之物也告幽全之)
(物者貴純之道也燒又取膟膋燔燎升者報陽也注膋腸間脂也與蕭合之又蕭合黍稷臭陽逹於墻屋故)
(既奠然後焫蕭合羶薌謂又縮酒用茅明酌也祝以孝告嘏以慈告是大祥此禮之大成也)(禮運董仲)
(舒策王者承天意以從事物書張皇六師滿謂楚子曰昔夏鑄鼎象使人知神姦)(左傳王孫陸機文賦)
(或妥帖而易施易傳是故知鬼神之情狀保天台賦追羲農之絶軌司馬相如封禪文永鴻名)於
以奏永安於以奏王夏福穰穰於絳闕芳菲菲於玉斝
沛枯骨而破聾肓施(去聲)夭胎而逮鰥寡園陵動色躍在
藻之泉魚弓劍皆鳴汗鑄金之風馬霜露堪吸禎祥可
把曾(同層)宫歔欷隂事儼雅薄清輝於鼎湖之山(一作上)靜
餘響於蒼梧之野(一作下闕此言祭畢推恩而感及人物綘望禎符芳斝飲福酒枯骨)
(以下恩施遍逮也泉魚金馬誠能動物清輝餘響神歸陵寢鼎湖蒼野皆屬借言漢禮樂志大祝迎神於廟)
(門奏嘉至猶古降神之樂也皇帝入廟奏永至以為行步之節猶古采齊肆夏也皇帝就東廂坐定奏永安之)
(樂美禮已成也入周禮大司樂凡樂事大祭祀宿縣遂以聲展之王出則令奏王夏尸出入則令奏肆夏牲)
(出入則令奏昭夏注三夏皆樂章名巍詩鐘鼓鍠鍠磬管鏘鏘降福穰穰傅玄西都賦巍綘闕楚辭芳)
(菲菲兮滿堂升王元長詩玉斝挹泉珠說文斝玉爵也一曰斝受六明堂位夏后氏以琖殷以斝周以爵)
(劉向新序周文王作靈臺掘地得死人骨王曰更葬之天下曰文王賢矣澤及枯骨况於人乎莊子聾者不)
(能自聞盲者不能自見又無中道夭於聾盲胎漢禮樂志衆庶熙熙施及夭胎注少長曰夭在孕曰書患)
(鮮鰥寡□杜佑通典秦始皇起寢殿於墓側漢因之上陵皆有寢漢元帝詔以奉園陵班固典引君臣動)
(色漢詩魚在在藻有頒其首山王褒講德倫泉魚奮躍郊祀志黃帝鑄鼎於荆下鼎既成有龍垂胡髯)
(下迎帝騎龍上天餘小臣不得上乃悉持龍髯髯拔弓墮百姓仰望乃抱其弓與龍髯號故後世因名其處曰)
(鼎湖其弓曰烏號列仙傳黃帝葬橋山山崩柩空惟劍法舄在焉後漢書武帝時善相馬者東門京鑄作銅馬)
(獻之詔立馬於魯班門外更名魯班門曰金馬門漢郭璞南郊賦風馬桂林抗旌琳囿記霜露既降宣)
(帝詔禎祥咸受悒相如哀二世賦坌層宫之嵳峩藏楚辭曾歔欷余鬱兮崔駰逹旨隂事終而水宿冠)
(禮婦順不修隂事不得此賦則以祭事為隂事也儼魯靈光殿賦儼雅跽而相對張載注言敬恭也善曰雅)
(跽貌跽長跪也於謝靈運詩清暉能娛人之嵇康琴賦飄餘響太素記舜葬於蒼梧野)上(一本無上)
(字)窅然漠漠惕然兢兢紛益所慕若不自勝(平聲)瞰牙旗
而獨立吟翠駮(伯各切)而未乘五老侍祠而精駭千官逖
聽以(一作而)思凝於是二丞相(去聲)進曰陛下應道而作惟
天與能澆訛散淳樸登尚猶日慎業業孝思烝烝恐一物
之失所懼先王之咎徵如此之勤恤匪懈是百姓何以
報夫元首在臣等何以充其股肱且如周宣之教親不
暇孝武之淫祀相仍諸侯敢於迫脅方士奮其威稜一
則以微弱内侮(從英華文粹作微言勸内)一則以輕舉虛憑又非陛
下恢廓緒業其𤨏細亦曷足稱(此言孝治天下非前代可方代丞相陳詞頌)
(中有規應道以下能法祖勤政周宣以下當鍳古御今内侮如敗績姜戎之類虚憑謂信奉神仙之說莊子)
(夫道窅然難言之矣注窅然杳深貌戰甘泉賦神莫莫而扶傾嵇康詩惕然不喜詩戰兢兢東京賦)
(牙旗繽紛注天子出建大牙旗竿上以象牙餙之杜相如封禪文招翠黃揚雄河東賦乘翠龍皆指馬言詩)
(所謂翠駮又謂翠麟皆異名而同意至於駮之為物又當有辯易傳所云駮馬即爾雅翼所云六駮如馬白身)
(黑尾一角鋸牙虎爪其音如鼓喜食虎豹者蓋駮毛物既可觀又似馬故馬之色相類者以駮名之子虛賦楚)
(王乃駕馴駮之駟是也老論語讖仲尼曰吾聞堯率舜等遊首山觀河渚有五飛為流星上入昴風俗通)
(侍祠班詔勸農思荀子天子千官丞封禪書逖聽者風聲蕪城賦凝寂聽朱注二相時陳希烈李林)
(甫為左右丞相協漢律歴志順其時氣以應天道則齊高帝告天文仰歸運景屬與能亢蒼子政省人)
(淳樸蒸書兢兢業業一日二日萬幾物詩孝思不匱天書蒸乂不格姦後漢魯恭疏一不得其所則)
(氣為之舛錯薛道衡隋文帝頌懼一物之失所恒書咎徵曰狂恒雨若曰僭恒𤾉若曰豫恒燠若曰急寒若)
(曰蒙恒風若哉又上下勤恤黃詩夙夜匪懈注書元首明哉股肱良吕注詩序鳥刺宣王也刺其以)
(隂禮教親而不至聯兄弟而不固之曲禮非其所祭而祭之曰淫祀史本紀武帝作通天臺置祠其其下招)
(徠神仙之屬子仍頻也陸機詩玄雲互相仍齊記大夫強諸侯脅莊迫脅而棲前漢郊祀志燕海上之)
(方士微漢武帝報李廣書威稜憺乎隣國阻漢地理志周制弱終為諸侯所喪南史劉裕紀兵内侮)
(漢藝文志古者諸侯卿大夫交接隣國以微言相感言勸納謂勸之納貢如遣使求金之類漢谷永疏諸)
(世有仙人服食不終之藥遥興輕舉登遐倒影皆奸人惑衆欺罔世主龍虎經萬象憑虛生後漢馬援傳帝)
(恢廓大度同符高祖人司馬遷報任安書僕賴先緒業)丞相(去聲)退上跼天蹐地授
綏登車伊澒(一作鴻)洞槍櫐先出為儲胥本枝根株乎萬
代睿想經緯乎六虚甲午方有事於采(一作綵)壇紺席宿
夫行所(一作在)如初(末言旋蹕之後有事於郊壇也胥澒洞空曠之地槍櫐植木為柵儲壇)
(外藩衛也萬代謂内祀祖先六虛欲外饗天地君詩謂天蓋高不敢不跼謂地蓋厚不敢不蹐曲禮出就)
(車則僕並轡授綏賦莊子王子搜援綏登車曰淮南子濛鴻澒洞長楊木擁槍櫐以為儲胥善木擁栅)
(其外又以竹槍櫐為外儲胥也韋眧曰儲胥藩落之類濟曰擁禽獸使不得出漢武帝元封二年因秦林光宫)
(增通天迎風儲胥露寒則儲胥乃别宫也賦詩本枝百世參同契正在根株不失其素東都數朞而創)
(萬代聈隋柳𧦬詩睿想良非一六漢樂歌經緯天地又凊思聈經緯冥冥六虚即合易周流六虚記)
(祭法燔柴於泰壇祭天也漢郊祀志紫壇有文章采縷黼黻之飾漢舊儀皇帝自行羣臣從齋皆百日紫壇帳)
(幄高皇帝配天居堂下西向紺幄紺席於漢郊祀志詣行在所西都賦行所朝夕舜典至西岳如初)
(張溍曰此賦駢麗繁富中有樸茂之致勝宋人多矣按是時林甫當國公進此賦須關白宰臣故篇中)
(兼及丞相然不肯謬作䛕詞上言生佐命而死配神見名臣可法也下言報元首而充股肱見尸位可憂)
(也且云諸侯迫脅方士威稜見大權不可旁落君心不宜蠱惑也既箴於君又諷其臣文章品格卓然千)
(古矣向少陵作賦隊伍謹嚴詞華典贍不待言矣中間如不遇撥亂反正之主君臣父子之别奕葉文)
(武之雄注意生靈之切十句只作一氣旋轉又如八音循通比乎旭日升而氛埃滅萬舞凌亂似乎春風)
(壯而江海波四句全在空際廽翔得長句以疎其氣參逸語以韻其神殆兼子安退之之所長矣)
有事於南郊賦(唐書玄宗定開元禮天寶元年遂合祭天地於南郊)
蓋主上兆於南郊聿懷多福者舊矣今兹練時日就陽
位之美又所以厚祖考通神明而已職在宗伯首崇禋
祀先是春官修(一作條)頌祇(音祈)之書獻祭天之祀令泰龜
而不昧俟萬事之將履掌次閱氊邸之則封人考壝宫
之旨司門轉致乎牲牢之繫小胥專逹乎懸位之使(此叙)
(先期戒飭執事者恪勤宿是時用天地合祭故禮官先條陳而進獻掌次伏下設帷宫封人伏下馳道長薄)
(司門伏下膟䁝柴燔小胥伏下聲音節奏祀郊特牲兆於南郊就陽位也詩聿懷多福漢郊歌十九章)
(一曰練時日禰易薦之上帝以配祖考記卜郊受命於通祖廟作龜於宫尊祖親考之義也孝經孝弟之至)
(於神明漢禮樂志樂者聖人之所以感天地通神明乎周禮春官大宗伯以禋祀祀昊天上帝甘泉賦集)
(禮神之囿登乎頌祇之堂晉灼曰后土歌祭之處也為歌頌以祭地祗周禮冬至祭天於圖丘又龜人凡)
(有祭祀則奉龜以往曲禮為日假爾泰龜有常也東方朔傳正其本萬事理漢律歴志先王之正時履端)
(於始皇周禮掌次掌正之法以待張事王大旅則張氊案設邸又封人掌王之社壝為畿封而樹之又)
(司門祭祀之牛牲繫焉監門養之宫漢明帝詔牲牢兼於一奠周禮小胥正懸樂之位王懸諸侯軒懸卿大)
(夫判懸士特懸辯其聲)二之日朝(音潮)廟之禮既畢天子蒼然視於
無形澹然若有所聽(平聲)又齋心於宿設將旰食而匪寧
旌門坡陀以前騖彀騎反覆(方服切)以相經頓曾(同層)城之
軋軋(乙黠切)軼萬戸之熒熒馳道端而如砥浴日上(上聲)而
如萍掣(一作製)翠旄於華蓋之角彗黃屋於鈎陳之星神
仙(一作山非)戌削以落羽魍魎(一作鬼魅)幽憂以固扄戰岐慄華
(去聲)擺渭掉涇地回回而風淅淅天泱泱而氣清清(一作青青)
甲胄乘陵轉迅雷於荆門巫峽玉帛清迥霽夕雨於瀟湘
洞庭(此叙天子齊宿儀衛之整嚴騎二之日前兩祭也齋心旰食天子致誠旌門彀行在扈從也軋軋)
(車聲熒熒火光臨馳道而日上來自太廟尚屬黎明也掣去翠旄彗除黃屋停儀仗於外也落羽羽衣下降固)
(扄鬼魅藏跡戰岐二句言山川震悚地回二句言天地豫順轉雷象甲士之行聲霽雨比玉帛之精彩二之)
(日借用豳風語無謝朓詩平楚正蒼然然曲禮視於無形莊子澹然為記出戸而聽愾必有聞乎其)
(歎息之聲高列子黃帝閒居三月齋心服形引魏都賦置酒文昌張宿設句中有高張二字故注周禮凡)
(樂宿懸此云齋心於宿設謂齋宿之處設供也玩下句旰食摩寕意自明矣庾信皇夏歌司壇宿設唐制諸郡)
(燕犒將士謂之旬設然則經宿者謂宿設經句者乃旬為設也左傳伍奢曰楚君大夫其旰食乎周禮掌舍)
(帷宫設旌門注王行晝止食息張帷為宮則樹旌以表門也顔延之序旌門洞立延帷接枑楚辭文異豹飾)
(侍坡陀些注坡陀長陛也掘史馮唐傳彀騎萬三千注彀騎張弓之騎淮南子崑崙墟以下地下有層城)
(九重世說顧長康曰遥望層城丹樓如霞千賀道慶迴文抽詞軋軋軋軋難進也魯靈光殿賦門相似萬)
(戸如一賈宋玉賦煌煌熒熒奪人目精說文熒屋下燈燭光山至言樹以青松為馳道之麗詩周道如)
(砥底砥古通渡淮南子日出暘谷浴於咸池拂於扶桑家語楚王江得萍實大如斗赤如日翠旄見下)
(文翠旌注也晉天文志大帝上九星曰華蓋所以覆庇大帝之座紫宫中六星曰鈎陳鈎陳口中一星曰天)
(皇帝服虔曰紫宫外營鈎陳星也王者亦法之甘泉賦伏鈎陳使當兵西都賦周以鈎陳之位子虚賦衯衯)
(裶裶揚衪戌削顔曰揚舉也衪曳也或舉或曳則戌削然見其降殺之美也李白樂府巉巖容儀戌削風骨)
(水經注上谷王次仲變蒼頡舊文為今隸書始皇三徵不至令檻車送之次仲變為大鳥落翮於居庸山中張)
(華遊獵賦何落羽之翻翻色左傳注魍魎川澤之神淮南子狀如三歲小兒赤黑赤目長耳美髮甘泉賦)
(鬼魅不能自逮兮文莊子予適有幽憂之病賦蕪城賦觀基扄之固護說扄外閉之關也河東簸丘蕩)
(巒踊渭躍涇風張衡思玄賦焱回回其揚靈謝惠連詩析析振條潘岳射雉賦天泱泱以垂雲葛)
(洪詩風珮清清東書惟甲胄起戎又善穀乃甲胄雷風賦乘凌高城京賦若疾霆轉雷陸機詩迅中)
(宵激迥周禮肆師之職凡大祀用玉帛牲牷抱清之明心高唐賦遇天雨之新霽兮)(舞鶴賦荆門巫)
(峽川峻急而有聲瀟湘洞庭水澄碧而生色荆巫在䕫州湘洞在湖南)於是乘輿霈然乃
作翳夫鸞鳳將至以沖融寥廓不可乎(一作以)彌度(音鐸)聲
明通乎純粹溟涬(戸頂切)為之垠堮駟蒼螭而蜿蜒若無
骨以柔順奔烏獲之(從文粹一作攫而)黝(音幽當作蚴乙久切)蟉(音求)徒有
勢於殺縳朱輪竟野而杳冥金鑁(朱注鑁當作鍐古與鋄同亡犯切)成
隂以結絡吹堪輿以軒䡹(一作輊)搶寒暑以前卻中營密
擁乎太陽宸眷眇臨乎長薄熊羆弭(一作彌)耳以相䑛虎
豹高跳以虛攫上方將降帷宫之綝縭(音離)屏(音丙)玉[車犬](音代)
(一作軼)以蠖(于鑊切從英華舊作蠼非)略人門行馬以供乎合沓之場
皮弁大裘始進乎穹崇之幕衝牙鏘鏘以將集周衛轇
轕以(朱作以一作而)咸若月窟黑而扶桑寒田燭稠而曉星(英華)
(作河)落(此叙往赴郊壇時所歴之景事能乘鸞鳳而來神靈非可遥度惟此聲明所通故無遠不逹蒼螭)
(春駕蒼龍也烏獲御皆勇士也朱輪御輦金鑁御馬一軒一輊而堪輿若吹或前或却而寒暑可搶言其馳驟)
(迅速也太陽指天子長薄經御苑也熊虎即苑中物降帷屏[車犬]步行而前歴門馬服弁裘時將祭獻矣衡牙侍)
(祠者周衛武衛軍月黑二句記昧爽之候漾翳發語詞甘泉賦鸞鳳紛其銜蕤海賦冲融滉楚辭上)
(寥廓而無天左甘泉賦直嶢嶢以造天兮厥高慶而不可乎彌度傳文物以紀之聲明以發之易文言)
(純粹精也鍔淮南子四海溟涬彼又出於無垠堮之間許慎曰垠端崖也西京賦在靈囿之中前後無有)
(垠鍔西高唐賦乘玉輿兮駟蒼螭柔張衡七辯螭虹蜿蜒征賦若四體之無骨易順利貞史記秦)
(武王有力士烏獲孟說西都賦烏獲扛鼎本朱注烏攫字雖見漢書然此處用之不倫當以文粹為正蓋獲)
(攫字相近而訛耳黝蟉宜作蚴蟉龍行貌上林賦青龍蚴蟉於東廂前漢義縱傳以斬殺縳束為務東都)
(賦躍馬叠跡朱輪絫轂王羽獵賦張竟野之罘東都賦元戎竟野宋玉對楚翺翔乎杳冥之上西都賦雲)
(霧沓冥也東京賦龍輈華轙金鋄鏤鍚蔡邕獨斷金鋄者馬冠高廣各五寸上如玉華形在馬髦前齊國)
(策連䘧成隂天江賦龍鱗結絡子甘泉賦屬堪輿以璧壘兮說文堪道輿地道淮南堪輿行雄以知雌)
(詩如輊如軒傳一寒一暑)(朱注搶爭取也舞賦搶捍凌越矹易大却江賦碧沙□&KR0008;而往來巨石硉以前)
(日甘泉賦屯萬騎於中營兮注中營天子營也說說文者實也太陽之精任昉詩物色動宸眷文薄)
(林薄也虞世基詩七萃縈長薄子文苑辯證云彌與弭同周禮小祝彌災兵今按淮南狐之捕雉也必先卑)
(體彌耳六韜猛獸將摶弭耳俯伏可見彌弭為通用矣西京賦熊虎升而拏攫四子講德論狼鷙虎攫周)
(禮掌舍為帷宫設旌門也張衡思玄賦佩綝纚其煇煌注綝纚盛貌集韻纚綏通作縭楚辭齊玉[車犬]而並)
(馳甘泉賦肆玉[車犬]而下馳晉灼曰軑車轄也周英華辯證甘泉賦蠖略蕤綏正言車馬之狀集作蠼略非禮掌舍無宫則)
(共人門注謂王行所逢遇若住遊觀陳列周衛則立長大之人以表門又掌舍掌王之會同之舍設梐枑再重注杜子)
(春曰梐枑行馬也或曰行馬遶舍交木以禦衆漢官儀光禄勲門外特施行馬以旌别之後世人臣得用行馬始此賈)
(誼旱雲賦遂積聚而合沓兮洞簫賦薄索合沓謝靈運詩巒隴有合沓郊特牲祭之日王皮弁以聽祭報示民嚴上也)
(周禮王祀昊天上帝則大裘而冕注大裘黑羔裘衝魯靈光殿賦巋㠑&KR3498;崇王藻凡帶必有佩玉佩必有牙大)
(戴禮佩玉上有雙衡下有雙璜衝牙玭珠以納其間漢明帝三禮圖曰璜中衡以衝矛以蒼珠為瑀西征賦)
(想佩聲之遺響若鏗鏘之在耳以司馬遷書出入周衛之中西都賦周以鈎陳之位衛嚴更之署魯靈光)
(殿賦洞轇轕乎其無垠也子咸若本虞書注若順也拂長楊賦西壓月窟淮南日出於暘谷浴於咸池)
(於扶桑田郊特牲祭之日喪者不哭不敢凶服汜掃反道鄉為燭注田首為燭郊道之民為之也謝朓詩)
(曉星正寥落)肅定位以告潔(一作絜韻會絜通作潔)藹嚴上而清超雲
菡萏以張蓋春葳蕤以建杓簪裾斐斐樽俎蕭蕭方面
(一作回)曲折周旋寂寥必本於天王宫與夜明相射(音石)動
而之地山林與川谷俱標(此言天地並祭而享乃百神定位郊壇神位嚴上嚴敬)
(於神雲蓋神將降建杓春夜星簪裾從官樽俎祭品曲折升降有度寂寥奏假無言日月配天山川配地各從)
(其類也建禮運祭帝於郊所以定天位也周禮小宗伯之職掌國之神位谷永疏天地位皆南向同席地在)
(東共牢而食魯左傳奉粢盛以告曰潔粢豐盛紀記所以嚴上也靈光殿賦菡萏披敷史武帝天子)
(至中山晏温有黃雲蓋焉魏志文帝生時雲氣青色而圜如車蓋當其上周王褒詩俯觀雲似蓋低望月如弓)
(皆蜀都賦敷蕊葳蕤盛說文杓斗柄也斗柄東而天下春孔魚詩吾子簪裾謝惠連詩斐斐氣冪岫)
(之樽俎祭器莊子庖人雖不治庖尸祝不越樽俎而代周禮為壇於南方北面周禮正方之位審曲面勢)
(又注方澤之形四面曲折也記周旋中規寥無聲祭法王宫祭日夜明祭月也)(上林賦寂禮運夫禮)
(必本於天動而之地列而之事變而從時也漢谷永疏也祀天則天文從祀地則地理從三光天文山川地理)
(祭法山林川谷丘陵民所取財用也非此族也不在祀典)於是官有御事有職所以
敬鬼神所以勤稼穡所以報本反始所以度(音鐸)長立極
玄酒明水之上越(音活)席疎布之側(一作列)必取先於稻秫
麯蘖之勤必取著於紛純文繡之飾雖三牲八簋豐備以
相沿而蒼壁黃琮實歸乎正色(此言郊祀之重故備物以享叠用四所以乃)
(推原致祭之故明水越席古禮甚樸麯蘖文繡後世增華矣相沿見近代之彌文正色見復古之本意記國)
(有禮官有御事有職禮有序后史封禪書今天子初立尢敬鬼神之祀左傳郊祀稷以祈農事是故啟蟄)
(而郊郊而後耕東京賦勤稼穡於陸原立郊特牲郊之祭也大報本反始也冬至日初長建表極以測度)
(之也東都賦土圭測景鄭玄曰圭長一尺五寸夏至之日竪八尺表日中而度之圭影正等天常中也若影長)
(於圭則太近北圭長於影則太近南近北多寒近南多暑前漢天文志日有中道中道者黃道一曰光道北至)
(東井去極近南至牽牛去極遠夏至至於東井近極故晷短立八尺之表而晷影長尺五寸八分冬至至於牽)
(牛遠極故晷長立八尺之表而晷影長丈三尺一寸四分郊特牲玄酒明水之尚貴五味之本也黼黻文繡)
(之美疎布之尚反女功之始也莞簟之安而蒲越槀鞂之尚明之也注蒲越槀鞂藉神之席也左傳大路越席)
(注越席結草衣記秫稻必齊次書用汝作麯蘖謂周禮大朝覲王設黼設玄席紛純席黼純注紛純以組)
(為緣也沿記祭統三牲之俎八簋之實美物備矣禮不相周禮大宗伯以蒼璧禮天黃琮禮地)(記莊)
(子天之蒼蒼其正色邪)先王之丕業繼起信可以永其昭配羣望
之徧祭在斯示有以明其翼戴由是播其聲音以陳列
從乎節奏以進退韶夏濩武采之於訓謨鐘石陶匏具
之於梗概變方(文粹作万)形於動植聽宫徵(音上)於砰(普萌切)&KR1024;
(苦蓋切)英華發外非因乎簨簴之高和順積中不在乎雷
鼓(一作霆)之大(此言祭時奏樂之盛夏昭配唐開創之帝徧祭合日月諸神韶兼歴代鐘石具八)
(音英華和順言誠意在作樂之先神前漢律歴志昭配天地書舜興望於山川徧於羣左傳叔向謂宣)
(子曰文之霸也翼戴天子記記聲音之號所以詔告於天地之間也楚辭願陳列而無正節奏合以成文又進退有度韶)
(夏濩武舜禹湯武之樂周禮大司樂以樂舞教圖子舞雲門大卷大咸大韶大夏大濩大武訓謨謂三謨伊)
(訓諸書磬前漢禮樂志發之於詩歌詠言鐘石管絃漢書石曰金曰鐘郊特牲器用陶匏以象天地之性)
(也之東京賦其梗概如此動淮南子奉天地之和形萬類體宋均元命苞注發於外形四方之風魏文)
(帝答繁欽書下變庶物即所謂變萬形也動周禮動物宜毛物也植物宜阜物也李善西都賦注物禽獸植)
(物草木徵周禮七律注黃鐘為宫太簇為商姑洗為角林鐘為南吕為羽應鐘為變宮蕤賓為變徵嵇康琴)
(賦角羽俱起宫徵相證賦上下砰&KR1024;聲若雷霆)(西京賦砰&KR1024;象乎天威羽獵記和順積中英華發外春秋)
(元命苞樂者和盈於内動發於外京考工記梓人為筍簴藉田賦筍簴嶷以軒翥薛綜西賦注懸鐘格曰筍)
(植曰簴鼔周禮鼓人掌教六鼔注雷鼔靈鼓路鼔鼖鼛鼔晉鼓也東京賦雷鼓鼝鼝)既而膟(音律)
(一作臠)膋(音聊)胿(音圭)罥(音畎)柴燎窟塊騞砉(俱霍國切)擘赫(文粹作騞擘砉)
(赫)葩斜晦潰(一作漬)電纏風升雪颯星碎拂勿&KR2720;(音憚一作侹)
濙(音熒一作&KR0008;)眇溟蓯淬(蓯音竦淬音翠朱注作漎萃)聖慮岑寂玄黃增
霈蒼生顒昂毛髮清籟雷公河伯咸&KR1750;(音彼)騃(音已)以修聳
霜女江妃乍紛綸而晻曖(此言祭時薦牲之禮結胿罥謂納膟膋于牲腹而罥之也柴)
(燎以逹氣窟塊以埋牲騞砉擘赫燔烈之聲葩斜晦潰香氣斜散也電風其氣直上雪星其氣旁落拂勿&KR2720;&KR0008;)
(近而縈繞眇溟蓯淬遠而布濩也岑寂穆然致敬增霈雨澤將施顒昂仰望意濃清籟神降而風生也雷公霜)
(女指天神河伯江妃指地祗&KR1750;騃行貌修聳立貌紛綸翩&KR0008;之象晻曖幽深之狀祭義取膟膋乃退注膟膋)
(腸間脂祭則合蕭爇之使臭逹墻屋實腣胿腹大貌腣音帝周禮以禋祀祀昊天上帝以柴祀日月星辰)
(以槱燎祀司中司命鄭司農曰三祀皆積柴實牲體焉燎而生烟以報陽也記燔柴於太壇祭天也瘞薶於太)
(圻祭地也爾雅祭天曰燔柴祭地曰瘞埋閒居賦天子有事於柴燎莊子砉然嚮然奏刀騞然注砉皮骨相)
(離聲騞聲太於砉也沈佺期霹靂引始戛羽以騞砉終叩宫而砰駖朱注&KR2720;大也濙水迴旋貌蓯&KR3732;未詳疑)
(當作漎萃吳都賦紵衣絺服雜沓漎萃注云皆紛擾貌此或傳刻者誤以草旁水旁倒書之耳晉劉頌疏知)
(政之事得參聖慮昂舞鶴賦去帝鄉之岑寂然易天玄而地黃詩顒顒昂毛髮清籟言風颯而吹髮)
(也詩雷公注見前賦章莊子河伯欣然自喜淮文選注韓&KR1750;&KR1750;騃騃薛君句趨曰&KR1750;行曰騃南子青)
(女出以降霜注青女天神也神張華博物志舜死二妃淚下染竹即斑妃死為湘水故曰湘妃又曰江妃江)
(賦江妃含嚬而聯眇賦相如封禪文紛綸葳蕤魯靈光殿霄藹藹而晻曖)執籥(朱作籥舊作紱當是)
(帗字之訛)秉翟朱干玉戚鼓瑟吹笙金支翠旌神光倏斂祀
事虛明於是涾&KR0008;乎渙汗紆餘乎經營浸朱崖而灑朔
漠洶暘谷而濡若英耆艾涕(一作悌)而童子儛叢棘坼而
狴犴(一作牢)傾是率土之濱覃酺(音蒲)醵(音渠)以涵泳非奉郊
之縣獨宴慰以縱(平聲)横玄澤澹泞乎無極殷薦綢繆乎
至精稽古之時屢應符而合契聖人有作不逆寡而雄
成(此言祭畢覃恩之事言執籥四句告成之樂神光忽斂返歸太虚矣渙汗思澤汪濊經營言睿慮周詳)
(朱崖二句言普及四方耆艾句言周及老幼叢棘句言赦及囚徒率土四句總承上文玄澤二句歸功祭祀應)
(符合契見鍾靈在帝不逆不雄見善協人情教諸本多作執紱按樂舞不見有紱周禮地官舞師掌帗舞帥)
(而舞社稷之祭鄭玄注帗析五采繒今靈星舞子持之是也周禮又云籥師掌教國子舞羽吹籥祭祀則鼓羽)
(籥之舞朱長孺依詩作執籥秉翟較為見成笙詩左手執籥右手秉翟記朱干玉戚詩鼓瑟吹漢志)
(房中歌金支秀華庶旄翠旌注樂上衆飾有流翅羽葆以黃為支其首敷散若草木之秀華也庶旄翠旌謂析)
(五采注翠旄之首而為旌也注詩祀事孔明先祖是皇海賦長波涾&KR0008;迤延八裔涾&KR0008;延長貌易渙九)
(五渙汗其大號渙王居无咎南上林賦紆餘逶迤東賦聊浮游以經營海賦澰朱崖北灑天壚)(河後)
(漢書袁安議今朔漢既定嗣書宅嵎夷曰暘谷曰九歌華采衣兮若英謝莊月賦若英於西溟李善若木)
(之英也山海經灰野之山有赤桐青葉名曰若木日所入處詩俾爾耆而艾易坎上九係用徽纏寘於叢)
(棘注言衆議於九棘之下也之揚雄吾子篇狴犴使人多禮乎注牢獄也詩率土濱莫非王臣覃布也)
(合說文酺王德布大飲酒也醵合錢飲周禮注有祭酺醵之飲唐紀開元十一年十一月有事於南郊賜奉)
(祠官勛階天下酺三日京城五日天實十載正月有事於南郊大赦賜侍老粟帛酺三日吳都賦涵泳乎其)
(中城漢成帝詔赦奉郊縣長安長陵應劭注天郊在長安南地郊在長安城北長陵界中二縣有奉郊之勒)
(故一切並赦之玄鮑照詩宴慰及私辰海高唐賦縱横相追應貞詩澤滂敷仁風潛扇賦泱漭澹泞)
(騰波赴勢注澹泞澄深也綢甘泉賦長無極兮精殷薦見前賦琴賦何絃歌之繆洞簫賦吸至之純)
(熙兮地景福殿賦崇稽古之弘道蹈劇秦美新論天剖神符合靈契鄧耽郊祀賦應符運班固薦謝夷吾)
(表與神合契不易文言聖人作而萬物覩成莊子古之至人不逆寡雄成不謩士郭象注不雄不恃成而)
(處物先)爾乃孤卿侯伯雜羣儒三老儼而絶皮軒趨帳殿
稽(音啟)首曰臣聞燧人氏已往法度難知(一作和)文質未變
太昊氏繼天而王(去聲)根啟閉於厥初以木傳子攄終始
而可見洎虞夏殷周兹煥炳蔥蒨秦失之於狼貪蠶食
漢綴之以蛇斷(音短)龍戰中莽茫(一作莽茫茫)夫(音扶)何從聖蓄
縮曾(音層)不(一作不下)眷(此上推歷數見唐統之正五絶弁釋祭服趨帳退齋宫也前有帝太昊)
(居首後有三王至周而終皆五德迭旺者嬴秦閏位兩漢征誅此以土剋水也魏晉以下無統故曰莽茫數代)
(不生真主故曰蓄縮亂極而治天意將在唐矣咨天子有三孤九卿五侯九伯班固典引屢訪羣儒俞故)
(老上蔡邕獨斷天子事三老使者安車輭輪迎而至家林賦前皮軒後道斿蔡邕獨斷前驅有九斿雲䍐)
(鳳凰闟戟皮軒鑾旌帝天子行在之所以帳為殿庾肩吾詩回川入帳殿王世紀燧人氏没庖犧氏繼之)
(而王再劉歆移太常書法度無所因襲而春秋元命苞文質而復漢律歷志庖犧氏繼天王為百王先)
(首德始於木故為帝太昊又神農氏以火承木故為炎帝左傳分至啟閉詩厥初生民郯祀志自齊威)
(王時騶子之徒論著終始五德之運炳孔叢子虞夏殷周之常制也尚書璇璣鈐帝堯煥隆興可觀東京)
(賦燦爛炳煥非江淹詩丹巘被蔥舊狠如羊韓子諸侯可蠶食而盡)(頂羽傳貪如狼漢書贊漢承堯)
(運德祚已盛斷蛇著符旗幟尚赤茫易龍戰於野光武紀四七之際龍鬭野楚辭莽茫之無涯前漢息)
(夫躬傳王嘉健而蓄縮師古曰蓄縮謂吝於事也)伏惟道祖視生靈之磔裂醜
害馬之蹄齧呵五精之息肩考正氣之無轍協夫(音扶)貽
孫以降使之造命更挈累(上聲)聖昭洗中祚觸蹶氣慘(當作)
(墋)黷乎脂夜之妖勢回薄乎龍蛇之孽(此追原聖祖為發祥之本磔)
(裂指六朝之亂害馬指殃民之主呵五精而考正氣從此誕毓聖王也造命指高祖太宗累聖指高宗中睿觸)
(蹶指武韋兩后脂夜龍蛇皆女妖也於長揚賦分□單于磔裂屬國莊子為天下何以異牧馬者哉去其)
(害馬者而巳郭注馬以過分為害而周禮夏官庾人乘其蹄齧者閑之東京賦帥五精來摧注五精五方)
(星也喻也)(左傳鄭成公疾子駟請息肩於晉杜注以負擔淮南子君子行正氣春秋演孔圖正氣為帝間)
(氣為臣秀氣為人昭莊子善行無轍迹都詩貽厥孫謀謝朓詩輕生幸灑灑與洗通西賦狂兕觸蹶)
(風陸機高祖功臣贊芒芒宇宙上墋下黷庾信枯樹賦霜慘黷漢五行志傳曰思心之不容是謂不聖厥)
(咎霧厥罰恒風厥極凶短折有脂夜之妖一曰有脂物而夜為妖若脂水夜汙人衣淫之象也賈誼鵩鳥賦)
(萬物回薄兮振盪相轉極漢五行志皇極之不建厥咎眊厥罰恒隂厥弱時則有龍蛇之孽)伏惟陛
下勃然憤激之際天關(一作闕)不敢旅拒鬼神為之嗚咽
(音乙)高衢騰塵長劍吼血尊卑配宇縣刷插紫極之將頽
拾清芳於已缺鑪之以仁義鍜之以賢哲聯祖宗之耿
光捲戎狄之彯撇(匹列切)蓋九五之後人人自以遭唐虞
四十年來家家自以為稷卨王綱近古而不軌天聽貞
觀(去聲)以高揭蠢爾差僭燦然優劣宜其課密於空積忽
微刊定於興廢繼絶而後覩數統從首八音六律而維
新日起算外一字千金而不滅(此歸功玄宗能振興唐祚憤激惡韋后亂宫天關)
(不拒直入宫禁鬼神嗚咽廟謀不測也騰塵吼血謂擁兵戮罪再定君臣故尊卑配廓清畿甸故宇縣刷仁義)
(謂開元善政賢哲謂姚宋名臣聯祖修内治捲戎攘外患唐虞稷契君明臣良也近古不軌陳迹弗拘貞觀高)
(揭天眷久屬也差僭優劣謂歷數舛訛課密謹造歷之事刊定垂治歷之書八音六律歷律相通也一字千金)
(信今傳後矣辰琴賦憤激於今賤順南都賦關門反距天官星占北一名天關長楊賦斗極運天關蔡)
(琰詩行路亦嗚咽韓詩章句嗚歎詞毛萇詩傳咽憂不能息也潘岳閒居賦步先哲之高衢楚辭竦長劍)
(兮擁幼艾宮秦之罘山石銘字縣之中承順聖意極漢李尋傳紫極樞通位帝紀注紫宫天之北宫也北)
(極星也南齊四廂樂歌誕受休禎龍飛紫極美陸雲詩肇揚清芳東方朔傳以仁義為凖劇秦新論命)
(賢哲作帝典聯書以覲文王之耿光石詩戎狄是膺五王褒洞簫賦綿漂撇海賦彯沙礐易爻以九)
(為君位乾九五飛龍在天美揚雄傳家家自以為稷契人人自以為咎繇劇秦新論王綢弛者巳張東)
(都賦治近古之所務高周書泰誓天聽自我民聽史記子韋謂宋景公曰天聽卑易繫辭傳天地之道貞)
(觀者也俱詩蠢爾蠻荆殊漢食貨志僭差亡極上孝經釣命訣在隆平優劣迹漢律歴志雜候林清)
(臺課諸歷疎密凡十一家非黃鐘而他律雖當其月自宫者其和應之律有空積忽微不得其正此黃鐘至尊)
(無與並也孟康曰空積若鄭氏分一寸為數千忽微若有若無細於髮者也楊修牋猥受顧鍚教使刊定)
(朱注唐書王勃歷數尤精嘗謂王者乘土王世五十數盡千年乘金王世四十九數九百年乘水王世二十數)
(六百年乘木王世三十數八百年乘火王世二十數七百年天地之常也自黃帝至漢五運適周王復歸唐唐)
(應繼周漢不可承周隋短祚乃斥魏晉以降非眞王正綂皆五行沴氣遂作唐家千歲歷此云刊定於興癈繼絶)
(蓋主子安之說興西都賦内設金馬石渠之署外興樂府協律之事以廢繼絶潤色鴻業李善注言能發起)
(遺文以光贊大業也杜賦正用其語舊引論語興滅繼絶以證玄宗詔求周漢之後於上下文不貫漢律歷)
(志數從統首日起算又曰數者所以算數事物順性命之理也本起於黃鐘之數始於一而三之三三積之歷)
(十二辰之數十有七萬七千一百四十七而五數備矣書予欲聞六律五聲八音在治忽律歷志洛下閎)
(運算轉歷以律起歷損史記吕不韋集論號曰吕氏春秋懸千金於市能增一字者與之朱注唐書開元)
(中僧一行精諸家歷法言麟德歷行用既久晷緯漸差玄宗召見今造新歷推大衍數立術以應之較經史所)
(書氣朔日名宿度可考者皆合十五年草成而一行卒張說與歷官等次成之課密以下蓋指此而言也)上
曰吁昊天有成命惟五聖以受我其夙夜匪遑實用素
樸以守吁嗟乎麟鳳胡為乎郊藪豈上帝之降鑒及兹
玄元之垂裕於後夫聖以百年為鶉鷇(口豆切)道以萬物
為芻狗今何以茫茫臨乎八極眇眇託乎羣后端策拂
龜於周漢之餘緩步闊視(一作緩視闊步)於魏晉之首斯上古
成法蓋其人已朽不足道(叶此苟切)也(此言崇尚樸素可以凝命而降祥初曰)
(吁歎天命難膺也再曰吁嗟羡祥符可致也聖道以下代作轉語言上古之世身同鶉鷇則貴賤可以一視物)
(等芻狗則生死可以逹觀今既撫有天下將何以並周漢而駕魏晉乎蓋必有格天迓休之大道焉若上古成)
(法世遠人亡亦不足道矣人何以二字起下默然徐思曰素樸諷天寶之奢侈曰朽見老莊之虚無也或)
(指周漢為上古之法當時賢聖代作豈可云人朽莫道乎虞書帝曰吁詩昊天有成命二后受之成王不)
(敢康夙夜基命宥密詩序昊天有成命郊祀天地也道又我其夙夜畏天之威五聖自高祖至於睿宗)
(德經見素抱樸少私寡欲莊子同乎無欲是謂素樸故詩吁嗟乎騶虞又胡為乎中路記聖王所以順)
(鳳凰麒麟皆在郊藪上詩天命降鑒書唐史會要乾符三年追尊老君為太玄元皇帝垂裕後昆莊)
(子聖人鶉居而鷇食鳥行而無彰天下有道則昌無道則修德就聞道德經天地不仁以萬物為芻狗聖人)
(不仁以百姓為芻狗莊子芻狗未陳尸祝齋戒以將之及其已陳行者踐其首脊蘇者取而焚之而已按束芻)
(為狗所以送葬列子揮斥八極)(左傳茫茫九土孫綽詩茫茫太極君漢文帝詔以𦕈𦕈之身託乎天下)
(王之上子書羣后四朝徒屈原卜居鄭詹尹乃端筴拂龜列子華子之門皆世族也縞衣乘軒緩步闊)
(視之兩都賦注稽之上古則如彼而前漢儒林傳致至治成法也史記老聃曰人存骨已朽矣子虛)
(賦又烏足道乎)於是天子默然而徐思終將固之又固之意不
在抑(從朱作仰)殊方之貢亦不必廣無用之祠金馬碧雞非
理人之術珊瑚翡翠此一物何疑奉郊廟以為寶增怵
惕以孜孜况大庭氏之時六龍飛御之歸(末言敬事天祖異於淫祀祈福)
(者也上文設為帝詞此又代摹帝意固之又固堅守素樸不廣無用之祠淫祀非可治人也不仰殊方之貢)
(玩物却之無疑也惟郊廟怵惕為享帝享親之正理况當此至治之時乘龍御天正當仁孝兼盡以仰答乎天)
(祖此二條蓋為當時奉仙求瑞而發歟長揚子解嘲默然獨守吾太玄道德經曰深根固柢生久視之道)
(是固之也是致虛守靜以養其神即所謂常無欲以觀其妙也又曰以戰則勝以守則固是又固之也是得一)
(守母以立其命即所謂常有欲以觀其竅也全部丹經盡於一句中矣固之又固句法本於損之又損西)
(京雜記揚子雲嘗訪殊方絶域四方之語以為裨補輶軒漢武帝詔無用之事或多與漢郊祀志宣帝時或)
(言益州有金馬碧雞之神可醮祭而致之於是遣王褒持節求焉注金形似馬碧形似雞晉輿服志過江服)
(章多缺而冕飾以珊瑚翡翠賦顔鈺曰郊廟應無用之祠為寶應殊方之貢羽獵財足以奉郊廟記仁)
(親以為寶忒又君子履之必有怵惕之心網魯靈光殿賦孜孜靡莊子昔容成氏大庭氏結而用之若)
(此時則至治也賦引大庭即指玄宗易飛龍在天時乘六龍以御天)
(陳子龍曰三大禮賦辭氣壯偉非唐初餘子所能及朱鶴齡曰玄宗崇祀玄元方士爭言符瑞又信崔)
(昌之議欲比隆周漢不知淫祀矯誣慚德多矣三賦之卒章皆寓規於頌即子雲風羽獵甘泉意也公詩)
(云賦料揚雄敵豈虛語哉)
(劉克莊後村詩話云前人謂杜詩冠古今而無韻者不可讀又謂太白律詩殊少此論施之小家數可也)
(余觀杜集無韻者唯䕫州課伐木詩題數行頗艱澁容有誤字脱簡如大禮三賦沉着痛快非鈎章棘句)
(者所及太白七言近體如鳳凰臺五言如憶賀監哭紀叟之作皆高妙未嘗細考而輕為議論此學者之)
(通患韓退之嘗云氣水也言浮物也水大則物之浮者小大畢浮氣之與言猶是也氣盛則言之短長與)
(聲之高下皆宜此論最親切李杜是甚氣魄豈但工於有韻及古體乎按歴代賦體如班馬之兩都子)
(虛乃古賦也若賈揚之弔屈甘泉乃騷賦也唐帶駢耦之句變為律賦宋参議論成章又變為文賦少陵)
(廓清漢人之堆垜開闢宋世之空靈蓋詞意兼優而虛實並運足以超前軼後矣陳氏稱其詞氣雄偉非)
(唐初餘子所及尚恐未盡耳庭公作賦時正當平世盛年忽云荆門巫峽瀟湘洞厥後奔走蜀楚暮景)
(窮途之兆先見於此語詩文各有䜟在作者亦不自知其然也)
進封西岳賦表(舊唐書天寶九載正月羣臣奏封西岳從之二月西岳廟災時久旱)
(制停封西岳玄宗御製西岳碑十有一載孟冬之月停鑾廟下久勒報德之願未暇崇封之禮朱)
(注據表云年過四十又云篤生司空為十二載冬所上無疑此蓋先以廟災及旱停封至是公始進)
(賦以請也)
臣甫言臣本杜陵諸生年過(平聲)四十經術淺陋進無補
於明時退嘗困於衣食蓋長安一匹夫耳頃歲國家有
事於郊廟幸得奏賦待罪於集賢委學官試文章再降
恩澤仍猥以臣名實相副送隸有司參列選(去聲)序然臣
之本分(音間)甘棄置永休望不及此豈意頭白之後竟以
短篇隻字遂曾(音層)聞徹宸極一動人主是臣無負於少
(去聲)小多病貧窮好(去聲)學者已在臣光榮雖死萬足至於
仕進非敢望也日夜憂迫復(扶又切)未知何以上(去聲)答聖
慈明臣子之效况臣常有肺氣之疾恐忽復(扶又切)先草
露塗糞土而所懷冥寞孤負皇恩敢攄竭憤懣領略丕
則作封西岳賦一首以勸所覬明主覽而留意焉先是
御製岳碑文之卒章曰待余安人治國然後徐思其事
此蓋陛下之至謙也今兹人安是已今兹國富是已况
符瑞翕集福應交至何翠華之默默(朱作默默舊作脉脉)乎維岳
固陛下本命以永嗣業維岳授陛下元弼克生司空斯
又不可寢已伏惟天子霈然留意焉春將披圖視典冬
乃展采錯事日尚浩闊人匪勞止庶可試哉微臣不任
區區懇到之極謹詣延恩匭獻納奉表進賦以聞臣甫
誠惶誠恐頓首頓首謹言(玄宗西岳碑予小子之生也歲丙戌月仲秋&KR0574;少皥之盛)
(德協太華之本命故常寤寐靈岳肸蠁神文受舊書玄宗紀天寶十三載二月右相楊國忠守司空册天雨)
(黃土霑於朝服唐會要臨軒册三公自神龍以來册禮久廢惟天寶末册楊國忠為司空穆天子傳河伯乃)
(與天子披圖視典以觀天子之寶器錯封禪書使獲曜日月之末光絶炎以展采事)
封西岳賦(并序公張潛曰此序逼眞漢人宜每以相如枚乘自命)
上既封泰山之後三十年間車轍馬跡至於太原還於
長安(玄宗紀開元十三年十月如兖州十一月庚寅封於泰山辛卯禪於梁父壬辰太赦免所過一歲兖)
(州二歲租州通鑑開元十一年己已車駕自東都北廵辛卯至并置北都以并州為太原府刺史為尹三月)
(庚午車駕至京師二十年冬十月壬午上發東都辛丑至北都十二月辛未還西京)時或謁太廟
祭南郊每歲孟冬廵幸温泉而已聖主以為王者之體
告厥成功止於岱宗可矣故不肯到崆峒訪具茨驅八
駿於崑崙親射(音石)蛟於江水始為天子之能事壯觀焉
爾(崆峒具茨用黃帝事八駿崑崙用周穆王事射蛟江水用漢武帝事)况行在供給蕭然
煩費或至作歌有慚於從(去聲)官誅求坐殺於長(子兩切)吏
甚非主上執玄祖醇醲之道端拱御蒼生之意大哉聖
哲垂萬代則蓋上古之君皆用此也然臣甫愚竊以古
者疆場有常處贊見(賢遍切)有常儀則備乎玉帛而財不
匱乏矣動乎車輿而人不愁痛矣雖東岱五岳之長(子兩)
(切)足以勒崇垂鴻與山石無極(河東賦因以勒崇垂鴻)伊太華(去聲)
最為難上(上聲)至於封禪之事獨軒轅氏得之夫(音扶)七十
二君罕能兼之矣(封禪書繼昭夏崇號諡略可道者七十二君)其餘或蹶踣
風雲碑版祠廟終么麽不足追數(色主切)今聖主功格軒
轅氏業纂七十二君風雨所及日月所照莫不砥礪華
(去聲)近甸也其可恧乎比歲鴻生巨儒之徒誦古史引時
義云國家土德與黃帝合主上本命與金天合而守闕
者亦百數天子寢不報蓋謙如也頃或詔厥郡國掃除
曾(音層)巔雖翠蓋可薄乎蒼穹而銀字未藏於金氣(白虎通封)
(禪金泥銀繩或云石泥金䋲封以金印吳越春秋宛委書金簡青玉為字編以白銀皆瑑其文)臣甫誠
薄劣不勝(平聲)區區吟詠之極故作封西嶽賦以勸賦之
義預述上將展禮焚柴者實覬聖意因有感動焉(文粹有為)
(字朱本去之)其詞曰
惟時孟冬乃休百工(叶音光舊作百工乃休)上將陟西嶽覧八荒
御白帝之都見金天之王既刊石乎岱宗又合符乎軒
皇兹事體大越不可載已(首叙封岳之意符岱宗前此曾封泰山也合祥瑞同於)
(黃帝也休封禪文孟冬十月君徂郊祀河月令霜始降則百工謝瞻詩霜降休百工揚雄東賦陟西岳)
(以望八荒淮南子四海之外曰八澤八澤之外曰八埏八埏之外曰八荒洞天記華山太極總仙之天即少)
(昊為白帝治西岳金舊唐書玄宗先天二年七月正位八月封華岳神為天王傳信記車駕次華隂上見岳)
(神數里迎謁至廟見神朱髮紫衣櫜鞬俯伏庭東南大栢樹下上加敬禮仍自書所製碑文以寵異之書東)
(廵狩至於岱宗前漢兒寬傳登告岱宗軒漢郊祀志黃帝封東泰山禪凢山合符然後不死皇軒轅氏黃)
(帝也雄相如難蜀父老文斯禮體大固非觀者之所覩也揚羽獵賦大哉體乎河東賦盛哉鑠乎越不可)
(載已注越曰也其事甚大不可盡載)先是禮官草具其儀各有典司俯叶
吉日欽若神祗而千乘(去聲)萬騎(去聲)已蠖略佁(丑吏切)儗(音擬)
屈嬌陸離惟君所之然後拭翠鳳之駕開日月之旗撞
鴻(一作鳴)鐘發雷輜辯格澤之修竿決河漢之淋漓彍天
狼之威弧墜魍魎之霏霏赤松前驅彭祖後馳方明夾
轂昌㝢(宇同)侍衣山靈秉鉞而踉蹡海若護蹕而參(初金切)
差(初宜切)風馭(御同)冉以縱&KR1128;(息勇切)雲螭縒(音雌)而遲跜(一作蚭)
地軸軋軋殷(音隱)以下折原隰草木儼而東飛岐梁閃倏
涇渭反覆(音福)而天府載萬侯之玉上方具左纛黃屋已
焜(乎本切)煌於山足矣(次叙儀衛之盛鑾千□萬騎扈從者衆鳳駕四句輿出而車旗擁)
(也格澤四句天象垂而山妖伏也赤松四句比當時從官山靈四句言百靈呵護地軸下折狀車騎之多草木)
(東飛言順風相向岐梁涇渭言經歴山川萬侯覲岳之禮左纛儀仗所用者賈誼傳乃革具其儀法西都)
(賦陛戟百重各有興司順神祗蠖略見前賦)(書欽若昊天霆漢哀帝曰奉河東賦千乘亂萬騎屈橋)
(屈其勿切橋其召切顔注屈矯壯健貌前相如大人賦先沛艾﨣螑仡以佁儗兮張楫曰佁儗不也上林賦)
(後陸離之李斯書建翠鳳之旗河東賦乃撫翠鳳之駕六先景乘師古曰天子所乘車為鳳形飾以翠羽)
(班固南廵賦運天官之法駕建日月之旌旗固東都賦撞洪鐘伐靈鼓河東賦奮電鞭驂雷輜班燕然山)
(銘雷輜蔽野銳漢天文志格澤星如炎火狀黃白起地而上下大上其見也不種而穫不有土功必有大客)
(大人賦建格澤之修竿兮銀西征賦浩如河漢河圖括地象河精上為天漢亦曰漢嵇康賦紛淋浪以流)
(漓注淋漓也夀河東賦彏天狼之威弧晉灼曰有狼弧之星王延夢賦捎魍魎拂諸渠寡婦賦雷霏霏)
(以驟落兮以教神農)(列仙傳赤松子者神農時雨師也服水玉詩為王前驅列仙傳彭祖姓籛名鏗陸)
(終氏之仲子歴夏至殷末八百餘歲善導引行氣歴陽有彭祖仙室禱風雨輙應漢律歴志商太甲以冬至)
(越茀祀先王於方明以配上帝是朔旦冬至之歲也孟康曰方明者神明之象也以木為之方四尺畫六采東)
(青西白南赤北黑上玄下黃茨洛神賦鯨鯢涌而夾轂莊子黃帝將見大隗於具之山方明為御昌㝢驂)
(乘張若謵朋前馬昆閽滑稽後車陶弘景真靈位業圖第四中位有甯封方明力牧昌㝢班固東都賦山靈)
(護野若詩有虔秉鉞綜射雉賦巳踉蹡而徐來赭西京賦海游於玄渚薛曰海若海神顔延之白馬)
(賦扶護警蹕為思玄賦長余佩之参差嵱北周祀圜丘歌風為馭雷車甘泉賦凌高衍之嵷韻會嵷或)
(作&KR1128;字書&KR1128;山聳貌徘謝朓三日侍宴應詔筵浮水豹席繞雲螭甘泉賦徊招搖靈迉&KR0146;兮迉音栖&KR0146;又)
(夷切文選注躨跜虬龍動貌論西都賦原隰龍鱗爾雅高平曰原下濕曰隰杜篤都賦衍陳於岐梁又)
(帶以涇渭記班固西都賦山淵反覆帛婁敬傳此所謂天府史禹會諸侯於會稽執玉而朝者萬國)
(後漢百官志尚方令一人掌工作御刀劍諸好器物前漢董賢傳武庫禁兵上方珍寶是尚與上通又上方下)
(方見翼奉傳孟康注上方謂北與東下方謂南與西此賦用上方蓋本董賢傳也漢高帝紀紀信乘黃屋左)
(纛注天子車以黃繒為蓋裏纛毛羽幢也在乘輿車衡左方上注之舞賦鋪首炳以焜煌相如封禪文炳煥)
(煇煌焜與煇同賦穀梁傳注麓山足也陸機大謩屯送客於山足)乘(去聲)輿尚鳴鸞和(一作)
(輿)儲精澹慮華蓋之大角低回北斗之七星皆去届蒼
山而信宿屯(音豚)絶壁之清曙既臻夫(音扶)隂宫犀象硉兀
戈鋋䆺(息七切)窣(蘇骨切)飄飄蕭蕭洶洶如也(此記至岳而御宿也鸞)
(和駕行從容儲澹斂神澄思蓋低徊言御蓋尚留七星去謂旌旗屏去也隂宫齋宿之地硉兀巨獸之狀窸窣)
(甲仗之聲樂記升車則有鸞和之音相如難蜀父老文鳴和鸞揚頌鄭玄周禮注鸞和皆以金為鈴應劭漢)
(書注鸞在軾和在衡大甘泉賦儲精垂思然無慮漢天文志角者天玉帝座庭)(淮南子澹史記低徊)
(留之不能去云四春秋運斗樞北斗七星第一天樞第二璇第三璣第權第五衡第六開陽第七搖光揚)
(雄蜀都賦蒼山隱天甘詩于汝信宿河陶弘景水仙賦絶壁飛流楊素詩泉侍清曙東賦遂臻隂宫)
(穆穆肅肅蹲蹲如也東蜀都賦犀象競馳鋋江賦巨石硉兀以前却班固都賦元戎竟野戈彗雲楚)
(辭東風飄飄兮神靈雨又秋風瀏瀏以蕭蕭又飄風來之洶洶宋玉高唐賦濞洶洶其無聲兮)於是太一
抱式玄冥司直天子乃宿袚齋就登陟駢素虬超崱屴
(音疾力)天語秘而不可知代欲聞而不可得柴燎上(上聲)逹
神光充塞(先革切)泥金乎菡萏之南刻石乎青冥之北(此記)
(登岳而封禪也也太乙神壇之位玄冥冬令所司素虬御馬崱屴山峻天語祝神之策神光山靈來享岳有)
(蓮花峯故曰菡萏山上多古樹故云青冥式唐藝文志有太乙式經抱式指太乙下行九宫圖記孟冬)
(之月其帝顓頊其神玄冥黃司直漢官名唐亦有之此言司令也河圖挺輔佐帝乃齋袚七日至於翠嬀)
(之川素虬)(天台賦舉世罕能登陟注甘泉賦駟蒼螭兮六魯靈光殿賦崱屴嵫釐高大峻險貌徐陵)
(孝義寺碑高弁蒼蒼遥聞天語二漢郊祀志封太山下東方如郊祀太一之禮封廣丈尺高九尺其下有玉)
(牒書書秘禮畢天子獨與侍中奉車于侯上太山亦有封其事皆禁又禮登中岳太室從官在山上聞若有言)
(萬歲云問上上不言問下下不言又始皇禪於梁父封藏皆秘之世不得而記也漢宣帝詔齋戒之暮神光)
(顯著書漢兒寬傳光煇充塞傳論語考比讖金泥玉檢封盛詩有蒲菡萏毛萇菡萏荷華也孝經鈎)
(命訣封禪刻石紀號也張衡南都賦攢立叢駢青冥䀒瞑注盰瞑即芊眠)上意由是茫然延
降天老與之相識問太微之所居稽上帝之遺則颯弭
節以徘徊撫八紘而黬(乙減切)黑忽風翻而景倒澹殊狀
而異色冏(一作烱)若褰袪開帷下辯宸極者久之雲氣蓊
以迴複山嘑(呼同)嶪而未息祀事孔明有嚴有翼神保是
格時萬時億(此記祭畢時景節天老指宰相太微二句言山靈陟天弭六句空中景象恍愡如)
(見也雲氣六句靈爽若存嘉祥是錫矣下帝王世紀黃帝以風后配上台天老配中台五聖配台謂之三公)
(賦史天官書南宮朱鳥權衡太微三光之庭崔駟東廵開太微於禁庭正義太微宫垣十星天子之宫庭)
(離騷吾令羲和弭節兮上林賦於是乘輿弭節徘徊翺翔往來司馬彪曰弭猶低也淮南子九州之外有八)
(夤八夤之外有八紘丘遲詩嶄絶峯殊狀)(甘泉賦歴倒景而絶飛梁兮之蜀都賦異色同榮詩執子)
(袪徐鉉曰袪今之衣袖口也可梁簡文詩董案或開帷宋主劉裕告天文宸極不以暫矌賈逹曰宸室之)
(奥者後人指帝居曰宸白莊子雲氣不待族而兩漢郊祀志上封禪泰山晝有雲出封中曹植車渠椀賦)
(鬱蓊雲䒱翼射雉賦周環迴複乘漢武紀朕用事華山至於中岳日親登嵩高御史屬在廟旁吏卒咸聞)
(呼萬歲者三登禮㒺不答皇嶪山高貌上林賦嵯峨㠎業詩祀事孔明先祖是又有嚴有翼共武之服)
(又神保是格報以介福又永錫爾極時萬時億)爾乃駐飛龍之秋秋詔王屬
以中休覲羣后於高掌之下張大樂於洪河之洲芬樹
羽林莽不可收千人舞萬人謳麒麟(一作騏驎)踆踆而在郊
鳳凰蔚跂(從朱注舊作跋)而來遊雷公伐鼓而揮汗地祗被震
而悲愁樂師拊石而具發激越乎遐陬羣山為之相&KR3230;
(初兩切)萬穴為之倒流又不可得載已(此言朝羣后而作樂也王屬侍從之)
(官羣后王公畢集高掌華山之巖洪河黃河迴繞也張樂以下言能感人物而動山川漢志房中歌飛龍秋)
(游上天注秋飛貌荀子鳳凰秋秋注猶蹌蹌羽獵賦秋秋蹌蹌入西圍切神光穆天子傳天子北至夫戎北)
(風雨雪命王屬休手水經注華岳本一山當河河水過而曲行河神巨靈盪脚蹋開而為兩今掌足之跡仍)
(在華巖西京賦巨靈贔屭高掌遠蹠洪莊子黃帝張咸池之樂於洞庭之野西都賦帶以河涇渭之川)
(漢房中歌芬樹羽林靈景杳冥注所樹羽葆其盛若林子虛賦千人倡萬人和帝王世紀黃帝時麒麟游)
(於郊藪朱張衡西京賦大雀踆踆器書簫韶九成鳳凰來儀注或云跋疑作跂舞劍行序壯其蔚跂)
(詩鉦人伐鼓出齊國策揮汗成雨若周禮大司樂若樂八變地祗皆魯靈光殿賦狀悲愁於危處周)
(禮樂師掌國學之政以教國子小舞月令乃命樂師習合禮樂書擊石拊石西都賦震乎激越海賦羣)
(山既略侯又飛澇相&KR3230;叱又萬穴俱流流梁元帝檄景文按劍而江水為之倒)久而景(同影)
移樂闋上悠然垂思(去聲)曰嗟乎余昔歲封泰山禪梁父
(音甫)以為王者成功已纂終古當鑒前史至於周穆漢武
豫游寥闊亦所不取(叶音楚)惟此西岳作鎮三輔非無意
乎頃者猶恐百姓不足人所疾苦未暇瘞斯玉帛考乃
鐘鼓是以視岳於諸侯錫神以茅土豈惟壯設險於甸
服報西成之農扈亦所以感一念之精靈答應時之風
雨(叶王古切)者矣(此言祀岳所以報功德輔既封泰山則西岳不可獨缺矣作鎮三功在社稷西成)
(農扈功在五榖應時風雨功在生民此皆不可不封者周穆漢武能鍳於前人百姓疾苦能恤乎民隱潘岳)
(笙賦樂闋日移者唐書玄宗開元十三年封東岳為天齊王白虎通封增高也禪者廣厚也增泰山之高以)
(示報天禪梁父之阯以示報地梁父太山旁小山後前漢兒寬傳封禪告成楚辭去終古之所居兮漢)
(皇后論前史載之詳矣風夏諺一遊一豫方西京賦作鎮於近京兆馮翊扶漢之三輔也東朔傳三輔)
(之地民百姓不足用論語鐘漢宣帝詔遣使者循行郡國問所疾苦詩子有鼔弗鼔弗考記五嶽視)
(三公四瀆視諸侯黃書傳王者建諸侯各剖其方色土與之使立社燾以土苴以白茅茅取其潔黃土取王)
(者覆四方蓋封山時亦用此法也服易王公設險以守其國淮南王安書古者封内甸注甸服主治王田)
(以供祭祀無書平秩西成侯左傳少皥氏以九扈為九農正扈民淫者也夏湛東方朔像贊精靈永職)
(露趙國策甘降風雨時)今兹冡宰庶尹醇儒碩生僉曰黃帝顓頊
乘龍游乎四海發軔匝乎六合竹帛有云得非古之聖
君而太華(去聲)最為難上(上聲)故封禪之事鬱没罕聞以予
在位發祥隤祉者焉(音烟)可勝(平聲)紀而不得已遂建翠華
之旗用塞(先則切)雲臺之議矧乎殊方奔走萬國皆至玄
元從助清廟歔欷(去聲)也(此言從衆議而舉封禪詞自上段至此皆代擬玄宗之黃帝)
(顓頊有東禪而無西封此舉乃曠古所未行者况祥符洊至方國歸心則登封適會其時矣雲臺議即冢宰輩)
(所言者玄元指太清之獻清廟指太廟之享官冢宰書庶尹允諧顔注庶尹庶官之長)(周禮天漢書賈)
(山不得為醇儒亭劇秦美新論老儒碩生黃帝封太山禪亭顓頊封太山禪云云)(漢郊祀志楚辭朝發)
(軔兮天津夕余至乎西極聖莊子六合為巨萬東方朔答客難著於竹帛忠經君以聖德監於邦封)
(禪文首惡鬱没之河東賦發祥隤阯注隤降也祉福也答客難百家言不可勝記東觀漢記桓譚為議)
(郎詔令議雲臺江淹書高議雲臺之上萬董仲舒策殊方萬里東都賦奔走而來賓又膺國之貢珍)
(詩於穆清廟注楚辭泣歔欷而霑衿王逸歔欷啼貌)臣甫舞手蹈足曰大哉鑠
乎真天子之表奉天為子者矣不然何數千萬載(上聲)獨繼
軒轅氏之美彼七十二君又疇能臻此蓋知明主聖罔
不克正(叶平聲)功罔不克成放百靈歸華(去聲)清(此歸美帝德以頌揚)
(作結華奉天為子見應運而興獨繼軒轅言度越百王靈歸清帝將遊幸驪山湯池矣鑠盛也詩於鑠王)
(師泰春秋繁露天祐而子之故稱天子禪封禪書古者封山禪梁父者七十二家郊祀志封七十二王惟)
(黃帝得上泰山封從吳質答魏太子書效質明主功書惟木從繩則正后諫則聖又民主罔與成厥)
(東都賦禮神祗懷百靈華清宫名)
(古者天子廵方有祭岳而無封禪自管子創為其說始皇遂起而行之善乎唐太宗之言曰秦始皇封禪)
(而漢文帝不封禪後世豈以文帝之賢不及始皇可謂識高千古矣當時魏徵與諸臣議禮不能明決其)
(非故高宗復舉而行之迨明皇時羣臣紛紛導諛少陵亦作賦以勸上其亦司馬長卿之餘習歟唐世力)
(闢封禪之謬惟柳宗元一人而已)
進鵰(音雕)賦表(朱注表云自七歲所綴詩筆向四十載矣與前進三賦表云生長陛下淳)
(樸之俗行四十載矣其語意相類疑是同時所上者今按表中云自七歲綴筆向四十年其年次又)
(在進三大禮賦後應是天寶十三載所作黃鶴以為九載者未合顔師古曰鵰大鷙鳥也一名鷲)
(黑色翮可箭羽張爾恭正字通云鵰胡地鷲鳥似鷹而大土黃色毛長翅短俗呼皂鵰盤旋空中搏)
(擊鴻鵠食之草中有鵰毛衆鳥必自落鵰之俊曰東海青梵書名揭羅闍杜少陵進鵰賦表鵰者鷙)
(之殊特摶擊而不可當引以為類是大臣正色立朝之義也公蓋以自况云)
臣甫言臣之近代陵夷(陵夷屬上句或連次句者非)公侯之貴磨滅
(磨滅屬次句或連下句者非)鼎銘之勲不復炤燿於明時自先君恕預
以降奉儒守官未墜素業矣亡祖故尚書膳部員外郎
先臣審言修文於中宗之朝高視於藏書之府故天下
學士到於今而師之臣幸賴先臣緒業自七歲所綴詩
筆向四十載矣約千有餘篇今賈馬之徒得排金門上
玉堂者甚衆矣惟臣衣不蓋體嘗寄食於人奔走不暇
祇(一作只)恐轉死溝壑安敢望仕進乎伏惟明主(文粹作明主一)
(作天子)哀憐之(一有明主二字)倘使執先祖之故事拔泥塗之久
辱則臣之述作雖不能鼓吹六經先鳴數子至於沉鬱
頓挫隨時敏捷(一有而字)揚雄枚皋之徒庶可企及也(劉歆求方)
(言書子雲澹雅之才沉鬱之思陸機思歸賦伊我思之沉鬱愴感物而增悲又遂志賦抑揚頓挫怨之徒也)
(詩品謝朓與余論詩感激頓挫過其文)有臣如此陛下其舍諸伏惟明主
哀憐之無令役役便至於衰老也臣甫誠惶誠恐頓首
頓首死罪死罪臣(一無臣字)以為鵰者鷙鳥之殊特搏擊而
不可當豈但壯觀於旌門發狂於原隰引以為類是大
臣正色立朝之義也臣竊重其有英雄之姿故作此賦
實望以此逹於聖聰耳(一作矣)不揆蕪淺謹投延恩匭進
表獻上(一作賦)以聞謹言(張?曰此表古茂雅令逼真漢文至其立言有致千載之下想)
(其風流)
鵰賦
當九秋之凄清(朱本誤作凉)見一鶚之直上(上聲)以雄材為已
任横(去聲)殺氣而獨往梢梢勁翮肅肅逸響杳不可追俊
無留賞彼何鄉之性命碎今日之指掌伊鷙鳥之累(上聲)
百敢同年而爭長(子兩切)此鵰之大略也(此叙鵰之俊異先舉其大槩)
(勁翮飛狀逸響飛聲不可追去之疾無留賞攫物神也南都賦結九秋之增傷庾信詩凄清臨晚景北)
(山移文干青雲而直上記仲秋之月殺氣浸至)(魏志常林傳雄材奮用之秋莊子獨往獨來謝朓詩梢)
(梢枝早勁輕陳琳書揮勁翮聲詩肅肅鴇羽孫楚鷹賦振肅肅之羽詩傳肅肅羽也古詩彈箏奮逸響)
(則漢元帝詔不得永終性命掌羽獵賦逄之則碎近之破陸機鼈賦取具於指鄒陽書鷙鳥累百不)
(如一鶚長過秦論不可同年而語矣吳都賦魯爭於潢池莊子吾為汝言其大略)若乃虞人之
所得也必以氣禀冬(一作玄)冥隂乘甲子河海蕩
潏風雲亂起雪沍山隂冰纏樹死迷向背於八極絶飛
走於萬里朝無以充腸夕違其所止頗愁呼而蹭蹬信
求食而依倚用此時而㭬杙待尤者而綱紀表狎(英華作神)
羽而潛窺順雄姿之所擬歘捷來於森木固先擊(一作罄)
於利觜觧騰攫而竦神開網羅而有喜獻禽(從文粹英華諸本作)
(令誤)之課數備而已(此言虞人取鵰之法之取士於困頓之中猶獲鵰於飢寒際㭬杙以)
(繫網表禽以為餌方心擬而忽來飢不擇食矣尤者雄姿指鵰鳥潛窺竦喜指虞人狎羽狎熟之家禽數備以)
(鵰備異數而後已也賦鸚鵡賦命虞人於隴坻沈冬神玄冥故曰冬冥海蕩&KR2078;島濱&KR2078;亦作潏約詩)
(亂起未成行照左傳涸隂沍寒州八極鮑詩飛步遊春宫)(淮南子天地之間九梁元帝書適口充腸)
(無索弗獲文大學於止知其所止而海賦蹭蹬窮波帝莊子豐狐豹胥疏於江湖之上求食焉漢宣)
(紀曾孫因依倚廣漢兄弟李廵曰杙橛也橛其月反)(毛萇詩傳丁丁㭬杙聲也書左傳注尤異也相如封禪)
(殊尤絶迹綱春秋傳引其紀萬目起引其綱萬目張凢書傳中言紀者皆借綱為喻言張弛者皆借弓為喻)
(耳荀卿兵要窺敵觀變欲潛以深森傅玄鷹賦雄姿邈世逸氣横生蜀都賦彈言鳥於木東京賦秦政)
(利觜長距終得擅場射解見也騰攫騰躍而攫搏也陳琳檄鷙鳥之擊先高攫雉賦愈情駭而神悚陳琳檄曹操)
(舉手掛網羅也記凡獻禽加於一雙則執一雙以將命委其餘注加多晉夏苗歌獻禽享祠記告備於王前漢)
(禮樂志歲時以備數)及乎閩(從英華一作司一作閑)隸受之也則擇其清質列
在周垣揮拘攣之掣曳挫豪梗之飛翻識畋遊之所使登
馬上而孤鶱然後綴以珠(英華作殊)飾呈於至尊搏風槍櫐用壯
旌門乘(去聲)輿或幸别館獵平原寒蕪空闊霜仗喧繁觀其
夾翠華而上(上聲)下(去聲)卷(上聲)毛血之崩奔隨意氣而電落
引塵沙而晝昏豁堵墻之榮觀棄功效而不論(平聲)斯亦
足重也(此言畜鵰以供校獵垣士必養而後有用猶鵰先習而後可試周御苑掣曳調習之挫梗)
(馴服之也槍櫐旌門田獵之場上下奔崩言飛騰而搏擊電落晝昏言倏忽而沓冥周禮閩隸掌役畜養鳥)
(而阜蕃教擾之掌子則取隸焉垣月賦升清質之悠悠西都賦繚以周墻西京賦繚綿聯西征賦陋吾)
(人之拘攣史王粲詩苟非鴻鵰孰能飛翻飾書不敢盤於遊畋記楚春申君刀劍室皆以珠之莊子)
(摶扶搖羊角而上易君子用壯)(李嶠詩樹宿搏風鳥池潛縱壑魚槍櫐旌門見前賦西都賦離宫)
(别舘三十六所西子虛賦平原廣澤遊獵之地圻西都賦上下翩翻都賦風毛雨血謝靈運詩岸屢)
(崩奔塵沙)(李廣傳意氣自如傳蔡琰胡笳曲疾風千里吹前漢中山靖王勝雲蒸列布杳冥晝昏記)
(觀者如堵墻世說衛玠至都下觀者如堵墻效老子燕處榮觀東觀漢記竇林欲以為功)至如千
年孽狐三窟狡兔恃古塚之荆棘飽荒城之霜露迴惑
我往來趦趄我場圃雖青骹帶角白鼻如瓠蹙奔啼而
俯臨飛迅翼以(一作而)遐寓而料全於果見迫寧遽屢攬
之而穎脱便有若於神助是以嘵哮其音颯爽其慮續
下(去聲)韝而繚繞尚投跡而容與奮威逐北施巧無據方
蹉跎而就擒亦造(七到切)次而難去一奇卒獲百勝昭著宿(作)
(夙)昔多端蕭條何處斯又足稱也(此言鵰之效能勝於膺隼國家巨猾非)
(大才不克剪除猶狐兔宿妖必大力方能勦滅走青骹白鼻之鷹但能料物而不能追取以狐兔之脱如神)
(耳嘵哮以下見鵰能制勝出奇獸無所隱其軀而孽狐為之祥)(莊子步仞之丘陵巨戰國策狡兔有三穴)
(僅得免其死魏文帝長歌行久城肓狐兔孟謝惠連文東府掘城得古塚桓譚新論雍門周見嘗君曰墳)
(墓生荆棘狐兔穴其中謝庾信詩日晚荒城上詩霜露一何緊齊書朓傳江祐末更回惑)(江淹易其)
(行趙趄王詩九月築場圃瓠蜀都賦鷹則青骹素羽瓠王延夀孫賦或爪懸而垂前漢張蒼傳肥白如)
(音思玄賦翼迅風以揚聲韝穎脱注見前賦賦詩予惟嘵嘵王粲羽獵賦下窮緤薛綜西京注韝臂)
(衣鷹下韝而擊與射雉賦繚繞盤辟田莊子投迹者衆神女賦時容以微動兮史記單傳齊人追亡)
(逐北蹉跎)(王褒洞簫賦班匠施巧揚楚辭驥垂兩耳中坂沈約彈奏造次以之雄解嘲畫一奇出一)
(策之)(詩笑語卒獲知孫子百戰百勝山古詩風昔夢見東方朔傳上朔多端楚辭蕭條而無獸)
爾其鶬(音倉)鴰(音括)鳵(同鴇音保)鶂(音逆)之倫莫益於物空生此身
聯拳拾穗長大如人肉多奚有味不足(一作乃不)珍輕鷹隼
而自若託鴻鵠而為隣彼壯夫之慷慨假強敵而逡廵
拉先鳴之異者及將起而遄(從文粹一作復)臻忽隔天路終辭
水濱寧掩羣而盡取且快(文粹作決)意而驚新此又一時之
俊也(此言鵰能蓄威不擊凢鳥與庸才碌碌君子不與争能猶鶬鴰蠢蠢鵰鶚不鬭捷鶬鴰之輕鷹)
(隼託鴻鵲本以長大自命然望鵰却步如對強敵而逡廵矣斯時鵰鳥見其先鳴將欲起而拉之彼遂遠去以)
(避其鋒此雖未嘗濫擊多取亦足以驚新示異矣字西都賦鶬鴰鴇鶂爾雅鶬麋鴰郭璞曰即鶬鴰也正通)
(云大如鶴青蒼色亦灰色者長頸高脚頂無丹兩頰紅關東呼鴰鹿山東呼鶬鴰訛為錯落南人呼為鶬雞江)
(人呼為麥雞鴇似雁斑文無後趾陸佃曰毛有豹文一名獨豹亦名鴻豹易林文山鴻豹肥腯多脂孔穎逹曰)
(㨶性不樹止急就章鷹雞鳵鴰乃俗訛耳左傳注鶂水鳥也正字通水鳥高飛似雁蒼白色雌雄相視則孕莊)
(子白鶂相視眸子不運而風化列子林𩔖拾穗行歌鷹莊子美髯長大鷦鶁賦肉弗登於俎味月令)
(隼蚤鷙策丘遲書慕鴻鵠以高翔東羽獵賦壯士慷慨賈誼不獵強敵而獵田彘都賦逡廵降階)
(尸子戰如鬭雞勝者先鳴侯枚乘詩天路隔無期蝝左傳君其問諸水濱記諸不掩羣西京賦蚳盡)
(取意)(曹植與吳質書雖不得肉亦且快魏文帝與吳質書自一時之雋也)夫(音扶)其降精於
金立骨如鐵目通於腦筋入於節架軒楹之上純漆光
芒掣梁棟之間寒風凜冽雖趾蹻千變林嶺萬穴擊叢
薄之不開突杈枒而皆折又有觸邪之義也(此言生質氣槩之特)
(雄摹鵰以勁力而觸邪猶士以正氣而斥奸稱降精四句其状貌架軒四句擬其神采趾蹻四句其魄力)
(深傅玄鷹賦含炎離之猛氣兮受金剛之純精蛾魏彦鷹賦身重若金爪剛似鐵孫楚鷹賦深目眉)
(魏彦深鷹賦長筋麤脛劍說文楹柱也靈魏文帝書梁譬如純漆劉孝儀啟匿光芒謝運詩寂寥)
(棟響正鮑照詩孟冬寒風起子羽獵賦蹻足抗首注蹻舉也字通蹻與蹺通列千變萬化不可窮極)
(王肅之詩味存林嶺木海賦萬穴俱流殿楚辭叢薄深林兮人上慄注薄草交也魯靈光賦枝撑杈枒)
(而斜據一神異經獬廌性忠而邪則觸之張楫上林賦注獬廌角主觸不直者束晳玄居釋朝養觸邪之獸)
(庭有指佞之草)久而服勤是可吁畏必使烏攫之黨罷鈔盜而
潛飛梟怪之羣想英靈而遽(從文粹英華諸本作虚誤)墜豈比乎(從文)
(粹英華諸本作豈非誤)虛陳其力叨竊其位等摩天而自安與搶
榆而無事者矣(此言其得食而能報稱壬鵰鶚飛而烏梟匿形猶正人用而僉屏迹陳力竊)
(位明刺當時素餐尸位之流黃陶潛詩服勤盡歲月烏魯靈光殿賦吁可畏乎漢霸傳吏出食於道旁)
(攫其肉他日吏還謁霸曰甚苦食於道旁乃為烏所盜肉後漢馬融疏雜種諸羌轉相鈔盜賈誼鵩賦鵩)
(似鴞不祥鳥也又云異物來萃兮私怪其故古劉孝威詩江漢英靈信已衰陳力竊位用論語樂府黃)
(鵠摩天極高飛榆莊子决起而飛槍枋)故其不見用也則晨飛絶壑暮起
長汀來雖自負去若無形置巢嶻(音截)&KR1110;(五結切)養子青冥
倏爾年歲茫然闕廷莫試鈎爪空回斗星衆雛倘割鮮
於金殿此鳥已將老於巖扄(末言不用而潛身有合用舍行藏之義絶壑長汀)
(遯迹水濱嶻&KR1110;杳冥託足山林茫然闕庭不復呈於至尊莫試空回惜其負才終棄衆雛比當時仕宦者巖扄)
(自喻身老退閒也南駱賓王詩薄烟横絶壑&KR1625;盧思道詩薄暮隱長汀都賦坂坻嶻&KR1625;而成甗與&KR1110;同)
(音闕答賓戲縆以年歲鋸東京賦闕庭神麗曹植表未奉庭淮南子鈎爪牙於是摯矣傅玄鷹賦鈎爪)
(懸芒知春秋元命苞瑶光星散為鷹黃鸚鵡賦慜衆雛之無西都賦割鮮野食三輔圖漢有金華殿)
(大玉堂殿詠宋之問詩待月巖扄)
(公三上賦而朝廷不用故復託鵰鳥以寄意其一種慷慨激昂之氣雖百折而不回全篇俱屬比喻有悲)
(壯之音無乞憐之態三復遺文亦當横秋氣而厲風霜矣前幅布置效袁淑廬山公文)
天狗賦(并序以序言天寶中其年次先後不可考矣今類相附故編在鵰賦之後山海)
(經隂山有獸焉其狀如貍白首其名天狗其辛氏三秦記白鹿原上秦襄公時有天狗來下上有)
(賊天狗吠而護之見天狗星主兵象當時御狗以此命名兵戈之兆矣賦言月窟流沙此物蓋自)
(西域來也)
天寶中上冬幸華(去聲)清宫甫因至獸坊怪天狗院列在
諸獸院之上胡人云此其獸猛健(一作捷)無與比者甫壯
而賦尚恨其與凢獸相近
澹華(去聲)清之莘莘漠漠而山殿戌削縹焉(從英華一作與)天風
崛(渠勿切)乎回薄上揚雲旓兮下列(一作刻)猛獸夫(音扶後並同)
何天狗嶙峋兮氣獨神秀色似狻猊小如猿狖(音佑)忽不
樂(音洛)雖萬夫不敢前兮非胡人焉(於虔切)能知其去就向
若鐵柱(一作樹)攲而金鏁斷兮事未可救瞥流沙而歸月
窟兮斯豈踰晝日食君之鮮肥兮性剛簡而清瘦敏於
一擲威解兩鬭終無自私必不虛透(首叙華清獸房得觀猛健之狀神)
(秀異於羣獸故狗院在諸坊之上脱鏁而出便欲瞬息西歸即老驥伏櫪志在千里意食肥身瘦形之異一擲)
(解鬭才之雄無私即下文不愛力不虛即下文破要害長門賦澹偃蹇而待曙兮李奇注澹猶動也起句突)
(用澹字本此言望華清景象莘莘漠漠有似澹然搖動也魏都賦莘莘蒸徒注莘莘衆多貌漢四皓歌樹)
(木漠漠注漠漠濃盛貌虚山殿即華清宫庾肩吾詩山殿下穹窿戍削見子賦張楫注裁制貌上林賦眇)
(閻易以卹削郭璞注閻易衣長大貌易音曳卹削言如刻畫作之也然則戌削與卹削蓋音同義合長門賦)
(天飄飄而疾風重軒窮窿仄字)(正字通崛拔起貌陸倕石闕銘鬱崛鷸冠子精神回薄震盪相轉河東)
(賦揚左纛被雲梢顔注梢與旓同旓者旌旗之旒以雲為旓也西京賦棲鳴鳶曳雲梢李善注謂旌旗之旒飛)
(如雲也曰高唐賦猛獸驚以跳駭兮山西京賦柢鍔嶙峋埤蒼嶙峋山崖之貌天台賦嶽之神秀爾)
(雅狻猊如□貓食虎豹郭璞曰即師子也子西京賦猿狖超而高懸顧野王曰狖黑猿也淮南萬夫莫向)
(吳都賦失其所以去就國易林銅人鐵柱暴露勞苦洛陽伽藍記魏得波斯千里馬以銀為槽金為鏁)
(環魏賈岱宗狗賦閒林獸之羣争歘斷鏁而齕石泉西流京賦卒不能救瞥疾走貌傅玄走狗賦濟盧涉)
(沙劉列女傳食人之肥鮮三國名臣贊玄伯剛簡罷南史裕一擲百萬趙國策兩虎共鬭又相鬭兩)
(列子小智自私或透乃透脱之透王延壽王孫賦羣跳而電透)嘗觀乎副君暇豫奉
命于畋則蚩尤之倫已脚渭戟涇提挈丘陵與南山周
旋而慢圍者戮實禽有所穿伊鷹隼之不制兮呵犬豹
以相躔蹙乾坤之翕習兮望麋鹿而飄然由是天狗捷
來發自於左(去聲)頓六軍之蒼黃兮劈萬馬以超過材官
未及唱野虞未及和(去聲)冏&KR1076;(虛交切與髇同)矢與流星兮圍要
害而俱破洎千蹄之迸(英華作並)集兮始拗怒以相賀真雄
姿之自異兮已歴塊而高卧不愛力以許人兮能絶甘
(英華作等)以為大(唐佐切)既而羣有噉(徒覽切)咋(音責)勢爭割據垂
小亡而大傷兮翻投跡以來預劃雷殷(上聲)而有聲兮紛
胆破而何遽似爪牙之便秃兮無魂魄以自助各弭耳
低回閉目而去(次言有事田獵得騁攫噬之才鷹副君謂東宫蚩尤指將士禽穿鹿走犬之)
(技窮矣捷來八句極言天狗之迅厲勇悍千蹄六句言羣獸見賀而此不居功羣有十句言諸獸爭食而憤叱)
(以散被拗怒各知愧恨也絶甘不急於取食小者亡走大者傷譏其無功而就食也前漢疏廣疏太子國)
(儲副君命當御)(國語優施曰我教之暇豫事君帶西京賦奉詩叔于田甘泉賦蚩尤之倫干將而秉)
(玉戚兮飛蒙茸而定陸梁太鷦鷯賦提挈萬里賦丘陵為之搖震左傳史克曰奉以周旋)(東都漢書)
(孫寶傳鷹隼始擊當順天氣四犬豹犬之似豹者瑞應圖匈奴獻豹犬錐口赤身高尺鷦鷯賦飛不飄颺)
(翔不翕習注翕習盛貌官莊子麋鹿見之決驟材庾亮表出總六軍漢書材蹶張應劭注材官有力者)
(知記野虞教道之蹻正字通髇鳴鏑也通作□莊子馬仁義之不為桀嗃矢注矢之鳴者俗謂響箭傅)
(玄走狗賦漂流星而景屬兮逾窈冥而騰起孫楚與孫皓書羽檄燭目旌旗流星前漢鼂錯傳要害之地)
(班固西都賦乃拗怒而少息都賈岱宗狗賦雄姿猛相兀然高八九尺王褒頌過越國蹶若歴塊謝朓)
(詩高卧猶在兹許棗祗船賦不愛力而欲輕植史記聶政傳未敢以身人莊子苦體絶甘曹雞雀賦)
(君欲相噉實不足飽正字通噉與啖㗖同漢王吉傳吉婦取棗啖吉韓非子孔子先飯黍而後㗖桃咋啖也齧)
(也東方朔客難猶孤豚之咋虎長陸機辯亡論割據山川揚雄解嘲擬足而投跡門賦雷殷殷而響起)
(兮可賈誼策胆破而不敢謀牙任羽獵賦怖魂亡魄)(陳琳檄文鷹犬之才爪虞世南師子賦弭耳宛)
(足徊寡婦賦嗟低而不忍)每歲天子騎白日御東山百獸踿蹌以皆
從兮肆(從英華一作四)猛仡銛銳乎其間夫(音扶)靈物固不合多
兮胡(一作故)役役隨此輩而往還惟昔西域之遠致兮聖
人為之豁迎風虛露寒體蒼虬(一作螭)軋金盤初一顧而
雄才稱(去聲)是兮召羣公與之俱觀宜其立閶闔而吼紫
微兮郤妖孽而不得上(上聲)干時駐君之玉輦兮近奉君
之渥歡(此言異材得近君前幸之也伍東山在驪山之地猛健靈物乃徒與衆獸為似失所矣然來)
(自遠方得邀君王之顧盻吼紫微而却羣妖此正遭逢吐氣時也騎乘也西都賦百獸駭殫羽獵賦啾)
(啾蹌蹌為肆恣肆也齕猛仡言氣力銛銳言爪牙韓非子大臣猛狗迎而之赭白馬賦靈物咸秩莊)
(子萬物役役易抱朴子此軰以偽亂真因江賦鯼鮆順時而往還引重致遠漢書武帝奏林光宫元)
(封二年增通天迎風儲胥露寒詩九歎佩蒼龍之蚴虬兮古詩金盤鱠鯉魚曹植一顧千金重稱是)
(足以稱君之顧盼也秋書羣公既皆聽命七甘泉賦馳閶闔而入凌兢春合誠圖北辰其星在紫微中)
(西京賦思比象於紫微李注紫微星名王宫象之刑法志妖孽息伏王粲鸚鵡賦登衡榦以上干)(漢藉)
(田賦天子乃御玉輦蔭華蓋之楚辭常被君之渥洽洞簫賦蒙聖主渥恩)使狊(扄閴切或作臭)處
(上聲)而誰何兮備周垣而辛酸彼用事之意然兮匪至尊
之賞闌仰千門之崚(一作峻)嶒兮覺行路之艱難懼精爽
之衰落兮驚歲月之忽殫顧同儕之甚少兮混非類以
摧殘偶快意於校獵兮尤見疑於蹻捷此乃獨步受之
於天兮孰知羣材之所不接且置(一作致)身之暴(蒲卜切)露
兮遭縱觀之稠疊俗眼空多生涯未愜吾君倘憶耳尖
之有長毛兮寧久被斯人終日馴狎已(此恐雄姿老於空院惜之也)
(誰何無與奬拔者周垣隔以院牆也自當事者有沮抑之意至尊雖欲識賞而無由矣從此君門萬里歲華虚)
(擲孤立摧殘良可傷已快意以下又代摹其意羣材疑其蹻捷既見猜於諸獸縱觀無益生涯空受憐於衆人)
(惟望君王記憶以免世人之輕狎耳士伸於知已而屈於不知已亦猶是也朱注說文臭犬視貌从犬目聲)
(他本作臭處誤也今按若作臭處亦有所本嵇康詩囂塵臭處周垣見前賦潘岳笙賦悽淚辛酸史記)
(用事居多何喪服傳天子至尊興盡也遜詩絶壁駕崚嶒)(賞闌猶酒闌之闌意趙景真書斯亦行路)
(之艱難欲左傳樂祁曰心之精爽是謂魂魄慕劉楨詩歲月忽殫左傳晉鄭同儕張華詩結戀同儕)
(左傳非其族類賦西京賦撲叢為之摧殘史李斯書快意當前上林背冬涉春天子校獵記信而見)
(疑貌)(赭白馬賦軍&KR2363;趫迅漢詩四牡有蹻毛萇傳蹻壯曹植書仲宣獨步於南宋玉登徒子賦所受)
(於天也又不接不能接踵而馳也任眆為王儉集序楚趙羣才耳目之所不接漢趙充國傳甚苦暴露)
(庾自直詩縱觀此何事邊謝靈運詩巖峭嶺稠疊形庾信詩對君俗人眼耳長毛即當時所見之犬廣)
(志犣牛髀膝尾間皆有長毛櫩梁書馬樞傳白燕巢其庭樹馴狎廡)
(昔者旅獒貢周君臣動色誥誡唐之獸坊遠方諸畜無不充牣其中在當時竟視為故常矣賦中不作莊)
(語諷刺蓋别取一義以寄慨耳拘咏物題作賦若徒然繪影描神雖寫真曲肖終覺而未暢惟含寓言)
(於正意感慨淋漓神氣勃然斯為絶構閱鵰狗二賦覺鸚鵡鷦鷯諸作不能專美於前矣此騷賦格也)
(篇中畫然四大段或叙或斷有開有闔與集内五古諸詩局勢相似)
(自燕臺注杜後尚餘六賦袖手不敢措筆者五年戊寅秋杪南遊嶺外旅瘧呻吟惟把翫賦辭以當藥石)
(仲冬從英水重過韶城孤舟無事力疾注此其大禮三篇舊得吕東萊先生注本兼採朱長孺輯注尚嫌)
(脱略未詳也若西岳一賦朱注亦從簡略雕狗兩賦各家又槩闑如一時考核增纂聊竟宿心而已歲暮)
(舟渡端溪遇前輩潘耒次耕謂荒邸空笥倉猝注賦良云難事愚不揣固陋附於詩卷之末南郊賦中猶)
(存數語未究淵源尚俟博雅君子起前之不逮云耳)
畫馬讚(韓幹公同時人此必天寶乾元間作今以韻語類編故綴於賦後)
韓幹畫馬毫端有神驊騮老大騕褭清新魚日瘦腦龍
文長身雪垂白肉風蹙蘭筋逸態蕭疎高驤縱恣四蹄
雷雹一日天地御者閑敏云(從英華一作去)何難易(音曳)愚夫乘
騎必動顛躓瞻彼駿骨實惟龍媒漢歌燕市已矣茫(一作)
(亡)哉但見駑駘紛然往來良工惆悵落筆雄才(篇中凡三轉韻)
(初言馬相之特殊次言名馬必須善馭末傷駿才少而凡馬多語中皆含感慨畫馬本意在首尾點明穆天)
(子傳天子之八駿有驊騮騄耳漢瑞應圖騕褭者神馬也與飛兔同以明君有德則至書音義騕褭者神馬)
(也赤啄黑身黃漢西域贊孝武之世蒲梢龍文魚目汗血之馬充於門注四駿馬名白帖圉人浴馬有流)
(矢在白肉玄相馬經蘭筋竪者千里馬一筋從玄中出謂之蘭筋中者目上痕如井字抱朴子騁蘭筋以陟)
(六方七命天驥之駿逸態超越足謝惠連詩蕭疏野趣生晉傅玄馬賦延首高驤擢軒時後漢書縱恣)
(而傲誕白金石錄唐太宗六馬其三曰白蹄烏純黑色四蹄俱平薛仁杲時所乘顔延之赭白馬賦經玄)
(蹄而雹散融孫卿子騏驥一日千里欲閑敏謂閑習敏捷也孔書燕君市駿馬之骨非以騁道里乃當)
(以招絶足也騏漢天馬歌天馬來龍之媒遊閶闔觀玉臺七諫知驥而不乘兮策駑駘而取路劉孝威)
(詩良工送玉鞍自楚辭惆悵兮而私憐)
(王直方詩話蘇子瞻詩云少陵翰墨無形畫韓幹丹青不語詩此畫此詩今已矣人間駑驥漫爭馳余每)
(誦數過殆以為法)
(杜公之父名閑詩集中閑字凡兩見註家曲為避諱如留歡卜夜閑改為上夜關翩翩戲蝶過閑幔改為)
(過開幔若畫馬贊有御者閑敏却未嘗避李東陽麓堂詩話謂閑敏可改作閒敏按易爻良馬逐曰閑輿)
(衞此閑字所本若作開敏便非考諸古禮臨文原不諱也)
杜詩詳註卷二十四
