杜詩補註卷上
翰林院編修臣仇兆鰲撰
少陵逸詩小序
杜詩零落人間宋時後先繼出諸家所採贋本頗多
附餘四十五章蔡氏登諸正集至傳疑未决者亦名
姓兩存焉如張祜杜誦暢當得文苑英華辯證自此
之外無復遺篇考公四十以前有詩一千餘首其少
年之作所載巳稀而散逸之餘於今難覯邇者他書
流覧偶逢片語單章名係少陵不忘搜錄在作者雖
云刻鵠但後人自辯續鳬耳壬午春日兆鰲識
合璧事類載杜詩(楊慎丹鉛錄此見合璧所載而舊集不收知今之全集遺逸者)
(多矣)
三月雪連夜未應傷物華只緣春欲盡留著(涉略切)伴梨
花
五言逸句
寒食少天氣春風多柳花(見合璧事類)
又
小桃知客意春盡始開花(同前)
又
笛唇揚折柳衣髮掛流蘇(元人伊世珍瑯環記引謝氏詩源二句)
(詩源云輕雲鬒髮甚長每梳頭立于榻上猶拂地巳綰髻左右餘髮各粗一指結束作同心帶垂于兩肩)
(以珠翠飾之謂之流蘇髻富家女子多以青絲效其制亦自可觀故杜子美贈美人詩曰笛唇揚折柳衣)
(髮掛流蘇)
七言逸句(朱彜尊曰此乃宋人鄭獬詩張氏誤引杜句)
野色更無山隔斷天光直與水相通(見張子韶傳心錄)
又
萬事無成虛過日百年多難未還鄉(中唐戎昱詩范德機誤引杜句十訛)
(為百)
(按張范所引律句皆杜集未載者據黃伯思校本凡一千四百四十七首而今本尚闕八篇知後世仍有)
(遺逸矣只嚴羽曰迎旦東風騎蹇驢絶句决非盛唐人氣象似白樂天言語今世俗圖畫以為少陵詩)
(漁隠亦辯其非矣而黃伯思編在杜集非也見談苑載杜句云狨擲寒條馬見驚亦本集所未者)
杜公石文詩(出詩話類編)
詩王本在陳芳國九夜捫之麟篆熟聲振扶桑享天福
(杜甫十餘歲夢人令採文于康水覺而問人此水在二十里外乃往求之見峩冠童子告曰汝本文星典)
(吏天使汝下謫為唐世文章雲誥巳降可于豆壠下取甫依其言果得一石有金字文三句云云後因佩)
(入葱市歸而飛火入室有聲曰邂逅穢吾令汝文而不貴)
樹萱錄記杜詩
紫領寬袍漉酒巾江頭蕭散作閒人秋風有意吹蘆葉
葉落無情下水濱(淮海集中乃八句律詩此删為絶句矣)
(許彦周詩話云元撰作樹萱錄載夫差墓中見白居易張籍李賀杜牧之諸人賦詩皆能記憶句法亦各)
(相似最後老杜亦來賦詩記其前四句如此嗟乎若數君子皆不能脫然高蹈猶為鬼耶殊不可曉矣若)
(以為元撰自造此詞則數公之詩尚可庶幾而少陵四句非元所能題也洪容齋隨筆秦少游集有秋)
(興九首皆擬唐人數詩咸在焉有秦詩云紫領寬袍漉酒巾江頭蕭散作閒人悲風意吹林葉落日無)
(情下水濱車馬憧憧諸道路市朝衮衮共塵埃覓錢稚子啼紅頰不信山翁篋笥貧今按後四句頗涉宋)
(人腐句樹萱錄删去却佳)
百斛明珠記杜詩
佳城鬱鬱頹寒煙孤城乳獸號荒阡夜卧北斗寒掛枕
木落霜野(舊刊作拱)雁連天浮雲西去半落日行客東盡隨
長川乾坤未毀吾尚在肯與蟪蛄論大年
(百斛明珠云狄遵度自兒童時巳能屬文落筆有奇氣年十八一夕夢杜子美誦平生詩皆集中所未見)
(者覺而記兩句後遂續之)
(洞微志云彭城劉景直雍熙間遊華清宫因題詩于門屏云天子多情寵太真六宫專幸掌中身漁陽鼓)
(動長安破從此香䏎委路塵是夜夢明皇召去論當時事妃子索景直有所贈立作詩曰玉刻水中龍雲)
(牌揭故宫霓裳滿天月粉骨幾春風眉勢遠山盡裙腰芳草空共知千古事悽恨與誰同見岐王至明皇)
(曰來何晚王曰適杜甫到臣帳中誦哥舒翰詩向臣似有德色云日月低秦樹乾坤遶漢宫明皇曰常愛)
(伊夜闌更秉燭相對如夢寐之句李白終無甫之筋骨至如賈至崔輔國亦闕自然之句張老死把筆無)
(伊一字遂宴飲忽聞寶雲寺鐘聲方覺)
草堂詩話辯杜詩
昔時曾從漢梁王濯錦江邊醉幾場拂石坐來衫袖冷
踏花歸去馬蹄香當初酒賤寧辭醉今日愁來不易當
暗想舊遊渾似夢芙蓉城下水茫茫
(古今詩話蜀人將進酒嘗以為少陵詩作瑞鷓鴣唱之相傳或謂杜甫或謂鬼仙或謂曲詞未知孰是然)
(詳味其言唐人語也起首有曾從漢梁王之句决非子美所作况集中不載灼可見矣不知楊曼倩何所)
(據云)
(此首中四句來當兩字犯重疑是乩壇鬼仙信手揮成之作唯三四頗近杜語餘皆淺淡絶無似處)
朝陽巖歌(此歌出零陵總記謂杜陵所作今見詩話總龜)
朝陽巖下消水澄朝陽洞中寒泉清零陵城郭夾峭岸
巖洞幽奇當郡城荒蕪自古人不見零陵徒有先賢傳
(去聲)水石為娛安可忘長歌一曲留相勸
(朝陽巖在永州城西南一里餘唐元結所名也以東向日先照故名今按杜公遊蹟未嘗至此且詩義淺)
(薄恐亦後人所託者)
諸家詠杜小序
少陵同時宗工角立吐盛唐之雅調成才士之風流
登墖賦詩則有慈恩四作早朝屬和咸推春殿諸章
嚴高贈答於西川韋郭倡酬於南楚列存正集俱見
交情他如散出遺篇每覩名家逸興任華太白各著
清詞杜牧昌黎並占佳句歐王起於北宋揚㩁居先
范陸繼自南朝賡歌未墜若元明而降覺風韻依然
或經錦里草堂衣冠肅拜或過耒陽荒塜蘋藻薦馨
或諷誦遺文動詞人之感發或登臨勝地追往蹟以
留連凡兹泝流尋源皆足標新領異欲徵韻事爰綴
餘編壬午夏日兆鰲識
魯郡東石門送杜甫(見太白集)(此下皆唐人)李白
醉别復幾日登臨徧池臺何言石門路重有金尊開秋
波落泗水海色明徂徠飛蓬各自遠且盡手中杯
沙丘城下寄杜甫(同上)
我來竟何事高卧沙丘城城邊有古樹日夕連秋聲魯
酒不可醉齊歌空復情思君若汶水浩蕩寄南征
太白逸詩(此見唐人本事詩)
飯顆山頭逢杜甫頭戴笠子日卓午為問因何太瘦生
只為從來作詩苦
(此詩唐人謂譏其太愁肝腎也今按李集不載洪容齋謂是好事者為之耳李杜文章知己心相推服斷)
(無此語且詩詞庸俗一望而知為贋作也)
雜言寄杜拾遺(此首見唐詩紀)任華
杜拾遺名甫第二才甚奇任生與君别來巳多時何嘗
一日不相思杜拾遺知不知昨日有人誦得數篇黃絹
詞吾怪異奇特借問果然稱是杜二之所為勢攫虎豹
氣騰蛟螭滄海無波似鼓蕩華嶽平地欲奔馳曹劉俯
仰慚大敵沈謝逡巡稱小兒昔在帝城中盛名君一箇
諸人見所作無不心膽破郎官叢裡作狂歌丞相閣中
嘗醉卧前年皇帝歸長安承恩闊步青雲端積翠扈遊
花匼匝披香寓直月團欒英才特達承天眷公卿無不
相欽羡只緣汲黯好直言遂使安仁却為掾如今避地
錦城隅幕下英僚每日相就(一作随)提玉壺半酣起舞捋
髭鬚乍低乍昂旁若無古人制禮但為防俗士豈得為
君設之乎而我不飛不鳴亦何以只待朝廷有知已巳
曾讀却無限書拙詩一句兩句在人耳如今看之總無
益又不能崎嶇傍(一作倚)朝市且嘗事畊稼豈得便徒爾
南陽葛亮為朋友東山謝安作隣里閒常把琴弄悶卽
提樽起鶯啼二月三月時花發千山萬山裡此時幽曠
無人知火急將書憑驛使為報杜拾遺
(翫此詩起叚似杜舊友又似杜乍交當時少陵詩名推重海内此篇頗傲睨放恣幾乎呼大將如小兒矣)
(考唐詩紀中止載華兩首一寄太白一寄少陵何獨揀此二大名公作詩相贈耶又篇中語帶俚俗格調)
(不見高雅俱屬可疑)
調張籍韓愈
李杜文章在光焰萬丈長不知羣兒愚那用故謗傷蚍
蜉撼大樹可笑不自量伊我生其後舉頭遥相望夜夢
多見之晝思反微茫徒觀斧鑿㾗不矚治水航想當施
手時巨刅磨天揚垠崕劃崩豁乾坤擺雷硠惟此兩夫
子家居率荒凉帝欲長吟哦故遣起且僵剪翎送籠中
使看百鳥翔平生千萬篇金薤垂琳琅仙官勅六丁雷
電下取將流落人間者泰山一毫芒我願生兩翅捕逐
出入荒精誠忽交通百怪入我腸刺手拔鯨牙舉瓢酌
天漿騰身跨汗漫不著織女襄顧語地上友經營無太
忙乞君飛霞珮與我高頡頏
題杜子美墳(見分類千家注本)
何人鑿開混沌殼二氣由來有清濁孕其清者為聖賢
鍾其濁者成愚樸英豪雖沒名猶嘉不肖虛死如蓬麻
榮華一旦世俗眼忠孝萬古賢人牙有唐文物盛復全
名書史册俱才賢中間詩筆誰清新屈指都無四五人
獨有工部稱全美當日詩人無擬倫筆追清風洗俗耳
心奪造化回陽春天光晴射洞庭秋寒玉萬頃清光流
我常愛慕如饑渴不見其面生閒愁今春偶客耒陽路
悽慘去尋江上墓召朋特地踏煙蕪路入溪邨數百步
招手借問騎牛兒牧童指我祠堂路入門古屋三四間
草茅緣砌生無數寒竹珊珊搖曉風野蔓層層纏庭戶
升堂再拜心惻然心欲虔啟不成語一帶空土煙蕪裏
虛使詩人歎悲起怨聲千古寄西風寒骨一夜沉秋水
當時處處多白酒牛䏑如今家家有飲酒食䏑今如此
何故常人無飽死子美當日稱才賢聶侯見待誠非喜
洎乎聖意再搜求姦臣以此欺天子捉月走入千丈波
忠諫便沉汨羅底固知天意有所存三賢所歸同一水
過客留詩千百人佳詞繡句虚相美墳空飫死已傳聞
千古醜聲竟誰洗明時好古疾惡人應以我意知終始
(鄭昂曰嘗讀李元賓補傳及韓退之題子美墳詩皆謂溺死於漲水此自摭遺所載疑非二公所作大抵)
(好事者為之耳正今按退之去李杜不遠捉月漂水之說世俗浪傳當力闢其誣何反助之狂瀾此詩)
(本集不載在編詩者固已汰去矣然其中雋拔之語又似非後人所託何耶韓詩原集外後人復搜錄)
(遺篇而尚有逸詩唐五竇聫珠載竇牟為東都判官陪韓院長韋河南同尋劉師不遇分韻賦詩都官員)
(外郎韓愈得尋字云秦客何年駐仙源此地深還隨躡鳬騎來訪馭雲襟院閉青霞入松高老鶴尋猶疑)
(隠形坐敢起竊桃心今韓集皆不載見洪容齋隨筆中或云題子美墳詩亦其散逸人間者)
送客遊蜀張籍
行盡青山到益州錦城樓下二江流杜家曾向此中住
為到浣花溪水頭
讀李杜詩集因題卷後白居易
翰林江左日員外劍南時不得高官職仍逢苦亂離暮
年逋客恨浮世謫仙悲吟咏流千古聲名動四夷文場
供秀句樂府待新詞天意君須會人間要好詩
讀杜詩杜牧
杜詩韓筆愁來讀似倩麻姑癢處搔天外鳳凰誰得髓
無人解合續絃膠
杜甫同谷茅茨(咸通十四載作)趙鴻
工部棲遲後鄰家大半無青羌迷道路白社寄杯盂大
雅何人繼全生此地孤孤雲飛鳥什空勒舊山隅
栗亭
杜甫栗亭詩詩人多在口悠悠二甲子題紀今何有
蜀中鄭谷
夜多無雨曉生塵草色風光日日新蒙頂茶畦千點露
浣花牋紙一溪春揚雄宅在唯喬木杜甫臺荒絶舊鄰
却共海棠花有約數年留滯不歸人
送沈光(集作田光)
九陌低迷誰問我五湖流浪可悲君著書笑破蘇司業
賦詠思齊鄭廣文理棹好擕三百首阻風須飲幾千分
耒陽江口春山綠慟哭應尋杜甫墳
峽山寓止
荆州未解圍小縣結茅茨強對官人笑偏為野鶴欺江
春鋪網闊市晚鬻蔬遲子美猶如此翻然不敢悲
蜀中賞海棠
濃澹芳春滿蜀鄉半隨風雨斷鶯腸浣花溪上堪惆悵
子美無心為發揚(杜工部居兩蜀詩集中無海棠之題)
聞杜鵑李洞
萬古瀟湘波上雲化為流血杜鵑身長疑啄破青山色
秖恐啼穿白日輪花落玄宗迴(一作歸)蜀道雨收(一作飛)工
部宿江津聲聲猶得到君耳不見千秋(一作愁)一甑塵
湘南春日懷古羅隠
晴江春暖蘭蕙薰鳬鷖苒苒鷗著羣洛陽賈誼自無命
少陵杜甫偏有文空闊遠帆遮落日蒼茫密樹(一作高岫)礙
歸雲松醪酒好昭潭靜閒過中流一弔君
寄南城韋逸人
杜甫詩中韋曲花至今無頼尚家家美人曉折露沾袖
公子醉歸香滿車萬里丹青傳不得二年風雨恨無涯
羨他南澗高眠客春去春來任物華
經耒陽杜工部墓
紫菊馨香覆楚醪奠君江畔雨蕭騷旅魂自是才相累
閒骨何妨冡更高騄驥喪來輕蹇蹶芝蘭衰後長(英華作遠)
蓬蒿屈原宋玉隣居處幾駕青螭緩鬱陶
耒陽
楚水隱隱浸耒亭楚南天地兩無情忍教孫武重泉下
不見詩人說用兵
樟亭驛小櫻桃韋莊
當年此樹正花開五馬仙郎載酒來李白已亡工部死
何人堪伴玉山頽
蜀中贈廣上人章孝標
曾持麈尾引金根萬乘前頭草五言疏講青龍歸奈苑
歌抄白雪乞梨園朝驚雲氣遮天閣暮達猿聲入劍門
今日西川無子美詩風又起浣花村
經杜甫舊宅雍陶(一作殷陶)
浣花溪裏花多處為憶先生在蜀時萬古只應留舊宅
千金無復換新詩沙崩水檻鷗飛盡樹壓邨橋鳥過遲
山月不知人事變夜來江上與誰期
耒陽杜工部祠堂徐介
手接汨羅水天心知所存故教工部死來伴大夫魂流
落同千古風騷共一源消凝傷往事斜日隠頽垣
(耒陽縣志杜公墓祠在縣治北郭外二里耒江左畔洞庭觀之西詩話總龜云杜祠過客多題詩歐陽)
(文忠獨稱介此詩)
題耒陽杜公祠(見耒陽祠志)裴說
騷人久不出安得國風清擬掘孤墳破重教大雅生皇
天高莫問白酒恨難平悒怏寒江上誰人知此情
(歐公詩話裴說裴諧俱有詩名說官至補闕諧終于桂嶺假官宰說題杜墳云擬掘孤墳破重教大雅生)
(諧曰名終埋不得骨且朽何妨景事同而語意别又劉訥言諧噱談錄賡凝覧說詩三四句答曰說豈劫)
(墓賊耶)
耒陽杜公祠孟賓于
南遊何感思更甚葉繽紛一夜耒江雨百年工部文青
山當日見白酒至今聞惟有為詩者經過時弔君
(詩話總龜載僧紹員詩云百年失志古來有牛肉因傷是也無又載耒陽宰詩云詩名天寶大骨葬耒陽)
(空此皆言聶令空堆土也)
喜詩句類杜(此下皆宋人)王禹偁
(前賦邨居雜興二首間半歲不復省視長男嘉祐讀杜工部集見語意頗有類杜者咨于余且意余)
(竊之也余喜而作詩聊以自負)
命屈由來道日新詩家權柄敵陶鈞任無功業調金鼎
且有篇章到古人本與樂天為後進敢期子美是前身
從今莫厭閒居職主管風騷勝要津(元之自注向謫居時多取白公詩時)
(時翫之)
送馮學士入蜀
錦川宐共少年期四十風情去未遲蠶市夜歌欹枕處
峩眉春雪倚樓時休誇上直吟紅藥多羨乘軺聽子規
莫學當初杜工部因循不賦海棠詩
(欹枕倚樓紅藥子規皆杜詩所用者前詩以古對金此詩以子對紅皆假對法杜詩雲薄翠微寺天青皇)
(子陂子雲清自守今日起為官少陵先有此法矣)
讀杜子美集孫何(孫僅之兄)
世系留唐史丘封寄耒山高名落身後遺集出人間逸
氣應天與淳風自我還鋒鋩堪定霸徽墨可繩姦進退
軍三令迴旋馬六閒楚詞休獨步周雅合重刪李白從
先達王維亦厚顔庖刀盡餘刅羿彀肯虛彎聖域分中
上天樞奪要關逍遥登禁闥偃蹇下塵寰麗思蘇幽蟄
神功鑿險艱語成新體句才折好官班誰氏傳軒冕何
人得佩環朱弦本疏越黃鳥浪緜蠻元白詞華窄錢郎
景象慳蜀峰愁杳杳湘水恨潺潺子欲探驪頷吾思擷
虎斑毛錐應穎脱燕石竟疎頑已襲蘭兼菊無嫌蒯與
菅二南如有得高躅願追攀
題杜子美書室趙抃
直將騷雅鎮澆淫瓊貝千章照古今天地不能籠大句
鬼神無處避幽吟幾逃兵火羇危極欲厚民生意思深
茅屋一間遺像在有誰於世是知音(三四語意拙滯乃宋詩習氣)
過公安(杜有移居公安題)
劉郎浦上公安渡我過高吟老杜詩煙浪幾重江幾曲
算應風物似當時(公自注子美嘗有發劉郎浦離公安渡詩)
子美畫像歐陽修
風雅久寂寞吾思見其人杜君詩之豪來者孰比倫生
焉一身窮死也萬世珍言苟可垂後士無羞賤貧
讀李白集
開元無事(一作太平)二十年五兵不用太白閒太白之精下
人間李白高歌蜀道難蜀道之難難於上青天李白落
筆生雲煙千奇萬險不可攀却視蜀道猶平川宫娃扶
來白已醉醉裏詩成醒不記忽然(一作來)乘興登名山龍
咆虎嘯松風寒山頭婆娑弄眀月九域塵土(一作下看塵世)悲
人寰吹笙飲酒紫陽家紫陽真人駕雲車高山流水空
流花飄然巳去凌青霞下看(一作堪笑)區區郊與島螢飛露
濕吟秋草
(劉貢父謂歐公不甚喜杜詩獨稱韓吏部絶倫貴韓而不悦子美所不可曉然葉石林詩話載歐公子棐)
(云先公平日未嘗矜大所為文一日被酒語棐曰吾詩廬山高今人莫能為唯李太白能之明妃曲後篇)
(太白不能為唯杜子美能之至於前篇則子美亦不能為唯吾能之也因欲别錄此二篇以烏絲欄絹一)
(軸求毗陵張正素處士書之據此則歐公推服子美固在太白之上矣李東陽麓堂詩話云歐陽永叔)
(深於為詩高自許與觀其思致視格調為深然較之唐詩似與不似亦門墻藩籬之間耳)
子美畫像王安石
吾觀少陵詩謂與元氣侔力能排天斡九地壯顔毅色
不可求浩蕩八極中生物豈不稠醜妍巨細千萬殊竟
莫見以何雕鎪惜哉命之窮顛倒不見收青衫老更斥
餓走半九州瘦妻僵前子仆後攘攘盜賊森戈矛吟哦
當此時不廢朝廷憂常願天子聖大臣各伊周寧令吾
廬獨破受凍死不忍四海寒颼颼傷屯悼屈止一身嗟
時之人我所羞所以見公畫再拜涕泗流推公之心古
亦少願起公死從之遊
(荆公深知杜酷愛杜而又善言杜此篇於少陵人品心術學問才情獨能中其窽會後世頌杜者無以復)
(加矣)
次韻張安道讀杜詩蘇軾
大雅初微缺流風困暴豪張為詞客賦變作楚臣騷展
轉更崩壊紛綸閱俊髦地偏蕃怪産源失亂狂濤粉黛
迷眞色魚蝦易豢牢誰知杜陵傑名與謫仙高掃地收
千軌爭標看兩艘詩人例窮苦天意遣奔逃塵闇人亡
鹿溟翻帝斬鼇艱危思李牧述作謝王褒失意各千里
哀鳴聞九臯騎鯨遁滄海捋虎得綈袍巨筆屠龍手微
官似馬曹迂疎無事業醉飽死遊遨簡牘儀刑在兒童
篆刻勞今誰主文字公合抱旌旄開卷遥相憶知音兩
不遭般斤思郢質鯤化陋鯈濠恨我無佳句時蒙致白
醪慇懃理黃菊未遣沒蓬蒿
次孔毅夫集古人詩見贈
天下幾人學杜甫誰得其皮與其骨劃如泰華當我前
跛羊欲上驚崷崪名章俊語紛交衡無人巧會當時情
前生子美君即是信手拈得俱天成
送戴蒙赴成都玉局觀
拾遺被酒行歌處野梅官柳西郊路聞道華陽版籍中
至今尚有城南杜我欲歸尋萬里橋水花風葉暮蕭蕭
芋魁徑尺誰能盡榿木三年已足燒百歲風狂定何有
羨君今作峨嵋叟縱未家生執戟郎也應世出埋輪守
莫欺老病未歸身玉局他年第幾人
(此詩既用成都故事又參入少陵詩詞逼真杜詩嫡𣲖其開首四句直作草堂題詠可也)
李太白讚
天人幾何同一漚謫仙非謫乃其遊揮斥八極隘九州
化為兩鳥鳴相酬一鳴一止三千秋開元有道為少留
縻之不得矧肯求東望太白横峨岷眼高四海空無人
大兒汾陽中令君小兒天台坐忘身平生不識高將軍
手涴吾足矧敢嗔作詩一笑君應聞(禁臠詩話云一韻七句方換韻又是)
(平聲其法不得用雙殺)
題杜子美浣花醉圖黃庭堅
拾遺流落錦官城故人作尹眼為青碧雞坊西結茅屋
百花潭水濯冠纓故衣未補新衣綻空蟠胸中書萬卷
探道欲度羲黃前論詩未覺國風遠干戈峥嶸暗㝢縣
杜陵韋曲無雞犬老妻稚子且眼前弟妹漂零不相見
此公樂易眞可人園翁溪友肯卜鄰鄰家有酒邀皆去
得意魚鳥來相親浣花酒船散車騎野墻無主看桃李
宗文守家宗武扶落日蹇驢䭾醉起願聞解冠脱兜鍪
老儒不用千戶侯中原未得平安報醉裏眉攢萬國愁
生綃鋪墻粉墨落平生忠義今寂寞兒呼不蘇驢失脚
猶恐醒來有新作常使詩人拜畫圖煎膠續弦千古無
題老杜集孔平仲
七月鴟鴞乃至此語言閎大復瑰奇直侔造物并包體
不作諸家細碎詩吏部徒能歎光燄翰林何敢望藩籬
讀罷還看有餘味令人心服是吾師
讀杜子美詩韓維
寒燈熠熠宵漏長顛倒圖史形勞傷取觀杜詩盡累紙
坐覺神氣來洋洋高言大義經比重往往變化安能常
壯哉起我不暇寐滿座歎息喧中堂唐之詩人以百數
羅列衆制何煌煌太陽垂光燭萬物星宿安得舒其芒
讀之踊躍精膽張徑欲追躡忘愚狂徘徊攬筆不得下
元氣混浩神無方
讀子美集張伯玉
寂寞風騷主先生第一材詩魂躔斗壁筆力撼蓬萊運
動天樞朽奔騰地軸摧萬蛟盤險句千馬夾雄才勢走
岷峨盡辭含混沌來剖山無鵲石傾廐盡龍媒薦擢誇
三賦飄零放一杯艱難行蜀道感激上燕臺日月兵前
没江湖笑裏開獨吟千載後肝膽洗塵埃
觀子美畫像楊蟠
文光萬丈照詞林獨步才難一代欽塵土未論今日貎
篇章空憶舊時心寂寥冠劍無由作零落丹青豈復吟
師法望公千載後仰風三歎感知音
草堂宋京
君不見少陵草堂背西郭浣花溪水流堂脚竹寒沙白
自凄凉莫問四松霜草薄入門好在烏皮几公去不歸
換鄰里西嶺千秋雪未消舍北泥融飛燕子秪今榿木
平橋路籠竹和煙雜江霧野僧作屋號草堂不是柴門
舊時處詩壇今古誰能將豔艷文章光萬丈安得英才
擅品量當使公居摩詰上
晚泛浣花遂宿草堂喻汝礪
扣橈泛澄虛濯流睇幽芳晚霙襯奇樹夕霏媚疎篁歸
鳥亦暫閒夜魄動初凉忽焉衆星微天高月舒光昔也
杜陵子澹然此茅堂客至酒自斟句得意已忘云何常
念饑零落在道旁古來技入神一飯豈所望吾軰天所
窮慨歌淚霑裳
草堂詩四首
燦燦詩翁錦里西只緣詩好合窮栖竹鋪冷色雲連寺
柳漾輕絲鳥過溪凝怨不禁關樹暗駐情應恨蜀山低
離人苦怕春歸盡可忍紅英半著泥
閒把煙光次第陳岷峨風物見精神翻成錦綉千般樣
供與江山幾度春深屋長河兀老大峨眉曼綠却逡巡
從公乞取無邊手免作詩中半箇人
竹外清疎浸碧溪溪邊竹澹煙雨霏閒看雪嶺題詩罷
醉向西郊信馬歸霄漢直愁雙闕迥夢魂長著五陵飛
故園秀木又春色只恐歸去池臺非
錦官城西春草芳杜陵客子憂思長浴晴晩樹淡浮淥
卧水幽花深度香交情憫憫言燕阻舊國迤迤雲山蒼
白蘋洲渚落日晚明邊正銜歸雁行
同楊元澈遊杜子美草堂邵博
萬里橋西路幽居今尚存共來披草徑遠去問江邨冉
冉花扶屋蕭蕭竹映門斯人隔今古此意與誰論
和賈相公覧杜工部北征篇宋祁
唐家六葉太平罷宫艷醉骨恬無憂孽虜垢天翠華出
糢糊戰血腥九州乾瘡坤痍四海破白日殺氣寒颼飀
少陵背賊走行在採梠拾橡填饑喉眼前亂離不忍見
作詩感慨陳大猷北征之篇辭最切讀者心隕如搖輈
莫肯念亂小雅怨自然流涕袁安愁才高位下言不入
憤氣鬱屈蟠長虬今日奔亡匪天作向來顛倒皆廟謀
忠骸佞骨相撑拄一燎同燼悲崑丘相君覧古慨前事
追美子美真詩流前王不見後王見願以此語詒千秋
杜子美李綱
杜陵老布衣饑走半天下作詩千萬篇一一干教化是
時唐室卑四海事戎馬愛君憂國心憤發幾悲咤孤忠
無與施但以佳句寫風騷列屈宋麗則凌鮑謝筆端籠
萬物天地入陶冶豈徒號詩史誠足繼風雅嗚呼詩人
師萬世誰為亞
(南宋有忠定相才可當鄴侯而韓岳將略可方李郭不能用之以平河北詩悲少陵實自傷也忠定公葬)
(會稽之范𤾉明季越紳董念儒卜兆侵穴形家見公擊以金簡嘔血立斃忠賢名墓不可無傳願修志者)
(亟表彰之)
杜工部祠(此亦宋人詩)闕名
瞻拜荒祠下萍蹤此尚留心存唐社稷詩續魯春秋竹
屋斜通徑花溪遠抱樓江山真占絶千古獨風流
與客遊滄浪亭分韻得一字楊甲
霧回林蒼黃漲落水寒碧西郊好風景曉霽千里色相
從二三子掃灑溪上石主人亦愛客沽酒炊玉粒年荒
酒味薄相勸取吻濕同光與共景弄此竹間曰沄沄憂
端來落落險語出穽機誰復設骩骳各自適跳波醉中
舞野唱寒外急牛羊歸匆匆鳬雁來一一觴行豈不好
酒盡歸亦得頽然寄天放未愛世褊迫永懷堂中翁回
首千歲跡豈無獨往願冉冉饑凍逼霜空洞庭野天闊
雲夢澤欲窮扶桑枝尚掛滄海席何當從今去一夜生
羽翼
過子美草堂馬俌
棲遲九月錦水行獨過草堂西出城村樹苒苒秋照白
水花漪漪江水眀溪邊三重結茅屋松蘿翳疎晩雨晴
往來沽酒且有客胡為奔走不自停四海紛然霾㙪多
我憂豈但白馬盟藜藿未足飽我腹况又一頃供耘耕
只今騎驢走江滸終日飄飄浪如許可看顔色太癯生
憂愁盡入篇章苦信眉一笑古復作却似韓宣適東魯
此生蕩漾胡能留兩脚風塵奚所休此道滄浪付一漚
喚之千古與爾謀吾亦往矣作春秋
(宋有成都文類乃慶元二年四川按撫使建安袁說友所編今錄其佳者如宋京喻汝礪邵博楊甲馬俌)
(五人皆出文類中)
嘉陵江過合州漢初縣下范成大
井徑東川縣山河古合州盤根拏斷岸急雨沸中流關
下嘉陵水沙頭杜老舟江花應好在無計會江樓
咏杜陸游
古詩三百篇刪取財十一每讀先再拜若聽清廟瑟詩
降為楚騷猶足中六律天未喪斯文杜老乃獨出陵遲
至元白固巳可憤疾及觀晩唐作令人欲焚筆此風近
復熾隙穴始難窒滛哇解移人往往喪妙質苦言告學
者切勿為所怵航川必至海為道當擇術
讀李杜詩(出劍南集)
濯錦滄浪客青蓮澹蕩人才名塞天地身世老風塵士
固難推挽人誰不賤貧明窗數編在長與物華新
野飯詩
可憐城南杜零落依澗曲面餘作詩瘦趨拜尚不俗
(放翁自注杜氏自譜以為子美下峽留一子守浣花舊業其後避成都亂徙眉州大埡或徙大蓬云鰲)
(按杜公去成都正當崔旰之亂焉得抛留一子公之子見於詩中者止宗文宗武不聞更有别子此事尚)
(屬可疑)
秋興
功名不垂世富貴但堪傷底事杜陵老時時矜省郎
讀杜詩
城南杜五少不羈意輕造物呼作兒一門酣法到子孫
熟視嚴武名挺之看渠胸次隘宇宙惜哉千萬不一施
空回英槩入筆墨生民清廟非唐詩向令天開太宗業
馬周遇合非公誰後世但作詩人看使我撫几空嗟咨
(明人謝杰作少陵紀云公祖審言善詩與蘇味道李嶠崔融齊名時稱文章四友公詩蓋衣鉢於其祖而)
(益大之審言嘗言吾文章當得屈宋作衙官吾筆當得羲之北面與再從兄易簡並以狂名公之自號曰)
(狂夫亦有所本)
題少陵畫圖像
長安落葉紛可掃九陌北風吹馬倒杜公四十不成名
袖裏空餘三賦草車聲馬聲喧客枕三百青銅市樓飲
杯殘䏑冷正悲辛仗内鬭雞催賜錦
讀杜
千載詩亡不復刪少陵談笑即追還嘗憎晚輩言詩史
清廟生民伯仲間
遊龍興寺弔少陵寓居詩
中原草草失承平戍火邊塵到兩京扈蹕老臣身萬里
天寒來此聽江聲(自注寺門外江聲甚壯)
懷舊
翠崖紅棧鬱參差小益初程景最奇誰向毫端收拾得
李將軍畫少陵詩
書事
關中父老望王師想見壺漿滿路時寥寂西溪衰草裏
斷碑猶有少陵詩(華州西溪郡老杜所謂鄭縣亭子者)
示子聿
我初學詩日但欲工藻繪中年始少悟漸若窺弘大怪
奇亦間出如石潄湍瀨數仞李杜墻常恨少領會元白
纔倚門温李真市儈正令筆扛鼎亦未造三昧詩為六
藝一豈用資狡獪汝今欲學詩根源在詩外(原注晉人謂戲為狡)
(獪今閩語尚爾)
長孺共讀杜詩楊萬里
病身兀兀腦岑岑偶得兒曹文字林一卷杜詩揉欲爛
兩人齊讀味初深斲肝枉却期千載漏眼誰曾更再尋
筆底奸雄死猶毒莫將饒舌泄渠心
再和雲龍歌留陸務觀西湖小集
老夫不願萬戶侯但願與君酒船萬斛同拍浮老夫不
怯故將軍但怯與君筆陣千里相追奔少陵浣花舊時
屋太白青山何處墳二仙死可埋丘阜二仙生可著韋
布名挂廣寒宫裏樹非煙非雲亦非霧長使玉皇掉頭
誦渠句詩府誰得玉&KR1630;開詩壇誰授黃鉞來留君不住
君急回不道西出陽關無此杯西山金盆儘渠頽斯遊
明日方懷哉
跋陸務觀劍南詩稿
今代詩人後陸雲天將詩本借詩人重尋子美行程舊
盡拾靈均怨句新鬼嘯狨啼巴峽雨花紅玉白劍南春
錦囊繙罷清風起吹仄西窗月半輪(又云只哦少陵七字詩但得長年飽)
(喫飯)
讀杜詩文天祥
平生蹤跡只奔波偏是文章被折磨耳想杜鵑心事苦
眼看戎馬淚㾗多千年䕫峽有詩在一夜耒江如酒何
黃土一丘隨處是故鄉歸骨任蹉跎
題陸放翁詩卷後許月卿
天寶詩人詩有史杜鵑再拜淚如水龜堂一老旗鼓雄
勁氣往往摩其壘輕裘駿馬成都花冰甌雪椀建溪茶
承平麾節半海宇歸來鏡曲盟鷗沙
杜甫墳徐照
耒陽知縣非知已救厄無蹤豈忍聞若更聲名可埋沒
行人定不吊空墳
(温公詩話杜甫終于耒陽藁葬之至元和中其孫始改葬于鞏縣元微之為誌而鄭刑部文寳謫官衡州)
(有經耒陽子美墓詩豈但為誌而不克遷或已遷而墳塜尚存耶)
杜甫祠戴復古
嗚呼杜少陵醉卧春江漲文章萬丈光不隨枯骨葬平
生稷契心致君堯舜上時兮弗我與屹然抱微尚干戈
奔走蹤道路飢寒狀草中辯君臣筆端誅將相高吟比
興體力救風雅喪如史數十篇才氣一何壯到今五百
年知公尚無恙麒麟守高阡貂蟬入畫像一死不幾時
聲迹兩塵莽何如耒陽江頭三尺荒草墳名如日月光
天壤
答杜子野主簿
杜陵之後有子孫自守詩家法度嚴秀骨可仙官况簿
高情追古俗人嫌起看星斗夜推枕為愛江山寒捲簾
飽喫梅花吟更好錦囊雖富不傷廉
論詩七絶(杜有戲為六絶論齊梁初唐人詩)
文章隨世作低昂變盡風騷到晩唐舉世吟哦推李杜
時人不識有陳黃
飄零憂國杜陵老感寓傷時陳子昂近日不聞秋鶴唳
亂蟬無數噪斜陽
作詩不與作文比以韻成章怕韻虛押得韻來如砥柱
動移不得見工夫
古今胸次浩江河才比諸公十倍過時把文章供戲謔
不知此體誤人多
曾向吟邊問古人詩家氣象貴雄渾雕鎪太過傷於巧
樸拙唯宜怕近邨
陶寫性情為我事留連光景等兒嬉錦囊言語雖奇絶
不是人間有用詩
草就篇章只等閒作詩容易改詩難玉經雕琢方成器
句要豐腴字要安
論唐宋詩體戴昺
安用雕鎪嘔肺腸辭能達意即文章性情元自無今古
格調何須辯宋唐人道鳳筩諧律呂誰知牛鐸有宮商
少陵甘作邨夫子不害光芒萬丈長
謁杜工部祠文王十朋
風雅頌息嗣之者誰後代風騷先生主之讀書萬卷蓋
欲有為明光三賦烜赫一時致君堯舜卒不克施此志
蕭條乃昌其後天欲其鳴窮之使悲復生太白如塤應
箎流落劍南厥聲益馳暮年制作莫多於夔詩史有堂
遺像有祠光燄照人膏馥滿碑歌蜀道難誦杜鵑詞忠
不忘君先生是思
(此乃有韻之文四字成句類於古詩者故亦附詠杜之中)
東屯絶句
少陵别業古東屯一飯遺忠畎畆存我輩月叨官九斗
須知粒粒是君恩
(原註云輿地紀勝東屯稻米為蜀第一郡給各官俸廩以高下為差帥曹月得九斗)
東屯行(東屯有青苖坡)白巽
雨足稻畦春水滿插秧未半青短短馬塵追逐下關頭
北望東屯轉三坂一川洗盡峽中想遠浦疎林分氣象
溝塍漫漫堰源低灘瀨泠泠石磯響中田築場亦有廬
翬飛夏屋何渠渠李氏之子今地主少陵祠堂疑故居
(陸務觀高齋記云少陵有瀼西高齋東屯高齋東屯李氏居已數世上距少陵纔二易主大歷初故劵猶)
(在)
論詩(三十首之三)(此下皆元人)元好問
排比鋪張特一途藩籬如此亦區區少陵自有連城璧
爭奈微之識珷玞(事見元稹子美墓誌)
筆底銀河落九天何曾鷦顇萬山前世間東抹西塗手
枉著書生待魯連
古雅誰將子美親精純全失義山真論詩寧下涪翁拜
未作江西社裏人
杜甫故里李俊民
不知故隠幾時離天寳年間處處詩過客不須尋世譜
萬山山下看沉碑(杜詩吾家碑不昧王氏井依然註杜預沉碑峴山之下)
老杜醉歸圖二首
尋常行處酒債每日江頭醉歸薄暮斜風細雨長安一
片花飛
百錢街頭酒價蹇驢醉裏風光莫傍鄭公門去恐猶恨
在登牀
桐江集雜書方回
竊嘗評少陵使生太宗時豈獨魏鄭公論諫垂至兹天
寳得一官主昏事巳危脫命走在所窮老拜拾遺卒坐
鯁直去漂落西南垂處處苦戰鬭言言悲亂離其間至
痛者莫若八哀詩我無此筆力懷抱頗似之
人言太白豪其詩麗以富樂府信皆爾一埽齊梁腐餘
編細讀之要自有樸處最於贈答篇肺腑露情素何至
昌谷生一一雕麗句亦焉用玉溪纂組失天趣沈宋非
不工子昂獨高步畫肉不畫骨乃以帝閑故
六經天日月諸子如四時史自班以上語奇文亦奇踵
武蔚宗輩語有文無之小宋刊新唐不悟宵寐規以藝
傳李杜待之無乃卑他人有遺集一覽不再窺惟此與
韓柳咀嚼無厭期儕彼楓落生吾欲鐫此疵
道自漢魏降裂為文與詩詩工文或拙文高詩或卑香
甌假山序不妨自一奇鰣橘多骨核乃至肆詆訾恭惟
陳無已此事獨兼之五七掩杜集千百臻秦碑四海紫
陽翁歸吳豈其私所以此虛叟取為晚節師
奕山值寇讀杜詩有感尹廷高
杜曲衣冠盡羣兇轉陸梁疎林巢燕雀空谷鬭豺狼衣
濕彭衙雨砧敲楚岸霜年荒難自給拾橡當餱糧
題杜陵浣花圖趙孟頫
春色醺人苦不禁蹇驢馱醉晚駸駸江花江草詩千首
老盡平生用世心
送杜伯玉四川行省都事
浣花溪上草堂存會見能詩幾代孫橘刺藤梢隠菉竹
椒漿桂酒薦芳蓀日長畫省文書静春近岷江雪浪奔
我向東吳君向蜀别離從古解銷魂
九日張養浩
一行作吏廢懽遊九日登臨擬盡酬詩有少陵難著語
菊無元亮不成秋雲山自笑頭將鶴人海誰知我亦鷗
幸遇佳辰莫辭醉浮雲今古劇悠悠
懷故園虞集
聞道故園生瑞竹令人歸興滿江干扁舟不畏瞿塘險
匹馬誰云蜀道難杜甫谿頭花匼匝孔眀廟裏柏闌珊
新堂題作歸歟字定得臨江把釣竿
王庶山水
蜀人偏愛蜀江山圖畫蒼茫咫尺間駟馬橋邊車蓋合
百花潭上釣舟閒亦知杜甫貧能賦應歎揚雄老不還
花重錦官難得見杜鵑啼處雨斑斑
石田集雜詠馬祖常
不作還鄉夢因吟李杜詩平生無飽飯抵死只憂時事
實兼唐史風流接楚詞山川舊遊處千載有餘悲
詩品五則(詩品本司空圖所作范氏引此以證李杜)范椁
大用外腓眞體内充返虚入渾積健為雄具備萬物横
絶太空荒荒油雲寥寥長風超以象外得其環中持之
非強來之無窮(此論雄渾以杜少陵當之)
綠杉野屋落日氣清脱巾獨步時聞鳥聲鴻雁不來之
子遠行所思不遠若為平生海風碧雲夜渚月明如有
佳語大河前横(此論沉著亦以少陵當之)
畸人乘真手把芙蓉泛彼浩劫窅然空蹤月出東斗好
風相從太華夜碧人聞清鐘虛佇神素脱然畦封黃唐
在獨落落玄宗(此論高古亦以少陵當之)
行神如空行氣如虹巫峽千尋走雲連風飲真茹強蓄
素守中喻彼行健是謂存雄天地與立神化攸同期之
以實御之以終(此論勁健亦以少陵當之)
觀化匪禁吞吐大荒由道返氣處得以強天風浪浪海
山蒼蒼真力彌滿萬象在旁前招三辰後引鳳凰曉看
六鼇濯足扶桑(此論豪放以李太白當之)
杜工部祠宋无
老病思明主乾坤入苦吟秋風茅屋句春日杜鵑心詩
史孤忠在文星萬古沉祗應憶李白到海去相尋
(據四明楊德周所考杜公祠堂凡有數處夫唐代詩人何啻千輩獨少陵忠義之氣足以感發人心故足)
(跡所經之地千年祠宇今古留傳此詩人之另闢乾坤者自成都夔州耒陽外又存四祠并記于後方)
(輿勝覧云工部有祠在江原縣邑宰趙抃建昔杜公依高適寓此鄜州學孔廟戟門祀子美禄山之亂)
(子美避兵三川肅宗立復自鄜州奔行在故有是祠又杜甫祠在成縣治儀門左唐天寳末關輔饑亂)
(甫以華州司功棄官之秦州寓居同谷躬負薪拾橡栗以自給有同谷七歌思賢樓在劍閣水門上畫)
(張孟陽李太白杜子美柳子厚像未劍州文熖堂記曰劍門題詩以太白子美為重世有並記之者會)
(從李參預壁所得所賜阜陵御書蜀道難又從李長史得趙忠定汝愚大書劍門詩因建祠刻二詩詩側)
(榜其堂曰文熖取韓退之詩語也)
讀杜拾遺老瓦盆戲作洪希文
此翁坦率性長享甕頭春觴客終頽玉傾人嬾注銀干
戈塵世淚風月草堂身賴爾有蘇鄭情親不厭貧(杜詩早歲)
(與蘇鄭痛飲情相親梨杜詩有麵米春松醪春白香山杭州詩青旗沽酒趁花則杭俗有梨花春舊矣可補)
(杜注所未及)
題杜甫麻鞵見天子圖錢惟善
四郊多壘未還鄉又别潼關謁鳳翔九廟君臣同避難
十年弟妹各殊方中興百戰洗兵甲萬里一身愁虎狼
寂寞當時窮獨叟按圖懷古恨茫茫
九日感懷(至正戊戌)葉顒
悠悠江影雁南飛黃菊飄香蝶滿枝斜日西風彭澤酒
殊方異國杜陵詩煙巒慘澹山林暮霜葉蕭疎草木悲
醉後不思時節異半欹烏帽任風吹
杜少陵春遊曲鄭允端
何處尋芳策蹇驢典衣買酒出城西玄都觀裏桃千樹
黃四娘家花滿溪(正淑乃鄭清之五世孫女有病中吟云伏枕南窗下徒吟老杜詩此閨秀)
(之學杜者)
玉山草堂(借杜集詩題為顧仲瑛作也)楊維楨
愛汝玉山草堂好草堂最好是西枝浣花杜陵錦官里
載酒山簡高陽池花間語燕春常在竹裏清樽晚更移
無奈道人狂太甚時看紅袖寫烏絲
夜聞謝太史讀李杜詩(此下皆明人)高啟
前歌蜀道難後歌偪仄行商聲激烈出破屋林鳥夜起
隣人驚我愁寂寞正欲眠聽此起坐心茫然高歌隔舍
與相和雙淚迸落青燈前李供奉杜拾遺當時流落俱
堪悲嚴公欲殺力士怒白首江海長憂飢二公高才且
如此君今謂我將何為
祭杜子美文(洪武癸酉年作)朱椿(蜀獻王)
先生距今之世數百餘年而成都草堂之名至今日而
猶傳予嘗縱觀乎萬里橋之西浣花溪之邊尋草堂之
故址黯衰草兮寒煙是以不能無所感也於是命工構
堂闢地一㕓扁舊名於其上庶幾過者仰慕乎先賢然
人之所傳者先生之遺編也而予之所羡者蓋以先生
一飯之頃而忠君愛國之惓惓雖其出巫峽下湘川固
不戀戀於此而先生之精神猶水之在地無所往而不
在焉爰矢詞於翰墨寫予心之悁悁臨風釃酒尚其來
旃
(蜀記梵安寺乃杜甫舊宅在浣花溪去城十里大歷中節度使崔寧妻任氏亦居之後捨為寺都人為之)
(立廟于其中每歲四月十九凡三日衆遨遊於兹生宋元祐庚午間丞相吕大防鎮成都作草堂於先)
(之舊址明初蜀王分藩于此復為構堂致祭賢王韻事可為後世法矣)
秦州王褘
水積從天降山連與蜀通遺碑李廣宅廢寺隗囂宫度
隴遲迴際游秦感慨中長憐少陵老曾此歎途窮
論詩方孝孺
舉世皆宗李杜詩不知李杜又宗誰能探風雅無窮意
始是乾坤絶妙辭
(太白詩言大雅久不作王風委蔓草少陵詩言别裁偽體親風雅轉益多師是汝師知二公皆得力於風)
(雅者此詩云李杜宗誰而繼之以能探風雅此極推崇二公語非謂其不及古人也)
題耒陽祠堂解縉
蔡倫池上霧如紙杜老祠前秋日黃為問靴洲江上水
流船三日到衡陽
頥菴祭酒寄讀杜詩一章奉和黃潤玉
先生觀杜詩洞曉其中趣顧兹藜藿腸焉識菽粟味乾
坤初未交風雲本難際自匪假聲詩烏能吐忠義高歌
動千言曲庇非一類區區稷契心綽綽廊廟器胡為月
下烏却遶風前樹魚龍方混争鴻雁若相避雖致杜鵑
詞曷駈野狐媚間關蜀道行悽惻巫峽淚纍然喪家厖
困苦伏櫪驥康衢本平夷大雅惜顛墜斯文既云亡吾
道安所寄浩浩三百篇寥寥千萬世惟公得其傳作者
奚足繼公詩天寳間落日山横翠
白沙論詩陳獻章
子美詩之聖堯夫更别傳後來操翰者二妙少能全
(康節先生天挺人豪包造化於胸中拓古今于眼際其擊壌集一編浩氣雄思真足一空前後然就詩格)
(而論還是宋人一𣲖終與唐風分道而馳)
題杜拾遺像謝應芳
國破家何在窮途更莫年七歌同谷裏再拜杜鵑前戎
馬長安滿騎驢短褐穿畫圖憔悴色猶足見憂天
泛舟浣花東阜楊慎
風簷水檻含清暉月閠夏五暑氣微山中薜荔幽人帶
池上芰荷遊子衣雙魚六馬慣識曲青蛉白鷗皆忘機
揚雄玄閣不寂寞杜甫草堂天下稀
百花潭送人之楚(杜詩百花潭北即滄浪)
滄浪潭水照潭花無頼家家惱杜家不數潘安河内縣
堪留衛玠洛陽車晴烟翡翠蘭苕濕凉雨鴛鴦荇藻斜
五兩行穿巴峽樹百壺先泛楚江槎
習池温新
昔聞少陵咏今過習家池下馬穿幽徑新楊滿地垂青
荷元自藎碧水暗通溪漫有山翁興何由醉似泥
(三四似對非對因首聫對起故次聫參差謂之偷春格杜集中亦有之)
出劍門楊興宗
嘔啞鳴艫下長川萬疉青峰只眼前山鷓啄殘紅杏粉
杜鵑啼破綠楊煙夢迴蜀棧雲千片醉枕巴江月一船
物色誰分杜陵老風騷牢落劍南天
杜員外述貶王世貞
昔我遊山東高李相先後豪鷹搏青冥所擊無不取斵
句必老蒼驪珠戀吾手西入咸陽城落魄鮮所偶駝錦
青貂裘半為酒家有時來異援出三賦天子售泚筆中
書堂公卿盡回首蟣蝨脱洗沐毛羽出抖擻清華文昌
步磊落國士耦欃槍亘北極熒惑趨南斗哥舒小豎子
棄我潼關守萬乘儵蒙塵羣公但奔走嗚呼上帝仁蒼
茫意愈厚馬嵬剪陰孽朔方建陽紐桓桓漢陰公玉璽
主親受制曰相國琯汝往馘羣醜戎車實閑飭驕將違
指授遂令陳濤士義血漂杵臼天威震莫測左右奮申
救甫也一小臣上書戒求舊孤忠報社稷餘分推朋友
幸免左伯誅仍寬馬遷咎優游上州佐零落一野叟雪
壓履下趾風欺衣前肘饑寒自切骨虚名在人口窮途
往念至遲暮新恩負千載與百年茫茫付杯酒
和前題盛時泰
自予來巴州得繼昔賢後游覧錦官城功名奚所取溪
邊一草堂縛茅自吾手賓朋雖衆多性情無所偶醉來
賦新詩豪盪不復有建安與西京肯為人輕售騎驢自
暮歸秋風甘白首面目雖巳黎精神日抖擻丈夫抱經
濟進則夔龍偶思以拯蒼生勲庸高北斗肯為升斗粟
易我平生守朝夕貴人前奴顔效奔走皇天有深仁慈
貶意誠厚昨遊孔明祠眼見柏紋紐扶漢豈不勞三分
帝所受下視曹與孫心術一何醜覬覦竊神器不出漢
廷授一時忠義人粉身向虀臼譬彼大厦顛一木焉能
救我今濩落來所頼惟親舊君王恩未酬交結得朋友
于以棲餘齡没齒亦何咎所存喘息在居然共田叟饑
寒良切身履穿還露肘在處與冷汁聊以充吾口意氣
干雲霄自知未為負豈為活斯須所貪在杯酒
遊杜工部草堂陳文燭
驅車出郭外來泛浣花溪青郊緣江路乃在成都西孤
舟繫水檻上有杜甫祠振衣一下拜思君會亂離兵戈
正滿眼卜居聊茅茨嚴武憐才者而有草堂貲故人况
高適細酌哦新詩蒼松帶幽色寒林半成榿忠貞貫草
木不減初移時數椽未零落千載誰心期禁愁取蜀酒
臨風不自持信美非鄉國萬里同牽思
浣花溪納凉
朱夏多炎暑束帶發長歎偶坐浣溪水溪水生餘寒况
有陰江竹清風吹羽翰杜陵亦苦熱高咏江之干澄江
如石鏡白雲如雪山雪山層冰好不及使君灘倚檻一
舒嘯歸路斜陽殘
同李修撰高大行飲浣花草堂
金閨彦客到沙頭老杜高名日月浮掃逕百花香自好
題橋萬里景偏幽太平關塞無戎馬水檻城中有白鷗
却憶咏歌曾涕淚何如陶謝共登樓
周公瑕為予書浣花草亭碑寄謝
浣花溪頭半竿竹溪上誅茅數椽屋故人為我題豐碑
故人草聖真堪讀平生飄零憶杜甫感慨論文仍吊古
百花吹散溪水紅參天獨樹經風雨鳥鳴高枝月滿地
似共山靈愛碑字徘徊若問草堂貲可嗔當年王錄事
夢杜少陵作王嗣奭
青蓮號詩仙我翁號詩聖仙如出世人軒然遠泥濘在
世而出世聖也斯最盛詩祖三百篇我翁嫡孫子詩豪
立如林雙鞬視翁指嗟予倫壤蟲何緣夢見翁草堂留
古色簷花落輕紅典衣易斗酒雄談凌霄虹覺來謦欬
在山寺鳴晨鐘起牀訝餘輝初旭破昏蒙翁今在何所
脈脈精靈通賤質若頑石未諗堪磨礱
浣花草堂二首
益都勝地浣花溪水竹沙村好杖藜築舍累年差得穏
會心多景不勝題身羇夔梓神空到舟下荆衡意轉迷
今日草堂長作主達人應悟死生齊
詩聖神交盖有年到來追想一悽然浮雲轉盼失蒼狗
古帝遊魂空杜鵑背郭堂成辭郭去驚人句好任人傳
黃精未必生毛羽名不刊時骨是仙
憶昔(余嘗夢訪少陵於浣花草堂典衣沽酒對酌談詩三十年往矣臨老入蜀兹夢是踐草堂)
(距涪千里以赴勘始至數也奚尤噫神交詩聖獲登草堂拜瞻遺像雖罹轗軻未為非幸也)
憶昔攻詩夢少陵草堂疎豁罥寒藤典衣沽酒歡相引
短述長吟愧未能居在市廛仍半虎止非樊棘轉多蠅
白頭入蜀因公誤公困窮愁我亦應
咏杜(本朝人列後)魏裔介
老杜才名高萬丈誰云刪後更無詩此豈人力之所為
山川風雨發其姿玲瓏刊盡琅環秘饑寒迫出竒崛詞
文章自不關花鳥性命深沉乃出之亦知不祥造物忌
原非富貴飲啄資但快狂歌啄三尺安問令名垂來兹
讀杜子美詩
古作多蔚跂兹編實云聖盥手展縹帙肅然起恭敬世
人誦公詩擷芳資游泳我誦見公心楷模性情正救琯
雖云非其意實孤勁一躓不復收驊騮終遠屏有語不
忘君愴怛忠愛盛飄泊蠶叢間櫹槮長鑱柄路阻豺虎
多身傍干戈横燦燦浣花詞磊磊夔州詠百年歌獨苦
斯語淚如迸放舟夷陵後潦倒春華競天困萬古胸抒
發鴻濛性陶冶不可窮世秉詞伯政讀之浹數旬高齋
風雨併既哭復還歌枕籍以為命斯人竟巳矣惄焉心
如怲
讀李太白詩
三謝與鮑庾江左稱獨步大白更絶塵汗血如飛兔擲
筆振金石有文懸瀑布萬象羅胸中百代生指顧是氣
曰浩然不祇為章句沉香亭畔詞諷諫有微趣奴視高
將軍才人詎能慕羽翮落九天挂席逐煙霧留滯東魯
雲蹭蹬采石路我思汾陽王再衍晉陽祚云誰識此人
青蓮慧眼故無知功未酬夜郎竟遠戍璘也實惷愚偶
而被籠笯龍章與鳳姿豈若争食鶩古今稱謫仙斯言
良不誤黃金如可成須並子美鑄
讀少陵集鄭日奎
三百巳遠王迹熄詩事大成誰為集天恐風雅遽中微
特生杜陵老布衣真宰含悲洩太古元氣茫茫恣所取
盪除塵翳斬荆榛為經為騷復為史河山日月本平平
一觸此老奇趣生心計驅使從豪變淋漓墨汁皆峥嶸
饑貧百折氣不阻猶託微詞存國是忠愛居然三百遺
豈特宗風紹乃祖古今作者代不同都來涵孕神明中
一語縱横散屢足得其爪距皆稱雄歎我研尋猶未得
蟲魚瑣瑣紛空積擬焚灰燼副以膏頻飲令吾腸胃易
讀青蓮集
青蓮詩負一代豪撗掃六宇無前矛英雄心魄神仙骨
溟渤為闊天為高興酣染翰恣狂逸獨任天機摧格律
筆鋒縹緲生雲煙墨騎縱横飛霹靂有如懷素作草書
崩騰歴亂龍蛇攄更如公孫舞劍器渾脱瀏灕雷電避
冥心一往搜微茫乾端坤倪失伏藏佛子嵌空鬼母泣
千秋詞客孰雁行我讀君詩起我意飄然如有凌雲思
便欲麾手謝塵緣相從飲酒學仙去
翁玉于索題蕭尺木畫杜子美詩冊
宋琬
蕭生畫手稱絶妙風格遠過文待詔曾貌天問與九歌
荒唐隠怪皆殊肖三閭大夫色憔悴山鬼乘貍善窈窕
解衣盤礴余在旁舉杯向天發狂嘯翁侯酷愛少陵詩
驚人佳句常相隨手裂生綃三十幅蕭生一一丹青之
浣花草堂若在眼劍門棧道横參差罷𣙜歸來無長物
獨擕此冊還京師長安公卿頗好事書畫寧復論真假
百鎰始購宣窑杯千金贋買銅臺瓦此圖一出價必高
翁侯賞玩不肯捨即今遷謫轉蕭瑟欲歸無舟陸無馬
翁侯翁侯誰令爾愛杜陵翁千年坎壈將無同蘆花采
采雁南渡笠澤煙水秋濛濛君歸結廬在何處余欲擕
孥學梁鴻蕭生夙有五湖志何不招隠來江東嗚呼何
不招隠來江東畫君與余持竿垂釣秋風中
瀼西謁少陵先生祠王士禎
萬古瀼西宅斜連峽口關高雲魚復縣秋水麝香山老
作諸侯客心依供奉班樊川臨素滻遺恨不生還
欲去頻迴首停舟灧澦堆東屯渺雲水西閣莽蒿萊感
事悲諸將懷人賦八哀昆明遺碣在落葉滿蒼苔(祠有石刻)
(秋興詩僅存昆明池水一首)
題秦州杜工部像
杜陵人不見遺照自輝光離亂經天寶艱難剰草堂東
屯田父宅西閣楚人鄉才子千秋淚青蓮亦夜郎
靈武中興日秦州旅食年羌戎常雜處崕谷到今傳意
氣凌天馬幽愁拜杜鵑瞻依思往事攬涕一澘然
南池趙開雍
城隅秋水自千年杜老經過亦偶然遂使池塘增氣色
始知人事重山川芰荷香動微風夜蒲柳凉生欲雨天
獨有宦遊人易感那能不憶舊青氊
燈下讀杜毛際可
静夜微吟刻漏長淋漓元氣散天章新詩無復千金換
明主何能一飯忘老病孤舟生事少江湖滿地故園荒
當年望古希陶謝未許青蓮得雁行
白帝城熊文舉
白帝城猶峙永安定可尋英雄情掩抑今古事浮沉落
日玄猿絶孤笻芳草深無由弔詩史寂寞少陵心
杜少陵宅方象瑛
浣花溪邊草堂好背郭初成春色早晚年更卜瀼西居
領略山川都不少瀼西一帶溪流清渚田漠漠皆秔稻
白鹽赤甲互峥嶸東屯月落瞿塘曉策杖閒登白帝城
詠懷古跡恣探討長鑱白柄悵遠遊故園杜曲空縹緲
未能歸卧南山邊萍蹤應向此中老無端去峽下荆門
老死耒陽胡草草宅舍東屯屢易主故劵傷心蹤如掃
(陸務觀記東屯李氏居巳數世距少陵纔三易主唐時劵尚存)我來西閣問綺疏哀壑
無聲魂悄悄不見傷秋感興人日暮江村數歸鳥
杜子美草堂題句葉吟
錦城傳草堂數里近南浦方池引浣花創寺本老杜幽
情想遺跡素心遇儕伍(同遊者武林張建侯)策蹇出林原鳥語便
媚嫵村荒犬吠客境静風開戶入門蒼翠合襍樹森環
堵香火照几筵丹堊新廊廡人疑是佛宫誰知為藝圃
中範子美像頳面髯承輔威儀倣開元官銜題工部峩
冠紆長袖猶見先民矩似此英雄姿不宜長困苦奚為
久落拓抱志未得吐光芒長萬丈稱許由韓愈風雨歴
饑寒文章信無補嘗聞有大功殁則祀兹土文翁孔明
輩專祠列江滸少陵亦何為爼豆依天府有客詳語余
詞人悉迂腐獨有唐拾遺忠信根肺腑姓氏動明皇試
文别良楛立奏三禮賦豪氣盛於虎高自陳先世鄒枚
不屑數自期願稷契至治宗三五言大本非誇抵掌效
可覩長安悲奕棋漁陽震鼙鼓宫闕對南山第宅皆新
主曲江潛行日吞聲淚如雨避亂走彭衙謁帝岐山下
陸渾善房相車戰亡干羽疏救陳陶斜適逢肅宗怒棄
置遂連年憤膺每自撫橡栗充口食負薪遍山塢節度
表參謀暫往依嚴武何曾解愛才命幸脱黃祖瞿塘青
山斷茅屋秋風舞行藏獨倚樓短句心堪憮雖經流離
中念不忘君父是豈僅詩人大節誠當取存無一日歡
死垂一生譜例合享春秋祼薦豈莽鹵後人長太息清
言愛縷縷技不重雕蟲亦不尊文組止憐志士心畏壘
成千古紛紛銘與贊浮淺類狂瞽一笑出庭除花隂日
移午
見少陵遺像有感向&KR0616;
詩稿留天地羣稱集大成縱然遺小像只自薄浮榮潦
倒瞿塘路悲凉杜宇聲憂民與念國誰得似先生
讀杜少陵詩徐增
詩史春秋筆大名垂草堂二毛猶在蜀一字不忘唐賦
羡相如逸才憐太白狂晚年律更細獨立自蒼蒼
絶句嚴允肇
吏部文章工部詩前人矩步後人師世間爝火同消隕
落落星辰萬古垂
任城懷古
登臨多古意憑眺起人思壯觀留飛閣豐碑浸曲池謫
仙非傲物工部本憂時千載斯人去風流亦我師
旅蜀追懷杜少陵柴雲
杜子栖遲錦水濱杖頭到處得相親幽花細竹隨南叟
愛酒能詩訪北隣江畔草堂時駐馬月臺梅蘂晚留人
浪遊偏向巴山裏愁聽啼鵑兩度春
(歴代至今多題咏之作一隅管見搜輯多遺尚俟續所未備也)
續編
秋雨吟(杜少陵逸詩)
屋小茅乾雨聲大自疑身著蓑衣卧兼是孤舟夜泊時
風吹折葦來相佐我有愁衿無可那纔成好夢剛驚破
背壁寒燈不及螢重挑却向燈前坐
(此詩本集不載見祝氏事文類聚不知見於何書今翫其句調語氣酷似夔州夜歸詩俟從容詳考也)
耒陽谿夜行(為傷杜甫作)(唐人)戎昱
乘夕棹歸舟緣源二(疑當作路)轉幽月明看嶺樹風靜聽溪
流嵐氣船間入霜華衣上浮猿聲雖此夜不是别家愁
送客遊蜀張籍
行盡青山抵益州錦城樓上二江流杜家曾向此中住
為到浣花溪水頭
雪晴訪趙嘏街西所居杜牧
命世(舊作代)風騷將誰登李杜壇少陵鯨海動翰苑鶴天
寒今日訪君還有意三條冰雪獨來看
(杜荀鶴弔陳陶處士耒陽山下傷工部采石江邊弔翰林兩地荒墳各三尺却成開解哭君心亦以李杜)
(相方)
峽中鄭谷
萬里煙靄裏隠隠見夔州夜靜明月峽春寒堆雪樓獨
吟誰會解多病自淹留往事如今日聊同子美愁
耒陽弔杜子美李節
耒陽浦口繫扁舟紅蓼洲頭宿白鷗半夜青燈千里客
數聲寒雁一天秋蛩吟隔岸情如訴斗柄横江勢若流
惆悵杜陵老詩伯斷碑古木遶荒丘
(耒陽縣志以李節為天寳詞客誤也杜公卒于大歷年間豈有天寳時先作弔語耶大約中晚人耳又載)
(祠前夢子美和詩一首詞氣俚俗决非少陵語意故削而不存)
讀杜工部詩(宋人)張方平
文物皇唐盛詩家老杜豪雅音還正始感興出離騷運
海張鵬翅追風騁驥髦三春上林苑八月淛江濤璀璨
開鮫室幽深閉虎牢金晶神鼎重玉氣霽虹高甲馬騰
千隊戈船下萬艘吳鈎銛莫觸羿彀巧無逃遠意隨孤
鳥雄筋舉六鰲曲巖周廟肅頌美孔圖褒世亂多羣盜
天遥隔九臯途窮傷白髮行在窘青袍憂國論時事司
功去諫曹七哀同谷寓一曲錦川遨妻子饑寒累朝廷
戰伐勞倦遊徒右席樂善乏干旄舊里歸無路危城至
輙遭行吟悲楚澤達觀念莊濠逸思乘秋水愁腸困濁
醪耒陽三尺土誰為剪蓬蒿
(坡公曾和此詩兩篇參看尚不如原作和平爕貼也)
感舊詩陸游
我思杜陵叟處處有遺蹤錦里瞻祠柏綿州有海棕蹉
跎悲櫪驥感會失雲龍生世後斯士吾將安所從
過杜工部祠鄒定
疇昔哦詩憶耒陽兹因捧檄過祠堂一生忠義孤吟裏
千載凄凉古道旁自是風霜侵病骨非干牛酒涴詩腸
明朝解䌫長江上閒訊先生一炷香
思杜亭姜仲謙
十里松陰大道場一亭還復枕瀟湘詩翁至死憂唐室
野客于今弔耒陽窗戶雲生山雨集巖溪花發曉風香
不惟臨眺添惆悵自是年來鬢巳霜
(衡陽府城南華光寺傍舊有杜公祠宋郡守劉清之登華光山東眺耒陽慨然思杜工部因為立祠以黃)
(庭堅配焉又即地立亭號曰思杜亭祠亭俱廢)
讀杜詩王逢原
鐫劖物象三千首照耀乾坤四百年
次何漕司小紅翠亭韻劉士季
少陵遺跡瀼西東端的高齋在此中今日花枝弄煙雨
前時蔬甲卧霜風根株移取他山翠跗萼輸來别國紅
收得陽春無盡藏夔人端說兩詩翁
其二
花在中巴東復東滿城春色一園中休言小小鶯花界
也勝纖纖燕麥風舞袖卷紗空映翠晴窗磨鏡漫晞紅
葉成帷幄花成陣壯觀詩壇矍鑠翁
弔耒陽杜墓王元
才高憂負國身没耒陽城雖葬先生骨難埋騷雅名事
往斯文在時遷旅冡平邑侯新布政一為剪柴荆
庚寅六月再過耒江謁杜工部墳(元人)余恁
一寸心丹篤愛君數根髮白苦憂民吟邊見得公真像
莫問公墳真不真(庚寅歲乃元順帝十年余秋山為湖廣提刑按察使留題祠下)
和合江亭詩吳拭
使者風流照錦城東郊攬轡更澄清雙江合處煙凝曉
秀嶺横邊日弄晴石鼎煑茶濃有味金鍾注酒釅無聲
何時却信橋南步細讀詩人古柏行
讀李杜詩(明人)胡翰
太音在天地浩浩空山河作者推李杜千古未足多至
哉風與雅采之委巷歌世人事琱琢伐柯徒伐柯
弔杜墓張翔
迢遞來南紀倉皇問北征詩通高叟固才到屈原清天
地心無愧風雷氣不平徘徊江上月昨夜照文明
弔耒陽杜墓解縉
何年陵墓存翁仲尚有殘碑紀鳳行行過石橋江上路
一林芳樹近宫墻
弔杜公墓(再見)陳獻章
裸葬不葬等悠悠有生無生名可留夀遲殤子千年在
文與江河萬古流天借人心昭日月山藏廟貌自春秋
拾遺苦被蒼生累贏得乾坤不盡愁
感懷鄭昂
王粲凄凉仍去國杜陵老大竟飄蓬荆州豈免依劉表
蜀道終須謁鄭公三禮賦成追昔日七哀歌罷起秋風
青青亦有江南草鸚鵡洲邊恨不窮
送陳學使玉叔之成都謝榛
沔陽日高刺桐樹文旌飛出荆門路錦城形勝今尚具
曾見左思蜀都賦揚馬文章子昂句西漢初唐歴可數
后來壇坫孰追步杜曲詩人劍門度光動文昌映武庫
地湧横流豎砥柱浣花溪頭弔古迹少陵舊寓非疇昔
棟宇一新耀丹碧憂時慘澹髮全白唐室宗廟雜荆棘
日月雙懸照社稷千載孤忠耿無隔瞻拜神交在咫尺
好題巔崖一片石古人吟眺餘物色
杜甫墓謝榛
洞庭昔返楚天魂孤塜千年失子孫蜀道悲歌今不見
暮雲愁色滿中原
懷古
拾遺年老别長安胡馬西馳忽棄官妻子一朝俱涕淚
弟兄千里各艱難風高蜀嶺松聲落月滿巴江鶴夢寒
異代愁歌有同調何當寄迹浣花灘
遊草堂詩陳南賓
西出秦關道路長岷峨東望鬱蒼蒼蓬萊三賦舊無敵
同谷七哀今可傷茅屋秋高風瑟瑟布衾鐵冷雨牀牀
浣花溪上應回首千載令人憶草堂
西瀼杜少陵祠
出峽是何境棲巢亦戀枝不應三畆劵買得古今祠淺
泊龍猶侮孤鳴雀自悲祗應蘺芷近屈宋有前期
讀少陵集陳繼儒
兔脱如飛神鶻見珠沈無底老龍知少年莫漫輕吟咏
五十方能讀杜詩
題李白送别杜子美發魯郡圖華愛
杜陵有客才名早却與山東李白好短褐飄飄泗水春
登臨落日同傾倒浮蹤轉盼各飛蓬石門一别風煙渺
同心之誼袪形骸相期直在雲霞表渭北江東日渺茫
王孫不見凄芳草由來造化躓英賢奈爾風流天地老
杜少陵騎驢小影
白髮窮愁日清秋過雁時浣花溪上路多是憶君詩
送黃子羽之任(本朝人)吳偉業
魚鳬開國險花月錦城香巨石當門觀奇書刻渺茫江
流人事勝臺榭霸圖荒萬里滄浪客題詩問草堂
(黃以徵辟為新都令道經成都)
遊浣花溪訪拾遺草堂朱嘉徵
郊南十里浣花溪溪遶空原東復西題壁總隨蝌蚪漫
穿林不住鳥烏啼詩情獨傲千峰出野興頻牽草木低
予亦愁心江上客故園芳草日凄淒
耒陽道中留杜少陵祠(順治戊戌孟冬)彭而述
此地留工部荒祠拜古墳一身存大雅萬世頌斯文隔
岸江流樹空山野度雲到來悲馬鬛黃葉正紛紛
傷心天寳客遺蛻重衡山况近魚龍窟竟成虎豹關好
花隨地發落葉趁秋閒便遇魯中叟公詩不用刪
如公原未死疑塜在江邊靈武君臣後詩名天地間亂
離來白帝談笑老荆蠻萬古郴江水東流不肯還
耒令紛如許獨傳姓聶人江山流上客風物見元神忠
愛生前事離騷死後隣却憐嚴節度知已更無倫
(公遊耒殁耒詳見公本傳及年譜予既為文記之及戊戌之孟冬行部臨耒首謁公祠綴以四詩噫公靈)
(有知魂魄戀此予敢言詩哉聊以記歲時耳)
鷄鳴山宿齋送别蔣前民杜濬
屢入亭侯廟長吟老杜詩公孫躍馬日丞相出師時弔
古英雄志悲歌喪亂知江樓如抱膝此地最相思
拜杜少陵草堂(再見)宋琬
少陵棲隠地古屋鎻莓苔峭壁星辰上驚濤風雨來歲
華三峽暮身世七歌哀欲作招魂賦臨流首重回
步草堂碑韻熊夢鶴
少陵作客此為廬松竹幽深始卜居官馬有塵隨使卒
花溪無伴狎樵漁任人非是難憑史成我迂疎半悞書
千古悲辛同往轍日西歸去尚躊躇
約諸人同看草堂劉璽
何日尋幽出郭西與君舒嘯浣花溪草堂勝事重興起
工部高蹤待品題擕手祗須雙不借看山惟用一偏提
百年如夢今頭白好趁清閒共杖藜
盧德水侍御寄杜亭詩李弱翁
正聲自古初作者誰獨步猗歟杜少陵大雅洵足數流
傳八百年此道莽回互蔓草委王風鬼語亂如鶩盧公
具體微感慨任詞賦誅茅祠少陵以精通寐寤晨興謁
高堂次及林居趣興觀有本懷性情與古遇胥鈔寓微
言直以魂魄聚邇者服終喪補官到邸寓獻酬無凡才
見力有餘裕短褐識我曹令德表心素投我杜亭詩如
飲石上露沈鮑不足推羹牆有深慕通淨取性靈清妙
去雲霧人倫盡衣歸薰氣相吹附中興一家言式昭我
王度
題杜少陵畫像程可則
杜陵老叟生絶奇蒼髯頳面英雄姿似兹不合久貧賤
曷為坎&KR0008;長歔欷自從大禮獻三賦尉授河西不肯赴
當宁何曾解愛才旅食京華歲虛度忽然鼙鼓動長安
玉輦西遊蜀道難奔走三川寄家室脱身賊壘多辛酸
麻鞋謁帝趨靈武拾遺侃侃居言路直節何妨捄友生
諫書反得君王怒牢落天涯到秦州負薪拾橡窮且愁
微官棄去亦何恨可憐事業付沙鷗劍南直入嚴武幕
散髮戎渝致非惡春流無恙下夔門秋色蕭然卧西閣
晚年出峽望衡山楚水茫茫潭岳間酒酣賫志仰天哭
咫尺襄樊那得還一生落拓無窮已獨有豪吟詠詩史
同時比肩惟太白後來作者紛誰是鄢陵先生絶世雄
讀書萬卷身乘驄稱詩酷擬草堂作沈鬱頓挫將無同
昔年作吏向秦國工部祠堂拜顔色傳與先賢作畫圖
曠代風流畫相識嗟哉杜陵一没已千秋吾徒仰止空
悠悠先生望古有殊契神交豈直形像謀我亦幼齡重
高詠乞將粉本歸南州
謁杜公祠(康熙丙午仲冬)劉宗沛
祠後荒丘野草春祠中遺像惹飛塵唐家多少詩才子
老杜應為第一人
杜陵墓劉明遇
煙雨淹三月荒荒出郭村楚江流怨緒春鳥喚詩魂往
事猶悲在時艱應恨存詞臣忠愛蹟豈但立言尊
流寓君多地胡然留此丘雖崇千古祀未了一生愁風
雨無今昔滄桑變海疇殘紅新霽後疑在浣溪頭
耒陽道中
山城早發剔燈煙盡日崎嶇秀可憐驟雨驟晴深澗路
飛花飛鳥夕陽天雲生馬足春猶冷風入松梢晝欲眠
暝色催人喧萬籟怒號蛙鼓亂溪田
古陌纖纖路春深花亦深野塘驅馬影芳草故人心荒
寺藏松壑山僧導竹林佛燈薰客帳一雨度寒衾
杜文貞公祠(元太監紐憐請追謚唐杜甫為文貞)高引
勝日坐春風江流半畆宮耒陽依聶令西蜀憶嚴公橋
諺梅花白洲吟野蓼紅今來探古蹟若有夢魂通
九日袖杜詩獨登石子嶺鄒章周
羣醉高樓日懷詩獨野遊自堪孤影度不與衆山謀秋
興誰還賦杜陵欲正愁狂歌驚落葉隨意憩椒丘
憶浣花溪作陸洽原
浣花溪邊憶老翁詩卷長留錦川東昔日草堂兵戈後
頻年羌塞冰雪中不堪羇旅同苦調還遲衰病扶悲風
長安渭水今在否回首風塵思何窮
讀杜詩詳註(蕭山)張遠
詩者樂之祖樂府難具陳風雅變為騷源流日以分漢
魏古尚存西晉不失真頽波及六朝作意求為新選言
必月露滿眼飛沙塵有唐大復古卓爾多不羣少陵更
挺生振古無其倫許身稷與契一飯不忘君山川之所
歴喪亂之所親歴歴載諸筆落筆真有神經史任其驅
稗野任其吞精微混溟涬&KR0008;乎淼無津註者百十家妙
篆誰能伸余也性躭此從事二十春編年以紀時晰疑
必尋根段落初一剖不使久沈淪自謂頗苦辛可以掩
前人朅來得新注歘翕歎積薪滄海鮮遺珠纖毫必見
珍少陵如可作不信是前身安得薔薇露盥手揚清芬
讀杜詩詳註(桐城)程師恭
千古詩壇少陵踞紛持觚稜解多誤支離未巳或牴牿
翻令光焰隔雲霧杜不易註恐失真誰其洗髓愜傳神
薈萃諸家多創獲指點後學啟迷津甬上仇先生擁書
勝百城石渠校中秘月旦操評衡剰馥餘脂澤藝苑衣
被寰宇先風聲躭吟尤嗜杜陵集心摹口咏忘寢食力
拔鯨牙酌天漿思穿溟涬推霹靂頃刻揮毫手不停經
營濡墨遲無敵豁目人驚杜再來醒心不覺羣疑開作
者待闡註者筆註者已登作者臺廣搜博采洵至矣沿
訛襲舛胡為哉余生學杜苦難似考辯差擬會其旨每
將愚臆質大方談言微中未見鄙神傾意豁覩斯註子
美曠代逢知己鈎索字句枉稱工所取精誠為交通杜
陵遇嗇甬江豐家無儋石清況同今日功成身退之名
宿依然留連風雅之宗公
讀杜詩詳註(會稽)田易
自有詩人一子美草堂箋注紛百家櫛比句字互争長
知無故實勞搜爬亦思少陵才經世許身稷契言非誇
生際亂離不得志假以聲韻長咨嗟河源萬里渺星宿
導之浩浩流泥沙曰史曰聖杜知已詎同博士矜蟲蝦
四明先生儒林宗胸中書卷三十車毛詁鄭箋談一一
鏗鍧雅奏刪淫哇屈宋之後誰作者大雅固應推浣花
退食一編朝在手繙抹舊冊堆欹斜當年情事豈爾爾
詮解獨出飛龍蛇悄然如與公晤語行間隠躍三毫加
固哉高叟不可說鑿空却歎漂浮槎鎸兹善本傳藝苑
晦翁騷註無點差足慰吟魂賦大招可許問字來侯芭
讀杜詩詳註(會稽)金埴
杜陵遺老才非凡詩史詩聖稱名咸一縑惟出自機杼
百味不共人甘醎聰明直令冰雪淨清真都使鉛華劖
小賦誰能賦大禮短歌孰類歌長鑱忠君愛國託聲律
說理慕義飽飢饞甬江先生善讀杜前人穿鑿(二字讀去聲)
皆誅芟詳註祇求得真是千秋知己神和諴官貧正好
浣花對恍共草堂哦喃喃潛織鮫人紅玉手菴蘿花女
青茸衫銀河夜漲躍天泗渤海煙滅騰仙颿
御覽兹編三太息二十八卷
天威監歸來把向蛟門讀金鱗閃閃龍珠銜惟有遭時
今古異經綸大展輝廊巖
唐詩誰第一寤寐少陵親心寫風期合神交晤語真友
應千載尚(公有齋名尚友堂)官亦拾遺貧賞鑑經
明主流傳啟後人
補註慙無補公猶許可多未能一詞贊聊辯四聲訛(公出)
(杜集補註見示以辯四聲相契也)絶瘧沈綿霍通靈鬼魅哦(事見詳注及補注)
詩魂結忠愛抽卷浣花過
杜詩補註卷上
