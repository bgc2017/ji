安陽集卷二十五宋韓琦撰
表狀
揚州謝上表
臣某言伏蒙聖恩授臣資政殿學士知揚州事已於四
月五日到任上訖臣繆參樞筦無補盛明人言已騰君
量猶恕秘殿之資甚寵廣陵之寄絶優過爾被恩得無
懷媿中謝伏念臣樸忠守道天賦難移孤直任真聖知
有素常以親逢亨運早厠清塗不宜因循以負驅策屢
膺繁劇之任偶逃罷軟之譏自元昊僭狂西垂震動乃
承人乏薦領帥權雖無成功實盡死節不意曲矜久次
擢忝近司固讓莫諧竭愚思效凢陳鄙議皆出至誠慮
邊計則冐朋黨之疑斷國論則恥依阿之說會憸人之
肆忿窺時事以興誣爰從親葬之還獲視篋書之謗既
詳矯妄因得指陳願付宰樞示於臺諫閱茲虚罔之狀
即驗中傷之情臣自以叨備臣隣乃來詆訾不可更塵
重任有玷公朝尋伏私居乞行顯罷伏蒙尊號皇帝陛
下察無他過尚錄舊勤深惟進退之間必存堂陛之體
俾兼美職出守便藩舟楫安流浹旬受署重念朝廷求
治疆鄙僅寧臣内不能協贊籌帷精講致平之策外不
能周旋塞壘力營預備之謀而乃宴處名城坐尸厚俸
庇親自足臨政少憂於臣身則粗安在臣志則未報敢
不導宣寬詔慰撫編氓米鹽之務必親獄市之繁無擾
士師當黜固枉道以弗為即墨免烹諒毁人之終辨誓
稟不渝之操仰酬惟睿之仁
謝轉給事中表
臣某言今月二十七日進奏院遞到勅牒一道官告一
通伏蒙聖慈授臣給事中仍放朝謝者官以歲稽雖存
著令賞非功懋曷弭羣言引讓則取疑於未成受命則
不勝其多媿惕焉屢省莫知所安中謝伏念臣幸偶聖
朝早塵科等常恥養高而圖貴近每願竭節以報國家
周旋俗吏之為激切諫囊之論不虞擯斥蓋恃聰仁以
至去禁掖而即邊戎捨儒冠而服武弁唯殫千慮冀緩
憂勞敢有一言輒辭危難逮羌人之送欵承召節以來
朝擢貳機繁無容懇避愛上之心愈篤忤時之咎寖彰
尚頼保全許均優逸自膺淮海之任實居吳粤之衝城
閈隳殘姦訛固結既思繩葺必務躬親常人所非則曰
未詳大體微臣自視可以少贖素餐僅涉再朞率無治
狀豈謂伏蒙尊號皇帝陛下廓天地之量錄日月之勞
申舉舊章進升寵秩拜於𤨏闥更視深嚴刺以貊庭重
貽嗤誚敢不動思合道守不易方惟忠義之所存在始
終而一致期於效死庶可酬恩臣無任
揚州謝賜歴日表
臣某言伏蒙聖慈賜臣慶歴七年御製崇天萬年歷一
卷者臣聞古諸侯受天子之朔必藏諸祖廟月用餼羊
之禮告而行之所以謹王正而重民事也國家統一區
夏治歴惟精以時頒宣率土奉順中謝恭惟尊號皇帝
陛下則二儀而著典協四氣以行令親垂聖訓布於萬
方臣任忝列藩欽承大法敢不敷明上意以勸境内使
民知龍見日至之次東作西成之期用洽和平式符化
育臣無任
賀鴻慶宫奉安三聖御容禮畢表
臣某言伏覩南京鴻慶宫奉安三聖御容禮畢者商邱
之地王業所興乃迹舊規以新原廟圖三后顒昂之表
申四時怵惕之懷熙事克成普天同抃中謝伏惟尊號
皇帝陛下以唐堯之仁睦親族以虞舜之孝事祖宗道
格至平民知大順而猶慮列聖之游有所未奉盡物之
薦有所未虔經制或隳清衷是念乃眷别京之重實惟
開國之基靖館夙嚴睟容攸宅再謀崇葺式示欽承僝
功之初展禮咸備事遵簡約本達於至誠天之監臨宜
輔於盛德臣限拘官守不獲奔赴闕庭臣無任
鄆州謝上表
臣某言伏蒙聖慈就差臣知鄆州軍州事已於今月五
日到任上訖須句重地為國東屏宜擇名臣宿望委之
鎮臨輕付匪才懼不勝任中謝臣聞人之所稟也非大
賢哲不得其全故黃霸長於治人及入為輔弼則風烈衰
焉何則材有所偏而用有所適也是以聖王在上馭臣布
職必以器而使之伏念臣樸戇鄙陋無一可取徒識忠義自
謂難奪邇者處煩劇備邊瑣效死以報或有塵露之益
豈謂伏蒙皇帝陛下特加憐察謂可倚任擢在樞府與
聞國議臣不敢渝其所守愈思自竭而識闇才拙動取
乖忤宜從擯斥復荷矜全治揚二年乃免過咎尚承恩
記移此便藩臣已舉家乘舟由清河路不一月日直抵城
下雖冒大暑不知其勞土風甚淳官事亦簡在臣所得為
幸實多昔賢治人之長非臣敢及庶能宣朝廷寬大之
詔令百姓知上意慈仁不使貪苛之吏外凟風化夙夜惟
念以勤撫恤冀有補助少贖素餐臣無任云云
成德軍謝上表
臣某言伏蒙聖慈就差臣知成德軍府事已於今月三
日到任上訖東藩五月粗舉政條北道一麾亟更守任
以忠則忘奔走之苦以才則誤寄責之深撫已一思悸
汗交集中謝伏念臣從官素拙立朝至孤獨膺聖知遂
玷樞近嚮諧補郡之逸益懋首公之勤而自滿歲淮南
改州汶上顧日月之未幾亦吏民之頗安弗遑定居驟
爾易地此蓋伏遇皇帝陛下軫守方之念推任舊之誠
乃眷常山之雄實握全趙之勝將帥未明於紀律士卒
或稔於惰驕付以懦庸俾之振葺狡兔未死再圖獵犬
之勞謗虎本無已判市人之妄敢不究綏靖之理裁訓
戢之宜塞柝外嚴不忘於備豫邊囊入奏動審於事機
少分宵旰之憂庶有塵露之益臣無任云云
定州謝上表
臣某言伏蒙聖慈就差臣充定州路都部署兼安撫
使兼知定州軍州事仍降詔旨不許辭免已於今月十
四日到任上訖竊以中山控邊素號雄重地形坦易
無坂澤之阻先時虜騎入寇必趨是塗故國家常聚
重兵擇名將以制其衝自約和以来不忘備預至於守
帥之任未常輕以屬人然而敝稔於因循兵驕於閑放
聖慮經遠赫然改圖當此之時臣謂宜得文武兼備之
才使撫靖而訓輯之不意猥以及臣臣退自省度懼不
能副朝廷寄責之重避讓莫獲無所措躬中謝伏念臣
徒守樸忠無他績效一辭樞柄三易郡符兢兢營職苟
脱罪咎豈謂伏蒙尊號皇帝陛下天地之度愛而全之
念求舊以惟人不使人而求備於北道更制之始首膺
選用荷恩誠厚量力固憂况今敵人講歡務敦大信
經畫之任最為難處凡百措置不可默然而或必振頽
綱則張皇之沮及遂仍故態則宴安之患深伏望皇帝
陛下究易調之原察理繩之漸少寬銜策俾盡驅馳事
或建明特加財察臣敢不外圖扞蔽中戢營屯動存機
慮之先或有萬一之補忘身徇國此臣夙心臣無任
謝賜禁中銀救濟饑民表
臣某言入内供奉官高懷政齎勅到州伏蒙聖慈支賜
禁中銀五千兩令變轉救濟闕食人民者天運難測固
有流行之災民食弗充上貽宵旰之慮不責大農之給
特疏中禁之財濟此殣荒出乎仁惻中謝臣聞堯水湯
旱非政之使然金穰木饑乃歲有常次故王者能察時
囏阨閔俗困虚必裁救恤之宜遂亡捐瘠之苦伏惟尊
號皇帝陛下以憂勤嗣大業以約儉恢永圖德無遠而
不柔惠雖微而必浹宜膺敷錫以格太寧而涉夏以來
苦雨為沴唯茲北道最失西成納隍深軫於聖懷振廩
重侵於經費即馳使指遠諭宸慈且頒内府之珍以續
翳桑之命天之肆害方不堪其怨咨上所施恩已頓寬
於餓殍臣才非通敏任忝撫綏奉詔札之丁寧痛農疇
之乏絶敢不躬宣睿旨申誡屬封期共拯於疲羸使咸
知於愛育臣無任
謝賜詔書奬諭表
臣某言七月二十五日進奏院遞到詔書一道伏蒙聖
慈為去年河北艱食人戶流亡以臣擘畫拯救特賜奬
諭者北土之饑近歲未有非上之大恩過於天地則民
之衆命委諸溝壑顧守臣之所竭惟君命之是虔忽被
詔襃得無心愧中謝伏念臣賦才甚短為政少通自易
塞垣即逢水害流庸以死者皆是饘粥而濟者幾何洩
官廩以從權則文符之交戾破郡豪而取辦則城野之
俱空故於賑䘏之方務適公私之便其利博則或時而
冒禁所益衆則不敢以愛身職雖盡勤患且奚救幸遇
尊號皇帝陛下深惟邦本上惻睿慈以斯民未安為大
憂以經費少侵為末事德音一發罷悴頓蘇使傳交馳
慰存良厚訖蒙再造盡出至仁而臣任沗撫綏歲罹艱
厄莫副旰宵之念坐貽尸曠之羞敢謂聖度兼容宸聰
過聽特示璽書之勸蓋為邊部之光臣敢不載策駑孱
動思奬勖當此饉災之後更圖安集之宜使閭里之間
漸期復貫則疆垂之下自亦無虞稍脱罪誅茲為報塞
臣無任
辭免資政殿大學士第一表
臣某言今月二十四日三班借職劉仲舉齎到官告勅
牒各一道伏蒙聖慈授臣依前官資政殿大學士仍賜
對衣金腰帶鞍轡馬者聖人求舊時則推恩臣子叨榮
固宜審分禮當必讓罪亦何逃中謝伏念臣立於朝廷
粗有本末徒以樸忠而自信不虞世俗之多違自邇清
光暨參密輔出一語則思於助治無一事有涉於進身
寵祿未安每愧焉而懇避艱危所任必奮然而願行唯
聖則知非臣敢妄而况朅來朔塞僅越歲朞敵可慮而
為策且迂民大歉而所活能幾上孤寄委日益羞慙豈
謂伏蒙尊號皇帝陛下道貴函容愛深體貌特峻殿宸
之職俾圖疆場之勤雖君賞所加欲示眷懷之厚而臣
功何在豈無廉恥之思伏望皇帝陛下俯照孤心與全
素節亟追成命以協至公如此則執二柄以御邦無傷
勸沮存一心而報上更誓麋捐其告勅等見令差來使
臣收管聽候指揮干冒宸嚴臣無任
第二表
臣某言近者伏蒙聖恩授臣資政殿大學士尋上表陳
讓今准中書劄子奉聖旨不許辭讓者賞出無名讓期
得請臣誠至激詔意未俞敢再犯於嚴誅冀必如於素
志中謝伏念臣逢辰已幸圖報且輕苟在上知其用心
使得盡力雖終身處以舊祿固足為榮况此守邊僅方
踰歲都無績效可副旌疇竊惟河朔之間時乃饉災之
後天之祐聖有意以寤於國家聖以答天最大者明乎
賞罰儻容叨越是紊經常伏望尊號皇帝陛下道本無
私治先有勸不以一臣之小愛而傷四海之大公特寢
誤恩以符清議使飾偽者聞風而自沮守道者知分而
獲安則疆場雖勞是甘於白首雪霜更厲不變於丹心
其所賜告勅今附遞進納臣無任
謝表
臣某言三班借職劉仲舉齎到官告勅牒各一道伏蒙
聖慈授臣資政殿大學士仍賜對衣金腰帶鞍轡馬及
奉聖旨不許辭讓者賞既優而未諭蓋省無勞讓雖至
而復當固非獲已惟進退之難處在斯須而弗安中謝
伏念臣才本無他志期有立常覽古人之忠義以至於
涕零矧逢真主之聖明是堅於死報山海之大何益犬
馬之誠則然故入贊樞機必乃情於萬務出居屏翰亦
盡力於一方圖富貴豈臣之本心竊祿位是臣之深恥
惟茲守塞僅甫踰年徒能革兵之墮驕無以救民之刓
敝過為之慮動則幾於闊疎苟幸其安日可須於罪黜
豈謂伏蒙尊號皇帝陛下天地之度堯舜其仁謂内外
雖殊孰差於輕重簪履至賤尚惜於墜遺乃眷舊臣咸
均寵數不圖庸近亦玷襃榮重躋祕殿之聯實駭愚儒
之守避焉而弗獲其請受焉而莫得其名再叩慈宸則
有飾偽背時之謗遂塵美職則有無功冒進之譏與其
違衆而取嫌曷若被恩而思效傴僂承命慙羞在顔臣
敢不服夙夜之勤副國家之遇方垂無事奚由奮勇以
答君鼎鑊在前誓不臨危而變節臣無任
謝轉禮部侍郎表
臣某言今月十六日進奏院遞到勅牒一道官誥一通
蒙聖慈授臣尚書禮部侍郎加食邑五百戶仍放朝謝
者禮成合宫澤被率土蓋興久墜之典則有非常之恩
凡在庶工皆踰素望中謝恭惟尊號皇帝陛下法古堯
舜致時成康以大孝奉乎祖宗以至誠答乎天地曠絶
之儀罔不講吉蠲之薦罔不躬而猶慮孝有所未申誠
有所未達乃訪總章之舊式因路寢之嚴享太微之精
兼盡報天之意配文考之聖參修事祖之勤逮訖明禋
亟覃殊慶第錫官師之寵且推福祚之餘而臣竊守邊
遐薦罹歲饉駿奔率職既莫助於國容愛利及人曾未
寬於上顧不謂均禧之始亦膺進秩之榮當有位之交
歡理難獨讓揣無功而自訟内實多慙敢不益勵朴忠
勉驅駑猥疆垂效力雖終老以無辭旒扆知臣在殞生
而孰報臣無任
謝加觀文殿學士再任表
臣某言今月二十五日姪男太常寺太祝正彦齎到官
告勅牒各一道伏蒙聖慈授臣依前行尚書禮部侍郎
充觀文殿學士仍令再任及放朝謝者滿歲復留己示
寄邊之重議功無實何勝進職之優荷信任則義不可
辭拜光寵則愧無容地中謝伏念臣賦性專樸遭時盛
明過蒙仁聖之誤知唯恐忠義之不足二垂所效一紀
於茲挺然思報於國家倏爾已成於衰病究疆場之事
幾寢食之俱忘於進取之心固夢寐之無及矧此中山
之會最居北狄之衝自分道而新睿圖以非才而叨帥
任當兵卒横驕之後乘歲時凶歉之餘得不世出之賢
猶難訓治使甚愚者之慮奚足戢安遽越代期分甘公
黜豈謂伏蒙尊號皇帝陛下天無不覆器之使人念考
績之踰時貴守方之有法深惟古制莫重久官將垂經
遠之規寢革數遷之敝特申褒典更責後勤任不辭難
蓋推誠之所激讓非中理雖冒賞以無嫌敢不益謹備
虞動存綏靖俾吏民之愈信致師旅之增和生入玉關
可誚前人之隳志心居魏闕不忘疎迹之愛君苟未挂
於吏文終有禆於廟勝臣無任
安陽集卷二十五
