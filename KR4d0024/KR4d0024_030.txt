安陽集卷三十宋韓𤦺撰
表狀
辭免使相第一表
臣某言伏奉制命特授臣淮南節度使守司徒檢校太
師兼侍中判相州加功臣食邑食實封者冡司備位屢
陳懇去之宜故里班條重竊榮歸之幸顧便蕃之恩禮
駭中外之聽聞愧弗敢當避期得請臣某中謝伏念臣
忠雖自性戇不兼材久塵元宰之崇蓋辱累朝之遇正
塗是闢愚守難移責自任於四來謗不虞於三至再幸
攀鱗之際會終逃積羽之湮淪加疾疹之内攻覺尫疲
之日甚荐形剡牘力愬妨賢果回天地之仁獲假麾符
之守然而敷五教而分治領於外者幾希建六纛以臨
戎兼為相者殊重仍視帥臣之秩俾充鄉郡之行仰君
命之非常質人言而可畏伏望皇帝陛下謹守成之法
推懋賞之公謂失簪履者雖不忘求舊之思而上印綬
者豈可被無名之寵亟停異數免玷大猷少寬忝冒之
誅更誓糜捐之報臣無任
第二表
臣某言伏奉制命特授臣淮南節度使守司徒檢校太
師兼侍中判相州加功臣食邑食實封尋具表辭避蒙
降批荅不允者出守之恩顧衰疲之甚幸非常之命徒
震駭而莫當辭懇雖勤詔音未可重茲干凟必覬矜從
臣某中謝竊以三公之崇固非人而不授五教所叙惟
處内而是宜矧兼真相之榮外領元戎之重在昔臣隣
之罷去無聞寵異之及茲雖曰殊私豈容清議伏念臣
孤忠少與椎直近愚自升拜於冡司倏再踰於閏歷有
尊主庇民之志而才不逮心負竊位素餐之譏而久增
其媿屢殫誠請求解機繁終垂惻於上仁得為藩於故
里不意曲加優遇駢錫徽章名器假人必累惟新之政
負乘致寇終傷䘏舊之慈伏望皇帝陛下開慱照之明
諒危悰之盡亟寢告廷之誤以章馭貴之公病宰乞骸
既免冒塵之踰分勞臣任力皆知勸賞之無私臣無任
謝除使相判相州表
臣某言近奉制命特授臣淮南節度使守司徒檢校太
師兼侍中判相州加功臣食邑實封尋兩具表辭免蒙
降批荅不允仍斷來章者宰職隳功莫副宵衣之治鄉
邦得請重叨晝錦之行被恩典之特優顧人言而甚愧
臣某中謝伏念臣早繇科第遂玷寵榮不圖翰墨之進
身自竭涓塵而報國備員諫諍幾不免於竄投奮命疆
垂實荐罹於艱阻獨恃聖神之眷誰開援助之言仁宗
皇帝知其守以孤忠謂可屬之大事慶歷之始已擢貳
於樞機嘉祐之中乃進登於宰輔俄膺冡任益荷殊知
當英廟之承祧逮聖人之嗣歷稠重遭會罄竭愚庸惟
知社稷之安豈顧家宗之末然而萬微多務一紀妨賢
為國持平敢自私於輕重裁人所欲固難免於愛憎加
疾疹之嬰纏苦形神之耗弊勉訖因山之禮懇陳上印
之宜伏蒙皇帝陛下念犬馬之力易衰擴日月之明為
照不罪再三之請亟垂開可之音進秩地官剖符枌社
建高牙之重既䟽淮海之封增故里之光仍襲貂蟬之
舊叨塵之甚今古疇偕敢不思盡瘁於寢興泯寘懷於
内外在邊在庭之責惟驅策以當前益堅益壯之心至
糜捐而後已臣無任
免冊命表
臣某言伏奉制命特授臣淮南節度使守司徒檢校太
師兼侍中令所司備禮冊命者地官之拜已過冐於寵
私冊命之殊愧重煩於優禮臣某中謝伏念臣素惟無
狀久玷冡司茲懇避於繁機得出臨於本郡三公進秩
方深假器之譏萬乘居尊敢屈臨軒之禮伏望皇帝陛
下念國容之良重顧邦典之非常申飭攸司亟停異數
庶少安於夙夜惟知荷於矜全臣無任
謝賜宅表
臣某言伏蒙聖慈特賜臣所賃官宅一區累具奏免奉
聖旨不許辭避者補郡以行既極榮歸之寵僦居之久
又叨即賜之恩眷遇過優省循難處臣某中謝惟昔馭
臣之法無先懋賞之方其疇不私所予甚謹若甲第之
為况必大功而後宜而臣自玷冡司訖無他效屢貢避
賢之請方蒙從欲之仁獲守本邦何啻昔人之夸耀所
膺異數絶非當世之擬倫巳增積於厚顔復就頒於美
宅稠重感幸夙夕震兢敢不加治藩垣乃情王室居無
勢奪人知上賜以常存身靡家為日愧忠言而自激臣
無任
永興軍謝上表
臣某言奉勑差判永興軍府充陜府西路經略安撫使
兵馬都總管已於今月十一日上訖避賢而罷方獲典
於鄉邦改帥以行復誤膺於聖寄易晝錦還家之樂為
夕冰將命之憂雖巳見於吏民懼不勝其責任臣某中
謝竊以自陜而右惟雍處中昔日用兵嘗并制於諸路
平時無事遂分總於中權然而勢不相維事難克恊或
左有防虞而右弗思於援助或彼專嚴戢而此姑尚於
因循致邊備之寖隳實議臣之同病欲正元戎之法式
欽睿筭之精恭惟皇帝陛下禀大舜之聰明邁成湯之
勇智謂堂上之兵必勝猶貴任人而閫外之制不專胡
能治衆俾悉歸於節度當謹擇於材雄而臣久冐冡司
積成衰疹適懇章之屢凟得本郡以榮歸不圖乘障之
臣驟有邀功之舉一開邊隙上軫旰朝命更領於麾符
敢幸安於桑梓慨然就道遽爾之藩心目所經頗諳詳
於舊事精神之用已耗竭於當年茲惟仗國威靈挺身
忠義導天聲之震怒宣上德之寬仁外以圖疆場之亟
寧内以務編齊之無擾關中按堵苟粗底於小康鄴下
養疴願祗還於故守荷諭言之無戲期病質之少休臣
無任
戊申相州謝上表
臣某言近奉勑差判相州軍州事已於今月二十二日
到任上訖殄寇無謀積勞生疹恩還鄉守衣繡免譏於
夜行詔覲天闈錫馬屢膺於晝接遽辭軒陛即見吏民
顧忝幸以誠多撫孤孱而自惕臣某中謝竊以鄴都之
舊壤素為河朔之近封民風甚淳郡務亦簡兵粗明於
紀律地不据於要衝他人得之尚衆稱於美任愚臣叨
此蓋籍隸於本邦况臣至和之中大鹵為帥以沉痾而
露奏遂故里以分符比旌纛之再歸正星霜之一紀過
家上冡寵荐極於存亡垂組夸鄉事更光於今昔此蓋
伏遇皇帝陛下仁侔覆載德紹祖宗深憐累牘之告衰
乃命懷章而均逸帝宸賜見俯矜憔悴之容北道之藩
不奪便安之請臣謹當奉行寬詔嗇養殘骸訪身之醫
而念國之醫治已之病而及民之病膏肓可愈苟無二
子之為妖忠孝所存惟誓一門之圖報臣無任
安陽集卷三十
