安陽集卷三十三宋韓𤦺撰
奏狀
乞外任知州狀
右臣輒瀝危誠仰塵睿聽庶期恩允但積震營竊念臣
昨自丁憂服闋到闕在館供職及監左藏庫復差充開
封府推官住京通及四年有餘在府日以家貧累重數
曾進狀陳乞外任知州差遣事寢不行後於去年十二
月内蒙恩授三司度支判官當日臣上荷慈渥未敢再
申前請今來到省已及半年有餘粗勵勤拙偶免隳曠
重念臣本由衰緒獲竊榮階聚族至多食貧斯久欲適
庇宗之望再希補郡之行伏望聖慈下軫單蹤特頒俞
音許於舒宣二郡或㳂流路分授一合入知州差遣稍
頼公田復霑優俸誓力求於衆瘼冀微補於盛猷干犯
宸嚴臣無任
辭免諫官第一狀
右臣近者輒瀝丹愚上干扆宁冀諧補郡得以元宗遽
荷宸私俾從人欲尋奉勑差臣舒州軍州事已朝辭訖
見起發赴任今忽准閤門告報蒙恩授臣右司諫令受
告勑者被寵匪堪省躬增懼伏念臣早承墜緒勉遵素
業妄希寸禄本無他技伏遇皇帝陛下首臨軒陛親策
廉能誤中甲科亟塵優仕進聫匠署出贊侯封逄辰之
榮揣分誠過暨遭憂去職除服還臺忝預直於書林復
濫巾於朝著嚮繇主藏移佐尹京僅越朞年易參計局
曾無幹用少補鴻明徒以衰替之餘貧窶滋甚屢嘗剡
奏願遂假麾幸沐愈恩實蘇悴族方違禁坐甫及行期
豈謂過錄單蹤擢躋諫列矧兹言職務進忠規固當簡
才是為稱選而臣自叨引籍繼被使煩顧局事之微粗
嘗修舉在朝政之大奚所發明此或冐居必干清議伏
望皇帝陛下睿鍳遐燭天仁下濟特追成命俯矜前懇
令臣止守舊官許赴舒州本任則循名責實諒無假器
之言砥節首公永效捐軀之報其閤門所賜告勑臣未
敢祗受臣無任
第二狀
右臣奉勑差知舒州軍州事尋已朝辭今准閤門告報
蒙恩授臣右司諫令受告勑者臣度才難處引讓非偽
尚稽俞音增惕孱軀竊念臣近以住京歴年居職無效
族屬所累俸廩不支懇上奏函冀從州任皇帝陛下巳
回睿監俯遂勤請庇宗如願淪髓知榮不謂恩出非常
任踰其量驟升諫列實駭人聞重念臣久預周行徒堅
素節曾無讜論仰助熙辰罔詳政教之善經莫究朝廷
之大體遽兹冐寵孰曰當仁伏望皇帝陛下開照微之
明謹失德之舉追還渥命簡用真賢令臣祗守舊官發
赴舒州本任儻或稍甄孤迹未允外遷即乞許臣且奉
常參却候在京依例差遣如此則天仁從欲俾知分以
獲安臣節輸忠期轉壑而後已臣無任
代張若谷密學舉官自代狀
右臣伏覩右諫議大夫充集賢院學士任中師器識淵
通行能淳固奉諍臣之職式罄忠規陪書殿之游素精
儒業惟是列卿之亞實參司寇之崇宜擇幹良以重名
器願回誤及之寵擢兹當用之材臣今舉充自代臣無
任
授起居舍人舉官自代狀
右臣伏見右正言直集賢院吳育學富識精行醇德茂
陳三道之要早膺舉首之擢預七人之聫益見匪躬之
操惟左右置史之重有言動必書之法湏才而任在選
宜艱内度已能誠知於不逮外稽公議必謂於當仁願
回誤恩以進良仕臣今舉充自代干冐旒扆臣無任
授知制誥舉官自代狀
右臣伏覩尚書刑部郎中直集賢院權同紏察在京刑
獄王皥識略淹該蓺文宏贍懷鉛書殿素高約史之才
典獄都畿甚著持平之譽儻進司於明命必振起於時
風願回誤恩庶恊公議臣今舉充自代干冐旒扆臣無
任
代中書謝歲節御筵狀
右臣等伏蒙聖慈(云云)者履歲元之序方納於春祺乘
機務之閑俄頒於宴寵調餁曷禆於宸化肆筵姑預於
朝歡此蓋幸遇皇帝陛下恭已凝圖恊時布度庶官樂
職群物遂生贊陽之令惟行湛露之恩遽及邇聫胥集
頓光蓬蓽之居聖澤載滂益荷雲天之施唯誓傾輸之
報仰酬臨照之私
代中書謝皇子降生詩奬諭狀
右臣等伏以靈辰既望爽律方中恊皇嗣之誕彌示郊
禖之告應此廼宗祊錫羡高厚儲休流瑞福於庶邦衍
基圖於萬世而臣等獲毗隆治親覩嘉祥形下俚之音
式宣熙事冐中宸之覧徒媿菲才豈謂天量包荒詔函
加奬聖言温麗日星之象交輝臣節傾輸葵藿之心共
盡
進皇子降生詩狀
右臣伏以佳月吉辰皇嗣降慶此蓋陛下寳慈降儉仁
育庶邦惠澤遠流天下蒙福故昊乾顯鍳宗祏默助挺
生聖子以示無窮之待幅員之間即抃且舞臣叨塵詞
掖獲覩盛美輒忘愚陋著成王言十二韻律詩一章以
繼嘉頌之末
應詔舉王居白堪充選擢任使狀
右臣伏覩都官員外郎知漢州王居白清德懿行外温
内方策名效官行越二紀處煩無滯其用舉事必恊於
中分符遠邦衆謂沉抑幸遇朝廷選材濟治詔及下臣
願以名聞足備器使臣保舉堪充選擢繁難任使如擢
用後犯正入已贓臣甘當同罪
乾元節陳乞姪景淵恩澤狀
右臣親逄盛際獲預近班無似之才久叨寄任及私之
請尚覬恩榮適丁誕聖之辰幸均延世之賞臣有親姪
郊社齋郎景淵幼親師學粗禀義方當鳴社之發祥思
亢宗而竊禄自天之澤固浹物以無垠許國之心在捐
軀而曷報干冐旒扆臣無任
移帥陜西緣邊四路謝賜緡錢狀
右臣誤膺朝寄兼總帥權多壘未清兹為辱命榮名薦
及能不媿心惟俟重誅敢圖蕃錫豈謂特回睿眷載惻
邊勤賜以上林之泉且示中權之寵無功被賞誠取厚
顔以死報君願殫常節
陳乞姪景先差遣狀
右臣輒傾危懇仰凟慈宸方崇孝以治人冀推恩而從
欲伏念臣早失父母鞠於諸兄官薄家貧久未遷葬近
年於許州陽翟縣卜得塋地方圖襄事適值臣差充陜
西經略副使臣遂奏乞兄璩磨勘改官後除一京西汝
州知縣差遣就便營葬後來却得夀州安豊知縣臣方
欲奏乞改差又值兄璩身亡所有葬事至今無人幹集
臣復任當邊寄不敢自求私便今選得來年遷葬有親
姪將作監主簿簽署保静軍節度判官廳公事景先到
任已及成資欲望聖慈特許就移許州簽判或許州陽
翟汝州梁縣知縣差遣一次寧神宅兆庶安人子之情
效死疆垂少報君親之惠臣無任
明堂陳乞妻甥杜儀恩澤狀
右臣伏以錯事合宫式昭能饗均禧率土咸被霈恩輒
循保任之規仰凟睿明之聽臣有妻甥進士杜儀幼而
志學長以克家屬嚴配之展儀實上下之交福躬疆場
之事雖莫奉於祭容念葭莩之親尚竊援於蔭格儻特
從於人欲誓力報於君仁其杜儀仍乞於文資内安排
干冐宸嚴臣無任
中書進天章閣觀祖宗御集錫宴詩狀
右臣等伏蒙聖慈召赴天章寳文閣觀祖宗御集賜御
飛白書群玉殿錫宴者二帝在天多文垂世並河洛圖
書之奥極天人精祲之微皇帝陛下祗若先猷祕於内
閣思崇寳訓親發瑶函爰命邇臣獲窺聖作從容便坐
揮發宸毫咸有恩頒又參宴集實睿聖非常之寵為臣
隣莫大之榮謹各賦成拙詩一首繕寫進呈浼凟天聰
臣等無任
中書進仁宗皇帝挽詞狀
右臣等伏以大行皇帝奄棄萬國内外臣妾號慟殞絶
無有生意况臣等待罪二府始終榮遇皆願從死于昭
陵之下而不可得然欲宣盛德述至仁寄其悲慕之懷
以傳著於無窮惟是蒿里之歌薤露之唱可布寫其一
二臣等忍泣抽思各撰成大行皇帝挽詞三首繕寫上
進臣等無任哀摧感咽之至
中書進英宗皇帝挽詞狀
右臣等伏以大行皇帝方圖至治奄棄群臣四海悲摧
殆絶生理而臣等備位二府聖眷特殊雖百殞其身固
不能報恩遇之萬一今&KR1258;辰云吉遷坐有期臣等啜泣
悼心各著成挽詞三首願假執綍者以發掦其攀號痛
慕之情臣等無任
上永昭陵名狀
兆域之圖按禮經而伊始因山之故奉大訓以維嚴宜
立嘉名上符至德大行皇帝仁無不浹道極莫稱開夀
域以躋民咸歸聖治建善經而長世坐致時雍豈徒超
越於百王固以光輝於萬世大行皇帝陵謹請以永昭
為名
上永厚陵名狀
因山而葬將循堯帝之宏規就水為名復舉漢文之故
事詢于鄙陋曷足形容伏以大行皇帝以上主之資繼
景炎之祚聖心欲治方圖庶事之康天意難忱不降萬
年之福此方中之始竁宜復土而有稱夫惟盛德之無
前固與方輿而同厚大行皇帝陵謹請以永厚為名
安陽集卷三十三
