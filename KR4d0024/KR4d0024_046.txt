安陽集卷四十六宋韓𤦺撰
墓誌
錄附鼓城府君墓誌石本序
琦閱家集見真定主簿張度所撰四代祖鼔城府君墓
銘知曾祖令公於晉天福中葬府君於趙州贊皇縣太
平鄉之北馬村然值五代之亂天下以兵相戕賊常趙
並邊復有北胡之患子孫避地多故於歲時灑掃薦奠
蓋不能及歷祀既遠遂忘所在琦自塵禄仕深惟祖考
塋域之重極意崇葺而念府君之葬幸知其州縣鄉里
之名雖距今百有餘年苟得土人之耆舊可倚者使周
訪之則萬一可識兹志未遂不敢懈心嘉祐三年冬偶
故吏鄭嗣宗者自東川宰行服歸趙過都請見問其所
居則曰贊皇之邑外也問北馬則曰所居之鄰村也遂
以府君墳墓託之嗣宗去不數月馳來告曰北馬有古
塚巋然里人至今呼為韓評事墓乃遣男忠彦與指使
殿直李延慶同往視之且使祭而告曰若非開隧視銘
則無以取衆之信祭已擇日開隧先是聞於邑至日令
尉偕至與夫近村之老幼婦女環而觀者數千人纔及
墓則張度所為誌石在焉門頗朽缺自外窺之壙中一
皆安然無所動壁之丹雘尚若新塗繪者忠彦即出誌
石示於衆皆驚呼嗟異令尉閱其文亦相與欣歎為忠
彦賀亟具墨蠟傳其本置石於故處而實其隧中墳旁
地繚以垣牆樹以松栢得嗣宗之甥彭昂者主守之噫
祖先之葬百餘年矣數世已忘其所在一旦求而得之
復内外完固無少犯者實我先積慶之感而與世稀闊
之事也石本比家集舊文有少刪略處蓋曾祖令公削
其煩也舊文闕六代七代祖之諱今皆得之謹錄而載
於家集府君誌文之後俾子孫傳之知吾奉事祖宗之
勤賢者必能過吾勤而不肖者亦當師吾勤而自勉也
錄載五代祖庶子并其二弟墓誌序
琦之五代祖庶子而上世葬於博野縣蠡吾鄉之北原
庶子生祠部與鼔城府君鼔城生永濟府君永濟始自
北原徙鼓城與夫人張氏葬於趙州贊皇縣太平鄉之
北馬村後之子孫奔走薄官故於蠡吾之塋省視不能
及天聖中三兄司封任羣牧判官有鄉貢進士韓可者
自博野赴舉來京師與司封兄相過從且叙宗𣲖慶歷
八年琦知定州而可之子弁亦來請見稱從姪問其祖
系相承之次第不能悉也而可之父子復未嘗一語及
先塋之所在嘉祐三年琦既得鼔城之墳於北馬再嚴
封樹且念庶子之塋雖年祀尤遠苟訪之勤亦當得之
會故吏國子博士劉覲通判永寧遂以兹託已而得覲
書言弁嘗補葺舊塋得二誌文一諱文操并以墳圖來
示詳二誌所載三代則皆庶子之親弟也八年春遣男
忠彦走蠡吾以詳辨之一墳處諸塋之西北最大而高
忠彦意若神感謂衆人曰此當是吾庶子之塋也於是
祭而開壙及晡得其誌石視之果然衆大嗟異而庶子
塋嘗為暴水所侵内甚沮洳逮遠祖諸塋皆久失治完
遂一新崇葺事具重修五代祖塋域記噫琦以區區奉
親之志而獲天之報也數矣其所以答天之意者惟奉
事先世益加其勤至於瞑目而後已耳吾子孫輩視吾
奉親之志如此而獲天之報如此可無動心而思繼者
哉今錄庶子與其二弟誌文附於家集以永其傳云鼓
城誌文曾祖登州錄事參軍當云諱沛而書以高祖沂
州司戸府君之名者當時填諱之誤也謹序
重修五代祖塋域記
唐鎮冀深趙等州節度判官朝議郎檢校太子左庶子
兼御史中丞賜紫金魚袋諱乂賓琦之五代祖也初庶
子以博學高節晦道不仕而鎮帥太傅王紹鼎雅知其
名屢加禮辟庶子不得已而起補節度副記室事紹鼎
卒其子太尉常山王景崇襲有父鎮益尊禮庶子奏授
節度掌書記時巢賊犯闕僖宗幸劍南景崇率定帥王
處存合鄰道兵入關進討關輔以平皆庶子謀也景崇
卒其子太師鎔幼嗣父位府事一咨於庶子以義結鄰
帥内尊王室朝廷嘉之故恩命累及以光啓二年八月
十四日終於鎮府立義坊之私第年七十有五庶子曾
祖諱朏沂州司戶參軍祖諱沛登州錄事參軍父諱全
隐居不仕自隐居而上世葬深州博野蠡吾鄉之北原
博野今為永寧軍庶子以龍紀元年十月十五日復附
葬於先塋夫人崔氏棣州司馬魯之長女婦道母訓為
世儀法終於天復二年七月十九日年八十有三其年
八月十七日歸祔於庶子生二子長諱定辭鎮冀趙深
等州觀察判官檢校尚書祠部郎中兼侍御史好學能
文無所不覽嘗聘燕帥劉仁恭仁恭命幕吏馬彧以詩
贈祠部頗衒已學祠部即席詶之曰崇霞臺上神仙客
學辨癡龍藝最多盛德好將銀筆述麗辭堪與雪兒歌
一座愛其辭而不能解焉大屈服事具北夢𤨏言次諱
昌辭真定府鼓城令琦之高祖也為政有惠愛而不壽
年二十九而亡生一子諱璆廣晉府永濟令琦之曾祖
也永濟始自蠡吾北原徙鼓城與夫人張氏之喪葬於
趙州贊皇縣太平鄉之北馬村先君令公始葬永濟與
夫人史氏暨琦祖太子中允知康州諱構與夫人李氏
於相州安陽縣之豐安村自先君之亡諸子幼而孤長
而薄宦奔走四方故但能時奉豐安之祀其於北馬蠡
吾之塋則力莫能及年世殊邈幾於不能辨識嘉祐三
年琦始得北馬之塋一新封植今年春遣男忠彦走蠡
吾又得庶子之塋於北原而先域之西北隅北距唐河
數里之近嘗經霖潦暴漲浸淫及於庶子之塋且念神
宅久安不敢改卜乃於嘉祐八年七月一日遣孝彦告
而啓壙自下以甓實而上絶沮洳而止衣衾棺柩易而
新之然後塞隧廣封以為萬世之固逮遠祖諸塋率加
治葺剪其荆棘而易以嘉木繚其垣墉而表以高閎既
襄其事也遂直書塋繕之始末而納諸壙中且復誡於
子孫曰夫謹家諜而心不忘於先塋者孝之大也惟墳
墓祭祀之有託故以子孫不絶為重琦自志於學每見祖
先所為文字與家世銘誌則知寳而藏之有遺逸者常
精意搜掇未始少懈時編歲緝寖以大備其所誌先域
之所在雖距今百有餘年必思博訪而得之卒能不墜
先業推及先塋之八世得以歲時奉事少慰庸嗣之志
向若家諜之不謹祖先文字之不傳雖有孝於祖先之
心欲究其宅兆而嚴事之其可得乎後世子孫不能勤
而知此則與夫世之絶也何異子孫其志之時嘉祐八
年七月十三日記
叙先考令公遺事與尹龍圖書
琦啓今歲始於相州安陽之新安村距祖塋三十里得
地吉以明年二月奉考妣以降諸喪歸葬焉孝子之心
必求世之高才大筆以志不朽惟先君官氏次叙暨從
政之迹則有司封兄先著行狀及國史所記不敢復述
今載考家諜詢諸老舊得先君之遺事繼而書之以備
論譔先君之先深州博野人也自李唐以來世以宦學
知名曾祖昌辭皇任真定府鼓城令祖璆皇任廣晉府
永濟縣令父構皇任太子中允贈工部尚書去年秋琦
忝貳樞筦繼以郊恩得追寵三代永濟府君贈太子太
保夫人史氏贈北海郡夫人尚書贈太子太傅夫人李
氏贈趙郡太夫人即晉相李公崧之嫡女也先君贈太
師夫人羅氏贈仁壽郡太夫人即故大諫延吉之女鄴
王之孫也始太師高祖成德軍節度判官檢校太子左
庶子兼御史中丞乂賓富有文行值唐僖宗朝王室多
故遂優游鄉里晦道自養時鎮帥王紹鼎知其名厚加
禮辟起參幕之任逮子景崇襲鎮以巢寇亂糾檄鄰道
圖勤王之舉庶子盡所籌畫卒成其功生二子與諸姪
俱有才名更為中令常山王鎔賓屬故鎔府衣寇之盛
冠於一時長子定辭鎮州觀察判官檢校尚書祠部郎
中次即鼓城府君也祠部屬文最贍貫達古今嘗聘燕
帥劉仁恭與仁恭幕吏馬彧賦詩有癡龍銀筆之句當
世推其博覽鼓城早亡真定亂太保舉族之趙郡之贊
皇篤志嗜學尤工歌詩鎮帥范延光知之歷補深冀屬
邑主簿丞又攝真定府衙推後李公崧徐公台符有鄉
曲游學之舊皆歷貴仕以太保未達為愧方交薦於朝
而太保病不起故徐哀而作詩曰穹旻何事教埋玉朋
友無由繼斷金足見相得之深也而李公以弟㠖之女
歸於太傅當周晉二朝屢從藩府之辟長於書奏得唐
李義山之體嘗為具清河宰受署之日作條教揭牓以
諭縣民其略有枉法擾人之事斷腕不行養民恤物之
方疾心是念之語故子孫為吏祖其廉愛之法後徙家
相臺開寳末終康州牧太師即其第三子也故為相州
安陽人太師美鬚髯狀貌竒偉立朝挺特搢紳聳仰外
寬内恕雖家人未嘗見喜愠之色出入衢肆目不妄視
在相幕時年未壯里人有伺其出戲於衆曰今日得韓
公左右顧我當為爾曹具肴酒其嚴重如此生平不喜
任知數與人言必盡出肺腑性至孝自幼孤見事二親
有禄以養者則泫然終日痛已無及力紹先業年十九
登進士甲科聲稱烜赫仕漸達諸親率均俸周急不間
疎近以是家無餘財姑姊數人孀且老悉奉以歸事之
甚恭為其男女婚嫁又與之營薄業使足以濟其終而
後已訓諸子要令自取禄仕屢經恩得任子皆抑而不
奏仁壽或以為言太師曰兒曹有官在身便謂榮官可
不勞而得廢學矣俟其藝業有所取奏之何晩故身殁
之後三子皆白丁法掾兄用遺奏始得出身凢莅官大
抵以愛利為本奉身廉約於民無毫髮之擾所去人思
之罷泉南行次建州傳舍而終泉人聞之罷市奔赴慟
泣於靈所競為佛事以報焉公早以方正才敏為神宗
所知亟被柬擢留計省凢八任不令補外數欲大用為
忌者所抑而止至景德祥符間趣向寖與時背又任直
與當權者不合遂守道平進無所屈撓以至於亡小子
罪釁至重幼失所天尚不能記顔面之髣髴治行之美
蓋十不得其一二又先君章疏文集先為河陽法掾兄
所掌及物故嫂辛氏盡攜以歸其家後失之不復得故
紀述之際實多漏略甚可痛也今遠日有期矣思老於
文而相知深者無出師魯是以不遠千里遣門人楊生
奉書請銘惟賢者鑒此勤懇毋讓
太夫人胡氏墓誌銘
慶歷五年二月二十三日琦奉皇考太師皇妣仁壽郡
太夫人歸厝於相州安陽縣之新安村以所生大寧郡
太夫人侍葬焉棺槨之制率用降等安神之次却而不
齊示不敢瀆也夫禮非天降地出本於情而已矣今夫
人從太師於此域所以慰孝心而稱人情也夫人姓胡
氏其先蜀郡成都人曾高以來世籍富貴豪於西土父
覺始仕孟氏名在朝籍乾德三年太祖平兩川例遣歸
闕生夫人於京師久之不得調卒夫人從母李氏適故
秦王牙吏王慶王被譴左右皆得罪家族無依遂以夫
人歸於太師夫人生而淑明柔德備善書札尤精女工
凢點酥剪綵擬狀生物隨手萬態如出造化性慈仁歸
信釋氏歷觀藏典深達義趣口能誦者十數經閨門之
内傳授教誘人人嚮善太師委以主家事夫人上奉仁
壽下睦宗婣内外無間言仁壽愛而禮之相待之意猶
姪娣然夫人生二子曰璩曰琦璩終祕書省著作佐郎
仁壽撫之義均所生在髫稚時夫人或笞之仁壽必奔
走保救怒終日不與夫人語琦未成人仁壽已去世天
聖五年春琦始與著作兄同擢進士第綵衣拜慶當時
為榮琦初任通判淄州迎夫人之官琦與婦崔氏晨昏
侍膳羞奉顔色孝養無違八年夏方受代而夫人宿疾
作琦日討方書治湯劑躬自杵藥未嘗委人禱神訪醫
卒不獲驗終於五月九日享年六十三自琦登朝暨忝
貳樞府夫人凢三追封至太寧郡太夫人嗚呼顧復之
恩如天地之大非言可紀也然刻瑑徽懿著於亡窮亦
孝子之志焉臨葬哀號為之銘曰哀哀蒼天予有罪兮
當夭余身何佑余以禄兮反喪余親使余生不得盡其
養兮余豈榮乎鼎茵儻親壽之少延兮敢謂天之不仁
惟劬勞之恩㒺以報兮余恨終天而不泯
長兄德清尉墓誌銘
太師長子諱球字伯玉少有志氣泛覽經史務究大義
不為章句之學每讀書見古人仗忠義建功立事者必
撫卷感慨慕其所為好擬孟郊作五字句詩意思清遠
人多稱詠初以蔭補太廟齋郎選授湖州德清尉擿姦
奉法如老於從政者太師聞之喜曰此兒佗日必為能
吏吾家有望焉太師未亡前數月兄以疾卒時年三十
四娶陳氏生二子暐早亡公彦今為太常寺太祝在官
以幹潔稱慶歷五年二月二十二日以兄從太師葬於
相州安陽縣新安村西塋之庚位子暐同葬焉惟兄高
識大器宜副先公之言以興吾宗不幸初仕而夭可謂
命矣銘曰人無壽夭貴乎嗣續之賢兄今有子矣夫何
恨焉
二兄監簿以下墓誌銘
太師第二子諱瑄字仲瑜性謹厚好學不雜交游以蔭
授將作監主簿自太師之亡兄為長事母仁壽郡太夫
人盡孝治家有法宗族間愛而憚之仁壽久寓居京師
欲徙家於許兄往營其事過許田縣洧河之石橋遇水
暴漲溺卒時年二十七太師第四子諱珫字叔寳美姿
儀器度淹雅以太師遺奏賜同學究出身選授孟州司
法參軍幼能為文章方刻意自奮欲決取科第到官纔
數月以疾卒時年二十七娶辛氏生一女適楚州山陽
縣主簿張詵太師第三子司封之長子名景融字晦之
生而穎悟屬文甚工琦常愛之謂必能紹立門戶初用
司封兄蔭補郊社齋郎琦任樞密直學士遇乾元節奏
授將作監主簿後從琦之涇州得暴疾數日而卒時年
十七慶歷五年二月二十二日琦奉考妣歸葬於相州
安陽縣之新安村葬師云司法兄無後監簿兄與景融
未娶而亡宜同葬遂從其言葬於東塋之庚位監簿兄
之靈居南為上司法兄次之景融又次之銘曰有才而
未試早夭而無子此世之人共哀矧宗族之哀
三兄司封行狀
公諱琚字子温相州安陽人自唐以來家世衣冠著名
河朔曾祖璆皇任廣晉府永濟令贈太子太保祖構皇
任太子中允贈太子太傅父國華皇任右諫議大夫贈
太師公即太師之第三子也資性聰警幼而能文太師
以其異於諸兒尤愛之每有著譔即召令執筆口授之
繇是盡得為文之體初以父任試將作監主簿大中祥
符六年調補饒州鄱陽尉非其好也次年遇秋賦乃求
鏁廳應進士舉時郡守江公嗣宗未之知名召公詣府
使獨登郡閤出鴻雁來賓賦題以試之公杼思少選援
筆立就詞致清麗深得唐賢之格江大竒之即時薦送
江左士人往往書其賦於屏幛間而目公為韓鴻雁其
愛賞如此八年春登進士乙科授太常寺奉禮郎知河
南府永寧縣政為畿邑之最府尹王嗣宗強直少許可
獨以公為能表薦之就移通判廣信軍丁母仁壽太夫
人憂去職服除通判趙州改光禄寺丞今上即位遷祕
書省祕書郎天聖元年避親嫌移通判棣州公素以文
自高雖精力吏事而筆研不廢二年代歸即以所業數
十軸奏御執政多稱之卒以孤進不遂試與今侍讀楊
公偕同得記姓名出通判虔州虔民輕狡好訟至有害
已子而誣人者吏稍不審辨率多枉誤時郡守集賢潘
公汝士卒官公權郡踰年大小之獄必精心推治盡得
其情境内以為不冤初公在趙州佐武吏獨尚平恕吏
民皆得被其惠故曹公利用稔聞鄉人之論心善之會
羣牧判官缺薦公堪其任四年春召還充職賜緋衣銀
魚是年秋差赴太常寺試舉人較天府國庠取士為最
精朝論多之文節張公知白素賞公才又愛其治行書
公姓名寘佩囊中數欲引用復遺公紙數十番促令上
所業公不得已再以文奏御書聞而文節薨遂不報後
曹公被責公坐為其所舉出通判濠州明道元年歸闕
遷太常博士知黃州以恩改屯田員外郎景祐元年春
就移梓州路提點刑獄公辭改知澤州轉都官員外郎
二年移提點京西路刑獄公事時西京白馬天官寺僧
競營浮屠倚權臣倡導以大其事於是洛中暨鄰道諸
郡自官吏而下皆被裒取民里甚擾公抗䟽罷之三年
改提點福建路刑獄公事未幾移廣南西路轉運使是
歲安化州蠻人叛殺宜州守王世寧朝廷遣將臣益兵
進討委公經畫公乃上言安化三州依負險阻猶穴鼠
然急之則竄伏不可得緩之則伺隙而出飛標藥弩發
必中人徒跣趨叢薄中若履平地又水土毒惡戍兵久
留死者十六七願以天兵逼其巢穴俟其畏威請罪因
而撫之漸募土兵屯備要害然後罷遣戍卒宜不能復
叛詔如公策一道以安時朝廷亟加兵廣西諸郡遐陋
素不備兵費公度官用以餉其贏量民力以貸其薄故
糧道以濟而遠人不勞朝廷嘉之在職遷司封員外郎
代歸面賜金紫判三司都理欠憑由司康定元年夏出
為兩浙轉運使次潤州以疾亡公娶李氏乃故國子博
士忠恕之女生於名族克謹婦道公未亡前已苦風痺
感公之逝踰月亦不起生四男四女長男景融將作監
主簿性和雅善屬文後公三歲而卒次方彦試祕書省
校書郎次直彦孝彦並太廟齋郎長女適著作佐郎葉
仲舒次女在室亡次適左侍禁曹測次適殿中丞范寬
之公仁孝純直出於天性介靜寡合恬於進取自父兄
亡即主家事撫育弟姪唯恐有傷簿官中竭俸資贍怡
然無間時為文酒之會以相娛樂或作事有不如意者
亦婉辭誨勖不忍加一惡言弟姪感其義競自樹立在
官清節凛然秋毫無私至於夙夜兢畏過自繩檢世稱
廉吏者鮮能及之為政簡而愛人故所至稱治前後建
白革弊益時之事多見採納公官止六品於式不預史
氏之載惟葬有銘所以著行實於不朽以公之德之美
而賦命不永位未充量紀述之際諒無愧辭謹狀
五兄著作墓誌銘
太師第五子諱璩字子徽於琦同母兄也天聖五年春
擢進士高第初仕安化軍節度推官丁母太寧郡太夫
人憂去官服除再調權舒州團練判官又為建昌軍判
官慶歷元年秋吏部奏課最授祕書省著作佐郎知壽
州安豐縣事二年二月十九日以疾卒時年四十一娶
陳氏勳臣之裔雅有婦德生一子正彦將作監主簿四
女並在室兄少負雋氣聰穎過人每讀書必泯絶外慮
雖左右囂然如不聞以是經史百家之言一覽即能誦
記尤通左氏春秋為文敏速初若不甚經心及成詞壯
理備雖他人精思有不及者性純易襟量夷坦遇人無
賢愚一以誠接之曠然不知世路有風波陷穽之險有
時意樂閒放與朋友相過從酣笑杯酒間或逾旬興未
盡不止及刻志於學則下帷閉戶以墳典自環雖在寢
食未嘗捨卷其真率如此當官治簿書斷獄訟發決如
神所至以明幹稱然志氣磊落事上官未嘗降禮以強
顔曲意求薦舉為大恥故久滯賓幕兄亦壽才越強仕
不得盡其器能嗟乎二年間司封兄與兄相繼而亡唯
小子獨承門戶之重雖叨竊寵任顧先生行無一存者
復何榮哉但諸孤滿目每一念至不覺涕之無從也今
奉考妣歸厝故里以兄從葬於東塋之壬位永懷友愛
哀不自勝銘曰
天生雋竒當有所施才優宦薄惟世孔悲
復奪之壽天豈無知慶有餘者嗣人是宜
新婦賈氏墓誌銘
惟賈氏故韓城令符荷之女年二十為韓公彦之婦中
無遂内有助未踰年疾物故慶歷五年二月二十二日
安陽水治獲安厝從祖舅太師之葬也東塋丙位實其
墓
誌石蓋記
琦始謀奉考妣歸葬相州不敢遠祖塋而忘故里也得
釋保聰善地理學遣姪公彦同往視焉不旬日得地於
安陽縣新安村之水治為吉乃作東西二塋塋各三穴
西塋之壬安皇考太師皇妣仁壽郡太夫人所生太寧
郡太夫人庚安太師長子德清尉子暐從葬焉丙安太
師第三子司封夫人壽春縣君李氏長女未笄而亡從
葬焉東塋之庚安太師第二子監簿第四子孟州司法
司封之長子監簿景融從葬焉壬安太師第五子著作
丙安德清長子太常寺太祝公彦妻賈氏以慶歴五年
二月二十二日掩壙諸塋各有銘誌今但述安神之次
叙刻於太師誌石之蓋以永終古子樞密副使光禄大
夫右諫議大夫上柱國琦謹記
姪太常寺太祝直彦墓誌銘
三兄司封第三子曰直彦字師黯幼聰悟喜學七歲能
屬文語言動作如老成者兄以是特愛之異於諸子十
一歲而兄亡嫂李氏繼卒予撫而教之直彦能稟訓自
飭道業日修為人和謹通明周悉時事内奉親族外接
賓友無不得其歡心者予常謂兄清德純孝為世表式
而天不大畀其位又奪之年則其慶之所延宜直彦得
之以興吾宗故心常泰然知門戶之可屬也直彦始以
兄蔭補太廟齋郎慶歷七年余用南郊恩例遷將作監
簿皇祐二年大饗明堂遷太常寺太祝五年春舉進士
及第簽署信陽軍判官廳公事時予為帥并門直彦歸
待信陽闕明年春以家事如京師得瘡胗醫誤而早下
之毒氣内畜不得發三月二十日卒於其姊婿祕書丞
張詵之家年二十五余既以吾門屬直彦又痛其不得
在家而亡悲哀之積乃得大疾幾於不可治嗚呼余之
所愛豈私於直彦哉蓋以世家子類多不歷艱難習尚
驕佚不知其先之所得之勤忘學肆侈自底不令使生
者族屬不能合死者墳墓無所託幸而有一賢子孫出
則其尊親之心其愛何如也今吾子姪輩皆恥以門籍
之蔭思自樹立苟能力行力學動以不墜先業為意則
余之所愛猶愛直彦之公也豈私乎哉妻崔氏余妻兄
大理寺丞勉之女工部侍郎立之孫柔順正潔得其家
法三子挹試祕書省校書郎次高紹並幼一女直彦訃
至踰月而卒司封兄諱琚嫂李氏壽春縣君以嘉祐二
年十月十八日葬直彦於相州安陽縣新安村之水治
先祖令公之墓次東塋之辛穴銘曰噫嘻乎夫士族之
興也不繫乎子孫之賢何賢而多夭兮不肖之比肩謂
祖宗德薄而致兮則吾之家不然既富爾之德而嗇其
壽兮是三子者宜昌大而克傳若然則善惡之報人猶
有望於天焉
錄夫人崔氏事迹與崔殿丞請為行狀
夫人姓崔氏其先姜姓齊穆伯食采於崔因以命氏自
穆伯二十九世而至漢泉菜侯業居東武城為清河郡
自業二十世而至後魏七兵尚書休始號大房自休十
四世而至石晉左拾遺周度佐兖州慕容彦超幕彦超
叛死節周度贈祕書少監即夫人之曾祖也祖汝礪皇
任左班殿直贈兵部侍郎父立皇任工部侍郎致仕直
道能政搢紳宗仰崔氏自唐以來為衣冠甲族與盧李
鄭數家相為婚姻它族不得預夫人曾祖母祖母猶皆
盧李二姓故世高其門風夫人即侍郎之第五女柔静
端潔幼有成德女功之事莫不臻極年二十一而歸於
韓氏逮事琦所生秦國太夫人胡氏能盡婦道秦國寢
疾躬侍湯劑夙夜不懈及其亡也號慕以奉几筵訖於
終喪無一不如禮者韓氏内外族屬多而素貧孤遺者
衆夫人天性仁賢義隆孝睦極意存育常若不及親為
婚娶者幾二十人雖罄竭家貲而不顧也其於待已則
躬履儉約恬然無欲服用粗偹不求過飾琦未參侍從
之前俸尚薄久官京師夫人雖一釵之微未嘗在首時
質緡錢以濟諸親琦每賑給宗族暨周人之急夫人必
欣然贊助惟恐不充此天下之共知而婦人之尤難也
又治家嚴明事無細大處治條理皆有法度閨門之内
猶官府然故琦略無私室之慮而得專心公家者夫人
之力也凢歲時祖宗之祀夫人必先朝嚴辨纖悉精至
酌薦之日禮極恭恪如是者三十餘年六親師服之父
母之亡摧毁過甚幾不能生以至圖象嚴事至於終身
與諸姊諸弟友愛敦篤情禮兼至雖在顛沛未嘗忘也
夫人始封壽安縣君進安康郡君安康安樂二郡夫人
安國夫人嘉祐七年春末得疾背脅痛卧起為梗醫者
言氣血凝澁下之當愈故時以藥宣治之而不能去涉
夏秋之交變為泄注日以沉劇九月三日而亡上與中
宫聞之皆遣尚宫臨奠賻贈加等夫人介謹純直待人
以至誠平生無一妄言善書札體法甚老殊無婦人氣
格好讀諸史氏書槩知歷代興亡治亂之事時作篇章
有理致然以為非婦人之事雖至親不得見也臨事取
捨剖斷有剛毅大丈夫所不能為者嘗曰我遇小事則
膽薄多驚若處大事知義所在雖死不怖也平居散施
左右必與下房者均琦嘗怪問謂宜少有差等夫人曰
我性好平不欲使人見有輕重厚薄疾雖久而視家事
不倦待宗親益周琦嘗勸譬之謂非頤養之理乃慨然
曰此我平生所存豈至此可變也唯死然後不能為也
其用心如此三子長忠彦光禄寺丞次端彦太常寺太
祝次良彦祕書省校書郎早亡五女長不育次適許州
司戶參軍王景修次二女早夭次尚幼夫人慈愛至厚
其待非所生者過於已出嗚呼夫人内行高絶如此之
著恐雖當世賢婦人少能偕者今取十一月二十九日
葬於相州安陽縣豐安村祖塋之次壙有銘故親筆其
大槩以俟實錄焉
姪殿中丞公彦墓誌銘
余長兄湖州德清尉贈光禄寺丞諱球之次子曰公彦
字師道即太子中允贈太師中書令兼尚書令燕國公
諱構之曾孫右諫議大夫贈太師中書令兼尚書令魏
國公諱國華之孫母靈壽縣太君陳氏公彦幼失二親
祖母魏國太夫人羅氏鞠之如子而余三兄司封又愛
而教育之余與公彦同年生同時就學公彦始讀書為
辭章甚敏而幹家事尤長故司封兄專以門内之務責
之公彦所委必集嘗曰我所以能辦者無他勤而不私
爾移我此心以治吏事宜無甚難者然用是頗廢學天
聖中有詔少卿監以上殁於五經郊恩者許錄其子孫
一人公彦應得補郊社齋郎調南儀州岑溪主簿岑溪
風土之惡在嶺南為第一而公彦殊不以為憂但日與
其民辨訟之枉直而平其疾苦逮滿歲全家安然以歸
再調楚州寳應縣主簿考滿補開封縣丞康定元年秋
余任陜西經略安撫副使奏公彦授將作監主簿簽署
保静軍節度判官事宿椐汴渠之衝事甚劇公彦悉心
贊畫其今翰林學士王公素知其才屢稱薦之慶歷三
年夏就差知汝州葉縣事轉太常寺太祝俄改知磁州
武安縣事縣跨西山盜賊之藪公彦乃籍邑之射生戶
者使各占其地遇盜發則與當捕之吏共捕之條其賞
罸示以必行盜奔它境六年秋改大理評事七年秋差
通判懷州事次歲河朔雨水害稼民大飢公彦與其守
夙夜經慮誘郡豪出粟極力賑恤全活甚衆時朝廷轉
江淮米百萬斛由黃河下抵衛州分給災傷諸郡公彦
被旨與中貴人董其事皆如期以濟皇祐元年改光禄
寺丞二年春就移知榮州事明堂恩遷大理寺丞五年
冬轉太子右贊善大夫郡有鹽井四十餘所昔以歲課
之重乃抑鄉民以分主之年祀既遠水泉有盈竭戶力
有興替得利之多者或所主之戶富得利之寡者或所
主之戶貧故貧者雖歲破家不能償官課而富者日獲
其贏以肆兼并榮民苦之久公彦既至知其敝曰吾境
之民皆王民也柰何使其有幸不幸以至此而有不變
之哉乃集其衆使自疏之於是類其井得利之多寡以
相附之量其民戶等之高下以相參之民以為均而課
入亦辦轉運使知而保奏之事下三司以為當朝廷嘉
奬歸闕用是升次得知和州事嘉祐元年冬改殿中丞
郡有宿寇時發閭里民以為患公彦乃舉武安制盜之
法增損之以令其下訖三歲無盜歸屬朝廷以瀛處邊
要北道之重通判之任非嘗為郡者不得預其選公彦
以近先域歲時洒掃之便欣然就之將赴治所而疾作
食輒不能下病日益余度其難治乃泣而諭之曰萬一
有不可諱汝叔在勿以兒女為慮公彦曰是誠感然兒
女之榮與否公彦莫得而知之矣色殊不動是夕卒其
逹性命如此四年正月四日也時年五十二公彦介直
有守性樂儉薄每公退必涉獵書史間以詩筆自娛齋
室凝塵怡怡如也待遇賓佐稱禮而已不為厨傳之飾
人或譏其太約公彦曰吾雖起於蔭補當吾祖考之亡
諸父未達之前家甚窘吾嘗同歷艱苦今幸竊榮禄敢
效世家子之所為哉雖然尚懼吾子孫不能守法漸陷
奢放以隳吾家聞者嗟服之素曉法令而用心平恕凢
處讞議苟情文相當而上官執其異見公彦必析理固
爭雖死不可奪也少事司封兄從官見其清白過謹志
師慕之故在官以潔已為先閨門肅然雖市物一錢不
得不白民安其無擾去則歌思之公彦始娶賈氏同州
韓城令昌符之女先卒再娶張氏職方郎中文昌之女
封仁壽縣君皆柔順以正克成家道子四人長曰確試
祕書省校書郎次曰愷並早亡次曰恬祕書省校書郎
次曰恪尚幼女五人長適前常州武進尉孫扶次二女
早夭次二女並幼慶歷中余葬先考妣於相州安陽縣
新安村之水治而賈氏從葬於東塋之丙位嘉祐七年
十一月二十九日因余妻安國夫人崔氏之葬乃舉公
彦之喪納賈氏壙中嗚呼公彦行完於躬政修於官吾
門之令器也不幸越中年而亡余且老失其所託可勝
其哀哉銘曰
噫公彦兮行廉節勁為子克家在官能政
明而守法當世誰競怡然處約衆則奚評
宜享也豐嗣門之盛如何始衰遽此不幸
夫子言易善兮有慶及繫辭焉又貴知命
慶為教邪命其默定不然何為報之戾哉
訴于天兮孰聽
姪孫試祕書省校書郎確墓誌銘
確字百堅余姪殿中丞公彦之長子母仁壽縣君張氏
確性端厚沉敏幼而喜學為文典贍有老成風格慶歷
六年夏余以乾元節恩奏確得試祕書省校書郎嘉祐
元年秋應進士舉不利乃慨然勵志為學益苦不幸勞
而生疾寖以羸憊卒於三年八月二十六日時年二十
一妻孫氏虞部郎中周之女柔淑有婦德感夫之亡痛
悼不已未終喪亦卒生一男曰和孫一女並早夭嗚呼
天之肆罰也其甚矣乎使夫妻盛年俱殞而又絶其所
繼此行路聞者孰不傷駭則於吾族其哀何如哉七年
十一月二十九日因余妻安國夫人崔氏之葬乃於相
州安陽縣新安村先塋之東百步得地以葬確孫氏祔
焉葬者以為壬穴云銘曰
確生吾門是謂良嗣如何力學遂以勤斃
婦執夫喪未終而逝亦嘗生子又不克繼
天戕善良酷也如是哀無窮兮葬因以誌
姪孫愷墓誌銘
愷字和仲余姪殿中丞公彦之次子母仁壽縣君張氏
愷天性孝謹幼識禮義讀書強記而善屬文嘉祐三年
秋方應進士舉而兄確物故是冬其父病愷躬進藥劑
晝夜侍側不解帶者累月及父之亡也哀毁過甚不能
自抑既而感疾遂不可治五年四月二十三日卒時年
二十噫愷之所稟可謂粹美矣使天稍卑以年則其治
家也有不順而睦乎其得仕也有不忠而幹乎柰何乎
吾家之不幸而賦命之短也七年十一月二十九日因
余妻安國夫人崔氏之葬乃於相州安陽縣新安村先
塋東百步之近得地吉用丙穴以葬愷銘曰
秀而不實夫子之嗟哀哉愷兮遽如是邪
姪孫四殤墓記
余第四姪大理寺丞正彦生子曰光壽時正彦初授光
禄寺丞故以名之余第五姪大理寺丞方彦生子曰盤
奴時余自揚州徙知鄆州舟次淮上之磨盤口故以名
之余之長子光禄寺丞忠彦生子二人長曰錦孫時余
知相州得任故里有晝錦之榮故以名之次曰密孫時
余始為樞密使故以名之是四小孫皆姿狀美秀慧而
可愛或僅能行立或未免抱持天何降災遂俱不育嘉
祐七年十一月二十九日因余妻安國夫人崔氏之葬
乃於相州安陽縣新安村先塋之東百步得地用庚穴
而同瘞焉因刻石以誌之叔祖開府儀同三司行刑部
尚書同中書門下平章事昭文館大學士監修國史上
柱國儀國公韓琦記
三姪孫女墓記
余第二姪殿中丞公彦第二第三女皆生而令淑年甫
及嫁不幸相繼而卒余第五姪大理寺丞方彦一女曰
八娘幼而不育嘉祐七年十一月二十九日因余妻安
國夫人崔氏之葬乃於相州安陽縣新安村先塋之東
得地用外丙穴以同瘞之從葬師之言也刻石壙中以
誌其哀云叔祖開府儀同三司行刑部尚書同中書門
下平章事昭文館大學士監修國史上柱國儀國公韓
琦記
安陽集卷四十六
