安陽集卷四宋韓𤦺撰
律詩五十四首
龍
育德知何宅逢辰或見靈配乾雖有象作解本無形浹
物周寰宇遺功在杳冥丹青如可狀試下葉公庭
鳳
破卵應難至聞韶定有儀去同君子道來協聖人期苑
竹多成實宫梧幾換枝何時天閣上巢可俯而窺
次韻和春卿學士早春
雪霽春來極目心遠眉新黛破遙岑風傳花信值寒晩
煙染柳姿隨日春酒美好陪遊騎鬭桃香誰待此門尋
歡期未集芳辰在冤對慵繙簡字金
明鎬學士領漕益州
忠臣重此過卭郲經計才優帝命諧縣弩清塵資遠撫
史彤修職峻榮階蜀天星入人先候劒路銘昏蘚半埋
錦里萬家迎使旆壺漿應釋去思懷
次韻和子淵學士春雨
天幕沉沉淑氣温雨絲輕軟墜雲根洗開春色無多潤
染盡花光不見痕寂寞畫樓和夢鎻依微芳樹過人昏
堂虛座密珠簾下試問淳于醉幾樽
周沆著作宰秀州嘉禾
庇身名邑得嘉禾銅墨猶嗟滯俊科前席未期宣室召
聞絃還繼武城歌酒旗穿柳春堤迥魚艇藏花夕唱和
對此不勞披縣譜且求新句解詩魔
叔平學士知青州
厭直圖書府思為海岱州郡符分竹使親膳潔蘭羞文
石輸忠密仙山進職優過家門納駟卜地隴眠牛暮霰
凌羈玉朝暾豔戟油恩寬敷漢札政善洽齊謳水際春
芳盛尊中客醖浮物饒三服麗居樂五民游松鬛低容
宴峯螺翠入樓行聞西掖召真賞莫淹留
館直二闋
玉山岑寂雪花乾仙掌風高露未漙自笑曼都凡格在
一宵無奈月邊寒
章溝傳漏過三更霜壓寒威特地生苦恨回環窗外鐸
幾番幽夢不教成
張唐卿狀元通判陜府
發策無雙動紫宸班條新貳兩朱輪窅窊仙桂天香重
蔽芾甘棠俗化醇駟馬同榮歸蜀道二龍齊躍出雲津
前期丹禁徊翔地鳳沼波平藥樹春
和春卿學士柳枝詞五闋
樓前輕雪未全銷偷得春光入嫩條似向東風猶旅拒
可能渾忘舞時腰
陌閑宫古綠煙迷惹盡春愁困拂堤却為多情足離恨
故教溝水亦東西
章街風曉起新眠寒食輕隂未雨天無限青絲拂遊騎
一生芳意負金鞭
淡烟輕日簇誰家微出青旗一帶斜對景似嫌春意老
更搖疎影掃殘花
畫橋南北水連天纔聽鶯聲又晩蟬長使離魂容易斷
春風秋月自依然
和春卿學士上元罷燈
絲竹沉聲月泛波警宵方喜罷誰何樓深酒密客留易
路遠香殘人去多寒燭倚蓮猶結淚澹雲歸隴不停歌
那知夢穏瀛洲上正是鈞天九奏和(是夕舘宿聞宫中奏樂)
次韻酬子淵學士燈夕不出聞諸公繼有遊賞
繁聲沉夕籟香燭競春葩玉射樓前雪雷驚陌上車月
閑花院掩風軟酒帘斜莫駐城南騎遊人自有家
和䆳卿學士雪霽登祕閤
曉來延閤步層梯春色周圍一望低殘雪半留珠殿北
非煙長護綺窗西(西即路寢)幽情自逐歸鴻斷芳意還因遠
樹迷金匱有書猶未見祕封香篆鎻芝泥
上已前與同舍出郊過金明池
天波新綠染成春波面輕風起細鱗隔岸鳥聲低弄曲
出墻花豔遠含嚬柳經傷别還多緒鷗為忘機不避人
三月偷遊仙署友肯思迢遞走征輪(時差接伴虜使)
和春卿學士登廣文閣觀京闕之盛
層閣鬱嵳峩登臨逸意和雨餘春物動天闊夕陽多棋
布金杯第環通璧沼波泥中足車騎應笑翟公羅
和曼卿學士明河
太極䟽靈𣲖長河注遠津波明動星斗氣直貫秋旻月
滿還知晦雲收不亂真何妨借餘潤膏雨及生民
葉參兵部知湖州
鄉郡分符兔刻銀彯纓清曉别楓宸駟車歸邸夸新綬
鶴表還家謝故人度日客樽盈若酒經春詩筆賦汀蘋
編民應久歌來暮棠樹成隂即舊隣
邵亢茂材南歸
褐衣親策對中宸三道精求素業陳履跡見穿期仕漢
璧瑕因指不留秦雲迷江樹歸艎促翼退天閽客夢新
好俟鄉人再推上决科優等繼平津
陳洎太博知虢州
官綬飛花使轂丹臘天行色犯輕寒持平久奉虞刑恤
宣澤新承漢詔寬擁傳想逢關吏歎愛棠還接陜民歡
三堂風物應如舊公退先尋記字看
王礪寺丞河南知錄
西都為掾促征輪南浦分攜碧草春卿寺試才方命秩
天衢飛步已逢辰洛濱脩禊浮觴散水際看花第品新
櫻酪有期誰共薦曲江應記並遊人
次韻和方謹言郎中再觀省中手植竹
翠影參差漸拂階清郎曾此占竒哉辭君昔為蓴羹去
戀爾今同菊徑來玉聳勁枝欺暮雪繡殘文籜委寒苔
虛心高節依然在幾見繁英落又開
寄葉參兵部
向宦心難止遺榮世所稀誰知懷綬去便作掛冠歸行
錦方為寵裝金已盡揮官閑同吏隱身逸晦塵幾山鶴
來無怨江鷗淨不飛雨晴峯障活秋老鱠絲肥庭玉名
方遠陔蘭志暫違倚門休結戀史筆借光輝(子清臣時修注)
馬尋比部兩浙提點刑獄
東南詳讞得材臣親對天墀奉至仁舜服暫平惟恤典
漢廷曾譽不冤民圓扉鞠草提封靜高蓋容門令德新
最好齋航初按部柳汀花瀨正逢春
陳商學士知常州
疊鼓聲喧下鷁舟書山蕭索别英游青藜照字觀竒廢
朱雀分符錫命優霞夾烏檣晴旆卷星搖漁浦夜燈幽
蓴風正熟帆無恙一色江天望處秋
得太清小檜植舘中
仙檜移來近紫壇亭亭將見起毫端纖枝未覺來風韻
勁節先知度歲寒得地最宜儒舘種結根須作棟材看
願將軒竹陪蒼翠帶雪開樽助雅歡
宋任著作宰江寧溧水
訊察無冤善最聞剸繁南邑遇盤根還將决獄平反意
去作臨民撫字恩淮上月高生麗思浦前春老醉離魂
知君隂德終陽報容駟何妨大里門
道卿學士領二浙漕賦得酒
傾釀留佳客秋亭弭使旄奉觴歸養切行筭别魂勞上
若名鄉近長安美價高清懷思酌水惠政憶投醪論德
堪成頌評詩更助豪行聞趨節覲同我怨持螯(琦往年不遂龍)
(舒之行道卿以不嘗蟹形于嘲戱)
再賦柳枝詞二闋
曲江風暖曉隂斜翠色相宜拂鈿車自是春眠慵未起
日高人困又飛花
葉葉新長約黛蛾絲絲輕軟任風梭啼鶯便學歌喉囀
知是春來舞意多
離都(已下八首接伴塗中作)
握節背都門春天景半温柔鞭難駐馬芳草易銷魂遠
目和煙重離懷助酒昏好花無奈野時復映遥村
上已
遠道今逢祓禊辰雨餘風物一番新等閑臨水還思舊
取次看花使當春絮雪暖迷西苑路車雷晴起曲江塵
臺英正約尋芳會誰是山隂作序人
寓目
擁傳脩途倦逢春旅思長遠煙含樹色細雨起塵香隴
麥成行綠林鶯並對黃揚鞭聊自慰舉目見韶光
早行
脂轄行傷早揚旌興莫窮水遥天色共雲細月波通巧
舌爭啼曉香牙盡入風縱吟殊未已初旭放晴紅
寒食
漢宫新蠟未開煙寒食東郊躍駿天人面映花誰感事
客心燃火獨成篇塞鴻歸渚遥書字營柳因風強破眠
賴有目前隨分景數村和樹起鞦韆
登永濟驛樓
遠煙芳草媚斜陽蕭索郵亭一望長盡日倚欄還獨下
綠楊風軟杏花香
塗中暑熱憶諸同舍
振野驚風拂面塵赫曦流爍犯征輪酒非逃暑虛成會
花未忘憂謾映人綠水已傷春别舊碧雲長起暮愁新
朝來記得瀛州夢目斷英游極愴神
聞角
古堞連雲瞑靄收嗚嗚清調起邊樓雍琴垂淚虚情恨
羌笛殘梅未勝愁數曲伴風吹戍壘幾番侵夢入賓郵
聽來便覺春心破素髮生多不待秋
雄州遇雪(已上四首北使日作)
雲壓孤城勢漸低昏昏臺榭雪霏霏人遊兔苑何妨醉
使適龍沙未得歸夜舘月明交素影曉塗霜重借嚴威
風前似慰征軺意先學楊花二月飛
紫濛遇風
草白崗長暮驛賖朔風終日起平沙寒鞭易促鄣泥躍
冷袖難勝便面遮迴嶺卷回雲族破遠天吹入鴈行斜
土囊微乞緘餘怒留送歸程任擺花
使回戲成
專對慙非出使才拭圭申好歛旌回禮煩偏苦元正拜
(虜廷元日拜禮最煩)戶大猶輕永夀杯(永夀虜主生辰節名其日以大白酌南使)欹枕
頓無歸夢擾據鞍潛覺旅懷開明朝便是侵星去不怕
東風拂面來
過虎北口
東西層巘鬱嵳峩關口纔容數騎過天意本將南北限
即今天意又如何
戲題仙掌
三峯晴曉碧相挨仙掌分明出霧開莫向巍峩衒高手
也曾先得桂枝來
題利州昭化驛
嘉陵源出本朝宗地險無因直赴東從此逆流歸順去
恬波遥與峽江通
過三泉龍門二闋
洞戶呀然透碧溪竹軒茅榭映高低行人不待桃花發
一到山扄已自迷(時知縣錢丞增葺亭榭間植夭桃故云)
欣過龍門柅使車頓驚凡目識仙都海中知有三山在
未信能加此景無
漫天嶺
欲使行人直過難倚江凌漢任盤盤紆回到頂終須下
如此天高甚處漫
題嘉州嘉望亭
欲知藩境得嘉名試策笻枝上此亭江色照城平似練
嵐光堆檻活如屏好遨民阜充衢樂出品花竒襲坐馨
使馹暫來閑寓目幾多高意在鴻冥
再賦一闋
檻外風光觸處竒嶺頭金像對巍巍主人偏戀南犍樂
只恐瓜時未肯歸
韓瀆學士領益漕
去年巴蜀失秋成西顧饑流惻睿情嘗忝乘軺宣渥命
更煩持節拯遐氓夜亭微雨多侵夢春峽繁花少記名
到日莫辭行部數屬城凋瘵望君生
安陽集卷四
