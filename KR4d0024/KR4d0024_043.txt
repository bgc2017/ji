安陽集卷四十三宋韓𤦺撰
祭文
祭龍圖尹公師魯文
維慶歷七年某月某朔某日具官某謹以清酌庶羞之
奠致祭於故龍圖舍人尹君師魯之靈嗚呼師魯惟君
之生天與英竒如鑑之明無隠不窺如材之美無用不
宜仁義之勇過於虎羆疑昧之決審乎蓍龜首倡古文
三代是追學者翕從聖道乃夷名重天下無人不知知
之深者非余而誰伊昔夏人擾於西垂余忝兵任君實
同之周旋塞上余往君隨晝籌夜畫忍睡忍飢星霜矢
石勞苦艱巇凢四五年心憊形羸退而視君志不少衰
上嘉君勤進督渭師懷敏之後破壞創痍君能盡力補
綴撑持曰兵曰民以治以綏如得父母衆心熙熙保邊
務實恥於妄為不合小人乃啓禍基易慶晉潞奔命何
疲輸忠抗論伺者乘危君前在渭屬防秋時以公廨緡
貸其偏禆俾償宿負免干典彛月取其俸送官勿虧且
責效命投死無疑職此抵罪竄斥流離衆謂之冤君甘
如飴自隨徙均帝方念兹柰何窮山感疾無醫君決不
起指鄧而馳范公大賢來託孤遺謂無怛化言色怡怡
忽整衣冠盥滌莊祗憑几而逝衆皆歎悲范公之書其
說如斯嗚呼哀哉彼蒼冥冥莫可究推賢者胡惡動與
屯竒不肖胡佑坐來福禧以道而屯死為人思以幸而
福生為人嗤在君所得何必期頤嗚呼哀哉余之與君
義雖朋執情則塤箎葬不執紼奠不捧巵使我大恨痛
切肝脾徒憑薄祭一寫哀辭琴不鼔矣嗚呼子期尚饗
祭文正范公文
維某年某月某朔某日具官某謹以清酌庶羞之奠致
祭於資政范公之靈嗚呼哀哉上天生公固為吾宋以
堯舜佐吾君兮既忘身而忠國以成康期吾俗兮又竭
思而仁衆升贊樞宰孰云不用殿撫藩服孰云不重何
太平之策噤而不得施兮委經綸於一夢此一人所震
嗟而天下之所深痛豈止乎平生之交得訃音而長慟
嗚呼哀哉僕始立朝接公尚疎道同氣合千里相符忝
帥於西乃與公俱協心畢力誓翦兇渠義切王室情均
友于雖千艱而萬險仗忠信而如無僕之望公公驥僕
駑十駕未逮敢擬齊驅人胡不辨遂連公呼自顧無有
媿常汗珠繄公是託終履夷途叛羌來附一節同趨與
公並命參翊萬樞凢有大事為國遠圖争而後已歡言
如初指之為黨果如是乎道卒與干時戾謂公迂而僕
愚相緣補外謗毁﨑嶇感公之知謂死不渝嗚呼哀哉
定之去青不遐驛置自公之東信問時至愛顧益深交
朋莫二蠅頭細書以時為寄珠貝累幅氣嚴法備自云
矍鑠以將厚意謂公康寧日保純粹忽以疾聞求醫往
視矍然遣使候公鑒寐會公得潁肩輿赴治尚煩公答
親筆數字意公小痊粗以為慰方具書藥詣公所憩得
元規報云公永逝讀之駭然手足俱廢氣填滿膺食不
知味惟公事君之大端固始終而一致有生即有死兮
雖聖智其安避所惜者國家待賢而後乂天胡不仁而
不憗遺嗚呼哀哉公之所存履夔蹈卨高文竒謀大忠
偉節充塞宇宙照耀日月前不愧于古人後可師於來
哲固有良史直書海内公說亘億萬載不可磨滅此為
夭而為壽兮信識者之能别豈於一奠之間可盡公之
德烈惟是冥然而思默然而悲此生未殞曾無已時公
乎知乎不知
祭僕射王公伯庸文
維嘉祐元年歲次戊戌九月已已朔某日具官某謹以
清酌庶羞之奠致祭於故僕射王公之靈嗚呼僕與公
交世孰為匹在天聖中考士之實上初臨軒親按程律
公當其選天下第一僕叨次公若甲之乙為合之易公
純我質愛則昆弟同則膠漆從官西東雖遠猶密及佐
大計局相並鄰議必聯席食常對茵出入省戸輝光搢
紳公踐掖垣文追古淳夫何鄙材復序後陳更直書命
參明帝緡公入禁林朝稱得人僕草公制榮無與倫夏
人擾邊沮我威武僕承人乏奮命西禦久之未效命公
來撫公之所臨如旱而雨繄公之略遂振王怒僕時帥
秦公留燕語獨有二天公惠之著疆事之寧僕忝樞輔
公為大農屈事泉布進居公前愧日無措僕斥於外公
方處中排攘羣讒隂存大功僕走二塞身當虜衝一紀
之間莫覿音容天與其幸還趨九重付以舊物本兵之
崇公弼宰政望尊德隆而不大拜反及愚庸僕實無堪
懼顛厥位圖講大寧賴公以濟其道之同言無少異白
髮相親在古無二公歷二府積憂成瘁始疾之微在告
而治日須公出以奉醇粹如何浹旬遽然永逝嗟乎人
生有是不意嗚呼哀哉公之德業海内胥傳清芬雅範
則流為世法忠謀大節則詳於史編浩乎若江漢之紀
地燦然如日月之麗天此特叙生平之好故舉其槩而
不言唯將哀誠一奠几筵公固知我終身愴然尚饗
祭正獻杜公文
維嘉祐二年歲次丁酉二月丁未朔某日具官某謹以
清酌庶羞之奠致祭於司徒侍中杜公之靈嗚呼自公
勇退於今十年天下日思思公至賢故每聞公之病也
衆猶已之病今聞公之亡也則相與駭而歎曰元老之
喪天下將安而法焉况辱公之知世無比旃雖願百殞
以贖公而莫得兮其哀深痛切非文字之可傳然而因
奠寫誠烏可無說含悲失次舉公大節在祥符初文則
公傑巍取甲科美譽四徹自時為吏天性精勤驅煩判
滯明敏無倫不施鞭扑吏畏如神凢守郡邑政胥曰循
凢主財利法皆近仁中司執憲紀律簮紳曰雍曰并乃
國方面命公鎮臨天子安燕上曰公勞來尹畿甸轂下
亟清樞廷是踐公既大任為國圖寧力進忠良正人彙
征時羌之叛與狄連衡公謀廟堂二垂寢兵僥倖路塞
斜封不行有職顒然坐觀太平讒邪狺狺卒壞於成作
相百日彼徒益獰齧公於兖公道愈明公則告老上允
其誠旋營厥居處於宋京噫公之貴不與衆類不買田
宅不畜聲妓蔬食菜羹緼袍布被奉巳惟約周人則義
人難其常公行獨易至清之名今昔無二噫公之退與
衆復異棋博不親林泉不嗜枕籍百家沉酣六藝詩筆
日新放懷怡志書法日工或草或隸優游自娛以卒吾
歲嗚呼哀哉公官一品位誠不卑公壽八十年非不耆
在公享之良厚何人心之甚悲蓋以公還事而來精明
不衰憂國之慮過於有政稱善之勤同乎已為向使朝
廷重惜公去復公丞疑以十餘歲之康寧翼億萬世之
丕基則治胡為而不唐虞公胡為而不臯夔噫衆願之
終戾兮不繄公而繄時徒憑使人酹公一巵公乎公乎
已而已而尚饗
祭狄相文
維嘉祐二年歲次丁酉四月丙午朔十六日辛酉具官
某謹以清酌庶羞之奠致祭於故相狄公之靈惟靈忠
孝沉厚出於天資威名方略聳於塞外入登樞府蓋旌
勳勞出殿輔藩聊遂偃息何五福所鍾而不與其壽一
人所悼者未盡其才某向處邊垂公實禆佐自聞傾喪
日極哀懷兹承已擇良辰權厝淨宇敢憑薄酹少致哀
誠魂兮有知諒垂歆監尚饗
祭聱隅先生文
維嘉祐三年歲次戊戌十月戊戌朔十日丁未具官某
謹以清酌庶羞之奠致祭於聱隅先生黃君之靈先生
以學自富以道自貴身居草萊名暴天下公卿大夫知
先生之賢薦先生之晚老得一命遽然而亡嗚呼豈天
之於人既使其學與道之不窮也則其身也固不可得
其不窮耶不然何屯梗沮屈之如是乎某忝大任竊重
禄不能極力推挽使先生之學之道少伸於時而身為
不窮反咨嗟疑天不自引咎誠罪人也今先生之子能
奉遺書謹遺法介然以不墜先業為意護喪南歸得舟
東下因致薄酹一道哀愧之誠先生宜來歆是精潔尚
饗
祭范寬之刑部文
維嘉祐七年歲次壬寅五月丁未朔十五日辛酉具官
某謹遣某人以清酌庶羞之奠致祭於范郎刑部之靈
君之於余兄之子壻而余姪女不幸早世親知之深義
無少替垂三十年意愛交至君提國憲向領全吳察廉
之失屢經赦書復久去官攻者終誣降漕得守遂觀濠
魚中外交章辨君非辜牽復甚邇君胡遽殂嗚呼哀哉
君始得疾殆於累月度不能起尚記疎拙請兄援毫寓
書以訣惟草二名親筆余别余一閱之夙夜悲咽其間
一事余竊為疑云分毫恩未嘗及之余之知君惟道是
期所謂恩者有公有私私則結好死焉莫移公敢市寵
非余之為嗚呼哀哉君之平生志氣豪邁臨終之言何
近狹隘得非有激其意安在俾余恤孤余安敢怠千里
致哀惟憑薄酹英特之魂宜乎不昧尚饗
祭文潞公太夫人文
維嘉祐八年歲次癸卯二月某朔某日具官某謹遣門
人陳諤以清酌庶羞之奠致祭於魯國太夫人之靈惟
靈早嬪君子克謹婦道闑内之訓莫匪忠孝有子逢辰
相吾大君膚公盛德世無與倫勤哉奉親繄我賢相晨
夕旨甘得謂榮養享封大國褕翟魚軒康寧夀考五福
之全相君承顔以懼以喜請治於洛歸來鄉里慰我高
堂鼔鍾笙簧大期之及怡然而亡琦於相君義則兄弟
何以致哀是惟薄祭尚饗
祭崔良孺殿丞文
維治平元年歲次甲辰九月癸亥朔二日甲子具官某
謹以清酌庶羞之奠致祭於殿丞崔君十哥之靈惟君
之禀天與和粹大韶之發聽者忘味大圭之全瑩爾君
瑞君父正臣始終道義君兄節士瓌特其志君之漸摩
固無不備惟文之高乃不中第惟才之敏見於為吏其
勢奔騰譬若良驥千里之遥旦暮可至柰何半塗遽爾
顛躓惟余之室君則其弟余契之篤實均同氣君如京
師必館而憩歡然相接唯恐分袂今夏之首君來審官
待次得告再歸闢田初聞小疾勿藥當痊遂不裁問日
期駕旋使忽至止君兄惠牋具述君病且憂纏綿余驚
呼醫俾馳詣前醫馳未達訃來何遄鳴呼哀哉君之德
美稔於衆傳復被餘慶宜熾而延何未強仕倏兹溘然
命也孰訴噫嘻蒼天嗚呼哀哉君姊之亡傷摧二年又
感君慼心如灼燃徒憑薄酹致此拳拳哀誠千百未能
一宣君其知乎歆余意焉尚饗
安陽集卷四十三
