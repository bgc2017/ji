安陽集卷四十二宋韓𤦺撰
祭文
代開封知府諸廟謝雨文
維某年某月某朔某日具官某謹以清酌庶羞之奠致
祭於某神粤自涼秋以來嘉澍未洽惟宸衷之在念顧
穡事以為虞式是靈祠奠兹神壤奉吉蠲而致禱冀聰
直以垂休而神上符宵旰之懷下慰編齊之望會風期
於少女驅雲族於太山曾未崇朝遽均和澤壤父輟耕
而相賀祠官霑服以言旋濟旱歲以作霖畢蘇民瘵兆
豐年而為瑞協助聖猷爰被詔於發中俾涓辰而報貺
用陳馨薦祗答蕃釐諒精意之攸歆固嘉應之斯在尚
饗
揚州祭聖母祠祈雨文
維慶歴六年歲次丙戌某月某朔某日具官某謹以清
酌之奠昭告於聖母之靈某聞之於詩曰旱既太甚靡
神不宗則知古人閔雨之際不愛牲幣凡神能福於民
而於民之所奉者皆得索而祭焉今歲夏季以來境内
不雨穡人狼顧以田為憂長民者亦嘗設壇禱龍欵祠
求神齋恪之誠不為不至近方靈應有荅而民望未厭
是用陳兹薄薦乞靈於神神其體斯民所奉之心示神
能福之之意廣敷隂施惠此一方使時澤沛然年穀大
獲則民知神德不謂無靈尚饗
諸廟祭文
維慶歴六年歲次丙戌某月某朔某日具官某謹以清
酌庶羞之奠敢致祭於某神古有八蜡之祭以記四方
若其方年不順成則蜡祭不通豈特使民謹於用財抑
亦明神不苟受其報也今歲境内大旱民心顒顒有望
於神而田禾卒不救守臣不敢循為蜡之義而廢神之
祀是用舉舊典申薄薦神其歆此蠲潔無使來歲復失
民望而重為愧尚饗
北嶽祈雨文
維皇祐元年歲次巳丑六月壬戌朔十四日乙亥具官
某謹遣屯田員外郎通判軍州事游開以清酌之奠敢
昭告於北嶽安天元聖帝惟神享有常嶽視帝而祀故
距河而北凡民有水旱疫癘之災則歸心於神謂神主
於我必轉災而福之某幸為州於廟祠之下每旦開日
則思有以濟於民報於君以不愧於神雖然不敢獨私
一郡而邀神之福竊惟國家視天下以河朔為根本去
歲雨水為大沴民大半以饑死天子宵興旰食哀而恤
之賴蠶事既登麥秋有成捐瘠之民粗有生意而涉夏
不雨旱氣日甚民心嗷嗷以穀為虞天子聞之不得不
重貽北顧之憂某是敢以北民所歸之心且道天子仁
聖慈愛之德弗私所治而告虔於神神其振激威靈指
呵雷電霈乎嘉澤潤我民疇使兩河間普洽西成之望
則神上以寬九重之焦勞下以副萬民之歸饗巍巍廟
食與昊天齊其稱謂宜哉尚饗
北嶽祈雨文
維皇祐二年歲次庚寅三月戊子朔五日壬辰具官某
謹以清酌之奠敢昭告於北嶽安天元聖帝某聞天之
為道也惟民善惡而禍福之然推其仁於福則所任者
多於禍則有所不忍焉神之為靈也能謹其所以禍福
而協天之仁者也比歲以來河朔之民罹大饑饉幸而
全者無幾某為治祠下行二朞矣夙夜祇慄不敢慢其
政以干神禍每春夏之交水旱萌沴穡人駭憂必請救
於神而神應之夫豈守臣一冥禱而能感於神哉誠蚩
蚩之民無大罪惡天與神哀其窮不忍終其禍而致然
也今歲方春而羣隂用事霾風晝昏陽氣迫而未宣雨
意兆而復收農力于田惟歲是虞豈天與神仁於任福
而不忍禍之之意邪神其驅叱癘妖奮示威德霈然施
澤俾遂有年則民知神休孰不思報尚饗
北嶽祈雪文
維皇祐二年歲次庚寅十二月某朔某日具官某謹以
清酌之奠敢昭告於北嶽安天元聖帝大河之北比歲
不登神知之矣今又入冬以來雪不時降果數之然耶
則否泰宜有以相返政之致耶則蚩蚩之民何罪此人
之所以疑天與神不預人事者正謂是也惟神作鎮於
北助天成也宜發天之德示神之明早霈時澤慰民望
而銷沴萌以釋人之所疑誠大惠也不然北道之民全
其生者無幾矣天晝夜而不息胡為哉神之祀孰供乎
尚饗
北嶽謝雪文
維某年某月某朔某日具官某謹以清酌庶羞之奠致
祭於北嶽安天元聖帝近以冬候將終時雪不降重困
之民比屋愁歎守臣慙政之缺察民無罪輙遣屬吏走
祠下合衆心之所憂上訴於神神惻然憐之翌日降雪
闔境之内無不允洽愁歎之民以抃以舞夫神之化冥
冥然民固有疑之者及其應之昭也則靡然歸之無疑
矣況尤影響之速乎宜其望而祀廟而食有國尊奉與
天無窮謹擇良日具牲醪以修報惟神始憐之終成之
尚饗
北嶽謝雨文
維皇祐三年歲次辛夘三月某朔某日具官某謹以清
酌庶羞之奠致祭於北嶽安天元聖帝某覧載籍見堯
湯水旱之事而說者多歸之天數以為雩禜之禮蓋有
國家者徇民志而安下情其實不可求也乃有一守令
自暴一御史决獄而能上動天意應時注雨則於二者
之說不能無惑焉今則判然無惑矣某自承詔來定會
河朔歲災比年雨不時降為民之守察民之窮而無所
訴也則必走僚屬乞靈於嶽祠之下或三日至五日神
應響荅甘澤大洽故北道歉殣而定獨小康神貺多矣
今歲自正月至三月不雨民復震駭顧蚩蚩者無告獨
神之有以訴也於是載加精禱幸紓民患既而雲容聚
散連日晝隂至七日雷電始發一雨告足則知至誠者
必能感神而神必能為民之福也又何惑焉謹擇日具
牢酒以為報惟神蔭佑終賜有年尚饗
北嶽祈雪文
維某年某月某朔某日具官某謹以清酌之奠敢昭告
於北嶽安天元聖帝某聞四方之民水旱豐穰皆繫守
政之善否某常信是說至定而後知不獨繫於政乃有
嶽鎮之神隂主一方能驅斥災沴而降民之福某非才
守定行五歲矣政之不善宜有以動天變而及斯民何
乃北道比歲大災而定獨小康得非守政雖不善而神
能佑民而福之乎昭昭矣今歲農疇大穰比戶嬉樂而
時雪過期未有嘉應此守臣所以思政而自懼神所以
愛民而施福之時也神其宣揚威靈振激和氣使盈尺
之瑞早慰民望則民心歸嚮不在他祠尚饗
北嶽謝雪文
維皇祐三年歲次辛夘十二月戊寅朔二十六日癸夘
具官某謹以清酌庶羞之奠致祭於北嶽安天元聖帝
近以時雪稍愆未充歲望咎政之失惟民是虞亟禱於
神尚期鑒佑果蒙靈荅若響應聲雖農畝尚冀霑霈而
民心大巳開釋謹遣大理寺丞簽署節度判官廳公事
夏倚躬致菲薄以修報禮惟神念此一方素垂蔭護更
施惠澤以永神休尚饗
北嶽再祈雪文
維某年某月某朔某日具官某謹以清酌之奠敢昭告
於北嶽安天元聖帝近以入冬以來時雪未洽累遣掾
屬乞靈於神亦既踰旬尚稽報佑豈守臣愛民之心未
至而事神之意弗虔乎夙夜究思㒺克自處今請通判
軍州事閻某躬致前懇禱於祠下惟神察誠之勤慰民
之望早垂嘉應以兆豐年尚饗
太原諸廟祈雨文
維皇祐五年歲次癸巳閏七月戊辰朔某日具官某謹
遣某官以清酌之奠致禱於某神某聞天道之主於仁
不則人何以保其生神之道亦主於仁不則人何以通
其誠嗚呼天與神之道皆主於仁矣何一方霜旱之後
既俾其田大茂垂及有年而反枯槁之蝥蠈之使民終
日哀祈呌呼冀一施其仁寂然莫應邪某治并始數月
雖然為政一日不合於民宜為天氣之病顧民是何罪
哉是用齋戒省咎將民意以有告於神惟神助天化育
功在祀典哀民之誠迫切如是亟驅風雲沛然下雨掃
滌癘氣銷弭蟲孽則千里之内神一施其仁而瘁死之
苗起為豐穎咨嗟之嘆轉為歡謠民歸神之心何如哉
尚饗
諸廟謝雨文
維皇祐五年歲次癸巳某月某朔某日具官某謹以清
酌庶羞之奠致祭於某神近以秋稼甫成旱蝗萌孽吏
民駭議唯神是歸守臣齋誠亟禱祠下朝奠未縮暮澍
巳洽靈應之速實猶影響合境之内鼓舞歡呼知神之
仁益用欽向謹擇良日具馨薦以修報禮惟神冥佑兹
土功德至大亦既拯民之將殞則當俾歲之大穫守臣
何荅惟是忠信尚饗
蒙山祈雪文
維皇祐五年歲次癸巳十二月丙申朔二十一日丙辰
具官某謹以清酌庶羞之奠敢昭告於蒙山之神某聞
前代良守長以其部旱暵之為沴也必求境内有聞之
神祈禱之而與神約過期不雨則舉祠燔之雨則葺之
某謂不必然今環晉之境數千里之廣歲將窮而未雪
守臣同民之憂遍禱羣祠逾月弗應聞蒙山晉望也古
有祠俯瞰靈淵自唐以來崇奉祈報民實蒙福今隳圯
垂盡而故址巍然夫祠雖不存山川之神豈嘗亡耶謹
遣某官即壊祠具肴酒以告夫將巳意以達於神神祠
之壞而必完之皆守臣之職也荅之與否不敢慢神而
廢職然神能奮起潛德亟沛惠澤以警一方久不信之
民則宜遠邇歸嚮易怠為恭神之威尊與山巍峩不然
且懼祠雖完而復廢也神聽之乎尚饗
諸廟祈雨文
維皇祐六年歲次甲午正月丙寅朔二十七日壬辰具
官某謹遣某官以清酌庶羞之奠有禱於某神去歲歴
秋冬逮今雨雪不時降細民駭嗟以田為憂者實半天
下天子惕然引咎齋戒祈禱無所不至而卒未大應今
復時疫暴作民中其疾者十有八九雖星分所次流災
有常而天子慈仁愛民夙夜焦勞守土之臣皆奉命修
職不敢有苛刻之政上病天氣天忍極肆其酷冥然而
不顧哉天道高遠區區草芥之誠固不足以達賴吾境
有靈德之神開發天意轉禍為福灑甘澤以沃枯壤鼓
和氣而驅癘妖使農及耕耘民安里閈上紓天子旰食
之慮下俾守土之臣省過勤政自新不怠則天施未暢
繄神而啓迪之宜民不怨天而信於神神之功茂矣尚
饗
祭告四代祖鼓城府君文
維嘉祐五年歲次庚子某月某朔某日四代孫具官某
謹遣男忠彦以清酌庶羞之奠致祭於高祖鼓城府君
高祖母夫人張氏之靈琦閱家集見真定主簿張度所
撰府君墓銘知天福二年中與夫人同葬於趙州贊皇
縣東太平鄉之北馬村當五代之亂天下兵革子孫於
歲時展祀蓋不能及逮今百有餘載遂失訪辨𤦺自效
官以來志求所在而患不得鄉邑老舊之人以詢究之
今會贊皇人前普州司理鄭嗣宗行服北歸見過私第
問所謂北馬村者乃云所居之地也遂以誠託之未幾
嗣宗復至且言是村有韓評事墓在焉請使家人親驗
某竊念年祀既遠若不一視銘誌則恐後之子孫與鄉
邑遠近之人尚有疑者故遣男忠彦擇日以告暫開墳
隧拂拭誌石使衆目視之釋然必信然後增益封樹以
時致享子孫承之崇奉無窮惟靈鑒此至誠歆此薄薦
毋以輕有犯瀆而賜大咎孝孫之幸也尚饗
祭告四代祖塋土地文
維嘉祐五年歲次庚子某月某朔某日具官某謹遣男
忠彦以清酌之奠昭告於贊皇縣太平鄉北馬村土地
之神高祖鼓城府君之亡實葬兹土子孫遭五代之亂
罔克崇葺各走官路久失訪尋今按文驗之乃得其所
然年祀緬邈人不無疑固當開隧視銘以取衆信惟神
聰直之稟福善而誅惡者也夫有人孝於其親不以百
年之遠力思封樹灑掃以勤時享神宜祐而助之使如
素志不當以輕犯土地而降咎殃則神可謂聰直之全
禍福不私者矣尚饗
祭告五代祖庶子文
維嘉祐八年歲次癸卯三月某朔某日五代孫具官某
謹遣男忠彦以清酌庶羞之奠致祭於五代祖庶子之
靈惟靈歴唐顯官興起韓氏終葬博陸家牒具存某自
從官以來深惟祖先塋域之重雖勤推訪未能辨識數
年前始得四代祖鼓城府君之塋於趙州之贊皇至於
開隧觀銘衆始大信既以崇葺則益念庶子博陸所葬
之地不當無迹會故吏國子博士劉覲通判永寧之任
來别遂託尋究未幾得覲書以從姪弁所得二處士埋
銘墨本來示閱所叙三代則皆庶子之弟也且言處士
墳旁巍然而高草樹蒙翳者疑是庶子之塋也大用感
慰故使忠彦不遠千里躬修菲薄之薦而請一視誌文
不獨取信於衆人亦俾裔孫歲歲展祀無有疑惑惟靈
鑒此誠懇勿以一時干動神宅而賜大戾尚饗
祭告五代叔祖二處士文
維嘉祐八年歲次癸卯某月某朔某日五代孫具官某
謹遣男忠彦以清酌庶羞之奠致祭於五代叔祖處士
五代叔祖母夫人之靈某嘗閱家諜知五代祖而上實
葬博野年祀殊邈雖勤於推訪大懼不知所在比得從
姪弁錄二誌銘來告且言向葺壊墳之所得也詳所叙
三代則二處士乃某五代祖庶子之親弟也不勝驚嘆
慰喜之情故使忠彦擇良日具薄薦完補頽缺再嚴封
樹仍飭子孫歲享祀傳於無窮惟靈歆而監之以重福
於來裔尚饗
祭告永寧軍先塋土地文
維某年某月某朔某日具官某謹以清酌之奠敢昭告
於土地之神某聞山川土地神實主之無名而犯降殃
可也某之五代祖庶子歴唐美官終葬於博野縣之北
原雖距今幾二百年矣比始知其所在若非一視銘誌
則裔孫之祀孰不疑而人孰取信哉故遣男忠彦擇日
開隧以告於神非無名而犯也惟神稟德聰直故宜助
成孝心俾求之不謬某决知乎神不降殃而降福也尚
饗
葬安國夫人祭告祖塋文
維嘉祐七年歲次壬寅九月乙巳朔二十三日丁卯孝
孫具官某謹以清酌庶羞之奠敢昭告於曾祖令公曾
祖母太夫人烈祖令公祖母太夫人之靈某以新婦安
國夫人崔氏之亡取仲冬之二十九日歸葬於相之安
陽縣豐安村祖塋西先所得之吉地啓壤之際潔誠以
告伏望英靈昭鑒隂為佑助自始興作訖於成役咸得
安固永作神居唯子唯孫傳祀無巳尚饗
葬安國夫人祭告先塋文
維某年某月某朔某日第六子具官某謹以清酌庶羞
之奠敢昭告於先考令公先妣太夫人之靈某以新婦
安國夫人崔氏之亡考經謀葬得百日承凶為吉遂舉
姪殿中丞公彦而下諸喪咸歸葬於相之故里公彦則
開舊壙而納焉姪孫試秘書省校書郎確而下則於大
塋之東别為一域以安之啓壤之始潔誠以告伏望英
靈昭鑒隂為福助宅兆獲安子孫世祀尚饗
安陽集卷四十二
