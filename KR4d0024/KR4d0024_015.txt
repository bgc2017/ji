安陽集卷十五宋韓𤦺撰
律詩三十二首
上巳會許公亭二首
三月三來御水涯古亭春色綠相遮牡丹巳認冠叢葉
郁李真疑綬引花(席上所獻)侍妓寢歌成雅席惡風吹酒入
微沙土嚢終夕從飄怒不障清歡祓禊家
元已乘閑到許亭勝游差遠幾開扄尋春自失花顔素
愛客偏回柳眼青曲水事遥存燕喜甘棠人去想儀形
(吕許公所建)禊筵莫愬杯行數歸轡迎風酒易醒
次韻和通判錢昌武郎中上巳許公亭惠詩
亭館蕭然古岸頭園林雖雅背清流感時堪惜芳菲過
拖病須從祓禊游歸艦逆風乘醉去落花隨水帶香浮
貳車欲繼山隂事立賦新篇不易酬
次韻和留守宋适推官遊宴御河二首
笳鼓齊喧泛御津何妨同俗樂兹辰中(去聲)三節物初過
五(青社以十三日為中三亦有遊御河之樂)八十春光未破旬紅旆厭風收
電脚綠波傷櫂散魚鱗欲知治世升平象請看熙熙兩
岸民
三月春容駘蕩天御流飛舸引雙旜十分芳景無三二
四合遊人有萬千花任風殘猶逐水酒隨歌半已空船
病夫且伴嘉賓醉不過明朝夘尚眠
三月十八日上水關
河曲春遊得舊傳使君從俗上蘭船低蓬密罩香羅綺
小艇交颺細管絃有獻滿盤烘芍藥競豪臨水落鞦韆
歸來夾岸民觀甚望遠應疑李郭仙
三月十八日會望春亭
此日傾城樂御河作河生日語應訛波涵祛服千花亂
風壯歡聲萬曲和元已嬉遊非俗尚十洲光景得春多
衰翁欲盡都人興醉弁歸同夕照俄
西園初暑
可愛西園夏景長南來風好拂襟凉樓臺軒豁年殊舊
池沼乾枯雨未滂群鳥護雛時起鬪衆花成子幾堪嘗
欲知逃暑芳樽味沙過林禽玉溜漿
寄西臺子淵趙學士
昔年瀛館接仙才官路升沉孰可猜直使庸駑叨上笏
却教賢傑老西臺莫悲居處荒三徑且把功名寄一杯
應笑位高歸去晩謗多終日怒蚊雷
苦熱未雨
驕陽為虐極煩歊萬物如焚望沃焦舉世不能逃酷吏
幾時還得快凉颷精祈擬責泥龍效大索誰誅旱魃妖
翹首岱雲膚寸起四方膏澤盡良苖
雨足晩晴
掣電搜龍發怒雷欲驅時旱滌民災四溟滂澤三農足
萬宇愁襟一夕開虹影漸從天外散蟬聲初到枕邊來
高樓小酌清風滿不勝當年避暑杯
庚戌秋分
淅淅風清葉未凋秋分殘景自蕭條禾頭無耳時微旱
蚊觜生花毒漸銷錢迸嫩苔陳閣静字横賓鴈楚天遥
西園宴集偏宜夜坐看圓蟾過麗譙
中秋遇雨
待月中秋一肆筵雨輕雲晦似無緣何須寒影搖杯面
且命高歌醉目前莫向此宵空悵望定應明夜亦嬋娟
憑欄可柰時人意不愛清光只重圓
次韻和通判錢昌武郎中中秋遇雨
靈祠躬禱極伸虔唯恐愆陽病晩田不恨高樓空宴月
却欣豊澤入民天且歌多稼將棲畝莫賦嘉期動隔年
媿誤賓軒侵夜散阻看銀界爛三千
中秋筵散雨餘見月色
正苦中秋暝雨侵忽驚凉月綻雲深壺光未透冰涵玉
鑑影微昏蘚上金彩筆怨吟幾絶望巨觥酣戰欲重尋
孀娥似慰人心鬱時放蟾輝漏薄隂
重九會安正堂
欲安衰朽敞虚堂竊信孤忠敢自當本幸歲時同衆樂
適開樽爼遇重陽黃花旋插香環坐翠嶺新成妙出墻
留與鄴都為故事年年常占好風光
重九晚登騎山樓
蕭疎嘉節得陽重病守西園此又逄且奉賓歡窮勝事
莫悲秋色動衰容管喧銀字凌歌席菊碎金鈴上醉鍾
何必更臨高處會北樓深古近騎峯
壓沙寺梨
壓沙千畝敵侯封珍果誠非衆品同自得嘉名過冰密
誰知精别有雌雄常滋沆瀣充肌脆不假燕脂上頰紅
四海舉皆推美味任從潘賦紀張公
送卿師上人
區區京轂幾經春不退方能運法輪欲舉筌蹄皆自逹
縱罹寒暑豈吾辛大千雖納寕多施一切誰名得度人
我已心中了無物重煩師說究微塵
送謝山人歸紫霄舊隐
董君壇側杏林新(董山所種杏今巳無有山人復種千餘株以完舊迹)高卧雲霞
獨一身已究丹經成大藥更居仙府得長春仁心務濟
誰思報道術逄知即示真暫别山來應自笑紫霄曾未
識紅塵
通判錢昌武代歸以詩見别次韻為荅
衰病何堪治鄴臺貳車猶喜得高才方資庖刃投虚利
忽愴瓜時及代回别袂醉分雲共慘去塗塵寂雪初培
劒光久已衝牛斗力振沉埋尚愧雷
屢雪
欲識經冬氣倍和高穹回矚念民瘥盡搜秋夏乖龍起
併與寰區瑞雪多是處玉峯開璧府幾番雲浪溢銀河
來牟定過前年麥銷得衰翁醉又歌
雪二十韻
天宇昏凝幕星潢凍漏津報豊推上瑞散利浹無垠皓
彩生和燭深仁出化鈞乘時驅癘氣幾日困疲民滿慰
三農望潜基萬國春道山誰辨玉佛界普成銀緩舞疑
飜珮徐來類積薪盤高擎露蘂隙細入駒塵易掩妖顔
嫮難藏厚地珍墜輕時斷續勢猛忽紛綸肯使瑕瑜見
惟思沃瘠均歌妍皆似郢璧碎不因秦輈冷侵馴鹿符
光逼琢麟充盈是谿壑挺特有松筠近嶺梅先發瀕江
練更勻樓臺競瓌麗蟾兔起精神病骨驚新怯書帷憶
舊親風流資醉目豪放任詩人陳閣方多暇睢園喜命
賓宜城須大引佳味過吳醇
次韻和張宗益工部初到相臺書事
園池開拓費經籌雅意奚專自宴休好事庶逄賢守繼
康時聊便里民遊一聞公暇閑無敵頓激歸心浩不收
早晚再容懷綬樂赤松高趣遂希留
再和
銅雀臺邊事少州名郎來守喜安休吾民正遂歌襦樂
我里甘忘衣錦遊詩筆入神春益徤宴杯窮賞夜方收
鳳池時復思豪奪争柰鄉人欲借留
又次韻和題休逸臺
昔年衣繡臨吾鄉後圃力變池亭荒井梁生澁卧耕壌
螺榭岌嶪營高岡易為隅柱極增觀下視衆嶺森成行
錦鱗遂落賢者釣誰喧歌酒臺東堂
再和
臺前風景無時良臺上之樂殊未荒開筵真侣在蓮島
練句美玉生昆岡銅壺報刻緩星箭金釵送酒排花行
鈴齋長寂得吏隐便是道家虚白堂
次韻荅張宗益工部
昔忝臨漳守娱心自退公閑愁放天上真景得壺中燕
處雖云適規模惜未豐恢園隳舊堞架宇出新工材品
珍方用花名異始充泉分洹水堰梁下鄴城宫今始推
良牧襃辭借病翁笙鏞諧廟瑟珠玉滿郵筒詎敢矜前
政徒知偃下風北堂留衣錦西巘峻維嵩休逸簷梢月
榮歸浪襯虹班條多暇日清賞此何窮
殘臘
北土嚴凝氣候偏臘殘池館愈蕭然長河冰塞多寒地
密雪雲繁三白天粧點瑶林連霿凇(北人以重霿著物謂之霿凇)沉
埋茵草未羊眠但知催釀宜城醖終見春芳次第妍
次韻荅致政宫師張相公
早謝樞衡貴逍遥哂衆愚樂從黃卷得游命赤松俱風
雅樽前事雲山世外娱何妨紫虚下(紫虚谷乃公庵居之所)散髮
伴樵蘇
次韻荅相州張宗益工部
處暗頻驚擲夜光千金高價恨難償蟠桃入口知仙味
鈞奏醒魂認帝鄉辯觧重圍思亹亹戰逄強陣怯堂堂
懷歸自是衰疲甚不為吾剛挫舊腸
又次韻荅
故人憐舊政襃惜一何深營葺推勤治優閑稱道心池
臺資勝事風月入高吟酒戶雖難角詩盟已屢尋詞豪
甘自屈氣銳敢輕侵竒變雲霞爛冥搜海嶽隂暄和生
嶰律淡泊寄陶琴但媿衰聾耳安能别大音
安陽集卷十五
