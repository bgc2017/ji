安陽集卷十四宋韓𤦺撰
律詩三十一首
次韻荅王拱辰宣徽將交政惠詩
適辭鄉邑入平川春惱輕寒未禁煙金印此時交大府
銀袍當日接英躔清衷正渴攄賢藴窳質前知在化甄
衰病早期還舊里不循公迹住三年
上已屬疾
去年修禊小龍池醉席高吟盛一時今日正逄春駘蕩
此身飜苦病支離浮觴勝會人胥樂閉閤衰悰自不知
御水有期猶半月雨餘風景願遲遲
會食許公亭
許公亭館壓通津強率羸軀接會賓萬隴得苖經飽雨
滿車餘粟有歸民(道中所見)退花杏小驚春晩繫馬蔬柔辦
食珍風伯入䜛憎樂事怒號終日走埃塵
扶溝宰周源來求二蘇兄弟留題于白鶴觀詩
二蘇遺筆匿仙扄賢宰來求為發明字久半隨風雨剥
氣豪猶入鬼神驚終疑鸞鳳騫雲去不假江山到骨清
人對盛時須自勉醉吟顛草尚垂名
次韻荅子淵趙學士
再乞鄉邦遂志艱十年方得見家山晝衣麗錦過前寵
秋逼衰蒲失舊顔數月又遷當冗劇一生曾未識安閑
故人千里無由愬頼有詩筒去復還
再荅二闋
從來交分擬金蘭一紀前同陟道山君畜高才終未偶
我居榮路獨何顔鄴臺將卜全身退洛宅先輸任意閑
感舊倚樓空自嘆不如飛翼倦知還
退謀休洛勇難攀性得清虛不在山十畝足居應慕白
一瓢猶樂直師顔誰論世路風波惡漸見仙家日月閑
我亦安陽蝸舍就羡君殊欲幅巾還
寄致政趙少師
兩曾擎日上高天遽脱浮榮請退堅寵殿大邦方異禮
確申前懇甫踰年三師共仰青宫貴四海皆稱白傅賢
自顧衰殘歸未得幾時平地接神仙
又寄二闋
月榭風亭勝雅名主公閑適愈多情芳樽屢酌瀛洲上
誰聽霓裳散序聲
到處園亭列畫屏四時如只在仙扄歸來便是無為樂
不必重箋道德經
登望宸閣
危閣輕裘陟望宸欲逃蒸暑若憂焚清風自越兼金貴
真境都無數仞分歸渚水禽明似雪擾空沙燕閙如蚊
憑軒眷闕羈魂斷亂逐南飛送雨雲
登金銅門
當暑思來坐北軒俯看形勝在簷前樓臺突兀陵高木
城堞縈回際遠天萬室正虞多暍者一身慙獨御泠然
歊煩盡滌無心下欲帳輕綃徹夜眠
立秋日後園
亭舘雖蕪勝勢存病襟猶足滌冥昏晩凉天氣秋風入
雨霽園林伏暑奔古榭穏騎危岫翠御流遥瀉曲池渾
河魚未獲山芎效幾廢良辰命客樽
已酉中元
煩蒸求得到中元餘酷侵人尚鮮歡病塞不能衝酒堰
氣清終已倒盂蘭陳編就榻將開懶危閣凌風欲下難
聞道禾弮盡踰尺日西偏喜夕霞丹
中秋席上
去年西洛過中秋正怯清光刺病眸此夜北都逄好月
喜延嘉客上高樓真居自與風塵絶雅句須窮造化搜
但引流霞歌白雪豈殊身在廣寒游
九日水閣
池館隳摧古榭荒此延嘉客會重陽雖慙老圃秋容淡
且看寒花晩節香酒味巳醇新過熱蟹黃先實不須霜
年來飲興衰難強漫有高吟力尚狂
次韻和機宜強至都官喜雪
凍雲凝結遠成堆雪意應隨雅客來滿地粧梅知臘近
一天風絮誤春廻玳欹賓席豪詩筆珠沃歌喉滑醉杯
病叟有心萌酒戰明轟鍾鼓不銜枚
次韻再荅
天和人意共昏昏飄擲繁霙助客樽正會笙歌開醉目
忽驚珠玉得嘉言已凌衰鬢争霜采更拂妖顔上粉痕
東閣有賢才調雅媿無優禮紹公孫
雅集堂
過馬傳名事莫詳我嚴賓集在更張不資金石升堂樂
務接芝蘭入室香農穫大豊歌滯穗訟銷群枉闃甘棠
時開雅席延諸彦病守心閑興亦長
望宸閣雪後
重隂初釋六花殘試倚危欄一望看魂爽頓如居物外
句新難得上毫端酒收豪席珊瑚碎風刮仙盤沆瀣乾
化就兜羅綿世界鷲宫高插白雲寒
已酉歲除夜雪
故歴將除夜未晨暖風輕送六霙勻及時皆喜逄三白
伺暁何妨具五辛一箭尚留終在臘萬花潛發欲驚春
藏&KR0848;令惡傳杯速歡殺紅爐守歲人
春隂席上
臘寒初破作春隂澌澁銅烏遠漏沉氣拍笙篁聲易軟
澗勻梅柳色潛深巳摧豪俠將狂興更惱衰殘欲病心
任展輕綃誰畫得霧昏樓閣半遥林
龍興燈夕
花雨交加墜寳坊萬燈全掩玉蟾光幾時蓮與春風偶
此夜人如蜡日狂俗樂一知趨夀域路迷無處不仙鄉
當筵自是壺中景莫訪金吾漏短長
上元遇雨席上
此夕濃隂送雨來冥然天意可輕猜欲催嘉卉乘時發
似抑妖蓮作偽開強拂金絲終斷續半濡羅綺尚徘徊
街前一任遊人散且聽新聲盡醉罍
春雪
幾陣風凝霰作牀穏承花雪入春芳南園蝶舞都疑夢
北嶺梅開只欠香氣暖不容冰笋就潤深潜引麥針長
衰翁未得陽和助且自宜城抵醉鄉
中和節後園
半銷殘雪在庭阿寂寞園林試強過正病寒威連月困
不知春色一朝多小桃樓角香心動百舌枝頭語意和
促理新聲加釀酒只憂詔景去如梭
仲春釋奠
明祀嚴先甲嘉辰歴上丁采芹因舊館釋菜恊前經爼
豆由斯學粢盛信匪馨欲知時祭重百世仰儀刑
庚戌二月十六日寒食會雅集堂
百五嘉辰此命筵中分春色極芳姸花遺嫩靨饒風地
雲坼輕隂半雨天淑景萬容粧節物勝游千路入神仙
酣杯莫顧歸時夜藏火難逄月尚圓
會壓沙寺觀梨花
同賞梨花過淨坊壓沙幽闃面平岡孤園不治黃金界
醉筆徒誇白雪香風急幾飜雲影亂殿深全掩玉毫光
朝來經雨低含淚競寫真妃寂寞粧(前夕降雨)
次韻和宋适推官壓沙惠詩
天知人意喜春娱故作輕雲捲復舒風撼花飛鋪宴席
雨平沙穏助流車蛾顰嫩葉初眠柳馬茁柔椿未薦蔬
何必笙歌喧坐上且延歡伯侍香裾
過全福寺
伊昔豪英襲將牙更崇因果欲何加精藍世自傳緇服
繪像塵誰障碧紗詩好盈編堆錦組字竒隨筆走龍蛇
空餘舊史高風在衰替嗟吾外氏家
安陽集卷十四
