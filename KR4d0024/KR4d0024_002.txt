安陽集卷二宋韓𤦺撰
古風二十二首
謝宫師杜公寄惠草書
公之德業天下重四海萬物思坏鑪太平之策未全發
先朝請老叩帝居天子只欲勵薄俗不惜一䕫從二疎
公持儉節出天性下逮萬世清風孤歸卜睢陽旋營第
棟宇僅足容妻孥自此間燕何所樂非絲非竹非歌壺
經史日與聖賢遇参以吟咏為自娱興來弄翰尤得意
真楷之外精草書因書乞得字數幅伯英筋肉羲之膚
字體真渾遠到古神馬初見八卦圖精神熠熠欲飛動
鸞鳳鼓舞龍蛇攄天姿瘦硬斥俗軟狂藤束纏巖松枯
中含婉媚更可愛千葩萬萼争春敷開合向背一皆好
造化欲衒天工夫張旭雖顛懷素逸較以年力非公徒
公今眉夀俯八十老筆勁健自古無固知大賢不世出
百福來萃相所扶公之佳壻蘇子美得公一二名已沽
矜竒恃雋頗自放質之公法慙豪麄乘歡捧以示僚屬
一坐聳駭歎且呼便欲刻石傳不朽荒邊匠拙無人模
歸來一一戒兒姪祕重世與家諜俱重巾密槖寘吾室
寳護直比驪含珠神物孰敢容易探雷雹霹靂來湏臾
遊開化寺
開化得地勝崇侈何代作全山鑱佛身萬木亘高閣突
然數百尺較力陋禹鑿峯巒翠環合與寺為郛郭煙霞
無四時為我張(去)幄幕飛泉乘空來直在庭砌落松栢
森成行鬭狀蛟龍惡如整萬人陣偏伍不敢錯春芳難
悉名紅紫競灼灼點綴巖壁間圖畫曾未若距成纔一
舍曠絶類霄堮噫吾何自勞日窘吏事縛到官踰二朞
未克造林壑引疾得鄉邦晝錦行遂著猛抛公几煩不
負真境約精廬始一登百慮已澄擴徘徊延賓僚開席
盛燕酌歌留嶺上雲吹亂風前鐸勿譏清賞累粗繼東
山樂數刻方暫歡俄景忽西薄歸鞅下危岑眷戀心欲
却何處無林泉隔閡牽寵爵終期報國家功業效㳙勺
連露乞骸章不待七十削歸來解朝紳放意任衡霍超
然出世紛安步適沖漠山蔬充盤筵村釀滿瓢杓吾夀
此其全何必不死藥
再賦
蒙山崦裏藏禪宫朝蒼暮翠嵐光濃枯松老栢競醜怪
危巒峻嶺相彌縫劒峽路岐唯少棧榆關氣象全無烽
恩深報淺來未得暫留金節開塵容
晉祠魚池
女郎祠下池清瑩薄山脚游鱗明鑑中素恃神可託羣
嬉不畏人似得天真樂祠者常見憐投食任争綽且疑
神佑之縱嚵安敢摸逹者時公攘羹鱠陷烹斸神乎所
保扶未免挫隂惡何如致君人其道本宏博天下日唐
虞聲教盡薰灼推此及微類魚鱉得咸若
難老泉
晉源發濫觴勃勃漲春綠泓然一鑑開俯視神意肅游
鯈何大繁戢戢閙如粥烏能汚吾清更足示容蓄中或
起蛟龍威怒鼓天福膏澤被九區靈德潜山麓平時任
疏逹所存終海瀆常豊沃稻粱餘潤霑花木伊予臨此
泉自得仁人勖奚專智者心犇走無停躅
甲午中秋夜不見月
中秋待月高樓上浮雲妬明逞頑黑姮娥積貯一歲光
欲放天下不可得今夕實繫天下望未必舉世罹遮塞
歡明慼暗一時偏人不咎天雲所職吾問雲兮爾無心
胡為動與人相賊歲旱不能含雨來翻於此夜濃如墨
吾欲獨仗倚天劒上決重隂走姦慝空中奪出黃金盤
萬㝢澄然同一色
病中望雪
日日顛風喧病枕曾無片雲飛虚空方嗟大疾被囚縳
敢請上帝前民豊人嘱衰翁略外事心存衆瘼能寬中
紛紛盈尺諒旦夕和霽迎得春融融
離并州至晉祠次韻荅宣徽富公
公名傑出天下賢終身師慕常顓顓十年一面數日別
行行不忍移歸軿剛腸出淚收還注感公知己難違去
黃昏病作宿荒城離緒不堪紛似雨
塗次荅宣徽富公書意
臨并踰二朞病慼居其半雖以志自勉精識柰耗亂故
於一道事十六七不幹貪權莫即辭罪大孰可逭納節
求本邦所幸脱誅竄君仁惻至誠亟俾賢者换與公同
心人金固其利斷安然解印歸萬喜無一惋為别信宿
來書日慰愚懦張瑟久不調易調猶未斷非才辱公知
處道誠一貫至於措置間在理有殊判不當牽以私經
畫誤遠算願公新政條布若星日燦害邊者剗除垢俗
者滌浣使兹全晉民比屋競聳觀僕遠聞公為省過安
敢憚雖有好事徒議論惡得間
晝錦堂
古人之富貴貴歸本郡縣譬若衣錦遊白晝自光絢不
則如夜行雖麗胡由見事累載方冊今復著俚諺或紆
太守章或擁使者傳歌樵忘故窮滌器掩前賤所得快
恩仇愛惡任驕狷其志止于此士固不足羡兹予來舊
邦意弗在矜衒以疾而量力懼莫稱方面抗表納金節
假守冀鄉便帝曰其汝俞建纛往臨殿行路不云非觀
歎溢郊甸病軀諧少休先隴遂完繕歲時存父老伏臘
潔親薦思榮孰與偕衰劣愧獨擅公餘新此堂夫豈事
飲燕亦非張美名輕薄詫紳弁重禄許安閑顧已常兢
戰庶一視題牓則念報主眷汝報能何為進道確無倦
忠義聳大節匪石烏可轉雖前有鼎鑊死耳誓不變丹
誠難悉陳感泣對筆硯
康樂園
惟人生多艱康世豈易偶服業罔不勤樂事豈常有朝
家恩澤寬宣布在封守體民當有時使得遂仁夀時而
無所適是不守之咎相署雖有園狹陋日已久州人歲
節遊若度一筒口至則無足觀疊跡但虚走遂令歡賞
心歸去成煩嘔有圃隔牙城廣袤半百畆我來闢而通
高戶敞軒牖其中完廢臺雄壯卑培塿城野四望間萬
景如在手䟽池育蓮芰表道植楊柳糞壌悉反(平)除桃
李換葱韮成時寒食春觀者惟恐後人一變壅閼曠若
在郊藪或相攜以歌或相醉以酒知為太平民歎語競
聚首曰非時之康還得此樂不予因揭是名命意安敢
苟凡兹屏翰賢一境實父母必與衆同樂斯地肯藜莠
作詩告來者庶可傳不朽
休逸臺
牙城之北即大圃中有廢臺名抱螺基圓有道盤屈上
故以螺目義匪佗當時興者擇地審氣象爽塏形勢多
今如孤塜但荆棘不知隳壊年幾何背城人迹既罕到
往往滿歲無一過我來侵圃治兵庫得披榛莽登巍峩
襟懷豁若出塵外四視天末窮纖羅滿城風物聚掌上
紅芳綠樹明交柯太行之下不可數萬峯起落如翻波
北來州域盡平地孰若舊鄴襟山河此為遊覽最佳處
遂施畚築完陂陀臺頭結宇尚簡朴臺面甃甓嚴鐫磨
魏宫冰井久堙没鐵梁有四淪耕禾精剛之質不少動
俚俗傳詫鄰妖訛云有神物常默護守令千百無敢拖
我憐古物輦而至為臺之柱植四阿州人聞至極驚異
就臺觀者肩相摩榜以休逸豈獨尚與衆共樂乘春和
主人間復命賓酌樽前隨分絃且歌病來飲興直衰淺
獻酬勉強顔湏酡退嘗内省爾何德爾求自逸人譏訶
反思吾本任忠義日不作偽心無頗君恩至厚假鄉守
正宜休此祛餘痾尫孱報國未能奮慨然倚檻空長哦
荅章望之祕校惠詩求古瓦硯
魏宫之廢知幾春其間萬事成埃塵唯有昭陽殿瓦不
可壊埋没曠野迷荒榛陶甄之法世莫得但貴美璞踰
方珉數百年來取為硯墨光爛發波成輪求之日盛得
日少片材無異圭璧珍巧工近歲知衆寳雜以假偽規
錢緍頭方面凸槩難別千百未有三二真我來本邦責
鄴令朝搜暮索勞精神遺基壊地徧阬窟始獲一瓦全
元淳蘚斑着骨尚乾翠夜雨點漬痕如新當時此復近
簷溜印以篆字花其脣磨礱累日喜成就要完舊質知
無倫吾才寡陋不足稱思與好古能文人好古能文今
者誰武寕祕書章表民無詩尚欲兩手付何况大雅之
奏聞鏗純
荅陳舜俞推官惠詩求全瓦古硯
鄴宫廢瓦埋荒草取之為硯成堅好求者如麻幾百年
宜乎今日難搜討吾邦匠巧世其業能辨瓌竒幼而老
隨材就器固不遺大則梁棟細棼橑必湏完者始稱珍
何殊巨海尋三島荆人之璧尚有瑕夏后之璜豈無考
况乎此物出坏陶千耕萬斸常飜攪吾今所得不專全
祕若英瑶藉文繅君詩苦擇未如意持贈只虞咍絶倒
君不見鎮圭尺二瑁四寸大小雖異皆君寳
觀胡九齡員外畫牛
丹青之筆奪造化能者幾何登品錄蛟龍獰惡鬼神怒
更工不接時人目有形之物至者稀是否難欺衆所矚
絳臺胡掾文章外偏向畫牛其好酷海内馳名三十年
得者珍藏過金玉老來纔始着青衫養親不及朝家禄
前日野服忽相過云訪恩知走京轂微風入指未能畫
示我蠟本數十幅採摭諸家百餘狀毫端古意多含蓄
鬭者取力全在角卧者稱身全在腹立身髣髴精神慢
背者分數頭項促行者動作皆得羣乳者顧視真怜犢
當流泅戲益自在欲渡或疑猶蓄縮從容飲囓得天真
荷鞭時有童兒牧或横一笛坐牛角便是無聲太平曲
江天雨雪易溟濛風勢掀號摧古木欹斜蓑笠趁牛歸
蕭疎暮景煙村宿竒哉胡掾老筆不可到戴叟重生湏
死伏吾觀諸牛之態雖盡妙尚有所遺思未熟牛於生
民功最大不畫牛功牛亦辱胡君胡君聽我言別選輕
綃成巨軸寫出區區耒耜勤貴知天下由吾方食足
中秋對月送姚闢教授南歸
去歲中秋安帥并今歲中秋病守相并筵極口詈浮雲
終夕蟾光被遮障相臺此夜天如水露壓凉風秋氣王
有客軒然襟義高直自睢陽來一訪相與僚賢共兹賞
坐看玉輪從海上皓色疑專白帝權晴舒萬㝢俱澄曠
斜漢昭回列緯繁收縮精神烏敢放有如大臣得時用
上化恢宣賢業暢千官戢伏任施設默默坏陶從巧匠
金波漸轉落金樽酒色映空寒動蕩一宵清景換塵寰
自得詩人難擬狀時揮大白目嬋娟意入杳冥搜絶唱
勿嗤幽圃陋吾邦吾樂不知崑與閬人生聚散固難必
明年此會知何向相逢對月復開懷詩筆鬭豪杯鬭量
不然千里起相思百尺樓高同一望
喜雪
至和乙未夏二麥死大旱秋田不下種熬然六月半天
意忽垂惻滂澤遂瀰漫九榖飽甘滋時若被溉灌一變
大有年農籍脱逋竄既豊復不雨累月病乾暵驕陽發
仲冬温氣襲閭閈歛輸誠無艱瘥癘恐莫逭何期日至
前風怒隂不散吹開六出花空際自淩亂徐徐失埃氛
稍稍重枝幹移時平瓦隴逮夕没田畔雖下不及尺近
歲亦稀看瑞諜宜首書他物烏足冠始寤天之神俾下
不可算小民徒怨咨一顧回屯難君子當信天夷險存
大觀惠姦豈固然福善終冥判吾喜開吾樽對客共歡
歎一病久誡飲當席由吾斷引滿且酣歌輕凛談間扞
未必不因此反得攄吾患
别鎮陽監倉陳薦祕丞
一紀帥三垂待士敢不至推誠以求應百不得一二彦
升其應者所應由道義幕中六七年始卒無少異嚴霜
摧萬木老栢彌蒼翠烈火熾三日良玉自温粹奉親不
可留含笑就委吏湏代處洛邑潔羞勤以遂我病來相
臺去客無所覬彦升兩見過顧舊不顧利言别之遠官
駑櫪飼騏驥啼齧眘勿較所困非吾類自古賢者為争
免不肖忌坐待天衢亨萬里觀騰轡
寒食親拜二墳因誡子姪
春色清且明節盛一百五寒食遵遺俗潑火霽微雨非
才忝國恩因病得吾土何以知殊榮此日奉宗祖新安
惟皇考豊安則王父松楸各萬株崗勢擁城府二塋相
去間近止一舍許前曉揭旌牙蠲潔且罍爼芬馨逹孝
誠僾若侍容語禮成無一違觀者競墻堵退惟愚小子
未老膺旌斧顧已胡能然世德大門戶思為後嗣誡永
永著家矩子姪聽吾言汝各志心膐汝曹生綺紈得仕
匪難苦學業勤則成富貴汝自取仁睦周吾親忠義報
吾主間湏求便官墳隴善完補死則託二塋眘勿葬他
所得從祖考游魂魄自寕處無惑葬師言背親圖福祜
有一廢吾言汝行則夷虜宗族正其罪聲伐可鳴鼓宗
族不䋲之鬼得而誅汝
初赴早朝
疎星掛闕角落月含輕雲兀兀馬上身叱叱馬前人瘦
骨酸秋霜病瞳昏陌塵自顧爾空空胡以裨吾君
次韻荅子淵學士
憶昔明道初窮冬極短晝給札金鑾坡孤拙並髦秀諸
公名世才奮筆若神祐蕪辭亦見收聖造等天覆子淵
親契深實出同試右自兹接珍羣軒翼羾紫宙忠義必
相勉權利孰肯就洞照無隐情胷臆爛辰宿宦路有亨
塞叨竊愧鄙陋何時聚德星一慰荀陳舊
寄題西京致政張郎中静居院
休官得宴閑理固居處静中或不自達觸物撓天性遂
令優游心反致寂寞病二川有耆英識豈斯人並周才
當要職美譽著羣聽氣體殊未衰援禮請還政安車得
西歸蕪没治三徑蕭然絶世紛日以道自勝以静名厥
居内外了相稱君懷本清虚復此休泉瑩君道本和樂
况有琴樽命新堂闢四隅立意尤高迥(完之四堂有夷心會真清白金)
(蘭之目)夷襟造真境友益具子令藥品稽神仙門法尚忠
正肌膚松菊香(君餌松菊已如故云)庭砌芝蘭盛天宜錫難老以
示君子慶予亦希君者誤寵竊機柄無裨紫極尊動有
赤松興報國苟錙銖竄身違陷穽雅志吁未諧高山徒
景行
安陽集卷二
