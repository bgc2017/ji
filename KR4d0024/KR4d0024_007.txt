安陽集卷七宋韓𤦺撰
律詩四十五首
次韻荅致政杜公以加節見寄
西北連憂寄責深十年回首失光隂丹心報國期輸盡
白日當天荷照臨賜鉞何勞誠靦面扞邊雖久即甘心
孤根只有衰危甚不得終身被傅霖
次韻荅留臺春卿侍郎以加節見寄二首
一落麤官伍噲曹清流甘分絶英髦建牙恩有丘山重
扞塞功無尺寸高許國壯心輕蹈死殄戎豪氣入横刀
只期名遂扁舟去掉臂江湖擲錦袍
洛下安然塞下勞公持霜簡我持旄憂無虛日三垂重
閑入芳春萬事高病虎厭風摧漢節卧龍慳雨澀吳刀
遥知嘯傲煙霞外肯把仙袍換戰袍
清明獲鹿道中
尺雪征塗已倦行那堪寂寞過清明農居近古鞦韆野
縣堞成虚睥睨平只見靚粧矜節服更無閑地匝春耕
山川寓目皆形勝可惜虛屯百萬兵
過井陘淮隂侯廟
破趙降燕漢業成兔亡良犬日圖烹家僮上變安知實
史筆加誣貴有名功盖一時誠不滅恨埋千古欲誰明
荒祠尚枕陘間道澗水空傳哽咽聲
離天威驛
早發天威驛深春尚薄寒龍蛇盤道路波浪卷峯巒古
木萌常晩新流勢未湍忠臣方叱馭更險不辭難
過故關
春入并州路群芳夾故關前騶驅弩過别境荷戈還古
戍餘荒堞新耕入亂山時平民自適白首樂農閑
百井路山桃盛開
漫嶺夭桃樹無人亦自開雲霞深隱洞錦繡遠成堆生
意驚樵斧芳情謝宴杯莫迷行客路不似武陵回
黑砂嶺路(平定軍西)
詰曲榆關道終朝險復平後旌緣磴下前騎半天行舉
目自山水勞生徒利名報君殊未效何暇及歸耕
過側石驛
三月春光薄川寒驛路長虎蹲難動石龍矯已刳桑嶺
狹居多險耕勤地少荒山農駭車騎兒女滿莊牆
出山口
待曉出山口溟濛雨乍晴始知經盡險終得坦然平草
樹開春意川原豁眼明吏民當自信竹馬不須迎
送門人曾宏祕校登第南歸
十載辭鄕志登科一旦伸青綸歸養客白髮倚門人家
釀難禁蠏江鱸正得蓴之官如自立吾館有賢賓
吕景初殿院被召歸闕
邇臣清舉世推公驛召歸馳御史驄不獨危言開正道
更將高節激頽風嚴霜透骨寒威重徤鶻盤空殺氣雄
朝選雖精知尚薄濟時才業滿胷中
初伏柳溪
萬柳籠溪借碧漣滌煩高會喜僚賢人間酷暑病庚伏
世外清風有洞天一枕易醒西嶠雨滿筵思醉北池蓮
棠隂訟闃邊烽靜誰信榆關作地仙
重九以疾不能主席因成小詩勸北園諸官
飲
病襟深惜好重陽莫接郊園醉晩芳豪飲直輸無比戶
清歡全落少年場感時蕭索休成詠中酒無流不是傷
猛戰巨觥吹嫩菊且陶嘉節趁康強
并塞晚秋
莫賦悲哉學楚騷塞庭秋色一時高霜嚴獵衛鷹權峻
風入弓膠士氣豪對月清吟森玳瑁吹花芳酌醉葡萄
汾波照骨銀河淡曉夕寒光助帳刀
過太原舊城
車書從此九區同雉堞隳雲百載空欲把金湯角天命
却驚禾黍滿秋風雖餘墟落人煙悄不改山河氣象雄
何必壞城心可壞祖宗恩德浸無窮
晉祠
唐叔祠推晉域雄乘春來謁想遺風前庭樹古圭曾剪
近壠禾新穎未同山峻尚存維翰德泉深長瀉及人功
愚民不識邦君重歲歲西神酒食豐
獅子柳(在晉祠)
柳出狻猊首天然癭贅高楓瘤嗤鬼伏松幹譲龍豪根
聳伸獰爪絲輕燦錦毛三眠漢宫樹人狀可同襃
長生蘋(出晉祠)
竒種定仙草長生晉水蘋採芳曾著詠薦潔可供神萬
卉衰何速三冬色自新大年如欲較吾豈愧莊椿
過甘泉寺
甘泉穿石磴山腹啓禪扉自笑逃塵境飜來觸静機花
開松色淡(時前檻牡丹盛開)歌咽磬聲微十里薔薇路香風送
馬歸
甲午冬閱
練士當時閱臨高共一觀勢憑朝氣銳令入曉霜寒事
重三軍國形存八陣灘燒烘旗幟動雷吼鼔鼙乾畫守誰
能犯循環莫見端赴谿驅稚子飄石走驚湍彈壓提封
静周旋四野寬機深天地祕知少古今難寨巧花齊出
營新月未圓全師充國眘堅卧亞夫安鵝鸛行雖卷貔
貅伎要殫撒韁馳鐡騎疊箭取銀盤避槊身藏鐙揚塵
足掛鞍弩飛三刃劍砲擲百星丸鐃管喧歸隊肴觴足
犒餐父兄人自衛鳬藻衆胥歡有志銘燕石無勞誤漢
壇壯心徒内激神武正勝殘
賀宫師杜公增秩
漢唐二傅推疎白高退當時歎莫如雖有清風傳舊史
不聞優寵及安車直緣賢迹光君輔更約師模在帝儲
何似詔公還廟席萬靈和樂浹堪輿
賀觀文富公遷職
祕殿班崇極邇聯九重思舊及高賢雖知榮寵公非樂
且喜孤忠帝尚憐惠物袴襦聊一境得時霖雨即敷天
萬方翹首臯䕫入待見唐虞致治年
賀春卿加大資政職
别殿深嚴峻寵班再煩開府扼秦關棠郊隂滿修前治
蕙帳香銷在故山天意未容賢者樂官方唯許老時閑蒼
生況結為霖望豈要窮邊俗吏攀(嘗致書以公康寧不當久遂閑適有輙欲)
(奉攀之語故云)
走筆戲呈機宜著作與諸同席
不草邊書絶塞氛英僚高會喜同群朋間射鵠雖連中
坐上飛觥不五分烈士感時何晩歲男兒行樂是從軍
速揮大白申嚴令多得紅心即戰勲
上已柳溪席上次韻荅機宜張吉甫判官勸飲
天意如何未應人蛟龍猶得戢乖鱗民間望極經時雨
塞上寒深幾日春麥脚埋塵難自展柳眉低水只乾勻
西溪不在浮觴樂且慰群心祓禊辰
柳溪嘲蓮
清香竒色匝芳洲只得公餘一見休道是好花堪謔問
幾時曾上美人頭
次韻荅永興安撫文公
建牙非稱冢司官正是宸襟注意安即日太平歸輔翼
侍祠重陟岱宗壇
次韻和都運崔諫議寄示立春前一日宿嵐谷
山程
絶色風霜正樹威不知韶律起從微十千酒且迎春酌
五九寒湏半臘歸破屐好山連日上費詩嬌雪着人飛
屬封所過皆蒙惠民吏應如挾纊衣
代書寄大資政春卿侍郎
宵躔將欲正三台促召深思輔翼才只聽爕調光玉鉉
若為封駮滯銀臺殿帷延納君恩厚經席敷陳聖慮開
命相幾時符衆望遞中看錄白麻來
六月六日雨後過嶽廟遊從封寺觀稼席上
暑雨頻經信宿休近郊方出釋潛憂雖妨麥始二停穫
且見苖知一半收(農語有之)神嶽怖民藏電雹老松憑寺偃
蛟虬佳遊況遇從豐䜟好飾千倉待有秋
自和
鄣泥何惜出郊遊始霽才寬望歲憂鬱若山光疑是活
飄然詩思盡難收隈林杏頰紅初抹拂砌莎髯綠自虬
禾黍坐看雲四合有年將乞載春秋
待制崔嶧給事移守圃田
使臺凝績大河東榮圃更臨輔鎮雄鸞省要資雖錫命
犧圖清職未推公滿天秋色增詩骨一路歡謠入歲豐
會取朝家精選意陪京今是漢扶風
菊觴
九日陪嘉客金英泛酒船撥醅時上下浮蟻自周旋香
逐榴花發甘嗤栢葉先坐中宜醉挹仙錄載延年
北園秋雨
輕雨來秋晩郊園對客樽暫和春氣味將冷雪胚渾聲
入關榆苦隂纏塞嶺昏黃花應自笑搖落獨承恩
病中喜雪
天地久閉塞氣和方一開花從無象出澤藴太虛來慶
可萬區浹豐宜百瑞魁病襟雖粗釋歡意阻賓罍
屬疾
一紀三垂慮中疲病早侵人生何苦甚世事愈思深冬
漏長難過霜風峭不禁幾時抛組綬芝术老雲林
次韻荅運使楊畋舍人
軺車勤按問并部此先行糴重傷農業年豐報力耕幾
時蘇俗困異日復民兵公策方經遠提封可坐清
至和乙未元日立春
元日難逢是立春普天誰不喜佳辰一年氣候均諸節
萬卉芳菲實九旬栢葉始傾為壽酒土牛隨示力耕人
故隂盡革無餘臘端朔陽來慶共新
元夕
萬家燈火徹重闉通夕熙然本順民誰道升平無可狀
請觀豐稔及兹辰月隨遊騎何曾動蓮嫁春風不是真
半病史君心未伏欲驅歌吹逐香塵
春寒
春寒着人骨病軀殊未堪鴈慵難遡北花怯不開南詩
筆少新興戰觥思舊酣邊垂何事樂寂寞月將三
後園春日
并塞園林古春來似不知雨輕成凍易樹老發花遲劇
事隨年倦歡悰入病衰芳時期強賞宴鼓揭天搥
乙未寒食西溪
三月鞦韆節西郊菡蓞洲塞寒春尚淺俗樂政同優賞
愜杯忘筭歌妍餌失鈎黃昏垂柳岸人意共遲留
上已西溪同日清明
拍堤春水展輕紗元已清明景共嘉人樂一時看開禊
飲隨節日發桐花紅芳雨過糚新拂綠柳含風帶盡斜
欲繼永和書盛事愧無神筆走龍蛇
安陽集卷七
