安陽集卷十一宋韓𤦺撰
律詩三十二首
永興寒食後池
春意隂隂百五天小池蕭索會僚賢孤芳映水花終淡
勁竹凌軒節自全一陣森嚴林勢合萬魚跳落雨痕圓
當筵暫弭憂邊慮且仗詩魔駕酒船
席上自和
喜陶嘉節曲池邊薄酒何須辨聖賢談席且誇珠履盛
種羌誰問蟻封全白楊花落眠蠶老紅杏枝殘笑靨圓
不似丁年為帥日醉鄉方擬拍浮船
清明興慶池上
連日隂岑此日晴池頭風物稱清明萬鱗潜卷雲頭坼
一鑑新開水面平兩兩鳬鷖波上没憧憧車馬柳間行
嘉賓須惜難并會莫厭芳樽冷淡傾
垂蘿洞
池北如趨紫府家亭臺高下景無涯垂楊不絆遊春騎
曲水時飄出洞花萬本竹深叢劍戟一軒藤老纏龍蛇
使君欲共斯民樂莫顧西山下日車
上巳會興慶池二首
元巳開樽處垂蘿碧洞前綺羅明浩渺臺榭插漪漣曲
水來如篆輕橈去若仙春寒芳意晩未見柳飛綿
興慶池頭三月三柳如拖綬草如衫禊觴臨水筵相屬
文鷁凌波尾競銜花雨亂飛紅撲蔌峯螺遥聳碧嶄巖
芳辰况任遊人樂不必低將席帽攙
上已晩遊九曲池
九曲池邊第一開艤舟同賞盡高才彎流自得黃河勢
怪石應從紫閣來塵外怳迷仙境界竹間深有古亭臺
徘徊復至豊碑下花萼吁嗟作盗灰
春隂馬上
正日風和日暖天重隂凌擾苦纏綿蕉心自結憑誰展
柳眼慵開只待眠草濕謾鋪留醉席榆寒難擲買春錢
幾時霞外氛霾散放出紅輪一丈圓
聞轉運范純仁司封會興慶池
池榭春深合衆芳使臺來賞好風光波頭灔日琉璃軟
酒面搖花琥珀香訪古舊文昏琬琰記遊新刻上篔簹
臨歸定借西園步愈覺禪詮氣味長(西園即化先所居)
登廣教院閣
岑寂禪扉啓晝關公餘為會一開顔高臺面壘包平野
老柏參天礙遠山花去春叢蝴蝶亂雨勻朝圃桔橰閑
徘徊軒檻何時下直待前枝倦鵲還
賞北禪牡丹
一春顔色與花王况在莊嚴北道場美豔且推三輔冠
嘉名誰較兩京強已攅仙府霞為葉更奪熏鑪麝作香
會得輕寒天意緒故延芳景助飛觴
次韻和都運孫永待制廣教院三頭牡丹
駢枝三出牡丹紅竒有雙頭結未工宛似靈芝相並秀
瑞雲攅處起香風(唐肅宗時延英殿梁上生玉芝一莖三花故云)
賞西禪牡丹
幾酌西禪對牡丹穠芳還似北禪看千毬紫繡擎薰炷
萬葉紅雲砌寶冠直把醉容欺玉斝滿將春色上金盤
魏花一本須稱后十朵齊開面曲欄
四月望日會興慶池
莫厭煩蒸共此行臨流臺榭極高明風前自得披襟興
林杪時聞脫袴聲洞竹交隂冠蓋爽砌泉爭響夢魂清
憑軒最切雲霓望日待民田雨足耕
送秋馬上始見終南
終南頻月晦峯巒一雨民心萬事寬救徹旱苖充歲望
洗開山色與人看半天横示全秦壯積雪高連太白寒
欲識衆多欣幸意送秋歌舞滿長安
會故集賢崔侍郎園池
崔園高絶五門西塵外風光是處宜唐室舊池因地得
漢宫遺址上樓知青螺萬嶺前為障碧玉千竿近作籬
我住鄴臺殊草創一來尤覺愬歸遲
再賦
門徑縈紆洞府間了無塵外累幽閑長楊十丈亂風雨
流水數枝鳴珮環入戶好峯誰可畫礙人新竹不容刪
池亭面面圓荷滿薄暮飛香送客還
登崔園城上亭
危榭壓頽基登臨事可悽邱墟唐殿左禾黍漢宫西臺
古疑藏劍峯遥不見圭山川難盡識頼有舊圖攜
覽諸人贈狄國賓察推詩
凛凛梁公萬世尊復唐功業並乾坤為臣所守能忠義
異代猶思錄子孫老嗣寂寥雖未振大名瞻仰只如存
後人真有希賢志豈特孤風擅一門
送范純仁司封移漕京西
衰拙何堪定繹騷使臺猶喜會英髦治財純擾常先恕
移用皆宜似不勞此去任賢終漕輓幾時當路壓風濤
家聲莫擬君能紹日看青雲步步高
凉榭池上二闋
游鱗驚觸綠荷香水馬成羣股脚長逐浪相隨留篆跡
偃波垂露滿方塘
病襟思適繞東塘水荇初花吐嫩黃行困老樗隂下坐
兒童爭喜拾紅娘
長安府舍十詠
流泉
龍首高源析螭吭亂玉鏘帶花春共遠和雨夜何長冷
撼青蛇影平拖白練光煩襟來自滌可待濯滄浪
凉榭
忠閔規摹壯耽然大厦開無時佳燕在正暑好風來池
面飛泉落林端畏景回誰知仙府路瓊室與瑶臺
北塘
臺榭生凉處奫淪瞰北塘松筠成夏蔭蓮芰入秋香疎
雨交寒暈輕雲襯曉光無心投釣餌游鯉莫驚藏
雙石
雙石唐餘物來兹孰記年嵌空危砌下怪醜好花前名
氏坳猶刻藤蘿宂任穿最宜秋後看班駮蘚痕圓
月臺
待月西臺早移時凭曲欄雲端開玉葉海面起金盤燕
席通宵雅凉波入坐寒香風來不斷清露裛紅蘭
池亭
亭出水中央輕風四面凉岸平飛略彴波暖戱鴛鴦静
夜蟾蜍落清秋菡蓞芳公餘時獨坐萬慮默皆忘
山樓
西北高樓上南山日面欄勢籠秦地勝隂落渭波寒帶
雨新屏活穿雲古道難仙扄如可造便擬挂朝冠
流杯
迢遞穿花出彎環作篆來若非天上醴不泛洞中杯水
鳥浮還沒仙航去復回蓬瀛真境事銷得玉山頽
石林
叢石競嶄巖當軒翠撲嵐疑峯何啻九仙島迥侔三潤
極雲猶抱温多玉尚含樓高慵引望坐看小終南
竹徑
北榭層基下森森竹徑幽枝繁低拂蓋根密僅通流勁
節輕環粉狂鞭怒走虬風霜胡可動松柏乃吾儔
安陽集卷十一
