畏齋集卷六元程端禮撰
跋
跋泰山圖
古人皆有讀書之地唯泰山安定徂徠三人見於圖畫
者豈非以德與其功哉三人學行聞天下宋自三人者
出天下學者始知有師春秋汨於傳注久矣自三人闢
其曲說學春秋者始知有經宜其名與泰山相高而宗
仰之無巳也嗚呼盛哉
跋陳象賢竹素園
古今藏書者多矣金匱石室朝廷之藏也壁經冡紀季
世之藏也牙籖玉軸富貴之藏也朝廷之藏與國久近
季世之藏與時盛衰富貴之藏徒為珍玩若歐陽子之
萬卷子朱子擬之則士大夫之藏也夫窮鄉晚學無書
可讀無師可質見聞褊狹識趣汚下雖良才不能有成
故書不可以不藏藏不可以不博藏之博讀之博又自
博而約諸巳斯可以弗畔已所貴乎士大夫藏者良以
此也然而士大夫之藏常病其力無以聚之力能聚之
又常病其傳之不久其身僅讀而其子若孫懵不識所
以至為鼪鼠之穴窗壁甕缶覆蓋之需者衆矣余原其
故身既享稽古之力位為公卿名滿天下榮其生者過
盛則貽其後者無聞是皆天運乘除代謝之理雖君子
或弗能免况其所為獲罪於天者哉陳君仲模亦為藏
書之室其子象賢獨能守而讀之不負其所藏蓋仲模
之生隠德弗耀其藴諸巳者厚而施諸世者薄宜其傳
之未艾也象賢勉乎哉吾知天意之有在也
說
蘭谷說
蘭臭香見易繫辭傳春秋内傳其久固可佩見禮離騷
其生隠谷見孔子琴操序自山續斷竊蘭以惑世也世
之識蘭者絶少黃魯直且不免况餘子乎子朱子援本
草注騷曰蘭與澤蘭相似生水傍紫莖赤節高四五尺
綠葉光澤尖長有岐隂小紫華紅白色而香是則可佩
與離騷合按水出通川為谷今謂生水傍是蘭生隠谷
與琴操合自朱子之說行世始識蘭矣都事石侯景元
以蘭谷名齋其志於自修可知巳嗟夫六經自程子朱
子出一祛漢儒傳注之惑士之自修者始識至善之所
在是山續斷不足以惑而人識蘭也士之為善於巳所
獨知之地是蘭之在谷不為無人而不芳也士之獨善
必可以兼善是蘭佩焉而不芳者無有也士知為善而
巳用不用不知也蘭知在谷而巳佩不佩不知也蘭谷
之說不既盡矣乎景元徵辭於余請以是輔其志
儒吏說
儒為學者之稱吏則仕之名也名二而道一也儒其體
吏其用也學古入官古之制也臯䕫稷契伊傅周召無
儒吏之名而無非儒吏之實周官九兩始曰儒曰吏亦
因其得民以道與治而言之耳自李斯嚴是古非今之
禁一以吏為師儒吏雖分而道法裂蕭曺以秦吏相漢
至趙張而文法弊極矣漢非不知用儒以救之也有一
董仲舒不能用所用者不過章句儒嗚呼章句儒與文
法吏其弊等耳兒寬儒也能以儒術飾吏事當時稱之
飾之為言不過以儒術為吏事之文飾而巳若曰飾之
而巳雖以湯之深文舞法巳能鄉上意取博士弟子補
廷尉吏傳大義決大獄矣奚俟於寬哉其後薛貢韋匡
之迭相終無以收儒吏之實效可勝嘆哉天開文運聖
朝自許文正公得朱子之學以光輔世祖皇帝天下學
者始知讀朱子所釋之經知真儒實學之所在然則士
生今日者可不自知其幸歟誠能讀其書而真修實踐
焉以儒術而行吏事於從政乎何有若於此猶或以語
言文字求之而無自得之實一旦見案牘之嚴密其能
不疑為政之道在彼而不在此者幾希子夏曰仕而優
則學學而優則仕然則儒吏果二道而有所輕重於其
間哉泰山張孟周以儒生推擇為路吏余謂路吏古諸
侯之士也豈輕也哉作儒吏說以贈之
順遷說一首遺章生
番陽章氏子克巳父令其舍刀筆而為儒學于江東精
舍知自奮勵呻吟簡編夙夜勤苦比年素食身臞且病
問之則曰曩嘗以身三年茹素盟于佛以禱母病今母
病愈茹素未三年弗敢渝也余曰人之所以靈于物者
以其能推也釋推之為義者曰順遷也今爾母病而禱
是孝于以動心也茹素三年是口之于味不能動而忍
性也盟佛而不敢渝是畏神明而戒慎恐懼也皆其良
心之所發不謂之善不可也今學于儒而猶守是焉則
未盡善也爾其資飲食以裨勤苦力所學以慰父心雖
曰渝佛盟而實順遷其所謂動心忍性戒慎恐懼者耳
曰順遷奈何曰順其母病而禱之心而遷以孝其親凡
立身揚名以顯父母者無不為也順其茹素三年而遷
以敬其身凡從欲以傷父母遺體者為終身之戒也順
其盟佛而不敢渝之心遷而為暗室之不欺明理之即
天獲罪之無禱福善禍淫非鬼神之得司也非使之渝
佛盟而渝其所謂動心忍性戒慎恐懼也順而遷之以
至于盡云爾爾其勉之曰唯余既喜其志見今世咸知
夷鬼是畏而知畏聖言以事天者少也故并書其說以
遺之
王元實字說
會稽王元實名華祖字元實求余發其義以自勖昔年
見元實受學余友黃君彦實亟稱元實讀書敏下筆霈
然宜其所得巳深顧余何言元實請不巳告之曰士之
為學惟實是務而已華實之效實斯華矣華非所致力
也何謂實是務古之教者小學曰恒視毋誑曰請肄簡
諒曰敦行孝弟實若易然也大學曰物格而後知至知
至而後意誠實又有未易言者蓋求理一之理而實之
易也求分殊之理而實之難也故曰不明乎善不誠乎
身於是有存養省察之功一言一行純乎天理念念相
續勉勉循循自日月至焉以至三月不違賢希聖聖希
天而后為極致也使有一毫人欲間之則不誠無物矣
烏能實何謂華非所致力一言之實一言之華也一行
之實一行之華也得善服膺勿失孔門獨稱好學顔子
之實而華也與太極合德萬世受罔極之恩孔子之實
而華也和順積中而英華發外剛健篤實而輝光也故
曰華非所致力也昔司馬君實天資粹美學主乎誠程
子語之以窮理而不能用邵子以腳踏實地九分人許
之教門人劉器之俾自不妄語始器之力行士年而始
成二公勲烈名節照映史册可傳可法此皆元實所熟
聞者第書以塞請云爾余謂塞請而裨於致力雖贅且
凟無傷也
箴
杜氏知能來請字余以叔良字之而為之箴
惟人之生形性隂陽仁義之心曰惟其良其良伊何善
之本然曰知曰能一出於天始自孩提巳知愛親長知
敬兄義因乎仁良知良能孟氏發之謂不學慮而能而
知擴而充之萬善可行火然泉達天之所命去為庶民
存則君子所謂大人以不失此衆人蚩蚩孰無是心放
不知求乃獸乃禽此心未發敬以存之迨其發也敬以
察之必由勉行以至安行勉勉行行聖賢是程杜氏叔
良知能其名我作兹箴以勖其成
畏齋箴
恐懼修省嚴恭寅畏夙興夜寐克巳復禮罔不惟畏弗
畏入畏莫見乎隠十目所視莫顯乎微十手所指毋貳
爾心上帝臨汝
銘
守拙齋銘
憲使高公以守拙名齋鄞程端禮為之銘曰知及仁守
聖訓昭垂守拙歸田陶氏之辭拙非成德守奚取斯世
降而偷巧偽日滋子當死孝求生乃虧臣當死忠求生
乃隳機變無恥皆巧之為龍逢比干申生伯竒節以拙
完巧者所嗤巧令木訥鮮近在兹為德為賊燕越其馳
惟巧似智與知遠而惟拙非仁成仁所資拙如寗愚聖
猶取之顯允高公為時羽儀南服持憲大邦秉麾迺以
守拙扁室之私實德流芳本是以推淋漓墨妙百世是
貽有泚憸人視此銘詩
存心堂銘
天心孔仁篤生我人全付天心俾主人身方寸之中萬
理畢備體全用大實參天地氣機所乘危動難安一刻
弗存思失其官雖視雖聽弗見弗聞役於耳目私慾糾
紛秦越肥瘠藩籬爾汝嗚呼不仁如病痿痺心學之傳
惟曰存存其存之方曰敬入門細微雜亂于察其放虚
閒静一于以致養天不在天於予中居凡此百體孰敢
侮予番易高君世儒其醫存心名堂是警是治宜其所
濟仁聲四馳我輔其志揭此銘詩
求放心齋銘
寧夏神保生治書室於家庭之内題其額曰求放心余
為之銘曰馬縱而逸鷹縱而飛不逸不飛維紲與鞿人
心易縱捷甚鷹馬何以制之操而勿捨操之之要念茲
敬茲酬酢萬變聖賢我師明窗之下風日清晏圖書几
研頃刻無間是故學者必求放心孟氏有訓勖哉德臨
寸草心堂銘
里人齊元幼孤事母以孝稱名其堂曰寸草心余為之
銘曰惟人之生得天地心守之以信發之以仁惟仁之
施自孝親始堯舜克充光于四海𦕈彼寸草其生則同
洋洋春榮偉哉化工我身如草親恩如天報天之恩何
有既焉非天曷生非親曷保豈人有心不如寸草嘻伯
善父奉親肯堂徵名孟詩余銘不忘
懶懶齋銘(為雍胡君質作)
富貴利達舉世畢趨蟻慕蛾赴馬瘏僕痡於茲退怯懶
者誰歟可求有益執鞭為已惟不可求曲肱隠几曰惟
懶懶所以存存大閑不踰棲遲衡門
苦齋銘
余與汪務能讀書建德學余以朱子小人惟思甜者君
子惟思苦者之語書于壁以自警務能臨别請歸以苦
名其讀書之齋而余為之銘以發其義銘曰嗟世之人
匪甜無慕匪苦無惡君子反是豈曰異趣苦外無甜孰
謂之苦其甜實苦甜將焉取荼甘如薺義陳于詩苓名
大苦醫師所知豈惟在口耳目四肢誘我皆甜其機甚
危克復之功在審于斯菜根是甘百事可為我約我樂
不我淫移嗜飴如兒近憂弗思名壞行隳時去志違枯
落徒悲小人之歸商苦于行千金在箱農苦于耕秋穀
乃登士苦于學拂亂困横動心忍性不能乃能仁熟義
精學道大成汪氏子增齋以苦名我輔其志用揭茲銘
存存齋銘(為雲中趙去疾作)
性與天道夫子罕言于易乃言成性存存惟性之成天
與其全知禮畢具無異愚賢心統性情性體惟静心乘
氣機存之斯正曰惟存心所以存性其方伊何在乎主
敬其效伊何動静皆定無間無雜始曰存存虚閒静一
細微糾紛弗謹弗養千里其奔勉強安行聖賢是分效
天法地道義之門
行狀
故中奉大夫淛東道宣慰都元帥兼蘄縣翼上
萬戶府諤勒哲圖公行狀
曾祖濟古爾管領河南等路軍民扎木齊達嚕噶齊祖
莽賚巴哈懷遠大將軍益都路萬戶府達嚕噶齊父扎
哈岱昭武大將軍蘄縣翼上萬戶府達嚕噶齊公諱諤
勒哲圖世為圖伯特氏世居燕山曾祖濟古爾平回回河西
金源從祖阿穆蘭擒獲李坦父扎哈岱討黃花楊震龍
等叛亂功業益著公幼孤自知讀書稍識禮節暇日習
弓馬不樂嬉戱知老成人比長稍涉獵經史博通武經
將傳百氏之學時宗子卒無後宗族僉曰宗子死無後
若當承澤盍益年圖之公正色曰欺可乎延祐庚申欽
受符命授懷遠大將軍蘄縣翼上萬戶府達嚕噶齊涖
政之初諮訪舊弊號令有條備防有法人無攘奪郡邑
安集軍民悦服奉檄鎮海口有功天子賜以金織文對
衣二襲越六年加定遠巳巳徽泰翼萬戶田特爾格子安
圖與其兄珙争襲安圖匿其符命有司不能直者十有
五年省檄公覈其事公燭其奸狀詰之曰汝均庶子也
襲當以長欲誣以嫡而奪之可乎遂輸服而出符命人
咸服公若神明焉初倭寇來鄞防禦之官控御無度且
啟肆慝焚屋廬剽玉帛民甚患之公鎮遏嚴師控制貿
易持平表之以廉介懷之以恩威乃俛首讋服恭效貢
輸之禮嘗中夜倭奴四十餘人擐甲操兵乘汐入港公
亟訊之得變狀徵所賂上官金還之倭旋及昌國北界
擄商貨十有四掠民財百三十家渡其子女拘能舟者
役之餘氓犇竄公亟駕巨艦追之進其酋長諭之曰曩
不軌在律無赦聖上仁慈不忍殄殱汝敢怙終復肆蠆
毒汝亟用吾命幸寬貸之稍予遲違則汝無遺類矣皆
股栗戰恐願盡還所掠以贖罪公從之遂招徠其民給
衣食使之保聚皆兩舉手環公拜且泣曰吾父母也其
州牧徐敬率民立祠銘其德于石歲嘗旱疫民不聊生
公禱雨輙應時達官有掠買其男女以歸者公要於路
讓之曰爾當閫寄政令不修民罹灾害尚忍奴人之子
女乎遂盡歸其父母至元戊寅詔旨許官屬侍親公投
章歸養海寇竊發商賈不能懋遷明年還躬率精銳水
陸並進浙江閩海之間擒獲甚衆漳州李志甫叛亂公
統軍深入耀兵夾攻元惡授首俾脅從之民納戈甲復
業者衆行軍所過秋毫無犯雖暴風疾雨卒徒莫敢避
至元庚辰丁内艱是年冬十一月奉柩合葬于興和之
宣平野狐嶺之原時海宼復乘隙猖獗粮艘多被殺間
有脫歸者言賊聞小萬戶來歸莫不相顧失色禱諸神
願無與遇常覘公出處為之聚散也主&KR1193;萬戶和斯嘉
議聞之驚歎不巳遂狀申于省部公還具舟楫利兵戈
整部伍戒嚴海上遇渠魁周麻千等于韭山之南大縱
追逐親飼艫卒飯使破浪疾進幾至舟覆身溺者屢直
抵流求國界及之遂全獲初浮筏下令曰凡脅從者歸
吾筏歸者若干皆釋其罪凡所有金珠楮幣之物戒之
曰此不利之貨勿取之悉沉於海至正癸未上遣賜上
尊旨酒金龍紫段以旌異之定海連諸蕃夷商越賈颿
檣凑集為要害之地分鎮行營無次止之所公為度地
僦工剏置大府誰樓營舍凡二千餘楹於是鎮治有所
保障有蔽粟有高積兵有深藏士卒吏屬各有寧宇其
規模可謂宏遠矣臺憲省府交章薦之于朝至正甲申
拜淛東道宣慰使都元帥加中大夫兼前職臨政三月
民瘼盡察百廢具舉善政畢行有若役法不能定者均
之官債無以償者蠲之吏胥卒徒之濫和買和雇之害
皆懲革之行鄉飲以敦禮讓之風興水利以重民食之
本朔望親臨學校勉勵奬勸事無大小罔不治七郡僚
屬畏威懷德斁政苛刑不禁而止風俗為之丕變公事
親至孝躬扶綵輿遊戲于庭欲親之喜疾則嘗藥膝行
以進殯則肩輿擗踊以前少時嘗夜讀書婢入白事輙
叱去娶必三十而媵妾卒不納平居未始言無益事非
談兵則論道飲酒未嘗至醉夜必三起以勞筋骨日或
静坐以銷念慮律令既嚴賞罰必信古今陳法訓練便
捷士卒整肅而有餘勇少壯者教以百工之藝凡革木
金鐵器械自裁制度極于精利以裕財力每出入從者
十餘人凡竹頭木屑敝屣荆棘之類必使荷以歸各適
用無遺棄其謀略機權皆不在古名將下忽遘疾踰月
疾革乃撤藥物屏妻子沐浴更衣端坐瞑目而逝時猶
聞忠國之言至正四年七月二日也年四十有六嗚呼
公將大有為以慰民望奈何天不慗遺士夫軍民巷哭
悲悼如喪父母屬邑樹碑以旌其功立祠以妥其靈或
繪像以祠者或陳詞立廟者非有德於民其何致多慕
思若是耶公質氣剛正風儀峻潔德足以服人才足以
幹事廉足以律已明足以燭姦是以貨財不能移其心
志聲色不能悅其耳目有罪者雖親者弗釋有過者能
改必錄恤罷弱則愛之如子弟疾姦宄則視之如仇讐
旌麾所指童叟歡呼觀者如堵奪攘矯虔者聞風消沮
是以樵安于山農安于野漁安于海商賈安于市其有
功于民不可勝紀歷仕二十五年始終若一日其愛國
愛民之德禦灾捍患之功淪於人心故隨處樹碑以頌
之有曰不艾而威不敵而武䰻不易罟農安其畝倭弗
來過海亦不波油油膴膴物阜俗和者有曰公匪徒武
善禦善撫國有干城民有父母者又有曰威若嚴師愛
若嚴父不虐困窮不畏強禦者雖古賢哲無是過也觀
其操縱出處豈庸人所可識哉娶扎拉爾氏温州路達
嚕噶齊必里克圖女封范陽郡夫人子男一人衮噶喇錫
女一人達爾瑪錫哩適真定翼上萬戶府達嚕噶齊僧保
子普賢努惟公之功績節行世所共知顧夫碑記銘誄
不可無徵端禮居是邦知公顛末最詳謹錄所聞以俟
采擇萬一程端禮謹狀
墓誌銘
元故贈中順大夫兵部侍郎郭公墓誌銘
至正四年春公之長子好仁副使浙東宣慰一年德政
孚于七郡人頌其美則曰兹皆先人之教好仁兢兢弗
忘圖免於戾焉耳惟是墓碑未刻雖曰有待懼久而湮
以重不孝因出公行實請銘于四明程端禮辭不獲命
謹序而銘之公諱璡字某姓郭氏世為德州德平人自
高曾而上仕隱不同皆以躬行德義稱于鄉祖源當金
之季不仕以詩酒自娛考實性資剛毅齊家有法騎射
絶人當路薦于朝授懷仁鎮巡檢蒞職未幾盗賊屏跡
未及遷職而卒妣賈氏公幼而穎異五六歲莊重如成
人讀書日記數百言至老手不釋卷窮理修身動遵禮
法持家應門親族鄉黨情文隆殺悉有條理時當皇元
混一之初法制尚簡仕途方開凡進取者無不如意奔
競成俗公獨恬然里居優游卒歲親友或勸以干禄公
笑而答曰吾知為善而巳禄可干乎公事親孝朋友非
德不交若志同道合久而益敬其在鄉黨平心應物人
有争競必質於公析之以理無不釋然而退尤好施與
家不甚豐而急於濟人病必饋藥貧必賑粟賴以全活
者甚衆諸子長而仕進家庭燕語未嘗一日不以公忠
清白為訓常曰朝廷設官分職養以重禄仕者本欲榮
親若貪以敗官為辱巳甚何榮之有吾平生所見多矣
凡居官倚勢作威瘠人肥巳雖累家資至鉅萬而覆敗
不旋踵者皆是爾曺戒之諸子敬聽確守所至為政皆
著名實歷歷可紀由公教之之篤也至大四年三月某
日卒於正寢享年五十有八葬德州德平東北盤城長
魁鄉之原至順元年追贈奉議大夫工部郎中驍騎尉
太原縣子至元六年加贈中順大夫兵部侍郎娶李氏
淑德懿範稱于族姻初封平原縣君進封太原郡君後
公十八年而卒子男三長好仁由中書省掾累遷中順
大夫浙東道宣慰副使次好義東平等處管民提舉次
好禮終於承事郎山東鹽運司高家港場使令女四適
趙某劉某梁某賈某皆士族孫男四繼善部譯史擇善
奉訓大夫宣政運判官維善蒙古國學生餘幼孫女六
長適開封院主簿閔克禮次適樞密掾史王思道次適
戶部書寫李善餘在室嗚呼公讀書為明誠之學所謂
為善亦曰為其理之所當為而止耳非若世之利其報
而為之也利其報而為善則其心巳不誠不誠人且不
可欺天可欺而責其報乎今公之子孫奕葉簪組駸駸
三槐五桂之盛忠孝廉公顯聞中外善繼公志兹曰不
忘而褒贈之典賁之泉壤君子行義達道隠居求志道
一而非二用舍行藏曰有義命惟公道行諸身施於家
以及其鄉里自任既重宜終身之樂此肯干禄而枉巳
公墓我銘昭示無止
元故處士倪君墓誌銘
倪君濟亨卒以至元二年八月甲申葬其孤可明請銘
君諱天澤其先寬顯漢若水在唐有聞曾大父居正大父
文珣父敬之俱隠德不仕君丱歲侍父自慶元定海之
清泉徙居於路之子城西君天資清淑幼受父兄教知
自飭勵長益温恭重厚處善循理以孝弟稱人以急難
求焉者視義所宜奮然捐財力援之一不自惜重然諾
踐言不後時刻讀書有才略路府屢舉薦輙謝不就曰
吾慕仲長統卜居清曠以自娛爾仕非所急也北城有
竹墅高公遺址久蕪廢公竭已資得之因浚池築室手
植花竹靚深欝茂魚鳥翔泳如在林壑居成延高人勝
士講誦觴詠日以為常篤於教子家事不以經意清溪
江公宣慰浙東廉介不妄交聞君之賢為書齋扁以輔
其志元統二年四月乙丑以疾卒於正寢卒之日其兄
哭之曰孰敦手足之愛宗族鄉黨曰孰恤吾急士之往
來者曰孰與遊而久益敬生於至元十四年六月癸酉
年五十有八娶俞氏克以道相其夫内外無間言子男
七可明可伯可與可觀可行可元可端可觀為兄溢後
女二幸憐孫男仁翁孫女順改迴保遺命葬勿遠父墓
得卜於鄞縣清道鄉清灣之原在父墓左一百一十步
可明可伯持家教撫幼弟能繼其志余辱君與遊宜銘
銘曰濯清追凉釣遊鯉有志舉知慕公理去幹就彧異
終始出者難工古皆是逍遥一世此其軌心迹不違誰
與比
祭文
祭友仁孫先生文
乾剛坤柔五氣異性交合成物乃正性命氣有美惡有
清有濁所以哲人不繼而作惟我孫子鍾厥粹清師教
不煩巳見幼齡密事葩藻出入馳騁六經百家略見要
領年既志學學韓先所一悟大道乃入鈎矩其窮理也
先後有節熟玩潛思隨物精察辯如懸河索如捕盜如
衡之平如鑑之照其存養也敬以直内遽色疾言不少
形外頭直氣肅手恭履遲造次必戒動静弗違其克治
也改過不貳酒色貨利先絶言議乃克厥微誠之於思
視聽言動惟禮是依其遊藝也禮樂書數天文地理文
物制度下逮詩騷韓歐所述醫卜小道亦入其室愛敬
二親隨事先意婉容愉色柔聲下氣洞洞屬屬捧盈持
玉疾藥必躬過諫必熟居後母喪家貧父存勉往教授
以給清温旦具枕席夜易苫塊潛服三年聞者驚愾友
愛厥弟怡怡而教有勞必分有拂弗較弟之庶母敬如
已出彼亦允若乃睦一室處族必尊事長必敬待下必
慈見孤必矜友必以信切切而勉鄰必温恭無貴若賤
業未及竟志未及施胡不百年命止於斯順存正斃全
受而歸子之所安後生孰師智者過狂守者過狷矜文
少質任俠多變中行如子實我未見昔與子交晚事師
禮遽焉予棄有憤誰啓酌酒陳辭孰究予懷天地茫茫
予將疇歸
祭外甥文
嗚呼為人父母孰不願男女之有家室昌熾盛大為百
世之傳哉子之賢良弱女是托謂宜偕老以成厥家何
期蚤年相繼夭折前乖父母之望後缺子嗣之承豈子
夫婦壽命之不長實我骨肉分薄之所致生不得以遂
其愛死不得以視其終顧予何人尚在斯世嗚呼宗器
河陽之役間關萬里此情何時而忘耶嗚呼媛媛吾不
得而見女矣吾之期女也遠故視女如棄不如女之望
我也恒在於目前自今觀之女歸寧而送我之日是乃
訣别終天之年嗚呼吾實負女而又何言耶吾與女母
俱老矣吾將去此而歸女而無知吾徒抱恨而已如有
知也尚當見女於黃泉嗚呼哀哉尚饗
