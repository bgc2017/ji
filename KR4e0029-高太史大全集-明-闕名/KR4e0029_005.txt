高太史大全集卷之五
吳郡高啓季迪著
南州徐庸用理編
五言古詩
吳王郊臺
周網昔墮頓禮樂由諸侯吳子乏代德居然祀圜丘
燔燎升紫壇青紘暎玄裘靈明豈来歆幣王空旅羞
國南見遺壝蕭條委山陬雲和罷九奏草樹鳴颼飂
從来䟦扈徒幾人效其尤魯郊失禮始聖筆書春秋
長洲苑
中國久無伯闔閭思騁功講蒐開别苑訓武出離宫
宰嚭應參乘巫臣寔御戎鼗鳴深谷應罝掩廣場空
遠曳捎雲旆高彎射月弓三驅儀已畢七伐步還同
甲騎從輿後蛾眉侍幄中煮胎湏紫豹胹掌得玄熊
樂事方難極英圖忽易窮城迷歌黍客地属采蕘童
輦道崩秋雨旗門失晚風犬亡㕙肆狡人去雉争雄
草樹迎蕭索湖山罷欝䓗猶疑見獵火寒燒夜深紅
甪里村
高皇夲壮士提劍定四方晚爲兒女情悲歌起彷徨
愛子欲建儲寵姬方侍側顧驚四老人謂巳成羽翼
大臣豈不諫孰能斡天機彼翁何爲者足見人心歸
始潜避秦君終出安漢嗣卋羅焉能羈舒卷聊自肆
我来甪里村如入商顔山紫芝日己老黃鵠何時還
斯人神仙徒千載形不滅猶想蒼岩中白頭卧松雪
死亭灣
貧賤衆所棄豈惟愚婦人珪組何重輕能令變交親
翁子昔未逢妻去耻負薪五十非晚貴不能待終晨
一旦謁帝閽還家繡衣新邸吏驚赤綬邦人候朱輪
無顔見故夫自殺此水濱誰知孟德耀元在爾東隣
毛公壇
欲觀漢壇符東上縹緲峰葛花墜寒露夕飲清心胸
月出太湖水鶴鳴空磵松真境久寂寥蒼苔閟靈蹤
嘗聞綠毛叟變化猶神龍世人豈得見偶許樵夫逢
攀隂力易疲探玄志難從歸出白雲外空聞仙觀鍾
稚兒塔
黃土但埋骨豈能埋性靈昔聞宿草間曾吐蓮花青
身卧長夜臺口誦西方經尋跡殊窅窅聞聲每冷冷
寒燈照空塔時有山僧聽應使隣冡魂沉迷盡皆醒
三賢堂
吾邦古名藩出守皆時賢有唐三使君風流最能傳
韋公既前蹈劉白乃後連政成属時康民瘵各巳痊
良辰極游會消搖若神仙畫戟衛高館彩舟漾平川
晨移間齋檜夕賞華池蓮逸韻邁群流豈將文墨牽
至今郡中人猶想布治年時事屢變易遺詞委榛煙
湖山少清氣草木空餘妍嗟我生苦遲無由厠賓筵
殷勤展夙慕載詠西樓篇
干將墓
干將善鑄劍劍成終殺身吳伯亦遂亡神物豈不神
始知服諸侯威武不及仁徒勞冶金鐡精光動星辰
莫邪應同埋荒草千古春青蛇冡間出猶欲恐耕人
吳桓王墓
朝出南郭門高墳欝蒼蒼借問葬者誰乃是長沙王
黃腸豈不錮盗發取所藏金環出世間封樹無暉光
緬想衰炎際當塗逞奸強英雄失所㩀虎視誰敢當
王初奮穉孤英風凛飛霜談笑定江東賢豪歘来翔
少假湏臾年足見伯道昌胡爲困仇奴輕獵不自防
天意豈佑魏遽使斯人亡因觀感往事喟焉令人傷
虎丘决清遠道士詩韵
神仙不可羈乘螭躡雲漢豈將避嬴劉荒山事窮竄
何年東觀海一至此峯翫悠悠清詩傳窅窅遺跡漫
我来繼登臨長嘯幘初岸既秋煙蘿疎欲雨風竹亂
夜深空潭黑月吐石壁半龍驚汲僧来鳥喜遊客散
閣掩林下夕鍾鳴岩中旦勝賞誰能窮今古付篇翰
飛騰子何之汨沒余可歎安得契真期超然豁靈贊
天平山
入山旭光迎出山月明送千里松杉風吹醒塵上夢
兹山凢幾到題字遍岩洞陽崖樹冬榮隂谷泉下凍
怪石立誰扶靈草生豈種白雲蓊然来諸峰欲浮動
高鶻有危棲幽禽無俗哢凌蘇知履滑披嵐覺裘重
嘗登最上顛遠見湖影空漁樵度溪孤鳥雀歸村衆
還尋老僧居隔竹聽清誦慰我躋攀勞爲設茶筍供
幾年歴憂歡造物若椰弄迷途遠山林遲暮堪自訟
難追謝公遊空發阮生慟身今觧組紱明時愧無用
閑持九節笻尋訪事狂縱石屋秋可眠山猿許分共
讀書所爲錫山朱隱君子敬賦
高士寡所嗜雅情竹素間北牎夏隂敷散帙欣燕閑
流觀古始来治忽儼未刪重華去巳遠鳴鳳何時還
微言雖能尋往躅那可攀當感既拊懷遇得亦觧顔
詠歌南風前至樂孰與班方爾對聖賢俗子毋扣關
丁山人清越軒
夏雨濯高綠氤氲冐兹軒微&KR0765;洒林表沉色泛溪源
羡子耽獨賞慙予嬰衆喧披襟一蕭散憶在郭西園
西齋池上芙蓉
池荷已衰颯孤豔仍獨在滄洲遠夢違風露妍姿改
窈窕徒自媚寂寞還誰待此地托根偏非無美人採
贈張主簿
離離平阜禾纂纂横林棗客行愛樂土秋晚華亭道
停燭春紡遲鳴榜潭魚早借問何能然年来縣官好
客有不樂者
客有不樂者默坐空堂幽明燈照孤影對酒不能酬
風雨怱夜至單衣颯驚秋葉隕巳慽慽䖝鳴尚悠悠
於當属有念苦碩君聲收讀書仰千古命駕志九州
孰云吾多智有已不觧謀冥飛既難攀苟得亦可羞
守道固寂寞寂寞諒誰尤
送張文學之雋李
回川帶綠樹窈窕有鳴禽江郭去非遠傷離空滿襟
林中古殿靜池上高齋隂應想彈琴士杏花春雨深
贈群上人
湖雨洗秋碧西南見諸峰中有楞伽僧迥閟超卋蹤
高風摇飛泉落日帶遠松欲往已知處煙蘿鳴飯鍾
送李别駕赴越
常別豈不感此别尤可嗟一别一去遠魂斷秋無涯
我何恨別君君猶別其家霜露滿故園不待菊有花
越禽啼楓林路盡秋日斜到郡且足樂聞有山水嘉
龍門
龍門何峥嶸此地表竒蹟山分两崖青天豁一罅白
知非禹功鑿想是鬼手劈長爲風雨關開闔自朝久
深合未吐雲對峙不崩石日光寒易傾苔色隂更積
只疑過此内便與人境隔始窺已幽深漸入尤險窄
暗中把危藤蜿蜒欲驚魄僧留看古刻敲火照絕壁
晚聞松竹號洶若波浪激不知神魚飛到此誰點額
我嘗謁真龍天門謬通籍何必更區區求爲李膺客
太湖
長溪如白虹分走荆霅派具區納群流襟帶三郡界
太虛混鴻濛元氣流沆瀣初疑𬈑渤寬稍覺雲夢隘
茫茫鴈飛遲䬃䬃帆度快雨来鼉報鳴風起鷗驚邁
神龍作淵都豈復數鱗介珠光照水府不受白日晒
朝看砲車雲雲浪動澎湃聲吹地將浮勢擊山欲壊
黃頭雖輕生捩拖不敢懈有時湛明鏡峰吐青幾塊
煙中樹若莎波上舟如芥漁&KR0556;沙岸炊客来水祠拜
震澤思禹功夫椒記吳敗白魚逢夏出黃柑待秋賣
我性好游觀夙負雲水債欲尋鴟夷舸不顧涉險戒
人生亦何爲世故自拘械萬事風飄花百年露垂䪥
何當叩林屋秉炬訪僊怪試探不死方爲人起痾瘵
天池
靈峰可度難昔聞枕中書天池在其巔每出青芙蕖
湛如玉女盆雲影含夕虛人靜時飲鹿水寒不生魚
我来属始春石壁煙霞舒灎灔月出後冷冷雪銷餘
再汎知神清一酌欣慮除何當逐流花遂造僊人居
劍池
干將欲飛出岩石裂蒼礦中間得深泉探測費脩綆
一穴海通源雙崖樹交影山中多居僧終歲不飲井
殺氣凛猶在棲禽夜頻警月来照潭空雲起嘘壁冷
蒼龍已何去遺我清絶境聽轉轆轤聲時来試幽茗
練瀆
吳越水爲國行師利舟戰夫差開此河艅艎試親練
十萬凌潮兒材比佽飛徤鼓棹激風濤揚舲逐雷電
當時意氣盛謂已無勾踐鷗避去沙洲龍愁閉淵殿
恃強非伯啚倏忽市朝變臺上失嬌姿泉間掩慚面
至今西山月恨浸秋一片猶有網魚人時時得沉箭
干將欲飛出岩石裂蒼礦中間得深泉探測費脩綆
一穴海通源雙崖樹交影山中多居僧終歲不飲井
殺氣凛猶在棲禽夜頻警月来照潭空雲起嘘壁冷
蒼龍已何去遺我清絶境聽轉轆轤聲時来試幽茗
練瀆
吳越水爲國行師利舟戰夫差開此河艅艎試親練
十萬凌潮兒材比佽飛徤鼓棹激風濤揚舲逐雷電
當時意氣盛謂已無勾踐鷗避去沙洲龍愁閉淵殿
恃強非伯啚倏忽市朝變臺上失嬌姿泉間掩慚面
至今西山月恨浸秋一片猶有網魚人時時得沉箭
明月灣
木葉秋乍脫霜鴻夜猶飛扁舟弄明月遠度青山磯
明月處處有此處月偏好天闊星漢低波寒芰荷老
舟去月始出舟迴月將沉莫照種種髮但照耿耿心
把酒酹水僊容我宿湖裏醉後失清煇西岩暁猿起
越来溪
溪上山不改溪邊臺已傾越兵来處路流水尚哀聲
昨日荷花生今朝菱葉死亡國不知誰空令怨溪水
採蓮涇
青房戢多子採得儂心喜今夜水風&KR0765;君王宿船裏
行處綠雲迷歌聲一道齊回頭調越女何似若耶溪
顧辟疆園
江左風流遠園中池舘平賓客久寂寞狐兔自縱横
秋草猶故綠春花非昔榮市朝亦屢改高臺能不傾
松江亭
泊舟登危亭江風堕輕幘空明入遠眺天水如不隔
日落震澤浦潮来松陵驛綿綿洲溆平莾莾葭菼積
凭欄不敢唾下有龍窟宅帆歸雲外秋鳥下烟中夕
欲炊菰米飯待月出海白喚起弄珠君閑吟第三笛
南峰寺
樵歸衆山昏天峯尚餘景欲投石門宿更度西南嶺
遠聞雲間鍾蘿逕入寺永懸燈照靜室一禮支公影
鳥鳴澗壑空泉響窗戸冷對此問山僧何如沃州境
楞伽寺
夕陽西下嶂返照東湖水来尋古寺游楓葉秋幾里
叩門山猿驚維馬林鳥起鍾聲出煙去半落漁舟裏
楞伽義未曉塵累方自耻欲打塔銘碑從僧乞山紙
慧聚寺
鳴鍾警迷方枯僧兀跌床石姿生寒稜松子落古香
殿鎻山雨氣樓迎海暾光遥望蒼蒼城愁是車馬埸
寒泉
遠絡叢峰間平流盤石上月照欲成潭風吹不生浪
聲兼寒葉下色映秋苔漲野客照羸顔曾来倚笻杖
乘鯉橋
橋上西遊人橋下東流水遊人如水流朝暮何時已
誰知有飛仙赤脚踏神鯉波驚風蕭蕭渡海秋萬里
左招騎龍君右携乘鸞子咲飡紫雲英同詠珠宫裏
歸来舊城郭千載一日雨下看橋上人還随鷄鳴起
去者巳如灰来者猶似螘不觧飬谷神紛紛自生死
支遁菴
閒登待月嶺遠扣棲雲關石室閉千載高僧猶未還
殘鐙黃葉下古座青苔間不見跏跌影鶴鳴空此山
闘鴨篇
春波漾群鳬戲闘每堪翫宛轉迴翠吭䙰䙕振文翰
聲兼江雨喧影逐浦雲亂唼喋隊初交紛披勢將散
持敵忽同沉呼儔更相喚時陳水檻側或聚湖亭畔
長鳴若賈勇遠奮如追竄荷葉觸俱翻菱絲罥齊斷
魚駭沒中流鷗驚起前岸心踰隴雉驕氣壓場鷄悍
海客朝自驅溪娃晚猶看稍欲礙行舟渾忘避流彈
苦爭應爲食幸勝非因筭微鳥昧仝軀臨川獨成嘆
言公井
寥寥武城宰遺井虞山隂千載汲未竭九仞功應深
蓻囿自可灌道源誰復尋絃歌聽巳歇瓶綆看還沉
無爲渫弗食惻惻起嘆音一瓢樂未改庶幾回也心
吊幽獨君
君本何代人姓名復爲誰何年棄人間長眠此山陲
荆榛欝蒙蘢孤墳上無碑游䰟久未化哽咽還能詩
人殁乃歸滅憂樂豈復知君何獨煩冤猶有親愛思
一死衆所同已矣焉足悲陳辭爲相吊此理君當推
靈岩寺響屧郎
君王厭絲竹鳴屧時清耳獨步六宫春香塵不曾起
那知未旋踵麋鹿遊遺址響沉明月中跡泯荒苔裏
此夕意誰過空廊有僧履
陪臨川公遊天池三十韻
群山瞰笠澤勝覧兼曠奥曩遊務窮蒐甲乙誌曾到
兹峰最靈竒獨失有遺懊我公仙署居休沐偶得告
林壑軫遠情招携逝同造出郭縱鞍輿入谷屏牙纛
時當寒冬晨嵐霧恣披冐幽幽霜泉微卷卷風葉燥
尋溪見人煙問嶺知佛號意行恐迷互遠托樵子導
居僧作蠻音揖杖喜迎勞客来豈先知定有山鬼報
始至已愜心塵念爲除掃壁穹冠玄雲池古貯清潦
長松挂其顛美竹蔭其隩浮暉蕩空明萬影鏡中倒
磷&KR4210;江頭石突起類爭暴緬懷融結初天巧亦多耗
探深識後返升險戒前懆遠梅苦相邀飛雪糁衣帽
谷猨晚應飢澗鳥寒不噪欲歸更留憩禅榻近茶竈
詩歌叢桂篇琴奏猗蘭操我起前壽公樂哉此高蹈
及春幸重来芹藻應可芼何湏效公羊登峴發嗟悼
卋事舟陸行有力孰比奡冨貴不可徵盍亦從所好
斯理苟未宜山水觧相傲微言倘或然勿爲俗士道
夜飲余左司宅得細字
春會非有期春愁本無際焉知君子堂此夕相與詣
燈銷月窺欄角警霜委砌舞影怜鶴長吟聲笑蠅細
隣鷄易催旦共歡休復寐喪亂得幽歡疇云匪良計
劉凝之騎牛啚
夫子初亦仕絃歌穎之湄園廬忽在念觧綬言歸期
方春養孤犢既耕亦以騎春風草茫茫出遊徧山陂
田家有美酒輙醉不復疑當昔天聖間實號休明時
豈無理人術終愳塵鞅縻嗟今属喪亂懷策競欲施
清芬遠莫挹載誦廬山詩
贈兒醫吳氏昆季
洗菊夜潭月&KR1263;苓秋塢雲偶因念殤者来此市人群
問術或禽戲觀書皆鳥文誰知仙籍裏元有两吳君
亰口張氏世壽堂
天與下民壽各有百歲期行年不能滿人自傷折之
鷄鳴晨關開衆車起交馳茫茫欲海中神位那能知
醲鮮薦長壽妖妍貯深帷白日未及終紅英忽先萎
春風北邙原青草塜纍纍借問其下人得老還與誰
翁家鶴溪陽先朝業書詩一門四葉来俱聞享期頥
世壽何獨能世德尤不虧翁今眉生毫益以道自怡
浮雲等飛煙昏且從變移不嚥華池漿寧飡古栢脂
澄觀息内想心閑自難衰一床坐松隂風巾夕披披
垂魚立侍側亦有白髮兒嗟我生甚晚况復值亂離
故老不復親猶及翁在兹碩言拜堂下聽說承平時
剡原九曲
其一
欲知溪流長百轉来越嶠舟行安能極嵐路入斜照
清景不足娛昔人豈辭詔石硯久難磨空林閉遺廟
其二
殿中初未仕高節振衰謝讀書在兹丘蕭然竹間舍
王来有深言留宿山水夜誰云南陽翁獨枉將軍駕
其三
山折水暫旋山開水仍往東陂匯初成秋色瀰然廣
碧蘿花茸茸月映石壁上何時試沿洄一理煙中舫
其四
密篠覆碕岸石穴&KR0627;而深居人負薪歸駐聽風水音
回看蓮花峰靄靄生夕隂不有僧鍾来高路誰能尋
其五
石洞篝火入石室敷床居白雲開層巔上有丹霞書
神仙不遠人但使粗穢除何必瀛洲外茫茫問飈車
其六
危梁渡清瀨逶迤入前渚大鳴樹蒙籠煙景暗墟聚
雨中耕叟歌月下歸人語欲尋仙尉蹤凄凉一茅宇
其七
清暉汎悠悠東與班溪合菱葉間荷花風来秋颯颯
久行愁寂寞忽有人煙襍我欲發棹謳漁郎肯相答
其八
俗駕不可到有地㠗中小逥逥别澗通宛宛連崗繞
人家林谷暗不見旭光曉東作起炊藜惟應候啼鳥
其九
入江水稍决霜降未可涉頗聞往来人出門即舟楫
前飛驚鷺遠不飲垂猱倢何處問興公風吹赤棠葉
詠殘燈
凝寒結重暈逼曙零孤朵膏空逐漏水㷔在同爐火
戀影未成眠更就餘光坐
驅&KR1211;
我生東海壖氣濕素善支方景忽遘痁未旬愧消羸
俄頃水火爭寒冰繼炎曦楚纊甫謝挾齊紈遽尋持
戰如恐墜䧟况若當遭炊向夕勢漸消臨風與清池
既去謂遂息明午復如期俯仰天地寬無地竄眇軀
思我到貧病由是生䔪&KR2430;豈伊水帝子遺威肆相欺
會當濯滯昏靈藥雜進施里閭習巫風磔鼠勸禳驅
韓子盖有託惟能辨其詩
春日言懷二首
朝臨高臺上俯視崇岡下春暉何悠悠清川自東瀉
陽和發卉物時澤均播洒如何及芳辰蕭條但空野
碩言釋拘局登車騁吾馬曠途不見人憂心何由寫
興謝固其常吾將尤誰者
芳樹何靡靡鳴禽亦喈喈時物豈不好人事誠多乖
憂来卧閑房語笑孰與偕天道諒不昧薄碩終能諧
惟當守貞靜有酒陶中懷
題晚節堂
人生百年壽六十未爲晚胡爲鑿玄扄結亭此山阪
周圍松櫟高可翫不可挽日暮春雨晴黃鳥啼睍睆
東家鶴髮翁方置萬金産貽謀非不佳竟爲識者莞
君能超物理生死若往返一笑步松隂靑山在吾眼
與客携樂遊寶積山遂泛石湖
雲山擁春郭煙花漲晴川看花入山中諸峰恣攀緣
客吹玉管笙合以金柱絃清隂度碧嶂松風助冷然
宛若鸞鳳吟要眇入紫煙行人盡矯首響遏雲中仙
下山興未闌相携更登船虹收嶺外雨鳥沒湖中天
嵐翠破夕陽樓閣影倒懸酒傾綠脂膩鱠斫瓊絲鮮
獨恨無紅粧清波寫嬋娟微風吹帆緩欲使歸途延
衆賓起歡呼船返水漫舷回櫓掠寺過楊柳山門前
此地有離宫美人豔當年羅裙罷春舞草色餘芊綿
况我昔此遊冠盖十里連重来復誰在新知滿中筵
人事既若斯今古俱可怜能遊即稱逹何湏問愚賢
我欲呌馮夷捧月出海邊醉後不歸去相照船中眠
謝陳卿惠冠
佳木産異域質理密且堅斲爲野夫冠峩然着我顛
故人遠貽贈皎若瓊瑰鮮覧鏡見雅宜鄙姿忽成妍
持報乏金玉殷勤在斯篇
獨步登西丘
幽卧意不適出門聊獨行惻惻田野中斜徑多不平
逶迤登遠丘迢逓望高城風交二麥動煙迥孤花明
偶逢植杖翁疑是古耦耕欲問恐相誚歸来帳中情
茅氏高節樓
海上有高樓朱甍煥晨光清風自遠至吹動羅衣裳
樓中單棲人憂思起彷徨良匹巳久殁自誓不再行
欲取哀琴彈仰見孤鴻翔孤鴻去何極撫景空歎息
感傷嬋娟容思作憔悴色憔悴非一時黃泉以爲期
含情不能道聊詠兩髦詩
閑理篋中得諸友詩存殁感懷悵然成詠
得理亂帙中乃得故友篇顔色見遺翰瓊華尚清妍
憶昨遊名都結交此群賢日枉貽贈詞情文藹相宣
俛仰未十周飄零若雲煙生者應白首死者俱黃泉
屈指俱别離羈愁獨江邊舊懷誰能識洒涕東風前
柳絮
輕盈易飄泊思逐春雲亂巳拂武昌門還縈㶚陵岸
沙頭雀啄随水面魚吹散官樹暁茫茫哀歌腸欲斷
徐博士愛日堂
曜靈趣頽運忽去不待人壮者亦恐衰况乃頭白親
心長景苦短何由盡歡忻當朝慮遂夕在夜俄驚晨
無䋲繫飛烏使之少逡巡置酒上高堂爲樂且及辰
此日誠可惜此意良難伸安得延年術爲親保長春
畣衍師見贈
衍師本儒生眉骨甚疎峭軒然出人群快若擊霜鷂
早嘗垂長紳挾冊誦周邵欲陳興壞端往應乞言詔
乾綱會中頽四海起攘剽仰頭望天扄氛祲匿羲矅
藩邦日尋兵纁玉罷朝頫木顛豈䋲維長往遂淪耀
披緇別家人欲挽首屢掉超哉休遠從高躅碩追紹
初来北城刹駐錫問宗要相逢共宵哦篝火樹間照
篇成出叩鉢鋒疾驚楚僄我或勸之冠不荅但長笑
留連忽中離名山赴佳召頗知此行樂夙志酬歷眺
吳峰載襆登楚水投文弔江秋雨鳴瀨海曙霞發嶠
靈竒務窮蒐不憚躡遐徼東歸始安禪幽谷斬蓬藋
坐敷雲中衾薜屋一澗繚前年逐戎旃野出事田獠
是時隂飈作山黑捲狂燒不畏猛乕過車宿傍楓廟
聞師隔煙嶺無寐聽猿呌晨興雪滿壑衣濕寒未燎
空林斷樵蹤兀兀見来轎相邀至巖扉杉竹穿&KR0772;窱
深房煑山藥乾葉𦦨風銚頓釋行旅顔瓢綠欣飲釂
促還不能淹喧寂歎殊調邇来竟何成三十匪年少
恨無關弧力結束從嫖姚閒坊借書披危坐似持釣
行憂金見奪謁恐冠遭溺逢人戒談時澁縮刀在鞘
軍&KR0911;五月急市閑無錢糶壮士漸欲磨妻孥困纏繞
堂筵賓履疎暑夕行慴&KR0794;而来贈長句有譽無鄙誚
組章眩芬旉金奏聆要眇據梧起豪誦心疢渾可療
回顧平生吟真咽蚯蚓竅上天宰玄化亂治方叵料
性命如窮鱗倘獲脫&KR0699;&KR3348;卜㞐計已决不待龜灼燋
過湖就稲蟹靜處容不肖安能效群女倚市閗妍妙
泳風或鳴橈耕月還荷蓧師當重見尋東皐一舒嘯
謝周架閣移送菊花
抄秋始授衣我歸視南園荒逕久廢鉏舊菊今不蕃
節臨乏采翫何以慰憂煩東隣幸分致離離擢深根
幽馥辭別圃佳色羅前軒愧無樹灌勞獲此英翹繁
日出寒意祛孤蝶来飛翻我亦愛其芳繞叢咏微言
安得與君子飲泛同一樽霜露惧遄殞歲宴空籬藩
早過南湖
湖黑月未出兼葭露凄凄榜人識浦溆不畏荒煙迷
殘夢詎可續舟搖櫓聲齊開蓬見天邊斗柄插水低
津遥未見樹村近纔聞鷄自嗟遠遊人中宵走東西
不如沙頭鴈宛頸猶安棲
送蕭隱君自句曲經吳歸維楊
適從江東来復作江北去来去逐江雲蕭蕭舊巾㞜
身帶煙蘿雨初下大茅鋒孤帆拂楚樹遥聽廣陵鍾
去家忽来歸怜君似黃鶴日暮渺相思淮南桂花落
