高太史大全集卷之十七
吳郡高啓季迪著
南州徐庸用理編
七言絶句
馬周見太宗圖
封事朝聞夕拜官新豐無復客衣寒書生未有鳶肩
相只說君臣際會難
聞舊教坊人歌
渭城歌罷獨悽然不及新聲世共憐今日𡵨王賓客
盡江南誰識李亀年
山中别寕公歸西塢
一上香臺看落暉沙村孤樹晚依依老僧不出靑山
寺只有鍾聲送客歸
秋柳
欲挽長條巳不堪都門無復舊毿毿此時愁殺桓司
馬暮雨秋風滿漢南
送賈麟歸江上
别淚紛紛逐斷猿貧交無贈只多言離愁正似蘼蕪
草一路随君到故園
秋夜同周著作宿婁浦
小廨寒依竹浦雲酒闌相對說離群一聲新鴈誰先
聽今夜江南我共君
方匡師畫
畫啚忽見白雲峰茶屋香臺樹幾重身若在師行道
處晚来唯訝不聞鍾
送陳秀才歸沙上看墓
滿衣血泪與塵埃亂後還鄕亦可哀風雨梨花寒食
過幾家墳上子孫来
送吕卿
遠汀斜日思悠悠花拂離觴柳拂舟江北江南芳草
遍送君併得送春愁
荅陳校理尋花已落之作
君来春去不相期空有新愁繞舊枝緫得花看能幾
日最難留惜是芳時
與諸君飲吳别駕園
春来幾度醉無涯不似今朝向汝家四海弟兄俱在
座好風吹出棣棠花
舟中聞歌
水柵孤燈照客舟江南誰觧唱丼州尋常醉賞尊前
曲何似今朝聽得愁
題雨竹
巫峽雲連湘水低行人路滑畏深泥不見朝陽鳴鳳
至春隂日日鷓鴣啼
挽楊隱君
隱又招䰟故老千今有幾存他日我来應下
拜寒山流水竹間墳
春思
愁兼楊柳一絲絲客舍江南暮雨時自入春来才思
减杏花開過不題詩
入郭過南湖望報恩浮屠
雨過春波柳浪香布帆歸緩怕斜陽漁人爲指江城
近一塔船頭看漸長
廢宅芍藥
昔年花發要人催今日無人花自開猶有園丁憐國
色時容閑客借看来
登江閣遠懷徐記室與杜進士同賦
憑闌兩客怨斜曛此日同吟只欠君江閣雖高猶不
見幾重山水幾重雲
夏夜宿西園酒醒聞雨二首
飛蟲繞燭夢逥遲荷葉齊鳴雨一池不爲素紈猶在
手定疑秋夜乍寒時
又
人睡蕭蕭院落空未秋愁巳怯梧桐夜長猶幸西軒
雨一半聽時在醉中
靈岩琴臺
美人玉琴何處遊遺譜寫入風泉秋落葉無人登舊
榭滿山明月烏啼夜
聞笛
横吹纔聽淚已流寒燈照雨宿江頭憑君莫作關山
曲亂世人人易得愁
慰周著作悼亡
笑披紗扇憶當年只有卿卿最得憐今日料應花不
住夜燃相伴室中禪
山寺冐雨還西廓
栗葉翻翻滿寺秋出門風雨未全收自慙騎馬非閒
客可是山僧不觧留
蘇李泣别圖
丁零海上節毛稀幾望南鴻近塞飛江盡白頭相别
淚少卿留虜子卿歸
江上偶見
阿姬不畏晚寒多綠舫紅衣柳下過滿浦秋荷已零
落如何猶唱采蓮歌
過保聖寺
隔江寒霧隱樓臺遠逐鍾聲放艇来亂後不知僧已
去幾堆紅葉寺門開
王七招飲余遊紫藤塢值雪失期
孤舟山水雪晴時看到梅花一萬枝東崦題詩西崦
醉等閑忘却故人期
江上送客
春風江上蕩舟過垂柳垂楊拂浪波惆悵今年頻送
客長條欲折巳無多
期諸友看范園杏花風雨不果
欲尋春去怕春休又值春隂不得遊寂寞西園風雨
裏杏花比客更多愁
宫女啚
女奴扶醉踏蒼苔明月西園侍宴迴小大隔花空吠
影夜深宫禁有誰来
逢張架閣
花落江南酒市春逢君歸騎帶京塵一杯相属成知
已何必平生是故人
山中春暁聽鳥聲
子規啼罷百舌鳴東窗卧聽無數聲山空人静響更
切月落杏花天未明
與親舊飲散出抵城西客舍賦寄
吳王廢苑草青青一騎今朝發野亭誰道别君行路
遠去時人醉到時醒
過山家
流水聲中響緯車板橋春暗樹無花風前何處香来
近隔崦人家午焙茶
雲山樓閣啚
碧樹香臺錦繡連畫師應見亂離前如今風景那堪
寫廢寺空山鎻暮烟
始自西山移寓江渚夜聞雨有作
客身移宿浦雲東孤舘殘燈與舊同夜静空江無落
葉雨聲驚不似山中
晚過浦
春水何長春日短沙鴨交眠綠莎暖晚過橋西不見
人野梅零落江梅斷
歎庭樹
偶移弱質傍庭臯風露離離巳便高翻笑園中栽樹
者十年猶未長蓬蒿
雨中春望(時在圍中)
郡樓高望見江頭油壁行春事已休落盡棠梨寒食
雨只應啼鳥不知愁
夜齋見螢火
拂竹緣莎復點苔夜窗無月見飛来舊書亂後都抛
却懶就微光更展開
湖上見月憶家兄
望月思兄意轉迷孤帆應宿楚雲西夜深愁向湖邊
立爲有寒鴻相並棲
逢吳秀才復送歸江上
江上停舟問客蹤亂前相别亂餘逢暫時握手還分
手暮雨南陵水寺鍾
送劉將軍
朔風吹沙復吹雪笑觧吳鈎初欲別酒酣擊筑和悲
歌將軍出關車騎多
十宫詞
吳宫
芙蓉水殿&KR1231;廊東白苧秋来不耐風教得君王長夜
醉月明歌舞在舟中
楚宫
雨去雲来十二峯渚宫樓閣暮重重細腰無限空相
妬不覺瑶姬夢裏逢
秦宫
宫閉驪山靜管絃翠華巡狩去經年掖庭無用恩難
報願上蓬莱采藥船
漢宫
酒醒金屋曙河流碩賜銅盤一滴秋他日君王作仙
去瑶池猶幸得同遊
魏宫
翡翠明珠入貢頻承恩長占鄴宮春至尊莫信陳王
賦那得人間有洛神
晉宫
盡日南風永巷開羊車去後玉階苔誰知天上無人
地亦有城南小史来
齊宫
帖地黃金襯襪羅苑中市罷合笙歌有人觧誦西亰
賦添得樓臺火後多
陏宫
五斛青螺一日銷迷樓深貯萬妖嬈衆中誰觧留車
駕風浪如山莫渡遼
唐宫
玉笛聲殘禁漏長雲屏月帳醉焚香五王宴罷皆歸
院大被空閑一夜凉
次韵春日謾興四首奉酬外舅逹翁
老去風情似樂天恨無張態抹朱絃一春酒病稀遊
賞啼鳥鶯花共悵然
又
水邊䈴幕遠籠花遊女時時出浣紗記得横塘沽酒
處畫船明月載琵琶
又
雨多池舘草毿毿酒色寒銷舊舞衫燕子似憐花落
地殷勤長帶軟泥㗸
又
菖蒲葉老芷花新地暖鴛鴦護水紋不上高樓無遠
恨江南春盡草如雲
回文
風簾一燭對殘花薄霧寒籠翠䄂紗空院别愁驚破
夢東闌井樹夜啼鴉
春日懷江上
一川流水半村花舊屋南隣是釣家長記歸蓬載春
醉雲籠殘照雨鳴沙
又
新蒲正綠乳鳬鳴水沒魚梁宿雨晴看近清明沉種
日野人何事不歸耕
醉仙啚
酒滿長生癭木瓢花開仙舘宴春宵飛瓊何事堅辭
飲應恐清都誤早朝
觀奕啚
錯向山中立看棋家人日暮待薪炊如何一局成千
載應是仙翁下子遲
江村即事
野岸江村雨熟梅水平風軟燕飛回小舟送餉荷包
飰遠旆招沾竹醖醅
偶睡
竹間門掩似僧居白荳花開片雨餘一榻茶烟成偶
睡覺来猶把讀殘書
舟歸江上過斜塘
漫漫村塘水沒沙清明初過巳無花春寒欲雨歸心
急嬾住扁舟問酒家
西齋庭前海棠
寂寥銀燭與金盤睡足簾前怯暁寒不是詩人賞幽
興雨中深院有誰看
次張仲和春日漫興
蘇小墳前柳似烟秋千人静夕陽天獨騎欵段尋詩
去嬾逐看花衆少年
與內弟周思敬晚過鴈蕩僧舍
同過溪橋日欲晡遠林殘葉似栖烏照公院裏堪留
宿已有梅花有酒無
白傳湓浦啚
相逢淪落緫天涯舟泊湓江近荻花逐客青衫自多
淚傷心不用怨琵琶
陶榖驛亭啚
酒闌使騎趣歸時羞殺江南一曲詞借問驛亭相見
者風流何似党家兒
客夜聞女病(時在錢塘)
歲盡歸期尚杳然不知汝病復誰憐隔隣兒女燈前
笑客舍愁中正獨眠
秋江晚渡圖
鷓鴣飛盡一洲蘋帆帶秋雲度遠津底事愁看畫中
景昨朝曾送渡江人
夜中有感二首
少壮無歡似老時身窮寧坐苦吟詩卧思三十年来
事一半間關在亂離
又
倦僕厨中睡巳安以燈呼起冐霜寒酒醒無限悲歌
意不覓書看覓劍看
徐記室謫鍾離歸後同登東丘亭
同上高亭一賦詩喜逢君是謫歸時不然此日登臨
處應望天涯有遠思
將赴金陵始出閶門夜泊二首
烏啼霜月夜寥寥回首離城尚未遥正是思家起頭
夜遠鍾孤棹宿楓橋
又
烟月籠沙客未眠歌聲燈火酒家前如何纔出閶門
外巳似秦淮夜泊船
舟次丹陽驛
沽酒来尋水驛門隣船燈火語黃昏今朝始覺離鄕
遠身在丹陽郭外村
正月十六日夜至京師觀燈
天街爭唱落梅欹■絳闕珠燈萬樹羅莫笑遊人来
軷晚春風還似昨宵多
夜聞雨聲憶故園花
帝城春雨送春殘兩夜愁聽客枕寒莫入鄕園使花
落一枝留待我歸看
早至闕下候朝
月明立傍御溝橋半啓宫門未放朝騶吏忽傳丞相
至火城如晝曉寒銷
春日寄張祠部
烏衣巷口燕来時楊柳風多颭酒旗遠客金陵遊伴
少看花慙比去年遲
左掖作
小殿珠簾散柳絲■東宫初退講筵時不材未敢修
封事把筆■題應教詩
雨中登天界西閣
青山樓閣楚江東身在蒼茫晚色中故國自遥難望
見不關春樹雨𬈑濛
吳中親舊遠寄新酒
雙壷遠寄碧香新酒内情多易醉人上國豈無千日
釀獨憐此是故鄉春
又
爲念春来客思悲欲教一醉對花枝那知飲量新来
减不似江亭看妓時
宿圓明寺早起
客起燈前夢尚迷滿樓殘月曉峯西應知野寺非山
店只聽鍾聲不聽鷄
送郭省郎東歸
金陵兒女踏春陽金陵客子正思鄕一杯况復送春
去目斷飛花江水長
又
桃葉渡頭聞唱歌孤帆欲發柰愁何君歸是我来時
路山水無多離思多
四月朔日休沐雨中
送春風雨苦潺潺得告今朝免綴班卧聽鳩啼花落
盡此身如在故園間
送哲明府之新淦
花落春衫試剪裁石頭城下楚帆開憑誰爲報清江
吏夌雉鳴時縣令来
逆旅逢鄕人
客中皆念客中身唯汝相逢意更親不向登前聽吳
語何由知是故鄕人
寄丁二侃
江頭斜日草初薰目斷歸鴻隔楚雲舊宅因君相近
住每思家處獨思君
題虞文靖公書所賦鶴巢詩後
玉堂罷直鬢如絲華盖岡頭戴笠時丁令去来滄海
變人間零落鶴巢詩
戴叔鸞入夏江山啚
歸隱初辞薦辟章西風黃葉滿車箱青牛只識山中
路不是無心向洛陽
客中憶二女
每憶門前兩候歸客中長夜夢魂飛料應此際猶依
毋燈下看縫寄我衣
晚晴遠眺
楚天無物不堪詩登眺唯愁動遠思秋樹江山人别
後夕陽樓閣雨晴時
寄徐記室(徐久客京師予至已東還)
惆悵江東日暮雲我来君去苦離群不知此日君思
我還似當時我憶君
寄家書(時客越城)
底事鄕書累自脩路長唯恐有沉浮還憂得到家添
憶不敢多言客裏愁
聞人唱吳歌
楚人不觧聽吳歌我獨燈前感慨多記得通波亭下
路畫船歸去雨鳴荷
雨中過山
春雲晻靄澗奔渾風雨行人過一村不似家山深竹
裏乳鳩啼午未開門
讀史
晏嬰
一裘身着久經年禄米分炊幾戶烟盡說大夫能養
士却於尼叟惜封田
商鞅
徒誇闒戰衛華軒渭水何能洗衆冤想到出亡無舍
日應思不用趙良言
儀秦
二子全操七國權朝談從合暮衡連天如早爲生民
計各與城南二頃田
藺相如
危計難成五步間置君乕口幸全還世人莫笑三閭
懦不勸懷王會武關
平原君
朝歌長夜舘娃春緫爲妖姬戮諫臣何事邯鄲貴公
子能因躄者殺佳人
范雎
紛紛傾奪苦多謀得勢還懷失勢憂丞相不湏嗔蔡
澤此時當問老穣侯
范增
不識興王自有真尊前示玦謾勞神當時誰道翁多
智不及王家老婦人
張子房
不握兵權只坐籌苦辭萬戶乞封留縱令不早尋仙
去天子終無賜醢謀
賈誼
凶吉何由鵬鳥知才高暫謫未湏悲秋風不洒梁園
淚宣室寕無再見時
董仲舒
■奏文章直殿廬茂陵還復訪遺書寂寥猶抱春秋
傳誰問江都老仲舒
李廣
猿臂將軍本自賢㶚陵醉尉竟難全不聞當日王孫
貴重到淮隂賞少年
田千秋
功名何必任才謀遇合逢時便可收高寝郎官頭巳
白一言悟主即封矦
王章
外家勢重直言稀京兆書陳蹈禍機合浦老妻湏莫
怨絶勝卧病死牛衣
楊雄
執戟三朝老從臣從来無意據通津如何晚把玄經
筆却爲新都著劇秦
馬援
浪泊歸時憶少遊炎蒸終復困壷頭漢庭豈少英年
將衰老南征苦自求
袁安
洛下人家懶去干閉門僵卧雪漫漫立朝不附薰天
勢應爲平生耐得寒
荀彧
晚惜&KR0686;弓勢已難空期魏武作齊桓猶緣死沮奸雄
意竊鼎遷延到五官
二喬觀兵書啚
共憑花几倚新粧王女隂符讀幾行銅雀那能鎻春
色觧將竒策教周郎
期袁卿見過因出失值寄詩謝之
非關遠出負幽期自是江邊枉掉遲誰道空逥君恨
切未應如我到家時
宿蟾公房
一禽不鳴深樹烟明月下照高僧禪獨開西閣咏清
夜秋河欲堕山蒼然
陌上見梅
陌頭一樹帶風沙零落寒香日欲斜車馬紛紛誰睱
看當年只合種山家
東歸至楓橋
故人當日送登畿此地停舟醉落暉慙愧臨河舊攀
柳尚留青眼看人歸
江行
家家漁網暎逥橋春水初生沒樹腰客路江南烟雨
裏綠蕪芳草恨迢迢
戲和徐七見寄卧聞隣槽酒聲之作
春瀉粦槽入夜聞遠疑泉響隔松雲題詩爲問醒眠
客幾滴還能醉得君
見燕至
初来如報社前春好宿茅簷伴客身莫入江南舊庭
院杏花風雨緫無人
背面美人啚
欲呼回首不知名背立東風幾許情莫道盡師元不
見傾城雖見畫難成
對梨花
素香寂寞野亭空不似秋千院落中卧對一枝愁病
酒清明今日雨兼風
和楊余諸君在謫中憶往年西園聽歌
花落名園罷醉遊故人無復舊風流吳鄕莫歎無謌
聽若使聞謌意更愁
重過南寺尋悟公不值
我是鈞天夢覺人憶来松下似前身老僧何去袈裟
在落葉斜陽滿室塵
過流通院二首
僧懶開門見客遲空林流水日斜時欲留詩句知曾
過我後来看竟是誰
又
橘柚林中薜荔垣幽尋幾度入秋園雖然老衲無聞
見猶勝相逢俗客言
風雨早朝
漏屋鷄鳴起濕烟蹇驢難借強朝
天却思春水江南岸閒聽蓬聲卧釣船
孔明
莫恨流星堕渭濱出師未捷巳沾巾天應留取生司
馬歸作他年取魏人
張昭
長史難忘昔受遺塞門投老苦憂時孝廉猶有當年
意不遣真從介子推
王猛
軍門被褐異隆中抱策歸秦竟事戎猶喜遺言真有
識不教留馬向江東
謝安
談笑新亭鼎不移坐籌強虜在枰棋平生事業從客
得莫道無心屐折遲
韓子
自古南荒竄逐過佞臣元少直臣多官来瀧吏休相
誚天要潮人識孟軻
題宋徽廟畫眉百合啚
百合無殘六合塵汴宫啼鳥怨無人不知風雪龍沙
地還有啚中此樣春
題湘君洛神二啚
祠前脩竹楚山青風珮時来過洞庭月夜莫弹瑶瑟
怨夫君不見有誰聽
又
晚步方洲拾翠歸不愁風浪濕仙衣彩雲一减無尋
處應逐陳王去馬飛
雨中暁卧
井桁烏啼破曙烟輕寒薄被落花天閒人晴日猶無
事風雨今朝正合眠
又
香斷牀幃冷未開雨窗寥落滿櫺苔休輕一枕江邊
睡抛却腰金喚得来
久雨
水長已到折磯頭江天雨来殊未休鸕鷀鸂䳵暁争
喜楊柳杏花春自愁
閠三月
不湏愁寫送春詩花比常年落最遲添得一分春色
在天應憐我惜芳時
晚立西浦渡
鬢絲微映釣絲輕水葉驚風細浪生誰見晚凉人立
處數株楊柳一蟬鳴
題孟浩然騎驢吟雪啚
西風驢上倚吟䰟只到龐公舊隱村何事能詩杜陵
老也頻騎叩富兒門
江上雨中
江漲随漚欲到門濕雲依樹易黃昏幽居常日無来
客何况瀟瀟雨滿村
客舘夜見亮師畫上有余吕二山人詩
上人啚畫故人詩相見燈前夜雨時無限雲山與烟
樹緫含秋色是相思
海上逢王常宗雨夜同宿陳氏西軒
故人散盡獨君存風雨相逢海上村尊酒飲闌言不
盡更留餘燭照黃昏
過北莊訪友
淺水平沙凍鴨眠秋聲和過石橋邊尋君兼得尋詩
興野樹江雲欲雪天
題畫
落日青山影在沙鏡湖波淨過荷花雲間樹底參差
屋借問誰家是賀家
得故人書知未入■亰因寄
曾約春深到鳳臺君今不到只書来滿緘離恨床頭
放一度相思一展開
題王翰林所藏畫蘭
春到懷王舊渚宫沙棠舟去水烟空孤叢不有幽香
發應沒江邊百草中
不見花
看花無計作閒身塵土餘杭暗度春不見花開莫惆
悵花飛還得免愁人
錦帆涇
水繞荒城柳半枯錦帆去後故宫蕪窮奢畢竟輸■
交長保秋風一幅蒲
楓橋
畫橋三百暎江城詩裏楓橋獨有名幾度經過憶張
繼烏啼月落又鍾聲
烏鵲橋
烏鵲何飛月自明恨通銀漢水盈盈夜来橋上吳娃
過只道天邊織女行
兩妓
李娟張態雨嬌姿傳得香名在白詩當日罇前澷歌
舞使君家自有楊枝
短簿祠
下馬空林問廟扉衣冠寂寞掩塵幃不能復使桓公
怒莫怪年来祭客稀
聞王翰林使蕃
碎葉城邊積雪明彈筝峽水遠人行巳聞贊普知臣
順不似前朝作舅甥
