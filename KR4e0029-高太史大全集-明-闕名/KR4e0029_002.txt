高太史大全集卷之二
吳郡高啓季迪著
南州徐庸用理編
樂府
秦筝曲
嬌絃細語發砑羅臂動玉釧鳴相和關雲隴月愁思
多愁思多聽此曲停蜀琴罷燕筑
從軍行
關中悪少年占募去防邊匈奴入寇塞將軍下自天
楊旌三道出列格五營連龍城望兵氣馬邑斷人煙
星攅𤇺夜舉月偃陣朝圓渴飲䟽勒水飢飱属國氊
名勇單于憚功多天子憐寧令竇車騎獨擅勒燕然
大梁行
大梁四面平如砥西去咸陽一千里魏王此地昔爲
都宫闕中天碧雲起車聲夜未休帶甲十萬名
蒼頭撞鍾列鼎宴上客奉金走幣連諸侯信陵真是
賢公子富貴不驕天下士已訪侯嬴到里門復迎朱
亥經屠市傾身折節世莫同緩急竟頼斯人功邯鄲
秦軍一推破七國震動聞英風古城重過爲搔首幾
度秋風落楊柳沼上應無鴻鴈來苑中只有狐狸走
立馬塵沙日欲昏悲歌感慨向夷門豪華多少同銷
歇獨有高名今尚存
東飛伯勞歌
前飛蜻蜓後飛蝶桃葉楊枝每相接誰家季女弄春
妍披煙暎日窗戸前金雀雙釵翠羽扇纈屏黼帳文
羅薦嬌羞年幾十五多將呈復隱柰愁何流暉倏沒
百花暝空持可憐誰作並
春江花月夜
皓月金波滿竒花玉樹新浮輝與流豔倂弄一江春
還持誰可比結綺閣中人
踏歌行
香塵和露踏成泥花下風寒鬢脚低夜静高樓有人
聽起頭一句唱教齊
子夜四時歌
白白復朱朱芳條罥綉𥜗摘来随女伴賽闘不曾輸
紅粧何草草晚出南湖道不忍便回舟荷花似郎好
堂上織流黃堂前看月光羞見天孫度低頭入洞房
空幃擁爐坐夜冷微紅滅郎意似殘灰無因得重熱
迎送神曲
薦芳兮奠醑斵冰爲梁兮葺荷以爲宇神不来兮孰
與處空山愀兮暮多雨渺吾望兮瀟湘雲冥冥兮水
茫茫有美人兮在堂盍歸来兮故鄕
導赤鯉兮從玄鼉冷風回兮水驚波儼靈旗兮来下
巫撫節兮安歌安歌兮未急倏逥輈兮山之側南有
淵兮北有湫神不留兮我心憂願歲来弓惠我秋
有所思
有所思今安在煙霞迢迢隔南海昔年遺我翡翠裘
篋中久閉銷光彩宛如神仙在瀛洲乘濤欲至風引
舟同心之人乃離阻嗟我處此將何求
惻惻抱深隱靡靡踰崇丘凛凛歲欲徂役役車未休
不辝車未休但傷歲莫留窮隂蔽九野徒旅同時憂
豺虎當路啼猿猴出林遊我飢雪作糧我寒又無裘
徒思陽春日誰返羲和輈天時自有常淚下還復收
擊筑吟贈張贊軍
擊筑上君堂君心不可忘哀聲流易水憤氣激咸陽
不向諸侯座寧来刺客場今朝特前奏爲我一停觴
苦哉遠征人
悠悠荷戈子謫發事遠征遠征無窮期千里萬里程
瞻斗知鄕遠覧物悞歲更霜露鑠飢膚弊鎧蟣虱生
况兹三邊膚驕黠未易平聞笳已心摧赴刅仍骨驚
軍興有嚴誅賤命顧自輕區區在行間敢望竹帛名
柰何久不還主將功未成誰怜城南室思婦感鵲聲
愛妾換馬曲
出帷掩紅𬒮離廐結青絲我取躡雲足君憐羞月姿
惟當樹功業詎必戀恩私回首各巳遠春山將暮時
美人磨鏡詞
匣中舊鏡龍蟠背昏盡如同月逢晦尋得街頭負局
翁粉鉛和汞拭青銅湏臾瑩徹無纖翳試整朝来暗
梳䯻光明還在只如新悔向塵埃久相棄明日照儂
自畫眉不湏問郎宜不宜
朝鮮兒歌
朝鮮兒髮綠初剪齊雙眉芳筵夜出對歌舞木綿裘
軟銅鐶垂輕身回旋細㗋轉荡月搖花醉中見夷語
何湏問譯人深情知訴離鄕怨曲終拳足拜客前烏
啼井樹蠟燈然共訝玄菟隔雲海兒今到此是何緣
主人爲言曾遠使萬里好風三日至鹿走荒宫亂寇
過鷄鳴廢舘行人次四月王城麥熟稀兒行道路兩
啼飢黃金擲買傾装得白飲分飡趁舶歸我憶東藩
内臣日納女椒房被禕翟教坊此曲亦應傳特奉宸
遊樂朝夕中國年耒亂未鋤頓令貢使入朝無儲皇
尚說㞐靈武丞相方謀卜許都金水河邊幾株柳依
舊春風無恙否小臣撫事憶昇平尊前淚瀉多於酒
野老行
桑扈初鳴麥花落大家小家蚕滿箔村中無吏夜捉
人老身醉歸行失脚自從明府一下車短衣糲飯即
有餘姓名免籍弓弩手新婦辟纑兒讀書縣門前頭
柳飛絮春風又随官馬去鷄鳴相送拜道邊碩公受
取一大錢
秋江曲送顧使君
秋江月滿秋潮大江上行人待潮過別離休說渡江
難半日順風船穩坐楚江茫茫葭菼平使君来時䧺
雉鳴子弟從軍隔江去幾家猶住夕陽城水田雖荒
飯常足芡米夜㫪二十斛誰道繁華不及前戸無征
稅官無獄渡江渡江君莫留江北樂似江南秋
湖州歌送陳太守
草茫茫水汨汨上田蕪下田沒中田有麥牛尾稀種
成未足輸官物矦来桑下搖玉珂聽儂試唱湖州歌
湖州歌悄終闋幾家愁苦荒村月
鑿渠謠
鑿渠深一十尋鑿渠廣八十丈鑿渠未苦莫嗟吁黃
河曾開千丈餘君不見賈尚書
荆門壮士歌
水洶洶冰差差荆門葉黃杪秋時上有騰攫之猿猱
下有饞嚼之蛟螭悲哉此路難孰敢徑渡之三撫髀
壮士起劍風騷勞笑上指仰天長歌不見星哀鴻夕
呌雲冥冥
城虎詞
候潮門開啼早鴉忽入居人家毋兒畏竄鷄犬
伏棑籬突戸誰能遮獰風動樹初哮吼驚起東營捉
生手怒拔長戈試一㫪目光落地倀魂走南山藜藿
深冥冥白日横行誰敢攖胡爲離窟来城市牙瓜雖
全不能恃君不見壮士遭急縳失路窮時亦如此
寒夜吟
月下凍㾗生綠井隔簾霜片飛無影樹枝風息轉迎
寒愁人如烏棲未安夜短夜長應獨覺熒熒殘燭嗚
嗚角
戍婦詞
妾在當奉姑郎行當報君男女各有役死生從此分
羈旅行
馬頭北風吹地白手冷時驚堕鞭荣隻堠欲来雙堠
過客程不盡關山多狐狸縱横古城壊旗折官亭無
酒賣土風處處殊故園鄕音只聞僮僕言天涯歲晚
無相識嚢金巳空歸不得瞑投人家自炊黍土屋青
燈鴈啼雨此時暫解羈旅憂夢與家人夜深語人生
出門即苦辛何况長爲萬里身遠遊緫得功名好不
如貧賤鄕中老
少長干曲
郎採菱葉尖妾采荷葉圓石城愁日暮各自撥歸船
春江行
春江南北疑無岸綠草綠波連不斷一女紅粧出浣
紗恰如鏡裏見桃花裌衣猶冷過寒食雲度春隂半
江黑浦口風多潮正深輕舟摇蕩似人心鷓鴣暮啼
歸路遠飛絮茫茫楚王苑
寄衣曲二首
郎寒甚妾寒持衣向燈泣不是手縫遟綿多針線澁
賜袍非不暖妾製称郎身寄去龍堆遠端愁到巳春
廢宅行
鳴珂坊裏將軍弟列戟齊收朱戸閉里媪逢人說舊
時有廬被奪廣園池今年沒入官爲主散盡堂中義
宅兒厨煙久斷無粱肉群鼠飢来入隣屋官封未與
别人㞐日日閑苔雨添綠曲閣深沉接後房畫屏生
色暗無光尋常不敢偷窺處守卒時来拾墜璫春風
多少竒花樹又有豪家移得去
青樓怨
浴金熏爐鏤玉奩蘭香今夜爲君添烏棲黃昏烏起
曙纔見道来還道去
聞角吟
驚起黃榆塞下鴻一聲鳴軋戍樓空此時吹動關山
意十萬征人歸夢中玉帳尋弓夜初起月白不知霜
似水餘聲散作滿天愁風吹不入單于壘
刺促行
刺促復刺促天高白日速黃鵠長苦飢烏鳶飛食肉
促刺復促刺長途多荆棘但見今人行不見古人跡
牧牛詞
尔牛角彎環我牛尾秃速共拈短笛與長鞭南隴東
岡去相逐日斜草遠牛行遅牛勞牛飢唯我知牛上
唱歌牛下坐夜歸還向牛邊卧長年牧牛百不憂但
恐輸租賣我牛
捕魚詞
後網初沉前網起夫婦生来業淘水忽驚網重力難
牽打得長魚滿船喜不教持賣去南津且向江頭祭
水神願得年年神作主無事全家卧煙雨不論城中
魚貴賤換得酒歸儂不怨
飬蠶詞
東家西家罷来往晴日深窗風雨響二眠蚕起食葉
多陌頭桑樹空枝柯新婦守箔女執筐頭髮不梳一
月忙三姑祭後今年好滿簇如雲蠒成早簷前繰車
急作絲又是夏稅相催時
射鴨詞
射鴨去清江曙射鴨返回塘晚秋菱葉爛煙雨晴鴨
羣未下媒先鳴草翳低遮竹弓彀水冷田空鴨多瘦
行舟莫来使鴨驚得食忘猜正相闘觜唼唼毛䙕䙕
潜機一發那得知
伐木詞
竹檐挑多兩肩赤礪斧時尋澗邊石老夫氣力秋漸
衰易斫喜有枯林枝白雲無人暗空谷遠聲丁丁如
啄木暮歸待伴不獨行前途虎多荆棘生長年不曾
到城府聞此山中路尤阻
打麦詞
雉雛高飛夏風暖行割黃雲随手斷疎莖短若牛尾
垂去冬無雪不相宜場頭負歸日色白穗落連枷聲
拍拍呼兒打曬當及晴雨来怕有飛蛾生卧驅鳥爵
非愛惜明年好收從尔食
采茶詞
雷過溪山碧雲暖幽叢半吐鎗旗短銀釵女兒相應
歌筐中摘得誰最多歸来清香猶在手高品先將呈
太守竹爐新焙未得嘗籠盛販與湖南商山家不解
種禾黍衣食年年在春雨
賣花詞
綠盆小樹枝枝好花比人家别開早陌頭擔得春風
行美人出簾聞呌聲移去莫愁花不活賣與還傳種
花訣餘香滿路日暮歸猶有蜂蝶相隨飛買花朱門
幾迴改不如檐上花長在
洞房曲
洞房香吐合昏花月轉勾闌啼乳鴉今宵有酒留君
醉不信娼家勝妾家
待月詞
漏板敲愁夜驚冷露井桃花濕無影海風吹星銷碧
煙羿妃粧遅鏡未懸素鸞不来桂香死雲外紫篁呼
夢起瓊樓欲開天半紅徘徊望拜娥池東蘭閨未返
燈寒後恰似前宵待郎久
惜花歎
惜花不是愛花嬌頼得花開伴寂寥樹樹長懸鈴索
護叢叢頻引鹿盧澆幾回欲折花枝嗅心恐花傷復
停手每来花下每題詩不到花前不持酒準擬看花
直盡春春今未盡巳愁人纔留片萼依前砌全落千
英過別隣懊惱園中妬花女畫旛不禁狂風雨流水
殘香一夜空黃鸝魂斷無言語縦有星星在蘚衣拾
来巳覺損光輝只應獨背東窗卧夢裏相随高下飛
照鏡詞
君家青銅鏡價重比黃金空持照人面不持照人心
田家行
草茫茫水汨汨上田蕪下田沒中田有禾穗不長狼
藉只供鳬鴈粮雨中摘歸半生濕新婦㫪炊兒夜泣
憶遠曲
楊子津頭風色起郎帆一開三百里江橋水栅多酒
罏女兒觧歌山鷓鴣武昌西上巴陵道聞郎處處經
過好櫻桃熟時郎不歸客中誰爲縫春衣陌頭空問
琵琶卜欲歸不歸在郎足郎心重利輕風波在家日
少行路多妾今能使烏頭白不能使郎休作客
金井怨
照水羞見影汲水嫌手冷閑立梧桐隂烏啼秋夜永
送客曲
送客車在門勸客杯在手明日長安花今夜宜城酒
碩客飲此勿復辝我無黃金爲客壽人生無處無弟
兄鄕里刺促誰知名賣書買得百金劍有身湏向關
山行馬四蹄車两轂行人欲發休躑躅嘐嘐鷄鳴赤
日旭
里巫行
里人有病不飯藥神君一来疫鬼却走迎老巫夜降
神白羊赤鯉縦横陳男女殷勤案前拜家貧無肴神
勿怪老巫擊鼓舞且謌紙錢索索隂風多巫言汝壽
當止此神念汝虔賒汝死送神上馬巫出門家人登
屋啼招魂
主客行
主人楚歌客楚舞落日黃雲㕍聲苦笑拂腰間寶劍
光美人滿堂色如土大兒北海人中竒小兒能讀曹
娥碑相逢且莫歎貧賤但碩有酒無别離君不見平
原墓上生秋草國士無窮道傍老
春夜詞
杏煙濕鬢秋千下銀䗶光寒曲屏畫數漏間過每睡
時月明微見堕遊絲欲歸自踏娉婷影風動玉釵花
亦冷屋貯嬌愁鎻幔紗青絲嘶騎醉誰家管弦不動
空臺榭夢與烏衣語中夜
新絃曲
舊絃解新弦張冰絲牽愁六尺長寬急頻從指邊聽
金鴈參差移不定新絃響高調勿促不如舊弦弹巳
熟憐新厭舊妾恨深爲君試奏白頭吟他日愁如舊
絃棄泣向羅裙帶頭繫
竹枝歌六首
蜀山消雪蜀江深郎来妾去闘歌吟峽中自古多情
地楚王神女在山隂
魚復浦上石纍纍恰似儂心無轉迴船歸莫道上灘
悪自牽百丈取郎来
江水出峽過夔州長流直到海東頭郎行若有思家
日應教江水復西流
躑躅花紅鵯鵊飛黃牛廟下見郎稀大艑攤錢賣塩
去短釵簮葉負薪歸
妾愛看花下渚宫郎思沽酒醉臨卭春衣朱織機中
錦只是長絲那得縫
楓林樹樹有猨啼若箇聽来不慘凄今夜郎舟宿何
處巴東不在定巴西
轉應詞二首
雙燕雙燕去歲今年相見往来東舍西家㗸得泥中
落花花落人在暮寒池閣
疎雨疎雨綠滿靡蕪洲渚江南相憶故人遠水遥山
暮春春暮春暮風急畫船難渡
五雜組二首
五雜組駝背韉往復還渡口船不獲巳非少年
五雜組錦綉旗往復還更戍兒不獲巳遭亂離
五噫歌(弔梁伯鸞墓)
顧瞻亭皋兮噫丘墳有蒿兮噫鬻㫪亦勞兮噫危邦
可逃兮噫先生何兮噫
疊韻吳宮詞
筵前憐嬋娟醉媚睡翠被精兵驚升城棄避愧墜淚
鶴媒歌
鶴媒獨步荒陂水仰望雲間飛不起遠看過鳥下南
汀鼓翼相迎似相喜共爲羽族生水鄕暫從飲啄無
猜防草盾俄開中潜弩弋師讙咲媒矜舞嗟爾高㓗
非凢禽胡爲徇食移此心受人馴養忘遠舉好䧟同
類機腸深嗚呼世間幾人號君子得利相傾亦如此
牛宫詞
豕豢于苙鷄棲于塒嗟爾烏犍何所止斯歲聿云暮
雨霜以風乃築環堵以爲尔宮既用爾力宜恤爾寒
庇處密固我心孔安
照田蠶詞
東村西村作除夕高炬千竿照田赤老人笑祝小兒
歌願得宜蚕又宜麥明星影亂棲烏驚火光辟寒春
巳生夜深然罷歸白屋共說豊年真可卜
琴操
風樹操(予自傷早失恃怙而作)
朝風之飄飄兮維樹之摇搖兮吾思親之翹翹兮夕
風之烈烈兮維樹之揭揭兮吾思親之惙惙兮樹之
有風猶可息兮吾之無親終不可復得兮
之荆操(余思泰伯之德而作)
粤我有土岐山之下孰是營之維我考祖今我于邁
自岐徂荆豈不懷歸念我弟兄民勿我思我斯安只
國巳有后先君季子
登丘操(登青丘有懷而作)
驅車兮與馬蹇君行兮胡爲乎在中野登彼兮崇丘
下茫兮兮九州思君子兮不得與駕以遊山有出雲
兮木亦有柯我將歸兮憂之如何
望歸操(哀周復子死於虎而作)
兒旦而出于山之麓兮兒夕不歸在乕之腹兮我往
無所榛蒙籠被谷兮嗟爾耽耽弗食我豕犢兮穴亦
有子胡寧使我獨兮
辭
望虞山辭
虞山峩峩兮出雲油油胡歛其施兮弗雨九州下有
蛟龍兮海波横流誰使子来兮從伯氏以游朝于濟
兮望岐周國有祀兮有何求唐虞逝兮道阻脩慚德
輿兮干戈日休我思夫人兮心焉孔憂
放鶴辭(登支遁放鶴亭而作)
放鶴去當高飛啄莫爭鷄䳱食遊莫近虞羅機雲山
海嶠堪来往明月千秌待爾歸
吊伍子胥辭
覧勾吳之故墟兮灌莾欝其籠獲舘娃廢而爲沼兮
巋伍胥之遺宫奚千祀而勿毁兮繄若人之死忠昔
窮逋而渡江兮奮孤跡於羈旅既入郢而雪耻兮又
棲越而攘侮使彼吳之強大兮非夫子而孰爲何夫
差之自喜兮遽忽戒而荒娭陳昌言之悃欵兮寔不
忍視國之阽危衆以子爲叵信兮肆讒辭之詆欺夫
豈不能全身遠適以自庇兮顧先王之舊德卒待隕
而何言兮恨終不能窹君之嬖惑載䲭夷兮浮游魂
惸惸兮在中流江神念子兮哀憤鼓洪濤於高秋嗟
君子之出輔兮孰不碩爲伊皋使言從而志行兮致
雍熙之陶陶何齟齬而多患兮惟重華之不可以屢
遭鄂侯諍而就醢兮龍逢諫而見屠盖自古而有之
兮匪夫子獨罹乎此辜身雖殁而義安兮又舍是將
焉索彼循默而苟容兮寧獲免乎泚額想子猶念夫
故都兮或乘雲而来歸顧荆棘之多露兮應攬涕而
歔欷余亦何爲而感慨兮懼直道之墜也聊陳詞而
表烈兮亦邦人之志也
三言
梧桐園
桐花香桐葉冷生宫園覆宫井雨滳夜風驚秋鳳不
来君王愁
三四言
王伯敬歌
舟初維琴始薦驛亭邊夜相見謌宛轉情綢繆解環
珮彈箜篌謌易闌情難歇江波寒堕明月綠壷再傾
芳音欲違譬彼林烏逢晨各飛羅衣沾霜城鳥忽起
明日相思孤棹千里
