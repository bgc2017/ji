高太史大全集卷之十三
吳郡高啓季迪著
南州徐庸用理編
五言律詩
送吳縣令遷松陵
山縣彈琴罷江城露冕初夏霖湖更闊朝日市長虛
柳下催耕鼓桑間問俗車秋風莫思去客舘有鱸魚
寄沈校理
風雨清明後春寒未裌衣閉門聽鳥盡入寺看花稀
獨酌愁難去相思夢欲飛艱難宜數見何事却長違
贈吕醫
藥院閉閑朝烟生積劵燒求眞遊岳遍訪病出城遥
收榖寧煩僕尋苓或遇樵世方多內熱一七倘能消
次韵陳留公見貽湖上行屯之作
湖隂巡壘罷緩服上仙舟景好看宜晚詩淸賦爲秋
葉應随鳥散山欲趁波流亦有東遊興空憐未得酬
雨後飲西園偶然亭
晚酌櫻桃下歡来不奈春那知醉後客猶是亂中人
雨霽飄還細花寒破未勻江臯舊遊處回首莫沾巾
隣家桃花
春色東家出相窺似有心曲垣遮自短別院閉還深
影動疑人折香摇妬蝶尋好風時觧意吹片拂羅襟
和王校理夜坐
池瞑花如霧蒼蒼月照開梁空雙燕睡薕暗一螢来
兵散誰家笛人違此夜杯如何對清景愁思却相催
荅陳校書客懷
同患君尤甚時難覺意真愁邊長夜酒夢裏少年春
遊遠荒家業交疎困露塵一杯歌短調誰聽不沾巾
酬余左司
門巷接垂楊同隣忘異鄕兒親欣見熟僕立厭言長
讀借風床簡炊分雨碓粱亂来成久别能不爲情傷
宿道王蘭若
借榻到僧扉雖安未是歸瞑禽愁雪意夜蓧助風威
燭盡思燃帶衾寒起覆衣不知孤棹去明夕更何依
與詩客七人會飲余司馬園亭(居皆在北郭)
情與酒兼和園亭駐晚珂家同榆社近人比竹林多
短景催長宴醒吟雜醉歌亂離歡昜失無厭數相過
登西澗小閣
層檻搆雲牢清寒灑客袍石稜添澗險閣勢借峰高
風竹驚棲鳥霜藤縋飲猱欲題因境勝不敢易揮毫
江上荅徐卿見贈
煙樹近松陵扁舟晚獨乘江黃連渚霧野白滿田冰
往事愁人問虛名畏客稱無才任蕭散敢望鶴書徵
除夕客中與家兄守歲
雨雪遠村中猿鳴旅舘空守爐銷夜漏停燭待春風
有恨能催老無文觧送窮却憐今夕酒還與弟兄同
南溪晚歸
流水出雲根遥通古寺門山深僧少俗人靜市如村
馬渡知長淺魚行見不渾多情溪上月歸路照黃昏
丁孝廉惠冠巾
知試山人服冠巾遠寄重佳名因子夏舊製學林宗
褁映秋吟鬢欹宜晚醉容朝簮今已觧期上華陽峯
西園間興二首
看到竹過隣園林獨卧身鳥聲間似野人意倦知春
殘雨驚池樹斜陽照隙塵如何堂上客不及燕来頻
又
當路闕追攀端㞐自掩關聽鍾知近寺看畫億登山
暁櫛風林下宵吟雨閣間天應憐我懶獨與少年閑
送謝恭
凉風起江海萬樹盡秋聲搖落豈堪別躊躇空復情
帆過京口渡砧響石頭城爲客歸宜早高堂白髮生
步至東臯
斜日半川明幽人每獨行愁懷逢暮慘詩意入秋清
鳥啄枯楊碎蟲懸落葉輕如何得歸後猶似客中情
郊墅雜賦十六首
江水舍西東隣家是釣翁路㾗深草沒井脉暗潮通
籬隔𬞞邊雨門開竹下風不因時賣畚何事入城中
其二
此鄕堪避地亂後戶翻增俗美嫌欺客年豐愛施僧
帶星耕處軛照雪紡時燈且作求田計元龍豈我能
其三
幽事何誰誇孤吟對晚沙浣衣江動月繫艇岸垂花
行蟻如知路歸鳬自識家一尊茅屋底随意荅春華
其四
春泥桑下路孤荣自扶行身賤知農事心閑見物情
魚鳴風欲起牛飯月初生漸喜無人識何煩易姓名
其五
移家到渚濱沙鳥便相親地僻偏容懶村荒却稱貧
犬随春饁女鷄喚曉畊人碩得無愁事閒眠老此身
其六
紛紛謝人役寂寂戀吾㞐細雨春雩後斜陽社飲餘
岸花飛趣蝶池葉堕驚魚好了公家事休令吏到廬
其七
路迂橋斷處門靜犢眠時孤墅藏群柳諸田灌一陂
僮閑春作少婦懶午炊遲誰道花源好還令太守知
其八
虛閣近鳴湍應宜把一竿雨傷春夌爛風折晚蒲乾
抱甕臨江汲携書入寺看自慙何獨幸世難此偷安
其九
亂渚交交白平蕪漫漫青賣薪沙店遠祈榖水祠靈
密雨侵簔重微風過網腥江邊多酒伴春去不曾醒
其十
入夜潮侵戶經秋雨壞垣里人淳少訟田父醉多言
稻蟹燈前聚莎䖝機下喧自應耽野趣不是忘鄕園
其十一
欲沽嗟市遠煙火隔江波客到寒齋少人歸晚渡多
汙書燈燼落驚枕櫓聲過豈敢愁荒寂時危免負戈
其十二
野色迥蒼蒼門門葉滿塘僧來雙屐雨漁卧一船霜
静裏脩香傳閑中錄酒方平生當世意到此坐成忘
其十三
紅樹南江近青山北郭遥江清目渺渺林冷髮蕭蕭
食鱠知晨釣聽歌識暮樵尋常送歸客不過水西樓
其十四
何處可徘徊林間共水隈夜歸家犬識春睡野禽催
有地唯栽藥無村不見梅興來慙獨飲時喚老農陪
其十五
狂多愛出遊日日問江頭小草皆春意遥山自晚愁
酒中時有得物外復何求不詠騷人調蘼兼任滿洲
其十六
㞐似臨卭宅耕非鄠杜田巳償輸稅米未覓賣文錢
把卷怜長日看花愧少年翛然閉門處楊柳拮槹邊
采香逕
晨粧出采芳零露濕紅裳種徙山中品熏傳海外方
抱筐歸蕙逕焚鼎薦蘭堂未足娛君寢西施體自香
響屧廊
廊虛應屧鳴響細識腰輕誰道吳強國唯銷舉足傾
苔間滅古跡月下歇餘聲此夕人空聽山僧曳履行
臨頓里
其一
聞說橋東地高人舊隱居飬生應有道覓舉絶無書
愛救粘絲蝶嗔驚出水魚時尋戴顒宅自駕短轅車
其二
應愛山齋好秋風不捲茅鑿渠侵螘穴移樹帶禽巢
人世真浮梗吾生豈繫匏不逢皮從事誰結歲寒交
其三
載酒携山榼安琴製石牀鳬眠皆傍毋蜂去自從王
榖雨收茶早梅天晒藥忙不扶靈壽杖筋力老能強
其四
自少圖名意誰言世不知僧求開寺記客送買山資
細雨魚生子斜陽燕哺兒平生無事迫心苦為尋詩
其五
斬伐憑樵斧經綸在釣車薄雲還露月小雨不妨花
酒債應多處詩名自一家虛煩時主召懶脫故衣麻
其六
長物元無有何勞犬護扉借看高士傳學製道人衣
窗破容螢入船空載鶴歸定緣幽事繞不是䆠情微
其七
澹泊心情在蕭疎髩影殘引泉規作沼留笋待成竿
自洗沾泥屐誰收掛壁冠毛公新有約月夜禮天壇
其八
沐罷便輕幘消搖詠晚天清風蘇病鶴驟雨集鳴蟬
舊史堆緗素新經錄洞玄誰知城郭裏別自有林泉
其九
汨汨泉通圃蕭蕭柳映門折花摇樹影踏藕損蓮根
飢鴨呼歸艦新蚕試浴盆屋前高石在知是欝林孫
其十
茶租催未得菊餌服還能行古時人笑文工造化憎
貧留漁艇載老謝一書徵誰識先生樂攸然卧枕肱
春申君廟
封吳開巨壌相楚服強隣名重三公子謀疎一婦人
畫幃留古像珠履絶遺塵簫鼓時迎祭還憐舊邑民
吳女墳
魚燈照豔魄夜冷珠衣薄白玉土中埋紅蘭霜後落
不乘臺上鳳空舞橋邊鶴韓重未歸来泉宫秋寂寞
真娘墓
金釵葬小墳楊柳寺前村已斷花間信空歸月下䰟
山鶯留曲韻草露帶啼㾗車馬逢寒食還来酹酒樽
鱸鄕亭
獨上鱸鄊亭秋風南浦生載送黃花句遥思張步兵
天空白水遠日堕赤楓明我亦東歸客一壷宜醉傾
尭峯院
尭帝何年到名猶在此峰岩留千尺井寺廢兩時鍾
僧出因尋菌人來爲看松白雲深洞裏聞有聽經龍
慧聚寺次張祐韵
烟歛城初出朝来野欲吞危樵緣磴角倦衲憩松根
刹表藏林寺鍾聞隔海村畫龍飛去久空掩殿堂門
石屋
雙崖立幽關一洞開深宇青嶂近爲隣白雲閑作主
不受杜陵風可避河朔暑華棟幾回新渠渠獨千古
贈竹里子
弭楫望迷林閑爲淇澳吟君家不可見但聽煙中禽
日落逋雲遠雨餘江水深非同抱清節歲晏後誰尋
送金判官之吳江
送客常苦愁送君愁最劇江爲江上縣近我鄕中宅
霜晴橘熟秋水冷楓飄夕難逐去帆東京華坐微役
漁
泛泛蒼波裏全家寄一船曾来屈澤畔或到杏壇邊
蓑帶春江雨榔鳴晚浦烟得魚尋水店換酒不論錢
樵
慣識山中路﨑嶇每獨尋穿雲衝過乕伐樹起棲禽
斧礪溪邊石衣懸谷口林逢仙休看奕甲子易駸駸
耕
江臯聞布谷荷耜出柴門春暖烏犍快朝晴綠樹繁
深耕行别隴侍饁望前村自得龐公計遺安與子孫
牧
一笛去茫茫平郊綠草長但知牛背穩應笑馬蹄忙
度隴衝朝雨歸村帶夕陽相逢休挾策回首恐忘羊
夜起觀月
一春夜多雨今宵初月明窗間幽夢覺起憶故園行
露下花微委烟中鳥忽鳴誰同賞清景惆悵倚前楹
贈劉醫師
君有抱朴意高齋長宴如壷中仙姥酒按上神農書
蒸术曉烟裏斸苓春雨餘起疾多傳妙慚予才自疎
舟中早行
隆隆津鼓動江火留餘閃人家未起耕近水寒扉掩
船開鳬鴨散樹吐烟霏歛東郭去方遥青山見孤點
春日懷諸親舊
楊柳燕差差隣家㨎火時春寒添客思夜雨减花枝
涉世悠悠夢懷人的的思出遊無舊侣空舘獨題詩
江上見逃民家
清時無虐政何事竟抛家隣叟收飢犬途人折好花
林空烟不起門掩日將斜四海今安在歸来早種麻
曉晴東臯步眺
江明片雨收樹暗一村幽籬落疎麻長田畦曲水流
禽聲初變夏麥氣欲成秋閒步看時物今朝散旅憂
賦得戟門送陳博士
聖廟&KR0770;王宫重關盛衛同儒官趋内外武仗列西東
乍啓鳴鍾始將扄徹爼終莫言墻九仞還有此能通
櫻桃
密綠暎圓紅枝頭的的同熟迎梅實雨落值柳花風
美女名偏稱流鶯啄未空憶曾春薦後捧賜出深宫
金進士葵軒
幽園夏雨歇葵綠乍翻風獨向群芳後閒依萱草叢
敷榮午簟側流馥夜窗中應有傾陽意將軍心正同
次傀雲林韵
雲林巳白頭猶有晉風流愛寫滄洲趣閑来玄舘遊
茶烟秋淡淡竹雨暮脩脩欲向南池水長流清翰舟
登南樓看雨有懷
清暁看江雨獨登江上樓人烟與草樹蕭瑟滿城秋
砧響寒稍急鴻聲哀更流故人隔楚塞西望忽成愁
晚霞獨酌南樓
倦客豈遷客故鄕非異鄕鱸肥&KR1052;菜紫鴈到柳條黃
湖闊已秋雨樓高猶夕陽登臨何必賦把酒據胡床
畊
春郊起東作来耜出柴荆柳下烏犍健桑間布谷鳴
家人供遠餉刺史勸深耕已卜豊年候朝来好雨晴
追挽恭孝先生二首
關洛遺風在河汾舊業傳書攻藏簡後易䆒出啚先
暁禁辞持橐寒廳戀坐氊臨危誰復似身與勅俱全
北闕書空上東川教自陳可當哀亂日後喪老成人
堂静懸魚絶墳荒下馬頻傳家欣有子執筆際昌辰
漁
浮生何處好只在水雲鄕榔起鳴秋月綸收向夕陽
箬篷幽夢熟銅斗醉謌長不是烟波樂那能與世忘
題宋迪晚烟歸舍啚
落日下嵐嶺行人逢已稀隔烟望田舍映水掩荆扉
鳥亂夕林暗草多秋逕微家人應候我賣畚郭中歸
贈東菴道者
雙樹夾成戶一溪流繞家掃林留送笋汲水帶浮花
經勸里人讀藥從仙客賖巳無喧寂念默坐對鳴鴉
五言排律
月夜遊太湖
欲尋林屋隱還過洞庭遊遠水初涵夜長天盡作秋
湖如青草闊月似白蓮浮萬壑風傳笛三更斗挂舟
葉應随鳥散山欲趁波流浩蕩吾何適鴟夷不可求
詠夏冰
寒收凝凍井晚薦納涼宫抱㓗存天貭銷炎奪化工
氣蒸金盌潤色暎玉盤空弱藻含猶在纖塵隔未通
非山寧可倚是水復當融照夜何湏月驚秋詎待風
製屏應不穩作珮定難攻客貌清誰並仙肌瑩自同
宜涵筠簟素愁逼桂爐紅碩觧行人渴分貽道路中
題黃鶴仙人畫
何處畫相同湘南與峽東江来落日外山出抄秋中
綠桂騷人宅青蓮釋子宫鍾鳴樵谷暗船散市橋空
風樹驚猿落烟蕪去鳥通平生遊楚興對此轉無窮
賦得履送衍上人
穏稱遊方脚新編楚岸蒲滑欺峰頂石危怯卋間途
輕曳愁妨蟻高飛笑化鳬上堂聲每衆度嶺影還孤
著處朝行道抛時夜結趺空山欲相訪落葉去蹤無
聞蛙
何處多啼蛤荒園暑潦天股跳泥活活形蔽草芊芊
野遠呼相應窪深樂自專斜陽漁罩外細雨客燈前
莫問官私地聊占水旱年晴思蒲葉渚凉憶稻花田
高士聽空愛遷人食未便洒灰誰觧去安我夜窗眠
聖壽節早朝
天啓
聖圖昌流虹叶夢祥飛龍起江左戰馬放山陽御柳
垂閶闔仙桃熟建章遠人陳貢篚近侍浥爐香金鏡
千秋錄瑶池萬歲觴小臣欲拜手尭日正舒長
洪武二年十月丼露降後庭栢樹
上出示侍從臣啓獲預觀嘉瑞因賦詩頌之
和氣融爲液中宵墜碧天光漙高栢上瑞發內庭前
見日朝還泫經風晚盡堅芳穠蜂蜜滑的礫蚌珠圓
厚澤歌難喻沉痾飲易痊碩言同
聖德濡沃遍周埏
冬至車駕南郊
駕動百靈訶齋宫午夜過禮行因日至樂奏合雲和
配祖崇周典祈年陋漢歌璧陳孤月滿燎發衆星
羅秩秩威儀盛穣穣福祉多慶成應預喜四海沐■
恩波
禁中雪
君王元尚儉臺殿忽瓊瑶環素凝宮沼飛花綴苑條
坊鷄驚曙早仗馬喜寒驕金扇開時看丹墀掃後朝
台司呈賀表樂部奉仙謠湏信陽光近都先别處消
封建
親王賜百官宴
漢運初興日周藩並建年辨方分社土當陛列宫縣
上相傳金冊中官闢綺筵誓期山作礪
恩瀉酒如川仙李千枝茂天潢幾派連百僚咸醉喜
拜舞赤墀前
送安南使者杜舜卿還國應■制
安南初入貢朝廷遣翰林學士張以寧賫
詔冊其主爲王及境而薨其世子遣舜卿
来告哀且請命及還命朝臣賦詩送之
南粤知王化来庭喜最先地書通漢日貢紀入周年
號冊纔臨境容衣忽掩泉使蒙
天語唁嗣許國封傳暁開晴飛鳳炎溪晚堕鳶往
来時物異存殁
聖恩全詔去開蠻霧帆歸望海天但脩忠順節世
業自綿延
送高䴡賀正旦使張子温還國
丹鳳雲中闕玄莬海外城新陽初獻歲遠使盡朝京
卉服充王貢珠旒仰
聖明花飛辭上國日出指歸程車餞都亭暁帆開島
嶼晴莫辭頻入賀寶曆萬年盈
送鮑脩撰出官關中
辭朝西入陜車發動征塵小夌行時熟啼鸎别處頻
關前周故尹㶚上漢遺民直院青綾舊臨川赤組新
山蓮樂遊苑樹繞富平津君去方年少還能論過秦
送恩公還江心寺
上人㞐寶地勝處似金山樓閣開天界波濤隔世寰
鍾聞孤嶼外刹出亂雲間螺女晨修饌龍君夜叩關
遊方来暫會辭■闕去難攀舊業菱生沼離城柳暎
灣衣霑爐氣出船載磬聲還施貝来江估持經地島
蠻諸緣除未早半偈悟猶艱安得如康樂登臨此共
閒
喜楊榮陽赴■召至京過宿寓舘
忽作天涯會渾銷歲暮哀高城三鼓動虛舘一尊開
隣馬嘶空櫪江鴻過廢臺飲餘寒色退談絶雨聲来
涉患功名倦忘歸故舊猜闕前新應詔湏譲子雲
才
長洲苑
中國久無伯闔閭思騁功講蒐開别苑訓武出離宫
宰嚭應參乘巫臣寔御戎鼗鳴深谷應罝掩廣場空
遠曳捎雲旆高弯射月弓三驅儀巳畢七伐步還同
甲騎從輿後蛾眉侍幄中煑胎湏紫豹胹掌得玄熊
樂事方難極英圖忽易窮城迷歌黍客地属采蕘童
輦道崩秋雨旗門失晚風大亡㕙肆狡人去雉争雄
草樹迎蕭索湖山罷欝䓗猶疑見獵火寒燒夜深紅
翫花池
桃枝兼杏枝春色繞宫池正愛紅繁處還憐綠净時
花香泛幽沚媚影照清漪垂條看妓折堕萼見魚吹
杯涵明月瀉舟逐彩霞移水流花落盡君王醉不知
送高麗貢使還國
鳳闕層霄上莬城積水東
大君方啓運絶域盡朝宗錫命分青土趍班列紫宫
船歸瞻日出帆掛候西風雨露何沾渥華夷巳混同
聖心非悅貢惟念遠人忠
韓蘄王
宋室中興日將軍武略優功宜超賈鄧名止並張劉
白馬空南渡黃龍竟北游擔擒諸部種還報兩宫讐
朝使頒金冊邊人織錦裘躍戈衝野陣横棹截江流
殘虜亡魂走中原指掌收未終藩閫寄巳感廟堂謀
坐散㷱羆士丼臣犬豕酋和戎詞易屈復漢志難酬
闕聳吳山暁陵荒鞏樹秋廉頗歸未老郭令罷誰留
折檻言徒切藏弓勢可憂俄看星隕壘永使陸沉州
感慨思前代凄凉吊古丘劍花埋乕氣碑蘚剥螭頭
石騎嘶風雨山僧護檟楸鼓旗何寂寂簡冊謾悠悠
父老悲猶在英雄事巳休棲鴉嶺前墓聞說更堪愁
石井泉
清源生石脉冷逼煑茶亭淨暎銀床色明開玉鑑形
分秋歸客鼎汲月貯僧瓶樹影沉泓碧苔文漬璧清
熱中嘗可滌醉後嗽堪醒品第宜居首誰羞舊水經
焚香
艾蒳山中品都夷海外芬龍洲傳舊採燕室試初焚
奩印灰縈字爐呈玉鏤文乍飄猶掩冉將斷更氤氲
薄散春江霧輕飛暁峽雲銷遲憑宿火度遠託微薰
著物元無跡游空忽有紋天絲垂裊裊池浪動沄沄
異馥来千和祥霏却衆葷嵐光風卷碎花氣日蒸醺
燈灺宵同歇茶烟午共紛褰帷嫌放早引七記添勒
梧影吟成見鳩聲夢覺聞方傳媚寢法靈著辟邪勲
小閣清秋雨低簾薄晚曛情慙韓掾染恩記魏王分
宴客留鵷侶招仙降鶴群曾携朝罷䄂尚浥舞時裙
囊稱縫羅佩篝宜覆錦熏畫堂空搗桂素壁漫塗芸
本欲參童子何湏學令君忘言深坐處端此謝塵氛
詠夢
的的緣愁得濛濛與醉和輕随雲浩蕩暗越嶺嵯峨
夜店嗟偏短春閨想最多關山歸識路江渚去凌波
梁落中宵月樓横欲曙河隔簾休警鵲近燭任飛蛾
遊遠寧煩載穿深豈畏訶寒驚瑶作障暖戀錦成窩
蝴蝶誰家信鴛鴦别浦歌靜嫌風動竹閙怯雨鳴荷
寂歷窗扄紙低遲帳捲羅知情唯枕共送恨忽鍾過
縞𬒮香猶在朱絃字不磨記来還彷彿尋去巳蹉跎
宿燼芬餘麝殘粧暈淺螺憂歡情緫幻離合事皆訛
池上吟芳草庭前覓舊柯既因思是種復念睡爲魔
易断俄如此難憑竟若何陽臺莫重問千古咲巫娥
荅胡博士留别二十韻
世緒名臣後聲華俊士前棘場曾中的芹水舊鳴絃
遠道秋風褐空齋夜雨氊倦游驚齒暮多難喜身全
孤客愁王粲諸生老鄭玄未應心戚戚還是腹便便
杜曲無歸業成都有卜錢我方辭
闕下君尚隱江邊久話燈催剪頻過榻觧懸擇隣欣
得地結友愧忘年牧逕依門轉漁梁近渡連舊盟尋
白鳥餘俸買烏犍流水空塘樹疎林破屋烟詎憂窮
作&KR1090;但欲醉成仙政爾交歡密俄然别恨牽湖山入
苑路鷄天載家船離索方堪嘆分携益可憐殊鄕難
託主薄俗易輕賢寒浦通潮處春城罷雪天梅花未
宜折持送只詩篇
戲嬰啚
芍藥風欄側梧桐露井傍嬌嬰爭晚戲少婦閗春粧
共詫珠生蚌還憐王産岡半披文錦緥斜佩紫羅囊
額髮葳蕤短胸胞細膩光庭前王氏子陌上衞家郎
弱草身眠軟芳英手弄香随人貪作劇避伴學迷藏
莫撲花蝴蝶宜爲蠟鳳凰塗添雲毋粉浴試水沉湯
麟送徐卿宅蘭生謝傳堂愛均看緫好年並比誰長
驥種雖難匹鵷雛已作行欣君得此畫真是夢熊祥
