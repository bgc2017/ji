高太史大全集卷之十二
吳郡高啓季迪著
南州徐庸用理編
五言律詩
草堂夜集
山家具鷄黍夜與故人期暫喜逢歡會都忘在亂離
火寒移生密燭盡得詩遲莫聽高城角明朝别又悲
過胡博士郊㞐胡善筮
頭白蘭陵客幽居共一村老来吟力退貧去告身存
夕吹鳴梨葉秋泉注稻根時因来問筮獨叩樹間門
送茅矦
欲知難别意孤棹去還停候吏分遥邇離人雜醉醒
城臨秋水渡樹帶夕陽亭後夜看吟燭憐君宿郡廳
孤鴈
衡陽初失伴歸路遠飛單度隴將書怯排空作陣難
呼群雲外急弔影月中殘不共鳬鷖宿蒹葭夜夜寒
曉步園池
髮随秋葉落心共暁雲舒稍改新題句渾忘舊讀書
林爭移樹鳥池響食萍魚無限悠然意涼天獨步餘
次韵過建平縣
縣雖三戶小地僻罷兵防茶市逢山客楓祠祭石郎
雲埋鳴澗斧沙膠度溪航應愛青山好經過駐旅装
鵲軒
金華朱少府生時有鵲集扵庭後樹每歲
生日輙一来其母將死鵲悲鳴久之而去
因以名軒識其思母之意云
神鵲暁鳴枝飛来自有期門前懸矢日堂上捧樽時
詎信填河事寧歌繞樹詩只怜君望斷風木助餘悲
寄杜二進士
花開寄别離花落正相思交誼多年見鄕愁近日知
我方淹上國君豈老明時試問江干閣同登復共誰
雨蓬
楚雨滿汀洲瀟瀟洒客舟梦驚孤枕夜愁掩一蓬秋
葦葉寒相戰灘聲暗共流此時湘浦上同聽只沙鷗
聽秋軒
西澗秋聲起涼風助振號數禽翻樹裏萬葉下亭皐
初訝来山雨還疑捲浪濤老僧方入定終夜任蕭騷
杏花飛燕啚
雙飛如闘捷終日幾西東尾拂花梢露身翻柳絮風
入簾時趁蝶歸壘每㗸䖝何處長相見佳人院落中
扇
皎皎復團團何人剪素紈驅螢臨几席撲蝶近闌干
似月驚朝見生風變夏寒時移當日棄莫怨網乘鸞
新荷
如盖復如鈿初生雨後天葉低浮水上莖弱裊風前
乍覆遊魚戲難藏宿鷺眠佳人休便折留蔭採蓮船
鷺
雪羽獨脩脩閑情戀遠洲聲沉煙浦晚影度月灘秋
避棹驚時起窺魚立未休蒹葭同夜宿應只許沙鷗
馬
名駒産渥洼牽出萬人誇逸足輕千里高鬃散五花
城南遊𬗋陌塞上踏黃沙不受蠻奴策驕嘶向日斜
梧桐
井邊雙玉樹高結自生涼影散秋雲薄聲喧夜雨長
疎英飄碧簟亂葉響銀牀綠綺誰能斵持將奏鳳凰
圍棋
偶與消閑客圍棋向竹林聲敲驚鶴梦局罷轉桐隂
對坐忘言久相攻運意深此間元有樂何用橘中尋
池上晚酌
夕陽初兩過團扇送涼過竹裏方歸鳥沙邊尚浴鵝
脱巾懸峭壁流斝逐回波六逸當年樂何如此處多
簟
蠻藤巧織成乍展覺凉生紋蹙寒波細光摇夜月明
坐令葵扇棄眠稱石床平湏信南軒下炎天梦亦清
射柳
風煖畫旗張將軍集射場馬嬌嫌轡急人勇喜弓強
但見青條折那知白羽翔三軍歡笑處巧中勝穿楊
流螢
熠燿復青熒流光不自停暗飛如避月遠堕欲随星
穿樹臨幽檻緣莎集小庭莫將羅扇撲囊取照遺經
符劵前軍重衣冠上客才地圖連異壌星次出中台
暮雨車投峽秋風扇却埃省中梧樹在鳴鳳會重来
湓浦琵琶圖
秋夜相逢處閨愁襍宦情四絃風共拂兩棹月同明
司馬青衫濕佳人白髮生至今湓浦上楓葉尚哀聲
金人馬圖
名王愛遊獵初試射鵰弓白草秋原曠黃沙晚塞空
琵琶應漢女騕褭是胡騘歸醉葡萄綠穹廬在月中
夜訪■蟾■釋子因宿西澗聽琴
清夜獨幽尋岩扉落葉深許携陶令酒来聽穎師琴
人醉月沉閣烏啼風滿林應留西澗水千載寫餘音
錢塘送馬使君之吳中
樟亭離席散遥發畫幡車飛雉新阡麥啼鸎故苑花
望山登郡閣行水到田家莫道凝香句前人獨可誇
與劉將軍杜文學晚登西城
木落悲南國城高見北辰飄零猶有客經濟豈無人
鳥過風生翼龍歸雨在鱗相期俱努力天地正烽塵
和周山人見寄寒夜客懷之作
亂世難爲客流年易作翁百憂尋歲暮孤夢怯山空
門掩雲峰裏燈明雪竹中無因乘夜訪相慰一尊同
哭臨川公
身用巳時危衰殘况病欺竟成黃犬歎莫遂白鷗期
東閤啚書散西園草露垂無因奠江上應負十年知
一窗秋影
脩竹與疎桐秋隂接桂叢並生金井側同映綺䟽中
隱匿纔籠霧交横忽颭風不湏懷故館月落併成空
皇太子遊東苑池上呈青坊諸公
銅輦出紆徐春宫晝講餘戟煩郎將衛簡授大夫書
草長園鳴鹿冰開沼躍魚從遊伴商皓沗竊愧何如
題溪山小隱
何處溪山隱衡門對野橋晚風携鶴子春雨種魚苗
小徑斜通竹疎籬曲護蕉人生閑自足不問楚詞招
城西客舍送周著作砥
客中寒食後惆悵送君違花隱歸城旆風吹渡水衣
夜窗炊黍散春苑闘茶稀誰念西齋雨相思獨掩扉
兵後出郭
俯仰興亡異青山落照中民歸隣樹在兵去壘煙空
城角猶悲奏江帆始遠通昔年荆棘露又滿闔閭宫
謝■賜衣
臚呼遥捧賜拜服望蓬萊香帶爐煙下光迎扇月開
竒紋天女織新樣内工裁被澤徒深厚慙無奪錦才
西清對雨
楚臺雲起遠漢苑雨来微曉濕宫城旆寒沾陛楯衣
溝中隨葉堕爐畔帶煙飛坐詠西清暇
君王召對稀
夜宿太廟齋宫
烏散廟堧空清香肅閟宫太常齋禁密
列祖享儀崇井叩銅瓶月墀鳴玉珮風聽鍾候
車駕庭燎巳燑燑
送秦主客遷侍儀使
蕃客来曾識衣冠上國風承
恩趍北闕罷直出南宫導
駕爐烟裏催班漏點中時清多奏頌還向閤門通
春日退直呈禁署諸公
待詔直東華歸休每日斜職連詞客苑俸入酒胡家
簷網長縈絮庭磚欲過花知君未出院應草侍中麻
送張司勲赴寶慶同知
乍出司勲幕還乘別駕車按圖猶漢地輸布盡蠻家
山熱蛇懸樹江晴鶴浴沙郡楼回首處北斗近京華
寓天界寺
雨過帝城頭香凝佛界幽果園春乳雀花殿午鳴鳩
萬履随鍾集千燈入鏡流禪㞐容旅跡不覺久淹留
送前進士夏尚之歸宜春
凄凉庾開府老去復如何故國歸鴻少
新朝振鷺多菊荒應自歎夌秀竟誰歌相送堪愁思
蕭蕭楚水波
早出鍾山門未開立候久之
關吏收魚鑰趍朝阻向晨忘鳴鷄睡熟倦立馬嘶頻
柝静霜飛堞鍾来月堕津可憐同候者多是未閑人
雪夜宿翰林院呈危宋二院長
偶伴王摩詰寒宵宿禁林院鈴風外静宫漏雪中沉
絳蠟銷吟燭青綾擁賜衾明朝陪賀瑞銀闕曉光深
自天界寺移寓鍾山里
移寓鍾山里開軒見翠微寺僧違乍遠隣父識猶稀
愛讀明開牗防偷固設扉誰言新舍好畢竟未如歸
夜逢故郡賀冬至使胡普二博士同宿
會宿本無期忻逢兩舊知問年驚别久候曉畏朝遲
寒澁高城漏陽逥上苑枝明朝使事畢歸騎又天涯
至夕夜坐客舘
久客漸忘家今宵忽感嗟旅蹤猶泊梗陽氣又吹葭
巷屋門封雪鄕關路遶沙閨中想逢節也觧憶亰華
送鮑翰林遷官陜右
鑾坡初罷直西去惜離群載筆唐供奉褰惟漢史君
濁流河驛雨高樹岳祠雲公暇應懷古登臨賦夕曛
送曾主簿之平樂
路出桂江東鄉音想未通蛇飛山苦霧鵬運海多風
木魅長欺客花蠻少學農縣&KR0550;何處在揶葉晚隂中
桓蕳公廟
荒林慘淡中石馬欲嘶風功在山留碣威存廟挂弓
飢鴉迎祭客走鼠駭巫童千載宣城道人憐内史忠
送前國王助教歸臨川
去國獨依依羈臣淚濕衣夢中燕月冷望裏楚山微
卋變人驚老身全詔許歸舟前楓葉落應到故園扉
送潘廵檢之閩中
京師到閩海秋色幾程餘莎柵山兵守榕林島戶居
曉衙鷄應鼓晚邏騎随車清卋元無盗將軍好讀書
送思上人
名林雖盡廢南去只随緣野飯晨留鉢城鍾夜到船
虎馴應畏法鳥喚不驚禪它日期相見高峰舊塔前
宴王特軍第
流水通侯第行雲傍妓臺雨催牙仗散風引羽觴来
曲學移聲按詩随得韻裁莫令遊宴歇次第過花開
送朱從事之吳興
釋褐方從宦青山故郡隣草深湖帶雨花暗驛藏春
鼓聚祈蚕女舟逢射鴨人幕中應待久徒此惜離辰
和友人過采石
山暝斷磯頭猿聲兩岸愁柳間娼女酒月下估人舟
擒虎嗟横渡騎鯨憶醉遊停橈正懷古風急葦花秋
謔柳
何恨苦長顰纖姿嫵媚春慣愁行路客羞比舞筵人
亂葉斜斜雨狂花衮衮塵殘蟬来噪日應落漢潭濱
無題
顧影出中堂長眉學内粧本爲戚里婦不是狹斜娼
扇撲園中蝶筝弹陌上桑相逢不敢笑只恐斷君腸
亰師寓𪠘三首
誰言舊隱非静里且相依綠樹城通苑青山寺對扉
官閒休直早客久夢還稀是物春来典唯存舊賜衣
又
幾夜頻聽雨經春不見花蘼蕪青渚燕楊柳白門鴉
拙宦危機遠工吟癖性加間坊車馬少不似住亰華
又
寂寞過芳時幽懷只自知抽無投相刺篋有寄僧詩
鼠跡塵凝帳蛙聲雨到池疎慵堪置散不敢怨名卑
送舒徵士考禮畢歸四明
寄語關門吏休輕尚布衣叔孫聊應召周黨竟辭歸
赤日京城遠蒼煙海樹微送君還自歎老却故山薇
陪客登陶丘
相逢俱失意此地偶同遊獨樹邀人去斜陽爲客留
依村煙景夕近水竹聲秋謾有歸歟歎何山是故丘
王公子宅五月菊
秋英忽夏發宛在阿戎家細認驚初見高吟喜共誇
不依寒竹雨欲映午榴霞我旨甘遲暮尊前有此花
送周復秀才賦行李中一物得紈扇
不畫乘鸞女應怜素質新霜機驚落早風麈譲揮頻
席上曾歌怨窗間或掩嚬何如爲君子遠路障埃塵
送流人
漢條應偶觸蠻俗未能諳海近風多颶山昏瘴似嵐
行衝哀甸虎食畏蠱家蚕鄕國何年返縣知老日南
贈張省郎
漢署早爲郎長遊鳳沼傍鷄知壷水候馬識火城光
每載趍曹筆時熏直省香邊書無一羽冠盖得翺翔
送瀚公住靈岩
離宫遊路絶名寺道場開我昔題詩去師今說法来
茱萸垂澗戶&KR1341;蓞發池臺興壊俱空幻登臨不用哀
送宿衞將出守鄧州
中郎身領仗宿衛在承明舊射雙鵰落新乘五馬行
紅雲遥魏闕白水近穣城好勸諸年少春来賣劒耕
甘露寺
勝地江山壮名林歲月遥刹藏京口樹鍾送海門潮
月黑龍光發天清蜃氣銷何當尋狠石間坐話前朝
送張羽後夜坐西齋
閒齋聽鍾坐憂緒悵多端鳴鴈雨中急離人江上寒
秋燈下木葉夜艇隔風湍別後情蕭索方知舊會歡
徐山人別墅
茶香孤墅發竹色四隣分掃地侵蟲字開窗散鳥群
樹凉池過雨苔潤石生雲我出無車馬偏宜訪隱君
客舘秋懷
獨卧愁空舘墻隂野豆開暑將潮氣歛秋與竹聲来
身賤多違志時清少棄材慙非張仲蔚門戶有蒿菜
秋夜宿周記室草堂送王才
相別還相戀秋宵暫對牀人情貧後見客况醉中忘
池柳疎含吹江雲薄護霜離舟待明發愁思劇茫茫
江上雨
冥冥衆樹昏浩浩一江渾急有逥風韵輕無入霧痕
鳥啼叢竹嶺人卧落花村門巷春泥滑誰耒共酒尊
送賈二進士歸省
年少擅詞華曾看手■叉晨装歸路雨春酒别筵花
馬帶雲過嶺人同燕到家罷官趍覲好不是謫長沙
贈演師
石橋尋禮罷歸住白雲層法悟經慵讀年衰塔倦登
青苔生砌錫黃葉翳龕燈我欲相依老前身恐是僧
送錢氏兩甥度嶺
吏送投荒去應歸下瀨營一家十口散萬里兩身行
洞獠欺商市山魈喚客名江邊南望泣不盡渭陽情
送客歸閩省覲
秋城聞暮砧歸思忽盈襟客久依人遍親衰念子深
青山分嶺路紅荔到鄕林菽水還堪樂何湏季子金
圓明佛舍訪吕山人
憐君不出院結夏與僧同隂竹行廊遠香花㤿殿空
飯分齋鉢裏書寄藏凾中茶宴歸来晚西林一磬風
荅宋人廉夜飲王氏池亭見懷
遥聞池上酌涼夜失炎兵酒碧傾當竹衣香坐近蓮
㳂波人弄月翻樹鳥鳴烟座上誰相憶唯應是惠連
賦得蟬送別
疎槐細柳中凉占一枝風蛻出形猶弱驚飛響未終
雨来林舘静日下驛門空離管尊前發悽凉調正同
何隱君小墅
移家營别墅一逕竹扉開泉滿䟽渠放花多借地栽
壁間田噐挂窗裏浦帆来自戀幽居樂誰言是棄材
贈張明府
聞道弹琴處門前柳帶沙海珍通估市湖稅减漁家
暮港迷荷葉秋田間豆花亂来無此地君政亦堪誇
送唐博士肅移家醉李
楊柳發初齊春隂廢苑西故人乘醉别新鳥傍愁啼
舟重全家去詩多一路題杏花開北郭誰復共招携
贈妓
樂籍小名收矦家舊主謳笑能撩客喜醉肯逐人留
蝶識薰香氣鶯慙度曲㗋更怜諳酒令少日住揚州
送顧倅之錢塘
之官即勝遊送別漫多愁草色荒宫燕槐隂遠驛騶
湖通朝汲井潮動夜眠樓早向臨平過荷花巳欲秋
荅高廉同飲後見寄
竹林清暑宴客散獨歸時愁記歡餘別醒慙醉後詩
蝉催斜景急鳥度廣川遅何事聞鍾處勞君尚遠思
沈徵士鉉野亭
清時猶在野獨卧見高情移艇聞煙唱鈎簾看雨耕
江晴雙鸛下樹晚一牛鳴回首徒相憶柴車不入城
題毉師王隱君墓表後
孤舟別楚水客鬢巳蒼蒼竟賦招䰟些虚傳續命方
悲風栢隴小積雨藥園荒生滅雖能悟看碑亦感傷
贈朱山人
老来嫌衆■依澗獨開房積雨苔生桁廽風葉滿床
學僧持淨律避客錄竒方若問塵中事無聞不是忘
溪上
秋色共溪長遊人笑語凉萍開天倒影蓮堕水流香
魚罶和星漉禽罝帶雨張從今摇桂棹不必問瀟湘
次韵楊儀曹雨中
雨中池閣暁清簟薦文漪隂恐晴期遠寒疑暑候遲
荷高擎欲折柳重舞難欹應阻陪高詠開簾看散絲
寄錢塘諸故人
年少客名都狂遊每共呼荷深筝在舫竹静矢鳴壼
明月潮千里殘陽雨半湖故人能念否歡意近来無
送烏程馮明府
青山若下南一騎入晴嵐縣治琴聲古泉香酒味甘
竹欄春護鴨葦箔夏分蚕大小馮君後傳家爾最堪
喜了上人見過
幾時西澗别忽喜過家園澹泊林間供虚空世外言
豆花零晚架瓜蔓絡秋垣莫厭頻相顧衡門久息喧
病目
閉目洗黃蓮深窗坐兀然未忘聽鳥興暫絶看花緣
問女知簷日嗔奴畏竃煙願因無見處得證定心禪
病目不飲
患目未全明毉教謝麵生暫從彭澤止恐學左丘盲
壁下蘭尊掩林間藥臼鳴坐聽連日雨何物慰閒情
賦得蟹送人之官
吐沫亂珠流無腸豈識愁香宜橙實晚肥過稻花秋
出断来深浦随燈聚遠洲郡齋初退食可怕有監州
江上早發
蒼蒼汀霧起何處望高城游子曉初發㞐人寒未耕
犬鳴林月落魚躍浦風生已有先行者烟中聞棹聲
客舍喜姪庸至
客裏逢人喜相過况阿宜遠遊驚歲晚多難惜門衰
帆落江橋近鐘来野店遲一杯燈下語渾似在家時
哭周記室
萬里一羈臣悲歌楚水春澷期重會面竟作永傷神
主祭唯孤姪收詩有故人獨揮聞笛淚斜日下西隣
過永定廢寺
亂後僧何去門閒落葉時畫昏秋蠧老齋斷午禽飢
罷說傳心法猶看賜額碑不知興壊理来此豈無悲
楓橋送丁鳳
紅葉寺前橋停君晚去橈醉應忘世難歸不計程遥
山隱初沉日風催欲上潮離䰟来此處還似㶚陵銷
盗發漢侍中許或墓
古冡竟誰穿虛傳錮最堅玉魚宵巳出石獸暁猶眠
長夜俄看月幽臺不掩泉湏知摸金者亦到漢陵前
過海昌贈李侯
閒&KR0550;晝下簾秋色滿疎髯久戍殘兵老多貧長吏廉
隂風潮動郭晴日地生塩三老相逢說年来戶䞉添
送易從事祖飲南渚
疎楊映老荷別處最秋多送客年年路愁人日日波
霞明添醉色風急斷離歌莫爲官程促靑山易看過
題張靜㞐畫
楚客寫荆岑秋雲隔浦隂人家連橘塢水廟暎楓林
亂後清遊歇愁邊遠色深相看休向晚怕有峽猿吟
夜懷王校書
燈暗獨吟餘疎桐月滿除蟲寒初入戶鼠餓欲侵書
河漢三更望江湖兩地居相思無去夢今夜恨何如
荅陳則見寄
何由慰遠思獨詠寄来詩行路方難日清秋欲盡時
江多驚鴈火樹少宿烏枝早晚如相見應憐有鬢絲
煑藥
葉燥井泉淸山窗藥在鐺燈前看火候枕上聽潮聲
吟方就香来病巳輕何時采芝术養得羽翰成
牧
自誇黃犢徤登壠共揮鞭篴弄將斜日簔披欲斷烟
歸鴉流水外疎樹舊庄前應笑侯門客騎驢走歲年
送石明府之崑山
茂苑行春罷携琴又向東潮聲數里外山色半城中
帆帶桃花雨衣翻柳葉風島夷聞善政爲有舶船通
過城西廢塢
亂前遊最熟亂後問都迷園散栽花戸林荒采菊蹊
廢泉流圃淺斜日下城低唯有烟中鳥迎人似舊啼
送范架閣赴嘉禾兼簡李史君
陸相祠前路孤舟欲上時空江難晚別荒郡易秋悲
月送潮生早雲随鴈去遲幕中知有子太守只題詩
喜吕山人見過江舘
非君憐夙契誰肯顧柴門日短清江路風高大樹村
交呈新著稿同發舊藏尊莫便尋歸棹心懷未盡論
贈隣友
同居一塢中只隔水西東林近書燈露溪迴酒舫通
放鳬長合隊移竹每分叢只恐君徵起難期作兩翁
雨中就陳卿飲酒醉歸聞丁二卧病客樓酌
慰之
我醉聽歌後君愁卧病中山雲秋郭暗江雨夜樓空
短燭知頻剪清樽恨不同題詩非檄手那得愈頭風
送醫士宋君之江上
詩瓢與藥囊此去即行裝跡隱名猶在交親意未忘
剔芸繙舊㠸嘗草識新方春水孤舟起還来問竹房
屏㞐
飲水依道者心清無衆喧幽花落半樹疎起過荒園
看山易云夕尋澗偶窮源欲喻靜中趣㞐然忘我言
送董湖州
五馬貴專城初勞問俗行舟車輕客稅鼓角靜邊聲
曉市烟中集春畬雪後耕苕山與苕水應比使君淸
效唐人贈邊將
翩翩越騎將負勇出山西䠶虜誇猿臂封侯賭馬蹄
候烽河外暗伏幟草中低欲雪憑陵耻湏禽左谷蠡
送董湖州
五馬貴專城花兼赤綬明政條民乍識賦籍吏初呈
山籠輸茶至溪船摘芰行非將茗霅水誰比使君清
晚次西陵舘
匹馬倦嘶風蕭蕭逐轉蓬地經兵亂後歲盡客愁中
晚渡随潮急寒山舊驛空可憐今夜月相照宿江東
送顧別駕之邊郡
故人雖盡别相去獨君賖緣路雲千垢臨邊樹一家
渡江船載馬到舘燭驚鴉莫歎孤城廢春来尚有花
送曾恬歸靈隱
遊方應未久柳色變新年在路逢春雪還山訪冷泉
鍾催投寺錫燈照泊江船法意休多問無言即是禅
江上寄王校書行
寥落舊歡違江邊獨掩扉隣家聞暮笛客舍試春衣
宿鳥歸山亂行人渡水稀相思比花絮斜日繞城飛
送越將罷鎮
楚客佩吳鴻臨邊最有功讀書圍壁裏賭酒射堂中
旆出莎城雨笳吹柳浦風越人相感意應與暮潮東
送王稹赴大都(至正庚子作)
王郎歌莫哀且酌姑蘇臺獨客自傷別諸矦誰愛才
關河千里去宫闕五門開未肻輕齊虜新從下土来
送孫主簿之德清孫善琴
山水匝秋成君行思巳清道逢迎吏拜田雜戍人畊
地遠知邊信家貧稱縣名應携一琴去相和長官鳴
留別李矦
梅發津亭壮春随使節逥線多游子服酒滿故人杯
鍾送横江雨車盤出峽雷平生感知巳臨別更徘徊
寄熹公
禪㞐紫閣隂欲去問安心野岸随流曲山門隱樹深
千燈燃雨塔一磬出風林想見跏跌處雲多不可尋
送王才歸錢塘
南歸猶落魄北上巳嗟跎草草官亭酒勞勞客路歌
親知今日少山水故鄕多匙首空留在酬恩竟若何
送長洲周丞陞吳縣令
青山隔苑橋改邑去非遥官食新添俸民傳舊布條
稻花迎午放荷葉待秋凋寂寞長洲路空聞五袴謠
冬至夜喜逢徐七
君来同客舘把酒夜相看動是經年别能辭盡夕歡
雪明窗促曙陽復座銷寒世路今如此懸知後會難
送史丞之海門史淮東
黃茅連霧雨此地久荒凉日出嵎夷迩江通渤澥長
改官非謫宦到邑是還鄕海上遥聞說歸人巳褁粮
夜雨
砌冷一蛩急空虛諸葉稀蕭條風雨夜幽卧掩床幃
隣杵聽初歇齋燈看尚微忽憂歲暮事聊食故山薇
師山周君客濠上思歸未得因話舊隱圖求
予賦詩
幾年留客舍千里念家山得向圖中見猶勝夢裏還
菊畦經雨廢薜屋帶雲關楚奏無窮意相忘頼此間
微恙江舘夜作
寒燈坐江舘愁逼歲闌珊苦恨應催老微痾似忌閑
鷄前星列屋鴈外月臨灣明日將求藥身猶懶入關
逢李止冰道人
吹簫月滿舟何處昔頻遊后土瓊花觀仙人黃鶴樓
別来應未老道在復何求相見俄還去江城楓葉秋
冬至夜雨感懷
節序關何事徒令百感生升沉當世事存殁故人情
寒在微陽氣風疎緩漏聲他年說今夜聽雨宿南城
過戴居士宅
江邊戴顒宅地好惬幽尋高樹藏卑屋新篁𥙷舊林
鳥成留客語雲作護花隂不負滄洲約重来論夙心
歸鴉
啞啞噪夕輝争宿不争飛未逐冥鴻去長先野鶴歸
荒村流水遠古戍淡烟微借問寒林樹何枝最可依
晚坐南齋寫懷二首
鴈過南齋暮魂消默坐中賤貧長作客愁病欲成翁
窗洒侵燈雨庭翻走葉風山妻猶觧事未遣酒樽空
又
歲景看垂暮羈蹤嘆屡遷有身能去俗無術但論天
菊老江城酒床寒客舍氊愁中還一笑兒女滿燈前
廿四日雨中夜坐
不興貧後歎每動醉中吟涉難知天意居閑長道心
鴈聲随雨到髩色與年侵獨想平生事蕭然坐夜深
又
身退惟宜靜謀疎且任真樓空三日雨書亂一床塵
丘隴多良友江湖獨放臣莫嗟年景暮轉眼是新春
書曹谷才世訓詩後爲其子季常作
綠野高人第清門舊相家篇章存月露翰墨走龍蛇
作戒言惟切詒謀歲巳賖過庭雖有訓得與共傳誇
題畫爲僧賦
行負具多書青山别舊廬亂尋安土避貧借破庵居
吟苦非愁裏禪癯似病餘思歸休看畫来去盡空虛
題華氏瑞檜圖
誰指牛眠處江山地最靈氣鍾孤檜碧祥表五芝青
影動春雲亂香敷暁露零知君家種惪曾讀墓前銘
樵
山中朝佩斧遠路入烟蘿伐木驚禽起穿雲畏虎過
石根供倦憩谷口應高歌莫看仙人奕歸来恐爛柯
夜投西寺
江月上秋衣來敲遠寺扉棲禽驚客至睡僕訝僧歸
鍾度行廊遠燈留浴院微非無招旅舘禅寂碩相依
賦得銅人贈醫士
舊鑄明堂像新圖太史書體成金治内穴試石砭餘
摩狄年空老求仙事亦虛君懷濟人意爲此竟何如
夏景園廬
門掩一齋空幽懷獨坐中本同趋府客偶似灌園翁
魚闖萍溪雨蟬嘶柳巷風未湏論夙志聊復去樊籠
寄題崇明學宫天水面軒
夜氣虛明際齋宫息衆喧詠餘風度瑟坐久月當軒
雲盡無留意池淸有活源心知此時意欲論竟何言
送柔上人得船字
叢林初結夏東去又飄然罷說天台講行參雪竇禪
殘經松下几遠磬月中船不用空悲别師今絶妄緣
中秋琵琶洲宴集得紅字
香霧夕濛濛孤高桂樹東影疎林際月涼近水邊風
重露流杯綠繁星亂燭紅明年江海上高會與誰同
悼女
保養常多闕艱難愧我貧悽悽臨殁語的的在生親
遺佩寒江月殘燈夜室塵中郎他日藁留付與何人
亂後經婁江舊舘
此地昔相依重来事已非新年芳草遍舊里熟人稀
遠燕皆巢樹閑花自落磯遺蹤竟難覓愁步夕陽歸
悼故顧宜人
避亂應千里悲■復幾年塵埃初嫁鏡雨雪未歸船
有子随行旐無人與葬錢束■何處吊衰草暮江邊
過劉山人園
欲問幽棲處花蹊逐澗逥夕烟羅幕卷春雨藥房開
野鶴知琴意山蜂給酒材城中少間客誰觧引車来
次韻楊禮曹移疾之作
養疾深扉掩還應謝𥙿交鳥多風和語葵晚雨緘苞
印向閑&KR0550;鎻鍾聞近寺敲相思愁莫遏高樹古城拗
送周履道入郭
離群方感愴况復與君違花隱歸城旆風吹渡水衣
湏知喧寂異莫訝往来稀今夜空齋雨誰憐獨掩扉
雨齋獨坐寫寄友
動與世相方端居學坐忘雨来池上樹烟起竹間房
屋鳥非晴弄闌花是晚芳尋山期已阻遥望柰蒼蒼
次韻酬西園公
林驚緣樹鼠池響食萍魚月戶雙砧落風亭一簟舒
體便清夏徤髮映早秋疎本自無愁事何煩酒破除
聞鄰家琵琶有感
清唱合琵琶當年碧玉家弄殘催酒急抱重向燈斜
久别愁江樹重聽隔院花淚多思舊事不是客天涯
書王生扇
素質粉藤光蒲葵詎可方當懷驚抱月洒面怯沾霜
宜助驅蝇用羞随走馬狂過時甘自棄不怨井梧黃
送胡銓遊會稽
山水獨行徧苕溪仍剡溪衣逢新火减舟渡雜花迷
黃絹尋碑讀紅裙賭墅携蘭亭舊基在觴咏付新題
送陳少府赴嘉定
雨歇桑隂路爭迎紺&KR0955;車湖多田水滿城小井烟疎
夜戶猶聞犬春濤欲上魚期君布新政去卜海濱居
報恩寺逢蔣主簿就送還如臯
貪語酒寒頻新年見故人别時煙寺晚歸路雪江春
造次燈前面蒼茫舶上身明朝楚荅發莫歎縣厨貧
贈姚東曹
爐氣拂春衣分曹直省闈相門旄節重郎舍簡書稀
夜直聽鍾度晨朝策馬飛共憐王掾少粉署有光輝
鍾山雲霽圖
山勢識龍蟠香臺擁翠巒草堂猿嘯晚蕙帳鶴驚寒
雲擁梁僧塔苔封宋帝壇昔年遊歴處今向畫中看
立秋日
碧天收夏色節氣變清商暑自今宵伏風從此日凉
金莖初有露玉氣未成霜暠日并凄雨潜催草木黃
