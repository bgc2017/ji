高太史大全集卷之十五
吳郡高啓季迪著
南州徐庸用理編
七言律詩
送人出鎮
家出山西負勇名擁旌方見去專城風生暁帳旌旗
動月落寒譙鼓角清麟閣封侯初受任鴈門擒虜舊
功成如今四海無征戰雅咏投壷樂太平
送周省郎之海虞判官
黃茅連野邑城荒佐邑初煩舊省郎鴈起海風吹暮
角鷄鳴關月照晨粧讀書臺下逢人少濡墨廳中憶
尉狂君到官曹無事日一尊爲我酹斜陽
次張子宜園居二首
見山岡下行蒙蘢亂後池塘野水通身影步随花影
日髩絲吹傍釣絲風已知處世愁無益更覺全生醉
有功誰道閑官貧去甚春来未典舊焦桐
又
早回高步謝天衢應戀閑園景趣殊飬鶴階除長
得伴種魚池沼不輸租官曹自古皆詩客家世當年
本釣徒苦欲相尋阻泥潦滿林烟雨聽啼鳴
遷城南新居
辛苦中年未有廬東西長寄一嚢書未能避俗還依
俗堪信移居更索居葉滿鄰園烟羃羃竹連僧舍雨
疎疎何湏許伯長安第此屋翛然已有餘
贈醫師王立方
醫得河間第五傳尋師曾上海門船龍方試後應多
驗鶴骨癯来已欲仙渡澗斸苓朝帶雪隔林蒸术午
生烟詩人亦有相如渴碩乞丹砂舊井泉
吳縣庠訓導徐君善醫常起人疾求詩贈之
觧榻高齋晝日遲坐談周孔雜軒岐仙人方在應藏
枕博士經横每下帷池上採芹風起處階前晒藥雨
收時病痊不使人栽杏只要新題滿卷詩
挽瞿隱君
壮志蹉跎爲亂離蒼天不肯見清時樓前鶴去飛雲
遠墓上人来宿草衰親老還揮思子淚弟愁長咏哭
兄詩兩年頻送交遊死不似夫君最可悲
次韵灵隱復見心長老見寄兼簡泐禪師
高堂鍾鼓毒龍驚曾布袈裟海上城廬岳禪師傳法
印道園學士許詩名幾超北闕瞻天近獨坐南屏
對月明書到喜聞雙徑老雨華新散滿■瑶亰
稚齋爲陳山人賦
華屋雖存忍獨居愁瞻松栢倚踟蹰夕陽下馬高人
墓夜雨烏啼孝子廬地掩衣冠魂去後家留圖籍手
編餘元方應有無窮意陌上何年重駕車
追次唐人韵
任俠平生慕灌夫每思鳴劍起伊吾歌調錦瑟初移
柱笑擲金盤已作盧買妾競誇燕地女求官不事党
家奴㶚陵獵騎歸衝雪笑殺詩人撚凍鬚
喜聞王帥下蜀
蜀國兵銷太白彽將軍新拜漢征西浮橋已毁通江
鷁進鼓初鳴突水犀不假五丁開道遠俄看萬甲積
山齊從今險阻無人恃夷貢南来盡五溪
逢倪徵士
數千里外久相違十八灘頭偶獨歸自說病来辭幕
府只因愁絶念庭闈吳歌重把還鄕酒蠻布猶穿過
嶺衣話盡三年遊歴事滿庭風雨送斜暉
贈林泉民張夢辰次張貞居史韵
雨船幾度載彺客詩卷平生随老翁林下自成麋鹿
友世間相去馬牛風暁窗炊熟露葵紫秋寺寫殘霜
葉紅他日誰脩耆舊傳著君應在隱淪中
倚樓二首
舘樓前見鴈行桂花初白柳枝黃凭欄有客迎秋
思捲箔誰家出晚粧未放離魂尋楚雨已看歸髩點
吳霜自憐對酒還惆悵不及分司御史狂
又
漠漠疎烟丹樹開火經城苑减樓臺雨初過處千山
出人正愁時一鴈来秋色自随砧杵動夕陽又被鼓
鍾催詩成未盡登臨意獨向蒼茫首重回
闔閭墓
水銀爲海接黃泉一穴曾勞萬卒穿謾說深機防盗
賊難令朽骨化神仙空山乕去秋風後廢榭烏啼夜
月邊地下應知無敵國何湏深葬劍三千
西塢
空山啄木聲敲鏗花落水流縦復横松風吹壁鶴翎
堕梅雨過溪魚子生尚有人家機杼遠更無塵土衣
裳輕斜陽已沒月未出樵子歸時吾獨行
過海雲院贈及長老
衲擁寒雲老一丘遊方無夢轉悠悠茶香吹過前林
晚菜葉流来别澗秋舊拂講餘懸壁上殘經定後落
牀頭𬗋藤塢裏歸逢雪煨芋曾煩慰客愁
送錢塘守
繁華莫歎異昇平到郡初煩露冕行幕下吏書催署
字湖中妓舫歇歌聲潮来兩渡皆侵岸日落諸山半
入城休沐南屏煩一到松間尋我舊題名
張山人見訪留宿草堂
夕陽欲沒靜沙墟喜子能来慰索居生事蕭條慚客
裏交情契闊歎兵餘買魚急喚臨江艇炊黍深開暎
竹厨屈指故人能幾在莫辭同醉卧田廬
陪臨川公遊天池
騎馬尋幽度嶺遲老僧不識使君誰門開紅葉林間
寺泉浸靑山石上池殘果已收猿食少枯松欲折鶴
巢危壁間不用題名字無限蒼苔沒舊碑
客舍歲暮
空江寒雨送凄凉離舍無多即異鄕井旧尚勤慙德
矅音書未至憶平陽心輕别歲憑年少夢喜還家及
夜長自笑病来詞賦拙懶從抆叟客遊梁
江上晚眺懷王著作
渡頭西望足離情晚水寒山雪後清鷗立斷冰流漸
遠鴉随殘照去還明漁人笛過風生浦估客帆廽樹
隔城范蠡祠前春意動思君欲放酒船行
荅徐七記室病中作
空齋孤枕積書間清瘦怜君變舊顔累少亦憂今日
亂病多應頼此身閑朝辭隣友看花去晚候家僮買
藥還知是苦吟猶未廢水邊深樹掩柴關
遊雲岩值雨
深殿幽廊暎竹開鳥聲忽斷雨聲催蘚生偏上題詩
壁花落還臨說法臺林下聞鍾諸客散磵邊汲水一
僧来晚晴更好看山色西閣憑闌獨未迴
送張徵君南遊
故人多去不堪留况復看君更遠遊流落正逢搖落
景亂離還值别離愁夕陽亭上匆匆酒寒雨江邊渺
渺舟此後衡門應獨掩詩篇寂寞有誰酬
宿張氏江舘
極浦荒雲一棹行遠投江舘駐宵程客中得酒銜悲
喜亂後逢人說死生木葉未空寒鳥聚海潮𣣔上曙
鷄鳴政憐此地無驚擾歸夢如何又入城
再遊南峯
放鶴亭前落葉重吟身獨上夕陽峯遠村近浦分諸
樹後嶺前山應一鍾高閣倚殘歸鳥過空林行盡老
僧逢支公駿馬嗟何處石上莓苔沒舊蹤
送李使君鎮海昌(州有雙廟)
海風千里捲雙旌按轡初聞属部清人雜島夷爭午
隨潮随山雨入秋城鳴狐不近睢陽廟突騎猶屯廣
利營肯掃帳中容我醉夜深燃燭卧談兵
賦得惠山泉送客遊越
雲液流甘漱石牙潤通錫麓樹增華汲来暁冷和山
雨飲處春香帶澗花合契老僧煩每護脩經幽客記
曾誇送行一斛還堪贈往試雲門日注茶
寄題張著作菁山隱居
霞映青山似赤城歸棲聞已謝時名半湖殘雨收虹
影幾樹斜陽帶鳥聲竹下逢僧投杖揖蘿間候客抱
琴行平生應笑王夷甫末路方言少宦情
送胡孝廉布東遊
春色偏傷楚客心日斜芳草鷓鴣吟山遮故國千重
影雲度長江一片隂少婦自挑燈下錦諸侯誰贈槖
中金送行只恨華觴淺不似同袍别意深
夜雨不寐
雨窗燭盡漏迢迢秋滿床幃酒易消蟋蟀催寒輸絡
緯梧桐閙雨勝芭蕉漸知老去非前日豈信愁来是
此宵莫聽曉鍾聊穩睡久居閑退罷趋朝
煑雪齋爲貢文學賦禁言茶
自掃瓊瑶試曉烹石爐松火兩同清旋渦尚作飛花
舞沸響還疑洒竹鳴不信秦山經歲積俄驚蜀浪向
春生一甌細啜真天味却笑中泠妄得名
香晚軒
不畏風霜向晚欺獨開衆卉已凋時地荒老圃苔三
徑節過重陽雨一籬秋色蒼茫人醉少寒香落漠蝶
先知山翁獨念同哀晚坐對幽軒每賦詩
次韵倪雲林見寄
老来詩陣尚堂堂過宿曾留譲大床病驥可堪迷遠
道孤松只合在高岡蕭蕭塵鬢驚寒色渺渺雲山歛
夕光莫道欲歸無好處便尋勾漏與華陽
再用韵
草滿當年食客堂一身投老寄僧床秋風吟怨哀蘭
浦暮雨行愁苦竹岡任廣豈能諧薄俗養和且爲駐
頽光酒錢十萬今誰送獨嗅黃花對夕陽
荅韓長司同韵見贈并東滕用衡
昔年載槖侍明堂每見論邊近御床入幕乍參
飛騎將還家新卜卧龍岡秦山暮隔關雲遠吳樹秋
涵海日光共語東西宦遊事里中今喜有南陽
荅張文伯用韵見贈
早年說法已升堂夜雨長連聽雨床珥筆便堪趋禁
省振衣何必上重岡半簾藥氣疎烟退滿屋書聲落
月光愧我飄零荒舊學酒徒相逐醉高陽
喜逢賀叔庸送還錢塘
暫来還去獨翩翩賀監清狂巳欲遷三日小樓延解
榻幾人還浦送回船鴈呼舊侣投雲外梅試初花在
雪前歸去西湖柳邊宅定娛鶴髮慶新年
子祖授生
他日愚賢未可知眼前聊復慰衰遲人間豚犬應誰
子天上麒麟豈我兒夢兆先占神媪送啼聲還得使
君竒樂天從此休長嘆巳有人傳柏圓詩
喜張太常謁告歸途見訪雨中留宿話舊
長嗟遠別望京城忽喜相逢駐驛程問舍求田慙我
鄙還家上冡羡君榮寒&KR0550;聮句圍爐坐晚陌趋朝並
轡行舊事重談真若夢江湖夜雨一明燈
御溝
春含禁柳綠相和縈貫天津若絳河派出宫墻流葉
斷源通靈沼躍魚多曲迂月下龍舟轉清照雲間雉
扇過行客何湏問深淺長流不盡似
恩波
雲岩訪蟾公值雨留宿次周記室壁間韵
日暮松間兩屐過懶殘不出近如何鍾聞下界歸人
少燈照空林落葉多别後有思還是妄定中無想不
成魔山靈盡意相留客暗雨斜風滿薛蘿
送伊兵曹赴邊
少年耻着惠文冠幕下時時把劍看官燭禾銷鷄送
曉軍笳忽動馬嘶寒關連雲樹征途迥塞接霜蕪戰
地寬見說長平門下客竒材唯有一任安
吳下聞梁賓客子天爵復送還會稽
識君亰國暫相從别去堪憐此再逢共把一杯官市
酒初聞半夜客船鍾吳洲鴈落潮㾗淺越嶠猿啼樹
影重曾作尊翁舊僚属臨分離恨倍人濃
次韵俞士平見寄
一棹滄浪兩髩絲豫章老客苦相思作歌幾日空招
隱載酒何人爲問竒吳苑舊遊山色在楚江歸夢月
明知莫言别後音塵絶長倚東樓憶紫芝
登天界寺鍾樓望亰邑
朝罷登樓賞晚晴三山二水緫分明人間地湧黃金
界天上雲開白玉城宫樹遠連江樹色寺鍾微荅禁
鐘聲憑高空此觀形勝深愧無才賦
帝亰
十二月十九日雪中
舟絶寒江凍不潮縈沙拂柳影翛翛纔從漁浦磯邊
積還向樵村竹外飄撲馬憶從年少樂點袍曾逐侍
臣朝如今獨坐吟詩句茅屋茶烟冷未消
過僧舍訪吕敏
幾𣣔相尋與碩違今朝始得過禪扉磬聲穿竹山房
遠屐齒粘苔石徑微幽鳥每同馴鴿下高人閑與老
僧依談詩說偈俱堪喜坐覺茶香上薛衣
新篁
南池雨後見新篁裊裊烟梢漸出墻風度亂翻交籜
響露垂微挹粉㾗香簾前嫩色初含暝琴畔疎隂已
送凉野飯休燒林下笋留添碧玉嫩竿長
初夏江村
輕衣軟履步江沙樹暗前村定幾家水滿乳鳬翻藕
葉風疎飛燕拂桐花渡頭正見横漁艇林外時聞響
緯車最是黃梅時節近雨餘歸路有鳴蛙
江村
南囿薰風吹葛衣汀花未露岸花稀水神廟下莎侵
路江叟門前柳映磯犢卧已知耕耒歇鷗驚長見釣
船歸天随宅畔吾曾住留得閑罾掛夕暉
田園書事
西園春去綠隂成已覺南窗枕簟清簾捲斜陽歸燕
入池生芳草亂蛙鳴葉過榖雨花猶在衣近梅天潤
易生獨坐正知閑晝永吟餘消盡篆烟輕
梅雨
江南烟雨苦冥濛梅實黃時正滿空洒竹暗連湘女
廟随雲遠渡楚王宫窗寒頓使抛紈扇衣濕頻催換
火籠幾度欲晴還復暝簾前不放夕陽紅
送衍師還相川
江樹湖波繞相川南風巾錫去翩翩村中乞米晨留
鉢城外聞鍾夜泊船昔向名林曾說法今歸舊院定
安禪道心深悟俱浮幻不柰詩名滿世傳
萱草
幽華獨殿衆芳紅臨砌亭亭發幾叢亂葉離披經宿
雨纖莖窈窕擢薰風佳人作佩頻朝採倦蝶尋香幾
處通最愛看来憂盡觧不湏更釀酒多功
雨過舟中看山
風雨山前暗荔蘿滿蓬凉思入滄波沙鳴正厭秋聲
急峰出還怜景趣多溪上雲收開遠樹田中水滿發
新禾舟人不用催歸速卧看青峦次第過
齊雲樓
境臨烟樹萬家迷勢壓樓臺衆寺低斗柄正垂高棟
北山形都聚曲欄西半空曾落佳人唱千載猶傳醉
守題刦火重經化平地野烏飛上女垣啼
靈岩寺
閑上香臺望下方漁村樵塢盡蒼蒼傾城人遠苔生
逕歸寺僧稀葉滿廊雲散池邊留塔影雨来閣外失
湖光廢興皆幻何湏問獨自吟詩送夕陽
孤園寺
欲問南朝常侍宅已爲西域化人宫山僧歸帶漁舟
雨湖鳥来聞粥鼓風橘柚垂簷秋殿暗波濤驚座夜
堂空給孤長者誰曾見應在烟雲杳靄中
開元寺石鉢
寶石當年琢帝青浮波不異木杯輕傳靈巳歴乾陀
國乞食曾来舍衞城漁父得時初洗獻法王在日每
擎行寺僧見客休頻出恐有藏龍此內驚
垂虹橋
行人脚底響波濤驅石神鞭是孰操影落蛟龍朝窟
暗形垂蝶蝀暮天高烟中去憶鴟夷遠月下吟誇長
史豪幾度憑欄賞秋色鱸魚新買繫歸舠
問潮州遷客消息
瀧吏相迎渡惡灘到時應是幾旬間猿啼嶺下梅花
白鰐去祠前荔子班名姓未看兵籍落音書忽附估
船還莫言久作炎荒客會逐陽和返故山
秋日江居寫懷七首
每看摇落即成悲况在漂零與别離爲客偶當鱸美
處思兄正值鴈来時天邊瞑爲秋隂早江上寒因歲
閠遲莫把丰姿比楊柳愁多蕭颯恐先衰
又
葭菼連秋渺渺長歸舟猶歎滯江鄕客衣欲冷隣機
急農事初成野飯香千里斷雲随鴈䳱半村殘照送
牛羊有愁不觧登高賦空使頻回宋玉腸
又
舌在休誇術未窮且將蹤跡託漁翁芙蓉澤國㳽漫
雨禾黍田禾掩冉風身計未成先業廢心懷欲說舊
交空楚雲吳樹無窮恨都在蕭條隱几中
又
風塵零落舊衣冠獨客江邊自少歡門巷有人催稅
到隣家無處借書看野蟲催響天將夕籬豆垂花雨
稍寒終卧此鄕應不憾只憂飄泊尚難安
又
桑苧翁家次近居人烟沙竹自成墟移門欲就山當
榻𥙷屋唯防雨濕書貧爲湖田長半沒拙因世事本
多疎當時亦有求名意自喜年来漸巳除
又
喪亂將家幸得全客中長耻受人憐妻能守道同王
覇婢不知詩異鄭玄借得種𬞞傍舍地分来灌菊别
池泉却欣遠跡無相問一棹秋風笠澤邊
又
秋塘門掩竹穿沙爲客隣酤未易賖閑裏壮年慙白
日愁中佳節負黃花漁村靄靄緣江暗農逕蕭蕭入
圃斜薄俗相輕吾敢怨魯人猶自笑東家
漫成二首
柴門藥浦小江邊早得閑居是偶然兩岸晚風黃鳥
樹一陂春水白鷗天悠悠往事空書卷碌碌浮生只
釣船猶記■京華為客日幾回聽雨憶歸田
又
已分棲遲不自疑江邊林下儘幽期病惟好懶寕須
藥心未忘機偶對棋閑舘雨聲花落夜深塘草色燕
飛時春来頗喜囊中富添得新成幾首詩
喜徐山人與浩師見過
遠煩支許問棲遲正是山家橘熟時爲吏得閑非是
隱學禪有觧只能詩潮聲驚客江三里秋色留人菊
一枝莫怪相逢意偏喜碧雲紅樹久相思
端陽寫懷
去歲端陽直禁闈新題帖子進&KR0686;扉太官供饌分蒲
醑中使傳宣賜葛衣黃繖回廊朝旭淡玉爐當殿午
薰微今朝寂寞江邊卧閑看遊船競渡歸
寄倪隱君元鎮
名落人間四十年綠簔細雨自江天寒池蕉雪詩人
畫午榻茶烟病叟禪四面荒山高閣外兩株疎柳舊
庄前相思不及鷗飛去空恨風波滯酒船
與杜進士寅登白蓮閣對雨
遠愁高樹共離離風送潮聲上浦遲海客市中烟起
處江僧閣外雨来時船歸杳靄唯聞㯭店隱蒼茫不
見旗回首南朝今幾寺可堪重詠牧之詩
喜宋山人見過
携琴遠趁渡江船煩覓幽蹤浦樹邊别久忽看梅又
發話長應譲鴈失眠一冬多暖天無雪半夜初寒月
有烟回首舊遊君莫念歸来好共種吳田
與姪常遊東庵
水樹圍庵綠幾層隂中敲戸晝登登十年重到猶爲
客半日纔閑且訪僧舊履塵生趺後席亂幡風颭供
餘燈高齋對作忘言坐此事堪怜汝亦能
謝周四秀才送酒
不忍醒愁只欲眠幾日花發自江邊欲沽百錢未易
得忽送一壷真可憐梳頭好鳥語窗下洗盞流水到
門前今朝得醉巳無恨不使春光空一年
上巳有懷
春寒渾未减征衣愁對佳辰坐掩扉江上琴書留滯
久水邊車馬拔除稀間園細雨梅花落廢苑平蕪燕
子飛欲覓凉亭會中友幾人遷謫未能歸
徐記室賁北歸見訪南渚復送還城
初辭楚澤到吳村訪舊嗟君古道存欲治忩忩歸後
計難留欵欵坐中論雪遟似譲梅先白月早如愁樹
已昏此别終非前别遠孤舟江上莫銷魂
被■召將京師留别親友
長送遊人作遠行今朝還自别鄕城北山恐起移文
誚東觀慙叨論議名路去幾程天欲近春来十日水
初生只愁使者頻催發不盡江頭話别情
過故將第
甲第如雲紫陌東當年得意負邊功美人笑客登樓
上假子將兵衞閣中深計謾誇三窟固遊魂難返九
原空門前車馬今誰到零落槐花向晚風
雨中寄劉沈二别駕
漠漠春寒水繞城誰家可作看花行一杯不得三人
共二月都能幾日晴夢逐鶯聲風外斷愁兼草色雨
中生畫船載妓南湖上不似年時放浪情
丁校書見招晚酌
正坐羈愁不自聊遠煩舟檝暮相邀江懸落日猶三
尺風折垂楊定幾條流水入花村杳杳幽人對酒屋
翛翛此鄕不得君同客應是春来更寂寥
杜二年四十鬚已多白戲作是詩
覧鏡憐君感歎深年来頷下忽霜侵未衰自計方強
仕早白應緣只苦吟雖失家中嬌婢喜還招座上遠
朋欽到頭此物湏當見好染虛消買藥金
愛姬祠
錦雲陣陣落紅衣波冷雙蓮慘夕暉故國草侵金輦
跡荒祠塵掩畫羅幃共哀豔質軍前殁誰見香魂月
下歸惆悵無人来酹酒綠楊惟有暮鴉飛
雲山樓閣圖爲朱守愚賦
白雲窈窕楚天隂半露樓臺出遠林簾幕捲時秋雨
歇鼓鍾鳴處夕陽沉鶴從遼海天邊下猿隔巴山樹
裏吟爲問仙家在何處欲穿謝屐一登臨
夏夜
銀河欲轉漏聲稀坐詠閑齋夜掩扉鵲影頻翻窗竹
起螢光每拂逕莎飛風生漸抖齋紈扇露下猶沾楚
葛衣自據胡床相待月爲憐池上夜凉微
池亭晝卧
曲闌虛幔映滄浪長日宜眠梦蝶床波影細摇侵簟
影荷香遠逓襍爐香不知道路方愁暑只愛池亭可
納凉何豦鳴蟬驚睡起高槐隂外未斜陽
姑蘇懷古
麋鹿来過客過稀消沉伯業在斜暉遊帆自向湖邊
落鳴&KR1231;誰聞月下歸烏喙計成楣柵至娥眉舞罷綺
羅非如今始悟牽衣諫荆棘遺宫淚滿衣
宿山寺
蓮宫借榻喜凉生疑到天台近赤城風度回廊秋欲
動河窺高閣曙初明泉聲正與松聲合僧夢頻同鶴
夢驚最喜此宵無熱惱莫教月落又鍾鳴
泛舟西湖觀荷
雨晴南浦錦雲稠晚待湖平蕩漿遊狂客興多惟載
酒小娃歌遠不驚鷗半湖月色偏宜夜十里荷香巳
欲秋爲愛前沙好凉景滿身風露未回舟
馬璘畫
燕睡簾前夜未深羅衣應怯嫩寒侵風傳漏板還堪
數月混梨花不易尋翠舘紅樓猶裊裊華燈綉闥正
沉沉畫中一片春宵景寫出閨人悵望心
暁凉
驕陽未出暁凉生滿櫛春風細髮輕荷上露華翻曲
沼樹頭河影落高城自舒清簟臨牎坐又聽疎鍾隔
寺鳴却喜閑身無事役不湏早逐市人行
蘆花簾
菼茸織出緯蕭機未許蝦鬚獨衒竒寒雪照庭晴不
捲白雲當戸晝長垂恍疑柳絮風穿早不管梨花月
到遲自是楚江秋一片移来不使白鷗知
雨中
二月水長折磯頭茅屋恐随江夜流雨聲鳴瀨稍欲
歇雲氣出峽未能收鸕鷀鸂鶒晚争喜楊柳杏花春
自愁幾日隣家斷来往出門應恨無扁舟
王徵士東里草堂
久客因爲東里人年来移竹有僧隣時名頗患緣詩
得野性惟知向酒新林下煙生門掩夕園中雪罷鳥
鳴春相期歲晚爲同社隔屋謌呼定不嗔
客舍寒食次周著作見寄韵
寒食江頭客未還獨臨流水見愁顔故園芳草斜陽
外空舘疎華細雨間亂世求田雖自笑少年當路竟
誰攀主人莫折門前柳多病無書倦入關
新春次余左司韵
雪晴稍稍見花枝書閣朝眠日影移酒到好懷傾輙
盡詩逢高韵和應遲今朝閑豈尋春得前夜愁因送
客知走馬南園芳草綠憑君莫問少年時
次韵楊禮曹秋日見贈
殘雨翛翛映彩虹怜君獨詠楚臺風遠江帆影秋蕪
外故苑砧聲晚樹中壮歲漸如辞幕燕閑身猶作蠧
書䖝雅音自古無能好莫向人誇瑟最工
次韵西園公咏梅二首
如何天與出塵姿不得芳名入楚辞春後春前曾獨
探江南江北每相思微雲淡月迷千樹流水空山見
一枝擬折贈君供寂寞東風無那欲殘時
又
雪中無伴只孤芳倚竹元非翠䄂粧馬上忽逢臨水
驛鶴邊忽見向山房春愁寂寞天應老夜色朦朧月
亦香此地一尊聊自戀楊州回首已凄凉
過吳淞江風雨不可渡晚覓漁舟抵松陵官
舘
風雨方知客路難飛鴻相逐渡江湍港收漁市舟歸
晚門掩官&KR0550;燭對寒此地昔年曾遠宿何人今夕共
清歡枕邊不爲江聲急夢寐憂時未得安
次韵酬張院長見貽太湖中秋翫月之作
洞簫聞處似黃州月色惟過一半秋兔闕何年丹桂
種龍宫今夜白蓮浮露沾席上縦横醉天落舟前浩
蕩遊若上洞庭看玉鏡兩山應是勝三洲
暫宿行营舟中
兼葭霜露冷侵船落鴈驚烏捴未眠戌卒獨明高柵
火居人同宿廢村烟醉中遠夢欺長夜亂裏窮愁折
壮年莫問身閑何到此久思提劍學防邊
又
角聲未起大星低夜靜寒营獨馬嘶樹葉蕭蕭霜後
堞河流汨汨露中堤一軍睡枕誰能穩數里歸舟自
欲迷起望此時憂更切邊烽不隔遠峰西
首春感懷
初春風日自妍華客意登臨只感嗟陌上驚塵随去
馬城邊遺柳斷棲鴉亂来未覓無兵地愁在空思有
酒家咫尺苑西誰觧問早梅還發去年花
次韵楊禮曹雨中卧疾二首
階前曝藥雨来收寒似人情戀故裘壮歲間關元属
命荒城蕭索不因秋憶君我最相怜病問客誰能獨
免愁清坐自能消欝結古方休向篋中求
又
門前問疾幾人車曲巷深深樹影斜每愛積書緣有
子不愁聽雨爲無花亂来官俸猶支粟睡起僧書忽
寄茶何事一春頻謁告只應来辨酒中蛇
次韵王孝廉過澄照寺
汝向山中住十日題詩幾度見經過彈琴只向寺前
石放棹每遊湖上波空林雨過乕跡大古屋雲生龍
氣多山僧好客未容去落日更聽樵牧歌
次韵王七仙興
不從道士覓鵝群薰沐清朝謁老君龍氣雙騰含景
劍蠧魚三食内篇文山中石髄青如鉄海上琪花白
似雲知子從来有仙骨吹笙擬共接飛裙
岳王墓
大樹無枝向北風千年遺恨泣英雄班師詔已来三
殿䠶虜書猶說兩宫每憶上方誰請劍空嗟高廟自
藏弓棲鴉嶺上今回首不見諸陵白露中
早春寄王行
江水江花只自春不知容易觧愁人山川寂寞衣冠
淚今古銷沉簡冊塵草草逢人空識面匆匆為客莫
容身十年憂患誰相慰頼得君家是近隣
次韵僧懷德見貽
風雨兼愁過盡春愧煩問訊社中人床頭毡與青山
舊門外車随白日新說法空林三竺士誦詩淸夜五
臺賓相思雖覺鍾聲近猶隔城東十丈塵
寄海昌李使君
海上波濤夜不驚使君雖老尚能兵荒烟白鹵家家
竈落日黃岡處處營人雜島夷争小市潮随山雨入
孤城明朝硤石山頭路我欲停車聽頌聲
次韵金文學送第往海上
小陸賢如大陸賢亂離爲客最堪憐横金海上知虛
席打鼓津頭看發船菱氣曉晴田雉闘蘹香春暖野
鵝眠明朝夢斷生芳草風雨孤舟過練川
過海昌贈使君李兼鎮禦
海上觀書逐使車將軍雙廟有遺墟巳看田父迎苗
鬼未遣溪人射鶚魚日出塩生沙地白潮来波動縣
城虛故人相識登樓意不是懷歸畏簡書
送黃僧毋入道
江夏千年有故家至今喬木哺慈鴉里聞賢子初名
憲世說仙姑舊姓麻壽酒淋漓傾堕露舞衣零亂拂
飛霞不湏三釡称榮食自有金盤棗似瓜
荅薊丘聶才子
聞道詩狂復酒狂少年鞍馬闘輕粧百金巳醉名姬
舘一劒還登侠士堂鳥起夜啼吳苑月鴈来秋帶■
門霜亂餘零落無人識相逢向路傍
廉上人水竹居
水西分土一袈裟柱杖竹滿家掃石安禪無落
葉過溪送客有浮槎龍吟夜應潮生海鳥過寒驚月
在沙林下本采參玉板不湏更煑趙州茶
梅花九首
瓊姿只合在瑶臺誰向江南處處栽雪滿山中高士
卧月明林下美人来寒依疎影蕭蕭竹春掩殘香漠
漠苔自去何郎無好東風愁寂幾回開
又
縞𬒮相逢半是仙平生水竹有深緣將疎尚密微經
雨似暗還明遠在烟薄暝山家松樹下嫩寒江店杏
花前秦人若觧當時種不引漁郎入洞天
又
翠羽驚飛别樹頭冷香狼籍倩誰收騎驢客醉風吹
帽放鶴人歸雪滿舟淡月微雲皆似夢空山流水獨
成愁幾看孤影低徊處只道花神夜出遊
又
淡淡霜華濕粉㾗誰施綃帳護香温詩随十里尋春
路愁在三更掛月村飛去只憂雲作伴銷来肯信玉
爲䰟一尊欲放羅浮客落葉空山正掩門
又
雲露爲屏雪作宫塵埃無路可能通春風未動枝先
覺夜月初来樹欲空翠䄂佳人依竹下白衣宰相住
山中寂寥此地君休怨回首名園盡棘叢
又
夢斷楊州閤掩塵幽期猶自属詩人立殘孤影長過
夜看到餘芳不是春雲暖空山栽玉徧月寒深浦泣
珠頻掀篷圖裏當時見錯愛横斜却未真
又
獨開無那只依依肯爲愁多减玉輝簾外鍾来初月
上燈前角断忽霜飛行人水驛春全早啼鳥山墻晚
半稀愧我素衣今已化相逢遠自洛陽歸
又
最愛寒多最得陽仙遊長在白雲鄕春愁落寞天應
老夜色朦朧月亦香楚客不吟江路寂吳王巳醉苑
臺荒枝頭誰見花驚處嫋嫋微風蔌蔌霜
又
斷魂只有月明知無限春愁在一枝不共人言唯獨
笑忽疑君到正相思歌殘别院燒燈夜粧罷深宫覧
鏡時舊夢已随流水遠山窗聊復伴題詩
歸吳至楓橋(舊有塔今廢)
遥看城角尚疑非不見青山舊塔微官秩加身應謬
得鄕音到耳是真歸夕陽寺掩啼烏在秋水橋空乳
鴨飛寄語里閭休復羡錦衣今已作荷衣
送徐山人還蜀山兼寄張靜居
我因觧紱遠辭亰君爲脩琴暫入城偶爾相逢春
酒熟飄然忽去暮烟生山頭學嘨猶聞響世上留詩
不寫名西磵煩詢張靜者年来註易幾爻成
丫髻峰
雙綰雲鬟作髻髽小姑當日嫁誰家雲滋細草頭梳
髮風動竒芳鬢插花鸞鏡夜憑松掛月鳳釵春待■
生芽行人莫起陽臺念雲兩無情路更賖
石牛
一拳怪石老山巔頭角峥嶸幾百年毛長紫苔春夜
雨身藏青草夕陽天中宵望月何曾喘盡日看雲自
在眠惱殺牧童呼不起數聲長笛思悠然
飲陳山人園次能翁韻
桃花梨花已狼籍躑躅花開如火炎時過上巳和而
暢人比杜陵清且廉園中雨流水遶砌林下鳥鳴風
滿簾把酒亦知君意好醉多謬語莫相嫌
寄題内弟周思敬野人居
野人何處是幽棲聞在天随舊宅西半屋圖書春落
蠧一村花柳晝鳴鷄分泉自給烹茶水待雨惟耕種
藥畦日暮扁舟欲相訪恐驚鷗鳥過前溪
吊伍子胥
地老天荒伯業空曾於青史見遺功鞭屍楚莫生前
孝抉目吳門死後忠魂壓怒濤翻白浪劍埋冤血起
腥風我来無限傷心事盡在越山烟雨中
吊七姬冡
疊玉連珠棄草根仙遊應逐馬嵬魂孤墳掩夜香初
冷幾帳留春被尚温佳麗緫傷身薄命艱危未負主
多恩爭妍無復呈歌舞寂寂蒼苔鎻院門
郡治上梁
郡治新還舊觀雄文梁高舉跨晴空南山久養干雲
噐東海初生貫日虹欲與龍庭宣化遠還開燕寝賦
詩工大材今作黃堂用民庶都歸廣庇中
萬木堂爲毘陵卞公禮賦
林隱高堂萬木青森然玉立勢亭亭春風送暖花連
砌秋雨生涼葉滿庭坐愛繁隂簾半捲卧聽靈籟戸
深扄斧斤未許来樵採要養長材献大廷
咏梅次衍師韻
水郭山村路半交春
委漢女遊歸玉
梢梢人間何
壓枝何處斷
色蝶遲那識雪中
素裳此地一尊聊自慰
又
海天寒征玉人衣密雨疎烟晚漸披春後春前曾獨
看江南江北每相思猿啼古驛征帆宿馬立荒郊酒
帘垂擬折一枝供寂寞東風無那欲殘時
又
招得淸魂句自工長州春到雪波融未逢人寄千山
外忽訝君来一夜中縦隱荒榛猶的皪若穿深竹更
玲瓏酒空客去愁多處蔌蔌繁霜嫋嫋風
又
莫學新粧入漢宫春風多處易枝空遥尋尚憶僧房
裏忽見偏怜客路中淡月微雲應萬樹荒山流水只
孤叢夢回一笑僊人遠碧海靑天沒斷鴻
鶴瓢二首
産自靈苗勝羽胎何湏去作鳳匏来壷公本觧飛騰
術丁令寕爲獲落材直上青天身恐繫倒傾碧海眼
初開生成自是神仙噐肯逐纍纍向草莱
又
遠随仙客下青城瘦骨肥来見盡驚藜杖夜懸翻露
影竹樽春瀉飲泉聲園中幾歲形容變海上何時羽
翼成醉聽樹頭風歴歴還疑秋傍九皐鳴
次楊禮曹雨中飬痾
午晴書閣暫令開又聽鳴鳩竹外催身到遠山屏乍
展手持明月扇初裁綠芳消砌風前蕙朱果封泥雨
後梅曲巷掩關人寂寂今朝問疾有誰来
