高太史大全集卷之十六
吳郡高啓季迪著
南州徐庸用理編
五言絶句
觀軍装十詠
胄
黃金胄乕頭乍免走豪酋還有從容處綸巾按壘遊
鎧
絲丳鏤文銀高城日照鱗擐来曾攪陣一鏃不傷身
纛
髮亂野牛驚神專大將營師行當禡祭壇下戮番生
刀
大食購千金妖精泣太隂燈前開匣看無限許君心
弓
燕角號良材樓煩擘未開秋風懸臂出何處一鶬来
箭
流星逐飛羽鏃利能穿札三發定邊歸箙中休滿插
麾
彩帛曳長虹悠悠卷塞風三軍齊䧟陣應在一揮中
矛
畫幹似蛇長誰論半段鎗日斜親闘罷高宴卓沙場
袍
雕錦剪花團三邊緫認看尋常不肯著風雪念兵寒
馬
羅帕覆春風連鞍賜有功蹄高騎得称身出萬軍中
師子林十二詠
獅子峯
風生百獸低欲吼空山夜疑是天目岩飛来此山下
含暉峯
演漾弄清暉江山秋歛霏我吟康樂句日暮澹忘歸
吐月峯
四更棲鳥驚山白初上月起開東閣看正在雲峯缺
立雪堂
堂前參未退立到雪深時一夜山中冷無人秪自知
卧雲室
夕卧白雲合朝起白雲開惟有心長在不随雲去来
問梅閣
問春何處来春来在何許月堕花不言幽禽自相語
指栢軒
清隂護燕几中有忘言客人来問不應笑指庭前栢
玉鑑池
一鏡寒光定微風吹不波更除荷芰影放取月明多
冰壷井
圓甃夏生冰光涵數星冷窗有定中僧休牽轆轤綆
脩竹谷
翠雨落經床林鳩午鳴後笋出恐人来編籬遮谷口
小飛虹
初看卧波影應恐雨崇朝過澗尋師去端如度石橋
大石屋
渾沌復輪囷全無斧鑿紋門臨五湖冰坐納四山雲
題雜畫十二首
其一
空山萬株木靄靄秋多晦屋在白雲中人歸白雲外
其二
欲尋江寺僧渡口孤帆發落日浦風生不畏春潮闊
其三
叢蒲亂石間水急魚難罩欲去尚殘陽看山一停棹
其四
風急楚江波佳人罷采荷離舟孤宿處淚少夜猿多
其五
孤柳影娑娑路入秋溪暮誰家繫榜来應待歸人渡
其六
驢影夕陽催空山不見梅愁腸如客路一日幾縈迴
其七
夕陽數峯遠靄靄江南思烟外有鍾聲山僧獨歸寺
其八
橋邊綠水斜春樹隔雲霞隱處誰云淺千峯只一家
其九
日出溪霧黃風逥不成雨何處趁墟人侏&KR0867;並沙語
其十
遠岫浹烟光斜陽在釣航衆漁歸巳盡獨自過寒塘
其十一
柳葉散空塘菊花明廢苑日暮問垞南舟行何近遠
其十二
山禽欲定棲竹風苦難靜殘雪堕驚梢翛翛一窗冷
和楊禮曹刺客三詠
錐
䄂藏出屠市一揮報公子誰言上將雄不異孤豚死
七首
購自徐夫人欲揕秦皇帝銅柱火光飛竒鋒非不利
筑
王醉不知音亭前殺聲起勿輕無目人能爲有心鬼
得家兄在遠消息四首
其一
家將遠人信復報遠人知世亂書難得開緘勝見時
其二
幾日看回鴈今朝尺素開應知在天未亦望弟書来
其三
歲晚各離家怜兄去路賖書来約歸近同看故園花
其四
江上有歸舟傳兄在石頭安知雖暫喜念遠更成愁
爲外舅周隱君題雜畫五首
其一
斜陽榜釣船秋色滿江天彷彿吾家近沙村落鳫邊
其二
白鶴忽飛還松杉靄然暝明月出溪橋照見支筑影
其三
風雨過蒼嶠秋色渺江海白鷗期不来沙上人相待
其四
落葉帶回吹荒筠冐幽石池上鳥鳴時閑齋掩秋夕
其五
山深嵐氣寒高齋掩窗坐林間踏葉聲知有樵人過
效隂常侍
滿江烟水綠幾里到巴州音書不堪寄一寄一沉浮
歎墻下草
青青墻下草經霜未枯槁雖是見春遲還免逢秋早
草堂梵僧
禮塔老番僧唐言已漸能夜無還國夢石室坐懸燈
新月
纖纖掛柳西斜影低窺閣黃昏難久看初生是將落
尋胡隱君
渡水復渡水看花還看花春風江上路不覺到君家
西寺晚歸
遠寺别僧歸随鍾出烟嶺犬吠竹林間斜陽見人影
淵源堂夜飲
懸燈照清夜葉落堂下雨客醉巳無言秋蛩自相語
和陳左司夜泊桐江
月出釣臺樹長灘秋更喧渾如宿巫峽唯少一聲猿
過師子林
雨餘鳥語&KR0765;斜陽竹深見頻来非看花借讀高僧傳
薔薇露盥手
蠻估海帆逥銀甖玉永開盥餘香滿手恰似折花来
西陂
芳草水東西春風路欲迷歸時不覺晚山與夕陽低
園中梨花唯開一枝
闌外見春遲朝来雪一枝不知初發處誤到巳殘時
江上酒家
門戸暎垂楊春槽酒聲瀉幾度望高帘歸帆雨中下
過舊送别處
前時送畫船西港柳株邊别處愁猶在鴛鴦不肯眠
懷陳寅山人時㞐西山昭明寺
聞看西澗月秋閣與僧開正是相思夜鍾聲君處来
略上人房竹
幽篠半梢横山空颭月明上人禪定久不帕有秋聲
聞鴈
江寒月黑夜定宿兼葭裏呌呌過燈前却是誰驚起
晚坐水竹
潭島去何深斜陽樹半隂偶来臨水坐非有羡魚心
聞謝恭夜詠詩
我非李太白君是謝楊兒夜半江樓雨高眠聞詠詩
題馬遠畫二首
酴醿
池冷晝闌幽夫容伴晚愁金盤承露重彷彿漢宫秋
黃葵
春晚獨餘芳風回帶酒香美人偏愛看因似御衣裳
余客雲陳山人居西山相望因有懷寄一首
深竹晝鳴鳩微&KR0765;滿寺秋老僧雖不在風雨自相留
睡足
風雨落梅村鳩啼正掩門今朝無事役睡足亦君恩
題雲林小景
歸人渡水少空林掩烟舍獨立望秋山鍾鳴夕陽下
題芭蕉
叢蕉倚孤石綠映閑庭宇客意不驚秋蕭蕭任鳴雨
春溪獨釣啚
春水鱖魚肥垂綸坐斷磯羊裘人易識好着舊蓑衣
池亭
虛檻枕池波閑凭看浴鵝秋荷知幾葉添得雨聲多
聞鍾
日暮遠鍾鳴山窗宿鳥驚楓橋孤泊處曾聽到船聲
桂花
風露浥清香清隂别院凉誰能呼白鳳花下舞霓裳
鴈
初到别胡沙樓頭度影斜江南秋月好随意宿蒹葭
紅葉
霜染滿林紅蕭疎夕照中曾供寫秋怨流出未央宫
秋雨
瑟瑟復蕭蕭燈前滴此宵秋聲自難聽况復近芭蕉
月夜飲酒
月照綠樽深清歌挂影隂嫦娥留伴我莫向畫樓沉
遊山
自着林間履来聽石上琴老僧留客久西嶺日將沉
聞笛
横吹發哀聲江樓月正明伊州不堪聽都是故園情
秋聲
砧韵雜鳴蛩梧邊雨帶風千聲秋作意都入夜牎空
秋夜宿僧院
竹動鵲頻驚秋河閣外横談禪貪坐久莫遣曙鷄鳴
登樓望乕丘
秋霽倚層樓孤峰是乕丘香臺紅樹裏佳處記曾遊
謝吏部齋竹
秋思與秋聲閑齋助夕清幽人夢回處烟鳥月中鳴
寕真道舘夜觀苑隱君畫
看山如見君君家在山下仙舘憶君時明燈對啚畫
竹林高士啚
竹深斜日在獨鶴見扉開誰顧閑㞐者惟應二仲来
咏水邊桃花
一片欲随流殘粧照影愁誰来唱桃葉風雨送離舟
芭蕉美人啚
琴罷咏春朝餘醒吸露銷詩成無落葉聊爲寫芭蕉
王主簿小園
夏藥風苗長秋瓜雨蔓新誰言趋府客却似灌園人
晚尋吕山人
小艇載琴行松花落晚晴君家最可認隔樹有書聲
黃氏延綠軒
葱葱溪樹暗靡靡江蕪濕雨過曉開簾一時放春入
喜從兄遠歸
聞汝歸舟到相迎只恐遲方當見時喜還憶别時悲
送人遊湘中
離恨挂帆墻随君遠入湘飛花蕩春影江水不勝長
訪丁校書不至
獨坐無與語出門聊訪君空回轉惆悵芳草日將曛
荅陳山人
賣軬君當返脩琴君巳歸無爲嫌寂寞世事意多違
杏園
春紅雨後繁孤墅啼鶯曉聞道曲江園遊人近耒少
瓜圃
傷爪莫傷蔓傷蔓子生稀留待驚霜露盈筐採得歸
菊蹊
獨行林下路望望南山暮無酒掇英嘗寒香巳零露
梅塢
春暗雲如雪難招落漠魂空林酒醒處月堕客敲門
題許瀾伯畫
望秋倚高閣隔江望層巘不見度僧歸烟聲暮鍾遠
除夕客中憶女
别家非願久回首巳徂年今夜寒齋雪何人聽折絃
歲暮
巳嗟求道晚復省濟時難碌碌成何事天涯又歲闌
題携琴訪友啚
孤騎復孤琴披嵐入澗隂遠尋君莫訝城市少知音
鴛鴦
兩兩蓮池上看如在錦機應知越女妒不敢近船飛
題張校理盡
寒色初凝野秋聲忽在林遥山不能見秖爲晚烟深
題方壷小畫
夕陽數峯遠藹藹江南思烟外有鍾聲山僧獨歸寺
題扇土竹枝
寒梢雖數葉高節傲霜風寕肻随團扇秋来怨篋中
題李迪畫犬
護兒偏吠客花下卧晴莎莫出東原獵春来光乳多
天平山五丈石
勢危撑月直影瘦倚雲平彷彿峰頭井蓮花一半生
别吕隱君
孤舟晚溪口欲去重回首不忍别青山况此山中友
林下
樹凉山意秋雲澹川光夕林下不逢人山芳共誰摘
不寐懷徐記室
齋寒掩孤燭城遠沉雙杵憶尔忽長吟驚散床頭鼠
雪中自雲岩晚歸西材客舍二首
乍與諸僧别還依一叟隣柴門閉風雪誰候暮歸人
又
隔浦烟墟遠侵沙雪樹稀行人緣底事不及鳥先歸
立春前十日寄會稽周軍咨
的的玩芳樹依依懷遠人千山雖隔郡十日共逢春
柳燕啚
柳上銜䖝立春風似有情和枝吹裊裊方覺爾身輕
隔䈴聞歌
葉逐散聲飛湘雲隔妓衣誰能偷卷看認是小叢非
訪張司馬不值書園亭壁
亭午鶴鳴雨果園花已稀偶来因忘去非待主人歸
壷中插緋碧桃花既而碧桃先落
白嫰倚紅嬌朝看訝獨飄應緣霞氣暖烘得雪先銷
優人李州僑乞米二首
曾称富貴客粉墨尊前面憔悴立窮途渾非舊時見
又
戲場鼓笛靜人無太平樂爾莫怨飢寒梨園亦零落
綵索
臂頭長命縷百結更雙蟠怕有㾗生肉教依王釧寬
釵符
靈篆貯紗囊薰風綠鬢傍從今能鎮膽不怯睡空房
燒筍
幽人嗜燒筍出土不容長林下孤烟起風吹似竹香
江寺雨中訪杜二
幾日纜歸舟同君野寺遊舊懷言未盡不是雨相留
寒夜與家人坐語憶客中時
茶屋夜燈青竹庭寒雪白不對室中人依然去年客
題楞伽山寺壁
惆悵空山裏寒梅應自開雲中何處覓湏待雪晴来
贈僧本空
了性本来空遊方不復東月明秋澗靜趺坐一山中
聞霰
初訝驚沙過復疑疎葉落寒霰夜聞時窗空人寂寞
江上漫成
春色到江濱江花樹樹新行吟憔悴客誰道亦逢春
雨中過玉遮山二首
松頭急風回飛雨不到面何處豁清愁千山一人見
又
尋鍾入蒼苑一澗復一崦落葉去方深山扉雨中掩
畫花
語倦立還欹花垂裊裊枝美人粧閣静斜日下簾時
種瓜
緜緜花蔓縈颯颯風烟&KR0904;秋来子正多不似黃臺下
摘瓠
輪囷卧霜露秋暁摘初歸自笑詩人骨何由似爾肥
懷蜀山人
靄靄衆山瞑秋禽鳴澗竹知君高咏餘聽鍾掩窗宿
諸君會宿鶴瓢山房題畫賦詩予將赴
名不得預明日補題其上
偶趍蘭省名不預竹林歡山水圖中景明朝走路看
山中夜行
登隴日已沉出谷月初上夜行畏乕聞無柰車聲響
赴京道中逢鄕友
我去君却歸相逢立途次欲寄故鄕言先詢上亰事
渺禪師室中晚坐
綠隂欲滿寺禽鳴春雨餘聊因簡牘睱窗下閱僧書
白葵花
素彩發庭隂凉滋玉露深誰憐白衣者亦有向陽心
馬氏東軒
陽和受最多爽氣看隂少晞髮此窗前鷄鳴海天曉
得家書
未讀書中語憂懷巳覺寬燈前看封篋題字有平安
期陳則不至聞宿清隱蘭著
幽禽雨中響門掩春塘綠思君暮不来應伴山僧宿
碧筩飲
綠觴卷高葉醉吸清香度酒瀉正何如風傾曉盤露
暁發山驛
風殘杏花曉馬上聞啼鳥茅店未開門山多住人少
焚香
斜霏動遠吹暗馥留微火心事共成灰窗間一翁坐
榴花
日炙態常醺香生若自焚夜来端午宴淡却美人裙
階前苔
莫掃雨餘綠任滿閑階路留藉落来花春泥免相汚
僧舍訪吕隱君爲學上人題墨竹
山房竹雨過簷影靄春雲得與幽人會何殊見此君
題孫卿家小畫二首
高頻冐層嵐疎林逗殘照何處覓孫登雲間聽長嘯
又
前林遠杵歇别院疎鍾起行人與㞐人同在秋雲裏
題榮悴竹啚
嫰葉與殘枝相依暮雨時莫將榮悴看節在不曾移
叢竹啚贈內弟周思敬就題
窈窕復蒙蘢千山萬竹中幽人夜驚起秋爾共秋風
題張来儀畫贈張伯醇
風起澗聲亂景寒雲氣深山人歸卧晚詩意滿秋林
次韵及禪師懷王水曹二首
千峯一寺遠雲滿跏趺處無客伴孤禪懸燈照深樹
又
鍾動雲壑冷鶴歸人不歸應思躡金策同向海天飛
夜聞雨
窗燭照殘夜聞蛩更聞雨秋舘緫多愁猶勝在羈旅
大癡小畫
溪水雖多曲舟行不憚賖山山秋樹赤猶復似桃花
吳仲圭枯木竹石
叢篠倚喬柯秋隂雨尚多風霜莫搖落留蔭石邊莎
題倪雲林畫贈因師
含暉峯下路樹石盡垂藤欲認莓苔迹相尋行道僧
題徐山人畫贈內弟周思恭
複澗兼重嶺雲嵐處處生君家還可認爲有讀書聲
訪因師而師適詣余兩不相值
我去尋幽院師来訪小園休言不相見相見本無言
題畫贈別
扁舟暮歸去别路江南樹愁指楚山遥明朝望君處
龍門飛来峯
風吹峨嵋雲東依此山住我来不敢登只恐還飛去
待渡
渡子未逥舟立傍沙頭樹天寒雪欲来莫滯人歸去
西澗訪衍上人
日暮冐餘雪望烟西澗隂不因師住遠何事到山深
蔡村田家
田中耒聲歇烟火西林起獨立候歸人柴門夕陽裏
夢中作
悠悠衆擾去寂寂孤吟歇雨過滿窗涼高林上明月
要離墓
弱夫殺壮士誰敢嬰餘怒今日古城邊畊人肆侵墓
顧野王墓
南朝舊碑倒墓近樵蘇道應與讀書堆離離緫秋草
五塢山五首
飛泉塢
山空響更遠雨過流還急餘沫洒逥風一林紅樹濕
脩竹塢
色映溪沉沉秋雲生夕隂無限楚山意鶴鳴風滿林
丹霞塢
遥聞丹霞塢中有飡霞者絳彩發朝朝還同赤城下
白雲塢
雲開見山家雲合失山路聞語知有人欲尋已迷誤
芳桂塢
欲攀淮南樹人去山寂寞嫋嫋涼風生疎花月中落
卓筆峰
雲来初似墨鴈過還成字千載只書空山靈恨何事
硯池
山骨誰鑿破一泓自深黝醉後欲濡毫蜿蜿見蝌蚪
千人石
池上無陀石千人列坐曾如今趺夜月唯有一山僧
中秋
此夕月華流應分一半秋誰能尋庾亮吹笛上南樓
九日
携壺還采菊惆悵獨登高憶在詞林日華筵食賜餻
題畫贈許瀾伯
冷冷風中絃渺渺雲間鴻秋懷不可寫日暮靑山空
病酒
日高頭未節困卧對山花暫謝高陽侣窗間獨飲茶
題湘南雨意啚
南禽暮啼起門掩湘祠裏脉脉半江隂春雲與春水
