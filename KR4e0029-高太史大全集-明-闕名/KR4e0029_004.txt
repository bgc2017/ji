高太史大全集卷之四
吳郡高啓季迪著
南州徐庸用理編
五言古體
感舊詶宋軍咨見寄
我酒且緩傾聽君放歌行君歌意何苦慷慨陳平生
少爲闘鷄兒鮮裘奮春明走馬出飛彈撇捩誇身輕
氣服諸俠徒不倚父與兄落花錦坊南美人理粧迎
綠雲晚不度樓上鳴瑶筝酒酣迸五木脫帽呼輸嬴
及壮家巳破狂遊耻無成太白犯紫微三辰晦光精
金鏡偶淪照干戈起紛争中原未失鹿東海方横鯨
遂尋鬼谷師從之學言兵石室得隂符龍乕隨權衡
業成事燕將遠戍三關營岩谷雨雪霏哀獸常夜鳴
撫劍起流涕軍中未知名竒勲竟難圖迴臨石頭城
石頭何壮哉山盤大江横黃旗想王氣玉樹聞歌聲
晚登臨滄觀惻愴懷古情覧時識禍機不因憶蓴羔
飄然別戎府震澤還東征歸来訪鄊閭亂餘掩蓬荆
舊宅人已改荒池泉尚清瘦妻倚寒機正嘆伊威盈
從兹謝行役閑園事躬畊懶求薦辟書傲然揖公卿
衰蕙弔蟋蟀柔桑喚鸝鶊閉門節屢變壮魄空潜驚
昔同徒步人十年擁麾旌鴻毛獨未順蹭蹬違霄程
知音竟爲誰四海嗟惸惸齊竽不觧奏楚璞何由呈
顧余雖腐儒當年亦崢嶸小將說諸侯捧槃定從盟
大欲干萬乘獻策登蓬瀛洪瀾阻川途浮雲蔽天京
終焉困澤畔日暮吟蘺蘅賤貧此時㞐復與喪亂并
何殊九月中嚴霜折枯莖頗聞君子心道窮貴益貞
已志未獲施安用軒裳榮今晨喜逢君有壷對前楹
風日初澹沲櫻桃作繁英適意不一醉屑屑徒悲縈
逹人若相遇大笑絶冠纓
蕭鍊師鷹窠絶頂丹房
人間不可住混濁同腐腥一落三十年塵夢無由醒
稍聞方士說恍惚通仙靈羡門與偓佺相期餌芝苓
自顧真病鶴秋風堕疎翎碧海不得渡煙霧愁冥冥
師從天姥来身佩豁落經不邀五利寵深棲鍊神形
東觀鷹窠峰中天插孤青其下吐浴日其高罣飛星
昔有學道侣井&KR0875;遺岩扄愛兹絶俗地遂爾留軒&KR3908;
太鼎生紫煙丹成衞天丁金骨坐可蛻騎龍駕風霆
積水浮方壷東望類點萍紫臺白王榜中有眞人庭
飛遊碩從師往讀新宫銘
随月圖
空齊無短檠愁度新凉夜青天素娥出餘輝獨堪借
逹曙碩徘徊莫逐秋河下
映雪圖
簷雪不能掃留映寒牎白書字細如蝇坐看還歴歴
華燈照歌帳誰似南隣客
顧榮廟
晉侍中顧彦先祠廢縣令周君復之賦此
軍司吳國秀機神夙超朗弱冠遊洛師巳蒙南金賞
﨑嶇諸王幕沉湎務遵飬中罹廣陵艱計服匪誠枉
風雲一揮扇義旅臻同響事成耻言勳飄然理歸鞅
晉社始東遷群賢悉收奬道謁真感會矯翼丹霄上
德聞一代稱跡泯千齡往時屯乏良佐英謨益堪想
墳祠托荒郊蕭然並榛莾蕘童侵雨隧滛巫闖塵幌
大夫過停轅式瞻爲含愴衣冠復故貌筵几陳新享
寡劣沗鄕人因歌表遐仰
秋懷十首
少時志氣壮不識秋氣悲呼儔射鳴鴈深騖東山陂
中年漸多懷惻惻當此時登高望原陸不見車馬馳
思我平生&KR0794;高墳欝纍纍卋人非羡門誰能久華滋
惟有盈觴酒可以持自怡
又
明月出遠林流輝鍳牀幃促促草下䖝催我索故衣
起嘆秋夜長欲取鳴琴揮掩抑不成弄中心復乖違
有懷難自宣勿謂知音稀
又
搴荷荷已老采蘭蘭亦摧無由翫芳物暢望江之隈
木落山更空猿聲有餘哀所思去我遠佳期邈悠哉
被垢尚可澣沬漆猶難開我愁亦可念當秋欝難裁
棄置勿嘆息多愁損顔衰
又
志士憂歲晚羈人感秋早騷騷髩絲垂索索枯葉槁
誰言衆芳歇時菊正鮮好日暮飡其英聊開我懷抱
貧賤難久居欲去恐違道時命恐未通徜徉以終老
又
秋風夜颼颼秋色日瀟洒觀人亦心驚况乃居愁者
塊處厭空宇命駕聊適野征鴻莫相呼牛羊亦同下
我居久離群憂襟向誰寫
又
凉風動幽幔高堂夜空虛明燈無與語聊讀古人書
古人亦何人使我不得如棄卷輙還卧終宵自欷&KR1187;
又
鳴䖝入我戸落葉覆我井何無四方志戀此一室靜
問途欲晨征畏踐霜露冷濁醪幸方熟夕飲燭可炳
勿憂去日多但碩来日永不知苦驅馳孰若長酩酊
又
弱齡弄篇翰出門結群賢俛仰幾何時巳有好新年
歡晤雖常逢憂患亦屢牽世故馳人老髮髩能久玄
沉思復何爲省我既往愆問道行已飲中途曷歸旋
又
朝遊荒岡陲莫行空潭側我非楚大夫何有憔悴色
良辰思遠騁周道廣且直我馬力不前回駕仰偃息
踟蹰阻脩竹日夕睇西北苟安非予志所懼時未識
又
弭棹望江涘日落青楓林驚波駛且廣蕩漾浮雲隂
靡靡皐蘭衰嗈嗈渚鴻吟顧此凛節謝憂来忽傷心
宋子悲已多潘生歎彌深自古有此愁誰云獨吾今
澹室爲吳君賦
素士脫紈綺澹然怡道心窮廬車馬絶寒鳥下庭隂
酒外寡真趣琴中多古音閉門三日卧風雪滿城深
空明道人詩
我聞赤城東仙嶠名委羽煙霞閑深洞絶壁飛玉鼠
空明中有天日月照瓊宇昔人鍊丹成自駕黃鶴舉
陳翁夙慕道棲此求真侣玄文夜長披靈藥朝每茹
石室人不来閑眠青蘿雨于今定非死飛遊去何許
海上幾秋風誰傳令威語
九日無酒步至西汀閑眺
高天無游氛秋氣自激肅離居時節變霜降未授服
蕭條野田間晨步聊遠矚悠悠寒川駛靡靡晴巒矗
菊叢有清香木葉無故綠親朋去我遠登高且連躅
孤懷誰知音惆悵臨水曲名酒不可尋歸来掩茅屋
題倪雲林所畫義興山水圖
嘗啜陽羡茗不遊陽羡山銅官結秀色都在畫圖間
樊川醉遊處水榭依沙樹雲入縣城来溪流太湖去
我愛露林生高歌無俗情石庭梅欲發須放酒船行
錢孝子廬墓錢吳越忠孝王之後也
颯颯黃竹嶺蕭蕭白楊村行人亦悲哀何况父毋恩
不忍返華屋結廬傍孤墳啼猿應哭聲日暮空山昏
無隣與誰語獨宿傷精神仰聞松栢吟俛見狐兔奔
淚洒墓前草當春死芳根至性有如斯不愧忠孝門
送獨山人歸吳興兼簡菁山靜者
南浦無碧草征鴻晨稍飛何當杪秋節臨水送將歸
既来不能淹君心應好違惻惻𬒮始判遥遥帆已微
天高桂樹落人在山中稀還尋同袍者更製薜蘿衣
幼文約余與止仲同宿士明鶴瓢山房爲試
茶之會余既入郭而幼文已歸山中士明亦
往海上止仲復以事不赴士明姪元脩留余
夜話因賦是詩以書耿耿
道人出未歸高士来復去試茗失幽期寒齋成獨住
冰生洗藥池風動懸瓢樹頼有何臧賢玄談到天曙
晚憩靈鷲院池上
微雨過祗樹寺齋凉已多臨流一就盥搖動滿池荷
風後扇力輕煙中爐氣和慙非許元度吟卧每来過
贈談鬼谷數瞽師金松隱
我聞鬼谷子乃是古仙真避世青谿中不汚戰國塵
著書十三章當年授儀秦二子不善用竟皆殺其身
瞽師得異傳相去逾千春不爲從衡說談數妙入神
往年客南都蓬門集朱輪下簾論玄理驚動金陵人
歸来隱虞山繞廬樹松筠誰言目無覩内照靈光新
緬思大化根生此下土民起滅千萬途孰能究其因
或愚騁結駟或賢被懸鶉命也可柰何天道誰疎親
世事眯守常毋使徒紛綸
贈惠山醫僧東山
九峰聚錫麓一水回梁溪之子脩事業長年此幽棲
曲彈白雪妙詩吟碧雲低况有醫龍方丹成重刀圭
採藥夜歸院蘿月照澗西扁舟欲相訪愁作武陵迷
媯蜼太史自海上入郭因得追游以叙舊好
今日風雨偶闕晤言樓居早寒懷人猶甚想
孤寓僧林同此岑&KR1254;也賦是以寄瞻戀之意
良人曠清晤窮年秉離憂倏来自海壖諧我心所求
不殊雲中鴈和鳴得其儔宴閣既連席行塘復同舟
坐聆金玉篇鄙拙何以酬風雨戒兹旦居然阻從遊
祗園念孤寓微瘵苦未&KR2716;落葉驚早寒誰當慰淹留
朋来不我舘願已良有由徒兹睇停雲夕倚城南樓
在遠分難親居近彌使愁信彼詩中言一日如三秋
送徐七山人往蜀山書舍
結客抱狂志傾身通俠交東將觀渤澥西欲踰凾崤
奔蹄脫驚轡堕翮連飛鑣酒具載車出兵法篝燈鈔
從軍顛奮立學儒耻譏嘲寧期憂事集頓使芳年抛
塵衣暁城陌雪帽寒江郊客堂感蟋蟀婦室悲蠨蛸
自咲失水鮒空慚得雲蛟獲君乃瑚璉顧我猶斗筲
高懷矯衰薄雅音變哇咬談詩辨六義讀易窮諸爻
情親豈殊意氣合真同胞因依像輪輻暢和諧塤匏
妓席夜留宴僧扉晝携敲循花縦步屧暎柳持鳴鞘
塘行月灔灔林卧風梢梢要渺送謳唱瀾翻雜詼啁
七滑炊野飯盤香薦山肴遭時雖齟齬處俗不混淆
曩游旣相挈兹離竟誰教浮湖理去榜祖道移中庖
遐方未罷戍近日猶被抄鹿驚互奔併乕闘仍咆哮
荒墟少砧杵遠壘多笳鐃問往何土里荅云此巖嶅
人安地有阻歲稔田無墝牛羊可放牧鵝鴨供燖炮
湍長磯磑激石古窪撙拗樵斤聽伐木獵火看除茒
雨紅爛秋實露紫舒夏苞溪晴鴈拍拍村曙鷄膠膠
書聲隱篁竹櫂響穿蒲茭聊將耦沮溺誰敢儕夷巢
末事誠瑣瑣大言匪嘐嘐世險路生穽名浮浪吹泡
耰鉏擬共把干戚行俱包社餔飲烹狗臘祀歌迎猫
慎勿厭寂寞長當謝紛嘵
會宿城西客樓送王太吏
君来歡不足君去憂何遽共聽楓橋鍾留連恐將曙
蛩鳴故苑草鳥起高城樹明日獨登樓歸帆渺何處
題林居圖兼簡盧公武
竹梧翳苔石知是幽人居林間鳥鳴後亭空賓散餘
聞有盧鴻愛長年留著書
出郊抵東屯五首
故鄕一區田自我先人遺頼此容我懶不畊坐待炊
霜露被寒野属當歛穫時言来徵薄入稅駕宿東陂
今年雖未豊亦足療我飢萬鍾知難稱保此復何辭
又
喌喌鷄登場秋稼稍狼藉疎榆蔭門巷景暗煙火夕
田家雖作苦於卋寡憂戚况當收穫景斗酒復可適
所以沮溺徒躬畊不辭劇
又
我本東皋氓偶来往州城兹来卧農舍頓愜田野情
如魚反故淵悠然樂其生臨去謝主媪重来自藜羔
我非催租吏叩門勿相驚
又
朝服久巳觧儼然山澤臞欲狎林野人相歡混賢愚
朝来此水濱高歌步踟蹰忽逢一田父舍畊拜路隅
疑我是長官怪我體貌殊我巳忘所有彼我未忘歟
不能使爭席心愧禦寇徒
又
坐久體不適卷書出柴關臨流偶西望正見秦餘山
野净寒木疎川長瞑禽還此中忽有得怡然散襟顔
遂同樵牧歸歌笑落日間
鳴山書舍圖爲黃君伯淵賦
伯鸞鬻舂地井&KR0875;有遺跡之子學幽樓託蹤在林石
清風竹林暁片月蘿逕夕遥想一齋空圖書滿床積
詠三良
殉葬古所禁秦國固戎風穆公臨棄朝要此三臣從
三臣百夫良不與親䁥同一旦使俱斃無人國將空
捐生豈不難忠義感素衷長恐先朝露無由奉君終
遺命凛在耳焉能惜微躬但懼孠主孤誰當共成功
高墳荆棘間玄雲閑幽宫壮魄同此歸冥冥路可通
國人痛莫贖洒淚呼彼穹傷哉黃鳥詩流哀竟無窮
詠荆軻
劫盟非義舉曹沬已可羞燕丹一何愚區區祖遺謀
千金飬荆卿誓將報強讎奉圖使入關心知絶回輈
賓客盡白衣相送易水頭酒酣涕難落筑聲和悲謳
猛氣激蒼旻長虹爲西流行行造秦庭陛戟衞甚周
臨機失始啚利鋒竟虛投豪主一按劒社稷倏已丘
先王禮樂生破齊震諸侯苟能得此賢伯業猶可修
胡爲任輕易自趣亡滅憂徒令後世人歎惋餘千㶬
魏使君見示吕忠肅公舊贈詩因賦
公昔隱江夏岩棲避兵革遠挹戴叔鸞清風洒泉石
有時歌梁甫慷慨人未識左丞中朝彦仗節任方伯
北還駐嚴程造廬問籌策知非山澤儒期是廊庙客
磯石繫官舫猿呌月初夕秉燭題贈詩蒲圻掩孤驛
欣欣得賢喜耿耿憂國戚短章寄深情相投重珪璧
邇來復幾年淪落已陳迹公起佐興運身名正輝赫
待誦肅丹闈專城森畫戟緬懷舊知巳永嘆泉壌隔
難縣延陵劍空聽山陽笛遺篇篋中藏每誦如再覿
真能重友道未昜薄俗易一言不忍忘况乃膺寵錫
小大固可知令人義肝激
題秋林高士啚
二仲有玄賞相携在中林遐景延迥步微言諧素襟
天秋谷響哀日瞑川光隂風駛多委葉山空少歸禽
威遲臨長岡迢逓指遠岑諒非羈離客詎用愁登臨
春草軒雨中懷王太史
西軒罷琴坐凉思欺白苧颯颯樹聲繁秋風滿池雨
蓮衰少暗馥禽静多幽語對此闕良儔當&KR0794;反傷緒
始遷西齋
乍縣南樓榻始布西齋筵西齋非吾廬幽净亦可怜
風牗竹裊裊露庭菊鮮鮮啚史左右陳永日坐一氊
婉娈數童子哦誦當我前爲爾竟寂寂低回欲窮年
讀書將何爲乃與始志愆進無適時材退乏負郭田
我生非瓠瓜謀食有道焉苟得随群趋顧此不稍賢
飲餘鮮衣卧毋嘲腹便便
次徐山人與倪雲林贈荅詩韻
昔遊紫藤塢空山鶴鳴秋相望隱人居興闌竟回舟
邇来獲晤賞玄談劇風流每欲開南軒招我共偃休
天寒鴻鴈鳴芰荷落長洲豈無一釣舡訪子溪水頭
終慚文墨牽只尺成阻脩聽雨掩閣卧觀泉上岩遊
朝覧贈荅篇詞藻跨兩優我本丘壑人猿鶴肯見留
擬結歲宴期壷觴展綢繆况聆西澗濱禪宫閟清幽
夜看太湖月遲我同登樓
因病不飲
我昔所無求但愁酒杯空引滿先四座醉豪壓春風
年来病稍侵積憂復相攻舉觴不能吞若有物梗胸
歲宴風雨多擁爐坐牎中酒徒散去盡歡呼與誰同
三杯即頽然憔顔映燈紅後老當柰何即今已如翁
斯味禹所悪攝生笑無功從此便可止賦詩繼陶公
三鳥
三鳥生異林相逢偶同飛各矜好毛羽吟弄朝陽輝
驚風動地至群飛各乖違一翔入雲天一落䧟虞機
一止野田間蓬蒿欝相依啄啄有餘粟歲宴諒不飢
猶懼雪霜侵啁啾獨鳴悲我行見此鳥相對發歎&KR1187;
當知皇天仁偏恤爾陋微視䧟宜省畏瞻高勿貪希
田間適本性舍此欲何歸
題陳生畫
前村夕陽明後嶺秋嵐積葉落露山村潮来沒江石
遥遥射鴈子慘慘聽猿客何事下征帆西陵渡頭驛
青丘道中
霖雨江暴溢奔流絶津涯茫茫野田白何由見春華
居人久已亡流苹滿其家昔我過此土極目桑與麻
故道不可尋舟行但兼葭歲凶豈宜客四顧空長嗟
送李用和提舉
髯君孤直士與卋頗異儔不交金張家而獨與我遊
我居在君里衡門閉深幽十年誦詩書進取拙自謀
名藩多英豪光彩溢道周朝逢將軍車暮避刺史騶
皆云意氣盛官高富春秋良辰競爲樂廣席羅珍羞
君獨日暮歸貧乃與我侔雪畦寒𬞞茁冰盎春蛆浮
高堂可燃燭談味相𢋫酬中間阻清歡離别良有田
我尋江干宅君赴海上州老馬從瘦童人皆識賢侯
今年見歸旌一笑忘積憂那知遠方賈復此待撫柔
鷄鳴城東門不得送去舟颶風常晝驚洪濤極天流
雖能征重貨可失咨嘉猷君子且在傍碩言毋久留
贈銅臺李壮士
我祖昔都鄴神武爲世雄至今銅臺下子弟習其風
問君家何方紫陌遥相通雖云此相遇情與鄕里同
君有力振乕勇氣聞山東匹馬輕俠遊刀環綴纓紅
正當兵塵起思立方寸功不從董徤兒欲縳蕭老公
凌厲越宋土逶迤出齊中時人不相顧棄之若秋蓬
我豈白面郎少年亦困窮起爲壮士歌迅商薄高穹
初飲五斗盡再飲一石空與君豈樂祻西方見妖紅
莫謂着鞭晚艱難殊未終
題春江送別啚送王使君
歌徹小秦王愁深第幾觴飛花蕩春影江水不勝長
日暮東夙急離帆且緩張
蘭室爲袁首郎賦
湘皐春水深澧浦秋風早如何庭戶間芳蕤獨妍好
不有君子心憔悴同芳草
我悲
我愁何從來秋至忽見之欲言竟難名泯然聊自知
汲汲豈畏長棲棲詎嗟卑既非貧士嘆寕是遷客悲
謂在念歸曰故鄕未曾離謂當送別處親愛元無暌
初將比蔓草夕露不可萎又將比煙霧秋風未能披
藹然心目間来速去苦遲借問有此愁于今幾何時
昔宅西澗濱尚若山水竒兹還東園中重歎草木衰
閑居誰我顧惟有愁相随卋人多自歡遊宴方未疲
而我獨懷此徘徊自何爲
賦得法華雨送惠上人歸江上
慈雲起靈山虛空寶花雨遥從天女手零亂飄春曙
香滋淨沼蓮影拂祗園樹高僧結習銷衣上留不住
唯随一葦風飛渡江南去
秋風
秋風屋外来落葉紛我傍不出門幾日我樹如此黃
但覺成懶性焉知逝頽光朝飡止一盂夕卧惟一床
仲尼欲行道轍迹環四方而我何爲者不與世相忘
秋雨
秋雨亂我竹堂上中夜驚昏昏起復卧策策止且鳴
未分醉梦状寧辨竹雨聲初欣自張樂終懼如聞兵
既覺兩皆非古檠耿自明悟彼事亦然胡爲勞我生
題曺氏春江雲舍
遥波靄微雲禽寒少相語君家在空闊欲往迷洲渚
紛紛樹離霧稍稍花消雨日暮坐相思江東渺何許
燕客次蔡參軍韻
林旦未昇旭岩深稍祛霏夙興逹仙曙在公遑告腓
良儔信可懷彌月矌容微偶兹觧華轡沽酒酬芳巵
鈴騶儼衞齋妓樂出房帷放吏命决漏留賓教闔扉
談笑竹下塵賭墅花間棋歡磬展宿好言長蠲積思
佳辰子所惜高誼子攸希時難賸暌阻能此嗟爲誰
碩各保大和長年樂施施飛佩倘可接東方候安期
退思齋爲蔡參軍賦
鷄鳴起趨府事至紛善惑應兹苟弗推在理寧免&KR1135;
歸来坐深念恒恐有慚德缺政何以禆厚責何以塞
豈徒省厥躬庶用匡爾國昔聞獨樂叟中夜忘寢息
碩君守勿渝明明此遺則
遊師子林次倪雲林韵
吟策頻入院道人知我閑尋幽到深處鳥語竹班班
林下不逢客城中俄見山床敷有餘地鍾動莫催還
尹明府所藏徐熙嘉𬞞啚
少賤習圃事種𬞞每盈疇深根閟玄冬老葉凌素秋
採擷風露餘山庖足嘉羞故園經亂後蔓草日已稠
野水流畦間䖝聲暮啁啾披啚似見之惻愴起我愁
食肉豈無人斯世誰與謀君多恤民意毋忽歲饉憂
来鴻軒
高鴻本冥飛不堕虞羅裏朝度雲中關夕遊瀟湘水
驚風吹行斷儔侣忽萬里哀鳴將何依荒澤難獨止
集君華池側梁稲豊自美響度風翛翛影沉波瀰瀰
充庖知不忍善惠念終始碩君儀天朝脩翰共騫起
蘿徑
幽溪入蘿蔦幾曲到岩扉夏鳥■啼處隂隂花墜稀
知當煙瞑後從此荷樵歸
茶軒
摘芳試新泉手滌林下噐一榻鬢絲傍輕煙散遥吹
不用醒吟䰟幽人自無睡
讀書
卋物寡所嗜雅情竹素間憑按理殘帙樂此終日閑
爰觀自周衰盛治不可還淫辨相誇傾大道成榛菅
巧詐足眩卋苟得不願患嬴秦任商君王制欲盡刪
厚賦山澤空亟戰原野殘流風自斯&KR1113;誅求困孤孱
是非千萬途欲辨亦已艱頼兹聖冊存足啓昏與頑
誰云古哲駕邈矣難仰攀於焉誦其言如造揖譲班
寄語向俗子幸勿叩我關何暇從爾談方對孔與顔
過立公房
空院閉深竹幽花有孤妍春深鳥語寂風磬時冷然
非兹絶塵地何以寄高禪
與諸公飲綠茗園
金塘環勝墅緹騎會芳時雀乳依桐葉魚翻罥芰絲
詩流洛下咏歌豔郢中詞一念交歡厚觴至詎能辭
孤鶴篇
凉風吹廣澤日暮多浮埃中有失侶鶴孤鳴迥且哀
脩翮既摧殘一飛四徘徊矯首望靈嶠雲露何遼哉
渚田有遺粟欲下群鴻猜豈不懷苦飢懼彼羅網災
翩翩浮丘伯朝從東海来相呼與之歸謂是仙驥材
蔭之長林下濯之清澗隈圓吭發高唳華月中宵開
誓從臨玄景永戲崑丘臺
雜詩
結髮好遠遊出門覧山川誰云帝關遠有路不在天
我車大且遅日暮牛領穿忽逢悲歌士論心涕潸然
今日不得志明日非少年
白水冐我田
白水冐我田風雨無休時午鳩屋上鳴貧家起何■
溝壑知不免順受胡可辭有酒我自斟有粟妻自炊
且盡今日歡勿顧明日非商歌出金石愧無聖人師
送韓司馬
淮隂將家子讀書負竒氣十年役一箠身從李都尉
此行把旌麾無愧國士知邊風吹白草正是馬驕時
鳴笳引前部落日城西路上客贈吳鈎征人唱都護
近役非臨洮君行莫辭勞欲問封侯日秋来太白高
醉贈王鄕
持身無可許閭里任浮沉不奉諸矦檄曾辭公子金
斗酒豈辭醉感君知我深誰無旦暮急相周惟李心
送賈二文學
窮年自多感况復送良儔落日河上別慷慨發秦謳
風塵阻關山撫劍不得遊碩逐高飛翼相與出九州
嗟彼行路子棲棲何所求
送海昌守李使君迁海虞
兩爲海上州州民定何如彼遮使君馬此迎使君車
但令人買牛不足客饋魚我知使君賢讀律又讀書
端居懷兩王孝廉
寡劣時所棄獨卧無與親蕭然閉齋閣左右啚史陳
風雨摧衆芳令人怨徂春豈無尊中酒坐念兩故人
日從賢豪遊雜遝車馬塵焉知離居客積抱難自伸
送芭上人東歸
浮雲與飛鳥相聚安可常偶来雲岩寺幾日共徜徉
我去師亦歸澗房欲荒&KR0765;池卧孤塔影庭棲雙桂香
重過應未期悵然山水長
大水
吾鄕水爲國自惜称漏天今年尤苦霖冐此上下田
老農愁相告無有二十年東江入門流比屋如敗船
夜卧床屢移晨炊釡常懸凉風吹蒲稗群鵝鳴我前
茫茫失川途出行竟回邅斯民欲昏墊天意豈不憐
隂陽致乖沴孰能究其然歲飢尚勿憂黽勉當食鮮
送黃主簿之歸安
我歌柳惲詩送子南汀發山城逢社雨綠樹啼鶯歇
留連孤艇遲怊悵雙壷竭高士尚爲簿休慚府中謁
無事坐閑廳彈琴看明月
送王推官赴譙陽
久治亂所伏國家失其防初如決洪流拱手徧四方
頻年勞訏謨欲𥙷千百瘡子爲亰師客忌憤何慨慷
濯冠捧書凾平明献朝堂上言固大業下言振頽綱
且爲有萬死聖明察臣狂臣言倘獲施立能致時康
宸居豈遥遠只尺天中央鷄鳴列仙仗九門洞開張
謂宜即召見拜起隨班行上殿笏畫地論奏盡敷詳
如何竟報聞不得瞻清光一官非所碩欲令赴蠻荒
徘徊出都門風雨温曉装行行過吳洲木葉秋始黃
逢予觧鞍飲激烈椎酒牀平生憂時心辛苦不自忘
頗聞到官所此去路尚長紅日出霧遲孤城海茫茫
遺民佀猿鹿山谷多驚藏繁英豔躑躅瑣實推㯽榔
瘴癘况時作投老恐子傷何不且少留共騖豪華鄕
子笑不我顧翩然决南翔明朝指鯨波高帆若雲揚
去矣各異國有意徒相望
