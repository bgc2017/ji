泰泉集卷三明黃佐撰
五言古詩
情詩二首
玄雲亘北陸朔風銷繁林荏苒歲律殫廣庭多沍隂仰
惜流景迅俯歎無完衾所思𦕈天末欲往冰雪深寒鵲
求其曹當櫩遺我音翩翩倏相逐望望獨傷心傷心不
可極付此焦桐琴
旭光射凝雪起望前楹東曾雲忽蔽虧蹙嘯延緒風緒
風無廻輪曾雲自冥濛佳人悵何許天阻安可通睴目
亦知晏蟄蟲亦知冬營魂抱區區佇立思音容歎息詠
其雨勞心夜冲冲
學古一首為人代贈
信誓願偕老綺筵當夕張蕙心美無度蘭鐙明洞房柔
情方日洽徤翮俄風翔金門邈霄漢玉音限河梁憂來
拊齊瑟偪側中自傷人生有離合世事安可常妍華化
枯槁會見熙春陽
歲暮言志一首
華年日婉晩隐几意不惬晞古思振纓撫時淚承㫸遥
聞逵術中車馬競馳蹀金張富熏天漢貂垂七葉紛紛
夸毗犀蹇諤叵容接守樸道所敦彌文世方業遺經如
不售已矣事畋獵
憂旱詞四首次周天保韻
火昊何硉兀赬霞倏舒歛陽崕卉漸腓隂畛穗猶愞凌
晨秉良耜届午已重趼豐殷雖有願藨蓘竟難展龜拆
徧沮洳象耕失巖巘赤子本誰責黃塵昧予眼下泉良
可悟膏雨亦云遠桔橰正紓急襏襫俄揭淺蹙嘯起長
歎司命孰回轉
端居揆天道回轉藉人理歌雩泊周典犠禱懷殷祀靈
鍳未云集甘㴻難久竢皜皜咸池升浩浩元雲起光景
方蔽虧忉怛靡終已重隂閟閶闔阡術多荆杞幸此彌
天澤貺我崇朝喜魚龍恣瀺灂卉木紛旖旎驟焉不終
惠昭假竟誰恃
昭假嗟無端汗下如流永長颷旦夕起萬里火雲動仰
晞灌木隂俯羡渫泉涌箕畢澹不芒蔚薈隮以聳積陽
忽退舍有渰弗旋踵滲漉洽&KR0008;壖慈蒨被疇壟數極見
仁憫望愜免疑恐亮非牲玉感尚覺藴隆重誰能揮龍
淵為我刑螮蝀
螮蝀不可指矧可刑使雨氛祲未詎銷霖澤自為阻爕
調付茂宰陶鈞自明主天居崇萬里齊州隔九土薦馨
維齊明厚生在農扈嗔雷怒未平埸苗青幾許龜腸營
一食鶉衣成百縷頗聞禁苑凉鳳吹導鸞簵憂來奏虞
弦操縵且調柱
贈黃子令浙水
沐浴際嘉運王路方清夷九重軫民瘼推擇為吏師夫
子受靈眷宰邑撫&KR1137;婺露冕浙水春銀章有光輝種花
當使滋澤民當使肥中心發陽和涸野成良畦灼灼崇
桃枝徤翮聊假栖一朝風雲合當為鴻鵠飛
送邱子令餘姚
車盖集宛洛愛子能久要覧此光熙運奮翮楊英翹綰
綬宰花縣飛舄凌雲霄别子問何時朔風驅玄濤落葉
歸本莖茂松見後彫君子秉真性豈為寒暑搖援琴奏
清商悵望心煩勞孤鴻遵脩渚别鶴唳遠臯慇懃仗尊
簋於焉永今朝
送盱令奏凱北上
弱植抱匡濟宰邑光有孚妖藩構天禍奮身被縵胡談
笑翦鯨鯢志與白日孤長颷激西江尠彼烏林謨奏凱
赴皇闕禆海皆歌呼鼓角聲遏雲組甲光載塗行當荷
寵靈千載昭令圖
送劉子飬和督學山西
金風鳴素節嚴霜肅中坰新豐木葉脫㶚滻寒波生送
君郭門道銜命戒晨征飛幰指蒲坂落霞随旆旌陳臬
在風教晞古當振纓堯宫土華碧舜山烟草平相期闢
皇路為君謌德聲
湛子宅夜讌和呂子仲木邊爐詩
圍爐坐寒夜嘉賓愕以盱朱火光吐日陽龢滿前除衆
肴歸一器變化斐然殊食美且需熟充實諒由虛妙悟
得同志攬環誓相於
雲州隐居
結廬天水交菰蒲斷人境水氣蒸為雲搖光混波影清
飈驅雲去净綠澄萬頃心随游鮒適目送狎鷗迥卷舒
悟世理流動入神領舉觥揮碧寥浩笑策飛景與君論
大年龜鶴未為永
遊李將軍梅園呈同遊張廖童三子
招尋出秋郭蕭晨恣游冶凉飈&KR0978;天末紫翠滿平野駕
言稅梅園水竹自幽雅方舟散鷖鷺通川入桐檟興乘
虚籟發目送驚湍瀉雲飛答流諷川泳避揮斝盤紆極
展眺塵悰儵瀟洒微茫高嶼外隠暎暮霞赭營懽恨晷
速顧景不能舍今日廼何日勝引得陶寫達士謝溟涬
浮榮譬風灺文案苦纏紏况復役車馬緬懷區中人亮
志良已寡
伏讀今上即位詔有述
皇穹新泰運帝蹟發郢甸謳歌仰元德恭默受靈眷甘
㴻從寶輿瑞日麗瑶殿宸景既昭㫼慶宵亦䓤蒨得一
天下理吹萬群情抃渥恩流宇宙絲綸迅風電扶聽走
衰白喜極淚成霰毅皇昔開邊㝢内輪蹄徧大阿忽所
持群妖競方煽虐熖然不息豐鎬失詒燕悔從黃竹萌
痛自烏弓戀亨屯出䧺斷休否席耆彦布濩神武震灝
噩人文絢奸如轉石去賢用拔茅薦外圉事櫜戢内帑
發餘羡鴻猷悉以舉丕構從此奠非心在黃屋恫瘝惟
赤縣煌煌嘉靖治不厪鬼方戰崇極得辭圯宜民見通
變稽首誦堯言萬代永如見
掄材赴公讌作
掄材受明詔躧步金馬門清塵接台衮彯節追華軒高
讌春官署序爵列長筵殽核一何綺桂糈映蘭罇方懷
失士懼敢營酬酢歡金玉贊王度化成肇人文引領睎
皇居紫氣騰元間聯翩謝慈惠稽首復何言
春院試士二首
春院寂以迥魚鑰何重重哲匠賁嘉運海鏡開昭融華
鐙照藻服虛堂流夜虹豐膳侑清觴有集惟俊䧺入帷
見素月鳴枝懷緒風天心同静密坐待虬漏終蹇衣拂
鞶礪矯望明河空恊極待群彦道合時乃雍安得翽翽
羽接翼鳴高桐
冀産多龍驥荆山饒竒璞永懷龢氏愆願騁孫陽目擁
衾盤礴羸秉心向明燭朝餐青玉案暮御流黃幄衣緼
甘食䓑於焉愧珍榖誰令鈎棘習回漓見熙穆偉矣歐
陽子千載仰喬嶽
出京别親友三首
潔身遊魏闕周旋未言殫天衢何崇崇短翮思飛翻頼
我金蘭友婉孌同所歡䘖恩負羈絏遥役指岷嶓威蕤
集端委璀璨紛盤飱朝車發朔塗莫舟泊河干蹇袵自
兹去佇立懷辛酸矯矯飛鸞鳥奕奕彤雲端會長不自
慶别促空成歎
杪秋天地肅元林嚴風發嗷嗷宿雁起萬里黃雲沒行
子懷越都胡馬嘶燕月佇立睇川原川原莾空闊樹萱
亮有懷食芹曠未達况兹别親賓何由慰飢渴昔為驂
與靳今為弦與筈
騑服本同駕葛藟亦相因辭家忽五載良朋成密親貞
心秉金石綺言麗蒼旻終始誓不渝輝光期日新歲月
不我留鶗鴂鳴蕭晨驟駒方載路萬里違音塵志氣恒
相孚異縣猶同人行矣各自勵修名良足珍
登衡岳值風霧至絶頂忽霽感靈貺賦二十韻
炎德殿南戒元功恊北祗大哉祝融祀邈矣陶唐時鍚
民溥鴻澤翊國隆駿基明明翼軫列滔滔江漢馳矻柱
立乾棟連絡亘地維衣帶縈三湘嬰孺撫九疑攅峰鎖
蒼霧標嵐横綵霓青玉固䓤蒨朱陵亦葳蕤兹山擅䧺
峻伊予嗜靈竒停艫諧夙願彯節随所之仰探丹鳳穴
俯見元豹崕冥濛苦氛&KR2422;窈窕多路岐皎鏡雪方積虚
壑風何悲豈知凌絶巘及此娛晴曦歘吸朅靈景混茫
開太儀烟靄散林薄雲光溢川坻平厓少延佇窮髮皆
可窺振衣望郢甸披雲辨京圻如彼朝陽鳥跂爾梧樹
枝整翮自兹去翺翔本無期
濓溪
真儒去代久一畞存遺宫濓泉冽不食旦夕寒潨潨芙
蕖謝光彩卉棘紛蒙蘢烏鳥聚喬木噭噭鳴積隂依岩
見樵爨駐轍聞村舂日晏牛羊下秋高禾黍豐遡源曠
無人沿洄焉所終蹇予勇言邁杖策安能從精靈諒斯
在沕穆相為通繄昔宋中季皇流疊褒崇披雲起結構
洒翰盤蛟龍霽月輝朱綴光風搖𤨏窗誰令坐消歇吾
道曾何窮
月岩
驅車冐靈雨月岩訪幽竒引顧穹壤間見此兩鬱儀蟾
兔耀白日神工開翠崖金波互盈朒玉輪中渺瀰消長
瞻世變弦望通天時廣筵得明牧脫幅忘塵羈葭鳴虛
籟起杯深靈景移因之發長嘯風生叢桂枝
送秦刑曹之留都
瞻彼長淮水上有孤鳳臺驅車發朱夏岐路何恢台淑
問睎臯陶振纓感我懷我懷草昧初經綸恊雲雷晉接
有遺構豐芑多良材粲粲琅玕花亭亭倚風開昊穹正
元邈孤鳳何時来
蓮亭奉南渭王宴中
莵圓啟瑶構靈沼競芳鮮蓮花何瞱瞱蓮葉何田田耀
魄汎空波神飈起中天馨香入襟䄂把酒心茫然懿此
出深滓素質虚以圓本無枝與蔓何懼外物牽緬懷君
子德冥心入冲玄嘉賓從南來浩倡恊虞弦閭閻一以
阜民愠從兹捐徽音徹穹&KR0146;清歡眇雲烟思為雙飛鶴
接翅浮漪漣
大興隆寺小集贈别盧侍御堯文分韻得冕字
孤飛思比翼獨行願同輦自我違良友契闊情不淺京
洛期合幷江淮悵悠緬今夕乃何夕及此會軒冕寶瑟
延素月金罍耀芳宴問子何所為令猷日光闡乘驄訓
青衿雕龍理黃卷譬彼荆山璞追琢盡成瑑采蕭固三
秋藝蘭亦九畹洋洋清商闋宛宛車輪轉脉脉䘖離憂
惻惻增婉孌潞渚肅清漲秣陵望丹巘自非南流景何
繇知近遠瑶華遲爾音瓊樹跂余蹇千里通精誠願言
各敦勉
秋日登萬歲山不果至瓊華島遼后妝樓而返
與張廖二子同賦分韻得登萬二字
元天臨析木白雲出丘陵皇居阻通軌神池閟清澂翠
峒紆歴覽瓊樓恣攀登陽陸日月迥隂厓雷雨憑琱闌
綴碧蘚藻井巢蒼鷹炯戒鍳夷夏端居思廢興飛狐已
迢逓䟽龍向軒騰宇宙席休運人神歸聖能同遊集軒
冕縟儀崇股肱虹橋架鰲炬星旗翼鸞乘靈蹤固葱蒨
秋霜正嚴凝撫化惜遐旻覩物懷堅冰長嘯倚林藪浩
歌望觚稜虚籟殷珠樹凉飈搖玉繩兹遊信有適誰言
殊鷃鵬
青梧飄素秋烟靄變昏旦所忻天地肅適意山水翫𦕈
默循玉闕威遲度金澗長虹浮大川積翠亘天半瑶甍
拂台斗綺窗瞰雲漢丹梯指遐坂黃圖入英眄鳳京環
百二鵬霄翻九萬風起雲嵯峨日耀樹凌亂昔聞青娥
妝今日碧草蔓採蓮無緩歌握蘭有遺歎淋池翔玉鳬
芳洲宿朱鴈蹇予及朋好羡爾遊波瀾謔浪金門隐凄
其廣陵散扣閽詎有遇褰裳庶無悶緬懷岩桂叢徘徊
歲將晏
聞汪侍讀奉命校書建陽詩以奉諗
矯矯鸞鳳姿翩翩出蓬海吐卷嗟已塵䘖甲今安在姬
壇久零落孔室沉光彩振翮時一鳴人文朗千載緬邈
閩嶠東瀟洒辭鴛鴻而我詠苞栩騁望愁烟空蒹葭下
玉露橘柚搖金風因之感搖落征心夜冲冲
十六夜補之席上賞月分韻得水字
長風吹燕樹月色浩如水華堂撤明燭飛軒集同軌金
波散窗戸瓊筵一何綺興随虚籟發歌逐流雲起清輝
雖可悦虧盈自兹始人事有代謝况乃幽元理惟恐秋
已深嚴霜被蘭芷默坐聞疎砧孤懷渺千里
學古三首贈胡承之歸關中
翩翩雙鳴雁噭噭雲中飛娟娟蛾眉女札札流黃機棄
置不成匹嘆息減容輝問女何所嘆良人悵有違萬里
遥相望何由接音徽蕙樓鍳素月蘭鐙暖虚幃身非驂
與服安得同車歸河清尚可竢會合何可希臨岐奏此
曲淚下誰能揮
巾車返初服凌晨發京洛引顧咸陽道雲山互參錯威
夷眄三塗嶔岑辨二岳草樹鬱仟仟溝塍紛漠漠霞日
映宫雉明滅見城郭行子歸舊疆園田懼蕪落莊生傲
柴柵臺公願藜藿已蠲原憲耻無論啟期樂道因儻來
悟心泯然疑作逹士有違矩卷舒在龍蠖
元冬服纖纊不若貂襜褕新知雖云樂不若故人姝華
軒豈不美休休惟故居故居乃何所乃在秦城隅山泉
環戶牖樹木何舒舒開簾見栖鳥臨淵羡潛魚孤菊揚
其英芳草不復除適意向井臼陶情在琴書此生諒已
得不樂將焉如
八美詩八章章八句美同館八君子也分擕眷
戀聊宣别情云爾
張侍御(補之)
水南鸞鳳姿栖心向丹霄蘭臺聊大隐塵埃視金蜩詔
我一東詩粲粲英瓊瑶容輝在寤寐鄙恡猶自銷
張太史(文邦)
龍湖藴神竒豪爽絶今古性不纓垢氛嘯傲對珪組存
身貴深蟄偕時乃施普炳炳金雘言銘之在衷腑
葛黃門(子中)
魁山冀方傑博雅能沉幾振纓願匡濟握鏡通元微申
章吐芳訊煥爛雲霞飛行矣掩瑶瑟知音良已希
趙黃門(信臣)
洪洋秉清真胸次無塵滓高卧煙山春倏為蒼生起裁
詩最清絶秋月照寒水臨岐懷好音軫念林居子
楊中允(達甫)
方城甲天下靈氣鍾神州蹇諤斥奸佞謙光遇王侯青
冥翔徤翮白日縣方猷喟焉傷别促采蕭詠三秋
廖太史(鳴吾)
廖子謝白鹿英聲振金馬掞天摛䧺詞星辰紘九野鳬
藻競馳目驪珠遂盈把嗟予蹇且拙末由追大雅
鄭黃門(九萬)
鄭公不勝衣見義奮直前日月勤獻納忠憤思回天芸
閣昔講肄器重余獨先誦抑師衛武終身知寡愆
王太史(允興)
蘭陂何温温璠璵美無度遇事類遲鈍潛心絶馳鶩六
籍究萬微績學日宏富燕郊獨送遠離情滿毫素
遊通天岩同林二山憲副作
石林展竒眺飛幰遵崇阿翠璧中洞開雲日相盪摩桂
戶頫瓊闕花宫敞銀河四顧絶埃壒顥氣流靈龢披襟
倏蕭散盤礴興嘯歌陶陶随所適野酌依烟蘿皓月照
堤柳微風揚澤荷蹇帷自兹去真賞豈在多
白沙新祠二首
尼山日雲霧嘆息彌軫情萬有何芸芸虚完本中扃好
古遺真筌乃為耳目營所以林居子持此常惺惺嗟彼
芷與蘺不同春草榮元穹正搖落辛勤薦芳馨
崇祠倚雲漢彯纓陟遐坂蕭蕭木葉下冉冉歲月晚貞
元無停轂端坐知易簡環顧望九州天逵一何坦黃鶴
去不息白雲何時返
同年會以新秋同年雅集為韻六首在會者顧
僉憲溱劉僉憲喬余給諫經梁侍御世驃倫侍
御以諒及予也
南紀肇秋序金飈動高旻今夕乃何夕讌笑成陽春顧
劉憲度肅余梁鳬藻新倫子材卓犖俱稱華國珍媿予
澹蕩姿海鷗竟難馴
明月滿庭幽照我紫綺裘擕手步明月舉白交相浮歌
聲浩無倪颯颯松桂秋情随玉山倒興逐銀河流五君
顧我笑真成鵬鷃遊
粤客鳴絲桐商聲出瑶空始奏天地肅再奏煙霜濃萬
里久為别一尊今始同願排十二翮乘雲扈飛龍三星
在丹牖可以明深衷
落落荆山璆輝光燭中天舉舉同聲友五彩蔚相宣舒
嘯儗鸞鳳搖筆生雲烟玉壺酒易滿金樞月難圓對景
不盡意應嗟離别年
海濆集群彦蜚英振風雅對月成七人可以當作者顧
予忝嘉招瓦缶混瓊斝天長去鴈迥霜急飛梧下因之
感搖落忘情共陶寫
碧山金琅玕綵鳳日翔集氣誼有不同只尺寧相及主
歌白駒勸賓賦長鯨吸醉來願天遊海月期俯拾蹇衣
渺然去玉露沾塗濕
避暑矩洲書院與歐陽憲副汪少參黎倫二道
長王主政同賦得矩字
招搖出西郭宛轡臨芳渚浮陽耀原隰凱風動禾黍伊
人不可見中坻敞衡宇開軒游鮒適卷幔賓鴻舉顧我
平生友兹焉澹容與肅肅嘉樹隂行歌謝徒旅睎髮散
煩燠蜚觴對靈雨好樂無太康先民有遺矩襜帷難久
淹虹橋屢延竚嗟彼鳬與鴈安知慕儔侣
秋日豋鎮海樓有作呈同遊東庵徐憲副顧小
涇劉魚洲二僉憲
飛樓鎮重溟鑿翠倚太清翩然彩雲上玉京連五城綺
戶環日月丹梯殷雷霆秋風左右至松檜皆金聲留連
紫霞賞慷慨滄洲盟俯視几席下茫茫盡塵纓鰲極莾
安在鯨波浩難平
遊粤臺與方棠陵倫右溪王象川倫彦蕃同賦
得覧字
精廬展良晤勝地紆元覧舍輿躡鳳磴聯袂度雲埯粤
臺一以陟遠翠紛可擥瀟瀟雨初霽冉冉日欲䁆川光
溢寥廓野色開黤慘長謠出金石英論照肝膽於焉謝
羈束何必理鉛槧沉冥聖所珍傲睨吾豈敢憑林悟榮
悴步壑玩流坎覇圖有遺跡因之動遐感
泰泉山中二首
清曉遲來客采芳從岵間織鳥忽飛動蒼松澹然閒回
顧丘中雲為我封柴關風吹唐棣花灼灼翩哉翻惄焉
抱饑渴默坐愁烟山
流水出深澗秋風送啼鳥邂逅問樵客薇蕨今多少行
歌去不顧倏在煙蘿表鷃鵬各有適耳目暫無擾緬懷
區中人營營自昏曉
贈吳白樓學士展墓歸蘇州
雲海縱飛鱗風林戢歸翼委質贊王猷胡廼懷家食端
居揆物理去住各有適而我違松楸感歎靡朝夕肅穆
戒徂兩天惠流丹極揚旌潞河外税駕崑山側緹光發
芳甸積雪成春澤應時須哲匠因之感行色蒿宫承日
耀扈閣凌天闢戾矣母優游皇情軫明德
六月于役西江感群公餞送有作
西江肅王命衝炎枻蘭舟陳臬有程期將母不敢留軒
車遠相送悵别情綢繆朝發沉珠浦夕宿拾翠洲靈風
吹柘旗海天浩悠悠顧見肅肅羽與波競沉浮竒雲混
高山豐草翳層邱自古負羈絏我何懷殷憂
桂山
桂山何高高高可肩岱宗秀色灑百粤元匠開萬峰恍
如躡孤鳳鷙鳥翩然從又如乘雲槎星潢浩溶溶風廻
玉琮琤日射金玲瓏珠樹徧岩穴仙聖留靈蹤我欲轡
羲和珮結蒼精龍峩冠朝太清獻此青芙蓉天長綵霞
遠歲晩蒼烟濃長嘯倚盤石笙竽滿杉松
蔣少傅約遊湘山阻雨不果招陳宋卿同讌湘
臯書屋
湘山韞竒秀浩然歌遠遊晞髮思春陽衆芳薆曾邱星
車夙言駕六轡一何柔密雲翳扶木蜚雨洒道周亮無
精誠格皇穹浩悠悠弭節升公堂綺筵羅玉羞晤言獲
飽德良友副所求彈冠謝薦逹緩帶成淹留黃鵠拚拚
飛所覽在九州而我方永懷山川空阻修自非采蘭杜
何由結綢繆願廻燭龍照庶以寫我憂
道州何司空席上作
司空脩禹績聲華藹孤騫皜皜荆山玉虹光燭中天舂
陵雨新霽延我於邱樊卜築在蒼翠架搆依巑岏琴書
一蕭散遲日滿前軒和風泛煙際有鳥鳴樹間但覺清
尊滿不知斟酌繁閒階玩流水疎籬見遠山遲廻步苔
徑盡我平生言
三至軒為陳高吾中丞
提提高飛鳥羽儀耀臺端顯顯高吾公德威為世觀章
江三弭節不辭道路艱旄倪見公至煦媮成歡顔章江
東流去城郭何鬱盤臺中啟華構桂戸橑以蘭祥鶤仰
迢遞賀燕來翩翻豈為麗丹雘芳馨良獨難端居揆時
運晤言及湖山邂逅適我願悵别起長歎
浣俗軒為孫德謙
冥鴻避矰繳威鳳栖琅玕呼洶埃壒中誰能廻羽翰浮
榮逐不舍乃見掇危患嗟古賢智人天遊恒閉關(右一)閉
關求我志出即事廊廟文案雖紏纏音徽自高妙元珠
翳紺淵晶熒有餘耀朝市藏大隐振纓可同調(右二)同調
子鳴鶴異臭誰斷金皎皎嘉石陽肅肅棘樹隂循除聽
流水鈎簾見鳴禽嘯傲層軒内聊用洗我心(右三)洗心寔
稽古攫名非竢命利本競錐刀色能讓千乘義欲在丹
書聖狂有明鏡懿維皭不滓芙蕖秉貞性(右四)貞性本自
敦廼為薄俗移驅車出門去擾擾多塵緇濯足蓬瀛流
晞髮扶木枝俗累自兹浣天衢以為期
洮水
驅車至洮陽山川互盤紆淮南征戰後衣冠滿郊墟好
鳥鳴青林交交如自娱問女遊何所戢翼方踟蹰湘沅
自南北人生無定居桑土隂以雨何由能拮据随陽媿
鴻鴈逐美憐駏驉託身苟得所不樂將焉如
衢村書屋三首為范憲副題
天衢何坦坦乃在東甌陽和風蕩原隰戴勝鳴高桑課
耕有餘閒擊缶歌慨慷世途方好徑而我循其常車馬
帶傾覆貧賤起膏粱不見陵陂麥千載同感傷
天衢何坦坦乃在東甌側中田敞衡宇流水亘長陌逝
者每如斯守真在冲默好盈非所知適意即安宅草木
感懷新吾亦欣有得何必凌青冥羡彼雙飛翼
天衢何坦坦乃在東甌隅主人薄言歸豸服紆金朱杖
策玩魚鳥下帷理琴書舉俗愛芬華誰能有此廬退耕
混沮溺出即衛皇輿白雲蔚高山浩然懷卷舒
嚴州孟太守去思亭
魚龍召風雨仁義徠蒸民有感豈不孚所貴惟道真顯
允孟夫子為邦善經綸陽龢一以播弦歌日莘莘至今
輿人誦惻惻懷二親稅履表遺愛危亭瞰通津嚴山石
齒齒嚴水波鱗鱗水石會銷歇景燿垂千春
泰泉集卷三
