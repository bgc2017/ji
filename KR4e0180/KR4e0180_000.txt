泰泉集别集類五(明)
提要
(臣)等謹案泰泉集十卷明黃佐撰佐字才伯
香山人正德辛巳進士改庶吉士授編修出
為江西廣西按察司僉事召入為左司諫歷
官至少詹事兼翰林學士為忌者所劾罷卒
贈禮部右侍郎諡文裕事蹟具明史文苑傳
佐少以竒雋知名及官翰林明習掌故博綜
今古於經濟理學尤為究心嘗與王守仁辨
知行合一之旨多所闡發生平著述至二百
六十餘卷所撰如樂典革除遺事諸書今俱
已别著於錄此集刻於嘉興乃其為司成以
前之所作也佐才力博贍摛詞掞藻足以雄
視一時海内亦奉為壇坫嶺南自南園五子
以後風雅中墜至佐始力為提倡如梁有譽
黎民表等皆其弟子廣中文學復盛論者稱
佐有起衰救弊之功其詩吐屬冲和頗見硏
練朱彛尊謂其取材太陳故格雖聳高而氣
少奔逸然在荼陵宗派消歇之餘七子議論
方興之會獨能力追正始不失雅音猶為不
惑於岐趨者焉至其春夜大醉言志詩落句
有云倦游却憶少年事笑擁如花歌落梅此
不過嘲風弄月之詞自注乃以欲盡理還為
喻強附道學實為迂鑿無當王世貞謂此乃
佐為美官講學恐人得而持之故有此語當
得其情然究不免通人之蔽矣乾隆四十二
年九月恭校上
總纂官(臣)紀昀(臣)陸錫熊(臣)孫士毅
總校官(臣)陸費墀
