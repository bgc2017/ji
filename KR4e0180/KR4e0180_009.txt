泰泉集卷九明黃佐撰
五言絶句
子夜四時歌八首
採桑南陌去共歡桑下嬉歸來理機素成匹待何時
黃鳥雙雙飛園林春意早歡愛緋桃花儂愛菤葹草
團團合歡扇搖動生薰風展轉羅幃裏時復障顔容
乘凉登水榭見那採蓮船石闕映芙蓉含悲誰復憐
猛風吹梧樹玉露墜金井蹋歌人不聞明月照雙影
門前霜楓樹洒淚積成許蛛網罥黃蘖腹中苦思汝
白雪滿庭戶朱火耀窗牖清歌侑蘭觴郎笑擥儂手
枯林噪寒雀開門歡正来炭爐火未冷思心欲成灰
送劉符卿使楚
揚舲向荆楚渺渺烟波濤河橋揮手後酒醒明月高
梁子席上賞葵
蕭䬃天南鬢羈留冀北身憑將向陽意一為問花神
風雨與張景川酌
風雨送深秋千山木葉流黃花猶是豔知為故人留
禾雀
兩三啁哳雀飛飛自容與天地無網羅郊原熟禾黍
玄堂八景為羅大參題
大崗發靈源綠潭何迤邐松濤翻翠寒秀色亘千里(綠潭)
(靈源)
煙樹横一抹微茫混天色林疎見夜燈點點訝奎壁(上涌)
(煙村)
丹桂孤巍巍移根自蟾穴空翠從風來萬古香不滅(丹桂)
(山香)
天衢在丹霄紫峒相與通常有五色雲飛繞蓬莱宫(紫峒)
(天衢)
商歌聞飲牛長夜嗟未旦東岡忽搖白織烏動層漢(東崗)
(曉日)
寒潮擁西岸漁艇互相呼答歌不知夜皓月生菰蒲(西岸)
(夜漁)
徙倚村頭望翠竹干雲霄欲截鳳凰管憑誰叶虞韶(村頭)
(翠竹)
岡背何所有歷歷青松樹䬃䬃悲風来恍恍神靈雨(岡背)
(青松)
題居竹軒
清隂滿窗戶幽人澹無語翠影交龍蛇白日驚風雨
題寒江小景
大地陽初復寒江雪獨深古崖空老樹漁艇忽挐音
寄易司訓體乾
北鴈飛南天蒹葭霜月圓美人千里隔深夜一燈懸
題倭扇畫鼠
喜遇秦丞相悲逄漢大夫不知當磔日猶記太倉無
月出
月出群犬嘷月入群犬静幽人耿不眠翛然發孤詠
苦熱
月淡萬籟寂更寒百蛩語道人據槁梧揮扇自驅暑
遊南華次章樸庵韻漫作禪語
南能無伎倆妙境還誰履拈花裂虚空莫問如何是
雙井梧桐小景
鳳鳥久不至魯叟悲道窮誰從雙井上手自種梧桐
題畫鳩
大地龍正蟄江山望禾黍枝間聞女聲蒼林自風雨
題畫練鵲
蓬蒿恣浼啄羽翼何翹翹何如舍之去玉立當雲霄
六言絶句
春日遊鄭氏莊
寒日園林載酒暖風簾幕啼鶯高閣一回欹枕小樓何
處吹笙
漁父詞
遲日桃花浦上輕風楊柳磯邊鼓枻一聲欸乃中流遥
見湘煙
春雨燕坐偶成
簾前膏雨闌珊竹外鳴鳩往還隐几只銷香篆薔薇開
遍東山
潞河曉發
樓前淼淼潮平陌上蕭蕭馬鳴孤月徘徊芳渚五雲繚
繞神京
文淵閣登望(嘉靖乙酉)
八柱高擎遠漢四簷長納明霞渺渺碧山雲樹重重紫
禁烟花
七言絶句
凱歌詞十首
聖駕南廵江水清凱旋惟恐露威靈虎賁夜散常山陣
龍氣朝纏細柳營
從官鵠立侍牙檣中貴蟬聯進玉觴百萬貔貅齊喝采
載歌常武賀君王
氛祲全銷玉劍寒鯨鯢京觀築如山風生虎帳刁斗静
日照龍江旌旆閑
孝陵松栢貼青霄鳳輦龍旗久寂寥百歲遺黎應感嘆
神孫英武似先朝
瓜步寒潮兩&KR0309;通居民今得醉春風紅樓夜夜歌瓊樹
月墮河飜樂未終
不殺天聲本帝心大江魑魅暗山林夏廷合鑄神姦鼎
九牧遥聞已貢金
錦韉白馬出新河簇隊吳娃善凱歌譜得昇平新樂府
内家休按舊雲和
諸番鞮寄大侏㒧重譯于今聖得知已有茅封及邊帥
更將天姓賜胡兒
郊圻草木沾天澤淮海魚龍識聖顔聞道𢋫歌臨相第
唐虞今復在人間
翠華詢俗及閻閭長有祥光散九衢後夜五雲最深處
衆星高護北辰居
宫怨
上陽宫殿倚雲霞天外時聞度翠華魚鑰重重鎖窗戶
夜来春雨到梨花
征婦
織愁長倩錦為文樓上花枝伴夕熏夜半朔鴻呼夢起
一天凉月沁香雲
詠四皓
歌殘鴻鵠漢宫秋四老曾隨鶴駕游采采瓊芝謝車馬
不知羅網是留侯
旅夜
沉水烟消膩燭黃疎帷浮動月蒼蒼栖鴉不避霜風惡
繞樹數聲秋夜長
送盧仁三首
河水東流無盡期分携休唱莫愁詞丈夫磊落要自許
蘭室桂梁非所知
金風剪剪不成霜八駿行春及萬方君去秦淮詢盛事
滿郊魚鳥帶恩光
當年曾自大江回映水芙蓉秋正開今日逄秋送歸客
感時思舊不堪裁
懷羅浮四首别黃用儀
旅食燕臺兩變星圖南長擬躡鵬翎無端夜雨驚心事
夢斷羅浮未了青
水簾洞口草生雲大石樓前花撲人唐世軒轅今我是
羅浮那有别家春
伏波銅柱埋南紀郭隗金臺落北州看取長空沒孤鳥
白雲多處是羅浮
羅浮秋色與天高約略明朝買去舠萬丈飛雲携手上
共君眠石聽松濤
聞鴈二首
雲邊久覺音書静江上徒聞舟楫歸嘹唳數聲和夢破
凉蟾當戶故輝輝
瀟湘水碧莓苔青白鴈掠雲時一聲疎燈古壁照蓬鬢
江湖心事秋冥冥
題山水小景
九衢塵土襲簮纓擬向乾坤借草亭恍惚羅浮畫中見
亂松深處數峰青
秋霽
萬壑長風吹日來百年幽抱與雲開倚闌舒嘯一翹首
何處亭亭郭隗臺
春日有懷家山二首
花雨漫山杜宇愁午窗歸夢遶松楸入簾芳草應相笑
為報王孫已倦遊
語燕交飛舞蝶狂杏花零落柳絲長天涯此日堪凄斷
寒食郊原麥飯香
道中寓意二首
燕趙相望一箭飛東風吹老故山薇江南萬里烟波闊
不似垂鞭信馬歸
鳳樓十二麗烟花盡日凝粧望翠華開遍露桃多少恨
銀環今夜落誰家
厓山懷古六首
北風吹浪作龍樓疑是乾坤正氣浮聞說當年楊太后
間關揮淚渡中流
宋室逄厓事可知燕臺猶夢整天欹黃冠不到江南路
長使遺民歎黍離
雲掩西湖王氣銷厓山回首紫宸朝露松似浥朝衣淚
不逐青梧日夜凋
兩厓形勝自天開奪港猶思卷土来千古海陵遺恨在
雲濤回望重堪哀
哀歌何處問荒亭野燒隨風訝隕星表暴尚遺徐禮部
斷厓無語向人青
南閩不廢祥興朔西蜀仍聞藝祖孫會與英䧺消積恨
直從龍鳳定中原
嘉會樓二首
嘉會樓前誰主賓老樹挟風鳴向人坐槎仙客不可見
江水滔滔勞問津
江沙白白楓葉紅鱖魚撥剌波搖空相逄漁父不相識
醉舞藤蓑明月中
訪白沙宅四首
堂前雙栢走蒼虬苔自侵階鶴自謀怪底詩翁貧到骨
野風蕭瑟蔗塘秋
百年聞道屬斯人碧玉中藏太古春今我登樓望江水
青山紅樹四無鄰
獨上高樓開八忩浮雲飛盡月澄江人間亦有虬髯客
投老扶南自一邦
鶴骨峥嶸畫輻開執鞭何計起泉臺翰林棨戟依然在
曾見先生馬首来
夢中登故山作
清泉綠樹抱山斜萬頃雲天一畆家盡日掩關来自去
白雲蒸雨濕松花
題黃鶴樓畫二首
黃鶴高飛覽九州楚江至今空此樓登樓浩歌一懷古
江木蕭蕭無那愁
楚城斜日照洲渚飛飛鴻鴈鳴相將樓頭客子笑無語
北夢南雲爾許長
題便面小景次韻贈文徵仲
蕭蕭松徑無塵埃白雲滿地幽鳥来周南留滯未歸去
舊日履綦空綠苔
舟中漫興五首
璧月團團玉鏡臺(臺在胥江)照人懷抱霎時開無情最是蘆
包水不共西南一路来
胥江兒女多浣紗道傍聞有莫愁家莫愁蕩槳向何處
楊柳蕭蕭啼暮鴉
宋朝棧道接烟霄(宋時自五羊至清遠有棧道)今日荒蹊沒斷橋花
洞蠻歌喧邏口竹房僧梵落山腰
横石磯邊秋水生湞陽峡上鶗鴂鳴船頭客子不能睡
對月長歌到五更
河漢盈盈夜遽央淡日落山流雲凉捲簾默坐看流水
風送一番松桂香
夀孫九峰尚書二首
高詠琅函閱海籌中臺元不異丹邱年年六月蒲麟酒
長對来禽安石榴
錦席湘簾白日長玉杯稱夀未渠央調弦正奏緇衣曲
無限南風入座凉
戲贈楊中允二首
海珠江頭披綠蓑春風秋雨共漁歌而今釣艇横江浦
鱣鮪年來奈爾何
梅花未發菜花香坐到東風日漸長買菜供餐無那少
尋梅沽酒只消狂
採蓮歌五首
靈洲鬱水粤王都五層飛樓天下無江上行人莫回首
木綿花開啼鷓鴣
江北江南機杼多誰家兒女不停梭笑渠不似蜘蛛巧
能向虚空織網羅
清遠峡連黃木灣採蓮来往不為難青山亦有飛来日
何事蕭郎未見還
隔花相見兩徘徊蕩槳低頭笑不来雙栖白鷺忽驚起
遥見浮萍一道開
芭蕉葉卷久無舒江口月明多鯉魚要得鯉魚寄消息
鯉魚長在石巖居
寄錢太守索竹
采藥歸来即掩關故人相饋一開顔已調滫髓供皤髮
更覓琅玕護碧山
湯文明惠並頭葵花二株口占十絶
縹蒂同心葵十尋日華浮動朵雲深江湖為爾懷霄漢
三月長安正綠隂
玉立亭亭見睟容鳳池相並集夔龍丹心只在彤雲裡
休道蓬山幾萬重
薰風未報清和月淑氣齊開並蒂花丹鳳綵鸞天上路
一時飛動似山家
五夜彤庭絳節齊火城如晝散烏栖十年不到芙蓉闕
坐對雙紅聽曙雞
翠𬎼紅臉自相依不似桃花觸處飛已共雲霞分錦色
更煩雨露濯仙衣
春風秋月幾離憂誰似傾心結並頭織女機絲何處所
長年辛苦會牽牛
此花不省人間有喜自文明宅上来怪底潛龍驚起舞
夜来風雨動池臺
覆雨飜雲見汝難曉来依舊立雕闌舉頭並向長安日
誰識芳心一寸丹
炎風時節集芳筵同榦駢花憶賞蓮今日葵花更堪賞
暮春猶是豔陽天
獨樂名園洛水濱種葵長得殿餘春如今柳絮方零落
遥想南山尚有人
沙洲草堂四首為歐氏題
海上結廬花滿洲春回沙際綠幽幽鸕鷀鸂䳵日来往
伴爾看花移小舟
風簾冰簟對烟汀浦口潮回日射星手種琅玕今長大
江村無數翠雲屏
鱸鱖初肥風滿林海天寥廓絶拏音一聲老鶴掠舟去
月出沙明蒲稗深
朔風瀟瀟沙欲飛翠鳬黃犢寒相依古梅一夕倚簷發
吾愛吾廬春已歸
雨中得吕氏讀詩記答李三洲四首
山雨瀟瀟花蘃紅卷帷呼酒倩誰同驂鸞一去傳消息
多在青羅碧玉中
誰傳吕氏詩三百苦憶雲間陸士龍(同年陸舉之所刻)自别青
冥今白髮鏡湖何處見芙蓉
白雲飛處憶蒼梧夢入槐亭片月孤今日帛書纔咫尺
杏花春雨卧江湖
遊絲千尺絆行塵黃鳥嚶嚶似勸人尊酒當年同李白
融融風日洛橋春
仰雲堂二首為林上舍志復
小小茅齋傍樾開壺山流影入書臺翠濤搖動清風起
疑是雲莊逸老來
霞明屏石曉熒熒樹引山光翠滿城却憶過庭何處所
支頥翹首白雲生
泰泉集卷九
