泰泉集卷一明黃佐撰
賦
乾清宫賦
丕鑠維明帝睠鴻德遹寧寰區烈祖受之宅離作都秉
粹精以靈承握隆熺之昌符文皇振業依黔羸而奠辰
樞繚&KR0801;廓穹肇此天居粤乾清之祕宫揔元黃之噴薄
何富媪之藴靈竢定鼎而後獲泊龜謀之襲契灋太紫
以營&KR1423;盖以䟽明瀹聰儲神習體軼煩慆而游冲漠者
也稽諸邃古合宫總期黃虞之始經營而成周路寢之
所儀九筵五雉於皇拓之既普而深亦麗且彌匪維宴
娭日監在兹湫漻霄雿之中於以敬陟降而崇緝熙建
休號以詒燕謀蓋亦已百有餘朞矣越閼逄閹茂之歲
赤熛章怒鬱攸孔震結構逄涌氛祲徹旻豈椓人之嫁
雪將茀舊而布新詔司空而僝工走羣靈而驅八神&KR1263;
石則無閭不周之㟪掄材則&KR0878;揚岷峨之阻輓修繂則
山善稠㟼伐輪囷則靁闐邪許驞駍駖礚滛滛與與揮
汗為瀦熭日成暑陶埴鍜厲之属莫不&KR0008;分其曹伍於
是乎揆日晷騐星文陳圭臬絜廣輪宗伯獻模林衡效
勤鼛聲簸岳鍤徒篲雲優人司墍匠慶揮斤約築削屢
子來以趣役者虎躍而霆犇既乃考工畡計以萬雕摩
維精賁輪飾奐絧然陽化爍爾隂泮敓真巧於大鈞雖
鬼神其猶憚故其為狀也豐融曼衍揭孽崢巆縵縵莫
莫樛流交嬰邈&KR3498;嶐以閎壯亘砰磷而靖冥&KR0008;㪉赫以
歲磈儵㝩㝗而奫停苕嶤羾于天漢紛攢羅而混成瓌
殊俶儻不可殫形怳兮忽兮撠膠葛騰九閎接耀魄之
威神斡璇璣而縡高明羌跰&KR1271;以輵螛魂悚悚其若驚
爾乃登泰階之三重遵軌涂之盤曲鉤陳緃緃以匡衛
閣道駊騀而延屬卭而詹之若燭龍之蜿蟺引扶光而
曊若木頫而履之若巨鰲之贔負運九垓而苞百谷團
殿般般以離立珠熉黃黃以相燭函絪緼之元氣又何有
乎慘黷彼曾城與縣圃昔傳聞而今駭瞩其上則觚稜
高標金爵翹翹琉璃鱗鱗劃霓摩霄織烏顧兔出沒扶
搖屹華表以縈旬始莅䬃㨖乎斗杓簷牙翔而阿霤奮
絶浮景而翻碧寥其下則釦砌瑶礎右平左磩承以峻
基廣以夷石盤以蛟螭塗以朱碧鞏若崑崙鎮奠南極
崱㞧繒綾磑磑即即其中則緜緜房植耽耽層覆梅梁
揭宇藻井承漏槫櫨檦枺修棪曲校飛梲浮柱支撑環
句題鄂衝蓯以霞張桷梀媕婀而電糾傍夭蟜以&KR1766;閜
邅沛艾以﨣螑上骫麗以互經下芔歙而騰湊玉繩徛
抳於奥宧瑶光爣朗於㝔牖轉椳度閾蠖略鴻溶網戸
翠錢金鋪瑣窗五采爭勝流煙走虹璧門洞開璀粲玲
瓏流蘇縣璫招搖從風文鏡曲瓊煒煒雍雍鼂采夜光
之飾與灝氣而相通詄蕩蕩以窙豁忽聈聈而冥濛穼
五城而張六幕終紛員而莫窮其外則輦路纚連繚垣
周廻複道遐阪逹於平臺元厲黃碝間以玫瑰菀菀葱
蒨垂楊大櫰永巷迤邐是為㧾街乃顧二門業業將將
日精月華左右相望鬱儀望舒駐轡而驤重闑逾延開
闔隂陽試舉其名則維百福與千祥杳騁騖以&KR0772;窱隮
步櫚而攀天梁東望文華蒼龍守闉上憲攝提析木之
津啓榣山之碧鏤蹠菞丘之寳輪冊府甲觀圖書萃珍
扈閣閒館昱爚嶙峋西望武英金虎環陛象彼觜觽衡
石積廥牙璋葆旅猋動靁厲蒿室蘭塘嶻&KR1110;迢遰掖垣
之外周廬宿衛於前則華蓋謹身通於奉天寔應泰壹
文昌太微三光之廷帝車運衡合契軒轅鶉光漙照燡
燡在焉垂拱中宸恭默如淵於後則坤寧噦噦含貞符
矩位正玄枵星躔婺女抗虹扶棟鑿翠開篽四榮雲譎
萬拱菱抒玉戺金釭鵬鶱鳳舉儷我宸極以為内主若
廼仁夀清寧問安承顧黔于黃祇倬彼玄間彼昭德興
泰長春百花諸宇則又儲靡曼而列幽間衝風颺乎關
幕散彧彧之椒蘭紅繡繢與機杼儼河鼓之天孫函菱
荴以睎日珩瑀戞乎珊珊爰設六尚以掌九室冠袍䩥
靸其儀有佖彤琯煒煌伊違斯弼叙燕寢之條紀恒授
環而戒逸銘槃鑑以昭警司精微於密勿爾廼煖殿弘
敞青軒彤墀帳設甲乙翠被絳椸霍落簾櫳罨畫罘罳
循除而架有筄有簃盝頂重橑槎牙峛崺方亭曲榭獸
鑰隇䧅歴夫欽安仁智乃瞰百子之池游儵瀺灂汎淡
漣漪鳴鳬翔鵠頡頏栖遲植芭蕉與芙蓉靈囿莾乎萋
萋監宫鶴立以企幸睋虯幄而瞷龍旗黃衣有徒洒埽
供事儀文&KR2123;綬以及櫪駟監局之號二十有四銀璫珥
貂時維閽寺挈壺之設于彼外闈蓮燈虬漏貯水運機
偶神按候與天弗違鵷沼鵲樓黎旭熹微鼓登柝應雞
人嘑旦蟲飛而會盈燎煇而色辨天子乃駕鸞盖鏗鯨
鍾清黃道出紫宫端門載啓執法當中左掖右掖星共
雲從羽林森森而就次旄頭髧若其蒙茸自三能而逮
郎位莫不矢心於重瞳明庭景昃玉未遑食庶采既臚
乃還宫而定息猶紏虔乎天刑夕惕厲乎衮職守琬琰之
彜章舖鴻藻而立極誕兹宫之成也聖神聿興時維綴
旒信帝心之簡在用迓德而彰景休皇輿發迹乎郢甸
鳴玉鸞之啾啾歌斯干以考室非鬼神而孰謀軫民役
之勞疚卬先后之懿猷盖奕奕欵欵扏扏如也於是帟
幕宵縣緹帷宿設雲構呀赫豋降詘折龍超虎視遠瞪
近詧披&KR0008;竒妙規矩相汁神移天運俞哉匠哲夐牢籠
乎宇宙挹三宸而可擷山川𤨏尾而在下九野谾谾而
昭晰威靈旁魄而四塞規萬世而妥洪業乃念宣廟圖
揭豳風稼穡艱難景单心融乃念敬考調元習靜光祚
思賢永言顯聖是以服閑邪之烱戒體慎獨之徽言追
往初之遐躅襲得一之自然曰出王與游衍恒對越乎
昊天昧爽兢兢而練要盖冥心乎馮翼之先於是乎革
粃政尚仁厚興禮樂韜甲胄振幽滯揚側陋咨九扈禮
三壽乃郊上玄以昭在宥聲從海流澤與霖究覆露入
於毫芒猶闓懌而敷茂慶霄掞而嘉榖穎顯蠁&KR1544;之純
祐然猶嗛其休烈憖謂小康斥去竒衺以謹怠荒郅大
隗而問道誦丹書而自彊攬日月以為明摛雲漢以辨
章前蜚廉以渙號後號屏使服箱靡握譽而為綢旄濛
澒而幓昌光驅豐隆與列缺砰震曜乎鬼方永合德乎
泰清紘六合而為綱誶曰□□奥區昶曠奲麗庥神靈
兮睢睢盱旴泛泛滇滇逴廣廷兮戴盆掩袂睎天障日
紛萬情兮維皇建極維聖存誠鼎天經兮婥約脂韋玄
湣乘隟洞蘖萌兮沕潏曼羡錫胤隤祉仡頌聲兮時乘
六龍昭受休嘉億斯齡兮
泰泉集卷一
