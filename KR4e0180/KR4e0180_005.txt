泰泉集卷五明黃佐撰
七言古詩
臨江道中(正德己邜)
蕎麥花開山翠飛腰鎌翁孺愁相依金川道上風波急
玉笥山前烟火微長鯨已墮黃石磯大將猶搴龍虎旂
翩然揚袂者誰子陌上酣歌緩緩歸
曉發盧溝望京城有感(庚辰)
大車殷地揚塵起小車軋軋鳴不已蒼凉似是長安日
嗚咽元非隴頭水玉輦南行築將臺九重宫闕何崔嵬
盧溝橋上闌干曲不似行人腸九廻
馬上偶述
南風吹沙作黃霧紫騮嘶踏東華路停鑣引領意悄然
宫樹離離聞杜鵑
哀竻園亡弟傳保及開兒元兒瘞處
瓊樓十二秋無聲龐眉書客乘雲軿珮環窅窅不知處
碧雞啼烟素蟾語人間淚作荆花雨䙀雛伊㗀夜臺旅
白楊酸風吹草花錦囊餘春散寰宇
虚谷歌贈郭先生
蒼碧相圍雲接山結廬中谷心自閒深林無人野芳發
坐嘯行歌響相答白駒仰秣瑶瑟希足音不聞孤掩扉
翛然默坐圜虚裏萬壑無聲月如水
演騷贈舫丘日者
朝綶余馬登舫丘攀擥桂枝聊淹留翠濤&KR1697;瀁如中流
木蘭為枻沙棠舟邱中人兮清且修逍遥水裔驂飛虬
揚靈弭節光蚴蟉芙蓉衣裳纕以蘭翠旍孔盖翩哉繙
冶容妍迹無定端瓊暉藻景搖淪瀾雲霓晻靄矯七盤
褰帷獨往河之干璜琚纂組縞與紈鬋鬒曼睩良可懽
含商咀宫曲未殫浩倡𦕈語誰不歎飄然乘蹻徠湘岷
乘鷖御霞析木津笑翻碧寥開帝閽指麾黔羸星斗鶉
攝提孟陬窺玉衡群靈豐豐扈且屯衝風夕起波龍鱗
衆芳紛糅窮極研滂心嫮目符坤乾然疑不作孚以言
招搖珮履何仙仙九州夀殀耿在天世途埃壒無庸賢
飛鸞在笯鴞乃騫蹻跖沒牖原湛淵鞠歌問子胡乃然
憶妾行次曾于陽韻
憶妾别君大河口淚灑蒼天誓相守船旁㯭聲如妾啼
船頭水聲作牛吼君家富壓咸陽人玉樓金屋嬌芳春
鸞杯鳳管度朝暮辭家乃與風濤親風濤洶洶願君返
幽幔疎燈耿孤館剔殘蘭灺月猶在落盡棠梨春不管
脉脉停機待君至錦織愁文宛將備時憑鏡聽卜歸期
好語初同俄爾異念君相從多賈人相時射利心胡秦
念君交遊多媚子外平中險如河水君不為憂反為喜
安得長繩係君趾朝來蟢子罥羅幃柳外垂鞭信馬歸
山眉雲鬢為君理一曲尊前金縷衣
夢遊僊吟
大羅天高高衆天夢乘鳳車揮麟鞭捫奎歴軫入超忽
下視齊州空九烟天真皇人見我笑示我丹詮啟元竅
元之又元言莫傳元以言傳非道妙拜領天訣葆天和
靈寶在體消群魔斡旋杓斗酌元氣坐令厄劫歸無何
鬱輪駕我出東極呼取星辰擁瑶舄罡風耳畔吹素雲
瑞葉琪花滿層碧
高吟行贈别楊惟仁
紺園碧院花木深招風呼月長相尋與君對酌縹玉酒
酒闌繫劒時高吟栖鴉翻露月當席老鶴警霜風滿林
尊前不覺肝膽露銅龍歴歴天沉沉看君意氣何蕭爽
玉井冰壺坐中朗但記歡娛有歲年豈知擕别生俄響
太行雲接晉水濱秋花錦石相鮮新君持使節往問津
攬環結珮猶逡廵逡廵未已拂鞭去河橋曉日新豐樹
紫騮跑空塵作雨弦筈分違遽如許彈冠徯君奉明主
月夜登王子小樓放歌
西山蕭爽掌與平絳河㴑月秋有聲白榆丹桂何歴歴
登樓一坐心眼明王郎愛客歌侑觴倡酬况是詞場英
疎鐘近戸風漠漠雜花遶徑雲冥冥剥梨舉火訝斗落
園鶴時作摩天鳴酒酣為子歌慷慨軒冕且付形骸外
車如雞栖走䟿䟿富貴何如取酣快鯤鵬肯怯天池遠
鰕䱉只見蹄涔大朝市於今嫌我真舊山尚覺長鑱在
王郎為我添濁醪相逄能幾尊前豪讀書徒自恡駒隙
涉世無乃紛牛毛雞鳴庭樹宿鷺起東方皛皛須臾高
廳前槐樹歌為少傅蔣公賦
廳前古槐誰所植藤蘿到天雲覆地磊落似是英䧺姿
扶持詎識神明意父老相傳百載餘共瞻羽葆聽笙竽
森森不數月中桂歴歴還同天上榆離竒䓤蒨真堪憶
主人久作瀛洲客夢裏花黃桂水秋望中雲净湘山碧
當時燕坐凝妙香卷簾對爾清晝長蕭瑟恍聞雷雨入
夭矯欲逐蛟龍翔鵷池亦有當時樹不是當時舊遊處
金蓮夜自九霄歸玉珮晨從三殿去遂令函夏歌時雍
植槐種德將無同花開葉脱自時序太虚無語昭元功
更聞來使傳消息蒼蒼不改當年色白鹿貞松祗自長
青牛文梓寧論直槐乎槐乎無與倫力排搖落開鴻鈞
在昔海棕逄杜甫尚欲移栽向北辰
觀柯學士手植雙柏有感追次西涯韻
雙柏亭亭翠成匝鵷池六月秋蕭䬃柯僊僊去餘芳聲
手澤猶存敢輕狎霜皮露葉幾經年崔嵬欲與雲霄肩
維持本自荷真宰典刑尚想司文權蓊䓗色競西山爽
奰屭勢憑鰲極長夜寒杓斗入掩映晝永珍禽鳴下上
孤高迥與塵滓隔勁直不為尋尺枉封植勤渠信有人
振屧岩廊接清響三槐當日期三公至今名與旭日東
燕詒秪為孫子計何以為國收群龍六檜有堂昭斧鉞
妨賢無乃羞兒童廣儲榱桷作時用此事自足馨無窮
援琴一奏高山調柏也為我呼天風
題畫猫為丁大章
黃金臺前白日孤終風吹雨泥長途流光向我馬上徂
歸來客舍一事無蘭鐙熒熒明槁梧中夜起坐思江湖
有鼠有鼠繁有徒嗸嗸槖中視則逋爾黠驚倒眉山蘇
買魚穿柳無狸奴眼中狸奴不可呼擊劒為爾歌嗚嗚
劉與清尚書夫婦八十夀謌
吳門八月天宇凉弧南婺北相輝光洞庭琪花滿遥碧
震澤萬頃來銀潢蓬瀛恍惚落人世君家翁姥如劉綱
方瞳如月鬢如雪意者紫府傳丹方桃都瑶水入圖畫
蒼精雲旗開渺茫滿堂賓客正繁會鵾弦龍管催行觴
膝前驥子森起舞遶階玉樹參差長酣來歴歴話疇昔
憶從花縣升岩廊端冕青春静鵷鷺埋輪白日銷豺狼
至今人誦大司寇蘭臺棘寺多風霜碧油幢底足氛垢
挂冠歸去鱸魚鄉春秋久閱椿更老冰雪侵凌萱自芳
翁今八袠姥望九耳聞堯舜新垂裳萬年至治付鼓腹
摩挲老眼窺滄桑
三芳行
少司徒席公少嘗道涪江夢有石浮於江刻
曰三仲聯芳既而登第其弟春彖接武甲科
人以為竒騐素翁為三芳夢紀余因歌之
蜀江魚龍吹混茫凌乘倒景浮蒼蒼雷騫電躍不可測
驚濤勢欲搖雍梁衝撞未已瀲為碧萬里一色如天長
川后陽侯静不發水花雲葉參差光鳥疑明鏡不敢下
我泛扁舟如燕翔此時水面光怪出有石有石隨蘭槳
天書神篆烱可識赤日下照金琳琅三芳有兆自兹始
天豈有意登賢良當時一夢落洲渚覺來漁唱空斜陽
紅衣翠帶散秋色江木策策鳴烟霜黑甜鄉中盡烏有
境投真妄心俱忘豈知此夢太神巧於嗟三仲今聯芳
于嗟三仲今聯芳高名合沓登岩廊黃金繫肘笏滿牀
紫荆花發春醪香花前高歌嘉樂張二十五絲招鳳凰
鳳凰雍雍帝道昌矢心共補山龍裳嗟石可轉海可桑
流芳會與天無疆
燕歌行夀陸憲副
朔風蕭蕭越水波碧洲硉兀雲嵳峩瓊軒珠綴臨丹阿
玉杯錦席紛綺羅吹竽繫筑奏雲和逶迤鸞舞雜鳳歌
態妍曲妙體傞傞微聞薌澤飄芰荷娟娟蘭玉連枝柯
銀魚朱紱光盪摩賓從鞍馬金盤陀搖舷載酒鳴鸛鵝
梅花雪落覆綠莎嚶嚶谷鳥啼松蘿觥籌凌亂星轉河
當空璧月揚素蛾豸冠一笑鶴髮皤朱火照耀蒼顔酡
千金為夀豈云多歲歲年年奈樂何
北風篇贈文衡山待詔
輕隂漠漠飛朔鴻雪崖冰柱連烟空銀缸入夜照瑶瑟
坐擁青綾聞北風北風浩浩吹南極飛蓬滿天堪歎息
銅龍錯落誤昏曉朱鳳威垂失顔色騷騷屑屑斷復連
據梧細聽寒不眠鯤鵬變化摶碧落虎兕呌嘯愁蒼烟
有時悠揚入寥廓妙韻竒音相間作碧梧翠竹競竽籟
漢女胡姬合弦索又如鮫室鳴杼機萬靈洶湧乘潮歸
老蛟怒挟片雲立海水瀟瀟皆倒飛吾聞風自土囊起
搖蕩青蘋千萬里蘭臺詞客謾雌䧺大塊何心乃如此
憶昨與君同燕娛瓊簾綉幕圍彤爐坐中酬勸不知暮
門外寒威何處無出門勢欲捲平地幽棲咫尺何由至
褰衣似怯寒浪湧刮面不數錐刀利歸來大笑行路難
豈知跬步成關山百年鼎鼎貴行樂何用䟦涉摧心顔
君今未得揚帆去歸夢飄蕭滿煙霧浩歌一曲江南春
北風吹落三花樹
九疑篇紀遊作
九疑連蜷接南斗顧視群山駿奔走三湘秀色如虹横
萬壑虚濤作雷吼雷吼虹横自古今徭吹牧唱愁人心
春秋牲玉薦明祀褰帷誰復來登臨全侯自是循良者
夙駕行春度平野桃花開落訟庭静邀我尋幽舜祠下
我來曉逐東風行千樹萬樹皆流鶯六鰲蹙沓谷神動
&KR0034;&KR0034;箾韶天際迎天際相携躡飛步自笑登高未能賦
輕袂飄飄縈紫氛曲磴盤盤出蒼霧蒼霧紫氛長不消
木石欹側鹿豕驕重華靈墳莾何處英娥淚竹空蕭蕭
此邦路隔關河外豈有鳴條葬炎海倦勤已矣復來廵
抱烏弓者曾誰在嗚呼野死胡足稽金輿蕪沒山鳥啼
陟方之說誤千古㻆珮無言春日西日西秉燭斜岩欵
笑向全侯嫌晝短多露驚看征旆濕靈風忽送清笳滿
歸來祠下月微明䬃䬃垂裳如有聲明朝拜别巾車去
更聽流鶯消客情
都城引送陳七表兄之横浦
都城十月塵如山朔風吹雪行路難侵晨我已駕馬出
薄暮始随棲鳥還下馬入門見兄到張燈與兄拂巾帽
三年不得奉顔色一觴且共開懷抱兄之大父我外翁
聲價昔震蓬萊宫家有圖書出秘府兄能取次藏胷中
此時吐露惟衷欵笑談滚滚良夜短促膝翻愁朱火盡
縈窗忽見金波滿相看本是同根生世態悠悠安足評
天涯未易輸肝肺海内誰云皆弟兄我隨玉節别君去
荆門夢結烟中樹隴頭兩見秋雲飛又向都城得相聚
都城閣道從天開虎豹為關鸞鳳臺簮纓無數不敢到
兄以材賢長往來兄辭家久常思母天遣為丞向横浦
萬樹梅花道板輿一水何曾隔鄉土兄今十月出都城
風景如前非合并孤舟明日河橋路微雨蕭蕭無限情
秋夜吟贈别信臣士疇二同館
霜清月皎南鴈翔海懷霞想馳故鄉登艫浩歌秋夜長
鳴琴擊筑飛玉觴葭下紫鱗低復昂踟蹰執手上河梁
臨伊望洛廻中腸與子同裯星歲多獵精守元栖禁坡
龍驥翼翼金盤陀越阡度陌相經過笑談如天懸九河
騫鵬舞鳳鳴蛟鼉宿昔之樂今則那南箕北斗光有爛
别子良易會日難自從逶珮辭鵷鸞建我藩輔命自天
揚靈擊汰踰江山綠水浩浩雲漫漫歲月婉晩多苦顔
長河有洲山有薇我徂於征忘渴飢倚門何歎歎式微
紫燕踏雲天上歸弹冠振纓志莫違我且與子娛春暉
臨岐齎咨何所為
中宿篇遊清遠峡山寺作
中宿之山吁壯哉山顛蘭若峥嶸開兩厓夹束怒濤湧
扄鑰二曜走萬雷林壑蒼蒼莾交互北夢南雲入回顧
帝子來遊不記春柔櫓輕鷗自朝暮我来披翠上上方
憶從蘿幌聞妙香舊遊回首十年夢天風吹我芙蓉裳
山僧與話盡茫昧玉環金鏁今何在半雲亭子故依然
誰構曾軒屹相對曲磴盤盤窮渺瀰眼眵足趼不自知
滿前叢竹舞風葉映水恐是青蛟螭﨑嶇西轉穿茒入
和光洞古烟光濕燭龍下照開積隂仰聽元蟬嘯風急
起来燕坐形神清魚鳥嬉恬如有情忽聞雲外暮鐘動
殷殷似闘飛泉鳴攀條尚欲搴瓊蘂荷鍤還思尋石髓
賞餘興極且登艫月出金樞浩如洗向来探歴無乃勞
憑虚舒咲天為高岩居川觀夙所願世間龍蠖真毫毛
江干擊汰美清夜與客開尊共傾瀉且置萬事聊歌呼
飛来之說知有無
端午張黃門燕集分韻得細字
張君蒼髯如擁戟起家龍泉重當世我昔幽栖祗樹林
倫郎視我猶兄弟君来奮髯發高論意氣豪䧺略文藝
尊前擊劍星斗動月下放歌鸞鶴唳倫郎一去未言返
招隐無人賦叢桂聚散於今又一時赤墀青𤨏多留滯
長安咫尺不相見松筠寂寞門長閉端午開尊延我曹
賓從過逄得偕詣芳糈清酤溢筵几艾葉榴花滿庭砌
興酣徙倚前榮下促膝相歡談往歲火雲消盡暮天碧
空翠時時落巾袂世事追思盡萍梗人生那得無根蒂
嗟我亦是江海人感時歴歴慙匡濟翠管銀甖不可求
細葛香羅復誰製&KR0848;詩懷古三嘆息嗚呼盛事何由繼
燕俗到今傳角黍湘纍終古傷蘭蕙黃金高臺未蕭瑟
南薰古殿猶佳麗盍簮乍可開懷抱彈冠且莫誇遭際
張君愛客不知暑執熱傳觴轉容裔酒闌揮手謝君去
纖月當空凱風細
瓶山小隐為胡少參
鴻鈞幽聈不可見眼前突兀皆靈蹤有山如瓶翠當戶
青天不數金芙蓉摩挲歎爾誰所鑄欲詰真宰嗟無從
頗聞混茫胚爾質列缺辟歴鎚成峰汲井可以及千里
儲粟豈特逾萬鍾斗杓&KR0008;酒爾堪貯㗳然默默知有容
臨溪仙人顧爾笑若作麯蘖煩天翁烟霏護足肖壺首
日月照背成龜蒙巨靈挈之不假器隂陽為炭何年鎔
分江濟渴澤可注守口銘座雲長封世途塵鞅未能掉
對此吸秀清心胷仙靈遄遄集鸞鶴元氣浩浩流杉松
葯房蘭室敞天地練要服食忘春冬粤山霞侶儻相見
與爾共佩蒼精龍
劍歌行發桂林作
對酒劍歌行路難墨雲當天凝作山渴龍怒卷海濤立
空林䬃䬃如人入跳珠白雨騰元間廻看平陸皆成灘
僕夫戒予行莫急蒼皇中道何嗟及停車拱極之飛樓
紫騮不嘶旌旆愁踆烏楊光忽垂地驛吏衝泥亦來至
翼予乘霽上前途斧薪作糜勤僕夫逡廵飯罷出林薄
麥雉引雛鳴角角
十載行二首贈王子崇
十載之前我在燕與君相好隨鶯遷十載之後我歸粤
與君相好聽鶯别聽鶯走馬朝玉京玉京十二樓五城
山龍垂衣御紫清羡君輸丹逹天扄彤雲縹渺拂綺楹
手持金鏡耀日明聖皇得一天下貞夀萬萬歲垂鴻名
十載之前與君同彈冠射策明光宫十載之後與君異
薜蘿幽棲謝朝市燕雀豈知烏鳥情麋鹿耻隨龍虎争
浩然溟涬同此生羡君衣彩天邊行三十六竽彩鳳鳴
東王西母連雲軿聖皇逹孝天下平夀萬萬年流頌聲
送龔少參歸田三首
我之田矣東之臯公之出矣攀倪旄愛而不見心煩勞
倚雲望久雨聲歇松壑瀟瀟生夜濤
公之往矣南之浦我之歌矣振林莾帝車無聲燭龍舞
昨晴今雨庸詎知眼前浮雲安足數
衡門反鎻春泥深薔薇花開明素琴公之行矣成孤吟
十年離合歎岐路脉脉長江空此心
中秋登樓賞月分得宵字
彤樓十二連斗杓層軒珠綴臨岧嶤象筵綺爼相招邀
繡茵文轂停華鑣兕觥屢酌銀燭銷矞雲斐亹開碧寥
圓暉炯若英瓊瑶出自金樞行玉宵重輪五色成錦幖
兔宫桂斧如可徼霓裳羯鼓龢僊韶浩倡妙舞生神飈
縠羅山立香澤飄素娥青女空復嬌含顰流盻心志搖
袨裝重整雙鳳翹夜闌翡翠棲蘭苕清光難盈花易凋
人生行樂湏久要願言百歲同今宵
瑟調曲四首夀陳天游府尹
月蟾臨戶星鳥翔開春發歲舒青陽笙嗚瑟作嘉樂張
謳和揚阿恊宫商帝臺縹玉盈鶴觴綺肴蘭爼珍屑香
振纓峩弁紛滿堂錯衡瓊轂鳴驪黃翡帷翠幕華燭光
朱明承夜樂未央緩聲浩倡夀無疆歲歲年年長樂康
碧瞳綠髮天與齡緋衣繡黻臨紫京鬱䓤佳氣鍾山明
虎符魚鑰開夜城長江如帶流德聲五龍雲卧珠海清
浮丘羽人授黃庭蒼松丹桂冬不蘦乾坤一氣魄載營
齊光日月飡玉英開軒獻夀寶瑟鳴歲歲年年長合并
和風習習吹華池瑶階玉樹蘭滿枝綵衣屢舞鴻鵠驚
齊笙趙瑟薦羽巵雕盤繽紛翠釡馳五音繁會陳雅詩
羣靈豐豐駐雲螭鸞廻鶴跱吹參差清彈妙舞坐忘疲
河翻月墮星斗稀共言為樂不可支歲歲年年夀無期
天閽洞開何嵳峩太儀發軔升紫霞麟車翩翩鳴鳳珂
仙之人兮紛如麻頫望南極行且歌彤弧瑞彩映若華
九陽晞目炯不遐注我錦席生黃芽千年桃實如棗瓜
薦以雲液朱顔酡琅璈柯笛參靈鼉歲歲年年僊賞多
臘後登謫仙樓
任城城南樓突兀雪花飛後梅花出雲裏朔冰如白虹
東風旦夕来披拂金龜換酒憶當年鼙鼓幾曾驚醉眠
夜郎回望長安日濟水不到峩眉天鑑湖鯨月亦安在
但見黃河入滄海我来大笑歌陽春洪波渺渺開龍鱗
黃月溪太守歸自京師得脱風濤之險携酒往
南園餞之醉中賦此
神龍䟦浪辭滄溟喜爾不逐長庚星豪談酌我紫瓊液
南園萬竹皆泠泠溪邊明月照飛鷺枕外白雲生翠屏
揭陽舟楫自今去柰此薰風蕭艾青
憶昔行賀陶中丞
昇平憶昔憲孝間阻兵惟有西甌蠻端溪以東盡樂土
桑柘隂隂連萬山江門談道集軒冕紫水黃雲多往還
都亭津頭萬家市明珠翠羽車斑斑東山去後崇者圯
新寧分疆亂未已鋤犂逐日化長戟蛟螭血人作流水
宫中未平呂太一閫外徒勞毛御史公来威德如東山
百萬疲癃一時起出師振旅不動塵胸次要與天為春
雷雨所到草木新光風淡蕩波龍鱗佐也支離栖病身
耕鑿今喜為堯民擊壤引領四海均誰云盗賊非王臣
醉歌贈王天與歸關中兼訊馬伯循
薰風吹酒耳雙熱笑看天地無秦粤清尊莫嫌琥珀薄
後夜珠江空素月珠江&KR0034;&KR0034;軒轅邱金鰲蹙沓銀河流
乘槎羡爾汎牛斗直上殽凾觀九州九州茫茫盡如此
昔日荒郊今日市百萬鯨鯢已京觀三千雞犬猶冠履
杜陽山前東逝波祁年宫中芳草多尋幽為訊三原縣
馬卿多病今如何
松巢為顔錄題
層冰硉矹風蕭瑟談玄邂逅歸根日若木朝來結紫霞
扶光夜轉成金液濟水逶迤環玉龍翩然獨立東蒙峰
丹邱黃石倘可遇浩歌與爾巢雲松
長短句古詩
月下酌李王二子歌
青袍白馬欵我扉綠蟻沽就霜螯肥長風送秋入燕樹
但見萬里銀蟾飛持螯酌酒向二子銀蟾弄我杯中輝
古来幾許歎圓缺今子不醉當無歸君不見王子喬君
不見丁令威雲間笙鶴去不返遼遼僊賞誰能希相逄
高歌且傾倒耳熱那聞今是非酒闌揮手一為别滿空
白露明秋衣
都門逄美人行姚倅奎席上賦送陳參政探韻
得高舉二字
都門柳絲青可繅間關好鳥求其曹美人久矣入夢寐
笑揮結綠歌鳴臯憶曾贈我金錯刀欲往報之阻烟濤
雲裾月珮忽相見冰雪一洗心煩勞兔園開尊延旆旄
春風淡蕩吹緋桃觥籌凌亂絲竹動燕笑不知明月高
泉陵别駕醉起舞舞罷逡廵泪如雨感恩自是門下人
殺身未報尊前主當年人棄君獨取英䧺未遇多齟齬
劔埋楚國終作龍璞售宋人何異鼠君不見毛公薛公
誰與語風雲感會生毛羽平原之客徒豪舉
崑山謠送王子繩武歸省
崑山何在在婁江之湄江流浩浩其中石離離上有玉
樹樛其枝啼烏啞啞枝上栖烏啼不休江水移野風騷
屑明星稀江介有芳彼美者籬艾而張羅子於何飛有
母今得奉餔麋有如清水白石長相依不能随鴻鵠逐
逐稻粱空念飢天寒阻冰雪徘徊岐路尚將安歸
懷羅浮吟贈别何工部
我懷羅浮四百三十有二峰大朵小朵青芙蓉波泬㵳
兮根鴻濛列華舒豔兮昭神工盤空承宇夐出萬象表
秀色直射彤雲東中藏號屏列缺豐隆時和吐霖雨歲
旱眠蛟龍麟為車兮鳳為馬僊之人兮紛菲菲其如叢
亦有太霞之洞古禺之宫琪花瑶草歴亂映晴昊鐵橋
流水光於虹鳴&KR3037;欽䲹不敢翼而過往往神聖留靈蹤
猗嗟走兮昔所幽栖乾坤造設待結宇日月照耀開璇
題一辭蕙帳走塵坌松花糝徑青猨啼水曹僊郎承紫
泥與爾話别蘭臺西螺杯滿酌白玉酒牛鼎初熟黃金
鷄柳條吹絲綰白日醉聽騕褭當門嘶君今揚帆向我
望雲路我猶駐轍係籍通金閨風塵何&KR0008;&KR0887;蔚薈方朝
隮浮浮回極中頽波誰為隄羅浮望兮愁碧春萋萋歸
来歸来兮採琈㻬以終日種芝术其盈畦瓊麋雲液可
以供日夕胡為乎絆柴柵而久稽風驅離心滿烟樹月
照去路聞銅鞮臨岐執手何所道歸来歸来兮憑君為
我一訪舊日飛雲梯
桂之樹行為李宫諭夀母賦
桂之樹千萬年蟠根廣寒殿度影滄浪天黃金為堂璧
玉軒中有鬱儀美嬋娟承日轂輾星躔朱萼翠葉不知
其所際直與若英扶木相延連孟秋蟾兔當三五光景
婆娑滿庭戶曲按鸞凰酌鸚鵡任邱仙人夀其母母家
兄弟金蜩光蓬水搖山映珪組四座歡聲撤綵霞玉繩
不動金波舞令汝齊光夀千萬鬱儀幽修月中語撫三
旌享千庾一任瀛河日東注君不見桂之樹
淡交行
瓊樓十二中天起弱柳崇桃闘青紫魚鑰初開鶴盖来
平頭奴子皆珠履主人愛客名謳出象琯鵾絃滿人耳
臛蠵膾鯉騰羽觴文笙黼帳春風裏當筵意氣何所如
以漆投膠差可擬舞罷陽阿花作陣歌殘子夜霞成綺
豈知戈戟在談笑回看堂上生荆杞雨雲翻覆噫吁&KR1077;
前有張陳後蘇史君不見君子之交淡如水
六羊僊人歌贈方棠陵
君行南越復閩越邂逅凌江對秋月持觴不飲語甌窶
仰天大笑纓欲絶飄颻揮手凌紫烟騎羊抱月成飛僊
戲摘匏瓜解殘暑(匏瓜星名)織女黃姑皆粲然昔從九天謫
下土車駕前頭遇威武都人觀者如堵牆搖筆賦詩罵
平虜(正德中作車駕詩直斥江彬幾得詩禍)平虜敢嗔未敢言即麾&KR1489;䍽
登天門扣閽每逄虎豹睡墮地便作蛟龍蟠有時乘軺
向江漢忽然牧牛耕石澗仙乎仙乎豈無有眼底見君
能變幻今年騎羊来我州六十五日去不留亡烏飛鳴
獨鶴舞空餘孤樹堂之幽帶圍有花開頃刻頃刻又作
黃金色前驅壺公後九鯉白日果能生羽翼只今五羊
城下歌豐穰謂是五僊騎来曾降祥君来匹之頓成六
觸邪持法陳紀綱君不見獬豸稱神羊
賦得三神山夀翟侍郎母
三神山在滄海東燭龍照耀開僊宫璇題接天綴珠斗
萬疊瑞靄青濛濛下有弱流三萬里四時天樂空中起
仙靈来往翳鸞鸖裊窕霓幢鏡光裏蟠桃結實山之幽
蔽虧日月枝相樛金光瑶草莾成藪千載傳聞惟十洲
翟公本是東海客出入金鑾佐宗伯手㪺元氣開陽春
家與仙靈連窟宅天門笑拂雲錦裳帝臺滿挹縹玉漿
持觴夀母北堂上願母夀比三山長御厨絡繹傳翠釡
玳筵合沓鳴蕭鼓生兒榮貴有如此詞林誰不羡公母
我亦有母天一隅一日不見心煩紆天邊未辦綵衣舞
雲外空傳青鳥書青袍白馬在羈旅目極飛雲送飛羽
為君高歌歌且長天生南北莫誰語丈夫硉兀宇宙間
緇塵浩浩彫朱顔顯揚自古貴不朽傑立遭時良獨難
不然採藥滄海上或騎騏驎恣往還君不見三神山
蜀道行送王侍講之四川參政
蜀道平平如砥沃野烟緜亘千里岷江浩浩浮元氣劒
閣石門相向起錦官城中春意動玉戶金缸豔桃李郫
筒沽取不費錢醉唱巴渝滿山市比屋繁華漸非昔帝
遣詞臣振綱紀王夫子起鄒魯黼黻心胸炳如虎弱冠
排風見毛質石室蘭臺奉明主手持彤琯耀日月口授丹
書動雷雨邇来暫輟承明直紫綬金章莅兹土薇垣浩
嘯贊元化坐使蒼生有環堵君不見漢家使蜀稱三王
君豈其裔當傳芳格天自合有經濟諭俗不獨工文章
回車叱馭信忠孝碧雞金馬殊荒唐維舟三峡訪千古
噭噭青猨啼夜霜君不見浣花溪古霜楓赤洗墨池荒
烟草碧古来名勝乃如此往往江山盡陳迹丈夫立身
貴不朽百鍊精鋼萬鈞力他日調羹氣益振此别傳觴
醉何惜星車迢迢出蓬瀛問君何時朝紫清秋風吹衣
白露墮執手踟蹰空復情高梧參天鸞鳳集雄劒躍地
蛟龍鳴宫花院柳送愁色孤鶩落霞隨去旌玉壺酒盡
情難盡矯首長安空月明
騘馬行送劉憲伯喬
騘馬驅何悠悠月題染朱汗倏與飛電流昔驅長安陌
今在粤海陬外臺手執天子法兒能學語皆知劉翩翩
鳴珮覲帝旒祖筵衣冠盈道周酌金罍羅玉羞吹長笛
彈箜篌莫奏折揚柳清霜滿炎州
橘樂亭歌為蕭内翰
亭於何所名橘樂聞在潮陽山麓臨水國上有古木千
章宿猿鶴下有寒濤萬頃走蛟鱷主人誰歟乃是鐵峰
子平生意氣與我同洒落銀魚金馬棄如土世間何物
能羈縛君家兄弟總能文階前蘭玉香紛紛閒来尋此橘
中樂疎簾清簟忘朝曛竹暉入戶翠如電霞石映水赬
為雲長安回望正如奕文武衣冠安可聞有時蘭橈下
煙渚元鶴飛来聽人語鏗然黑白開兩奩荷葉蘆花不
知處觥籌凌亂混笙簫雕盤綺錯堆江瑶酒醒㭟罷浩歌
發月墮空江生暮潮可憐紫陌塵凝面何事朱門候相
見衝泥冐雨走碌碌那似尊前且枯戰我聞橘中樂不
減於商山我懷商山皓枉用凋朱顔紫芝一曲振岩谷
漢廷車馬来追攀笑指雲與鳥出岫仍知還丈夫舒卷
要如此所樂豈必長在山水間
畫龍為劉吉卿題
吾聞后稷之孫驅魃赤水北密雲蔽天天為黑黲日颺
塵野蕭瑟帝呼董父鞭兩龍飜海作雨歲乃豐遂令四
海歌重瞳又聞夏禹之御郭支氏南駕兩龍歸后啟雲
盖三重走萬里龍雖神靈乃為人所制不獨孔甲之時
有劉累劉生十年遊我門志向磊落似是累後昆手持
此圖開&KR0034;&KR0034;堂上蒼蒼烟霧屯大龍昂首欲煦沫小龍
回顧如有言追軼似有疾霆電馬鬛冉冉天瓢翻海濤
倏已浃下土元氣歘吸騰雲間方今西北邊塵起新畬
荐荒誰采芑明堂宵衣總為此桔橰無功衆芳靡嗚呼
董父郭支不可作劉累空餘豢龍水摩挲此圖欲招爾
爾勿面牆久依倚誰能駕之獻天子
碧梧丹鳳圖為黎侍御一卿題
鳳兮鳳兮爾来當何時知爾之德萬古長不衰不然上
天縱爾九苞羽安用毰毸為君不見桃蟲當日飛為鵰
脊令原上啼鴟鴞舄几几音嘵嘵室家恐為隂雨漂偃
禾風定杲日出岡上碧梧寒不凋爾於此時来和鳴叶
簫韶成王優游君奭喜卷阿為爾歌且謠鳳兮鳳兮披
圖對爾起三歎久矣不夢周公旦咸陽宫前多枳棘何
用屑屑悲秦漢
放歌行贈祁惟允
粤王古臺結衡宇八月芙蓉映霜渚饒州太守来舉觴
潛蚪躍波聽人語我何以語君曲肱之外多浮雲把玩
自怡悅豈必追隨鴻鷺群君何以語我陽春所施何不
可蓬弧志四海豈必赤墀與青瑣眼中離合今十年世
濤呼洶胡為然丹楓葉脫白榆暮明發粤臺懷婺川婺
川本是羅施國笑謝雙旌入蓮幕石阡在昔豋方岳淵
源况復承家學鵬徙何曾同燕雀且盡醁&KR0812;為君酌君
不見市上沽何處無生計轉大心易麄清謳不復聞當
壚
詠竹分得臨字
憶昔葛陂之龍匿山隂朅来珠海為瑶林我知神物固
莫測爾與天地皆無心凌冬載酒為爾来登臨擊節浩
歌懷古今渭川長竿在何處淇園萬矢空銷沉王侯事
業&KR0008;齪猶蹄涔况乃奔走随朝簮爾雖無言動我臆琅
然答以清冷音湏臾萬壑縹緲皆龍吟耳熱謂是羲皇
琴翠光零亂日掛樹清影裊娜天横參是時鶴臺仙客
同高尋瓊杯綺席依蕭森尊前對此萬蒼玉牀頭何惜
千黃金紫簫吹鳳直上層碧岑俯視淑氣聞疎砧天寒
袖薄暮相倚山川黃落那能禁嗟爾磊落不受烟霜侵
歲晩相看同素襟他年儻逐風雷去萬里滄溟空自深
送劉行人燦
進春酒陳雅詩惠而好我紛来思何以酌之金屈扈江
漢滔滔東以馳皇帝萬夀隆天基日重光海重潤前星
從帝出虖震皇華原隰電如迅黎元驩欣走相問絲綸
一日周百郡公之来金鞍玉節從燕臺公之去祥雲瑞
靄停荆樹彩衣燦燦升華堂蘭階蕙幄交輝光麟蒲薦
以縹玉漿曲裾長袂鴻鵠翔介爾眉夀天地長公之翁
黃金横帶廌繡紅公之姥魚軒珠翟錦為黼鵾絃鳳吹
參鳴鼉舉青玉案賡爾歌君臣恊德玉燭和麟趾螽斯
仁且多舜日堯年柰樂何
九日粤山登高醉中盡用五微韻成歌題曰將
進酒
將進酒歌鏤衣舉玉爵停金鞿鳳琯龍笙碩人其頎于
以解憂式飲庶幾蓴羹鱸膾紛哉馡蟹黃初溢鳬翠肥
促膝勸君君莫違君不見朝始暉夕轉霏魯陽戈在誰
能揮嗟爾烏兔胡為逐逐環我岩上扉童時種柳今十
圍釣游舊跡徧天地想像徒依稀幸無風蕭蕭雨祈祈
三秋雖云秋九日猶芳菲有翩者鳥嚶鳴相依盍簮實
難知音亦希相逄不為樂他時夢寐懷容輝粲粲黃花
盈盈翠微肅肅命駕采采忘歸仰見雲間翼不入虞羅
機安能摧眉折腰謁朱戶趍瑣闈疎鐘動明星稀酌復
酌酒行如翔翬不醉明月將笑我窺簾幃羊腸世路艱
且巍犢有妃妃呼俙&KR0992;以為蒼當譽反譏&KR0008;齪蓬茅叢
啼絡緯騰伊蝛此中髑髏昔曾牙緋谷量牛馬塵積珠
璣僮奴策駿焱騑騑薰天勢倏成露晞縱能化鶴去千
載華表誰真逄令威南溟徙鵾鵬西山荒蕨薇商顔絶
蘿逕渭曲空漁磯古来豪聖今盡非徒勞營魄聆音徽
窮經何用編絶韋我且濯明河而振纓翳扶光以樂饑
吐情向君君莫笑以誹醉来長嘯粤山上浮雲直北連
燕畿山中多木矗矗如旂其下流水活活清於沂粤王
一去古臺在惟有飄飄霜葉飛
泰泉集卷五
