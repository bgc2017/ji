十五家詞卷三十三休寧孫默編
陳維崧烏絲詞二
中調
臨江仙
偶作
憶在冶城公膝下圍棋年少知名石頭兒女本輕盈象
牀春縱博珠袷夜彈箏倏忽過江門第換中原飛渡
羣傖吳霜點鬢不勝情案頭無鬼論肘後淨名經
酬贈崇川陶月嶠
四十男兒方墜地家聲列戟風流翩翩挾彈少年游兄
居長樂尉主尚富平侯詎料蹉跎空老大逢君楚尾
吳頭酒闌話向北風愁無家徐僕射有淚白江州
蝶戀花
紀艷(避人)
劉氏三娘雙姊妹生小繁華家住鷄鳴埭梵字闌干花
影碎妝樓恰與春波對雨小後堂曾博簺阿母簾前
此日教重會傳語翾風空至再蟬釵只靠秋千背
前題(促坐)
簾内桐花閒弄影不便相辭悄語傳聲請猶自眉峯烟
不定避人奩内添宫餅說道今宵天色冷且自留停
莫撼猧兒醒珠斗斕斑斜又整人間第一消魂景
前題(鬭葉名鬭葉子戲俗馬弔角)
犀蒜銀釘紅玉槅小小簾櫳不與金堂接鬭草又慵彈
阮怯邀郎今夜抛金葉百子枝花香粉浥郎是樁家
好把豪犀厭(音葉)小負紅潮生兩頰紿郎博進惟榆莢(百子)
(枝花俱葉子名鬭葉有樁須用一物厭之)
前題(跳索人其戲兩人轉綵䋲於砌下便捷如飛一距躍於白光中吳俗謂之跳百索)
涼夜金街天似洗打叠銀篝薰透吳綾被作劇消愁何
計是鬢絲扶定相思子對漾紅繩低復起明月光中
亂捲瀟湘水匿笑佳人聲不止檀奴小絆花陰裏
前題(聽歌)
梔子簾前斟鵲腦隔著屏山愛聽銀&KR0793;好唱盡紅鹽人
不曉依稀記是蕭郎稿偷得新聲三兩調悄學春鶯
唇綻櫻桃小銀蒜輕搖郎到了和羞吹滅蘭釭早
前題(迷藏)
亞字闌干花一朵每到花朝春夢偏難妥女伴相攜爭
婀娜迷藏小捉粧樓左鬢棗微鬆蟬翼嚲怕有人窺
輕合黃金鎖戲罷偎人苔砌坐日移交網花隂簸
前題(圍罏)
拂曉相逢花弄口如此天寒何事清晨走小院綠熊鋪
褥厚玉梅花下交三九招入繡屏閒寫久斜送横波
郎莫衣單否袖裏任郎沾寶獸雕龍手壓描鸞手
前題(教簫)
一帶紅墻剛六幅忽聽簫聲欲斷還將續知是東隣吹
鳳竹邀來教弄相思曲風起落花紅蔌蔌香唾猩絨
小印琅玕束故說玉人吹未熟明朝重到黃金屋
前題(中酒)
年少雙文能勸酒笑折花枝今夜為郎壽紅燭厭厭籠
翠鈕飲深忘却春宵久若下烏程春釀厚却笑佳人
腰似三眠柳明日綠紗窗外走手摇屈戍妝成否
前題
滿院姊歸啼惻惻隔著中門悵望游絲織訊至方知娘
小極潛來小揭蜻蜓翼怕響金梯行不得半晌徘徊
纔到菱花側立久微聞輕歎息春陰簾外天如墨
春閨同周文夏賦
芳草萋萋人脉脉綠遍東西不空南和北滿院春晴無
氣力海棠花下捱時刻惆悵去年逢玉勒酒市紅橋
此際曾相識往事不堪重憶得餳簫陣陣催寒食
唐多令
春愁
蟬髩隔花隂香肌壓翠衾風前一笑擲千金記得那時
明月底剛半線露丹襟銀鑰杳沉沉朱樓阻信音流
鶯啼破綠窗深清淚未彈紅淚滴流不了到如今
廣陵上巳
板渚柳枝横津樓酒旆輕舊繁華猶記蕪城正是濃春
逢上已多少事麗人行年少愛風情紅粧識姓名杜
紫微此地曾經今日鬢絲眞老大和燕子語平生
攤破醜奴兒
紀艷
隔簾挼碎相思苣斜著烏雲漾著紅巾嬝嬝亭亭一段
春是耶難道是昨宵人戟門闔却葳蕤鎖花氣氤氲
月色繽紛墻角猧兒吠夜分非耶誰道是昨宵人
漁家傲
宣城道上
古木叢祠山逕細野花斑竹粘天際蕭瑟峥泓誰可擬
墟烟起家家水驛門斜閉三秋搖落悲游子一鞭自
裊西風裏歇馬溪橋人乍倚樵夫指麻姑大好朝來髻
(宣城有麻姑山)
聞西樵方為京口三山之游却寄
晴日南徐風景異蒲帆飽趁春濤駛一片江山千古事
同兒戲伯符志業何曾遂月下租船人咏史使君大
有凌雲氣滿目茫茫愁對此横笛裏妙高臺上吹新水
定風波
懷潁川劉公㦷記與茂之公㦷小飲紅橋幾歷
一年矣故有此作
昨歲行歌古竹西廣陵三月柳綿飛誰更扶笻郊外走
林叟開元遺事說依稀時序飈流驚又換春半風光
雖似舊游非綠到江南清潁尾春水潺湲好為寄相思
醉春風
艷情
月暗蘭釭冥風細花隂冷紫茸帳底拍蕭娘醒醒醒良
夜難逢幽歡可惜休教酩酊活火初烹茗寶篆猶生
鼎紅蕤枕畔語檀郎等等等城上人行籠中鳥喚如何
便肯
青玉案
咏糟蟶
春酲未析三更後橙片切蒓絲糅食品厨娘偏解鬭滑
應凝盌鬆難勝齒幾瓣嫣紅透金刀小向霜天剖越
襯出春纖消瘦捧處紅糟先欲澑小姬無語老饕狂呌
把與梅同嗅
咏油車螯
擊鮮海錯金盤瀉絶穪是春寒夜輕點吳酸魂巳化和
酥為滷帶脂成釀二月花前榨生平斫鱠兼行炙枉
行遍屠門蟹舍風味似伊休論價差宜下酒雅堪鬭茗
携向江南詫
咏醉白蝦
半籠春水溶如鏡早頃向金盤淨一片空明嬌掩映霜
鬐半呷雪肌半挺似帶春酲病尋常蝦菜空相競誰
解得高陽心性細憶風姿心自省十分酒氣三分生氣
羞與侯鯖並
隔浦蓮近拍
飲小三吾亭前古梅下
今朝穠春天氣袨服為佳耳人在梅根冶暗香疎影迢
逓琖内紅生杯中綠汎小吸宜城蟻消魂死那人蛾
綠料應玉貌如此難憑春驛折寄一枝千里横笛誰吹
東風起生怕玉鱗飛著春水
風入松(第二體)
上巳後二日洗鉢池汎舟即事同亦史山濤賦
蜻蛉小泊斷橋東人在櫓聲中水面殘霞飛不定春波
靜暝翠玲瓏夾岸緗桃斑竹半船淡月微風紗窗盡
摘簟紋融心事暗惺忪小拂絲楊人語細春衫碧恰似
新桐可惜小浯溪上明朝更與誰同(時阿雲將小别數日)
祝英臺近
咏橘
水濛濛烟嫋嫋紅遍江南樹小陸懷中數顆偏憐汝笑
他梅子心酸蓮兒心苦都讓爾甘芳如許增悽楚記
得解橘春纖指冷偎人處一别吳娘往事渾無據自從
那日傳柑幾番元夜總則是淚珠如雨
送入我門來
寄書
香茗才情簪花模樣斜舒蜜色牋兒霜毫纔吮早已淚
如絲楚天樓上湘娥倚奈湘雨湘烟十二時說與天
涯游子近日懨懨春病生怕難支為趁雙魚無物寄相
思珍珠滴向紅綃滿怕綃滑珠圓難寄伊
紅林擒近
咏佛手柑
芳樹來甌越名同吳下柑風調軼橙橘芳華擅閨襜玉
人夜涼酒醒怪底薰透紅衫此際寶鴨休添香氣十分
霑月底偏濯濯枕畔故摻摻佳人笑說雪山花瓣曾
拈自塵情未斷佛猶如此合掌長思伴玉纖
驀山溪
感舊
碧雲薄暮畫角誰家奏深院火熒熒好風輕翠幃微縐
冰輪徐上無語掩屏山金鈎瘦鮫綃透人在銀燈後
年時小苑良夜曾攜手低掃淡黃蛾漫垂垂玉人紅袖
如今人去門巷也依然紅橋口香街右一帶青青柳
天穿節次葛魯卿韻(宋以正月廿三為天穿節相傳女媧氏以是日補天)
曉寒側側繡戸涼如水燈市火初收不十日春喧北里
都城士女結隊踏天穿珠絡鼓畫樓旗漾在東風裏
江南詞客生長烟花地可惜是穠春最難忘夢華遺事
倚闌怊悵暗裏憶當年新雨後板橋西那處人家醉
蕙蘭芳引
咏木瓜花
綠水人家有一樹垂垂紅雪瘦影亞雕闌啼盡春禽百
舌玉娥睡醒問何處麝蘭偷泄恰侍兒報道枝上名花
纔結記得良人曾經漬粉去秋時節歎雖有好香不
比此香清絶那知花朵一般芳冽愛清芬莫對傍人輕
說(古詩云良人為漬木瓜粉)
洗鉢池中有贈
客裏無憀瞥見處繡簾斜軸恰暮雨瀟瀟低唱傷心人
曲相逢却扇板橋西數枝春竹正籠中鸚鵡呌醒一窩
紅玉㩦上吳裝一聲欸乃碧天如沐愛香藕花輕偏
打向船窗蔌蔌嬌歌妙舞明眸曼睩記昨宵水色半城
都綠
早梅芳近
咏玉蝶梅
整偏佳斜更好風格那能到粉牋欲賦除是多才李清
照亭亭情意厚嫋嫋腰肢小正入春隂重白處粧樓曉
夢無憑愁不了從古江南道天寒日暮此意惟花堪
共表文犀慵再掠金鴨羞輕抱撚梅花今年驛使杳
簇水
春雪
有影無聲小樓一夜堆瓊稷撒鹽縈絮舞遍天涯六出
最愛輕鬆纖軟雅稱紅閨客遮不住空青簾翼春隂
積怪此際曉寒何重圍紅獸偎窗隙樓前莫管一任騰
騰瑟瑟且瀹鮑家香茗雪水傾來白紅日照消入一池
深碧
步月
本意
小市門東板橋巷北暗中瞥見芳姿明眸膩臉夜靜漾
簾衣碧柳映幾層衫子紅蕖露一緉鞋兒斜靠著江梅
一樹剛得半開時銅駞街又敞奈珠屏似水此恨誰
知弄春纖香橙代解迴秋水羅帕親攜歸去也一鈎春
月水仙祠
魚遊春水
春隂閨思
盡日香閨悄纔縆額東風料峭可惜紅芳如此匆匆過
了做暝遥天渾似墨粧隂野水愁難曉獨對菱花横波
淼淼更惆悵誰知道漫消受綠篝烟裊何日剪破層
陰依然春好料得藁砧愁遠泊也無燈火來相照怪底
今宵黃昏偏早
宣清
春夜聞雁
春夜紅蕤枕怪賓鴻月底哀鳴如昨惹青衫淚甚時乾
引紅閨睡何曾著記得當初楚天烟水碧湘樓閣攙玉軫
和金徽自分西風冷落一霎年光又逢春社萬里鄉
心作憶淼淼蕭關茫茫沙漠故園歸歟行樂花柳江南
儘讓他鶯啼燕掠
法曲獻仙音
寄嚴覽民錢寶汾顧華峯三舍人
蜀肆先生漢家夫子新謁帝承明殿最喜金閨璧人聯
轡吳郡顧榮揮扇更傳聞三珠樹錢起湘靈怨人傳徧
思往日江東婉孌紅燭下挾瑟鳴箏公讌詎料鳳凰
池三子者一時妙選十里朱簾爭看煞黑頭王掾只凌
雲一賦楊意何時方薦
東風齊著力
花朝
春困初濃春愁難妥又是花朝蝦鬚半軸蛾綠不曾描
記得去年玉勒相逢在絲雨長橋鞦韆社綉旗不定畫
鼓頻敲流水綠迢迢人不見妝成知為誰嬌濃春病
酒雙臉印紅潮欲借鴛機論恨回文字帶淚斜挑腸斷
也百花生日只是無聊
絳都春(第一體)
咏蛱蝶
誰家佛助想一縷裙花做成紅雨青草如烟淥水如羅
被陣陣東風吹向晴空舞又傍平蕪來去桃花門巷菜
花天氣輕狂無數嬌嫭畱他不住更砌畔濛濛墻頭
栩栩飄零蕩漾一春夢裏曾如許料伊也為多情悞只
愁撲蝶園中癡憨兒女
十五家詞卷三十三
