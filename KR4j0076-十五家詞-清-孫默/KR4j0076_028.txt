十五家詞卷二十八休寧孫默編
王士禎衍波詞下
中調
蝶戀花
和潄玉詞
凉夜沈沈花漏凍欹枕無眠漸覺荒雞動此際閒愁郎
不共月移窗罅春寒重憶共錦裯無半縫郎似桐花
妾似桐花鳳往事迢迢徒入夢銀筝斷絶連珠弄(樂府合歡)
(詩寢共無縫裯河間雜弄有連珠弄)
和少游
啼碎春光鶯燕語一片花飛又是天將暮欲乞放晴春
不許黃昏更下廉纖雨春去應知郎去處好囑春光
共向郎邊去畢竟春歸人獨住淡烟芳草千重路
一剪梅
和潄玉詞
雁語金塘水漸秋遥聽菱歌不見菱舟望君何處最消
魂舊日青山恰對朱樓九曲長江天際流似寫相思
難寄新愁夢魂幾夜可曾閒鶴子山頭燕子磯頭
漁家傲
本意和潄玉詞
南湖西塞花如霧我歌銅斗樵青舞醉後放舟忘處所
鳬鷗語覺来已是烟深處蒲葉藕花相映暮援琴更
鼓瀟湘句曲罷月明風葉舉誰同住琴高約我蓬瀛去
出水西門暮抵下關
醉向石城呼小艇總持宅畔花將暝綠柳朱欄相掩映
波光冷捲簾處處珊瑚鏡三日秦淮扶酒病魂銷不
到胭脂井歸舸凌風飛鳥競人初醒清凉山外紅霞影
(總持江令字)
醉春風
吳陵送春
一霎瀟瀟雨忽報春將暮謝家飛絮沈郎錢去去去萬
點紅中五更風裏春歸何處畫舫桃花渡寶馬游絲
路眼前還是未殘春住住住明歲今朝今年明日此情
休負(沈郎錢榆錢也)
解佩令(第二體)
賦余氏女子繡洛神圖
芝田蘅薄明珠翠羽想當年洛水凌波步尚憶君王留
怨種枕遺金縷為多情遲君東路神人間阻神光離
合空怊悵斜陽烟樹今日東阿也鄴下風流終古最傷
心感甄遺賦
婆羅門引
寄袁籜菴用稼軒送杜叔高韻
問平安否金陵南去楚雲西望中烟草迷離回首紅橋
分賦筆掣翠虹蜺歎青門一别白社人稀詩狂酒悲
老大去幾人知往日荆州作牧弔古題詩周郎己矣憶
風流顧曲似當時歸來也兩髩千絲
御街行(第一體)
贈雁
銀河一雁歸湘楚似向離人語獨將二十五絃彈玉軫
金徽清苦水明沙碧參横月落遠向瀟江去衡陽南
望峰無數楓葉秋如雨不勝清怨却飛来應記江南烟
浦春社纔過又逢秋社燕雁行相遇
祝英臺近
湘江别思
玉繩低銅漏咽人向湘樓别似水柔情此際那堪說劇
憐碧玉瓜時丹珠床上都惆悵穠華銷歇真悽絶持
贈九曲連環臨岐莫遺玦一望湘波湘山更重叠從教
身化湘烟淚沾湘竹夢亦逐瀟湘雲月
蕙蘭芳引
春思用清真秋懷韻
寒食又過看馬首淡烟飛鶩最望遠愁心江水撥醅新
綠櫻桃夢覺何處問畫樓金屋記箇儂往日翠袖天寒
修竹塞雪如花江花如雪幾更涼燠便千束㕙毫難
寫柔腸九曲烟蕪遠近傷春送目春欲歸依舊錦衾孤
宿
塞翁吟
和清真韻
記得相逢處倭墮玉髻瓏璁人静悄畫堂東清暑試輕
容龍鬚初展冰綃薄雲母曲曲浮空側枕卧芭蕉初碧
躑躅新紅匆匆自回首柔奴别後思往事都如夢中
借錦水桃花箋色合鮫淚和入隃糜小字重封姊歸解
恨似為離人訴盡東風(唐詩寶䯻玉瓏璁又峽兩試輕容又浣花箋紙桃花色隃糜墨)
(名姊歸即子規也)
長調
滿江紅
同家兄西樵觀海(前段第三句少二字)
蕭瑟泓峥臨高臺居然萬里正雲瀾泱漭粘天無壁日
月縱横山島外星河爛漫洪波裏把一杯直下俯滄溟
憑鮫室長嘯處天風急新賦就秋濤沸覺帝座非遙
上天僅尺笑指扶桑凌九點下看蟻垤分諸國問何時
乘屩訪安期鼇身黑(叶中州韻)
尾犯
秋懷
羅袂怯西風玉露初零瓊花暗落一片珠簾對寒梧畫
閣隴首秋雲初黯淡天邊鳴雁長飄泊最堪憐處楚簟
凉生孤睡何曾着吳天凝望遠無限水驛山郭目送
雲中甚雁書堪託往事空憐韓掾少新歡已負秦樓約
七絃琴上私傳語女床鸞鶴
水調歌頭
送家兄禮吉赴合肥
南國清明節折柳送行人汀洲滿眼香草斜日奈何春
西望清流關外千里廬陽山色碧玉競嶙峋明日搖鞭
去暮雨宿何邨濡須塢淝水戍幾移軍紫髯已遠八
公草木怨咸秦轉眼興亡六代殘劫依稀半局憑吊足
沾巾鶯老春歸矣莫怨久離羣(紫髯謂吳大帝)
鳳凰臺上憶吹簫
和潄玉詞
鏡影圓冰釵痕却月日光又上樓頭正羅幃夢覺紅褪
緗鈎睡眼初瞤未起夢裏事尋憶難休人不見便須含
淚強對殘秋悠悠斷鴻南去便瀟湘千里好為儂留
又斜陽聲遠過盡西樓顚倒相思難寫空望斷南浦雙
眸傷心處青山紅樹萬點新愁
聲聲慢(平仄共二體)
和潄玉詞
蛛迷楚館雁去秦樓情懷不禁慘戚帶雨寒蛩窗外似
聞嘆息錦衾斗帳人遠枉怨他西風寒急更漏盡夢難
成畢竟此情誰識畫尺寶奩塵積冷落盡枝上殘紅
如摘倦枕鬟鬆空似鴉翎剪黑裴回那成好夢但鮫人
只有淚滴恁打算那人去怎是少得
念奴嬌
和潄玉詞
疎風嫩雨正撩人時節屠蘇深閉幾日園林春漸老徧
是鶯聲花氣紅友樽殘青奴夢醒寂寞渾無味關山萬
里飄搖尺素誰寄香閣曲曲迴欄殘朱零落都為傷
春倚厭說鴛鴦還待闕繡被朝朝孤起額淺鴉黃眉消
螺碧軃盡相思意春来情思小姑將次知未(紅友酒名青奴枕名)
弔太真
開元盛日正霓裳按拍凌波裁曲繡嶺宫前宫騎至乍
進合歡香橘力士傳呼念奴清夜潜伴諸郎宿翠華人
遠樓東恰就新賦花下羯鼓初終梨園子弟驚散漁
陽鼓舊日曲江佳麗地細柳新蒲空綠棧道深秋華清
夜月腸斷淋鈴雨千年遺恨馬嵬淚盡紅玉(用中州韻)
水龍吟
揚子江上作
岷峨萬里滔滔荆吳九𣲖来南紀潯陽東下秣陵西望
吳頭楚尾鐵甕風高海門雁斷角聲初起嘆從来多少
英雄割據都付與東流矣盡道長江天塹暗消磨幾
番戰壘師兒年少寄奴老手正堪相匹北府風流子有
孫權甥如無忌到而今洗馬臨江愁絶一天烟水(匹上聲魏)
(武云師兒難與争鋒謂孫策也)
拜星月慢
踏青歸晚
雨暈紅酥波酣碧醖乍是清明百五花信風輕拂繡簾
珠戸人初起慵向鏡臺勻面何處隔窗低語青雀傳書
約踏青同去樂游原一片香車度玉津園十里烟花
路無恙往歲春光又匆匆相遇倩游絲牽惹東君住消
魂絶幾陣棠梨雨呼女伴歸去瓊閨掩漫天飛絮(唐詩紛紜)
(隔窗語重約踏青期)
南浦
寄興
河東游俠曾雕弓在臂箭横腰杜曲灞陵日暮小獵競
相邀飈勁拓弦千石看青天萬里灑風毛聽嚴城畫角
射生歸晚雪暗繡盤鵰老去酒徒零落但歸來南浦
混漁樵苔卧綠沉槍澀秋水冷并刀猿臂才名空射虎
功名事都讓兒曹老子須一卷鴦摩禪榻雨蕭蕭(金坡遺事)
(十月初例賜錦襖子太宗改賜黃盤鵰鴦崛摩經見内典)
望遠行(第三體)
蜀岡眺望懷古
江樓昨夜聞哀角瀲灧斜陽將暮淮南水驛故國長亭
一帶迷離烟樹秋月春花歲歲天涯孤客贏得壯懷如
許最難禁常是梅天絲雨誰語獨上蜀岡騁望見亂
柳栖鴉無數板渚人稀玉鈎夢杳不記離宫何處憶自
吳王僣竊阿𡡉遊幸幾度蕪城堪賦但井欄風急精靈
來去(鮑照蕪城賦邊風起兮城上寒蒼苔没兮深井欄唐人蕪城詩城裏明月時精靈自來去)
望湘人
賦余氏女子繡柳毅傳書圖
看繚綾半幅繡線千絲汜人幽恨如訴雨鬢風鬟花愁
月暈憔悴牧羊南浦目斷瀟湘楚天無雁倩誰傳語忽
相逢秦塞歸人灑淚為通魚素可奈錢塘一怒便碧
雲萬里片時来去宛綃縠明璫無恙龍宫嬌女更休悵
望神人道隔永念君恩難負兩情合何處牽絲社橘依
然春樹
沁園春
偶興與程邨羨門同作
春去秋来林無静柯川無停流憶卓女罏邊花籠趙瑟
要離冢畔霜淬吳鉤劒客從游酒徒托乘意氣居然横
九州誰知道看主家厮養騎尉通侯十年壯志難酬
但眼底清樽恣拍浮謂萬戸千鍾卿其休矣千峯萬壑
吾又焉求龍性難馴鴻飛何慕争席休驚海上鷗忘機
久任行歌帶索五月披裘
其二
何處放懷萬里之流千仞之岡笑非佛非仙人稱散聖
不癡不慧古號遺狂蠻觸争殘䕫蚿觀破慢世須教覓
樂方誰解識有粃糠堯舜嘯傲羲皇門前一枕滄浪
但秋水逍遙註幾章問舊友誰過井公園客新知不厭
負局修羊金粟前身玉清往事游戲人間傀儡場須回
首是麗農方丈早認渠鄉(莊子逍遙遊是其塵垢粃糠猶將陶鑄堯舜王子猷云未)
(若長卿慢世井公園客負局修羊皆仙人名麗農海上神山也)
賀新郎
夜飲用蔣竹山韻
過雨花如繡正罘罳四面低垂繁英香透結客十年知
已少何似銀筝翠袖莫須問濤飛山走且把金龜休作
惡未傷神絲竹中年後空淚墮金城柳長安一雨分
新舊更誰能望塵膝席争名雞口高誓安期靈氣盡一
望三山似阜但海水盡成醇酒鸚鵡螺巵金不落問狂
生得似公榮否休暫住捱&KR0793;手(高誓古仙人鸚鵡巵以螺為之凡九曲馮道家)
(有水晶不落不落鑿落同)
席上被酒示程邨同賦
把酒歌金縷正遲日和風小院金衣梳羽緩拍紅牙青
樽畔蟬鬢美人相語更掩映花前白苧釵掛臣冠交翠
舄細腰身幾欲凌風去似燕燕掌中舞花奴妙合梨
園部便何妨岑牟犢鼻為卿撾鼓數弄漁陽平生氣不
禁飛揚跋扈自古道英雄無主胡粉搔頭聊作劇料思
王而在應相許君但醉酒如乳(飛揚跋扈杜甫贈李白詩句李賀詩自古英雄)
(本無主胡粉搔頭用陳思對邯鄲淳事岑參詩花撲玉缸酒如乳)
十五家詞卷二十八
