十五家詞卷三十二休寧孫默編
陳維崧烏絲詞一
丙午之秋余與陳子其年俱落第後會黃山孫子無
言意欲以吾兩人詩餘梓以行世者嗟乎余與陳子
少志觀光許身稷契意謂有神之筆庶幾致君堯舜
上再使風俗淳誰知蕭條瓠落而與鶯嘴啄紅燕尾
點綠爭長于鈎簾借月染雲為幌之間豈吾兩人之
志哉陳子嘆曰是亦何傷丈夫處不得志正當如柳
郎中使十七八女郎按紅牙拍板歌楊柳岸曉風殘
月以陶寫性情吾將以秦七黃九作萱草忘憂耳雖
然昔裴休為相李羣玉能詩薦授校書郎而陳去非
長于歌詞亦為高宗所眷注孰謂詩詞一道何嘗不
得知巳于天子宰相哉彼尤尚書謂程正伯之文每
過于詩說者以為是時當塗諸公方且以文章薦正
伯尤公之言可謂識正伯之大者但不知代往年遥
此事可傳而復可見否耶為勸陳子生逢堯舜垂翅
青冥此意宜付之悠悠曠士之胷且暫往東臯與汝
石交辟疆冒君每得一好詞如沈廉叔陳君寵輩付
蓮鴻蘋雲品清謳為一笑樂冬季歸陽羨當復借紫
雲相伴又何減堯章過垂虹橋畔小紅低唱我吹簫
也至于裁雲縫月之妙手敲金戛玉之竒聲驅遣齊
梁輿臺温李則又當世傳寫織帕機房不必待余揚
扢矣時窮冬凛冽不亞改之寒甚手顫時陳子幸為
余沽酒江都宗元鼎定九撰
小令
竹枝
粵東詞
番君廟後(竹枝)鷓鴣飛(女兒)素馨花落(竹枝)蠻娘歸(女兒)
花田三月(竹枝)黎人多(女兒)珠江無風(竹枝)春自波(女兒)
羅浮人家(竹枝)紅蕉布(女兒)誰裁郎衣(竹枝)儂所作(女兒)
檳榔酒釀(竹枝)鬱林春(女兒)鬱林兒女(竹枝)多絳唇(女兒)
望江南
歲暮雜憶
江南憶憶得上元時人鬭南唐金葉子街飛北宋閙蛾
兒此夜不勝思
前題
江南憶最憶善和坊猿臂醉擎劉白墮鶯喉嬌唱小秦
王花月去堂堂
前題
江南憶少小住長洲夜火千家紅杏幕春衫十里綠楊
樓頭白想重遊
前題
江南憶白下最堪憐東冶璧人新訣絶南朝玉樹舊因
緣秋雨蔣山前
前題
江南憶懊惱是西湖秋月春花錢又趙青山綠水越連
吳往事只糢糊
前題
江南憶更憶是蕪城蘭葉寒塘盤馬路棃花微雨築毬
聲風景逼清明
前題
江南憶憶殺到如今白玉堂深人一笑真珠簾煖夜千
金十載尚關心
前題
江南憶最好是清歈一曲琵琶彈賀老三更絃索響柔
奴此事艷東吳
前題
江南憶罨畫最風流白屋山腰烟内市紅闌水面雨中
樓樓上漾簾鈎
前題
江南憶不羨五侯鯖狎客後堂春說餅厨娘小閣夜嘗
羹餔歠足平生
如夢令
贈友
記得西陵小弄風裏金鞭雙控今日又逢君恰值春波
微動如夢如夢白髮何戡情重
長相思
贈别楊枝
潄金巵閣金巵不是樽前抵死辭今宵是别離撚楊
枝問楊枝花萼樓前踠地垂休忘初種時
相見懽
初夏行舟
睡餘獨自推篷海陵東一帶人家都住柳絲中黃茒
屋清江曲綠蓑翁正是雨餘斜閣水車紅
調笑令(第二體)
咏古(張女郎)
張家二女天人姿西風秦隴吹空祠吳興瘦沈
美風調邂逅一笑難為持客亭惝恍嬋娟子翠
幰珠軿去如駛酒坐琴聲箜篌聲姊妹雙雙落
紅水
紅水啼難止弄罷箜篌相顧起女郎祠掩西風裏繡幌
明簾徙倚蘭香姨與智瓊姊懷恨多年同此
前題(汜人)
湘中蛟娣號汜人楚天冉冉紅羅巾一鈎曉月
洛橋下風光冶麗偏相親别來愁緒紛難理鄂
渚微波嬉上已烟裙霧鬢驚淼芒畫艫回首人
千里
千里湘中水江面微風翻繡被輕别玉娥歸去矣淚滴
龍堂青綺十年重遘蛟宫娣愁絶楚天上已
前題(茝奴)
崔家女弟世所無彈箏自命為茝奴重泉猶作
人間曲摧藏掩抑聲嗟吁當時舊事心猶省長
秋一曲紅窗影夢裏曾陪元舍人銀箏凄苦人
清冷
清冷虚無境手撥銀箏心自省長秋一曲紅忩影絃裏
分明悲哽泉臺不少人間景後苑君王巡幸
前題(安妃)
九華安妃游玉鄉交裙攜帶招帝郎情纏雙好發
朗唱紫清𤨏掖排銀房楊羲自是神仙子不比人
間許長史左宫亦有王夫人紅顔調笑斟瓊醴
瓊醴調芳旨天上風流聊復爾楊家自是神仙子雙笑
歡兼昔旨一幅青書鸞鳳紙為授眞妃靈紀
前題(劉麗華)
通波亭畔風日清會稽王子愁經行中流佚女遘
烟舫波光臉態交盈盈風吹裙帶紅絲纏箜篌歇
拍聲聲顫西軒夜静月又低春條為爾歌宛轉
宛轉羞相見月白風清人婉孌洛靈羅襪來波面良夜
隨郎游衍小婢箜篌歌又顫徙倚春流都徧
前題(蔡家娘子)
西堂花茵儂好持此間風月堪詠詩溢奴小兒若
冰雪紫緩錄酒饒神姿竟陵判司大懊惱夜寒空
館眠難好翠簪膩滑促傳觴口吃微聞喚鸞老
鸞老頭惱好善謔羣真堪絶倒夜寒空館人聲悄地下
為歡須早南隣娘子翹翹小共汎玻瓈清醥
前題(瑶方公主)
槐安貴主名瑶芳穠春游戲搖鳴璫相牽貪看
石延舞寺前暗調淳于郎蘭摧玉折一何苦青
春又葬同昌主淮南禆將慣酒悲慟哭繁華黯
無語
無語奈何許憶在寺門魂暗與布衣真向瑶芳主一霎
日斜歸去大槐安國飛紅雨腸斷舊遊何處
點絳唇
阻風江口
濁浪堆空暨陽城下風濤怒冰車鐵柱隠隠轟吳楚
獨眺君山且共春申語愁如許一杯酹汝同看蛟龍舞
咏枕
憶得年時紅綿粧叠紅蕤灧笙囊綠揜濃笑釵痕閃
說盡山盟不料巫雲斂殘荷燄斜鋪楚簟多了啼紅點
女冠子
本事
黃絁剪就慵上鴛機刺繡鎮葳蕤水綠青溪廟花紅白
石祠愔愔春似夢漠漠雨如絲仙洞胡蔴熟有誰知
前題
始青天上小織龍綃幾兩路茫茫度海雲鬟亂還宫繡
帶長瓊枝春裊裊金磬夜琅琅撥盡天風曲說興亡
浣溪紗
贈王郎
十五吳兒渲額黃鵝笙炙罷口指香依稀記是小王昌
未解褰簾通暗語已能映柱惱迴腸箇儂年紀未須防
菩薩蠻
題青谿遺事畫册同程邨金粟院亭文友賦(乍遇)
流蘇小揭人初起博山烟裊屏風裏紅日映簾衣梁間
玉剪飛迴眸驚瞥見笑倚中門扇准擬嫁文鴦燈花
昨夜雙
前題(奕棋)
象牙局上金星吐香閨戲博紅鸚鵡深院對挑棋厭厭
春晝遲娘輸籠玉手佯靠紗窗口細撚柳綿兒花冠
報午時
前題(私語)
銀河斜墜光如雪碧虛淺侵天邊月月色太嬋娟行來
剛並肩闌干渾倚倦小漾裙花茜風細語難聞亭亭
雙璧人
前題(迷藏)
後堂恰與中門近當時日傍飛蟬鬢猶記捉迷藏水晶
庭院涼侍兒前後邏何計將他躱匿笑顫花枝鞋尖
露一絲
前題(彈琴)
迴廊碧甃芭蕉葉鴨罏瑞腦薰猶熱春笋抱琴彈一行
金雁寒聲聲鬆寶串彈到昭君怨促柱鼓瀟湘風吹
羅帶長
前題(讀書)
秦淮水閣多斑竹平康院院燒燈讀竹響似行人檀郎
迴顧頻恰逢紅粉面送茗來瓊扇剛是早回頭夜深
儂睡休
前題(潛窺)
梨花蔌蔌飛紅雪狸奴夜撲氍毺月物也解雄雌教奴
恣意窺潛蹤殊未慣猛被蕭郎看羞走暈春潮門邊
落翠翹
前題(秘戲)
桃笙小擁樓東玉紅蕤濃軃春鬟綠寶篆鎮垂垂珊瑚
鈎響時花陰搖屈戍小妹潛偷覷故意綉屏中剔他
銀燭紅
江行
東風吹綠江南道行人都說江南好紅豆兩三枝低垂
聖女祠綠波明似眼來往人何限斜日運租船西風
跂脚眠
前題
江流只向臺城打閱江樓上人非也對此正芒芒烟波
空斷腸布帆搖鐵鹿碾破長江綠回首望臺城依稀
横吹聲
卜算子
阻閘爪步
風急楚天秋日落吳山暮烏桕紅梨樹樹霜船在霜中
住極目落帆亭側聽催船鼓聞道長江日夜流何不
流儂去
減字木蘭花
秋雨過紅板橋
當年此地銷魂人記銷魂事妙舞清歈不是柔奴定態
奴西風古道二十年來人漸老漠漠迢迢秋雨重經
紅板橋
渡江宿弟斐玉家
江南江北握手相看那易得今夜重逢翠篠黃花伴燭
紅浮杯大嚼顧我何如家弟樂車馬湖邊明日西風
絶可憐
廣陵旅邸送三弟緯雲南歸
佛狸城下兄弟禪房通夜話紅土山頭兄往吳陵弟亳
州一鞭春暮重過竹西三日住江上斜暉弟作歸人
兄未歸
又送四弟子萬
前年飛絮我到故園君已去今歲青山君又南行我未
還吳雲郢樹淚灑臨岐無一語再唱離歌六幅蒲帆
奈汝何
又送五弟阿龍
阿龍最小失母隨兄偏了了六歲離鄉今日重逢斷我
腸阮家姑母猶子情深思汝久此去相依莫以懷吾
淚濕衣
歲暮燈下作家書竟再繫數詞楮尾
天涯飄泊湖雨湘烟無定著暗數從前汝嫁黔婁二十
年當時兩小樂衛人誇門第好零落而今累汝荆釵
伴藁砧
前題
余年二十粗曉讀書兼射獵三十蹉跎鼓瑟吹篪奈若
何堪憐阿堵垂老詎曾親識汝溝水東西何用男兒
意氣為
前題
今年離别石畔梅花開似雪駿馬馳坡又見流光換碧
羅歸鞍暫息看汝機邊還作織秋月當頭重附租船
江岸遊
前題
地名破冢郭璞墓前波浪洶細剔銀釭話盡秋宵角枕
涼橘紅橙綠九月敬亭山畔宿水鳥斜飛又逐孤篷
一夜歸
前題
曲阿湖上重看縠紋平似掌及到䢴溝絲雨斜風水驛
愁敗荷衰柳且買高郵紅玉酒羣盜如毛月黑隣船
響箭刀
前題
吳霜點鬢客況文情都落盡檢點行裝淚滴珍珠叠滿
箱并州曾到也擬開懷還一笑塵務相牽執手雲郎
送上船
前題
客航風雨冷雁濕猿齊夜語欲作家書腹轉車輪一字
無經年如此愁裏光隂能有幾預報歸期又在梅開
似雪時
柳含烟
本事
靈和柳弄晴春輕颭江南綠水東風陌上又河邊得人
憐亂撘瓊樓絲一把故與玉郎牽惹而今香絮滚斜
暉幾時歸
好事近
坐姜家墩懷吕黍字
閒坐竹林邊綠暗暮禽啁哳跂脚科頭笑傲更主人投
轄萬竿叢篠晝陰陰風動聲敲戛憶昔悲歌痛飲有
疎狂吕八
荆州亭
題扇上琵琶行圖
苦竹黃蘆想像湓浦潯陽怊悵半幅小丹青畫出東船
西舫白傅青衫已往商婦琵琶猶響無限斷腸聲只
在行間紙上
眉峯碧
春夜見新月
寶馬縈簾押金斗薰珠袷一團醉玉怯春寒斜向紅裯
壓無語抛銀甲且自偎香鴨半鈎纖月柳梢頭問誰
偷把青天搯
武陵春
舟次虎丘
四面吳山爭窈窕濃綠罨歸舟寺外人家橋上樓春水
盡情流主簿祠前斜日漾惹起舊時愁石上苔痕青
未休曾做少年游
阮郎歸
為靈雛題畫
吳綾一幅滑如脂江南好畫師長松幾樹碧離離斜添
斑竹枝烟似水雨如絲梅花簾外垂更題半闋斷腸
詞樊川杜牧之
桃源憶故人
人日感舊
畫簾垂處春光亂百感最難消遣記得風斜彩燕小立
珍珠院歲華又到粘鷄宴砌下春蘭尚淺人日春人
不見日近人兒遠
春日過澹生校書所居舊址
酒闌曾過平康宿風颭繡簾蔌蔌紅板橋連西曲微雨
櫻桃熟而今風景傷春目不見沿溪花竹薺麥平疇
搖綠蛺蝶和烟逐
攤破浣溪紗
雨泊秦郵
十頃盂湖碧似烟四圍蒲稗水連天渚鳥羣飛聲格格
戲長川獨對烟波思往事那堪風物又殘年且貰秦
郵城下酒撥湘絃
冬閨
綺疏六扇掩玻瓈花影罘罳漾衵衣學綰翻荷新樣髻
日將西有恨篝前銀鴨睡無情箏上鈿蟬啼獨對水
仙花絮語太悽迷
朝中措
平山堂懷古用歐公原韻
我來弔古傍隋宫板渚雨濛濛依舊平山堂外淡烟疎
柳長空年年此地漫天榆莢著地東風太息韶華幾
換游人猶想仙翁
海棠春
閨詞和阮亭原韻(曉粧)
春閨金麥微微響青鳳脛輕移銀網睡眼恰初瞤一片
紅酥漾隣姬眉黛遥山樣怪昨日邀儂相賞遮莫繡
簾前有箇人張敞
前題(午睡)
惺忪春夢何時足拚晝揜銀屏六曲繡倦歇鴛針藏在
沉香褥藕花衾壓桃花肉微睡醒低呼小玉何處弄
琮琤似戛瀟湘竹
前題(晩浴)
韓馮啄破鞦韆影瓊扇裏春酲初醒半晌卸金蟲小試
蘭湯冷後堂憎殺青銅鏡怕照見雲鬟未整莫道少
人窺天上堆金餅
前題(夜坐)
紅蕤枕上啼紅雨且坐聽玫瑰雙杵纖手剔蘭煤樓外
賓鴻語馬蹄連夜堂堂去偏無賴三更譙鼓難捉是
蕭郎不比牀頭麈
題美女圖為閨人稱壽
智瓊年小逢珍偶多少事燈前酒後夜合自開花搖動
珠簾口檀奴笑覓南朝手圖倩女為娘稱壽一笑澑
横波媚靨紅於酒
眼兒媚
過城南小曲感舊
青樓斜拂小春池池上綠楊枝態奴歌管念奴絃索唱
盡新詞重來行覓古臺弄往事少人知半湖碧浪滿
園斑竹萬種凄其
三字令
閨情
紅蕤枕卓金車兩相於酒醒後夢來初挽郎袪郎欲去
且徐徐煩塞馬倩江魚寄他書休信宿莫躊躇錦鷄
城金雁驛是郎居
極相思
夜飲友人所阿雲待余不至畱詞而去歸後和
之
如塵如夢如絲脈脈意誰知歸來恨晚休搖屈戍慢叩
罘罳一陣碧虛窗外雨三通鼓人去多時空畱彩句
蜜花箋淡鳳脛燈攲
河瀆神
題秦郵露筋詞
湖上水連天湖光捲盡寒烟玉娥一去幾千年盡日凝
粧儼然漠漠雨絲飄碧瓦人在女郎祠下一樹紅梨
開謝明朝又是春社
西江月
咏史
姊嫁猘兒孫策妹歸顧曲周瑜雀臺高處瞰三吳羨爾
清歌妙舞一望江東人物孝廉枉逞雄圖朱桓前捋
大王鬚文有才高子布
過投金瀨懷古
有女江頭擊絮何人道上吹箎我來弔古悵空祠曠望
幾重雲水覆楚爭誇伍相沼吳又說西施淮陰往事
亦如斯成敗皆由女子
題六合孫公樹捧書圖(公樹伯觀先生孫先生官舍人賜書最多)
李白開元供奉當年恩禮偏隆賜書稠叠出深宫玉軸
牙籖鄭重絶妙文孫才調翩翩王謝門風捧來亂帙
悉當胷月落華清如夢
少年游
感舊和柳屯田
奉誠園内小斜橋曾記近花朝簸錢庭院築毬天氣春
草綠裙腰而今不道心情換飄泊墮江臯眠底人疎
心頭事滿斜凭木蘭橈
偷聲木蘭花
懷戴無沗客成都
前年建業秋將暮今歲蠶叢春又去别後思君望盡南
天不見雲竹郎祠畔紅棉好濯錦江頭紅鯉少湘雨
巴烟不寄成都十樣箋
茶瓶兒
咏茗
綠罨苕溪顧渚拍茶婦繡裙如雨攜香茗輕盈笑語記
得鮑娘一賦邀陸羽煎花乳紅閨日暮玉山半醉綃
幃護且消酪奴佳趣(鮑令暉有香茗賦)
憶秦娥
夢至石城盤馬覺後賦此
桃花埓依稀醉犯青溪雪青溪雪草頭一點玉驄明滅
驃騎桁前人欲别錦衣倉後鐘初絶鐘初絶一場春
夢曉鶯時節
憶餘杭
東皋客舍待毛亦史不至
一樹梅花千頃碧耐盡春寒眠不得閒愁如雨雨如愁
點點在心頭飄零心事誰知道又是天涯寒食到春
江盡處是婁江目斷水雲鄉
醉花陰
重陽和漱玉韻
滿院黃花趖白晝絲雨篩銅獸今夜是重陽不捲珍珠
陣陣西風透一從秋怨關心後淚黦輕羅袖生怕小
樓寒慢去登高坐到罏烟瘦
雨中花
雨中看桃花
絲絲香雨催儂去依依人柳留儂住住也無聊去還有
恨去住渾無據今歲桃花千百樹去年人面應非故
萬點臙脂一行清淚總是消魂處
雨中花(第二體)
咏薰籠
一架紅篝涼似水相偎靠玲瓏莫比斑竹無塵疎篁偏
瘦小鴨中間睡縱向彤奩多轉徙也只在簾前被底
繡幔縈時錦鞋閣處往事難提起
杏花天
咏滇茶
穠春冶葉朱門裏弄東風紅粧初試殘鶯天氣香綿墜
怊悵最宜看此見多少江南桃李斜陽外翩翩自喜
異鄉花卉傷心死目斷昆明萬里
鷓鴣天
贈吳中狎客
白帽紅靴態可憐短簫横笛興翩翩曾教錦瑟房中曲
慣請朱門灞上田人似月夜如年何須彩筆賦甘泉
朝來爉淚堆紅雨猶擁廬兒醉意錢
秋日撥悶作
一派涼秋似鏡湖西風蕭瑟雁銜蘆樓頭竹暗晴難妥
枕底橙香酒易酥傷老大笑髯癯霜紅露白轉躊躇
鰒魚苦笋攔街賤不見鉗奴并態奴
摘紅英
咏落花
真珠絡倉琅鑰如塵似夢連天落香車暝朱闌凭留他
不住喚他不應花前約春前諾玉娥含淚思量著粘
犀釘鋪鴛徑憎他蕩子憐他薄命
南鄉子
咏春蘭
三月玉街寒錦雨絲絲不肯乾飄得賣花聲到了春蘭
一種清芬勝麝檀對此憶家山手折紅苕不忍看還
記那年寒食夜幽歡人在花香鬢影間
玉樓春
生日邀陸景宣崔不雕飲廣陵酒家醉後題壁
天涯作客傷心極廣陵花月無消息百錢且上酒家樓
終當埋我陶家側此兒自是難衣食相逢幸是曾相
識左呼陸厥右崔駟四十今年余竟得
虞美人
渡江
白蘋花盡凋寒玉舴艋搖空綠秋潮恰比簟紋平趁此
日斜風細剪江行最憐黃歇墳頭土多少今和古年
來生怕說興亡笑指楚天新雁兩三行
咏鏡
香奩涼鑑蟠金獸背壓蛟螭鈕玉人偏妬小菱花慣是
團圓兩字不如他翠鸞莫道心如鐵春笋曾提挈紅
塵涴處奈他何我亦受人憐惜為人磨
夜行船
月下汎舟水繪園同冐巢民先生賦
蘭橈輕點春流碧蘸垂楊絲絲無力百頃簟紋一泓香
黛人在短篷吹笛更愛月華波上白影娥池水禽飛
拍醉吸玉鱗狂呼霜兔可認騎鯨仙客
醉落魄
春夜微雪
春閨日暮輕寒已著櫻桃樹博山小篆飄香縷斜掩青
樓一陣銷魂雨夜深呵雪偏難住金尊小泛蘭陵醑
酒紅漸入香肌去嬾剔金荷細對菱花語
踏莎行
次舟河
别酒纔醒離程乍遠蘭橈斜閣烟中飯霜華昨夜濕銀
篝夜深記有人低喚腸斷難禁魂銷何限隣舟商婦
箏聲換一分明月照河橋橋頭船裏愁千萬
咏帳鈎
玉色無痕粉光欲砑一生管住春風罅紗㡡凝望碧如
烟憐伊蕩漾何曾挂顫處輕盈控來低亞流蘇絡在
銀毬下月明風細漸琮琤依稀似說春宵話
虞美人(第二體)
春夜舟行
紅泉碧杜殊清麗白舫紗窗閉春江人在鏡中行船樓
鳳脛一枝横夢難成漁蠻踏浪尋村酒爛醉歌銅斗
蝦籠灣口賽黃牛三更珠露濕船頭似清秋(蝦籠陽羡水名)
七娘子
春閨
紅檠斜照人無語圓冰對漾春無緒陌上鶯啼梁間燕
乳夢中怕到銷魂處小樓春色留難住斜橋春水流
將去三月時光一年節序水晶簾外廉纖雨
十五家詞卷三十二
