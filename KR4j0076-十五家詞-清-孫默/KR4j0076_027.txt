十五家詞卷二十七休寧孫默編
王士禎衍波詞上
盖聞之弇州曰花間者世說之靡也草堂者文選之
變也而余以為不然花間句雕字琢調或未諧句無
不緻是昌谷之靡也草堂音協調流句或未妍體無
不秀是西崑之變也至所云字必色飛語必魂絶則
美出自然誠非緣借矣嘗試論前代諸家文成之扵
元獻猶蘭亭之似梓澤也新都之扵廬陵猶弘治之
似伯玉也瑯琊之扵眉山猶小令之扵大令也公謹
之扵稼軒猶宣武之似司空也逮黃門舍人之扵屯
田待制直如曹劉之扵蘇李遂覺後來益工然未有
如吾阮亭者也阮亭年少才豐無所不擅千古文義
書詞直欲一時將去即如詩餘一事扵阮亭直雕蟲
耳而以余讀之篝燈蕭寺中夜琅琅覺十年中離别
之苦哀樂之多無不怦然欲動而艷思綺語令人手
推口維而不能解則阮亭之移我情與我情之合於
阮亭誠有不自知者又何色飛魂絶之足擬也哉如
余舌本作強筆底如椎偶賦短言無關佳事即至同
里諸子好工小詞如文友之儇豔其年之矯麗雲孫
之雅逸初子之清揚無不盡東南之瑰寶以視阮亭
並驅中原猶恐不免為黃沛耳蘭陵鄒祗謨訏士撰
小令
南鄉子(第一體)
送别
送客江船孤帆點點没天邊却上高樓臨極浦日暮一
綫春流如碧玉(叶)
其二
欲去難留蜻蛉一葉木蘭舟細語離觴人竟去何處新
婦磯頭烟水綠(叶)
望江南
秦郵有贈
江南好風日近秦郵銀甲暫停朱閣午玉笙纔度碧雲
秋扶醉且淹留
其二
江南好春暮雨廉纖魚子天晴初出水鼠姑風細不鈎
簾底事惱江淹
其三
江南好最好是盂湖何處情人名碧玉誰家亭子號真
珠聊為結相於
其四
江南好畫舫聽吳歌萬樹垂楊青似黛一灣春水碧于
羅懊惱是横波
其五
江南好又過落花朝玉茗歌殘情歷歷金堂人散水迢
迢魂去不須招
柳枝
本意
鴛鴦湖上水漪漪黃入東風柳漸垂湖裏鴛鴦湖畔柳
送儂歸處足儂思
其二
二月江頭見柳條千絲萬縷映春潮銷魂橋上銷魂樹
不到飛花魂亦銷(灞橋一名銷䰟橋)
趙北口柳枝詞
湖光如鏡復如酥柳色迢迢入大沽亭午銀魚風漸小
一帆春水到蠡吾(銀魚風名直沽河畔村落悉號曰沽)
其二
樓船彷彿小江南纜剪溪藤蜀罽帆飛花相送向何處
柳外官橋黃布帘
其三
湖外垂楊湖上茭夜来春水欲齊梢波浮碧藻金魚尾
風墮紅翎玉剪巢
東粤竹枝詞
珠娘十五嫁珠兒住近珠江江水湄江水有情還照妾
江花無計可留伊(南俗以珠為貴生女為珠娘生男為珠兒韋莊詞弄珠江上草萋萋)
其二
沉香浦上花如雪玉鏡臺邊人似霞醉下蘭舟䭾細馬
不知今夜宿誰家(沉香浦玉鏡臺皆地名)
其三
零丁洋裏布帆行别日春潮帶雪生昨上高樓望晴色
素馨花滿五羊城
南鄉子(第三體)
夏詞
菱刺綠藕花香小姑相喚出横塘隔浦少年私致語忘
歸去日暮水寒飛屬玉(叶)
如夢令
春晝
簾外遊絲片片晝静碧虛常卷翠雀下花隂啄破春隂
一線誰見誰見清淚朝朝洗面(碧虛窗也李後主與故宫人書此中日夕只以)
(眼淚洗面)
和潄玉詞
送别西樓將暮望斷王孫歸路昨夜夢郎歸還是舊時
别處前度前度記得柳絲春鷺
其二
簾額落花風驟春思慵如中酒久待不歸來解識相思
如舊堪否堪否坐盡寶罏香瘦
題葉欣畫漢宫秋晚
道是江潭小苑又道披香宫殿蓮葉悴金塘何處羊車
鳳輦秋晚秋晚有箇人悲紈扇(李賀有賦江潭苑詩)
點絳唇
春詞和潄玉韻
水滿春塘柳綿又蘸黃金縷燕兒來去陣陣梨花雨
情似黃絲歷亂難成緒凝眸處白蘋青草不見西洲路
(古詩折梅下西洲)
懷程村遊西湖
淼淼西陵聞君南去尋蘇小六橋春曉處處游絲繞
回首臨安往事傷懷抱空春草吳歈清妙且把金樽倒
浣溪紗
春閨
柳煖花寒雨似酥流鶯和夢覺来無東風料峭捲蝦鬚
欲覓瀟湘屏上路楚山如黛少雙魚口脂慵點鏡中
朱
其二
小院蘼蕪欲作叢秋千池畔畫堂東日斜鶯囀謝娘慵
情思䛏人何處去碧桐隂裏下簾櫳玉釵微墮髻鬟
鬆(䛏音妮去聲見顧夐詞)
其三
寶馬流蘇上洛津玉人相見宋家鄰重重屈戍掩殘春
檀暈乍消星的淺眉㾗初淡月稜新簾衣如縠映横
陳
和張泌韻
記得相逢亞字城留仙裙底步蓮輕吳家小女字盈盈
眉語似通還匿笑目成難去且徐行個儂無頼可憐
生
其二
雨後蟲絲罥碧紗朝来鵲語門簷牙日㾗紅曙一欄花
殘夢未遥猶眷戀篆烟初裊半夭斜消魂應憶泰娘
家(夭音歪)
和潄玉詞
花影鈎簾羃䍥垂紅蕤人夢到天涯晚風隔院響添梯
畫閣久閒金屈膝平蕪何處錦障泥煩他謝豹客邊
啼(添梯蠶車上竹所為)
其二
奩畔豪犀間玉梳新粧才罷曉寒初曲欄花日影扶疎
金鴨暖香消桂蠧夜蟬輕翅上桃蘇問郎曾解画眉
無(豪犀理鬢器夜飛蝉所以飾妝桃蘇髻名)
其三
漸次紅潮趁靨開木瓜香粉印桃腮為郎瞥見被郎猜
不逐晨風飄陌路願隨明月入君懷半床軃夢待郎
来(古詩良人為漬木瓜粉晨風句用孫子荆詩明月句用曹子建詩)
夜行即事
灼灼紅蘭映柁樓娟娟珠露散汀洲湘靈鼓瑟夜深遊
萬點水螢光不足一灘凉月皓争流白銀灣上數鴻
秋
題余氏女子繡浣紗圖
何處青山是若耶苧蘿村畔認西家滿溪花瓣浣春紗
未入吳宫猶淡漠一辭烏喙便夭斜針神十五鬢堆
鴉
紅橋同籜菴茶村伯璣其年秋崖賦
北郭清溪一帶流紅橋風物眼中秋綠楊城郭是揚州
西望雷塘何處是香魂零落使人愁淡烟芳草舊迷
樓
其二
白鳥朱荷引畫橈垂楊影裏見紅橋欲尋往事已魂銷
遥指平山山外路斷鴻無數水迢迢新愁分付廣陵
潮
其三
綠樹横塘第幾家曲欄干外卓金車渠儂獨浣越溪紗
浦口雨来虹斷續橋邊人醉月横斜棹歌聲裡采菱
花
(附紅橋遊記出鎮淮門循小秦淮折而北陂岸起伏多態竹木葱鬱清流映帶人家多因水為園)
(亭榭溪塘幽窈而明瑟頗盡四時之美拏小艇循湖西北行林木盡處有橋宛然如垂虹下飲扵淵)
(又如麗人靚粧袨服流照明鏡中所謂紅橋也遊人登平山堂率至法海寺捨舟而陸徑必出紅橋)
(下橋四面皆人家荷塘六七月間菡蓞作花香聞數里青簾白舫絡繹如織良謂勝遊矣予數往来)
(北郭必過紅橋顧而樂之登橋四望忽復徘徊感歎當哀樂之交乘於中往往不能自喻其故王謝)
(冶城之語景晏牛山之悲今之視昔亦有然耶壬寅季夏之望與籜菴茶村伯璣諸子偶然漾舟酒)
(闌興極援茟成小詞二章諸子倚而和之籜菴繼成一章于亦屬和嗟乎絲竹陶寫何必中年山水)
(清音自成佳話于與諸子聚散不恒良會未昜遘而紅橋之名或反因諸子而得傳於後世增懷古)
(憑弔者之徘徊感歎如予今日未可知也)
菩薩蠻
和飛卿
夢殘鬢棗垂香枕芙蓉髻墜蒲桃錦翠幄碧如烟小星
將曙天起來雙黛淺繡閣抛金剪憔悴鼠姑紅玉階
三月風(鬢棗髮撥名晉惠帝宫人梳芙蓉髻)
有贈
斷紅雙臉眉如黛清晨小立欄杆外映柱送横波教人
無奈何漫言嘗見面似隔蓬山遠撩鬢道匆匆春愁
知為儂
詠青溪遺事畫册同其年程邨羨門(乍遇)
東風入柳三眠起秋千小院重門裏對對浴紅衣鴛鴦
塘上飛箇人花底見驚喜廻團扇含笑指鴛鴦花時
日日雙
又(奕碁)
曲闌干外紅蘭吐綠窗人静聞鸚鵡兩兩賭圍碁沉吟
金釧遲郎誇中正手向姊偏多口解意小猧兒惱人
將負時
又(私語)
梧桐花落飛香雪捲簾一片玲瓏月人月兩嬋娟倚闌
凭玉肩小鬟春睡倦裙上苔花茜私語好誰聞姮娥
應羨人
又(迷藏)
玉蘭花發清明近花間小蝶黏香鬢邀伴捉迷藏露微
花氣凉花深防暗邏潛向花陰躱蟬翼惹花枝背人
扶鬢絲(蟬翼鬢名)
又(彈琴)
玲瓏嵌石紅蕉葉蕉陰寶鴨香初爇獨整素琴彈琴清
玉手寒聲聲珠作串彈出湘君怨今夜夢瀟湘琴心
秋水長
又(讀書)
簾衣半掩湘妃竹洞房今夜攤書讀懊惱畫屏人銅壺
清漏頻潛藏郎背面作劇桃枝扇鸚鵡喚回頭低鬟
笑不休
又(潛窺)
雙雙玉兔衣如雪中庭桂樹懸明月也解逐雄雌倚簾
含笑窺幽蹤郎見慣潛向銀屏看嬌靨暈紅潮佯羞
妥翠翹
又(秘戲)
蟬紗半幅圍紅玉龜紋枕畔雙鬟綠銀蒜鎮垂垂含羞
忍笑時屏山金屈戍女伴偷相覷明日畫堂中須防
面發紅(古詩當時近前面發紅)
又(迴文)
鏡臺移日朝紅映映紅朝日移臺鏡人玉照穠春春穠
照玉人幕垂寒略略(叶料)略略寒垂幕(叶冐)花曉襯窗紗
紗窗襯曉花
卜算子
留友人
天氣近清明汝定成行否雨雨風風不暫停作意催花
柳柳色染征衣花氣薰殘酒縦使無情也斷腸争似
同携手
記夢
風水望西陵煙樹迷南浦千里相思又暮春夢裏江南
綠(叶慮)記下水晶簾簾外紅蕉吐殘篆初縈斗帳垂好
是儂歸處
醜奴兒令
隋堤
隋皇昔幸東都日錦纜迢遥鳳艒龍艘剪綵宫中暮復
朝琵琶忽唱安公子紅炬烟消故國寒潮一曲清江
柳萬條
減字木蘭花
為長沙女子王素音作用稼軒過長沙道中見
婦人題字用其意作韻
離愁滿眼日落長沙秋色遠湘竹湘花腸斷南雲是妾
家掩啼空驛魂化杜鵑無氣力鄉思難裁楚女樓空
楚雁來(原詩可憐魂魄無歸處應向枝頭化杜鵑花間詞楚女不歸樓枕小河春水)
楊花步弇州韻
紗窗夢起極目玉關人萬里斜綰千條自古銷魂是灞
橋春陰不盡除却殘鶯誰借問陌上樓前消得春閨
幾日憐(唐詩楊柳裊裊隨風急西樓美人春夢中翠簾斜捲千條入)
楊妃
木蘭殿裏迴雪流風人莫比萬里橋頭水綠山青不盡
愁連昌春竹空映落花紅簌簌莫問當年錦襪猶能
直許錢
梅妃
天然姿媚比向梅花應不異一斛珍珠得似鮫人淚點
無文園老去恨煞無人能解賦我見應憐不索長門
買賦錢(明皇以斛珠賜妃妃辭不受常以千金壽高力士求人擬相如長門賦迴上意報曰無人解賦)
秦淮歸棹
隔溪桃葉照影秋波雙畫檝舊日琅琊紅板橋南第幾
家趁潮歸去一縷柔情無着處但有垂楊葉葉枝枝
解斷腸
好事近
二月竹亭雪後觀梅憶鄧尉舊遊和蒋子雲韻
社日過花朝寒峭瓊瑶還落狼籍梅花千片灑何郎東
閣惜花擁鼻正難憀往事渾如昨記得蟠螭花下有
扁舟孤泊
柳含烟(第一體)
本意
銷魂樹曲江邊移自永豐坊裏東風吹雪又吹綿艷陽
天何處行人歌水調極目黏天芳草錦帆曾此向天
涯落誰家
憶秦娥
憶秦淮
秦淮水紅樓一帶波如綺波如綺琉璃窗下水晶簾低
梅花點額芙蓉髻粧成照影春波裏春波裏一方明
鏡朝朝孤倚
更漏子
與秦淮友人夜話舊院遺事
燕鶯時風景地往日青溪佳麗珠戸裏畫屏中花枝相
映紅燭花殘更漏咽舊事不堪重說波灧㶑雨瀟瀟
西風長板橋
阮郎歸
清明
平山堂外又清明春蕪初蘸青梨花燕子滿江城人家
聞賣餳邀伴去踏莎行竹西歌吹聲酒旗一片颺前
汀青絲何處停
玉聯環(第一體)
個儂
枇杷門巷櫻桃樹個儂曾遇畫衣縹緲水沉薰不辨香
來何處忽似驚鴻翔去凌波微步洛川伊水向東流
八斗才情空賦
畫堂春
咏折枝桃花
十分春信到梨花絲絲弱柳棲鴉謝娘小閣映窗紗一
片紅霞開處流鶯初喚雨中薄霧猶遮水晶枕畔一
枝斜春在誰家
海棠春
閨詞同程村羨門(曉粧)
鸚哥初喚聞方響幽夢起日浮花網花影照流蘇一片
紅潮漾新梳小髻翻荷樣初縆額邀郎相賞慵畫小
山眉黛粟留張敞(翻荷樣隋宫粧也楊慎有美人縆額圖詩)
又(午睡)
綠楊庭院東風足透梵字廻廊千曲蕃騎簇金屏簟拂
寒蛩褥雲鬟掩映芙蓉肉新睡起一㾗紅玉小膽怯
空房風動蕭蕭竹(寒蛩褥翾風所織)
又(晚浴)
星光碎月搖花影神麥響夢迴人醒小婢鬻蘭湯玉沁
冰壺冷沉香卷髮盤龍鏡遲半晌鮫綃重整不管綉
簾前費盡黃金餅(華嚴經鬻香長者善調香鬻煮也末句用漢成帝合德事)
又(夜坐)
鴛鴦樓角黃昏雨聽斷續細腰香杵鴛枕冷冰蠶簷外
風鈴語蕭郎今夜蘭臺去偏無賴三通譙鼓紅淚點
羅衣消黦難尋麈(古詩北堂細腰杵義山詩走馬蘭臺類轉蓬)
武陵春
和潄玉詞(末句照原本多一字)
昨日相逄歌扇底偷贈玉搔頭畫閣香濃郎且休秋水
簟文流送别殷勤楊柳岸花雪滿行舟雙槳凌風蘭
葉舟又捲起一江愁(柳惲書蘭葉舟載桃葉小姬以往)
山花子
秋閨
斗帳初垂懶卸頭任他紫棧減秦篝簾外銀河天似水
數更籌梧葉催蛩凉到枕花枝和月午當樓還似殘
春寒食夜一般愁(紫棧香名)
寄程崑崙京口
黃鶴山前黃鶴鳴杜鵑樓外杜鵑聲記得戴顒招隠地
共經行北固雲烟春望遠南徐風雨暮潮生一片澄
江如練影接荒城
眼兒媚
感舊
少年無賴好尋游何處着閒愁羅敷陌上窈娘堤畔到
處淹㽜艷情綺思消磨盡往事似塵漚楞伽堆案離
騷繫肘别樣風流
堂堂
相逢曾記在秦樓軟語倚箜篌最難忘處人稱窈窕鄉
是温柔别来光景堂堂去己事莫回頭不堪重說韋
郎非少阿杜經秋(古游仙詞韋郎年少心慵甚偷得紅綃五岳圖)
朝中措
平山堂和歐公原韻
平山堂外又東風寒食柳濛濛欲訪歐公行處寒烟暮
靄連空仙翁已遠髯公復去文筆誰工南望金焦兩
點江天依舊飛鴻(歐公平山詞江天渺渺没孤鴻)
桃源憶故人
金釵澗上
金釵澗上人如玉解唱春波新曲畫扇船紗十幅春水
平颿綠三三五五鴛鴦浴觸忤閒愁春目戲擲菱花
相逐又向花房宿(金釵澗在秦郵楊維禎春波曲云桃花春水長應没浣花磯)
太常引
别思
交飛玉剪羽差池王孫烟草萋門外即天涯正水碧山
青去時香銷金斗奩孤玉鏡慵自寫愁眉莫遣箇人
知怕減却休文帶圍(玉剪燕名金斗熨器)
應天長(第一體)
閨人刺繡
餞春時節深深院睡起金衣花外囀繡床輕素絲軟一
幅吳綾秋水面麝烟微螺黛淺衣上唾絨紅濺花落
日長人倦偏髻拖殘線
惜分飛(第二體)
程村感事作惜分飛詞五十闋為殿一章
生小盧家堂裏住解賦班姬搗素花底曾相遇兩情脉
脉銀灣渡九十春光花滿樹狼藉宵来錦雨欲問相
思路伯勞飛燕東西去(錦雨連雨也見五色線)
西江月(第一體)
懷黃山東園
夢想天都黃海吾廬亦枕黃山半天高柳水潺潺門跨
飛梁絶澗林下棋逢橘叟磯頭釣共漁蠻烟消月出
鶴飛還人在畫溪東岸(黃山兔柴在濟南府鄒平縣城東南里許董其昌有兔柴記)
(巴卭人剖橘中有二叟鬚鬢皤然象戲自若曰橘中之樂不减商山見幽怪錄)
詠史
漢武史稱大略隴西家世名流次公已作岸頭侯飛將
數竒不偶昔日人奴笞罵長安甲第雲浮龍鱗鶴尾
鐵兜鍪笑謂箝徒有口
魯仲連陂懷古題祠壁
少慕魯連高節居然倜儻權竒邯鄲指顧解秦圍一笑
千金脫屣千古清風蘭雪一竿烟水荒陂我来髣髴
見雲旗獨立長㽜天地
吳中懷古本意
一片西江雲月千年常照梧宫越来溪畔酒城東往事
凄凉如夢轉盼五湖代長當年三策偏工怒潮白馬
哭英雄穿脇猶持文種(語云梧宫秋吳王愁山吳越春秋伍子胥從海上穿脇而持)
(種去與之俱浮于海故前潮水潘候者伍子胥也後重水者大夫種也)
燕歸梁(第一體)
吳水部園亭觀演燕子箋劇時玉蘭盛開
海燕紅襟語畫梁似惜韶光紅牙一曲舞山香辛夷花
落銀床良媒却借烏衣燕曲江往事堪傷人間何限
鬱金堂憑遠恨與銜將
偷聲木蘭花
春情寄白下故人
綠楊陰裏秋千索乳燕學飛池上閣水漲銀塘落絮浮
萍又夕陽方山亭下江南路畫槳凌波從此去十四
樓空萬葉千花淚眼中
滿宫花
戲題吳蕊仙花卉便面
漢宫春湘竹扇寫出一㾗清怨輕紈半幅不禁秋幾點
墨花輕茜憶燃脂思捧硯餘響猶聞金釧武陵倘許
問津來可似漁郎花片(玉臺序燃脂暝寫王霞卿女郎自序云時有輕綃捧硯小玉看)
(題)
醉花隂
和潄玉詞
香閨小院閒清晝屈戍交銅獸幾日怯輕寒簫局香濃
不覺春先透韶光轉眼梅花後又催裁羅袖冣怕日
初長生受鶯花打叠人消瘦(簫局薰籠也)
怨王孫
和潄玉詞
畫閣清悄情思懊惱旅雁生秋哀蛩餞曉葉底漸減蕉
紅怯西風鶯花步步郎行處將夢去歡儂忍相負樓
頭望斷千里思化鬊雲遠隨君
雨中花(第二體)
風情
料峭東風吹細雨作使得春愁無主昨日清明今朝百
五漸漸春光去巨勝花前曾記遇難㤀却碧桃千樹
擁髻燈前偷香被底一一銷魂語
浪淘沙
和潄玉詞
硯匣日隨身檢點殘春横雲斜月闘鮮新昨夜相思曾
入夢香雨香雲記得齧丹脣似喜還嗔醒來惆悵隔
仙津欲識迴腸千萬轉日日車輪(漢人詩齧妃女唇甘如飴)
虞美人
和李後主
杜鵑庭院春將了斷送花多少幾層楊柳幾層風總付
銀屏金屋夢魂中合歡枕上香猶在好夢依稀改迴
環錦字寫離愁恰似瀟波不斷入湘流
本意
拔山盖世重瞳目眼底無秦鹿陰陵一夜楚歌聲獨有
美人駿馬伴平生感王意氣為王死名字留青史笑
他亭長太英雄解令辟陽左相監宫中(史記吕后以審食其為左丞相)
(不治事令監宫中)
南鄉子(第三體)
閨曉
小婢弄香奩宫餅籠中幾個添細雨如塵人乍醒纖纖
榆莢縋牆水半淹曉漏報瓊籖鸚鵡驚寒促下簾愁
鎻眉峰慵對鏡厭厭空說吳孃笑是鹽(前人詩云顛狂楚客歌成雪嫵)
(媚吳姬笑是鹽)
醉落魄
讀天寶遺事
風流堪惜沉香亭下雙鸂鶒長生殿裏如膠漆别院梨
花偷試寧玉笛漁陽戰鼓驚相逼馬嵬古驛羅衫濕
秋槐落盡空凝碧殘月華清何處人行跡(唐人詩行盡江南數十程)
(曉風殘月入華清)
踏莎行
寄曾道扶魏子存
芳樹秦城春流蜀棧蠶叢西望愁無限銅梁閣外杜鵑
啼嘉陵江上行人飯遠道縈紆春光婉娩錦江魚杳
淮南雁去時楊柳不勝鴉青青又滿隋河岸
秦淮清明
烟雨清明烟花上已樓臺四百南朝寺水邊多少麗人
行秦淮簾幕長干市驀地愁來干卿何事梁陳故蹟
銷魂死禁烟時節落花朝東風芳草含情思
醉後作
屈子離騷史公貨殖直須一石懵騰醉胸中五嶽不能
平何人解識狂奴意修竹彈文綠章封事聊將筆墨
供遊戲茂陵若問馬卿才飄飄大有凌雲氣(沈約有修竹彈甘蕉)
(文綠章封事見昌谷集)
和雲間諸公春閨
芍藥紅酣䕷蕪碧聚羅幃難把春寒護知他何處送愁
來春來却是愁來路鶯燕多情芳菲易度纔消幾陣
黃昏雨朝來不忍捲簾看落花片片辭人去
其二
燕補新巢花開舊樹經時不到南園路水晶簾額又斜
風風前陣陣飄香絮已怕春來又愁春去錦屏繡幕
留春住為誰僝僽為誰憐紅顔半是青春悞
咏鏡
香壓彤奩光迎羅幌圓冰背結盤螭樣一泓春水碧如
烟誰教移向粧臺上脉脉相看盈盈難傍影娥池畔
憑欄望妝成雙鏡照明簾芙蕖並蒂波間漾
小重山
和湘真詞
行雲如夢雨如塵秣陵惆悵事最傷心當年瓊樹照臨
春胭脂井猶帶落花痕芳草碧氤氲舊時朱雀桁幾
回新青溪休賽蒋侯神風景換紅淚上羅巾
其二
夢裏秦淮清夜游銀罌檀板地幾經秋青溪如帶掌中
流三十曲曲曲木蘭舟錦瑟伴箜篌春江花月裡不
曾愁折梅何日下西洲音信斷愁上閱江樓(郄僧施游青溪三十)
(六曲一曲一詩)
臨江仙(第二體)
夢起
寶帳垂雲春夢足銅壺漏盡金鸞夢中消息去漫漫心
情無那比似越梅酸春事料量歸欲盡閒愁酒病多
般碧城十二曲欄干遊仙枕上枉自寫齊紈
十五家詞卷二十七
