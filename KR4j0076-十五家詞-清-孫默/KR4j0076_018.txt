十五家詞卷十八休寧孫默編
陸求可月湄詞一
序文
温和生而花間作刻羽引商李晏出而草堂興諧聲
依咏淮海漱玉倡温麗之微言稼軒放翁極雄豪之
變態投袂而赴節詠歌朝廟之端比事以屬詞悵别
都門之外管絃所協作者掇腴搴芳詞令斐然聽之
驚心動魄洵元音之鼓吹衍樂府之源流近代而還
指不多屈用修元美幾同秦柳升堂徵仲眉公亦比
歐蘇入室張右文纂圖譜恰在冺絶之日錢功甫輯
詞華適丁散佚之年各出新聲俱標艷體多有緣情
雅作寧為累德微詞碧雲紅葉之章共推揚於文正
楊花謝橋之句猶許可於伊川蓋假物而行吟實賢
者所不免未可呵為蠟屐奚容等若雕蟲僕解紱偷
閒讀書懷古咏綠肥紅瘦不覺魂銷吟殘月曉風能
無技癢爰尋聲而按譜遂累句以成編託景言懷或
緣感激而歸曠遠逢時攬勝或因歡冶而起悲愁卉
蕊涉趣於朝昏蟲鳥爭妍於遠邇假閨房而矢詠豈
曰淫哇望古昔以具言敢流憤激風雲月露盡入筆
端尹吉姬姜俱供詞料寫生體物未造語入微惜别
徵歌將深情如訴厥類既廣為調良多翰墨怡情竊
愧短轅之犢聲歌娱志猶賢長日之棋藉以消憂用
茲捐忿隨時銓次間多先後之殊辨物成章弗别短
長之體誠知蓬垢自喜未窺傾國之令姿然而瓦缶
雜陳或當拊髀之雅好情詞剌謬倘蒙一顧於周郎
教誨殷勤願貺百朋於陸子庶乎挈微蛙眢井得窺
蒼昊之全轉尺鯢蹄涔獲識江河之大敢云虀臼聊
備芻蕘
清平樂
催春
忙呼百舌來報芳菲節黍谷鄒陽吹律切早晚菖蒲綰
結五原消息嫌遲赭鞭行令無私青帝重來巡狩翠
華芳草天涯
中興樂(第一體)
立春
寶騎迎來日載陽東郊瑞綰晴光土牛畔野老話農桑
洞庭春色黃柑子梅園裏五辛盤舉斟酌處景初長
唐多令
元日
四始轉芳洲三微啟孟陬獻椒花頌出妝樓聚飲屠蘇
誰最少添一歲更風流閶闔在螭頭衣冠拜冕旒賜
醁&KR0812;白獸樽浮朝罷金蓮花炬散曾記入火城遊
訴衷情近
人日
入春七日便覺韶光輕轉梅花飄雪簾櫳柳色弄晴庭
院多少竹房松塢野店山橋早聽倉庚囀閨情倩綵
翦桃花人面屏風金箔帖遍教誰見登樓盼知伊思發
花前隔斷關河鄉縣寫盡鵝溪絹
金縷曲
試燈夕
洗出新春月正竹架松棚逼近上元佳節巷陌笙歌香
暗度望見高樓殘雪啟繡戶藏燈重叠提出錦箱銀燭
換碧玲瓏齊掛雕梁鐵斗柄轉衆星列玉堂綺宴琉
璃澈乍舉頭瑶天朗淨低通藻梲漏箭不催金吾醉侍
女頻添雞舌且一任蘭膏明滅未過傳柑三五夜儘燈
花開箇同心結初試起水晶熱
霜天曉角
元夕
新正月半皓影連雲漢偏閙六街燈火好月無人看
喧闐簫鼓亂旦旦如何旦歸坐小山梅下香茗幾人清
玩
傳言玉女
元宵獨酌
巷陌如雲盡是冶游兒女斜陽初下看烟含蒼嶼銀蟾
皎潔第一團圞時序漫尋良友且斟芳醑滿院梅花
竹兼松對蠟炬歲寒三友勝廣寒仙侣家童報道門外
燒燈如許囅然點首擎杯無語
玉漏遲
元夜有懷
姮娥清鏡滿良宵偏稱燒燈爲壽到處笙歌五夜明如
白晝火樹星橋不斷更寶馬香車馳驟真輻轃貧家隘
巷下機抛繡何如試鼓狂生著單絞岑牟揚搥恐後
三弄漁陽四座盡傾節奏今日風流名士想惟有傳柑
依舊聽玉漏低徊漢書時候
河傳(第八體)
元宵風雨
上元風雨補天何處一街春水玉樓深宴設洞庭柑子
忩明燈影裏山棚溼透殷紅紫羞簪珥閒殺尋燈履
廣寒宫雲影中空濛無橋駕綵虹
摘得新
閏元宵
閏孟春喜見月重輪青藜雙照我讀書人一年兩度正
月半踏歌頻
念奴嬌(第三體)
花朝
中和過了又花朝清霽無邊烟景水綠天青歸雁喜風
暖一灣漁艇嫩柳園亭新蒲池館寒盡松筠嶺樓臺初
啟曉來翠袖輕冷堪愛細草芊綿踏青絲履轉過鞦
韆影暗禱封姨休折損穠李緋桃紅杏上苑金鞍後庭
玉樹都是神仙境芳菲擈蝶為誰良會馳騁
惜分飛
上巳
溱洧遺風多芍藥好訂蘭亭春約曲水流觴酌因修禊
事看魚躍匝樹花芳鶯語樂鬭草東風池閣可有金
人落水心長劍淩波托
柳稍青(第一體)
寒食
細柳生烟夭桃吐火寒食春天茶竈停炊熏籠罷熱冷
落榆錢佳人爭戲鞦韆飄蕩處依稀半仙一騎紅塵
九門魚鑰樂事無邊
玉女搖仙珮
清明
官場蹴踘禁院鞦韆處處亂紅輕綠樓閣蓬瀛山河錦
繡無數衝花騎竹極望烟盈目盡新鑽榆柳早傳宫燭
知多少王候第宅薄暮笙歌宴飲金谷舞試踏青鞋越
艷吳娃湘裙六幅昨日燕泥溼透柳絮飄遲春鎖一
天霡霖思婦夢回行人魂斷紅杏村壚酒熟更喜逢晴
燠競嬉遊隴上墦間風俗看一路紙錢飛蝶杜鵑染淚
淡粧濃抹嬌聲哭歸家兒女燈前簇
送入我門來
端午
劍倚蒼蒲虎牽白艾清尊滿泛雄黃四海天中千古號
端陽剛剛五月逢初五近短至書雲夜漸長能續命多
少纏綿綵縷沐浴蘭湯信是懷沙堪弔飛鳬一時競
渡澤畔悲凉今作歡娱誰斷汨羅腸紅裙妬殺榴花色
看眉黛凝萱草奪將笑粉團角黍小弓戲射中者先嘗
賀新郎(第二體)
閏端午
記得逐龍舟甚枝頭海榴花蕊重開如簇繡戶佳人擎
綵線艾索垂垂金屋再一度蘭湯早浴新樣釵符雙鬢
滿聽溪頭十里笙歌續解菰黍連昌歜靈均休向歐
回哭喜今年五絲楝葉兩番風俗料想騷魂千載下波
底不愁枵腹何須怨龍潭蛟谷只有蟾蜍和蝎虎恨羲
和置閏心何毒兩月裏偏相捉
巫山一段雲
端陽值雨
雨洗江心鏡無陽午不端暫將飛白扇盤桓榴大溼生
寒受水烹梟易揚鞭躤柳難葵花向日示人看祗是
寸心丹
金人捧露盤
七夕
孟秋天將弦月可憐宵看銀河烏鵲填橋黃姑無賴不
容天女織鮫綃瓊樓玉宇金風起離恨初消笑人間
陳瓜果求蛛網望雲霄薛瑤英連理花飄流星未墜深
閨爭喜得蠨蛸庭中柳子多文藻借景逍遙
離别難
閏七夕
歷正巧弄牽牛頒他兩度離愁嘆癡人不解羨歡娛得
再那知今曉别綵橋頭音信絶銀河闊平添幾尺淚波
流雙七夕支機石離别難霓裳比昔增寒重奏于闐
樂頻駕臨風鵲曝衣乍展先乾良會速依然獨玉梭金
鑷暫盤桓
卜筭子
立秋
暗裏送秋光不管愁人怕偶向梧桐樹底行一葉當頭
下風起小池寒露溼蓮房卸引勤當年舊性情無數
悲秋話
殢人嬌
中秋
飛鏡當空萬里無雲高掛綠粉溼愁天易化繁星退避
更三星低亞涼世界一片水晶無價雲際鸞車山頭
鶴駕折桂客望姮娥嫁樓臺白玉奏霓裳初罷明入畫
恐博望浮槎下
柳梢靑
閏中秋
雲外天香月中桂子又做中秋一曲霓裳三聲玉笛兩
度嬉游披衣不用登樓但花下詩筒酒籌恐似前番
金錢散落醉裏誰收
水龍吟(第一體)
中秋雨
廣寒變作陽臺朝雲暮雨姮娥隱羽衣霑溼霓裳罷舞
桂花香冷水漲銀河烟迷玉兔天慳佳景總明皇欲試
天師幻術恐路斷金橋引天柱如何得到賴知微攜
尊同飲風生屐齒月圓谷口清輝滿嶺瑤席當空瓊巵
行露斗橫參近怕歸來又是滂沱靉靆閉門高枕
念奴嬌(第三體)
中秋無月
平分秋色正年年此日中秋佳節欲向姮娥相問訊爲
甚今宵無月掩盡銀蟾深藏玉兔無處憑圓缺繁絃急
管暮雲推起千叠縱有江上濤聲天邊桂子冷落何
須說樂事賞心還虧得筵上酒杯頻熱願學長鯨千川
一吸醉上清虛闕瓊樓玉宇諒清光不曾滅
齊天樂
中秋泛舟
蘭橈六幅秋帆錦江上商飈清冷茶竈烟輕筆牀墨淡
泛宅浮家風景鱸魚切粉兼蓴菜縈絲推篷小飲桂魄
團圞廣寒宫裏天香近武夷君在何處想雲裀寶座
幔亭峰頂按節觀濤乘流弄月銀漢無聲高迥風和浪
靜任珠露橫空金波千頃此夕中秋水仙能管領
醉紅樓
重陽
今年風雨讓重陽雁初飛菊正黃攜笻直到釣臺傍登
眺處盡秋光科頭長嘯髮蒼蒼任風起亦何妨望斷
白衣歸小徑成獨坐啟南窗
江城梅花引
九日雨
一天風雨菊淒凉近重陽竟重陽咫尺東籬徑溼鎖寒
香誰趁白衣蓑笠至同攜手開柴門泛羽觴登高不
得望高岡佩絳囊甫迎凉項羽臺邊空戲馬斷雁無行
更向樓頭置酒擗羔羊桓景家中雞犬樂休出戸笑仙
師費長房
點絳唇
小春
日瘦風輕小春天氣如春樂梅花開了香滿珠簾箔
橘綠橙黃只道冰霜惡人不覺明朝上苑花底張油幕
千秋歲引
冬至
亞歲書雲黃鍾應律繡線新添五紋刺南來晷長視八
表西傾漏短名三極動葭灰懸風炭閉虛室迎福履
相遺貴戚聽樂奏鈞天純繹萬國交章賀元歷天心自
然生剝復羣陰那許長充塞一陽巾八音舞豆糜赤
迎春樂
除夕
桃弧棘矢懸螺首明日飲屠蘇酒椒花頌獻藏鈎手拌
一歲今宵守又早記年華插柳恰半月星迴南斗爆
竹新年消息雷動三更後
杏花天
初春
迎春簾幕重重曉乍撲面東風寒峭霜花雪樹關山道
轉眼王孫芳草園林裏新鶯小小屋角外游絲裊裊
紅樓從此風光好齊約鞦韆會早
畫堂春
春日
一簾花影弄新晴流鶯飛過身輕水沉初燼夢初醒無
限春情柳外高樓掩映橋頭野水空明尋芳何處踏
歌聲翻惹愁生
鶴沖天
春暮
鶯擲柳燕銜花撩亂到山家狂歌烏帽任欹斜把酒聽
琵琶酒多少愁多少酒醒纔知春老對花舉酒向東
皇春去爲誰忙
行香子
春曉
角枕齊齊錦帳低低傍温柔夢醒還疑和風吹面朝日
穿帷正蝶兒舞鶯兒語燕兒啼獨坐窗西嬾下樓梯
楚天遙草色萋萋輕烟未散綠暗芳堤看青門外黃塵
起紫驑飛
夢揚州
春晩
好春華却裝成芳草天涯庭下簾前惹得心事如麻更
孤立臨風無語落紅輕點窗紗呢喃燕銜泥罷差池又
向誰家連日曾驅犢車看嬌鳥成羣嚦嚦啼花妙舞
清歌斷送春色堪嗟漫天飛盡傷心絮朱閣扃淚眼難
遮可能把明春麗景今歲先賒
如夢令
春夜
芸閣燈殘人静睡鴨香銷灰冷獨坐不勝情窗外月光
千頃佳境佳境更有梅花弄影
鬭百花
春夜不寐
欹枕渾無心緒愁殺春天難曙畫簾清月光斜官舍寒
梅香度回想當年閣上藜火初紅掌底筆花方吐半榻
聞雞處五柳當門秉燭曾消酒賦風巖月岫夢中願
尋歸路何事今宵黃紬被裏扶頭只聽閩山鐘鼓
惜分飛
春半
游興春天何懶惰能得花朝幾箇若要春愁破移春檻
裏開筵坐燕燕鶯鶯啼向我滿院柳眠花軃晝夜尋
花臥春光一半休閒過
蝶戀花
春晴
露檻風床珠玉散石燕飛回天上金輪見雨洗春天應
好看新蒲細草清江岸幾日不遊春已半趁得初晴
重整青油幔贈芍采蘭溪渙渙紅妝扇底桃花亂
沁園春(第一體)
春雨
楊柳垂堤葡萄上架春滿南塘却和風習習輕雲漠漠
知時靈雨亂下高唐鬭草王孫踏青嬌女溼透花氊對
夕陽開筵處有蜻蜓上下燕子顛狂溪頭雙宿鴛鴦
喜春漲平添近曉窗更園林無數樹頭紅冷枝間白嫩
洗盡殘粧好把金壺早沽美酒雨後看春上野航偏成
對是蝶兒輕粉蜂子新黃
天仙子(第二體)
春寒
春山歴歴春波瀏青衫白帢隨春走無端幾日雨兼風
生僝僽新花柳庭前簾下常垂首雙袖了搊箏纖手
冷透了調鸚素口金猊空爇水沉香寒時候愁時候杏
花村裏沽村酒
女冠子(第四體)
春雪
風光堪愛青天上彤雲無賴遲悞了酒緣花債紅桃翠
柳芳菲轉眼東皇顔色改玉屑天山滿飛甲龍初敗看
青樓朱幌凝妝少婦光生銀海更燕子休巢鶯兒裹
舌不似三春世界騎驢客杏花村外淺斟低唱帳下將
軍翻自在學士風流細烹茶清閒瀟灑把前朝畱下雙
柑斗酒圍爐相對
少年遊(第四體)
春郊
沙暄野潤柳眉花眼併作十分春翠袖飄香紅裙映日
陌上看如雲不晴不雨乍寒乍暖芳草藉花裀人醉
玉樓馬嘶金埒薄暮轉城闉
越溪春
春景
彷彿河陽春事好開遍滿城花繡鞍金勒繁華子傍大
堤撥盡琵琶士女香羅兒童竹馬閒踏桑麻訟庭樹
樹棲鴉玉燭慶年華有時習家池上一醉六街拍手諠
譁爭笑山翁真醉倒落日接䍦斜
慶春宫
春閨
荳䓻梢頭丁香枝上撩人一片春光懶繡文鴛閒聽百
舌猛添舊日愁腸章臺楊柳東風暖裊裊初長紅顔夫
壻遠戍功名空老沙場金閨花貌堪傷錦帳三年玉
筯千行碧海銀蟾雕梁紫燕春宵同守空房魚書雁帛
封題了知有誰將萋萋芳草連天遠近直到漁陽
訴衷情(第四體)
踏青
寶鞍金勒曉蒼蒼各爲踏青忙隔花鳥聲頻喚隨地是
高陽歌一曲酒千觴送春光莫教好景等閒負却回
首情傷
西江月(第一體)
鬭草
鏡裏鴉黃新點屏前鳳管俱停分曹覓草背人行穿入
花蹊柳徑小小榆錢堪拾纖纖芹葉初生袖中拈出
欝金莖使盡聰明心性
燕臺春
春興
城闕九重山河千里烟花分外便妍舞榭粧樓何人閒
過春天鬭雞走馬爭先看玉河橋畔鳴珂穿柳刺梅園
裏弄管調絃京華旅食紫陌紅塵春衣典盡酒舍因
緣新豐羽騎官家校獵城邊燈火歸來遶鞍雞兔滿臂
烏鳶謾高眠試聽鄰家笛張宴畱連
錦堂春
春懷
草上輕風乍暖花間日影初長粉墻露出鞦韆架牆外
有垂楊鶯語對人宛轉燕飛穿幕輕狂昨宵做得還
家夢早起賦山陽
江城子(第四體)
春感
亭臯十里拾殘紅落花風暖溶溶記得年前沽酒畫橋
東憔悴今朝回首處烟草亂綠楊中香車寶馬綺羅
叢恨匆匆隔簾櫳望斷暮雲春樹萬千重那有天邊青
鳥信憑一枕夢魂通
南鄉子(第四體)
春情
曉日滿三城春水如藍拍岸平架上酴醿開也未輕輕
隨意尋花獨自行竹徑露華凝啜茗焚香一味清捲
起畫簾招燕子生生又聽黃鸝第一聲
南歌子第(三體)
春思
柳眼搖新綠花顔發早紅橋邊油壁易相逢那數繁華
撩亂大堤東醉客清明酒吹人上巳風幾番清宴碧
湖中如今山居寂寞與誰同
唐多令
春懶
紫燕啄簷牙游絲裊落霞科頭立獨倚窗紗底事今年
無好興常閉戸日西斜閒殺陌頭花空畱金犢車哦
嵋老只在東家識得嵇康真是懶但攜手話桑麻
破陣子
春愁
門外落紅飛盡枝頭杜宇聲多料得春光難久住忍放
筵前金叵羅傷心紅雪歌咫尺上林燕會暫時小苑
婆娑買得青山開别業花謝鶯銷奈若何烟霞偏坎坷
臨江仙(第七體)
春怨
宦海浮沉多歲月歸來三徑看松筠東風何事苦辭人
窺簾鶯與燕相對也酸辛種得牡丹根未老教成歌
舞曲初新蠅名蝸利不沾身如何愁病裏虛度一年春
二郎神(第二體)
春恨
桃花開日有一箇内家粧束看幾葉春衫半鈎羅襪蘭
麝渾身馥郁庭畔珊珊環珮響恁撩亂憨容堪掬便楊
柳蠻腰櫻桃素口伴人幽獨眉蹙如何雲雨高唐歸
速聽杜宇聲聲香魂不返冷落今春板屋絃管輕風氍
毺涼月無那慘紅愁綠黃泉下輕把人人斷送百身何
贖
鳳銜杯
春病
晝掩重門愁自語前春不似今春苦任隠几憑欄支離
憔悴渾難住看病骨如風絮斷腸天銷魂雨甚無端
惱人情緒縱柳下花前一時没箇安排處向夢裏尋歡
去
青衫溼
春别
萋萋南浦無情草何事滿天涯等閒催得王孫遠去甚
日還家徘徊岐路風前繫馬臺下停車除非醉後難
開雙眼省了嗟呀
小桃紅
春遊
日暖亭皋綠桃李渾如簇步屧尋春一行紅粉香車金
犢更前村窈窕舊當壚正甕頭初熟獨酌杯行速醉
倒青山足待得醒來歸鴉滿樹疎星射目恐明朝陰雨
陡然來倩誰人秉燭
倦尋芳
春旅
輕衫初試小扇初搖賞花時候美景良辰翻作天涯奔
走愁聽鶯啼窺燕舞關河落日頻回首甚今春向風塵
碌碌兩眉空皺記當年賞心樂事柳院花房約伴攜
酒一曲高歌常得舒顔開口今日淒凉誰共過千紅萬
紫偏如繡却連朝看青衫泪痕重透
西江月
春雷
半夜雷車驚蟄初春雨脚穿江梅花應已滿山香急駕
蘭橈畫槳一帶青山如沐半灣綠水停航白雲渺渺
雪茫茫明月天連紙帳
錦帳春
賞春
鴉散垂楊馬嘶芳草看萬戸千門初曉趁晴天攜好友
共尋花聽鳥玉壺提了繚繞沙隄喧闐池沼論美景
人生多少鳳簫聲金縷曲勸當杯歡笑玉山齊倒
木蘭花
惜春
日遲遲風裊裊滿院鶯聲啼不了梅似豆柳如綿枝上
好花吹又少步芳園臨小沼春去今年何獨早送舊
恨接新愁只恐容光容易老
河滿子(第三體)
傷春
淑景朝朝易過啼痕面面爭流寒食清明都去遠風光
煞是難畱苑外落紅萬點傷心莫上高樓杜宇喚醒
午夢垂楊綰住春愁怪底年年當此際教人蹙斷眉頭
說與東君知道問他還忍歸不
黃鶯兒
送春
落花飛絮隨風亂輕暖輕寒綠柳紅亭芳草無人淒淒
江岸見燕翦試雛飛蝶板尋香泛多應春去難畱爭向
天涯殷勤遙餞分散來日信傳梅歸日風吹棟千山
雲外烟景清和傷心水流瓜蔓嘆少婦曉妝樓游子玄
都觀一樣夢遶陽關生把多情騙
鳳樓春
初夏
簾幕晝陰陰綠滿庭心懶行吟倉庚睍睆帶春音穿戸
對對相親想是春光去不遠向花下追尋漫開襟玉
局瑤琴欄杆遍倚閒愁閒悶困人天氣難禁風動蝦鬚
薔薇香透小園林北窗休啓梅雨霪霪
謝池春(第二體)
夏日
石橊花下看日影知亭午湘簟展層波紈扇隨金麈簾
捲薰風透坦腹堪清暑檢茶鐺添香縷小童睡去乳燕
窺朱戸從容瀟灑坐一刻懷千古娛客舊詩書學語
新鸚鵡幽夢羲皇上五柳隨風舞竹初長蓮未吐池塘
綠淺虧得前朝雨
憶秦娥(第二體)
夏暮
水亭空荷花灼灼愁薰風愁薰風新涼一枕漸上簾櫳
初生螢火光融融夜來幾點隨西東隨西東輕羅小
扇亂撲花叢
風中柳
夏曉
聽罷鳴雞又見風敲翠竹啟紗窗朝光四屋滂沱揮汗
待蘭湯早浴喜書童煎茶正熟磅礴解衣難得玄冰
一服笑行車侵晨轆轆澆花出戸倚徧藥闌幾曲看枝
頭茉莉如簇
鷓鴣天
夏晩
荷葉田田小院陰雲峰纔散碧沉沉山堂送日西傾盡
淨坐莓苔弄素琴蚊作市鳥歸林避風浴罷敞衣襟
芳樽初試蒲萄酒枕上青奴伴醉吟
長相思
夏夜
著輕羅脫輕羅邀月傾杯夜若何搔頭好放歌對姮
娥問姮娥桂殿清虚冷氣多星橋有路麽
醉落魄
夏夜不寐
星稀露重風吹院外芭蕉動城頭鈴鐸聲相送薄醉還
醒渺渺難成夢紙屏石枕何人共舊愁未了新愁壅
多情好月穿窗縫起坐窗前長笛無心弄
醉春風
夏日飲歸
月出天如曙雪巘笙歌度叵羅初放小風來去去去楊
柳橋頭葡萄架下一身清露手捏齊紈素醉眼開雲
霧晩粧茱莉滿街香住住住試看嬌娥納凉小坐拈花
頻顧
醉桃源
夏日聞鶯
穿花蝴蝶滿庭飛雙槐綠正齊如簧鶯舌再三啼驚聞
出絳幃梅子熟荳花肥春光去幾時暖風吹老鬱金
衣喈喈何處棲
搗練子
酷暑
寒冰竭火雲升空坐山亭并水亭搖盡齊紈揮盡汗無
由赤脚踏層冰
醉蓬萊
夏日遊湖
看遙遙北渚瀲灧清光炎蒸不到綠舫輕搖向綠楊停
棹紅藕香中開懷散髮好臨波長嘯語向奚奴清閒執
事筆床茶竈試望蒹葭離披湖上荷葉荷花亭亭窈
窕沙鶴溪禽勸擎杯一笑不用彈絃何須吹管聽漁家
小調落盡紅輪疎螢幾箇又來相照
望海潮
夏日觀荷
若耶一曲西湖十里何須太華峰頭翠葉田田紅粧冉
冉六郎近日嬌羞玉井藕香柔更淩波步步窈窕清幽
越女吳姬採花輕泛木蘭舟水宫仙子遨遊任飛來
飛去野鷺閒鷗帶月夜舒迎風晝卷漢家别樣風流綽
約待凝眸趁良宵美酒醉賞消愁莫待紅衣落盡對高
秋
燭影搖紅
夏日采蓮
雨灑橫塘芙蕖朵朵嬌含露輕衫窄袖上蘭舟搖蕩花
深處翠蓋相牽休住聽歌聲更尋前路風生柳下日落
溪頭紅粧徐步撩亂心情對花攀折都成悞碧天新
月動波光恰似催歸去手把碧筒四顧酒須沽酒家難
遇船頭斜轉撥剌一聲鴛鴦飛過
踏莎行
夏夜露坐
露墜紫髯風吹白面清凉閒却桃花扇新蟬噪柳不曾
停疎螢繞竹時常見月共追歡影堪作伴金尊在手
何須勸庭空漫爇水沉香醉來欲展蘄州簟
減字木蘭花
夏日納凉
火橊齊吐趁手虧光能却暑雲樹迷離赤日當頭總不
知殘書數卷展著桃笙消晝倦興味蕭疎似幅滕王
蛺蝶圖
漁家傲
夏晴
窗隙日光圓似鏡垂楊洗盡春情性枝上鳥聲都不定
人寂靜單衣脱帽穿花徑戲著小童敲石磬靑苔滿
地沾泥濘茅屋常關欄獨凭須相迎袈裟風動花相映
菩薩蠻
夏雨
遠山陣陣陰雲起芭蕉聲碎愁人耳閣外小溪平溪&KR0657;
罷採菱碧山空對面白鳥飛還見惱亂野人家風吹
處處蛙
繫裙腰
夏寒
薔薇開謝麥秋天那堪風雨連綿前朝初試羅衫好到
得今辰又難耐晩風前檻外荷花抽嫩綠新葉大總
如錢鴛鴦一對渾㤀冷尚宿池邊看雙戲處碧波圓
繡帶子
夏郊
梅雨乍晴天隴上麥漸漸是處綠肥紅瘦血淚溼啼鵑
玉勒錦鞍韉章臺下醉拂金鞭東門綦縞輕翻羅袂
一晌畱連
生查子(第一體)
夏景
人静綠槐天點檢輕羅好莫放畫簾垂乳燕雙啼早
琴韻奏南薰日斜猶未了回首看茶鐺一縷清烟裊
八六子
夏閨
看墻頭前朝李樹桃花斷送風流但枝上鳥驚朱槿池
中魚戲青蘋薰風滿樓多情望斷牽牛早起獨開繡
帳夜眠誰共香篝孤負却窗前一床湘簟夏日原長今
年覺短更兼小膽空房易怯脩眉照鏡生愁瘦堪憂腰
肢不待高秋
浣溪紗
夏興
叢槐滿徑野花香乳燕驚飛出畫梁冰肌玉骨自生涼
鵲尾爐中灰未冷水晶箔外日偏長浮瓜沉李坐匡
牀
小重山
夏懷
五柳陰陰罩小窗夢回殘卷盡對斜陽誰家河朔共飛
觴銷愁處漁唱滿滄浪重坐竹方床七輪丁緩扇進
風涼惠山泉煑紫茸香看新月影落鬱金堂
雨淋鈴
夏感
捲簾開幕下階穿徑搔首寥廓薰風處處吹面今朝何
事此心冷落嘆息東流往蹟正難禁寂寞念天生吾輩
情鍾蓬山萬里成離索花前月下須行樂却無聊望
斷西飛鵲一杯酒醒任羲皇解不去心頭惡散髮披襟
待要說與北山猿鶴怕草堂勒字山靈怪我多情錯
蘇幕遮(第二體)
夏情
畫簾低人語悄楊柳枝頭送得薰風到出水青青蒲葉
小荷蓋高擎下宿鴛鴦鳥日銜山月印沼隠隠輕雷
螮蝀西升了疎雨無聲微著草睡向方床幾點螢光早
夏初臨
夏思
日透叢槐蟬鳴高柳碧紗窗戸風生玉骨清涼遲遲午
倦釵輕含愁斜倚銀屏看雙雙蛺蝶多情黃金檻外湘
妃簾底不耐閒行夢沉寒玉灰冷爐烟金針閒却繡
線飄零粉慵朱嬾臺前鸞鏡空明淚眼盈盈伴孤眠朝
燕昏螢甚炎蒸追思往事意冷如冰
滿江紅(第二體)
夏怨
蝶粉蜂黃纔過了牡丹天氣朱檻外石橊紅綻照人衣
袂芳草堤邊鴉影亂垂楊岸上鶯聲碎正新裁紈扇手
中攜槐陰憩花已落門空閉常禁受愁滋味更雨意
雲情許多無謂搔首看天㤀日午引杯獨酌難成醉到
不如重到北窗前昏昏睡
釵頭鳳
夏愁
珠簾箔金跳脫避風臺上羅衫薄爐香燼園花隕一同
冷落夢魂難近恨恨恨思綽約增離索象床繡枕渾
如昨人瘦損衣寬褪花晨月夕淚珠偷抆悶悶悶
烏夜啼
夏恨
鸚哥尚喚琵琶晩風斜記得年前同坐碧窗紗簫巳
斷人不見向誰嗟欄外那堪茉莉又開花
謁金門
夏病
春乍去畱得一天飛絮寂寞眼看腸斷處能經幾朝暮
玄鳥歸來初乳消瘦那知如許無賴杜鵑啼更苦催
愁來院宇
夜行船
夏别
烟柳河橋無數纔折得淚痕如雨人生偏是别離多夢
飛南北東西路念相守又幾經朝暮天涯外任君游
去但願秋來不寐時也念人相思辛苦
金明池
夏游
荷淨追涼竹深畱客苑裏花如迎送啄盡麥英(櫻桃也)烏
鵲亂只怕鬧醒佳人夢買百壺美酒如泉聽罷了子野
胡床一弄更寒水調冰鉛刀雪藕強似笙歌歡縱河
朔人人持碧筒那柳下嵇康蕭條誰共接䍦好向高陽
倒褦襶莫作窮途慟奈飛雲過雨時來覺詩思無端且
偷閒空任折角前村披襟南陌也索醉眠休動
黃鐘樂
夏旅
他鄉不覺試絺衣瀟灑襟懷北窗高卧亂鶯飛莫嘆山
川非故國麥秋梅雨掩雙扉避暑休思褦襶歸纁夏
逍遙冰心一片客中稀夢到匡廬看瀑布旅吟時學謝
元暉
婆羅門引
賞夏
山園槐序綠陰濃處曉鶯啼冰絃聲動柔荑不覺松風
入戸爽氣接峰西看清塵辟暑倒插簪犀湘簾乍低
怕日午夢還迷漫把綠熊簟卷翡翠觴攜追涼河朔看
雨過屋角挂虹霓紗窗外月滿靑溪
水調歌頭
苦夏
悶坐苦炎熱何日起清涼時時揮汗如雨閉戸懶衣裳
總有浮瓜沉李未得冰壺雪嶠倦倒竹方床欹枕看圖
畫竟日罷焚香夢飛瀑思露井慕幽篁漁歌嘹亮不
知何處浴滄浪那得龍皮裁扇去覓驪山下榻一任日
舒長無奈紅塵近心地若探湯
十五家詞卷十八
