十五家詞卷八休寧孫默編
曹爾堪南溪詞上
小令
搗練子
乙亥冬暮曉行
風欲静凍交加冰嚙霜痕閣岸斜流水無聲波不起冷
烟微月寫輕霞
春思
人正倦晝偏長夢醒微聞繡閣香花徑尋芳誰是伴金
衣公子雪衣孃
廬州廣華寺旅懷(甲辰)
江北路廨東頭白帢青騾絆客愁梧雨滴殘蛩語咽他
鄉明日是中秋
望江南
題疑舫
真曠遠空碧捲簾收為道岸高知是屋如逢水漲便疑
舟身世可沈浮
戊寅初夏
初夏好門外嫩凉吹筍點斑痕抽玳瑁水添綠暈漲玻
璃新結竹邊籬
紀游(五首)
金陵好艷集記前朝桃葉清尊銀甲閙雨花都講柘衫
嬌春在木蘭橈
二
蕪城好魄動舞衫中翠黛波心商舶曉紅燈店口市橋
風小杜醉樓東
三
西湖好鎮日冶游天青雀暮還菱作鏡紫騮春競柳飛
綿鶯語畫簾前
四
山塘好匙雪虎丘茶近水雕梁頻坐燕護晴油幕巧分
花滌器麗人家
五
蘭亭好簫鼓越中行石馬古苔南鎮廟卧龍新柳夏王
城流水十分清
憶王孫
無題
侍兒新沐避芳叢整理簪花笑語工為愛新晴垂柳濃
掛簾櫳風攪山茶滿地紅
如夢令
江村
芳蕨桃花江渚管領漁簔歸去唱起竹枝詞獨自輕移
柔櫓深處深處添得半篙春雨
初寒卽事
溪畔蘋花開小牆角低垂紅棗深夜卷西風床下莎雞
來早傾倒傾倒秋社新醅正好
長相思
寄跡荒塢一月感而有作
溪邊蘆水邊梧我唱新詩興未孤錦囊隨小奴樽常
枯偈常逋舊識僧徒和酒徒年來多半疎
荻溪農家
朝來晴晩來晴罩屋桑隂分外清短簷鳩婦聲雲須
耕雨須耕新織簔衣掩骭輕竹枝歌太平
有懷
寒潮生暮潮平綠柳朱欄繡戶明有人花下行晨調
笙夜調箏博得風流隊裏名惟留年少情
相見懽
春曉
早春數徧庭梅雪中開果是深深院宇印莓苔無箇
事牽愁思儘悠哉百舌驚人不管枕邊催
江村
水痕新漲苔磯杏花飛江岸蒲牙如箭鮆魚肥蠅頭
利爭無巳昨原非只有子規明白喚人歸
生查子
和澹心
花開别後枝草滿來時路白藕五更風紅豆三更雨
歌喉月互沈舞影雲同去留只為人留住肯隨君住
别思
柳枝離别多杜牧風流在薄倖不成憐休挽荷花戴
燈前印口脂鏡裏留眉黛愁緒問如何雨滴蕉心碎
昭君怨
已卯二月周斯羽兄弟招集舟中觀演家劇魏
子一于雨中為予圖扇因調小詞題其上
日暮畫船微雨圖取春隂縷縷烟氣散江湄柳痕垂
一筆遠村如抹望去胭脂欲潑屋角有桃花是誰家
女冠子
秋日述懷
淡烟濃水正值江南秋美力田嘉小巷晴收秫山厨晚
煮瓜鵝黃家醖酒猩赤手栽花一雨重陽近覺寒些
山房寒思
吳船來往愛聽畫眉停槳冷紅飛石醜猶稱丈花嬌却
字妃佇看千藥綻空憶四腮肥松鼠簷前落已忘機
點絳唇
丙子夏日村墅
長晝方炎畫梁歸喘尋泥燕桔橰聲斷露稻幽香遍
倚樹當風欲比閒雲倦蘋花院小池波淺綠上窗紗半
江村
苦是春隂桃花半落江村暮垂楊千樹縹緲漁船渡
青滿田疇難認牛羊路溪邊步野鷗飛去只愛無人處
感舊
記得黃昏眉稍微見紅潮印夜深低問釀作分離恨
翻悔當初合了鴛鴦枕嗟孤另欲通佳訊人遠天涯近
(作音做)
遣夏柬除菴
蓮褪紅衣迴塘雨盖藏鸂鶒柳絲嫌直故倩鶯來織
蒲戟青稠點綴清溪色方池黑細魚吞墨道士鵝難得
沛上懷古
禾黍風清亂山高下供憑弔龍吟虎嘯絳灌由屠釣
轉眼興亡陵闕餘殘燒誰能料漢家遺廟明月依然照
陸舫春思
沙暖蒲香鳳池漲綠晴波皺搓黃御柳三月春方透
小徑閒吟碧蘚生鴛甃消晴晝雨絲拖逗似補梨花瘦
秋暮旅懷柬翼蒼
衰草重岡雁燈吹滅諸陵火誰家菊朵開近扶風左
無限悲秋難覓江淮柁耽枯坐閒門深鎖紅葉堆中我
旅曉柬漢思
幔卷同雲平皋木介霜威肅柳條吹秃猶映晴淮綠
道德微言為目寧為腹堪三復他年空谷活火煨黃獨
浣溪紗
曉起
樂事貧家竟不貪疎風斜雨過城南單紗消受嫩涼甘
宿硯頻催童子滌好花頒與侍兒簪暗將私語賭宜
男
秋日園居(二調)
謝客微軀不願勞病餘覺減酒狂豪花間行礙接䍦高
箇箇蔓牽黃荔子垂垂架掛紫蒲萄曉盛芳露和蘭
膏
消夏如忘伏日高藤床一枕暑能逃起呼童子候茶濤
書有蠧巢思曝卷箋遺蠅墨阻揮毫編來團扇鶴遺
毛
春詞
荔子紅綾窄稱身輕籠淡墨舞衫新回眸檢點着芳塵
黃雀夜飛歸玉輦紫騮日暖閙朱輪青樓梳掠惹游
人
夏詞
八尺龍鬚一尺綃初離涼枕印紅潮自然香膩洗難消
玳瑁簾垂留紫燕珊瑚架倒戲金猫藕絲香裏送鸞
簫
秋詞
玉盌低斟酒力微風前團扇未停揮砧敲紅淚落征衣
愁見月高褰繡箔起乘人静弄金徽鴛鴦幔冷一螢
飛
冬詞
翠被難温夜似年珠簾輕捲霧如烟寒鴉啼到畫梁邊
鸚䳇怯風攅綠羽金猊貯火熨紅氊秦箏凍斷十三
絃
過靈塔菴
棘刺杉針墓外田鴨頭勻綠瀉堂前山僧擁衲只高眠
粉堞影深垂柳畔石橋路仄野鳬邊斜陽踏破草芊
芊
出郭
綠徧汀蒲淺浪交波搖新柳散晴郊幽人攜屐叩蓬茅
蛙駭早雷開蟄戶鵲占太歲啓春巢歸來斜日過花
梢
閨情
朱檻移燈拾翠鈿碧紗窗裏簟紋圓薄寒微覺枕痕邊
鸂鶒帳開調鳳髓鷓鴣曲就撥鵾絃銀箏撩我不曾
眠
燕邸清明
宫柳迎風翦綠齊隗臺春壓杏花低誰家小襪印香泥
玉勒連錢盤輦路毳裘油壁駐金堤舊陵芳草杜鵑
啼
感秋
霜急清砧禁樹紅晝垂銀蒜雨濛濛洞簫吹倚畫樓空
丹鳳城高烏呌月白龍堆冷馬嘶風邊愁都在暮笳
中
邯鄲道中
趙國寒烟繞鹿車曉星晴掛柳梢斜叢臺何處問繁華
公子毬場爭蹴踘佳人繡閣鬭琵琶祗餘秋草没黃
沙
晩秋漫興
曉露生妍黑丑花亂蟲鳴軋木棉斜棠梨霜葉赤如砂
真似客歸遺燕壘儘容人占是鷗沙柴門中有故侯
家
菩薩蠻
有贈
夜闌香汗羅衫薄涼生枕簟人兒覺欲去且遲遲流連
三伏時妾家何處住白廟西原路鄉漫說温柔此鄉
應可遊
卜筭子
憶夢
愁劇暫成眠有夢輕如絮醒後猶期會面難何况天涯
路相見不禁歡醒却無尋處但願年年在夢中一世
和郎住
醜奴兒令
曉粧
曉風吹破流蘇暖花滿香奩蝶滿湘簾拾起殘紅玉笋
尖未梳蟬鬢如雲壓膏沐微沾宫粉輕拈十樣新眉
懶去添
閨思
遠山染黛簾初卷新月微籠薄霧輕籠只許巫山入夢
中曉粧惆悵無人見杏樣衫紅茜樣鞋紅半臂殷勤
護守宫
惜别
多情一向真癡絶范蠡湖邊西子湖邊兩地相逢再世
緣别時杯酒澆何處夜合花前芍藥花前獨自悲歡
若箇憐(芍藥花一名將離)
減字木蘭花
夏日雜咏
幽蘭欲吐移進闌干看愈嫵散髮當風上有千尋綠蔭
濃納涼池閣林影波中魚戲樂芳餌剛垂一尺黃魚
上釣絲
初夏放舟郭外
垂垂紫楝四月江心頻點燕亭舘誰家夭棘抽條出屋
斜輕舠不穏移向伍塘風力緊晴日將西黃犢江村
水一犁
春暮
晚飄紅雨吹亂薔薇啼杜宇綠樹新隂中有青樓惜别
心湘簾半落細聽呢喃催繡箔心事誰傳傳語鸚哥
當錦箋
清和晝涼釀隂不雨小詞志憶(二調)
籜龍抽綠兩部笙簧池上續猩染薔薇雪壓酴醿蝶亂
飛半牀絃管櫻筍風光過小滿最憶清娛釣具茶鎗
寄五湖
隂晴堪畫修竹清風隣可借紅藥初開青雀油幢載酒
來舊游如夢柳絮黏泥飛不動好語花卿何滿休彈
第一聲
謁金門
寫别
多情種别後淚痕潮湧綺戶海棠春雨重芳心愁自捧
花也和人爭寵腸斷錦衾孤擁小字紅箋誰與送相
思看筆冡
好事近
送客北遊
斯世少英雄應笑成名䜿子衰草夕陽彌望弔金元遺
壘霜橋孤月照空囊枯樹亂鴉起旅館蕪菁低照讀
數行殘史
夷門書屋(在虎丘鐡花菴)
舴艋汎溪花流水一灣堪泊古木撐雲溜雨似垂髯猿
玃山中日静巳忘年展卷代行樂短簿祠前歸去見
紫薇開落
憶秦娥
戱和
垂珠幕羅裙怕引狂風惡狂風惡畫樓深處是誰輕薄
帳兒偎倚星兒落莫驚犬吠金鈴索金鈴索饒他夜
静有人知覺
冬感
殘霞没隃糜凍黑西風突西風突怪鴟悲嘯一天霜月
銜杯慷慨冠衝髮古今人物都消歇都消歇隂房鬼
火戰場枯骨
傷逝
東君惡好花未足風先落風先落啼猿兩岸峽雲飄泊
問天搔首天疑錯無端玉樹塵埋却塵埋却諸公皆
在斯人不作
清平樂
閨詞
眉痕頻皺不似東風舊欺盡孤眠寒更透生得腰肢原
瘦梨花静掩長門尋常過幾黃昏魂向當初銷盡如
何又說銷魂
隔船却寄為澹心賦和韻
輕衫雪皎穏稱身材小隔水秋波頻送巧勾引相思難
了柳枝插入楊枝故人青眼修眉對面盈盈不語渾
疑暗憶當時
答澹心
故人何處居傍要離墓滕六翦花濃似絮練鵲巧穿林
去翩翩鶴氅羊裘羨伊才子風流試種疎梅繞屋暮
年端傲封侯
甘草子
春情
春暮曉霧空濛認做絲絲雨侍女醒扶頭釵墜驚鸚鵡
百尺遊絲輕舉空罥住梨花難吐喚起朝朝枕邊語
恨多情如許
阮郎歸
寒村漫興
澗流傳響聚沙紅海雲城角濃征途肅肅繞寒風霜花
催曉鴻枌樹底荻花東遠村詩畫中虎頭老手輞川
翁知他同不同
錦堂春
清涼寺掃葉上人山樓
如練澄江東瀉春鋤舞雪蒙茸倚樓遥見迎潮燕飛趁
片帆風楚蜀烟波不斷齊梁佳麗都空山僧不識興
亡感閒數落花紅
朝中措
龍潭驛懷舊
驚濤吹簸老龍憨暮雨且停驂紅樹斜分建業青山多
在江南遠檣排漢亂帆擊汰百尺空潭一曲渭城歌
罷酒樓誰是何戡
東干小憩
平沙水漫暮潮通亞竹野桃紅燕子國中佳日白鷗社
裏東風干將故里避喧剷跡斗酒過從錯字休教鐡
鑄來尋三泖漁翁
山花子
秋晩
黃蝶尋花褪薄衣槐隂吹老漏斜暉紅棗掛枝秋已熟
打應稀不斷雁聲和月呌重驚鴉宿帶霜飛田有香
秔園有菊幾時歸
柳梢青
春閨
昨日清明桃花紅浪做出多情帶恨粘愁無端惹住一
點春餳東風難雨難晴看又過殘花亂鶯酒畔關心
燈前偷淚撩亂銀筝
西江月
題懸真子浮家泛宅圖和韻
有客漁焉終老惟君賜者為家釣竿茶竈隔船紗攜去
隨潮上下水口紅桃流散山前白鷺飛斜風波惡處
舞神鴉笑捲青簔歸罷
歸真
一枕微侵雲鬢三更方卸鞋弓解衣瞥見舞裙紅何事
挑燈相送會逐曉雲俱散魂隨春絮常通鴛鴦睡醒
畫樓空枉做人間癡夢
和壁間韻
白日難教東下清淮肯使西流春風吹罷又驚秋早嘆
朱顔非舊烏巷家家王謝黃初字字徐劉荒榛鬼火
北邙頭誰是諸公之後
景陽樓
絲管競調玉樹氍毺暗墜金鈿酒酣狎客劈紅箋受用
佳人捧硯盡道無愁天子還疑有劫神仙景陽鐘罷
最堪憐井上胭脂零亂
隋苑
别殿珠簾夜月長堤御柳春風繁華三十六離宫鈿合
同心誰送龍舸方遊汴水狼烟旋報京東錦衾纔與
夢兒同轉眼迷樓是夢
詠懷
槖筆久陪南苑含香近侍西清春風淡沲夢江城賀監
湖光似鏡白髮衰年易過黃金大藥難成病坊早已
屬先生誰道文園渴更
少年遊
柬友
故園春到弄芳菲人静落紅稀柳岸漁汀風來水面鸂
鶒一雙飛泖東丙舍宵聞鶴瀟灑芰荷衣鱸膾烘鹽
蓴羹襍豉何負季鷹歸
醉花陰
春景
烘桃熨柳春方縱紅雨花梢重風日近清明幾片榆錢
都筭鶯兒俸冷烟堆徑和誰共苔補閒階空杜宇莫
頻啼不喚人歸只喚三更夢
南歌子
西湖夜汎
鏡展嬌如雪衫輕怯受風薄陰偏覺鬢絲濃獨喜清秋
無暑畫船空頻勸杯中綠微添酒後紅銀筝一曲手
玲瓏見有檀痕低搯印酥胸
雙調望江南
秋暮
秋欲暮江水盡生涼鷗浴似添濤外雪林疎微映菊前
黃村屋日恒長初刈穫秔秫半登場籪起肥螯宜買
醉甕傾新酒遠聞香一笑舉杯觴
浪淘沙
戊寅十二月二日過智月禪院時冬燠紅梅盛
開
喚渡近衡門信步南村薄綿今日覺微温梅染胭脂先
破臘伴佛黃昏冷淡許誰論菜甲篁孫逢僧閒話半
無根斜日一簾當戸捲曝取朝暾
上巳
送煖曉來風春信微通滿城芳草暮愁中寒食纔過宫
柳暗烟樹朦朧杜曲踏芳叢有箇人同盤龍繡領御
溝東日落河橋歸路晩嘶斷花驄
甲辰寒夜遇同館周文夏侍御于虎丘步月
松影繞迴塘小閣焚香可中亭外月如霜劍氣渾疑衝
静夜一片寒光落葉打虛廊僧夢方長排空呌雁也
成行容我五湖隨范蠡烟雨鳴榔
鷓鴣天
送客之金陵
羅綺香殘舊院空石城橋畔掛晴虹柔情常在琴心裏
别意難消燭淚中江水白落花紅小樓山色六朝同
莫愁家近頻來往蘭槳輕隨燕子風
野塘即事
蟹舍鷄棲共一椽千竿修竹弄晴烟鳥聲都在征鼙外
兵氣猶纏大角邊書案淨襍花妍種魚栽藕野塘偏
木香吹雪人閒坐讀罷莊生駢拇篇
新秋
蟾影新鈎破碧天嫩涼池館日如年三分鶯舌紅蕉上
萬顆鮫珠白藕邊愁夢斷薄情牽鴛鴦債已了前緣
一聲蟋蟀梧桐雨冰簟風清穏晝眠
午日京邸感懷
太液菖蒲汎酒時賜衣唯有近臣知銀盤郁李登公讌
丹砌戎葵映屈巵傾鑿落和參差楚江風咽大招辭
攀髯未解烏號痛續命虛傳五色絲
秋邸(二調)
草綠閒庭曉露清棗紅簷角媚秋晴鸚哥簾底頻頻喚
鴉舅階前細細生銅箭静石床平游仙不與換公卿
椶鞵篛笠蛇條杖好向緱山頂上行
牆缺城西望翠微東隣槐柳是耶非簷條新接龍鬚老
園甲纔抽馬齒肥花正好露方稀揉藍挼紫劇芳菲
秋蟲巧變黃蝴蝶也學鶼鶼一樣飛
雪意
漠漠重雲足四垂紙窗風静覺輕吹水仙怕凍先遮箔
田芋思煨待舉巵前有句好吟詩安排險韻寫瓊枝
呼童急往前村去趁此泥乾認酒旗
冬日小集
赤葉樓頭好醉看高歌一曲笑彈冠剖香橘柚吳姬手
撮細蒲萄燕市盤紅袖側易為歡多情莫厭酒杯殘
惟耽杜牧風流句不點明犀也辟寒
重陽
節届重陽覺薄涼閉門消得一杯漿繞籬菊賤先開紫
食稻螯肥漸有黃城角下小亭荒芟夷秋草受秋暘
登高不用茱萸袋自有奚奴舊錦囊
虞美人
村居
綠楊青草春生處疑有高人住芒鞋不惜破蒼苔為看
彈棋日日倩笻來依稀避世桃源僻城市何曾識茅
廬也有客為隣剛是半移耕叟半漁人
新秋(鳳仙一名女兒花)
粉牆雨溼生青草乳燕秋重老鴨爐灰冷篆烟微愁見
碧紗如水亂螢飛暮蟬不住吟疎柳閒放彈箏手空
階風裊一枝斜偏是女兒花對斷腸花
有贈
輕衫窄袖身材小影向銀燈好珠歌勸飲度清圓無奈
尊前侍立暗生憐牡丹亭榭花如繡巧對紅兒瘦初
開豆蔻尚含春轉是五更風雨會愁人
歸興寄郁光伯廷尉周質菴侍御
草堂修竹猶無恙綠淨溪痕漲春來小雨課耰鋤閒向
梅花香裏讀殘書隣家芳榭餘烟草紅藥階如掃
君恩肯許逐臣歸昨夜夢中先到舊漁磯
酬澹心見贈
紙窗毳衲烏皮几石氣涼于水牆東避世慣尋僧攜得
一枝笻杖過金陵江潭衰柳黏霜薄遥歎宫槐落風
波惡處度年華憑着鐡船湖海作生涯
木蘭花令
秋憶
木瓜香徧鍾山道桂子倩人斜插帽歌搖朱雀桁前花
酒濺烏衣堂下草十年浪跡浮雲杳畫檻生烟無客
到沙家零落寇家貧若箇琵琶傳賀老
送客南還
輕裝破浪衝天塹醉裏吳鈎看不厭催人兩鬢是雙丸
伴汝孤帆惟一劒五湖烟景從今占欸乃蓮歌游女
艷縱令珠履曳侯門只抵黃梁眠客店
已亥中秋京邸懷舊(戊戌中秋客維揚次六一居士韻)
平山堂外青螺闊廿四橋邊流水咽無端擊筑動悲歌
俠骨難教脂粉抹銜杯仰視浮雲滑搖筆堪追秋興
八蕪城烟景不勝愁舞帳牽蘿空夜月
秋暮旅懷(再用前韻)
馬蹄踏徧平沙闊别院時聞笙管咽霜前白雁巳南飛
潑墨愁看鴉陣抹紅槽滴酒真珠滑炊熟黃梁尋衛
八風吹殘柳碧星稀門外轆轤鳴曉月
金魚池(三用前韻)
虬松碧瓦雲邊闊堤上鳴泉流且咽胭脂兩靨鬭新妝
獺髓尤憐眉際抹臨池綺席壺觴滑公子遨遊溝丈
八琵琶少婦閙紅樓箇箇酥胸斜抱月
寄松之(四用前韻)
回頭吳楚風烟闊離思渾如枯澗咽東華撲面軟塵多
慙愧何郎連汗抹蓴羹羨爾沾脣滑作者七人今有
八垂虹秋色最關情知向長橋看串月(吳下風俗月夕遥看長橋月影)
(其形如串故名)
步蟾宫
秋意
木犀香吐金英細碧水畔金風如洗高樓一夜對嬋娟
髣髴在廣寒宫裏疎風淡漢無纖膩坐漸覺露華微
泚頳桐葉底鬭鵪鶉空攪亂花隂滿地
南鄉子
初夏
浴水燕飛忙門外長溪碧繞塘柳暗柴門遮屋角隣牆
又見梧隂過草堂風動落花涼樹樹新濃罩曲房中
有烏巢渾不見鸎藏為乳雙雛覺晝長
冬曉(悞刻賀裳)
鸚鵡嬾梳翎巧學人聲喚小名昨夜蠟梅花凍了零星
纖手敲冰出膽瓶初旭暖芳屏卷幔重重酒半醒枕
上高吟詩句好消停惹得鵶鬟閣繡聽
春情
酒病中春朝頰暈㯽榔醉未消手簡龍團吹活火頻燒
茶竈輕翻蟹眼潮多事在今宵淡寫青山半幅綃付
與紅兒收貯了偏嬌銀甲調成和紫簫
贈紅兒(河陽妓)
停酒按紅牙蘇合香濃掠鬢鴉秋水糢糊偏可惜夭斜
十五娉婷早破瓜愁恨徧天涯飛絮啼鶯是妾家莫
道臙脂開未足驚誇却占河陽一縣花
送客還閩
閩海國南鄉萬里歸程嶺樹荒日落行人愁虎豹蒼涼
惱煞杉雞報夕陽結客賸詩囊古劒芒鞵鐡裲襠如
火炎風蒸荔熟甘香飽噉晶盤十八孃
醉落魄
春暮村居
鼠姑纔落香浮小徑抽紅藥時過穀雨春隂薄紫楝翻
風一燕池邊掠孤村莫怪門羅雀掀髯長嘯甘藜藿
來牟豌豆供杯勺託興羲皇為我辭蝸角
踏莎行
惜别
一夜如年兩眉空嫵臨妝怕見愁痕鎖東流還有再回
時忍教永别歸黃土彩鳳難飛靈犀自吐鴛鴦瓦缺
漳臺古夢中紅淚萬千行醒來都是桃花雨
春景
翠染晴嵐藍拖曲水雕鞍且傍垂楊繫金魚池上賣花
天探春如雪丁香紫别院搊筝小亭浮螘畫樓歌管
雲中起錦繩高挂粉牆低落紅都在鞦韆裏
長安秋思(三調)
碣石岧嶢崆峒突兀龍蟠鳳翥圍宫闕毘盧閣上望神
州人烟九點青如髮北海壺觴西城鞵襪薊門斗酒
狂歌發金元戰壘草黏天黃沙萬里懸秋月(報國寺毘盧閣最高)
舟比黃龍船名青雀相傳萬歷年間作水嬉一試起狂
風牙檣錦䌫今零落菡萏秋殘茭蒲雨弱橋邊玉板
猶如昨釵鈿鏽蝕舊粧臺行人錯擬臨春閣(有遼后梳粧臺遺址)
漢畤松青秦關月白居庸山翠浮千尺皂鵰風勁起摩
雲寒霜欲變秋林赤不律吟孤叵羅愁釋酣眠且看
長安奕城頭一夜動悲笳離腸早斷江南客
小重山
寄訊戱和友沂
並翅文鴛叠錦茵倚闌聞一歎為何人眉痕愁鎖遠山
顰春風悄無緒喚真真綺陌漾芳塵步搖欹綠鬢舞
衫新穿花癡蝶露全身羅裙褪自有暗香親
中調
臨江仙
有贈
可怪儂家香不散吳衫到處提攜我方擬似恐難齊自
然真味在芳麝正填臍又是碧雲纔一挽鵶鬟壓耳
猶低遥知年可及垂笄春宵經夜雨未解作悲啼
劉墨仙移榻梅花菴用錢爾斐韻簡寄
君在梅花和尚墓想應讓與君龕梅花栽在墓之南老
僧消受得日日誦華嚴快聚夜深愁客散惟留月影
空潭曉來卧看壁頭山惜花乎病酒乃似再眠蠶
初夏清溪閒泛
十畝之間新霽色愛看桑者閑閑扁舟歇處野蒿繁小
橋蝌蚪黑急水隊魚斑我羨村家風味美翛然茅屋
三間柳隂泥溼麥泥乾曉鶯新識路飛去又飛還
湖上遇游客漫賦
問是誰家游冶子風流真箇無雙兩行紅袖對銀缸千
金全不惜春色果難降幔卷湖船憐小鳳山眉引入
高窗偷攜鸚鵡浴平江玉鈎藏細柳記奏隴西腔
寄西湖友人
萬叠玻璃開曉鏡畫橈隨處堪停杏花村渚倚紅亭遠
山平仲綠幽徑寄奴青學士橋邊晞髮嘯扶笻應到
南屏鶯啼深柳待同聽仙人吹鐡&KR1055;小妓索銀缾
金灘寒夕
疎柳寒村聞暮角牙檣不駭閒鷗雁聲低度水邊樓冰
紋烘雀瓦雪片壓羊裘畫省爐烟猶在眼故人詩酒
綢繆檀槽玉軫劇風流周郎能顧曲平子也銷愁
贈僧
曾向山中消日月飽看竹翠楓丹馴猿守洞虎登壇地
爐燒鴨脚晴葉焙龍團偶到人間持鉢坐粥魚聲繞
空灘浮生彈指悟邯鄲孤笻衝積雪百衲護春寒
蝶戀花
題茜溪齋壁
小小荒廬圍綠水門外清隂近水栽桃李古道不須留
姓氏負薪識是隣家子笑問隣童曾識汝屈指東邊
着第三家是一擔束芻桃乍起晩炊看出茅簷裏
秋暮
一把黃茅新盖屋簷角低低為避西風肅欲向東籬重
繫菊荒園斫得湘君竹蟋蟀寒吟聲不足楓樹垂丹
還有些兒綠九月霜痕融似玉空階迸下紅榴肉
夜憶
紙帳高懸燈影細人遠如天欲會愁無計煩惱何心温
繡被今宵好夢偏迴避瑞腦生香留半臂别恨年年
悔解愁滋味多是生前相絆繫鮫綃不盡相思淚
阜城驛
曲岸迴波迷白草皂帽青騾躑躅燕南道茆店重來人
已老滿庭槲葉隨風掃淡日寒雲投宿早隣院清砧
幾處心如擣簪筆鳴珂春夢杳悲笳古堠霜天曉
臨洺關夜宿
破壁匡床眠自妥濁酒頻沽頳卵堆霜果屈戍青苔門
不鎖棧邊分照蕪菁火應有征人嘲飯顆憔悴中年
生計渾相左弔澧哀沙多坎坷訴天寒月休欺我
將發廣陵留别穆倩于皇無言
驪唱催人秋未暮兩鬢霜華祗為浮名誤三五嬋娟垂
白露一鞭竟别揚州去尊酒猶思良夜聚小店晨雞
月落餘烟樹回指紅橋堤畔路油幢烏榜年年度
唐多令
夏夜客齋
紈扇動微吟湘簾草色深苧衫涼鈎月初臨撲起流螢
過别院曾照見女兒心風壁響清琴銀蟬送晩林算
青樓露氣蕭森白面誰家年少客些箇事會相尋
一翦梅
理繡
襞開五色上衣裳抽引針長抽引絲長養娘新配淺深
粧紅處思量白處思量多情已戒繡鴛鴦蜂又雙雙
蝶又雙雙誰描花樣使人傷並蒂蘭房並菂蓮房
風情
春濃畫閣下簾鈎人在青樓書在紅樓誰將芳草字忘
憂花已含愁酒更添愁凄涼無緒擘箜篌病似殘秋
夢斷長秋蕭郎離恨託詞頭寫怨梁州入破甘州
漁家傲
秋日過村家小集予舊隣也
紅蓼灘邊頻弄槳農家舴艋如錢盎郭外清溪流更廣
時蕩漾船輕不怕黏天浪欸乃一聲何處唱我來茅
屋開新釀柴關烏桕遙相向雞黍餉月明已掛霜篷上
秋日遣懷
八月秋晴剛過半欲招桂馥因牽幔晴日不寒還不暖
鴻新見為尋舊渚頻頻喚近繞低垣遮客館輕黃蝴
蝶隨人散飄墜梧桐花砌亂閒尋看菊英欲吐東籬畔
蘇幕遮
咏香
爇芳臍烹瑞腦染着衫襟緊伴人昏曉一點檀心難索
討夢醒更深越覺添煩惱潤能薰潮頓燥著定宫閨
蘭麝宜頻擣縷縷微烟纏不了透盡孤眠誰更知他好
嘯臺懷古
百泉清叢檜碧風卷虬枝箕踞依頑石迤邐太行疏乳
液中有高人俯仰尋遺跡晉公和曾卜宅明哲全生
寒暑陶然適半嶺嘯聲驚木客阮屐稽琴此輩無容責
全椒道中
冷風尖殘月小野徑高低刺眼横蒼篠茆店孤村偏起
早輸與閒鷗静立寒汀皎策輕車攜布帽客路年年
短鬢霜深了江滸青山屏幛繞烟柳無情斷送人昏曉
風中柳
用劉靜修韻寄友
欲問高人久矣寄情巖谷問饔飱閉門常足呼童洗竹
艤船尋菊有餘錢買花葺屋古樹當廬常照襟裾生
綠慣棲禽日來尤熟歌聲類曲缶聲類筑算詩才是今
名宿
行香子
構屋水濱喜而賦此
小小疎椽碧水經前每臨溪匹練紅牽蒹葭十畝儘受
荒烟有采菱橈沽酒渡釣魚船野漲無邊樹影森然
數游鱗傍岸流連更誰貎得晉唐宋間請顧長康吳道
子李龍眠
十五家詞卷八
