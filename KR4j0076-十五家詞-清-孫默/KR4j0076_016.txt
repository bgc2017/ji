十五家詞卷十六休寧孫默編
黃永溪南詞上
序文
予少習為詞每以歐晏秦黃為正風最後讀南宋諸
家詞乃知能擺落故態而意氣跌宕者惟陸務觀為
善能自道其與馳騁上下者庶幾子瞻幼安其人乎
而務觀自序乃云少有所為晩而悔之然猶未能止
者何也豈非樂府歌謠之變固非此不足以抒永言
發逸思耶吾友艾菴黃子於文筆無所不工少為詩
餘頗有工妙之致年来縱筆為詞嶔崎歴落洋洋纚
纚有不知其然而然者余以為非渭南老人不能如
此超逸獨至也嗟乎詞雖小道本乎性情中乎音節
固有繫乎時與遇者焉方黃子少時故有閨房之好
自相唱和所著小詩流傳里巷間無不述為佳事旣
而偕其季弟初子與余輩數人常為文酒之會单詞
小令悉被管絃筆墨所至皆有低徊宛轉之思斯時
也亦可謂極人間之快意矣未幾而登上第佐西曹
此樂既不可得而又以清賦之累與余等共遭放廢
艾菴遂寄跡戴溪之南小妻稚子優游卒歲機杼之
聲與絃誦時相間也暇則從野夫牧子較量晴雨閒
為小詞衝胸而出矢口而成一再行吟浩浩乎如出
金石自以為鈞天廣樂不過如是此豈務觀所云漁
歌菱唱不能自止者歟昔唐季花間諸集流宕可喜
而務觀則謂士大夫無聊所寄世有能知艾菴者誦
其詞而想見其意勿以為僅出於無聊焉斯可矣
小令
調笑令
凉夜
明月明月偏向紗忩偷入有人遙避清光小怯羅衣夜
凉凉夜凉夜報道海棠初謝
無寐無寐影與月兒相對闌干十二重重長立西忩曉
鐘鐘曉鐘曉露濕鳳頭香小
如夢令
春朝旅店風雪
旣是雪花飄泊又是孟婆作惡左酒右持螯仔細與春
酬酢行樂行樂以此勸春春諾
把酒央春寄語風伯雨師權恕籬戶矮於人饑雀寒鴉
相覷何處何處春又翻然曰去
醉公子
燈花
喜向燈花問知道明朝怎果有一函來從頭讀幾廻
半是糢糊話忽把燈花罵呼鴈過雲邊回他沒字箋
毛申人新婚未幾卽赴文友通宵之宴戲速其
行
好酒無多飲歸去尤宜醒珍重勸郞行官街風露清
銀缸人獨倚月色居然起侍婢正商量郞來莫恁狂
反董文友詞
姐姐和儂戲索解書中意書是合歡書公然不避予
小篆硃㾗沁誤讀鴛鴦印姐面一時紅原來合避儂(原詞)
(云儂心何事惱姐姐欺儂小偷看合歡書憎儂問起居)
昭君怨
螢
剛是沿溪飄泊忽又隨風前却暗地恁相誇可憐他
那個輕紈兜住何處碧紗籠去到處只惺惺却輸卿
蝴蝶
是蝶是周難據疑夢疑醒何處花底忒輕狂一雙雙
偷得香来韓掾傅却粉來何晏那個是前身兩平分
點綘唇
小閣
夏日方長科頭羽扇頻來往小亭幽敞茶沸松風響
隔岸垂楊對坐黃鸝講還堪賞簾鈎初上欸乃漁翁槳
浣溪紗
初見
曾向蓬山頂上行瑤姬十五笑相迎湘裙剪剪襪盈盈
今世芳名知弄玉前身小字是雙成怪郎驀地喚卿
卿
贈妓蕊珍
昨夜蓬萊駕紫煙天風吹下蕊珠仙十分珍重破瓜年
對客離披渾似醉為郎顛倒不成眠秋波斜溜恨無
邊
幼女曜貞生日
初着紅衫襯薄綃爺前萬福出簾腰道兒生日是今朝
杜老瘐妻誰耐學左家小女恁般嬌看爺白髮早飄
蕭
卜筭子
有感四首
匿影住人間横眼看天下都道乾坤一腐儒自問何為
者得酒且高歌無酒干休罷若有畱髠送客人一䂖
臣能也
壯已不如人老矣何須問縱有因人成事時錄錄悲公
等新態看來多舊事提他怎那個邯郸道上行僕僕
何時醒
種李易成蹊種豆將盈頃婦不彈絲妾不歌有酒如何
飲山色碧於藍湖水明如鏡皓月清風是等閒權與
儂相領
流水遶孤村問是誰家住不信孤山處士來别有梅花
墅客到我應懽我醉君須恕多少園亭没主人道不
如歸去
湯隂謁岳武穆廟
身在尚無家身死家何地縱使游魂遍九州不向湯隂
住有恨化為雲無淚飛成雨若變啼鵑何處歸趙氏
孤兒處
醜奴兒令
溪邊小閣聽雨
溪邊三尺翻盆雨閣下灘聲閣上風聲那𬋩愁人徹夜
聽想來溪水添多少昨阻舟行今送人行安穏漁翁
掛綠罾
菩薩蠻
觀稼
數間茅屋臨溪路無人小艇從人渡一望野橋煙陶家
種秫田午前風日暖幾路腰鐮緩短帽窄衫人招呼
三兩聲
自梁莊策蹇至海陵
瘦驢打過溪橋去麥芽初長青無緒四野濕雲濃天如
中酒翁石尤風太急澗淺波文織山色過江稀前途
怕雪飛
讀潄玉詞
易安居士偏瀟灑片言落紙眞無價應是謫僊人青蓮
認後身可憐還再嫁未了塵緣債衣上舊茶㾗看來
莫斷魂
小女
左家織素年還未採花自插如丸髻採罷怕娘嗔拈花
却避人小忩陪綉婢有事心頭記要拌雪猧餐溪邊
弄釣竿
添字昭君怨
用唐解元五更風雨葬西施句為聘姬姗姗悼
亡
花信欲開還住春信欲歸難駐五更風雨忽來時葬西
施何日花前懽會空想花容憔悴花亡可有哭花人
問花神
春朝大霧
今日是春來日何故煙霏霧結想防春色到兒家去迷
他或者是春來日故使霧迎煙接知春還有幾多程
問他聲
減字木蘭花
畫欄
微雲如畫畫欄小影低相亞樹氣花香半是梧桐半海
棠瓊宫露冷天上玉妃眠未醒愁絶王孫立盡三更
月又渾
憶舊
風風雨雨二十四橋儂望處玉佩丁東翡翠屏間醉小
紅揚州歌吹别院笙簫花底媚人在黃昏金鴨香消
半掩門
尋花
夢魂蕭灑化為蝴蝶尋花也花更無端怪殺花名有合
歡急圖夢醒墻外風來花弄影喚取雙鬟且向花邊
打蝶還
送文友省親襄陽
輕舟弱水七十二峰將至矣若到㐮川一度寒暄孟浩
然霜華如片昨夜高堂應夢見此後斑衣應傍山公
白接䍦
盱眙殘雪
多才春雪點染山川真妙絶剰粉零丹猶襯長途月色
寒陡然日出雪應能剰三之一日上山時日又居然
好畫師
趙真還先生别號半僧索贈
名于何自云俗云僧俱未是甚事名曾仍舊還他號半
僧依然一我喚馬呼牛無不可若說先生還筭無名
是的名
生日
當年四十走馬長安衝雨雪又五年來寥落柴門酒一
杯從今以後樵斧漁罾都製就三兩村翁快活青山
綠水中
清平樂
磁州曉起見床頭積雪
霏霏春雲夜半床頭積天女怪君春夢熱碾碎玉花輕
擲曉來對影盤桓無聊猶倚闌干誰是聮吟謝女居
然高臥袁安
更漏子
春去
怕春來愁春去分付黃鸝畱住畱不住恝還行黃鸝三
兩聲絮如飛花又落人在畫樓香閣空自惜有誰憐
春風年復年
畫堂春
新月和韵
夕陽隠隠柳梢頭隔林紅暈西洲回看天外子陵鈎釣
起新愁何處長搴羅幕有人獨倚高樓新愁又怕舊
愁畱一筆輕勾
武陵春
乍雨乍晴
為怕日光爭欲雨雨過日偏明半欄斜照忽雷聲晴雨
總無憑却似蕭郞多薄倖歸去又還行薄倖從天教
得成天也忒無情
山花子
夏詞
獨上簾鈎看月明閒停小扇白羅輕習習春風吹不斷
翠荷擎避煖長抛金鴨火卸粧驚溜玉釵聲早是侍
兒能解意展桃笙
柳梢青
郭石公示古瓢居葉韵新詩集句
曾記瓢僊飛觴相屬潑墨聮篇豈是袁妖偶然賀鬼忽
爾摩禪而今佳話頻傳淋漓向烏絲畫牋選韵撩人
吟詩過日集句銷閒
西江月
磁州道中望雪
浮白隨天上下晴光與日戈矛舖開白玉襯神州放出
驊驑馳驟鷺影飛來若失鶴羣歸去疑畱江村一寸
望中浮潦倒恕先時候
醉花隂
薄寒
西風側側輕寒度細雨連晨暮試去倚闌看花底垂垂
畱作黃昏露自携一卷當忩坐燕掠花梢過屧響是
何人小婢擎來半臂須添箇
賣花聲
薄醉
昨夜月如鈎經過樓頭畫屏小飲篆煙浮薄醉日高慵
未醒清露晨流無力壓香禂眶褪微秋檀郎無計暗
綢繆忩外玉奴催未得半晌遲畱
銅雀臺
拊掌說曹公天下英雄秦皇漢武略相同豪舉今朝堪
想見銅雀春風金碧嵌瑤宫鎻翠圍紅虬髯如戟字
當中只有二喬空佇望虎視江東
長店訪劉峻度寓中適遇方孝標兄弟以清風
鎮宋娟詩見示
佳句不堪聽墨跡猶新章臺今屬叱將軍相對厭厭空
歎息幾箇書生五嶽忽崚嶒此恨難平座中摩勒問
何人願署風流新院主牛耳鴛盟(自序曰娟本良家子流落平康曾與嘉善)
(曹子顧結盟西湖出方孝標所書扇以贈孝王師南征娟彼掠過清風店從將士閱省錄知子顧標俱登賢)
(書將入畱京應禮部試故詩以待)
□鴣天
閨咏
晩掠雲鬟上翠樓腰肢嬌小不勝秋明知無夢挑燈立
暗欲窺人趁月遊新解恨舊無愁忽驚語笑却回頭
原來姊妹偏相惹說起兒郞滿面羞
河傳
報國寺松
如組如舞卑枝伏蠖高枝蹲虎夕陽楚楚畫出影兒相
賭筆力空今古公孫劍舞張顛墨堪相匹千載成三
絕煙如縈雲如迎一更鐘定野魈鳴
虞美人
訪妓
飛瓊小字誰拈破何事人間墮鸚哥喚出倍堪憐又怕
東風且下水晶簾青螺未綰濃雲裊香入菱花小知
伊新恨在眉頭只是對人強說不曾愁
今宵
今宵好景誰同坐月與卿和我我愁卿病只高眠丢下
一庭明月煞堪憐廻廊寂寂懷人處月也丢人去待
他人共月圓時好與花前長醉合歡巵
鵲橋仙
七夕
雲幃巳掛月璫初餙想是相逢時節一年三百日相思
怕會面依然羞澁今宵迎晤明朝送别烏鵲橋邊獨
立不如索性學姮娥拚夜夜廣寒孤寂
瑞鷓鴣
舉第三子亮可
病中心緒懶如絲偶讀陶公數首詩旣見其生寔欲可
此情却笑兩同之廣將園圃誠多事欲付琴書念亦
癡但願早知梨與栗得如元亮五男兒
南鄉子
官軍護獻元兔
汝兔産何方名壓文麟駕彩凰萬里君門先得到禎祥
遙望紅雲捧玉皇富貴埒侯王寶馬雕籠染御香一
語煩君傳帝里傍徨作賦相如尚路旁
九日卽事
秋日麗平臯萬里青煙九點飄獨倚元龍樓百尺纖毫
一雁翻空試羽毛有客敢題糕漫許詩中一世豪興
比龍山應較好酕醄細看茱萸弄晚嬌
揮手約吾徒爛醉東籬興有無酒盡故人還送否提壺
紅葉村中那處沽高閣眺平蕪滿目風煙一畫圖何
處徤兒身手滑招呼匹馬山頭控僕姑
醉落魄
本意
忽然相遇細君斗酒旋呼取携來痛飲花深處我醉須
眠卿且歸家去傞傞無計支身住一天風露星光墜
小鬟驚報忙來覻紅袖雙扶捧入鴛鴦被
梅花引
本意
春風吹春事纔破臘梅花次第開暗香催暗香催雪滿
舊山何如此地栽銀筝誰弄梅花曲金樽誰倒梅花
谷莫停杯莫停杯家在醉鄉相期歸去來
惜分釵
輿夢初醒雲月交明
輿夢冷人初醒駪駪月裏征人影月來時夢回時一似
徂東一似徂西棲棲雪彌望雪相傍月應又在霜之
上雪融時月歸時知是相携知是相離疑疑
中調
蝶戀花
良夜
庭院西風良夜靜小小春光拖逗紅梅醒滿地霜華飄
不定空天踏遍飛鴻影往日相思閒記省梵字雕欄
有箇人兒並笑拍香肩呼不應薄綿不耐黃昏冷
曉發
瑟瑟西風簾外捲綠水紅村小棹隨流轉葉老欲飛霜
乍染疎星倒向波心糝客枕惺忪寒意慘秋夜偏長
秋夢應偏短何處玉鷄聲近遠一丸紅吐扶桑暖
雨阻句曲(時將有鉅鹿之行)
門外馬嘶天欲曙細雨東來早又畱人住鐡馬丁東簷
際語風飄殘夢香如縷夢自南行人北去南北分馳
却怪還相聚勸夢歸歟愁未許秋江轉眼銷魂處
臨江仙
閨思
疑雨依稀還未雨空階一抺蒼苔孤煙片片欲飛來似
隨風影去復趁曉雲回怪殺□鴣啼不住珠簾捲捲
慵開薄情何處暗相猜今年楊柳月舊日菊花杯
一剪梅
輕舟
布帆斜掛木蘭舟身坐輕舟心悟虚舟槐隂風過忽驚
秋天似初秋人比殘秋傷心何處最高樓十二紅樓
十四青樓年年行李寄他州薄倖揚州飄泊蘇州
雪阻義井
滿地飄殘六出花道是楊花疑是梨花多才賡和屬誰
家謝是詩家李是詞家少年羈旅若飛花酒泛桃花
曲奏梅花醉看何事足名家大武黃家大俠朱家
破陣子
詠懷
舊掌玉皇香案新參金馬頑僊錯聽玉笙曾一笑誤盟
鈿盒到人間相逢又幾年醉後新詩數首閒來小令
千篇不賈不農兼不吏宜嘲宜怨又宜顛深眸望遠天
漁家傲
本意
六尺孤篷搖淥水青簔慣沐三時雨急浪驚風全不理
呼兒語得魚賣向前村裏潑刺錦鱗楊赤尾江湖憔
悴如人比太息收綸魚且去無錢醉一宵婦子醒然睡
漂白(漁人乘小舟以白板貼水面附舟而行又以木槌擊舟使聲不絶魚聞則頭暈自跳)
(入舟名曰漂白船)
一葦撇破桃花浪堊將片板隨船漾擊板船頭魚腦脹
驚莫向錦鱗跳趁漁家槳月落潮平初日上呼兒晒
網垂楊傍網角丁東風鐡響閒撫掌人魚悲喜身皆妄
連理枝
早梅和龔瑯琊韵
多少春心聚幾瓣花開處乍見還疑細窺應怯聞香且
住縱他時爛漫滿人間權作東風主往事何堪數九
九纔過五慣歴風霜飽餐冰雪相逢老圃想芳菲容易
到枝頭看纖紅初吐
江城子
元宵苦雨
兒童鐃鼓閙新年正喧然畫屏前為甚和風和雨晩廉
纖遙想雲中今夜月人不見暗團圓有人携手玉闌
邊悄無言恰憑肩且向紅燈綠酒共流連翠袖雙擎私
致語君莫負上元天
千秋歲
早發
曉煙如織猛駕舟如葉雙槳動孤帆揭水聲驚舵尾岸
影移忩隙擡眼望一輪紅吐扶桑日辜負今番憶容
易前番别清夢醒柔腸結帳垂珠帶遶被冷紅綾摺閒
問取朝來曾過誰家驛
風入松
輕舟
垂楊低映木蘭船水色碧於煙乍晴乍雨垂楊外倩雙
鬟試捲晶簾人道鴟夷歸去五湖風景依然生平壯
志不須憐此意阿誰邊前携賓客中間我後還携舞袖
歌絃恨少輕舟兩箇羞他富貴神仙
驀山溪
玉茗樓感舊
重登小閣芳草殘紅候二十五年前黯銷魂玉人携手
暗塵凝壁憔悴幾行詩君知否空回首風捲斜陽驟
追思如夢舊事渾難剖一去兩茫然悵無端前生邂逅
不堪心緒無語對忩紗凭闌久三更後月落梨花瘦
十五家詞卷十六
