十五家詞卷十七休寧孫默編
黃永溪南詞下
長調
滿江紅
讀魏文帝與朝歌令吳質書
才藻翩翩羡幾箇南皮佳客記當日追隨冠珮聯車接
席六博彈碁南舘下浮瓜沉李西廊側更輪輿徐向後
園來鳴騶寂明月轉悲笳咽清露落哀筝激看應劉
徐阮詩矛文戟王伯雌雄知已定文章壇坫盟初熱歎
一朝絃絕為鍾期西風泣
舟中
容與輕刀喜山氣蒼然欲滴正四月嫩寒輕暖清和時
節垂柳綠藏魚婢穏落花紅糝鷗兒食問舟中瀟灑是
何人滄浪客縱一葦凌空檝看千仞摶風翼望蔚藍
上下水光天色萬里崆峒豪士劍一聲江海漁人笛知
壯懷銷落在何時吾心惻
即景
急雨狂風頃化作晴空千里纔過眼炎凉反覆誰為為
此人世大都多此態天公作俑何妨爾笑伊家忽喜忽
然悲誠哉鄙鼓棹去隨波駛义手立看雲起任英雄
狡獪聞雷喪七放我逍遙春夢外容君千百秋毫裏嘆
人間逝者總如斯徒然耳
自題舊照
窣地相看還引鏡逌然欲笑誰寫作錦衣窄袖入時風
調一卷長携原似昨怪翁當日曾英少更可憐捧硯煑
茶人年方妙容偃蹇湖山靠聽響屧廻廊繞任小園
爛漫春風花草如此生平良不惡呼兒早認而翁貌倘
將來畫出不堪觀皤然老
蛙
汝為公乎抑私也無端饒舌更何故池塘青草勞勞通
夕一部鼓吹誰道好不堪聒耳溪邊立且出門扶杖復
歸來耽吾寂新月上鳴逾急驟雨過聲如噎嘆汝無
魚樂清非蟬匹水草藏身原自穏身將隠矣何容說笑
吾儕有口亦如卿三緘畢
送王阮亭遷儀部北上
作吏三年似仙去玉鞭西驟看父老攀轅卧轍使君知
否粉署含香風調美玉堂彩筆需君久想金蓮草勅晩
歸來偎紅袖知頗憶山中友曾醉倒田間酒嘆十年
交態披襟握手戴笠乘車吾與汝九州四海情何有倘
他時相遇或相呼王曰叟(時故功令部郞得改詞臣有玉堂彩筆之句)
東籬
歸去來兮恰五載逍遙林外敢自比淵明高致田園瀟
灑我自不才明主棄旁人翻訝何為者且悠然採菊復
看山東籬下誰問答漁樵話堪語笑妻拏暇只未能
免俗酒杯詩債屈子有天何必問楊雄嘲罷無煩解道
誰人能狷又能狂吾師也
戲示次内
雖則如雲休認作少年佳麗良不愧村粧野婦短衫椎
髻經卷藥罏今日事舞裙歌扇從来未想孟光初嫁伯
鸞時居然是手不釋麻和絮目不倦鹽和豉更課兒
書卷課奴機杼我豈忘情絲與竹家無工技邯鄲女只
秋聽蟬噪夏聽鸝吾老矣
小照前瓶荷
茂叔嘗云汝乃是花之君子看幾朵綠莖翠盖亭亭幽
渚折取一枝聊作供轆轤新挽銀床水問畫圖相向却
何人難相擬記前日香含蕊忽數瓣紅飄几想來時
憔悴落時容易千古奇冤曾未雪六郞有貎何堪比喜
山翁賦得一行詩為君洗
秋蛩
秋矣悲夫忽到處蛩聲喞喞如助我小忩愁思一何凄
切幾度攪回莊叟夢無端擅踞相如壁自三更擁被五
更來無休歇豈無故長饒舌縱有恨和誰說但漫空
月影桂香飄屑屬國羈臣南望淚左徒弟子傷心日問
人間多少不平鳴君其一
中秋
玉露初零看上下冰壺清徹端不愧天邊良夜人間佳
節萬里浮雲誰淨掃一輪皓魄凌空出道秋光九十恰
平分當今夕曲欄外疎星列紛桂影飄香屑更彩雲
環映貝宫珠闕何處良遊高興盡廣庭自按霓裳叠想
人生有恨合同圓明如月
壽孫風山四十
駿馬錦衣是當日玉堂年少拂袖去水邊林下携笻長
嘯帝曰病乎非汝棄人呼狂者何妨傲十年前江左舊
孫郞歸來早斑衣舞高堂笑鳩車戲群兒遶更公門
桃李春風繚繞去國不憂鬚髮變入宫尚苦蛾眉好看
身如落葉一般輕容吾老
舟次邂逅程村為尤展成寄同曹顧菴宋旣庭
倡和詞一卷依韵和之
劈面相迎一篙破綠波秋漲憑寄語吳門客到舊遊無
恙貽我一編冰雪句憶君知已雲霄上却仍從一二酒
人游歌相餉似鷗鷺同飄漾誰賓主相賡唱且逄人
作逹甕開新釀蠟就一生狂士屐携來九節仙人杖怪
此翁豪氣未全除非吾狀(展成臨去秋波文一篇曾達世祖章皇帝御覧極加稱)
(許故有知巳雲霄之句)
詠懷和前韵
欲寫我心烏皮几墨濤初漲横眼看桑田滄海古今無
恙有恨不妨埋地底無愁可寄還天上且曲成數子和
而歌矜相餉秦楚戰游絲漾遷固筆寒蛩唱任春風
秋雨乾施坤釀月出吳剛空抱斧日斜夸父湏投杖覺
媧皇鍊石補天來無完狀
泌水洋洋衡門下雨餘新漲好趺坐釣磯石畔桃花無
恙孺子歌來楊柳外大夫休怨江潭上羡東隣炊黍復
烹雌東菑餉魚自樂中流漾鳥自喜中林唱有家藏
斗酒山妻曾釀入室漫憂童穉聒中年忍與嬌兒杖問
吾當三十五年前如伊狀
今也何時一之日土膏墳漲還自喜禾登麥茁田園無
恙社肉分從里宰後蠻歌劇踞村兒上論功名甘付與
他人從天餉鼓一葉溪邊漾製一曲人前唱任蟻爭
穴徙蜂爭花釀穉子自驅南畆犢老人且策東籬杖倩
誰畱林下一人看閒閒狀
寄懷吳門同好用前韵
長憶蘇州梅花雨錦帆流漲記多少屠兒釣叟起居無
恙擊筑漫從燕市裏吹簫還到吳江上却依然邂逅酒
間豪揮錢餉鱄諸里斜陽漾要離塜山魈唱聽歌聲
變徵壯心徒釀綠鬢向憐西子髮鷄皮忍暏將軍杖恐
他時相遇復相驚頽然狀
聞笛用前韵
修竹如雲誰截似鳳膺微漲横吹向山青水綠晴空無
恙瀟灑桓伊邀渡處凄凉衛尉空堂上筭何如牛背小
兒豪清音餉义手看輕鷗漾回首望雛鶯唱任隂晴
天氣日烘霞釀明日相隨田父社前途須避鄰翁杖且
逍遙白眼看他人紛何狀
卓人見過小酌用前韵
白日行吟看幾處圩田銷漲忽一笑相逢二老鬚眉無
恙並坐鼓絃茆舍裏舊時作賦鑾坡上憶中書落筆堵
墻看驚誰餉浪蹤跡紅塵漾狂名姓青樓唱且我歌
子和子斟我釀無婦能彈趙女瑟有兒聊代卭州杖說
從來酒聖是毛公觀卿狀
卓人約過安陽山居用前韵
子惠思予放艇去綠帆風漲舊遊處萬松精舍可能無
恙咫尺相看原不厭到時昏黑終須上道炊烟起處有
人家清樽餉潑潑鯉偏搖漾呦呦鹿如隨唱有杜家
遺法百壺清釀我醉欲眠徐穉榻君休莫負安期杖似
王維裴廸輞川遊當年狀
江上感懷
天下滔滔似東去長江無際更萬頃洪濤若練洄流欲
沸如此風波行不得褰裳欲往君還未待商量深時宜
厲淺如何仍湏揭浩浩者卿休避硜硜者吾知計似
輕鷗狎水俗鳬游戲擊楫中流歌且嘯驅車九折難乎
易看一帆飛過打魚船心為悸
過訪史順德庸菴途次有作
擊楫中流猛駕起一帆風色渾似昔蒼蒼漭漭九霄摩
翮醉後憶歌燕市缶饑來浪乞柴桑食知使君高誼薄
雲霄曾嗟及休自比歌魚客還應念同車日也風餐
水宿冷杯殘炙千折黃河晴又雨中秋好月圓還缺且
呼君斗酒向君傾為君說
水調歌頭
流觴
五畆田間宅流水遶逶迤誰歟林外剝啄斗酒問山妻
敢學蘭亭禊飲且作杯湖夜汎觴勺漫提携二參情未
歇一石醉如泥嗟公等同落落肯栖栖一路浩歌歸
去風月滿前溪人自封侯萬里我自滄浪垂釣去住兩
無疑人生行樂耳富貴更何時
黃河
天下滔滔也逝者盡如斯何故逆流牽挽爭似順流時
一片孤帆隠隠萬里長風浩浩相送渺何之頻聽長年
語神力勉扶持君低詠吾高臥兩相宜閱盡風波人
世此地坦無疑道自昆侖發脉又憶龍門䟽鑿九曲遶
如絲波浪年年有清濁幾人知
滿庭芳
學圃
方欲為農且先學圃舍旁隙地堪犁青青綠竹抽笋傍
簷低都是桃紅李白要添些奴橘梅妻殷勤向東隣乞
取羅列滿墻西怪山翁多事花臺左右插槿編籬有
二三童穉名叚名稽自起臨流抱甕長澆灌嫩蕊新荑
他年好雙柑斗酒扶杖聽黃鸝
行歌
負手行歌携笻獨嘯閒閒桑者誰歟古人未往桀溺與
長沮縳就幾間茅屋隨高下種竹栽魚出門見青山當
戶流水遶吾廬先生今老矣人應棄我我亦憐渠喜
松花作釀細菜堪葅喚取山妻穉子團圞坐扣缶吹竽
朝朝願花前酩酊此外更何須
鳳凰臺上憶吹簫
别恨
楊柳風多梧桐露落蘭舟初泊方塘正畫樓酒散殘月
微凉多少心頭舊事些兒語刺刺商量聽何處晨鷄喔
喔重剔銀缸悲傷半醒猶醉看水光天色一𣲖蒼茫
更林鴉鼓翼欸乃漁郞重向石欄干外携紅袖親佩香
囊偷揮淚煙波千里摧折剛腸
玉蝴蝶
當年
記得當年此夜讀書初倦小閣知秋隨意畫欄小飲月
掛新鈎喜新詞繡香題集躭佳話簫鳳名樓最風流小
鬟低報煖熨香裯綢繆離披斜倚玉山無力欲去還
愁戲問檀郞醉鄉何處覓温柔暗香迷花間蝴蝶清露
滴夢裏蜉蝣儘遲畱三更梧雨一枕颼飀
佳人
恰是破瓜時節盈盈十五初嫁王昌六曲屏山如畫玉
照晨張廻清盻芙蓉出水擎素手抹麗生香更消停眉
峰未掃畱待檀郎商量曉粧纔罷衣開蛺蝶裙遶瀟
湘阿母頻催輕移綉屧出前廊愛好多遍詢宜稱矜年
少略欠端詳又遲疑恐人偷覻着意隄防
念奴嬌
南樓聽笛
南樓暫倚聽何人獨向暮雲吹笛明月空寒千萬里浮
遍一天秋色姑射山頭瑤臺月下此際凄清絶望中見
否駕鯨騎鶴仙客遙想當日知音柯亭妙響千古真
無匹吹破平生蕉鹿夢冷露淋漓獨立衛尉堂前睢陽
樓上過眼都陳迹把杯笑問幾人辜負今夕
别妾
别離誰慣歎今朝舊恨新愁俱積回首蒼茫煙樹遠司
馬青衫應濕馬上征人閨中少婦咫尺分南北笑啼不
敢幾回相向猶咽悔却當日多情紅絲牽挽牢綰柔
腸結嫩柳緋桃行樂處過眼蘆花楓葉紅袖擎觴烏絲
覓句何事堪抛擲乍眠還醒瘦驢門外得得(上得字叶平聲)
家敬旃將軍招同彭羡門孫雲客宋旣庭家庭表
邀馮校書靜容夜宴
華堂春暖正綺席初開將軍私第名士傾城相際會蓮
漏厭厭凡幾觴倒鸕鷀杯傳鸚鵡夜静魚龍戲笙歌乍
歇清謳檀板方起忽聽玉勒驕嘶雄心横發長劍崆
峒倚錦地燈天人旣醉指掌山川聚米火樹擎紅帳絲
圍紫暗目佳人語主人解事畱髠送客歸未
同浦八舅過梁溪周羽士精舍宿因憶向曾過
此有南樓聽笛念奴嬌一調今二十餘年矣以
姓名問今羽士不知也因叠前調以為後騐
洞天福地問誰來剥啄昔年狂客二十年前曾一過意
氣鬚眉都别蜀帝啼鵑令威化鶴往事傷心絶依然相
見南樓今夜明月樓前襍樹零花樓中楚楚幾幅雲
林筆丹竈繩牀仍未改少箇樓頭吹鐡高不勝寒仙乎
欲去待鼓凌風翼瓊宫玉宇盈盈相望咫尺
放歌
吾今安得把長江萬里變成醇酒天下誰醒儂亦醉休
道先生五斗杯裏看蛇蕉間逐鹿時喜時驚走不知有
漢彼哉晉魏何有可憐古往今來蟻爭鼠鬭誰弱誰
強手劉項功名狐董筆蝴蝶一回莊叟泡滅還生幻成
復破此際無竆否一樽長滿青天明月吾友
金山游眺用夏桂洲韵
振衣千仞便身如遺世超然獨立萬頃銀濤生足下縹
緲片帆風力地下埋金波間浮玉天半撑孤壁釣魚臺
畔一竿煙際孤植巍然砥柱中流人工鬼斧誰捧青
蓮出縱翅扶搖湏直上到此長風一息激水三千去天
尺五獨矯翬飛翼扁舟廻顧江心一點卷石
中秋舟泊夏鎮與同舟人小飲
扁舟此夜看天邊又是月圓時節萬里浮雲都捲盡高
湧一輪孤潔有客無殽有殽無酒那得開胸臆青帘搖
漾青銅沽盡三百人間美景良辰人生有幾何事輕
抛擲花自有開還有謝月亦有圓還缺富貴何時少年
易去如水流無息頹然便醉醒來東望將白
桂枝香
秦對嵓招同過石公錢礎日顧景行嚴蓀友薛
旣暘諸子宴集
玉堂金馬正年少歸來風流如畫庭院深深錦席螺杯
初把西園東第人猶在幾冷落騷壇風雅稽康逾懶山
公老去傷心茶話看月落雕闌花下又簫鼓無聲明
珠不夜玉屑霏霏萬斛流泉傾瀉金谷豪華行似夢今
朝重結漁樵社三更打後參横斗轉蕭然歸罷
水龍吟
夢醒
誰憐對酒長歌頽然醉也無人見醒來何地小忩斜逗
月㾗如綫敗紙敲空乍寒擁絮腸廻九轉憶少年意氣
無幾老大些兒事思量遍自笑頭顱種種杳難追石
光飛電功名幻想文章鄙事豪華虛願往者何人有才
無命公乎慙忝羡滄浪舊侣綠簔青笠釣舟輕便
綺羅香
送燕
春去無蹤秋來有信一霎光隂如雨燕燕于飛軟語商
量欲去憶曾過王謝高門又忽見金張新第儘人間茒
屋華堂惆悵淹留無幾臨岐多少叮嚀料前路相逄
雁行迢逓我去君來黯絶魂銷此際任空梁落剩香泥
憐故壘拖殘花蒂怕廢興南北相同見舊巢安未
永遇樂
同陳俞二子過惠山茶肆小飲醉後感作
細雨還晴剩寒新暖清和天氣五里長街九龍峰下比
舊風光美良朋連袂單衫小扇依約冶遊情味問誰家
曲徑朱欄紅杏赤葵交媚沽來斗酒頽然醉了笑折
花枝簮髻拍手狂呼揮杯自勸暗搵無端淚英雄失路
書生落拓同是一般憔悴空歸去野水方塘瞥看山翠
二郎神
吳門感舊
依稀猶在金谷春光如海步障錦絲圍妙舞清歌交賽
粉行珠隊誰道司空渾見慣幾回聽霓裳仙籟筭此際
人間天上有數風流嘉會無奈名士傾城目眙心醉
恨楊柳風多花早落道月缺難圓昜壊綠珠樓墜翾風
老才人厮養還相配幾春來秋去池塘蛙鼓遠山疑黛
望遠行
飲孟廣文宅
依然東野先生也門徑蕭條如寄誰家梁肉到處笙歌
豈識廣文風味數朵黃花點綴西風籬落歸去來兮還
未怪歸來却剩秋光無幾娓娓剪燭忩前夜話公瑾
醇醪相對此夕啣杯昨朝傾盖北地南天千里我自漁
舟醉舞如君高致休賦不才長棄只襄陽耆老暫棲衡
泌
薄倖
戴溪感舊
錦燈良夜記當日笙歌纔罷猛邂逅赤闌干畔窈窕天
生如畫悵前綠一笑分離喜今日相逄未嫁任青鳥書
傳藍橋水落猶恨蓬山天外舊日桃花門巷都一霎
蝶飛雲化縱玉清非遠少君有術道帳裏姗姗欲下是
耶非也看一坏黃土枉做出燕齊迀怪年年寒食風雨
白楊沾灑
風流子
村居二首
梅花村墅裏三間屋一帶短籬遮見杜老堂成滿階馴
雀蔣生逕啓幾樹藏鴉更兼有松間堪抱膝柳下好停
車有客來時三杯桑落無人到處一逕桐華道先生
隠者好裁成芰服買就漁艖更覺神清秋水骨秀煙霞
任世上浮沉風飄耳畔人間得失絮落天涯笑指華胥
古道這是儂家
吾將從此逝吾何意吾亦愛吾廬看眼㡳浮雲花從開
謝階前生意草不芟除閒尋去古苔侵石罅流水灌山
厨盍歸來乎一琴一鶴薄言觀者非我非魚何人長
握手有西隣野叟能賦能書便相逄成二老一樣清癯
且自墮三杯胞中浩浩黑甜一枕世外籧籧人笑高陽
去後又兩狂且
過秦樓
七夕狂風甚雨
噎氣號空傾盆連夕迅雨狂颷堪怖牛渚波翻銀河浪
捲誰許鵲橋輕渡一刻千金此時氐妁參媒雙星初晤
奈多磨好事月姊無情風姨偏妬能消得幾許綢繆
玉鷄喔喔蚤是五更風露癡兒騃女瓜果樓前樓上穿
針纔度爭向天孫訢懷得巧休懽乞時休苦筭從前巧
悞天孫肯復送君相悞
沁園春
寄題徐道力玉禾堂
四海浮鷗一身落葉何事堪憑歎輞川烟水徒供入畫
桃源鷄犬莫渡迷津金谷風塵銅駝荆棘那處青山可
卜隣君何幸有玉禾片地松菊長存草堂風味蕭森
敢喚作羲皇以上民羡江干車馬誰人問字筵前樽酒
有客携琴春草能花秋蟲自語一榻清風且曲肱他年
過記登斯堂也心曠神清
偶興和王阮亭韻二首
吾道非耶滔滔皆是歲月空流問君子之交誰甘如醴
古人自許敢曲如鈎落落無徒囂囂自得九點青烟望
九州嗟多少是藍田舊將瓜圃通侯一觴一咏相酬
任落葉隨風水上浮只越水吳山從吾所好竹籬茅舍
於世何求醉裏乾坤閒中今古麋鹿為群侣白鶴休相
認有少年同學肥馬輕裘
長嘯歸來或漁於溪或圃於岡且可否之間不夷不惠
中行豈敢疑狷疑狂白眼看他青山老我澷世居然入
世方休再道曾封侯萬戶昔遇高皇閒來濯足滄浪
又種竹千枝木幾章愧能酒能詩陶潛李白亦經亦史
司馬公羊醉後長歌燈前自舞也筭生平意氣場嗟今
日只黑甜一枕快矣吾鄉
壽孫母龔太君為又學賦
問母為誰為姜為陶為尹為班念熊丸早歲孤燈黯黯
絳帷當日環珮珊珊儼是經師曾傳女誡彤管千秋姓
氏看今何在在鹿門深處介子山間高風更許誰攀
喜偕隠蕭蕭綠野閒况潘輿長侍花前籃筍萊衣長曳
庭際斑斕樂且含飴貧能負米豈識人生行路難尤堪
羡聽霞觴捧罷春鳥間關
悲秋
宋玉言之春女多思秋士多悲况零風細雨乍停還續
蛩聲雁影到處相隨四壁蕭蕭孤燈落落縱有高懷那
處開除非是且登山涉水打馬飛杯醉時屢舞回回
看雲氣漫空白日頽似江魂銷罷黯然欲别潘愁盡處
如送將歸人事蕭條天公做作長笑微吟淚暗垂還自
問這黃花紅葉干汝誰來
題位公小照
咄爾何人長松之下古栢之間看蒲團穏坐神清落落
布袍長褁風骨珊珊一拂一盂不鞋不杖白石如龍草
似綿扺多少在恒沙小劫夢泡塵緣西來蹤跡蕭然
猶髣髴當初面壁年曾與誰摩頂菩提座下何方行脚
舍衛城邊辨欲㤀時心將安訖春綠秋紅自在天人只
見有茒菴方丈片席青蓮
恭展先慈遺照示舍弟初子
跪展遺容傷哉吾母如見當年憶含毫想像桐花忩下
整衣端坐萱草闌邊堂上含飴階前舞綵十載悲歡髣
髴間兒偏愧愧霞冠鳳帔何日重添思量經幾團圞
歎忽地音容便渺然痛臨岐針線行時密密隔江烽火
病後懨懨寥落倚閭倉皇避地衣帶盈盈判各天還慰
藉有朝温夕省嗟仲能賢(服官刑曹止兩月而先慈訃至後竟以他累坐廢未受)
(勅封)
賀新郞
往事
往事卿思否十年來幾嗔幾喜相偎相守漫道悲懽如
水去提起心頭都有卿且置一觴一缶笑拔金釵閒指
點一椿椿欲說還搖手恐化作皤然叟何妨憒憒居
人後更誇甚筆搖千字胸盤二酉對酒當歌卿試舞長
袖離披紅澑為卿盡先生五斗醉看諸兒群遶膝待長
成五嶽容吾走卿好做尋山偶
内子買浦氏舊宅一區前有隙地余種梅花三
百株因賦示
笑指梁鴻婦記當初伯通廡下縞衣相守椎髻短裝君
似昔怪我年來老醜肯辜負緋桃穠柳何物清寒堪似
我與梅花作對差能否人喚作孤山叟須栽三百羅
前後舞春風漫空飛雪暗香堆袖待得花開梅子熟換
取東隣美酒拚再倒田家瓦缶白眼乾坤多少大儘蝸
頭冠蓋相趨走君隠矣吾何有
十月幾望順德署中與諸公醉後看月時余自
七夕後往句曲至此凡四閱月矣
今夕斯何夕又一度月當三五團圞時節短髮飄蕭清
影下添郤露淒風切還自笑輕衫蟬翼多少炎凉都歴
盡舊腰身鍊作冰霜骨何用補貂裘黑懽然相見憐
相别漫指點銀瓶索酒臣能一石太守清狂應不改豪
興吾徒猶昔休只把唾壺敲缺醉跨瘦驢何處去盍歸
乎浪舞馮驩鉄且再看滄江雪
讀西寺趙吳興所書虛照禪師塔銘
屹爾蹲空碧手摩挲碑高幾丈大書深勒柳骨顔筋爭
勝外别有吳興筆力看何似簪花風格人待文傳文孰
待待行間珠玉淋漓墨天下寶應同惜驚如風雨揮
毫夕堪想像銀鈎鉄畫腕隨心得舍利光明同照耀一
片大千虛白曾經幾露㾗霜跡師弟名聲相上下問今
朝誰搨虛舟碣骨朽矣人猶宅(虚舟係照嗣亦有集賢學士王思廉所撰碑銘)
(而照碑為翰林承旨陳庭寔所撰以吳興書法獨傳)
摸魚兒
送春
怪當初春來何意今送春歸何處游絲繞地漫天絮頃
刻鶯花無主留不住那復管黃鸝啼斷斜陽樹筭誰相
顧只紈扇兒郞紅衫小女餞郤東郊路從今後總任
梅黃杏紫别換一番風雨牡丹亭畔梨花院也自錦圍
玉聚空延佇長冷落王孫寶騎笙歌墅此情休訢羡蝴
蝶顛狂花間栩栩不問伊來去
綠頭鴨
端午
趁晴明恰正是女兒佳節雙雙姊妹相携倩娘梳牡丹
新髻邀郞着杏子單衣玉蠒新裁紅絨細嚼金釵押襯
石橊枝人都道内家粧束别樣風姿莫遲疑綉旗畫
檝逄逄饒鼓來時被花遮簾前煩惱驚人&KR0008;背後矜持
又何處清謳檀板一𣲖好風吹酒後三絃歌闌十番(叶法)
誰家浪子擁妖姬忙廻避蕩舟歸去說與郞知
十二時
送史庸菴赴補北上
先生那得高眠也且為蒼生一起正五月嫩晴天氣門
外柳濃波翠兩載朱幡三年黃綬總是心如水驪唱罷
琴鶴蕭然欸乃扁舟月色江聲相倚最牽情歸來曾
賦幾點鷺朋鷗伍白社清吟蘭亭高會事事關人意看
縱横斑管烏絲疎狂餘幾喜今朝柔鄉翠國别有一
番風味月㡳笙簫風前蘭麝望裏神仙侣只高陽舊伴
醉踏漁舟歸去
玉女搖仙珮
壽巢儀部兼山先生六十
天衢貴客粉署仙郞未老拂衣歸去新製荷裳纔成小
築恰在白雲深際看門前流水并樓頭明月蕭然佳致
更說甚野間綿蕞殿上歌呼叔孫典禮好白眼科頭籐
杖芒鞋山顛水際更有井公園客金粟洪厓笑語從
容聮袂五夜鸞簫九霄笙鶴人世繁華無比怪婚男嫁
女把向平早歲良時輕棄問先生逍遙五嶽舊時都養
容吾執御兩不負有巢家世黃熊裔
十五家詞卷十七
