十五家詞卷六休寧孫默編
宋琬二鄉亭詞上
莱陽宋荔裳先生以文章名海内久矣乃人稱其登
臨讌集之暇好為小詞甫脱藁輒為好事袖去尚書
紅杏郎中花影之句恒津津人齒頰間云間讀安雅
堂所載古文辭暨各體韻語絶似昌黎廬陵諸大家
與建安開元時人不禁歎曰美哉泱泱乎東海之風
于鱗以後一人而已頋以未得讀其詩餘為恨一日
先生駐驂五茸得追随杖履采蓴澱湖翫月九峯歴
夀夢之遺墟弔平原之故館夕陽蔓草流水寒鴉相
與徘徊不忍去於是出其奚囊中諸長調歌之多商
羽之音秋飇拂林哀泉動壑不足喻其峥嶸蕭瑟也
已而置酒名園銀屏絳蠟掩映扵花榭竹嶼間檀板
紅牙肉倡絲和先生復出其小令為曼聲歌之如新
筝乍調雛鶯初囀尖佻新艷不數齊梁子夜讀曲諸
歌噫觀止矣湖海之作傖父辛劉閨帷之製衙官秦
柳此真子建天人之才邯鄲生能不為之咋舌汗下
乎余嘗謂之曰不朽之道人患其少公患其多豈欲
占盡文苑諸家耶抑公以生平風波危懼跋胡㚄尾
者尚少而更將深造物之忌耶先生為之捫腹微笑
而已雲間董俞撰
小令
夢江南
湖上早春
郎有約草草畫雙蛾行到西陵松栢下遊人争似蜜蜂
多偷眼送春波
其二
粧閣外一帶綠楊烟冶葉倡條今盡矣春来那得到三
眠何處繫郎船
憶王孫
菊花有名二喬者一朵中紫白各半盖異種也
前身曾喜嫁周郎近托柴桑處士莊姊妹争如鬭草強
效鴛鴦偷得徐娘半面粧
閨怨四首
絲絲嬌柳逐風斜曉日曈曨掩碧紗強起還慵理鬢鴉
白楊花猶自多情入妾家
其二
越来溪上采蓮舟偷照蛾眉向淺流女伴相呼怕舉頭
羡沙鷗飛去飛来只自由
其三
兒家門對白蘋洲夫婿經年事遠遊楊柳青青古渡頭
恨輕舟不載郎歸載妾愁
其四
空房膽怯夢多訛長向花前斂翠蛾幽恨詩成嬾去歌
背吟哦悶倚朱欄教八哥
如夢令
離情
剛到鳳凰臺上無那驪駒三唱願作博山爐魂逐沈烟
遊颺羅幛羅幛高築愁城千丈
其二
織女黃姑月月偏受天公磨折正爾拜雙星驀地燕南
越北新月新月乍缺乍圓似妾
其三
小膽空房多悸那更烏啼蛩嚏簾捲看銀河心與繁星
俱碎紅淚紅淚長浸合歡翠被
其四
别後雲鬟慵整蛛網鞶嚢金鏡羅襪步空階幾曲雕欄
獨凭花影花影滿地月明清冷
長相思
吳門夜泊
大江東五湖東地主今無皋伯通誰人許賃舂聽来
鴻送歸鴻夜雨霏霏舴艋中寒山寺裏鐘
生查子
春閨(俱戲用藥名)
别日杏初紅新来黃白瘦梔子幾時回騐取丁香扣
兔絲蔓已長枳殼花開又結哽畫雙蛾青黛眉兒皺
夏閨
二月算當歸于今將半夏誰與醉菖蒲芍藥吹殘也
啼鳥宿紗窗清淚珍珠瀉紅豆盡抛殘笑把林禽打
秋閨
涼夜正懸參貪看牽牛卧欲睡又防風故紙窗櫺破
曉起鬱金堂篆裊沉香盉纖手泛茱萸滿地黃金涴
冬閨
人言歡欲来續斷尨兒吠寒夜轉相思相思增五倍
儂似欵冬花心為檀郎悴十斛買香醪此夕因沉醉
暮春將半桃花始開
梅花開已遲却恨桃花晩把酒問花神何事今春嬾
春風如畫工粉黛憑深淺花是女兒家遲早由他遣
鞦韆
僊僊蝴蝶衣窄窄檀香板纖體欲飛颺只恨春風軟
春葱玉指柔香汗羅襦滿侍女笑相扶倩把雲鬟挽
點絳唇
劉峻度席上聽女郎度曲
子夜清歌隔簾疑在青天外瓊簫玉管莫把鶯喉碍
紗帽籠頭卸却殘粧戴嬌羞壊廣場無奈初學男兒拜
簡陸元見徵士
牧䜿樵兒斧斤漸逼篔簹谷梅花有福逃入幽人屋
甫里先生邀我供茶粥頻来熟丹經同讀牀下眠麋鹿
浣溪沙
題余澹心五十小像
白髮平頭五十人依然居士淨名身盟鷗狎鷺有誰嗔
伯玉行年非已斷少陵垂老懶逾真冶城花月樂千
春
其二
白髮平頭五十人洪厓拍手笑相親會湏騎鶴訪三神
為愛烟波来角里肯將名姓謁平津莫釐峰下且垂
綸
其三
白髮平頭五十人布衣曾未染京塵往来求仲不嫌頻
鬭鴨欄邊芳草合鳳凰臺上柳條春批風抹月葛天
民
其四
白髮平頭五十人疎狂聊以樂天真四時佳氣在君身
桃葉渡頭雙槳在樵青歌罷調方新為君滿引莫逡
巡
芳草
乍暖猶寒二月天玉樓長抱博山眠沉香火冷少人添
殘雪纔消春鳥哢畫闌干外草芊綿幾時青得到郎
邊
菩薩蠻
閨情(冄用藥名)
桃腮杏靨春風面車前馬上曾相見蝉鬢退鴉黃氤氲
蘇合香淚光雲母惨絮絮燈心短螺黛麝蘭膏憑誰
贈阿嬌
其二
天門東畔天涯遠摧殘荳䓻香痕淺懊惱不留行連敲
砧杵聲細心挑錦字遠志儂愁記翠鈿共犀梳封題
好寄奴
卜算子
榆莢錢
良冶讓天工不怕銅山匱鑄就青蚨億萬緡亂向枝頭
寄鵝眼易飄零貫朽還垂地欲付新豐舊酒樓少箇
開元字
其二
不見鼓洪爐但見泉刀瀉嫋嫋垂楊欲䀻梅千萬春風
價撒漫古城邊暴富田翁舍鬭草兒童撲滿輸一擲
斜陽下
其三
宜向庫中藏却向林端挂蕩子東君不作家散作鶯花
債萬選繞叢懸赤仄連青靄滿地殘英誰主人賤把
春光賣
其四
花作五銖衣偏被桃花哂女伴閒將歸信占恨殺無憑
凖樹也有貧時俄看枝頭窘不信東風觧愛錢一夜
偷將盡
採桑子
贈歌者陳郎並柬西樵
櫻桃時節櫻桃鄭改作崔徽奪得鸞鎞輕燕翩翩掌上
飛紅牙按罷黃金縷卸却羅衣一段嬌癡羞殺西樓
穆素輝(是日演西樓傳竒)
其二
燈前倦倚嬌無力臂作空牀重理清商一串驪珠繞畫
梁暮雲朝雨今宵夢錯賦催粧何物王郎醉裏温柔
更有鄉
舟中見雁有感
今春曾送回鄉雁欲賦歸歟欲賦歸歟為報閨人掃敝
廬今秋又見南飛雁歲聿其除歲聿其除却悔今春
枉寄書
梅花
試將風格閒評品誰得相宜誰得相宜除却湘妃定洛
妃枝頭止許棲幽鳥燕子来遲燕子来遲不見雲英
未嫁時
減字木蘭花
招友人遊湖
孤山之下雨中正好看花也待得晴時杏嫁梅娠綠滿
枝空嚢烏有三百青銅難貰酒亟典春衣莫待東君
致政歸
憶秦娥
秋感
梧桐落秋来客睡何曾着何曾著萬家砧杵月明烏鵲
人間信有風波惡紛紛世俗成輕薄成輕薄五陵衣
馬少年同學
有憶
朱闌畔莫愁嬌小曾相見曾相見翠蛾羞斂半遮團扇
畫梁依舊巢雙燕藏鴉幾度垂楊換垂揚換桃花臨
水那時人面
春閨
春如繡銜泥燕子黃昏後黃昏後愛他雙影妬他雙宿
匆匆過了梨花候池塘不耐東風驟東風驟吹將波
影學人眉皺
清平樂
春怨
楊花飛雪蕩子心腸鐡恨殺嫦娥圓復缺不管人間離
别怕簮碧玉搔頭粧成懶下朱樓樓上銜泥雙燕呢
喃似替人愁
輦上故人有為余勸駕者作此詞謝之
鼠肝蟲臂總是君王賜一曲征歌千日醉管領鷗班鷺
隊故人天上吹嘘勸予重整簮裾只恐中山毛穎於
今老不中書
阮郎歸
春閨
越鷗犀液試新茶困来眠碧紗夢中何事獨長嗟梅香
猜着些呼女伴踏晴沙柳梢啼暮鴉繡裙偏愛合歡
花来生得似他
攤破浣溪紗
西溪訪陸處士作
三月楊梅正作花板橋欹側俯晴沙閒覓柴門無徑路
柳隂遮燕子偬忙營社稷蜂兒辛苦坐官衙問着山
翁都不識野人家
眼兒媚
憶故園作
朝来沽酒典春衣梅子雨初肥杜鵑言語枝頭教誨道
不如歸十年蹤跡沙鷗是負却舊漁磯鄰翁相候山
間茅屋松下柴扉
西江月
索林鐡崖侍史絮鐡不見作此嘲之
閱盡古今侠女肝腸誰得如他兒家郎罷太心多金屋
何須重鎖羞說餘桃往事憐卿勇過龐娥千呼萬喚
出来麽林曰期期不可(林口吃故云)
秋花有名粉茉莉者
姑射山頭冰雪仙人散作銀霞嫣紅姹紫讓夭斜略似
文君新寡最愛章江木本居然壓倒羣葩嬌香冷蕊
較争些婢學夫人其亞
無題
傾國先呈皓齒靈犀暗托瓜犀麝蘭香沁茗甌時中有
醍醐妙理春笋纖纖半露燈前低斂蛾眉禅心果否
絮粘泥珍重阿難戒體
舟中見麗人
淥水芙蓉掩映青蛾欲展還顰琉璃千頃碧無痕怎敵
横波一寸畫舫搖搖近岸岸邊偷覷防嗔長年何幸
得相親半晌輸他福分
錢唐門外作
白馬千羣浪湧銀山萬疊天高錢唐潮似廣陵濤近日
潮聲草草往昔綠隂黃鳥于今野水紅橋西陵松栢
久蕭條何處孤墳蘇小
二男阿環日者家云長當學武三男阿端以五
月五日生忽届晬盤口號志喜
只合呼他豚犬漫誇圖畫麒麟與兒戲戴小綸巾果否
提戈取印莫學王家鎮惡争如齊相田文敢期他日
大吾門孝弟耕田本分
久客杭州歸雲間度歲兒軰競索衣帛作此自
嘲
老去霜顛種種歸来繡褓重重辛盤銀燭畫堂中第一
生平好夢争學傳柑索棗挽鬚交問衰翁空嚢更比
少陵窮那有天吳紫鳳
醉花隂
閔園
雨餘天似柴窰碧修竹穿籬出滿地碎秋聲白鳥青蟲
生長芙蓉國森然竒鬼池邊石紅葉纏青壁屐齒竟
忘歸醉倚層樓三弄楓林笛
南歌子
南園牡丹始開吳六益董蒼水過飲薄暮方歸
碧沼看魚媵雕欄放鼠姑君来拍手唱烏烏恰好枝頭
啼鳥喚提壺嫩白全羞粉嫣紅半點朱醉眠堪卧錦
氍毺偏要戴花歸倩細君扶
浪淘沙
昭君套
宜伴鐡兜牟却在粧楼文姬遺製尚風流扶上雲鬟頻
熨貼紫玉搔頭臨鏡轉含羞笑展雙眸起来呵手戲
藏鬮密語檀郎低附耳底是温柔
秋旅
風雨十分驕怒似江潮愁来我欲睡鄉逃促織多言偏
不允枕畔叨叨強半客僧寮琴劍蕭條一枝難穏愧
鷦鷯来歲西窗須記取莫種芭蕉
揚子中流望金山北面
誰削玉嶙峋千尺雲根蛟龍深護海西門金碧楼臺青
黛樹小李將軍雁影落紛紛喚起江豚鐘聲兩岸客
邊聞登陟不如遙望好倒影斜曛
湖上三舟圖成寄執玉奉常西樵吏部
何處覓星槎且住為佳張融岸上屋堪賒同在白鷗鄊
裏宿迭作鄰家有約看朝霞每到棲鴉南屏寺外藕
初花盪槳歸来驚宿鷺觸破窗紗
鷓鴣天
贈說書韓修齡
豹尾班中侍從頻滑稽似爾絶無倫投壺那得天顔笑
只為恢諧郭舍人楓欲落雁来賓蕪城明月恰逢君
開元供奉今誰在抵掌雍門淚滿巾
賀相者陳我白生子
聞道明珠入掌中充閭佳氣靄融融君家妙手如唐舉
摩頂何湏寳誌公金作埒玉為驄鳳毛五色自超宗
弄璋錯寫休辭罰試聽啼聲問阿翁
同人約看元墓梅花以雨不果返棹雲間阻風
四日舟中撥悶戲呈吳仲徵廣文
鄧尉梅花二月天欲擕竹杖醉花邊無端甲子冥冥雨
不為遊人巧作緣三泖路九峰烟石尤風起纜難牽
輕帆半幅如飛鳥羨殺東来鴨嘴船
題樊會公小像
曾向舟中看璧人金丸珠勒冶城春祇今老作青溪長
猶是當時折角巾姿卓犖骨嶙峋畫師摩詰是前身
知君埋照饒深意新築糟丘號酒民
題佟夀民方伯三世圖
作礪為舟社稷臣衮衣應許近星辰黑頭宰相黃扉客
曾是維摩座上人鏘劍佩握絲綸安排圖畫到麒麟
夢回湏記青蓮句金粟如来是後身
遣懷
咄咄書空喚奈何自憐身世轉蹉跎長卿已倦秋風客
坡老休嗔春夢婆朝梵䇲暮漁蓑閒中歲月易消磨
誰言白髮無根蒂只為窮愁種得多
陳叔明行年七十有三邑宰高其誼聘為鄉飲
介賓固辭不就其殆隠君子之流歟
誰守柴門是野鷗花邊茶臼竹間樓古人偏愛陶元亮
祭酒咸推陳太丘九節杖一扁舟布衣焉敢謁諸侯
老人未鯁何湏祝且往前村飯牸牛
又
俛仰乾坤一草亭科頭箕踞眼還青休妨南郭先生睡
不羨東吳處士星泥藥竈護花鈴春来蜂蝶共經營
兒孫功課無他事熟讀龜蒙耒耜經
又
門外垂楊隠釣船醉来留客大床眠風前鐡笛誰三弄
壁上雷琴剰一絃顔沃若色蕭然盟鷗狎鷺費周旋
籠中歌鳥聲偏好辛苦教成十二年(鳥名呌天知先生豢養有年縦之不)
(去人曰此夀鳥也)
虞美人
賦得遠遊長兒子
殊方流落頻生子䑛犢真堪喜尋醫覓乳費商量何况
他年婚嫁為他忙生長東吳同燕旅不解齊人語故
園猶有舊柴桑待得青春作伴好還鄉
看花作
朱朱粉粉東風面一夜開將遍花神料得是鍼神繡出
枝枝葉棄一番新黃鸝似向風姨訴莫把花枝妬趙
家姊妹易相嗔試看南枝如笑北枝顰
遣懷
一從勘破邯郸夢遇飲長湏痛醉鄉只道可藏愁却被
塞鴻呼起又從頭吳頭椘尾經年寓岸上牽船住非
關王粲怯登楼自是吾家家法善悲秋
過錫山秦園訪留仙太史不遇作
辟疆園傍春申曲翠壑噴哀玉畫橋宛轉客来稀驚起
一雙鸂鷘破烟飛釣船空繫垂楊下興盡湏歸也蔣
家新釀不曾酤却笑酒杯也似故人疎
鵲橋仙
井蛙
草際持頥泥中囓齒别號蟲中裸族一謳羣和為公乎
偏則向人前怒目雄踞東陂長吟下里宛矣公孫在
蜀董生何事懶窺園看不耐汝曹邊幅
長安邸舍初罷稽勲作
鈞天在耳晨開閶闔空自葵心向日嵇康曾答巨源書
道臣也不堪有七玉珂雕馬莫来莫往盡是平生膠
漆孝標著論一何愚笑勸百何曾諷一
雨中宿笑隠庵示笑魯和尚
沙鷗睡穏雨聲驚起竹裏雙扉開闔南屏一縷白雲生
早失却雷峰殘塔青苔妨屐黃柑伴茗松老應同僧
臘西風蕭瑟柁楼寒向彌勒龕中下榻
寓園海棠
東君忒巧調朱搓粉繡出紅霞幾幅朝来細雨一絲絲
似妃子温泉初沭風前欲語烟中如睡只合錦禽雙
宿枝間啼罷不来巢燕燕說鶯鶯無福
五人墓
揚旗擊鼓斬蛟射虎頭顱碎黃麻天使鱄諸匕首信豪
雄笑當日一人而已華表崔巍松杉森肅壮士千秋
不死從来忠義出屠沽慚愧殺乾兒義子
踏莎行
雁
楓落瀟湘雪深幽冀西風吹老蘆花穗搗衣時節却飛
来一聲纔斷千行淚帶雨還飛飄零無次蕭蕭清影
和雲墜郎邊莫道少書来長空寫盡相思字
虎丘試劍石
光淬芙蓉魂驚魑魅青苔石上媧皇淚自從雙劍作龍
飛空聞白虎眠幽隧歌舞方酣越人兵至水犀驚醒
夫差醉鴟夷葬後館娃空屬鏤似比干將利
中調
臨江仙
曹顧菴歸自椘中聞余在白門不及晤而去留
書為别賦此詞奉答
憶在勞勞亭上别吳江三弄丹楓洞庭西望水連空共
誰過赤壁高唱大江東凖擬開樽還痛飲小樓同聽
疎鐘布帆歸去似飛鴻寄將黃雀鮓須趁鯉魚風
艾石五兄納姬白門善觧琴書擕之入蜀催粧
賦此
桃葉桃根豔冶巫山巫峡嶙峋高唐雲雨昔曾聞賦才
今宋玉臣夢果然真十樣眉誇螺黛七絃琴拂龍唇
薛濤箋寫洛川神小窗圖筆陣親學衛夫人(侄婦姜臨池最工故)
(云)
贈少年客
韋曲城南天尺五翩翩公子豪奢小平津外綠楊斜金
鞍雄百騎蠻鼓醉三撾一擲裊盧輸百萬吳鈎光閃
龍蛇春衣夜宿杜陵花情人劉碧玉俠客魯朱家
蝶戀花
桃葉渡舊用小舟亂流而濟今易以橋往来差
便而名實不副慮往跡之湮也作此詞
一曲清淮圍畫閣桃葉桃根髻子新梳掠不畏風波江
上作長篙自有王郎捉誰向津頭施略彴高架虹梁
偃卧青龍角寄語黃姑依樣學填河不用勞烏鵲
相思鳥
兩兩文禽長並宿淺碧殷紅毛羽如新沐共命迦陵真
眷屬雕籠合用連枝木飛去銜花歸啄粟雄往雌来
似戀黃金屋畢竟斑鳩鷹眼毒晴時相喚隂時逐
閨中秋月
恨殺廣寒宫裡兔闖入紗窗無計驅他去若是嫦娥憐
妾苦只應長伴愁人住無奈團圓纔十五漸漸虧来
做出愁眉嫵說向天邊兒女語人間薄命儂和汝
旅月懷人
月去疎簾纔數尺烏鵲驚飛一片傷心白萬里故人關
塞隔南樓誰弄梅花笛蟋蟀燈前欺病客清影徘徊
欲睡何由得墻角芭蕉風瑟瑟虧伊遮掩窗兒黑
送春
借問東君何所似駘宕風流性格如遊子纔過清明兼
上已瞥然興盡思鄉里萬樹嬌紅千樹紫那忍相抛
便付東流水春風也恐多情死杜鵑聲裡潛歸矣
唐多令
孤館
窗外雨澌澌涼飇戛竹枝賴征鴻喚起魂癡安得波斯
千里鏡重照見曉粧時孤館被秋欺啼螀攪夢思寫
離愁空費烏絲縦有金針五色線穿不起淚珠兒
一剪梅
梅花
淺碧深紅擁素裳楚楚晨粧澹澹殘粧霜姨雪姊伴昏
黃月在迴廊影在廻廊寂寞孤山處士莊漠漠湖光
剪剪雲光思量誰得配孤芳風裊蘭香篆裊沉香
梨花
静女仙姝澹不羣猜作湘君喚作文君軟風嬌雨護香
温朝展眉痕夕帶啼痕欲謝還開映水紋開是停雲
謝是行雲幾枝斜倚綠楊村鶯也銷魂燕也銷魂
思家作
飄泊東南劇可憐朝採菱船暮打魚船愁中看遍好山
川鶯脰湖邊罨畫溪邊問余何日賦歸田說道今年
又早明年故園消息久茫然春燕来前秋燕来前
破陣子
關山道中
拔地千盤深黑插天一線青冥行旅遠從魚貫入樵牧
深穿虎穴行高高秋月明半紫半紅山樹如歌如哭
泉聲六月隂崖殘雪在千騎宵征畫角清丹青似李成
舊雨來(自度曲)
客金陵雨中作
曾記當年雨後門前冠蓋客一何多銀燭西窗螢火亂
聽枯荷直到晴時方去濕鳴珂今日雨聲猶昨蕭條
三徑裏有誰過料得故人無疾病却因何只把天公埋
怨太滂沱
青玉案
何匡山齋中牡丹將放作此詞問之兼索其酒
玉環飛燕方嬌小看葉葉輕霞裊蛱蝶蜂兒忙在曉帶
露含啼臨風偷笑莫待都開了花神欲酹須醇醥最
愛君家麯生好蚤起衣裳渾欲倒畫欄凴處提壺頻喚
願作花間鳥
感皇恩
冤繫二年一朝觧網感荷
天恩歌以代泣時癸夘十一月朔三日也
雪窖與冰天孤臣泣血魚鑰沉沉隔雙闕修羅刦滿等
到烏頭如雪九重消息好皋陶曰旛下騶虞雞竿載
揭喜極沾巾轉嗚咽妻孥相告今日鸛鳴于垤黃粱剛
夢醒炊還熱
千秋歲
為吳門袁生題霜哺篇册
袁生至孝鄉國人争道身既隠親將耄鴛雛衣膝下瑞
映金光草五十載慈顔今日方成笑殊有超宗肖骨
相生来好竹馬戲斑衣導驊騮馳上苑圭璧登天廟羨
只羨重堂百歲丸熊教
離亭燕
題胡履泰小像
野鶴翩翩閒雅風度如君瀟灑白眼科頭天地外此意
無人知者何處覓行蹤長在遠公蓮社孝筍曾生堂
下旦晚徵書来也布襪青鞋遊五嶽懶問向平婚嫁若
箇寫丹青應是將軍曹霸
風入松
淳于棼墓
大槐安國舊邦基蟻蛭尚纍纍麒麟高塜祁連象繁華
夢一枕龜兹為問秦楼公主瓊簫曾否相隨朱旛皂
盖畫熊旗千里罷征鼙策勲帶礪今何在羊開府身後
同悲吾欲題君隧道南柯太守之碑
訪張瑤星於松風閣不遇
雨花臺畔訪柴荆匹練大江横鍾山紫翠斜陽外虬龍
影幾陣松聲曾共廬山高衲小楼明月吹笙短笻重
過石頭城懷舊不勝情徵君結制棲霞寺梧桐老白鶴
相迎為道二鄉居士来尋三影先生
千秋歲引
題長松柱石圖為李含馥運長壽
怪石眠雲孤松偃盖亭亭千尺連青靄五粒曾霑仙掌
露一拳欲下南宫拜謫仙人原是李蟠根大伊吕功
名方未艾何事丹砂勾漏外鄧禹封侯喜將届夢松之
占今驗矣黑頭堪羨風雲會紫泥書丹山鳳銜来快
滿路花
胭脂井
紅牙歌玉樹翠袖翻金縷臨春梳洗罷調鸚鵡陳家狎
客慣把江山賭樓船天塹渡牀下軍書錦箋催寫新句
舊宫眢井欄外青苔古明眸秋水綠為黃土海棠花
落一片胭脂雨環珮歸何處泉下芳魂至今遺恨擒虎
意難忘
為施校書宛西作
洗盡鉛華記苧蘿西畔曾浣溪紗徵歌鶯語滑學舞燕
飛斜擕暮雨掩朝霞别館貯嬌娃采蓮歌魂銷千載何
况夫差嬋娟偏在君家羨朱樓罨畫楊柳藏鴉鵾弦
時一弄羯鼓醉三撾無限恨向梅花清淚染琵琶待學
他鴟夷少伯共泛仙槎
十五家詞卷六
