十五家詞卷三休寧孫默編
梁清標棠村詞上
詞莫盛於南北宋人各一集集有專名如毛氏所梓
百名家其最著者元明以後作者多有而傳者少遜
矣
本朝詞學近復益勝實始於武進鄒進士程村倚聲集
一選同時休寧孫子無言復有三家詩餘之選由是
廣爲六家又十家今且十六家勢不百家不已豈不
與毛氏爭雄長乎十六家最後出者爲吳祭酒之梅
村詞龔尚書之香嚴齋詞與梁大司農之棠村詞司
農公以勲業名天下譽望端凝不矜不伐所爲古今
詩數十卷以及門屢請始付梓於吳浙之間常爲小
詞不以示賓客初𢡟麟侍左右與公從子承篤從几
案間抄積授徐子電發梓於錢唐遂流播遠近家有
是書乃無言取冠諸集予復以公奉
使東粤山川道路之作益於後較錢唐本加多矣而實
未足盡公之作也頃余來自京見公所作詞復纍纍
惜未及盡抄而南無言懸板莫能待予知他日視此
本殆復如錢唐矣公詞雅麗渾成不事雕餙不摭拾
隱僻得北宋諸賢之遺意焉予嘗論宋詞有三派歐
晏正其始秦黃周柳姜史李清照之徒備其盛東坡
稼軒放乎其言之矣其餘子非無單辭隻句可喜可
誦苟求其繼難矣哉若今之專事故實蠧竊幽險神
韻索然予莫知其派之所由矣願亟藥以棠村之詞
旹康熙丁已仲夏江都汪懋麟撰
小令
望江南
鄉思
清明候細雨曉風和樹裏青帘春醖美水邊紅袖麗人
多處處醉顔酡
其二
家山好春色滿平蕪花片参差裘馬客柳絲搖曳水雲
圖遠浦立鵜鶘
其三
東郊外暖日水粼粼一路杏花尋幕燕幾行楊柳渡溪
人沙細碾車輪
其四
踏青去遙指綠隂村斜裊金鞭晴試馬高燒銀燭夜開
樽芳草滯王孫
其五
西村裏淼淼水拖藍一縷墟烟青似織數峯嵐色碧於
簪可喚小江南
其六
尤堪憶歌舞向朱樓小玉多情金縷曲雪兒帶笑錦纏
頭長使彩雲留
其七
清懽夜偷眼認檀郎錦瑟偎燈腸斷句青絲墮馬内家
粧私語口脂香
其八
休虛度寒食草青青荇葉橋邊沽酒路秋千影裏賣花
聲金彈打流鶯
其九
桃花水相約放船來菱葉田田鮮鯉出槐風剪剪小舟
開送酒百壺催
其十
燈花剪雜坐漏偏遲欲寫烏絲嗔燕子將輸楸局倩猧
兒薌澤乍聞時
憶王孫
春雨
寒烟暝色亂清樽嚦嚦虛窗旅雁聞暮角聲催斷客魂
一燈昏細雨孤城盡閉門
調笑令(第一體)
閨情
簷鵲簷鵲朝來並飛粧閣鏡臺螺黛生塵夢裏相逄遠
人人遠人遠試報歸期早晚
其二
朝起朝起侍兒催人梳洗夢回臉暈紅潮對鏡䨇眉嬾
描描嬾描嬾留待檀郎湘管
其三
銀箭銀箭暗牽春愁如線倦來繡幄寒輕䨇下金鈎響
聲聲響聲響背褪鞋兒一緉
其四
紗幔紗幔輕綃半沾香汗下簾豆䓻湯溫拭粉紅綃舊
痕痕舊痕舊驗取腰肢肥瘦
其五
春困春困鷓鴣香班燒燼一團花倦窗西好夢閒階影
移移影移影惱被鸚哥喚醒
其六
新月新月漏深畫簾輕揭鴛鴦繡罷釵偏伴冷蘭釭碧
烟烟碧烟碧樓上誰家玉笛
如夢令
秋夜
露下秋宵方永睡起殘粧猶靚携手步虚檐人面月華
相映絶勝絶勝小立滿身花影
題畫扇
一夜西風輕剪小院幽花初綻芳沼立蜻蜓掠水飛來
庭畔閒盼閒盼秋到江南深淺
朝回
翡翠衾寒拖逗惱煞雞聲偏驟帶得御香歸猶喜曉粧
纔就生受生受正是畫眉時候
歸自謠
惜春
春夢詫零落亂紅花賣罷遊絲飛絮春歸乍欲留無
計眉慵畫簾鈎亞鶯兒苦把東風罵
連理枝
閨情
暮靄生虚幌雪片飄如掌蟬鬢微鬆水沉香冷簾旌休
敞望遠遊孤客蠟煤消盡金釵墜響
生查子
春閨
河梁别妾時落葉紛庭榭春草已芊芊不見嘶驄馬
鸚鵡未知愁絮語將人罵小步怨東風掩淚鞦韆下
夏夜
蘭湯浴罷時簫局沈烟縷偷取遠山青描作眉兒譜
茉莉幾枝開小摘還頻數香汗等閒消一陣黃昏雨
點綘唇
偶贈
歌按凉州燈前喜識春風面傍誰庭院碧玉閨中怨
淡服新粧無語頻凝盼思量徧幽情一線付與閒花片
初秋
急雨空階西風乍入簾櫳曉秋葵開了掩映疎籬小
夢醒黃粱萬斛愁如掃長安道驅馳人老都付閒花草
春霽
昨夜冥冥開窗霽色簾櫳曉海棠綻了過雨紅偏好
横笛高樓幾許人嚬笑鶯聲老落英多少何處尋芳草
憶舊
簾押風柔傷心往事斜陽裏當年花底芍藥欄同倚
依舊芳菲歲月看流水春殘矣亂紅如綺草綠人千里
閨情
春困懨懨斜風細雨寒吹閣銀屏珠箔苦把花枝縛
虛倚薰籠舊事思量著情差錯海棠零落對下秋千索
浣溪紗
春閨
深院鞦韆繡帶輕衣沾香汗玉釵横最憐節氣近清明
怕見落英春欲暮倦開翠幌夢頻驚碧桃花下戲調
鶯
春懷
郊外提壺藉草茵桃花春漲水粼粼暖風吹散隔溪雲
柳色暗催羇客淚鶯聲愁煞畫樓人兩般心事總沾
巾
菩薩蠻
花閒䨇蝶
人閒清晝抛書立綠隂深處蟬聲急一樹紫薇開翩翩
引蝶來籬邊相逐舞摹作滕王譜槐老入新秋西風
蝶也愁
悼亡
玳梁當日棲䨇燕碧桃花下看人面往事耐思量銀燈
照晚粧寳鈿空瑟瑟愁煞西堂客腸斷只三聲長更
與短更
春閨
亂鴉啼處春風曉流蘇香暖金鈎小晴影入窗紗街頭
賣杏花鴛鴦初睡足偏墮雲鬟綠拂鏡試新粧低回
問粉郎
題畫扇
板橋流水湖山靚桃花人面紅相映喚婢採芳蘭粧成
小步看苔侵羅襪濕愛向春風立莫問落花香當年
悞阮郎
春雨
家山漠漠思千縷杏花零落廉纖雨燕語恨春歸河橋
柳絮飛遊驄何處駐野水棠梨路泥滑阻郊行芳堤
悞早鶯
暮春雨中十五弟歸里
可憐九十春光盡南窗疎竹生新笋榆莢雨蕭蕭花寒
夜寂寥河橋垂柳折柳絮飛如雪茅店閉黃昏孤燈
何處村
訴衷情
憶家
綠楊影裏子規啼催得鬢絲絲撩人暮春天氣畫閣晩
粧時新柳困遠山低思依依五更細雨半夜歸鴻一
片花飛
詠蓮
猩紅弓樣試風流貼地軟香浮凌波巧籠纖笋錦幄倍
清幽蓮折瓣月微鈎玉温柔苔痕池上泥印花間塵
跡樓頭
卜筭子
閨曉
寳鴨被重薰茉莉香先透兩兩鴛鴦宿碧紗私語人知
否夜雨裊殘燈朝露沾羅袖怪煞開奩促曉粧好夢
濃如酒
喜雨
晨起火雲生棋罷珠簾午暗送墻頭夜合香粉蝶䨇飛
去汗滴透羅衣手倦揮紈素乍喜風來似故人幾點
榴花雨
巫山一段雲
春宵
簫局微溫候燈篝乍剪時端相帶笑又佯推欲睡故遲
遲銀蒜垂簾悄金釵落枕欹淡紅袙袜映唇脂低問
小名兒
減字木蘭花
齋中微雨
綠窗纔啟雨過苔青階似洗咫尺烟霞風動朱闌芍藥
花夢回如醉人語驚殘鸚鵡睡三徑誰開籬外多應
二仲來
馮莊看海棠
垂楊别館矗矗高樓當翠巘草綠閒階蛺蝶尋芳自往
來主人何處客醉金巵愁日暮燕入誰家落盡東風
第一花
立秋
西風暗換秋到碧梧金井畔人立斜曛望見家山一片
雲香閨病後小檻疎闌花影瘦蟋蟀聲催似爲多情
宋玉來
偶憶
疎烟暮靄人在斜陽秋草外夢遶天涯知是當壚第幾
家舞裙歌扇猶憶遏雲花底讌楚客愁多欲採芙蓉
奈遠何
雨後
秋葵帶露紅滿窗紗蟬滿樹不管閒愁倚杖浮雲度畫
樓雨絲風片消受新凉深小院蝶過誰家閒煞墻頭
夜合花
夕陽
風吹禾黍幾陣蕭蕭山市雨秋色三分譲與漁家水竹
村蘚階獨立萬戶聲催雙杵急柳外寒塘牛背歸来
正夕陽
好事近
歸途
草短馬蹄輕亂踏落紅歸去遙指杏花村裏問酒家何
處一溪春水浸春雲猶是來時路閏月東風未老天
亦憐遲暮
繡帶子
閒意
春色耐繁華車&KR1707;碾晴沙吹皺小橋池面楊柳逐風斜
塵世幾回嗟齊分付夜雨梨花東家蝴蝶却因何事
飛過西家
謁金門
新浴
人新沐波濺一枝寒玉半著輕羅香馥馥粧殘重結束
桃簟凉生綉縟小立漏聲偏速換緉鞋兒剛一掬奈
何郎又促
憶秦娥
上谷懷古
濤聲咽蕭蕭亭照金臺月金臺月千年易水爲誰寒熱
狗屠燕市風流絶荒田督亢飛殘雪飛殘雪悲風落
日今古消歇
茉莉
香風颺黃昏院落花初放花初放銀燈試照别來無恙
美人奩鏡偏宜傍珠簪金絡增新樣增新樣珊瑚枕
畔綠雲鬟上
清平樂
西邨
場空禾黍終歲田家苦脱却朝衣耕瘠土閒逐樵歌漁
鼓溪翁提挈兒孫騎驢買醉前村野外人家如畫柴
扉燈火黃昏
洛陽春
元宵後雪
纔過傳柑佳夕曉窗飛雪重重簾幕落梨花總不礙燈
和月蕭灑柴門塵絶又添春色踏歌聲罷灞橋詩天
未許風光歇
眉峰碧
春日
深院鞦韆罷細雨梨花夜曉起閒庭一片飛忍又見山
桃謝蛺蝶枝頭掛苦憶前春話門外東風鏡裡顔背
人無語斜陽下
錦堂春
閨情
遶砌試探芳信捲簾放出香烟小樓幾陣廉纖雨寒食
杏花天鸞鏡羞窺瘦影鴛衾愁裹春眠呢喃喚醒深
閨夢䨇燕到堂前
海棠春
夜雨
寂寥春院思千縷陌上柳新黃纔吐暝色入西樓雁影
沈南浦黃昏燈火無情緒遣夢到家山猶阻惆悵打
梨花點點飛窗雨
山花子
春愁
謾道春風不世情愁中吹上鬢邊星歸雁帶來雲外恨
斷腸聲日暖平蕪晴牧馬月明綺閣夜調笙無限韶
光多少淚共誰評
眼兒媚
春晝
日射晴窗静無譁風裊柳枝斜有人深院凝粧獨坐門
掩桃花追思往日重回首心事付啼鴉隔墻笑語却
疑春色只在隣家
柳梢青
春日
小雨纔收平沙細草綠滿西疇柳眼青歸桃腮紅暈人
倚高樓家家繡幕簾鈎春不管斜陽旅愁羅綺風前
鞦韆影裏馬上墻頭
陽臺夢
悼亡
深秋院落房櫳暮倚闌細數經行處濃香畫幔掛珊瑚
鎖疎烟薄霧空階風颯颯吹散芳魂幾縷一簾燈火
又昏鐘疼煞黃花雨
少年遊
春愁
啼鶯恰恰到窗紗幾縷曉烟斜此日春城漢宫傳蠟散
入五侯家三分春色愁中度一半在梨花腸斷黃昏
酒醒殘月門外卽天涯
醉花隂
臨濟村賞薔薇
臨水柴門槐影護只合幽人住籬落帶斜陽一架薔薇
習習香風度綠隂碧蘚開樽處客醉忘歸去遠樹杜
鵑啼溪静林深疑是江南路
杏花天
花朝過金魚池
鶯聲曲岸輕隂乍春水漲城南臺榭誰家高結秋千架
人在賣花簾下踏青鞵舊遊重話記挾彈芳原試馬
杏花小雨西村社放了東風寬假
䨇調望江南
秋夜小飲
秋色好檐外晚凉天奕罷一樽携翠袖綠窗纖手弄冰
絃二八正韶年秋色好莫問夜何其風月蹉跎人老
大十年心事鷺鷗知燈灺酒闌時
浪淘沙
閨詞
日影舊窗紗晝静藏鴉東風謹護牡丹芽珠箔深深垂
綺戶便是兒家嬌小鬢雲斜暗度韶華春愁不減臉
邊霞綉得䨇鴛新畫譜並蒂荷花
鷓鴣天
春雨
滿載離愁聽曉雞一天風雨晝凄凄朝來畫艇春波滑
雲暗遥峯黛色低魂欲斷路還迷山深惱煞鷓鴣啼
鏡中珍重朱顔好指日帆懸楚水西
金鳳鈎
燕來
忽聞燕來何處向樹底䨇䨇小語一春消息故人情重
不爽佳期唯汝自憐每被多情誤頻勸取不湏飛去
絮泥銜得爲誰辛苦空傍人家門戶
玉樓春
送春
花飛南陌東風暮腸斷王孫芳草路綠槐影裏雨初晴
黃鳥聲中春暗去亂山叠叠看無數故國遥遮雲外
樹一年佳景等閒抛好夢欲尋無覓處
南鄉子
柳村小憩
近郭遍青疇深柳孤村杜若洲菡蓞自開還自落悠悠
野水閒雲泛白鷗斜卧綠隂稠瓜種東陵覓故侯小
阮柴扃留夕照颼颼蟬咽西風滿地愁
春暮
深院雨廉纖燕子飛來故傍檐清晝困人無氣力酣酣
淺暈腮㾗印枕函新樣剪輕衫獨坐凝粧倚鏡奩聞
道春風將暮也厭厭開盡桃花不捲簾
雨中花(第四體)
聽雨
百尺樓中香一縷夢乍醒莊生栩栩棲半畆烟雲幾竿
修竹咫尺瀟湘浦跌坐垂簾渾不語聽淅瀝落英無
數怪風裊孤燈凉生衫袖多是芭蕉雨
踏莎行
西郊觀荷
高柳蟬聲遠山霽色田田菱葉呈秋碧陂塘咫尺隔紅
塵荷香不傍紅塵客露綴蒲桃風行几席稻花開處
黃雲結漁村荻浦是吾家十年噩夢同君說
暮春
鶯囀林梢蝶沾粉絮押簾銀蒜牽蛛縷鴛鴦幔揭鬱金
寒秋千索挂東風暮綠暗西園雁沉南浦檀郎驕馬
知何處章臺街裏片花飛紅粉樓中三月雨
小重山
寒食
春水溶溶寒食天王孫芳草綠上風鳶深閨簾外玉鈎
閒人何在一半傍鞦韆堤外打榆錢酒旗頻駐馬杏
花烟鶯聲囀出畫樓前牢記取年少有金丸
十五家詞卷三
