十五家詞卷十一休寧孫默編
王士祿炊聞詞下
中調
臨江仙
憶東堂花樹
最惜東堂花樹好幾枝掩雪驕霞春宵勝引酒情賒共
傾銀鑿落細玩玉夭斜羣季惠連真不譲新詩同競
妍華十年蹤跡似風花赤欄樓角月應觧憶天涯
蝶戀花
次韻少游二喬觀書圖
傾鬢頽雲肩嚲玉髹几光凝雙映脩蛾綠髣髴風光屏
外足攤書停却尋春躅鑪裏雙烟青斷續玉砌紅簾
不似牽蘿屋公瑾伯符皆不俗知無一事縈心曲
和漢川盧令女題泥溪驛韻
翠幰紅簾晴少翳花驛風香漸覺穠春至漫道鵑聲堪
墜淚木綿紅照人顔膩江路盤回山路細謝女吟成
旅思清如水彤管自憐多畫意幽脩分得浮嵐翠
咏螢
雨後桐隂清似沐苔色盈階淡月明於玉此際流螢飛
蓛䔩穿廊粘砌紛空曲才墮花梢還入竹欲下仍高
偏傍池邊屋巧入風簾輕撲撲幽光凉映須眉綠
漁家傲
趙北口作
漁屋低低茅作瓦幾灣碧柳真瀟&KR0904;此地風塵原不惹
漁父者於中結箇持竿社樂事常年殊未寡扁舟不
繫隨波寫濯足舷邊剛沒髁言不假垂鞭笑殺先生馬
用王介甫韻
湖岸漁村週似抱家家門徑開芳草向背漁罾殊窈窕凌曉
到晴磯已有垂楊掃坐看點頭行水鳥近家何用收綸早
兩槳一舟堪送老波面好寬閒不與鷗爭道(開芳草即村徑逐門成之意)
金蕉葉(第二體)
昔游
昔游記向西陵去迴油壁箇人曾遇一笑燈前春心暗
擲幽情注頓使清愁如濾柳枝帶結同心屢尚惆悵
烏啼窗曙可堪别後雲中無復來香雨忍看玉鑪雙炷
解珮令
酒懷
淡妝輕裹柳慵花惰暢幽情鴟夷仙舸茉莉風涼泊向
段家橋左悄窺人月痕星顆别來無那魂銷夢夥寄
離愁雁兒難邏燭燼宵深獨有單衾同我問何時酒懷
能妥
風中柳(第一體)
山志
何日山中真結三間茅屋更週遭千章山槲客稀睡足
人幽影獨映虚真晚峰添綠抱膝無營並絶周妻何
肉有春畦芹香堪劚松聲謖謖溪聲續續問從游白鷗
蒼鹿
品令
寓亭竹
砌外一林竹愛蕭散供幽獨閒窗拂戛晝長卧聽音和
笙筑雨重風輕姿韻看來難足露晞烟曉受初日開
寒綠夜深還又月浮亂碧宛然空谷那得湖州圖取變
態千幅
淡黃柳
新柳
陽春三月褭褭東風急陌上橋頭吹不息渲得短絲成
碧看嬉春黃鸝恰恰憐嬌色曉日紅樓闢似有箇盈
盈立斂脩蛾且罷流黃織灞岸垂條玉關夢杳袖向晴
光暗濕
行香子
别恨
别恨曾諳往事重拈記臨岐暮色紅簾牽衣回抱細語
諵諵見眉痕重淚痕滴酒痕鹹峽雲歸後雨來空識
只宵闌夢斷魂黏孤眠無賴回憶何堪是鑪香歇髮香
膩被香甘
錦纏道
用宋子京韻
落拓心情寂寞難銷長晝看羅巾合歡雙繡殷紅知是
啼痕透夢裡蘅蕪往事空回首記樓頭細語暗縈纖
手態盈盈臉紅宜酒悵萍蹤雨落青天信芳心一寸恩
怨應雙有
青玉案
用賀方回韻
清宵盼盼銀河路只惆悵華年去密約芳期經幾度紅
絃翠管風簾月簟并與人何處别時夏杪春還暮燕
燕鶯鶯漫成句舊事縈心還幾許微酣曾訪短篷相遇
荷葉西陵雨
兩同心
和韻宗梅岑咏鴛鴦
沙畔文禽雙雙錦羽依綠萍妥夢芳洲唼紅杜尋歡遥
浦那還羨紫燕交飛青鸞偕舞冷覷繡床嬌女抛殘
鍼縷散嬌慵水檻閒憑照宛約玉臺空嫵晚歸去凝視
紅衾黯然無語
天仙子(第二體)
和湘真春夜韻
淡淡雙眉縈遠岫草草涼襟還小袖曲廊深處為儂來
隨夜漏烏棲後枕臂啼痕紅欲透撫抱纖腰春更瘦
凝怨横波嬌不溜如思如懊轉宜人看巾繡嗔相扣痛
惜肯教衾浪皺(易安詞被翻紅浪)
用張子野韻
河滿不堪臨别聽别酒醉來容易醒持儂只問幾時來
頻攬鏡憐光景此意料君能暗省離思最愁窗色暝
明月又還窺隻影空房應是怯孤眠風欲定鐘初静踏
遍合歡廊下徑
江城子(第二體)
用少游韻
游春夢好殢元郞惱儂狂昵儂狂燕子鶯兒底事送春
忙花露未晞雲影散痕在臂淚沾裳錦屏髣髴賸風
光枕餘香簟餘香髹几文籨無復映晨妝小疊紅箋書
恨字憑誰寄向伊行
千秋歲
和少游韻
花間葉外又見蜂黃退階影慢簾隂碎合歡金縷枕雙
綬紅鴛帶人去也銀燈暈裏羞相對尚記横塘會荷
葉青如蓋蹤已杳魂猶在鳳奩香欲殄蟬鬢雲將改無
奈是愁心一寸深於海
題霜哺圖為袁重其夀母
袁生把臂珍重頻相謂從少日依堂背丸熊良已苦坩
䱹誰曾饋圖反哺清霜幾下慈烏淚太息欽君意菽
水君何愧門子潔風人貴母持靈夀杖兒作斑衣戲歌
一闋為君侑祝千秋歲
為吳爾世夀母
君家稱夀海内文章走誇盛事紛人口頗聞黃髮媼早
作青燈婦冰雪裏藐孤涕淚曾相守髢剪陶家久臺
築懷清舊兼兩事須推母春暉君觧報善頌吾何有唯
願取新安江水成春酒
夀戴紳黃司李
文瀾筆陣早歲驚神駿花萼繼飛騰迅傳經推戴德佐
郡同何遜風景地二分明月窺人俊覽揆當青髩底
語為君進却月邇凌風近玉壺冰色潔寳瑟朱絲潤還
自有君家柑酒鸝聲韻
西施
本意
浣紗江畔女兒身苕豔窈無隣誰人窺巧笑獨自惜微
顰無奈君王薪膽催人去遣作館娃春紅蘭草草吳
宫事空傳鸞霧疑神還可念蒼茫一舸五湖濱無賴惟
餘石上青苔迹千載解愁人
傳言玉女
用韻
自不能知何事兩眉常皺依稀只是無計支長晝烏几
憑暖空妬雙烟金獸愁城無縫密於鴛甃欲浣離腸
不信有消愁酒别時略記是歡儂共瘦含淚無言指與
酸心梅豆驚心又到那時時候
風入松(第二體)
用劉後村韻
路岐不用更遲回任運安排從來造物多顚倒將頽顔
好付樽罍急景如春有脚逸民似古無懷啼鵑休更
向人哀紅友新開裁書已報春山去道先生早晚歸來
此意還如江水東流到海難迴
婆羅門引
憶舊
記分攜日斜風密雨送蘭舟共君無計夷猶瞥眼垂楊
夾岸人影閉紅樓嘆前期渺渺往事悠悠經春涉秋
夢尚隔見何由聞道吟儂舊句紅淚時流儂詩總好問
曾如絮語話綢繆須抛却莫費凝眸
剔銀燈
燈花
迎晚紗窗還閉又早是蘭釭邊對爐裏雙烟牀枕單孤
合併惱人心意獨伊見慰却橤橤結成紅穗訝道來
朝何喜莫也似蛛絲相戲金粟非秋銀花連夜猜料翻
教無寐宵闌頻睇燄雖殘肯將輕吹
撲蝴蝶
用詞統無名氏韻
歌闌酒歇悶把烏巾岸牢愁未滌看空庭又晚幽拘白
髮頻添故隱春光欲滿縱饒十牀瓊管抒情短當年
曾記魯陂漁翁愛余嬾風塵緬邈荏苒芳訊斷夢從蟻
垤初迴意與鷗波共遠息壤舊盟須暖
祝英臺近
用吳淑姬韻
日將暆鶯漸嬾寂寞梧還據昧昧高天轉掌幻雲雨從
來季主端蓍君平說易細思忖都無是處愁城阻儘
使費盡輸攻墨守只如許黑漆屏風深夜若能覷好趁
五柳初榮孤松尚在效元亮柴桑歸去
一叢花
用張子野韻
生平途較阮公窮何物抵愁濃看來略似垂絲柳更拖
烟沓雨濛濛麾去不遥喚來便至防殺更無蹤春冰
化水已溶溶幽鬱好教通延歡送恨渾無計苦寒夕遮
斷簾櫳那似柳綿一當春晚吹盡任東風
送入我門來
無題
萼綠華羞杜蘭香妬阿誰得並瓊顔悵惘穠春了似不
相關風前嚲態嗔人調却帳底回身惜夜闌此意惟
儂心解轉復憐卿情重并日尋歡芍藥花開何計重盤
桓金猊抱炭連心熱奈玉虎牽絲比淚潸
金人捧露盤
惜花
惜春花愁春晝惱春風為晝長風捲花叢玄微已去星
旛誰䜿小園東樓高臺曲朝來喜未減芳穠蝶兒翻
蜂兒閙鶯兒懶燕兒慵料都因春色匆匆繡牀抛却清
眸凝損綺窗中花茵堪藉還辦取卧紫眠紅
紅林檎近
春日旗亭即事用周美成韻
蘋葉晴溪小柳花春店香鵝兒黃似酒鳬影碧浮塘偶
來臨風曳杖坐喜對水開窗壚側少婦凝牀鶯語更如
簧十載羇宛洛此日踏江鄉側身弔古茫茫金粉齊
梁况南徐南兖江山如畫放懷且飲千百觴
瓜茉莉
本意
綺砌紅蘭新涼雨後足微風畔葉痕添綠繁苞素蕊媚
晚色漸開冰玉最憐是昵魄縈魂縱迷迭難比馥美
人睡起撋餘倦乍凝目移夕簟慵生新浴盈盈小摘枕
屏夜抱香宿更雙鬟觧事露華一匊清曉還陪膏沐
洞仙歌(第一體)
七夕立秋
明河此夜隱隱微雲掩織女黃姑又相見問千年嘉會
烏鵲填橋誰慫惥不遣靈期汗漫樓中人歎絶况値
迎秋一葉梧桐落階畔正念遠相離那得閒心拈素縷
鴛鍼雙穿想蕩子回頭望雙星也暗惜蹉跎涼暄潛換
簇水
聽蟬
夏木千章草亭長晝清如水小窗高枕迴午夢有聲堪
喜無限風思露想縹緲青天裏應識取清音無滓作
復止髣髴是迎涼送暑問褦襶誰知此蛙喧鸝巧論鼔
吹難君似况是居高聲遠不藉秋風起堪聽也須辦巢
由耳
宣清
讀影梅菴憶語賦(憶語冒辟疆為如君董小宛作也)
往事銷凝久把殘編重讀香魂如迸映紅欄弱柳憐人
伴文籢寒梅成媵隨氏清娱羊家淨婉那堪相並看月
坐擁書眠雅稱夫君情性如意珠沉斷腸花發人去
春風病嘆館閉雙成綺窗深靚紫&KR0034;碧腴空賸釧裏流
霞是他年洪都私證(釧裏流霞憶語中少君遺事也)
長調
滿江紅
自夀
四座休喧聽賤子狂歌自祝端只為命遭磨蠍運逢百
六徒欠書魚文字債未修漚鳥烟波福念﨑嶇三十九
年過唐衢哭清癯相難食肉渺茫事空握粟筭何須
多夀方纔多辱乘筏誤教浮業海攜家悔不棲愚谷問
今朝底物侑持觴樽前筑
用孫風山韻
岐路悠悠看幾載軟紅如簇算何似一丘一壑紆青拖
綠脫却塵衫烏納在推開瓦枕黃粱熟只而今立地便
抽身原非速甚不必離騷讀大無謂秋風哭但一週
虎落三間茅屋却署休休名自好試歌纂纂兒能續也
勝如側足走羊腸卭崍曲
用曹顧菴江村韻
撿校歸思共春後碧溪同漲山有信鶴猿相憶釣磯無
恙雨滲一犁田犢喜波添三尺河魚上道同招冀缺共
妻歸謀耕餉五柳畔晴絲漾老屋上春鳩唱更掌教
鳥集花從蜂釀曉日好操蘋渚楫晚風任倚柴門杖縱
田家佳語愧儲王還能狀(山有信用岑參詩語河魚上用史記秦本紀語)
再用前韻
栗里春深羨柳浪層層如漲更喜得敝廬容膝南窗無
恙獨酌好謀形影共高眠也自羲皇上顧牀頭籐笠與
椰瓢幽人餉清溪側看魚漾遠村外聽樵唱况桃花
堪飲松花堪釀自課織簾還有手便從荷蓧非無杖筭
吾生約略可描摹山居狀
湖上遇顧菴見余和詞用韻見柬復次奉答
積雨湖頭看門外岸痕添漲欣乍到屐聲隨過故人無
恙易得濁醪謀若下難逢春水如天上况韶光淡宕恰
新晴天公餉青雀舫徐徐漾白苧曲愔愔唱須好懷
如滌閒愁休釀我醉欲持銅綽板君閒那負青籐杖任
六橋人指兩狂生多竒狀
再柬顧菴
睥睨烟霞笑人世紅塵如漲都一手移來妙喜維摩何
恙褊性秪宜棲物外微名何必居人上最移情邂逅老
東阿新詞餉花共鳥紛搖漾皮與陸堪酧唱况胡姬
肆近老春初釀休暢肯教稀步屧沉酣未便需笻杖莫
輕孤幾疊好雲山朝昏狀
再用韻柬顧菴並呈荔裳
三笠雙高新晴後烟巒青漲殊慰藉君侯花筆别來無
恙宋玉非徒唐景亞陳王的在應徐上羨新詩字字比
瑶環須交餉墨有縠微微漾歌付雪低低唱筭官厨
法醞更誰解釀司馬高才原合腐彦淵博學真須杖怪
吾徒底事暱蟲魚臣無狀(彦淵陸澄字)
湖樓坐雨同顧菴用前韻再柬茘裳
烟雨憑欄愛浮黛遠山紋漲同抱膝清言移晷松枝無
恙堤柳已隨坡老沒竹枝誰駕廉夫上擬搴雲踏遍萬
峰巔為君餉湖霧積漁舠漾林翠濕提壺唱向黃公
壚畔重沽新釀漆後斷紋仍可鼓削餘方竹還堪杖問
吾曹補劓息黥心誰能狀
顧菴有同茘裳西樵湖樓小坐因憶阮亭之作
再次韻並寄諸弟
杯酒從容拂斜檻茶烟初漲斷橋外柳眉微蹙苧蘿新
恙顧我已甘棲廡下如公纔合居樓上喜遥山排闥送
青來還誰餉看天半晴雲漾聽湖舫朱絲唱縱腸慳
蕉葉宜城須釀試寄離心頻夢草要扶殘醉還攜杖好
舒懷為指白蘇堤隂晴狀
顧菴有再東西樵兼懷京洛故人之作再用韻
奉酧並懷公㦷周量諸子
露濕幽蘭西泠畔浮堤波漲行歌去聲傳金石原思非
恙老友披襟雲水際舊游回首烟霄上自歸來嬾作洛
中書心相餉玉河暖微風漾宫柳碧新鶯唱可攜柑
還往同消春釀諸子勉籌前席箸野夫好植芸田杖任
人驚湖海氣難除元龍狀
用韻答蕭靈曦
攬擷烟雲羨抱膝墨池波漲更縹緲湘東三管千秋無
恙處士風流丘壑底王孫門閥陳隋上感殷勤歲晏肯
華予丹青餉雨枻濕風蓑漾王裴句秦黃唱總宜修
要眇清思獨釀髯客遺書歌荷蓧須君搦管圖攜杖好
生情别樣寫塤篪山癯狀(宗梅岑屬靈曦畫蕪城風雨圖見寄靈曦即用余與梅岑)
(唱和韻題詩其上又用余與顧菴茘裳倡和韻作詞見贈故有雨楫以下四句髯客謂陳其年其年亦和余八)
(詞其聞阮亭消息并寄西樵一首有句云才子為官休亦好弟應荷蓧兄攜杖余摘求靈曦作圖也)
為程穆倩賦星宿海研
咄汝陶泓問何事幻成千眼錫嘉名曰星宿海承之無
靦雲夢誰能吞八九蓬萊真見頻清淺主人翁竒語匹
皇墳須君展青玉贈來荒緬紫石獵嗤蠉蝡有竒傀
夢告神人圭冕麐角一雙相佐佑龍賓十二同游衍導
攡玄遐想溯崑崙條流遠(穆倩研銘後自記云余友曹秋岳侍郎採端溪水巖從採)
(者獲斯石越萬里歸於余其夕夢四目圭冕神人執是石語余曰非玉非璞百辰灼灼天一之源汝其善琢製)
(成周身百眼銘而名之曰星宿海)
用季孟連韻
岸尾橋頭曾珍重玉人芳約奈荏苒流光似水離懷作
惡花底三春輸紫燕河邊七夕憐烏鵲欲消除此病借
禪機從誰學夢中路尋頻錯梁間月看頻落更愁窺
酒醒欲來難却顧我情條千縷結懷君人柳三眠弱只
拚將淚眼倚重樓天垂幕
水調歌頭
用吳梅村祭酒韻
年少耽游冶脱帽倚紅樓興酣龍挐鳳攫文采並珊鈎
目睨公孫妙舞足付賓王餘瀝落拓也風流醉卧胡姬
肆忽忽不知愁涉迷津嬰世網任虚舟小山春草也
應怪我久淹留難挽韶華似水難掇憂思如月陶寫付
箜篌可耐豔歌歇白日淡幽州
滿庭芳
用坡公韻
白月為心朱繩比質生平自負峨峨司空百鍊繞指已
無多到眼濃隂欲滿心憂矣謠罷還歌細屈指古來誰
似磨蠍說東坡茫茫無可語朅來千縷暗緯愁梭更
溶溶漾漾難剪如波可耐春光萬里尚寥落卧盼庭柯
問何日盟烟狎水鷗鷺媚漁簔
憶慈仁寺海棠用芝麓先生韋祠海棠韻
蓉粉嬉春蕣姿延露禪房勝日標竒趁時芳草正向綠
墀滋却似勻和獺髓輕裝就千點紅璣宜人處似斜仍
嚲態倚曉風披芳時還悵悵桃花靧雪遥想仙姿嘆
去年花下空有前期誰製護花旛子駐幽豔莫使花衰
好點注餘春如畫留覆態盈碁
贈姜子翥内君澹衣生日和芝麓先生韻
並蒂疑花俱飛同蝶早來相逐相憐文窗幽窈人玉與
鬟烟幾許春風消息祇探向明鏡臺前鴛鴦字背人學
寫顚倒遍蠻牋嫣然還自惜迴眸一笑鸚鵡能言筭
碧樓紅玉總是前緣心喜宜男待女花共草入佩能全
為歡好一絃一柱錦瑟趁華年(蘭花一名待女花)
鳳凰臺上憶吹簫
和漱玉詞
靈鳳當雛名花值蕊思量往事回頭記簾垂犀押鏡挂
珊鈎人似鶼鶼白鷁行坐裏愛玩無休誰能負春風淺
夜明月新秋悠悠光隂荏苒縱長繩百尺逝景難留
看新來華髮舊日朱樓宛宛前歡堪覓屏山畔薄醉迴
眸臨風立斜陽如昔獨照清愁(鶼鶼白鷁姚月華事)
漢宫春
用稼軒韻
夢破茫然憶故園春晝人境吾廬衡門常掩無事風味
真殊每當勝日那肯使鶯闊花疎閒曳杖遴苔選石都
來塵思全無一自罡風吹落便十年奔走僕僕誰如
却思猨朋鶴舊渺渺愁余魯連陂上幾孤負春鱖秋鱸
還悵絶南窗睨日静窺寂寂琹書
倦尋芳
用王元澤韻
紅殷綠淺幾許風光撋做春晝宛轉重門掩映紅閨如
繡正芳時成間阻羅衫浥淚千重透最難堪是茶閒篆
冷夢回時候漫凝立闉闍隔斷不似雕闌還近纖手
潄盡香醪難與清愁相鬭殘月疎鐘人斷後幾番捱過
還如舊教愁顔共風邊新楊同瘦
聲聲慢
次韻劉青田咏愁
難搜難括非去非來做成一寸千曲欲盡根株除是馬
還生角任教春風蕩滌只昏昏月黃烟綠甚追逐最難
拚更是天寒茅屋漏向眉間一半攬清鏡已覺霧縈
烟蹙髣髴眞形五岳寸心矗矗能令酒來都化作鮫珠
界破幽獨筭千種還誰解區别細目
八聲甘州
揚州作
醉餘惆悵絶是從來佳麗說揚州看隋家天子江都夢
好離别無愁更有平安夜報書記最風流總此花和月
好任淹留舊跡如塵難覓空垂楊鴉暮腐草螢流望
玉勾斜畔落日淰荒丘更何來玉人簫管喚二分明月
向珠樓好憐取紅橋烟艇試泛清秋
催雪
逃暑
清盥多閒幽階似浣且放湘簾垂地喜長日悠悠擺除
塵累一任鑠石流金只堅眠不受紅塵祟烏巾常挂青
鞵懶著庭隂清閟無事心容裔且瓊水浮瓜冰槃薦
芰笑河朔袁劉湎然何意碧樹晚凉颯沓又枝上風蟬
鳴嘒嘒應不羨短壑青松赤脚層冰情味
酹江月
送孫無言歸黃山次顧菴韻
居恒誇我道黃山勝處峰峰竒絶十載仳離辭故隱磨
盡鞵芒却鐵冠向塵中凝思霞外頥朵西施舌行行掉
首九牛難挽歸轍知汝已佩蒼精朋游莫訝輕作人
間别三十六峰從此去快浴硃砂湯熱鷺羽為蓑麂皮
作薦坐撫孤松拙笑看足底晴雲鋪海如雪
贈亦世
人生幾許嘆經年契闊不殊梁燕西子湖頭判袂後攜
手又來隋苑蘇小車塵錢王潮水回首同飛電芒芒交
集頓成洗馬清嘆擢秀大别清湘吾宗才子允矣邦
之彦撫字陽城書下考漫說安仁花縣巨眼如箕高情
似水肯作浮雲戀舉杯酹月澄江莫負如練
解語花
和弇州題美人捧茶
銀牀緩汲玉砌新晴欄影愔愔細峭寒斜倚花隂畔静
把小鐺親試雲光露蕊遥拖映柔烟幾縷松響消勻寫
嬌擎姽嫿春風意輕約䰀鬟鬌髻看芳磁如雪光映
荑指珮幽環脆參差近頓喚餘酲教起櫻桃小婢越襯
得霍娘嬌麗珊枕邊徐嗅蘭香還帶蘭膏味
木蘭花慢
用陳參政送陳石泉韻
向風塵决計急辦取鹿皮冠好濡足柴桑褰裳谷口掉
首邯鄲長歌采薇竟去指烟霞深處舊柴關山雨代除
荒徑春溪為浣塵衫厭他拄笏對西山兀兀一駝鞍
有錦水漁磯黃山兔柴(音砦)洗眼重看斜陽曳杖臨風値
隣翁談笑不知還怕說車輪生耳還教置輻河干
水龍吟
羈所自夀用劉後村自夀韻二首
靈均覽揆重逢幽拘欲忘(仄)桑蓬事飛光如箭出人不
意忽焉還至咄咄書空芒芒集臆了無情思况狄雲望
杳謝池夢斷肱雖曲誰能睡不用出疆載質受一㕓
隸無懷氏人間無用江淹彩筆揚雄竒字試問何如披
裘安穩漉巾容裔待樊籠剖破便攜德曜變名吳會
其二
飛騰四十明年及今歸去應非早行藏略似鳥中杜宇
蟲中寒號白眼依松頽顔就菊吾存吾傲更漢隂抱甕
忘機用拙泊如也無餘好時復登臺一嘯舊山公全
慵書報當年入洛士龍故態惟餘狂笑短布長鑱也應
不減隱囊紗帽况白山舊隱考槃仍在無煩重考
和坡公楊花韻
玉階晝晷全慵任教細逐桃花墜撩他燕䀪昵他鶯囀曉晴
暮思天與顛狂去來那管重門深閉看將低仍颺依稀思婦
眠初妥還驚起纔到墀心欄嘴又輕粘翠屏朱綴似捎似
趁無拘無管攪將春碎解伴年年多情春草無情春水更
紅簾揭處幾番偷入伴人嬌淚(重門句用薛維翰梅詩兒家門戸重重閉春色何緣得入來意)
石州慢
用高季迪韻
淺夏蕭森猶自餘寒襟袖時灑愁來還似荷珠不定雖
多難把盈樽濁酒總來憑仗消除片時依舊相縈惹若
擬繪愁形這三毛誰寫東冶有徒能賦旋釋髠鉗日
邊雲下長樂鐘聲仍近漫聽頻打柔成繞指人道磊落
劉琨欲慚方外狂司馬便使賦歸兮較淵明遲也(南齊書琅)
(邪諸葛勗坐繫東冶作東冶徒賦)
合歡帶
周澹園納姬揚州
擅江東公瑾風流况綺麗更揚州喜得龍門人未腐買
清娱且伴遨遊箇儂還有黃華妙腕絳樹清喉倩明珠
十斛貯將金屋移入瓊樓帷燈照怯窗日憐羞妝成
倦倚香篝不為筵前矜顧曲笑郎君底費迴眸雙飛好
去華清側畔繡嶺前頭待他年學誓長生同看織女牽
牛(澹園舊官翰林又以文禍幾不測故有龍門未腐之句家臨潼驪山下故有華清繡嶺之句)
泛清波摘遍
新秋同無言豹人二瞻又百廣陵城西泛舟作
玉壺攜酒烟舫衝波暇日共尋城畔路霽花風柳拂檻
排窗看無數還時遇金釵照水玉佩當歌幾許芳洲游
冶女亂葉翳蟬迴渚行鷗觸景成趣沿洄屢更擬遥
山舒眺却値片雲催句兼帶薦爽迎凉數點疎雨情休
遽睥睨烟際不遥招提竹邊重駐聽取花宫夕梵緩緩
歸去
過秦樓
初夏用芝麓先生追春韻
墀日烘鶯簷隂䛏燕綠暗盈階幽草紅樓小婦解識餘
春凭損一欄清曉梧井碧影初齊映戸當軒葉濃花小
恰斜紋珍簟䦱門徐展鳥閒人少嚲小悶鍼縷慵拈
玉牀函夢鸚鵡逗人堪惱午香消炷斜照篩窗晚鏡倦
眉輕掃寳袜微風暗吹似殢如凝春和天老畫屏邊羅
扇纔攜幾箇早螢低繞(䦱音委見國語唐詩無事函閒夢)
沁園春
用少游韻
小雨撋晴微煖挼寒階影乍長恰游絲依約鶯和柳嬾
輕隂歴亂燕逐花忙幾處開窗何人倚檻領略風光青
粉墻傷哉僕秖恨眉如壓天色滄浪愁懷此際無央
漫負手閒階車轉腸看似殘仍滴依稀夜漏如灰更褭
髣髴晨香牋與天公逡巡不報且駕尻輿問醉鄉還叵
耐是杜康力&KR0629;難遣茫茫(翻用魏武樂府語)
五閏詞為吳香為作
我友中牟自序生平達人之風道閉目不窺還成公案
折腰儻許也勝飄蓬飲不三升缾無半菽日築糟丘念
困窮蕭散意更香山居易甫里龜蒙懸弧五閏才逢
已斑鬢行稱六十翁嘆河清難俟良辰餘幾社樗無恙
散木期同詩唱黃河書藏名岳此夀原齊華與嵩還相
調能一篇贈我百閏遺公
讀李鏡月廬游日記作
遥望匡廬幾載幽思忽忽南昌想峯排五老半天空翠
泉飛三疊百尺銀瀧林跱東西賢傳十八勝跡心知不
可忘問何日向彭蠡渡口一葦輕杭卧游把卷神颺
似肩拍匡君烟路翔見地迥天迴邀雲入戸山深嵐重
遲月升堂錦澗橋邊玉淵潭側恍惚心清聞妙香才解
信道輞川愈疾語不荒唐(唐人詩忽忽歸南昌)
讀陳其年烏絲詞賦寄
屈指詞人咄咄唯髯䟦扈飛揚似波寒竟去衣冠颯颯
燭昏欲醉履舄茫茫紅豆筵中白楊齋外哀豔無端互
激昂憑人道是秋墳唱苦子夜歌長廿年落拓名場
便歴落嶔㟢也未妨看禰生單絞撾聲慷慨陳王竿蔗
舞態迴翔兒女情深風雲氣在同此牢愁一寸腸君毋
讓信黠如顧虎狂比袁羊
賀新郎
花燭詞為劉峻度賦
銀漢期猶渺訝今朝人間牛女橋成何早妙譽天人三
妹擅前度劉郎還曉那待得秋風吹到試向玉巵娘子
問也低頭無語微微笑應聽取郎君了佳期擇向朱
明好正薰風荷香蘭氣洞房清窅隔巷停車知不事咫
尺仙源非杳易盼到麻姑仙爪閨裏青山原解畫描新
眉莫遣新人惱須摹下張家稿
多麗
為李雲田題周少君寶鐙坐月浣花圖和董文
友韻
認霜綃烟絲粉暈輕飄隱隱見雲開花弄一輪明月堆
高桂如眉雙描非敞桃疑面半朵同姚蜀錦為茵齊紈
作扇微涼依約井桐搖應憐取斷腸花色欲並小鬟嬌
還指點銀缾玉斗緩汲徐澆看迷離流黃淺影徘徊
懶下花梢露侵衣宵猊欲燼風吹帶别鶴難調銀蒜愁
搴金荃羞咏一庭花月冷纖腰知何處陳王八斗羅襪
賦蘅臯空抛却畫中人在良夜頻消(半朵同姚用楊達語)
十五家詞卷十一
