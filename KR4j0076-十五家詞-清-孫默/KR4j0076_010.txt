十五家詞卷十休寧孫默編
王士禄炊聞詞上
康熙甲辰三月余以磨勘之獄入羈於司勛之署于
時捕檄四出未即對簿伏念日月曠邈不有拈弄其
何以蕩滌煩懣支距幽憂憶自髫齒頗躭詞調雖未
能研審其精妙聊可藉彼抗墜通此蘊結因取花間
尊前草堂諸體稍規撫為之日少即一二多或六七
漫然隨意都無約限既檢積稿遂盈百篇因錄而存
之識時日焉其間或得之負手或得之搖膝或得之
矯首或得之瞪目或得之隱几或得之面壁或得之
繞廊或得之倚柱或得之酒酣或得之夢破或得之
孤燈之欲燼或得之晨鷄之乍鳴其文無謂其緒無
端倫脊難尋阡陌莫指誠欲引而遠之使此寸心如
游絲之颺空輕鳬之信流不令與愁相棖觸故不復
引繩點墨斷髭落眉耳讀者循其聲節逆其行嘆坐
愁之意故當於行間字外髣髴遇之儻以之挈温較
韋擬李比秦殊自逕庭亦非僕意之所存也其客歲
使豫道中舊作二十餘篇亦附見焉曰炊聞者兀兀
南冠不殊邯鄲一枕故取杜陵詩語斷章而命之也
其文無謂其緒無端系之以巵抑又宜矣王士禄記
小令
荷葉杯(第一體)
夢廻
紅暈倦眸如纈春歇夢廻時被香無賴曉魂膩還睡掩
簾幃
和溫飛卿韻
小艇掠烟春浦香雨杜蘅紅弱鬟斜掩畫窗裏微起綠
楊風
憶魯泉山居二首
憶待石橋金鯽山夕綠波凉小亭紅杏幾枝側斜日撲
衣香
其二
記得山樓日課春惰枕書眠竹籬微映露桃面紅蒨午
晴天
南歌子(第一體)
窗午
窗午花情倦樓春鏡影妍新燕啄泥天枕屛圍小夢阿
誰邊
三臺令
鄴下三臺二首
弔古重回遠目憑軒遥指荒丘不覩西陵歌舞惟見漳
河亂流
其二
落日烏啼影寂春風鼠竄苔斑只有千年舊瓦曾覆當
時玉顔
荷葉杯(第二體)
記得
又向春風相見梁燕記得去年時有個紅欄共晩巵思
摩思思摩思
望江南
望蘇門二首
天外影人道是蘇門磴覆松毛青到骨崖封苔繡碧為
魂儻許一追捫
其二
蘇門好何日得巾車安樂有窩銷白日嘯臺無恙卧青
霞微詠帽簷斜
漁歌子
錦湖四時漁歌四首
雪霽冰澌水漫流魯陂春漲繞磯頭携短棹縱扁舟逐
鷺徵鳬下遠洲
其二
繫纜青丘萬柳東荷花面面午時風懸箬笠枕籠&KR2997;卧
待宵凉理釣筒
其三
細雨浽微濕綠蓑白蘋香裏斷鴻過持蟹飲扣舷歌向
夕漁燈炙紫螺
其四
認籪敲冰下短又北風獵獵背篷遮炊荻葉蔽蘆花擁
婦呼雛醉晩舣
蕃女怨
次溫飛卿韻
曉風吹夢春色遍棲穩梁燕合歡衾䨇鳳扇厭他常見
枕屏帆影向人來又重廻
調笑令
春閨二首
花樹花樹羃䍥一窗紅霧月明寥落金樽錦瑟年華斷
魂魂斷魂斷厭煞春宵銀漢
其二
金雁金雁歴歴斜行筝面紅絃素手縈愁遲日凝粧上
樓樓上樓上南浦綠波晴漾
西溪子
玉臺
何處紅樓郎醉儂抱春風孤睡玉臺前誰共語和影語
纔到雙眸暈處最先知劇憐伊
如夢令
白沙江上送貽上之金陵
沙尾孤舟潮擁手底離觴酒重忽忽惱雲帆不似青驄
堪控如夢如夢昨夜短篷相共
欲别
欲别玉人歸去細雨廉纖薄暮紅燭静愔愔好共綠窗
幽語且住且住衾潤紫沈濃炷
初夏二首
正是夏頭春尾芍藥酡顔紅靡向晩𤨏窗風悵絶玉人
孤倚還喜還喜夢裏燈花幾蕊
其二
風捻楊花碧老雨簸荷錢青小何日草堂邊卧聽一林
黃鳥堪懊堪懊誤被軟紅相嬲
憶柳菴山寺
憶住柳菴山寺幽興隨心無次支枕敞晴窗卧選萬山
紫翠清吹清吹我愛磵松嫵媚
天仙子(第一體)
本意
撥掉春溪深幾曲桃花紅蘸清波綠漁郎怪事憶人間
歸去速閉仙谷俯仰青山身碌碌
江城子(第一體)
閒庭
秋千搖影月微明到閒庭絶人聲一點紅燈依約綠窗
楞敲遍欄干佯不應撥蘭燼倦盈盈(應仄聲)
長相思
本意
風半廊月半廊鳳脛燈青玉簟黃别時秋乍涼蘋已
霜蓼已霜碣石瀟湘尚渺茫關河較夢長
相見懽
贈季弟
若為歌管銷愁盪離憂憶逐殘秋征雁問揚州意中
漫憐東閣少淹留誰識到來翻送秣陵舟
河滿子(第一體)
傚和凝體二首
最是春風情緒無聊無賴無端枕瑟孤眠思好夢被池
虚繡雙鸞争似蕊黃花子朝朝貼向眉灣
其二
髣髴玉人情態桃花淺醉春風只尺女床仙樹遠漫云
宋玉墻東争似腥紅寶袜朝朝約向酥胸
調笑令(第二體)
成公智瓊
神霄弱女冰玉姿帝許人世牽紅絲濟北從事感精
爽雲車白日來葳蕤芬香午夜疑同伴却遣人知非
妾願訣别遺君繡裲襠魚山五載重相見
相見魚山畔五載精誠重會面雲軿霞靷神仙伴心感
多情弦掾同車還許同心綰洛水春波婉孌
天台二女
相將採藥仙山中仙山窈窕迷幽蹤越嶺循溪為飢
渴溪流宛轉胡麻逢溪邊忽遇雙嬌女絳幃許結同
心苣朅來啼鳥喚鄉心無端輕别神仙侣
仙侣溪邊女笑倚桃花相向語絳幃雙結同心苣婉態
幽歡難舉鳥啼鄉思茫無主輕别玉娥歸去
洛神
合歡遺枕愁君王洛川斜日蘅臯傍精移思散若有
遇神光離合迷隂陽此時宛覩凌波步心寄君王魂
定赴却感神人怨盛年遺情想像真難賦
難賦凌波步心寄君王魂定赴遺情想像悲靈遇斜日
蘅臯空暮獨携遺枕循歸路愁逐洛川東注
杜蘭香
芳蘭冉弱清湘湄玉顔姝瑩天人姿轉瞬青童引歸
路十年預約雲霄期包山有士真靈配唾盂留作登
真記侍女重來寄意深墉城夢斷遥相遲(遲去聲)
相遲真靈配侍女重來遥寄意玉盂曾作登真記更付
黃麐仙帔墉城歸去心期遂雲路雙翔翡翠
織女
閒庭卧月香風流美人明豔來宜脩幽懷宛轉托神
契玉華簟展紅鴛裯經年却别情難斷紫房遥寄青
縑怨枕香衣淚對愁眠玉顔寂寂空霄漢
霄漢情難斷撫抱臨岐空戀戀紫房遥寄青縑怨别後
靈期汗漫枕香衣淚留相伴寂寂玉顔難見
玉巵娘子
書生種花邏谷邊暮春三月千花然玉巵娘子騎馬
過青衣輒訂三生緣殊絶苕顔驚阿母美人涕淚辭
箕帚玉盒殷勤贈别離仙都目斷空回首
回首辭箕帚殊絶苕顔驚阿母玉巵難復為君婦邏谷
舊緣空有遺君玉盒君憐取腸斷仙都别後
雲英
湘漢同舟逢麗人錦屏昵洽難相親酧詩别示青冥
路授漿恰覩紅蘭春神仙果在藍橋驛心堅玉臼終
須得多情共踐玉峯期瓊樓携手今何夕
何夕藍橋驛百日為期難自惜心堅玉臼終須得共踐
玉峯仙宅裴郎阿姊還相識湘漢新詩重繹
醉太平
郵夜
星前角聲風前笛聲惱人日夕逢迎問王程幾程别
邊酒醒歸邊夢醒憂來如月明明問秋更幾更
生查子
豔情
窗曉露微明未醒雙文睡輾轉玩瓊顔愛煞斜鬟膩
睡淺為郎羞擁損重樓被後夜却防郎只枕郎君臂
别怨
紫棧已停熏銀蠟仍銷焰共影守殘更相惜還相厭
蕉萃此時心郎定無由見獨有夜啼烏髣髴聞微嘆
次女郎紫竹韻
階憐好月癡窗厭孤燈惨無味夜來風空逗簾犀颭
莫撿枕函書舊淚痕痕點都得幾絲愁縈損春山點
酒泉子
小院
細雨愔愔寂歴紅薇小院殷(仄)輕雷却紈扇綠屏深
涎涎紫燕嚲雙尾無語梁畔睡簟痕孤香氣靡暮寒侵
醉公子
街鼓
街鼔傳三四不見蕭郎至何物對裵回玉香獨見鞋
錦衾空豔豔沈水薰來厭休自聽更籌鴉啼金井頭
次顧瓊韻
梳裹朝來淡羞對移春檻斜倚綠牙屏梨花小院扄
獨坐流光慢遲日窺門限蓬鬢亂雙蟬心慵又一年
昭君怨
樓外
樓外夕陽牢落倚損危欄一角何處見天涯碧山遮
那似合歡雙枕解使瀟湘路近回夢惜餘歡覷屏山
春光好
秋千
紅索軟錦旗平蝶裙輕一倍春光照眼明殢初鶯人
是如雲如月天看非雨非晴髣髴似聞花影裡墜釵聲
點絳唇
閨情
雨嬲空庭夢回失却桐廬路春愁相赴又是紅窗暮
卜損金釵怕見芳園樹微寒度水沉銷炷且伴春風住
夢餘
蹴踏閒愁先生破却拘墟也夢餘醒暇义手槐凉下
樹畔驢兒有似邯鄲野歸去者炊成瀟灑莫道黃粱啞
訴衷情(第三體)
次魏承班韻
蹙慣雙蛾翠損長犀簾静暮堂新夢斷亂蟬凉慵續午
餘香宛轉簟紋光似廻腸清宵好更夢横塘學鴛鴦
浣溪紗
夏閨二首
瓊砌隂濃暑漸收夢回樓角夕陽幽晩花香裏上簾鈎
綠墜鵶鬟金雀隱紅斜寶袜玉膚柔風邊小立只低
頭
其二
茉莉風凉沁洞房𤨏窗斜月對清光玉人枕畔卸衣裳
細語低迷妨婢覺幽情宛約惱郎狂暗中無奈繡鞋
香
次少游韻
半下流蘇罥綠霞緩歌捉搦按紅牙春風先到泰娘家
選夢正宜衾鴨煖昵人偏是鬢蟬斜莫將銷恨屬名
花
别來
錦水文鴛宿處同别來魂夢鎮惺忪分携記在綠屏東
執手悽悽還脈脈回頭昵昵苦匆匆横波低搵一雙
紅
春閨三首
嫵媚風光二月過輕衫不愛繡銀鵝蜻蜓淺碧結文羅
小倦非緣思夢睡柔情却似為春酡紅襟燕子又來
麽
其二
風亂緗桃午倦時雙鬟好為掩罘罳怕來春夢似游絲
種得碧桃憐露蕊寫成朱竹惜欹枝為他情態也差
差
其三
情思懨懨厭襪羅起來紅日玉臺多關心殘夢怎騰那
瘦損腰圍如弱柳梳成髻子是翻荷當窗自惜態娥
娥
豔情二首
笑倚秦筝理鈿蟬午窗蘭氣絶清妍昵人脈脈嚲香肩
穠李風情誰得似破瓜年紀最堪憐黑犀合子贈纏
綿
其二
柳葉眉長慣似愁當歡微斂越風流雙文小玉總仙儔
夢淺羞郎還閉目慵多喚婢代梳頭此鄕真個是溫
柔
清商怨
和歐公韻
銀床梧葉落漸滿悵流光欲晚平楚高樓連朝勞望眼
畫屏瀟湘漫展恨夢破雁和人遠心上秋來問秋秋
不管
菩薩蠻
露觔祠
船頭暮笛吹寒浪蘋黃蘆折憐遥望野岸出空祠靈旗
颺晚颸無郎歌莫誤不是青溪路夜夜對重湖魂歸
片月孤
夢破
邯鄲夢破抽身急掉頭怕近長安日便跨白驢歸重尋
舊釣磯是非書幾卷失學從兒懶帶索好行歌無勞
春夢婆
閨曉二首
春魂帶夢扶難起玉欹翠弱粧慵理不用鬱金油鬟雲
膩欲流一雙羅襪瘦小鳳嬌紅咮着罷立盈盈蘭階
無限情
其二
玉階浥露緗鈎小拗來荳䓻含清曉何處惜芳菲春光
繡蝶衣却歸粧鏡畔佇立成微嘆還理亂衾窩憐他
伴夢多
有寄
抛儂幾尺烟波路斷橋難斷魂來去何處望全迷西陵
更向西欲知情鄭重騐取宵來夢可奈不成眠烏啼
又曙天
訴衷情(第四體)
曾記
白雲不戀戀溫柔曾記卧紅樓玉奴笑回蓮臉親為試
箜篌雲影散雨香收漫凝眸幾櫺淡月半臂濃香一
寸眉頭
卜算子
不寐
暗燭影疑冰飢鼠聲如雀窗隟寒風和漏來夢又成躭
閣歸計尚蹉跎春事全蕭索此際殷勤覓睡方欲下
真無藥
送春用徐師川體
春欲賦歸歟餞汝青門路咄汝能偕愁共來好拉愁同
去春謂君良誤愁與君何忤此日幽拘除却愁誰與
君同住
采桑子
有贈
宜人最是横波慢睡態融融紅燭微濛杜牧詩狂也到
儂愁君姓字偏難忘耳畔東東他日車中悵絶輪邊
斷續風(忘仄聲南人謂陳為耳東又唐人詩耳邊長似呌東東)
春閨
流蘇不閉三春夢宛轉梨雲一雲氤氲洛水湘波在宋
隣醒來無事銷長晝卧損穠春莫問芳辰春絮春花
慣惱人
减字木蘭花
羈所七憶
竹西清署昨歲稱觴曾暫去慈母縫衣又逐寒楓草草
歸湘纍新怨二老遥聞魂應斷念此如何夢溯清淮
夜夜波
其二
早年似陸夜夜書燈還接屋中歲如蘇雨驛梧聲怨索
居秪期暮齒下澤同驅吾共爾誰意而今灑淚題詩
寄卯君
其三
謝家小女少日紅閨深處貯嫁與黔婁畫匣金釵廿載
愁甘同終窶未忘牛衣中夜語只為逡廵偕隱心慚
舉案人
其四
桃花靧雪掌裏雙珠光似月幾載身傍次第鳩車看繞
牀堪憐弱歲饘槖﨑嶇為汝累莫事詩書殷鑒於今
近在余
其五
誰云弄瓦繡褓相憐無異者弱女非男也與陶公慰醉
顔還思賣犬笥屐他年親嫁遣此意悠悠面壁嬌啼
我欲愁
其六
紫囊曾賭早日階蘭欣在覩昨歲於菟乍見牽衣更捋
鬚經時離别頻夢蕪城耏水月羯末封胡此日幽憂
倍憶渠
其七
單車宵引鐵網珊瑚思採盡深院梧桐紅燭三條見至
公玉壺秋月人道歐公清鑒别我罪伊何默默凴誰
訊汨羅
寄内
還知别後人共爐烟宛轉瘦燈底風前憔悴苕華秪自
憐憑誰寄語莫為藳砧徒自苦有日歸兮携手同君
賦五噫
後庭花
咏燕
浥塵小雨清明近幾番花信重來玉剪雙雙趁玳梁堪
認故巢新補芹泥潤落紅相襯流黃機畔人廻瞬陡
添嬌暈
好事近
憶柳菴舊隱次放翁韻
回首碧山棲四面遠天為壁窗啓俯臨層巘看偃松蒼
積花關長晝不曾開猿鳥共休息卓午䀨回幽夢是
衙蜂喧日
謁金門
和馮延巳韻
晨睡起倦眼微瞤秋水且撒嬌慵春徑裏露桃開幾蕊
嚲態風前如倚撲亂楊花斜墜正憶桐廬人未至蛛
絲輕送喜
和尤悔菴寒夜韻
深宵寂暗燭暈成愁色小婢開簾寒側側梅花明夜黑
雪片風邊瑟瑟帶個雁聲凄歴孤枕愁聽蓮漏滴枕
痕朝看濕
金蕉葉(第一體)
咏雁用蔣竹山秋夜不寐韻
晴空淡幕遠飛來互鳴似索魚鱗雲影斷續斜河正絡
角幾箇疎星作作井梧飄酒懷乍惡楚天秋水浩渺
寒沙幾處落(三墳書水雲魚鱗)
憶秦娥
次少游韻
秋眉碧月明幾夜流黃織流黃織誰家闌角乍飄風笛
錦機羞鑷鶼鶼翼遠書慢說長相憶長相憶玉籠愁
絶相思聲隻(相思鳥名)
眼兒媚
和徐野君贈人韻
箇儂名字似東東記曲又紅紅眉月幽幽鬟烟約約膚
雪濛濛縹緲風情看不定幾處認巫峯簾底尊前花
邊竹外掌上圖中
惜分飛
湖上有贈
淚眼非如潮有信話到離愁便暈此際看尤俊横波那
為多啼損家住西陵還較近蘇小同心試問莫忘相
思分却教油壁全無凖(忘分並仄聲)
有寄二首
共子真同魂與魄不道輕輕便拆無奈離魂急獨留殘
魄誰相匹撿點屏帷尋舊迹印臂釵痕未失立盡窗
兒黑愁來那辨阡和陌
其二
憶得相逄春欲暮油壁西陵乍度縹緲花和露風流欲
壓陳王賦賣眼燈前廻一顧脉脉幽情早付好月當
窗處背人却把心期訴
南歌子(第三體)
鵶鬟
簫局晨香褭流蘇曉夢還十三小女綠鵶鬟情似十三
明月未全圓花影紅屏午春光碧尸傳抱來雁柱十
三絃已覺一絃一柱思華年(思去聲)
次湘真春月韻
瓊樹濛濛映紅窗漫漫流雪兒好為唱無愁休負一規
親切照藏鈎珠露從教濕金尊莫遣收餘光㶑灔小
眉頭不似清秋楚楚咽簫樓(用坡公王夫人語意)
浪淘沙
次李後主韻
愁似水潺潺百意闌珊幾欞風做晚來寒倩酒澆愁愁
不顧醉也無歡岸幘倚疎欄愧負青山試歌行路古
來難何似隨僧閒洗鉢溪畔松間
次宋尚木憶昔韻
繡幕晚來重怪底香濃丁香如夢月朧朧紅燭殢人躭
笑語過了疎鐘倦眼玩酥胸脂肉芙蓉嬌羞銀蒜罥
青蟲往事臨風休更憶吹亂心蓬(青蟲簮名)
南鄉子(第三體)
初夏憶草堂次曹顧菴初夏韻
游屐息春忙着雨幽墀似曲塘砌外三桐層碧引過墻
接葉愔愔覆草堂搖日夕窗凉破夢碁聲静曲房入
夜流螢依竹見還藏簟展方流玉水長
午日
愁劇意糊糢粽子還能益智無且碾硃砂浮藥玉胡盧
圖得閒愁半日逋醉裏惜幽拘吟罷懷沙日又徂記
得弇州詩句好非誣信有人間屈左徒(藥玉坡公盞名)
木蘭花令
芒芒
芒芒交集情誰識謂驅愁去愁仍蟄放來屈賦就懷沙
腐後遷書傳貨殖詩書嬴得妻孥泣孺仲妻賢真莫
及蓬頭歴齒任癡兒有目何煩知六七
遣愁
三春日日和愁住愁汝來前與汝語連朝愧汝太殷勤
我醉欲眠君且去麾之不去愁良誤心已厭君君好
喻不然便覓一丸泥封却汝愁來往路
鵲橋仙
醉罷
只須冷笑無煩細說世事信多鶻突楚囚莫更泣南冠
教達者嗤人錄錄且酣醇酒試彈長劍醉罷一歌獨
漉莊生齊物有遺編說千古殤延彭促
採蓮子
本意
風皺澄波綠映陂(舉棹)腕慵不覺蕩船遲(年少)欲驚沙嘴鴛
鴦睡(舉棹)笑擲青青芡子兒(年少)湖波漫似眼波秋(舉棹)自愛
風流照碧流(年少)嫌他年少顛狂甚(舉棹)棹入荷花不舉頭
(年少)
踏莎行
用少游韻
瑞腦烘猊素筝排雁綠窗深處新粧淡嬌春偏覺眼波
慵宜人更是心情慢珮響微風琴鳴幽澗還疑天女
將花散春光穠日惜分攜碧城縹緲愁無限
十五家詞卷十
