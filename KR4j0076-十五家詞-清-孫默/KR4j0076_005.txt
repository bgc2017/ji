十五家詞卷五休寧孫默編
梁清標棠村詞下
長調
滿江紅
栢棠村賞牡丹
春草孤村茅亭立老槐如昨香滿院名花傾國臨風綽
約三徑纔開佳客至一樽細雨同斟酌嘆十年宦海歴
風塵空躭閣鐘鼎業波濤惡林壑裏無拘縛趁日長
體健留連芳萼屋角遠山青欲滴溪邊釣艇魚新躍看
眼前世事謾關情秋雲薄
題柳村漁樂圖用吕居仁韻
萬柳藏村人家住白鷗溪曲但編籬插槿結茅爲屋門
外淺汀清似練窗前抱膝人如玉雨纔收蕩漾兩三舟
衝波綠堪對酒陶潛菊宜嘯咏王猷竹羨漁翁婦子
何榮何辱畫閣朱門彫謝了浮家泛宅隨時足只一竿
明月不須錢烹魚熟
夏日晉陵陸恂若過訪留飲
小隱柴荆有嘉客遠尋茅屋侵屐齒檻横浮翠砌添新
綠帝里舊遊蝴蝶夢田間今和漁樵曲幾年来世事似
浮雲多翻覆槐風起凉生粟雷雨過花如沐且論文
把酒更開棋局此夕莫愁銀箭急明朝又向紅塵逐問
東籬菊綻可重來村醪熟
高司宼召飲園亭
司宼風流歸來築柳塘花屋簾半捲西山烟靄北堂絲
竹洛下耆英年齒會翠眉低唱顔如玉論人間底事最
關情芳樽綠敦交誼羞流俗憐旅客㤀榮辱醉良宵
燈火舉觴相屬已下青衫司馬淚寧堪重顧周郎曲願
同君携手混漁樵何僕僕
悼亡
造物如何遽收拾鴛鴦牒早把香天粉井劫塵埋了初
擬鹿門同載去那知更踏長安道到如今白首送青春
真顚倒蜃市結風鬟裊午夢醒槐宫杳想定情良夜
倚燈人小紫蟹黃英難共醉都堪摹作凄凉稿對西風
獨立哭斜陽閒花草
壽敬哉宗伯
洛下樽開羡龍馬精神奕奕稱觴處西山佳氣南皮詞
客曳履容臺興禮樂拂衣棋墅娛泉石傍晴窗紈素畫
滄洲煙雲碧斟法醖鵝笙炙紛舞袖烏衣集正小春
時節肯教虛擲鳳羽朝回頻問寢蝇頭花底閒濡筆論
長安福壽更誰同君無匹
過黃梁夢有感
官柳参差消磨盡英雄多少問華胥遠近黃梁遲早仙
侣已隨雲影去行人又上邯鄲道怪枕中日月一何長
河山小村市畔墟煙裊亭榭外殘荷老任開山汗馬
閒花野草壁上痴人争說夢那知醒裏多顚倒倩西風
一夜捲空花都堪掃
舟泊滕王閣下
淼淼寒濤看百尺蜃樓高結問此地何年畫棟幾時明
月帝子閣空雲已散詞人賦就名還揭下長帆對酒數
憑闌江天雪簾捲處嵐光叠霞影外沙沉鐵嘆樓船
組甲當年煙滅鷁首凄清鳬雁度波心瀺灂魚龍咽攪
笙歌客醉舊江山鄉心切
玉漏遲
閨思
篆烟消錦幄愁中又聽漏聲催早䣃罷殘粧繡被暗生
寒峭想像前宵好夢剰瘦影蘭缸相照燈暈小雁鴻報
到歸人猶杳消息試探梅花待漏洩春光可同歡笑
欹枕釵横畫樓幾番慵眺一紙音書寄語問白髮近添
多少奩鏡悄眉峰爲誰頻掃
瑶臺第一層
江亭讌集
萬里羊城今咫尺飛帆幕府留艤舟三水簾開珠箔幢
擁清油海天烟暖瘴嶺客來一洗羇愁喜春早正紅生
亭榭綠滿汀洲朋儔主人情重鳳笙龍笛夜啁啾尉
陀臺畔田横島外半醉江樓對蠻方節鉞把手處頭鬢
霜稠轉歌喉問誰占星使到自神州
玉燭新
乙酉元日
雪晴開曙早看徧布王正條風拂曉輕烟麗日椒觴暖
共說豐年佳兆春衣兒女喜得歲樽前頻繞山中臥擊
壌清時追隨牧童村老回思當日
先皇正頒賜天厨雲和縹緲大酺同慶陪鴛鷺每近
龍顔歡笑孤臣無狀此際包容非小今何幸放逐滄浪
尚安覆幬
水調歌頭
寄懷王敬哉宗伯
椒酒催殘臘綵勝鬭新妍回首青門分袂離别再經年
遥想柳堂深處春夕燒燈嘉會酬和白雲篇記憶山中
客頻爲寄魚箋香一縷書數卷只高眠當時忝竊師
門同學又同官君近
九重天上我在北潭池畔相望各風烟何日重携手身
健且加餐
春夜郝雪海侍御自都門還過邸中
把袂東風裏斜日駐青驄携來天上春色慰我客途窮
夜話舊遊燕市惆悵河山已邈聚散酒罏中抵掌論今
古塵世幾英雄剪銀燭歌白雪調誰同憐君國士十
載蓑笠尚飄蓬猶是當年河朔慷慨風流未墜領袖有
諸公且共樽前醉心事托飛鴻
滿庭芳
觀女伶演淮隂故事
絳燭清宵彩雲華館蠻腰細舞廻風嬋娟忽變繡襖染
猩紅鎖甲豔分雪色兜鍪小䨇頰芙蓉氍毺映將軍紅
粉錦繖黛眉同登壇當日事衣冠優孟寫出偏工歎
英雄佳麗一樣飄蓬飛絮落花舊恨誰憐取桃李春穠
乘月夜衣香人面莫放酒杯空
寄酬申鳬盟
河朔才名傳家忠孝詞場共羨隂何故人紈扇贈我惠
風多别後停雲一載遥山矗馬服嵯峨燭天剪西窗雞
黍悵望阻滹沱荆扉嘗晝掩老漁相逐雨笠烟蓑任
世情翻覆衮衮頹波懸想洺醪已熟高卧處對酒當歌
擬他日滄浪携手長嘯踏青蘿
立秋
茅屋三間槐庭一葉金風乍入繩床年年此際涼思滿
奚囊廿載黃粱夢境一撒手轉眼荒唐閒消受幽花文
蝶秋水玉簪香商量喜計日東籬綻蕊紫蟹迎霜問
誰家新釀早熟先嘗萬事休教掛齒驚魂魄利鎖名韁
登高處遠山蕭颯孤雁度斜陽
中秋
細雨纔收浮雲乍斂西風捲霧初晴香飄桂子秋草滿
閒庭入夜冰輪當午小樓外碧巘縱横微茫裏萬家燈
火樹色暝烟平氍毺紛舞袖紅牙按拍小婦鳴筝任
玉繩低轉客醉沾纓十載東華舊夢回首處心悸神驚
趁佳節空明如洗坐待月華生
城南泛舟
城繞春流堤藏蕭寺人家半倚晴溪輕風暖日布穀數
聲啼一棹船如天上關情處岸草萋萋空回首故園柳
色烟景望中迷依稀想此日清明近也桃杏開時歎
蹉跎蹤跡物換星移舉網鮮鱗入手開笑口聊醉春巵
酒闌後斜陽駐馬目斷畫橋西
燭影搖紅
正月十四夜
綺戶輕寒千門不閉樓臺晚麗譙吹歇罷葳蕤九陌香
塵滿何處簫聲近遠試華燈春風庭院閒身天許遊冶
場中留連歌管暗想當年團圞兒女清宵宴翠眉低
唱漏聲沈絳燭西窗剪此夕人移物換頻搔首霜侵鬢
短月明依舊火樹光搖星橋烟暖
帝臺春
春懷
晴日炙雪初消池水碧遊鯉負冰好鳥窺人閒愁增劇
追憶年時香閣裏携手看故山春色奈而今惱亂東風
偏吹孤客春猶昔渾暗擲人咫尺何從覓嘆陌上青
青又生芳草薄暮綠烟如織湖海氣難一旦减兒女淚
已千行滴漸近了花朝怕重提寒食
夏初臨
初夏
蔽日初槐啼花嬌鳥疎籬漸長新篁永晝人閒薰爐細
細焚香謾誇世路名場遠風波碧簟清凉蝶鬚墜粉魚
吹蘋末鶯弄笙簧好書堪把苦茗頻斟湘簾半捲燕
子飛忙香閨䨇陸倦來午夢偏長小立斜陽映紗厨笑
看殘粧耐平章無邊風月自在年光
孤鸞
壬子除夕
禁城喧熱正爆竹聲催漏銅風咽小閣孤燈往事向誰
重說春到何家庭院助新愁滿門冰雪枉有屠蘇歲酒
恨椒花頌絶想五矦甲第歡無歇把龍笛鵝笙檀口
吹徹那管寒衾薄有人兒凄切珊珊玉珂初動又趨朝
曉雞時節試問明鏡裏添幾莖華髮
䨇䨇燕
感懷
蕭蕭易水問何事春來助人悽惻蘋香柳嫩妍景任教
抛擲聊話郎山雨夕又夢繞潭固烟色紛紜身世多般
已見雁飛南北誰遣頭鬚頓白怕縱有春風也難消
得壯懷無奈說甚肝腸鐵石况聽高樓弄笛盼不到漁
蓑消息試看陌草青青正是杜陵寒食
玉蝴蝶
棠村看牡丹
報道西村花發春風一夕香滿疎欄載酒携笙亭畔淡
淡雲烟弄輕隂新篁院宇翻翠浪綠野平田草芊綿花
名傾國蛺蝶蹁躚留連芳郊細馬紅粧垂袖一笑嫣
然銀甲調筝幾多心事入眉彎豈相逄琵琶江上渾不
譲棋墅東山耐人看斜陽松影倦馬知還
絳都春
上幸真定恭賦
霓旌羽葆看玉勒飛塵翠華臨早雨灑郊原風静天街
開馳道紅雲畫護龍旂曉黃衣是
聖人年少萬家環擁千官拜舞共瞻
竒表非小名城三輔人何幸得覩
天顔微笑獵罷長楊月色甲光寒相照殘星夜角營門
悄恩浩蕩村墟無擾雪中黃竹歌成争傳
睿藻
萬年歡
元夕
午夜晴煙早六街燈火交侵明月春樹人家遥傍帝城
雙闕迤邐鈿車成列軃羅袖膚光欺雪春山澹止水盈
盈笑看簾幕風揭清絲凄切樓頭少婦鳴筝坐幽恨
難說白馬金鞭知向誰行遊歇舞榭酒闌燭滅矦門閉
内筵重設空竚望薄倖歸來深閨眉翠雙結
念奴嬌
夏夜
凉侵疎簟看星河漸轉頻催城柝百合香勻新浴罷月
照殘粧綽約紈扇初停冰肌無汗重試羅衫薄花隂携
手一枝輕罥釵落聞道世態浮雲長安棋局俯仰成
今昨人在瑶臺清露下消受藤牀珠箔横笛高樓鳴蟬
滿樹塵事渾抛却西風轉眼又驚吹到簾閣
送家光祿兄北上
西山薦爽堪拄笏飄墜井梧一葉門外驪駒争祖道分
序雁行南北十載親闈两悲風木種種顛毛白老成高
臥静看車馬心折正逄乞巧針樓天孫會合惆悵人
閒别
主聖時清湏一出豈得久淹泉石事了拂衣功成身退
早遂漁樵業雕丘無恙韓溪同泛烟月
遣興
十年京國空孟浪觧組一身如葉浩蕩凉飇來木末霜
滿滹沱河北俛首浮名驚心世路回想頭堪白書生傲
骨腰圍寕使輕折拚取潦倒詞場醉眠錦瑟揮手紅
塵别茅屋三間容膝了何必平泉奇石雨笠雲蓑閒花
野草管領幽人業江山無盡莫教辜負風月
家光祿西廬習静再叠前韻
繁華過眼看古今得失浮雲飄葉暑往寒来駒隙影早
見塞鴻辭北槐國無喧漁村高枕忍負洲蘋白東華翹
首羊腸空嘆千折聞說重理蒲團再安丹竈不與家
人别况有玉清堪共隱奚用受書黃石蕉露研朱松風
啜茗勾當山居業他時出訪杖藜同踏蘿月
贈同年魏蓮陸併祝初度
紙窗茅屋有先生抱膝小門廻折荒徑全縈書帶草床
上凝塵滿席五馬歸來三間高卧獨耐袁安雪蕭然環
堵猪肝肻使輕說聞道初度佳辰墻頭過酒剪燭招
狂客萬事何如杯在手莫問新來華髮栗里琴樽龐公
夫婦歲歲娛泉石故人寒邸夢留齋畔凉月
悼亡
啼猿聲裏正蕭疎一片霜天秋色絃續鸞膠看两两比
異連枝無别洛浦珠沈湘靈瑟冷剰有寒螿咽鍾情我
軰那堪蘭蕙重折回首燈火春宵茗爐佳夕鴛枕偎
猶熱留得零香餘粉在種就柔腸千結爲問飛瓊還歸
天上可憶來時節蠶絲難盡夢回簾外殘月
壽退谷先生
聖朝遺老擁琴樽圖史婆娑清晝傳得關閩當日學獨
把殘編窮究道在斯人晴窗高卧閒却經綸手一庭風
雪喜當介眉時候繞膝綵袖重重持觴共祝宰相山
中久謝客著書多歲月小閣藤深松茂鶴髮丹顔憑烟
雲好供養容如舊春風盈坐笑看車馬馳驟
念奴嬌(第九體)
江行用東坡韻
吳頭楚尾挂長帆别是一般風物白浪排空天作塹界
破東南半壁遠樹微茫遥峯斷續夾岸霜如雪烟波無
恙消磨幾許人傑坐聽鼓吹中流候風回五兩棹歌
齊發向晚推窗指顧中數點漁燈明滅牛斗浮槎鄉關
回首處頓更毛髮空江渺渺憑闌凉轉新月
過綠柳長廊有感
滹沱南陌憶當年綠柳依依堪折夾道長條張翠幄清
影寒生六月汗滴征衫塵飛驛路到此清凉别今來駐
馬濃隂一旦殘缺聞道舊日隋堤春來渭樹空有蟬
聲咽可惜長廊烟霧冷轉眼繁英銷歇莫問秋風樹猶
如此何况三千髮長途搔首愁聽枝上啼鴂
舟發章門楊陶雲載梨園置酒叙别
江城如畫雪初晴渺渺長天空碧好友輕帆携酒到載
得滿船春色吳下秦青新翻樂府横吹寧王笛旅懷無
奈茫茫對此交集憐我海角浮蹤逄君遷客相對頭
堪白舞罷柘枝歌子夜攪起魚龍窟宅杜牧情多司空
見慣懊惱紅燈夕地鄰湓浦青衫今日重濕
大江西上曲
寄羅弘載越中
蘭橈畫槳嶺南舟共泛湖天寥廓髯客揚舲蘭渚去折
柳滕王高閣江上登樓樽前擊鉢轉眼分今昨雲山千
叠舊遊頓爾蕭索聞道戍堞烽烟戈船鼙鼓宛委軍
聲惡當日應徐無恙否八口可安林壑阮瑀從軍陳琳
草檄豈歎功名薄爲詢羅隱壯懷肯令飄泊
雙頭蓮
嶺南元夜
海外繁華看綘燭圍紅星毬初放蠻鞾錦障月影裏忘
却鄉愁孤况暗想京國燈宵阻雲山千障春一樣紫陌
香塵有無鈿車來往憑仗午夜笙簫把軍烽静偃消
除兵象江湖晚漲燒火樹粧點羊城尤壯聽罷白苧吳
歈有周郎座上天萬里對酒當歌相看愾慷
桂枝香
中秋
西風簾幕看花影移階蕉隂綽約三五良宵正永小羅
杯酌三年幸訂漁樵侣伴閒雲輕鷗孤鶴鹿門夫婦竹
溪賓友柴桑籬落任清露凉侵袂薄對扶疎叢桂此
景非惡漸斂浮雲夜半月臨虚閣庾樓人坐冰壺裏欲
乘鸞飛向寥廓且拚盡醉休論塵世受他羈縛
海天闊處
贈越中羅弘載
朅來髯客江東樓船把袂波如練長篇短咏抽毫伸紙
烏絲蠶繭七子菁英六朝金粉風流非遠任青鞋布襪
窮關塞名山喬嶽遊蹤徧行笈圖書數卷幾悲歌黃
金臺畔探竒禹穴臨池蘭渚聲華早擅雪苑開樽旗亭
觀伎詞場消遣問相如可有臨卭重客子虚誰薦
晝錦堂
送二兄
予告歸里
鴉亂斜陽林吹寒籟極目秋滿燕關惆悵無端别緒又
送兄還去逐平沙孤雁影何堪城闕菊花天
君恩重賜沐清時風携兩袖歸田離筵樽酒外驪唱
裏白雲遮斷家山憶昔驚濤駭浪共與廻旋喜看新結
漁樵侣愧余猶滯鷺鵷班頻回首閒盡故園叢桂並隱
何年
憶舊遊
雪中感懷
想秋原衰柳細雨瀟瀟魂斷河梁日月曾無幾早寒風
朔雪吹到茅堂孤蹤久辭䨇闕誰識舊劉郎幸同好猶
存悲歌對酒共說
先皇草草思前事嘆物換時移空費推詳問菊松三
徑奈暮雲縹緲難認柴桑梅香漏洩春信歸夢繞横塘
聽何處高樓一聲玉笛淚千行
綺羅香
十六夜
曉雪纔晴華燈再耀粧點春城如晝一刻千金欲買良
宵無價曲闌倚檀口瑶笙六街騁玉鞭驕馬氣氤氲飛
霰雕簷銀花釵色光相射繡窗眉嫵試看似昔年京
兆風流重話㷔吐芙蓉處處酒旗歌榭橋邊女笑倩人
扶笛裏梅落來堪把抛紅豆誰結同心趁蟾蜍漸下
春雲怨
閨怨
疎燈薄暮又一聲歸雁飛來平楚門掩東風塵生寶箧
流年驚暗度綵線慵拈燭花頻剪舊怨新愁漫空數卓
氏孤吟班姬團扇無奈人躭悞王孫玉勒知何處把
三星誓約翻雲覆雨去矣朱顔漸非故零亂飛蓬惱煞
窗前鶯啼春樹夢罷關山酒醒殘月極目凄凉南浦
春從天上來
壽蔡中丞
綺戶祥煙正身退功成部曲蕭閒豫章旌節淮海歌絃
手持半壁江天問先生何事人未老偃仰平泉樂清時
羨賓朋北海絲竹東山松徑藥闌楚楚聽瀑布潺湲
映帶竒巒花舞毬場雲凝金埒矦鯖法醖開筵戲斑衣
進酒列棨戟七葉貂蟬醉酡顔飱梨舊事辟穀當年
喜遷鶯
夏日遣興
蕉林雨歇正寶篆香温瓶荷芳徹棐几攤書湘簾伏枕
愁煞利名場客消受薰籠茶椀閒度草間飛蝶最愛是
傍蕭蕭疎竹林梢新月凄切關情處遠樹蟬聲又値
清秋節白墮三杯紅綃一曲說甚濟時豪傑小構數椽
茅屋圖畫琴尊羅列且白眼任花開花落隂晴圓缺
壽芝麓宗伯
堂羅絲竹正葭琯灰飛春回寒谷江左風流東京部黨
共識當年耆宿執法風生臺閣借箸禁中頗牧烽火静
向南宫曳履望高鈞軸蒿目憂國處兩鬢絲絲欲救
蒼生哭對客抽毫張燈擊鉢不數詞場潘陸歴盡險巇
身健嘉日莫辭&KR0812;醁趨朝罷領鳳城烟月清宵顧曲
永遇樂
九日
籬菊凝霜井梧零露雁飛平楚何處秋聲小庭淅瀝無
奈情千縷登高送目手把茱萸生受淡烟疎雨嘆良時
幾年虛度總付東華塵土古今得失人生聚散渾似
落英無數戲馬臺空龍山帽冷風月還如許閒抛書帙
笑引清樽看取綠窗眉嫵莫更使愁蜂怨蝶香寒别浦
戲擬催粧
簾閣香温藍田烟暖小春時節河鼓初臨天孫將渡鵲
報人間匹鳳臺許跨鸞膠重續自笑温郎非昔對冰清
人慚叔寶争道門闌氣色鴛鴦翼並芙蓉綉隱珍重
定情佳夕廡下齊眉五噫成咏舉案傳先澤鹿車共載
丹崖偕老歲歲歡如今日好倩語新粧早試遠山黛碧
花心動
元夜
上谷風和夜溶溶香車六街闐咽燈火朱樓絃管清尊
共賞太平佳節誰家少婦簾櫳裏喧笑語綺羅輕揭客
懷亂敝裘獨擁小門殘雪閒把年時細說儘玉漏聲
沈鳳簫吹歇樺燭春閨眉嫵紗窗蘭麝繡幃頻爇無端
辜負鴛鴦夢郎山畔冷衾如鐵酒醒處星橋淡烟斜月
望海潮
鎮陽懷古
雄風河朔燕南都會名城古說中山帶遶滹沱屏開恒
嶽連營劔倚青天主父故宫閒嘆霸圖灰劫鹿走邯鄲
璧返相如墳高頗牧總荒烟軍聲成德當年有北潭
舞榭趙苑歌絃菡萏送香菰菱映水秋來依舊争妍衰
草冷平原信陵立功後結客空傳戰壘烏啼笛吹關戍
夕陽寒
大聖樂
春閨
奩鏡初開流蘇乍暖啟窗猶寒引螺黛巧畫雙眉寶鴨
頻添香篆裊裊輕烟纔換春衫慵出手向梅萼凝粧子
細看繡簾日永鶯花無賴珍重芳年東風又到芳草
漸柳色依依駐錦韉語金閨夫壻椒酒綵勝莫負清歡
世事何憑韶華易去一瓣皈依大士前人無恙祝天長
地久被底文鴛
過秦樓
吳城雨中
樹隱千章風輕五兩堤畔人家容與柴門照水沙岸連
檣一片吳城烟雨遥望曉捲疎簾小婦凝粧映窗眉嫵
嘆天涯客子三千餘里雁沉江浦空聞說白苧江東
錦帆南國顛倒醉鄉歌舞寒林半落霜葉猶紅愁見鳬
鷗孤嶼更羡高風此邦孺子荒亭雲卿黃土問江山萬
古茫茫今夜夢回何處
霜飛葉
冬日寄懷杜子静
小齋寒冽疎燈燼故人夢牽梁月貧交鮑管等輕塵嘆
世情非昔極望裏五雲清切䨇魚頻寄田間客看今古
茫茫問誰是市中屠狗西州豪傑猶憶祖帳青門河
梁抗手不數陽關三叠歸來松菊未荒蕪已自合鳩拙
霸陵老豈因人熱當年對酒燕山雪悵離羣回首處碣
石風高滹沱冰結
洞庭春色
次韻寄答松陵徐電發
獨步江東羣推孝穆志在千秋儘詞華潘陸恣情採擷
新聲秦柳匠意研求入洛才人追二俊遇傾蓋公卿便
駐騶吾衰矣看中原鞭弭輸與林邱當年陳琳阮瑀
草檄處名滿諸侯羡扁舟書劍五湖烟月春城絲管六
代歌樓樽酒旗亭風雅會料此際歐陽放出頭西陵畔
聽江潮怒發笑引吳鈎
歸舟
萬里河梁五羊歸櫂夾路春風看荔枝洲畔沉香浦外
簾開樓閣帆動艨艟載得珠江花鳥去更千步香薰兩
袖濃斜陽岸正袍青草綠衣染鵑紅簏藏羅浮舊繭
早辦取舞蝶紗籠問踏歌蠻樂穿花遊女尋芳何地拾
翠誰從抛却南天烟月暖喜北望長安紫氣重驪歌裡
聽蘭橈笳鼔驚起鼉宫(嶺南有千步香草)
沁園春
咏美人足
錦束温香羅藏暖玉行來欲仙偏簾櫳小步風吹倒褪
池塘淡竚苔點輕彈芳徑無聲纖塵不動蕩漾湘裙月
一彎鞦韆罷將跟兒慢拽笑倚郎肩登樓更怕春寒
好愛惜相偎把握間想嬌憨欲睡重纏繡帶蒙騰未起
半落紅蓮笋印留痕凌波助態欵欵低回密意傳描新
樣似寒梅瘦影掩映窗前
登望湖亭
瀲灔湖光黛染遥山送目方賒喜紅亭俯立一天帆影
白波東去幾縷殘霞方寸鄉心迢遥水驛愁絶風濤博
望槎徘徊處有喧闐列肆煙火千家神祠擊鼓鳴笳
想吳楚當年鬭麗華任青帘貰酒醉眠賈舶牙檣吹角
驚起棲鴉横槊雄才登樓客况消盡江頭野草花雲煙
闊正臺連蛟蜃人侣魚蝦
賀新郎
蛟門納姬次芝麓宗伯韻
錦幄紅霞卷賦催粧鵲橋已駕青鸞先遣才子廣陵年
尚少下直墨華猶泫奩鏡伴烏絲蠶繭携得御爐香滿
袖正天孫初渡銀河淺京兆筆晴窗展遠山肯使眉
痕顯倦支頥流蘇低亞筠籠微扁吹罷鳳簫閒對奕亂
局湏憑猧犬吟蟋蟀西堂愁免欲博琴臺人一笑觧鸘
裘好向爐頭典蓮漏永聞缸剪
元夜用顧菴學士韻贈蛟門
十里珠簾卷徧燒燈暗塵隨馬鈿車齊遣縹緲簫聲明
月下更喜露華初泫寒猶峭春衣重繭花市歌楼牙拍
按正御溝冰泮流澌淺火樹合星橋展晩粧纔試芙
蓉顯倚銀屏歸人未卜金釵劃扁門外錦韉何處客頻
囑繫鈴小犬尋好夢香衾權免午夜大酺人競醉罷嚴
城魚鑰金吾典聽玉漏東風剪
九日
風雨開茅屋報昨夜東籬纔放一枝黃菊再度重陽柴
桑里過酒隣墻非俗好受享燈青樽綠身健喜逄佳客
至把茱萸仔細看何足貪漏永剪樺燭高樓已縱登
臨目最關情遥峰叠翠澄溪拕玉老去悲秋蕭蕭髮魂
夢偏宜鄉曲况幾陣霜鴻南逐天上故人頻勸駕奈山
中猿鶴憐幽獨誰更觧清閒福
玉女搖仙珮
暮春泛舟
長堤柳影綠滿東郊十里芳湖如鏡舉網烹鮮行廚載
酒重續當年佳興風月誰偏領况主人情重肯虛妍景
早尋取青鞋布襪正是姚黃魏紫相映無奈遇知心嬌
小情癡勾人酩酊憑仗蘭橈畫槳簫鼓中流瀲灔素
波千頃韋曲勝遊旗亭嘉會今古風流堪並城角樓烟
暝怎消得杜牧疎狂心性趁落日仙舟容與佳人拾翠
春將去也君須省好留待夜珠光迸
十五家詞卷五
