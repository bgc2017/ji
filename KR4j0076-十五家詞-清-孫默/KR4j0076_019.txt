十五家詞卷十九休寧孫默編
陸求可月湄詞二
秋蘂香
初秋
一葉梧桐飄未幾日月會于鶉尾白藏正值蘭秋美玉
露金風如水琅玕青簟初收起涼來矣招搖西指銀
河徙天上雙星歡喜
金菊對芙蓉
秋日
塞上風雲江間波浪兼天接地成秋看皂鵰振翮白鷺
橫洲季鷹正憶蓴鱸膾冷芙蓉寂寞漁舟商飇起處誰
家玉笛吹徹高樓遙想白帝城頭聽砧聲急擣驚散
沙鷗嘆東墻宋玉獨鎖閒愁晩來大火流西極敢天孫
望斷牽牛紛紛白月絺衣蘿薜更上簾鈎
望遠行(第一體)
秋夕
耿耿銅壺滴漏長虛空萬籟清商攬衣起坐碧紗窗疎
螢竹裏暗偷光明月上廣庭涼早桂霏微遠香曉來
斗轉動東方西山爽氣接蘭堂
百字令
秋曉
金天高處漸商風習習吹晞珠露暑氣全消庭院靜蘭
室佳人遲寤砌葉翻風簷梧飄樹乍展淩波步新添半
臂早涼巳透朱戸呼婢煑茗焚香疎鐘乍歇旭日簾
櫳度開鏡菱花清影瘦好似隔溪鷗鷺試理雲鬟淩輕
寒掠鬢罷頻回顧一番憔悴未如神女朝暮
憶王孫
秋晩
廣庭雲漢晩昭回珠箔銀屏向夕開新詠攜誰上玉臺
獨徘徊月裏聲聲送雁來
梅花引
秋夜不寐
露花香露衣涼池上芙蓉欲避霜玩清光玩清光何處
雁歸月明人斷腸疎鐘敲醒黃昏醉疎砧敲落黃昏
淚漏聲長漏聲長生怕夢多薰籠閒半床
風流子(第二體)
秋夜詠懷
西風殘暑盡斜陽外細雨落虹霓見旅燕欲歸賓鴻初
動攀銀漢杳掛玉繩低乾坤靜寸心千古恨孤夢五更
啼波起洞庭氣吞雲夢登山臨水遠送將歸夜涼堪
秉燭筭前事何異甕裏醯鷄最愛白蘋南浦黃菊東籬
聽西堂蟋蟀侵尋歲暮茨菰葉爛蓮子花稀惟有姮娥
解事畱照深杯
清商怨
秋夜花下
小庭露重花知否睡一溪楊柳月裏開尊佳人閒雪藕
浴罷香來螓首且潦倒風前殘酒疎影依人烏鵲棲
枝久
解珮令
深秋
碧梧棲老黃花序歇總羲和無計將秋閏白帝回車又
早是元冥乘運嘆蹉跎玉關芳信哀蛩悲砌寒蟬抱
葉看飛蓬渾如雙鬢前日登高可畱得茱萸佳醖解愁
腸且防寒近
江城子(第一體)
秋晴
畫簾高捲對秋江敞虛堂過斜陽芙蓉池館一帶碧紗
窗爽氣迎人山色遠晴浴鷺下雙雙
憶帝京
秋雨
水雲愁鎖烟鴻路淹滯上林尺素溪漲少蓴鱸天遠多
鷗鷺寂寞蓼花灘簔笠漁郎渡望不見銀蟾玉兔更
莫辨金風珠露晨井梧飄晩江楓冷慘惔巫峽連朝暮
豈有洛神來笑展淩波步
上行杯(第一體)
秋寒
秋到蓬壺閬苑神仙境容易生寒玉液瓊漿傾未巳
何妨薄醉擣元霜游素月喜悅香爇綺戸盤桓
御街行(第一體)
秋郊
秋風寒露滋芳草綠滿西郊道提壺樹底愛新涼酹酒
先迎少昊莎雞催織流螢改火秔稻香生早班荆不
讓春光好月裏霓裳勝十洲三島更東臯釀黍南村剝
棗漁樵歸晩詩書夜讀沮溺何曾老
贊浦子
秋景
白露點紅衣輕雲隔隴飛寂寂梧桐院遙遙楊柳溪
看罷落霞孤鶩立殘秋水長堤回首柴門外蟬聲落翠
微
越溪春
秋閨
漁火江楓鐘早動晩色入高樓臺前玉鏡明如月牽衣
坐慵自梳頭織錦機邊乘槎海上惹起新愁多時不
理箜篌羅幌擁清秋堤上半黃半綠柳樹春前曾繫驊
驑憑仗西風吹妾夢隨他直到凉州
漢宫春
秋興
秋色無涯正蒹葭采采鷺羽飛飛纔見開襟樓上露重
星低又中秋月轉銀盤槎客方歸潦水靜寒潭照影丹
楓亂點人衣對此天清氣肅便籃輿乍登勝地追隨
看他漁舟初唱雁陣初齊陶然共醉語騷人漫賦心悲
更待那松間黃菊開時穏臥東籬
相思兒令
秋懷
莫道秋風無力吹起滿天雲簾外垂楊芳草綠減兩三
分燕子不戀斜曛寒蟬鳴向何人無邊落木蕭蕭月
中亂打柴門
玉蝴蝶(第三體)
秋感
昨夜紗窗風急畫屏幾曲乍繞牙牀侍女薰籠徹曉斜
倚天香海棠畔吟殘蟋蟀蓮葉下睡足鴛鴦步池塘滿
園積翠一榻新涼堪傷關山千叠素娥奔月青女催
霜雁帛魚書坐孤幃盼盡斜陽感恩私吹笙北里勞夢
寐弄笛西羌九迴腸轆轤高轉井冷梧黃
甘州遍
秋情
良宵永秋氣入銀屏撲流螢梧桐樹下芙蓉溪上有人
乘興坐搊箏風淡淡水泠泠手持生綃紈扇仰面看
雙星愁無定醉酒不須醒嘆多情悲哉宋玉嘹嚦雁南
征
烏夜啼
秋思
啼痕宛似幽蘭露華殘正是相思哀雁呌雲端團扇
恨分鏡淚向誰彈方寸容愁寂寞倚闌干
拜星月慢
秋愁
烟草催黃風蒲駐綠幾陣金飇刮面蛩語猿啼閙幽人
庭院漏聲永义手瑤階玉砌唯有闌干倚遍露白天高
看寒生翠幔筭爲歡有紅裙輕艷更休道歲月如馳
電可奈回首生平苦風流雲散入秋來何地消愁嘆帶
移孔瘦骨剛餘半又那堪轆轤聲聲轉晨昏不斷
感恩多(第一體)
秋怨
眼前多少淚鴻雁知人意強攀叢桂枝皺雙眉池上
風帷月帳斷蓬飛斷蓬飛錦字詩成寄歡何日歸
遐方怨(第二體)
秋恨
蟬寂寂雁嗷嗷明月催文杵清風送玉簫青天碧海路
迢迢雙眉長皺可憐宵人易老恨難消枕上三聲淚
江頭萬里潮疎疎涼雨落芭蕉夢魂何處破牢騷
河瀆神
秋病
疎雨灑寒氊西堂欹枕孤眠休文剰骨對高天蕭條不
比年前青銅照淚如流霰惱他避人秋燕潘鬢不堪
重見加餐何用相勸
瑞鷓鴣(第二體)
秋别
微霜落處唱驪歌遙天愁望洞庭波執手臨岐衰柳殘
陽下瞬息天涯可奈何歡娛猶記前宵月廣寒笑指
姮娥何期此日淒凉怕動離鸞操夢應多白月紛紛掛
薜蘿
最高樓
秋遊
花柳市轉眼見秋光遊興不尋常波心菰葉沉雲黑風
中蓮子落衣香約同人張翠幕宴高陽泠泠處子猷
堂上竹蕭蕭處陶潛徑裏菊須相對莫相㤀桃花扇舉
笙方奏泥金帶緩曲初長儘流連詩警策酒顛狂
高陽臺
秋旅
華髮秋生故園天闊凉飇幾日驚心潦倒登臺南魚北
雁沉沉聽猿欲下懷人淚况城頭夜半笳音問前朝何
事長亭輕自分襟巫山巫峽蕭森便兼天波浪接地
風陰憔悴難堪空閒匣劍囊琴江頭楓葉停車看抵來
時紅杏春深夢中行家山易到隔斷聞砧
雨霖鈴
賞秋
蒹葭搖月喜金風度暑氣初歇暮峰雨後凝紫正鱸膾
美蓴絲肥滑水榭開筵宴飲向西山拄笏望河漢尚隔
微雲一帶平塘好林樾酒行莫避深杯罰賽清虛玉
宇瑤天闕最宜秉燭莫問銀河外斗橫參没斷續笙歌
總把單于小調吹徹嘆寂寞思婦含情織錦悲離别
昭君怨
苦秋
十日九多風雨盡是引人愁緒何事廢清吟爲秋深
兩岸丹楓冷落一徑黃花寂寞我欲倒千鍾向新豐
後庭花
初冬
菊花輕送清秋别霜風烈烈天外孤鴻愁欲雪初冬時
節高陽攬轡隂雲結游人停轍橙黃橘綠如春熱暗
香徐爇
望遠行
冬日
十二屏山曲曲遮秋色去應賒黃綿襖子落簷牙嶺上
北枝花寒雪霽鷫鸘輕水沉一縷淒清床頭蟋蟀久
無聲那得重看鶴氅行冷逼鴛鴦瓦呵手破香橙
萬年歡
冬夕
序屆安寧正北郊車馬先迎顓頊日短須臾永夕遨遊
繼燭煖室重鋪繡褥看長短妓圍如玉博山内五夜添
香殷勤更進&KR0812;醁更深漏促鴛鴦瓦冷霜華重莫親
碁局玩月無心只是早歸金屋何處按歌擊筑上雲奏
鳳來清曲忽報道王子猷船冒寒來訪空谷
丹鳳吟
冬曉
聽足鷄聲三唱翠幔開時東方初白金爐香燼寒氣逼
人床簀愁多起坐可憐孤負角枕疎紋鴛衾新色細憶
清宵好夢邂逅綢繆㤀却分判南北料得此時邸舍
也應數盡殘漏滴甚日金閨裏共調冰重畫眉黛寬窄
樹頭鴉起誤認雁傳書帛慢自披衣窗外望初日驚殘
魄朝餐空設只念蕭關客
相見歡
冬晩
沍寒容易斜陽小春光笑指東園桃李鬭青霜墐北
戸閉西室坐南窗無數歸鴉落木半林黃
金蕉葉
冬夜不寢
挑燈奥室圍爐坐數更漏銅壺滴破撥盡寒灰蘭膏未
滅生花大照見影兒一箇手冷無心連夜作好花枝
停針無那密掩窗紗曉來怕有霜風過且自和衣欹臥
太常引
冬夜詠懷
肉屏風外落羲和月姊出銀河酒價減些麽裘未敝千
錢更多柔荑乍凍凝脂欲裂短鬢又婆娑玉漏永如
何難得曙愁人放歌
洛陽春
深冬
日月玄枵相會冬深無奈祗須酌酒更重裘看松栢冰
霜外歲暮星終寒大朔風吹籟好畱顔色待新春試
預結同心帶
華胥引
冬晴
玄冥久溼后土初乾同雲飛盡赤鳳歌回開爐好試梅
花醞應有雲物堪書見征鴻成陣背負暄和獻金門莫
須吝日淡風微幾番疑紗窗春近摩霄羣鶴翅雙開
畱餘潤石燕淋漓歸後一床殘緼社結烏金前溪溪路
堪認
玉堂春
冬雨
同雲㤀凍密雨廉纖飛動寒色侵人正好飛觴鳳炭紅
生共約氊爐會莫聽空階滴斷腸一望江南烟鎖飄
零病葉黃遙想長安天氣高寒處早慶豐年雪片狂
永遇樂
冬日看雪
瑞葉飄零瑤花淅瀝旋随風舞暗度南樓寒深北嶺圓
璧方珪處歌臺密灑僧寮深擁畱得袁安環堵試凭高
一舒老眼皓鶴白鷴失素月明林下梅開山上漫道
撒鹽飛絮三白雖宜九衢欲凍嘆息貧家婦淺斟低唱
將軍稱快不見糾糾葛屨凝望裏侵凌萱草壓欹柳樹
一叢花
冬日踏雪
六花堆積滿乾坤一色更無痕但分山水高低處與林
廬城郭江村蠟屐扶笻印生屐齒回首失柴門不知
明月照黃昏步步踏瑤琨誰憐東郭先生苦偶行吟露
出鞋跟莫笑孫康讀書相映不復問饔飱
蕃女怨
冬郊
鬭雞走狗東郊道朔風吹老傍溪楊夾岸草烟雲空繞
何時萬紫與千紅待春工
歸自謠
冬景
聽蜡鼓一國若狂分隊舞金剛力士收南畆村前村
後歌金縷風和煦流連不覺嚴寒苦
賀聖朝影
冬閨
繡床初放翦刀寒帶圍寬筆尖呵凍寄書難且盤桓
推窗又見蠟梅殘鏡中看下階不耐朔風酸葉聲乾
陽關引
冬興
蒸裹前朝設迎得玄冥節口脂面藥恩光遠空悲切念
東梁詞賦惟有鄒枚絶筆吐花庭樹不斷兔園雪對
四壁僵臥歌一闋看浮生内能逢多少風月且莫耽清
酒但許烹茶啜縱妓圍成陣不若慕彈鋏
靑玉案(第一體)
冬懷
層冰已合關山道望不見王孫草紫塞蹉跎芳信杳月
中砧杵霜前刀尺終歲縈懷抱苦寒不散鄒陽老怎
黍谷移温早翦綵爲花裝綴好㶚橋驢背梁王兔苑遠
似蓬瀛島
中興樂
冬感
却寒簾外六花飛歌臺舞榭全迷煮酒烹羔呼妓成圍
紅冰滿袖淋漓欲流澌㶚橋黯慘騎驢何往詩思遲
遲
一翦梅
冬情
授衣節後降霜嚴深下羅幃不掛湘簾依人蟋蟀下牀
鳴斜倚熏籠暗把香添夜長正值一陽潛漏水丁丁
愁上眉尖情深贏得瘦腰肢那得梅花索笑巡檐
望遠行(第一體)
冬思
睡鴨香殘夜似年嘹唳征鴻滿天玉樓凍合聳鳶肩剡
溪空待子猷船燒瑞炭擁寒氊幾樹梅花更妍旗亭
酒價十千錢雙鬟作陣要人憐
聲聲令
冬愁
幕收窗閉天喜嚴寒羲和不暖老柴關白檀灰冷風吹
面覺衣單最不堪歌罷酒闌雪到關山憔悴久不曾
還泥塗濡滯客行難天高雁遠倚闌干淚偷彈空半床
被冷香殘
塞翁吟
冬怨
強起凭高望唯有落木寒鴉曝背坐野人嗟遠渚亂蒹
葭梅花紙帳風凄緊樓外冷日殘霞對短景煖爐重會
村酒頻賒堪誇隋宫樹宵深翦綵游上苑春知放花
正晩去江山似畫乘清興度臘藏鬮掃雪煎茶扶餘貢
玉黍谷吹篪寒落誰家
楊柳枝
冬恨
庭前又放欵冬花蕩子年年不憶家絶塞應無新歷換
空教白髮老天涯
燕歸梁
冬病
秋去多時病轉添獨坐懨懨香銷久閣白牙籖梅巳放
怕鈎簾少陵藥餌憎加減無聊賴月窺奩欲除宿障
此情忺須並坐執摻摻
連理枝
冬别
水落河梁淺攜手殷勤餞歲寒三友靑靑不改臨岐相
勉看天涯臘盡又開年莫勾留婉孌别淚冰雙泫音
信憑黃犬空閨添線黑金作社如何消遣遇當壚休典
鷫鸘裘盼陽和未轉
品令
冬遊
冰雪溪山淨却引起遊人興軟裘輝映煖爐舊會臨期
重訂便上籃輿早看盡三冬景春花秋鏡雪中賞皆
佳境况前溪一樹梅識得風流情性斗轉參橫何異羅
浮初醒
戀繡衾
冬旅
天上星移節序催嘆行人終年不歸逆旅嚴風惡劣把
鄉心吹得成灰故園相守風情好坐銷金共啟新醅
郵亭味空留戀獨傍徨愁思告誰
十二時
賞冬
朔風初改玄冥節天氣寒凝牛斗好宴樂豳風朋酒萬
寶告成時候田畯築場農師納稼上下歡爲壽食黍彘
其味宜鹹天上虹藏閉塞漸交子丑駕鐵驪雉沉爲
蜃麋角解于林藪薦廟嘗魚休教冰盛凍斷漁郎笱合
樂師大吹綴恩不棄白叟屈指來黃鍾大吕歲暮儘
堪消受半夜陽生天心來復至日看長久坐待嘉平過
渡江又多梅柳
贊成功
苦冬
冷侵池館凍徹關山玉塵萬斛白漫漫黑貂久敝獸炭
新殘清威勁氣行路艱難眼前願得廣厦千間帡幪
寒士雪霜顔旋調湯餅乍刻瑤環絺衣葛帔破涕爲歡
柳含烟
贈别
花時節聽啼鶯何事春風無賴陌頭輕送遠遊旌暗傷
情搖蕩垂楊千萬樹正是離腸斷處不如醉倒在旗
亭看靑冥
歸國遙
餞别
楊柳繫得王孫金勒否眼底一杯春酒和淚擎在手
歎息歡情難久關山又輕走從今一旦别後沈腰終日
瘦
南浦
惜别
屏營歧路聽無情羌笛奏驪歌極目遙遙楊柳濃綠滿
關河試問傷心何事爲臨風無計挽鳴珂縱知有後期
難分此際哽咽語偏多嘆息年時行樂到如今無那
别離何且看猿啼客散寒水又生波從此漸容光瘦減
春花秋月怎消磨願一身化作黃鵠同子出巖阿
霜天曉角
問别
青衫白㲲今日何爲别滿眼輕塵朝雨烟柳絲絲結
此恨如何說春林啼百舌只好仰天大笑看明月猶圓
缺
新荷葉
畱别
綠柳紅亭安排一帶離愁濁酒清歌賓朋幾日追游臨
歧近綢繆繾綣淚灑芳州奈何頻喚光陰去也難畱
執手凄其如何輕上蘭舟對景纏綿感君贈我吳鈎陽
關西去三叠罷誰把箏搊驪歌幾曲持歸藏在高樓
意難㤀
憶别
草滿池塘正年時執手惜别時光畫橋文杏細烟渚柳
絲長蜂欲亂蝶初狂都爲早春忙奈寸心纏綿往事無
限思量天涯雲樹茫茫漫登山臨水立盡斜陽雛鶯
空自囀别燕不成雙凝望處九迴腸但夢到東牆只索
要尋花歸去同醉高唐
傳言玉女
愁别
凄切寒蟬怎慣向離人噪紅蓼堤邊接長途浩渺匆匆
灑淚何日披雲同笑賞心難共良辰孤了頃刻天涯
聽陽關愁悄悄丹楓黃菊送驊驑就道頻登高處望不
見行人杳團圞明月今宵分照
接賢賓
别思
銷魂橋上落花紅正春雨春風躊蹰野立溝水一任西
東鶯鶯燕燕空旋繞難畱行客芳蹤但願石尤平地
起暫時且共從容酒盈樽人對面聽細語喁喁
爪茉莉
别情
揮手登車聽愁人隕淚天涯遠君行何意綠波碧草都
只向長亭點綴須知道不免分離但將玉驄暫繫金
尊銀燭話綢繆解雙佩蒲柳質等閒憔悴鸞簫象板只
堪同我昏睡料此情不比悲秋滋味教人無計可避
應天長(第一體)
别懷
黃鶯喚起淸明雨一棹烟波從此去夢何依花無主十
二屏山遮宿霧鳳孤飛鸞獨舞杳杳相思難度欹著
枕兒眠處何人知别苦
鳳凰閣
别怨
怨才郎薄倖去如兔脱昨朝今日成吳越總有良辰美
景難慰飢渴空斷送冬裘夏葛多因佻達孤負深閨
蹙頞年年夢裏尋生活憔悴處一天愁訴與菩薩止靠
著慈悲定奪
剔銀燈
别恨
朱戸春風吹透正滿目園林如繡嫩柳拖烟新荑承露
何事輪蹄奔走風前雨後生受了别離僝僽陌上金
車馳驟處處尋花載酒魂銷黯然勞勞亭畔歌罷不堪
回首香塵掃否怕遲了歸來時候
東坡引
離思
梁間雙燕宿迴身守空屋那堪夢斷風搖竹春來髮曲
局春來髮曲局綠窗幾扇湘簾一幅盡日伴人幽獨
黃昏不覺愁伊鬱夜長空秉燭夜長空秉燭
婆羅門引
離懷
靑靑楊柳送行人南北東西門前征馬初嘶慢唱陽關
一曲手捧白螺杯不愁君遠去但恐歸遲飄然路歧
知此意只金徽看取雙雙瓦雀對對鳬鷖波心爭浴便
朝昏那有斷腸時怎人生慣見生離
夏雲峰
離情
路漫漫何事間隔了彩鳳脩鸞錦瑟多時冷落愁起無
端杜鵑聲裏催不轉寶馬雕鞍生受那風帷雨帳五更
寒不堪帶緩裙寬倩魚雁傳書遠向關山看過春花
燦爛秋月團圞香閨愁絶難得瀟灑盡情歡試說與馳
驅遠客應也心酸
晝錦堂
旅情
紅綻梅肥綠垂笋折風光處處關情懊恨此身無定泛
梗飄萍悔别溪山隨馬足慚窺鬢影伴啼鶯關河遠春
樹暮雲時時搖亂心旌堪驚茅店月青山路多少霜
跡鷄聲不信神州赤縣盡是愁城夢中常作還鄉客醒
時仍逐衆人行須知道負却賞心樂事急問歸程
聖無憂
旅感
自古多愁處無如客舍難堪薄情一片雲遮面搖落在
江潭杜宇空啼淚血春風不送征驂飛揚䟦扈今如
此搔盡髮鬖鬖
喜遷鶯
旅怨
來時路别時人記起便傷神長亭一望一回新桃李十
分春舞袖閒歌喉冷情共水流無盡蕭蕭孤館隔平
津踏遍化衣塵
慶春澤
旅懷
短笛一聲殘星幾點遙遙旅思難禁落盡紅衣半籬叢
菊堪尋烟鴻低度絳河高瀉千家月下聞砧長安行樂
易蹉跎愁到而今蓴鱸正有思歸興記齋東竹篠一
醉沉沉慚愧依劉隨他坐嘯行吟無情雙燕抛人去却
纔知時節秋深向床頭預檢貂裘細點黃金
孤鸞
歸思
天涯回首見滿室伊威一池楊柳窈窕文窗重展畫眉
纖手並坐蜀羅帳底說年來别離長久千種相思消盡
紫玉簫雙奏悔從前鹿鹿風塵走向月下花間兩眉
空皺今日相逢樂比夢中暢否朱樓彩鸞同跨便何異
結褵時候莫作長途虎兕把鴛衾孤負
解蹀躞
歸懷
惆悵一身輕似葉今朝纔住追塵逐浪回思無是處徑
裏一簇松筠眼前半斗良醖差無辛苦尋儔侣歸去
來辭堪賦攜手披雲霧珠簾繡閣風景休輕負爲我語
向多情不用瘦減容光雙棲如故
玉聯環
遠歸
玉關迢遞分雙燕風愁雨怨湘簾卷向百花前喜一旦
重相見今日柳腰花面翻多嬌艷春鶯催得阮郎來
便了却風流願
金人捧露盤
有感
晩風前朱樓下舊相逢正畫橋烟柳叢叢娉婷韻度鞦
韆紅粉鬭春風雕鞍玉勒爲伊駐半晌從容嘆輕雲
容易散琉璃破已成空奈多情李白桃紅朝朝暮暮鎖
巫山十二高峰懷中點檢江臯珮惆悵墻東
青門引
書懷
心事眉先覺花裏獨登畫閣正當酒醒夢迴時一天風
雨纔道衣裳薄燕來燕去無拘縛隔斷珠簾箔無端
花艷驚目却難遣一腔愁惡
獻衷心(第一體)
述懷
嘆滄洲行客虛擲年華飄泊處似楊花聽墻頭短笛城
上悲笳離前事追記得淚如麻湘水岸玉人家夢魂
也畏道塗賒問何時紈扇遠餉秦嘉眉欲鎖腸欲結向
誰嗟
河傳
感舊
青鞋布襪春去秋來風塵追逐蕭條愁損顔朱鬢綠舊
歡何日續長亭握手曾相囑歸須速今日空碌碌雨
窗風館孤宿斷腸看淚燭
虞美人(第一體)
懷舊
風流曾看淩波步契闊成孤負迢遙空自惹相思千行
玉筯枕邊垂怕人知舊薰蘭麝今猶在人隔雲山外
泥金帶子不成雙銀燈空守月昏黃恨更長
感皇恩(第二體)
寄舊
誰喚兩車輪送來客邸欲不愁時又愁起一般好景柳
媚花嬌無比奈迷離淚眼長如醉别日偏多歸期空
擬問何事遲遲至此芙蓉屏下負却幾年羅綺玉簫空
奏曲人千里
師師令
春飲
杏花風壯村裏靑帘颺酒徒結束趁晴光新製就春衫
時樣畫榼提攜開步障列高陽池上綠雲清切歌聲
上對夭桃無恙踏青天氣麗人多鬭百草風流蕩漾強
整接䍦杯不放醉後迴頭望
望梅
夏飲
朱明開席正荷香十里槐陰千尺向風亭捲起湘簾好
箕踞科頭納涼畱客河朔風流每避暑杯盤狼藉况歌
翻水調冰貯玉壺微聞香澤佳人素粧瑩白看醉眠
如畫紗㡡籠碧賽廣寒宫裏嬋娟喜瑣闥南有銀蟾流
魄夢醒巫山驟雨過陂塘蕭索更移尊痛飲高枕雲溪
永夕
祝英臺近
秋飲
蓼花繁蘆葉冷秋色催黃菊秋雨秋風釀得新醅熟齋
東竹篠沉吟鱸魚羹美開尊坐翠簾高軸清歌促漸
看古道斜陽陰陰滿金谷白眼青天冷石醉中宿漫言
歲歲悲秋百川一吸甚愁事得來心曲
滿宫花(第一體)
冬飲
杓鸕鷀杯鸚鵡一簇梅花無王烏程酒伴履霜來醉倒
松筠山塢足冬三㤀夜五寒卽糟床歌舞杜康城上
少冰霜卿相肯畱圭組
側犯
勸酒
破除萬事人生莫放金杯淺游衍向月下花前畱醉眼
舞餘春雪落歌罷秋波轉沉湎應勝似泥塗中冠冕
調冰雪藕日日尋芳苑便教醉臥壚頭也是追嵇阮愁
對胡姬言賒靦覥鷫鸘裘在百壺堪典
粉蝶兒
詠酒
琥珀生光人人都道瓊液是杜康舊畱米汁但三杯歡
情浹驅愁無跡把醉鄉一路蠶叢獨闢坐醉行歌止
容陶潛王績杖頭錢癡人省得喜糟丘千載後風流咫
尺逢麴車願新封酒泉國
踏莎行
對酒
花下卷荷燈前婪尾酒徒事業今如此葡萄何用博凉
州我尋醉後無愁地世界餘桃人情苦李一樽滋味
真無比若教半刻叵羅空酒星應笑人癡矣
霜葉飛
止酒
眼花落井長安市仙人何年纔醒涎流膽壯麯車多引
起持螯興頌酒德劉伶絶頂啜糟釃屈原三省看騎馬
乘船又吏部鼾鼾甕底殺人風景試問從事郎官靑
州鬲縣何處醉鄉佳境當壚那有卓文君便不須酩酊
想千日中山耿耿步兵厨下珍珠冷只索杯翻鸚鵡杓
覆鸕鷀蕭然對影
芳草渡
曉景
星初落露初收離巢鳥過妝樓被翻紅浪獨眠愁多少
恨何用說看眉頭屏山曲香斷續尋夢不思粧束人
似病氣如秋難相見只獨宿淚空流
太常引(第二)體
曉起
温柔鄉裏怪天明奈樹上有啼鶯鴛帳莫須驚交玉臂
憐歡有情綠雲壓枕海棠春色同夢又同醒起聽捲
簾聲問紅日三竿未曾
鳳凰臺上憶吹簫
曉行
店月催鷄橋霜送客半肩行李隨身正殘星欲没斜漢
將淪但好暗中結伴認爾我總則非真長塗裏迎人起
霧拂馬生雲酸辛﨑嶇尋路便好夢還家也自無因
看東方初白却似斜曛回首長亭短驛都只有烟靄紛
紛朝光啓鴉丁幾點飛出孤村
千秋歲引
晩景
隠霧孤城兼天遠水一抹微雲秋色裏紅纓鶚隨獵馬
返黃蘆雁觸漁舟起滿江楓幾村柳鳥歸矣隴上牧
童行迤邐田畔老農歌懽喜共指餘霞散成綺開門細
看山萬叠登樓忽憶人千里坐胡床吹橫笛徐烹鯉
千年調
晩行
終日戀迷途見夕陽將下便欲暫停行色酒舍瀟灑郵
亭未到難解金鞍亂山叢裏共征夫催瘦馬鞭梢四
指暝色生寒野幾處蕭寺寂寂暮鼓將打昏鴉古木此
景真如畫向溪畔人家坐銷良夜
醜奴兒
夜景
叢叢水樹南村外望眼迷離新月來時畫得仙娥半額
眉翩躚紅袖香風細笑語聲低紈扇初持教捲珠簾
放燕兒
伊川令
夜行
嫦娥飛鏡寒光透溪路明如晝數著行人影瘦高臥如
何能彀蕭蕭吹鬢風驟若教偃仰在山園正歌罷挑燈
看繡
紅林檎近
舟雨
落日迴船宴片雲頭上生菰葉波心亂蒹葭響處明荷
邊鴛鴦乍醒蘆畔鷗鷺頻驚四面雲幔淒清艤棹近前
汀翠黛愁眇眇紅袖溼盈盈回眸善睞風流猶弄銀
箏看芙蓉紅透蘋花黃潤淩波如在畫中行
少年遊(第二體)
觀雨
龍池出霧石郎戴帽雨脚半天生陰雲四合遙峰都失
指點未分明灑玉飛珠天弄巧細細落空庭清簟疎
簾邀奕罷看花柳溼盈盈
東坡引(第三體)
聽雨
繡衾斜倚坐瀟瀟幾番過初時還小後來大教人醒眼
臥教人醒眼臥夢魂何苦楚雨師折挫儘淅瀝愁無
那可憐滴得耳根破漏聲都聽錯漏聲都聽錯
春雲怨
苦雨
梨花欲雪正海棠初放芳菲時節莽莽天涯江上獨立
洗殘花柳色過水黃鶯銜泥燕子碧鸛淋漓響空垤綠
草池邊青梅樹下蛙鼓偏清越胭脂零落花裀溼更
平頭鞋子雙彎空設油壁鈿車去不得向晩西堂滴碎
鄕心布衾似鐵欹著枕頭數殘更漏楊柳芭蕉愁絶
清平樂
宫詞
西風裊裊吹老宫前草一幅鮫綃都溼了淸淚不知多
少夜深月暗燈昏庭槐亂落紛紛莫道君王難見有
人朝夕承恩
六么令
宫怨
前頭鸚鵡莫自輕饒舌齊紈頓收篋笥減却三秋熱春
日翠華來處烟草和愁結昭陽歡悦長門清静斜抱雲
和對新月歌頭曲徧重理冷落清秋節宫掖新樣蛾
眉學得無差别莫道君恩已斷只怕頭如雪風吹簷鐵
半床幽夢却有何人好明說
憶秦娥
閨情
霜楓落離愁掛在斜陽閣斜陽閣秋風禾黍茂陵城郭
茱萸灣口西風惡鴛鴦機上衣裳薄衣裳薄藁砧何
在空閨蕭索
唐多令
閨怨
衫子杏花紅新梳蟬鬢鬆畫欄前幾度春風試望勞勞
亭下路人不見草連空夜夜夢魂中漁陽有路通到
朝來依舊西東懊恨莫登高閣眺常錯認幾花驄
促拍醜奴兒
閨恨
平楚正蒼然驊驑一去放金鞭如今烟鎖行人路江頭
隴上秋雲木葉離思無邊靈鵲噪庭前便安排錦瑟
華筵朝朝空作凝妝望樓頭過了征鴻幾陣淚眼頻穿
十五家詞卷十九
