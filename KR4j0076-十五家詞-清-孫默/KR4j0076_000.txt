十五家詞詞曲類二(詞選之屬)
提要
(臣)等謹案十五家詞三十七卷
國朝孫默編默字無言休寧人是編所輯
國朝詞共十五家吳偉業梅村詞二卷梁清標
棠村詞三卷宋琬二鄉亭詞二卷曹爾堪南
溪詞二卷王士祿炊聞詞二卷尤侗百末詞
二卷陳世祥合影詞二卷黃永溪南詞二卷
陸求可月湄詞四卷鄒祗謨麗農詞二卷彭
孫遹延露詞三卷王士禎衍波詞二卷董以
寧蓉渡詞三卷陳維崧烏絲詞四卷董俞玉鳬
詞二卷各家以小調中調長調為次載其本
集原序于前并錄其同時人評點案王士禎
居易錄曰新安孫布衣默居廣陵貧而好客
四方名士至者必徒步訪之嘗告予欲渡江
往海鹽詢以有底急則云欲訪彭十羡門索
其新詞與予及鄒程村作合刻為三家耳陳
其年維崧贈以詩曰秦七黃九自佳耳此事
何與卿饑寒指此也云云蓋其初刻在康熙
甲辰為鄒祗謨彭孫遹王士禎三家即居易
錄所云至丁未續以曹爾堪王士祿尤侗三
家是為六家戊申又續以陳世祥陳維崧董
以寧董俞四家此十五家之本定于丁已凡
閱十四年始彙成之雖標榜聲氣尚沿明末
積習而一時倚聲佳製實略備于此存之可
以見
國初諸人文采風流之盛至其每篇之末必附
以評語有類選刻時文殊為惡道今並刪除
不使穢亂簡牘焉乾隆四十六年十二月恭
校上
總纂官(臣)紀昀(臣)陸錫熊(臣)孫士毅
總校官(臣)陸費墀
十五家詞原序
余始集三家詞又廣以六家寓内既傳誦矣因更蒐羅
若波斯之購寳貪獲有加得兩陳子兩董子詞合而刻
之四君子夙有才名名非以詞也而才之餘寄于詞是
非詩之餘而才之餘也比之于味初集則禁臠也既則
五侯鯖也今乃大庖既盈百牢具獻也鐘鼓爰陳歌舞
肆列饗以樂之味有同嗜不必指而品之曰某山珍也
某海錯也然煎熬燔炙而進之使嘉賓飫焉則余其易
牙也夫笑而質諸嗜異味者康熙戊申十月宜興陳維
崧其年題識
黃岳山人生平無他嗜好見人詩文詞工者輒廢
百事求之藏之什襲或繕資鋟諸梨棗家人寒
饑勿問也初刻三家詞一曰麗農一曰延露一曰
衍波繼刻三家一曰南溪一曰炊聞一曰百末流
布江淮間山人謀廣其傳彙成六家授之雞林
屬序于予予自委棄來雖未專攻亦嘗游泳
于此道最喜唐温庭筠韋莊牛嶠歐陽炯南
唐李後主宋柳永晏殊周邦彦蘇軾秦觀李清
照辛棄疾劉過陸游諸家之詞雖風格不同機
杼各妙謂作者不可不參互其體今讀六家詞
驚艷有若温韋蒨麗有若牛歐雋逸有若二
李風流韞藉有若周柳秦晏奔放雄傑有若蘇
辛劉陸擅花間草堂尊前花菴之衆美當並唐宋
諸家傳之千禩豈止與近代才人登孤蓺苑哉新安
朱夫子曰詩者人心之感物而形于言之餘也後人
復以詞為詩之餘六家且以詩文名則此詞者又其形
于詩文之餘也六家謂誰南溪則檇李曹顧菴也百
末則長洲尤悔菴也麗農則毘陵鄒程村也延露則
海鹽彭羡門也炊聞衍波則新城二王西樵阮亭也
山人謂誰休寧桴葊孫默也康熙丁未花朝大蓬
道者孫金礪介夫氏漫題于廣陵客舍
士君子所以顯當時垂後世者得志則文章見用於上
施之朝廷復三代之典冊不得志則綜述六經諸子百
家發為譔著以傳於無窮未聞僅以綺麗靡曼之音爭
竒於單詞隻字如所傳之詩餘者也詩餘自李太白偶
為之温韋諸人繼述之宋人推廣之前此無有也至於
元風氣日衰遂流為曲夫聲音之道上自雅頌以至漢
魏六朝唐人樂府諸篇皆所以被管絃奏朝廟者也若
宋之詞下矣元之曲愈下矣大雅之士思起而振之古
樂旣已失傳世俗沿習之曲荒穢雜亂不能遽革求其
稍為近古不悖於聲音之道者於詩餘其有取乎白岳
孫子無言家貧好學凡海内能文者莫不與孫子游偶
以餘閒為詩餘之選初集三家繼廣六家四方傳之矣
今復彙二陳二董之詞為四家合前集以行屬余為序
因取四家之詞而讀之又取前六家之詞而共讀之反
復歌吟凡五六日大抵皆工於言情者也抑善於寫怨
者也始讀之而喜再讀之而嘆以數公之才使其得志
行道賡和於清廟明堂之上力追雅頌無難也乃或以
小故坐廢或猶困抑未伸其一二馳驟於功名者尚在
閒曹未獲大用是今之編詞於斯者皆有其具而未得
行其道者之為之也不可惜哉然數公之詩歌古文久
為天下所傳誦有以知其言之必用而即此一藝之精
已足合乎聲音振乎流俗聞聲相感者好色而不流於
淫怨誹而不傷於亂雖與樂府並傳可也然則孫子搜
輯之功又可没乎哉康熙戊申中秋石帆山人汪懋麟
蛟門氏題於見山樓
詞學至今日可謂盛矣顧理與體有不能不深講者夫
詞而謂之詩餘則猶未離乎詩而非下等于優伶之雜
曲也感舊思離追歡贈别懷古憂時昔人皆一一寓之
于詞而今人顧習山谷之空語倣屯田之靡音滿紙淫
哇總乖正始此其理未辨而傷于世道人心者一也温
李厥倡風格周辛各極才情頓挫淋漓原同樂府纏綿
婉惻何殊國風而摭拾浮華讀之了無生氣強填澁語
按之幾欲晝眠此其體未明而有戾于花間草堂之遺
法者一也今者婁東棠村諸公首建旌旄而齊魯
吳越秦楚之間名流挺出相與播芳風而恢古烈猗與
盛哉顧人各一編咸矜秘帳流通都市裒集為艱黃山
孫子無言以窮巷布衣留心雅事每有佳製務極搜羅
如飢渴之于飲食甚至舟車裹糧糗不憚冒犯霜露跋
涉山川以求之故此十五家之詞皆其浮家汎宅殫力
疲思而後得之者予久憩維揚之蕭樓無言時相過從
每出同人詞稿互相商略一語之妙必共嗟稱一字之
譌必相較訂故其十五家詞之成也謬以相屬為題數
言以行之顧今日域中作者林立十五家之外寧無岸
然傑異堪樹詞場之赤幟者而無言曰吾方以鳴始也
十五家倡之于前自此而數十家而百家茲不其先聲
也與而無言之于詞學之理與體也信可謂勞苦而功
高者矣時康熙丁已六月六日南陽鄧漢儀孝威撰
