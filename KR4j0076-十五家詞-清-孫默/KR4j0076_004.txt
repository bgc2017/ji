十五家詞卷四休寧孫默編
梁清標棠村詞中
中調
臨江仙
初春
花市歌樓簾半捲六街酒碧燈紅家家行樂醉春風五
陵年少何處繫遊驄小婦新粧蟬翼巧那知愁上眉
峰垂垂柳色夕陽中陌頭驚見悔却覓侯封
蝶戀花
秋夜
御裌凉生衣袂早雁宿沙洲處處開紅蓼月滿關河凋
塞草一聲玉笛征人老促織催寒秋思好剪燭西窗
嘆息知音少倚杖登樓恣遠眺白雲片片西山小
宋茘裳觀察招飲觀劇次阮亭韻
榆莢風清飄蜀纈水漲銀塘纔過清明節絳蠟金樽歌
未歇柳花檻外飛如雪舊事甘陵翻數闋今昔關情
優孟真竒絶絲管啁啾聲漸徹魚龍波底搖殘月
人日
紅日窺窗春意逗剪綵爲人戴勝今朝又睡起尚嗔人
語驟曉粧無力東風透輕暖輕寒渾似舊笑問檀郎
騐取腰肥瘦六博閨中誇勝手鬢邊不覺金釵溜
釵頭鳳
閨怨
簾櫳悄流蘇小熏籠斜倚香還裊歡方嫩愁來頓纖腰
非舊湘裙争寸褪褪褪釵輕掉梅如笑銀缸生暈燈
花爆春將近鴻無信天涯人遠金錢難問恨恨恨
一剪梅
閨詞
宛宛冰輪上畫樓聽罷更籌熏罷衾裯畫眉人是舊風
流對面溫柔背面嬌羞雙結燈花兩意投一晌低頭
半晌廻眸玉猊烟冷睡還休倚了香篝褪了蓮勾
題畫扇
翠巘遥連起白雲嵐色當門樹影當門平坡如掌静無
塵何處閒人來訪閒人茆屋匡床幾度春花鳥相親
風月相親寒香一抹暗消魂雪意三分梅信三分
錦帳春
春暮
柳色搖金鶯聲如剪誰打叠春光成片落花風寒食雨
想海棠睡晚重簾深院何限離情這般消遣收拾去
韶光一半語東君留暮景把芳菲莫捲人歸非遠
蘇幕遮
寒食
杏花烟榆莢雨綠映平橋又見春如許油壁車輕寒食
路細草芳樽邀取春光駐囀鶯樓歸雁浦柳外梨梢
愁煞長亭暮天意也知離别苦片片輕雲遮斷行人處
漁家傲
雨後
小雨纔收風謖謖修篁交響闌干曲澄湛一泓鸂鶒浴
酣睡足鳥啼疑傍山家宿瀟灑閒階桐覆屋花開花
落無拘束門外任他車馬簇人新沐鬢雲低映窗紗綠
閒居
朝霽窺窗三徑曉草堂晝静聞啼鳥插槿編籬隨意好
雲自到落英一任西風掃啜茗攤書塵事少開殘黃
菊寒催早蟻戰蜂圍何日了青門道回頭不滿山人笑
醉春風
除夕
春色渾如昨燒燭聞宵柝追思往事總成塵錯錯錯出
岫閒雲㤀機鷗鳥那堪躭閣三載甘蕭索又被浮名
縛重來人事一翻新薄薄薄爆竹聲中屠蘇杯底且同
斟酌
行香子
登齋中小樓
霧斂高旻樓敞無塵捲殘霞恰受斜曛俯凭飛檻遠眺
城闉看花如繡山如沐草如茵綠窗窈窕碧樹繽紛
傍朱欄怪石嶙峋竒書堪把濁酒重斟喜冬宜雪秋宜
月夏宜雲
春日過中山雪海留宿唐城
古道斜曛野水孤村暫停驂頻叩柴門故人相勞握手
開樽看三眠柳千畆稲一川雲抵掌高論酒罷燈昏
問乾坤得失誰分塵纓堪濯三徑猶存是柴桑里隆中
宅武陵津
錦纏道
初度
冰雪柴門寂寞歲寒時候跳䨇丸懸弧今又風塵澒洞
人非舊剰得閒身浪逐烟波叟嘆種種顚毛不堪回
首春釀熟好烹羔剪韭佳人翠袖殷勤且主盟花月漫
說經綸手
江城子
書屋新成
蕉林新館舊槐風日初紅上簾櫳棐几藜床窈窕綠窗
中曲曲闌干花徑小誰是主有盧鴻樓頭虚敞月溶
溶淡烟籠遠山峰客至開樽隨分兩三鍾
恩賜閒居容懶慢身外事任天公
千秋歲
長至泊廬山下
遙青縹緲彭蠡湖天曉葭管動陽回早香閨添綵線畫
閣熏龍腦人何處樓船官燭寒相照星渚環山堞戰
壘埋荒草傷往蹟渾如掃爐峰煙未改鹿洞雲還繞濤
萬叠月明一點匡廬小
柳初新
冬詞
晴簷飛雪簾櫳護翠被篆添香縷海棠睡足臉潮微暈
釵落鬢横斜霧紅上瑣窗如許惱侍兒催人匆遽纖
手牽郎且住怯朝寒枕傍低語眉心頻蹙楚腰半軃不
盡怨雲愁雨欲起又同偎倚最難聽鸚哥聲絮
千秋歲引
除夕
客舍東風高城夜角燈火千家閉樓閣誰將物華粧點
就偏遺旅况寒如昨頌椒篇屠蘇酒成差錯聞說笙
歌歸院落聞說畫堂垂繡幕爆竹聲聲總蕭索浮蹤滯
留殘臘後音書悔訂春前約夢兒中枕兒上休忘却
瓜茉莉
末麗
正苦薰風早清芬細裛黃昏後覓枝尋葉翩翩萼影引
惹動閒庭蛺蝶摘來綴寶髻瑶釵盈盈暗添笑靨花
神有意巧批了風流牒新沐罷晚粧寧帖斜簮綠鬢恰
宜襯芙蓉頰伴鶼鶼枕上粉脂融浹衆香國魂夢貼
魚遊春水
上谷立春
東風開曉市晴照金臺雲氣紫春來天上巷陌漸薰羅
綺玉燭長調禁苑中錦韀争試看塵裏吹笛一聲畫樓
獨倚三輔名城高起又見髩邊新燕子青幡兼遇燈
宵韶光信美閨人劃損釵頭鳳羇客愁傾樽内蟻歸夢
如酲流年似水
東風齊着力
立春
郊外青幡盤中生菜人樂時康惠風布滿春水瀉横塘
競戲魚龍角觝朱樓上小婦笙簧映釵色剪花綵燕香
裛羅裳莫問鬢邊霜百年内能消幾個歡場黛眉巧
畫半醉倚銀釭肯負籖聲燭影酬良夜細語平章喜公
道不分冷暖惟有東皇
十五家詞卷四
