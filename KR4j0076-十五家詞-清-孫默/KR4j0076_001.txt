十五家詞卷一寧孫默編
吳偉業梅邨詞上
詞者詩之餘也乃詩人與詞人有不相兼者如李
杜皆詩人也然太白菩薩蠻憶秦娥為詞開山而
子美無之也温李皆詩人也然飛卿玉樓春更漏
子為詞擅場而義山無之也歐陽以文章大手降
體為詞東坡大江東去卓絶千古而六一婉麗實
妙于蘇介甫偶然涉筆而子固無之眉山一家老
泉子由無之也以辛幼安之豪氣而人謂其不當
以詩名而以詞名豈詩與詞若有分量不可得而
踰者乎有明才人莫過于楊用修湯若士用修親
抱琵琶度北曲而詞顧寥寥若士四夢為南曲野
狐精而填詞自賓白外無聞焉即詞與曲亦有不
相兼者不可解也近日學人號詩文宗匠者蓋亦
僅見若推當代之雋擅兼人之才吾目中惟見
梅邨先生耳先生文章彷彿班史然猶謙讓未遑
嘗謂予曰若文則吾豈敢于詩或庶幾焉今讀其
七言古律諸體流連光景哀樂纏綿使人一唱三
歎有不堪為懷者及所製通天臺臨春閣秣陵春
諸曲亦于興亡盛衰之感三致意焉蓋先生之遇
為之也詞在季孟之間雖所作無多要皆合于國
風好色小雅怨誹之致故予嘗謂先生之詩可為
詞詞可為曲然而詩之格不墜詞曲之格不抗者
則下筆之妙古人所不及也休寧孫無言遍徵當
代名家詞將以梅邨編首亡何而梅邨殁矣孫子
手卷不釋仍寓予評次刻之可謂篤好深思而予
于先生琴樽風月未㤀平生故謬附知言序其本
末如此予觀先生遺命于墓前立一圓石題曰詞
人吳某之墓蓋先生退然以詞人自居矣夫使先
生終于詞人則先生之遇為之也悲夫吳門尤侗撰
小令
望江南
本意
江南好聚石更穿池水檻玲瓏簾幕隱杉齋精麗繚
垣低木榻紙窗西
其二
江南好翠翰木蘭舟窄袖衩衣持檝女短簫急鼓采
菱謳逆槳打潮頭
其三
江南好博古舊家風宣廟乳爐三代上元人手卷四
家中厰盒鬭雞鍾
其四
江南好蘭蕙伏盆芽茉莉縷藏新茗椀木瓜香透小
窗紗換水膽瓶花
其五
江南好五色錦鱗肥反舌巧偷紅嘴慧画眉羞傍白
頭棲翡翠逐金衣
其六
江南好蒱博擅縱横紅鶴八番金葉子玄盧五木玉
楸枰擲采坐人傾
其七
江南好茶館客分棚走馬布簾開瓦肆博羊餳鼓賣
山亭傀儡弄參軍
其八
江南好皓月石場歌一曲輕圓同伴少十反麤細聽
人多絃索應雲鑼
其九
江南好黃雀紫車螯雞臛下豉澆苦酒魚羹加芼𢷬
丹椒小喫砌宣窰
其十
江南好櫻笋薦春羞梅豆漸黃探鶴頂芡盤初軟剥
雞頭橘柚洞庭秋
其十一
江南好機杼奪天工孔翠裝花雲錦爛冰蠶吐鳳霧
綃空新樣小團龍
其十二
江南好獅子法王宫白足禪僧爭坐位黑衣宰相話
遭逢拂子塞虛空
其十三
江南好閙掃鬭新妝鴉色三盤安鈿翠雲鬟一尺壓
蛾黃花讓牡丹王
其十四
江南好豔飾綺羅仙百襇細裙金線柳半裝高&KR1231;玉
臺蓮故故立風前
其十五
江南好繡帥出鍼神霧鬢湘君波窈窕雲幢大士月
空明刻畫類天成
其十六
江南好巧技棘為猴髹漆湘筠香墊几戧金螺鈿酒
承舟鈒鏤匠心搜
其十七
江南好狎客阿儂喬趙鬼揶揄工調笑郭尖儇巧善
詼嘲幡綽小兒曹
其十八
江南好舊曲話湘蘭薛素彈丸豪士戲王微書卷道
人看一樹柳摧殘
如夢令
閨情
鎮日鶯愁燕懶徧地落紅誰管睡起爇沉香小飲碧
螺春盌簾捲簾捲一任柳絲風軟
其二
誤信鵲聲枝上幾度樓頭西望薄倖不歸來愁殺石
城風浪無恙無恙牢記别時模樣
其三
小閣焚香閒坐摵摵紙窗風破女伴有誰來管領春
愁一箇無那無那斜壓翠衾還臥
其四
烟鎖畫橋人病燕子玉關歸信報道負情儂屈指還
家春盡休聽休聽又是海棠開近
生查子
春景
青鎖隔紅牆撇下韓嫣彈花底玉驄嘶立在垂楊岸
纖指弄東風飛出銀箏鴈寄語畫樓人留得春光
半
閨情
香煖合歡襦花落雙文枕嬌鳥出房櫳人在梧桐井
小院賭紅牙輸却蒲桃錦學寫貝多經自屑泥金
粉
旅思
一尺過江山萬點長淮樹石上水潺潺流入清谿去
六月北風寒落葉無朝暮度樾與穿雲林黑行人
顧
點絳唇
蕉團
細骨珊珊指尖拂處嬌絃語著水撩人點點飛來雨
撲罷流螢帳底輕風舉眠無主誤粘玉體印得紅
絲縷
浣溪沙
閨情
斷頰微紅眼半醒背人驀地下階行摘花高處賭身輕
細撥熏爐香繚繞嫩塗吟紙墨欹傾慣猜閒事為聰
明
其二
一斛明珠孔雀羅湘裙窄地錦文鞾紅兒進酒雪兒歌
石黛有情新月皎玉簪無力暖雲拖見人先唱定風
波
菩薩鬘
野景
江天漠漠寒雲白長橋客醉閒吹笛沙嘴荻花秋垂蘿
拂釣舟危峰欹半倚仄徑蒼苔屐欲上最高亭遠山
無數横
閨詞
謝家池館桐花甃畫屏曲屈翹紅袖欲剪鳳凰衫青蟲
搖羽簮一枝雙荳蔲淺立東風瘦春思遠於山眉痕
凡幾彎
醜奴兒令
落紅
落紅已拂雕闌近入手枝低莫肯高飛費盡東風著力
吹分明燕子銜來到因甚差池墜在汚泥惹動游絲
不自知
村居
溪橋雨過看新漲高柳鳴蟬荷葉田田指點兒童放鴨
船前村濁酒沽來醉今夜凉天明月初圓一枕西窗
自在眠
豔情
低頭一霎風光變多大心腸没處參詳做箇生疎故試
郎何須抵死推儂去後約何妨却費商量難得今宵
是乍凉
減字木蘭花
題畫
藤谿竹路鳥道無人雲獨過鹿柵猿棲布襪青鞋客杖
藜江頭尺鯉展罷生綃天欲雨記得曾遊古木包山
五月秋
美人足
香趺淺印不涴春泥紅一寸羅襪鈎鈎點拍輕勻小鳳
頭歸來路滑醉把雙纏微笑脫撥醒檀郎眼底端相
白似霜
謁金門
題美人圖
人離别屏上小山淒絶欲寄相思教誰說梧桐初下葉
窗外綠鬟輕撇立盡閒階周折慢把羅幃向前揭早
是愁時節
憶秦娥
代沈初明
愁脈脈江山滿目傷心客傷心客長千夢斷灞橋聞笛
天涯攬鏡看衰白秦川對酒青衫濕青衫濕冷猿悲
鴈暮雲蕭瑟
清平樂
題雪景
江山一派換出瓊瑤界凍合灘舟因訪戴沽酒南村誰
賣草堂風雪雙扉畫圖此景依稀再補吾廬佳處露
橋一笠僧歸
山花子
閨情
阿母頻催上玉鈎侍兒先起護香篝曉氣撲簾花尚睡
怯梳頭靨暈有情眉岫遠額黃無盡眼波流細骨輕
軀春一把許多愁
柳梢青
有贈
紅粉牆高風吹嫩柳露溼夭桃扇薄身輕香多夢弱腸
斷吹簫誰能一見相抛動人處詩成彩毫帳底星眸
窗前皓腕又是明朝
西江月
靈巖聽法
昔日君王舞榭而今般若經臺千年霸業總成灰只有
白雲無礙看取庭前柏樹那些石上青苔殘山廢塔
講堂開明月松間長在
詠别
烏鵲橋頭夜話櫻桃花下春愁廉纖細雨綠楊舟畫樓
玉人垂手紅袖盈盈粉淚青山剪剪明眸今宵好夢
倩誰收一枕别時殘酒
詠雪塑僧伽像
透出光明眼耳忍來冰雪心腸坐時兩手且收藏捏弄
兒童無狀著體生成冷絮開門自在齋糧大千世界
儘銀裝到得來朝一樣
南柯子
凉枕
頰印紅多暈釵横響易尋美人一覺在花隂怕是耳珠
鈎住鬢雲侵有分投湘簟無緣伴錦衾眼多唧溜為
知音受盡兩頭牽繫像人心
竹夫人
玉骨香無汗從教換兩頭受人顛倒被人勾只是更無
腸肚便風流嬌小通身滑玲瓏滿眼愁有些情性欠
温柔怕的一時抛擲在深秋
浪淘沙
題畫蘭
枉自苦凝眸腸斷歸舟依然明月舊南樓報道孫郎消
息好楊柳風流花意落銀鈎一寸輕柔生綃不剪少
年愁看取幽蘭啼露眼心上眉頭
端午
纏臂綵絲繩妙手心靈真珠嵌就一星星五色疊成方
勝小巧樣丹青刻玉與裁冰眼見何曾葫蘆如豆虎
如蠅旁繋纍絲銀扇子半黍金鈴
枇杷
上苑落金丸黃鳥綿蠻曉窗清露濕雕盤恰似戒珠三
百顆琥珀沉檀纖手摘來看香色堪餐羅衣將褪玉
漿寒怕共脆圓同薦酒學得些酸
鵲橋仙
夜景
園林晚霽池塘新漲明月窺人縹緲萬木隂森穿影過
驚噪起一羣山鳥纖雲暗度銀河斜轉露濕桂花香
悄少年此夜不須眠把鐵笛横吹到曉
鷓鴣天
遊仙
絳節霓旌降下方玉巵娘怨鎖瑤房桃花阿母勤拘管
流出桃源賺阮郎紫鳳輦碧霞觴麒麟為脯玉為漿
人間别有黃姑夢笑把雲和引鳳凰
南鄉子
新浴
皓腕約金環豔質生香浸玉盤曲曲屏山燈近遠偷看
一樹梨花露未乾扶起骨珊珊裙衩風來怯是單背
立梧桐貪避影更闌月轉迴廊半臂寒
春衣
玉尺剪裁工鬭色衣衫巧樣縫深淺配來纖手綻重重
蒲紫蒲青雅澹中斜領叩金蟲透肉生香寶袜鬆茜
袖半垂鴉襪淺從容百折羅裙細細風
牡丹頭
高聳翠雲寒時世新粧喚牡丹豈是玉樓春宴罷金盤
頭上花枝鬭合歡著意畫煙鬟用盡玄都墨幾丸不
信洛陽千萬種爭看魏紫姚黃總一般
中調
臨江仙
逢舊
落拓江湖常載酒十年重見雲英依然綽約掌中輕燈
前纔一笑偷解砑羅裙薄倖蕭郎憔悴甚此生終負
卿卿姑蘇城上月黃昏綠窗人去住紅粉淚縱横
過嘉定感懷侯研德
苦竹編籬茅覆瓦海田久廢重耕相逢還說廿年兵寒
潮衝戰骨野火起空城門戶凋殘賓客在淒凉詩酒
侯生西風又起不勝情一篇思舊賦故國與浮名
醉春風
春思
門外青驄騎山外斜陽樹蕭郎何事苦思歸去去去燕
子無情落花多恨一天憔悴私語牽衣淚醉眼偎人
覷今宵微雨怯春愁住住住笑整鸞衾重添香獸别離
還未
春情
眼底桃花媚羅襪鈎人處四肢紅玉軟無言醉醉醉小
閣廻廊玉壺茶暖水沈香細重整蘭膏膩偸解羅襦
繫知心侍女下簾鈎睡睡睡皓腕頻移雲鬟低擁羞眸
斜睇
江城子
風鳶
柳花風急賽清明小兒擎走傾城一紙身軀便欲上天
行千丈游絲收不住纔跌地倏無聲憑誰牽弄再飛
鳴御風輕幾人驚江南二月聽呼鷹趙瑟秦箏天外響
彈不盡海東青
千秋歲
題袁重其侍母弄孫圖
吳中佳士獨有袁絲耳營筆墨供甘旨但期慈母笑敢
告吾勞矣願只願年年進酒春風裏少婦晨粧起抱
得佳兒侍珠一顆駒千里石麟天上送蠟鳳階前戲回
首道待看兒長還如此
風入松
題和州守楊仲延所寄鷹阿山人戴君畫
長松落落蔭南岡亂山横砌銀塘梅花消息經今夢慢
支頥老屋繩牀棐几風吹散帙紙窗雨洗疎篁丹青
點染出微茫妙手過倪黃寒雲流水閒憑弔誰能認當
利横江翰墨幽人小戴文章太守歐陽
金人捧露盤
觀演秣陵春
記當年曾供奉舊霓裳嘆茂陵遺事淒凉酒旗戲鼓買
花簪帽一春狂綠楊池館逢高會身在他鄉喜新詞
初填就無限恨斷人腸為知音仔細思量偷聲減字畫
堂高燭弄絲簧夜深風月催檀板顧曲周郎
紅林檎近
春思
龜甲屏還掩博山香未焦鸚鵡煖猶睡曉鶯上花梢醒
來擡身半晌細雨濕夢無聊女伴戲問春宵笑頰暈紅
潮黛眉新月偃羅襪小蓮坳更衣攏鬢背人自折櫻
桃怨玉郎起早日長倦繡小樓花落吹洞簫
柳初新
閨思
畫欄深鎖鴛鴦暖照素影花枝軟綠雲斜軃寶釵欲墜
倦起日高猶嬾嗔道是風簾捲半擡身慵開嬌眼閣
外青山點點問平疇綠蕪誰糝玉驄嘶去欲窺還避肩
倚侍鬟微掩凝望處雙眉斂似不禁燕拘鶯管
洞仙歌
梅花
梅花獨自倚東風低說那一枝枝向誰折更高處偏寒
玉手徘徊知有贈惹我梅心如結晚來憐素影影亦
憐人偏是今宵共明月正傳柑時候薄袖輕衫蟬鬢動
腰肢清切但屈指年來攜手處又不道梅花像人離别
意難忘
山家
村塢雲遮有蒼藤老幹翠竹明沙溪堂連石穩苔徑逐
籬斜文木几小窗紗是好事人家啟北扉移牀待客百
樹梅花衰翁健飯堪誇把癭尊茗椀高話桑麻穿池
還種柳汲水自澆瓜霜後橘雨前茶這風味清佳喜去
年山田大熟爛漫生涯
十五家詞卷一
